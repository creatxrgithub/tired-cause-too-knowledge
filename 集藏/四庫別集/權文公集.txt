

欽定四庫全書

集部二

權文公集

別集類一【唐】

提要

【臣】等謹案權文公文集十卷唐權徳輿撰徳輿字載之天水人官至同平章事事迹具唐書本傳徳輿嘗自纂制集五十卷楊憑序之其孫憲又編其詩文爲五十卷楊嗣復序之今制集巳佚文集亦久無傳本此本乃明嘉靖二十年楊愼得之於滇南僅存目錄及詩賦十卷劉大謨序而刻之又刪其無書之目錄徳輿文集舊目遂不可考惟文苑英華及唐文粹中時時防見尙有出此本之外者耳考王士禎居易錄載權文公集五十卷注曰詩賦十卷文四十卷碑銘八卷議論二卷記二卷集序三卷贈送序四卷防問一卷書二卷防表狀五卷祭文三卷稱無錫顧宸藏本劉體仁之子凡冩之以貽士禎者然則徳輿全集康熈中猶存不識何以今所傳者皆楊愼之殘本苐士禎所注捲目以數計之乃八十卷與五十卷之說不合又不識其何故今旣無可參證姑仍楊愼本錄之焉乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

權文公集序

唐有天下二百二十載用文章顯於時代有其人然而自成童就傳以及考終命解巾筮仕以及鈞衡師保造次必扵是視聴必於是文采皆正色而無駁雜調韻皆正聲而無奇邪滔滔如江河東注不知其極而又處命書綸綍之任専考覆品藻之柄參化成轉翊之勲初中終全而有之得之於相國文公矣公諱徳輿字載之天水人也族望祖宗之逺當官行巳之道語在國史銘於壙而碑於途此不敢詳今所載者因緣文業而已早嵗爲淮南江西從事椽管記室之任屬詞詣理奏入而報可移文走檄疆事迎解登朝爲起居舍人攺駕部員外郎換司勲郎中遷中書舍人凡四任九年専掌詔誥大則發徳音修典冊灑朝廷之利澤增盛徳之形容小則褒才能敍官業區分流品申明沮勸無誕嗣無巧語誠直溫潤眞王者之言公昔自纂錄爲制集五十卷托於友人湖南觀察使楊公憑爲之序故今不在編次之內其他千名萬狀隨意所屬牢籠今古窮極防細周流於親愛情理之間磅礡於勲賢久大之業不爲利疚不以菲廢本乎道以行乎文故能獨步當時人人心服非以徳爵齒挾而致之貞元中奉詔考定賢良艸澤之士升名者十七人及爲禮部侍郎擢進士第七十有二鸞鳯梓舉集其門登輔相之位者前後十人其他徵鎭嶽牧文昌掖垣之選不可悉數方且繼居重任者猶森然非精識洞鑑鑑其詞而知其人何以臻此邪憲宗皇帝紹開中興始初英明申戚提法武功旣愈文教是圖元和五年冬執政暴疾旣瘖且痺未旬日而公作相憲章儒術潤色王度使和聲順气發自廊廟而後鬯浹於幽遐我之所長時以推戴玉立冰潔無緇燐遷染之譏以文徳自終豈徒然哉嗣復不佞發迹門館儀曹臺席皆添前躅公之元子中書舍人璩不幸短命其嗣憲孫泣奉文集求鄙文以冠篇首𨿽觀於巨海難挹於波濤而籍用白茅所資誠敬其五十卷次第具在集目銀靑光祿大夫充集賢殿大學士楊嗣復撰

權文公集序

夫物常聚扵所好也故棄公好龍天龍聞而下之穆王好仙王母降於瑤池況文章爲天地間公器顧有好之而弗得者乎昔歐陽公好古碑刻入咸不憚數千仞之險數千里之遙購而致之觀諸集古錄爲可徵巳唐權公載之爲天水人相憲宗黼黻潤色彬彬可稱可泉胡公以其爲鄕先達嘗景仰愛慕思欲誦其詩讀其書皇皇焉求之罔置在翰苑時每與升庵楊公論及升庵好學慕古猶夫可泉也故遂識之心而恆訪之人經今三十稔矣始於滇南士人家偶獲是集重之不啻九鼎太呂惜其目錄與詩賦十卷僅存其他作四十卷並自纂制集五十卷俱各散失莫知所在升庵托余轉寄可泉余意以此貽可泉固足以償其平生願見之懷恐其所未覩者將遂湮沒沈鬱終不可得不如梓而行之有是書者庶或見之將不逺千里欣欣然來相告矣寧不爲可冀乎若夫權公人品之光明勲業之逺儒術之純正詞翰之防古載在國史及楊公嗣復之序玆弗容贅書此數語蓋以見二公嗜好之篤且以爲權公全集之囮也序云乎哉

欽定四庫全書

權文公集卷一

唐權徳輿撰

賦雜詩

傷馴鳥賦

紛羽族之多端兮同翾飛而類殊有鸜鵒之防禽亦播質於洪鑪因稚子之嬉遊得中園之墜雛恣飲啄以馴擾來目前與座隅爾乃棲以籠檻鎩其羽翼畱軒所以爲娛俾遐翥之無力乍踉蹌而將舉顧防褷而復息𨿽主人之見容終使防天和於自得或親賔至止徽軫徐觸每聞而鼓翼亦逗節而翹足貌宛轉以成態聲間關而助曲乍寂寞以閒暇若凝情於相矚理輕毳以自潔類山之佩玉每翔集以安卑同君子之自牧思謝尙之起舞邁風流之逸躅茍魯昭之不君因幹侯之出辱方渡濟以申儆伊涼徳之自覆徴故老之相傳驗曩記之或存在端午之司辰剪其舌而能言巧喉囀以逹情順人心而不諼方渇日以呈材願朱明之駿奔忽愀愴以顦顇響哀音於箔竟啁啾而不去若徊翔之有托怳心訝而未辯歘貍狌之攫搏俄斃踣而不勝紛血以毛落彼葛盧與冶長通鳥獸之音聲闕君子之周防無古人之至精旣不能縱爾於遼廓又不能遂爾之生成使異類之得志曽未極其飛鳴則本夫養之之適所以害其生生又憶夫淸江之使者東海之波臣茍其時之不來則刳膓而涸鱗鷃鐘皷而反悲馬皂棧而多死𨿽爲遇之巳甚固又失其天理甞聞乎聖賢之理物也愚智殊方薫蕕異藏善用無棄兮互見其長各有攸處兮兩不相傷官天地而府萬物由此道而爲常吾旣悟斯理之不早因失之而後防收視聴以防觀兮遂羣性之茫茫

洞庭春澑滿賦【送陸灞赴荊州】

湖渺兮蕩東風以發春春澑滿兮連淨緑以無垠接逺色於靑艸散晴輝於白蘋及夫反照安流煙花明防霞生水底鳥沒空際聼櫂謳之四起見片帆之逺逝杳空曠以澄鮮窮千里於一睇若乃路轉涔陽波連沅湘杜蘅秀兮蕙若芳晚雲翠兮沈夕陽月明露下靄蒼蒼結遐想於騷人兮悄目極以心傷婉婉長離翩翩防鷁逺泛桃花之浪去從蓮府之辟雲兮水兮指前程於空碧

行舟透逺樹賦【送嚴謩赴東陽】

有美一人兮桂爲楫蘭爲舟透逺樹之晴影泛春江之碧流乍迷雲葉稍映蘋洲凝暮色於愁睇空藹藹以悠悠的的輕帆亭亭逺質喜揚舲之漸近嗟轉岸而還失映防波以蔥蒨貯嵐翠之防宻愴南浦之別離占橫塘之風日栁怨別兮楓傷春望不辯兮愁殺人空江邊兮逺郊外紛離緒兮相對顰標落照以防眀羃夕煙而又晦波茫茫兮景沈沈思結防於淸陰惜歸舟之不駐傷逺目以軫離心

奉和聖制九月十八日賜百寮追賞因書所懷

錫宴朝野洽追歡堯舜情秋堂絲管動水榭煙霞生黃花媚新霽碧樹含餘淸同和六律應交泰萬防平春藻下中天湛恩闡文明小臣諒何以亦此彯華纓

奉和聖制九日言懷賜中書門下及百寮

令節在丰嵗皇情喜乂安絲竹調六律簮裾列千官煙霜暮景淸水木秋光寒筵開曲池上望盡終南端天文防慶霄墨妙驚飛鸞願言黃花酒永奉今日歡

奉和聖制重陽日中外同歡以詩言志因示百寮

玉醴宴嘉節拜恩歡有餘煌煌菊花秀馥馥茰房舒白露秋稼熟淸風天籟虛和聲度簫韶瑞气深儲胥百辟皆醉止萬方今宴如宸在化成藻思煥瓊琚防臣徒竊抃豈足歌唐虞

奉和聖制中春麟徳殿會百寮觀新樂

仲春藹芳景內廷宴羣臣森森列干戚濟濟趨鉤陳大樂本天地中和序人倫正聲邁咸濩易象含羲文玉爼映朝服金鈿明舞茵韶光雪初霽聖藻風自薫時泰恩澤溥功成行綴新賡歌仰昭回竊比華封人

奉和聖制中和節百官宴集因示所懷

萬方慶嘉節燕喜皇澤均曉聞蓂葉初景麗星鳥春藻思貞百度著明並三辰物情舒在陽時令至仁衢酒和樂被薫弦聲曲新賡歌武弁側永荷化醇

奉和聖制重陽日卽事六韻

嘉節在陽數至歡朝野同恩隨千鐘洽慶屬五稼丰時菊洗露華秋池涵霽空金絲響仙樂劍舄羅宗公天道光下濟睿詞敷大中多慙撃壤曲何以答堯聰

奉和聖制丰年多慶九日示懷

寒露應秋杪淸光澄曙空澤均行葦厚年慶華黍丰聲明暢八表燕喜陶九功文麗日月合樂和天地同聖言在推誠臣職惟匪躬細何以報飛淳化中

贈文敬太子廟時享退文舞迎武舞樂章

幹旄羽籥相虧蔽一進一退殊行綴昔獻三雍盛禮容今陳六佾崇儀制

讀谷梁傳二首

荀寅士吉射誠乃蔽聰明柰何趙志父専舉晉陽兵下令漢七國借此以爲名吾嘉徙薪智禍亂何由生憶昔湨梁防豈伊無諸侯羣臣自盟歃君政如贅旒有力則宗楚何人復尊周空文徒爾貶命去更誰尢

劉紹相訪夜話因書卽事

故人愴久別玆夕欵郊扉山僮漉野醖稺子褰書帷淸露珠瑩金波流玉徽忘言我造適瞪視君無違但令靜勝躁自使臒者肥不待蘧生年從此知昔非

臥病喜惠上人李鏈師茅處士見訪因以贈

沈屙結繁慮臥見書曙方外三賢人惠然來相親整巾起曵防喜非車馬客支郎有佳文新句淩碧雲霓裳何飄飄浩志淩紫氛復有沈防士逺系三茅君各言麋鹿性不與簮組羣淸言出象系曠迹逃纁心源暫澄寂世故方糺紛終當逐師軰巖桂香氳芬

多病戱書因示長孺

行年未四十已覺百病生眼飛蠅影耳厭逺蟬聲甘辛敗六藏冰炭交七情惟思曲肱枕搔首擲華纓

古興

月中有桂樹無翼難上天海防有龍珠下隔萬丈淵人生大限𨿽百嵗就中三十稱一世晦明烏兔相推遷雪霜漸到雙鬢邊沈憂戚戚多浩嘆不得如意居大半一气暫聚常散黃河淸兮白石爛

感寓

殘雨倦攲枕病中時序分秋虫與秋葉一夜隔窓聞虛室對揺落晤言無與羣防心試觀化世故如絲棼但看鳶戾天豈見山出云下裏徒撃節朱祕南薫梧桐秀朝陽上有威鳯文終待九成奏來儀瑞吾君

跌傷伏枕有勸醲酒者蹔忘所苦因有一絕

一杯宜病士四體委胡牀暫得遺行處陶然在醉鄕

病中苦熱

三伏皷洪鑪支離一病夫倦眠身似火渇歠汗如珠悸乏心難定沈煩气欲無何時灑防雨因與好風俱

覽鏡見白須數莖光鮮特異

秋來皎潔白須光試脫朝簮學酒狂一曲酣歌還自樂兒孫嬉笑挽衣裳

南亭曉坐因以示璩

隠幾日無事風交松桂枝園廬含曉霽艸木發華姿迹似南山隠官從小宰移萬殊同野馬方寸卽靈弱質常多病流年近始衰圖書傳授處家有一男兒

竹徑偶然作

退朝此休沐閉戶無塵氛杖防入幽徑淸風隨此君琴觴恣偃傲蘭蕙相氛氳幽賞方自適林西煙景曛

拜昭陵過咸陽墅

李子乏二頃揚雄才一防伊予此南畆數已逾前賢頃嵗辱明命銘勲鏤貞堅遂玆操書致內顧增缺然乃葺圃事迨今三四年適因昭陵拜得抵咸陽田田夫競致辭鄕耋爭來前杯盤旣羅列雞黍皆珍鮮古稱祿代耕人以食爲天自慙廩給厚諒使井稅先塗塗溝塍霧漠漠桑柘煙荒蹊沒古木精舍臨秋泉池籠豈所安樵牧乃所便終當解纓絡田裏諧因緣

早春南亭卽事

虛齋坐淸書梅圻栁條鮮節開新曆筋骸減故年振衣慙艾綬闚鏡嘆華顚獨有開懷處孫孩戱目前璩授京兆府參軍戱書以示兼呈獨孤郎

見爾府中趨初官足慰吾老牛還防犢凡鳥亦將雛喜至翻成感癡來或欲殊因慙玉潤客應笑此非夫

書紳詩

和靜有眞質斯人稱最靈感物惑天性觸裏紛多名禍機生隠防智者鑑未形敗禮因近習喆人自居貞當令念慮端鄙嫚不能萌茍非不逾矩焉得遂性情謹之在事初動用各有程千里起步武白雲自纎莖心源一流放駭浪奔長鯨淵木茍端深枝流則貞淸和理通性術悠久方昭明先師畱中庸可以導此生

侍從遊後湖防望

絕境殊不逺湖塘直吾廬煙霞旦夕生泛覽誠可娛慈顏俯見諭輟爾詩與書淸旭理輕舟嬉遊散煩劬宿雨蕩殘燠恵風與之俱心靈一開曠機巧眇巳疏中流有荷花花實相芬敷田田緑葉映艷艷紅姿舒繁香好風結淨質淸露濡丹霞無容輝嫮色亦踟躕穠芳射水木攲葉遊魚化工若有情生植皆不如輕舟任防溯畢景乃躊躇家人亦恬曠稚齒皆忻愉素弦激淒淸防酒盈罇壺壽觴旣頻獻樂極隨歌呼圓月初出海澄輝來滿湖淸光照酒酣頫傾百慮無以玆心目暢敵彼名利途輕肥何爲者漿藿自有餘願銷區中累保此湖上居無用誠自適年年翫芙蕖

晨坐寓興

淸晨坐虛齋羣動寂未喧泊然一室內因見萬化源得防心旣齊淸淨教益惇境來毎自愜理勝或不言亭柯見榮枯止水知淸渾悠悠世上人此理法難論

郊居嵗暮因書所懷

養拙方去喧深居絕人事返耕忘帝力樂道疏世累翛然衡茅下便有江海意寜知肉食尊自覺儒衣貴煙霜當暮節水石多幽致三徑日閒安千峯對深防防藜出村渡岸幘尋古寺月魄淸夜琴猿聲警朝寐地偏芝桂長境勝煙霞異獨馬帶晴光疏篁淨寒翠前風葉下枕上溪云至散髮對農書齋心防道記淸言覈名理開卷窮精義求譽觀朶頥危身陷芳餌紛吾守孤直世業常恐墜就學緝韋編銘心對攲器元和暢萬物動植咸使遂素履期不渝永懷丘中志

暮春閒居示同志

避諠非傲世幽興樂郊園好古毎開卷居貧常閉門曙鐘來古寺旭日上西軒稍與淸境防蹔無塵事煩靜看雲起滅閒望鳥飛翻乍問山僧偈時聽漁父言體羸諳藥性事簡見心源冠帶驚年長詩書喜道存小池泉脈湊危棟燕雛喧風入松陰靜花添竹影繁灌園輸井稅學稼奉晨昏此外知何有怡然向一罇

秋病初愈月夜詠左思招隠詩因而成詠

閒吟理輕步不厭涼風永斷續風際聲淸羸月中影螢光拂花露泉脈連桐井心暢百慮銷境閒萬籟靜前賢有遺韻顧我三日省朗懷方自怡星河漸耿耿

臥病初愈崔侍禦相訪

移疾門常掩今朝枉繡衣笑言心乍愜拜伏力猶防晚嵗貞筠少貧家上客稀如何忽相訪里巷有淸輝

夏雨率成呈邑中諸公

片雲飛暮雨瀟灑小亭前細響疏無裏防涼坐臥間巳深池際水更緑枕前山未敢勞車馬柴扉且閉關

與故人夜坐道舊

笑語歡今夕煙霞愴昔遊淸羸還對月遲暮更逢秋勝理方自得浮名不在求終當制初服相與臥林丘

自咎

自咎咎何窮飄然蓽戶中淸時名未立稔嵗室猶空幽獨慙芳桂飛鳴羨早鴻吟余何所見嘆息向秋風

田家卽事

閒臥藜牀對落暉翛然便覺世情非漠漠稻花資旅食靑靑荷葉制儒衣山僧相訪期中飰漁父同遊或夜歸待學尙平婚嫁畢渚煙溪月共忘機

寓興

弱冠無所就百憂鐘一身世徳旣顚墜素懷亦堙淪風煙隔嵩丘羸疾滯漳濵昭代未通籍丰年猶食貧敢求庖有魚但慮甑生塵俯首愧僮僕蹇步羞親賔豈伊當途者一一由中人巳矣勿復言吾將問秋旻

浩歌

杖防出蓬蓽浩歌秋興長北風吹荷衣蕭颯景气涼通逵抵山郭里巷連湖光孤云淨逺峯緑水溢方塘魚鳥樂天性雜英互芬芳我心獨何爲萬慮縈中腸履道身未泰主家謀不臧心爲世教牽迹寄翰墨塲出處兩未定羈羸空自傷沈憂不可裁佇立河之梁晚歸茅檐下左右陳壺觴獨酌復長謡放心遊八荒得防同一域是非亦何常胡爲苦此生矻矻徒自彊乃知杯中物可使憂患防因玆謝時軰棲息無何鄕

與道者同守庚申

洞眞善救世守夜防仙經俾我外持內當玆申配庚齋心巳恬愉澡身自澂明沈沈幃下靄靄燈燭淸四支動用息一室虛白生收視忘超捨叩齒集神靈伊予嗜欲寡居常屙恙輕三尸旣伏竄九藏乃和平無令耳目勝則使性命傾窅然深夜中若與元气並釋宗稱定慧儒師著誠明分示三教理詣無二名吉祥能止止委順則生生視履茍無咎天祐期永貞應物智不勞虛中理自防豈資金丹術卽此駐頺齡

丙寅歳苦貧戱題

淸朝起藜牀雪霜對枯籬家人來告予今日無晨炊鹺醯一已罄薪炭固難期厚生彼何人工拙各異宜間嵗從使檄親賔苦川馳𨿽非悖而入與出常相隨吳門與南畆頗亦持鎡基有時遇丰年嵗計猶不支顏淵諒賢人陋巷能自怡中憶裴子野泰然傾薄糜愧非古人心戚戚愁朝饑近古猶不及太上那可希柰何時風扇使我正性衰巧智競憂勞展轉生澆漓吾觀黃金印未勝靑松枝粗令有魚菽豈復求輕肥顧慙主家拙甘使羣下嗤如何致一杯醉後無所知

獨酌

獨酌復獨酌滿盞流霞色身外皆虛名酒中有全徳風淸與月朗對此情何極

知非

名教自可樂搢紳貴行道何必學狂歌深山對丰艸

誡言

言之或未行前哲所不取方寸𨿽浩然因之三緘口

醉後

美祿與賢人相逢自可親願將花栁月盡賞醉鄕春

權文公集卷一

欽定四庫全書

權文公集卷二

唐權徳輿撰

雜詩

奉和李相公早朝於中書傳防偶書所懷奉呈門下相公中書相公

五更鐘漏歇千門扄鑰開紫防殘月下黃道曉光來辯色趍中禁分班列上臺祥煙初繚繞威鳯正徘徊斧藻歸全徳輪轅適眾材化成風偃艸道合鼎調梅渥命隨三接皇恩暢九垓嘉言造膝去喜气沃心廻東閣延多士南山賦有防陽春那敢和空此詠康哉

奉和於司空二十五丈新卜城南郊居接司徒公別墅卽事書情奉獻兼呈李裴相公

一徳承昌運三公翊至尊雲龍諧理代魚水見深恩別墅池塘曉晴郊艸木蕃溝塍連杜曲茅土盛於門卜築因登覽經邦毎討論退朝鳴玉會入室斷金言材俊依東閤壺觴接後園逕深云自起風靜葉初翻宰物歸心匠虛中卽化源巴人寧敢和空此媿逰藩

奉和新卜城南郊居得與衛右丞鄰捨因賦詩寄贈

上宰坐論道郊居仍裏仁六符旣昭晣萬象隨陶鈞旭旦下玉墀鳴騶拂車茵軒窓退殘暑風物迎蕭辰山澤蜃雨出林塘魚鳥馴豈同求羊逕共是羲皇人石君五曹重左戶三壤均居止煙火接逢迎雞黍頻大方本無隅盛徳必有鄰千年郢曲後復此聞陽春

奉和韋曲莊言懷貽東曲外族諸弟

韋曲冠蓋裏鮮原郁靑蔥公臺睦中外墅捨鄰西東騶馭出國門晨曦正曈曨燕居平外土野服參華虫疆分古渠煙霞連灌藂長幼序以齒歡言無不同憶昔全盛時鄖邭播休功代業擴宇內光塵藹墟中慨息多永嘆歌詩厚時風小生黍葛慕義斯無窮

和王侍郎病中領度支煩迫之餘過西園書堂閒望

憑檻輟繁務晴光煙樹分中邦均禹貢上藥驗桐君滿逕風轉蕙捲簾山出云鏘然玉音發餘興在新文

奉和度支李侍郎早朝

夙駕趨北闕曉星啟東方鳴騶分騎吏列燭散康莊照灼華簮並逶迆綺陌長腰金初辯色噴玉自生光獻替均三壤貞明集百祥下才叨接武空此媿文昌

奉和劉侍郎司徒奉詔伐叛書情呈宰相

玉帳元侯重黃樞上宰雄緣情詞律外宣力廟謀中震耀恭天討嚴凝助嵗功行看畫麟閣凜凜有英風奉和鄜州劉大夫麥秋出師遮虜有懷中朝親故

天子愛全才故人雄外防緑油登上將靑綬亞中臺亭障鳴笳入風雲轉斾來蘭防分杳杳麥壠望莓莓月向雕弓滿蓮依寶劍開行師齊鸛列錫馬盡龍媒壯志徴梁甫嘉招萃楚材千尋推直幹百鏈去纎埃間闊勞相望歡言幸早陪毎聨花下騎幾泛竹間杯芳訊雙魚逺流年兩鬢催何時介圭覲攜手詠康哉

太原鄭尙書逺寄新詩走筆酬贈因代書賀

曉開閶闔出絲言共喜全才鎭北門職重油幢推上略榮兼革履見深恩昔嵗經過同二仲登朝並命慙無用曲臺分季奉齋祠直筆系年陪侍從芬芳雞舌向南宮伏奏丹墀迹又同公望數承黃紙詔虛懷自號白雲翁戎裝蹀紛出祖金印煌煌寵司武時看介士閱犀渠毎狎儒生冠章甫晉祠汾水古並州千騎雙旌居上頭新握兵符應感激逺緘詩句更風流緇衣諸侯諒稱美白衣尙書何可比只今鄰閣待丹靑努力加飡報天子奉和許閣老酬淮南崔十七端公見寄

文行蘊良圖聲華挹大巫掄才超粉署駮議在黃樞自得環中辧偏推席上儒八音諧雅樂六轡騁康衢宻侍金鏘佩雄才本棄繻鑪煙霏闥宮漏滴銅壺舊友雙魚至新文六義敷斷金揮麗藻比玉詠生芻交辟甞推重單辭忽受誣風波疲賈誼岐路泣楊朱溟漲前程險炎荒旅夢孤空悲鳶跕水翻羨鴈銜蘆故國方迢逓羈愁自郁紆逺猷來象魏霈澤過畨禺盡室扁舟客還家萬里途索居因仕宦著論擬潛夫帆席來應駃郊園半巳蕪夕陽尋井逕涼吹動纎枯憶昔同駈傳忘懷或據梧幕庭依古剎緡稅給中都步經過慣龍沙眺聽殊春山嵐漠漠秋渚露塗塗【徳輿建中興元之間與崔同爲鹽鐵邑大夫從事楊子旣濟寺貞元初徳輿受辟於江西亷推崔又知度支院在焉】孰謂原思病非關寗武愚方看簮獬豸俄嘆縶騊駼芳訊風情在佳期嵗序䢐二賢歡最久三益義非無柏悅心應爾松寒志不渝子將陪禁掖亭伯限江湖交分終推轂離憂莫向隅分曹日相見延首憶田蘓

奉和李給事省中書情寄劉苗崔三曹長因呈許陳二閣老

常寮防處伏明光新詔聨翩夕拜郎五夜漏淸天欲曙萬年枝暖日初長分曹列侍登文石促膝閒謡接羽觴共說漢朝榮上賞豈令三友滯馮唐

過張監閣老宅對酒奉酬見贈【其年停貢舉】

裏仁無外事徐步一開顏荊玉收難盡齊竽喜暫閒秋風傾菊酒霽景下蓬山不用投車轄甘從倒載還奉和張舍人閣老閣中直夜思聞雅琴因以書事通簡僚友

紫垣宿淸夜藹藹復沈沈圎月衡漢淨好風松滌深軒韻虛籟蘭雪懷幽音珠露銷暑气玉徽結遐心盛才本殊倫雅誥方在今佇見舒彩翮翻飛鳯歸林

和兵部李尙書東亭詩

三接履聲退東亭斯曠然風流披鶴氅操割佩龍泉云捲巖巘疊雨餘松桂鮮豈煩禽尙逰所貴天理全和司門殷員外早秋省中書直夜寄荊南衛象端公

共嗟王粲滯荊州才子爲郎憶舊逰涼夜偏宜粉署直淸言逺待玉人酧風生北渚煙波闊露下南宮星漢秋早晚得爲同捨侶知君兩地結離憂

酬陸三十二參淅東見寄

驄馬別已久鯉魚來自烹慇懃故人意怊悵中林情茫茫重江外杳杳一枝瓊搔首望良覿爲君華髮生奉酬張監閣老雪後過中書見贈加兩韻簡南省僚舊

寓直久叨榮新恩倍若驚風淸五夜永節換一陽生潘鬢年空長齊竽藝本輕常時望連茹今日劇懸旌枉步歡方接含毫思又縈煩君白雪句嵗晏若爲情

酬主客仲員外見賀正除

五年承乏奉如綸才薄那堪侍從臣禁署獨聞淸漏曉命書慙對紫泥新周班毎喜簮裾接郢曲偏宜諷詠頻憶昔曲防甞議禮見君論著最相親

奉和太府韋卿閣老左藏庫中假山之作

春山仙掌百花開九棘腰金有上才忽向庭中摹峻極如從洞裏見昭回小松巳負幹霄狀片石皆疑縮地來都內今朝似方外仍傳麗曲寄云防

奉和崔評事寄外甥劉同州並呈杜賔客許給事王侍郎昆弟楊少尹李侍禦並見寄之作

芳訊來江湖開緘粲瑤碧詩因乘黃贈才擅雕龍格深陳名教本諒以仁義積藻思成采章雅音聞皦繹淸時左馮翊貴士二千石前日應星文今玆敞華防謝公甞乞墅【乞音气】寗氏終相宅往嵗疲艸忘年齊舉白酒酣吟更苦夜艾談方劇棗巷風雨秋石頭煙水夕多逢長者轍不屑諸公辟酷似仰牢之雄詞挹亭伯老驥念千里饑鷹舒六翮叵能捨郊扉來偶朝中客

和職方郎中畱滯江漢初至南宮呈諸公並見寄

十嵗別文昌藩符寄武當師貞上介辟恩擢正員郎藻思煙霞麗歸軒印綬光【頃佐山南榮加章服】還希駐輦問莫自嘆馮唐

奉酬從兄南仲見示十九韻

晉季天下亂安丘佐關中徳輝靄家牒侯籍推時功簮纓盛西州淸白傳素風逢時有舒捲繕性無窮通吾兄挺奇資向晦道自充耕鑿汝山下退然安困防詩成三百篇儒有一畆宮琴書滿座右芝術生墻東麗藻粲相鮮晨輝艶芳藂淸光杳無際皓魄流霜空邦有賢諸侯主盟詞律雄薦賢比文舉理郡邁文翁樓中賞不獨池畔醉毎同聖朝辟四門發迹貴名公小生何爲者往嵗學雕虫華簮映武弁一年被防躬開緘捧新詩瓊玉寒靑蔥謬進空內訟結懷逺忡忡時來無自疑刷翮摩蒼穹

酬崔千牛四郎早秋見寄

浩歌坐虛室庭樹生涼風碧雲滅奇彩白露萎芳叢感此時物變悠然遐想通偶來被簮組自覺如池龍少年才藻新金鼎世業崇鳯文已彪炳瓊樹何靑蔥聨鑣長安道接武承明宮君登玉墀上我侍彤庭中疲病多內愧切磋常見同起予覽新詩逸韻淩秋空相愛每不足因玆寓深

酬靈徹上人以詩代書見寄【時在薦福寺坐夏】

蓮花出水地無塵中有南宗了義人巳取貝多翻半字還將陽焰諭三身碧雲飛處詩偏防白月圓時信本眞更喜開緘銷熱惱西方社裏舊相親

酬蔡十二博士見寄四韻

蕪城十年別蓬轉居不定終嵗白屋貧獨謡淸酒聖風塵韋帶減霜雪松心勁何以浣相思啟元能盡性【君著周昜啟元十卷】

戱和三韻

墨翟突不黔範丹甑生塵君今復勞歌鶴髮吹濕薪前詔許眞秩何如巾軟輪【君貞元十一年以隠君拜命詔書令州府給傳乘詣闕到日授正官】

李十韶州寄途中絕句使者取報修書之際口號酬贈

詔下忽臨山水郡不妨從事恣攀登莫言向北千行鴈別有圖南六月鵬

崔四郎協律以詩見寄兼恵蜀琴因以酬贈

臨風結煩想客至傳好音白雪緘郢曲朱弦亙蜀琴泠泠響幽韻欵欵寄遐心晚嵗何以報與君期斷金

酬馮絳州早秋絳防感懷見寄

良牧閒無事層防思渺然六條榮印綬三晉辯山川洗幘謳謡合開襟眺聽偏秋光連大鹵霽景下新田葉落徑庭樹人歸曲沃煙武符頒美化亥字訪疑年經術推多識卿曹亦累遷齋祠常並冕官品毎差肩按部靑絲騎裁詩白露天知音愧相訪商洛正閒眠

酬趙尙書杏園花下醉後見寄【時爲太常】

春光深處曲江西八座風流信馬蹄鶴髮杏花相映好羨君終日醉如泥

酬趙尙書城南看花日晚先歸見寄

杜城韋曲徧尋春處處繁花滿目新日暮歸鞍不相待與君同是醉鄕人

權文公集卷二

欽定四庫全書

權文公集卷三

唐權徳輿撰

雜詩

伏防十六叔寄示喜慶感懷三十韻因獻之

受氏自有殷樹功前秦圭田接土宇侯籍相紛綸【十二代祖前秦射安丘敬公事具十六國春秋及晉書八代祖周宜昌公七代祖隋鄜城公六代祖皇朝封平涼公皆以勲庸而受爵土也】道義集天爵菁華極人文握蘭中臺並折桂東堂春【五代伯祖屯田郎中府君叔祖水部員外郎府君同登省闥事其南宮故事曽祖父成都府君曽祖叔梓州府君長安府君同以進士居甲科載在登科記之內也】祖徳蹈前哲家風播淸芬【王父古羽林錄事席君與席文公建侯友善又與蘇司業源明包著作融爲文章之友唱酬往復各有文集】先公秉明義大節逢艱屯獨立挺忠孝至誠感神人命書備追錫迹逺道不伸小生諒無似積慶遭昌辰九年西掖忝五轉南宮頻司理因曠職曲防仍禮神愧非防龍姿忽佐堯舜君內惟負且乘徒以弱似仁豈足議大政所憂玷彛倫叔父貞素履含章窮典墳百氏若珠貫九流皆翚分黃鐘蘊聲調白玉那緇燐淸論坐虛室長謡宜幅巾開關接人祠支榮無俗賔種杏當暑熱烹茶含露新井徑交碧鮮軒牕棲白雲飛沈禽魚樂芬馥蘭桂薫經術義訓息男茂嘉聞筮仕就色養晏居忘食貧四方有趐車上國有蒲輪行當反招隠豈得常退身秦吳路杳杳朔海望沄沄侍坐馳夢寐結懷積昏昕發函捧新詩慈誨情殷勤省躬日三復拜首書諸紳

酬李二十二兄主簿馬迹山見寄【並序】

族內兄暢純靜而深直方而文與予同偶居丹陽丹陽郭北四十里所有馬迹山山有奇峯怪石且多昔賢眞仙之所防踐方外士殷渙然通易經老莊之防居於山下從舅原均探異好古亦往來棲息其間貞元元年兄以典校祕書調補江陵松滋主簿以地逺不就職予以環衛冗秩罷漕挽從事且久家居食貧里巷相接其明年兄命駕逰此山予以疾故不克偕往旣而猥辱鐘陵檄召兄自山中以詩一首見貽理精詞逹淸滌心府三復其文如至山下終篇則戱以出處之迹見誚故予復之於此章仍如六十字以就全數

杳杳塵外想悠悠區中緣如何戰未勝曽是教所牽逺郊有靈峯夙昔棲眞仙鸞聲去已久馬迹空依然丹崖轉初旭碧落凝秋煙松風共蕭颯蘿月想嬋娟內兄蘊遐心嘉遁性所便不能棲枳棘且復探雲泉中有防寂人閒讀逍遙篇聨袂共交榮摳衣甞絕編徐行石上苔靜韻風中弦煙霞濕儒服日月生寥天新詩來起予璀璨六義全能盡含寫意轉令山水鮮若聞笙鶴聲宛在耳目前登攀阻心賞愁絕空懷賢出處豈異途心防卽眞筌蹔從西府檄終臥東菑田不嫌予步蹇但恐君行羶如能固曠懷谷口期窮年

酬陸四十楚源春夜宿虎丘山對月寄梁四敬之兼見貽之作

東風變薊薄時景日妍和更想千峯夜浩然幽意多蕙香襲閒趾松露喬柯潭影漾霞月石牀封薜蘿夫君非嵗時已負靑防姿龍虎一門盛淵云四海推駸駸步騕褭婉婉翥長離圃盡瓊樹家林輕桂枝聲榮徒外奬恬淡方自適逸气淩顥淸仁祠訪金碧芉眠瑤艸秀斷續云竇滴芳訊發幽緘新詩比良覿故人石渠署美價滿中朝落落杉松直芬芬蘭杜飄雄詞鼓溟海曠度豁煙霄營道幸同術論心皆後凋循環伐木詠緬邈招隠情慙玆擁腫才愛彼潺湲淸拘牽尙多故夢想何由並終結方外期不待華髮生

酬穆七侍郎早登使院西樓感懷

耿耿宵欲半振衣庭戶前浩歌撫長劍臨風泛淸晴霜麗寒蕪防月露碧鮮杉梧韻幽籟河漢明秋天良夜𨿽可翫沈憂逾浩然樓中遲啟明林際揮宿煙晨風響鐘鼓曙色映山川滔滔天江駛杲杲朝日懸困窮西南永得見天地全動直相糺紛車從競喧闐鱣鮪躍洪流麕麚倚荒阡嗈嗈白雲鴈嘒嘒淸露蟬一气鼔萬殊晦明相推遷羲和無停鞅不得常少年當令志气神及此鬢須豈惟十六族今古稱其賢夫君才气雄振藻何翩翩詩輕沈隠侯賦擬王仲宣小鳥搶楡枋大鵬激三千與君期晚嵗方結林棲緣

奉和李大夫題鄭評事江樓

逹士無外累隠幾依南郭茅棟上江開布帆當砌落支頥散華髮攲枕曝靈藥入鳥不亂行觀魚還自樂何時金馬詔早嵗建安作往事盡筌蹄虛懷寄杯杓邦君駐千騎淸論時間酌憑檻出煙埃振衣向寥廊心源齊彼是人境勝巖何必棲防防始爲避矰繳

春遊茅山酬杜評事見寄

喜得賞心處春山豈計程連溪芳艸合半嶺白雲晴絕澗漱冰碧仙壇挹顥淸懷君在人境不共此時情

和韓侍禦白髮

白髮今朝見虛齋曉鏡淸乍分霜簡色防映鐡冠生幕下多能事周行挹令名流年未可嘆正遇防階平

和邵端公醉後寄於諫議之作

莫羨檐前栁春風獨早歸陽和次第發桃李更芳菲和李大夫西山祈雨因感張曲江故事十韻

亞相冠貂蟬分憂統十聨火星當永日云漢倬炎天齋禱期靈貺精誠契昔賢中宵出騶馭淸夜旅牲牷觸石防初起隨車應物先雷音生絕巘雨足晦平阡瀟灑四冥合空蒙萬頃連歌謡喧澤國稼穡徧原田故事三臺盛新文六義全作霖應自此天下待丰年

同陸太祝鴻漸崔法曹載華見蕭侍禦畱後說得衛撫州報推事使張侍禦卻廻前刺史戴員外無事喜而有作三首

專城書素至畱臺忽報張綱攬轡廻共防昨日蠅飛處並是今朝鵲喜來

鶴髮州民擁使車人人自說受恩初如今天下無寃气乞爲邦君雪謗書

眾人哺啜喜君醒渭水由來不雜涇遮莫雪霜撩亂下松枝竹葉自靑靑

答韋秀才寄一首

中峯雲暗雨霏霏水漲花塘未得歸心憶瓊枝望不見防廻虛濕薜蘿衣

戶部王曹長楊考功崔刑部二院長並同鐘陵使府之舊因以寄贈又陪郎署喜甚常僚因書所懷且敍所知

忽驚西江侶共作南宮郎宿昔芝蘭室今玆鴛鷺行子猷美風味左戶推公噐含毫白雪飛出匝靑萍利子云甞燕居作賦似相如閒成考課奏別貢賢良書子玉諒貞實持刑愼丹筆秋天鴻鵠姿晚嵗松筠質伊予誠薄才何幸復趨陪偶來塵右掖空此憶中臺時節東流駛悲歡追往事待月登庾樓排云上蕭寺盍簮蓮府防落防龍沙醉極浦送風帆靈山眺煙翠解頥通善謔諭指窮精義搦管或飛章分曹時案吏雨散與蓬飄秦吳兩寂寥方期全擁腫豈望攝扶揺夜直分三署晨趨共九霄外庭時接武廣陌更連鑣北極星辰拱南薫气序調欣隨眾君子並立聖明朝

貢院對雪以絕句代八行奉寄崔閣老

寓宿春闈嵗欲除嚴風宻雪絕雙魚思君獨步西垣裏日日含香艸詔書

初秋月夜中書宿直因呈楊閣老

攲枕直廬暇風蟬迎早秋沈沈玉堂夕皎皎金波流對掌喜新命分曹諧舊遊相思翫華彩因感庾公樓唐開州文編逺寄新賦累良藥詠嘆仰佩不覺斐然走筆代書聊書還谷

風雨竦庭柯端憂坐空堂多病時節換所思道里長故人朱兩轓出自尙書郎下車今防時理行逺芬芳瓊瑤覧良訊芣苢滿素囊結根在貴州蠲疾傳古方探擷當五月慇懃逾八行深情婉如此善祝何可忘復有金玉音煥如龍鳯章一聞靈洞說若覩羣仙翔三淸飛慶霄百汰成雄鋩體物信無對灑心願相將昔年同旅食終日窺文房春風眺蕪城秋水渡栁楊君爲太史氏弱質羇楚鄕今來忝司諫千騎遙相望歸云夕鱗鱗圎夜蒼蒼逺思結鈴閣何人交羽觴佇見徵潁川無爲薄淮陽政成防再入列侍鑪煙傍

待漏假寐夢歸江東舊居

十年江浦臥郊園閒夜分明結夢防舍下煙蘿通古寺湖中雲雨到前軒南宗長老知心法東郭先生識化源覺後忽聞淸漏曉又隨簮佩入君門

只命赴京途次淮口因書所懷

弱植素寡偶趨時非所任感恩再登龍求友皆斷金彪炳覩奇采淒鏘聞雅音適欣佳期接遽嘆離思侵靡靡遵逺道忡忡勞寸心難成獨酌謡空奏伐木吟泬寥淸冬時蕭索白晝陰交歡諒如昨滯念紛在今因風試矯翼倦飛會歸林向晚淸淮駛廻首楚云深

省中春晚忽憶江南舊居戱書所懷因寄兩浙親故雜言

前年冠獬豸戎府隨賔介去年簮進賢贊導法宮前今玆戴武弁謬列金門彥問我何所能頭冠忽三變野性慣疏閒晨趨興暮還花時限淸禁霽後愛南山晚景支頥對樽酒舊遊憶在江湖久庾樓栁寺共開襟楓岸煙塘防攜手結廬常占練湖春猶寄藜牀與幅巾疲羸只欲思三徑戅直那堪備七人更想東南多竹箭縣圃瑯玕共防蒨裁書且附雙鯉魚偏恨相思未相見

寄李衡州【時所居卽衡州宅】

片石叢花盡不如庇身三徑豈吾廬主人千騎東方逺惟望衡陽鴈足書

寄臨海郡崔穉璋

美酒步兵廚古人甞宦遊赤城臨海嶠君子今督郵吏隠丰暇日琴壺共防搜新詩寒玉韻曠思孤云秋志士誠勇退鄙夫自包羞終當就知巳莫戀潺湲流

李韶州著書常論釋氏之理貴州有能公遺迹詩以問之

常日區中暇時聞象外言曹溪有宗防一爲勘心源

馬上贈虛公

馬足旱塵深飄纓又滿吾師有甘露爲洗此時心郴州換印緘遣之際率成三韻因寄李二兄員外使君

緘題桂陽印持寄朗陵兄刺舉官猶屈風謡政已成行看換龜組奏最謁承明

早發杭州泛富春江寄陸三十一公佐

曉起徒馭春江多好風白波連靑雲蕩漾晨光中四望浩無際沈憂將此同未離奔走途但恐成悲翁俯見觸餌鱗仰目淩霄鴻纓塵日已厚心累何時空區區此人世所向皆樊籠惟應杯中物醒醉爲窮通故人縣圃姿瓊樹紛靑防終當此山去共結蘭桂叢

寄侍禦從舅【初免職歸山東】

靡靡南軒蕙迎風轉芳滋落落幽澗松百尺無附枝世物自多故逹人心不羈偶陳幕中畫未負林間期感恩從慰薦循性難縶維野鶴無俗質孤云多異姿淸冷松霜照灼巖花遲終當稅塵駕來就東山嬉

湖上晚眺呈上人

湖上煙景好鳥飛雲自還幸因居止近日覺性情閒獨酌乍臨水淸機常見山此時何所憶淨侶話關

新秋月夜寄故人

客心宜靜夜月色澹新秋影落三湘水詩傳八詠樓何窮對酒望防處捲愁若問相思意隨君萬里遊

自楊子歸丹陽初遂閒居聊呈惠公

移疾喜無事捲松竹寒稍知名是累日與靜相歡蹇淺逢機少迂疏應物難只思閒夜月共向沃州看

月夜過靈徹上人房因贈

此身會逐白雲去未洗塵纓還自傷今夜幸逢淸淨境滿庭秋月對支郎

戱贈張練師

月帔飄防摘杏花相邀洞口勸流霞半酣乍奏云和曲疑是山阿母家

戱贈天竺靈隠二寺寺主

石路泉流兩寺分尋常鐘磬隔山聞山僧半在中峯住共占靑巒與白雲

贈廣通上人

身隨猿鳥在深山早有詩名到世間客至上方畱盥潄龍洞水晝潺潺

贈老將

白艸黃雲塞上秋曽隨驃騎出並州轆轤劍折虯須白轉戰功多獨不侯

權文公集卷三

欽定四庫全書

權文公集卷四

唐權徳輿撰

雜詩

奉送韋起居老舅百日假滿歸嵩陽舊居

威鳯翔紫气孤云出寥天奇采與幽姿縹緲皆自然甞聞陶唐氏亦有巢由全以玆聳風俗豈必效羇牽大君遂羣方左史蹈前賢振衣去朝市賜告歸林泉滑和固難久循性得所便有名皆畏途無事乃眞筌舊壑窮杳窱新潭漾淪漣嵓花落又開山月缺復圓輕防透蘿徑幅巾淩翠煙機閒魚鳥狎體和芝術鮮四皓本違難二疏猶待年況今寰海淸復此鬢髮顧慙纓上塵未絕區中緣齊竽終自退心寄嵩峯巓

奉送孔十兄賔客承恩致政歸東都舊居

逹人曠迹通出處毎憶安居舊山去乞身已見抗防頻優禮新聞詔書許家法遙傳闕裏訓心源早遂嵩丘侶南史編年著盛名東朝侍講常虛佇角巾華發忽自遂命服金龜君更與白雲出岫暫逶迆鴻鵠入防無處所歸路依依童稚樂都門藹藹壺觴舉能將此道助皇風自可殊途並伊呂

送宻秀才吏部駮放後歸蜀應崔大理序

蜀國本多士雄文似相如之子西南秀名在賢能書薄祿且未及故山念歸與迢迢三千里返駕一羸車玉壘長路盡錦江春物余此行無慍色知爾戀林廬

送袁中丞持節冊南詔五韻【淨字】

西南使星去逺徹通朝聘煙雨僰道深麾幢漢儀盛途輕五尺險水愛雙流淨上國洽恩波外臣遵禮命離堂駐驑馭且盡罇中聖

人日送房二十六侍禦歸越

驛騎歸時馬蹄蓮花府映若耶溪帝城人日風光早不惜離堂醉似泥

送張閣老中丞持節冊弔回鶻

旌斾翩翩擁漢官君行常得逺人歡分職南臺知禮重輟書東觀見才難金章玉節鳴騶逺白艸黃雲出塞寒欲散別愁惟有醉暫煩賔從駐徵鞍

送二十叔赴任余杭尉【得琴字】

拜首直城陰罇開意不任梅仙歸劇縣阮巷奏離琴春艸吳門緑秋濤浙水深十年曽旅寓應愜宦遊心奉送十四叔赴任渝州錄事絕句【得中字】

隨牒忽離南北巷解巾都吏有淸風巴城鎖印六聫靜盡日閒謡廨署中

送韋十二丈赴襄城令三韻【得栁字】

畱連出關騎斟酌臨岐酒舊業傳一經新官裁五栁去去望行塵靑門重廻首

送薛十九丈授將作主簿分司東都賦得春艸

芊芊逺郊外杳杳春嵓曲愁處映防波望中連淨緑日暮借離觴折芳心斷續

送正字十九兄歸江東醉後絕句

命駕相思不爲名春風歸騎出關程離堂莫起臨岐嘆文舉終當薦禰衡

送張詹事致政歸嵩山舊隠【得靑字】

解辭漢庭卻憶少防星直指常持憲平反更卹刑閒思紫芝侶歸臥白雲扄明詔優筋力安車適性靈羣公來藹藹獨鶴去防防想到揮金處嵩吟枕上靑

送許著作分司東都

月旦繼平輿風流仕石渠分曹向洛守職正圖書棣蕚勞相映瓊枝色不如賔朋爭漉酒徒禦待巾車異日始離抱維思烹鯉魚

送少淸赴潤州參軍因思練舊居【得朝字】

二紀樂簞瓢煙霞暮與朝因君宦遊去記得春江潮逺別更搔首初官方折腰靑門望離袂魂爲阿連銷

送濬上人歸揚州禪智寺

露宗通法已傳麻衣笻杖去悠然揚州後學應相待遙想旛花古寺前

獻嵗送李十兄赴黔中酒後絕句

一罇嵗酒且畱歡三峽黔江去路難志士感恩無逺近異時應戴恵文冠

送張僕射朝見畢歸鎭

靑光照目靑門曙玉勒雕戈擁騶馭東方連帥南陽公文武吉甫如古風獨奉新恩來謁帝感深更見新詩防共看三接欲爲霖卻念百城同望嵗雙旌去去戀儲胥歸路鶯花伴隼旟今日漢庭求上略畱侯自有一編書

送韋行軍員外赴河陽

五代武弁侍明光輟佐中權拜外郎記事還同楚倚相傳經逺自漢扶陽離堂處處羅簮組東望河橋壯鼙鼓三城曉角啟軒門一縣繁花照蓮府上略儒風並者稀翩翩騶騎有光輝只今右職多虛位應待他時伏奏歸

送韋中丞奉使新羅【得往字】

淳化洽聲名殊方均飬計書重譯至命雙旌往星辭北極逺水泛東溟廣斗柄辯霄程天琛冝晝賞孤光洲島迥淨緑煙霞敞展禮盛賔徒交歡覿君長經途勞視聽愴別縈夢想延頸旬嵗期新恩在歸鞅

送從翁赴任長子縣令

家風本鉅儒吏職化雙鳬啟事才方愜臨人政自殊地雄韓上黨秩比魯中都拜首春郊夕離杯莫向隅

送從弟廣東歸絕句

夏云如火鑠晨輝欵段羸車整素衣知爾業成還出谷今朝莫愴斷雲飛

送王練師赴王屋洞

稔嵗在芝田歸程入洞天白雲辭上國靑鳥防羣仙自以碁銷日寧資藥駐年相看話離合風馭忽泠然

送薛溫州【得驚字】

昨日饋連營今來刺列城方期建禮直忽訪永嘉程郡內裁詩暇樓中遲客情慿君減千騎莫遣海鷗驚

送黔中裴中丞閣老赴任【得回字】

五諫畱中禁雙旌輟上才內臣持鳯詔天廐龍媒宴語暌蘭室輝榮亞柏防懷黃宜命服舉白嘆離杯景霽山川迥風淸霧露開辰溪分浩渺僰道接縈廻勝理環中得殊琛徼外來行防旬嵗詔傳慶在公臺

送崔諭徳致政東歸

天子坐法宮詔書下江東懿此嘉遁士蒲車赴丘中褐衣入承明朴略多古風直道侍太子昌言沃宸聰嵓居四十年心與鷗鳥同一朝受恩澤自說如池龍乞骸歸故山累防明深大君不奪志命錫忽以崇旭旦出國門輕裝若秋蓬家依白雲嶠手植丹桂叢竹齋引寒泉霞月相玲瓏曠然解赤綬去逐防防鴻

送三十叔赴任晉陵【心字徳輿舊居在丹陽去晉陵百里】

春云結暮陰侍坐捧離襟黃綬輕裝去靑門芳艸深十年塵右職三徑寄遐心便道停橈處應過舊竹林

送安南裴都防

忽佩交州印初辭列宿文莫言方任逺且貴主憂分迥轉朱鳶路連飛翠羽羣戈船航漲海旌斾捲炎云絕徼褰帷識名香夾轂焚懷徠通北戶長飬洽南薫暫嘆同心阻行防異績聞歸時無所欲薏苡或煩君

送別院泛

念爾彊學殖非貫早從師溫溫稟義方慥慥習書詩計偕來上國宴喜方怡怡經術旣修明藝文亦葳蕤伊予諒無取瑣質荷洪慈偶來貳儀曹量力何可支廢業固相受避嫌誠自私徇吾刺促心婉爾康荘姿古人貴直道內訟乖坦夷用玆處大官無乃玷淸時羸車出門去悵望交涕洟琢磨貴分陰嵗月若飇馳千里起足下丰年系鎡防茍令志气堅佇見纓佩隨斑斕五防服前路春物熈舊逰憶江南環堵畱蓬茨湖水白於練蒓羮細若絲別來十三年夢寐時見之寵榮忽逾量荏苒不自知晨興愧華簮止足爲靈遐路各自愛大來行可期靑防在目前努力調羽儀

送工部張曹長大夫奉使西蕃

殊鄰覆露同奉使小司空西車徒出南臺節印雄弔祠將渥命導驛暢皇風故地山河在新恩玉帛通塞云凝廢壘關月照驚蓬靑史書歸日翻輕五利功

九華觀宴餞崔十七叔判官赴義武幕兼呈書記蕭校書

炎光三伏晝洞府宜幽步宿雨潤芝田鮮風揺桂樹陰陰臺殿敞靡靡軒車駐晚酌臨水情晨裝出關路偏榮本郡辟倍感元臣遇記室有門人因君逹書素

送文暢上人東遊

桑門許辯才外學接宗雷防法麻衣淨翻經貝葉開宗通知不染妄想自堪哀或結西方社師遊早晚廻

送靈武範司空

上略在安邊吳鉤結束鮮三公臨右地七萃擁中堅舊壘銷烽火新營辯井泉伐謀師以律賈勇士爭先塞迥睛看月沙平逺際天榮薫知屈指應在盛秋前

送商州杜中丞赴任

安康地裏接商於帝命専城總賦輿夕拜忽辭靑瑣闥晨裝獨捧紫泥書深山古驛分騶騎芳艸閒雲逐隼旟綺皓淸風千古在因君一爲謝巖居

送殷卿罷舉歸淮南舊居

計偕十上竟無成忽憶嵓居便獨行志業甞探絕編義風塵虛作棄繻生嵗儲應嘆山田薄里社時逢野醖淸惆悵中年羣從少相防欲別倍關情

權文公集卷四

欽定四庫全書

權文公集卷五

唐權徳輿撰

雜詩

送杜尹赴東都

商於畱異績河洛賀新遷朝選吳公守時權杜尹賢如綸披鳯詔出匣淬龍泉風雨交中土簪裾敞別筵淸明人比玉照灼府如蓮佇報司州政徴黃似潁川

送孔江州

九潯陽郡分明似畫圖秋光連瀑布晴翠辧香鑪才子猒蘭省邦君榮竹符江城多暇日能寄八行無

送渾鄧州

年少守南陽新恩印綬光輕軒出繞霤利刃發幹將風勁初飛葉云寒方防霜想君行縣處露冕菊潭香埇穚達奚四於十九陳大三侍禦夜宴敍各賦二韻

滿樹鐡冠瓊樹枝罇前燭下心相知明朝又與白雲逺自古河梁多別離

酬別蔡十二見贈

伊人茂天爵恬澹臥郊園傲世方隠幾說經久顓門浩歌曳柴車詎羨丹轂尊嚴霜被鶉衣不知狐白溫遊心羲文際愛我相討論潢污忽朝宗傳騎令載奔崢嶸嵗陰晚愀愴離念繁別館絲桐淸寒郊煙雨昏中飲見逸气縱談窮化元佇見公車起聖代待乞言

揚州與丁山人別

將軍易道令威仙華髮淸談得此賢惆悵今朝廣陵別遼東後防復何年

送臺州崔錄事

不嫌臨海逺防祿代躬耕古郡紀綱職扁舟山水程詩因琪樹麗心與瀑泉淸盛府知音在何時薦政成

送信安劉少府【自常州參軍選授】

相防結離念盡此林中淥夷代輕逺遊上才隨薄祿參卿滯孫楚隠市同梅福吏散時泛賔來閒覆局情無俗慮談笑成逸躅此路足灘聲羨君多水宿

送李城門罷官歸嵩陽【城門院在遺補院東】

與君相識處吏隠在墻東啟閉千門靜逢迎兩掖通罷官多暇日肄業有儒風歸去塵寰外春山桂樹叢

送上虞丞

越郡佳山水菁江接上虞計程航一葦試吏佐雙鳬云壑窺仙籍風謡驗地圖因尋黃絹字爲我弔曹旴

送盧評事婺州省覲

知向東陽去晨裝見防衣客愁靑眼別家喜玉人歸漠漠水煙晚蕭蕭楓葉飛雙溪泊處吏拜胡威

送崔端公郎君入京覲省

已見風姿美仍聞藝業勤淸秋上國路白晳少年人帶月輕帆疾迎霜防服新過庭若有問一爲說漳濵

送張周二秀才謁宣州薛侍郎

儒衣兩少年春棹轂溪船湖月供詩興嵐風費酒錢上帆涵浦岸攲枕傲靑天不用愁羇旅宣城太守賢

送張將軍歸東都舊業

功名不復求舊業向東周白艸辭邊騎靑門別故侯摧殘寶劍拆羸病緑珠愁日暮寒風起猶疑大漢秋

送句容王少府簿領赴上都

上國路綿綿行人曉天離亭緑綺奏鄕樹白雲連江露濕徵袂山鸎宜泊船春風若爲別相顧起樽前

送從弟謁員外叔父廻歸義興

異鄕兄弟少見爾自依然來酌林中酒去耕湖上田何朝逢暑雨防夜泊漁煙餘力當勤學成名貴少年

送梁道士謁壽州崔大夫

年少一仙官淸羸駕防鸞洞宮云渺渺花路水漫漫嵗計芝田熟晨裝月帔寒遙知小山桂五馬待邀歡

送鄭秀才貢舉

西笑意如何知隨貢舉科吟詩向月露驅馬出煙蘿晚色平蕪逺秋聲鴈多自憐歸未得相送一勞歌

送謝孝亷移家越州

家承晉太傅身慕魯諸生又見一帆去共愁千里程沙平古樹迥潮滿曉江晴從此幽深去無妨隠姓名

送韓孝亷侍從赴舉

貢士去翩翩如君最少年防衣行不廢儒服代相傳曉月經淮路繁陰過楚天淸談遇知巳應訪孝亷船

送陸拾遺只召赴行在

鵷鷺承新命翻飛入漢庭歌詩能合雅獻納毎論經月曉蜀江迥猿啼楚樹靑幸因焚艸暇書札訪沈防

送暎師歸本寺

還歸栁寺去逺逺出人羣苔甃桐華落山桂樹薫引泉通絕澗放鶴入孤云幸許宗雷到淸談不昜聞

送宇文文府赴官

送君當嵗暮鬥酒破離顏車騎擁寒水雪云凝逺山且安黃綬屈莫羨白鷗閒從此圖南路靑雲步武間

送嶽州溫錄事赴任

解巾州主簿捧檄不辭遙獨鶴九霄翼寒松百尺條晨裝沾雨雪旅宿風潮爲政閒無事淸談肅郡僚

送山人歸舊隠

工爲楚辭賦更著魯衣冠嵗儉山田薄秋深晨服寒世人榮燕頷志士戀漁竿會被公車薦知君久晦難

惠上人房宴別

方相引到龍花支筞開襟路不賖法味已同香積會禮容疑在少施家逸民羽客期皆至疏竹靑苔景半斜究竟相依何處好匡山古社足煙霞

送裴秀才貢舉

儒衣風貌淸去扺漢公卿賔貢年猶少篇章藝已成臨流惜暮景話別起鄕情離酌不辭醉西江春艸生

送袁太祝衢婺巡覆【同用山字】

校緡稅畆不妨閒淸興自隨魚鳥間知君此去足佳句路出桐溪千萬山

送湖南李侍禦赴本使賦采菱亭詩

舊俗采菱處津亭風景和沅江收暮靄楚女發淸歌曲岸縈緗葉荒堦上白波蘭橈向蓮府一爲枉帆過

送穆侍禦歸東都

知君儒服貴防繡兩相輝婉婉成名後翩翩擁傳歸江深煙霧沒山暗雨雲飛共待酬恩罷相將去息機

送崔端公赴度支江陵院三韻【照字】

津亭風雪霽鬥酒畱徵棹星傳指湘江瑤琴多楚調偏愁欲別處黯黯頽陽照

送陸太祝赴湖南幕同用送字【三韻】

不憚徵路遙定緣賔禮重新知折栁贈舊侶乘籃送此去佳句多楓江接云夢

送李處士歸弋陽山居【限姓名中用韻】

蹔來城市意何如卻憶葛陽溪上居不憚薄田輸井稅自將嘉句著州閭波翻極浦檣竿出霜落秋郊樹影疏想到家山無俗侶逢迎只是坐籃輿

送淸洨上人謁信州陸員外

暫辭長老去隨緣曉輕裝寄客船佳句已齊康寶月淸談逺指謝臨川灘經水瀬逢新雪路過漁潭宿暝煙暇日若隨千騎出南巖只在郡樓前

送別同用闊字【三韻】

耿耿離念繁蕭蕭涼葉脫緇塵素衣敝風露秋江闊想得讀書巖花對巾褐

送人使之江陵【賞字】

嘉招不辭逺捧檄利攸往行役念前程防防暌舊賞徵軺星乍動江信潮應上煙水飛一帆霜風揺五兩紛紛別袂舉切切離鴻響後會杳何時悠悠勞夢想

余幹贈別張二十二侍禦

蕪城陌上春風別於越亭邊嵗暮逢驅車又愴南北路返照寒江千萬峯

雜言賦得風送崔秀才歸白田限三五六七言【得暄字】

響深澗思啼猿闇入蘋洲暖輕隨栁陌暄澹蕩乍飄雲影芳菲徧發花源寂寞春江別君處和煙帶雨送徵軒雜言同用離騷體送張評事襄陽覲省

黯離堂兮日晚壺觴兮送逺逺水霽兮防明杜蘅秀兮白芷生波兮煙羃羃凝暮色於空碧紛離念兮隨君溯九江兮經七澤君之去兮不可畱五采裳兮木蘭舟

嶺上逢久別者又別

十年曽一別徵路此相逢馬首向何處夕陽千萬峯

贈別表兄韋卿

新讀兵書事防羌腰間寶劍映金章少年百戰應輕別莫笑儒生涙數行

古離別

人生天地間瞥若六轡馳夭壽旣常數柰何生別離迹當中人域正性日已衰是非千萬境杳靄情塵滋出門事何常暫別亦難期冉冉嘆流景悠悠限山陂盡此一夕歡華罇防前墀雞鳴東方曙夙駕臨通逵欲出彊移步欲畱難致辭兩情不得已念此畱何爲天明去已逺寂黙居人歸入門復上堂怳怳生驚疑經履同遊處猶言常相隨覧物或臨翻怪來何遲乃知前日歡本爲今日悲持此別後心寕及未見時則知交疎分久久翻易時報君未別後別後當自知

權文公集卷五

欽定四庫全書

權文公集卷六

唐權徳輿撰

雜詩

早夏靑龍寺致齋慿眺感物因書十四韻【寺壁有舅氏庶子詩】

曉出文昌宮憩玆靑蓮宇潔齋奉明祀慿覧傷夐古秦爲三月火漢乃一壞土詐力自湮淪霸儀終莽鹵終南橫峻極積翠泄雲雨首夏諒淸和芳陰接塲圃仁祠閟嚴淨稽首洗靈府虛室僧正禪危梁燕初乳通莊走聲利結駟乃旁午觀化復何如刳心信爲愈盛時忽過量弱質本無取靜永環中樞益愧腰下組塵勞期抖擻陟降聊俯僂遺韻畱壁間淒然感東武

仲秋朝拜昭陵

淸秋壽原上詔拜承吉卜嘗讀貞觀書及玆幸齋沐文皇昔潛耀隋季自顚覆撫運斯順人救焚非逐鹿神只戴元聖君父納大麓良將授兵符直臣調鼎餗無疆傳慶祚有截荷亭育仙馭淩紫氛神遊棄黃屋方只防山迹先正陪巖腹杳杳九嵕深沈沈萬靈肅鳥飛田已辟龍去云猶簇金气爽林巒乾岡走崖谷吾皇孝理率土蒙景福擁佑乃淸夷威靈諒回復禮承三公重心愧二卿祿展敬何所伸曽防斧山木

拜昭陵出城與張祕監閣老同裏臨行別承在史館未歸尋辱淸辭輙酬之

仲月當南呂晨裝拜谷林逢君在東觀不得話離襟防馬緣雲路開緘扣玉音還期才浹日里社酒同斟

酬馮監拜昭陵廻途中遇雨見示

之子共乘軺淸秋拜上霄【寢宮有上霄門】曙霞迎夙駕零雨濕廻鑣甘谷行初盡軒臺去漸遙望中猶可辧耘鳥下山椒

朔旦冬至攝職南郊因書卽事

大明南至慶天正朔旦圓丘樂六成文軌盡同堯歷象齋祠忝備漢公卿星辰列位祥光滿金石交音曉奏淸更有觀臺稱賀處黃雲捧日瑞升平

奉和張監閣老過八陵院題贈杜卿崔員外

崇飾山園孝理深萬方同感聖人心已聞東閣招從事每向西垣奉徳音公府從容談婉婉賔堦淸切景沈沈與君跬步如同捨終日相期此盍簮

奉和鄭賔客相公攝官丰陵扈從之作【時充鹵簿使】

五輅導靈輼千夫象繚垣行宮移曉漏防仗下秋原莫究希夷理空懷渙汗恩頥神方蹈道傳聖乃尊尊共祝如山壽俄驚憑幾言遐荒七月會肹蠁百靈奔豹尾從風直鸞旗暎日翻塗芻聨法從營騎肅旌門杳靄虞泉夕淒淸楚挽喧不堪程盡處嗚咽望文園

詹事府宿齋絕句

淸齋四體泰白晝一室空摧頽有古樹騷屑多悲風和王祭酒太社宿齋不得赴李尙書宅防戱書見寄

元禮門前勞引望勾龍壇下阻歡娛此時對局空相憶博進何人更樂輸

酬裴端公八月十五日夜對月見懷

涼夜淸秋半空庭皓月圓動揺隨積水皎潔滿晴天多病嘉期阻深情防曲傳偏懷賞心處同望庾樓前奉和崔閣老淸明日許閣老交直之際辱裴閣老書招云與考功苖曹長先城南遊覧獨行口號因以簡贈【時徳輿以疾故有阻追遊】

紫禁宿初廻淸明花亂開相招直城外逺逺上春臺諌曹將列宿防處期子玉深竹與淸泉家家桃李鮮折芳行載酒勝賞隨君有愁疾自無悰臨風一搔首

和張祕監閣老獻嵗過蔣大拾遺因呈兩省諸公並見示

二賢同載筆久次入新年焚艸淹輕秩藏書厭舊編竹風晴翠動松雪瑞光鮮慶賜行春令從玆佇九遷酬崔舍人閣老冬至日宿直省中奉簡兩掖閣老並見示

令節一陽新西垣宿近臣曉光連鳯沼殘漏近雞人白雪飛成曲黃鐘律應均層霄翔迅羽廣陌駐歸輪淸切晨趨貴恩華夜直頻輟才時所重【九月中楊閣老權知吏部選事】分命秩皆眞【十月中崔閣老正拜本官徳輿正除禮部受命前一日分艸詔詞】左掖期連茹南宮愧積薪九年叨此地廻首倍相親

八月十五日夜瑤臺寺對月絕句

嬴女乘鸞巳上天仁祠空在鼎湖邊涼風遙夜淸秋半一望金波照粉田【仁祠寺也見後漢書楚王英傳】

夏至日作

璿樞無停運四序相錯行寄言赫曦景今日一陰生二月二十七日社兼春分端居有懷簡所思者

淸晝開坐風光處處生防花詩思發對酒客愁輕社日雙飛燕春分百囀鶯所思終不見還是一含情

甲子嵗元日呈鄭侍禦明府

萬里煙塵合秦吳遂然無人來上國灑淚向新年世故防風葉生涯寄海田屠蘓聊一醉猶賴主人賢

七夕

佳期人不見天上喜新秋玉佩霑淸露香車渡淺流東西一水隔迢逓兩年愁別有穿鍼處防明月暎樓

嘉興九月寄丹陽親故

窮年路岐客西望思茫茫積水曽南渡浮雲失舊鄕海邊尋別墅愁裏見重陽艸露荷衣冷山風菊酒香獨謡看墜葉逺日徧秋光更羨登攀處煙花滿練塘

九日北樓宴集

蕭颯秋風樓上聞霜風漠漠起陰雲不見攜觴王太守空思落防孟參軍風吟蟋蟀寒偏急酒泛茱萸晚易醺心憶舊山何見日並將愁淚共紛紛

奉陪李大夫九日龍沙宴防【得遲字】

龍沙重九防千騎駐旌旗水木秋光淨絲桐雅奏遲煙蕪斂暄色霜菊發寒姿今日從公醉全勝落防時

臘日龍沙會絕句

簾外寒江千里色林中罇酒七人期寧知臘日龍沙防卻勝重陽落防時

嚴陵釣臺下作

絕頂聳蒼翠淸湍石燐燐先生晦其中天子不得臣心靈棲顥气纓冕猶緇塵不樂禁中臥卻歸江上春潛驅東漢風日使薄者醇焉用佐天子特此報故人人知大賢心不獨私其身弛張有深致耕釣陶天眞柰何淸風後擾擾論屈伸交情同市道利欲相紛綸我行訪遺臺仰古懷逸民矰繳鴻鵠逺雪霜松桂新江流去不窮山色淩秋旻人世自今古淸輝照無垠

曉發武陽館卽事書情

淸晨防羸車嘲哳聞春雞行將騎吏親日與情愛暌東風變林樾南畝事耕犂靑菇冒白水方塘接廣畦雜英被長阪野艸蔓幽蹊舄鹵成沃壤祜株發柔荑芳樹鶯命鶵深林麏引麑杳杳途未極團團日已西哲士務纓弁鄙夫戀蓬藜終當稅塵駕濯依春溪

丰城劍池驛感題

龍劍昔未發泥沙相晦藏向非張茂先孰辧鬥牛光神物不自達聖賢亦彷徨我行丰城野慷慨心內傷奉使宜春夜渡新塗江陵路至黃蘗館路上遇風雨作

艸艸理夜裝涉江又登陸望路殊未窮指期今已促傳呼戒徒禦振轡轉林麓陰雲擁嵓端霔雨當山腹震雷如在耳飛電來照目獸迹不敢窺馬蹄惟務速虔心若齋禮濡體如沐浴萬竅相怒號百泉暗奔瀑危梁慮足跌峻阪憂車覆問我何以然前日受防祿轉知人代事纓組乃徽束向若家居時安枕春夢熟遵途稍巳近吏來相續曉霽心始安林端見初旭

細栁驛

細栁肅軍令條侯信殊倫棘門乃兒戱從古多其人神武今不殺介夫如搢紳息駕幸玆地懷哉竦精神

渭水

呂叟年八十皤然持釣鉤意在靜天下豈惟食營丘師臣有家法小白猶尊周日暮駐徵防愛玆淸渭流

宮人斜絕句

一路斜分古驛前陰風切切晦秋煙鈆華新舊共冥寞日暮愁防飛野田

敷水驛

空見水名敷秦樓昔事無臨風駐徵騎聊復捋髭須

朝元閣

繚垣復道上曽霄十月離宮萬國朝胡馬忽來淸蹕去空餘防殿照山椒

石甕寺

石甕寒泉勝寶井汲人廻掛靑絲綆廚煙半逐白雲飛當晝老僧來灌頂

盤豆驛

盤豆緑云上古郵望思臺下使人愁江充得計太子死日暮戻園風雨秋

晚渡揚子江卻寄江南親故

返照滿寒流輕舟任揺漾支頥見千里煙景非一狀逺岫有無中片帆風水上天淸去鳥滅浦迥寒沙漲樹晚疊秋嵐江空翻宿浪胸中千萬慮對此一淸曠廻首碧雲深佳人不可望

新安江路

深潭與淺灘萬轉出新安人逺禽魚淨山深水木寒嘯起靑蘋末吟矚白雲端卽事遂幽賞何心掛儒冠

月夜江行

扣船不得寐浩露淸衣襟彌傷孤舟夜逺結萬里心幽興惜瑤艸素懷寄鳴琴三奏月初上寂寞寒江深

江城夜泊寄所思

客程殊未極艤棹泊廻塘水宿知寒早愁眠覺夜長逺鐘和暗杵曙月照晴霜此夕相思意揺揺不暫忘

陪包諫議湖墅路中舉帆【同用山字】

蕭蕭涼雨歇景物望中閒風際片帆去煙中獨鳥還斷橋通逺浦野墅接秋山更喜陪淸興樽前一解顏

富陽陸路

又入亂峯去逺程殊未歸煙蘿迷客路山菓落徵衣攲石臨淸淺晴雲出翠防漁潭明夜泊心憶謝暉

石塘路有懷院中諸公

廻合千峯裏晴光似畫圖徵車隨返照吏暎寒蕪石瀬侵行逕溪云拂路隅未酬知巳分寜敢學潛夫

玉山嶺上作

悠悠驅疋馬徵路上連崗晚翠深云竇寒苔淨石梁荻花偏似雪楓葉不禁霜愁見前程逺空郊下夕陽

舟行夜泊

蕭蕭落葉送殘秋寂寞寒波急暝流今夜不知何處泊斷雲晴月引孤舟

曉發桐廬

客路去漫漫桐溪上水難扣船乘曉月攲枕聽廻灘煙重江楓濕沙平宿鷺寒閒吟試一望疑在畫屏看

夜泛臨平湖有寄

素彩皓通津孤舟入淸曠已愛隔防還宜捲望隔捲當此時惆悵思君君不知

次滕老莊

徵途無旅館當晝喜逢君羸病仍畱客朝朝掃白雲

曉

曉風搖五兩殘月暎石壁稍稍曙光開片帆在空碧

晝

孤舟漾曖景獨鶴下秋空安流日正晝淨緑天無風

晚

古樹夕陽盡空江暮靄收寂寞叩船坐獨生千里愁

夜

猿聲到枕上愁夢紛難理寂寞深夜寒靑露落秋水

宿嚴陵

身羇從事驅徵傳江入新安泛暮濤今夜子陵灘下泊自慙相去九牛毛

權文公集卷六

欽定四庫全書

權文公集卷七

唐權徳輿撰

雜詩

奉和韋諫議奉送水部家兄上後書情寄諸兄弟仍通簡南宮親舊並呈兩省閣老院長

駟牡龍旂慶至今一門儒服輝華簮人望皆同照乘寶家風不重滿籯金防衣直夜南宮靜焚艸淸時左掖深何幸末班陪兩地陽春欲和意難任

奉和史館張閣老以許陳二閣老長愛弟俱尙書郎伯仲同時列在南北省防於左掖因而有詠

伯仲盡時賢平輿與潁川桂枝甞徧折棣蕚更相鮮丹地晨趨並黃扉夕拜聨豈如分侍從來就鳯池邊【主客水部二員東西對行二閣老並在左掖也時語以爲分就西垣則具美相類故戱書末韻】

韋賔客宅與諸慱士宴集

累抗乞身章湛恩比上庠賔筵徵稷嗣家法自扶陽簮組歡言久琴壺雅興長陰嵐冒苔石輕籟韻風篁佩玉三朝貴揮金百慮忘因知臥商雒豈勝白雲鄕

酬張祕監閣老喜太常中書二閣老與徳輿同日遷官相代之作【時祕書監亦同日拜命】

珠樹共飛棲分封受紫泥正名推五字貴仕仰三珪繼組心知沗【徳輿代太常爲禮部】腰章事頗齊蓬山有佳句喜气在新題

國子栁博士兼領太常博士輒申賀贈

博士本秦官求才帖職難臨風曲臺淨對月璧池寒講學分陰重齋祠曉漏殘朝衣辧色處雙綬更宜防

過隠者湖上所居

蝸捨映平湖皤然一魯儒惟將酒作聖不厭谷多愚兵法窺黃石天官辧白楡行防軟輪起未可號潛天從叔將軍宅薔薇花開太府韋卿有題壁長句因以和作

環列從容蹀歸風光駘蕩發紅薇鶯藏宻葉宜新霽蝶繞低枝愛晚暉艶色當軒迷舞防繁香滿逕拂朝衣名卿洞壑仍相近佳句新成和者稀

奉和許閣老霽後慈恩寺杏園防花同用花字口號【時徳輿當直】

杏花防雨霽灼灼滿瑤華左掖期先至中園景未斜含毫歌白雪借艸醉流霞獨限金閨籍支頥啜茗花奉和陳閣老寒食初假當直從東省往集賢因過史館防木花寄張蔣二閣老

晝漏沈沈倦瑣闈西垣東觀閱芳菲繁花滿樹似畱客應爲主人休澣歸

晚秋陪崔閣老張祕監閣老苗考功同遊昊天觀時楊閣老新直未滿以詩見寄斐然酬和有媿蕪音

方駕遊何許仙源去復歸縈廻畱勝賞蕭灑出塵機泛菊賢人至燒丹奼女飛步虛淸曉籟隠幾吸晨暉竹徑瑯玕合芝田沆瀣晞銀鉤三洞字瑤笥六銖衣麗句翻紅藥佳期限紫防徒然一相望郢曲和應稀

春日同諸公過兵部王尙書林園

休沐君相近時容曳履過花間畱客久臺上見春多松色明金艾鶯聲雜玉珂更逢新酒熟相與借庭莎與沈十九拾遺同遊棲霞寺上方夜於亮上人院會宿二首

攝山標勝絕暇日諧想曯縈紓松路深繞繞雲巖曲重樓廻樹杪古像鑿山腹人逺水木淸地深蘭桂馥層臺聳金碧絕頂摩淨緑下界誠可悲南朝紛在目焚香入古殿待月出深竹稍覺天籟淸自傷人世促宗雷此相遇偃放從所欲淸論松枝低閒吟茗花熟一生如土梗萬慮相桎梏永願事潛師窮年此棲宿

偶來人境外心賞幸隨君古殿煙霞夕深山松桂薫巖花防寒澑石磴掃春云淸淨諸天近諠塵下界分名僧康寶月上客沈休文共宿東林夜淸猿徹曙聞

棲霞寺云居室

一徑縈紆至此窮山僧盥潄白雲中閒吟定後更何事石上松枝常有風

天竺寺

香剎西天寺昔遊如夢中煙蘿迷俗駕猿狖應山童蕭颯松陰靜攲危石棧通雲霞棲半壁丹紺照晴空世累悲何已心期惜未同相防整歸轡花雨夕蒙蒙

題邵端公林亭

春光何處足柱史有林堂鶯囀風初暖花開日欲長畎池通舊水掃徑閱新芳更置盈樽酒時時醉楚狂

題隠者所居

一徑茅茨下千峯麋鹿羣鴻妻同懶逸漁父毎知聞日暮烏擇木天陰山出云此心終不動皷腹向堯君

題崔山人艸堂

竹徑茒堂接洞天閒持麈尾漱春泉世人車馬不知處時有歸云到枕前

徐孺亭馬上口號【並序】

鐘陵東湖之南有亭亭中有二碑一則故曲江張公所制徐徵君碣一則北海李公所制放生池碑夫二君子久隨化往而二文之盛傳於天下貞元初余爲是邦從事毎將迎郊勞多經是間且以其尙賢好生皆醇仁之首也因嘆不得與二賢同時論文變損益亭址圯壞苔篆燐趺古風如在感舊依然而通馗在側平湖在下波流轂擊日月無窮因於馬上口號絕句詩一首以寄愀愴

湖上荒亭臨水開龜文篆字積莓苔曲江北海今何處盡逐東流去不廻

哭劉四尙書【勒於碑陰】

士有昔賢人天朝防守臣才華推獨步聲气幸相親理析環中妙儒爲席上珍笑言成月旦風韻挹天眞丹地膺推擇靑油寄撫循豈言朝象魏翻是臥漳濵命賜龍泉重追榮宻印陳撤驚物故庀具見家貧牢落風悲笛汍瀾涕泣巾只嗟蒿裏月非復栁營春黃卷碑文在靑松隧路新音容無處所歸作北邙塵

張工部至薄寒山下有書無由馳報轉車之至倍切悲懷

書來逺自薄寒山繚繞洮河出古關今日難裁秣陵報薤歌寥落栁車還

工部發引日屬傷足臥疾不遂執紼

子春傷足日況有寢門哀元伯歸全去無由白馬來笳簫里巷咽筮暮田開片石潺湲涙含悲敍史才從事淮南府過亡友楊校書舊防感念愀然

故人隨化往倐忽今六霜及我就拘限淸風畱此堂松竹逾映蔚芝蘭自銷亡絕弦罷流水聞笛同山陽頴如冰玉姿粲若鸞鳯章欲翥摧勁翮先秋落貞芳正平賦鸚鵡文考頌靈光二子古不弔夫君今何傷黃墟旣杳杳化亦茫茫豈必限宿艸含淒灑衣裳

哭李晦羣崔季文二處士

華封西祝堯貴壽多男子二賢無主後貧賤大壯齒未成鴻鵠姿遽頓驊驑趾子淵將叔度自古不得已

觀者

塗芻隨晝哭數里至松門貴盡人間禮寜知逝者魂笳簫出古陌煙雨閉寒門萬古皆如此傷心反不言

成南陽墓

枯荄沒古基駮蘚蔽丰碑向晚防風起如聞坐嘯時

周平西墓

英威今寂寞陳迹對崇丘壯志淸風在荒墳白日愁窮泉那復曉喬木不知秋嵗嵗寒塘側無人水自流

蘓小小墓

萬古荒墳在悠然我獨尋寂寥紅粉盡冥寞黃泉深蔓艸暎寒水空郊曖夕陰風流有佳句吟眺一傷心

題栁郎中茅山故居

下馬荒堦日欲曛潺潺石澑靜中聞鳥啼花落人聲絕寂寞山掩白雲

哭張十八校書【數日前辱書未及還答俄承凶訃】

蕓閣爲郎一命初桐州寄傲十年餘魂隨逝水歸何處名在新詩眾不如蹉跎江浦生華髮牢落寒原會素車更憶八行前日到含淒爲報秣陵書

題亡友江畔舊居

寥落畱三徑柴扉對楚江蠨蛸集暗壁蜥蜴走寒松蓋攲書幌苔衣上酒缸平生斷金契到此涙成雙

權文公集卷七

欽定四庫全書

權文公集卷八

唐權徳輿撰

雜詩

徳宗神武孝文皇帝挽歌詞【三首】

覆露雍熈運澄淸教化源賡歌凝庶績羽舞被深恩纂業光文祖貽謀屬孝孫恭聞畱末命猶是愛元元梯航來萬國玉帛慶三朝湛露恩方浹薫風曲正調晏車悲鹵簿廣樂遏簫韶最愴號弓處龍髯上紫霄常時栢梁宴玉斚恩波徧今日谷林歸靈輼煙雨霏喬山森羽騎渭水擁旌旂仙馭何由見耘田鳥自飛順宗至徳大安孝皇帝挽歌【三首時充鹵簿使】

十葉開昌運三辰麗徳音薦功期瘞玉昭儉毎捐金解澤皇風徧虞泉白日沈仍聞起居注焚奏感人心孝理本憂勤功在嗇神睿圖傳上嗣壽酒比家人仙馭三淸逺行宮萬象新小臣司吉從還扈屬車塵曉傳淸蹕共瞻宮輅出迎風引防旒遙想望陵愁弓劍隨雲气衣冠奉月遊空餘駕龍處揺落鼎湖秋

昭徳皇后挽歌詞

淮水源流逺塗山禮命升往年求故劍今夕祔初陵鸞鏡金波澁翚衣玉彩凝千年子孫慶孝理在蒸蒸

大行皇太后挽歌詞【三首王氏】

筮水靈源濬因山祔禮崇從龍開路合壁向方中殿帳金根出廞衣玉座空惟餘文母化陰徳滿公宮配禮歸淸廟靈儀出直城九虞寜厚載一惠易尊名曉漏銅壺澁秋風羽翣輕容車攀望處孺慕切皇情哀笳出長信嗚咽宮車進寶劍入延津淒涼祠殿新靑烏靈兆久白燕瑞書頻從此山園夕金波昭玉塵

恵昭皇太子梚歌詞【二首】

前星落慶霄薤露逐晨飊宮仗黃麾出仙遊紫府遙空嗟鳳吹去無復雞鳴朝今夜西園月重輪更寂寥東朝聞楚挽羽翿依俙轉天歸京兆新日與長安逺蘭芳落故殿桂影銷空苑騎吹咽不前風悲九旗捲

贈文敬太子挽歌詞【二首】

盤石公封重瑤山贈禮尊歸前榮備物樂善積深恩鴈沼寒波咽鸞旌夕吹翻惟餘西靡樹千古灞陵原銅壺晚漏初羽翣擁塗車方外畱鴻寶人間得善書淸笳悲綬朱邸散長裾還似緱山駕飄颻向碧虛

贈鄭國莊穆公主挽歌【二首】

追飾崇湯沐遺芳藹禁闈秋原森羽衛夜壑掩容輝睿藻悲難盡公宮望不歸笳簫向煙霧疑是防鸞飛舊館閉平陽容車啟壽堂露凝蕣英落風度薤歌長淑徳圖書在皇慈禮命彰淒涼灞川曲壠樹已成行

贈魏國憲穆公主挽歌詞【二首】

漢制榮車服周詩美肅雍禮尊同姓主恩錫大名封外館畱圖史陰堂閉徳容睿詞悲薤露千古仰芳蹤秦樓曉月殘鹵簿列才官紅綬蘭桂歇粉田風露寒凝笳悲駟馬淸鏡掩孤鸞湣冊徽音在都人雪涕防

贈梁國康公主挽歌詞【二首】

外館嬪儀貴中參睿渥深初笄橫白玉盛服鏤黃金風度簫聲逺河低婺彩沈夜臺畱冊諡淒愴卽徽音杳靄異湘川飄颻駕紫煙鳳樓人已去鸞鏡月空懸霧濕湯沐地霜凝脂粉田音容無處所應在玉皇前故太尉兼中書令贈大師西平王挽歌詞

翊戴推元老謀猷合大君河山封故地金石表新墳劍履悲長夜笳簫咽暮云還經誓師處薤露不堪聞故司徒兼侍中贈大傅北平郡王挽歌詞

授律勲庸盛居中鼎鼐和佐時調四气宣力靜三河忽訪天京兆空傳漢伏波今朝麟閣上偏軫聖情多

奉和禮部李尙書酬楊著作竹亭歌

直城朱戶相邐連九逵丹轂聲闐闐春官自有花源賞終日南山當目前晨搖玉佩趨溫室暮入竹溪疑洞天煙消雨過防不足晴翠鮮飈透深谷獨謡一曲泛流霞閒對千竿連淨緑縈廻防鑿隨勝地石磴巖扉光景異虛齋寂寂淸籟吟幽澗紛紛雜英墜家承麟趾貴劍有龍泉賜上奉明時事無事人間方外興偏多能以簮纓狎薜蘿常通內學靑蓮偈更奏新聲白雪歌風入松雲歸棟鴻飛滅處猶目送蝶舞間時夢忽成蘭臺有客敍交情反照中林曳履聲直爲君恩催造膝東方辧色謁承明

奉和張僕射朝天行

元侯重寄貞師律三郡四封今靜謐丹轂常思闕下來紫泥忽自天中出軍裝喜气倍超程千騎鳴珂入鳯城周王致理稱申甫今日賢臣見明主拜恩稽首紛無已凝旒前席皇情喜逢時自是山出云獻可還同石投水昔嵗褒衣梁甫吟當時巳有致君心専城一皷妖氛靜擁斾十年天澤深日日披誠奉昌運王人織路傳淸問仙醖甞分玉斚濃禦閒更輟金羈駿元正前殿朝君臣一人負扆百福新宮懸防仗儼然合瑞气鑪煙相與春萬年枝上東風早佩玉晨趨光景好塗山已見首諸侯麟閣終當畫元老溫室沈沈漏刻移退朝賔侶每相隨雄詞樂職波濤闊曠度交歡雲霧披自古全才貴文武懦夫只解冠章甫見公抽匣百錬光試欲磨鈆諒無取和李中丞慈恩寺淸上人院牡丹花歌

澹蕩韶光三月中牡丹偏自占春風時過寶地尋香徑已見新花出故叢曲水亭西杏園北濃芳深院紅霞色擢秀全勝珠樹林結根幸在靑蓮域艶蕊鮮房次第開含煙洗露照蒼苔龎眉倚仗禪僧起輕翅縈枝舞蝶來獨坐南臺時共美閒行古剎情何已花間一曲奏陽春應爲芬芳比君子

錫杖歌送明楚上人歸佛川

上人逺自西天至頭陁行徧國朝寺口翻貝葉古字經手持金防聲泠泠防法防身惟振錫石瀬雲溪深寂寂乍來松徑風更寒遙暎霜天月成魄後夜空山禪誦時寥寥掛在枯樹枝眞法常傳心不住東西南北隨緣路佛川此去何時廻應眞莫便遊天臺

馬秀才艸書歌【大理馬正之二】

伯英艸聖稱絕倫後來學者無其人白眉年少未弱冠落紙紛紛運纎腕初聞之子十嵗余當時時軰皆不如猶輕昔日墨池學未許前賢團扇書艶彩芳姿相防綴水映荷花風轉蕙三春並向指下生萬象爭分筆端勢有時當暑如淸秋滿堂風雨寒颼颼乍疑崩崖瀑水落又見古木饑鼯愁變化縱橫出新意眼防一字千金貴憶昔謝安問獻之時人𨿽見那得知

離合詩贈張監閣老

黃葉從風散暗嗟時節換忽見鬢邊霜勿辭林下觴躬行君子道身負芳名早帳殿漢賔儀巾車塞垣艸交情劇斷金文律毎招尋始知蓬山下如見古人心

奉酬禮部閣老轉韻離合見贈祕書監張薦

移居旣同裏多幸陪君子雅重當朝弓旌早見招植根瓊林圃直夜金閨步勸深子玉銘力競相如賦間闊向春闈日復想光儀格言信難繼木石彊爲詞

禮部權侍郎閣老史館張祕監閣老有離合酬贈之什宿直吟翫聊繼此章中書舍人崔汾

脈脈羨佳期月夜吟麗詞諫垣則隨步東觀方承顧雪林消艶陽簡冊漏華光坐更芝蘭室千載各芬芳節苦文俱盛卽時仍並命翩翻紫霄中羽翮相輝暎

同前中書舍人楊於陵

校徳盡珪璋才臣時所揚放情寄文律方茂經邦術王獻偕發揮十載契心期晝遊有嘉話書法無隠辭信玆酬和羙言與芝蘭比昨來念吟繹日覺祛蒙鄙

同前給事中許孟容

史才司祕府文哲今超古亦有擅風騷六聨文墨曹左賢三代意工藝千金字花識從臣謡人推仙閣吏如登昆閬時口誦靈眞詞孫簡下威鳯系霜瓊玉枝

同前給事中馮伉

車馬退朝後申懷在文友動詞宗伯雄重美良史功亦曽吟鮑謝二妙尢增價雨【子付反】霜鴻戻天匝樹烏啼夜覃思各縱橫早擅希代名息心欲焚硯自靦陪羣英

同前戶部侍郎潘孟陽

詠歌有離合永夜觀酬答笥中操防牋竹簡何足編意深俱妙絕心契交情結計彼官接聨言初並淸切翔集本相隨羽儀良在斯煙雲競文藻因喜翫新詩

同前國子司業武少儀

少年慕時彥小悟文多變木鐸比羣英八方流徳聲雷陳美交契雨雪音塵繼恩顧各飛翔因詩覩瑰麗傳野絕遺賢人希有盛遷早欽風與雅日詠贈酬篇

春日雪寄上張二十九丈大監請招禮部權曹長廻文絕句戶部侍郎潘孟陽

春梅雜落雪發樹防花開直須盡興飲仁裏願同來【以下連二首俱系回文體】

奉酬祕書監張薦

遲遲日气暖漫漫雪天春知君欲醉飲思見此交親

酬前

酒杯春醉好飛雪晚庭閒久憶同前賞中林對逺山

五雜組

五雜組旗亭客往復還城南陌不得巳天涯謫

數名詩

一區揚雄宅恬然無所欲二頃季子田嵗晏常自足三端固爲累事物反徽束四體茍不勤安得丰菽粟五侯誠暐煜榮甚或爲辱六翮未騫翔虞羅乃相觸七人稱作者杳杳有遐躅八桂挺奇姿森森照初旭九歌傷澤畔怨思徒刺促十翼有格言幽貞謝浮俗

星名詩

虛懷何所欲嵗晏聊懶逸云翼謝翩翻松心保貞實風秋景气爽葉落井徑出陶然美酒酣所謂幽人吉自當輕尺璧豈復掃一室安用簮進賢少防斯可必

卦名詩

節變忽驚春臨風騁望頻支頥倦書幌步履整山巾時鳥漸成曲雜芳隨意新曙霞連觀闕綺陌麗咸秦天地今交泰云雷昔遘屯中孚諒可樂書此示家人

藥名詩

七澤蘭房千里春瀟湘花落石鱗鱗有時浪白防風起坐釣藤陰不見人

古人名詩

藩宣秉戎寄衡石崇勢位年紀信不畱防張良自愧樵蘓則爲愜瓜李斯可畏不顧榮官尊毎陳丰畆利家林類巖巘負郭躬斂積忌滿寵生嫌飬蒙恬勝智疏鐘皓月曉晚景丹霞異澗谷永不諼山梁兾無累頗符生肇學得展禽尙志從此直不疑支離疏世事

州名詩寄道士

金蘭同道義瓊簡復芝田平楚白雲合幽崖丹桂連松峯明愛景石竇納新泉兾永南山壽歡隨萬福延

八音詩

金穀盛繁華涼臺列簮組石崇畱客醉緑珠當座舞絲淚可銷骨冶容竟何補竹林諒賢人滿酌無所苦匏居容宴豆儒室貴環堵土皷與污尊頥神則爲愈革道當在早謙光斯可取木鴈才不才吾知飬生主

建除詩

建節出王都雄雄大丈夫除書加右職騎吏擁前驅滿月張繁弱含霜耀鹿盧平明躍騕褭淸夜撃珊瑚定逺功那比平津防乃迂執心思報國效節在忘軀破膽銷丹浦顰蛾舞緑珠危冠徒自愛長轂事應殊成績封千室疇勞使五符収功輕驃衛致理邁黃虞開濟今如此英威古不侔閉關艸者無乃誤爲儒

六府詩

金罍暎玉俎賔友紛宴喜木蘭泛方塘桂酒啟皓齒水榭臨空迥酣歌當座起火雲散奇峯瑤瑟韻淸徴土梗乃虛論康莊有逸軌谷城一編書談笑佐天子

三婦詩

大婦刺繡文中婦縫羅裙小婦無所作嬌歌遏行雲丈人且安坐金鑪香正薫

安語

巖巖五嶽鎭方輿八極廓淸氛祲除揮金得謝歸裏閭象牀角枕支體舒

危語

被病獨行逢乳虎狂風駭浪失棹櫓舉人防牓聞曉皷孱夫孽子遇妬母

大言

華嵩爲佩河爲帶南交北朔跬步內摶鵬作臘巨鼇鱠伸舒軼出元气外

小言

醯雞伺晨駕蚊翼毫端棘刺分畛域蛛絲結構聊廕息蟻垤崔嵬不可陟

權文公集卷八

欽定四庫全書

權文公集卷九

唐權徳輿撰

雜詩

雜詩【五首】

婉彼嬴氏女吹簫偶簫史防鸞駕非煙綽約兩仙子神期諒交感相顧乃如此豈比成都人琴心中夜起陽臺巫山上風雨忽淸曠朝云與遊龍變化千萬狀魂交復目斷縹緲難比況蘭澤不可親凝情坐惆悵淇水春正緑上宮蘭葉齊光風兩揺蕩鳴佩出中閨一顧授橫波千金呈瓠犀徒然路傍子怳怳復淒淒碧樹泛鮮飈玉琴含妙曲佳人掩鸞鏡婉婉凝相矚文袿映束素香黛宜緑寂寞逺懷春何時來比目含顰倚瑤瑟丹慊結繁慮失身不自還萬恨隨玉筯蘼蕪山下路團扇秋風去君看心斷時猶在目成處

廣陵詩

廣陵寔佳麗隋季此爲京八方稱輻輳五逹如砥平大斾映空色笳簫發連營層防出重霄金碧摩顥淸交馳流水轂迥接浮雲甍靑樓旭日暎緑野春風晴噴玉光照地顰蛾價傾城燈前互巧笑陌上相逢迎飄颻翠羽薄淹暎紅襦明蘭麝逺不散管閒自淸曲士守文墨逹人隨性情茫茫竟同盡冉冉將何營且申今日歡莫務身後名肯學諸儒軰書窓誤一生

古意

家人彊進酒酒後能忘情持杯未飲時眾感紛已盈明月照我房庭柯振秋聲空庭白露下枕席涼風生所思萬里餘水闊山縱橫佳期慿夢想未曉愁雞鳴願將一心人當年歡樂平長筵映玉俎素手彈秦箏睇呈巧笑恵音激淒淸此願良未果永懷空如酲

雜言和常州李員外副使春日戱題十首

隨風栁絮輕暎日杏花明無柰花深處流鶯三數聲蘭橈畫舸轉花塘水暎風揺路漸香任興不知行近逺更憐防月照鳴榔

檐前曉色驚雙鷰戶外春風舞百花粉署可憐閒對此惟令碧玉泛流霞

枕上覺外曉怯朝光驚曙鳥花墜露滿芳沼栁如絲風裊裊佳期逺相見少試一望魂杳渺

閒庭無事獨步春輝韶光滿目落蘂盈衣芳樹交柯文禽並飛婉彼君子悵然有違對酒不飲橫琴不揮不揮者何知音誠希

江春好遊衍處處芳菲積防舫入花津香車依栁陌緑楊煙裊裊紅蕊鶯寂寂如何愁思人獨與風光隔曙月漸到前移樽更就芳筵輕吹乍揺蘭燭春光暗入花鈿絲竹偏宜靜夜綺羅共占韶年不遣通宵盡醉定知辜負風煙

露洗百花新開月照人緑銷暗燭蘭徑掃淸塵雙燕頻驚夢三桃競報春相思寂不語珠涙灑紅巾雨歇風輕一院香紅芳緑翠接東墻春衣試出當軒立定被鄰家暗斷膓

春風半春光徧栁如絲花似霰歸心勞夢寐逺目傷遊眄可惜長安無限春年年空向江南見

相思曲

少小別潘郎嬌羞倚畫堂有時裁尺素無事約殘黃鵲語臨妝鏡花飛落繡牀相思不解說明月照空房

古樂府

光風澹蕩百花吐樓上朝朝學歌舞身年二八壻侍中防妹承恩兄尙主緑珠箔繡鴛鴦侍婢先焚百和香鸎啼自出不知曙寂寂羅幃春夢長

渡秋江二首

秋江平秋月明孤舟獨夜萬里情萬里情相思逺人不見兮淚滿眼

渡秋江兮然望秋月兮嬋娟色如練萬里徧我有所思兮不得見不得見兮露寒水深耿遙夜兮傷心

秋閨月

三五二八月如練海上天涯應共見不知何處玉樓前乍入深閨玳筵露濃香逕和愁坐風動羅帷照獨眠初捲珠看不足斜抱箜篌未成曲稍映糚防臨綺遙知不語涙雙雙此時愁望知何極萬里秋天同一色靄靄遙分陌上光迢迢對此閨中憶早晚歸來歡防同可憐歌吹月明中此夜不堪膓斷絕願隨流影到遼東

薄命篇

昔住邯鄲年尙少只是嬌羞弄花鳥靑樓碧紗大道邊緑楊日暮風裊裊嬋姢玉貌二八餘自憐顏色花不如麗質全勝秦氏女槁砧寜用専城居嵗去年來年漸長靑春紅粉全堪賞玉樓珠箔但閒居南陌東城詎來往韶光日日看漸遲標梅旣落行有時寜知燕趙娉婷子翻嫁幽並遊俠兒年年結束靑絲騎出門一去何時至秋月空懸翡翠春幃嬾臥鴛鴦被沙塞經時不寄書深閨愁獨意何如花前拭涙情無限月下調琴恨有餘離別苦多相見少洞房愁夢何由曉閒看雙燕涙霏霏靜對空牀魂悄悄鏡裏紅顏不自禁陌頭香騎動春心爲問佳期早晚是人人總解有黃金

放歌行

夕陽不駐東流急榮名貴在當年立靑春虛度無所成白首衘悲亦何及拂衣西笑出東山君臣道合俄頃間一言一笑玉墀上變化生涯如等閒朱門杳杳列華防座中皆是王侯客鳴環動佩暗駿馬花白玉鞍十千防酒不知貴半醉畱賔邀盡歡銀燭煌煌夜將久侍婢金罍防春酒春酒盛來琥珀光暗聞蘭麝防船香乍看皓腕映羅袖防聽淸歌發杏梁雙環美人君不見一一皆勝趙飛燕迎杯乍舉石橊裙勻粉時交合歡扇未央鐘漏醉中聞聨騎朝天曙色分雙闕煙雲遙靄靄五衢車馬亂紛紛罷朝鳴佩驟歸鞍今日還同昨日歡嵗嵗年年恣遊防出門滿路光輝徧一身自樂何足言九族爲榮眞可羨男兒稱意須及時閉門下帷人不知年光看逐轉蓬盡徒詠東山招隠詩

雜言旅館雪晴又覩新月眾興所感因成雜言

寥寥深夜雪初晴樓上雲開月漸明池中片影依稀見外淸光逺近生皎皎晴空疑破鏡廣庭積素偏相映珠捲卻光更深玉指持來色逾淨夢覺靑樓最可憐嬋娟素魄滿寒天天地寥寥同一色秦淮楚江無限極歸鴻斷猿何處聲深閨旅館遙相憶長安五侯華閣開嘉賔列座傾金罍賞明月翫流雪纎手蛾眉座中設淸歌一聲無斷絕夜已久樂未闌狐裘獸炭不知寒珠環翠佩聲履舄紛紜桂袖攢朱顏倚醉盡君歡人生少年全不久相看且勸杯中酒丈夫富貴自有期映雪讀書徒白首

玉防體

鸎啼蘭已紅見出鳯城東粉汗宜斜日衣香逐上風情來不自覺暗駐五花

嬋娟二八正嬌羞日暮相逢南陌頭試問佳期不肯道落花深處指靑樓

隠暎羅衫薄輕盈玉腕圓相逢不肯語防笑畫屏前知向遼東去由來防許愁破顏君莫怪嬌小不禁羞樓上吹簫罷閨中刺繡防佳期不可見盡日涙潺潺涙盡瑚枕魂銷玳瑁牀羅衣不忍看羞見繡鴛鴦君去期花時花時君不至檐前雙燕飛落妾相思涙空閨滅燭後羅幌獨眠時涙盡膓欲斷心知人不知秋風一夜至吹盡後庭花莫作經時別西鄰是宋家獨自披衣坐更深月露寒隔檐膓欲斷爭敢下堦看昨夜裙帶解今朝蟢子飛鈆華不可棄莫是藳砧歸萬里行人至深閨夜未眠雙眉燈下掃不待鏡防前

贈友人【時友人新有別恨者】

知向巫山逢日暮輕袿玉佩蹔淹流曉隨雲雨歸何處還是襄王夢覺愁

舟行見月

月入孤舟夜半晴寥寥霜鴈兩三聲洞房燭影在何處欲寄相思夢不成

雜興五首

叢鬢愁眉時勢新初笄絕代北方人一顰一笑千金重肯似成都夜失身

乍聽絲聲似竹聲又疑丹穴九雛驚金波露洗淨於晝寂寞不堪深夜情

琥珀樽開月映檐調理曲指纎纎含羞斂態勸君住更奏新聲刮骨鹽

乳燕雙飛鶯亂啼百花如繡照深閨新妝對鏡知無比防笑時時出瓠犀

巫山雲雨洛川神珠襻香腰穩稱身惆悵糚成君不見含情起立問傍人

權文公集卷九

欽定四庫全書

權文公集卷十

唐權徳輿撰

雜詩

只役江西路上以詩代書寄內

辛苦事行役風波倦晨暮揺揺結遐心靡靡卽長路別來如昨日毎見缺蟾兔潮信催客帆春光變江樹官遊豈云愜歸夢無復數愧非超曠姿循此局促步笑言思暇日規勸多逺度鶉服我久安荊釵君所慕伊予多昧理初不渉世務適因擁腫材成此嬾慢趣一身常抱病不復理章句胸中無町畦與物且多忤旣非大川檝則守南山霧胡爲出處間徒使名利污羇孤望予祿孩穉待我餔未能卽忘懷恨恨以此故終當稅鞿鞅豈待畢婚娶如何久人寰俯仰學舉措衡茅去迢遰水陸兩馳騖晣晣窺曉星塗塗踐朝露靜聞田鸖起逺見沙鷗聚怪石不易躋急湍那可溯漁商聞逺岸煙火明古渡下碇夜已深上碕波不駐畏途信非一離念紛難具枕席有餘淸壺觴無與晤南方出蘭桂歸日自分付北畱琴書無乃委童孺春江足魚鴈彼此勤尺素早晚到中閨怡然兩相顧

夜泊有懷

棲鳥向前林暝色生寒蕪孤舟去不息眾感非一途川程方浩渺離思紛郁紆轉枕眼未熟擁衾涙已濡窘然風水上寢食疲朝晡心想洞房夜知君還向隅

自桐廬如蘭溪有寄

東南江路舊知名惆悵春深又獨行新婦山頭云半斂女兒灘上月初明風前蕩颺雙飛蝶花裏間關百囀鶯滿目歸心何處說攲眠搔首不勝情

相思樹

家寄江東逺身對江西春空見相思樹不見相思人

石楠樹

石楠紅葉透簾春憶得糚成下錦茵試折一枝含萬恨分明說向夢中人

斗子灘

斗子灘頭夜已深月華偏照此時心春江風水連天濶歸夢悠掦何處尋

黃蘗館

駈車振楫越山川曉通宵冒煙雨靑楓浦上魂已銷黃蘗館前心自苦

淸明日次弋陽

自嘆淸明在逺鄕桐花覆水葛溪長家人定是持新火防作孤燈照洞房

中書夜直寄贈

通籍在金閨懷君百慮迷迢迢五夜永脈脈兩心齊步履疲靑瑣開緘倦紫泥不堪風雨夜轉枕憶鴻妻

病中寓直代書題寄

愚夫何所任多病感君深自謂靑春壯寜知白髮侵寢興勞善祝疏嬾愧良箴寂寞聞宮漏那堪直夜心端午日禮部宿齋有衣服防結之貺以詩還答

良辰當五日偕老祝千年防縷同心麗輕裾暎體鮮寂寥齋晝省欵曲擘香牋更想傳觴處孫孩徧目前

酬九日

重九共遊娛秋光景气殊他時頭似雪還對插茱茰

和九日從楊氏姊遊

秋光風露天令節慶初筵易象家人吉閨門女士賢招邀菊酒防屬和栁花篇今日同心賞全勝落防年上巳日貢院考雜文不遂赴九華觀祓禊之防以二絕句申贈

三月韶光處處新九華仙洞七香輪老夫畱滯何由往瑉玉相和正繞身【時以沽美玉爲詩題】

禊飲尋春興有餘深情婉婉見雙魚同心齊體如身到臨水煩君便祓除

和九華觀見懷貢院八韻

上已好風景仙家足芳菲地殊蘭亭防人似山陰歸丹竈綴珠掩白雲巖徑防眞官集女士虛室涵春輝拘限心杳杳歡言望依依滯玆文墨職坐與琴觴違麗曲滌煩虛幽緘發淸機支頥一吟想恨不雙翻飛

桃源篇

小年甞讀桃源記忽覩良工施繪事巖徑初欣繚繞通溪風轉覺芬芳異一路鮮云雜彩霞漁舟逺逺逐桃花漸入空蒙迷鳥道寜知掩映有人家龎眉秀骨爭迎客鑿井耕田人世隔不知漢代有衣冠猶說秦家變阡陌石髓雲英甘且香仙翁畱飰出靑囊相逢自是松喬侶良防應殊劉阮郎內子閒吟倚瑤瑟翫此沈沈銷永日忽聞麗曲金玉聲便使老夫思閣筆

新月與兒女夜坐聽琴舉酒

泥泥露凝葉騷騷風入林以玆皓月圓不厭良夜深列坐屏輕箑放懷弦素琴兒女各冠笄孫孩繞衣襟乃知大隠趣宛若滄洲心方結偕老期豈憚華發侵笑語向蘭室風流傳玉音愧君袖中字價重雙南金

七夕

今日云軿渡鵲橋應非脈脈與迢迢家人競喜開妝鏡月下穿鍼拜九霄

縣君赴興慶宮朝賀載之奉行冊禮因書卽事

合交歡二十年今朝比翼共朝天風傳漏刻香車度日照旌旗防仗鮮顧我華簮鳴玉佩防君盛服耀金鈿相期偕老宜家處鶴髮魚軒更可憐

元和元年防恩封成紀縣伯時室中封安喜縣君感慶兼懷聊申賀贈

啟土封成紀宜家縣安喜同欣井賦開共受閨門祉珩璜聨采組琴瑟諧宮徴更待懸車時與君歡暮齒河南崔尹卽安喜從兄宜於室家四十餘嵗一昨寓書病傳永寫告身旣枉善祝因成絕句

五色金光鸞鳯飛三川墨妙巧相輝尊崇善祝今如此共待曽捧翟衣

奉使丰陵職司鹵簿通宵渉路因寄內

防仗列森森行宮夜漏深殳鋋方啟路鉦皷正交音曙月思蘭室前山辯谷林家人念行役應見此時心酬南園新亭宴防璩新第慰慶之作時任賔客

南亭煙景濃平視中南峯官閒似休沐盡室來相從日抱漢陰甕或成蝴蝶夢樹老欲連云竹深疑入洞歡言交羽觴列坐儼成行歌吟不能去待此明月光好逑蘊明識內顧多慙色不厭梁鴻貧常譏伯宗直予壻信時英諫垣金玉聲男兒才弱冠射防幸成名偃放斯自足翛然去營欲散木固無堪虛舟常任觸大隠本無心喜君流好音相期懸車嵗此地卽中林

七夕見與諸孫題乞巧文

外孫爭乞巧內子共題文隠暎花奩對參差綺席分鵲橋臨片月河皷掩輕雲羨此嬰兒輩歡呼徹曙聞

太常寺宿齋有寄

轉枕挑燈曉雞相君應嘆太常妻長年多病偏相憶不遣歸時醉似泥

朝廻閱樂寄絕句

子城風暖百花初樓上玆引導車曲罷卿卿理騶馭細君相望意何如

中書宿齋有寄

銅壺漏滴斗闌干泛灔金波照露盤遙想洞房眠正熟不堪深夜鳯池寒

中書送勑賜齋饌戱酬

常日每齊眉今朝共解頥遙知大官膳應與眾雛嬉

勑賜長壽酒因口號以贈

恩霑長壽酒歸遺同心人滿酌共君醉一杯千萬春

冬至日宿齋時郡君南內朝謁因寄

淸齋獨向圓丘拜盛服想君興慶朝明日一陽生百福不辭相望阻寒宵

發峽石路上卻寄內

莎柵東行五穀深千峯萬壑雨沈沈細君防日路經此應見悲翁相望心

貞元七年防恩除太常慱士自江東來朝時與郡君同行西兵廟停車祝謁元和八年拜東都畱守途次祠下追計前事已二十三年於玆矣時郡君以疾恙續發因代書卻寄

憶昔辛未嵗詔書下江壖盡室赴禮官脂車雜輜軿行役過梁苑淹畱經圃田【郡君表姊壻元俯爲宣武從事權理宋君州郡從壻李融時爲鄭州各淹畱累日】秦關信百二徵駕逾三千仙掌眺蓮峯靈祠謁金天騶馭儼已駐女巫爭來前動容旣紛若展敬方肅然【時爲女巫所導過於恭敬不能具舉】蹇步入國門華簮拱祥煙諌曹迨居守倏巳十六遷及玆東乘轅二十餘三年盛明受恩澤淸近皆聨翩忽當禮寺重俄黍相印懸陳力才不任乞骸詞頗堅解龜罷金鼎賜劍猶龍泉鄙夫何所能實賴中饋賢談笑皆體逺箴防諒才全拜恩理晨裝詔使來駢闐風生鞍馬疾日出旌旗鮮信宿歷道途曩遊記周旋蹔別亦不易沈屙今來痊醫方驗桐君道術依竺幹庶慿神明佑得使疾恙蠲【醫工輔氏深於藥淸診益切大比丘尼優曇持念精至並約同來累路將防】永懷心如惔引望脰已防離披夏云盡皎鏡秋月圓開緘諷色絲撰日馳平肩延企勞夢寐涕洟暗潺湲想已給經玆還復申祝延攝拜奠淸酤相期保華顚逺慙周君較擬顧彥先慇懃俟來報淚墨書此篇

權文公集卷十

