

欽定四庫全書

集部六

南村詩集

別集類五【明】

提要

【臣】等謹案南村詩集四卷明陶宗儀撰宗儀有國風尊經已著錄是編毛晉嘗刻入十元人集劉體仁七頌堂集有與張實水尺牘稱讀史不載陶南村竊謂此君靖節一流人今考十元人集內如倪瓉顧阿瑛亦皆親見新朝然瓉遁迹江湖阿瑛隨子謫徙未沾明祿自可附朱子綱目陶潛書晉之例宗儀則身已仕明孫作滄螺集中有陶九成小傳可證晉仍列之元人非事實矣觀集中洪武三十一年皇太孫卽位詩曰老臣忭舞南村底笑對兒孫兩鬢霜則宗儀臣明原不自諱又集中三月朔日至都門二日早朝三日率諸生赴禮部考試十日給賞十一日謝恩諸詩卽明史本傳所謂洪武二十九年率諸生赴禮部試時作也是又豈東籬采菊之人所肯爲之事又何必曲相假借彊使與栗裏同稱乎是集不知何人所編考其題中年月及詩中詞意入明所作十之九惟鐃歌鼓吹曲諸篇似爲元時作耳其編次年月頗爲無緒殆雜收遺稿而錄之未遑銓次又顧阿瑛玉山艸堂雅集所載澂懷樓七律一首送殊上人七律一首皆不見收知非宗儀自編也毛晉品其詩如疎林早秋殊不甚似然格力遒健實虞楊範掲之後勁非元末靡靡之音其在明初固屹然一巨手矣乾隆四十三年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

南邨詩集卷一

明陶宗儀撰永思堂詩爲董仲資作

子之於親思無不至生育恩深與天地嫓一別千古終養莫遂永言孝思思曷有旣爰陟我屺爰陟我岵瞻望莫及心焉如燬露雨降濡秋春收履淒愴怵惕感時撫已居處笑語志意樂耆書冊桮棬手口澤气食而羮只居而墻只如將見之愛慤並致我身之存親爲不死豈敢一日忘乃所自思繼其志思述其事思貽令名作則錫類奕奕髙堂奐乎百世名堂者誰繄仲資氏子孫繩繩衍休委祉方來之思有引勿替

鐃歌鼓吹曲二章

至正丙午夏秋之交彌月不雨民以菑告錢塘張野賔者得法於靜樂君禱輙有應時畱松江郡父老請建壇城北門翼日乃雨士大夫作爲文章歌詠以美之因制漢鐃歌鼓吹曲二首云屢丰年上帝閔農也帝徳好生易菑爲祥焉

屢丰年羣生熙瘨我旱寧怨咨星火烈螟螽滋苗而不秀歳且薦饑精誠格天聽允惟念之命幽靈擊妖魑龍膺捷疾先後馳金精流光淫虹糜四溟靉叇甘雨時積水彌九野稔而可期不殄禋祀上帝是祈

旱旣甚張君闡化也君積功累行有禱而天應之

旱旣甚金石流苗恙槁民煩憂疇能祈天致天雨曰惟張君驗之屢雩壇長跪恭進詞黑札文啟雷祖閇陽縱陰理則然叱電鞭霆一何武暘烏郁光祝融奔淵龍起蟄商羊舞甘澤及我私田里長驩娛擊壌歌至正厥功匪君誰

擬古用陸國隱韻

古人重節義出處蓋弗茍而我何爲者南北事奔走惻惻懷故里去去成老醜富貴不可期聊以酌我酒

其二

浮雲蔽頹陽涼飇謝繁緑气化相尋繹百嵗一何速達人意有在豈復傷局促且持杯中物對此籬下菊

其三

王風萎衰周人紀壞狂秦大朴變哇淫雕虫蠧天眞迢迢百世下禮樂就沈淪尼父不復作聖道詎能新

郊居次韻張善初

南邨有遺逸白首軫黎元平生厭趨競甘分老丘園未知軒冕貴但識綱常尊匪敢異流俗亦云道所存縱酒破愁壘煮茶資詩魂仰見衝霄鳥剡剡脫塵樊俯憐縱壑魚戢戢含愁寃懷哉鹿門龎以安遺子孫茍可脫世慮何辭農事繁深衷誓無渝持此與誰論

憫鶴次韻顧語谿

豪家辟池館千金買猿鶴靑衣職�糧雕籠塗粉雘客有芝田生飛佩風前落淸類春水鷗奮若秋天鶚偶觸虞羅機遂失雲松樂翻懷丁令威流睇靑山郭不乘衞公軒詎中唐帝繳滄海幾揚塵丘陵或爲壑主翁載馳驅髙情漸衰薄俄然憂患來難以談笑卻玉帛奚足云繁華頓成昨宗族永參商妻孥苦淩虐出獄擕敝裘徙邊無逺槖而汝混芻豢編名從寄泊鎩翮並州刀驚夢周廬柝長鳴聊自悲俛啄亦云作𨿽愁蕙帳空莫厭雞羣惡念彼逺行人視此更離索淚落返哺烏愁對靑城雀安能招汝遊吹笙上寥廓

洪武癸丑八月二日與諸曁趙用賔黃漢章趙自立江陰孫大雅大年丘宗岱程傳可同遊鐘山分韻得落字

鐘山毓靈秀寶坊炫丹雘王气接闉闍冷飇灑巖壑泉球石罅鏘松籟空中落吐詞極名理摛藻騁奇作嘉防難重期斯遊諒云樂矢言謝囂煩永志在寥廓

遊查山分韻得日字

雪後天象淸維時月初吉三老山中居杖藜乘興出總訝神仙流衣冠兼散逸叩我東家門造我讀書室主人重畱連開尊敍眞率傾寫間別懷气誼等膠漆送別河梁上悵然若有失快行莫遲遲猛虎嘷落日

戊寅正月四日紀實

臘月廿八日風起東南方嵗行在丁丑气候異尋常和煦過於春入夜風怒狂廿九日禺中防蝀粲龍章或雨而或晴至晚天昧茫隱隱雷發聲電流光狂風轉西北徹夜吐寒鋩除夕猶未息地凍萬木僵正旦興啟扃雪積二寸彊三冬未曾覿對之神肅爽九朝方是春亦可紀嘉祥老農乃見謂夏秋旱相望二日三日來風力轉披猖四日值壬子晴朗開孟陽嘗讀通政經冬雷未爲臧十旬要陰晦民庶有菑殃載憶變異錄尢覺熱中腸禾稼不稔熟喪亡起饑荒華亭連二旱澇苦莫當口食不暇給奔走營餽饟上帝必閔念爾農勿憂惶雨風順以調萬姓保安康

已卯人日

元日至人日未有不陰時甫也昔所云屢驗信弗疑今嵗異常嵗萬口稱稀奇一晴連七朝春气卽盎而輕煙散微暄麗日流祥暉谿山逞徳色艸木帶光輝羊豬狗雞利馬牛被郊畿民物鮮疵癘禾稼其蕃滋天子居大寶念民日孜孜上帝昭聖心報錫以雍熙水旱不爲虐雨風常適宜四方習禮樂八表厎淸夷古道曾弗泯薄俗還可移贓貪彊黠徒防正當自持慈愛撫防小孝弟奉期頤斯理乃必然蠢爾蓋未知我生頭雪白何幸身見之但願飽喫飯百嵗逺爲期

聽輔師彈南薰

深邨隔疎雨一塵飛不到輔師抱古琴叩門忽逺造解囊理冰絲下指卽髙妙涓涓流水心楚楚南風操聲希意自足味淡趣自奧別去殊可人谿頭送淸嘯

紀行

弭櫂中和橋僦捨千步廊報名謁鴻臚防朝造鵷行國安四方靜君明六卿良聖徳湛汪濊慶祚衍靈長退率二三子躋彼容臺堂應試式中考靑衿解趨蹌寢處不暇逸倏爾十日彊賞謝旣已竟乃遂戒趣裝挈書別居停驗符來正陽門籍甚昭著門吏更審詳左入而右出禦道在中央張拱謹步驟寧敢相頡頏俄然豁塵眸紅

杏映緑楊琳宮閟神樂寶殿祠玉皇【闕】

馴馭有房周覽日未曛放船漫翔洋有客畱且住燒燭羅酒漿語笑忘夜分月白露气涼晨興未果別叩闗過上方上方距方山駐望路渺茫沙河走其下水淺可濫觴行行莫能前恨弗淩雲翔展轉烏鵲矼滯礙了不妨迆邐廣通鎭長流浩湯湯長風力健順舟子意激昻畵鷁噴巨浪輕帆掛危檣筐篋緘賜金照耀發寵光槖嚢貯賫糧往返迪吉康玆行非浪遊素願誠我償計程七百里便可還寓鄕兒女出門迎童稚列兩傍膝下問起居歡樂諒非常

秋懷次戴景仁韻

商飇解殘暑南邨生早涼弄琴理書帙雅思一何長衰蓮送餘馥叢桂吐幽芳泉淸茶鼎潔簟細石牀方人生能有幾孰可駐流光顏鬢漸衰攺事業終荒唐旣無俗累縈所喜心凱康眠早起常晚肻與世匆忙春來喧鳥雀秋至響蛩螿萬化相尋繹寒暑去堂堂非是總不營有酒卽舉觴日夕歡一醉身世兩都忘

雜詩

顚倒持太阿乃以柄授人人或有怨惡寧不傷吾身喟彼秦二世委政托姦臣指鹿以爲馬非是孰敢云願言把劍者名器宜自珍

酷暑謠【庚辰六月十日至廿三日酷暑可畏】

火雲崒嵂火龍劣火星熒煌火光泄田疇龜坼土鱗皴海波鼎沸泉脈竭直疑天地作紅鑪黃金可銷石可裂年年三伏暑固隆未有今番如此熱兀坐渾如墮甑中又類餘酲共羈絏支惰放肆倦舉舒舌呿莫持嬾言說霑賜誰能玉井冰消煩欲踏蓬婆雪農夫農婦有死者道上行人多病暍邊庭將士其柰何銕甲銅盔汗流血願祈甘雨洗炎歊普爲民心蠲蘊結

折楊柳送夏西疇謫居大梁

折楊柳贈君別楊柳未折心已折丈夫落落志四方到此誰能不嗚咽江南九月天雨霜雁聲墮地秋風長出門行行幾千里寒煙落日增離傷令嚴獨許擕家室藤笈編花載書帙可憐身上千金裘阿防手縫鍼綫宻吾聞中原百戰餘民物鮮少城邑虛君去結廬得幽勝便可小擬西疇居荊蓁塞路猛虎伏髑髏如山冤鬼哭願言緩轡毋疾驅疾驅恐防傷馬足折楊柳歌苦詞呼酒酌君君莫辭黃河之水東南馳人生防合還有時

莫春謠奉和正齋承旨韻

風颾颾雨蕭蕭東皇促駕車載膏墮紅殘萼芳艸深嫣香壓地膩不消繡屏寒逗燻沈腦愁重燕支倦梳掃玉闗萬里人未歸風雨一番春又老

題趙魏公秋林曉行圖

疎林慘澹月欲墮嫋嫋哀猿啼一个橋危霜重白於銀蹇驢行澀輕蹹破魏公人品世莫儔平生快意居庸遊戲將丹靑寫八法西風黃葉江南秋功名到手辭未得玉帶金魚疲峻陟他秊解印賦歸來濯纓亭下鷗波碧

風【蘇湖嘉興松江毘陵諸處皆然後聞湖廣江西亦同浙柬尢甚】

洪武丁卯閏月終暴風忽從鬼戶作故人不來君子藏巽二踴躍蜚廉惡或噓或嘯或怒號匪雄匪剛匪羊角倒掀渤澥鼔雷霆簸蕩堪輿撼山嶽萬頃嘉禾盡偃如十圍古樹猶拔卻墖輪震墮聲鏗鍧屋瓦亂飛勢揮霍鳥雀驚僕渾已僵虎豺戰栗如可縛萬民失色一翁云八十七年無此若小齋斗大容老夫斜雨敲窗打牀腳徑侵衣被及琴書毒甚捲茅欺我弱何不廣莫掃兵塵何不仲夏驅炎熇尙憶當年歌漢皇普天率土皆安樂

題李州銘所藏毛澤民山水

竹雪子能畵山醉來解衣盤礡羸筆力甚似荊與闗版凳橋西懵懂樹灰堆峯前鴨嘴灘夕霏翳壑气晻靄春瀑出澗聲潺湲逺岫離離斷復連湘娥綰結風前鬟若非子眞谷口宅定有太一都壇竹雪子玉筍班面帶河朔气態度美且嫺鳥迹印沙文錯落蝸涎行壁勢回環物物本然具畵理妙處豈在鐫琢間脫略畦町掃邊幅八法黙契烏絲闌寸楮片縑亦可愛令人咫尺思躋攀此圖忽落李君手時復把看多歡顏老余撫景感眞遊淸盥題詩卷送還

題江山萬里圖

滚滚長江出全蜀一派波濤瀉寒玉天設巨塹鴻蒙先厥徳靈長紀南服濫觴岷松略巴梁分源崌崍走豫章吐吞沅澧引沱澨包括洞庭納鄱陽玉壘蛾眉兩旁礡石鏡武擔連劍閣合江西頭萬里橋漢使入吳曾駐泊丈人拔地髙靑城翠浪起伏勢東傾雪山去此知幾許一覽如隔芙蓉坪丞相祠前森老柏支機石在君平宅浣花溪碧艸堂幽越王宮殿成狼籍中巖林泉嘉處多相傳嘗棲諾詎那慈姥老龍亦共止巖阿小寺埋薜蘿渡瀘亭對諸夷路尙疑果從何處渡魚復浦中八陣圖前後縱橫經緯布灔澦撒發怒莫嬰黑石獰惡荼槽並巫峽之險復愈此凝眞觀前如震驚十二峯巒羅翥鳳船過神鴉管迎送吒灘直接歸州灘自昔號爲人鮓甕黃牛廟睇黃鶴樓云夢澤通鸚鵡洲赤壁臨才尺咫琵琶亭下蘆花秋匡廬雄尊五老立大孤小孤遙旅揖彭浪磯前卽馬當九華采石靑戢戢鐘阜龍蟠奠九州石頭虎踞當長流北固紆徐銕甕堅金焦兩防浮漚猶春申墓陰鵝鼻嘴角力狂瀾障厓趾煙水彌漫豁海門亙古朝宗從此始彼美畵師儒林英天機所到雙眼明拂拭素繭掃沈閉戶不聞風雨聲老夫平生山水癖白首臥遊還歷歷客持卷軸請我觀題詩聊復識疇昔

送李孝廉至剛之京

鄜州同知我鄕友气誼不啻金蘭如異縣交遊四十載汗血復見名家駒雄姿逸態乃若是濯濯春風一端綺六籍諸史蟠心胸自分身名巳千里至尊在禦日萬幾宵衣旰食憂羣黎宣集耆農至闕下能者受任否者歸歸給尺簡錄諭語方正賢良聽推舉邑邨爭以名姓聞生丁昌運天玉女唳鶴灘頭江水秋雞鳴起柁逐前儔霄漢縱髙從此上林泉𨿽好莫能畱朝廷禮士邁古昔除擢那能限資格涓埃報效盍忠純愼勿貪欺傾厥職廉能總稱先府君聲華軌範有持循補衮當師仲山甫作霖期嗣商巖人銀河斜墮月欲入晨光熹微候虫急雙瓶酒盡惜暌離衫袖斒斕淚花濕

中秋不見月歌

靑桐蕭索逗疎雨河漢云流繭抽緒巖桂古香吹不起絡緯亂啼蛩語語曾軒四敞谿前頭犀押簾箔齊上鉤纎阿禦輖如走馬一年轉矚又中秋銅壺水滴聲聲度嬋娟苦被頑陰妒寶匳慵啟冰鑑韜玉宇璚樓隔寒素升沈圓缺恆有時今夕何夕乃若斯欲接淸輝徒悵怏相看動是隔嵗期疇能掃之鸞尾帚白兔搗藥銀蟾守老子婆娑興未闌蠟光髙張照尊酒

聽琴行

樂經焚滅樂律亡樂器不純樂師瞽獨有羲農所制琴位置森嚴尙存古體修三尺六寸奇負陰抱陽函四時上圓下方法天地前廣後殺明尊卑沈檀嶽尾犀象足徽鑄黃金軫雕玉繭絲素弦抽鳳筋髹漆斷紋剝蛇腹有時漫鼔一再行泠泉出澗冰崢嶸淸松脆滑五調協和樂適怨憂傷並岐山峩峩周所起帝眷拘幽商不祀兒寒兒饑兒履霜殘形占夢巫咸死狄水弗涉行將歸時不我遘蘭猗猗龜之大兮魯之奄越裳來庭徳孔施南燻化被民財阜杏壇教流渾未朽春江滚滚禹門遙巴蜀雪消緑於酒淩虛禦風飛仙猶廣寒宮闕三郎遊霓裳羽衣天上譜陽春白雪還能詶明妃出塞辭漢主獨抱琵琶淚如雨文姬心事果紛紜拍拍胡笳兒女語白雉朝飛挾兩雌老烏夜啼傷逺離嗟哉無傳廣陵散別鵠未作妻苦悲長淸短淸彈一過長側短側要安挫三弄梅花畵角哀鶴鳴九臯其子和栩栩蘧蘧蝶夢闌起讀離騷身佩蘭大雅不作哇淫滋隱徳忘機鷗共閒漁翁泛泛滄浪艇瀟湘水雲千萬頃何似山居吟嘯日樵歌響答煙霞暝短帽輕衫美丈夫觀光上國車騎都風雷震蕩比豪俠酒酣擊劍歌嗚嗚攺弦別奏淸商曲秋鴻飛雲聲斷續悲風颯颯皎月流欵乃悠揚疑擊築修眞理性反天眞淳古淡泊孰可倫起伏抑揚符至理情閒手敏妙入神焚香靜聽出塵表昔焉搏拊今衰老江南巨擘似公無髙山流水知音少

曹氏園池行

浙右園池不多數曹氏經營最云古我昔避兵貞谿頭杖屨尋常造園所炳也欵語愔從容其先來自溫許峯裕埀系二百載發於乃祖云西翁翁之交遊皆吉士趙鄧虞黃陳杜李【趙文敏鄧文肅虞文靖黃文獻陳監丞杜待制李文簡李昭文】或銘或記或篆顏華構翚飛耀閭裏中堂曰厚徳茂存翼室且可棲琴尊聿求雅志尙貞白玉照彷佛南湖濆【厚且求志玉照皆堂名】右齋先世手所結祖徳有光增古節日長淸靜講虛淡然自立止於潔【右古節長淸靜虛淡然自立止皆齋名】素軒瀟灑綠陰腴揮麈劇談捫虱如裳長鳴宵警夢玉靈藏六晝尸居【素捫虱皆軒名警夢尸居室名】紅杏作花錦千樹簾捲髙樓聽春雨層臺甃近小蓬萊正是雪月最佳處【聽春雨樓名雪月最佳處臺名】曲折映帶總幽亭潔芳頃步連窪盈忘形絕念閉息影繙書寫經開遂生索笑石矼水淸淺灼灼疏梅封碧蘚有時怡曠倚闌干九防晚山淸且逺【潔芳窪盈息影遂生淸淺怡懭淸逺亭名石矼橋名】洞房塗塈雪色新瑩可受采無纎塵溫火試香扃畵閣亂雲靄靄中藏春【受采雪洞名雲中春閣名】溝渠流月金瑣碎緩踏修梁曳環佩露影晶熒夜色澄怳若霞川躡虹背【流月霞川躡虹橋名】長歌楚誦聲後皇嘉樹霜丸丹暖風細香懷晉逸一身眷戀花竹間【楚誦暖香晉逸花竹間皆亭名】花卉紛芳四時好竹木幾般栽未了牡丹富貴芍藥奇薝卜婆娑木樨老蒼松百尺上衝天幽蘭猗猗被深淵菡萏解語淨如拭芙蓉弄態嬌以妍孤峯危立當月竇厚重不遷仁者壽先知稼穡用能勤別敞遺安閱耕耨【月竇仁壽橋名遺安堂名】賔朋滿坐冠峩冠投壺散帙罄交歡桂酒椒漿麋鹿脯璚觴翠釡琉璃盤運去式微遘菑變聞望功勛等飛電地脈衰疲艸樹焦頹垣斷址低昻見廿年汨沒軍旅中王事馳驅西復東賢郎告代喜賦歸問裏尋鄰夢寐同百感傷心淚橫臆復新基搆難爲力行嚢防檢得舊題時時展讀聊自適老余艤櫂訪曾經狐兔窟宅鵂鶹鳴獨立斜陽三嘆息泚筆吟就園池行

過太湖

揚州巨浸曰震潨厥功厎定存禹迹世傳三萬六千頃周五百里渺無極誰散羣峯亂碧流七十二防靑螺浮吐吞中吳者八九勢焰直與東溟侔魚市微茫漁屋小酒旗搖曵楓林老岸花汀艸晚離離雲气嵐光春悄悄吳越英雄今幾年鴟夷長往終不還龍虎戰爭歸一統蛟鼉掀舞藏深淵南風破浪船頭響王事有期誠鞅掌問程已過馬迹山落帆轉入沙掌港萬雉金城路尙遙篙師宵徵寧憚勞後月朔旦無多日玉筍聨班要早朝

過胭脂河

胭脂山頭平劈破一道長谿此中過匠人十萬斧鑿功疑是六丁天所課危橋掛空若生成石壁千仞開錦屛兩邊羅列八九里吳艎蜀艑西東徵四方職貢紛聨絡揚子大江風浪惡九重宵旰勞聖心特敇有司亟興作左通銀墅右沙河滔滔湛湛皆恩波可憐伊昔六代時無有及斯竟若何老臣挾書朝帝所拭目奇觀喜欲舞稽首作歌頌神武磨厓鐫刻昭萬古

雲莊畊樂三十韻爲升遠賦

海防封疆近朝廷事業昌千官行政教萬姓務耕桑有美張文學端然世表章亢宗恢雅量卜地搆新莊東面波通泖南頭澤滙洋九山魚米處一曲水雲鄕氛靄翔鸞鵠峯岑舞鳳皇田疇平若桉畎澮浚如隍徑窄黏蒼蘚橋低蔭緑楊雞豚歸落照鵝鴨戲方塘投老棲身穩終年引興長程期稽七月候序驗農祥菑播加勤懇蕓培敢怠遑飯休催荷鍤鐘動課移秧襏襫居常織污邪戒勿荒螟螣遺種絕秔秫瑞葩香犬吠姿雄猛牛馴力盛彊蠶眠絲吐白麥秀浪翻黃花霧琴尊潤林霏枕席涼漫浮蓮渚櫂爛醉菊籬觴夜雨防衝岸秋風趂築塲防舂窮蚤莫斂獲富倉箱覆載恩深感徵輸嵗謹將艱難天所鑑報稱理之常里社邀皆去時丰喜欲狂防衣娯阿母縹帙教諸郎別墅矜裴相平泉鄙贊皇百花唐入詠五柳晉流芳昭代能求逸髙懷孰可量吾將結鄰並晚節共徜徉

題沈繼先東林小隱

緑楊深處路縈迂此是東林隱者居古屋數楹苕涘若淸溪一曲輞川如風前竹疃能頻灑雨後蔬畦或自鉏岫色浮空排闥近波光漾日上簾虛擕琴訪友行觀稼展席呼兒坐釣魚逸興每邀明月飲雅懷常共白雲舒種花有譜晴多好擢桂無心夢久疎濡筆漫修髙士傳焚香徧讀古人書未辭活計同鳩拙故喜形骸類鶴臞亦欲放舟尋舊約相期當在早涼初

題霅上張元之溪居捲

淸溪流水白雲闗處士髙標玉筍班虛館數楹愚剡似好山十里畵圖間風前髙柳株株弱沙上羣鷗个个閒煮茗汲淸童子小引雛哺果鳥聲蠻斫魚自可開尊爼肅客何妨響佩環避世武陵同絕境濯纓還許散襟顏

南邨詩集卷一

欽定四庫全書

南邨詩集卷二

明陶宗儀撰南邨雜賦十首

平生耽逸趣久矣謝浮榮計左眞鳩拙形臞類鶴淸晚風谿艇釣春雨石田畊此日容衰老徜徉樂太平屋小長林束邨深四水通睡因閒處熟愁向醉時空鵝鴨春波綠牛羊晚照紅嵗輸公賦足泚筆紀田功門對山殊逺谿回路覺賒入城因買藥租地爲栽花艸艸杯盤數悠悠興緒嘉今年官稅急月下響繰車編圖從入甲養子慮添丁閣筆焚三策攜鉏帶一經語多鄰叟醉妖勝裏巫霛俗薄何須較柴門盡日扃徑防深艸沒橋仄亂雲藏檐角聨漁屋籬根系野航雨餘晴澑碧天迥晚山蒼回首關河隔並州是故鄕家貧田亦瘦身惰禮全疎嚢錦新吟藳篋藤舊著書小童能理櫂稚子學將車何幸無榮辱長年此逸居客分疎雨去人帶斷煙畊地曠乾坤大心閒景物淸藥材書劵貰琴直典衣更嵗嵗西疇秫深憑送此生池塘才半畆浦漵走三江斷壠春煙犢疎籬夜雪厖逍遙浮晚艇寄傲倚南窗采藥鹿門逺誰能逐漢龎遙岑浮碧漢長泖防靑林地僻人家少泥融虎迹深關河南北夢風雨短長吟覽鏡憐遲莫鬅鬙雪一簪徑竹霏香細籬花鬭色多捲簾黃犢雨把釣白鷗波淸士攜琴訪諸生載酒過有時香一篆髙枕到南柯

南邨後雜賦十首

路直華亭谷林藏處士家葵菘浮雨甲秔秫吐晴葩塒羽肥堪縛谿鱗巨易義客來畱共酌濁酒不須賒甲第多荒址茅茨獨老翁杖藜山逺近舟檝泖西東色蒹葭外秋聲絡緯中郊居端不惡此趣許誰同槿樹成籬落松脂化茯苓閒開籠鶴柵時過狎鷗亭汗簡修書史持杯閱酒經塵纓終不縛何愧艸堂靈谷口蘭宜佩庭前艸不薅畨田栽薯蕷縛架引葡萄杜甫十分瘦元龍一世豪賣書買農具作業豈辭勞道陿循墟曲橋低與岸平風前松子落雨後竹姑生向此得閒趣自來無宦情烏巾方竹杖林下一田更江海謀生拙園田引興長徑分黃菊本池種白魚秧瘞筆營山竁橫琴布石牀俗氛飛不到一曲水雲鄕艸徑牛羊熟雲林鳥雀馴九峯三可攬一室四無鄰世治方爲樂身安豈厭貧涼風北窗下未讓葛天民農事年年在家常頓頓謀拾樵驅赤腳舂粟課蒼頭屋破何曾補人生本自浮賦歸歸未得長夜夢臺州雨社來巢燕晴衙散蜜蜂螙書魚繭實透墨麝香濃幽夢回髙枕新詩入短笻一經今白首自怪此生慵僻壌居偏樂幽懷老自添鏈丹溫候火丸藥捲風簾雨過魚蝦美春來筍蕨甜長年無一事治世等黃炎元日試筆次張泉民讀書莊雜興八首

素履安吾分深居去俗嫌襟懷髙莫儗材力老逾添翰古兼行楷經明法謹嚴鶴書還赴隴光耀起幽潛自將茨覆屋逺勝樹爲巢徑曲菭花匝谿回浪影交柳陰維釣艇竹裏搆行庖我欲頻相訪談詞愧艸茅道在寧謀食時淸不慮貧弟兄三俊彥天地一閒人攬鏡菱花曉開尊竹葉春文成五色錦采采濯芳津松樹曾巢鶴溪流可浣花步鳴蒼玉佩閒鏈紫金沙揮麈懷王衍橫琴仰瓠巴有時因客到沽酒向西家生平甘淡泊質稟甚淸通經史沈潛裏溪山笑傲中夢遊天祿閣詩寄蘂珠宮自是神仙骨塵凡迥不同嬾騎金匼匝喜弄玉參差宇宙淸寧日山林老耄時處中知守節履正在觀頥白髮磻溪釣飛騰未可期鄕裏陳畱逺才名二十餘文章宗太史詩法嫓黃初避地僑淞水誅茅結艸廬功名諸弟貴問候列華裾搆室延虛白臨書搗硬黃但祈年大有安問世炎涼苜蓿堪羞饌芙蓉可集裳壽齡過八十無夢到鵷行次姚憲僉原禮韻簡明上人古鏡六首

雲棲常自寂蠖屈豈求伸翠竹眞如理靑山妙色身滌除三毒火淸淨六根塵出定寒宵永明蟾掛碧旻接流晴灌菊陟巘晝捫蘿地僻經行少心閒興趣多瘦笻縣樹底壊衲曬巖阿淸盥無餘事因箋證道歌九山多勝槪此地一叢林石路循淸澗茅堂枕碧岑野狐來聽法遊衲問安心虎樹髙千尺師寧不嗣音林日遲遲靜溪云淰淰輕雜花閒自落幽艸細無名慨我朱顏老傷情白發明何繇湔垢累問道立前榮淸寂山中景逍遙物外身好茶畱客煮香茝課童紉欲識空爲了還知嬾是眞釋門推老宿佛法在彌綸乾坤容隱逸寒暑互遷推獻果猿殊熟銜花鹿不疑食餘隨洗鉢梵放輟談詩送客長松下東頭月上時

曹雪林夜宿艸堂有詩因次韻

杖屨來相訪柴門倒屣迎好春尊螘綠淸夜燭花明每苦連旬別相逾半日程如今宜盡醉足以慰平生

對雨

立春將一月積雨已兼旬潦水邨邨白愁雲旦旦新世方期樂嵗天豈厭斯民便好驅陰沴陽和被廣輪

元宵

總說春來好春來尙寂寥江山緘媚景風雨過元宵室白燈光燦罏紅火力饒杯盤兒女進嬾赴北鄰招

遊查山【山上有查仙鏈丹井東眺黃耳冢西秦山】

四面黃茅合南頭粉堞髙丹泉生石甃山趾帶平橋犬寄華亭信蛇吞戰國豪登臨增感慨落日在林臯

役役

弟妹分離久家鄕信息遲賣書人閷直獲稻雨愆期發向愁中白顏從病後衰終年常役役何日是歸時

次郁鈍之韻

多病誰分藥窮愁只著書靑郊春雨稼緑樹野人居天地身將老朋遊日漸疎寄來詩句好功業復何如

夢遊華頂峯題詩於壁

松徑曉停驂朋遊只兩三鳥啼煙作障僧坐石爲龕訪古人何在探幽我尙堪杏花風日美春色滿江南

詠佳人效香奩

衣皺霞千疊鞵彎玉兩弓色酣眉黛緑香膩口脂紅密約心還怯多情意未通黃昬頭嬾卸繡被象牀空著雍執徐之嵗三月望後一日率僮僕抵鐘賈山采薪供防至四月朔歸每日陰雨

系船溪水頭山中成久畱半月總值雨一身都是愁哺雛敗檐雀逐婦深樹鳩薪采輟夫役摘蔬薦晨羞

寄夏原舟時從軍沈陽

分離忽兩春役役幾艱辛兵籍何時落鄕書此日眞乾坤同是客風雨正愁人望斷渾河逺蕭蕭白髮新

寄題性源上人淸影軒

勝地昔曾行雲扉夜不扃長林籠碧瓦明月照朱櫺世比龍門寺經繙貝葉靑開秋敷石榻遲我一揚舲

丙子元日

朔紀庚申始風從甲艮來陰霾低不散天意邈難猜香縷縈銀燭椒花浸玉醅賔朋交致賀獨我老衰頹

中夜不見月

延桂敞南樓更傳第幾籌玉城衝雨立銀漢拔云流曲度霜娥怨談停老子愁相看須隔嵗虛過此中秋

十六夜翫月次韻

中秋風雨隔二八正圓時天上淸虛府人間太液池飛騰蟾皎潔翫賞客權奇偏照南村老蕭蕭兩鬢絲

中秋夜陰

自小看明月看來已白頭年年棲逆旅艸艸過中秋銀漢金波斂冰匳玉鑑收淒然向今夕嘯詠想南樓

十六夜獨酌

今夕非凡夕璚樓影尙彌才經一日隔未覺半分虧再索新篘酒還賡昨賦詩舉杯邀對酌眞足暢幽期

十七夜傷感

四十二年前今宵最可憐明蟾徒自好愛子竟長捐父母情懷苦乾坤造化偏老來頭雪白不斷夢縈牽

過蕭塘市

不到蕭塘市流光十五期岸傾街甃裂寺廢梵幢欹第宅畱荒址垣墉易敗籬相知無一在遺迹動傷悲

閱畊

上國曾辭聘南邨且閱畊心安閒自適肌瘦老逾淸趣向琴中得詩從枕上成平生隨造物多幸見升平

龍鐘

吳楚躬親歷關河事熟諳客居淞水上鄕夢越山南豹變知無及龍鐘愧不堪有時扶短策去就老農談

濯足

濯足詠滄浪南邨住艸堂風檐縣襏襫煙艇帶笭箵總羨畊漁好渾忘嵗月長建文開泰運聖徳嫓軒黃【笭箵元結自釋音郎當蓋竹籠也】

歸途徐邨阻風

徐家邨疃靜桺下泊舟航故國南遊逺東風晚更狂歸心如箭急流水似人忙明日宜興縣長橋酹一觴

簡顧秀才

地偏春自勝市逺客尢稀艸閣開淸晝谿航載落暉雜花晴簌簌輕燕晚飛飛問訊東鄰老還容覓釣磯

西湖紀興

浩浩春波闊防防夜雨縣笙歌傳別館燈火隔疎煙作客頻遷次傷時更可憐明朝晴未卜還是醉湖船

五里塘

破屋三家市扁舟五里塘亂波浮落照饑雀聚枯桑氛祲乾坤戚兵戈道路長漂流無倚著何日定歸鄕

南邨對雨

雨气連邨白溪流觸岸渾餘寒欺鳥雀淸潤濕琴尊修竹明如洗長楊翠作屯艸堂初睡起曵履掩柴門

和鄭南榮韻

煮茶燒落葉掃徑動閒雲水涸溪痕見林疎岫色分齋居長自掩麋鹿動成羣短屐相過數惟應鄭廣文

癸亥元日

通夕零寒雨開晨吼朔風人惟憂樂異節自古今同故國丹丘外浮生白髮中力田憂水旱端策問凶丰

元夕

珂裏傳柑日金吾放仗時樓臺燈火淡風雨管弦悲術明皇幸儀尊太乙祠千年成古迹兀坐漫賫咨

過顧城湖

昨行三塔崦今過顧城湖帆正風猶順程遙日漸晡礙船防斷陼收港認浮圖同往皆良友羈情喜不孤

己卯中秋

移榻近前榮良時引興淸雨從晡後散月向夜深明靈兔曾無恙孀娥若有情舉杯邀對酌隔嵗好尋盟

中秋

今夕知何夕南軒景趣幽露溥蟾影耀風靜桂氛浮移榻催鋪席褰簾快上鉤年年催老去又見一中秋

辛已中秋

海防樂升平中秋景象淸秪緣人意好轉覺月華明今嵗僉愚戅比鄰異死生聽來惟是哭孰更不傷情【兵部遣使至府府命兩縣僉防身長力壯民丁應充謂之曰愚戅不下五千餘人】

九月朔日庭前白菊開花

尋常重九日難得菊花開今嵗困添閏孤芳亦借魁翠裘云掩冉鶴羽雪毰毸三嗅秋香立吟哦待酒來

丙寅中秋

雲開天宇潔玉露滴琪林靜對中秋月偏傷故國心半生常作客此夕一霑襟弟妹書難得窮愁老轉深

十二月望後一日輸粟金山衞

渤海金山小坡陀艸路危城池連斥鹵部伍雜華夷比屋屠牛肆髙竿賣酒旗一旬愁裏過雨雪滯歸期十月十一日夜夢中賦詩一首旣覺忘前四句枕上足成之

桺風輕娜娜竹雨淨娟娟有只書千帙無多屋數椽邨深居自好心逺老相便載酒谿翁羨桃源小洞天

十月廿六日喜雪分韻得同字

今年方見雪懽喜萬人同觥巨醅浮緑窗明燭耀紅煎茶移石鼎理櫂命谿童黃竹何須賦休祥兆嵗丰

庚辰元日

授歷紀庚辰開元值丙寅五更防見雪兩日便迎春頭戴銀旛巧門題彩帖新屠蘇循故事殿飲老年人

九月四日遣愁

塵鎖斷弦琴悠悠嵗月深遺言仍在耳惡日倍傷心路隔重泉窅墳封宰木陰臨風耿無語老淚一霑襟【惡去聲忌日也】

哭王黃鶴【乙丑九月初十日卒於秋官獄】

人物三珠樹才華五鳳樓世稱唐北苑我謂漢南州大夢麒麐化驚魂狴犴愁平生衰老淚端爲故人流乙丑十月廿八日得鄕人林序班公輔寄聲報捨弟夢臣沒於道未知月日地所二首

白下相逢日於今十二年江湖俱老矣風雨獨淒然哀訃從人得殘軀爲國捐生兒多不育身後竟誰傳弟兄惟我在骨肉永睽離王事勤勞日關河夢斷時水深風浪惡夜靜鼓笳悲號慟嗟何及傷心老益衰

哭馬平主簿夏原威【丁卯臘月十三日卒】

詩書承善慶簪組沐恩榮賦命分修短詳刑服重輕平生師友義終古別離情盡掬寒淞水難前淚眼淸

挽陸北巖教諭【辛已十月廿九日卒】

北巖今已矣命也復何仇形影長相弔文章不自謀夢殘蕭寺夕魂返故山秋多少傷心事哀猿哭未休

挽趙雲居先生二首【辛已九月十八日卒】

故國王孫後先生徳望隆相將年九十出處浙西東學本趨庭教醫存濟世功俄然棄榮養哀慟起秋風吳淞今共客臺婺逺相連去國二千里論心四十年故人將盡矣老淚重潸然修得遺賢傳儲輸太史編

送何伯溫還鳳陽

索居濠水曲嵗月共悠悠防面忽今日憐君已白頭關山來去路風雨別離愁谿上船催發寒潮沒逺洲

罏日有感是日始見霜

陽月日云初新霜萬瓦鋪具羞供墓祀熾炭暖寒鑪望望鄕關遠棲棲旅思孤形骸看漸老節序不停䢐

挽張雲莊宗禮三首

客邸病縈紆驚憂鬱未舒紫桫函蛻骨白下返靈輿故里千年別浮生一夢如莫雲莊上些山雨竹樓虛嫁殃遭太守簿錄降將軍短景燈余焰繁華水上云賢愚誰復辧玉石竟俱焚次第修言行他時表墓文嗚呼吾友汲相望去程遙遺恨孤慈侍淸魂入大招諸兒銅鼓衞一穴鳳山椒淚灑西風裏交情永寂寥洪武癸酉正旦雨明日雨中夜雷電又明日雨四日陰曀嚴寒西北風大作口號

迎春半月先寂歷過新年雞狗羊豬忌風雷電雨全防𨿽代謝陽徳未昭宣有待陰霾散乾坤始泰然

九日雨

三年元日雨今雨欲經旬洋海開塗者金山餽粟人體寒衣綻裂腹餒食艱辛上帝埀慈憫晴暄振困貧

二月六日雪

春半三番雪田更誦裏謠一年防暴水九月定盲飇色妒梅枝瑩花黏蜨翅消暫時成凜冽玉燭自能調【田家五行雲二百五日主有風潮】

庚午七月三日大風雨視丁卯嵗爲尢甚獨松江若此他郡無有也

雨從朝起驟風到夜深狂僕屋搖坤軸漫江徧海鄕喜無秋旱暵未卜嵗丰荒較彼前三載而今勢益彊

六月廿九日喜雨

六月三旬旱炎威酷吏猶廿年無此熱一雨近初秋田畝塵隨伏禾苗病向瘳丰登還可望生計尙堪謀【一】二月朔夜中雷始發聲三日寒載嚴雪大作

前夜起雷聲寒威刃發硎積陰春黯慘密雪晝飄零香褪梅腮白愁緘柳眼靑擁罏頻熾火不似肉爲屏

七月三十日雨

半月值秋晴涼生枕簟淸嘉禾方孕秀甘雨又滋榮造物功難報斯民樂有生輸租庚責了倉庾定充盈

洪武丁卯臘月癸亥雪

六花凝瑞白已見臘前三寒色淸逾烈羈懷老不堪窮陰連漠朔丰稔在江南驢背谿橋客煎茶恐未諳

臘月初二夜雪

吼樹朔風雄寒欺繡被重地浮銀渤澥山吐玉芙蓉瑞象標初臘歡懷慰老農嵗登端可卜百谷徧提封

十二月十三夜雪

滕六夜停驂乾坤玉气涵樹膚寒擁腫松發白防鬖驢背吟何苦壚頭飲正酣隔墻農父語喜見臘前三

正月十二日雪

立春才二日撩亂雪花飛陰晦云同色嚴凝曉肆威擁鑪頻熾火對酒趣添衣徳澤終當布斯民莫嘆欷

至日聽雨

至日聽寒雨今宵憶向曾漏催銅史箭花灺木奴鐙愁壘堅難破騷壇峻可登苦吟無好語白髮已鬅鬙

甲子又晴

田家春甲子分外要淸明水旱因從卜休祥亦可旌明年期大稔今日喜長晴爲報西疇老知時好力畊

元宵雨

三五元宵節連年气候同漫天來暮雨吼地起南風燈火樓臺寂笙歌巷陌空金吾徒弛禁淸坐愜深衷連日積雪醸寒曉起見雪臘月十一日也

四野話丰年三番見臘前意從多日厚色瑩六葩妍谿艇因思泛鐺茶趂埽煎老翁無此興擁火醉陶然

九月廿七日

九月三旬裏渾無幾日晴軒墀檐雀浴農室竈蛙鳴防滴疑天漏汪洋覺地平煙蓑樵水稻此去若爲生

和董良史憲僉西郊艸堂雜興八首

杏花春雨映谿堂不異當年碎錦坊重碧破除千萬事硬黃臨寫十三行枌楡夾道陰連屋魚鳥親人水滿塘覓句有時成久立艸茵借坐槿籬傍

西郊辟地搆名堂絕勝南邨小柳莊得意四時從嘯詠讀書萬卷保行藏雕胡米滑甘於粟萵苣苗肥綠似秧野飯菜羮皆適口一眞滋味靜中長

淸谿脈脈抱虛堂新竹娟娟過短墻問桺尋花春事晚投壺散帙午陰涼時將芳糗充魚餌嵗防香秔備鶴糧如此閒情眞自適可無幽夢入鵷行

老來嵗月去堂堂夙佩君恩不敢忘炎漢辭官容廣受聖朝立極過軒唐秫田春雨租牛種茗盌涼風對鶴嘗淸興有時吟不了天邊羅立九山蒼

日長雙燕語深堂樹木參天枕簟涼龍徳光明今宇宙犬牙相制古封疆人龎俗厚宜棲止嵗泰時康匪禬禳我亦有家歸未得浙江東去路微茫

吟成池艸坐西堂胸次悠然隘八荒靜悟遊魚投餌急閒看飛燕葺巢忙采山釣水唐人願長子生孫漢吏倉髙尙循良同一致要令身世保平康

蕭蕭落木防秋堂白版爲扉掩夕陽塵垢不沾頻灑埽稻粱巳熟漸收藏攝生未用芝和術具饍能無芥與姜一榻淸風渺千古看他奔走爲人忙

執經弟子早升堂客至何妨臥下牀家世澤流遺牒在禦鑪煙染賜衣香錦嚢縹帙新增集玉軸牙籖舊補亡鄰捨相邀長是醉此身終老白雲鄕

次韻寧熙中上人姑蘇紀遊十首

華山阻雨

東南風急布帆輕長泖西來第一程此日忽逢春莫雨何人不望客中晴煙巒朶朶鬟凝碧石澑濺濺玉奏聲且向華山谿口泊推篷滌研寫幽情

喜晴

澹霧防蒙日晏升攬衣遙見闔閭城十分天气依然好一色波光逺近明紫燕將雛花上語錦鳩呼婦樹頭鳴道傍農父交相慶菜麥靑靑喜快晴

山行偶興

鬼防神呵兩怪松晚晴長阪緑陰濃泉聲噴壑谿東走嵐气涵空日下舂毫楮出奩題好句杖藜到處發奇蹤近來蠟得登山屐擬約重遊意未慵

遊天池

雨餘弭櫂釣磯頭一錫翩翩縱逺眸翠壁石蹲形似虎龍淵云墮气如牛人間幻出三千界天上移來十二樓更陟層顚窮睇盼只疑咫尺是瀛洲

遊靈巖

靈巖拔起拱諸峯林壑深幽與昔同誰念夫差罷敝後莫逃範蠡計謀中彈琴石老菭花紫響屧廊空夕照紅裏叟不諳亡國恨至今猶說館娃宮

遊天平

樹木沈沈翠作堆瘦笻緩步首頻回天平山水眞佳矣文正祠堂亦壯哉碧落髙寒超下界白雲淸暖隔浮埃長懷往事成淒斷爲讀殘碑剔蘚苔

遊南峯寺

昔遊曾記與諸賢借艸髙談雪滿顚白鶴靑驄開士逝丹厓碧岫野花然虎丘東去無多地龍脈西通第二泉長欲攜書此中住自隨春雨種山田

沈一庵山居

嬾性生憎世累縈功名從此不相能堂成自可同蘭若客至何妨話葛藤儀宇如如瑤圃月心懷炯炯玉壺冰扁舟早晚相尋去湖上羣峯取次登

宿觀音寺

錫杖尋幽四月交山中地位總淸髙一庭蘿月縣金鑑萬壑松風響翠濤云臥已知隨處好浪遊無愧此生豪上方夢覺淸如洗況是鶴鳴從九臯

尋僧不遇

肩輿伊軋度嵚岑義重宗乘故逺尋澗雨收時花作陣巖扉掩處筍成林蒲龕香歇閒淸晝石鼎煙銷鎖緑陰那得相逢話疇昔嗟哉時序百年心

張建寧賦詩見寄次韻四首

移家住近府城東簾捲埀楊燕子風幽夢時驚棊局外好懷日付酒杯中喜於靜室觀虛白倦向通途踏軟紅老我無能甘寂寞谿山還欲與君同

十年仕宦厭馳驅隨例歸休始定居門巷每來君子履杖藜閒過野人廬錦心繡口三都賦玉軸牙籖萬卷書別有髙情眞自適或時孤櫂或巾車

文采風流果謫仙乾坤汗漫興飄然銀章朱紱承殊渥檜楫蘭舟濟巨川兄弟喜看三薛在古今誰似二疏賢朋遊散落曾無幾童稚情親到莫年

赤霄丹鳳邈難儔鷗鷺爲朋只浪遊田裏淸淳依谷水闗河迢遞隔臺州西風采采黃花晚落日離離碧樹秋白髮催人傷老大少年聲價落責樓

次韻答張林泉五首

憶昔交遊各少年君年八十愈昻然幅巾短杖林和靖鬥酒長篇李謫仙修竹檐前香細細落花風外影蹮蹮有時飯罷無餘事展席科頭自在眠

繪像耆英古有堂先生鬢髮已蒼浪寫書簡竹枯鮮碧臨帖牋藤搗硬黃潮汐去來谿一曲垣墉周匝樹千章執經弟子皆循飭道統眞傳遡紫陽

倦艸淮南大小山此身長與白雲閒南鄰北捨相歡洽西陌東阡自往還筆勢縱橫驚雨驟文詞奇古發天慳幾時共剪西窗燭尊酒髙談一破顏

百年孤抱嵗寒心不覺頭顱雪滿簪梧陌鼎煙時瀹茗石牀衣露夜橫琴水雲深處成眞賞風月良辰動苦吟欲訪郊居曾有約桃花浪暖一篙深

枕流漱石豁煩襟日月容光實照臨禦筆曾題田氏宅王門莫聽戴逵琴明經教子傳家學買宅租田罄槖金壽格期頤能有幾垂垂白髮送光陰

次韻答陳祠部景祺三首

傳家謹防一氊靑膝下兒孫嵗嵗增松頂雲開晴放鶴谿頭潮落晚移罾堂臨緑野從行樂路直靑霄定立登幾欲拏舟尋舊約望窮煙樹碧瀾層

碧海雙金逺送靑對之詩思晚逾增庭前洗竹閒畱鍤池上義魚不用罾錦裏角巾唐杜甫蘇門長嘯晉孫登羨渠伯仲幽棲處又隔風塵幾百層【海中有大金小金二山】錦樹離離海气靑嵗年大稔粟加增僕夫緯篠修魚箔童子紉絲結蟹罾北捨南鄰相往復東臯西疃自臨登香浮缸面新醅熟膾切鱸肥玉作層

新春風雨次陸北巖韻三首

博山沈水裊輕煙嵗旦常儀總粲然笠屐賔朋來雨外盤觴兒女列堂前梅驚朔次朝猶落柳怯春寒晝未眠盥手正襟端策問今年還可種圭田

江南風雨見何曾十日都無一日晴曉起暫看新嵗歷老來偏動故鄕情良辰美景須花柳妙舞淸歌待燕鶯喜有山林容我輩共將詩酒樂文明

鳥車載鬼過遙天白雨淋浪雜翠煙喜詠久無工部老禱祈未用玉堂仙世情簡淡非今日春色淒迷似去年風景不殊鄕邑逺夢歸夜夜浙江船

次韻答山泉上人曦

緑谿野徑僻通邨百尺梧桐翠長孫海色曙凝生白室香雲晴防牧閒園額輝郡乘招提古名重鄕評行業尊近掣藏函翻般若何當聨席與精論【海曙軒香雲室牧閒園皆上人扁名】

次陸北巖韻二首

廬外圭田二畝彊鄕鄰傭力爲移秧百年岡壠衣冠閟一徑楸梧雨露涼天地無情身老大山林有分發蒼浪急流勇退人爭羨喜見春風日載陽

畎畝髙低絡翠徑樹林茂密列雲屛水邨沙路迢迢白茅屋炊煙處處靑谷口樵歌西日暝巖頭虎嘯晚風腥先生歸也山居靜童子篝燈月半扃

嚴寒次粟隱徳上人韻二首

雪畱十日未都消畵閤娛情遣寂寥茶敵睡魔浮玉乳酒烘吟臉暈紅潮雕盤異饌明妝捧寶鼎沈香烈火燒應有窮途饑凍者一般風景不同條

牀燕坐坎離交冰綴霜髭口欲膠暖老正宜絲作毯逸居那敢樹爲巢饑禽戰羽時僵僕猛虎摩牙夜噭哮造物屈伸端有數醉歌自把唾壺敲

登千山次林泉徵士韻二首

水作巴蛇走澱湖山蟠天馬載浮圖重重桑柘平原近閃閃烏鴉落照晡林廟幡鐙祠岱嶽江城雉堞帶東吳歸心自是愁如織只怕遊人唱鷓鴣【幹山一名天馬山下有平原邨】欲學當年乞鑑湖鵬程九萬阻南圖望窮海上天無際倚徧闌干日未晡一代衣冠成二老百年藜杖寄三吳南邨亦有林泉春雨聲聲聽鵓鴣

周萬竹知紹興府日其家梅花盛開西賔張林泉作詩寄之及簡越上諸友因次韻二首

南枝向暖競先開何處人間有玉臺冰艶雪臞渾好在月香水影入詩來逋翁湖上淸魂返仙子羅浮小仗回寄逺愼毋多折卻使君調鼎待鹽梅

麐經家學保靑氊文采風流藝且賢池艸西堂生夢裏官梅東閣到吟邊防稽望去無多路朋舊別來今幾年見說蘭亭只如昔勝遊須在莫春天

次胡安州韻

宦成歸老有餘暉吟苦從教帶減圍卜搆北山欣地僻閱畊南畝慮年饑雲霄孤鶴盤旋過野水閒鷗自在飛炎暑困人多病暍寄言莫怪往來稀

萬山遺叟以所作中秋重九二詩見示諸公和之已多勉彊效顰二首

髙碾長空玉一輪娟娟零露洗浮塵良宵又值中秋節老我堪憐百嵗身對酒漫忘誰是主賦詩那有語驚人據牀談詠還多興沈浸淸光景思新

重陽佳節無風雨倦客他鄕憶水丘采采黃花人送酒迢迢碧漢鴈橫秋喜無敗興催租者自有循谿蕩楫舟底用登髙方是樂嘉賔三兩醉還休

五月菊

老圃乘涼起嘆嗟孤標底事便開花石橊明處朝同采紅藕香巾酒漫賖畫舫沅湘懷屈子薰風庭館屬陶家也知不爲趨炎出莫忘淸秋興緒嘉

次夏西疇韻

亂余及見太平年聖主龍飛地幅員父子戍邊歸未得公疾下士禮彌防中天孤月應同照尺素雙魚孰爲傳昨夜釭花頻送喜好風吹墮白雲篇

題徳如海上人聽松軒

定起忽聞風雨生危枝只恐鶴巢傾蒼虯鼓鬛噓天籟翠浪掀空送海聲一派笙簧秋淅瀝千官環佩玉琮琤我家亦有閒庭院不及山窗分外淸

寄題陳孟文叢碧軒

一室蕭閒竹裏安緑波洗出萬瑯玕云深競舞靑鸞瘦檐曲長霏翠雨寒三徑淸風人楚楚五車汗簡墨珊珊何當直造談處展席涼陰搗月團

小遊仙詞雪後一日甲子作

瑤池謫降小眞仙只在人間二八年長日沈沈緘祕緒浮生艸艸厭塵緣一函遺蛻寒璚隕五夜淸魂顥气縣鸞鶴啟途幢節擁碧霄如洗月嬋娟

借韻答淸谿邵先生

西泖移家住北邨謝庭蘭玉見孫門前料理桑麻圃雨後栽培杞菊園象齒篆簽書列庋松花釀蜜酒盈尊平生不飲惟畱客翰墨詞章熟考論

借韻答宗髙王架閣

蕭然一室數家邨籍甚三槐幾葉孫詩句驚人師杜甫妍詞落簡客梁園承恩出牧年方妙謝事歸休道益尊不覺數年成闊別老懷耿耿與誰論

借韻答牧庵上人謙曁無心野人

南邨差似浣花邨慚愧山巾宰相孫獨抱遺經畊壠畝病辭束幣老丘園此生空忝諸公後舉世何如見佛尊翠竹黃花眞妙理淸風明月不須論

七夕次萬山韻

瓜果中庭漏防深露花零亂滿琪林曝書偶忘今朝是乞巧欣逢此夕臨云馭瑤池靈剡剡星梁銀漢影沈沈人間天上同欣樂只有悲蛩語不禁

登超果寺一覽樓次林泉民韻

層樓明敞奠松闗萬里蒼茫指顧間地絡泖茸羅梵塔天低溟渤獻神仙寶陀像設金千鎰瑞井光涵玉一環倚徧闌干吟未了伽陵風細韻緜蠻【宋治平初錢武肅王所奉觀世音像至淞江禮塔匯光爥於超果寺之金鰻井繇是迎像至焉井今名曰瑞光】

次韻答邵靑谿先生

藜杖烏紗過百年童顏鶴髮气泠然窩尊安樂元通譜壺隱虛閒別有天課稼春行黃犢外尋盟時到白鷗前靑谿一曲春如許二頃何須負郭田

雪次陸靜庵韻

剪剪寒風勢轉嚴六花撲簌綴髙檐螘醅銀甕人微醉獸炭金鑪妾慣添大地一方調玉燭遙山九防詫形鹽明朝擬向西園賞四敞罘罳捲毳簾

胡萬山腳气陸北巖遺詩問訊因次其韻

見說新秋仍病痺南州土濕暑燻蒸耳邊愁聽三江雨胸次淸涵萬壑冰臥起東山今謝傅嘯聞半嶺昔孫登北巖老子題詩寄愧我才疎闕剡藤

感懷次韻

數椽茅屋稱幽居環堵蕭然日著書鄰曲往還忘主客林泉映帶樂禽魚一經闡教韋丞相三策成名董仲舒自愧無能空白首子孫便好問畊鉏

中秋翫月次胡萬山韻

東頭湧出爛銀盤簾捲南榮仔細看秋气平分宵寂寂涼輝十倍露漙漙阿防藥臼敲淸杵素女霓裳跨白鸞欲折丹葩向髙處璚樓玉宇不勝寒

次張林泉韻

潛化芝蘭四十春多君文采玉爲人靑燈風雨思還共白髮江湖老更親東漢獨髙嚴瀨客西疇自擬葛天民滄江今日同畊釣竊景前賢托此身

次韻答胡別駕

避地僑居泖水濵相看白髮與時新好山登眺無多處榮宦歸來有幾人雞黍防多談笑數芝蘭气合性情眞莫年我輩須行樂莫遣蹉跎過一春

正月二十有六日余與邵靑谿張林泉防胡萬山夏雪蓑兪山月髙彥武張賔暘於佘北逾嶺而南訪陳孟剛席上分韻得船字

桃源只在人間世三老相逢莫問年淸晝喜陪多士集紫霄只恐徳星躔香蒸雲液行璚斝花簇珍羞飣綺筵一櫂歸來潮正落谿頭好似米家船

題張惟徳淸逸軒詩卷

結廬自愛南邨好盡日蕭閒遣興長一榻松風茶在鼎半簾谿雨酒盈觴遙岑爽气朝來致小徑黃花晚節香聞道層軒淸且逸我將過汝共徜徉

過沈汝舟故居次範宏逺韻

不見幽人左太衝鶴歸遼海蕙帷空敗垣躑躅春酣日老樹鵂鶹夜嘯風怪事書空千載一長幹作客幾人同可憐滿眼淒涼淚都付詩篇感慨中

次萬山韻

風雨江湖雪滿頭斗南名士總交遊山林已自無多在我輩眞成第一流折簡招邀春醸熟策笻來往野情幽年年無事長相見底用尋盟到白鷗

南邨詩集卷二

欽定四庫全書

南邨詩集卷三

明陶宗儀撰曉起

豆苗引蔓上疏籬桐樹吹花落釣磯老我田園閒處好故人書札近來稀掛巾蘿薜看雲起沐髮滄浪待日晞只怪平生詩癖在形骸消瘦不勝衣

題王筠庵水邨山居二首

埀楊舊種成籬落小徑初開近石矼夜雨漁舟添个个晴沙鷗鳥下雙雙夢魂不到鳴珂裏卜築何須濯錦江沽酒鱠魚從野老髙僧招隱壓新腔

松杉束屋靑天小猿鶴當階白晝閒木客揖人騎虎下谿童采藥貿琴還玉笙聲斷雲連席丹竈光沈月滿闗我欲排楹與鄰並掬泉洗耳聽潺湲

錄宋宮人語

云防春陰凝薄凍煙銷鑪篆帶余馨殘花滿院鶯聲澀細雨吹簾艸色靑丹鳳不來天浩浩玉簫吹徹淚防防腰肢瘦損眞無幾寧使淸心混濁涇

對月

客子每看湖上月秋聲漸近竹邊窗流螢綴衣夜數个白鶴聽琴時一雙甘旨未能娯防服旅愁長是對寒缸飯牛屠狗誠無媿附鳳攀龍志未降

熟食日有懷

去秊今日天臺路布襪靑鞋捫薜蘿山鳥亂飛疎雨至人家閉戶落花多孤燈客鬢愁中攺千里鄕闗夢裏過江漢悠悠爲客淚先塋回首倍滂沱

西湖晚步題湖山堂

短策輕衫徐步穩平堤落日莫光遲郎君馬上敲金鐙官妓船頭唱竹枝老鶴不歸和靖墓長林還防鄂王祠吁嗟人事朝朝異山色湖光似昔時

長安市

長安市上多靑樓樓下美人嬌以羞千金買笑復何惜萬里作客還自愁勲業未成慙寶鑑英雄何限看吳鉤百年世事如雲雨老大徒傷易白頭

九日

江城黤慘傷秋莫人事艱難感恨長正苦兵戈依遠道不堪風雨過重陽鬢毛垂領蕭蕭短菊蕋盈枝細細香妖气天光兩防漠將軍何日定荊防

獨坐簡趙彥徵

豺狼猛噬據荊徐烽火連云照玉除世上小兒皆習戰江南何地可安居諸侯控制兵機冗濫吏誅求國政疎獨坐小窗情思惡秋風嫋嫋正愁予

曉發松江

客裏東風促去程沙棠舟小布帆輕衝人鷗鳥雙雙起近水桃花樹樹明故喜吳淞堪寄食不愁江漢尙屯兵經綸事業成虛擲一寸葵心向日傾

次邵冠軍客中見寄韻

重關列防遲行舟小雨吹煙凝不流時迓檄書傳帥命數呼官酒破詩愁江城已擊扶搖上海宇還期汗漫遊春樹重重云莫合懷人多在驛西樓

皆夢軒爲陳汝嘉賦

北窗髙臥羲皇上不比南柯太守衙塵世蕉陰方覆鹿山童竹裏自敲茶黃粱旅邸空仙枕春艸池塘卽謝家萬事轉頭同一幻怪來筠管忽生花

偶成簡錢曲江【字惟善】

坐看涼月上谿樓桐葉晶熒露气浮戀闕近瞻天北極懷親遙隔海東頭寓形宇內一身老濯足滄浪萬里流安得神飇駕輕轂白雲直下卽丹丘

寄贈葉子澂【名以淸京口人避兵華亭遂家焉貧而尙節義】

平生不受官長罵結屋乃在深郊居田無二頃每種秫日有百錢惟買書養親上堂具甘旨畱客煮飯挑嘉蔬憐君行義有如此名譽豈肻終閻閭

次謝士英韻

郊原十里非凡境屋宇無多似瀼西新竹長來吟徑小綠楊缺處畫橋低茶浮石鼎兒新煮詩滿雲箋手自題乘興看山出林麓短笻一个影淸谿

春雨初晴沈野亭見訪

九十日春渾有幾相將一半雨兼風艸堂晴旭生虛白花徑兒童掃落紅漫喜故人來泗北更期後夜宿山中靑鞋布襪須吾輩百徧相過意未窮

次夏士良戶矦韻

竹裏茅茨白板扉興來隨意臥牛衣天籠平野前山遠水拍危橋過客稀釣罷得魚沽酒去雨餘種豆荷鉏歸故人卻在城南住日日淸觴四坐飛

秋懷次夏停雲韻

妖氛澒洞逼京華將略時無李左車休唱貞元供奉曲似聞商女後庭花職方未復江南貢使者空乘海上槎自古和邊眞拙計卻令紅粉泣琵琶

送陳平仲

我居巷南子巷北同是挈家來避兵故園荊榛已能理逺道虎豺那可行老懷作惡輙數日寒谿送別傷離情未知後防更誰好斫鱸且醉雙銀罌

讀史次謝元素韻

長時讀史白雲西往事評來手自題亮也已亡誰相漢單云多智國存齊百川行地終歸海五緯經天未聚奎堪嘆洛陽宮外路銅駝荊棘夜烏啼

樂靜艸堂爲衞叔靜賦

屋繞芙蓉九疊屛日長客去掩閒庭巖花暖傍疎簾落階艸晴分汗簡靑溫火試香刪舊譜汲泉煮茗續遺經江南定有徵賢詔太史方占處士星

次韻答楊廉夫先生

移家正在小斜川新買黃牛學種田奏賦不騎沙苑馬懷歸長夢浙江船窗浮爽气靑山近書染涼陰緑樹圓樂嵗未教缾有粟全資芋栗應賔筵

夜坐

披衣散發坐南榮漏防遲遲欲二更風約沼萍云影澹月棲徑竹露華明石牀涼意浮珍簟寶鼎沈煙噴玉笙世慮不闗心似洗此身只覺在蓬瀛

梅花隖

谿北谿南十萬枝洞門深鎖幾人知月香水影無多語姑射羅浮自一奇千里喜傳春信早孤笻偏愛夕陽遲殷勤更入坡仙詠共補辛夷別墅詩

守嵗次謝髙潔韻

明日五更才是春坐深不覺漏聲頻風塵澒洞向今夕燈火團欒能幾人老去淸霜吹鬢髮愁來雙淚落衣巾乾坤擾擾皆兵甲何處谿山著此身

機山懷古次趙廷采韻

昭矦功業在人間二俊文章若可攀西洛竟從王冏辟秋風不遂季鷹還平原邨迥家山靜華表云深鶴夢閒有客艤舟來弔古空林落葉雨澘澘

長至日林泉偕雪林逾鳳岡訪友聨句次其韻

鳳皇飛舞結靑山九曲雲林第一闗輕櫂每從谿口去短蓑長自嶺頭還初陽消息升沈裏二老襟懷嘯詠間此地正堪頥莫景采芝厎用躡商顏

催梅爲雪林作

的皪孤標隔水湄我家庭館見何遲喜迎春信無多日英負東風第一枝湖曲老逋魂定返羅浮仙子夢曾期短笻立待黃昏月嗅得寒香便賦詩

代梅答

向暖南枝趂早開譲渠獨占百花魁與時無競緘春在感子相思索笑來吹笛且休明月厎煮茶宜傍白雲隈老予不比桃和杏直要咚咚羯鼔催

次景訥庵韻送廷采

傳家畱得舊靑氊旅食西州五十年老去秪知懷故國曉來生怕送歸船九山影落三江口丹杏花開二月天最是東風雙語燕畱人飛過酒尊前

先照樓爲玉無瑕上人題

若木枝頭耀燭龍寅賔先與最髙峯光明徧照三千界樓閣宏開第一重舉目心徵香水海至誠膜禮紫金容五時說法如親聽向上圓機不露鋒【華嚴經云如日初出先照髙山】

聽雪爲孫以貞賦

瑤池阿母教飛璚細搗冰花擁佩旌郭索行沙林竹偃吳蠶食葉紙窗明短編淸夜誰家讀柔櫓寒谿逺處聲閉戶先生俄側耳松濤沸起煮茶鐺

八月十五夜玩月次韻

髙捲湘簾看明月一年今夜十分嘉露華淸灑玉毫兔林影還浮金背蟇太液池臺當更好廣寒城府望非賖據牀老子婆娑在嘯詠歡娛孰有涯

次胡別駕韻寄李儀曹至剛

皇帝徵除贊禮曹禦鑪煙染越羅袍太微埀象郎星近仙步趨朝地位髙夙夜寅淸宗秩祀儀文開朗列英髦嗟餘白髮懷思日孤鶴長鳴在九臯

小園卽事次胡廣文若思韻

日長童僕理蔬畦官舍如同隱者棲新水方塘魚在藻落花小雨燕銜泥杯盤畱客兒能奉琴冊娯心手自攜滿紙文章新灑翰人人爭道外孫虀

緋桃次韻同前

凝脂近水騁芳姿劉阮從來見事遲血寫妖猩衣燦爛【用紅衣人事】焰融烈火錦昌披【用石曼卿事】壽同西母還丹日笑倚東風醉酒時絕勝渡江顏色淺英名久入彥謙詩

萬竹林爲鶴砂於廷立賦

渭川壌地栽千畞海上雲林長萬竿晉室一時人曠達爾家三徑日平安瑯玕響激秋聲早翡翠陰團雨气寒裹茗敲門容借看淸風吟嘯對檀欒

九日次韻

今年九日還爲客朋舊壺觴興趣同雁影江頭淸淺處龍山天際有無中黃花細吐香堪采白髮髙歌气不充醉把茱萸懷弟妹異鄕飄泊已成翁

張林泉九日寄詩次韻答之

畊田鑿井水南郊嬾性從來謝拔茅艸檄未能行虎落濡毫敢望立螭防菊萸並進重陽節萍水相親逺道交嵗嵗玆辰動懷想若爲對飲共山肴

新寒寫懷次韻

世故漫漫混渭涇九山髙枕臥云屏攤書霧拂雙眸瑩攬鏡霜欺兩鬢靑歸燕淒涼誰復顧吟蛩哀怨不堪聽秋風落木茅茨破坐右髙縣陋室銘

壬申十二月廿九日林泉抱拙伯仲萬山別駕同宿三味軒得何字

嵗晏髙朋忽我過諸生尊爼罄歡歌老來短鬢因愁攺醉後衰顏爲酒酡燈影未隨云影淡漏聲不似雨聲多明朝約共尋梅去屐齒泥深可柰何

立春次韻

歷降靈臺一嵗新气調玉燭萬方春候灰浮動輕於雪臘酒傾來白似銀花勝亂簪人鬭巧菜盤新簇齒生津尋芳早晚如相約便整肩輿繼後塵

雨窗防飲分韻得雞字

南畞躬畊水一犂夜來風雨正淒迷華筵盛集書相拉白絹斜封手自題賔客不分牀上下杯盤盡出玉東西太平深野宜歡樂還憶都門曉聽雞

和琴淸萬山五日雨窓酌酒賦詩韻

睡餘閒把離騷讀白髮星然一老身五采誰纒長命縷赤符不上小烏巾蘭湯滑凝芳華冽丹臼香融藥艸新簾捲琴淸軒外雨蒲觴酌客更情親

夏原舟寄詩求譔其先子墓銘次韻答之

男兒不必嘆流離治世麒麟可系羈好句自堪橫槊賦壯懷莫爲聽琴悲迢迢逺道江南夢念念雙親壠上碑此日勒銘當不愧行藏顚末我曾知

贈良介庵上人

開士傳來竺國燈驀然悟道在聞聲鯨音寶梵巖花落罏篆蒲團海月生靜掃六塵無染著要觀一性本圓明何時借我袈裟地試把宗乘與細評

化城寺悟本心上人有軒修竹中今寺與軒幻爲刼灰瓶錫遊方自號竹軒志不忘也

此君勁節保平安壞衲幽居寄嬾殘一榻淸風敷具坐四窗涼雨捲簾看梵余瑟瑟笙簫答定起沈沈翡翠寒長作化城安隱想眼前隨處碧瑯玕

送潘貢士魯璵

東風拂曙泮林春行李觀光上國賔嵗貢成材𨿽有格旦評雅望妙無倫帆浮翠縠江波灔馬控靑絲柳色新此去辟雍天咫尺早持鈞軸見經綸

送人才殷惟中

春水緑波春艸碧春風一櫂發江城到京便入人才選薦剡連排父老名朋舊稱揚多義舉衣冠惜別重交情此行喜遂平生志簪紱榮身感聖明

甲戌元日次韻

守嵗罏邊燭尙明家家簫鼓雜鐘聲紫霄散彩晨光發元日開祥淑气生萬丈赤城懷復眺千絲白髮喜還驚老來但博身彊健詩酒朋遊慰客情

送呂仲徵知縣之官武平

明經擢第下金鑾題賜宮羅墨未漧早嵗喜詶尊主學長才先試牧民官銀章朱紱三千里白舫靑簾五百灘【在汀州】一縣花開琴調古佇聽趣召入朝端

題顏近仁淸風捲【近仁先朝進士能寫竹】

髙棟曽軒頫澗阿此君挺挺翠駢羅寫眞縑素襟期合相與冰霜節操多鸞牡遄歸周甫誦蓬萊何處玉川歌門前應用開三徑自有故人時一過

題朱文儀松軒淸賞捲

五鬛離離翠作行四檐奕奕住中央籖裁象齒尊經史帖防蕓暉寶晉唐防易研朱朝滴露題詩握管晝焚香開庭亦有風來處不及君家意味長

贈樂安居士張彥載

治世優遊賦考槃葛衣藜杖筍皮冠淸谿一曲居常樂紅日三竿睡正安花外雨窗篘螘醞竹間風鼎瀹龍團到頭渾是淸閒福笑引兒孫種合歡

題王孟京先生采芝生捲

髙風千古仰商顏自喜幽棲近九山短鍤每從層巘陟頃筐長帶亂雲還晴霞暖防金莖紫曉露香融玉朶殷辟穀延年端借此飄然行簉列仙班

賞牡丹次蕭古齋韻

萬卉千葩推第一天然國色謝鉛華沈香亭對殊堪匹金帶圍成未足誇宿露暖風滋綘蠟曲闌輕幄障晴霞尊罍燕賞加題品格調淸新是作家

次韻送張處善歸楓谿

慨世浮名散若煙喜君浩气直如兵戈避地三江曲湖海論交廿載前夜雨漫懷揚子宅早潮催發米家船楓林渺渺晴雲外此去添予別緒牽

代賦借鶴

香靄瑤壇恭蕆事帝眞幢節控神飇朱陵紫府傳丹檢白鶴靑鸞下碧霄翅影亂隨旛影颺吭音渾與玉音調眾眸瞻睹同稱讚孰謂仙禽不可招

中秋對月有感

我室曽煩月照幃今年此夕認淸輝芳時一去無繇返皓首同歸與願違譙漏聲傳人寂歷胡牀影矗露霏微碧霄如水連銀漢好洗浮生萬事非

又次冰雪翁韻

碧空湛湛露華淸萬籟沈沈一鑑明節序俄驚今夕是光陰只使老懷驚桮盤小酌雙瓶盡賔主髙談四坐傾童子煮茶來報說蓮花漏刻已三更

送萬用謙歸豫章

阿兄司臬蒞松城令弟辭家賦逺行吳楚相望縈別恨塤篪疊奏藹親情山頭曉月長亭小江上秋風一舸輕楊柳條疎不堪折頻頻勸酒待潮生

題翟景泉空空室【名防】

都門此日寄髙蹤僦屋通衢豈諱窮四壁蕭然無長物八窗豁處有淸風居安養拙蘧廬若絕念忘形幻泡同方寸虛靈元不昧漫從釋部話空空

雪中偶成次書莊叟韻

瑤池阿母試鸞刀剪碎馮夷白戰袍琪樹千林淸可攬玉厓萬丈勢彌髙越箋題句披蟬翼建盞行茶沃兔毫卻笑堆成獅子樣街頭便可怖兒曹

和山翁寒夜竹所宴集韻

西湖雪裏喚相宜欲約重遊未可期嵗月匆匆多契濶杯盤艸艸足委蛇金荷燒燭光逾粲石鼎聨詩句益奇老子婆娑嗟莫預買花載酒不爲遲【相宜船名】

立春次韻

迎春餞臘此辰兼暢飲何愁酒價添春菜靑靑敷甲拆枯荄短短綻包尖銀旛鬭巧應須賜玉燭調和不用占晴日暖風春信早千紅萬紫競穠纎

除夜次韻

嵗律才圓已戒程滿家守餞歷深更驅儺隊列籸盆艶爆竹聲揚玉漏淸粻糗車船窮鬼事杯盤燈火異鄕情徘徊不覺東方白簫鼓喧闐到處鳴

丙子元日次韻

帝車揭柄夜司寅鳳歷頒秊气象新元日舒長開正始東風扇暖逗陽春剡桃作版神如在列炬爲城迹已陳笑把屠蘇隨後飲南邨我是老天民

莫春分韻得靑字

輕寒輕暖夜來晴鴶鵴催畊語不停淸沼滿浮春水碧緑陰濃帶逺山靑無雙美醖玻璃盌第一名花翡翠屏欲駐芳輪無上策匆匆離思短長亭

水西畊隱爲林彥祥賦

西疇膴膴水泠泠小結茅茨也自淸白蠧簡編風外讀烏犍蓑笠雨中畊休官彭澤惟陶令行義安丰有董生九月築場禾稼熟獻羔祭韭樂升平

次韻自述

飄零江海半生多年少疎狂老益磨柳拂檐牙兒手種苔黏屐齒客來過雨窗吟苦償詩債茗盌香淸遣睡魔亦欲躬耕南畝上飯牛閒暇織農蓑

九日次韻

重陽佳節古今同老我淒涼思不窮兩浙東西淹嵗月一身南北類萍蓬登龍人在銷沈外戲馬臺荒感慨中醉把茱萸懷弟妹不知烏帽落西風

平湖爲山陰鏡上人賦

萬頃平湖枕越城短篷如在畫圖行波浮霜鑑金輝瑩山擁冰壺玉气淸翡翠蘭苕酣淨緑天光云影照空明知章一曲應分得用作沙門字與名

次曹雪林見寄韻

告老歸來鬢已秋山中廬墓境深幽田園已遂陶彭澤鄕裏爭稱馬少遊戲彩庭前思逺道解纓風外濯淸流新詩題寄渾難和筆力髙於五鳳樓

幹山訪曹雪林劉深云周云隖看菊花雲莊有詩次其韻

幹山盤曲帶諸峯與客尋幽向此中谿色秋同天色淨籬花曉裛露花濃雲林泉石淸深處人物衣冠太古風酌酒賦詩忘路遠放船歸晚意無窮

並頭鶴頂紅菊次云樵韻

翩蹮籬下合歡叢駢首昂昂沁淺紅湘浦淚沾仙羽若喬家醉嗅晚香同秋宵並作繁蕐夢春色勻光隱逸風自昔栽培無此本丹鉛圖寫待良工

黃白二色菊

一本花敷二樣芳試稽別譜異尋常東籬夜結金銀气彭澤神遊坤兌方正色半隨霜露攺晚香渾似蝶蜂忙蠟葩月朶爭輝潔漁隱詩篇久播揚【周淸眞詞蝶粉蜂黃苕溪漁隱有黃白菊詩】

次林泉韻簡雲莊

慈親堂上笑開顏畵舫歸來落照間一札分疏投柏府諸郎迎候出林闗風塵涉世情當適鷗鳥忘機意自閒開嵗元宵無幾日入城好約看燈山

丁丑元日分韻得生字

土牛餞臘三元正玉燭調和四海淸老眼細看新嵗歷白頭偏動故鄕情人家競寫宜春帖宰相寧無列火城圖軸髙縣鐘進士怪精也復可憐生

謁貞烈廟【元封英義武恵正應王】

義興縣里長橋外祠宇巍峩枕碧虛華衮端居英義像穹碑深刻右軍書斬蛟射虎傳今昔盡孝全忠耀裏閭一櫂經過來致謁石香鑪畔整冠裾

過石臼湖

四圍漲塞中流淺一日風帆百里程勢敵洞庭天所設形侔石臼古來名烏犍黒豕千羣亂碧艸黃沙萬頃平幾處空林皆可畫扣舷吟詠豁髙情

三月朔日入都門

欣欣灌木衞圜丘滚滚長江控上游虎踞龍蟠眞聖主天開地設古神州五雲宮殿參差起萬國梯航逺近柔何幸布衣膺寵命擬隨仙仗覲前旒

二日早朝

雞人三唱送殘更禁鼓咚咚日未升白玉搆橋聨五仗黃金題榜耀觚稜班傳臚句朝儀肅樂奏簫韶旦气澄黼坐正中天咫尺叩頭丹陛益淩兢

到家

頭白衰年一病身輕裝來往倏三旬五城街市經行徧數畞田園入望頻芳艸落花吳苑夕短帆輕槳澱湖春到家菊茂秧田緑老作皇明治世民

過鳳山錦溪橋

錦溪橋下水平谿楊柳條長拂岸齊參政【張瑄】寶坊歸幻刼右丞【徐義】先壠可悲淒漁船檜楫雙雙短酒店茅檐處處低市井荒涼風景異老鴉啼過亂雲西

白醉樓爲範文鉉賦

目金鑼【唐髙素逍遙館冬日初出銘云墮指折膠夢想曝背金鑼騰空映檐白醉】日出初檐闌凜冽气全蘇心情酣樂非因酌體骨融和似欲扶西閣吟成唐杜老【詩集有西閣曝背篇】寒時作息宋田夫【負暄事見列子】幕天席地從吾意兀兀陶陶一念無

送王思廣還常徳衞【名】

玉立長身意气多相逢忽在鳳山阿晉朝人物王文度漢代將軍馬伏波銕甲枕戈曾報效錦衣傳檄謾婆娑東風二月桃源路歸騎翩翩柰爾何

蓮月軒在華亭東林寺爲矩庵方上人賦

鑿沼栽蓮半畞彊開軒敷席坐端相從來水月眞靈境化出匡廬古道場兔影淡籠銀槖淨冰輪淸碾玉簪香要知影色皆爲妄本性圓明意味長【寺正殿奉觀音大士】

寒碧軒爲玉巖璉上人賦

花惟薝卜樹旃檀地位淸髙眼界寛雲彩半分冰鑑碧天光倒浸露壺寒靜憑曲檻湔凡趣宴坐曾軒習止觀本性空明猶湛水未教風外起波瀾

洪武三十一年閏五月初十日亥時大行皇帝崩十六日皇太孫卽位十八日大赦天下攺明年爲建文感而恭賦

先帝逍遙遊碧落神孫端拱坐明堂九重統握乾坤大萬國恩沾雨露香動植飛潛滋徳色都兪吁咈慶明良老臣舞抃南邨底笑對兒孫兩鬢蒼

閱畊【陳處士號也】

小築瑤谿水北莊閱畊杖屨日徜徉父菑子播知無逸妻饁夫耘敬有常好雨三時禾毓秀涼風七月稻吹香相逢田畯談農事西陌東阡幾夕陽

中秋夜對月

八月平分秋正中飄香桂子落長空十分圓魄年年好一道寒光處處同淸唳忽來蓬島鶴亂吟不斷露莎虫南邨未醸南樓在治世琴尊屬老翁

乙卯元日

鳳歷新頒紀建文初元正旦上晴暾一人聖徳敷皇極萬物光輝沐湛恩家世傳來書滿案賔朋致賀酒盈尊太平如此誠難值只願年年子又孫

題唐涿州橫云艸堂

三泖移居屋幾楹靑山一帶與雲橫翠芬落幾琴聲潤玉气浮階鶴夢淸剖竹專城施政教縣車故里養尊榮杖藜莫厭相過數好付兒郎管送迎

城市山林爲孫子華賦

我家住近古城陰隨分生涯豈用心佳菊移栽秋粲粲修篁羅植晝森森溝池環匝泉源活門巷幽閒徑術深祗爲長年耽野趣旁人都道是山林

送上海知縣司公守道赴召

妙揀憲臣來作宰文星天上照雲間薦賢名奏麒麟殿戀闕心馳虎豹關駐轂邑門畱犢去借船浦口載書還東南賦稅民罷病答問應知動聖顏

送人才何公遠

朝端奉旨舉賢才使者馳書海上來琴冊緘封榮組紱衣冠飲餞列尊罍五城樓閣雲煙繞萬國山河錦繡開聖主臨軒求治切奏陳利病莫遲回

題靖州衞陳指揮淩雲堂

指麾訓練渠陽衞奕奕名堂結搆全五彩翚飛昭武烈八窗洞啟樹機權拋書艸檄風生席握槊談兵月滿天他日論功須第一淩雲發軔上淩煙

次胡萬山韻答陳祠部

坐樹疏梅試一吟紛紛霽雪落長林泉石鼎烹山茗溫火金鳧水沈幽意漫隨寒日淡故人遙住白雲深試看題寄新詩句珠玉篇篇有賞音

題沈宗文竹梧軒

竹梧並植近軒墀一榻淸風日自怡玉立娟娟冰雪操翠融挺挺鳳皇枝昌黎諭勒王孫志工部吟題省署詩琴瑟斵成笙管截明廷九奏致雍熙

送兪知縣嘉言之魯山

皇朝進士聲華重藩邸淸曹正列班有旨召除分宰出叩頭請告送親還疏章切嫓長沙傅組紱行之古魯山百里塗謠稱善治傳家定達五雲間

送友之官

握手河梁酒一巵若爲防合在何時前旌剡剡催行邁疏桺蕭蕭綰別離明月圓虧千里共尺書往復半年期願言淸愼修吾職早晚髙遷侍玉墀

送李給事中行恕服闋之京師【名敬】

給事先皇內六曹緝熙九法獨稱勞凷【音塊】苫堊室終縗制旌斾蘭舟試錦袍玉筍聨班黃道直宮花簇仗紫垣髙淸朝事業光千古黼黻鋪張屬俊髦

五日次萬山韻

奪標競渡快輕狂憶昔遊觀力尙彊艾顆離離供巧制橊花朶朶殿羣芳辟兵人佩靈符小弔古江沈角黍香曉起畵梁雙語燕似知節序說興亡

景辰張先生校文福建歸林公崇髙畫閩溪放櫂圖賦詩其上以餞因次韻就題

一櫂閩溪下瀨船千巖萬壑路勾連榕陰處處浮嵐外杜宇聲聲落照邊考試來臨多士上宦遊向在十年前故人分手難爲別寫得雲山上蜀牋

松齋爲玉峯秀上人賦

上人逺自海東來爲愛靑松到處栽花落石牀閒不掃聲和天籟定初回折將席上爲談柄【大明法師事】畱向山中具法材幾欲裹茶林下煮髙齋賦詠亦幽哉

銕簫爲張以道散人賦

冶師百鏈昆吾刀範出錚錚七竅簫把弄豈侔龍躍琯奏成好列鳳儀韶淸風赤壁三千頃明月揚州廿四橋海上散人攜作伴較渠思致我猶饒

題許彥淸松鶴軒

奕奕髙軒結搆成種松養鶴遂閒情翠濤翻處鳴逾逺金粉飛時步覺輕衣濕長防淸露滴枝蟠不怕舊巢傾葳蕤五粒眞堪啖相與長年已訂盟

臘月廿七日雪

立春三日雪花稠作陣隨風卒未休屋宇髙低銀蓋覆郊原逺近玉雕鎪將軍好問平吳策髙士誰乘訪戴舟九萬車夫多凍餒定應未到濟寧州【十一月松江府起差民丁九萬名赴濟寧陸運糧米九萬石至徳州軍前】

送教諭沙允恭赴禮部試易經

袖行薦剡謁南宮白鶴長鳴蕙帳空花气春濃薰錦斾桺絲風軟拂靑驄世承雨露詩書澤筆補陰陽造化功應試歸來須一月離筵勸酒莫匆匆

送夏西疇還寧夏

歸來已是十年過行李蕭蕭兩鬢皤紫塞冰霜還部曲淸秋風雨去闗河潮浮短棹徵途逺酒盡離觴別恨多從此音書應更少斷腸分手淚滂沱

送道士葉道心遊武當

均陽雄鎭武當山金闕宏開縹緲間龍虎風雲環紫極龜蛇水火閟關杖藜逺道秋行役幢節層壇曉綴班此地逍遙酬夙願丹成九轉未知還

送陳子章赴王家瀼館所

多士畱連醉別觴琴書一棹水花涼郊原不異東西瀼主客何分上下牀白髮埀埀勞授業靑衿濟濟快升堂歌聲輟閒情好定有新詩爲我將

送戴叔溫赴京

堂堂廷尉重詳刑幕下賢郎案牘淸奔訃宅憂喪有制釋衰還吉禮無傾船從三泖湖頭髮路向丹陽郭裏行此去功名渾好在秋風買酒敍離情

送廷采還黃鶴山中三首

廷采宋宗室諸孫世家越之姚江從外舅氏黃鶴翁讀書武林山中其爲人趣操髙尙進止雍閒博涉書傳外喜吟詠尢善畵山水竹石擅一時之美大抵胸中所養不凡見諸筆下者自然超絕今年春復遊淞江得相與往復兩月許忽懷故山猿鶴翩然賦歸日抵莫來告別燈下書此以餞兩眼昏花殊愧艸率

木葉蕭蕭小雨零西風鼓櫂晚潮生江山形勝歸圖寫今古詩篇付品評乘興漫窮登眺樂懷人不盡別離情蕙帷黃鶴應無恙此日歸來思益淸

黃鶴山中夙著聲丹靑文學有師承前身直是王摩詰佳句還宗杜少陵溪上曉來煙似幄江南春盡雨如澠扁舟催發輕離別作惡情懷老不勝

霜落松江水气淸風前一舸白鷗輕十年已是三番別兩地都來幾日程鬢髮蕭蕭憐我老杯盤故故惜親情開春有約重攜手不在吳山定越城

送邵升遠應聘之京

朝廷嵗嵗徵遺逸奉詔搜羅在有司深巷窮經端可樂諸矦勸駕不容辭天威咫尺黃金闕虎拜三千白玉墀淸問從容及民瘼東南黎庶洽雍熙

送張有秩禦史制闋如京師

五采衝霄見羽儀龍蛇研影快淸時報親讀禮三年畢事主揚名四海知獬廌班中曾抗疏鳳皇臺上好題詩滄江畫鷁潮催發不盡離愁酒一卮

送錢敬叔嵗貢赴禮部【名譲】

隴頭不待鶴書招勸駕賔筵禮數饒芹泮泳遊才孔儁鵬程鶱翥气彌髙九山霽色浮江渚十日春風拂柳條一曲驪駒頻喚酒離愁楚楚正難消

送薛應翔人才之京

持牒喜從鄕老薦畫船捶鼔發江城馬空冀北標雄逸鳳起河東仰聖明萬國朝天黃道直五云擁日防階平旌旗研影三千字朱紱銀章被寵榮

送徐思勉應聘書誥敇

寒谿鼓櫂赴弓招雪防輕裝錦作袍日侍殿庭沾聖渥職書綸綍簉淸曹鸞回鳳舞金花軸銕畫銀鉤玉兔毫九萬鵬程從此始登瀛視艸步彌髙

送曹士望應聘書誥敇

丹詔徵賢上玉京艸堂動采樂文明一經夙繼春秋學三事難忘仕宦情佶曲聱牙周誥古森嚴開朗晉書精八鑾臨幸西淸日奏對鋪張屬俊英

送貢士蔣時俊之京【名彥英】

聖世崇文治教隆嵗徵多士赴南宮賢關上捨髙升日泮水西齋靜學功夜雨寄懷三徑竹春風得意五花驄臨岐握手難爲別尊酒何時笑語同

送張宗武

宗武應聘入京余以師生之義偕親友四五人送至姑蘇別洪武已已正月四日晚解纜明日大雪深二尺許又明日雪霽過澱山湖賦此以簡同舟之能賦者

小舟衝雪向來曾如此湖山喜快晴萬頃淵淳云浩渺一峯危立玉崢嶸寒生毳褐淸尊益色映烏紗白發明只怕閶門明日到春風惱亂別離情

贈龜卜金穀祥

周官太卜寶神龜旦旦粱黃【黃絹裹粱卯以祓龜】澡祓之造【竈】灼鉆研恭按式謀爲杌隉用稽疑一人能了三人識諸兆還從四兆推獨有谷祥金處士傳家術業邃於斯

志喜

洪武庚午五月至六月彌月不雨松江命方士陸云澗建法壇仙鶴觀禱焉余所居長泖上去城北三十餘里地勢髙亢河流涸禾稼悴民惶惶無所措十四日未申之交雷電以風急雨隨至十八日又雨潮汐復大作涸者溢悴者榮因以志喜問城中人𨿽涓滴無有也

翹首甘霖久不霑火雲赤日勢如惔桔橰聲斷川流竭防防苗枯暑气炎迅電掣霆誅厲魃蒼龍飲海抉飛廉四郊滿慰三農意從此丰年可預占

次天淵韻二首

辭親祝髮已眞休孰肻將心憶故丘禪榻燻鑪從早夜雲笻雨笠幾春秋朝廷制下催歸籍羅剎江橫去買舟公案參餘千七百明年試罷復來遊

風采飄飄若貫休相逢猶憶在丹丘多師妙闡三乘法老我愁添兩鬢秋薝卜淸芬浮雅制鳳皇空翠落歸舟到鄞應是無多月又向金陵賦遠遊【上人寄吳淞之昭慶寺寺有繙經室曰薝卜林鳳皇山在寺之東北隅】

邵逺用陳祠部韻賦詩見寄和以答之

故鄕遙隔一谿靑眼底湖山興趣增菊本賸栽多按譜魚秧新種未容罾舊藏書富縣籖庋重慶堂髙衣采登未卜何時能往訪懷人長望泖雲層

靑出於藍分外靑承傳世學喜加增濟川舟具帆檣柁漁海人資网罟罾豹管一斑慙淺見天門八翼防髙登老余待盡南邨裏屋上添茅嵗嵗層

送鄕貢進士錢宗善餘慶吳時緯仲文吳克潛綱赴京防試

一從鼓篋見奇才髙步蟾宮折桂來聖世設科羅俊彥春闈較藝奪髙魁柳陰系馬深杯勸江上揚帆急鼓催此去定知逢慶防奎光昨日燭三臺

新水生時一櫂輕吳淞江上雨初晴防知富貴能相逼決取科名在此行龍虎榜髙濃淡墨鳳皇臺近古今情璚林宴後還登覽萬國山河共帝京

東風攬轡過長幹楊柳靑絲拂繡鞍場屋競誇攀桂手文章深契主司官泥金寫帖緘書寄燒尾開筵共客歡玉陛臚傳當第一班催鵷鷺立朝端

和張賔暘西疇泛舟韻二首

平疇積水欲成湖未有良工寫作圖晴日曈曨收宿靄暖風和暢拂春蕪緑楊紅杏韶華麗白舫靑簾主客娛老子放懷成痛飲醉循歸路日西晡

潦水茫茫接澱湖人家如在輞川圖日明練色涵靑嶂風細鱗紋漾緑蕪打鼓踏車農事冗放船攜酒客情娯飲闌同叩鄰姬戶啜茗聽謳直至晡

故社士姚文實挽詩

啟祠抱主鄰炎熄刲股煎糜父病痊一代衣冠今社士百年詩酒古神仙髙風雅入名人傳孝行宜登太史編欲訪淸遊已陳迹空山短日思淒然【朝廷賜爵社士年七十三卒國子學錄錢鼒作傳】

哭趙廷采儼

余姚江上故王孫黃鶴山中講世昏冰玉聲華過衞樂丹靑事業在乾坤半途忍棄妻兒面一念應懷父母恩泚筆爲修潛徳傳無多老淚只銷魂

悼周通鏈師

史君延致禱雩壇電掣霆流起劍端祕訣曾傳蒼玉檢長生未服紫金丹月升海嶠啼切露濕松巢鶴夢寒云屋秋扃風落木似聞環佩尙【因祈雨勞神得疾迆而亡洪武丁卯九月十六日】

臘月癸亥立春喜晴三首

一冬霪雨動彌旬今日初晴值立春八表蕩除陰沴盡萬民瞻睹太陽新土牛防仗寒猶沍蔬甲雕盤緑未勻林下老翁增壽紀宮花不上小烏巾

開嵗三元尙一旬東城簫鼔已迎春辛盤切出絲絲細花勝簪來朶朶新柳眼蹙金猶淺嫩梅腮傅粉已輕勻臘醅缸面浮香螘不負吾家漉酒巾

霖潦相仍幾浹旬和風麗日逗香春龍精戒旦陽交泰天子崇文歷換新檻外柳髙金縷弱庭前艸短翠茸勻老夫還怕餘寒在暖耳難除白防巾

已已七夕立秋次胡萬山韻

頭童齒豁鬢毛衰老大徒添宋玉悲天上雙星應有約人間一葉似知時防樓香滿涼生早銀漢橋橫夜度遲此日報秋端罕遇呼兒捉筆和新詩

白露日桂花開次張一髙韻

池上曾軒日夜開天埀銀漢洗浮埃巖花初見丹英吐節候新交白露來細細古香吹小榻瀼瀼淸气落深杯蟾宮此夕知何夕老子神遊不用猜

洪武庚午正月七日雪

東皇在禦未班春滕六呈祥景物新一夜花明寒栗冽九山玉潔曉精神淸浮剡曲懷思櫂淨洗邊疆戰伐塵百谷有秋端可望艸堂紀詠屬詩人

十日喜晴

九日春霖曉忽晴鵓鴣喚婦鳥和鳴麥畦水漫人疏濬梅驛泥融客問程景象從今還好在江山依舊可憐生待看三五燒燈夜簫鼔聲中樂太平

七月廿四日喜雨口號

鑠石流金暑肆威橰聲響答稻將疲天濡霈澤三時久水漫枯疇二寸奇雨玉雨珠那可濟維糜維芑實堪期黃童白叟爭稱道太守防誠爲我祈

八月初二日喜雨次林秉彜韻

水涸田枯若漏瓢桔橰聲動出層霄滂沱雨澤驅炎熇泱漭潢污混海潮今嵗定期秋稔熟前邨已救稻枯焦農人鼔腹齊歡躍管有糧儲奉聖朝

十一月廿七日雪賦禁體詩一首明日小寒

九防裁剪密還稀驢背旗亭索酒時剡水懷人乘逸興梁園授簡騁妍詞小寒紀節欣相遇瑞兆占年定可期莫塑獅兒供一笑埽來煮茗快幽思

七月十四日書事

云靄防迷風暴烈雷霆擊薄雨滂沱十圍大樹相隨壓百丈神龍競逐過潢潦驟增疑漫海溪流直立似縣河天威未霽誠當懼冠服兢兢念靡它

南邨詩集卷三

欽定四庫全書

南邨詩集卷四

明陶宗儀撰題墨竹

把燭倩官奴娟娟入畫圖秋聲風雨外照見碧瑚蒼梧帝子遊蕭瑟倚淸秋一握冰紈里長縣翡翠鉤

題紈扇折枝竹

翦來靑鸞尾掛向瑚鉤明月照淸影一握湘江秋

題畫菜

曉起畦丁送長齋思益淸平生耽此味厭說五矦鯖

題飛鳴宿食百雁圖

碧漢斜書艸艸淸宵眾語雝雝莫向蘆花深處江南稻熟秋風

題林亭髙士圖

巖壑衣冠逸士松篁琴酒閒亭坐看云生逺岫一江春水泠泠

題落花遊魚

蒲抽翡翠茸茸花落胭脂片片曉來戲唼遊魚雨霽緑波如練

題王黃鶴竹石便面

貌得篔簹墨未乾蕭蕭離立萬瑯玕此君心事堅如石一握淸風拂面寒

趙海寧長松髙士圖

春雷喚起蒼龍蟄鱗甲蜿蜒雲气濕道人長鑱劚茯苓半天風雨山精泣

莫春雜興次顧君舉韻

漁父鯉魚長尺半提攜不受人家喚當壚解縛換酒歸爛醉滄江杏花畔

趙待制山水

山外溪平不肻流山前喬木易知秋水晶宮裏淸幽地不信無人著釣舟

矦仲冶風雨歸莊圖

黑雨橫江天漠漠饞蛟怒吼驚濤作扁舟冒險且歸來正恐明朝風更惡

淸曉過南屏

漏盡銅虯夜未闌曙星炯炯碧雲端馬頭籠燭衝寒去直過南山第二關

宮詞三首題王叔明士女

閤門傳詔宴龍池宮漏穿花月上遲凖擬承恩供奉處鏤金團扇乞新詩

大家妝著鬭時宜等候君王看月嬉三十六宮淸夜永幽情不許外人知

水晶別殿十分涼金碧平橋近建章直罷歸來成小立花深驚起宿鴛鴦

題張渥湘妃鼔瑟圖

朱弦促柱鼔湘靈霧鬢風鬟下紫防萬頃碧波明月裏曲終惟見數峯靑

題實相海上人滄江一葉詩卷

刳刻輕於脫瓣蓮飄飄一葉寄棲禪風休月白波濤靜覺海重乘大願船

次韻曦講師南仲牧閒園雜詠十首

樹林郁茂卽祗園種藥栽蔬要剪繁甘菊醫方能療目頻分野老瀹曈昏

蒿藜非類便須鉏菜甲靑靑小雨初更待明年春筍出就林燒熟味如酥

曲徑傍邊薝卜林蕋頭朶朶綴璚簪經余未把袈裟解靜嗅淸香坐樹陰

日涉名園引興長緑陰多處石牀涼花時那似今番好翠篠娟娟過粉墻

幽艸疎花靜裏看桐陰穿膝坐蒲團頓除妄念機緣息方寸無縈眼界寛

萵苣靑靑早芥紅引流分灌露華叢園丁采掇供香積日日攜筐向此中

小築垣墉繚四陲前頭卽是梵王祠沼花新吐芬陀利石鉢溪泉獻一枝

新添野圃四無鄰埽徑時時欵逸民展席松陰談妙覺我來借榻或經旬

芳艸池塘蛙亂啼靑松未長鶴巢低坡陀誰種閒桃李玉立修篁个个齊

牧閒不與世爭能云防柴關玉作層客到莫嫌無供養鑿池栽藕種茭菱

題畵二首

抱琴髙士

重重緑樹防淸溪欲覓知音路轉迷布襪靑鞋吟未了又隨野色過橋西

停舟髙士

落落長林水一灣緑陰多處白鷗閒畏途塵滿無心踏獨坐船頭看晚山

次韻題柳燕

溶溶暖緑漾芳堤一握柔絲剪未齊簾捲東風疎雨歇落花香染定巢泥

題楊士賢山水

風雨歸舟

山雨溪風晚未休蕭蕭落葉滿汀洲漁船罷釣歸何處眼厎狂瀾正可愁

雪林行旅

積雪寒凝晝不消璚林琪樹聳孤標寄言逆旅休辭倦西崦人家路尙遙

題馬遠竹溪吟奕圖

好詩應向過橋成逸興還從對局爭此日山林無一事竹香細細晚風淸

爲謝居士題畵冊

山中隱居

小小茅茨住碧山柴門無客晝長關移家更入云深處城市終年不往還

竹深避暑

萬竹林中艸縛庵溪聲隱隱隔云嵐日長客去收經卷一枕淸風睡正酣

題本原上人悟雪捲

雪滿千山初定起璚林玉樹總如如湛然常寂心無染淸靜圓明等太虛

題袁安臥雪圖

玉琢芙蓉朶朶開乾坤淸气費詩裁先生一榻髙千古不管門前縣令來

題緑竹蒼石圖爲萬竹山人壽

粉香翠影碧瑯玕丹鳳林中第一竿雨露恩濃磐石固淸風日日報平安

題畵梅

梨云落莫錦云低誰冩冰魂上赫蹏玉骨從來無此色想應新浴武陵溪

右紅梅

明月孤山處士家湖光寒浸玉橫斜似將篆籀縱橫筆銕綫圈成个个花

右墨梅

題墨芙蓉

西風采采媚秋光絳節朱顏翡翠裳只恐夜深靑女妒洗妝研沼墨痕香

題和靖觀梅圖

小朶遙岑隔翠漪背籠衣袖立多時暗香浮處催詩句落葉昏黃分外奇

題趙廷采溪亭讀書圖

溪山佳處搆茅亭四面芙蓉朶朶靑新水夜來添一尺湘簾髙捲晝橫經

題雲莊畊隱圖

亂雲深處水回環南畝無多屋數間曉起一犁春雨足夕陽牛角掛書還

題觀瀑圖

千峯紫翠挿芙蓉上界招提有路通更向石橋觀瀑布玉虹萬丈掛晴空

題雙松獨釣圖

雙松偃蹇水挼藍幾疊遙山送碧嵐一葉釣舟輕似葦短蓑煙雨老江南

題張叔淸采蒓圖

秋風江上紫蒓肥童子攜筐采掇時獨有東曹能命駕至今此味少人知

題夏士良修篁芙蓉

故人一別兩年過寫寄相思恨轉多欲采芙蓉隔秋水只聞江上竹枝歌

題畵菜

蘆菔生兒菜有孫露芽雨甲媚盤飱自知肉食非吾相抱甕何辭日灌園

繞屋蔬畦稱食貧雨餘齊茁翠苗新山庖頓頓殊風致天上酥酡未足珍

題梅鶴髙士圖

月明孤鶴唳前汀一樹寒梅防石屏香篆已消童子倦道人猶對蕋珠經

客窗聽雨四絕句次南山韻

十年歸夢剡溪船眼底江山若个邊春事寂寥人意嬾一天風雨共愁眠

蕭然一室小於船那得心情到酒邊只怕今年無菜麥悶來拋卷曲肱眠

處世眞猶上瀬船紛紛人事浩無邊就中亦有淸閒者醉卽髙歌倦卽眠

新種埀楊可系船尋盟日日到鷗邊當年曽向巴江泊政似如今聽雨眠

題詩意圖

杖藜訪友趂蕭閒采藥山深待未還流水石橋松影合溪童指防亂雲間

題倪雲林枯木竹石小景

蒼玉庚庚翠袖扶墨池洗出碧瑚倪顚老去風流盡只有雲林小畵圖

題墨梅

花光三昧幻冰魂滿紙春風帶墨痕好似孤山亭子上一枝斜映月黃昏

開泖口號四首

縣民應役開長泖兩岸髙低菜麥空程限不嚴功力怠監官酣酒舞裙紅

四十里長橫泖路防工都用六千人開挑兩月無成績主典污慵欠拊循

溝渠堰塞爲開河河未開通雨轉多水浸麥根渾爛卻今年生理竟如何

萬農蹙額吁蒼旻莫把春霖困下民種得稻禾供餽餉全資二麥濟饑貧

題鷓鴣

湘江岸口黃陵廟苦竹叢低雨气昏相喚相呼泥滑滑長途多少客銷魂

題金華趙彥如所藏畫軸

婺女光芒地靈天潢倒影湛淸泠眼前不盡登臨意都在溪山一艸亭

題和靖擁鑪覓句圖

一童一鶴住西湖千古髙風識畫圖水影月香成絕唱苦吟猶自擁寒鑪

題黃葵

西蜀孤芳分外淸嫩黃新染越羅輕自從承卻金莖露向日檀心一寸傾

題雪景山水

碎剪銀河片片零芙蓉開徧玉崚嶒八窗洞啟虛生白好似蓬婆最上層

題葵花雉雞

向日傾心矯不移援琴閒操雉朝飛仙人掌上金莖露滴著娟娟五彩衣

題人物山水

古賦裁成學遂初山童研墨且徐徐石頭幾上溪藤滑旋拂松花對客書

爲許伯題畫

黃菊

道人小葺柳邊莊三徑西風逗晚香按譜秋葩班異品堂堂正色禦袍黃

緋桃

學防徐熙筆法奇濃磨翠屑襯胭脂武陵溪上神遊熟寫得春風小折枝

題黃葵聚蝶圖

亭亭花蕚媚秋光露滿金杯蝶翅涼二月好春渾忘卻亂飛爭戀禦羅黃

題淸暑觀瀑圖

隔岸林泉照眼淸玉虹千尺掛空靑松風謖謖涼如洗一段匡廬九疊屏

題倪元鎭云岫溪亭圖

扁舟昔日惠山前裹茗來烹第二泉淸閟老仙呼鶴處岡頭亭子尙依然

題林子山畵次韻【子山乃松雪外孫余家有其畵名休承】

一个靑松覆小亭香浮菡萏遠逾淸日長無事拋書坐靜聽文楸落子聲

題荔枝

大唐置驛貢遐方火齊虯珠裹蔗漿博得玉環才一笑教坊曲奏荔枝香

題曹云西雙松圖

泖云西畔一詩翁畫法營丘理趣融四十年前經此地雙松無恙艸堂空

題萬玉圖

踏雪尋梅訪老逋西泠橋外小山孤疎疎密密花爭發好似傳來萬玉圖

題王若水戴勝

桑樹柔條葉已空晚來獨立語東風織紝自是閨房事喜得頻催早獻功

片片疎翎列頂旗娟娟文羽攬春輝邊庭大將能知汝獻捷封矦戴勝歸

慈云十詠

靈峯古剎

眾山羅立小爲尊一朶靈峯啟法門气聚風藏龍脈逺元符寶殿尙孤存

慶雲禪關

慶雲五色照淸溪鬱鬱紛紛望逺迷第一禪關從此入西頭卽是古招提

師全身塔

一定千年與世忘當時起塔謹安藏如今試啟云龕鑰爪髮還應幾許長

竺師覺花堂

繽紛天雨寶優曇聽法升堂總戒嚴頓悟此心成一笑阿師不待覺尊拈

運師芥子室

維摩方丈未爲奇我室呼如芥顆宜三萬二千師子坐著來尙可踢須彌

薝卜林

薝卜花開玉朶攢淸香滿室似旃檀五千餘卷都披卻四十二章寧浪看

松閣看云

長松落落逺塵寰重閣陰陰奠碧山盡日跏趺自怡悅禪心已共白雲閒

蓮池翫月

沼中淨植芬陀利天上髙縣白玉盤香逺光淸宵更寂梵余徙倚石闌干

層巒拱翠

云屏九疊自天開龍象森嚴震法雷莫怪山靈無供養六時朝禮送靑來

雙溪環碧

流水縈紆逺接天一支分入寺門前且教聽講蒼龍蟄菩薩來乘大願船

庚午十二月十八日雪

滿載寒花玉气浮野航一个小於甌曉來試上城頭望碧海金山兩白鷗

辛未八月廿三日大風雨口號

大風怒吼雨如麻入得更深勢轉加曉起忽聞墻外語今年只損木綿花

辛未子月廿三日

朔風顚號樹木枯層冰積雪凍糢糊三冬酷冷無今日獸炭頻燒醉玉壺

癸酉五日六日陰七日雨

兩日寒陰人日雨不堪吼地北方癡馬牛畊戰人供億百谷丰凶未可知

谷日雨

寒風翦翦雨防防水白雲黃菜麥靑聽得老農墻外語今年不得看參【倉切】星

九日雨

終日霖霪不肻晴晚來片片雪花零竹鑪熾火驅寒气缸面分醅入夜缾

赤腳雪

雪停五日未全消云淨天淸气泬寥故老相傳名赤腳來年山嶽要枯焦

十二月初一初六兩日聞雷

今年臘月兩聞雷虩虩聲從何處來陽不閉藏先出地下民修省可禳菑

丙子五日甲子雨

正月上旬逢甲子試稽農曆定丰年柰何終日風兼雨又恐乘船入市廛

三日率諸生赴禮部考試

應試南宮聽考研諸生背讀瀉鳴泉淸曹儀制耑分領次第編名奏奉天

十日給賞

講明三誥闡王言億萬師生沐湛恩曉起內廷催給賞謹持寶楮出端門

十一日謝恩

四更來簉紫宸班恭謝皇恩仰聖顏五拜禮嚴三叩首春風兩袖趣東還

八月六日白露

今朝白露亥時交小雨霏微向日捎野老爲言無過慮嵗丰天意已先教

廿三日

打窗風霰五更頭寒沍重陰晝不收積水渺漫天一色望窮只益老農憂

二月六日日出二竿許松江府城爲黑气防蔽若重霧然人對面莫辧誰某一飯頃乃散附城五七里間亦如是較之城中則稍輕耳此時處處鄕邨風日妍麗

黑气防蒙壓府城路人交臂只聞聲須臾消散淸如埽未卜將來作麼生

臘月五日早霜

鴛鴦萬瓦玉參差靑女橫陳肆臘威曉起推窗疑是雪稜稜還向太陽晞

月九日

谷日宜晴翻作雨明朝西北大風狂聖人在禦民安樂未必天心降不祥

廿八日雪

杏蕋嬌紅柳眼靑東風陣陣雪花明春光已是三之一厎是嚴寒砭骨淸

十一月朔大雪節早見雪

狂風昨夜吼稜稜寒壓重衾若覆冰節气今朝逢大雪淸晨瓦上雪微凝

臘月乙卯日已卯時雷從西北方起

連朝气候若春溫曉日曈曨忽慘昏一道金光飛閃電雷聲虩虩震天門

正月十七日

上元次夕月華明雪霰繽紛欲二更曉起作花飛向日苦寒砭骨勢崢嶸

正月廿二日夜三更雷始鳴

風狂雨急夜三更隱隱春雷已作聲節候數來先十日多應羣蟄未全驚

南浦

防波邨在松江城北三十里其西九山離立若幽人冠帶拱揖狀一水兼九山南過邨外以入於海而溝塍畎澮隱翳竹樹間春時桃花盛開雞犬之聲相聞殊有武陵風槪隱者停雲子居焉一舟曰水光山色時放乎中流或投竿或彈琴或呼酒獨酌或哦詠陶謝韋柳詩殆將與功名相忘嘗坐余舟中作茗供襟抱淸曠不覺度成此曲主人卽譜入中呂調命洞簫吹之與童子櫂歌相答極鷗波縹緲之思云

如此好溪山羨云屏九疊波影涵素暖翠隔紅塵空明裏著我扁舟容與髙歌鼔枻鷗邊長是尋盟去頭白江南看不了何況幾番風雨畵圖依約天開蕩淸暉別有越中眞趣孤嘯柘篷窗幽情逺都在酒瓢茶具水葓茫搖晚月明一笛潮生浦欲問漁郎無恙否回首武陵何許

一萼紅

賦紅梅次郭南湖韻

水雲鄕又南枝逗暖綽約漢宮妝春艶穠分朱鉛淺試翠袖獨倚修篁想應道東風料峭剪霞彩零亂補綃裳勾漏尋眞丹丘授訣傲睨冰霜畢竟孤標還在縱夭桃繁杏難侶寒香瑪瑙坡頭瑚樹底江南別是風光且莫倚髙樓玉管怕輕盈飛處誤劉郎依舊小窗疎影澹月昏黃

露華

賦碧桃用南湖韻

武陵夜寂記露影璇空一笑曾識素臉暈鉛巧把黛螺輕羃莫是歌渡煙江浣卻舊家顏色還又訝深宮紺袖唾花猶濕問他阿母消息甚落莫梨云靑鳥難覓不比錦紅輕薄容易狼藉嫩緑防出溪頭誰顧采香仙客春晚也頻溫玉笙是得

念奴嬌

九日有感次友人韻

黃花白髮又匆匆佳節感今懷昔雨覆雲翻無限態故國寒煙榛棘杜老漂零沈郎瘦損此意天應識劃然長嘯不知身是孤客呼酒漫祓淸愁玉奴頻勸兩臉添春色眼底平生空四海倦拂紅塵風幘戲馬臺荒登龍人老往事休追惜山林無恙也須容我髙屐

木蘭花慢

次胡筆峯遷居韻

占中山一隩云晻靄水縈紆便小理蔬畦深鉏菊圃細甃花衢平生幾畨卜隱到而今方稱列仙臞問字溪翁載酒執經弟子將車猗歟心迹混樵漁安用絕交書向石上圍棋松陰搗藥樂意偏殊當年輞川圖畵有林泉如此更何如旋買良田種秫只知吾愛吾廬

月下笛

賦落梅

東閣詩慳西湖夢淺好音難托香消玉削早孤標頓非昨阿誰底事頻橫笛不道是江南搖落向空階閒砌天寒日病鶴輕啄情薄東風惡試快覓飛璚共翔寥廓冰魂漠漠謾憐金穀離索有時巧綴雙蛾緑天做就宮妝綽約待一防脆圓成須信和羮問卻

南邨詩集卷四

