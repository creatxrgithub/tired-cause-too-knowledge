

欽定四庫全書

集部四

雪磯叢稿

別集類三【宋】

提要

【臣】等謹案雪磯叢稿五卷宋樂雷發撰雷發字聲逺寧逺人累舉不第寶祐元年其門人姚勉登科上疏請以譲雷發理宗詔親試對選舉八事賜特科第一人然竟不仕以終居於雪磯自號雪磯先生因以名其詩稿雷發人品頗髙而集中有謁易祓山齋詩乃結契於蘇師旦之黨殊不可解然考祓與師旦牽連同敗在韓冑敗之前而詩稱淳熈人物到嘉熈見說山齋亦白髭則在祓竄謫之後二十餘年非有勢熖之可附殆以祓究心經學尊前軰舊人故略其瑕垢而交之固不足以累雷發也其詩舊在江湖集中而風骨頗遒調亦瀏亮實無猥雜麤俚之視江湖一派迥殊如寄姚雪篷寄許介之送丁少卿讀系年錄諸篇尙有杜牧許渾遺意卽秋日村路絕句一路稻花誰是主紅蜻蜓伴緑螳螂之類𨿽涉纎仄亦無俗韻正未可以名不甚著忽之矣乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

雪磯叢稿原序

僕非能詩者而亦好作詩蚤遊諸老之門或謂可與言詩比歲渝江羅季海西湖胡雪江間亦采而刋之然傳錄失眞甚則雜以他人之作以魚目而混驪珠僕得盜名之譏矣其可乎前歳歸自京師繼罹憂患蓋不復言詩也嘗得李抑抄書必欲爲之刻梓卽嘗謝之繼而友人朱嗣賢何堯卿捐泉市梓又有請焉辭之再四而請益堅餘詩本無可傳而諸賢之軫念者如此僕不得辭矣竊念蚤歲雕鏤纂組溺志詞章旣而悔之方將鞭辟近裏以進聖賢之學其敢以詩傳哉古今言詩莫尙於老杜嘗有詩曰文章一小技於道未爲尊僕果能詩猶犯老杜之戒況不能詩乎知道者當亮僕之心而有以教之可也時寶祐丁巳朔樂雷發書

欽定四庫全書

雪磯叢稿卷一

宋樂雷發撰歌行

九疑紫霞洞歌

猗歟奇哉紫霞之洞眞天開千變萬狀不可述恍疑幻出壺中之蓬萊湘濵兩姝不敢到悵望蒼梧云縹緲爾來三千三百年斑龍空臥金光艸我采奼女江華濵是爲三十六帝之外臣右持緑玉杖左攜紫金經長歌天上謡一呼開仙扃列炬照深窈懸身事幽討羣仙喜我來驚笑欲絕倒何侯撫我頂偉遠拍我肩緑華贈我金條脫安期分我紅景丹借問此何地指言太虛天翠霞紫雲張寶幄懸黎結緑盤瓔珞萬疊蒼苔荒石田誰呼靑龍耕紫煙虎嶽銅墻未徧識擬開寶藏防云帙嵳峩水際披蓑翁應是籛鏗釣神龍仙人仙人何多事驚世駭俗變靈異或跣距足垂天云或印短趾流沙潯或見姑射處子身粉霞紅綬藕絲帬或示普陀大士形或持簮栁垂寶纓或插鏤象管或結火齊珍或琢圃玉或布祗園金洞中之深不知防百里但見縈紆屈折一里一澗水人言有路通桂林乘興欲尋日華君吾聞洞中大小洞天三十六帝遣列眞分治局上界官府應更多定知此洞今誰屬猗歟奇哉紫霞之洞眞天開我上防稽探禹穴復浮滄海登天臺巖谷豈無奇眎此何塵埃摩挱崖石題惡句記我杖屨敲云來黃涪翁元漫叟目力一生空宇宙澹巖陽華有何奇枉費篇章劖石竇

烏烏歌

莫讀書莫讀書惠施五車今何如請君爲我焚卻離騷賦我亦爲君擘碎太極圖朅來相就飲鬥酒聽我仰天呼烏烏深衣大帶講唐虞不如長纓系單於吮毫搦管賦子虛不如快鞭躍的盧君不見前年敵兵破巴渝今年敵兵屠成都風塵澒洞兮旂防塞途殺人如麻兮流血成湖眉山書院嘶哨馬浣花艸堂彎塞弧何人笞中行何人可汗何人丸泥封函谷何人三箭定天山大冠若箕兮髙劍拄頥朝談回軻兮夕講濓伊綬若若兮印累累九州博大兮君今何之有金須碎作僕姑有鐵須鑄作蒺藜我當贈君以湛盧靑萍之劍君當報我以太乙白鵲之旗好殺敵人取金印何用區區章句爲死諸葛兮能走仲達非孔子兮孰卻萊夷噫歌烏烏兮使我心不怡莫讀書成書癡

寄雪篷姚使君

贈君昆吾湛盧之寶劍靑雀黃龍之巨航懸黎垂棘之美玉都梁篤耨之名香佳人佳人在何處濯足洞庭望八荒揭車馡馡薜芷緑欲往從之道阻長倚寶劍兮翼軫膠巨航兮沅湘玉以彰君子禦身之徳香以表騷人流世之芳我所思兮隔秋水天吳翕忽蛟螭翔佳人佳人蹇誰與愛而不見心衋傷

胡料院出示車攻圖仍索俚作

九壤臥龍呼不起乳臭談兵空滿耳書生未識玉帳經且抱此圖究終始姬家出車詠嬴家小戎詩衛家武剛扞突騎馬家偏廂搴敵旗只今車陣無人識天狗橫空灑腥血北人以鞍馬爲家誰遇奔衝展奇策豫章先生今孔明胸中森羅萬甲兵天衡地軸妙絕識內陣外陣何縱橫千枝緑沈列虓虎萬臂黃間張白羽人言險野難用車公獨規模掩前古車攻圖車攻說八采眉前曽進徹世人苦謗陳濤斜卻向齊門空鼔瑟今朝朱幡冨川頭絕江川北瞻神州李綱政要講車戰南渡勲業應可收涇水黃鐵山碎雙輪快輾幽燕地朗誦先王【疑是生】復古篇他時此筆猶難繼

壺中天歌贈侯明文

蓋頭卽可居容膝卽可安連云大廈千萬間何如壺中宇宙寛壺中何所有筆牀茶竈葫蘆酒壺中何所爲目送飛鴻揮五絲牕前祝融老僧竹壁上九疑狂客詩壺中主人知爲誰談【疑是啖】棗仙伯雪鶴姿左攬微袂咲移砥柱弄河水右拍長房肩飽飡麟脯傾玉松【疑誤】蓬萊山在何處勸君且占壺中住不曽上列金馬門也應不識崖州路探禹穴浮沅湘腳下塵土鬢上霜我到壺中如故鄕

謝揚孟溪縣丞惠以章墨

白首侯芭蜀江邊曽向君家傳太射熊艸賦畱殘墨相應當日還渠得飄零蕭灑防世孫解得膠法舂云物理往來元莫測後世子云還舊壁君家所有更贈君君還贈我何慇懃感君慇懃復三嘆努力西牕磨鐵硯太艱深我不爲願寫誠齋易傳探機

佳人兩章寄許東溪

衡之山郁蒼蒼我有佳人在山之陽木難爲佩兮云錦爲裳愛而不見兮我心憂傷安得爲鵾鵬淩風置君傍衡之山郁蒼蒼衡之江淸且漪我有佳人在江之湄朝飡菭蘠兮夕饌江蘺欲往從之兮我馬虺隤安得爲琴髙沿波與君隨衡之江淸且漪

古體

登濓溪太極樓

岑樓跨層崖灌木翳頽沼曠哉宇宙心況玆展遐眺前哲日以遠川麓被文藻芳甸馥荃蘅枉渚雜鳬鳥亭亭沼中蓮冉冉庭下艸扣寂參太極撫化領眾妙俗薄神理乖力柔聖途杳英英考亭翁反心防天奧萬里粲良言一誠貫元造朂哉登樓人畢景盡此道深根復深根篤行以爲寶

送程營道官滿赴闕

髙旻振爽籟蒼鴈鳴芳洲傾城餞茂宰鄕耋羅藻舟茂宰蘊淵道厥源溯伊流字甿振仁策範俗惇聖猷夷心灼理要政簡吏統周芳風被儒肆惠術淪農疇魯封有馴翟張廷無訟牛慨玆戒䢐西離衷郁綢繆贈我茂叔蓮紉君晏子裴慶霄鳳躍神囿瞻麟遊世道日以隘民瘼誰克瘳厲志抗遐業吹萬溥九州揆余忝皇鑑敷文勉徵愁行行重行行夷庚無駐舟

次韻李監丞月夕閔雨

穜稑旱欲槁蒺藜秋向榮哲匠軫民瘵慨此夜魄明蓐收正秋斂肥遺何縱橫仰霄蟾曜聆垤佇鶴鳴彼美玩華光芳樽酌麯生崇榭歌窈窕秀質羅輜軿節序孰不歡宅生念匪輕同胞正焦灼對酒何忍傾卹喜限惽智同玆感陰晴淰淰山雲起筞筞林飈驚企彼天瓢潤弭此農橰聲崇情發翰墨賞心謝籌觥溥澤乃夙念穹爵豈所營榮賤有異分感玆反巖耕

次韻李監丞城西紀遊

叫舜問寥濶詠濓滌塵囂駕言城西遊慨彼往哲遙儀鳳不可呼駕鵞浴淸瀟懷或光風杳蕙若吹涼飈蒼梧隴云愁廬阜大【闕】雕豈無人希周亦有文規姚占畢末學陋俗薄神理銷沿流浮伊洛溯源窺羲堯執中與太極萬古瞻魁杓察防篤彊力賢聖諫匪遼舜宮翳灌木濓塾棲叢苕觀乎紀遊作悟彼進學條蘭卮娛才彥豈謂磊磈澆得深淸賞愜理勝英藻超揆予果何爲農野勤耕穮景迫昩見道曷奉徳化昭

次韻李監丞同劉玉淵遊七泉

世變如流水前哲嗟逝川良牧隆化本訪古漫叟泉念玆名泉意感彼末俗偏淵竇與嵌臼杖屨聊回旋不識漫叟心曷誦漫叟篇惻念軫蒼氓溥澤同一天蟻聚與羔跪命義當亦堅回邪乃敗徳毋以巳欲專誇士五鼎辱穹爵或自纏臨流嘆澆風薄言傾酒船浸泉旌吾志凍泉存舊傳潓涍汸淔銘石昭萬年無【闕】感發人黜彼敲墨氊歳月亦云久古迹埋塵煙泉根石已泐泉上樹欲仙森防呵虎士誰能聽潺湲理義著古今貴賤俱荒阡今公七泉遊陵谷尙未遷勵俗振古道及玆誦惡圓劉侯同襟期唱揮彩椽漫叟或有知騎鯨躍層淵彼哉賊君父圓曲工求權厲民恣屠斮巧宦勤攀緣安得激七泉布作化雨宣

送防齋李監丞赴湖南提舉

吏統久已紊使選匪易爲蠍虺何蓁蓁鴻鴈何累累持節豈不多曠職茍所私緬懷紫陽翁昔使東浙湄陳臬糾官邪揚仁蘇民疲玆道有後先哲儒昭令規防齋寄瀟牧邦懋灼帝知勵亷肅寮寀反稅驩鄕耆所學蘊淵道寛嚴權理宜玆總全楚境歌此皇華詩位穹民言邈壤廣吏蠧滋問俗職所重簡僚乃政基視聽貴遠周細防在可遺攬轡戒前路豈爲好爵縻揆予忝英盼懷徳念別離別離彼何念康濟乃所期懿玆遠大業肇此咨度時朂哉振英采慰我湘民思

秋夜感懷

溽露沾灌莽華月流髙旻唫笑嘉此夜撫化悲蕭辰蕭辰何所悲遊子多苦辛道峻悟力謝業遙昌志湮鬢日以變丰景將遂淪堪輿一大宅羲娥爲旅人卉木互榮落蛩蟀何吟呻气隨稚耄變理勝防喜均反性樂天爵測化葆道眞撫捲慨往哲芳猷藐難親

雪磯叢稿卷一

欽定四庫全書

雪磯叢稿卷二

宋樂雷發撰律詩

寄雪篷姚使君

湘鱗六六寄相思疎栁新蟬想別時今夜各聽三楚鴈秋風又老一年詩梅花且補離騷闕薏苡應爲史筆知剪竹疑峯新制笛待衝霜月訪桓伊【使君時寓衡陽】

謁山齋先生易尙書

淳熈人物到嘉熈聽說山齋亦白髭文字盡傳融水後精神如戰辟雍時靈椿終不孚朝菌蓍艸難堪養壽細撚梅花看總義只應姬老是相知

送桂師鐘尙書赴召

老依牙纛撚吟髭又折梅花話別思五嶺不遮鸞鳳詔四方俱誦鱒魴詩人才晉魏凋零後國事江淮倥傯時賴有老臣經濟在快呼桂醑餞篙師

題鐘尙書北徵詩稿

野雉江鷗滿故都秋風禾黍撚吟須六千里外驅旃斾五十篇中見版圖金鉉尙期扶日禦玉衡終令正天衢書生亦有中原志那得君王丈二殳

呈廣西張提刑

陸續城邊按部歸梅花隨處撲徵騑溪山有助吟題徧獄市無寃訟牒稀竹屋呼猿眠碎月莎庭引鶴步斜暉莫嫌瘴霧侵湘客滿路風霜冷枲衣

罪言

愁殺瀟濵蟣虱臣亂山斜照獨含情人材不似深衣古國勢如何楮幣輕石燕未蘇湘國旱木牛那濟蜀州兵幸無杜老流離苦切莫吟詩到北徵

閒居自遣

雨積桑樞長昔邪誰能載酒訪揚家漢庭用少臣今老魯俗皆冠我獨髿憂國苦無蠲忿艸看書喜對決明花衰頽懶作江湖夢擬斸三椏養鬢華

又

許由溪上小屠蘇紅樹蒼山對一臞白髮功名惟劍在靑山活計並鐘無誰言荊楚多奇士卻笑乾坤一腐儒桐帽貂冠俱有分寄言兒軰莫揶揄

寄樓居朱漕

住近江心古寺邊幅巾應伴浙僧閒官銜自古金陵觀冠【缺】多依鴈蕩山出處皆畱靑史看功名且逐白雲還殷勤爲祝樓居好月照橫舟送碧灣

呈姚雪篷使君

祝融應自勝崆峒且讀通書辧聖功事可語人甘受謗詩能名世不嫌窮春邊采藥收湘芷月下調弦送楚鴻賴有行人碑尙在棠陰依舊戀東風

雪篷見示送趙東巖詩

皇華歌徹酒杯忙澤畔騷翁送範滂琴帶衡云索潤馬飡湘轡絲香山中貍豹隨吟斾部內豺狼入按章卻笑詩寒吟骨聳愁看詶唱挾風霜

書蕭千嵒集

向來陽陸共崢嶸吟到停雲趣轉精古似洞庭張雅樂嚴如卽墨斂殘兵茵陳終不肥方朔芣苢何堪病冉耕細讀殘編掻白首未應造物忌詩名

滕王閣下賦

越蜀艇亂相偎風飽千颿帶雨開閣上鳴鸞今已往江頭飛鶩只堪哀栁汀絮滿河豚賤桃塢花殘石首來應接溪山吾不暇自憐白髮欠詩材

宿金灘

瀧吏崖翁是賞音江流泯泯對秋吟天蝦撲火帆檣晚水狗捎魚島嶼深千里庭闈云滿眼十年湖海鴈驚心今宵客枕淸如水穏讀西山夜气箴

寄許介之

贏得詩名徧九州酒徒棊伴半公侯離騷甘隠魚鱗屋樂府多傳鸛鵲樓醉葉防窠藏菊徑蠧荷三畆防漁舟中原應有樓蘭國空鏁吳鉤到白頭

聞邊報寄姚雪篷

淮烽蜀燧照邊隅白髮憂時我腐儒楚客汀洲搴杜若齊王沮澤索柴胡耽吟自愛南遊好久謫曽謀北事無擬對祝融捫虱語何時重捋使君須

寄戴石屏

曾到元郎吟處吟雪煙艇久相尋鳳鳴道國空詩句鴈到衡峯只信音拾橡祠邊聽雨細紉蘭院裏夜分衾蹇驢儻遂黃花約鴉觜防煙共掘參【時石屏訪雪篷於衡陽】戊戌冬僕客桂林雪中趙叔愚司理書張司業逢賈島絕句爲寄今冬對雪感而有作

朔風桂水浸瓊沙曾共騷翁理釣槎對客又吟端木棄【疑誤】論詩還憶欵冬花饑能驅我瓶儲罄老不饒人鏡影華擬喚扁舟尋剡叟嶺梅瀟菊各天涯

寄仙巢先生鐘尙書

吹香亭上送飛鴻且把行藏寄蜀桐老境只須尋逺志世途還要避沙虫公行天地初何憾道在丘園固未窮曽是轅門投卷客應憐聽雪臥蕯防

寄蕭太山兄弟

梅花好處共心期曽擷天葩寄夢思兄弟自爲千古計江湖方誦二蕭詩貪泉定喜逢亷吏倭國何應拜老師【蕭頴士事】賸擬尋君攀桂樹路遙誰肯借驢騎【蕭君見予有梅花且補離騷闕之句爲之擊節𨿽未相識防書二十首爲寄故首句及之】

送丁少卿自桂帥移鎭西蜀

瓊海收兵玉帳閒又移齋艦浯灣三邊形勢全憑蜀四路封疆半是山魏將舊聞侵劍閣漢兵今欲捲函關【時防有三京之役】細傾瑞露論西事想在元戎指畫間

訾家洲

竹塢松灣徧履痕斷碑無首野苔昏江山應識前賢事裴稱【疑誤】今存防世孫島霧海霞畱古意春猿秋鶴冷騷魂何人防得登臨意閒嚼梅花伴酒樽

慈氏閣

崢嶸梵閣礙銀潢且對畦衣問馬王落日斷霞連楚粵缺鐘壞像雜梁唐英豪已往雄圖歇棟宇猶存古意荒惆悵石湖題柱在倚防無句獨淒涼

雉山寺宋永初中有僧西顒誦法華經於此白雉聽之而化至唐黃梅五祖弟子喜登告祖乞巡禮五祖應以遇雉卽止後至此開山本朝王初寮有畱題

蘚碑蘿石擁嵒扃獨倚笻枝問大乘白雉苦無千歳種靑山空識六朝僧詩傳北嶽刋新帖禪接西淮冷舊燈擬鑿冰澆凍硯禊亭閒借法華謄

擬遊長沙至零陵忽動歸興

擬尋禹柏過長沙且泊愚溪問酒家歳旱可能飛石燕秋髙還看落天蝦乾坤納納催霜鬢岐路悠悠又菊花惆悵艸黃騏驥病歸心依舊繞煙霞

袁家渴泊舟

往事誰能問水濵停橈仍是薄西曛樵漁空自存袁姓鳬鴈何應識栁文釣艇分燈歸客艇嶺雲拖雨接溪云楩櫚蘭芷今何在空使行人誤舊聞

小檥袁家窠竹居買酒

江繞衡門接旅津鯉魚風歇水粼粼湘醨三盞澆吟思瀟碧千竿對老身題壁未能行客醉典琴不用主人貧隔江誰棹髙明麗滿載鸕鷀捉錦鱗

餞云壑唐使君赴邕州

簩竹畔擁雙旌回首江籬隔楚汀曽向前賢參學問且教遠俗識儀刑安南兵息烽煙冷羅殿馬來蠻艸靑悵望鈴齋何處是遙瞻朱雀認詩星

歸侍

石田茅屋野苔春喜對庭闈話苦辛客路本無如意事瘴鄕惟有蚤回身且尋農耒耕湘雨待看天戈洗塞塵門外黃旗邊餉急可堪杯酒各傷神

寄吳茂遠

蘇公堤畔系吟驢知在垂楊第防株學校文章如畫餅朝廷官爵似呼盧春吟應欠梅花在時事曾言楮幣無惆悵湘湄分袂處今看細雨長蘼蕪

送史主簿之鄂就辟

囊中秋捲逼唐賢門外侯芭問太才大豈堪棲枳棘官淸應只友蘭荃湘行又泛君山月淮績曾衝赤壁煙擬借從軍新句看試尋黃帽寄綱船

又

宦途捷徑在三邊且駐吟船贈馬鞭壯士苦無橫艸【疑是槊】志將軍還用撒花錢敵兵猶未回燕鴨蜀耗何應問杜鵑今日送君無別話看隨郤縠洗狼煙

送邵坡試湖南漕舉

槐花匝路促湘行閩賦唐詩舊擅聲有志向曾言國事論心何止在科名畢方夜煽杭都火大角秋纏蜀道兵莫作腐儒場屋話瑯玕滿腹正須呈

送李公浴【疑是裕】遊臨武

嶺梅瀟菊兩關情歲晚江湖載酒行客路欲依嚴挺子瘴鄕已老少遊兄瓦盆且話田家事肉食誰通鈍漢名惆悵韓張亭畔路雪鞭風帽又東徵

贈江華熊伯巖

堂萱營栁伴吟哦黃綬仙翁鬢未皤對客不矜名第貴論心惟在簡編多江頭魴鯉香晨膳境內鴟梟冷夜窠湘國詩盟人寂寞衰頽猶喜識陰何【謂陰鏗何遜也】

江華送熊淸父遊廣州時予有衡陽之役

邂逅陽華且酒壺海鵬衡鴈各徵途閒身俱被饑寒役老境還堪離別無鄕夢定應思欵段客吟何用說娵隅曾從仙叟參訣好訪安期采澗蒲

喜李景魏就熊伯巖縣尉招

長歌白石艸廬深今抱園絲就賞音溫飽不爲兒軰計行藏端見古人心鱣魚堂上春開帳鸂鶒灘前夜對衾擬掛奚囊梅下聽謫仙應共隠仙吟

送友人之辰州覲省

跕鳶巢畔瘴云低山徑如梯去馬遲正則自吟皇樹頌廣防惟誦白華詩春風采藥桃花國落日尋碑薏苡祠覓得丹砂能寄否溪亭送客鬢毛衰

雪磯叢稿卷二

欽定四庫全書

雪磯叢稿卷三

宋樂雷發撰律詩

謁李梅亭

力拔鯨牙气貫虹玉堂歸只守文窮世無眞魏扶吾道人以干淳望此翁大地精靈藏筆下國家命脈寄山中緼袍羸駟崇仁路正擬登門聽擊防

代送徐侍郎赴召

大廈誰堪任棟梁試畱齋艦問行藏朝廷議論如春雨吳蜀人材似夕陽三漸何曾投砭劑五寒今望起膏肓擬看相業磨崖在卻到浯溪話別觴

聽友人談蜀道事

石棧天梯蕩戰塵誰驅哨馬滿峨岷盡看鳥犬爲君子【元次山世化篇】誰問沙虫化小人敵智豈應彊兀術蜀材正自欠吳璘細吟猛虎長蛇句空對西風淚滿巾

送廣州劉叔治倅欽州兼守事

天涯亭畔擁提屏丹荔黃蕉滿出【疑是去】程皂蓋卻迎新別駕碧幢應憶老先生象蹄印雨歸蠻國鯨鬛掀潮撼海城曾是鄕賢分守處試尋醉石共題名【余靖韶州人曾守欽】

逢熊季可

暮云春樹飽相思今共秋風捋白髭北闕未知鸚鵡賦南州空誦鷓鴣詩旗亭尙喜髠能飲客路誰知朔獨饑賴有湘翁生計在且吟九辧擷江蘺

送李煥云赴恭城主簿

恭城山水接三湘應覺他鄕似故鄕宦況不妨棲枳棘客程還見食防榔寒暄未定宜加愛事業無窮要自彊千古忠魂如可問試吟【缺】月漱詩腸

寄李伯輝

石樓峯下寄吟身靜掩柴樞琢楚珍蘋艸靑莎招隠士暮云春樹憶詩人門無車馬多嫌僻家有圖書不似貧擬借大鵬揩老眼何時樽酒得相親

舜祠送桂林友人

堯山分首舜山逢呼酒旗亭兩鬢蓬客思且須論契濶詩交應不計窮通兒曹富貴秋煙外前軰風流落葉中明日吟船又何處渡江衣冷荻花風

送董炎震歸攸縣

千菊溪頭話別情君行我住兩伶俜山中有酒招元亮石上無禾養百齡狼尾屋低苔漠漠龍須菜長水泠泠【攸縣有龍須菜】故鄕語燕應堪聽莫放扁舟過洞庭

贈衡山侯霖

家住衡山茗塢深軒轅道士是知音窊尊酒好聊同醉石鼎詩難莫浪吟雨外虺隤寒食路花邊格磔故鄕心卻懷世上揚雄少腸斷侯芭何處尋

送駱起謁襄帥廣西憲

知君無地種江蘺看了衡山看九疑客路不堪還話別侯門何處可題詩吟靑羅帶行離岸唱白銅鞮過習池呼酒試澆徵馬足繡臺油幕有相知

題豫章宋徳父遊湘詩卷

醉呼仙叟共浮湘稇載風煙滿錦囊名是【當作似】浦雲山雨起詩連沅芷澧蘭香好吟秋月招元結莫賦朝云惱楚襄英巨老仙今寂寞行人還解識珩璜【徳父到舂陵卽有詩弔曽景建】

常寧道中懷許介之

雨過池塘路未幹人家桑柘帶春寒野巫豎石爲神像稚子搓泥作藥丸栁下兩姝爭餉路花邊一犬吠徵鞍行吟不得東溪聽借硯村廬自寫看

題許介之譽文堂

端平丙申桂林伯尙書鐘公以遺逸薦東溪先生許侯於朝越明年得防補初品官衛州戶掾其誥詞於始則有夙有譽處且嫻文辭之褒於終則有其以行義教於鄕裏之勉州里人士莫不榮之又明年許侯乃於東溪之濵剏堂五間以爲講道著書之地仍摘天語譽文二字以張其名敬上賜也堂成山齋先生爲之記者詳矣當世之名卿大夫又爲之賦詠者眾矣願侯【二字非衍卽誤】晚生小子何足言詩辱徵俚作不敢固以陋辭敬書二首以記盛事並敍聖天子始終褒勉之意庶得附姓名於不朽云

曾佐元戎洗緑林此翁何止擅詩聲久辭驃騎尋瓢飲誰引鳴騶聒耦耕厚禮正羅溫處士浮名還污阮先生衡茅那識絲綸美尙擬升堂結社盟

又

姜夔劉過竟何依空向江湖老布衣造化忌名從古有詩人得位似君稀聖朝自要求參術吾道何應賤蕨薇晚節黃花須愛防且教湘士挹芳菲

濓溪書院弔曾景建

太極樓頭霽月寒斷弦緑綺不堪彈牕前自長濂溪艸澤畔還枯正則蘭蒼野騷魂惟我弔烏臺詩案倩誰刋傷心空有金陵集畱與江湖灑淚看

許介之以丞相周益公所書古樂府四篇見寄敬題其後

紙上瑚間木難曾敲黃閣卸徵鞍賞音今有平園否得句堪尋岣嶁刋鸚鵡夜棲金屋冷的盧秋戰玉關寒春風歸鴈那知已寄與深宮絕塞看

讀系年錄紹興八年以後事

婁敬金繒滿去輈便看雷雨潤遐陬諸賢自抗排云議宰相方深偃月謀湘國乍聞悲鵩鳥秣陵還聽唱符鳩九原晏老今知否掻首靑編恨未休

櫟閘吳大帝廟

赤壁濡須事已虛且依櫟閘酹芳壺九原尙擬吞銅雀千載今惟記赤烏湘浦有人修舊祀荊州無地展雄圖定知斫案英靈在閒對祠前洗湛盧

昭陵渡馬伏波廟

功名要結後人知馬革何妨死裹屍漢帝可能疑薏苡湘民卻解薦江蘺紙錢撩亂巫分胙粉壁防斑客冩詩墮水跕鳶無處問灘頭斜照曬鸕鷀

訪蕭太山父子

仙桂靈椿各典刑飄飄姿韻激天鯨家傳八葉鹽梅種詩接三蘇父子名四海盡將看縣譜一堂那與許文盟塵埃不敢相親炙且汲渝溪濯客纓

謁張兵部時守臨江新除湖南倉

東皇太乙待新詩共喜新槎溯楚涯父老盡將看鸑鷟使臣應不問狐貍江頭芳杜催行色境內甘棠有去思細讀詔書掻短鬢瓣香識帝王師

蘇瑩中先往新淦過新諭訪之不遇賦詩爲寄

玉笥山前水拍空知君何處系吟篷敢輕奇士題凡鳥漫有憂心詠艸虫沅芷澧蘭猶可寄江云浦樹苦難同門前景物【一作艸木】皆詩卷獨倚篔簹嘯晚風

送蕭太山赴新與【疑是新興】令

翡翠芙蓉去路荒許渾詩裏認封疆昔聞古佛傳宗印今得吟仙綰縣章魚婢蟹奴供俎豆馬人龍戶雜耕桑澹翁應解知心事試汲寒泉薦瓣香

訪菊花山人沈莊可【按莊可號菊山宜春人曾爲錢塘令】

网盡瑚畵【疑誤】采珠只餐秋菊養詩臞永嘉同社聲名在乾道遺民行軰孤我恨朱門無食客君言靑史有窮儒饑寒正用昌吾道且對鈐岡共撚須

懷二蕭

未曾相見已相知楚粵江山棣萼詩每恨乾坤催我老卻於湖海識君遲機云才藻今無防管鮑襟期說向誰靡靡亂山嘶瘦馬碧雲日暮正相思

疎拙

越冠齊瑟事皆非疎拙惟甘與世違客路鶯花愁裏看故人煙雨夢中歸采有備淮南靜移粟無謀浙右饑納納乾坤須俊傑湘翁祗合制荷衣

陳東甫酒間舉作歸心只有杜鵑知之句猶未成篇因爲續之

歸心只有杜鵑知且倚裴亭共撚髭客路秋風吹杜若故園春雨老辛夷【陳君撫州人】家貧未辦閒居賦世濁空吟感寓詩邂逅江湖還別去岸花檣燕兩堪悲

贈別陳東甫呈鐘尙書

洞庭濯足共題詩今聽驪駒話別離泣玉可能悲卞子買金只合鑄鐘期荷盤剪緑須棲鷺瓠項分絲補接防鬥酒彘肩聊自壯古來騷客例寒饑

登潭州懷雪篷姚使君

賈井裴亭徧短笻紅塵歸騎又匆匆我尋桂樹吟招隠君對蓮花誦易通今日江山勞別夢他年燈火課新功濓溪最念初平老恨聽連牀話未終

下攝市

吟到湘潭一葉黃賈胡蹤迹正悲涼抱琴沽酒異鄕客打鼓發船何郡郎楚女越商相雜防淮鹽浙楮自低昂塵埃市井無人識濯足江頭望八荒

雲峯寺

擬尋岣嶁看蟠螭且解靑鞵濯禹溪弔古猶疑九枝柏談禪且問一莖齏虎抓崖樹供僧爨猿摸廊碑認客題應接溪山無好句滿林空羨亂蟬嘶

到衡嶽呈弟山長

間依禹柏系徵驄猿鳥應猶怪賤蹤正擬開云訪韓愈可能避雨識茅容朱陵洞裏秋呼鶴紫蓋峯前曉聽鐘欲踏靑霞尋勝趣倦遊應許借吟笻

許介之館僕於東溪臨發贈別

洗耳泉頭漱晚涼西風衣袂水花香酒邊豪气橫荊楚燈下淸談雜晉唐天地每窮眞俊傑山林偏有好文章試拈筸茹同君舞後夜聞雞月滿牀

下第歸後李伯輝李景魏索近詩

吟徧吳頭楚尾春多慙才客問徵塵振衣天目尋黃獨濯足湘江詠白蘋宋五已慙稱進士陳三何用作詩人錦囊元屬君家有今買漁經理釣綸

題李湛漢詩集後

楚砧岷葛飽淸遊金節銀菟照防州詩句多如姚少監行程還似杜參謀黃陵夜誦虞妃泣白帝春吟杜宇愁擬問湛溪何處是夢隨閩國弄漁舟

贈李伯輝家譜詩

蕩冦將軍淚唐朝李卻家緑華雙薦者況復古今誇

雪磯叢稿卷三

欽定四庫全書

雪磯叢稿卷四

宋樂雷發撰七言絕句

詠史六首

髙祖

逝騅走鹿各消磨劍外功臣剰防多四皓兩生元不聽故鄕枉費大風歌

陳勝吳廣

假號偸名只可憐枉拋錢鎛弄戈鋋壠頭燕雀應相笑鴻鵠元來是項燕

韓信

愁看鐘室劈良弓何不當時殺蒯通今日眞王成底事只應娥姁是英雄

東方朔

蜥蜴盆邊解滑稽且分社肉飽蛾眉劉郎最怕秋風冷那聽君言撤殿帷

司馬相如

狗監無端薦薄情鸘裘犢鼻帝鄕塵當時最有文君恨不識長門買賦人

班固

請室寃魂叫不聞神丘隆碣漫遺文平生詞藻誰知巳腐防孤雛卻悞君

汴堤栁

萬縷春風窣汴堤錦颿何處栁空垂流鶯應有兒孫在問著隋朝總不知

讀李羣玉集

光順門前系馬吟文館裏翠云春卻憐白首河西尉枉作蓬萊獻賦人

捐玦江頭弄釣舟菊花杜若滿芳洲如何才子無騷思只詠薔與石橊

與復古叔讀橫渠正防書

惆悵枯林與晬盤雲橫太白夢魂安半生驕吝如蝸縮自把西銘反覆看

誰掘驪山起老師竹林燈火共心期年來後學輕前軰看徹臯比罷講時

題楊從行湘詩卷楊卽誠齋

仙云寒鎖碧瑤天突兀吟氊北斗邊試問鳳凰誰得髓竹林聽雪對牀眠

叫云吹玉舜祠邊醉嚼瓊糜漱石泉舊讀離騷今忘卻快披秋捲嗅蘭荃

次韻熊云瀑秋夜見寄

吟落秋牕燭炧紅想彈九辧入絲桐荃蘅豈不如葵菽誰繼豳風補楚風

無題

夭裠【疑誤】褒衣走浙淮何人不識鶴山來只今心印誰傳得自折通書撥篆灰

撫州偶題

金柅亭邊栁拂城春風系馬酒家吟塵埃滿面無人識卻得黃鸝作賞音

萍鄕病渴

犬子無從典驌驦荒村忍得望瀟湘楚王萍實甘如蜜不許詩人取次嘗

甲午社日客桂林

卮酒豚蹄客裏歡石尢風枲衣單東陽病骨如鸚鵡最怯南州社日寒

桂林歲晚憶鐘尙書

塵滿湘翁薜荔衣江湖歳晚鬢成絲桂州楊五今何處雪片梅花枉費詩

醉中偶成

醉敲茶臼嘯秋煙苦欠髙陽買酒錢擬入亂山餐柏葉石牀閒對麝香眠

送友人遊昭州呈陳謙之僉判

閬仙去補荔支譜梅谷歸呈飛鶩秋惟有瓜坡共君在馬蹄何苦又昭州

道鄕牽損衮龍衣謫墮天涯詠楚蘺莫放蹇驢遊別處拾靑閣下有殘碑

鵬運堂前話別愁菭蘠三度楚江秋近懷莫向元龍道問捨求田是【闕】頭

夏日偶書

蜾蠃銜虫入破牕枕書一垜竹方牀家童偶見艸頭字誤認離騷是藥方

秋日行邨路

兒童籬落帶斜陽豆莢姜芽社內香一路稻花誰是主紅蜻蜓伴緑螳螂

新淦偶成

飛飛絲鳳掛梅梢猶記來時雪擁袍今日歸舟新淦路平頭稚子賣櫻桃

贈吳季詩

燕子樓頭一曲春曾騎驕馬擲黃金如今世事漫頭雪破屋孤燈忍凍吟

演教寺弔樓居朱漕

羅帶江頭蛻繡衣人歸香艸謝家池祗今玉樹埋何處惆悵僧房認得詩

穿冢難酧地下知逢人多說項斯詩今朝痛灑西州淚萬里梅花欲放時

延眞道院

滄流翠竹接仙扃霛菜丹虯拱上眞擬就翁分半榻閒聽秋雨守庚申

訪趙愚齋不遇謁者云抵晚方歸因成一絕奉寄

雪片梅花滿硯池芙蓉幕裏客歸遲今朝解了公家事盡聽轅門報酉時【愚齋舊有詩云吾曹度日眞堪愧又聽轅門報酉時】

史主簿以授庵習稿見示敬題其後並寄張宗瑞

姜夔荒冢白蘋深鸑鷟無聲結緑沈擬向鄱陽尋後杜只招張叟聽君吟

吟了南樓到庫樓塞云邊月困雕鎪只今南北無詩禁曾有新編過境不

術士醴陵丁夢營【疑是榮或是宮】將之舂陵有贈

看盡槐花買卜人窊尊且認舊碑文只今世上無淸惠卻恐元郎解【闕】君

淥水池邊舊釣磯何時歸去濯徵衣千年城郭應無恙祗怕風塵老令威

送歐陽平仲起郁林教官

快把詩書洗瘴茅雕題墨齒盡同胞天涯那得隨衿佩試借椒堂講義鈔

古來節婦比忠臣怊悵明珠一窖塵千古綱常君記取題詩煩問墜樓人

萍鄕和王堯章韻

徵衲無人補舊綿蕭條客枕楚萍邊撥殘石炭西牕冷卻憶山家榾柮煙

趙司法詩集自題近道蓋取工部所貽元隠居詩中語也【闕】

道書二絕

和徧陶翁飲酒詩醉籠天地入鴟夷細看官爵成何物肯帶奚囊過九疑

浣花騷伯杳難【闕】世上寧無元隠居讀罷君詩三嘆息斷弦緑綺定何如

聽廬山胡道士彈離騷

廬山道士玉潭仙前世滄浪握楚荃莫道離騷遺響絕孤鈞寡珥尙能傳

弔湘誰解薦江蘺忠憤泠泠寫七絲愁絕九疑山下聽重華應許就敶詞

題王堯章佇香亭

滿池蜀錦照深衣盡日慿欄課楚詞要識此花香絕處露涼風細雨晴時

對花味道興何長好學顏家到坐忘莫與紅塵兒軰道心淸正自得眞香

故園荷屋傍濓溪苦愛蓮花入夢思今日題詩還自笑江湖塵土鬢成絲

題昭州田廷亮書稿後

防榔口裏吐參苓折檻無門九虎深家在道鄕亭畔住定應千古有知音

少海無波鶴禁虛滿朝閉口養曹蜍白袍烏帽和寧外卻有山人請建儲

次韻熊云瀑秋夜見寄

叫徹蒼梧望八荒暮云秋客各淒涼此情未許傍人防愁絕中庭月一方

雪磯叢稿卷四

欽定四庫全書

雪磯叢稿卷五

宋樂雷發撰五言律詩

訪伯父幽居

對坐如禪捨閒燒石乳香書看新講義藥問未傳方僕語梅花裏僧經竹葉傍題詩吾豈敢牕戶半吟章

桂林懷李景魏

陽華萬疊云無計得相尋所學皆時好何人知爾心莎城百粵遠雪嶠一翁吟已是懷人極天寒柰水深

桂林送人之瓊州招捕海冦

訾家洲畔路別爾苦匆匆說劍令人喜耽吟與我同旌旗楓鬼雨舟楫鱟簰風想到瓊峯頂題詩更紀功

與李盤翁知縣登七星山弔石道士

疊【疑是疊】嶂矗空靑耽奇共一尋苔荒碑意古茗苦道情深有興梯蒼壁無才詠玉簮吟仙何處去我軰復登臨

次韻史主簿雨夜見寄

水長許由溪春寒入竹扉防人聽夜雨惟我怯單衣樹罅靑燈耿籬根白菌肥明朝有忙事推枕問漁磯

道中逢老儒自蜀出

丙穴魚應好曾經問釣磯干戈今未定城郭是耶非詩社尊黃髮侯門薄布衣乾坤嗟鼎沸見爾一歔欷

時事

時事如頽屋誰堪任棟梁國貧僧牒賤邊病檄書忙有分憂宗社無方出舉場未應王謝軰揮淚送斜陽

逃戶

租帖名猶在何人納稅錢燒侵無主墓地占沒官田邊國干戈滿蠻州瘴癘偏不知攜老稚何處就丰年

登江華寒亭

到此腳跟酸千峯迥不看年深碑字淺日薄樹陰寒石罅巢蜂乳籬根墮鳥殘愛吟還畏崄不敢倚防幹

訪表叔李竹齋

門庭接豆根吟避市塵喧每愛詩無敵應知學有源雲山供俎豆筆硯長兒孫愧我相過數秋風酒一樽擬長沙訪姚雪篷至永而返賦此爲寄

今傍南軒住應知理趣精通書多似易論語不言誠擬欲聽防論猶能慰別情江湖風浪隔腸斷楚鴻聲

雨夜讀陸放翁集

鑪冷重吹火山房夜黯然濕薪添茭爇苦茗帶芎煎燈暗瀟江雨詩吟笠澤煙老仙何處去掻首弔塵編

送黃天河

天河那可到山頂翠參差村屋煎黃蠟官鑪照【疑是焙】荔枝地蠻遊宦少縣小迓賔遲鼻祖曾吟處荒苔想滿碑

呈趙叔愚司理

門戶垂楊句江湖半世看不應求五嶺卻自建孤壇浙社朋遊盡鹿【疑誤】詩气味寒今朝流水調只向子期彈

夢訪劉漫塘魯雪巢二先生

前軰風流歇江湖欠賞音向期行古道誰復識余心月浸金壇冷雲歸玉笥深瀟湘風雨夜客夢得相尋

靑湘逢廷對人歸因問時事

南客帝鄕歸靑袍照緑髭問知當世事解誦聖君詩淮蜀軍書急襄樊邸報遲空傳廷試策韋布說邊陲

南林寺

律院僧應俗庭荒艸木刪無碑堪攷古有客自看山竹好惟嫌密雲多不自閒小溪知最近童浴夜方還

銘

象石銘【有序】

九疑之麓爲麗山有巖崩道厥石如象予遊而愛之遂命之名而銘曰

百獸出王象實孔偉有崩斯石惟象是似贔其形巉岹其齒我愛斯巖原象之美鐘奇日南邈爾荒裔服兮帝車維天子使相彼嵒阿濟濟多士【缺】教篤學峻履寶地任重致遠伊國之器地以人彰敢銘巖趾

雪磯叢稿卷五

雪磯叢稿跋

愚聞之太上立徳其次立功其次立言是謂不朽夫徳蘊諸身心功成於事業言見於著述有內外相須體用合一之道焉今岐而言之豈有修諸身不見諸事施於事不見諸言者乎要之人各有長而兼盡爲難其有得乎是者誠君子之異於人能不朽而存者也足以語此者其惟我鼻祖雪磯先生乎先生生於有宋叔季方五星聚奎開一代文明之運當時科目得人若呂防正之雅量王曾之持正韓琦範仲淹之謀略司馬光蘇軾之忠直文天祥之節義曰徳曰功曰言表表著於當時難以殫述先生與諸公相後先頴悟警敏博極羣書居家以孝友見稱蒞官以忠義自許不爲末世流俗所搖奪醖借甚富所得誠深矣寶祐元年朝廷設科取士先生廷對萬餘言條答疏暢深切時登進士第一官授翰林職司敷文時元兵大起直北多虞公嘗爲烏烏歌車攻賦勵志發憤折衝禦侮值時相當權昏庸畏懦竟不能用遂使大志莫酬可慨也已丙辰以病告歸繼罹憂制遂不起復閒居以詩文自遣要其防趣幽深遠溫雅和平而其英邁之气正大之情往往見於言表其所抱負𨿽不獲少試而經綸康濟之術亦自可見先生之功徳與言可謂並茂矣舊遺叢稿一帙歳久漸以敝訛愚恐格言至論將湮滅無傳重不仁孝之罪也公暇重加訂正期以傳之無窮庶乎公之立言由玆不朽而思見公之功徳者一展捲如在目中將不與呂王韓範司馬蘇文諸公後先嫓美矣乎因錄成而遂言之如此成化十七年龍集庚寅賜進士出身戶部主事嗣孫宣頓首謹書

