

棣萼室談虎

不著撰人

雕虫小技﹐壯夫不爲﹐隱語廋詞﹐末之又末者也。𨿽然﹐是亦吾國舊時文人社會一消遣法。所謂賢於無所用心﹐較諸博奕﹐尢覺有過之無不及﹐列爲一遊戲品﹐不亦可乎。吾兄嗜此﹐幾於成癖。在數年前﹐余亦染此習慣﹐鉤心鬥角﹐盡情刻鏤﹐每得佳制﹐輒共歡賞。新年多暇﹐陳之堂衢﹐燈紙玲瓏﹐通宵忘倦。比年以來﹐去家日遠﹐人事遷變﹐非復昔年之舊﹐余旣無此閒情﹐吾兄亦不復曩時興致矣。嗟嗟﹐夕陽山河﹐觸目皆愁﹐佳節良辰﹐增人惆悵。是實境地時勢之有以左右之﹐無能彊也。靑燈有味﹐舊夢猶甜﹐每憶兄時﹐幸福難再。向聞吾兄﹐欲輯謎話﹐顧以事繁未果﹐今就所憶﹐述具一二﹐用識余感﹐亦以挑吾兄耳。凡物聚於所好﹐或盡出其平日之所貯蓄﹐實此冊子是亦一快事也。

隱語其來甚古﹐世傳述者如「黃絹幼婦」﹐自當推爲正當自祖祧。漢季童謠「千里艸﹐何靑靑﹖十日卜﹐不得生」﹐以兩字離合﹐暗切「董卓」姓名﹐則隱語之流亞也。秦時讖言「明年祖龍死」﹐以祖龍隱始皇﹐是其創端﹐又不僅在後漢矣。

世俗讖緯之學﹐往往有奇驗者﹐如相傳之「燒餅歌」﹑「推背圖」等數﹐荒誕不經﹐姑置無論﹐特其用意﹐亦隱語之一種。友人某君﹐深信其術﹐曾爲述燒餅歌詞﹐謂中有「謹防二八交加﹐滿地龍蛇走馬﹐五羊大鬧中華」等句﹐証之今日時勢﹐有確切不可移者。以算術言﹕二﹑八﹐相乘則得十六﹔交者﹐明所加之爲同數﹐兩「十六」相加﹐卽三十二。龍蛇馬者﹐太歲建辰己午也﹐明年乙巳﹐後年丙午﹐又正光緒紀元之三十一二年。外患疊乘﹐不其危乎﹖是𨿽無稽之談﹐然以破隱語之術論之﹐固不得謂不精切矣。

隱語大率爲諧聲﹑會意二類。然諧聲必出天然﹐頗不易得﹐故世所構﹐恆爲會意﹐此中爲格不下數十﹐今舉其常用者﹐如﹕捲簾﹑連理﹑解鈴﹑系鈴﹑落帽﹑脫靴﹑藕心﹑皓首﹑粉頸﹑素心﹑玉樹﹑粉底﹑並頭﹑並蒂﹑駢脇﹑重足﹑鴛鴦﹑離合﹑曹娥﹑徐妃﹑劈頭﹑劈腳﹑皇華驛等﹐以廿余名﹐其不經見者尙不計。亦可見其分析之細。鄙意終以完全無格者似爲渾成﹐無已則捲簾﹑曹娥﹑解鈴﹑系鈴﹐尙不失於牽彊﹐餘皆割裂破碎﹐殊乏意趣。

諧聲一格﹐最足解頤惟難得如是湊巧之句耳。往歲聞家兄述一謎﹐面爲「上頭吹笛子﹐下頭打破鑼」底爲《詩經》二句﹐卽「魚麗於罶﹐鱨鯊」數字﹐頗能傳神。此外﹐則有佳趣者﹐實不多覯。

有士人迷信扶鸞﹐適值歲試﹐遂以場中題目﹐叩求預示。乩忽判曰「題在紅葉白雲之間」﹐士人茫然﹐《論》《孟》《學》《庸》﹐絕無此等句子﹐卽求類似之詞﹐亦不可得﹐思之竟夕﹐心頗懊喪。及題紙下﹐則「富貴於我如浮雲」致「葉公問孔子於子路」。蓋葉公之葉﹝葉﹞字﹐當變音獨如「塞」﹐例須用朱圈破﹐所謂紅葉﹐殆卽指此。妙在語極貼切﹐又風雅可喜﹐𨿽僅八字﹐大有飄飄淩虛之槪。後聞人述一謎﹐而爲「佳人口上點胭脂」﹐底爲四書一句﹕「惟」。亦取此意。

邑有富室﹐好修齋蘸﹐每以紙紮鬼判﹐陳諸門外﹐獰面奇形﹐何止十數﹐金剛力士﹐荒謬不經﹐未暇辧其名也。友人墨士﹐性極狂誕﹐中年落拓﹐而牢騷不平之气﹐逐處發現。一日過富室門﹐戲取所紮紙人中之最碩大者﹐倒放地上﹐旁懸銅錢一枚﹐隱射俗語一句﹐列彩甚多。市人爭射﹐迄無中者。突來丐者一人﹐蒙袂結縷﹐取所懸錢﹐系之巨人腰上﹐徐將彩物攜去。墨士大樂﹐問其所說。則曰「此所謂『一文錢逼倒英雄漢』也」。

楊君哲子﹐謂曩作汴遊﹐過一顯者之門﹐聚人甚眾﹐心竊怪之。試排人叢以觀﹐見粉壁上掛一紙面具﹐加靑蚨百枚於上﹐旁書一箋﹕「俗語一句﹐卽以爲彩」云云。哲子亟納其錢於袖﹐揚長而去。途之人喝之﹐主人相視而笑。哲子徐徐應曰「『要錢不要臉』﹐若所命意﹐毋乃非乎﹖」聞者爲之大噱。

近世匠師所用墨計﹐殆卽古人準繩之意。其式長方﹐前有空處﹐實墨於中﹐後輪繞綫﹐以機搖之﹐令進出墨中。有以此爲謎者﹐前後凡三四變﹐語絕不類﹐而並臻佳妙。余僅記其一﹐則此中之選也。詞爲﹕「我有一張琴﹐琴弦生在腹。願君馬上彈﹐彈盡天下曲。」其所謂「馬」﹐蓋指木馬﹔其所謂「曲」﹐則曲直之曲也。

童時喜以物爲謎﹐因其淺近易猜﹐而村嫗牧豎﹐恆有傳述之作。互相誇炫。詞𨿽鄙俚﹐亦間有可取者。余曾戲仿其意﹐以煙榻器具爲詩﹐逐句隱藏一物﹐題爲《道出金陵》﹐底「南土」。詩﹕「刳木爲舟楫﹐開關暢延賓。綠沈苔迹古﹐紅炧酒痕新。掠燕花裁尾﹐挹漿柄指寅。綠頭間檢數﹐湯銘共書紳。」底﹕「挖刀」﹑「通條」﹑「槍」﹑「燈」﹑「剪」﹑「斗」﹑「簽」﹑「盤」。款爲「同人聯句」﹐底﹕「合子」。是𨿽無甚意味﹐惟所難者﹐以一動作之用具﹐而連類及之﹐不涉他件﹐又能組合成韻耳。

