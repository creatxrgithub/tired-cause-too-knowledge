

文虎

﹝民國﹞許徳鄰著

吳興許徳鄰著

溯源

文虎者﹐讔謎之流亞歟﹖《文心雕龍》曰「讔者隱也﹔遁辭以隱意﹐譎譬以指事也。昔還社求拯於楚師﹐諭眢井而稱麥麯﹔叔儀乞糧於魯人﹐歌佩玉而呼庚癸﹔伍舉刺荊王以大鳥﹐齊客譏薛公以海魚﹔莊姬托詞於龍尾﹐臧文謬書於羊裘﹔隱語之用﹐被於紀傳。……蓋意生於權譎﹐而事出於機急。」

按﹐所謂讔語者﹐於文虎屬會意。《左傳》﹕楚子圍蕭﹐「還無社與司馬卯言﹐號申叔展。叔展曰﹕『有麥麯乎﹖』曰﹕『無。』『有山鞠窮乎﹖』曰﹕『無。』『河魚腹疾柰何﹖』『目於眢井而拯之。』」蓋當戰爭之際﹐嫌疑易啟﹐故設爲隱語﹐暗示以意而望其援救。今之作文虎者實師其意﹐托辭以爲用。言佩玉而呼庚癸者﹐《左傳》﹕「吳申叔儀乞糧於公孫有山氏﹐曰﹕『佩玉橤兮﹐余無所系之。旨酒一盛兮﹐余與褐之父睨之。』對曰﹕『粱則無矣﹐粗則有之。若登首山以呼曰﹐庚癸乎﹐則諾。』」所謂庚者﹐西方主谷也﹔所謂癸者﹐北方主水也。以庚射谷﹐以癸射水﹐特古人語意簡質﹐不若後世之雕琢耳﹗大鳥譏其不飛不鳴。海魚譏薛公築城之無益。龍尾者﹐言龍無尾﹐謂楚莊王三十無太子也。裘者﹐臧文仲拘於齊﹐托微辭以遺其母書曰「食獵犬﹐組羊裘」。其母見書而泣曰「吾子拘而有木治矣﹗」皆設辭以通意﹐義或取諸假借﹐皆文虎之濫觴也。文虎俗稱燈謎。謎者﹐謎語。劉勰曰「自魏代以來﹐頗非俳優﹐而君子嘲隱﹐化爲謎語。謎也者﹐回互其辭﹐使昏迷也。或體目文字﹐或圖像品物﹐纖巧以弄思﹐淺察以炫辭﹐義欲婉而正﹐磁欲隱而顯。」此蓋擬文虎之要義﹐否則﹐非鄙卽陋﹐不足觀矣﹗

詩三百篇﹐有興有比﹐或托物以寄情﹐或假名以飾意。而文虎實祖此。史稱東方曼倩善爲隱語變詐風出。蓋隱語﹑謎語﹐務主機靈變詐。讔之演而爲謎﹐實機變之進化﹐意不厭曲﹐辭不厭詐﹔然須細膩熨貼﹐切中謎底﹐無一滯筆﹐無一泛字﹐回環曲折﹐自然關合。回文織錦﹐巧合機杼﹔如鬼斧神工﹐不可色相。探賾索隱﹐鉤深致遠。其指遠。其辭微﹐所謂心險如山川者﹐惟文虎實利用之。

文虎之術﹐通於六書。作者須略明六書之旨﹐而後比類屬辭﹐參互通變。可以拓衢路﹐辟蹊徑﹐置關鍵。長轡短馭﹐回�中節。憑情以會通﹐��以適變﹐率由六書之皆﹝﹖﹞爲之樞機﹐不可不審也。按許氏《說文解字﹟敍》云﹕保氏教國子﹐先以六書。一曰「指事」。指事者﹐視而可識﹐察而見意﹐上﹑下是也。﹝上下古作二二﹞。二曰「象形」。象形者﹐畫成其物﹐隨體詰詘﹐日﹑月是也。三曰「形聲」。形聲者﹐以事爲名﹐取譬相成﹐如江﹑河是。﹝以水爲形﹐以工﹑可爲聲也﹐亦曰諧聲。﹞曰「會意」。會意者﹐比類合誼﹐以見指撝﹐如武﹑信是。謂止戈爲武﹐古作■﹝戈上止下﹞戈﹐人言爲信﹐會合人言也。五曰「轉注」。轉注者﹐建類一首﹐文意相受﹐左右相注﹐考﹑老是也。﹝注之義最廣﹐轉相爲注﹐猶互相爲訓也﹐故老注考﹐考注老﹐如《爾雅釋詁》有多至數十字共一義者﹐卽轉注之法也。﹞曰「假借」。假借者﹐本無其字﹐謂令﹑長之類﹐一字兩用也。凡一字具數用者﹐謂之假借。數字共一用者﹐謂之轉注。此六書之大旨也。六書以象形爲經﹐其餘五者爲緯﹝注﹕有些像律字﹞。凡天地人物之有形可象者﹐則象其形。無形可象﹐或同形而名義不同者﹐則卽象形之字﹐或加一兩筆以指其事﹐謂之指事。或合二﹑三﹑四體爲一字﹐以會其意﹐謂之會意。或轉其形體以取義﹐別成一字﹐謂之轉注。或借其點畫以取象﹐別爲一義﹐謂之假借。或同屬一類﹐則從其形爲偏旁﹐而配合他字以明其聲﹐謂之形聲。此六書之要義也。文字之繁﹐千變萬化﹐而不外乎此六者﹔文虎之義﹐亦千變萬化﹐而要不離乎此六者。文虎之義﹐有指事者﹐有象形者﹐有諧聲者﹐有會意者﹐有轉注者﹐有假借者﹐有一字櫽括數字者﹐有數字籠罩數字者。或取一字加一﹑二筆以寓其隱﹔或就一字減一﹑二筆以附其意﹔或數字之中有一﹑二字救變其形以爲窺倪之表﹔或引用成語而故減一﹑二字﹐以爲獵較之餌。變通無方﹐神思默用。古人云「形在江海之上﹐心存魏闕之下﹐神思之謂也。」夫人之气稟﹐髙明沈潛﹐萬有不齊﹐文變多方﹐要可各因性之所近﹐以運其神思。以六書爲體﹐神思爲用﹐然後鑪錘在側﹐變化隨心﹔如六轡在手﹐而駟牡騰驂﹔如並駕齊驅﹐而一轂統幅。制首以通尾﹐尺接以寸附﹐皆本六書之義以爲之經﹐故𨿽絕筆斷章﹐而懸緒自接﹐鑄詞切理﹐而湊理皆通。

夫精慮造文﹐各競奇思。文虎之運機﹐如弈秋之窮數。因時順機﹐導竅挾數﹐彌綸萬竅﹐總備情變﹐要在奧而不拙﹐隱而不窒﹐復而不駁﹐�﹝約﹖﹞而不疏。不忌俗﹐俗而能妍﹔不厭詭﹐詭而能典。使人視之﹐如錦繪﹐如采藻﹐如神龍﹐如山鬼。妍如仙子﹐丑如嫫母﹐譎如精靈﹐渺如山河。擊而中者﹐皆味之如甘腴﹐佩之如芬芳﹔或忍俊不禁﹐或仰天而笑﹐冠纓欲絕﹔有不知足之蹈之﹐手之舞之者﹐此極文虎之能事而神乎其技者也﹐烏得以雕虫小技目之。

黃絹﹑幼婦﹑外孫﹑齏臼﹐此實文虎之嚆矢也。解之者以黃絹爲染色之絲﹐合絲色兩字以射絕﹔幼婦者少女以射妙﹔外孫爲女之子以射好﹔齏臼受辛之器﹐合受辛二體以射辤。「絕妙好辭」四字﹐以此八字爲謎語之標﹐在今日視之﹐當令人噴飯﹔蔡中郎一代文人﹐何至質直至此。竊嘗疑爲稗官小說家所附會。顧形諸編簡﹐世傳以爲美談﹐意者譎變之習﹐古人所短歟﹖夫文虎實讔謎之裔﹐黃絹幼婦﹐語屬讔謎﹐謂爲文虎之權輿﹐殆無不可﹔且讔語興於戰國﹐而盛傳於西京﹐史遷爲傳滑稽﹐備載其詞﹔然海大魚﹑龍無尾﹑庚癸之呼﹑河魚之疾﹐玩其辭意﹐質而不雕﹐與中郎之「絕妙好辭」﹐聲貌相似也。自晉世才人﹐習於輕綺﹐采縟雕艷各競積存﹑機杼﹔情必極貌以寫物﹐辭必窮力以爭奇﹐故機巧之緘﹐視古人爲彌勝﹔文虎之作﹐競奇鬥巧﹐縱橫離合﹐參互組織﹐極飛動隱伏之妙﹐故縱觀古今之情變之數可鑑也。

文虎之制﹐始於何時﹖以藝文遊戲之事﹐旣典冊所不載﹐亦著述所不及﹐無可確證。「按《帝京景物錄》云﹕燈市有以詩影物﹐幌以寺觀之壁﹐名之曰『商燈』﹐則此制由來已久矣。」語見錢塘梁晉竹所著《秋雨庵隨筆》。「商燈」兩字﹐不可其解﹐今人則以隱語粘於燈上﹐謂之「燈謎」﹐亦曰「燈虎」﹐殆卽「商燈」之意歟。按謎語之說﹐人盡知之。謂之「虎」者﹐愚謂虎當作「虍」。《字林》﹕「『虍』﹐虎文也。」《六書正譌》﹕「『虍』﹐象其文章屈曲也。」孫可之所謂﹕「龍章虎皮」﹐其文炳然者﹐蓋虎豹之皮﹐斑斕章采。文虎之作﹐「儲思必深﹐摛辭必髙﹐」趨怪而走奇﹐「道人所不道﹐到人所不到﹐」其質粹然﹐其文珣然﹐有如虎豹之皮﹐文章屈曲﹐令人望色目迷。以虎爲虍﹐似義有可通也。或作「廋辭」﹐按《晉語》有「秦客廋辭於朝」。注﹕「廋﹐隱也。謂隱伏詭譎之言問於朝也。」楊子《方言》﹕「廋﹐隱也。謂隱匿也。」作文虎者﹐必隱其意﹐飾其貌﹐譎其辭﹔廋辭之稱﹐至當不易。又《集韻》﹕「索寶曰廋。」有令人尋素﹑探索之意﹐顧名思義﹐斯爲確切。

廋辭之作﹐最古始於春秋之世。就《左傳》所載者﹐如宋人之譏華元﹕「於思於思﹐棄甲復來。」於思謂其多須也。魯臧紇敗於邾﹐國人誦之曰「侏儒侏儒﹐使我敗於邾。」侏儒﹐短小也﹐蓋刺臧紇。《檀弓》原壤登水歌曰「貍首之斑然﹐執女手之捲然。」貍首斑然者﹐諭木之文﹔女手卷然﹐諭木之光澤。皆飾辭以托意﹐是卽廋辭之胚珠矣。《漢書﹟藝文志》載﹔「隱書十八篇」﹐劉向《別錄》云「隱書者﹐疑其言以相問﹐對者以慮思之﹐可以無不諭。」是則古人廋辭之大觀矣。莊周之書﹐寓言八九﹐土馬塵埃﹐駢拇枝指﹐皆廋詞也。三閭《騷經》﹐美人香艸﹐𨿽取詩人比興之義﹐實啟後世隱謎之端。原始要初﹐淵源可溯。

《吳志﹟薛綜傳》﹕綜﹐字敬文﹐仕吳﹐守謁者僕射。蜀使張奉來聘﹐綜嘲之曰「有犬爲獨﹐無犬爲蜀﹐橫目勾身﹐虫入其腹。」以韻語作諧謔﹐令人忍俊不禁。文虎有以諧語出之者﹐薛綜之語。蓋後世「拆白道字」之所本也。曰「橫目」﹐曰「勾身」﹐曰「虫入其腹﹐」如夏王鑄鼎﹐窮形極態﹐非心靈手敏者﹐不能語此。元人詞曲有「拆白道字」之例﹐如王實父「跳東墻女字邊幹」之類﹐合「女﹑幹」兩字爲「姦」﹐飾辭甚淺鄙﹐以語出自不識字之紅娘也﹔皆廋詞中拆字訣之先導﹐惟廋詞須避題面﹐不若「無犬爲蜀」﹐「女字邊幹」之直率淺易耳。

指要

文虎𨿽小道﹐可以見性靈。非智力俱至者﹐作焉而不能工。飛摩弄巧﹐枝附影從。或辭髙而理疏﹐或意靜而文動﹔或玲瓏剔透﹐極渲染烘托之工﹐或采藻鏗鏘﹐具繪影繪聲之妙。非博攬兼收﹐旁通曲達﹐無以見機杼之妙。故於小學﹑經學﹑史乘﹑輿地﹑古今人物﹑以及鳥獸艸木之名﹐皆須旁徵博識﹐以爲制辭之資。然須機捩靈敏﹐隱伏有制﹐使閱者如赤手捕長蛇﹐不施控騎生馬﹐急不得擇﹐莫可捉搦。又如遠人入太興城﹐始視之茫然自失及其幾之旣得﹐則勾心鬥角﹐以極其制作之工﹐而後心領神會﹐迎刃而解。若平鋪直敍﹐邱壑洞然﹐則味同嚼蠟矣﹗故制詞須以學識爲體﹐機靈爲用。

《六經》爲文學之源﹕《易》多談天﹐旨遠辭文﹐以制廋詞﹐每有神樞鬼藏之觀﹐至有興趣。《書》爲記言之史﹐而訓詁茫昧﹐解人難索。《詩》則摛風裁興﹐藻辭譎諭﹐神韻天然。制詞者每樂取之。《禮》章條纖曲﹐《左氏》之博雅淵浚﹐皆爲藻飾易工之文。然經傳文義﹐率多精奧﹐非略通訓詁﹐則不能斷章取義﹐鎔裁雅謎。故作廋詞者﹐不可不略解經義也。史乘浩繁﹐畢生莫竟﹐然歷代古人之姓字﹐以及近世郡﹑縣之名稱﹐好事者每以爲制詞之資﹔則於古今人名﹑地名﹐宜多聞多識者也。諸子百家之所著﹐卷帙浩繁﹐彊半隱晦﹔然老﹑莊﹑管﹑商之書﹐人多習見﹐是所宜涉獵者。其他如唐﹑宋人之詩詞﹐元人之戲曲﹐以及《紅樓》《水滸》《三國演義》《聊齋》之人名﹑篇目﹐皆擬詞者所取之無盡﹐用之不竭者也。宜博覽焉。

《四子》書人多習誦﹐故以《四書》作燈謎者最多。然非習誦嫻熟而洞明注釋者﹐則制詞難工而易射。要之制詞之術﹐其用在乎通﹐其機在乎巧。惟通也﹐故以《詩》隱《易》也可﹐以《書》隱《禮》也可﹐以《經傳》隱《四書》也可﹐以諸子百家之文﹐詩賦歌曲之語﹐與《五經》《四子》互相隱射也可﹐卽推而至於鳥獸﹑艸木﹑方言﹑俚語﹑名物﹑象數﹑六書﹑音韻﹐凡成言者皆成文﹐成文者皆成理﹐無不可以融會貫通以致其用﹐故曰通也。然命意飾詞﹐有假借﹐有會意﹐有形聲﹐有轉注﹐有指事﹐有象形﹐各�其用﹐尢各臻其神﹐所謂須無一滯筆﹐無一閒字。意丰而神全者﹐含蓄不盡﹐體約而施博者﹐櫽括無遺。此則運用之妙﹐存乎一心者也。故曰﹐其機在乎巧也。

詩有體﹐詞有律﹐曲有宮﹐文虎有格。格者﹐所以濟訓詁﹑會意﹑象形﹑諧聲之窮﹐而附系一格﹐以神其用也。文虎之作﹐不僅限於經史﹑詩詞﹐自動﹑植物之名稱﹐以至方言﹑土音﹑小說﹑俳詞﹑詩韻﹑韻目﹐皆可以作隱射之資。而有時爲會意所不能盡者﹐則系某格以補其罅﹐如詩之有葉聲﹐辭之有叶韻﹐曲之有襯字﹐皆於原則之外﹐備比一格﹐損益變化﹐以神其用也。約舉其例如左﹕

一﹑升冠格﹐謂截去第一字。謎底與謎面之第一字無甚關系﹐則注升冠格。如用《詩經》「烝在桑野」射劇目一「秋胡戲妻」。以「烝」字與謎底無甚關系﹐故以「在桑野」三字櫽括大意也。又如用《琵琶記》曲文﹕「他心中有子﹐指望功名就」射劇目一「逼試」。卽就蔡老當時心理﹐櫽括逼試本意﹐「他」字似屬贅旒﹐故可以刪去也。又如用古詩﹕「上依髙松枝」射艸名一「女蘿」。因旣有「依」字﹐題意已足﹐刪去「上」字較爲熨帖。故皆以升冠格出之也。略舉其例﹐以見一斑。

一﹑蜂腰格﹐謂刪去居中一字也。如用「走馬薦諸葛」射聊目一「雙燈」。走馬﹑諸葛皆燈名﹐而「薦」字實衍文﹐於謎底無關系者。又如陸士衡詩句「守一不足矜」射動物一「蘷。」刪去「不」字﹐正以切貼題旨也。又如以士衡詩「四時不必循」射《易經》兩句「寒往則暑來﹐暑往則寒來。」與前解同一用意。因引用成語﹐不能任意攺竄﹐故標一格﹐以求適用。

一﹑捲簾格﹐謂謎底字面須讀自下而上﹐如珠簾之上卷也。如「歐戰將終﹐宜息內爭」射《詩經》一句「外禦其務」。以捲簾格讀之﹐卽「務其禦外」四字也。又有用「倫惇三島﹐宣布共和」射《詩經》「美如英」者﹐以英本君主﹐將效美之共和也。又「孔子刪詩﹐雅頌各得其所」射古人名「樂正求」。亦捲簾格﹐用《論語》﹕「然後樂正」意。此其大略也。

一﹑解鈴格﹐謂成句中有平﹑仄聲假借者﹐解其符號﹐還讀本音也。如有以「再醮又逢貪色鬼」射《論語》「逝者如斯夫﹐不捨晝夜」。夫讀作本音﹐卽解鈴也。又如以「廁上相語」射《論語》「便便言」者﹐「便」字解鈴﹐則變其義。凡解鈴者﹐欲以謎面變更謎底之意也﹐率含有詼諧之意。酒是先生饌﹐女爲君子儒﹐其權輿也。

一﹑系鈴格﹐系鈴與解鈴爲對待之名詞﹐一增一減之謂也。如以「局局而笑」射《論語》一句「樂云樂云」。以禮樂之樂﹐變更其義﹐作歡樂之樂﹐當系一鈴﹐以明其義。又如用「天子與三公坐而論焉」射《論語》「朝聞道」。朝當系鈴﹐以申天子﹑三公之義。凡書中字義之屬假借者﹐皆可以解鈴﹑系鈴出之﹐以表新穎。

一﹑徐妃格﹐惟兩字或三字之固定名詞﹐其偏旁相同者適用之。如以「不如歸去」射鳥名「鵂鶹」。以二字部首皆屬「鳥」﹐祗取「休畱」之意也。又有以「總統」射虫名「蟋蟀」者﹐亦取「悉率」二字之義。此格範圍較狹﹐而於人名﹑地名﹑花艸﹑鳥獸﹑虫豸之類﹐適用者爲多﹐故舉其例﹐以備一格。

夫綜述性靈﹐敷寫器象﹐鏤心鳥迹之中﹐織辭魚网之上﹐文虎之縟采﹐至爲深切。右列數則﹐祗取其淺顯易辧者﹐聊取老馬識途之義﹐且亦不盡乎此。且六書之作用﹐以會意﹑轉注爲最廣﹐廋辭亦然。故作廋辭者﹐多屬於轉注﹑會意二者﹐拘拘於格者﹐其義轉狹而不能雋永。玆就所習見者數則﹐羅列於左﹐以見近人之用心﹐突過前人﹐較之「黃絹幼婦」﹐「橫目勾身」相徑庭也。「事父母幾諫」射鳥名「子規」。「太史公下蠶室」射《琵琶記》「畢竟文章誤我﹐我誤妻房」﹔語帶雙敲﹐令人捧腹。「七月七日長生殿﹐夜半無人私語時」射地名﹑官名一「玉環同知」﹔奇思云構﹐字字有神矣。「節孝祠祭品」射「食之者寡」﹔「國士無雙」射「何謂信」﹔「諫迎佛骨表」射「是愈疏也」﹔「核」射「果在外﹐仁在其中矣」﹔皆細膩工貼﹐巧不可階。又有以「元旦」二字射《西廂》兩句「一个是文章魁首﹐一个是士女班頭」﹔立意指辭﹐如玉尺朱繩﹐毫釐畢見。以「花斗」射《西廂》兩句「金蓮蹴損牡丹芽﹐玉簪抓住荼蘼架」﹔以「斗」字櫽括「蹴損﹑「抓住」四字﹐可謂心細於發。

廋辭有以拆字鬥巧者。余曾以「初」字射昆目二「裁衣﹑單刀」﹔因憶昔人有以「亥」字射《西廂》「一時半刻」者。又以「掠」字射《西廂》「半推半就」﹔「禽」字射《西廂》「會少離多」﹔以「昱」字射《詩經》「下上其音」﹔以「佯」字射《孟子》「何可廢也﹐以羊易之」。以「往來無白丁」射《論語》「問管仲」﹐猶爲纖巧﹔蓋謂「門口个个官中人」也。有以「春雨連綿妻獨宿」射「一」字者﹐解之者謂「夫出不歸﹐日藏不見」﹐截去「春」字之上下體而存居中一畫﹔𨿽見巧思﹐然予謂其已入魔道也。有師其意者﹐以「正月小﹐「二月小﹐三月小」射「一」﹐謂「春少三日」﹐似靑出於藍而勝於藍。又有以「一年三百四十八日」射「筲」者﹐亦本此﹐謂个个小月。廋辭𨿽小道﹐過於纖巧﹐亦傷大雅﹐不可不辧也。

廋辭有以數字櫽括數十字者。如「抱牌做親」射《四書》「踐其位﹐行其禮﹐奏其樂﹐敬其所尊﹐愛其所親﹐事死如事生﹐事亡如事存」。可謂水銀洗地﹐無微不入。予曾反其例﹐而以《紅樓夢》原語數十字﹐射《詩經》一句者﹕「卻說琥珀﹑珍珠走進賈母套間﹐正夾蠟花﹐珍珠道﹕『誰把腳凳撩在這里﹐幾乎絆我一交。』說著往上一瞧﹐嚇得『噯喲』一聲﹐身子往後一仰﹐可巧栽在琥珀身上。琥珀也看見了﹐便大喊起來。」射《詩經》「鴛鴦在梁」﹔𨿽不敵前人之工巧﹐亦堪博一粲也。

廋辭會意﹐不計辭面之短長﹐要以工膩熨貼﹐言外見意爲旨。昔人有以「亼」字射《四書》「旣不能令﹐又不受命」﹔似嫌直率﹐後人卽以「亼」字射《孟子》「嬖人有臧倉者沮君﹐君是以不果來也」﹔則吐故納新﹐神气騰躍﹐以視前人﹐不可思議。余嘗以「步步生蓮」射《西廂》「是金鉤雙動」﹔自謂工切﹐聞杭友以「步步生蓮」射《四書》「豈謂一鉤金」者﹐尢覺此中有人﹐呼之欲出。

聊目﹑詩韻﹐皆入廋辭。有以「盧生重入邯鄲夢」射聊目二「成仙﹑續黃粱」者﹔有以「頭品頂戴」射聊目二「珊瑚﹑珠兒」者﹔此吳興集園所制﹐天衣無縫者也。又以「無若宋人然」射「保住﹑苗生」﹔以「螓」射「美人首」﹔皆從背面傅粉﹐獨具巧思。以詩韻入辭者﹐或集韻目﹐或集平韻﹐或集仄韻。昔人有以「火燒赤壁」集平韻十四字者﹐謎底爲「艨艟通紅東風中﹐曹操燒毛咆哮逃」﹔讀之令人絕倒。又以「哀公問政」射平韻「蔣商王章」﹔亦工穩。集韻目者如以「美人計」射韻目四「賄送尢物」﹔以「不論尖團」射「有蟹咸佳」﹔以「夢五色筆」疊平仄韻四「文艷江豪」﹔或正面見長﹐或理枝循幹。率皆超於象外﹐得其環中﹐見作者之巧思﹐亦文人之韻事也。諧謔俚語﹐間入詩詞﹐而文虎亦采之。如以「閨女閒看祕戲圖」射《左傳》「他日我如此﹐必嘗異味」﹔師其意者以「妓女看春宮」射《詩經》「我客戾止﹐亦有此容」。俚語則如以「精」字射「人之初」﹔以「力」字射「縮頭一刀」﹔以「死人要債」射「活該」﹝北人俗語﹞﹔皆令人忍俊不禁﹐善戲謔兮﹐不爲虐兮﹐亦茶余酒後之噱資也。若以「公與夫人姜氏如齊」射《孟子》「然則有同歟」﹔則眞謔而虐矣﹐文章遊戲﹐不失詩人惇厚之旨可也。

《文心雕龍》曰「凡大體文章﹐類多支派﹐整派者依源﹐理枝者循幹。是以附辭會義﹐務總綱領﹐驅萬塗於同歸﹐貞百慮於一致。」此誠附會之金科玉律也。夫廋辭原於隱謎﹐隱謎原於附會。驥足𨿽駿﹐纏牽忌長﹐萬分一累﹐或廢千里。神而明之﹐存乎其人。作者不文﹐摭拾碎墨﹐限於篇幅﹐語焉不詳。莊子曰「人生開口而笑者﹐一月之中﹐不過四五日而已。」則以右編作開口之資也可。

﹝《文藝全書》卷九﹞

