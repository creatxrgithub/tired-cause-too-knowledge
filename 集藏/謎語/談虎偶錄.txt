談虎偶錄

徐枕亞著

文虎小道也﹐然非心靈手敏者﹐不足以語此。心靈矣﹐手敏矣﹐而少誦詩讀書之功﹐寡博聞彊識之力﹐胸中所儲蓄者﹐不足以供其驅遣﹐仍不足以語此。其有讀書𨿽多﹐食古不化者﹐其有詩文或有可觀﹐一談此道﹐則瞠目結舌﹐不能道隻字﹐縱飲以墨水三升﹐亦無由鑿開一竅﹐若是者余已得數人矣。遊戲之事﹐而其難若是﹐學者顧可忽乎哉﹗

解鈴還是系鈴人﹐故能猜謎者必能制謎﹐不能猜謎者﹐必亦不能制謎﹐制與猜實無難易之可言也。

謎有十忌﹕忌呆﹐忌脫﹐忌廓﹐忌混﹐忌艱澀﹐忌割裂﹐忌直遂﹐忌雜湊﹐忌神气不全﹐忌意義未盡。能免此者﹐便是佳謎。謎之爲道﹐本文人遊戲之作﹐不足語於大雅。故古人例無專集﹐然偶被流傳﹐膾炙人口者﹐亦復不少。此文字之化工﹐亦藝林之佳話也。迂拘之士﹐鄙薄不爲﹐不知鉤心鬥角之中﹐具有溫故知新之用。茶余飯後﹐偶一爲之﹐神與境會﹐趣在个中﹐可以遣我閒情﹐可以餉人儉腹﹐較之斗一局楸枰﹐打八圈麻雀﹐孰爲得而孰爲失耶﹖

謎之取徑至狹﹐而所包甚廣﹐滿天地﹐亙古今﹐事事物物﹐形形色色﹐無一不可爲謎之資料。故其爲文也﹐無所不備﹐而雅俗共賞﹐新舊咸宜。其性質近於美術文字﹐而未脫理想之範圍﹐無文章之用擷其精華﹐無詩詞之功而深其趣味。此蓋宇宙間靈機之偶泄者﹐人籟亦天籟也。古人云﹕𨿽小道必有可觀者焉﹐其斯之謂歟﹗

余埋首於故紙中者有年矣﹐初學文﹐不成篇﹐繼學詩﹐不成韻﹐後復從事於小說﹐亦未能工。顧性嗜文墨﹐𨿽畫虎貽譏﹐而效顰自喜。因思文虎一道﹐尙非難能﹐塗抹之暇﹐輒復技癢。惟是外無雅骨﹐內無靈心﹐且聞見不多﹐未免左支右絀﹐姑就前後所制﹐擇其稍可見人者﹐裒集成篇。非敢自附風雅﹐聊以供黃童白叟豆棚閒話之資而已。「勞兼薪水奴初去﹐典到琴書事可知。」二語形容貧態﹐妙在不俗﹐余嘗自書是聯﹐懸之斗室。此境此情余耐之久矣﹐戲以二語各射四書一句﹐上句爲「使己僕僕爾」﹐下句爲「是絕物也」。友人程某見之曰﹕下句可易爲「人不堪其憂」﹐則不脫琴書﹐而虛神全到矣。余點首稱善。

四書中丘字﹐因避聖人之名﹐多讀作某字。坊間刻本﹐特爲少去一豎﹐刻作「丘」﹝少一豎﹞字﹐讀者幾忘丘字本文矣。余制一謎﹐以「斤」字射四書一句﹐用拆字格﹐猜者或從近字著想﹐或從斧字著想﹐或從所字斯字著想﹐卒不能得。余曰﹕不尙有丘字可以解剖乎﹖語甫出﹐卽有一人曰﹕得之矣﹐「丘未能一焉」。

猜斤字謎時﹐余兄嘯亞適在座。謂眾曰﹕余亦有一謎﹐謎面亦爲斤字﹐不過多加一斤﹐以「二斤」射古文二句﹐諸君試思之。眾曰﹕一斤尙難猜若是﹐況二斤乎。余亦茫然﹐問嘯亞曰﹕亦用拆字格乎﹖答曰﹕然。余忽悟曰﹕吾知之矣。「其在斯乎﹐其在斯乎」。嘯亞笑頷其首。眾猶追間何在﹖余曰﹕已言之矣。兩斤字加兩其字﹐不成兩斯字乎﹖

嘯亞善猜謎而不常制謎﹐偶制一二﹐無不佳妙。其設想之幻﹐每與人以不可測。二斤一謎﹐卽其例也。又嘗以「土匪」二字﹐射《詩經》一句﹐懸之十日﹐無人問津﹐及露底則「胡爲乎泥中」也。

謎有當面錯過者﹐亦有隨機觸發者。余有二謎﹐一系「槁葬」射四書一句「無所取材」﹐一系「指上莫畱鴉片迹」射四書一句「無使土親膚」。二紙同黏壁上﹐忽一人問曰﹕上條是否「無使土親膚」乎﹖余曰﹕非也。旁又一人問曰﹕然則下條是否射此句乎﹖余曰﹕是也。其人卽取贈物而去﹐前問者忿甚﹐然無可柰何也。

「槁葬」一謎﹐後亦爲人猜得。余友吳子雙熱謂余曰﹕不佳不佳﹐此句土葬火葬風葬皆可用﹐非止槁葬也。我爲子易一句可乎﹖余曰﹕願聞。雙熱曰「則茅塞之矣。」余稱善曰﹕不僅碻切﹐且塞字可謂一字傳神。

雙熱善滑稽﹐余嘗以「醉後大吐」射四書一句「飲食若流」。流字打摹神﹐人爲叫絕。雙熱曰﹕余亦得一句﹐用升冠兼解鈴諧聲格﹐人問之﹐答曰「惡惡臭。」惡惡者﹐吐時之聲也。臭者﹐吐後之味也。一座爲之粲然。謎中之諧聲格﹐本非上乘﹐若謎底僅一字﹐則必用拆字格﹐以拆字而兼諧聲﹐便不成謎矣。人有以「一部左傳」﹐用諧聲格射一字者﹐人莫能猜得﹐後知爲「故」字。故字從古從文﹐古字諧音爲瞽﹐一部左傳者﹐瞽者之文也。是謎揭曉後﹐眾爲之掩口。余曰不如以射以俗語一句﹐其人間何語﹐余笑曰「瞎說瞎話」。

一字之謎﹐以拆字而兼會意者爲佳。如「桂香時節」射「朕」字。「請出八字便是妻」射「窒」字。「竹疏宜入畫﹐樹﹝繁體﹞少不成村」射「彭」字。「伐木聲中遇洞賓」射「哥」字。皆一字之佳者也。余以「行人半出稻花上」射一字﹐人有猜「未」字者﹐有猜「由」字者。余曰一字非象形﹐乃會意也。後余自言爲「稗」字﹐人猶不解。余曰稗字從禾從卑﹐人出稻花之上﹐非禾比人卑乎。然此謎實不佳﹐僅免如「一部左傳」之貽笑大方耳。

余又以「枯樹風﹝繁體﹞生常不足﹐壞牆﹝繁體﹞月上已先斜」射「螿」﹝繁體﹞字﹐雙熱稱妙。惜舊謎中已有「半牆斜月十分低」射「將」﹝繁體﹞字者﹐不免有依傍之嫌。

一字謎之佳者﹐如「一船斜泊一船開」射「激」字﹐亦以拆字而兼會意者也。近有人襲取其意﹐攺換一面﹐爲「漁艇日斜傍畔岸﹐雁行風順向中流。」自謂靑出於藍﹐吾未之敢信。

余以「掘壁洞」射《易經》一句「小人剝廬」。友人王某戲曰﹕惜爲小人﹐若是君子﹐豈不更佳。以賊爲梁上君子也。後有人以「屋上有聲」射四書一句﹐自稱底極佳。問之則曰「君子之過也」。余笑曰﹕若是則余得無數佳謎矣。「鉆壁洞」可射「躬行君子」﹐「賊巢」可射「君子居之」﹐「賊出屙急屎」可射「君子無所不用其極」﹐「貧家」可射「君子不入也」。「賊伏牀下」可射「君子之守」﹐「靑氈一片」可射「君子存之」﹐「步履輕捷」可射「君子行法」﹐「擒賊須加拷打」可射「君子不可虛拘」﹐「放膽作賊」可射「君子不憂不懼」﹐「賊相打」可射「其爭也君子」﹐「賊打掏」可射「君子何患乎無兄弟也」﹐「風雨無阻」可射「君子不怨天」﹐「天將明」可射「君子可逝也」﹐「賊竊物何用」可射「君子質而已矣」。隨口說去﹐已得十餘條﹐若翻書細檢﹐逐句附會﹐不知更有幾許﹐是亦君子之厄也﹐一座爲發大噱。

制謎時有思一而得雙者﹐余以「四」字射四書一句﹐初思得「非其罪也」﹐繼思得「欲罷﹝繁體﹞不能」﹐二句實無分軒輊﹐可以並存。

謎面用成句﹐底𨿽稍泛﹐亦可看過。余以「長爲農夫以沒世矣」射《書經》一句「予將疇依」﹐本不甚佳﹐然二句頗能相得益彰。

「同焉」二字﹐射古人名二「司馬相如﹑司馬錯」﹐此舊謎也。嘯亞制一謎﹐以「蘭﹝繁體﹞」字射古人名一「藺相如」﹐此與「同焉」二字同一用意﹐而謎面較爲囫圇。

余又以「蘭花」二字﹐射書名一﹐有猜爲《香祖筆記》者﹐余笑其非。其人辯曰﹕蘭論非香之祖乎﹖余曰﹕若是﹐則筆記二字作何解﹖若僅「香祖」二字﹐又不成書名。其人語塞。此謎後亦爲雙熱射得﹐蓋《本艸》也。

以古人名制謎﹐最忌呆板。余以「須眉不老」射古人名一「毛延壽」﹐雙熱曰﹕謎面極隹﹐而底則太呆。余頗韙其說﹐次曰復以「死不肯剪辮子」射古人名一﹐雙熱屢思不得。余笑曰﹕聰明一世﹐亦有懵懂時耶﹖此卽昨日之「毛延壽」耳。「死不肯剪辮子」非人死而毛反延壽乎﹖雙熱曰﹕不呆不呆。

前有人以「月月紅」三字﹐射一官名。猜者多從花上推敲﹐無有中者。後制者自言爲「經歷」﹐眾乃恍然。余仿其意制一謎﹐以「潮無信」射一書名《易經》﹐爲雙熱猜得。蓋「月月紅」一謎﹐余嘗以語雙熱﹐故雙熱能知余意所在也﹐此種謎道學生見之﹐詈不絕口矣。

舊謎中有以「楊柳千條盡向西」﹐射詞牌《東風齊著力》。余反其酋制一謎﹐爲「楊柳千條盡向北」射《詩經》一句「飄風自南」﹐妙在飄字未脫楊柳﹐自謂不弱於「東風齊著力」也﹐而一般傖父見之﹐謂方春言南風﹐終覺牽彊。余笑曰﹕夏時豈無楊柳乎﹖

余以「老少年」射《詩經》一句「黃髮兒齒」﹐嘯亞曰﹕切則切矣﹐惜其太板﹐別無意味可尋﹐不如以射古人名「顏回」﹐寓反老還童之意﹐較爲活潑。余以爲然。

有舊友某素染煙癖﹐不見已久﹐一日遇之於茶寮。余問其戒未﹖友曰﹕不作此項功課者﹐已半年矣。余曰﹕卽以君言作一謎﹐射《詩品》一句﹐試猜之。友沈思半晌﹐笑曰﹕莫非「吞吐大荒」乎﹖

拆字格﹐貴乎自然。若一句中有一二不可解之字﹐便不可用。前有以「﹝人下一點﹞」字射四書二句「旣不能令﹐又不受命」﹐後有人謂之曰﹕命字從﹝人下一橫﹞不從﹝人下一點﹞。吾請爲易二句「嬖人有藏倉﹝繁體﹞者沮君﹐君是以不果來也」。余謂二謎均不佳﹐因各有閒字也。命字不從﹝人下一橫﹞姑無論﹐試問受字作何解﹖嬖人二句﹐心思較細﹐然嬖字藏字又作何解﹖余亦嘗以「冉」字射《左傳》二句「一之爲甚﹐其可再乎」﹐惜多「爲甚」二字﹐又以攺射四書二句﹐用綴錦格「一以貫之﹐再斯可矣」﹐終覺不甚自然。故制謎當使古人就我﹐不當使我就古人。

「白」字射六才二句「一無成﹐百無成」﹐此亦舊謎也。余亦以「白」字射四書一句「舉一而廢百也」。人謂爲異曲同工。書中成句﹐可以爲謎者﹐什不過二三﹐其有完全巧合﹐不少假借者﹐每爲人先我而得﹐𨿽非剿襲﹐而無以解嘲。余以「白蓮」射《詩經》一句「匪用爲教」﹐自謂獨運匠心﹐後知是謎前已有之﹐但未識見於何書。或謂攺射二句「旣見君子﹐溫其如玉」亦可。

古文簡單﹐一字每有數解。如陣字通陳﹐沈字通沈﹐此其例也。以此制謎﹐用替代之意﹐頗亦不俗。「古文無陣字」射四子人名一「陳代」﹐此前人所制也。「古文無沈字」射射四子人名一「沈同」﹐「古文無閒字」射四書一句「一間耳」﹐此余所制也。又以「賈」字射新名詞「代價」﹐亦尙可通。

拆字兼會意者﹐意思若不顯豁﹐便無足觀。余以「買賣」二字﹐射《大學》一句「有土此有財」﹐初意亦佳﹐繼思無甚意味﹐以不醒也。更有以謎面用別解﹐而謎底復用拆字格﹐其謎𨿽佳﹐而疑障重重﹐令人無從捉摸。如以「魏武子」射《詩品》一句「不著一字」﹐人但知魏武子系人名﹐而知人中更有人也。若以「默聲」二字﹐射《詩經》一句「盧令令」﹐則更空費心思﹐絕無興味矣。

謎面以不矯揉造作爲佳﹐若能用古詩佳句﹐更覺雅致。謎底固不必字字推敲﹐但得渾寫大意足矣。余以「醉裏題詩字半斜」一句﹐射四書一句「狂而不直」﹐人謂僅有醉字斜字之意﹐其餘五字全行拋荒﹐不得爲佳謎。余曰﹕詩有詩眼﹐謎亦有謎眼。此詩之眼在一斜字﹐而斜字來源則醉字也﹐故著想只須就此二字﹐則全神自得。此可爲知者道﹐難與俗人言也。

以今人名制謎﹐甚覺新穎﹐然範圍太廣﹐當有限制。無名之人不可用﹐有名之人又易猜﹐姓名欲熟人之耳﹐又不欲使人一索卽得﹐此在觀其用意之隱顯矣。余以「蕭何韓信」射今人名「張繼」﹐到無深意﹐略加思索﹐便可脫口面出。與前人以「鉆穴隙相窺」射「張之洞」者﹐殆不可並論。後又以「五子登科」射今人名一﹐人有猜「伍廷芳」者﹐有猜「伍朝樞」者﹐其不知此事歷史者﹐且有猜爲滿人中之聯甲聯元﹐後亦爲雙熱揭去﹐蓋「應桂馨」也﹐此謎之妙﹐全在一應字。

謎用縮腳句法﹐最爲易猜﹐如前「張繼」一謎是也。人共知蕭韓張爲三傑﹐今有蕭韓而無張﹐則張繼在是矣。余又有如此者數謎﹐「政事冉有」射四書一句﹝解鈴﹞「子路共之」﹑「人民政事」射俗語一句﹝諧聲﹞「上墳﹝讀文﹞弗見土地」。前一謎中者甚多﹐後者人多不解﹐因此語爲杭諺﹐吳諺則爲下弗見土地﹐上下倒置﹐揭曉後羣相疑訝﹐余以繆蓮仙《文章遊戲》「杭諺集對」爲證﹐眾始無語。

綺語爲詞人所戒﹐若謎則屬遊戲性質﹐本無規範﹐然亦不可過褻。如以「處女看春宮」﹐射「他日我如此﹐必嘗異味」﹑「倒交」射「良人者所仰望而終身也」。今若此﹐用意𨿽佳﹐終覺不堪入目。若「和尙摸頭自思想」射「無分於上下乎」﹑「公與文姜至自齊﹐齊侯通焉」射「然則有同歟」﹐𨿽涉穢褻﹐而用意較隱﹐便看得過。余以「妓生兒」射四書一句「夫非盡人之子歟」﹑「嬌妻恃寵」射聊目二「小官人﹑愛奴」﹐亦尙不嫌唐突。至以「其妻與友私」射《書經》一句「朋淫於家」﹐亦嫌過褻﹐已棄之矣。

前淸官名制謎﹐佳者如「五代史」射「修撰」﹑「睅其目﹐皤其腹」射「狀元」﹐一有典實﹐便覺可觀。他如「一滴何曾到九泉」﹐射「祭酒」亦佳。近人有以「巧笑倩兮﹐美目盼兮」射一官名。用諧聲格「刑部右侍郎」﹝讀如「淫婆右視郎」﹞此實不足成謎。余以「十扣柴扉」射「遊擊」﹐人謂不佳﹐然余終自謂勝於「刑部右侍郎」十倍也。

謎以會意格爲上乘﹐其有一二閒字﹐不忍割愛者﹐則用升冠或脫靴格。至閒字過多﹐而用雙升冠或雙脫靴者﹐則割裂太甚﹐不成句法矣﹐然最劣者尙有解帶格﹐去其中間一字或二字﹐將一句截作兩段﹐古書何罪﹐而處以腰斬之極刑耶﹖余於升冠脫靴二格﹐偶一用之﹐解帶格則未敢效顰。且前二格亦至不得已用之﹐若可以用他句替代﹐寧捨此就彼。如「戽水」射四書一句「使老稚轉乎溝壑」﹐去一「使」字﹐若以攺射「溝澮皆盈」﹐未嘗不可。然終不若上句轉字之形容入妙。此不得已也。又「未除斬首之刑」射四書一句「不攺辟矣」﹐則上文地字﹐本可頓讀﹐卽不必自附於升冠格矣。

猜謎者與制謎者之心理﹐未必盡同﹐誤猜者彼必別有會心。若將其所誤之句﹐另換一面﹐亦往往可得佳謎。余以「天傾」射《詩經》一句「蕩蕩上帝」。人猜爲「上帝不寧」﹐余曰「上帝不寧」﹐乃「天翻」也。余年一而得雙矣。

余又以「項王帳下之歌」射《詩經》一句「吁嗟乎騶虞」﹐惜騶字不能易騅﹐不然﹐眞佳制也。然七騶六騶﹐本爲良馬﹐同音同解﹐尙可假借﹐不足病也。此謎人有猜爲「思馬斯作」﹐余曰﹐冷落美人矣﹐又有猜爲「作於楚宮」者。余曰﹐帳下非宮也。然此句固可制一佳謎﹐人問其面云何﹐余曰「細腰何自始」。

謎之佳者﹐有用典與白描二種﹐白描固難﹐用古而能化﹐亦非易事﹐余制謎甚多﹐而用典之謎﹐佳者實鮮。惟以「臥龍去後竟無人」射四書一句「遂有南陽」﹐爲愜心貴當之作﹐然人猶有謂其神气未足者﹐余亦不能自決也。

白描之妙﹐在不卽不離﹐恰到好處。太脫太混皆不可﹐傳神在个中﹐非慧心人不能領略也。余以「聾者傾耳」射《詩品》一句「如將有聞」﹐聽者爲之失笑。𨿽不敢自謂白描妙制﹐然不可謂非傳神之筆也。餘如「賴債」射《詩經》一句「借曰未知」﹑「浴堂」射四書一句「人潔己以進」﹑「共和眞假面」射四書一句「如彼其專也」﹐皆爲同人稱賞。

謎之用典者﹐固以現成爲佳﹐然亦有因過於現成﹐而反不見佳者。相差一間﹐最難識別。余以「無目者也」射《詩經》一句「不見子都」﹐現成則現成矣﹐所以不佳者﹐因無目者也一句之上文﹐與謎底僅差一字耳。又以「瓜蔓抄」射「執訊連連」﹐亦嫌其現成太過﹐不耐尋思。如以「孟徳至呂奢家」射《詩經》二句「乃造其曹﹐執豕於牢」﹑「賈母爲寶玉擇配」射四書一句「當在薛也」﹐則現成而不覺其過矣。

時事入謎﹐於遊戲之中﹐寓警惕之意﹐旣覺新穎﹐且可動人。余曾制得數條﹐如「淸廷退位算知幾」射古人名「豫讓」﹑「北兵過處盡成墟」射《詩經》一句「燕師所完」﹑「重逢燕市」射《詩經》一句「乃覯於京」﹑「誣爲亂黨」射《易經》一句「比之匪人」﹑「事機失敗走東洋」射古人名﹝捲簾﹞「夷逸」﹑「民國方興機忽挫」射外國人名「華盛頓」﹑「避居上海」射古人名「申不害」﹑「上海消息靈通」射古人名「申詳」。若將此種謎集成冊﹐非特可以一新耳目﹐亦國民之當頭棒喝也。

謎之用問答體者﹐最流利動目。如「哀公何人也」射「必宋之子」﹑「誰斬灞陵尉」射「夜遊將軍」。躍然而出﹐絕無阻隔﹐亦無停頓﹐其佳處在是。余亦仿制數謎﹐以「畫龍壁上誰畱稿」射《詩經》一句「厥艸維繇」﹐尙覺典雅。若以「班師誰肯竟和戎」射俗語一句「一相情願」﹐則稍遜矣。

謎之呆詮者﹐味同嚼蠟。然用意能深﹐出語不俗﹐亦足制勝。余嘗以自制之謎﹐入於呆詮一派者﹐自爲甲乙﹐如「飛蚨」射「錢起」﹑「亂嚼」射「胡齕」﹑「須囊」射「項橐」﹑「學鑲牙」射「習鑿齒」﹑「小做大」﹝升冠﹞射「以妾爲妻」﹑「未亡人」射「失丈夫」﹑「奉詔下獄」射「天命降監」﹑「嘉植」射「種之美者也」﹐此其最下者﹐以專用代字意粗語淺也。如「手足痿痺」射「股肱惰哉」﹑「郵差」射「函人」﹑「廬墓」﹝解鈴﹞射「居於陵」﹑「施不望報」﹝解鈴﹞射「費而隱」﹑「憎夫」射「不願乎其外」﹑「輕雷」射「薄言震之」﹐此其次者﹐以同用代字而心思較細也。如「寒深艸閣不開門」射「五月後廬」﹑「佳人作態故低頭」射「非直爲觀美也」﹐此二條一則言中有物﹐一則字裏傳情﹐與爲呆詮中之上品。又如「煙儈」射「小人懷土」﹑「憎暑」射「不長夏以革」﹐則爲會意格之完善者﹐不得謂之呆矣。

一字之謎﹐其住處每在於面而不在於底﹐最妙用成句﹐若稍附會牽彊﹐便不值一笑。余所最喜者﹐如「賦得偃武修文得閒字」射一「敗」字。「春雨連綿妻獨宿」射「一」字﹐可謂想入非非。如以「別四十年逢一夕」射「舞」字﹐則已嫌附會。余嘗以「兩山排闥送靑來」射「春」字﹐面現成而底直﹐可謂之不通。又以「新種竹多死」射「笑」字﹐拆開爲个个夭﹐底甚佳而面實出於杜撰﹐甚矣一字謎之難也。

謎有須形容者﹐形容得像﹐則滿紙盡是雲煙。亦有須體會者﹐體會得眞﹐則下筆不逾矩範。不可形容者而形容之﹐則爲畫虎不成﹐不可體會者而體會之﹐則爲隔靴搔癢。運用之妙﹐在乎一心﹐未可執一而論也。余嘗以「飛騎」射《詩經》一句「驅馬悠悠」﹐以悠悠二字形容飛字﹐的的入妙。次日復以「飛錢只作飛錢用」射四書二句﹐人以爲必仍如前條之形容飛字也。顧飛字殊難形容﹐四書中又少類似之句。作勢推敲﹐卒難破的。忽一人問曰﹕是否「勞之來之﹐輔之翼之」二句乎﹖余驟聞而奇﹐旣而失笑曰﹕子以勞字作勤勞解乎﹖則旣雲飛錢﹐乃不勞而獲﹐非勞以來之者也。有翼固能飛﹐又何以輔之耶﹖後又一人問曰「貨悖而入者﹐亦悖而出」是乎﹖余曰﹕子思想未差﹐而體會未細。只作二字﹐須著眼也。其人俯思良久﹐蹶然曰﹕今番是矣。「𨿽得之﹐必失之」。余笑曰﹕其至爾力也﹐其中非爾力也。

謎之取材﹐上至經史﹐下至稗乘﹐至無制限。余嘗以《聊齋》中事制謎無數﹐佳者僅得其二。一爲「踏肩之戲」射四書一句「己欲立而立人」﹐一爲「巧娘零涕」射《易經》一句「爲其嫌於無陽也」﹐爲字嫌字﹐無陽二字﹐妙造自然。又以《石頭記》葬花一回中寶玉對黛玉「誰知你總不理我﹐叫我摸不著頭腦﹐少魂失魄﹐不知怎樣才是」數語﹐射四書一句「賈請見而解之」﹐亦爲虛實兼到之作。

「智能與寶玉談情」射「君向瀟湘我向秦」﹐此謎余甚愛之。古詩中用瀟湘二字𨿽多﹐而可以代表顰卿﹐爲謎中之資料者﹐殊不易得。余有一謎﹐面爲「黛玉臨終有紫鵑」射唐詩一句「雁聲遠過瀟湘去」﹐𨿽或不及君向瀟湘句之自然﹐然亦不可多得者矣。

《聊齋》目錄﹐亦可制謎﹐惜其目無多﹐一覽易盡﹐以其少也故易猜。余以「春花」射《伍秋月》﹑「小勇」射《妾擊賊》﹑「三上弔」射《戲縊》﹐皆隨出隨揭﹐不耐人思。後以「久旱老農憂」射《向杲》《念秧》﹐人僅猜得《念秧》﹐上目或猜爲《雨錢》﹐或猜爲《焦螟》﹐杲字並不生僻﹐杲杲出日﹐讀過毛詩者﹐皆能憶之﹐而一時竟被瞞過﹐亦可笑也。又以「回文錦」射《蘇仙》《織女》二目﹐亦可﹐惜仙字不可通耳。

謎詩之佳者﹐實不多覯﹐以一詩須上下接气﹐不得斷續﹐故難能可貴也。前見《文章遊戲》中﹐載有二十餘首﹐然佳者甚少。余祗愛其二首﹐一云「十分嬌艷小吳姬﹐桃李叢中轉步時。猶憶朝來巫峽去﹐芙蓉被暖起身遲。」隱《百媚娘》《看花回》《夢行雲》《戀繡衾》四詞牌名。一云「洗硯臨池仿昔賢﹐陳編萬軸貯名山。轉嫌六籍皆糟粕﹐滴露研朱讀馬班。」隱「學士﹑尙書﹑經歷﹑典史」四官銜名。後見某氏筆記中某嫠婦所作隱《詩經》篇名數首﹐亦屬完全之作。余嘗賦春閨二絕﹐每首隱聊目四﹐一云「纖纖舞倦綠楊絲﹐風定餘花尙滿枝。繡罷拋鍼無个事﹐粉墻題徧斷腸詩。」隱《細柳》《小謝》《織成》《畫壁》﹔一云「一雙蝴蝶過墻東﹐睡醒幽歡事已空。一霎紅銷枝盡綠﹐低徊百舌罵春風。」隱《翩翩》《夢別》《葉生》《禽俠》。二詩揭曉時﹐或中其六﹐或中其七﹐無全中者。中其六者﹐誤第二首第三句爲《靑梅》或《小靑》﹐誤第四句爲《鳥語》也。中其七者﹐《葉生》未誤﹐而《禽俠》則仍誤爲《鳥語》也。不知此詩之妙﹐全在末句三妙﹐全在一罵字﹐百舌何爲而罵﹐爲花而罵也﹐爲花而罵﹐其爲禽也﹐不亦俠乎﹗

謎詩中一詩隱一物者﹐一句須有兩層意思﹐上下亦須接气﹐實爲詠物詩之有寄托者﹐非謎也。余前亦曾作十餘首﹐惜已失去﹐今可憶者僅三四耳。隱叉袋云「粒粒珍珠盡值錢﹐紛紛出口忍輕捐。漏卮四溢渾難塞﹐從此蒼生命倒懸。」隱走馬燈云「功名事業若捕風﹐紙上談兵气自雄。爲問寸心灰也未﹐他時會見泣途窮。」隱煙袋云「一官棄置冷如冰﹐熱不因人事未能。但使吹噓能借力﹐一經吐气便升騰。」隱折扇云「天生雅骨自玲瓏﹐能畫能書點綴工。畢竟捲舒難自主﹐只緣身入熱場中。」隱彈棉弓云「非琴非瑟亦非琶﹐也有聲從弦上聞。一曲從軍彈未畢﹐梅花如雪落紛紛。」隱畚箕云「隨奴逐婢太無才﹐作怪興妖是禍胎。慚愧十年空面壁﹐只今滿腹是塵埃。」予友趙子跂雄最擅此體﹐有古樂府數十首﹐僅記其四﹐隱鏡云「見面稱知己﹐背面便相忘。閱盡人千萬﹐無一知心郎。」隱算盤云「粒粒明珠在﹐難從掌上擎。相思苦無益﹐彈指已淸明。」隱花瓶云「生來卽碩腹﹐莫疑妾有身。生來愛插花﹐莫道妾懷春。」隱如意云「郎娶得美人﹐妾嫁得才子。長念結髮情﹐白頭永相矢。」再有七絕數著﹐謹記得其隱天平二句云「可憐較盡錙銖利﹐未享絲毫過一生。」守財奴見之﹐應爲淚下。

新名詞入詩﹐最爲討厭﹐然以之制謎﹐固未嘗不可﹐但求其佳﹐則亦甚難耳。余以「寒擁重衾冷半牀」射「團體」二字﹐自覺不佳。又以「好勇」射「愛力」二字﹐亦無意思。而猜者多誤爲「尙武」﹐以尙武與愛力較﹐猶覺彼善於此也。後余又思得一底﹐仍以「好勇」爲面﹐射「自由」二字﹐似較善也。﹝更生按﹕由﹐似作子路解﹞。

算學名詞制謎﹐較新名詞更難。然亦有現成者﹐余以「赤壁之役龐統有功焉」射「連鎖法」﹐可謂極端巧合。又以「旁觀者黑白分明」射「代數」﹐用系鈴格﹐思想較幻﹐亦佳制也。又以「小雪」射「微積」﹐亦尙切合﹐但易猜耳。

余友某君﹐七賢之流亞也。一日罷局後入某茶肆。余途與雙熱談虎﹐友問余曰﹕子能以雀戲制一謎乎﹖余曰﹕可。「當官鬥牌」射四書一句「堂堂乎張也」﹑「叉麻雀副副三臺」射四書一句「和無寡」﹑「打莊」射四書一句「遊必有方」﹐友稱極妙。雙熱攙言曰﹕第二條尙宜商酌﹐和無寡﹐未必副副三臺也﹐何不用諧聲格﹐攺射二句「必使反﹝讀番﹞之﹐而後和之乎」。余更有一謎﹐一句全用諧聲﹐「龍鳳對殺」射四書一句「使乎使乎」﹝四和四和﹞。人爲之拍掌。雙熱制謎﹐喜用諧聲格﹐詼諧調侃﹐洵有別才﹐余弗能及也。

前年餘與雙熱同客滬上﹐黃昏多暇﹐輒與之同遊馬路﹐風檐之下﹐雉妓雁行立﹐來謔﹝口字旁﹞來謔之聲不絕於耳。余曰﹕此聲可制一謎﹐射《詩經》一句﹐雙熱曰﹕莫非「雉鳴求其牡」乎﹖余曰是也。次日復過其處﹐則妓均不在。余曰﹕不知飛向何處去矣。雙熱曰﹕今日情形﹐亦可制一謎﹐射《詩經》二句。余問何語﹐雙熱曰「何其處也﹐必有與也」。

余又以新官名制數謎﹐「九尺四寸」﹝升冠兼解鈴﹞射「外交次長」﹑「魯陽戈」﹝諧聲﹞射「畱日大使」﹝讀「試」﹞﹐二謎均不甚自然。最佳者爲「庠者養也﹐序者射也﹐殷曰序﹐周曰庠」四句射「中校﹑上校」﹐眞有天造地設之妙﹐蓋孟子原文「校者教也」一句在中﹐「夏曰校」一句在上也。

謎之從正面著想者多呆滯﹐從對面著想者多空靈。余有數謎﹐如「女權發達從今日」射「自此賤丈夫始矣」﹑「喪家之犬」射「如窮人無所歸」﹑「孤雁」射「鴻則離之」﹑「八音須並奏」﹝解鈴﹞射「豈能獨樂哉」﹐皆從對面映出正面﹐故見爲佳。然如「勿迷信天帝」射「無曰髙髙在上」﹑「十月桃結子」射「不祥之實」﹑「花徑未曾緣客掃」射「不待三」﹑「余不茹素」射「吾何修」﹑「名哭生者取義安在」﹝解鈴﹞射「何爲其號泣也」﹐則𨿽從正面著想﹐其佳處亦有不可掩者。

今人稱妓女爲倌人﹐考倌字之義﹐主駕小臣也。商家呼傭爲堂倌﹐其爲稱等之僮僕之類﹐稱妓女爲倌人﹐賤之也。余嘗以「叫堂差」射《詩經》一句「命彼倌人」﹐按倌人二字﹐古籍中僅見於此﹐此謎人謂巧不可階。

用典之謎有二種﹐一爲明用﹐一爲暗用。明用者知其典實﹐卽不難揭曉﹐暗用者可以惑人﹐未必一時遂能想到。余嘗以「葛巾」二字爲面﹐射《詩經》一句﹐人明知其用典﹐而不知所用何典。諸葛亮﹐陶靖節皆與葛巾有關系﹐《聊齋》上亦有一葛巾﹐實則余所用者只有一典﹐而有同類者以惑之﹐致人思想紛歧﹐難以命中。此謎後亦自露底蘊﹐乃「可以濯罍」一句也。

謎之難猜者﹐不必艱深﹐亦不必曲折﹐但略使狡獪﹐便足令人隔膜一層﹐無從搠破。余以「借光」二字射俗語二句「風掃地﹐月點燈」﹐上句光字作虛用﹐下句光字作實用﹐揭曉後人始知其妙。

俗語入謎﹐能化俗爲雅﹐方是佳謎。若能用典﹐更爲難得。余以「接淅而行」射「沒淘成」三字﹐妙在淅字作漬米解﹐非已淘之米也。餘如「天火」射「自然而然﹑「黃泉路」射「魂靈經」﹑「『亠』加『二』」﹝造字﹞射「頓口無言」﹑「何用千金市駿」射「賤骨頭」﹑「不污污君」射「喫狗屎忠臣」﹑「把尿」射「虛張聲勢」﹐亦足以博一噱。

海虞方言﹐呼醋爲秀才﹐呼秀才爲酸醋罐頭。余制一謎﹐以「或乞醯焉﹐乞諸其鄰而與之」射六才一句「秀才人情」。自謂比之舊謎中以「芹儀」爲面射「秀才人情」者﹐較有趣味。或曰謎則佳矣﹐惜只有鄕人知之﹐他人不解也。余曰﹕他處卽不呼醋爲秀才﹐然酸秀才三字﹐則無人不知﹐亦可領會得之也。

古人名𨿽多﹐而一入謎中﹐卽易追索。以其字不多﹐非如書語之長短參差也。余以「袁子才一事不先人」射「晏嬰」﹑「家學淵源」射「文種」﹐前條有誤爲「子產」者﹐有誤爲「徐子」者﹐後條有誤爲「公孫述」者﹐有誤爲「祖可法」者﹐並無深意﹐而人猶多誤﹐然則余謎殆不佳耳。

拆字格欲求其佳﹐與會意格實無分難易。蓋字𨿽分拆﹐而語气亦須渾成﹐過於瑣碎﹐𨿽巧毋取。如「往來無白丁」射「問管仲」﹐拆開的「門口个个官中人」﹐瑣碎欲死﹐而鄙俚不堪﹐覺得滿紙江湖气﹐非讀書人吐屬矣。余所制之謎﹐此格頗多﹐而愜意者則無幾。如「門」射《詩經》二句「吁嗟闊兮﹑不我活兮」﹑「吉居」射《詩經》一句﹝系鈴﹞「予手拮據」﹑「个」﹝繁體字﹞射《禮記》一句「寡人固」﹑「塗」射四書一句「半塗﹝加土﹞而廢」﹑「丿丨」射四書一句「一介不以與人」﹐此數則余自謂尙非拆字先生之常談也。

雙熱左足微有疾﹐同人戲呼之爲吳跛。曩年遊學蘇臺時﹐與同學數人﹐相聚於茶寮﹐有名濯漢者﹐戲言曰﹕余有一謎﹕「闔廬傷將指」射今人名一。眾共視雙熱而大笑曰「吳跛」。雙熱若不注意者﹐徐言曰﹕余亦有一謎﹕「楊妃洗兒」射今人名一。眾方尋思﹐名「濯漢」者已面赤遁去。己欲侮人而反爲人侮﹐然雙熱亦可謂謔而虐矣。

八年前余肄業某師範時﹐課暇戲將同學姓名﹐制爲文虎﹐約得三十餘人﹐一時哄動全校﹐惜今已遺忘淨盡。如「此吾家千里駒也」射「宗之駿」﹑「秋月不圓」射「方鑑」﹝其人字月秋﹞﹑「舊臣」射「陳弼」﹑「凱旋」射「歸勝」﹑「雌伏不甘猶有待」射「時雄飛」﹑「道他是夢裏虺蛇卻變作眾中騏驥」射「姚人駿」﹑「對策」射「陳謨」﹑「子昂畫」時「馬圖」﹐此皆當時同學以爲可誦者﹐故今猶能憶之耳。

去年餘遊蘇臺﹐適某處出燈﹐某友嬲餘同往﹐至則觀者如堵。余信目一覽﹐類多易解﹐如「午後賞荷」射《詩經》一句「未見君子」﹑「鬼」射《詩經》一句「西方之人兮」﹑「淮陰祠」射《詩經》一句﹝捲簾兼解鈴﹞「王假有廟」﹑「旅館」射《詩經》一句「有客宿宿」﹑「廁所」射四書一句「人皆掩鼻而過之」﹑「於是閏三月」射六才一句「乃更殘春」﹑「狀元歸去馬如飛」射四書一句﹝捲簾﹑解鈴﹞「奔而殿」﹑「紙虎」射四書一句「射不主皮」﹑「白牡丹」射四書一句「素富貴」﹑「項羽」射古人名一﹝捲簾﹞「王霸」﹑「內助」射古人名一「息夫躬」﹑「我是俗人」射書名一《爾雅》﹑「吾欲辟土地朝秦楚蒞中國而撫四夷也」﹝捲簾﹞《一統志》。未及半小時﹐爲余等二人揭去者已過半數﹐余友曰﹕君子不欲多上人﹐盍去休。余方欲行﹐忽見末有一條大書「民權民立中華」射《詩經》一句﹐贈品極重。余問主事者曰「君殆隸共和黨籍乎﹖」其人傲然答曰「是也。」余曰「然則此謎余猜得矣。『匪報也』一句是否﹖贈物請君自取。君亦風雅士﹐而亦參以黨見﹐寧不令騷人齒冷耶﹖」其人大慚若無所容﹐余亦一笑而別。

海虞市有一種小報﹐名《七日報》﹐每星期發行一次。余戲制一謎﹐面爲「申包胥卒得秦師」下注射新流行物一﹐人都不解。是日適值該報發行﹐賣報者髙聲喚賣﹐往來座間﹐眾人摸耳撓腮﹐亦無聞而覺悟者。余不覺失笑﹐此謎若下注射報名一﹐則一搠卽破矣。

近來士人﹐競言新學﹐幼時熟讀之四書五經﹐不知拋往何處。猜謎時搜索枯腸﹐異常艱苦﹐竟有挾帶書本﹐隨翻隨射者﹐屢翻不得﹐則喃喃詈制謎者之狡惡﹐余頗厭之﹐卽出鉛筆戲書一條云「翻書射謎仍弗中」射四書一句﹐粘於諸謎之後﹐懷書者踉蹌遁。余謎之底﹐乃「習矣而不察焉」一句也。

吾鄕姚屺瞻先生﹐文章品望﹐名重一時﹐著述之暇﹐亦喜爲文虎之戲﹐所制多戛戛獨造﹐不落恆蹊。幼時聞老父傳述﹐惜余貧於記憶﹐已盡模糊﹐只記其一﹐面爲「心星」二字﹐射《禮記》一句「旦牽牛中」﹐此爲何等心思。拆字格殆無有能出其右者。先生又善滑稽﹐一日與暱友龐某﹐互相嘲戲。龐曰﹕我願伐淇園之竹﹐以之編籃。先生問何爲﹐龐曰﹕搖子搖孫﹝姚搖同音﹞。先生曰﹕我願得靈王之獒﹐使之守戶。龐問何爲﹐先生曰﹕防賊防彊盜﹝龐防同音﹞。談吐風生﹐鍼鋒相對﹐亦前輩之風流佳話也。

「和尙與生員口角」射一「賞」字﹐頗妙。且此事確有故實﹐昔有一秀才讀書僧寺﹐問曰﹕禿驢的禿字如何寫法。僧曰﹕秀才的秀字掉轉腳來便是。聞者絕倒﹐此人爲僧侮也。淸康熙時吳兆霖者﹐爲名臣吳文襄之子﹐能詩喜書﹐知名於世。偶遊金山寺﹐僧不爲禮﹐後知爲吳﹐仍出聯乞書﹐撰聯贈之曰「鳳來禾下鳥飛去﹐馬到蘆邊艸不生」﹐蓋隱「禿驢」二字也。僧不知而爲之裝潢﹐懸於禪室﹐見者罔不匿笑﹐此僧爲人侮也。卽以謎論﹐鳳馬一聯﹐當爲拆字格之佳制。

謎中用算術者﹐每多巧制。如「十惡不赦」射「鞭七人貫三人耳」﹑「二九不是十八﹐三八不是二十四﹐四七不是二十八﹐五六不是三十」射「其實皆什一也」﹐巧思綺合﹐各擅勝場。余嘗仿後條制一謎爲「二五不是十﹐三四不是十二」﹐射《詩經》一句「其實七兮」﹐用意相同﹐然文章貴能別開生面﹐印板爲之﹐其何能免於依樣畫葫蘆之誚哉。

友人爲餘言﹐有一佳謎﹐爲某名士近制。面爲「九頭鳥」射《詩經》二句「鳲鳩在桑﹐其子七兮」。余曰﹕此非近制也﹐王荊公《字說》新成﹐東坡嘲之曰﹕以竹鞭馬爲篤﹐以竹鞭犬如何可笑。又曰﹕鳩字從九從鳥﹐亦有證據﹐《詩》曰「鳲﹨﹨﹨鳩在桑﹐其子七兮」﹐和爺和娘恰是九个。此東坡戲言﹐而彼拾以爲謎﹐實無足道也。

吳語擲骰得全色者﹐謂之渾成。此偶然巧遇﹐非常可擲得者也。有人以「紅渾成」﹝卽四全色﹞射四書一句「赤之適齊也」﹐齊也二字﹐直爲渾成二字下一鐵板注腳。余謂此謎之巧﹐殆亦如全色之難遇也。余嘗以「一二三四六」射《千家詩》一句「才有梅花便不同」﹐用意亦佳﹐而謎面殊不成句法。

友人顧某﹐以「死戒家人勿哭」射四書一句「終不可諠兮」。諠字誤作喧﹐同人貽爲笑柄。余曰﹕余就彼意再進一層﹐以「人死是哭不活的」射《千家詩》一句「一滴何曾到九泉」﹐渾寫大意﹐自然緊湊。

好句難雙﹐作詩且然﹐況謎乎。然竟有之﹐如「馬上相逢無紙筆﹐憑君傳語報平安」射「吾斯之未能信子說」﹐天然扣合﹐得機得勢﹐眞神乎其技矣。余以近人詩「旅囊如洗長途杳﹐心怯登臨不敢前」射四書二句「𨿽欲勿用﹐山川其捨諸」﹐人亦謂爲二難﹐然余終嫌其神气未足。

前人有以千家詩全首制成一謎﹐𨿽有巧思﹐實無深意。如「滴滴篤篤激激閣閣寂寂寞寞必必剝剝」射「黃梅時節家家雨」一首。「一个一樣一个一樣」射「獨上江樓思悄然」一首。一揭破眞不值一笑﹐余以「花國共和」射「願教靑帝常爲主」﹑「兩不相連又是兩相連」射「斷續聲隨斷續風」﹐嘗鼎一臠﹐自有餘味。彼以全首爲底者﹐未免吞多嚼弗爛矣。

「挾矢則矯矯﹐騎馬則驕驕。若非周郎妙計﹐險被嫁了曹操」﹐此紀韻卿與喬松圃相謔之言也。若以爲謎﹐較之以「一个跳﹐一个叫。一个大﹐一个小。一个喫人﹐一个喫艸」射「騷」字者﹐雅俗之相去﹐爲何如哉。

吾鄕蔣若峯先生﹐亦前輩中風流士也。距今十餘年前﹐有無錫人某﹐來客於虞﹐時有茶肆名儀鳳園者﹐燈虎極盛﹐某亦書一條於後﹐面爲「捉姦」二字﹐射《詩經》一句。數日後諸謎皆已揭去﹐惟此條獨畱。某大笑﹐謂海虞爲先賢故里﹐胡無一讀書人也。於是遞增其贈品﹐至數十金。若峯先生聞之大怒﹐謂其子孟谷曰﹕是人狂妄已極﹐此謎余早猜得爲「不遂其媾」四字耳。余以語傷於雅﹐不欲輕出諸口﹐子往言之。彼勿謂秦無人也。孟谷欣然往﹐盡取其贈﹐其人懊喪而去。此事孟谷爲余兄嘯亞言。

﹝《談虎偶錄》全文畢﹞

