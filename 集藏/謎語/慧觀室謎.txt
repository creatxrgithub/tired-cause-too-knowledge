慧觀室謎話

﹝民國﹞周效璘著

謎語爲文章遊戲之一種﹐至近時而益工﹐然必以成語射成語方爲上乘。如﹕絕代有佳人﹐射《左傳》句一﹕美而無子﹝一﹞。請代弗許﹐遂謀作亂﹐射《詩經》句一﹕不能旋反﹝二﹞。紐扣兒松﹐衣帶兒解﹐怎不回過臉兒來﹐射《左傳》句一﹕袒而示之背﹝三﹞。辭家見月兩回圓﹐射四書句一﹕望望然去之﹝四﹞。焉哉乎也﹐射四書句一﹕失之哉鮮矣﹝五﹞。千里鶯啼綠映紅﹐射《書經》句一﹕不邇聲色﹝六﹞。農服先疇之畎畝﹐射四書句一﹕耕者不變﹝七﹞。粉香膩玉搓咽項。射《詩經》句一﹕有鶯其領﹝八﹞。渾成大方﹐無一字無著落﹐的是正派。

謎語以斷章取義而能傳神阿堵中爲最巧﹐然此境實不易得。如﹕無人不道看花回﹐射四書句一﹕言遊過矣﹝一﹞。子食於有喪者之側未嘗飽也﹐射《左傳》句一﹕見靈輒餓﹝二﹞。管仲不死﹐射《左傳》句一﹕其亡也忽焉﹝三﹞。乍相逢記不眞嬌模樣﹐射《詩經》句一﹕乃生女子﹝四﹞。花落知多少﹐射《易經》句一﹕中心疑者其辭枝﹝五﹞。蕭相國更秦法﹐射四書句一﹕何莫出斯道也﹝六﹞。待先生如此其忠且敬也﹐射四書句一﹕吾其爲東周乎﹝七﹞。一彎新月﹐射唐詩句一﹕此曲只應天上有﹝八﹞。皆具有別解﹐工巧無倫。謎語上乘﹐斷推此種。

又有傳神之謎﹐表裏呼應﹐有一唱三嘆之致。如﹕王荊公讀《辧姦論》有感﹐射《詩經》句二﹕吁嗟洵兮﹐不我信兮﹝一﹞。燕子樓弔古﹐射唐詩句一﹕關張無命復何如﹝二﹞。如諸葛武侯者後有幾人哉﹐射《左傳》句一﹕大都不過三國之一﹝三﹞。荷盡已無擎雨蓋﹐射《詩經》句一﹕至今爲梗﹝四﹞。囊撲二弟﹐射六才子句二﹕悶煞我也哥哥﹐悶煞我也哥哥﹝五﹞。植璧秉圭﹐乃告太王﹑王季﹑文王﹐射六才句一﹕說哥哥病久﹝六﹞。字字傳神﹐吻合無間﹐洵屬巧不可階。

謎語傳神之作﹐往往虛籠大意﹐不能字字有著﹔以予所聞如﹕曰予未有室家﹐射《左傳》句一﹕是謂我不成丈夫也﹝一﹞。何所聞而來﹐射四子句一﹕無聲無臭至矣﹝二﹞。遂令天下父母心不重生男重生女﹐射四書句一﹕自此賤丈夫始矣﹝三﹞。字字有著落﹐而神情躍躍紙上﹐可謂奇絕。

文章本天成﹐妙手偶得之﹐謎語亦然﹐其表裏巧合﹐恰如天造地設。如﹕玄都觀裏桃千樹﹐射六才句二﹕將一座梵王宮﹐化作武陵源﹝一﹞。書中自有顏如玉﹐射六才句二﹕幾見珠圍翠繞﹐不出黃卷靑燈﹝二﹞。問姓驚初見﹐稱名憶舊容﹐射《左傳》人一﹕趙衰﹝三﹞。雙眼花翎﹐射《史記》句一﹕羽亦重瞳子﹝四﹞。如此巧合﹐實不多見。

謎語有格﹐所以濟思路之窮也。至不得已而用格﹐惟捲簾﹑系鈴﹑解鈴可用﹐余則槪無取焉。其捲簾格之佳者如﹕涇原兵作亂﹐射四子句一﹕非爲人此泚﹝一﹞。左右諫陸抗服藥﹐射四子人一﹕子叔疑﹝二﹞。是解鈴格之佳者如﹕周赧避債﹐射《書經》句一﹕今王其如臺﹝一﹞。到江吳地盡﹐射四書句一﹕近之則不孫﹝二﹞。倉猝呼名﹐射《詩經》句一﹕或不知叫號﹝三﹞。是系鈴格之佳者如﹕吳市吹簫第一聲﹐射四子句一﹕方圓之至也﹝一﹞。重整師旅率之而前﹐射四子句一﹕將以復進也﹝二﹞。此外如白頭﹑玉帶﹑立雪﹑升冠﹑折腰﹑脫靴等﹐均牽彊無味﹔至梨花﹑雙升冠﹑雙折腰等格﹐更每下愈況矣。

謎語以典雅爲貴﹐不可乞靈於僻典。如﹕漢宣帝故劍之詔托詞也﹐射《書經》句二﹕人惟求舊﹐器非求舊﹝一﹞。常以劍左右沛公﹐射《書經》句一﹕保邦於未危﹝二﹞。狄天使元夜奪昆侖﹐射《詩經》句一﹕以望復關﹝三﹞。爲子明遲我十年作相﹐射四子句一﹕坐以待旦﹝四﹞。殷之太史執簡力爭﹐射四子句一﹕與其弟辛﹝五﹞。防風骨﹐射字一﹕轉﹝六﹞。運典自然﹐洵爲讀書人吐屬﹐絕非枵腹者所能從事。

謎語又有從推測處著想者﹐如﹕魯提轄拳打鎭關西﹐射四書句一﹕不知者以爲肉也﹝一﹞。殷浩書空悒悒而卒﹐射《詩經》句一﹕實函斯活﹝二﹞。設想之新﹐栩栩欲活﹐可稱絕調。

謎語表裏以一字嵌一字最爲呆板﹐然亦有佳者。如﹕釣猴頂牛﹐射唐文句一﹕勾心鬥角。𨿽關合字面而仍有流動之致﹐此種頗不易得。

人各具一理想﹐往往同一謎語而取徑不同﹐其拱橋亦復無軒輊。如四書之「必表而出之」句﹐有以「疹」字爲面者﹔有以「諸葛武侯興師伐魏」爲面者。如四書之「文公與之處」句﹐有以「鱷魚南遷於海」爲面者﹔有以「從吾遊者﹐李翺﹑張籍其尢也」爲面者。如四書之「三分天下有其二」句﹐有以「揚州明月」爲面者﹔有以「子建才得八斗」爲面者。如《詩經》之「鴛鴦在梁」句﹐有以「驚倒珍珠﹐嚇退琥珀」爲面者﹔有以「孟光舉案」爲面者。各杼機軸﹐不爲苟同﹐皆極其妙。

謎語運思﹐取徑極廣。𨿽眼前瑣事﹐亦可用之。如﹕「十」射四書句一﹕中人以下﹝一﹞。一二三﹐射六才句一﹕數著腳步兒行﹝二﹞等。俗不傷雅﹐亦可備一格。

謎語用字畫增減之法﹐亦饒有巧思﹔若集湊而成﹐反無意趣。如﹕「佯」﹐射四書句二﹕何可廢也﹐以羊易之﹝一﹞。「胭」射四書句二﹕人𨿽欲自絕﹐其何傷於日月乎﹝二﹞。乾無首畫坤無土﹐射四書句一﹕此天地所以爲大也﹝三﹞。天然巧合頗有意趣。至如﹕「翟」射《詩經》句一﹕日出有曜。「八」射四書句一﹕無上下之交也。「宗」射四書句一﹕言其上下察也。已無意味矣。至「銘」射四書句二﹝不連﹞﹕去其金﹐必得其名。勉彊湊合﹐毫無道理。此類謎語﹐不如不作之爲愈也。

謎語運典﹐所以寄其巧思﹐非與古人作家譜。乃竟有專從此著想者﹐如﹕武成﹐射《書經》句一﹕文子文孫﹝一﹞。甘茂﹐射志目一﹕羅祖﹝二﹞。此類縱極工巧﹐已無意味﹐況未必工巧乎。

鴛鴦格亦謎語之一格﹐然不易佳。如﹕虎鼓瑟﹐射諺一﹕對驢操琴﹝一﹞。子蘭﹐射《左傳》句一﹕將與寺人柳比﹝二﹞。芍藥欄前午夢成﹐射六才句一﹕恰對菱花樓上曉妝罷﹝三﹞。

謎語有極有奇趣者﹐如﹕用昭信股票捐官﹐射《詩經》句四﹕云不可使﹐得罪於天子﹐亦云可使﹐怨及朋友。此見於南方某報﹐可謂謔而近虐矣。

丁酉戊戌之交﹐吾邑某君﹐曾以西學﹑西政諸故實編成謎語﹐射四書經書﹔又以外國地名﹑人名等爲裏﹐而表取材於經史故實。張掛數日﹐無問津者﹐彼時風气不開如此。實則此類謎語絕非深奧﹐如﹕由華盛頓至倫惇﹐射《詩經》句一﹕美如英﹝一﹞。父慈子孝兄愛弟敬﹐射外國地名一﹕倫惇﹝二﹞。後又閱《小說報》載此類謎語甚夥。如﹕華盛頓初生﹐射《書經》句一﹕誕作民主﹝三﹞。魯無君子者斯焉取斯﹐射外國人名一﹕阿里士多徳﹝四﹞之類﹐余則不復省記矣。

張文襄督粵時﹐出謎語一﹕「瀟」射《詩經》句一﹕謂有射得者﹐授以優差﹐聞終無人射得。吾友薛少卿聞之笑曰﹕此射「秉心塞淵「也。薛君巧思如此﹐惜彼時不得一試其技耳。

昔潘文勤以臣東鄰有女窺臣已三年矣﹐射唐詩句一﹕媵以吉金數事﹐直可數百金。出月餘﹐竟無人敢問津者。後爲江南一士人所射得﹐蓋總是玉關情也。運實於虛﹔饒有佳趣。

遂安毛會侯有七言絕句十六首﹐每首各自爲題﹐每句隱四書人名一﹐而不出《孟子》書中﹐洵爲謎界別開生面也。詩錄下﹕

太平樂

虎旅歸來已罷兵﹝畢戰﹞﹐關梁無禁任遙徵﹝許行﹞﹔

九重天子稱仁聖﹝王良﹞﹐異獸趨朝負輦行﹝象﹞。

春閨

春日問花花解語﹝桃應﹞﹐兒家庭樹綠楊多﹝子柳﹞﹔

東鄰相對憐嬌小﹝西子﹞﹐爭比椒房艷若何﹝宮之奇﹞。

贈友

綠柳陰中點絳紅﹝楊朱﹞﹐良材勝任棟方隆﹝杞梁﹞﹔

少年意气皆堪托﹝子襄﹞﹐一諾何妨縞紵通﹝然友﹞。

歸田樂

垂楊枝上漏春光﹝泄柳﹞﹐歸去來辭獨檀長﹝晉文﹞﹔

從此塵勞皆頓歇﹝長息﹞﹐素絲良馬爲誰忙﹝綿駒﹞。

凱歌

節屆陽和萬匯蘇﹝景春﹞﹐降藩歸化效前驅﹝王順﹞﹔

北門鎖鑰推良佐﹝司城偵子﹞﹐絕域從今按版圖﹝貉稽﹞。

嘲一家棋低

滿院棋聲暑气收﹝弈秋﹞﹐乃翁局敗少機謀﹝公輸子﹞﹔

君家季父還猶豫﹝子叔疑﹞﹐爲語兒童且自休﹝子莫﹞。

王會圖

美玉無瑕輯瑞同﹝白圭﹞﹐岐丰佳气慶雲中﹝周霄﹞﹔

從天產下鱗虫長﹝龍子﹞﹐兩道祥光一色紅﹝丹朱﹞。

少年行

廣廈髙堂俠少遊﹝屋廬子﹞﹐更偕同輩結綢繆﹝曹交﹞﹔

端居忽覺雄心起﹝莊暴﹞﹐慈鳥居然一网收﹝烏獲﹞。

湯餅會

將逢彌月祝無災﹝浩生不害﹞﹐繡褓殷勤擁抱來﹝愼子﹞﹔

諸子生兒皆長大﹝公孫衍﹞﹐含飴最喜是初孩﹝曾元﹞。

感舊

弦管聲調豹袖鮮﹝樂正裘﹞﹐當年遺迹幾推遷﹝陳代﹞﹔

南樓淸興原如此﹝庾公之斯﹞﹐卻喜勞塵久已捐﹝陳辛﹞。

宮怨

夜永雞鳴漏未收﹝景丑﹞﹐官家沈醉百無憂﹝王驩﹞﹔

蛾眉一色誰相讓﹝顏般﹞﹐南院光輝對院幽﹝北宮黝﹞。

春怨

欲絕良緣美自窺﹝成覸﹞﹐檀郎年少好丰姿﹝子都﹞﹔

爲伊消瘦腸回轉﹝脊環﹞﹐細數更籌夜半知﹝時子﹞。

嘲村學究

身長九尺皓須眉﹝髙叟﹞﹐俯首長如持滿時﹝戴盈之﹞﹔

村塾全然無約束﹝師曠﹞﹐任兒攜幼浴淸池﹝子濯孺子﹞。

村居

中男驅犢向前村﹝牧仲﹞﹐須避南山百獸尊﹝陽虎﹞﹔

更與諸兒相對語﹝告子﹞﹐年來齒落復生根﹝易牙﹞。

客況

岹峣西嶽接西京﹝華周﹞﹐天際冥鴻物外情﹝飛廉﹞﹔

莫道途遙頻顧僕﹝百里奚﹞﹐衰年負荷托勞生﹝戴不勝﹞。

家慶

舊事追思陟鼎臺﹝陳相﹞﹐長男濟困散家財﹝孟施捨﹞﹔

紵更傳遲暮添丁好﹝晏子﹞﹐疑是籛鏗攺姓來﹝彭更﹞。

以不相涉之語以甲射乙﹐或呼應得神﹐或字字貼切﹐非胸有轆轤﹐未易語此。昔人謂詩有別才﹐非關於學﹐若謎語殆純恃別才與。二十年前﹐此風最盛﹔以余所聞前輩謎語﹐可傳者如﹕詩思在驢子背上﹐射《詩經》句一﹕有懷於衛﹝一﹞。「鵲」射六才句二﹕定然是神鍼法炙﹐難道是燕侶鶯儔﹝二﹞。「及」射四子句一﹕無人乎子思之側﹝三﹞。韓信祠﹐射《易經》句一﹝捲簾兼解鈴﹞﹕王假有廟﹝四﹞。相去萬里人絕路殊﹐射唐詩句一﹕不與武陵通﹝五﹞。金烏玉兔﹐射唐詩句一﹕萬古雲霄一羽毛﹝六﹞。輕減了小腰圍﹐射《詩經》句一﹕帶則有餘﹝七﹞。浙江潮﹐射四書句一﹕越人關弓而射之﹝八﹞。武功縣﹐射諺一﹕一个將軍一个令﹝九﹞。靑蚨飛去復飛來﹐射《左傳》句一﹕遂爲母子如初﹝十﹞。孟施捨似曾子﹑北宮黝似子夏﹐射唐詩句一﹕動如參與商﹝十一﹞。聾子耳朵虛設﹐射《詩經》句一﹕不聞亦式﹝十二﹞。此類甚夥﹐一時不能記憶﹐謎語至此﹐嘆觀止也。賦得偃武修文得閒字﹐射字一﹕敗﹝一﹞。正月小﹑二月小﹑三月小﹐射字一﹕人﹝二﹞。此天然巧合﹐別具匠心。後人踵其意而爲之﹐意味索然矣。如﹕短笛無腔信口吹﹐射《左傳》句一﹕猶有八人﹝三﹞。此襲偃武修文之式。春雨連朝妻獨宿﹐射字一﹕一﹝四﹞。此襲正月小之式。皆勉彊湊合﹐毫無意致﹐近日此類甚多﹐味同嚼蠟﹐亦何苦而爲之。

謎語射書一章﹑詩一首者不多見。以余所聞有﹕一个一樣﹐一个一樣﹐射唐詩一首﹕「獨上江樓思悄然」四句。「令」射四書一章﹕「太師摯適齊」一章。皆渾寫大意﹐籠括得住﹐尙不失爲佳制。

謎語之佳者多無心得之﹐若彊題就我﹐必無佳制。嘗見廟會時﹐有以會名作謎面者﹐或做成戲單式﹐園名﹑腳色﹑戲目﹑茶資﹐無一不備。射志目若干﹐或藥名若干﹐自以爲新奇可喜矣﹐殊不知此爲謎語之下乘﹐表裏萬無適合之理﹐蓋先有謎面﹐勉尋謎裏﹐依稀仿佛﹐卽不易得﹐況恰合乎。

近又有以格編在謎面中者﹐如﹕惹得朱顏笑白頭﹐射四書句一﹕每人而悅之。此以每字代美﹐實白頭格也。𨿽可備一格﹐究無大意趣。

謎語有從對面著想者﹐如﹕南內月孤明﹐射四書人名一﹕北宮黝﹝一﹞。於我何薄﹐射《詩經》句一﹕俾爾單厚﹝二﹞。人在人情在﹐射《詩經》句一﹕逝不相好﹝三﹞。惟正之供﹐射《左傳》句一﹕弗納於邪﹝四﹞。此亦可備一格。

射人名之謎﹐易成而難巧﹐然佳者亦絕夥。如﹕荒村雨露眠宜早﹐旅店風霜起要遲﹐射漢人一﹕息夫躬﹝一﹞。妝罷低聲問夫婿﹐畫眉深淺入時無﹐射古人一﹕商容﹝二﹞。君王若問妾顏色﹐莫道不如宮裏時﹐射時人一﹕陳其美﹝三﹞。皆渾成大方。

自東籍移譯﹐新名詞輸入﹐頗盛行於文學界中﹐而用於作謎語者亦漸漸有之。如﹕劉備自領荊州牧﹐射代表。唐順宗以廣陵王純爲太子﹐射預備立憲之類﹔惟佳者不多。

京城刀剪鋪以王麻子爲最著名﹐有人用以編作謎語者。卽﹕眞正開創第一家王麻子老鋪﹐射《詩經》句一﹕實始剪商。字字貼切﹐饒有奇趣。

聞友人談謎語數則﹐構思之奇﹐得未曾有。如﹕宮辟疑赦其罰六百鍰﹐射諺一﹕有錢有勢﹝一﹞。笑拈髭須問夫婿﹐射《書經》句一﹕汝何生在上﹝二﹞。酒鉆﹐射唐詩目一﹕出塞曲﹝三﹞。「佛」射物一﹕站人洋錢等﹐洵匪夷所思。

謎語之難著手者﹐莫如《百家姓》及《韻目》。《百家姓》句多不成話﹐《韻目》以一數目字綴一字﹐猶難貼合。以余所見《百家姓》謎語之佳者如﹕襟上杭州舊酒痕﹐射﹕印宿白懷﹝一﹞。興徒兵以攻萑苻之盜盡殺之﹐射﹕太叔申屠﹝二﹞。君命召﹐射﹕司徒司空﹝三﹞是。《韻目》之佳者如﹕望之儼然﹐射﹕二蕭﹝四﹞。三失伍﹐射﹕十一隊﹑八齊是。如此恰當﹐實不易得。

志目之謎語﹐前人名作甚夥﹐發揮殆盡。以余所聞如﹕買絲繡作平原君﹐射﹕織成﹑翩翩﹝一﹞。藺相如完璧歸趙﹐射﹕保住﹑連城﹝二﹞。猶有童心﹐射﹕大人﹑象﹑小人﹝三﹞等。皆有意致。

卦名爲數僅六十四﹐難作而易猜。如﹕白衣渡江﹐射﹕蒙﹑師﹑旣濟。舟中之指可掬也﹐射﹕晉﹑師﹑旣濟。眾賓望之以爲神仙﹐射觀﹑泰﹑同人﹑旣濟。卦名隱語﹐只好如此﹐不然﹐太難著筆矣。

長面謎語射物或猜物﹐余最不擅長﹐蓋其詞句難工﹐而其意義又須用聲東擊西之法﹐不可沾沾於迹相也。如﹕小窗明亮受薰風﹐恰對著蔚藍天雲霧把這小苗條身兒掩映﹐越顯得嬌滴滴一點脂紅﹐射物一﹕定南鍼。一縷輕絲一縷愁﹐心如蕉葉捲難抽﹐東君不惜吹噓力﹐憔悴朱顏亦白頭﹐射物一﹕紙枚等。頗能工切。

謎語以落落大方爲上乘﹐最忌有餖飣气。如﹕在天願作比翼鳥﹐在地願爲連理枝﹐射《書經》句一﹕欲並生哉﹝一﹞。馬上相逢無紙筆﹐憑君傳語報平安﹐射四書句二﹕吾斯之未能信﹐子說﹝二﹞。紅顏未老恩先斷﹐斜依薰籠坐到明﹐射四書句一﹕不宿怨焉﹝三﹞。岸容待臘將舒柳﹐山意衝寒欲放梅﹐射劇目一﹕快活林﹝四﹞。云物不殊鄕國異﹐射《易經》一﹕天一地二﹝五﹞。皆極渾成﹐尢爲傑構。

黃絹幼婦﹐爲謎語之濫觴﹐彼時能解之者﹐卽足使人驚嘆。以今日之謎語較之﹐其巧拙深淺﹐殆不可道裏計矣。大抵學力聰明﹐今不如古﹐機巧變詐﹐古不如今。作謎語者﹐非心思機巧﹐不易工切。所以凡百學術皆退化﹐而謎語獨進化歟。

詩鐘﹑射復﹑謎語﹐皆文戲也。余最不長於詩鐘﹑射復﹐而於謎語則酷好之。憶十七﹑八歲時﹐每逢上元節必張燈數日﹐以恣娛樂﹔忽忽二十年﹐恍如隔世事。舊日謎語﹐遺忘大半。今尙憶及者如﹕徳行﹑言語﹑政事﹑文學﹐射四書句一﹕其徒數十人﹝一﹞。蠶妾在其上以告姜氏﹐射《詩經》句一﹕桑者泄泄兮﹝二﹞。旣不能令又不受命﹐是絕物也﹐射《詩經》句一﹕聊可與娛﹝三﹞。使文種乞糴於吳﹐射《書經》句一﹕越其罔有黍稷﹝四﹞。重借春陰奏綠章﹐射四書句一﹕將復爲發棠﹝五﹞。典史﹐射四書句一﹕文猶質也﹝六﹞。帝如廁心動過柏人而去﹐射四書句一﹕危邦不入﹝七﹞。月明偸弄紫雲簫﹐射《龍文鞭影》句一﹕亮方管樂﹝八﹞。鴻飛冥冥﹐射四書句一﹕習矣而不察焉﹝九﹞。移其粟於河內﹐射《詩經》句一﹕以就口食﹝十﹞。余則不復省記矣。

《兩般秋雨庵》載謎語甚夥。如賦得偃武修文﹐正月小﹑二月小﹑三月小等﹐已錄入謎話矣。外尙有﹕太史公下蠶室﹐射《琵琶記》句二﹕畢竟是文章誤我﹐我誤妻房﹝一﹞。似曾相識燕歸來﹐射《書經》句一﹕永不忘在王家﹝二﹞。幺二三四六﹐射唐詩句一﹕才有梅花便不同﹝三﹞。工巧絕倫﹐饒有奇趣﹐余可等諸自鄶矣。

謎語取徑範圍極廣﹐社會事事物物﹐無不可收羅入謎。有書一謝箋式者如﹕書謹登﹐茶食敬璧謝﹐金人緘再拜﹐射諺語二﹕受看不受喫﹐少說話多磕頭。可謂想入非非。

前輩傳述之謎語﹐佳者甚夥惟不知作者何人。其射六才句者如﹕眼花落井水底眠﹐射﹕又是昏昏沈沈的睡﹝一﹞。時俗不親迎﹐射﹕如今竟是獨自歸﹝二﹞。萬慮皆空﹐盤膝打坐﹐射﹕全不想腿兒相壓﹝三﹞。兩个兒童捉柳花﹐射﹕對面搶白﹝四﹞。君取於吳爲同姓﹐射﹕夫人只一家﹝五﹞。步庾子山原韻﹐射﹕酬和他淸新﹝六﹞。其射四書句者如﹕佛法無邊﹐射﹕弗去是也﹝七﹞。筆下千言家徒四壁﹐射﹕辭富居貧﹝八﹞。於予與何誅﹐射﹕我無言責也﹝九﹞。在南山之側﹐射﹕則見其倚於衡也﹝十﹞。舉爾所知﹐射﹕必熟而薦之﹝十一﹞。其射《詩經》句者如﹕白蓮﹐射﹕匪用爲教﹝十二﹞。人交久則敬衰﹐射﹕不如友生﹝十三﹞。塞翁吟﹐射﹕思馬斯作﹝十四﹞。文章自古無憑據﹐但願朱衣暗點頭﹐射﹕靡神不舉﹝十五﹞。其射《書經》句者如﹕鴛鴦被﹐射﹕鰥寡無蓋﹝十六﹞。欲有謀焉則就之﹐射﹕王來自商﹝十七﹞。杜撰﹐射﹕自作不典﹝十八﹞。其射《左傳》句者如﹕竹外一閒僧﹐射﹕君子不欲多上人﹝十九﹞。江漢以濯之﹐秋陽以曝之﹐皜皜乎不可尙已﹐射﹕若猶未也﹝二十﹞。知﹐射﹕其左善射﹐其右有辭﹝二十一﹞。其射唐詩句者如﹕智能合寶玉說相思﹐射﹕君向瀟湘我向秦﹝二十二﹞。比其反也﹐射﹕來從楚國遊﹝二十三﹞。其射古文句者如﹕諸峯羅列似兒孫﹐射﹕山有小口﹝二十四﹞。其射《龍文鞭影》句者如﹕齊姜醉遣晉公子﹐射﹕灌夫使酒﹝二十五﹞。其射古人名者如﹕若猶未也階之爲禍﹐射﹕申不害﹝二十六﹞。皆卓然可傳之作。

時事入謎﹐近頗盛行。余有﹕膠州灣﹐射四書句一﹕據於徳﹝一﹞。甲午之役﹐射《詩經》句一﹕我日構禍﹝二﹞。此亦可備一格。

謎語以運實於虛爲上乘。如﹕施恩不求報﹐射四書句一﹕賜也何敢望回﹝一﹞。須去當面商議﹐射四書句一﹕樊遲退見子夏曰﹝二﹞。未有徵引﹐不敢縱談﹐射四書句一﹕處士橫議﹝三﹞。並皆佳妙。

增損格之謎語﹐余最不喜。前輩傳述射六才句者數則﹐尙近自然。如﹕「亥」射﹕一時半刻﹝一﹞「掠」射﹕半推半就﹝二﹞。「禽」射﹕會多離少﹝三﹞。「炙」射﹕斜月殘燈﹝四﹞。「缸」射﹕使人離缺﹝五﹞。皆有意致。

射劇目之謎語﹐可傳者甚夥。如﹕管仲以其君霸﹐晏子以其君顯﹐射﹔醜表功﹝一﹞。鮑叔不以爲我怯﹐知我有老母也﹐射﹕戰北原﹝二﹞。一年容易又秋風﹐射﹕反西涼﹐射四書句一﹕百般紅紫鬥芳菲﹐射﹕羣英會﹝四﹞。皆佳。吾邑李芹香先生有謎語一﹕臣朔長九尺餘﹐亦奉一囊粟﹐錢二百四十﹐臣朔饑欲死﹐射唐詩句一﹕本以髙難飽。典雅巧合﹐不可多得。

吾邑孟曉■﹝馬風﹞所撰謎語﹐可傳者甚多。余只記其一則﹕合徳專寵﹐射《易經》句一﹕有他不燕。余則不復記憶矣。

西國故實﹐用作謎語者究不多見﹐余有﹕木乃伊術﹐射六才句一﹕畱得形骸在﹝一﹞。黑奴﹐射四書人一﹕林放﹝二﹞。可錄者止此。

吾有鳳臺薛少卿先生爲謎界之巨子﹐所撰謎語皆有獨到之處。如﹕未亡人﹐射四書句一﹕𨿽有存焉者寡矣﹝一﹞。聲如鼎沸﹐射四書句一﹕若湯則聞而知之﹝二﹞。名花傾國兩相歡﹐射四書句一﹕人悅之好色富貴﹝三﹞。桃李春風墻外枝﹐射四書句一﹕皆不及門也﹝四﹞。水土﹐射四書句一﹕遠人不服﹝五﹞。老人曰﹕孺子可教也﹐射四書句一﹕願畱而受業於門﹝六﹞。回也屢空﹐射《詩經》句一﹕天方艱難﹝七﹞。熟精《文選》理﹐射《詩經》句一﹕昭明有融﹝八﹞。再索得男﹐射《詩經》句一﹕子孫繩繩﹝九﹞。霍去病卒﹐射《禮記》句一﹕疾止復故﹝十﹞。杜預拜徵南將軍﹐射《左傳》句一﹕疇昔之羊子爲政﹝十一﹞。星落秋風五丈原﹐射古文句一﹕則報劉之日短矣﹝十二﹞。至東城乃有二十八騎﹐射唐詩句一﹕羽人稀少不在傍﹝十三﹞。六月旣望﹐射六才句一﹕調顏色已經半載﹝十四﹞。「煙」射六才句一﹕廚房近西﹝十五﹞。今日之宴可稱雅集﹐射六才句一﹕這席面眞乃烏合﹝十六﹞。皆有巧思。有標一「亼」字﹐射四書句二﹕旣不能令又不受命﹔有人易之以﹕嬖人有臧倉者沮君﹐君是以不果來也。論者嘆賞以爲後勝於前﹔實則前者平板﹐似不如後者之流走﹐惜尙有數字無處安放﹐未免爲美中之憾耳。

射字之謎語佳者頗夥。如﹕圍墻半掩酒家旗﹐射「涸」字。咳﹐豎子不足與謀﹐射「翡」字。八千子弟﹐射「翠」字。皆不失爲大方。最俗惡者如﹕上不在上﹐下不在下﹐不可在上﹐豈宜在下﹐射「一」字。左看十八﹐右看十八﹐總共六八四十八﹐射「校」字。徒弄虛鋒﹐毫無意味﹐令人生厭。《百家姓》之「索咸籍賴」句有以「叔代侄坑債」爲表者﹐涉想之奇﹐令人絕倒。

射詞牌之謎語﹐余最喜﹕稚子敲鍼作釣鉤﹐射﹕漁父家風﹝一﹞。願教靑帝常爲主﹐射﹕戀芳春﹝二﹞。其餘可傳者不多。

《燈謎源流考》一篇﹐不知何人所作﹐徵引博詳﹐原原本本﹐誠傑作也。古時謎語異常膚淺﹐以今日觀之﹐殆不值識者一噱﹔益以見人心機警﹐後人勝於前人矣。卽如嶽陽樓壁題虫二二字﹐人多不解﹐有人釋爲風月無邊﹐當時遂互相驚奇﹐甚至有驚爲仙筆者﹐其荒誕可笑如此。

謎語取材於說部故實者如﹕魯提轄拳打鎭關西﹐智能合寶玉說相思﹐已膾炙人口矣。此外尙有﹕哼哈二將﹐射六才句三﹕一个這壁﹐一个那壁﹐一遞一聲長吁气﹝一﹞。生不忍以家政累之﹐仍自欲自任﹐女又不肯﹐經紀彌勤﹐射唐詩句一﹕還歸細柳營﹝二﹞。大哥許假一捨﹐我先至矣﹐射《詩經》句一﹕作兄弟方來﹝三﹞。均渾成大方。

「乜」射四書八句﹕子路率爾而對曰﹕是也﹔夫子莞爾而笑曰﹕非也﹐直在其中矣﹐是也﹐今也則亡﹐何足算也。此直是作文﹐不是謎語﹔竟有嘆賞者﹐殊不可解。

射外國地名﹑人名之謎語﹐不甚多見。有人傳述﹕夏侯霸歸漢﹐射外國地名一﹕維也納﹝一﹞。余有夫蜀都者﹐蓋兆基於上世﹐射外國地名一﹕古巴﹝二﹞。百犬吠聲﹐射外國人名一﹕廬騷﹝三﹞。得放手時且放手﹐射外國人名一﹕該撒﹝四﹞。此外如﹕父慈子孝兄愛弟敬及魯無君子者斯焉取斯﹐已錄入謎語中﹐玆不復述。

慧觀室謎話

