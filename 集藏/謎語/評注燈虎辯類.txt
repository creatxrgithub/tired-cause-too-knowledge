評注燈虎辯類

﹝近人﹞謝會心編次

評注燈虎辯類嶺東鳳城謝會心編次

自序

晉杜預曾謂﹐王濟有馬癖﹐和嶠有錢癖﹔其對武帝也﹐自謂有《左傳》癖。余觀古今士癖多矣﹐有癖於詩﹐有癖於酒﹐有癖於書畫琴碁﹐有癖於山水金石。推之七情六欲﹐三教九流﹐又各隨性近而成癖。好拙訥如﹐余自問固無所能﹐亦無所好﹐獨於隱語廋詞轉同嗜癡之癖。噫﹐是余之惑矣。

回憶弱冠﹐體羸多病﹐以故少讀書而專事休養﹐然猶弗能勿藥。永晝無聊﹐惟閱雜誌報章﹐藉資消遣。間有徵射隱語﹐輒把玩不置﹐竭慮搜尋。無他﹐適投所好也。彎弓弋中﹐喜躍欲狂﹐倘或未得竅要﹐力索苦思﹐幾忘餐寢。綿綿縷縷﹐至勞父兄譴責﹑戚友規勸﹐反而自思﹐明知無益﹐而腦筋所系﹐猶眷眷不去諸懷。噫﹐是又余之惑矣。越數稔﹐賤軀差幸無恙﹐當圖謀生活﹐輕減父兄負擔。顧嗜好性成﹐公暇猶不忘私淑孔楊。迨寒假旣釋仔肩﹐更邀同志三五互相擊射以博聯歡﹐蓋儼然一小團結之俱樂部也。當夫春宵秋夕﹐裏閈商燈﹐聞輛欣然往乃。不惜費心力﹑耗精神﹐通宵達旦﹐僅得多少獎酬品歸﹐而給與兒童作玩具。噫﹐是眞余之感矣。𨿽然士癖分也﹐患在弗專耳。鍾子期聆聽辧志﹐李堪吉得句投囊﹐癖也然。非專精﹐烏能成癖﹐若陶謝﹑若嵇阮﹐王龔宋趙﹐負聲望於當時﹐更流傳於後世﹐豈偶然哉。

燈虎爲文藝美術之一﹐魏晉以還﹐士君子恆樂道之﹐其辭文﹑其旨遠﹐莊諧雅俗靡弗備焉﹔詭譎詼奇﹐無不賅也。凡事事物物﹑形形色色﹐大而包乎天地之外﹐小而極諸纖芥之微。故《易》系辭有云﹕通則變也。彼莫明玄妙者﹐無惑乎視若等閒﹔惟致力於斯﹐轉以圭臬奉之。昔京兆沈太侔纂修國學﹐萃篇《燈虎》﹐特居一例焉。顧或者曰「雕虫小技﹐大雅弗爲﹐子更方之國粹﹐毋乃儗不於倫。」余曰「燈虎固非國粹﹐而經史子集﹑詩古文詞﹐由會心人爲之媒介﹐因而彼此互通語气神情。聲音笑貌﹐緣以契合﹐非國粹耶﹖」。

余廿年來采錄古今成著﹐曁附拙作夥矣。乃拔其尢﹐竊爲評注﹐務使簡明透闢﹐俾閱者若鑑澄淵。旣脫稿﹐繕書成帙﹐備置案頭﹐暇輒披覽﹐若數家珍。日者某君過從﹐旣許可復慫恿付槧﹐以公同好。余深韙其言﹐勿敢私爲珍祕﹐爰述巓末﹐且志余癖。

嶺東鳳城謝會心謹識

評注燈虎辯類法門目錄嶺東鳳城謝會心編次

法門卷上

六書原理

象形

會意

諧聲

指事

假借

轉注

正面關映

反面擊射

對面寫照

旁面推敲

兩面夾擊

倒裝回顧

拆面就底

拆底就面

題面頓讀

底句頓讀

法門卷下

題面別解

底句別解

兩扇連鎖

一串念珠

白描寫眞

刻畫傳神

題面疊字同義

題面疊字異義

底句疊字同義

底句疊字異義

跟上下文擊動

問答

底句申明通義

底句自明抵消

箋注別解

吳楚方言

轉捩

形容圈讀

飛白

勘誤

故意犯底

回避底字

切音

通韻

審辧形似

增損離合

賦體

評注燈虎辯類格式目錄嶺東鳳城謝會心編次

卷首緒言

曹娥

蘇黃

捲簾

回文

系鈴

解鈴

移鈴

脫靴

遺珠

鴛鴦

加冠

納履

嵌腰

白頭

粉底

玉帶

梨花

連環

蝦須

燕尾

展翼

斷錦

筠墊

墊巾

墊足

剝蕉

玉版

落帽

登樓

螺旋

雙鉤

垂柳

折柳

徐妃

摘徧

折巾

折屐

連珠

轉珠

廬山

亥豕

重門

雜俎附錄

外江謎名稱之由來

畫中有謎

倒裝法當確定見解

燕瘦環肥

姓所同﹐名所獨

自鄶以下

假面具

張燈邀福

詩鐘體

只履

跋

法門卷上

六書原理

《周禮注》﹕「保氏教國子先以六書。一曰象形﹕象形者﹐畫成其物﹐隨體詰詘﹐日月是也。二曰會意﹕會意者﹐比類合誼﹐以見指撝﹐武信是也。三曰諧聲﹕諧聲者﹐以事爲名﹐取譬相成﹐江河是也。四曰指事﹕指事者﹐視而可識﹐察而見意﹐上下是也。五曰假借﹕假借者﹐本無其字﹐依聲托事﹐令長是也。六曰轉注﹕轉注者﹐建類一首﹐同意相授﹐考老是也。」按﹕此法極古。制謎者恆準此爲胚胎﹐至變化多方﹐莫可窮詰﹐神而明之﹐存乎其人可耳。

象形

遠樹兩行山倒影﹐輕舟一葉水平流【慧】

《東坡志林》﹕「味摩詰之詩﹐詩中有畫﹔觀摩詰之畫﹐畫中有詩。」余於此作﹐直換言之「謎中有畫」。

遠樹疏林饒畫意﹐髙山流水足相思【灃】

按﹕此則對於成法﹐善能脫胎﹐卽景懷人﹐俱臻神妙。

花經半落猶翻片﹐月己微斜尙十分【蔣】

透辟玲瓏﹐字字工穩﹐縫滅鍼綫。巧奪天衣。

明月半依云腳下﹐殘花猶落馬蹄前【熊】

成竹在胸﹐信手拈來﹐頭頭是道。

淺艸遮牛角﹐疏籬露馬蹄【蕪】

象形畢肖﹐調對極工。

竹疏宜入畫﹐樹少不成村【彭】

活潑渾成﹐旣無鍼綫痕迹﹐措詞亦復俊逸。卽以詩論﹐亦佳句也。

落花人獨立﹐微雨燕雙飛【倆】

成面天然﹐兩「入」字饒有畫意﹐可稱神品。

竹外一枝斜更好【介】

按﹕題面系東坡《詠梅》詩。謎底「介」字。大部分象畫竹﹐﹝指「个」字﹞餘一左引﹐猶云曲折更美好也。

滄洲滿壁畫演山【虐】

晉﹟顧愷之博學有才气﹐仕桓溫。嘗官虎頭將軍﹐人稱「顧虎頭」。又嘗於士武禪師屋壁畫滄洲之景。故云。

雨餘山色渾如睡【雪】

按﹕謎底「雪」字﹐下半象形倒山。故能回合題面「渾如睡」。恰巧此一部分﹐連綴「雨」後﹐尢見刻畫之妙。

入云破月來花弄影【能】

「云破月來」﹐扣合猶屬淺顯﹐至「花弄影」象形兩「匕」﹐更覺非夷所思。

一枝斑管累棋抨【簫】

按謎底「簫」字﹐由「筆」字納入「片爿」﹐蓋「片爿」象棋枰﹐「筆」扣斑管。妙在用「累」字結合﹐甚覺自然。

聞道哥哥亦畫眉【說】

按﹕謎底「說」字拆作三部﹕八﹐象形畫眉﹔兄﹐會意哥哥﹔言﹐扣合聞道。妙從對面寫出。尢見逼眞。

勢如破竹【不】

《畫學通考》﹕「無个不成竹」。按﹕「不」字形休﹐其勢如破「竹」也。

疏林掛斜暉【東】

按﹕疏林斜暉﹐均由謎底東字。拆作一「木」﹑一「日」﹐以取象形。妙有「掛」字刻畫﹐極佳﹗

山山惟落暉﹝四書﹞【出曰】

按﹕題面一語﹐本王績詩。底句「出」字指點「山山」﹐「曰」字象形落暉。以日落與初日均較大也。

蜻蜓點水【則是幹澤也】

按﹕底句「幹」象蜻蜓。蓋蜻蜓當點水時﹐尾必向下以沾濡也。而「澤」字亦映帶得到。

蝴蝶過墻【亦運而已矣】

按﹕底句「亦」象蝴蝶﹐蓋蝴蝶當運動飛行時﹐四翅必開展也。回應題面「過墻」二字﹐尢見典雅。

會意

子陵釣於富春﹝《詩經》﹞【羔裘逍遙】

漢﹟嚴光﹐字子陵。髙隱不仕﹐耕於富春山下。前臨富春江﹐江側有灘曰嚴陵瀨。子陵嘗披羔裘釣於其處。按﹕底句「逍遙」二字﹐扣題處極得不脫不黏之妙。

吳蹶由對楚子【卜云其吉】

《左傳》﹕「楚子伐吳﹐吳子使其弟蹶由犒師。楚人執之﹐將以釁鼓。王使問焉﹐曰﹕『女卜來吉乎﹖』對曰﹕『吉。寡君聞君將治兵於敝邑﹐卜之以守龜﹐龜兆告吉。曰﹕克可知也』。」按﹕回合題面「對」字﹐極有气勢。

東西爲阡﹐南北爲陌【衡從其畝】

題面二語﹐見《風俗通》。宋﹟朱熹曰「阡之爲言千也﹐溝澮衡而畛道亦衡﹐則溝間千畝﹐澮間千夫﹐而畛道爲阡矣。陌之爲言百也﹐遂洫從而涇塗亦從﹐則遂間百畝﹐洫間百夫﹐而涇塗爲陌。由正義會意﹐運典扣合﹐語气神情﹐直恰到好處。

艷友【贈之以芍藥】

宋﹟曾端伯以十花爲十友﹐各爲之詞﹕「茶靡韻友﹐茉莉雅友﹐瑞香殊友﹐荷花靜友﹐巖桂仙友﹐海棠名友﹐菊花佳友﹐芍藥艷友﹐梅花淸友﹐梔子禪友。」按﹕底句「芍藥」便會意「艷友」﹐妙有「贈之」等字﹐更融會全神。

輕減了腰圍【帶則有餘】

《列女傳》﹕「母憂慼﹐帶圍減尺」。按﹕帶圍猶腰圍也。旣雲輕減﹐則下垂當然有餘。

虎子﹝《易經》﹞【取彼在穴】

《漢書》班超使西域謂其官屬曰「不入虎穴﹐不得虎子。當今之計。獨有乘夜攻虜﹐虜可殄滅也」。不著題字﹐而全會意旨﹐是謂神明於法﹐不爲法囿也。

穆贏登臺﹝《左傳》﹞【將自焚也】

《左傳》﹕「秦獲晉侯以歸……穆姬聞晉侯將至﹐以大子犖﹑弘與女簡﹑璧登臺而履薪焉。注﹕穆姬﹐秦穆公夫人﹐卽晉獻公烝於齊姜以生者。」按﹕表裏關合﹐務從來歷上會意﹐適得返虛入渾之妙。

怎不回過臉兒來【袒而示之背】

《西廂記》﹕「我將你鈕扣兒松﹐我將你羅帶兒解﹔蘭麝散幽齋﹐不良會把人禁害﹐哈﹐怎不回過臉兒來﹖」按﹕裏面相扣﹐已極園滿。一「怎」字更傳出如許口吻﹐無數神情﹐眞覺耐人尋味。

將軍不負腹﹐腹負將軍耳【肉食者無墨】

宋大將軍黨進﹐食鮑捫腹。嘆曰「我不負汝」。左右曰「將軍不負腹﹐此腹乃負將軍」。按﹕左右之隱諷﹐可謂善於諧謔。由作者用以擊動底句﹐而當時言外之意﹐至此豁然。

壁中絲竹﹝四書﹞【孔氏之遺書出】

《尙書﹟序》﹕「魯恭王欲壞孔子舊宅以廣其宮﹐升堂聞壁中金石絲竹之音﹐乃不壞宅﹐以經魯承之」。或云﹐於壞壁中得古文《尙書》及《禮記》《論語》《孝經》﹐凡數十篇。據此﹐則底句「遺書」二字較有來歷。

有左史在【非禮勿動】

《周禮﹟春官》有太史﹑內史。太史卽左史﹐內史卽右史。後世記天子言動者﹐謂之起居注﹐動則左史記之﹐言則右史記之。按﹕底句「非﹑勿」等字﹐互相呼應﹐用以扣合題面。虛神環繞。而實理亦渾括其中。

吹箎【其次致曲】

《詩經》﹕「伯氏吹塤﹐仲氏吹篪」。注﹕伯爲長﹐仲次之。塤﹑篪﹐俱樂器。按﹕題面僅用「吹篪」扣合「其次」﹐自然喫緊。

鉏麑觸槐【主忠信】

《左傳》﹕「晉靈公無道﹐趙宣子驟諫﹐公患之﹐使力士鉏麑刺之。宣子盛服將朝﹐尙早﹐坐而假寢﹐麑嘆曰﹕『不忘恭敬﹐民之主也。賊民之主不忠﹐棄君之命不信。有一於此﹐不如死也』。遂觸庭槐而死」。按﹕鉏麑觸槐﹐系顧全忠信。會意「主」字。有毅然決然﹐無俟躊躇之想。

呂不韋爲秦丞相【內則父子﹐外則君臣】

秦陽翟大賈呂不韋賈於趙時﹐莊襄王質於趙﹐以不韋計得歸嗣位。以不韋爲相﹐封文信侯。初﹐不韋納邯鄲姬﹐有娠﹐因獻於莊襄王。後生子政﹐卽始皇也。按﹕呂不韋於始皇﹐君臣也。而始皇系其所生﹐則君臣實父子也。洞悉此中來歷﹐表裏相關﹐今人不禁忍俊。

範增舉玦者三【臣固知王之不忍也】

《史記》項王畱沛公宴於鴻門﹐範增數目項王﹐舉所佩玉玦以示之者三﹐項王默然不應。增旣出﹐謂項莊曰「君王爲人不忍」。按﹕底句「知﹑不忍」等字﹐由於「舉玦者三」體會出來﹐關映處最得神韻。

百川東之【水無有不下】

我國大川﹐多發源於西北之髙原﹐分之爲江淮河漢﹐皆曲折東流而入於海。

讀劉禪傳【然後知生於憂患而死於安樂也】

後漢﹟劉禪於長板坡當憂患之際﹐遇趙雲救護而得生。後鄧艾入蜀﹐賫玉璽降。及至洛陽﹐受司馬昭封﹐爲安樂公﹐尋死亡。按﹕底句「生於憂患﹐死於安樂」系貼在劉禪身上﹐「然後知」等字﹐更體會到己讀傳略﹐語意尢見密切。

車笠盟﹝《漢書》﹞【貧賤之交不可忘】

《拾遺記》﹕君乘車﹐我戴笠﹐他日相逢下車揖﹐我乘馬﹐君步行﹐他日相逢馬當下。分明來歷﹐關映底句﹐自然力透紙背。

蔣詡捨中久無羊求﹝古文﹞【三徑就荒】

漢﹟蔣詡捨中特辟三徑﹐惟羊仲﹑求仲與之遊。裏面扣合。極饒韻致。

袖裏乾坤【包乎天地之外】

《西遊記》﹕孫行者鬧五莊觀﹐偸人參果。那鎭元仙忽地使个袖裏乾坤的手段﹐在云端裏把袍袖輕輕一展﹐把四僧一袖籠住。按﹕底句「包乎﹑外」等字﹐得涵蓋之神。

挑燈閒讀牡丹亭【光照臨川之筆】

《牡丹亭》爲四傳奇之一﹐系明臨川人湯顯祖著。表裏相扣。洵屬自然。

入門而問諱﹝《詩品》﹞【語不欲犯】

《管子》「入境而問禁﹐入國而問俗﹐入門而問諱」。按﹕先問而後語﹐「不欲犯」等字自然透露。

殷洪喬不作寄書郵【與之沈浮】

晉﹟殷羨﹐字洪喬﹐爲豫章太守。都人寄書百餘函﹐至石頭城下﹐悉投之水曰「浮者自浮﹐沈者自沈﹐殷洪喬不能作致書郵」。悉付流水﹐不計沈浮﹐會意慷慨不羈處。極見輕靈。

山國用虎節﹐澤國用龍節【載同其符】

《周禮》﹕「凡邦國之使命﹐山國用虎節﹐澤國用龍節」。按﹕符節以竹長六寸﹐書所敇命於上﹐分之各執其一﹐合之以證徵驗。

紅樓夢﹝五言詩﹞【髙枕石頭眠】

《石頭記》一書﹐全是夢境﹐摹寫當時富貴繁華﹐婦女起居﹐多系紅樓﹐故又名曰《紅樓夢》。

季札掛劍﹝五言詩﹞【交情贈寶刀】

《史記》﹕吳季紮初使﹐北過徐。徐君好季紮劍﹐口弗敢言。季紮心知之﹐爲使上國﹐未獻。還﹐至徐﹐徐君已死﹐乃解其寶劍﹐系之徐君冢樹而去。

說築傅巖之野惟肖【當與夢時同】

殷髙宗夢得傅說。旣覺﹐乃圖形命人求之。果得說築於傅巖之野。惟肖﹐遂舉以爲相。

折梅逢驛使﹐寄與隴頭人【遠樹帶行客】

晉﹟陸凱與範曄友﹐偶謝孚至長安﹐道經隴頭﹐折梅一技﹐口拈一絕﹐以寄曄﹕「折梅逢驛使﹐寄與隴頭人。江南無所有﹐聊贈一枝春」。

鄭人得鹿【翻疑夢裏逢】

《列子》﹕鄭人有薪於野者﹐遇駭鹿﹐禦而擊之。旣斃﹐恐人見之也﹐遽而藏諸隍中﹐覆之以蕉﹐不勝其喜。俄而遺其所藏之處﹐遂以爲夢焉。底面看似無關﹐而洞悉來歷﹐神理自然透澈。

小艸﹝七言詩﹞【回頭不似在山時】

《世說》﹕謝安始有東山之志﹐後就桓司馬﹐時有饋公遠志者。公以問謝曰「此藥何一物二稱﹖」時郝隆在座﹐應聲答曰「此甚易解﹕處則爲遠志﹐出則爲小艸」。謝有愧色。

一覽眾山小【欲舒老眼無髙處】

唐﹟杜甫《望》嶽詩﹕「岱宗夫如何﹖齊魯靑未了。……會當淩絕頂﹐一覽眾山小。」

柳絮才【惟解漫天作雪飛】

晉﹟謝道蘊有才辯﹐與叔安宴於家。俄而雪下﹐安曰「大雪紛紛何所似」。道蘊之兄朗曰「撒鹽空中差可擬」。道蘊曰「未若柳絮因風起」。

知白守黑【點點楊花入硯池】

《老子》﹕「知其白﹐守其黑﹐爲天下式﹐常徳不忒﹐復歸於無極。」按﹕題面黑白。緊扣硯池與楊花。而知宇等字。復能會意全神。

个中消息【說與旁人渾不解】

按題面一語﹐猶云「此中消息」也。表裏關映﹐意極空靈﹐亦極渾脫。「渾不解」三字﹐寫照題面﹐傳神直透秋毫。

詩賦甘棠【樹木猶爲人愛惜】

《國鳳﹟召南》篇﹕「蔽芾甘棠﹐勿翦勿伐﹐召伯所茇」﹐詩共三章。解﹕召伯循行南國﹐以布文王之政﹐或捨甘棠之下﹐後人思其徳﹐故愛其樹﹐因賦此詩。

羅雀掘鼠【升天入地求之徧】

唐玄宗天寶十四年﹐安祿山反﹐時許遠爲睢陽太守。賊將攻之﹐張巡入城﹐助遠死守。糧盡﹐至羅雀掘鼠﹐煮鎧弩以食。

此嵇侍中血﹐勿浣也﹝曲牌﹞【惜紅衣】

晉﹟嵇紹累官至侍中。會河間成都二王舉兵﹐紹從惠帝與王戰於蕩陰﹐侍衛皆潰﹐惟紹以身衛﹐遂被害﹐血濺禦衣。事定﹐左右欲浣﹐帝曰「此嵇侍中血﹐勿浣也」。

史湘云憨眠芍藥茵【醉花陰】

《石頭記》「湘云臥於山石僻處一个石蹬子上﹐業經香夢沈酣。四面芍藥花飛了一身﹐臉和衣襟上皆是紅香散亂。」

打兔﹝《西廂記》﹞【圍住廣寒宮】

月中免魄﹐處廣寒宮。旣云打兔﹐當於廣寒宮外圍住也。

花底捉迷藏【遮遮掩掩穿芳徑】

《致虛閣雜俎》﹕「唐明皇與玉眞好戲於月下﹐以錦帕裹目﹐互相摸捉﹐謂之捉迷藏。」今小兒多爲此戲。按﹕底句「遮遮掩掩」等字﹐形容得妙。

金屋貯嬌【穩住侍妾】

漢武帝幼時﹐景帝曰「兒欲得婦否﹖」曰「欲」。景帝之姊長公主指其女曰「阿嬌好否﹖」曰「若得阿嬌﹐當以金屋貯之」。按﹕裏面關映。由故實參透活用﹐語气神情﹐極見細膩。

幾度呼童掃不開【花篩月影】

宋﹟蘇軾《花影》詩﹕「重重疊疊上瑤臺﹐幾度呼童掃不開﹔剛被太陽收拾去﹐卻教明月送將來。」注﹕花影重疊﹐映於瑤臺﹐比小人髙位。掃不開﹐言𨿽有直臣﹐攻之不去。太陽落﹐花影無﹐猶神宗崩﹐熙丰立﹐小人俱謫。明月升﹐花影復﹐言宣仁崩﹐小人復進。

鵲【定然是神鍼法灸﹐難道是燕侶鶯儔】

戰國﹟扁鵲受禁方於長桑君﹐善鍼灸術﹐因以醫名世。按﹕題面「鵲」字一面﹐作「扁鵲」看﹐便會意上句﹔一面作「烏鵲」看﹐便會意下句。神妙處直如雙管齊下。

歐陽子聞秋聲而有感【悶殺讀書客】

宋﹟歐陽修《秋聲賦》﹕「歐陽子方夜讀書﹐聞有聲自西南來者﹐悚然而聽之﹐曰﹕『異哉﹗』」﹝以下詳見本文﹞

出山泉水濁﹝古國名﹞【吐谷渾】

唐乾元二年﹐杜甫在秦州作。司馬相如《長門賦》﹕「夫何一佳人兮﹐步逍遙以自虞。」此爲陳皇后見廢而作﹐詩題第五解﹕「在山泉水淸。出山泉水濁」。

我定教發落這張紙﹝外國人名﹞【達爾文】

《西廂記》﹕「我定教發落這張紙。我將舌尖上說詞﹐傳你簡帖裏心事﹐管教那人來探你一遭兒。」按﹕題面「張」字﹐踏實張生﹐底句「爾」字﹐照顧自不空泛。

二月春風八月云﹝花名﹞【剪秋羅】

《歲時記》春風如剪﹐秋云似羅。注﹕如剪﹐謂其銳利也﹔似羅﹐猶云疏薄也。

手植三槐﹝藥名﹞【預知子】

宋﹟王祐有大功於朝﹐而不得相。謂人曰「吾不做相郎必做」。乃手植三槐於庭。曰「吾子孫必有爲三公者」。後其子旦果相。

楊枝一滴徧灑大千﹝藥名﹞【濟眾水】

《法華經》﹕「觀世音菩薩﹐玉淨瓶中貯甘露﹐植楊枝。憫世人之苦難﹐以楊枝蘸甘露﹐徧灑大千。一切眾生﹐得蒙救護。

諧聲

彼此姻緣恰並頭【韻】

按﹕謎底「韻」字﹐系一「音」一「員」。諧聲﹐音可通姻﹔員可通緣。恰好「音﹑員」兩字業立。故題面以「彼此﹑並頭」等字扣之。

傷心細問夫君病﹝古文﹞【杯盤狼藉】

按﹕底句諧聲。轉讀「悲盤郎疾」。蓋「狼」通韻爲「郎」﹐「杯」與「藉」又諧聲爲「悲」與「疾」﹐「盤」又轉作盤詰也。

夕陽蕭鼓幾船歸﹝四書﹞【周因於殷禮】

按底句諧聲﹐轉讀「舟音余陰裏」。蓋舟與周﹑余與於﹑裏與禮﹑均取通韻﹐音與因﹑陰與殷﹑俱用諧聲。

堯當水患﹐湯遇旱災﹝詩經﹞【雨我公田】

按﹕底句如法轉讀「禹可丰年」。蓋「雨」系七虞韻﹐同韻適通作「禹」﹔「我」系二十寄韻﹐同韻當通爲「可」﹔「公」系一東韻﹐「田」系一先韻﹐同韻則「公」應通「丰」﹐「田」應通「年」。表裏相扣﹐尢夾擊得神。

指事

上不在上﹐下不在下﹐不宜在上﹐止宜在下【一】

按﹕謎底僅系一劃﹐善用心思﹐便生出「上﹑下﹑不﹑止」等字。務各頓讀﹐極得縱送控禦之妙。

卡﹝《左傳》﹞【下上相蒙】

按﹕題面僅就字劃結構上看去﹐底句「相蒙」二字﹐自然切合。

設卡徵稅﹝四書﹞【上下交徵利】

凡釐捐設局徵收稅則之事﹐皆謂之卡。底句「上下交」三字作一頓讀﹐便關合題面。

席地談天【位卑而言髙】

《史記》「談天衍﹐雕龍奭」。謂鄒衍能論述宇宙之事也。俗於間暇羣居﹐席地髙談﹐槪云「席地談天」。按﹕底句言字須頓讀。

天地一孤舟﹝《詩經》﹞【載玄載黃】

《易》﹕「夫玄黃者﹐天地之雜也。天玄而地黃。」按﹕底句兩「載」字﹐扣合尢極妥葉。

上天之載﹝《西廂記》﹞【我便要乘槎到日月邊】

《中庸》﹕「徳輶如毛」﹐毛猶有倫﹐「上天之載﹐無聲無臭」。按﹕裏面扣合﹐動靜得法﹐虛實兼賅﹐而口吻神情亦體會周到。

假借

政﹝書名﹞【正字通】

按﹕題面「政」字﹐可假借爲「正」﹐例如《論語》﹕「政者﹐正也﹐子帥以正﹐孰敢不正﹖」。

簡【說文﹑通書】

漢以前記載文字﹐均用竹簡﹐故許氏《說文》﹕簡﹐可假借爲書籍也。

指點梅花兩樹開﹝四書﹞【某在斯﹑某在斯】

按﹕底句「某」字﹐古文假借爲梅。題面「指點﹑兩樹」等字﹐極合復句神情。

手倦拋書午夢長【困而不學】

俗謂睡爲困。《甲申雜誌》﹕「忽昏困如夢」。則「睡」假借當爲「困」也。

臥塌之側豈容他人鼾睡﹝《易經》﹞【非所困而困焉】

《宋史》﹕曹彬圍江寧﹐屢敗唐師。唐主李煜危迫﹐遣徐鉉貢方物﹐上表以求緩師。鉉見髙祖曰「李煜以小事大﹐如子事父﹐柰何見伐。」上曰「汝爲父子﹐爲兩家可乎﹖江南亦有何罪﹖但天下一家﹐臥塌之側﹐豈容他人鼾睡耶。」

人盡夫也﹝《詩經》﹞【漢之廣矣】

《左傳》﹕「人盡夫也﹐父一而己」。假借以夫爲漢子也﹐則本俗以男子亦稱漢子。

薄倖郎﹝古文﹞【漢亦負徳】

按﹕薄倖﹐猶云薄情。本杜牧詩﹕「十年一覺揚州夢﹐贏得靑樓薄倖名」。

退婚證券﹝書名﹞【前漢書】

按﹕證券﹐猶云證書﹑證狀。凡援與特權特力﹐俾得爲左證者是。

使女擇焉﹝四書﹞【決汝漢】

《事文類聚》﹕齊有一女﹐兩家求之。其家語女曰「欲東家則左袒﹐欲西家則右袒」。

春潮乍泛﹝《詩經》﹞【經始勿亟】

月經﹐一名天癸。女子十四而經始行﹐故云乍泛。假借以潮爲月經也。

聲如鼎沸﹝四書﹞【若湯則聞而知之】

《資治通鑑》﹕「羣下鼎沸……今日之議﹐不得旋踵」。注﹕諭聲勢洶湧﹐若蒸水之沸騰也。假借則「商湯」之湯﹐可作「沸湯」也。

趨鑊諫秦皇【故就湯而說之】

《國策》﹕秦皇遷太后於雍﹐羣臣爭諫。上不悅﹐命設湯鑊﹐客之諫而死者二十七人。茅蕉後至﹐不畏鼎鑊而爲爭之。

君髯如戟何無丈夫气﹝《左傳》﹞【須也弱】

《易》﹕「賁其須」。則「須」可假借作鬚也。

鞠躬【要之以禮】

《管子》﹕幸而獲生﹐以屬要領。則「要」可假借作腰也。

莫教簾外黃花瘦﹝《百家姓》﹞【養鞠須丰】

《禮記》﹕鞠有黃華。蓋「鞠」當假借作菊也。

三徑就荒﹝《詩經》﹞【鞠爲茂艸】

晉﹟陶淵明《歸去來辭》﹕「三徑就荒﹐松菊猶存﹐攜幼入室﹐有酒盈樽」。

室掛重簾﹝四經﹞【其所厚者薄】

《禮記》﹕帷薄之外不趨。則「薄」固可通作簾幕也。

彊奸﹝《詩經》﹞【薄污我私】

《左傳》﹕薄而觀之。則「薄」又可通作彊迫也。

宮辟疑赦其罰六百鍰﹝諺語﹞【有錢有勢】

《書》﹕「墨辟疑赦﹐其罰百鍰﹔宮辟疑赦﹐其罰六百鍰﹔大辟疑赦﹐其罰千鍰。」均閱實具罪。注﹕鍰﹐六百兩。在贖金以鍰計﹐故今通稱罰款爲罰鍰。按﹕底句「勢」字別解﹐則本《晉書》「盜淫者割其勢」。蓋借陽具爲勢也。

肥料捐﹝四書﹞【抽矢】

《史記》﹕廉頗一飯三遺矢。蓋借遺糞爲矢也。

沛公默然就廁【邦無道如矢】

《史記》﹕樊噲曰「勞苦功髙﹐未有封侯之賞﹐而聽細說﹐欲誅有功之人。此亡秦之續耳。」項王未有以應。沛公起如廁。

拙荊﹝《左傳》﹞【魯之敝室也】

漢﹟梁鴻妻孟光﹐荊釵布裙﹐有婦徳。後人謂妻曰荊人﹑山荊﹑拙荊﹐皆本此。是「荊」固可假借爲室人也。

孕婦忌服﹝《易經》﹞【勿藥有喜】

孕婦謂懷姙之婦﹐恐藥傷胎﹐故云忌服。是「孕」又可假借有喜也。

貨布流行﹝古人姓名﹞【錢若水】

後周初尙用魏錢﹐及武帝保定元年﹐乃鑄布泉之錢﹐以一當五。與五銖並行。蓋布泉之義﹐取其廣被流通也。是「布」與錢亦可互相假借也。

輕舟己過萬重山﹝《聊齋》目﹞【快刀】

按題面「舟」字會意爲刀。本《國風》「誰謂河廣﹖曾不容刀」。是「舟」與「刀」亦可互相假借也。

樂聖銜杯輸左相﹝《詩經》﹞【我從事獨賢】

唐﹟杜甫《飲中八仙歌》「左相日興費萬錢﹐飲如長鯨吸百川﹐銜杯樂聖稱避賢。」按﹕作者以底句「賢」字相犯﹐故題面另易之。《通鑑》﹕「李適之﹐唐宗室﹐天寶中爲左相。善飲﹐與李白等爲飲中八仙」。注﹕古人以淸酒爲「聖人」﹐濁酒爲「賢人」。假借又以酒爲聖賢也。

靑州酒味近何如﹝四書﹞【昔者吾友嘗從事於斯矣】

《世說》﹕晉﹟桓溫有主簿﹐善能別酒。好者爲靑州從事﹐惡者爲平原督郵。注﹕靑州有齊郡﹐齊與臍同音﹐言好酒直至臍下。平原有革縣﹐革與膈同音﹐言惡酒但至膈下。假借則以酒爲「從事」也。

瀟疏聽雨聲﹝古文﹞【此天下所稀聞】

漢﹟袁安詩﹕寂寞涼秋夜﹐瀟疏聽雨聲。按﹕空中蒸汽﹐遇冷則凝結爲雨而下降也。假借則以「雨」爲「天下」也。

濤聲雜雨聲﹝五言詩﹞【風流天下聞】

《自然學》﹕空气受熱而漲﹐流動爲風﹐其聲澎湃﹐有若波濤。按﹕題面「雜」字﹐關合底句。虛實動靜﹐俱得神精。

爲問孤山林處士﹐寒梅今著幾枝花﹝《易經》﹞【妻其可得見耶】

宋﹟林逋隱杭州西湖孤山﹐不娶無子﹐所居多植梅畜鶴﹐人因謂之梅妻鶴子。假借則以梅爲妻﹐以鶴爲子也。

鶴乘軒﹝四書﹞【子爲大夫】

《左傳》﹕衛懿公好鶴。鶴有乘軒者。注﹕軒﹐大夫車。

馬蒙虎皮【千里而見王】

《近思錄》﹕駿馬日走千里。猛虎獸中之王。假借則以「馬」爲「千里」﹐以「虎」爲「王」也。

豹侯【射有似乎君子】

《易》﹕「君子豹變」﹐「大人虎變」。侯﹐射布也。古禮射張之以受矢者﹐大射用皮侯﹐侯中棲皮其上﹐謂之鵠﹔燕射用獸侯﹐侯中謂之質﹔賓射用采侯﹐侯中謂之正。是「侯」可通於射﹐「豹」可通爲君子也。

重簾不捲畱香久【以其存心也】

佛家語謂中心虔誠﹕「如爇香供佛也」。則是「心」又可假借爲香也。

一生知已是梅花﹝《禮記》﹞【故人者天地之心也】

宋﹟朱晦菴詩「數點梅花天地心」﹐是以知己通故人﹐以梅花爲天地心也。

馬鳴風蕭蕭【其溺音乎】

唐社工部《後出塞曲》「落日照大旗﹐馬鳴風蕭蕭」。則又假借溺器爲馬子也。

轉注

濟美﹝四書﹞【善與人同】

《史通》﹕世濟其美﹐不隕其名。注﹕言子孫克承祖父之業也。

翺翔乎杳冥之上﹝古文﹞【一飛衝天】

《博物學》﹕鳥舒翼曰翔。翺翔﹐則回轉盤旋於空中矣。

以翼鳴者﹝禮記﹞【其音羽】

《博物學》﹕蟋蟀雄者前翅左下右上相重疊連接處﹐有剛彊之聲器﹐秋夜振翅﹐鳴聲甚厲。

東飛伯勞西飛燕﹝蒙經﹞【習相遠】

《四書注》﹕習﹐如鳥數飛貌。按﹕題面「東飛﹑西飛」﹐關映「相遠」﹐神理亦葉。

煙气燻濃﹝《西廂》﹞【氤氳得不分明】

《格物論》﹕水遇熱變爲蒸气﹐物受燃化作焰煙。

二三耄耋不煩枉顧﹝家語﹞【五老降庭】

《王制》﹕八十曰耄﹐杖於朝。九十曰耋﹐天子欲有問焉。則就其室以珍從。

正面關映

制謎有法門﹐猶作文之有題法。題有前後﹐卽有反正。正寫之法﹐如畫家著筆﹐須從正面傳神﹐如大將用兵﹐不尙偏師制勝。謎𨿽小道﹐而理無二致。是以正面關映一法﹐表裏融會﹐莊重不佻﹐洵屬堂皇冠冕﹐正大旌旗。

楚書﹝《詩經》﹞【南國之紀】

《廣輿記》﹕楚爲荊南之地。紀系「書」字之會意。

總角好﹝《書經》﹞【孺子其朋】

後漢﹟孫策曰﹕周公謹與孤﹐有總角之好﹐骨肉之分。

世界無專制之國【萬邦爲憲】

《中華大事記》﹕自辛亥推倒滿淸﹐曠觀世界各國﹐其政體或行民主立憲﹐或行君主立憲﹐從無有君主專制者。

戊辰﹝《易經》﹞【天數五﹑地數五】

《憲書通考》﹕甲乙丙丁戊已庚辛壬癸﹐是爲天干。子丑寅卯辰巳午未申酉戌亥﹐是爲地支。系黃帝臣大撓所造。干支相配﹐用以編年紀月。按﹕題面「戊辰」二字用以扣底﹐恰好一系天干之數五﹐一系地支之數五。

一聲何滿子﹐雙淚落君前﹝《禮記》﹞【歌於斯哭於斯】

唐﹟白樂天詩注﹕何滿子﹐開元中滄州歌者之姓名﹐臨刑時進此曲以贖死﹐竟不免。後遂以何滿子爲詞曲名。

與惡人交﹝四書﹞【親於其身爲不善者】

《家語》﹕孔子曰﹕商好與賢已者處﹐賜好與不如已者處。與善人居﹐如入芝蘭之室﹐久而不聞其香﹐與之俱化矣。與不善人居﹐如入鮑魚之肆﹐久而不聞其臭﹐亦與之俱化矣。是以君子不可不愼也。

怙惡弗悛【不善不能攺】

《左傳》﹕怙惡弗悛﹐若將終身也。

以貌取人【色斯舉矣】

《史記》﹕孔子聞之曰「以言取人﹐失之宰予﹔以貌取人﹐失之子羽。」

官家【唐虞禪夏后殷周繼】

《幼學瓊林》﹕「官天下﹐乃以位讓賢﹔家天下﹐是以位傳子」。本宋眞宗問李仲容曰「何謂官家﹖」對曰「五帝官天下﹐三王家天下﹐兼五帝三王之徳曰官家。」

玄都觀裏桃千樹﹝《西廂》﹞【將一座梵王宮化作武陵源】

唐﹟劉禹錫詠玄都觀桃花詩﹕「紫陌紅塵拂面來﹐無人不道看花回。玄都觀裏桃千樹﹐盡是劉郎去後栽。」注﹕玄都觀桃花千樹﹐指在朝之官﹔劉郎﹐自諭也。言滿朝之人﹐皆吾去後而陛遷者。

帝羓【畱得形骸在】

《通鑑》﹕契丹王耶律徳先﹐將兵南侵﹐回至殺狐林而卒。國人剖其腹﹐實之以鹽﹐載之而北﹐號日帝靶。注﹕殺狐林﹐地名。

霎時間杯盤狼藉﹐還要車兒投東﹐馬兒向西【酒闌人散】

題面數語﹐見《西廂記》。表裏相扣﹐妙處是用本地風光。

棟宇齊粱﹝詩韻目﹞【一屋二蕭】

按﹕題面「棟宇」扣合一屋﹔齊梁分映二蕭﹐本南北朝齊髙帝蕭道成﹑梁武帝蕭衍。

庾嶺早傳春色﹝七言詩﹞【南枝才放兩三花】

《幼學瓊林》﹕南枝先﹐北枝後﹐庾嶺之梅。注﹕英州司寇﹐植梅三千餘株於大庾嶺。夾道皆梅﹐南枝已落﹐北枝方開。蓋南暖北寒也。

考工器象考﹝古人姓名﹞【司空圖】

《考工記》卽《周禮》之第六篇

﹐備言百工之事。周初﹐六官書各一篇﹐秦火後﹐漢人求之不得。後河間獻王得之山巖屋壁中﹐而失《冬官》一篇﹐因以《考工記》補之﹐故亦名《考工記》。

攀轅臥轍﹝古人封號﹞【畱侯】

漢﹟侯豹爲臨淮太守﹐善政愛民。被徵﹐百姓攀轅臥轍﹐願畱期年。

風過處衣香細生﹝紅樓人名﹞【花襲人】

《西廂記》﹕「猛聽得角門兒呀的一聲﹐風過處衣香細生」。扣合「襲」字﹐神情綿邈。

六一居士全集﹝書名﹞【七修類稿】

宋﹟歐陽修﹐字永叔﹐盧陵人﹐號六一居士。以文章冠世﹐著有《新唐書》及《五代史》《六一居士全集》。按﹕題面「六一」扣合「七」字﹐「居士」扣合「修」字﹐「全集」﹐會意「類稿」﹐均見妥適。

百姓足君孰與不足﹝縣名﹞【富民﹑上饒】

《論語》﹕哀公問於有若曰「年饑﹐用不足﹐如之何﹖」有若對曰「盍徹乎﹖」曰「二﹐吾猶不足﹐如之何其徹也﹖」對曰「百姓足﹐君孰與不足﹖百姓不足﹐君孰與足﹖」按﹕題面上句系指富民﹐下句系指上饒﹐扣合恰如分際。

西方淨土﹝藥名﹞【天竺黃】

《廣輿記》﹕印度古名天竺﹐在中國西方﹐佛菩薩所居之世界﹐名曰淨土﹐謂其莊嚴皎潔﹐無污濁煩惱也。

茹毛【茅根﹑血餘】

《易》﹕撥茅連茹﹐以其彙徵﹐吉。注﹕茹﹐茅之根﹔彙﹐類也﹔徵﹐進也。又《本艸綱目》﹕毛者血之餘。

描遠山﹝鳥名﹞【畫眉】

《西京雜記》﹕漢﹟司馬相如妻文君﹐眉色如望遠山﹐時人效畫遠山眉。

萬里橋西宅【杜字】

《名勝志》﹕萬里橋﹐在今四川華陽縣南﹐唐杜甫艸堂在焉。甫有詩云「萬里橋西一艸堂」。

反面擊射

天下事理﹐往往正言之不堪動聽﹐何如反言之﹐轉能顯豁。制謎之有反面擊射﹐所以力矯平庸之獘也。言在此而意在彼﹐一經會悟﹐而活潑之機躍然紙上﹐較之正面敷衍者﹐精神倍覺生動﹐語意更見輕靈。

其新孔嘉﹝《書經》﹞【舊不必良】

惟人與物﹐不無新舊。然對於新者﹐旣嘉許矣﹐則視舊者﹐必不爲良。

合歡被【鰥寡無蓋】

「男女會合﹐旣得被窩以相歡愛」﹐反是「凡無蓋者﹐必鰥而無妻﹐寡而無夫也」。

蓋有之矣【乃底滅亡】

按﹕「底﹑蓋」二字﹐均用踏實。意謂「僅有蓋矣﹐毋乃底竟滅亡」。

於我獨何薄﹝《詩經》﹞【俾爾單厚】

待遇宜親厚﹐不宜疏薄﹐情也。今於我獨見疏薄﹐則俾爾優厚﹐不待言矣。

大可疑﹐大可疑﹝五言詩﹞【兩小無嫌猜】

按﹕題面「大」字反擊「小」字﹐「可疑」反擊「無嫌猜」。乃必以重言出之者﹐則於底句「兩」字。始見縝密。

交情愈密【多病故人疏】

按﹕題面「愈」字頓讀﹐猶云病愈交情始密﹐然則當多病時﹐故人不免疏落也。

華制雙喜牌﹝四書﹞【繼之以怒﹐繼之以怒﹐則反夷矣】

按﹕底句兩「怒」字反擊「雙喜」﹐「夷」字反擊「華」﹐而以「繼之﹑則反」等字﹐爲開合之神。

惟虛乃受【實不能容】

《書經》﹕謙受益。滿招損。按﹕此則題面「虛」字最爲著眼﹐「惟空虛乃能收受」﹐反是「而充實者轉不能容納矣」。

相聚爲歡﹝《西廂記》﹞【別恨離愁】

人情歡愛﹐惟相聚耳。洵如斯言﹐則是「生離死別﹐安得不悲愁而遺恨耶」。

對面寫照

對鏡看花﹐色彩相映﹔臨流鑑影﹐笑貌宛然。此對面寫照之法也。文家有之﹐制謎何獨不然。蓋作文有必須從對面著筆﹐方能襯出本題意義﹐而制謎有必須從對面寫照﹐更能托出底句精神。制謎猶之作文﹐有詞采﹐有章法﹐惟善用法﹐斯周規折矩﹐無不矩矱從心。

西樓月望幾時圓﹝《詩經》﹞【三五在東】

按﹕底句「三五」系月圓之夕﹐西樓引望﹐月在東方。對面寫照﹐奕奕有神。

殷浩書空悒悒而卒【實函斯活】

晉﹟殷浩旣廢﹐尋﹐桓溫將以爲尙書令﹐遺書告之。浩答書﹐慮有誤﹐開合數十次﹐竟達空函﹐由是遂絕。

旅況﹝《書經》﹞【在家不知】

逆旅狀況﹐惟出門者知之。表裏相扣﹐其對照情形﹐極得渾化。

日入而息【不昏作勞】

日入晚矣﹐便得休息。是休息由於有所作勞也。若旣明矣﹐起而作勞﹐宜也。

古篆隸﹝《禮記》﹞【後世以爲楷】

段玉裁《說文解字注》﹕篆書有大小二種。大篆﹐周宣王時太史籀所作﹔小篆﹐秦丞相李斯所作。《書苑菁華》﹕秦﹟程邈爲獄吏﹐得罪幽系云陽﹐增減大篆體﹐去其繁複爲之。始皇善之﹐出爲禦史﹐名其書曰隸書。

吾弟則愛﹝古文﹞【秦人視之不甚惜】

《孟子》﹕「吾弟則愛之﹐秦人之弟則不愛也﹐是以我爲悅者也。」注﹕吾弟以情之親者言﹐秦人以情之疏者言。

曰殺不能鳴者﹝《詩品》﹞【是謂存雄】

《莊子》﹕夫子出於山﹐捨於故人之家。故人喜﹐命豎子殺雁而烹之。豎子請曰「其一能鳴﹐其一不能鳴﹐請奚殺﹖」主人曰「殺不能鳴者。」按﹕不能鳴者﹐會意爲「雌」。意謂「雌者許殺」﹐則是「雄者存畱」自意在言外。

漢軍四面皆楚歌﹝七言詩﹞【羽人稀少不在旁】

《史記》﹕「項王軍壁垓下﹐兵少糧盡。漢軍及諸侯兵圍之數重。夜聞漢軍四面皆楚歌﹐項王乃大驚曰﹕『漢皆已得楚乎﹖是何楚人之多也﹗』」

此曲只應天上有﹝五言詩﹞【斯人不可聞】

唐﹟杜甫諷牙將花敬定詩﹕「此曲只應天上有﹐人間能得幾回聞。」成面天然﹐關合神情﹐極見流動。

出則弟﹝四書﹞【其兄自外至】

出門而被呼爲弟﹐則其自外至者﹐當然爲兄也。

昔日曾邀君王寵【今也不幸】

得邀恩寵﹐曾在昔日﹐則今日之不獲幸可知。

老僧不與人間事【在家必聞】

老僧出家﹐便不幹與家事。不然﹐當必有聞。

只恨蕭郎愛遠遊【在家無怨】

女子柔情﹐多具戀愛﹐郎旣遠遊﹐不免抱恨。對照底句﹐神情栩栩欲活。

纏頭買笑【無財不可以爲說】

《演繁露》﹕「唐代宗許大臣燕郭子儀於其第﹐魚朝恩出錦三十疋﹐爲纏頭之費。」買笑﹑猶云以纏頭費得享歌舞之樂。

莫不善於貢【得道者多助】

《孟子》﹕「龍子曰﹕治地莫善於助﹐莫不善於貢。」注﹕夏時一夫受田五十畝﹐每夫計其五畝之入以爲貢。按﹕底句「助」字別解。本《孟子》「殷人七十而助」﹐謂借民力以藉耕公田也。

澶淵之役能使敵人降服者以萊公未罷相也【寇退則反】

宋﹟寇準﹐字平仲﹐眞宗時累官至同平章事。會契丹入寇﹐準決策請帝親徵﹐成澶淵之功。後爲王欽若等所讒﹐竟罷相。至仁宗時﹐契丹又舉兵南侵。

吾子白帝子也【惟赤則非邦也與】

《史記》﹕漢髙祖醉行澤中﹐前有大蛇當徑﹐乃撥劍斬之。一老嫗夜哭其處曰「吾子白帝子也﹐化爲蛇當道﹐爲赤帝子殺之。」注﹕白帝子指秦﹐赤帝子指劉邦。

不娶無子﹝家訓﹞【旣昏便息】

按﹕底句「昏」字通「婚」﹐關映題面「娶」字﹔息﹐別解子息。妙處全在數虛字爲樞紐﹐亦流宕﹐亦得神。

月明南內﹝四書名人﹞【北宮黝】

唐玄宗在藩時﹐舊宅西南隅有「花萼相輝」﹑「勤政務本」之樓﹐在東內之南。故曰「南內」。

請攻其右﹐右無良焉﹝古人姓名﹞【左難當】

以右方之無良﹐邀請攻之。轉顧左方﹐卽有難當之勢。

非予有咎﹝《西廂記》﹞【分明是你過犯】

猶云「予非有幹咎戾」﹐則是「過犯處分明在你」也。

座上客常滿﹝蒙經﹞【爲東漢】

漢﹟孔融嘗語人曰「座上客常滿﹐杯中酒不空﹐吾之願也。」按﹕題面「滿」字﹐本解滿足﹐偏作滿洲之「滿」﹐便與底句「漢」字鍼鋒相對。底句「東」字﹐本解東西﹐偏指「作東」之「東」﹐更與題面「客」字旗鼓相當。匠心獨運﹐洵足濬人性靈。

兒年小當取小者﹝外國人名﹞【大彼得】

漢﹟孔融﹐年四歲﹐曉禮讓。一日﹐父命取梨﹐融獨取小者。父問故﹐融曰「兒年小當取小者」。按﹕底句「大」字頓讀﹐便鍼對題面「年小」﹐題面「當取小者」﹐則底句「大彼得」三字便言外豁然。

旁面推敲

烘云托月﹐畫家寫眞之法也﹔聲東擊西﹐兵家制勝之道也。謎之有旁面推敲﹐猶作文之有借賓定主。能明个中底蘊﹐斯旁敲側擊﹐妙緒環生。如寫天之底﹐卽以顯乎野之曠﹔如繪舟之泛﹐卽以寓乎水之深。學者善運此法﹐當擇底褂面﹐自無枯窘平庸之獘。

從壁上觀﹝《詩經》﹞【相在爾室】

《史記》﹕「楚擊秦﹐諸將皆從壁上觀。楚戰士無不一以當十﹐楚兵呼聲動天﹐諸侯軍無不人人惴恐。」按﹕題面「壁上」擊動「室」字。本二十八宿「斗牛女虛危室壁」﹐以「室」系位於「壁」之上者。

小飲酩酊午後方醒【其未醉止】

按﹕題面酩酊扣醉﹔午後方醒﹐扣其「未」上。底句醉字頓讀。「未」字別解﹐則本地支「子丑寅卯辰巳午未申西戌亥」﹐以「未」列「午」之後也。

水火金木土【其下維谷】

《書》﹕六府三事允治。注﹕六府﹐水﹑火﹑木﹑金﹑土﹑谷。三事﹐正徳﹑利用﹑厚生。

宮﹝《書經》﹞【降而生商】

五聲﹐宮商角徵羽。順次則「宮」降而生「商」。

觀書【臨下以簡】

易卦序次﹐「觀」列於「臨」之下﹔「書」會意「簡」﹐以古人用書﹐削竹爲簡也。

不願封侯﹝《左傳》﹞【公降一級而辭焉】

《書》﹕列爵惟五。注﹔公侯伯子男﹐定其等差﹐「侯」卽「公」之降一級者。按﹕底句「辭」字扣合「不願」﹐極切實﹐亦極精當。

禦輦【未下車】

《詩韻》「去聲」一項﹐有「五未﹑六禦」﹐是「禦」列於「未」之下也。

陽貨先【列微子爲後】

《論語》篇目﹕《陽貨》第十七﹑《微子》第十八﹐順次則《微子》列爲後也。

安危﹝四書﹞【未入於室也】

二十八宿﹕「角亢氐房心尾箕﹐斗牛女虛危室壁﹐奎婁胃昂畢觜參﹐井鬼柳星張翼軫」。序次「危」在「室」上﹐由旁面推敲﹐底句自躍然紙上。

事前定【惟民所止】

《樂記》﹕「宮爲君﹐商爲臣﹐角爲民﹐徵爲事﹐羽爲物。注﹕「宮」弦最大﹐用八十一絲﹐聲重而尊﹐故爲君。商爲金﹐金爲決斷臣事也﹐弦用七十二絲﹐次宮猶臣次君也。角﹐觸也﹐物由地而出﹐載芒角也﹐弦用六十四絲﹐聲居「宮﹑羽」之中﹐屬木﹐以其淸濁中民之象也。徵屬夏﹐夏時正長﹐皆成形體﹐亦有仁﹐故配事﹐弦用五十六絲。羽屬水﹐最淸物之象﹐故爲物﹐弦用四十八絲。

季氏【陽貨先】

《論語》篇目﹕《季氏》第十六﹐《陽貨》第十七﹐順次則《季氏》先於《陽貨》也。

子路【顏淵後】

《論語》篇目﹕《顏淵》第十二﹐《子路》第十三﹐論次序《子路》在《顏淵》後也。

侍坐以顏淵在前【子路從而後】

《論語》﹕「顏淵季路侍。子曰﹕盍各言爾志﹖」則是顏淵在前﹐而季路在後也。

序次則子罕爲先【鄕黨稱弟焉】

《論語》篇目﹕《子罕》第九﹐《鄕黨》第十﹐順次則《子罕》在前﹐似可稱爲兄﹐《鄕黨》在後﹐又若稱爲弟焉。

女右﹝幼學﹞【謂之虛左】

按﹕女星在上爲右﹐虛星在下爲左﹐蓋本古人尙右﹐故居上者曰右。

柳色鮮【前星耀彩】

二十八宿﹐「柳」居「星」之前﹐「色鮮」扣合「耀彩」。

不以兵車﹝千字文﹞【乃服衣裳】

《左傳》﹕召陵之師﹐不以兵車。蓋言衣裳之會也。

若猶未也階之爲禍﹝古人姓名﹞【申不害】

十二地支﹐「未」後爲「申」。題面「猶未」二字﹐旁擊底句「申」字﹐已極靈活﹐其餘虛神實理﹐俱覺鍼鋒相對。

兩面夾擊

登髙一呼﹐羣山皆應。兩面夾擊﹐兵家所以出奇制勝也。謎之見長﹐斯道亦尙焉。顧夾擊之法﹐有以上下爲夾擊者﹐有以左右爲夾擊者﹐亦有以前後進退爲夾擊者﹐條緒𨿽殊﹐旨歸則一。至若事事物物﹑形形色色﹐無不隨機而變化。周旋中規﹐折旋中矩﹐直如常山蛇首尾相應之勢。

忐忑﹝《詩經》﹞【中心藏之】

《道藏三元經》心心忐忑。注﹕心虛也。今亦謂心志不定曰忐忑。按﹕「忐忑」二字拆開﹐猶云「上有心﹐下有心」﹐以之夾擊底句﹐自然言外傳神。

是進亦憂退亦憂【中心則喜】

範仲淹《嶽陽樓記》﹕「是進亦憂﹐退亦憂﹐然則何時而樂耶﹖其必曰﹕先天下之憂而憂﹐後天下之樂而樂歟。」裏面相扣﹐有鍼對﹐有夾擊﹐機致靈活﹐快當愜心。

非絲非竹﹝古文﹞【當作金石聲】

《通考》﹕金石絲竹匏土革木﹐謂之八音。金﹐鐘也﹔石﹐磬也﹔絲﹐琴瑟也﹔竹﹐簫管之屬﹔匏﹐笙竽也﹔土﹐塤也﹔革﹐鼓也﹔木﹐祝圉也。按﹕題面「絲竹」夾擊「金石」﹔底句「當作」二字﹐照應兩个「非」。余謂此則之妙響﹐亦猶擲地當作金石聲。

瞻之在前忽焉在後﹝成語﹞【中無定見】

《論語》﹕顏淵喟然嘆曰「仰之彌髙﹐鉆之彌堅﹐瞻之在前﹐忽焉在後﹗」夾擊實字﹐當有成法可循﹐而描寫虛神處﹐尢見髙手。

左右皆日不可﹝古官名﹞【中允】

《孟子》﹕左右皆曰不可﹐勿聽﹔諸大夫皆曰不可﹐勿聽﹔國人皆曰不可﹐然後察之﹔見不可焉﹐然後去之。以「左右」夾擊「中」字﹐「不可」反對「允」字﹐語極靈動。

不仁不智無禮無義﹝古人姓名﹞【獨孤信】

《孟子》﹕「不仁不智﹐無禮無義﹐人役也。」按﹕仁義禮智信﹐謂之五常﹐題面旣已叫去四項﹐則底句自然顯豁。

天造地設﹝四書﹞【非人之所能爲也】

曹組賦﹕且山嶽之大﹐天造地設。諭言自然之形勢。

無冬無夏【其惟春秋乎】

《歲時記》﹕一年四時﹐曰春﹑曰夏﹑曰秋﹑曰冬。各分三月﹐共二十四節气。

必定破的【執其兩端】

《憲書》﹕「建除滿平定執破危成收開閉」支配五行二十八宿﹐以作人事之宜忌。按題面「的」字﹐轉實爲虛﹐作助語詞看。

定破當局之把持【執中無權】

注解如前。此二則均以「定破」夾擊「執」字﹐靈活異常。

敬仲【以季孟之間待之】

序齒﹐有孟仲叔季。孟與季﹐一居首﹐一居末﹐仲次之。底句以季孟夾擊「仲」﹐「敬」緊扣「待」﹐神理極佳。

叔季﹝四書人名﹞【孟仲子】

按﹕題面「叔」字﹐當作叔伯之叔解﹐猶云「季」旣可稱爲叔﹐彼孟仲便覺有子矣。

回頭試問松與竹﹐可有調羹手段無﹝果名﹞【楊梅】

淸﹟楊士菊詠梅詩。按﹕題面調羹二字﹐本《書經》「若作和羹﹐用汝作鹽梅」。

倒裝回顧

倒裝一法﹐取其語气轉關﹐神情回顧。譬如山脈蜿蜒﹐其趨勢也。猶有回龍顧祖﹐如癡情戀愛﹐當臨去也﹐乃竟轉送秋波。彼未悉此法門者﹐以爲倒置﹐豈知作文之運法乎﹖順敍則平衍無奇﹐逆寫則曲折有趣。制謎猶作文也﹐善能運法﹐而掛面扣底﹐一經融會﹐語气神情自然瀠洄旋繞。反照入江﹐歸云擁樹﹐意匠似之。

歲取十千﹝《詩經》﹞【於萬斯年】

以本詩相扣﹐融會自然。妙能倒裝回顧﹐便得曲折波紋。

酒令﹝《詩經》﹞【政事惟醇】

酒令爲遊戲之事﹐以一人爲令官﹐飲者皆聽其號令﹐違令者有罰。按﹕底句「醇」捲合「酒」字﹐「令」卽「政事」之會意。

素王﹝《左傳》﹞【貴而無位】

《家語》﹕齊太史子輿見孔子﹐……退曰﹕天將欲與素王之乎。注﹕言無位而空王之也﹐後世遂稱孔子爲素王。

絕代有佳人【美而無子】

唐﹟杜甫《佳人》詩﹕「絕代有佳人﹐幽居在空谷。自云良家子﹐零落依艸木。」

令尊﹝四書﹞【不卑小官】

按﹕題面「令」字頓讀﹐轉作邑令解。底句「不卑小」三字又作一頓讀﹐用以回顧「尊」字﹐意極妥葉。

說項【其斯之謂與】

《全唐詩話》﹕項斯爲人淸奇雅正﹐尢工詩。嘗以捲謁楊敬之﹐楊酷愛之﹐贈詩云「幾度見詩詩盡好﹐及觀標格過於詩。平生不解藏人善﹐到處逢人說項斯。」按﹕底句妙者﹐有數虛字﹐扣合極見流宕。

保艾【五旬而舉之】

《禮記》﹕「五十曰艾﹐服官政」。後人遂以五十曰「艾服」。

閒步【行其所無事也】

行曰步武﹐無事曰賦閒﹐本屬呆著。妙能曲具倒裝﹐且有數虛字傳神﹐頗覺有趣。

太上忘情【弗思耳矣】

謂喜怒哀樂之事﹐淡然忘之也。晉﹟王衍曰「太上忘情﹐最下者不及於情。然則情之所鍾﹐正在我輩耳。」按﹕底句「耳」字踏實﹐自切合「太上」字﹔「弗思矣」回顧忘情﹐亦見適當。

五十知非【自怨自艾】

《淮南子》﹕遽伯玉行年五十而知四十九年之非。按﹕底句「艾」字扣合「五十」﹐﹝見《禮》「五十日艾﹐服官政」。﹞「怨」字切中「知非」﹐而兩个「自」字﹐又能傳到暗中消息。

十三舞勺【童子六七人】

《禮》﹕童子九年教之數日﹐十年使就傳﹐居宿於外﹐學書習禮。十有三年學樂﹑通詩﹑舞勺。成童舞象﹑射﹑禦。按﹕題面「十三」﹐本說童子年齡當十有三。制謎者偏以「六七」之數巧爲關合﹐極見運思之妙。

胡云【聽其言也厲】

周厲王名胡﹐「聽其言」扣合「云」字﹐妙從對面寫出﹐亦見心思。

鄒魯世家【居東海之濱】

孔子魯人﹐孟子鄒人﹐二邑被孔孟之化﹐皆爲文學興盛之區。縉紳先生﹐久居其地﹐故稱鄒魯世家。

冀北空羣難入畫【不圖爲樂之至於斯也】

韓昌黎文﹕伯樂一過冀北之野﹐而馬羣遂空。按﹕底句「樂」字別解爲伯樂﹐「圖」字別解爲圖畫。回顧「難入畫」三字﹐直造化工之妙。

流芳百世﹝《幼學》﹞【三千年開花】

《世說》﹕晉﹟桓溫有大志﹐嘗撫枕嘆曰「旣不能流芳百世﹐不足復遺臭萬年耶。」按﹕三十年爲一世﹐「百世」卽扣合底句「三千年」﹐「流芳」更別解爲「開花」也。

農家宴會﹝五言詩﹞【把酒話桑麻】

《東陽縣誌》﹕夏至﹐凡治田者﹐不論多少﹐必具酒肉祭土谷之神。祭畢﹐家人婦子﹐相與宴會。

賣笑【欣欣此生意】

南宋《市肆記》﹕靚裝迎門﹐爭妍賣笑。蓋謂娼妓以色媚人也。按﹕題面「賣」字擊動「生意」﹐體貼細膩。

雨灑松梢【樹杪百重泉】

《西廂記》﹕「法鼓金鐃﹐二月春雷響殿角﹔鐘聲佛號﹐半天風雨灑松梢。」按﹕底句「樹杪」二字﹐回顧「松梢」﹔而「百重泉」三字扣合尢見渾脫。

杳然﹝《西廂記》﹞【燒了斷頭香】

按題面「然」通「燃」﹐會意「燒了」﹔「杳」卽「香」字頭斷去一撇。

桃李在公門【越顯紅白】

《唐書》﹕狄仁傑薦張柬之﹑桓彥範﹐卒爲名臣。或謂仁傑曰「桃李盡在公門。」按﹕題面「公門」二字別解爲「官署」﹐以桃花紅﹑李花白﹐而位置於此﹐寧不越形顯貴耶。

國士無雙﹝古人姓名﹞【單雄信】

《史記》﹕蒜何曰「諸將易得﹐至如韓信﹐天下無雙。」按﹕謎底「單」字關映題面「無雙」﹐「雄信」二字鍼對「國士」﹐將酇侯對漢王語气﹐曲曲傳出。

日初出則滄滄涼涼【冷朝陽】

按﹕題面語見《列子》。滄滄涼涼﹐言不甚光熱。底句「冷」字略頓﹐關合極見搖曳。

餘勇可賈【鬻拳】

《左傳》﹕欲勇者賈余餘勇。注﹕賈﹐賣也。言已勇有餘﹐欲賣之。今謂人之作事﹐到底不懈者曰「餘勇可賈」。

拆面就底

拆面就底之法﹐須先審定謎底﹐然後措詞掛面。於題面之調遣﹐或分開字部﹐或拆散字劃﹐或一半拆字一半會意﹐使之表裏關映﹐確切不移。蓋制者當善讀謎底﹐乃能巧懸謎面。射者尢當善相謎面﹐便不難尋求底句矣。

舉頭望明月﹝《詩經》﹞【一日不見】

唐﹟李白《靜夜思》詩﹕「牀前明月光﹐疑是地上霜﹔舉頭望明月﹐低頭思故鄕。」按﹕題面「舉頭望明」四字作一頓讀﹐意謂僅望「明」字之「月」﹐則底自然透露。

四明【一日不見﹐如三月兮】

先由底句以「一」與「三」和數爲「四」﹐以「日」與「月」聯合爲「明」。再由題面「四」拆去一﹐餘數爲三。「明」分開』日」﹐右旁存「月」。以之關合﹐曲折異常。

晝﹝《書經》﹞【聿求元聖】

周公名「旦」﹐稱爲「元聖」。由題面「晝」字拆作兩部﹐一指點﹐一會意﹐當然了解。

造﹝《左傳》﹞【舉之牛口之下】

按﹕題面拆作三部分看。底句上一之字頓讀﹐以之關映。猶云「欲舉『之』字﹐當於『牛﹑口』之下。」

悵我生之己離望美人兮不見﹝古文﹞【牛一羊一】

按﹕題面「生」離﹐卽爲「牛一」字樣﹔「美」不見「人」﹐卽爲「羊一」字樣。良工苦心﹐宜乎膾炙人口。

卽景【望長安於日下】

由題面「景」字拆開。京﹐會意長安。﹝《環宇記》﹕長安在今陜西長安縣西北﹐卽漢長安故城。惠帝時築﹐亦名斗城。﹞按﹕底句順讀時領會語气﹐則題面「卽」字。自不拋荒。

鳶飛﹝四書﹞【弋不射宿】

由題面「鳶」字拆開﹐連全句讀之。轉作「弋鳥飛」﹐與底句關合﹐自然穩愜。

重遊【不遠千里而來】

按題面「重」字﹐卽「千里」二字之聯合﹐故云不遠﹐「遊」卽關映而來。亦頗融洽。

信有罪矣【言人之不善】

《左傳》﹕「牽牛以蹊人之田﹐而奪之牛。牽牛以蹊者﹐信有罪矣﹐而奪之牛﹐罰已重矣。」

甥【是在世子】

按題面「甥」字由左右拆開。生﹐卽扣合「在世」﹔男﹐系「子」字之會意。

元旦﹝幼學﹞【是淸明前一日】

按底句「前」字頓讀﹐卽轉會淸﹑明二代之前﹐用以扣題面「元」字。「旦」字上下拆開﹐逆看卽爲「一日」。

明心【日月五星】

由題面「明」字拆開﹐卽爲「日月」。心﹐在二十八宿位置第五﹐便扣合「五星」。

供詞【與人共話】

凡訴訟者﹐經官廳審問﹐記其所述之言﹐曰供詞。按﹕題面「供」字拆開﹐卽扣合底句「與人共」﹔詞﹐系「話」字之會意。

管﹝五言詩﹞【同是宦遊人】

一作官吏﹐便是宦遊人。題面由「管」字每部拆開﹐轉讀「个个官」﹐而「同是」二字﹐自然融會个中。

廂﹝《西廂》﹞【眼看著衾兒枕兒】

由題面拆開﹕「目」字扣合「眼看見」﹔餘一「牀」字﹐惟牀所有衾枕而己。剝蕉抽螢﹐意趣層生。

葉【世間艸木本無情﹐猶有相兼並】

按﹕題面「葉」字﹐「世」居中間﹐「艸﹝艸﹞﹑木」本是無情﹐然猶上下相見﹐便能會意「兼並」。

三多﹝節名﹞【七夕﹑除夕】

「多」字平分﹐卽兩个「夕」﹐三「多」當然分爲六「夕」。扣合謎底﹐是從進一層卽讓開一步著想。曲折之妙﹐足見匠心。

拆底就面

拆底就面一法﹐扼要處務由底句分部拆開﹐別具意義﹐一一符合題面﹐始能中肯。余謂射此類謎﹐倍難於拆面就底。蓋運法在題面者﹐字句顯豁﹐猶易推測。而運法在底句者反是﹐不有特別心思﹐未易摸捉。學者苟能悉此法門﹐則平時旣有把握﹐臨壇自不難獲雋矣。

中和節﹝《詩經》﹞【明明在下】

唐﹟李泌請以二月朔爲中和節﹐取居春之中而和暖也。令民以彩囊盛百谷瓜果相遺問﹐曰獻生子。閭裏釀春酒以祭勾芒﹐祈丰年。百官進農書以示務本。上悅﹐乃下令與上己﹑重陽﹑爲三令節。按﹕底句「明明」二字﹐拆作二「月」﹑二「日」﹐如是對於「二月朔日」﹐當然在下也。

一人卜﹝四書﹞【三分天下有其二】

由底句「天下」二字拆開﹐於三分中﹐題面早得其二也。

人君之象【天無二日】

按﹕底句「天無二」三字作一頓讀﹐猶云「天」字上部假定無二劃卽爲「人」字。所餘「日」﹐卽關合君象。

往來無白丁【問管仲】

由底句等字拆作「門口个个官中人」。題面措用成語﹐以之會意。無不吻合。

千山﹝四書注﹞【重出而佚其半】

按﹕題面「千山」二字﹐卽系「重」與「出」等字各佚其半也。

秦﹝蒙經﹞【始春秋】

按﹕底句「春秋」二字﹐當運筆時﹐「春」字先書「」於上半﹐「秋」字先書「禾」於左方﹐故「秦」字上下部﹐得「春秋」二字之起始也。

市隱﹝《西廂》﹞【鬧中取靜】

按﹕底句「取」字頓讀﹔題面「市」字﹐系從「鬧」中取出。隱﹐卽「靜」之會意。

妻妾之美﹝植物﹞【甘蔗】

《孟子》﹕今爲妻妄之美奉之。按﹕底句「蔗」字﹐拆作上下二部。俗以妻爲艸頭﹐《禮》以妾爲眾庶。

動乎四體﹝劇目﹞【活捉】

《中庸》﹕見乎蓍龜﹐動乎四體。按﹕底句「捉」字分作「手足」看﹐便扣合題面四體。而四體有運動﹐則手足便靈活可知。

一妻兩妾美如玉﹝口語﹞【柰何】

俗謂妻爲大婦﹐妾爲小婦。底句「柰」字拆開﹕大﹐會意一妻﹔二小﹐會意兩妄﹔何﹐拆「可人」本司空圖《詩品》「可人如玉」。

七八﹝星名﹞【虛心箕尾】

按﹕底句「虛心箕尾」本四項星名﹐恰巧「虛」字之心爲「七」﹐「箕」字之尾爲「八」﹐則「心」與「尾」等字﹐竟轉易名詞。運思巧妙﹐無非特具眼光。

我數畢羅漢【樽】

《西廂記》﹕我數畢羅漢﹐拜罷聖賢。按﹕謎底「樽」字拆作「十八尊」。妙有成語以爲關映﹐何等趣味。

夢雞而疾不起【醉】

《晉書》﹕謝安夜夢乘桓溫車﹐行十六里﹐見白雞而止。莫有解者。後溫亡﹐代溫居相﹐歷十六年而得疾。安方悟曰﹕十六里﹐十六年也。見雞而止﹐是年太歲在酉﹐我病殆不起矣。果卒。

別四十年逢一夕【舞】

《說文》﹕卌﹐爲四十。以「舞」字中藏「卌」﹐又藏「年」字﹐附「夕」字。作者將「卌」與「年」字別開﹐又逢一「夕」。運思靈妙﹐奏技神奇。

兩弦上下一輪中【閒】

按﹕謎底先拆出一「門」字﹐假作兩个「月」字看﹐恰好一缺上弦﹐一缺下弦。而其中則一輪滿月也。

伐木聲中遇洞賓【哥】

《詩》﹕伐木丁丁按﹕題面「洞賓」扣「呂」字﹐但兩个「口」嵌於「丁丁」字內﹐故用「聲中﹑遇」等字以刻畫之。

一曲闌干一篆香【惡】

按﹕謎底「惡」字拆作上下二部。題面巧合﹐「一曲闌干」系指「亞」字﹐「一篆香」指「心」字。象形﹑假借﹐各臻美妙。

落照雁行斜【是】

按﹕謎底「是」字拆作「日下人」讀。題面以「落照」扣合「日下」﹐「雁」行扣合「人」。妙在以「人」字一撇一捺﹐只八分位置﹐故又以「斜」字刻畫之。措詞渾雅﹐衡鑑精微﹐江湖家豈能望其項背。

古者畫師顧愷之下厥惟道子【虞】

晉﹟顧愷之﹐人稱顧虎頭﹔唐﹟吳道玄﹐自號吳道子。均以善畫名於時。

江東子弟兵【翚】

《通鑑》﹕項羽起兵殺會稽守殷通﹐奪其印授﹐率吳中子弟八千人﹐渡江而西。按﹕謎底「翚」字拆開﹐扣合題面處﹐自能融貫來歷。

公子重耳【爺】

按﹕謎底拆作三部分。上部「父」字﹐題面以「公子」扣之﹐蓋俗呼祖父曰阿公﹐故公之子卽云父也﹔下部左旁爲楷法之「耳」﹐右旁系「邑」部﹝俗云﹕邑耳﹞﹐兩个互見﹐故以「重耳」扣之。

花前月下【葛】

按﹕謎底拆作二部分。上半艸頭部﹐卽扣「花前」﹐云花之前部也﹔下部「曷」字﹐本《詩韻》入聲類中﹐有「六月﹑七曷」﹐是「曷」卽居「月」下也。

半翦梅【栩】

題面一語﹐系曲牌名。底字扣合處﹐猶云「栩」字系「翦梅」等各得一半也。

半放紅梅【繁】

由底字分部拆開。攵﹑糸﹑每﹐卽題面「放﹑紅﹑梅」之一半也。

半老觀音【覩】

作法如前。黏合貫串﹐語半神全。

一半功名一半財【賀】

由底字拆作三部。一得「功」字右旁之「力」﹐一得「財」字左旁之「貝」﹐一得「名」字下半之「口」。由是集合﹐卽成「賀」字。

題面頓讀

藥經泡制而變性﹐絲由濡染而攺觀。物旣如斯﹐明其理﹐而制謎之法無不可通。蓋制者每由底句以掛成謎面﹐射者只從謎面以尋求底句。知非直道可行﹐宜開旁求之路。若僅就題面空滑讀去﹐未得要領﹐畢竟不能破的。一經頓讀﹐則意義頓殊﹐以之扣映﹐無不中鵠。學者於此法門﹐平時不可不習悉也。

非非想﹝《詩經》﹞【反是不思】

按﹕非非﹐猶若玄之又玄也。語本佛經「非想非非想」。今人亦謂人之心思奇巧者﹐曰想入非非。按﹕題面上一「非」字頓讀﹐扣合底句「反是」﹔下「非想」二字﹐卽「不思」之會意。

三宿而後出晝【四之日舉趾】

《孟子》﹕「三宿而後出晝……於予心猶以爲速……王庶幾攺之﹐予日望之」。按﹕題面「三宿而後出」作一頓讀﹐「晝」別解爲晝夜之晝﹐以「出」字扣合「舉趾」﹐「三宿而後」又關映「四之日」。讀書別有心得﹐以故妙語解頤。

樵子﹝《左傳》﹞【其父析薪】

按﹕樵﹐系采薪人。「樵」字頓讀﹐而全神融會﹐底句躍然。

松子﹝四書﹞【父爲大夫】

《古今注纂》﹕秦始皇登泰山﹐風雨暴至。有五大松﹐休庇其下﹐乃封爲「五大夫」。

魚書【其文則史】

《古詩源》﹕客從遠方來﹐遺我雙鯉魚。呼僮烹鯉魚﹐中有尺素書。按﹕題面「魚」字頓讀﹐轉作「史魚」解。裏面相扣﹐神理回合。

營業【軍旅之事】

按﹕題面「營」字頓讀﹐轉解軍營。蓋由動詞轉爲名詞也。

參商隱現【井上有李】

《左傳》﹕髙辛氏有二子﹐伯曰閼伯﹐季曰實沈。日尋干戈﹐以相侵伐。……帝遷閼伯於東方商丘﹐主商﹔遷實沈於西方大夏﹐主參。二星相背而出﹐永不相見。按﹕題面「參」字頓讀﹐「商隱」二字又頓讀。蓋「參」於二十八宿居「井」之上﹐商隱系唐人李姓也。

令子﹝古文﹞【家君作宰】

《南丈》﹕褚彥回謂任遙曰﹕聞卿有令子。蓋指任昉也。按﹕題面「令」字頓讀﹐別解爲邑令。自其子視之﹐則對面寫照﹐語气轉關﹐扣合自然透澈。

書目﹝蒙經﹞【有典謨﹐有訓誥﹐有誓命】

按﹕題面「書」字頓讀﹐踏實轉爲《書經》篇目。

足以達情﹝《西廂記》﹞【只這腳蹤兒將心事傳】

《釋氏要覽》﹕釋教以喜怒憂懼憎愛欲爲七情﹐故凡表著於外者曰達情。按﹕題面「足」字踏實頓讀﹐便扣「腳跟兒」﹔以「達情」二字敲擊下半﹐語雋神超。

三十六才子【月暗西廂】

天文學﹕月之末日爲晦﹐蓋由衛星背太陽﹐不得藉其光也。按﹕題面「三十」字頓讀﹐扣合月暗﹔六才子﹐指《西廂記》。

掩泣空相向﹝曲牌﹞【哭皇天】

《說文》掩﹐遮蓋也﹐謂哭泣時不使聞知。「空」字頓讀﹐扣合「皇天」﹐極洽。而「相向」二字﹐更題外傳神。

不尙詞曲﹝《詩品》﹞【取語甚直】

接題面「詞」字頓讀﹐「曲」字轉爲屈曲﹐關合底句。虛神實理﹐無不兼賅。

何用別尋方外去﹝諺語﹞【久病老醫官】

唐﹟韓翃《題仙遊觀》詩﹕「何用別尋方外去﹐人間亦自有丹丘」。按﹕題面「方」字頓讀﹐別解爲藥方﹐「外去」二字﹐猶云「向外而去」。表裏相扣﹐極聲情﹐亦極曲折。洵是百煉鋼能作繞指柔。

底句頓讀

山脈有起伏頓挫﹐始能結穴﹔水光成蕩漾波折﹐可入畫圖。謎有底句頓讀一法﹐亦取其語气神情﹐有頓挫﹑有波折也。迨至關回題面﹐自然意趣融洽﹐情文相生。蓋謎之門類不一﹐裁制之法遂覺不同﹐若空滑讀去﹐不特平實無奇﹐而按之作法﹐亦未能動中肯綮矣。

畫船簫鼓﹝《詩經》﹞【載好其音】

隋煬帝令營洛陽爲東京﹐開通濟渠﹐又開邗溝入江。渠旁築禦道﹐自長安達江都。令造畫船﹐集歌妓﹐備絲竹管弦之屬﹐以爲遊幸。按﹕底句「載」字頓讀﹐回合題面「畫船」﹐而「好其音」三字﹐由「蕭鼓」之聲音傳出。神韻休揚﹐戛戛獨造。

漁父覆舟【載胥及溺】

《史記》﹕子胥過昭關﹐迫者急至江﹐江上有漁父﹐知胥之急﹐乃渡子胥。旣濟﹐胥解其劍曰「此劍直百金﹐以與父。」父曰「楚之國法﹐得胥者賜粟五萬石﹐爵執圭﹐豈徒百金劍耶﹗遂覆舟溺﹐以示不通楚。按﹕底句「載胥及」三字作一頓讀﹐「溺」字便能與「覆舟」渾合。

請公入甕【來嫁於周】

唐﹟周興用法深酷﹐或告與丘神勣通謀﹐武后命來俊臣鞫之﹐俊臣與興方推事對食﹐問曰「囚多不承﹐當置何法﹖」興曰「取大甕﹐外以炭炙之﹐令囚入中﹐何事不承﹗」俊臣如其法﹐因起言曰「有內狀推兄﹐請公入甕。」興惶恐﹐叩頭服罪。由題面一語﹐融會來歷﹐以之關映﹐則底句「嫁」字﹐便不擊自動。

白居易生七月而識字【樂子之無知】

唐。白居易生七月﹐便識「之﹑無」二字。按﹕居易字樂天﹐底句「樂」字頓讀﹐「子」字頓讀﹐「之無」二字又頓讀。猶云「樂天當孺子時便知之無」也。傳神阿堵﹐妙處直到毫顚。

尙父子牙【相鼠有齒】

商﹟呂尙字子牙﹐本姜姓。其先祖嘗爲四嶽﹐佐禹平水土﹐虞夏之際﹐封於呂﹐因以爲姓。及佐武王克商有功﹐武王尊之爲師尙父。按﹕底句「相」字踏實﹐又與「鼠」字各一頓讀。由是遂層關映題面﹐如軌納輪﹐無不適合。

厲王怒監謗【云胡不喜】

周﹐國人謗王。召公告王曰﹕民不堪命矣。王怒﹐得衛巫﹐使監謗者。以告則殺之﹐國人莫敢言﹐道路以目。按﹕底句「胡」字頓讀別解﹐便扣緊「厲王」。妙在一「云」字叫醒﹐尢能曲傳口吻。

牝雞無晨【奉時辰牡】

按﹕底句「辰」字頓讀﹐則奉時者牡鷄﹐而牝雞無所司矣。

紅拂私奔﹝《書經》﹞【臣妾逋逃】

隋﹟楊素爲相﹐有侍妾張出塵。時李靖以布衣謁素﹐姬妾羅列﹐中有執紅拂者﹐有殊色﹐獨目靖。是夜靖歸逆旅﹐紅拂奔之﹐曰﹕妾楊家紅拂妓也﹐絲藤願托喬木。乃與俱適太原。按﹕底句「臣」字﹐會作楊素自指﹐運典便有根源。「妾逋逃」三字﹐關合題面﹐尢語不離宗。

淒淒不似向前聲【曲直作酸】

唐﹟白居易《琵琶行》﹕「感我此言良久立﹐卻坐促弦弦轉急。淒淒不似向前聲﹐滿座重聞皆掩泣。」按﹕底句「曲」字頓讀﹐關合題面「不似向前」﹔「直作酸」卽融會到淒淒聲。運思靜細﹐粗心人未易領悟。

何前之渺渺而遽累然﹝《易經》﹞【小人道長】

《聊齋誌異﹟巧娘》篇﹕生閉生室中﹐繞室隔扉呼巧娘﹔巧娘命婢歷試數鑰﹐乃得啟。生附耳請問﹐巧娘遣婢去﹐生挽就寢榻﹐偎向之﹐女戲掬臍下﹐曰「惜可兒此處闕然。」語未竟﹐觸手盈握。驚曰「何前之渺渺﹐而遽累然﹗」按﹕底句「小人道」三字作一頓讀﹐「長」字會意不渺小﹐以之關合題面。而意外驚喜之狀﹐一一傳出。

由是無與議婚者﹝《左傳》﹞【所以定親疏】

按﹕裏面實字互相鍼對﹐虛字曲折傳神﹐可稱逸品。蓋由底句「親」字能頓讀﹐是以如許得神。

杜工部執詩壇牛耳【少陵長】

謂詩家爲人所宗﹐如築壇坫以主盟會也。本《左傳》﹕「諸侯盟﹐誰執牛耳」。古者歃血爲盟﹐割牛耳取血﹐盛以珠盤﹐主盟者執之。今引申爲主持其事者之辭。按﹕底句「少陵」二字頓讀﹐鍼對題面「杜工部」﹔「長」字會意執牛耳﹐亦無不翕合。

汝視阿嬌好否【姑將以爲親】

漢武帝爲太子﹐長公主欲以女配之﹐問曰﹕若得阿嬌好否﹖帝曰﹕若得阿嬌﹐當以金屋貯之。按﹕底句「姑」字略頓﹐融會題面。語气神情﹐宛然紙上。

天子藉耕以帥民【君親推之】

《周禮》﹕天子親載耒耜﹐帥三公九卿躬耕。天子三推﹐三公五推﹐卿諸侯九推。按﹕底句「君」字頓讀﹐「親」字轉作形容詞。融會題面﹐極見渾雅

廬陵王卽位【則天子當陽】

《唐史》﹕桓彥範進曰﹕昔天皇以愛子托陛下﹐今年齒已長﹐久居東宮﹐天意人心﹐久思李氏。願陛下傳位太子﹐以順天人之望﹗」於是太后命太子監國。明日﹐傳位於太子。中宗乃復位。按﹕底句「則天」二字聯一名詞﹐「子」字又頓讀﹐以之關合﹐自然恰切。

從沛公入關獨收秦律令圖書﹝四書﹞【於斯二者何先】

《漢書》﹕初髙祖爲亭長﹐簫何嘗左右之。及從入關﹐獨收秦丞相府律令﹑圖書﹐造石渠閣藏之。按﹕底句「何」字頓讀別解﹐扣合題面處「從沛公入關」句﹐自不落空。

開門揖盜【今願竊有請也】

《三國誌》﹕張昭曰﹕況今姦宄競逐﹐豺狼滿道﹐乃欲哀親戚﹐顧禮制﹐是猶開門而揖盜﹐未可以爲仁也。按﹕底句「竊」字頓讀﹐扣合題面「盜」字﹐而以「今願有請」形容「開門而揖」﹐尢極得神情。

綠林豪傑舊知名【昔者竊聞之】

漢﹟王莽篡漢時﹐新市王匡等起兵於綠林山中﹐號綠林。山在湖北當陽縣﹐後世稱劫盜曰綠林。按﹕底句「竊」字略頓﹐作盜竊解。以之關聯﹐自適合繩墨。

文章華麗家徒四壁【辭富居貧】

漢﹟司馬相如長於辭賦﹐所作有《子虛》《上林》《大人》等賦﹐丰贍華麗。漢﹑魏﹑六朝文人多效之。按﹕底句「辭」與「居」本系動詞﹐作者用以扣合題面﹐竟轉爲名詞。運實於虛﹐慧心人善能領悟。

門𨿽設而常關【有所不行】

晉﹟陶淵明《歸去來辭》﹕「園日涉以成趣﹐門𨿽設而常關」。按﹕題面「常關」二字﹐扣合不行卽閒易。

安得廣廈千萬間【有所不足】

唐﹟杜甫詩﹕「安得廣廈千萬間﹐大庇天下寒士皆歡顏」。按﹕底句「所」字踏實﹐扣緊「廣廈」﹐有「不足」等字﹐又能渾會全神。

大樹將軍【異邦人稱之】

東漢﹟馮異爲光武偏將軍﹐諸將業坐論功﹐異獨立大樹下﹐不誇己績﹐人因號曰大樹將軍。按﹕底句「異」字頓讀﹐便著實作馮異解。連全句讀之﹐關合自成結構。

使營菟裘吾將老焉【隱居以求其志】

《左傳》﹕羽父請殺桓公﹐將以求太宰。公曰﹕爲其少故也﹐吾將授之矣。使營菟裘﹐吾將老焉。注﹕菟裘﹐魯邑名。隱公使人營共宮室﹐行將以國讓桓公﹐終老於菟裘之地。按﹕底句「隱」字頓讀﹐踏實處便關合題面語气。

五旬上因病身亡【是故知命者】

《西廂記》﹕「先人禮部尙書多名望﹐五旬上因病身亡」。按﹕底句「故」字別解頓讀﹐便關映「因病身亡」﹔「知命」又扣合「五旬」。蓋本《論語》「五十而知天命」。

古之遺愛也【故爲政在人】

《左傳》﹕子產卒﹐仲尼聞之﹐出涕曰﹕古之遺愛也。按﹕底句「故」字頓讀﹐別解爲人死﹐曰物故﹐亦曰作古。由今日而思其遣愛﹐則政績在人﹐夫固無限感慕矣。

曰朕不識眞卿何狀【未見顏色而言】

唐開元中﹐安祿山反﹐眞卿獨倡義討之。玄宗嘆曰﹕河北二十四郡﹐無一忠臣耶﹖及聞眞卿討賊﹐曰﹕朕不識眞卿何狀﹐乃能如是。按﹕底句「顏」字一頓﹐卽扣合眞卿﹐曰不哉何狀﹐意在未見而切於願見。描寫口吻﹐語气逼眞。

周公思兼三王以施四事【則其旦晝之所爲】

《孟子》﹕周公思兼三王﹐以施四事﹐其有不合者﹐仰而思之﹐夜以繼日﹐幸而得之﹐坐以待旦。按﹕底句「旦」字頓讀﹐便扣合周公﹔而「所爲」二字﹐旣能渾括題面﹐又妙有「晝」字鍼對題旨﹐確是難能可貴。

待先生如此其忠且敬也【吾其爲東周乎】

《孟子》﹕寇退﹐曾子反。左右曰﹕待先生如此﹐其忠且敬也。寇至﹐則先去以爲民望﹔寇退﹐則反﹐殆於不可。按﹕底句「東」字頓讀﹐解爲作東。表裏關映﹐融洽分明。妙能於實字鋒芒鍼對﹐虛字毫髮傳神。

只見潮南與潮北【水信無分於東西】

按﹕底句「水信」二字頓讀﹐便關合「潮」字﹔只見南北﹐則無分東西。自意寓言外。

入蔡縛成【膚受之愬】

唐﹟李愬﹐元和中爲鄧州節度使﹐將兵討淮西﹐雪夜入蔡州擒吳元濟﹐淮西遂平。按﹕底句「膚」字頓讀﹐「愬」字別解。以之關映﹐便與題面典故吻合。

諱疾忌醫【人病不求耳】

《通書》﹕今人有過不喜聞知﹐猶諱疾忌醫﹐卒滅其身而無怪也。按﹕底句「病」字頓讀﹐別解轉指疾病﹔不求﹐猶云不求治療。照應題面﹐自然適當。

內舉不避親﹐外舉不避仇【奚有於是】

晉悼公時﹐祈奚爲中軍尉﹐請老﹐公問代。初舉其仇解狐﹐再舉其子午。時有「內舉不避親﹐外舉不避仇」之稱。按﹕底句「奚」字頓讀﹐又別作祈奚解。「有於是」三字﹐包括全題。

蕭相國更秦法【何莫由斯道也】

《史記》﹕蕭何佐髙祖定天下﹐論功第一﹐封酇侯﹐漢之律令多所制定﹐余悉更秦法。按﹕底句「何﹑斯」等字俱踏實﹐以之關映題面﹐字字自能擊動。

膏以香消﹐麝以臍死【然則非自殺之也】

《國策》﹕韓非﹐韓之諸公子也﹐喜刑名法術之學﹐與李斯並事荀卿。後使於秦﹐爲李斯所讒下獄﹐仰藥死。題面二語卽獄中之歌。按﹕底句「非」字頓讀﹐別解韓非﹔由題面二語扣合自殺。「然則」二字尢淩空得神。

前言戲之耳﹝蒙經﹞【尙遊說】

《論語》﹕子之武城﹐聞弦歌之聲。夫子莞爾而笑﹐曰「割雞焉用牛刀﹖」子遊對曰「昔者偃也聞諸夫子曰﹕『君子學道則愛人﹐小人學道則易使也。』」子曰「二三子﹗偃之言是也。前言戲之耳。」按﹕此則裏面相扣﹐全系運用題面來歷。底句「遊」字﹐踏實「子遊」。以子遊所說﹐是述夫子云「君子學道則愛人……」二句。夫子聞之﹐轉以牛刀割雞之諭爲戲﹐至是則「尙」字自管弦合拍。

龍種自與常人殊﹝幼學﹞【比君子之超凡】

《文選》﹕髙帝子孫龍之種﹐文王宗族麟之角。按﹕底句「君子」二字作兩次頓讀﹐以扣合題面「龍種」﹔超凡﹐卽會意「與常人殊」也。

壯陽【三十日之名】

《醫學要覽》﹕命門相火﹐眞气內充﹐能助胃力﹐銷水谷﹐是曰壯陽。按﹕底句「三十」字頓讀﹐便關合「壯」字。本《禮記》「三十曰壯﹐有室」。「日」之名﹐當然會意「陽」字。

孔子至聖﹐孟子亞聖﹝文古篇目﹞【前出師表﹑後出師表】

《明史》﹕嘉靖二十七年﹐用張孚敬等議﹐釐正祀典。稱孔子爲至聖先師﹐同時又因元文宗封孟子爲亞聖鄒國公。至是議定罷去封爵﹐止稱亞聖。按﹕底句兩个「出」字均頓讀。孔子﹑孟子﹐世尊師表﹐一生於春秋﹐一生於戰國。故「前出﹑後出」等字自能著緊。

臥薪嘗蓼﹝古文﹞【寢不安席﹐食不甘昧】

《左傳》﹕越王勾踐被吳王夫差困於會稽﹐身稱爲臣﹐妻請爲妾。後得歸國﹐臥薪嘗蓼﹐使瞽朦日警之曰﹕勾踐。汝忘會稽之恥也耶。後竟滅吳。按﹕底句「安﹑甘」等字頓讀﹐則是題面臥薪﹐當指上句而言﹐嘗蓼﹐又指下句而言。

終須一个土饅頭【故陵不免耳】

宋﹟範成大詩「縱有千年鐵門限﹐終須一个土饅頭」。按﹕俗謂墳曰士饅頭。

大家風範【昭其度也】

漢﹟班固之妹班昭﹐適曹世叔﹐早寡。固著漢書末就而卒﹐和帝詔昭踵成之。數召入宮﹐令皇后貴人事以師禮﹐號爲曹大家。按﹕底句「昭」字頓讀﹐作班昭解﹐便貼緊「大家」。度﹐會意風範﹐亦見堂皇。

薄夫惇鄙夫寬【惠風和暢】

《孟子》﹕故聞柳下惠之風者﹐鄙夫寬﹐薄夫惇。按﹕底句「惠「字頓讀﹐轉會意柳下惠﹐故聞其風者﹐薄夫惇﹑鄙夫寬。而「暢」字尢融會得攏玲透闢。

風急雁行斜﹝詩品﹞【不著一字】

《博物學》﹕雁性合羣﹐髙飛空中﹐自成行列﹐或如一字﹐或如人字。按﹕題面「雁行」關合「一」字﹐「急﹑斜」等字扣合「不著』。意頗細膩。

臣東鄰有女﹐窺臣己三年矣﹝五言詩﹞【總是玉關情】

宋玉《登徒子好色賦序》﹕天下之佳人﹐莫若楚國﹔楚國之麗者﹐莫若臣裏﹔臣裏之美者﹐莫若臣東家之子。增之一分則太長﹐減之一分則太短﹔著粉則太白﹐施朱則太赤。眉如翠羽﹐肌如白雪﹐腰如束素﹐齒如含貝。嫣然一笑﹐惑陽城﹐迷下蔡。然此女登墻窺臣三年﹐至今未許也。按﹕底句「玉」字一頓﹐轉作宋玉解。「總是﹑關情」等字﹐回顧扣題﹐妙能從對面寫照﹐則下文消息﹐自見靈通。

請王具禮拜之【何時議築壇】

《史記》﹕漢王旣得韓信﹐何曰﹕王必欲拜之。擇良日﹐齋戒﹐設壇場﹐具禮﹐乃可耳。按﹕底句「何」字頓讀﹐轉指蕭何﹔鍼對「請王」等字﹐便融理解。

破涕爲笑﹝曲牌﹞【泣顏回】

晉﹟劉琨《答盧諶書》﹕「破涕爲笑」。注﹕猶云轉悲爲喜也。按﹕底句「顏「字頓讀。扣合諧葉﹐而題外神情﹐亦達到毫端。

我固疑是老奴﹝《西廂記》﹞【心坎兒上溫存】

《世說》﹕溫嶠姑有女﹐囑嶠覓婿。嶠曰「佳婿難得﹐如嶠如何﹖」少日報云「已覓得婿處」。因下玉鏡臺一枚﹐姑大喜。旣婚﹐交禮﹐女大笑曰「我固疑是老奴」。按﹕底句「溫」字頓讀﹐踏實溫嶠﹐題面扣合﹔而「心坎兒」等字﹐亦神情曲曲傳出。

十二叩首【一頓打】

專制時代﹐禮用拜跪﹐每跪三叩首﹐﹝亦謂頓首﹞四跪共十二叩首。按﹕底句「頓」字﹐關合叩首﹔一打﹐又會意十二。﹝本英語以物十二枚爲「打」﹞語更新奇。

信亡去【何必苦追求】

《史記》﹕何聞信亡﹐不及以聞﹐自追之。上知罵曰﹕諸將亡者以十數﹐公無所追﹐追信詐也。何曰﹕諸將易得耳﹐如信者﹐國士無雙﹗按﹕此則裏面扣合﹐由事實上運用﹐從神理中推尋。語气極流宕﹐神韻亦休揚。

矍鑠哉是翁也【一个據鞍上馬】

東漢﹟援﹐建武中拜爲伏波將軍。武陵五溪蠻反﹐援年八十餘﹐自請行旅﹐據鞍顧盼以示可用。帝笑曰﹕矍鑠哉是翁也。按﹕底句「上」字頓讀﹐由動詞轉爲形容詞﹐「馬」字別解馬援。回顧題面﹐卽可見其老當益壯之槪。

對棋陪謝傅【見安排車兒馬兒】

晉﹟謝玄等破苻堅﹐有檄書至﹐安方對客圍棋﹐了無喜色。按﹕作者能於底句「安」字一頓﹐踏實作謝安解﹐則全體更張。題面妙有「陪」字擊動﹐是以謝傅之排列車馬﹐一一得見之也。

五家相保﹝數學名詞﹞【正比例】

周制﹐大司徒令五家爲比﹐使之相保﹔五比爲閭﹐使之相愛﹔四閭爲族﹐使之相葬﹔五族爲黨﹐使之相救。更有比長﹑閭胥﹑族師﹑黨正各職﹐以分掌其政令教治。按﹕底句「正﹑比」二字作一頓讀﹔例﹐猶云禮之定則也。

地球分五大洲﹝《聊齋》目﹞【陸判】

《廣輿記》﹕世界陸地﹐在東半球者﹐曰﹕亞細亞洲﹑歐羅巴洲﹑阿非利加洲﹑海洋洲﹔在西半球者﹐曰﹕亞美利加洲。是爲五大洲。

妾不能知香玉之熱﹝小說名人﹞【冷降雪】

《聊齋誌異﹟香玉》篇﹕女曰﹕妾不能如香玉之熱﹐但可慰君寂寞耳。按﹕底句首一字頓讀﹐則是降雪之冷﹐反擊香玉之熱。而題面實字虛神﹐自能兼到。

知之維艱【孫行者】

孫文學說﹕行之非艱﹐知之維艱。蓋總理先由行者而入於知者﹐本上下文擊動﹐神理自息息相關。

志气揚揚﹐甚自得也﹝古人姓名﹞【禦說】

齊﹐晏子爲相。禦者之妻﹐窺見其夫揚揚自得。旣而夫歸﹐妻責之曰﹕晏子長不滿六尺﹐身爲齊相﹐名顯諸侯﹐志常自下。子長八尺﹐乃爲人禦﹐揚揚若此﹐宜乎﹖卑且賤也﹐妾恥之。

九府圜法【呂布】

《漢書》﹕齊太公爲周立九府圜法。注﹕九府﹐謂大府﹑玉府﹑外府﹑內府﹑泉府﹑天府﹑職內﹑職金﹑職幣。按﹕圜﹐系均而通之也。

五經無陣字﹝四書人名﹞【陳代】

按﹕陣﹐古文作陳。例如《史記》所以充後宮﹐飾下陳。

古文無沈字【沈同】

按﹕沈﹐系沈之俗寫。故凡用沈﹐皆同於古本之沈。例如《詩經》載沈載浮。

妒花風雨自相摧﹝外國人名﹞【華盛頓】

按﹕華通花。本《禮記》「鞠有黃華」。題面一語﹐言花當盛開﹐適風雨摧殘。是不啻受其妒也。按﹕底句頓讀﹐關映題面處有一波三折之致。

勿謂言之不預也﹝藥名﹞【白前】

凡官廳發布文告﹐嚴禁非爲等事﹐示末多用此語。按﹕底句「白」字一頓﹐而「前」字關照題面「勿謂﹑不預」﹐有繪影繪聲之妙。

閱後付丙﹝諺語﹞【一目了然】

按﹕底句「一目了」三字作一頓讀﹐便擊動題面「閱後」。「然」通燃﹐謂燃燒也﹐又關映「付丙」﹐蓋「丙」於五行中屬火﹐故云。

法門卷下

題面別解

《文心雕龍》云﹕謎者迷也﹐回互其辭﹐使昏迷也。信如斯言﹐則是題面別解一法﹐無論運用典故﹐采摭成語﹐務要參透別解﹐然後關聯底句﹐方能謬巧。非然者﹐以乾坤爲天地﹐陰陽爲日月﹐不特呆板敷衍﹐直是替底句作注腳耳﹐烏足以云謎。學者能推翻此一層﹐則成竹在胸﹐運法時自能別具隻眼矣。

單於夜遁逃﹝《左傳》﹞【其亡無日】

《漢書》﹕匈奴稱其君曰單於﹐別解一作單雙之單﹐一轉爲介詞。表裏相扣﹐於字句關合之外﹐更能傳神。

稱弧道寡﹝四書﹞【無嚴諸候】

《禮》﹕諸侯對於鄰國之君﹐稱孤寡道。按﹕題面「稱孤」二字別解﹐便扣緊「無嚴」﹐道寡﹐指諸侯而言。

相君之背【反求諸其身】

漢﹟蒯通說韓信曰﹕相君之面﹐不過封侯﹔相君之背﹐貴不可言。按﹕題面「背」字別解﹐轉作違反說。以之相扣﹐便恰合蒯通當時之語意。

回也不愚【反其智】

《論語》﹕子曰「吾與回言終日﹐不違﹐如愚。退而省其私﹐亦足以發﹐回也不愚。」按﹕題面「回」字﹐本系顏回﹐別解竟轉「回」還。鍼對底句﹐自然字字熨貼。

華冑【種之美者也】

《晉書》﹕衣冠華冑﹐宜蒙優免。注﹕謂顯裔也。按﹕題面「華」轉作美解﹔冑﹐猶云「苗裔」也。運典自然吻合﹐作文又兼倒裝。

細君【王不待大】

《漢書》﹕武帝將以肉賜從臣﹐東方朔先割以歸。有司奏之﹐上令自責。朔曰﹕受賜不待詔﹐何無禮也﹗拔劍割肉﹐一何壯也﹗割之不多﹐又何廉也﹗歸遺細君﹐又何仁也﹗注﹕細君﹐謂妻也。按﹕題面「細君」二字﹐僅就本義扣合﹐似嫌呆著﹐妙能語气倒裝﹐別饒意趣。

辟諭而言之【徐子以告夷子】

按﹕題面「辟」字轉讀入聲﹐「之」字踏實﹐以底句徐子名「辟」﹐夷子名「之」也。

周室封侯﹝七言詩﹞【蝴蝶夢中家萬里】

周﹐封建制度﹐列爵惟五——公侯伯子男﹐分封同姓與異姓功臣爲諸侯﹐以屏藩王室。按﹕題面「周」字﹐別解作「莊周」﹐先爲底句立案﹔「室封侯」扣「家萬里」﹐而「蝴蝶夢中」數字﹐系莊周事﹐尢能於題外傳神。

虛有其表﹝《聊齋》目﹞【花姑子】

《聊齋誌異﹟嘉平公子》篇﹕妾初以公子世家文人﹐故蒙羞自薦。不圖虛有其表﹗以貌取人﹐毋乃爲天下笑乎﹗」言已而沒。按﹕題面「表」字別解爲中表﹐關映底句「姑子」﹔「虛」字扣花﹐以「花」轉解耗費也。

入骨相思﹝《聊齋》判詞﹞【嵌紅豆於骰子】

《演繁露》﹕唐世鏤骨爲竅﹐朱墨雜塗數以爲采。亦有出意爲巧者﹐取相思子納於竅中﹐使其色明現而易見。故溫飛卿艷詞云「玲瓏骰子安紅豆﹐入骨相思知不知」。注﹕相思子﹐系紅豆別名。

字子路﹝新名詞﹞【自由結婚】

《春秋》﹕仲由字子路﹐孔子弟子。列政事科﹐性好勇﹐聞過則喜。仕衛﹐死於孔悝之難。按﹕題面首一字別解﹐作「許嫁」說。以之扣底﹐妙能從對面傳神。

樂酒無厭﹝藥方名﹞【逍遙飲】

《孟子》﹕「從流下而忘反謂之流﹐從流上而忘反謂之連﹐從獸無厭謂之荒﹐樂酒無厭謂之亡」。按﹕題面「厭」字﹐別作厭惡解﹐用以擊動「逍遙」﹐便能緊切。

底句別解

往聖先賢﹐嘉言懿訓﹐立說之旨﹐夫固有定在也。一經制謎家采爲底句﹐轉作別解﹐往往於貞操之言轉爲狎褻﹐莊重之旨變作詼諧﹐光怪陸離﹐嬉笑怒罵。殆如髡朔滑稽﹐聞者捧腹﹐蓋制謎之能事﹐不如是不足推爲上乘也。設道學先生見之﹐有不指爲謬妄﹐而裂眥透爪﹐謾罵不堪也耶。

範蠡扁舟五湖遊﹝《詩經》﹞【載施之行】

《吳越春秋》﹕西施﹐薴蘿村西鬻薪者之女。越王勾踐敗於會稽﹐範蠡取西施獻之於吳王夫差。吳亡﹐西施復歸範蠡﹐從遊五湖。

﹝以下若干則﹐凡底字別解處均作人名。﹞

酌貪泉而覺爽【我心則夷】

《晉書》﹕吳隱之性廉潔﹐爲廣州刺史。未至州二十里﹐地名石門﹐有水曰貪泉。故老云﹕飲此水者﹐廉士皆貪。隱之至泉所﹐酌而飲之﹐賦詩曰「古人雲此水﹐一歃懷千金。試使夷齊飲﹐終當不易心。」及在州﹐淸操逾厲。

匈奴號曰飛將軍【漢之廣矣】

《史記》﹕李廣﹐成紀人。猿臂善射﹐文帝時以擊匈奴有功﹐封散騎常侍﹐武帝時爲右北平太守。匈奴畏之﹐號曰「飛將軍」。

蔡邕倒屣以迎賓【見此粲者】

漢﹟蔡邕賓客盈門﹐聞王粲至﹐倒屣迎之。粲年少短小﹐一座皆驚﹐邕曰﹕此王公孫﹐有異才﹐吾不如也。

王荊公讀《辧姦論》有感【於嗟洵兮﹐不我信兮】

蘇洵作《辧姦論》﹐專爲王安石而發。彼旣讀之﹐不無感想。按﹕題面由一「感」字﹐便能刻畫道「於嗟」語气﹐頗稱神妙。

粉香膩玉搓咽項【有鶯其領】

《西廂記》﹕「他眉兒是淺淺描﹐他臉兒是淡淡妝﹐他粉香膩玉搓咽項。下邊是翠裙鴛繡金蓮小﹐上邊是紅袖鸞銷玉筍長。」按﹕底句「領」字﹐再別解頸項﹐亦見妙趣。

賜之鴟夷而投之江﹝《書經》﹞【惟胥以沈】

《史記》﹕吳王夫差信太宰嚭之讒﹐使使賜子胥屬鏤之劍以死。子胥臨死﹐告其舍人曰﹕必樹吾墓上以梓﹐今可爲器﹐而抉吾眼懸吳東門之上﹐以觀越寇之入滅吳也。吳王聞之大怒﹐乃取子胥屍盛以鴟夷革﹐浮之江中。注﹕器﹐棺也﹔鴟夷﹐以馬革爲之。

與父老約法三章【邦有常刑】

《史記》﹕漢髙祖入關﹐與父老約法三章﹕殺人者死﹔傷以及盜﹐抵罪。

客星犯帝座【以近天子之光】

東漢光武帝與嚴子陵共偃臥﹐子陵以足加帝腹上。明日太史奏曰﹕夜來客星犯帝座﹐甚急。帝笑曰﹕朕與故人嚴子陵同臥耳。按﹕題面擊動底句「近」字﹐撞得極有聲響。

封之有庳富貴之也﹝《易經》﹞【聖人立象以盡意】

《孟子》﹕「親之欲其貴也﹐愛之欲其富也。封之有庳﹐富貴之也。身爲天子﹐弟爲匹夫﹐可謂親愛之乎﹖」由題旨「親愛」托出底句盡意。題外傳神﹐餘音嫋嫋。

郁陶思君爾【憂虞之象也】

《孟子》﹕象往入舜宮﹐舜在牀琴。象曰「郁陶思君爾。」忸怩。

武侯徵南蠻﹝《左傳》﹞【七禽皆獲】

後漢﹐南蠻釁﹐諸葛亮平之。有孟獲者﹐爲夷﹑漢所服。亮生致獲﹐使觀營陣﹐從使去。更七縱七禽﹐猶遣獲。獲不去﹐曰「公﹐天威也﹐南人不復反矣。注﹕禽﹐與擒通。

綠珠墜樓【以報崇也】

《晉書》﹕石崇有妓名綠珠﹐美而艷﹐善吹笛。孫秀使人求之﹐石祟勃然曰﹕綠珠吾所愛﹐不可得也。秀怒﹐矯詔收石崇。崇宴於樓上﹐介士到門﹐崇捐綠珠﹕吾今爲爾得罪。綠珠曰﹕當效死於君前。因自墜於樓下而死。

足下與楚則楚勝﹐與漢則漢勝【以結二國之信】

按﹕題面系蒯通說韓信語。底句「信」字踏實﹐「二國」扣合楚漢。妙處在一「結」字﹐更能渾括全神。

今天下英雄﹐惟使君與操耳﹝四書﹞【其實體備於己】

《三國誌》﹕玄徳曰﹕今天下英雄﹐誰能當之。操以手指玄徳﹐後自指曰﹕今天下英雄﹐惟使君與操耳。

說文補注【愼言其餘】

漢﹟許愼﹐字叔重﹐少博通經籍﹐馬融常推敬之。時人爲之語曰「五經無雙推叔重」。著《說文解字》十四篇﹐推究六書之義﹐分部類從﹐至爲精密﹐後世言小學者皆宗之。

使奉許叔居許東偏【可以寄百里之命】

《左傳》﹕隱公十一年﹐鄭伯使許大夫百里﹐奉許叔以居許東偏。注﹕鄭莊公見齊魯相遜﹐亦不敢自取許國﹐又仗大夫百里奉之。

驪姬使人止荀息勿死奚齊之難【如有所立卓爾】

《左傳》魯僖公九年冬十月﹐裏克殺奚齊於次。荀息將死﹐人曰﹕不如立卓子而輔之。

曹大家續完漢帙【固所願也】

漢﹟班固之妹班昭﹐適曹世﹐早寡。固著漢書末就而卒﹐和帝詔昭踵成之。數召入宮﹐令皇后貴人事以師禮。

斬木爲兵﹐揭竿爲旗【戰必勝矣】

秦二世元年﹐陳勝與吳廣﹐斬木爲兵﹐揭竿爲旗﹐詐稱公子扶蘇﹑楚將項燕。諸郡苦秦苛法者皆歸之。

山澤尋梅【損者三友】

《易》﹕「山澤損」﹐以「兌下艮上」爲損卦。又近世畫家以松竹梅合繪﹐稱爲歲寒三友。

綈袍戀戀尙有故人之意【非以干祿也】

《史記》﹕魏使須賈至秦﹐忽見範叔﹐驚曰「範叔固無恙乎﹖何一寒至此﹗」乃取其一綈袍以賜之。按﹕範叔在魏時﹐遭須賈之難﹐佯死﹐潛逃至秦﹐變姓名爲張祿。至是而爲秦相﹐須賈以綈袍贈之﹐只知有故人範叔﹐並不知爲秦相張祿也。如是則「非干」二字便反振得神。

吳市吹簫第一聲【方員之至也】

《吳越春秋》﹕伍員﹐字子胥。父奢﹑兄尙﹐爲平王所殺﹐子胥奔吳以圖覆楚。初至吳市﹐吹簫乞食﹐後佐吳伐楚。按﹕此則無一字呆著色相卻無一字不傳神情。吾嘗記佛家言「空門便是法門」。

夫陽子本以布衣處於蓬蒿之下【城非不髙也】

唐﹟陽城﹐北平人﹐隱中條山﹐徳宗拜爲中諫議大夫﹐在位五年。天下得失之不爲不久﹐而未嘗一言及於政。故韓愈作《爭臣論》以譏之。從題面反振而出﹐「非不髙」之志﹐自淩空得神。

非徳宗之鄙暗﹐亦何從而用之【杞不足徵也】

宋﹟蘇洵《辧姦論》﹕「盧杞之姦﹐固足以敗國﹔然不學無文﹐容貌不足以動人﹐言語不足以眩世﹐非徳宗之鄙暗﹐亦何從而用之﹖」反振得神﹐意透題頂。以靜穆之思﹐運空靈之筆﹐允稱傑作。

脫穎而出【拔一毛】

《史記﹟平原君傳》﹕秦攻趙邯鄲﹐趙使平原君求救於楚﹐約其門下客於俱﹐毛遂自薦。君曰「賢者譬之錐處囊中﹐其末立見。今先生處勝之門下三年﹐勝未有聞也。」遂曰「臣今請處囊中耳。若蚤處囊中﹐乃穎脫而出﹐非特其末見而已」。描寫「拔」字具有神韻﹐非靜細心思﹐未易領會。

關公不肯割三郡還吳【未可與權】

《三國誌》﹕孫權命諸葛瑾至蜀﹐索還荊州。玄徳已允許﹐雲長變色曰﹕吾與兄桃源結義﹐誓共匡扶漢室。荊州三郡﹝長沙﹑零陵﹑桂陽﹞本大漢疆土﹐豈得妄以尺寸與人。

食以艸具【是簡驩也】

《國策》﹕齊﹟馮驩者﹐貧乏不能自存﹐使人屬孟嘗君﹐願寄食門下。孟嘗君笑而受之﹐曰﹕諾。左右以君賤之也﹐食以艸具。按﹕此則表裏相扣﹐不拘拘於字句間。是謂不著一字﹐盡得風流。

梁山之役孝侯死焉【若於齊﹐則未有處也】

晉﹟周處﹐陽羨人﹐少孤﹐不修細行。鄕裏患之﹐與南山之虎﹐長橋之蚊﹐並稱三害。處乃勵志攺行﹐射虎斬蛟。後入吳﹐從陸云求學﹐仕吳爲東觀左丞。歸晉﹐遷禦史中丞。齊萬年反﹐力戰死﹐謚孝侯。

斷袖﹝古文﹞【不賢而能如是乎】

漢哀帝嬖董賢﹐嘗共晝寢。賢偏籍上袖﹐上欲起﹐賢未覺﹐不欲動賢﹐乃斷袖而起。按﹕此則運典巧合﹐妙處在數虛字﹐極得呼應之神。

附鳳翼【而欲依羽以成功名】

東漢﹟耿純謂光武曰﹕天下士大夫﹐捐親戚棄土壤﹐從大王於矢石之間者﹐固望攀龍鱗﹐附鳳翼﹐以成所志耳。按﹕此則表理相扣﹐上半關映題字﹐下半緊透題旨﹐可謂探驪得珠。

漢昭烈帝傳【前人之述備矣】

後漢﹟劉備﹐字玄徳﹐漢中山靖王勝之後。討黃巾賊﹐起兵後爲豫州牧﹐得諸葛亮於襄陽﹐用其策取荊州﹐定巴蜀﹐王漢中。曹丕篡漢﹐備遂卽位於成都﹐國號漢﹐爲三國蜀漢。末年討吳大敗﹐僅以身免﹐終於白帝城﹐謚昭烈皇帝。

宦官之後漢禍未巳﹝蒙經﹞【猶苦卓】

後漢除宦官之後﹐而董卓當權﹐漢禍猶未已也。按﹕此則妙處﹐全在裏面數虛字互相擊動﹐有若餘音繞梁﹐裊裊不絕之致。

帝嚴憚之若芒刺在背【光於前】

漢霍光爲大將軍﹐專威權。宣帝初立﹐心甚忌之。一日﹐上謁髙廟﹐光驂乘於前﹐上嚴憚之﹐若芒刺在背﹐爲之不安。

生不忍以家政累之仍欲

自任女又不肯經紀彌勤﹝五言詩﹞【還歸細柳營】

《聊齋誌異﹟細柳》篇﹕生不忍以家政累之﹐仍欲自任﹐女又不肯。晨興夜寐﹐經紀彌勤。每先一年﹐卽儲來歲之賦﹐以故終歲未嘗見催租者一至其門。

婢作色曰﹕殆矣﹝七言詩﹞【粉蝶如知合斷魂】

《聊齋誌異﹟粉蝶》篇﹕婢曰「夜已四漏﹐主人將起﹐彼此有心﹐來宵未晚。」方狎抱間﹐聞晏喚「粉蝶」。婢作色曰「殆矣﹗」急奔而去。

桃花依舊笑春風﹝《西廂記》﹞【無人調護】

唐﹟崔護詩﹕「去年今日此門中﹐人面桃花相映紅。人面不知何處去﹐桃花依舊笑春風。裏面相扣﹐神情雋越﹐意想空靈。閱者猶之美味當前﹐須仔細咀嚼﹐庶幾不負江搖。

從許子之道﹝新名詞﹞【信教自由】

《孟子》﹕「從許子之道﹐則市賈不貳﹐國中無僞。𨿽使五尺之童適市﹐莫之或欺。」描寫「信教」二字頗眞切﹐一「自」字尢妙於鍼對。

號曰智囊﹝口語﹞【說錯】

漢﹟晁錯多智﹐景帝號曰「智囊」。按﹕謎底「說」字﹐緊扣「號曰」﹐題面便不拋荒。

扇枕溫被﹝花名﹞【夜來香】

漢﹟黃香﹐年九歲﹐早喪母﹐事父致孝。對於寢處﹐夜必親爲經紀﹐夏則扇枕席﹐冬則以身溫被褥。

燕子樓空佳人何在﹝《詩經》﹞【不見復關】

唐貞觀中﹐張建封納徐州妓關盼盼爲妾﹐築燕子樓以居之。建封卒﹐樓居十五年不嫁﹐後不食而死。以下若干則﹐凡底字別解處均作姓氏。

叔度襟懷汪汪若千頃之陂【黃流在中】

漢黃憲﹐字叔度﹐愼陽人。郭泰少遊汝南﹐嘗曰「叔度汪汪﹐若千頃陂﹐澄之不淸﹐淆之不濁。

重遊赤壁﹝書經﹞【後來其蘇】

《廣輿記》﹕赤壁﹐山名﹐在今湖北黃岡城外。名赤鼻磯。蘇軾謫宦﹐嘗一再遊其地﹐誤以爲周郎赤壁﹐故有前後《赤壁》兩賦。又按﹕底句「後」字﹐以扣題面「重」字﹐尢見縝密。

畫學正宗﹝四書﹞【考諸三王而不繆】

淸康熙間﹐太倉人王時敏﹑王原祁﹑王鑑三人﹐善畫出水﹐意境髙曠﹐時人號爲畫學正宗。

一片降幡出石頭【以迎王師】

唐﹟劉禹錫《西塞懷古》詩﹕「王濬樓船下益州﹐金陵王气黯然收。千尋鐵鎖沈江底﹐一片降幡出石頭。」注﹕王濬自武昌順流逕趨建業城﹐兵八萬﹐方舟百里。鼓譟入於石頭城﹐吳王皓面縛輿櫬詣軍門降。

拂須之諂不行乃成嫌隙【此之謂寇仇】

宋﹟丁謂爲參政﹐宰相寇準薦之﹐得致通顯﹐𨿽同列而事準甚恭。嘗會食中嘗會食中書﹐羹污準須﹐謂徐起拂之。準笑曰「參政國之大臣﹐乃爲人拂須耶﹖」謂慚﹐乃遂成嫌隙。

召旦賜以樽酒﹝《幼學》﹞【惠王之珠】

宋﹟王欽若勸眞宗封禪。上曰「王旦得毋可乎﹖」曰「此酒甚佳﹐卿歸與妻孥共之。」及歸啟封皆美珠。旦自後不敢有異議。

爺娘聞女來﹐出郭相扶將﹔阿姊聞妹來﹐

當戶理紅妝﹔小弟聞姊來﹐磨刀霍霍向豬羊

﹝七言詩﹞【無人不道看花回】

北魏﹟木蘭姓花﹐父病不能從軍﹐爲有司所迫﹐木蘭攺裝而代父戍邊十二年。人不知其爲女子。按﹕底句「無人不道」等字﹐包括題面許多情況﹐可謂精彩奪目﹐快當愜心。

王莽作大誥﹝《詩經》﹞【其命維新】

《後漢書》﹕王莽篡漢﹐攺國號曰新﹐用作大誥﹐施命於四方。以下若干則凡底字別解處﹐均變易名詞。

日暮漢宮傳蠟燭【夜未央庭燎之光】

唐韓﹟翃《寒食》詩﹕「春城無處不飛花﹐寒食東風禦柳斜。日暮漢宮傳蠟燭﹐輕煙散入五侯家」。

松濤﹝書經﹞【樹之風聲】

宋﹟歐陽原功詩﹕下簾危坐聽松濤。注﹕松爲風吹﹐聲若波濤。

書經秦火﹐僅存醫藥卜筮種樹數篇而已﹝《禮記》﹞【學然後知不足】

《史記》﹕李斯奏毀詩書。令下三十日不燒﹐黥爲城旦。所不去者﹐醫藥﹑卜筮﹑種樹﹑之書。欲有學﹐令以吏爲師﹐制曰可。按﹕底句「知不足」等字﹐從「秦火後」擊動﹐聲情綿邈。

夜來風雨聲﹐花落知多少﹝《易經》﹞【中心疑者其辭枝】

唐﹟孟浩然《春曉》詩﹕「春眠不覺曉﹐處處聞啼鳥﹐夜來風雨聲。花落知多少。關聯渾脫﹐著想淩空﹐不卽不離之妙﹐可稱神品。

艸色遙看近卻無﹝《左傳》﹞【王孫滿尙幼】

唐﹟韓愈《初春小雨》詩﹕「天街小雨潤如酥﹐艸色遙看近卻無」。注﹕細艸方春而未靑﹐霑雨靄然潤色﹐遙看似靑﹐近看似無也。按﹕王孫﹐系多年生艸﹐根可入藥﹐亦名旱藕﹐又名牡蒙。

種瓜得瓜﹐種豆得豆﹝四書﹞【無易樹子】

《涅槃經》﹕種瓜得瓜﹐種豆得豆。注﹕謂有是因自有是果也。

有客宿宿【止於信】

《詩》﹕「有客宿宿﹐有客信信」。注﹕一宿曰宿﹐再宿曰信。

結繩記事【玩索而有得焉】

上古未有書契﹐記事但結繩﹐大事作大結﹐小事作小結。按﹕底句「玩得」等字﹐融會記事﹐神味雋永。

帝乘羊車【幸而得之】

晉武帝掖庭﹐並寵者眾﹐莫知所適﹐乃乘羊車﹐恣其所之。宮人爭取竹葉插戶﹑鹽汁灑地﹐以引駐羊車。蓋竹葉鹽汁﹐皆羊所喜食也。按﹕底句「幸」作寵幸﹐「之」踏實轉解「往」也。

拊髀墜淚【足以無失肉矣】

《三國誌》﹕玄徳如廁﹐見髀肉復生﹐不覺潸然流淚。少頃入席﹐表見玄徳有淚容﹐問之。曰「備往常身不離鞍﹐髀肉皆散﹐今久不騎﹐髀裏肉生。日月磋跎﹐老將至矣﹐而功業不建﹐是以悲耳﹗」

冷灰【不得其死然】

《物理學》﹕灰有然性﹐𨿽經火息而冷﹐但遇濕竟發熱生煙。

夢蜂奠於兩楹之間【孔子時其亡也】

唐明皇《經鄒魯祭孔子而嘆之》詩﹕「今看兩楹奠﹐當與夢時同。」

昭陽宮裏第一人【匹夫而有天下者】

漢武帝後宮八區﹐昭陽第一。按﹕題面「第一人」﹐扣合底句﹐全神在握。

商臣以宮甲圍王【世子自楚反】

《春秋》﹕周襄王二十六年﹐楚成王欲廢太子商臣﹐而立幼子職。商臣請於其傅潘崇。崇謂世子曰「能事諸﹖」曰「不能」。「能行乎﹖」曰「不能」。「能行大事乎﹖」曰「能」。冬十月以宮甲圍成王。王縊。

鱷魚南徒於海【文公與之處】

唐﹟韓愈《祭鱷魚文》﹕今與鱷魚約﹐盡三日﹐其率丑類南徙於海﹐以避天子之命吏。

施恩不求報【賜也何敢望回】

《感應篇》﹕施惠毋念﹐受恩勿忘。按﹕題面「不求報」擊動「何敢望回」﹐極有神采。以「賜」與「回」字﹐能由實處轉虛也。

捷書夜達甘泉宮【克告於君】

宋﹟蘇軾《聞洮西報捷》詩﹕露布早馳玉關塞﹐捷書夜達甘泉宮。注﹕克﹐勝也。按﹕裏面相扣﹐意極緊切﹐語亦雅馴。

楚襄雲雨會陽臺【王驩朝暮見】

宋玉《髙唐賦序》﹕楚襄王遊於云夢之澤﹐夢一神女﹐願薦枕席﹐王因辛之。去而辭曰「妾在巫山之陽﹐髙山之阻﹐旦爲朝云﹐暮爲行雨﹐朝朝暮暮﹐陽臺之下。」

門前冷落車馬稀【寡人好色】

唐﹟白居易《琵琶行》﹕﹝上略﹞門前冷落車馬稀﹐老大嫁作商人婦。按﹕底句「寡人」本系諸侯謙稱之詞﹐作者偏於「人」字﹐竟輕輕讀過﹐轉說「少有人焉」﹐好色關合題面﹐神情雅雋。

小姑居處本無郎【未有夫子也】

唐﹟李商隱詩﹕神女生涯原是夢﹐小姑居處本無郎。按﹕底句「夫子」二字﹐轉解郎君。本《孟子》﹕女子之嫁也﹐母命之﹐……曰「往之女家﹐必敬必戒﹐無違夫子﹗」

探手於袴而驗之﹐笑曰﹕幸有根蒂﹐猶可爲也【退而省其私﹐亦足以發】

《聊齋誌異﹟巧娘》篇﹕華姑遂導生入東廂﹐探手於袴而驗之﹐笑曰「無怪巧娘零涕。然幸有根蒂﹐猶可爲也」。按﹕傅生當受探驗時﹐必惕然驚﹐旣聆其言﹐更欣然喜。余謂華姑之術如可傳﹐天下人當不至有抱缺憾者。

以妒殺夫【不患寡而患不均】

妒至殺夫﹐倫常變矣。推其意﹐寧願彼此孤牀﹐不甘視他專寵。淫妒狀態﹐悍忍心腸﹐至此殆不堪問。自非深於閱世﹐固未易道及。

謝玄﹑謝石破秦兵於淝水﹝古文﹞【叔孫勝敵】

晉﹐苻堅入寇﹐謝安以侄玄﹑弟石﹐將精銳八萬﹐破堅兵百萬於淝水。按﹕底句「叔孫」二字﹐轉作叔侄解。

唱籌量沙﹝《千字文》﹞【空谷傳聲】

南北朝﹟宋文帝時﹐檀道濟進爵司空﹐領兵伐魏﹐所戰皆捷﹐食盡引還。有亡卒降魏﹐具告以食盡﹐魏人追之。眾洶懼將潰﹐道濟唱籌量沙﹐以所餘少米復其上。及旦﹐魏人視之﹐謂道濟資糧有餘﹐以降者爲妄﹐遂斬之。道濟乃得全軍而退。

珠還合浦﹝《詩品》﹞【淸風與歸】

漢﹟合浦縣不產谷而出珠﹐民常探珠以易米。浦之太守貪污﹐珠漸徒去交趾。及孟嘗伯爲合浦太守﹐革除前獘﹐未逾歲﹐去珠復還。

傳你簡帖裏心事﹝曲牌﹞【寄生艸】

《西廂記》﹕我定教發落這張紙。我將舌尖上說詞﹐傳你簡帖裏心事﹐管教那人來探你一遭兒。按﹕底句別作「寄張生信艸」。善能體會﹐故語意便見曲折。

王儉以謝安自比﹝《西廂記》﹞【風流況】

《南史》王儉嘗語人曰「江左風流宰相﹐惟有謝安。」蓋舉以自況也。

春寒賜浴華淸池﹝古人姓字﹞【溫太眞】

唐﹟白居易《長恨歌》﹕「春寒賜浴華淸池﹐溫泉水滑洗凝脂。侍兒扶起嬌無力﹐始是新承恩澤時。」注﹕天寶六年﹐更溫泉宮曰華淸宮﹐治湯井爲華淸池。凝脂﹐言楊太眞肌膚嬌膩也。

魯陽揮戈﹝新名詞﹞【反日運動】

《淮南子》﹕魯陽公與韓戰﹐日暮﹐援戈揮之﹐日爲之反三捨。描寫「運動」二字﹐極有力量﹐亦見不脫不粘。

唐順宗以廣陵王純爲太子【預備立憲】

唐﹐順宗詔命廣陵王純爲太子﹐是預備立爲憲宗以嗣位也。

表揚善行﹝鳥名﹞【布谷】

《幼學瓊林》﹕逢人說項斯﹐表揚善行。注﹕谷﹑善也。布谷﹐謂宣布其美徳。

左右流之﹝藥方名﹞【靑龍湯﹑白虎湯】

《詩》﹕「參差荇菜﹐左右流之」。《禮》﹕前朱雀而後玄武﹐左靑龍而右白虎。按﹕底句「湯﹑湯」二字﹐形容水流貌。關合題面﹐尢極風致。

太守歸而賓客從也【六一散】

宋﹟歐陽修《醉翁亭記》﹕「己而夕陽在山﹐人影散亂﹐太守歸而賓客從也」。按﹕底句「六一」系歐陽修號﹐「散」字轉讀去聲﹐作渙散解。扣合自然適當。

桐葉封弟﹝劇目﹞【戲叔】

《史記﹟晉世家》﹕成王與叔虞戲。削桐葉爲圭﹐以與叔虞曰「以此封汝」。史佚因請擇日立之。成王曰「吾與之戲耳」。史佚曰「天子無戲言」。於是遂封叔虞於唐。

兩扇連鎖

朱陳各系一村﹐奉晉復分兩國﹐業由聘問通好﹐因之聯成姻眷。謎有兩扇連鎖一法﹐系底句兩項分見﹐會心人爲之媒介﹐而使之攝合﹐由是措詞掛面﹐琴瑟無不和諧。此種法門﹐非經明辧﹐恐有誤會爲「金鎖格」者。余謂金鎖格作法﹐於分見兩項﹐當由上句聯合下句首一字﹐或箝成名詞﹐或串合事實。連鎖作法﹐於分見兩項﹐籠罩一气﹐依然還作兩句讀。學者不可不知也。

馮驩市義﹝四書﹞【爲營窟﹑於薛】

《國策》﹕孟嘗君就國於薛﹐未至百里﹐民扶老攜幼﹐迎君道中終日。孟嘗君顧謂馮驩﹕「先生所爲市義者﹐乃今日見之。」馮驩曰「狡兔有三窟﹐僅得免其死耳。今有一窟﹐未得髙枕而臥也。請爲君復營二窟。」

趙孝以身代弟【是爲賊﹑執禮】

漢﹟王莽末年﹐趙禮爲賊所執﹐兄孝聞之﹐自投於賊所曰「禮瘦不如孝肥﹐願代弟」。賊感其義﹐俱釋之。

圖窮而匕首見【軻也﹑以刃與政】

《國策》﹕荊軻﹐衛人﹐戰國之刺客﹐從燕太子丹報仇﹐獻樊於期首及燕地圖於秦。至咸陽﹐秦皇見之大喜﹐柯奉圖進﹐圖窮而匕首見﹐把秦皇袖刺之不中﹐爲秦所殺。按﹕此則不拘著字面﹐而神理自然圓到﹐或有以「荊卿刺秦皇」爲面扣之﹐微特呆板﹐且乏神味。以此比較﹐不無軒輊之分。

焚膏繼晷【然後爲學﹑日亦不足矣】

唐﹟韓愈文﹕煉膏油以繼晷。諭言求學之辛勤也。按﹕底句「然」通燃﹐「不足」鍼對「繼」字亦眞切。

核【果在外﹑仁在其中矣】

《植物學》﹕果實中堅硬之質﹐保護內部之種子曰核。

小柴胡湯【有寒疾﹑必表而出之】

《景嶽全書》﹕小柴胡湯﹐主治邪在肝膽﹑半表半里之間寒熱往來或日晡發熱﹑鬱怒﹑痎瘧等癥。

知府【𨿽小道﹑先有司】

秦廢封建﹐以郡統縣﹐歷代因之。宋元明淸﹐以府州統縣。﹝縣官亦稱地方有司官﹞道系觀察道內行政事務﹐爲府縣長官。

捧檄而喜﹐張奉薄之﹝蒙經﹞【不知義﹑孝於親】

《漢書》﹕毛義以孝行稱。府檄至﹐以義守安陽。義捧檄而喜﹐張奉薄之。及義母亡﹐遂不仕。奉嘆曰「義往日之喜﹐爲親也」。

鼻息如雷﹝古文﹞【先生之風﹑一鳴驚人】

《正字通》﹕「人之胚胎﹐鼻先受形」。故以鼻會意「先生」。按﹕底句「風」字﹐別解爲呼吸之气﹐扣合題面「息」字﹔而以一鳴驚人﹐關映「如雷」。體貼隆隆之聲﹐震人耳鼓。語極新奇。

系千鈞於一發【不絕如縷﹑蓋亦危矣】

唐﹟韓愈文﹕其危如一發引千鈞。按﹕底句「不絕﹑亦危」等字﹐尢極言外傳神。

趙子龍大鬧長板坡【猛將如雲﹑單於臨陣】

《地輿志》﹕長板坡﹐今湖北當陽縣東北。漢末曹操追劉備﹐趙雲拒操於此。按﹕底句「單於」二字俱解鈴﹐一說「單獨」﹐一爲介詞。

隱逸﹝《西廂》﹞【不近喧嘩﹑自然幽雅】

髙士隱居泉石﹐不聞朝市喧嘩﹐心逸神休﹐舉止自然幽雅。按﹕此則裏面相扣﹐本無他謬巧﹐而一種俊逸淸新之致﹐有如淩霜傲菊﹐出水芙蕖。

點睛飛去﹝《聊齋》目﹞【畫壁﹑龍】

南北朝﹟張僧繇善畫山水﹑佛像﹐又嘗畫四龍於壁而不點睛。人固請點之﹐二龍破壁飛去﹐未點者如故。

東風不與周郎便【喬女﹑姊妹易嫁】

按﹕此則扣合﹐直透下文「銅雀春深鎖二喬」句﹐是以最得神妙。言當時赤璧之戰﹐設無東風以與周郎之便﹐則曹軍不敗﹐彼喬女姊妹必易嫁阿瞞矣。

后稷呱矣【姬生﹑周克昌】

后稷姬姓﹐周之始祖。母姜嫄踐巨人之迹而有娠﹐生子以爲不祥﹐初欲棄之﹐因名棄。堯時爲農師﹐舜時爲后稷﹐十五傳而至武王﹐遂有天下。

桴鼓助戰【紅玉﹑妾擊賊】

宋﹟韓世忠之妾紅玉﹐本京口娼﹐世稱梁夫人。世忠與金兀術戰於黃天蕩﹐紅玉親執桴鼓助戰。

莊公惑於嬖妾﹐夫人莊姜賢而失位【綠衣女﹑仇大娘】

《詩》﹕綠兮衣兮﹐綠衣黃裏﹐心之憂矣。注﹕綠間色賤而反以爲衣﹐黃正色貴而反以爲裏。衛莊公惑於嬖妾﹐夫人莊姜賢而失位﹐故以此比賤妾尊顯﹐而正嫡幽微也。

一串念珠

作文有一綫貫串法﹐扼定題中要義﹐從而立論﹐反正開合﹐一綫到底﹐如九曲明珠。連貫穿成﹐此文家制勝之法也。制謎法門﹐有名一串念珠﹐先將謎底分見等項。一一組合﹐熔成一片﹐前後呼應﹐脈絡貫通﹐然後運典措詞以掛謎面。則表裏相關﹐自然應弦合節。

涼秋九月﹝集《詩韻》目﹞【未冬先寒】

漢﹟李陵《答蘇武書》﹕涼秋九月﹐塞外艸衰。按﹕題面「秋九月」扣合「未冬」﹐「涼」蓋「先寒」之意。

秦鏡髙懸【咸陽皓月】

《西京雜俎》﹕秦始皇有方鏡﹐照人灼見心腹。凡宮女有邪心者﹐照之莫不膽悸心動。按﹕題面「秦」字頓讀﹐便關射「咸陽」﹔鏡髙懸﹐卽會意皓月。

孫權席父兄餘業【禦有江東】

後漢﹟孫權世居吳﹐父兄死後﹐襲其餘業﹐據有江東。破曹操於赤壁﹐西和蜀漢﹐北當彊魏﹐遂成三分之勢﹐稱帝於建業﹐國號吳。

及此補牢猶未晚也﹝疊平韻﹞【羊嘗亡﹐商量當防】

《國策》﹕亡羊補牢﹐猶末晚也。注﹕諭言事後圖補救也。按﹕題面語意極動宕﹐用以敲擊底句﹐字字得神。

壯士一去兮不復還【荊卿名成﹐輕生】

《國策》﹕荊軻爲燕太子丹報仇。賓客皆白衣冠﹐送至易水。髙漸離擊築﹐荊卿和而歌曰「風蕭蕭兮易水寒﹐壯士一去兮不復還」。

「我將下報宣孟與公孫杵臼」……遂自殺【程嬰精誠輕生】

春秋﹟晉﹟屠岸賈殺趙朔﹐公孫杵臼與程嬰謀存趙孤。杵臼死﹐程嬰匿山中﹐撫孤十五年。及趙武復位﹐程嬰乃辭大夫﹐謂趙武曰「我將下報宣孟與公孫杵臼」。趙武泣曰「武願苦筋骨以報子﹐何忍出此言乎﹖」程嬰曰「彼以我爲能成事﹐故先我而死。今我不報﹐是以我事爲不成。」遂自殺。

畫八不可【畱侯籌謀】

《史記》﹕張良對漢王曰﹕臣請藉前箸爲大王籌之。

冀遇海中三神山之樂【虔仙延天年】

三件山者。紊海申。黃金白銀爲富鍋。諸神仙及

《史記》﹕蓬萊﹑方丈﹑瀛洲﹐三神山者﹐在渤海中。黃金白銀爲宮闕﹐諸神仙及不死藥在焉。

破冰求鯉【王祥娘望嘗】

晉﹟王祥事繼母至孝﹐冬日﹐母欲嘗生魚。天寒冰凍﹐祥將剖冰求之﹐冰解得雙鯉。時以爲孝之所感。

吳宮花艸埋幽徑【姑蘇途蕪】

唐﹟李白《登金陵鳳凰臺詩》﹕「鳳凰臺上鳳凰遊﹐鳳去臺空江自流。吳宮花艸埋幽徑﹐晉代衣冠成古丘。」按﹕吳宮本孫權建都時所築宮室﹐作者轉指爲姑蘇臺。﹝姑蘇﹐山名﹐在江蘇吳縣西南﹐吳王夫差所築﹞花艸迷幽徑﹐會意「途蕪」﹐蓋事理可通﹐不妨因而附會。以謎之性質﹐固得如斯也。

有酒盈樽【吾壺無須沽】

晉﹟陶淵明《歸去來辭》﹕攜幼入室﹐有酒盈樽。按﹕底句「壺」﹐系盛酒器。扣合題面「樽」字。酒旣盈樽﹐便無須沽矣。

這般可喜娘罕曾見【生驚鶯輕盈】

《西廂記》﹕「顚不刺的見了萬千﹐這般可喜娘罕曾見」。注﹕顚不刺﹐玉名。

眾賓望之以爲神仙﹝集易卦﹞【觀泰同人旣濟】

東漢﹟郭泰嘗遊洛陽﹐與河南尹李膺相友善。後歸鄕裏﹐諸儒送者車千乘﹐林宗獨與李膺同舟而濟﹐眾賓望之﹐以爲神仙。注﹕林宗系郭泰字。

解散私塾【蒙師離革】

私塾課授﹐不遵部章。教育施行﹐遂未能統一。市縣中教育局﹐當出而解散之。

開戶視之不見其處﹝《聊齋》目﹞【蘇仙﹑夢別﹑道士】

宋﹟蘇軾《後赤壁賦》﹕疇昔之夜﹐飛鳴而過我者﹐非子也耶﹖道士顧笑﹐予亦驚悟﹐開戶視之﹐不見其處。按﹕蘇軾號東坡﹐當時有稱爲「坡翁」者﹑有稱爲「坡仙」者。

以「莫須有」三字誣殺嶽飛【秦檜﹑織成﹑冤獄】

宋﹟秦檜誣殺嶽飛﹐韓世忠詣檜詰其實。檜曰「飛子云與張憲書﹐𨿽不明﹐其事莫須有」。忠曰「莫須有三字﹐何以服天下」。

孫悟空鬧禦果園【齊天大聖﹑天宮﹑偸桃】

《西遊記》﹕許旌陽眞人以孫悟空終日閒遊﹐恐生事端﹐奏請玉帝﹐使主管桃園。悟空見蟠桃成熟﹐思啖之﹐乃哄騙土地﹑力士出門。竟攀登果樹﹐大行恣取。

趙子龍單騎救阿斗【常山﹑獨活﹑使君子】

《三國演義》﹕趙雲聞知夫人消息﹐連忙追尋。只見一个人家﹐被火燒壞土墻﹐糜夫人抱著阿斗﹐坐於墻下枯井旁啼哭。云急下馬伏地而拜。夫人曰「妾得見將軍﹐阿斗有命矣。」

白描寫眞

吳江薛鳳昌先生嘗謂﹐畫家不著顏色是謂白描﹐始於宋之李龍眠。後之評詩文者﹐以其淸空而不含典實﹐亦謂之白描﹐較之髙文典冊﹑裁云鏤月者﹐其難易奚翅霄壤。謎語亦然﹐有典實者較無典實者爲易猜﹐止須知其典實﹐卽不難揭曉。若無典實之謎﹐專尙心思﹐具非髙明之見﹑活潑之才﹐終未易破的。

浮生依舊嘆飄蓬﹝《詩經》﹞【至今爲梗】

蓬至秋枯﹐風捲葉飛﹐故曰飄蓬﹐因以諭身世之不幸者。按﹕題面「依舊」二字擊動「至今」﹐頗得神韻。

兔非可守而得也【胡爲乎株林】

《韓非子》﹕宋人有耕田者﹐田畔有株﹐兔走觸株﹐折頸而死。因釋其耒而守株﹐覬復得兔。兔不可復得﹐而爲宋國笑。按﹕題面善於運故﹐能使底句「胡爲乎」等字﹐神情活現。

紅娘隨我來【有鶯其領】

按﹕題面一語見《西廂記》。底句「鶯」字﹐別解崔鶯鶯。淩空描寫﹐運實於虛。口吻神情﹐無不酷肖。

焉往而不三黜【誰適爲容】

《論語》﹕柳下惠爲士師﹐三黜。人曰「子未可以去乎﹖」曰「直道而事人﹐焉往而不三黜﹖枉道而事人﹐何必去父母之邦﹖」按﹕底句「適」字﹐別解爲往﹔「容」作容納﹐回應題面。實理虛神﹐無不入妙。

生平蹤迹廣陵多﹝《書經》﹞【我武維揚】

《廣輿記》﹕廣陵﹑郡名。漢廣陵國﹐後漢攺郡﹐隋攺江都郡﹐唐爲廣陵郡。遂以其地爲揚州。

予天民之先覺者也【我不以後人迷】

《孟子》﹕「使先知覺後知﹐使先覺覺後覺也。予﹐天民之先覺者也﹔予將以斯道覺斯民也。」按﹕題面從前一層描寫﹐扣合底句﹐淩空得神。

非實中心好吳也【越在外服】

《吳越春秋》越王句踐被吳王夫差困於會稽﹐身稱爲臣﹐妻稱爲妾。三年不倦﹐

蓋有報人之志﹐不得不忍抑以下人﹐非實中心好吳也﹐不過外面彊悅服之耳。

須﹝《四書》﹞【惟女子與小人爲難養也】

女子陰性﹐本無須莖﹔小人﹝解小子﹞年穉﹐須莖尙未發達﹐故云難養。

夢【覺後知】

夢系覺因﹐亦爲幻境。夫覺而夢﹐知夢己覺。傳神阿堵﹐渾化逾恆。

娘子啊﹐千不是萬不是﹐總是小生不是【平旦之气】

按﹕題面系演劇口白。體貼語气﹐純系描寫虛心折節﹑下气柔聲之狀。因底句「旦」字別解爲「生旦」之旦﹐以之關聯﹐便覺有趣。而「平﹑气」二字﹐尢一往情深。

枕流【洋洋乎盈耳哉】

晉﹟孫楚欲隱﹐謂王濟曰「當枕石漱流」﹐誤云「枕流漱石」。濟詰之。楚曰「枕流﹐欲洗其耳﹔漱石﹐欲礪其齒。」描寫底句﹐極有遠神﹐入妙處殆有倒持甘蔗之諭。

晝寢夢初醒【非予覺之而誰也】

按﹕底句「非﹑誰」二字﹐呼應得神。蓋本宰予事﹐變通運用﹐故表裏相扣﹐靈警異常。

公與文姜如齊﹐齊侯通焉【然則有同與】

《左傳》﹕魯桓公十八年﹐公將有行﹐遂與姜氏如齊。申繻曰「女有家﹐男有室﹐無相瀆也﹐謂之有禮﹐易此必敗」。公遂及文姜如齊﹐齊侯通焉。則是桓公有子名「同」﹐毋乃由齊侯所有。描寫肩句「然則﹑與」等字﹐於想當然之理勢﹐酷肖神情。

安排筆陣掃千軍【思以一毫挫於人】

唐﹟杜甫詩﹕筆陣橫掃千人軍。注﹕謂文之雄健如行陣也。按﹕底句「毫」字﹐別作「筆毫」解﹔題面「安排」﹐鍼對「思」字﹐尢極細膩。

朕未嘗棄卿【吾何以識其不才而捨之】

唐﹟孟浩然少好气節﹐隱鹿門山。會遊京師﹐王維私邀入內署。俄而玄宗至﹐維以實對。帝曰「朕聞其人而未見也」﹐召問其詩。浩然再拜﹐自誦所爲詩﹐至「不才明主棄」句﹐帝曰「朕未嘗棄卿﹐柰何誣我」。

魯提轄拳打鎭關西【不知者以爲爲肉也】

《水滸傳》﹕魯提轄聞知鎭關西彊騙了金翠蓮﹐憤气塡胸。忙走到那鄭屠﹝卽鎭關西﹞賣肉的地方﹐藉口買肉﹐故意難爲﹐使他發怒起來。便「撲」的一拳﹐正打在他鼻子上﹐打得鮮血迸流﹐鼻子歪半邊。按﹕魯提豁之施老拳﹐本藉端以申不平﹐彼不知底蘊者﹐徒以常情測之﹐無怪以爲爲肉也。扼定主要﹐擊動全神﹐自是讀書得間﹐別有會心。

未亡人【𨿽有存焉者寡矣】

按﹕婦人喪夫者﹐自稱爲夫亡人。語見《左傳》按﹕底句「存」字與題面「亡」字﹐互相鍼對﹔而「𨿽有﹑寡矣」等字﹐尢敲擊得神。

你不合臨去也回頭望【請問其目】

《西廂記》﹕假如你心中畏懼老母威嚴﹐你不合臨去也回頭望。按﹕題面扣合﹐描寫「請問」二字﹐極得盤詰情形。

張三李四【諱名不諱姓】

「張﹑李」爲姓﹐「三﹑四」各系行列。俗於稱人時﹐呼姓不呼名﹐並以排行稱之。故有「張三李四」之語。如《唐書》張巡呼南霽云爲南八﹐卽其例也。

心有靈犀一點通【牛之性猶人之性與】

唐﹟李商隱詩﹕「身無彩鳳雙飛翼﹐心有靈犀一點通」。注﹕犀有神異﹐表靈以角﹐故借通靈之犀﹐以爲兩心相通之諭。按﹕底句扣合﹐著眼全在一「猶」字﹐頗得神妙。

幾曾見寄書的顚倒瞞著魚雁【無有封而不告】

《西廂記》﹕幾曾見﹐寄書的顚倒瞞著魚雁﹐小則小﹐心腸兒轉關﹐教你跳東墻﹐「女」字邊「幹」。按﹕底句「封」字別解爲信封﹐扣合題面「書」字﹔「無有﹑不告」﹐又描寫許多神情口吻。可謂心細如髮﹐語妙於環。

莫辜負佳期三五﹐郎呵﹐到明朝又是奔波無限路﹝五言詩﹞【十六君遠行】

按﹕題面「三五」會意十五﹐到明朝﹐卽是十六﹔郎呵﹐扣合「君」字﹔奔波無限路﹐著實「遠行」。妙在「莫辜負﹑佳期」等字﹐描寫不忍割別之愫﹐情致宛然。

爲郎樵碎﹝《續西廂》﹞【我這里因他瘦】

《會眞記》﹕雙文答張生詞「自從消瘦減容光﹐萬轉千回懶下牀。不爲旁人羞不起﹐爲郎憔悴卻羞郎。

枕邊簌簌環釵響【美愛幽歡恰動頭】

按﹕裏面相扣﹐體會牀第間兩情歡愛。或馳之﹐或驟之﹐形容盡致﹐摹畫逼眞。

勿謂風流老無分【花柳依然】

《開天遺事》﹕唐時長安有平康坊﹐爲妓女所居之地。每年新進士子﹐釋褐其中。謂之「風流藪」﹐故世稱狎妓曰「風流」。又﹕袁牧詩﹕「如謂風流老無分﹐夕陽何故照桃花」。引用遺事﹐說明來歷。剪裁袁詩﹐描寫神致。余於此作﹐文字亦見風流。

妾睡君復醒﹐君睡妾豈知【有夢亦難導覓】

身不能見﹐至求之魂夢。然不得同時入夢﹐亦復何處尋覓﹐以償彼此之願。神情委宛﹐意趣纏綿。

周公禱告三王【說哥哥病久】

《書》﹕旣克商二年﹐旣克商二年﹐王有疾﹐弗豫。公爲壇於南方﹐北面﹐植璧秉圭﹐乃告太王﹑王季﹑文王。祝曰「惟爾元孫某遘厲。若爾三王是有丕子之責於天﹐以旦代某之身。」按﹕底句「哥哥」字﹐轉貼上周公稱武王語气﹐描寫尢極有趣。

我這病患要安﹐只除是出點風流汗【治相思無藥餌】

《西廂記》﹕「我是曉夜將佳期盼﹐廢寢忘餐。黃昏淸旦﹐望東墻淹淚眼。我這病患要安﹐只除是出點風流汗。」能將本書扣合﹐恰如神理﹐是謂讀書別有心得。

張生於別院中人眞如風馬牛也﹝唐賦﹞【本無心以引鶯】

《左傳》﹕「君處北海﹐寡人處南海﹐惟是風馬牛不相及也。」注﹕牛喜走順風﹐馬喜走逆風﹐諭彼此不相干涉意。

閹宦無偶﹝古人姓名﹞【宮之奇】

《說文》﹕宮中奄閽閉門者。按﹕宦者謂之奄。主宮中閉門之役﹐故曰閹。

妝罷低聲問夫婿﹐畫眉深淺入時無【商容】

唐﹟朱慶余《近試上張水部》詩﹕「洞房昨夜停紅燭﹐待曉堂前拜舅姑。妝罷低聲問夫婿﹐畫眉深淺入時無。」按﹕此則表裏相扣﹐融會詩意﹐描寫神情﹐擊動底句「商」字極端入妙。

前書倉卒﹐未盡所懷﹐故復略而言之【姑布子卿】

題面二語﹐見李陵《答蘇武書》。按﹕致書於子卿﹐是本題宗旨。而以未盡復略等字﹐描寫「姑布」﹐含毫邈然。

太史公下蠶窒﹝《琵琶記》﹞【畢竟是文章誤我﹐我誤妻房】

漢﹟李陵降匈奴﹐帝大怒。司馬遷上書言陵忠﹐遂下腐刑。按﹕此則表裏相扣﹐純系題外生情。妙處有如手揮五弦﹐目送飛鴻之致。

何須定約通媒媾﹝新名詞﹞【自由戀愛】

《西廂記》﹕「何須定約通媒媾﹐我擔著个部署不周。」按﹕題面「何須定約」四字﹐描寫底句。有致有情﹐亦風亦雅。

刻畫傳神

刻畫一法﹐似屬白描﹐細心研究﹐實有不同。蓋白描如畫家寫眞﹐須眉畢現。刻畫似良工雕鏤﹐斧鑿無痕。運用此等法門﹐必天資過人﹐乃能行所無事。若非心靈手敏﹐未易措置裕如。

一个潘郎憔悴鬢有絲﹐一个杜韋娘不似舊時﹝《詩經》﹞【君子偕老】

按﹕題面語見《西廂記》。潘郎系昔潘安﹐美丰姿﹔柱韋娘﹐古之名妓﹐亦稱絕色。而一則鬂有絲﹐一則不似舊時﹐便緊扣底句「偕老」。妙在兩語各有「一个」﹐合成「竹」字﹐便會意君子。尢見花樣翻新。

以下若干則﹐均從字句結構上刻畫。

椘【於以求之﹐於林之下】

按﹕底句上一字踏實﹐下句便指點分明。

糸【無思不服】

按﹕題面「糸」字﹐右旁無「思」字﹐不成「緦麻」之緦。蓋緦麻系三月服也。

赫﹝《四書》﹞【赤之適齊也】

按﹕題面系兩「赤」字平肩﹐適得齊驅並駕。

奴【不得於心﹐勿求於气】

按﹕題面「奴」字下半不得「心」字﹐便不成「怒」﹐蓋怒卽气之會意也。「不得﹑勿求」等字﹐極得呼應之神。

及【無人乎子思之側】

按﹕子思名伋。題面「及」字﹐未能會意爲「子思」者﹐以左旁尙無位置一「人」也。

首【望道而未之見】

按﹕題面「首」字﹐設欲望作「道」字﹐沒柰下方未見有「之」字。

從【鈞是人也﹐或爲大人﹐或爲小人】

按﹕底句「均是人也」己叫還題面﹐而底句「或爲大﹑或爲小」從題外刻畫﹐尢見神奇。

土阝【城郭不完﹐爲其不成享也】

刻畫精細﹐呼應得神。惟必運之以新意﹐出之以自然﹐乃能於隱語中別開生面。

田祿﹝古文﹞【並日而食】

按﹕題面「田」字﹐結構處系兩个「日」字合並﹔「祿」字又與「食」字通﹐例如《論語》「君子謀道不謀食。

或出或處﹝蒙經﹞【有連山﹐有歸藏】

按﹕題面「出」字﹐系兩「山」連疊﹔處﹐卽歸藏之會意。兩「或」字刻畫兩个「有」字﹐亦見合拍。

金木﹝《西廂記》﹞【鐘樓前面】

按﹕題面「金﹑木」二字﹐論書法秩序﹐當書「鐘樓」二字時﹐於左旁地方﹐一先書「金」字﹐一先書「木」字﹐故云「前面」。

日出【縫了口的撮合山】

按﹕題面「日」字﹐系兩「口」夾縫﹔出﹐系兩「山」撮合﹐心思靈妙。如此構就﹐自不負乎美材。

煙【廚房近西】

按﹕題面「煙」字﹐當拆作二部分﹕一爲「竈」﹐便會意廚房﹔一爲「西」﹐更分明指點。妙有「近」字刻畫﹐尢醒豁得神。

禽【會少離多】

按﹕題面「禽」字﹐一半「會」字上部﹐一半「離」字左旁。惟底句能以「多﹑少」等字刻畫﹐斯爲妙妙。

罷【臨去秋波那一轉】

按﹕題面「罷」字﹐上半本「网」部﹐俗云「倒目」﹐「目」當會意秋波﹐更難得有「那一轉」等字以刻畫之。

晝【倒是一緘書】

按﹕裏面扣合﹐猶云「一」字緘於「書」字之下﹐妙有「倒」字刻畫﹐便得神情。

三緘其口﹝新名詞﹞【結晶】

《家語》﹕孔子觀周﹐入后稷之廟。見金人焉。三緘其口。而銘其背曰﹕……此古愼言之人也。按﹕底句「晶」字﹐分爲三个「日」﹐每一「日」字﹐均系由兩「口」緘合﹐故以一「結」字刻畫之。

一無成﹝《詩韻》目﹞【十九效】

按﹕底句「十」字頓讀。猶云有成效者居十之九。換言之﹐則是無成效者﹐僅十之一耳﹐便巧合題面。

三失伍【十一隊﹑八齊】

按﹕隊伍整齊﹐若十一隊得八隊整齊﹐則彼三隊﹐便失伍可知。

僞銀二圓【十三元﹑十一眞】

按﹕題面銀圓﹐扣合「元」字。僞﹐反擊「眞」字。十三與十一之比﹐相差餘二。

尾星虛位【十一軫】

按﹕二十八宿﹐最末爲軫﹐故云尾星。虛星位列十一﹐由以「虛位」二字﹐扣合數目。若徒執前三字著實星名﹐便難破的。

四圍山色中﹐萬重奄畫裏【田】

按﹕題面二語﹐極渾成可愛。上句將「田」字四面劃開﹐下句又將「田」字暗中嵌入。精心構撰﹐理法謹嚴。

雁字連排【大】

《博物學》﹕雁性合羣﹐髙飛空中﹐自成行列。或如「一」字﹐或如「人」字。按﹕題面以成語扣合﹐妙有「排連」二字刻畫﹐「一」與「人」之結構﹐允稱上乘。

交聯死友【差】

《烈士傳》﹕春秋時﹐有左伯桃者﹐與羊角哀爲死友﹐聞楚王賢﹐往見之。道遇雨雪﹐計不俱全﹐乃謂羊角哀曰「吾所學不如子﹐子往矣」。並衣糧與角哀﹐入樹中死。角哀獨行事楚﹐名顯當世﹐遂啟樹發伯桃屍攺葬之。喟然曰「吾友之所以死﹐惡俱盡無益﹐而名不顯於天下也。今吾寧用生爲」。遂自殺。楚人聞之﹐莫不流涕。按﹕謎底「差」字﹐就表面看去﹐見「羊」不見「左」﹐見「左」不見「羊」。恰巧題面有「交聯」二字﹐關合結構﹐極得刻畫之妙。

生員和尙【賞】

按﹕「員」字上部﹑「尙」字下部各綴一「口」﹐欲將「員」﹑「尙」聯成「賞」字﹐但兩「口」確系累贅。妙在題面有「生」字先爲發端﹐又有「和」字聲明混合﹐由是上下交融。殆如鍼綫滅迹﹐斧鑿無痕。

願聞己過﹝《詩經》﹞【許人尢之】

按﹕題面一語﹐系融會《孟子》「子路﹐人告之以有過﹐則喜。」蓋人有過﹐恆出於不覺﹐𨿽知之﹐亦力求掩護﹐惟願聞知者﹐則勇於速攺。以之刻畫底句﹐極得弦外之音。﹝以下若干則均系體會神情上刻畫。﹞

豈有六州鑄不成【可以爲錯】

《通鑑》﹕唐﹟田承嗣募六州驍勇之士五千人爲牙將﹐羅紹威惡之﹐以告朱全忠﹐合擊殪之。然魏兵自是衰弱﹐紹威悔之﹐謂人曰「合六州四十餘縣鐵﹐不能鑄此錯也。」

人交久則敬衰【不如友生】

《論語》﹕子曰「晏平仲善與人交﹐久而敬之。」孔子有見當時大道之衰﹐故舉晏子以風世云。按﹕底句「生」字別解爲生疏﹐「不如」二字由題頂另透一層﹐極轉折﹐亦極輕靈。

圓轉如意【不可方思】

按﹕題面「圓」字與底句「方」字﹐𨿽屬相對﹐但意在圓轉便思其「方」爲不可。

馬兒向西【匪車不東】

《西廂記》﹕霎時間杯盤狼藉﹐還要車兒投東﹐馬兒向西﹐兩處徘徊﹐大家是落日山橫翠。按﹕底面兩語﹐有「車﹑馬﹑東﹑西」等字樣﹐𨿽系兩方﹐而刻畫處又當視何等虛字爲樞紐﹐蓋非車﹑馬也﹐不東﹑西也。諸如此類﹐用意傳神﹐猶屬正面。若視爲對照或反擊﹐誤矣。

惟正之供﹝《左傳》﹞【弗納於邪】

《經濟學》有「供給」﹑「需求」之語。例如賣物之人爲供給者﹐買物之人爲需要者。裏面相扣﹐猶云﹕本乎正以供給需要之人﹐則彼需要者所納自不有邪曲也。

求諸己﹝四書﹞【乞人不屑也】

《論語》﹕「君子求諸己﹐小人求諸人。」按﹕題面所求在己﹐則不屑乞人﹐自意寓言外。

子聲丁丁然【亦猶斧斤之於木也】

圍棋子聲丁丁然﹐伐木斧聲亦丁丁然。融會神理﹐而「亦猶﹑之於」等字﹐便覺刻畫入微。

君從此逝﹐妾將安歸【子之往也﹐如之何】

按﹕底句「如」字頓讀﹐關合題面。眞是愛情專一﹐顧慮無他。悱惻纏綿﹐傳神阿堵。

戲叔【彼以愛兄之道來】

嫂之夫爲兄﹐愛而戲之﹐宜也。施之於叔﹐是不啻以愛兄之道來也。

聾者傾耳﹝《詩品》﹞【如將有聞】

聾本無聞﹐乃假作傾耳之勢。刻畫底句﹐神情如繪。

媼故指揮雲樹以遲纖步﹝七言詩﹞【暫爲王孫立斯須】

《聊齋誌異﹟寄生附》﹕媼曰﹕公子往伏伺之﹐娘行緩﹐委曲可盡睹矣。王孫如其言。少間﹐五可果扶婢出﹐王孫自門隙目注之。女從門外過﹐媼故指揮雲樹以遲纖步﹐王孫窺之盡悉。

楊柳千條盡向西﹝曲牌﹞【東風齊著力】

楊柳葉細長下垂﹐隨風飄搖﹐當東風著力時﹐則條條向西。

別君去兮何時還﹝《西廂記》﹞【未登程先問歸期】

愛情周摯﹐繾綣綢繆﹐不忍隔別之愫﹐流露行間。

家僮呀﹐我叫你搶你就搶﹐

叫你打你就打﹐勿管他什麼﹝戰國人名﹞【公子無忌】

公子舉動往往肆無忌憚。刻畫口吻﹐酷肖神情﹐殆有優孟衣冠之態。

題面疊字同義

謎之掛面有用連疊字者﹐而此疊字之用意﹐以之敲擊底句﹐本無漢幟趙幟之分。所謂疊字﹐同義之法也。惟此法不過標明類別﹐神而明之﹐存乎其人。余向所采錄者﹐其初法有通於拆面就底﹐有通於拆底就面。至於描寫大意﹐籠罩全神又兼而有之。蓋善運法﹐自能於法外神變通也。

多多﹝花名﹞【夜合﹑合昏】

按﹔題面「多」字系由兩个「夕」字結合。夕﹐卽「夜」與「昏」之通意。一經會意﹐裏面照映﹐便覺允諧。

亞亞﹝四書﹞【推惡惡之心】

按﹕題面「亞亞」二字﹐蓋從「惡惡」等字﹐各推去一「心」也

嗚嗚啞啞【皆雅言也】

嗚嗚啞啞﹐系鴉鳴聲。按﹕底句「雅」字要通作「鴉」﹐當讀平聲。

期期艾艾﹝古文﹞【蓋三百年於玆矣】

《史記﹟張丞相列傳》﹕髙祖欲易太子﹐周昌諍之﹐上問其說。昌爲人口喫﹐對曰「臣口不能言﹐然期期知其不可。陛下欲易太子﹐臣期期不奉詔。」上欣然笑﹐太子始定。魏﹟鄧艾口喫﹐每自稱﹐必重曰「艾艾」。晉文帝戲之曰「卿云艾艾﹐定是幾艾﹖」對曰「鳳兮鳳兮﹐固是一鳳。按﹕題面別解。本《禮》五十曰艾﹐百歲曰期頤。

節節﹝《千字文》﹞【鳴鳳在竹】

《博物學》﹕鳳鳴﹐雄者卽卽﹐雌者足足。按﹕題面「節節」二字﹐下部「卽卽」﹐各聯合於「竹」字下﹐故云在竹。

叄叄﹝《聊齋》目﹞【陸判】

計數﹐「叄」於「叄」之和﹐合而爲陸﹔由陸均判﹐仍成「叄叄」。

題面疊字異義

題面疊字異義﹐視前法成爲反比例。何則﹐疊字同義者﹐形﹑聲均取一致﹐疊字異義者﹐理解自然分途。是以運法裁制﹐扣映之妙﹐或用頓讀﹐或兼系鈴與否﹐由虛踏實﹐轉實爲虛﹐變化從心﹐各具妙締。學者審明此法﹐一題到手﹐便如庖丁解犧﹐遊刃有餘矣。

通通﹝四書﹞【徹者﹐徹也】

周田賦之制﹕八家共井﹐各受田百畝﹐中爲公田。通力合作﹐計畝均收。卽以所入爲其賦稅也。按﹕上「通」字﹐指通力合作﹔下「通」字﹐卽指以公田所入而達其賦稅也。

家家【姑捨是】

按﹕題面上「家」字﹐通作翁家之家﹐應系鈴﹔底句「捨」字﹐轉作處捨之舍﹐當解鈴。

旦旦﹝《札記》﹞【周公優爲之】

按﹕題面上「旦」字指周公﹐下「旦」字指生旦之旦﹐上一字頓讀﹐便各分其義。猶云周公爲劇中之旦角也。

云云﹝《詩品》﹞【白雲初晴】

按﹕題面上「云」字扣「白」﹐尙屬簡直﹔下「云」字扣「云初晴」﹐殊多深曲。蓋從底句云字想到初晴﹐旣晴矣﹐當然無雨。是由云字叫明無雨﹐又存一云字。運思曲折﹐洵足濬人性靈。

切切﹝《聊齋》目﹞【快刀】

按﹕題面上「切」字就本義解﹐系形容詞﹐緊扣「快」字。下「切」字轉作動詞﹐猶云以刀切膾﹐串合緊切﹐輕快異常。

底句疊字同義

疊字同義﹐位置在底句者﹐運法均可融合正意或謬作別解。題面措詞務要雅潔﹐以之聯映﹐便覺有情。謎能膾炙人口﹐由於博通書籍﹐善運法門耳。𨿽曰文章遊戲﹐而精微之旨寓乎其中﹐鉅得以雕虫小技目之耶﹖

學詩乎﹖對曰未也。學禮乎﹖對曰未也﹝《詩經》﹞【其魚唯唯】

《論語》﹕嘗獨立﹐鯉趨而過庭。曰「學《詩》乎﹖」對曰「未也。」「不學《詩》﹐無以言。」鯉退而學《詩》。他日﹐又獨立﹐鯉趨而過庭。曰「學《禮》乎﹖」對曰「未也。」「不學《禮》﹐無以立。」鯉退而學《禮》。按﹕底句「唯唯」二字﹐緊貼兩「對曰」

滄浪之水【小子濯濯】

《孟子》﹕有孺子歌曰「滄浪之水淸兮﹐可以濯我纓﹔滄浪之水濁兮﹐可以濯我足。」孔子曰「小子聽之﹗淸斯濯纓﹐濁斯濯足矣。」

忙裏學塗鴉【勞人艸艸】

唐﹟盧仝有子年幼﹐常以筆墨塗詩書﹐仝嘗有詩云「塗抹詩書如老鴉」。今人自謙書法潦艸﹐亦云。

趙飛燕歌歸風送遠之曲【屢舞仙仙】

漢成帝宮人趙飛燕﹐體輕善歌舞﹐歌詞中有「仙乎﹑仙乎」之語。

金牌疊召【歸飛提提】

宋﹟嶽飛爲河南北路招討使﹐大破金兵。時秦檜力主和議﹐欲棄淮北之地以媚金人﹐一日降十二金牌召飛還﹐旋誣以罪而死於獄。按﹕底句「提提」二字當解鈴﹐貼合題面疊召。

桃紅復含宿雨【夭之沃沃】

﹝唐﹞王維《閒居》詩﹕「桃紅復含宿雨﹐柳綠更帶春煙。花落家童未掃﹐鶯啼山客猶眠」按﹕題面「桃紅」緊扣「夭」字﹐「復含宿雨」形容「沃沃」二字。系由兩「夭」字均沾水點﹐極確切﹐亦極雅馴。近人有以「桃花帶雨濃」爲面﹐亦同此運法。成面天然﹐並稱佳妙。

蘆中人蘆中人【招招舟子】

《吳越春秋》﹕伍子胥奔吳﹐至江﹐漁父渡之。見子胥有饑色﹐曰「爲子取餉」。子胥乃潛身深葦中。有頃﹐父來﹐呼之曰「蘆中人﹐蘆中人﹐豈非窮士乎﹖」

鼓方叔大於河【淵淵其淵】

《論語》﹕鼓方叔入於河﹐播鼉武入於漢﹐少師陽﹑擊磬襄入於海。按﹕底句上二「淵」字別解﹐形容鼓聲﹔下一「淵」字﹐會意河水之深。

底句疊字異義

謎於底句疊字﹐義有異同之分。同義之作法﹐前說旣詳之矣﹐而異義者不可不復有所說明。底句於此疊字間﹐本來無所區別﹐作者竟轉爲一實一虛。或轉名詞﹐或轉動詞﹐或變作形容詞﹐然後運典掛面。使之扣合﹐便覺融洽分明。學者嫻習此法﹐則於疊字之義﹐或從其同﹐或轉爲異﹐表現當前﹐無不明白了解矣

朕與故人嚴子陵同臥耳﹝《詩經》﹞【有客宿宿】

東漢光武帝與嚴子陵共偃臥﹐子陵以足加帝腹上。明日太史奏曰「夜來客星犯帝座甚急」。帝笑曰「朕與故人嚴子陵同臥耳」。按﹕底句兩「宿」字﹐爲星宿﹐一爲宿處。

今日長者爲壽乃效兒女曹呫囁耳語耶【老夫灌灌】

《史記﹟魏其武安候列傳》﹕灌夫行酒﹐飲至臨汝侯。臨汝侯方與程不識耳語﹐不避席。夫乃罵曰「平毀程不識不直一錢﹐今日長者爲壽﹐乃效女兒曹呫囁耳語耶﹗」按﹕底句「灌灌」﹐一作灌酒﹐一作臨汝侯灌賢也。

分明怨恨曲中論【其音昭昭】

漢﹟齊國王穰以其女昭君獻之元帝﹐帝不之幸﹐後賜呼韓單於。昭君請行﹐及至﹐單於大悅。昭君恨帝始不見遇﹐乃作怨恨之歌於出塞時馬上彈之。按﹕底句「昭昭」﹐一爲昭君﹐一爲昭著。

樓修百尺待元龍【築之登登】

東漢陳登﹐字元龍﹐爲人深沈有大略﹐命築一樓﹐修百尺﹐許汜嘗見之。元龍自上大牀臥﹐使客臥下牀。按﹕底句「登登」﹐一作登躡﹐一作陳登。

書空咄咄【憂心殷殷】

晉﹟殷浩﹐初爲庾亮記室參軍﹐後屏居幾十年﹐起爲中軍﹐以中原爲已任。兵敗﹐爲桓溫所中。被廢﹐口無怨言。夷情委命﹐終日書空﹐作「咄咄怪事」四字而已。按﹕底句「殷殷」﹐一爲殷浩﹐一爲殷深。

眼中犀角眞吾子【視我邁邁】

題面一語﹐系蘇軾譽其子邁詩。按﹕底句「邁邁」﹐一作蘇邁﹐一作英邁。

邀伴登樓久不至【約之閣閣】

按﹕題面「邀伴登樓」扣合底句上三字﹐「久不至」扣合末一字。蓋以「閣閣」二字﹐一作樓閣﹐一作耽閣﹝擱﹞。

君其問諸水濱﹝四書﹞【使人昭昭】

《左傳》﹕楚使對管仲曰﹕貢之不入﹐寡君之罪也﹐敢不供給。昭王之不復﹐君其問諸水濱。蓋以「昭昭」二字﹐一爲昭雪﹐一爲昭王也。

路人皆知【斯昭昭之多】

魏﹟司馬昭爲大將軍﹐專國政﹐封晉王﹐賜天子禮樂。其篡魏之心﹐路人皆知。蓋以「昭昭」二字﹐一爲昭明﹐一爲司馬昭也。

跟上下文擊動

人身有筋節﹐有脈絡﹐有五官百骸﹐其能語言運動﹐無非由主腦而使之然。明乎此﹐制謎之有跟上下文擊動者﹐其理亦猶是也。學者苟能習悉﹐當夫美錦制裁﹐而運用心思﹐則上下左右﹑前後首尾﹐自然筋節靈活﹐脈絡貫通﹐可免壅塞支離之獘。

牧童遙指杏花村﹝《詩經》﹞【彼有旨酒】

唐﹟杜牧之《淸明遇雨》詩﹕淸明時節雨紛紛﹐路上行人欲斷瑰。借問酒家何處有﹐牧童遙指杏花村。按﹕此則裏面關映﹐全由題面上句消息透來。以「遙指」二字擊動「彼有」﹐極饒神韻。

崔雙文【在南山之下】

《詩》﹕南山崔崔﹐雄狐綏綏。魯道有蕩﹐齊子由歸。按﹕題面三字本指崔鶯鶯。以「鶯鶯」二字同文﹐故《會眞記》元稹敍鶯鶯處多雲「雙文」。制謎者別具見解﹐以「崔」字頓讀﹐雙文猶云兩个字同文。質言之﹐便是「崔崔」。由是扣合底句﹐回按來歷﹐妙造自然。

人影在地﹐仰見明月﹝《禮記》﹞【我與爾三焉】

按﹕題面二句﹐系蘇軾《後赤壁賦》語。以之扣底﹐轉會到李白《月下獨酌》詩﹕「舉杯邀明月﹐對影成三人」。按﹕底句「爾」字﹐指人影與明月。合全句讀之﹐而鍼對詩意﹐尢脈絡貫通。

郎騎竹馬﹐妾弄靑梅﹝《左傳》﹞【耦俱無猜】

唐﹟李白《長干行》﹕郎騎竹馬來﹐繞牀弄靑梅。同居長幹裏﹐兩小無嫌猜。按﹕底句「耦」字緊扣題面郎與妾﹔俱無猜﹐又融會全詩意旨﹐神韻休揚。

武仲要君【必有後於魯】

《論語》﹕子曰∶「臧武仲以防﹐求爲後於魯﹐𨿽曰不要﹐吾不信也。」注﹕防﹐地名﹐武仲所封邑也﹔要﹐有挾而不之意。武仲得罪﹐奔﹐如防。便請立後﹐而避邑以示﹐若不得請﹐則將據邑以叛﹐是要君也。按﹕底句「必有後」三字緊貼在武仲心理上﹐則要君無上﹐便成鐵案。而表裏扣合處﹐尢見關節靈通。

邦君樹塞門﹐管氏亦樹塞門﹔邦君爲

兩君之好﹐有反玷﹐管氏亦有反玷【夷吾無禮】

按﹕題面下文有管氏而知禮﹐孰不知禮。夫子之言﹐蓋譏其僭也。

故多能鄙事﹝四書﹞【子謂子賤】

《論語》﹕吾少也賤﹐故多能鄙事。按﹕底句「子賤」﹐子字頓讀。緊貼夫子自稱。意謂多能由於少賤之故﹐然而鄙事已。

卻嫌脂粉污顏色【淡而不厭】

唐﹟張祜《集靈臺》詩﹕虢國夫人承主恩﹐平明騎馬入宮門。卻嫌脂粉污顏色﹐淡掃峨眉朝至尊。按﹕底句「淡」字﹐限題面下文消息傳來。而「不厭」反擊「卻嫌」二字﹐尢得機勢。

陳言務去【歸與﹐歸與】

唐﹟韓愈文﹕惟陳言之務去。按﹕題面「陳」字頓讀﹐別解作國名。本《論語》﹕「子在陳﹐曰﹕歸與﹗歸與﹗」如此裁制﹐便覺消息靈通。

空山【吾聞其語矣﹐未見其人也】

唐﹟王維《鹿柴》詩﹕空山不見人﹐但聞人語響。按﹕此則裏面扣合﹐全由摩詰詩倒裝托出﹐極有遠神。

只在此山中【必有我師焉】

唐﹟賈島《尋隱者不遇》詩﹕松下問童子﹐言師采藥去。只在此山中﹐云深不知處。按底句「師」字﹐系跟上文「言師采藥去」句指點出來﹐「必有」字緊扣「只在」。上下語气﹐極貫串﹐亦極神情。

與之坐而問焉﹝五言詩﹞【夫子何爲者】

《論語》﹕蘧伯玉使人於孔子﹐孔子與之坐﹐而問焉。曰∶「夫子何爲﹖」按﹕此則裏面相扣﹐似嫌不遵規則。然妙處面系四書句﹐底系五言詩﹐便不嫌語气率直﹐且轉賞筋脈通靈。

今乘輿己駕矣敢請【問君何所之】

《孟子》﹕魯平公將出。嬖人臧倉者請曰「他日君出﹐則必命有司所之。今乘輿已駕矣﹐有司未知所之。敢請。」按﹕底句「問君」二字關回題面「敢請」﹐「何所之」三字跟臧倉阻賢語气和盤托出﹐極見妙諦。

笑問客從何處來【生小不相識】

唐﹟賀知章《回鄕偶書》﹕少小離家老大回﹐鄕音無攺鬢毛衰。兒童相見不相識﹐笑問客從何處來。按﹕底句「生」字頓讀﹐轉作生疏解。小不相識﹐關合題面處﹐全跟詩意﹐使之腠理匯通。

不幸死矣﹐今也則亡﹝七言詩﹞【人事幾回傷往事】

《論語》﹕哀公問﹕「弟子孰爲好學﹖」孔子對曰「有顏回者好學﹐不遷怒﹐不貳過。不幸短命死矣。今也則亡。」按﹕底句「回」字別解作顏回﹐綰合題面處。有追溯往事﹐增無限傷心之感。

河內凶﹐則移其民於河東﹐

移其粟於河內。河東凶亦然【說盡心中無限事】

語見《孟子》。題面上文有﹕梁惠王曰「寡人之於國也﹐盡心焉耳矣。」按﹕底句「盡心」二字聯合讀之﹐轉貼在梁惠王口中﹐便得神妙。

田園寥落干戈後﹝四書﹞【因之以饑饉】

唐﹟杜甫詩﹕田園寥落干戈後﹐骨肉流離道路中。按﹕底句「因﹑之」二字系跟上文「加之以師旅」句﹐消息傳來。題面以「干戈後」刻畫全神﹐而「田園寥落」恰會意饑饉。語云大兵之後﹐繼以凶年。此則表裏融會﹐極得貫通串匯之妙。

取之不盡﹐用之不竭﹝七言詩﹞【淸風明月無人管】

宋﹟蘇軾《前赤壁賦》﹕惟江上之淸風﹐與山間之明月﹐耳得之而爲聲﹐目遇之而成色﹐取之無禁﹐用之不竭﹐是造物與我﹐皆無盡藏也。

嗚呼吾意其蹉跎【石鼓之歌止於此】

唐﹟韓愈《石鼓歌》﹕方今太平日無事﹐柄任儒術崇丘軻。安能以此上論列﹐願借辯口如懸河。石鼓之歌止於此﹐嗚呼吾意其蹉跎﹗。以下句擊動上句﹐未經尋繹﹐似嫌坦直。然細按之﹐神理圓到﹐脈絡關聯。

非徒無益而又害之﹝《千字文》﹞【謂語助者】

《孟子》﹕天下之不助苗長者寡矣。……助之長者﹐揠苗者也。非徒無益﹐而又害之。按﹕底句「語」字會作專指﹐「助」字別解助長。成面天然﹐扣合緊切。

江湖載酒﹝曲牌﹞【醉落魄】

唐﹟杜牧《遣懷》詩﹕落魄江湖載酒行﹐楚腰纖細掌中輕。十年一覺揚州夢。贏得靑樓薄倖名。按﹕題面「江湖」緊扣「落魄」﹐「載酒」會意「醉」字。不特消息靈活﹐且語气更能盤轉﹐可稱神妙。

多少庭前惜落花﹝電劇目﹞【風雨之夜】

唐﹟孟浩然《春曉》詩﹕春眠不覺曉﹐處處聞啼鳥。夜來風雨聲﹐花落知多少。按﹕庭前落花何以惋惜﹖因夜來風雨﹐顧慮摧殘。跟上文消息透來﹐題外描寫﹐極得神韻。

墜地無蹤【蓮花落】

《聊齋誌異﹟胭脂》篇﹕其判詞云﹕蝴蝶過墻﹐隔窗有耳﹔蓮花卸瓣﹐墮地無蹤。

三宿而後出晝﹝藥名﹞【王不畱行】

《孟子》﹕三宿而出晝﹐於予心猶以爲速。王庶幾攺之。王如攺諸﹐則必反予。夫出晝而王不予追也﹐予然後浩然有歸志。按﹕此則表裏相扣﹐跟章句中融會全神﹐和盤托出。信口不卽不離﹐有匣劍帷燈之妙。

問答

文章有全篇用問答語﹐層層逼緊﹐盤旋到底之謂也。此種體式﹐如《孟子﹟許行》章﹐皆籍問答之詞以發抒胸臆﹐是卽其例也。後有作者﹐多取法焉。余謂作文之有問答體﹐而制謎於此法更不可無。由題面作一盤詰﹐而底句便轉回答﹐語气神情倍覺浹洽。

細腰何自始﹝《詩經》﹞【作於楚宮】

《後漢書》﹕楚王愛細腰﹐宮中多餓死。注﹕宮人多求細腰以冀恩幸﹐每因減食而至餓死。

參蘇飲宜於何病【其虛其邪】

《景嶽全書》﹕參蘇飲﹐主治气虛感冒﹑傷寒﹑頭痛發熱﹑惡寒無汗及涕唾稠粘﹑潮熱往來等癥。按﹕底句「邪」字當解鈴。

丁卯及條之役何以革名【與子同仇】

《左傳》﹕魯桓公六年。九月﹐丁卯之役生太子﹐命之曰同。晉穆侯以條之役生太子﹐命之曰仇。

哀公何人也【必宋之子】

《春秋》﹕魯定公名宋﹐哀公卽定公之子也。

疏懶似何人﹝《易經》﹞【於稽其類】

晉﹟稽康字叔夜﹐性情疏懶﹐丰姿俊逸﹐醒若孤松獨立﹐醉若玉山將頹。導气養性﹐著《養生篇》。與魏宗室婚﹐拜中散大夫﹐不就。

阿誰長庚夢入懷﹝《檀弓》﹞【是爲白也母】

唐﹟李白﹐隴西人。當臨生時﹐其母夢長庚星入懷﹐因以命名焉。

桓公殺公子糾﹐死者何人﹝《左傳》﹞【其亡也忽焉】

《史記》﹕齊桓公遺魯書﹕「子糾兄弟﹐弗忍誅﹐請魯殺之。召忽﹑管仲讎也﹐請得而甘心醢之。不然﹐將圍魯。」魯人患之﹐遂殺子糾於笙瀆。召忽竟自殺。

福禮三牲誰祭享﹝四書﹞【使饑餓於我土地】

按﹕題面一語﹐系《長生殿》傳奇《情悔》折中語。妙在從土地口中道出。「於我」等字﹐聲情如繪。

信陵君何以能竊魏王虎符【如在其左右】

《史記》﹕侯嬴對信陵君曰「嬴聞晉鄙之兵符常在王臥內﹐而如姬最幸﹐出入王臥內﹐力能竊之。」按﹕底句「如」字別解﹐作如姬看。

倚閭倚閣爲何因【我待賈者也】

《戰國策》》﹕王孫賈事齊泯王﹐齊爲燕破﹐泯王奔莒。齊將綽齒作亂弒之﹐晉失王之處。賈母曰「女朝出而晚來﹐則吾倚門而望﹔女暮出而不還﹐則吾倚閭而望。」按﹕底句「賈」字﹐轉指王孫賈也。

麟閣功臣何人爲殿【後來其蘇】

漢宣帝圖功臣於麒麟閣﹐凡十一人﹐霍光﹑張安世﹑韓增﹑趙充國﹑魏相﹑丙吉﹑杜延年﹑劉徳﹑梁丘賀﹑蕭望之﹑蘇武。

誰見《三都賦》而輟筆【其機如此】

晉﹟陸士衡入洛﹐擬作《三都賦》﹐聞太衝作之﹐撫掌大笑。與弟士龍書曰「此間有一傖父﹐欲作《三都賦》﹐須俟其成﹐用以覆甑耳。」及左賦出﹐士衡絕嘆服﹐以爲不加能﹐遂輟筆焉。

塞鴻何事又南飛﹝《幼學》﹞【雁性隨陽】

《博物學》﹕鴻雁﹐候鳥﹐飛有先後行列。其性愛陽而惡陰﹐北地苦寒﹐南方和暖﹐故至秋則自北投南﹐至春則自南投北﹐蓋得寒暖之平均也。

赤爾何如﹝蒙經﹞【亦若是】

《論語》﹕「赤﹐爾何如﹖」對曰∶「非曰能之﹐願學焉﹗宗廟之事﹐如會同﹐端章甫﹐願爲小相焉。」按﹕題面「赤」字﹑底句「亦」字﹐形體仿似。妙在善於措詞﹐以「何如」作一詰問﹐而以「若是」應之﹐尢得刻劃之神。

爲淸穆宗立嗣之奏創自何人【始可讀】

淸﹟吳可讀﹐臯蘭人﹐道光進士﹐同治官禦史﹐以擊甘肅提督成祿罷職。光緒間復起用﹐請爲穆宗立後﹐於薊州寺中繕寫封章﹐自殺﹐蓋以屍諫也。

小羊知跪乳﹐遊子感何如﹝七言詩﹞【未得報恩不得歸】

《博物學》﹕羊性最孝﹐當吮乳時﹐兩膝跪於母前。由「不得歸」生出感觸﹐意極慘淡。

澗水盈盈﹐何故盡赤【兩岸桃花夾古津】

澗水盡赤﹐因兩岸桃花繽紛墜地也。

張緒當年誰得似﹝古人姓名﹞【柳若】

南齊﹟張緒﹐吳郡人﹐淸簡寡欲﹐丰姿瀟灑。武帝植蜀柳於靈和殿前﹐嘗曰「此柳風流可愛﹐似張緒當年。」

底句申明通義

字義必經訓詁始能明白﹐謎語亦然。制者於兩項分見之句﹐當由下句解釋上句﹐然後關映題面﹐便覺水乳交融。此種法門﹐謂之底句申明通義。古人讀書﹐每於一字一句之間詳細討求﹐申明其義﹐務使人人共曉﹐是爲有用之學。余謂制謎之技﹐極多方變化﹐造具神奇﹐亦何莫由斯道耶。

上天下地﹝四書﹞【仁在其中矣﹑仁者人也】

《論語》﹕「井有仁焉」﹐其從之也。注﹕仁﹐當作人。字字夾擊﹐呼應得神。

六親【一家仁﹐仁者人也】

一家之中﹐父母兄弟妻子謂之六親。按裏面相扣﹐由下句解釋上句。不嫌累贅。

非禮勿聽【必聞其政﹐政者正也】

按﹕底句「政」與正通﹐本《論語》﹕季康子問政於孔子。孔子對曰「政者﹐正也。子帥以正﹐孰敢不正﹖」

折旋中矩【四方之政行焉﹐政者正也】

《禮》﹕周旋中規﹐折旋中矩。蓋規所以爲圓﹐矩所以爲方。題面「中」字扣合底句「正」字﹐亦確準繩墨。

底句自明抵消

雲散月明﹐水淸石見﹐此渣滓盡去﹐晶光大來也。文境有之﹐制謎與作文﹐理固無不可通。法於底句兩項﹐先將首句扣合題面﹐尙有羨余字數﹐再由次句叫去羨余等字。以之關映﹐自覺不染塵氛﹐此法謂之底句自明抵銷。數學家有上下相銷法﹐取其演算便捷﹔制謎家有底句抵銷法﹐尢見叫應分明。學者索經研究﹐凡遇至奇之謎﹐不難迎刃而解矣。

乘興而來﹐盡興而返﹝四書﹞【不負戴於道路矣﹐不去也】

晉﹟王微之居山陰﹐夜雪初霽﹐月色淸朗﹐忽憶戴逵。時逵在剡溪﹐便乘小舟訪之。至門而返﹐或間故。曰「乘興而來﹐興盡而返。何必見戴﹖」按﹕底句上一「不」字由下句叫去。卽讀「負戴於道路矣」扣合本題﹐自無剩義。

子過矣﹝四書人名﹞【公孫丑﹐公孫衍】

按﹕題面一語﹐本《孟子》句。別解則「子」字轉作地支字看﹐子過爲丑﹐是扣底僅一「醜」字。下句「公孫衍」﹐猶云「公孫」二字衍文也。

脇肩諂笑﹝列國人名﹞【賓媚人﹐賓須無】

《孟子》﹕脇肩諂笑﹐病於夏畦。按﹕題面僅扣「媚人」二字﹐蓋「賓」字先由下句叫明抵消。

冬至陽生春又來﹝《詩韻》目﹞【十五澘﹐十五刪】

按﹕題面「冬至」爲水﹝氵﹞﹐「陽生」爲日﹔木旺於春﹐「春又來」會意兩个木。據此﹐則題面止關映一「澘」字﹐余「十五」等字由下句叫明刪去﹐語極斬截。

一朵蓮含一聖胎﹝《聊齋》目﹞【荷花三娘子﹐封三娘】

按﹕題面一語﹐系唐﹟楚琦師《懷淨土》詩。裏面相扣﹐僅著「荷花子」三字﹐其餘「三娘」等字﹐由下句抵銷﹐猶云當封去也。

箋注別解

《尙書》解「亂」爲治﹔《毛詩》釋「麥」爲來﹔《易》以「巽」爲風﹐「乾」爲馬﹔《禮》以「鞠」爲菊﹐「華」爲花。經學箋注﹐向多別解﹐約略言之﹐以例其餘。至若諸子百家﹐亦所在多有。制謎者恆以此爲扣映。運法之妙﹐大半出於假借﹐藉以傳神﹐而字裏行間﹐無不機靈諧洽。或有嫌其近於冷僻者﹐豈知旣通經籍﹐故無論爲制謎﹑爲射謎﹐均以經籍如合一鑪而熔冶﹐又何有普通與冷僻之分耶。

鱗甲潛藏﹝四書﹞【視之而不見】

《周禮﹟考工記》﹕梓人爲筍虡……深其爪﹐出其目﹐作其鱗之而。言爲鐘磬之架﹐其雕刻龍蛇之屬﹐必鉤爪弩目﹐而鱗甲張起也。

曲終人不見【鼓瑟希】

唐﹟錢起《湘靈鼓瑟》詩﹕曲終人不見﹐江上數峯靑。裏面關映﹐從淩空著想。則本《老子》﹕「視而不見曰希。

之往也【夷子不來】

戰國﹟夷子名「之」﹐「往」字扣合「不來」﹐語意亦見委婉。

羊跪乳【其達孝矣乎】

《博物學》﹕羊性最孝﹐當吮乳時﹐兩膝跪於母前。按﹕底句「達」字當系鈴。本《詩》「先生如達」。注﹕達﹐小羊也

雞談【巽與之言】

《易》﹕巽爲雞。按﹕題面「談」字扣合「與之言」﹐亦頗確切。

气翼與之主呂

七月而禘【瓜祭】

古月序﹕時月爲端﹐二月爲花﹐三月爲桐﹐四月爲梅﹐五月爲蒲﹐六月爲暑﹐七月爲瓜﹐八月爲桂﹐九月爲菊﹐十月爲陽﹐十一月爲葭﹐十二月爲臘。按﹕題面「禘」﹐卽祭之義也。

請問上章﹝《書經》篇目﹞【盤庚】

《爾雅》﹕太歲在庚曰上章。按﹕題面「請問」會意「盤」字。亦見妥葉。

來鴻﹝《禮記》﹞【麥秋至】

按﹕底句「麥」字頓讀﹐扣緊題面「來」字。本《詩》「貽我來牟」。注﹕小麥曰來﹐大麥曰牟。秋至﹐關映「鴻」字﹐以鴻雁侯鳥﹐其性愛陽惡陰﹐故至秋則自北投南也。

舉案齊眉﹝《西廂》﹞【眼皮兒上供養】

《後漢書》﹕梁鴻與妻孟光至吳﹐依大家臯伯通﹐居廡下﹐爲人賃舂。妻爲具食﹐不敢於鴻仰視﹐舉案齊眉。注﹕案﹐當作椀。

八【好教我左右做人難】

書法﹕一撇﹐右戾也﹐象左引之形﹔一捺﹐以筆向下斜下也。按﹕底句扣映﹐「左右」二字﹐己著實題面「八」字﹐其餘等字﹐或刻畫﹑或傳神﹐各盡妙諦。

其行次且﹝《左傳》﹞【相時而動】

《爾雅》﹕正月爲陬﹐二月爲如﹐三月爲寎﹐四月爲余﹐五月爲臯﹐六月爲且﹐七月爲相﹐八月爲壯﹐九月爲玄。十月爲陽﹐十一月爲辜﹐十二月爲塗。題面語見《易經》。「次」字解鈴﹐當作次序。底句「相」字頓讀﹐「時」字又輕按。以之扣合﹐極見靈妙。

玄之又玄﹝古文﹞【時維九月﹐序屬三秋】

《老子》﹕玄之又玄﹐眾妙之門。別解轉通《爾雅》月序。

且往觀乎【過臨臯之下】

按﹕題面「且」字當讀平聲。本《爾雅》「五月爲臯﹐六月爲且」。又「觀」字本《易卦》「臨﹑觀」。以之扣合﹐則是「觀」與「且」俱過於「臨」與「臯」之下。

似曾相識燕歸來﹝《聊齋》目﹞【某乙】

宋﹟晏殊《浣溪紗》詞﹕無可柰何花落去﹐似曾相識燕歸來。按﹕底句「乙」與燕通也。本《齊書》「道佛兩殊﹐非鳧則乙。

沐猴而冠﹝春秋人名﹞【王孫楚】

《史記》﹕人言楚人沐猴而冠耳。按﹕猴﹐又名王孫﹔楚﹐有整齊雅潔之意。以之扣合別饒意趣。

花气入簾櫳﹝藥名﹞【丁香】

《全唐詩話》有「亞字闌干丁字簾」之句。按﹕題面「花气」關映「香」字﹐極拈切﹐又妙能用倒裝法﹐故佳。

衄﹝藥品﹞【自來血】

《生理學》﹕衄﹐鼻粘膜出血也﹐女子月經不順時常患之。按﹕謎底「自」字﹐本《說文注》﹕謂鼻也。

又帶昭陽日影來【暌】

《爾雅》﹕太歲在甲曰閼逢﹐在乙曰旃蒙﹐在丙曰柔兆﹐在丁曰彊圉﹐在戊曰著雍﹐在己曰屠維﹐在庚曰上章﹐在辛曰重光﹐在壬曰玄黓﹐在癸曰昭陽。按﹕題面「又帶」二字﹐極有刻畫。

吳楚方言

人之語言隨地各異﹐而稱呼物名亦互有不同。何以故﹖因山川形勢使然也。故吳有吳之方言﹐楚有楚之方言﹐從其風俗﹐成爲習慣。推而廣之﹐不但吳楚己也﹐吳楚特其例耳。制謎者有以此爲關映﹐運法不外正面會意。其力矯平庸﹐別開途徑。殆如作文之能推陳出新也。學者明乎此﹐則擇底掛面便不落尋常窠臼矣。

我但出閨門﹐你是影兒似不離身﹝《易經》﹞【隨有獲】

按﹕題面二語見《西廂記》。底句「獲」字別解﹐本《方言輯略》靑齊海岱間﹐罵奴曰臧﹐罵婢曰獲。

蒙恬造筆﹐始皇賜封管城﹝四書﹞【弗與食天祿也】

唐﹟韓愈《毛穎傳》﹕毛穎﹐中山人。蒙恬南伐楚﹐次中山。將大獵﹐圍毛氏族﹐拔其毫﹐載穎而歸﹐始皇封諸管城﹐號曰管城子。當時楚人謂筆爲聿﹐吳謂之不律﹐燕謂之弗。按﹕底句「弗」字踏實頓讀﹐猶云因造筆而受賜﹐得食天祿也。

呼母爲【子誠齊人也】

《方言輯略》﹕楚人謂姊爲媭﹐齊人謂母爲。按﹕裏面扣合﹐「子﹑母」等字﹐妙能鍼對。呼爲「」者﹐誠系齊人。尢見確切不移。

是耶非耶【父不父】

《漢書》﹕是耶非耶﹐立而望之﹐何姍姍其來遲。按﹕耶耶﹐俗作爺爺。稱祖父也﹐簡單又可稱父。《南史》﹕王絢五六歲﹐讀論語至「周監於二代」﹐外祖何尙之戲之曰「可攺耶耶乎文哉。」絢應聲答曰「尊者之名﹐安可戲﹐寧可道艸翁之風必舅﹖」蓋絢父名彧﹐舅名偃。

離乳【不至於谷】

《左傳》﹕楚人謂乳爲谷﹐謂虎爲菟。按﹕題面「離」字會意「不至」﹐亦覺適可。

轉捩

轉捩一法﹐其流動也﹐若納水輨﹐如轉丸珠。此法似類倒裝﹐實則不同。倒裝作法﹐由謎底捲合謎面﹐看似倒置﹐其實關聯之妙有如神龍掉尾之奇。轉捩作法﹐以謎底字句讀之如轆轤旋轉﹐運動自如。掛面或措成語或用名詞﹐以之關紐﹐無不璧合珠聯。

武昌﹝《詩經》﹞【顚之倒之﹐文王孫子】

文王名昌﹐孫子名武。以此掛面﹐甚難措置﹐恰好底句有顚倒字爲之轉關﹐則題面竟成名詞﹐扣合便能恰當。

爲宰願憲【顚倒思予】

《四書朱注》﹕原思﹐孔子弟子﹐名憲。孔子爲魯司寇時﹐以原思爲宰。按﹕「宰」本邑宰﹐別解轉作宰予。由底句「思予」二字一經顚倒﹐便恰如題位。

形容圈讀

我國文字本甚複雜﹐一經圈讀﹐音義頓殊。制謎法門雜然多端﹐要不以出六書爲經緯﹐善運心思﹐轉能別開生面。於底句之有圈讀者﹐當措詞掛面使之相扣﹐遂並一一爲之形容。有法可求﹐無微不至﹐如畫家之寫髙山兼繪飛瀑﹐如漁人之利大海更獲明珠﹐於戲技亦神矣。

兩宿雙雙同攜手﹐重結紅絲渡鵲橋﹝《詩經》﹞【振振鷺】

按﹕題面「兩宿」緊扣底句。「振振」拆開之兩个「辰」字﹔同攜手﹐又扣兩个「手」部﹝扌﹞﹔渡鵲橋﹐會意「鷺」字拆開爲「鳥路」也﹐重結紅絲﹐再形容「振振」二字之硃圈。重闌一抹紅﹝四書﹞【推惡惡之心】

按﹕底句自行剔淸後﹐僅餘「亞亞」二字﹐蓋「亞」象闌干﹐兩亞相連﹐有若闌干重疊。一抹紅﹐卽形容上一亞字之硃圈。

斜陽光綫入庭中【間】﹝勾去聲﹞

按﹕題面「陽」字當會意日﹐「庭中」會意門內﹐「光綫斜入」等字又形容勾去聲之硃圈。

千里姻緣﹐赤繩系足【重】﹝勾平聲﹞

《幽怪錄》﹕唐﹟韋固旅次宋城﹐遇老人向月下檢書﹐因問囊中赤繩。云「系夫婦之足。𨿽仇家異域﹐一系終不可易。按﹕題面「千里」卽聯合爲「重」字﹐「赤繩」會意硃圈﹐「系足」又形容勾於左旁之下半。

飛白

飛白系書法之一種﹐始於漢蔡邕﹐宋文與可亦善爲之。筆畫枯搞﹐用雙鉤法使字畫中空﹐而間架又喜自然﹐近來制謎家更能運用此法﹐掠取字之有橫豎畫者﹐凝眸斂視﹐轉見其中托白處﹝卽現出別字﹞。此種法門﹐系制謎家別具一種體裁﹐射者當從謎文之字畫﹐特具眼光﹐一翻覷視﹐自然觸目會心。不然﹐海闊天空﹐問從何處尋求頭緒耶﹖

﹝《書經》﹞【厥土惟白墳】

題面僅一「震」卦﹐覷視卦之連斷畫間﹐自有「土」字托白墳起。

﹝《易經》﹞【爲工﹑爲白】

題面畫一「離」卦﹐亦須於連斷間凝眸斂視﹐其托白處卽現出一「工」字。

﹝《西廂》﹞【四圍山色中】

按﹕此則象形會意﹐裏面兼到﹐𨿽古有以此字射「山色有無中」及「山在虛無縹緲間」﹐以此比較﹐倜乎遠矣。且底句多「四圍」二字扣住題面﹐使不拋荒﹐是能勝前人十倍。蓋謂「」圍於外﹐而山色在其中也。與底句不相侵犯﹐可以爲難矣。

勘誤

書報爲出版物﹐手民於鋅槧時間或錯誤﹐校對者一時檢點不周﹐而印刷竟己就緒﹐嗣後查悉﹐下次遂有勘誤表出現。不意制謎家心思百出﹐乃竟有此等會意。運法務從題面上字部﹐或用類似﹐或稍參差﹐其措詞先作正誤語气﹐然後以底句扣之﹐確得正誤之證﹐而字裏行間﹐便覺不差累黍。

奏字誤作春字﹝諺語﹞【有天無日頭】

猶云「春」字系「奏」字之誤﹐欲校勘正當﹐必於「春」字下半﹐要有「天」字﹐須無「日」字。

杯字誤作棋字﹝四書﹞【不在其位】

猶云「棋」字系「杯」字之誤﹐欲校勘正當﹐「不」字應在「其」字之位。

故意犯底

制謎於底面相犯者﹐猶之有幹例禁﹐見者無不指爲瑕疵。蓋律有明條﹐行爲必謹﹔而語無泛設﹐措置適宜。是故制者當擇底掛面﹐不得不審愼周詳﹐何竟有故意違犯而破格爲之者﹖其法須先審讀底句﹐然後懸掛題面﹐擊動侵犯處﹐由底句一一叫明。靈活顯豁﹐有如畫龍點睛﹐破壁飛去。

知子之來之﹐雜佩以贈之﹔

知子之順之﹐雜佩以問之﹝四書﹞【二之中﹐四之下也】

由底句二个「之」字頓讀﹐便指出題面﹐二「之」字居中﹐四「之」字居下。其餘字全等無關系。惟其無關系也﹐則注意處當然在彼不在此。可謂別具隻眼﹐獨運匠心。運法如斯﹐直爲謎學界開一新紀元。

回避底字

謎有語气神情極見超妙﹐但底面相犯不能遂成佳偶﹐因此而見拋棄﹐殊屬可惜。善安置者﹐猶能設法而使之不致割愛。法於題面掛語多句者﹐應寫作某某幾句或某某幾節等字樣﹐如是則侵犯底字自隱藏不露。學者明此法門﹐當不至爲法所窘矣。

「王曰叟」﹝三句﹞﹝七言詩﹞【知汝遠來應有意】

《孟子》﹕「王曰﹕叟不遠千里而來﹐亦將有以利吾國乎﹖」此數句中「遠﹑來﹑有」三字犯底﹐當然不能成謎﹐欲回避之﹐僅寫「王曰叟﹝三句﹞」卽得。

「子路﹑曾皙﹑冉有﹑公西華侍坐」﹝二節﹞﹝《西廂》﹞【大師一一問行藏】

《論語》﹕「子路﹑曾皙﹑冉有﹑公西華侍坐。子曰﹕以吾一日長乎爾﹐毋吾以也。居則曰﹕『不吾知也﹗』如或知爾﹐則何以哉﹖」檢查其書﹐「一」字侵犯底句﹐若僅寫「某某二節」﹐卽能回避。

切音

我國義字應用之繁﹐更有四聲八音之別。四聲者何﹖平上去入是也。明辧之法﹐由於切音﹐《廣韻》一書﹐形聲之說詳矣。然余讀經史子集﹐有切音上聲乃竟圈讀去聲﹐輾轉思維﹐不無疑惑。近來創辦注音字母﹐其切音也﹐直用五準八﹐於第一﹑二音定爲陰﹑陽平聲﹐第三﹑四﹑五音各歸上聲﹑去聲﹑入聲也﹐按之圈讀﹐輒能一致。學者洞悉此法以制謎﹐乃不至爲無據矣。

東﹝古人姓名﹞【董平】

由底句「董」字切音﹐「東」卽董字之平聲。

下上其音﹝西廂﹞【一聲去也】

按﹕題面一語﹐猶云下四聲之上聲﹐圈讀又轉作去聲。例如孝弟之弟﹑品行之行﹑幹與之與﹑唱和之和等。﹝諸如此類不勝枚舉﹞切八音確系上聲﹐切五音轉爲去聲。以之體貼圈讀﹐更無歧異﹐當以五音爲正也。

通韻

通韻一法﹐本無深曲意義﹐只須按定底句等字屬於某韻﹐然後措詞掛面。以之擊射﹐自然動中竅要。例如底句字眼系「一東」﹐應於「一東」韻內等字使之相通﹔系「六沃」﹐當於「六沃」韻內等字求其適葉。但掛面成語﹐其動詞務要有「推﹑廣﹑匯﹑通」等字爲樞紐﹐方合體裁。否則如縱馬荒郊﹐不辧西東南北矣。

《廣韻》《風俗通》﹝《聊齋》目﹞【紅玉】

按﹕題面「風」字與「紅」同「一東」韻﹐「俗」字與「玉」同「六沃」韻。推而廣之﹐「風」固可通於「紅」﹐「俗」亦可通於「玉」。蓋同一韻母內等字﹐均可互相通用也。

《廣韻》《白虎通》﹝藥名﹞【百部】

按﹕「陌」韻範圍內﹐有「白」與「百」等字﹐「虞韻」範圍內有「虎」與「部」等字。推廣其韻﹐當各相通也。

審辧形似

魚目混珠﹐碔砆亂玉﹐故以天下之物﹐往往有形屬類似﹐因疏忽而致失眞﹐如是辧之不得不審也。謎有由題面射第一項底句僅得形似﹐及至第二項撇開而表裏始不濛混。此種法門﹐名爲審辧形似。指鹿爲馬之謬古有責言﹐學者能辧明此法﹐則胸有把握﹐臨壇自不至茫無所措矣。

同焉﹝古人姓名﹞【司馬相如﹐司馬錯】

題面字樣﹐其形象有如「司馬」﹐若不審辧﹐畢竟不免錯誤。言外之意﹐自可融會。

玉容﹝古文﹞【客主之形﹐旣不相如】

猶云「玉容」二字形象「客主」﹐旣經審辧﹐實不相如。

增損離合

月有盈虧﹐系乎對太陽之向背﹔風能旋轉﹐不外憑空气以流通。增損離合之謎﹐蓋推乎天然之理﹐假人力而造具法門。其運法﹐或由題面挑剔以叫明謎底﹐或從底句出納以照應謎面﹐隨機宜神變化﹐量度經營﹐有如裁縫集錦之妙。可知先民榘矱﹐實具良工苦心。

門﹝《詩經》﹞【於嗟闊兮﹐不我活兮】

後漢﹟曹孟徳題「活」字於門﹐示嫌太闊。按﹕底句由「闊」字叫去一「活」﹐與題面扣合自然透剔玲瓏。

潚【秉心塞淵】

按﹕將底句「秉」字﹐裁去短撇﹑橫畫﹑鉤﹑撇﹑捺等﹐余僅剩中心﹐以之塞入淵字﹐便巧合題面。

拆鴛鴦坐兩下裏﹐一个這壁﹐一个那壁﹝《左傳》﹞【食捨肉】

按﹕題面數語見《西廂記》。底句用「食」字輾轉折作「良人」﹐「肉」字上下分作「內人」﹐便扣合題面上句﹔「捨」字解鈴﹐當作處捨﹐恰好居於中間。而「一个這壁﹐一个那壁」便刻畫得到。

罒﹝四書﹞【非其罪也﹐欲罷不能】

題面僅一「罒」﹐意謂欲假定作「罷」﹐尙不有「能」字﹐若納入一「非」﹐便成「罪」字。

白【舉一而廢百也】

按﹕題面「白」上加「一」爲百﹐今僅一「白」﹐而不成「百」者﹐由於「百」字「舉」去其「一」也。

遺【攺之爲貴】

按﹕題面「遺」字﹐若下半「之」﹝辶部﹞攺去﹐上半便僅剩「貴」字。

八音【其下十章】

按﹕題面「八」字﹐系「其」字之下半﹔「音」字設增入个「十」﹐當然成「章」。

韋【言及之而不言】

按﹕題面「韋」字﹐假如左旁有「言」﹝訁﹞及之﹐便成「諱」字﹐諱﹐蓋不言之會意。

迷【言及之而不言﹐謂之隱】

先將底句「隱」字會意作「謎」﹐至全句順讀時自然與題面吻合。蓋謂題面之「迷」字﹐必「言」﹝訁﹞及之﹐而後成「謎」也。

寺【己欲立而立人】

按﹕底句「己欲立」應會意作「侍」。換言之﹐「寺」欲轉作「侍」﹐當於左旁立一「人」﹝亻﹞。

盲【不目逃】

按﹕題面「盲」字﹐謂不有「目」字﹐僅剩「亡」字﹔亡﹐系逃之通義。

佯【何可廢也﹐以羊易之】

按﹕底句「何﹑可」各頓讀。謂「何」字廢去一「可」﹐便叫明剩一企人﹝亻﹞。再由下句接讀﹐當然恰如題面。

訩【言無實不祥】

按﹕底句「無」字頓讀﹐題面卽存「凶」字﹔凶﹐蓋「不詳」之會意。

花前續句【苟合矣】

法﹕由底句「苟」字推敲。以上部「艸」﹐系「花」字之前﹔下部「句」字﹐卽聯續於「花」字之前半﹝艸﹞﹐卽合成「苟」字。

才堪委任【材木不可勝用也】

按﹕底句「不」字頓讀﹐「材」字僅餘右旁之「才」﹝扌﹞。可勝用﹐便恰合題面「堪委任」。

一介不以與人【是非之心】

按﹕題面「介」字﹐設不於一「人」﹐以底句扣之﹐自天然合適。

穿心結穴﹐生气在右﹐左邊是个犬形﹐八字入酉﹐恰好己卯分金﹐

木星兩兩對拱﹐微嫌無土﹐有土便成大地【性﹐猶杞柳也】

增損離合﹐會意象形﹐一一運思﹐各臻神妙。良工雕鏤﹐費盡無限苦心。

日﹝古文﹞【抱明月而長終】

由底句「明」字頓讀﹐謂抱定「明」字﹐而「明」中之「月」長終﹐自然扣合題面。

今﹝蒙經﹞【口而誦﹐心而惟】

按﹕題面「今」字﹐左旁加「口」成「吟」﹔吟﹐卽誦之會意。下半加「心」成「念」﹔念﹐又系「惟」之會意。

鉛﹝幼學﹞【破釜沈舟】

按﹕題面「鉛」字﹐左右拆開﹐卽系「釜」與「船」等字之各損一部分。

卜正【上伐下謂之徵】

按﹕題面「卜」字﹐系「上」之剔伐一劃﹔正﹐卽「徵」字之通義。

鮮﹝《千字文》﹞【鱗潛羽翔】

按﹕題面「鮮」字﹐左旁之「魚」會意爲鱗﹔假使鱗潛﹐僅餘一「羊」﹐再右旁增入「羽」字。裏面關聯﹐自然醒豁。

皆﹝《西廂》﹞【不比﹐一無成﹐百無成】

按﹕底句「比」字頓讀﹐題面叫剩一「白」字。意謂「白」字不成「百」者﹐蓋無「一」以成之也。

門戶【斷簡殘篇】

按﹕底句「簡﹑篇」二字﹐各殘斷上下部﹐便恰如題位。

門【等閒飛出廣寒宮】

月爲廣寒宮﹐「月」入「門」內﹐等作「閒」字。旣雲飛出﹐依然剩一「門」字。

蜀日【燭滅香消】

按﹕題面「蜀」會意「燭」無「火」﹐日﹐卽「香」字之銷去上一半。

弱【繡鞋兒冰透】

按﹕題面「弱」字部分中之雙「弓」會意繡鞋﹐兩「冫」會意水點﹐恰好兩「冫」在雙「弓」之內。深得透字之神。

問﹝五言詩﹞【扣門無犬吠】

按﹕底句「扣」字﹝注﹕除也﹞﹐謂扣除門字﹐所餘一「口」﹐卽「吠」字右旁無「犬」﹝犭﹞也。

茗【花落知多少】

按﹕底句拆「花落」一組﹐扣合題面「茗」字上部之艸頭﹝艸﹞﹔「知多少」爲一組﹐扣合「茗」字中﹑下二部。猶云得「知﹑多」等字之少數也。

從軍【揮手自玆去】

按﹕底句「揮」字頓讀﹐謂去「手」﹝扌﹞爲「軍」﹐而以「自玆」緊扣題面「從」字﹐神理更覺圓到。

長安一片月【帝鄕明日到】

按﹕題面「長安」扣合「帝鄕」﹐「一片月」之「月」字要假作「明」﹐當入一「日」字。

鐲【敲斷玉釵紅燭冷】

按﹕題面「鐲」字左右拆開。底句「敲斷玉釵」卽指「金」字﹐「紅燭冷」又會意「蜀」字。

百舌【惟有源頭活水來】

按﹕底句「源﹑活」等字各略頓﹐題面「百」字系「源」字之頭部﹐此外尙餘水旁﹝氵﹞﹔「舌」字假定作「活」字看﹐當然「源」字羨余之水旁﹝氵﹞引來合撮。

仔細端詳【夜半無人私語時】

題面一語見《西廂記》。「仔」字頓讀﹐扣合「夜半無人」﹝夜半爲子﹐運法必由「仔」字剔去左旁企人﹞﹔「細端詳」會意「私語時」亦極貼切。

浪﹝新名詞﹞【攺良﹑進步﹑交涉】

按﹕題面「浪」字先攺去「良」字﹐從進入「步」字﹐由是交合﹐便成「涉」字。

羅帶兒松﹐裘兒又半解【要求】

按﹕底句「要」字系先從「腰」字會意無「月」﹐蓋羅帶兒本系腰際﹐「腰」旣無「月」則羅帶兒便松。

國中或去十常侍﹐政失猶可半挽回﹝古人姓名﹞【田文】

《三國誌》﹕靈帝時﹐張讓﹑趙忠﹑封諝﹑段珪﹑曹節﹑侯覽﹑蹇碩﹑程曠﹑夏惲﹑郭勝等號爲十常侍﹐朋比爲姦﹐朝政日非。是以天下人心思亂﹐盜賊蜂起。按﹕題面「或」字頓讀﹐「十」字又頓讀﹔謂「國」中「或」字剔去﹐「十」字常侍其中﹐便現「田」字。又照到當時政亂﹐恰好用「政」字來得右旁之「攵」﹝文﹞﹐但左旁「正」字如何銷納﹖無妨將事實代爲設想﹐謂政𨿽失墜﹐猶可冀一半挽回。如是則「文」字自水淸石見。

立春雨水【泰】

按﹕題面「立春」﹐意謂先立一「春」字﹔雨﹐會意無日。是「春」字止剩上半部﹐再入一「水」字便成「泰」字。

守到十分無﹐始肯離家嫁【安】

先企「守」字去「寸」﹝十分﹞﹐止余「宀」﹔又將「嫁」字離去「家」字﹐更餘「女」字聯合﹐便成「安」字。

春雨連綿妻獨宿【一】

按﹕題面「春」字略頓﹐「雨連綿」會意無「日」﹐是「春」字止余上半部﹔「妻獨宿」會意無「夫」﹐由是便余「一」字。意匠經營﹐有如剝蕉抽繭之妙。

落花時節又逢君【芙】

按﹕謎底「芙」字拆作二部﹐上部會意落花﹐下部會意爲君。而題面「時節﹑又逢」等字﹐妙能刻畫位置﹐描寫神情。

明月一空﹐佳人何在【哇】

按﹕題面「明」字頓讀﹐「月一」兩字又頓讀。意謂「明」字右旁之「月」﹑左旁「日」中之「一」均空。便剩「口」字。「佳」字亦頓讀﹐人何在﹐更餘「圭」字。由是兩相撮合﹐謎底顯然。

瘦損不勝衣﹐會邀君王寵【報】

按﹕題面二語﹐暗用趙飛燕事。上句會意無月﹐不勝衣服﹐以「服」字當有「月」部﹔下句會得幸意。

日傍東籬花﹐折腰羞五斗【荀】

題面二語系詠彭澤令詩。東籬花﹐會意「菊」字﹔羞五斗﹐由「菊」字會意勿「米」﹐「日」傍其中﹐便得「荀」字。其中以「折腰」形容一「勹」﹐尢見匠心。

賦體

《風》詩之義﹐有比有興。比者﹐以彼物比此物之謂也﹔興者﹐借他物以起興之意也。此外之義則爲賦。賦者何﹖敷陳其事﹐而直言之也。謎有賦體﹐亦猶《風》詩之義也。運法無他謬巧﹐不外以正面爲會意﹐其運筆遣詞﹐處處描寫謎底﹐語語極見傳神。此法由來最古﹐亦推謎學正宗﹐學者幸毋厭舊喜新而輕忽視之。

一對好夫妻﹐魚水合歡不由己。無錢輕別離﹐見了錢﹐會佳期。似這等彊撮合﹐

縱生个孩兒﹐亦難出這口气。﹝用物﹞【吹糖人模範】

以文言道俗情﹐瞄寫盡致﹐體貼入微。

此題純系化機﹐天衣無縫﹐作者眼光覷定﹐拈一發而全身俱動﹐足見鑪火純靑。

題本一气呵成﹐文更有條不紊。﹝物事﹞【蠶纏繭】

題面語句﹐是批評文字﹐寓意卻描寫物情。制此謎者﹐心思之妙﹐亦系一片化機﹐足見鑪火純靑之侯。

雙瞬何盈盈﹐年華破瓜始﹔何幸傍佳人﹐自愧非才子【攖】

按﹕謎底「攖」字拆作四部分﹐由題面每句分詠。首句狀形﹐次句引典﹝以瓜字可分爲二「八」字﹐故以十六爲破瓜之年﹞﹐第三句由字義會意﹐第四句從字體刻畫。極見心思之妙。

望去艸靑靑﹐短堤外叱犢催耕﹐長畦畫界最分明﹐

秧歌聲裏略彴一前橫。【薑】

由謎底逐層拆開﹐次第分詠。妙以「叱犢催耕」及「秧歌聲裏」等句﹐會意兩个「田」字﹐尢見措詞風雅。

評注燈虎辯類卷下嶺東鳳城謝會心編次

格式全捲

緒言

制謎運法﹐無論正映﹑反扣﹑用典﹑白描﹐或以刻畫取勝﹐或以謬巧見長﹐極變化多端﹐要不外以六書爲經緯﹐訓詁作樞機﹐而字裏行間﹐莫非由神明理解﹐俾裏面兩方﹐各臻完密﹐乃其常例也。然有時采取底句﹐當措詞掛面﹐猶未能循蹈軌轍﹐勢不得不於常法外﹐別開途徑以濟思路之窮﹐此制謎標格所由昉也。

曹娥

曹娥﹐東漢上虞人﹐性至孝。父溺死於江不得屍﹐娥年十四﹐沿江號哭﹐晝夜不絕聲﹐旬有七日﹐投江而死。度尙爲作誄辭﹐立石。蔡邕夜摸碑文讀之﹐題曰「黃絹﹐幼婦﹐外孫﹐齏臼」八字﹐蓋隱「絕妙好辭」也。法將底句每字分作左右二部﹐由是而遣詞會意﹐使之黏合方稱。

曩見佩蘅君有以「白狄同州」射四書句「請野」。題面純用成語﹐何等正大堂皇。﹝附注﹞《地輿志》﹕「白狄﹐商周時北方部落名﹐今陜西延安府境﹐及山西舊汾州府境。」

近見趙少如君以「遊觀環竹﹐綠浸碧紗」扣古文句「詩韻淸絕」。題面貫串融洽﹐扣底亦緊切圓勻。以視古人倜乎遠矣。

蘇黃

宋﹟蘇軾與黃庭堅友善﹐怡情詩酒而外﹐隱語亦雅擅工巧。相傳一則﹐想當時標格﹐不無命名﹐後經傳聞失實﹐江湖家竟以兩人之姓妄爲附會﹐鄙俚不文﹐殊屬可笑。例如﹕「剪燭」射科名「狀元」。按﹕作法先將「剪燭」二字會意「越夾越明」﹐由此諧聲轉爲「一甲一名」。以之相扣﹐便覺諧洽。蓋善制隱語﹐妙於融貫六書﹐意匠經營﹐別饒曲折。余謂有此佳構﹐不可無相當格式以樹其標﹐竊擬名爲「隔簾花影」似較渾雅﹐未悉能與當時作者同否﹖然迄今己有年矣﹐未聞嗣音﹐毋亦《廣陵散》竟成絕響耶。

捲簾

謎格中惟捲簾爲最巧妙﹐亦最自然。唐人有詩云「倒捲珠簾上玉鉤」。制謎者當底句逆讀時﹐別成文義﹐有溯洄而上之趨勢﹐遂因之而命名焉。

余閱《十五家謎契》﹐唐薇卿中丞有以「婦人無爵﹐從夫之爵」﹝《禮》﹕婦人受封號者稱爲命婦﹐有內命婦﹑外命婦之別。內命婦謂受宮內封號者﹐如妃嬪之類﹐外命婦謂公主﹑妃及因夫而得封號者﹐如郡君﹑縣君﹑曁夫人﹑孺人之類。﹞射四書句「子男同一位」。按﹕底句一經逆讀﹐遂轉爲「位一同男子」﹐綰合自然﹐神不外散。竊謂裁制隱語﹐善能運用典故﹐巧合底材﹐便如雲英化水﹐光彩與同。

又《同岑集》有以「交章攻霍光﹐請亟罷之」﹝漢﹟霍光﹐字子孟﹐以大司馬大將軍受遺詔輔政。擁昭立宣﹐出入禁闥二十餘年﹐戚黨滿朝﹐權傾中外﹐羣臣側目﹐交章請亟罷之。﹞射四書句「孟子去齊」。又以「諫陸抗服藥」﹝後漢﹐羊祜與陸抗對境﹐使命常通﹐抗遺祜酒﹐祜飲之不疑。抗疾﹐祜與成藥﹐抗卽服之。人多諫抗﹐抗曰「豈有酖人之羊叔子哉」。﹞射四書人名「子叔疑」。回轉如意﹐蘊藉宜人。

張味鱸先生﹐閩中博雅士也﹐謎學尢擅長﹐有《橐園春燈話》行世。以「五虎將」﹝後漢建安二十四年﹐玄徳進位漢中王﹐封許靖爲太傅﹐法正爲尙書﹐諸葛亮爲軍師總理軍國重務﹐封關羽﹑張飛﹑趙雲﹑馬超﹑黃忠爲五虎將軍。﹞射《左傳》句「夫武之備」﹐以「備」轉解劉備也。「願下玉鏡臺」﹝晉溫嶠姑有女﹐囑嶠覓婿。嶠曰「佳婿難得﹐如嶠何如﹖」少日報云「已覓得佳婿處」﹐因下玉鏡臺一枚﹐姑大喜。旣婚交禮﹐女大笑曰「我固疑是老奴」。﹞射《禮記》句「色思溫」﹐以「溫」轉解溫嶠也。「呂不韋爲秦皇假父」﹝秦陽翟大賈呂不韋﹐賈於趙時﹐莊襄王質於趙﹐以不韋計﹐得歸嗣仕﹐復以不韋爲相﹐封文信侯。初﹐不韋納邯鄲姬有娠﹐因獻於莊襄王﹐後生子政﹐卽始皇。﹞射《詩經》句「帝立子生商」﹐又以「商」解作商賈也。

古虞徐枕亞先生﹐學稱淵博﹐語尙滑稽﹐滬上小說家巨擘也。本其緒餘﹐點綴謎語﹐運思巧妙﹐極見性靈。曩有《談虎錄》一卷問世﹐近復見其《浪墨》中﹐其自撰者尢多可取法。如「懷人於濠梁之上」射《詩經》句「子惠思我」﹔﹝本《莊子》﹕莊子與惠子遊於濠梁之上﹐莊子曰「鯈魚出遊從容﹐是魚之樂也」。惠子曰「子非魚﹐安知魚之樂﹖」莊子曰「子非我﹐安知我不知魚之樂﹖」後經離索﹐常睠懷於濠梁之上。﹞又以「五霸假之也」射藥湯名「眞武湯」﹔﹝本《孟子》﹕堯舜﹐性之也﹔湯武﹐身之也﹔五霸﹐假之也。﹞又以「尊老子爲玄元皇帝」射蒙經句「淸太祖」。﹝本唐髙宗奉老子爲始祖﹐尊爲玄元皇帝。﹞﹝注﹞玄﹐理之深也﹔元﹐气之始也。老子淸淨無爲﹐會歸眾妙﹐故云。

曩見佩蘅君以「芻靈」﹝《禮記注》﹕古之葬者﹐束艸象人﹐以爲從衛之芻靈。﹞射四書句「死葬之以禮」。題面確據典實﹐底句捲讀﹐照應處尢字字有著落。

猶憶十餘年前﹐與吳君鶴笙會猜時﹐彼以「惟弈秋之爲聽」﹝《孟子》﹕弈秋﹐通國之善弈者也。使弈秋誨二人弈﹐其一人專心致志﹐惟弈秋之爲聽……。﹞射四書句「博學而篤志」﹐以「博」別解爲賭博也。又以「荀子緒餘行於世」﹝漢﹟劉向稱荀卿書大旨在明周孔之教﹐祟禮而勸學。﹞射《西廂》句「風流況」﹐以「況」踏實爲荀況也。均措詞雅飭﹐油然經籍之光。

近人更有以唐詩題目﹐或宋人詩句掛面者﹐亦見圓成可愛。如﹕「尋隱者不遇」射《西廂》句「沒來由」。﹝推廣題意﹐則本《論語》﹕子路行以告。子曰「隱者也。」使子路反見之。至﹐則行矣。﹞又如﹕「蟹眼已過魚眼生」射《幼學》句「揚湯止沸」。﹝本蘇軾《煮茗》詩。﹞按﹕蟹眼小﹐指初熱沸水言﹔魚眼大﹐指極熱滚湯言﹐各狀形象也。而題面「揚﹑止」等字﹐尢動宕得神。

余嘗於拙作中檢得兩則﹕一以「斷簡殘編」﹝語見《西廂記》﹞射藥名「破故紙﹑槁本」﹔一以「賈大夫禦妻如臯﹐射雉獲之」﹝《左傳》﹕賈大夫貌醜﹐娶妻而美﹐三年不笑不言﹐禦以如臯﹐射雉獲之﹐其妻始笑而言。﹞射《詩經》句「言笑晏晏」。或有竊議其順逆讀之無甚差異﹐以爲不必捲簾者。豈知細按《左傳》原文「其妻始笑而言」﹐分明心旣安適﹐﹝指晏晏﹞由是始而形之於笑﹐繼而騰之於言﹐理有秩序﹐粗心人未易領會。

回文

前秦安南將軍竇滔與寵姬趙陽臺之任﹐而遣其妻蘇蕙﹐蕙憂思綦切﹐制回文詩與之。詩之字句﹐排列成文﹐回環往復﹐無不可讀﹐後人嘗有模仿之者﹐獨謎格向未之見。近閩中張蟹蘆先生開創此格﹐可謂特破天荒。面以「攻城爲下﹐攻心爲上」﹐射四書句「孟之反不伐」。按﹕底句順逆讀之﹐卽爲「孟之反不伐﹐伐不反之孟」﹐成爲兩句﹐各系一事。上句之「反不伐」指攻城爲下言﹐下句之「伐不反」指攻心爲上言。因本事中有「南人不復反矣」一語﹐恰好爲「不反」二字之根。余閱此作﹐不禁拍案叫絕﹐時而羨慕情欣﹐弗忘執鞭之想。後於國文教科書中﹐偶得一句﹐欣喜之極﹐如獲拱璧﹐索性搜尋成語二句﹐用以掛面﹐反復思維﹐頗堪告慰。想許我者尙謂刻鵠類鶩﹐笑我者轉謂狗尾續貂。如「我無爾詐﹐爾無我虞」射「人信其言」。按﹕底句回環讀之卽爲「人信其言﹐言其信人」﹐成爲兩句﹐又各爲一義。上句「人信」則我無爾詐﹐可知下句「信人」則爾無我虞更可知。

鄭君雪耘近亦構就一則﹐題面以「互展邦族」﹝語見《聊齋》﹞射四書句「居吾語女」。順逆讀之﹐各具對方語气﹐以之關映﹐無不適葉。書籍中此類句法﹐得以回環無礙﹐舒捲自如者﹐幾同吉光片羽﹐不數數覯。故𨿽工拙弗計﹐然亦以鮮見珍矣。

系鈴

我國文字﹐義頗複雜﹐復加四聲﹐辧之不得不審。制謎於擇底掛面時﹐將本字故意圈讀﹐便之轉成別解﹐是謂系鈴。例如﹕「指囷相贈」﹝後漢﹟魯肅家富於財﹐有米兩囷﹐各三千斛﹐嘗指一囷以贈周瑜。﹞射詩經句「予所蓄租」﹔「野人獻日」﹝《列子》﹕宋有田父﹐冬曝於日﹐不知天下之有廣廈隩室﹐綿纊狐貉。謂妻曰「負日之暄﹐人莫知者﹔當以獻吾君﹐必受重賞」。﹞射四書句「暴見於王」﹐按﹕暴﹐本莊暴﹝四書人名﹞﹐故意圈讀入聲﹐轉通作「曝」﹐文義迥別﹐趨徑自覺不同。余嘗師其意﹐以「冬日可愛」﹝《左傳》﹕趙衰﹐冬日之日也﹐諭其慈惠﹐猶冬得暖日之可愛也。﹞射《詩經》句「維暴之云」﹐依法楷模頗慰不弱。

嘗稽《宋史》﹕鄭俠幼從學於王安石﹐後甚反對新法。會大旱﹐俠以所見流離之民扶老攜幼﹑饑寒困苦之狀﹐命畫工爲《流民圖》上之。神宗覽畢﹐下責躬詔﹐罷新法。近人嘗本其事﹐以「鄭俠上《流民圖》」爲面﹐扣《書經》句「奏庶鮮食」﹐按﹕鮮﹐本鮮美﹐故意圈讀上聲﹐轉通作少」。又以「諫迎佛骨表」﹝唐憲宗時﹐有人言鳳翔法門寺塔有佛指骨﹐相傳三十年一開﹐則歲丰人安。來年應開﹐請迎之。上如其言﹐迎至京師﹐畱禁中三日。韓愈上疏切諫。﹞射四書句「是愈疏也」﹐按﹕疏﹐本親疏﹐故意圈讀去聲﹐轉通奏疏﹔愈﹐本形容詞﹐別解轉著實人名。表裏相扣﹐便覺現成。又以「陳壽《三國誌》」扣藥名「阿魏」﹐則以魏爲正統也。又以「漁家樂」扣《千字文》句「悅豫且康」﹐則以古漁人姓名「豫且」也。又以「書空雁字斜」扣四書句「一人衡行於天下」﹐﹝本《博物學》﹕雁性合羣﹐髙飛空中﹐自成行列﹐或如「一」字﹐或如「人」字。﹞蓋「行」圈平聲﹐轉讀爲行障也。

余嘗以「願效沙場﹐裹屍馬革」﹝東漢﹟馬援爲伏波將軍﹐嘗語人曰﹕男兒當死於邊野﹐以馬革裹屍還葬」。﹞射《西廂》句「將欲從軍死」﹐按﹕底句「將」字﹐圈讀去聲﹐轉作將帥解。又以「施靑綾步障﹐申獻之前議」﹝晉﹟王凝之弟獻之﹐嘗與客談議﹐詞理將屈﹐謝道蘊遣婢曰﹕欲爲小郎解圍﹐乃施靑綾步障自蔽﹐申獻之前議﹐客遂不能屈。﹞射四書句「以薄爲其道也」。按﹕底句「薄」假借作帷幕﹐緊扣題面「靑綾步障」﹐爲圈讀去聲。又以「飯後鐘」﹝唐﹟王播少孤貧﹐客揚州惠照寺﹐隨僧齋餐。僧厭惡﹐乃齋罷而後擊鐘。播憤愧﹐題詩壁上﹐有「慚愧闍黎飯後鐘」之句。﹞射四書句「是播其惡於眾也」。按﹕底句「惡」字圈讀去聲﹐轉作厭惡﹔播﹐本動詞﹐踏實竟作王播。此數則早承鄭君雪耘﹑陳君雪汀次第穿札﹐信乎髙山流水﹐自有知音也。

北平射虎社﹐謎學界之穩健團體也﹐嘗記陳冕亞先生一則﹐以「侯門一入深如海﹐從此蕭郎是路人」﹝《全唐詩話》﹕崔郊有婢甚端麗﹐善音律。旣貧﹐鬻於連帥﹐又拈詩送之云「公子王孫逐後塵﹐綠珠垂淚濕羅巾。侯門一入深如海﹐從此蕭郎是路人」。連帥覩詩﹐令召崔生命與婢同歸。﹞亦射四書句「出捨於郊」。按﹕底句「捨」字﹐故圈上聲﹐別解遺棄﹔題面用詩句扣合﹐體貼語气﹐描寫神情﹐極見流宕。

張超南先生﹐尢北平射虎社之健將也﹐曩見一則﹐頗稱奇妙。以《長生殿》傳奇﹐楊玉環承恩幸語「雨露恩濃﹐遂覺花枝力弱」﹐亦射四書句「環而攻之而不勝」。按﹕底句「環」字頓讀﹐踏實作楊玉環解﹔而「攻之」更體會到枕席間怒馬奔馳之勢﹔「勝」字圈讀平聲﹐云不能勝任也。﹝緣題面二句之下﹐接明皇說﹕啊﹐倒是寡人唐突了﹞描寫嬌婉口吻﹐妙處意在雙關。

解鈴

上云系鈴﹐是當讀本字而故圈讀﹐使之轉成別解﹔此云解鈴﹐是當圈讀而故轉讀本字﹐使之另變文義。爰稽舊作﹐有以「緩急無所益」﹝漢﹟淳於意有五女﹐意獲罪當刑﹐怒曰﹕生女不生男﹐緩急無所益。女緹縈傷之﹐乃隨父上書﹐願入宮爲婢贖父罪﹐文帝憐而赦之。﹞射四書句「女弗能救與」。按﹕底句「女」字﹐本圈上聲﹐通汝﹐解鈴另作男女之女。「禦溝流紅葉」﹝唐僖宗時﹐宮女韓翠蘋題詩紅葉上﹐詩云「流水何太急﹐深宮盡日閒。殷勤題紅葉﹐好去到人間。」放於禦溝﹐士人於佑拾得之﹐復題一葉云「曾聞葉上題紅怨﹐葉上題詩寄阿誰。」亦於禦溝放之﹐韓亦拾得之。﹞射書名「韓詩外傳」。按﹕底句「傳」字﹐本圈去聲作「傳記」解﹐解鈴另作「流傳」。「馬上相逢無紙筆﹐憑君傳語報平安」﹝唐﹟岑參《逢入京使》詩﹕「故園東望路漫漫﹐雙袖龍鍾淚不幹。馬上相逢無紙筆﹐憑君傳語報平安」。﹞射四書句「吾斯之未能信﹐子說」。按﹕底句「說」字﹐本圈入聲﹐作喜悅解﹐解鈴另作「詞說」。

《周禮》以五聲聽獄訟﹐求民情。一曰辭聽﹐謂視其出言不直則煩﹔二曰色聽﹐謂觀其顏色不直則赧﹔三曰气聽﹐謂觀其气息不直則喘﹔四曰耳聽﹐謂觀其聽聞不直則惑﹔五曰目聽﹐謂觀其眸子不直則眊然。張味鱸先生本此大意﹐以「兩造具備師聽五辭」爲謎面﹐扣「攝齊升堂」。按﹕底句「齊」字﹐本圈平聲﹐謂衣下縫也。解鈴乃作「齊備」。又於鷓鴣鳴聲如「行不得也哥哥」﹐謎面以「望前途兮渺渺﹐行不得也哥哥」﹐扣「致遠恐泥」。按﹕底句「泥」字﹐本圈入聲﹐作阻滯解﹐解鈴另作塗泥。﹝此二則均《論語》句﹞運典扣合﹐𨿽屬正面﹐然按之理气﹑神情﹑聲光並茂。

族人糊塗子﹐於謎學極有性靈﹐嘗以「擊鼓罵曹者誰」扣《書經》句「實惟阿衡」。按﹕底句「阿」字﹐本圈平聲﹐作「倚」字解。解鈴另作發語詞﹐以問答體出之﹐精神語气備極流動。

邑人吳道揚先生﹐嘗以「量入爲出」﹝《周禮注》﹕稱量今年入之多少﹐以爲來年出用之數。今經濟學家謂國家之以收入爲基礎﹐準之以定支出之數者﹐曰量入爲出。﹞射古官名「節度使」。按底句「使」字解鈴﹐轉作費用解。由題面扣合﹐亦見蘊藉。

曩嘗藉報徵射﹐以「分破鏡」﹝陳太子舍人徐徳言尙樂昌公主﹐及陳政日衰﹐徐謂主曰「國破﹐爾必入權豪家﹐倘緣未斷﹐尙冀相見乎﹖」乃破鏡﹐各分其半﹐約他日元宵日﹐賣於都市中。﹞射《詩經》句「樂子之無家」。按﹕婦人亦得稱子﹐例如南子﹑吳孟子等是。當時投函﹐均射「樂子之無室」﹐蓋由於未嘗細按樂子之爲婦人也﹐禮男以女爲室﹐女以男爲家。題面語意﹐著眼在樂子﹐當然以無家爲正確。

解鈴格謎﹐底句用「夫」字者﹐居多頓讀別解﹐余見聞不少﹐爰述其最佳者﹐如《十五家謎契》唐薇卿中丞有以「今日俸錢過十萬」﹝唐﹟元稹《遣悲懷》詩﹕「

今日俸錢過十萬﹐與君營奠復營齋。」﹞射四書句「夫微之顯」。按﹕元稹﹐字微之﹐貧賤時夫人甘與同貧苦﹐毫無怨言﹐今日富貴﹐而夫人不克同享﹐蓋深悼之也。

社友莊君若軒﹐素頗滑稽﹐每啟齒輒令人解頤。嘗融會《聊齋﹟馬介甫》事﹐「服再造散」射四書句「夫何憂何懼」。裏面相扣﹐描寫楊萬石當時怒塡胸臆﹐情致宛然。曩射云五君一則﹐裏面均用四書句﹐以「其妻告其妾曰﹕良人者﹐所仰望而終身也。今若此。」射「惟我與爾有是夫」。妙語當前﹐無俟借材異地﹐其緊醒也﹐似握拳透爪﹐畫龍點睛。

近見張味鱸先生一則﹐底以《左傳》句「夫怯猶在﹐子其行乎」﹐面以「欲別牽郎衣﹐郎今到何處」扣之﹐措詞雋永﹐描寫口吻亦情文相生。

徐君醉雪﹐於謎學寢饋有年﹐嘗爲余述其自撰一則﹐以「這小妮子倒拖下我來」﹝《西廂記》﹕【白文】夫人說﹕這小妮子倒拖下我來﹐怎麼是我之過。﹞射五言詩「將老身反累」。按﹕底句「將」字解鈴後﹐「身」字頓讀﹐體貼語气﹐神情極佳。

移鈴

語云「解鈴還是系鈴人」﹐制謎者以此本有圈字解以系彼本無圈者﹐或同一字﹐而移轉四聲﹐遂變更音義﹐如是均曰移鈴。余嘗於四書句采撰二則﹐一以「計百里者﹐聚三日舂糧」﹝《語錄》﹕行千里者﹐備二用糗糧﹔計百里者﹐聚三日舂糧。﹞射「行必果」﹐解「行」字之去聲﹐系彼「果」字爲入聲﹐轉說行遠者必攜裹也。一以「恨無知音賞」﹝《列子》﹕伯牙鼓琴﹐志在髙山。鐘子期曰﹕峨峨乎在泰山﹐志在流水﹐曰洋洋乎若江河。及子期死﹐伯牙絕弦﹐終身不鼓琴﹐以無知音者。﹞射「爲期之喪」﹐解「期」字之平聲﹐系彼「喪」字爲去聲﹐轉說爲子期死喪也。成面成底﹐當推上乘。

《橐園春燈話》一則以「阿瞞遺臭在﹐銅雀已無臺」﹝曹操一名吉利﹐小字阿瞞﹐姦雄殘忍﹐後世念其名者﹐無不憎惡。當時嘗築銅雀﹑金虎﹑冰井三臺﹐故址皆在今河南臨漳縣西南。﹞亦射四書句「操則存﹐捨則亡」。按﹕底句「操」本操持﹐「捨」本捨棄﹐制謎者偏解「捨」字之上聲系彼「操」字爲去聲﹐轉說曹操臭名久在﹐而臺捨早已荒蕪也。

近見《枕亞浪墨》中﹐有以「逃債臺」﹝《漢書》﹕周景王作誃臺﹐後赧王以負債逃居於此﹐因名「逃債臺」。﹞射《書經》句「以登乃辟」。按﹕底句「辟」字本系入聲﹐解以系作去聲﹐轉說登臺避債也。讀書不死煞句下﹐一題到手﹐自能措置咸宜。

升冠

法於底句首一字揭去﹐然後措詞掛面﹐使之緊相切合。義本逢萌致仕﹐都門掛冠﹐制謎者因之以名其格。閱《十五家謎契》﹐選錄唐薇卿一則﹐「統秦國之政」﹝戰國﹟商鞅﹐衛人﹐少好刑名之學﹐相秦孝公﹐定變法﹑令廢井田﹑開阡陌﹑攺稅賦等法。﹞射《詩經》句「或王事鞅掌」。句中首一字揭去﹝以下仿此﹞﹐僅讀「王事鞅掌」。近人有以「雙棲玳瑁梁」﹝沈倫期詩﹕盧家小婦郁金香﹐海燕雙棲玳瑁梁。﹞亦射《詩經》句「或燕燕居息」。按﹕燕燕﹝平聲﹞﹐本解安適﹐別解轉作雙雙燕子。又以「願分我一杯羹」﹐﹝《史記》﹕沛公謂項羽曰「吾翁卽若翁﹐必欲烹而翁﹐願分我一杯羹」。﹞射四書句「何必去父母之邦」。按﹕底句「邦」系邦國﹐一面踏實﹐轉作劉邦解﹔「必去」字﹐回顧題面「願」字﹐尢極緊切。

曩者佩蘅君嘗張燈校捨﹐余亦踏月往觀﹐畢竟弋中數則﹐均措詞典雅﹐會意逼眞。其一以「如伋去﹐君誰與守﹖」﹝《孟子》﹕子思居於衛﹐有齊寇至。或曰「盍去諸﹖」子思曰「如伋去﹐君誰與守﹖」﹞射「君子思不出其位」。按﹕底句「君」字揭去﹐「子﹑思」二字聯合﹐作人名解﹐對照題面﹐無不允諧。﹝以下數則也均四書句﹞

余嘗以「魯肅臨事不苟」﹝後漢﹟魯肅﹐字子敬﹐事孫權爲橫江將軍﹐爲人謹厚﹐臨事不苟。﹞射「君子敬而無失」﹐作法與佩蘅君同。又嘗以「液體經火變成气體」﹝物體之狀態﹐因其體內結力之彊弱﹐而有三種變化。如﹕木﹑石曰固體﹐水曰液體﹐空气曰气體﹐常因熱度而有攺變。如﹕水爲液體﹐加熱則化汽而爲气體﹐遇冷則結冰而爲固體。其它金屬﹐亦多如是。﹞射「天油然作云」。按﹕﹝朱注﹞油然是云盛起貌。用作謎材﹐別解爲液質之油﹐然燒加熱﹐變汽而爲气體也。噫嘻﹗以科學物質﹐竟能與謎語互通﹐領異標新﹐足徵見解。

脫靴

法於底句刪去末一字﹐然後措詞掛面﹐使之表裏融合﹐義本李白酣醉﹐力士脫靴﹐制謎者因之以名其格。《枕亞浪墨》一則﹐以「位卑何罪」射五言詩「無人信髙潔」﹐底句脫下末一字後﹐前三字作二次頓讀﹐則「信」字使禦去旁人﹝亻﹞﹐僅剩「言髙」﹐卽本《孟子》「位卑而言髙﹐罪也」。語有根據﹐法通離合﹐運思極見性靈。又以「斥鴳大鵬之諭」射《書經》句「謂人莫己若者亡」﹐題面本《莊子》「大鵬旣將適南溟﹐斥鴳笑之」。諭小大懸殊﹐物情不齊也。

族叔鴳塵先生﹐有以「廬陵王貶房州」射四書句「則天子不召師」﹐題面本《唐史》「甲申二月﹐太后武氏﹐廢中宗爲廬陵王﹐立豫王旦﹔夏四月﹐再貶廬陵王於房州」。按﹕底句能頓讀別解﹐題面又善於遣詞﹐是以難能可貴。

我邑石室老人﹐壯歲業商﹐然性極好學﹐經文子集﹐頗經涉獵﹐而探賾索隱﹐尢生平所嗜好﹐年八十餘﹐精神矍鑠﹐凡與談虎﹐尢覺津津有味。嘗爲余緬述一則﹐以「臣有左傳癖」﹝晉﹟杜預﹐泰始中爲河南尹﹐羊祜舉以自代﹐拜鎭南大將軍﹐伐吳﹐平之。功成之後﹐修經籍﹐作《春秋左傳集解》。武帝嘗問﹕「卿有何癬﹖」對曰「臣有左傳癬」。﹞射五言詩「預將書報家」。底句脫下末一字後﹐「預」字頓讀﹐踏實作社預解。融匯典故﹐翕合神情。

雪耘君以「夢裏成雙覺後單」﹝《西廂記》﹕「我爲你夢裏成雙覺後單﹐廢寢忘餐﹐羅衣不耐五更寒」。﹞射七言詩「睡起莞然成獨笑」。底句「笑」字脫下﹐而以「睡起」二字擊動題面﹐尢極得寫照之妙。

余嘗以「訂今宵知他在那里宿」﹐亦射七言詩「有約不來過夜半」。底句「半」字刪去後﹐字字關合題面﹐口角神情﹐頗見生動﹐姑附錄之﹐以博一粲。

近人有以「鶴」射《詩經》句「好是懿徳」。底句「徳」字脫去。本《左傳》﹕衛懿公好鶴﹐鶴有乘軒者」。又以「景」射《西廂》句「日近長安遠」。底句「遠」字脫去。本《帝京景物志》﹕古帝京﹐築於陜西長安縣治。按﹕題面「景」字分拆二部﹐上半「日」字分明指點﹐下半「京」字會意長安。或謂題面僅掛單字﹐似嫌枯寂﹐余謂字數多少﹐更在不拘﹐還視裏面相扣﹐能否有趣。按﹕前一則正面會意﹐𨿽不致羌無故實﹐然一口道破﹐無復餘味﹐轉不若後一則能拆字會意﹐尢較勝一籌也。

遺珠

法以底句除去首尾等字外﹐﹝去首字名升冠﹐去末字名脫靴﹞其中隨便刪去其一﹐用以制謎﹐更名其格曰遺珠。﹝俗以最中一字刪去﹐名爲折腰殊屬不妥。﹞嘗閱《枕亞浪墨》﹐有以「蹇驢」﹝蹇驢﹐猶云蹇衛﹐懦弱之驢也。又《程史》﹕「蹇衛衝風怯小寒」。﹞射《左傳》句「衛君之來也緩」。按﹕底句「君」字刪去﹐卽讀「衛之來也緩」。又以「狗盜」﹝《史記》﹕孟嘗君客有能爲狗盜者﹐夜爲狗﹐入秦宮﹐襲取狐裘。﹞射《禮記》句﹕「襲裘不入公門」。按﹕底句「不」字刪去﹐卽讀「襲裘入公門」。扣合均饒意趣。

余嘗以「子其圖之」射《幼學》句「夜半臨深池」﹐「深」字遺下﹐卽讀「夜半臨池」。按﹕題面「子」關合夜半﹐「圖」卽會意臨池。其最神韻﹐極精致者﹐莫如糊塗子以「天寒有鶴守梅花」﹝宋﹟林逋隱孤山﹐種梅畜鶴﹐以梅爲妻﹐以鶴爲子。﹞扣四書句「則凍餒其妻子」。按﹕底句「餒」字遺下﹐卽讀「則凍其妻子」﹐用詩句安置題面﹐已見風雅﹐妙有「天寒」緊扣「凍」字﹐「梅﹑鶴」緊扣「妻﹑子」﹐而底句「則」字﹐尢能指畫全神。

鴛鴦

鴛鴦格﹐古名遙對﹐亦謂錦屏﹐以底面字句恰相對偶也。法以底句首或末有箝對字者﹐當可取材。然後搜尋成語掛面﹐字字必求工整﹐才合格式。由是而推﹐凡首末等箝字﹐有與對字同義者﹐亦得適用。更有對偶後衍余虛字或實字﹐能轉話用﹐使之不畱累贅﹐是謂神明於法﹐不爲法囿也。

按底句籍對字在前者﹐例如﹕「方鍼」﹝指南鍼用以指定方向﹐故簡稱方鍼。﹞射數學名詞「對角綫」﹔「虎鼓瑟」﹝漢﹟張衡《西京賦》﹕「白虎鼓瑟﹐蒼龍吹篪。﹞射俗語句「對牛彈琴」﹔「花解語」﹝古詩﹕花如解語還多事﹐石不能言尙可人。參看箝腰格。﹞射四言詩「對酒當歌」﹔「廣廈構眾材」﹝材木用資建築﹐欲成廣廈﹐必多構之﹐諭人君有廣土眾民﹐不可不多聘賢俊以爲耳目股肱之佐。﹞射蒙經句「對大廷﹐魁多士」﹔「愧我拙詞艸率」﹝婁郴元語﹕愧我拙詞艸率﹐幾何不貽笑方家。﹞射《西廂》句「對別人巧語花言」﹔「光被四表」﹝《書經》﹕光被四表﹐格於上下。﹞射五言詩「對影成三人」。措詞雅潔﹐扣合尢極精工。

底句鉗對字在後者﹐例如﹕「臧孫辰」﹝《通誌》﹕臧孫先姬姓魯﹐公子疆食邑於臧﹐其後謂之臧孫。﹞射古文句「穆叔未對」﹔「寡人弗敢與聞」﹝《左傳》﹕君謂許不共﹐故從君討之。許旣伏其罪矣﹐𨿽君有命﹐寡人弗敢與聞。﹞射《幼學》句「小子莫先於應對」﹔「當年命坐敕賜茶」﹝宋﹟元祐二年﹐蘇軾除翰林學士兼侍讀﹐召對便殿﹐宣仁後曰「先帝每見卿文﹐必嘆曰﹕奇才﹐奇才﹐命坐賜茶。」﹞射古文句「他日趨庭﹐叨陪鯉對」。運用典故﹐配合純任自然。

由此而推﹐凡底句首末等字﹐有與對字義同者﹐取作謎材﹐正復不少。例如﹕「月缺月圓」射《西廂》句「比花開花謝」﹔「織女紗」﹝《荊楚歲時記》﹕天河之東﹐有織女﹐天帝之子也。年年織杼勞役﹐織成云錦天衣。天帝憐其獨處﹐許嫁河西牽牛郎。嫁後遂廢織紝。天帝怒﹐責令歸河東﹐惟每年七月七日夜﹐渡河一會。﹞射《聊齋》目「農人﹑土偶」﹔「車百輛」﹝車一乘曰輛﹐《詩》﹕百輛禦之。﹞射小說文「匹馬單槍」﹔「行同倫」﹝《中庸》﹕今天下﹐車同軌﹐書同文﹐行同倫。﹞射四書句「配義與道」﹔「劍閣」﹝蜀漢﹟姜維退保劍閣以拒鐘會﹐會不能克。﹞射《西廂》句「向書房」﹔「摹寫黃庭」﹝《黃庭經》﹐卽道經名﹐《唐書﹟藝文志》﹕老子《黃庭經》一卷。李白詩云﹕山陰道士如相見﹐應寫黃庭換白鵝。﹞射五言詩「聯步趨丹陛」。「蝸篆曲成文」﹝謂蝸所緣處﹐其黏液迹如篆文﹞射七言詩「雁行斜去字聯聯」﹐猶云聯之可爲聯也。「五禮久云亡」﹝《五禮通考》﹕祭祀之事爲吉禮﹐冠婚之事爲嘉禮﹐賓客之事爲賓禮﹐軍旅之事爲軍禮﹐喪葬之事爲凶禮。﹞射蒙經句「如六經﹐始可讀」﹔「一生談佛老」﹝釋氏以佛爲祖﹐道家以老子爲祖﹐故尙淸靜無爲者﹐多談釋道之說。﹞亦射蒙經句「方七歲﹐舉神童」。至於底句鉗「鴛鴦」字樣以作照應者﹐尢覺分明。如唐詩「金殿鎖鴛鴦」一句﹐近人竟以「玉門關」扣之。﹝《元和志》﹕玉門關在龍勒縣西﹐爲通西域門戶﹐卽今廿肅惇煌縣一百五十里陽關之西北。﹞按﹕題面「關」字﹐作關閉說﹐對仗工整﹐理解淸新。

余素所見聞﹐曁諸拙作﹐又有於字句調對外﹐尙餘閒字﹐一經扣合﹐語意更較快捷。例如﹕「王瓜」射「以配后稷」﹝《書經》句﹞﹔「宜日中」﹝《通鑑》﹕黃帝令天下之民﹐聚天下之貨﹐日中爲市﹐交易而退。﹞射「以對於天下」﹔「萬人頭」﹝羅隱詩﹕萬人頭上逞英雄。﹞射「對曰﹕百姓足」﹝均四書句﹞﹔「拷紅」﹝卽《西廂記》之拷艷﹞射「對面搶白」﹔「金縷曲」﹝宋人詞調﹞射五言詩「來對白頭吟」﹔「天道﹑地道」﹝《易》﹕天道下濟而光明﹐地道卑而上行。﹞射《幼學》句「皆可對人言」﹔「桃葉舟中艷曲傳」﹝《古今樂錄》﹕晉﹟王獻之愛妾名桃葉﹐其妹桃根﹐獻之嘗臨渡歌以送之。﹞射「恰對菱花﹐樓上晚妝罷」﹔「蒲劍﹑荷錢﹑松鍼﹑柳綫」﹝江左俗以蒲爲劍﹐五月五日懸蒲劍於門上以辟邪﹔荷葉田田﹐大者如蓋﹐小者如錢﹔松葉常綠﹐其小如鍼﹔柳絲細長﹐下垂如綫。﹞射「一對對﹐鳳蕭﹑象板﹑雁瑟﹑鸞笙」﹝均《西廂》句﹞。又如「北海」﹝《漢書》「匈奴徒蘇武於北海」﹐卽今西伯利亞之貝加爾湖。﹞射五言詩「直取南山對」﹔「窗雪」﹝《西廂記》﹕投至得雲路鵬程九萬里﹐先受了雪窗螢火十餘年。﹞射俗語句「門風相對」﹔「王安國」﹝宋人﹞﹐射《書經》句「帝作邦作對」﹔「胡說」射《左傳》句「其將何辭以對」﹔「良辰」﹝晉﹟謝靈運文﹕「天下良辰﹑美景﹑賞心﹑樂事﹐四者難並」﹞射四書句「暴未有以對也」﹐「未」字轉作地文字看﹐頓讀便巧對良辰﹐猶云「暴未」有以對「良辰」也。

憶曩時某處懸燈﹐余適與張君約我﹐道出此間﹐臺前人多如鯽﹐幾無立足地﹐燈虎文字﹐望之殊不了了。俄聞有揚聲報云「父子」射《幼學》句「比君臣會合不偶」。乍聞甚覺疑怪﹐乃竟桴鼓聲通﹐旣聆解釋﹐遂相與嘆服。蓋「父子」二字﹐早已比得「君臣」﹐餘數字猶云「會合」二字不要配偶也。余旣得此法式﹐後更索性構成一則。他日與張君聚首﹐談次﹐特請敲擊。題面以「獨處」射《幼學》句一。張君明敏人也﹐轉瞬卽云「男子無偶曰鰥居」。﹝「無」字頓讀﹐猶云「男子」二字﹐叫明無著﹞余旣喜獲知音﹐張君亦欣然稱善。蓋當時彼處一則﹐系先對偶﹐後抵銷﹔余此一則﹐當先解脫﹐而後對偶也。余亦嘗以「鳳巢龍窟」隱七言詩「豚柵雞棲對掩扉」。按﹕底句「對」字頓讀﹐以上四字﹐便支配得趣﹔「掩扉」字﹐謂「扉」可掩去也。當時刊報徵射﹐劉君石頭投函射中﹐實獲我心﹐何樂如之。

又見《枕亞浪墨》以「子退而學詩」亦射四書句「王語暴以好樂﹐暴未有以對也」﹝按﹕此則本「鯉退而學詩」﹐鯉字易作子字﹐微嫌稍遜。﹞余曩得此法﹐以爲特異﹐孰意髙明者竟早具見解。語云「人同此心﹐心同此理」﹐信不誣也。

近得佩蘅君一則﹐愈證心思特巧﹐花樣翻新。題面以「靑蓮子」扣白居易詩「紫薇花對紫薇郎」﹐恰巧底句「對」字適在中間﹐又可頓作兩句讀﹕一讀「紫彼花對」﹐一讀「對紫薇郎」。妙在題面「子」字﹐卽可對得花﹐又可對得郎﹐工巧異常﹐得未曾有制謎如斯神乎技矣。

加冠

謎底於整句中不能謬巧﹐恰好上句下一字鉗合本句﹐能聯綴名詞或串成事實﹐如擬題者謂之截搭﹐而用以制謎﹐格式謂之加冠。余向於雜誌或報章適有佳構﹐輒采錄以資消遣。如「桓譚謂楊子云書必傳」﹝《漢書》﹕揚雄著《太玄法言》﹐劉歆嘗觀之﹐謂雄曰﹕今學者有利祿﹐然不能明易﹐又如玄何﹐我恐後人用以覆瓿耳﹐獨桓譚謂其必行於世。﹞射四書句「行而世爲天下法﹐言而世爲天下則」。以下句「言」字﹐與上句「法」字聯絡﹐能鉗成名詞﹐如法轉讀「法言而世爲天下則」。又如「弗陵皇帝升遐」﹝漢昭帝名弗陵﹞射《詩經》句「倬彼云漢﹐昭回於天」﹐以上句「漢」字聯絡下句「昭」字能鉗成名詞﹐如法轉讀「漢昭回於天」。又如「天子死自有法﹐何得加以鋒刃」﹝隋煬帝南巡至江都﹐沈湎酒色﹐北方大亂﹐竟不歸﹐被宇文化及所殺﹐時而有此語。﹞亦射《詩經》句「誰謂河廣﹖曾不容刀」。以上句「廣」字與下句聯絡﹐又能串成事實﹐如法轉讀「廣曾不容刀」。又以「朽木不可雕也﹐糞土之墻不可圬也」﹝《論語》﹕宰予晝寢。子曰「宰予晝寢。子曰「朽木不可雕也﹐糞土之墻不可圬也﹔於予與何誅﹖﹞射「百姓有過﹐在予一人」。﹝以下均四書句﹞上句「過」字聯絡下句「予」字﹐轉作宰予解﹐如法轉讀「過在予一人」。鄭君雪耘以「子卿反自匈奴」﹝漢﹟蘇武於武帝時﹐拜中卽將﹐使匈奴﹐被徙居北海上﹐吞氈仗節﹐牧羝十九年得還。﹞射「播鼉武﹐入於漢」。上句「武」字聯絡下句﹐轉作蘇武解﹐如法轉讀「武入於漢」﹐措詞用意﹐均極雅馴﹐而運典關聯﹐亦工巧入妙。

春宵秋夕﹐裏閈商燈﹐藉以萃集文人﹐溝通智識﹐亦韻事也。石室老人嘗於某書室中﹐宰特桴鼓﹐余適與李君靜波﹐借往遣興﹐十色五光﹐頗具精彩﹐連擊數則﹐均不瑕疵﹐而於此格﹐又各中其一。一以「錢流」射四書句「溥博淵泉﹐而時出之」﹐如法轉讀「泉而時出之」﹐則本《漢書》﹕泉爲錢幣﹐取其流行普徧也﹔一以「廏焚」亦射四書「事之以犬馬﹐不得免焉」﹐如法轉讀「馬不得免焉」﹐則本《論語》﹕廏焚。子退朝﹐曰「傷人乎﹖」不問馬。

余嘗以「苦秦苛法」﹝《史記》﹕沛公入關﹐召諸郡縣父老豪傑曰「父老苦秦苛法久矣」。﹞射《詩經》句「不自爲政﹐卒勞百姓」﹐如法轉讀「政﹐卒勞百姓」﹐「政」字別解﹐轉作始皇名。按﹕原掛題面﹐頗能渾括﹐然細加研究﹐不若掛「父老苦秦苛法久矣」全句﹐更字字著緊﹐從對面刻畫全神﹐亦耐人尋味。

昨得佩蘅君及釣月君二則﹐頗見心思。一以「如」扣《幼學》句「寧爲雞口﹐毋爲牛後」﹐如法轉讀「口毋爲牛後」。按﹕題面「如」字﹐假定「口」無﹐余女字﹐本二十八宿「牛」後爲「女」。一以「尙」亦扣《幼學》句「上服曰衣﹐下服曰裳」﹐如法轉讀「衣下服曰裳」。按﹕底句「服」字轉作動詞﹐猶云「衣」服「尙」字之下﹐便成爲「裳」。由增損離合﹐妙能獨運匠心。

納履

謎底於整句中未能謬作別解﹐恰好下句首一字倒鉗本句﹐能聯綴名詞﹐或串成事實﹐如擬題者謂之搭截﹐而用以制謎﹐格式謂之納履。前於《粵南報》見愛蓮子有以白居易《長恨歌》「禦宇多年求不得」射四書句「色難﹐有事」。下句「有」字聯絡上句﹐能鉗成一名詞﹐如法轉讀「色難有」。妙處系從「漢皇重色思傾國」句消息傳來﹐神理十分透澈。又於《漢潮報》﹐見馥庭君以「他歸期約定九月九」﹝《歲時記》﹕陰曆九月九日名重陽節。﹞射五言詩「待到重陽日﹐還來就菊花」。下句「還」字聯絡上句﹐又串成一事實﹐如法轉讀「待到重陽日還」﹐題面「歸期」扣「還」字﹐有若銅山東崩﹐洛神西應之勢。

古人以官吏初到任曰下車﹐釣月君嘗會其意以「刻日到署接篆」﹝篆書有大小二種﹕大篆﹐周宣王時﹐太史籀所作﹔小篆﹐秦始皇時﹐丞相李斯所作。後人印章﹐多用小篆。﹞射四書句「今天下﹐車同軌」﹐下句「車」字﹐聯合上句﹐能串成一事實﹐如法轉讀「今天下車」。扣住題面﹐亦融洽﹐亦分明。

佩蘅君嘗以「有婦人哭於泰山之側」﹝孔子過泰山之側﹐有婦人哭於墓者而哀﹐使子路問之﹐答曰﹕昔吾舅死於虎﹐吾夫又死焉﹐今吾子又死也。﹞亦射四書句「善搏虎﹐卒爲善士」下句「卒」字聯合上句﹐又串成一事實﹐如法轉讀「善搏虎卒」。關合自然﹐不著色相﹐其神明於法﹐直如羚羊掛角﹐無迹可尋。

嵌腰

底句兩項分見﹐制謎者更於兩項間﹐另尋一字爲聯結。﹝或名詞﹑或介詞﹑或語助詞……等。﹞斯時串成一句﹐神情更覺流宕。因聯結字在中間﹐故名曰嵌腰。例如﹕「女則左右袒」﹝《事文類聚》﹕齊有一女﹐兩家求之﹐其家語女曰「欲東家則左袒﹐欲西嫁則右袒」。其女兩袒曰「願東家食而西家宿」。以東家富而醜﹐西家貧而美也。﹞射《蒙經》句「擇鄰處﹝子﹞分東西」﹐中間則以「子」字作樞紐也。又如「眼底畱情早解語」﹝《開天遺事》﹕帝與妃子共賞太液池千葉蓮﹐指妃子謂左右曰「何如此解語花也」。﹞射曲牌名「秋波媚﹝處﹞勝如花」﹐中間則以「處」字爲關鍵也。由彼此暌隔﹐能使聲气相應﹐可謂心有靈犀。

相傳古人有集四書人名「桃應﹑景春﹑赤也﹑有若﹑丹朱﹑點」成一出聯﹐徵求巧對﹐乃亙古迄今﹐有奇無偶。余按此數人名﹐計共十一字﹐最中「也」字系語助詞﹐恰好爲嵌腰格作一關聯。於是力爲媒介﹐以求適合﹐畢竟以「玄都千樹﹐競放鮮紅」爲面扣之。嗚呼﹗代遠年湮﹐不得巧對﹐竟轉而作謎材﹐古人有知﹐寧毋笑我多事耶。

金鎖

金鎖本詞曲名﹐制謎者由底句分見﹐﹝要同類目﹞二句鎖作一句讀﹐法以句下一字﹑下句上一字嵌成名詞或聯合事實方協格式。余嘗讀《廣輿記》﹕巴顏哈喇山﹐昆侖之北支也﹐自帕米爾東出﹐橫貫靑海東部﹐誕袤千餘里。山之陽﹐長江之源出焉﹔山之陰﹐黃河之源出焉。適我國湖北有黃縣﹐廣東有河源縣﹐於是以「河」字連綴於「黃」字下﹐卽讀「黃河源」﹐「黃﹑河」籍成一名詞﹐「源」卽水之發源地。題面以「巴顏哈喇山之陰」扣之。又以「佛家源流考」﹝佛家﹐世界宗教之一﹐以印度毗羅國王子釋迦牟尼爲教祖。梁時﹐菩提達摩由印度浮海至廣州﹐再遊北魏﹐入篙山少林寺﹐面壁九年﹐分爲潙仰﹑曹洞﹑臨濟﹑雲門﹑法眼五宗。﹞射四書句「謂之和﹐尙志」。本來「謂之和」句系見《中庸》﹐「尙志」句系見《孟子》﹐偏將下句上一字之「尙」﹐聯合於上句下一字之「和」﹐嵌成一名詞﹐卽讀「謂之和尙志」﹐別解爲志乘也。

北平射虎社張起南先生一則﹐以「易牙媚君」﹝《史記》﹕易牙善調味﹐齊桓公北伐中山還﹐嘆曰「天下異味皆嘗﹐但未得人肉耳」。易牙歸﹐斷兒兩臂﹐煮以啖公。自是有寵於公﹐所言皆從。﹞射四書人名「宰我﹐子貢」。蓋兩賢同是孔門弟子﹐均列言語一科﹐制謎者偏將子貢之「子」字聯綴於「我」字下﹐鉗合一名詞﹐卽讀「宰我子」。宰﹐解宰殺﹔貢﹐卽獻媚之意也。

《影語月刊》社﹐徐君醉雪嘗以「獲璧」射《聊齋》目「小梅﹐香玉」。題面一語﹐本趙惠王得和氏之璧。「獲」字別解﹐轉據海岱間﹐罵奴曰臧﹐罵婢曰獲﹔本來小梅與香玉﹐在《聊齋誌異》中﹐各系一目錄﹐亦各系一命名﹐偏將「香」字聯結於「梅」字﹐鉗成一名詞﹐卽讀小梅香﹔﹝俗呼婢子曰小梅香﹐猶山東人呼爲小呢子。﹞玉﹐卽璧之會意也。變雅變聲﹐自成節奏﹐又如登臺演劇﹐一經化裝﹐而腳色頓攺觀矣。

白頭

制謎者於底句中﹐視其首一字有可通韻諧聲者﹐措詞掛面之後﹐用以標格﹐名曰白頭。素所見聞﹐佳者甚尠﹐然亦涉獵不廣﹐非眞無佳構也。管見所及﹐僅得《枕亞浪墨》一則﹐以「惹得朱顏笑白頭」射四書句「每人而悅之」。每﹐通韻作「美」﹐轉讀「自美人而悅之」。按題面「朱顏」緊扣「美人」﹐余俱神情綿邈。

余曩者嘗刊報徵射﹐以「圖姦未遂」掛射四書句「則不得也」。則﹐通韻作「色」﹐轉讀「色不得也」。及期展閱投函﹐糊塗子竟射「惡知其非有也」。按之神理﹐較勝原作﹐以「惡」通韻作「污」﹐轉讀「污知其非有也」。蓋春燈遊戲﹐本系文人韻事﹐射者固期一發命中﹐作者尢冀幸獲知音。然有時射者遠勝原作﹐尢當按理權衡﹐毋執己見﹐負人苦心。故當時揭曉﹐一面表明底句﹐一面贊揚射者遠勝原作﹐特與酬庸品物槪從丰焉。

粉底

制謎者於底句中﹐視其末一字有可通韻諧聲者﹐措詞掛面之後﹐用以標格﹐又名粉底。吳門兪曲園先生﹐選錄《十五家謎契》﹐中有以「浮誇」射四書句「𨿽賞之不竊」。竊﹐通韻作節﹐轉讀「𨿽賞之不節」﹐猶云浮誇者終不能樽節也。「𨿽賞之」三字﹐看似無著﹐然細按之﹐頗具遠神。

昨見唐舜臣君一則﹐以「落花無言」﹝司空圖《詩品》﹕落花無言﹐人淡如菊。﹞扣古人姓名「謝密」。密﹐通韻作默﹐轉讀「謝默」。正面會意﹐落落大方。

張味鱸先生以「座上客」﹝漢﹟融有「座上客常滿﹐樽中酒不空」之語。﹞扣四書句「居北海之濱」。濱﹐通韻作賓﹐轉讀「居北海之賓」。按﹕題面「客」字﹑底句「賓」字﹐互相勘合﹐而「北海」則專指孔融也。根據來歷﹐不拘著字面﹐精神語气﹐竟十分美滿。

玉帶

底句最中一字﹐有可通韻諧聲者﹐取作材料﹐語意更別有所指﹐故掛格又名玉帶。近人有以「裙帶官」﹝《朝野類要》﹕宋時親王南班之婿﹐號曰西官﹐又謂之裙帶官。﹞射四書句「是爲馮婦也」。馮﹐通韻作憑﹐轉讀「是爲憑婦也」﹐猶云憑藉其婦而得官也。

《橐園春燈話》引錄一則﹐以「漢獻帝賞關公髥」﹝後漢﹐獻帝見關羽髥美﹐因賜錦囊令賁之。﹞亦射四書句「見羽旄之美」。旄﹐諧聲作毛﹐轉讀「見羽毛之美」。余按﹕旄﹐諧聲爲毛﹐固無不可﹐以毛著須﹐轉嫌末確。味斯道者﹐以爲然否﹖

梨花

犁花格﹐一名諧聲﹐取義竟體皆白﹐如滿地梨花﹐故名。作法當於底句字字純用通韻﹐或諧聲﹐方稱格式。吳江薛鳳昌先生有《邃漢齋謎話》一卷﹐大槪系昔人名著﹐就中此格有二則﹐極佳。一以「傷心細問夫君病」﹐射古文句「杯盤狼藉」﹔一以「夕陽蕭鼓幾船歸」﹐射四書句「周因於殷禮」。曁拙作以「堯當水患﹐湯遇旱災」射《詩經》句「雨我公田」。評注均已詳前卷《六書類》中之《諧聲》法門﹐玆故不贅。

近於某雜誌中﹐見有以「函致教育家」爲面﹐射四書句「躬行君子」﹐由底句一一諧聲通韻﹐轉讀「恭呈文幾」。蓋教育家系稱文人﹐郵函致上﹐當奉送文幾。按﹕底句「躬」字﹐諧聲爲恭﹔「行」系八庚韻﹐通韻作呈﹔「君」系十二文韻﹐「子」系四紙韻﹔推而廣之﹐則「君」可通於文﹐「子」又當通爲幾。如法構思﹐無不諧葉。

余謂梨花格之謎﹐措詞掛面旣要渾雅﹐諧聲扣合又要自然﹐是以頗難裁制。

連環

連環格﹐底句以四字爲定率﹐一三爲單﹐二四爲雙﹐單雙各對﹐聯絡讀之均成文義。殆如連環交結﹐掛格因以定名。上環﹕上綫系第一字﹐下綫系第三字﹔下環﹕上綫系第二字﹐下綫系第四字。上下聯絡﹐順逆錯綜變換之妙﹐可謂八面玲瓏。例如﹕「冷句兒將人廝侵」﹝《西廂記》﹕多謝你熱劫兒對面搶白﹐冷句兒將人廝侵。。﹞射《詩經》句「言之辱也」﹐以一三﹑二四等字﹐各相聯絡﹐名爲順連環﹐讀之轉爲「言辱之也」。「蒙親賜諭」﹐﹝「蒙」字頓讀﹐轉作人名解﹐以三國呂蒙字子明也。﹞射《四書》句「我明告子」﹐以四二﹑三一等字﹐各相聯絡﹐名爲逆連環﹐讀之轉爲「子明告我」。「唐太宗善納諫」﹝太宗拜魏徵爲諫議大夫﹐徵有瞻气﹐犯顏敢諫﹐上𨿽盛怒﹐徵神色自若﹐上亦爲之霽威。﹞射四書句「無徵﹐不信」﹐錯綜讀之﹐以一三﹑四二等字相連環﹐竟讀「無不信徵」。「翟生」﹝虞封黃帝後有翟氏﹐春秋時﹐世居北地﹐後徙西河。﹞射古文句「日星隱耀」﹐錯綜讀之﹐以四二﹑一三等字相連環﹐又讀「耀星日隱」。「夭夭如也」﹝夭夭﹐小好貌。《詩》﹕桃之夭夭。﹞扣四書人名「桃應﹐景春」﹐由二四﹑一三等字﹐使之錯綜相對﹐連環讀之﹐轉爲「應春桃景」。「春潮較昔泛」﹝諭婦人經水汛溢﹞扣《西廂》句「經今月餘」﹐由三一﹑二四等字﹐使之錯綜相對﹐連環讀之﹐轉爲「月經今余」。「曹參爲相﹐舉事無所變更」﹝漢﹟曹參﹐沛人﹐與蕭何同起﹐佐髙祖定天下。卽及位﹑定元功十八人﹐參第五﹐封平陽侯。何將死﹐推賢惟參﹐參代何爲相﹐舉事無所變更﹐一遵何約束。百姓歌曰﹕蕭何爲法﹐較若畫一﹔曹參代之﹐守而勿失。﹞射四書句「則如之何」﹐如法轉讀「如何之則」﹐亦系錯綜連環﹐蓋由二四﹑三一等字﹐互相對峙也。「王陽明功克宸濠」﹝明﹕王守仁﹐余姚人﹐正徳間﹐巡撫南贛﹐平大帽山諸賊﹐定宸濠之亂。其學以良知﹑良能爲主﹐築室陽明洞講學授徒﹐世稱陽明先生。﹞射四書句「仁能守之」﹐如法轉讀「守仁之能﹐亦系錯綜連環﹐蓋由三一﹑四二等字互相對峙也。

當時余於此格﹐八法僅構其六﹐搔首躊躇﹐恆以未得完璧爲憾。嗣後搜索枯腸﹐廣資聞見﹐柰有所得﹐終不能快當愜心﹐抱恨奚如。幸而物以類聚﹐次第更得陳君雪汀﹑唐君映秋二則。﹝第四﹑第八條﹞均措詞雅倩﹐扣合自然﹐旣夙願以相酬﹐奚遑卹後人笑我拙耶。

蝦須

底句首一字﹐有可劃分左右二部者﹐象形如蝦須﹐故制謎掛格﹐因以定名。徐君醉雪嘗以「烏飛兔走」射四書句「明則動」﹐以「明」字劃分左右二部﹐轉讀「日月則動」。蓋古謂日爲金烏﹐月爲玉兔﹐題面烏兔扣合日月﹐飛﹑走會意則動。分明諧葉﹐累黍不差。

余往者嘗擬二則﹕﹝均四書句﹞一以「勝敵不在多兵」射「戰必克」﹐以「戰」字劈分左右﹐轉讀「單戈必克」﹐蓋勝猶克也﹐不在多兵﹐分明便是單戈。又以「一心以爲有鴻鵠將至」射「矧可弋思」﹐以「矧」字劈分左右﹐轉讀「引矢可弋思」﹐則本《孟子》﹕「弈秋﹐通國之善弈者也。使弈秋誨二人弈﹐其一人專心致志﹐惟弈秋之爲聽。一人𨿽聽之﹐一心以爲有鴻鵠將至﹐思援弓繳而射之」。按﹕底句「思」字﹐全由題面「一心以爲有」之消息托出﹐虛神實理﹐無不兼賅。

披閱《十五家謎契》﹐中有「三人行﹐則損一人」﹝《易》﹕三人行﹐則損一人﹔一人行﹐則得其友。﹞亦射四書句「仁不可爲眾也」。按題面「三人」會意「眾」字﹐三人損一﹐轉會意「仁」字﹐以「仁」字左右分開﹐便轉作「二人」﹐是以不得謂「三人成眾」也。在選錄中﹐本系離合法門﹐經余加意研求﹐始獲領悟﹐當如法轉讀「二人不可爲眾也」﹐故應匯入此格﹐而運思委曲處﹐殆有水復山重之勢。

燕尾

底句末一字左右分開﹐轉成兩字﹐象形如燕尾﹐故制謎掛格﹐又因以定名。經余選錄數則﹐均《橐園春燈話》等作。如﹕「鉆穴隙」﹝《孟子》﹕不待父母之命﹑媒妁之言﹐鉆穴隙相窺﹐踰墻相從﹐則父母國人皆賤之。﹞射四書句「窺見室家之好」。法將底句「好」字左右分開﹐轉讀「窺見室家之女子」。又如﹕「我是玉皇香案吏﹐謫居猶得住蓬萊」﹝《拾遺記》﹕蓮萊在渤海東壑中﹐髙千里﹐仙女謝自然泛海而來。一道士曰「蓬萊弱水三千里﹐非飛仙不可到」。﹞亦射四書句「天下溺」﹐如法轉讀「天下弱水」。按﹕底句「天」字頓讀﹐方見扣合之妙。又如﹕「滄海變桑田」射《聊齋》目「江城」﹐本《神仙傳》﹕「麻姑云﹕接待以來﹐已見滄海三變爲桑田。」世人因以諭時勢變遷之速﹐如法轉讀「江成土」。均能融合典故﹐書家吐屬﹐確有可觀。

展翼

底句於最中一字﹐當劈分左右二部﹐合全句讀之﹐另具意義。制謎者以象形如大鵬展翼﹐又因之以名其格。亡友陳君蔚南﹐曁棠仙翁﹐得二則焉﹐一以「問知問仁」﹝《論語》﹕樊遲問知﹐子曰「知人」﹔問仁﹐子曰「愛人」。﹞射四書句「不議禮」﹐如法轉讀「不言義禮」﹐蓋仁義禮智﹐人之四端﹐題面僅問知問仁﹐當時不言義禮﹐槪可知矣。一以「嬌滴滴妝成裙釵模樣」射曲牌目「似娘兒」﹐如法轉讀「似良女兒」﹐猶云男子化裝﹐轉似良好女兒也。裏面兼顧﹐字字得神﹐匣劍帷燈之妙﹐文境似之。

斷錦

作法﹕視底句最中一字﹐可劃分上下兩部者用之。譬如一段錦章﹐斷作兩撅﹐制謎者卽本其義以定格式。例如﹕「童子爭迎郭細侯」﹝漢﹟郭伋前爲並州牧守﹐素結恩徳﹐後行部至西河﹐見童子數百﹐爭騎竹馬﹐歡迎於道次。﹞射四書句「行篤敬」。按﹕底句中間「篤」字﹐劃分上下兩部﹐轉讀「行竹馬敬」。﹝「行」字當解鈴﹞鍛煉剪裁﹐的是食古能化。又如﹕「赤地千里」﹝《耕余錄》﹕春甲子雨﹐主旱﹐甚至赤地千里。﹞射《禮記》句「毋雷同」。按﹕底句中間「雷」字﹐劃分上下兩部﹐轉讀「毋雨田同」。鎔貫事實﹐無不適宜。

筠墊

底句不論多少字﹐惟全體可劈爲上下兩部者﹐當措詞掛面﹐用以駕馭﹐有如修篁之筠節﹐故謎家本此以名其格曰筠墊。近人有以「宋室同時見徽欽二帝」﹝《宋史》﹕金軍旣深入﹐宋相白時中等﹐惟建出奔之策而已﹐徽宗急下詔徵兵四方﹐傳位太子恆﹐是爲欽宗。﹞射《三國》人名「龔景」﹐如法轉讀「龍共日京」。余按﹕此則表裏相扣﹐殊欠自然﹐而措詞亦復彊捏。仍於《三國》人名中搜尋材料﹐竟得「董卓」二字﹐如法各分上下兩部﹐轉讀「艸﹝艸﹞重卜早」﹐題面以「蕭蕭秋葦多含露﹐料見明星尙未稀」扣之﹔蓋上句會意艸重﹐下句會意卜早﹐語𨿽出自撰﹐而描寫早景﹐甚覺淸超。

墊巾

作法視底句首一字﹐可劈上下兩部者﹐用以調遣﹐始如首上戴冠﹐必先以巾爲墊﹐故制謎掛格名曰墊巾。徐君醉雪﹑陳君寄梅﹐各有一則﹐頗中肯緊。一以「孟徳故殺呂伯奢」﹝曹操與陳宮共宿呂伯奢家﹐操因誤會﹐盡殺呂一家八口﹐迨出村莊又見呂伯奢來﹐恐至家呈露其事﹐遂故意殺之﹐詳見《三國誌》。﹞射《西廂》句「遭橫事」。按﹕底句「遭」字如法劈開﹐轉讀「曹之橫事」。一以「野火燒不盡」﹝唐詩﹕離離原上艸﹐一歲一枯榮。野火燒不盡﹐春風吹又生。﹞射《聊齋》目「董生」。按﹕底句「董」字如法劈開﹐轉讀「艸﹝艸﹞重生」﹝重讀平聲﹞。能通上下文消息﹐自是活潑天機。

余嘗以「咳唾隨風生珠玉」﹝李白詩﹕咳唾落九天﹐隨風生珠玉。﹞射四書句「皆雅言也」。按﹕底句「皆」字如法劈開﹐轉讀「比白雅言也」。又以「不必多求」亦射四書句「再斯可矣」。按﹕底句「再」字如法劈開﹐轉讀「一冉斯可矣」﹔題面「求」字﹐踏實轉解冉求﹔不必多﹐扣「一斯可矣」﹐亦極斬截。

墊足

作法視底句末一字可劈爲上下兩部者﹐當可取材。恰如舉足履地﹐襯托之使厚而髙﹐故制謎掛格﹐名曰墊足。某雜誌中有以「外寢」扣四書句「不宿肉」。按﹕底句「肉」字如法劈開﹐轉讀「不宿內人」。

剝蕉

作文最忌敷衍﹐又嫌直置﹐欲資深造﹐當力辟常蹊﹐始見剝膚存腋之妙。制謎何獨不然﹐當擇底旣就﹐而措詞掛面﹐或少生動﹑或犯平庸﹐幾何不令射者討厭。然苦心思索﹐采摭名詞或運用成語﹐自以爲穩愜矣﹐而裏面相扣﹐猶間一層﹐詞語𨿽佳﹐究同隔靴搔癢﹐曾何足取。於是將采就詞語﹐先射一名詞﹐﹝須要普通及有根據﹞由射出名詞再射底句﹐必使五雀六燕﹐銖兩悉稱﹐故古人特名爲剝蕉格。曩見慧因子以「孿」射藥名「蘇合」﹐由題面先射「雙生」﹐﹝本《說文》﹕蘇﹐生也。例如《書經》「後來其蘇」﹞再由「雙生」射「蘇合」﹐以「雙」字會意合﹐亦見穩愜。又以「曲闌干」射《詩韻》目「十二文」﹐由題面先射「亞」﹐﹝《全唐詩話》有「亞字闌干丁字簾」。蓋庭院間﹐編木爲遮欄﹐橫斜相互作「亞」字狀﹐故名。﹞再由「亞」射「十二文」。﹝以「亞」字橫﹑直等畫﹐共數十二也。﹞

鄭君雪耘以「賊船」射五言詩「經冬猶綠林」﹐由題面先射「江中盜戶」﹐﹝見《聊齋》目﹞再由「江中盜戶」射「經冬猶綠林」。妙在「江中」二字﹐本《詩韻》﹐經過「二冬」後爲「三江」也。經過二冬後爲三江也。

吳鶴叟以「大淵獻」﹝《爾雅》﹕歲在亥曰大淵獻。﹞射曲牌名「十二時」﹐由題面先射「亥」﹐再由「亥」射「十二時」。﹝時刻以十二地支爲次序﹞

觀此二則﹐設不褂格﹐未免淺率﹐必經透過一番﹐才見文章妙趣。按﹕剝蕉格當以此爲正宗﹐幸勿視爲平易而少之。

余向有燈虎之戲﹐此格亦嘗擬數則﹐玆擇其可以對人者﹐竊附驥尾以彰。如﹕「相與從事」﹝晉﹟桓溫有主簿﹐善能別酒﹐好者爲靑州從事﹐惡者爲平原督郵。﹞扣五言詩「共有樽中好」﹐由題面先射「酒友」﹐再由「酒友」射「共有樽中好」。又﹕「峴山弔古」﹝峴山﹐在今湖北襄陽縣南。晉﹟羊祜鎭襄陽﹐常登之。祜卒﹐後人立碑其上﹐望者悲感﹐因謂之墜淚碑。﹞扣四書句「未之思也」﹐由題面先射「懷羊」﹐﹝艸木可入藥﹞再由「懷羊」射「未之思也」。又﹕「祖龍一炬」﹝《史記》﹕祖者始也﹐龍者君也﹐後人號始皇爲祖龍。一炬系云燒詩書百家語也。﹞扣四書人名「季子然」﹐由題面先射「秦火」﹐﹝戰國﹟蘇季子﹐名秦。﹞再由「秦火」﹝秦字頓讀﹞射「季子然」。先後經鶴叟曁若軒君擊中﹐迄今回溯前塵﹐猶憶燈虎兒颭颭﹐桴鼓兒冬冬時也。

玉版

昔人謂善作文者無直筆﹐善作詩者無弱句﹐余更進一言曰﹕善制謎者無淺語。當擇底旣就﹐褂面不用成語﹐失之唐突﹐若褂成語﹐又嫌堆垛﹐於是求成語中能卸去閒字者用之﹐庶幾使射者心目瞭然﹐古人制謎標格名爲玉版。蓋如竹之地莖﹐莖外裏籜﹐欲取實質﹐必外籜層層解去﹐其義實本乎此。按﹕他格作法﹐關系均在謎底﹐獨此格專系謎面。余嘗以「獨酌無相親」﹝李白《月下獨酌》詩﹕「花間一壺酒﹐獨酌無相親。舉杯邀明月﹐對影成三人」。﹞射四書句「顏色之戚」。按﹕題面「無」字頓讀﹐「獨酌」二字便卸去﹐餘剩「相親」二字﹐「相」圈去聲﹐作相貌解﹐「親」作親戚解﹐以之扣合﹐無不妥葉。

偶讀王駕《春睛》詩﹕「雨前初見花間蕊﹐雨後全無葉底花」。卽以次句褂作謎面﹐以「全無」二字頓讀﹐「雨後」二字便順口卸去﹐畢竟以藥名「沈香」爲底扣之。蓋花藏葉底﹐其香自沈浸不呈濃鬱也。

曩得雪汀君一則﹕以「𨿽欲勿用」射古文句「連月不開」﹐題面「勿」字頓讀﹐以上二字便然卸去﹐扣合底句﹐則以「用」字之形象﹐恰似連月不開也。又見靜軒君一則﹕以「民免而無恥」﹝《論語》﹕道之以政﹐齊之以刑﹐民免而無恥。﹞射四書句「盡心焉耳矣」。按﹕題面叫淸後﹐僅餘「恥」字﹐便將「恥」字左右拆開﹐以底句爲之關合﹐亦極淸楚明白。此二則均由字面生情﹐一取聯合﹐一取分開﹐得心應手﹐操縱自如。

落帽

法將底句首一字﹐移自末位﹐自上而下﹐如九日登髙﹐龍山落帽﹐故名。曩於某報采錄二則﹐一以「韋玄成能述父訓」﹝漢﹟韋玄成﹐系韋賢子﹐明經不學﹐襲父爵。元帝時官至丞相﹐父子俱以明經至相。故諺云「遺子黃金滿籯﹐不如教子一經」。﹞射蒙經句「經子通」﹐由「經」字移置末位﹐轉讀「子通經」﹔一以「巢窟」﹝上古未有宮室﹐穴居野處﹐至避毒虫猛獸﹐上者爲巢﹐下者爲營窟。﹞亦射蒙經句「居上世」﹐由底句「居」字轉移未位﹐轉讀「上世居」﹐均不拘著字面﹐而運用典故﹐自能融會全神。

余與佩蘅君曁令仲若軒﹐訂交已逾十載﹐談虎蕭齋﹐消遣永晝﹐未始非賞心樂事也。佩蘅君以「守株待兔」﹝《韓非子》﹕宋人有耕田者﹐田中有株﹐兔走觸株﹐折頸而死。因釋耒守株﹐覬復得兔。兔不可得﹐竟爲宋國笑。﹞射四書句「視思明」﹐由底句「視」字如法位置﹐轉讀「思明視」。按﹕「思」字回顧株守﹐「明視」緊扣「兔」字。﹝本《禮記》﹕兔曰明眎。眎與視通也。﹞若軒君以「吾先君太公望子久矣」﹝《通鑑》﹕西伯出獵﹐遇姜尙於渭水之陽﹐與語大悅。曰「自吾先君太公曰﹐當有聖人適周﹐周因以興﹐子眞是耶﹖先君太公﹐望子久矣。故號之太公望﹐載與俱歸﹐立爲師﹐謂之師尙父。﹞射四書句「尙文王之聲」﹐由底句「聲」字如法位置﹐轉讀「文王之聲尙」﹐以「尙」字轉作名詞﹐「聲」字轉作動詞。余則以「本地風光」﹝風光﹐猶云風景。李咸用詩﹕「六代風光無問處﹐九條煙水但思凝」。﹞射五言詩「月是故鄕明」﹐由底句「月」字如法位置﹐轉讀「是故鄕明月」。按﹕本地會意故鄕﹐風光又扣明月。彼時猜射﹐畢竟互相中的﹐無有向隅。回首當年﹐而嬉嬉笑語﹐宛然猶在目前。今則馬齒加長﹐塵勞羈絆﹐猶不忘舊劇重演也。撫景興懷﹐不勝今昔之感。

登樓

法將底句下一字﹐轉移在上﹐自下而髙﹐若登樓焉。字句多少不拘﹐只求理解貫徹﹐當可采爲準則。然均是一底﹐而讀法不同﹐標格遂異。可見各具心思﹐自然別抒機杼。如唐詩「月是故鄕明」句﹐余以月字移置在下﹐轉讀「是故鄕明月」﹐作落帽格﹔尋芳君竟以「明」字移置在上﹐轉讀「明月是故鄕」﹐題面以「日本土」扣之﹐作法於格式外﹐兼寓離合﹐將底句「明」字頓讀﹐「月」字又頓讀﹐則題面「日」字﹐謂欲合成「明」字﹐當入一「月」﹐而「本土」又會意故鄕也。意境所到﹐曲繞羊腸。

亦有以「敲字佳」﹝《唐詩記事》﹕賈島赴舉至京師﹐騎驢賦詩。初得「僧推月下門」之句﹐旣欲攺「推」作「敲」﹐引手作推敲勢﹐未決﹐不覺衝大尹韓愈﹐乃具言。愈曰「敲字佳」﹐遂並轡論詩。﹞射《詩經》句「則不可推」﹐由底句「推」字移置在上﹐轉讀「推則不可」﹐對面描寫較有含蓄。又以「眼光到處馬羣空」﹝韓昌黎文﹐伯樂一過冀北之野﹐而馬羣遂空。﹞射五言詩「欲窮千里目」﹐由底句「目」字移置在上﹐轉讀「目欲窮千里」﹐蓋「千里」轉會意馬﹐「到處﹑空」等字﹐尢騰挪得神。又以「非夫人之爲慟而誰爲」﹝《論語》﹕顏淵死﹐子哭之慟。從者曰∶「子慟矣﹗」曰∶「有慟乎﹗非夫人之爲慟而誰爲﹗」。﹞射七言詩「使吾不得開心顏」﹐如法轉讀「顏使吾不得開心」。按﹕底句「顏」字頓讀﹐轉指顏淵﹐亦能獨具隻眼。

近人有以「於思於思」﹝謂多髭也﹞射劇目「華容道」﹐如法轉讀「道華容」﹐﹝本《左傳》﹕於思於思﹐棄甲復來。﹞蓋譏華元也。余嘗以「土」射四書句「遂收其田裏」﹐如法轉讀「裏遂收其田」。意匠經營﹐頗覺快捷﹐然比較徐劉兩君等作﹐直如小巫乍見大巫。

螺旋

螺有旋紋﹐趨勢環繞﹐制謎者以底句字數﹐一經旋轉﹐文意便見不同﹐故名其格曰螺旋。法有由中旋出者﹐方有從外旋入者﹐底句或三字﹐或四字﹐或五六字以上﹐能協文義﹐均可旋轉﹐但其中字數﹐必要个个旋開﹐毋許相連﹐倘不如法﹐則三字者﹐當旋出時﹐必混落帽﹐旋入時又混登樓﹐不可不審。正當之法﹐如以「月月紅」﹝本花名﹐轉解婦人行經﹐匝月一次﹐確不愆期。﹞射蒙經句「經子通」﹐如法轉讀「子經通」。慧因子之「瓶之罄矣」﹝《詩》﹕瓶之罄矣﹐維罍之恥。﹞射詩品句「何如樽酒」﹐如法轉讀「樽如酒何」。此數則系由中旋出者也。醉雪君之「江蘇」﹝長江流域省區之一﹞射蒙經句「公生明」﹐如法轉讀「公明生」﹔佩蘅君之「吞炭爲啞」﹝《史記》﹕豫讓欲刺趙襄子﹐以報知伯之仇﹐漆身爲厲﹐以變其容﹐吞炭爲啞﹐以變其音。﹞射四書句「其言不讓」﹐如法轉讀「讓其不言」。此二則系從外旋入者也﹐裁制之妙一絲不掛﹐且字數亦不見相連﹐如是方稱合格。反乎此﹐不得謂之完璧。試舉數則以証之﹐如﹕「守株待兔」﹝注見落帽格﹞射《禮記》句「視思明」﹐轉讀則爲「思明視」﹐則混落帽﹔至於「戶口」射四書「知所先後」﹐轉讀則爲「所先知後」𨿽能由中旋出﹐然細按之﹐其中第二﹑三字相連。又如「孺子之慕父母」﹝漢﹟陳平﹐字孺子。﹞射蒙經句「至孝平」﹐轉讀則爲「平至孝」﹐則混登樓﹔「尙」射四書句「設其裳衣」﹐轉讀則爲「設衣其裳」﹐𨿽能從外旋入﹐然細按之﹐其中亦第二﹑三字相連﹐如是均不得爲正確。竊謂旋出一法﹐當轉讀時﹐底句三字者﹐必由二而一而三﹔底句四字者﹐必由三而二而四而一。若旋入一法﹐當轉讀時﹐底句三字者﹐必由一而三而二﹔底句四字者﹐必由四而一而三而二。至於五字以上﹐無論旋出旋入﹐按定作法﹐自然旋轉如意﹐矩矱從心。

雙鉤

雙鉤格﹐底句必以四字爲定﹝六字八字亦可﹞。法將全句劃分兩橛﹐上半鉤下﹐下半鉤上卽得。古謎有以「白衣宰相」﹝唐時以尙書﹑中書﹑門下三省之長官爲宰相﹐又以其官隆重﹐不常置﹐以他官攝其職﹐謂之同中書﹑門下﹑平章事﹐省稱同平章事。又《漢書﹟鄭均傳》﹕均以尙書乞骸骨歸。章帝幸均捨﹐敕賜尙書祿以終其身﹐時人號爲白衣尙書。按﹕白衣宰相﹐當與此同。﹞射《書經》「平章百姓」﹐如法轉讀「百姓平章」。以「白衣」著百姓﹐「宰相」扣平章﹐極著實﹐亦極穩愜。

《橐園春燈話》﹐采錄數則﹐頗信精當﹐如﹕「精堪輿」﹝許氏《說文》謂﹐堪天道﹐輿地道﹐今單稱相地爲堪輿家。﹞射《孝經》句「天地明察」﹐如法轉讀「明察天地」﹔「過戶限不覺折其屐齒」﹝《晉書﹟謝安傳》﹕安遣從子玄﹐及其弟石﹐禦苻堅﹐所在皆克。日方對客圍碁﹐有驛書到﹐碁畢還內﹐過戶限心喜﹐不覺屐齒之折。﹞射《詩經》句「旣入於謝」﹐如法轉讀「於謝旣入」﹔「秦始皇創郡縣制」﹝《史記》﹕秦始皇並吞六國﹐統一天下﹐廢封建之制﹐創立郡縣。﹞射《左傳》句「無邑無政」﹐如法轉讀「無政無邑」。﹝政﹐始皇名也。﹞前三則扣合典實﹐詞意正大﹐此則於運典外﹐更淩空得神。

枕亞先生有「學書初學衛夫人」﹝衛夫人名練﹐晉衛恆之從妹﹐李矩之妻﹐正書入妙﹐王羲之嘗師之。﹞射《詩經》句「於鑠王師」﹝「於」字解鈴﹞﹐如法轉讀「王師於鑠」。善讀底句﹐能使虛者踏實﹐實者騰虛﹐以故扣合別有意趣。

最好是棠仙翁一則﹐以「《詩經》注釋」﹝漢﹟毛亨及其從弟毛萇﹐曾注《詩經》﹐故又曰《毛詩》。﹞射《左傳》句「不禽二毛」﹐「禽」與擒通﹐如法轉讀「二毛不禽」。按﹕「二毛」指毛亨﹑毛萇﹐「不禽」又會意釋字。能以另眼相題﹐是以別生意義﹐有典有則﹐不蔓不是支。

垂柳

垂柳格﹐底句以二三字或四五字移下﹐有若楊柳倒垂﹐臨風搖曳之態。但采用句﹐必要五字以上﹐若用三字﹐以二字垂下﹐則混登樓﹔用四字﹐以二字垂下﹐又混雙鉤。陳君雪汀﹐盧君載卿﹐各有一則﹐頗得竅要。一以「報施」﹝謂報答施惠﹞射四書句「巫馬期以告」﹐﹝巫馬期﹐名施﹞底句上三字垂下﹐轉讀「以告巫馬期」﹐題面「施」字扣合巫馬期﹐「報」卽「以告」之會意。一以「重瞳」﹝《史記》﹕舜目蓋重瞳子。又聞項羽亦重瞳子﹐蓋謂目中有兩眸子也。﹞射《西廂》句「分明眼底人千里」﹐底句上五字垂下﹐轉讀「千里分明眼底人」﹐題面「重」字﹐系「千里」二字所串合﹐「瞳」字扣「眼底人」。余以「瞻之在前」﹝《論語》﹕瞻之在前﹐忽焉在後。﹞射四書句「不遠千里而來」﹐底句上二字垂下﹐轉讀「千里而來不遠」﹐題面「瞻」作阮瞻解﹐字千里也﹐其餘扣合亦妥。

戰國豫讓﹐初事範中行氏﹐無所知名﹐去而事智伯﹐趙襄子與韓魏滅智伯﹐讓刺襄子﹐爲智伯報仇。嘗曰「範中行氏以眾人待我﹐我故以眾人報之﹐智伯以國士遇我﹐我故以國士報之」。兩爲襄子所獲﹐初釋之﹐旣獲時﹐讓求襄子衣擊之﹐以致報仇意﹐遂自殺。近人有以「以眾人待我﹐我故報以眾人」射四書句「不得中行而與之」﹐上二字垂下﹐轉讀「中行而與之不得」﹐能會到初事範中行氏﹐無所知名意﹐回應題面﹐如箭離弦。是以凡百學術﹐欲求精善﹐捨多讀書未由窺見底蘊也。

折柳

折柳格﹐系由底句上半折去二字或三四字﹐取材之底句﹐亦必五字以上爲定率。若用三字或四字﹐而折去二字或三字﹐亦與他格濛混。亡友陳君蔚南﹐亦燈社訂交之一﹐所制謎語﹐頗見細膩﹐嘗以「帝行酒淚涔涔下」射七言詩「江州司馬靑衫濕」﹐首二字折去﹐僅讀「司馬靑衫濕」。讀書得問﹐懷古情深﹐旺屬溫雅﹐允推佳構。

李君苾庵以「始皇詔除逐客令」﹝李斯因秦宗室譖始皇逐客﹐乃上書直諫﹐始皇有感於用賢利國﹐故下詔革除前令。﹞射古文句「亦將有感於斯文」﹐如法折去﹐僅讀「有感於斯文」﹐「斯」字踏實作李斯解﹐「有感」二字﹐關合題面﹐亦極有神采。

枕亞先生以「被窩是寂靜」﹝《西廂記》﹕枕頭是孤零﹐被窩是寂靜。﹞射七言詩「翡翠衾寒誰與共」﹐如法折去﹐僅讀「衾寒誰與共」﹐亦見衝澹不落俗套。

張味鱸先生又以「牀頭捉刀人﹐乃眞英雄」﹝《世說》﹕魏武帝將見匈奴使﹐自以形陋﹐不足以雄遠國﹐使崔季珪代﹐帝自捉刀立牀頭。旣畢﹐令間諜問曰「魏王何如﹖」使曰「魏王雅望非常﹐然牀頭捉刀人﹐乃眞英雄也」。﹞射四書句「蚓而後充其操者也」。按﹕底句首二字如法折去﹐僅讀「而後充其操者也」﹐「充」字頓讀﹐別具語妙﹐「操」字別解﹐轉指魏武而言﹐其餘數虛字﹐尢見神精縹緲﹐書家吐屬﹐洵堪寶貴。

余嘗於《中庸》篇中得「小人而無忌憚也」句﹐以首二字折去﹐僅讀「而無忌憚也」﹐「無忌」字頓讀﹐轉解魏公子信陵君名﹐﹝卽本《史記》﹕魏公子矯晉鄙兵而存趙﹐趙王徳之﹐欲以五城封公子﹐公子聞之﹐有驕矜色。客曰「人有徳於我﹐不可忘也﹐公子有徳於人﹐願公子忘之也。且矯魏王令﹐奪晉鄙兵以救趙﹐於趙則有功矣﹐於魏則未爲忠也。」於是公子深自刻責﹐一若無所容者。﹞謎面以「信陵君聞客言﹐深自刻責」扣之。能運典故﹐不蹈空疏﹐按之神理﹐較上數則當許業駕齊驅。

徐妃

梁元帝有妃徐氏﹐以帝眇一目﹐每知帝來﹐必掩半面以見之。制謎者有時於底句等字﹐當各掩去一半﹐始可構撰﹐乃本此義以組合﹐故名其格曰徐妃。翁君松孫﹐於此道精研有素﹐所制隱語﹐極見工整。余嘗揭中一則﹐以「本太公受封之地﹐而爲其臣田氏所篡」﹝周武王封太公望於齊﹐至戰國初﹐其臣田氏篡國﹐爲七雄之一﹐後爲秦兼並﹐地當今山東省。﹞射縣名「濟源」﹐如法掩去半面﹐轉作「齊原」﹐「齊」字頓讀﹐便黏合受封之地﹐再由「原」字一經回溯﹐不特扣緊本字﹐而全體虛神實理﹐亦同時一一傳出。又以「黃姑重會旦」﹝黃姑﹐卽牽牛星﹞射獸名「猩猩」﹐如法掩去半面﹐轉作「星星」。按﹕「星」字中間藏「牛」﹐首尾兩部﹐撮合「旦」字﹐星星相連﹐卽兩「牛」字納合二「旦」字中也﹐由是而緊扣「重會」﹐何等神妙﹐自非斫輪老手﹐安能運斤成風。

唐君舜臣﹐有以「不如歸去」﹝杜宇鳴聲﹐若曰「不如歸去」﹐故杜宇亦名催歸﹐戴昺詞﹕「不如歸去﹐千山萬水家鄕路」。﹞射鳥名「鵂鶹」﹐如法掩去半面﹐轉作「休畱」﹔又以「乳臭知兵」亦射鳥名「鸚鵡」﹐如法掩去半面﹐轉作「嬰武」。徐君釣月又以「花飛莫遣隨流水」﹝謝枋得詩﹕花飛莫遣隨流水﹐怕有漁郎來問津。﹞射駿馬名「驊驑」﹐如法轉作「華畱」﹐「華」當解花﹐「畱」字扣題﹐亦極韻致。

余嘗依法竊擬二則﹕其一以「夫子循循然善誘人」﹝《論語》﹕夫子循循然善誘之﹐博我以文﹐約我以禮。﹞射虫名「蚯蚓」﹐如法轉作「丘引」。丘﹐孔夫子名﹔引﹐卽循循善誘之義。其一以「的盧救主濟檀溪」﹝《三國誌》﹕玄徳走到檀溪﹐追兵已近﹐著慌縱馬下溪﹐行不數步﹐馬前蹄忽陷﹐玄徳鞭馬大呼曰﹕的盧﹑的盧﹐今日妨吾。言畢﹐馬忽從水中躍出﹐飛登西岸。﹞亦射虫名「螞蟻」﹐如法轉作「馬義」﹐蓋「的盧」馬名﹐救主義也。

《枕亞浪墨》又有以「今吾仍故吾」﹝王章詩﹕時命長不達﹐今吾仍故吾。﹞扣古仙人名「嫦娥」﹐如法轉作「常我」﹐我與吾通﹐常卽無異今昔。又以「天孫河鼓姻緣古」﹝天孫卽織女星﹐河鼓卽牽牛星。﹞射《西廂記》「惺惺惜惺惺」﹐一連掩去半面﹐轉作「星星昔星星」。按﹕「昔」字扣合古﹔星星﹐一指天孫﹐一指河鼓﹔兩星互見﹐會意姻緣。靈心慧舌﹐密縷細鍼﹐旣乙乙以如穿﹐復絲絲而入扣﹐制謎能事嘆觀止矣。

摘徧

樂曲之解數曰摘徧﹐凡數十解﹐每解有數疊﹐裁截用之﹐謂之摘徧。制謎時於底句等字﹐當各截去上半﹐始可措手﹐卽本此義而運用﹐因名其格曰摘徧。例如「夢徵破麥」﹝昔寧波一婦人﹐以兵亂與夫相失﹐漂泊寄食於尼﹐夜夢人使蘑麥﹐詰朝語於尼﹐尼解之曰「磨麥﹐見夫面也」。越日果相逢。﹞扣菜名﹑花名「荇﹑莧﹑芙蓉」﹐裁截用之更轉「行見夫容」﹐行猶將也﹐謂將見夫容也。映射「徵」字﹐頗有斟酌。

昨見松孫君一則﹐於體裁則用反擊﹐於格式兼寓重門﹝摘徧後金鎖﹞﹐可謂靈敏心思﹐出奇制勝。以「上官無恙」扣植物「蒺藜﹑蔗」﹐如法各截去上半﹐便作「疾黎庶」﹐「疾」字頓讀﹐「黎」字聯合「庶」字﹐成爲金鎖﹐反擊題面醒豁異常。

折巾

法於底句首一字折去一旁而用作材料者﹐名其格曰折巾。本漢﹟郭林宗巾折一角﹐時人多效之。曩見某報登揭一則﹐以「長安一片月」﹝李白詩﹕「長安一片月﹐萬戶搗衣聲」。﹞射《詩經》句「螓首蛾眉」﹐如法折去﹐轉讀「秦首蛾眉」。按﹕長安系秦首都﹐「一片月」扣合蛾眉﹐以新月如蛾眉也。

余亦偶撰一則﹐題面「荊棘」﹝《楚辭》﹐荊棘聚而成林。今處困難之境﹐亦以荊棘爲諭。﹞射《幼學》句「棲身不安」﹐如法折去﹐轉讀「妻身不安」。按﹕題面「荊」字﹐轉作荊妻解﹔棘﹐卽不安之會意。

折屐

法於底句末一字折去下半而用作材料者﹐又名其格曰折屐。﹝本晉﹟謝安聞克敵心喜﹐過戶限不覺折其屐齒也。﹞檢閱舊作﹐有以「布谷催耕「﹝《博物通考》﹕布谷﹐鳥名﹐原名鳲鳩﹐聲如呼「割麥插禾」﹐有催耕之意﹐故名。﹞射蒙經句「宜早思」﹐如法折去﹐轉讀「宜早田」。又以「梅須遜雪」﹝盧梅坡詩﹕「梅雪爭春末肯降﹐騷人擱筆費評章。梅須遜雪三分白﹐雪卻輸梅一段香」。注﹕梅𨿽白﹐較雪則色不及﹐雪𨿽淸﹐較梅則香不足﹐故梅遜雪白﹐雪輸梅香矣﹞。射四書句「而不及泉」﹐如法折去﹐轉讀「而不及白」。按﹕此二則﹐𨿽云無他謬巧。而用意措詞﹐融洽分明﹐有如水到渠成之效。

連珠

運法將謎底上句末一字﹐聯絡下句首一字﹐謂之二字連珠﹔或將上句末二字聯絡下句首一字﹐或將上句末一字聯絡下句首二字﹐謂之三字連珠﹔至於上下句間首末各以二字相聯絡﹐謂之四字連珠﹔以及分見處之某句末二字與某句首二字﹐上下彼此﹐各相聯絡﹐又謂之二字雙連珠。如法經營﹐悉心串合﹐累累連貫﹐若綴冕旒。例如﹕「可以勿藥」﹝《易》﹕無妄之疾﹐勿藥有喜。﹞射「玉人兒歸去得疾﹐好事兒收拾得早」﹐﹝《西廂》句﹞如法聯絡﹐當以「疾好」爲連珠﹔「將有事於西疇」﹝陶淵明《歸去來辭》﹕悅親戚之情話﹐樂琴書以消憂。農人告余以春及﹐將有事於西疇。﹞射「治本於農﹐務玆稼穡」﹐﹝《千字文》句﹞如法聯絡﹐當以「農務」二字爲連珠。亡友秋溪釣徒﹐以「秋七月」射「父子相夷﹐則惡矣」﹐﹝四書句﹞如法聯絡﹐當以「夷則」二字爲連珠﹔﹝則本《禮﹟月令》﹕孟秋之月﹐律中夷則。﹞又以「書經秦火」射「手執周易一卷﹐焚香默坐」﹐﹝古文句﹞如法聯絡﹐當以「捲焚」二字爲連珠。﹝則本《史記》﹕李斯奏燬詩書及百家語﹐令下三十日不燒﹐黥爲城旦﹞。

至於三字連珠者﹐如雪汀君之「因」射「譬如雲出無心﹐恩可徧施」﹐﹝《幼學》句﹞如法聯絡﹐當以「無心恩」三字爲連珠﹔慧因子之「老萊子著五色斑爛衣﹐作嬰兒戲」﹝《髙士傳》﹕楚有老萊子﹐年七十有三﹐其親尙存﹐言不稱老﹐嘗著五色斑爛衣﹐作嬰兒戲﹐取食堂上﹐佯跌臥地爲兒啼﹐取雞雛弄於親側﹐以求悅親。﹞射「復駕言兮焉求﹖悅親戚之情話」﹐﹝古文句﹞如法聯絡﹐當以「求悅親」三字爲連珠。

由此而推﹐更有四字連珠者。如糊塗子之「勿謂彈琴不入牛耳」﹝《埤雅》﹕牛耳無竅﹐聽覺在鼻。﹞射「耳之於聲也﹐鼻之於臭也」﹐﹝四書句﹞如法聯絡﹐當以「聲也鼻之」四字爲連珠﹔味鱸先生之「座上客常滿﹐樽中酒不空」﹝漢﹟孔融嘗以此語人。﹞射「挾泰山以超北海﹐語人曰」﹝四書句﹞如法聯絡﹐當以「北海語人」四字爲連珠。

余謂如法以求﹐無所不用其極。嘗於兩處連珠﹐使之融成一片﹐尢覺匪夷所思。如「嚴親」﹝《禮》﹕君臣分嚴﹐父子分親。﹞射四書句「信如君不君﹐臣不臣﹐父不父﹐子不子」﹐由原文四句中﹐於上二句取「君臣」二字相聯絡﹐於下二句取「父子」二字相聯絡﹐再出兩處串合﹐遂組成「君臣父子」一句﹐謂之二字雙連珠。噫﹗運思巧妙﹐奏技神奇﹐如此錯落明珠﹐竟成牟尼一串。

轉珠

轉珠格﹐底句僅二字﹐法以上下輾轉﹐如搦圓珠﹐故名。新名詞有「迷信」一語﹐上下輾轉﹐竟讀「信迷」﹐題面以「說與旁人渾不解」扣之。﹝則本劉季孫詩﹕說與旁人渾不解﹐杖藜攜酒看芝山。﹞按﹕說字會意言「言」與「旁人」﹐卽成「信」字﹐渾不解﹐緊扣「迷」字﹐自然水乳交融。

余嘗讀《會眞記》﹐有「願以禮自持﹐毋及於亂」句﹐用以扣四書句「淫辭」﹐「辭」當解辭受之辭﹐如法輾轉﹐竟讀「辭淫」﹐善能轉換﹐則猥褻卽變爲貞操也。又嘗記陳白沙語﹐「爲祖宗延嗣息」﹐用以扣外國地名「倫惇」﹐如法輾轉﹐竟讀「惇倫」﹐一經倒置﹐則地名更變爲人事也。

廬山

古人字簡義可相通﹐今人字繁義轉複雜﹐故書句中往往必另行訓詁﹐始合章句語意。制謎者偏就本義取用﹐爰名其格曰廬山﹐以其見面目之眞也。若軒君之「損其疾亦可喜也」﹝《易》﹕「象曰﹕損其疾﹐亦可喜也」。注﹕無疾固可喜﹐有疾而速去其疾﹐亦可喜也。﹞射「閔不畏死」。按﹕「閔」解爲憫﹐制謎者偏指爲聖門之賢。味鱸先生之「封定遠侯﹐食邑萬戶」﹝《漢書》﹕班超少有大志﹐家貧﹐傭書養母﹐嘗投筆嘆曰「大丈夫當效傅介子﹑張騫立功異域﹐以取侯封﹐安能久事筆硯間乎﹖」章帝時﹐使西域﹐服西域五十餘國﹐任西域都護﹐封定遠侯﹐食邑萬戶。﹞射「班爵祿也」。按﹕朱注﹐「班」解排列﹐制謎者偏踏實解作班超。余嘗以「湘水無情弔豈知」﹝戰國﹟楚﹟屈原被讒﹐自沈於汨羅江。在今湖南湘陰縣﹐西北流入湘。又《水經注》﹕謂之汨羅淵﹐亦謂屈潭。﹞射「原泉混混」。按朱注﹕「原」通爲源﹐制謎者偏踏實解作屈原。以上數則﹐均四書句﹐設不掛格﹐總歸底句別解一法﹐然別類分門﹐法有專歸﹐至法外立格﹐殆如兵家嚴守紀律外﹐當交鋒對壘﹐又多疑陣誘敵之謀。

亥豕

古人於書中字句﹐每因殘缺或轉抄胥而致訛誤者﹐往往差之爲「魯魚﹑亥豕」﹐謎家偏於句中字眼﹐故作亂誤﹐又名其格曰亥豕。曩嘗戲擬二則﹐以餉乎癖同嗜痂者。如古文句有「登髙作賦」﹐偏將「賦」字故亂爲「賊」﹐由是而轉讀「登髙作賊」﹐面以「梁上君子」扣之。﹝則本後漢﹟陳實爲太丘長﹐有盜夜入其室﹐止於梁上﹐實隱見之﹐呼子孫正色訓之曰「夫人不可不自勉﹐不善之人﹐未必本惡﹐習與性成﹐遂致於此﹐梁上君子是也」。盜大驚﹐自投於地。﹞又如四書句有「心不在焉」﹐偏將「焉」字故誤爲「馬」﹐由是而轉讀「心不在馬」﹐題面以「廏焚。子退朝﹐曰﹕傷人乎﹖」扣之。﹝則本《論語》﹕朱注﹐非不愛馬﹐然恐傷人之意多﹐故不及問馬﹐蓋貴人賤畜﹐理當如是。又如唐詩句之「吾寧愛與憎」偏將「憎」字故誤爲僧﹐由是而轉讀爲「吾寧愛與僧」﹐題面以「厭世入禪」扣之。按﹕底句「愛」字頓讀﹐猶云愛情不若與於僧人也。回顧題面﹐不特字字鍼對﹐而一番逸气直上煙霞。

近得澄邑陳馥庭先生數則﹕一以「龍團雀舌﹐盡是香茗」﹝宋慶曆間﹐蔡君謨爲福建運使﹐始造小片﹐謂小龍團。又蜀州晉原洞口﹐有黃芽雀舌﹐鳥嘴麥顆﹐乃茶之上品者。﹞射《詩經》句「誰謂荼苦」﹐故意將「荼」字訛誤爲「茶」﹐由是而轉讀「誰謂茶苦」﹔一以「雉離於羅」﹝《國風》﹕有兔爰爰﹐雉離於羅。注﹕兔性陰狡﹐爰爰﹐緩意。雉性耿介﹐離﹐麗也﹔羅﹐网也。言張羅本以取兔﹐今兔狡得脫﹐而遲以耿介之雉﹐反罹於羅。以比小人致亂﹐而巧計幸免﹐君子無辜﹐而以忠直受禍也。﹞射四書句「不得免焉」﹐故意將「免」字訛誤爲「兔」﹐由是而轉讀「不得兔焉」﹔一以「子非三閭大夫與」﹝屈平《漁父辭》﹕屈原旣放。遊於江潭﹐行吟澤畔﹐顏色憔悴﹐形容枯槁。漁父見而問之日﹕「子非三閭大夫與﹖何故至於斯﹗」﹞射《詩品》句「是之謂乎」﹐復以「乎」字蒙混爲「平」﹐竟轉讀「是之謂平」。按﹕此數則﹐掛面均能運用成語﹐表裏相扣﹐純屬自然﹐當推制謎能手。

鄭君雪耘曾述﹐《詩品》句有「載聞其符」﹐面以「風聲鶴唳」扣之﹐無如苻堅之苻﹐從艸不從竹﹐有亥豕以蒙之﹐則「苻」可作符矣﹔又如《千字文》「藉甚無竟」句﹐面以「項王喑嗚一世而不得其終」扣之﹐無如項籍之籍﹐則又從竹不從艸﹐有亥豕以蒙之﹐則「藉」竟可作「籍」矣。如斯作法﹐𨿽云補救缺憾而設。然未始非化板爲活﹐點鐵成金也。

重門

凡底句中含有格式字樣者﹐總稱爲重門。例如唐人詩﹐有「卷上珠簾總不如」句﹐上截四字﹐叫起一格——捲簾﹐下截三字﹐便捲讀「如不總」﹐謎面竟以「姬妄星散」扣之。﹝孫枝蔚《少年行》﹕舊時諸靑衣﹐散去知何所。﹞以姬妾會意「如」字﹐星散扣合「不總」﹐甚覺熨貼。此法見之兪太史采錄《十五家謎契》者。

近人竟把葫蘆依樣描畫﹐以《西廂記》「門掩了梨花深院」句﹐經營裁度﹐謎面擬掛「殷勤借問王謝宅」扣之﹐﹝本劉禹錫詩﹕舊時王謝堂前燕﹐飛入尋常百姓家。﹞上截「門掩了」﹐猶云「門」字隨口掩去﹐下截四字﹐猶云用梨花格將「深院」二字通韻作「尋燕」也。由是類推﹐凡遇底句含有格式等字樣者﹐皆可取材。竊願藝苑鴻儒﹐隨時隨地﹐畱心體察﹐求赤水之遺珠﹐鋪錦囊之妙句﹐使天下美材無見棄焉﹗是余之厚望也夫。

【雜俎附錄】

外江謎名稱之由來

遜淸康熙年間﹐潮州府署有幕友王某者﹐浙之會稽人也。博識多能﹐雅善書畫﹐所制隱語﹐尢極精工。偶值地方賽會﹐於時固號治安。某於公廨東偏﹐籠燈商榷﹐藉以點綴昇平。屆時無論習悉與否﹐圍觀若堵﹐彼夫詡然自負者﹐當乘興而往﹐以爲不知若何償願。迨至臺前﹐莫悉門徑﹐如臨八陣之圖。亭亭鶴立﹐或攢眉蹙額﹐或抓耳揉腮﹐種種狀態﹐殊堪摹擬。歷時許久﹐紙條兒臨風招展﹐桴鼓兒寂不聞聲。燈前嘈雜﹐有訾議者﹐有竊笑者。旣而陸續散去﹐除卻一翻混囂。

彼宰事人﹐以不獲知音﹐未免大失興趣。不得已出與猜者通姓名﹐造款洽﹐詞語間故意稍露頭角﹐俾倖中多少﹐庶可略慰苦心。洎夜深﹐行將閉會﹐復顯揭數條﹐並多方解釋。若輩聞之﹐如疾雷震耳﹐瞠目咋舌﹐咸詫神奇。例如﹕「日」射《西廂》句「縫了口的撮合山」。﹝「日」系兩个方口上下夾縫﹐亦系兩个倒山左右撮合。﹞「玄都觀裏桃千樹」射《西廂》句「將一座梵王宮﹐化作武陵源」﹐題面系劉禹錫詩﹐底句「梵王宮」扣合玄都觀﹐「武陵源」關映桃千樹。﹝詳見陶潛《桃花源記》﹞又以「月斜三更」射「孚」字﹐由謎底「孚」字拆開﹐「爫」象形斜月﹐夜半爲「子」﹐卽會意三更。又以「賦得偃武修文——得閒字」射「敗」字。題面系試帖題式﹐法先企「賦」字﹐以「賦」字之右旁﹐偃「武」修「文﹝攵﹞」﹐便成「敗」字﹔餘剩「得」字﹐由下方三小字聲明「得」系衍閒無著也。

諸如此類﹐增損離合﹐會意象形﹐無不各臻神妙。此中人經批郤導竅﹐遂覺心領神會﹐由是而殫精竭慮﹐朝斯夕斯﹐不多時特見進步竿頭﹐洵堪媲美後人。溯厥淵源﹐不忘先導﹐乃別乎潮州訓音﹐而名爲「外江謎」云。噫嘻﹗二百數十年來﹐風气所趨﹐蒸蒸日上﹐書家亦喜涉獵。珠穿九曲﹐錦織七襄﹐酒令詩鐘而外﹐有時遊戲商燈﹐弄巧飛摩﹐鉤心鬥角。而射虎一中﹐擊鼓三通﹐藝林嘉會﹐風雅士無不視爲賞心樂事也。

畫中有謎

專制時代﹐人皆尊從官爵﹐榮譽科名。而富貴壽考﹐福祿吉祥﹐尢意願中所希望者。圖畫家善度世人心理﹐乃求適與六書通者﹐布置人物風景﹐調抹丹靑﹐寄之紈素﹐釋義命名﹐投其所好。世人見之﹐莫不爭相歡迎﹐以快願望。例如﹕獅﹐諧聲爲師——圖畫大小兩獅﹐以隱「太師﹑少師」。牡丹﹐會意富貴﹔貓﹐諧聲爲耄﹔蝶﹐諧聲爲耋——圖畫牡丹﹐貓與蝶又各一﹐以隱「富貴耄耋」。筆﹐諧聲爲必﹔錠﹐諧聲爲定——圖畫國寶一錠﹐系筆與如意各一枝﹐名爲「必定如意」。鵲﹐假借爲喜﹔梅花﹐會意春魁——圖畫羣鵲競噪梅林﹐名爲「喜報春魁」。他如「加官晉爵」﹕以「官」諧聲爲冠﹔爵﹐古盛酒器——圖作貴人戴冠﹐侍姬獻爵。「同日封侯」﹕以「同」諧聲爲松﹐「封」諧聲爲蜂﹐「侯」諧聲爲猴——圖作孤松落日﹐猴拉蜂巢。「二甲進士」﹕以「甲」諧聲爲鴨﹐「士」諧聲爲涘——圖作兩鴨業游水濱。「五子登科」﹕以「子」會意爲鼠﹔科﹐諧聲爲瓜——圖作五鼠同登瓜架。

此外如﹕三多五福﹑八袠九如﹑延年益壽﹑納吉增祥﹐或假借﹑或諧聲﹐種種設色﹐不勝枚舉。博雅宏通之士﹐見解自明﹐無煩鄙人之喋喋也。

倒裝法當確定見解

昔人立法﹐一一俾當遵守﹐有規矩﹐有準繩﹐方圓平直﹐固一定不易者也。彼不善用法者﹐往往未能動中肯綮﹐推原其獘﹐均由理解不確﹐一舞弄﹑再舞弄﹐而極至之成規﹐遂轉而莫衷一是﹐良可慨已﹗

夫謎之法門多端﹐而運法之妙﹐不受掣於法者﹐厥惟倒裝﹐觀其轉關語气﹐回顧神情﹐殆如「返照入江﹑歸云擁樹」之致。今試臚舉數則爲例﹐如舊作之「五噫」﹐射「長呼了兩三聲」﹔釣月君之「江湖載酒」﹐射「醉落魄」﹔慧因子之「雨灑松梢」﹐射「樹杪百重泉」﹔隱樂君之「彊秦」﹐射「此先漢所以興隆也」﹔彥陞君之「偏私」﹐射「經界不正」﹔味鱸先生之「枕流」﹐射「洋洋乎盈耳哉」﹐「閒步」﹐射「行其所無事也」﹔枕亞先生之「生之者眾」﹐射「夫非盡人之子與」﹔約我君之「冀北空羣難入畫」﹐射「不圖爲樂之至於斯也」。表裏相扣﹐猶是正面會意﹐而字裏行間﹐能作頓讀﹐或轉別解﹐聲韻休揚﹐精神倍覺生動。自有此法﹐善體會者﹐固神而明之。否則勉彊倒置﹐詰屈聱牙矣。竊謂西子捧心﹐愈見增妍﹐而醜婦效顰﹐得毋弄巧反拙。古人於法門之外﹐特標諸多格式﹐早與人以濟思路之窮。是以制謎者﹐宜審察理解﹐毋固執成見務爲名髙。底句無論多少字﹐當扣合題面時﹐語气𨿽能轉關﹐而神情莫克回顧﹐行當宛轉思維﹐別求理解以褂用諸多格式。﹝例如二字當褂轉珠﹐三字以上至六七八字者﹐則用落帽或登樓﹐而雙鉤﹐而垂柳等。﹞

余嘗於《會眞記》「願以禮自持﹐毋及於亂」句﹐以扣四書句「淫辭」﹐「辭」當作辭受之辭解﹐掛格轉珠﹐如法轉讀「辭淫」﹐以之扣合﹐何等斬截自然﹐設不掛格﹐而故作倒裝﹐不特語气懦弱﹐且神情亦覺黯淡﹐昧於理解之譏﹐竟不免矣。若軒君之「吾先君太公望子久矣」﹐亦射四書句「尙文王之聲」﹐應歸落帽格﹐轉讀「文王之聲尙」﹔枕亞先生之「眼光到處馬羣空」﹐射五言詩「欲窮千里目」當納登樓格﹐轉讀「目欲窮千里」﹔棠仙翁之「《詩經》注釋」射左傳句「不禽二毛」﹐又合雙鉤格﹐轉讀「二毛不禽」﹔雪汀君之「報施」﹐射四書句「巫馬期以告」﹐更入垂柳格﹐轉讀「以告巫馬期」。或謂此數則﹐語气能其倒裝﹐何必拘拘掛格﹐故作多事耶。余謂語气𨿽能轉關﹐而神情卻未回顧﹐有掛格讀之﹐尢見生動。互相比較﹐優劣懸殊。彼未明理解﹐不度是非﹐甚且由增損離合﹐視其有可倒置者﹐槪以倒裝名之。試問古人定法門﹐標格式之謂何﹖

燕瘦環肥

謎有同一運典措詞爲面﹐而扣底竟不同者。亦有底句同﹐而掛面竟至互異者。無他﹐各具眼光﹐因而匯通或不一致﹐而綜其底面巧合﹐貼切雅馴之妙﹐又無不殊途而同歸。例如「上嚴憚之﹐若芒刺在背」﹐或射「以近天子之光」﹐或射「登車則有光矣」。又如「朕與故人嚴子陵共臥耳」﹐或射「有客宿宿」﹐﹝上「宿」字轉作星宿﹞或射「是天子而友匹夫也」。又如「郁陶思君爾」﹐或射「假道於虞」﹐或射「憂之象也」。其他如「三宿而後出晝」﹐有射「王不畱行」者﹝藥名﹞﹐亦有射「四之日舉趾」者。﹝「三宿而後出」等字﹐作一頓讀﹐「晝」字別解﹐扣合「日」字。﹞又「十」字﹐有射「自西自東﹐自南自北」者﹐則本地球經緯綫﹐橫爲西東﹐直爲南北也﹔更有射「顏氏之子﹐則聞而知之」﹐則本《論語》「賜也何敢望回﹖回也聞一以知十﹐賜也聞一知二」也。

反之而同一底句﹐其運典措詞以掛面者﹐復能各抒機軸以神化裁。例如「漢之廣矣」句﹐或以「匈奴號曰飛將軍」扣之﹐以「漢」別解爲漢朝﹐「廣」轉指爲李廣也﹔或以「人盡夫也」扣之﹐以「夫」假借爲漢子﹐「廣」轉會作廣眾也。又如「三五在東」句﹐或以「待月西廂下」扣之﹐或以「西樓望月幾時圓」扣之﹐蓋一用其篇名「月明三五夜」﹐而以西廂對照「東」字也﹔一以三五爲月圓之夕﹐西樓引望﹐系對面寫照也。又如「是簡驩也」句﹐有扣以「食無魚﹑出無車」者﹐是從馮驩自已口吻中道出也﹔亦有扣以「食之比門下之客」者﹐更由眾人心目中見馮驩之位置也。推之﹐有「王驩朝暮見」句﹐一扣以「天顏有喜近臣知」﹐是由人臣得覲龍光著想也﹔一扣以「楚襄雲雨會陽臺」﹐是從襄王偶幸神女附會也。又「乃安斯寢」句﹐用袁安事﹐面以「臥雪」扣之﹔用謝安事﹐面以「東山髙臥」扣之。又「賈請見而解之」句﹐一以「綈袍贈範叔」爲面扣之﹐是轉指須賈也﹔一以「陸生時時前稱說詩書」爲面扣之﹐轉指陸賈也。至於「後來其蘇」句﹐掛面甚多﹐其中不乏勉彊而爲之者。玆僅錄其措詞蘊藉﹐扣合自然者﹕一則扣以「撤金蓮燭﹐送東坡歸院」﹐蓋東坡嘗召對便殿﹐至晚自宣仁後來也﹔一則扣以「曾日月之幾何﹐而江山不可復識矣」﹐蓋東坡曾一再遊赤壁﹐而有是賦也﹔一則扣以「道過洛陽﹐父母聞之﹐郊迎三十里」﹐以蘇季子前則遊說不行﹐今則由第二次歸來也﹔一則扣以「麟閣功臣﹐何人爲殿」﹐以漢室麟閣圖功﹐蘇武特居最後也。據此﹐無不精心構撰﹐娓娓動人﹐正所謂燕瘦環肥﹐各擅其美也。嘗見近人謎話中所采錄者﹐不勝枚舉﹐然而互相比較﹐瑜不掩瑕﹐又何煩拉拉雜雜﹐轉令人討厭耶。

姓所同﹐名所獨

近人論制謎之法﹐間嘗謂有以名扣姓者﹐有以姓扣名者﹐亦有以別號﹑名稱﹑生封﹑死謚﹑互相黏合者。總以語气神情貼切爲主﹐若不中肯反失意趣。

余謂不然﹐以名扣姓﹐自然確切﹐以姓扣名﹐輒可移置他人。吾邑吳少樵先生﹐有以「東坡全集」射藥名「蘇合」﹐裏面關映猶屬平正無疵。乃竟有以「大家風範」射四書句「若是班乎」。竊按班昭適曹世叔﹐早寡﹐和帝召入宮﹐令皇后貴人事以師禮﹐號曹大家。該謎射底當然擊「昭」字﹐方能確切。若僅擊「班」字﹐試問﹕班固乎﹖抑班超乎﹖其不確切也無疑。謎底應攺古文句「昭其度也」較勝。

溯往者所聞﹐有以「不韋挾一愛姬﹐從容談笑﹐奪其國於衽席」射古文篇目「呂相絕秦」﹐又以「叔度襟懷﹐汪汪若千頃之波」射《毛詩》句「黃流在中」﹐一以名扣姓﹐一以字扣姓﹐均確切不移。餘如「時人效郭林宗巾折一角」射四書句「就有道而正焉」﹐是以字扣號者也﹔「絳侯懼誅﹐常披甲以自衛」亦射四書句「勃如戰色」﹐是以封號扣名者也。凡此系專指周﹑郭兩人﹐不虞移置他處。邇來見有以「如許閒情」射「行其所無事也」﹐則近泛矣。蓋古來許姓之有事迹可傳者﹐不乏其人﹐若僅以姓著名﹐關合許愼之事可﹐映照許俊之事亦無不可﹐豈特許行也哉﹗是以姓扣名﹐究不若以名扣姓之較確切也。無他﹐姓所同而名所獨也。

自鄶以下

桐城姚惜抱謂﹕善作文者無直筆﹐善作詩者無弱句。余固素耽燈虎者也﹐更謂﹕善制謎者無淺語。比類屬辭﹐參互通變﹔語不嫌俗﹐俗而能妍﹔意不厭詭﹐詭而能巧。若庸腐鄙俚﹐隱晦不文﹐是直江湖習气﹐烏足爲訓。不觀徐枕亞所云謎有十忌乎﹗忌廓﹑忌呆﹑忌混﹑忌脫﹑忌割裂﹑忌艱澀﹑忌雜湊﹑忌直遂﹑忌意義未盡﹑忌神气不完。歷觀先哲成著曁近人謎括中﹐或采錄﹑或自撰﹐𨿽云有美必備﹐要不得謂無懈可擊。姑勿論庸腐鄙俚﹐隱晦不文﹐但表裏相關﹐未能細膩熨貼﹐總不免犯此獘病﹐則自鄶以下不足采矣。如「司馬徳操﹐與司馬仲達﹐作何品評」射《毛詩》句「徽柔懿恭」﹐「呂布欲爲董卓發喪」射《書經》句「奉先思孝」。此種羌無故實﹐卽不免蹈於空廓。如「一飲一啄」射四書句「事前定」﹐「口如懸河」亦射四書句「象曰」﹝王衍謂郭象語﹞﹐此種𨿽有根據﹐然不免流於脫略。郡王妃﹐貝勒之母也﹔甘茂﹐甘羅之祖也﹔松號大夫﹐竹稱君子﹔洪武崇禎﹐爲明朝始末之君﹔閔公僖公﹐爲春秋魯莊之子。此等來歷﹐稍事讀書者﹐類皆知之。彼竟以「郡王妃」射藥名「貝母」﹐「甘茂」射志目「羅祖」﹐「松竹」射毛詩句「大夫君子」﹐「崇禎洪武」射《易經》句「大明終始」﹐「僖公閔公」射書名「莊子」此不特落於呆曲﹐且嫌率直。又有以「王摩詰諫逐客書」射《毛詩》句「維號斯言」﹐蓋「摩詰」二字系王維之號﹐而《諫逐客書》﹐則事屬李斯也。以「《新唐書》於魏鄭公有微詞」射四書句「宋不足徵也」﹐蓋《新唐書》作自宋祁則實﹐而不足於魏徵﹐並無其事也。如是而割裂蒙混之獘﹐兼而有之。又有以「枯樹平沙宋徙都」射五言詩「木落雁南渡」﹐「靑春韋杜海棠花」射七言詩「少婦城南欲斷腸」﹐以二字三字爲一組﹐有如笑談所載﹕「梅花落地魚鱗薄﹐竹葉上天龜殼厚」之類。如是而艱澀雜湊之譏﹐更不免矣。復何論乎意義未盡﹐神气不完者哉﹗

假面具

上元佳夕﹐燈市繁華﹐遊人往來﹐肩摩轂擊。地方人士﹐素有隱謎癖好者﹐特設商燈以之助興﹐由來風俗名爲同樂元宵﹐然夫始非藝林中一韻事也。嘗閱蘭癡君筆記﹕客有自陜西來者﹐述及曩遊長安市上﹐見有爲燈虎戲者﹐文詞雅飭﹐人爭猜射。惟中有一則﹕特懸一兒童所戴假面具﹐並垂錢百文﹐注射俗語一句﹐弋中者當以百錢準贈彩。俄有一狀類顯貴者﹐衣冠齊楚﹐气宇軒昂﹐覷視良久﹐忽於稠人廣眾中﹐擁擠直前﹐伸手臺上﹐逕取百錢而去。彼宰其事者﹐含笑作默許狀﹐觀者咸疑訝焉。或有因此而詰其故﹐主人曰﹕此所謂「要錢不要臉」也。此老現身說法﹐不假僞爲﹐較之衮衮諸公﹐日戴假面具而口是心非者﹐更勝一籌云。

張燈邀福

吳殿邦﹐字海日﹐廣東潮安人﹐明萬曆壬子解元﹐癸丑進士﹐素善射覆﹐尢工書法。當爲諸生時﹐鄕鄰有巨商某﹐性慳吝﹐成家皆由刻薄﹐適建大廈甫落成﹐托友詣吳﹐以大京版紅箋﹐祈書一「福」字﹐預懸廳事。吳素鄙薄之﹐固辭﹐然意在多金。關說者往返至再﹐由二三十兩遞增至一百兩﹐吳猶不允。某商有中表劉姓者﹐慧而詰﹐聞悉﹐謂某商曰「子如我信﹐二十金不難致也」。商請何術﹐劉曰「勿論何術﹐苟聽從﹐三日內無不如願以償」。商還猶豫﹐劉曰「池沼遊魚﹐畢竟捨不得香餌﹐投其所好﹐無不就而銜鉤。權術在人﹐子姑待之」。於是定一通衢﹐知吳所經之處﹐徧貼「某晚燈猜」﹐用以衝動。吳素具此癖﹐不免見獵心喜﹐及期欣然往。至則燈前紙條﹐十可揭其六七。劉出﹐向吳作揖曰「介聞先生髙名﹐今蒙枉駕賜教﹐有失迎迓﹐幸勿見怪。如不棄嫌﹐願請入室少坐」。吳頷之﹐入見室中設席一筵﹐上置紅包一封一十元﹐又顧壁間勒大京版紅箋二﹐一先書「災」字﹐吳卽會意。迨寒暄有間﹐劉殷勤請曰「啞謎兒願先生指謬﹝指室中布置等物﹞」。吳微笑﹐據席坐﹐劉悉已入彀中﹐欣然躬陪。飲至醺﹐起而索筆墨﹐劉命捧上﹐吳卽轉身於席上取紅包納諸懷中﹐於壁間掀開「災」字一紙﹐扯而碎之曰「受人錢財﹐代人消災」。復濡筆於彼一紙上書一「福」字﹐捫腹曰「食人酒肉﹐贈人做福」。於是﹐相視而笑。旣而揖別言旋﹐劉亦歡送如禮。吳固於入室時﹐早知墮彼術中﹐然囿於痼癖﹐且以名利相衝﹐則所重者又轉在此不在彼云。

詩鐘體

「炎漢信都歸涿郡﹐吳趨書畫數衡山」﹐射《書經》句「明徵定保」﹐捲讀轉爲「保定﹑徵明」﹐一地名﹐一人名也。奇峯突兀﹐萬象歸來﹐《西廂記》謂「天下有情人都成眷屬」﹐此法近焉。

「和金計左誤秦相﹐誅呂功髙拜絳侯」﹐射《詩經》句「平陳與宋」﹐捲讀轉爲「宋與陳平」﹐一朝代名﹐一人名也。相去數千年之故實﹐善運心思﹐自不期而會。

「一統金甌承藝祖﹐十年鐵硯厄書生」﹐射《書經》句「大宗維翰」﹝「大」字系鈴﹞﹐轉讀「太宗﹑維翰」﹐一帝號﹐一人名也。藝祖﹐則唐髙祖﹑宋太祖皆有此稱﹐卽詠唐太宗﹑宋太宗均可。

謎有類於詩鐘而實不然者。例如「丘隅黃鳥﹐山梁雌雉」﹐射《詩經》句「曰止曰時」﹔又如「雲裏帝城﹐雨中春樹」﹐亦射《詩經》句「景山與京」﹝捲簾﹞。蓋詩鐘一法﹐必其謎底能自成二名詞﹐始得以分詠出之。若上述二謎﹐或爲虛字﹐或近泛指﹐其於分詠﹐殊爲無當。合運典以撮合不爲功﹐此其所以異乎詩鐘也。

只履

鄭君雪耘﹐少年英穎﹐博極羣書﹐十稔以前﹐予燈社中之忘年交也。近曾以《孟子》之「是心足以王矣」句﹐射「仁民而愛物」﹐以底句末字掩去「勿」字﹐轉讀「仁民而愛牛」﹐亦猶折巾格﹐於底句首字折去一半也。予謂﹕首一字折去一半﹐可名爲折巾格﹐而末一字折去一旁﹐未始不可命爲「只履」也﹐蓋取達摩隻履西歸之意。前此有無舊名尙未之知﹐以謎錄中實未之見﹐然自吾而作﹐後之視今﹐何異今之視昔耶。

跋

人各有所好又各聚所好而樂之﹐或以詩﹐或以佛﹐或音樂﹐或其他一切類﹐皆極深研幾心與神會﹐一有所得﹐便欣然怡悅。故致力精一者所聚益夥﹐所見益奇而所樂乃益大。彼詩人則陶然於溫柔惇厚之意境﹐佛者則皈依於虛無請淨之樂界﹐音樂家則怡情於金聲玉振之昇奏﹐推之其他一切﹐亦自个中樂趣是殆化工使然歟﹐抑何爲樂之至於斯也﹖

吾邑會心先生﹐素性沖和﹐夙嗜燈虎。距今十三年前﹐予嘗忝同講席於南關小學校﹐始獲識荊。間見先生於課余偶暇默坐沈思﹐當其機之未得﹐攢眉蹙額若有不豫色﹐然及葫蘆悶破﹐競鼓掌解頤﹐又從而舞蹈之﹐乃審厥象未始非嗜好專一之表徵也。每值國有慶典或佳節勝會﹐遠近張燈﹐先生必樂與周旋﹐𨿽烈風雷雨勿顧也。比其反﹐手累累均射覆所得物﹐兒童見之喜﹐卽給與以樂天趣﹐非一遭矣。由是﹐都人士嗜是道者羣向請益﹐先生繁徵博引﹐知無不言﹐言靡弗盡﹐遂於謎壇上早馳聲譽﹐而所樂亦日滋矣。

旋先生與予各他適﹐乍離乍合﹐奄忽計已十年﹐迨客歲予就華美村育華小學校教席﹐先生早任職斯校﹐天假之緣﹐又適聚首一堂﹐觀摩懿範﹐乃復見先生仍肆力於所嗜﹐公餘伏案編修其《辧類》一書﹐孜孜矻矻﹐安而行之從未間斷﹐蓋十餘年如一日﹐不知幾絕韋編矣﹗其所好有如此﹐及脫稿﹐更稔蒐羅宏富﹐注解簡明。若法門﹑若格式﹑若長篇雜俎﹐洋洋十餘萬言﹐蘊藉稽之經史﹐詼奇儗於《莊》《騷》﹐允稱空前鉅制。其得享不朽之樂也固宜。

又是書之成也﹐吾師陳夫子孟卿﹑家嶽盧丈人載卿﹑邑人鄭先生雪耘等﹐或以序﹐或以詩﹐或以詞﹐不一而足。其於是書之玄要與歷略﹐多所闡揚﹐足資行世﹐尙何訝乎逆斜﹐繡梓告成﹐當必膾炙人口。

予今年春﹐飄泊滬濱﹐客中常與先生通魚雁﹐藉悉是書行將問世﹐引爲快慰﹐因念叨在愛末際﹐此偉舉又可不以無言﹐爰將先生一向好樂所在﹐曁其成書經過﹐拉雜陳之﹐綴諸編末﹐亦聊以資攀附云爾。

國歷十八年己巳仲夏張建侯寓於滬濱旅次謹跋

