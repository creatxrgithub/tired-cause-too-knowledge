

靈簫閣謎話初集

﹝近人﹞謝云聲著

題詞﹕

余夙有謎話之輯﹐�蹉跎歲月未就﹐�云聲仁棣以《靈簫閣謎話》索題﹐適增余愧﹐賦一律�之﹕

射覆分曹處﹐燈光等剎那。一編佳話足﹐百斛串珠多。

碑定搜黃絹﹐囊應制紫羅。聚珍輸妙手﹐古錦枉摩挲。

繡伊李禧

吳序

酒酣蟻綠﹐索引鉤深﹔燈暈蠟紅﹐分曹射覆。諭黃絹而參齏臼﹐幼婦外孫﹔揮彩毫而拓花箋﹐文人學士。智譬何巧﹐蒙求有功。十九寓言﹐再三瀆告。旣鉤心而鬥角﹐打破疑團﹔復拄腹而撐腸﹐繹尋妙緒。絲抽乙乙﹐蠶浴爭功﹔木伐丁丁﹐鳥鳴求友。別名文虎﹐美術雕龍。方拍案而驚奇﹐又扣鐘而鳴犬。表裏精粗無不到﹐格致通靈﹔洪纖巨細有相形﹐揣摩成語。此靈簫閣之謎話所以編也。綺思藻合﹐金利蘭言。莊生之《秋水》一篇﹐阮氏之《春燈》十錯。俾免鶯鳩之笑﹐何嫌鷗鷺之猜。元白名齊﹐蘇黃格創。搜奇狐穴﹐取裁四部之書﹔紀盛烏蘭﹐采摘百家之句。碑摩八字﹐姦雄曾賺才人﹔錦織七囊﹐巧婦迥殊拙女。心心相印﹐面面俱圓。慧鏡照神﹐智珠在握。殺靑功竣﹐結綠價增。捲簾而見錦屏﹐懸格而求贈佩。減字因之增字﹐解鈴亦或系鈴。仰觀紗帽之戴頭﹐俯視粉鞋之在腳。深入果教顯出﹐𨿽啞謎不難明﹔聚精倘再會神﹐𨿽小語莫能破。解人可索﹐竅混沌而鑿開﹔序我頻催﹐目靈飛而編就。十二備廣陵之格﹐視敢弁髦﹔五千達閩海之程﹐言慚冠首。

中華民國丙寅年春古花朝古歙東園吳承烜拜撰時年七十二

孫序

三山聚寶﹐悉仙子之奇珍﹔一夜燃燈﹐開佛家之慧眼。中郎幼婦﹐隱語創自曹碑﹔白叟黃童﹐禪機悟於孔壁。捲簾何瘦﹐憐君憔悴精神﹔脫帽欲狂﹐見汝丰標灑落。舒雅士之風懷﹐萃文豪之月夕。惟是想入非非﹐書空咄咄。捨正路而弗由﹐出偏師以制勝。畫蛇添足﹐獨具心腸﹔撈蚌剖珠﹐別饒文彩。注玆挹彼﹐剜肉醫瘡何嫌﹔接柳移花﹐張冠李戴益善。鼓聲甫震﹐功已奪乎昆侖﹔燭影未昏﹐字翻迷乎蝌蚪。唱殘經書十篋﹐異我所聞﹔集來俊秀五湖﹐聆他妙解。玲瓏轉竅﹐不宜膠柱鼓琴﹔左右逢源﹐豈效刻舟求劍。此中參透﹐茅塞可開﹔个裏猜知﹐云莫立破。療愚無藥﹐只應佩此智囊﹔指路有鍼﹐由是可通大道。此色絲文所以當輯﹐而靈簫閣固宜付刊。

中華民國十三年春日孫漁隱序於廈門

《靈簫閣謎話初集》自序

歲甲子﹐蘇眇公先生主《廈聲》筆政﹐屬撰謎話附於副鐫﹐因事冗﹐旋作旋止﹐稿亦廢置蓋七載於玆矣。比來閩縣張子味鱸﹑同昌韓子振軒相繼以歿﹐謎界人才爲之挫折﹐旣痛逝者﹐行自念也。《初集》之刊﹐一以追敍燈事之經歷﹐一以引起謎語之墜緒。後此﹐倘得暇頃﹐當續爲之。愛我者其能於酒綠燈紅時分曹射覆﹐畀余以談助之資乎。

中華民國十九年四月十日晉江謝云聲靈簫閣﹝印﹞

顏序

觀謎之玄奧者﹐如砑石分陳﹐目輒眩焉﹐心輒窒焉。有所悟﹐則怦然然喜﹐𨿽不能爲﹐嗜之綦篤也。交遊徧騷壇﹐耽斯道者良眾﹐暇則分曹射覆結撰憑空。如演卦象﹐奇偶相生﹔如寄尺鱗﹐沈浮弗誤。韻事洵無藝也。吾友謝子云聲撰《靈簫閣謎話》﹐伊古之廣陵格﹑靈飛篇﹐並及其它之種種格﹑種種篇﹐考之靡弗備﹐釋之靡不詳。友朋之謎佳者亦最而存之﹐洵蔚蔚乎大觀也。將梓﹐丐序於予﹐且謂予曰「謎薄技也﹐人且視之爲塵土﹑爲混溺矣。吾亦識其爲技之薄者﹐胡肯爲﹖興至﹐偶爲之﹐且以之爲謎話。丐子序﹐必能抒吾懷。」曰「吾輩負凡傲性﹐跌宕不羈﹐彊之入世﹐與傖楚伍﹐情懷沈鬱﹐莫可宣諭﹐弗克己﹐托其情於詩酒﹐寄其蹤於山水﹐理之固然也。嗜謎者亦猶是﹐𨿽薄技﹐胡須芥蒂。吾輩陰符十萬﹐未曾經陳﹐降而治文字﹐若詩﹐若辭﹐若文﹐若謎﹐特嚆矢耳﹐以之娛懷﹐疇云弗適﹖」

中華民國十三年重陽前三日同安顏天醒蓮影序

靈簫閣謎話初集

晉江謝龍文云聲甫著

秋來月朗﹐擁書自遣﹐恣情瀏覽﹐偶及《橐園》《邃漢齋》諸謎書﹐率皆典雅渾成﹐巧思環生。因憶曩時亦嗜此道﹐每於春秋佳夕﹐集三數朋儕﹐茶余酒後﹐輒述謎語﹐藉爲談笑之資。嗣因俗務糾纏﹐未遑顧及。玆懼其時遠而或忘﹐爰摭拾所記﹐蒐而成編﹐淩雜無次﹐在所不免焉。民國十三年中秋﹐靈簫閣主人謝云聲識。

謎格之設﹐相傳已久。《韻鶴軒筆談》載有「廣陵十八格」﹐《淸嘉錄》又列二十四格。《圍鑪新話》則變其體﹐又增數格。《廣社》特「昭陽」﹑「新賦」﹔《隱林》別立「燕尾」﹑「鴉髻」。張子郁庭著有《謎格釋略》﹐載古今謎格二百有餘。王子式文﹐又創新格一百﹐均有成書。又考﹕燕京韓子英麟總集其大成﹐另輯爲《讔格釋例》﹐並附說明。俾嗜謎者得易攜取也。玆特將各書所載謎格錄後﹐不加注釋。至於北派有六大格﹑四小格等名稱﹐非所素習﹐不敢贅舉。

集腋爲裘﹐烘云托月﹐伯偕肖貌﹐撥云見日﹐韓信點兵﹐瑤臺花影﹐叔重諧聲﹐伏羲畫卦﹐窗中美人﹐箭中紅心﹐海底取月﹐越王約發﹐妙手空空﹐蒯通相背﹐回頭是岸﹐聲東擊西﹐再訪桃源﹐頰上添毫﹐石勒觀書﹐梅花不同﹐容光必照﹐目無全牛﹐杏苑摘花﹐運用榦枝﹐載酒問字﹐殷浩書空﹐倒持手板﹐張儀連橫﹐斜倚薰籠﹐神龍伸縮﹐董狐直筆﹐仲弓南面﹐一畫破天﹐淩煙功臣﹐乘幾加景湯盤著銘﹐袁李對背﹐優盂衣冠﹐公孫舞劍﹐虛者實之﹐實者虛之﹐陽虎似聖﹐鵌鼵同穴﹐雙燕分飛﹐分飛雙燕﹐義實從兄﹐類命爲象﹐巾啟浩然﹐加相面枋﹐脫盡恆蹊﹐祖生著鞭﹐鄭五作相﹐紗帽朝靴﹐探源星宿﹐禹穴探書﹐太公投竿﹐四日舉趾﹐舉頭望月﹐鄭婢泥中﹐坦腹東牀﹐蜂醜垂腴﹐豎頭論沐﹐顚倒衣裳﹐牟尼一串﹐摹仿題紙﹐摹仿箋注﹐蟻珠九曲﹐鴛鴦兩坐﹐鴛鴦交頸﹐月移花影﹐女媧煉石﹐方朔伐毛﹐子羽修飾﹐珠簾倒捲﹐虎項系鈴﹐虎項解鈴﹐康荼佉樣﹐東陽巧對﹐垤澤呼斗﹐蘭芬持籌﹐絕妙好辭﹐龍山落帽﹐云出無心﹐舄化雙鳧﹐科頭赤足﹐神龜縮頭﹐不脛而走﹐張旭艸聖﹐請慶多馬﹐達摩面壁﹐別贈當歸﹐臨文不諱﹐牛臣善隱﹐一箭雙雕﹐玉盒子﹐玉連環﹐金盒子﹐渾然一气﹐美人簪花﹐湖上斷橋﹐詩人踏雪﹐鴻雁分飛﹐挾山超海﹐會心﹐會意﹐包意﹐攏意﹐大攏﹐反襯﹐反映﹐金扭絲﹐扣字﹐假借﹐解鈴﹐系鈴﹐移鈴﹐簪花﹐颒面﹐離合﹐增減﹐增損﹐玉片﹐金蟬脫殼﹐牟尼一串珠﹐集字﹐疊韻﹐紅影﹐因字﹐象形﹐傳神﹐諧聲﹐諧音﹐反切﹐內附﹐外附﹐算數﹐一气﹐廬山﹐承上﹐啟下﹐孝先腹笥﹐曹娥﹐獨眠﹐定遠﹐破鏡﹐合璧﹐重門﹐屏風﹐蘇黃﹐轉注﹐暗附﹐綴珠﹐珍珠繐﹐捲簾﹐回文﹐菱花﹐求鳳﹐蝴蝶﹐錦屏﹐鴛鴦﹐流水﹐溯源﹐梨花﹐玉壺冰﹐皓首﹐雪帽﹐粉頭﹐戴雪﹐冠玉﹐白頭﹐望月﹐粉頸﹐玉頸﹐白嗉﹐素心﹐玉帶﹐素脛﹐鶴膝﹐立雪﹐粉底﹐素襪﹐履霜﹐赬冠﹐鶴頂﹐朱顏﹐丹忱﹐赤嗉﹐赤心﹐丹心﹐橊妒﹐朱履﹐赬尾﹐燒尾﹐紅繡鞋﹐圍棋﹐穿花﹐落帽﹐脫巾﹐升冠﹐免冠﹐龍山﹐孟嘉﹐脫帽﹐摘領﹐折項﹐折領﹐空心﹐分心﹐解帶﹐折腰﹐纏腰﹐蜂腰﹐比干﹐抹胸﹐折頸﹐緩帶﹐脫靴﹐棄履﹐無底囊﹐力士﹐蝦須﹐丫髻﹐蠅頭﹐鴛肩﹐鮮領﹐蠍背﹐燕尾﹐鷺脛﹐比目﹐並頭﹐同心﹐鴛鴦帶﹐同心結﹐並蒂﹐漢印﹐加冠﹐正冠﹐加冕﹐納履﹐正履﹐生蓮﹐登樓﹐掉尾﹐轉尾﹐飾冠﹐垂柳﹐埋頭﹐苴履﹐低頭﹐飾靴﹐易巾﹐轉珠﹐倒裝﹐乙上﹐乙中﹐乙下﹐屈螺﹐摳衣﹐錯綜﹐顚鸞倒鳳﹐烏焉﹐魯魚﹐烏紗﹐靑領﹐黑胸﹐墨帶﹐皂靴﹐玉橫﹐徐妃﹐側帽﹐絕袪﹐偏裻﹐側佩﹐踦屩﹐藏珠﹐期艾﹐雙鉤﹐轆轤﹐枕漱﹐紅豆﹐漏春﹐漏紗﹐陰陽﹐隱冠﹐藏頭﹐風頭﹐間字﹐錦屏風﹐寶塔﹐玲瓏﹐西文﹐加筆﹐古字﹐不語﹐反本﹐闕筆﹐變筆﹐秋千﹐緇衣﹐緣經﹐雪氅﹐飾﹐巧圖﹐新賦﹐昭陽﹐兩來船﹐飛花﹐藏鉤﹐曳白﹐五巧圖﹐勾連﹐不連﹐分見﹐共節不連﹐接搭﹐截對﹐搭對﹐俱捲﹐太極圖﹐伯道﹐吳剛﹐五丁﹐落花﹐啟闔﹐袖手﹐寒食﹐投筆﹐金人﹐掛冠﹐布衣﹐出袖﹐涸轍﹐無衣﹐避塵﹐棄玉﹐盲目﹐獨立﹐鵠立﹐於歸羿射﹐遮月﹐素月﹐掩耳﹐出日﹐息嬀﹐毀輿﹐精衛﹐鼎足﹐猜一﹐猜四﹐智物﹐童讀﹐雙用﹐等格皆有成書可考。

至鴻溝﹑剝蕉﹑金鎖﹑對鏡﹑開花﹑鸞鳳﹑步影﹑女媧﹑補心﹑鳳尾﹑淩雲﹑屐齒﹑犀角﹑龍齒﹑疊錦﹑鸚稻﹑添花﹑襝衽﹑摩頂﹑三峯﹑靈心﹑曉日﹑夕陽﹑遺畫﹑補畫﹑夷齊﹑孿生﹑顧影﹑補玉﹑團圓﹑美玉﹑幻影﹑鍼鋒﹑踢斗﹑筠墊﹑墊巾諸格﹐不識何人首倡﹐亦無成謎可考﹐只散見各謎書中﹐第未敢彊作解人語耳。

綜上所云﹐格局旣如是之多﹐而善制謎者則不須乎此。縱云奇巧﹐蓋已失其本眞者矣。《春燈合刊》中﹐周至徳以「老母慣行刺」﹐射四子「堂髙數仞」﹐用掉首﹑系鈴﹑燕尾三格組成﹐顧究其所得﹐殊未爲奇。又見《春燈大觀》中有「美國共和﹐勿去故卒」﹐射四子「兵革非不堅利也」一謎﹐以捲簾﹑脫靴﹑納履﹐此更足令人作嘔矣。楊誠齋有言曰「從來天分低拙之人﹐好談格式而不解風趣﹐何也﹖格式是空架子﹐易學﹔風趣便寫性靈﹐非天才莫辧。」余極愛其語﹐願好格諸謎家﹐三致意焉。

隱語多有本諸說部者﹐惟不宜引用太俗﹑太僻之書﹐令人難解。《聊齋誌異》一書﹐流傳已久﹐幾於人人家置﹐用其語以爲面﹐尢易解釋。且書中詞句典麗﹐取爲謎材﹐亦復俊逸可喜。如蚶江林桂舟先生之﹕「劫香盟於襪底」﹐射《詩品》「取之自足」﹔「覺臍下熱气一縷直衝隱處」﹐射四子「其勢則然也」。柯伯行先生之﹕「崔由是力攺前行」﹐射說部「猛回頭」﹔「貯以錦囊﹐藏之密室﹐𨿽至戚不以示也」﹐射歐海「愛琴」。吾師李繡伊先生之﹕「是何昔之渺渺而今累累也」﹐射《西廂》三﹐「本宮﹑始終﹑不同」。陳厚菴先生之﹕「往視舊處﹐則牡丹芽生矣」﹐射宋文「富貴而歸故鄕」﹔「我固怪君憊也﹐然何遽至此﹖得勿非人乎﹖」射《西廂》「是鬼病侵」﹔「生遂與共榻﹐而惶恐不敢自舒」射虫名「守宮」﹔「指毛曰﹕此眞殺人﹗」射四子「是則罪之大者」﹔「遂資斧﹐遣之歸」﹐射藥名「王不畱行」﹔「李笑曰﹕君視妾何如蓮香美﹖」射古國名「鬼方」﹔「陸立促急入﹐勿驚禽犬」﹐射泊號「催命判官」﹔「卿乃狐貍乎﹖」射《西廂》「若是不來」﹔「當使隔簾爲君奏之」﹐射《詩品》「伴客彈琴」﹔「巫歸至門﹐生榻上已呻。旣醒﹐女室之香奩什具﹐歷言不爽。」射書名「還魂記」﹔「惜可兒此處闕然」﹐射《易經》「爲其嫌於無陽也」﹔「入門﹐則粉白黛綠者紛集顧問﹐大駭曰﹕我僧也﹐胡至此﹗」射《千家詩》「回頭不是在山時」﹔「君曩所囑﹐向艱物色」﹐射聊目「美人首」﹔「屠大窘﹐恐前後受其敵」﹐射《詩經》「並驅從兩狼兮」﹔「一夕有女子叩齋」射花名「夜來香」﹔「山荊﹐予結髮人﹐下體頗不惡﹐但面目不甚佳麗。欲煩君刀斧﹐如何﹖」射藥名「商陸」﹔「次婦力擲餅杖而起」﹐射《千字文》「執熱願涼」﹔「屢挑而屢拒之矣」﹐射《詩經》「不屬於毛」﹔「白牡丹憔悴尋死」﹐射四書「則盡富貴也」﹔「隨手光澤艷麗一如當年」﹐射「有顏回者」﹔「捫妾私處則男子﹐中心懊喪」﹐射四子「小弁之怨」。摯友陳佩眞之﹕「生亦切齒恨曰﹕我死必不令彼女脫生﹗」射四子「此之謂寇讎」。此皆底面渾合﹐卓卓可傳者。

他如京都北平射虎社﹑隱秀社﹑雲龍霧豹社﹑學余社﹑羣社﹑謎界連環社﹑秋影社﹐同亦喜用此例﹐洵皆典雅可誦﹐玆錄數十條於後﹕

「士人歸﹐乘白騾﹐女異之而未言」﹐射六才「難道是昨夜夢中來」﹔「心脈動矣﹐宜有是疾」﹐射《書經》「以思乃災」﹔「竊疑新婦非人﹐陰爲三郎慮」﹐射《左傳》「其悔山也」﹔「汝貪其賂﹐我感其癡﹐可以一見」﹐射《禮記》「不辭費」﹔「見河內人夫﹐繦綆如蟻」﹐射四書「十目所視」﹔「戲曰﹕佃人來矣。深愧錢鎛不利﹐負此良田。」射四子「耦而耕」﹔「娶繼室﹐生三子﹕曰孝﹐曰忠﹐曰信」﹐射四書「友於兄弟」﹔「見屠來﹐則骨毛皆豎」﹐射《易經》「後夫凶」﹔「鬱鬱常不聊賴」﹐射《西廂》「想嫦娥」﹔「女默然弄帶﹐不作一語」﹐射曲牌「憶王孫」﹔「偉丈夫入座相與談言﹐劇粗豪」﹐射《西廂》「苗而不秀」﹔「少婦亦呼云﹕饞猧兒欲喫貓子腥耶﹗」射《易經》「易金夫」﹔「誕告芳鄰﹐學作蛾眉之陣﹔凡屬同气﹐羣興艸木之兵」﹐射《紅樓》人「花襲人」﹔「潛抽簪﹐撥膜覘之﹐有一物﹐隨手飛出﹐破窗而去。」射戲目「放牛」﹔「悍婦不仁﹐幸假手懲創之」﹐射《詩經》「葛生蒙楚」﹔「大娘堅辭﹐請去」射《詩經》「福祿來反」﹔「有婿如此﹐不如爲娼」﹐射戲名「悔嫁」﹔「我謂婢子他日當嫁多髭郎」﹐射《易經》「歸妹以須」﹔「何預汝事﹗汝罵之頻頻不以爲非﹐寧他人一句便不許耶﹖」射唐文「綠云擾擾」﹔「李喜﹐開穴驗之﹐軀殼如故」﹐射《西廂》「露珠兒」﹔「女於荒煙錯楚中﹐指示墓處﹐果得媼屍﹐撫哭哀痛」射四書二句「喪與齊易也﹐寧戚」﹔「女曰﹕依兄平昔﹐便當掉頭不顧」﹐射唐人「杜鴻漸」﹔「女經門外過﹐媼故指揮雲樹以遲纖步」射唐詩「且爲王孫立斯須」﹔「君深於情﹐但鐘閨秀﹐令人不平」﹐射詞牌「怨王孫」﹔「一日旣暮﹐白出門與少年去」﹐射唐詩「云深不知處」﹔「張審視﹐竟非方氏」射《詩經》「顏如舜華」﹔「妾與君琴瑟數年﹐今日人亡家破﹐更無片語相慰藉﹐何無義也。」射詞牌「長亭怨」﹔「女撫哭哀痛﹐舁回﹐尋秦氏墓合葬焉」射《毛詩》「歸寧父母」﹔「僕見室中燈燭猶明﹐窺之﹐望見姚家女郎﹐大駭。」射物「驚繡」﹔「我學龍女侍觀音耳」﹐射《三字經》「當效之」﹔「窈娜如此﹐妾見猶憐﹐何況男子」﹐射古文目﹝捲﹞「愛蓮說」﹔「婢子今貴﹐不怨冰人矣」﹐射劇目「戲鳳」﹔「客懼﹐伏叢莽中」﹐射四子「畏大人」﹔「王孫搖首曰﹕醫未對癥﹐柰何﹖」射名詞「不忍可」﹔「隨風蕩墜﹐竟成藩混之花」﹐射藥名「蒲公英」﹔「妾慕公子風流﹐遂背媼而至」﹐射四子「卽之也溫」﹔「夜夜上靑天﹐一朝去所歡﹔畱得纖纖影﹐徧與世人看。」射《詩品》「不著死灰」﹔「郎君殺吾女矣」﹐射四書「怨慕也」﹔「宿供自失履後﹐未敢復往﹐殺人實不知情」﹐射《左》人「介之推」。

「有惡少年窺其葬具丰美﹐發冢破棺」﹐射花別「盜庚」﹔「苦勸之﹐卒不聽﹐遂扃戶﹐攜妻子借寓他所」﹐射四子「由仁義行」﹔「生適閹寺﹐沒奔椓人」﹐射劇目「二進宮」﹔「聽蕉聲﹐一陣陣細雨下」﹐射藥名「蘇葉」﹔「又是愛他又是恨他」﹐射四書「怨慕也」﹔「手拿著紅繡鞋兒占鬼卦」﹐射《易經》「視履考祥」﹔「生不忍以家政累之﹐仍欲自任﹐女又不肯﹐經紀彌勤。」射唐詩「還歸細柳營」﹔「一身剩有須眉在」﹐射《西廂》「行者堪焦」﹔「秋容自外入﹐色乍變﹐意似妒。秋容不語。生諭其意。」射唐詩「中間小謝又淸發」﹔「閉戶相守﹐步輒綴焉」﹐射四書「爲宮室之美」﹔「嫂釋手曰﹕渠作有意喬才久矣」﹐射四子「刺之無刺也」﹔「但見丘生﹐以艸韁系櫪邊」﹐射《左傳》「非馬也﹐其人也」﹔「弱息相從﹐卽先生當知其不可」射《左傳》「吾與汝爲難」﹔「馬生騾﹐是臣所見﹐騾生駒﹐是臣所聞」﹐射四書「物交物﹐則引之而已」﹔「按夫人項著力﹐如切瓜狀﹐迎刃而解」﹐射曲牌「換頭」﹔「此婦從屠﹐當不乏肉食﹐何羸瘠乃爾﹖」射《毛詩》「王謂尹氏」﹔「原汝引之來﹐可還引之去」﹐射《毛詩》「委蛇委蛇」﹐此皆新穎可喜。余亦偶撰一二﹐以﹕「振翼可達女室」﹐射《左傳》「楚之所寶者」﹐蓋以楚爲孫子楚﹔寶爲阿寶﹔之所﹐卽往阿寶之室也。又以《仇大娘》之「童子無知﹐誤踐閨闥」﹐射四子「祿在其中矣」﹐此皆近時謎家鉤心鬥角﹐別辟一新陸地﹐俾制謎者﹐多得擴充謎面已耳。

淮安《鶯鳴社刊》載有蘇蕙君女士以現成詩句爲謎面﹐內打說部名﹐絲絲入扣﹐無懈可擊。閨媛能是﹐洵難能而可貴矣﹐亟錄之﹕

冤鏡猶然照白頭﹝射說部名﹞蘆花餘孽

文章到此成灰燼﹝射說部名﹞煉才鑪

蟋蟀聲中絮語時﹝射說部名﹞秋燈談屑

蘭麝撩人一顧中﹝射說部名﹞香鉤情眼

桃花深處系扁舟﹝射說部名﹞笑裏刀

余亦仿作數則﹐曾在廈門《廈聲報》上徵教﹐𨿽同一用心﹐未免相形見拙﹐並錄於下﹕

六朝如寄落花中﹝射小說目﹞金陵秋

偏從罌粟化蛾眉﹝射小說目﹞美人煙艸

此身疑是在云端﹝射小說目﹞霧中人

官家無處不波瀾﹝射小說目﹞宦海潮

富貴何妨冷眼看﹝射小說目﹞寒牡丹

制謎者﹐非興會所至﹐偶然思得﹐便非上乘。有時偶得一二佳底﹐欲思一佳面以扣合之﹐苦索不得﹐竟有隔數年數月﹐於無意中得之者。正與唐人詩所云「盡日覓不得﹐有時還自來」之句相似。

余友陳君厚菴嘗言《十五家同岑集》有「鴻雁不來」射《千字文》「圖寫禽獸」﹐蓋以鴻雁爲禽﹐不來﹝狐名﹞爲獸﹐而「圖」指《詩品》﹝司空圖著﹞。此謎在餘一部《同岑集》中﹐徧巡無有﹐抑亦印版之不同歟﹖姑志之﹐以質海內諸謎家。

制謎者﹐貴重博覽書籍﹐苟非胸無成竹﹐斷難可從事。若夫腦筋思想迥異常人往往行不由徑﹐想入非非。是以四子五經﹐一入制謎家﹐則其气質淘化殆盡﹐有時或因而而得底﹐或因底而得面﹐要亦不過憑天然之句﹐配合而成耳。

謎之一道﹐又非學文淹博﹐工詞嫻詩者﹐盡能爲也。蓋謎𨿽小技﹐固有別裁在﹐若非鍛煉有素﹐生有癖性﹐斷難一旦了解。

余謂制謎者﹐恰似冰人﹐蓋文章本天生成﹐而制謎者乃由雙方面底牽合構造﹐如夫婦之結婚然。

燕京韓子英麟﹐字振軒﹐原籍同昌。余得王君樹端介紹﹐藉通聲气。聞生五月﹐卽識字之反正﹐家人戲以書倒置﹐必使反之﹐啼乃止﹐人多以神童目之。及長﹐尢博經史﹐亦效其先祖父梓衡公﹑尊翁紹衡嗜痂之癖﹐雕虫不以技小爲棄﹐此謎家三世相傳﹐於玆始見。今韓子行年二十﹐對於此道尙復刻意推求﹐與京都諸君子﹐朝夕遨遊﹐探奇鬥角﹐不少間斷﹐故其所藏讔書近百種。然性喜交遊﹐又嫻於詩詞。著有《讔格釋例》《詞目大成》《小嫏嬛仙館謎話》《織錦圍範》諸集﹐今復有《謎話初集》之輯﹐秋初曾投簡向吾廈諸謎家索賜題詞﹐余以隆意難違﹐聊報詩兩絕。佛頭著糞﹐自知不免焉。

《玉荷隱語》﹐余聞其名久矣﹐第搜索有年﹐未由一獲。謎友韓子振軒﹐忽遠惠一冊﹐展誦內容﹐始識《玉荷隱語》系《古今讔語集成》中之上部﹐下部則爲《羣珠集》。惟《玉荷隱語》間有謎﹑畫相兼﹐別施丹靑﹐俊雅可愛。淸乾隆間﹐苕南費源星田氏撰﹐現歸京中春聲社影印﹐其自序一篇﹐亦新穎可讀﹐並錄於下﹕

剪彩逢辰﹐爆竹聲隨臘盡﹔傳柑屆節﹐梅花香逐春來。歌盛世之升平﹐歡騰蔀屋﹔視丰年以大有﹐慶溢元宵。於時結彩幕於通衢﹐妝成萬卉﹔架蓮燈於永巷﹐工費千鍼。看蹲舞兮回波﹐仙童醉酒﹔聽行歌兮滿路﹐村女采茶。月下徘徊﹐喜金烏之不禁﹔風前凝佇﹐嫌蓮漏之頻催。雅作帷燈﹐羣標隱謎。或穿穴經傳﹐或撏扯詩歌。或兼采風謠﹐雅俗何妨共賞﹔或敷求往哲﹐姓名似畏人知。爰有博通載籍﹐雅尙風流。攜朋好以逍遙﹐角才思之敏捷。射標射覆﹐逞逸興而推敲﹔疑假疑眞﹐寄深情於參考。作者心原了了﹐猜來想入非非。漏永忘歸﹐欲試解連環之手﹔更闌不倦﹐還矜中肯綮之才。萬緒紛抽﹐攜去箋誇側理﹔兩心相印﹐贈來管號中書。𨿽鄕曲之閒情﹐實春宵之韻事也。至若故作藏頭詩句﹐耑爲歇後言詞。寄意過深﹐尙須注腳﹔引諭太直﹐未免罵題。泛扯者﹐旣病遊移﹐彊湊者﹐奚辭翻駁。甚而言多侮聖﹔抑且語出傷人。有一於斯﹐豈不謬哉。嗟乎﹗茶經﹑觴政﹐佳篇已見前人﹔奕譜﹑琴操﹐雅集久傳坊本。言辭淺率﹐誠無補於詩書﹔句讀分疏﹐聊自娛於翰墨。刪存小帙﹐少資燈市淸談﹔鐫得寸編﹐庶助藝林佳話。

同一謎底﹐而用面取材各有不同﹐命意亦別窮極巧思﹐各擅其奇。京都羣社﹐輒聞有謎面之徵者﹐應徵者則運出靈機﹐窮源竟委﹐一時五光十色﹐陸離滿目。韓子振軒﹐於此例獨冠﹐曾見其應羣社徵求﹐竟以百面射一底獲選﹐蔚然大觀。誠非謎家斫手﹐莫能如是。然其間不無少疵﹐蓋亦難矣。

謎底爲聊目「細柳」。韓振軒以「纖腰宜蹴踘﹐弱骨稱秋千」扣之﹝句出錢謙益贈柳如是詩﹞﹔又以「鎭亭亭一撚纖腰﹐憔悴難禁」扣之﹝張南湖《冰壺詞》﹞﹔又以「流亂輕絲」扣之﹝枚乘《柳賦》﹞﹔又以「嬌輕不勝垂﹐瘦怯那禁舞」扣之﹔又以「美人未綰靑絲髮﹐雨洗風梳縷縷香」扣之﹝吳寧《西湖柳枝詞》﹞﹔又以「裊娜腰肢一撚消」扣之﹝兩浙輶軒洪頤煊詩﹞﹔又以「看舞風花倦無力﹐弓彎得似許柔柔」扣之﹝陸鐵簫《西湖柳枝詞》﹞﹔又以「瘦卻楚腰春不管﹐又描纖影入冰奩」扣之﹔又以「可柰東風貪舞﹐累卿折損腰支」扣之﹝玉山堂詠柳﹞﹔又以「眉學纖痕啟鏡箱」扣之﹝瑤華閣詠柳﹞﹔又以「莫折纖腰拜酒旗」扣之﹔又以「瘦盡腰支亦可憐」扣之﹔又以「懶將憔悴舞纖腰」扣之﹝蒲畱仙《聊齋》詩﹞﹔又以「舞綫搖絲向昔人」扣之﹝孫舫詩﹞﹔又以「新蛾描出纖腰軟」扣之﹝周又百詩﹞﹔又以「枝斗纖腰葉斗眉」扣之﹝範寶田詩﹞﹔又以「宛轉難持﹐記羊家靜婉﹐小腰初覿」扣之﹝王小山詩餘﹞﹔又以「纖腰欲折堪憐」扣之﹝顧三佩女史詩﹞﹔又以「自別情人易憔悴﹐忍看日月舞纖腰」扣之﹔又以「曾愛纖纖拂畫橋」扣之﹝陸遊詩﹞﹔又以「泥他西子舞纖腰」扣之﹝李香子詞﹞﹔又以「纖軟風流﹐眉黛淺」扣之﹝髙觀國詞﹞﹔又以「湖園春半斗纖腰」扣之﹝張鑑《西湖》詩﹞﹔又以「貪學纖蛾」扣之﹝蔣捷【洞仙歌】﹞﹔又以「瘦腰人比沈東陽」扣之﹝朱淥驛詩﹞﹔又以「道旁錯認將軍樹﹐露滿沙河夜駐營」扣之﹝朱淸如《剡遊艸》﹞﹔又以「弱而隨流」扣之﹝《本艸》﹞﹔又以「今呼古徼」扣之﹝《三輔黃圖》﹞﹔又以「綠條散風」扣之﹝《荊州記》﹞﹔又以「天棘飄搖不禁風」扣之﹝《冷齋夜話》﹞﹔又以「裊裊然於澹雲疏雨之間﹐蓋欲彰其溫柔謙遜之志也」扣之﹝白玉蟾記﹞﹔又以「柔荑醽醁今安在」扣之﹝《方輿勝覽》﹞﹔又以「長條拂地不能拱把」扣之﹔又以「制造極精﹐其文曰﹕驅厲鬼﹐出匕首﹐福四民﹐制九醜。」扣之﹔又以「永所作旖旎近情」扣之﹔又以「紅板橋頭瘦影支」扣之﹔又以「白堤仍斗小蠻腰」扣之﹔又以「故人望斷舞腰瘦怯」扣之﹔又以「二月春風似剪刀」扣之﹔又以「相思都似小蠻腰」扣之﹔又以「千絲蘸水嬌畱影」扣之﹔又以「柔條婀娜而虵神」扣之﹝魏文帝《柳賦》﹞﹔又以「晴垂芳態吐牙新﹐雨擺輕條濕面春」扣之﹝薛能詩﹞﹔又以「碧玉芽猶短﹐黃金縷未齊」扣之﹔又以「可因人去腰支減」扣之﹔又以「拂地靑絲嫩﹐縈風綠帶輕」扣之﹔又以「依依裊裊可人憐」扣之﹔又以「楚宮擅得舊風流」扣之﹝《美人百詠》﹞﹔又以「美人省食」扣之﹝《管子》﹞﹔又以「裙帶松圍冷」扣之﹔又以「無个事﹑一成消瘦」扣之﹝蘇軾【洞仙歌】﹞﹔又以「便作無情終軟美﹐天賦與﹐眼眉腰」扣之﹔又以「賴以愁眉酣醉眼緘圍腰」扣之﹔又以「小葉尖新﹐未放雙眉秀」扣之﹔又以「白綿飛盡因誰瘦」扣之﹔又一以「絲絲楊綫」扣之﹝《牡丹亭》﹞﹔又以「淸減了小腰圍」扣之﹝《西廂》﹞﹔又以「解舞腰支嬌又軟」扣之﹝《長生殿》﹞﹔又以「絲絲爭舞楚宮腰」扣之﹔又以「淸減都應爲別愁」扣之﹔又以「拂面柔條染未幹」扣之﹔又以「春風消瘦舊腰支」扣之﹔又以「軟弱不自持」扣之﹝白居易﹞﹔又以「腰柔乍怯人相近」扣之﹔又以「三眠三起態娉婷」扣之﹔又以「楚宮人瘦﹐醉倚雕闌力不支」扣之﹝《美人千態詞》﹞﹔又以「娉婷欲鬥小蠻腰」扣之﹝《美人百詠》﹞﹔又以「金柔玉困﹐舞腰肢相向﹔似玉人﹑瘦時模樣。」扣之﹔又以「柔舞難容鶯坐隱輕搖易惹恐燕飛遲」扣之﹔又以「艸色應輸一道勻」扣之﹔又以「東風慣作垂垂舞﹐受損腰支不禁」扣之﹔又以「一搦腰支年少女」扣之﹔又以「十五纖腰舞正酣」扣之﹔又以「那識蠻腰憔悴盡」扣之﹔又以「春痕淡淡影纖纖」扣之﹔又以「小蠻生就舞纖腰」扣之﹔又以「裊裊依依絕可憐」扣之﹔又以「金縷纖柔﹐舞腰低軟」扣之﹔又以「應教妒殺楚宮腰」扣之﹔又以「絲絲條弱不勝鶯」扣之﹔又以「弱態依稀記小蠻」扣之﹔又以「纖纖無力勝春色」扣之﹔又以「惆悵東風減帶圍」扣之﹔又以「形分蛾綠雙彎秀」扣之﹔又以「餓損宮腰學不成」扣之﹔又以「嫩葉如眉處處新」扣之﹔又以「柔枝裊娜不勝春」扣之﹔又以「臨風大似弓彎瘦」扣之﹔又以「小蠻自覺腰支瘦」扣之﹔又以「亂舞風前瘦不支」扣之﹔又以「新蛾描出纖腰軟」扣之﹔又以「受損纖腰懶不支」扣之﹔又以「腰圍減去蘇娘老」扣之﹔又以「丰姿生小便窈窕﹐淡淡春痕楚楚腰」扣之﹔又以「女情受損楚宮腰」扣之﹔又以「柔條垂綠系新絲」扣之﹔又以「吳宮眉樣逢新妒﹐楚國腰支斗晚涼」扣之﹔又以「眉目玲瓏初二後﹐蠻娘年紀十三餘」扣之﹔又以「瘦盡西風舊舞腰」扣之﹔又以「嫩綠悠揚燕子風」扣之﹔又以「輕盈慣斗小蠻腰」扣之﹝羅書常詩﹞﹔又以「腰支瘦了年年樣」扣之﹔又以「愁來小眉低斂」扣之﹔又以「斜裊春風伴舞腰」扣之﹝溫庭筠詩﹞﹔又以「一絲春恨上郎衣」扣之﹝趙心蓮《柳》詞﹞﹔又以「枝枝猶學小蠻腰」扣之﹔又以「二月腰支先窈窕」扣之﹝毛劍客詩﹞﹔又以「分明當日小蠻腰」扣之﹝阿驥《柳枝詞》﹞﹔又以「軟欲拖煙輕蘸水」扣之﹝聞守之詞﹞﹔又以「腰支未到秋先瘦」扣之﹝梅端石詩﹞﹔又以「柔條羞眉撫」扣之﹝陳甘園《詠柳》詞﹞﹔又以「賽似小蠻初嫁了﹐消瘦腰支更好」扣之﹝郭叔髙《詠柳》詞﹞﹔又以「倒影柔條翠一窩」扣之﹝顧一麟詞﹞﹔又以「盈盈十五女腰柔」扣之﹔又以「笑舞紅闌斗舞腰」扣之﹝沈晉《詠柳》詞﹞﹔又以「腰支瘦如此」扣之﹝宋已舟《燈昏鏡曉詞》詠柳句﹞﹔又以「月暮風前﹐曾斗小腰支」扣之﹝王少愚《竹簾詞﹟詠柳》﹞﹔又以「低舞望蠻腰瘦損」扣之﹝句出郭鐘嶽《新柳》詞﹞﹔又以「裊娜臨風分外柔」扣之﹝潘鳳起《柳枝詞》﹞﹔又以「舞腰愁欲斷」扣之﹔又以「弱弱本易驚﹐看看勢難定。」扣之﹝孟郊柳詩﹞﹔又以「腰支消瘦﹐畢竟郎當垂舞袖」扣之﹔又以「臨風裊娜嬌無力﹐嬌無力」扣之﹝紅蕉館《詠柳》﹞﹔又以「舞腰新瘦﹐別來情況」扣之﹔又以「新月同纖﹐遙峯比瘦﹐翠痕一展天生秀」扣之﹔又以「臨流插小枝」扣之﹝東溪《種柳》詩﹞﹔又以「煙裊翠絲柔」扣之﹝戴叔倫柳詩﹞﹔又以「腰輕莫自斜」扣之﹔又以「幾被兒童損細腰」扣之﹔又以「更誰家蠻鏡﹐偸學纖蛾」扣之﹝蔣捷柳詞﹞﹔又以「驀覿尊前眉黛﹐嬌小不勝顰」扣之﹝王次回柳詞﹞﹔又以「身輕絕似小蠻腰」扣之﹝邵漁璜柳詞﹞﹔又以「垂楊依舊舞纖腰」扣之﹝柳照柳詩﹞﹔又以「腰支無力泥人扶」扣之﹝汪有成柳詩﹞﹔又以「一樣眉痕兩樣描﹐月影初三瘦」扣之﹔又以「只恐那人腰瘦」扣之﹝李良年《秋柳》詞﹞﹔又以「絕似儂家年二七﹐絲絲鬒發尙垂肩」扣之﹔又以「腸斷纖腰舞罷時」扣之﹝章儀三詩﹞﹔又以「柔條搖曳擬娉婷」扣之﹝傅興良柳詞﹞﹔又以「黃金綫軟﹐玉露生煙潤」扣之﹝曾仲舒《暮山溪柳》詞﹞﹔又以「年年眉嫵﹐宮腰楚楚」扣之﹝元起《文柳》詞﹞﹔又以「嫩於金色軟於絲」扣之﹝白樂天詞﹞﹔又以「垂腰垂手態輕柔﹐旖旎依人舞未休」扣之﹝李竺溪詞﹞﹔又以「腰支十五最娉婷」扣之﹔又以「婀娜輕盈未易描」扣之﹝錫公倫《楊柳》詞﹞﹔又以「西風多少恨﹐吹不散眉彎」扣之﹔又以「章臺綽約斗纖腰」扣之﹝談仙《柳枝詞》﹞﹔又以「張緒近來消瘦」扣之﹔又以「拋人去問楚國腰」扣之﹝吳槎客句﹞﹔又以「翠比蛾眉軟比腰」扣之﹝顧祥男詠柳句﹞﹔又以「女兒學舞斗纖腰」扣之﹔又以「纖纖互鬥眉」扣之﹝曾廣潤柳詩﹞﹔又以「認得羊家靜婉腰」扣之﹝牛嶠柳詩﹞﹔又以「東風偸軟入纖條」扣之﹝李山甫句﹞﹔又以「纖腰乍向月明移」扣之﹔又以「鬥罷腰支更斗眉」扣之﹝楊太占《柳枝詞》﹞﹔又以「綫亂柔條裊」扣之﹔又以「恰似十五女兒腰」扣之﹝杜甫詩﹞﹔又以「狂似纖腰嫩似綿」扣之﹔又以「瘦盡腰支總不如」扣之﹔又以「腰支消瘦更精神」扣之﹔又以「依舊舞腰如我瘦」扣之﹔又以「一簇柔條萬縷金」扣之﹔又以「絲絲輕軟任風梭」扣之﹔又以「如美婦正立櫛發長至地」扣之﹝蘇軾《新柳》詩﹞﹔又以「嘆章臺往事﹐瘦腰誰管」扣之﹔又以「西子歸來腰受損」扣之﹔又以「照來碧水驚腰瘦」扣之﹝秦秋伊《新柳》詞﹞﹔又以「枝裊輕風似舞腰」扣之﹝白居易柳詩﹞﹔又以「美人樓上斗腰支」扣之﹝劉禹錫《柳枝詞》﹞﹔又以「披雪見柔荑」扣之﹝溫庭筠柳詩﹞﹔又以「舞倦東風一搦腰」扣之﹝徐傑柳詩﹞﹔又以「旖旎輕腰舞小蠻」扣之﹝汪仰之柳詩﹞﹔又以「處處柔條學舞眉」扣之﹔又以「憔悴腰支瘦影憐」扣之﹝徐曼仙柳詞﹞﹔又以「小蠻腰見應羞﹐飛燕身輕得自由」扣之﹝東園柳詩﹞﹔又以「楚國纖腰還自妒」扣之﹝謝山樓《詠柳》﹞﹔又以「風流才似女兒腰」扣之﹝謝逸詩﹞﹔又以「舞腰羞殺漢宮人」扣之﹝司空圖柳詩﹞﹔又以「和風微度舞輕腰」扣之﹔又以「輕搖萬縷弄春腰」扣之﹔又以「柔枝綽約最堪憐」扣之﹔又以「腰支底事輕如許」扣之﹝林浚南柳詩﹞﹔又以「小枝纖弱拂啼鶯」扣之﹔又以「裊裊鵝黃貼地柔」扣之﹝袁隨園《詠柳》﹞﹔又以「蛾眉淡艷舞腰柔」扣之﹔又以「腰支輕怯送春還」扣之﹔又以「風流最好小腰身」扣之﹔又以「翠眉靑嫩怕春風」扣之。

至希昭則以「曾妒宮腰一種妍」扣之﹔又以「幾度臨風見小蠻」扣之﹔又以「軟如十五女兒腰」扣之。振卿則以「尊前不棄小腰身」扣之。綠筠則以「永丰坊裏舊腰支」扣之。芳若則以「段橋西堍小腰身」扣之。星三則以「宓妃腰瘦才勝露」扣之。夢懷樓則以「龍江女兒好腰支」扣之﹝王士熙詩﹞。懺些則以「慣向人前學舞腰」扣之﹔又以「腰支楚楚更風流」扣之﹝董琢卿句﹞﹔又以「學舞腰支防意妒」扣之﹝鄧文文詩﹞。芬陀利館則以「閒情多在小蠻腰」扣之﹔又以「爲玉尊起舞回雪」扣之。怡怡園則以「亞夫營裏拂朱旗」扣之﹝李紳楊柳詩﹞。容膝軒則以「亞夫營裏百千條」扣之﹝白居易詩﹞。石芙則以「裊娜晚風前」扣之﹔又以「周亞夫營」扣之。彥延則以「亞夫營中號」扣之。緯生則以「漢文帝勞軍親幸周亞夫之營」扣之。挽瀾則以「雨絲千縷碧如煙」扣之﹔又以「楚腰纖秀掌生輕」扣之﹝捲簾﹞。樹端則以「風流恰似女兒腰」扣之。益齋則以「微微靑葉又垂條」扣之。彥庭則以「顫巍枝上二黃鸝」扣之。廷貴則以「姦人窺探亞夫營」扣之﹔又以「微風吹起絮千條」扣之。

他如「姚」之一字﹐亦用數十面以扣之。此都有意搜尋﹐究非糊塗雜湊者可比。如石芙之「其夢維何﹐維虺維蛇」。彥廷之「夢玉燕入懷」。化南之「夢月入懷」。樹端之「女魁星北斗垂景象」。振軒之「不在汝陰當在汝南也」﹝《晉書》﹞﹔又「夢人遺以大秤」﹝《唐書﹟后妃傳》﹞﹔又「畀水仙花一束﹐明日生謝夫人」﹝《花史》﹞﹔又「是夕夢雲輿雨蓋﹐蔽空駐車」﹝《桂苑叢談》﹞﹔又「髙髻廣裳﹐拜而言曰﹕妾淩波池中龍也」﹝《太平廣記》﹞﹔又「自言姊妹﹐來侍左右」﹝《稽神錄》﹞﹔又「燕姬夢天使與巴蘭」﹝《左傳》﹞﹔又「夜果夢夫人」﹝《洞冥記》﹞﹔又「李夫人授帝蘅蕪之香」﹝《拾遺記》﹞﹔又「夢吞玉勝」﹝《南史》﹞﹔又「五色霞光入戶﹐結如彈丸﹐流入口中」﹝《神仙傳》﹞﹔又「怠而晝寢﹐夢見一婦人」﹝《髙唐賦》﹞﹔又「目色仿佛﹐乍若有記﹐見一婦人﹐狀甚奇異」﹝《神女賦》﹞等扣之。懺些則以「遊羅浮遇淡妝美人」﹝《龍城錄》﹞扣之。石芙則以「大將軍霍去病」扣之。韋三則以「弄瓦之徵」扣之。彥廷則以「孝義節梟姬托夢」扣之。顯堂則以「夜夢非眞得半喜」扣之。益齋則以「嬌嬈俊俏之貌﹐美麗艷冶之容」扣之。

京都謎界﹐首推張君味鱸﹝起南﹞﹐自北平射虎社倡設﹐以謎語爲主旨﹐而味鱸尢爲社中巨擘。予𨿽未識張君﹐而郵書往復﹐訂爲神交﹐不幸竟於今春染屙辭世﹐海內謎家聞之莫不嘆惜。遺有未刻謎語數萬條﹐寄藏韓家﹐髙公閬仙曾爲《序﹟續春燈話》﹐隱藥名一百四十有二﹐間有用別名者﹐仍將正名夾注﹐並加括弧以別之。其序曰﹕

蓋聞室家廋語﹝覆閭﹞﹐曾困夷吾﹝杜仲﹞﹔麥麹異名﹝蘗﹞﹐寧污叔展﹝申潔﹞﹝蛙﹞。同魚致訊﹝鮓答﹞﹐臧母獨識先機﹝預知子﹞﹔大鳥不蜚﹝伏翼﹞﹐伍舉何來譎諫﹝白胡椒﹞﹝捲簾﹞。歲星降世﹝東方宿﹞﹝羊蹄艸﹞﹐傳漢宮屢藪之占﹝覆盆﹞﹔破鏡飛天﹝山鵲﹞﹐應樂府藳砧之讖﹝宜男﹞。色絲少女﹝紅娘子﹞﹐特署受辛﹝殷孽﹞﹔玉蕊公孫﹝桂子﹞﹐竊聞呼癸﹝盜庚﹞﹝旋覆﹞。姓依委鬼﹝阿魏﹞﹐道家悟同契之編﹝玄參﹞﹔字隱覆庚﹝郁金﹞﹐越絕紀維揚之俗﹝吳風艸﹞。九域有截﹝千里及﹞﹐孔詩別出心裁﹝離合艸﹞﹝捲簾﹞四支抑流﹝井泉水﹞﹐鮑謎猶同夢囈﹝調睡參軍﹞﹝酸棗仁﹞。厥後蠶叢漸辟﹝川連﹞﹐魚鑰潛通﹝開金鎖﹞。謫仙名樹下之兒﹝白附子﹞﹐小娥解門車之艸﹝女蘭﹞。談馬可對﹝牽牛﹞﹐世官首重延休﹝徐長卿﹞﹔蜀犬長存﹝獨活﹞﹐依樣爭摹陶穀﹝壺盧﹞。致日休之舊作﹝陳皮﹞﹐待質龜蒙﹝商陸﹞﹔拾山谷之殘編﹝黃零艸﹞﹐同符玉局﹝蘇合﹞。洵可導往﹐轍於修途﹝車前﹞﹐增文人之慧業已﹝益智﹞。則有名傳吐鳳﹝明雄﹞﹐技擅雕虫﹝文蛤﹞﹝燕尾﹞。月上柳梢﹝黃昏﹞﹝牡蒙﹞﹐值上元之令節﹝長春﹞﹝金盞艸﹞﹔人遊花巷﹝過街﹞﹐重一刻於春宵﹝千金子﹞﹝續隨子﹞。金燈煥彩﹝夜光﹞﹝螢火﹞﹐撰成遊戲之詞﹝劇艸﹞﹝蠡實﹞﹔火樹生輝﹝銀花﹞﹐用極朋儕之樂﹝合歡﹞。索枯腸於夜半﹝相思子﹞﹐巧合天裳﹝地錦﹞﹔引妙續於環中﹝玉延﹞﹝薯蕷﹞﹐旁通月脇﹝桂心﹞。力穿七札﹝貫鼠﹞﹐咸驚破的之神﹝射工﹞﹔橫掃千軍﹝敗筆﹞﹐儼比奪關之捷﹝昆侖﹞。是以記汴京之芳艷﹝都梁香﹞﹐特舉商燈﹝獨行虎﹞﹝紫花地丁﹞﹔炫元夜之輝煌﹝節華﹞﹝菊﹞﹐倍添春色﹝曾靑﹞﹝系鈴﹞。若乃蘭釭共話﹝夜合﹞﹝合首烏﹞﹐蓮社同心﹝遠志﹞。庭前步月﹝行夜﹞﹐巧事探驪﹝龍珠﹞﹔燭下揮亳﹝燈籠艸﹞﹐令伸談虎﹝防風﹞。奪錦囊於長吉﹝鬼麗﹞﹝烏韭﹞﹐寧惜嘔心﹝血竭﹞﹔比艷賦於牧之﹝杜若﹞﹐偏工鬥角﹝伏牛﹞。書之玉版﹝翻白艸﹞﹐逐增藝苑之品題﹝雌黃﹞﹔選到靑錢﹝銅綠﹞﹐倍見良工之慘淡﹝苦心﹞﹝沙參﹞。於是刻楮葉﹝印紙﹞﹐寫絲欄﹝格注艸﹞。飾以薛濤之箋﹝桃花﹞﹐裝以剡溪之紙﹝南藤﹞。莫笑匆匆付錄﹝艸莽﹞﹐炎及棗梨﹝苦板﹞﹝苦芙﹞。定教乙乙穿來﹝連珠﹞﹝山丹﹞﹐珍同瓊玖﹝木李﹞。甲都轉寫﹝五方艸﹞﹝馬齒莧﹞﹐比坐擁於書城﹝百部﹞﹔乙夜喧傳﹝都念子﹞﹐得齊飛於翰苑﹝五鳳艸﹞﹝澤漆﹞。奚獨篇名諧隱﹝艸決明﹞﹐光炫雕龍﹝震燒木﹞。書輯殘叢﹝破故紙﹞﹐艷傳文虎也哉﹝斑貓﹞。味鱸先生﹝魚師﹞﹐腹便經笥﹝大腹皮﹞﹝露面﹞﹐倒瀉詞源﹝逆流水﹞。名髙香國﹝花王﹞﹝牡丹﹞﹐追子美以參翔﹝杜衡﹞﹝捲簾﹞﹔詩雜仙心﹝通靈艸﹞﹝忍冬﹞﹐躡長庚而接武﹝白及﹞﹝捲簾﹞。曩者仿苕溪之叢話﹝前胡﹞﹐寫秦客之廋詞﹝茜艸﹞﹝蝦須﹞。或神遊象外﹝旁通﹞﹐無迹可尋﹝羚羊角﹞﹔或妙到亳顚﹝末利﹞﹐點睛欲話﹝龍眼﹞。已足稱詞家之北斗﹝文星﹞﹐示學者以南鍼﹝搖車﹞。近更整理殘篇﹝艸續斷﹞﹐商量舊學﹝白前﹞。玉有瑕而必去﹝消石﹞﹐鋼繞指以皆柔﹝鐵精﹞。求赤水遺失之珠﹝商婁﹞﹐滅紅女裁縫之迹﹝婆婆鍼綫包﹞。殺靑已就﹝槁本﹞﹐受采彌章﹝白鮮﹞。列古今之佳制﹝排艸﹞﹐一网無遺﹝兜納﹞﹔示變化於須彌﹝芥子﹞﹐千文入握﹝虎掌﹞。在綱不紊﹝應條﹞﹐精逾八繭之絲﹝僵蠶﹞﹔有味固甘﹝苦參﹞﹐香比百花之釀﹝蜂蜜﹞。步瀛性同桂辣﹝髙良姜﹞﹐才愧斗量﹝百合﹞。換骨無丹﹝沒藥﹞﹐塞心有艸﹝茅根﹞。分與牛溲而共棄﹝馬勃﹞﹐幸附驥尾以能彰﹝逐馬﹞。忝列芳名之末﹝香附﹞﹐自笑混珠﹝魚目靑﹞﹔聊抒一己之愚﹝魯果能﹞﹐惟堅抱璞﹝信石﹞。遊過灞上﹝浸藍水﹞﹐恨不隨李廣同行﹝獨用將軍﹞﹔價貴洛陽﹝千張紙﹞﹐恆願與太衝作序﹝常思﹞。時陰曆﹝地節﹞丙辰﹝南星﹞﹐七月下旬﹝卑相﹞﹐益津﹝靈液﹞髙步瀛序﹝海藻﹞﹝瀛舊名海談﹞。

北平射虎社自民國八年停頓後﹐社刊遂飄佚難尋。北京王君樹端﹐風雅士也﹐精於詩鐘﹑謎話﹐千里神交﹐竟以舊儲《北平射虎社集》相假﹐余徧閱集中﹐珠玉紛披﹐燦爛奪目﹐誠不愧爲國中謎社之冠。稽其中﹐而尢以張君味鱸﹑金君子乾﹑張君郁庭﹑韓君少衡爲最。惜余記憶薄弱﹐百不得一﹐惟有將最嗜愛數條列之﹐以公同好。

於是拜爲會稽﹐數年不聞問﹝射四子﹞治地莫善於助

穿捨後爲小戶﹐但持鋤自治園﹝射成語﹞杜門不出﹝《漢書﹟孫寶傳》杜稚季事﹞

日食二萬錢﹝射四子﹞養曾子﹝何曾子何劭事﹞

指終南山曰﹕此中大有佳境﹝射四書﹞隱居放言﹝種放事﹞

如今若把菱花照﹐猶恐相逢是夢中﹝射《詩經》﹞何彼穠矣﹝妓張穠事﹞

春泛若耶溪﹝射《書經》﹞浮於潛﹝綦毋潛詩題﹞

王曰﹕斶前﹝射六才﹞近間面顏

﹝以上味鱸制﹞

北平射虎社所制謎語﹐類皆典雅渾成﹐創設計三年﹐嗣因事中止﹐得謎總有二十餘萬﹐間以張君味鱸居多。髙君閬仙制有﹕

地左旋﹝射《詩經》﹞維天其右之

少陵三賦猶有祖風﹝射《禮記》﹞大禮必簡

桃花叱撥﹝射《易經》二﹞爲大赤﹐爲良馬

陳冕亞制有﹕

陷吾君於聚麀﹝射《詩經》﹞武王烝哉

宋微子之興悲﹝射《書經》﹞啟呱呱而泣

一片降幡出石頭﹝射韻目四﹞皓宋江東

今日中庸又見公﹝射《詩經》﹞漢之廣矣

坐配唐堯﹝射四書﹞後來其蘇

﹝梅村詩﹕諸侯作配唐堯本事見南齊﹞

吾不侵犯之﹐而乃辱我以腐鼠﹐請滅其家

﹝射《左傳》﹞有虞氏報焉

﹝見《列子》﹞

張郁庭制有﹕

墜水落花﹐離弦飛箭﹐此生無處堪相見

﹝射曲牌﹞雲華怨

阮囊羞澀﹝射韻目二﹞十二文﹐十一隊

女曰雞鳴﹐士曰昧旦﹝射唐詩﹞數問夜如何

假途伐虢﹝射《書經》﹞出入自爾師虞

立於畢門之內﹝射四子﹞惠則足以使人

映空疑有無﹝射四書﹞點﹐爾如何

便便﹝射四書﹞及其更也﹐人皆仰之

隱情惜已同寒蟬﹝射古文﹞臣密言

盈不可久也﹝射牙牌﹞三五月明時易過

蟹肉一殼﹝射左人﹞胥甲

金子潛制有﹕

鄭玄﹝射詞目﹞鷓鴣天

畢竟倒繃孩兒矣﹝射《書經》﹞蠢玆有苗

洎乎晚節﹝射左人﹞張老

操杖﹝射西人﹞孟徳斯鳩

顧竹侯制有﹕

自尊﹝射四子﹞長一身有半

北平射虎﹝射古人﹞李商隱

涇上之辱﹐君能救之﹐玆奉閨房﹐永以爲好

﹝射聊目﹞龍﹐神女﹐果報﹐柳秀才

佟春霆制有﹕

請與君之士戲﹝射《易經》﹞晉其角

舟搖搖以輕颺﹝射《書經》﹞浮於潛

杯盤狼藉﹝射《禮記》﹞﹝射﹞則亂於席上矣

楊仲宣制有﹕

九蓮燈﹝射《易經》﹞六三﹐君子之光

折柳﹝射名詞﹞褫奪公權

祥瑞年制有﹕

玉臺新詠﹝射《易經》﹞乃徐有說

今能如此﹐眞將才也﹐我如何不服﹝射四書﹞吾從周

兪贊侯制有﹕

太子宮中多木人﹝射《易經》﹞裕父之蠱

豆在釜中泣﹝射六才﹞多半是相思淚

徐紹泉制有﹕

朕乃知韓彭菹醢非漢髙之罪也﹝射《書經》﹞王其疾敬徳

乃謝客就車﹐至公子家﹐引上坐﹝射四子﹞侯一位

範艮心制有﹕

如何臨皓魄﹐不見月中人﹝射六才﹞想嫦娥

攀棲鵑之危巢﹐俯馮夷之幽宮﹝射《左傳》﹞登軾而望之

余亦驚寤﹝射《易經》﹞震蘇蘇

王登甫制有﹕

趙衰之子﹝射四子﹞後生可畏

以詩詞爲謎面﹐求其佳者實鮮﹐如「魯國孔融文舉」﹐則屬於古體。近代張郁庭之《廋辭大成》﹑韓梓衡之《漱吟軒》﹑楊子霖之《知不足齋》﹐類皆團花作錦﹐剪彩生香﹐足爲謎界放一異彩。宛平馬巨川先生﹐制有《閨情》三十首﹐每首隱七言詩句﹐別成一體﹐余更愛之﹐亟錄如下﹕

妒花﹝隱﹕蝶衣曬粉花枝午﹞

畱戀花間短袖紅﹐向陽春暖玉容烘。妒他桃李多連理﹐作弄嬌姿映日中。

慵起﹝隱﹕晴窗早覺愛朝曦﹞

雨霽雲收意以慵﹐紗欞聲透五更鐘。朦朧星眼偎郎睡﹐睡到三竿曉日濃。

心怯﹝隱﹕獨宿空房淚如雨﹞

鴛鴦枕上不成雙﹐繡閣無人總怯悚。蠟燭盈盈流欲燼﹐時聞淅瀝打蕉窗。

閒立﹝隱﹕下來閒處從容立﹞

倚罷髙樓著地時﹐深閨無事獨棲遲。擬扶菊婢添妝去﹐猶佇香階步懶移。

憶舊﹝隱﹕恨不相逢未嫁時﹞

幽怨年年悔也非﹐記曾邂逅兩依依。於今許久猶無字﹐耽擱靑春願以違。

罷織﹝隱﹕停梭悵然憶遠人﹞

織罷回文郁不舒﹐時光又是上燈初。秋波望斷天涯處﹐惟見長空雁字書。

刺梅﹝隱﹕刺繡五紋添弱綫﹞

織龍組鳳費功夫﹐梅瓣花筋著意摹。道是韋娘腰更瘦﹐柔絲一縷較情粗。

惜花﹝隱﹕越王勾踐破吳歸﹞

行行踱過牡丹蹊﹐蓮瓣憐花蹴錦泥。細視鳳頭鞋底綻﹐呼儂且自返香閨。

踏月﹝隱﹕思家步月淸宵立﹞

此情終未去心懷﹐小院行蹤認錦鞋。桂影一庭香气靜﹐不辭淸夜佇瑤階。

剪髮﹝隱﹕斷送玉容認上天﹞

靑絲縷縷剪刀裁﹐畱贈東鄰子未回。一自紅顏消損後﹐陽臺神女不重來。

驚夢﹝隱﹕粉蝶如知和斷魂﹞

春意迷離如夢眞﹐依稀似覺兩情親。渾衣睡醒思重夢﹐難續南柯夢裏身。

吹笛﹝隱﹕隔簾花影弄鶯聲﹞

一桁湘波兩下分﹐面如芍藥籠輕雲。拈來玉笛頻頻檿﹐似囀黃鸝恰恰聞。

誦經﹝隱﹕未會牽牛意若何﹞

學誦費心仔細溫﹐是勤娘子具靈根。癡心欲把纖情懺﹐怎地安排待討論。

春思﹝隱﹕情多莫舉傷春目﹞

紛紜綺緒有千般﹐鎭日低頭粉頸酸。淚灑東風無限恨﹐望穿秋水亦空看。

對鏡﹝隱﹕頭上花枝照酒厄﹞

不梳垂髻挽髙鬟﹐紅杏簪來綠鬢間。對鏡妝成還顧影﹐淺玻璃裏泛酡顏。

蕩槳﹝隱﹕小溪泛艇卻山行﹞

妾家居住傍前川﹐終日無聊盡弄船。郎至有時渾不納﹐故撐船去碧螺邊。

慵妝﹝隱﹕落葉滿階紅不掃﹞

淚洗雙蛾翠黛消﹐塡胸鬱色太無聊。香桋染過相思血﹐蹙損愁眉懶去描。

懶卜﹝隱﹕鵲語相憑喜漫占﹞

庭前祥鳥自交交﹐信息茫然總幻泡。昨夜燈花今日蟢﹐何勞心事卜鸞爻。

采蓮﹝隱﹕舟人夜語覺潮生﹞

采蓮女伴駕輕舠﹐日暮偕歸月已髙。話到芙蓉城裏事﹐雙腮紅暈趙昌桃。

望歸﹝隱﹕自恨身輕不如燕﹞

閒來獨唱懊儂歌﹐體弱難勝厭綺羅。杜宇有言歸去得﹐雙棲莫負錦泥窠。

防外﹝隱﹕宿雨催紅出小桃﹞

昨夜巫云意致嘉﹐今朝促退守宮砂。郎行門外低聲囑﹐莫遣春流泛落花。

夜步﹝隱﹕露冷蓮房墜粉紅﹞

濕透淩波襪底涼﹐雙鉤瓣瓣響回廊。金釵澑落渾無覺﹐猶逞胭脂對海棠。

乞巧﹝隱﹕當年七夕笑牽牛﹞

裊裊婷婷正妙齡﹐穿鍼乞巧拜中庭。嫣然暗向檀郎哂﹐今夜魂銷織女星。

醉起﹝隱﹕從來未許醉紅裙﹞

連呼侍女不聞應﹐酒後嬌軀力不勝。寄語石橊花莫妒﹐腰圍重系九霞綾。

秋思﹝隱﹕一年容易又秋風﹞

別後蟾圓十二周﹐紅顏頓攺總因愁。於今再見新歸雁﹐遮莫人歸阻石尢。

盼書﹝隱﹕不信東風喚不回﹞

未有雙魚慰妾情﹐如吹馬耳忘前盟。窗前鸚鵡呼郎至﹐空費珠簾急下聲。

聞簫﹝隱﹕誰爲含愁獨不見﹞

何人作此斷腸音﹐叵耐胸中有怨心。料是空山人一个﹐縱然同病苦難尋。

夏眠﹝隱﹕碧窗睡足香滿肱﹞

疏欞竹影綠光含﹐鴛枕斜欹午夢酣。蘭麝豈教輕易散﹐長紗籠臂裹如蠶。

停繡﹝隱﹕懶惰無心作解嘲﹞

倦倚燻籠春困添﹐有何情緒繡鍼拈。悶來消遣些兒意﹐索笑尋梅向畫檐。

春倦﹝隱﹕手倦拋書午夢長﹞

刺到鴛鴦累玉摻﹐金鍼擲入錦魚函﹐夜中尙憶遊仙曲﹐春恨如然未易芟。

大興張公瑜﹐字郁庭﹐都名士也。精於詞章﹐尢嫻隱語﹐在北平射虎社卓然有名。其關於謎學著作不下十餘種﹐曾見一篇之出﹐爭相傳誦﹐是蓋張君所鉤心鬥角而成者也。韓子振軒爲予縷述其詳﹐余贊賞弗置﹐獨《隱語大成》中之梅花詩﹐各隱一物﹐尢爲謎家所擊節。

題目《梅花》內各隱一物﹕

樹影參差各一方﹐色分紅白配陰陽。冰肌玉骨人爭羨﹐名字當畱詩畫旁。﹝圖書﹞

團圓冷月一舟橫﹐水部何郎待舉觥。兩腳踏開冰雪影﹐鹽梅調劑汲泉烹。﹝藥碾﹞

望梅不見自垂靑﹐時向團圓月下聽。提醒世人渾不覺﹐算來榮落總通靈。﹝渾天球﹞

曾聞良木直從繩﹐脫卻塵埃得上乘。聊借一番風送力﹐纖腰何患不能勝。﹝秋千架﹞

羨君素品自荊州﹐搓手團香湘水流﹐洗盡鉛華塵不染﹐人人對影願低頭。﹝廣盆﹞

天工人代雨成霖﹐不必黃梅晴亦陰﹐傾倒蓮臺甘露降﹐欣欣果有向榮心。﹝噴壺﹞

吹來疏影助遊談﹐乘興提攜腕力擔。收放莫教輕撒去﹐嶺南翹首望江南。﹝紙鳶﹞

幾枝幽影欲侵檐﹐片片風搖醒黑甜。髙潔自應懸戀切﹐冰肌那有絮泥沾。﹝鐵馬﹞

爲君裝點一開函﹐歌舞陽春脫舞衫。堪笑旁觀如木偶﹐不分眞僞語喃喃。﹝工戲人﹞

題爲《梅花雜詠》﹕

﹝隱﹕网巾﹞

淡妝濃抹系人愁﹐膩粉塗朱傍隴頭。結束一場眞幻影﹐品題還是舊名優。

﹝隱﹕百像圖﹞

畫裏冰魂爲寫眞﹐移來幻影卻如神。淸標筆筆形容久﹐擬得芳姿亦可親。

﹝隱﹕貨郎鼓﹞

一手攜來兩面分﹐幾回搖落幾回聞。借他金鈕牽連合﹐隴畔終開香气溫。

﹝隱﹕醒木﹞

層層枝葉可尋根﹐逐段分開細評論。千古芳名堪擊節﹐一經贊嘆一銷魂。

﹝隱﹕流星﹞

落魄江湖興未闌﹐全憑收放任人看。冰心鐵骨羣瞻仰﹐無限情牽一指彈。

﹝隱﹕銀銖錠﹞

東君何事蹙紅顏﹐只爲鉆研自手刪。痛惜下梢磨折盡﹐幾行血淚點成斑。

﹝隱﹕耳環﹞

一灣瘦影一輪圓﹐肉眼分明也望穿。待得曉妝輕摘下﹐朝來又掛兩垂肩。

﹝隱﹕肥皂﹞

握手眞成莫逆交﹐暗香浮動自含苞。平生只解團圓趣﹐揉碎梅花任喫敲。

﹝隱﹕對君坐﹞

芳蹤何故浪漂搖﹐捷足先除落葉蕉。小有胡牀堪席地﹐起身還聽響蕭蕭。

﹝隱﹕換頭﹞

攜來鐵筆任抽毫﹐耳聽芳聲首自搔。片刻分開旋卽合﹐笑伊握手未能操。

﹝隱﹕竹簾子﹞

柴門靜掩待如何﹐望眼迷離日漸過。最愛月移開復倦﹐橫斜疏影系情多。

﹝隱﹕松江箋﹞

窗前開卷浣溪紗﹐采落人間五色霞。一自詩人品題後﹐丰姿端的勝桃花。

至以詩句爲謎面﹐或五言﹑七言﹐或古體律絕﹐均底面渾成﹐犖然可誦﹐亟並錄之﹕

三月春將盡﹐離人尙未回。西樓憑眺處﹐珠淚已成堆。﹝射《西廂》﹞莫去倚闌干。

誰道鯉魚深﹐水深魚不見。且自閉西樓﹐渾如關盼盼。﹝射《西廂》﹞潛潛等等。

天半朱霞起﹐重樓十二層。瀛洲多少客﹐學士盡來登。﹝射劇目﹞燒骨計。

四面攢山入望平﹐遠連丫髻一峯橫。鳳城門外無遮會﹐揮去黃塵了眾生。﹝射志目﹞田子成。

春潮暖浴凝香脂﹐媚眼微開力不支。一幅錦袍初受賜﹐君王含笑並肩時。﹝射志目﹞湘裙。

十二年華最可人﹐宜春小院正初春。情拋一點心無主﹐拳母睢兒事不倫。﹝射志目﹞荷花三娘子。

山大如拳未可移﹐半淪於海半東夷。丘荒若此渾難繪﹐愁煞當年顧愷之。﹝射志目﹞石淸虛。

丁字江邊渡口紆﹐閶門日湧一輪孤。初來此地無人識﹐緣是池中物未蘇。﹝射志目二﹞河間生﹑蟄龍。

修到癡聾作阿翁﹐郎當齒豁又頭童。楊稊已秀人休笑﹐得个佳兒閭可充。﹝射志目三﹞龍﹑鐘生﹑大男。

韞檀而藏諸﹐誰知韞珠玉﹐遙望丰城光﹐道是龍埋獄。讀書已三軍﹐窺園所不欲。我願燃神犀﹐照盡人間曲。﹝射成語﹞匣劍帷燈。

分明是虎丘﹐景況何零落。斜月蹙如鉤﹐徵途漫若索。石消磬半懸﹐艸冷茸初薄。幸有摶丸意﹐相將合力作。﹝射成語﹞虛張聲勢。

秋色來何處﹐林疏葉半浮。淸晶揩似鏡﹐淺淡凝如油。故壑云羣散﹐愚山景已售。佇看無限感﹐曉日正悠悠。﹝射《百家姓》﹞柏水竇章。

疇昔齊魯篇﹐八荒傳舊俗。孔孟道以尊﹐文武詩可讀。奕奕莫於京﹐容我承私淑。喟然嘆其遠﹐瞻顧何由逐。屈指百十年﹐世冷誰成熟。獨有懷憂人﹐涕泗抱經哭。﹝射詩二句﹞風流儒雅亦吾師﹐悵望千秋一灑淚。

以詩句爲謎面﹐雜見於報章雜誌者﹐東鱗西爪﹐卽求其佳者﹐十不得一二﹐至以詞曲爲謎底﹐則更難而又難之矣。

如正定吳雨軒先生之﹕

無端驚醒夢遼陽﹝黃鶯兒﹞﹐蓮漏遲遲韻正長﹝聲聲慢﹞。刺罷鴛鴦雙指倦﹝繡停鍼﹞﹐妝臺斜倚盼張郎﹝懶畫眉﹞。

渺渺春波昨夜生﹝江兒水﹞﹐潯陽把酒悵離情﹝江頭分別﹞。櫓聲搖碎波心月﹝夜行船﹞﹐幾點疏星釣舫明﹝漁家燈﹞。

蕙風之﹕

世界繁華快事多﹝天下樂﹞﹐新來風景較如何﹝憶舊遊﹞﹖隨風夢亦畱香國﹝蝶戀花﹞﹐射虎人疑有謎魔﹝迷神引﹞。紅鬧枝頭春戲電﹝杏花天影﹞﹐驂停柳外夜聞歌﹝駐馬聽﹞。一層更上雲霄近﹝最髙樓﹞﹐萬里滄溟接眼波﹝望海樓﹞。

山傭之﹕

十分嬌艷小吳姬﹝百媚娘﹞﹐桃李叢中轉步時﹝看春回﹞。猶憶來朝巫峽去﹝夢行雲﹞﹐芙蓉被底起身遲﹝戀繡衾﹞。

閒人之﹕

別來懷恨積奴腸﹝系人心﹞﹐刺鳳描鸞罷綫筐﹝繡停鍼﹞。欲寫哀腸無片紙﹝訴不盡﹞﹐慵妝蛾黛少張郎﹝懶畫眉﹞。

金屋嬋娟影在東﹝錦堂北﹞﹐情人有約總成空﹝誤佳期﹞。記得少年騎竹馬﹝耍孩兒﹞﹐看看又是白頭翁﹝鮑老催﹞。

花落殘紅徧地鮮﹝鋪地錦﹞﹐沈吟拖怨未成眠﹝哭相思﹞。鏡臺塵捲頻頻倚﹝傍妝閣﹞﹐盼恨良人各一天﹝望遠行﹞。

至以詞曲爲面﹐較之詞曲爲底尢多風致﹐玆特采錄一二於下﹕

閨怨【浣溪紗】

莫使黃鸝枝上啼﹐思量魂覓到遼西﹐暗中密約語聲低。共話衷腸悲遠道﹐相思情緒鎖深閨﹐傳來消息反悲淒。﹝隱戲目六﹞驚夢﹑尋夢﹑冥誓﹑言懷﹑憶女﹑聞喜。

秋閨【一斛珠】

雙蛾慵掃﹐斜倚芙蓉鏡奩悄。悲寂寥﹐夫婿音杳。愁見珠箔﹐桂魄痕縹緲。柳色拂窗靑裊裊﹐短檠光篩花頻報。遠望依依到梅梢﹐臥聽譙樓鼓罷兩三敲。﹝隱曲牌八﹞懶畫眉﹑傍妝臺﹑恨蕭郎﹑疏簾澹月﹑垂楊碧﹑燭影搖紅﹑蝶戀花﹑五更轉。

秋閨曲【菩薩蠻】

重重疊疊搖淸影﹐堂前月色盈天井。淡淡籠秋云﹐微涼兩袖分。美人情獨耿﹐更有何人省。斜臥困朦朧﹐頗嫌聞塞鴻。﹝隱《西廂》四句﹞花陰滿庭﹐羅袂生寒﹐芳心自警﹐側著耳朵兒聽。

閨情【一半兒】

伊人何處最銷魂﹐故作嬌嗔未必眞﹐說到陽臺耳不聞。目佳人﹐一半兒朦朧﹐一半兒醒。﹝隱四子﹞君賜腥。

閨情【減字木蘭花】

滴殘蓮漏﹐蘭麝氤氳猶可嗅。院落照�﹐珠箔低垂羅帳陳。西窗吹透﹐悄悄微寒侵翠袖。新月初參﹐側倚回廊�檻南。﹝射《西廂》三句﹞夜深香靄散空庭﹐簾幕東風靜﹐拜罷也﹑斜將曲欄憑。

無題【柳長春】

暮雨神行﹐春風花標﹐千呼萬喚初未到。相逢恨不嫁時先﹐闌前十處生芳艸。昔日離心﹐中宵忘曉﹐未愔云心猶惱。絳唇紅破妙﹐詼諧指胸﹐翻手度辭巧。芳菲主人塡詞﹝射曲牌十三﹞翠樓吟﹑金縷曲﹑巫山一段雲﹑一剪梅﹑聲聲慢﹑誤佳期﹑減字木蘭花﹑惜分飛﹑更漏子﹑早春怨﹑宮中調笑﹑紅情﹑賣花聲。

閨怨【阮郎歸】

自嗟弱質似蒭蒿﹐招得姓名超。長街短巷把身搖﹐東君舉手招。身嫁後﹐細推敲﹐財禮兩相交。誰知事定忽相拋﹐委棄影形消。﹝隱物﹞艸標。

自嘆【單調滿江紅】

目斷行雲﹐珠盡何事常遮蔽。想念你全無辣性﹐早稱並蒂。凝眸不見玉樓人﹐開樽多奇異﹐恨分明皓月待團圓﹐卻被浮雲砌。﹝隱物﹞蘿卜花。

面貌大蹺蹊﹐胸無一物偏勢利﹐見那得意的便在旁奉承不已﹐失意的休想他幫襯一句。有時候大模大樣﹐混入詩書隊裏。按著頭皮分彼此﹐上气不接下气。𨿽然用他作个暗記﹐到底是空有虛名﹐毫無實際。﹝隱物﹞「〇」。

馬步瀛所作詩謎﹐旖旎風流﹐到處爭傳。其制謎時不假思索﹐亦無艸稿﹐近向各方徵求﹐始得什之五六﹐惜不能全致耳。如﹕

寫罷相思字﹐含情幾斷腸。雲鬟無力綰﹐血淚灑衣裳。﹝《千字文》﹞墨悲絲染。

古渡丹楓落﹐漁翁把釣歸。蘆花兩岸雪﹐不見水禽飛。﹝《千字文》﹞秋收冬藏。

垂釣一孤蓬﹐依依波浪中。喜看山色好﹐時節正東風。﹝唐詩﹞漁舟逐水愛山春。

馬步瀛復制有隱冠格謎﹝卽藏頭詩﹞數則﹐射《詩品》﹐句極新穎﹐亟並錄之﹕

色靑靑隱畫橋﹐雲天气欲魂消。人苦雨行舟泊﹐岸紛紛集短橈。﹝柳陰路曲﹞。

妓攜酒作華筵﹐舞喧天盡態妍。客名伶渾望俗﹐閒此日亦神仙。﹝載酒幽人﹞。

拓微名誤我身﹐間喜得酒相親。多雅客常來會﹐笑居然滿座春。﹝落花無言﹞。

海雲遊不計年﹐泉醉後任髙眠。寰不受紅塵污﹐去無蹤我是仙。﹝碧山人來﹞。

色朦朧上海棠﹐燒髙燭照紅妝。容欲睡不教睡﹐角人爲花事忙。﹝月明華屋﹞。

棠紅褪荼蘼開﹐信連番次第催。柳多情猶舞絮﹐天捲作雪飛來。﹝海風碧雲﹞。

岸山峯映戶靑﹐流潺潺繞沙汀。人自有天然趣﹐上髙歌亦可聽。﹝隔溪漁舟﹞。

餐尸位自貽羞﹐世吾豈爲宦遊。此退歸林下好﹐參造化且藏修。﹝素處以默﹞。

楚客舟何處﹐蒹葭萬頃寒﹐黃昏潮正至﹐渺渺起狂瀾。﹝射唐詩﹞洞庭秋水晚來波。

肅霜時凜凜﹐處處冷敲衣﹐忽覺光陰促﹐半林黃乳飛。﹝射唐詩﹞九月寒砧催木葉。

久投遼陽役﹐處處最易驚。相思瓜步月﹐半枕黑甜中。﹝射唐詩﹞十年一覺揚州夢。

竹外一枝斜﹐門前六出花。東風相鬥勝﹐莫教負年華。﹝射宋詩﹞梅雪爭春未肯降。

汀渚回環曲﹐蒹葭已白頭。銀蟾髙瀉影﹐照徧小孤舟。﹝射唐詩﹞水繞蘆花月滿船。

去歲新秋去﹐今春社後回。主人簾幕捲﹐猶認舊巢飛。﹝射宋詞﹞似曾相識燕歸來。

馬步瀛復有隱曲牌二首﹐隱《詩品》﹑古樂府各一首﹕

曾記聽簫廿四橋﹝憶江南﹞﹐寒蟾桂影二分嬌﹝秋夜月﹞。良宵一葉扁舟泛﹝夜行船﹞﹐遠岸聲來晚欲潮﹝江兒水﹞。

釣船談笑復聞歌﹝漁家樂﹞﹐數點疏星在水波﹝漁家燈﹞。稚子敲鍼擬學釣﹝漁父家風﹞﹐王侯不換一煙蓑﹝漁家傲﹞。

杖藜徐步小橋西﹝幽行爲遲﹞﹐夾岸垂楊轉繞堤﹝柳陰路曲﹞。數葉釣船煙水外﹝隱溪漁舟﹞﹐桃園再訪路全迷﹝如不可知﹞。

金陵賦別﹝燕歌行﹞

蕭蕭落葉滿徵駒﹝秋胡行﹞﹐三疊陽關夕照行﹝西洲曲﹞。聊把數杯休告醉﹝飲酒﹞﹐好勞嚴冷此番經﹝苦寒行﹞。

藏頭詩﹝各隱《詩品》﹞

舫輕移款乃來﹐邊歌唱采蓮回。裙紅袖多情女﹐促鴛鴦兩下開。﹝畫橋碧陰﹞

蹤難覓絕塵寰﹐道尋仙到此間。淨幾疑臨世外﹐聲警我出凡關。﹝人聞淸鐘﹞

谷萋萋樂趣多﹐間不信有干戈。聞伐木樵人唱﹐徑迢迢一路歌。﹝幽人空山﹞

作微官去折腰﹐著書閉戶亦逍遙。生筆墨渾潦艸﹐句無非信手描。﹝不著一字﹞

《燕泥香館隱語》有仿詩鐘體爲面﹐扣合頗見自然。如﹕

石面苔痕花上露﹐橋頭峯影雪邊人。﹝射﹕古美﹑虫別﹞

綠珠﹑梁山伯。

燕來燕去成雙偶﹐花謝花飛話別離。﹝射﹕劇名﹑《幼學》﹞

春秋配﹑落落乃不合之辭。

名列亞元猶抱憾﹐身居鼎甲直登髙。﹝射﹕牙牌﹑鋪名﹞

恨點不到頭﹑第一樓。

太眞暈頰停杯後﹐張敞描眉擱筆初。﹝射﹕菊名﹑《西廂》﹞

醉楊妃﹑畫了罷雙蛾。

本是裙釵稱手足﹐合教巾幗志須眉。﹝射﹕新名詞﹑《名賢集》﹞

女同胞﹑命好心不好。

陳平城堞疑間計﹐趙嘏江樓有感題。﹝射﹕雜藝﹑戲名﹞

耍傀儡子﹑翫月記。

倚檻客思秦穆女﹐捲簾人是吳王妃。﹝射﹕曲牌﹑左人﹞

鳳凰臺上憶吹簫﹑子西。

瓊島桂波隨浪下﹐液池柳影入欄中。﹝射﹕《西廂》﹑石人﹞

南海水月﹑檻外人。

詰旦春光生气象﹐舊事容貌美丰姿。﹝射﹕唐詩﹑石人﹞

明日歲華新﹑陳也俊。

說部雜著﹐以謎爲點綴﹐實始於遜淸。要以《鏡花緣》爲最夥﹐《二十年目睹之怪現狀》次之﹐《紅樓夢》《花月痕》又次之﹐然皆不如《兩般秋雨盦》之精警也。如﹕「紅旗報捷」﹐射「克告於君」﹔「止子路宿」﹐射「季氏旅於泰山」﹔「挑燈閒看《牡丹亭》」﹐射「光照臨川之筆」﹔「先生不知何許人也」﹐射「師與有無名乎」﹔「千不是﹐萬不是﹐總是小生不是」﹐射「平旦之气」﹔「春雨連綿妻獨宿」﹐射「一」字﹔「正月小﹐二月小﹐三月小」﹐射「人」字﹔「一鞭殘照裏」﹐射「馬兒向西」﹔「太史公下蠶室」﹐射「畢竟是文章誤我﹐我誤妻房」﹔「事父母幾諫」﹐射「子規」﹔「國士無雙」﹐射「何謂信」﹔「佛骨表」﹐射「是愈疏也」。或俗或雅﹐咸佳制也。

詠謎之詩﹐自古罕見﹐明淸兩代漸有作者。近於《廈報》中得吾師繡伊先生錄王金波先生《詠謎》二首﹐句極雋永有趣。因憶錢塘黃模﹑姑蘇顧震濤二家之作﹐以見一斑。

▲燈謎黃模﹝相圃﹐淸乾隆時人﹞

髙揭元霄謎﹐猜燈入靜坊。迷藏如捉影﹐漏泄豈偸光。類把行人戲﹐偏誇夾路香。啞辭難打破﹐欲覓定齊商。

▲打燈謎顧震濤﹝默菴﹐淸道光時人﹞

一燈如豆掛門旁﹐艸野能隨藝苑忙。欲問還疑終繾綣﹐有何名利費思量。

隱語至淸代而極盛﹐蓋古人爲遊戲之作﹐不肯以全副精力施諸小品之處。吳梅村《詠史》有句云「七寶琉璃影百層﹐淪漪月色漾寒冰。詞臣主客詩圖進﹐禦筆親題萬壽燈。」此卽紀淸順治宮中燈謎事也。上行下效﹐出奇制勝﹐鉤心鬥角﹐遂成燈謎爲淸一代之文獻﹐豈無謂乎﹖

考隱語之原始﹐實起於黃帝「大風姤」﹐至《左傳》有「麥麯﹑鞠窮」之語及首山「庚癸」之呼﹐伍舉刺荊王以「大鳥」﹐齊客譏薛公以「海魚」。此皆見於經傳﹐卽後世之所謂謎。許氏《說文》﹕「謎﹐隱語也。」《演繁露》﹕「古無謎字﹐若其意制﹐卽東方朔﹑淳於髠謂之隱者是也。」至《鮑照集》則有「井」迷﹐曹娥碑有「黃絹幼婦」矣。魏代以來﹐頗非俳優﹐而爲君子隱化爲謎語。「謎也者﹐回互其辭﹐使昏迷也。」然則謎語之始﹐發源最古﹐歷至今日﹐而俗間猶盛行耳。

《淸嘉錄》云「好事者﹐巧作隱語﹐粘諸燈。燈一面覆壁﹐三面貼題﹐任人商揣﹐謂之打燈謎。謎頭皆經史子集﹑傳奇小說及諺語什物﹐隨意標揭。」所謂謎頭者﹐卽近時之謎底也。至春燈﹑商燈﹑燈虎﹐皆有所取意。要之打謎時﹐最宜於良宵月夜行之﹐尢爲樂事也。

壁燈之名﹐蓋本諸淸初杭俗。以燈懸於檐牙﹐四面粘題﹐一有稱彈者。如王鏊《姑蘇志》云「上元燈市﹐藏謎者曰彈壁燈」。按﹕彈者﹐亦猶打﹑射之意耳。

謎有十八格﹐曹娥格爲最古﹐近年罕見。《十五家同岑集》有「織匠﹑螢火﹑小山﹑配偶」射「紅花﹑砂仁」。陳君厚菴於此格亦曾制數十條﹐如﹕「木匠﹑敗革﹑囊螢﹑水客」射「江城﹑鳳仙」﹔「吾鄕朝蓂﹐柴扉流螢」射「野艸閒花」﹔「野客澍衢﹐兩耀丹玙」射「仙露明珠」﹔又以「如川﹑懷刑﹑旋風﹑關情」射「消愁解悶」﹔「正意彼談﹐迎伋辭簡」射「忠信篤敬」。吾師繡伊先生之「貴粟﹑瑞艸﹑頭目﹑羊棗」射﹝對格﹞「種梨﹑捉狐」﹐𨿽曰呆滯﹐然究非偶逢會心者﹐亦難得此也。

詩謎之興在古本有﹐於今罕見。東漢時﹐孔文舉有《離合作郡姓名字》四言詩﹐晉﹟潘嶽有《思楊容姬難堪》六字離合詩。錄之如下﹕

佃漁始化﹐人民穴處﹔意守醇朴﹐音應律呂。

桑梓被原﹐卉木在野﹔錫鸞未設﹐金石拂舉。

害咎蠲消﹐吉徳流普﹔溪谷可安﹐奚作棟宇。

嫣然以憙﹐焉懼外悔﹔熙神委命﹐已求多祜。

嘆彼季末﹐口出擇語﹔誰能默識﹐言喪厥所。

壠畝之諺﹐龍潛巖阻﹔尠義崇亂﹐少長失敍。

宋﹟謝蕙蓮有「各」字﹑「念」字離合詩二首。

「各」字云﹕

放棹遵遙塗﹐方與情人別﹔嘯歌亦何言﹐肅爾淩霜節。

「念」字云﹕

夫人皆薄離﹐二友獨懷古﹔思篤子衿詩﹐山川何足苦﹖

梁元帝繹有「寵」字離合詩﹕

泬寥云物淨﹐水木備春光﹐龕定方無遠﹐合浦不難航。知

賀道慶有「信」字離合詩﹕

促席宴閒夜﹐足歡不覺疲﹐詠歌無餘願﹐永言終在斯。

宋孝武帝劉駿有「悲客他方」離合詩﹕

霏雲起兮汎濫﹐雨靄昏而不消﹔意气悄以無樂﹐音塵寂而莫交。

守邊境以臨敵﹐寸心厲於戎昭﹔閣盈圖滿﹐門絕賓僚。

仲秋始戒﹐中園初凋﹔池育秋蓮﹐水滅寒漂。

旨歸塗以易感﹐日月逝而難要﹔分中心而誰寄﹐人懷念而必謠。古

謝靈運有「別」字離合詩﹕

古人怨信次﹐十日渺未央﹔

加我懷繾綣﹐口詠情亦傷﹔

劇哉歸遊客﹐處子勿相忘。

齊﹟王融有「火」字離合詩﹕

冰容慚遠鑑﹐水質謝明暉﹐是照相思夕﹐早望行人歸。

石道慧有「娛」字離合詩﹕

好仇華良夜﹐子歡我亦欣﹐昊穹出明月﹐一坐感良辰。

梁﹟蕭巡有離合詩《贈尙書令何敬容》﹕

伎能本無取﹐支葉復單貧﹔柯條謬承日﹐木石豈知晨。

狗馬誠難盡﹐犬羊非賜馴﹔敩嚬旣不似﹐學步孰能眞。

寔由紊朝典﹐是曰蠹彜倫﹔俗地於玆鄙﹐人塗自此分。

陳﹟沈炯以「閒居有樂」《贈江藻》離合詩﹕

開門枕芳野﹐井上發紅桃﹔林中藤蔦秀﹐木末風雲髙。

屋室何寥廓﹐至士隱蓬蒿﹔故知人外賞﹐文酒易陶陶。

友朋足諧晤﹐又此盛詩騷﹔朗月同攜手﹐良景共含毫。

欒巴有妙術﹐言是神仙曹﹔百年事偃仰﹐一理詎相勞。

北周﹟庾信有「春﹑日」離合詩﹕

秦靑初變曲﹐未有逐琴心﹔明年花樹下﹐月月來相尋。

田家足閒暇﹐士友暫流連﹔三春竹葉酒﹐一曲鵾雞弦。

謎以一字爲底者﹐故屬易猜﹐然作者頗費心思﹐非精當恰切﹐用意活動﹐無以求其上品。《邃漢齋》謂一字謎若無詩書气﹐則成爲乞丐口吻。蓋南方茶肆﹐常有乞丐以字謎丐人錢者﹐如﹕「十字在口裏﹐無頭又無尾」之射「魚」字等﹐其卑鄙不足道﹐大半類此。

故一字謎作者決少﹐尢罕見佳構。卽就傳者而論﹐如﹕「云破月來花弄影」射「能」字﹝增損兼象形﹞﹐「竹外一枝斜」射「介」字﹝象形而兼會意﹞﹐「一枝斑管累棋枰」﹐射「簫」字﹐「一心咒筍莫成竹」射「恂」字﹐「二十四橋明月夜」射「夢」字﹐「竹疏宜入畫﹐樹少不成村」射「彭」字﹐「遠樹疏林饒畫意﹐髙山流水足相思」射「灃」字﹐「兩弦上下一輪中」射一「閒」字﹐「落照雁行斜」射「是」字﹐「牛衣對泣」射「器」字﹐「回𨿽不敏﹐請事斯語矣」射「罪」字﹐「雨餘山色渾如睡」射「雪」字﹐「月移花影上闌干」射「菁」字﹐「人見其濯濯也」射「湘」字﹐「八月書空雁字斜」射「佾」字﹐「相與枕藉乎舟中」射「巡」字﹐「周公握發」射「渣」字﹐「波上馬嘶看棹去﹐柳邊人歇待船歸」射「激」字﹐「滄州滿壁畫橫山」射「虐」字﹐「封侯夫婿」射「養」字﹝謂﹕良人羊頭﹞﹐「臥看孤山如倒出﹐夢遊天姥半模糊」射「婦」字﹐「風月中人」射「蚨」字﹐「一曲闌干一篆香」射「惡」字﹐「林遠山橫頂﹐江平月似鉤」射「慧」字﹐「明月半依云腳下﹐殘花並落馬蹄前」射「熊」字﹐「伏戎於莽」射「葷」字﹐「遠樹兩行山倒影﹐扁舟一葉水平流」射「慧」字﹐「散步黃昏後」射「歲」字﹐「四圍山色中﹐萬重罨畫裏」射一「田」字﹐「云腳斷時吹雨過﹐荻花開處送秋歸」射「蕓」字﹐「一鞭殘照裏」射「驀」字。只此數條﹐恰稱允協﹐其餘不足觀也已。

長篇隱語﹐除北平射虎社髙閬仙序《橐園春續集》與張味鱸《徵謎啟》而外﹐佳者實鮮。至《邃漢齋》所載之生花館白氏書簡﹐不免有斧鑿痕﹐然作者亦已煞費苦心矣。余讀海棠顚客制《寄外書箋》二首﹐一致一答﹐槪隱志目﹐韓子紹衡曾射中之。其情詞委婉﹐實逾生花館之作﹐特錄於後﹕

梅花數疊﹝江城﹞﹐譜兩部之新聲﹝蛙曲﹞﹔梨夢偶占﹝瑞云﹞﹐散半天之餘綺﹝晚霞﹞。維時閒窗靜處﹝房文淑﹞﹐坐視帶長﹝阿纖﹞﹔萬縷情絲﹝促織﹞﹐難裁並證﹝快刀﹞。惟嘆蘭因絮果﹐何處追求﹝募緣﹞﹔暗悲流水華年﹐﹝錦瑟﹞當場變幻﹝局詐﹞。所以言念君子不能忘心者﹐此情耳﹝竹靑﹞。曩者章臺曲質﹝細柳﹞﹐幸逢一笑之春﹝賈奉雉﹞﹔彭澤孤芳﹝黃英﹞﹐同作三生之夢﹝石淸虛﹞。君本驑壇健將﹝伏狐﹞﹐我爲楚岫朝云﹝神女﹞。一盼情深﹝顧生﹞謬蒙繾綣﹝愛奴﹞紅燈未炧﹝夜明﹞﹐綠酒才斟﹝席方平﹞。良玉差幸無瑕﹝王成﹞﹐橫波慣能傳意﹝瞳人語﹞。幾回尋夢﹝續黃粱﹞﹐一枕遊仙﹝珊瑚﹞。絮語憑肩﹝小二﹞﹐盟言同證﹝三生﹞。君謂從玆定情﹐此生靡二﹝恆娘﹞。妾亦以墻花路柳﹐得委身而事﹝土偶﹞﹐無異葵傾﹝向杲﹞。兩意如環﹝連鎖﹞﹐迥非楮管所能道其衷曲也﹝書癡﹞。無如情天難補﹝石淸虛﹞﹐愛河易枯﹝劉海石﹞。囊底蚨飛﹝錢流﹞﹐鏡中鸞破﹝菱角﹞。吠聲吠影﹐驚起銀塘鴛鴦﹝罵鴨﹞﹔如醉如癡﹐忍唱玉關楊柳﹝夢別﹞。從此臨歧執手﹐悵輪蹄之東西﹝陸判﹞﹔獨夜煎心﹐覆巢卵於眉睫﹝焦螟﹞。妾良家弱息﹝宦娘﹞﹐偶墜煙花﹝小謝﹞。捧心良用自憐﹐遇人抑何不淑﹝西僧﹞。彼輩以金錢爲目的﹝阿寶﹞﹐固難饜其欲壑﹝老饕﹞﹔獨恨儂亦無米難炊﹝巧娘﹞﹐忍視勞燕飛去﹝鴿異﹞。聞君﹝耳中人﹞蓬飄梗泛﹝寄生﹞﹐浪迹天涯﹝於江﹞。半生之長劍安歸﹝牛飛﹞﹐千里之兼金奚自﹝鍾生﹞。猶幸堂堂風度﹐究非升斗之才﹝張不量﹞。望益勵志云衢﹝蟄龍﹞﹐漲聲價於薛卞﹝金生色﹞。妾之日夜心香﹐願公搏扶搖而上者﹝祝翁﹞﹐豈惟自私也哉﹝愛奴﹞。聊陳所懷﹐君其圖之﹝布商﹞。

白楡滿地﹝雨錢﹞﹐花事闌珊﹝小謝﹞﹔杜宇聲聲﹝鳥語﹞﹐旅情如織﹝布客﹞。承卿猶念舊好﹝恆娘﹞﹐報以平安﹝竹靑﹞。淸誨諄諄﹐纖塵不染﹝白蓮教﹞﹔只聆一過﹐朗澈芳心﹝鏡聽﹞。銘感微忱﹝小謝﹞﹐已彌綸衷曲矣﹝五通﹞。竊嘆天南地北﹝陸判﹞﹐好夢難尋﹝放蝶﹞。時勢迄今﹐波譎云詭﹝局詐﹞。日惟杜門染翰﹝畫壁﹞﹐埋頭文園﹝泥書生﹞。辭賦縱擬長楊﹝柳秀才﹞﹐功名難垂漢簡﹝竹靑﹞。夙蒙靑盼﹝顧生﹞﹐愧乏瓊琚﹝果報﹞。但願淩波早回洛浦﹝湘裙﹞﹐莫因爲雨分滯陽臺﹝霍女﹞。故人猶墜風塵﹝泥鬼﹞﹐使吾內咎神明也﹝余徳﹞。

海虞徐子枕亞﹐精工書法﹐猶致力於說部﹐年來在小說界頗負盛名﹐暇亦從事文虎。曩於滬報上﹐曾見其佳制﹐多有可采者。卽至偶作詩文﹐亦多爲隱語﹐如祭婦文亦篇﹐句句隱一木名。書云﹕

維玉杓指甲之歲﹝建木﹞﹐黃花照眼之時﹝金明﹞。薄幸人文綺﹝羅漢﹞﹐謹以豆子三升﹝相思﹞﹐蔬絲一寸﹝疏節﹞﹔腹內倒流之淚﹝合肚﹞﹐胸前不死之灰﹝勝火﹞。致祭於亡妻淩波夫人之靈﹝水仙﹞曰﹕嗚呼﹗弱質易消﹐名花不勁後雕之節﹝壽松﹞﹔嬌軀善怯﹐泉路誰爲先導之人﹝閻扶﹞。合歡花僅剩一枝﹐淒涼雙鳳﹝箛﹞﹔寧馨兒猶遺雙璧﹐痛哭慈烏﹝丁香竹﹞。賢者橫夭﹐天道固常相反﹝仁壽﹞﹔國名極樂﹐佛心或賜重生﹝淨土﹞。回溯破瓜時候﹝開日﹞﹐卻扇神情﹝交讓﹞。開奩波笑﹐爭輸桃李芳顏﹝苦華﹞﹔舉案齊眉﹐奚讓孟梁佳偶﹝古度﹞。三日羹湯洗手﹐能得姑歡﹝摩廚﹞﹔百年羅帳同心﹐請從今始﹝共枕﹞。爲謀升斗之求﹝瑯玕﹞﹐遂有居行之異﹝琉璃﹞。去後萍蹤無據﹐蕭郎到處爲家﹝普捨﹞﹔筠淚成斑﹐少婦思君竟日﹝十二時竹﹞。歸期但問牽牛﹐卜七夕渡河之會﹝指星﹞﹔爽節若逢來雁﹐是九嶷返沛之時﹝由梧﹞。豈料端陽﹐遽成永訣﹝午日仙人﹞﹔只悲壯士﹐尙未還家﹝錦衣將軍﹞。始知夢裏玉鞋﹐早示難諧之兆﹝昧履﹞﹔叵柰愁邊尺素﹐猶訛無恙之文﹝羊露﹞。感舊桓溫﹐何堪此樹﹝人柳﹞﹔重來崔護﹐只見桃花﹝無葉絳樹﹞。驚衾夢冷﹐空餘淚漬雙紅﹝華蓋﹞﹔鸞鏡塵封﹐不照眉峯再碧﹝燕靑﹞。桐館寂寂﹐玉顏永閉乎幽宮﹝人面目﹞﹔竹笥盈盈﹐金綫猶存夫手澤﹝多羅﹞。忍令白髮髙堂﹝慈母﹞﹐雙袖不幹老淚﹝龍鐘﹞﹔頑皮稚子﹝倚驕﹞﹐一身都換新麻﹝綺縞﹞。遺像髙懸﹐喚眞眞而不應﹝丹靑木﹞﹔連枝遽折﹐嗟負負以徒呼﹝如何樹﹞。一味心酸﹐烈於蜂刺﹝辛蟄﹞﹔九回腸斷﹐慘比螺旋﹝貝多﹞。拔劍斫地﹐地竟無靈﹝斗鏤﹞﹔把酒問天﹐天胡不語﹝帝休﹞。此恨綿綿﹐只共乾坤終古﹝無盡恨﹞﹔餘情脈脈﹐肯隨煙霧俱消﹝不灰﹞﹖爰奠仙靈﹐苦茗先斟半盞﹝禮茶頭﹞﹔更呼侍婢﹐旃檀爲熱一鑪﹝女香﹞。若教死未忘情﹐應念塵世伶仃之我﹝冥靈﹞﹔抑使歸來不誤﹐倘聞深宵環佩之聲﹝返魂﹞。此日南城怕過﹐弦膠未許續鸞﹝陸撥﹞﹐異時香冢同埋﹐絲魄應能化蝶﹝合歡﹞﹗

枕亞於文事餘暇﹐益縱作燈虎。嘗言「文虎𨿽小道﹐然非心靈手敏者不足以語此。心靈矣﹐手敏矣﹐而少誦詩讀書之功﹐寡博聞彊識之力﹐胸中所儲蓄﹐不足以共其驅遣﹐仍不足以語此。其有讀書讀書𨿽多﹐食古不化者﹐其詩文或有可觀﹐一談此道﹐則瞠目結舌﹐不能道隻字﹐縱飲以三升墨水﹐亦無由鑿開一竅也。」徐子斯言﹐可謂謎中深得三昧矣﹐學者顧可忽乎哉。

又曰﹕謎之取徑至狹﹐而所包甚廣。滿天地﹐亙古今﹐事事物物﹐形形色色﹐無一不可爲謎之資料﹐故其爲文也﹐無所不備而雅俗共賞﹐新舊咸宜﹐其性質近於美術文字﹐而未脫理想之範圍﹐無文章之用﹐而擷其精華。無詩詞之功﹐而深其趣味。此蓋宇宙間靈機之偶洩者﹐人籟亦天籟也。此孔子所謂𨿽小道﹐必有可觀者焉﹐其是之謂乎﹖

徐子復於前歲冬間﹐創辦一《小說日報》﹐內容專載小說雜著﹐間亦戲用當世小說界名人﹐輯爲隱語﹐頗有姿致。如「幻余蝴蝶夢﹐啼損子規魂」﹐射「周瘦鵑」﹔「問姓憐妃子﹐稱名艷美人」﹐射「江紅蕉」﹔「虺蛇曾入夢﹐鸞鳳許同儔」﹐射姚鵷雛﹝蠅頭格﹞﹔「百姓如喪考妣」﹐射「姚民哀」﹔「元直方寸亂矣」﹐射「徐念慈」﹔「望門投止」﹐射「程瞻廬」﹔「蝦蟆天子」﹐射「王鈍根」。此皆引用成語以扣之。甚或以七言詩爲謎面﹐亦見匠心。如﹕

請君細數東樓罪…………許指嚴

彩絲和雨系天腰…………畢倚虹

人比河淸解帶看…………包天笑

玉溪詩格媲寒郊…………李東野

葛翁遺蛻古羅浮…………陳蝶仙﹝捲簾﹞

燻風一曲綠陰濃…………林琴南﹝捲簾﹞

牛渚西江太白船…………李涵秋

瑤池阿母是金仙…………王西神﹝捲簾﹞

一路蘼蕪綠未齊…………程小靑

梅花半放日遲午…………徐卓呆﹝捲簾﹞

但使龍城飛將在…………李定夷

桐陰淸潤拂琴弦…………張碧梧﹝捲簾﹞

人間大俠重虯髯…………胡寄塵

沾泥絮證今生果…………楊塵因

兩度江南六月天…………吳雙熱

一道寒光雙股劍…………劉冷鐵

林逋無子亦稱爺…………嚴獨鶴

謎之一道本文人遊戲之作﹐不足以語大雅﹐故古人例無專集﹐然偶被流傳﹐膾炙人口者﹐亦正復不少﹐此文字之化工也。迂拘之士﹐鄙薄不爲。殊不知鉤心鬥角中﹐足以消遣閒情者﹐此非个中人烏能盡知趣也哉。甚或借文章之戲﹐效綺麗之詞﹐班艷宋香﹐能於小品中得之﹐亦藝林之佳話也。吾讀韓子振軒《艷謎選》﹐不覺齒頰生芬﹐渾身消魂。如﹕「春意濃燻豆蔻苞」﹐射《易經》「陰𨿽有美﹐含之」﹔「纖纖玉筍裹香雲」﹐射「束帛戔戔」﹔「問郎花好儂顏好」﹐射「觀我朵頤」﹔「猶是春閨夢里人」﹐射「夫徵不復」﹔「雲雨巫山枉斷腸」﹐射「行惻也」﹔「錦被覆鴛鴦」﹐射《書經》「鰥寡無蓋」﹔「怎當他臨區去秋波那一轉」﹐射「罔堪顧之」﹔「夢中多少風流事﹐夫婿前頭不敢言」﹐射「旣羞告爾」﹔「只好十七八女郎﹐按紅牙拍唱﹕楊柳岸﹐曉風殘月」﹐射「歌永言」﹝捲簾﹞。

隱《毛詩》則有﹕「雞頭肉依然處子」﹐射「式谷以女」﹝解鈴﹞﹔「東鄰有女﹐登墻窺臣」﹐射「乃眷西顧」﹔「寺人亦動心佳麗否」﹐射「巧笑倩兮」﹔「羞向人前錯說一聲他」﹐射「伊其相謔」﹔「手撚靑梅低首說﹕已曾三月未湔裙」﹐射「薄言裳之」﹔「彊解綠蛾開笑靨﹐頻將紅袖拭香腮」﹐射「女心悲止」﹔「今日霞飛鳥道﹐月滿鴻溝﹐行不得也哥哥」﹐射「經始勿亟」﹔「將仲子而逾墻﹐便如鳥墜﹔冒劉郎而入洞﹐竟賺門開。」射「於女信宿」﹝解鈴﹞﹔「巫山之麗質初臨﹐霞飛鳥道﹔洛浦之妖姬自至﹐月滿鴻溝。」射「於女信宿」﹝解鈴﹞﹔「乍相逢不記嬌模樣」﹐射「乃生女子」。香膩熨貼﹐最足耐人尋味﹐此燈虎中之別開生面者。

隱《禮記》則有﹕「軟玉溫香」﹐射「柔其肉」﹔「未語人前先靦腆」﹐射「羞以含桃」﹔「今日个嫩蕊猶含粉臉羞」﹐射「桃始華」﹔「金蓮蹴損牡丹芽﹐玉簪兒抓住荼蘼架」﹐射「行則有枝葉」。此亦旖旎風光﹐流露於字裏行間。射者固非多情人﹐亦未必能如是之體貼入微也。

隱《左傳》則有﹕「拜倒蓮鉤下」﹐射「稽首受弓」﹔「泥郎搔借玉蔥尖」﹐射「袒而示之背」﹔「靑春卻喜破瓜時」﹐射「女樂二人」﹔「只這腳蹤兒將心事傳」﹐射「言以足志﹐文以足言」﹔「他日香閨傳盛事﹐鏡臺先拜女門生」﹐射「昏而傳」﹔「一箋情淚紅猶濕﹐滿紙春愁墨未漧」﹐射「信內多怨」﹔「云髻半偏新睡覺﹐花冠不整下堂來」﹐射「起請夫環」﹔「欲別牽郎衣﹐問郎到何處」﹐射「夫袪猶在﹐女其行乎」。於小品中寓有旖旎之詞﹐亦佳制也。

隱四書則有﹕「六寸圓膚光緻緻」﹐射「足以有容也」﹔「一騎紅塵妃子笑」﹐射「行必果」﹔「夢中多少風流事」﹐射「我知也夫」﹝解鈴﹞﹔「佳婿難得﹐但得如嶠」﹐射「夫子溫良」﹔「剗襪步香階﹐手提金履鞋」﹐射「由周而來」﹔「粉光深紫膩﹐肉色退紅嬌」﹐射「好色富貴」﹔「邀人傅脂粉﹐不自著羅衣」﹐射「無施勞」﹔「不意天壤之間有王郎」﹐射「鄙夫」。

隱四書則有﹕「我每有所思見鄕則忘解」﹐射「引而不發」﹔「艸痕細拂湘裙皺﹐寶屧穿花窄一鉤」﹐射「謂武﹐盡美矣」﹔「采綠微沾花露滑﹐踏靑猶剩燕泥香」﹐射「謂武﹐盡美矣」﹔「慟哭六軍俱縞素﹐衝冠一怒爲紅顏」﹐射「涕出而女於吳」﹝解鈴﹑捲簾﹞﹔「妾容可比花容好﹐郎道不如花窈窕」﹐射「降一等﹐逞顏色」。此亦旖語動人﹐自是佳制。

古文一類﹐則有﹕「紅樓遙指是兒家」﹐射「此其所以爲子房歟」﹔「此步步蓮花也」﹐射「行爲金」﹔「早是臉兒上撲堆著可憎﹐更那堪心兒裏埋沒著聰明」﹐射「秀外而慧中」。

隱古人則有﹕「花落水流紅」﹐射「朱浮」﹔「輕減了小腰圍」﹐射「瘠環」﹔「我爲女子﹐薄命如斯﹔君是丈夫﹐負心如此」﹐射古人二「霍啟﹑李十」﹔「隱約畫簾前﹐三寸淩波玉筍尖」﹐射「武丁」。更冶情綺思﹐佳謎也﹗

至以詩句爲底﹐艷詞爲面﹐更細膩熨貼﹐情景俱到﹐特錄之以供同好。如﹕「待月西廂下」﹐射「夜深還過女墻來」﹔「妾發初覆額」﹐射「卷上珠簾總不如」﹔「辜負香衾事早朝」﹐射「不宿聽金鑰」﹔「黃土隴中﹐女兒薄命」﹐射「總是玉關情」﹔「盈盈年十五﹐不肯嫁王昌」﹐射「小姑居處本無郎」﹔「以一指按女額曰﹕可惜」﹐射「片雲頭上黑」﹔「自憐命薄﹐生適閹寺﹐投奔椓人﹐是以悲耳」﹐射「借問漢宮誰得似」﹔「所幸小紅初嫁了﹐不然啼損馬櫻花」﹐射「○○白石爛」。

隱《西廂》則有﹕「卻嫌脂粉污顏色」﹐射「臉兒上撲堆著可憎」﹔「爲小郎解圍」﹐射「謝小姐賢達」﹔「你不合臨去也回頭望」﹐射「怎凝眸」﹔「窺臣三年﹐至今未許也」﹐射「不要東墻」﹔「借問漢宮誰得似﹐可憐飛燕倚新妝」﹐射「比舊時肥瘦」。

六才謎如﹕「畫裏幽容含遠黛﹐雨中荷粉褪深紅」﹐射「眉兒是淺淺描﹐臉兒是淡淡妝」﹔「便逢薄怒猶堪愛﹐何況嫣然送盼時」﹐射「宜嗔宜喜」﹔「千呼萬喚始出來﹐猶抱琵琶半遮面」﹐射「怕動彈」﹔「量來新月還形窄﹐裹盡春云更覺寬」﹐射「金蓮小」。亦殊入妙。

隱蒙經則有﹕「三千寵愛在一身」﹐射「貴以專」。隱《詩品》則有﹕「與我那可憎才門兒相向」﹐射「流鶯比鄰」﹔「牡丹花下死﹐做鬼也風流」﹐射「禦之以終﹐神存富貴」。隱《千字文》則有﹕「紅葉題詩寄阿誰」﹐射「顧答審詳」。隱志目則有﹕「枝小不堪攀折取﹐黃鸝飛上力難緊」﹐射「細柳」。隱曲牌則有﹕「笑嚼紅絨唾碧窗」﹐射「繡停鍼」﹔「便是雲山幾萬重」﹐射「紅窗聽」﹔「金蓮蹴損牡丹芽」﹐射「鶯踏花」﹔「臨去秋波那一轉」射「眼兒媚」。此皆瑤想瓊思﹐不類挾有晦气者。

隱曲牌則有﹕「寶玉聽了贊嘆了幾聲」﹐射「惜紅衣」﹔「邀人傅脂粉﹐不自著羅衣」﹐射「西子妝慢」﹔「只摘下蹴向鞋尖﹐又散滿身香雪」﹐射「滚繡球」﹔「釵頭懶戴應嫌重﹐手裏閒拋卻好看」﹐射「滚繡球」。隱藥名則有﹕「嬌滴滴越顯紅白」﹐射「粉丹皮」。隱泊號則有﹕「步步生蓮花」﹐射「一丈靑」。隱書名則有﹕「妝罷低聲問夫婿」﹐射「容成陰道」。隱石人則有﹕「何時盜人履子去﹐怪道足冰冷也」﹐射「尢三姐」。隱一字則有﹕「花襯鳳頭灣」﹐射「芄」字﹔「但願化爲蝴蝶去裙邊」﹐射「蹴」字。隱《詩品》則有﹕「天生麗質難自棄﹐一朝選在君王側」﹐射「眞體內充」。隱《爾雅》則有﹕「指尖猶帶檀郎唾」﹐射「箕斗之間漢津也」﹔「肌理細膩淑且均」﹐射「肉好若一謂之環」。隱戲目則有﹕「俏丫鬟抱屈夭風流」﹐射「芙蓉結果」錦心慧口﹐都饒風味。

藏頭詩﹝卽隱冠格﹞﹐此亦謎中之別開生面者。除馬步瀛以詩詞爲謎面﹐底射《詩品》外﹐復見日本女士蘭畹所作離合兩首﹐隱「秋夜偶成」題句﹐亦雋秀可喜﹐並錄於此﹕

﹝讀法﹞

木扉掩後意逾淸﹐

靑簡開時眼益明。

月上滿庭初皎皎﹐

交枝竹影亂縱橫。

﹝讀法﹞

木葉半林霜气淸﹐

靑苔滿岸水痕明。

月光光裏砧聲急﹐

心字未消煙尙橫。

謎之名目﹐自古迄今﹐言人人殊﹐究無可考。或曰文虎﹐或曰廋辭﹐或曰燈謎。玆據胡寄塵之《遊戲文體考源》分論《謎目考略》﹐稍得梗槪﹐然不過以理揣之耳。

燈謎﹕

謎者﹐隱語也。燈謎者﹐以其徵人猜射也。多粘之燈上﹐故曰燈謎。

文虎﹕

燈謎又謂之文虎﹐「文虎」二字﹐不知何解。或謂如虎之不易射﹐是爲一說。或謂「虎」當作虍﹔虍者﹐虎文也﹐象其文章屈曲也。蓋制謎語者之心思屈曲﹐亦如虎文焉﹐故曰文虎﹐是亦一說。或又謂初制者﹐皆單詞片語﹐當時又獨角虎之號﹐後遂省稱曰「文虎」﹐是又一說。

燈虎﹕

燈虎者﹐取燈謎﹑文虎二名而合成之者也。

商燈﹕

燈謎亦稱商燈﹐商燈二字﹐不知何解。或曰﹐取有待商量之意。

廋辭﹕

燈謎亦稱廋辭﹐廋辭甚古﹐實卽比興﹑寓言之類﹐於今日燈謎實不相同﹐不過借用之耳。

春燈﹕

燈謎又曰春燈﹐大槪「春燈謎」三字省稱也。春燈者﹐元宵之燈也。﹝按﹕此三字﹐阮大鋮取以爲傳奇之名。﹞

近今制謎家﹐益靈心百出﹐妙想天開。小嫏嬛仙館主人﹐曾以戲謎徵射﹐錄之足爲茶余酒後之談資者。如﹕「小尼姑年方二八﹐被師父削去了頭髮」﹐﹝射鐸目﹞「嬌娃皈佛」﹔「誰想我臨老又帶著些兒殘疾」﹐﹝射泊號﹞「病尉遲」﹔「端的阿顏濃愛長﹐月夜花朝眞享受」﹐﹝射古人﹞「楊得意」﹔「君方盛年﹐何故彈此無妻之曲」﹐﹝射鐸目﹞「雉媒」﹔「褸衣五爪﹐金帶垂腰﹐果然是一品當朝」﹐﹝射石人﹞「王和榮」﹔「司徒不攺初心﹐小姐你的意見如何﹖」﹝射志目﹞「布商」﹔「恁道是一夜夫妻百夜恩﹐試問恁三生石上可有良緣分」﹐﹝射鐸目﹞「虎癡」﹔「只要你獻金銀﹐我保你戴金花」﹐﹝射志目﹞「劉全」﹔「姐姐你身子乏了﹐將息片時﹐小生去了」﹐﹝射志目二﹞「柳秀才夢別」。

江都孫鳳翔﹐別字篤山﹐著有《惜今軒說謎》﹐嘗言「面用成語爲佳﹐惟佳面多被前人用盡﹐不得不出於結撰。但詞須雅馴﹐卽用俚言鄙事﹐亦須俗不傷雅。」余竊以爲不然。夫四書五經﹑百家諸子﹐可爲謎面者何止億萬﹐誠如風月之取之不盡﹐用之不竭﹐亦何患乎少天衣無縫之佳制耳。又曰「嘗論謎面宜增損成語﹐以求合拍﹐亦是一法。但不得與原文事理相背。」此話略稱。至論﹕「長面﹐或用詩詞﹐前人多有之﹐但嫌閒字太多﹐若能絲絲入扣﹐便算佳制。短面𨿽兩三字無妨﹐若底亦只用兩三字﹐板板相扣﹐便索然無味。」旨哉斯言。

晚近制謎﹐面上不當有別解﹐然吾人往往有之﹐亦見求佳面之難﹐然須一气貫注方佳。若𨿽用成語﹐而意分幾橛﹐勉彊與符字相扣﹐讀之不能成文﹐言之不能成理。殊非合作也。

謎面謎底﹐貴以雅馴。故王逸庵先生嘗以《雅正刊謎品注案》之第二﹐其詞云﹕

文人韻事﹐無不可爲。讀書萬卷﹐酌酒一卮。吐屬風雅﹐談笑生姿。堂堂之陣﹐正正之旗。不鄙不俗﹐無二無疑。詩餘史剩﹐如是得之。

進而細味其注釋﹐則猶可洞胸明腑。大意謂謎有南北二派﹐有書意﹐有外意﹝外意卽江湖派﹞。江湖派﹐間有命意新穎﹐搭語活脫者。偶爾醒疲﹐未必盡無可取﹐但多欠雅馴。薦紳先生難言之。如《橐園謎話》載有「主人顚了﹐搶去喬二姑爺尿壺」﹐﹝唐詩﹞「東風不與周郎便」﹐殊不值識者一噱。

謎格之多﹐前面已述之詳矣。蓋不如是﹐不足以見作者之奇心巧思也。余讀《麟齋筆記》﹐見其縱論燈謎格式﹐頗知三昧此中。卽就其引流水格之「柳絮因風起」射「桃花盡日隨流水」﹐「流水」二字﹐指流水格也。又引停雲格之「柳絮」射「桃花流水渺然去」。「流水格」一讀﹐「渺然」二字除去﹐只剩「桃花」二字以配「柳絮」而已。此與《橐園春燈話》之﹕「女子陰」射四子二句「君子也﹐無君子」﹐「畫稿」射四子二句「孔子行﹐孔子沒」﹐「晉人有馮婦者」射四子二句「葉公問孔子於子路﹐子路不對」﹔唐薇卿《謎拾》亦以「湖目」射聊目二「荷花三娘子﹑封三娘」﹔又引近人以「子過矣」射四書人名二「公孫衍﹑公孫丑」。同一例者。𨿽曰奇特﹐然究非正格﹐只可偶一爲之﹐供遊戲可耳。

畫有白描﹐詩亦有之﹐燈謎亦然。用典之謎﹐反較易射於無典者﹐蓋知其本﹐卽可揭其條矣。白描之謎﹐專尙心思﹐非息心靜气﹐則不能猜。余尙記爲摯友陳子配眞題其《無盡藏盦謎存》四首之一絕句云「漫道雕虫終小計﹐彌綸導竅費窮思。苟非別具精靈性﹐任是多才也罔知。」此所謂博學之人未必皆能知謎也。

物類隱謎語﹐佳者誠不易覯。余偶展蒔花簃選本古階平﹝銘猷﹞《謎話》﹐見其所選鳥獸花艸謎﹐多半屬於精粹。禽名如以﹕「求我庶士﹐迨其謂之」﹐射「情急了」﹔「磨刀霍霍向豬羊」﹐射「姊歸」﹔「得馬何喜﹐失馬何憂」﹐射「信天翁」﹔「東塗西抹」﹐射「漫畫」﹔「主人有言」﹐射「東道白」﹔「所仗惟天」﹐射「憑宵」﹔「不如歸去」﹐射「休畱」﹔「河上乎逍遙」﹐射「遊波」﹔「禦溝」﹐射「帝渠」﹔「羑里」﹐射「幽昌」﹔「而謀動干戈於邦內」﹐射「寇雉」﹔「五月披裘」﹐射「寒臯」﹔「亦爲方百里也」﹐射「同同」﹔「比龍子也」﹐射「決云兒」﹔「我愛其禮」﹐射「商羊」。獸名如以﹕「五柳居」﹐射「陶裏」﹔「夫人將啟之」﹐射「款段」﹔「白駒維摯」﹐射「馬畱」﹔「七十里」﹐射「伯都」﹔「梨棗爲災」﹐射「果然」花名如以﹕「不匿厥指」﹐射「露甲」﹔「非人力也」﹐射「盡天工」﹔「百世之師」﹐射「傅延年」﹔「旣富矣」﹐射「衛足」﹔「攻無不克﹐戰無不取」﹐射「都勝」﹔「嵇侍中血勿浣也」射「禦衣紅」﹔「舜之子亦不肖」﹐射「丹若」﹔「十千爲耦」﹐射「萬連」艸名如以﹕「故燒髙燭照紅妝」﹐射「卻睡」﹔「四皓隱商山」﹐射「壽潛」﹔「降而生商」﹐射「燕胎」﹔「送君南浦」﹐射「江離」﹔「解衣換酒」﹐射「沽脫」。其渾成皆如此。

余所制謎不甚多﹐佳者亦寡。但餘所抱制謎之主旨﹐則重典雅﹐不事雕琢爲貴﹐句中如稍有違拗者﹐寧棄而不用。其用天然成面者﹐如「水村山郭酒旗風」﹐射﹝四子﹞「遠之則有望」﹔「直抵黃龍府與諸君痛飲耳」﹐射﹝《詩經》﹞「我姑酌彼金罍」﹔「此鞋是妾下體所著﹐弄之足寄思慕」﹐射﹝逸詩﹞「招我以弓」﹔「登軾而望之﹐曰﹕可矣」﹐射﹝《詩經》﹞「言觀其旗」﹔「有連山﹐有歸藏」﹐射﹝《易經》﹞「或出或處」﹔「洞房昨夜停紅燭﹐待曉堂前拜舅姑」﹐射﹝《禮記》﹞「婚定而晨省」﹔「臣有息女﹐願爲箕帚妾」﹐射﹝《左傳》﹞「獻以雉」﹔「睹妝在臂﹐香在衣﹐淚珠熒熒然﹐猶在席也」﹐射﹝《左傳》﹞「崔明未奔」﹔「爰舉義旗﹐以請妖孽」﹐射﹝《左傳》﹞「報武氏之亂也」﹔「負書擔囊﹐形容枯槁﹐面目黧黑」﹐射﹝《左傳》﹞「季子來歸」﹔「先遣小姑嘗」﹐射﹝《三字經》﹞「商有湯」﹔「豆在釜中泣」﹐射﹝詞牌﹞「哭相思」﹔「妾固疑世間無此佳人」﹐射﹝古文目﹞「愛蓮說」﹔「人面桃花相映紅」﹐射﹝古人二﹞「丹朱﹑顏般」﹔「影徒隨我身」﹐射﹝名駒﹞「照夜白」﹔「欲得賢如伯鸞」﹐射﹝虫別名﹞「慕光」﹔「千呼萬喚始出來﹐猶抱琵琶半遮面」﹐射﹝《西廂》﹞「怕動彈」﹔「得無金丸懼」﹐亦射「怕動彈」﹔「黎明卽起﹐灑掃庭除」射﹝《西廂》﹞「收拾得早」。

《聊齋》目錄﹐取爲謎材極多﹐然欲求其能面底恰切者不易。余偶制一二﹐尙不敢自謂佳構。如﹕「舟搖搖以輕揚」射「快刀」﹔「已而甘食其土﹐以盡吾齒」射「豢蛇﹑顧生」。

吾廈之能謎者﹐尙不乏人。曾聞李師繡伊言﹕黃瓊林﹝庭五﹞有「扊扅婦」﹐射﹝《孔子家語》﹞「奚其適歸」﹔林甡﹝雁汀﹞有「匈奴王」﹐射﹝四子﹞「左右皆曰賢」﹔劉崇文有「謹封升啟」﹐射﹝六才﹞「信口開合」﹔呂春沂﹝式古﹞有「商均﹑季釐﹐弗見經傳」﹐射﹝四子﹞「不肖者不及也」﹔白景屋﹝梅云﹞有「赫」﹐射「赤之適齊也」﹔林安﹝少懷﹞﹝云聲按﹕少懷卽林桂舟先生之侄。﹞有「閔其苗之不長」﹐射﹝志目﹞「念秧」﹔吳尙﹝海英﹞有「樂子無知」﹐射﹝四子﹞「暴未有以對也」等謎可能存誦者。余則莫可追憶矣。

余原擬與吾師李繡伊﹝禧﹞先生及蔡文鵬﹑許文淵二前輩合刻一謎集﹐要李師爲謎集命名﹐久而不得﹐後李師乃將自身退出﹐以余與許蔡三人共一集﹐稱爲《文虎》﹐蓋以余原名文龍﹐合以文淵﹑文鵬二前輩之名﹐非「文虎」而何﹖是亦有趣已。

聞吾閩陳伯潛﹝弢闇﹞閣學﹐文章經濟﹐卓絕一時﹐官京都日久﹐未聞作謎﹐而猜謎頗入妙。田東方巳卯出燈﹐閣學與王可章殿撰昆季同在燈下。「久旱逢甘雨」隱「歲星大荒落」一條爲閣學所揭﹐舉座咸謂猜作並佳﹐一時傳爲韻事。

以《千家詩》七言作裏者﹐如薛紹芳「老妓慣傷春」射「門外無人問落花」﹐「小寡婦半掩門」射「一枕淸涼一扇風」﹐饒有奇趣。以七言《千家詩》作面者﹐如子衡太史之「靑艸池塘獨聽蛙」射﹝《詩經》﹞「約之閣閣」﹐周子謙之「梅須遜雪三分白﹐雪卻輸梅一段香」射﹝果名﹞「賈平章」外﹐不甚多見。余亦以「詩思沈浮檣影裏」射﹝《三字經》﹞「三百載」。刻鵠畫虎﹐難免貽人之譏誚也。

浙江錢南揚先生﹐編有《謎史》﹐由廣州國立中山大學民俗學會出版。余久聞其名﹐未聆其教。十八年秋﹐始從友人沈春暉﹝士晦﹞先生之介﹐得悉其與沈先生同事江蘇松江縣立中學掌教﹐欣喜莫名。並聞對於民俗學一門﹐尢喜搜集研究﹐與余志趣可謂同調。余讀其《謎史》後﹐本欲有所請益﹐只以事冗未果。談謎至此﹐因略記其所及者﹕

﹝一﹞謎語溯源在黃帝時代已有

《謎史》所載謎之溯源自春秋時代。殊不知較始春秋時代﹐在黃帝夢驅羊事已兆之矣。﹝參考《廿四史﹟史記﹟五帝本紀第一》﹞余題陳君佩眞所著謎集﹐故有「傳聞黃帝夢驅羊﹐麥麯羊裘已濫觴」之句。

﹝二﹞關於謎語書籍種種

謎書一類﹐歷歷可數。玆編所引﹐除錢南揚先生《謎史》所紀者不提﹐余悉依余家藏書本所記載者﹐作一謎語書目考於後﹕

《燈謎源流考》

竊名編纂。姓名﹑居裏未詳。

按﹕此書列入《古今文藝叢書》之一。《文藝叢書》系上海廣益書局出版﹐《慧觀室謎話》亦同列爲叢書。

《羣珠集》

韓英麟輯。英麟﹐字振軒﹐同昌人。

按﹕此書爲《古今讔語集成》之第一集﹐聽月樓鐫板。內容分《易經》《尙書》《詩經》《禮記》《春秋》﹑四書﹑《周禮》《左傳》﹑韓文﹑《莊子》﹑詩序﹑古人名﹑美人名﹑詞調名﹑曲調名﹑《西廂》﹑地名﹑官名﹑藥名﹑鳥名﹑一字等目次。

《玉荷隱語》

按﹕是書爲畫謎本之首出者﹐撰者姓名內容﹐參見本謎話前節。

以上兩種﹐錢先生𨿽舉而未見﹐故爲補述於此。他如《十五家妙契同岑集謎選合刻》﹐錢先生亦脫引三書目﹕

《師竹齋謎稿》

吳毓春撰。毓春﹐字雨軒﹐歷城人。

《滌性山房謎稿》

韓蕓谷撰。蕓谷﹐同昌人﹐振軒之尊甫也。

《亦囂囂堂謎稿》

古銘猷撰。銘猷﹐字階平﹐粵東人。

按﹕《亦囂囂堂謎稿》外﹐尙有﹕

《謎話》四卷

列爲《晨風閣叢書》甲集﹐蒔花簃選本﹐余手邊僅存一﹑二兩卷而已。

《廋辭》一卷

楊小湄撰。小湄﹐字崿谷﹐裏居未詳。

按﹕此卷與《謎史》所舉者不同。卷首有盈才由﹝嬰甫﹞《圍鑪新話》及撰者例言。撰者作品則另標目爲《作嫁衣裳齋隱語》。

《謎格釋略》一卷

張郁庭撰。

《廋辭百格》一卷

王式文撰。

《增廣讔格釋例》一卷

韓振軒撰。

以上三種﹐皆討論謎格書籍。

《艷體謎選》一卷

韓振軒輯。

按﹕此書專以艷語綺言爲謎面﹐較之經史﹐尢多風致。卷首附夢花館主序文﹐並輯者自序﹑例言各一篇。

《小嫏嬛仙館謎語》四集

韓振軒撰。

《小嫏嬛仙館謎話》四集

韓振軒撰。

《讔語集成》四卷

韓振軒撰。

《謎目大成》�捲﹝已出第一集﹞

韓振軒輯。

按﹕此書在韓子卒後﹐始由其夫人﹝王芳若﹞﹑乃妹﹝韓希昭﹞詮次付印。卷首附載韓子去世前三日親題一文﹕「編輯謎目﹐檢書爲煩﹐前賢患之。每有編纂﹐意在省略﹐不免簡陋。玆不自揣﹐三五年來甫成百餘種。然一人之精力有限﹐諸目之範圍無窮。本擬編一最有價值之完全謎目﹐柰二豎糾纏﹐恐不能待﹐聊書稿端﹐冀有同志者賡續焉。其有紕漏﹐來哲匡諸。麟書於病榻。」卒時適在民十四年﹝乙丑﹞九月初四日﹐年甫弱冠爾。余挽以詩﹐只憶兩首﹕「不堪重檢當年影﹐累我辛酸涕淚多。他日倘從京兆去﹐嫏嬛仙館忍行過。等身著作空餘子﹐卓越奇才早負名。應有遺書在人世﹐補亡端賴眾公成。」嗚呼﹐長才未竟﹐天靳其年。吾於韓子﹐能無悲矣﹗

《廋辭大觀》二卷

韓振軒輯。

《長恨歌謎集》一卷

韓振軒輯。

《漱吟軒謎集》一卷

韓振軒輯。

《擢穎香館謎集》一卷

胡樹屏撰。樹屏﹐字敩庠﹐京兆人。

《燈社嬉春集》上下兩卷

楊坦園撰。坦園﹐別字蓬道人﹐籍湖南長沙。

按﹕是書分上下兩卷﹐上卷標其目﹐下卷釋其文﹐仿《玉荷隱語》體﹐別爲十三類。內容有以四書面﹐猜四書句﹐約有百餘條。是書並入《坦園叢書》之一。西泠印社寄售。

《吟翠軒謎稿》一卷

史久璋撰。久璋﹐字竹坪﹐宛平人。

按﹕此書後經山陰陳家璧﹝夢珍﹞選刊﹐共有謎語一百三十八條。面﹑底各標一葉﹐體式仿《十五家妙契同岑集》。

《隱語匯編》

淸無名氏編。

按﹕此書與《謎史》所引《十四家謎選》略有出入﹐玆舉余家所存者於下﹕《餘香室謎稿》﹝沽上紫宇氏編﹞﹑《西峯書室謎稿》﹝信都李春湖制﹞﹑《三友書屋謎稿》﹝佚名﹞﹑《篩月軒謎稿》﹝佚名﹞﹑《正誼山房謎稿》﹝大興賈奎垣集﹞﹑《吞云仙廬謎稿》﹝燕山辛澤賢春海甫集﹞﹑《還讀書屋謎稿》﹝上谷聶聘三氏續集﹞等捲。

《仙掌軒謎剩》一卷

淸﹟許宗嶽撰。宗嶽﹐字文淵﹐思明人。

《棣華館謎集》一卷

淸﹟周殿修撰。殿修﹐字梅史﹐思明人。

《小蘭雪堂謎集》一卷

淸﹟王步蟾撰。步蟾﹐字柱庭﹐一字金波﹐思明人。

《師竹山房謎稿》一卷

淸﹟林嵩齡撰。嵩齡﹐字景松﹐思明人。

《碧雲山館謎稿》一卷

連城璧撰。城璧字珍如﹐思明人。

《昧古齋謎稿》一卷

蔡戊撰。戊字維中﹐籍思明。

《無一軒謎稿》一卷

袁中嶽撰。中嶽﹐字申甫﹐汀州人。

《月樵山房謎稿》一卷

孫維鈞撰。維鈞﹐字秉國﹐思明人。

《浣香艸堂謎稿》一卷

髙峻撰。峻字叔崧﹐同安人。

《逸顚山館謎稿》一卷

林安撰。安字少懷﹐晉江人。

《古錢軒謎稿》一卷

柯榮試撰。榮試﹐字碩士﹐別號璞園﹐思明人。

《愛蓮書室謎稿》一卷

柯徵庸撰。徵庸﹐字伯行﹐思明人。

《森軒謎稿》一卷

柯徵協撰。徵協﹐字伯昭﹐思明人。

按﹕柯氏一家皆以善制謎著﹐如碩士師之兩世兄徵遠﹝伯耀﹞﹑徵燠﹝伯煌﹞﹐從侄伯行﹑伯昭四君是已。

《錦江林畫中隱語》上下兩卷

林沛撰。沛﹐字桂舟﹐泉州蚶江人。

按﹕是書上卷謎畫﹑謎語兼半﹐下卷專爲謎語﹐近千條。由廈門萃經堂出版。尙有﹕

《過臘井裏山房謎稿》一卷

《錦林謎存》一卷

按﹕兩種皆未刻。

《覺盦隱語》一卷

《夢梅華仙館謎語》一卷

按﹕上舉兩書﹐皆思明李禧﹝繡伊﹞先生撰。

《紉蘭齋謎稿》一卷

陳培撰。培﹐字厚菴﹐思明人。

按﹕陳厚菴先生﹐首創廈門萃新謎社﹐極爲努力﹐並輯有《萃新社謎稿》四卷。﹝未刻﹞

《靜心書室謎稿》一卷

陳仁撰。仁﹐字萬臻﹐思明人。

《長壽書房謎稿》一卷

胡復一撰。復一﹐字葭生﹐思明人。

《無逸書屋謎稿》一卷

髙世雍撰。世雍﹐字熙宇﹐皖南人。

《種玉軒謎稿》一卷

莊重華撰。重華﹐字舜同﹐惠安人。

《邀月山房謎稿》一卷

陳友三撰。友三﹐字夢松﹐思明人。

《聽秋山房謎稿》一卷

李之華撰。之華﹐字實秋﹐龍溪人。

《畱種園謎稿》一卷

盧文啟撰。文啟﹐字蔚其﹐籍臺南。

《畱種別墅謎稿》一卷

盧心啟撰。心啟﹐字乃沃﹐籍臺南。

按﹕乃沃先生與蔚其先生爲昆仲。

《無盡藏盦謎存》一卷

陳佩眞撰。

《春燈新謎合刻》二卷

王均卿﹑周至徳撰。

按﹕此書系上海廣益書局出版。

《謎選》一卷

北平隱秀社﹑學余社合選。

《掃閒齋謎選》一卷

李鳴秋輯。鳴秋﹐號伴菊居士﹐北平人。

按﹕由北平綺窗社刊行。

《潛廠謎語集》一卷

武陵鄭逸﹝菊瘦﹞與長白傅志靑﹝鏡澄﹞伉儷合制。

《北平射虎社謎集》二十六冊

張味鱸﹑金子乾﹑張郁庭﹑顧竹侯﹑薛少卿﹑彭作楨﹑佟春霆﹑楊仲宣﹑兪贊侯﹑徐紹泉﹑祥瑞年﹑蕭渭侯﹑王逸安﹑範艮心﹑李茀田﹑孔慶鎔﹑張桂午﹑孫篤山﹑葉肖齋﹑王海秋﹑伍漢槎﹑韓少衡﹑馬則民﹑王登甫﹑徐培宣﹑祁甘荼﹑魯虔齊﹑兆西林﹑髙閬仙﹑劉劍侯﹑李成伯﹑張密之﹑湯公亮﹑陳冕亞等合編。

《謎品注案》一卷

孫篤山撰。﹝籍貫見《北平射虎社刊》﹞

《謎選》一卷

寅君輯。裏居未詳。

《春山染翰樓謎剩》一卷

蔡摶撰。摶﹐字文鵬﹐籍同安。

按﹕是稿經李繡伊先生匯輯成冊﹐現稿藏李先生家。﹝未刻﹞

《棣華館謎語二集》一卷

周殿薰撰。殿薰﹐字墨史﹐思明人。與殿修爲昆仲。

上舉諸書﹐皆經余過眼者始言之﹐其散見於雜誌報章﹐不成專著者﹐容續集補述﹐蓋不如是﹐則舉不勝舉也。

廈門在前本無謎社團體﹐至光緒甲寅二月﹐陳君厚菴乃集諸友共二十餘人﹐組織一謎社﹐命名曰「萃新謎社」。至是以往﹐每月設場一次﹐規諸社友於臨場時﹐各書謎三十條﹐互相分射﹐謂之內猜。如逢佳節或紀念日﹐貼紅奉教﹐不分內外﹐人人均可射覆﹐謂之外猜。又諸社友中僉議燈謎﹐乃奧妙之物﹐爲期不久﹐恐有間斷﹐特設補救一法﹐以初期備猜囊二三个﹐主場者﹐將是夜自出數百謎中﹐任書一謎納諸囊﹐﹝按﹕是謎須與燈牌上所書之相同﹞會開場時﹐以猜囊粘於燈牌上﹐令社友猜射。譬如有人猜中﹐主場者乃揭是囊﹐於眾人觀之﹐卽命門外大放爆竹﹐一時人聲與鼓聲﹐大鬧一場﹐鼓掌稱賀。越日將謎囊敬備全酒筵﹐中雜文房四寶之類﹐前導以鼓樂﹐並制一緞旗﹐刺「果然奪得錦標歸」七字﹐送之彼家﹐彼則欣欣然受之﹐下期發還猜囊時﹐亦如前法﹐由此循環不已﹐延至今日﹐尙在輪行中耳。

謎話的話

謎是什麼東西﹐要分析它﹐非萬言不能詳盡﹐在這小小的文中﹐從哪里說起﹖不說。現在所說的是﹐我和謝君云聲少時對於謎的研究的起因﹐也就是這書所從而產生的原故。

我和謝君相識﹐是在十五歲的那一年。他大我一歲﹐正在思民中學校裏念書﹐而我已經輟學了。那時候我天天到他家的住家巷口的一間小畫店看畫﹐他放學回來﹐也一定到畫店裏去﹐因爲他的字從小就寫得很好﹐那畫店常常要他去寫字。同時﹐還有个畫店主人的朋友王君朝棟﹐也在哪里相識。

三个人相識了以後﹐沒有一天不見面﹐也沒有一天不談起謎來。因爲那幾年中﹐廈門的祕風盛極一時﹐愛好者且結有謎社﹐我和王謝二君﹐也就受著他們的影響。到後來﹐更張起膽子﹐共同在國語學校懸了一天燈。這番的嘗試﹐可算是有趣極了﹗那猜謎的人們﹐都是老師碩儒﹐不以我們小子爲不可教﹐竟惠然肯來。這一回﹐謝君所做的謎最多﹐謎條的字也都是他寫的。

至此以後﹐我和謝君二人越發有趣﹐每歲至少懸燈一兩天。王君因投身商場﹐只經過兩回的合作﹐且在幾个月前去世了。他的遺稿已無處搜尋﹐從我記憶中所畱的﹐僅有這幾條﹕

有待﹝打四書﹞﹝解鈴﹞上好禮

結朋﹝打古文﹞年月不開

尙不知足﹝打《左傳》﹞姜氏何厭之有

孤羊何曰一羣﹝打《三字經》﹞上致君

其餘都記不得了。

如今王君死了﹐只剩下這小之又小的紀念品。至於我呢﹐𨿽有一千多條的舊作﹐可是沒有意思去理它﹐而謝君竟將十年來的研究﹐寫成謎話出版了。

我記得民十五的時候﹐顧頡剛先生到廈門大學國學研究院﹐我曾給他一封信﹐說我將編寫《謎的研究》一書﹐到現在﹐書沒有寫成一頁﹐而錢南揚先生的《謎史》﹐又先我出世﹐頡剛先生且替他做一篇序。

我以爲古今謎書﹐最富有研究性的﹐要推張味鱸先生的《橐園春燈話》﹑錢南揚先生的《謎史》和謝君這集的《靈簫閣謎話》了。然而《謎話》是可以不負整个研究的責任﹐《謎史》也只注重於史的方面。於是﹐我覺得《謎的研究》一書﹐有再寫的需要﹐而這三部書﹐卻可供給我許多材料。

說也慚愧﹐十年前的話﹐到現在還沒有實現﹐現在的話﹐要到幾時才能實現﹖要答復這个問題﹐那須問我的環境了。但是謝君這《謎話》的出版﹐至少總有些鼓勵促進的力量。

十九年四月二十日﹐陳佩眞寫於廈門中山公園之南。

靈簫閣謎話初集

