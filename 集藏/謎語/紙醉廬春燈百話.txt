

紙醉廬春燈百話

亢廷鉁撰

序一

蜀地僻遠﹐文學恆後東南﹐惟謎語則往往浚而跨之﹐嘗見巧者制一謎也﹐陽翕陰遁﹐以穽以窆。及其成也﹐爲鬼斧神工﹐而射者亦剟肝鐫肺以蘄應鵠﹐至鵠之中妙者﹐輒瞠目駭色欣欣贊矣。亢君聘臣﹐遊於斯藝甚夙﹐旣嫥而博﹐復精於彜﹐乃著謎話若干捲﹐索序於余。余惟天下畫狗馬者莫不有書﹐書莫不法﹐法莫不傳﹐以其納人而軌之也。矧玆話也﹐軌以謎之人者大矣。烏乎不傳。吾見蜀之西﹑夔之東﹑大江之南﹐北風泠泠而汽輪走者﹐其玆話之行乎。華陽舒廷弼序。

序二

少遊燕趙﹐驅車右北平間﹐低回李將軍射虎之迹﹐未嘗不壯其雄風﹐而甚怪世之嗣響者何少也。已而讀書蓮池﹐暇與二三友人爲燈虎之戲﹐所見所爲大都膚末之文﹐飣餖之語﹐問有如劉舍人所謂「回互其辭﹐約密其義﹐義婉而正﹐辭隱而顯」者﹐固已百不一當﹐而欲方之李將軍之射虎不其難歟﹗歲庚子旋蜀尋春歸錦裏﹐識亢君聘臣於燈下。繇是﹐凡射燈虎無役不偕﹐因以覘君之蓄積至富且深﹐然猶未籀其爲文章也。閱一載﹐而同人有「長春燈社」之結﹐再閱一載﹐而君有《春燈百話》之著﹐書成未久﹐卽爲趙君仲琴楬櫫所爲《晨鐘報》。余甚喜其於燈虎中破天荒而發春雷﹐顧其全豹則未窺也。今春君徇同人之請蘄出斯話﹐以餉同好﹐餘卒讀之﹐乃知君於斯道蓋已監其腦而擷其華﹐宜其無微不入﹐無堅不破﹐矢不虛發而石且沒鏃矣。余別燕趙也久﹐今讀此編﹐殆不啻置身右北平間﹐與李將軍談射虎云。民國八年歲次屠維協洽寎月﹐紹荃張敏拜序。

序一

不佞結交亢君有年﹐服其淹雅多文﹐謎語特其餘事﹐然君顧於此孜孜不倦﹐嘗輯二十年來知好所作﹐附益軼聞爲謎話若干捲。夫雪上鴻蹤﹐山陽鄰笛﹐懷舊者猶興悵往之思﹐矧文字因緣感人尢甚﹐亢君斯作意固有在初非齗齗於蝸角之微名者也。書成於丁未﹐蓋未嘗輕以示人﹐時君與不佞共治法政學講肄﹐餘暇談藝及此﹐逡巡篋衍出以示之。不佞與謎語一道蒙昧無所問津﹐然亦知玆事之不易也。陳言旣難吻合﹐鑄辭甚苦鑪錘﹐若郢書燕說﹐斷鶴續鳧﹐則又見譏於往哲斯作也。搜羅頗勤﹐評騭悉當﹐不僅示謎家之正軌﹐而平生舊雨亦儼聚首於一堂。君今因摯友之請﹐付印行世。思舊深情﹐藝林佳話﹐何待千金胡賈而後乃知是書之寶貴也。己未暮春﹐毛桪謹識。

紙醉廬春燈百話題詞

眉山郭慶琮﹝毓靈﹞

遊戲文章鬥巧思﹐此中三昧兩心知。

醒時說夢原非夢﹐莫笑詩人比虎癡。

隱語幽思未易明﹐好將射覆寓探偵。

多君妙悟窮心理﹐審判何容有遁情。

詩話文評格外求﹐殘鱗片爪美皆收。

一編好作商燈史﹐只記春時不記秋。

全憑文字結因緣﹐共話巴山夜雨天。

遙想錦城燈市裏﹐春燈紅徧薛濤箋。

﹝時同客渝城﹞

華陽吳蔭曾﹝魯弢﹞

控遊戲爲莊嚴﹐復闡白鵲元珠祕旨﹐殆笠澤龜蒙襄陽鑿齒之思﹐而侘傺自棄於索隱者也。人譽其才﹐我爲抑塞。

華陽顏鐔﹝果堪﹞

比興風裁溯厥初﹐鹽梅舟楫已權輿。

更從燈社添新話﹐萬象包羅具洛書。

﹝愚嘗謂燈謎之法﹐在《書》則鹽梅舟楫﹐在《詩》則比興體裁﹐在《易》則繇詞﹐皆謎之最古。然錯綜參伍﹐無不包羅﹐河圖洛書﹑左氏之「河魚」﹑秦代之「卯金」﹑周之「桑木萁服」皆其濫觴。﹞

百話紛紛玉雪霏﹐雕思斧藻入精微。

閒窗不厭千回讀﹐口齒生香勝浣薇。

敲詩猜謎味醰醰﹐鄴架奇書性所耽﹐

結習難忘應自笑﹐與君嗜好竟同三。

﹝君詩書與謎三好愚亦同之。﹞

搜奇擷艷筆如椽﹐碎錦零金萃一編。

鼎列五珍嘗一臠﹐醰醰如向護城還。

璀璨蓮花舌底開﹐千絲異錦費心裁。

傳神畢竟具阿堵﹐都是烘云托月來。

超超元箸及華年﹐如此文章世必傳。

自笑風塵霜兩鬢﹐欣從文社友英賢。

各擅江花寫妙思﹐个中胡子筆尢奇。

﹝謂玉鑾﹑徳淵兩胡君﹞

蹣跚初學邯鄲步﹐千里難期附驥馳。

﹝聞君有《續百話》之編﹐愚作鄙俚﹐不知能采擷數條以附驥尾否耶﹖﹞

擲地鏗然聽有聲﹐文壇旗鼓各當行。

願鐫萬本誦千徧﹐紙價應知貴洛城。

﹝諸賢名作林立﹐願速刊以餉同人。﹞

【水調歌頭】和自題《謎話》之作

飛將好身手﹐射虎更無倫。不妨遊戲三昧﹐我亦逐君塵。親戚知其樂此﹐每說今宵何處﹖來往豈辭頻。但恨己生晚﹐舊俗漸沈淪。

幾年事﹐渾似夢﹐迹俱陳。且從紙上一笑﹐呼起錦城春。收拾東西鱗爪﹐指點承平燈火﹐滿眼鬧如新。回首更堪嘆﹐相對亂離人。

紙醉廬春燈百話卷上

詩有話﹐文有話﹐詞有話﹐賦有話﹐且經有話﹐八股有話﹐楹聯有話。小說無話﹐近人作《飲冰室小說從話》楬櫫《新小說報》﹐而無話者亦有話。若夫燈謎﹝廋詞﹞起於盲左﹐﹝注一﹞隱語載於腐史﹐﹝注二﹞溯厥淵源﹐夐乎遠矣﹐墨客文人嗜之者夥。紙醉金迷之所﹐眼花耳熱之娛﹐逢場一戲﹐斯固不必有話﹐而亦不能無話﹐不可無話者也。則愚不揣請得﹐肆口雌黃﹐搖筆弄舌﹐而以《紙醉廬謎話》爲謎界諸君之話柄。子曰「飽食終日﹐無所用心﹐難矣哉﹗不有博弈者乎﹖爲之猶賢乎已﹗」如曰言不及義﹐好行小慧﹐則請拉雜摧燒之。蜀籍吳人亢廷鉁漫識。

原書夾注﹕

﹝一﹞《太平廣記》引《嘉話錄》載﹕「權丞相徳輿言無不聞﹐又善廋詞。嘗逢李二十六於馬上﹐廋詞問答﹐聞者莫知其所說焉。或曰﹐廋詞何也﹖曰﹕隱語耳。語不云乎『人焉廋哉﹗人焉廋哉﹗』此之謂也。」以上皆《嘉話錄》所載。按﹕《春秋傳》曰﹕範文子莫退於朝﹐武子曰「何莫也」﹐對曰「有秦客廋辭於朝﹐大夫莫之能對也﹐吾知三焉。」楚申叔展問還無社曰「有麥趜乎﹖」「有山鞠窮乎﹖」蓋二物可以禦濕﹐欲使無社逃難於井中。然則「廋」之一字﹐𨿽本於《論語》﹐然大意當以《春秋傳》爲證。——見宋﹟吳曾《能攺齋漫錄》

﹝二﹞《說文》﹕謎﹐隱語也。《史記﹟滑稽列傳》﹕齊威王之時喜隱。按﹕《索引》﹕喜隱﹐謂好隱語也。「淳於髡說之以隱」云云﹐皆燈謎之祖也。

我生有三種特別嗜好﹕一買書﹐二作詩﹐三猜謎﹐而最快意者則燈謎也。蓋買書見坊間善本﹐無論價值必購而後快﹐然限於綿力則有不得快者存﹔作詩遇心有愉戚﹐無論久暫必於詩發之而後快﹐然儉於腹笥尙有不能快者存。至於燈謎﹐則不費「有貝之才」﹐尢不費「無貝之財」﹐故每年春社旣開﹐友朋徵逐﹐酣嬉淋漓﹐無得失紛念﹐無榮辱擾心﹐生平遊戲得意之事孰有過於此者哉﹖

燈謎進化有天然之階級﹐初則增損字句﹐如﹕「罒」射「欲罷不能」﹐「亻」射「何可廢也」之類﹔進而爲考據典故﹐如銅梁胡君徳淵所作﹕「牛宏贊」隱四子「裏仁爲美」﹐成都劉君茂臣所作﹕「五千年一濕﹐萬歲一枯」隱《書經》「樹之風聲」﹝捲簾﹞之類﹔又進而爲白描﹐如徳淵所作﹕「隱者自怡悅」隱四子「人不知而不慍」﹐「君仁則臣直」隱唐詩「聖代無隱者」之類﹔再進而則借典白描﹐如失名作﹕「白雲長沒矣」隱四子「故龍子曰」﹝捲簾﹞﹐徳淵所作﹕「公孫稱帝」隱「三代之得天下也」之類﹐運實於虛﹐無中生有﹐所謂「百煉鋼化爲繞指柔」也。而燈謎之能事盡矣﹐斯爲無上上乘。是故以品論之﹐則增損字句者品最下﹐考典者能品也﹐白描者妙品也﹐至借典白描斯可云神品。

或問酒令所行之射覆與燈謎同乎﹖曰﹕二者同源而異流。射覆之法疏﹐燈謎之法密﹔射覆之意淺﹐燈謎之意深﹔射覆之理粗﹐燈謎之理細。譬之書法﹐則射覆行艸而燈謎隸楷也﹔譬之畫法﹐則射覆寫意而燈謎寫生也譬之文法﹐則射覆散行而燈謎駢儷也。此射覆與燈謎之異點﹐而其均爲隱語則一也。

研究科學率用論理學演繹﹑歸納二法﹐燈謎亦有之。演繹法者﹐從一般之理以推定種種之點﹔歸納法者﹐從種種之點以窮究其一般之理。如舊謎「戊辰」隱《易經》「天數五﹑地數五」﹐「雕」隱聊目「蕭七」﹐此演繹派之燈謎也。「上截是正體﹐下截便是碼字﹔下截是正體﹐上截便是碼字﹔中間是正體﹐上下卻都是碼字」隱「交」字﹔「一百剩得九十九﹐逢十進一﹐逢十進一﹐四去八進一」隱四子「白圭曰」﹐此歸納派之燈謎也。

嚴滄浪謂「詩有別才﹐非關學也﹐有別趣﹐非關理也。」吾於燈謎亦云。顧或目燈謎爲不通之事﹐非學人所宜玩味者﹐愚則以爲必學人而後可以言燈謎。蓋其上下古今﹐貫穿四部﹐旁涉九流﹐非學人嚋能爲之﹐非通人嚋能精之﹖謂其別有肺腸可耳﹐謂爲「不宜玩味」﹐則非也。倘慮沈浸其中﹐流連往返﹐虛擲光陰﹐荒蕪正業﹐則遊戲之事多矣﹐詎獨燈謎然哉。

愚幼時跳蕩如野馬﹐加以腦筋最粗﹐故六經文字幾無一卷能默誦者。邇年以癖嗜燈謎之故﹐嘗取經傳之可爲燈謎資料者瀏覽之﹐舊歲應童子試﹐面題爲「向戌弭兵論」﹐同試者多苦不能記憶﹐愚獨以屢取左氏此節作謎而深印於腦中﹐故論亦較詳﹐旋受知鄭叔進宗師﹐取列第三名入泮﹐客或賀以爲燈謎之力﹐愚則以爲﹕考試之作論射策何﹖莫非猜謎之類﹐卽謂射中燈謎可也。

可畏哉﹐燈謎家之思想也﹔可愛哉﹐燈謎家之思想也。挾其思想可以變黑白﹐易丹素﹐點金成鐵﹐畫水聞聲﹐猶小焉者也。至聖賢莊論可爲里巷諧談﹐婦孺庸言可爲廟廊謨誥。如或用「倒頭紙」隱四子「的然而日亡」﹝捲簾﹞﹔「天厭之﹐天厭之」隱《易經》「聖人以此洗心」之類。吾不得不愛其靈敏而畏其狡獪。

子夏曰「𨿽小道﹐必有可觀者焉」﹐燈謎何獨不然。《禮》﹕「男子三十而娶﹐女子二十而嫁」﹐春秋時𨿽不盡然﹝如孔子十九而娶﹞﹐然大槪必男長於女也。成都張君子光以「子謂公冶長﹕可妻也……」一章﹐隱《詩經》「思媚其婦」﹐蓋「偕老格」﹐諧「思媚」爲「師妹」也。斯亦詼諧而不軌於理者。

方言入詩者﹐竹枝﹑風謠之類是也﹐近年白話文體盛行﹐有用以入文者﹐徳淵借以作燈謎﹐則尢新巧而解頤。如「腮」隱唐詩「何日大刀頭」﹐「何日大刀頭」又隱四子「使饑餓於我土地」﹐蓋成都方言呼祀神之肉爲「刀頭」﹐而祀土地者又恆用刀頭也。又成都方言以營工商業爲「做生意」﹐實卽生計之音轉也。善化沈公幼嵐任成綿道時﹐嘗集一聯題勤工局云「便覺眼前生意滿﹐須知世上苦人多。」華陽王也樵先生稱其恰如其分﹐際洵然。舊歲餘在子光處附社一條以「則天下之商皆悅﹐而願藏於其市矣」隱唐詩「欣欣此生意」﹐後又見或以「賣笑」作面﹐亦隱此句﹐用意同而面更簡當。

燈謎總以底面自然爲佳﹐所謂文章本天成﹐妙手偶得之者。彼不得已而加格者﹐實緣腹笥有限﹐用以文其心思之拙也。就中梨花一格﹐第取諧聲﹐尢屬易作難工。失名作﹕「傷心細問兒夫病」﹐隱古文「杯盤狼藉」﹝悲盤郎疾﹞﹔舊謎﹕「臨去那秋波一轉」隱官名「刑部右侍郎」﹝行步又視郎﹞﹔陽湖吳君魯弢作﹕「梨花一枝春帶雨」隱獸名「龍媒」﹝濃梅﹞。皆格謎中不可數覯者。

離合格燈謎﹐濫觴於孔北海「漁夫屈節」一首﹐如《堅瓠集》所載「焦」字謎﹑十二時謎之類是也。別有離格如《虎癡初集》之﹕「眼撝」﹐隱《易經》「離爲目﹐艮爲手」﹔《桐陰淸話》之﹕「江鳥」﹐隱《詩經》「鴻則離之」﹔失名作之﹕「垚崩」﹐隱《書經》「分土爲三」。合格如《虎癡集》之﹕「者」字﹐隱四子「信以成之﹐君子哉」﹔《遊藝報》之﹕「他途」隱「人也﹐合而言之﹐道也」﹔成都陳君潤之之﹕「諭馬原非馬﹐分秧半插秧」隱「種」字。

加減格﹝卽增損字句者﹞亦有不可目以下品者﹐如潤之作之﹕「或者是眞」﹐隱四子「國中無僞」﹔「僧官二字通用」﹐隱「賞」字﹔元和陸蕓蓀作之﹕「曉來微雨接花梢」﹐隱「蕘」字﹔茂臣作之﹕「淉」﹐隱《西廂記》「多半是相思淚」﹔「泰」字﹐隱唐詩「一半是春水」﹔徳淵作之﹕「午沐」﹐隱「年深豈免有缺畫」﹔失名作之﹕「木主」﹐隱「往來不逢人」。皆有意趣。

鴛鴦格亦號稱易作﹐然求其佳偶天然﹐不假人爲者﹐亦不多覯。舊謎如《春燈百謎》之﹕「公孫丁」﹐隱《左傳》「穆叔未對」﹔《虎癡集》之﹕「楊柳渡頭行客稀」﹐隱《西廂記》「恰對菱花﹐樓上晚妝罷」﹔《十五家妙契同岑集》之﹕「廣廈構眾材」﹐隱《三字經》「對大廷﹐魁多士」﹐皆極自然。近又多就底中虛字作襯貼者﹐如成都龔君相農作之﹕「從禽」﹐隱《禮記》「數畜以對」﹔華陽袁君蔭南作之﹕「困矮屋」﹐隱唐詩「對此可以酣髙樓」﹔子光作之﹕「綠水」﹐隱「若與靑山常作對」﹔茂臣作之﹕「紫燕」﹐隱《西廂記》「黃鶯作對」俱妙。至於楹聯一格﹐不過集句而已﹐別無他趣也。

暗格燈謎﹕有底藏暗格﹐如《十五家妙契同岑集》之「玉門關」隱唐詩「金殿鎖鴛鴦」﹐失名作之「子反」﹐隱古文「皓首而﹝兒﹞歸」﹔有面中暗格﹐如蕓蓀作之「誦回文」隱聊目「王成」﹐浙江許君仲密作之「皓首窮經」隱市招「評﹝貧﹞書」。愚按﹕古句藏格者﹐如司空《詩品》之「脫帽看詩」﹐摩詰詩之「松風吹解帶」﹐《西廂記》之「便是一合回文」﹐皆可作謎﹐至「捲簾」﹑「梨花」等字面﹐則詩詞中尢多。

燈謎有合兩典爲一面者﹐𨿽非謎中上品﹐然亦不乏佳構。如子光述之﹕「卻憎狐偃登場﹐喜聽屈原唱罷」﹐隱四子「不好犯上﹐而好作亂者」﹔茂臣作之﹕「且將赤壁前由日﹐權作龍山落帽時」﹐隱唐詩「相望試登髙」﹔失名作之﹕「鏡懸照膽﹐囊掛籠髥」﹐隱「秦時明月漢時關」﹐卽絳樹雙聲﹐黃華二牘﹐何以加之。又有分一典而爲二者﹐其例至夥﹐如徳淵作之﹕「成祖永樂」﹐隱四子「無憂者﹐其惟文王乎」﹔成都黃君玉林作之﹕「五柳」﹐隱《詩經》「有條有梅」是也。

燈謎有「問答體」﹐有「以問答問體」。問答之謎﹐舊謎之﹕「晉禍始於淸談﹐唐禍始於女寵﹐明禍始於流寇﹐試歷舉其人焉」﹐隱四子「何晏也﹐則天也﹐自成也」﹔「何謂信」﹐隱「不失人﹐亦不失言」是也。以問答問之謎如前人之﹕「王徵南何人也」﹐隱古文「咸來問訊」﹝捲簾﹞﹔失名之﹕「不識蟚蜞」﹐隱《詩經》「吉夢維何」﹔陽湖吳君魯弢之﹕「問馬」﹐隱唐詩「千里其如何」是也。

作謎亦有誤用字義者﹐如舊謎「佳人口角抹胭脂」隱四子「惟」﹐因讀本恆用朱圈上聲﹐甚有思致﹐但「隹」實不可作「佳」﹔「重陽」隱「肢」字﹐用《爾雅》「十月爲陽」﹐但「」實不能通「月」。此外其例尙多﹐要皆不可爲訓也。

燈謎貴深入顯出﹐言下了然。過於膚淺固不值方家一笑﹐倘過於晦僻﹐非加以說明聞者莫解所謂﹐則亦味同嚼蠟。然晦謎固有佳者﹐如舊謎﹕「春雨綿綿妻獨宿」隱「一」字﹐春雨綿綿﹐無日也﹔妻獨宿﹐無夫也。成都廖明軒孝廉之「無邊落木蕭蕭下」隱「曰」字﹐謂「陳」去「阜」﹝阝﹞﹑「木」也。漢軍於達蓀大令之「大過」隱「八」字﹐因本卦爲「兌上巽下」也。數謎謂之不晦不可﹐謂之不佳不可也。

有眼前事迹﹐一經燈謎家運用﹐不啻典故者。省城打銅街有上馬石歡喜寺﹐鄰爲西來寺﹐茂臣以「醒酒石」﹐隱唐詩「酣來上馬去」﹔曁成都毛君得如所述之﹕「黃花歡喜寺爲鄰」﹐隱「秋色從西來」﹐均匪夷所思。

雜書燈謎﹐茂臣最爲擅長。所作《三字經》有﹕「有成徳者……」﹝五句﹞﹐隱「教五子」﹝捲簾﹞﹔「結廬在人境」﹐隱「家天下」﹔「虹藏不見」﹐隱「梁滅之」。《千字文》有﹕「生香不斷樹交花」﹐隱「同气連枝」。《龍文鞭影》有﹕「白駒過隙」﹐隱「孔明流馬」﹔「江筆生花」﹐隱「夢得詩豪」。又《三字經》謎﹐前聞華陽髙君伯厚述之﹕「��板資」﹐隱「能讓梨」﹔「解元」﹐隱「講道徳」﹔「明天麻」﹐隱「日月星」。皆可謂化朽腐爲神奇。

俗語童謠用作燈謎﹐可以解悶﹐可以醒疲。《虎癡集》之﹕「桃李無言」﹐隱「紅不說﹐白不說」﹔徳如作之﹕「播厥百谷」﹐隱「栽雜種」﹔子光作之﹕「其實皆什一也」﹐隱「大家都是出門人」﹔「爲黍而食之」﹐隱「不殺雞」﹔失名作之﹕「壽鞋」﹐隱「腳踏南山」﹔「委員」﹐隱「大官不來小官來」﹔「風風雨雨短長亭」﹐隱「吹吹打打一路來」﹐皆足令人發噱。至如潤之所述﹕「君夢齊姜」﹐隱「見你娘的鬼」﹐口吻𨿽肖﹐未免言不雅馴。

用成語作謎﹐每有與他人暗合者﹐憶拙作「風雨懷人」﹐隱四子「五十而慕者」﹐與華陽陳君紹昌雷同﹔「少姜」﹐隱《詩經》「有齊季女」﹐與浙江許君洪度雷同﹔「中有一人字太眞﹐雪膚花貌參差是」﹐隱古文「溫乎其容」﹐與茂臣雷同。數謎可謂同心之言。

事物異實同名﹐燈謎家最利用之。如﹕方丈﹐宴室也﹑禪室也﹐《虎癡集》有﹕「闍黎飯後鐘」﹐隱四子「食前方丈」。玉樓﹐仙人所居也﹑兩肩也﹐失名作有﹕「詩賦玉樓」﹐隱鳥名「題肩」。芙蓉﹐木花也﹑水花也﹑鏡也﹑帳也﹑面也﹑山峯也﹐華陽楊君蕓靑作有﹕「岫繞芙蓉」﹐隱唐詩「山從人面起」。郎中﹐官名也﹑醫士也﹑緊中大內也﹑幽室也﹐拙作有﹕「兵部郎中」﹐隱四子「可使有勇﹐且知方也」﹔「出入禁中」﹐隱唐詩「惟有幽人自來去」。此外其例尙多﹐如﹕圜室﹐囹圄也﹑道士居也﹔閫內﹑國門也﹑閨閣也﹑檻楹也﹑穽也﹔闌干﹐罘罳也﹑眼眶也﹑夜深也﹔寸田﹐地少也﹑心也﹔秋水﹐劍也﹑眼也﹔太史﹐天官也﹑翰苑也﹔黃門﹐閹人也﹑給事也﹔貂璫﹐貴戚也﹑刑余也﹔典刑﹐老成人也﹑大辟也﹔金石﹐文字也﹑交情也﹔圖書﹐經史也﹑印章也﹔流黃﹐顏色也﹑機組也﹔琥珀﹐丹石也﹑酒也﹔玳瑁﹐美石也﹑龜甲也﹑筵席也﹔瑯玕﹨﹨﹨﹨﹨﹨﹨﹐美石也﹑竹也﹔六寸﹐筆也﹑算也﹔葳蕤﹐花也﹑鎖也﹔苜蓿﹐馬芻也﹔訓士﹐官祿也﹔甲第﹐貴宅也﹑科目也﹔蒲盧﹐蒲葦也﹑蜃也﹑果蠃也﹝見《夏小正》注﹞﹔玉版﹐箋也﹑帖也﹑筍也﹔鴟夷﹐盛物器也﹑河豚也﹔飛廉﹐人名也﹑獸名也﹔管仲﹐人名也﹑藥名也﹔皐陶﹐人名也﹑古木也﹝見《考工記》注﹞﹔摴蒲﹐博具也﹑海蜇也﹔緇衣﹐僧號也﹑《詩經》篇名也﹔王孫﹐芳艸也﹑蟋蟀也﹔杜鵑﹐花名也﹑鳥名也﹔龍鐘﹐老態也﹑竹也﹑船舟也﹑衣領也﹔三尺﹐劍也﹑刑法也﹔玉環﹐楊妃名也﹑唐睿宗所禦琵琶名也﹔夜光﹐螢火也﹑珠也﹑璧也﹑月也﹑酒杯也頗﹔朐﹐蚯蚓也﹑漢縣名也﹔丹書﹐刑書也﹑誓書也﹔屠蘇﹐庵也﹑酒也﹔五經﹐聖籍也﹑酒器也﹔大有﹐卦名也﹑丰年也﹔玉堂﹐嬖幸之舍也﹑翰林也﹔夕陽﹐山西也﹑斜日也﹔五更﹐養老名也﹑譙鼓也﹔庶子﹐官名也﹑支子也﹔小蠻﹐美人名也﹑酒杯也﹔一流﹐人品也﹑銀數也﹔律令﹐國法也﹑咒語也﹔枇杷﹐果名也﹑農器也﹔金井﹐井欄也﹑梧桐葉上花紋也﹔繡球﹐獅卵也﹑花名也﹔滿天星﹐花名也﹑爆竹也﹔過山龍﹐吸酒器也﹑山轎也﹔虞美人﹐人名也﹑花名也﹑詞牌名也﹔元宵﹐節名也﹑湯圓也﹔九華﹐山也﹑塔也﹑鐙也﹔牙簽﹐剔齒也﹑書簽也﹔參差﹐不齊也﹑笙也﹔消息﹐《周易》卦气也﹑詞牌名也﹔魚目﹐假珠也﹑漢武馬名也﹔牽牛﹐星名也﹑花名也﹑虫名也。﹝見阮吾山《茶余客話》曁梁應來《兩般秋雨盦隨筆》﹞

虛字爲組織文章之用﹐在外國文亦有所謂助詞﹑助動詞﹑感嘆詞等。惟燈謎家實者虛之﹐虛者實之﹐總以出人意表爲佳。然有時亦須仍還虛字之用﹐乃能神完气足。如前人「乾無上畫坤無土」隱四子一句﹐或射「天地之大也」﹐亦旣題無剩義﹐要不若「此天地之所以爲大也」句﹐傳出兩「無」字之神。《通俗報》載有「上去一下去十一」﹐亦隱此句﹐用意𨿽同﹐而其面則了無意義﹐不及前作遠矣。又失名作﹕「傳纛誑楚﹐頗疑其詐」﹐隱「惟赤則非邦也與」﹔「赤壁之役﹐孟徳僅以身免」﹐隱古文「惟大丞相魏國公則不然」﹐均以虛字見長。

浙江汪君倫伯作有﹕「落帽﹑脫靴﹑皓首﹑粉底」﹐隱《書經》「格於上下」﹐爲初學作謎者現身說法。若失名作之﹕「猜燈謎法」﹐隱《詩品》「語不欲犯﹐思不欲癡」﹐則眞道出此中三昧者矣。

林坤《誠齋雜記》稱﹕喬子曠爲詩﹐喜用僻典﹐時人謂之「狐穴詩人」。燈謎家亦有蹈此轍者﹐如《新小說》所載﹕「士誠拒戶自經部將解之」隱《易經》「九四有命」﹐九四﹐士誠字也。吉水曾顯廷大令述之﹕「有意而來」隱《禮記》「玄鳥至」﹐本《莊子﹟山木》「鳥莫知於鷾鴯」。又﹕余射南城黃梅生大令作之「積薪桂於竈間」隱唐詩「禪房花木深」﹐禪﹐竈神名也﹔﹝出《雜五行書》﹞拙作「潛虯且深蟠」隱四子「今有無名之指﹐屈而不信」﹐潛虯﹐無名指也﹔﹝見《酒令﹟唐招手令》﹞「薤露」隱《詩品》「猶礦出金」﹐本《云仙雜記》「山中有蔥﹐下必有銀﹔有薤﹐下必有金」。詩家有自注之例﹐若此類者﹐皆非自注不可﹐斯亦燈謎中之野狐精也。

古有於印章隱姓名者﹐是亦燈謎之類。如姜白石﹝夔﹞之「鷹揚周室﹐鳳儀虞廷」﹐乃運典格也﹔徐文長﹝渭﹞之「秦田水月」﹐乃拆字格也。蓋昉於辛稼軒「六十一上人」印文﹐﹝見陸敬安《冷廬雜識》﹞

李君實《紫桃軒又綴》有云「《爾雅》釋畜﹕犬子曰狗﹔釋獸﹕虎子﹑熊子皆曰狗。《漢律》﹕捕虎一購錢三千﹐其狗半之。然則所謂『畫虎類狗』者﹐亦未大懸絕耶。」成都林君佶蓀以「畫虎類狗」隱卦名四「訟﹑師﹑比﹑小畜」﹐運典不覺﹐想見心思之細。

梁應來《兩般秋雨盦隨筆》有云「春秋桓公六年﹐經書﹕子同生。《谷梁傳》曰『志疑也』。朱子駁之曰『聖人一筆一削堂堂正正﹐豈有以曖昧之事疑其君父者。』其說是也。然愚謂十一公皆不特記﹐而獨於莊公記之﹐其中豈無深意。文姜淫亂﹐越境成姦﹐恐後之論者﹐或有嬴呂之嫌﹐故特於十八年﹐夫人姜氏如齊之前﹐大書『子同生』﹐以明其的系吾君之子。故曰志疑者﹐非所以傳疑﹐乃所以釋疑也。詩曰『展我甥兮』﹐《春秋》曰『子同生』﹐皆所以別嫌明微也。」然燈謎家竟有用「公與文姜如齊﹐齊侯通焉」隱四子「然則有同歟」﹐心思則曲矣﹐但惜有傷忠厚耳。

《虎癡集》有「郊祁同列」﹐隱《左傳》「比及宋﹐手足皆見」﹔近人有以「郊祁同列」﹐隱韻目「二宋」。按﹕「二宋」者﹐不僅郊﹑祁﹐趙雲菘《陔余叢考》謂有三「二宋」。指《宋史》宋琪﹑宋雄﹐宋郊﹑宋祁﹐《元史》宋本﹑宋褧也。又﹕《元史》宋子貞與族兄知柔﹐稱大宋﹑小宋﹔《明史》宋克﹑宋廣善﹐書稱「二宋」﹔淸朝長洲宋旣庭教諭﹝實顯﹞與宗弟疇三﹐俱以孝廉知名﹐時稱大宋﹑小宋﹔道光癸卯浙江鄕試﹐臨海宋衛﹑宋瑱﹐以同祖兄弟同舉孝廉﹐其同年亦以「二宋」稱之。﹝亦見《冷廬雜識》﹞

徳淸兪蔭甫先生﹐掌教西湖詁經精舍﹐進諸生以講求古學﹐廿餘年中裁成獨多。門下士徐花農太史倡議於眾﹐建一樓以安先生杖履﹐榜曰「兪樓」。會彭剛直巡江﹐至西湖與先生結小兒女新姻﹐念樓址太隘﹐力任擴充﹐使健兒負土從事﹐期月而成﹐先生爲著《兪樓經始》一卷。越明年燈節﹐杭州有好事者﹐卽以「兪樓經始」四字懸謎﹐隱四子人名二﹕「徐辟﹑彭更」﹐謂花農倡築﹐剛直增廓之也。先生聞而喜甚﹐須入所著《春在堂筆記》諸類中。花農後以壬辰年視學廣東﹐所取進及拔置髙等者﹐悉幼童世家子與翩翩裙屐之少年。粵人大嘩﹐其被摒﹐向隅者爭爲蜚語﹐以嘲訕之。禦史摭以入奏﹐廷旨寄疆吏按查﹐以事無左證而罷。其時穗垣燈市﹐亦有一謎云「徐宗師取進諸學生」﹐隱《三國誌》人名二﹐識者解之曰「此『顏良﹑文醜』也」。旁立而聽羣起和之﹐以爲用意巧合﹐得未曾有﹐則未免流於輕薄矣。﹝見近人邱煒萲《菽園贅談》﹞

兪澗花《印雪軒隨筆》一條云﹕湖俗﹐每遇張燈之夕﹐好事者率懸燈謎於市。有來者﹐食餼府庠﹐頗負時望﹐生平酷好爲此﹐而心思靈巧﹐往往出人意想之外﹐以故所制燈謎出﹐觀者如堵。某年﹐汪桂楂往觀﹐見其懸一謎云「一甲五名」隱《易經》五句﹐汪桂楂卽索紙筆於眾中大書﹕「某乎﹐汝莫不是『爲鱉﹑爲蟹﹑爲蠃﹑爲蚌﹑爲龜』乎﹖」合市哄然。某𨿽恨其刻薄﹐然不能以爲非﹐是酬以應得之物而去。次日﹐喧傳一郡﹐以爲笑談﹐而某自是戒不復爲此戲矣。

吳趼人《我佛山人札記》一條云﹕曾﹑曹二士人相約會於某所﹐及期曹先至﹐曾久不來﹐曹頗苦之。及曾至﹐談正事畢﹐曹戲謂曾曰「有一謎請君猜﹕『曾孫來止』﹐隱《史記》一句。」曾思之不得﹐請謎底﹐曹自指其鼻曰「吾太公望子久矣」。曾怒其戲己﹐也曰﹕僕亦有一謎﹕「將軍魏武之子孫﹐隱俗語一句﹐知君必猜不著﹐請逕揭出之。」因指曹曰「操你的祖宗」。曹操之「操」字﹐本讀去聲﹐恰諧俗語。曹聞之大怒﹐竟至鬥毆。

況葵笙先生《辛巳春燈百謎》一卷﹐謎不盡佳﹐捲端駢語一敍﹐於燈謎之源流﹑得失﹐言之頗詳﹐用錄其全文﹐以供个中人之參考焉﹕

蓋聞廋詞起於晉朝﹐隱書標於漢志。東方共舍人之語﹐特擅詼諧﹔中郎畱幼婦之題﹐允推工巧。溯夫秦有卯金之讖﹐越有庚米之辭﹔河魚詳左氏之文﹐井龜仿南朝之制。大抵前人之隱語﹐卽爲今日之迷言。「謎」之字收於《玉篇》﹐「讔」之名見於《呂覽》。考其原始﹐各有異同。要不過回互其詞﹐變通其意。孔文舉詩成離合﹐實開拆字之先﹔王荊公句隱姓名﹐已用諧聲之格。墨斗吟於蘇子﹐體物尢工﹔金鐘賞自孝文﹐解人可索。至若集編文戲﹐詩紀唱酬﹔蓋亦樂此忘疲﹐言之有味矣。夫雕虫之技﹐才士不爲﹔而燈虎之嬉﹐近時所尙。莫妙於包藏經句﹐運用陳言﹔趣必天然﹐語皆風雅。苟命意不傷於蕪雜﹐卽搜詞何害於稗官。所可惜者﹕用心或特過前賢﹐立格則殊乖先正。蟬能脫殼﹐尙從一字以推求﹔龍可點睛﹐尢本六書之假借。𨿽云變格﹐不失大方。他如脫太白之靴﹐誰爲力士﹔落孟嘉之帽﹐不必龍山。故美其割裂之名﹐以就彼心思之拙。鶴原有膝﹐蜂豈無腰﹐觚應率爾而操﹐觴竟若斯之濫。第捨難而取異﹐儼然斧以斯之﹔因斗靡而誇多﹐否則瓶之罄矣。是豈謂文章之末﹐而遂忘體制之嚴乎。僕也生小善愁﹐蹉跎失意。黃山谷之好悶﹐門裏挑心﹔陶宗儀之獨眠﹐壁間書字。倦燈倚處﹐淚枕醒時﹐消一晌之煩憂﹐耐片時之思索。藉得暫忘恨事﹐因之稍遣病魔。時則楊柳初春﹐海棠深夜。淸風明月﹐無可柰何﹔勝友髙朋﹐不期而至。照將紅燭﹐籠倩碧紗。奪此錦標﹐射同雕覆。不惜會心之遠﹐一鳴或竟驚人﹔共爭捷足之先﹐三復居然有得。客旣興髙而采烈﹐主尢色舞而眉飛。不亦樂乎﹐是之取耳。而或謂構十日之巧思﹐供一宵之暫厭。爲勞已甚﹐擇術何疏。縱俄頃之歡娛﹐在愁人豈能多得﹔倘從俗之嗜好﹐又吾輩所不肯爲。與其枯守而無聊﹐孰若閒尋之有味也。惟是愁痕滿紙﹐醉墨連篇。格僅避乎紛紜﹐語難期於深穩。較賀從善千文之虎﹐殊愧疏浮﹔比金章宗百斛之珠﹐自慚固陋。然而螿鳴鴉語﹐得每自矜﹔蠟淚蠶絲﹐棄之可惜。百條粗擇﹐一冊僅成﹔必有可觀者焉﹐爲之猶賢乎已。﹝按﹕「獨眠孤館」謎﹐本宋﹟陶穀題南唐館捨壁事﹐篇中作「陶宗儀」﹐不知其何所據也。﹞

紙醉廬春燈百話卷下

王也樵先生謂勝朝文事超越前古者有二﹕一謎語﹐一試律。洵爲碻論。詩莫勝於三唐﹐而謎則如「蛙謎」﹑「蛇謎」等﹐並皆不佳﹐卽以太白天才﹐而所作如名「許云封」謎﹐亦僅如是。至陶穀之「獨眠孤館」﹐則未免如劉舍人所譏「課文了不成義」矣﹐誰謂古今人不相及哉。

成都周吉唐先生﹐謎界仰爲泰斗者也﹐歲甲辰兩度張燈﹐興髙采烈。余射中十餘謎﹐先生自目爲打虎將﹐亟贊心思之敏。嗚呼﹐至可感也。回憶曩時情事﹐宛猶在目﹐而先生之墓木拱矣﹐爲之黯然者久之。先生燈謎神妙兼擅其勝﹐惜多遺忘矣﹗所記者僅﹕「痛飲讀《離騷》」﹐隱四子「惟酒無量不及亂」﹔「鐵梨」﹐隱「鉆之彌堅」﹝按﹕《爾雅﹠﹟8226﹔釋木》﹕「樝梨曰鉆之。」內則作柤梨曰攢之。僅云鐵梨﹐似當別有所本。﹞﹔「明月松間照﹐淸泉石上流」﹐隱《書經》「惟影響」﹔「中有一人字太眞﹐雪膚花貌參差是」﹐隱《禮記》「顏色必溫」。「所著遺忘殆盡矣」﹐隱《左傳》「作而不記」﹔「故蜀城」﹐隱《周禮》「惟王建國」﹔「一杯酒酹玉樓人」﹐隱《西廂記》「這酬賀﹐」﹔「如此風波不可行」﹐隱詞牌「駐雲飛」﹝捲簾﹞。又有「鄕里人還鄕裏」﹐隱唐詩「浩然歸故關」﹐蓋用明末流寇鄕里人劉浩然也﹔「松聲吼幾回」﹐隱《西廂記》「行者又嚎」﹐蓋本《水滸傳》行者武松也。耆舊得此﹐想見當年文采風流。

成都王仲明先生﹐年近七旬﹐雙目失明﹐工琴精醫﹐而尢嗜燈謎。每夜出觀燈﹐喆嗣次文爲相遇﹐《左》《國》《史》《漢》﹑唐宋﹑詩詞﹐尢能背誦全文。早歲所作有﹕「步步嬌」﹐隱四子「謂武﹐盡美矣」﹔「北極朝廷終不攺」﹐隱「順天者存」﹔「梅花一縣過襄陽」﹐隱《書經》「五百里米」﹔「河陽一縣並是花」﹐隱「百里采」﹔「蓮房」﹐隱《詩經》「君子之馬」﹔「重棗」﹐隱「如何如何」﹔「啟呱呱而泣」﹐隱古文「宋微子之興悲」﹔「漢家陵闕倚斜陽」﹐隱「但以劉日薄西山」﹔「談虎色變」﹐隱《西廂記》「忽聽一聲猛驚」﹔「髙誼」﹐隱唐詩「賈生才調更五倫」﹔「瀟湘月」﹐隱「兩水夾明鏡」。諸佳制甚多﹐玆所錄者﹐特嘗鼎一臠耳。

東湖饒季音大令﹐前在惜字宮寓中出謎﹐佳制極夥﹐其「喜雨復愁霖」隱四子「樂以天下﹐憂以天下」﹑「力」隱「二之中﹐四之下也」二謎已爲王也樵先生刻入所著《樵說拾遺》中。此外僅記「明太祖起兵皇覺寺」﹐隱「釋治國平天下」﹔「《魏志》書﹕諸葛入寇」﹐隱「吾君不能謂之賊」﹔「隔千里兮共明月」﹐隱《易經》「天一地二」﹝捲簾﹞﹔「麻紗」﹐隱唐詩「誰復著手爲摩挲」﹔「其文炳蔚」﹐隱四子人名「虎豹之鞟」。

中江劉少蕓先生﹐早歲作宰關中﹐宦成歸裏﹐不預世事﹐日以作書自娛﹐間亦出謎。愚所射之﹕「設紫綃帳」﹐隱《詩經》「載寢之牀」﹔「浮橋」﹐隱「造舟爲梁」均佳。然尙非其至也。有人述其近作三謎﹕「白馬將軍」﹐隱四子「焉用戰」﹝捲簾﹞﹔「王」﹐隱《左傳》「君履后土而戴皇天」﹔「此調不談久矣」﹐隱「曲爲老」。

廣漢張君尹士﹐早歲卽於燈下訂交。甲辰入泮後﹐旋赴東瀛畱學﹐丙午歸裏﹐擔任遊學預備學堂齋務﹐未及兩載遽赴修文﹐至堪惜哉。其舊歲所出諸謎﹐僅記「容光」隱《左傳》「君實圖之」﹑「解元」隱「鄕取一人焉」﹑「後宮佳麗三千人」隱古人「滿寵」﹑「牛山」隱外地「對馬島」四則。

成都劉子孝先生﹐人極詼諧﹐作謎亦令人解頤。如﹕「荷花嬌欲語」﹐隱四子「君子學道則愛人」﹔「白刃可蹈也」﹐隱「超」字。其「內子殷勤捧玉鍾」﹐隱《龍文鞭影》「灌夫使酒」一謎﹐則與同邑吳子玉先生共飲﹐相謔戲作也。眞以文言道俗情矣﹐然亦自是妙品。

郫縣姜尹人先生集中﹐有《贈閻子謙主政﹐並呈春謎社諸君子》詩一首﹐云﹕

少年打燈虎﹐髙跨羣龍翔。

羣子肆波瀾﹐遂乃四海汪。

眾仙集蓬灜﹐鐘磬聞笙簧。

我亦泛泛遊﹐風水聽霓裳。

是時斗指寅﹐新月揚微光。

繁響忽一駐﹐遂揭中心藏。

環顧靑雲客﹐騰聲喧玉堂。

余以肥遁土﹐此樂不可常。

蓋先生少時亦有此癖﹐至子謙先生﹐愚已不復見其爲人﹐僅聞王仲明先生述其二謎。云「看竹何須問主人」隱《書經》「能自得師者王」﹔「金蓮調叔」﹐隱古文「撫孤松而盤桓」。

河間李君銀槎﹐寒家舊戚也﹐早歲卽以燈謎擅名﹐年逾耳順﹐猶復樂此不疲。其少作遺忘殆盡﹐憶前在禦河沿髙陽齊寓觀燈所射﹐如﹕「脫我戰時袍」﹐隱《易經》「徵不服也」﹔「志在流水」﹐隱《書經》「載采采」﹔「蓮幕酒」﹐隱《千字文》「景行惟賢」﹔「庶民子來」﹐隱地名「昌黎」﹔「五柳居」﹐隱「館陶」﹔「一枝紅杏出墻來」﹐隱詞牌「露華」。皆其附社所出﹐興會不減當年。

銀槎又爲愚言﹕熊君渭樵作謎喜用稗官﹐未免不雅馴。然如﹕「秦可卿死封龍禁衛」隱古人「賈捐之」一謎﹐亦不害其爲佳制也。

華陽葉君友芝﹐其先本皖人﹐早歲極喜出謎﹐有七律二首﹐隱聊目二十餘則﹐詞意工切﹐惜底面並忘之矣。僅記有「淸白吏」﹐隱四子「使人昭昭」﹔「面如滿月」﹐隱《楚辭》「望三五以爲像兮」﹔「匡廬在望」﹐隱古文「乃瞻衡宇」。葉君現任客籍學堂職事﹐此調久不彈矣。

樊君麗泉﹐喜作泊號謎﹐頗有極其渾成者。如愚射之﹕「墨池飛出北溟魚」﹐隱「黑旋風」﹔「我獨在人間﹐委實的不願生」﹐隱「拼命三郎」﹐皆不假雕琢。若失名之「金錢問題」隱「豹子頭」﹐𨿽亦切合﹐而文字贅矣。

成都郭君子章﹐每歲必開燈社數宵﹐愚亦時附驥其間。憶子章作有﹕「客來雨霽」﹐隱《詩經》「訪予落止」﹔「仙樂風飄處處聞」﹐隱《詩品》「悠悠天鈞」﹝捲簾﹞。附社新繁嚴君吉甫作有﹕「紀程新詠」﹐隱四子「爲此詩者﹐其知道乎」﹔「同籍」﹐隱「𨿽由此霸王不異矣」﹔「八月初一」﹐隱《詩經》「在夏后之世」﹔「王赫斯怒」﹐隱《論語集注》「以受生气」﹔「一网打盡」﹐隱《西廂記》「畢罷了牽掛」﹔「回眸送盼﹐以挑王之侍者」﹐隱「休波」。浙江王君遠伯作有﹕「豈眞愛馬者耶」﹐隱《詩經》「假樂君子」﹔「窺破姦形」﹐隱「見此粲者」﹔「益有弧矢之象」﹐隱琴操「風雷引」。

乙巳春燈社𨿽多﹐絕少佳者﹐嗣浙江許君紹蘭﹑金君叔屏﹑大興官君小農﹑畢節張君毅俠﹑桐城趙君仲琴﹐就平越王君意先宅﹐組織一社。用半月形雙燈﹐爲東西兩半球﹐東半球糊以黃紙﹐西半球糊以白紙﹐東半球燈謎槪出舊學書﹐西半球燈謎盡用新學書﹐其構思命意頗極新穎。西半球佳者有﹕「騂」﹐隱新名詞「特色」﹔「霜雪盈顚」﹐隱「元素」﹔「破黃巾」﹐隱「平角」﹔「白衣秀才」﹐隱「酸素」﹔「夫子之墻」﹐隱外地「尼門」﹔「駱前王后一詩人」﹐隱西人「盧騷」﹔「孟孫﹑叔孫﹑季孫」﹐隱「古魯家」﹔「日本書札常用『禦』字」﹐隱《西廂記》「寄語多才」。東半球佳者有﹕「朋黨」﹐隱四子「有友五人焉」﹔「沈者自沈﹐浮者自浮」﹐隱《左傳》「受其書而投之」﹔「不及馬腹」﹐隱唐詩「自顧無長策」﹔「雞犬相聞」﹐隱時憲書「鳴吠對」。

此外則暑襪街新建曹宅﹑陳君紹昌﹑陸君蕓蓀諸社﹐尙多可采。曹宅有﹕「揮故人淚」﹐隱《四子》「願比死者一灑之」﹔「燮理陰陽是子牙」﹐隱《詩經》「相鼠有齒」﹔「子無謂秦無人」﹐隱《禮記》「在朝言朝」﹝捲簾﹞﹔「妾有老親」﹐隱《左傳》「如舊婚媾」﹔「羊一牛一」﹐隱《楚辭》「望美人兮不見﹐恨此生兮遠離」﹔「戲舉烽火」﹐隱唐詩「梨園子弟散如煙」等作。惜邇日以館事未得往觀﹐以上悉聞林佶蓀﹑郭子章兩君所述﹐風味頗不惡也。紹昌則有「巨觥陳濁酒」﹐隱四子「尊賢爲大」﹔「待闕鴛鴦社」﹐隱《詩經》「曰予未有室家」﹔「此何聲也﹐汝出視之」﹐隱「令聞令望」﹔「天空任鳥飛」﹐隱唐詩「明月自來還自去」。蕓蓀有「禦制詩文」﹐隱《書經》「作之君」﹝捲簾﹞﹔「白從惡少遁去」﹐隱唐詩「云深不知處」﹔「桃葉渡頭春漲生」﹐隱《西廂記》「恰對菱花﹐樓上晚妝罷」﹔「行過函谷重回首」﹐隱美人「關盼盼」﹔「晉惠帝賈後」﹐隱聊目「魯公女」。均不落尋常蹊徑。

憶壬寅癸卯之歲﹐謎界諸君在紅廟子結長春燈社﹐中秋始罷﹐余得躬預其盛﹐所出佳制美不勝收﹐羣賢濟濟其樂陶陶﹐彈指駒光忽焉數載。今諸君有入政界者﹐有列商界者﹐有散之四方者﹐有作古人者﹐斯會重舉不知何時﹐玆將見聞所及﹐尙可記憶者﹐匯錄如下﹐以志一時興會。盧後王前﹐隨手裒錄﹐毫無軒輊於其間也。

徳淵作有「筆算」﹐隱四子「管氏有三歸」﹔「第五倫」﹐隱「朋友數」﹔「焚膏油以繼晷」﹐隱「的然而日亡」﹝捲簾﹞﹔「六十雙壽」﹐隱「有同耆焉」﹔「共有尊中好」﹐隱「般樂飲酒」﹔「韓兵圍暹羅」﹐隱《易經》「八卦成列﹐象在其中矣」﹔「此非吾君也﹐何其聲之似我君也」﹐隱《詩經》「魯侯是若」﹔「月到天心處」﹐隱古文「盤之中」﹔「皆嗜酒」﹐隱唐詩「共有尊中好」﹔「諸僧伴」﹐隱物名「禿友」﹔「古書兩卷」﹐隱「弱」字。

茂臣作有﹕「籌」﹐隱四子「君子去仁」﹔「返景入深林」﹐隱「捲之﹐則退藏於密」﹔「晚年惟好靜」﹐隱「仁者壽」﹝捲簾﹞﹔「老當益壯」﹐隱古文「壽而康」﹔「絕妙好詞」﹐隱「不有佳作」﹔「富貴非吾願」﹐隱唐詩「我無汲汲志」﹔「落花滿地」﹐隱《西廂記》「土雨紛紛」﹝捲簾﹞﹔「日用飲食」﹐隱「東洋海般饑渴」﹔「反其田」﹐隱「不受人情」﹔「不欲多土人」﹐隱「避眾僧」﹔「不尙時藝」﹐隱「自古文風盛」。

子光作有﹕「老僧」﹐隱四子「釋本末」﹔「乃擲刀抱之曰﹕我見猶憐﹐何況老奴」﹐隱「是气也﹐而反動其心」﹔「遂白曲端之冤」﹐隱「威武不能屈」﹔「得雄者王﹐得雌者霸」﹐隱《易經》「獲之無不利」﹔「獨孤」﹐隱《書經》「徳惟一」﹔「豈可藏副以賣直邪」﹐隱《左傳》「於是乎去表之槁」﹔「馬頭調」﹐隱古詩「千里作一曲」﹔「伯道興嗟」﹐隱《西廂記》「都只是香煙人气」﹔「目送飛鴻」﹐隱古人「顧延年」﹔「自顧所衣悉成秋葉」﹐隱「裴楷」﹔「自謂聰明過人」﹐隱「儂智髙」﹔「蝸角蚊睫又足相容者也」﹐隱虫名「寄居」。

仲琴作有﹕「陽與爲友」﹐隱《詩經》「十月之交」﹔「一聲河滿子﹐雙淚落君前」﹐隱《書經》「曲直作酸」﹔「鬧蓮花」﹐隱「狎侮君子」﹔「三弄笛」﹐隱《西廂記》「七弦琴成配偶」﹔「人淡如菊」﹐隱「黃瘦臉兒」﹔「壽考」﹐隱「試偸香」﹔「太師摯適齊」﹐隱唐詩「相攜及田家」﹔「書生」﹐隱「繕性何由熟」﹔「死生亦大矣﹐豈不痛哉」﹐隱「離別正堪悲」﹔「童稚開荊扉」﹐隱《詩品》「碧山人來」。

鎭雄張君星所作有﹕「陷吾君於聚麀」﹐隱《詩經》「武王烝哉」﹔「輕減了小腰圍」﹐隱「帶則有餘」﹔「皇皇」﹐隱「黃鳥黃鳥」﹔「負暄觀奕棋」﹐隱古文「望長安於日下」﹔「停杯投箸不能食」﹐隱《西廂記》「少呵」﹔「影裏情郎」﹐隱古人「顧歡」﹔「皆大歡喜」﹐隱「莫愁」。

成都孟君和卿作有﹕「日月合璧」﹐隱《書經》「宣重光」﹔「春在鄰家」﹐隱「我則鳴鳥不聞」﹔「狀元」﹐隱古文「面目黧黑」﹔「妾有滅門之禍」﹐隱「次妻族有似乎定情之日﹐有似乎北邙之死」﹔「別南浦之生離」﹐隱《西廂記》「比花開花謝」。

潤之作有﹕「美人首」﹐隱四子「君子之道」﹔「羣盜突起﹐搜之﹐出白刃相加﹐幸未絕命﹐恍惚中似有人拽護之狀」﹐隱唐詩「賊斫不死神扶持」﹔「靡艸死﹐秋已闌﹐千里迢迢行路難」﹐隱時憲書「芒種」﹔「醉人如在半空中」﹐隱物名「酒簾」。

成都王君子衡作有﹕「蛾眉不肯讓人」﹐隱四子「謂武﹐盡美矣」﹔「未能三條燭盡」﹐隱唐詩「雙照淚痕幹」﹔「人與綠楊俱瘦」﹐隱《西廂記》「柳腰兒恰一搦」﹔「璆琳瑯玕﹨﹨﹨」﹐隱詞牌「四塊玉」。

簡陽魏君雨田作有﹕「家在白雲秋艸間」﹐隱四子「居於陵」﹔「禦溝常有雲气」﹐隱唐詩「宮中河漢髙」。

成都王君成之作有﹕「舉杯消愁愁更愁」﹐隱《左傳》「飲而不樂」﹔「莫愁」﹐隱唐詩「天气晚來秋」﹔「雁兒落」﹐隱《三字經》「爲人子﹐方少時」。

魏君紹唐作有﹕「大富貴﹐亦壽考」﹐隱西人「福祿特爾」﹔「佛經」﹐隱《石頭記》人名「侍書」﹔「秀色可餐」﹐隱《西廂記》「娘呵」。

成都張君吉泉作有﹕「恨無花解語」﹐隱古詩「對酒當歌」﹔「鋪人皮於榻上﹐執彩筆而繪之」﹐隱「鬼物圖畫塡靑紅」。

華陽何君斗垣作有﹕「眼角畱情」﹐隱四子「睨而視之」﹔「十五始展眉」﹐隱《西廂記》「半世羞慚」。

毛君徳如作有﹕「月給鶴俸」﹐隱《禮記》「卿四﹝士﹞大夫祿」﹝粉頸﹞﹔「張如廁」﹐隱卦三「晉﹑大有﹑解」﹝中一卷簾﹞。

林君佶蓀作有「張翼尾於門」﹐隱《詩經》「三星在戶」﹔「是夕幽情苦緒室女心虛」﹐隱《西廂記》「今夜淒涼有四星」。

華陽蕭君鏡澄作有﹕「娘子軍」﹐隱《禮記》「行役以婦人」﹔「塞上笛音」﹐隱《詩品》「聲之於羌」。

吳君徳門作僅記「紅雨大作」﹐隱唐詩「艷色天下重」一則。

李君渭淸作僅記「月上柳梢頭」﹐隱古文「蛾眉不肯讓人」一則。

鄙作可記憶者有﹕「花落衫中」﹐隱四子「未墜於地」﹔「在人艸無忘憂之意」﹐隱「小人長戚戚」﹔「庚哥」﹐隱「與其弟辛」﹔「入雲中兮養雞」﹐隱《易經》「翰音登於天」﹔「春愁黯黯獨成眠」﹐隱「困﹐以寡怨」﹝捲簾﹞﹔「冤家怕人知道」﹐隱《左傳》「怨而不言」﹔「此丈夫而巾幗者﹐何畏之﹖」隱「亡下陽不懼」﹔「西望長安不見家」﹐隱《周禮》「秦無廬」﹔「蜀道之難﹐難於上靑天」﹐隱六朝賦「川路長兮不可越」﹔「首夏猶淸和」﹐隱《聊齋》人「溫如春」。各條𨿽極不佳﹐聊復存之﹐博方家一粲。

長春社友率各用別號以相識別﹐有如﹕徳淵之稱「澹園」﹐潤之之稱「眠香館主」﹐斗垣之稱「謎界特色思想人」﹐王君成之自署「寄傲生」。子光戲制一謎云「寄傲生何太不聞」隱《詩經》一句。或曰「此『武王成之』也」﹐相與拊掌。詩云「善戲謔兮」﹐其子光之謂乎﹖

華陽黃煥堂先生﹐每夜出觀燈﹐輒攜雨具﹐偶一遺忘﹐其夜反雨﹔張君吉泉白髮短視﹐喜近立燈下。孟君和卿目爲「雨中黃葉樹﹐燈下白頭人」﹐洵可謂無獨有偶。趙君仲琴並借以作謎語﹐燈社同人莫不知之﹐斯亦成都謎界近世史也。

上錄二十二條﹐原名《錦裏觀燈記》﹐舊題有【水調歌頭】一闋﹐攺編玆集﹐是詞無類可歸﹐姑附與此﹐以資諧笑。詞云「年少打燈虎﹐遊戲錦城闉﹐每宵無處無我﹐吳下亢廷鉁。結識二胡﹝徳淵﹑鶴云﹞三李﹝亦華﹑渭淸﹑銀槎﹞﹐二魏﹝雨田﹑紹唐﹞三張﹝華軒﹑所子星光﹞林﹝佶蓀﹞孟﹝和卿﹞﹐劉﹝茂臣﹞趙﹝仲琴﹞並朱﹝子壽﹞陳﹝紹昌﹞。髙會古紅廟﹐集社果長春。屬耆老﹐黃葉樹﹐白頭人。一燈互出交射﹐思筆競如神。繼以黃昏淸晝﹐直過中秋端午﹐花樣越翻新。回首墜歡在﹐影事未成塵。」

丁未春﹐入政法學堂肄業﹐同班成都蔡仲翔﹑華陽李渭淸﹑袁蔭南三君﹐劇喜談謎﹐每課畢休息﹐輒取法學中術語作謎﹐以佐諧談﹐就中亦有佳者。仲翔作有﹕「失蹤」﹐隱唐詩「何處尋行迹」﹔「公使配偶者」﹐隱《西廂記》「敕賜爲夫婦」。渭淸作有﹕「道之使然」﹐隱名詞「觀察點」﹔「雁字排連」﹐隱「相續人」。蔭南作有「使子路問津焉」﹐隱「自由言渡」。頗能別開生面。至以「言黃乾善姦邪﹐罷職安置江州」隱「出張所」則愚效顰所爲者。

仲翔述二謎極佳﹕「月旦」﹐隱《書經》「周公以爲卿士」﹔「食於有喪者之側﹐未嘗飽也」﹐隱《左傳》「見靈則餓」。

蔭南述數謎極佳﹕「七子不能安其室」﹐隱四子「九男二女」﹔「避谷學長生」﹐隱「使饑餓於我土地」﹔「顚倒鴛鴦」﹐隱《三字經》「二十七」﹔「丁香」﹐隱物名「對子蠟」。

成都林君子宜言華陽胡雨嵐太史二謎﹐亦可稱神品﹕「庶母頗賢」﹐隱古文「老子之小仁義」﹔「細柳娘」﹐隱《左傳》「小人有母」。又王仲明先生所述﹕「門前一樹馬纓花」隱《禮記》「戶開亦開﹐戶闔亦闔」﹐聞亦太史作也。

徳淵近述數謎亦極佳﹕「送荊軻」﹐隱四子「而授孟子室」﹔「掛角」﹐隱「束牲載書」﹔「多壽則多懼」﹐隱唐詩「自有歲寒心」﹔「非樓非亭」﹐隱《西廂記》「這不是黃鶴醉翁」。後三謎均王仲明先生作﹐前一謎劉君瑞培作﹐張君子緯亦曾作此謎﹐但不知孰先孰後。又「徐淑嘆瓜期」隱古文「秦歟﹖漢歟﹖將近代歟﹖」﹐未言出自誰手。

戊申春﹐省城勤工總局曁商務總會職事諸公﹐組織燈社一所﹐命曰「文明」﹐醵資懸獎﹐卽以勤工成品充之。保國粹﹐攄新知一舉而數善備焉﹗所出佳謎亦美不勝紀﹐略如﹕「膠州灣」﹐隱四子「據於徳」﹔「中國婦女議論﹐謂之萌芽也可﹐謂之播種也可」﹐隱《詩經》「華如桃李」﹔「秋云破處秋光皓﹐說是秋時秋未到」﹐隱「四月維夏」﹔「以裨將出使露西亞」﹐隱「側弁之俄」﹔「東洋料理」﹐隱「日用飲食」﹔「小供」﹐隱「東人之子」﹔「報告俄國歸順」﹐隱《禮記》「白露降」﹔「裁判經費」﹐隱古人「賈捐之」﹔「蘆漢鐵道股份」﹐隱「華合比」﹔「豎白旗請降﹐以保全民命」﹐隱「乞伏國仁」﹔「偉然第一」﹐隱國名「大不列顚」﹔「第四條款作廢」﹐隱「丁抹」﹔「才倚闌干」﹐隱度名「方依亞」﹔「黃耳傳書」﹐隱雜誌名「大陸保」﹔「領土以火山爲止」﹐隱法學名詞「自然境界」﹔「安胎」﹐隱「不動產」等作﹐皆極標新領異。

文明燈社分爲內外兩場﹐外場之謎略爲淺近﹐必先射中一條﹐獲優待券﹐然後得入內場。故內𨿽燈明座雅﹐從容構思﹐而外則人雜言龐﹐喧囂特甚﹐射虎同人深滋苦之。總辦周孝懷觀察知其然﹐爰各介紹善射者數人﹐給以特許券﹐可以不由外場﹐直入內社。一時獲特許者有林君佶蓀﹑胡君徳淵﹑劉君茂臣﹑張君子光﹑何君斗垣﹑袁君蔭南﹑李君渭淸﹑王君子衡﹐愚亦叨陪諸君之後﹐得免外場擁擠之煩。閉社後﹐同人公致頌詞﹐屬愚起艸﹐信筆爲之﹐不復省記久矣。玆於故紙中得之﹐用再筆記於此﹐以志一時盛事。其詞有云「謎語爲活動心思遊戲﹐日本小學教授法亦采用之。我國保存國粹主義尙未發達﹐而此專門固有之科﹐轉有日就消減之勢﹐惟川省商務勤工總局執事諸公﹐有鑑於是﹐爰起文明燈社於商務總會。因工暇以提倡國學﹐藉遊戲以增進新知﹐法至良﹐意至美﹐顧不僅於燈社發絕大光明﹐於謎界放非常異彩而已也。同人等技慚射虎﹐容比登龍。興髙采烈﹐受特許之歡迎﹔踵事增華﹐祝聞風之繼起。」云云。

社中各處皆有聯語﹐其二門外云「會意須爲楊主簿﹐屬辭不讓蔡中郎。」二門內云「煞費苦心﹐別開生面﹔自爲新義﹐都是舊詞。」授獎處云「一樣陳言﹐在章句訓詁之妙﹔同爲賭局﹐比博弈飲酒如何﹖」外場云「莫言妙想天開﹐有千門萬戶﹔藉以保存國粹﹐溫四書五經。」內場云「得其環中﹐會心不遠﹔入此室處﹐靜言思之。」數聯亦各極其妙也。

繼文明燈社而起者﹐則有前衛街崇慶楊少壁先生曁貴州館靈石何篯伯司馬兩社。楊宅附社者有胡雨嵐太史﹑彭縣劉昌庭中翰﹐所出謎語類皆純正雅潔﹐愚所射亦較多﹐不復辧其誰手。錄尢如﹕「富貴而歸故鄕」﹐隱四子「有顏回者」﹔「得庾子山書」﹐隱《詩經》「有客信信」﹔「縱儲二酉﹐難敵五丁」﹐隱《左傳》「書何力之有焉」﹔「苦絳珠何事到人間」﹐隱唐詩「還將兩行淚」﹔「四方風動」﹐隱「一任東西南北吹」﹔「贈綈袍」﹐隱古人「賈誼」﹔「奉三無私﹐照臨下土﹔手摘星辰﹐斯人誰伍」﹐隱「公明髙」﹔「記得筆花開後﹐曾有喬木之歌」﹐隱詞牌「憶江南」。

何宅燈謎不拘一格﹐奄有眾妙﹐如﹕「賣杏收谷」﹐隱《禮記》「虎始交」﹔「明年」﹐隱名詞「分配」。同社漢軍於達蓀大令作有﹕「坤六段」﹐隱四子「非外也」﹔「單於」﹐隱「一人定國」﹔「典韋」﹐隱《易經》「革而當」﹔「弟子服其勞」﹐隱「習教事」﹝捲簾﹞﹔「周公旦﹑太公望」﹐隱《左傳》「姬姓日也﹐異姓月也」﹔「謚貞白先生」﹐隱古文「卒相中山」﹝捲簾﹞﹔「井臼親操賴女兒」﹐隱「家累千金」。吳縣錢君別駕作有﹕「上品火柴」﹐隱四子「木若以美然」﹔「僞順竊據﹐天下大亂」﹐隱唐詩「淸明時節雨紛紛」。南城吳子萇推事作有﹕「重上妝臺」﹐隱古詩「千里作一曲」﹔「古物商」﹐隱古人「陳賈」。山陰胡衍甫貳尹作有﹕「公子申」﹐隱《左傳》「穆叔未對」。咸能獨樹一幟﹐各擅勝長。

江右熊紀成大令﹐雅好猜謎﹐曾在王仲明先生宅附社﹐出謎不多﹐而細鍼密縷﹐頗費推敲。如﹕「櫻桃嬌小解離思」﹐隱四子「尙志」﹔「聞得十八日點狀元﹐二十日點榜眼」﹐隱四子人名朱注陳亢斗量名﹔「踏靑女」﹐隱《易經》「履霜」﹔「貶嶽少保爲庶人」﹐隱唐詩「飛入尋常百姓家」﹔「明月自來還自去」﹐隱《西廂記》「想嫦娥﹐西沒東生有誰共」﹔「王雱反復﹐東坡甚爲不平」﹐隱古人「公子荊﹑蘇忿生」﹔「歐陽修兼領二郡」﹐隱「騂」字。愚射先生之謎有﹕「欲把裙衣來脫下﹐先看臉色已羞紅」﹐隱《詩經》「顏如渥丹﹐其君也哉」﹔「魚兒腹內吞絲餌﹐蝸國爭端起觸蠻」﹐隱古文「鉤心鬥角」。愚謂牧之此語卽先生之謎語定評﹐先生亦韙其說。

戊申燈社經商務總會提倡﹐一時張燈雅集者風發泉湧﹐每夕常熟處焉。然求其出謎之佳而且久者﹐要必於吳君魯弢首一指屈。魯弢社逾數月﹐出謎極多﹐就愚所射者言之﹐如﹕「寄書常不達﹐況乃未休兵」﹐隱四子「函人惟恐傷人」﹔「附驥尾而名益顯」﹐隱《詩經》「蒼蠅之聲」﹔「當頭棒喝」﹐隱《禮記》「佛其首」﹔「壓倒元白」﹐隱「詩負之」﹔「杜絕往來」﹐隱唐詩「出塞復入塞」﹔「有難言之隱衷」﹐隱「苦道來不易」﹔「矍鑠哉是翁」﹐隱《西廂記》「一个據鞍上馬」﹔「戊戌同體﹐腹中只欠一點﹔己巳連蹤﹐足下何不雙挑」﹐隱聊目「土偶」。皆能自出機杼﹐不落恆蹊。又﹕「一个是孫飛虎﹐一个是歡郎」﹐隱四子「賊夫人之子」﹔「黃龍府潮水忽至」﹐隱《禮記》「有流矢在白肉」﹔「平明騎馬」﹐隱唐詩「早知潮有信」數謎﹐則其尊人伯森大令作也。

嗣有梓潼街壽宅﹐連於二月五日出謎兩次﹐惜觀者甚少﹐故均未久卽罷。其謎如夏鼎商彜﹐自饒古致﹐愚射有﹕「山西出將」﹐射四子「晉國﹐天下莫彊焉」﹔「冬日﹑夏日之臣」﹐隱《書經》「可愛非君﹐可畏非民」﹔「五月披裘何處尋」﹐隱《詩經》「不長夏以革」﹔「犇馳」﹐隱古文「牛馬走」﹔「鴛鴦譜」﹐隱唐詩「傳之七十有二代」﹔「吁嗟乎」﹐隱古人「長息」﹔「毋爲牛後」﹐隱「犀首」﹔「謂之楚孟子」﹐隱「荊軻」﹔「風雨不出」﹐隱「杜如晦」﹔「天生徳於予﹐漢兵其如予何﹖」隱書名「新語」。皆佳謎也。

是年二酉山房燈社﹐愚射有﹕「矅得臣飲」﹐隱《詩經》「子有酒食」﹝捲簾﹞一條﹐社主樊君孔周作也。用顏延之對宋文帝語﹐恰到妙處。顧或以「酒食」二字爲疑﹐愚按﹕《漢書﹠﹟8226﹔於定國傳》「食酒至數石不亂」﹔有《柳河東文》「吾病痞不能食酒」云云。謎主詼諧俗語亦所不忌﹐矧古人文字且有用之哉。

二酉山房燈社﹐主之者樊孔周﹑髙石銘兩君﹐附社者不一其人。樊髙謎如﹕「二度梅」﹐隱四子「某在斯﹐某在斯」﹔「白雲深處有人家」﹐隱「居移气」﹔「接唇」﹐隱《書經》「如西禮」﹔「太史第」﹐隱「入宅於河」﹔「少陵詩稿流傳日」﹐隱《詩經》「東有甫艸」﹔「禁觀祕戲圖」﹐隱《禮記》「毋淫視」﹔「酌彼康爵」﹐隱「斯揚觶﹐謂之杜舉」﹔「圓荷浮小葉」﹐隱古文「盤之泉」﹔「佳友」﹐隱「凡二十二人爲一朋」﹔「雨後山光滿郭靑」﹐隱唐詩「晴翠接荒城」﹔「兩个黃鸝鳴翠柳」﹐隱「綠樹鶯鶯語」﹔「三十六計走爲上」﹐隱古人「林逋」皆佳。「其許後之獄罪歸何人﹖」隱《詩經》「不顯其光」﹔「軍中樂��苦程」﹐隱《西廂記》「他們不識憂﹐不識愁」﹐則華陽孔保滋先生附也。「弄瓦」﹐隱四子「姓所同也」﹔「無鬼論」﹐隱《易經》「乃徐有說」﹐則西充羅子靑先生附也。「袁孝尼故居」﹐隱《書經》「宅乃準」﹔「杯浮酒綠」﹐隱古詩「對鏡貼花黃」﹐則成都龔君相農附也。「明其娣姒」﹐隱四子「知所先」﹐則華陽馮君健丞附也。

文明燈社畢社時﹐原訂花會續開﹐嗣因社員各有職事﹐不能照料﹐且以一城之隔﹐觀者亦不便﹐乃於第三次商業勤工會發行之《特別新聞》﹐辟《燈謎》一欄﹐仍用文明社名義﹐逐日登載十條﹐射者投函商會﹐間日宣布﹐先中得酬﹐報中有《鐵荷工會詞》云「掌書仙吏謫仙才﹐遊戲文章妙剪裁。恐泄玄機多隱語﹐千年脈望可能猜。」卽記其事也。前次未中之謎﹐間亦登之﹐如﹕「欲眠君且去﹐忘卻寄書來」﹐隱《詩經》「是曰旣醉﹐不知其郵」﹔「中東之役」﹐隱「我日構禍」﹔「去了兩頭﹐去了兩角﹔一入天堂﹐一入地獄﹐還他兩頭﹑兩角﹐眞會作威作福」﹐隱四子「能好人﹐能惡人」﹔「徳律風傳話」﹐隱縣名「電白」。皆膾炙人口者也。

桂王橋南街存粹燈社﹐楊君蕓靑出也﹐謎皆包孕史事﹐卓犖自成家數。如熊紀成大令所射之﹕「安帝常從乳母」隱古文「聖王在上」﹐「暮夜饋金」隱古人「楊行密」﹐「解散匈牙利國會」隱《三字經》「書之奧」﹝三謎均捲簾﹞﹔王君子衡射之﹕「晉陽宮中聞鼓聲」﹐隱四子「淵淵其淵」﹔愚射之﹕「焚《皇極經世書》」隱四子「雍之言然」﹐「遙指元龍髙臥處」隱唐詩「前程惟有一登樓」﹐皆其傑作。楊君旋以拔貢成均。

南城黃梅生大令﹐人極風雅﹐數主《通俗報》詩鐘燈謎社﹐己庚兩歲﹐疊在寓所張燈。愚所射如﹕「板輿迎養」﹐隱《書經》「禦其母以從」﹔「告糴於吳」﹐隱「越其罔有黍稷」﹔「水秀才」﹐隱《禮記》「諸生蕩」﹔「隨行工部後」﹐隱《左傳》「少陵長」﹔「停艇聽笛」﹐隱古文「四韻俱成」﹔「瞬及瓜期」﹐隱「將近代歟」。又胡君徳淵所射之﹕「東坡樓閒眺」﹐隱《左傳》「登軾而望之」﹔「東坡肉」﹐隱酒名「屠蘇」。華陽舒君孔昭所射之﹕「庭前不植海棠花」﹐隱《後漢書》「後有杜母」﹔「言在不稱徵﹐言徵不稱在」﹐隱書目「字母切韻」﹝捲簾﹞。悉枕經葄史﹐自成一家。

己酉春﹐許君仲密在承平街寓所大開燈社﹐仿商會文明社辦法﹐亦分內外兩場。時亡友郭君子章在其幕中﹐主賓共社﹐相得益彰。原定閠花朝爲始﹐嗣以愚及王君子衡將入髙等警校肄業﹐特提前於二月下旬開社。仲密謎如能將用兵﹐譎正皆宜﹔子章謎則節制之師﹐好整以暇。玆分錄如下。仲密作如﹕「紅豆啄余鸚鵡粒」﹐隱四子「惟」﹔「時妝美人圖」﹐隱「今女畫」﹔「櫻桃紅破﹐半晌恰方言」﹐隱「樊遲出」﹔「這小賤人倒拖下我來」﹐隱唐詩「將老身反累」﹔「這門親事當初也有老僧來」﹐隱「合昏尙知時」﹔「宿酒」﹐隱「星宮之君醉瓊漿」﹔「嫌無下箸處」﹐隱《西廂記》「少呵」﹔「陽虎」﹐隱書名「春燈謎」。子章作如﹕「嫦娥應悔偸靈藥」﹐隱《易經》「爲月﹑爲盜」﹔「良家」﹐隱《詩經》「十月納禾稼」﹔「盧十兄必有佳句﹐請長吟﹐俾得共賞之」﹐隱「與子成說」﹔「遠山」﹐隱唐詩「迢遞嵩髙下」皆卓卓可傳之作。

仲琴近作如劉長卿五言長城﹐非攻以偏師不能制勝。略如﹕「艸艸了事」﹐隱四子「四十而不惑」﹔「天方夜譚」﹐隱「子曰﹕回也」﹔「一雙跨鳳乘鸞客」﹐隱「推惡惡之心」﹔「湖東柳色畫圖中」﹐隱「淸人在軸」﹔「秋燕已如客」﹐隱「有鶖在梁」﹔「不完全國之簡易憲法」﹐隱古人「匡章」。

達蓀大令之西席﹐成都吳君虛谷﹐亦謎界鉅子也﹐心思極細﹐射謎恆無虛發。前在育嬰堂街寓所出謎﹐作有﹕「去世法舟輕」﹐隱《易經》「尙往也」﹔「粉香膩玉搓咽項」﹐隱《詩經》「有鶯其領」﹔「必熟而薦之」﹐隱《左傳》「生則不困」﹔「女口」﹐隱唐詩「卷上珠簾總不如」﹔「忍辱鎧」﹐隱古人「寺人披」﹔「戚姬」﹐隱詞牌「如意娘」。格局渾成﹐謎中正法眼藏也。

成都蕭君辛園﹐己酉歲嘗與同邑陳君鴻生合燈出謎。第一夕﹐愚射數條皆佳﹕「灈濯如春日柳」﹐隱四子「貌思恭」﹔「矢竭弦絕﹐猶力守孤城」﹐隱《詩經》「無射亦保」﹔「呢喃似話香泥暖」﹐隱《禮記》「燕居告溫溫」﹔「楊柳千條盡向西」﹐隱詞牌「縷縷金」﹐均辛園作。又有「塡平天下崎嶇路﹐冷到人間富貴家」﹐隱新小說名二﹐愚僅中其一﹐爲「寒牡丹」﹐惜次夕未往﹐不知一底云何也。

曩在通省警務公所時﹐同事桐鄕沈君子綱爲述一謎云「父母有過﹐三諫而不聽﹐則號泣而隨之」﹐隱《千家詩》「子規啼徹四更時」﹐甚佳。子綱亦喜作謎﹐言乙巳春曾在冬靑樹街寓內張燈數夕﹐惜爾日未之知也。

《通俗報》《燈謎》一欄﹐隨人可以值社﹐故出謎𨿽多﹐不免薰蕕共器。然其初主社者皆一時名宿﹐玆最錄數家如下。笠仙樓主人出有﹕「土耳其﹑意大利﹑西班牙﹑埃及各國海軍成立」﹐隱《易經》「地中有水﹐師」﹔「西例﹕胎生不下﹐當剖腹取出」﹐隱書名「破產律」。悼秋吟館﹝卽黃梅生大令﹞出有﹕「舊本《春秋》」﹐隱《書經》「古有夏先後」﹔「而今始得碧紗籠」﹐隱《禮記》「前有塵埃」。因利利主人出有﹕「楊花千里夢」﹐隱四子「綿駒處於髙唐」﹔「飲河」﹐隱「惟酒無量」。南冠客出有﹕「直上泰山頂﹐皚皚白雪丰﹔山頂望夫人﹐玲瓏奪天工。」隱鳥名「白頭翁﹑巧婦」﹝捲簾﹞﹔「艸艸賜宴」﹐隱唐詩「芙蓉闕下會千官」。獨淸室主出有﹕「暮色渾無際﹐聽一旁三點漏淒迷﹐侑愁無酒醴﹐瘦骨勉支持。思量尋到北方去﹐又恐那邊兒反向這邊歸。欲動苦無力﹐欲語莫吾語。算來一四一六﹐合是佳期。」隱理科器名「液體比重計」。瞿上天民﹝卽雙流李君瀓波﹞出有﹕「出經入史」﹐隱《禮記》「外事以剛日﹐內事以柔日」。皆報中謎語翹楚也。

閒夏無事﹐每過仲明先生談謎﹐以遣長日。蔣君雨田間亦在座﹐各述見聞﹐輒分類記之﹐積久成帙﹐玆摘尢如下﹐不復辧孰爲先生語﹐孰爲雨田語也。四子有﹕「壽竊其節而先往」﹐隱「如伋去﹐遲遲」﹔「鞍馬夢行雲」﹐隱「綿駒處於髙唐」﹔「我不慣與生人睡」﹐隱「必熟而薦之」。《易經》有﹕「冤家不自在」﹐隱「乖必有難」﹔「伍子胥兩薦勇士」﹐隱「蓋取諸離」。《書經》有﹕「鎖陽臺」﹐隱「封十有二山」﹔「娶妓女爲妻」﹐隱「家用平康」﹔「鞭絲直拂松煙裏」﹐隱「其刑墨」﹔「太史奏﹕客星犯帝座甚急」﹐隱「以近天子之光」。《詩經》有﹕「驢胎」﹐隱「有懷於衛」﹔「佳人唱楚歌」﹐隱「女曰雞鳴」﹔「點《九九消寒圖》」﹐隱「松柏丸丸」﹔「姜伯約𨿽敗﹐其心未忘後主」﹐隱「維北有斗」﹔「魯三卿﹐季氏最貴」﹐隱「𨿽有兄弟﹐不如友生」。《左傳》有﹕「旗亭畫壁」﹐隱「爲之歌《王》」﹔「蘋藻難尋山谷裏」﹐隱「庭堅不祀」。《周禮》有﹕「名媛尺牘」﹐隱「夫人而能爲函也」。古文有「蘇鞋」﹐隱「子卿足下」﹔「其猶龍乎」﹐隱「李氏之蟠」。唐詩有﹕「周公瑾觀北軍」﹐隱「武帝旌旗在眼中」﹔「司馬牛憂」﹐隱「圉人太僕皆惆悵」﹔「嶽少保破楊麼﹐髙唱凱歌而還」﹐隱「朗吟飛過洞庭湖」。古人有「梅花滿祠堂」﹐隱「五鹿充宗」。地名有﹕「《髙唐》賦就待推敲」﹐隱「玉門關」﹔「僧居禪室」﹐隱「安樂寺」。藥方有﹕「以妾爲妻」﹐隱「小續命」﹔「五霸假之也」﹐隱「眞武湯」﹝捲簾﹞。

仲明先生又言﹕黃君吉菴﹐嫻音樂﹐工詞曲﹐所制院本風行菊部﹐其作謎亦極擅風趣。如﹕「幹」﹐隱四子「天下莫能破焉」﹔「懶雜種」﹐隱「四體不勤﹐五穀不分」﹔「王尊」﹐隱戲名「古玉杯」﹔「忠孝」﹐隱「雙飄帶」﹐皆諧不傷雅。

雨田又言﹕張子初大令謎﹐如時花美女﹐秀韻天然。謎面純用五七言詩句﹐尢爲整齊畫一。略如﹕「願逢天子作門生」﹐隱四子「是爲王者師也」﹔「紫韻紅腔細細吟」﹐隱「不大聲以色」﹔「敲斷玉釵紅燭冷」﹐隱「鐲」字﹔「綠柳才黃半未勻」﹐隱「橊」字﹐洵屬安置妥貼﹐名實相符。

成都溫君子厚﹐隱於市﹐不求聞達﹐亦今之奇人也。不常猜謎﹐而極喜作謎。舊歲﹐館同邑孫君文淵家﹐曾合出兩次﹐近又頻以所作索射。如﹕「寅正」﹐隱四子「人之生也直」﹔「差池其羽」﹐隱「不能正五音」﹔「計程應說到常山」﹐隱唐詩「數里入雲峯」﹔「月食日食」﹐隱「玉盤珍羞直萬錢」﹐皆極愜心貴當。又前射「穿一套縞素衣裳」隱《書經》「服休服采」﹐及文淵作之「應聘爲女教習」隱四子「有就右師之位」﹐亦新奇可喜。

成都鄧葵安﹑聘如﹑松屏昆仲有聲燈社﹐與愚神交數載﹐客歲在通順街寓內張燈出謎﹐始克識之。葵安﹑松屏極喜猜謎而不常出﹐聘如則每歲必出數次。所作有﹕「秀才又重來懦」﹐隱四子「附庸」﹔「國亡猶作後庭花」﹐隱「邦無道﹐谷」﹝捲簾﹞﹔「山從人面起」﹐隱《易經》「艮其輔」﹔「春爲發生」﹐隱《書經》「蠢玆有苗」﹔「詞寫春風語未安」﹐隱《詩經》「孔塡不寧」﹔「袒下了偏衫」﹐隱《孝經》「則周公其人也」﹔「江南風景好﹐桃李半殘歇﹔流螢何處來﹐夜夜望新月」﹐隱古詩「春林花多媚」﹔「文猶質也」﹐隱《西廂記》「語言的當」﹔「迫之如火煎」﹐隱藥名「白前」﹔「山間之四時也」﹐隱「鄕」字等謎﹐名下果無虛也。

愚自知書卽竺嗜謎語﹐每歲所爲不下數百條﹐皆隨得隨棄﹐未嘗存稿也。乙巳歲﹐館同邑伍丈硯侯家﹐授課之餘﹐恆覽舊籍以自遣﹐每見前人雜說間載謎語﹐有類詩話﹐因思輯爲謎話﹐以資談噱。暇輒命筆﹐約得數十則﹐扃諸敝簏﹐未敢輕以示人。丙午以後﹐修學法政﹐不復措意﹐及此庚戌歲﹐學治渝城法院。同年﹐眉山郭毓靈雅好談謎﹐而此冊適在行篋﹐治公之暇﹐出以相質。君則躍然以爲創獲﹐並爲題詞四絕﹐𨿽詩意未盡敢當﹐而誼則深可感已。辛亥返裏﹐家居無聊﹐復有附益。壬子夏﹐乃取重加釐定﹐略以類從分爲兩卷。所錄不必盡佳﹐惟以存話爲主﹐計適百則﹐遂命今名。𨿽然文心變幻﹐月異日新﹐謎𨿽小道﹐詎獨不爾。環睹小生﹐所見一孔﹐豈是區區者遂足以盡謎語之變哉﹖顧思《容齋隨筆》﹐集至於五﹔《後村詩話》﹐續者再三。古人著書﹐具有先例﹐《續話》之成﹐固有竢焉爾。是歲七月旣望﹐聘臣又識。

紙醉廬春燈百話終

餘十六七歲時雅好作謎﹐甚恨無一論謎之書﹐如詩文評諸書者。久之從報紙中見君此話則大喜﹐以爲先得我心。是時﹐成都陶然亭謎事方盛﹐余偕友往觀﹐語次及紙醉廬﹐或指君以告﹐遂得訂交燈下﹐亟以謎話爲問。越夕﹐君袖油印一卷畀之﹐時民國二年三月也。余讀竟甚快﹐謂君此作絕可喜﹐宜以時付梓﹐傳之好事。君退然謙遜﹐遷延未果。已而﹐滬上鉛印有《邃漢齋謎話》《橐園春燈話》諸書﹐其持論立意於君書間有出門之合。君益廢然﹐不復示人﹐以爲彼旣流行﹐人且疑爲蹈襲也。然余見君書乃在諸書未出之前﹐且小有暗合﹐古今此例正多﹐遊戲之作無關典要﹐亦何嫌之足避。今春社集諸友皆以此書不行爲憾﹐因共慫恿﹐乃付印焉。君敏捷善射﹐一時有「打虎將」之目﹐其在成都﹐此事直無所於讓。觀所作取多用宏﹐可以知之矣。

民國八年三月華陽龐俊跋

