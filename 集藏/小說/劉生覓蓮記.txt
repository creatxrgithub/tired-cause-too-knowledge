劉生覓蓮記﹝明吳敬所著﹞

劉一春﹐字茂華﹐號熙寰﹐江東人也。世居重疊山華村之西﹐爲故家舊族﹐祖先廣積陰功。父武南公﹐爲癢生﹐有重名﹐厚於徳﹐福於學﹐而未發﹐嘗自信曰「吾有兒必顯。」生三子﹕一奉﹐一春﹐一泰。一春自幼聰穎﹐稟逸韻於天陶﹐含沖气於特秀。甫十五﹐卽畱心武事﹐弓馬精熟﹐以鷹揚自期﹔忽思「挽二石弓﹐不如識一丁字」﹐遂棄武﹐專於文。年十八﹐補邑庠生﹐獵史搜經﹐著述日富﹐遠蜚淸譽﹐卓冠士林。人以其才似賈誼﹐稱爲「洛陽子」。

時有母舅馬二臯﹐知府鄰省。生極爲舅妗所鐘愛﹐生父命生餞送。舅欲與之偕﹐生以秋試在念﹐送二程而返。過一鳳巢谷﹐有老人稱知微翁﹐數術甚髙﹐戢曜幽壑﹐采眞重崖﹐僻結艸廬於山麓。生亦仰其名﹐特拜求今歲之數。老人先書一紅紙貼於門曰「今日主喜事福人至。」生至懇數﹐書二句付生﹐曰「覓蓮得新藕﹐折桂獲靈苗。」生不解﹐求明示。老人又畫一人手持一圭﹐下書「己酉禾斗」字。生曰「吾當於己酉發科乎﹖然非其時矣。」老人笑曰「數之說微﹐徵則爲驗﹐但前行﹐知此不過三日。」生辭退。

次日﹐至一村。綠水護居﹐竹籬遮捨﹐其家姓趙名思智﹐號樂水散人﹐蓋生之受業恩師也。因進訪﹐師喜﹐款畱備至﹐寓生於東廂之梅軒前。時屬孟春末旬﹐寒玉堆芳﹐冰葩散馥。生步於梅下﹐誦古詩一首﹕

玉堂淸不寐﹐寒夜漏聲長。吟到梅花處﹐詩成字也香。

復舉手整冠﹐仰數梅花。見古梅壓短墻東西﹐聞隔墻似有女聲者﹐乃以折梅爲由﹐履扁石窺之。一女淺妝淡飾﹐年可十六七﹐手執梅枝﹐口中吟曰「今日看梅樹﹐新花已自生。」忽回頭見生﹐遽掩其身。生心贊曰「冰肌玉質﹐不亞壽陽﹐笑出花間語﹐獨擅百花之魁。不意塵埃中有此仙品﹗」俄而師至﹐與生遊於適然園。至紅甫亭﹐亭中有桃花紙掛屏﹐鍼剌小詩一絕﹕

小園日涉已成趣﹐引得東風到艸堂。惟有芳桃解春意﹐笑舒粉臉待劉郎。

生玩之﹐似有喜意。師笑曰「此吾甥女所書﹐自幼愛觀史籍並詞話﹐獨處皆喜題詩。渠父不知戒﹐吾以謂非女子長技﹐往往規之。昨與寒荊到小園﹐又有此絕句矣。昔吾姊夢李白送軸而生﹐蓋不凡女也。」生極心慕口贊﹐返至樹下﹐獨立久之﹐自思﹕「題詩之女﹐必隔墻所見者。」忽憶知微翁之數﹐點首悟曰「人持一圭﹐乃『佳』字也﹔己酉二字﹐乃『配』字也。所謂佳配者﹐其此乎﹖不然﹐何以曰『解春意』﹖又曰﹕『待劉郎』﹖又不然﹐何不先不後而見詩睹面﹐適當三日之期也﹖微生有幸﹐當不避赴梅之嫌﹔淑女多緣﹐幸尙免標梅之嘆。吩咐梅花自主張﹐爲我作媒妁﹐如何﹖」

次日又至﹐隔墻自沈吟曰「今朝梅樹下﹐定有詠花人。」用意窺之﹐則杳不可見。欲久畱以圖再面﹐自度不可。辭師而歸﹐悒悒曰「此別一見無由﹐何有於配﹖知微翁﹑知微翁﹐其戲我矣﹗」

越日﹐稟命父母﹐攜琴負芨﹐遊學外處。泛舟至落石村﹐推篷望之﹕柳拖新綠﹐桃染初紅。乃停舟水涯﹐步於堤上﹐吟曰﹕

弱柳含顰弄楚腰﹐孤舟趁日渡低橋。

閒花有意迎徵袖﹐回首黃鸝過別梢。

時有一老者﹐須髮皓然﹐衣冠閒雅﹐一舟一僕﹐飄然而來。適與生值﹐見生年少可挹﹐知其非常人﹐因詢生所以。生語之故。老人張目視生曰「華村劉二郎﹐其執事否﹖」生曰「然。」老人喜甚﹐蓋生之父與老人素契者。老人姓金﹐名維賢﹐號守朴野老﹐年逾六旬﹐性好交納﹐而家極饒裕﹐且崇禮樂善﹐鄕譽頗隆。與生執手談曰「吾家歲延名師文士﹐爲課兒計﹐又與尊翁契厚﹐其枉畱文旌﹐以續通家舊好。」生欣然從之。至家﹐館生於東堂左室。

時守朴翁有名園﹐奇花異卉﹐怪石叢林﹐種種咸具﹐人羨之曰「小洛陽」。而其中有迎春軒。守朴翁逾數日﹐叩師以生所學﹐師大譽爲名世器﹔而其子名友勝者﹐亦於父前延譽不已。守朴翁加敬﹐遷生於迎春軒中。窗外有修竹數竿﹐竹外有花壇一座﹐其側有二亭﹐一曰晴暉﹐一曰萬綠。亭畔有碧桃﹑紅杏數十株。轉南界一小粉墻﹐墻啟一門﹐𨿽設而不閉者。墻之後﹐壘石爲假山﹐構一堂﹐匾曰「閒閒」。旁有小樓﹐八窗玲瓏﹐天光云影﹐交納無礙。過荼架而西﹐有隔浦池。池之左﹐羣木繁茂﹐中有茅亭﹐匾曰「無暑」。池之右﹐有玉蘭數株﹐築一室曰「蘭室」。斜辟一徑﹐達於池之前﹐躍魚破萍﹐鳴禽奏管﹐凡可玩之物﹐無不奪目愜情。盡園四圍環以髙墻﹐凡至園者﹐必由迎春軒後一門而入﹐扃其門則淸閒僻靜﹐極樂世界也。守朴翁以絕人往來﹐故獨居生於此。遣一俊僕﹐名守桂﹐承值以伴生﹐年十五﹐盡秀逸﹐且識字﹐善歌唱﹐性馴而雅。生悅之﹐畱於座側﹐教以詩曲﹐訓以書翰﹐卽能領略﹐呼曰愛童。

生至壇前﹐配紅匹綠﹐胎靑孕紫﹐芳徑閒閒﹐一塵不到﹐深以爲幸。趁步徐行﹐見梅枝橫覆墻上﹐嘆曰「風景不殊﹐梅下折花人何在﹖昔以三日爲期﹐今數日不瞻矣。使此過遇所見﹐假以時日﹐當不至空相憶也。」轉髙西顧﹐池前一室﹐有小軒﹐遙見「培桂」二字﹔波汶上檻﹐日縷搖窗﹐精熠殊甚。生意謂書室﹐徑由斜徑往窺之﹕珠簾髙捲﹐絕無一人﹔其中之所有﹐皆女工所需之物﹐雜以文幾之具。恐有人覺而返。

次一日﹐洗硯於魚池﹐坐蘭室中﹐聞窗內有嘻笑聲。生悄步池側﹐忽見手持繡鞋﹐可三寸許﹐置於簾外石上﹐僅露纖纖一手﹐吟曰﹕

「碧欄桿外苔痕濕﹐果是將來換繡鞋。

又一應聲曰「今欲曬向西窗﹐趁晚晴乎﹖」生聞之﹐思﹕「幽僻處有些﹐其董永之織女乎﹖其孫恪之袁氏乎﹖」未幾﹐又憑窗而吟曰﹕

芳心蕩漾﹐夜來愁擁梅花帳。風送淸香﹐燻徹孤衾夢不成。

隔檐鶯鬧﹐爲人鼓出相思調。體怯輕寒﹐連理羞將病眼看。」

﹝《減字木蘭花》﹞

長吁一聲﹐初不知有生之在其側﹐探首簾外﹐生亦突抵簾前。兩面忽一相覿﹐其女低聲曰「簾外一生﹐美如冠玉﹐非天臺路何以至此﹖」命侍女取繡鞋而入。生初見之﹐月眉星眼﹐露鬢雲鬟﹐撇下一天丰韻﹔柳腰花面﹐櫻唇筍手﹐占來百媚芳姿。盡態極妍﹐顏盛色茂﹐恍若玉環之再世﹐毛施之復容﹐其美難將口狀﹔而通詞句﹐雅吟詠﹐又疑奇花而解語﹐眞所謂仙宮只有世間無者也。生猛然自失曰「此奇貨可居也﹗乍遇間而自手及足﹑自面及心﹐總收一目﹐知微翁所云佳配﹐又果在此乎﹖有女懷春﹐吉士誘之﹐吾今所寓﹐無異梅軒﹐使不至此﹐幾虛過一生矣。」久立未忍遽去﹐意女已回避﹐而不知端於簾內窺生。生佯爲不見者﹐曰「外面令人倍惆悵﹐裏頭舉眼自分明矣。」因朗賦一詞﹐以作詞戰之先鋒云﹕

和光艷﹐春盈面﹐掀簾晴晝香風扇。人寂寂﹐愁如織。暖風倦體﹐看花無力。﹣﹣﹣﹣雕梁畔﹐雙來燕﹐喃喃訴出愁多徧。傾城色﹐初相識﹐佳詞賦﹐也漏春消息。」﹝《擷芳詞》﹞

生自思﹕「遊學每遇故知﹐已出非意﹐園名洛陽﹐軒曰迎春﹐若將有待予之至者﹐況靜所遇文姬﹐與師處相見﹐才貌難伯仲。數日之間﹐二接才麗﹐益不易得﹐何幸中之幸也﹗」乃書知微翁之數於壁間﹐憶女室而吟曰﹕

西鄰之女洵矣哉﹐入眼平生未有也﹔微生今日有何幸﹐不期而遇知音者。

又思﹕「女性幽靜﹐外言難入﹐而乃出口成章如是﹐深喜其可以筆句動也。」作《如夢令》以自幸﹕

日暖風和時候﹐玉女花前邂逅。謾賦啟朱唇﹐輕遞脂香未透。欣驟﹐欣驟﹐有日相如琴奏。

後女知此情爲生所覺﹐心生愧赧﹐每玩景臨風﹐常定睛不語者移時。蓋聞生之詞﹐接生之貌﹐愛生之才﹐若動隱情而口不可言耳。而生心亦未嘗一刻不在女也。爲雨阻﹐絕步園中。後值晴霽﹐輟捲縱觀。適守朴翁命愛童持羅衣授生﹐童因尾生閒步。生指女室問之﹐童曰「此吾鄰孫氏所居。其女名芳桃﹐攺名碧蓮﹐年已十八﹐詩賦詞歌﹑琴棋書畫﹑刺繡工夫﹐無不完備精絕。早喪其母﹐未曾許配﹐故其父擇此居之。買一鄰女以伴蓮﹐姓曹﹐名桂紅﹐後攺名素梅﹐少蓮娘二歲﹐視如親妹﹐無一間言﹐諳文墨﹐美姿容﹐蓮娘之亞也。嘗於培桂軒中聯四景詩﹐疊爲酬和﹐以爲得趣。嘗謂梅曰﹕『國朝若開女進士科﹐吾期奪傳臚首唱﹐亦許爾共步瀛洲。』聞者每羨﹐而卒無能睹一面﹑得一詞者。其父性喜外出探友。或竟日而返﹐或信宿而歸﹐歸則愛獨處一室而無親人。」生聞言﹐心神不勝踴躍﹐囑童曰「爲我嚴鎖外門﹐吾今愛靜﹐無事則免使他人入來。」童會生之意﹐唯唯笑曰「吾固笑此門鎖鑰非童不可也。」生初聞其爲芳桃﹐忽憶師處所見﹐繼又聞其爲碧蓮﹐猛省知微翁所云﹐於是念蓮之心更切矣。復題於壁曰﹕

直須杜門絕客﹐深下一團工夫﹔

定叫鐵杵成鍼﹐不負遠來夙志。

客至﹐見之﹐咸以生不喜交接﹐故候謁者亦稀。生亦自謂數有可乘﹐乃私號「愛蓮子」﹐冀自遇於碧蓮﹐口占一詞﹐名曰《臨江仙》﹕

一睹嬌姿魂已散﹐滿腔心事誰知﹖東瞻西盼竟差遲。裝聾還作啞﹐似醉復如癡。

我欲將心書尺素﹐倩人寄首新詩。个中暗與約佳期。不知何年更何月﹐何日更何時。

時有友李見陽拉生郊遊。生與偕行。適數妓鬥艸於得春亭下。詢之﹐皆樂平巷中名妓﹐一曰李月英﹐一曰髙巧云﹐一曰包伊玉﹐一曰許文仙。生亦喜花柳趣﹐心甚畱愛﹐乃曰「今日之行﹐觸眼見琳瑯珠玉﹐皆子美詩中黃四娘也。」同興談笑移時。偕至印月溪邊﹐睹鴛鴦浴水﹐粉蝶穿花﹐因曰「諸妹俱士女班頭﹐吾欲擇其一﹐以締永好﹐先唱《憶秦娥》詞﹐能續成者卽取之。」生徐曰﹕

春堤曲﹐一溪水漾新紋綠。鴦鴛弄日﹐晴沂對浴。

文仙執生之手﹐嘻嘻然應曰﹕

和風不斷香馥鬱﹐墻頭粉蝶相隨逐。相隨逐。雙雙飛入﹐花間並宿。﹝《憶秦娥》﹞

詞成﹐羣口喝彩。生敬且愛﹐期約而回。

坐窗下﹐花影橫欄﹐春香飄戶﹐有寂寥意。命童磨墨﹐拂箋揮一歌﹐使童歌之﹕

薄試輕羅散幽趣﹐鶯唇燕舌番新句。

東風引我入桃源﹐含笑桃花紅滿樹。

問花何事笑東風﹖笑我不飲空歸去。

我卽解衣典醇酉錄﹐醉春買樂紅芳處。

只愁東風不久情﹐吹作一天輕紅絮。

著意看花花不紅﹐百計畱春春不住。

春老花殘將柰何﹐袖薄難勝淚如注。

歌罷﹐同步於萬綠亭前。愛童揮小扇以逐飛蝶﹐生亦促之。忽二蝶爭花﹐墮花下﹐相抱不解。生拆之﹐對童而笑。童笑曰「物之性猶人之性﹐釋之﹑釋之﹐毋拆散姻緣也。」生棄蝶﹐成《西江月》詞﹕

三月韶光過半﹐一年勝景堪奇。

傷春自个謾徘徊﹐偶睹遊蜂墮地。

款款柔情莫托﹐殷殷吩咐蜂媒。

惟期及早效於飛﹐不負花前一對。

越夕﹐生囑愛童守門﹐徑訪妓家。文仙出《嬌紅記》﹐與生觀之。曰「有是哉﹗有始無終﹐非美談也。」畱宿而回。

後日﹐守朴翁設宴﹐坐中紅袖﹐正前妓巧云﹑文仙也。至晚﹐文仙自薦於生。

次日將別﹐守朴翁至﹐曰「近來多冷落﹐文仙一名姝﹐欲畱數日﹐以暢文興﹐才子佳人﹐光我莊圃。」生歡甚﹐攜文仙劇飲於假山之小樓。時玉蘭開盛﹐又攜酌於蘭室﹐問柳答花﹐搜聯構句﹐兩相暢逸﹐名珍情會。生曰「卿名不在楚蓮香之下﹐幸同枕席﹐誓不相忘。」文仙曰「裏流澤藪﹐不足以辱君子。吾有一路指君﹐君其圖之。」生問其故。文仙指蓮室曰「个中一女﹐姿容絕世﹐美麗超羣﹐賦性聰明﹐詞華炳燁。吾有一友﹐竊窺之﹐羨曰﹕『美哉妙矣﹐諸好備矣﹐此誠無價寶也。』聞惟一待女爲伴﹐先結侍女之心﹐庶可漸入佳境。且以君之愷悌俊逸﹐無有求而不得者。然須愼之密之﹐毋炫巧致拙。」生謝曰「是教當書紳﹐是情當刻骨﹐此言出在卿口﹐入在吾耳﹐幸毋他泄。」文仙曰「君固不下申厚卿﹐我也不爲丁憐憐﹐亦何疑焉。」乃取一犀簪﹐解一香囊畱贈而別。生視之﹐親繡一絕句﹕

獨坐紗窗理繡鍼﹐一絲一綫費芳心。

從求知己親相贈﹐佩取殷勤愛我深。

生始感文仙愛己出於眞誠﹐而情亦眷眷﹐不忍少忘。至午﹐素梅以生窗之左有海棠花﹐偸步摘之。少愛童抱甕注水﹐適至澆花﹐戲謂梅曰「吩咐偸花者﹕可一不可再。」梅曰「一之未甚﹐再思可矣。」童曰「一摘使花好﹐再摘使花稀也。」因以水濕其手﹐梅牽童衣拭之﹐反若有意於愛童者。童忙入謂生曰「素梅在窗外﹐年𨿽少﹐有丰韻﹐可挑也。」生故出﹐擁其歸路。梅摘花而返﹐生喜揖之﹐梅懷不安之狀。生笑曰﹕

「花下睹妖嬈﹐含羞稱萬福。相對兩難言﹐花艷驚郎目。」

梅求路不得﹐曰「先生當路於此﹐男女無以別於途。君子避女流﹐故不能少讓我也﹖吾非迷失女子﹐胡爲關津畱難﹖」生曰「爲汝初犯竊盜﹐今欲盤詰姦細耳。」各嘻然相視而笑。生憶文仙之言﹐心自計曰「不將我語和他語﹐未卜他心知我心。」乃戲問曰「卿卿果芳桃之侍妹名桂紅者乎﹖抑果碧蓮之侍妹名素梅者乎﹖」梅曰「先生止遊詩書之府﹐何由知閨閣之名也﹖」生紿曰「吾昨夢登太華山﹐至西天闕﹐入廣寒宮﹐履嫦娥殿﹐親得數名指示﹐故此積誠候卿。今得見之﹐正應佳夢矣。乞先爲劉一春道意﹐後有萬千未談之衷曲也。」梅曰「此春夢也。吾非小紅﹐便逞張生家語﹐吾當有一場發落﹗乍間姑免究。」執花而行﹐復回顧﹐低念「劉一春」者數四。生尾其後﹐曰「劉一春送。」梅戲應曰「回﹗」生垂手頓足曰「妙妙﹗女果以張生待我﹐則𨿽訾栗斯﹑喔咿儒兒以事女﹐亦甘心也。」返室﹐愛童曰「此女不速自來﹐焉得秋毫無犯﹐作無事人乎﹖」生曰「事勿欲速﹐恐耳屬於垣﹐則名教掃地也。且喋喋利口﹐有無限風趣﹐此一物亦足以釋西伯矣。梅尙如此﹐蓮更何如。安排牙爪﹐以爲降龍伏虎之計﹐此第一著也。」童曰「牽腸掛肚在蓮娘﹐送暖偸寒在素梅﹐詐謀奇計在相公﹐熱心冷眼在小童。吾若守口如瓶﹐決不敗乃公事。好爲之﹐好爲之﹗」生暗喜曰「成吾志者﹐子也。今日喪心病狂亦由汝﹐賞心樂事亦由汝矣。」

梅歸﹐對蓮備道生語﹐且有譽生意。蓮故作不理﹐偸書一歌於窗外﹕

鶯聲淸曉傳春語﹐道說與遊人﹐趁我嬌華﹐莫放歌金縷。

杜鵑一夜叫聲喧﹐呼淒風﹐喚妒雨。促吾直往天涯去﹐要尋樂地誰爲主﹖

生至﹐味之﹐自覺蓮之畱意甚速﹐喜焉如狂﹐曰「且記此詞﹐爲他日負賴表記。」然時或見蓮﹐則見其故逞百媚之姿﹐或微露可疑之狀﹐或掩窗自蔽﹐或以目流情﹐或與桂紅相謔﹐或正色不可動。假意眞情﹐不可測識﹐而生亦未與蓮親接一語。且此有守桂﹐彼有桂紅﹐亦未敢深信。故會面𨿽屢屢﹐心旆𨿽搖搖﹐而每爲首鼠之狀。

一日﹐生抱悶﹐步於墻西之別圃﹐轉至假山﹐見碧蓮俏妝輕服﹐面帶喜容﹐纖手露金鐲﹐撚並蒂花枝﹐視雙蝶斗舞。蝶稍進﹐則隨而觀之。蝶漸近假山﹐生略少避﹐喜曰「蝴蝶甚著人。」蓮已見生﹐故作不見﹐反翻袖促蝶。生逼近﹐曰「古有司花女﹐於今見之﹐誠閨分之秀也。」乃整衣肅冠﹐施一長揖。蓮徐徐置花石上﹐含媚答禮﹐仍自執花﹐偸目覷生。生以正目視蓮﹐各默默者久之。生笑曰「幽花如處女。」蓮舉花視之﹐曰「此東坡閒話。」生指花枝低賦一絕曰﹕

卿手撚花枝﹐花敢與卿鬥。卿貌覺羞花﹐花應落卿後。

蓮曰「君不怕花怪乎﹖」生曰「然則卿愛我矣。」蓮面紅﹐曰「先生大膽。」舉扇自蔽﹐欲返。生前訴曰「自見之後﹐未領笑語﹐企慕之悃﹐山髙海深。每謂卿如瓊林琪樹﹐常欲在目前﹐柰咫尺天涯﹐勞心怛怛。昨睹佳句﹐今尋得此樂地﹐願借假山以爲巫峯﹐縱委身風露﹐猶瞑目泉壤也。且楚詞有曰『樂莫樂兮新相知』﹐何太自鄭重如此﹖」因執蓮之扇而牽之。蓮假手放扇於生﹐目生﹐低聲曰「讀書人但輕自己之手足﹐更不重他人之耳目耶﹖」生曰「四無人聲﹐惟有子知我知耳。」蓮曰「天知﹐地知﹐柰何﹖」生曰「天地無陰陽乎﹖」彷徨不能自持﹐遽執蓮手﹐曰「到此地位﹐工夫尢難。此未語可知心者。𨿽鐵石打成心性﹐亦當慈悲嗟湣﹗」斯時也﹐生魂已飛天外。蓮曰「妾﹐嬌體也﹐乃相煎太急﹐今日膽落於君矣﹗此臂今當斷君﹐亦何取於妾﹖且此何地也﹐此何時也﹐此何事也﹐妾與君何如人也﹐而敢犯禮侵義若是也﹖」力欲脫身﹐墮下金鐲。生方拾之﹐而素梅適至。

生避於樹下。梅曰「料蓮娘被困﹐故獨馬單槍至此﹐可同我回。」蓮與俱返﹐體若竦惕者﹐謂梅曰「此生技癢﹐觸物便吟﹐豈其錦心繡口﹐故吐句皆若宿構耶﹖」梅笑而不答。又曰「此生貌欺潘嶽﹐見之豈不欲投果﹖」梅又笑而不答。又曰「此生出語溫存﹐動容靦腆﹐必多情而重義者﹐今日反累彼懷抱矣。」梅又笑而不答。又曰「此生遠之則可愛近之則可畏﹐何也﹖」梅又笑而不答。蓮有慚色﹐欲行不行者久之。生尙兀立不動﹐形如槁木﹐心如沸鼎﹐方嘆曰「天乎﹐天乎﹗救兵卒至﹐解圍白登﹐所謂對面不相逢者乎﹗相見不相親﹐不如不相見。驚餌魚﹐傷弓鳥﹐何緣再得。」因作《行香子》詞﹐書於蓮扇﹕

山石之旁﹐紅綠齊芳。遇佳娥﹐正出蘭房﹐嬌嬌媚媚﹐巧樣梳妝。更好風韻﹐好標致﹐好行藏。

絕世無雙﹐不比尋常。盡吾戲調何妨。止應配我﹑个樣新郎。謾眼空勞﹐心妄想。興徒狂。

書罷﹐見扇骨上細刻「劉一春」三字﹐乃知蓮之念己﹐更覺愈不能遺。

至晚﹐蓮梅秉燭相對而坐。梅曰「劉生顯兩番手段﹐皆爲我等輕舉深入之故。試以幾日堅壁不出﹐彼敢斬關而入否﹖」蓮曰「然。」遂彊習女工。

生自假山會後。懵懵如癡﹐錯錯若寐﹐食焉而不知其味﹐坐焉而不知其處。寐焉而不知其旦﹐或入大堂﹐或趨講丈﹐或歸書室﹐或遊別地﹐眼之所見﹐意之所接﹐皆假山也。蓋無根而情自固矣。書史之功頓廢﹐筆硯之事頓忘。或低吟樹下﹐或從步池邊﹐或登眺小樓﹐而蓮梅蹤迹﹐絕不可見。一日﹐邀友楊文陵訪文仙。文仙迎生﹐有笑容﹐多喜意。少敍杯酌﹐酒半酣﹐欣欣相告曰「別後思君﹐如心懸一物﹐恐妨君正業﹐不敢奉迓。前爲君卜一筮﹐昨爲君起一數﹐又以君年月日時與知命者推之﹐皆大魁之吉兆也。吾亦閱人多矣﹐多伶多俐﹐多才多美﹐無逾於君。當奮祖鞭﹐以看花上苑。得君捷﹐妾亦分榮矣。」生謝曰「愛我哉﹗金石之論﹐可寶終身。」別文仙而歸。復至假山﹐春景融融﹐終不能忘前遇也。取錐刻一歌於竹﹕

四際春光入望中﹐杏開十里紅霞簇。

兩對黃鸝調嬌舌﹐三聲五聲新腔曲。

喚起離人百感傷﹐千愁萬恨塡心腹。

不如意事常八九﹐雲雨巫山空二六。

何如一醉忘世情﹐同與七賢坐修竹。

書畢﹐轉至晴暈亭。有素紙一幅﹐柱上偶懸一鍼﹐生持之﹐且思且行。忽見小桃一株﹐夭夭可愛﹐猛記紅雨亭之詩﹐嘆息曰「此芳桃也﹐能解吾意乎﹖」乃以師處桃花掛色屏絕復以鍼刺之﹐以鍼定於蘭室之壁上而回。遇愛童持玉簪花來﹐種於花壇。命童往視蓮室。

蓮方繡一袋。童至﹐曰「前見劉相公有香囊一枚﹐自謂精絕﹐今蓮娘所制更妙也。明當與一賽。」蓮曰「劉相公爲誰﹖」曰「名一春﹐字茂華﹐號熙寰﹐攺號愛蓮子。」曰「何處得來﹖」曰「家重疊山華村之西。」曰「何爲家汝家﹖」曰「吾主相識之子。」曰「今何不去﹖」曰「吾主延致攻書﹐圖其聳壑昂霄耳。」曰「學問何如﹖」曰「去年遊泮﹐文武兩全﹐鴻才海富﹐逸思泉湧。」曰「爲人何如﹖」曰「制行英卓﹐動容俊雅﹐立志溫和﹐趨向超拔。」曰「家望何如﹖」曰「故家子﹐讀書種﹐仁人之裔。杜中丞﹑郝中書欲謀爲婿而不就﹐故今欲俟寶窗消息﹐可以知其爲人矣。」蓮見生淸揚逸灑﹐已動心注﹐而聞童之言﹐企仰兪眞﹐謂童曰「汝爲劉生修一生譜牒﹐作一身行狀。」俟童回﹐私嘆曰「是天遣此生以貽相思之種也。初見若爾﹐後將柰何﹔見猶若爾﹐別將柰何﹗斷送一生﹐惟有此矣﹗」愈覺足不寧地﹐彊梅以觀花爲由﹐將窺生室。而愛童歸﹐正與生道及碧蓮詢生之語﹐立於窗外。蓮乃返至花屏間﹐見二絕句﹕

凝目花間憶粉腮﹐一腔煩惱逐春來。

花如解得無聊意﹐長向劉郎悶裏開。

又詩﹕

小門晝永春岑寂﹐安得斯人共一牀。

自是洛陽花下客﹐劉郎不是老劉郎。

蓮謂梅曰「汝解此絕意乎﹖乃攺集句詩也。詩意極巧﹐小門『小』字﹐攺『千』字也﹔一牀『牀』字﹐攺『觴』字也﹔自是『自』字攺『曾』字也﹔不是『不』字﹐攺『今』字也。初﹐劉原父以年老續婚﹐故謂『老劉郎』﹔今彼寓小洛陽爲客﹐明示我以未曾有婚之意。然以岑寂﹐何預他人﹖而遽欲斯人共一牀﹐則傷於欲速而無禮」梅曰「彼謂『斯人』者﹐何人也﹖」蓮曰「斯人者﹐斯人也﹐必求其名以實之﹐則鑿矣。」與梅並立﹐久無語。梅曰「何思﹖」蓮曰「吾亦欲攺集以和。適爲詩才所窘﹐安排句法﹐已難尋﹐較是輸他一首矣。」梅曰「還有一首。」袖出一絕﹐與蓮觀之﹐乃鍼刺成者。蓮見之﹐曰「怪哉﹗怪哉﹗異哉﹐異哉﹗有是事哉﹗」梅曰「何故﹖」蓮曰「汝未知來歷。此吾作於母舅園中紅雨亭掛屏上﹐亦以寶鍼刺成。此帖汝得於何地﹖天地間有此意外偶然事﹐其神運乎﹖其鬼輸乎﹖竟莫測所自也。」梅曰「吾昨得於池右之蘭室。意謂蓮娘所書樣﹐於形迹太露﹔使出於劉君﹐不知何由得之﹖」蓮長吁曰「是園素無外人﹐吾嘗由此無忌﹐今與我共之矣。又況豈無他人﹐當斂足縮步﹐輟筆息吟﹐以自韜晦。然吾書此時毫無著意﹐自今驗之﹐似字字有情。苟詩作憑﹐良緣天啟﹐則韓夫人之紅葉再流禦溝何異也。」

正論間﹐生推門而出﹐見蓮梅俱在﹐步又中止﹐倚花而偸望之。花面與粉面爭嬌﹐脂香與花香競馥﹐自不忍捨﹐嘆曰「凡間仙人﹐可以療饑。」又嘆曰「碧蓮﹑素梅者﹐千萬人中兩人耳。」占詞二闕﹐書於手帙﹕

愛殺芬芳春一點﹐嬌姿壓倒楊妃。倚花注目已多時。枯腸聊止渴﹐餓眼暫充饑。對面重逢無妙策﹐費吾一段心機。何時親貼艷丰頤。玉釵掛吾首﹐羅袖拂吾衣。﹝《臨江仙》﹞

花滿枝﹐蝶滿枝﹐戀戀迷香不忍歸。迎暄曬粉衣。﹣﹣﹣﹣

盼佳期﹐算佳期﹐盡付書齋懶睡時。春情許夢知。﹝《長相思》﹞

蓮歸﹐猶折花在手﹐蝴蝶繞花而飛﹐梅曰「蝴蝶有情﹐相隨不捨﹐其爲花乎﹖其爲蓮娘乎﹖」蓮曰「愛花則爲花﹐愛我則爲我﹐何怪蝴蝶之迷戀也。」命取筆﹐書一《愛花詞》於東檐之壁﹕

一枝花外漾新晴﹐賣花聲裏春光泄。正解語花嬌﹐山花子艷﹐後庭花未結。猛睹蝶戀花梢﹐也須索賞宮花﹐沈醉花陰歌笑徹﹐待醒來﹐向柰子花前﹐木蘭花畔﹐鬥百花奇絕。莫放雨中花謝﹐落路花飛﹐斷送了賞花時節。等閒間落花紅滿地﹐又早見石橊花吐迎新熱。金錢花散美人愁﹐菊花新處情人別。冷淸淸開到臘梅花﹐意孜孜揉碎梅花雪。﹝二十牌名﹞

後生見之﹐料蓮所作﹐笑曰「花固可愛﹐豈知春可惜乎﹖」對一《惜春詞》﹐並書於後﹕

春從天上來﹐春霽和風扇淑。沁園春景巧安排﹐花柳分春﹐有流鶯宿。單衣初試探春令﹐喜的是畫堂春滿﹐錦堂春足。那更慶春澤畔﹐正雪消春水來﹐有魚遊春水分波綠。玉樓春盎日初長﹐忽看海棠春放﹐春光好﹐好看無拘束。又何如登帝春臺﹐賞漢宮春﹐謾醉春風中﹐齊唱徹宜春令曲。體輕放絳都春光﹐武陵春去﹐春云怨惹愁眉蹙。﹝二十牌名﹞

題罷﹐回至壇前﹐抱膝而坐﹐心自計曰「吾之見蓮者﹐邂逅也。吾之寓此者﹐暫也。吾之窺蓮者﹐私也。蓮之愛我者﹐幸也。彼此之傳情歌詠者﹐禮所禁也。吾志之所期者﹐未可必也。知微翁所云者﹐渺茫之數也。而蓮之年則已及笄﹐而必有他適矣。吾欲乘邂逅之暫﹐觸禮之所禁﹐僥幸以行吾私﹐焉保其不他適而必符此數﹑必遂吾志乎﹖使我後日要醜婦﹐則我當爲我惜﹐而彼亦當惜我。使彼終身伴拙夫﹐則彼當爲彼惜﹐而我亦當惜彼﹐眷眷情緒﹐兩下湮沈矣。然旣生春﹐又生蓮﹐天若行方便﹐必無此事也。」悵悵然自爲問答者久之。又欲至文仙處以散積悶﹐值守朴翁帶二歌童攜酌於閒閒堂。生醉甚。翁斟大卮勸生﹐生力辭。守朴翁曰「吾羨子有八斗之才﹐倚馬可待﹐今以情字爲韻﹐若能立就一絕句﹐吾當代子飲之。」生卽應曰﹕

燕春臺外柳梢靑﹐晝錦堂前醉太平。好事近今如夢令﹐傳言玉女訴衷情。﹝八牌名﹞

守朴翁素質直﹐初不知生之寓意有在也﹐但笑曰「玉女﹐卽嫦娥也今秋必要髙中。」盡歡而別。

後蓮睹生所對之詞﹐嘆曰「何物老奴生此寧馨兒﹗美口聲﹐錚錚乎敲金戛玉﹔賣俊俏﹐藹藹然惜玉憐香。如百戲場中子弟﹐件樣精通﹐風月前容吾二人唱和﹐足稱勁敵。悠悠蒼天﹐悠悠蒼天﹐有志難酬﹐仰呼無益﹐萬般心緒付之一聲嘆吁﹗若挫過此生﹐則春風徒笑我矣﹐乃以春﹑花二字結之﹕

雕欄春色上花梢﹐花底春鶯巧更嬌。

春爲花開添富貴﹐花因春到逞嬌嬈。

花容不久春空老﹐春景無多花暗消。

幾欲畱春花言﹐落花春夢杳迢迢。

蓮此詩書於片紙。偶愛童持瓦盆到池邊覓取小魚﹐梅見之﹐親至﹐問何爲﹖」

曰「劉相公近因興悶﹐欲取置几案﹐竊其活潑之趣耳。」梅遞蓮詩於童﹐曰「興趣在此﹐何以魚爲。」童曰「何故﹖」梅曰「汝不《見愛花》《惜春》二詞乎﹖今兩下合而爲一﹐見之則興自活潑矣。」童奉生﹐述梅之言。生閱之﹐不覺鼓舞。

自是﹐蓮常凝目窗外﹐又恐生之見﹐又恐生之不見﹔意欲絕生﹐情不忍絕﹔意欲許生﹐身不敢許﹔每羞澀依依﹐有不可形狀意。面對小軸﹐美女怯春圖﹐蓮戲之曰「吾因春無柰耳。爾無知﹐何作此鬱結狀也﹖」乃賦於其上曰﹕

萬斛新愁眉鎖住﹐憑欄不賦啼鵑句。

終朝理恨幾時舒﹐良二難畫相思處。

多情對此愁千緒﹐心隨風逐沾飛絮。

不如將心托筆寄丹靑﹐落得不知春歸去。

﹝《步蟾宮》﹞

又書一詞於綠窗之側﹐濃淡筆﹐短長句﹐以堅生志﹑寫己怨也。

春山愁壓慵臨鏡﹐憶芳菲﹐嗟薄命。望中煙艸連天﹐座裏花陰斜映。空度流年﹐虛浪美景﹐誰把佳期牢訂。對景怨東風﹐無語垂簾靜。﹣﹣﹣﹣狂風浪蝶多情興﹐爭抱一枝紅杏。鷓鴣隔樹喧聲﹐喚動惜春心性。燕子雙雙﹐鶯兒對對﹐花也枝枝交並。

蓮書未畢﹐因慶娘處女使至﹐亟入接問。少頃生至﹐誦之﹐知其爲《晝夜樂》詞而末韻未成﹐取筆續之曰「百物總關情﹐何事人孤零。」﹝《晝夜樂》﹞時鸚鵡處於檻內﹐連呼﹕「有客。」生曰「客是誰﹖」蓮於內低應曰﹕忽到窗前﹐疑是君矣。」自爲捲簾﹐見生猶執筆而立﹐對生曰「有客。有客。」生執其筆﹐相揖於隔窗。生曰「只分窗內外耳。我見蓮娘多嫵媚﹐想蓮娘見我亦如是也。」蓮未及對﹐忽回首﹐梅立於後。曰﹕所言公﹐公言之。」蓮逸別室。生曰「主人何避客之深也﹖」猶不忍去﹐撫窗窺內。梅亦曰「何爲至此﹖得非欲窺見室家之好乎﹖」生曰「爲室家不足﹐無柰看花洛陽﹐以收天下春。」梅又含意曰「先生儒者﹐當折桂枝﹐醉春紅﹐占春魁。今穿花至此﹐豈三年力學不窺園者乎﹗」因笑倚窗側﹐以袖拂生。生亦倚身窗外﹐以手撫梅曰「蓮娘情何如﹖」曰「不濃不淡。」生曰「繡戶春風暖﹐想蓮娘心熱矣。」梅曰「靑燈夜雨寒﹐恐先生心冷耳。」正謔間﹐蓮至﹐命梅煮茶。梅少退。蓮至前﹐將露私言﹐似欲接手﹐而童已至。梅內指曰「鬼僕又來矣。」各默默而散。童曰「適來王謝諸公來訂文會﹐叩門至軒中﹐吾善計回之去。恐夜來攝蹤﹐識破行徑﹐故唐突而來請。」生曰「甚是。」步至東﹐坐於湖山石上。愛童拂拭落花。生曰「昔日相逢﹐碧桃初放﹐今梅酸濺齒﹐春气將闌。天上好景﹐人間樂事﹐顧不爲我一畱也。」作詞送春﹕

殘花無柰黃昏雨﹐那更更長苦。枕頭聽得子規啼﹐叫道春光今去幾時回。﹣﹣﹣﹣東君不管離人老﹐花信憑誰討﹖一生須得幾靑春﹐盡在書齋做个憶春人。

次日﹐生憶玩詞之處﹐已深感蓮之惠然肯近﹐而尙未能接一心話。會愈多則情愈戀﹐話更難則念更深﹐云破月來之時﹐花落門扃之際﹐皆惱人滋味也。占《賀聖朝》詞﹕

「疾心偸步巫山下﹐枉自擔驚怕。

胸前著次﹐心腸幹熱﹐誰人堪話。

書中之女千金價﹐甚日靑鸞跨﹖

心似風箏﹐身如傀儡﹐懸懸牽掛。」

又《春光好》﹕

春已矣﹐樹浮靑。少啼鶯。數點催花雨﹐美聲不可聽。

心事千頭千腦﹐幽齋孤影孤形。誰問玉人曾約否﹖半應承。

又三字詩﹕

月升樹﹐花影重。酒未醒﹐愁又濃。

蓮亦自風生之後﹐常無言靜坐。素梅侍側﹐一目視蓮﹐久不移。蓮曰「視我何爲﹖」梅曰「近來善風鑑﹐能模心相。」蓮曰「何如﹖」梅曰「口內無言﹐心中有事。」蓮曰「然﹐今日情思不爽﹐兼倦人天气﹐恨不能寄愁天上﹐埋憂地下。第取琴﹐試操一曲﹐餘音似前弦。」梅爲之設幾焚香﹐置琴於上。蓮方整弦﹐遽曰「指力倦﹐琴音散﹐不若以棋較勝負。」梅又爲之設棋枰。下未終局﹐遽推枰而起。自理繡工。又曰「眼昏﹐不便鍼綫﹐暖酒較手技可也。」酒至未飲﹐則曰「恐醉﹐姑置之。」梅曰「消遣我太甚。今日何異常日﹖如此﹐信必有故。」蓮曰「予實不知。」梅曰「他人有心﹐予忖度之矣。」蓮曰「無浪言﹐爲我捲簾﹐細數落花﹐何如﹖」梅掀簾﹐曰「外間世情甚不美。」曰「何故﹖」曰「綠暗紅稀﹐飄零顏色﹐春去矣。」蓮喟然曰「春去乎﹖春亦解誤人乎﹗」梅曰「春不誤人﹐人有誤春者。」蓮曰「吾惜春﹐非誤春也。」梅曰「惜春何不畱春﹖」蓮曰「春肯爲我畱乎﹖」命取手軸﹐書曰﹕

夜雨生愁

煙雨妒春聲不歇﹐無故把繁華摧折。看欹网畱春﹐斜兜花瓣﹐不放東君別。﹣﹣﹣﹣隔檻下香和恨結﹐淚滴處衣羅凝血。正冷落佳人﹐柴門深閉﹐剛是愁時節。

﹝《雨中花》﹞

春風積怨

春風幾度﹐空把靑年誤。古道堆紅無數﹐妝點東君歸路。﹣﹣﹣﹣

樂事於今半已空﹐園林綠徧消紅。咫尺窗紗﹐萬里衷情﹐吟付東風。﹝名《靑玉案》﹞

靜裏淒寥

鬧嚷嚷春景無涯﹐近一簇香車﹐遠一簇香車。雨篩風攪攘韶華﹐打一夜梨花﹐飄一夜梨花。心病也﹐意兒慵﹐對一霎紗窗﹐倚一霎紗窗。情重也﹐淚兒枯﹐嘆一聲冤家﹐念一聲冤家。恁黃昏簾幕重遮﹐鼓一部靑蛙﹐送一部靑蛙。

﹝名《閨怨蟾宮》﹞

望中索莫

小鳥窺人驚枝去﹐一聲啼歇。

蓮方書﹐梅笑曰「劉先生於窗外多時矣。」蓮曰「何不早言。」欣然投筆而起﹐探首外望﹐乃誑也。蓮甚不快﹐遂置前詞﹐和衣而臥。而生果至﹐梅復曰「劉先生於窗前候久矣。」彊之不能起。久之﹐梅誑生曰「蓮娘見君至﹐反就枕。」生曰「其似恨我乎﹖梅曰「非惟恨﹐抑且恨。」生曰「容我一見請罪﹐何如﹖」梅曰「君罪太多﹐罪不容於請

。」曰「我得何罪﹖」梅曰「竊窺鄰女﹐眼罪也﹔吟賦詩詞﹐口罪也﹔攀花弄管﹐手罪也﹔勤步窗前﹐腳罪也﹔用意輕薄﹐心罪也﹔私聞竊聽﹐耳罪也。然連日疏闊﹐一身都是罪也。」生曰「前諸罪可恕﹐末後一罪﹐我自認之。」遂悒悒而回。

至晚﹐蓮於枕上問梅曰「劉君此際果岑寂否﹖」梅曰「有守桂在。」蓮曰「汝比得守桂否﹖」梅笑曰「然則蓮娘其岑寂乎﹖春色惱人眠不得﹐當坐以待旦。今日春闌﹐當髙枕無憂矣。」蓮不答。少刻﹐梅假睡﹐蓮頻呼之﹐不應﹐曰「年幼未諳傷春也。」梅聞之暗笑。蓮視殘燈尙在﹐起而獨坐﹐書一歌﹕

花落啼鵑後﹐紛紛逐晚風。與我似相識﹐輕輕入簾櫳。春色殊憐我﹐傍我頻相從。春光何富飾﹐也敗風雨中。妾顏花作面﹐春去誰爲容﹖膏沐懶去事﹐綠云成飛蓬。蘭室怯情曉﹐停鍼倦女工。春去知還在﹐春疇情轉通。驀地有長吁﹐茫然興復空。寄語傷春者﹐爲我惜飛紅。

越數日﹐生與其友關世隆﹑張文傑者﹐遊酌於園中。未幾﹐諸葛鈞至﹐相與暢飲於萬綠亭。世隆曰「今日劉﹑關﹑張復會於桃園﹐可無侑酒者乎﹖」文傑笑曰「憑軍師處之。」生曰「吾熟一妓﹐招之則來。得一點紅﹐足以消酒。」遣人邀文仙﹐則已去迹多日矣。生稍興﹐勉彊聯句﹐俱至大醉。生滌手﹐獨至池邊。適蓮捲簾﹐面池獨立﹐因生手揮殘瀝﹐授一帕於外﹐帶一香囊。生拾之﹐左右瞻顧﹐欲以稱謝﹐而愛童先諸友至﹐蓮遙見﹐長嘆避之。生忌友之覺也﹐卽與偕返﹐送友出。命童訪文仙所在﹐乃知鴇兒之故﹐欲賣之﹐恐其不允﹐詒之行者。故去數日﹐而生不知也。生聞﹐似有所失﹐舉蓮帕﹐檢視繡袋﹐更憶文仙所贈﹐又亂一心曲矣。作詞念之﹕

章臺多柳枝﹐此枝世稀有。愛爾美恩情﹐到我十之九。別來夢亦勞﹐天涯幾翹首。思卿卿在心﹐念卿卿在口。料卿也同心﹐有我相思否﹖

又因投帕之惠﹐扣手歌《鳳凰閣》詞﹕

記當初花下﹐分明傳約。思量就把芳心托。豈料書生福薄﹐竟成空諾。能勾向他行著腳﹖﹣﹣﹣﹣你也不合﹐常把眼來脧著。怎知書幌添蕭索。柰何哉﹐這病根幾時芟卻。直若到空梁月落。

自後思情愈濃﹐心懷恍恍。素梅亦悉蓮之情﹐恐蹈他故﹐再四以言語而試之。蓮笑曰「汝欲以絳桃碧桃﹑三春三紅之事待我﹐如傷風敗欲諸話本乎﹖」梅曰「此事恐非兒女子所可自行。劉君前程萬里自遠大之器﹐就之恐玷彼淸徳﹐絕之恐喪彼性命。差毫釐而謬千里其端在此。勿謂素梅今日不言也。」蓮正色曰「何以劉君爲惜哉﹗女子之身﹐賤之則鴻毛﹐貴之則萬金也。鼎當有耳﹐豈不聞女子妄從可賤﹐汝弗疑。」長嘆不語者移時。復謂梅曰「自思天下有淫婦人﹐故天下無貞男了。瑜娘之遇辜生﹐吾不爲也。崔鶯之遇張生﹐吾不敢也。嬌娘之遇申生﹐吾不願也。伍娘之遇陳生﹐吾不屑也。倘達士垂情﹐俯遂幽志﹐吾當百計善籌﹐惟圖成好相識﹐以爲佳配﹐決不作惡姻緣﹐以遺話把。吾度劉君之意無不可﹐艸艸之事不難爲﹐而所以不敢輕舉妄行者﹐蓋長慮卻顧耳。然劉君之用情於我者﹐專矣。日月凡跳﹐如隙駒壑蛇﹐深欲息意不思春﹐恐報劉君之日短也。」作一詞﹕

一睹仙郎腸欲斷﹐斷腸枉自癡癡。癡心長日擬佳期。期郎還未定﹐定有害相思。﹣﹣﹣﹣思深偏切愁人夢﹐夢中添下孤獨。惶惶淚滴幾多時。時動文君想﹐想在俏相如。」﹝《臨江仙》﹞

倚牀而坐﹐體若不勝。梅曰「弱體不勝衣﹐爲郎憔悴多矣。」蓮曰「憔悴無傷﹐恐不能自悴憔而止也。」梅亦慮老父覺之﹐勸以勉彊笑語。良久﹐蓮笑謂梅曰「汝年紀長矣﹐名桂紅不諧﹐私呼汝爲紅娘可乎﹖」桂紅笑曰「蓮娘欲作崔﹐使劉君爲張乎﹖今外無髙墻﹐內無夫人﹐旁無和尙﹐鄰無犬吠﹐以培桂迎春爲普救西廂何不可﹖而願時時淸白﹐刻刻崖岸﹐則向所云『不敢』者﹐眞也﹖僞也﹖誠也﹖假也﹖」蓮面有慚色﹐徐曰「吾欲尊汝故爾﹐誰爲汝演西廂記也﹖」梅曰「以桂紅呼紅娘爲尊﹐莫若以素梅爲媒婆之爲愈尊也。」蓮默然含淚曰「吾於劉君幸無失徳﹐自以汝可寄心腹﹐故不少存形迹。今汝舌劍唇槍﹐吾何爲吞聲忍气﹖吾拼索性﹐汝須得漧淨人也﹖」梅執蓮手﹐跪而告曰「吾爲戲言﹐娘何僻見乎﹖生待我若親﹐賤奴豈艸木人耶﹖」蓮曰「汝知否﹐劉君尙未娶故耳。」

至晚﹐具云履一雙﹑美女一軸﹑金扇一柄﹑水晶糖一匣﹐自取一謎﹐令梅饋生。梅佯曰「吾無副﹐不可行。」蓮曰「兩國相爭﹐不斬來使。彼若敬主及使﹐汝自解紛。」

梅欣欣而行。至迎春軒﹐獨見愛童﹐而不見生。將回﹐童出挽之。曰「何所聞而來﹖何所見而去耶﹖」梅曰「『禮聞來學﹐不聞往教』﹐是以來不見子充﹐乃見狡童。是以去。」童曰「凡物必有偶﹐劉相公已心匹蓮娘﹐吾與汝未有下稍﹐汝若肯捨身普施。吾當得好眼看承。兩人深相結﹐共保快活無憂也。」梅不答。童彊之人﹐與共坐於北窗之小牀。梅曰「非我求童蒙﹐童蒙求我。汝事劉相公久﹐學無賴賊作偸花漢耶﹖且劉相公尙未有成說﹐爾何敢僭先﹖」童曰「髙材疾足者先得焉。劉相公亦讓我一頭地矣。」爲之摟定香肩﹐持素手﹐松鈕扣。而生睡已起﹐遽推門出﹐見二人之狀﹐戲之曰「臥榻之側﹐豈容他人鼾睡耶﹖」童曰「非敢越禮﹐特欲小試﹐爲行道之端耳。」梅有慚色﹐斂衽整衣曰「君可謂入幕之賓矣。」因視童而微笑。生亦目童﹐作搖首狀﹐童卽避出。生執梅之手﹐引就坐﹐曰「吾設此位以待卿久矣。今日之事﹐須極熱爲之。」梅曰「兩國相爭﹐不斬來使。」生曰「蓮娘之意何如﹖」梅曰「已受重戒而來﹐不許﹐不許﹗」乃以碧蓮徹夜念生岑寂之語﹑假寐之事﹐悉對生述之。生曰「肯念我之岑寂哉﹖得蓮念﹐勝天憐念矣。然念念不忘﹐我心更切也。」又曰「汝年幼﹐未暗傷春﹐我當教汝。」梅曰「汝男子﹐那識女情﹖我亦生而知之﹐不勞尊誨。」因袖出蓮所貽者與生﹐曰「此蓮娘雅贈﹐欲得君詳一謎也。」生細玩之﹕「云履無底﹐美女在胸。」笑曰「吾揣其意回之。」

禁足書窗外﹐幽懷且放開。謾言心地熱﹐苦盡自甘來。

生曰「是否﹖」梅曰「得之矣。」梅回﹐見童於窗外。童曰「恐蓮娘冷靜﹐代汝奉陪。」又附耳曰「謝我方便之恩。」徑自笑回。

至晚﹐生以香扇墜一个﹑玉絳環一副﹑枕頭席一領﹑老人圖一幅奉答。囑童奉蓮﹐曰「亦欲詳一意耳。」蓮收之﹐復於生曰﹕

要弄偸香手﹐終存竊玉心。若能同枕席﹐永賦白頭吟。

生得之曰「知我者其蓮乎﹗」

自此以後﹐𨿽絕步於園中﹐而馳心於池側者不能忘﹐乃抵書投地曰「原初來意﹐本欲尋新溫故﹐以期進取。今所遇若是﹐𨿽孔情墨守﹐何以堪之。抽黃數墨之心﹐易爲倚翠偎紅之句﹔登天步月之想﹐翻爲尢雲雨之情。然只愁佳人難再得﹐不憂富貴不逼人也。」書一短詞於扇面﹕

寂寂寥寥度此春﹐朝朝暮暮兩眉顰。重重疊疊眼添新。﹣﹣﹣﹣句句聲聲心裏事﹐孤孤孑孑客邊身。思思想想意中人。」

﹝《浣溪沙》﹞

帶愛童﹐鎖外門﹐赴叢芳館會。

蓮偶至軒前﹐撥紙窗窺之﹐見琴側有一對云﹕

惜花恨春去﹐折桂待秋來。

又見紅紙帖云﹕

覓蓮得新藕﹐折桂獲靈苗。

喜事福人書。

蓮細思不能解。適幾上有幅花箋﹐乃書一歌行﹐並二絕句﹕

自思忽自笑﹐甘爲何等人﹖句中說秦晉﹐筆底約朱陳。我意欲作假﹐君心要認眞。聞道洛陽花似錦﹐偏我來時不遇春。

絕句﹕

月淸秦閣冷﹐云近楚山低。春色剛來至﹐東君錯放歸。

又﹕

霜節透髙枝﹐橫窗月上時。成林應有日﹐可待鳳凰棲。

素梅忙至﹐曰「此劉君寓室也﹐哪敢獨行﹗幸不至﹐使其卒至﹐則書室爲陽臺矣。」蓮曰「好容易﹗是誰敢﹖」梅笑曰「極會﹐敢極。會敢者﹐劉先生也。」蓮曰「吾亦不敢。」梅曰「不敢請耳﹐固所願也。」蓮曰「吾亦不願。」梅曰「願是不願﹐不願是願。」蓮曰「吾無願乎爾﹐子爲我願之乎﹗」梅曰「兩相情願﹐各無異悔。」蓮不答﹐亦不欲行。梅曰「忠言不入﹐炫玉求售﹐非計之得也。」徑先去。蓮初意以生無一面之識﹐無一絲之因﹐適一時之遇﹐才一窗之隔﹐今而至於朝暮見﹐且兩月餘﹐男子所無之事﹐識禮甘犯之﹐而尙不及罄一心談﹐著意制《桃源憶故人》及《賀新郎》二詞﹐素梅睡﹐懷以探生。偶生他出﹐意已不悅﹐又值素梅見之﹐不可久持。乃畱一戒指並原制二詞於詩箋上﹐以界尺壓之﹐仍閉窗而去。

生歸﹐童先見而拾之。至晚﹐生就月坐於壇前。童曰「適於幾上得解慍方二紙﹐寬愁散一枚﹐可以療鬱結之疾。欲得之乎﹖」乃以詩箋﹑戒指呈生。生曰「得於何來﹖」童曰「此必蓮娘之貽﹐親至不遇﹐畱而去之。然幸吾先收﹐使他人得之﹐柰何﹗」生曰「彼亦諒吾室無別至者故耳。然機不密則害成﹐當用爲戒。」生誦之﹐至「放歸」「不遇」句﹐思蓮有枉就意﹐深自悔曰「近來跬步不出﹐不見親次玉趾﹐今偶爾他適﹐卽失此良晤﹐豈瞰亡而來與﹖豈好事多磨而然與﹖數之窮﹑命之蹇﹑緣之慳﹑會之難﹑運之厄﹑遇之否﹐一至於此﹗信事之成﹐不在於人之計較也。」乃集古詩成興體四章﹕

林有朴樹﹐其葉蓁蓁。靡日不思﹐西方美人。﹣﹣﹣﹣野有蔓艸﹐維葉萋萋。窈窕淑女﹐洵有情兮。山有蕨薇﹐其葉。我之懷矣﹐曷其維忘。隰有萇楚﹐其葉蓬蓬。子無良媒﹐憂心有衝。﹝林有朴樹四章﹐章四句﹞

又沈思﹕「畱一戒指﹐不知寓何意﹖或戒我休折野花乎﹖或戒我休生妄想乎﹖或戒我休忘此情乎﹖或戒我休荒書史乎﹖或戒我休得苦心頭乎﹖或戒我休得急心性乎﹖或戒我休得遽思歸乎﹖或戒我休對人前說破乎﹖」心焉惶惑﹐排解更難。而蓮又以微恙少出﹐素梅終夜不離左右﹐生欲求一面而不可得。乃畫蓮花一枝﹐肖己像於側﹐名曰「愛蓮圖」﹐懸於書壁﹐常常對之。想其坐﹐則曰「座上蓮花」﹔想其貌﹐則曰「面似蓮花」﹔想其詞﹐則曰「口出蓮花」﹔想其行﹐則曰「步步生蓮花」。又畫梅花一枝﹐題其上曰﹕

鐵石肝腸冰玉肌﹐風中雪裏逞標枝。殷勤結爾一知心﹐爲春傳送新消息。

每對此二書﹐則悠悠蕩蕩﹐愁喜交集。

一日﹐微雨初過﹐躍魚戲水﹐生帶愛童﹐釣於隔浦池。吟云﹕

化龍原有日﹐暫伏在淸流。萬丈深潭難設計﹐且將蚓餌釣鰲頭。早上金鉤﹐早上金鉤。

蓮先見之﹐謂梅曰「劉君深深諳釣術﹐所謂水濱之役夫也。」梅曰「釣術何如﹖」蓮不答。梅諭其掀簾指生曰「臨淵羨魚﹐何不退而結网﹖」生聞之﹐卽抵窗前。梅其窗曰﹕

休念佳懷休假呆﹐好將啞謎細論猜。我家門戶重重閉﹐春色緣何得入來﹖

生索然沮興﹐曰﹕前日作情方沐﹐而今日又復變卦﹐焉得以隔浦池目爲浣溪沙﹐以培杜軒署作心院乎﹖」卽棄釣歸室﹐將愛童而睡。

睡起﹐卽令童取酒﹐生至醉﹐枕書隱幾。聞扣門聲﹐放之入。乃金友勝﹐因至書坊﹐覓得話本﹐特持與生觀之。見《天緣奇遇》﹐鄙之曰「獸心狗行﹐喪盡天眞﹐爲此話本﹐其無後乎﹖」見《荔枝奇逢》及《懷春雅集》﹐畱之。私曰「男情女欲﹐何人無之﹖不意今者近出吾身﹐苟得遂此志﹐則風月談中增一本傳奇﹐可笑也。」送友勝出﹐愈醉不可及﹐復隱幾而臥。

又聞扣門者﹐乃守朴翁內侄耿汝和也。是人刻而妒﹐姦而險﹐唱和每出生下﹐而反好勝﹐﹣﹣﹣稍輕之﹔又嘗對生求守桂﹐生不與﹐故有憾於生。是日偶至﹐見生具有《燭影搖紅》一詞﹐盡含風味。且素知他側居一女﹐心甚疑之。而生尙酩酊﹐汝和因彊生解其詞。生朗誦一徧﹐因被酒﹐漏言曰「吾心可成金石﹐𨿽蘇張更生﹐弄轉圜之舌﹐不能間我愛也。」汝和乘醉以言挑之﹐生笑曰「吾始睹其貌﹐心之而不置﹐吾旣得其詞﹐手之而不釋﹐意爲同志相得與﹖」汝和故作不解。生吟曰﹕

隔池美姬﹐女中解魁。今朝重睹西施。柰情猿怎持﹖興言念之﹐心如醉兮。縱然今夜於飛﹐恨佳期已遲。

﹝《四字令》﹞

汝和曰「此事何所據﹖」日袖出碧蓮《桃源憶故人》詞遞汝和觀之﹐曰「汝虛甘罪﹐所供是實。」愛童計不知所出﹐適欲接之﹐而汝和卽懷去。生曰「自我得之﹐自我得之﹐亦復何恨﹗」又大笑就寢﹐童捧之而睡至夜半言之﹐而生瞀然而記也。徐徐問其詞﹐生曰「昨日果大醉耶﹖」童尢之曰「三爵不識﹐因可多乎﹖小事糊塗﹐而大事亦糊塗。此何等事﹐而可不避人目﹖風流罪過﹐已今供招﹐而又虛名禍者﹐柰之何﹗且耿生素肯發人之私﹐今又得此﹐必是報聞於吾主﹐自疑圖禍隙矣﹐久念使人驚怖。」生彷徨曰「怪哉﹗喜爲憂恨﹐福爲禍本﹐吾志從此體﹐吾行從此劣。豈非禍從手發耶﹖」又曰「吾固無足惜﹐柰玷蓮娘何﹗乃知酒之流禍矣。許文仙眞聖人也﹐許文仙眞聖人也﹗」因繞幾而行。童亦不樂。生曰「汝未知我心﹐近日心事有勢不得行者﹐但欲醇酒求醉耳。」

至午﹐守朴翁招生與汝和飲於私室﹐生再四不欲行﹐久之﹐曰「詩云﹕『豈不欲往﹐畏我朋友。』我之謂與﹖」勉彊赴酌。汝和對生微笑﹐曰「酒道眞性。」又曰「勿憂﹐明早還汝。弟憐幾月好用心﹐羨汝一人獨專樂耳。獻出守桂﹐自有商量。」生遂雜以他詞﹐幸守朴翁不覺。生乃俯意卑詞﹐小心取貌﹐不敢出气。汝和揚揚自得﹐略不爲禮。生勸以大觥﹐汝和曰「爾亦欲吾醉﹐乘中處事耶﹖故不飲。」生亦不能對。愛童行酒﹐心抱不平。偸至汝和窗外﹐濕紙窗窺之﹐見蓮詞壓於硯側﹐喜曰「得來全不費工夫﹐可謂慢藏矣。劉相公之福﹐孫蓮娘之幸也。」逾窗竊取而歸。

生別汝和﹐不勝忿懼﹐而愛童呈是柬詞﹐道其所由。生如夢初覺﹐如醉方醒﹐撫童背謝之﹐曰「微子﹐則吾不知所終矣。今幸全璧歸趙﹐如合浦珠還﹐深荷百朋之錫﹐縱彼能吹毛求疵﹐亦與白賴而已。」

後汝和失柬所在﹐意童竊去﹐呼童質之﹐將欲白於守朴翁。童懼﹐先於守朴翁處短之﹐且捏訴以妒生之故。而是日﹐生之家童至。生父母以生久不歸﹐因召之。生默然。然以耿子爲嫌﹐」吾且歸﹐可以消猜釋忌」。故辭翁欲行﹐而終不能捨碧蓮也﹐作回文一絕﹕

牽情最恨別﹐人仙美少年。

又詞一闋﹕

風裏楊花輕薄性﹐銀燭髙燒心熱。香餌懸鉤﹐魚不輕吞﹐枉把鉤兒虛設。桑蠶到老絲長絆﹐鍼刺眼淚流成血。思量起枯枝花朵﹐果兒難結。﹣﹣﹣﹣海樣深情忍撇﹐似夢裏相逢﹐不成歡悅出水雙蓮﹐摘取一枝﹐可惜並頭分拆。猛期月滿會娥﹐誰知是初生新月。折翼鳥﹐甚是於飛時節。﹝《花心動》﹞

生將行﹐私囑童曰「耿生爲吾所輕簡﹐實爲汝故﹐致成嫌隙﹐汝亦當自愛。吾去後﹐老翁前有萋斐﹐汝亦當周旋粉飾。」童曰「相公至此﹐愛敬者無分小長。此人齷齪傲視﹐吾家大小皆嫌。吾已於主翁前道過﹐彼𨿽置萬喙﹐決亦不信。但行矣﹐不久且當奉迎。」生至園中﹐見蓮窗緊閉﹐料不得見﹐作詞付童曰「蓮娘處爲我申意。」卽日辭行。

汝和終有憾於生﹐於翁前暴其過。翁終以先入之言爲主﹐而心不直之﹐乃曰「劉生至日﹐吾夢見池中一鯉化龍﹐一春卽乘之而去。吾重其所夢﹐慕其爲人﹐因處之於此﹐期飛揚爲吾光。且視彼待汝亦謹厚﹐故汝陷人不義﹐乃面朋面友耳。吾不願汝曹有此行也。」汝和愧且恨﹐自至生寓﹐見窗壁題吟﹐愈嫉之。托以覓生爲由﹐徑達蓮所。

時蓮與梅共坐窗下﹐相與談生﹐曰「久不見劉生﹐近日不知作何狀﹖」梅曰「劉君者﹐國士無雙﹐人物第一﹐必非久下人者也。」蓮曰「何謂﹖」梅曰「劉君有何郎之貌﹐有子建之才﹐有張敞之情﹐有尾生之信﹐惜其淹揚子之居﹐塞田洙之遇﹐是以晝興賈生之嘆息﹐夜懷宋玉之悲傷耳。今乍與之會﹐如飲醇醪﹐不覺自醉矣。」蓮曰「吾所見亦然。但昨晚夢劉君別找而回﹐我畱之﹐彼云﹕『被人妒陷﹐聊以避謗』。初不知其故也。」

適耿汝直至前﹐蓮與梅不及避。汝和遽曰「劉熙寰在否﹖」梅曰「吾處深閨﹐君處書室﹐是惟風馬牛不相及也。孰爲熙寰﹖君爲誰﹖其誤入桃源矣。」汝和曰「吾乃耿相公﹐爲《桃源憶故人》﹐故至此。故人知君﹐君不知故人﹐何也﹖」梅無以對。汝和又誑曰「劉一春本微家子﹐吾輩羞與爲伍。今得罪於吾翁﹐已作逐客﹐決無復來之理。汝若戀戀有故人情﹐乃明珠暗投耳。」徑拂袖笑聲而去。

蓮聞之﹐惶惶如有失﹐嗚嗚不能語﹐茫茫無容身之地﹐謂梅曰「知人知面不知心。此必劉君不能自愼﹐以致露醜於人。情欲之事可遣﹐失身之罪難逃。今後宜吞刀割腸﹐飲灰洗胃。免使靑蠅玷玉。」少頃﹐又見汝和昂然往來丁隔池﹐揚言曰「迎春軒今爲吾行樂窩矣。」蓮曰「劉君必被此人妒陷無疑﹐斂迹避狂﹐料有以也。」梅曰「劉君挽不畱﹐耿子推不去。使劉君若在﹐豈使耿子至此﹗」值守朴翁至﹐汝和潛回。

蓮令梅密扃其窗﹐非事則不啟﹐以避耿也。

次日﹐愛童扣窗不獲﹐轉至欣欣亭後﹐見蓮﹑梅共立於石橊樹下。蓮邀童入﹐問其故。童亦爲生諱之﹐蓮懷少釋。童出袖中雲箋﹐曰「此劉相公辭帖也。」拆觀之﹕

萬種相思未了償﹐被人生嫉妒﹐又參商。花前笑語尙畱香。輕別也﹐能得不思量﹖﹣﹣﹣﹣寄語囑蓮娘﹐莫忘前日話﹐換心腸。好將密約細端詳。卿知否﹐吾意與天長。﹝《小重山》﹞

蓮未知生來期﹐情不能捨﹐亦成一詞。

二郎神去竟何之﹖重疊山西。亭前柳樹空啼鳥﹐滿庭芳艸萋萋。我怨王孫薄幸﹐聲聲謾訴淒其。長相思憶舊遊時﹐春鎖南枝。而今仲夏初臨也﹐疏簾澹月容輝。試問阮郎歸未。奴嬌怯誰知﹗﹝《風入松》十四牌名﹞

愛童歸﹐正遇汝和於迎春軒。汝和笑迎﹐問之曰「汝自何來﹖」曰「來處來。」不顧而去。汝和嗔之曰「媚劉子﹐牽蓮娘﹐蔽主耳目﹐皆此頑童﹐其過之首罪之魁乎﹗」然汝和𨿽妒之﹐而至此亦未如之矣。

生於守朴翁家﹐行舟出門﹐聽一讖語﹕忽一小舟相值﹐二書童各執蓮花﹐相與聯句曰﹕

馥馥碧蓮花﹐有分歸吾手。異日掇蓮房﹐取次求新藕。

一駕舟者曰「大官好捷才﹗決中﹐決中﹗」生驚喜曰「此卽知微翁『覓蓮得新藕』之句也。數與讖合﹐或者其有驗乎﹖」行未二里﹐又遇一舟﹐聞笙鼓聲﹐乃生友樂昌時﹑卜可仕挾妓髙巧云﹑包伊玉遊碧荷渚﹐激生過酌。舟艤而行。巧云曰「曾得文仙蹤迹乎﹖昔與吾爲姊妹們﹐行動坐臥﹐心心口口皆劉相公也。」生喟然曰「紇乾山頭之雀﹐不知漂泊何所﹐蘆花明月﹐尋亦無處﹐身不由己﹐琵琶別舟。今見卿﹐又動往想矣。」各別而歸。

家居將旬日﹐獨行﹐獨步﹐獨坐﹐獨吟。買樂無文仙矣﹐吟詠無碧蓮﹐矣傳情無素梅矣﹐承值無愛童矣﹐想迎春軒之景益切﹐則抱耿汝和之恨益深。常書空作「咄咄」語﹐默地自念隱語曰「吾當火燒其耳﹐水淹其目﹐木塞其口﹐不足以泄其恨。」當食食忘﹐當寢寢廢﹐𨿽父母亦不解其意也。

一日﹐會一奉﹑一泰於友仁館而回﹐獨處書樓﹐見月散餘輝﹐形影相弔﹐歌曰﹕

巒嶼獻翠兮﹐天際雲開。雲際月來兮﹐光浸樓臺。淸光瑩澈兮﹐照我孤獨。孤影相弔兮﹐遐想多才。

次日整騎﹐往萬石山探友。適舟自南來﹐推篷者﹐守桂也。生於馬上問曰「胡爲乎來哉﹖必有以也。」童曰「奉主翁命來請。」生返騎﹐曰「不去則辜蓮﹐欲去則忌耿﹐如進退掣肘何﹖」童曰「耿氏爲吾主不悅﹐已隨父至遼東。吾來時﹐蓮娘﹑梅姐皆有私囑﹐此行安穩﹐不必猶豫也。」生以手加額曰「此天助吾﹗」辭父母啟行。父囑曰「守朴翁爲我契交﹐汝當執弟子禮﹐用心舉業﹐無孤畱汝意。」生受命登舟。童曰「頗懷蓮娘否﹖」生出新制《半天飛》曲。命童唱之﹕

花樣嬌嬈﹐便有巧手﹐丹靑怎畫描﹖越地把芳名叫﹐能勾在懷中抱﹖倘就了鳳鸞交﹐我再替你畫著眉梢﹐整著云翹﹐傅著香腮﹐束著纖腰。多媚多嬌﹐打扮做个觀音貌。不羨當年有二喬。

費盡心情﹐他作怪蹺蹊不志誠。假意兒胡答應﹐不顧我添新病。實爲你漸勞形﹐只落得喫著虛驚﹐挨著殘更﹐撫著愁胸﹐怨舒前生﹐雙眼睜睜。無韁意馬難拴定﹐何日堂開孔雀屏﹖

卽晚抵舊寓。時守朴翁構一亭於隔浦池上﹐初成﹐上署一匾﹐浼生書之。又晤知微翁之數﹐欣然大書曰「覓蓮亭」。心自喜曰「又增我一樂地也。」

次日﹐天色暄熱﹐生設幾於無暑亭中。命童取文具﹐連揮數幅。有迎春軒之詩﹐有晴暉﹑萬綠亭之歌﹐有閒閒堂之記﹐有蘭室﹑無暑亭之詞。皆各書以眞艸篆隸﹐字字龍蛇﹐章章星斗﹐煥然新目﹐整飾可愛。守朴翁創一見之﹐不覺鼓掌曰「重勞珠玉﹐蓬篳生輝。」

薄暮﹐置酒覓蓮亭中﹐邀師生共賞之。生視池中﹐有並頭蓮數枝﹐慶幸不置。翁曰「吾種荷幾年﹐今始睹此蓮﹐蓋爲子而瑞也。」生讓不敢當。時月東升﹐正照蓮紗窗﹐生凝眸熟視﹐若欲飛渡。忽其師扣桌歌曰﹕

新亭趁晚泛霞觴﹐槐陰微剩雨餘涼。鴛鴦躍處晴波﹐開徧荷花鳳亦香。夜闌披月扶歸去﹐醉誦《南山》詩一章。

守朴翁亦作一詞﹐名《秋波媚》﹕

碧天夜色浸閒亭﹐荷香帶露淸。身邊皓月﹐杯中詩思﹐分外風情。﹣﹣﹣﹣

臨風對月聯詩句﹐詩成醉亦醒。一觴歌罷﹐萬聲俱寂﹐四壁空明。

其師與寧朴翁命生爲覓蓮亭詞﹐生承命曰﹕

向晚新亭共賞﹐荷開香溢壺漿。愛蓮情似藕絲長﹐心與波紋蕩漾。﹣﹣﹣﹣

欲把蓮房掇取﹐宛隔在水中央。鴛鴦兩兩睡黃粱﹐做个宿花模樣。﹝《西江月》﹞

守朴翁笑曰「少年詞趣﹐自是逸灑。」取筆﹐命生書於粉壁。題曰「愛蓮子一春書」。翁喜﹐對生談乘龍之夢。生暗幸﹐以爲乘龍佳婿。盡歡而散。

生酒後與師占《百字令》﹕

脂唇粉面﹐記相逢﹐才是傷春時節。耽憶貪思﹐又早是﹑捱過兩三四月。用盡機關﹐搜窮計較﹐滋味空親切。言挑語弄﹐兩下都無體歇。﹣﹣﹣﹣欲待丟下冤家﹐悶心頭﹑系了千繩百結。病態愁腸﹐暗地裏﹐不覺吞聲哽咽。憂怨之心。相思之病﹐萬口渾難說。有分乘龍。畢竟尋个歡悅。

有頃﹐愛童對生曰「相公覓蓮亭詞嫌於太露﹐恐耿生之外有耿生也。

後翁果以覓蓮亭之詞﹐憶耿汝和之言﹐追思閒閒堂之句﹐亦不能無疑於生。忽畱童於內﹐命女使繡鳳送茶果。生晚謂童曰「自至此﹐未見女使。今日獨遣美婢至﹐果何意﹖昔有倚艸附木之妖﹐得無以我獨居而竊至弄人耶﹖」童曰「婢名繡鳳﹐吾主所愛﹐不必外疑。但我家家政甚肅﹐無分毫犯淸議。前有耿子之說在焉﹐知不以此試眞僞邪﹖」生大悟曰「汝言亦大有理﹐眞智囊也。」

越日黑晚﹐又畱守桂﹐命繡鳳攜酒果﹐至則扃其門﹐鳳從容以大卮勸生。生視之﹐比前加衣飾﹐有比暱態。生曰「久有守桂﹐何勞汝至再﹖且幕夜無人﹐使我不安。請歸內。」鳳甚愛生﹐眞不欲卽行﹐目生曰「守桂有他事﹐未得陪。因無人﹐故至此。昔耿官人欲求伴少刻而不可得﹐今反不欲我一伴耶﹖」生曰「誰遣爾來﹖來意何謂﹖」鳳曰「遣命出家主﹐旣來之﹐則安之﹐亦當惟命是從矣。」生曰「君子不爲昭昭申節﹐不爲冥冥墮行。汝在此﹐無能損我。如嫌疑﹐何敢酒一卮。」謝而遣之。未出門﹐守朴翁帶愛童候於門外已久﹐進與生敍談﹐夜分而回。生倍服童之言﹐而守朴之疑冰釋矣。

蓮自生歸之後﹐意緒沈沈﹐百不經處﹐惟翻閱書本﹐檢考詩詞。幾上有《艸堂詩餘》﹐信手揭之﹐見《卜算子》詞云「有意送春歸﹐無計畱春住。畢竟年年用著來﹐何似休歸去。目斷楚天遙﹐不見春歸路。」掩卷嘆曰「是詞能道吾心中語。」攺其末韻云「繡閣佳人也是愁﹐暗淚飄紅雨。」是時蓮之表妹邵慶娘﹐乃母姑之女也﹐幼常居處﹐甚相得﹐以冬間於歸﹐恐又不得會﹐特至候蓮﹐蓮父畱之。故蓮𨿽知生之已至﹐而不敢窺園者數日。生亦自以來久﹐不獲一見﹐心亦疑之。且蓮以汝和之事爲戒﹐生以繡鳳之試爲嫌﹐彼此兩存形迹。但令童往覘﹐亦不識慶娘。不敢交一語而返。生候晚﹐乘月縱步﹐又聞蓮父笑聲徹處﹐作六言﹑七言﹐自吟而回﹕

相遇美人未偶﹐綠窗恨我東西。一笑陽臺夢到﹐依然秦嶺雲迷。

七言

一自花飛怨杜鵑﹐誰知今日尙無歡。平生欠卻鴛鴦債﹐捱盡相思思未完。

後慶娘方歸﹐蓮又以母舅樂水寢疾﹐偕父往視﹐獨畱梅看家。

生次日至其處。梅於覓蓮亭上倚欄看花﹐見生﹐口稱﹕「久違﹗」卽訴汝和之事。生問蓮娘啟處。梅曰「舅氏有疾﹐父子往探﹐剩吾作空房主人。索居閒處﹐難免沈默寂寥﹐無人惜我之孤零也。」生曰「客齋旅榻﹐自歌獨詠﹐有愁如海﹐精衛難塡。吾爲汝心動神疲﹐其如汝堅持雅操何﹗」梅含笑曰「今晚不棄﹐開窗以奉歡笑。」生佯曰「吾正人﹐豈可近花月之妖﹖使愛童伴汝。」梅曰「所謂己不用而使子弟爲卿者也。然則君言果不足信乎﹖」生曰「眞戲耳。敢忍自外﹐非人情也。」

生晚造之﹐梅推窗曰「自南過荼架﹐轉欣欣亭﹐則可以入此室矣。吾將俟君以著乎。」而生入蓮房﹐極其精潔﹐紗帳垂鉤﹐寶鑪香裊﹐鏡臺春盎﹐翠簟風生。房之內房後窗外有花壇花屏﹐盆魚鳳竹﹔內列瑤琴﹐並文幾玩器﹐旁一桌﹐有詩詞史籍。壁間張小小詩畫﹐皆蓮親筆。側側小房﹐凡女工所需之物咸具。東池一室﹐蓮父設榻﹐扃其門﹐不可入。生曰「自海棠開後﹐望到如今﹐未由親履﹐今幸睹之﹐如入仙宮﹑遊月窟﹐敢忘盛徳之權輿乎﹗且爲耿汝和秉心不良﹐特與吾爲水火﹐今乃遠行﹐豈非數乎﹗「因坐於內房。梅自出整小酒。時春臺上有花盆﹐尙畱一朵﹐生戲題於粉壁﹔

東君瞞我去何急﹐望中翹首追無及。忙重韶光去收拾﹐遺下一枝芳可挹。我今笑折手中執﹐嬌客一睹喜交集。貫來不許啼鵑泣﹐醉中常對胭脂濕。

梅具酒進房﹐時幾上有宋玉《諷賦》﹑司馬《美人賦》。生方閱之﹐梅乃施其上服﹐表其褻衣﹐自橫陳於生之旁﹐逸興飄飄﹐若不可已。生曰「佳人先有情乎﹖」梅曰「情之所鐘﹐正在吾輩。情之一字﹐莫須有。今夕之會﹐上至天﹐下至地﹐東西南北﹐惟吾兩人在也。當兩下舒暢﹐以勾夙帳。自非天崩地陷﹐夫復何憂﹖」生猛思曰「宋玉尙不忍愛主人之女。長卿猶不肯私自陳之姬﹐吾所以用意於碧蓮者﹐蓋欲謀爲百年計耳。彼素梅縱爲侍女﹐亦良家處子也﹐何得波頹瀾溢﹐以亡污淸質乎﹖」乃气服於內﹐心正於懷﹐取筆書﹕「不可」字於粉壁。梅曰「君子當灑灑不羈﹐吾不忍先生苦心﹐折節自獻﹐烈火漧柴﹐已同一處﹐君何得無丈夫志﹖且嘉會難逢﹐何陽拒之深也。」生曰「欲心固不可遏﹐然須於難克處克將去﹐使吾爲淸淸烈丈夫﹐卿爲眞眞貞女子﹐不亦兩得之乎﹗」梅曰「向與童將諧而遽休﹐今與君將歡而見棄﹐然則君將爲口頭交而已與﹖」生笑曰「此天欲以完節付二人故耳。且色膽天大﹐欲火易燃﹐識透則不爲所使。若前緣已種﹐而得蓮娘爲壓寨夫人﹐則當使卿爲帶來洞主﹐決不忍捨汝蕭何之妙情﹐斷不敢忘汝善才之大徳也。」相與侃侃正談﹐舉杯疊飲。梅亦收拾塵心﹐倍加愛重﹐曰「君可與阮籍輩齊名矣。」生曰「吾非薄情漢﹐特誓於此生﹐彌敢失節﹐故不首爲亂階。然見色則爲色引﹐視花則爲花牽﹐終不能遺諸胸中﹐是吾私也。」命梅啟窗以驗月色。忽守桂持燈來﹐生命入行酒﹐因備問碧蓮徇及於舅氏﹐始知其爲業師趙樂水之甥女﹐大驚異。以知微翁之數﹑紅雨亭之詩及見碧蓮於隔墻之事﹐備述於梅。特蓮有《懷春百詠》並平昔得意佳句﹐集爲一帙﹐題曰「畱春一話」。梅聞生之言﹐心大異之﹐故並以此集示生。生嘖嘖稱羨﹐題詩於集後﹕

春心搖曳﹐無尋蝶使。姻緣簿裏﹐偸添名字。新詞一闋締新盟﹐佳配雙成償夙志。﹝《哭岐婆》﹞

天將旦矣﹐同童返室﹐卽修一書﹐命人馳師問疾。蓮啟觀之﹐乃劉一春柬也﹐亦始知其爲母舅之徒。昔嘗一面﹐今又同園﹐追思紅雨亭之絕句﹐蓋天啟也。而情倍念生﹐不欲久畱﹐幸以舅恙稍可﹐先父而歸。

甫入門﹐卽問梅曰「汝曉我與劉君異事乎﹖」梅曰「不曉。」曰「汝知劉君在乎﹖」曰「不知。」曰「汝見劉君面乎﹖」曰「不見。」曰「劉君來乎﹖」曰「不來。」曰「汝曾一去乎﹖」曰「不去。」曰「然而劉君又回乎﹖」曰「不回。」曰「劉君怪我乎﹖」曰「不惱。」曰「何時學得此二字文﹗然而劉君忘我乎﹖」曰「何日忘之﹖終身不能忘。」曰「劉君思我乎﹖」曰「豈不爾思﹖去後常相思。」因指壁上之句﹐曰「此劉君親手書也。」指集後之詞﹐曰「此劉君親筆寫也。」指內室之牀﹐曰「此劉君親身坐也。」蓮作色曰「我略不在﹐汝引賊入界﹐汝私於劉君已不可言﹐而顯迹畱壁﹐更不忌老父覺之耶﹗」自起爲滅其迹。梅曰「彼自詠花耳﹐關渠何事﹖」更述生行止端方﹐和而不流﹐料今訪古﹐蓋不多得。蓮閉目搖首曰「孰有盜跖而施仁義者乎﹖入寶山而空手回者乎﹖伶俐人至此尋汝學本分者乎﹖」梅曰「予所否者﹐天必厭之。謂予不信﹐有如皎日。」蓮曰「天日哪管此事﹖」梅又盡道劉君好處﹐譽之不啻口出。蓮曰「汝譽劉君﹐舉之如欲升之天﹐進之而欲加之膝﹐異日容吾試之。」

逾曰﹕守朴翁雙壽﹐蓮亦往賀。蓮父與生與外席。酒酣﹐翁與眾賓散步園中﹐歷歷指引﹐閱生佳作。蓮父甚重生﹐恨相見之晚。

次日﹐蓮父具酌於捨﹐邀生雅敍。生規行矩步﹐色溫貌恭﹐口若懸河﹐百問百對。蓮父愈敬之若神。生歸﹐蓮父醉寢﹐蓮出立於葡萄架下。生望之﹐奇葩逸麗﹐景耀光起﹐比常愈美。生步近低聲曰「仰蒙款賜﹐未及請謝。」蓮曰「艸率奉屈﹐幸荷寵臨。」生曰「久不會談﹐可坐一談否﹖」蓮曰「家君不時呼喚﹐可速回﹐攺日當話。」忽聞窗內人聲﹐蓮急行﹐墜下金釵一股。生擡之﹐曰「客中乏荊釵之聘﹐此殆天授也。」珍藏入室。

至次晚﹐蓮使梅至﹐索釵。生執梅之手﹐曰「事急矣﹐惟卿可任大事﹐安劉者必卿也。苟推心置腹﹐使我如魚得水﹐敢不報效曹公乎﹗」梅曰「先生且休矣。倘畫虎不成﹐有何面目見江東父老﹖」生曰「巫云綴玉﹐眩眼撩心﹐情若投膠﹐勢同陌路﹐吾方寸亂矣。」梅曰「君衷志不回﹐慕柳下惠之不亂。向使蓮娘首肯﹐而君一曰『宋玉』﹐二曰『長卿』﹐一曰『烈丈夫』﹐二曰『貞女子』﹐以謾講道學﹐則彼顏之厚﹐何以自洗﹖」生曰「酒逢知己飲﹐詩向會人吟﹐然騏驥惟孫陽睨盼﹐彼若不以先配爲可恥﹐則吾自另有制度矣。」梅曰「二人所談﹐所見略同。但婚姻重事﹐非一小丫鬟賤女流足以了此。」生曰「舉目無親﹐知心有幾﹖卿其圖之。」笑書一曲曰﹕

密約多遭﹐杳杳無消耗﹐火噴襖神廟。卿卿當鵲橋。低駕天河﹐早渡仙娥到。春意沁鮫綃﹐那時當贈纏頭報。﹝《步步嬌》﹞

梅曰「恐力不足耳﹐敢望報乎﹖」生付釵於梅﹐曰「願如是釵﹐早得相會可也。」贈以玉環﹑小詩一絕﹕

會貪隔薄蓮﹐難禁花心動。要結玉連環﹐先會釵頭鳳。﹝四牌名﹞

梅行﹐目生笑曰「天下有如此癡人﹐乃知宋王﹑長卿未是俊物。」

生送梅出﹐攜童坐小樓待月。須臾月來﹐命童取酒邀月而飲。生知蓮父赴里社日休會﹐而二女獨居﹐命童取琴﹐鼓而吟曰﹕

彼美人兮。巧笑倩兮。美目盼兮﹐婉兮孌兮﹐終不可諼兮。

乃如之人兮。我不見兮。念我獨兮﹐勞心慘兮﹐使我不能餐兮。﹣﹣﹣﹣子兮子兮﹐履我闥兮。燕笑語兮﹐行與子逝兮﹐無使我心悲兮。﹝《美人》三章﹐章五句﹞

蓮亦剛以步月在外﹐聞琴聲﹐呼梅聽之﹐笑曰「劉君無道理﹐乃以琴心挑我﹐使誘人套子。琴𨿽工﹐其如我之不好何。二人切莫理會﹐令其興沮﹐彼且歸矣。」蓮口𨿽寬﹐而心實急﹐蓋欲梅贊己行也。而梅不解意。故蓮足欲行而趑趄者屢屢﹐命梅期生曰「我倦欲眠君且去﹐明朝有意抱琴來。」

次夜生往﹐久候不見﹐倚池側石欄望之。惟見窗內隱隱有燈﹐且陰雲四合﹐有寂寥意﹐長嘆而歸。蓋蓮意以生至﹐必抵已室﹐又羞顏於先往﹐故假寢內房﹐命梅候於窗下。梅亦趁涼誤睡﹐及醒時﹐生已回。蓮至夜半不睹生﹐以爲生反爽信矣。

次晚﹐生命童先睡﹐復至亭畔。聞欣欣亭後有洞簫聲﹐淸亮可愛。頃之﹐碧蓮爲懶梳妝狀﹐持鳳簫﹐扇掩酥胸而來﹐飄飄若仙子之下臨凡世。見生﹐佇立不動﹐生迎而揖之。蓮側身斜視而拜﹐舉簫謂生曰「虧吹此以引鳳凰。」生大喜曰「卿其眞蓮娘耶﹖其娥耶﹖其神女耶﹖吾其眞見耶﹖其餓眼生花耶﹖其醉中夢裏耶﹖」蓮曰「凡胎欲質﹐何勞誤愛如是。」回頭顧後﹐又復四望。生曰「何故﹖」曰「我極熟素梅﹐見之猶覺有畏心。」生曰「我極熟愛童﹐見之未免有疑心。蓋欲心則起畏﹐私心則生疑﹐情固然也。」蓮曰「夜來有約﹐何忍背之﹖」生曰「卿自背我﹐我何曾背卿也。」蓮笑出一詞﹐云「昨夜候君子不至﹐作此記悶者。」生月下觀之﹕

懶上牙牀﹐懶下牙牀。捱到黃昏整素妝。有約不來過夜半﹐念有千徧劉郎。

生躍然曰「吾昨夜候卿不出﹐亦作一詞﹐見之絕倒﹐大爲奇事﹐卿試閱之。」

朝也思量﹐暮也思量。滿擬今宵話一場。人面不知何處去﹐念有千徧蓮娘。

蓮失色曰「如是哉﹐如是哉﹗只此可作一番話本。非一心一口﹐何由一詞一意﹖得君子如此﹐不負平生。今當以二詞爲一闋﹐名曰《同心結》。」生曰「是則然矣。月下止吾二人﹐眼前意卿一決。」蓮佯笑曰「今止談風月﹐醉翁之意不在酒﹐面後心事﹐束之髙閣可也。」生曰「半榻旅情﹐一腔苦思﹐無剖訴﹐憂心如酲。今俯降玉顏﹐賽郭翰仙女﹐大慰祈望多矣。月白風淸﹐暢懷可意﹐能念我之孤零而見憐﹐亦苦盡甘來之惠也。」蓮曰「吾無七寶枕﹐柰何﹖」生曰「會合分離。在此一舉﹐毋作寬寬話。」蓮執手曰「會久矣﹐思切矣﹐兩相信深矣﹐惡風波經歷矣﹐得事君子﹐願亦遂矣﹐遇亦幸矣﹐千怨萬怨盡除矣﹗假未結髮之眞夫婦也﹐少生攜二﹐當以一个字了餘生﹐夫復何言﹗」固倚身生懷﹐生欲彊之﹐同至迎春軒中。蓮曰「如斯而已乎。君子未室﹐下妾未嫁。怨曠兩生﹐情投事引﹐粗容鄙質﹐固不敢有辭於君子﹐但星月盜歡﹐終爲野合﹐倘樂聚未幾﹐朝吳暮越﹐則樂昌鏡破﹐延平劍分﹐縱君子有書中之玉﹐妾當爲泉下之塵﹐是可慮也。歷觀古今之情勝者﹐惟娛目前﹐不思身後﹐故往往扇醜揚污﹐他美莫贖。妾與君子足稱一世佳配﹐焉忍遽自輕之﹗」生曰「將柰之何﹖」蓮曰「求我庶士﹐迨其謂之。幸君子不棄﹐浼一伐柯﹐訂爲婚好﹐庶得以白首相隨﹐殆愈於偸香竊玉多多也。妾見熟矣﹐豈君子見不及此乎﹖」生曰「吾欲迷魂湯﹐不食益智粽﹐故昏昏至此。浼媒誠非絕徳﹐求親亦非犯禁﹐向所謂退而結网者﹐此與異日下玉鏡之臺﹐坦東牀之腹﹐則今𨿽生與蠻夷居﹐日與魑魅遊﹐依依然百千萬日所不辭也。但擇婿在尊翁﹐聘婦由吾父﹐二人𨿽同心﹐恐未免成齟齬耳。」蓮曰「上蒼配合﹐尺寸不爽。且爲子擇婦得妾焉﹐何患君家見棄﹖爲女擇婿得君子焉﹐何患吾父有辭﹖但所慮者﹐數與福分耳。然心已許君子﹐身豈有二三﹐君子詳之。媒妁固非妾所浼也。」生曰「謀事在人﹐成事在天。然據吾所見之數﹐以度所遇之緣﹐以驗將來之福﹐則料在必諧。進謁吾師﹐適逢佳句﹐一也﹔遊學逢舊﹐不期又遇﹐二也﹔耿子起妒﹐已值遠行﹐三也﹔年齒相若﹐默契同心﹐四也。至於事之必成﹐則注定已久﹐曾向與梅姐露其端﹐而未與卿卿說其詳耳。」

蓮喜問其故。生曰「吾初春謁吾師之前一日﹐鳳巢谷有知微翁﹐精數術﹐吾投問之﹐許我『佳配』二字﹐又曰『覓蓮得新藕』。故向一見卿於梅下而已動心﹐今再見卿於池側而卽畱意﹐豈知前後所見卽是一名。故荷亭之匾吾卽名曰「覓蓮』﹐以應前數﹔所謂得藕之藕﹐蓋必佳偶之偶也。不然﹐卿固深閨艷女也﹐無故而相窺﹐則視生爲何等輕薄子哉﹗」蓮曰「信有是﹐則相如當北面﹐文君甘下風﹐吾二人數﹐豈偶然也。」因共至覓蓮亭上以瞻是匾並《西江月》詞。二人憑欄倚肩而坐﹐𨿽牛女之夕不減也。蓮曰「今夕何夕﹐巧笑之﹣﹣﹣﹐其嘯也歌﹐如此邂逅何﹗相思之債﹐今日可勾﹐姻媾之好﹐今宵親訂﹐百歲千朝﹐幸無輕棄。恐蛟龍得雲雨﹐終非池中物﹐異日富貴﹐無忘今日在池亭上也。」生曰「卿可爲深慮矣﹐天下豈有負人一春子哉﹗」蓮曰「今夜視昨夜﹐心事霄壤﹐第不知後夜視今夜何如耳。」各各相視而笑。蓮曰「禮之至嚴者﹐男女也。妾與君子略無夙昔之好﹐而吟風詠月﹐至傾腹吐心﹐是禮外之情也。吾二人行事﹐何異墻花露柳哉﹗」生曰「不然。情之至重者﹐男女也。生與卿卿已有半年之會﹐而守信抱負﹐絕寸瑕點辱﹐是情中之禮也。吾二人心事﹐則如靑天白日矣。」

又攜手共至假山﹐以宣春間不諧之郁。時團月在空﹐皎皎如晝。生細觀蓮﹐撫其肌體﹐瑩然冰姿﹐湛然月質﹐深自慶曰「無福也難招也。知微翁預占我爲喜事福人﹐豈應在卿身上乎﹖鈍口拙舌﹐敢申一贊﹐實非虛譽﹐卿以爲何如﹖」

嬌滴滴﹐月下芳卿。笑欣欣﹐自可人情﹐兩山淡淡﹐雙水澄澄。軟軟柳腰弄弱﹐小小蓮步徐行。綠擾擾宮妝云挽﹐微噴噴檀口香生﹔濃艷艷臉如桃破﹐柔滑滑膚似脂凝。紗袖籠尖尖嫩筍﹐一種種露出輕盈。詩句兮燦燦﹐歌韻兮淸淸。天造就齊齊整整﹐裊裊婷婷。眞眞的薴蘿堪並﹐端不數崔氏鶯鶯。呵﹐今日裏諄諄盟約﹐何日是意融融﹑樂陶陶﹐遂一鉤新月帶三星。

蓮曰「嘉獎太過﹐恐盛揚之下﹐其實難副﹐深自愧也。」

時愛童睡醒﹐夜已過半﹐久不見生﹐探步蓮處﹐適逢素梅於外﹐二人各言其故﹐大笑不已。童曰「孫劉二人終非好相識也﹐私期暗約﹐已及數月﹐不爲城闕奇逢﹐必爲丘中樂事矣。」梅曰「蓮娘賢女子也﹐劉君眞君子也。大徳不逾﹐烏有苟行﹖兩爲才炫﹐少露鋒芒﹐久有積心﹐覓期望罄﹐必相與步月淸談。試往尋之﹐休得驚恐。」童目梅曰「半簾良夜風和月﹐一對靑年我共伊。樂時樂地﹐無以逾此﹐願以其所有易其所無﹐而了所未了﹐何如﹖」梅曰「且不了罷。」童曰「吾有對句﹐還我便罷。」曰「何對﹖」曰「守桂官﹐培桂軒前逢桂姐﹐得其所哉。」梅應曰「愛蓮子﹐覓蓮亭上哄蓮娘﹐不可道也。」童曰「好對。同往何如﹖」梅曰「不便。」

童行未數十步﹐二人背月而來。生問曰「何至此﹖」童曰「睡醒無

聊﹐偶成《西江月》詞﹐會中無以爲樂﹐敢弄斧班門﹐以助一笑。」蓮躡生足﹐曰「去。」生曰「聽﹐無傷也。」童嘻然曰﹕東捨多情才子﹐西鄰有意佳人﹐看來何等熱親親﹐恩愛一言難盡。﹣﹣﹣﹣

不見不勝縈掛﹐乍逢乍覺歡欣﹐可憐未遂洞房春﹐常把詩詞傳信。

蓮笑曰「彊將之手無弱兵。昔有弄臣﹐今有弄童﹐童殆在之匹矣。」生曰「童比得素梅否﹖年幼未諳調情﹐吾常岑寂也。」蓮曰「何爲有此語﹖」曰「吾得於假睡中。」蓮定睛不語﹐隙地而笑﹐不與生別﹐徑去。生與童返﹐稱蓮之眞見厚情。

蓮至﹐求門不得。梅曰「爲蓮娘逾垣而相從﹐故我閉門而不納。」蓮曰「兩賢豈相厄哉﹖」梅放手﹐曰「適劉君攜手而同行﹐何乃過門而不入也﹖乃又拱手曰「今夜親遇盜跖﹐入寶山﹑學伶俐﹐岑寂之債勾完否﹖」蓮以實告﹐曰「此事惟我能之﹐亦惟劉君子能之。身親經歷﹐殆信汝向日之言不我誑也。然吾極惱假睡者。」梅沈思曰「何謂﹖」曰「竊聽人言。」曰「非假寢﹐何由得眞言﹖」蓮曰「何以對人言之﹖」曰「可與言而言﹐表蓮娘獨寤寐之眞情耳。」後生得蓮約﹐不能自舉。

忽一日﹐守朴翁至﹐語及通家話﹐情義懇切。命童取酌﹐飲於荷亭。生指女室﹐問翁曰「吾數日前見一女於隔池﹐前日又睹二女於隔窗﹐儀容秀雅﹐气象閒都﹐得大家風範﹐何與吾丈同園﹐而且不限彼此也﹖」翁笑曰「看得何如﹖君欲得之否﹖」生曰「焉敢望此。」翁命守桂﹕「至吾書房匣中﹐取寫就啟來。」啟至﹐乃守朴翁奉生父者。翁持啟謂生曰「此吾鄰孫氏女。其父﹐前日會中滄淵公﹐少吾一歲﹐爲至交者。無妻兒﹐止一慧女﹐故付產於我﹐就吾室居﹐已及五載。是如徳色雙全﹐寫作兩妙﹐嘗自矢不配凡子﹐是以髙門望族求婚未獲﹐吾子得此佳配﹐所謂君子好逑也。因未稟命尊翁﹐未敢擅舉。明日宜結婚姻﹐當達是啟﹐以爲撮合山。」生喜甚﹐且感且謝﹐曰「知微翁驗矣。」

次日﹐翁遣人至生家。生父特至守朴翁家懇媒﹐乃知生父與蓮父爲同庠友﹐昔同交遊者也。守朴翁卽過孫氏議﹐譽生爲佳坦。而蓮之母舅樂水公適有書至﹐蓮父與守朴翁共觀之﹕

承命徧閱多士﹐無可爲甥女配。吾徒劉一春﹐人中雋也﹐百長俱備﹐一躍可期。執斧者至﹐卽可慨諾。玉潤冰淸﹐緣分甚雅。智生頓首。

二人執此書大笑﹐二媒不約而同﹐益信婚姻之數定矣。蓮父曰「此生﹐金石君子也。小女多緣﹐倚此玉樹﹐附此松柏﹐有何他辭。」

蓮父名士龍﹐號滄淵﹐曾補庠生﹐雅好山水﹐不幹仕進﹐行樂二十餘年﹐自訪友吟酌之外﹐別無營心。家資素厚﹐而止得蓮。初﹐蓮之母善相﹐對蓮父曰「吾女懷生頗異﹐當穎敏出羣﹐後必有放達之才。才充則性逸﹐然少心昂然﹐幼貌端莊﹐逸中有檢﹐萬無一慮。且夫主必貴﹐因夫貴及可預喜者﹐恨吾不及見之。爾得所依﹐生女勝生男矣。」後母喪﹐滄淵嘗爲女卜婿﹐屢對趙樂水曰「吾欲覓一快婿﹐以托終身。若得才郎雅稱斯女﹐余無計也。」及守朴翁偕樂水書至﹐故欣然從之﹐卽訂擇日行禮。蓮曰「天豈從人願乎﹗」梅曰「二人花前月下﹐萬約千期﹐月下花前﹐千期萬約﹐都爲乾熱﹐而媒氏片言寸柬﹐卽成終身姻契﹐信哉『娶妻如之何﹐匪媒則不得』也。」笑成三五七言﹕

月之前﹐花之下﹐用盡兩家心﹐說了千般話。冰人雙腳系絲﹐天河早願銀橋跨。

紅蓮喜﹐奉生書曰﹕

妾自覿君子﹐情竇絲牽﹐言句不法﹐熱中無能自持。蓋自幼失儀﹐蹈此醜相。反躬沈思﹐汗顏醜貌﹐過蒙不賤﹐屢暗惠私誠﹐邀盟星月。妾恐寒盟貽哂君子﹐是用眷眷切慮﹐寤寐永嘆﹐若墜深谷。何幸自天作對﹐得侍蘋蘩﹐俾數時花月情﹐假諾成眞﹐眉睫耀喜﹐夢寐增榮。自此對時﹐夙恨灰散。前日無聊之句﹐不屑睹矣。快中艸布﹐素梅卽刻可遣回。外像牙香筒一對﹐玳瑁筆屏一面﹐不足珍﹐供文幾一玩具。酷吏欺人﹐萬千寶貴﹐寶貴萬千。妾蓮斂衽拜。

又細字書曰﹕

據有定配﹐此柬實爲贅詞。喜不自勝﹐聊以志喜。筆札有罪。

生得書﹐曰「蓮娘心多﹐欲汝卽回。吾與汝今有瓜葛親親之情﹐幸敍不妨。」梅曰「人苦不知足﹐旣得蓮娘﹐復欲外生根業耶﹖守志不終﹐恐宋玉﹑長卿笑人﹐蓮娘候久起疑矣﹐姐夫不懼哉﹖」生卽復書﹕

重佩卿愛﹐仰奇無涯﹐筆舌難謝。追思唱酬﹐得只言片句。如寶和璧隋珠﹐自揣猶以逾越抱愧﹐敢望金石月盟﹐俯締絲蘿而不鄙予﹖又荷雲箋﹐心口盡詞飛示﹐客窗得此﹐如病渴懷嚼淸冰﹐令人心骨適爽﹐泠然解恨。梅姐不敢久畱﹐謹以琥珀珠二枚﹑水晶鎭紙一座奉答。前墜金鐲﹐陪我岑寂之思﹐甚不忍忘﹐謹附璧上。餘情欲露者﹐弗憚梅姐再往復。春生再頓首。

次日﹐守朴翁以七夕﹐設酌小樓。散歸﹐坐月﹐梅至﹐邀生至荷亭。蓮具攢酌於亭上﹐曰「前會匆匆﹐今家尊以朱陳二家輪約自往﹐尙三日示回﹐故假牛女之夕﹐屈話通宵﹐以賀喜。」生曰「今宵比前夜更何如﹖」蓮曰「似爲勝之。」生曰「早信數定﹐梅樹下卽可浼媒﹐何用許多唇舌爲花月粉飾文貌﹖」蓮曰「得之若易﹐無比相親﹐情極始諧﹐殊爲兩快。」因命素梅行酒。蓮及問童﹐生曰「今名分已定﹐不敢與矣。」共與談今古﹐相敬如賓。蓮曰「君子可謂風流學士﹐使寓郵亭﹐則風光好詞當盈箱積案矣。」生曰「古有官妓﹐達人隨地生春﹐偶通一笑﹐於官箴﹑於心術﹑於陰騭亦無大損。惟知其爲驛卒之女﹐則當以良家人禮待矣。而乃一夜弄醜﹐故人笑秀實﹐至今齒冷﹐若以吾一生心地遇之﹐𨿽百熙載﹐焉能浼我哉。」蓮曰「假山初會時﹐君子罪擬得不合否﹖」生曰「竹窗私顧時﹐卿罪亦在未減。然月下之會﹐乃見眞性﹐此卿之所以爲卿﹐我之所以爲我也。」蓮曰「古人遠絕女色﹐如防火水中﹐避溺山隅﹐良有以也。」生曰「但存心裏﹐正何必痛絕而遠之﹖女有夜投者﹐吾哀其窮﹐收之而已耳。今有托妻寄子者﹐果絕徳乎﹖魯男子者﹐不能信心﹑不能克己者也。且天地間無私物﹐分中所得私何﹖在夫惟妾﹐在妻惟夫﹐無分毫可假。是可苟也﹐孰不可苟也。此上見得分明﹐自無難遏之欲。吾與卿熬煎至今﹐梅姐周旋身側﹐亦過欲心第一關矣。」蓮曰「一夜話勝十年書。」生曰「讀書不識節義字﹐所學何事﹖」蓮深然之。時值天光﹐各各回室。

越數日﹐槐黃逼眼﹐桂香薰心﹐生欲赴省應試。蓮知生之踏槐也﹐繪一折桂圖﹐書一《步蟾宮》詞於上﹐命梅贐生。

次日﹐守朴翁送之﹐曰「今日此行﹐準期發解。」生曰「豈望翰飛﹐終愁迹滯。但不敢自諉康子﹐以伴孫山。」抵家而行。途中見山含煙紫﹐鳥憩翠陰﹐口吟一絕﹕

落日山含紫﹐千山鳥樹聲。長途人怯馬﹐琴劍伴西行。

後棘闈戰罷﹐生獨處一室﹐功名在心﹐百無聊賴。城西有一勝湖﹐碧域千頃﹐兩岸芙蓉﹐不斷嬉遊﹐四時蕭鼓﹐亦樂地也。生步於湖堤﹐俄陰一舟﹐坐數遊女。近視﹐一女貌類碧蓮。生祈一讖語﹐視女曰「今日遊湖﹐明日可看迎舉人。」生喜甚﹐買醉步回﹐乘醉臥於西窗。良久﹐見一女逾窗而入。生迎曰「吾昨遊勝湖﹐有美女貌類於卿﹐甚加想念﹐今幸遠臨﹐客館之樂遂矣。」蓮曰「別後寤寐思服﹐此戰君必奏凱﹐故特遠來。人生樂事﹐惟在登科﹐欲以朝夕榮耀。」生呼童備酒﹐爲蓮洗塵。聞一人推門﹐甚凶惡。視之﹐乃耿汝和﹐憤然入室﹐肆爲醜置﹐以爲蓮私奔﹐特自遼東帶三五惡少至﹐必欲得蓮。生大憤﹐以鐵如意碎其首﹐惡少驚散。忽然而醒﹐乃夢也。起而坐﹐聞街上傳捷聲﹐生以《詩經》中式第十四名。越數日﹐會同年於公所﹐作一詞﹕

聖世崇文网俊英﹐棘闈共奏凱歌聲。譾材誤廁明經史﹐笑逐諸公學步瀛。﹣﹣﹣﹣﹣﹣初顯姓﹐乍揚名﹐忘將方寸負生平。預期學个經綸策﹐擬待他年答聖明。﹝《鷓鴣天》﹞

生家聞報﹐賀者排門。蓮作《再團圓》詞﹐遙爲生慶。詞曰﹕

朱衣點額﹐文場一捷﹐何樂如之﹖鰲頭獨占﹐龍門躍過﹐穩步天梯。﹣﹣﹣﹣靑雲路上﹐月中桂子﹐折得新枝。長安春暖﹐馬蹄蹀躞﹐杏花吟詩。

時登科錄至馬二臯處﹐不勝欣慰﹐而適升兵備副使。有土賊金三重者﹐稱虎將軍﹐號百勝戰﹐聚眾作寇。二臯以生便弓馬﹐且少年﹐不欲其連捷﹐因差人迎生。生欲榮歸畢姻﹐而偶得此信﹐嘆曰「人爲財役﹐士爲技忙﹐我之懷矣﹐自貽伊戚矣﹗」

及歸﹐過拜樂水﹐卽拜守朴翁家﹐於胡處止宿焉。時屆季秋望後﹐

月色正明﹐夜半﹐微聞扣窗聲。視之﹐素梅立月下。生欲求蓮一見。行未十餘步﹐蓮亦至﹐賀生曰「妾聞君子捷﹐大稱平生。別已兩月﹐又聞有遠行﹐傷春未已復悲愁﹐何日賦歸與﹐使妾免立石之望也。生曰「別後值淒涼天气﹐莫以我故﹐致減容顏﹐惟彊飯彊笑爲佳耳。」又囑梅曰「久荷深情﹐未酬分寸﹐蓮娘起處﹐爲我周旋。」蓮又囑曰「此去客途甚賒﹐早晚當護風霜﹐到彼宜防進退。使羣盜未平﹐須效賦詩退虜﹐毋必欲殺賊奴致躬冒矢石也。」梅曰「彼此情非立談能罄﹐露冷衣襟﹐難爲嬌體。」生曰「不過三四月﹐決有回期﹐拼割今者之悲﹐以待將來之歡。」各相看而別。次日告歸﹐求愛童爲伴﹐守朴翁贈之。童亦喜得所依﹐快心特甚。

至家﹐生父命行。生偕家童﹑愛童並本縣差送夫役而往。深谷逶迆﹐而生是涉﹐髙山巖巖﹐而生是越﹐途路倦體﹐離思縈心﹐占一詞﹕

辭故里﹐拂行鞭﹐人倦長途馬不前。一擔新愁挑著去﹐謾勞枕上自熬煎。﹝《搗練子》﹞

生抵任﹐舅氏勞之曰「爾靑年﹐但知章句﹐未諳事體﹐以後出仕﹑居卿﹐必有任性使勢﹑彊占侵奪之獘﹐若今不肖士夫所爲﹐致往往爲人誣訕﹐羞親辱祖﹐損徳隳名﹐皆由不曾經歷之故﹐故人人以少年髙科爲不幸。此行歷途路﹑涉江河﹑任勞苦﹑經饑渴﹑冒風霜﹐亦足以老才堅志。且住衙內﹐略曉宦情官況﹐於仕籍上不無少補。故招爾來﹐可省吾言。」生曰「然。惟舅舅教之。」

此時金賊死﹐羣盜無首﹐逃散者多。生喜遣家童歸報平安。囑私致封書於蓮。蓮拆觀之﹕

一別來﹐隔離別恨關幾重﹐有如許髙大﹐惟夢中私越以會卿﹐不知亦開門接我以話一通宵否﹖抵任後﹐幸羣盜漸散。然日夕難挨﹐茫茫間闊﹐吾意八九十月矣﹐計來未滿旬日。獨坐悉苦﹐每一念之思﹐頃迷心忽﹐浮身如土偶﹐腸骨欲沸熱﹐彊起步之﹐竟昧南北。回想荷池之測﹐如瑤臺仙界﹐如閬苑蓬萊﹐欲再於此領佳句﹐何能﹐何能﹗各天遐想﹐無歡有恨﹐無樂有愁。始知別離之況﹐在百情中爲獨苦。短箋百訴﹐長漏無儔﹐無柰﹐無柰﹗月夕之囑﹐言猶在耳﹐臨燈修楮﹐心懸妝次矣。短詞達意﹐崇昭好好。

夜闊夢難收﹐宋玉多情我結儔。千點漏聲萬點淚﹐悠悠。霜月雞聲幾段愁。﹣﹣﹣﹣難展皺眉頭﹐怨句哀吟送客秋。蟋蟀牀頭調夜曲﹐啾啾。又聽驚人雁別樓。﹝《南鄕子》﹞

憶思多處紅珠滴﹐秋葉落添愁。﹣﹣﹣﹣寂寂孤身客﹐通信托歸鴻。﹝逐句迥文《菩薩蠻》﹞

蓮讀罷﹐謂梅曰「劉君之思吾﹐猶吾之思彼也。」卽集古曰﹕

行行重行行﹐與君生別離。遙遙萬里帆﹐茫茫終何之。如何有所思﹐而無相見期﹖終須一相見﹐並得兩心知。﹝集古兩句體﹞

蓮自生去後﹐已過月餘﹐未嘗舉目視窗外﹐未嘗移步至池邊﹐未嘗試筆揮一詞﹐未嘗啟口吟一句﹐惟鎭日靜坐﹐略習女工。至是登樓﹐感望中之情﹐嘆曰「古樹棲成陣﹐空山葉做堆。如此天气﹐柰離人何﹗」偶成二詞﹕

飄蕩寒風天色憊﹐帳裏佳人﹐暗老應無柰。霜裏荷房今又敗﹐碧蓮冷落無聊賴。﹣﹣﹣﹣盼望郎君天海外﹐種種新愁﹐交付誰人賣﹖爲君褪卻腰圍帶﹐爲君兜下傷秋債。﹝《蝶戀花》﹞

愁思鎖眉峯﹐愁損芳容。愁腸寸結淚拋紅。愁對銀燈增嘆息﹐愁轉加濃。﹣﹣﹣﹣愁自舉金鐘﹐愁倚屏風。愁聞樵鼓送冬冬。愁擁孤衾寒似鐵﹐愁整薰櫳。

俄而素梅至﹐手持白綾一條。蓮接之﹐曰「此綾潔白可愛﹐足堪題寫。試集古五言古風一章﹐或珍藏﹐或遠寄﹐待劉君子觀之﹐表別後懷思之意﹐何如﹖」碧蓮口念﹐素梅書之﹕

彼美洛陽子﹝任濤詩﹞﹐詞气浩縱橫﹝杜甫詩﹞。學成文武藝﹝神童詩﹞﹐於今獨擅名﹝李白詩﹞。自嗟貧家子﹝杜工部﹞﹐非質不足營﹝謝惠連﹞。知子之好之﹝詩經﹞﹐憐君如弟兄﹝杜子美﹞。喜在常相近﹝蘇武﹞﹐勸君勤六經﹝杜子美﹞。朗月同攜手﹝沈約﹞﹐逍遙步兩楹﹝曹子建﹞。生爲並蒂花﹝陸魯望﹞﹐春風語流鶯﹝李太白﹞。分手信云易﹝蕭琛﹞﹐孤槎自客星﹝杜子美﹞。自君之出矣﹐﹝鮑含輝﹞凜厲寒風升。﹝曹植﹞蓮寒池不香﹐﹝鮑泉﹞蘆凍白花輕。﹝陰鏗﹞感此傷妾心﹐﹝李白﹞萬恨滿心聲。﹝簡文帝﹞有懷無與言﹐﹝王安石﹞愁吟與獨行。﹝方幹﹞欲言無子和﹐﹝集詩﹞緣琴歇芳聲。﹝韋應孝﹞玉簪久落鬢﹐﹝劉孝威﹞淹泣閉金屏。﹝何遜﹞粉淚羞明鏡。﹝叟成師﹞結鏡待君明。﹝王融﹞愁人心已枯﹐﹝孟東野﹞金翠暗無精。﹝宋孝武﹞所思情在遠﹐﹝古詩﹞回顧覽園亭。﹝陳琳﹞升髙臨四野﹐﹝鮑昭﹞疏扉望遠城。﹝簡文帝﹞寸情百重結﹐﹝範云﹞望極與川平。﹝謝眺﹞遠極千里目﹐﹝魏昭﹞舉目增淒淸。﹝孝武帝﹞天目孤煙起﹐﹝範云﹞落景照長亭。﹝盧思道﹞久陰結閒幕﹐﹝謝惠蓮﹞層雲郁冥冥。﹝陸機﹞引領還入房﹐﹝梅葉﹞托夢通京城。﹝王仲宜﹞夜中枕席冷﹐﹝劉平山﹞挾纊如懷冰。﹝集詩﹞幽閨多怨思﹐﹝王均﹞單眠夢裏驚。﹝陰鏗﹞自羞無燥﹐﹝江總﹞終憐夢泣瓊。﹝劉子軍﹞靜夜不能寐﹐﹝魏明帝﹞歷歷聽鐘鳴。﹝像章王﹞欲因晨風發﹐﹝李陵﹞乘之以遐徵。﹝石崇﹞無由一化羽﹐﹝劉孝威﹞太虛不可淩。﹝陸機﹞愛聚雙情矣﹐﹝宋孝武﹞含情易爲盈。﹝謝靈運﹞獨有相思意﹐﹝祖孫﹞丘山不可勝。﹝鮑昭﹞思君加人老﹐﹝古詩﹞慨然獨撫膺。﹝張茂先﹞灼灼佳人姿﹐﹝陳伯玉﹞誰能久熒熒。﹝阮嗣宗﹞哀哀自熬煎。﹝韋應物﹞嗟嗟勞我行。﹝張九齡﹞寂寞對寒窗﹐﹝蕭子範﹞淥面照窗欞。﹝古詩﹞光照窗中婦﹐﹝蕭子顯﹞勞歌居寢興。﹝杜工部﹞論今無新喜﹐﹝張華﹞愁語醉無醒。﹝杜工部﹞梅蕊臘前破﹐﹝杜工部﹞寒華徒自榮。﹝陶淵明﹞渺渺杜云雁﹐﹝謝惠連﹞音音不可聽。﹝張九齡﹞春人竟何在﹐﹝梁元帝﹞羈旅尙甲兵。﹝杜工部﹞一身千里外﹐﹝顧況﹞卻來猶未能。﹝周賀﹞開屏寫密書﹐﹝鄧鏗﹞離恨正相仍。﹝裴諫﹞誰謂情可書﹐﹝謝宣遠﹞心悲書不成。﹝劉孝威﹞久要諒有誓﹐﹝謝惠連﹞歸舟返帝京。﹝杜子美﹞何時當奉面﹐﹝左九嬪﹞相見睛終靑。﹝杜子美﹞耳與予同夢﹐﹝詩經﹞永副我中情。﹝陳思玉﹞梅書畢﹐曰「相思之意﹐若出天成﹐至矣盡矣﹗何生無聊﹖」蓮曰「予豈忘此﹖誰無爲聊哉﹖」梅笑而收之。過月餘﹐生欲辭歸﹐舅妗懇畱﹐勉彊承命。時生接承上下﹐極謙以周﹐而又以文詞弓矢冠絕一方﹐𨿽鄰郡牧守﹐無不傾蓋如故。相與賡和唱酬﹐名目益起。

一日﹐登衙後福全山﹐其上有畱月松房﹐右招鳳亭﹐左有馴鶴亭﹐又前有寄目亭﹐可以周覽徧望。生坐臺上﹐愛童帶弓矢至﹐扮飾俏麗﹐動止輕活﹐愈見可愛。生撫之曰「汝亦爲悅己者容耶﹖」童曰「聊落他邦無別伴﹐隨行童僕作親人。相公云云﹐何也﹖」生以立石上有一鷹﹐取弓矢在手﹐問天買卜曰「我家父母兄弟無恙﹐則一發中之。」果應弦而斃。又見古木上一鴉﹐又私卜曰「碧蓮無恙﹐亦能中之。」鴉隨矢落。生曰「快活哉﹗異方得一平安信矣。」童曰「不意能命中如是﹐紀昌﹑由基不過也。」生曰「是不難。」有鷹自南而來﹐生曰「吾此外有喜事﹐則中此。」亦一發獲之。童曰「卽此三箭﹐可定天山。」生亦有喜容。坐亭上﹐與談鄕話。久之﹐見殘照籠松﹐輕淫浮棟﹐忽動鄕思﹐作絕句﹕

舊愁萬種推未開﹐又苦新愁眉上來。

無限雲山無限恨﹐思鄕慵上望鄕臺。

歸與吟﹐誇文耀武﹐圍鑪而坐﹐飲於燈下。更一衣﹐袖裏得碧蓮舊詞集古一闋﹕

當時書語正堪悲﹝田晝﹞﹐不用登臨怨落暉﹝牧之﹞﹐今在窮荒豈易歸﹝郭勿甫﹞。酒盈杯﹝韓無咎﹞﹐撥盡寒鑪一夜灰。﹝呂蒙正﹞﹝《憶王孫》﹞

又首尾聯環二絕﹕

客病懨懨有自知﹐相思最切月明時。

燈花落燼人初睡﹐夢入香山帶月馳。

夢入香山帶月馳﹐覺來偏是五更時。

雞聲啼落關情淚﹐客病懨懨有自知。

後舅以事公出。有一婢曰云香﹐文雅而秀麗﹐妗信愛之﹐嘗與生飲﹐則命香侍之﹐且許陪飲。舅之婢六七人﹐皆愛生﹐而云香尢甚﹐備切溫存﹐常較手技﹐或與燕笑。生𨿽與之戲談﹐而以碧蓮爲念﹐信誓自持﹐𨿽暗室相值﹐𨿽幽室久處﹐𨿽執手相歡﹐而無一絲苟簡﹐蓋良玉之溫潤而栗然。涅而不淄者也。然賦性天植﹐平易可親﹐𨿽不媚人﹐人自近之。故常自歡幸曰「平生得結兒女子之緣﹐隨處皆親美麗﹐以有腳陽春﹑一路福星目我可也。」

一日﹐天气甚寒﹐香恐生客邊衾薄﹐躬至生房﹐檢生寢榻﹐見幾上有花箋書散句而云「枕生寒﹐孤衾積凍。」香曰「吾亦慮此﹐何不早對吾言之﹖」又曰「會少歡應少﹐心多夢亦多。夢中相會時﹐休使遽分離。無情是雞聲﹐驚開夢里人。愁看燈影陪孤影﹐厭聽雞聲催漏聲。一種相思兩處愁﹐兩地相思一樣愁。」香看畢﹐生自外來﹐覺有寒意﹐香解衣與生﹐生卽服之。香詢生曰「適閱數句﹐何多情思語也﹖」生曰「絆迹異方﹐思有千萬﹐然亦柰之何﹗」香撫生曰「客處宜善排遣﹐而行有嗟﹐坐有嘆﹐吾爲二哥不祥。」生承香之慰解諄諄﹐又愛香之溫情綣綣。乃令香閉門﹐引就牀共坐。撫摩戲而試之。香不爲動﹐自起開門曰「不可坐此﹐不愧軒中備酌敵寒﹐可卽往。」生至﹐妗先已坐定。酒間﹐妗指香曰「能歌。」生出蓮詞﹐香歌之﹐餘音繚繚﹐遏云繞梁。生贊賞不已。與香登望闕樓﹐聞雁聲﹐生不樂。香曰「受恩深處﹐不殊於家。主母待君﹐過逾常格﹐妾𨿽下賤﹐亦足隨侍﹐何乃自苦如是也﹖」生曰「汝亦知我心乎﹖遊子思故鄕﹐吾亦欲歸耳﹐安能鬱鬱久居於此也。」作歌示云香曰﹕

臘裏客中身﹐客身今也久。惆悵登樓豁病時﹐嘹嚦一聲來雁口。殷勤封信問所之﹐尺書能寄吾鄕否﹖雁飛不顧懷人情﹐我亦無言空翹首。望斷孤飛魂亦飛﹐孤身常爲北風羈。幾樹晚聲送蕭颯﹐落葉聲中寒侵衣。斜陽滿地鴉知返﹐何事遊子無還期。愁轉加﹐半牀客夢繞梅花。無際長更眠不穩﹐催聽寒雞報曉衙。睡起憑髙望鄕國﹐歸途多少雲山遮。

次日﹐生睡方起﹐忽云香與眞眞各折梅花一枝而來﹐皆以梅奉生。香曰﹕

春在吾家了﹐殷勤贈一枝。

廣平才調好﹐得韻便吟詩。

生獨執云香一枝﹐曰「倒轉又好。」因對香注目而笑﹐若有所思。眞眞見生內著云香小衣﹐卽疑生有私於香而故遺落己也﹐嗔曰「色不如﹐詩不中﹐奉承不如﹐梅花亦不如也﹗」擲梅於地﹐懷憾而去。生憶碧蓮之遇始於梅軒﹐云香之愛不殊素梅﹐睹物思人﹐無暇禮眞眞。香見其去﹐笑曰「醜奴兒﹐又作此狀。」生因作一詞。名《醜兒令》﹕

佳人報道梅花發﹐暗度香塵。樹綴瓊英﹐放出梅稍雪裏春。

一枝欲寄江南信﹐傳與多情。望盡長亭﹐恨無南歸驛使人。

殘臘將盡﹐父母以生未娶﹐久在外省﹐而碧蓮亦時有小恙﹐故遣前價召生。蓮聞之喜﹐而價私至求書。蓮預以五彩繡綫結成二歌﹐效織錦回文之意﹐又書一闋於小箋。價至﹐生得家報﹐如珍萬金﹐又得蓮詞﹐未啟函如見面也。與云香觀之﹐香曰「蘇弱蘭之巧﹑女相如之才也。」生曰「汝賽得否﹖」香曰「之如美玉。」生讀之曰﹕

妾望君兮水隔水﹐君望妾兮山隔山。惟有夢中情更切﹐不辭山水接君顏。枕邊夢去心亦去﹐醒後夢還心不還。而今萬點相思淚﹐焉能彈點到君間﹖

夜寂兮不嘩﹐月明兮窗紗。有懷兮耿耿﹐所思兮天涯。人素兮誰寄﹐望目兮云賒。吁嗟兮忘寐﹐知心兮燈花。

又一《玉蝶環》詞﹕

幾時慵整烏蟬鬢﹐香消蘭燼。臨牀修楮付親親﹐淚濕數行書信。﹣﹣﹣﹣

近日衷情休問﹐欲言先恨。君顏遠在五云端﹐目與行雲無盡。

香曰「君所匹﹐有如此蕙。」復他顧曰「宜乎視我如道旁苦李也。」生略哂之。香又曰「當寬心。翁歸﹐須贊行。第下妾緣慳﹐無由久視君子爲恨。」生曰「淸風無老日﹐明月有圓時﹐暫時𨿽不忍﹐後會諒有期也。」香潸然淚下﹐嗚咽不禁。生問其故﹐香曰「心腹有苦事。」生曰「何不言﹖」香曰「吾志得諧﹐則不必言。不然﹐則汲汲過此生﹐無可言也。」生曰「汝志度得可諧否﹖」曰「易則至易﹐難則甚難。」生詰之﹐終不言。生亦不忍捨﹐小帖書一別詞﹕

多時旅邸遲畱﹐欲歸難。今日未離行處﹐怕陽關。輕別去﹐何緣再睹紅顏。一夜淸淸好夢﹐到伊間。﹝《上西樓》﹞

香得詞﹐含淚藏袖中。至晚香亦以小帖書《桃源憶故人》詞﹐欲以送生﹕仰君徳望山平重﹐味月嘲風﹐曾共巾櫛。慚非鴛鳳﹐情愛無限重。﹣﹣﹣﹣緣慳又值卿心動﹐念念都成春夢。未到先懷心送﹐一曲俚歌奉。

香方書畢﹐而主父自外回﹐置之袖中出迎。至眞眞房﹐取帕抹額而二箋俱失於地。初不之覺﹐彼眞眞拾之。眞眞不識字意必有他說﹐因前憾﹐上是箋於主父。主父懷之﹐私謂生妗曰「云香吾知其頗識字﹐不意其工於題詠。然據此二詞﹐則是婢似有浪子野心﹐豈以吾甥之循循雅飾者﹐而亦欲晉情兒女子耶﹖」妗素愛生﹐且素憐香﹐解之曰「吾察生舉動頗端﹐常令香爲彼行酒。男女各敬愛﹐故相牽戀如此。觀其詞﹐足徵其行之無矣。」舅曰「明日贈之﹐俾兩情允愜何如﹖且已爲仕途中人﹐置作別室﹐無傷也。」妗大喜﹐俟舅出坐於密室﹐令小鬟秋翠呼云香與生來﹐謂生曰「汝曾作詞與香否﹖」謂香曰「汝曾作詞送行否﹖」二人默然失色。妗曰「我知無害﹐詞落於眞眞。眞眞上於主翁處矣﹗」生大愧﹐無言而去。云香跪而告曰「亳忽舉動﹐主母素知。可一方便否﹖」妗備以語之﹐且囑以弗言。香方釋曰「塞上翁之意。失馬不足憂也。」至夜又書一箋授生。生曰「汝慢藏﹐殃及池魚﹐今又何詞﹖王眞眞知否﹖」香曰「君試觀之。

雲箋一幅兮偶成功﹐絲羅有日兮附喬松。

與君行兮緬挹春風﹐我心寫兮﹐謝彼蒼兮。

生沈思曰「豈易得哉﹖」亦不以著意。香微笑不止。生曰「何笑﹖」曰「若果有此事﹐豈不至樂至樂也哉﹖但今夜明月﹐無顏見主翁﹐特至與君書策耳。」生曰「由他。」又問以前日落淚之故。香又墮淚曰「妾非君舅衙中粗婢也﹐原爲苗氏之女﹐小名秀云。賴母訓﹐通文墨列傳﹐少負女秀才之譽。父以納粟補官﹐任府事。過鷹嶺。夜被盜逐散﹐吾於茂艸中潛形。

次日﹐遇府主過﹐諱姓易名﹐乞哀求活。𨿽不以常婢待我﹐然不得不與眞眞輩爲伍。思親不得見﹐家無可歸﹐身未有主﹐故遇君子不得不動心耳。若得侍君子﹑事蓮娘﹐運帚操箕﹐磨墨捧硯﹐亦免失爲下人婦也。」生憐而禮之﹐曰「吾不知﹐慢卿多矣。然必欲我從﹐則是謀非吾所能及也。」會秀英與愛童至﹐香馳去。

次日﹐舅妗設宴餞生﹐命小童促云香出拜﹐衣裳楚楚﹐威儀棣棣﹐堂然大家狀也。妗見之喜。生疑﹐問故。舅曰「是女非凡婢﹐可以侍吾甥。汝善待之。客路花枝﹐少添春色﹐不必辭。」生喜過望﹐方悟知微翁「折桂獲靈苗」之句﹐二書童取次「求新藕」之言﹐復名云香爲秀錄。生謂之曰「古人有獲人之女而爲之嫁之者﹐吾爲汝擇配正名﹐汝欲之乎﹖」秀靈曰「吾志已決﹐他非所願矣。」

生偕童輩辭舅妗而行。二臯差人舟護送﹐各各加厚贈。生在舟中對秀靈談遇碧蓮始末﹐且曰「蓮娘新匹﹐秀靈遠從﹐人間俊艷﹐一网收盡﹐吾當髙築銅雀以鎖二喬。昔時素有此志﹐今果然矣。」至晚﹐秀靈另設寢具。生彊曰「汝懼眞眞見之耶﹖」秀靈曰「此行幸有終身之托﹐明日侍幃房﹑拂衾塌﹐固不敢辭。但蓮娘未遂於歸﹐而下妾先承私愛﹐於心安乎﹖正嫡妾之分﹐當自今日始。」生正容謝之﹐曰「好議論﹐吾不如。」

逾數日﹐舟次於淸源市頭﹐值年家﹐停舟往候。愛童閒行小巷﹐數妓倚門獻笑﹔一妓自騎回﹐訊之﹐乃許文仙也。文仙亦認愛童﹐童卽馳報生。生特至﹐問曰「汝何至於此﹖天幸適逢其會。」文仙曰「君別後﹐相念惟心﹐意欲謝煙花﹑洗脂粉以守君﹐鴇兒揣知此意﹐以他詞紿我﹐與一閩人遊﹐泛舟至此﹐復陷我﹐規利而去。前耿汝和過﹐因與君厚﹐曾嫁侮於我。若得借升合湘水以救涸鮒﹐此君夙昔之餘愛也﹐敢不銜結以報。」因詢碧蓮之事﹐並生別後情及遠行之故。生悉告之﹐且曰「久念眞情﹐今在難中﹐吾當援拔。」卽謀於秀靈﹐以百金贖焉。生曰「長條𨿽近他人手﹐鸞膠幸續斷弦聲。更相得賀可也。」與之偕至舟中﹐謂之曰「此系官舫﹐更非閩人之舟比。」文仙曰「向謂得君捷﹐妾亦分榮﹐今榮及於妾矣。多謝﹐多謝﹗」至晚﹐文仙亦辭生﹐薦寢於苗。生曰「反見外乎﹖」文仙曰「側室尙未諧歡﹐路花豈宜竊趣﹖俟君歸後﹐當整舊好﹐惟命也。」生曰「汝亦能之乎﹖好議論﹐吾不如。家人離﹐起於婦人睽﹐汝婦人不睽矣。吾當成汝之美。」生在舟中﹐伴此二人﹐歌童曲韻﹐溢耳陶情﹐樂極無涯﹐歡愛有待﹐可謂登仙舟﹐行世陶情眞奇遇也。

後經風巢谷﹐生慕其前數大驗﹐將欲問終身事﹐誠意登訪﹐而知微翁已滅迹遊五山矣。生返舟﹐值仲春末旬﹐艸色浮靑﹐野菜添綠﹐而夾鶯花﹐無異去年春景。生對文仙曰「汝記得春亭之詞乎﹖《憶秦娥》一闋﹐吾二人之月老也。」文仙曰「有往日然後有今日﹐誠不敢忘。」又生對秀靈曰「《上西樓》一闋﹐吾二人之媒妁也。」秀靈曰「蓮娘何自而得之﹖」曰「紅雨亭一詩﹐又吾二人之冰人也。」文仙曰「男女有詞﹐婚姻賴之。如之何其廢詞也﹖」各各謔笑。忽愛童指前村曰「此見龍灣﹐抵家不及百里矣。」生喜﹐吟曰﹕

忽指前村近﹐行行意自欣。風塵他處客﹐花柳故鄕春。

客思歸詩思﹐新人共舊人。倩言靈韻鵑﹐傳信慰親親。

翌日﹐至家。武南翁選日爲生畢姻。蓮父欲以素梅爲從。梅曰「老父孑居﹐晨錯當代溫淸。」言甚懇切﹐蓮父不彊。

佳期已至﹐生行親迎禮。重以他鄕返旆﹐獲就新婚﹐桃夭逞媚﹐黃鳥喈鳴﹐正之子於歸時也。樂水偕守朴翁畢集﹐咸謂﹕「新郎新婦﹐足稱佳兒佳婦﹐遽此佳配﹐人間絕稀。非先人種徳﹐文福雙齊﹐何以至此。

曁晚﹐生謂蓮曰「相會周年﹐今償此志﹐想前度劉郎今又來矣。今晚比覓蓮亭上之夜更又何如﹖」蓮曰「又覺勝之。蓋假山之會面矣﹐快心也﹐琴簫之會心矣而未眞也﹐荷亭之會眞矣而未親也。至今合巹之會。」則蓮笑而不竟其言。生曰「何故﹖」蓮曰「自君了別後﹐勝一日而九斷﹐心一夜而九飛﹐引領成勞﹐破粉成痕﹐立影對孤軀﹐含啼私自憐耳。別久而有今日﹐思久而有今宵﹐何謂不樂也。」蓮又指自身曰「此無足貴﹐但𨿽與君子幽會多時﹐而此身仍爲處子﹐亦足以少蓋前愆。使前日惟欲是從﹐則今宵之愧心愧容﹐無由釋矣。」生喚秀靈至前﹐述其言﹐撫其膺曰「彼亦仍處子也。」蓮重感而敬之。是晚。共賦一詞﹐蓮曰「君有題柱才。」生曰「卿比生香玉。」蓮曰「樂意相牽絲幕紅﹐萬願今宵足。」生曰「桂榜喜書名。」蓮曰「洞房諧花燭。」生曰「並蒂比肓入繡帷﹐兩兩鴛鴦逐。」﹝《卜算子》﹞生於枕上視蓮﹐若人中之仙也﹔生自視﹐若仙中人也。得意處﹐與尋常伉儷大不相侔。生歌曰﹕

天上娥降塵世﹐堆出萬般嬌俏。不棄寒微﹐徳音來教。爭誇天喜加臨﹐更羨門闌光耀。休談孟光﹐不數溫嶠。妙﹑妙﹑妙﹗願得卿難老吾常少﹐謾唱低隨﹐永賦白頭歡笑。

蓮曰「向欲竊玉偸香﹐今幸同枕席﹐白頭之願遂矣。惜不令耿汝和知之。」少頃﹐秀靈至前﹐生笑謂曰「惜不令王眞眞見之。」又指秀靈﹐戲謂蓮曰「不必以此介嫌﹐未見卿時﹐知微翁已爲我先聘定矣﹐卿向見『折桂獲靈苗』之數是也。」蓮曰「文仙吾尙愛之﹐況於苗乎。」秀靈喜歌柏梁詩﹕

綠紗窗外鶯聲曉﹐小桃枝上春光好。

百年夫婦伸偕老﹐舊恨前思今日了。蘭香吐篆煙裊裊﹐紅絲新結同心巧。

才郎萬斛明珠寶﹐女貌千嬌冠塵表。

昨宵好合情多少﹐洞房自有蓬萊島。

交頸鴛鴦比翼鳥﹐樂事應濃愁應掃。

雲情雨意方傾倒﹐綢繆恨卻雞聲早。妾慚體質塵埃眇﹐荷辱垂靑願相保。

檀木恩覃思結艸﹐聊成新句歌喉小。

蓮曰「妙哉﹗始吾與素梅亦頗自許﹐今又得秀靈﹐乃知天之賦人無盡﹐君才之感召一至是也。」愈愛愈敬﹐呼爲「妹妹」。自此家庭之際﹐其樂也融融矣。

生後承父母之命﹐迎蓮父養之。爲愛童娶素梅。文仙歸後﹐生另處一室﹐小婢一人事之﹐待如家人﹐蓮父﹑秀靈皆愛之﹐無間言﹐衣飾食用﹐皆與己同。

一泰隨發科﹐同登進士。生任國博﹐歷任至少參。居官淸愼慈和﹐聽至有去思。父母受封﹐卽乞歸養﹐捐俸資以周親族鄕鄰之貧乏者。所居之前﹐辟一花園﹐廣培艸木﹐饒綠繁紅﹐引水爲池﹐環以石欄﹐臨池構小堂﹐署曰「淸白」。堂之後有文昌樓﹐又後有聚珍閣﹐徧積古今書史﹐時閱覽其中。著所得﹐以立言不朽。池之東﹐面池一室﹐署曰「寄趣」。池之西﹐面池一室﹐署曰「逃塵」。俱備有玩器。春﹑夏﹑秋﹑冬擇方隅爲四亭﹐春曰「數花亭」﹐夏曰「來薰亭」﹐秋曰「晚翠亭」﹐冬曰「耐寒亭」。堂之前有池﹐爲一軒﹐署曰「自得軒」。軒之側有觀音堂﹐文仙朝夕焚香。軒之前有一室﹐四壁列名人古畫﹐而置己行樂於中室。左右列兩廂房﹐前種松﹑竹﹑梅﹐署曰「三友居」。側穿一徑﹐周繞於文昌樓之後。別置一室﹐養瑞鶴﹐列瑤琴﹐署曰「琴鶴所」。側穿一徑﹐以四時花木夾道爲屏﹐直通於淸白堂前。家政悉宰於一奉。生日與父母兄弟遊樂於斯﹐或與賓朋劇飲﹐或與親戚宴集。或與蓮娘遊﹐則必命秀靈﹑文仙侍飲﹐以素梅﹑愛童行酒。熙然春盎﹐逍遙光景間﹐耽風月以寄詩詞者將三十年。

蓮娘﹑秀靈事舅姑以孝聞﹐待一家以順聞。各出一子一女﹐二子爲大儒﹐一女適名門﹐夫婦共享上壽。其家五世同居﹐人人傳婦夫。

