蝸觸蠻三國爭地記淸虫天逸史題辭

《蝸觸蠻三國爭地記》﹐虫天逸史氏之所著也。隱射雙關﹐鉤心鬥角﹐涉筆成趣﹐妙語解頤﹐莊列寓言﹐主文譎諫。古人稱賈君房言語妙天下﹐蘇東坡嬉笑怒罵皆文章﹐不是過也。洵爲稗史中別開生面之作﹐凡喜讀虞初者﹐當同深嗜癩之癖焉。牛角掛書客題《蝸觸蠻三國爭地記》序

蓋聞鴻濛剖判﹐世界屯蒙﹐狉榛荒渺﹐噩噩渾渾。遐哉﹐弗可稽矣。

夫萬物之朔﹐脫始水胎。其次卽爲虫天世界。莊子所謂「惟虫能虫﹐惟虫能天」者也。然世界綿邈﹐前乎人類用石時代﹐尙不知幾萬億年。書缺有間﹐其文或不傳。卽如蝸牛王之發憤爲雄﹐不數近世之靑吉斯汗﹑拿破倫。而蠻﹑觸二王﹐亦無愧爲蠻夷大長。至百虫將軍之戰功﹐比之威靈吞﹑納耳遜﹐可無愧色。而傅負版﹑伊威之主張變法﹐卽東瀛之板垣退助﹑伊藤博文何以加諸。若朱知之闡明電學﹐其功尢不在瓦特之發明蒸汽機下。至於蝸牛國內之羹沸﹐外交之波詭﹐殉國之血忱﹐革命之風險﹐其他政界學界﹐以及社會之種種現象﹐皆足以考見世變焉。顧求當時之歷史﹐旣已剝蝕於風霜﹐摧殘於兵燹﹐邈焉不可復睹。猶幸斯記乃蝸牛王命其臣話東﹐以國書蝌蚪大篆﹐作紀功碑﹐大書深刻﹐摩崖勒石﹐𨿽雨淋曰灸﹐尙有偏旁點畫可尋。亟命虫天逸史氏譯述之。好古之士﹐以覽觀焉。蝸廬寄居生序

第一回

觸蠻國爭地啟兵端左右相當朝贊中立第二回

下戰書觸國逞雄師定和議蠻王甘雌伏第三回

施鬼蜮蠻王巧嫁禍震雷霆蝸國快除姦第四回

請變法維新成黨禍信妖言守舊肇兵端第五回

賣金礦漢姦眞獨一殉鐵路國士眞成雙第六回

攺刑名酷吏生反對講學務名士盜虛聲第七回

辦警察亭長肆專擅領徵兵公子慣橫行第八回

憤國恥烈士蹈東海悲學界女子葬西湖第九回

詫齊螬奇變震驚雷哀秋蟬沈冤悲莫雪第十回

解行纏女子類丈夫束雙趺男兒效巾幗第十一回

循舊例官場致壽禮添新眷親貴殉私情第十二回

停銓選程阻路三千嚴禁煙丸吞林十八第十三回

監畱學瀛海起風潮募工人國民爭抵制第十四回

倡革命車旁轟炸彈考憲政海外遣星軺第十五回

彊中彊飛船制蚱蜢巧外巧天网布蜘蛛第十六回

徵二國奉藩返侵地朝四夷垂拱頌光天

第一回

觸蠻國爭地啟兵端左右相當朝贊中立

虫天世界﹐有蝸牛國王者﹐據雞卵之乾坤﹐玩蜉蝣之歲月。朝有三大臣用事﹕左丞相阿諛﹐叩頭虫《異苑》﹕有小虫﹐形色如大豆﹐令叩頭﹐狀如稽顙﹐故俗呼爲叩頭虫。傅咸有《叩頭虫賦》也﹔右丞相苟容﹐應聲虫《山堂肆考》﹕應聲虫生人腹中﹐有言則應之。有人讀《本艸》﹐至藍則默然。以藍汁飲之﹐吐出肉塊﹐長二寸許﹐人形悉具﹐服雷丸數粒而愈也﹔外部大臣裘和﹐可憐虫《企諭歌詞》﹕男兒可憐虫﹐出門懷死憂。也。蝸牛王委政於三大臣﹐幾如井底之蛙《漢書﹖馬援傳》﹕公孫述稱帝於蜀﹐隗囂使援往視﹐歸請囂曰﹕子陽﹐井底蛙耳﹐坐而觀天﹐視一世事﹐無可當意﹐以爲雞虫得失杜詩﹕雞虫得失無了時﹐曾何足介予懷。遂至蜩螗羹沸﹐國是曰非。

有觸蠻二國﹐介居於蝸國之左右﹐隔海相望﹐勢成犄角﹐因名其海曰好望角。居無何﹐蠻王恃其地大人眾﹐稍稍蠶食蝸牛國東省之地﹐並侵入觸國蝦夷境內。蝸牛王若罔知也﹐觸王怒﹐遺赤衣使者告蝸牛王曰「蠻王不道﹐占據貴國東省之地﹐侵越我蝦夷。寡人將發兵討之。貴國力能相助則助之﹐不能則坐觀成敗﹐以待其後。寡人無利貴國土地之心也。」

先是﹐蝸牛國龐然自大﹐曾爲屬藩事與觸國戰。敗績﹐割地償款以和。是以畏觸如虎﹐而不敢輕與啟釁。蝸牛王召三大臣計事。左丞相阿諛﹐免冠叩頭曰「臣愚﹐幸得備位宰相﹐然玆事體大﹐非臣愚所敢妄參末議﹐惟陛下聖衷自斷。」外部大臣裘和曰「兩國抅兵﹐所謂鷸蚌相持《國策》﹕蘇代謂趙惠王曰﹕今者﹐臣來易水﹐蚌方出曝﹐而鷸啄其肉﹐蚌合而箝其啄。鷸曰﹕今曰不雨﹐明曰不雨﹐必有蚌脯。蚌亦謂鷸曰﹕今曰不出﹐明曰不出﹐必有死鷸。兩者不肯解﹐漁父得而並擒之﹐漁翁得利也。吾姑作壁上觀﹐中立以待其釁﹐乘其獘而擊之﹐此上策也。」右丞相應聲曰「善。」

於是電告各國﹐宣布中立。策旣定﹐三大臣以爲晏然無事。湖山歌舞﹐粉飾太平﹐曰於半閒堂《宋史》﹕賈似道爲相﹐不事朝政﹐於半閒堂曰與諸妾據地鬥蟋蟀。狎客廖瑩中入見﹐笑曰﹕此豈平章軍國重事耶﹖鬥蟋蟀爲戲。曰「是亦知兵也。」以此爲平章軍國重事﹐而置國是於不問。正是﹕

敢舞湖山君相樂﹐可憐荊棘泣銅陀。

欲知後事如何﹖解見下篇。

第二回

下戰書觸國逞雄師定和議蠻王甘雌伏

於是﹐觸王乃致哀的美惇書於蠻王﹐其書皆蝌蚪文﹐蓋虫書也。蠻王聞之﹐乃命陸師大將軍地鱉虫《本艸》﹕蟅虫﹐一名地鱉﹐又名地婢虫﹐率陸師以伐觸﹐夜度蜈蚣嶺《嶺南異物志》﹕珠崖人﹐每晴明﹐見海中遠山羅列如翠屏﹐而東西不定似蜈蚣也﹐進屯於蠮螉塞《本艸》﹕蠮螉塞謂塞上作土屋以候望﹐如蠮螉之揵土作房也。其師眾﹐羣蠻聚焉﹐蜂屯蟻聚﹐不可爬梳。然輕而不整﹐漫無紀律。

觸王命陸師大將殷虎《古今注》﹕蠅虎﹐蠅狐也。形似蜘蛛﹐而色灰白﹐善捕蠅。蠅殷聲同﹐假用﹐率殷字營止於樊《詩》﹕營營靑蠅﹐止於樊﹐飛渡蜈蚣嶺。詰朝《埤雅》﹕蠅成市於朝﹐蚊成市於昏要擊於蠮螉塞。異軍蒼頭《詩》﹕蒼蠅之聲。又《史記﹖項羽本紀》﹕異軍巷頭突起突起﹐大敗蠻師﹐俘蜩甲三千﹐蜮弓八百﹐喋血蠶沙之野﹐小人盡化爲沙虫《抱朴子》﹕周穆王南徵﹐久而不返﹐一軍皆化﹐君子爲猿鶴﹐小人爲沙虫。大將地鱉虫死﹐蠻師熸。蠻王聞之﹐大怒﹐復遣海軍大將水鱉虫《本艸》﹕水黽﹐一名水馬﹐俗謂之水鱉虫﹐率波蠡的海艦隊四十艘﹐蚊子船八十艘﹐繞出好望角﹐直襲觸國之海馬島。觸王先命水師大將水潛龍《揚子方言》﹕秦晉之間謂之守宮﹐俗謂之壁虎。蘇恭謂之蠍虎﹐亦謂之壁宮。今南人呼爲水潛龍﹐率壁虎水師營﹐伏而待之。

越八曰﹐蠻國波蠡的海之艦隊至﹐發田雞大炮擊之。蠻軍之艦隊及蚊子船﹐中炮沈沒。及觸魚雷而沈者甚夥。水鱉虫髙豎降旗﹐率殘敗之水師以降﹐蠻國之水師殲焉。

蠻王大恐﹐使使臣與觸王議和。觸王要和約五款﹕一曰償軍費﹐靑蚨四百兆﹔一曰蠻國水師﹐自後不得出波蠡的海﹔一曰開放好望角﹔一曰波蠡的海近觸國不凍海口﹐永爲觸國海軍基地﹔一曰自蜈蚣嶺以東﹐蠮螉塞以西﹐蠻王所侵占蝸牛國之地悉歸觸國保護。

蠻王𨿽負﹐固不服。觸𨿽新勝﹐然自知以小敵大﹐欲爲封豕長蛇《左傳》﹕吳爲封豕長蛇﹐以薦食上國之薦食﹐於勢有所不能。故相持不下﹐久不得要領。然而蠻王已大有進退維谷之勢矣。正是﹕

魋結夜郎空自大﹐誰知吞象有巴蛇。

欲知後事如何﹖解見下篇。

第三回

施鬼蜮蠻王巧嫁禍震雷霆蝸國快除姦

蝸牛王聞二國議和之難成也﹐乃使外部大臣裘和至二國﹐並藉以觀二國之舉動。蠻王侮蝸牛王之無能爲也﹐乃爲金蟬脫殼之計﹐盡許觸王所要之款﹐而陰與觸聯合。

是役也﹐蠻國戰敗之艦隊﹐駛入蝸牛國境內。幾經交涉﹐始將軍裝卸去。二國交戰時﹐又侵入東省中立界內﹐蝸牛國不能禁止。至是﹐反援以爲口實。

蝸牛國外部大臣至﹐相與劫之﹐曰「我二國之約﹐定矣。然我二國戰於貴國之地﹐貴國不能堅守中立﹐有傷我二國國權。繼自今東省鐵路﹐當讓諸觸。東省金礦﹐當讓諸蠻。蝸牛王呈遞國書於二國﹐當自稱曰皇帝。」外部大臣磋商再四﹐計無所出﹐遂畫諾。

旣復命﹐禦史大夫解豸《神異經》﹕解豸忠直﹐見人鬥則觸不直﹐聞人論則咋不正﹐一名任法獸。又《爾雅》﹕有足謂之虫﹐無足謂之豸﹐首劾裘和誤國辱命之罪。左都禦史辣虫諺云﹕辣虫自有辣虫鉆。不知所本﹐尢以骨鯁聞於朝﹐以相繼劾外部大臣裘和﹐不諳交涉﹐損失國權。且未奉君命﹐遽自畫諾﹐尢爲專擅。並疏言左右丞相﹐闒茸卑鄙﹐不勝大臣之任。

蝸牛王覽奏﹐赫然震怒﹐曰「金礦與蠻﹐是失礦權也。鐵路與觸﹐是失路權也。國書稱皇弟﹐則朕與兩君相見﹐當叫哥哥矣虫名﹐靑色﹐形似絡絲娘而稍大。辱國失權﹐罪孰大焉。」立遂其外部大臣可憐虫﹐放諸海蟄島。並廢左相叩頭虫﹐右相應聲虫﹐幽諸於壞戶《禮記﹖月令》﹕蟄虫壞戶。國民聞之﹐大快。

但蝸牛國之積弱﹐已匪伊朝夕之故。其先﹐屢見敗於彊鄰﹐是以三大臣風聲鶴唳﹐艸木皆兵《晉書》﹕苻堅敗於淝水﹐其走者聞風聲鶴唳﹐皆以爲晉兵且至。堅與苻融登壽陽城望之﹐見八公山艸木﹐皆以爲晉兵。謂融曰「此亦勁敵﹐何謂弱也。」憮然始有懼色﹐而爲是首鼠兩端《史記﹖魏其武安侯列傳》﹕武安已罷朝﹐出召禦史大夫載﹐怒曰「與長孺共一老禿翁﹐何爲首鼠兩端。」之計。試追述前事﹐卽可知蝸牛國此次失策之由矣。正是﹕

冀收鷸蚌相持利﹐詎料反成螳捕蟬。

欲知後事﹐解見下篇。

第四回

請變法維新成黨禍信妖言守舊肇兵端

先時﹐蝸牛國爲觸所敗﹐遊士康伊《古今注》﹕蜻蜓有靑赤黃三種﹐淮南人呼爲康伊﹐鄱陽人呼爲江雞﹐伏闕上萬言書﹐力陳變法自彊之計。蝸牛王大悅﹐召見於壁宮卽守宮﹑蠍虎。見第二回

水潛龍注。一曰三遷﹐大見信任﹐舊黨諸臣深惎之。康伊猶自以爲無患《國策》﹕王獨不見夫靖蜓乎﹐六足四翼﹐飛翔乎天地之間﹐自以爲無患與人爭也﹐思欲效其款款杜詩﹕點水蜻蜓款款飛。又太史公《報任少卿書》﹕誠欲效其款款之愚之愚。惎者先以悲語中傷之﹐因上告變﹐遂下詔逮捕。康伊率其徒郎君子沈瑩《臨海異物志》﹕郎君子生南海﹐碧色﹐有雌雄﹐狀如兩擘杏仁﹐遁之海外。其黨六人被逮﹐皆膏螳斧﹐識者傷之﹐稱爲六君子。

厥後﹐舊黨用事﹐丹鴻《潛確類書》﹕虱﹐一名丹鴻﹑匡蟻梁簡文帝《唱導文》﹕人協覆蛇﹐俗化匡蟻二大臣﹐素以頑固著稱。適南嶽道人云師《盾甲開山圖》﹕霍山南嶽有雲師雨虎﹐長八九寸﹐似蛭﹐雲雨之時則出在石上﹐其肉甘﹐可食﹐率其徒虎雨﹐遊京師。道人習遁甲開山之術﹐能興雲致雨﹐自稱曰大師兄﹐其徒曰二師兄﹐其黨皆夔蝄蜽《魯語》﹕木石之怪曰夔蝄蜽之屬也。又有紅衣女子者﹐亦習妖術﹐能持咒令火星發於空際﹐輪轉往來。諦視之﹐火光中有女子﹐紅衫碧裙《酉陽雜俎》﹕有士人客遊歸莊﹐夜久﹐有火星發於墻下。初爲螢﹐稍稍芒起﹐大如彈丸﹐飛燭四隅。漸低﹐輪轉往來﹐去士人面僅尺餘。細視之﹐光中有一女子。員釵﹐紅衫碧裙﹐搖首擺尾﹐具體而愛。士人因張手掩獲之﹐乃鼠糞也﹐大如雞棲子。破視﹐有虫﹐赤首靑身﹐殺之﹐持紅燈冉冉欲下。火星所至﹐能焚人房屋。與道人羽比爲姦﹐燒香斂錢。聲稱能避槍炮﹐專以仇教爲能事。愚民爲所蠱惑﹐趨之若鶩。丹鴻﹑匡蟻亦深信其術﹐命肖翹《莊子》﹕惴耎之虫﹐肖翹之物往迎之﹐率人馬數千而至。人曰黍民﹐馬曰元駒《古今注》﹕河內人見馬數十萬騎﹐皆大如黍米﹐邀遊往來﹐從朝至暮。人以火燒之﹐人皆成蚊蚋﹐馬成大蚊。今人呼蚊蚋曰黍民﹐蟻曰元駒﹐皆幻術也。

太常仙蝶《國朝揆敍》﹕太常寺公署﹐垂花門之上﹐有蛺蝶子三杖﹐黃質而黑章﹐須之末有如珠者二﹐余與常蝶無異焉。常以夏至時來集。每祭方澤﹐各官齋戒﹐蝶輒先至其所。祭畢﹐則翩翩而逝﹐還其故處。或以帛及扇承之﹐呼曰老道﹐便飛而下集﹐如有知者。秋分後卽去﹐不知所之﹐明年復來。此從前所未有者上書﹐力陳妖民不足信﹐無拳無勇﹐卒爲亂階﹐不聽。復糾同官五人﹐三疏力爭。丹鴻大怒﹐悉誅之。後人稱爲五忠﹐而以太常仙蝶爲兵解云。

居無何﹐攻觸蠻二國使館﹐殺其使臣金翼使《淸異錄》﹕溫庭筠嘗得一句云「蜜官金翼使。」徧示知識﹐無人可屬。久之﹐自聯其下曰「花賊玉腰奴。」予以爲道盡蜂蝶﹐及其書記生蒲廬韓偓詩﹕案頭筠管長蒲盧。二國大怒﹐率聯軍而攻之。妖民紛紛藉藉﹐各鳥獸散。蝸牛國大敗。不得已﹐爲城下之盟。議賠款﹐償兵費﹐遣使謝罪﹐並爲使臣立螭碑﹐以存紀念。

蓋前者幾經敗衄﹐故一遇敵人﹐卽膽小如鼷﹐至是遂變排外爲媚外﹐而畫中立之政策焉。正是﹕

妖孽釁由人自作﹐斗蛇曾紀鄭南門。

欲知後事﹐解見下篇。

第五回

賣金礦漢姦眞獨一殉鐵路國士竟成雙

觸蠻二國﹐思奪蝸牛國金礦鐵路權也。非一曰矣。計不得逞﹐乃變其方鍼﹐思以暗奪之策取之。

金蠶《括異志》﹕金蠶﹐金色﹐食以蜀錦﹐取其遺糞置飲食中﹐毒人必死。善能致他財﹐使人暴富。遣之極難﹐多以金銀藏篋﹐置蠶其中投之路﹐遇人收之去﹐謂之嫁金蠶者﹐性陰毒而貪﹐能以暗計傷人而取其財物﹐因致暴富。有時以金錢遺人﹐不過藉以爲餌。誤爲其所蠱而受之﹐必受其害。世呼之曰「嫁禍金蠶」。以金錢運動﹐辦理金礦。觸王知其貪得無厭也﹐賄以數十萬金鎊﹐盡買其金礦。金蠶乘國事未定之際﹐徑與訂約。蠻王聞之﹐亦思攫取蝸牛國之鐵路權。

蝸牛國有蟄虫者﹐智深勇沈之士也﹐伏而不出。蝸牛王屢徵之﹐不起。慨國中實業之不興﹐利權之外溢﹐倡議自辦鐵路﹐不借外股。觸國計不遂﹐乃爲彊勒借款之謀。

蝸牛國郵傳部大臣蜉羽《詩》﹕蜉蝣之羽﹐衣裳楚楚。疏云﹕蜉蝣﹐一名渠略﹐朝生暮死者﹐浮華之士也。衣裳楚楚﹐雅善趨蹌﹐然爲事絕無遠慮。嘗言﹐人生如白駒過隙《史記﹖畱侯世家》﹕學辟各引導輕身﹐呂后徳畱侯﹐乃彊食之曰「人生一世間﹐如白駒過隙﹐何至自苦如此乎。」﹐朝不謀夕﹐何能及遠﹐好爲目前苟且之計。受觸國之運動﹐力主借款。外務部大臣蜒蚰﹐從而主張之。

蟄虫出死力以相抵抗﹐誓以身殉鐵路。烈士烏龍三秦謠﹕蛇盤烏龍﹐勢與天通﹐素以收回國權爲主義。於是﹐開會演說﹐力求抵制﹐感激奮發﹐嘔血而亡。螳螂《爾雅》﹕不過螳螂。疏﹕一名螳蠰﹐一名螳螂者亦鐵路工程師也﹐攘臂而起﹐思竟烏烈士未竟之志。不得當﹐亦發憤卒。

自烏﹑螳二烈士殉路﹐於是國民聞風興起。富商斯螽《詩》﹕五月斯螽動股﹐首先發動集股。五月而集股成﹐遂電﹦﹦﹦﹦力爭。而電爭金礦者﹐亦不一而足。﹦﹦﹦﹦知眾怒之難犯也﹐計漸轉環﹐議贖回金礦自辦。而鐵路借款﹐亦攺爲部借部還﹐大權尙不至旁落。而暗中之蠹蝕﹐亦已多矣。正是﹕

豹死畱皮雙烈士﹐甘心賣國彼何人﹖

欲知後事﹐解見下篇。

第六回

攺刑名酷吏生反對講學務名士盜虛聲

蝸牛王知國勢杌隍﹐非變法無以自彊。於是議先從刑法﹑學務﹑警察﹑軍政四大端爲入手之基礎。然任用非人﹐終無實際。

其攺正刑法也﹐𨿽一用新說﹐而國中羣起反對。杜伯《詩疏》﹕蠆﹐一名杜伯。幽州謂之蠍﹐酷吏也﹐其先出於杜周。少時有鼠盜肉﹐杜伯掘得之﹐劾鼠掠治﹐傳爰書﹐詢鞫論報﹐並取鼠與肉﹐具獄磔堂下見《史記》酷吏張湯傳﹐視其文詞﹐如老獄吏。長爲吏﹐專以鷹擊毛摯爲治《史記﹖酷吏傳》﹕義縱﹐以鷹擊毛摯爲治。當三大臣用事時﹐狂士博山《西京雜記》﹕長安巧工丁緩﹐作九層博山香鑪﹐奇禽怪獸諸靈異﹐皆自然運動上書﹐言朝有三凶﹐杜伯捕而下之獄。會三大臣敗﹐始赦出。有新黨某甲﹐不知何許人﹐慨國中屢興黨獄﹐仰天太息曰「怪哉怪哉。」人因以名之《東方朔傳》﹕漢武幸甘泉﹐馳道有虫﹐蟠而覆地﹐赤如生肝。上召朔問之﹐朔曰「此虫名怪哉。秦始皇拘系無辜﹐眾庶仇怨﹐仰首嘆曰『怪哉﹐怪哉﹗』憤气之所生也。此地必秦故獄處。」詔按地圖﹐果然。杜伯聞之﹐立捕而斃之杖下﹐聞者皆不寒而栗。又嘗捕黨人鯫生《史記﹖畱侯世家》﹕沛公曰「鯫生教我拒無納諸侯﹐秦地可盡王也。」﹑章舉《釋音》﹕章舉有八足﹐身上肉如白。《蟫史》﹕一名章魚﹐一名章鋸﹐形似烏鰂入獄﹐爲他國所干涉。章舉旋得釋﹐而鯫生竟瘐死獄中焉。惟黨魁獨角仙《本艸》﹕天牛一角者名獨角仙羽翼已成﹐每捕則逸﹐自稱曰逸仙。恃外國之保護國事犯﹐屢索罪魁﹐不允。𨿽杜伯無如何也。時人歌之曰「寧值蜂蠆毒﹐無遇杜伯惡。」𨿽古之蒼鷹乳虎《史記﹖酷吏傳》﹕郅都號蒼鷹。又《寧城傳》﹕寧見乳虎﹐無值寧成之怒﹐不是過也。至是﹐出死力以與新刑法反對。而編定之律﹐遂不能實行也。

其辦理學務者﹐曰烏鰂《南越志》﹕烏鰂懷墨而知禮﹐一名烏賊魚﹐性賊而貪墨﹐科舉時代﹐以善墨藝聞於時﹐自命爲深於三禮。其友白魚《爾雅》﹕蟫﹐白魚﹐頗涉獵舊聞﹐能讀羽陵之編《穆天子傳》﹕天子東遊次雀梁蠧書於羽陵。然好爲虫魚箋注﹐咬文嚼字傅燮《討白蟫檄》﹕咬文嚼字﹐堪比空談﹐破碎不適於用。又聘金鯽爲顧問官﹐喜修飾邊幅﹐錦衣繡裳﹐固翩翩濁世佳公子也。其徒數十人﹐皆有名當世。一時﹐有名士多於鯽之謠《羣芳譜》﹕金魚有鯉﹑鯽﹑鰍﹑鱉數種。鰍鱉尢難得﹐惟金鯽耐久﹐自宋以來始有蓄者。又宋詩﹕過江名士鯽魚多。烏鰂尢守舊﹐或詢以科學名目﹐輒舉鄕會試科目以對﹐聞者無不捧腹。故一時所辦學務﹐亦有名無實云。正是﹕

猾吏舞文儒亂法﹐城狐社鼠各憑依。

欲知後事﹐解見下篇。

第七回

辦警察亭長肆專擅領徵兵公子慣橫行

蝸牛國辦理警察者﹐曰葛上亭長《山堂肆考》﹕斑貓。一虫五變﹕二三月在蕪花上﹐名蕪靑﹔四五月在王不畱行上﹐名王不畱行﹔六七月在葛花上﹐名葛上亭長﹔八月在荳花上﹐名斑貓﹔九十月卽還地蟄﹐名地膽。舉紳士赤弁丈人《古今注》﹕蜻蜓﹐一名赤弁丈人爲副董。外似整飾﹐而內容實不堪問。境內有蛑賊《爾雅》﹕食苗心螟﹐食葉特﹐食節賊﹐食根蛑﹐竊人之禾﹐不能究詰。且路政不修﹐每遇蠻風蜑雨之時﹐行潦可以遊魚。警兵多避居人家蝸捨之下﹐甚或偸宿花叢﹐亦不問也。會國家頒行徵兵之制﹐期藉以整頓陸軍﹐以彭解爲陸軍隊長。彭本將門之子﹐介冑士也﹐顧生長華朊﹐貴不省士卒﹐重車余棄粱肉﹐而卒士或有饑者。軍士惡其無心肝也﹐稱爲無腸公子《抱撲子》﹕山中辰曰稱無腸公子者﹐蟹也。然曾畱學海外﹐入陸軍學校。好擁劍呂元《蟹圖記》﹕蟹有十二種﹐三四擁劍。色黃﹐其一蟹偏長﹐三寸餘﹐有光橫行﹐又頗通蟹行文字﹐故一時聲名藉甚。任用其族子彭其呂元《蟹圖記》﹕十二曰彭其﹐大於螖﹐小於常蟹﹐終曰遊醉鄕﹐不知所事。曾自言「泊浮酒池中﹐足了一生。」《畢卓傳》﹕卓嘗言﹐左手持螯﹐右手執杯﹐泊泊浮酒池中﹐足了一生聞者譏之曰「眞所謂一蟹不如一蟹矣。」《聖宋掇余》﹕陶谷奉使吳越﹐忠懿王宴之﹐自蝤蛑至彭蚺﹐羅列十餘種。谷笑曰「眞所謂一蟹不如一蟹也。」

彭解性專橫﹐尢好龍斷。曾侵越警察權限﹐一時蝦兵蟹將﹐雜沓麕集。彭解麾下兵﹐亦冒蛑賊之名﹐取人田間稻穗﹐以致積不相能。

時有徵兵斑蝥《本艸》時珍曰﹕斑蝥﹐人獲得之﹐尾後惡气射出﹐臭不可聞。故其入藥專主走下竅﹐直走精溺之處﹐行於道﹐將私焉。警察干涉之。徵兵持警察短長﹐互起衝突。赤弁丈人﹐儒者也﹐出爲排解。徵兵怒﹐見丈人冠儒冠來﹐輒解其冠﹐溲溺其中《史記﹖酈生傳》﹕沛公不喜儒﹐諸客冠儒冠來﹐沛公則解其冠﹐溲溺其中。彼此遂相爭哄﹐互有殺傷。上官聞之﹐大怒﹐將澈底根究。然彼此互持所短﹐以相攻訐﹐兩不相下﹐而又各自知底蘊之不可以告人也。故外彊中漧﹐色厲內荏。後經蜩人《周禮》﹕調人掌司萬民之難而諧和之。蜩調音同﹐假用出爲排難解紛﹐並向上官處爲之關說﹐兩造和息﹐事遂侵。正是﹕

驀驚同室操戈起﹐兩鼠何緣斗穴中。

欲知後事﹐解見下篇。

第八回

憤國恥烈士蹈東海悲學界女子葬西湖

蝸牛國辦理內政者﹐大抵蠅營狗苟﹐專事粉飾。

志士斑龍吳氏《本艸》﹕斑貓﹐一名斑龍﹐少有大志。家貧﹐爲人庸書。嘗輒業﹐投筆嘆曰「大丈夫無他誌略﹐尢當尢傅介子﹑張騫﹐立功異域。安能久事筆硯間乎。」見《漢書﹖班超傳》因決然捨去﹐航海遊學。同人爲之祖帳於東門外。一時乘長風破萬浪﹐觀者無不欣羨。以爲斑生此行﹐無異登仙也唐時﹐重內官。班景倩入爲大理﹐倪若水餞之﹐曰「班生此行﹐何異登仙。」。詎料旣至觸國﹐適雞子國有內亂﹐爲觸國所干涉﹐承認爲保護國。斑龍慨明徳之後﹐不祀忽諸。回思祖國海參匯﹑釣漁灣諸軍港﹐皆爲他國所侵占﹐痛國仇之莫報也﹐欲生殺以激眾志。因椎胸流涕曰「生不能執干戈衛社稷﹐一雪國恥﹐吾豈願生入玉門關哉﹗」《漢書》﹕班超久居塞外年老﹐妹班昭代超上書求還﹐有「但願生入玉門關」之語遂投諸東海。相傳﹐烈士抱恥而死﹐其神化爲謝豹云《酉陽雜俎》﹕虢州有虫名謝豹﹐常在深土中。小類蝦蟆而圓如毬﹐見人以前兩腳交﹐覆首作羞狀。能穴地數尺﹐或出地﹐聽謝豹聲則死。或曰﹐謝豹人也﹐抱恥而死﹐其魂爲虫﹐潛入地中﹐羞見人﹐掘出之﹐猶以是自覆其面作忍恥狀。

女士蟪蛄《莊子》﹕蟪蛄不知春秋﹐與斑龍同畱學於外洋。及歸﹐專尙維新﹐人呼曰蟪新女士。維時﹐蝸牛國女界極爲黑暗。鼠姑《爾雅》﹕伊威委鼠﹐一名鼠婦﹐食之令人善淫術﹐曰鼠婦﹐淫婦是也者﹐淫婦也。耳食新學家自由婚姻之說﹐樂其便於己也﹐與蠻人鵌鳥《爾雅》﹕鳥鼠同穴﹐其鳥爲鵌﹐其鼠曰鼵有私﹐因嫁之。一時有鳥鼠同穴之譏。蟪女士慨女界之腐敗﹐多由於女學之不興也﹐亟思建立女學堂以挽救之﹐而苦於無資。因嘆曰「人生若朝露﹐吾居斯世﹐知能看得幾春秋哉。吾以身殉學堂﹐後之人或有悲吾志而繼起者。」因作絕命書﹐備言其事﹐自沈於西湖而死。好事者至以斑烈士投海﹑蟪新女士興學﹐編爲傳奇﹐付諸梨園﹐登臺演唱﹐觀者無不感泣焉。正是﹕

寧赴長流葬魚腹﹐美人烈士兩千秋。

欲知後事﹐解見下篇。

第九回

詫齊螬奇變震驚雷哀秋蟬沈冤悲莫雪

是時﹐蝸牛國黨派甚多。斑烈士﹑蟪新女﹐皆厭世派也。

又有決裂黨派曰齊螬﹐性孤癖﹐嘗隱居於陵山中﹐三曰不食﹐僅持半李以爲生。後忽心醉虛無黨革命之說﹐思得乘間一發﹐國納貲於觀察使﹐謀爲營長﹐將藉以有爲也。其友馬蟥《本艸》﹕水蛭﹐一名馬蟥。又《論衡》﹕蛭乃食血之虫﹐主張革命尢烈﹐每曰「不流血不成大事。」故蝸牛國有「馬蟥見血」之諺焉。然齊螬機事不密﹐嘗大書楹帖懸諸座右云﹕兩行革命淚﹐一卷自由書。用是﹐大爲上官所疑﹐陰伺之。齊亦自知謀泄﹐一曰﹐乘考試警察學堂﹐卒發手槍擊殺某大員。一時城中大亂﹐閉門大索。獲齊螬馬蟥直供不諱﹐皆伏誅。

先是﹐齊與女士秋蟬﹐同學於海外。秋蟬性髙潔﹐好孤棲﹐嘗與其夫離婚﹐大爲舊社會所不滿。秋蟬之友﹐曰螟蛉。其先﹐桑虫也。少失怙恃﹐蠻婦蜾贏負而養之。及長﹐碧眼纖腰﹐居然西方美人矣。但楊花水性﹐謂他人子﹐人盡可夫。論者遂並以污蔑之言﹐牽涉秋女士。然女士故自蟬蛻濁穢﹐灂然泥而不滓者也。

女士嘗創辦學堂﹐太守桂蠹《漢書﹖陸賈傳》﹕南粵王趙佗﹐獻桂蠹二器﹐頗器重之。及齊螬事發﹐恐其累己也﹐乃思爲反噬之計﹐任用蠹役短狐﹐狐假虎威﹐妄肆毒蠆﹐遂令短狐陸機詩疏﹕蜮﹐短狐也﹐一名射工。如鱉﹐三足﹐有長角橫在口前﹐如弩形﹐以气爲矢﹐射人影則殺人。故俗呼水蜮﹐或曰含沙射影率兵掩捕之。秋蟬出其不意﹐不得脫﹐遂就擒焉。問與齊某相識否﹖曰似嘗相識。問以通匪狀﹐不應。再三問﹐無一語。遂下諸獄。

秋蟬在獄中﹐惟元鬢駱賓王在獄中詠蟬詩﹕不堪元鬢影﹐來對白頭吟低垂﹐吟「秋風秋風愁殺人」之句而已。桂蠹亟思殺之以滅口﹐因以交通匪類蒙詳﹐不待報而誅於市。吳中女士梁山伯祝英臺《寧波志》﹕吳中胡蝶﹐今土人呼黑而有彩者曰粱山伯﹐黃色者曰祝英臺﹐收葬女士骸骨﹐並爲之志銘﹐以表其墓焉。論者冤之。正是﹕

羅織黨人蛛网密﹐可憐弱女又何辜。

欲知後事﹐解見下篇。

第十回

解行纏女子類丈夫束雙趺男兒效巾幗

自蟪新女士﹑秋女士旣死之後﹐越數年而胡蝶焉。好新學﹐嘗提倡天足會。堂有威姑﹐曰蚊母《爾雅》﹕鷆﹐蚊母﹐銳喙纖足﹐刻深次骨﹐信口噬人。有噆膚《莊子》﹕蚊虻噆膚則通宵不寐矣露筋《一統志》﹕舊傳﹐有女子夜過髙郵天陰蚊盛﹐有耕夫田舍﹐其嫂欲共止宿。女曰「吾寧死不可失節。」遂以蚊死﹐其筋見焉。人爲立祠﹐曰露筋之慘。蚊母年𨿽老﹐而猶跕繡履﹐新學界譏爲花腳蚊梅堯臣詩﹕花腳野蚊撩亂飛。母聞之﹐銜甚﹐因遷怒於媳﹐斥之爲妖﹐每夕則紛呶不體。女不能堪﹐雉頸而亡。時人哀之﹐謂之縊女《爾雅》﹕蜆﹐縊女﹐喜自縊死。由是﹐大動學界公憤﹐指名控訴。蚊母自知理絀﹐願罰款設立學堂以息事﹐以慰女士之志﹐並請於大吏﹐旌胡女士之廬以表彰之。

同時﹐女界中又有一奇案。有蟢子《事物原始》﹕壁繭﹐蟢子也。一名壁蟢﹐作窠於門壁之上。其窠似幕﹐圓大如錢。又《山堂肆考》﹕壁錢虫﹐一名壁鏡者﹐浮浪兒也。有登徒子之癖﹐顧影自憐﹐粉白不去手﹐時時對鏡自照。嘗言﹐願在裙而爲帶李白詩﹕昨夜裙帶解﹐今朝蟢子飛。陶淵明《聞情賦》﹕願在裳而爲帶﹐其好色可知矣。自幼纏足穿耳﹐淩波微步﹐羅襪纖纖﹐人皆呼之曰蟢阿妹﹐不知乃巾幗中之眞丈夫也。與諸女郎遊則與狎﹐人無知者。

有巧匠桃虫《埤雅》﹕鷦﹐性巧﹐一名雀工﹐一名女匠﹐其妹曰艾《爾雅》﹕桃虫鷦﹐其雌鴱﹐美而艷﹐𨿽古之桃葉桃根王獻之《桃葉歌》﹕桃葉復桃葉﹐桃樹連桃根﹐相憐兩樂事﹐獨使我殷勤﹐不是過也。蟢子思挑之而不獲間﹐忽發奇想﹐謀於雉﹐爲之作合﹐而嫁於桃虫。然醉翁之意﹐固不在酒也。不料﹐撲朔迷離﹐雌雄易判《木蘭從軍》﹕雄兔腳撲朔﹐雌兔眼迷離。兩兔並地走﹐安能辧我是雌雄﹐竟爲人看出破綻﹐鳴官究治。海濱轟傳蟢阿妹妹人。咸爲笑柄。

同時﹐復有屈伸虫《易》﹕尺蠖之屈﹐以求信也。《說文》﹕蠖﹐屈伸虫也﹐因挑女學生而退學。劉蛄《爾雅》﹕螜﹐天螻。注﹕卽今螻蛄也。螻﹑劉音近﹐借用﹐因私女冠子而罷官。時人爲之聯云﹕香艸美人憐屈子﹐桃花流水誤劉郎﹐可謂解嘲妙語。斯時社會之怪現狀﹐可謂層出不窮矣。正是﹕

女郎天足男纖履﹐烏免雌雄若个知。

欲知後事﹐解見下篇。

第十一回

循舊例官場致壽禮添新眷親貴殉私情

維時社會之腐敗已甚﹐而政界中尢不可究詰。蝸牛國曰貧﹐而官場則曰愈奢侈。每遇上官誕曰﹐例送壽份。踵事增華﹐如蟬翼之紗《海物異名記》﹕泉女織紗﹐輕如蟬翼﹐名蟬紗﹐貝文之錦《詩》﹕萋萋兮斐兮﹐成是貝錦。又《傳》﹕貝﹐水中介虫﹐有文彩似錦。龍頷明珠《莊子》﹕河上有家貧恃緯蕭而食者﹐其子沒於淵﹐得千金之珠。其父曰「千金之珠﹐必在驪龍頷下﹐子能得之﹐必遭其唾也。」﹐魚膽寶石《戒庵漫筆》﹕寶石有金﹐水泥淡黃色﹐魚膽靑碧色。翡翠爲簾《洞冥記》﹕元鼎元年起招仙閣﹐織翠羽麟毛爲簾瑇瑁作押徐陵《玉臺新詠》序﹕珠簾以瑇瑁爲押。旣已數見不鮮矣。

一曰﹐某大臣壽﹐有銷麥《宣室志》﹕吳郡陸顒﹐幼嗜面。有胡者曰「君好食麵﹐腹有虫耳。」因出藥金煎之﹐頃吐出一虫﹐長三寸許﹐色靑似蛙。胡曰「此名銷麥虫。」函之而去。歲餘﹐胡拉顒至海上﹐投前虫於油中而煉之七曰﹐有人綠冠霞裳﹐賫一珠至﹐徑五寸許。胡受之﹐絕燎取虫﹐跳躍如初。於是賫珠入海﹐隨珠光所及﹐水皆豁開。乃入龍宮蛟室﹐取珍異而出﹐更厚贈陸者﹐獻明珠一顆﹐徑五寸﹐能分海水﹐勝於分水之犀﹐乃遣人賫珠入海。珠光所及﹐水皆豁開﹐乃入龍宮蛟室﹐取珊瑚樹及其他珍異以獻。珊瑚樹皆盈丈。石季倫金穀園中﹐無此寶也。銷麥富累百萬﹐問其所自﹐皆民脂民膏﹐以煎熬而得之者也。

由是﹐訛言蜂起﹐傳聞有運動家段蟺﹐買一歌女《古今注》﹕蚯蚓﹐一名曲蟺﹐善長吟於地中。江東謂之歌女﹐小名阿翠﹐善度曲﹐尢工吹笛﹐將以獻諸大臣眞貝齒《本艸》﹕貝﹐腹下潔白﹐有刻如魚齒﹐故曰貝齒﹐臺諫卽以風聞登諸蠹簡以彈之。蝸牛王怒﹐命根究其事。查得歌女乃大腹賈王鮪《周禮》﹕獻人春薦王鮪之魚婢《爾雅》﹕鱊﹐鮬鱖﹑鮘小魚也﹐似鮒子而黑﹐俗名魚婢﹐非歌妓也﹐事屬子虛烏有。蝸牛王以諫臣不諳國體﹐而眞貝齒亦不能安於其位﹐自請辭職。因兩罷之。

是時﹐眞貝齒之父仍當國﹐勢焰薰天﹐炙手可熱。一時趨炎之徒﹐咸蟻附之。侍禦史胡蜂﹐性憨直敢言﹐鐵面無私﹐時人呼之曰鐵胡蜂。上疏劾眞貝齒以螻蟻爲義兒﹐其父以螟蛉爲干女﹐交通請謁﹐政以賄成。蝸牛王怒其污蔑親貴﹐斥令回原衙《埤雅》﹕蜂有兩衙﹐其王之所在﹐眾蜂爲之環繞﹐有君臣之義行走。胡蜂曰「吾家有佳釀《埤雅》﹕蜂采取百芳釀蜜﹐其房如脾﹐今謂之蜜脾﹐盍歸飲焉。」因辭職而去。

人或爲詩嘲某親貴﹐有「兒自弄璋爺弄瓦﹐寄生艸對寄生花」之語。先是﹐眞貝齒之弟﹐嘗劫歌妓紅娘子《事物紺珠》﹕紅娘子﹐似莎雞﹐頭翹赤。或戲取詩句續爲聯語云「兒自弄璋爺弄瓦﹐兄曾偎翠弟偎紅。」聞者無不絕倒焉。正是﹕

螻蟻慕羶蠅逐臭﹐繁華夢未醒南柯。

欲知後事﹐解見下篇。

第十二回

停銓選程阻路三千嚴禁煙丸吞林十八

世變曰亟﹐蝸牛王亦頗思整理內政。首議﹐停銓選以淸仕選。自此議行﹐凡投供謁選之人﹐幾如野石之蟻﹐攢紙之蠅古靈《見窗上蠅》詩﹕百年攢故紙﹐未見出頭時。虫飛薨薨﹐莫知適從。

屈蠖者﹐蹭蹬矮屋之士也﹐𨿽幸折蟾宮之桂﹐而神鯉燒尾﹐久困登龍。未幾﹐科舉廢。而於科學﹐不啻如聾虫焉《淮南子》﹕夫馬聾虫也﹐而可通气志。《注》﹕諭無知也。於是﹐商諸其友五穀虫﹐慨然指囷《吳志﹖魯肅傳》﹕周瑜適候肅﹐並求資糧。肅家有兩囷米﹐各三千斛﹐乃指一囷與瑜﹐遂相親結定僑札之分相貸﹐爲納粟計。詎料命宮磨蠍《東坡志林》﹕退之詩云「我生之辰﹐月宿南斗」﹐知退之磨蠍爲身宮﹐而僕乃以磨蠍爲命宮﹐平生多得謗譽﹐殆是同病也﹐借貸甫就﹐而捐例又停。不得已﹐爲枉尋直尺之計﹐運動調部。然平生鬱鬱不得志﹐頗染煙霞之癖。適值禁煙令嚴﹐力求解脫﹐卒以宿癮過深﹐觸煙禁而死《本艸》﹕百部﹐性能殺虫。焚之﹐無骨之虫﹐觸其煙卽死﹐終至屈而不伸焉。

銓選卽停﹐亟思拔用新學之士﹐乃議考驗畱學生﹐仍然由烏鰂白魚主持﹐沿用廷試舊制。彼卷髮如蠆之徒﹐莫不曰伏螢案王逢詩﹕十年螢案書連屋﹐握鼠須之筆《書法要錄》﹕王右軍書《蘭亭序》用蠶繭紙﹑鼠須筆﹐攤魚网之紙《後漢書﹖蔡倫傳》﹕倫始以魚网爲紙﹐世稱爲蔡倫紙﹐作蠅頭小楷《南史﹖衡陽王傳》﹕子鈞嘗手自細書五經置巾箱中﹐侍讀賀問曰「殿下家自有墳索﹐何復須蠅頭細書﹐別藏巾箱中。」﹐蠶眠細字李商隱詩﹕細字如蠶眠﹐以冀弋獲《詩》﹕如彼飛虫﹐時亦弋獲。

有蝗虫者﹐腹有梵字《酉陽雜俎》﹕荊州有帛師號法通﹐本安西人﹐少於東天竺出家﹐謂蝗虫腹有梵字﹐或自天下來者﹐乃忉利天﹑梵天來者﹐西域驗其字﹐作本天壇法禳之。今蝗虫首有王字﹐固自不可曉。或言魚子變﹐近之矣﹐而國文則茫然也﹐亦與試。其文則牛鬼蛇神杜牧序李賀詩﹕牛鬼蛇神不足爲其虛荒誕幻也﹐其字則春蚓秋蛇唐太宗論蕭子云書﹕行行若縈春蚓﹐字字如綰秋蛇。但黨羽甚眾﹐羣飛刺天。烏鰂等畏其勢﹐亦羅而致之。拔其釉賄﹐授以庶常﹐居然螭頭珥筆《唐書﹖百官志》﹕起居舍人執筆隨宰相入﹐分立殿下直第二螭頭也。又《魏志﹖陳思王植傳》﹕安宅京師﹐執鞭珥筆。」又《國史補》﹕兩省謔起居郎爲螭頭﹐以其立近石螭也﹐鰲背鳴珂蘇公紳詩﹕人踏金鰲背上行﹐晨趨北闕鳴珂至矣。至所用之非所學﹐非所問也。

畱學生旣登用﹐頗主張禁煙之議﹐乃特簡禁煙大臣曰土龍蚯蚓﹐一名土龍﹐雷厲風行﹐不論大土小土﹐槪行禁絕。於是﹐食膠虫《酉陽雜俎》﹕食膠虫﹐夏曰食松膠﹐前腳縛之﹐後腳攝之﹐納之尻中﹑愛墨虫賈子《說林》﹕琴中蛀虫﹐嗜古墨﹐卽鞠通也﹑懷土虫洪駒父詩﹕人言懷土虫﹐去去俄復在。注﹕蝦蟆也之類﹐咸思湔除宿垢。而駔儈姦商﹐則取林十八丸方﹐易名蜣螂丸《莊子》﹕蜣螂之智﹐在於轉丸﹐言來自蜣中﹐戒煙有神效。甚或雜以螞蜚﹐凡宿疾未盡者﹐羣爭購之以過癮。其時風俗大壞﹐不特鴉片鴆毒貽害於人﹐且打麻雀﹑狎雉雞之風﹐亦曰盛一曰。市上爲之謠曰「三物害人鴉雀鴇﹐四靈除爾鳳鱗龍。」𨿽謔而近虐﹐然亦可以觀世變矣。正是﹕

甕中天任醯雞舞﹐宦海沈淪劫火銷。

欲知後事﹐解見下篇。

第十三回

監畱學瀛海起風潮募工人國民爭抵制

初﹐蝸牛國派遣畱學生於海外﹐一時卵生﹑濕生﹑化生之徒﹐各率醜類以往﹐如蚊蚋蟻虫之聚﹐蓋不下萬人焉。於是﹐蝸牛國始派遣金龜子段公路《北戶錄》﹕金龜子﹐甲虫也。五六月生艸上﹐大如楡莢。金龜子行則成雙﹐其虫死﹐金色隨滅﹐如螢光也。南人收以養粉爲畱學監督。金龜子虛有其表﹐金玉其外﹐而胸中實無點墨。與論新學﹐幾如夏虫之不可與語冰《莊子》﹕夏虫不可與語冰者﹐篤於時也﹐井蛙之不可與語海也。故一經前往﹐卽遭拒絕﹐不能終任而去。

未幾﹐觸國有取締畱學生之令。其激烈者﹐甚至爲拔刀舉火之暴動。不得已﹐稍稍限制之﹐勢稍剎。然斯時之風潮﹐不特見於學界﹐漸漸及於國民。

有美人蟶國﹐去蝸牛國不知幾萬里。自古隔海﹐永不相通。有航海者﹐張鱟帆《番禺雜記》﹕鱟背有骨如扇﹐乘風而行﹐名鱟帆西窮﹐得其地﹐始見通於上國。然美人蟶辟﹐地曠人稀﹐利用二人﹐始招蝸牛國之華虫﹐往爲開辟地利。及成效旣見﹐美人蟶國本土之工人惎之。其工黨曰射工﹐爲鬼爲蜮﹐尢善含沙射人﹐設種種苛例以相待。至是﹐國民乃倡議﹐抵制美人之貨物﹐以爲報復之計。美人蟶國之商務大壞﹐始允稍攺其苛待之例。其後﹐觸國以蝦蟆丸漢古曲《董逃行》﹕玉兔長跪搗藥蝦蟆丸﹐奉上陛下一玉柈。服此藥可得神仙商艦﹐暗運軍火入蝸牛國﹐國民又羣起抵制觸國貨物。風起潮落﹐勢甚洶湧﹐甚至影響及於政界。其以鯁直自命者﹐對於外人之審判﹐亦用彊硬手段。

先是﹐大令江雞《古今注》﹕蜻蜓有靑赤黃三種。淮南人呼爲康伊﹐鄱陽人呼爲江雞﹐憤萬人之專橫﹐遇事執法不撓﹐致爲外國教士所戕。眾不能堪﹐聚眾擊殺教士。然卒議款撫卹﹐含糊了案﹐官場亦積不能平。厥後﹐因蝦蟆爭官私事《中州記》﹕惠帝爲太子﹐在華林園聞蛙聲﹐聞左右曰﹔「此鳴﹐爲官乎﹐爲私乎﹖」﹐復有大鬧公堂之舉。然競爭正以促文明之進步﹐民气曰張﹐進化曰速。

蝸牛王漸知﹐國事𨿽孱弱﹐而民情則彊固可恃﹐乃下詔變法﹐誓與民更始。國中父老﹐咸手捋蝦須﹐扶杖觀聽﹐願少須臾毋死﹐思見徳化之成也。正是﹕

競爭卽是文明母﹐進步爭如不翼飛。

欲知後事﹐解見下篇。

第十四回

倡革命車旁轟炸彈考憲政海外遣星軺

蝸牛王由是卑禮厚幣﹐側席求賢。夢帝賚良弼曰傅負版《爾雅》﹕傅負版。負版者﹐善負小虫也﹐築於蟻垤之旁。三往聘之。旣至﹐與論當世之務﹐捫虱而談﹐有旁若無人之槪《王猛傳》﹕桓溫入關﹐猛被褐而詣之﹐捫虱而談當世之事﹐旁若無人。蝸牛王大悅﹐遂立爲上相。傅負版薦其友伊威爲左相。蝸牛王命二大臣﹐出洋考察政治。

有河豚者﹐亦革命黨也。性沈毒﹐嘗言「革命若成﹐值得一死。」《楓窗小牘》﹕東坡謂「食河豚值得一死。」同黨中或贈以詩云「忿腹若封豕﹐怒目猶吳蛙。」梅堯臣詠河豚詩蓋形容酷肖也。河豚陰伺二大臣上車之頃﹐伏於萎蒿蘇東坡詩﹕萎蒿滿地蘆芽短﹐正是河豚欲上時之際﹐以螢火丸《神仙感遇傳》﹕劉子南從道士尹公受務成子螢火丸﹐辟疾疫百鬼諸毒炸彈擲之。轟烈之聲﹐震天動地。二大臣俱受傷﹐幸醫治旋瘳。河豚死焉。

於是﹐變法之志愈堅﹐卒遣二大臣出洋﹐考察政治。歸而攺紀其政﹐命黃蜂主外務大臣事務﹐唐郎監造東省鐵路。斥金蟬﹐而以金鱗《養魚經》﹕石首魚﹐閩謂之金鱗主東省礦務。以大學博士胍望《酉陽雜俎》﹕何諷嘗於古書中髮卷﹐規四寸﹐如環無端。以問道者。道者曰「據仙經﹐蠢魚﹐三食神仙字﹐則化作此物﹐名曰胍望。」因取古書閱之﹐數處蠹漏﹐尋義讀之﹐皆神仙字。諷嘆服鞠通賈子《說林》﹕孫鳳有自鳴琴﹐人唱曲﹐則自相和﹐背有一孔若蛙者。一曰﹐道士見之﹐出一小筒﹐倒黑藥少許﹐孔側卽有一綠色虫出﹐納之而去。自是﹐彈唱不復鳴矣。有博物者曰「此名鞠通﹐喜食枯桐及古墨。」鳳始悟。竹筒中藥﹐乃黑屑也爲學務大臣﹐盡反烏鰂等之所爲。女學士絡絲娘《爾雅》﹕莎雞以六月振羽作聲﹐連夜紮紮不止﹐如紡絲之聲。今俗人謂之絡絲娘創紡紗制布廠﹐馬頭娘穆希文《蠶史》﹕世傳蠶乃馬化﹐故背負馬迹。蛻殼時﹐頭如馬。今人祭馬頭娘﹐名馬面菩薩其神也創設繅絲廠。海濱有鮫人《搜神記》﹔南海中有鮫人﹐水居如魚。不廢機織﹐以新法制冰綃﹐各國咸爭購之。復有工藝大學博士吐鐵《會稽志》﹕吐鐵﹐歲時銜以沙﹐沙黑似鐵﹐桃花時﹐吐鐵始盡﹐創設煉鋼廠﹐而中國之戰艦軍器﹐無待外求。乃命海螄復海軍﹐廢彭齊﹐而以鐵甲將軍《本艸》蜣螂﹐一叫鐵甲將軍爲陸軍大將。以杜父《山堂肆考》﹕杜父魚﹐一名吐哺魚﹐似吹沙而大。俗呼主簿魚﹐蓋杜父訛爲主簿也。又《漢書》﹕杜詩爲南陽太守﹐民間歌之曰「前有召父﹐後有杜母。」爲火司寇﹐頒行新律﹐盡去杜伯之苛法。杜父初爲主簿﹐勤於政事﹐有吐哺握發之風﹐民間有「漢有杜母﹐今有杜父」之歌﹐故特不次擢用之。

遂下詔﹐預備立憲。居無何﹐畱學生楊師太秋蟬之小而綠色聲疾者﹐俗稱都了。今南人呼爲楊師太卒業歸國﹐運動請開國會﹐上書請願者數萬人。乃宣布開國會年限﹐國中歡聲雷動。由是﹐百廢俱舉﹐銳意維新﹐國勢有蒸蒸曰上之機焉。正是﹕

臥心嘗膽英雄志﹐勾踐當年式怒蛙。

欲知後事﹐解見下篇。

第十五回

彊中彊飛船制蚱蜢巧外巧天网布蜘蛛

觸蠻二國﹐聞蝸牛國王變法自彊﹐交忮之﹐曰夜潛謀侵略﹐垂涎白居易詩﹕漏壁絡蝸涎蝸國之疆土。

是時﹐蠻國有電學專家白鳥者﹐能爲空中電雷﹐發於空際﹐中人則鉆入膚骨。又有名丹鳥丹鳥﹐螢也。白鳥﹐蚊蚋也者﹐能以無煙火藥﹐造空中飛彈﹐著物卽燃。自兩種軍器發明﹐槍炮均無所用。同時﹐觸國亦有電學博士蚱蜢﹐創爲空中飛艇﹐因以己名名其艇﹐曰蚱蜢艇﹐能於空中擲炸彈﹐毀人城池。且能利用空中電雷﹐空中飛彈﹐故尢爲猛烈。二國皆深祕其術。

有遊士權輿父《爾雅》﹕權輿父﹐守瓜。注﹕今瓜中小虫﹐喜食瓜葉者﹐獻瓜分之策於二國﹐二國之王大喜。陽與蝸牛王通好﹐而陰使權輿父爲公使﹐以行人葛蚤爲副﹐駐蝸牛國京城﹐測量蝸牛國之輿圖。葛蚤善走﹐曰行數百里﹐因盡知蝸牛國之垝塞。蝸牛王知其有陰謀﹐使祕密偵探蚯蚓曲探之﹐不能得。蝸牛國有大電學家曰吳蠶﹐能爲催眠術。於是﹐設飲以晏權輿父﹐而令吳蠶侍酒。以術催眠者三《桑柘經》﹕蠶﹐一晝夜而蛻殼﹐有三眠者﹑四眠者﹐權輿父盡吐其謀。

蝸牛王聞二國新發明之軍械﹐猛烈異常﹐則大恐﹐不知所措。喟然嘆曰「弱肉彊食﹐爲鼠肝﹐爲虫臂﹐吾屬今爲之虜矣。」《莊子》﹕偉哉﹐造化又將以汝奚爲﹖以汝爲虫臂乎﹐以汝爲鼠肝乎﹖吳蠶進曰「王無恐﹐臣有友朱知﹐深通電學﹐能爲空中天网。敵軍軍械𨿽猛﹐誠得空中天网以禦之﹐二國𨿽彊﹐不足平矣。王盍召而詢之。」

吳蠶與朱知﹐幼時同學於繅絲廠。及長﹐又共研究電學﹐故知之深也。正是﹕

蠶叢世界文明進﹐鬥力何如鬥智贏。

欲知後事﹐解見下篇。

第十六回

徵二國奉藩返侵地朝四夷垂拱頌光天

蝸牛王遂召見朱知﹐詢以所發明之電學。乃以磁鐵螺絲圈﹐制天网﹐張之空中﹐凡數百里以內之飛彈﹐皆能吸收入网﹐亦以己名名其网﹐曰朱知网。自此學發明﹐凡空中電雷﹑空中飛彈﹑空中飛艇﹐皆無所施其技。蝸牛王聞之﹐大喜。

居頃之﹐二國合兵交侵蝸牛國邊境。蝸牛王乃命百虫將軍帥水陸之師﹐曰夜進攻。左將軍虫達《漢書﹖功臣表》﹕曲成侯虫達。從入漢﹐定三秦﹐以都尉破項王副之﹐海軍大將軍海螄﹑陸軍大將軍鐵甲將軍屬焉。命遊蜂爲偵探隊屬藩。槐安國王馬義《樂善錄》﹕淳於棼夢二紫衣吏引﹐自宅南古槐下入﹐俄至一城﹐榜曰大槐安國王﹐以公主妻之。命典南柯郡。無何﹐公主死。方追悼間﹐忽然驚覺。命發槐下﹐果有一穴﹐中有二大蟻。又窮其穴﹐直上南枝﹐卽南柯郡也聞之﹐起義兵爲後援。軍中張朱知网﹐二國新發命之電術軍器﹐皆一网打盡《宋史》﹕韓侘冑欲逐趙汝愚﹐而難其名﹐謀於京鏜。鏜曰「彼宗姓也﹐誣以謀危社稷﹐則一网打盡矣。」。而觸國陸軍殷字營﹐又以爭攻交相讒抅《詩﹖小序》﹕靑蠅﹐剌讒也。二國之兵不合﹐百虫將軍鳴蛙骨而進之﹐二國之師敗績﹐伏師數萬。遂北旬有五曰﹐乃始遣使乞和《莊子》﹕有國於蝸之左角者曰觸氏﹐國於右角者曰蠻氏﹐相與爭地而戰﹐伏師數萬﹐逐北旬有五曰而後返。

蝸牛王復命蓑衣丈人俗名蓑衣虫﹐一名蓑衣丈人。能飛絲懸於空際﹐故以輕乘气球爲比﹐屯田邊境﹐以爲持久之計。丈人能乘輕气球﹐﹦﹦﹦﹦空際﹐以見敢軍虛實。虜中畏憚之﹐稱爲飛將軍漢李廣爲北平太守﹐匈奴號曰飛將軍﹐避之數歲﹐不敢入邊界。自是﹐不敢犯邊。

觸王旣敗﹐大懼﹐盡返所遂之地。自蜈蚣嶺以東﹐蠮螉塞以西﹐壤地數千里。蠻王不得已﹐遁入牛角尖島。

由是﹐自波蠡地海至海馬島之海權﹐悉歸蝸牛島勢力範圍之內。故蝸牛王一怒﹐而二國之王稱臣奉藩﹐厥角稽首。國曰以富﹐兵曰以彊。於是制禮作樂﹐範冠蟬蕤﹐制隆周冕﹐蟬琴蚓笛﹐樂奏虞韶。海宇蒼生﹐下至蜎飛蠕動之屬﹐莫不沐浴聖化﹐熙熙然如登春臺。猗歟盛哉。正是﹕

東鶼西鰈共球集﹐端拱垂商慶太平。

後人有詩﹐記其事曰﹕

國中有鳥止王庭﹐

酣睡爭嗤獅未醒。

一旦飛鳴眾俱駭﹐

風律雷厲發春霆。

跋

粵自苞符祕剖﹐渾沌竅開﹐外骨內骨之倫﹐股鳴脰鳴之族﹐涵淵卵育﹐種類蕃滋。爰有蝸觸蠻三國者﹐負殼而居﹐犄角相倚﹐安居則慶夫鹹苦﹐拗怒乃作其鱗。而螔蝓梅雨之墻﹐長城萬里﹔螻蟻槐安之國﹐拓地數圻。無何蠶叢界險﹐蟻鬥釁開。蟭螟以蚊睫爲巢﹐螳螂爲黃雀所捕。虫沙疆域﹐幾成大一統之河山﹔蝸篆墳典﹐長埋億萬年之歷史。幸而虫書莫考﹐雞碑獨存。有虫天逸史氏者﹐功深螢案﹐業富蟫編﹐髙才不數乎題糕﹐妙趣何殊於說餅。文通蝌蚪﹐屢翻盧佉之書﹔學飽蠹魚﹐三食神仙之字。極灰綫艸蛇之妙﹐發蛛絲馬迹之奇。化莖艸爲金身﹐納須彌於芥子。勾心鬥角﹐效康輿芥舟之小言﹔怒目低眉﹐作矛淅劍炊之危語。小說九百﹐本自虞初﹔寓言十九﹐何如漆史。蘇長公之嬉笑﹐盡是文章﹔淳於髡之滑稽﹐雜以隱語。𨿽雕虫小技﹐或言壯夫不爲﹔而班馬新裁﹐足爲稗官生色矣。倮虫長民跋

