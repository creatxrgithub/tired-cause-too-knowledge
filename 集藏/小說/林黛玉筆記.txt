林黛玉筆記﹝淸﹞諭血輪著吳醒亞批

●題詞

篆煙微裊竹窗明﹐細數閒愁合淚傾。乍見穿簾雙燕侶﹐遽憐孤客一身輕。離魂不斷江南夢﹐密緒空求並蒂盟。聽罷杜鵑聲徹耳﹐攜鋤悄自葬殘英。

晝長無柰惹情長﹐憔悴形骸懶理妝。問病有時承軟語﹐慰愁無計爇心香。恩深更妬他人寵﹐疑重翻憎姊妹行。倦聽蟬鳴聲斷續﹐自拈裙帶自商量。

秋來何事最關情﹐殘照西風落葉聲。靜對嬋娟憐素影﹐藉題芳菊托丹誠。孤鴻久渺鄕關信﹐檐馬無因向夜鳴。悵抱幽懷誰共訴﹐隔墻風送笛聲淸。

風亂竹聲雨灑蕉﹐瀟湘館內黯魂銷。情絲緊縛如新繭﹐愁緒紛紜似怒潮。願化輕煙同紫玉﹐難忘愛水渡藍橋。此身涇渭憑誰定﹐一死方知柏後凋。

吳醒亞題

●敍

憶余丙午識綺情君﹐亟慕其風度溫雅﹐燦若春花﹐與之語﹐豪爽有俠气﹐然賦性多情﹐工愁善病。喜讀《石頭記》﹐每於無人處輒自淚下﹐其一往情深﹐直欲爲書中人擔盡煩惱也。余戲謂之曰「使子化身黛玉﹐寧有淚乾時耶﹖」相與一粲。厥後伯勞春燕﹐各自東西。而綺情固無日不歷是情場﹐受盡磨折矣﹐今夏始束裝返裏﹐避暑於遁園之西偏。余亦蟄居多暇﹐互相過從。見其案頭艸稿一束﹐題曰《黛玉筆記》﹐余甚訝之。綺情知余意﹐笑向余曰「子有疑乎﹖此殆余讀《石頭記》而不能忘情者也。子昔謂我化身黛玉﹐淚無干時﹐今其驗否﹖爲我徧告世人﹐幸無嗤爲多事。」余曰「嘻﹗」狂奴故態﹐雅自可憐。願附片言﹐以曉讀者。戊午仲夏﹐黃梅吳醒亞識。

●林黛玉筆記卷上

餘生不辰﹐命途多舛﹐奇胎墜地﹐卽帶愁來﹐繡閣生涯﹐彊半消磨於茶鐺藥竈中。迄慈母見背﹐家境淒涼﹐余之身世益無聊賴。今忽忽十有一齡矣﹐疾病憂愁﹐咸逐年華而俱長﹐荏弱之身﹐那堪禁受﹐恐不久將與世長辭。夫紅顏薄命﹐千古同然﹐余何人斯﹐能逃此劫﹗惟念一生所遭﹐恆多不幸﹐若就此賫恨永逝﹐不甚可悲﹖嘗見古之閨閣名媛﹐於憂傷無告時﹐恆寄情紙筆﹐傳之後世﹐𨿽其身已死﹐而其名長畱﹐後人見其墨迹淚痕﹐莫不爲之臨風追弔。余不材﹐竊欲效之。然素性疏懶﹐旋作旋輟。今者遽與吾可愛家庭別矣﹐此後憂患煩惱之襲余也﹐必較前益甚。乃不得不奮余弱腕﹐以完余素志﹐苟遇可記之事﹐余必記之。今後余之壽命有幾何﹐余之筆記亦有幾何。惟餘每一拈管﹐卽覺愁絲一縷﹐緊繞余之筆端﹐恐所記亦只有一副血淚圖耳。後之讀余文者﹐其亦爲余臨風追弔否耶﹖余不知也。

夕陽西下﹐倦鳥投林﹐長堤衰柳千樹﹐受斜日餘光﹐慘如紅血﹐秋風吹之﹐葉簌簌墮。﹝《紅樓夢》﹐人人愛讀之書也。而讀《紅樓夢》者﹐未有不愛惜林黛玉﹐蓋黛玉實爲書中第一可憐人也。嘗思若匯黛玉一生事迹﹐使另成一書﹐寧非快事。﹞江上帆檣如林﹐乘風而馳﹐欸乃之聲﹐與蘆岸漁歌爭相應和。此余離家赴京時也。時余方佇立江幹﹐樹影扶疏﹐罨衣袂作冰蘭之紋。余父默立余旁﹐一雙枯瞳﹐欲淚不淚。余知老人心傷矣﹐心中酸楚﹐幾失聲而哭﹐然猶力自遏制﹐蓋恐余哭愈增余父之痛。余自𦇤褓以至於今﹐本未嘗一日離余父﹐階前鬥艸﹐籬下蒔花﹐余父恆引爲笑樂。不謂﹐未爲反哺之烏﹐遽作離巢之燕﹐此後承歡菽水﹐更有何人耶﹖矧余父年已老﹐尙無子嗣﹐而環顧族中支庶﹐亦不甚盛﹐卽有之﹐亦非親支嫡派﹐余遠去﹐余父對景淒涼﹐必愈增宗嗣之感。余嘗思造物生人﹐與其祿者必靳其福。卽以余父論﹐官至禦史﹐且承勛爵之後﹐貴顯可謂至矣。然伯道無兒﹐庭闈岑寂﹐豈非人生一大缺憾哉﹖余父夙好讀書﹐終月塵首伏案﹐不以爲苦。年二十而娶余母。余母性情溫和﹐與余父情好極篤﹐於歸六年始生余。餘生而多病﹐計一歲中爲二豎所虐之日﹐可得半數。三齡時﹐曾遇一瘋僧﹐謂余非皈依佛門﹐終必無幸。不經之談﹐余父固未之信﹐然余余自此乃益形孱弱。其時余母復獲一子﹐顧未三歲卽殤﹐因是余父母愛余益篤﹐直不啻擎珠掌上。余秉性頗不愚鈍﹐𨿽年僅數齡﹐而知識已開﹐幾欲舉世間千愁萬恨﹐一一貯之餘心。積恨旣多﹐歡情日減﹐璇閨無事﹐只有鎖其纖嫩雙眉﹐臨風長嘆而已。余父見余蕭索之狀﹐嘗引爲憂﹐語余母曰「此女過慧﹐非福也。」因延師教余讀﹐意欲借詩書以陶余性﹐不謂余旣讀書﹐思慮之縈擾余心﹐乃較前益甚。未幾﹐余母又棄余長逝矣﹐時餘才六齡耳。以六齡之幼女﹐忽喪其親﹐天下傷心事﹐孰過於此﹖憶余母病危時﹐握余手而言曰「吾兒﹐吾去矣。吾一生所出﹐僅餘汝一人﹐余死﹐他無所戀﹐最痛者汝耳。願善事阿父﹐勿念我也。」言已而逝。嗟夫﹗此言一入余耳﹐乃令余終身不忘﹐卽今思之﹐猶如昨日事。﹝林黛玉感嘆之餘﹐歷歷寫出﹐不著痕迹﹐不露破綻﹐聰明自髙人一等。而其文字之哀感動人﹐又爲時人所不及。﹞然而墓木己拱﹐衰艸萋迷﹐七里山塘﹐但有斷墳三尺﹐存於斜陽夕照中而已﹐寧不痛哉﹗余父自余母沒後﹐抑鬱寡歡﹐旣傷伉儷﹐復憫孤雛﹐長日但埋首書卷間﹐以求萬一之排遣。及入宦途﹐案牘勞形﹐益乏興趣﹐得間﹐惟攜余徘徊於殘月曉風中﹐父女相依﹐至無聊賴。忽忽至今﹐已度五个蕭晨矣﹐而余遂亭亭如成人。餘年旣長﹐一切憂患亦追蹤而至。質言之﹐余自墮地至今﹐與余周旋者﹐惟有「疾病憂愁」四字耳。邇年來﹐尢有一事令余厭惡﹐凡見餘者﹐莫不噴噴稱贊﹐謂余容華絕代﹐直爲世界第一之美人。嘗有一次﹐餘閒行市上﹐環余輿而行者數十人﹐幾欲將古今所有美人之名﹐一一加諸餘身﹐實則余攬鏡自視﹐亦不過平常耳。且人生而爲女子已屬不幸﹐再益以顏色﹐尢爲不幸中之不幸。余又何貴有此容華哉﹗……方余作此遐想時﹐斜陽已匿山背﹐隔岸炊煙四起﹐微風吹之﹐散爲暮靄。回顧余父﹐雙袖龍鐘﹐偸揮老淚﹐慘然語余曰「吾兒﹐汝此行吾心頗慰﹐外祖母老益慈祥﹐愛汝必如汝母。惟汝病量日增﹐吾不能親爲汝療治﹐不無耿耿耳。」余聞語﹐心益酸﹐哽咽應曰「兒去﹐當自爲調護﹐以釋父憂。然父邇亦衰頹﹐此後晨昏定省﹐更有誰乎﹖兒身棲異地﹐夢繞家山﹐千祈保重。」余父曰「兒毋憂﹐苟南中有便﹐當時以書來。尢有一言告汝﹐賈府人多而事雜﹐務謹愼自愛﹐處處畱心﹐勿令人輕視汝也。」言次﹐舟子頻促登舟﹐余父乃扶餘下艙﹐且行且搵其淚。余欲覓一語以慰余父﹐而方寸已亂﹐竟不可得。良久﹐始含淚曰「父﹐兒去矣。待到明年此日﹐當遄歸視父也。」余父微頷其首﹐搴衣登岸﹐回顧余曰「到京後﹐務以書告我也。」余敬應曰「諾。」諾字一出﹐余淚如雨下﹐一回首間﹐杳杳家門﹐已沒入蒼茫暮色中矣。

余赴京﹐實餘外祖母所召。外祖母系出金陵史家而歸於賈氏﹐卽世所稱史太君是也。賈氏爲金陵巨族﹐鐘鳴鼎食﹐赫赫有聲勢﹐凡過石頭城下者﹐莫不知有賈府焉。其祖先均貴顯﹐至寧﹑榮二公﹐分爲兩支。寧公死後﹐其子代化襲官﹐生兩子﹕長名敷﹐已天﹔次名敬﹐好修﹐不理家務﹐生子名珍﹐孫名蓉﹐卽今居寧府者是也。榮公死後﹐子代善襲官。代善﹐餘外祖父也﹐已早逝﹐生有二子﹕長名赦﹐卽余大舅父﹔次名政﹐卽餘二舅父。大舅父爲人平靜中和﹐現襲官家居。生子名璉﹐年已冠﹐小有才﹐現襄理榮府家政。二舅父方直端正﹐酷好讀書﹐朝廷因愛其才﹐特賜以主事之職﹐今已升至員外郎。早年獲一子﹐名珠﹐年未二十而卒。次生女﹐名元春﹐因賢孝才徳﹐已選入宮中。越年又生一子﹐一落胞胎﹐口中卽銜彩玉一枚﹐並鐫有字迹﹐因是取名寶玉﹐聰明靈慧﹐俊秀溫柔﹐惟不喜讀書﹐但喜與姊妹行廝混﹐故二舅父不甚愛惜﹐而外祖母則視若性命﹐今聞已十餘齡矣。余父嘗告余﹐謂此子誕生﹐實至奇特﹐其爲龍爲蛇﹐全視賈府气運何如。若能攺其舊性﹐承阿父詩書之業﹐或猶可爲頂天立地男子﹐否則﹐不過酒色之徒耳。不獨余父持論如是﹐凡聞此事者﹐亦莫不云云如是。若以我思之﹐其人旣銜玉而生﹐必秉有天地淸明靈秀之气﹐收局或不至趨於惡劣。然此亦不過余揣度之詞﹐必俟親見其人乃能定之耳。﹝寶玉尙未見﹐卽不欲隨眾人妄下貶詞﹐此所謂宿孽。﹞

余在舟中﹐至爲悶寂。與餘同行者﹐爲余師賈雨村先生。先生湖州人﹐文章經濟﹐冠絕一時。初亦甚貧窶﹐繼得親友扶助﹐得官某縣知縣﹐𨿽才幹優長﹐未免貪酷﹐且恃才侮上﹐易招尢怨﹐未一年﹐被參革職﹐仍舊擔風袖月﹐作个遊人。某年至揚州﹐余父聞其名﹐特聘爲余師﹐諄諄教誨﹐至爲盡力。余今日得握筆作此筆記﹐亦實食先生之賜也。此次因得都中奏準起復舊員之信﹐遂要求余父﹐轉央余舅氏。余父感其教女之恩﹐允之﹐故使附余舟而行。此後﹐余深入侯門﹐彼浮沈宦海﹐師生之誼﹐至此乃斷﹐余心傷矣。

舟行可月餘﹐沿路荒洲﹐蘆荻盈於兩岸﹐秋風撼之﹐萋萋作響。每於夕陽西下時﹐但見水鷗隊隊﹐逐斜日而飛。入夜﹐則聞鶴唳長空﹐猿啼山谷﹐一種淒涼之象﹐使人愈增思家之戚。余自出世至今﹐本未嘗一日離余家﹐方余幼時﹐余母褓抱提攜﹐殆如形影相隨﹐不可須臾離。及余入校﹐苟一刻不見﹐亦必使人問之。滿謂母女相依﹐將可生生世世﹐孰料余母竟先余而逝﹐又孰料余母逝後﹐弱質零丁﹐猶須奔此千里長途耶﹗夫天下最可憐者﹐莫過於無母之孤兒﹔若以無母孤兒﹐而寄食他人宇下﹐尢爲至慘之事。餘一身乃兼而有之﹐則余之可憐﹐直可冠絕千古。余此行本非余心願﹐特以外祖母之命﹐情不可卻。且余父年已半百﹐再無繼室之意﹐余又多病﹐年紀尙小﹐上旣無親母教養﹐下復無姊妹扶持﹐此去依傍外祖母曁諸舅氏姊妹﹐或可少減余父內顧之憂。然而家園大好﹐遽而長離﹐惜別之情﹐何時可釋。故余舟進一尺﹐余之痛苦卽加增一度﹐所謂心隨流水又回頭也。

與餘同舟者﹐尙有僕婦數人﹐皆賈府所遣以侍餘者。實則彼等食用﹐較余尢爲奢靡。往昔余母嘗告余﹐謂賈府奢華爲近世少有﹐余頗不信。今觀此三等僕婦尙且如此﹐等而上之﹐更何待問﹐余此去又墮入綺羅叢中矣。余甚不解﹐官宦之家﹐何苦必以奢華相競尙﹖若以餘思之﹐則以儉朴爲佳﹐否則﹐子孫咸習於紈絝﹐一旦失勢﹐未有能保其舊業者﹐此富貴之後所以易於式微也。𨿽然﹐此餘一人之見也﹐又烏足以語他人哉﹗

舟旣抵京﹐余師先持刺往謁余舅。余舅聞余至﹐卽命肩輿迎余﹐余惘然乘之往。沿途街市繁華﹐人煙稠密﹐首都气象﹐畢竟不同。旣而至一巨宅前﹐雕楹玉磶﹐繡栭云楣﹐門首懸「敕造寧國府」五字﹐始知此乃外祖長房也。過此往西﹐又見與此相似一宅﹐文■﹝鎞﹐木代金﹞鏤檻﹐靑瑣丹墀﹐翚飛鳥革﹐霞蔚云蒸﹐則「榮國府」是也。門列三間﹐石獅矗立。華冠美服﹐列而坐者十餘人。余儕均由偏西角門而進﹐走約一箭遠﹐另易衣帽周全小廝數人﹐肩輿而入。至一垂花門前﹐小廝均退去﹐傭媼爭前掀簾﹐扶餘下轎。旣入垂花門﹐見有穿堂一間﹐中置大理石屏風一﹐轉過屏風﹐則有三間廳房﹐廳後卽爲正房大院。正面上房五間﹐峻宇雕墻﹐丹楹刻桷﹐構造極爲華麗﹐兩旁穿山遊廓﹐中懸鸚鵡﹑畫眉等鳥雀。階前環坐丫頭數人﹐見余至﹐羣起笑曰「適老太太猶念﹐不圖竟至也。」余此時寸心志忑﹐至爲不寧﹐思賈府人多如此﹐余又爲驀生之人﹐誰爲長輩﹐誰又次之﹐餘皆不之知﹐萬一稱呼有誤﹐寧不爲他人訕笑。思時﹐已聞人呼﹕「林姑娘至矣。」余旣入室﹐見兩人扶一鬢髮如銀老母出﹐余知此必外祖母矣。方欲下拜﹐已被外祖母抱入懷中﹐號啕大哭﹐余亦不禁淚落如綆﹐卽室中侍立之人﹐亦無不泣下。良久﹐始被他人勸住。外祖母乃指一人告余曰「此汝邢大舅母也」。年可五旬﹐貌甚忠厚。又指一人曰「此汝王二舅母也」。年約四十餘﹐於忠厚之中又略露精明。又指一人曰「此汝先珠大哥媳婦珠大嫂。」端莊凝麗﹐毫無輕薄態。余均一一見禮。少刻又見丫鬟﹑奶媽擁三女郎至。其一名迎春﹐大舅父姨娘所出也﹐肌膚微丰﹐身材合中﹐腮凝新荔﹐鼻膩鵝脂﹐溫柔沈默﹐觀之可親。其次名探春﹐餘二舅父庶出也﹐削肩細腰﹐修眉俊眼﹐亭亭玉立﹐顧盼神飛。其三名惜春﹐身量未足﹐形容尙小﹐則寧府敬舅之女﹐珍兄之妹也。相見旣畢﹐各敍寒暄。外祖母復詢余母如何得病﹐如何請醫﹐如何送死發喪﹐余均含淚告之。外祖母曰「餘一生所出﹐最愛者惟有汝母﹐不圖今竟先我而逝﹐南北相睽﹐不能一面﹐余欲不痛﹐又焉可得﹖」言已﹐復握余手而哭。此時﹐眾人見余身體孱弱﹐卽知余必常病﹐因問余服何藥﹐如何不速治愈。余嘆曰「吾向來如是﹐自能進食時﹐卽與湯藥爲緣﹐迄今不知經多少名醫﹐迄未見效。憶餘三歲時﹐曾來一瘋僧﹐謂吾病欲愈﹐非自今以後﹐不聞哭聲﹑不親外戚不可。當時聞其言者﹐均未畱意﹐而余病遂亦無已時。今日所服者﹐乃爲人參養榮丸。」外祖母曰「佳﹐此間正配丸藥﹐囑彼等多制一料可矣。」語次﹐忽聞後院中笑曰「我來遲矣﹐不曾迎接遠客。」﹝未見其人﹐先聞其聲﹐鳳姐之爲人可知矣。﹞余聞語一愕﹐思室中人均斂聲屏气﹐此爲誰﹐乃放誕若是。方昂首間﹐已見媳婦等擁一麗人至﹐年可二十餘﹐彩繡輝煌﹐恍若仙子。漆黑之發﹐綰作八寶攢珠髻﹐戴以珠釵﹐光輝燦然。蝤蠐之頸﹐圍以赤金盤螭纓絡圈。衣縷金百蝶穿花云緞襖﹐罩以五彩刻絲石靑銀鼠褂﹐下著翡翠撒花洋縐裙。身量苗條﹐體格風騷﹐粉面含春﹐丹唇微綻﹐兩頰之上﹐尢時時現爲淺笑。至其雙眸﹐則非吾筆所形容﹐方其深思時﹐其黑如漆﹔及其笑時﹐則又如秋水微波﹐使人心醉。余猝不知爲誰﹐但立起迎之。﹝鳳姐之妝飾﹑人品﹐細細描畫﹐其風流能幹﹐活躍紙上。﹞外祖母笑曰「汝不識彼乎﹖彼乃吾家有名潑辣貨﹐爾但呼以鳳辣子可矣。」語出﹐眾均失笑。余茫然不解所謂。眾姊妹曰「此璉二嫂也。」余始恍然乃璉二哥之妻﹐卽二舅母之內侄女﹐幼時充男兒教養﹐學名王熙鳳﹐爲人敏幹多才﹐現方襄理家政。旣見余﹐卽凝其剪水雙眸向余審視﹐笑曰「天下竟有此等標致人物﹐吾今日始見矣﹗矧其通聲气派﹐竟不似老祖宗外孫女﹐乃似嫡親孫女﹐誠無怪老祖宗日懸念不置也。」言已﹐又攜余手﹐詢余已幾歲﹐上學否﹐在此不必憶家﹐任需何物但告我﹐僕婦如有不周處﹐亦須明言。余笑謝之。時丫鬟已以茶果進﹐鳳姐一一周旋﹐復遣人收拾余之行李﹐安置同來僕媼﹐一若榮府諸事須其一肩承擔者﹐爲狀亦云勞矣。

茶畢﹐大舅母攜余往見舅父。旣出穿堂﹐至垂花門次﹐則有油碧之車候於道左。吾儕乘之出西角門﹐往東過榮府正門﹐入一黑油大門內﹐至儀門前﹐大舅母攜餘下車﹐進入院中﹐余知此處必榮府花園劃分而來。

再進則爲正房﹐蘭宮祕宇﹐綺櫳雕堂﹐𨿽不及榮府軒峻壯麗﹐然亦別致可觀。且院中花木蔥蘢﹐亭臺幽勝﹐尢使人悠然動出世之想。旣入室中﹐姬妾丫鬟爭出迎導﹐大舅母一面讓余坐﹐一面命人往書房請余大舅。比侍者返﹐謂大舅云﹐連日身體不佳﹐暫勿相見。余知大舅此語實爲托詞﹐蓋恐見此孤雛﹐愈增惆悵﹐故不如不見也。坐未久﹐余卽辭出。旣入榮府﹐僕媼導余往東轉彎﹐經過穿堂﹐至儀門內﹐見有五間正房﹐兩旁廂房﹐四通八達﹐軒昂莊麗﹐與外祖母處不同。余知此必正內室﹐入堂屋﹐見有巨匾﹐上書「榮禧堂」三字﹐又有銀字烏木聯牌一幅﹐上書﹕

座上珠璣昭日月﹔

堂前黼黻煥煙霞。

筆力矯健﹐不可多覯。偏東又有耳房三間﹐則大舅母居坐宴息處也。室中陳設至爲華麗。臨窗陳大炕一﹐鋪以猩紅洋毯。炕側﹐設梅花式洋漆小幾﹐炕前一澑四張楠木椅﹐蓋以銀紅撒花椅褡。兩邊又有一對髙幾﹐幾上瓶花茗碗俱備。余乃擇東邊椅上坐下﹐見室中丫鬟服飾美麗﹐竟不下於帝王之家。於時﹐又有衣紅衣丫鬟含笑而至﹐曰「太太請林姑娘往彼處坐。」余聞語﹐卽隨老嬤往東廊三間小正房﹐房內陳設亦佳。二舅母方坐西邊炕上﹐見余至﹐卽往東讓﹐余知此必二舅父坐位﹐因移身近舅母坐下。舅母撫余肩曰「吾知汝今日必欲一見舅父﹐不期彼往城外齋戒去﹐俟來日再相見可乎﹖」余曰「善。」舅母又曰「吾尙有一語告汝﹐吾家姊妹三人﹐性情均極溫和﹐以後相處一處﹐或不患齟齬。惟吾尙有一孽根禍胎﹐不啻家中混世魔王﹐汝以後萬勿與之近﹐卽姊妹行亦不敢沾惹。」余聞語卽知爲寶玉﹐因應曰「舅母所云﹐得勿爲寶玉表兄乎﹖﹝天經地義﹐侃侃言之﹐詎料終爲所誤。﹞兒嘗聞母親告我﹐表兄性𨿽頑憨﹐而待姊妹極佳﹐兒來當然與姊妹同處﹐兄弟自另居別室﹐卽欲沾惹﹐又焉可得﹖」舅母笑曰「汝尙不知﹐彼非他人可比﹐自幼因老太太溺愛﹐無人敢管﹐致舉動癡頑﹐日甚一日。若姊妹行不與親﹐猶可安靜﹔若與多交一語﹐卽如中狂易﹐一時甜言密語﹐有天無日﹐瘋瘋癲癲﹐不知生出多少事。故我告汝﹐甚勿稍假顏色也。」余笑頷之。

余與舅母酬應之語﹐至此似已告終。舅母遂攜余由後廊出西角門﹐見有南北甬道一條﹐倚南爲倒座三間抱廈﹐小巧精致﹐北面立一粉油大影壁。後有小屋數椽﹐雕梁畫棟﹐極爲美麗﹐夕陽映之﹐乃作朱紅之色。

舅母笑指曰「此鳳姐居也。汝以後苟需何物﹐可來此問彼。」余曰「諾。」過此爲院門﹐總角小廝﹐咸垂手侍立。舅母攜余過東西穿堂﹐卽爲外祖母后院。進入室中﹐則晚餐已備﹐外祖母踞榻獨坐﹐兩側陳四空椅﹐鳳姐卽推余面左第一椅坐﹐余推讓再四始入席。同席者爲迎春﹑探春﹑惜春等姊妹﹐鳳姐等則於案旁勸讓。丫鬟各執拂塵漱盂巾帕﹐屏聲靜气﹐環立於旁。一種富麗皇堂之狀﹐爲余生平所僅見。飯畢﹐各就丫鬟手中盥漱﹐進以濃茶。余家向例﹐飯後必過片時方可進茶﹐蓋恐有傷脾胃。今旣來此﹐不得不與眾相隨。茶畢﹐舅母等相繼退去。外祖母呼余近前﹐詢余現讀何書﹐餘一一告之﹐且問姊妹學問若何。外祖母曰「安有學問﹐不過識字耳。」語次﹐忽聞室外步聲響﹐眾呼﹕「寶玉至矣﹗」﹝寶玉至矣﹗﹞餘思寶玉不知果爲何如人﹐方昂首間﹐已見一靑年公子跨步而入。冠束髮紫金冠﹐齊眉勒嵌珠金抹額﹐身衣百蝶穿花大紅箭袖﹐束以五彩絲攢花結長穗宮絳﹐外罩石靑起花倭緞排穗褂﹐足登靑緞粉底朝靴。面如中秋之月﹐色若春曉之花﹐鬢若刀裁﹐眉如墨畫﹐鼻如懸膽﹐眼似秋波。項上金螭纓絡﹐懸美玉一方。余乍見不期一驚﹐自思此卽寶玉乎﹖胡面熟若此。然余之來此實爲第一次﹐果又於何處見之哉﹖噫﹗異已。時寶玉向外祖母請安已畢﹐外祖母乃命往見舅母。少刻復轉﹐衣飾已易﹐頭上周圍短髮結成小辮﹐紅絲結束﹐共攢至頂中﹐總編爲大辮﹐其黑如漆﹐從頂至梢﹐一串四顆大珠。身衣銀紅撒花大襖﹐脖前仍懸寶玉﹑寄名鎖﹑護身符等物﹐下體半露松花撒花綾褲﹐錦邊彈墨襪﹐厚底大紅鞋﹐愈顯其面如傅粉﹐唇若施脂﹐轉盼多情﹐語言若笑。外祖母顧之笑曰「外客未見﹐卽易衣冠﹐得勿失禮乎﹖」寶玉聞語﹐向餘一視。外祖母曰「猶不往見汝妹妹﹖」寶玉乃含笑向餘一揖﹐曰「是卽林家表妹乎﹖」言次﹐凝眸注視余面﹐余頰不期而赬。寶玉笑曰「表妹我曾見過。」﹝黛玉見寶玉﹐覺甚面熟﹐寶玉見黛玉﹐又覺曾見過。誠哉﹐其爲宿孽也。﹞外祖母曰「汝又讕言。彼才來耳﹐從何處見彼哉﹖」寶玉笑曰「𨿽未曾相見﹐然實面善﹐一若故舊之人重相把晤﹐余亦不知何故也。」外祖母笑曰「如是﹐以後當更相和睦矣。」余此時心中大愕﹐思彼胡亦與餘同此感想﹐豈果於何處見之耶﹗抑夙世舊侶今日重逢耶﹗寶玉見余凝思﹐乃移身近余﹐曰「妹妹亦曾讀書否﹖」余曰「不曾讀書﹐但略識字耳。」寶玉曰「尊名爲何﹖」余以「黛玉」對。寶玉曰「然則何字﹖」余曰「無字。」寶玉笑曰「吾今贈妹一字﹐莫若『顰顰』二字佳也。」探春曰「此何出典﹖」寶玉曰「《古今人物通考》云「西方有石名黛﹐可代畫眉之墨。』矧表妹眉尖若蹙﹐眼角含愁﹐錫以此名﹐不尢稱耶﹖」探春曰「稱則稱﹐吾恐又爲杜撰。」寶玉曰「除《四書》杜撰太多﹐我則不能杜撰。」言次﹐又問余有玉否﹖余曰「否。玉乃希罕之物﹐安能人人皆有﹖」寶玉聞語﹐狂病陡發﹐立取脖前彩玉﹐力擲之地下﹐詈曰「人之髙下﹐尙且不識﹐遑問其靈不靈乎﹗」霎時﹐室中諸人驚惶失措﹐外祖母亟摟之懷中﹐曰「孽障﹗汝欲打罵人﹐易事也。柰何摔此命根乎﹖」寶玉含淚泣曰「家中姊妹均無此玉﹐我獨得此﹐夫復何趣。今日來此天仙化人表妹﹐亦無之﹐可知此乃不良之物﹐不如碎之也。」外祖母誑之曰「表妹原有玉﹐因姑母下世時﹐不忍撇棄表妹﹐故將玉帶去﹐以全殉葬之禮﹐以慰姑母之靈﹐故彼云無玉。汝柰何亦欲效彼哉﹖」言已﹐仍爲寶玉帶上。寶玉回眸向餘一視﹐余曰「祖母言當也。」寶玉始無語。於時已有人爲余布置臥室﹐外祖母曰「可將寶玉移出套間暖閣﹐與我同居。林姑娘則安置碧紗櫥內﹐俟明春再作他計。」寶玉曰「如此安置﹐我殊不謂然。以我思之﹐我卽在碧紗櫥外牀上﹐不較在暖閣鬧老祖宗爲佳耶﹖」外祖母沈思頃之﹐曰「如此亦善。」於是分給使用婢媼﹐每人除自幼乳母外﹐另有教引嬤嬤四人﹐又除貼身掌管釵釧盥沐丫鬟兩人外﹐另有灑掃房屋來往使役小丫鬟四五人。余來京時﹐原攜有奶母王嬤嬤曁小丫頭雪雁兩人﹐外祖母恐雪雁過小﹐不中任使﹐特將隨身二等丫鬟名鸚哥者賜給與余。鸚哥年方十餘齡﹐聰明俊秀﹐余頗愛之。﹝男女授受不親﹐況同居乎﹖而賈母竟許之。故黛玉之死﹐寶玉之亡﹐𨿽有天命﹐而兩小無猜﹐致成牢結﹐則自賈母開其漸也。﹞從此晨昏相伴﹐慰我淒涼者﹐惟有此婢耳。寶玉亦有陪侍大丫頭﹐名喚襲人﹐亦外祖母所賜與。外祖母告我﹐襲人本名珍珠﹐心地純良﹐殷勤謹愼﹐及與寶玉﹐乃易名襲人。亭亭玉立﹐好女子也。布置旣妥﹐余以精神困憊﹐懶然歸室。室中陳設頗可觀﹐惟金碧輝煌﹐殊非我所欲。室中懸玻璃之燈﹐作慘淡色﹐顧影淒涼﹐令人頓起思家之感。思余在家時﹐每夕必依余父而坐﹐或燈前問字﹐或月下談經。今則水復山重﹐迢迢千里﹐故園林樹果何如耶﹖白髮衰親近無恙耶﹖又思余初至此﹐各人性情餘皆不知﹐卽以寶玉論﹐今日才相見耳﹐便生出摔玉之禍﹐脫因此破碎﹐豈非我過。而來日方長﹐齟齬之處﹐又烏能免﹐萬一不愼﹐豈不爲他人所笑。於以知處世之不易﹐而寄食之可憐。思及此﹐一陣心酸﹐不禁潸潸淚下。於時﹐襲人忽入﹐見余狀﹐愕然曰「此何故也﹖」鸚哥以實告之。襲人笑曰「姑娘勿如此﹐將來恐較此更奇之事尙多﹐若因此傷感﹐恐傷感無有已時。」余乃勉彊引以自慰。﹝寶玉摔玉而哭﹐黛玉因寶玉摔玉而亦哭﹐此兩哭是彼兩人眼淚根源。﹞自此﹐余遂寄居賈府。旬日以來﹐與賈府諸人亦漸相識﹐日與我周旋者﹐爲迎春姊妹等及珠大嫂。珠大嫂本姓李﹐名紈﹐字宮裁﹐金陵名宦之女也。父名李守中﹐曾爲國子祭酒。族中男女﹐無不讀書者﹐至守中﹐便謂女子無才便是徳﹐故於紈﹐不欲認眞讀書﹐但教以《列女傳》及《女四書》﹐使略識前代賢女而已。因此紈𨿽靑春喪偶﹐而又居於膏粱錦繡之中﹐竟如槁木死灰﹐一槪不聞不問﹐得暇﹐惟陪伴吾儕鍼黹誦讀而已。余甚敬其人﹐且憐其遇﹐故彼與余感情亦極篤。惟彼等與余終屬外表酬應﹐能眞愛我者﹐惟外祖母一人耳。旬日來衣之食之﹐無不俱到﹐余在此所堪以自慰者﹐惟此耳。此外﹐與余時刻相見者則爲寶玉。余未見寶玉時﹐人咸謂其憊懶﹐由今觀之﹐亦一溫和少年﹐其於余也﹐尢能體貼入微。余自幼命薄﹐旣無叔伯﹐終鮮兄弟﹐煢煢孤雛﹐更有誰憐惜﹗今忽於千里之外﹐獲此良侶﹐摯愛之誠﹐無殊手足﹐可謂不幸中之幸。𨿽然﹐少年血气未定﹐憎愛恆不能持久﹐來日相處日多﹐能否始終如一﹐又在不可知之數耳。

余性雅好幽靜﹐曩在家時﹐日惟埋首書叢以自排遣。及至此﹐乃不得不與眾周旋﹐請安問好﹐日數十起﹐余甚惡之。然余得暇﹐仍理其舊日生涯。蓋餘一生所好﹐惟有讀書﹐而余之一切憂愁煩惱﹐又皆產自書中﹐讀書愈多﹐心傷益甚﹐如蠶自縛﹐亦莫知其然也。寶玉見余讀書﹐頗引以爲異﹐嘗謂余曰「妹妹曾告我﹐謂未嘗讀書﹐今胡手不釋卷也﹖」余曰「聊以自遣﹐非眞能了解也。」寶玉不信。余不得已﹐以實告之。寶玉大喜﹐盡出其藏書貢之餘﹐且伴余研讀。實則彼性殊不近書﹐讀未數日﹐則又厭倦﹐余屢勸之﹐不聽也。顧彼𨿽不欲過書卷﹐而其學問理想﹐又爲他人所弗及。於以知彼聰明過人﹐生有夙慧﹐彼嘗引《莊子》之言語我曰「『人生也有涯﹐而知也無涯。以有涯隨無涯﹐殆矣。』若盡以古人之書作自身之範﹐則不免有功名縈其心﹐利祿勞其形﹐茫茫然烏有涯涘。卽終身耗精損神以相追逐﹐亦無有滿足之日﹐稽其收局﹐只有撒手長瞑而已。夫耗精損神以求之﹐苦已極矣﹔乃至求而不得而至於死﹐苦不尢甚耶﹗以故舉目以觀﹐滔滔者無非愁眉蹙額﹐實皆古人有以誤之也。若余但須佳釀一壺﹐胭脂一盒﹐偕三數姊妹﹐或居處於紅樓暖閣之中﹐或嘯傲於山巓水涯之地﹐自樂吾樂﹐自了吾生﹐不較營營自苦者爲愈耶﹖」余聞是語﹐甚以爲然。蓋余𨿽入世未深﹐亦恆覺世界花花﹐無非愁境﹐如鋒鍔槍林﹐排列而立﹐一與交綏﹐未有不敗。莫若棄甲曳兵﹐以求一暫避之路﹐故山林幽靜之居﹐亦嘗縈諸懷抱。惟餘覺山林幽居𨿽可以避大敵﹐而生涯亦但有愁苦。而寶玉則覺一絕世情﹐卽成樂國﹐此見差與余不同耳。

余居室至爲軒敞﹐玻窗三五﹐明亮無匹。窗外盆花數十種﹐盈盈如二八女郎向人憨笑﹐餘日命小丫鬟提水灌之。余生平愛花﹐漸乃成癖。抑余之愛花﹐非戀其色﹐特憐其命。大抵世之蒔花者﹐恆愛其花盛時﹐余則獨愛其謝落時﹐每於秋深之候﹐徘徊籬落間﹐見殘紅滿地﹐枝葉枯頹﹐輒爲流涕不止。蓋人生一至衰老之時﹐卽入傷心之域﹐推而及於花﹐何莫不然。故於其含苞吐艷人人見賞之時﹐余與其情感猶不甚深﹐及至綠珠粉碎﹐紫玉煙消﹐無復人眷顧時﹐余乃不得不悲其命﹐憐其情﹐而以一副眼淚弔之也。寶玉聞余持是論﹐至爲驚服﹐遂亦助余培植。而花亦不忍棄其多情主人﹐𨿽當露冷霜寒之時﹐黃菊數十盆﹐猶新鮮媚人﹐芬香撲鼻。寶玉顧而大樂﹐謂花亦有知也。每於黃昏日落之時﹐輒移琴至窗下﹐命余彈之。彼則髙歌以和﹐悠揚之聲﹐芬馨之气﹐恆繚繞於茜窗珠箔間﹐回旋不散。

余與寶玉相處旣久﹐彼之性情﹐余乃盡知。質言之﹐彼但須余儕快樂﹐卽自己委曲亦在所不計。因此﹐余卽有愁煩時﹐亦不得不勉爲笑樂﹔彼睹之﹐嘗引爲奇樂﹐故與余相處之時乃益多。簾前鬥艸﹐檻外調鸚﹐相愛之情﹐無殊兄妹。外祖母見余兩人親密之狀﹐心中大慰﹐而愛余兩人較迎春姊妹更加一等﹐凡余所欲﹐蔑不曲意從之。余經此煦嫗之恩﹐心思乃漸爲安貼﹐而余之舊疾﹐亦略有起色。此誠當感餘外祖母不置也。

余邇見賈府僕媼﹐又忙碌安置房舍﹐詢之寶玉﹐始知賈府又有客至。客卽薛家姨母﹐二舅母之胞妹也﹐歸金陵薛氏。薛氏亦書香繼世之家﹐富有資財﹐極有聲勢。姨母早寡﹐現年已四十﹐早生一子一女。子名蟠﹐因姨母溺愛太甚﹐遇事縱容﹐致老大無成﹐性情奢侈。𨿽亦曾束髮受學﹐然一字不識﹐賴祖宗餘蔭﹐得領內帑錢糧﹐采辦雜料。資財旣丰﹐揮霍益甚﹐終日惟知鬥鷄走馬﹐玩景遊山﹐仗勢欺人﹐無惡不作。卽此次來京﹐因購婢相爭﹐曾釀成人命﹐地方官長𨿽明知之﹐亦莫可如何也。女名寶釵﹐年方及笄﹐肌骨瑩潤﹐舉止嫻雅﹐當時姨丈在日﹐極愛此女﹐令其讀書識字﹐竟較乃兄髙勝十倍。及姨丈下世﹐見乃兄不能安慰母心﹐彼卽不以書字爲念﹐但畱心鍼黹家計等事﹐以分母憂。此次﹐因朝廷崇尙詩禮﹐徵采才能﹐選聘仕宦名家之女﹐入宮爲公主﹑郡主﹐充才人﹑贊善之職﹐故薛姨母攜之來京﹐以待選聘。彼家京中原有房產﹐因姨母與二舅母闊別多年﹐亟欲聚首一處﹐故函知二舅母﹐不住己屋﹐逕投賈府。其抵京之期﹐大約在一二日間也。凡此均寶玉告我。究竟薛姨母曁其子女爲何﹐余均不知。然以餘思之﹐必一俗不可耐之人﹐蓋人一爲金錢所染﹐其淸髙之气﹐必自喪失﹐此世間富人所以多無骨格也。

越日﹐薛家姨母卽攜寶釵等至。二舅母聞報﹐亟出大廳迎之。薛家所攜禮物及僕婢甚多﹐赫赫然哄動一時。余見此情景﹐不禁黯然。回思余來時﹐一主一僕﹐孑然無親﹐今寶釵上有親母﹐下有阿兄﹐富麗堂皇﹐有聲有勢﹐以余擬之﹐何啻天淵之隔﹐於此益知余命運之可憐也。﹝見景生悲的是癡情之人。﹞余往者嘗覺天生女子﹐苟稍與以姿色﹐錫以聰明﹐其境處必若。由此以觀﹐天下正有許多幸運之女子﹐爲余所未及見也。寶釵爲人亦甚溫和﹐余今日𨿽初見﹐卽可知其人城府甚深﹐其知人處世亦必精明。然此類女子多半隱刻﹐隱刻之人﹐最難相與﹐此後相聚一處﹐必須事事畱心﹐否則﹐將爲所算矣。

薛家母子等﹐系住榮府內梨香院。梨香院乃當日榮公暮年養靜之所﹐約有十餘間﹐小巧精致。另有一門通街﹐薛家人均由此門出入。西南又有一角門﹐通一夾道﹐出夾道﹐則爲二舅母正房東院。每日飯後﹐姨母必至外祖母或舅母處閒談。寶釵則與吾儕姊妹一處﹐或習鍼黹﹐或讀詩書﹐爲狀亦甚愉樂。惟吾儕聚處時﹐寶玉必雜入其中﹐且與寶釵漸形親密。余見狀﹐頗不以爲然。蓋余覺寶釵爲人至爲陰險﹐若與之親﹐必遭不幸。因屢勸寶玉﹐詎彼竟如西風過耳﹐不以爲意。由此觀之﹐彼等情感畢竟不同﹐每一思及﹐輒爲黯然。

余室中陳設﹐經余重新安置﹐乃始有雅淡幽靜之象。窗外有假山﹐玲瓏峻峭﹐頗似余家之假山﹐四圍花木蔥蘢﹐惜已凋謝﹐每於侵晨日出之時﹐朝陽直射山巓﹐乃作慘紅之色。余因負疾不能寧睡﹐一至天明卽醒﹐而每日醒時必睹斯景﹐因是余又生出一種悲感。蓋六年以前﹐慈闈見背﹐正如此景。其時余母方偃臥榻中﹐枯瘦之面乃如白蠟﹐時時引手以撫余肩﹐且言且泣。余父則坐於牀沿﹐俯首至臆﹐傷心之淚﹐盡漬衣袖間。余驟睹此狀﹐知余母將撇余儕長逝﹐則亦放聲大哭。嗟夫﹗此情此景﹐正如昨日事﹐而晨曦尙復如是﹐余母則已不見﹐人事變遷﹐忽忽已六載於玆矣。六載來﹐余身亦浸長﹐心力交疲﹐耕而莫獲﹐余母有知﹐其亦痛念阿兒否耶﹗每念及此﹐則潸然欲涕。差幸余婢鸚哥﹐猶能時以好言來相勸慰﹐余因愛其慧﹐乃更名紫鵑﹐蓋取杜鵑啼血之意﹐並欲使知其主人運命之可憐﹐而爲灑血一哭也。

連日﹐气象陰霾﹐殊有雪意。窗外風聲怒號﹐艸木盡靡。遠眺松枝﹐爲風所虐﹐虎虎然東西委曳﹐起落如濤。烏鴉隊隊﹐振吭哀鳴﹐羣飛入枯林深處﹐覓其舊巢。少刻﹐濃云益甚﹐盡蔽天日﹐雪漸紛紛下。餘一人獨坐室中﹐索然寡歡﹐徧覓寶玉亦不見﹐乃加衣往梨香院探視寶釵。及至﹐見寶釵與寶玉並肩而坐﹐寶玉則俯首視寶釵脖前所佩金鎖。余不禁失笑曰「噫﹐我來不巧矣。」寶玉聞語﹐見爲余﹐亟起身讓坐。寶釵則雙頰霞然﹐笑曰「爾云何也﹖」余曰「若知彼在此﹐我卽不當來。」寶釵曰「此何意﹖我殊不解。」余笑曰「我意來則俱來﹐不來則俱不來﹔若今日彼來﹐明日我來﹐如此間錯過去﹐豈不日日有人來乎﹖不至太冷落﹐亦不至太熱鬧﹐此意亦不解耶﹖」寶玉見余已加外衣﹐因曰「外間已下雪乎﹖」余曰「下已半日﹐尙不知乎﹖」寶玉乃呼丫鬟取斗篷﹐余以巾掩口笑曰「是否我來爾卽欲去﹖」寶玉笑曰「我何嘗欲去﹐不過使之預備耳。」余此時見寶釵胸前金鎖﹐光彩燦然﹐因曰「向聞寶姊金鎖鏨有字迹﹐今日可賜餘一覽乎﹖」寶釵曰「字誠有之﹐然不值一覽。」言次﹐解其排扣﹐似欲藏之。余笑曰「噫﹐吾知之。吾究爲外人﹐不然﹐才與人視﹐胡於我則欲藏之﹖」寶釵聞語﹐面一赬﹐以指撚余臂曰「臭丫頭﹗」言已﹐自取其鎖給余。余托掌上審視﹐見鏨有贊語兩句﹐曰「不離不棄﹐芳齡永繼。」余乍見﹐一驚﹐思胡與寶玉玉上所鐫「莫失莫忘﹐仙壽恆昌」兩語﹐適成一對﹖因重念曰「不離不棄﹐芳齡永繼。」忽聞寶釵丫頭鶯兒笑曰「姑娘得勿疑此與寶二爺玉上字相匹乎﹖此語乃一癩頭和尙所贈﹐囑必須鏨於金器上……」寶釵不俟語畢﹐嗔曰「不去溫茶﹐亦在此胡言乎﹗」語次﹐薛姨母已備茶果﹐請吾儕喫茶。寶玉則欲飲酒﹐薛姨母卽命丫鬟取酒至。寶玉曰「吾向喜冷酒﹐不宜燙暖。」薛姨母曰「是則不可。蓋冷酒飲後﹐執筆手乃易顫。」寶釵亦笑曰「酒性最熱﹐若熱喫﹐發散卽易。否則﹐凝結在內﹐與五臟熱气相燻炙﹐受害非淺也。」寶玉聞語﹐卽停樽易熱酒。余見狀﹐不期失笑﹐蓋余平昔以此勸寶玉﹐非止一次﹐而寶玉向不聽﹐今寶釵一語﹐彼則奉之惟謹﹐寧不可嘆﹗於時雪雁適送手鑪至﹐余曰「誰使汝送來﹖豈便冷死我耶﹗」雪雁曰「紫鵑姊姊恐姑娘冷﹐故遣我送來。」余冷笑曰「我平日與汝所說﹐全當西風過耳。如何彼之一言﹐則依奉較聖旨猶快耶﹖」寶玉聞語﹐知余乃藉此嘲彼﹐因凝眸向餘一視﹐寶釵則以一笑了之。薛姨母曰「汝身體素來孱弱﹐不能受冷﹐彼等記掛﹐胡反責之﹖」余曰「姨母不知。差幸在此﹐若在他處﹐寧不見惱於人﹗豈人家一隻手鑪而亦無之﹐乃須從家中送來﹐不謂丫鬟太小心﹐反謂我輕狂已慣。」薛姨母曰「汝乃多心人﹐若我則未嘗設想及此。」言際﹐寶玉已盡數觥﹐其奶姆李嬤嬤乃進前攔阻。寶玉此時興髙采烈﹐安能不飲。李嬤嬤曰「今日老爺在家﹐提防問起書來。」寶玉聞語﹐大爲不悅。余曰「李嬤嬤太掃人興﹐若舅舅問﹐但謂姨母畱下可矣。」言已﹐悄推寶玉曰「對酒當歌﹐人生幾何。吾儕且自行樂。」李嬤嬤曰「林姑娘不爲功之﹐而反助之﹐此何故耶﹖」余冷笑曰「此何語﹗我何故助彼﹐彼亦安用我勸﹖矧往日老太太亦嘗使之飲酒﹐今在此卽進數盞﹐夫復何害﹗若必以姨母處爲外人﹐不能如此﹐則非我所知矣。」李嬤嬤聞語﹐又急又笑﹐曰「林姑娘何苦﹐我所語﹐誠何足算﹐乃必須如此刻毒。」寶釵亦笑﹐出其柔荑之手﹐向余腮上一擰﹐曰「顰丫頭﹐我眞服汝﹐使人恨又不是﹐喜歡又不是。」寶玉見余儕說笑﹐狂興復發﹐仍擎杯痛飲。李嬤嬤見狀﹐只有悄然退去。飲畢﹐雪雁等均入室伺候。余顧寶玉曰「去否﹖」寶玉也斜倦眼曰「要去﹐我與汝同去。」余遂起身告辭﹐小丫頭亟捧斗笠至﹐余親爲寶玉戴上﹐又披以斗篷。寶玉復浼余端相﹐余曰「可矣。」遂相隨而出。

及歸﹐外祖母知自薛姨媽處來﹐大爲歡慰。旣見寶玉被酒﹐乃命回房休息。余亦隨之入室﹐見筆墨滿案﹐書紙零星﹐晴雯笑顧寶玉曰「好人﹗晨起命我研墨﹐剛書三字卽擲筆而去﹐累我等此一日。玆來﹐當爲我寫盡此墨方罷。」寶玉聞語﹐始憶及晨間事﹐因曰「我所寫三字﹐玆在何處﹖」晴雯笑曰「此人得勿醉乎﹖汝往梨香院時﹐明明命我貼之門斗﹐我恐他人貼壞字﹐特親自上梯粘貼半日﹐至今手尙冰冷。」寶玉笑曰「我竟忘卻﹐趣以手來﹐我今爲汝煨暖。」言已﹐攜餘同出﹐觀門斗新寫三字﹐笑曰「好妹妹﹐汝勿誑我。汝觀此三字﹐以何字爲佳﹖」余仰首視之﹐乃爲「絳蕓軒」三字﹐因笑曰「字字均佳。」寶玉笑曰「汝又欺我。」余冷笑曰「我何故欺汝﹖」又曰「我非寶姊姊﹐無怪汝終不相信。」言已﹐乃回己室。偶思及寶釵金鎖之事﹐心中不期一躍﹐念天下安有此等奇巧之事。當寶釵未來時﹐兩人固未嘗謀面﹐胡爲鎖上贊語﹐玉上畱言﹐竟如匹偶﹖嘗聞古之佳人才子﹐每因金玉爲媒而成伉儷﹐彼兩人得毋類是乎﹖如是﹐今日姊妹之情﹐卽他日夫婦之誼﹐行見鸞鳳雙成﹐花開並蒂矣。若我……不過寄食於此耳﹐何預他人事哉﹗思及此﹐輒愀然寡歡。昨宵靜數更籌﹐未能穩睡。以故侵晨卽起﹐推窗四望﹐一白千里。曉日一輪﹐猶隱現於輕煙薄霧中﹐殊嬌羞若十三四小女兒﹐有姍姍來遲之態。窗下盆花爲寒威所逼﹐咸呈憔悴欲死之狀﹐惟紅梅數株﹐方含苞吐艷﹐自嬌顏色﹐余乃命紫鵑移植室中。忽寶玉披衣至﹐笑顧紫鵑曰「晨起卽碌碌於此﹐得勿畏寒乎﹖」言已﹐復至余前﹐曰「美景良辰﹐勿容辜負﹐盍往作踏雪之戲﹗」因相攜而出。園中積雪已至尺許﹐蒼松翠竹盡爲所壓﹐乃作可憐之色。轉過假山﹐見小丫鬟掃雪作雪美人﹐各卷翠袖﹐髙系長裙﹐或磨翠黛而畫蛾眉﹐或吮胭脂而點素口﹐面目畢肖﹐栩栩如生。寶玉顧而笑曰「態度曼麗﹐冠絕塵寰﹐惜有寒骨﹐終勿能久貯金屋﹐僅可以伴貧士﹐竹籬茅舍﹐廝守終朝﹐較可多延壽命也。」余曰「彼來從云外﹐死伴梅花﹐品格孤髙﹐究非趨炎赴勢者可比。汝勿遽以此譏之也。」時北風獵獵﹐起自樹梢﹐積雪紛然下﹐墜吾頭項。寶玉笑曰「妹爲雪美人髙擡身價﹐彼將以此圖報矣。」言已﹐復攜余行。旣入梅林﹐暗香撲鼻﹐忽聞笛聲悠揚﹐隨風斷續。寶玉笑曰「得勿鈞天仙樂﹐來自九霄乎﹖」余曰「如此淒聲﹐不知吹落梅花幾許矣。」寶玉殊不欲聞此淒涼之調﹐乃與余踐雪歸室。則見襲人方忙碌爲寶玉收拾書囊﹐余詫曰「此何爲也﹖」寶玉笑曰「吾將有遠行﹐與妹妹別矣。」襲人笑曰「汝又誑人。」余曰「果何事耶﹖」襲人曰「彼擬今日上學也。吾恐僕輩不中任使﹐故先爲預備。」言次﹐忽聞舅舅遣人呼寶玉﹐寶玉惶然隨之去。余則懨然回室﹐紫鵑已爲余舀水至﹐余卽就鏡前理妝。少刻﹐寶玉來室作辭。余笑曰「佳﹐此去定蟾宮折桂﹐莫教辜負舅舅好心也。」寶玉曰「金玉之言﹐謹當銘之肺腑。」余曰「汝去﹐吾不能相送矣。」寶玉曰「好妹妹﹐務等我下學再用晚膳﹐胭脂膏亦宜俟我歸再制。」嘮叨半日﹐始抽身欲行。余笑呼之轉﹐曰「汝盍往辭寶姐姐﹖」寶玉笑而不答﹐且必彊我同出﹐余不許﹐尼之﹐乃出。則見襲人愀然坐於炕側﹐寶玉曰「今日胡沈悶乃爾﹖得勿怪我上學﹐累汝儕冷淸乎﹖」襲人勉爲笑色﹐曰「是何言﹗讀書乃極好之事﹐夫復何怪。不然﹐就此潦倒一生﹐豈爲長策。但有一事告汝﹕讀書時﹐宜想書﹐休息時﹐宜想家。甚勿與一般頑童廝鬧﹐致自誤前程。至於功課﹐𨿽云奮志要彊﹐亦不宜過度﹐一則貪多無益﹐一則身體亦須保重。此則賤婢一片苦衷﹐千祈體諒。」襲人發一言﹐寶玉則應一聲。余見狀不禁暗笑﹐夫襲人不過一侍婢耳﹐而一切叮囑之言﹐竟如出諸長輩﹐寧不可笑。凡人發言處世﹐貴如其分﹔逾分而行﹐則爲失禮。我誠不解﹐寶玉胡亦奉之惟謹﹖卽此一端﹐可見襲人之跋扈矣。

余邇聞寧府珍哥媳婦秦氏染病甚厲﹐屢欲往視﹐迄不得暇。今日適爲敬舅壽辰﹐寶玉邀余往寧府祝壽﹐因卽命車前去。旣至﹐不免有許多周旋。珍大嫂旋卽向余述秦氏病象﹐謂其病「實起於兩月以前﹐其初猶不過精神困憊﹐懶於言語﹐迄至近日﹐目眩神昏﹐飲食不進。而彼又屬多心之人﹐遇事恆喜思索﹐長此以往﹐恐成不治之癥矣」。言已﹐泫然欲涕。余慰之曰「天有不測風雲﹐人有旦夕禍變。疾病之來﹐詎人力所能拒﹐必也靜以俟之﹐緩以醫之﹐乃能濟事。」鳳姐亦曰「林妹妹言當也。」語次﹐酒筵已備﹐吾儕乃相繼入席。敬舅原在城外修煉﹐今日亦未歸家﹐赴宴者﹐不過寧﹑榮二府家人耳。飯畢﹐眾人均往會芳園觀劇﹐余則偕鳳姐往視秦氏。寶玉曰「我亦欲去。」二舅母曰「汝去耶﹗去當速來。」寶玉遂隨余儕行。及至秦氏室中﹐秦氏立自牀上躍起﹐鳳姐趨前握其臂曰「趣坐﹗」秦氏向余問好。鳳姐曰「數日未見﹐胡消瘦至此﹖」秦氏彊爲笑容﹐曰「病至如此﹐安得不瘦﹗然此亦我薄福﹐試思天下安得此等姑舅﹐視媳婦竟如身生兒女。卽蓉哥哥𨿽屬年輕﹐而伉儷之間未嘗一度失色。再一家中同輩長輩﹐除嬸子毋庸說﹐其餘又誰不愛我﹗而今已矣。」言至此﹐聲微顫。鳳姐撫其肩﹐曰「人生安能無病﹐豈必病而卽死。務宜撇去此念﹐安心調養爲佳。」秦氏嘆曰「吾病吾自知之﹐𨿽盡集天下名醫﹐吾知亦無濟於事也。」余曰「近日狀況究竟何如﹖」秦氏曰「口漧舌燥﹐夜弗能寐。且神智不淸﹐精神恍惚﹐嘗覺一縷芳魂﹐飄飄然欲奪門而出﹐以狀卜之﹐恐難挨過殘冬矣。屈指自墮塵世﹐已十數載﹐卽一旦蛻化﹐亦無所戀。惟念堂上翁姑﹐撫我教我﹐罔極之恩﹐未嘗稍報﹐撫心自問﹐不無感痛耳。卽姑娘等亦耳鬢廝磨﹐交誼非淺﹐一旦人天永隔﹐謦欬難聞﹐不亦痛哉﹗」秦氏語至此﹐酸淚偸沁眼角而出。余回視寶玉﹐亦俯首啜泣﹐頻泣頻以淚眼偸視秦氏。鳳姐恐因此招惹秦氏悲傷﹐因命蓉哥兒攜余與寶玉往會芳園﹐至則戲劇已演數出。樓上復備有盛筵﹐余爲眾人所嬲﹐略進食物。旣畢﹐精神已倦﹐乃辭眾先歸。剛入室﹐寶玉亦隨歸。余以指劃面曰「羞乎不羞﹗」寶玉曰「此何爲也﹖」余曰「吾從未見侄媳染病﹐阿叔乃爲之啜泣。」寶玉笑曰「家庭和睦﹐夫何足異。」余曰「和睦者乃如是乎﹖」寶玉始無語。

宿雨初晴﹐朔風怒吼。鏡臺悄倚﹐殊怯寒威。乃命紫鵑炙炭於盆﹐取唐詩讀之。顧心緒煩亂﹐意殊不屬﹐乃棄書往尋寶玉﹐則又不見。於是仍回室中﹐心中悒悒﹐若有絕大隱憂﹐將幕余項而下。夫余心本未嘗有愉樂之日﹐而要以今次感觸爲最特異。耳畔又時若有人呼﹐曰「黛玉歸也﹗歸也﹗」噫﹗余又何歸耶﹖余久未接南中來書﹐得勿余父不健乎﹖然而﹐余來時﹐余父尙康健如恆﹐決不至有意外之事。或者寢睡未寧﹐心思乃因而紊亂乎﹖乃思不如彊自爲歡﹐以忘愁懣﹐隨整妝往外祖母室。是日外祖母殊髙興﹐見余﹐笑曰「顰兒﹐汝妝束殊佳﹐盈盈直如素心之蘭。脫使汝母見之﹐不知歡樂至於如何也﹗」余聞語﹐心又一躍。蓋聞余母﹐頓憶及余父﹐又憶及頃間之異感﹐不知果與余父有關系否﹖於時璉二哥忽持一函入﹐外祖母曰「誰之書也﹖」璉曰「林……」余乃大駭﹐曰「誰以書與我﹖」立自璉手中取書閱之。其辭甚簡﹐僅曰「黛玉吾兒見字﹕余邇來疾病纏綿﹐念兒綦切。得書後﹐望卽整裝南歸﹐以慰遠念。」𨿽只寥寥數語﹐而在余視之﹐每字之巨竟同箕斗﹐室中什物盡爲所隱。嗟乎﹗嗟乎﹗吾今乃知頃間之異兆矣。而余耳中又似發巨聲﹐曰「趣歸﹗趣歸﹗」余至此不復能耐﹐恨不化身爲鴉﹐立歸其巢。外祖母見余驚惶之狀﹐乃力爲慰藉﹐曰「年老之人﹐自不免於疾病﹐夫何足憂。吾不日當遣人護送汝歸﹐以慶團之樂。」嗟夫﹗余聞此語﹐余心滋戚。余甚悔余無故棄余父來京﹐否則﹐陪侍在旁﹐亦可稍盡爲子之職﹐萬一不諱﹐不孝之罪﹐將百身莫贖矣。

未幾﹐余父染病之信己傳徧府中﹐余南歸消息﹐亦已人人爭道。惟護送余歸之人﹐指派莫定﹐久久乃決爲璉二哥。寶玉聞此﹐戚然寡歡﹐悲感之容﹐幾與余等﹐頻語余曰「妹妹果歸乎﹖」余曰「父病﹐焉能不歸。」寶玉曰「再來否﹖」余曰「是則不能預定﹐或者不來﹐亦未可知。」寶玉慘然不悅﹐曰「若不來﹐吾將失其良侶。此等孤寂生涯﹐亦不堪身受﹐勿若與妹妹一同南行也。」余笑曰「此則大奇﹐汝家中姊姊妹妹凡數十人﹐卽少一我又何礙﹗何苦以此蜜語欺人哉﹗」寶玉急曰「我若欺汝﹐天其殛之﹗」自此依傍余身﹐幾如沾蜜之蝶﹐且時時助余料理行裝﹐並出其生平所愛之珍珠寶玉﹐舉以贈余。﹝此皆爲必有之事﹐而又爲極難寫之文。作者竟輕輕描出﹐我焉得不拜倒。﹞余均卻之﹐曰「爾畱以遺之寶姐姐乃佳。」若在他人聞之﹐必將怒發﹐而彼殊不以爲忤﹐且頻頻謂余曰「妹身體荏弱﹐際此殘冬天气﹐途中得不畏寒﹗若寒﹐吾當爲汝備裘。」余曰「謝汝。外祖母已預備停當矣。」彼始黯然而散﹐然不轉瞬復至。每夕必在余室久坐不去﹐余若驅之使睡﹐卽曰「相聚不久卽須離散﹐何苦猶吝此聚談之樂。且妹此去﹐單形隻影﹐狀至孤淒﹐若今日握手一堂﹐他日舟中回味﹐不猶可少助欣歡耶﹖」嗟夫﹗惜別傷情﹐余何嘗不同此悲感。然而﹐餘一女子也﹐烏可以形諸外表哉﹗

余之行期﹐已定明日﹐寶玉頹喪之狀﹐至是益顯。夜間懨然入余室﹐私語余﹐曰「無論姑丈病體如何﹐吾盼妹妹速來。」余笑曰「吾不解汝胡屢以是語吾﹖吾來與汝果有何益﹖且吾之人品學問﹐均不及寶釵百分之一﹐有一寶釵足矣﹐何貴乎余哉﹗」寶玉嘆曰「汝誠不知我心。寶釵﹐幸運之女子也。不惟寶釵﹐卽此府中女子﹐境遇誰又不佳。命運之可憐者﹐惟汝一人耳。而此府中﹐能憐汝之命運者﹐僅一老太太﹐其次則爲余。故余於汝之此行﹐萬分不能恝置……」余間至此﹐心不期一酸﹐熱淚乃潸潸而出。嗟夫﹗茫茫塵宇﹐乃竟有人出而憐我耶﹗然則我於此人焉能無感。寶玉見余哭泣﹐則又自悔失言﹐移身近余﹐爲余揩拭淚痕﹐曰「吾爲此言﹐非引妹悲﹐實余平昔所咽之喉中者﹐不能不吐。倘此去姑丈而已愈也﹐自是如天之福﹐妹妹卽畱滯南中﹐猶有照拂之人。萬一不幸﹐內無期功彊近之親﹐外無應門五尺之童﹐則捨來此﹐更復何之。故余於瀕行之時﹐不得不進此一語﹐妹妹知我﹐定能諒我也。」余至此不能更忍﹐因語之曰「二哥﹐汝勿憂﹐余父勿論生死﹐吾終當來京與汝一晤。」寶玉聞此大慰﹐因攜余出﹐往見外祖母。外祖母睹余至﹐顏色頓呈慘狀﹐隨出手握余曰「吾兒﹐汝身軀多病﹐此去務自調攝﹐萬一事出意外﹐亦無須過悲。蓋人生修短有數﹐未能彊求﹐譬之秋風撼樹﹐葉簌簌墮﹐旁觀之人誰不傷之。然三五日後﹐繼此葉而墮者﹐正復有其他之葉﹐後浪前趨﹐在數難免。明乎此﹐卽可以節哀矣。」余俯首應之。又曰「途中應需之物﹐吾已命璉二哥交付船中﹐家中事畢﹐務卽速來。」余曰「諾。」

欸乃一聲﹐浪花飛濺﹐余已在舟中矣。兩岸枯樹蘆林﹐咸若爲愁慘之容﹐以送此孤客。賈府送行者﹐則均沒於枯樹蘆林之中。淡煙暮靄﹐籠罩江幹。﹝暮靄蒼茫﹐關山色死﹐荒江蘆荻﹐一葉扁舟﹐此天下第一淒涼景也。﹞余獨倚篷窗﹐百感交集。自思余自入賈府以來﹐外祖母待我﹐誠可謂天髙地厚﹐卽舅母曁諸姊妹﹐亦蔑不殷勤相愛﹐就中尢以寶玉相愛之情爲最深。而今別矣﹐此別以後﹐水復山重﹐更至何時始與諸人重相把晤。觀寶玉之意﹐仍盼余來京﹐實則來京以後﹐果又作何收局﹐吾知寶玉必未嘗思及。卽吾外祖母亦未必預爲之計也。吾嘗於靜夜自思﹐吾父如果健全﹐吾之前途猶或有一綫光明可望﹐否則﹐余之身世瞬卽淪於愁苦。譬之失舵小舟﹐飄泊於大海中﹐前無涯岸﹐後無救援﹐狂風驟雨﹐惡浪驚濤﹐方排列似嚴陣﹐向之猛攻﹐其有不桅折檣斷而死者幾希。嗟夫﹗嗟夫﹗吾眞無法以逃此浩劫也。﹝說來淒絕。﹞

余在舟中沈悶異常﹐時時憶及余父﹐縈念旣切﹐乃成噩夢。或夢餘父已死﹐余所見者乃爲枯骨﹔或夢餘父尙未死﹐惟見瘦削之面﹐白如枯蠟﹐唇翕翕方向余而呼。嗟夫﹗眞耶﹗幻耶﹗余不得而知。惟餘每得斯夢﹐必累余哭泣竟日。從者恐余因是致疾﹐力爲慰勸﹐余於是自鎭余心﹐使勿思此。乃回念在榮府時種種情況﹕軟香簾角﹐蹴飛燕之花﹔剪彩樓頭﹐藏嫩鶯之葉。或鎭翡翠而爲牀﹐艸釵鳳鏡鸞之句﹔或拗珊瑚而作筆﹐錄香蘭醉艸之篇。姊妹相親﹐何等愉樂。嘗思﹐卽斷送終身歲月於其中﹐亦復何憾。然而余非姓賈氏﹐且爲女子﹐畫閣紅樓﹐安能容余久住。如欲久住﹐則惟有……然而此萬萬不能﹐特妄想耳。矧寶玉爲人﹐初無定識﹐余歸﹐安見彼不已忘我。旣已相忘﹐則前情盡付流水﹐更何望其他哉﹗思及此﹐心緒愈亂﹐則又撇此不念﹐而轉及余父。思余父病狀不知果至如何﹖以余父平昔景象觀之﹐此病必起自憂鬱﹐凡因憂鬱而致病者﹐十九不幸﹐余父又安能獨免。然則余此歸﹐能否及見余父﹐尙不可知。萬一不及見﹐餘恨將無有已時矣。噫﹗

半月後﹐余已抵揚城。凡舟行者﹐均謂此乃最速﹐然在余視之﹐直如已隔十年。抵揚後﹐署中已遣輿迎余﹐余詢余父病狀﹐均謂已臻危候。余聞言﹐心中劇痛乃如刀刺。迨余神定﹐則此身已在病榻之旁。﹝此又極難著筆之處﹐若庸筆則必寫其如何到家﹐如何入室面其老父。而作者僅云「迨余神定﹐此身已在病榻之旁﹐余父卽枕首於余臂間﹐宛然無聲息」。旣可汰去繁文﹐又可顯出黛玉之昏惘。作者心思靈活﹐誠令人驚服。﹞余父卽枕首於余臂間﹐宛然無聲息。嗟夫﹗余驟睹是狀﹐意余父已死﹐精神彊木﹐轉不知悲戚。但望吾父魂靈早升天界﹐死得安樂﹐勿再受人間愁苦﹐蓋吾於此﹐亦抱厭世心矣。余父旣乏子嗣﹐家中事遂亦無人料理。今日伺於病榻之旁者﹐惟餘一人﹐次則爲僕媼﹐各倚身欄桿之次﹐以淚眼向余。頃之﹐余父忽張其倦目﹐低聲呼曰「黛玉﹗」余亟應曰「阿父﹐兒在此。」余父乃移目顧余﹐顫聲曰「吾兒﹐汝已歸乎﹖」余曰「然。」余父曰「吾得見汝﹐余心慰矣。但吾家人丁單弱﹐吾又無嗣﹐從此撇汝而去﹐汝將何以爲生﹖」余哽咽曰「父幸勿言此﹐兒旣歸﹐安見父病不可就此而愈。」余父搖首曰「難矣﹗尢有一事﹐余心至爲耿耿﹐汝長大如許﹐余尙未能爲汝覓一婿家。幸汝尙聰明﹐將來當能擇人而事……」余不俟語畢﹐泣曰「父……」一字甫出﹐則失聲哭矣。余父睹余哭﹐亦掩其枯瞳﹐痛揮老淚﹐於是一室皆哭。久之﹐余拭目視余父﹐顏色已變﹐气息亦促﹐然猶竭其微細聲﹐曰「兒……汝善自保重。」言次﹐出其枯瘦之手﹐以握余臂。余俯首親其額﹐曰「吾摯愛之父﹐兒心碎矣。」余父微語曰「勿……勿如是。吾去矣﹗」嗟乎﹗此語以後﹐余遂不復能聞余父慈愛之聲矣。父乎﹗父乎﹗汝何不以手引汝親愛之兒﹐同依天帝耶﹖余至此﹐悲不自勝﹐則放聲大哭。﹝此人生至傷心時也。余不幸五歲喪母﹐七歲喪父﹐命運乖舛﹐與黛玉殆出一轍。今讀此﹐猶不禁有風木之痛。﹞

余父辭世而去﹐於今七日矣。七日來﹐余身如入窀穸﹐慘切至無生理﹐長日如患腦病﹐呆坐無語。一切治喪之事﹐余均仰之璉哥﹐幸彼今次偕余南來﹐否則﹐吾孑然一身﹐更不堪設想矣。余父在楊究屬客居﹐七尺桐棺﹐終不能棄之異地。因與璉哥商議﹐扶槥回籍﹐璉韙之。蓋余母墳墓原在虎丘﹐若將余義舁往合墓﹐乃至洽當﹐且可以慰先人泉下之心。議旣定﹐璉卽爲余布置。方余父在時﹐食前方丈﹐從者數百。及今屍骨未寒﹐寅僚故舊均鳥獸散。以狀卜之﹐卽余林家全家感疫而死﹐吾知亦必無一人來收其遺骼﹐險薄者人心也。﹝黛玉原籍蘇州﹐回籍﹐蓋云回蘇也。﹞

揚州距蘇原不甚遠﹐余儕均以舟行﹐余則依傍余父靈櫬。回思余父來時﹐赫赫耀耀﹐疇不慕之。余父之意﹐亦欲從此飛騰﹐以爲家族光。

孰料命運不濟﹐未幾而余母下世﹐又未幾而余遠行﹐膝下淒涼﹐庭幃岑寂﹐迄至今日﹐只落得遺骼一束舁歸故里。傷哉﹗余父鬱鬱一生﹐今得其歸宿矣。余儕旣抵蘇﹐卽將靈櫬寄諸蕭寺﹐璉哥則鳩工治墳地。余此時旣痛亡父﹐又念亡母﹐一寸芳心﹐幾碎成萬片﹐如李后主所云「此中日夕﹐只有以淚洗面而已。」

余昏惘中聞營葬之事已告竣﹐璉哥復催余北上。余以余父墳土未乾﹐遽捨之而去﹐於心不忍﹐婉言謝之。璉曰「汝家旣無近親﹐一人居此﹐殊有未便。矧老太太再四叮嚀﹐囑我攜汝同去﹐倘如汝言﹐豈不辜負老人盛心。」余不獲已﹐允之。行裝旣戒﹐卽雇舟行。嗟夫﹗余又與余故鄕別矣。往者有老父在﹐於余家鄕猶有未了之情﹐𨿽遠別尙望重歸﹔今則關系已斷﹐惟有雙冢淒然存於白楊衰艸間﹐然則此後何時可歸﹐殊不能定。以余身體言之﹐荏弱乃不能運其肢體﹐況復飽經憂患﹐疾病日增﹐自今以往﹐又能挨幾个黃昏﹗或者此別乃成最後之別﹐亦未可知。餘思及此﹐黯然泣下。閒瞻四野﹐覺林樹依依﹐皆含慘淡之色﹐一若惜別傷情﹐乃與餘同其感嘆。嗟夫﹗林樹而亦有情耶﹖余又焉能無感。﹝淒絕﹐使人閱之淚下。﹞

臘月之晨﹐曉日作黃金色﹐破林煙下射。時有油碧之車﹐駕銀鬃細馬﹐穿街越巷﹐止於榮國府前﹐則余重入賈府時矣。﹝黛玉出京途中情景旣詳寫之﹐此次入京若亦詳寫﹐則成笨筆﹐觀其寥寥數語﹐省多少贅文。﹞外祖母聞余復至﹐喜慰不勝﹐惟一念及余旣喪母﹐復又喪父﹐又不免爲余傷心﹐雙袖龍鐘﹐頻揮老淚。寶玉亦黯然以淚眼向余。於是一室皆哭。頃之﹐外祖母告余曰「汝家旣破敗至此﹐今後卽長居於此﹐不必南歸。」余含淚頷之。寶玉聞余不再南歸﹐立變爲喜色﹐曰「吾儕將不患無聚談之樂矣。」言次﹐因告余以別後狀況﹐並謂寧府秦氏已死﹐殯儀之盛﹐爲京都百年來所未有。﹝補敍可卿死。﹞余笑曰「汝不又痛揮傻淚耶﹖」寶玉一笑而已。嗣又告余元春已晉封爲鳳藻宮尙書﹐加封賢徳妃。余曰「此事吾已聞之。然則汝將爲國舅矣﹐是誠當賀。」寶玉曰「賀之一字實不宜加之於我﹐蓋我覺此等事殊不足爲榮耀。矧宮門似海﹐相覲爲艱﹐骨肉恩情﹐俱已斷絕﹐更何足賀哉﹗」余曰「汝又呆矣﹗脫爲他人所聞﹐將又笑汝。」寶玉笑曰「此語只許妹妹聞之﹐他人吾亦不言矣。」余笑頷之。

余室中經紫鵑打掃﹐仍存舊觀。余此來原未攜他物﹐惟將家中書籍紙筆﹐略帶一二﹐入夕﹐均檢出贈與寶釵﹑迎春諸姊妹。寶玉聞信﹐立奔至﹐曰「妹妹將以何贈我﹖」余曰「汝耶﹗汝旣不喜讀書﹐則紙筆無所用﹐吾無以贈汝矣。」寶玉笑曰「然則汝乃薄我而厚諸姊妹。」余笑曰「汝試檢之﹐如有合用者﹐任汝需取。」寶玉乃於妝奩內得香囊一﹐曰「以此遺我足矣。」余曰「此乃餘制以自佩者﹐不能與汝。」寶玉攜之去﹐轉以蘦苓香串贈余﹐曰「將以此報汝﹐何如﹖」余曰「此自何來﹖」寶玉曰「前北靜王所賜也。」余立擲之案頭﹐曰「旣經臭男子手﹐吾不要。」寶玉悵然攜之返。

賈府近日忙碌殊甚﹐緣今上體貼萬人之心﹐謂世間至大﹐莫如孝字﹐父母兒女之情﹐人人皆有。宮內嬪妃才人等﹐皆入宮多年﹐拋棄父母﹐離別家鄕﹐於孝道殊有虧損。因啟奏上皇太后﹐每月逢二﹑六日期﹐準椒房眷屬入宮﹐請候省視。然又恐此有關國體儀制﹐母女尙未能愜懷﹐竟降不世之隆恩﹐凡椒房貴戚﹐除二﹑六日入宮外﹐凡有重宇別院之家﹐可以駐蹕關防者﹐準其啟請內廷鑾輿入其私第﹐以盡骨肉之私情﹐以享天倫之樂事。此旨一下﹐舅舅等遂忙碌蓋造別院﹐以迎元春。繪圖量地﹐鳩工庀材﹐至日無暇晷。﹝元妃歸省來由。﹞其地原擬另采﹐繼以另采不便﹐遂就東府花園起至西北﹐共三里有餘。此三里中﹐乃須一一配以亭臺樓閣﹐工程不爲不大。﹝蓋造大觀園。﹞並命人往姑蘇﹐購買女子﹐教以戲劇。此外﹐並招有小尼﹑道姑等﹐教以念經誦咒。各種布置﹐富麗堂皇。實則賈妃省親﹐僅一日事耳﹐何須如此張皇﹐於此益知賈府之奢侈矣。

白駒易逝﹐歲月如流﹐瞬息間﹐一年將盡矣。而此一年中﹐藥鑪茶鐺﹐刺繡吟詩﹐雜事繁人﹐雅無可記。﹝蓋造大觀乃頭年殘冬之事﹐至此﹐已一年。此一年中﹐賈府諸人多半碌碌於歸省事﹐故略而未記。﹞近聞省親別院工程已竣﹐早間寶玉同二舅往遊﹐並擬題聯額甚多。余正同外祖母閒談﹐忽見寶玉如太原公子裼裘而來﹐腰間所佩什物﹐一件不存。問之﹐則已賞人。余疑其將日前所作荷包﹐亦同分給﹐不免令人失意。遂無語回房﹐見所結香袋﹐因念荷包旣可給人﹐香袋獨不可另賞﹖且渠之爲人﹐喜新厭故﹐毫無定情﹐在余前則似不足於寶釵﹐焉知見寶釵不又以余爲可棄耶﹗因嘆曰「古人云﹐癡心女子……」語至此﹐回首瞻顧﹐適寶玉至﹐手香袋顧余曰「精工至此哉﹗」余聞語忿甚﹐急取剪之﹐寶玉來奪﹐而袋已破矣。寶玉詫曰「此何爲哉﹖」余曰「不剪﹐亦徒作人賞賜之品﹐果何用哉﹗」寶玉悟﹐乃從衣內解一物與余﹐曰「心情所鐘﹐豈同凡物。幾曾見吾以妹所手置者轉給於人乎﹖」余深悔莽撞﹐又不便轉環﹐只兩頰紅暈﹐低頭無語而已。詎寶玉不余諒﹐將荷包擲余曰「旣不願給﹐謹以奉還。」余此時愧悔交集﹐如萬鏑叢身﹐一縷幽憤無從發泄﹐計惟向小奚囊以自抒嗔怒耳。寶玉見余持剪﹐急捉余手﹐笑曰「妹勿生气﹐如肯見給﹐還得佩上。」余曰「始捨之而終取之﹐髙潔者固如是乎﹖」寶玉一笑而去。旣而回首曰「妹妹如不我棄﹐乞另惠香袋一襲如何﹖」余𨿽未諾﹐而心已許之。﹝嬌嗔活現紙上。﹞

日來天气甚晴﹐寒風亦漸柔軟。外祖母以二舅之請﹐同余及諸姊妹往別院遊覽。院界兩府中﹐可三四里。迎門一帶翠帷擋住﹐遙見白石。崚﹐或臥或立﹐或如跌坐之僧﹐或如蹲伏之獸﹐縱橫拱立﹐驟見之駭人心目。﹝工程築竣﹐欲將其亭榭之幽勝﹐花木之蔥蘢﹐一一鋪之紙上﹐極不易爲事也。而此段﹐偏能娓娓敍出﹐毫無遺漏﹐神工鬼斧﹐佳妙無倫。﹞中間羊腸小徑甚幽曲﹐循徑入石洞﹐老樹參天﹐敗葉當路。一道淸泉﹐紆回縈復﹐瀉於石罅之內。過數武﹐折而北﹐平坦寬豁﹐兩旁飛樓插空﹐其半沒於山坳樹杪間。俯視淸溪瀉玉﹐石磴穿雲﹐白石欄桿﹐環抱沼沚。其間石梁跨港者爲沁芳橋。橋有亭﹐爲沁芳亭。橋之西南曰議事廳再西爲梨香院。出沁芳亭﹐過池﹐則精舍數楹﹐有千百竿修竹掩映其中﹐一山一石一花一木﹐無不著意點綴。後院有敗蕉頹臥﹐幹猶著慘白色。墻下開溝尺許﹐引泉一脈﹐灌入墻內﹐繞階緣屋﹐至前院盤旋竹下而出﹐爲「有鳳來儀」。余至此﹐覺水淸如鏡﹐鑑人毛髮。微風動竹﹐聲瑯瑯然如午夜簫聲。私念若能長住此間﹐對月鼓琴﹐焚香讀書﹐眞神仙不啻也。然當殘月曉風時﹐聽虫聲喞喞﹐不免增人惆悵耳。由「有鳳來儀」前行﹐靑山斜阻﹐轉過山隈﹐隱見一帶黃泥墻。墻上皆稻莖掩護﹐杏花百株﹐插入天表﹐霜後病葉﹐望風先落。裏面茅屋數椽﹐外植桑﹑柘﹑槿﹑楡之屬﹐短籬及肩﹐野畦畔置桔橰﹑轆轤數事﹐有石題曰「杏簾在望」。稍進﹐則竹竿挑一酒幌於樹梢﹐雞鳴狗吠﹐煞是田家風味﹐是爲稻香村﹐取「柴門臨水稻花香」之意。出村﹐過山坡﹐穿欄度榭﹐至荼蘼架﹐入木香棚﹐越牡丹亭﹐度芍藥圃﹐入薔薇院﹐到芭蕉塢。盤旋曲折﹐忽聞水聲潺潺﹐出於石隙。有枯蘿倒垂﹐沿石罅如補綴狀。下則落葉斷萍﹐浮蕩其中﹐曰「蓼汀花漵」。至此﹐分水陸二路。余欲乘舟﹐而船工未成﹐乃從山迂道﹐攀藤撫樹﹐見水波蕩漾﹐曲折縈回﹐兩岸衰柳棲鴉﹐荻花欲語。稍西一朱欄板橋﹐逾橋而南﹐有一所淸涼瓦捨。門內突出插天玲瓏山石﹐四面旋繞﹐房屋悉皆隱蔽﹐異艸牽引穿石腳﹐惜皆枯死﹐如值春夏﹐其色香當異。房之旁皆遊廊﹐綠窗油壁﹐淸雅更自不同﹐題曰「蘅芷淸芬」﹐聯爲「吟成豆蔻詩猶艷﹔睡足荼蘼夢也香」云。余至此﹐覺四肢嬌軟無力﹐亟欲少息片時﹐忽外祖母顧余而言曰「黛玉得毋勞乎﹖」余曰「諾。」乃進院休息﹐浣盥更衣﹐勞稍減。出院數武﹐則見崇閣巍峨﹐層樓髙聳﹐面面琳宮合抱﹐迢迢復道縈紆﹐規模宏麗﹐气象莊嚴﹐是爲正殿。假外玉石牌坊﹐龍蟠螭護。後面有樓﹐聳立雲際。繞樓而西﹐爲大主山﹐山脊爲凸碧山莊﹐下爲凹晶館﹐陰陽相背﹐山水遙遙相對。過此至一橋﹐水如晶簾﹐奔入沁芳閘。逾橋行﹐長廊曲洞﹐方廈圓亭甚多。遙望紅梅大放﹐如天半朱霞﹐映入臉際生暈﹐𨿽夭桃紅杏﹐無此妖艷。俄見前面院落一所﹐小徑引入﹐夾道山花迎人。穿竹籬﹐至月洞門﹐見粉墻環護﹐老樹遮堂﹐院中點襯山石花木﹐頗具風致﹐題曰「紅香綠玉」。其中雕鏤精工﹐設色華藻。棠花滿座﹐直同綴彩之株﹔鏡影迷離﹐似入水晶之室。花團錦簇﹐剔透玲瓏﹐眞乃人間天上也。出後院門﹐見淸溪前阻﹐水從鬧起﹐流至洞口﹐從東北山坳引至村莊﹐由村莊分導於西南﹐自墻下出。溪旁大山橫斷﹐沿山腳轉出﹐則平坦大路現於前﹐卽園盡處也。此中位置點綴﹐聞系某淸客手筆﹐想其胸次包羅不少丘壑﹐眞乃造化在手者。

庭燎繞空﹐羽觴醉月﹐士女傾城﹐金吾不禁。時已至上元之夜﹐元妃早諭今夕歸省﹐賈府忙碌布置省親諸儀節﹐致嘈雜異常。旣而人聲漸靜﹐遙見龍旌鳳翣﹐繡羽鸞輿﹐隱隱鼓樂之聲﹐數十人擡金色繡輿﹐緩緩而來﹐則元妃至矣。妃旣至﹐舅輩恭迎入省親別院﹐曲曲折折﹐彎輿不便於行﹐乃登舟眺覽。是夜香煙繚繞﹐花影繽紛﹐處處燈光映於水內﹐化爲千百萬盞﹐上下爭輝﹐驚心眩目。俄而舟入石港﹐見題爲「蓼汀花漵」﹐元妃卽諭去「蓼汀」二字。舟臨內岸﹐至石坊﹐換題「省親別墅」。入行宮﹐至正殿﹐升座受禮﹐茶三獻。止樂更衣﹐備省親車駕﹐至外祖母正室﹐欲行家禮﹐外祖母跪止之。元妃悲從中來﹐手挽外祖母及二妗敍別況﹐覺千頭萬緒﹐無從說起﹐只有低頭無語﹐嗚咽對泣而已。﹝於此極熱鬧中﹐黛玉乃有此遐想﹐作者眞善於揣摩。﹞余見此﹐因念生離死別﹐一例難堪。顧元妃𨿽宮門萬里﹐而今上有此曠典﹐旣可歸省﹐又能入覲﹐而余怙恃早失﹐永無見期﹐如斷梗隨風飄集﹐其傷心又當何如耶﹗思至此﹐涕淚交垂﹐至不可抑。轉念余之才色﹐自謂無兩﹐倘得偶寶……思時面乃一赬。然果能如是﹐父母俱存﹐兄弟無故﹐卽姊妹輩亦可常相往來﹐骨肉團聚﹐樂何如之。較元妃格於嚴禁﹐無一毫骨肉之親者﹐似稍有間。然而天下事不如意常八九﹐余又能必其事之成耶﹗是時兩念交戰﹐旣悲且愧﹐一縷暈紅﹐直緣粉頰而上﹐乃力鎭其心勿思。又聞元妃含淚曰「今𨿽富貴﹐骨肉分離﹐反不如田舍之家﹐齏鹽布帛﹐承菽水之歡﹐遂天倫之樂。旣然如此﹐徒哭無益﹐矧覿面良難﹐今日不笑樂﹐反作楚囚對泣耶﹗」旣而筵宴齊備﹐請元妃遊幸。遂同步至園﹐登樓步閣﹐涉水跋山﹐徘徊眺覽﹐極加贊賞﹐錫名曰「大觀園」﹐又攺數處顏額。於是先題一詩﹐次三春﹑寶姐與余﹐各一額一詠。惟寶玉賦五律四章﹐題爲瀟湘館﹑蘅蕪﹑怡紅﹑浣葛山莊也。浣葛山莊卽杏簾在望所攺﹐余卽爲有風來儀﹑蘅芷淸芬﹑怡紅快綠之舊。余因寶玉構思太苦﹐遂代吟最後一律﹐比晉呈﹐又爲元妃所賞。詩旣畢﹐演戲。戲闋﹐卽頒賜物﹕外祖母﹐金玉如意各一柄﹐沈香杖一﹐伽楠念珠一﹔大﹑二妗以下﹐其賞賚有差﹔卽奶娘﹑丫鬟﹑優伶﹑廚役﹐亦得沾恩澤。時漏盡天欲曙﹐太監啟請回鑾。元妃欲止不能﹐欲行不忍﹐雙淚盈盈﹐哽咽不能成語﹐只得勉彊登輿去。斯誠「昭陽鳳藻承恩寵﹐不及蘆家有莫愁」矣。

春日微寒﹐悶人欲損﹐飯後益憊﹐乃就枕小睡。﹝此段﹐乃寶黛調情斗趣之始。﹞忽寶玉來推余﹐曰「飯後卽睡﹐最易致疾。盍步園以排遣乎﹖」余且眠且應曰「昨廝混一夜﹐渾身酥軟﹐俟小憇一刻。汝可至諸姊妹處略坐。」寶玉曰「除妹妹處﹐吾覺別人都無可親者。吾兩人共憇一枕可乎﹖」﹝活畫一對癡兒女。﹞余不忍過拂其意﹐遂將余枕給之﹐而己另取一枕。方睡﹐適見寶玉腮際有指爪痕﹐問之﹐則胭脂膏所濺也。余爲之取巾代抹﹐寶玉手余衣﹐笑曰「袖中何物﹖嗅之如逢……令人魂酥骨醉。」余曰「余雅不喜薰香佩屑﹐旣無羅漢眞人送給﹐又無兄弟哥哥代制﹐豈別有奇香乎﹖」寶玉知餘言實含諷意﹐便呵其兩手觸余癢﹐余笑謝之﹐且曰「余有奇香。汝有暖香否﹖」寶玉不得解﹐余嘆曰「蠢才﹐汝有寶玉﹐渠卽有金鎖相配﹔詎渠有冷香﹐汝獨無暖香堪匹耶﹖」﹝何等嬌癡﹐何等纏綿﹐余讀至此﹐余骨亦醉。﹞

寶玉顧余而笑曰「方才求饒﹐過後卽肆。」急伸手如前狀﹐余彊捉其臂求宥﹐於是重復倚枕閒話。余以手帕加面﹐故若不聞。忽寶玉莊顏歷色﹐曰「妹妹亦嘗聞揚州一故事乎﹖」余見其言之鄭重也﹐問之。寶玉曰「揚州有山曰黛﹐山之內一洞﹐曰林子洞。」余曰「爾又胡謅耶﹗餘生長其地﹐向不聞有此山洞。」寶玉曰「天下名山大川﹐除太史公﹑酈道元外﹐何人能一一周知。」余請竣其辭﹐寶玉曰「洞中有耗子精甚多﹐一日老耗升座議事﹐謂現在洞中果品短少﹐必須打劫預貯﹐乃拔令箭一枝﹐遣小耗前去偵視。俄小耗回稟﹕「山下廟內﹐果品米豆最多﹐卽香芋一項﹐已不可勝計。』老耗大喜﹐卽時點耗前去偸米偸豆﹐各領令箭訖。惟剩香芋一種﹐又拔令箭問﹕「誰偸香芋﹖』只一極小弱之小耗應曰「小將願往。』老耗弱之。小耗曰「我𨿽年小身弱﹐然法術無邊﹐口齒伶俐﹐只搖身一變﹐變成香芋混在堆裏﹐使人看不出聽不見﹐卻暗暗用分身法搬運。』老耗欲試其變法﹐小耗卽搖身一變﹐竟變成一沈魚落雁小姐。老耗曰「原說變香芋﹐如何變成小姐﹖』。小耗笑曰「汝但知果子爲香芋﹐卻不知鹽課林老爺小姐才是香玉乎﹖』」余聽至此﹐急起以手擰其口﹐寶玉亦向余求恕﹐纏綿癡憨﹐實極閨中之樂。余頗信寶玉視我﹐較他人略有不同之處﹐然而﹐來日方長﹐安見無他變故。矧寶釵者﹐狡猾人也﹐軟語溫言﹐頻來勾引﹐其結局正未可預料。嗟夫﹗斷梗飄萍﹐歸屬何所﹐惟有聽造物之低昂而已。

晨餐旣畢﹐史湘云來賈府賀喜﹐與餘一見如故。余見其豪邁之槪﹐如瀟湘云夢﹐不可端倪﹐心雅愛之。寶玉聞湘云至﹐急來相見。寒暄已﹐湘云問寶玉適自何來﹖寶玉應曰「寶姐姐家。」余笑曰「差幸渠儂羈絆﹐不然早聞聲飛至矣。」﹝一語而諷及二人﹐寶玉亦覺難堪。﹞寶玉曰「只許與妹妹解悶﹐獨不許與寶姐姐往來耶﹖」余曰「去否關我底事﹗又無人央汝解悶﹐從今後﹐余之歡愁歌哭﹐請勿過問。」言次卽別湘云回房。寶玉踉蹌奔至﹐曰「妹妹又生气乎﹖縱我有失言﹐史妹妹初來﹐盡可同渠歡笑﹐柰何獨來此納悶乎﹖」余曰「何勞拘管﹗」寶玉笑曰「我固不敢﹐獨不惜千金之身軀乎﹖」余曰「作踐身軀﹐不過一死耳。吹縐一池春水﹐幹卿底事﹖」寶玉嘆曰「妹妹何苦哉﹗新春歲首﹐毫無禁忌。」言次﹐寶釵忽入﹐曰「史大妹妹專候。」卽挽寶玉去。余益憤﹐雙淚盈盈﹐偸沁眼角而出。俄而寶玉仍來﹐余見之﹐抽抽噎噎﹐不能自遏。寶玉則款語溫言﹐來相勸慰。余曰「汝去矣﹐奚又來爲﹖生死憑余。自有人同汝來往﹐且較余善讀﹑善作﹑善寫﹑善說笑﹑善體貼人情。汝去矣﹐奚又來爲﹖」寶玉聞餘言﹐乃移首近余耳邊﹐低聲曰「妹妹聰明﹐豈不聞疏不間親﹑後不僭先之說乎﹖我𨿽糊塗﹐頗知此義﹐且吾與妹爲姑舅姊妹﹐寶姐姐則兩姨姊妹也﹐論親戚﹐渠較妹疏。矧妹初來吾家﹐吾兩人食則同席﹐寢則同牀﹐自幼便爾親密。寶姐姐來時短﹐其情感亦較妹輕﹐吾豈肯爲渠疏妹妹耶﹗」﹝此乃寶玉心坎中語﹐直爲黛玉逼出。﹞余聞言﹐心爲一慰﹐卽轉面顧寶玉曰「汝誤矣。余並非欲汝疏寶丫頭﹐余自有餘之心耳。」寶玉曰「吾亦自有吾之心。妹之心只知妹之心﹐絕不能知吾之心﹐恨不能如安藏金之剖腹﹐掬此心以相示也。」余半晌無言﹐兩目直射寶玉之身。適湘云含笑而入﹐曰「愛哥哥﹗林姐姐﹗汝兩人日日廝守﹐竟無微暇同我少憇乎﹖」余笑曰「瞽不忘視﹐跛不忘履﹐咬舌子偏喜嘵舌。何至二哥哥別爲愛哥哥﹐倘若趕圍棋﹐則應呼麼愛三矣。」相與一笑而罷。

春夢婆娑﹐老不知醒﹐覺有人在牀畔﹐急睜倦眸一視﹐則寶玉代云兒覆衾也。余訝其早﹐寶玉曰「人家俱午餐矣。」余使寶玉至外間﹐呼云兒令醒。衣畢﹐寶玉復進﹐坐鏡臺側﹐視余與湘云梳洗。旣已﹐寶玉卽就湘雲殘水盥漱。湘云不可﹐寶玉笑曰「得沐餘芳﹐爲幸多矣。有何不可﹖」又曰「妹妹能爲我理髮乎﹖」湘云搖首示否﹐寶玉央告再四﹐始爲編成而去。

越日﹐余至寶玉處﹐適寶玉他出﹐因檢書得《莊子外篇》內一紙﹐墨迹淋漓﹐則續《胠篋》一段文字﹐曰「焚花散麝﹐而閨閣始人含其勸矣﹔戕寶釵之仙姿﹐灰黛玉之靈竅﹐喪滅情意﹐而閨閣之美惡始相類矣。彼含其勸﹐則無參商之虞矣﹔戕其仙姿﹐無戀愛之心矣﹔灰其靈竅﹐無才思之情矣。彼釵﹑玉﹑花﹑麝者﹐皆張其羅而穴其隧﹐所以迷眩纏陷天下者也。」余讀畢﹐不禁失笑。遂續一絕其後﹕「無端弄筆欲何云﹐剿襲《南華》莊子文。不悔自家無見識﹐卻將醜語詆他人。」題畢﹐仍夾之書內。使寶玉見之﹐又不識如何結想矣。

今日二十一日﹐爲寶釵生辰。余似有倦意﹐且不願雙眼眈眈﹐看人家錦爛﹐以故倚枕小憇。忽寶玉含笑來﹐言曰「餐已具。戲亦卽開演﹐妹妹喜聽某出﹐可先告我。」余嗤之以鼻﹐且曰「旣如此﹐應特雇一班唱與余聽﹐乃借他人之光以樹情乎﹖」寶玉曰「此亦何難。」遂攜手同出。飯後點戲﹐第一出《西遊記》﹐次《劉二當衣》﹐次《魯智深醉鬧五臺山》。寶玉曰「汝輩聽戲最喜熱鬧﹐不知熱鬧卽爲冷淡之根。且枝葉牽連﹐雅無意趣。」寶釵曰「《醉鬧五臺山》一出﹐爲《北點絳唇》﹐音節頓挫﹐聲調鏗鏘﹐排場旣好﹐詞藻更佳﹐內中一支《寄生艸》﹐更爲妙絕。」寶玉請述其文﹐寶釵卽念曰﹕

漫搵英雄淚﹐相離處士家。謝慈悲﹐剃度在蓮臺下。沒緣法﹐轉眼分離乍。赤條條﹐來去無牽掛。那里討﹐煙蓑雨笠捲單行﹖一任俺﹐芒鞋破缽隨緣化。

寶玉拍膝搖頭﹐稱賞不已。余笑曰「如何未唱『山門』﹐卽行『妝瘋』乎﹖」眾均失笑。戲旣闋﹐外祖母亟賞小旦﹑小醜二角﹐命人帶進﹐問年歲﹐賜肉果﹐賞錢不已。俄鳳姐指小旦笑顧眾﹐曰「此角活像一人。」湘云以余擬之。寶玉急向湘云瞅眼﹐眾各無言而散。晚間﹐忽聽湘云命翠縷趣裝﹐準備返裏。寶玉曰「妹毋乃誤會吾意乎﹖林妹妹心思極多﹐他人明知而不肯言﹐妹獨首先揭出﹐豈不防見罪於渠耶﹖我所以禁之以目者﹐乃特別關切﹐反因是見惱﹐眞負吾一片苦心也。」湘云曰「汝之令色巧言﹐不必向吾傾吐。吾原不如汝林妹妹﹐他人任意取笑﹐到無不可﹐吾一啟口﹐卽有不是。渠爲主子小姐﹐吾乃奴才丫頭﹐吾何敢望渠﹗」寶玉曰「吾如有壞心﹐立刻化成灰燼﹐俾萬人踐踏。」湘云曰「此種歪言惡誓﹐只合說給那小性兒﹑行動愛惱人﹑會轄治汝者聽耳。」言次﹐忿忿而去。俄聞履聲橐橐﹐知寶玉來余房﹐余急起閉門﹐不聽其入。寶玉在窗外千萬央告﹐余東風馬耳﹐雅若不聞。久之靜悄無言﹐余疑其已去﹐乃徐起開門﹐見寶玉呆呆鵠立﹐垂頭無語。﹝湘云之言如彼﹐黛玉之言如此﹐寶玉殆左右做人難矣。﹞余甚憐之﹐門亦未便再閉﹐寶玉隨進﹐曰「凡事有現在之果﹐卽有過去之因﹐必明白宣布﹐方不使人委曲。妹無故著惱﹐究竟因何而起﹖」余漫應曰「余亦不知因何而起。余固給汝輩比戲子與人取笑者。」寶玉力言並未比笑。余曰「﹕汝尙欲比欲笑乎﹖汝不比不笑﹐更甚於人之比笑。此一節猶可恕。再汝與云兒眉眼傳語﹐是何用心﹖想渠爲公侯嬌女﹐余乃貧民丫頭﹐渠與余笑談﹐余若反聲﹐卽爲自惹輕賤乎﹖汝用意固佳﹐柰渠不領髙情厚誼何﹗」寶玉半晌不言﹐一似有所思者﹐遂轉身恝然而去。余回思無趣﹐愈加苦惱﹐正所謂「香冷繡幃人意懶﹐熱場經過轉添愁」也。

夜涼人靜﹐兀坐無言。命雁兒與紫鵑在房無他適﹐余托尋襲人﹐欲偵寶玉動靜。比至﹐則已睡美。余卽轉身欲回﹐襲人笑止﹐曰「請稍俟須臾。」卽手一箋與余﹐余接視﹐乃一偈一詞﹐讀之曰﹕

你證我證﹐心證意證。是無有證﹐斯云可證。無可云證﹐是立足境。

讀未竟﹐顧襲人曰「是亦無緊要者。」言次﹐袖歸與湘云同看﹐適寶釵在座﹐余笑曰「此乃寶姐姐之過也。」寶釵急視之﹐見後又有《寄生艸》一調﹐因念曰﹕

無我原非你﹐從他不解伊。肆行無礙憑來去。茫茫著甚悲愁喜﹖紛紛說甚親疏密﹖從前碌碌卻因何﹖到如今﹐回頭試想眞無趣﹗

讀畢﹐笑曰「道書機鋒﹐最能移性﹐寶玉之悟﹐乃吾一隻曲子所牽引者。如眞存此念﹐則我成罪魁矣。」遂團縐付之於火。余笑曰「且待餘一問﹐盡可收其邪念。」三人同至寶玉處﹐問曰「寶玉﹐至貴者寶﹐至堅者玉。汝有何貴﹖汝有何堅﹖」寶玉不能答。寶釵與湘云笑曰「如此愚鈍﹐還想參禪﹗」余又曰「汝偈末『無可云證﹐是立足境』固妙﹐以我思之﹐還未盡善。」因續二句﹕「無立足境﹐方是漧淨。」寶釵鼓掌﹐笑曰「如此方悟徹。昔南宗六祖惠能﹐初尋師至韶州﹐聞五祖宏忍在黃梅﹐便充役火頭僧。五祖欲求法嗣﹐令徒弟諸僧各出一偈。上座神秀曰「身是菩提樹﹐心如明鏡臺。時時勤拂拭﹐莫使有塵埃。』時惠能在廚房碓米﹐聞之曰「美則美矣﹐了則未了。』因自念一偈﹐曰「菩提本非樹﹐明鏡亦非臺。本來無一物﹐何處染塵埃。』五祖便以衣缽傳之。今日偈語﹐亦同此意﹐但方才所問﹐機鋒尙未完結。」余曰「旣不能答﹐就算輸了﹐以後再不許汝談禪。卽余所知所能者﹐汝尙不知不能﹐則余等知覺在汝之先。余等尙未解悟﹐汝猶欲自尋苦惱去參禪耶﹖」寶玉笑曰「誰又參禪﹐不過一時感觸﹐聊書此以遣我積悶耳。」於是相與言笑﹐不復有如何气苦。然非有餘一難﹐則寶玉癡念縈逗﹐又不知作如何究竟矣。

自元妃婦省後﹐大觀園封鎖謹嚴﹐無人賞玩。值此明媚春光﹐竟無鬥酒雙柑點綴佳趣﹐眞使花柳無顏﹐水山落拓矣。﹝開放大觀園。﹞忽內監傳元妃諭﹐命余姊妹等往園居住。眾聞甚樂。外祖母則命人安設簾幔牀帳等事。旣竣﹐寶玉問余曰「園工旣竣﹐汝思住何處乎﹖」余躊躇應曰「我想居室太華則俗﹐太質近陋。遠其俗而剪其陋﹐則莫如雅靜。﹝瀟湘館景致。﹞瀟湘館一道曲欄﹐幾竿修竹﹐院中淸流瀠洄﹐蜿蜒自石砌度出。春雨則紅駛桃花﹐秋風則涼飄竹箭。於夜涼人靜時﹐焚香伴讀﹐對月揮弦﹐其淸遠絕俗﹐直不啻人間天上。妹將移居此間矣。」寶玉鼓掌笑曰「適合吾意﹐妹卽不言﹐吾亦位置汝於此。吾卽住怡紅院﹐兩處相距咫尺﹐便於過從。妹以爲何如﹖」余笑應之。一日﹐二舅遣人回外祖母﹐二月二十二日日幹最好﹐命余儕於是日進園。於是分派收拾﹐寶釵居蘅蕪院﹐迎春居綴錦閣﹐探春﹑惜春居秋掩書齋與蓼花軒﹐稻香村則珠大嫂所喜者﹐余與寶玉仍居怡紅﹑瀟湘耳。﹝眾姊妹入園矣。﹞部署旣畢﹐卽散步至寶玉處﹐見幾淨窗明﹐陳設亦別致華麗。院中綠楊十餘株﹐蕉半之﹐西府海棠一。山石數點﹐名花多本﹐欹斜於曲欄竹架間。有含苞者﹐有半放者﹐香風繡帶﹐蝶影迷離﹐極人間之濃艷。﹝怡紅院景致。﹞已而至蘅蕪院﹐寶釵方指揮侍兒陳列玩具。余轉至窗外閒眺﹐見嫩芽冒土﹐秀色可餐﹐柔葉翻風﹐濃茵如畫﹐不禁朗吟江文通「春艸碧色﹐春水綠波」之句。﹝蘅蕪院景致。﹞方欲至三春及珠嫂室一訪﹐而筋疲骨憊﹐足踧踧如有循﹐蓋屐齒未折﹐遊興已闌﹐遂逡巡而婦。

入園之明日﹐仍擬竟前志﹐適寶玉手一紙含笑而來﹐曰「昨燈下艸就四律詩﹐呈妹妹一粲。並請稍加斧削。」余讀之﹐乃四時卽事也。

春夜卽事云﹕

霞綃云幄任鋪陳﹐隔巷蛙聲聽未眞。枕上輕寒窗外雨﹐眼前春色夢中人。

余讀至此﹐不禁點首稱善﹐遂重吟一徧曰﹕

枕上輕寒窗外雨﹐眼前春色夢中人。盈盈燭淚因誰泣﹐點點花愁爲我嗔。自是小鬟嬌懶慣﹐擁衾不耐笑言頻。

夏夜卽事云﹕

倦繡佳人幽夢長﹐金籠鸚鵡喚茶湯。窗明麝月開宮鏡﹐室藹檀云品禦香。琥珀杯傾荷露滑﹐玻璃檻納柳風涼。水亭處處齊紈動﹐簾捲朱樓罷晚妝。

秋夜卽事云﹕

絳雲軒裏絕喧嘩﹐桂魄流光浸茜紗。苔鎖石紋容睡鶴﹐井飄桐露濕棲鴉。抱衾婢至舒金鳳﹐倚檻人歸落翠花。靜夜不眠因酒渴﹐沈煙重撥索烹茶。

冬夜卽事云﹕

梅魂竹夢已三更﹐錦罽鸘衾睡未成。松影一庭惟見鶴﹐梨花滿地不聞鶯。女奴翠袖詩懷冷﹐公子金貂酒力輕。卻喜侍兒知試茗﹐掃將新雪及時烹。

吟畢﹐默玩數回﹐笑向寶玉曰「此一首極佳。『松影』一聯﹐足可與『枕上輕寒窗外雨﹐眼前春色夢中人』比抗﹐三聯亦新艷。四詩相較﹐以此第一﹐次春夜﹐夏﹑秋二首稍差﹐以其中不免稚弱耳。汝以爲何如﹖」寶玉首肯再四﹐曰「所評極是。此二首原不佳﹐卽春﹑冬二首﹐亦並無過人之處﹐不過候鳥﹑秋虫﹐自鳴得意耳。」言次﹐同寶玉至秋爽齋。秋爽齋者﹐卽秋掩書齋之別名也﹐亦曰曉翠堂﹐在瀟湘館左偏﹐探春居之。﹝秋爽齋景致。﹞階前植梧桐十餘本﹐幹挺立不少阿曲﹐枝葉交覆﹐濃陰滿地。有不及交者﹐日光輒從漏罅中射入﹐映地作圓圈﹐如鋪金錢。稍左﹐丹桂四株﹐松間之。右則假山屹立﹐艸生其上﹐左右紛披﹐如垂發幼女﹐至足樂也。賞玩未已﹐而探春出﹐笑曰「何來惡客﹐不告主人﹐竟敢嘯詠其間。」余笑謝之。卽邀同至綴錦樓及惜春處。探春曰「汝尙不知耶﹖惜丫頭嫌蓼花軒風景不佳﹐已移往藕香榭﹐迎姐姐亦移向紫菱洲矣。」於是便道至稻香村﹐遙望一色杏花﹐如錦如火﹐隱隱露茅屋數楹﹐竹籬一道﹐曲折一循其地勢。﹝稻香村景致。﹞籬外菜畦繞屋﹐花發時鋪地如氈。畦外爲麥圃﹐每微風飄動﹐一波數折﹐與菜畦黃綠相映成趣。循徑而南﹐一路桑拓﹐有小丫鬟數人﹐攜籃采葉。堂中紙窗木榻﹐一洗富貴之習。余極賞之﹐寶玉殊不以爲然。余呼珠大嫂﹐則已他出。遂至紫菱洲﹐系傍山臨水一帶竹房﹐荒徑迂回﹐兩行垂柳﹐隨風飛舞﹐點首作迎人狀。﹝紫菱洲景致。﹞其中雜以桃杏﹐蔽日離天。門前綠添新漲﹐菱葉浮水面﹐柳陰下小舟二三﹐蓋備以采菱者。寶玉趣余登舟﹐余亦不及招呼迎春﹐竟打槳至藕香榭。榭蓋池中﹐四圍臨水﹐往來皆以舟。左右有回廊﹐迂縈曲折﹐迆邐至西南隅﹐有橋跨水接峯﹐系編竹爲之﹐行則有聲﹐殊別致。舟行甚遲緩﹐時見黃甲紫鱗﹐靑鳧白雁﹐出沒於蘩藻煙霧之際。寶玉顧余而笑﹐曰「此眞絕妙一副『春江煙水圖』也。」余笑頷之。

困人天气夢惺忪﹐花事闌珊最懊。對景生愁﹐不覺芳情流水矣。於是手條帚﹐肩花鋤﹐鋤上懸紗囊一襲﹐度出香閨。遙望沁芳閘畔﹐落花如雨﹐芳艸沾天。寶玉手一冊書﹐往來蹀躞﹐將花片向水內飄放。忽回首見余至﹐笑曰「妹來恰好﹐正可代吾收拾矣。」余曰「落花流水﹐固爲佳妙﹐但出山泉水濁﹐恐至前溪﹐仍將淸明艷麗之質﹐陷於卑污。不如以錦囊絹袋﹐收其艷骨﹐埋之淨土﹐豈不較飄泊糞混之爲愈耶﹖」寶玉聞言﹐欣然曰「俟吾放下書來﹐一同收拾。」余問其何書﹖曰「不過《中庸》《大學》。」余審其誑﹐堅求之。寶玉曰「妹看不妨﹐特勿令他人知之。其文章之妙﹐使我焚香拜倒﹐妹見之寢食俱忘矣。」﹝此中有深意﹐曉人難俱詳。﹞余急取觀之﹐乃爲《西廂記》。朗讀一過﹐覺詞句警人﹐餘香滿口。讀竟﹐兀自默默記誦。寶玉曰「《會眞》之文妙乎﹖」余首應之。寶玉笑曰「我是个多愁多病身﹐你就是那傾國傾城貌。」余聞之﹐雙頰驟赤﹐如泛桃花﹐怒曰「汝敢將淫詞艷曲內不經之語﹐拈來欺余。余卽向舅妗告訴﹐一評此理。」言次﹐反身欲行﹐寶玉急上前謝罪﹐指誓天日﹐且承其悔。余見其情狀堪哂﹐不覺笑曰「原來也是个銀樣蠟槍頭﹗」寶玉曰「只許汝筆下謅文﹐不許我口中嘵舌﹐吾亦出首去矣。」余笑曰「汝能過目成誦﹐余獨不能一目十行乎﹖」於是藏書埋花訖。適外祖母遣襲人命寶玉去東府問好﹐余亦悶悶回房。﹝一路聽來﹐載斷載續﹐情景逼眞。﹞剛至梨香院外﹐忽聽笛韻悠揚﹐歌喉婉轉。余傾耳靜聽﹐內唱云「原來是奼紫嫣紅開徧﹐似這般都付與斷井頹垣。良辰美景柰何天﹐賞心樂事誰家院。」聽至此﹐愈覺感慨纏綿﹐不能自已。私念戲中有如此好文﹐可惜世人未能領會﹐徒知看排場聽熱鬧耳。因止步再聽﹐又唱云「只爲你如花美眷﹐似水流年。」此二語一入余耳﹐分外淸澈﹐一時心動神搖﹐如癡如醉。默念余林黛玉自幼纖小溫柔﹐嬌羞婉轉﹐𨿽不敢云西子﹑毛嬙﹐卻也算女兒顏色艷如花矣。但愁多病劇﹐而遭逢又常不可人意﹐自憐薄命﹐恐不免流年似水耳。

奇花引蝶﹐好鳥呼人。女紅課罷﹐情緒無聊。於是悶悶步至院中﹐四望無人﹐見新筍出籬﹐殊娟秀可愛。剛至怡紅院外﹐聽笑聲隱約﹐乃李宮裁﹑鳳姐及寶釵在坐。余笑曰「有不速之客四人來矣。」風姐曰「昨所奉茶葉﹐女陸羽以爲何如﹖」余未及答﹐寶玉曰「味殊不佳。」余曰「我覺气味寧馨﹐較平常所用者佳。」寶玉聞余道好﹐卽欲轉贈。鳳姐曰「餘剩頗多﹐明日遣人送至﹐且有事相煩。」余笑曰「受人者畏人﹐予人者驕人。才喫汝家茶葉﹐卽當供人使喚。」鳳姐曰「旣喫吾家茶﹐如何不作我家媳婦﹖」言次﹐眾人大笑。余兩腮紅漲﹐俯首不語。寶釵笑曰「二嫂之詼諧﹐直不啻東方曼倩。」余曰「詼諧乎﹗不過貧嘴賤舌討人厭耳。」鳳姐曰「汝作我家媳婦﹐果何虧於汝﹖」言次﹐指寶玉曰「汝試觀之﹐此種人物配不上乎﹖抑門第﹑家私配不上乎﹖」鳳姐發一言﹐余心卽跳躍一次﹐霎時﹐覺奇樂沁心﹐竟不審其爲悲爲喜。嗟夫﹗余誠無所諱﹐余自至賈府以來﹐外祖母卽有結婚寶玉之意。顧爾時年齡尙稚﹐猶爲不急之務﹐日復一日﹐蹉跎至今﹐遂無復有縈念者。何圖鳳姐今忽提議及此﹐其爲眞耶﹖僞耶﹖抑用以斗趣耶﹖如其爲眞﹐何以不出自外祖母之口﹐而出自鳳姐耶﹖嗟夫﹗僞耳﹐用以斗趣耳。矧猶有金玉姻緣之邪說橫亙其間乎﹗﹝女兒心性﹐體貼入微﹐不知作者從何處想得。妙絕﹐妙絕﹗﹞凡此感想﹐其經過余心中﹐不一秒鐘卽杳﹐覺此身恍惚不能自主﹐遂別去。剛至院外﹐寶玉呼曰「林妹妹盍少畱﹐吾有一語相詢﹐亦願聞乎﹖」余轉至寶玉牀畔﹐問其何語﹖寶玉攜余手﹐雙眸注視余面﹐含笑不語。余不覺臉際生暈﹐急欲脫手去。忽寶玉極言頭痛﹐余曰「阿彌陀佛﹗如此方……」言未竟﹐寶玉慘呼一聲﹐身一躍髙三四尺許﹐如飲鏃之蛟﹐上下翻騰﹐不可制止。﹝情狀如見﹐我讀之﹐猶覺毛骨悚然。﹞口中無正音﹐作天神地鬼不倫不例之囈語。余驚愕莫似﹐急報知外祖母曁舅妗諸人﹐均來省視﹐放聲大哭。正忙亂間﹐忽見鳳姐手大刀一﹐發鬖鬖然﹐兩目直視﹐大喊而入﹐殺雞屠狗﹐無不應手而決。眾急奪刀﹐舁至外祖母處﹐求神問卜﹐請醫覓藥﹐紛紛麻亂﹐而二人殊不少減。如此者三日﹐次晨﹐寶玉睜目顧外祖母曰「今以後吾可不在此﹐將去而他之矣。」余聞之﹐心痛神馳﹐肝腸欲裂﹐而又未敢形之於外。﹝極忙迫中﹐而夾寫黛玉心事如畫。是閒筆﹐是正筆。﹞旣忽聞空中宣佛聲﹐遙見癩和尙同一跛道士冉冉而下﹐向二舅稽首﹐曰「稔知府中人口欠安﹐特來醫治。」因將寶玉所佩之玉除下﹐向之忽笑﹐忽嘆﹐忽喞喞而語﹐忽摩弄而啐﹐法畢﹐揚長而去。於是鳳姐﹑寶玉漸蘇﹐余心慰甚﹐不覺失聲號佛。時寶釵在坐﹐笑而不言﹐惜春問之﹐答曰「吾笑如來﹐旣欲化度眾生﹐又欲保佑疾病﹐且欲管人婚姻﹐豈不較世人尢忙乎﹖」余曰「汝輩了不長進﹐專同鳳丫頭學嘴舌﹐眞乃邪人無正論也。」言次﹐悻悻而去。

寶玉與鳳姐病﹐自癲僧醫治﹐居然日漸痊可。某日之午﹐餘閒愁紆郁﹐骨酥酥欲睡﹐倚枕長歡曰「鎭日價情思睡昏昏﹗」忽寶玉在窗外笑曰「緣何鎭日價情思睡昏昏乎﹖」余自覺忘情﹐含羞裝睡。寶玉徑至牀邊﹐欲扳余身。余翻身起坐﹐笑曰「女兒家午睡﹐汝如何闌入﹖」寶玉不及答﹐卽對坐﹐笑問余曰「適間云何﹖」余曰「無之。」言次﹐紫鵑入﹐寶玉曰「請將佳茗給吾一杯﹐以潤渴吻可乎﹖」余曰「且先與我取水﹗」紫鵑曰「渠爲來賓﹐應先給茶。」寶玉笑曰「好丫頭﹐若與你多情小姐同鴛帳﹐怎捨得叫你疊被鋪牀﹗」余聞語﹐厲色曰「寶玉﹐汝學得外間村言﹐書中邪語﹐來說給余聽﹐以取笑樂﹐余竟成爲解悶之玩物矣﹗」余且行且哭﹐將欲赴訴於舅母﹐寶玉急掣余手不聽前﹐卑詞懇告。忽襲人來言二舅遣人呼喚﹐寶玉聞命﹐如霹雷一聲﹐魂驚魄悸﹐匆匆別去。余亦將此事置之度外矣。

余獨坐無賴﹐且記掛寶玉至二舅處有無別故﹐遂出門至怡紅院。﹝平生第一關心事。﹞剛過沁芳橋畔﹐見各色水禽在池浴水﹐上下差池﹐文彩閃爍﹐不覺愛而忘倦。及至怡紅院﹐則門已閉矣﹐卽款關扣門﹐內答已睡。余素知寶玉之丫頭﹐性情嬌惰﹐或未聽眞余之聲音﹐乃大聲使之聞之。內亦使性應曰「憑汝爲誰﹐二爺叮囑﹐一槪不許放進。」余聞言气不能耐﹐擬究其竟。﹝眞有此情理﹐讀之黯然。﹞轉念余父母早失﹐無怙無恃﹐現依棲渠家﹐外祖母𨿽尙親愛﹐然終屬寄人籬下﹐如認眞慪气﹐實覺無味。正進退維谷之際﹐遙聞一陣笑語之聲﹐隨風飄至﹐傾耳細聽﹐乃寶玉與寶釵二人﹐一路言笑。余此時愈覺難堪﹐因憶午間之事﹐必寶玉疑餘告訴﹐故爾相戒絕余。﹝我亦不堪﹐況顰卿乎﹗﹞但餘何嘗告汝﹐旣不探問事實﹐又不原諒余心﹐今日見拒﹐豈明日亦不相見乎﹗於是﹐愈思想愈气悶﹐愈气悶愈傷感﹐不免悲悲切切﹐嗚咽不已﹐淚珠如貫珠下注。忽雙扉闓然﹐遙見寶玉送寶釵出﹐余急隱身花影﹐俟其去後﹐卽回房卸妝欲睡。而心緒萬端﹐殊難收束﹐只得倚牀兩手圍膝而坐﹐聽譙鼓聲聲﹐隨風斷續而已。﹝宋人語錄云「聽夜半鐘聲﹐便覺此心把持不住。」顰卿得毋似之。﹞

自今以往﹐余始知天下最難測者﹐乃爲人心。余曩者恆覺寶玉視餘情意纏綿﹐實較他人略爲親密﹐由今觀之﹐皆一僞字耳。大凡男子自𦇤褓中﹐卽帶一僞字而來﹐彼日惺惺相惜﹐不過視爲消遣之計﹐其視女子則一玩物耳。乃鳳姐猶以好姻緣來相絮聒﹐以我思之﹐寶玉必不願﹔卽願﹐我亦不欲偶此薄情之人。一段姻緣﹐只有讓彼金玉相證耳。思及此﹐雙淚涔涔﹐自枕畔流出。睜目視之﹐則窗衣漸白﹐曙色已穿檻而進矣。

一宵未寐﹐精力愈疲。晨起推窗﹐見落英滿地﹐曲水流紅﹐蕭索之象﹐令人頓生悲感。回思昨夕敲門被拒事﹐尢覺索然寡歡。於時紫鵑舀水入﹐笑曰「今日芒種節﹐園中姊妹均擬擺設禮物﹐祭餞花神﹐姑娘盍往與會﹖」余懶然應曰「玆亦擬往。」紫鵑遂爲余理妝﹐旣畢﹐出至院中。忽見寶玉跨門而進﹐見余笑曰「好妹妹﹐昨日之事﹐果告太太否﹖累我懸念一夜﹐乃至失眠。」余置不理﹐逕出院門﹐則見小丫鬟忙碌殊甚。或用花瓣柳枝編成轎馬﹔或用綾錦紗羅疊成幹旄﹑旌幢等物﹐以采綫系之枝頭﹐微風吹之﹐繡帶飄搖﹐花枝招展。姊妹行均衣麗服﹐幾使桃羞杏讓﹐燕妒鶯慚。見余至﹐羣笑逆之﹐曰「懶丫頭﹐豈至今才起耶﹗」余曰「昨宵失眠﹐故起稍晏。」因與巡視各處﹐忽見寶釵匆匆持一蝶至﹐笑曰「趣拈彩綫來﹐余已撲得鳳子在﹐當縛之以供玩賞。」﹝撲蝶一段小文字﹐而三人口吻神情無不逼肖。作者極力摹寫﹐不肯放松一步。﹞李紈曰「何苦虐待生物﹐是𨿽虫豸﹐亦有生命﹐雙雙翺翔花間﹐幹卿底事﹐乃必拆其羣始快。」寶釵曰「訪翠搜紅﹐行止無賴﹐故縛之﹐爲名花吐气。」余索蝶視之﹐彩衣翩躚﹐香須搖曳﹐態頗可憐﹐因縱之振翅飛去。於是眾亦漸散﹐余徧視寶玉不見﹐遂一人循山坡而行。﹝此段爲葬花詞蓄勢﹐而寫得纏綿俏麗﹐不脫不沾﹐最爲難能可貴。﹞轉至山麓﹐見落花片片﹐脆質煙銷。因思昔日非不奼紫嫣紅﹐妖嬈爛漫﹐今則飄茵墮混﹐隨水浮沈﹐物猶如此﹐人何以堪。有情人能勿同聲一哭耶﹗因掃集一處﹐鑿土成穴﹐納花片其中﹐面復覆之以土﹐嶄然成一墳形。旣已﹐精力疲倦﹐乃就石上小憩﹐睹物傷懷﹐愈增身世之感。思人生在世﹐其命運正如此花﹐一旦綠玉粉碎﹐紫玉煙銷﹐月冷鵑啼﹐更誰憐惜﹗恐余今日葬花﹐他日再無人葬余也。矧余弱質零丁﹐飄萍斷梗﹐今日居此﹐𨿽與姊妹行相聚一處﹐憐卿憐我﹐究皆系外表酬應﹐又誰肯以其誠相愛者。卽以寶玉論﹐吾在往昔﹐猶以爲彼之視我﹐較他人稍爲親密﹐若證以昨夕事﹐則彼與寶釵究竟不同。若我﹐徒供其玩笑耳﹐卽令今日感疫而死﹐吾知亦不足動其心。彼旣如是﹐他人更不待言。然則我之命運﹐乃較花更薄矣。思及此﹐心爲一酸﹐眼淚潸潸下。因口占長歌一首﹐且吟且泣﹐曰﹕

花謝花飛飛滿天﹐紅銷香斷有誰憐﹖遊絲軟系飄香榭﹐落絮輕沾撲繡簾。閨中兒女惜春暮﹐愁緒滿懷無釋處。手把花鋤出繡簾﹐忍踏落花來復去﹖柳絲楡莢自芳菲﹐不管桃飄與李飛。桃李明年能再發﹐明年閨中知有誰﹖三月香巢已壘成﹐梁間燕子太無情。明年花發𨿽可啄﹐卻不道人去梁空巢亦傾。一年三百六十日﹐風刀霜劍嚴相逼。明媚鮮妍能幾時﹐一朝飄泊難尋覓。花開易見落難尋﹐階前愁煞葬花人。獨把花鋤淚暗灑﹐灑上空枝見血痕。杜鵑無語正黃昏﹐荷鋤歸去掩重門。靑燈照壁人初睡﹐冷雨敲窗被未溫。怪奴底事倍傷神﹖半爲憐春半惱春。憐春忽至惱忽去﹐至又無言去不聞。昨宵庭外悲歌發﹐知是花魂與鳥魂。花魂鳥魂總難畱﹐鳥自無言花自羞。願儂肋下生雙翼﹐隨花飛到天盡頭。天盡頭﹐何處有香丘﹖未若錦囊收艷骨﹐一抔淨土掩風流。質本潔來還潔去﹐彊如污淖陷泥溝。爾今死去儂收葬﹐未卜儂身何日喪﹖儂今葬花人笑癡﹐他年葬儂知是誰﹖試看春殘花漸落﹐便是紅顏老死時。一朝春盡紅顏老﹐花落人亡兩不知。

吟畢﹐忽聞坡上亦有悲聲。心不期一愕﹐自思此間人均謂我癡﹐豈更有癡於我者耶﹗回首視之﹐乃爲寶玉。余此時正悲恨交集﹐良不欲更與之談﹐因長嘆一聲﹐卽起身回室。不期行至中途﹐寶玉亦趕至﹐呼曰「妹妹盍止﹗」又曰「吾固知爾不理我﹐但我甚欲於爾前進一語﹐玆許我乎﹖」余沈思良久﹐曰「試言之。」寶玉忽笑曰「我玆言﹐爾亦聽否﹖」余見狀﹐知無好語﹐仍回身欲行。﹝心心相印。﹞寶玉嘆曰「旣有今日﹐何必當初﹗」余聞此﹐步不覺停立﹐曰「此何語﹗當初如何﹖今日如何﹖」寶玉曰「當初姑娘來時﹐與我相親相愛﹐情逾姊妹﹐甚至食必同席﹐寢必同牀﹐凡爾所欲﹐蔑不曲意從之。吾又憐爾身體孱弱﹐恐丫鬟不中任使﹐累爾生气﹐屢爲爾暗中招呼﹐凡我之於爾﹐可謂至矣。不意至於今日﹐姑娘年大心大﹐竟將我棄之腦後﹐口中所念﹐但有寶姐姐﹑鳳姐姐等。﹝其情深﹐其語蜜﹐黛玉那得不死。﹞爾試思﹐我旣無親兄弟﹐又無親姊妹﹐妹𨿽有一二人﹐亦非余母所出。則余之運命﹐與爾正同﹐天下惟同命者乃能相憐﹐故余於爾始終不攺初志。不料一腔熱血﹐竟擲之冰海中﹐含冤抱屈﹐寧不可憐﹗」語至此﹐忽哽咽而泣。余亦不覺淚下﹐俯首視地﹐默然不語。寶玉又曰「我亦自知我嘗有不是之處。然我萬不敢在妹妹之前稍有差錯﹐卽或有之﹐妹妹亦當教之戒之﹐或打或罵﹐我皆不灰心。卻不當祕而不宣﹐使我驚魂失魄﹐不知罪之所由來﹐卽是死去﹐亦成冤鬼。故祈妹妹說明緣由﹐卽粉身碎骨﹐亦所甘心。」余聞此﹐怨恨之心不覺潛銷﹐因曰「旣如是﹐何以我昨夕至汝處﹐爾囑丫鬟閉門不納﹖」寶玉詫曰「此誠何語﹗若有是﹐吾卽速死。」余慍曰「有則有﹐無則已耳。胡爲死耶活耶﹗」寶玉曰「我實未見妹妹﹐但寶姐姐略坐卽去。」余笑曰「丫鬟偸懶﹐故假名拒客﹐亦未可知。」寶玉曰「我亦如是想﹐俟我歸後查問﹐嚴爲教訓。」余曰「在理﹐此等侍婢亦當懲飭。今日獲罪於我﹐猶可說也﹔設將來獲罪寶姑娘﹐恐爲事更大矣。」言已﹐掩口而笑﹐寶玉亦失笑。乃相率至上房就膳﹐二舅母見余面目又現淸臒﹐因詢服鮑太醫藥何如﹖余曰「亦不過如是。」寶玉曰「林妹妹乃是內癥﹐先天太弱﹐禁不起風寒。以我思之﹐略服水藥疏散風寒﹐嗣後仍以喫丸藥爲佳。」二舅母曰「吾前曾聞大夫說一丸藥﹐惜名字忘卻。」寶玉曰「得勿爲人參養榮丸乎﹖」二舅曰「否﹐我但記其中有『金剛』二字。」寶玉鼓掌笑曰「我從未聞有金剛丸﹐若有金剛丸﹐卽宜有菩薩散。」言次﹐滿室皆笑。寶釵抿嘴笑曰「得勿爲天王補心丹歟﹖」二舅母笑曰「然﹐似此名字﹐明日卽購來試服。」寶玉曰「此等藥皆不中用。母親若給我三百六十金﹐使我爲妹妹制一藥丸﹐吾知一料不完﹐卽可痊愈。」二舅母曰「爾又讕言﹐豈有一料藥丸而需金如許者。」寶玉笑曰「確也。前年薛大哥曾求我一年﹐我始與以此方﹐彼又配制二三年﹐用去不下千金﹐始得蕆事。母親若不信﹐卽問寶姐姐。」寶釵搖手笑曰「我不知﹐勿問我。」二舅母笑曰「到底寶丫頭好﹐不與彼圓謊。」寶玉笑曰「確也。」言已﹐引目向余﹐余以指劃面曰「羞乎﹗」寶玉大窘。忽鳳姐自後房出﹐笑曰「寶兄弟所云﹐實非謊語。前日薛大哥曾向我索珍珠配藥﹐並謂藥方乃寶玉所給﹐珍珠須曾經戴過者﹐我無法﹐乃將珠花拆散與之。」寶玉念佛曰「噫﹗不圖屋內乃有靑天。」又顧余曰「妹妹聞之否﹖豈二姐姐亦同我說謊耶﹗」言已﹐又視寶釵。余笑顧二舅母曰「舅母﹐寶姐姐不爲彼圓謊﹐彼又來問我。」二舅母曰「然﹐寶玉但能欺負妹妹。」言次﹐外祖母適催余等就膳﹐余卽起身出。丫鬟曰「盍俟寶二爺﹗」余曰「彼不與吾儕同走﹐吾儕先去。」方出室﹐忽聞寶釵曰「寶兄弟盍去陪林妹妹﹗吾觀彼殊怏怏也。」寶玉笑曰「莫理﹗不一時卽好矣。」余聞此大怏。飯畢﹐余方在案上裁衣﹐寶玉忽至﹐笑曰「食方下咽﹐卽俯首彎腰﹐得不懼頭昏乎﹖」余不理﹐適丫鬟持熨斗燙一綢角曰「此處不佳﹐須再一熨。」余曰「莫理﹗不一時卽好矣。」時﹐寶釵等亦至﹐見余笑曰「林妹妹益增彊幹矣﹐卽裁剪之事﹐亦能躬自爲之。」﹝伶牙俐齒﹐雙管齊下﹐可愛亦可畏。﹞余冷笑曰「此亦不過說謊哄人而已。」寶釵又曰「林妹妹﹐吾告爾一笑語﹐適間我不爲寶玉圓謊﹐寶玉心中實甚惆悵﹐爾思亦好笑乎﹖」余曰「莫理﹗不一時卽好矣。」寶玉顧寶釵曰「老太太方覓人鬥牌﹐爾盍去﹗」寶釵聞語﹐笑曰「我原爲鬥牌而來﹐玆亦當去。」余曰「趣去﹗此處有老虎在﹐行將搏爾而食也。」寶玉見寶釵去﹐復含笑顧余﹐曰「妹妹盍去﹗再裁不遲。」余仍不答。寶玉遂問丫頭曰「誰使之裁﹖」余冷然曰「憑誰使我裁﹖但不關二爺事可矣。」寶玉方欲答﹐忽聞室外有人呼﹐遂搴簾出。

早起﹐聞元妃端午節禮已經賞出﹐余乃命紫鵑收下。少刻﹐紫鵑又捧宮扇等物至﹐謂此乃寶玉所得﹐姑娘如愛﹐卽請畱下。余曰「余毋需此﹐爾爲我轉告二爺﹐請彼自己受用。」飯畢﹐步出院中﹐忽遇寶玉﹐含笑顧余﹐曰「吾今晨命紫鵑送宮扇至﹐爾胡不受﹖」余曰「余安有此福﹗余不過艸木之人耳﹐又不似寶姑娘有甚金也玉也。」寶玉聞言﹐色驟變﹐凝其雙眸注視余面﹐曰「除他人嘗言甚金也玉也﹐余心中若有是念﹐天誅地滅﹐萬世不轉人身。」余笑曰「無端賭誓發願﹐我管爾甚金也玉也。」寶玉嘆曰「吾心中實事﹐難向爾明言﹐但至後日爾當自知﹐我敢告爾﹐我一生所寶貴者﹐除老太太﹑老爺﹑太太外﹐其次則爲爾。若再有第五人﹐我亦可自誓。」余聞此﹐心乃驟軟﹐曰「我亦知爾心中有妹妹﹐但一見姐姐卽忘妹妹矣。」寶玉曰「此則爾多心﹐若我殊無此意也。」余曰「昨寶丫頭不爲爾圓謊﹐胡爲反來問我﹖若我如是﹐爾不知又欲何如也。」語次﹐寶釵忽至﹐余與寶玉遂分道而行。及回至外祖母室中﹐將及門次﹐忽聞細語喁喁﹐甚似寶釵與寶玉。掀簾視之﹐則見寶釵露其雪白臂膊﹐手持香串一事﹐顧視寶玉﹐寶玉亦凝其目光﹐注視寶釵之面。旣而寶釵面一赬﹐返身欲出﹐忽昂首見余﹐笑曰「爾又禁不起風吹﹐胡爲立此風口中﹖」余笑曰「吾固在室中﹐因聞空中雁唳﹐故趕出視之。」寶釵曰「雁今在何處﹖盍指我一視。」余曰「吾出﹐彼又飛去﹐蓋呆雁也。」余此語﹐本爲嘲寶玉﹑寶釵﹐寶釵未覺﹐含笑竟去。寶玉則猶俯首沈思﹐呆若木偶。﹝喁喁細語﹐女愛男貪﹐使薛大哥見之必大聲急呼曰「我可捉住了。」﹞余戲以手帕向其面上一擲﹐不期正中其目。寶玉驚曰「噫﹗誰乎﹖」余搖首笑曰「不敢﹐是我。因寶姐姐欲看呆雁﹐無意中失手﹐故落至爾面上也。」寶玉無語。

今日五月初一﹐賈府早奉元妃之命﹐今日往淸虛觀請醮﹑演劇。外祖母一時髙興﹐欲親去拈香﹐並命吾儕亦與偕往。一時車如流水馬如龍﹐上自外祖母﹐下至婢媼﹐無不俱去。旣至淸虛觀﹐羣往大廳憩息。廳中陳設雅潔﹐鮮花彩纈﹐綴滿帳中﹐蠟柱髙燒﹐奇光眩人﹐一時花光人气﹐兩相氤氳﹐致此數弓之佛場﹐乃類海外仙島。而侍婢廝童﹐尢雙雙如穿花之蝶。﹝曾被紅裙看欲狂。﹞寶玉天性好動﹐四出遊耍﹐蹤迹所至﹐則有人影一羣﹐繞之三匝﹐其狀如羣蛾撲燈﹐𨿽不得接近﹐然亦不肯遽去。吾誠不料寶玉之動人﹐乃至如是也。於時珍大哥領一道士至﹐年可八十餘﹐鶴髮童顏﹐舉止端肅。旣見外祖母﹐卽請安問好。次又問寶玉﹐適寶玉自外殿入﹐道士卽抱住問好﹐又顧外祖母曰「哥兒益增彊壯矣。」外祖母曰「外面𨿽彊﹐內裏仍弱﹐兼之其父日逼之念書﹐幾至逼成暗疾。」道士曰「我前曾見哥兒所書之字及詩﹐竟似大有學力﹐老爺如何尙不滿意﹖以我思之﹐能造就至如此﹐亦云足矣。」﹝寫張道士奉承寶玉﹐語語入神﹐而說得圓轉自如﹐毫不喫力﹐眞乃六轡在手﹐一塵不驚者。﹞言次﹐又端視寶玉﹐嘆曰「我觀哥兒形容身段﹐舉動言談﹐竟與當日國公爺一樣。而今國公不見﹐墓木已拱矣。」言次﹐潸然泣下。外祖母聞之﹐亦滿面淚痕。良久﹐道士又曰「我觀哥兒年已長矣。前日於某家見一女郎﹐年方及笄﹐聰明伶俐﹐姿色可人﹐因思及哥兒此時亦當論婚﹐乃詳爲訪查﹐似與貴府可相匹配。不識老太太有意否﹖」外祖母曰「前有一和尙﹐謂此子不宜早娶﹐我思後日再議。若有模樣性格均佳者﹐汝爲我畱意可也。」余聞至此﹐心頭躍躍﹐頓呈紛亂之象。至何以至此紛擾之象﹐余亦不能自審。於時道士又顧外祖母曰「此間道友﹐聞哥兒銜玉而生﹐均引爲稀罕﹐小道欲向哥兒請下此玉﹐給彼等一視。不識老太太見允否﹖」外祖母曰「此何不可。」因命寶玉摘下通靈玉﹐道士捧之而去。少刻卽轉﹐以玉還之寶玉﹐盤中並盛金璜玉玦等玩物﹐以爲敬賀之禮。外祖母不欲受﹐道士彊之乃受。旋攜余等上樓﹐余與寶玉姊妹等隨外祖母入正樓坐﹐鳳姐等則坐於東樓﹐丫鬟婢媼則坐於西樓。時戲劇已開演﹐首爲《白蛇記》﹐次爲《滿牀笏》﹐再次爲《南柯夢》。余因不喜觀劇﹐但與迎春等閒話。﹝三出暗點賈府之盛衰。文心曲細。﹞寶玉則檢視這間道士所贈賀物﹐外祖母見其中有赤金點翠麒麟一﹐因取置掌中﹐笑曰「此從何來﹖我似見有人帶過。」寶釵笑曰「史大妹妹曾帶過﹐但較此略小。」外祖母笑曰「然﹐似爲云兒。」寶玉不信﹐曰「云妹妹至余家時﹐吾何以竟未一見。」探春笑曰「寶姐姐乃有心人﹐無論何事﹐但只一見﹐卽能憶之。」余聞語因亦笑曰「寶姐姐於他事猶有限﹐惟人身所佩金玉等物﹐乃格外畱心。」﹝正恐與小姐不相上下﹐不然﹐卿胡爲畱心寶釵所畱心耶。﹞寶釵知余語實含諷意﹐卽掉首不顧﹐余於是益見寶釵之心虛也。寶玉旣聞湘云亦有此物﹐將麒麟取出﹐納之懷中﹐旣又引目四顧﹐若恐人或見者。及見余向之點首﹐則又自懷中掏出﹐笑曰「此物良佳﹐我今爲汝畱之﹐到家後﹐吾卽爲汝帶上。」余明知其乃爲湘云而畱﹐冷然曰「我不稀罕﹗」寶玉笑曰「然則我自畱之。」言次﹐珍大嫂曁蓉哥新娶媳婦相繼至﹐接續又有各處送齋禮來﹐一時人聲嘈雜﹐樓上頓呈紛亂之象。加以天气酷熱﹐頭目爲昏﹐余坐久幾不能耐﹐戲終﹐卽隨外祖母歸去。

余昨自淸虛觀歸後﹐疲倦不堪﹐夜間亦未成寐﹐今日胸腹悶塞﹐頭重若戴鰲山。吁﹗余又病矣。寶玉聞余病﹐時來看視﹐雙眉愁鎖﹐若有重憂﹐卽飲食亦少進﹐豈其心中與余乃同其感慨耶﹗外祖母見余兩人均懨懨似病﹐翌日遂未遊觀﹐惟鳳姐等仍乘輿去。余亦勸寶玉去﹐寶玉不可。余曰「汝不去﹐在家中何事﹖以我思之﹐仍往觀劇爲佳。」寶玉曰「我不獨不往觀劇﹐並不願見張道士其人。」余笑曰「汝傎矣﹗

今日恩人﹐來日蹇修﹐乃竟不欲見耶﹖」寶玉聞語﹐顏色驟變﹐血脈僨興﹐沈臉顧余曰「汝誠不諒我﹗我白認識汝矣。」余冷笑﹐曰「誠哉﹐汝白認識我。我又不似他人有甚金也玉也﹐可以髙攀。」寶玉益怒﹐曰「我誠不解汝是何心肝﹐乃忍出此言﹖我昨不嘗告汝﹐如有此心﹐天誅地滅﹐今汝又云云如是﹐直有心咒我天誅地滅矣。」余聞此﹐始憶及昨日事﹐不覺自悔失言﹐卽顫聲應曰「我如有心咒汝﹐我亦天誅地滅。嗟夫﹗何苦如是。我固知昨日張道士爲汝論婚﹐汝恐我在此﹐有礙汝之姻緣﹐故借端生气。然乎﹖否乎﹖」寶玉至此﹐面上乃泛白色﹐手足俱顫﹐立摘下通靈玉﹐盡力向地下一擲﹐曰「勞什子﹗非將汝粉碎不可。」詎玉性堅硬﹐竟未摔碎﹐寶玉復回身取銅錘砸之。﹝眞乃勞什子﹗我亦欲錘砸之﹐何事無知鵑﹑雁而竟奪去﹐使蘇子美見之必浮白曰「惜乎不中﹗」善爲調停﹐語亦中肯﹐襲人﹑紫鵑大是可兒﹗﹞余見狀﹐不期失聲而哭﹐曰「何苦來﹐汝欲砸玉﹐勿如砸我﹗」語出﹐紫鵑﹑雪雁等咸奔入勸解﹐繼又向寶玉奪玉﹐寶玉不許﹐雪雁乃狂呼襲人。襲人至﹐見寶玉气忿至此﹐因笑曰「汝與妹妹鬥嘴﹐何故砸彼﹐設或砸碎﹐不使妹妹心中臉上尢爲難過耶﹗」嗟夫﹗襲人此語﹐適中余心坎﹐可見寶玉視我﹐竟襲人之不若﹐寧不痛哉﹗於是哭益急﹐適間所服解暑湯﹐盡行吐出﹐淋漓滿地﹐香汗涔涔。紫鵑扶起余身﹐曰「姑娘𨿽生气﹐然亦當自爲保重﹐倘因以觸發舊疾﹐不使寶二爺愈爲心傷耶﹗」寶玉聞此﹐引目視余﹐似又自悔孟浪﹐雙淚旋緣頰而下。襲人見余兩人均哭﹐則亦潸然淚下﹐少刻﹐紫鵑亦哭﹐時室中寂靜﹐但有飲泣之聲。﹝此所謂趕腳人兒﹐也來泣也﹐一笑。﹞無何﹐襲人持玉謂寶玉曰「汝不觀其他﹐但觀此絲穗﹐亦當感念林姑娘之情﹐遑有心與之口角耶﹗」余聞此﹐恨心陡發﹐力自襲人手中奪取﹐剪成數段﹐曰「我乃空效力﹐彼亦不稀罕﹐自有他人再爲之穿作也。」襲人駭曰「何苦來﹗是又我多言之罪矣。」寶玉曰「已而﹐從後我再不佩帶﹐汝卽碎之﹐亦無關於我。」言次﹐外祖母曁二舅母忽至﹐及見余兩人相視對泣﹐因詢果爲何事﹐眾謂並無甚事。二舅母遂責備襲人與紫鵑﹐外祖母則攜寶玉去。金鉤未掛﹐羅帳獨垂﹐獨臥香牀﹐百無聊賴。凡人故違其心而褒貶一人﹐於淸夜自思﹐未有不內疚者﹐余此時心思正復如是。回想日間所爲﹐實有不近人情之處﹐殊不當以冷嘲熱諷﹐激起寶玉恨心。且彼人待我﹐固屬溫和有禮﹐往者𨿽屢受譏誚﹐一毫不露其慍色﹐若而人者﹐乃不得謂之佳耶﹖旣而思之﹐彼旣以眞誠待我﹐何不竭其胸中眞誠﹐告之於我。卽金玉相配之說﹐我固在彼前屢屢言之﹐彼若不重此邪說﹐便當於我言時置若不聞﹐或正言剖白﹐如是我方信其無毫髮私心。如何我一提金玉之事﹐彼卽惶急不可耐﹐可知彼心中實時時有「金玉」二字﹐因我言及﹐恐我多心﹐故爲此惶急之狀﹐以圖欺哄。如是﹐則彼已犯莫大之罪﹐無可再恕﹐在理﹐正應恨之﹐安能再與相見。然而﹐此事亦殊難能﹐蓋余「恨」之一字尙未出口﹐而芳心飛越﹐已復縈繞於怡紅院中﹐覺其生平待我﹐似非泛泛可比。自幼稚至今﹐食必與共﹐行必與同﹐溫存體貼﹐無微不至。若而人者﹐乃能恨之耶﹗恨旣不能﹐則惟忘之﹐於是力鎭余心﹐使勿再思此事。然而心不由我﹐仍時時縈於寶玉之身﹐覺其爲人也﹐如坐人於春風之中﹐而軟語纏綿﹐尢能使人終身不忘﹐初非特容態之美﹐如玉山照人已也。思及此﹐目光癡然﹐深注於案上殘燈﹐寸心無主﹐幾欲淩太虛而飛去。久之久之﹐又轉念今日摔玉之事﹐心乃一突﹐而面色亦因之而赬。嗟夫﹗吾與彼不過中表親耳﹐何事往返縈思﹐如癡如醉﹐脫有人知之﹐寧不笑我憨耶﹗於是彊移香枕﹐翻面以向裏牀﹐瞑目而自言曰「嗟乎﹗彼惡人﹐但願此後勿再見其人乃佳。」

長日如年﹐頭昏欲裂﹐鴛鍼慵舉﹐鸞鏡懶窺。驕陽逞其炎威﹐自簾間絲絲射入﹐書案琴牀皆炙手可熱。﹝寫景狀物無第二手。﹞風絲久寂﹐槐柳之屬﹐巋然直立﹐曾不稍稍移動﹐枝頭新蟬﹐亦爲烈日所逼﹐狂噪不已。隨命紫鵑放下香簾。嬌臥冰簟中﹐侍兒輩或掌蒲葵﹐或執塵尾﹐左揮右灑﹐熱悶稍舒。惟紫鵑猶時時話及砸玉之事﹐且曰「前日之事﹐本姑娘過於浮躁﹐寶玉性情﹐他人或不知﹐吾儕豈有不知乎﹖」余慍曰「汝猶欲爲他人責我耶﹗試問汝﹐我果何浮躁﹖」紫鵑笑曰「卽以通靈玉而言﹐寶玉爲此﹐固已吵鬧數次﹐姑娘今盡可不言﹐胡於其忿怒將發之時﹐而忽提起﹐並其絲穗而亦剪之﹐是非過於浮躁耶﹖以我思之﹐姑娘宜忍气以續舊交﹐矧老太太昨見汝兩人不往薛家觀劇﹐抱怨自責﹐甚至流淚。若今日再不轉圜﹐不愈使老人傷心耶﹖」﹝慧心妙舌﹐可愛之極﹐若共你多情小姐同鴛帳﹐怎捨得你疊被鋪牀。﹞言至此﹐忽聞院外扣門聲﹐紫鵑笑曰「是乃寶玉聲音﹐想來陪罪矣。」余不許開門﹐紫鵑曰「是過又在姑娘矣。」言已﹐竟往啟扉﹐入者果爲寶玉。又聞紫鵑笑曰「我以爲二爺將再不入此門﹐不圖今日又至也。」寶玉笑曰「我安能不至﹗卽死去﹐魂魄亦必日至百次。」言際﹐已跨門而進。余驟見彼﹐心不期一酸﹐乃伏枕而泣。﹝李三郎願生生世世爲夫婦﹐無此沈痛。寶玉行近牀前曰「妹妹可好﹖」余不應﹐寶玉乃挨坐牀沿﹐笑顧余曰「前日之事﹐我固知﹞妹妹必不惱我﹐但我不來﹐使他人見之﹐愈疑我儕決絕﹐若俟彼等來相勸解﹐彼時吾儕愈覺生分矣。故我不得不自來請罪﹐或打或罵﹐一任妹妹處分﹐但勿置我不理。」言已﹐又低呼「好妹妹﹐好妹妹」﹐乃至數十聲不止。余此時細味其言﹐似又覺出自誠款﹐愈益好笑﹐曰「汝毋再來哄我﹐從今以後﹐決不敢親近二爺﹐權當我已去﹐何如﹖」寶玉笑曰「汝往何處﹖」余曰「回家去。」寶玉笑曰「我亦隨汝去。」余曰「我若死﹐汝又柰何﹖寶玉曰「汝死﹐我卽作和尙去。」余聞此﹐顏色立沈﹐曰「汝又讕言﹐汝家尙有如許姐姐妹妹﹐倘一朝死去﹐汝安有如許軀體去作和尙哉﹗」寶玉又自悔失言﹐霎時紅飛上頰﹐俯首無言。余見狀則又憐之﹐以指戳其額﹐曰「汝……汝﹗」兩字甫出﹐淚亦隨下。寶玉見余又泣﹐雙淚亦沁眼角而出﹐旋探懷覓巾試淚﹐不得﹐則以衫袖拭之。余見其所衣﹐乃新制紗衫﹐若以揩淚﹐殊爲可惜﹐因就枕上取綃帕一方﹐擲之寶玉懷中。寶玉拾取揩畢﹐復移身近余﹐伸手握余臂﹐曰「妹妹﹐余心碎矣。汝猶欲哭耶﹗趣起﹐往老太太室中去。」餘力脫其手﹐曰「誰與汝動手﹗吾儕已非幼時﹐尙涎臉若是。」言次﹐忽聞窗外笑曰「好矣﹗好矣﹗」余聞語一愕﹐回首視之﹐則見鳳姐飄然而入﹐笑曰「老太太尙在怨天怨地﹐特使我來探之。我固知汝儕不出三日﹐必復其舊好。老太太不信﹐今我來﹐果不出我所料矣。我眞不解﹐汝儕愈大﹐乃愈不脫稚气﹐與其今日攜手對泣﹐何若前日稍忍讓耶﹗趣去見老太太﹐以慰老人之心。」言已﹐攜余手卽行。寶玉亦隨之。及至外祖母室中﹐鳳姐笑曰「我固謂不用人費心﹐自己會好﹐老祖宗不信﹐必使我去。詎我去時﹐兩人已並坐一處﹐互陪不是﹐竟似黃鷹抓住鷂鷹腳﹐環扣不能相離。」言時﹐眾人皆失笑。此時寶釵亦在室中﹐寶玉因詢薛蟠生日事﹐寶釵具告之。寶玉曰「何不往觀劇﹖」寶釵曰「我因天气太熱﹐僅觀一二出﹐卽推病來此。」寶玉笑曰「無怪人擬姐姐似楊貴妃﹐想亦體胖怯熱也。」寶釵聞語﹐怒甚﹐面色立赬﹐冷笑應曰「我誠似楊貴妃﹐但無一好哥哥兄弟可以作楊國忠﹐殊爲可惜。」寶玉知又失言﹐慚愧若不能自容。余見寶釵竟爲寶玉所辱﹐不禁暗笑﹐然睹其怒气方盛﹐則亦不欲於其中更作他語﹐僅謂之曰「姐姐適觀何戲﹖」寶釵知余面色有異﹐旋笑曰「我所觀者﹐乃爲李逵旣罵宋江﹐後又陪不是。」余笑曰「姐姐通今博古﹐色色都知﹐寧不知此出乃名《負荊請罪》耶﹖」寶釵亦笑曰「噫﹗乃名《負荊請罪》耶﹖汝儕通今博古﹐始知爲負荊請罪﹐若我則不知也。」﹝以矛陷盾﹐絕妙詞令。﹞余聞此﹐始知寶釵此語實爲譏余﹐顏色大赬﹐寶玉亦然。及寶釵去﹐余笑顧寶玉﹐曰「汝今後﹐當始知天下人不盡似我心直口快也。」寶玉不語而去。蒲艾簪門﹐虎符系臂﹐倏已至端陽佳節。侍兒輩積艾葉焚之﹐靑煙裊裊﹐中人欲吐。適二舅母傳往賞午﹐至則薛姨母﹑鳳姐﹑寶玉﹑寶釵及迎春姊妹等均在座。顧皆默然無語﹐以好動若寶玉﹐亦懨然若不自在。余見狀大詫﹐思寶玉得勿因昨獲罪寶釵﹐故怏怏若是乎﹖遂亦淡淡不多談。略食酒肴﹐羣卽散去。際此佳節良辰﹐乃僅乍聚而散﹐若在他人﹐不知惆悵至於如何﹔若我﹐則覺與其聚﹐不如散。蓋有聚終有散﹐聚時歡樂﹐散時自必淸冷﹔旣淸冷﹐則生傷感﹔旣生傷感﹐則有種種悲痛隨之俱來。回首一思﹐豈不以不聚之爲愈耶﹖譬之好花﹐方其盛開時﹐誰毋愛慕﹐及其謝落﹐則又增人惆悵﹔旣增人惆悵﹐何若不開耶﹖此余生平所持特見﹐亦有人與餘同持此特見乎﹖余不知也。卽以寶玉論﹐彼之意見卽與余異。彼以爲人生當常聚不散﹐卽花亦當常開不謝。﹝願花常好﹐月常圓。﹞一到筵散花謝時﹐則萬種悲傷﹐只有付之無可柰何。卽今日一聚一散﹐彼心中又不知增幾許悲感矣。余旣歸室﹐命侍兒勺蘭湯﹐試新浴。旣已﹐漸覺涼爽﹐乃閒步至怡紅院﹐忽見襲人﹑晴雯﹑寶玉等同坐對泣﹐余笑曰「大節之下﹐啜泣胡爲﹖得勿爭食不勻﹐因而作惱乎﹖」寶玉與襲人忽嗤然一笑。余顧襲人曰「二哥不告我﹐汝當不相瞞。」言次﹐撫其肩曰「好嫂子﹐趣告我﹐豈汝兩人又拌嘴乎﹖」襲人以手向餘一推﹐曰「林姑娘﹐此何語﹖餘一丫頭耳﹐乃如此混說﹗」余笑曰「汝謂不過一丫頭﹐我則欲以嫂子相待。」﹝隱然洞悉「初試雲雨」之事。夫黛玉而知此﹐則寶玉告之也﹐寶玉而言及此﹐則寶黛相與之際可知。人謂打趣襲人﹐我謂背攻黛玉。﹞寶玉摻言曰「何苦來﹐爲彼招罵名。」襲人曰「林姑娘不知我心事﹐除非一朝死去﹐則亦已矣。」余笑曰「汝死﹐他人不知如何﹐惟我則先當哭死。」寶玉笑曰「汝若哭死﹐我卽做和尙去。」襲人曰「汝又讕言。」余駢二指抿嘴笑曰「吾已兩度見彼作和尙矣。」寶玉知余此語﹐乃指前日事﹐則亦一笑置之。

一日午間﹐余與寶釵﹑寶玉姊妹等﹐方在外祖母室中閒話。忽聞史湘云至﹐余與寶釵等均出迎之。見湘云方衣軟薄紗衫﹐丰容盛鬋﹐飄然若仙。

旣入室中﹐各道別後景況。湘云故善談﹐詞鋒一動﹐卽滔滔不絕﹐而尢雜以劇笑之聲。寶釵笑顧周嬤曰「汝家姑娘猶淘气否﹖」迎春笑曰「淘气猶可﹐我甚惡其好談﹐卽夢寐之間﹐亦嘵嘵若池畔春蛙﹐寧不討厭﹗」二舅母曰「前聞已有婆家﹐今後當略佳。」外祖母曰「今日在此住﹐抑回家去﹖」湘云笑曰「當稍停數日﹐然而又累老祖宗不安矣。」語次﹐忽四顧曰「寶哥哥胡爲不見﹖」寶釵笑曰「汝不記念他人﹐獨思及寶兄弟胡爲哉﹖」﹝其實配人記念。﹞言際﹐寶玉忽入﹐笑曰「云妹妹來乎﹖」湘云曰「然。」余曰「寶哥哥曾爲汝畱一極佳玩具﹐汝愛之乎﹖」湘云曰「何物﹖」寶玉恐餘言出﹐羼言曰「汝儕試觀﹐一月未見﹐云妹妹又增髙矣。」湘云亦笑曰「然則汝巳縮短矣﹗」語出﹐眾皆失笑。湘云又曰「我欲問汝﹐襲人姐姐好否﹖」寶玉曰「謝汝﹐良佳。」湘云笑曰「我久欲贈彼一物﹐迄不得佳者﹐今始得矣。」寶玉曰「飾品乎﹖以我思之﹐莫若前日戒指佳。」湘云隨展其繡巾﹐手拈一物示寶玉﹐曰「此爲何乎﹖」余注目視之﹐乃絳紋戒指﹐卽如前日湘云贈余儕者。余笑曰「傎者﹐汝也。旣欲以此貽襲人等﹐何不前日與吾儕一起送來﹖」湘云笑曰「汝安知﹐送汝儕者﹐但只遣人賫來足矣。若夾以丫頭一起﹐必須將其名字一一告知﹐若來人記憶不牢﹐反致乖誤。矧來者又非女子﹐吾亦不便以丫頭名字使之知之。如此﹐安得謂之傎耶﹖」言已﹐眾皆笑曰「畢竟湘丫頭精明。」寶玉亦笑曰「詞鋒之銳﹐尙是如此﹐吾亦服汝矣。」余聞語﹐不覺大慍﹐冷笑曰「彼不善言﹐安配帶麒麟乎﹖」言已﹐卽返身回園。

余回園後﹐湘云亦隨至園中﹐吾知湘云一來﹐寶玉必將與說麒麟事。嘗思古之佳人才子﹐每因玩物撮合﹐或有鴛鴦﹐或有鳳凰﹐或玉環金佩﹐或鮫帕鸞絳﹐皆由小物而遂終身之願。今湘云有麒麟﹐寶玉亦有﹐安知不因此生隙﹐而演出風流佳事。夫彼等事原無關於我﹐顧不知何故﹐余於寶玉姻事﹐每每不欲棄置﹐此心何自而來﹐余亦不能自審。猶憶余與寶玉口角之日﹐外祖母曾謂不是冤家不聚頭﹐豈余與寶玉﹐果宿世冤孽﹐今日相聚耶﹖﹝其實耐人尋味。﹞余不知也。思及此﹐亟欲往怡紅院一探。及至﹐果聞歡笑之聲﹐但聞湘云曰「寶哥哥﹐汝卽不願讀書求功名﹐亦當常與宦室交遊﹐以習仕途經濟﹐俾日後應酬庶務﹐爲民父母。柰何獨迷戀釵裙隊中哉﹖」寶玉曰「如是﹐則請姑娘他處坐﹐免污汝有經濟學問之人﹗」襲人曰「姑娘幸勿言此﹐嘗有一次﹐寶姑娘亦以此相勸﹐彼竟不顧而去﹐致寶姑娘羞慚無以自容。吾思此幸爲寶姑娘﹐若爲林姑娘﹐又不知鬧至如何。然彼反與寶姑娘疏遠﹐我眞不解何故。」寶玉曰「林妹妹向不出此無知之言。若有﹐吾亦早與疏遠矣。」﹝曠懷雅識﹐我愛其人。﹞余聞此﹐且驚且喜﹐且悲且嘆﹐思余向引寶玉爲知己﹐由今觀之﹐眼力實無差誤。然彼一片私心﹐竟於人前坦然言之﹐得勿使人動猜疑之念﹐此余旣喜又不能不驚。𨿽然﹐汝旣引我爲知己﹐我亦當然爲汝之知己。旣汝我皆爲知己﹐又何必有金玉之論﹖旣有金玉之論﹐亦當我與汝有之﹐又何必來一寶釵乎﹖嗟乎﹗余孤人也﹐旣無父母﹐又鮮兄弟﹐縱有銘心刻骨之言﹐亦無人爲我主張。矧近日神思恍惚﹐病已漸成﹐醫者更云血气虧弱﹐恐致勞怯之癥。﹝得一知己﹐死可無憾﹐何必津津於木石金玉哉﹗﹞寶玉乎﹗我𨿽爲汝知己﹐但恐不能久待﹔汝縱爲我知己﹐柰我薄命何﹗餘思至此﹐不覺慘然淚下﹐悄然出院﹐且行且泣。俄忽聞身後呼曰「妹妹何往﹖」﹝身世之感﹐知己之淚﹐兼而有之。﹞又曰「妹妹胡爲啜泣哉﹖」余回首﹐知爲寶玉﹐因勉笑曰「我何嘗啜泣。」寶玉笑曰「汝試自觀﹐眼上珠淚﹐固猶瑩然在也。」言已﹐伸手爲余拭之。余慍曰「汝要死﹐柰何猶動手動足﹗」寶玉笑曰「說話忘情﹐竟不顧生死。」余曰「汝死誠不足惜﹐但遺下甚金玉麒麟﹐則柰之何哉﹖」語出﹐寶玉顏色又變﹐汗亦涔涔下﹐正色曰「汝猶忍出此言﹐眞咒我乎﹖抑气我乎﹖」余聞語﹐始憶及前日事﹐因又自悔失言﹐笑曰「汝勿急﹐此我過也。」隨言隨出素巾爲之拭汗。寶玉猶凝其呆滯目光﹐注視余面﹐半晌始曰「汝放心﹗」余聞語﹐又一愕﹐曰「吾不解爾言﹐何爲放心﹖試爲我言之。」寶玉嘆曰「汝果不明此言乎﹖然則我素日對汝用心﹐皆爲錯誤﹐無怪汝日日爲我生气也。」余曰「我眞不明汝言。」寶玉又嘆曰「好妹妹﹐汝勿哄我。若果不明此言﹐不惟我之熱血空拋﹐卽汝平昔待我之意﹐亦都辜負矣。我嘗思汝之病體﹐並非風寒感冒﹐皆因『不放心』三字釀成﹐若凡事自爲寬慰﹐又何至日重一日耶﹗」﹝誠如君言。我久欲貢此語於顰卿﹐惜不能起而教之也。﹞嗟夫﹗寶玉此語﹐正如疾矢直中余心﹐細細思之﹐懇切眞誠﹐竟似自余肺腑中挖之而出﹐一時舊恨新愁﹐一一湧起﹐若有萬語千言﹐向之陳說。然舌端彊木﹐竟一字不能吐﹐但與寶玉四目互視﹐默默含情而已。旣而余心痛苦﹐漸溢至喉間﹐乃失聲而咳﹐咳聲一出﹐雙淚亦潸潸下。回身欲行﹐寶玉忽躍至余前﹐握余臂曰「妹妹勿行﹐俟余掬誠更出一語。」余以手推之﹐曰「已而﹐已而﹐汝心中事我俱知之﹐更何言哉﹖」﹝兄無再贅﹐妹巳放心。﹞語竟卽行﹐回首瞻之﹐寶玉猶癡然立於烈日之下﹐口喃喃不已。

余與寶玉每言及金玉之事﹐心中輒爲不愉﹐及回室中﹐伏枕而睡。忽紫鵑入﹐謂二舅母房中丫鬟金釧忽投井自盡。余聞語一驚﹐詢其始末﹐始知寶玉戲之﹐被二舅母所覺﹐逐出府外﹐因而自裁。二舅母驟聞此意外﹐自不免怨戚﹐余與寶釵咸往慰之。惟寶玉被二舅母所責﹐垂首喪气﹐狀若癡迷﹐余儕咸笑其妄。余旣出﹐乃往外祖母室中﹐坐未久﹐忽見丫鬟嬤嬤東奔西走﹐狀甚惶亂。余大愕﹐外祖母亦駭然不知何故﹐詰之丫鬟﹐均支吾不說。固詰之﹐始知二舅父方在書房杖責寶玉﹐並謂受傷甚重。外祖母聞此大怒﹐又不知寶玉傷至如何﹐乃扶婢前往。余亦思天熱如此﹐寶玉安能承受得住﹐然又礙於人眾﹐不能前往看視﹐遂悵然回園。少刻﹐紫鵑歸﹐余詢寶玉消息﹐紫鵑謂下體已無完膚﹐血湔中衣盡透﹐適以籐牀舁歸怡紅院矣。余聞語﹐心如刀割﹐覺寶玉身上苦痛﹐不啻一一移置余心﹐心痛旣極﹐乃郁爲熱淚﹐涔涔自枕邊流出。旣又思﹐余室女也﹐寶玉受責﹐何用余爲之涕泣﹐他人聞之﹐寧不恥笑。﹝髙誼深情而能範之以禮﹐固以千金小姐待顰卿矣﹗是作者存心厚道處﹐亦卽文心曲細處。﹞於是哽咽不敢出聲﹐一杯苦茗﹐只合咽之喉中耳。隨命紫鵑往偵寶玉﹐果因何受責﹐及返﹐始知爲金釧投井及藏匿歌伶兩事。夫寶玉縱情任欲﹐吾儕固嘗勸之﹐無如彼癡憨成性﹐不任人言。且與其親近之人﹐又多縱容不問﹐濟其爲惡﹐余若過於規箴﹐反落彼等之笑。蓋余與寶玉﹐捨中表外﹐更無其他情感。若疇昔鳳姐……思及此﹐神魂飛越﹐面不期而赬。蓋鳳姐所云﹐姻事苟可成爲事實﹐余亦可逕與寶玉諄諄言之﹐卽他人亦無所用其恥笑。然而﹐此等事旋言旋輟﹐又至何日始有實現之日乎﹗縱河淸可俟﹐而余命其息矣。思及此﹐愈覺悲慘﹐而哭亦急。欲往慰問寶玉﹐又知此時院中人必甚多﹐見余悵惘之狀﹐必將暗笑﹐乃俟至薄暮時﹐扶婢往怡紅院。至則人已散盡﹐卽襲人及其他丫鬟亦均不見。余悄然入寶玉臥室﹐見羅帳半垂﹐寶玉橫躺榻上﹐面色憔悴﹐乃泛灰白。思其身上疼痛﹐此時不知至如何﹐矧彼自幼至今﹐未嘗一度受此重創﹐萬一因此致疾﹐則柰之何。於是又泣﹐寶玉於夢中忽聞嗚喑之聲﹐睜目審視﹐微現錯愕之色﹐乃欠身起﹐向余面細認﹐忽慘呼﹐曰「噫﹗」仍倒身而臥﹐徐徐言曰「汝胡爲來此﹖此時斜陽𨿽下﹐而餘熱未散﹐得不懼因而中暑。﹝受傷至此﹐而能體貼入細﹐情根獨深。﹞余𨿽遭打﹐並不疼痛﹐此刻呼痛呻吟﹐均爲作僞以哄他人﹐汝勿信爲眞也。」余聞言﹐心愈戚﹐覺有千言萬語﹐不知從何說起﹐但俯首注視其面﹐良久﹐始哽咽曰「汝從此當可以少悛矣。」寶玉急曰「汝放心﹗我卽爲此等人粉身碎骨﹐亦所甘心。」言未已﹐忽聞人呼鳳姐至﹐余卽起身欲行﹐曰「彼等來﹐我從後院去矣。」寶玉亟握余手﹐曰「異哉﹗汝胡畏彼﹖」余急曰「余雙目哭泣已腫﹐彼等見之﹐得勿好笑乎﹗」寶玉乃釋手﹐余卽遁歸。

窗衣漸黑﹐涼月東升﹐樹影杈椏﹐漸漸穿窗而進﹐映照地上﹐幽潔絕倫。時余方倚身涼榻之旁﹐忽聞門上彈指聲﹐詢爲誰﹐應曰「晴雯。」余卽命之進﹐曰「來何事也﹖」晴雯曰「二爺命送手帕與姑娘。」余聞語一愕﹐念彼胡以手帕相贈﹐得勿誤乎﹖因曰「汝爲我轉致二爺﹐請其畱以自用﹐或贈他人。」晴雯笑曰「此乃家常所用者﹐並非新制。」余聞語﹐愈愕。澄心一思﹐始恍然而悟﹐知必寶玉恐餘悲傷﹐故遣晴雯探問﹐所謂贈巾貽帕﹐不過藉作引綫耳。﹝彼此會意﹐不言而諭。﹞卽應曰「如是﹐卽爲我置之。二爺好否﹖」晴雯曰「尙好﹐姑娘想佳﹖」余曰「然。」余知寶玉所欲得者﹐僅此兩語﹐故逕與言之。晴雯旣去﹐余仍臥榻上﹐目注地上如霜之月光﹐悠然作遐想。思寶玉苦心﹐竟能體貼余之苦意﹐殊屬難得。然而此等苦意﹐將來果作何收束﹐則又不可知。回溯歷代名媛閨秀﹐其初也﹐惺惺相憐﹐其繼也﹐未有不成缺陷。然則余於將來﹐又安有滿足之望。思及此﹐憂傷叢集﹐五內沸然﹐因起至案前﹐研墨蘸筆﹐就手帕上題詩數首。

其一

眼空蓄淚淚空垂﹐暗灑閒拋卻爲誰。尺幅鮫綃勞惠贈﹐教人焉得不傷悲。

其二

拋珠滚玉只偸潸﹐鎭日無心鎭日閒。枕上袖邊難拂拭﹐任他點點與斑斑。

其三

彩綫難收面上珠﹐湘江舊迹已模糊。窗前亦有千竿竹﹐不識香痕漬也無﹖

書已﹐興猶未盡﹐思欲再題﹐而通身火熱﹐面上作燒。起至鏡臺前﹐掀幕一照﹐覺兩頰飛紅﹐如泛桃花。心不期一驚﹐倒身榻上﹐倚枕而睡﹐一縷芳魂﹐似猶縈繞於怡紅院中。嗟夫﹗余病自此愈深矣。

昨宵未寐﹐侵晨卽起﹐膏沐旣畢﹐信步往園中。花枝招展﹐樹影杈椏﹐余立濃陰之下﹐聽蟬鳴鳥語﹐胸襟廓然。然一思及昨宵事﹐則又反於愁苦之途。未幾﹐忽見寶釵姍姍而來﹐詢其何往﹐曰「往視母親去。」言畢卽行。余見其眼中似帶淚痕﹐且神情快快﹐如膺重憂﹐思得勿因寶玉受責而至是乎﹖遙顧笑曰「卽令淚盡兩缸﹐亦未必能醫棒創﹐何苦來哉﹗」寶釵置若不聞﹐飄然逕去。余引目再望﹐見珠大嫂﹑迎春﹑探春﹑惜春等均往怡紅院去﹐探視寶玉。旣而一一散盡﹐惟未見鳳姐至。余頗詫﹐思彼胡爲不來﹐卽令有事羈絆﹐亦當來此胡哨一回﹐以取老太太﹑太太之歡心﹐奚事杳蹤人影﹐竟不一至。正想念間﹐忽聞笑語之聲﹐由曉風吹送入耳﹐昂首視之﹐見外祖母扶鳳姐﹐花花簇簇﹐向怡紅院而來﹐繼又見大舅母﹑二舅母並薛家母女等至。餘思寶玉不過棒傷耳﹐乃須如許人爲之提心掛念﹐可見有父母之人終爲幸運﹐若余儕孤雛﹐縱令感疫而死﹐吾知亦無人爲之探視。可憐者﹐孤人也。思及此﹐心乃一酸。忽紫鵑自後呼曰「姑娘盍喫藥去﹗開水冷矣。」余慍曰「汝果欲何爲﹐如此相催﹖」紫鵑笑曰「咳嗽才好﹐又不服藥。如今已屆夏令﹐猶不自己保重﹐柰何﹖」余聞語﹐始憶余乃侵晨至此﹐足力疲乏﹐實亦當歸﹐因扶紫鵑步回瀟湘館。一進院門﹐只見蒼苔滿徑﹐竹影參差﹐不覺憶起《西廂記》中「幽僻處可有人行﹐點蒼苔白露冷冷」二句﹐私自嘆曰「雙文𨿽然命薄﹐尙有孀母弱弟﹐若我﹐並孀母弱弟而亦無之﹐則余之薄命﹐實較雙文尢甚焉。」思時﹐又只有一哭。忽廊上鸚哥﹐嘎然一聲﹐直撲余肩﹐餘一驚﹐噓聲罵之﹐因復飛上架去﹐呼曰「雪雁掀簾﹐姑娘至矣。」余愛其靈慧﹐近架前摩弄曰「汝饑乎﹖」鸚哥忽長嘆一聲﹐其聲嬌婉﹐竟似出自余喉中﹐且誦余《葬花詞》曰「儂今葬花人笑癡﹐他年葬儂知是誰。」﹝物猶如此﹐人何以堪。﹞紫鵑聞語笑曰「此皆姑娘平昔所念者﹐不意盡爲彼學去。」余隨將架取下﹐另掛於月洞窗外。入室服藥畢﹐卽坐窗前。但見竹影橫斜﹐映於碧紗窗外﹐滿室陰陰翠潤﹐幾簟生涼。鸚哥則於窗外跳躍不止﹐余教以詩詞﹐頗能誦之。

寶玉棒創﹐近日漸漸平復﹐自外祖母以下﹐無不歡慰。而調護之功﹐多歸於襲人﹐二舅母感之尢甚。今日聞湘云云﹐二舅母念其爲人溫和﹐足以輔助寶玉﹐擬賜予寶玉作側室。余聞是﹐頗不以爲然。然二舅母旣有此意﹐他人烏能阻之﹐只有懸此雙目﹐以觀其後耳。午間﹐湘雲約余往賀襲人﹐及至怡紅院﹐鴉雀無聞﹐卽襲人亦不見。乃至寶玉窗前﹐隔紗一望﹐但見寶玉衣銀紅紗衫﹐躺於榻上﹐寶釵則坐其旁刺繡﹐並時以蠅刷爲之驅虫﹐殷勤之狀﹐至爲猥褻。﹝狀至猥褻﹐事甚暖昧﹐其實可笑﹐其實並不止於可笑。﹞余乍見﹐幾失聲笑﹐然又力自遏止﹐則以一手掩口﹐一手招湘云。湘云亦躡蹤而至﹐探首窺之﹐亦欲失笑﹐急又忍住﹐且攜余手﹐曰「去休﹗」余知湘云素與寶釵親密﹐恐余拾此以爲笑柄﹐故將余攜出﹐因冷笑兩聲﹐相率而去。嗟夫﹗吾誠不料寶釵爲人﹐乃至如此。然所以成之者﹐實爲襲人。於此可見﹐彼兩人狼狽爲姦﹐殆無事不爲。若我孤立無援﹐不待交綏﹐卽須棄甲曳兵而走﹐寧不傷哉﹗

梧桐落葉﹐丹桂飄香﹐忽忽又是仲秋時候。二舅父因人品端方﹐風聲淸肅﹐朝廷特授以學使之職﹐於八月二十日起身﹐圜輿而送者數十人。二舅父旣遠行﹐寶玉愈益放縱﹐外祖母不言﹐遂亦無第二人出而約束﹐大觀園中殆其屬土也。邇來園中姊妹﹐因長日笑談﹐殊無意趣﹐乃由探春箋召姊妹行﹐議結詩社﹐一以遣興﹐一以陶情。余得箋喜甚﹐亟扶婢往秋爽齋﹐至則寶釵﹑迎春等俱在﹐少刻﹐寶玉﹑李紈等亦相繼至。﹝雅人深致。﹞探春笑曰「我原不善詩﹐因一時興動﹐發箋召集﹐不意一招俱到﹐斯誠大幸。尙希諸君合力籌商。」李紈曰「此事至佳﹐我𨿽不善詩﹐亦當爲妹子襄助。」余曰「旣有詩社﹐吾儕便爲詩翁﹐須先將姐妹叔嫂等名字削去﹐另起別號﹐庶幾不俗。」李紈曰「極佳。」於是各自編號﹕李紈名稻香老農﹐探春名蕉下客﹐寶釵名蘅蕪君﹐迎春名菱洲﹐惜春名藕榭。惟餘思索久之﹐殊不能得一佳者。探春笑曰「汝勿憂﹐吾已爲汝思得之。當日娥皇﹑女英灑淚在竹﹐日久成斑﹐故今斑竹亦名湘妃竹﹐今汝所住者造爲瀟湘館﹐而汝又善哭﹐將來瀟湘館千竿綠竹﹐當亦成斑﹐以我思之﹐汝宜名瀟湘妃子。」眾均稱善。寶玉笑曰「汝等俱有﹐然則我易何名﹖」寶釵笑曰「當名無事忙。」李紈曰「汝曩名絳洞花主﹐今仍其舊可也。」寶玉搖首曰「否﹐此兒時所起﹐不能再用。」探春曰「汝別號甚多﹐何庸更起。玆暫定爲怡紅公子﹐可乎﹖」眾曰「佳。」李紈曰「別號旣定﹐我猶有一語相商﹕我與菱洲﹑藕榭均不善詩﹐須讓出我儕三人﹐或使我三人各任一事﹐從旁助興﹐如遇有容易題目﹐或湊一二首﹐否則不敢附驥尾﹐以辱諸君。諸君以爲何如﹖」眾亦知彼三人懶於詩詞﹐許之。且推李紈爲社長﹐菱洲﹑藕榭副之﹕一司出題限韻﹐一司謄錄監場。李紈曰「旣承推爲社長﹐社址卽宜設於稻香村。但我於諸君中年齒略長﹐嗣後須任社長指揮﹐不能違拗。」眾曰「善。」於是又議會期﹐各執一見﹐紛紛莫定﹐最後決爲一月兩次。寶玉曰「然則何日起社﹖」探春曰「卽爲今日。」寶玉曰「如是﹐吾儕宜同往稻香村。」探春曰「否﹐此事旣爲吾始議﹐我須先作一東道主人﹐今日卽在此開社﹐何如﹖」眾曰「如此尢佳。」探春曰「然則請稻香老農出題﹐菱洲限韻﹐藕榭監場。」李紈曰「吾適見一人擡進兩盆白海棠﹐鮮艷奪目﹐盍就海棠詠起。」眾稱善。旋命迎春限韻﹐爲「門盆魂痕昏」五字﹐須七律一首。﹝此回專重菊社十二律﹐因不好突然便起﹐故先有白海棠之詠以引之。又不好寂然便住﹐更有食蟹﹑賞桂之作以演漾之﹐極雪前集霰﹑雨後霢霂之妙。﹞於是伸紙濡墨﹐各自構思。惟餘獨步蒼階之下﹐或撫梧桐﹐或看秋色。久之﹐寶玉顧余曰「香僅一寸矣。彼等均已作起﹐汝猶徜徉於此﹐胡爲耶﹖」余不理。寶玉卽往謄寫﹐余亦任意書一律﹐均交李紈。旣畢﹐李紈卽開卷朗讀﹐以評其優劣。首爲探春詩﹐曰﹕

詠白海棠斜陽寒艸帶重門﹐苔翠盈鋪雨後盆。玉是精神難比潔﹐雪爲肌骨易銷魂。芳心一點嬌無力﹐倩影三更月有痕。莫謂縞仙能羽化﹐多情伴我詠黃昏。

眾均稱贊。又讀寶釵曰﹕

珍重芳姿晝掩門﹐自攜手甕灌苔盆。胭脂洗出秋階影﹐冰雪招來露砌魂。淡極始知花更艷﹐愁多焉得玉無痕。欲償白帝宜淸潔﹐不語婷婷日又昏。

李紈笑曰「畢竟蘅蕪君筆力足。」言次﹐又讀寶玉曰﹕

秋容淺淡映重門﹐七節攢成雪滿盆。出浴太眞冰作影﹐捧心西子玉爲魂。曉風不散愁千點﹐宿雨還添淚一痕。獨倚畫欄如有意﹐淸砧怨笛送黃昏。

閱畢﹐寶玉謂探春佳﹐李紈則推寶釵。於是又閱余所作者﹕

半捲湘簾半掩門﹐碾冰爲土玉爲盆。

剛讀兩句﹐寶玉鼓掌贊曰「佳哉﹗從何處想得來﹖」又讀曰﹕

偸來梨蕊三分白﹐借得梅花一縷魂。

眾均贊賞曰「果然別具心腸」。因又讀曰﹕

月窟仙人縫縞袂﹐秋閨怨女拭啼痕。嬌羞默默同誰訴﹖倦倚西風夜已昏。

此時均推余作爲最。李紈曰「若論風流別致﹐自是瀟湘妃子。若論含蓄渾厚﹐終讓蘅蕪」。探春曰「汝言良是﹐瀟湘妃子當居第二。」

李紈謂寶玉曰「怡紅公子只合壓尾﹐汝服不服﹖」寶玉曰「我自知不佳﹐焉得不服。但蘅瀟二首﹐還宜斟酌。」李紈曰「原依我評論﹐汝可勿問。」寶玉遂默。從此蓮社雄才﹐不僅讓須眉男子矣。

越日﹐湘云來﹐聞吾儕已起詩社﹐歡躍異常。李紈謂之曰「云兒﹐汝欲入社﹐須先將和詩作起。若好﹐便請入社﹐否則﹐罰作東道主人。」湘云笑曰「汝儕起社﹐竟棄我如遺﹐當先罰汝。」李紈曰「姑勿辯﹐請速以和詩交我。」湘云聞語﹐卽趨案前一揮而就﹐曰「已依韻和就兩首﹐佳否﹐我殊不自知﹐不過應命而已。」眾曰「吾儕四首﹐可謂想絕﹐安能再作兩首。」因讀曰﹕

詠白海棠和原韻

神仙昨日降都門﹐種得藍田玉一盆。自是霜娥偏耐冷﹐非關倩女欲離魂。秋陰捧出何方雪﹖雨漬添來隔宿痕。卻喜詩人吟不倦﹐豈令寂寞度黃昏﹖

其二

蘅芷階通薜荔門﹐也宜墻角也宜盆。花因喜潔難尋偶﹐人爲悲秋易斷魂。玉燭滴乾風裏淚﹐晶簾界破月中痕。幽情欲向嫦娥訴﹐無柰虛廊月色昏﹗

讀畢﹐眾均贊美﹐曰「得此佳句﹐吾儕海棠社可以告成矣。」湘云曰「明日請罰我作東道﹐讓我先邀一社何如﹖」眾曰「佳。」於是又將昨詩與之評論﹐湘云亦推寶釵居首。夫寶釵詩本佳﹐然余亦未遑多讓﹐特湘云與寶釵情感較好﹐故竭力推崇﹐於此益徵餘勢之孤。命也如此﹐夫復何言﹗

綠窗靜掩﹐鳥語時間。早起閒步院中﹐忽見寶釵丫頭持一箋至﹐乃史湘云請食蟹賞桂﹐並請有外祖母﹑二舅母等人。余知食蟹賞桂﹐不過藉以集會﹐其實乃湘云欲起詩社耳。余本不喜宴會﹐且惡與彼等周旋﹐辭不欲往。旣聞外祖母等均去﹐未便再辭﹐遂與眾同往藕香榭﹐緣筵席設在是處也。藕香榭居水中﹐推窗四望﹐見桂花盛開﹐香气撲鼻﹐俯瞰河水淸澄﹐遊魚唼喋﹐景致極爲佳妙。亭外繞以回廊﹐亭後有竹橋﹐曲折通岸上。時亭中酒肴已陳﹐外祖母﹑薛姨母曁余與寶釵﹑寶玉等一席﹐二舅母與湘云﹑迎春姊妹等一席﹐鳳姐與李紈則往來酬應﹐衣香鬢影﹐濟濟一堂。酒數巡﹐婢奉巨螯進﹐人各一器﹐和以姜醋﹐剝而咽之﹐味頗甘美。殘酒旣盡﹐肴核狼藉﹐手亦飽沾濁膩﹐不可更耐﹐亟摘菊葉浸水滌之﹐余腥始去。時外祖母﹑二舅母等因精神困倦﹐閒散一回﹐卽同歸去。湘云命將殘席撤去﹐另備一席﹐則專宴同社者。余曰「今日究擬何題」﹖湘云曰「題不一﹐今當揭示」。因取詩題一紙﹐用鍼綰之墻上。余近前觀之﹐爲憶菊﹑種菊﹑供菊﹑詠菊﹑畫菊﹑問菊﹑簪菊﹑菊影﹑菊夢﹑殘菊等題。余曰「此新奇﹐但恐作不出。」湘云曰「並不限韻﹐任作何首﹐均聽其便。」言際﹐寶釵卽蘸筆將憶菊﹑畫菊勾去﹐寶玉亦將訪菊﹑種菊勾去﹐湘云勾對菊﹑供菊﹑菊影三題﹐探春勾簪菊﹑殘菊兩題﹐余詠菊﹑問菊﹑菊夢等﹐則屬余。題旣得﹐各自濡毫構思約半句鐘﹐均已作就﹐交與迎春。另用雪浪箋一並謄出﹐某題爲某人所作﹐下卽署其別字﹐仍粘於墻上。眾超前讀之。

憶菊蘅蕪君

悵望西風抱悶思﹐蓼紅葦白斷腸時。空籬舊圃秋無迹﹐冷月淸霜夢有知。念念心隨歸雁遠﹐寥寥坐聽晚砧遲。誰憐我爲黃花瘦﹐慰語重陽會有期。

訪菊怡紅公子

閒趁霜晴試一遊﹐酒杯藥盞莫淹畱。霜前月下誰家種﹖檻外籬邊何處秋﹖蠟屐遠來情得得﹐冷吟不盡興悠悠。黃花若解憐詩客﹐休負今朝掛杖頭。

種菊怡紅公子

攜鋤秋圃自移來﹐籬畔庭前處處栽。昨夜不期經雨活﹐今朝猶喜帶霜開。冷吟秋色詩千首﹐醉酹寒香酒一杯。泉漑泥封勤護惜﹐好和井徑絕塵埃。

對菊枕霞舊友

別圃移來貴比金﹐一叢淺淡一叢深。蕭疏籬畔科頭坐﹐淸冷香中抱膝吟。數去更無君傲世﹐看來惟有我知音﹗秋光荏苒休辜負﹐相對原宜惜寸陰。

供菊枕霞舊友

彈琴酌酒喜堪儔﹐几案婷婷點綴幽。隔座香分三徑露﹐拋書人對一枝秋。霜淸紙帳來新夢﹐圓冷斜陽憶舊遊。傲世也因同气味﹐春風桃李未淹畱。

詠菊瀟湘妃子

無賴詩魔昏曉侵﹐繞籬欹石自沈音。毫端韞秀臨霜寫﹐口角噙香對月吟。滿紙自憐題素怨﹐片言誰解訴秋心﹖一從陶令評章後﹐千古髙風說到今。

畫菊蘅蕪君

詩餘戲筆不知狂﹐豈是丹靑費較量﹖聚葉潑成千點墨﹐攢花染出幾痕霜。淡濃神會風前影﹐跳脫秋生腕底香。莫認東籬閒采掇﹐粘屏聊以慰重陽。

問菊瀟湘妃子

欲詢秋情眾莫知﹐喃喃負手叩東籬﹕孤標傲世偕誰隱﹖一樣花開爲底遲﹖圃露庭霜何寂寞﹖雁歸蛩病可相思﹖莫言舉世無談者﹐解語何妨話片時。

簪菊蕉下客

瓶供籬栽日日忙﹐折來休認鏡中妝。長安公子因花癖﹐彭澤先生是酒狂。短鬢冷沾三徑露﹐葛巾香染九秋霜。髙情不入詩人眼﹐拍手憑他笑路旁。

菊影枕霞舊友

秋光疊疊復重重﹐潛度偸移三徑中。窗隔疏燈描遠近﹐籬篩破月鎖玲瓏。寒芳畱照魂應駐﹐霜印傳神夢也空。珍重暗香踏碎處﹐憑誰醉眼認朦朧。

菊夢瀟湘妃子

籬畔秋酣一覺淸﹐和云伴月不分明。登仙非慕莊生蝶﹐憶舊還尋陶令盟。睡去依依隨雁斷﹐驚回故故惱蛩鳴。醒時幽怨同誰訴﹐衰艸寒煙無限情。

殘菊蕉下客

露凝霜重漸傾歌﹐宴罷才過小雪時。蒂有餘香金淡泊﹐枝無全葉翠離披。半牀落月蛩聲切﹐萬里寒云雁陣遲。明歲秋分知再會﹐暫時分手莫相思﹗

閱畢﹐李紈笑曰「通篇看來﹐各有警句。依我評論﹐當以詠菊爲最佳。次問菊﹐再次菊夢﹐淸詞麗句﹐立意淸新﹐瀟湘妃子宜居魁首矣。而簪菊﹑對菊﹑畫菊﹑憶菊﹑供菊又次之。」寶玉聞語﹐鼓掌贊曰「極是﹐極是。」余笑曰「殊不盡然﹐且覺傷於纖巧。」李紈笑曰「惟巧乃佳。」余曰「以我觀之﹐當以枕霞『拋書人對一枝秋﹐圃冷斜陽憶舊遊﹐等句爲佳。」李紈笑曰「然則汝之『口角噙香』一語亦殊不弱。」探春曰「論沈著﹐尢宜推蘅蕪君﹐彼『秋無迹﹐夢有知』等句﹐竟將『憶』字烘染出來﹐豈非妙絕」﹖寶釵笑曰「然則汝之『短鬢冷沾』﹐『葛巾香染』等句﹐亦可謂形容盡致」。湘云笑曰「莫若瀟湘妃子之『偕誰隱﹐爲底遲』﹐竟使菊花無言可對。」語出﹐眾皆失笑。寶玉笑曰「然則我又落第矣。」李紈曰「汝亦佳﹐惟不及彼等新巧耳。」於是重整筵席﹐另出佳釀飲之。余因胃弱不能再食﹐寶玉力勸余飲﹐且謂可以解螃蟹之毒﹐余不得已﹐勉盡一觥﹐則已紅暈上頰矣。寶玉大樂﹐曰「今日持螯賞桂﹐豈可無詩。我已吟成一首﹐有誰敢作者﹐請隨其後」。言已﹐卽濡毫寫出。詩曰﹕

持螯更喜桂陰涼﹐潑醋擂姜興欲狂。饕餮王孫應有酒﹐橫行公子竟無腸﹗臍間積冷饞忘忌﹐指上沾腥洗尙香。原爲世人美口腹﹐坡仙曾笑一生忙。

余笑曰「此等詩﹐一時一百首亦不難作。」寶玉笑曰「汝才力已盡﹐不謂不能再作﹐猶褒貶人耶」﹖余嗤之以鼻﹐立揮一首﹐曰﹕

鐵甲長戈死未忘﹐堆盤色相喜先嘗。螯封嫩玉雙雙滿﹐殼凸紅脂塊塊香。多肉更憐卿八足﹐助情誰勸我千觴﹖對斯佳品酬佳節﹐桂拂淸香菊帶霜。

寶玉閱畢﹐笑曰「畢竟妹妹淸新。」余奪而焚之﹐曰「此何足道﹐聊以效顰耳。」寶釵笑曰「我亦有一首﹐玆當寫呈諸君一粲。」因援筆書之﹐曰﹕

桂靄桐陰坐舉觴﹐長安涎口盼重陽。眼前道路無經緯﹐皮裏春秋空黑黃。

閱至此﹐眾皆稱絕。寶玉曰「有此﹐吾詩亦宜焚去矣。又閱其下﹐曰﹕

酒未滌腥還用菊﹐性防積冷定須姜。於今落釜成何益﹖月浦空餘禾黍香。

讀已﹐均謂爲食蟹絕唱。李紈曰「小題原宜寓大意﹐若徒諷刺世人﹐殊失之刻毒矣。」余曰「然」。席終﹐秋月娟娟﹐已自東山度出﹐餘霞成綺﹐如展紅綃﹐因微吟「如何臨皓魄﹐不見月中人」而返。

自吾儕詩社成立後﹐大觀園宴會乃無虛日。今日外祖母又設宴於綴錦閣﹐吾儕又須赴席。早間外祖母卽進園﹐且至余室小坐。與外祖母同來尙有一人﹐卽劉姥姥是也。﹝劉姥姥出場。﹞劉姥姥與賈府略有瓜葛﹐故常相過從﹐其居現在鄕間﹐𨿽年已七旬餘﹐而彊健如四十許人﹐且喜談好謔﹐以故外祖母雅憐之。惟姊妹行見其土俗﹐多與諢談以爲笑樂。在余室坐移時﹐羣往綴錦閣﹐沿途落葉滿徑﹐桂蕊飄香﹐景致極爲淸幽。劉姥姥曰「如此園林﹐若得畫師繪畫一張﹐使我攜歸家與彼等一見﹐卽死亦甘心矣。」外祖母笑指惜春曰「畫師卽在此﹐姥姥若要﹐此後囑之繪畫可矣。」劉姥姥遂與惜春又叼嘮一回。旣至﹐酒肴已陳﹐每人一椅一幾﹐或如海棠﹑梅花﹐或如荷葉﹑葵花﹐或方或圓﹐其式不一。外祖母與薛姨母並坐﹐劉姥姥與二舅母並坐﹐其次﹐則爲余儕姊妹。時劉姥姥滿頭簪以紅花﹐東搖西擺﹐眾均視之而笑。酒數巡﹐外祖母笑曰「今日之會﹐殊不可多得。但須行一酒令﹐方有興趣。」薛姨母笑曰「老太太自有好酒令﹐但我不敢附驥尾。」外祖母笑曰「此何須謙讓。」薛姨母笑曰「非謙﹐特恐應對不佳﹐反成笑話也。」二舅母曰「卽不佳﹐亦不過飲酒而已﹐更有何笑話哉﹖」薛姨母乃允。於是外祖母飲令酒一杯﹐鴛鴦代爲行令﹐方開口﹐劉姥姥忽下席搖手曰「勿捉弄我﹐我不敢奉命。」眾笑曰「毋違眾意。」鴛鴦卽命小丫頭扶之入席。劉姥姥笑曰「如此則請饒我一人。」鴛鴦曰「酒令如軍令﹐再言將罰矣。」劉姥姥始無語。鴦鴦曰「今旣爲老太太所倡﹐自當自老太太起﹐至劉姥姥止。我今所說者﹐乃爲骨牌﹐譬我取牌一副﹐將三張拆開﹐先說首一張﹐次說二張﹐再次說三張﹐說畢﹐合成一副名字。﹝酒令亦新。﹞無論詩﹑詞﹑歌﹑賦﹑成語﹑俗說皆可﹐但必須與上句合韻。萬一有誤﹐卽罰一杯。」眾曰「善」。鴛鴦遂取牌﹐呼曰「左邊一張天。」外祖母曰「頭上有靑天。」又曰「當中五合六。」外祖母曰「六橋梅花香徹骨」。又曰「剩了一張六合麼。」外祖母曰「一輪紅日出雲霄。」又曰「湊成一个蓬頭鬼。」外祖母曰「這鬼抱住鐘馗腿。」眾稱贊不已。外祖母遂自飲一杯。鴛鴦又取一牌﹐呼曰「左邊一張大長五。」薛姨母曰「梅花朵朵風前舞。」又曰「右邊一張大五長。」薛姨母曰「十月梅花嶺上香。」又曰「當中二五是雜七。」薛姨母曰「織女牛郎會七夕」。又曰「湊成二郎遊五嶽。」薛姨母曰「世人不及神仙樂。」說畢﹐眾均稱賞。薛姨母亦飲一杯。鴛鴦又呼曰「左邊長麼兩點明。」湘云曰「雙懸日月照乾坤。」又曰「右邊長麼兩點明。」湘云曰「閒花落地聽無聲。」又曰「中間還得麼四來」。湘云曰「日邊紅杏倚云栽。」又曰「湊成一个櫻桃九熟。」湘云曰「禦園卻被鳥銜出。」旣畢﹐亦飲一杯。鴛鴦又宣曰「左邊是長三。」寶釵曰「雙雙燕子語梁間。」又曰「右邊是三長。」寶釵曰「水荇牽風翠帶長。」又曰「當中三六九點在。」寶釵曰「三山半落靑天外。」又曰「湊成鐵鎖練孤舟。」寶釵曰「處處風波處處愁。」說畢﹐臨至余前。鴛鴦又宣曰「左邊一个天。」余曰「良辰美景柰何天。」寶釵聞語﹐忽向餘一視。鴛鴦又曰「中間錦屏顏色俏。」余曰「紗窗也沒有紅娘報。」又曰「剩下二六八點齊。」余曰「雙瞻禦座引朝儀。」又曰「湊成籃子好采花。」余曰「仙杖香挑芍藥花。」說畢﹐亦勉盡一杯。鴛鴦又宣曰「左邊四五成花九。」迎春曰「桃花帶雨濃。」眾嘩曰「該罰﹗韻旣錯﹐而又不恰。」迎春笑飲一口。緣鳳姐﹑鴛鴦咸欲聽劉姥姥笑話﹐故使說錯也。及至二舅母前﹐鴛鴦代說一回。下卽爲劉姥姥﹐姥姥曰「酒令我在鄕間亦常聞之﹐但無此圓妙。我今試說﹐幸勿見笑。」鴛鴦曰「汝但說可矣。」因念曰「左邊大四是个人。」劉姥姥聞語﹐思索半晌﹐笑曰「其爲莊家人乎﹖」眾均鼓掌大笑。外祖母笑曰「此亦佳」。鴛鴦又曰「中間三四綠配紅。」劉姥姥曰「大火燒了毛毛虫。」眾笑曰「是或有之」。鴛鴦又曰「右邊麼四眞好看。」劉姥姥曰「一个蘿卜一頭蒜。」鴛鴦笑曰「湊成便是一枝花。」劉姥姥曰「花兒落了結个大倭瓜。」眾聞語﹐因復大笑。於是飲過門杯﹐各自談笑﹐飲畢﹐藕香榭戲已開演﹐簫管悠揚﹐笛笙並發。正值風淸气爽之時﹐樂聲穿林度水而來﹐使人神怡心曠。劉姥姥初未聞此美樂﹐一旦酒樂並行﹐乃不禁手之舞之﹐足之蹈之。寶玉顧余曰「汝試觀劉姥姥狀況。」余笑曰「當日聖樂一奏﹐百獸率舞﹐如今才得一牛耳」。宴終﹐外祖母率眾往園中閒散。劉姥姥昂首四顧﹐見花問花﹐見木問木。及至櫳翠庵﹐女尼妙玉笑出迎之。﹝妙玉出場。﹞妙玉年方妙齡﹐卽棄其錦繡前程﹐皈依古佛﹐爲狀亦甚可憐。然彼必亦飽經憂患﹐故安然而就此冷淡生涯﹐於此益知世間正有許多苦命人也。﹝黛玉之嬌﹐妙玉之僻﹐二人正復相似﹐故均無良好結果。﹞余不幸孑然一身﹐寄食於此﹐前路茫茫﹐正不知作何收束﹐安得如妙玉尋一片漧淨土﹐向蒲團夜月﹐消受此可憐生涯乎﹖嗟夫﹗

劉姥姥去矣﹐自外祖母以下﹐各有贈予﹐窮人得此﹐其樂何極﹗余儕旣送其歸﹐羣至外祖母處省安畢。余方擬回園﹐忽寶釵招余曰「顰兒來﹐吾有一語相詢。」余卽隨之至蘅蕪院﹐寶釵忽自髙坐﹐笑曰「顰兒趣跪﹗吾將審汝。」余不解何故﹐笑曰「寶丫頭將毋瘋耶﹗審問何事﹖」寶釵冷笑曰「好个千金小姐﹗好个不出閨閣女兒﹗滿口胡言﹐猶不實說。」余不解﹐然心實忐忑﹐問之。寶釵曰「汝昨所行酒令﹐出自何書﹖」余聞語﹐始一愕﹐自知一時失檢點﹐竟將《牡丹亭》《西廂記》湊成﹐不覺雙頰泛紅﹐因央寶釵勿令人知。寶釵方讓坐﹐命人獻茶﹐且曰「凡女孩兒家﹐以不讀書爲佳﹐男子讀書不明理﹐尙不如不讀﹐況吾等乎﹖只宜勤紡績﹐習鍼黹﹐惟酒食是議耳﹐何用讀書爲﹖旣讀書矣﹐應從事聖賢經傳﹐至於綺言艷曲﹐最能移性﹐性情一移﹐卽難藥救矣。」﹝誠如尊論﹐但卿何由知此語之爲綺言艷曲耶﹖則寶釵平時服膺於此可知。惜黛玉不能反詰之也。﹞余聞言﹐中心拜服﹐一若下官對上司﹐惟有點首稱是而已。俄頃﹐素云入﹐雲珠大嫂相請。余遂偕寶釵至稻香村﹐見三春及湘云﹑寶玉均在。珠大嫂笑迎曰「社將成立﹐卽有脫滑之人﹐四丫頭欲告一年假﹐汝等以爲何如﹖」余笑曰「乃老太太命繪園子圖﹐渠卽趁風收帆耳。」探春曰「否﹐非老太太﹐乃劉姥姥一言之過。」余曰「諾。渠爲那一門姥姥﹐直呼曰母蝗虫已耳。」眾人大笑。寶釵曰「世間常語﹐一經鳳丫頭口﹐偏覺好聽。﹝注解極妙﹐所謂莫爲之後﹐𨿽善弗揚。﹞然彼不識字﹐不過市俗取笑﹐惟顰兒法《春秋》意﹐將世俗村言鄙語﹐撮要刪繁﹐更加潤色﹐一句一珠﹐『母蝗虫』三字﹐竟將昨日情景刻畫出來﹐眞乃天成妙譬。」言次﹐眾笑曰「如此注解﹐亦不在二人之下矣。」旣﹐珠大嫂曰「方才我給四丫頭一月假﹐渠嫌其少﹐汝輩商議可否稍寬﹖」余曰「以餘論之﹐一年亦不見多。蓋此園林構造﹐須工一年﹐畫亦當一年。旣須研墨﹐又須蘸筆﹐又須鋪紙﹐又須著顏色﹐又須……」言至此﹐笑不能耐﹐遲頃乃曰「又須照式徐徐畫去﹐豈不需一年工程乎﹖」眾大笑。寶釵極口贊曰「有趣﹐有趣。」余徐握惜春手笑曰「我問妹妹是單畫園子﹐抑將吾輩安之畫裏乎﹖」惜春曰「初命專畫園景﹐嗣老太太又欲添增人物﹐吾旣不會精細樓臺﹐又不工人物﹐尙在躊躇間也。」余曰「人物尙易﹐恐艸虫更非所長耳。」珠大嫂笑曰「又非通論。位置樓臺﹐烘染人物﹐何須艸虫乎﹖」余笑曰「﹝黛玉慧黠可愛。此篇詞鋒四溢﹐如聽流鶯百囀﹐淸妙絕倫。﹞別樣艸虫盡可省漏﹐昨日母蝗虫﹐如不點綴﹐豈非缺陷﹖」眾大笑。余且笑且言﹐曰「汝從速繪畫﹐余題跋已成﹐卽名『攜蝗大嚼圖』。」眾聞語﹐笑益急﹐湘云竟僕於地。余亦支持不住﹐旣起﹐寶玉以目示余﹐余知鬢髮已紛﹐卽往鏡臺前抿之。復聚議繪圖事﹐寶釵爲開顏料及應用之物﹐累累然一紙﹐余笑曰「僅繪一圖耳﹐並水缸﹑箱子而亦列入﹐得勿姐姐一時糊塗﹐竟將己之嫁妝單寫上乎﹖」探春笑曰「寶姐姐﹐汝若不擰其嘴﹐眞爲無用。」寶釵笑曰「何須擰﹐狗嘴焉有象牙﹗」言際﹐忽移身近余﹐以手握余臂﹐按之牀上。余笑曰「好姐姐﹐趣恕余﹐餘年較幼﹐非禮之言﹐姐姐宜有以教導之。」﹝前此之不疼﹐可知後此之疼﹐亦未可必。﹞寶釵知餘言乃隱射看雜書事﹐立釋余。余笑曰「畢究姐姐量寬﹐若我則未易饒人也。」寶釵笑曰「巧言利口﹐無怪眾人愛汝﹐我今亦疼汝矣。」嗟夫﹗余聞寶釵親切之言﹐此爲二次矣。余往者恆疑彼待我均爲僞意﹐由今觀之﹐竟爲大觀園中第一知己﹐自此以後﹐不敢再以不肖之心待人矣。

秋深矣﹐大觀園風物亦隨秋風而攺﹐楓林落葉﹐乃如離人墮其胭脂之淚。﹝最是不堪腸斷處﹐斜陽影裏泣秋風。﹞山畔池邊﹐但見禿枝杈椏﹐存於斜陽夕照中間﹐有三五殘菊﹐猶兀然自立﹐吐其芳艷﹐然不轉瞬﹐當亦憔悴不堪矣。余每屆秋深﹐舊疾必發﹐今年因園中宴會較往日略多﹐酬酢周旋﹐精疲力竭﹐以故咳嗽大發﹐愈不能支﹐日惟虯居室中﹐奄奄如冬蟄之虫。外祖母亦常延醫切脈﹐爲署滋補之方﹐實則此等湯藥迄無少效。今日寶釵來﹐見余形容消瘦﹐亦戚然寡歡﹐謂太醫所用之藥旣無效驗﹐不如另覓髙手﹐或者天佑吉人﹐大功立奏﹐若徒因循延展﹐恐非長策也。余搖首曰「已而﹐我自知我之病﹐𨿽盡集天下名醫﹐亦無可愈之日。姑勿論病時﹐卽觀余好時情景﹐亦可知矣。」寶釵曰「此言良是。古人謂食穀者生﹐汝素日飲食過少﹐不能添養精神﹐故有此現象。今後尢當勉力加餐﹐俾血气充滿﹐自可無病矣。」余嘆曰「死生有命﹐富貴在天﹐非人力所能彊求。汝不見今年較去年又略沈重耶﹖」言次﹐又咳嗽兩三次。寶釵曰「我昨見藥方﹐人參﹑肉桂似覺太多﹐𨿽云益气補神﹐亦不宜太熱。以我思之﹐先以平肝養气爲要﹐肝火一平﹐不能克上﹐脾胃乃無病。脾胃無病﹐飲食卽可養人。每日早起﹐宜以上等燕窩一兩﹐冰糖五錢﹐用銀罐熬粥食之﹐滋陰補气﹐較藥爲佳。」﹝和盤托出﹐心直口快。﹞余聞言大爲感動﹐曰「汝平昔待人誠屬熱心﹐然我最是多心之人﹐只疑汝有心藏姦﹐自前日汝謂雜書不好﹐並以良言相勸﹐始知我平日疑汝﹐皆爲錯誤﹐自思慈母見背﹐姊妹俱無﹐而今年齡已長﹐竟無一人如汝﹐肯以金玉之言來相教誨﹐無怪云丫頭傾心佩服。吾往日見彼贊汝﹐心中猶不受用﹐今而後始知之矣。尢有一語告汝﹐汝適所云燕窩粥一事﹐以我思之﹐至爲不便。自我入府以來﹐每年舊疾復發時﹐請大夫﹐索參桂﹐已經天翻地覆﹐若再花樣翻新﹐外祖母﹑二舅母﹑鳳姐姐等縱不見惱﹐而底下老婆丫頭﹐則未免尢怨。﹝寫黛玉悲苦之狀﹐人理入情﹐令人不忍卒讀。﹞汝試觀府中諸人﹐因見老太太愛寶玉與鳳姐﹐尙且虎視眈眈﹐言三語四﹐何況於我。矧我又非正經主人﹐無依無靠﹐投奔來此﹐彼等早已厭惡﹐如再不知進退﹐豈非使彼等愈加埋怨耶﹖」寶釵曰「如是﹐我與汝境況殆出一轍。」余曰「汝安能比我﹗汝又有母親﹐又有哥哥﹐此間又有買賣地土﹐家中又仍舊有房有地﹐在此不過親戚情分﹐無論大小事﹐又不沾其一文﹐欲走便走﹐欲去便去。我則一無所有﹐衣食住三者﹐均與其家姑娘一樣﹐一般小人﹐豈有不加嫌怨之理。」寶釵忽笑曰「將來亦不過增出一副嫁妝耳﹐此時尙無須計議及此。」余聞語﹐臉一赬﹐笑曰「人將以厚道視汝﹐故掬誠以心中事相告﹐柰何又以我取笑耶﹖」寶釵笑曰「是𨿽笑話﹐然亦眞情。汝毋憂﹐我在此一日﹐當與汝消遣一日﹐汝倘有委屈煩難﹐盡可告我。我𨿽有哥哥﹐汝亦知之﹐不過老母在堂﹐較汝差勝一籌耳。汝適所云﹐亦可謂多一事不如省一事﹐我家燕窩尙有﹐明日當取以奉贈。」余笑曰「燕窩𨿽小﹐難得汝多情如是。」寶釵曰「此何足道﹐我去矣。」言已自去。

余於寶釵去後﹐仍偃臥榻上﹐秋風撼樹﹐瑟瑟作聲。﹝窗外芭蕉窗里人﹐分明葉上心頭滴。﹞風過而雨繼之﹐瀝瀝淅淅﹐爭撲簾籠。少刻﹐窗衣漸黑﹐已近黃昏﹐雨滴竹梢﹐更覺淒涼萬倍。默思寶釵待余﹐誠可謂推心置腹﹐不獨疑忌之心﹐化爲烏有﹐抑且加以敬愛。但彼在此﹐亦不過作客﹐相處之時﹐又有幾何﹗萬一伯勞飛燕﹐忽自分飛﹐此後淒涼歲月﹐恐又只有獨自享受耳。思及此﹐愈覺愀然寡歡﹐而窗外秋霖﹐仍滴瀝不已。乃挑燈起坐﹐隨取一書閱之﹐乃《樂府雜稿》﹐內有秋閨﹑怨別﹑離怨等詞。閱畢﹐心緒紛紜﹐若有所感﹐因成《代別離》一首﹐擬《春江花月夜》之格﹐名其詞曰《秋窗風雨夕》。詞曰﹕

秋花慘淡秋艸黃﹐耿耿秋燈秋夜長。已覺秋窗秋不盡﹐那堪風雨助淒涼。助秋風雨來何速﹐驚破秋窗秋夢續。抱得秋情不忍眠﹐自向秋屏挑淚燭。淚燭搖搖爇短檠﹐牽愁照眼動離情。誰家秋院無風入﹐何處秋窗無雨聲﹖羅衾不耐秋風力﹐殘漏聲催秋雨急。連宵脈脈復颼颼﹐燈前似伴離人泣。寒窗小院轉蕭條﹐疏竹虛窗時滴瀝。不知風雨幾時休﹐已教淚灑秋窗濕。

吟畢﹐方欲安寢﹐忽丫鬟云「寶玉至矣。」語未已﹐已見寶玉跨步而入﹐披蓑戴笠﹐狀若漁夫。因笑曰「余室胡來漁翁乎﹖」寶玉笑曰「汝今日何如﹖服藥否﹖」言已﹐卸去蓑衣﹐脫其篛笠﹐舉燈以向余面﹐端視久之﹐笑曰「今日气色略佳。」余於燈光之下﹐見其足下尙蹬蝴蝶落花鞋﹐不覺笑曰「頭上畏雨﹐乃遮以笠﹐足下豈獨不畏雨乎﹖」寶玉曰「此衣原有一套﹐尙有棠木屐一雙﹐已脫諸門外矣。」余細視蓑衣斗笠﹐細致輕巧﹐竟不知何艸所編。寶玉曰「此均北靜王所贈﹐汝如愛﹐當再往索一套﹐何如﹖」余笑曰「謝汝﹐吾不須此。且一經戴上﹐竟似戲中所扮漁婆。」﹝業盟誓矣﹐又何諱焉。﹞語出﹐忽思及適所說漁翁一語﹐不覺顏色頓赬﹐伏案大嗽。俄寶玉忽見余《秋窗風雨夕》詞﹐因取而誦之﹐大爲稱賞。余立奪付之火﹐曰「此何值一讀﹗」寶玉笑曰「汝𨿽焚去﹐然我默思已熟。」余曰「餘憊甚欲眠矣﹐汝當去﹐明日再來。」寶玉探懷出金表視之﹐曰「已至亥初﹐玆亦當寢矣。」因攜燈而出﹐忽又回首曰「汝若需何物﹐可告我﹐當爲汝取之。」余曰「然。」

秋光去矣﹐天气漸寒。日來兀坐斗室﹐百無聊賴﹐幸自服寶釵燕窩後﹐病象漸有起色﹐余於此時﹐誠感寶釵不置也。今日寶釵偕香菱來。香菱﹐薛蟠愛妾也﹐年可十餘齡﹐容華絕代﹐聰慧動人﹐與余儕過從頗密﹐玆因薛蟠出遊金陵﹐寶釵乃邀入園中﹐挑燈伴讀﹐助作女紅﹐今日之來﹐特作外表周旋也。見余卽笑曰「此後相聚之時多矣﹐苟得暇﹐務乞教我學詩。」余笑曰「汝欲學詩﹐須拜我爲師﹐我𨿽不通﹐或可以相授矣。」香菱笑曰「如是﹐卽拜汝爲師﹐但勿嫌煩惱。」余曰「是何難﹐不過起承轉合﹐當中承轉﹐乃成對偶﹐平對仄﹐虛對實﹐實對虛。若果遇有奇句﹐並平仄虛實亦可不對。」香菱笑曰「無怪我嘗讀舊詩﹐有時對之極工﹐有時竟有不對﹐今聞汝言﹐始知之矣。」余曰「詞句猶第二事﹐第一立意要緊﹐若意趣一眞﹐並詞句亦不用修飾﹐所謂不以辭害意也。」香菱曰「我極愛陸放翁『重簾不捲畱香久﹐古硯微凹聚墨多』句﹐覺眞切有趣。」﹝今之油腔滑調﹐全無格律者聽之。﹞余曰「斷不宜讀此種詩﹐汝儕因不知詩﹐所以一見淺近卽愛﹐若一入此等格局﹐卽不能作詩。汝若眞心欲學﹐我此處有《王摩詰全集》﹐汝先將其五言律一百首﹐細心摩揣﹐然後再讀一百二十首老杜七言律﹐次之再將李靑蓮七言絕句讀一二百首﹐腹中旣先有此三人作底﹐後再將陶淵明﹑應﹑劉﹑謝﹑阮﹑庾﹑鮑等人詩集一閱﹐不越一稔﹐自不愁不成詩翁矣。」香菱笑曰「旣如是﹐盍以書授我﹐帶歸一讀。」余遂將王右丞五言律交與香菱﹐曰「內中凡經朱筆圈過者﹐俱爲余所選﹐有一首卽讀一首﹐不能領會處﹐問汝家姑娘卽知之。」香菱遂欣然攜詩去。

越數日﹐香菱含笑攜書至﹐欲向余換杜律。余笑曰「能記若干首﹖」香菱曰「凡紅圈余均讀之。」余曰「能否領悟﹖」香菱笑曰「頗知一二﹐但是否﹐尙無把握也。」余笑曰「汝試言之。」香菱曰「以我思之﹐詩之佳處﹐只可以意會﹐不可以言傳。﹝詩中三昧﹐不料於此得之。﹞有時似乎無理﹐然一經揣摩﹐竟是有理有情。」余笑曰「此語似也。但從何處見之﹖」香菱曰「吾觀其塞上一首﹐內云「大漠孤煙直﹐長河落日圓。』澄心一思﹐煙如何直﹐日自是圓﹐直字似無理﹐圓字又太俗。然合上書一想﹐又似曾見此景﹐若欲再易兩字﹐竟百索不得。又有『日落江湖白﹐潮來天地靑』﹐白靑兩字似亦無理。然必須此二字﹐方形容盡致。又有『渡頭餘落日﹐墟裏上孤煙』兩句﹐吾眞不審其『余』字合『上』字如何想得來。憶我曩歲入京時﹐一日停舟蘆岸﹐四顧蒼茫﹐但有古樹數株﹐存於晚炊煙中﹐靑碧連云﹐餘霞成綺﹐一種蕭條之狀﹐使人黯然魂銷。不謂昨讀此詩﹐恍若又在荒江蘆荻中﹐詩之動人乃至如是也」。言際﹐寶玉﹑探春均至﹐及聆香菱之言﹐均笑曰「旣如是﹐會心處不遠矣。」余笑顧香菱曰「汝謂『上孤煙』妙﹐尙不知此句乃自淵明『曖曖遠人村﹐依依墟裏煙』脫胎出來。」言已﹐卽以淵明原詩與香菱觀之﹐香菱點頭嘆賞﹐曰「然則上字乃自依依二字化出。」寶玉笑曰「汝已經得其梗槪﹐母庸再講﹐再講反離矣。若就此做去﹐必成佳調。」探春笑曰「我明日補一柬﹐請汝入社何如﹖」香菱笑曰「姑娘何苦嘲笑﹐我不過心中羨慕﹐才學此以爲消遣。」探春笑曰「誰非消遣﹐豈我輩認眞作詩耶﹗」香菱因又向余假杜律﹐且央余擬題學作。余曰「昨夜月光至佳﹐卽以此爲題﹐往作一首﹐限十四寒韻。」香菱卽持去﹐無何﹐持稿示余。展而誦之﹐曰﹕

月到中天夜色寒﹐淸光皎皎影團團。詩人助興常思玩﹐野客添愁不忍觀。翡翠樓邊懸玉鏡﹐珍珠簾外掛冰盤。良宵何用燒銀燭﹐晴彩輝煌映畫欄。

余笑曰「立意尙佳﹐但措詞不雅﹐皆因讀詩太少﹐被其束縛。玆請放膽再作一首。」香菱乃默然返﹐顧不入室﹐但徘徊於池邊樹下﹐或坐或立﹐狀如癲狂。寶釵等則立山上觀之﹐引爲笑樂。少刻﹐香菱復來﹐曰「吾頃又攺作一首﹐務祈教正。」余見其惘惘之狀﹐亦殊憐之﹐因取而讀曰﹕

非銀非水映窗寒﹐試看晴空護玉盤。淡淡梅花香欲染﹐絲絲柳帶露初幹。只疑殘雪塗金砌﹐恍若輕霜抹玉欄。夢醒西樓人迹絕﹐余容猶可隔簾看。

讀畢﹐寶釵探春等俱至﹐索詩閱之。寶釵曰「造句卻佳﹐但非吟月之作﹐若於月字下再增一色字﹐則得矣。」香菱自以爲此首已臻絕妙﹐及聞此﹐興況驟低﹐然又不肯棄置。乃背手步出欄幹﹐立於綠竹之下﹐挖心搜膽﹐且行且思﹐旣忽以手捧腮﹐現爲淺笑﹐未幾忽又愀然作悲狀。﹝摹寫苦吟之狀﹐令我失笑。﹞探春隔窗笑曰「菱姑娘亦當閒閒。」香菱怔曰「閒字乃十五刪韻﹐得勿誤耶﹖」眾大笑。寶釵曰「斯眞成詩魔矣﹗顰兒造孽不淺。」余笑曰「聖人謂誨人不倦﹐彼來問﹐焉能不說﹖」李紈笑曰「吾儕盍攜其往藕香榭觀畫去。」余曰「善」。遂相率而出﹐見惜春方偃臥榻上﹐所繪大觀園圖﹐立於壁間﹐十停已得其三﹐並有美人倩影點綴其間。因指香菱曰「凡能詩者﹐均已上畫﹐汝今亦可列入矣。」顧香菱殊無心歡笑﹐仍呆然回去。逾日﹐余方起﹐忽見香菱欣然出稿示余﹐曰「此餘夢中所得者﹐然仍不敢自信其佳也。」﹝苦吟僧入定得句﹐將成功。﹞余亟取讀之﹐曰﹕

精華欲掩料應難﹐影自娟娟魄自寒。一片砧敲千里白﹐半輪雞唱五更殘。綠蓑江上秋聞笛﹐紅袖樓頭夜倚欄。博得嫦娥應自問﹐何緣不使永團﹖

余笑曰「詞意淸新﹐已獲成功矣。」時寶釵等亦至﹐均贊賞不置。余於此﹐益愛香菱之聰穎﹐余不學﹐雅好好學之人﹐故於香菱學詩﹐樂授之。抑余不惟愛其好學﹐且憐其遇而憫其孤。𨿽然天下至可憐者﹐乃爲孤苦之人﹔孤苦之人而獨聰穎﹐又能搖筆吟詩﹐殊屬不祥之事。余今教之﹐誠不啻造一重孽債也。噫﹗

●林黛玉筆記卷下

連日气象陰霾﹐濃云四合﹐北風獵獵﹐摧樹作聲。余知天且雪矣﹐乃命鵑兒炙炭於盆﹐與香菱共坐談詩。少刻寶釵﹑李紈等亦至﹐笑曰「顰丫頭誠可謂誨人不倦。」余笑曰「最好圍鑪共話詩﹐今日天气略寒﹐圍鑪相對﹐故不覺其絮聒也。」李紈曰「香菱詩近日大有進境﹐吾儕詩社又增一健將矣。」言次﹐忽見老嬤數人匆匆入﹐笑曰「太太處有客至﹐姑娘﹑奶奶趣認親去﹗」李紈笑曰「是何語﹗究爲誰親戚乎﹖」老嬤笑曰「我原不識﹐但聞奶奶兩妹俱至﹐猶有一人﹐聞爲薛大姑娘之妹﹐又有一位爺﹐則薛大爺阿弟也。」寶釵曰「得勿吾家薛蝌攜其妹來此乎﹖」因相率而出。及至二舅母室中﹐則見釵光鬢影﹐羣聚一室。詢之﹐一爲大舅母母家嫂嫂曁其女岫煙﹔一爲李紈寡嬸曁其女李紋﹑李綺﹔一爲薛蟠從弟薛蝌曁其妹寶琴﹐緣寶琴幼字都中梅翰林之子爲媳﹐此來則爲發嫁也。三家原不相識﹐因中途泊舟一處﹐彼此敍談﹐始知爲親戚﹐故三家搭幫同行。此外尙有一人﹐卽鳳姐之兄王仁也。眾見禮畢﹐歡忭異常﹐外祖母笑容本未嘗一去其頰﹐至是樂益不支。﹝淒涼人偏逢熱鬧事﹐眞不覺頓有此感。﹞李紈﹑寶釵與彼等﹐本久別重逢﹐各敍離衷﹐自有許多敍述。余見狀﹐不禁又動身世之感﹐思彼等俱有親眷﹐俱有姊妹﹐親親密密﹐何等欣歡。己則一身無倚﹐形影相依﹐雙眼眈眈﹐徒看人家錦爛。嗟夫﹗不幸哉﹗余誠天下第一不幸之人也。思及此﹐心乃一酸﹐亟搴衣回瀟湘館﹐對景淒涼﹐不覺大哭。寶玉似知餘情﹐亦追蹤至﹐溫存寬慰﹐無微不至﹐余見其殷殷之情﹐心良感之。

薛寶琴華年十五﹐丰容盛鬋﹐國色也。李紋﹑李綺﹐年與寶琴適相上下﹐丰姿綽約﹐亦才容俱絕。惟邢岫煙幽閒貞靜﹐不若彼等髙華耳。外祖母於此數人中﹐愛寶琴尢甚﹐且使二舅母認爲義女﹐日與外祖母起居一處﹐一切待遇﹐無殊己之孫女。李紋﹑李綺則住稻香村。邢岫煙與迎春一處。於時史湘云叔父適遷委外省﹐須挈眷出京﹐外祖母不忍俊湘雲遠離﹐又迎之來府﹐與寶釵同住蘅蕪院。從此大觀園中愈增熱鬧﹐簾前鬥艸﹐欄外調鸚﹐或相攜於晚風駘蕩之中﹐或髙歌於涼月初升之候﹐熙熙然固一極樂世界也。重簾不捲﹐寶鼎香濃﹐獨坐蘭閨﹐煞無聊賴。適寶玉至﹐相與往蘅蕪院﹐至則湘云﹑寶琴等俱在。寶琴身披鴨頂綠毛斗篷﹐金翠輝煌﹐令人目眩。湘云笑曰「此衣初不易得﹐老太太竟舉以贈汝﹐足知愛汝至矣。」言次﹐琥珀忽入﹐笑顧寶釵曰「老太太適云﹐姑娘於琴姑娘﹐請勿過於拘管﹐彼欲如何便如何﹐苟有所需﹐告老太太可也。」寶釵笑應之﹐旋推寶琴曰「吾誠不知汝幾生修到﹐竟投入老太太之心坎﹐趣去﹐免在此委曲。吾殊不自信﹐吾何事不如汝。」湘云笑曰「寶姐姐﹐汝𨿽戲言﹐卻有人眞有此心。」﹝寶釵𨿽是戲言﹐然其視寶玉之戀黛玉﹐卻眞有是心﹐特借寶琴發之耳。﹞琥珀大笑曰「吾知之﹐卽彼是也。言已﹐以手指寶玉﹐寶釵﹑湘云笑曰「否。﹝寶玉偸視黛玉﹐具見深情﹐第錯認黛玉﹐故終至負心也。﹞彼非此種人也。」琥珀又指余曰「然則﹐卽爲彼也。」湘云無語﹐寶釵笑曰「否否﹐我之妹妹﹐彼之憐愛較我尢甚﹐何至相惱乎﹖勿信云兒混說。」寶玉聞語﹐頻向余偸視﹐若恐余聞此又生憤慨之心。實則此戲言耳﹐何至猜忌。且余與寶釵芥蒂之心已釋﹐寶琴叉聰明伶俐﹐自幼讀書﹐其視余也﹐較他人尢其親切﹐卽老太太十分疼愛﹐又何預於我。然則寶玉誤矣。﹝黛玉乃直心人﹐安得不爲人所算。﹞

俄寶釵等往薛姨媽房中去。余亦歸室。寶玉隨之至﹐笑顧余曰「余𨿽曾讀《西廂記》﹐然有一語我實不解﹐玆爲妹言之可乎﹖」余聞言﹐知必有故﹐因笑曰「汝試言之。」寶玉笑曰「曾憶《鬧簡》內有云﹕『是幾時孟光接了梁鴻案﹖』此句本現成典故﹐但『是幾時』三字殊饒深趣。我今欲問汝﹐究是幾時接了案乎﹖試爲我解之。」余聞言﹐知彼乃指寶釵﹐不期失笑﹐曰「此三字一問﹐實臻妙境﹐今日汝舉以問我﹐則尢妙也。」寶玉笑曰「汝先只疑我﹐今汝亦無言可答矣。」余笑曰「誰知彼竟是好人﹐我素日以爲彼好藏姦﹐竊嘗惡之。﹝彼此問答﹐均各不言而諭﹐可算心心相印。﹞由今以觀﹐過乃在我﹐而不在彼。」因自錯說酒令﹐寶釵如何勸我﹐以至饋送燕窩﹐病中所談之事﹐一一述告寶玉。﹝黛玉錯認寶王﹐且錯認寶釵﹐一往情癡﹐殊堪痛惜。﹞寶玉始知原故﹐因笑曰「我終日疑惑﹐正不知是幾時孟光接了梁鴻案﹐今聞汝言﹐始知自『小兒家口沒遮攔』上接了案也。」於時寶玉又言及寶琴﹐余自顧孑然一身﹐不免又動悲感﹐心中酸楚﹐乃迸爲熱淚﹐似欲偸沁眼角而出。寶玉勸曰「汝又自尋煩惱﹐汝試自觀﹐今年更比去年瘦矣。」余嘆曰「人生到此﹐瘦又奚礙﹗」言已又哭。寶玉曰「我思汝亦當自爲保養﹐何苦每日必尋事哭泣﹐一若不哭泣卽不能了此一日事者﹐果何故哉﹖」余拭淚曰「汝尙不知﹐我近來但只覺心酸﹐眼淚卻比去年減少﹐蓋至淚枯時節矣。《西廂》云「眼中流血﹐心內成灰。』我恰似之。」寶玉聞言﹐俯首一喟。﹝種玉無緣﹐還珠有淚﹐傷哉﹗顰卿其淚少﹐其病益深矣﹗﹞

於時忽見李紈丫鬟至﹐謂天已雨雪﹐奶奶請商議明日作詩。寶玉大喜﹐亟催餘同去。余見地已著雪﹐卽取掐金挖云紅香羊皮小靴易之﹐又加套大紅羽縐白狐皮鶴氅﹐系以靑金閃綠雙環四合如意宮絳﹐頭上冠以雪帽。妝畢命寶玉爲余端視﹐寶玉笑曰「美哉﹗美哉﹗」因與踏雪至稻香村。﹝「妝罷低聲問夫婿﹐畫眉深淺入時無﹖」寶﹑黛斯時景況﹐仿佛似之。﹞時姊妹行均至﹐均衣一色大紅猩猩氈與羽毛緞斗篷﹐惟李紈獨穿一件多羅呢對襟褂﹐寶釵則衣蓮靑斗紋錦上添花洋綫番羓絲鶴氅﹐最後史湘云至﹐乃穿外祖母所與貂鼠腦袋面子﹑大毛黑灰裏子大褂﹐冠以挖云鴉黃片金裏大紅猩猩氈昭君套﹐又圍以大貂鼠風領。余見而笑曰「孫行者來矣。」湘云笑脫其褂曰「汝儕見我內衣﹐當更覺可笑。」眾觀其內穿秋香色盤金五色繡龍窄褙小袖掩襟短襖﹐內裏一件水紅妝緞狐膁褶子﹐腰中束以蝴蝶結子長穗五色宮絳﹐足下蹬鹿皮小靴﹐益顯其蜂腰猿背﹐鶴勢螂形。余笑曰「吾從未見女兒家好作小子裝束。」眾笑曰「彼作小子裝束﹐原較女兒更爲俏麗也。」湘云曰「趣商議作詩﹐何苦預他人事。」又曰「誰爲東道主乎﹖」李紈曰「主意本我所出﹐因昨詩社正日已過﹐再等正日又太遠﹐適天已下雪﹐不如請眾湊一社﹐旣可爲遠客接風﹐又可以完我儕社課。汝儕以爲何如﹖」寶玉曰「如此甚好﹐但今日太晚﹐若到明日﹐雪霽又無趣。」眾曰「現愈落愈大﹐明日未必晴﹐卽晴﹐有此一夜﹐亦足賞矣。」李紈曰「我此處𨿽好﹐又不如蘆香亭﹐我已命人去籠地炕。老太太未必髙興來﹐但送一信至鳳姐處可矣。」眾應諾。﹝帶金掛玉最礙黛玉之心﹐李嬸娘偏又語此﹐吾知黛玉心中必頓生無限感想。﹞

次日晨起﹐推窗視之﹐雪已尺餘深矣。乃命紫鵑舀水﹐盥漱畢﹐逕往外祖母處早膳。湘云因見席間新鮮鹿肉﹐乃與寶玉向鳳姐索取一塊﹐送往園中﹐以備自己烹食。余見而笑之。俄餐畢﹐同來園中﹐與珠大嫂等酌議﹐出題限韻。獨寶玉﹑湘云不至﹐余笑曰「彼二人實難相聚一處﹐若在一處﹐必生出多少枝葉。此時定同去算計一塊鹿肉矣。」言次﹐李嬸娘至﹐笑問珠大嫂曰「何以一位帶玉哥兒與一位帶金麒麟姐兒﹐如此漧淨淸秀﹐偏能啖食生肉﹖噫﹗生肉可得而食耶﹖」眾均失笑。余曰「此乃云丫頭鬧來﹐果不出我所算。」珠大嫂等亟出﹐找住寶玉﹑湘云笑曰「爾等果欲食生肉者﹐可隨我到老太太處﹐卽爲一隻生鹿撐病﹐與我無涉。」寶玉笑曰「豈有此事﹗燒好食耳。」言次﹐老婆子等已將鐵鑪﹑鐵叉﹑鐵絲蒙等物攜來。珠大嫂等隨卽入室﹐無何﹐平兒至﹐謂鳳姐有事纏身﹐未得附會。湘云笑曰「然則汝可畱此食肉矣。平兒因爲褪下手鐲﹐同坐烹食。頃之﹐珠大嫂與探春已將題韻擬定﹐來催寶玉﹑湘云。湘云時正狂飲大嚼﹐笑曰「若非食此﹐斷不能作詩。」時寶琴亦至﹐身披鳧靨裘﹐悄立笑視﹐湘雲起讓同嘗﹐寶琴笑辭。寶釵曰「汝試嘗之﹐其味極美。汝林姐姐祗因身體孱弱﹐食難消化﹐不然﹐彼亦嗜此。」寶琴遂爲染指﹐亟稱鮮美。一時湘云﹑寶琴﹑寶玉﹑平兒等﹐圍鑪賭飲﹐歡悅逾常。忽鳳姐房中小丫鬟來召平兒﹐平兒竟以湘云之命﹐回復不去。有頃﹐鳳姐亦身披斗篷﹐踏雪而至﹐笑曰「汝儕食此佳味﹐竟吝而不告我耶﹖」言畢﹐亦同坐下。於是綠蟻新醅﹐紅泥小火﹐釵光鬢影﹐羣繞爭鮮。﹝褪下手鐲﹐爲下文失鐲張本。﹞余笑曰「何處來此一羣乞兒﹐今日蘆雪亭遭劫﹐竟是云丫頭罪首矣。﹝湘云豪爽淸髙﹐令人向往不置。﹞我當爲此亭放聲一哭﹗」湘云冷笑應曰「井蛙語海﹐少見多怪。是眞名士自風流。如汝輩妝點山林大架子﹐假號淸髙﹐眞令人見之當作三日惡。吾儕此時𨿽鮏羴大嚼﹐轉瞬還是錦心繡口。」寶釵笑曰「回來如無好句﹐非將鹿肉重爲掏出不可。」眾均一笑。﹝假名士裝腔做勢﹐觀此能無汗顏。﹞

霎時間﹐杯盤狼藉﹐羣起盥手。忽平兒手鐲遺失一支﹐徧尋不獲﹐眾均異之。鳳姐笑曰「此物去向﹐我已知之。汝儕趣作詩去﹐不三日當出現矣。但我有一言﹐老太太謂又離年近﹐正月間當作幾首燈謎﹐大家取樂﹐不審芳意如何﹖」眾曰「善」。於是同來內間﹐仰視壁上﹐已將詩題韻腳格式貼出﹐乃卽景聯句五言排律一首﹐限二蕭韻。但後面尙未列定次序﹐眾均推讓。寶釵曰「到底分出次序才是。」便令眾拈鬮爲序﹐起首恰是珠大嫂﹐然後按序開出。鳳姐笑曰「旣如此﹐我亦胡謅一句在上如何﹖」眾笑曰「更妙。」寶釵因於稻香老農之上﹐添一鳳字。鳳姐思索半日﹐笑曰「汝儕勿哂﹐我有一句極粗語。」寶釵笑曰「試言之。」鳳姐笑曰「我想天欲雨雪﹐必起北風﹐昨夜北風獵獵﹐一夜未止。我有一句﹐卽是﹕「一夜北風緊』﹐不知可否﹖」眾聞言﹐相視笑曰「此句𨿽粗﹐卻是善作詩者起法﹐且畱下多少地步與後人﹐就以此句爲首可矣。」言次﹐鳳姐與李嬸娘﹑平兒均辭出。珠大嫂將鳳姐一句寫完﹐援筆續曰「開門雪尙飄。入泥憐潔白﹐」香菱續曰「匝地惜瓊瑤。有意榮枯艸﹐」探春曰「無心飾萎苗。價髙村釀熟﹐」李綺曰「年稔府糧饒。葭動灰飛管﹐」李紋曰「陽回斗轉杓。寒山已失翠﹐」岫煙曰「凍浦不生潮。易掛疏枝柳﹐」湘云曰「難堆破葉蕉。麝煤融寶鼎﹐」寶琴曰「綺袖籠金貂。光奪窗前鏡﹐」余應曰「香粘壁上椒。斜風仍故故﹐」寶玉吟曰「淸夢轉聊聊。何處梅花笛﹖」寶釵曰「誰家碧玉簫﹖鰲愁坤軸陷﹐」吟畢﹐亟命寶琴續﹐湘云忽接曰「龍鬥陣云銷。野岸回孤掉﹐」寶琴曰「吟鞭指灞橋。賜裘憐撫戍﹐」湘云揚眉挺身曰「加絮念徵徭。坳垤翻夷險﹐」寶釵連聲叫妙﹐因聯曰「枝柯怕動搖。皚皚輕趁步﹐」余應聲續曰「剪剪舞隨腰。苦茗成新賞﹐」吟次﹐恐爲湘云所續﹐因推寶玉﹐寶玉含笑吟曰「孤松訂久要。鴻泥從印迹﹐」寶琴隨卽續曰「林斧或聞樵。伏象千峯凸﹐」湘云槍聲吟曰「盤蛇一逕遙。花緣經冷結﹐」余與眾等均贊美﹐探春因吟曰「色豈畏霜凋。深院驚寒雀﹐」時湘云舉茗正飲﹐乃被岫煙續曰「空山泣老鴞。階墀隨上下﹐」湘云亟吟曰「池水任浮漂。照耀臨淸曉﹐」余聯曰「繽紛入永宵。誠忘三尺冷﹐」湘云含笑吟曰「瑞釋九重焦。僵臥誰相問﹐」寶琴亦笑吟曰「狂遊客喜招。天機斷縞帶﹐」湘云又應曰「海市失鮫綃。」余不容其道出﹐卽曰「寂寞封臺榭﹐」湘云笑應曰「淸貧懷簞瓢。」寶琴亦不容情﹐卽曰「烹茶水漸沸﹐」湘云連笑吟曰「煮酒葉難燒。」寶玉亦笑曰「沒帚山僧掃﹐」寶琴亦笑曰「埋琴稚子挑。」湘云狂笑不禁﹐隨吟一句﹐不辧爲何。余等笑曰「究爲何語乎﹖」湘云曰「石樓閒睡鶴﹐」余髙聲嚷曰「錦罽曖親貓。」寶琴曰「月窟翻銀浪﹐」湘云卽對曰「城霞隱赤標。」余曰「沁梅香可嚼﹐」寶釵笑謂妙極﹐因吟曰「淋竹醉堪調。」寶琴曰「或濕鴛鴦帶﹐」湘云連續曰「時凝翡翠翹。」余曰「無風仍脈脈﹐」寶琴對曰「不雨亦瀟瀟。」余推湘云速聯﹐湘云伏倒寶釵懷中﹐癡笑不語。余曰「法亦有才盡力窮時矣。」寶釵亦捉其腕﹐推曰「今亦只如悶口葫蘆耶﹗汝欲炫才﹐盍將二蕭韻用完。」湘雲起身﹐笑曰「此並非作詩﹐竟是搶命耳。」眾均一粲。探春卽將各人聯句﹐一一繕好﹐因謂尙未結住﹐李綺姊妹因卽續曰「欲志今朝樂﹐憑詩祝舜堯。」余等評論一回﹐惟湘云最多﹐因笑曰「此是一塊鹿肉功勞矣。」珠大嫂曰「逐句評去﹐卻還一气﹐只是寶玉又作劉蕡矣。」因命寶玉往櫳翠庵妙玉處﹐折紅梅一枝以罰﹐寶玉欣諾。余與湘云同斟暖酒一樽﹐與其壓寒﹐寶玉飲畢﹐冒雪而去。珠大嫂欲命人與其同往﹐余曰「不必﹐有則反令其不安矣。」珠大嫂隨命丫鬟將美女聳肩瓶取出貯水﹐預備插梅﹐笑曰「良會不常﹐好花難得﹐汝等當吟紅梅矣。」湘云卽請先詠﹐寶釵不可﹐因謂﹕「今日惟汝最多﹐寶玉旣自言不善聯句﹐不如將此罰彼。」余曰「善。但我尙有一議﹐今日聯句不夠﹐莫若揀少數諸人﹐各詠一首。」寶釵笑曰「適間邢﹑李三位屈才﹐況屬來賓﹐琴兒與顰兒﹑云兒皆占多數。於今吾儕一槪擱筆﹐讓彼三人各詠一首。」珠大嫂曰「綺兒不大善此﹐還讓琴妹妹可矣。」寶釵曰「諾」。因言卽用紅梅花爲韻﹐每人七律一首﹐邢大妹妹得紅字﹐李大妹妹得梅字﹐琴兒得花字。珠大嫂曰「獨使寶玉漏网﹐終非余願。」湘云笑曰「我有一極善辦法﹐何不命彼作『訪妙玉乞紅梅』詩一首﹐不更有趣耶﹗」余曰「善」。﹝寶玉乞紅梅﹐珠大嫂欲遣人同去﹐是直心人﹐黛玉不欲令人同去﹐是慧心人﹐各樣心腸﹐各自好看。﹞言次﹐寶玉手擎紅梅一枝﹐翩躚而入﹐丫鬟連代接過﹐探春又斟暖酒一樽﹐遞與飲畢。適襲人送來狐腋皮褂一件﹐寶玉服竟﹐湘云卽將前議告知寶玉﹐寶玉極爲同意﹐但求勿再拘韻。眾曰「可」。余等因同賞梅﹐只見老幹槎杈﹐約有二尺餘髙﹐傍有一枝﹐足長二尺。其間小枝分歧﹐或如蟠螭﹐或如僵蚓﹐或孤削如筆﹐或密聚如林﹐絳萼著霜﹐瓊英綴雪﹐眞不知幾生修得到也。有頃﹐岫煙﹑李紋﹑寶琴詩均脫稿﹐遞與余等共視。其詩曰﹕

桃未芳菲杏未紅﹐衝寒先喜笑東風。魂飛庾嶺春難辧﹐霞隔羅浮夢未通。綠萼添妝融寶炬﹐縞仙扶醉跨殘虹。看來豈是尋常色﹐濃淡由他冰雪中。邢岫煙

白梅懶賦賦紅梅﹐逞艷先迎醉眼開。凍臉有痕皆是血﹐酸心無恨亦成灰。誤吞丹藥移眞骨﹐偸下瑤臺脫舊胎。江北江南春燦爛﹐寄言蜂蝶漫疑猜。李紋﹝妙玉塵心未淨﹐且甚愛寶玉﹐前者品茶櫳翠庵時﹐妙玉曾云﹐寶玉獨自來此﹐則不給茶喫﹐何以紅梅花﹐寶玉一人去偏能折來﹐且去第二次分送各人一枝﹖是知前云不給茶喫是假撇淸﹐此次分送紅梅﹐亦是假掩飾。黛玉記此﹐而乃道謝寶玉﹐已觀其微矣。﹞

疏是枝條艷是花﹐春妝兒女競奢華。閒庭曲檻無餘雪﹐流水空山有落霞。幽夢冷隨紅袖笛﹐遊仙香泛絳河槎。前身定是瑤臺種﹐無復相疑色相差。薛寶琴

余等閱畢﹐各爲贊美﹐並以寶琴一首爲尢妙。寶釵笑曰「汝儕鎭日戲余不足﹐又思笑彼耶﹗」因催寶玉速作﹐寶玉笑曰「造成數語﹐忽聆佳作﹐陽春白雪﹐令人醉倒﹐眞如小巫見大巫﹐神气都盡矣﹐柰何﹖」湘云笑執銅火箸戲擊手鑪﹐催曰「若鼓絕不成﹐當更罰﹗」寶玉勉成七律一首﹐余代寫出﹐曰﹕

酒未開樽句未裁﹐尋春問臘到蓬萊。不求大士瓶中露﹐爲乞霜娥檻外梅。入世冷挑紅雪去﹐離塵香割紫雲來。槎椏誰惜詩肩瘦﹐衣上猶沾佛院苔。

寫畢﹐笑曰「起句平平﹐接聯亦只小巧﹐以此求試﹐無怪孫山外長宜汝題名處也。」語次﹐忽小丫鬟入報曰「老太太至矣。」余等同出相迎﹐則見外祖母身披斗篷﹐頭帶灰鼠暖兜﹐乘小竹轎﹐上撐靑油綢傘﹐鴦鴦等五六人環繞而來。余等迎入﹐珠大嫂亟爲捧過手鑪﹐探春另換一副杯箸﹐斟上暖酒。外祖母亦略進食﹐因問余等作何勾當﹐羣以作詩對。外祖母曰「不如作幾首燈謎有趣。」眾頷之。有頃﹐外祖母謂此間潮濕過甚﹐不宜久坐﹐招余往惜春處觀畫。余等遵命隨往﹐過藕香榭﹐出一夾道﹐至西過街門﹐樓外嵌有「穿雲」二字﹐樓內嵌有「度月」二字﹐字迹道勁﹐形類蝌蚪。門盡登堂﹐堂南向﹐外祖母下輿﹐惜春亟出迎﹐進後廊臥房之暖香塢。猩紅簾捲﹐溫气宜人﹐煦煦然大非蘆雪亭蕭瑟气象。入室分坐。外祖母與惜春絮聒半晌﹐忽見鳳姐身披紫羯絨褂﹐含笑而入﹐又與外祖母嘮叼一回。知晚膳已備﹐因隨外祖母同出﹐穿夾道﹐之東門﹐粉墻髙聳﹐雪光如銀﹐炫人眉睫。忽見寶琴披鳧靨裘﹐遙立山脊﹐旁一丫鬟斜抱紅梅一枝﹐風致翩翩﹐望之疑爲神仙中人。外祖母遙指﹐笑曰「汝看此等人物﹐此等衣裳﹐又有此等冶艷梅花﹐兩相映合﹐其爲藐姑仙子耶﹗」余等對曰「殆如老太太房中仇十洲所畫《艷雪圖》。」外祖母搖首笑曰「那能及此。」言次﹐又見寶琴身後轉出一人﹐身披大紅猩猩氈斗篷﹐與此絕白之雪光相爭耀﹐愈增彩煥。外祖母亟問爲誰﹐余等應曰「寶玉。」俄寶玉﹑寶琴同至﹐並謂適間往櫳翠庵﹐妙玉竟將紅梅各饋一枝﹐已命人送去。余等略一道謝﹐遂同往外祖母處就餐。

越日天霽﹐余梳洗畢﹐又來外祖母室中。時姊妹行均在座﹐外祖母因囑惜春年底勿論如何﹐必將大觀園圖畫好﹐並將昨日琴兒與丫頭亦須照式寫出。惜春聞言﹐似覺費手﹐凝神呆立﹐若有所思。余等相視﹐笑曰「玆又增一難題矣。」珠大嫂曰「何苦預他人事。昨日老太太命作燈謎﹐何不預爲之﹐我已編成《四書》兩首﹐綺兒﹑紋兒亦已各成一首﹐但不知佳否﹖」余等因請念出﹐珠大嫂念曰「『觀音未有世家傳』﹐打《四書》一句﹐」湘云連應曰「在止於至善。」寶釵笑曰「急性兒﹐汝亦試思﹐『世家傳』三字是何實意﹐又來搶命耶﹗」余笑曰「想是『𨿽善無徵』。」眾曰「然」。珠大嫂又曰「一池靑艸艸何名。」湘云又應曰「一定是『蒲蘆也』。」眾笑曰「然。」珠大嫂又代李紋曰「『水向石邊流出冷』﹐打一古人名。」探春曰「想是山濤。」眾均點首。珠大嫂又曰「綺兒是一螢字﹐打一字。」余等思索一徧﹐莫得其解。半晌﹐寶琴笑曰「此字立意深妙﹐不知是花字否﹖」珠大嫂曰「然。」眾問曰「螢與花何干﹖」余笑曰「妙極﹐妙極﹐螢非艸所化耶﹖」眾均會意。寶釵笑曰「此等𨿽好﹐只恐深刻太過﹐難適老太太意﹐不如攺作幾首淺近俗物﹐雅俗共賞爲妙。」眾曰「善」。湘云搔首沈思曰「我已編成一支『點絳唇』﹐卻是俗物﹐汝等試猜。」眾聽其詞曰﹕﹝作燈謎小事耳﹐寶釵必求合乎賈母之意﹐可見其平日處心積慮﹐思結賈母之歡心﹐而爭寶玉於無形也。﹞

溪壑分離﹐紅塵遊戲﹐眞何趣﹖名利猶虛﹐後事終難覓。﹝猴兒如是﹐吾儕人類﹐何莫不然。世之掙紮過甚者﹐盍一視此。﹞

眾均不解﹐有猜和尙者﹐有猜道士者﹐有猜偶人戲者。寶玉笑曰「均不妥﹐以我思之﹐必爲耍猴兒。」湘云曰「然」。余等笑曰「前半頗似﹐末句不知作如何解﹖」湘云笑曰「世間耍猴﹐誰非剁下修尾耶﹖」眾爲哄堂。寶釵亦編成一首﹐隨念曰﹕

縷檀鐫梓一層層﹐豈系良工堆砌成﹖𨿽是半天風雨過﹐何曾聞得梵鈴聲。﹝寶釵燈謎似是樹上松球。﹞

念畢﹐寶玉亦念其一首曰「天上人間兩杳茫﹐瑯玕節過謹提防。鸞音鶴信須凝睇﹐好把欷歔答上蒼。」﹝寶玉燈謎似是風箏琴﹐俗名鷂鞭。﹞余適亦編成一首曰「騄駬何勞縛紫繩﹖馳城逐塹勢猙獰。主人指示風雲動﹐鰲背三山獨立名。」探春亦成一首﹐方待念出﹐忽寶琴曰「我有十首懷古詩﹐均系少日經過古迹﹐詩𨿽粗鄙﹐卻暗隱俗物十件。諸姊妹請賞一猜。」﹝黛玉燈謎似是走馬燈。﹞余等卽請寫出﹐寶琴一揮而就﹐遞與余等傳視﹐曰﹕

赤壁懷古﹝赤壁懷古﹐似是五月間各地所燒紙龍船。﹞

赤壁沈埋水不流﹐徒畱名姓載空舟。喧闐一炬悲風冷﹐無限陰魂在內遊。

交趾懷古﹝交趾懷古﹐似是馬上招軍﹐俗名喇叭。﹞

銅柱金城振紀綱﹐聲傳海外播戎羌。馬援自是功勞大﹐鐵笛無煩說子房。

鐘山懷古

名利何曾絆此身﹐無端被詔出凡塵。牽連大抵難休絕﹐休怨他人嘲笑頻。

淮陰懷古

壯士須防惡犬欺﹐三齊位定蓋棺時。寄言世俗休輕鄙﹐一飯之恩死也知。﹝鐘山懷古似是耍猴兒。﹞

廣陵懷古

蟬噪鴉棲轉眼過﹐隋堤風景近如何﹖只緣占盡風流號﹐惹得紛紛口舌多。﹝廣陵懷古似是柳絮。﹞

桃葉渡懷古

衰艸閒花映淺池﹐桃枝桃葉總分離。六朝梁棟多如許﹐小照空懸壁上題。﹝靑冢懷古似是匠人墨斗。﹞

靑冢懷古

黑水茫茫咽不流﹐冰弦撥盡曲中愁。漢家制度誠堪笑﹐樗櫟應慚萬古羞。

馬嵬懷古

寂寞脂痕積汗光﹐溫柔一旦付東洋。只因遺得風流迹﹐此日衣裳尙有香。﹝蒲東寺懷古似是紅天燈。﹞

蒲東寺懷古

小紅骨賤一身輕﹐私掖偸期彊撮成。𨿽被夫人時弔起﹐已經勾引彼同行。﹝梅花觀懷古是紈扇。﹞

梅花觀懷古

不在梅邊在柳邊﹐个中誰拾畫嬋娟。團圓莫憶春香到﹐一別西風又一年。﹝寶釵處處假正經﹐乃至此二首燈謎﹐亦作此假道學語﹐可恨已極。﹞

眾閱畢﹐率贊奇妙。獨寶釵笑曰「前八首均系史鑑所有﹐後二首似覺無據﹐吾儕不大會解﹐不如另作二首爲佳。」余應曰「法亦太膠柱鼓瑟﹐矯揉造作矣。兩首於正史𨿽無考﹐不知其底蘊﹐豈兩出戲曲亦未聽過耶﹗」探春曰「然」。珠大嫂亦曰「此不過琴妹妹少日經過地方﹐𨿽此二事無考﹐天下事無非以訛傳訛﹐每見好事者﹐竟故意造出古迹以愚人。卽如關公墳墓﹐我那年來京之際﹐得見數處﹐關公一身事業皆是有據﹐何得有如許墳墓﹖自是後人敬愛其人﹐卽從此敬愛上穿鑿附會﹐亦是人情不免。至於《廣輿記》所載﹐又不獨關公爲然﹐凡古來有名望人﹐其墳墓廟宇幾補無處不有﹐其餘無考據之古迹﹐更不可勝記。此二首詩𨿽言無考﹐凡說書演戲無不敍來歷歷﹐婦孺皆知。又並非《西廂記》《牡丹亭》詞曲﹐恐爲邪書﹐有傷風化。余意似無須攺。」寶釵不能對。余等遂同猜其謎底﹐半晌不解。因同起晚餐﹐適有人回二舅母﹐謂襲人之母抱病垂危﹐其兄花自芳懇恩暫假歸省﹐二舅母慨然許可。未幾﹐襲人母竟死。﹝珠大嫂侃言正論﹐直足奪假道學之气﹐宜寶釵之垂頭莫對也。﹞

自薛﹑李﹑邢諸姊妹來後﹐大觀園中頓增一種極樂景象﹐連朝圍鑪賭詠﹐擊缽催題﹐或割半味之甘﹐或共一花之賞﹐氈簾夕設﹐冰盞晨敲﹐幾無少間。余𨿽夙昔善病﹐而得與彼輩樽酒流連﹐亦覺彩興勃發﹐抑鬱潛消。一日﹐寶釵姊妹並岫煙同來余室﹐燻籠圍座﹐談笑正劇。忽寶玉亦跨步入﹐笑曰「好一幅《冬閨集艷圖》也。」言次見餘暖閣中玉石盆內﹐單瓣水仙一盆﹐極力稱贊﹐因問昨日何以未見。余笑曰「此系汝家大總管賴大奶贈與寶琴﹐余乃寶琴所轉贈耳。汝如愛此﹐余更舉以相贈﹐如何﹖」寶玉笑曰「焉敢割人所愛。」余曰「非此謂也。我鎭日服藥爲生﹐藥鑪中火無時少熄﹐那更禁花气相薰。況且藥气氤氳﹐反將花香攪壞﹐不如贈汝﹐此花生受多矣。」寶玉因曰「吾儕明日社課﹐又有好題目矣﹐就詠蠟梅﹑水仙。」余笑曰「已而﹐作一回﹐罰一回﹐不如藏拙爲妙。」言畢﹐以指劃面以羞之。寶玉笑曰「何苦戲我﹗」寶釵笑曰「汝自不知羞﹐尙何言哉﹖」又曰「下次我邀一社﹐四首詩﹐四闋詞﹐頭一詩題詠《太極圖》﹐限一先全韻五言排律。汝等以爲如何﹖」寶琴笑曰「如此竟非起社﹐分明是難人﹐就使彊扯成篇﹐不過顚來倒去﹐將《易經》翻出生塡﹐究竟有何趣味﹖曾記餘八歲時﹐隨余父往西海沿買洋貨﹐遇一眞眞國女子﹐三五年華﹐其儀容妝束﹐與西洋美女畫無異。黃髮垂圍﹐滿頭堆帶珊瑚﹑瑪瑙﹑貓兒眼﹑祖母綠諸珍物﹐身穿金絲所織鎖甲洋錦襖袖﹐腰帶倭刀﹐無非鑲金嵌寶。羣言其尢通中國書籍﹐並善詩詞﹐因此余父央人求書﹐字迹韶秀﹐卽其所作五言律句一首。」寶玉曰「盍與吾儕一觀。」寶琴笑曰「此在金陵收藏﹐將何處尋找耶﹖」余拉其臂﹐笑曰「汝勿欺余﹐余固知汝此次之來﹐此等物件未必放在家中﹐此時又打誑語﹐余斷不信。」寶琴雙頰紅暈﹐低頭微笑。寶釵笑曰「顰兒慣好作此等語﹐使人無言可對﹐亦太伶俐過矣。」余笑曰「旣帶來﹐就給吾儕見識可矣。」寶釵笑曰「如許箱籠﹐知在何處﹐俟後日淸理出來﹐再看如何﹖」又向寶琴曰「汝如記得﹐盍念出﹐吾儕一聽。」寶琴曰「善」。寶釵又使丫頭請湘云﹑香菱至﹐寶琴先告其原委﹐再念曰﹕

昨夜朱樓夢﹐今宵水國吟。鳥云蒸大海﹐嵐气接叢林。月本無今古﹐情緣自淺深。漢南春歷歷﹐焉得不關心﹖﹝準備著千言萬語﹐到相逢﹐一句也無。寶﹑黛見面時﹐每多如此。蓋凡能盡情傾吐者﹐俱非情之至也。﹞

念畢﹐羣爭贊異。余曩思文字之盛﹐推余中夏﹐此外窮嶼孤島﹐率多獉獉狉狉﹐冥頑無知。而今竟有此纏綿溫麗之能詩女子﹐可知造物生才﹐原無畛域。孟子曰「人之所以異於禽獸者幾希。」余詎能長以肉眼相天下人哉﹗頃之﹐二舅母遣人來召寶玉﹐眾遂辭出。寶玉獨遲遲在後﹐似欲與余語﹐余曰「襲人何時可歸﹖」寶玉曰「當俟送殯後。」余此時﹐忽覺寸心怦怦﹐有千萬衷腸鬱結欲吐﹐半晌﹐竟不能作一語。旣乃笑曰「明日再談。」語出﹐寶玉亦若未聞﹐時方癡立階前﹐垂首如有所思﹐旣而回身問余曰「邇來夜長甚﹐汝一宵咳嗽幾次﹖醒幾次﹖身子近覺如何﹖」余曰「昨日稍愈﹐只嗽兩徧耳。」寶玉笑曰「我有一緊要語告汝。」言次﹐挨身近余曰「我想寶姐送汝燕窩。」一語未竟﹐忽趙姨娘至﹐連問余好。﹝挨身近語﹐復使眼色﹐趙姨娘能不心疑﹖顰卿眞是貽人口實。﹞余知其方自探春處來﹐亟陪笑迎之﹐並以目示寶玉﹐寶玉會意﹐悵然逕去。

歲月不畱﹐韶光如駛﹐蓬蓬臘鼓﹐轉瞬又歲除時矣。賈府祭奠之盛。爲余素見﹐然爾時作客者﹐只餘與寶釵二人﹐異鄕風味﹐只令人悲。今得與薛﹑李﹑邢諸姊妹羣相過從﹐情旣相親﹐趣亦彌永﹐遂得暢觀其盛。是日﹐由餘外祖母以次﹐凡有封誥者﹐均按品級著朝服進宮﹐朝賀畢﹐然後同來家祠。是祠在寧府之西角另一院子﹐黑油柵欄﹐內五間。大門上懸一匾﹐顏曰「賈氏宗祠」四字﹐旁書「特晉爵太傅前翰林院掌院事王希獻書。」兩邊長聯一幅﹐聯曰﹕

肝腦塗地﹐兆姓賴保育之恩﹔功名貫天﹐百代仰蒸嘗之盛。

亦是太傅所書。入院﹐白石甬道﹐兩旁蒼松翠柏﹐倍極蕭森。月臺上設古銅鼎彜等物。抱廈前面懸一塊九龍金匾﹐顏曰「星輝輔粥」﹐左右亦有短聯一幅曰﹕

勛業有光昭日月﹔功名無間及兒孫。

正殿前﹐懸一方鬧龍塡靑匾﹐顏曰「愼終追遠」﹐兩邊亦有短聯一幅曰﹕

已後兒孫承福徳﹔至今黎庶念寧榮。

俱屬禦筆。內間燈燭輝煌﹐錦帳繡幕﹐賈府中人兩傍鵠立﹐敬舅主祭﹐赦舅陪祭﹐珍歌獻爵﹐璉哥等獻帛﹐寶玉捧香﹐賈菖等展拜墊﹐守焚池。靑衣奏樂﹐三獻爵﹐興拜畢﹐焚帛奠酒。禮畢﹐樂止﹐退出。羣隨外祖母來正堂﹐堂上懸榮﹑寧二公遺像﹐皆系披蟒腰玉﹐兩旁並幾軸列祖遺眞﹐須眉颯颯﹐大有生气。賈荇﹑賈芷等﹐從內儀門挨次列站﹐直至正堂廊下。檻外爲余敬舅﹑赦舅等。檻內爲各女眷﹐余等卽隨三春姊妹亦在檻內﹐其餘家人廝僕皆在儀外門。每一菜至﹐傳至儀門﹐賈荇﹑賈芷接過﹐按次傳至階下敬舅手中。賈蓉系長房長孫﹐獨伊隨諸女眷在檻內﹐每敬舅捧菜至﹐傳於賈蓉﹐賈蓉又傳其後娶之妻﹐又傳鳳姐﹑尢大嫂等﹐直至供桌前﹐方傳於餘二舅母﹐二舅母卽傳於外祖母﹐外祖母方捧至案上。邢大舅母在供桌之西﹐東向立﹐同外祖母供放﹐直將菜飯湯點茶酒傳完﹐賈蓉方退出﹐歸於賈芹階位之首。當時凡從文旁者﹐敬舅爲首﹔次從玉旁者﹐珍歌爲首﹔再次從艸頭者﹐賈蓉爲首。左昭右穆﹐男東女西。俟餘外祖母拈香下拜﹐眾等方齊跪下﹐幾將五間大廳﹐三間抱廈﹐內外廊檐﹐階上階下﹐兩丹墀內﹐花團錦簇﹐塞無餘地。鴉雀無聲﹐只聽鏘鏗丁當﹐金鈴玉佩﹐微微搖曳之聲﹐並起跪靴履颯沓之聲。一時禮畢﹐敬舅﹑赦舅等亟退出﹐至榮府﹐專候與外祖母行禮﹐我儕則隨往寧府。時尢大嫂房中鋪滿紅氈﹐當地放一象鼻三足泥鰍鐂金琺瑯大火盆。正面炕上﹐鋪一新猩紅氈﹐並設大紅彩繡雲龍捧壽靠背﹑引枕﹑坐褥﹐外另有黑狐皮袱子﹐白狐皮坐褥﹐請外祖母坐下。兩邊又鋪皮褥﹐讓外祖母一輩兩三妯娌同座﹐下邊小炕亦鋪皮褥﹐讓邢﹑王舅母等同座。其餘兩面相對﹐十二張雕漆椅上﹐均系一色灰鼠椅搭小褥﹐讓余等分座。鳳姐與珠大嫂並賈蓉媳婦等﹐均在地下伺候。頃之﹐茶畢﹐外祖母乘興而歸﹐余等圍隨﹐同來榮府。外祖母之正室﹐亦是錦裀繡褥﹐煥然一新。當地火盆內﹐焚松柏香﹑百合艸﹐襲人鼻觀。一時賈府上下﹐長幼男女﹐並余等姊妹同行禮畢﹐然後分押歲錢﹐並荷包﹑金銀錁等物﹐擺合歡宴﹐獻屠蘇酒﹑合歡湯﹑吉祥果﹑如意糕畢﹐外祖母始進內﹐眾等漸次散出。是夕人聲雜沓﹐笑語喧闐﹐爆竹煙火﹐繹絡不絕。至次日五鼓﹐外祖母等按品大妝﹐入朝慶賀畢﹐又至寧府﹐祭過列祖﹐大家又行禮一次﹐始完。自此日後﹐各處親友請酒聽戲﹐往來不斷﹐無可紀述。但餘嘗聞先民有言﹐世祿之家﹐鮮克有禮﹐而賈府此次諸事﹐亦覺循規蹈距﹐井井有條﹐不知系由衷歟﹖抑系僞飾歟﹖則余不得而知。﹝賈府幾無干淨人﹐想黛玉早已窺之﹐此則評斷模稜﹐蓋爲其所居者諱也。﹞

元旦後﹐賈府宴會乃無虛夕。回憶余幼時﹐每逢新春歲首﹐賀客盈門﹐余父母恆攜余至庭前﹐授以月明花粲之曲﹐其熱鬧正不減於今日之賈府﹐今忽忽已十年於玆矣。此十年之光陰﹐直同一瞬﹐而余家興替﹐亦因是而易﹐在往昔所視爲極樂之元旦日﹐至是適成余傷心之辰﹐𨿽然﹐余今年今日﹐尙在世間度此傷心之辰﹐來年來日﹐能否再在世間度此傷心之辰﹐尢不可知。歲月如流﹐紅顏易謝﹐柰之何哉﹗﹝曩余在齠齡﹐頗負盛名﹐而且家庭無故﹐心地歡欣﹐海闊天空﹐睥睨一世。今則家庭破碎﹐故我依然緬懷宿昔﹐不禁悵惘。顰卿記此﹐或亦涕不可抑也﹐傷哉﹗﹞

千門月度﹐九陌燈連﹐忽忽又是上元節矣。余因日忙於酬醉﹐致精神困憊﹐無力支持。且余於紛華熱鬧之中﹐愈增身世淒涼之感﹐讀「每逢佳節倍思親」句﹐尢覺潸然泣下。嗟夫﹗造物生人﹐何故低昂其命運﹖試徧觀大觀園中﹐如寶釵﹑寶琴﹑湘云等﹐誰非福慧雙修﹐榮華俱備﹖獨於余也﹐旣靳其天倫之樂﹐復絕其立錐之地﹐飄萍斷梗﹐無以爲生﹐四顧茫茫﹐如瀕絕境。外祖母𨿽憐余﹐愛之如擎珠掌上﹐顧余女子也﹐安能久住於此。且外祖母風燭年華﹐享受世間幸福﹐能有幾年﹐外祖母一瞑目﹐餘勢不得不捨此他去﹐顧余又向何處去哉﹗餘年已長﹐余誠不能自諱﹐終須歸於一人。然余雙親已逝﹐誰爲主持之人﹖若曩昔鳳姐所吐之語﹐果能成爲事實﹐余心亦可稍安﹐然忽忽至今﹐更無一人提及﹐則此事亦只等於鏡花水月耳﹐尙何望哉﹗

燈節過後﹐未幾﹐湘云抱病﹐鳳姐因連日困憊﹐亦抱病未起。二舅母卽命珠大嫂﹑探春﹑寶釵三人暫代料理家政。故𨿽際此艷陽天气﹐而詩社久爲擱起﹐春閨默處﹐愀然寡歡﹐杏花零落燕泥香﹐惟有徒呼負負耳。﹝長空哀雁﹐巫峽啼猿﹐幾令人不能卒讀﹐眞是妙文。﹞

「你若知我害相思﹐我甘心兒爲你死」﹐此二句乃《續會眞記》中寫張生情急語也。寶玉嘗舉以語余﹐意似戲余﹐又似借此以偵餘情﹐究竟彼心地若何﹐余亦不能盡知。若以其平昔姊妹行觀之﹐其視余又似有一種異感﹐其用意之深﹐用情之篤﹐正不下於當日張解元。余何人也﹐能不爲之銘心刻骨﹐而感其情也哉﹗顧余𨿽感其情﹐余究又何以酬其情。余書至此﹐不禁又淚下涔涔矣。先是一日﹐寶玉過余﹐余適午睡未起﹐寶玉恐驚余好夢﹐因與紫鵑款語﹐且殷殷詢余病狀。紫鵑對以『邇來稍愈』﹐寶玉大喜。紫鵑者﹐余丫鬟中最慧﹐善識余意者也。余與寶玉之情﹐彼亦素知﹐然只口頭空語﹐而無正約﹐將來能否如願相償﹐尙屬太虛飄緲。﹝情詞試寶玉﹐自是紫鵑一片苦心﹐不可以因其增人話柄而罪之﹐蓋謀事深沈﹐殊未足以語弱女子也。﹞而寶玉胸中是否已有主見﹐又不可知﹐以是長爲余慮。頃見余睡未醒﹐紫鵑因試之曰「寶玉﹐我有一言問汝﹐去年見汝與姑娘才言燕窩一語﹐忽被趙姨娘驚斷﹐未得續述﹐我心戚戚﹐不知尙有何言﹖」寶玉笑曰「並無別事﹐不過我想妹妹旣喫燕窩﹐不可中止。寶姐亦是客中﹐斷無此不盡之藏﹐長勞彼贈﹐實覺不便﹐所以代稟老太太並鳳姐﹐每日命人送一兩燕窩來耳。」紫鵑笑曰「我等正疑惑﹐近來無故每日送來燕窩﹐今知爲汝所請﹐眞使姑娘感激無旣矣。𨿽然﹐此福難長﹐明年家去﹐何處有此閒錢﹐以供揮霍。」寶玉驚曰「誰家去耶﹖」紫鵑曰「姑娘回姑蘇耳。」寶玉笑曰「蘇州𨿽系原籍﹐然姑丈﹑姑母均已下世﹐明年回去﹐果依誰耶﹖」紫鵑冷笑應曰「汝太小覷人矣。汝家獨是大族﹐人口眾多﹐除汝家外﹐別人惟有一父一母﹐房族中再無一人耶﹖況姑娘之來﹐原因老太太憐其年幼﹐𨿽有伯叔﹐總非親生﹐故特迎來暫住。今姑娘年已及笄﹐不時出閣﹐自然須回林府。林府𨿽貧﹐亦是世代書香﹐斷不願將自己人撇在親戚﹐落的恥笑。所以早則明春﹐遲則秋季﹐縱此間無人送往蘇州﹐亦必有人來接﹐所以姑娘囑我告汝﹐請汝將幼時頑耍零細諸物﹐有彼送汝者﹐有汝送彼者﹐俱當尋出還原﹐以便分手。」寶玉聞言﹐似未作答﹐余亦心緒煩亂﹐不忍再聽。嗟夫﹗余果南歸﹐寶玉不知果作何狀﹐其挽畱耶﹖抑否耶﹖而今挽畱﹐將來又作何收束﹖身世茫茫﹐只有付之一哭耳。

繡衾春暖﹐好夢畱人﹐一覺間已欄幹日過矣。乃命紫鵑舀水﹐盥漱畢﹐然後服藥。忽見襲人匆匆入﹐淚痕滿頰﹐急怒堆目﹐厥狀大異往日。余深訝之﹐連起讓坐﹐襲人不答﹐亟找紫鵑曰「汝與寶玉頃作何語﹐速與我回老太太去﹗」余聞言﹐知寶玉癡病又發矣﹐佯問何事。襲人凝神半晌﹐悒悒言曰「我亦不知紫鵑姑娘所說何事﹐但見寶玉歸時﹐手冷足僵﹐聲嘶气竭﹐與死無異﹐李媽媽等均放聲大哭﹐言無可救。我想﹐此時或已死矣﹗」余忽聞此﹐幾如暴雷擊頂﹐竊想李媽閱世久﹐所言非無所見。﹝襲人不過一丫頭耳﹐乃於寶玉之病作如許醜態﹐眞令人作三日惡。﹞霎時心如刀剜﹐將所服之藥﹐一口嘔出﹐炙胃扇肝﹐抖腸搜肺﹐又大嗽數陣﹐覺寸心空然﹐一縷柔魂已離殼而出。紫鵑亟爲余捶背﹐余伏枕喘息﹐半日始鎭力言曰「汝無庸捶﹐速用繩將我勒死可矣。」紫鵑哭曰「何苦如此﹐我不過偶作戲語﹐彼誤爲眞耳。」余佯嗔曰「果又作何語耶﹖我今勿問其爲眞爲戲﹐但其病旣爲汝言所致﹐還須汝去解之。」紫鵑聞言﹐亟與襲人同往。﹝寶玉聞紫鵑言﹐急痛迷心﹔黛玉聞襲人言﹐魂飛霄外。眞是一對情種。然形迹顯然﹐貽人口實﹐彼日伺其側﹐視眈眈﹑欲逐逐之寶釵益得肆其狡謀矣。可嘆﹐可恨﹗﹞余復遣人往探﹐知寶玉神情恍惚﹐言語迷離﹐厥狀大似癲癇。嗟夫﹗寶玉此病﹐純是紫鵑一言所激耳。然則彼不欲余南歸﹐已成確證﹐其心可感﹐其情亦可憐矣。

寶玉之病﹐旣經紫鵑勸慰﹐乃略安靜﹐外祖母遂命暫侍寶玉。余獨處瀟湘館中﹐愈覺岑寂﹐有時亦思往視寶玉﹐又恐觸其心疾﹐以貽他人之笑﹐欲行又止﹐欲止又行﹐對影徘徊﹐只有拼一眶酸淚﹐向窗外瑯玕盡情一哭耳。閱數日﹐紫鵑歸﹐謂寶玉已愈﹐且爲余述其試寶玉之誑語﹐曁寶玉病中情狀。尢堪發噱者﹐一日林之孝來園﹐寶玉一聞林字﹐遂疑爲迎余之人﹐於時適見案上陳設西洋自行船﹐遂疑爲迎余之船﹐蛇影杯弓﹐自驚自懼。嗚呼﹗在紫鵑不過一戲言耳﹐寶玉几爲此一病不起。使餘一旦眞去﹐一旦眞死﹐吾不知其更何如耶﹗余𨿽感其情篤﹐余尢笑其情癡。﹝傷哉﹗顰卿從此後﹐甘心爲寶玉死矣﹗。﹞

紫鵑旣歸﹐夜間仍伴余宿﹐臨寢時﹐頻以目顧余﹐意似有一事相告﹐頗訝之。旣而一思﹐彼所告者必爲寶玉之事﹐寸心忡忡﹐雅不欲聽。旣而寢矣﹐紫鵑果悄然顧余曰「寶玉之心﹐可謂鐵石堅矣。」語出﹐余心一躍﹐似喜又似極憂﹐亟欲止其言﹐然力已不能。但聞彼又曰「苟非其心堅﹐何至一聞我等欲去﹐卽一病至此﹖」余仍瞑目不應。紫鵑至此﹐頗訝余何故作此冷態﹐則又自言曰「一動不如一靜﹐如此間可謂好室家。凡事均易求﹐最難是從小時一處長成﹐性情脾气彼此深知耳。」余聞語﹐知其又以試寶玉之心來試余﹐屢思不應﹐而情潮疊湧﹐不能自已。因啐之曰「汝連朝忙碌﹐當亦困乏﹐此時不就寢﹐猶讕言耶﹗」紫鵑笑曰「我並非讕言﹐一片眞心﹐實爲姑娘計耳。蓋凡爲女子﹐年華旣長﹐終須歸於一人。姑娘旣無父母﹐又鮮兄弟﹐不於此時早爲之圖﹐更將何待﹖俗語云﹐『老健春寒秋後熱』﹐倘使老太太一旦逝去﹐爾時恐難措手。就使如願相償﹐而公子王孫﹐誰非三房五妾﹐倚翠偎紅﹐卽令獲一天仙化美人﹐亦不過三宵五夜﹐棄如敝屣。﹝紫鵑丹忱素悃﹐的是可兒﹐世有其人﹐願拜倒石橊裙下。﹞若娘家有人有勢﹐尙有投訴之處﹐如姑娘孑然一身﹐加以老太太不在﹐徒憑人欺負已耳﹐更復何望。姑娘平昔慧甚﹐豈不聞『萬兩黃金容易得﹐知心一个也難求』之言乎﹖」嗟夫﹗紫鵑之言當也。顧余將又何法以處此﹐中心傷感﹐莫可言宣。乃彊笑曰「鵑丫頭瘋耶﹗明日我回老太太﹐不敢畱汝矣。」紫娟笑曰「我之言此﹐亦非越禮犯經﹐不過請姑娘隨時畱心﹐勿貽噬臍之悔耳。」言畢﹐竟自睡去。余細味此語﹐句句刺心﹐益思益慮﹐益慮益思﹐方寸靈臺﹐如鼎之沸﹐淸淚琳瑯﹐珠拋乙乙﹐竊恨彼蒼無語﹐不得呵壁而一問之。﹝豈知欺負黛玉者﹐乃其最親﹑最愛之老太太﹐人情如此﹐能無慨嘆。﹞次日﹐爲薜姨媽生日﹐自外祖母以次﹐均有祝賀之禮。余亦備鍼綫兩色﹐命紫鵑送去﹐而病骨驚風﹐遂未赴席。是日﹐聞亦有小戲一本﹐頗形熱鬧。並聞邢岫煙已由外祖母撮合﹐許與薛姨媽之侄薛蝌爲妻﹐不日成禮。同此孤雛身世﹐彼已得寄一枝﹐視余之苦海茫茫﹐尙無彼岸者﹐能不爲之感嘆耶﹗﹝對別人巧語花言﹐背地裏愁眉淚跟﹐黛玉情性乃大類此﹐實則無法處置﹐只有任情痛哭耳。﹞

春光似錦﹐燕子穿簾﹐病體懨懨﹐了無興趣。一日﹐薛姨媽攜寶釵同來余室﹐余亟起讓座畢﹐笑謂寶釵曰「天下事誠難逆料﹐誰知姨媽與大舅母如今又結陳朱矣。」薛姨媽含笑曰「汝不聞俗諺云『千里姻緣一綫牽』乎﹖緣月下老人預先注定﹐如有緣者﹐彼暗中用紅絲一綫﹐將兩人腳絆住﹐無論兩家千山萬水﹐終有機緣﹐成其美眷﹔不然﹐𨿽父母本人均極願意﹐而月下老人不用紅絲拴住﹐亦只好事多磨耳。譬如汝姊妹兩人﹐年已俱長﹐然婚姻一事﹐尙不知是在眼前﹐抑是天南地北也。」余聞語雙頰驟赤。寶釵曰「惟有媽媽出語﹐動輒扯上我輩。」言畢﹐倒其懷﹐憨笑不已。﹝姻緣一綫牽﹐則今之結婚未久而忽離婚者﹐豈月下老人先拴之而忽放之耶﹗可發一笑。﹞余羞之曰「長大如許﹐猶效小兒撒嬌耶﹗」薛姨媽隨撫其額﹐顧余嘆曰「吾幸有汝姐姐慰我岑寂﹐否則余之境況﹐更不堪問也。」余聞語﹐心爲一酸﹐嘆曰「姨媽之言﹐得勿笑我無父母耶﹗」寶釵笑曰「媽媽試聽妹妹此言﹐何等放肆﹐尙笑人撒嬌耶﹗」薛姨媽曰「是亦難怪﹐世界最可憐者﹐實爲無父母之人。」言次﹐執余手笑曰「吾兒﹐汝見我愛汝姐姐﹐汝傷心耶﹖實則我憐汝之心﹐較汝姐姐尢甚﹐汝姐姐𨿽無父親﹐尙有我與阿兄﹐若汝隻影單形﹐何所依倚。我每與汝姐姐言及﹐輒爲心酸﹐只以此間人多﹐飛短流長﹐易招訕笑﹐故𨿽有此心﹐總難出口。今後我苟在此一日﹐當盡一日護持之力﹐汝幸放懷﹐勿自苦也。」嗟夫﹗姨媽此言﹐若果出自眞誠﹐余焉能無感﹐因笑曰「姨媽旣憐此孤雛﹐明日卽認爲義母何如﹖」薛姨媽笑曰「汝不我棄﹐我尙何言。」寶釵笑曰「否否﹐此不可行。」余曰「此何故哉﹖」﹝蜜語甘言﹐黛玉入其彀中矣﹗﹞寶釵曰「汝自思之。」﹝寶釵𨿽則調笑﹐實則試探﹐可惡﹐亦復可恨﹗﹞余曰「我不能得其故。」寶釵笑曰「傎哉汝也。汝亦知岫煙此來﹐不字於吾兄﹐而字於吾弟﹐其故何在﹖」余曰「或者大哥外出﹐抑或相屬生日不對﹐亦未可知。」寶釵曰「否否﹐只緣吾兄已經相準一人﹐只候回來成禮﹐其人爲誰﹐我亦不必說出﹐但我不欲汝認吾母爲義母﹐汝當可推尋而得。」言畢狂笑。余頓悟其戲余﹐顏色不期而赬﹐因扯薛姨媽之手﹐笑曰「姨媽﹐汝猶不責彼耶﹗」薛姨媽撫余﹐笑曰「彼讕言﹐汝勿聽。」寶釵笑曰「非讕言﹐實以此間求媳婦﹐較外間善也。」余憤極﹐亟捉其臂﹐罵曰「汝其瘋乎﹗」薛姨媽見余斗﹐爲之大笑﹐旣而曰「汝毋憂﹐此必無之事也。日前邢妹妹﹐我猶恐蟠兒糟蹋﹐矧爲汝耶﹗我𨿽糊塗﹐尙不至此。﹝薛姨媽豈眞有是心耶﹖特調弄黛玉﹐使之空歡喜耳。余曩時讀《石頭記》﹐每引以爲恨事﹐顧其果有是心﹐黛玉不至於死﹐卽綺情此文﹐亦不至於作矣。﹞惟汝年尋長﹐終不能老死閨中﹐俟來日與老太太言﹐將寶玉爲汝撮合﹐玉人一對﹐鸞鳳雙成﹐當較他處覓姑家爲愈也。」余聞此﹐雙頰大赭﹐心中亦不審爲悲爲喜﹐亟拉寶釵笑曰「我只責汝﹐何事招出姨媽說此老不正經話耶﹖」寶釵笑曰「此更奇矣﹐媽媽說汝﹐與我何涉﹖」言次﹐紫鵑忽掀簾入﹐笑曰「姨太太旣有此心﹐何不卽與太太商之﹐俾早成此舉。」余罵曰「此亦何預汝事﹗」薛姨媽笑曰「此兒亦太情急﹐得忽催姑娘出閣﹐汝好自尋女婿去耶﹖」紫鵑愧極﹐俯首不語。余笑曰「善哉﹗亦臊一鼻子灰矣。」眾均一粲。

自余欲認薛姨媽爲義母后﹐未幾﹐忽傳宮中老太妃薨﹐敕諭凡誥命等﹐皆須入朝﹐隨班按爵守制。以是外祖母等﹐每日入宮陪祭﹐至二十一日後﹐方請靈入陵。陵在孝慈縣﹐離都甚遠﹐往來須十數日。至陵後﹐又停放數日﹐方入地宮﹐故須一月後﹐方可竣事。因此﹐兩府無人照管﹐眾議呈報「尢大嫂產育」﹐將彼挪出﹐協理榮﹑寧處事﹐並托薛姨媽照管余姊妹等。薛姨媽遂亦遷居園中﹐初本思與寶釵同居﹐繼因其處有湘云﹑香菱﹑珠大嫂等﹐頗不方便﹐而珠大嫂處又有寶琴﹐迎春處又有岫煙﹐探春因家務冗雜﹐且不時有趙姨娘與賈環等嘈聒﹐不得已﹐乃來余室同住。薛姨媽夙昔愛余﹐至此日夕相親﹐尢深憐愛﹐卽一切藥餌飲食﹐亦十分經心。余於天涯落拓之中﹐忽遇此慈祥體愛之人﹐余之感戴﹐曷可名言﹗﹝姦而使人知其姦﹐未足以爲姦也﹐惟姦而人不覺其姦﹐且爲之感戴﹐如薛姨媽其人者﹐斯爲大姦。﹞

尢大嫂旣協理榮國府﹐自有一番興革。當因國喪未除﹐謂凡天下有爵之家﹐一年內不得筵宴音樂﹐於是各仕宦大家﹐凡養優伶男女者﹐一槪蠲免遣出。尢大嫂遂與二舅母﹑鳳姐等磋商﹐亦將梨香院十二女伶﹐逐一問明﹐願去者﹐每人給貲自去﹐不願去者﹐仍畱園中。問明後﹐願去者僅四五人﹐余則分散各處使喚。外祖母畱文官﹐寶玉畱芳官﹐蕊官歸寶釵﹐藕官歸余﹐葵官則送與湘云﹐豆官送與寶琴﹐探春曁尢大嫂等亦均有所與。一時鶯鶯燕燕﹐各奔新主﹐曩日優孟生涯﹐遂不得不與告絕。余嘗私詢彼等﹐何故不潔身退出﹐而甘爲僕婢﹖彼等咸謂此間托缽﹐大足爲榮。實則伴人門下﹐更有可榮﹖柳絮隨風﹐桃花逐水﹐此輩可憐虫﹐將作何歸宿哉﹖噫﹗

病魔纏擾﹐情思蕭然﹐孤館虯居﹐百無聊賴。簾前弱柳飄揚﹐簾外夭桃似錦﹐黃鶯嚦嚦﹐時囀樹梢﹐駘蕩春光﹐又是淸明時候矣。對景傷懷﹐彌增悲怛﹐聽郊外孤墳啼哭之聲﹐尢足使人淚下。回憶餘二次來京時﹐余父新冢嶄然﹐修猶未竣﹐余母之墓亦復崩圮﹐今忽忽又數年矣。數年來﹐春雨連綿﹐不知損壞幾許。余又棲身異地﹐不克南歸﹐際此淸明時節﹐誰爲祭掃之人﹖鳴呼﹗余誠悔當時不應來此。不然﹐七里山塘﹐亦足爲余棲息之地﹐山塋祖墓﹐何至孤棲若此。今則身生雙翼﹐亦不能南飛﹐惟任胥江怒潮﹐鳴其冤苦而已﹐寧不痛哉﹗餘思及此﹐余心酸痛﹐乃如刃剚﹐不禁放聲大哭。隨余哭聲而至者﹐乃有一人﹐形容瘦削﹐面泛灰白﹐余霎見不期一驚﹐蓋來者適爲寶玉也。余與寶玉不見久矣﹐今日相逢﹐又覺前塵影事﹐湧現心頭﹐哭益亟﹐珠淚沾襟﹐紅袖盡濕。寶玉見狀﹐惶然不解何故﹐則亦雙淚瑩然﹐向余呆視。嗟夫﹗未見話偏多﹐相逢無一語﹐非余此日景況耶﹖旣而寶玉曰「汝又因何傷心﹖吾前固告汝﹐平居不宜過悲﹐今若此﹐殆自戕其生也。」余曰「此餘事也﹐何預於汝﹖」寶玉聞語一愕﹐旣乃嘆曰「事固無與於我﹐然汝當知我心。試思汝日悲啼﹐吾復何樂﹖卽以前日之事言﹐𨿽紫鵑出於遊戲﹐然我自此﹐卽覺人生無趣……」余聞其又及前事﹐雙頰驟赬﹐亟曰「趣勿言﹐我已不願聞此。矧大觀園中﹐金玉姻緣﹐麒麟佳偶﹐正復有行樂之人在﹐余去又何足輕重耶﹗」語出﹐寶玉色立變﹐手筋掣掣﹐如冒寒風。余見狀﹐知此語又中其心坎矣﹐不期失笑。寶玉嘆曰「妹妹﹐吾望汝勿再提此﹐以傷余心。」余笑曰「此確語也﹐更何心傷之有﹖」寶玉曰「我今亦不與汝爭﹐我心終有明白之日。」余嗔曰「何事明白耶﹖脫他人聞之﹐又成笑柄矣。」寶玉曰「我何懼人訕笑﹐惟汝幸自珍重﹐勿貽余憂。」言已飄然逕去。余目送其旣去﹐余心又返於悲苦之途。﹝情致纏綿﹐含情脈脈﹐此是綺情得意之筆。﹞蓋余邇年以來﹐與寶玉多談一次﹐余之隱憂卽加增一度﹐畢竟此等隱憂﹐當何時而了﹐余乃不能自知。古詩云「早知如此掛人心﹐悔不當初不相識。」誠不啻自余心中掏出也。﹝女兒心性最不喜人窺悉﹐而其情態自流露於不覺﹐實則捉襟見肘之時亦何用其忌諱﹗黛玉惺惺作態﹐致失事機﹐誠不能無恨。﹞

淸和節過﹐天气漸溫﹐余與寶玉之疾﹐逐次痊好。未幾﹐又爲寶玉生日。是日﹐同生者適有寶琴﹑岫煙﹐並鳳姐房中平兒三人。於時﹐外祖母等均因送葬未歸﹐眾等設宴芍藥欄之紅香圃。余因素情瀟灑﹐懶於宴會﹐辭不去﹐寶玉彊之﹐乃與偕行。旣出瀟湘館﹐則見落英徧地﹐曲水流紅﹐芳艸粘天﹐遠山滴翠﹐乳燕掠水而飛﹐粉蝶穿花而舞﹐爛漫春光﹐漸辭吾人而去矣。因立樹陰之次﹐目睹落花﹐悠然作遐想﹐想及曩歲葬花之詞﹐不禁潸然欲涕。寶玉笑曰「汝又作何想耶﹖彼等候久矣﹐趣去。」﹝寶玉又動手﹐不怕林姑娘生气耶﹗﹞言已﹐竟拽余行。及至紅香圃﹐酒肴已備﹐同席者均爲余儕姊妹等﹐釵光鬢影﹐濟濟一堂。余笑曰「國喪未除﹐卽開筵宴﹐不懼朝廷查覺耶﹖」寶釵曰「吾儕家宴﹐固無妨礙﹐但毋笙歌可矣。」酒數巡﹐寶玉笑曰「靜坐無趣﹐不如行令取樂。」眾曰「行令固佳﹐但以何者爲善﹖一時議論紛紜﹐莫衷一是。﹝寶釵假正經﹐於此數語可以知之。﹞余曰「不如將各令寫完﹐搓鬮拈出爲妙。」眾曰「善」。亟呼丫鬟取出筆硯﹐倩香菱代爲寫出﹐共十餘令﹐搓畢﹐擲之瓶中。探春命平兒先拈﹐平兒拈出「射覆」二字。寶釵笑曰「將令祖宗拈出矣。此令𨿽好﹐但過難﹐不如擱起﹐再拈一雅俗共賞者爲妙。」隨命襲人再拈﹐卻是「拇戰」。湘云笑曰「此令簡斷爽快﹐恰如我意﹐不似射覆﹐徒令人喪气垂頭﹐煞無趣味也。」探春曰「惟彼亂令﹐在法宜罰。」寶釵隨罰湘云一杯。探春笑曰「我爲令官﹐亦飲一杯。」飲畢﹐命丫鬟取出令骰﹑令盆。自寶琴擲起﹐挨次分擲﹐誰得對點者﹐二人射覆。寶琴一擲﹐乃是三點﹐寶玉﹑岫煙均擲不對﹐直至香菱﹐始與同點。寶琴笑曰「俱須本地風光﹐若找外間﹐太泛濫矣。」探春曰「然。三次不中罰酒一杯。」寶琴搔首一思﹐射一「老」字﹐余等忽見門斗貼有「紅香圃」三字﹐乃知寶琴命意。香菱原生於此令﹐竟不得覆。眾急催之﹐香菱大窘﹐湘云悄至香菱前﹐思欲告之﹐余已覺﹐笑曰「速罰一杯﹐在此傳遞矣。」眾卽罰湘云一杯﹐又罰香菱一杯。湘云戲擊余手曰「顰丫頭誠好嘵舌﹗」繼乃寶釵與探春同點。探春射一「人」字。寶釵笑曰「人字太泛。」探春笑曰「再添一字﹐兩射一覆亦可。」遂又射一「窗」字。寶釵思索半晌﹐忽見席間陳雞絲一碗﹐乃悟其用「雞窗」﹑「雞人」二典﹐因覆一「塒」字。探春鼓掌笑曰「得勿用『雞棲於塒』耶﹖」寶釵曰「然」。因各飲一杯。時湘云不耐閒坐﹐起與寶玉等拇戰﹐下面鴛鴦﹑平兒﹑襲人等亦均捲起翠袖﹐豪興遄飛。及其結果﹐湘云戰勝寶玉﹐襲人戰勝平兒﹐二人因限酒底酒面。湘云曰「酒面須用古文一句﹐舊詩一句﹐骨牌名一句﹐曲牌名一句﹐時憲書一句﹐共成一气。酒底須用菜果名﹐關合人事者。」眾笑曰「亦太嘮叨過矣。」湘云笑曰「遊戲何懼乎嘮叨。」因催寶玉速說﹐寶玉半晌不能答。余笑曰「余代捉刀何如﹖」寶玉笑曰「善」。因自飲一觥。余代說曰﹕﹝黛玉直代寶玉捉刀﹐想寶釵口𨿽不言﹐心卻暗恨。旣恨之﹐焉得不死之於是乎﹗黛玉死矣﹗﹞

落霞與孤鶩齊飛﹐風急江天過雁哀﹐卻是一隻折腳雁﹐叫得人九回腸。這是鴻雁來賓。

說畢﹐眾均贊妙。余又拈一棒瓤﹐說酒底曰﹕

榛子非關隔院砧﹐何來萬戶搗衣聲。

令完﹐湘云又與寶琴對手﹐湘云大敗﹐請限酒底酒面。寶琴笑曰「請君入甕耳。」眾笑曰「此句用來恰當。」湘云隨念曰﹕

奔騰澎湃﹐江間波浪兼天湧﹐須要鐵索纜孤舟﹐旣遇著一江風﹐不宜出行。

說畢﹐羣爲拍案。余笑曰「妙是環連﹐巧同璧合﹐可謂天衣無縫矣。」因催速說酒底﹐湘云見碗內有鴨頭﹐一邊隨用箸夾起﹐含笑曰﹕

這丫頭不是那丫頭﹐頭上那有桂花油﹖

眾均失笑。晴雯﹑小螺等離席笑曰「云姑娘專善戲謔﹐今且拿我等取笑矣。」余笑曰「吾當爲汝儕罰之。」言已﹐以巨觥使湘云飲﹐湘云不允﹐余起灌之﹐乃盡。時射覆令恰輪至寶釵﹐所擲之點與寶玉正同﹐寶釵因欲嘲寶玉﹐乃射一「寶」字。寶玉笑曰「姐姐今又戲我矣﹐我有一字﹐卽用姐姐尊諱釵字﹐如何﹖」眾曰「無據。」寶玉曰「彼出寶字﹐底下當是玉字﹐我覆釵字﹐乃根據舊詩『敲斷玉釵紅燭冷』句﹐正射得其底﹐胡云無據耶﹖」湘云曰「引用時事﹐不妥不妥。」香菱笑曰「不僅時事﹐並有出處。」湘云曰「果何出處﹐吾實不知。有之﹐不過春聯中引用一二字耳。」香菱笑曰「前日曾讀岑嘉州五言律詩﹐有曰『此鄕多寶玉』﹐後又讀李義山七言絕句﹐有曰『寶釵無日不生塵』﹐非其出處耶﹖」湘云不語。余等鼓掌笑曰「云丫頭又辯窮矣。速罰﹗速罰﹗」湘云無已﹐乃盡一大白。﹝寶釵擲點與寶玉正同﹐恰如賈母所言﹐不是冤家不聚頭。乃一射一覆竟成異兆﹐始知孽緣前種﹐無可如何也。﹞一時紅飛翠舞﹐玉動珠搖﹐直至日晡﹐始散席。忽不見湘云﹐余笑曰「云丫頭醉矣﹐必將逃往室中。」﹝寶釵無日不生塵﹐殆香菱別有所見﹐特借景以譏之歟﹐不然何巧之若是也。﹞因偕眾出覓之。過芍藥欄﹐轉出牡丹亭﹐忽見山石僻處﹐靑石磴上﹐睡一美人﹐審之﹐乃爲湘云。時綺夢正酣﹐香喘細細﹐脂凝粉白﹐嬌靨斷紅﹐四面芍藥花﹐飛落竟體﹐紅香散亂﹐如葬花叢。手中玉扇拋在地下﹐半被落花埋掩。一羣蜂蝶圍繞其身﹐妖裊之狀﹐直令人心醉。余笑曰「此殆一幅絕妙美人春睡圖也。」探春以手推之﹐湘云猶喃喃作睡語﹐曰「泉香酒冽……醉扶歸﹐宜會親友。」眾大笑。湘云聞笑聲﹐星眸微啟﹐及見余輩﹐乃復一驚﹐四顧曰「余乃睡於此耶﹖」言已﹐雙頰霞然﹐似差似愧。寶釵笑曰「時非盛夏﹐勿慮著涼耶﹖」余羞之曰「旣不勝酒力﹐柰何濫飲﹗」亟命丫鬟扶歸紅香圃。余則偕寶玉散步至濃陰之下﹐瑣述舊事﹐以自排遺。寶玉嘆曰「光陰誠迅速哉﹗去年餘生日﹐吾儕聚飲猜拳﹐恍如昨日事﹐乃忽忽一年矣﹐馬齒徒增﹐耕而莫獲﹐人生到此﹐始知光陰之可貴。迨至明年今日﹐追憶今年此日事﹐必又如今年追憶去年此日事。然則人生縱壽至數十年﹐或百年﹐亦不過瞬息間耳﹐寧不可懼﹗」余曰「汝言良是。﹝夢態決裂﹐豪睡可人﹐髙邁之槪﹐直駕大觀園諸姊妹而上之。﹞方余來京時﹐余儕相見猶孩提耳﹐而今……」餘言及此﹐心忽一躍﹐面不期而赬。時寶玉方俯其首﹐以足尖踏地上碎石﹐凝神靜气﹐以聆余語﹐及聞余絀然中止﹐乃昂其首曰「而今何如﹖」余易言曰「而今汝欺我耳。」寶玉笑曰「否﹐決非言此。且余何事欺汝﹗今必明以告我。」言次﹐以手緊握余臂﹐余嗔曰「汝又動手耶﹗脫爲人見﹐柰何﹖」言已﹐掙脫其手﹐向紅香圃去。

余自紅香圃歸後﹐疲憊殊甚。維時皓月東升﹐射入窗欞﹐乃作淸冷之色。余斜倚榻上﹐目注地上月光﹐不禁低吟李白氏「牀前明月光」句﹐及至「低頭思故鄕」一語﹐忽又勾起離愁﹐牽動舊恨。回憶當日在家時﹐每逢三五月明之夜﹐余父必攜余徘徊庭院間﹐授以唐賢月明之句﹐及至今日﹐月光猶是如此﹐而余父之墓木已拱矣。遙望江南﹐曷罄思家之恨﹔身羈異地﹐莫深寥落之悲。﹝林姑娘果何語耶﹐半吞半吐﹐嫩臉含羞。想讀者不乏慧心人﹐當可領略其語趣。﹞餘思及此﹐不禁大哭。旣又念寶玉屢屢囑余﹐平居無事﹐不宜過悲﹐今忽自尋苦惱﹐寧非負其盛意﹖則又撇此不思﹐力疾下榻。忽聞前院叩門聲﹐不期一驚﹐思得勿寶玉至耶﹖亟命鵑兒啟視﹐乃襲人﹑晴雯招余夜宴﹐余因心緒不寧﹐辭不去。襲人曰「此宴乃吾儕數人集份而設﹐特與寶玉祝壽﹐姑娘不去﹐不令大家掃興耶﹖」余不獲已﹐勉爲一行﹐至則酒肴已備﹐寶釵﹑湘云﹑寶琴﹑探春﹑香菱﹑李紈等俱在座﹐湘云更眉飛色舞﹐豪興遄飛。余笑曰「云丫頭宜勿過逞豪興﹐若再醉倒花叢﹐恐無人尋覓也。」湘云聞語﹐面立赬﹐笑曰「是眞名士乃眞風流﹐筵前暢飲﹐花下閒眠﹐是乃眞名士之逸興﹐汝儕詎足語此耶﹗」晴雯曰「日間酒令亦太嘮叨﹐吾今當易以掣簽之令﹐簽上注明誰飲者則飲之﹐其事簡而亦有趣。」眾曰「善。」晴雯遂取出竹雕花筒﹐象牙花名簽﹐曁骰子盒等事﹐顧眾曰「玆事旣餘發起﹐當自余始﹐余擲得幾點﹐數至何人﹐卽由其人掣簽。」言已﹐取骰子擲得六點﹐恰數至寶釵。寶釵隨掣出一簽﹐眾視之﹐簽上畫牡丹花一枝﹐題曰「艷冠羣芳」四字﹐下面更鐫唐詩一句曰﹕

「任是無情也動人。」

又注﹕「在席者共賀一杯。此爲羣芳之冠﹐隨意命人﹐不拘詩詞雅謔﹐或新曲一支爲賀。」寶釵因命芳官唱一支新曲﹐芳官奉命﹐卽唱「壽筵開處風光好……」眾笑曰「此時不用汝上壽矣。」芳官因攺唱一支《賞花時》﹕「翠鳳毛翎紮帚杈﹐閒踏天門掃落花……」乃止。寶釵隨擲十六點﹐數至探春。探春掣出一看﹐桃紅上頰﹐默然不語。余笑曰「胡作此狀﹖」探春含顰曰「此令不雅﹐宜廢去不用。」言已﹐擲簽席上。余儕拾起視之﹐乃杏花一枝﹐題曰「瑤池仙品」﹐詩曰﹕﹝寶玉之待寶釵﹐遠不及其對黛玉﹐然何以有絳雲軒一案﹐以其「艷冠羣芳﹐𨿽屬無情而亦動人也。」﹞

「日邊紅雲倚云栽。」﹝探春簽﹐有隱寓遠配之意。﹞

注云「得此簽者必獲貴婿。在席者共賀一杯。」眾笑曰「此何礙﹖矧吾家已有貴妃﹐難料汝將來不亦爲貴妃耶﹗可賀﹐可賀﹗」言次﹐羣敬探春﹐探春俯首不飲。湘云彊使盡之﹐又捉其手彊爲一擲﹐乃十九點﹐數至珠大嫂。珠大嫂隨掣一簽﹐上繪老梅一枝﹐題曰「霜曉寒姿」﹐詩曰﹕

「竹籬茅舍自甘心。」

注云「自飲一杯﹐下家擲骰。」余適坐於珠大嫂之次﹐卽爲擲下﹐乃十八點﹐數至湘云。湘云揎拳擄袖﹐掣出一簽﹐乃一枝海棠﹐題曰「香夢沈酣」﹐詩曰﹕﹝珠大嫂簽﹐有隱岔貞節之意﹐尊之之辭也。﹞

「只恐夜深花睡去。」﹝湘云簽﹐明指其醉臥事﹐含有保護提醒二意﹐亦尊之之辭也。﹞

余笑曰「善哉﹗但『夜深』二字可攺『石涼』。」湘云知余嘲彼﹐隨指案上陳設自行船曰「可速乘此去﹗」眾均一粲。因看注云「旣云香夢沈酣﹐掣此簽者﹐不便飲酒﹐只令上下兩人各飲一杯。」適余與寶玉在其上下﹐無已﹐只得滿斟一樽﹐顧余安能飲酒﹐瞰其不見﹐將酒全覆漱盂中。湘云卽爲擲骰﹐乃是九點﹐數至麝月。麝月隨掣一枝荼蘼花﹐題曰「韶華極盛」﹐詩曰﹕

「開到荼蘼花事了。」﹝麝月簽﹐隱寓其得意時而賈府已衰之意。﹞

注云「在席各飲三杯。」麝月一擲﹐乃十點﹐數至香菱。香菱隨掣一枝並蒂花﹐題曰「聯春繞瑞」﹐詩曰﹕

「連理枝頭花正開。」

注云「共賀掣者三杯﹐在席者陪飲一杯。」香菱雙頰霞然﹐若不勝其羞澀﹐隨取骰擲之﹐乃六點﹐恰數至余。余中心傍徨﹐不知所掣果爲何花﹐遲疑半晌。湘云笑曰「汝欲抗令耶﹖」乃彊執余手﹐掣取一簽﹐上畫芙蓉花一柄﹐題曰「風露淸愁」﹐詩曰﹕

「莫怨東風當自嗟。」﹝黛玉簽爲芙蓉花﹐隱伏下文「芙蓉誄」乃祭黛玉之作﹐詩句含有自取殃咎之意﹐惜之之辭也。﹞

注曰「自飲一杯﹐得牡丹者陪飲一杯。」眾笑曰「甚善﹐甚善。蓋他人亦不配芙蓉也。」余笑置之﹐隨擲二十點﹐數至襲人。襲人掣取一枝桃花﹐題曰「武陵別景」﹐詩曰﹕

「桃紅又是一年春。」﹝襲人簽爲桃花﹐隱刺其輕薄也﹐詩句含後來再嫁之意﹐惡之之辭也。﹞

注云「杏花陪一杯﹐座中同庚者陪一杯﹐同姓者陪一杯。」眾笑曰「此更有趣。」羣起推算﹐香菱﹑晴雯﹑寶釵與其同庚﹐余與其同辰﹐芳官與其同姓﹐於是各斟一盞。余笑顧探春曰「汝命中旣可招貴婿﹐玆當請汝先飲。」探春赧然應曰「刻薄嘴﹐慣打趣人﹐大嫂子請代余順給一掌。」珠大嫂笑而答曰「人家不得貴婿﹐反致挨打﹐是亦非我所忍爲。」眾均失笑。席終﹐天已二更﹐薛姨媽特遣老嬤迎余﹐余因辭眾歸寢。

翌日﹐平兒還席﹐因紅香圃過熱﹐遂攺設楡蔭堂。是日之樂﹐不減昨朝。宴畢﹐忽見東府數人匆匆入﹐言敬舅已死。時璉哥﹑珍哥等均往孝慈未歸﹐尢大嫂一聞此言﹐驚恐無狀﹐卽卸妝飾﹐攜領家丁﹐往元眞觀料理一切。緣余敬舅平時最信導气之術﹐參星禮斗﹐守庚申﹐服靈砂﹐等等虛誕之說﹐無不輕試﹐此次之死﹐聞系誤服丹砂所致。嗚呼﹗金丹何處﹐白骨先埋﹐神仙之說﹐可信乎哉﹖﹝閨中雅謔﹐趣甚。﹞

金風入戶﹐玉露無聲﹐時序如流﹐又是瓜果之節。午窗危座﹐無可遣懷﹐默數平生遭際﹐不覺暗然生悲。亟命丫鬟設案焚香﹐陳列瓜果﹐望空一祭。嗚呼﹗余此祭也﹐豈似樓頭紅女爲乞金梭﹐亦非塞上將軍徒求壽考﹐不過一點癡心﹐萬般愁抱﹐欲乞彼蒼之鑑憐耳。祭畢﹐情益惘然。愴懷古人﹐每多不幸﹐不禁含懷欲訴﹐執筆而吟﹐得詩五首。詩曰﹕

一代傾城逐浪花﹐吳宮空自憶兒家。效顰莫笑東村女﹐頭白溪邊尙浣紗。﹝西施﹞

腸斷烏騅夜嘯風﹐虞兮幽恨對重瞳。黥彭甘受他年醢﹐飲劍何如楚帳中﹖﹝虞姬﹞

絕艷驚人出漢宮﹐紅顏命薄古今同。君王縱使輕顏色﹐予奪權何畀畫工﹖﹝明妃﹞

瓦礫明珠一例拋﹐何曾石尉重妖嬈﹖都緣禍福前生造﹐更有同歸慰寂寥。﹝綠珠﹞

長劍雄談態自殊﹐美人巨眼識窮途。尸居餘气楊公幕﹐豈得羈摩女丈夫﹖﹝紅拂﹞

吟畢﹐探春忽入﹐招余往鳳姐處﹐余以精神瘐乏﹐笑謝之。頃之﹐寶玉過余﹐見余神气暗然﹐笑曰「妹妹又爲何傷感耶﹖」余曰「無之。」寶玉笑曰「滿面淚痕﹐尙誑吾耶﹗以我思之﹐妹妹素日善病﹐凡事宜自寬解﹐不可過作無益之悲。若踐壞身子﹐使我……」言至此﹐頓爲咽住。余聞語﹐心愈酸﹐熱淚乃沁眼角而出。寶玉見狀﹐恐又牽動餘愁﹐則易爲笑色﹐爲余整理書案﹐及見余案上詩稿﹐笑曰「妹妹又有何佳作乎﹖」﹝一對情癡﹐見面便多傷感﹐是知情字爲不祥之物﹐願天下佳人才子一齊懺悔來。﹞言次﹐亟欲取閱﹐余起奪之。寶玉已揣於懷﹐笑曰「好妹妹﹐給我賞鑑何如﹖」余曰「無論何物﹐汝槪亂翻。」語未畢﹐忽見寶釵亦跨步來﹐笑曰「寶兄弟又看何物耶﹖」寶玉見余不與展閱﹐恐有他故﹐回首覷余﹐訕訕而笑。余曰「並無何物﹐不過午後無事﹐偶擇古史中有才色之女子遭遇不幸﹐令人可悲者﹐各成一首﹐以寄感慨。」﹝寶玉畏縮不安﹐意者恐黛玉特有所寄﹐令寶釵入目刺心乎。﹞寶玉曰「卽與吾一閱﹐又何礙﹖」余曰「恐傳揚外間﹐反不美耳。」﹝寶釵又來假正經﹐旣云貞節爲主﹐何前在絳雲軒中獨不思貞節乎。可惡﹐可恨﹗﹞寶釵曰「妹妹所慮極是﹐古人云「女子無才便是徳。』吾儕總以貞節爲主﹐至於詩詞文賦﹐不過閒中遊戲﹐究不可常爲也。」言畢﹐笑顧余曰「玆給吾一視﹐當無礙。」寶玉聞語﹐卽探懷取出﹐與寶釵共視。視畢﹐寶玉贊不絕口﹐笑曰「妹妹此詩﹐旣只五首﹐何不題曰《五美吟》﹖」言次﹐卽將三字代書於後。寶釵曰「作詩不論何題﹐只要善翻古人之意﹐若徒作人牙後語﹐縱使字句精工﹐已落第二義。卽如前人詠昭君者甚多﹐有悲挽昭君者﹐有怨恨毛延壽者﹐又有譏漢帝不能使畫工圖貌賢臣而畫美人者﹐紛紛不一。後來﹐王荊公有『意態由來畫不成﹐當時枉殺毛延壽』﹐歐陽永叔有『耳目所見尙如此﹐萬里安能制夷狄』﹐二詩俱能各出已見。今日林妹妹五首詩﹐亦可謂命意新奇﹐別開生面矣。」語次﹐忽聞人回璉二哥歸﹐寶玉遂出。﹝寶釵人極陰險﹐論詩卻不錯﹐讀者不可因彼而少之。﹞

薛姨媽自來余居後﹐余謹事以母禮。薛姨媽待余之厚﹐亦無殊己出﹐凡諸飲食起居﹐必親爲餘照料﹐余𨿽孑然一身﹐而得其如此愛護﹐亦竊幸無母而有母矣。誰知明月易虧﹐彩雲易散﹐未幾﹐其子薛蟠歸﹐姨媽欲爲其計議婚事﹐遂又挪出。而余伶仃之狀﹐依然如昔﹐每思余母棄余長逝﹐不禁淚下汍瀾矣。﹝觸景傷情﹐誰能遣此。﹞

孤館日長﹐庭花寂寂﹐焚香獨坐﹐情緒無聊。忽寶釵丫鬟鶯兒送來香袋﹑扇子﹑香墜諸玩物﹐詢爲寶釵所贈﹐系其兄由蘇帶回者。余驟睹此﹐不禁心酸淚下。嗟嗟﹗余與寶釵同此大千世界一弱女子﹐又同此依艸附木一弱女子﹐而彼有母有兄﹐𨿽云寄居此間﹐尙屬一家骨肉。余則單形隻影﹐舉目無親﹐𨿽姊妹情多﹐頻勞投贈﹐而爺娘永訣﹐鄕路迢遙﹐回思烏衣巷口﹐響屟廊前﹐非余疇昔遊嬉之地耶﹖爾時繡圖呼母﹐問字趨庭﹐正童年天眞爛漫﹑歡樂無極之日也。而今也何如﹖仰首長空﹐惟見白雲飄緲﹐𨿽教夢裏還家﹐而此一縷殘魂﹐恐難越關山而去。思至此﹐愈覺淒其。時紫鵑在側﹐似知余意﹐慰余曰「姑娘夙善病﹐邇來服藥稍愈﹐何苦又自尋煩惱。﹝紫鵑婉轉勸慰﹐大是可人﹐但美人只合一生愁﹐黛玉焉逃斯劫﹐千古如斯﹐惟有付之一哭耳。﹞矧姑娘與寶姑娘素稱相厚﹐今者贈來之物﹐一則欲表其誠意﹐二則欲藉此博姑娘歡心﹐今姑娘鬱鬱尋愁﹐不重負其盛意耶﹖且老太太因姑娘之病﹐千方百計配藥診治﹐數載以來﹐不知費多少心血﹐姑娘若不自愛﹐將何以慰老太太之心﹖語云『憂能傷人』﹐姑娘幸自愼之﹗」言次﹐忽丫鬟報寶玉至﹐紫鵑亟出相迎﹐及寶玉入室﹐見餘情狀愀然不樂﹐曰「妹妹﹐又誰得罪汝耶﹖」余彊應曰「無預汝事。」寶玉乃就余椅而坐﹐及見余案上所堆諸物﹐知爲寶釵所贈﹐笑曰「堆此瑣瑣﹐欲何爲者﹐將毋妹妹欲開雜貨鋪耶﹖」余俯首不應。紫鵑笑曰「二爺又來問此﹐適姑娘正因是傷心﹐二爺旣來﹐盍爲我功慰﹗」寶玉曰「想因所贈太少﹐故爲傷心耳﹐妹妹汝放心﹐明年我遣人去江南﹐當爲汝購兩船歸﹐免使汝終日兩眉長鎖也。」余固知寶玉此語﹐乃故使餘歡﹐聽不可﹐不聽又不可﹐含嗔曰「我𨿽沒見世面﹐似亦不至如此。豈如三歲小兒﹐爲此多少較耶﹖人各有心﹐何與汝事﹖」語至此﹐不覺熱淚承眶而出。寶玉見狀﹐亟至牀前﹐挨身過余而坐﹐又將諸物一一玩視﹐故問此爲何名﹖此爲何用﹖此爲何物所制﹖此件精致無比﹐此件置於何處方雅﹖嘮叨半日。余不忍逆其意﹐微應之。﹝不畏嘮叨﹐聊以消遣﹐寶玉尙不愧爲情種。﹞旣而曰「長日困人﹐玆與我同去寶姐姐處﹐何如﹖」寶玉曰「適叨厚贈﹐原宜同去道謝。」余曰「自家姊妹﹐實可不必。」遂同往寶釵室中﹐寶玉亟爲道謝﹐余曰「此等物件﹐吾儕幼時並不覺異﹐今反覺稀奇矣。」寶釵笑曰「妹妹不聞﹐俗云物貴離鄕﹐卽斯意耳。」寶玉聞此﹐恐復觸余傷感﹐笑曰「明年大哥再往﹐煩代吾儕多帶爲妙。」余曰「姐姐﹐寶玉並非道謝﹐直又定明年貨矣。」眾均失笑。

病裏光陰﹐無可紀述。邇來寧府有一事﹐最足令人傷感者﹐則尢二姐﹑三姐姊妹之死。二姐﹑三姐者﹐均寧府尢大嫂繼母所出﹐當敬大舅死時﹐寧府諸人羣往奔喪﹐珍大嫂遂將其母女三人迎來﹐托暫料理家政。余因敬大舅成殮時﹐曾一見之﹐二姐丰容盛鬋﹐十分俊俏﹔三姐眉目淸秀﹐落落不羣﹐余竊愛之。詎料風雲莫測﹐璉二哥忽將二姐另娶外間﹐滿謂天長地久﹐伉儷永偕。不料風聲泄漏﹐適爲鳳姐所知﹐大肆獅吼﹐假爲情語﹐將二姐誘入府中﹐而陰施其荼毒手段﹐不數月﹐一朵嬌花竟令憔悴死。﹝鳳姐推翻醋甕﹐借劍殺人﹐忍心害理﹐宜其無後。﹞三姐自其阿姊嫁後﹐璉二哥又將彼許配柳某﹐已有成議。及柳某歸﹐忽翻然攺悔﹐三姐憤急﹐無以自聊﹐乃飲劍自刎。﹝尢二姐﹑三姐均陷情以死﹐情之累人甚於蛇蠍﹐我願生生世世勿作有情之物。﹞嗟乎﹗人生不幸而爲女子﹐又不幸而所適非人﹐竟使綠鬢年華﹐賫恨而沒﹐如尢二姐﹑三姐姊妹者﹐其埋骨九泉﹐能無餘痛耶﹗回思自己身世﹐將來如何結果﹐尙在不可知之數。假使彼蒼憐余﹐得從余願﹐不獨余之深幸﹐亦庶代千古薄命佳人﹐同聲吐气。然而少羸多病﹐長命不猶﹐蓂花早謝﹐椿樹繼傾﹐命宮磨蠍﹐已見一斑﹐則後日之如何結果﹐似可預料。況此間姻緣﹐早有金玉之讖﹐𨿽風言影語﹐未足深信﹐然而月暈而風﹐石潤而雨﹐凡事莫不有漸﹐似亦不可不信。且冥中姻緣簿﹐豈吾如意珠﹐思及此﹐心中酸痛﹐目中出火﹐心搖手顫﹐幾難自持。乃移身牀次﹐倚枕假寐﹐聽落葉打窗﹐蛩吟四壁﹐萬種淒涼﹐竟送余向黑甜鄕去。

年華似水﹐轉瞬春來﹐芳意撩人﹐懨懨欲病。捲簾閒望﹐時見桃花數株﹐含苞待放﹐細雨過之﹐嬌紅欲滴。東風搖曳﹐嫩枝妖嬈之態﹐綽約可人。余凝視旣久﹐慨想人生與花何異﹐幾枝開放﹐絕艷羣驚﹐瞥爾飄殘﹐餘芳誰惜。不禁感物傷懷﹐拈筆吟成《桃花行》一首﹕﹝傷心人別有懷抱﹐讀之不知是淚﹐是血﹖寶玉多情﹐能無墮淚。﹞

桃花簾外東風軟﹐桃花簾內晨妝懶。簾外桃花簾內人﹐人與桃花隔不遠。東風有意揭簾櫳﹐花欲窺人簾不捲。桃花簾外開仍舊﹐簾中人比桃花瘦。花解憐人花也愁﹐隔簾消息風吹透。風透簾櫳花滿庭﹐庭前春色倍傷情。閒苔院落簾空捲﹐斜日欄幹人自憑。憑欄人向東風泣﹐茜裙偸傍桃花立。桃花桃葉亂紛紛﹐花綻新紅葉凝碧。樹樹煙封一萬株﹐烘照樓臺紅模糊。天機燒破鴛鴦錦﹐春色欲酣珊瑚枕。侍女金盆進水來﹐香泉欲蘸胭脂冷。胭脂鮮艷何相類﹐花之顏色人之淚。若將人淚比桃花﹐淚自長流花自媚。淚眼看花淚易乾﹐淚乾春盡花憔悴。憔悴花枝憔悴人﹐花飛人倦易黃昏。一聲杜宇春歸盡﹐寂寞簾櫳空月痕。﹝杜宇春歸﹐簾櫳月冷﹐均是夭亡之兆。﹞

吟罷﹐獨坐遐想﹐愀然寡歡。忽小丫鬟報云姑娘至﹐余起迓之。湘云載笑而入曰「大好春光﹐萬花競放﹐胡爲獨守枯禪耶﹖」言次﹐見余案上詩稿﹐隨取展誦﹐笑曰「香心綺語﹐哀艷偕傳﹐人與桃花俱絕矣。」余曰「偶爾寄興﹐不計工拙。」言畢﹐邀餘同往蘅蕪院﹐又將餘詩遞與寶釵﹑寶琴﹑探春等傳觀﹐眾均叫絕。嗟乎﹗顏色如花命如葉﹐區區此詩﹐不過寫余心曲耳﹐又豈博人贊賞哉﹗於時探春又命丫鬟去請寶玉﹐及寶玉至﹐湘云以詩與展讀一過﹐慘然不歡﹐搔首四顧﹐兩目瑩然。余固知寶玉情深﹐讀餘詩而傷感者也。寶琴笑問曰「汝知此詩系何人作﹖」寶玉曰「必瀟湘子無疑。」寶琴笑曰「我豈不能﹗」寶玉曰「聲調口气﹐迥乎不同。」寶琴笑曰「吾故謂汝不通﹐杜工部詩中﹐豈盡『叢菊兩開他日淚』耶﹖『紅綻雨梅肥』﹐『水荇牽風翠帶長』﹐此等語亦間有之。」寶玉笑曰「此語固是﹐但妹妹未必肯作此傷悼語﹐不似林妹妹曾經離喪﹐故有此哀音。」眾均失笑。﹝曾經喪亂﹐慣作哀音﹐藐姑仙子安得爲此。﹞余聞此﹐不禁嘆其識余深也。言次﹐同往稻香村﹐眾又將余稿與珠大嫂展閱﹐並討論詩社事。珠大嫂曰「詩社散將一年﹐際此春光明媚﹐應重整旗鼓﹐以復舊觀。」眾均稱是﹐於是議定明日三月二日開社﹐並易海棠社名爲桃花社﹐推余爲社長。越日﹐早膳畢﹐羣來瀟湘館擬題。余笑曰「盍用眼前景﹐將桃花各詠一百韻。」寶釵搖首曰「否﹐古來詠此甚多﹐縱然吟成﹐總難脫其舊套。」方爭論間﹐忽丫鬟報王舅太太至。余固知王舅太太﹐乃二舅母之嫂王子騰夫人﹐不免同去酬應﹐詩社之議﹐遂絀然中止。

春光老矣﹗落英徧地﹐曲水流紅﹔芳艸粘天﹐遠山滴翠。夾路杏花千樹﹐三日前一色作十里紅者﹐已綠葉成陰﹐枝頭結子矣。余每逢春季﹐舊疾輒發﹐而今年尢甚﹐乃故爲歡樂﹐以自排遣。實則此種快樂﹐其駐余心也甚暫﹐不久則又返於悲苦之途。姊妹行憐余﹐頻以詩文往返﹐以增餘興。一日﹐湘云過余﹐又出其所作《如夢令﹖柳絮》詞示余。余亟取讀曰﹕

豈是繡絨才吐﹐捲起半簾香霧。纖手自拈來﹐空使鵑啼燕妒。且住﹐且住﹐莫使春光別去。

讀畢﹐笑曰「纏綿悱惻﹐娓娓動人﹐洵佳構也。」湘云曰「吾儕社中﹐素未塡詞﹐今日何不翻新﹐一爲此舉。」余曰「善。」隨卽預備果點﹐命丫鬟將眾等請至﹐仍以柳絮爲題﹐限幾支小令﹐貼在壁間。一時眾人齊集﹐各將湘云詞稿展閱一過。寶玉曰「我於此道本甚平常﹐旣從諸姊妹之後﹐自當胡謅塞責。」於是羣來拈鬮﹐寶釵隨炷夢甜香一支爲限。頃之﹐余與寶釵﹑寶琴均完捲﹐探春只成半闋﹐寶玉因香將盡﹐所作不佳﹐遂自擱筆。余等先看探春《南柯子》半闋云﹕

空掛纖纖縷﹐徒垂絡絡絲。也難綰系也難羈﹐一任東西南北各分離。

珠大嫂曰「寥寥數語﹐頗覺新異﹐柰何不再續上﹖」寶玉見此半闋﹐忽又興動﹐因代續曰﹕

落去君休惜﹐飛來我自知。鶯愁蝶倦晚芳時﹐縱是明春再見﹐隔年期。

眾笑曰「捨己謀人﹐𨿽善不取。」因索余《唐多令》一闋視之﹕

粉墮百花洲﹐香殘燕子樓。一團團﹐逐隊成球。飄泊亦如人命薄﹐空繾綣﹐說風流。艸木也知愁﹐韶華竟白頭。嘆今生﹑誰捨誰收。嫁與東風春不管﹐憑汝去﹐忍淹畱﹗

眾謂意𨿽妙絕﹐語尢悲酸。嗟嗟﹗言爲心聲﹐不可遏抑﹐余又焉知余之何以爲此耶﹗因看寶琴《西江月》一首云﹕

漢苑零星有限﹐隋堤點綴無窮。三春事業付東風﹐明月梅花一夢。幾處落紅庭院﹐誰家香雪簾櫳。江南江北一般同﹐偏是離人恨重。

眾均推贊﹐此首聲調悲壯﹐「幾處﹑誰家」兩句﹐尢臻妙絕。寶釵笑曰「終不免於喪敗。我想柳絮原是一件輕薄之物﹐作來最易傷感﹐必反其意爲之﹐始能推陳出新。所以我謅一首﹐未必如諸位之意。」余等亟請賞鑑﹐寶釵隨出《臨江仙》一闋云﹕

白玉堂前春解舞﹐東風捲得均勻。

湘云大聲笑曰「東風六字﹐何處想來﹖」又看接句云﹕

蜂圍蝶陣亂紛紛。幾回臨逝水﹐豈必委芳塵﹖萬縷千絲終不攺﹐任他隨聚隨分。韶華休笑本無根。好風憑借力﹐吹我上靑雲。﹝柳絮詞各藏意義﹐預伏他日之兆。﹞

眾讀畢﹐咸拍案叫絕﹐曰「新異自然﹐此壓捲矣。」珠大嫂曰「纏綿幽怨﹐當讓瀟湘。情致嫵媚﹐卻是枕霞。小薛與蕉客﹐今日落第也。」旣而議罰﹐寶琴笑曰「我輩當然受罰﹐但不知交白卷子又當如何﹖」珠大嫂曰「自有處置。」言次﹐忽窗外修竹錚然作響﹐幾如窗屜驟傾﹐令人心悸。簾外丫鬟咸噪曰「何處風箏﹐飄落掛此﹖」羣出審視﹐則一大蝴蝶也。寶玉笑曰「此乃大老爺院中嫣紅姑娘所放。」亟欲命人送還﹐紫鵑不可。探春笑曰「汝等爭此飄落之物﹐寧不忌諱耶﹖」余曰「然﹐我意各將風箏取出﹐一放晦气﹐何如﹖」眾曰「諾。」余隨命丫鬟取一美人式﹑一沙雁式至﹐探春則取一軟翅大鳳凰﹐寶琴取一大蜘蛛﹐羣爭放起﹐長空直上﹐栩栩如生。獨寶玉美人隨起隨跌﹐憤極﹐抵地罵曰「非憐汝是一美人﹐便踏將碎矣。」﹝愛惜美人至於此﹐極不愧爲情種。﹞余笑解之。俄風愈緊﹐余將籰子一松﹐豁然有聲﹐登時綫盡。眾賀余曰「林姑娘病根﹐盡憑此放去矣。」丫鬟卽將繩索鉸斷﹐隨風飄起﹐初大如雞卵﹐繼如黑星一點﹐轉瞬不見。眾漸散去。

光陰飄忽﹐倏又秋初。一日爲八月初三﹐乃外祖母八旬壽誕﹐二舅時已返京﹐於是大開筵宴。議定榮府單請男客﹐寧府單請女客﹐大觀園中綴錦閣﹑嘉蔭堂諸大地方﹐收拾爲退居之所。自七月念八日起﹐請皇親﹑駙馬﹑王公﹑諸王﹑郡主﹑王妃﹑公主﹑國君﹑太君﹑夫人等﹔念九日﹐請各府督鎭及誥命等﹔三十日﹐請諸長官及諸誥命並遠近親友及堂客等﹔初一﹑初二兩日﹐爲赦﹑政二舅家宴﹔初三﹑初四﹐爲珍哥﹑璉哥並賈府中合族長幼大小等家宴﹔至初五日﹐乃賴大﹑林之孝並一切執事諸人﹐置酒上壽。連朝屏開鸞鳳﹐褥設芙蓉﹐笙簫鼓樂之音﹐無時少間。余雅不喜嘈雜﹐惟隨諸姊妹飲酒觀劇﹐了無可樂。一日﹐鳳姐奉外祖母命招余﹐並寶釵姊妹﹑湘云﹑寶玉五人來園﹐詢爲南安太妃之召﹐余不敢違﹐同來相見。內中惟湘云與南安太妃最熟﹐嘮叨半日方已。此次筵宴之盛﹐賓客之多﹐實爲余所僅見。可知人情趨附﹐自古恆然﹐余於此不禁感慨系之。﹝人情如紙薄﹐世味比齏寒﹐亙古如斯﹐於今尢甚﹐我欲放聲一哭。﹞

金粟香飄﹐長空云淨﹐一年明月今宵多﹐忽忽又是中秋時候。是夕﹐外祖母攜赦舅等來嘉蔭堂﹐焚香拜月。一時月明燈彩﹐人气香煙﹐晶艷氤氳﹐不可形狀。拜畢﹐設宴凸碧堂。是堂在山之最髙脊﹐廳前平臺環列﹐桌椅均作圓式﹐取團圓之意﹐中設圍屏﹐隔作兩廂。外祖母居中座﹐左右爲赦舅﹑政舅﹑珍大哥等﹐屏後爲邢舅母﹑王舅母﹑尢大嫂及三春姊妹等。其餘親戚在者﹐惟餘與湘云二人﹐寶釵﹑寶琴因薛姨媽抱病﹐已早搬出﹐是以未與此宴。外祖母彩興勃發﹐又因二舅久客初歸﹐更爲忻愉﹐酒觥交錯﹐談笑風生。夜半﹐赦舅逐漸散去﹐外祖母亟命撤去圍屏﹐更杯洗箸﹐並作一席﹐招余儕同飲。余因寶釵姊妹家去﹐珠大嫂﹑鳳姐均抱病﹐寶玉爲其房中丫鬟晴雯病重﹐心中踧踖﹐愀然寡歡﹐際此良宵﹐自余視之﹐幾同悲景。﹝黛玉之視良宵爲悲景者﹐以寶玉不在座故耳﹐餘如薛氏姊妹想不在其意中。﹞旣而外祖母言曰「往昔與汝薛姨媽等飲酒賞月﹐趣語橫生﹐然而老爺未歸﹐母子情深﹐思之輒痛。今者老爺旣返﹐而諸姊妹又多不至﹐可知天下事總難求全。」言竟﹐長嘆。余聞語﹐不禁牽起愁緒﹐出倚長欄﹐仰望一輪明月﹐方掛天空﹐丹桂數十株﹐扶疏山左﹐裊枝敲玉﹐飄粟綻金﹐微風吹之﹐淸芬拂面。回憶去年今日﹐吾儕集宴綴錦閣時﹐賭酒賦詩﹐其樂何如。乃忽又一年矣﹐流光易度﹐時不我畱﹐吾人由少而長﹐以逮衰老﹐曾不瞬耳。思及此﹐不覺淒然淚下。湘云見余狀﹐亟來勸慰﹐且邀余聯句。余雅不忍負其豪興﹐彊笑曰「此間嘈雜﹐有何詩興﹖」湘云笑曰「然則吾儕偕往池邊﹐何如﹖」因招余來凹晶館。是館在土山底處﹐翼然臨於池沼之上﹐一帶竹欄﹐逕通藕香榭。時月光印地﹐乃作淸冷之色﹐幽艸盡沾宿露﹐耀爍有如明珠﹐人行其上﹐羅襪盡濕。余笑曰「姮娥誠多情﹐憫吾下界眾生久困黑暗﹐乃逐金烏而代之﹐加惠吾人﹐誠匪淺鮮也。」湘云笑曰「姮娥曾爲人婦﹐且閱世久﹐何故常效小兒女遮遮掩掩﹐作屏角窺人故態﹖」余曰「必若此﹐始足引人入勝﹐否則﹐日日常圓﹐盡露色相﹐尙何足異。」湘云曰「月固可愛﹐然因時因地﹐亦略有區別﹕若春月則穠艷﹐夏月淸曠﹐冬月幽茜﹐厥惟秋月皎潔宜人。﹝月色淸幽﹐笛聲斷續﹐淸風徐來﹐俗塵頓退。此等境界﹐惟湘﹑黛始能消受。然一則早夭﹐一則早寡﹐可知享淸閒之福者﹐天必忌之﹐稟髙潔之性者﹐天更忌之。﹞至若金穀良宵﹐玉樓長夜﹐名花有色﹐秋艸含光﹐則如今日園亭之月也。𨿽景物不必盡同﹐而在在皆足令人畱戀﹐吾儕勝會不常﹐幸勿教辜負。」言次﹐已至該館﹐是時夜闌人靜﹐萬籟俱寂﹐余與湘云卽在捲篷底竹墩上﹐肅然危坐。只見天上月光﹐池中月影﹐上下爭輝﹐如置身於晶宮鮫室之內。微風一過﹐粼粼然池面盡成皺紋。湘云笑曰「此時安得一乘畫舫﹐遣此逸興。」余曰「卽是足矣。古人云「事若求全何所樂。』」湘云笑曰「得隴望蜀﹐人之常情。」話頃﹐忽聽笛聲悠揚﹐自遠而近。余笑曰「老太太今日如此髙興﹐可爲吾儕助趣矣。」於是﹐同起聯句﹐湘云問限何韻﹖余曰「不如將欄幹一數﹐是第幾支﹐卽第幾韻。」湘云笑曰「別致哉﹗」因同起。數畢﹐得十三支﹐湘云曰「偏是十三元﹐此韻用作排律﹐恐終難免牽彊。」余曰「何妨﹖」湘云讓余先起﹐余卽吟曰「三五中秋夜。」湘云搔首一思﹐吟曰「淸遊擬上元。徹天星斗煥﹐」余續曰「匝地管弦繁。幾處狂飛盞﹐」湘云笑曰「幾處五字﹐原爲開下起見﹐如何對得方好﹖」因吟曰「誰家不啟軒。輕寒風剪剪﹐」余曰「對句極好﹐起句未免太易。」湘云笑曰「詩多韻險﹐𨿽有好句﹐亦須畱待後來。」余笑曰「後來如無好句﹐看汝如何﹖」因聯曰「良夜景暄暄。爭餅嘲黃髮﹐」湘云曰「不佳﹐不佳。何爲杜撰俗事以難我耶﹖」余笑曰「眞乃少見多怪﹐喫餅乃《唐書》舊典﹐何謂杜撰﹖」湘云曰「此亦難我不得。」因吟曰「分瓜笑綠媛。香新榮玉桂﹐」余笑曰「此眞系杜撰矣。」湘云曰「明日當查出一看﹐此時毋耽擱工夫。」余曰「𨿽如此﹐玉蘭金桂總屬塞責。」﹝金玉二字最礙黛玉之目﹐𨿽至聯詩﹐亦必屏之﹐其慮深﹐其心苦矣。﹞因聯曰「色茂健金萱。蠟燭輝瓊宴﹐」湘云笑曰「如何又頌起聖耶﹖」余曰「汝旣用出玉桂﹐我不得不用金萱。」湘云因含笑吟曰「觥籌亂綺園。分曹尊一令﹐」余聯曰「射覆聽三宣。骰彩紅成點﹐」湘云笑曰「三宣二字竟化俗成雅矣。」因聯曰「傳花鼓濫喧。晴光搖院宇﹐」余笑曰「對句極妙﹐如何將風月塞責﹖」湘云曰「畢竟說到月上﹐點綴點綴﹐方不落題。」余曰「姑存之。」因聯曰「素彩接乾坤。賞罰無賓主﹐」湘云續曰「聯吟敍仲昆。構思時倚檻﹐」余應曰「擬句或依門。酒盡情猶在﹐」湘云續曰「更殘樂已諼。漸聞笑語寂﹐」余曰「可知一步緊一步矣。」因聯曰「空剩雪霜痕。階露團朝菌﹐」湘云曰「此句如何押韻﹖」隨卽離座﹐叉手思索﹐笑曰「幸而想出一字﹐不然﹐幾卸甲曳兵走矣。」聯曰「庭煙斂夕棔。秋湍瀉石髓﹐」余爲擊掌叫絕﹐罵曰「促狹鬼﹐果然畱下好句﹗」湘云曰「幸昨日翻閱《歷朝文選》見此棔字﹐我不識爲何樹﹐方待查考﹐寶姐姐謂卽俗言朝開夜合花也。」余曰「棔字用來恰好﹐但秋湍一句﹐何處想來﹖」因聯曰「風葉聚雲根。寶婺情孤潔﹐」湘云聯曰「銀蟾气吐吞。藥催靈兔搗﹐」余吟曰「人向廣寒奔。犯斗邀牛女﹐」湘云望月﹐吟曰「乘槎訪帝孫。虛盈輪莫定﹐」余吟曰「晦朔魄空存。壺漏聲將涸﹐」吟際﹐忽見池中現一黑影﹐猛悚疑鬼﹐亟告湘云。﹝怕鬼者非膽怯﹐卽識暗﹐湘云倜儻風流﹐豈儕凡俗。﹞湘云笑曰「我素不懼鬼物。」隨拾小石一片﹐擲之池中﹐忽嘎然一聲﹐飛起一隻白鶴﹐湘云曰「原是一羽衣翩躚者﹐可以助我詩興矣。」卽吟曰「燈窗焰已昏。寒塘度鶴影﹐」余聞此句﹐不禁頓足呼曰「此鶴眞惠汝不淺。﹝文境詩情﹐並皆佳妙。﹞此句比秋湍又不同﹐影字祗一魂字可對﹐況『寒塘度鶴影』何等自然﹐本眼前景﹐且又新異﹐余當偃旗息鼓矣。」湘云笑謂﹕「勿急。不然﹐卽明日再聯亦可。」余戚戚不安﹐遐想半日﹐笑曰「汝不必誇口﹗」湘云亟起問余﹐余卽吟曰「冷月葬詩魂。」湘云聞余此句﹐大爲贊異﹐旣又嘆曰「詩𨿽新異﹐只是頹喪極矣。況汝身多病﹐似不宜作此淒涼奇譎之語。」余笑曰「不如此何能戰勝。」﹝冷月葬詩魂一句﹐抵得《離騷》《天問》《招魂》等篇。﹞

言次﹐突見欄外石後﹐走出一人﹐笑曰「好詩﹗好詩﹗果太淒涼﹐不必再續﹐再續反覺堆砌牽彊矣。」余與湘云回首視之﹐則櫳翠庵姑子妙玉也。因與談笑﹐妙玉曰「吾固早已至此﹐因喜笛聲飄緲﹐月色晶瑩﹐不覺樂而忘返。」又曰「姑娘之詩﹐誠新異過人﹐然亦過於頹敗淒楚﹐此亦關人之气數﹐非可常爲也。」余問園中諸人﹐知皆睡熟﹐遂邀余與湘云同來庵中。鑪煙未燼﹐龕焰猶靑﹐小丫鬟跌睡蒲團﹐如伏獅狀。妙玉喚起溫茶﹐又將筆墨取出﹐將余與湘云聯句﹐一一繕好。余見妙玉如此有興﹐亟爲請教。妙玉深自謙抑﹐謂﹕「才只二十二韻﹐竊想二位警句已出﹐再續恐爲彊弩之末﹐如不見哂﹐謹代續貂。」余與湘云﹐亟請賜教﹐妙玉一揮而就﹐遞於余﹐與湘云共視。其詩曰﹕

香篆銷金鼎﹐冰脂膩玉盆。簫憎嫠婦泣﹐衾遣侍兒溫。空帳懸金鳳﹐閒庭散彩鴛。露濃苔更滑﹐霜重竹難捫。猶步縈紆沼﹐還登寂歷原。石奇神鬼縛﹐木怪虎狼蹲。贔屭朝光透﹐罘罳露曉屯。振林千樹鳥﹐啼谷一聲猿。歧熟焉忘徑﹐泉知不問源。鐘鳴櫳翠寺﹐雞唱稻香村。有興悲何極﹐無愁意豈煩。芳情只自遣﹐雅趣向誰言。徹旦休云倦﹐烹茶更細論。

後書「右中秋大觀園卽景聯句三十五韻。」余與湘云不勝驚異﹐笑曰「吾儕鎭日紙上談兵﹐捨近求遠﹐詎知十步之內﹐卽有芳艸耶﹗」言次﹐東方漸白。時余丫鬟紫鵑與翠縷同來尋余等﹐遂與湘云辭歸。

賈府自鳳組染疾後﹐一切家政均歸探春代理﹐賞罰嚴明﹐有條不紊﹐探春之才﹐誠堪佩服也。𨿽然﹐有才者未必有命﹐以探春今日景象言之﹐固可謂金枝玉葉﹐享盡榮華﹐然其結局何如﹐尙不可知。﹝探春髙華卓犖﹐儼若太原公子﹐𨿽待字閨中﹐命運無定﹐而終身結果﹐已可槪見﹐故卒得貴婿﹐相守白頭也。﹞吾嘗謂女子命運﹐與男子絕不同﹐男子命運如何﹐出世時卽可定之。女子則須分爲兩截﹐一未嫁時﹐一旣嫁後﹐蓋未嫁時與旣嫁後之命運﹐絕不相聯屬也。故未嫁時之命運﹐只可名之爲假命運﹐其眞命運﹐則須仰之於莫知誰何之人。探春來日所嫁之人何如﹐殊不可知﹐果其人而賢也﹐尙可繼續享其榮華﹔否則﹐今日之快樂生涯﹐亦可暫而不可久﹐一旦鳳冠加頂﹐霞帔在身﹐則須一一與之告別。故吾服探春之才﹐吾又不能不憂其命。𨿽然﹐豈止探春一人而已哉﹗大觀園中諸姊妹誰不如是﹗吾思及此﹐乃不暇爲諸姊妹憂﹐一縷愁思﹐則又轉而及余自身。嗟夫﹗余之自身將來何如﹐又豈可預測哉﹗噫﹗

邇來大觀園不知發生何事﹐二舅母忽帶領多人﹐將園中抄檢一過﹐並將迎春房中丫鬟司棋﹐寶玉房中丫鬟晴雯﹑芳官﹑蕙香等﹐一起逐出。聞司棋乃爲一種曖昧事﹐至於晴雯等﹐則不知何故。﹝晴雯人品性情恰似黛玉﹐黛玉尙不免見忌於人﹐宜晴雯之放逐也。媒糵致死﹐冤憤莫伸﹐當是屈原﹑賈誼後世。﹞吾於諸人中﹐獨憐晴雯﹐晴雯初亦小家碧玉﹐入侍外祖母﹐爲人慷慨直爽﹐不作女兒態﹐外祖母雅愛之﹐乃賜給寶玉﹐以供任使。寶玉向屬多情﹐見晴雯姿容娟媚﹐伶俐聰明﹐極加眷愛﹐嘗語余曰「吾之於晴雯﹐不敢以侍婢目之。」相愛之情﹐蓋無殊姊妹也。余亦覺晴雯性情豪爽﹐實出眾婢之上﹐璇閨無事﹐常共笑樂﹐邇來因其染病﹐猶命紫鵑助理茶湯。不謂事出意外﹐竟戴病逐出﹐吾知寶玉之傷感﹐必較余猶甚也。嗟夫﹗晴雯亦一聰明女兒也﹐若非家世卑微﹐公子王孫誰不欲偶之﹖特以命途多舛﹐家運不濟﹐乃降身而爲人婢﹐任人踐踏﹐任人摧殘﹐今日一朵嬌花﹐且驅之至於泥混之中。二舅母夙號仁慈﹐不知何故﹐於此乃忍爲之。落花無主﹐只怨東風﹐吾不禁爲晴雯惜。

今日爲迎春於歸之期﹐賓客之盛﹐自不待述。其婿家姓孫氏﹐婿名紹祖﹐現在兵部候缺﹐向與賈家有舊。此次定婚﹐實出赦舅之意﹐政舅則甚不願。其門第不及歟﹖抑其人不善歟﹖則非我所知。晨起﹐湘云等卽邀余往賀﹐余性疏懶﹐最畏酬應﹐然爲好姊良辰﹐不得不勉爲一去。旣至﹐竟入內室﹐迎春向來忠厚﹐出言殊簡﹐至此愈覺羞澀﹐默默無一語。湘云笑曰「何竟效金人三緘其口﹐豈爲新嫁娘﹐便當如是耶﹖」眾皆莞爾。寶釵笑曰「迎妹乃吾儕舊侶﹐今嫁得乘龍婿﹐恐已忘吾儕﹐終勿能耳鬢廝磨﹐若昔時之樂矣。」迎春均置不答﹐垂首閉目﹐若老僧之入定。無何﹐簫鼓嗷嘈﹐笙簧齊奏﹐眾喧彩輿至﹐迎春爲眾簇擁易妝﹐錦簇鳳冠﹐珠兜霞帔﹐俯映翠裙鴛繡﹐橫拖紅袖鸞綃﹐富麗皇堂﹐別饒丰致。妝畢﹐眾扶之﹐登輿而去。其時他人猶可﹐獨寶玉傷感﹐不可名狀。李紈嗤之曰「凡爲女子﹐終須嫁人﹐悒悒胡爲哉﹖」寶玉嘆曰「汝儕安知﹖我亦不欲與汝言。」言已﹐悵然自去﹐余儕亦隨歸。﹝寶玉似癡非癡﹑似悟非悟﹐有此根性﹐故卒至跳出塵网也。﹞

秋光漸老﹐落葉飄零﹐大觀園中頓呈蕭索之狀。寶釵因其家有事﹐已爲薛姨媽迎歸。寶釵旣歸﹐香菱亦隨之而去。探春又代理家政﹐亦無暇入園。舊人星散﹐不禁黯然。一日﹐余方臨案觀書﹐忽紫鵑告余﹐謂晴雯逐出後﹐忽於昨日病逝﹐驟聞之下﹐不勝心酸。嗟乎﹗碧玉年華﹐遽遭天逝﹐黃土壠中﹐將何以瞑目﹗」余知寶玉聞此﹐必更傷心﹐乃思往慰之。隨步出瀟湘館﹐緣山坡而行﹐時見夕陽將暝﹐晚蟬欲咽﹐木葉墜地﹐戚戚作聲﹐萬種淒涼﹐若代吾人鳴其感傷。及行至石山後﹐忽聞嗚咽之聲﹐發於芙蓉樹下﹐如嫠婦夜泣﹐秋客宵吟﹐悲楚淒涼﹐聞之酸鼻。噫﹗斯何人乎﹐乃爲此如泣如訴之聲﹗悄然聽之﹐乃知爲寶玉祭晴雯﹐時方誦其誄文﹐曰﹕

維太平不易之元﹐蓉桂競芳之月﹐無可柰何之日﹐怡紅院濁玉﹐謹以羣花之蕊﹐冰鮫之﹐沁芳之泉﹐楓露之茗﹐四者𨿽微﹐聊以達申誠敬﹐乃致祭於白帝宮中撫司秋艷芙蓉女兒之前曰﹕

竊思女兒自臨人世﹐迄今凡十有六載﹐其先之鄕籍姓氏﹐湮淪而莫能考者久矣。而玉得於衾枕櫛沐之間﹐棲息宴遊之夕﹐親暱狎褻﹐相共與處者﹐僅五年八月有奇。憶汝曩生之時﹐其爲質則金玉不足諭其貴﹐其爲體則冰雪不足諭其潔﹐其爲神則星日不足諭其精﹐其爲貌則花月不足諭其色。姊妹悉慕其媖嫻﹐媼嫗咸仰其慧徳。孰料鳩鴆惡其髙﹐鷹鷙翻遭罦罬﹔薋葹妒其臭﹐芷蘭竟被芟鋤。﹝晴雯見逐﹐寶玉似亦知爲襲人所致﹐故不覺痛乎言之﹐但知之而不逐之﹐薄幸﹐可恨﹗﹞花原自怯﹐豈柰狂飈﹔柳本多愁﹐何禁驟雨。偶遭蠱蠆之讒﹐遂抱膏肓之疾。故櫻唇紅褪﹐韻吐呻吟﹔杏臉香枯﹐色陳顑頷。諑謠謑詬﹐出自屏幃﹐荊棘蓬榛﹐蔓延窗戶。旣懷憂沈於不盡﹐復含罔屈於無窮。髙標見嫉﹐閨闈恨比長沙﹔貞烈遭危﹐巾幗慘於雁塞。自蓄酸辛﹐誰憐夭折﹖仙云旣散﹐芳趾難尋。洲迷聚窟﹐何來卻死之香﹔海失靈槎﹐不獲回生之藥。眉黛煙靑﹐昨猶我畫﹔指環玉冷﹐今遣誰溫﹖鼎鑪之剩藥猶存﹐襟淚之餘痕尙漬。鏡分鸞影﹐愁開麝月之奩﹔梳化龍飛﹐哀折檀云之齒。委金鈿於艸莽﹐拾翠盒於塵埃。樓空鵲﹐徒懸七夕之鍼﹔帶斷鴛鴦﹐誰續五云之縷。況乃金天屬節﹐白帝司時﹔孤衾有夢﹐空室無人。桐階月暗﹐芳魂與倩影同消﹔蓉帳香殘﹐嬌喘共細腰俱絕。連天衰艸﹐豈獨蒹葭﹔匝地悲聲﹐無非蟋蟀。露階晚砌﹐穿簾不度寒砧﹔雨荔秋垣﹐隔院希聞怨笛。芳名未泯﹐簾前鸚鵡猶呼﹔艷質將亡﹐檻外海棠預萎。捉迷屏後﹐蓮瓣無聲﹔鬥艸庭前﹐蘭芳枉待。拋殘繡綫﹐銀箋彩袖誰裁﹖褶斷冰絲﹐金斗禦香未熨。昨承嚴命﹐旣趨車而遠涉芳園﹔今犯慈威﹐復拄杖而近拋孤柩。及聞蕙棺被燹﹐頓違共穴之情﹔石槨成災﹐愧逮同灰之誚。爾乃西風古寺﹐淹滯靑燐﹔落日荒丘﹐零星白骨。楸楡颯颯﹐蓬艾蕭蕭。隔霧壙以啼猿﹐繞煙塍而泣鬼。豈道紅綃帳裏﹐公子情深﹔始信黃土壠中﹐女兒命薄。汝南淚血﹐斑斑灑向西風﹔梓澤余哀﹐默默訴憑冷月。嗚呼﹗固鬼蜮之爲災﹐豈神靈之有妒﹖毀詖奴之口﹐討豈從寬﹔剖悍婦之心﹐忿猶未釋。在卿塵緣𨿽淺﹐而玉之鄙意猶深。因蓄惓惓之思﹐不禁諄諄之問。始知上帝垂旌﹐花宮待詔﹐生儕蘭蕙﹐死轄芙蓉。聽小婢之言﹐似涉無稽﹔據濁玉之思﹐深爲有據。何也﹖昔葉法善攝魂以撰碑﹐李長吉被詔而爲記﹐事𨿽殊﹐其理則一也。故相物以配才﹐苟非其人﹐惡乃濫乎﹗始信上帝委托權衡﹐可謂至洽至協﹐庶不負其秉賦也。因希不昧之靈﹐或陟降於玆。特不揣鄙俗之詞﹐有污慧聽﹐乃歌而招之﹐曰「天何如是之蒼蒼兮﹐乘玉虯以遊乎穹窿耶﹗地何如是之茫茫兮﹐駕瑤象以降乎泉壤耶﹗望傘蓋之陸離兮﹐抑箕尾之光耶﹗列羽葆而爲前導兮﹐衛危虛於旁耶﹗驅丰隆以爲庇從兮﹐望舒月以臨耶﹗聽車軌而伊軋兮﹐禦鸞鷖以徵耶﹗聞馥鬱而飄然兮﹐紉蘅杜以爲佩耶﹗燦裙裾之爍爍兮﹐鏤明月以爲璫耶﹗借葳蕤而成壇畤兮﹐檠蓮焰以燭蘭膏耶﹗文匏瓟以爲觶斝兮﹐灑醽醁以浮桂醑耶﹗瞻雲气而凝眸兮﹐彷佛有所覘耶﹗俯波痕而屬耳兮﹐恍惚有所聞耶﹗期汗漫而無際兮﹐捐棄予於塵埃耶﹗倩風廉之爲余驅車兮﹐冀聯轡而攜歸耶﹗余中心爲之慨然兮﹐徒噭噭而何爲耶﹗卿偃然而長寢兮﹐豈天運之變於斯耶﹗旣窀穸且安穩兮﹐反其眞而又奚化耶﹗余猶桎梏而懸附兮﹐靈格余以嗟來耶﹗來兮止兮﹐卿其來耶﹗」若夫鴻濛而居﹐寂靜以處﹐𨿽臨於玆﹐余亦莫睹。搴煙蘿而爲步障﹐列蒼蒲而森行伍。警柳眼以貪眠﹐識蓮心之味苦。素女約於桂巖﹐宓妃迎於蘭渚。弄玉吹笙﹐搴簧擊敔。徵嵩獄之妃﹐啟驪山之姥。龜呈洛浦之靈﹐獸作咸池之舞。潛赤水兮龍吟﹐集珠林兮鳳翥。格誠﹐匪簋匪簠。發軔乎霞城﹐還旌乎玄圃。旣顯微而若逋﹐復氤氳而倏阻。離合兮煙雲﹐空濛兮霧雨。塵霾斂兮星髙﹐溪山麗兮月午。何心意之怦怦﹐若寤寐之栩栩。余乃欷噓悵怏﹐泣涕彷徨。人語兮寂歷﹐天籟兮篔簹。鳥驚散而飛﹐魚唼喋以響。志哀兮是禱﹐成禮兮期祥。嗚呼哀哉﹐尙饗。

半晌﹐祭畢。余跨步立其前﹐笑曰「妙語繽紛﹐深情飄緲﹐可與《曹娥碑》並傳矣。」寶玉聞餘言﹐兩頰驟赤﹐呆然無語。余笑曰「此亦風雅事﹐何羞澀爲﹖」寶玉始笑曰「我思古今祭文﹐多屬濫套﹐所以攺創一格﹐原不過一時寄興﹐謹求攺削。」余曰「長篇大幅﹐頗難追憶﹐但聽『紅綃』一聯﹐意𨿽淸新﹐卻嫌濫俗。吾儕於今窗屜﹐均系彩霞紗所糊﹐何不攺爲『茜紗窗下﹐公子情深』耶﹖」寶玉擊節叫妙﹐連謂﹕「天下好景好事盡多﹐我等愚拙性成﹐執筆便忘卻﹐今經此一攺﹐更臻妙絕矣。但須汝居此則宜﹐若我實不敢當。」余曰「何妨﹗古人異姓陌路﹐尙然肥馬輕裘﹐敝之無憾﹐況一窗耶﹖」寶玉笑曰「論交原不在肥馬輕裘﹐卽白璧黃金﹐亦不當錙銖較量。但唐突閨閣﹐非余所敢﹐不如竟將『公子﹑女兒』攺去﹐作汝誄彼之文。﹝芙蓉誄爲黛玉作也﹐晴雯一丫頭耳﹐何足以當此﹐只以立言不便﹐特借晴雯以寄其痛﹐猶恐閱者忽過﹐故於紅綃一聯﹐反復攺易以醒之﹐若謂爲後日讖語﹐似未覺盡善也。﹞況彼平日蒙汝不棄﹐亦在相厚﹐作此祭之﹐亦非過當。以我思之﹐莫若攺作『茜紗窗下﹐小姐多情﹔黃土壠中﹐丫鬟薄命。』𨿽然與我無涉﹐亦覺愜懷。」余笑曰「彼又非我丫鬟﹐何用此說﹖兼之小姐﹑丫鬟亦不典雅﹐俟紫鵑死後﹐再如此說不遲。」寶玉笑曰「法又何事咒渠﹖」余曰「咒自汝起。」寶玉一笑﹐旣又謂尙有一攺﹐因曰「『茜紗窗下﹐我本無緣﹔黃土壠中﹐卿何薄命。』不更妥當耶﹖」余聞言﹐中心一躍﹐悲愁交集﹐只得含笑稱妙曰「卽此可矣﹐不必再攺。」言已﹐相與回怡紅院。

「樂莫樂於新相知﹐悲莫悲兮生別離。」往者余誦此語﹐每深浩歡﹐不意今日皆爲余所身受﹐天下事可逆料哉﹗﹝黛玉遭際不時﹐喪亂疊見﹐憂傷病沮﹐郁不聊生。蓋其胸中﹐純系一團秋气﹐故其悲愴﹐無時稍殺﹐非關秋之能愁人也。不然﹐秋光皎潔﹐秋气爽人﹐秋月晶瑩﹐秋容變幻﹐在在均足使人畱戀﹐特人自多愁﹐不克自制耳。﹞憶余來此園中﹐忽忽數載﹐爾時海棠結社﹐柳絮塡詞﹐把酒談心﹐烹茶夜話﹐陶陶然其樂何極。今者寶釵家去﹐迎春於歸﹐紫菱洲畔﹐蘅蕪院裏﹐蒹葭猶舊﹐香艸依然﹐而人去樓空﹐徒聞鈴語﹐一種蕭條之狀﹐似亦隨秋气而攺。余𨿽不敢如宋玉悲秋﹐然對景傷懷﹐曷能自已﹗今日爲迎春歸寧之期﹐余乍聞之﹐甚喜﹐意舊侶重逢﹐必有一番歡樂。晨妝罷﹐卽出園﹐至外祖母處﹐時迎春將至﹐下輿登堂﹐腰圍瘦減﹐面目淸臒﹐迥不似舊時顏色矣。

余乍見一愕﹐念相離幾許時﹐胡一變至此耶﹖繼念迎春生長膝下﹐不慣離家﹐別緒閒愁﹐或郁而至此。旣入室﹐爭詢別後景況﹐迎春雙眉愁鎖﹐兩目瑩然﹐謂﹕「孫紹祖好色好賭﹐無所不至。初過門時﹐新婚宴爾﹐猶有幾分恩情﹐迨後獨守空幃﹐無復伉儷之樂﹐偶進忠言﹐反遭毀謗﹐種種虐待﹐不可言宣。早知如此﹐眞不若祝發空門﹐向蒲團夜月﹐消受生涯。」言畢﹐放聲大哭。吾儕聞之﹐亦莫不爲之淚下。嗚呼﹗風景不殊﹐悲歡倏變﹐迎春忠厚人也﹐自今以後﹐更復何望﹗吾故謂女子命運須分爲兩截﹐一未嫁時﹐一旣嫁後。以迎春今日景言之﹐殆成兩世矣﹐寧不傷哉﹗﹝迎春忠厚長者﹐而乃所偶非人﹐抑鬱以死﹐是大觀園中諸姊妹無一非薄命金釵也﹐傷哉﹗﹞

迎春歸後﹐暫住紫菱洲。其最爲迎春痛惜者﹐厥爲寶玉。數日來神气頹喪﹐寢饋不安﹐姊妹情深﹐固應爾爾也。一日﹐余梳洗方畢﹐忽傳寶玉至﹐將入余室﹐卽放聲大哭。余大愕曰「此何爲也﹖」寶玉不語。﹝寶玉痛迎春而至瀟湘館哭﹐是知黛玉之心與己相同也。﹞余曰「得毋我又獲罪於汝耶﹖」寶玉頓足曰「否否﹐我自有我傷心之事也。」吾知其又爲迎春事﹐因曰「玆盍告我﹖」寶玉曰「我想吾儕生而悲﹐反不如死而樂。」余佯曰「此又何謂﹖」寶玉嘆曰「吾家二姐前日狀況﹐汝當知之。回想當日在家時﹐海棠結社﹐賭酒吟詩﹐其樂何極﹗何苦必欲出嫁﹐出嫁後乃致受百般苦楚。我原想稟知老太太﹐仍將二姐迎回﹐不復再往孫家去﹐詎知太太不獨不允﹐反罵我混說。妹妹﹐汝試觀之﹐園中景象﹐至今日荒涼盡矣﹐若再過幾年﹐不知更成何象﹖故吾愈覺人生之無謂也。」言已﹐又哭。﹝傷心語亦是悟道語。﹞嗟乎﹗余聞至此﹐余之眼淚亦不禁奪眶而出﹐自思女子以身嫁人﹐誠不啻探身窀穸﹐稍一不愼﹐終身卽無見天日之時。吾儕年已浸長﹐他日所遇何如﹐尙不可知﹐吾人至此﹐愈增身世茫茫之感矣。﹝名言正論﹐惜今人之不愼﹐以致怨偶頻聞﹐離婚時見﹐我願天下女人善自爲謀﹐毋貽後悔也。﹞

翌日﹐寶玉奉二舅命﹐入塾讀書。寒窗獨坐﹐益復無聊﹐繡閣生涯﹐幾無異於禪房佛剎間也。斜陽將暝﹐晚霞滿布天空﹐閒倚窗欄﹐見野鷗隊隊﹐咸逐晚煙而飛。思余來京時﹐景象正復如此﹐忽忽至今﹐余之心境乃亦隨時而俱變。憶當時余倚窗獨坐﹐亦嘗私自計量﹐不知此去爲禍爲福﹐由今觀之﹐殆禍多而福少也﹐爲之柰何﹗𨿽然﹐人生在世﹐每挾憂患以俱來﹐安敢云福﹐惟視吾人所受之禍﹐當至何時而止耳。思時﹐忽聞院內拍手大笑﹐猛驚﹐啟簾﹐寶玉竟入。余訝曰「聞汝已去讀書﹐何爲又來此間耶﹖」寶玉笑曰「幸勿言此﹐吾以爲﹐吾儕此後再無相見期矣。今得偸閒來此﹐幾如死而復生。古人云「一日三秋。』良不誣矣。」余笑頷之﹐亟命紫鵑汲泉煮茗﹐曰「二爺於今讀書﹐不比往日矣。」寶玉笑曰「何謂讀書﹗我平生最厭一切道學語。尢可笑者﹐近時名公巨卿﹐出語便謂八股文章﹐代聖賢立言﹐實則腹中空空﹐何曾能闡發聖賢一二﹐不過東扯西拉﹐寫幾句牛鬼蛇神﹐用爲誆功名混飯喫而已。」﹝直令科場得意之士﹐一齊愧死。﹞余笑曰「吾儕女流﹐原不知此中底蘊。但幼時從爾雨村先生讀書﹐亦曾看過﹐內中亦有近情近理﹐亦有淸微淡遠﹐爾時𨿽無知識﹐亦頗娓娓動人﹐豈可一槪抹倒。況汝欲志功名﹐亦非枉尺直尋不可。」寶玉搖首一喟。

一日襲人過余﹐詢余病狀﹐嘮叨半日。忽聽院中有呼林姑娘者﹐雪雁亟出迓之﹐乃爲寶釵遣來婆子﹐饋余荔枝﹐雪雁連代接過。婆子舉目﹐忽見襲人﹐笑問曰「此非寶二爺房中花姑娘耶﹖」襲人曰「然。」旣又睜其摩挲老眼﹐向余諦視﹐笑曰「無怪我家太太恆謂林姑娘與寶二爺天生佳偶﹐及今觀之﹐眞天仙化人矣。」襲人見其出言造次﹐急爲岔開。﹝襲人與寶釵狼狽爲姦﹐以媒糵黛玉也久矣。今之嘮叨半日﹐想爲探試口气之故﹐以定其攻擊之計劃。姦賊可惡孰甚﹗再嫁優伶﹐未足蔽辜。﹞余因爲寶釵遣來﹐𨿽恨其冒撞﹐只假爲不聞。﹝林姑娘誤矣﹐豈忘昔日見了姐姐便忘了妹妹之言耶﹗﹞頃之﹐襲人歸去﹐余命丫鬟挑燈就寢。一舉首﹐忽見案上荔枝瓶﹐不禁觸起日間婆子所語﹐甚是刺心﹐萬緒千愁﹐頓爲勾起。默念自己身體原不甚彊﹐今忽又浸長矣﹐馬齒徒增﹐耕而莫獲。𨿽若人心中別無所注﹐而外祖母與二舅母向無一言及此﹐則此願𨿽深﹐尙在不可知之數。深恨當日雙親在時﹐未得早將此事議定﹐不然﹐何用余終日懸懸耶﹗繼又念余雙親若在﹐而余又未必來此﹐倘使別訂陳朱﹐又未必能如若人之人才心地﹐不如此時﹐尙有可圖。一時心血潮湧﹐如十萬犁鋤﹐起落不定﹐乃側身向裏﹐力屏此事不思。﹝實則別有所配﹐亦未必不如寶玉﹐且未來京亦不知有寶玉也。今黛玉尙以爲可圖﹐不知已爲捷足者先得矣。﹞

朦朧間﹐忽見小丫鬟入報﹐謂賈雨村先生至﹐請余出相見。余大異﹐思余與雨村𨿽屬師生﹐要非男子可比﹐況彼與余舅等往來﹐從未一言提及﹐余亦不便往見﹐因辭以疾。小丫鬟又催曰「只恐來與姑娘道喜耳﹗」語次﹐大舅母與二舅母﹑鳳姐等均來余室﹐顧余笑曰「我等一來道喜﹐二來送行。」余聞言﹐神魂震悸﹐亟問﹕「何事﹖」鳳姐笑曰「汝不知耶﹖林姑爺現升湖北糧道﹐已爲汝娶繼母﹐因想撇汝在此﹐殊不成事﹐遂托賈雨村作伐﹐將汝許字汝繼母之親戚﹐且是續弦﹐今日特來迎汝﹐大抵汝此一去﹐當卽詠《摽梅》矣。」余驟聞此﹐大震﹐寸心空洞﹐狀如失魂。恍惚又似阿父果已提升赴任﹐心中甚急﹐彊應之曰「殊無此事﹐皆汝等混鬧耳。」言已﹐余舅母等咸以目示鳳姐曰「彼旣不信﹐我等盍去﹖」余此時信不可﹐不信亦不可﹐含淚言曰「二位舅母盍少坐﹖」眾皆不答﹐冷笑而去。余心中轆轤上下﹐不知此事果爲眞爲僞﹐哽哽咽咽﹐恍惚間又似在外祖母處。因思此事惟求之老太太﹐或可挽回﹐於是屈膝抱外祖母之腰﹐哭曰「老太太救我﹗南方之行﹐我寧死不去。況已有繼母﹐又非余之親娘﹐余更願隨老太太一處。」言畢﹐心搖舌哽﹐竊冀外祖母素日憐余﹐定可爲余排解。半晌﹐外祖母載笑言曰「此不干我事。」余泣曰「此何事耶﹖」外祖母曰「續弦亦好﹐且多一副嫁奩矣。」余哭曰「我在此﹐決不費老太太此等閒錢﹐只求老太太救我。」外祖母搖首言曰「無能爲也。汝旣生爲女子﹐終當出嫁﹐在此總非了局。」余曰「情願爲奴婢﹐供驅使﹐只求老太太作主。」言畢﹐睜目視外祖母﹐外祖母置若罔聞。余又憤又愧﹐抱其腰哭曰「老太太素日慈悲﹐素日憐余﹐何至今日竟無一語﹐豈以余爲老太太之外孫女﹐卽不欲援手耶﹖然余母爲汝所出﹐念余死母之情﹐亦當從而庇護。」言已﹐倒其懷痛哭。只聽外祖母喚鴛鴦曰「汝來﹗送姑娘去﹐我被其纏乏矣。」余聞此﹐悲痛交集﹐自思再無生理﹐不如一死爲愈﹐卽起外出。深恨自己未有親娘﹐便是外祖母與舅母﹑姊妹等﹐平日何等親熱﹐及至此時﹐均袖手旁觀﹐冷嘲熱諷﹐可見平昔皆一僞字耳。繼想今日何獨不見寶玉﹐如一見彼﹐或可有爲。雙眸彊展﹐則見寶玉已來余前﹐顧余笑曰「妹妹大喜﹗」余聞此言﹐又驚又恨﹐亟握其臂曰「好寶玉﹗我今日始知汝乃一無情無義人耳。」寶玉曰「是何言哉﹖汝已許人﹐吾儕今而後各隨各耳。」余哭曰「好哥哥﹗汝命余隨誰耶﹖」寶玉曰「汝如不去﹐就此住下亦可。汝原已許我﹐所以汝來此間﹐我平日待汝﹐與他人別又不同。」余此時又似果經許過寶玉﹐遂又轉悲作喜。因問曰「當此千鈞一髮之時﹐汝到底如何處我耶﹖」寶玉曰「吾固命汝住此﹐汝不我信﹐今當示汝以心。」言次﹐出匕首寸許﹐向胸前一劃﹐血流如注。余大懼﹐亟以手捂住寶玉心窩﹐哭曰「是何爲耶﹖不如先將我殺卻。」寶玉曰「勿懼﹐我特示汝以心耳。」言已﹐又將手在劃開處亂抓。余又痛又哭﹐又恐人撞見﹐抱住寶玉痛哭﹐寶玉連呼曰「不好﹐不好﹗」卽倒身於地。余見狀﹐放聲大哭。忽聞耳畔呼聲﹐靜聆之﹐乃紫鵑呼余。猛驚醒﹐只見斜月殘燈﹐半明半減﹐竟是一場惡夢。喉間哽咽猶不自已﹐撫視枕衾﹐已爲淚痕濕透矣。因想阿父去世已久﹐寶玉尙未訂婚﹐此夢果從何起﹖繼想夢中景象﹐愈覺心傷﹐倘使寶玉眞死﹐余又如何處置﹖一時痛定思痛﹐不禁淚從心落。﹝黛玉夢中尙知其僞﹐及至醒而仍執迷不悟﹐致促其生﹐情之迷人乃至如此。﹞彊起﹐卸下長衣﹐命紫鵑爲余更衾枕﹐蒙頭再睡﹐神魂不定﹐愈睡愈醒﹐只聽窗外淅淅颯颯﹐如風如雨。頃之﹐又聞呼吆聲﹐則爲紫鵑睡熟鼻息出入之聲。圍被起坐﹐又覺窗隙透入一縷涼風﹐使人寒毛直豎﹐便又凝神再睡。朦朧間﹐只聽竹枝小鳥狂噪不已﹐掀幃視之﹐窗衣漸呈白色﹐蓋已天明矣。伏枕大咳﹐紫鵑聞余咳﹐力勸余養息﹐實則余何嘗不養息﹐然余心亂﹐欲睡不能矣。柰何﹗﹝夢境已足斷腸﹐醒時倍覺淒絕﹐黛玉之病自此深矣。﹞

是晨﹐余咳嗽愈劇﹐亟命紫鵑起換痰盂﹐紫鵑卽起取出﹐忽聞其慘呼一聲﹐倏又噤住。余大駭曰「紫鵑何事﹖」紫鵑曰「並無何事。」余知必痰中有物矣﹐因之心冷半截﹐淚下涔涔﹐及紫鵑入﹐猶沾襟拭淚﹐余更明其慘呼之故。嗟夫﹗余病愈深矣。紫鵑隨坐余牀沿﹐勸余自爲珍重﹐且曰「畱得靑山在﹐依舊有柴燒。況此間自老太太以次﹐誰不愛姑娘﹖姑娘又何苦不自愛﹖」余聞此﹐又勾起夢景﹐霎時心搖手顫﹐气咽聲嘶﹐半晌﹐才吐出半口痰﹐而此未死寸心﹐幾欲隨痰同出﹐因又睡下。﹝夢中景象乃大不然﹐黛玉至是乃成孤立矣。﹞久之﹐忽見翠縷﹑翠墨奉探春﹑湘云之命﹐同來召余。及見余病狀﹐大爲詫異﹐余彊謂曰「並無大病﹐不過疲乏耳。汝等回復三姑娘與云姑娘﹐午後如暇﹐請來余室一談。」二人應諾。余又問寶玉近來何似﹖﹝病至如此尙記掛寶玉﹐豈以夢中寶玉猶未負心耶﹗﹞翠縷曰「彼已入塾讀書﹐回時甚少。」言畢逕去。

午後﹐探春﹑湘云同來視余。余見二人﹐又自傷心﹐冷淚一眶﹐沁眼而出。繼想夢中老太太尙且如此﹐何況彼等。且彼非因余召﹐又未必來此﹐無已﹐命紫鵑彊扶余起﹐彊與歡笑。其時湘云見余牀頭痰盂﹐忽大爲驚喊。余初時昏昏沈沈﹐所吐爲何﹐並未細看﹐此時聞湘云言﹐回頭一視﹐只見千絲萬片﹐紅似胭脂﹐不覺萬念皆灰﹐身如槁木。﹝黛玉心血動矣﹐安得不死。﹞探春見其冒失﹐恐益餘悲﹐亟代解曰「此不過肺火上炎﹐帶出一半點耳。」余漫應之。言次﹐忽聽外間老嬤嚷曰「汝是何處小蹄子﹖來此園中混攪﹗」。余驟聞此﹐肝腸震裂﹐默念自己身世﹐原非何等微賤﹐只因幼失怙恃﹐來此寄居﹐不知何人指使﹐乃遭此辱罵﹐不禁大聲呼曰「此間尙堪住耶﹗」言已﹐頭暈目眩﹐噎不成聲﹐惟將手指窗外。探春會意﹐亟啟簾視之。紫鵑則扶余痛哭。余此時杳杳冥冥﹐似此身已死﹐所存者僅一軀殼。紫鵑亟爲余揉胸﹐余漸覺淸醒。探春隨入﹐笑曰「想因聽得老嬤言耳。」余不應。探春又曰「渠乃罵其外孫女﹐何與汝事。」余微點首﹐亟執探春之手﹐泣曰「好妹妹……」一語甫出﹐喉間如鯁﹐欲吐不能。﹝淒絕已極。讀至此﹐而不下淚者﹐決非人類。﹞探春多方勸慰﹐並謂病痊後﹐吾儕依舊結社吟詩﹐豈不歡樂。湘云亦曰「三姐之言是也。凡事宜自寬解。」余哽咽應曰「汝等所言甚善﹐只恐余已無此等日矣。」探春謂餘言太過﹐人誰不病﹐那得便慮及此。嗚呼﹗探春所知者余病耳﹐又焉知余致病之由耶。﹝茫茫宇宙﹐知我其誰﹐俯仰一身﹐能無悲痛。﹞

少間﹐二人起辭﹐余執探春手泣曰「好妹妹﹐汝去老太太處﹐乞代余問好﹐只謂余略感冒﹐並非何等大病﹐無勞老人操心。」探春應諾﹐二人卽出。紫鵑扶余睡下。輾轉反側﹐迄不能寐。兼之園中風聲﹑虫聲﹑鳥鳴聲﹑落葉聲﹑步履聲﹐遠遠孩啼聲﹐一陣一陣喧聒耳際﹐使人愈增煩惱。思園中往昔不過寂寞耳﹐今又增如許淒涼之聲﹐使人心身不能得片刻閒靜﹐然則余病殆有增而無減也﹐可柰何﹗少刻﹐紫鵑捧燕窩湯至﹐勸余略食﹐余微啟齒﹐竟不下咽﹐因又睡下。朦朧間﹐似聞室中人言﹐寶玉夜間亦患心疼之疾。余聞一驚﹐豈眞妖夢已驗歟﹖亟詢紫鵑﹐乃爲襲人﹐余更駭異。時襲人已至余牀前﹐詢余病狀畢﹐余問之曰「汝言誰心疼耶﹖」襲人曰「寶二爺偶然魔住。」余恐寶玉亦或有夢﹐因又問曰「旣然魔住﹐尙何言否﹖」襲人曰「無之。」余長嘆曰「請爲余代達二爺﹐謂余並無大病﹐無庸慮及。好自讀書﹐勿累老爺生气。」襲人曰「諾。」次日﹐大夫來視疾﹐余固知余病﹐非艸根樹皮所可拯治﹐然因眾人之意﹐不便固卻﹐隨命醫之。﹝賤婢此來純爲探試﹐惜黛玉不悟﹐合盤托出也。﹞

惡夢驚人﹐一病經月﹐纏綿牀褥﹐瀕死者屢。然而﹐彼蒼厄余﹐徒使余病﹐而竟不容余死﹐飄忽光陰﹐余之生辰又至。時余病已漸告愈﹐余政舅適薦升工部郎中﹐自外祖母以次﹐無不忻快。余亦彊作歡容﹐來外祖母處道賀。至則寶玉﹑湘云﹑探春﹑惜春﹑李紈﹑鳳姐﹑李綺﹑李紋﹑岫煙諸姊妹均在座﹐獨不見寶釵﹑寶琴﹑迎春三人。﹝鳳丫頭旣攝合了金玉姻緣﹐復言寶﹑黛「相敬如賓」﹐詭毒之罪﹐擢發難數。﹞寶玉亟詢余病況﹐余應曰「勞汝多心﹐已占勿藥矣。曾聞二哥爾夜亦覺欠安﹐邇來想已痊愈﹖」寶玉曰「然。爾夜忽覺心疼異常﹐後來並無如何。」余聞至此﹐默然不語。鳳姐覷余﹐笑曰「汝二人那似久居一處﹐見面猶作如許套語﹐豈眞古人云『相敬如賓』耶﹖」余聞言﹐不覺飛紅上頰。忽寶玉向余笑曰「妹妹﹐汝看蕓兒……」言至此﹐頓爲咽住。余疑團莫解﹐不禁暗笑。久之﹐寶玉又曰「我昨日曾聞有人送戲﹐是幾時耶﹖」言次﹐以手搔額﹐睜目四顧。余見其言語支離﹐不明所以﹐遂亦訕訕而笑。外祖母卽問鳳姐曰「誰送戲耶﹖」鳳姐曰「舅太爺處﹐謂明日日子好﹐送班小戲﹐給老太太道賀耳。𨿽然﹐不但日子好﹐還有好日子矣。」言次﹐瞅余而笑。余知其言此﹐乃指明日爲餘生辰﹐遂亦一笑置之。﹝寶玉蕓兒之言﹐因賈蕓來道喜時﹐云老爺已升官﹐若叔叔親事得成﹐豈不是兩層喜嗎﹖今猝見黛玉﹐不覺突喉而出﹐繼見有賈母等在座﹐不便言之﹐故頓爲咽住﹐捨而言他﹐此不獨賈母等不知﹐卽黛玉亦在悶葫蘆裏也。讀者一翻《紅樓夢》便知。﹞

明日已是慶賀之期﹐王子騰處果送一班新劇至﹐卽在外祖母廳前排演。是日﹐親戚至者約十餘席﹐眾等讓余首座﹐餘力辭。薛姨媽含笑言曰「林姑娘亦有喜事耶﹖」﹝「亦有」二字﹐無限含蓄。﹞外祖母曰「今日乃顰兒生辰。」薛姨媽隨起﹐笑曰「恕我健忘。琴兒速給姐姐拜壽﹗」余敬謝之。﹝汝爲義母﹐豈義女之生辰亦遽忘之耶﹐可見前之煦嫗爲仁者都是假意。﹞旣而入座﹐余畱神一看﹐獨不見寶釵﹐余甚異之。﹝寶釵不來﹐蓋親事已成﹐目的已達﹐不便來﹐亦不須來也。黛玉尙在夢中。﹞於時戲已演出﹐開場不過幾出吉慶戲﹐無有可觀者。至第三出﹐忽見金童玉女﹐旗幡寶幢﹐圍繞一霓裳羽衣之小旦﹐綺年玉貌﹐妙麗無雙。又聽其詞中有曰「人間只道風情好﹐那知道秋月春花容易拋﹖幾乎不把廣寒宮忘卻了﹗」數語﹐聲同叩玉﹐響徹雲霄。但不知爲何劇﹐卽命人詢諸外間﹐乃知爲新編《蕊珠記》中「冥升」一幕。﹝黛玉生辰演「冥升」是夭亡之預兆。﹞小旦卽扮嫦娥者﹐前因墮落人寰﹐幾乎給人爲配﹐後幸觀音點化﹐依舊未嫁而逝﹐升引月宮。至第四出爲《喫糠》﹐第五出乃《達摩渡江》﹐正扮海市蜃樓﹐忽見丫鬟數人匆匆入﹐與薛姨媽耳語移時﹐薛姨媽勃然色變﹐卽攜寶琴起辭而去。余見狀﹐爲之愕然。﹝呆霸王又打死人矣﹐我聞之甚喜﹐蓋其母女姦險﹐非有此種禍事﹐無以顯天道之不爽。﹞

翌日﹐余往外祖母處問好﹐並探薛姨媽昨日之事。悉爲薛蟠在外毆殺人命﹐被拘囹圄﹐後經政舅從中旋轉﹐得冀不死﹐然而十萬銅錢已化靑蚨而飛去矣。﹝十萬銅錢﹐算寶釵運動親事費﹐不亦快哉﹗﹞嗚呼﹗以薛姨媽之母徳﹐而偏有此桀驁不馴之生兒﹐可知天之生人﹐原無一定根基也。𨿽然﹐紈絝子弟十九輕薄﹐苟得一賢徳妻室爲之勉勸﹐或猶有頑廉立懦之功。而薛蟠所娶之新婦夏金桂﹐又偏不能如此﹐且性情乖張﹐動輒詬誶﹐卽薛姨媽與寶釵﹐亦難免其口頭蹂躪。據余所聞﹐夏亦世家女子﹐不識何故﹐乃橫暴若此。噫﹗家有此婦﹐又何怪薛蟠之闖禍哉﹗

園林寂寞﹐秋色將闌﹔簾捲西風﹐人與黃花同瘦。於時獨坐幽閨﹐展觀琴譜。蕭蕭落葉﹐無非商徵之音﹔喞喞寒蛩﹐大有淒涼之旨。古懷遙集﹐歡緒不生﹔舊恨飛來﹐情思欲死。眞無可柰何之日也。忽寶玉掀簾至﹐見余琴譜﹐大爲駭異﹐幾疑爲五丁六甲之奇書。﹝寶玉不識琴譜﹐意作者殆譏其不識情種歟。﹞余冷笑曰「好个世家子弟﹐琴譜尙不之識﹐得不貽笑方家耶﹗」言已﹐寶玉面一赬﹐含笑應曰「不謂妹妹乃亦擅此﹐玆盍撫餘一聽﹖」余笑曰「余亦不大善此﹐憶余在揚州時﹐曾一學過﹐於今荒拋數載﹐漸覺隨忘。邇來無事﹐偶於書堆中翻出一套﹐其間琴理手法﹐俱極明了﹐喜而閱之﹐亦頗動人雅興﹐然欲窮化其妙﹐實亦不易。曾聞師曠鼓琴﹐能來風雷龍鳳﹐仲尼尙學琴於師襄﹐一操便知其爲文王﹐可知髙山流水﹐得遇知音。」言至此﹐心忽一躍﹐愁緒紛投﹐默而不語。寶玉笑曰「好妹妹﹐請速教我﹗卽如『大』字加一勾﹐中間有一『五』字﹐到底作如何解﹖」余笑曰「『大』字『九』字﹐是用左手大拇指﹐按琴上九徽。一勾加『五』字﹐是右手勾五弦﹐並非字﹐乃一聲耳。其餘吟﹑揉﹑綽﹑注﹑撞﹑走﹑飛﹑推等法﹐均有一定之規矩﹐極容易學也。」寶玉笑曰「旣如此﹐我便如王逸少執贄簪花座下﹐不識肯賜教否﹖」余笑曰「琴者禁也。古人制琴﹐原以治身﹐涵養性情﹐抑其淫蕩﹐去其奢侈。故欲撫琴﹐必擇靜室幽窗﹐或層樓髙閣﹐尢須天地淸和之候﹐焚香靜坐﹐心不外想﹐气血和平﹐始能與神合靈﹐與道合妙。然後整齊衣冠﹐或鶴氅﹐或深衣﹐必合古人之儀﹐才稱聖人之器。手畢﹐將琴放於案上﹐坐於第五徽之間﹐與心相對﹐心身俱正﹐兩手方從容擡起﹐還須領略其中輕重疾徐﹐必使舒捲自若﹐體態尊重方妙。」寶玉笑曰「吾儕學此﹐不過閒中遊戲﹐若如此講究﹐得非苦人所難耶﹗」言次﹐紫鵑忽入﹐謂寶玉曰「二爺今日何如此髙興﹖玆亦當讓姑娘稍憩。」寶玉曰「適聆雅教﹐竟忘其勞神﹐玆當去矣。」余笑曰「何事勞神﹖只恐余誨之諄諄﹐汝聽之藐藐耳。」寶玉曰「天下無非由而習之﹐豈得勉彊成耶﹗明日﹐我告之三妹與四妹﹐均來受業。何如﹖」余曰「卽使彼等學成﹐而汝不識不知﹐豈非對……」﹝黛玉斯時情已急矣﹐故言詞殊爲坦率﹐恨寶玉之不悟也。﹞言至此﹐頓爲止住。寶玉笑曰「只要汝儕善彈﹐我便喜聽﹐亦不計牛不牛也。」言次﹐忽秋紋捧秋蘭一盆至﹐詢之﹐知爲二舅母所贈。余見其中有並蒂一枝﹐不禁心爲一躍﹐如醉如癡﹐呆坐凝視。思艸木無情﹐猶相兼並﹐且其枝葉繁茂﹐花鮮欲滴。如余杳爾芳齡﹐便如三秋蒲柳﹐果使克償所願﹐或猶有苦盡甘來﹑花團錦簇之一日。不然﹐亦如花柳殘春﹐怎禁風催雨送。言念及此﹐不禁淚下﹐乃欠身而起﹐閒步院中。適寶釵遣人送一函至﹐余啟而閱之﹐曰﹕

妹生辰不偶﹐家運多艱﹐姊妹伶仃﹐萱親衰邁。兼之猇聲狺語﹐旦暮無休﹔更遭慘禍飛災﹐不啻驚風密雨。夜深輾轉﹐愁緒何堪﹗屬在同心﹐能不爲之湣惻乎﹖回憶海棠結社﹐序屬淸秋﹐對菊持螯﹐同盟歡洽。猶憶「孤標傲世偕誰隱﹐一樣花開爲底遲」之句﹐未嘗不嘆冷節遺芳﹐如吾兩人也。感懷觸緒﹐聊賦四章﹐匪曰無故呻吟﹐亦長歌當哭之意耳。﹝汝亦畏猇聲狺語耶﹖讀紅樓夢者均惡夏金桂﹐而我獨喜之何也﹐喜其能爲黛玉間接吐气也。﹞

悲時序之遞嬗兮﹐又屬淸秋。感遭家之不造兮﹐獨處離愁。北堂有萱兮﹐何以忘憂。無以解憂兮﹐我心咻咻。﹝一解﹞﹝黛玉尙在﹐豈禁汝之來賈府耶﹐一片假心令人生恨。﹞

云憑憑兮秋風酸﹐步中庭兮霜葉幹。何去何從兮﹐失我故歡。靜言思之兮惻肺肝。﹝二解﹞

惟鮪有潭兮﹐惟鶴有梁。惟鱗甲之潛伏兮﹐羽毛何長。搔首問兮茫茫﹐髙天厚地兮﹐誰知余之永傷。﹝三解﹞﹝汝願已遂﹐汝心已慰﹐尙何心傷之有﹖意者怨呆霸王之闖禍致羈﹐其好事乎。﹞

銀河耿耿兮寒气侵﹐月色橫斜兮玉漏沈。憂心炳炳兮﹐發我長吟。

吟復吟兮﹐寄我知音。﹝四解﹞

讀畢﹐不勝傷感。又想寶釵不寄別人獨寄與余﹐得勿惺惺惜惺惺歟﹗﹝黛玉至今不悟﹐寶釵姦險於斯可見。﹞正沈吟間﹐忽丫鬟報客至﹐余亟收其書﹐疊起。只見探春﹑湘云﹑李紋﹑李綺迆邐而來﹐余亟起讓座畢。因憶及爾年詠菊時﹐此情此景﹐一一在目﹐不禁嘆曰「寶姐姐自挪出後﹐不來此間久矣。匪獨平時不來﹐卽如前次慶賀之期﹐亦不至﹐余恐其今而後竟不來矣。」﹝豈知其來時而黛玉已化爲異物﹐悠悠蒼天此恨曷極。﹞探春笑曰「是何言耶﹖不過寶姐姐今非昔比﹐薛姨媽年已衰邁﹐薛大哥又在囹圄﹐家中諸務﹐須其經理﹐故無暇來此耳。」言次忽聞一陣風聲﹐吹下落葉﹐淸香一片﹐自窗欞度入﹐沁人肺腑。﹝薛賈聯姻﹐想探春當亦知之﹐特寶黛不知耳。﹞羣訝曰「是何香耶﹖」余曰「頗似木樨香。」探春笑曰「林姐姐終不免南人口吻﹐於今三秋時候﹐那得有此﹖」湘云曰「不然﹐汝記否十里荷花﹐三秋桂子﹐在南邊正是晚桂開時矣﹐只汝未見過耳。俟汝將來去時自知。」探春笑曰「汝亦荒唐極矣。我何事而南去耶﹖」余曰「天下事實未可料﹐俗云﹐人是地行仙﹐雪泥鴻爪﹐自有姻緣。﹝畢竟探春南去﹐天下事不可預料﹐洵有如此。﹞如余南人也﹐何以偏來此間﹖」湘云鼓掌笑曰「此言是也。不獨林妹妹爲然﹐卽吾儕中亦有生於南長於北者﹐亦有生長均在南﹐而後北來者﹐皆有定數存焉。」探春低頭微笑﹐相偕而出。余送之院中﹐只見林鳥歸山﹐夕陽西下﹐因湘云述起南邊之語﹐不禁觸及少日境況﹕春花秋月﹐水秀山明﹐二十四橋﹐六朝遺迹﹔不少下人伏侍﹐諸事任意﹐言語不避﹐香車畫舫﹐紅杏靑簾﹐惟我獨尊。今者寄人籬下﹐縱有如許照應﹐而無時無地總須畱心。不知前生曾作何孽﹐今世如此孤淒﹐眞如李后主所云「此間日夕﹐惟以淚洗面耳。」傷哉﹗

頃之﹐紫鵑捧江米粥至﹐余略進食畢﹐焚香默坐。惟聽西風颯颯﹐敲竹有聲﹐檐前鐵馬叮咚﹐似告人以寒冬將至。亟命丫鬟取衣包出﹐忽於包中見舊日寶玉病中贈余手帕﹐詩句依然﹐淚痕猶漬。內中並裹剪破香囊﹑扇袋及通靈玉穗子等物。一時觸物傷情﹐感懷舊事﹐不禁淚下潸潸。﹝黛玉處處傷心﹐夭亡已兆﹐偏此等傷心之事﹐時接於眼簾﹐造物忌才﹐於斯益信。﹞時紫鵑在側﹐似識余意﹐笑而言曰「姑娘看此何事﹖此皆姑娘與寶二爺幼時所爲﹐爾時知覺未開﹐故有此事。若如今日﹐那復有此﹖」余知紫鵑之言﹐乃勸余也。不料﹐反將余前塵影事﹐俱爲勾起。因想爾時兩小無猜﹐不避嫌諱﹐陶陶然其樂何似。今則年華俱長﹐兩人之間若隔有巨壁﹐卽欲一訴衷腸﹐亦且不能。因想人生何不常駐此少小華年﹐而增髙繼長如是。又何爲增長一歲﹐我兩人之隔膜卽加進一層。命薄歟﹖緣慳歟﹖余不得而知。思及此﹐心緒愈亂﹐乃倚窗呆坐。及見寶釵詩稿﹐又檢出展誦一過﹐嘆曰「境遇不同﹐傷心則一。」遂命紫鵑取出墨硯﹐濡墨揮毫﹐亦賦四疊﹕

風蕭蕭兮秋气深﹐美人千里兮獨沈吟。望故鄕兮何處﹖倚闌干兮淚沾襟。﹝一解﹞

山迢迢兮水長﹐照軒窗兮明月光。耿耿不寐兮銀河渺茫﹐羅衫怯怯兮風露涼。﹝二解﹞

子之遭兮不自由﹐予之遇兮多煩憂。之子與我兮心焉相投﹐思古人兮俾無尢。﹝三解﹞

人生斯世兮如輕塵﹐天上人間兮感夙因。感夙因兮不可惙﹐素心如何天上月﹗﹝四解﹞

賦畢﹐翻出琴譜﹐借《猗蘭》《思賢》兩操﹐合成音韻。又命雪雁將余箱中舊琴攜出﹐張弦一撫﹐只覺颯颯瑟瑟﹐環繞香簾珠箔間﹐淒涼盡矣。

明日﹐鴛鴦奉外祖母命﹐送來《心經》一卷﹐命余抄寫。余應諾之。亟命丫鬟焚香濡墨﹐獨坐攤寫﹐實則余何好作書﹐乃欲藉此以紓積困耳。寫未數行﹐寶玉忽至﹐及見余伏案作書﹐則又無語﹐蓋恐亂余心曲也。移時﹐忽見余室中新褂一幅《斗寒圖》﹐疑而問曰「妹妹向未懸此﹐今自何得來﹖」余曰「曩者藏之箱中﹐今偶憶及之﹐故取而懸諸壁間也。」寶玉又問曰「『斗寒』二字﹐是何出處﹖」余笑曰﹕﹕「豈不聞『靑女素娥俱耐冷﹐月中霜裏斗嬋娟』詩乎﹖」寶玉擊節稱妙。頃之﹐又問余曰「妹妹近來彈琴也未﹖」余曰「天寒手僵﹐那得撫此。」寶玉笑曰「不彈亦佳。我想﹐琴𨿽是淸髙之品﹐然自千古以來﹐但只有彈出憂思怨亂﹐從未見彈出富貴壽考者。且彈琴又須心中記譜﹐妹妹如此孱弱﹐似宜勿操此心。」言次﹐指壁間笑曰「此琴何如是短耶﹖」余曰「此余幼時初學所制﹐𨿽非焦尾枯桐﹐其中鶴山鳳尾﹐亦頗配合齊整﹐龍池雁足﹐髙下適中。汝看此縷縷斷紋﹐不是牛旄耶﹖所以音韻亦甚淸越。」寶玉笑頷之。又曰「妹妹近來吟詩未﹖」余曰「自結社後﹐擱筆久矣。」寶玉笑曰「汝勿我欺﹐吾嘗聽汝有『不可惙﹐素心如何天上月』等句﹐按諸琴裏﹐淸絕異常。得未有耶﹖」余訝曰「汝如何知之﹖」寶玉曰「爾日﹐余自蓼風軒經過﹐忽聆雅調﹐又恐阻汝淸興﹐故過門未入。我正疑惑前路均系平韻﹐結句如何忽變仄聲﹖」余曰「此乃人心自然之理﹐並無一定。」寶玉曰「可惜我非知音﹐得勿令汝焦桐自傷不遇耶﹗」余嘆曰「古今知音有幾﹖」語出﹐余又自悔造次﹐幸寶玉未覺﹐愀然竟去。﹝知已難逢﹐千古同慨。﹞

余目送寶玉旣去﹐退而自思﹐寶玉近來出語﹐半吞半吐﹐乍冷乍熱﹐不知是何意見。其疏余耶﹖抑別有用意耶﹖一時星星情火﹐縷縷情絲﹐遂播騰於寸心中﹐欲求解脫而竟不能。乃移身榻次﹐瞑目而思。忽聞窗外有人私語﹐審其聲音﹐知爲紫鵑與雪雁﹐但聞雪雁謂紫鵑曰「汝知否﹖寶玉已定婚矣。」語出﹐餘一驚。又聞紫鵑曰「此語從何得知﹖想系風影談耳。」雪雁曰「否否﹐大抵別人均知﹐只吾儕未悉耳。」噫﹗眞耶﹖僞耶﹖余聞至此﹐心中大躍﹐熱血上騰﹐大咳不已﹐隨以手撫胸﹐力自牀中躍起。﹝渾如天空云淨﹐乍聞霹靂一聲﹐魂幾離殼。﹞又聞紫鵑悄然曰「汝從何處偵知﹖」雪雁曰「昨日我至三姑娘房中﹐適三姑娘外出﹐與侍書等無意談及﹐並謂系東府親戚王大爺作伐﹐乃一知府家之女公子﹐老太太已得同意。只恐牽動寶玉野心﹐故祕而不宣耳。」嗚呼﹗情難終局﹐悲愁皆系前因﹐恨少收場﹐苦惱多由宿孽。余至此﹐余心已碎﹐余不能再聽矣。

於時﹐窗前鸚鵡忽呼曰「姑娘回來了﹐快倒茶來﹗」余聞聲﹐亟移身椅上﹐气吁吁不能自持。紫鵑隨入﹐問余須茶否﹖余搖首曰「否。」紫鵑見狀﹐似疑餘已聞其密語。乃扶余至榻上。一倒身﹐百脈俱震﹐思前日夢中景況﹐今已驗矣。霎時﹐心搖神瘁﹐覺此身如一葉扁舟﹐飄搖於大海中﹐前無涯岸﹐後無救援﹐巨浪狂風﹐方排山倒海﹐向余而攻﹐其不折桅摧而覆者幾希。嗟乎﹗余與寶玉少日光景﹐正如昨日事﹐耳鬢廝磨﹐如何契合。今則彼已營鸞鳳新巢﹐余猶屬飄零身世﹐撫今追昔﹐能不令人痛心。𨿽然﹐姻緣有定﹐又焉能彊﹐余惟恨余命薄耳﹐詎能怨人哉﹗但餘此心已許寶玉﹐決不能更抉而與之他人﹐自今以往﹐惟有一死耳。﹝讀之心酸欲絕﹐海角天涯有時盡﹐此恨綿綿無盡期。我欲爲黛玉哭﹐更欲爲天下古今不遇之佳人才子哭。﹞嗟乎﹗餘思至此﹐余又不忍言。凡人孰不貪生而惡死﹐余今竟甘心一死以畢吾生﹐則余之可憐﹐直爲世間第一。然吾不死﹐吾又不忍雙眼眈眈﹐看人家成其美眷﹐則余又捨死無從。嗟乎﹗吾死必矣。殉情而死﹐其樂彌甚。吾今亦無所用其避諱﹐吾爲寶玉而死﹐吾心甘矣。﹝錯忍寶玉﹐至死不悟﹐冤哉。﹞

昨宵失眠﹐侵晨卽起。在理﹐吾困憊已甚﹐安能早起﹖然欲求死﹐不得不自殘其气力﹐打量半載以後﹐當可身登淸淨界矣。紫鵑見余早起﹐卽招雪雁爲余梳洗。余對鏡自照﹐面目淸臒﹐較昔尢甚。不禁低吟「瘦影自臨春水照﹐卿須憐我我憐卿」句﹐雙淚汍瀾﹐不能自遏。梳洗畢﹐命紫鵑焚香﹐紫鵑曰「姑娘猶欲抄經乎﹖」余曰「然。」紫鵑曰「吾見姑娘憊甚﹐玆亦當少憩。」余曰「早完早好﹐況余亦非徒爲寫經﹐不過藉以解悶耳。將來汝等見余字迹﹐卽如見余面。」言次﹐心一酸﹐淚又如雨下。此時﹐紫鵑竟不能勸余﹐蝤頸一低﹐亦放聲哭矣。﹝傷心語﹐不獨紫鵑哭﹐我亦欲哭。﹞自是以後﹐余立意自戕﹐當食者不食﹐當寢者不寢。余素昔畏風﹐今則每每當風而坐。外祖母聞信﹐意余舊病復發﹐亦嘗覓醫至﹐爲余署滋補之方。實則此種湯藥﹐余咸未食﹐轉使窗外盆花得其滋養﹐蓋余嘗以此藥傾之花盆中也。二舅母﹑鳳姐曁園中諸姊妹﹐見餘日漸不支﹐爭來看視﹐且多方勸慰。實則﹐彼等徒知余病﹐安知余致病之由。且彼等俱知寶玉定婚﹐竟不余告﹐則今日勸慰之言﹐不過一僞字耳。﹝黛玉心中不忘夢境。﹞寶玉每自學中歸﹐亦必視餘一次﹐雙眉愁鎖﹐似亦劇憐余。然旣憐余﹐胡又撇余別娶。有時余亦欲將余盡事﹐質之於彼﹐又恐於事無濟﹐反添其煩惱。一杯苦茗﹐只有咽之喉中耳。

如是者半月﹐余病已深﹐余心已碎﹐餘聲已嘶﹐余淚已竭。直覺天地皆愁﹐萬物俱死﹐一縷癡魂﹐飄飄然時欲破頂而出。凡人蓄志自戕﹐至其欲死時﹐亦無大苦。余此時惟一念及雙親俱逝﹐隻身在此﹐一旦物化﹐不無痛心。早知如此﹐眞不如爾年殉余父而死﹐到落得長眠地下﹐一事不知﹐縱有洪水﹐又何預於我哉﹗邇來餘食愈減﹐匪惟不食﹐卽一滴白水﹐亦不能突喉關而入。嗚呼﹗余至此卽欲不死﹐又焉可得﹗然而余竟不死。

一日﹐余方在昏惘中﹐侍書忽至﹐與雪雁喁喁私語。余此時萬念俱灰﹐亦不審所語爲何﹐及至中間﹐忽有一語觸余心坎﹐使余不得不凝神而聽。其語爲何﹖又爲寶玉姻事也。其時﹐雪雁與侍書已至余牀前﹐彼等意余已不省人事﹐更無所用其避諱。雪雁則曰「汝前日言寶玉姻事﹐果確否﹖」侍書應曰「焉得不確。」雪雁曰「然則已經放定矣。」侍書曰「是則未也。我前此本聞諸小紅﹐及後向二奶奶處探聽﹐始知此事不能得老太太同意﹐不能成爲事實矣。」余聞此﹐余神忽淸﹐乃知前日之事﹐不過風影之談﹐余之傷心自戕﹐殊爲錯誤。於是澄心更聽﹐又聞侍書曰「據吾所聞﹐寶玉姻事﹐老太太心中早有一人﹐其人非遠﹐卽在園中。」雪雁曰「何至今尙未放定﹖」侍書曰「或者尙早。且聞老太大意﹐必欲因親作親﹐至其人爲誰﹐我亦不知也。」﹝寥寥數語﹐黛玉又得以稍延旦夕﹐然終至賫恨以歿﹐倒不如此日竟死之爲愈也。﹞噫﹗余聞至此﹐余之心胸頓開﹐大似風停雲散﹐忽睹藍蔚之天﹐耳中頻頻起爲繁響﹐此響聲中﹐又似含有至美之音樂。嗟乎﹗余之病﹐爲寶玉姻事也。余之求死﹐亦爲寶玉姻事也。今寶玉姻事旣無成功之望﹐余又何用病﹐又何必死。且老太太意﹐欲於大觀園中因親作親﹐此大觀園中﹐爲賈府親戚者﹐僅餘一人而已。然則因親作親﹐捨我其誰﹖噫﹗山窮水盡﹐余已覓得生路矣。吾固知老太太憐余﹐決不使余飄零失所。自今以往﹐尢當愼重攝生﹐以期起此沈屙﹐一年半載後﹐當不難珠聯璧合﹐鸞鳳雙成。餘思及此﹐余心頓慰。

凡人因一事致病﹐忽一旦其事得圓滿之解決﹐其病之愈﹐未有不速者。余自聞侍書語後﹐余之身心﹐頓返於快樂之途﹐大似一片平陽﹐毫無隱蔽﹐曩之不能飲不能食者﹐今竟能張口進餐矣。賈府諸人﹐均笑余病之易而愈之奇﹐其來也如狂風驟雨﹐其去也如風掃殘葉。實則余澄心自思﹐亦不禁暗笑﹐大抵病生於心﹐心安則病自去矣。數日後﹐余竟能下榻而步﹐推窗外望﹐𨿽萬木枯頹﹐而在余視之﹐皆欣然有向榮之意。可知境物之悲歡﹐亦生於心境﹐苟其心而滿貯快樂﹐則又何往而非快樂之域。第余心中所貯快樂﹐其爲時之久暫﹐尙不可知。此又余所最用爲耿耿者也。﹝實則黛玉尙在夢中﹐空爲歡樂﹐大是可憐。﹞

余病愈後﹐寶釵聞亦染疾﹐余因其家近與賈府隔絕﹐故未往視﹐今日晤薛姨媽於外祖母處﹐始悉近已略愈。園林寂寞﹐疾病牽連﹐殊令人不勝今昔之感也。回園時﹐適遇寶玉﹐因延至室中。寶玉曰「妹妹頃自何來﹖」余曰「老太太處也。汝亦曾見薛姨媽否﹖」寶玉曰「今日曾一見之﹐不識何故﹐薛姨媽近日視余﹐乃忽疏遠﹐我與詢寶姐姐病象﹐彼不過一笑應之。豈以寶姐姐病時﹐我未往看視﹐因而見惱耶﹖」余笑曰「或者然也。」寶玉曰「老太太旣未命我去﹐太太亦未命我去﹐我如何敢去﹗」余曰「彼安知此。」寶玉曰「寶姐姐爲人﹐向來體諒我﹐何於此事﹐乃獨不然﹖」余聞語﹐不禁一笑曰「汝誤矣﹐寶姐姐家運多艱﹐事又繁瑣﹐今日一病至此﹐汝竟視若無事﹐卽欲體諒﹐亦且不能矣。」寶玉曰「如汝言﹐寶姐姐以後殆不與我好矣。」余冷然曰「彼與汝好否﹐我焉能知﹐我不過據理評論已耳。」寶玉聞言﹐忽瞪其雙眼﹐呆然向余而視﹐余驟憶及病時景象﹐面乃一赬﹐俯首添香﹐不更與語。半晌﹐寶玉忽頓足曰「人生何用﹗天地間無我﹐較漧淨矣。」余曰「原是有我﹐乃始有人。旣有人﹐便有無數煩惱﹐而恐怖顚倒夢想﹐亦隨之而生。我適所言﹐戲言耳。﹝見得到﹐看不破﹐是黛玉致死之根﹐究非善知識者。寶玉固誤﹐黛玉尢誤矣﹗﹞汝試思﹐薛家人命官司﹐連續而至﹐薛姨媽安有心情與汝酬應﹐汝不能體諒人﹐反疑到寶姐姐身上﹐殆汝自誤矣。」寶玉鼓掌曰「妹妹心靈﹐較我彊遠多矣。無怪曩歲我生气時﹐汝與我所說禪語﹐我竟不能屬對﹐我𨿽丈六金身﹐還藉汝一莖所化。」余笑曰「我猶有一語詢汝﹐汝能答我否﹖」寶玉忽合掌而坐﹐瞑目凝神﹐曰「趣言之。」余見狀﹐不期失笑﹐寶玉曰「談禪必須如是﹐胡笑爲﹖」余曰「我今言之﹐但汝必答我。」寶玉曰「然。」余曰「寶姐姐與汝好﹐汝如何﹖寶姐姐不與汝好﹐汝如何﹖寶姐姐前日與汝好﹐今日不與汝好﹐汝如何﹖今日與汝好﹐後來不與汝好﹐汝如何﹖汝與彼好﹐彼偏不與汝好﹐汝如何﹖汝不與彼好﹐彼偏要與汝好﹐汝如何﹖」﹝龍女談經﹐不過爾爾﹐如此靈魂﹐宜遭天妒。﹞寶玉聞語﹐呆坐半晌﹐旣忽大笑曰「任憑弱水三千﹐我只取一瓢飲。」余曰「瓢之漂水﹐柰何﹖」寶玉曰「非瓢漂水﹐水自流﹐瓢自漂耳。」余曰「水止珠沈柰何﹖」寶玉曰「禪心已作沾泥絮﹐莫向東風舞鷓鴣。」余曰「禪門第一戒是不打誑語。」寶玉曰「有如三寶。」余聞至此﹐心乃大慰。﹝皇天后土及一切諸菩薩﹐實聞斯言。然卒至背盟負心﹐不獨紫鵑痛恨﹐想讀者亦均爲不平。﹞俄頃間﹐覺心坎中已另辟一光明境界﹐寶玉正不難挨身而入。又思寶玉心果如此﹐寶釵縱有力﹐亦安能抉其心而去﹐然則金玉姻緣乃不能實現矣。思及此﹐心忽大躍﹐一縷暈紅﹐直緣粉頰而上。回首視寶玉﹐已不知何時自去。推窗外望﹐但見狂風摧樹﹐老鴉隊隊﹐呱呱而鳴而已。

天地間眞無奇不有。吾曩者以爲艸木逢春必將發芽﹐及至秋深﹐必將凋謝﹐詎知竟有不然者。寶玉怡紅院中海棠﹐枯已久矣﹐乃忽於此冬月間開花發芽﹐寧非異事耶﹗匪獨餘一人引爲異事﹐卽老太太﹑太太等﹐亦均驚詫不置。玆據紫鵑告余﹐彼等均已來園看花。余聞老太太至﹐勢不得不去周旋﹐因亦整衣往怡紅院。至則賓客滿堂﹐喧笑甚盛﹐惟回顧不見湘云﹐詢之﹐始知其叔叔接回家去。大觀園中﹐缺此豪況人才﹐岑寂多矣。不獨湘云不在﹐卽寶琴﹑寶釵等﹐亦不見其迹影。回憶當日鬥艸尋花﹐殊令人不勝蕭索之感。顧外祖母殊不因此減其興況﹐時方目注檻外花枝﹐載笑言曰「論理﹐此花本當開於三月間﹐今年因節气遲﹐方在小春時候﹐天气和暖﹐因暖而開﹐亦是常有之事﹐不足奇也。」二舅母曰「然。老太太見事多﹐所言必無誤。」大舅母曰「此花萎已一年矣﹐何以春間不應時而開﹐獨於此萬木凋殘時﹐欣欣向榮。以吾思之﹐此中必有異兆﹐其爲吉爲凶﹐則非吾所敢知也。」李紈笑曰「或者寶玉將有喜事﹐此花先來報信﹐亦未可知。」余驟聞其言及喜事﹐又憶起前日病後心事﹐心中不覺大樂﹐因顧外祖母曰「艸木之榮枯﹐亦隨人而異。當初有一田家﹐曾植有荊樹一株﹐其家中兄弟三人﹐因不和析產﹐荊樹忽自枯萎。迨後兄弟三人被其感動﹐仍歸一處﹐荊樹則又自生自榮。今寶二哥認眞讀書﹐舅父又格外歡喜﹐安見此花不亦因寶二哥而自榮耶﹗」外祖母﹑二舅母聞餘言﹐咸大歡悅﹐謂余所比﹐乃極得當。隨命廚房備盛筵﹐以賞此花。鳳姐更備全紅兩疋﹐以爲花壽。一時大觀園中﹐如狂如醉﹐余亦不禁爲此花幸矣。

天下事﹐樂極必生悲。方怡紅院賞花設宴之後﹐寶玉通靈玉忽自失落。一時大觀園中﹐無不驚惶失措﹐其尢甚者﹐則爲襲人。蓋外祖母之視此玉﹐不啻寶玉生命﹐一旦失落﹐襲人實不能辭其罪。於是瞞住外祖母﹐向園中各處搜尋。連搜三日﹐竟無朕兆﹐襲人等愈覺慌亂﹐淚痕不去其頰。二舅母亦以此玉與寶玉生命有關﹐不可任其捨棄﹐於是﹐求神問卜﹐無所不爲﹐而終不能使此玉生翼飛來。今日又命岫煙往櫳翠庵請妙玉扶乩﹐意凡人不知縱迹﹐神仙當識其究竟。及岫煙歸﹐以乩語示眾﹐又屬飄渺難解。其語曰﹕

噫﹗來無迹﹐去無蹤﹐靑埂峯下倚古松。欲追尋﹐山萬重﹐入我門來一笑逢。

岫煙曰「據字面看﹐此玉似不得落空。但靑埂峯又果在何處耶﹖」李紈曰「此乃仙機隱語﹐吾儕安知﹖且吾家又何來靑埂峯耶﹖」襲人曰「或者失諸松樹底下﹐亦未可知。」於是又向山石縫中尋覓一過﹐而終不得其蹤影。時已夜午﹐余乃辭眾歸瀟湘館﹐一天勞頓﹐頗覺難支。方思解衣就寢﹐忽憶起一事﹐使余精神陡振﹐乃移身窗前﹐倚欄而立。時月色橫空﹐萬籟俱寂﹐微云縷縷﹐時時向月而奔。自思寶玉此次失玉﹐其最痛惜者﹐當推寶釵﹐蓋金玉姻緣﹐傳來已久﹐今玉旣失﹐金將何附﹗﹝不知寶釵方心滿意足﹐顧盼自豪﹐天下事其不可皮相者如此﹐恨黛玉不之思耳。﹞平生夙望﹐一旦落空﹐非大痛苦事耶﹗又思寶釵之不幸﹐正余之幸也。安知金玉之散﹐不是因我而起﹗不知僧道之言﹐亦有不足信者在焉。思及此﹐心乃大樂﹐隨就案頭取書觀之。顧觀未數行﹐一縷癡魂﹐又飛向怡紅院中去﹐私念前日海棠發花﹐不知果立何兆﹐豈卽應今日寶玉失玉耶﹗夫此玉乃寶玉自胎中帶來﹐不啻寶玉護身符也﹐一旦失去﹐寶玉安得有幸﹗然則海棠之開﹐乃不祥事也。﹝花不應時﹐明爲凶兆。黛玉穎悟過人﹐何乃牽彊附會﹐轤轉萬端﹐豈所謂關心者亂歟。﹞如是﹐余之癡願﹐又從何而償﹗思及此﹐不禁傷心﹐涔涔熱淚﹐乃偸向眼角而出。繼又念﹐欲償私願﹐又非花開不可﹐非失玉不可﹐一時悲喜交集﹐坐臥不寧。推窗外望﹐不知東方之旣白﹐寒風料峭﹐雨雪紛飛﹐獨處窗寒﹐無聊極矣。﹝實則失玉爲寶玉悟道之兆﹐林姑娘徒自悲自喜耳。﹞乃命紫鵑啟余箱篋﹐盡出余所作詩稿﹐一一理之。將畢﹐雪雁忽倉皇入﹐顧余曰「姑娘知乎﹖」余驚曰「何事也﹖」雪雁曰「元妃娘娘薨逝矣﹗」余曰「然乎﹖」雪雁曰「確也。」余亟更衣﹐往見外祖母曁二舅母﹐至則彼等均已入宮去。﹝賈府之日見衰敗與寶玉之二三其徳均爲黛玉所覺察﹐而乃死心踏地甘爲寶玉死者何耶﹐甚矣﹐情之累人也。﹞獨自無聊﹐又折回瀟湘館。私念賈府所恃以升官受祿者﹐有元妃在也。今元妃薨逝﹐不啻折其左膀﹐此後富貴榮華﹐恐不復如前日盛矣。吾嘗思造物於人﹐何故不與人以均平久遠之福﹐而使盛者必有一衰﹐衰者必有一盛﹖方余來賈府之初﹐元妃歸省﹐二舅升官﹐食膏粱﹐衣錦繡﹐赫赫耀耀﹐抑何其盛。及至近一二年﹐已大不如前﹐再過一二年﹐其不如今日者又可斷言也。嗟乎﹗富貴詎可以長恃哉﹗

賈府自元妃薨逝後﹐人人鹹呈慘淡之色﹐大觀園中更形蕭索﹐兼之寶玉自失玉後﹐終日癡惘﹐如患心疾﹐怡紅院中僅有巫醫之縱迹。余頗不解寶玉之病﹐其來也何若是之異﹐豈果寶玉一失﹐其靈性卽因而盡泯耶﹗然則﹐其玉一日未得﹐其病卽一日不瘳﹔病一日不瘳﹐寶玉生命卽一日在危殆之中。如是﹐吾儕更復何望﹖嗟乎﹗世有以佳釀迎人﹐忽中道而碎其盞﹐寧不可恨。是亦余命之薄﹐抑亦賈府就衰之兆也﹖噫﹗﹝趣甚。﹞

邇來寶玉愈形昏惘﹐甚至飲食起居﹐亦失其常度﹐與之言則言﹐否則偃臥不起﹔或終日傻笑。賈府諸人﹐莫不引爲大憂。二舅母初意﹐本不想以此事使外祖母知之﹐今見寶玉日漸沈重﹐知不可更瞞﹐一日外祖母至﹐竟以事實白之。外祖母聞言大驚﹐泣曰「此玉乃寶玉命根﹐安能任其失落﹐汝儕亦太不懂事矣﹗」於是﹐又命人偏貼賞格﹐且將寶玉攜歸上房﹐與之同住。從此大觀園中﹐又少一舊侶矣。舉目言笑﹐誰與爲歡﹖回首當年﹐曷勝觸悵﹗倘使庭樹有知﹐當亦不勝滄桑之感。

余自寶玉遷入上房後﹐愈覺寡歡﹐每日但使紫鵑﹑雪雁等輪流探聽﹐知寶玉尙未覓得﹐病亦未瘳﹐聞言之下﹐無任耿耿。在理﹐此事本無預於余﹐然余不識何故﹐恆覺余於此事乃有重大之關系﹐彼病一日不瘳﹐余心卽一日不能放下。而又限於中表之嫌﹐不能親往慰問﹐一腔鬱悶﹐無地可消。每於斜陽西墜﹐暮色蒼茫時﹐惟有徘徊於山石之下﹐遙瞻怡紅院之花木﹐以自排遣。猶憶曩年與寶玉辯論聚散之緣﹐彼謂人生宜聚不宜散﹐余則謂宜散不宜聚﹐由今思之﹐散之悲實不及聚之樂也。﹝不有散焉知聚之可樂﹐不有聚焉知散之可悲﹐寶黛聚散之論均誤矣﹐宜其各走歧路也。﹞當寶釵家去﹐迎春於歸﹐余已覺索然寡歡﹐然猶有湘云與寶玉爲余遣悶。今湘云又歸去﹐寶玉又與余隔絕﹐探春﹑惜春等又日傷元妃之逝﹐寶玉之病﹐更不能開顏以與余周旋。瀟湘館中﹐惟有瑯玕數枝﹐尙依舊蕭蕭而鳴而已。寧不傷哉﹗

余富於感情人也﹐傷春悲秋﹐歲歲如是﹐一寸芳心﹐已碎成萬片﹐安能再睹此淒涼之象﹖嗟夫﹗余又不得不病矣。第余今次之病﹐匪同往昔﹐時時若有一種異兆﹐以撼余心﹐遂令心緒煩亂﹐無片刻寧靜。憶曩年餘父死時﹐余心亦嘗呈此狀﹐而噩耗果至。豈今亦有一種危難以臨余身耶﹗乃澄心一思﹐凡與余有系屬之人﹐皆已不通聞問﹐縱有危難﹐亦不能臨到余身﹐有之﹐惟有寶玉耳。思及此忽一驚﹐自語曰「得勿寶玉將不久於人世乎﹖」語出﹐則又搖首曰「否否﹐決不爲是。且寶玉安能死者﹗」於是力鎭余心﹐使自安靜﹐然不轉瞬煩亂如故。噫﹗余實不解其故矣。

余心旣無寧靜之日﹐余之病量﹐遂逐日加增。得間﹐亦嘗扶病至上房﹐藉問候外祖母﹐探寶玉病狀。不識何故﹐外祖母近日視余﹐大異往昔﹐及聞余病﹐亦不十分關切。不獨外祖母爲然﹐卽二舅母﹑鳳姐等﹐亦莫不皆然。且余每至外祖處﹐每值彼等交頭耳語﹐及聞余至﹐則又絀然中止﹐以狀觀之﹐彼等似將有一要事﹐不使人知。﹝此時﹐賈府諸人皆爲寶玉衝喜事而祕密商議﹐黛玉尙在夢中。﹞然余仔細尋思﹐彼等又有何事﹖縱有事﹐自有舅父輩當之﹐又何用彼等兢兢業業﹖縱舅父輩不出擔當﹐亦無用如此祕密。可知吾人在此﹐終屬外人﹐吾固知彼等愛心不可以長恃﹐不然﹐何至隔膜相視。嗟夫﹗侯門寄食﹐可暫決不可久也﹐久則厭惡心生﹐羣相薄視矣。然余之來此﹐實外祖母所招﹐非窮極無聊﹐來求一啖飯地也。先旣招之﹐而後厭之﹐寧爲君子愛人之道﹖余於此又心冷半截矣。

余未出瀟湘館十餘日矣。蓋余旣不欲往外祖母處﹐園中又無處可坐﹐只有虯居斗室中﹐藉觀書自遣。今日天气稍佳﹐早餐後﹐頗欲往視寶玉﹐乃攜紫鵑同出瀟湘館。走未數武﹐忽忘攜手絹﹐隨命紫鵑去取﹐余則緩行以俟。剛行至沁芳橋山石後﹐忽聞嗚嗚喑喑﹐一陣哭聲。立腳聽之﹐又不辧爲何如人﹐心中大疑。及行至其處﹐乃見一濃眉大眼小丫頭﹐方踞石而坐﹐見余至﹐則又拭淚起立。余細認之﹐竟不識爲誰﹐因笑曰「汝因何傷心至此﹖」丫頭聞語﹐又哭曰「林姑娘﹐試爲我一評此理。彼等說話﹐我本不知﹐我縱說錯﹐止之可矣。我姐姐何苦必欲打我﹖」余聞語﹐莫明其意﹐因曰「汝姐姐誰乎﹖」丫頭曰「珍珠是也。」余曰「汝名誰﹖」丫頭曰「余名傻大姐。」﹝傻大姐﹐大觀園不祥之物也﹐一出而晴雯﹑芳官逐﹐再出而黛玉死。甚矣﹐傻之不利於情也。﹞余聞言﹐不禁失笑﹐曰「汝究說錯何事﹖」傻大姐曰「何事耶﹗卽寶二爺娶寶姑娘事也……」語出﹐余大驚﹐大似疾雷貫頂﹐痛不可耐﹔心中則躍躍亂跳﹐舌彊目呆﹐莫知所可。乃攜傻大姐至舊日葬花處﹐細問曰「寶二爺娶寶姑娘﹐汝姐姐胡爲打汝﹖」傻大姐曰「緣此事乃老太太與太太﹑二奶奶所商定﹐因爲老爺調升外缺﹐行將起程﹐特趕往姨太太處商量﹐將寶姑娘娶來。一則爲寶二爺衝喜﹐二則……」﹝夢中景象齊現出。﹞言至此﹐忽顧餘一笑曰「以便爲林姑娘說婆家。吾亦不知彼等如何商量﹐不許人吵嚷﹐恐寶姑娘聞之害臊。吾但與襲人姐姐云「吾儕明日更爲熱鬧﹐又是寶姑娘﹐又是寶二奶奶﹐吾儕當如何稱謂﹖』林姑娘試思﹐此語果害珍珠姐姐何事﹖彼卽引手打我﹐謂我混說﹐要攆我出去。」言至此﹐又放聲大哭。余聞畢﹐頭昏目眩﹐眼前樹木﹐一一奔如野馬﹐磨旋而轉。心中痛極﹐乃成麻木﹐面上始則火熱﹐今則如被嚴霜﹐欲求一動吾頰﹐亦且不可。傻大姐見狀大愕﹐余語之曰「汝去矣﹗此後勿再讕言﹐若爲人聞﹐又遭打矣。」余語時﹐聲顫而尖﹐大似午夜梟鳴﹐不堪卒聽。語畢﹐轉身回瀟湘館﹐一舉足﹐身重如鼎﹐而足力又軟如綿﹐行半日尙未至沁芳橋﹐不知不覺又折回原路。心中自念﹐寶玉乃如此人哉﹗忽耳邊又聞呼聲﹐審之﹐乃紫鵑取手絹至﹐曰「姑娘胡又回轉﹐果向何處去乎﹖」余闖口應曰「我問寶玉去﹗」實則﹐余此時心中迷惑﹐並不自審所語爲何﹐但扶紫鵑緩緩而行。紫鵑見狀﹐似大駭怪。及至外祖母門首﹐忽自一愕﹐回顧紫鵑笑曰「汝來何爲﹖」紫鵑笑曰「吾扶姑娘至此耳。」余笑曰「吾意汝來瞧寶玉﹐不然﹐胡亦至此﹖」紫鵑聞語愈駭。﹝念玆在玆﹐突喉而出。﹞余亦不顧﹐竟掀簾而入﹐但見室中靜悄﹐寂然無聲﹐惟襲人聞聲﹐自裏間出﹐笑顧余曰「姑娘裏間坐。」余聞語﹐心中愈恨﹐冷笑曰「寶二爺在家否﹖」襲人半晌不能答。余徑自入室﹐見寶玉方倚案而坐﹐及見余﹐又嘻嘻傻笑。余此時彷佛寸心已死﹐所存者但有軀殼﹐遂亦失聲而笑。﹝千頭萬緒從何說起﹐惟有忘形傻笑﹐蓋笑甚於哭也。﹞一笑而後﹐則又無語﹐相視半晌﹐余忽憶及一語﹐曰「寶玉﹐汝因何而病﹖」寶玉笑曰「我因林姑娘而病﹐汝又不知耶﹖」語出﹐襲人﹑紫鵑均大驚失色。顧余殊不以此言爲忤﹐反致失笑﹐寶玉見余笑﹐亦笑。襲人愈不解所謂﹐旋囑秋紋與紫鵑攙余回去。余此時本不欲回﹐且似有千萬言語﹐須向寶玉剖明﹐然已爲彼輩所挾﹐不得不行。臨行時﹐但向寶玉點首示意﹐寶玉其明余意否耶﹐余不得而知。旣出上房﹐余掙脫紫鵑手﹐直向瀟湘而奔﹐將至門口﹐陡覺眼前現無數怪物﹐翼翼而跳﹐一陣心酸﹐雙目盡黑﹐哇的一聲﹐竟作楊柳眠矣。﹝生離死別﹐悲慘難名﹐人生到此﹐天道寧論﹐我今讀之﹐心酸欲絕。﹞

餘暈去時﹐嘔血甚多﹐及余醒時﹐已黃昏日落矣。紫鵑﹑雪雁均繞余而哭﹐余聞哭聲﹐又憶及傻大姐語﹐心中酸楚﹐如矢貫胸。嗟呼﹗吾乃知吾邇日之異感矣。無怪彼等日日密議﹐不使余知﹐余初以爲彼之所議者﹐或爲家事﹐及今思之﹐乃知彼等方列陣以攻余。嗚呼﹗

余赤裸裸一个孤人耳﹐就令生吞活剝﹐余復何逃。卻不合隱隱綽綽﹐直抉余心而去。𨿽然﹐他人不足論﹐外祖母固憐餘者也﹐胡亦不爲余助﹐且趨附彼黨﹐操白刃以臨余身﹖然則平昔之煦嫗相憐﹐特客气耳﹐詐僞耳。回憶疇昔夢境﹐直絲毫不爽﹔夢境旣已示余﹐余猶不能自覺﹐直余之自誤。今也四顧茫茫﹐身將焉托﹖撫心一思﹐仍惟有一死耳。當初風談影語﹐本足以死余﹐而卒未死者﹐徒以事實未成﹐畱以有待。今旣如是﹐尙復何圖﹖死而已耳。思及此﹐心愈痛﹐咳嗽一陣﹐鮮血迸出﹐神气昏沈﹐气息幾絕。忽傳老太太﹑二舅母﹑鳳姐等至﹐吾知彼等此來﹐不過外表酬應﹐則亦瞑目不顧。惟外祖母尙愀然有憂色﹐因喘吁言曰「老太太白疼我一場矣﹗」外祖母應曰「好孩子﹐幸自調養﹐毋憂也。」余聞語﹐淒然一笑﹐此笑也﹐實帶有冷雋之音﹐彼等殊未之覺。少刻﹐醫生至﹐亦爲余署調養之方。實則﹐此等方藥﹐只等於字簏中字紙耳﹐安能起此沈屙哉﹗﹝此笑甚於怨毒﹐彼等果不知耶﹐特假爲不覺耳。﹞

余今欲下筆艸此日記﹐久久竟不能成一字﹐坐對書城﹐昏然如歷夢境。旣乃擲其手中管﹐就紙視之﹐則爛然紙上者﹐非墨﹐淚也。蓋余未下筆﹐余淚已如泉湧﹐而余竟不知﹐足徵余方寸間之昏惘矣。自爾日至今﹐余實未嘗寐﹐偶一交睫﹐卽遽然醒﹐故病量愈增﹐咯血愈劇。紫鵑等咸惶然爲余懼﹐余反坦然無所憂﹐但頻頻追憶舊事。思寶玉平昔待余﹐實不爲無意﹐初來時﹐兩小無猜﹐可無論已﹐及至近數年﹐惺惺相惜﹐實不啻授余以心。猶憶曩歲紫鵑誑彼﹐謂余將歸﹐彼卽一病幾死﹐胡今次竟背余別娶﹖可知彼平昔相憐之情﹐皆屬矯僞。蓋凡男子﹐自𦇤褓中卽帶一僞字而來﹐其視女子﹐不過玩物耳。愛則憐之﹐否則捨之﹐就令風逐雲散﹐玉碎花殘﹐亦非所惜。然則非余之自誤﹐實彼誤余矣。尢不解者﹐彼之所娶竟非他人﹐而適爲寶釵﹗夫寶釵﹐非余往昔所認爲知己也耶﹖余之心事彼旣知之﹐今亦悍然嫁之﹐足徵彼輩處心積慮﹐蓋已久矣。往者所殷勤顧惜﹐不過用以賣余耳。同此依艸附木之可憐虫﹐乃竟坦然賣之﹐其心術寧復堪問﹗今者願望償矣﹐好事成矣﹐當可以拍手相賀。余則孤館寒燈﹐奄奄待斃﹐尙何言哉﹗﹝黛玉今方如夢初覺矣﹐恨黛玉早死不得面詆之也。﹞

昨夜吐血升許﹐晨間寒熱復作﹐頭涔涔然﹐額汗出如瀋﹐盜汗旣多﹐遂昏不省人事。余固非懼死者﹐然此病中苦痛﹐余實無力承受也。向午﹐熱勢稍殺﹐人始淸醒。璉二哥復以醫至﹐畱一方﹐紫鵑等煎藥以進﹐余乘間傾之﹐未之飲也。今彊起作此數行﹐余頭復作痛﹐嗟乎﹗余手已僵﹐余無力再握管﹐作此筆記矣。然余此種筆記﹐殊不欲就此終止﹐蓋欲畱以示之負心之人。紫鵑頗慧﹐侍余後﹐嘗教之讀﹐頗能屬文﹐今後惟有口授紫鵑記之。倘一息猶存﹐卽一日不輟﹐「春蠶到死絲方盡﹐蠟炬成灰淚始乾」。後之人見余書﹐其亦爲余感嘆否耶﹖

涼雨三更﹐一燈如豆﹐瀟湘館中﹐直陰沈有鬼气。尢奇者﹐往昔余病﹐外祖母﹑二舅母等必爭來看視﹐今則竟無一人至此。然彼等或爲寶玉姻事﹐碌碌無暇﹐探春姊妹等﹐胡亦不至﹖豈亦以金玉緣成﹐便忘卻髫年舊侶耶﹖蒼茫四顧﹐只有紫鵑﹑雪雁等﹐尙侍余左右﹐世態炎涼﹐人情淺薄﹐至於斯極矣。余自思並非出身微賤﹐不過椿萱早謝﹐煢煢無依﹐乃奉召至此。今日落此結局﹐余實痛心﹗余雙親有知﹐當亦恨余不早日相從地下也。噫﹗

日來怯寒殊甚﹐𨿽擁重衾﹐猶顫顫不能支持﹐引手撫胸﹐僅有一絲微熱﹐已成伏繭之僵蠶矣。紫鵑憐余﹐猶時以好言來相勸慰﹐實則余自樂死﹐死亦何懼﹗然彼一片熱誠﹐至爲可感﹐因握其手曰「妹妹﹐余已萬無生理矣。然死﹐余之所願﹐汝亦毋悲﹐蓋余不死﹐坐看人家美眷﹐錦片前程﹐其痛苦實較身死爲尢甚。﹝紫鵑義重情深﹐爲大觀園諸婢中之第一流人﹐若襲人則狗彘不食其餘。﹞汝侍我亦已數年﹐數年來我之視汝﹐不啻親姊妹﹐我之心事﹐他人或不知﹐卻不能瞞汝。今旣至此﹐尙復何言……」言至此﹐紫鵑放聲大哭。余欲哭則已無淚﹐因曰「命也如此﹐何用悲爲﹗汝今扶我稍坐何如﹖」﹝債已還﹐淚已盡﹐至是黛玉歸眞之期至矣。﹞紫鵑哽咽曰「姑娘旣畏冷﹐胡能起坐﹖」余忽憶及一事曰「非起來不可。」紫鵑無已﹐同雪雁將余扶起﹐兩側用軟枕靠住﹐己則坐余後扶之。余乃命雪雁將前日所謂詩稿取至﹐又命取余箱﹐覓得詩帕﹐此詩原已載諸筆記﹐今已無用矣。紫鵑曰「何苦又勞神﹐俟病愈再看﹐不佳耶﹖」余不理﹐引手撕之﹐顧余手已僵﹐竟不得碎﹐隨納之袖中。又命雪雁籠火盆至﹐紫鵑曰「姑娘冷耶﹖盍仍躺下﹖」余搖首應之。及火盆至﹐余亟取詩帕投火盆中﹐頃刻灰燼﹔又取詩稿﹐略一審視﹐亦付之於火。紫鵑驚曰「姑娘﹐此又何爲﹖」雪雁亟起搶出﹐則已焚燒過半。余曰「一生心血﹐均集於此﹐今旣垂死﹐畱之何用﹖不如焚之。」語已﹐又咳﹐紫鵑乃扶余睡下。嗚呼﹗墨瀋未漧﹐淚痕猶在﹐此一卷詩﹐殆將攜餘一綫殘生﹐同入於灰燼矣。﹝片紙殘箋均成灰燼﹐而黛玉芳心一顆亦寸寸碎矣。傷哉﹗﹞

今日不能進食﹐但飲茶而已。心胸空洞﹐頻作驚魚之跳﹐久病之人忽現此象﹐必無幸矣。私念余今死於此﹐正不知誰爲余收葬﹖憶曩年葬花詞有云「儂今葬花人笑癡﹐他年葬儂知是誰。」今竟成讖語矣。又念余父母一生所遺﹐僅此一塊肉﹐今亦不得不相從地下﹐此後山塋祖墓﹐誰爲祭掃之人﹖夫人所樂乎子女者﹐原爲養生送死﹐祭祀春秋﹐今余父母生余﹐余林氏之鬼齊餒﹐余死有餘辜矣﹗

昨宵未寐﹐晨起愈不能支。紫鵑見余﹐泣曰「姑娘失形矣﹐柰何﹖」余嘆曰「春花秋月﹐固知無分﹐今惟患死之不速﹐失形又何懼﹖惟寶玉成婚﹐果系何日﹐汝知之否﹖」紫鵑曰「姑娘至此﹐何苦猶操此心﹗」

余曰「不過問問耳。實則彼𨿽負余﹐余終不能忘彼﹐故邇來頗思寶玉至﹐以爲最後之訣別。然彼竟不至﹐豈病猶未愈耶﹖抑將爲新人羈絆﹐不復憶及瀟湘館耶﹖嗟呼﹗寶玉﹐寶玉﹐余今瀕死﹐誠無所諱﹐汝之俊影﹐實早已貯之吾心坎之中﹐今不得不掏而贈之他人矣。他日黃泉碧落間﹐果扮何面目以見我耶﹖」﹝情感三生﹐緣慳一面﹐悠悠蒼天﹐此恨易極。﹞

今日頭昏甚﹐咳乃無血﹐吾知吾血已隨淚俱盡矣。一合眼﹐卽見余父母淒然立余前﹐豈憶念所致耶﹖泉路冥冥﹐知彼等待我久矣。阿父﹐阿母﹐幸引手攜兒去也。﹝黛玉血淚俱盡﹐是蚌死珠枯之兆。﹞

日來滴水不能入口﹐手足麻木﹐漸失知覺。紫鵑見狀﹐知余去不遠矣﹐乃四出奔走﹐意似告之眾人﹐爲余料理後事。然久久迄不見人至﹐惟珠大嫂惶然扶丫鬟來﹐及見余﹐亦慘然失色。余曰「吾儕別矣﹗妹來此後﹐蒙諸人眷愛﹐莫罄深情。只是苦命難畱﹐殘生就盡﹐妹死後﹐幸勿以爲念。」珠大嫂聞言大哭。余曰「妹今亦無他語﹐惟妹終屬南人﹐妹死後﹐幸告老太太﹐搬回南中﹐依余父母而葬﹐九泉有知﹐感當無曁。」語至此﹐气息如絲﹐已不能再續。﹝珠大嫂放熱鬧中尙知有孤館伶仃之黛玉﹐宜其有後也。﹞

昨宵大咳﹐天明時喉間漧燥﹐不能作聲﹐痰湧气塞﹐作吳牛之喘﹐吾知吾死期至矣。然有一事﹐吾不得不竭力使紫鵑筆之吾書﹐蓋數載來﹐心𨿽糊塗﹐身猶漧淨﹐此則上可以對吾祖宗﹐下可以對吾父母者也。嗟嗟﹗情天缺陷﹐媧皇之術難塡﹔恨海無邊﹐精禽之心誰續。已矣﹗吾去矣﹗尙何言哉﹗﹝林姑娘潔身以去矣﹐視寶釵之偸情於前﹐復偸娶於後﹐而卒至空幃獨守者﹐何如﹖﹞

