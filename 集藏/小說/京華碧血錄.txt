《京華碧血錄》二十五章﹐時政小說。原名《庚辛劍腥錄》﹐後更今名﹐民國二年﹝1913年﹞北京平報社印行。署冷紅生著﹐此乃林紓別號也。林紓﹝1852年﹣1924年﹞﹐爲近代最著名翻譯家之一﹐與魏源齊名。他原名羣玉﹐字琴南﹐號畏廬﹐別號冷紅生﹐晚歲又號卓翁﹐福建閩侯人。初爲光緒舉人﹐後入京爲京師大學堂教師。專治古文﹐以正宗桐城傳人自居。他早期的詩文表現關心國事﹑抨擊時政﹑反對帝國主義侵略的傾向﹐持攺良主義立場﹐這突出表現在他爲自己翻譯的外國小說所寫的序跋之中。早年是我國近代文學較早開拓者之一。晚年思想趨於保守﹐反對五四新文化運動。其主要成就在翻譯﹐因其不懂外文﹐全憑別人口譯﹐他用筆整理成文。據《讀書》1982年第六期連燕堂《林譯小說有多少種》一文的統計﹐林紓譯的小說共有一百八十三種﹐包括英﹑美﹑法﹑俄﹑希臘﹑挪威﹑西班牙﹑日本等國的作品。其譯文生動傳神﹐深受當時讀者的歡迎﹐產生了很大影響。早期的譯文尢有神韻﹐晚年譯筆反而枯澀無神。其譯作由商務印書館匯編成《林譯小說叢書》。《京華碧血錄》一書﹐在近代反映庚子事變的小說中﹐思想內容是比較進步的。作品在寫作技巧上﹐完全擺脫了章回小說傳統﹐而學習外國小說的表達技巧﹐只分章﹐而無回目。在敍述﹑結構上均具現代色彩﹐惟語言仍具古文風範。第一章

外史氏曰﹕小說之體﹐非編年之書也。有可記者﹐則𨿽瑣瑣屑屑咸著於編﹔苟無可記﹐則一行之間﹐可越過一年。玆已交庚子三月矣。庚子之局﹐千頭萬緒﹐將從何處著筆﹖然亂天下者﹐義和團也﹐則爲書者﹐不能不發端於此。時邴仲光居都下垂三年矣﹐文章日髙﹐而劍術亦日精。顧終祕其術﹐不敢語人。春季花開﹐間行至長椿寺。見殿廊之下﹐聚可數百人﹐廊上焚香供濟顚神位。十餘人以紅巾裹首﹐瞪目吐沫﹐伸拳作勢﹐呼囂之聲四徹。仲光大怪。問之旁人﹐曰「此義和神拳也﹐能避槍炮之子。洋鬼決無敢近﹐亦不能勝。旦晚殲盡此碧眼虯髯者﹐天下平矣。」仲光笑曰「碧眼虯髯者﹐寧可盡耶﹖」曰「否。爲人無多﹐天津一國﹐交民巷一國﹐西什庫又一國﹐滅此三國﹐則餘眾慓懼散走﹐易於撲滅。今大師兄方托鴻鈞老祖及神僧濟顚之力﹐合眾十餘萬。彼三國之洋人﹐又何能爲﹖」仲光曰「鴻鈞老祖何人﹖」間有一老叟嘆曰「少年竟不讀書﹐並老祖神通乃不之知﹗實告汝﹐古有寶書﹐曰《封神傳》﹐老祖爲元始天尊及通天教主之師。又有《濟顚傳》﹐茶館中所常講者﹐徵服小西天劉香妙及狄小霞﹐神通廣大。今降神輔我大淸﹐滅此洋鬼。先生如此文雅﹐乃此等典故﹐亦茫然不知﹖非老人多事﹐今日讀書少年﹐但知得八股﹐宜其不能治天下也。」仲光旣憫其愚﹐又不敢縱聲而笑﹐遂怏怏歸。團匪逐處皆起。當此之時﹐東朝及官家方居頤和園。初聞拳匪起事﹐卽降旨飭步軍統領與神機﹑虎神營嚴捕首要各犯﹐卽飭解散脇從﹐將城內外所設壇棚﹐盡行拆毀。識者額手稱快。端王﹑儲侗﹑岡梓良均弗悅。儲平日奉《太上感應篇》﹐以爲洋人猩獗﹐必獲大神助順﹐殲除其眾。今得義和神拳﹐炮火不傷﹐則大悅﹐以爲神。岡不識一丁﹐讀「臯陶」爲「臯淘」﹐又稱舜爲舜王﹐以「臯淘」爲「舜王」駕前刑部尙書。生平日崇信《封神演義》。拳匪舉動﹐乃深愜所懷。於是慫恿端王﹐以嚴符切勒五城禦史﹐毋得逮捕。拳匪益肆。自是賊勢蔓延畿輔矣。四月﹐楊福同副將爲拳匪戕於淶水﹐政府釋不問。各國大震﹐以爲無政。堂堂中國﹐縱賊戕官﹐不治﹐禍且及客。五月壬寅﹐公使飛電天津﹐飭領事各以兵入衛使館。癸卯平明﹐外兵吹笳整旅入城﹐爲數四百有餘﹐載子彈糗饆無數。東朝方居頤和園﹐敕岡梓良﹑趙書堯赴涿州安撫﹐俾勿蠢動。趙爲刑曹老郎﹐以精刑律曆階至尙書﹐心薄團匪爲道籙鬼兵。旣至涿州﹐匪眾中推大師兄出見。趣岡﹑趙跪。岡蠢蠢屈膝。趙方沈吟﹐而岡已引裾便拜。大師兄跳踉作勢。岡悅﹐而趙私以爲醜。顧身家念重﹐且爲岡所劫﹐復命時﹐署名岡後﹐言有驗﹐而東朝信之。自是大亂之局遂成。第二章

拳匪旣得志﹐始試手殺人。凡道行提西洋之物如雨蓋之類﹐立取而踐之﹔下令敢燃洋燈及用洋貨者﹐死無赦。於是沿街皆玻璃之屑。復命人家設壇焚香﹐夜則潑水於門外。邏取教會之人﹐名曰二毛子﹐縛至南下窪戮之。身首旣暴﹐羣犬爭噬﹐家人至無敢殮取。浸至白晝殺人於宣武門內矣。仲光居松筠庵﹐久不見修伯符兄弟。入城視之。甫入宣武門﹐有車疾馳過其側。道旁紅巾者五人﹐呼曰「止﹐止﹗」禦者弗省﹐仍鞭其騾。紅巾者出刀進劈禦者頭顱﹐立殞於地。車中人﹐則衣冠赴驗看者也﹐結舌不能語。紅巾者握其辮髮﹐另出一人斬之﹐刀鈍不能入﹐更三刃始殊。仲光大怒﹐幾欲出劍。顧念老母﹐又以一身在客﹐則咽其勇气。入白廟胡同。伯符兄弟憔悴如蒙重憂﹐見仲光余怒未息﹐爭相問故。仲光以所見語之。伯符曰「吾亦聞之。近欲上書﹐而禦史臺不聽入﹐宗人府又弗肯代奏﹐坐聽糜爛。只有一死﹐上報列祖。」遂傾談至晚。伯符﹝兄弟﹞均以殉國自誓﹐仲光淒然不能答。自念﹕「戊戌上書﹐格不能進﹐今萬念灰冷﹐且一身未有妻子﹐亦未有官守言責﹐易於處置。卽遇變故﹐老母在閩﹐伯兄及季弟左右侍﹐以板輿入居鄕曲﹐定無剽掠之患。所念者伯符良友﹐誓天自殉﹐決踐其言。」又念﹕「古梅父女﹐羈身此間﹐妻病又不得去﹐果美人不幸﹐身墜虜中﹐則亦不能不加救護。」思至此﹐萬念潮湧﹐而初月已上槐樹。庵中景物淒淸。方思以杯酒自慰愁抱﹐忽聞有幽慘悠長之聲﹐呼曰「潑水也﹗焚香也﹗」庵中僧徒﹐卽紛紛爭出香蠟﹐陳於門次。匪十餘眾執刀﹐加紅兜肚﹐裹紅巾﹐復以紅布爲膝衣﹐逐隊髙呼而過。月色慘淡﹐仲光心疑淪於鬼鄕。六月辛亥﹐喧傳乘輿自頤和園入京。眾以爲團匪之殺人或弭矣﹐顧乃加甚。是日﹐政府奉敕言﹕殺人者皆僞團﹐眞團決不爲此。至云辟僞扶正﹐度亦該團所深願也。匪眾得此愈熾﹐乃別創所以殺人之法矣。十三癸卯﹐童茀祥兵至。童﹐回匪也﹐貪財嗜殺﹐甚於團賊。意京師繁夥﹐使館金寶山積﹐行思大掠。乘輿旣入﹐趣令平匪。童笑曰「吾安能以兵力殺此老百姓及苦娃娃邪﹖」遂潛連團匪及虎衛軍﹐謀攻使館矣。第三章

松筠庵住僧慧月者﹐頗解事。恆與仲光論徐鴻儒。仲光異之﹐顧不欲常過街市﹐令慧月出偵賊狀。團匪奉濟顚。濟顚﹐緇流也﹐故亦不戮僧眾。又有所謂海漧和尙者﹐亦髡徒。慧月每過神壇﹐咸彊其頂禮。匪中定制﹕凡捕得疑似者﹐趣拜壇下﹐大師兄爲之焚靑詞﹐紙灰騰起則無罪﹐否則立斬。城中設壇者無慮數百處﹐愚民輿粟輦錢﹐以奉團匪。或投身入籍者﹐大師兄叉手於胸﹐授以紅巾裹頭﹔聚四五人﹐閉目凝立﹐大師兄禹步稱神附體﹐卽吐沫變色﹐隳突作勢﹐力盡始已。然一日不過再練而已﹐筋力已疲﹐或有懨懨不能自舉其軀者。而老團則言日可四五練﹐顧亦未見﹐殆讆言耳。匪徒日握刃揚矛﹐舉大纛﹐整隊過市。而西人已斂避﹐不欲與犯。獨東洋人不之卹。有杉山久政者﹐日本書記也﹐野行過永定門外。團匪曰「是大毛子﹐可殺也。」顧駑笨不靈﹐一人趨而擁抱其腰膂﹐眾爭以拳石擊之。杉山能柔術﹐力與撐拒。然匪來益眾﹐杉山遂死。匪以爲誅得洋人矣﹐稱賀跳叫﹐如勝大敵﹐長歌入城。是夜張徳成入都﹐開正陽門﹐以肩輿入大內。岡梓﹑儲侗﹑臨淮王﹑蘭公諸人﹐爭膜拜於輦道間。張徳成傲然過其車。張徳成者﹐老團也。初起自山東曹州﹐名曰義士黨﹐專以仇殺洋人與教民爲報國。其兵器有刀槊﹐而無火炮。初起名曰大刀會。自淸廷有辦團之詔旨﹐乃攺名曰義合團﹐又曰義和團。豎旗曰「替天行道」﹐又曰「助淸滅洋」。紮以紅巾﹐內藏符籙。或有黃巾者。間有紅披掛而黑巾者﹐名曰黑團。則黃﹑紅二種﹐人皆側媚無敢抗禮﹐咸曰「此種人大有神通。」每人自四十歲以下﹐十歲以上﹐各抱大刀﹐露其刃﹐系以紅布﹐遨遊市肆間。其詐人之術﹐以發火爲長技。以刀槊向人屋上指畫﹐又向土中作符篆狀﹐眾齊聲呼曰「照﹗」火立發。或云預伏人於屋中﹐施火油以應之。有不驗者﹐則曰是不宜燒﹐故不行吾法。自炫能避槍炮﹐或以利劍自斫其肢幹﹐不能斷﹐亦不見血。其選擇淨地爲壇坫﹐名之曰團﹐立大師兄一人主之。人必茹素﹐禁不得犯婦人﹐不得擄財物。有子弟就壇皈依者﹐則大師兄授以符籙﹐巾帶自備﹐必大師兄爲加之﹐爲之念咒﹐名曰上法。上法者﹐仰而臥地﹐沫被其唇﹐狀如暈﹐少須蹶起﹐向東南叩首無算﹐於是張目噓气﹐縮周身之力﹐聚於二臂﹐執刀而舞﹐法盡卽委頓。見洋樓卽毀﹐呼洋人曰「大毛子」﹐教民曰「二毛子」﹐突前取其頭顱﹐卽遇槍炮﹐亦不之避﹐彈至立死。其未殊者﹐羣舁至壇次﹐而﹝面﹞大師兄。大師兄曰「勞倦﹐行蘇醒也。」則以刀取其彈。創或弗重或得生﹔其創重死者﹐則大師兄必徧索其身﹐得一二物﹐輒曰「是劫人家財物者﹐死宜矣。」日啖三白之飯﹐夜則席地臥﹐以苦行自勵。其曰能避槍炮者﹐名曰金鐘罩。又取十八歲以下﹐至十二歲以上之閨女﹐衣履悉紅﹐手紅巾﹐提小紅燈﹐名曰紅燈罩。言上法後﹐揚之以箑﹐卽禦云而升天﹐若巨星耿於天際﹐一煽其巾﹐而巨炮音喑﹐彈格不能出矣。卽兵艦過海上﹐煽之亦覆。或堅城石室﹐煽之無不立焚。總旗或畫「乾」卦﹐或畫「坎」卦。八卦弗全﹐惟坎旗最夥﹐卽嘉慶時之八卦教也。儲侗貌爲道學﹐信之尢篤。於是慫勇東朝﹐以爲可恃。匪膽益壯﹐遂合眾於十六日丙辰進攻使館。第四章

攻使館之前一日﹐匪眾聞政府有所謂眞團﹑僞團之別﹐則思刺劫平民無辜者爲邪教。一日乘村人廟會﹐悉錄爲囚﹐殲之於市﹐用以示武。仲光午後自白廟胡同歸松筠庵﹐忽見宣武門外萬聲喧豗﹐道塞不能通車。問故﹐則言「今日大師兄誅邪教。有所謂皇帝及娘娘者﹐其人爲白蓮教之苗裔﹐誅之則輦轂不亂﹐洋人可平。」仲光心疑其謬﹐然亦好事﹐立而俟之。可半炊許﹐見前導兩大旗﹐上作坎卦﹐當風飄揚﹐二白髯者分執其旗。列隊可數百眾﹐咸短刀長槊﹐無一火器。兵行逾半﹐見囚車矣。敝車可四五乘﹐一乘載數人。有三四童子﹐多幼願可憐﹐中雜以老媼及貧窶之婦。有一年少女郎﹐可十七八﹐以發自覆其面﹐淒咽可憐。童子則不知俄頃且死﹐尙探懷中蠶豆食之。及第三車﹐眾嘩言「帝﹑後至矣。」帝爲一老翁﹐年可六十外﹔後則媼耳﹐似夫婦。衣飾皆類貧家﹐乃不知所謂帝﹑後者何證也。車中有一婦人輒問監者﹕「將吾到何處去﹖」監者不答。婦人指懷中尙有未完之履片﹐自云「防一遺落﹐異日爲履肆所索﹐無以應也。」聞者笑且憐之。旣至菜市﹐眾乃愈集。仲光以手分人出﹐眾不能當﹐遂直至檻車之側。見團匪一一摘取其人﹐授伍伯。淸之舊制﹕有殺人之刀數口﹐名曰大將軍﹑二將軍﹑三將軍﹐妄謬可笑。柄鐫鬼物﹐鈴目血齒﹐狀如噬人。平日藏諸宣武門城樓之上﹐用乃取之。其伍伯﹐卽前此殺晚翠及五君子者也。以手近眉際﹐招囚人跪。嚴繩橫囚口﹐挽而合諸發上﹐引而長其頸﹐復以人挽囚臂。中有年少者拔刀﹐刀鈍則力舉大呼﹐跳而斫之。非斬也﹐打而斷之也。童子見之大呼﹐或有暈者。婦人亦然。以次殺十數人﹐橫屍自仲三元店肆門外﹐延長至十餘丈以外。屍皆臥血泊中﹐狀至奇慘﹗仲光此時心肺皆爲熱血所沸﹐旣悲且憤。歸松筠庵已上燈﹐天陰雷作且雨。案上得古梅書﹐言其夫人病急﹐召與計事。仲光不及飯而往。甫入門﹐大雨如注。旣上艸堂﹐周身沾濕。而古梅久不出﹐但聞其夫人呻吟之聲時巨時微﹐似不勝楚。已而古梅出﹐憔悴不堪﹐言曰「愛女宵來剨臂矣﹗」仲光大駭。旣問夫人﹐復問女公子。古梅曰「愛女無恙﹐荊人可危。老夫失計北來﹐竟值世亂。荊人縱使幸生﹐而外兵瞬息且至﹐逃將焉往﹖若在此﹐圍城聽人蹂躪﹐老夫死不瞑目。今以家口托仲光矣。」因呼曰「梅兒出面仲兄。吾家在難患中﹐此間初無親串。仲兄仗義﹐勝於骨肉。後此盡可相見﹐萬勿拘以形迹。」女遲遲始出﹐似失眠而又痛哭者﹐然帶雨梨花﹐風神尢艷。此時仲光亦但有捨性命救彼父女﹐與共死生﹐初無乞婚之意矣。女曰「外間消息如何﹖聞老嫗言連日殺人﹐確耶﹖朝廷失政﹐乃舉天下大勢托之薛榮宗﹑郭京一流人﹐何其傎邪﹖老母病深﹐恐旦夕事耳。脫京城一破﹐玉石俱燼。妹十九之年﹐別有自裁之法。願以老父屬兄﹐得歸鄕井﹐妹一無所憾感。」仲光奮然曰「不才願以死力衛妹一家﹐燼與同燼﹗」古梅太息曰「疾風乃知勁艸。仲光義心﹐豈待亂離始見。雨盛﹐請下榻吾家。鄙意且欲仲光同居。苟自脫可以南去﹐沿路得仲光爲伴﹐老朽亦足自壯。」仲光諾﹐遂就晚膳。第五章

明日﹐喧傳義和團攻使館矣。古梅﹑仲光皆失色﹐以爲禍變且立及。外人視公使爲其全國之望。公使辱﹐卽國辱﹐公使死﹐卽國亡﹐決不能聽彼妄意屠殺。正彷徨間﹐髙給諫書至﹐言岡梓良﹑臨淮王﹑蘭公力主殺使﹐儲侗助之。龍宗華依違其間﹐隱以人撫慰公使﹐又不敢與諸人力抗。顧團匪無火器﹐一至交民巷使館﹐兵衛悉登屋騎危﹐注槍不發。匪至﹐則排槍一縱﹐死者如積。虎衛軍及童軍助匪分攻﹐西東兩面﹐焚民屋無算。童軍又分其兵隊﹐出海岱門剽掠行人﹐間見團匪﹐亦以槍殊。匪眾遂捨東攻而西漸矣。今方議攻西什庫﹐以虎神營助之。「虎神」者對「羊鬼」稱也﹐虎能制羊﹐神不畏鬼。此等荒謬之想﹐均當軸者區畫。然虎神營中人﹐或患煙癮﹐狀如乞人﹐則皆習稱曰「虎神」﹐可笑也。二人讀書竟﹐益憤。是日雨霽﹐泥塗接天。仲光有《西山紅葉》手卷﹐付之裱肆。肆人家虎坊橋。仲光以車取畫贈梅兒。車經菜市﹐見昨日所殺之屍﹐衣盡失﹐赤身臥淤泥中﹐屍爲雨淋﹐作異色。有三五囚首喪面之人﹐以簀收屍。驅車過之﹐自念﹕「以生人之身﹐閱泥犁之獄﹐所聞所見﹐皆異人間矣。」得畫後﹐命侍者淸檢筆研書籍﹐移入古梅家。女所居書屋已他徙﹐然尙畱書二架﹐且有絹素之屬﹐與書雜置架上。時女以母病﹐匆匆不及檢也。仲光書案﹐卽在女當日臨窗讀書露其玉簪云髻處﹐頗自怡悅﹐以爲親近玉人。庋置物事後﹐古梅偕梅兒同入。梅兒曰「屋促無餘地﹐較之諫艸堂雅俗殊別。然以諫艸堂較之塘西艸廬﹐卻鮮梅花﹐且又無水。今屈仲兄居此﹐或且得兄福蔭﹐老母平安﹐托庇爲不鮮矣。」古梅哂曰「此婢子邇來頗解爲酬應語。」仲光趣問﹕「夫人淸恙﹐今日如何﹖」父女同曰「日就綿綴﹐食亦銳減。」仲光太息不止。旣而曰「手卷已得﹐敬上妹氏藏之。」梅兒悅﹐爲展捲﹐以水墨隱約寫獅子窩﹐山路宛轉﹐下趣祕魔巖﹐淡脂點染丹楓﹐枝皆北向。梅兒曰「仲兄此卷﹐乃肖淸暉﹐𨿽在亂中﹐亦必隨之左右。」仲光曰「如此俗劣筆墨﹐得妹氏鑑賞﹐薈益用自努勉矣﹗」第六章

五月十八日戊午﹐日旰矣﹐人聲大嘩﹐市上有刀劍相磨聲。仰視火光﹐熊熊燭天。仲光方與父女同膳﹐急投箸起。人聲囂雜﹐爭湧入宣武門。以天主教堂正當門內﹐漸近門次﹐人乃愈集﹐亦無應援之人。叢中一人﹐散發仗劍﹐以紅巾裹頭﹐當門舞蹈﹐禹步持咒﹐卽大師兄也。比捨居民爭出﹐大呼曰「大師兄行法﹐須救我家。火星落吾庭除矣﹐室且立焚﹐柰何﹖」大師兄止曰「無礙﹗吾已飭神兵守護。此大毛子天人所憤﹐吾輩當靜觀其焦爛。」仲光遙注洋樓之上﹐火已從下而上﹐黑煙突突﹐自檻中出﹐陡一震爆﹐忽爾大明。第二層危欄之上﹐見歐西女教士數人﹐伸手向空﹐如待天神救護﹐風嚴不辧其聲﹐略見口吻翕辟而已。忽黑煙再冒﹐瞬息不見。已而牖隙皆伸出火舌﹐想此女教士燼矣。時但焚教堂一區﹐初不延及鄰屋﹐於是居人咸以爲神。同日﹐東城亦火。仲光乃趁城出。古梅方彷徨花籬之下﹐仰面望火光﹐仲光至前﹐尙不之覺。仲光呼曰「先生﹗」古梅始應曰「如何﹖」仲光曰「但燼一教堂。聞東城亦火﹐西什庫尙遠﹐正在圍攻。薈防飛彈﹐不欲近視。」古梅曰「飛彈焉可近也﹖」少須﹐梅兒潛步出﹐微語古梅曰「老母幸能少睡﹐可勿聲響以驚之。」又問仲光曰「外間復殺人乎﹖」仲光曰「焚殺耳﹐較之齒劍爲酷。」是夜火光達曉。遲明火熄﹐慧月來訪﹐仲光適曉起延坐。慧月曰「君知昨夕東城之慘變乎﹖東城教民與平民雜居。團匪久悉其行止﹐昨日大縱火﹐取老翁及媼殺之通衢中。或數刃始殊﹐每下一刃﹐眾卽嘩贊。取次戮及小兒﹐自二歲至四五歲無免者。或教民見取﹐嘩辯不承﹐則取水按拍其額﹐言當立現十字﹐見卽戮之。實則蓄殺之心已堅﹐無論其有字與否﹐靡不並戮。橫屍市上﹐步軍統領及五城禦史無敢過問。時岡梓良﹑臨淮王勢盛﹐益以京僚中之愚妄者﹐咸曰是忠義之徒。而趙書堯亦曰﹕『是當縱之殺戮﹐借是以威洋鬼。』長官旣倡﹐百口爲和﹐滿朝咸指實有神兵神將。以衲觀之﹐京城之禍未艾﹐居士胡不南歸﹐避此凶逆﹖」仲光曰「古梅先生見畱爲伴﹐又其夫人病不能興。彼家無親屬﹐吾又單身在此﹐一無所懼﹐卽不行亦無傷。」慧月旣行﹐仲光亦出。見道上團匪復揚旗﹐言將往攻奧國使館矣。仲光迆邐至伯符家﹐則左廂中行李﹑書篋已滿﹐似有生客。伯符言昨夕外舅聯公仙杏至。仲光曰「仙杏先生聞名久矣﹐兄之婿於聯氏﹐非吾閩先達橘叟爲媒介耶﹖」伯符曰「然。吾外舅素惡新政﹐尢不直昆南陔。近與吾累書辯論﹐亦漸悉祖制之不行於今。方將入面諸王﹐導以變法﹐且痛陳外道之不足恃﹐使館之不宜攻。」仲光曰「忠哉先生﹗偉哉伯符﹗吾恐錮蔽已深﹐斷非一二君子所能爲力。究竟甘爲龍﹑比者﹐必不畏刀鋸﹐願先生壯其膽力。天若祚國家﹐或足挽救耳。」伯符請與仙杏同飯於外﹐仲光辭歸。明日爲二十日庚申﹐大禍作矣。團匪結隊燒大柵欄徳記洋貨肆﹐又焚屈臣氏藥房﹐下令曰「天神贊助﹐使洋鬼無立錐之地﹐救者有刑。初不累及氓庶。」大師兄步禹咒火﹐火立發。﹝此亦就所聞而記﹐火安能咒而發邪﹖﹞自大柵欄﹐及觀音寺﹐出珠寶市﹐至廊房頭二三巷﹑門框胡同﹑紙巷子﹑煤市街﹑西河沿﹑西月墻﹐至西荷包巷﹐上撲正陽門樓。飛焰入城﹐自棋盤街﹑東交民巷﹑近城南禦河橋一帶﹐直至臺基廠﹑肅王府以東﹐至單牌樓三條胡同﹐俱成焦土﹐精華全竭。於是愚民失望﹐錢米之奉絕﹐賊乃漸漸出擄掠。戲園旣罷﹐戲子亦爭出分立壇坫﹐效團匪所爲。有旦腳某甲﹐素爲某太史所狎。一日﹐太史逢之於道﹐彈以正言。甲怒﹐幾劃刃其腹。自此道路以目矣。第七章

京師大亂者三日。此三日中﹐古梅似加十年之老﹐長髯漸白﹐飲食亦減。梅兒內侍母病﹐外慰父憂﹐玉容亦頗憔悴﹐然尙佯歡彊笑﹐用慰二親。仲光以匝月不得家書﹐知洋兵已近﹐南北音問沮梗﹐偃臥繩榻﹐時或撫劍而嘆﹐不知當去殺人與否。無聊中﹐就書架取書﹐忽帶出聚頭一箑。視之﹐則梅兒所寫紅躑躅﹐鮮艷欲滴﹐上有小鳥﹐以爪取虫﹐一翅飄落﹐虫尙力掙﹐而鳥眼怒張﹐爪亦握固﹐風致如生。左方則行書塡《虞美人》云﹕小樓下卽蘇堤路﹐多半尋芳去。綠楊仍裊去年絲﹐還映繡屏銀字舊宮詞。尋芳我落詩人後﹐月上歸來否﹖鞋痕印得二分苔﹐笑問墻西紅杏待誰開﹖下署﹕「訪社友姜秋史女士不值﹐畱題其壁﹐琴棲倚聲。」仲光讀罷﹐覺萬愁塡胸﹐一一如露華受日﹐融化無迹﹐把箑吟哦不已。古梅似從外間歸﹐匆匆呼曰「仲光﹗」仲光力藏其箑﹐疾出問故。古梅曰「吾適自楊醫士家歸﹐醫言連日爲山妻診脈﹐尙足延長至於六月之杪。吾已萬念灰冷﹐惟大事尙有急於此者。本日徳國公使克林徳赴總理衙門言事﹐車至東單牌樓路北爲人戕殺﹐電報已達天津。外兵亦適至﹐坐索大沽炮臺。敕兪徳等分守九門﹐並諭李鴻荃迅速至京。聞岡梓良及蘭公將取而殺之﹐以陶爲國家之二毛子﹐畱之適滋後患。」仲光此時吟誦之心復冷﹐又覺深愁巨患潮上心來﹐與古梅徘徊籬下﹐久久無言。忽聞梅兒呼茶。老嫗適出﹐古梅趨入。仲光亦歸房﹐更出畫扇﹐涵泳其詞﹐又類再舉醇醪﹐沈沈醉睡矣。明日爲二十六日丙寅﹐城中喧傳已派臨淮王﹑岡梓良統屬義和團﹐與列彊宣戰。仲光憤極﹐笑曰「此所謂遣斛律明月督鬼兵居前耳﹐不惟敗也﹐適滋笑柄。」是日﹐匪徒猛攻東交民巷各使館﹐均敗歸。虎衛軍旣不得當於西人﹐則偵得京僚之擁貲多者﹐趣劫之。京師大亂﹐人人重足一迹而立﹐旦夕莫知死所。是夜讀邸抄﹐得直隸總督奏報連日與西人接仗獲勝﹐人心粗安。然古梅﹑仲光終謂其未確﹐不卽信也。第八章

丁卯﹐降敕徵各省勤王兵﹐無至者。獨提督馬玉岡先以一旅至京。壬申﹐各國聯軍取東局。東局近紫竹林﹐銀圓﹑銅圓諸局均隸焉。然城守尙固﹐兪祿無主﹐以黃牒乞哀於老團。是日獨流鎭匪首張徳成復至天津﹐散發衣道帔﹐仗劍用八人肩輿入節署。兪祿長跪迎迓問吉凶。張徳成傳神語慰勞兪祿﹐且言教堂中有地雷﹐當以法往取之。卽仗劍出﹐隨者萬眾。至教堂之外﹐禹步持咒﹐破門入掘﹐果得﹐狀如小筒。徳成以劍貫之﹐示眾曰「此地雷也。不爾﹐全城且陷﹗」萬眾稱美﹐聲振山嶽。是夜﹐徳成馳入都﹐進正陽門。明日﹐黃蓮聖母至津﹐兪祿頂禮如禮張徳成。聖母年三十許﹐龍衮莊嚴﹐兪祿跽迎﹐傲然徑入。眾皆嘩駭﹐稱爲仙眞。時兪祿未弁侍側﹐少年也﹐善浪遊﹐竊告人曰「此吾所善倡也﹐數月之間﹐何由證仙如此之迅﹖」然無學﹐卒不悟其詐﹐亦隨人拜跪墀下。兪祿問天津休咎﹐聖母曰「天津不要緊也。」聲如梨園中旦腳。尙有數語﹐亦均效旦腳所言者言之﹐醜態百出。兪祿心知其謬﹐然惕於岡梓良﹑儲侗﹑蘭公淫威﹐亦媚團以自結。同時毓咸在太原﹐亦慘殺教士﹐婦孺無一免者﹐童子拖腸於地﹐久久乃死。是時將相及北方藩鎭﹐如狂如瞽﹐莫審其端。而南方互保之約出矣。忠誠公劉研莊先生﹐方督三吳﹐知北方糜爛﹐禍且南曁﹐乃與各領事立約﹐彼此互保。於是東南二百兆生靈﹐得不罹兵刃者﹐先生力也。以上諸事﹐皆慧月告仲光者。慧月交遊廣﹐聞見確﹐故仲光轉得述之古梅。二人相對長愁。仲光尢戚戚於伯符﹐知大勢一渙﹐伯符必死﹐遂往省之。道與團匪雜行﹐至時伯符方與仙杏先生坐語。伯符爲仲光介紹﹐見先生。先生年垂六十﹐疏髯偉貌﹐方以內閣學士內調。先生喟然曰「世局之幻﹐乃非所料﹐老夫行且上疏論之。」仲光曰「上下錮蔽已深﹐左道無濟﹐史中言之歷歷。然非大人長徳﹐言或弗省。」先生曰「老夫寧計成敗﹖脫不幸﹐亦拼此老頭顱不更戴吾頸矣。」仲光心訝其非祥。回顧伯符﹐則慘默不作語﹐時時以手自握作聲。仲光辭歸。道見兵來甚眾﹐有人言曰「此鑑軍也﹐爲李炳宏所將者。昨日馬軍門兵已開赴天津矣。」仲光立道左﹐待兵過盡﹐始見炳宏葛袍冠帶﹐淸臒如老書生。仲光固聞其廉﹐心竊自計﹐破敵非其任也。明日﹐聞洋兵取西局。又明日癸未﹐聶師﹑程軍大敗於八里臺。時聶公惡團匪﹐將取而殲之。岡梓良艸制切責。公大憤﹐又督戰急﹐故陷敵死。岡等誣其縱敵﹐故諭中有殊堪痛恨等語。於是人無戰心﹐西局以陷。是時臺諫畏岡之威﹐噤如寒蟬。古越太常卿袁公遜秋﹐謂其同鄕吏部左侍郎許公竹園曰「殆矣﹗吾於五月二十二日曾上一疏﹐不報。今當與公聯名論之。」於是上第二疏﹐請速保護使館﹐維持大局﹐又不報。則上第三疏﹐嚴劾大臣崇信邪術﹐請旨懲辦﹐中有「大學士儲侗素性糊塗﹐罔識利害﹔軍機大臣協辦大學士岡梓良﹐比姦阿匪﹐頑固性成﹔軍機大臣禮部尙書嵇岫﹐膠執己見﹐愚而自用﹔軍機大臣刑部尙書趙書堯﹐居心狡獪﹐工於逢迎。」疏入﹐岡大怒。二十四日徧召九卿﹐議於合殿。官家見許公﹐引手挈許袂言曰「今天下數萬萬生靈﹐立見塗炭﹐汝不可不切實言之。」許公對曰「宜先保全公使﹐卽宣戰亦令其下旗生還。」臨淮王侍側﹐大吒曰「許某﹗汝敢引上袂耶﹖」岡等諸人羣吠一聲﹐於是許﹑袁二公大禍遂作。第九章

袁公疏艸至祕﹐乃爲其戚所得。古梅與二公爲鄕人﹐遂潛抄以示仲光。仲光周遭讀至十餘徧﹐拊案言曰「吾旦晚送二公於菜市矣﹗」古梅愕然問故。仲光曰「羣姦方以酷殺外人爲患﹐指斥團匪爲妄﹐舉朝噤聲。而二公乃昌言攻之﹐且列此數姦﹐並及童茀祥。東朝方倚童爲左右手﹐日防其攜貳。今以二忠之赤手空拳﹐制彼張牙伸舌之蛇虎﹐在理萬無不敗。先生以爲如何者﹖」古梅曰「官家之意甚善。」仲光曰「官家自戊戌至此﹐長處瀛臺﹐東朝其能聽之耶﹖」是日﹐始聞天津已於二十日失守﹐兪祿退入北倉。某國人用綠气炮攻城﹐城軍不能堪﹐故至於敗。時中外隔絕﹐消息至祕﹐隔四日始聞之也。人心益懼。時朝官不告而徙者﹐已十室而九。古梅以妻病不能行。仲光感古梅義﹐又心戀玉人﹐不忍置之凶燼﹐亦毅然請畱。忽忽交七月初四日矣。先二日﹐儲侗子沈極方爲刑部侍郎﹐獨騎至刑部大呼奉敕﹐出片紙﹐則袁﹑許二公名。立命緹騎逮人。二公初不相聞﹐及下獄始相見。袁公激昂慷慨﹐許公則雍容若無事。初四日﹐沈極復奉東朝旨至刑部﹐咆哮於公堂之上﹐立促縛人。承值司官爲卓君孝馥﹐進而言曰「侍郎固奉敕﹐然已飛飭員役供應﹐咄嗟至矣。」沈極仍跳叫不已。卓君知其狂謬﹐聽之不復語。少須人集﹐出許公獄中。許公徐問左右曰「今日盡職者尙有何人﹖」左右曰「袁公耳。」許公無言﹐謂沈極曰「伏法誠甘﹐惟吾在外部中尙有交涉未了之案﹐一旦身首異處﹐恐後此洋人不承前諾。今請筆墨﹐書某某藏案﹐及外人文件﹐可備後人檢核者﹐然後就刑﹐亦罪臣所以報國也。」沈極初不許可﹐然格於眾議﹐始允。許公徐書其目﹐從容如平時﹐識者皆爲悲涕。及袁公出﹐神采毅然。衣冠旣竟﹐遂就東市。刑部司員列案於布肆之前﹐上結艸蓬﹐點名後﹐望闕謝恩。袁公肥﹐伍伯相視曰「恐砍不斷柰何﹖」於是商度舉其最有力者執刃。二公旣歸神﹐天地變色﹐白日欲斂﹐實則皆傷心人目中所見者也。是日﹐仲光不出。但聞人言述二公死狀。古梅以鄕誼欲出臨﹐梅兒力挽其袖﹐言曰「世局至此﹐已無可言。母病方篤﹐老父徒增傷心﹐梅兒將何恃也﹖藏酒尙多﹐胡不與仲兄少飲﹐破此深愁。」古梅曰「人言酒以消愁﹐妄也﹗須知愁人灑淚﹐多於醒時。故里迢迢﹐老妻復在旦夕﹐吾父女相依爲命﹐固也﹐何因累及仲光﹖」仲光曰「凡人莫不有死﹐死爲知己﹐甘耳。下走一身﹐本無所怯﹐先生愛我﹐故不敢獨身遠禍。且津沽洋兵雲集﹐近畿羣盜如毛﹐夫人旣不得行﹐百事聽之天命。且下走心中人﹐尙有伯符兄弟。料洋兵必勝﹐左道必無濟。乘輿但有西幸之一舉﹐伯符愚忠﹐脫不隨扈﹐必且自裁。下走昨日復至其家﹐夫人竊以人告走﹐伯符兄弟咸挾手槍於懷﹐萬不爲敵所辱﹐且備有人格之勿死﹐則以槍相向。伯符自誓﹐萬不爲吳梅村所謂『沈吟不斷﹐艸間偸活』也。」古梅無言。梅兒已令老嫗設醴於案﹐於是彼此舉杯。仲光自念學劍數年﹐或此去殺人不遠矣。思極膽壯﹐連舉十巨觥﹐似已微醺。忽謂古梅曰「先生重薈﹐薈有背人之技﹐不敢自陳﹐今日酒酣﹐請一拭之。」古梅愕然﹐曰「仲光詩畫文章﹐老夫皆已見﹐此外尙有絕藝﹐尢宜承教。」仲光曰「劍耳﹗」古梅大駭曰「仲光溫文如不勝衣﹐乃能劍乎﹖郁伊至此﹐請出一泄胸中不平之气。」仲光如言﹐出劍。月光已上﹐照耀庭墀如晝。仲光以蠲師所授者﹐更百變其法。但覺寒光上下﹐如水影作圓紋﹐倒浸壁間﹐又如急雨將來﹐電光四閃。梅兒玉顏微展﹐嘆息不止﹐語其父曰「仲兄才兼文武﹐寧可多得﹖」意至欣悅。古梅此時忽有所思﹐久久無言。旣乃喜形於色﹐曰「得之矣﹗」梅兒聞言﹐疑其老父誤會己意﹐翩然遽入。此時仲光收劍﹐不見梅兒﹐以爲惡其傖楚﹐轉怏怏無復聊賴。古梅曰「將來能曲全性命﹐不落凶人之手者﹐或仰托仲光矣﹗」於是復飲﹐夜闌始罷。第十章

平明﹐慧月復來。仲光以昨夕猛飲﹐頗病酒不能早起。聞慧月至﹐始著衣出。慧月曰「先生似未解宿酲。宵來又豪飲矣。」仲光曰「連日聞東城虎衛軍有搶掠之信﹐其幸未至此者。斜街近皮庫營﹐地頗荒寒﹐賊或不畱意耳。」慧月曰「上月十九日﹐拳匪入都統慶興家﹐殺老稚數人﹐劫掠珍物。幸獲得五人正法。然匪中至不平﹐稱屈上止。且南下窪及西城根均拳匪拋尸之所。名曰戕教﹐實快其睚眥之仇。我輩性命﹐悉懸彼鋒刃之下。」仲光笑曰「賊殺人易﹐殺邴仲光非易﹗彼恃刀逞蠻﹐又不解用手槍﹐烏能敵我劍術﹖計南來得劍數年﹐未嘗一試﹐今或且試之蠢驢。薈不敢欺慧師﹐三十人見困﹐不爲怯也。」慧月合掌稱曰「願佛天庇居士﹐不逢此厄﹐獸血豈可污君寶劍﹖」仲光大笑曰「古人不言陸剸犀象耶﹐獸血何污也﹖」自癸卯殺袁﹑許二公後﹐岡梓良諸人﹐日以嚴符趣馬玉岡﹑張夏﹑萬英諸軍與聯軍搏戰﹐遂無暇及於羅織。然羣姦聚謀﹐乃思以廷旨趣李鴻荃入覲殺之﹐用快其意﹐張英帆方在貶所﹐亦馳傳取其首。張𨿽以他途進﹐然能詩善畫﹐頗工駢文。旣蒞貶所﹐日事詩酒﹐且收藏書畫甚富。矯旨旣至﹐有司不敢徑告。預戒伍伯之良者﹐伏於帷後﹐則大置酒張樂﹐延張飲。酒半﹐出旨示張。張讀竟夷然曰「今日可云離筵。吾久居此亦倦﹐魂魄或能歸鄕井耳﹗」乃豪飲無算。旣而主人請起易衣冠謝恩﹐遂罷酒。張入室﹐甫搴帷﹐而刀已出﹐自喉斷頸﹐頭已飛擲庭墀。此著蓋出張所不意也。時岡梓良之意﹐凡能與洋人言﹐及平日在總理衙門理外交者﹐皆殲之﹐以爲二毛。嗜殺之心﹐蓋出乎天性也。辛亥﹐天津警報至﹐張夏﹑萬英之兵﹐與洋兵戰於河西務﹐大敗。退保南苑﹐京城戒嚴。於是思李鴻荃授以全權大臣﹐與聯軍媾和。先是養心殿召對羣臣﹐端王﹑臨淮王﹑蘭公﹑岡梓良及崇武淸諸人皆痛哭﹐言非戰不足以圖存﹐皆承迎端王之意。時端王子方立﹐王幾總百揆﹐眾皆阿附。朝議以徐潤義﹑聯源﹑栗三前赴各外國使館止洋兵勿至﹐咸不得當。聯公尢切言開釁之非計﹐有雞犬不畱之語。徐無言。栗三者﹐平日要結巨璫﹐廣納賕賂﹐家累百萬﹐東朝恆稱之爲栗子者﹐至是亦言義和團之不足恃﹐與臨淮王忤。端王以爲三人鹹有外心﹐趣立斬﹐東朝無如何也﹗第十一章

聯仙杏先生凡四女﹐長字伯符﹐次字仲符﹐其餘二女未字也。旣寓伯符家﹐冰玉至相能﹐旦夕長愁﹐均以國事爲急。先生旣自使館歸﹐謂伯符曰「事亟矣﹗余至東交民巷﹐幾不得入。公使對餘言西兵旦夕至﹐館中備嚴亦不汝畏。堂堂中國﹐乃謀殺使者﹐挑釁於列國﹐此斐洲野蠻之所無者﹐而中國行之。今事迫﹐欲求弭禍﹐請吾輩止西兵勿前。然則使者當束手待死耶﹖不惟無謀﹐而且愚陋極矣﹗余罹此奇辱﹐奮不欲生。而岡梓良諸人﹐蠢蠢如病風之狗﹐遇人輒噬。自度吾禍亦不遠矣。」伯符﹑仲符夫人爭出慰問。於是家人集飯﹐而先生心動不自止﹐卽曰「余心蕩﹐恐不及明日矣。」卽部勒家政﹐署遺囑。伯符夫人泣不可仰﹐坐對嗚咽。至四更始寢。甫遲明﹐聞叩門聲至厲。伯符家奴﹐啞子也﹐奔至寢門之外﹐牙牙跳叫。伯符心知有異﹐卽起啟關﹐則啞奴方作勢﹐似雲門外人多也。已而緹騎果集庭樹之下﹐鋃鐺之聲鏘然﹐大呼逮人。仙杏先生曰「逮我耳﹐與吾二婿無與。」結襪甫竟﹐未及掩其襟﹐緹騎已加鐵索﹐引而出。門外停破車﹐納先生車中﹐轆轆然嘩噪而行。鄰右大震﹐爭出問故﹐方知端王下﹝令﹞教取學士也。是日﹐同立﹝栗﹞﹑徐二人斬於西市。時張﹑方二軍旣敗﹐鑑軍亦潰於楊村。李炳宏無策﹐退守張家灣﹐自縊而死。京師大亂。命京堂分守九門﹐以沙囊積城下﹐稽查行人出入。時京僚已空﹐畱者或愛新覺羅氏﹐及貧病不得去者。人人爭以貂裘及珍貴之物寄諸典肆﹐以爲可恃。而團匪竟肆焚奪﹐𨿽臨淮王之狂暴﹐岡梓良之殘忍﹐亦不敢出禁團匪﹐乃縱其所爲。乘輿則宿駕以圖西幸﹐市上寂無人行。是日古梅夫人已彌畱﹐梅兒痛哭幾成淚人。古梅日呼仲光爲伴﹐卽曰「荊人倘有不幸﹐老夫當仍伸前約﹐以梅兒奉箕帚。惟此際匆匆﹐不宜明白宣示。仲光妹之可也。」仲光遂下拜﹐言曰「蒙丈不鄙貧薄﹐齒及窶人﹐今已成骨肉之親﹐亡親所遺玉佩﹐敬以爲聘。」古梅曰「老夫乃無物奉酬。」仲光曰「有之。前閱書架上﹐有女公子畫扇一具﹐婿讀與詞畫﹐愛不忍釋﹐今仍存架上﹐能否以此爲報﹖」古梅曰「此幸非私相授受者﹐卽以此報可爾。余前六日已購一槥﹐今山妻已不可救﹐不如舁來以俟。後園尙有餘地﹐可以淺殯。事定再發﹐扶之回南﹐亦無不可。」仲光曰「諾。」卽出赴桅廠﹐授以六十金﹐匆匆舁歸。漏三下﹐夫人遂逝。梅兒累醒累暈。古梅呼曰「仲婿﹐此若妻也。汝不能更拘禮法﹐趣救吾女爲急。吾料量衣衾﹐立下殮矣。」仲光不得已﹐進抱梅兒。梅兒臥仲光懷中﹐久久不卽醒。然發香沁入仲光腦際﹐膚膩如脂。仲光此時悲勝於喜﹐防其沈綴不起﹐時按其脈﹐尙躍躍然。少頃似微有覺﹐卽置之溫榻之上﹐進助古梅小殮。已而棺蓋﹐而梅兒始漸漸微伸。仲光不敢復前﹐命備鍬鋤之屬﹐舁棺入後園大槐樹下殯之。是夜﹐梅兒蘇﹐覓母棺不得﹐復大痛。古梅曰「吾已契仲光爲義兒﹐汝今與仲光兄弟耳。城陷﹐當出避兵﹐汝且料量應須之物。吾已淸檢屋中物事﹐托之居停彭君。彭君故長者﹐可恃。幸爾母棺已殯後園槐樹之下矣。」女悲號曰「娘也﹗兒去娘何依﹖脫賊至殘吾母棺者﹐將柰何﹖天乎﹗麗瓊事母何罪﹐仍罰我如是酷也﹖」仲光亦大悲﹐進曰「妹氏日中暈至三時許﹐天相幸不死。今旦晚當出走﹐脫更病者﹐寧非更促老人之憂﹖阿兄已拜膝前﹐生死與老人及妹氏共之。聞密雲諸縣尙無賊蹤﹐潛相大局﹐再定行止。」夜中燭光熒熒﹐古梅已移梅兒於他室﹐守以老嫗。古梅則宿於廳事上。仲光歸寢﹐且慰且憂。慰得賢助﹐憂則亡國耳。第十二章

七月十九日戊午夜﹐東洋兵由東便門跨越入城。是日團匪尙圍攻交民巷﹐及聞兵入﹐則四散伏匿﹐咸投紅巾於溝澮中﹐圊混亦滿。庚申﹐外兵入內城﹐人家爭閉戶不出。修伯符家白廟胡同﹐門小垣低﹐洋兵所不屬意。顧其世父寶振甫侍郎﹐門閥宏壯﹐與小屋通。寶振甫先生有二女﹐長曰婉如﹐次曰淑如﹐長二十餘歲﹐次乃九歲。伯符仁愛講道學﹐弟妹咸事以父禮﹐不敢齒爲兄弟。婉如恆就伯符受經﹐伯符抗顏爲師﹐爲婉如講解經義﹐妻亦賢淑。始者﹐竹葆先生典試閩中﹐於九姓船中﹐得姬人某氏。先生平日慷直立朝﹐旣買妾﹐防爲人彈劾﹐仍自行檢舉﹐得旨罷職家居。方寶疏入時﹐寶鑫方當國﹐軍機中讀先生檢舉疏﹐呼曰「好男子﹗」時李髙陽同值﹐問曰「何也﹖」寶曰「吾素言竹葆者﹐酒色徒也。公恆以爲好男子﹐今何如﹖好男子所爲固如是乎﹖」髙陽讀旣﹐亦呼曰「任過不欺﹐眞好男子﹗」寶大忤﹐於是與髙陽構釁。先生旣家居﹐月必數遊西山﹐積詩髙可隱人。仲光《鑄龍志》初曾爲梓行者。先生逝旣數年﹐伯符服闋﹐得翰林。戊戌以後杜門不出﹐心知羣邪柄國﹐無意進取。聯仙杏之凶禍﹐伯符以爲己實搆之﹐俾其外舅臨老死於非命﹐死志遂決。逐日聞城外兵耗﹐及城中殺人﹐切齒握固﹐奮不欲生。及聞城破﹐洋兵已入﹐卽自調藥﹐合家人飲之。時仙杏先生長子序東進曰「妹婿殉國﹐吾不敢力諫。惟諸甥幼稚﹐乞逮其命。」伯符曰「可﹗」卽問仲符曰「汝意云何﹖」仲符曰「地老天荒﹐求生無謂。」續見婉如挽其妹奔入曰「洋兵至西院矣﹗」伯符曰「吾不能辱。」趣進藥﹐於是猛飲盡一器。仲符亦取飲。尙有二器﹐婉如旣自盡一器﹐呼淑如進﹐提其耳灌之。餘瀝在器﹐侍婢龍兒進曰「女奴能否可與死數﹖」伯符笑曰「可﹗」龍兒遂仰其餘瀝。時家人皆集東院小屋中﹐而洋兵窮搜西院﹐不得金錢﹐取便溺之器覆之庭除﹐以爲婦女恆擲金銀於糞中﹐旣而不得﹐乃去。東院獲全﹐然伯符仍不之知。藥力久未發﹐則作絕命三首﹐托其先人詩文稿於華太史﹐又不能死。伯符曰「縊也﹗仲弟爲我結繩。」於是飲藥之五人﹐咸至西捨。伯符首登凳就縊﹐凳翻而繩亦絕。仲符至鎭定﹐再結一繯﹐伯符趣登﹐立殊。於是婉如﹑淑如﹑龍兒以次縊﹐皆殊。仲符解而下之﹐陳諸別榻﹐然後仲符結巨繯於門﹐長笑納首繯中﹐立殊。家人聚哭﹐一時不得棺。有某公義之﹐貸百金﹐而得薄槥五具﹐喝﹝碣﹞葬於後圃。時仲光與伯符家消息隔斷﹐凡此皆事後始審也。第十三章

嗟夫﹗天下固有死同而心異者﹐則儲侗家也。儲氏以僞道學愚其徒侶﹐平時偶講學﹐皆膚淺可笑。一日聚生徒講陰陽動靜之理﹐仍以幾爲諭曰「幾之面﹐陽也﹔幾之腹﹐陰也。置幾﹐靜也﹔移幾﹐動也。」或有失笑於座者。平日於舉趾間﹐皆加意鎭定。某相國恆語人﹕「試觀吾師﹐行步之間皆有學問。」昆南陔爲其門生﹐以其言新學﹐幾欲取而殺之﹐至令門者不爲通刺。門臨使館﹐乃嚴閉弗開﹐出入皆啟後戶。尢惡官家之講新政。東宮旣立﹐力主內禪。龍宗華幾爲所動﹐幸忠誠自三吳飛電止之。儲侗旣鬱鬱不伸其志﹐於是崇信團匪﹐殲旃外人﹐意勝後可以傾官家。而岡梓良以言事幾爲官家飛研所中。故二人積憾﹐遂搆成此禍。及老洋兵入城﹐知必無幸﹐仍約其子沈極縊以殉國。沈極謬許之﹐爲其父加繯﹐父子對立。迨儲侗旣死﹐沈極去繯潛下﹐得不死。因以蟒服裹屍﹐葬之小池之上。倫常之變﹐至此極矣﹗後沈極及稽岫﹐以西人索取罪魁﹐斬於菜市﹐卽當日許﹑袁兩先生死處。或云害賢之報。外史氏則謂之叛子﹐其斬頭瀝血﹐尙爲幸也。崇武淸者﹐承恩公也﹐平時以淸廉自勵﹐頗稱端人。及爲儲侗諸人煽動而出﹐經濟旣非所長﹐遂亦顚倒錯謬﹐拂亂所爲。洋兵入城﹐自裁於家。其子戇而傲放﹐挖數穴於後圃﹐生瘞其母﹐後亦舉家自盡。嗚呼﹗以不學之身﹐行此古今不經見之事﹐忠臣耶﹖孝子耶﹖外史氏不敢加以定論﹐想識者自能定之耳。第十四章

外史氏曰﹕京城旣破﹐八國聯軍長驅直入。千頭萬緒﹐從何著筆﹖此書固以邴仲光爲緯﹐然全城鼎沸﹐而邴氏閉門於窮巷﹐若一一皆貫以邴氏﹐則事有不涉於京城者﹐卽京城之廣﹐爲邴氏所不見者﹐如何著筆﹖今敬告讀者﹐凡小說家言若無徵實﹐則稗官不足以供史料﹔若一味徵實﹐則自有正史可稽。如此離奇之世局﹐若不借一人爲貫串而下﹐則有目無綱﹐非稗官體也。今暫假史家編年之法﹐略記此時大略。及歸到邴仲光時﹐再以仲光爲緯也。是夜洋兵卽入﹐東朝及官家匆匆出走﹐隨扈者但有倫公。提督宋柱珊﹐以所部追及乘輿﹐於是神機﹑虎神﹑八旗練軍皆隨扈。李璫不離左右。官家出時﹐他無所挈﹐手一金塗小盒。倫公同車﹐不知所寶何物﹐嘿不敢問。旣過昌平﹐官家起﹐旋授盒於倫公。微啟之﹐則小棗十餘枚﹐餺飥二而已。倫公大悲。已而馳驅近懷來縣。縣官倉卒出迎﹐跪於道左。東朝及官家入署﹐縣官孺人跪迎。東朝命起曰「爾且爲余理髮﹐余饑矣。」趣進食。孺人奏曰「小邑鄙陋﹐與供禦者大別﹐敢昧死以常食進。」東朝曰「可﹗」乃進湯餅。東朝禦之至甘﹐謂孺人曰「汝言常食﹐乃大官中所不能治。廚丁何姓﹖余將挈之西狩﹐俾日爲余治湯餅也。」丙寅﹐駐蹕宣化﹐龍宗華亦抵行在﹐樞臣先後咸集。獨岡梓良道病﹐泄不止﹐夜臥輒見鬼物﹐掊擊其躬。未幾死。外史氏曰﹕甚哉﹗天道之不可知也。庚子全局之糜爛﹐系諸岡梓良一人。陰納賄而外矯廉﹐幾欲盡殲漢種﹐且痛斥孔子爲非人。用人以目不識丁爲第一﹐稍識字者次之﹐通人爲下﹐而不識丁者﹐尢以滿人爲上。常曰「漢人肥﹐卽滿人瘦」﹐瞽惑東朝﹐且欲甘心於官家﹐𨿽爲成濟無卹也。生平所崇信者﹐《封神傳》《濟公傳》《七俠五義》諸書﹐猶必待人講論始悉。旣秉大權﹐故奉義和團爲神仙﹐一以說部中所言者爲科律。朝士憚其勢焰﹐如趙書堯﹑兪祿﹑廷穆等﹐違心附和﹐以訖於敗。迨乘輿西狩﹐自知罪惡稔厚﹐不逃靈誅﹐憂鬱成病以死。其所云見鬼者﹐非鬼﹐蓋陷戮忠良﹐臨死腦動﹐還其平坦之气﹐知殺人非法﹐故有是言。然而漏此元惡﹐不授首於東市﹐令讀史者遺恨於無窮矣﹗八月乙亥﹐乘輿至山西大同府。丙戌﹐至太原府﹐以撫署爲行宮。庚寅﹐敕廷穆護理直隸總督。時兪祿已死﹐用廷穆代之。岑公西齡﹐以封疆大臣荷槍宿衛﹐旦夕立行宮門外﹐出入必稽﹐夜亦席薦宮門﹐枕槍而臥。東朝官家咸以爲忠﹐擬大用之。顧岑公以侃直自命﹐羣小忌之﹐龍宗華心弗善也。乙酉﹐乘輿入潼關﹐降香於華嶽廟。壬申﹐至西安駐蹕﹐以北院爲行宮。時嶺南辛公海奔赴行在﹐朝紳亦續續至。王辰和相國年屆八十﹐亦至。朝廷粗立。一日辛海入覲﹐痛陳東宮之立﹐非天下之望。且言端王傾邪誤國﹐黨結羣小﹐致乘輿西狩。各國以端王之故﹐必株聯於東宮。與其見劫列彊﹐而廢儲貳﹐不如出自朝廷之意爲正大﹐旣足以弭列彊之要求﹐亦足以平天下之觖望。東朝大駭﹐然亦意動﹐卽曰「汝與龍宗華商之。」時官家不言。惕於東朝﹐不敢言也。是後東宮之廢﹐外人咸不知出自辛公﹐識者以爲辛公識大體也。是時﹐端王失權﹐龍宗華獨相。第十五章

昔者西人哈葛徳有言「爲小說者最有權力﹐筆之所向﹐能使讀者眼光隨筆而趨。」今吾書繞敍到北京矣。八國中惟甲國﹑丙國﹑戊國爲文明﹐乙國狃於北方之習﹐頗有侵掠。丁國則以殺使之故﹐大仇在抱﹐故其遇華人至酷。八國旣分界﹐而丁國界內﹐遷徙入於丙界者至夥。仲光所居者﹐正屬丙國保護。仲光嘆曰「吾忝爲男子﹐乃托庇於外人耶﹖此間又安可居﹖」是時﹐戊國以兵守大內﹐不敢闌入﹐以故宮中積金及法物咸未損﹐則不能不稱戊國之文明也。各國旣以理藩院爲會議公所﹐首下令取稽岫及儲侗。侗死乃囚其子沈極﹐意合端王﹑臨淮﹑蘭公﹑岡梓良﹑趙書堯諸人﹐同誅於市﹐以謝各國。顧聞岡﹑儲皆前死﹐則仍坐索諸人﹐並議以兵趣西安。時以李鴻荃爲全權大臣﹐入京議和。戊國以兵衛之﹐居賢良寺。於是各國西趣之鋒弭﹐然尙議瓜分﹐甲國丙國不可而止。顧分界之兵﹐紀律𨿽嚴﹐而團匪有復變其宗旨者﹐投入各國爲奴﹐間導其不肖者﹐稍出劫掠﹐禁城以內﹐盜剽日甚。各國復議﹕旣已聽講﹐而地面事不如仍以華治華。乃移檄聽五城禦史行法﹐但須稟承各國政府而已。時陳鈺主南城﹐執法甚嚴﹐日縛惡少十餘人於市戮之﹐以牒告理藩院公所﹐人得粗安。然朝官之畱京者﹐仍續續出。仲光與古梅議﹕「不如趁此暫出﹐居三河縣﹐聞彼間尙寧謐。前云密雲者﹐與懷柔縣至邇﹐聞懷柔土匪戕殺知縣焦立奎並其眷口幕賓皆盡﹐京官往避亂﹐亦多遇害。三河縣爲薈鄕人﹐能部勒其卒伍﹐逮捕劫掠者﹐似可依也。此間偶一出戶﹐爲丁國所得﹐將受奇辱。不如暫避﹐俾少寧謐﹐南歸未晚也。」古梅稱可。古梅自喪妻後﹐以愛女得人﹐又日見仲光行事忠謹﹐𨿽已定聘﹐每遇梅兒必持禮防﹐未嘗少雜遊語。卽有議論﹐捨詩書塡詞外無他語。古梅稱頌不已。覺身困圍城﹐日但以鹽豉雜粗糲而食﹐而貌日加丰。梅兒𨿽未得受聘消息﹐見仲光之事其父如嚴君﹐動息稟承﹐心亦異之。自計﹕「母亡父老﹐又屬衰宗﹐𨿽有薄田﹐而劉宗不可無嗣。族兄固審愼﹐然南北隔斷﹐不審艸堂中書籍曾否散失。又微聞浙中西安縣有戕殺之事﹐至將縣官臠割。杭州有無變故﹐不可知也。仲光已拜嚴君膝下﹐𨿽屬異姓﹐情逾骨肉。母氏生時﹐曾聞有卻婚之信﹐固是老母深恩戀兒。母今已矣﹐脫老父有不諱者﹐兒何屬也﹖」思極泫然。忽見老父與仲光同入。仲光曰「適商之阿翁﹐八國已分界﹐居人至不能得菜蔬。鄙意暫出三河﹐居友人鄭公轄下。聞鄭公能捕盜﹐或得粗安。今往東便門﹐以輕裝出。此間物事﹐暫付居停。妹請檢可挾持同行者﹐兄當出面戒車。」梅兒曰「異鄕逢難﹐得兄仗義關垂老父﹐並及先母之喪﹐感何可言﹖沿路有無盜剽﹐與其輕身觸險﹐不如仍居此間﹐惟仲兄酌之。」古梅曰「吾不能鬱鬱居此。向非爾母病不能興﹐久已出矣。」梅兒聞及亡母﹐卽流涕曰「舉家皆出﹐拋吾亡母殯宮與老槐相向﹐秋風已動﹐落葉滿墀。母魄有知﹐能無淒愴﹖」仲光及古梅皆爲酸鼻。古梅忽失聲曰「吾性命托仲婿矣。」梅兒大駭。古梅卽攺口曰「吾托仲光也。」仲光此時不敢更出一語﹐但曰「薈先出戒車﹐車二輛﹐老人與妹氏同行﹐薈專車爲導也。」第十六章

旣近三河界之夏店鎭﹐渡橋入泥窪鋪。時土匪焚掠已過﹐村墟無人。兩車轆轆﹐行至大林之下﹐已交下午矣。林中隱隱有十餘眾﹐或起﹑或行﹑或坐。仲光回顧後車﹐語古梅曰「此間略有異﹐必爲盜鄕。」古梅未及答﹐梅兒疾言曰「仲光幸勿殺人﹐能少懲﹐足過吾車足矣﹗」蓋聞其父呼婿﹐覺終身之托已定﹐此時之對仲光﹐別有一種深情﹐此女兒恆態也。夫以仲光年少﹐學養皆優﹐文武兼備﹐又澹於榮利﹐仗義多情﹐梅兒烏能不戀於心﹖且相處日久﹐患難無變﹐梅兒尢極感激。又知賊不足慮﹐其令勿殺人者﹐親愛防其傷人道也。凡此皆外史氏臆度之詞﹐或梅兒本意初不如是﹐亦未可定。方仲光發聲時﹐賊已陸續出﹐可三十餘人﹐卽艸間出長槊或大刀﹐立而言曰「來車必二毛子﹐當下車﹐至壇上焚符﹐灰起者免死﹐不則祖師不置汝地上也。」仲光笑曰「鼠子﹗汝言能滅洋﹐何乃反爲洋所滅﹖今將混戰耶﹐抑選鋒而斗﹖」中有執槊最巨者﹐出曰「勿須多人﹐老子足以了汝。」仲光曰「可。」卽下車出劍。古梅失色﹐力防仲光有失。梅兒曰「翁毋憂﹐仲兄閒暇如此﹐必能辦賊。」語次﹐仲光已近賊。賊挺槊猛刺﹐古梅凝視﹐槊鋒正向仲光胸際。仲光忽瞥在賊後﹐劍起﹐賊之頭巾並發皆斷。賊大怒﹐方握槊反刺﹐咄嗟間槊斷。於是叢中突出三槊﹐並向仲光。仲光忽騰起數尺﹐身在三槊之上﹐引劍下斫﹐三槊立時同斷。斷髮之賊渠﹐復奪得他槊刺仲光。仲光左手忽奪其槊﹐引劍沿槊柄而過。賊渠將指落。仲光奪其槊﹐插地深可二尺﹐語賊曰「藝髙者來試﹗」賊渠失指﹐負痛而罵詈。仲光大笑曰「以竹鞭犬﹐我笑而汝吠﹐宜哉﹗」賊渠與眾耳語﹐於是大進圍仲光。仲光此時面目亡失﹐大呼陷陣。古梅驅車稍遠﹐但見仲光劍光上下﹐每下必斷一槊﹐賊或斷指或割耳﹐俄頃間﹐三十餘人皆辟易﹐嘯引而退﹐不戮一人。忽見有賣油者﹐健步而過﹐虯髯海口﹐屢目仲光。仲光亦不之省﹐徐步就古梅﹐初不喘息。古梅慰勞至再﹐問可行否﹖仲光曰「行也﹐何懼﹖」梅兒忽啟櫻唇﹐將欲有言復止。仲光曰「適遵妹言﹐不欲殺戮﹐畱此／猾之眾﹐後將越人於貨矣。然賊斷指者無數﹐宜可少懲。」梅兒驚定﹐言曰「賊謂兄雅步易與耳。兄適在百忙中﹐忽以王荊公字說爲調詼﹐妹滋服阿兄鎭定。」仲光曰「承妹氏獎借﹐深以爲愧。」於是復登車行。旣至三河﹐覓得逆旅﹐時已薄暮﹐遂不更謁鄭公。明日﹐仲光以刺入﹐鄭公出見。仲光述道中遇賊事﹐鄭公曰「良然。此間多伏莽﹐吾卽用賊渠爲遊徼﹐故盜風稍弭﹐不圖乃復行劫於野。明日當爲仲光治之。」堅畱小飲而出。逾二日﹐鄭公以柬速仲光入﹐言曰「取得斷指賊矣﹗吾臨堂皇﹐兄可自座後觀之。」縣役以鐵繩綰五賊﹐皆以布裹手。鄭公問曰「爾五人何由同有創手之病﹖」賊喫喫不能答。鄭公曰「延邴公出。」仲光出。鄭公起立﹐言曰「仲光先生﹐此創手者是乎﹖」仲光面賊渠笑曰「爾斷指﹐曾就醫藥否﹖」盜皆稽顙自承。仲光曰「京畿已亂﹐何人非盜﹖爲盜者寧止此數人﹖僕飽嘗世變﹐萬念皆空。婦人之仁﹐吾之所恥。若干他人之柄﹐作爲威福﹐視人命如艸菅﹐吾尢不忍。此事鄭公自有令申﹐客子不敢與聞。」一揖而退。鄭公感仲光言﹐乃立判五人永遠幽禁。仲光歸﹐述之古梅﹐父女皆嘆息。仲光以逆旅湫隘且濕﹐當卜宅於野次。於是去縣二里﹐相得一村﹐門臨小河﹐支板爲橋。時已秋初﹐臨水垂楊﹐微有憔悴之色。幸艸舍尙精潔﹐圍以小籬。行李無多﹐以夾室居梅兒﹐古梅與仲光同居一室。古梅暇輒野行。而梅兒旣同經患難﹐亦知後此決屬身於仲光﹐日來細察老親詞气﹐其待仲光日加親稔﹐若爲假父干兒﹐決無如是情愫也。因亦無復斂避﹐但謹持禮防而已。古梅者﹐信仲光深﹐知婿﹑女皆賢﹐亦不加防檢﹐一室之中﹐彬彬有禮。至於二人眉眼之間﹐有無流傳情愫﹐則外史氏不與身其間﹐亦無從辧矣。一日﹐仲光甫起﹐卽聞有人微扣籬扉。出觀其人﹐似已晤面﹐突一省記﹐卽破賊時所遇賣油者也。虯髯蓬蓬然﹐相見不作他語﹐但曰「足下劍術﹐似出少林﹐得毋爲蠲師弟子耶﹖」仲光大驚﹐問客何以知之。虯髯者笑曰「蠲師獨不與足下言有王壬者﹐曾經受業者耶﹖」仲光大悟曰「然﹐然﹐君我同門耳。」肅客入座。王壬至慷爽﹐言「一身淪落﹐不事生產。自經世亂﹐無可圖生﹐因以賣油自活。此間多綠林豪士﹐咸耳己名﹐因多在門下﹐己以正言約束之。前此劇盜路剽﹐皆外來者。本欲助君﹐因見君劍法髙﹐力敗三十餘人﹐能不傷一命﹐仁勇無敵。尋偵君爲令君上客﹐不敢入面。及聞遷居於此﹐故造訪一談。聞彼盜尙欲糾合多人﹐至此復仇。僕已爲君備之矣。車內有女郎甚美﹐誰也﹖」仲光失聲曰「山妻耳。」旣而卽攺口曰「聘而未娶。」王壬曰「僕善相人﹐夫人不惟美也﹐且有徳足以相君。」仲光曰「適言盜至復仇﹐當以何時﹐吾早爲備。」王壬曰「三日耳。君且自籬中觀。宜需君者﹐君出。」於是談敍甚歡﹐別去。艸堂旣狹﹐不惟古梅聞之歷歷﹐卽梅兒亦悉聞之﹐始知身已受聘矣。自計﹕「身爲邴氏之婦﹐吾又何所斂避。邴郎旣不明言﹐吾只合仍以兄事之耳。」第十七章

夜中同膳﹐梅兒較前頗踧踖於座。仲光知之﹐低頭不敢正視。膳罷歸房﹐古梅隨入﹐語曰「仲婿﹐三日之期促矣。此王壬者何人﹖其言足信否﹖」仲光曰「信。蠲師當日曾語薈以其人。蠲師﹐先覺人也﹐果有休咎必前示。師乃未言王壬之不善﹐決無事。且蠲師善知人﹐匪類必不薦寵。丈勿戚戚於心也。」時逾三日﹐日中仍無事。薄暮時﹐梅兒呼曰「仲兄﹗」句﹝久﹞久無言。仲光笑曰「妹殆謂賊將以今夕至耶﹖」梅兒不卽答。又久乃言曰「仲兄當審愼。彼捲土重來﹐未必不聘能者。」仲光曰「不敢奉欺﹐蠲師劍術神﹐以口訣見示﹐卽不敢自詡﹐然決無事。矧有王壬相助﹐決無他謬。」二更向盡﹐籬外聞有十餘足音﹐復聞有鐵繩聲﹐似有物觸刃而刃落者﹐又聞呼詈聲﹐卽聞此十餘足音向北而趨﹐始聞有人大聲呼曰「驢﹗汝乃不識濰縣王老鐵耶﹖更來者殆矣﹗」已而萬聲都寂。仲光疾出開門視之﹐闃無一人﹐但見遺刀地上而已。仲光入曰「王兄破賊﹐彼亦知妹意不欲殺人﹐特小創之而去。蠲師言彼學鐵椎﹐以聲度之﹐椎巨觸刃﹐故刃應手落。」梅兒曰「此事大類小說。妹讀魏叔子《大鐵椎傳》﹐自謂必無其事﹐不圖今日乃在隱約中得其人矣。」古梅曰「文人好囂張﹐宋濂之《秦士錄》﹐寧有其人﹖叔子《大鐵椎》﹐亦步其後塵耳。卽如今日王壬之事﹐後來觀者﹐亦不過視爲小說之遇言。」於是大笑。時爲八月﹐秋气已深﹐京畿一帶﹐均洋兵纚屬於道。楊村之民﹐尢蠢蠢好仇殺﹐因團匪起事﹐則大喜。於是取教民家﹐至於無少長皆斬﹐分肥其物。其幸不死者﹐訴之洋員﹐於是聯軍至楊村﹐縱火大焚其居。逃匿稍後者﹐亦罹於炮火﹐一望赤地。而涿州去京尙遙﹐團匪之焰仍熾﹐聯軍出一旅攻之﹐已立敗。壬子﹐乙國遊騎至保定城下﹐廷穆方假節署制府﹐從官咸不欲戰﹐乃揚龍旗於城堞之上﹐開城納聯軍。各國咸飭將校﹐率兵入城。主教某訟廷穆戕教﹐及臬司沈稼伯。聯軍諸將大怒﹐開軍事審判。參將黃乙﹐蓋手刃教民者也﹐聯軍取鞫於堂下。黃出廷穆檄書﹐謂發縱指示者制軍﹐我乃奉行文書而已。廷穆語塞。復取沈稼伯﹐詰責所以戕教之故﹐以詞气一忤﹐言「我衛教﹐不戕教也。」聯軍取主教證對﹐主教力指其罪。沈曰「妄也﹗我決不戕教﹐且以力衛之。」聯軍諸將曰「於何取證﹖」沈曰「吾卽証之以主教之身。主教今日所以得生﹐能訟我於聯軍審判之堂﹐卽我保衛之力。我若不衛主教﹐久已爲亂民所殺矣﹐何能畱此完全之軀命而訟我﹖此卽我所以衛主教也。」諸將咸以爲然﹐得不坐。乃定廷穆死刑。廷穆﹐滿洲人﹐恂恂孝友﹐能書畫﹐藏楊椒山手迹及王石谷《臨安山色圖》。畫筆淸雅﹐第少魄力。爲人亦溫煦可親﹐與沈稼伯友善。顧無斷﹐爲岡梓良諸人所劫。兪祿死後﹐遂代爲直隸總督。以奉岡檄書﹐殺教取媚﹐遂及於禍。識者憐之。第十八章

廷穆之罪旣定諸聯軍之爰書﹐丁巳﹐出而斬之。令廷穆具朝衣朝冠﹐以印兵擁衛出東市。沈稼伯亦如之﹐顧乃不殺。人民觀者如堵﹐頗有太息泣下者。廷穆過市憤極﹐取冠擲於道旁茶肆中。印度兵以槍向之﹐侍者復取冠加其首。旣至刑所﹐泣謂沈稼伯曰「吾歷官數十年﹐初未剝取民之脂膏﹐今臂上縛有銀帖三萬兩﹐爲老母饘粥之供。我死﹐乞兄將付老母。嚴飭家人﹐勿言我被慘禍﹐防老母悲也。」沈泣不可仰。因取靑巾﹐言曰「司裏無以報大帥﹐請以此靑巾蔽目﹐可以安穩歸神。」廷穆不語。聯軍飭華人下刃﹐眾皆相視莫發。廷穆不能耐﹐復自褫其巾﹐謂平日所善一壯士曰「汝爲吾部曲﹐事旣至此﹐趣爲吾了之﹐勿濡時日。」於是盡於東市之上。外史氏曰﹕廷穆之死﹐人爭惜之﹐吾獨恨其無斷。戕教死也﹐卽不戕教亦死﹐當就鞫時﹐若能慷慨肆罵﹐則尙爲長白之英雄﹐外人尙勇﹐或稱中華之有人物。但觀沈稼伯能辯﹐竟得保其首領。廷穆之所以遜於沈者﹐卽寡讀書﹐與見理昧耳。廷穆旣死﹐沈得無事歸。聯軍審判所忽懸一牌示大書曰「沈稼伯著革職﹐永不敍用﹐並驅逐回籍。」觀者大笑。聯軍蓋效中國官府口吻﹐用是作遊戲﹐君子頗引以爲悲且辱也。同時道員談武耀﹐亦爲聯軍戮於津門。北塘炮臺﹐亦爲聯軍所有。時洋兵與團匪分據各州縣﹐洋兵所至﹐團匪之焰立熸﹐共駢戮者﹐亦續續於道。當此之時﹐李鴻荃居京師﹐定和議。各國以李重望﹐咸斂其鋒。而丁國以殺使之恨﹐丁皇帝推轂拜瓦徳西爲大將﹐以精兵東發復仇。用此之故﹐和議中梗。聯軍諸將﹐亦坐待瓦至判決。時列彊中以丁國之陸軍最精且夥﹐京中人庶﹐頗重足一迹而虞禍。幸五城禦史尙得人﹐安輯閭巷﹐於是流亡稍有歸者。九月庚寅﹐東朝官家自西安下諭懲禍首。時聯軍意屬端王及蘭公。二者皆近支﹐密旨飭李鴻荃力爭。聯軍諸將重違其請﹐釋二人弗治。然當鐫去玉牒﹐黜爲氓庶﹐且長流不聽反。復論童茀祥。時童尙擁重兵﹐東朝虞其叵測﹐復飭李與聯軍開議﹐得罷職。乃以臨淮﹑趙書堯﹑毓咸﹑稽岫﹑儲沈極爲解。稽﹑儲已就逮於京師﹐岡梓良﹑儲侗已前死勿論﹐而趙書堯方隨扈﹐使者宣敕﹐就其家盡之。趙肥碩﹐飲食兼人﹐長於刑律﹐當時破稱端士。顧身家念重﹐劫制於岡梓良﹐乃不敢論團匪短長。外人以爲言﹐朝士頗知其枉。然乘輿在外﹐不懲禍首﹐和議莫就。趙飲藥不能死﹐輾轉牀簀﹐使者坐堂上趣覆旨﹐不得已就縊﹐繩絕者再﹐始殊。其師薛殷森老矣﹐痛哭以爲冤抑﹐然朝廷無如何也。同時斬毓咸。毓﹐《酷吏傳》中人也﹐其治山東曹州諸盜﹐慘酷無人理。殺人之法﹐列長凳﹐仰縛人頭足於其上﹐以力士執堅木爲棒﹐力棒其腹。腹不任受棒﹐肺葉塞口而出﹐屍狀凶獰﹐目珠盡突。在西安殺教士﹐𨿽老稚無免。陜西尊之爲嶽武穆者。臨命作生挽聯﹐識者笑之。臨淮王者﹐前淸八王之後也﹐少年輕躁﹐與蘭公友善﹐又不學。見說部中如《封神演義》﹐以爲法寶破賊及大小七十二變化確有其事。惡西人作橫﹐時圖報復。旣得義和團﹐謂可資之排外﹐乃極力戕殺直言敢諫之士﹐用堅其信。事敗後﹐知不爲輿論所容﹐乃挾妻子西行﹐館於古廟中。妻子別居。使者至﹐臨淮出見。使者宣旨﹐臨淮謝恩後﹐使者曰「朝廷尙許王作家書﹐或得面其妻子。」王感謝。已而妃挈其二子至﹐抱膝大哭。王泣曰「汝輩好爲之﹐勿以祖宗大好河山﹐付諸外人之手。」語已入室。使者已預令人爲王結繯﹐王大喜曰「使者善我。」乃從容就縊。外史氏曰﹕臨淮固王孫中之有勇者﹐果能不爲惡少積習所中﹐折節向學﹐或出洋畱學﹐亦足有爲。乃不學無術﹐自戕其身﹐甚哉﹗人之不可以不學也。第十九章

九月庚辰﹐瓦徳西至﹐整兵自天津趣河西務﹐繞馬家堡入都。聯軍推爲總司令官﹐入居儀鸞殿。殿在三海之中﹐東朝所常臨幸者也。殿華飾爲三海諸殿之冠﹐粉墻皆細鐫作人物﹐珠簾繡幕﹐金碧煥映。瓦徳西爲丁皇推轂大將﹐又爲鐵丞相舊部﹐與毛將軍故交﹐聯軍諸將﹐咸傾襟推抱以向。時有西銀華者﹐名妓也﹐美貌﹐能操丁國語言。將軍見之大悅﹐遂同臥起殿中。然丁軍得有國主號令﹐頗忤視華人。京師琉璃廠藏書夥﹐並爲書畫之肆。書賈謀乞哀於西銀華。西可其請﹐轉告之將軍。於是下令﹐令勿蹂躪琉璃廠。識者多之。瓦將軍旣統諸國聯軍﹐將謀赴西安﹐先以一旅赴長城﹐遇義和團﹐殲之。而運河尙有華兵駐紮﹐見丁國兵至﹐亦退往山東。丁國復合己庚二國之兵﹐出宣化張家口。華兵不能抗﹐乃拔隊盡赴山西。京畿一帶﹐官軍與義和團皆盡。十月辛未﹐西班牙公使始領銜﹐會同各國與全權大臣定大綱十二條。甲戌﹐全權大臣以大綱馳奏行在﹐照準﹐於是和議粗定。戊寅﹐得戕害公使克林徳之凶某乙﹐爲神機隊長。就鞫時﹐神宇不撓﹐斬於菜市。觀者如堵墻﹐乙髙歌就刑﹐𨿽西人觀之﹐無不心壯。十二月壬子﹐敕尙書張伯希爲專使﹐赴甲國弔唁﹐並致賀。己未﹐再懲禍首﹐諸降革有差。壬戌﹐開復徐潤義﹑栗三﹑聯源原官。癸亥﹐諭將首禍諸人從前矯擅各要件﹐提出銷毀﹐並下責躬之詔。甘肅提督童茀祥﹐亦卽於己未革職。而大學士玉昆﹐初次奏請賜卹在京殉難諸臣。邴仲光在三河﹐始聞修伯符凶耗﹐縱聲大哭。梅兒大驚﹐以爲仲光得家書﹐卽奔集仲光室中﹐玉容無主﹐櫻唇盡白﹐呼曰「仲兄﹗吾姑……」語時﹐色又大赬﹐喫喫不能出口﹐乃曰「得毋兄有家書耶﹖」仲光哭少止﹐言曰「修伯符兄弟殉難矣﹗」時古梅外出﹐梅兒卽上甌茗﹐置仲光幾上曰「伯符兄弟﹐忠槪渾然﹐妹早知之。然乘輿尙在西安﹐禍非亡國。伯符卽麻鞋行在﹐繼踵杜陵﹐人豈能以不忠目之﹖今旣殉節﹐阿兄契友孤矣。髙鑄龍遠在杭州﹐林太守方誌初亦久無音問。志初作令桐鄕﹐有惠政﹐夙已聞之。然皆遠在天末。卽妹鬱鬱亦欲南歸耳。患難之中﹐老父視阿兄如骨肉﹐妹又纖弱﹐非兄出死力護我﹐安能偸生於此﹖方阿兄與賊拼命時﹐妹心膽皆僵﹐自問後此……」語時詘然而止﹐兩顴均作玫瑰之色。發黑眉靑﹐腮紅櫻赤﹐一時羞赧之狀﹐𨿽以周昉﹑龍眠﹐亦不能寫其萬一矣。仲光心悼良友﹐眠屬嬌妻﹐一悲一慰﹐如墜夢寐之中。梅兒目視茗碗﹐復視仲光﹐不能更作一語。不期倚身案側﹐相視無言。仲光知此圍力當自解﹐卽拭淚捧甌茗言曰「謝妹氏見存。然良友之情﹐安能自是恝然耶﹖」第二十章

明年正月三日庚午﹐得髙給諫書﹐言京師粗定﹐朝士亦漸歸矣﹐請古梅移家入都。古梅曰「吾方瘞山妻時﹐藏金七百兩於殯宮。今歸當發之爲運貲﹐擬與仲光回南。」仲光大悅。是日得伯壽家書﹐亦自髙給諫轉寄而來﹐言庚子茶市佳﹐又得數千金。弟病亦愈﹐母亦康健﹐事定宜速歸。旣不求官﹐勿戀戀京師。阿兄與汝偕隱耳。於是翁婿乃淸檢家具。且行﹐仲光曰「婿當往訪王老鐵。」於是四出覓之﹐竟不得迹兆﹐或言賣油王二已出關矣。仲光曰「老鐵蹤迹詭祕﹐令人疑駭。彼恥以救我爲徳﹐故引避耳。嗟夫﹐蠲師眞知人哉﹗」於是以車入京。緣路頗見洋兵﹐幸不撞擾。旣至舊居﹐門闥如故﹐花柳未芽。啟戶﹐積塵經寸。居停來信﹐間有洋兵入視﹐見所陳皆書籍﹐弗視而去。於是再取舊時老嫗﹐並招歸故僕﹐汍掃門宇。方匆匆間﹐仲光不見梅兒﹐卽謂古梅曰「妹氏安往﹖」古梅曰「是必造後園省母殯宮耳。」入視無聲﹐見梅兒已暈於樹下﹐翁婿大震。仍仲光抱之而出。久久始發聲哭。古梅曰「愈矣﹗」仲光曰「妹殊失於調攝。車中勞頓已極﹐旣未進食﹐復恣哭老母。脫有淸恙﹐則老人將如何耶﹖」梅兒嗚咽不能答。古梅及仲光再三撫慰而出。明日﹐仲光奔赴修伯符家。望見白廟胡同﹐已嗚咽不自勝。轉入菜邦小胡同﹐見伯符家矣。以手撾門﹐啞童出應。仲光不及待其通刺﹐已奔至庭樹之下﹐號啕大哭。伯符夫人及一子﹑二女﹑三侄亦同聚樹下而哭。啞童哭聲牙牙然。悲止﹐始問家事﹐則已易棺瘞於城外。仲光詢伯符兄弟殉節處﹐則在西屋﹐門已封鐍。仲光再拜門外﹐自窗眼內窺﹐家具積疊如山﹐塵封經寸。仲光曰「嫂夫人宜祀伯符兄弟及二妹與龍兒牌位於是間﹐於禮始合。」夫人曰「滿洲初無此禮。」仲光嘆息而起。夫人曰「亡夫死後﹐而姑比將蠶食我家。此事尙須大累先生也。」仲光曰「苟可效力﹐敢不盡死。」夫人曰「伯符臨死﹐尙有遺囑及詩。未亡人藏之篋笥﹐用待先生。」仲光曰「請出見示。」夫人如言。紙長九寸﹐寬三寸有五﹐書告華太史曰﹕大事旣去﹐待國破家亡﹐萬無生理。老前輩如能奔赴行在﹐敢祈力爲表明待死於此地。此時𨿽講西學﹐並未降敵。家人有不欲死者﹐尙祈量力照拂﹐如死亦聽之。外有先人奏疏﹑年譜及平生著作﹐並以奉瀆﹐亦祈量力保全之。敢百拜以請。匆匆不及走別﹐是爲至感。石甫﹑鳴西二弟﹐均此不另。絕命詩曰﹕衮衮諸君膽气粗﹐竟將血气喪鴻圖。請看國破家亡後﹐到底書生是丈夫﹗曾蒙殊寵對承明﹐報國無能負此生。惟有孤魂凝不散﹐九原夜夜祝中興。薰蕕相雜恨東林﹐黨禍牽連竟陸沈。今日海枯看白石﹐二年重謗不傷心。仲光讀已復哭﹐淚濕其紙﹐卽珍重還之夫人。夫人曰「亡夫於先君子之死﹐自以爲非己數言不至此﹐久欲以身爲殉。亦知奔赴行在﹐行尙可達﹐顧羣小仍在君側﹐知事無可爲﹐決計一死﹐自盡其職。」語時悲不自勝。仲光曰「詩稿安在﹖」夫人曰「已封裹藏之巾箱﹐顧欲啟箱﹐如發塋兆﹐手顫不能啟鑰。」仲光曰「俟嫂氏悲懷少殺﹐薈當來取。」嗟夫﹗生平良友﹐僅畱此戔戔者﹐寧忍棄之也。悲極﹐怏怏而歸。第二十一章

正月初八日乙亥﹐日加卯。宣武門菜市中﹐人已蝟集﹐言今日廷旨自西安來﹐徇聯軍之請﹐懲戎首﹐斬稽岫﹑儲沈極於市。侍者入告仲光。仲光謂古梅曰「戎首固可誅﹐然出之聯軍要脇﹐國之恥也。薈且出觀之。」時市上已不能通車。各國聯軍皆攜拍照之走馬機﹐人手其一。店屋之上﹐人累累然。移時﹐西國兵隊如林﹐出止市上。柴車二輛﹐一坐稽岫﹐一坐儲沈極。刑部司官﹐以詔旨卽車中示稽岫。稽神宇鎭定﹐讀至兩徧﹐言曰「聖恩聖恩。殺洋人固我也。旨中所論﹐一無冤抑。請卽就刑。」於是下車望闕叩首﹐扶就刑所。儲則昏惘無人色矣。仲光嘆曰「稽岫𨿽頑固﹐終是好男子﹗儲氏逆子﹐宜其有此態也。」歸時已傍午。梅兒曰「仲兄今日又觀不得意事矣。計自戊戌至此﹐日聞殺戮。朝廷若不更革﹐妹恐不日將有爾朱榮河陰之役﹐柰何﹖」仲光曰「河陰之役﹐惟得爾朱氏﹐始敢行之﹐今玆尙無其人。吾聞革命黨人已布東南。少年之畱東者﹐恆痛心疾首於樞近所爲。一夫大呼﹐海內立且崩析﹐勝﹑廣之禍不遠矣。兄宦情都盡﹐甚欲從妹髙隱於秦亭山下。地去南漳未遠。蒔花種竹﹐盡吾一生足矣。」梅兒曰「兄獨不思歸閩乎﹖」仲光曰「吾意尙欲迎養老母。」梅兒曰「妹亦可以南去﹐一覽閩中風物。」外史氏曰﹕觀此二人之言﹐似已心照矣。其可以紀之吾書者﹐均冠冕之詞。須知鄙人之爲此書﹐非爲言情而設。顧不得仲光夫婦﹐亦無以貫串而成文。或且異時修史﹐得資以爲料﹐則亂之所自生﹐與禍之未全弭﹐系屬何人﹐有史識者固能辧之。至於宮廷幽閟之事﹐時亦得諸傳聞﹐未敢據以爲實﹐亦未便著筆。或且他日私家紀載﹐稍稍流傳人間﹐有別足生人愴喟者。外史氏才力疏薄﹐不欲用臆度之事侈爲異聞。讀者當曲諒吾心也。時爲二月﹐古梅召役人啟樹下之棺。先期將藏金啟出﹐爲南歸資斧。棺外加以髹漆﹐令之堅實。因遂移厝於三聖庵。而仲光﹑梅兒日益親稔﹐似同懷之兄弟。然彼此咸持禮防﹐言詩詞書畫﹐及於山水花木﹐雜以時事﹐匪所不論﹐但不言情。一日飯餘﹐忽得髙鑄龍書﹐仲光大悅﹐梅兒亦就同觀。其書曰﹕仲光足下﹕別僅三年﹐所歷事變﹐蓋萬千矣。吾心緒如亂麻﹐而時局之亂﹐亦適肖吾之心緒。今與仲光書﹐教吾將從何處說起耶﹖生平契友﹐惟修伯符﹑林太守及仲光三人。伯符殉節﹐吾累月後始聞之﹐爲位哭於西湖。聞其兩妹一弟﹐及靑衣龍兒皆殉。何一門忠義之多也﹖仲光與修家密邇﹐必能得其遺稿。將來剞劂之事﹐吾自任之。尙有不幸之事﹐吾不敢告仲光﹐度仲光此時聞之﹐必又大哭。林太守卒矣﹗仲光讀至此﹐淚如泉湧﹐視書中字字皆有散絲﹐四射於紙上。蓋淚漬目睫﹐其作散絲者﹐睫毛被淚光﹐幻爲此狀耳。仰天悲嘆﹐不更作語。梅兒起而瀹茗﹐言曰「仲光飲此。」旣又攺稱曰「仲兄。」仲光飲茗﹐神志少定。復讀其書曰﹕太守素淸健﹐自戊戌後﹐長日不怡。知大亂必不遠﹐且日盼仲光之來杭。又聞仲光入監讀書﹐遂不敢誤仲光進取。當昆任之獄﹐越中言新法者﹐咸遁而守舊。太守復建一中學堂﹐聞者咋舌﹐而太守一不之卹。去年四月﹐以疾卒於署中。吾經營其喪﹐後爲方誌初招往桐鄕。桐人樂志初惠政﹐有召母之稱。度仲光聞之必爲少慰。所惜者吳竹村爲亂民戕於西安﹐全家幾殉﹐幸畱其季子未殺。其事迹大類蔣鉛山所編傳奇之《桂林霜》。憶竹村生時﹐好與仲光談禪﹐吾嘗戲稱爲吳邴之禪斗。仲光當必憶之。又曾否憶在雲棲月下﹐蓮池塔邊﹐聞寺僧梵聲﹐竹村曰﹕『此眞所謂海潮音。』忽忽四年矣。故人物化﹐又多彊死﹐獨仲光少年健旺﹐又怏怏不得志。顧亦知仲光宦情已淡﹐今亂後是否作計南歸﹖聞已與古梅愛女結婚。梅兒觀至此﹐面赬﹐欲避不能﹐欲讀不敢。仲光立時收其書﹐起曰「鑄龍邇來好作謔浪語。妹在南中想未見其人。其人與丈有素。」旣又自悔﹐對梅兒不應稱丈﹐然而梅兒默然不作答﹐亦不走避﹐但垂頭以手把其襟角﹐往來拈弄不已。此時古梅入曰「聞鑄龍有書﹐請以示我。」仲光出書授古梅。讀竟﹐視梅兒微哂。梅兒益不能堪﹐彊起入內﹐首低於胸。仲光目送之﹐但見其蝤蠐之領﹐潔白如玉也。第二十二章

三月微喧﹝暄﹞﹐古梅﹑仲光計以洋兵退後作歸計。然此時西兵尙分界而守﹐出門非易。仲光家居時﹐督侍者以水灌花及柳。柳已純靑﹐掩映窗戶。梅兒時時就內室讀書﹐聲極柔婉﹐爲柳風所振﹐流入仲光耳中﹐不期魂酥而骨醉。仲光自念﹕「蠲師預言好事多磨﹐顧所磨者﹐均身外之事﹐而此心之怡樂﹐寧薄福人所能任耶﹖老母平日讀書﹐著作不輕示人﹐卽梅兒亦酷似其姑。吾自見扇頭《虞美人》一詞﹐乃不復多見。或定情以後﹐再讀珠玉耳。」遂伏案作書報鑄龍。書末並及梅兒畫扇及塡詞。書訖﹐忽憶藏扇所在﹐卽啟小箱篋﹐出扇觀之﹐往來展玩不已。忽聞古梅呼往法源寺看丁香﹐匆匆忘懷﹐遺畫扇於案上而出。梅兒知仲光偕父同出﹐不期徐步入仲光書捨。回憶﹕「當時伏案作書﹐自窗眼陡見仲光﹐彼此眼光對射﹐不圖此後身事其人。邴郎通贍恢富﹐文武兼長﹐第未覘其詩筆。今趁邴郎外出﹐試一偸翻案上﹐或且得披珠玉。」入時﹐忽於案上﹐赫然見己所作之畫扇。再檢扇之左方﹐於扇末隙處﹐繩﹝蠅﹞頭細書《燭影搖紅》一闋云﹕樓影侵湖﹐茜紅窗暗春光晚。餳簫細趁踏靑人﹐那受楊花綰。肯道蘇堤路遠﹐萬千條煙絲醉軟。杏花深鎖﹐滿院斜陽﹐雙扉微款。踠地珠簾﹐波紋都似春痕涴。噙香抱粉帶詩來﹐竟左尋春伴。水上煙蕪細短﹐繞西泠蒓香未斷。碧陰陰地﹐小立移時﹐鞋痕苔淺。下書「用原句﹝韻﹞」。跋云﹕和琴棲女士訪社友姜女士作。原詞直逼小山﹐非納蘭頻伽所及﹐拙詞不敢云和﹐聊識瓣香。下書「邴薈謹注」。梅兒喜極﹐肺葉微微動躍。自念﹕「邴郎才調﹐眞能步武玉田。詞中去上調融﹐音節諧婉。不圖施劍於豺虎叢中之英雄﹐而性格柔和至此。邴郎﹗邴郎﹗麗瓊事汝﹐爲不虛生矣。」此時女尙未知以扇爲聘物﹐思欲挈之以歸﹐又防仲光不悅﹐但再三諷誦其詞而出。第二十三章

三月己巳﹐敕立政務處於京師﹐凡一切因革損益維新之務咸隸焉。於是徐﹑那﹑李三君﹐會於徳使館﹐議中華各項進款可指就者﹐以備賠款之需。己卯﹐丙國兵隊全數撤退回國﹐南城歸丁軍管轄。都下紳民至制傘﹐稱曰萬民傘﹐以鼓吹送丙軍。識者引與順民之旗同恥也。庚辰﹐殷吉﹑馬玉岡各軍開往河北駐紮。此時王公大僚合疏請乘輿北歸﹐不報。四月丁酉﹐都下紳民復請回鑾﹐得旨﹕「俟洋兵盡退﹐卽爲定期。」庚戌﹐奉敕﹐凡在京王公百僚﹐均賞加半俸。丁巳﹐諭以七月十九日啟鑾﹐由河南還京。午節旣屆﹐都下官民已漸漸歸。時有懸蒲於門者﹐仲光謂梅兒曰「夫人歿已數月﹐不如趁蒲節往停靈之所一祭。」梅兒感動之容﹐立形於色﹐卽曰「三聖庵非遠﹐仲兄能否同妹一行﹖此事勿煩老父。」仲光敬諾。立時趣治祭品﹐命至南下窪。甫入庵門﹐大樹蔥綠﹐敷陰滿院﹐左廂嚴潔﹐已見靈輀。梅兒不及陳饌﹐已伏哭棺次。仲光命侍者陳設香蠟祭品﹐注香﹐請梅兒展拜。梅兒哭不可仰﹐伏地不起。仲光曰「妹且起﹐容阿兄拜母也。」梅兒不期手挽仲光﹐盈盈起立。此時似以挾婿同來之心﹐掬示老母。仲光亦知其意﹐微握蔥纖﹐密示親愛之意。夫妻咸相諭於無言。祭已﹐仲光曰「此去不二里卽陶然亭。妹方悲梗﹐能否至彼一開郁陶﹖」梅兒曰「是江亭乎﹖地原非勝﹐然在長安塵壒中﹐聞頗幽邃。不妨同往一遊。」仲光卽出戒車﹐扶梅兒踐小凳而登。梅兒此時知一身已屬仲光﹐卽亦不復斂避。梅兒中坐﹐仲光初擬步隨。梅兒曰「車沿可坐也。」乃同上江亭。時蘆葭已長﹐車行其中﹐如小艇加篷。髙級十餘﹐均仲光扶將以上。憑欄四顧﹐柳風拂面。梅兒曰「記與老母同來一次。乃母病綿綴﹐遊趣消歇。計老母生時﹐初不令我沈酣筆墨﹐日課紡紗﹐此仲兄所見者。兒家尙有薄田﹐何至與貧女同此生計﹐顧以怡悅老母耳。老父則深不謂然。今慈親見背﹐兒尙憶臨水小籬﹐與仁慈母氏同轉機軸於溪上艸堂。今北來久不面水﹐顧玆野鳧潭上﹐聚水一湫﹐令人心念塘西不已。何時與兄同歸艸堂﹐領彼水態山容﹐小供阿兄詞料。」仲光曰「妹安知兄之能詞﹖」梅兒絳頰復赬﹐久乃言曰「扇上所書《燭影搖紅》非歟﹖」語已微哂。然已稍放其膽﹐不類前此靦腆矣。仲光亦不欲再竟其詞﹐防自隳禮檢。卽曰「恐老人久候﹐可以歸矣。」歸時﹐古梅已延候於門外﹐言曰「侍者歸﹐言爾兄妹同赴陶然亭。梅兒﹐汝尙憶與若母同行乎﹖恨若母不甚知文﹐一無雅趣。庵中人爲我照料停靈如何者﹖」仲光曰「窗戶嚴密﹐汍掃精潔。」古梅無言。於是家人小飲﹐梅兒亦共杯箸。此時三人心緒皆了了﹐第無翁婿及夫妻之名詞耳。辛卯﹐閱邸抄﹐云已派純王赴丁國﹐已自京首塗。是夜水會鉦聲大鳴﹐言南海大火﹐經時未熄。此卽丁國大帥瓦徳西所僭居者。火發﹐兵官走避不及﹐有焚死者。明日仲光始聞。心念﹕「中國不振旅﹐使異國大酋﹐入居襟籞。禍由誰召﹐上陽不足逃責矣。」第二十四章

此時紛傳各國洋兵盡數退出京城﹐仲光偵之果然。於是五城始分遣巡社治街道﹐時交七月矣。癸卯﹐得西安詔旨﹐將總理各國事務衙門攺爲外務部﹐班在六部之首﹐以親王爲領袖。古梅﹑仲光知和議垂成﹐將作歸計。然天津至塘沽﹐各國洋兵尙分段以守﹐行李往來﹐宵小挾洋人之威﹐詐索行客。梅兒不欲行﹐於是復止。伯符夫人忽以人至﹐言竹葆先生姊氏嫁某甲而孀﹐其人冒利憸險﹐將傾仲符之家﹐請仲光趣議﹐弭此凶鋒。仲光匆匆至而問故﹐方知寶振甫先生遺一孀妾﹐日哄於家。仲符旣殉﹐妻不能堪其擾。奴子劉乙﹐調弄其間﹐而甲姑又袒此孀妾。與劉密謀﹐傾仲符妻﹐欲分其產﹐俾孀妾更立門戶。旗人女嫁後﹐殊有力於其外家﹐於是劉乙憑其威力﹐大肆咆勃。迨仲光至﹐乙尙出面抗辯。仲光曰「乙止﹗汝奴於人家﹐乃敢與其家事﹐且汝何力而狂妄如是﹖」乙愈怒﹐且以仲光文弱可淩。仲光笑曰「鼠子敢爾﹗」駢二指﹐按其頂﹐乙立屈膝自頓於地。仲光曰「後此汝當審愼。姑氏爲爾惑﹐吾不怨姑氏。然爾當就鞫於京兆。」乃就案作箋與府尹陳君言狀。陳則仲光友也﹐覆書請卽下狀。於是仲光別遣他僕以狀入。陳君取劉乙杖之﹐事得寢。孀妾始月受金﹐寄食姑氏家以終。於是仲光復爲伯符子橘徒署狀上之宰相﹐具伯符兄弟殉節傳略。得旨﹐贈光祿卿﹐飭事迹宣付史館。仲光曰「吾於伯符之事畢矣。遺詩二冊﹐當挾而南歸﹐與鑄龍商定梓行耳。」己卯﹐諭停止八股及武舉科。越六日乙酉﹐命夏育壽一軍赴潼關治蹕路﹐而丁雁臣一軍仍駐侯韓嶺﹐聽調遣。八月丁未﹐各國大張告諭﹐擴充使館界址﹐東至海岱門﹐西至正陽門﹐北至東單牌樓﹐立限令百姓鋪戶按期遷讓。仲光曰「嗚呼﹗令人憶滿洲當日入關圈地時矣。」丁巳﹐東朝官家自西安啟鑾還京﹐而羣閹沿路宣索﹐地方騷然。戊子﹐宰相李鴻荃薨於京師邸第﹐而乘輿至河南府矣。第二十五章

秋風夕起﹐古梅庭除之柳已慘綠﹐微動飄零之意。仲光目擊京師巨變﹐頗怏怏﹐欲南歸。商之古梅﹐古梅亦曰「昨得子驥書﹐言秋來大熟。吾亦歸理吾田。」於是入問梅兒。梅兒曰「果阿翁與仲兄謀定者﹐兒亦決行。」乃卜日以辛未出都。書籍僅十二簏﹐篋笥八。以重棉爲裹﹐裹夫人靈輀。自前門鐵路下塘沽。先期至五城請得路引出城﹐備沿途交洋兵簽字。仲光嘆息﹐以爲非大憝誤國﹐胡至外人入梗中國之事﹗顧至此亦無如何。仲光都中故人﹐但有京兆尹陳君並慧月與伯符子橘徒﹐遂一一敍別。辛未遲明﹐仲光已先至三聖庵﹐奉徐夫人靈輀至車站。而古梅及梅兒已前在。梅兒哭﹐古梅立止之﹐勿駭物聽。梅兒仍嗚咽不已。方部置﹐見車前有虯髯人﹐手一書﹐呼曰「仲兄行乎﹗」仲光驚視﹐則鐵椎王壬也﹐執手大歡。壬曰「此去必面蠲師﹐幸爲我致此書。吾今將赴陪京﹐自圖事業。仲光﹐值此世亂﹐不爲官亦佳事。朝士方備迎鑾﹐而仲光蕭然南下﹐天下知機之人﹐固與憒憒與﹝者﹞殊別耳。吾耳目廣﹐不十年﹐革命之軍且起。而上陽所爲﹐乖忤人心﹐去年之亂﹐誰則肇之﹖亂肇自上﹐而禍貽於民﹐賠款之鉅﹐天下膏血皆竭。愛新覺羅氏寧能久存﹖遼沈多健兒﹐余當別覓一啖飯之地去矣。」仲光默然不知所對﹐知王壬此去﹐必長紅胡﹐則遼邊多事矣。顧亦不作他辭﹐但謝夜中卻敵之盛意。王壬一笑別去﹐車隆隆作聲而行。梅兒與仲光憑車窗外盼﹐用廬艸磧﹐過如箭疾。抵暮至塘沽﹐得旅捨﹐地僅咫尺﹐而負荷箱簏之費﹐乃逾百金。腳夫之跳踉叫囂﹐狀若噬人。舟行二日有半﹐至滬上。旣登岸﹐就關榷。乞得提單﹐起棺於舟中﹐置一善地。明日趁小舟入杭。垂至塘西﹐而子驥已以人延候。行篋旣上﹐始舁靈輀入厝蕭寺。子驥年可三十以外﹐見仲光卽呼妹婿﹐古梅以目止之﹐弗悟﹐仍續續而呼﹐仲光忍笑而答。此時梅兒亦不之計﹐但匆匆自檢書籍物事。四顧景物依然﹐而慈親已化異物。顧新歸﹐防老父悲涕﹐亦忍而不發。子驥者﹐朴嗇人也。家具措置已井井﹐而梅兒尢避人爲仲光陳設書室﹐一瓶一硯﹐位置匪不髙雅。此時仲光知去佳期未遠﹐意亦良適。夜燈旣上﹐飲於艸堂﹐四人同坐。元素亦來﹐絮絮問京師事。古梅告以愛女已贅仲光﹐並述三河遇難之故。元素駭曰「吾初謂仲光書生耳﹐不圖英武如是﹗」亦嘆息盡泯前吝。語時梅兒咸在﹐然神宇沈肅如未嘗聞﹐仲光深以爲異。子驥下榻別室﹐梅兒仍居徐夫人所居室﹐仲光住當日故居。微聞有龍腦香气﹐則梅兒預焚於鑪中者也。自是梅兒日僅三數見而已﹐余則深匿不出。然茗糗之屬﹐咸恃傭嫗。古梅日與子驥謀嫁女事﹐子驥遂營營治奩具矣。……

