《美人書》﹝淸﹞鴛湖煙水散人著

目錄

卷一

小靑

卷二

楊碧秋

卷三

張小蓮

卷四

崔淑

卷五

張畹香

卷六

陳霞如

卷七

盧云卿

卷八

郝湘娥

卷九

王琰

卷十

謝彩

卷十一鄭玉姬

卷十二宋

琬

卷一

小靑

引

雪廬主人曰﹕千百年來﹐艷女﹑才女﹑怨女﹐未有一人如小靑者。臨邛﹑章臺﹐艷矣才矣﹐而不怨。綠珠﹑小玉﹐亦艷矣才矣﹐而歡極憾終﹐要亦怨其所不必怨。孰與姬之托根失所﹐闃寂自如﹐或諷之去終不去﹐竟以怨死乎﹗

姬之前身似屈平﹐馮生之前身似楚懷王﹐妒婦之前身似上官大夫﹑令尹子蘭。楚懷之莽也﹐上官﹑令尹之陰賊也﹐桂中之蠹﹐生則俱生。姬病益苦﹐益明妝靚衣﹐又似當年汩羅將沈﹐猶餐英而紉蕙也。

太史公曰「以彼才遊諸國﹐何國不容﹐而自令若是。」噫﹐斯三閭之爲三閭﹐亦小靑之爲小靑歟﹗三閭求知己於世人﹐不得﹐而索之雲中之湘君。湘君女子也﹐因想輪結﹐還現女子身而爲小靑。

小靑求知己於世人﹐不得﹐而問之水中之影。夫太白舉杯邀月﹐對影三人﹐惟太白之影可與太白對﹐小靑之影可與小靑語耶﹗讀其詩﹐至「瘦影自臨春水照﹐卿須憐我我憐卿」﹐淚亦不能爲之墮﹐心亦不能爲之哀也。

煙水散人曰﹕紅顏薄命﹐自古皆然。環佩空歸﹐畱靑莎於絕塞﹔陽臺擅嬖﹐織錦字於回文。其怨可謂深矣﹗然予謂小靑之怨更有甚焉。蓋狂童匪匹不亞��﹐獅子揚威豈同黃裏﹐而能寂處孤山﹐托芳懷於素萼﹐怨固堪憐﹐貞尢可取。此艷質香魂﹐羞見墜樓之句﹐不得爲非煙而寬詠也。予嘗於雨窗燈下讀其詩﹐而爲之撫掌稱幸。夫史遷不被腐刑﹐則《史記》可以不作。姬若得其所歸﹐則已合歡金屋﹐調笑鴛房﹐又何能苦思抒怨﹐而有零珠殘玉﹐如十二章之詩﹐至今歷歷﹐猶在人口耳間耶﹗美人兮美人﹐不知爲暮雨兮爲朝云。芳徽莫忘﹐彤管無愧。

集小靑爲第一。

明朝歷昌﹝萬曆﹑泰昌﹞間﹐杭州有一馮生者﹐豪公子也。嘗慕揚州爲天下第一名郡﹐泛棹往遊。遂托媒嫗﹐買一小靑爲妾。

靑與生同姓﹐名喚玄玄。夙根穎異﹐姣美絕倫。當十歲時﹐遇一老尼﹐授以《心經》一卷。小靑才讀數徧﹐卽能了了﹐復之不失一字。

老尼曰「此兒𨿽然敏慧﹐但惜福薄。願乞與我作爲弟子。設或不肯﹐切不可令其識字﹐方有三十年之壽。」

家人以爲妄﹐怒而叱之。其母本系女塾師﹐故小靑得以相隨就學。

所往之家﹐都是名閨宦室﹐遂能工習詩詞﹐妙解音律。且江都故佳麗地也﹐每當諸閨秀雲集之時﹐茗戰手語﹐談笑紛然。小靑偏能隨機酬答﹐出人意表﹐因此人人喜愛﹐惟恐小靑不肯少畱。𨿽則素閒儀範﹐而風情逸絕﹐綽約自好﹐其天性也。

及年十六﹐其母貪得金帛﹐遂不及詳訪淸濁﹐卽以小靑許嫁馮生。

小靑一見馮生之狀﹐嘈唼戚施﹐憨跳不韻﹐不覺淚如雨下﹐慘然嘆息曰「我命休矣﹗」小靑之怨自此始。

及隨生至杭﹐其婦更加妒悍﹐一聞娶妾﹐吼聲如雷﹐含怒而出。只見小靑黛眉不展﹐容光黯淡﹐裊裊然恰似迎煙芍藥。婦自上至下把小靑仔細看了一會﹐但冷笑曰「標致﹗標致﹗」

小靑回鬟掩淚﹐愈加憤懣﹐然已是籠中鸚鵡﹐只得曲意承順﹐而婦妒嫉之念不能少解。

婦有戚屬楊夫人者﹐才而賢淑﹐嘗就小靑學棋﹐絕憐愛之。偶談及婦之奇妒處﹐不覺嘆息曰「我觀汝女工諸技﹐色色皆精﹐柰何墮落在羅剎國內。我思欲脫子火坑﹐子能從我作筆硯友乎﹖」

小靑斂容起謝曰「多蒙夫人愛同親女﹐賤妾豈不知感﹐所恨命如一葉﹐與死爲鄰﹐只怕此生無由侍奉﹗」語未畢﹐忽值婦至﹐遂各散去。

一日﹐春光明媚﹐楊夫人邀婦泛湖﹐並拉小靑隨往。船到斷橋﹐俱登岸閒步﹐婦與夫人攜手立於垂楊之下。

小靑獨至蘇小墓邊﹐取酒澆奠﹐低低口占一詩曰﹕

西陵芳艸騎轔轔﹐內信傳來喚踏春。

杯酒自澆蘇小墓﹐可知妾是意中人。

時小靑出居湖上未歸﹐故有「內信傳來」之句。當下徘徊﹐閒看了一會﹐卽命肩輿由嶽墳而行﹐及至天竺﹐小靑拜祝已畢﹐又默占一絕云﹕

稽首慈云大士前﹐莫生西土莫生天。

願爲一滴楊枝水﹐灑作人間並蒂蓮。

婦向前禮畢﹐顧謂夫人曰「我聞西方佛無量﹐而世多專禮大士﹐這是何故﹖」

楊夫人未及答﹐小靑應曰「只爲菩薩能慈悲耳。」婦知諷己﹐便笑曰「是了﹐是了﹐我當慈悲汝。」

旣而捨輿登舫﹐蕩槳中流。只見兩堤間花柔艸嫩﹐有許多艷服少年﹐挾彈馳騎﹐往來遊冶。同船諸女伴﹐捲簾憑檻﹐笑語喧嘩﹐倏東倏西﹐指點謔躍。而小靑淡然凝坐﹐絕無輕佻之容。

旣而飲至半酣﹐楊夫人數取巨觴觴婦﹐婦已醉﹐徐語小靑曰「船有樓﹐汝可伴我一登。」

比及登樓遠眺﹐久之﹐撫小靑之背﹐而附耳低言曰「你看遠山橫黛﹐煙水空蒙﹐好光景可惜﹐汝何自苦。豈不聞章臺柳﹐亦嘗倚紅樓﹐而盼韓郎走馬﹐汝乃作蒲團空觀耶﹗」

小靑曰「賈平章劍鋒可畏也﹗」夫人笑曰「汝誤矣﹐平章劍鈍﹐女平章乃利害耳。」

居頃之﹐顧左右寂無人﹐楊夫人又從容諷曰「觀子丰神絕世﹐才韻無雙﹐我𨿽非女俠﹐力能爲汝定籌。適間所言章臺柳故事﹐汝乃會心人﹐豈不領悟。今世豈少一韓君平﹐汝何爲緘愁含怨﹐自苦如此。且彼視汝之去﹐如拔一眼中釘耳。縱能容妝﹐汝遂向黨將軍帳下作羔酒侍兒乎﹖」

小靑謝曰「夫人休矣﹗吾幼時曾夢手折一花﹐隨風片片著水﹐命止此矣﹗夙業未了﹐又生他想﹐彼冥曹姻緣簿﹐非吾如意珠﹐徒供羣口畫描耳。」

夫人嘆曰「子言亦是﹐吾不子彊。𨿽然﹐好自愛﹐彼或好言語﹐或以飲食啖汝﹐汝乃更可慮。卽旦夕所需﹐應用物件﹐只需告我。」

遂相顧泣下沾衣﹐惟恐他婢竊聽﹐徐拭淚還坐﹐尋別去。楊夫人每向宗戚語之﹐聞者莫不酸鼻云。

居無何﹐婦妒益深﹐乃徙小靑於孤山別業告誡曰「非我命而郎至﹐不得入。非我命而郎之手札至﹐亦不得入。」

小靑旣到孤山﹐暗自念﹐彼置我於閒僻之地﹐必然密伺短長﹐借莫須有事魚肉我。以故深自斂戢。

山在蘇公堤畔﹐乃林和靖之故址。梅畦竹徑﹐一水千峯﹐𨿽幸狺語得離﹐耳目淸逸﹐然當夢回孤枕﹐聽野寺之鐘聲﹔煙染長堤﹐望疏林之夕照﹐又未嘗不黯然下淚也。因書一絕﹐以寄其幽怨云﹕

春衫血淚點輕紗﹐吹入林逋處士家。

嶺上梅花三百樹﹐一時應變杜鵑花。

小靑之怨自此益深﹐而其幽憤之懷俱托之詩。或作小詞﹐又好與影語。或斜陽花際﹐煙空水淸﹐輒臨池自照﹐對影絮絮如問答﹐婢輩窺視則不復爾﹐但微見眉痕慘然﹐似有泣意。

一日﹐早起梳妝畢後﹐獨自步至池邊﹐臨波照影。徙倚之間﹐忽又呼影而言曰「汝亦是薄命小靑乎﹖我𨿽知汝﹐汝豈相憐﹐假使我賫恨而死﹐汝豈能因我而現形耶﹗」

喃喃了一會﹐復又笑曰「狂且濁嫗﹐無辱知我﹐若得與汝作水中淸友﹐我來汝現﹐我去汝隱﹐汝非我不親﹐我尋汝而至﹐洵足以相數晨夕﹐而可以無愁岑寂矣。」

正在躊躇之際﹐忽聞婢女尋喚﹐遂回至臥內﹐卽事題詩一章曰﹕

新妝竟與畫圖爭﹐知在昭陽第幾名。

瘦影自臨春水照﹐卿須憐我我憐卿。

又一夕﹐風雨瀟瀟﹐梵鐘初動﹐四顧悄然﹐乃於書卷中撿出一帙《牡丹亭》﹐挑燈細玩。

及讀至「尋夢」﹑「冥會」諸出﹐不覺低首沈吟﹐廢捲而嘆曰「我只道感春興怨﹐只一小靑。豈知癡情綺債﹐先有一个麗娘。然夢而死﹐死而生﹐一意纏綿﹐三年冰骨﹐而竟得夢中之人作偶。梅耶柳耶﹐豈今世果有其人耶﹗我徒問水中之影﹐汝眞得夢裏之人﹐是則薄命﹐良緣相去殊遠。」

言訖泫然泣下。回顧侍婢俱已熟寢﹐遂援筆賦成一絕云﹕

冷雨幽窗不可聆﹐挑燈閒看牡丹亭。

人間亦有癡於我﹐豈獨傷心是小靑。

時已夜半﹐但聞雨聲淅淅﹐亂灑芭蕉﹔風響蕭疏﹐斜敲窗紙﹔孤燈明滅﹐香冷云屏。而愁心耿耿﹐至曉不能成寐。

於時﹐楊夫人之女小六娘﹐染病而歿﹐夫人又欲從宦遠方﹐小靑遂因弔奠﹐卽與夫人言別。一叩靈車﹐淚如泉湧﹐遂以卮酒奠畢﹐與夫人握手綢繆﹐備敍別後衷曲。

夫人因女夭亡﹐見了小靑﹐倍加憐愛。小靑又以夫人遠去﹐轉覺唏噓。盤桓數日﹐遂與婦一同送出北關﹐灑淚而別。

自從夫人去後﹐無與同調﹐遂鬱鬱成疾﹐歲餘益深。其婦每命醫來看視﹐仍遣女婢以藥送至。小靑佯爲感謝﹐俟婢退出﹐將藥傾擲牀頭﹐笑曰「吾固不願生﹐亦當以淨體皈依﹐作劉安雞犬﹐豈汝一杯鴆所能斷送乎﹗」

然病益沈重﹐水粒俱絕﹐每日只飲梨汁一小盅許。然益明妝冶服﹐未嘗艸艸梳裹﹐或擁襆欹坐﹐或呼琵琶婦唱肓詞消遣。𨿽數暈數醒﹐終不蓬首偃臥也。

忽一日﹐語老嫗曰「可爲我傳語冤業郎﹐覓一良畫師來。」

有頃﹐師至﹐卽命寫照。寫畢﹐攬鏡細視曰「得吾形似矣﹐猶未盡我神也﹐姑置之。」

畫師遂又凝神極巧﹐重寫一圖。小靑又注目熟視曰「神是矣﹐而丰態未流動也﹐得非見我目端手莊故爾。」矜持如此﹐乃令置之。

復命捉筆於旁﹐而自與老嫗指顧語笑﹐或扇茶鐺﹐或檢書帙﹐或自整衣褶﹐或代調丹碧諸色﹐縱其想會。須臾圖成﹐果極妖纖之致﹐笑曰「可矣﹗」

畫師去後﹐取圖張供榻前﹐焚香設梨酒而奠之﹐曰「小靑﹐小靑﹐此中豈有汝緣分耶﹗」遂命侍婢捧過筆硯﹐爲書以寄楊夫人﹐其書曰﹕

玄玄頭瀝血﹐致啟於夫人臺座下﹕關頭祖帳﹐迥隔人天﹔官舍良辰﹐當非寂度﹐馳情感往﹐瞻睇慈云﹔分燠噓寒﹐如依膝下。糜身百體﹐未足云酬。姊姊姨姨﹐別來無恙。

猶憶元夜南樓﹐看燈諧謔﹐姨指畫屏中一憑欄女曰「是妖嬈兒﹐倚風獨盼﹐恍惚有思﹐當是阿靑。」妾亦笑指一姬曰「此執拂狡鬟﹐偸近郎側﹐將無似姊﹖」於時角彩尋歡﹐纏綿徹曙﹐寧復知風流雲散﹐遂有今日乎﹖

往者仙槎北渡﹐斷梗南樓﹐狺語哮聲﹐日焉三至。漸乃微辭含吐﹐亦如尊旨云云。竊揆鄙衷﹐未見其可。

夫屠肆菩心﹐餓貍悲鼠﹐此直供其換馬﹐不敢辱以當壚。去則弱絮風中﹐住則幽蘭霜裏﹐蘭因絮果﹐現業誰深﹐若便祝發空門﹐洗妝浣慮﹐而艷思綺語﹐觸緒紛來﹐正恐蓮性𨿽胎﹐荷絲難殺﹐又未易言此也。

乃至遠笛哀秋﹐孤燈聽雨﹐雨殘笛歇﹐謖謖松聲。羅衣壓肌﹐鏡無干影﹐朝淚鏡潮﹐夕淚鏡汐。今玆雞骨﹐殆復難支﹐痰灼肺然﹐見粒而嘔。錯情易意﹐悅憎不馴﹐老母娣弟﹐天涯問絕。嗟乎﹗未知生樂﹐焉知死悲﹐憾促歡淹﹐無乃非達。

妾少受天穎﹐機警靈速﹐丰玆嗇彼﹐理詎能雙﹗然而神爽有期﹐故未應寂寂也。至其淪忽﹐亦匪自今。結縭以來﹐有宵靡旦﹐夜臺滋味﹐諒不殊斯。何必「紫玉成煙﹐白花飛蝶」﹐乃謂之死哉﹗

或軒車南返﹐駐節維揚﹐老母惠存﹐如妾之受。阿秦可念﹐幸終垂憫。

疇昔珍贈﹐悉令見殉﹐寶鈿繡衣﹐福星所賜﹐可以超輪消劫耳。然小六娘先期相俟﹐不憂無伴。附呈一絕﹐亦是鳥死鳴哀。其詩集小像﹐托陳媼好藏﹐覓使馳寄。身不自保﹐何有於零膏冷翠乎﹗他時放船堤畔﹐探梅山中﹐開我西閣門﹐坐我綠蔭牀﹐仿生平於響像﹐見空幃之寂�﹐是耶非耶﹗其人斯在﹗

嗟乎夫人﹐明冥異路﹐永從此辭﹔玉腕珠顏﹐行就塵土。興思及此﹐慟也何如﹖玄玄叩首﹐叩首﹐上楮。末又有絕句一首曰﹕

百結回腸寫淚痕﹐重來惟有舊朱門。

夕陽一片桃花影﹐知是亭亭倩女魂。

寫畢﹐擲筆於地﹐撫幾淚下﹐潸潸如雨﹐一慟而絕﹐年僅十八耳。

直至傍晚﹐馮生始踉蹌而來﹐披帷一視﹐只見容光藻逸﹐衣態鮮好﹐如生前無病時。不覺長號頓足﹐嘔血升餘。

徐撿得詩稿一卷﹐遺像一幅﹐並寄楊夫人一緘。啟視之﹐敍致惋痛﹐馮生哀呼曰「吾負汝﹐吾負汝。」

婦聞﹐怒甚﹐趨索圖。乃匿過第三幅﹐而僞以第一圖進﹐立焚之。又索詩卷﹐亦焚之。及再撿艸稿﹐業已散失無存。

惟小靑臨卒時﹐嘗取花鈿數件贈嫗之小女﹐襯以二紙﹐正其詩稿﹐並前所載﹐得十絕句﹑一詞﹑一古詩﹐共十二篇耳。

時有劉無夢者﹐素滑稽﹐與馮生相狎甚厚。嘗過別業﹐於小靑臥處拾得殘箋數寸﹐乃《南鄕子》詞而不全﹐僅得三句云「數盡懨懨深夜雨﹐無多﹐也只得一半功夫。」李易安集中無此情語也。其詩𨿽極淒惋﹐不失气骨﹐使與楊太史夫人唱和﹐殆難伯仲。𨿽全稿不傳﹐要之徑寸珊瑚﹐更自憐惜耳﹗

劉無夢又嘗獲見第二圖﹐娟娟楚楚﹐如秋海棠花。其衣裏朱外翠﹐秀艷有文士韻﹐然猶是副本﹐卽靑所謂「神已是﹐而丰態未流動」者。但不知第三幅更復何如。

嫗亦嘗言﹐小靑最喜看書﹐悉從楊夫人借讀。間作小畫﹐畫一扇﹐甚自愛﹐馮生苦索之﹐堅執不與。及歿後﹐卽浮厝於孤山之側﹐其詩有未載入傳中者﹐備錄於左﹕

古詩一首

雪意閣云云不流﹐舊云正壓新雲頭。

米癲癲筆落窗外﹐松嵐秀處當我樓。

垂簾只愁好景少﹐捲簾又怕風繚繞。

簾捲簾垂底事難﹐不情不緒誰能曉。

妒煙漸瘦剪聲小﹐又是孤鴻淚悄悄。

又絕句四首

何處雙禽集畫欄﹐朱朱翠翠似靑鸞。

如今幾个憐文彩﹐也向秋風斗羽翰。

其二

脈脈溶溶灩灩波﹐芙蓉睡醒欲如何。

妾映鏡中花映水﹐不知秋思落誰多。

其三

盈盈金穀女班頭﹐一曲驪珠眾伎收。

直得樓前身一死﹐季倫原是解風流。

其四

鄕心不畏兩峯髙﹐昨夜慈親入夢遙。

見說浙江潮有信﹐浙潮爭似廣陵潮。

《天仙子》詞一闋

《天仙子》詞一闋文姬遠嫁昭君塞﹐小靑又續風流債。也虧一陣黑罡風﹐火輪下﹐抽身快。單單別卻淸涼界。原不是鴛鴦一派﹐休算做相思一槪。自思自解自商量﹐心可在﹐魂可在。著衫又撚雙裙帶。

雲間有一煮鶴生者﹐落魄不羈﹐頗工吟詠﹐嘗於春日薄遊武林﹐泊舟於孤山石畔。尋至小靑葬處﹐但見一冢艸土﹐四壁煙蘿﹐徘徊感愴﹐立賦二絕以弔之﹐其詩云﹕

羅衫點點淚痕鮮﹐照水徒看影自憐。

不逐求凰來月下﹐冰心急似步飛煙。

其二

哮聲狺語不堪聆﹐竟使紅顏冢中靑。

可惜幽窗寒雨夜﹐更無人讀牡丹亭。

是夜月明如晝﹐煙景空蒙﹐煮鶴生小飲數杯﹐卽命艤舟登岸﹐只檢林木幽勝之處﹐縱步而行。

忽遠遠望見梅花底下﹐有一女子﹐丰神絕俗﹐綽約如仙。其衣外�翠袖﹐內襯朱襦﹐若往若來﹐徜徉於花畔。

煮鶴生緩緩迹之﹐恍惚聞其嘆息聲。

及近前數武﹐只見淸風驟起﹐吹下一地梅花香雪﹐而美人已不知所適矣。

煮鶴生不勝詫異曰「斯豈小靑娘之艷魄也耶。」遂回至船中﹐又續二章云﹕

梅花嘗伴月徘徊﹐月泣花啼千載哀。

夜半巖前風動竹﹐分明空裏佩環來。

其二

不須惆悵恨東風﹐玉折蘭摧自古同。

昨夜西冷看明月﹐香魂猶在亂梅中。

自後名流韻士﹐紛紛弔挽。無非憐其才﹐而傷其命薄。篇什頗多﹐不能備錄。

嗚呼﹗世之負才零落﹐躑躅泥犁中﹐顧影自憐﹐若忽若失﹐如小靑者﹐可勝道哉﹗

予故以戔戔居士所作原傳﹐稍加編述﹐以爲名媛傳中添一段佳話云。

卷二

楊碧秋

引

煙水散人曰﹕予聞關睢之詠﹐獨取幽閒﹔傳記所褒﹐惟推貞靜﹐豈不以婦人之義節操爲重﹖而曹娥𨿽死﹐其名皎皎﹐至今猶與江水並淸也。

自世道式微﹐而競以淫風相煽。桑濮訂歡﹐桃李互答﹐甚而有以紅葉爲美事﹑西廂爲佳話者矣﹗故世之論者﹐僅以雲鬢花容當美人之目﹐而但取其色﹐不較其行。珠不知美人云者﹐以其有幽閒貞靜之徳﹐而不獨在乎螓首蛾眉。此風人思慕盛﹐王亦有西方美人之詠。

然則﹐予之有取乎楊碧秋者﹐以其節也。𨿽然﹐抑更有說焉。假使桃夭早賦﹐鳳偶和鳴﹐白頭詠不必摛毫﹐遠山眉無憂翠淡﹐則其含貞成璞﹐亦未足爲難。卽使弦斷瑟琴﹐夢寒翡翠﹐而深扃閨閣之中﹐不致侵淩之暴﹐則其守身以全操﹐亦未足爲難。

惟是錯配匪人﹐早年處寡﹐心匪席而難轉﹐志如霜而莫污。江水可投﹐白刃可蹈﹐此心耿耿﹐百挫不回﹐惟欲從我夫子於地下耳。如此方可謂之至難﹐故曰「淩寒然後知松柏之後凋也。」

或謂其事也周羽妻相仿﹐然處碧秋之地爲尢難﹐自非王姥之力護﹐則已捐軀立盡﹐旦暮死矣﹗又安能享榮晚節﹐復上故夫人之墓耶﹗則其色固無雙﹐操亦絕世﹐而詩與畫猶屬余技﹐目以美人之名﹐洵無愧也。我儀圖之﹐爰述其詳﹐白骨貞名﹐炳潔千古。

集楊碧秋爲第二。

相傳會稽有一女郎﹐名喚李秀者﹐隨父流寓豫章。適爲燕客所見﹐倩媒納聘﹐遂成花月期。豈知憐香護玉﹐北人終非當行。致秀鬱鬱煩懣﹐遂有綠綺白頭之感。

一日﹐隨行詣北﹐路經新嘉驛亭﹐和淚題詩﹐並書小引於前﹐備述其事云﹕

予生長會稽﹐幼攻書史。年方及笄﹐適於燕客。慨林下之風致﹐事負腹之將軍﹐加以河東獅子﹐日吼數聲﹐薄言往訴﹐逢彼之怒﹐嗟嗟﹗予籠中人耳﹐死何足惜。但計委身艸莽﹐湮沒無聞﹐故復忍死須臾﹐俟同伴睡熟﹐潛至後亭﹐以淚和墨書三詩於壁。庶知音見之﹐傷予生之不辰﹐則予死且不朽。

其一

銀紅衫子半蒙塵﹐一盞孤燈伴此身。

愉似梨花經雨後﹐可憐零落不成春。

其二

終日如同虎豹遊﹐含情默坐思悠悠。

老天生我非無意﹐畱與風流作話頭。

其三

萬種憂愁訴阿誰﹐對人歡笑背人悲。

此詩莫把尋常看﹐一句詩成千淚垂。

一句詩成千淚垂。自三詩題壁後﹐又有山陰女子見而讀之﹐亦依韻和吟曰「予山陰女也﹐吳將軍予父也。予鮮兄弟﹐父多蓄侍妾﹐終日嬉遊﹐未有悲而怨者。題壁女子何寄怨之深乎﹗」因用韻各賦一絕。

其一云﹕

婷婷弱質恨風塵﹐旣許他人非我身。

百年苦樂宜相守﹐何必嘵嘵自怨春。

其二

嫁雞且自逐雞遊﹐便嫁虎狼也罷休。

妾婦不知順夫子﹐喃喃何事寄墻頭。

其三

試問題詩是阿誰﹐何因題壁令人悲。

詩中盡是嫌夫句﹐遄死他鄕空淚垂。

山陰女子和後﹐又有劉夫人者﹐亦武韻和吟曰「會稽女﹐題怨也。山陰女﹐嘲正也。余淮女也﹐過而讀之﹐有感另書己意。」

其一云﹕

駿馬村騎逐路塵﹐從來薄命不由身。

羅敷有配調如瑟﹐怎肯臨歧怨艷春。

其二

魚水千年幾共遊﹐忠臣板蕩肯悠悠。

是獅是豹無難事﹐一甕淸冷息焰頭。

其三

雉頸癡妮是阿誰﹐雞飛守正亦堪悲。

人生須向難中做﹐巾幗無籌笑淚垂。

據我看來﹐山陰女之詩﹐立見甚髙﹔劉夫人之詠﹐頗多感諷。𨿽然﹐樹髙於林﹐風必摧之。女以才色遇人﹐爲天所忌。血淚墨痕﹐淋漓館壁﹐苟屬有情﹐能不爲之於邑﹗然自三詩傳﹐而此郎幾與江妃﹑漢女並流聲於竹素間﹐卽復淪落以怨死﹐勝彼塗脂抹粉﹐擅寵昭陽者萬萬矣﹗因楊碧秋亦系會稽人﹐故以李秀載於卷首﹐亦以見越地之多美色也。

按碧秋諱涓。其父楊仲素﹐爲邑庠生。母沈氏﹐頗工吟詠。故碧秋得以五歲授書﹐七歲能摹二王帖﹐十歲善作五七言近體詩。

及年十六﹐深諳音律﹐能譜新聲。又嘗潑墨爲米家雲气。至其妖纖之態﹐柔潔之容﹐譬如澹月迎煙﹐秋蓉出水﹐故沈氏嘗曰「吾兒亭亭玉立﹐姿態幽妍﹐卻並無脂粉气﹐他日必作一端貞婦也。」遂賦詩誇﹐擬有「如臨洛水爲神女﹐若到蟾宮卽素蛾」之句。

然碧秋有此艷色﹐而性頗凝重﹐足迹不出中門﹐故外人罕見其面。

於時適值仲素之弟季宣五旬初度﹐沈氏親臨翰墨﹐畫下四景壽圖﹐乃令碧秋題詩幀首。

碧秋看那第一幅春景﹐是畫桃花臨水﹐松頂鶴飛﹐髙嶺嵯峨﹐成霞浮彩。遂題絕句一首云﹕

凡霞碧水迥塵寰﹐惟見松陰鶴往還。

不學人間春易去﹐桃花日日映南山。

又觀第二幅夏景﹐是畫蓮花滿池﹐傍有靠崖紅樓﹐一人黃冠白袷﹐憑欄而望。

其詩云﹕

太液池中千葉蓮﹐曉濡淸露夕含煙。

自從憑賞來仙馭﹐長映云屏絳色鮮。

第三幅秋景﹐是畫桂花數樹﹐桂邊有樓﹐一人倚樓看月﹐舉杯獨酌。其詩云﹕

樽前酒美足婆娑﹐面似夭桃鬢未皤。

明月正圓花正發﹐秋光獨在畫樓多。

第四幅冬景﹐是畫江天雪月﹐梅樹臨窗。其詩云﹕

橫斜梅影拂窗紗﹐云去峯頭露月華。

不是羣眞遙獻瑞﹐碧天豈肯散瓊花。

沈氏看了四詩﹐欣然笑曰「不惟敏捷﹐更能洗脫時俗祝慶套語﹐據爾這般才思﹐在今閨閫中﹐洵可獨步一時也。」

無何﹐已是季宣壽辰﹐卽以四畫並賀禮等物﹐著人送去。季宣大喜﹐卽令張掛中堂﹐以誇示賓客。

時有謝二玄者﹐與仲素同庠友善﹐是日亦以造賀在座。詢知畫上之詩爲碧秋所題﹐便以次子茂才求婚於仲素﹐而浼季宣作伐。仲素以通家情厚﹐更見茂才秀雅能文﹐立時許諾。

原來謝有二子﹐長曰孟文﹐已經分爨﹐棄儒業賈﹐家累千金﹐只是吝嗇異常﹐錙銖不捨。次郎茂才﹐長於碧秋一歲﹐雅善屬文﹐性頗佻撻。謝二玄旣得季宣議允﹐擇日行聘﹐卽擬冬間伉儷。

忽值本城有一鄕紳﹐以恩蔭作刺滇南﹐特具幣帛聘謝爲記室。二玄卽與仲素作別﹐曰「此行多則三載﹐且俟小弟回來﹐另行擇吉。」仲素唯唯。

豈料二玄一去﹐遲畱六年不返。仲素﹑季宣相繼物故﹐而碧秋已年二十三矣。沈氏哀愴過情﹐時時臥榻不起。且家事向系淸寒﹐自經殯厝之後﹐愈覺消乏。

碧秋旣抱失怙之痛﹐血淚幾枯﹔更值母氏多病﹐每每倩人典賣簪釵﹐以供藥餌。𨿽則性秉幽貞﹐志甘澹泊。然春風楊柳﹐秋月芙蓉﹐盼佳信之無傳﹐傷良時之易邁。而玉簫聲冷﹐彩筆興疏﹐綠慘紅愁﹐眉嫵間常有黯淡色。又恐侍婢竊見﹐時時偸向花邊拭淚。

是年冬﹐二玄始歸﹐因見仲素已歿﹐卽艸艸完娶。結縭之後﹐亦頗瑟琴靜好。

但茂才自父久出﹐其母溺愛﹐不行拘檢。托言寓寺讀書﹐日與市井無賴呼盧博彩﹐以賭爲事。及成親月餘﹐依舊出去。

那些無賴﹐貪著茂才錢鈔盡多﹐惟恐新婚婉孌﹐不入其套﹐遂又誘入娼妓家﹐拴同局賭。

𨿽以碧秋姿色無雙﹐畢竟是良閨風範﹐而合歡之際﹐不過婉轉綢繆﹐微微調笑而已﹐豈如妓女風騷淫蕩﹐曲意趨承。所以茂才迷戀日深﹐或三五日一歸﹐或半月一月方回一次。

二玄詰究時﹐其母更爲支吾抵塞。惟碧秋心下了然﹐每每從容泣諫曰「妾之先人特以弱質字郎者﹐以郎爲詩禮之裔﹐必爲良儒﹐不作蕩子。豈今棄家室而入狎邪﹐墮本業而事賭博。固知秦樓風月﹐遠勝荊釵﹐所恐設塹陷人﹐莫逃姦局。異時牀頭金盡﹐生計艱難﹐必爲親朋譏笑﹐而悔將無及矣﹗妾之薄命﹐但期速死。而以夫婦情誼﹐豈忍緘口不言。然妾亦遑惜﹐其如二白何﹗」

言訖﹐悲啼宛轉﹐羅袖盡濕。茂才亦爲感動﹐沈思良久曰「卿言殊是﹐吾將謝絕此輩矣﹗」

豈期數日之後﹐復爲邀去。初時亦頗峻拒﹐及羅裾飄曳﹐進酒於前﹔象板輕搖﹐嬌音繞屋﹐則又心惑意迷﹐而流連莫返矣。

初時漸運橐金﹐金盡﹐卽將負郭腴田﹐央人棄賣。又嘗偵俟碧秋下樓﹐抻開笥篋﹐罄捲綺�環瑱而去。

碧秋含愁抱楚﹐時刻淚零。然絕無怨容﹐亦並無一言抵觸。惟時時托之吟詠以自遣。姑錄其七言近體二章云﹕

老天生妾亦何爲﹐不怨春風只自悲。

明月向來邀獨夢﹐菱花久已別雙眉。

願將冰萼同心事﹐豈逐啼鶯出繡幃。

無限幽懷誰可訴﹐背人惟有淚偸垂。

其二

不能承順事良人﹐薄命還須恨自身。

苦樂均宜操井臼﹐歸寧何日見慈親。

泣殘杜宇休題怨﹐落盡煙花豈惜春。

若得郎心憐妾意﹐此時方掃翠蛾顰。

其詩連篇累帙﹐無非自怨之語﹐故不備錄。

時有蔣云甫者﹐家富而行薄﹐好色尢甚﹐與茂才少同筆硯﹐結爲弟兄。一日賭輸﹐事極詣蔣稱貸。

蔣云甫向慕碧秋之美﹐思欲一見而無由。忽值茂才借銀﹐心下暗喜﹐便應允曰「今日偶因未便﹐容俟明晨措處持奉。兄只在家相等﹐不必更來。」

茂才猶慮不穩﹐又再四訂約。

次日飯後﹐蔣云甫盛服而至﹐笑容可掬。茂才迎進坐定﹐卽問所懇之事。

云甫曰「昨蒙兄命﹐欲得一二十金。弟思一二十金﹐何足應兄之急﹖故特湊下五十兩﹐不拘時月﹐隨便付還﹐不必言利﹐亦不消立券。便尊嫂處尙未見禮﹐故特竭誠奉拜﹐乞兄請出一見。」

茂才聽說肯借五十金﹐欣喜過望。卽忙進內以告碧秋。碧秋悵然曰「非親非族﹐豈有相見之禮﹗況聞此生做人輕薄﹐今無故而欲令我出見﹐其心莫測﹐君何不卽時回絕﹐而反問我﹐殊覺可笑。」

茂才便以尙未梳妝爲辭。怎當云甫堅執要見﹐那五十兩又放在袖中﹐不肯遞過。

茂才急於得銀﹐連次進內催逼﹐慍見於色。碧秋無柰﹐只得毀妝易服而出﹐然妖艷之態終不可掩。

云甫向前揖畢﹐方欲啟問﹐而碧秋已轉身進內矣。便將銀交付﹐茂才亦於幾上取過借契﹐云甫假意推卻﹐卽袖券而去。

無何﹐二玄下鄕取租﹐至一佃戶家﹐其人駭然曰「宅上貴產﹐已經令郎於某月間﹐棄賣於某處爲業。某已向彼認租﹐何得復來相索耶﹗」

又至一家﹐其人亦照前回答。共有三十餘畝﹐典賣殆盡。

二玄星夜趨回﹐覓見茂才﹐以檀木棍亂擊數十下﹐碧秋爲之哀泣﹐跪懇得免。然已徧體重傷﹐血濺滿地。

自此時時嘔血﹐遂成不起之疾。將及半載而病革﹐臨死﹐執碧秋之手而哭曰「我以不聽汝言﹐致有今日﹐然以負卿罪重﹐死有餘辜。所可恨者﹐又累汝懷孕數月﹐但自分娩之後﹐無論是女是男﹐卽宜棄擲﹐另行擇嫁。則我𨿽在九泉﹐亦得瞑目矣﹗」言訖而逝﹐年僅二十六歲。

碧秋雙手抑項﹐疾呼數聲﹐遂一慟僕地﹐半日方蘇。自此五六日﹐曉夜悲號﹐水粒俱絕。

及終七之後﹐二玄心下甚覺憐憫碧秋﹐卽俗央媒出嫁。

碧秋微聞其事﹐步出堂前﹐襝衽再拜而泣曰「媳婦𨿽極愚陋﹐頗知禮義廉恥﹐豈有貞女而事二夫﹗故自謝郎去世﹐卽擬相從於地下。然所以遲畱暫緩者﹐因有腹中之孕耳。若不蒙恩見察﹐而必欲奪其志焉﹐有死而已﹐決難從命。」

二玄亦爲之攺容起敬﹐其議遂寢。數月之後﹐方獲臨蓐﹐而舉一男﹐試其啼聲﹐寧馨可卜。

忽值蔣云甫遣人催索﹐連本利算﹐該九十餘兩。

二玄愕然曰「旣有此項交易﹐何小兒在日﹐並不取討。」其人曰「現有二大官臨終回札﹐卽家主弔奠之日﹐亦嘗微及此事。所以遲緩不卽取索者﹐以通家之誼故也﹐何乃以貴冗而竟相忘耶﹖」

二玄默然久之﹐乃屬其婉言致意﹐以俟遲遲奉楚。自後或十日﹐或半月﹐卽遣人坐逼﹐絮聒不休。

延及半載﹐蔣云甫往告孟文曰「有借有還﹐交易之常。乃尊公遷延時日﹐毫釐不吐﹐豈有負而不償之理﹗比聞令弟婦守寡未嫁﹐小弟亦緣喪偶﹐若或借重兄命﹐而獲諧姻好﹐願以此項抵作聘資﹐未識尊意以爲可否﹖」

孟文欣然首肯﹐馳告二玄。二玄許可﹐乃囑侍婢乘間以語碧秋。碧秋卽時哭僕於地﹐嗚咽不能出聲。二玄再三解諭﹐而碧秋堅執不允曰「生爲謝家婦﹐死作謝家鬼。我心匪石﹐不可轉也。」

蔣云甫知事不諧﹐卽令數人坐定催逼﹐又欲具詞鳴控當道。

二玄事急﹐呼出碧秋﹐含淚而告曰「吾意欲令汝伯代償﹐則冤業兒慳吝至極﹐一毛莫拔。若欲典賣衣飾﹐則囊橐已盡。汝但知節操爲重﹐而不知孝順舅姑爲尢重。若肯見依﹐猶可延我數日之命。如果執意不從﹐我於今夕當自縊而死矣。」

碧秋躊躇半晌﹐慨然曰「媳婦一身不足惜﹐所憐懷中血胤﹐何以處置﹖」

二玄曰「鄰西宋翁年晚無兒﹐其妾生子﹐甫一月而死﹐曷若承繼於彼﹐可以無憂矣﹗」

卽令侍婢請過宋妾以實告之﹐宋妾驚喜曰「果獲如此﹐若兒卽吾兒也。」

碧秋取出金釵一隻﹐羅衫二領﹐贈與宋妾﹐號哭而送曰「兒生吾不能再見﹐兒死或與我魂魄相依。哀哉謝郎﹐相見在邇﹐無相尢也。」

遂將衫襖裙褲緊綰帶結﹐復以雙綫密密紉綴。拆開花剪﹐而以半股縛臂。於是明妝艷服﹐以俟肩輿之至。

及抵蔣室﹐卽有掌禮者請同拜堂﹐碧秋厲聲曰「吾已有誓在先﹐必俟三日之後﹐方可成禮。」

蔣云甫見事已諧﹐遂不相彊﹐而唯唯依允。

原來蔣素富饒﹐已蓄四妾﹐一曰鄧氏﹐一曰楚娥﹐一曰玉秀﹐一曰緋桃﹐年俱二十許﹐近前施禮﹐邀請赴席。碧秋曰「食不下咽﹐但與我杯水可矣。」是夜﹐蔣生慮有不測﹐乃令鄧氏﹑緋桃伴睡。

至次日﹐復囑四姬委曲勸慰﹐碧秋垂首長嘆﹐寂無一言。至第三日﹐蔣生乃大設供具﹐珍錯雜陳﹐器皿精異﹐列四姬於兩側﹐置二席於正南。自坐於左﹐而虛其右位。

乃著羣婢扶擁碧秋至前﹐笑而謂之曰「卿以絕世之容﹐誤爲謝家兒所苦。我今以百金爲聘﹐家頗小康﹐亦何辱於卿﹐而卿乃執迷如是乎﹖今特虛其右席以候。卿若肯允就﹐寵必專房。設或拗執﹐可爲我站於階下。」

碧秋卽至前廡﹐盤膝而坐。蔣生微微冷笑曰「薄命妮子﹐不足擡舉﹗」

遂與四姬嬉笑諧謔。或吹玉蕭﹐或歌雅曲﹐徧喚諸婢輪次遞酒。

俄而斜陽西墜﹐放下珠簾﹐銀燭熒煌於綺席﹐明月掩映於紗窗﹐而蔣生已頹然醉矣﹗乃拂衣而起﹐指揮眾姬﹐意欲用彊奸染。

斯時碧秋已於臂上解下利刃﹐揮袖近前﹐怒聲叱曰「人各有志﹐汝何用彊淩逼﹐若要胡行﹐卽以頸血濺爾之衣矣﹗」言訖舉刃一抹﹐鮮血橫飛﹐登時僕於階側。

蔣生駭懼﹐疾令諸姬扶上臥榻﹐連夜延醫看視。喉管未傷﹐猶可療救﹐但飲以薄糜﹐旋卽噴出。

諸姬再四勸解曰「娘若得愈﹐悉聽尊志﹐當卽以肩輿送歸尊堂處矣﹗愼毋自苦。」

將及旬餘﹐稍有起色。蔣云甫𨿽不敢再犯﹐而切齒懷恨。

忽值閩縣縣丞康爾吉﹐任滿回去﹐與會稽邑尊俱系南直金壇人。以桑梓舊誼﹐便路過訪。新值斷弦﹐擬欲謀置一妾﹐久而未諧﹐已雇舟將去矣。

蔣生探知其事﹐卽挽縣吏爲媒。而僞托送歸﹐以詒碧秋﹐賄囑輿夫﹐徑往江口船上。

比及碧秋揣知中計﹐而船已離岸丈許。回顧江流﹐情危事急﹐將身一跳﹐竄入波心。

康縣丞急得汗流浹背﹐疾呼救起﹐扶進後艙。

其母王氏﹐親爲解換濕衣。豈知衣帶自裏自外﹐累累盤結。碧秋雙手推住﹐泫然泣下曰「愼毋解我衣﹐我頭可斷﹐我身難辱﹐決無再生之理。」

王氏亦嘆息曰「我已知汝必有冤抑之情﹐但與我子無涉﹐何得相累。願聞其故﹐仍以娘子送歸可也。」

碧秋遂以前事略抒顚末。王氏驚嘆曰「原來卻是一位貞烈娘子﹐可敬可羨。何物蔣生﹐毒心短行﹐一至於此。但欲將子送歸﹐則旣出謝門﹐兒已他繼﹐斷無復歸之禮。卽欲歸傍尊堂﹐以子艷色﹐恐仍不免多露之染。據我倒有一條妙策﹐子肯聽否﹖」

碧秋曰「千思萬想﹐未亡人所欠﹐只有一死﹐不知所諭何事﹖」

王氏曰「我以娘子今日事勢揆之﹐保身完操﹐亦以赴死爲上。但幸獲遇我﹐可以保全。我已茹齋奉佛二十餘載﹐此去金壇﹐路亦不遠﹐離城數里﹐有一尼庵。乃我預爲修造﹐以作暮年皈依之所。今此一歸﹐卽於庵中棲住。子旣無所依傍﹐不若隨我而去﹐避迹玄門﹐懺悔從前業障。茅屋藤牀﹐足以相伴爲娛。又何必捐軀輕殉者哉﹖」

先是碧秋曾夢觀音大士囑咐云「子有災厄當死﹐若遇黃衣人﹐方能救免。卽或相隨遠去﹐以俟他年子母重遇。」及是日﹐王氏身果衣黃﹐故碧秋依允曰「旣蒙恩慈超度﹐願卽拜爲母氏﹐方敢相依。」蓋猶未測康爾吉之心﹐故認爲母女﹐以絕其念。

及抵金壇﹐卽與王氏同歸尼剎。其地亦頗幽邃﹐終日閉關參究釋典。詎惟西子鏡奩﹐洗空粉黛﹐並那謝家柳絮﹐拋棄瓊瑤。

而流光如電﹐自向庵寄迹﹐不覺已又是二十餘年﹐王氏已經去世﹐碧秋撫今感昔﹐嘗賦七言二絕云﹕

云掩松扉花气淸﹐六時功課一函經。

啼鶯也解耽幽寂﹐偏向窗前巧弄聲。

其二

山色鐘聲共悄然﹐從來不爲俗情牽。

花開花謝渾閒事﹐月照禪心二十年。

忽一日﹐有一少年扣扉避雨。碧秋遙從窗內望見﹐手把金釵﹐向佛祈褥。而其狀貌酷肖茂才﹐乃屬老尼出見﹐探其居址。

少年答曰「我會稽人也。此間有一康縣丞家﹐不知離庵幾許﹐望乞姑姑指示。」

碧秋便從簾內問曰「郎君旣系會稽﹐何姓何名﹖遠尋康某爲著何事﹖」

少年曰「小生謝蓼莪﹐生母楊氏﹐爲因康爾吉彊劫而來﹐故特遠尋至此。」

碧秋疾忙步出﹐又問曰「汝父何名﹖今可在否﹖」少年曰「亡父茂才﹐去世已久﹐我乃遺腹子也。」

碧秋不待話畢﹐卽抱住大哭曰「我兒不消遠訪﹐我卽爾母楊碧秋也。撫汝半歲﹐彊逼分離。今以何人指點﹐特來尋覓﹖」

謝蓼莪唏噓半晌﹐方拭淚而對曰「兒於今科已中第七十三名進士﹐除授吉安府推官。幸蒙宋母備說前事﹐並以金釵爲驗。故兒止帶一僕﹐星夜前來。今旣幸遇﹐望卽速行。外大母春秋𨿽髙﹐猶幸無恙。俟母抵家一會﹐卽同之任矣﹗」

碧秋曰「我自到此二十一年﹐曾無一日散心。亦並不拈弄翰墨﹐然非此地棲迹﹐亦安得尙在﹗今玆一別﹐重至無期。當以數言畱壁﹐少紀幽懷。」遂援筆書云﹕

予自幼有詩癖﹑畫癖﹑山水癖。竊謂此生﹐縱不獲騎秦家彩鳳﹐而苟得所歸﹐亦可以詩囊畫卷﹐徜徉於山水間。詎期蝶夢成愁﹐旋又鴛行中斷。一束蘭心﹐𨿽則淩冰透雪﹔數聲鴉噪﹐其如夕逼晨催。遂以頸試靑鋒﹐誓欲捐生於豪室﹔身投碧水﹐還期覓伴於江妃。乃夢感慈云﹐恩邀王母。遂使越中弱質﹐遠托禪宮﹔薄命餘生﹐長依繡佛。千里鄕關﹐惟見碧天無際﹔萬株桃杏﹐憑教玉洞長扃。只望淨土埋魂﹐化作杜鵑歸泣﹔豈知寧馨孤嗣﹐已從雁塔題名。故𨿽萊彩飛歡﹐將泛西歸之棹﹔而煙霞久伴﹐反縈獨去之悲。用志蕪懷於殿壁﹐並紀往來之歲月。使後之探奇閨史﹐隨喜云車﹐得以憐其幸存﹐而鑑其磊落之苦志焉。予謂誰﹖會稽楊涓﹐字碧秋﹐今法號雪照者是也。

題畢﹐卽命取酒澆奠﹐拜別王氏之墓。哀慟移時﹐方與眾尼謝別﹐回至會稽。其年沈氏已有八十七歲﹐母獲重會﹐子掇巍科﹐合邑稱羨﹐咸以爲貞節之報云。

卷三

張小蓮

引

煙水散人曰﹕人皆逐艷﹐予獨重情。自非情深千古﹐豈能事艷一時。如蕭寺月下之逢﹐趙郎錦箋之寄﹐長生殿裏私誓金釵﹐蝴蝶夢中巧偸香粉﹐事固艷矣﹐而情猶未摯。故其始也﹐盟山誓海﹐原如菡萏蒂聯﹔及其終也﹐抱恨銜愁﹐已逐燕勞影散。豈能作同心松柏﹐亦安問去歲桃花。

又如借歌紈扇﹐倩賦長門﹐情旣中乖﹐嗚呼云絕。此予不能忘情於白下之小蓮。旣憐同調﹐竊酣紅夢綠之娛﹔必協於飛﹐得弄粉畫眉之趣。意綢繆而莫忘﹐不致爲郎憔悴﹔心宛轉而熟計﹐無煩與我周旋。遂使依桐作語﹐空解相思﹐而托葉爲媒﹐不能專美。事固艷矣﹐情亦深矣。而風流蘊藉﹐調絕千秋﹐不幾於此。又起多情之癡夢﹐迷雅士之芳心者哉﹗

誰云蹇修未倩﹐美璧生疵。豈知伉儷仍諧﹐明珠自潔。遂使我興酣落筆之際﹐恍惚杏臉流光﹐芳徽入握。若非黃鸝聲在我窗畔﹐則幽魂栩栩欲逐南華而化矣﹗乃爲之歌曰﹕

牡丹開兮月流光﹐懷美人兮莫能忘﹐

舒我毫兮垂爾芳。

集張小蓮爲第三。

萬曆丙辰歲﹐吳江有張麗貞者﹐一名徳貞﹐有美色﹐工詩詞﹐年方及笄。嘗隨父之田翏城﹐寓居掾捨﹐爲婢女所誘﹐誤奔匪人。事覺﹐其父執送有司。旣陷獄﹐深自怨悔﹐乃敍其悲思云﹕

悔此宵一念之差﹐嘔心有血﹔致今日終身之誤﹐剝面無皮。還顧影以自憐﹐更書空而獨語。妾本吳江望族﹐曾解披章。閨閣幽姿﹐未閒窺戶。北堂恩重﹐瑯函深貯掌中珠﹔南浦春明﹐金屋周遮機上錦。況值髫年二八﹐忍忘律戒三千。夫何隨父田翏城﹐寄居掾捨。溺女奴之長舌﹐來姦套之籠頭。謾誇國士之才﹐計諧占風﹔忘數家嚴之慝﹐悔擬乘龍。伊旣曲敍其悲思﹐儂亦頓深其怨慕。自謂知書識禮﹐不妨反經爲權。掩張倩之紅顏﹐重門夜出﹔攜卓文之綠綺﹐永巷宵徵。天明而至荒郊﹐日暮而棲別館。一朝消息漏﹐道傍笑破朱唇﹔三尺典章嚴﹐堂上嗔生鐵面。雷霆劈開鬼膽﹐冰鑑照出妖形。爲訪婚姻﹐並非媒妁﹔所圖燕婉﹐竟是人奴。方知假假眞眞﹐神呆半晌﹔已悟生生世世﹐罪大彌天。延息以入囹圄﹐撫心而傷塵土。淒涼夜析坐來﹐墻角鬼燐寒﹔憔悴春華睡起﹐夢中鄕路杳。靑艸黃泥﹐畢冤魂於今日﹔白雲紅樹﹐見慈母以何年。感衷衣之已舊﹐哭手綫之猶新。嗚呼﹗碩鼠拖腸﹐蜣螂化羽。倘靑蘋之得蔫﹐尙白圭之可磨。已決策於外黃﹐世無張耳﹔誰錄瑕於上蔡﹐人是季心。已矣﹗蛾眉淹然蟻命﹐圖再新而不得﹐伏九死以何辭﹖溫訴衷腸﹐十首怨題畱客邸﹔可憐骨肉﹐一緘情淚寄吾家。

其一從賊

開盡鶯花燕亦愁﹐可憐百舌惱枝頭。

春魂自是隨風散﹐亂逐流紅出禦溝。

其二東門道上

紅幕遮欄幾許年﹐避人不省出門前。

雙鴛一夜銀塘路﹐蘭路生秋復自憐。

其三自悔

爲燕釵頭鈿子黃﹐翠翹斜護晚來妝。

桃源路曲花陰黑﹐錯道漁郎是阮郎。

其四人幽怨王滿

粉香無復滲梨腮﹐破屋陰陰鎖不開。

姊自作愁愁縛住﹐兒家卻爲阿誰來。

其五自怨

紅死燈花睡亦蘇﹐卻羞殘夢到冰壺。

百年身世成何事﹐夜夜城頭哭鷓鴣。

寄大父書

阿父嗔兒﹐定殺兒矣。夫私奔﹐醜行也﹐爲門戶羞﹐死何辭哉﹗父耶母耶﹐殺之良是。恨兒年少﹐巧言之徒﹐煽人從賊﹐情更可悲耳﹗啜其泣矣﹐噬臍何及。倘得歸死先人墓﹐百年後魂傍阿翁﹐實罪人之大幸也。山川渺隔﹐阿翁乎來何時﹗

予謂麗貞﹐固深於情者也。惜其識見不及卓氏﹐以致誤奔匪人。今觀其獄中自敍﹐並怨題五首﹐故饒文人之致﹐且其言曰「反經爲權」﹐亦豈漫無卓識﹖若謂忠臣不事二君﹐而管仲何以見收於夫子。昔蔡文姬初適衛仲道﹐中辱於沙漠﹐購歸而嫁董祀﹐律之以節﹐不幾遺臭哉。乃範蔚宗傳列女﹐津津稱述。夫亦惜其才﹐而深悲其遇。有心人另具一識賞﹐第難與道學言耳﹗

然則而貞事﹐亦未免傷於不幸﹐而其才固不容泯沒矣﹗周禮中春之月令﹐會男女於是時也﹐奔者不禁。先王制禮﹐緣乎人情。予是以深原其誤﹐而憫其癡。但其始末﹐傳聞各異。故不及備次其事﹐而姑掛漏書之。

自麗貞後十餘年﹐而復有金陵張小蓮﹐其情其才﹐與貞相似。而其卓識﹐則不在文君下。裔出簪纓﹐其父張某﹐亦居顯僚。當丁巳歲﹐小蓮已年十八。容色倩麗﹐則有遠山眉﹔詩詞雋逸﹐則有柳絮句。加以鐘情特至﹐素性憐才﹐故張公愛同掌珠。而雀屏久設﹐罕有中其選者。然年已及時﹐未免因花惹恨﹐爲柳牽愁﹐而眉際間時時鎖綠。嘗於春暮﹐賦得《如夢令》一詞云﹕

鶯囀欲畱春住﹐儂意只催春去。何事爲春來﹐添得許多

愁句。無緒。無緒。又是撲簾飛絮。

小蓮性愛妝飾﹐每自雲鬟梳就﹐而以雙鏡細照﹐稍有一絲亂髮﹐必呼侍婢分理刷光。最厭脂粉﹐嘗謂諸婢曰「大凡婦人家容色﹐以生成爲妙﹐潔淨爲雅。若必待濃塗淡抹﹐而後見美﹐其與市肆中泥美人何異﹖」

又極愛黃鸝聲﹐每自曉起﹐一聞間關巧囀﹐卽靑絲未理﹐寶鴨香寒﹐亦必潛往佇聽。嘗作《聽鶯》詩十首﹐姑摘其二於左。其一云﹕

欲把鶯聲覓﹐鶯聲何處啼。

乍來楊柳上﹐轉到杏花西。

覓友含情重﹐拋梭向晚低。

翻縈春思切﹐幾度爲君迷。

其二

欲把鶯聲覓﹐鶯聲何處嬌。

弄紅香影散﹐翻綠曉煙銷。

宛宛如調徵﹐嚶嚶欲徙喬。

夢回春院靜﹐賴爾伴無卿。

其所居宅後﹐構一小園。頗有蓮池﹑菊徑﹑月榭﹑藥欄之勝。又有一樓﹐名曰「倚云」﹐其鄰左髙樓相接。自樓側廊下﹐轉出小軒。軒外環繞翠竹﹐由竹徑而至北垣﹐卽後扉也。

其鄰左髙樓者﹐系朱氏之宅。朱亦宦族﹐其子名正色﹐表字匪紫﹐年將弱冠矣。聘妻韓氏﹐未婚而韓亡。其父嘗倩媒妁﹐求親於張公。公以朱生援例入監﹐素無文譽﹐意甚輕薄之﹐故卻而不允。

忽一日﹐朱生晉謁﹐以《溪上落花詩》請教。公畱坐﹐細談﹐觀其所作﹐頗覺新麗可愛。遂稱羨曰「忝在壁鄰﹐豈知吾兄卻有如此妙手﹐老夫向有《文君濯錦》一題﹐擬詠未就﹐輒欲相煩珠玉﹐尙肯賜教否﹖」

朱生索取筆硯﹐不假思忖﹐立時揮就﹐公益器重之。

方生之入謁也﹐適值小蓮立於屏後。窺見生之姿宇如玉﹐談吐從容﹐退謂愛婢云娥曰「孰謂朱郎年少無文﹖吾觀其風流韻度﹐詩思泉湧﹐眞才子也。」

自此小蓮屬意於生。而以一垣暌隔﹐難通悃幅。

於時三月下旬﹐樓前牡丹比往年倍加艷發。小蓮素有花癖﹐而於牡丹尢甚。遂移臥榻於樓﹐止令乳嫗並云娥爲伴。

一夜﹐溶溶月色﹐花霧空蒙﹐將及二鼓﹐小蓮猶倚畫欄﹐擬作《牡丹詩》。忽聞隔樓朱生朗詠云﹕

艷奪天姿洵有情﹐紅闌深護粉痕輕。

三千漢媛誰如爾﹐九十春光獨擅名。

朱生甫吟四句﹐欲續後聯﹐而苦思未得﹐只管吟哦不已。小蓮味其所詠﹐亦爲牡丹而賦﹐不勝技癢﹐乃低聲續和云﹕

霞臉最宜明月襯﹐霓裳應挹露華淸。

從來京洛多佳種﹐莫與尋常一例評。

原來朱生亦酷慕小蓮之美﹐知其連夕在樓﹐故特借牡丹爲題﹐而實欲以詩挑動。小蓮亦解其意﹐而注念已久﹐故卽續和完篇。𨿽以粉垣髙隔﹐不能窺視﹐而吟詠之聲﹐亦頗聽得仔細。

次日曉妝初罷﹐云娥自綫鋪中買綫而回﹐袖中取出一緘﹐曰「隔壁趙婆適於門口遇見﹐特以此緘央我送與小姐。」及轉身時﹐又云「內有機密事情﹐必須悄遞爲妙。」

小蓮已諭其意﹐卽拆而視之﹐乃是空箋一幅。細觀箋後﹐另有寸楮楷書細字一行﹐云﹕

偶詠名花愧未工﹐忽聞佳句和墻東。

匆匆特托靑鸞謝﹐一幅空箋意萬重。

小蓮𨿽有婢﹐而所喜惟一云娥。每令其買取鍼綫簪珥之物﹐不時出到門首。朱生詢知其詳﹐故囑管門媼趙婆以緘傳遞。小蓮哦詠數四﹐惻然動念﹐將欲以詩爲報﹐而猶豫未果。

一日早起﹐方欲臨鏡靚妝﹐忽見云娥以目偸送﹐小蓮會意﹐呼與登樓而問之﹐又出一箋﹐曰「此亦趙嫗所寄也。」展開一看﹐仍是七言絕名﹐其待曰﹕

重門消息杳無傳﹐惆悵鶯啼日暮天。

幽思難憑鸚鵡說﹐滿懷春怨在花箋。

小蓮看畢﹐徐謂云娥曰「朱郎才貌﹐我固憐之。然堂有嚴親﹐身無彩翼﹐何得屢以淫詞傳寄﹐設有漏泄﹐能無懼乎﹗今後汝見趙嫗﹐當力爲拒絕﹐而不可更受其囑也。」

云娥曰「彼系公子腹心﹐妾爲小姐手足﹐兩相謹愼﹐奚防漏泄之虞﹖然欲回絕那生﹐必得小姐數字﹐不然妾𨿽推拒﹐恐未能斷絕其意也。」小蓮沈吟半晌曰「汝言良是。」遂書絕句一章云﹕

珠履曾無艸色侵﹐春風長閉繡簾深。

劉郎何事頻傳怨﹐錯認無心作有心。

詩去數日﹐朱生復以珠玉厚賂云娥﹐乃賦《浪淘沙》一詞﹐托今持送小蓮云﹕

凝想畫樓中﹐人倚東風。盡傳嬌小勝芙蓉。夢裏無憑空繞徧﹐十二巫峯。花落晚煙空﹐無日相逢。再煩靑羽訴愁衷。莫把相思孤負我﹐滿簡啼紅。

小蓮悵然嘆息曰「古爲遴美相從﹐憐才訂偶﹐前以私期﹐後成正匹者﹐亦往往有之。顧今重門杳隔﹐耳目眾多﹐設或一涉莠言﹐身名交敗。何朱郎不能相諒﹐而乃寄怨之深也﹗」遂以白綾帕繡詩一絕﹐以答朱生曰﹕

欲圖相見渾難見﹐欲罷相思卻又思。

只恐相思無了日﹐特拈愁句倩郎知。

自後怨詞恨什﹐不時傳寄﹐兩下相思愈熾﹐𨿽則魚雁時通﹐只恨佳期無日耳﹗

無何﹐又是牛織相逢之夕﹐小蓮臨風長嘆曰「嗟乎﹗天上雙星﹐猶有一年一會。而何人間之寂寞﹐長如此也。」旣而羣婢催喚曰「夫人命請小姐﹐巧筵完備﹐已設在中庭矣。」

小蓮愀然曰「汝等旣知我病體纏綿﹐不勝風露﹐卽應回復夫人﹐何必又來相喚。」

及羣婢退去﹐四顧寂然﹐遂又嘆曰「巧不如拙﹐我旣命薄如斯﹐又何必更向天孫乞耶﹗但不知朱郎此時意況何如﹐可能爲我而有銀河路隔之悲乎﹖」

正在躊躇嘆息﹐云娥悄然潛步而至﹐曰「早間趙嫗又以一禮付來﹐因值小姐熟睡未起﹐鎖在鏡箱之內。試於燈下取出一看﹐以便回復那生。」

小蓮卽時開箱取簡﹐展而視之﹐其書曰﹕

今夕何夕﹐又是靈鵲塡橋﹐天孫歡會時也。何獨卿與鄙人﹐盈盈一水間﹐脈脈不得語。孤窗抱影﹐傷如之何﹗日來病體愈深﹐人事俱廢。不知卿可見憐﹐而能設計﹐使儂得一親近仙容否﹖不然﹐秋風一起﹐白雲紅葉﹐更是銷魂時也。特煩毛穎代叩妝臺﹐拳切拳切。

小蓮覽畢﹐憮然泣下曰「朱郎﹐朱郎﹐何猶未諒妾心﹖」闔戶挑燈﹐以艸回啟云﹕

天上相逢﹐人間寂寞。此心耿耿﹐惟有淚沾衣耳。妾性最喜妝裹﹐𨿽在病中﹐未嘗艸艸。今自數月以來﹐首如飛蓬。豈無膏沐﹐誰適爲容哉﹖乃來札云云﹐似未深諒。家嚴閨範﹐君所知也。世無古押衙﹐使妾何以爲計﹖若獲天從人願﹐則機會自生﹔設有不然﹐子但索我於冥漠間耳﹗扶病挑燈﹐匆匆艸復。惟希淸照。不一。

是夕之後﹐小蓮卽臥榻不起。其體似熱非熱﹐稍進飲食﹐卽時嘔吐。每每延醫看治﹐猜擬不一。及以湯藥進﹐輒傾擲於地曰「我病豈藥石所能愈乎﹗」

親戚中有來問者﹐卽瞋目怒叱諸婢曰「我頭目煩眩﹐惡聞人聲。汝等疾去辭謝﹐不必進房也。」惟云娥至﹐則與抱頭密語﹐或時嘆息不已﹐淚如雨下。

其時新到府尹與張公同年至契﹐公乃擇日具宴相款﹐云娥卽爲小蓮設策曰「是夜男婦俱有執事﹐則後房必然空寂﹐可於早間約定那生。將至更闌時候﹐妾與乳嫗只推伴侍小姐﹐妾守中門﹐乳嫗疾往後扉﹐把那生引入﹐藏匿內房。小姐又推以厭聞嘈雜﹐驅出羣婢。日間飲食﹐妾與乳嫗多取分啖﹐則好事可諧。而經旬累夕﹐亦可以無患矣﹗」

小蓮點首曰「此事猶恐不穩。若或可爲﹐汝其愼之。」

及備宴之夕﹐合家男婦果在廳前竈下﹐紛紜往來﹐而朱生遂得以乘間竊入。

云娥乃馳告夫人曰「小姐今夜覺暫安穩﹐卽令云等掩幃寢息﹐以圖一晌安眠。惟恐夫人處有甚使喚﹐所以特來稟復。」

夫人喜曰「若思靜臥﹐疾便可愈。此間支應有人﹐妝與乳嫗自行伴睡可也。」

是夕乃中秋前三日﹐明月溶溶﹐幽輝滿榻。朱生喜若遇仙﹐小蓮疾已全去﹐而綢繆徹夜﹐其歡戀可知也。因值房幃深邃﹐又與夫人臥榻前後各別﹐所以一住旬餘。日則掩幃潛迹﹐夕則並枕同衾。嬌含豆蔻﹐已爲浪蝶偸香﹔艷綻櫻桃﹐悉任狂蜂采蕊。而洞房之雅趣﹐人間之樂事﹐無逾此矣﹗

一夕﹐歡狎之後﹐小蓮泣謂朱生曰「妾以重郎才貌﹐遂涉私期。然此身一失﹐斷無別歸之理﹐必須謀劃成姻﹐以完妾行。毋使蒲東有抱恨之鶯﹐琴臺起白頭之嘆可也。」

朱生曰「蒙卿厚愛﹐沒齒難忘。設有負心﹐死於非命。」

小蓮曰「子今回去﹐事當若何﹖」朱生曰「卽托媒氏﹐再以姻事力懇於尊君。設或仍前不許﹐又當勉力圖謀。成則並首百年﹐不成則付之以死。」小蓮謝曰「君能如此﹐妾可以無憾矣。」

自此又經信宿﹐始得乘便﹐仍於後扉送出。朱生旣回﹐感憶幽歡﹐癡迷竟日。乃賦詩托謝曰﹕

夢入神仙境﹐紗窗月色涼。

娟娟殊粉黛﹐款款效鴛鴦。

嫩質疑無骨﹐柔肌信有香。

還憐歡易散﹐何日更徊翔。

小蓮見詩﹐微微含笑﹐亦酬以絕句一章云﹕

郎心妾意兩相堅﹐誓作鴛鴦交頸眠。

若得西風憐錦翼﹐一雙飛去渚蘭邊。

朱生乃覓張之至戚﹐許以厚賂﹐而托其力懇於公。公性素耿介﹐每事堅持初意﹐而莫能挽回。

無何﹐公以前任事發﹐有旨逮問。而南都冢宰某公者﹐公之座師也﹐熟知公以非罪被誣﹐乃爲具疏辯解﹐始蒙優詔獲免。

小蓮疾令云娥以寸楮密報朱生﹐曰「君但懇得冢宰某公﹐轉致家嚴﹐則姻事立妥。因家嚴感激其恩﹐方欲圖報耳﹖」朱生大喜曰「冢宰公﹐予祖之相厚同年也﹐與吾父亦最契密。有此機會﹐事必諧矣﹗」

及公以幣帛往謝某公﹐某公笑曰「盛惠決不敢領﹐惟年侄朱匪紫年將弱冠﹐尙未議姻﹐若肯以令愛字彼﹐願執斧柯。」

公唯唯曰「若他人言﹐決難聽從﹐今辱恩師鼎諭﹐敢不遵命。」

然公𨿽允﹐心實怏怏﹐歸而嘆息不已。呼謂小蓮曰「吾以年及耳順﹐止汝一人﹐思欲得一佳士以配汝。豈料朱生又托某公作伐﹐使我誼不可辭﹐業已許彼矣﹗由汝命薄﹐毋咎吾之孟浪也。」

小蓮喜極﹐卽歸臥內﹐作書以報朱生曰﹕

下妾齒在笄年﹐性耽柔翰。所以蘭膏繼晷﹐覓五宇以凝思﹔鴛錦停梭﹐攬一編而沈誦。𨿽南陌有花﹐恆絕踏靑之躅﹔西樓見月﹐長慵弄酒之觴。而心匪懷春﹐志存梅素也。夫何君以詩投﹐妾從屏覘。牡丹月下﹐欣聞白雪之哦﹔宋玉樓東﹐慚次錦貂之續。遂致郎有綠綺之挑﹐妾無白水之拒。而爲婢媵所誘﹐頓涉私期。心實慚惶﹐顏多靦腆。𨿽辱誓盟繾綣﹐安知嚴命從違。而靜言思之﹐未嘗不流汗浹背也。

玆幸冰方鼎重﹐仰沾少傅之休﹔椿諾恩深﹐俯愜桃夭之願。遂獲明侍巾櫛﹐掩護私愆。而了卻相思﹐莫寄靑鸞之帛﹔永諧好合﹐奚牽繡幕之絲。所以遄報佳音﹐顒俟早輸白璧。惟郎垂鑑﹐慰我斯心。臨楮不勝欣慶之至。

朱生得書﹐卽時擇吉﹐整備納聘。而婚期卽訂於明歲仲春﹐公已允議矣。

未幾﹐公獲遷﹐除按察司廉使﹐出鎭建南。敕命嚴速﹐擬於春初蒞任。公以去家迢遠﹐而膝前只有一女﹐若於歸後﹐豈能攜往任所﹖況朱生亦不能遠出﹐遂議停止﹐且俟任滿而歸﹐另行選吉。

朱生聞而駭然﹐莫知爲計。仍欲懇於某公﹐某公方值抱病。守候旬餘﹐始獲一書﹐而公已啟行二日矣。

朱生惘惘如喪魂魄﹐至晚忽聞報曰「公以風阻﹐猶未起程。」生乃遣使星夜到船投遞。

公接書啟﹐視書內備云「女大須嫁﹐旣已訂期﹐何必更議」等語。公猶豫未決﹐以問夫人。

夫人曰「某公旣爾力懇﹐女兒亦以路遠不服水土爲憂﹐況屆吉期止差二日﹐何不令彼卽於舟中娶去﹐亦省卻爾我暮年一事。」

公不得已﹐乃令人到家送過奩具﹐至期迎娶合巹畢﹐卽買舟同送﹐直至百里之外而歸。

彼此柳眉晨畫﹐玉盞宵斟。或以新詠聯裁﹐或以鳳簫吹和。𨿽鴛鴦之在蘭浦﹐翡翠之在云衢﹐無以諭其婉孌相洽之意也。嘗以閨中卽物爲艷體詩﹐各賦五絕。先是小蓮詩云﹕

纖影差差掛夕陽﹐美人欲捲恨偏長。

瑤階莫道春風隔﹐時透寒梅一縷香。

上珠簾

新裁綃觳覆牙牀﹐幾度停鍼未敢忙。

若愛鴛鴦奴自繡﹐要描梅蕊只憑郎。

上紗帳

淸光圓滿似蟾蜍﹐日照雲鬟仔細梳。

妾面何如郎面白﹐更煩分辧莫模糊。

上菱花

拂拭香奩絕點塵﹐調脂掃黛日相親。

妾家夫婿同張敞﹐玉鏡常羞說太眞。

上鏡臺

皎潔新裁似月圓﹐時因撲蝶向花邊。

郎懷出入恩長在﹐豈逐秋風嘆棄捐。

上紈扇

朱生亦分賦五絕云﹕

欲從繡榻效鴛鴦﹐翠幌先焚百和香。

儂不放卿卿戀我﹐日髙猶懶著衣裳。

上合歡牀

孔雀雙棲軟玉屏﹐避風豈止護銀燈。

只愁醉舞嬌無力﹐畱待佳人倦後憑。

上玉屏

啼鶯催喚踏靑忙﹐親剪紅羅向綺窗。

鳳頭不滿三分闊﹐猶把鴛鴦繡一雙。

上紅繡鞋

杜若靑靑花徧開﹐尋芳擬欲到樓臺。

卻嫌女伴皆羅綺﹐翠袖須從新樣裁。

上春衫

兩幅鮫鮹剪頂圓﹐橫長三尺白綾鮮。

並頭只把蓮花繡﹐爲怕郎從足後眠。

上繡枕

更有宮詞一百首﹐備極新艷﹐而原稿散失﹐無從傳錄。先是朱生家亦有牡丹一本﹐其色淺紅﹐卽今所謂「玉樓春」也。每歲吐花不滿百朵﹐至是一枝抽出數莖﹐其花繁衍﹐遂有數百﹐而大如盂盞﹐色變深紅。

每至穠艷之際﹐生與小蓮設茵席於傍﹐賞玩竟日﹐至夜亦畱連不忍去。嘗以紫錦作幔﹐以五色綃爲球﹐系於枝上。又覓松蘿及陽羨茶﹐煮以淸泉﹐時時設供﹐及花謝則嘆惋累日。

朱生又有山水癖﹐每欲出遊﹐則與小蓮偕往。所到之處﹐必綴題詠。而小蓮年將三十﹐其美艷綽約﹐猶似十六七歲時。其肌體凝香﹐時作蘭花气。生家故多美婢﹐若在蓮傍﹐便覺形穢﹐故生終身不置一妾。

忽一夕﹐小蓮夢一仙女珠冠霞帔﹐乘彩鳳而下﹐笑謂蓮曰「天下將亂﹐子何尙畱塵世。明日中午﹐吾在海山候子﹐無相忘也。」

及曉述以告生﹐生愕然曰「吾夢亦如是﹐豈爾我命該絕於今日耶﹗」

遂呼侍婢具湯沐浴﹐將至中午﹐果同時無疾而卒。生年四十﹐小蓮僅三十九耳。遺命葬於牡丹花下﹐家人不敢違﹐遂爲營葬。

自後每歲牡丹開時﹐明月之下﹐家人往往窺見生與小蓮攜手立於花底。或微聞笑詠之聲﹐至曉則見蒼苔上一巨一小足迹宛然﹐而花色則又繁艷無比。至五年後﹐遂有鼎革之變﹐而牡丹忽卽枯死﹐生與小蓮亦無復現形矣。

卷四

崔淑

引

煙水散人曰「予聞海外有國﹐以晝之所見爲虛﹐夕之所夢爲實。然則夢亦可憑﹐而非盡屬虛幻也。昔者楚襄王晝寢於髙唐﹐而夢神女曰「妾朝爲行雲﹐暮爲行雨。朝朝暮暮﹐陽臺之下。」此一證也。杜麗娘夢感柳夢梅而死﹐二三年而復得柳夢梅以生﹐又一證也。

乃說者以爲巫山妖夢﹐宋大夫之寓言﹔牡丹傳奇﹐湯臨川之臆說。則其事之不足據﹐固可信矣。乃以予所聞崔淑事﹐甚奇而相傳確實。卽淑自敍﹐亦備著其靈異﹐豈亦謬而不足憑歟﹖

嗟乎﹗世之熙熙攘攘﹐勞形畢慮於功名富貴之間者﹐何一非夢﹖而獨疑於夢之不足信﹐又安知天壤間果無神女﹑麗娘之事﹐而疑其謬誕耶﹖

𨿽然﹐予之傳崔淑者﹐又非特以其夢奇而已。夫以淑之才情雙麗﹐舉世罕儔﹐而委身於賣菜傭﹐豈不可悼﹗自非覺以奇夢﹐而使之更締良緣﹐將不賁恨﹐鬱鬱而死﹐又安得文彩陸離﹐顯暴於斯世耶﹗

然則人苟有才﹐必爲造物所忌﹐而亦終爲造物所憐。世之負才零落者﹐當守其忌而翼其憐可也。故吾於崔淑之事而重有感焉。亦於淑事而信其爲美人有足傳者。

集崔淑爲第四。

明成化年間﹐有崔淑者﹐吳縣崔永齡之女也。永齡嗜酒﹐性極豪放﹐而不修小節。所以困躓於廛間﹐莫能振拔。

淑生四歲﹐卽穎慧異常﹐其祖崔浚﹐嘗教之讀詩﹐一過目卽了了成誦。及年十七﹐姿色姣艷﹐其妙尢在雙目﹐黑白炯炯﹐神气湛如秋水。每一回眸轉盼﹐則百媚皆生。故當時每以鶯鶯爲比﹐無不羨慕。然因永齡不事生產﹐躑躅市井﹐所以名士舊家﹐恥與聯婚。

有一劉子重者﹐家居負郭﹐祖遺隙地數畝﹐以種蔬果爲業。聞淑之美﹐而思欲謀以爲偶。細訪永齡蹤迹﹐髙陽徒也。遂乘間邀入酒肆﹐並拉齡之好友鄭玉峯。

酒旣酣﹐永齡掀髯而笑曰「劉兄年𨿽少﹐而興致最佳。向來景慕﹐未獲一會。今忽叨領盛設﹐使我何以爲報﹖」

玉峯曰「劉君少年朴茂﹐異時發迹可期。今聞令愛猶未納聘﹐若肯許配子重﹐可稱快婿。」

永齡又笑曰「原來劉兄尙未受室﹐小女𨿽醜﹐願配君子﹐鄭三哥卽月下翁也。」

玉峯猶恐醉後所許﹐醒或變易﹐復與堅訂而別。卽於數日之內﹐行過聘儀。

淑微詢其人﹑其家何如﹖永齡極口贊譽曰「家頗溫飽﹐所居近城﹐而有園圃花果之勝。至其人之溫茂﹑美麗﹐誠一可意兒也。」淑亦私喜。

無何﹐將及於歸﹐淑忽夜夢一綠衣女﹐近前邀請曰「天妃娘娘與夫人有舊﹐今特邀往一會﹐幸祈速行。」

朦朧之間﹐淑已升車攬轡﹐綠衣女引導前往。須臾﹐至一城郭﹐將入門﹐有絳幘吏呵止曰「塵凡濁質﹐何得衝犯仙界﹗」綠衣女亦低聲喝曰「奉有懿旨﹐爾曹不得擅阻。」

及入城里許﹐但見宮殿巍峨﹐金碧煥映。遂捨輿步行至內﹐兩旁執事員役俱是年少女子﹐其妝飾絕似內苑宮娥。將及殿階﹐卽聞紫衣女揚言曰「二品夫人晉謁。」

只見珠簾一卷﹐殿內有人髙聲傳敕﹕「娘娘有旨﹐請速相見。」淑卽歷階而上﹐行拜跪禮畢﹐命取繡墩坐於西首。偸眼看那天妃﹐金冠緋袍﹐乃一十六七歲美貌女子也。

天妃笑問曰「昔在圓嶠相會之事﹐今尙記憶否﹖」淑茫然不知﹐但唯唯而已。

旣而有一士人﹐白面修軀﹐衣冠甚偉﹐自東而進﹐其參見拜跪之禮如淑﹐卽命東首坐定。

天妃指淑而謂士人曰「我以此子托爲汝室﹐汝宜善視之。」遂命左右捧出袍笏爲贈﹐士人再拜領謝而去。

天妃又謂淑曰「我以與子舊交﹐憐爾命薄﹐今已托於楊藩司﹐無憂不富貴矣﹗」卽宣近侍﹕「可陪夫人進內喫茶。」

淑至殿後一室﹐器皿精潔﹐房攏寬敞﹐當庭玉蘭一株﹐花正艷發。逡巡間﹐復爲綠衣女引出前廡。

忽見一男子手中執刃﹐從後遙呼﹐將欲刺淑。淑惶駭趨避﹐遽然而醒﹐但見月轉西軒﹐夜將半矣。

次日以告其母﹐其母喜曰「此是好夢﹐兒必貴顯無疑。」

俄而成姻後﹐但覺子重鄙陋之狀﹐如許如許。加以室如懸罄﹐瓶無儲粟。惟有靑藜綠莧﹐蕩搖於春風中耳。淑暗暗唏噓﹐深恨爲父所誤。嘗作詩以自悼其命薄雲﹕

妾家茅屋大如斗﹐繞屋蕭蕭惟碧柳。

柳上啼烏到曉聞﹐室中煙火午時有。

紫燕嗟呀空繞梁﹐黃鸝惆悵飛去久。

東鄰桃花艷艷開﹐西鄰少婦紅粉腮。

兩家富貴相仿佛﹐時時鬥艸賭金釵。

妾慚荊布豈堪伍﹐在家出嫁同一苦。

妾心豈怨夫婿貧﹐妾心自恨薄命身。

愁來惟有淚盈把﹐雨打殘花空夢春。

又有絕句三首云﹕

桃花開日艸初肥﹐門掩東風淚滿衣。

幾度自憐還自慰﹐嫁雞只合逐雞飛。

其二

曉窗睡起獨淒然﹐黃鳥聲中倍可憐。

莫道妾家空過節﹐未逢寒食已除煙。

其三

春來亢旱更堪憂﹐艸亦枯黃菜豈畱。

麻薴裙衫俱賣盡﹐幸存靑鏡照梳頭。

自此鬱鬱不快﹐時托吟詠以自遣。忽一日﹐劉子重有事入城﹐淑獨自持罌灌圃。旣而夕陽在山﹐倚扉閒望。見一秀才自船登岸﹐趨步近前。淑將掩扉而退﹐忽見其衣巾面貌似曾會過。心下恍惚尋思﹐秀才已近身相喚曰「小生舟行偶泊﹐聞說此間蔬圃有菜可賣﹐卽是宅上否﹖」

淑轉身進內﹐徐徐應曰「卽是妾家。」秀才亦便隨後步入﹐徘徊四望﹐微笑曰「花徑蕭疏﹐茅檐瀟灑﹐乃有此位娘子﹐莫非是桃源中人耶﹖」

淑摘蔬一把﹐置於地上﹐低聲喚曰「蔬已摘下﹐君自取去。」秀才曰「不知該錢幾枚﹐容當奉納。」

淑回鬟偸眼覷那秀才﹐溫雅不俗。便推辭不受曰「值得幾許﹐何必賜錢。」那秀才攜蔬作謝而出﹐淑亦步至扉邊。

不料劉子重已回﹐在對岸遠遠望見﹐疑有私姦情獘﹐不勝憤怒。一入門﹐卽厲聲詰問。

淑正色曰「那生系遠方人﹐素昧平生﹐偶爾泊舟買菜﹐君何多疑耶﹗」子重曰「汝無巧辯﹐吾已熟窺久矣。旣系無私﹐那人臨行爲何幾次回盼﹐汝亦何消送出﹖況菜旣賣去﹐得錢幾枚﹐其錢安在﹖」淑無錢將出﹐一時語塞。

子重大怒曰「怪道每日間顰眉長嘆﹐原來自有心上人。罷罷罷﹐從此各散﹐我豈爲汝被人喚作龜子耶﹗」遂寫休書一紙。

明日淸早﹐催淑起身。淑大哭曰「妾𨿽愚昧﹐頗諳閨範﹐豈不知以禮自持﹐乃肯做此醜事。況與君已三載夫妻﹐未嘗反目﹐今何忍以杯影致疑。一旦卽欲棄妾﹐使妾歸身何處﹖亦安忍棄君而去。」子重曰「我旣體汝﹐聽汝另嫁。」

淑揣意不可回﹐只得含淚而行﹐作《棄婦吟》一章。其詩曰﹕

可憐妾薄命﹐十七歸良人。

三載操井臼﹐晨昏同苦辛。

嗟彼遠方士﹐乍見豈與親。

君乃妄疑妾﹐割絕夫婦恩。

妾旣被棄逐﹐何敢向君論。

所悲名枉陷﹐父母必怒嗔。

寸心已摧絕﹐流淚滿路塵。

一別難再返﹐叩首重自陳。

如蒙剖妾意﹐感恩千載春。

淑旣被棄﹐崔永齡畱歸家內。𨿽則溺愛﹐卻因體面不雅﹐每每詰究事之虛實﹐淑輒唏噓不止。

永齡嘆息曰「因我酒後輕諾﹐誤汝終身。今又無端污蔑﹐汝且耐性暫畱﹐我將央出原媒﹐與之辯理。設或仍前堅執﹐以汝才貌﹐怕沒有好人家求娶耶﹖」淑低首默然﹐惟墮淚而已。

瞬息年餘﹐永齡已托鄭玉峯分解至再﹐而劉子重執意休絕。

原來子重鄰家有女﹐小字媚姑﹐與劉私染情密。且多厚贈﹐而囑劉休崔娶己。故子重堅執爲辭﹐而樂於淑之另嫁也。

一日﹐淑在廚下﹐忽聞門上有剝啄聲﹐悄從門隙一看﹐其人非別﹐卽是去年泊舟買菜之秀才也。淑奔告永齡﹐永齡整衣出見﹐詢其來意。

秀才曰「小生楊汝元﹐浙江山陰縣人氏。曾於去春路經貴邑﹐偶以泊舟買菜﹐獲遇令愛﹐不過邂逅相逢﹐實無他意。豈料令婿劉子重﹐隔堤竊視﹐疑屬姦情﹐立將令愛休退。今某叨中鄕闈﹐公車北上。念及今愛剪蔬相贈﹐乘便詣謝﹐乃忽詢聞此事﹐使某中心抱歉。𨿽則行止無虧﹐其禍卻因某起﹐但不知令愛可曾攺嫁否﹖若猶未也﹐只恐被誣名辱﹐人以爲嫌。小生新值喪偶﹐願續此姻﹐所以特來造瀆耳﹗」

永齡笑謝曰「若蒙雅愛﹐不棄寒陋﹐豈惟表白小女名行﹐便得以了卻終身。」當卽喚出面謝。

須臾淑出﹐翠減遙山﹐紅含玉頰﹐向前斂衽﹐細述其被棄之由。

楊生曰「頃已詢子鄰婦﹐備知其詳。柰因試期已迫﹐不能暫畱。權以金簪一枝﹐聊表鄙意。容俟試後﹐卽圖歸就姻盟。子宜保貴﹐毋使花容憔悴也。」

淑曰「妾乃棄逐陋容﹐豈堪奉事君子﹖感蒙厚愛﹐愧無爲報﹐口占一絕﹐以旣君誠。」遂吟曰﹕

被逐含污淚滿襟﹐何緣今日再逢君。

襄王縱覓髙唐夢﹐羞向巫陽化彩雲。

楊生笑曰「鄙人只知重貌﹐豈意卿更能詩﹐敢不和詠一章﹐以酬白雪。」卽吟云﹕

當時相見原無意﹐今日重來洵有情。

莫說儂家西子艷﹐還誇蕭寺遇崔鶯。

淑曰「君乃靑雲偉器﹐妾實蒲柳陋顏。拜領佳什﹐惟有感愧而已。」時已日暮﹐楊生重爲訂約而去。

俄而春試過後﹐三月初旬﹐卽見紛紛報捷。淑買試錄一看﹐則楊汝元已中八十四名進士。

永齡喜曰「術士每言兒命主有貴﹐夫今果驗矣。」淑獨愀然曰「楊郎若未獲中﹐或有來期。今旣奏捷﹐豈無閥閱名姿﹐而肯念及灌浣之賤乎﹗」

無何﹐已是季夏﹐而音問杳然。淑每嘆息曰「噫﹗楊郎之約果謬矣。」乃占絕句以述其愁思云﹕

悲悲喜喜半年餘﹐悲是眞情喜是虛。

日日南樓重悵望﹐錯將薄幸認相如。

一日傍晚﹐忽聞扣門甚急。啟而問之﹐其人向淑聲喏曰「莫非就是新夫人否﹖特奏楊爺之命﹐寄書報喜。」淑接書進內﹐急忙拆視﹐乃是七言古體一章。其詩云﹕

觀光偶向長安裏﹐鳳闕龍樓連漢起。

一朝看徧曲江花﹐復以微名附驥尾。

憶昔蘇臺泛棹過﹐晚煙斜照映靑莎。

匆匆獲遇傾城美﹐錯認家鄕舊薴蘿。

寧知一見翻成怨﹐拾得相思難再見。

春來重訪昔時居﹐一籬寒雨零花片。

花落無人野鳥鳴﹐徧尋消息遇娉婷。

殷勤爲說相思苦﹐臨別叮嚀伉儷盟。

最憐一別三千里﹐相思相望情何已。

花冠端擬爲卿畱﹐南歸指日諧連理。

恐將芳艸怨王孫﹐特遣靑鸞先報喜。

淑看畢﹐連聲嘆息不已。其母驚問曰「旣云離京已久﹐則指日可來。憑你仕宦門楣﹐也難得一進士爲婿。兒今平空享受五花冠浩﹐乃莫大之喜﹐而反爲慨嘆何也﹖」

淑曰「只爲偸顏別嫁﹐已失婚姻之正。況以淸潔之志﹐蒙失節之誣﹐追感前由﹐不無惆悵耳。」

又將半月﹐而楊生始到。仍托鄭玉峯爲媒﹐擇吉成禮。因已選授吳縣知縣﹐卽日帶領永齡夫婦﹐一同歸到山陰﹐措理家務﹐而後之任。

生嘗笑問淑曰「當日偶爾上崖﹐見卿立傍柴扉﹐將欲退避。及予步近﹐而卿反立住﹐不時回波流盼﹐旋又摘蔬相贈﹐豈卽有意於予乎﹖」

淑黯然嘆息曰「妾𨿽誤配匪人﹐頗能以禮自處。彼時見君而躊躇不避者﹐以君面熟﹐恍若曾經會過。而摘蔬爲贈﹐亦特重君之斯文溫雅耳。若謂斯時妾卽有意﹐非也。」

生又問曰「越水吳山﹐與卿相隔迢元﹐而云面熟﹐則又何也﹖」

淑曰「妾亦展轉尋思﹐而莫得其故。頃自數日以來﹐方能省起。蓋緣妾將適劉生之前夕﹐夢至一處﹐乃是瓊樓玉宇﹐中有女子﹐稱曰天妃。妾方進見坐定﹐值一秀才入謁﹐衣冠楚楚﹐妾頗注目。其後見君﹐則衣巾面貌﹐悉若夢中所見﹐致妾一時間猜疑不定耳。然與君今日之緣﹐已兆於數年前之夢。信乎事由前定﹐非人謀所能及也。」

生又曰「所可笑者﹐劉子重以市井鄙夫﹐豈堪與卿作配。天幸其吹疵棄絕﹐得歸於我。卿亦感我覓娶厚情﹐而有欣幸之意乎﹖」

淑曰「若以劉之鄙陋﹐妾實厭憎。然嫁雞逐雞﹐亦惟自恨其命薄耳。至以見疑遭棄﹐乃得托身於君﹐以沾恩誥之榮﹐固亦欣幸。然非妾之素懷也﹐出於事勢之變耳。」生欣然點首曰「卿眞肺腑之言也。」

忽一日﹐地方公呈有以姦情事來告者。生觀姦犯姓諱﹐則劉子重。而姦染之女﹐則媚姑也。心下暗暗竊笑﹐卽刻拘審。地方人備訴云「子重原系有妻崔氏﹐性最貞淑﹐而忽誣姦棄逐。乃與媚姑通奸﹐已非一日。昨晚親在門首偵獲﹐風化攸關﹐某等合行首控。」

生令媚姑擡頭﹐凝視良久﹐微笑曰「貌亦平平﹐固是村姬俗女﹐亦解風月事乎。」卽將男婦各責二十。又喚地方人﹐亦各責十板﹐曰「汝等非爲公舉﹐必以姦情爲奇貨﹐而謀詐不遂﹐致來控我耳。」

是晚退堂﹐述以語淑﹐淑喟然曰「皆因與媚有染﹐所以棄我如仇。今地方人亦知我以被誣見棄﹐則心迹已明﹐我又何所憾哉。」

自後楊生遷轉甚速﹐歷官至閩中布政。到任之日﹐淑進私衙﹐其房幃寬敞﹐器皿精雅﹐當窗有大玉蘭一株﹐花正艷吐﹐與昔時夢中所見一一無異。始知「二品夫人」之稱﹐而天妃所云「已托楊藩司」等語﹐無不符驗。噫﹗婚姻𨿽由前定﹐而夢亦奇矣哉。

淑詩有未載入傳中者﹐備附於左﹕

夕陽樓上望﹐煙柳欲歸鴉。

春色來千里﹐城陰列萬家。

含情芳艸外﹐系恨在天涯。

此日長安客﹐應看禦苑花。

上《南樓春望》

一緘瑤艸惠佳音﹐始信多才必有情。

拂拭雙蛾重點黛﹐倚門遙聽馬嘶聲。

上《得長安寄詩喜而拈詠》

淑自作《夢詩》序云﹕

夫事因奇著﹐情以言宣﹐此予夢詩所由作也。憶予二八之齡﹐獲夢天妃﹐遂窺吉士。而啜我以瓊漿﹐延我於繡闥﹐異哉斯夢﹐耿耿莫忘。自夢後三載而獲遇我夫子。又二十年之後﹐隨任閩司﹐進觀衙宇﹐木蘭當窗﹐玉英初吐﹐無不宛符昔夢。嗟乎﹗𨿽緣出自天﹐事由宿世﹐而偶然一夢﹐了我生平。不知天妃何仙﹖予與天妃何舊﹖用綴近體十章﹐以標靈異。若負能詩﹐而欲以此揚厲風雅﹐則予烏乎敢﹗

卷五

張畹香

引

煙水散人曰﹕天下女子﹐賢貞才智有如張畹香者乎﹖余聞之鹿車共挽﹐少君之賢﹔廡下與案﹐徳耀之淑。而千載之下﹐追蹤並秀者﹐孰能有如畹香﹖

余聞之「綠肥紅瘦」﹐易安之詞也﹔「東風柳眼」﹐靜庵之詩也。而詩詞兼美﹐足以伯仲於朱李之間者﹐孰能有如畹香﹖

余聞之﹐楚戰將危﹐其女望云而知其克捷﹔越人航海﹐其妻占風而悼其必亡。而相夫起家﹐保貞亂世﹐其智不在二婦之下者﹐孰能有如畹香﹖

然以少君之賢﹐而未聞有易安之詞。易安嫻於詞句﹐而乏楚越二婦之智。其兼備諸美﹐而卓絕千古者﹐又孰能有如畹香﹖

或曰「畹香一女子耳﹐豈能賢貞才智炳炳若是﹗」噫﹗使畹香不女子者﹐無其詩﹐無其智﹐無其淡泊之髙致矣﹗一片巾幗世界﹐反視夫畹香哉﹗

予於丁酉歲﹐嘗偕月鄰諸子﹐望月虎丘﹐酒闌秉燭﹐各抒異聞。客有備述畹香事者﹐諸子撫掌稱異﹐皆以爲美人之尢。而屬余爲傳﹐以補《世說》所未載。

集張畹香爲第五。

張畹香者﹐諱蘭﹐維揚富戶張玉樓之女也。天性穎慧﹐自七歲卽工詩詞。尢喜妝飾﹐嘗畫修眉﹐宛然新月形﹐諸姊莫能仿其嫵。而每日只穿紅衫﹐故玉樓珍愛異於諸女﹐嘗呼爲「紅衫兒」。

一日﹐庭前蘭花初綻﹐玉樓指花而笑曰「汝名蘭﹐何不詠蘭以見志。」畹香時方九歲﹐卽應聲而吟曰﹕

托質宜幽谷﹐含馨並綠蓀。

悔因原佩後﹐移賞入朱門。

五樓素昧文理﹐但見矢口成章﹐誇其敏捷﹐而不知詩內含蓄何意。乃命錄出﹐以示其女塾師。

師曰「觀其詩﹐卽知其志。令愛異日必甘淡素﹐而恪守閨範者也。」

玉樓喜曰「女以節操爲本﹐若能恪守閨儀﹐則爲好女子矣。」

及年十七﹐本城鄕紳有趙宦者﹐聞其才美﹐而倩媒求聘。玉樓意將許之﹐畹香堅執不允﹐私謂其母曰「兒聞『貧難婚富﹐富難婚貴』﹐故必家計相仿﹐气誼相洽﹐方可聯姻。況旣貴顯﹐必當報效朝廷﹐施徳澤於鄕裏﹐方能長享。今趙宦倚勢淩人﹐驕橫極矣﹐其危若朝露﹐安可與議婚姻﹐以被其禍乎﹖」於是力阻玉樓﹐其事遂寢。

未幾﹐趙宦果以論罪系獄﹐坐贓十萬﹐戚族中無不被其株累。玉樓聞而驚嘆曰「吾兒機智﹐遠勝於我﹐所惜非男子耳﹗」

自此每事必與畹香計議而行﹐無不揣度如見。並一應往來書札﹐俱屬畹香代筆﹐無不俄頃立辦﹐文彩燁如。

是時廣陵諸彥﹐自文社外﹐更立詩社﹐分題唱和﹐競吐菁英。有以《春日細雨》爲題﹐拈一東韻﹐各成一律﹐凡十有四篇﹐惟子拱婁生一首﹐最爲畹香得意。其詩云﹕

微雨如絲向曉蒙﹐斜侵蘿薛任輕風。

當階不損苔痕綠﹐著樹輕濡花片紅。

乳燕乍飛堪潤翼﹐濕云弄色欲漫空。

數聲啼鳥知何處﹐只在模糊柳浪中。

畹香每於吟殘繡倦﹐必哦詠是詩。聞其未娶﹐每有托字之意﹐而難於啟口。

忽值婁生以事干於玉樓﹐玉樓爲設供饌﹐堅畱小飲。酒闌將夕﹐婁生竊慕畹香之美﹐時時回覘珠簾。忽見簾內雲鬟橫綠﹐或現或隱﹐意必畹香。思欲以詞挑動﹐遂索筆硯﹐以庭前石橊花爲題﹐書《菩薩蠻》一闋云﹕

絳英似火枝頭擁﹐無言有意含情重。相妒是紅裙﹐還憐照眼明。輕盈宜帶雨﹐繁艷能禁暑。若隔珠簾猜﹐依稀似杏腮。

於是畹香果在簾內。窺見婁生貌旣風流﹐詞復含情婉切﹐遂歸繡房﹐賦詞一首﹐以寓其思羨之意。其詞曰﹕

晚色橫空﹐涼風初起﹐搖曳茶煙一縷。徒倚閒階﹐滿懷心事﹑向誰堪語。最愁殺﹑困人炎暑﹐惹得眉間綠皺﹐更添幾許。但見容與淸佳﹐橊詞雋婉﹐眞个軒軒霞舉。欲托幽衷﹐那知自有東君作主。忽又值﹑瀟瀟夜雨﹐遙想酒闌讀罷﹐那人何處。

畹香之意﹐已屬婁生。而其美艷之名﹐傾動一邑﹐所以士紳央媒求聘者紛紛不絕﹐畹香執意不允曰「必得賢如婁子拱者方可。」

其母揣識其意﹐遂以告玉樓。玉樓嘆息曰「婁生才貌﹐我亦愛之。所惜其一貧如洗耳﹗然婚姻事亦豈我爾所能彊﹐且再少緩﹐當從其意可也。」

二人方商議時﹐婢有輕鴻者﹐伏在屏後竊聽﹐遂以一樓之語﹐趨告畹香。畹香喜而作詞曰﹕

脈脈幽懷只自籌﹐幾回無語獨憑樓。

斷腸時節是深秋。風漏雁鴻情似實﹐

月沈楊柳意還浮。是眞是假暫紓愁。

婁生向來文戰不利﹐是歲宗師科試﹐拔居優等﹐玉樓之意遂決。乃擇日設宴﹐以請婁生﹐徧延名士數十﹐並其戚屬鐘士謙。士謙已年七十餘﹐遂居首席﹐其餘依齒而坐。

須臾﹐酒將半酣﹐鐘士謙曰「諸兄亦知敝親今日此酒爲何而設﹖」眾曰「正欲請問玉翁見邀之意。」

士謙曰「只爲敝親有女﹐小字畹香﹐年方及笄﹐尙無快婿。所以薄設蔬觴﹐單爲議配耳。」

請名士中有年少而未娶者﹐意必玉樓所屬﹐皆欣然色喜而問曰「向聞玉翁令媛才貌無雙﹐允稱閨秀。所愧座無佳士﹐誰任東牀。」

士謙曰「敝親所屬﹐乃子拱婁兄也。」一座皆驚﹐無不相顧竊笑。

婁生亦避席而謝曰「不肖何人﹐斯敢望喬門坦腹。」遂盡歡而去。卽請士謙爲媒﹐擇吉親迎過門。𨿽則陋巷蕭然﹐室無長物﹐而左琴右書﹐亦頗瀟灑有致。

婁生嘗問曰「卿生於殷富之家﹐享用華美。今乃歸我貧士﹐塵甑荒涼﹐將無鬱鬱而非意之所樂乎﹖」

畹香曰「子能慕伯鸞之風﹐妾願舉孟光之案﹔子能如相如著犢鼻﹐妾亦何難當壚滌器。夫家君之以賤妾相托者﹐特以子之才徳可重耳。若或輕貧賤而慕富貴﹐不惟違妾之意﹐亦豈所望於君者哉﹗」

婁生攺容而謝曰「愧我徳乏龐公﹐卿眞今日之桓少君也。」

因畹香諱蘭﹐卽以「蘭」字爲韻﹐嘗賦詩相戲曰﹕

輕風剪剪拂欄幹﹐春色偏宜向曉看。

只羨海棠嬌欲語﹐爭知林下有芳蘭。

其二

傍水幽居石徑寬﹐畫眉終日並相歡。

漫隨蛺蝶尋嬌杏﹐獨剪蓬蒿護弱蘭。

其三

曉窗梳罷綠雲鬟﹐欲下庭除露尙寒。

脫換繡鞋何處去﹐笑從深徑摘幽蘭。

其四

傾國從來羨牡丹﹐春風拂檻一枝寒。

爲誇錦字機中織﹐錯向人前喚若蘭。

畹香亦以婁生之諱「星」字爲韻﹐戲答四絕云﹕

一方明月到幽亭﹐花影朧朧露細零。

良夜莫教貪睡早﹐從君索酒看文星。

其二

聯罷新詩學弄笙﹐雙雙時倚百花屏。

必須七夕方相會﹐長笑牽牛織女星。

其三

東風吹綻柳梢靑﹐門繞梨花夜未扃。

對月不妨重覓句﹐欲將詩思動春星。

其四

步檐徙倚佩丁丁﹐柳帶棲鴉暮靄靑。

何處玉簫聲似咽﹐半輪新月傍三星。

自此花晨月夕﹐惟以詩詠唱酬。𨿽或簟瓢屢空﹐而米薪酒果﹐自有玉樓不時送至。所以嘯歌無廢﹐綺夢情酣。

其壁鄰是一富家﹐主人吝而且刻。畹香每欲遷徙另居﹐婁生曰「只此數椽﹐亦足以容膝而蔽風雨﹐何用遷爲﹗」

畹香曰「不然﹐君若不去﹐主有奇禍。妾父有一別業﹐離城咫尺﹐頗有花亭月榭﹐足以棲遲。妾已先期稟請﹐無俟君之考盤也。」

婁生不得已﹐遂喚扁舟﹐挈其琴書﹐卽日徙去。

去不半月﹐而富翁家起火﹐延燒其鄰五十餘家。婁生愕然驚異曰「若不聽卿﹐則靑氈已付回祿。不知卿操何術﹐而能預料若此﹗」

畹香笑曰「妾亦不過據理揣摩﹐豈操術數而能先見哉﹗蓋居必擇鄰﹐不可不愼。其人旣富而吝刻至極﹐則上悖天心﹐下招人怨﹐非遇火盜﹐卽遭橫事。此理之常﹐無足怪者。若不遷而遠之﹐安免波累乎﹗」

忽一日﹐其鄰胡月郎同一人以金餅來賣﹐其金重三兩﹐赤色如火。計其價﹐應值三十餘金。而償以半價﹐其人已允。婁生貪其賤﹐而傾囊以市之。

畹香從內遙呼曰「催徵之吏日迫於門﹐安得餘資而換若金乎﹗」遂立逼吐還﹐而出酒食以食之﹐其人感謝而去。

又一日﹐有以金簪來賣者﹐其人破巾敝屨﹐貌甚憔悴。及觀其簪﹐則鑲以貓兒眼。問價幾何﹐伸二指曰「實要二兩。」

畹香甚喜﹐疾令婁生如其數以畀之。卽轉售於宦室﹐得價二百餘兩。

而前此胡月郎之金﹐因婁生退還﹐遂鬻於本村富戶邵某。而其同來之人﹐實系江中之巨盜也﹐與胡月郎亦非相識﹐蓋貪其厚謝而爲居間兌賣耳。未幾事敗﹐供出月郎﹐並及邵某。月郎一聞其事﹐卽時遠竄。邵某罄其資產﹐方出囹圄。

婁生始爲駭然曰「胡月郎﹐鄰居識熟﹐吾故信托。至賣金簪者﹐不知其所從來﹐實覺面生可疑。乃彼此相反﹐而卿之揆量如神﹐其故何也﹖」

畹香曰「君知其一﹐未知其二。夫金之爲物﹐人所易識﹐無愚者亦知其價之輕重也。乃償以半值而卽見允﹐彼非昧於價也﹐特速於售耳。卽其速售已有可疑﹐而況月郎無妻小﹐乃遊手遊食之輩﹐豈以鄰居而可輕信乎﹖若夫貓兒眼者﹐人所罕見。觀其人則又容色困悴﹐似有羞澀之態﹐此必宦室之裔﹐貧乏無聊﹐故出其先世所遺﹐而孟浪行鬻﹐以爲糊口計耳。所以令君速付其值﹐不然必爲識者所得矣﹗」

婁生聽畢﹐欣然鼓掌而笑曰「賢卿料事甚明﹐果有過人之智。但彼已去﹐而復呼轉﹐啖以酒食者﹐則又何也﹖」

畹香曰「業已交易﹐而我立沮退出﹐豈不懷慍。況其狀猙獰可懼﹐故不惜食而以酒食者﹐冀其歡也。」

於是婁生事無大小﹐必咨於畹香而後行。數年之間﹐竟成富室。

是歲春﹐闖�犯闕﹐遂有彰義門之變。而江淮諸郡﹐靡不騷然震動。在城士庶﹐移徙紛紛﹐畹香獨曰「事尙無虞﹐未可輕動。」

及弘光帝正位南都﹐在廷權貴有與婁生相厚者﹐遣人致書曰「天下方危﹐主上新立﹐正吾黨建功樹業之秋。子能主我﹐則富貴可得也。」

婁生欣然欲行﹐畹香力諫曰「今闖�倡亂﹐中原糜沸。新主𨿽立﹐仍有姦佞擅權﹐竊恐天下事﹐尙未可料也﹗乃子冀圖幸進﹐若以富貴爲樂﹐則爾與我抱甕灌花﹐逍遙蓬徑﹐宴眠早息﹐足以自娛。又何必趨事權門﹐鞅掌簿籍﹐而以國事經心乎﹗設或志在立功﹐則吾相君之面﹐貴乏封侯﹐而況胸無經濟﹐將謂尋章摘句可以退賊乎﹗蓋無道則隱﹐乃古聖之格言。妾與子方懼寇亂將及﹐避迹不深耳﹗乃欲昧時希用﹐被錦繡而爲享祀之犧牲﹐竊慮禍患一至﹐悔無及矣﹗同林棲鳥﹐休戚相關﹐不得不以正言告君﹐惟熟念之﹗」

婁生曰「諾﹐吾已絕意功名﹐前言戲之耳﹗」

未幾﹐忽值髙傑內變﹐畹香曰「妾聞大亂歸鄕﹐小亂歸城。今天下必至大亂﹐若不遠避﹐禍將及矣﹗」遂挈資徙居城外四十餘里。

有亂兵張﹑郝二將者﹐系本地人﹐熟知鄕路。佩刀負矢﹐直逼婁生所居。其鄰近避難之家﹐忽聞亂兵卒至﹐無不扶老攜幼﹐紛紛遠竄。畹香將欲出扉﹐二賊足已跨進﹐卽欲逼住行淫。

畹香面不攺容﹐欣然笑曰「妾聞二將軍之名久矣。今天下擾攘﹐尙武而不尙文﹐正二將軍立功之日﹐異時金印如斗﹐佩諸肘後﹐二將軍功名赫赫﹐誰堪相比﹗妾恨失身腐儒﹐偃蹇荊布。今以天假奇緣﹐幸蒙二將軍賜顧。妾藏有豚蹄鬥酒﹐願爲二將軍把盞稱喜﹐卽望少畱數夕﹐相共盤桓。但異日富貴時﹐願祈攜妾同享﹐無忘妾也。」

遂呼婁生出拜曰「今日尙爲爾妻﹐明日妾身卽爲二將軍所有矣﹗」乃以酒肉整理捧出﹐又詒二賊曰「諸勇士荷戈持戟﹐環列於門﹐使妾驚悸不安﹐望乞敕令散去﹐當與二將軍從容閒話耳﹗」

二賊料無他虞﹐卽令暫退。畹香殷勤斟酒遞勸﹐二賊坦然不疑﹐舉杯立盡。

豈知酒內已下砒霜﹐須臾毒發﹐二賊俱斃。其時眾﹤散行村落﹐各自擄掠﹐遂喚婢僕扛出屍骸投水。搬攜細軟﹐棹舟遠渡而避。直至次日﹐亂兵方去。其爲鄕民擊死者﹐亦有二十餘。而沿村抄劫﹐婦女被污者﹐不計其數。

獨畹香保全﹐不失一物。乃告婁生曰「此地亦非安土﹐宜更擇居。」遂又遠徙二十里之外。不料賊寇蜂起﹐在在竊發。畹香時刻籌謀﹐或令婁生與賊佯爲結納﹐而陰實圖之﹔或以金帛納餉﹔或潛匿以避其鋒。所以間關二載﹐得免於禍。至順治三年﹐始還故址。

而兵燹之後﹐殘毀無遺。加以大兵不時經臨騷擾﹐畹香復與婁生計議曰「若使天下卽日平定﹐則桑梓之地不可棄也。設或閩廣未下﹐吾恐大兵往來頻繁﹐必無寧息之日。曷若徙居金陵﹐方保無事。」

婁生唯唯﹐卽又往省買宅。畱僕王忠等管守田房﹐便同畹香移居白下。其後大兵養馬廣陵﹐士庶展轉播遷﹐靡不蕩其資業。而婁生安居無事﹐優遊卒歲者﹐皆畹香之力也。

時畹香已年四十餘﹐容色愈艷。但以子嗣尙艱﹐乃爲謀置一妾。卽鄰居鄭氏之女﹐名喚玉姬﹐年才十七﹐性極敏淑﹐粗工吟詠﹐嘗作《美人對鏡》詩曰﹕

拂塵開玉匣﹐照影卽生憐。

恍惚疑爲我﹐依稀認作仙。

新妝同艷冶﹐巧笑各嫣然。

莫訝時疏隔﹐綢繆不計年。

畹香愛其能詩而娟秀﹐嘗贈以絕句二章云﹕

玉潤盈盈二八餘﹐中庭雪後放梅初。

檀郎愼莫私尋約﹐好把新詩倡和予。

其二

窗前初辦曉妝成﹐新試春衫媚自生。

爲見艷姿因感昔﹐感予年少更憐卿。

婁生亦以畹香賢淑﹐作詩以美之曰﹕

感謝芳卿貞且賢﹐任予尋夢楚峯邊。

漫誇三月桃花美﹐卻羨芙蓉秋更鮮。

自娶玉姬一載﹐卽獲舉男。畹香喜極﹐撫愛如同己出。其後庚寅歲﹐復歸維揚故居。至八年辛卯﹐又徙秣陵。嘗有《此君軒詩集》梓行於世﹐故不備載﹐惟錄其軼詩焉。

卷六

陳霞如

引

煙水散人曰﹕予嘗讀三奇傳﹐爲之擊節賞慕。及友人爲予述陳玄洲三女麗情艷事﹐則又非三奇可得而班也。夫螓首蛾眉﹐杏唇桃臉﹐女容也﹔然色莊語寡﹐笑乏傾城﹐則亦未足爲艷。刺繡織紡﹐女紅也﹔然不讀書﹑不諳吟詠﹐則無溫雅之致。守芬含美﹐貞靜自持﹐行坐不離繡牀﹐遇春曾無怨慕﹐女徳也﹔然當花香月麗而不知遊賞﹐形如木偶﹐踽踽涼涼﹐則失風流之韻。必也丰神流動﹐韻致飄揚﹐備此數者而後謂之美人﹐則霞如是矣。

然以玉娟之尖﹐小鶯之秀﹐𨿽其芳潔少遜於姊﹐而情韻有餘﹐亦難律以失身之玷﹐當夫﹗鶯聲織錦﹐寧無匹偶之思﹔春气燻懷﹐奚免吉士之誘。而況時同言笑﹐賡和珠璣﹐有不神馳魂蕩而能己於情哉﹗予竊羨夫錦帳歡濃﹐二姨夢合﹐不知何福修來﹐乃有如此享用。樂哉崔生﹗花源月窟﹐只在尋常閨閫間也。

浥予嘗以花徵品﹐則霞如者﹐淩水烘霞﹐旣美且艷﹐乃春之牡丹﹑秋之芙蓉也﹔玉娟者﹐流影迷鶯﹐含芳待月﹐乃碧桃﹑紅杏也﹔若小鶯者﹐披輕風而蕩漾生姿﹐芳露而托情自遠﹐則月底海棠耳。

昔江東以二喬並著﹐後人遂有觀書之繪﹐而文詞不少見﹐則有色而無才。可知豈能才情並麗﹐丰韻兼優﹐有若霞如之姊妹耶﹖然白璧微瑕﹐終難爲娟﹑鶯而曲護。則吾所取﹐不無軒輊於其間。

集陳霞如爲第六。

楚有陳翁者﹐失其諱﹐而僅以玄洲字傳﹐與妻屠氏﹐俱善詩。年將五十﹐止生三女﹐季曰小鶯﹐年甫十三﹔仲名玉娟﹐長鶯二歲﹔而霞如爲長﹐已年十八。𨿽均有傾城之艷﹐亦惟霞如爲最美。玄洲嘗爲《三女詩》曰﹕

玉娟嬌小十四餘﹐小鶯綽約似秋蕖。

二女盈盈已並秀﹐更有長女名霞如。

霞如十歲能織綺﹐十三工賦詩。

只今已二九﹐姣好有殊姿。

屠氏亦作《三女吟》曰﹕

余家有三女﹐均抱瑰麗姿。

長女尢秀異﹐搦管解賦詩。

二女及三女﹐𨿽小無嬌癡。

才能織流黃﹐刺繡已自知。

畫屏開孔雀﹐錦幕施紅絲。

誰言生男好﹐生女亦門楣。

猶勝東家翁﹐暮年孤自悲。

細觀二詩之意﹐則霞如之美更勝於娟﹑鶯可見矣。忽一日﹐仲春時候﹐有崔生者﹐諱襄﹐字季文﹐小字壽哥﹐年甫弱冠﹐秀韶有文﹐乃屠氏嫡妹之子﹐幼時曾與霞如同學。其後崔生之父以令史選余杭縣縣丞。丞滿卽遷本府經歷﹐崔生隨任讀書六載﹐至是始歸﹐卽來省候。

屠氏驚喜曰「記得吾甥去時﹐發尙復眉。不料一別六年﹐忽爾長成如許﹐想甥學業必有進益。今聞縣試已近﹐甥當努力著鞭﹐不得再爲蹉跎矣﹗」

崔生曰「荷蒙姨母垂愛﹐愚甥敢不勉力﹐以副尊望。但今三位賢妹﹐想亦長成﹐願請一見。」

屠氏笑曰「莫說霞如﹐只玉娟﹑小鶯﹐與我已是齊肩。今方垂帷刺繡﹐故未令出見。況甥乍至﹐必當從容少畱幾日﹐何必如此匆匆耶﹗」

旣而茶罷﹐霞如步到簾邊﹐一見崔生﹐便已兩臉漲紅﹐羞澀欲避。

屠氏曰「壽哥兄與汝自幼相見﹐何生靦腆耶﹖」玉娟隨步於後﹐亦微笑曰「聞說壽哥與姊曾經伴讀﹐旣爲兄妹﹐豈同外客。」遂與小鶯從後一推﹐而霞如之金蓮已拽出簾外。

及相見畢﹐崔生屢屢回盼霞如﹐霞如亦不時偸覷。

玉娟笑曰「聞得武林山水最佳﹐哥哥在被多年﹐想必遊覽已徧。」崔生曰「山有鷲嶺之奇﹐水有西湖之勝﹐寺剎則有三竺之煙霞﹐蘇堤則有六橋之花柳。至其歌樓舞榭﹐勝槪無窮﹐亦非遊履所能盡也。」

霞如亦低鬟悄語曰「哥哥自幼卽耽吟詠﹐旣遇名山勝水﹐則奚囊中詩艸必與蘼蕪並深。愚妹𨿽非知音﹐何不見示一二。」崔生曰「昨已檢點拙艸付梓﹐容俟刻成請正。」

少頃﹐玄洲自外歸﹐欣然相見﹐備問寒溫。是晚設宴內齋﹐畱臥於廳側之小樓。崔生爲憶霞如之美﹐展轉不能就寢。遂挑燈握筆﹐向粉壁上題七言一律云﹕

一別鄕關已數年﹐歸來風景更堪憐。

爭知楊柳絲初長﹐卻羨桃花色正妍。

簾外幽篁仍滯月﹐庭前芳艸自含煙。

今宵重向東樓宿﹐幾度挑燈思黯然。

玄洲見詩﹐連贊其妙﹐而不知崔生之意別有所托也。盤桓數日﹐將欲辭歸。玄洲收拾書齋﹐堅畱肄業。自此出入中堂﹐𨿽與霞如姊妹不時相見﹐而以耳目眾多﹐無由密傍﹐崔生心下怏怏﹐吟詩以自遣云﹕

落霞絢彩映西樓﹐白玉花開滿樹頭。

無限幽思禁不住﹐那堪鶯語更催愁。

詩內蓋暗藏著三姊妹之名。

一日飯後﹐崔生以進見屠氏而出﹐轉過西軒﹐適值霞如曉妝初畢﹐獨自靠在雕欄。崔生徐步至側﹐低聲問曰「顰蛾獨立﹐倚檻沈吟。妹亦有所思耶﹗」

霞如回首﹐見是崔生﹐斂容而答曰「非也。特爲海棠初吐﹐艷冶堪憐﹐故偶爾偸閒一看耳。」

崔生笑曰「海棠𨿽艷﹐何如一妹。向聞妹善吟詠﹐未嘗獲見珠玉。今旣爲花徙倚﹐曷不綴詩以貺蕪懷。」

霞如曰「吾聞良璧置前﹐則珷王夫失色﹔大巫在側﹐則小巫索然。豈敢班門弄斧﹐以貽壽兄之笑哉﹗」

崔生稍以微詞挑之﹐霞惟俯首不答﹐遂卽趨出。將欲掩扉展捲﹐忽見雙鬟蕙香﹐疾步而至﹐袖中取出片紙曰「此小大小姐命以送郎者也。」崔生展而視之﹐上書一絕云﹕

海棠合把仙妃喚﹐不遇知音豈解憐。

爲是深閨諸姊妹﹐朝朝梳洗向花邊。

崔生讀至次句﹐認作霞如以知音屬已﹐喜而欲狂﹐遂立綴一絕﹐以付蕙香。

蕙香持進中屏﹐將欲轉過回廊﹐忽值玉娟獨自內出﹐乃從旁而趨。玉娟牽裾詰問曰「觀汝汲汲而行﹐得非自崔季文書室中來耶﹖」

蕙香笑曰「可知崔生輕薄郎也﹐安可以無事而造其館捨﹗」玉娟亦笑曰「旣不爾﹐汝只以兩袖任我搜檢。」蕙香度不能隱﹐遂以實吐。娟乃索詩而讀之﹐其詩曰﹕

不爲尋春卻遇春﹐海棠紅映石橊裙。

於今欲覓巫山夢﹐只向花邊望彩雲。

玉娟看畢﹐心下想曰「原來霞姊先已托意壽哥﹐故其回詩訂約如此﹐吾且匿下﹐以阻其會。」

乃謂蕙香曰「此淫詞也﹐幸而遇我得見﹐不然汝若遞與大小姐﹐必被重責。今後再有柬帖往來﹐汝宜悄悄先付我一看﹐我當以簪簪與汝﹐不汝詒也。」

蕙香信以爲實﹐遂不索詩﹐而謬爲他語以復霞如。

原來玉娟年旣破瓜﹐又因愛羨崔生貌美﹐所以春情澹駘﹐屬意頗濃。旣得崔詠﹐卽仿霞如筆迹﹐代作情詞一律﹐仍令蕙香持出﹐以賺崔生。其詩云﹕

少小相將並長成﹐海棠花底兩含情。

莫教靜夜空遲月﹐已向輕風待囀鶯。

密約最宜防弱妹﹐佳章頻願和新聲。

西廂紅樹今仍在﹐早晚應朝弄玉笙。

崔生得詩﹐欣然喜躍﹐不覺手舞足蹈。宛轉自思曰「誰想美滿姻情﹐竟在此處。旣云早晚﹐則其所約決不荒唐。若到陽臺之上﹐其趣當何如也。」

是日﹐展卷數四﹐而以心緒搖搖﹐莫能成誦。惟側耳而聽﹐並窺其日影之斜。及候至夜靜﹐杳無蕙香消息。

次日午後﹐探知玄洲赴飲於外﹐屠氏晝寢於房﹐乃悄悄信步而入。欲尋蕙香以詢其事﹐不覺闖至霞如繡閨。籠有鴝鵒﹐見生突至﹐連聲喚曰「大小姐﹐有一面生郎進來也。」

霞如方在倚鏡整妝﹐忽聞鳥喚﹐始知崔生闖入﹐驚訝曰「壽兄誤矣﹗此乃妹之臥房﹐何得至此﹗」

崔生笑曰「西廂紅樹﹐妹所約也﹐故自昨暮盼至今晨﹐滿望佳期允就。今以覓問靑鸞﹐幸窺仙榻﹐洵乃天作之合﹐何言誤耶﹗」

霞如愕然曰「兄何出言悖禮﹐謬誕若是。夫西廂紅樹﹐崔鶯之醜行也。妾𨿽愚昧﹐頗能以禮自嫻。因屬兄妹之稱﹐故爾相見不避﹐何乃擬人以匪類﹐誘惑以淫褻耶﹗」

崔生亦嗟訝曰「奇哉﹗奇哉﹗若非賢妹之命﹐則襄何敢唐突﹖況『莫教靜夜空遲月﹐已向輕風待囀鶯』。之句﹐現在笥篋﹐亦得諱言非妹所贈者乎﹖」

霞如憤然曰「子豈夢耶﹗癡耶﹗何忽將人鑿空誣詆﹐名行攸關﹐豈堪作耍﹗不意兄方少年﹐短行乃爾。」

崔生再欲辯論﹐忽值玉娟﹑小鶯俱至﹐遂咨嗟而出。

玉娟佯問曰「適間從外而去者﹐莫非是壽歌乎﹖彼何由擅入姊姊臥室﹖」

霞如余怒未息﹐卽爲備訴其事。玉娟曰「我以彼爲兄﹐彼乃狂悖非禮。人之無良﹐洵可畏也﹗然姊姑忍之﹐若一揚言﹐外人不察﹐將謂吾姊妹有私行矣。」

旣而將晚﹐密謂蕙香曰「我有數字﹐煩汝悄然遞與崔郎。彼如問汝短長﹐汝但含糊以應之。」

蕙香卽乘間至外﹐出簡以授崔生。生以霞如變約﹐方鬱鬱悶坐。乃見字卽拆而視之﹐其上書云﹕

投桃報李﹐兒女之私﹔納履整冠﹐嫌疑所避。柰何當晝而突至臥內﹐𨿽在鸚鵡能傳﹐何況林林耳目﹐豈無懼乎﹗故以詩爲約者﹐私情也﹔嚴詞峻拒者﹐避嫌也。𨿽貞女無自媒之禮﹐而憐才有吉士之求。擬於明夕﹐晤訂百年。先托魚箋﹐附呈四絕﹐兄但可畱明月於紗窗﹐愼勿燃銀燈於玉几﹐一囑。其詩首章云﹕

輕風剪剪拂羅幃﹐贏得新愁壓黛眉。

蝴蝶不歸芳艸暮﹐斷腸春色在深閨。

其二

陌頭楊柳乍垂絲﹐忽被春風仔細吹。

豈爲妾心方似結﹐只緣君太負情癡。

其三

綠鎖蕤曉院深﹐桃花𨿽艷未關情。

阿誰喚起相思夢﹐只爲流鶯巧弄聲。

其四

陰陰幽徑徧蒼苔﹐有約黃昏戶半開。

寄語東君休怨寂﹐夜深應與月同來。

崔生嘆曰「原來霞妹有此識見﹐我所不及也﹗」是夜喜而不寐﹐次曉方酣寢未起。

其父以縣試期邇﹐遣人立逼回家。崔生意猶遲疑未決﹐玄洲曰「試事難緩﹐郎君速宜回去料理﹐待進學之後﹐不妨再來肄業。」

生乃快怏而行﹐及見霞如送出﹐幾欲淚下﹐而玉娟亦嘆恨不已。

生𨿽無意應試﹐而文字自佳﹐竟以優等入泮。其父喜甚﹐卽央媒氏﹐以秦晉懇於玄洲。玄洲許可﹐立擬贅生爲婿。

𨿽婚期尙遠﹐而崔生已選吉過門﹐仍下榻於堂側之小齋。其時以甥兼婿﹐玄洲夫婦款待之殷﹐比前倍加親密。霞如亦卽深居繡幃﹐潛避不出。

獨玉娟心下不悅﹐而羨慕之意莫忘也。乃制小詞﹐仍冒托霞如﹐密令蕙香持出。其詞云﹕

喜殺功名成就。準備玉簫雙奏。擬定夜深時﹐相與從容話舊。非謬﹐非謬。月在柳梢時候。上調《如夢令》

崔生連詠數過﹐欣然而笑曰「屢蒙小姐厚忱﹐而以緣慳未就﹐使我相思無限。今日秦晉已諧﹐不復再萌無聊之念矣﹗煩卿致意﹐愼勿爽約﹐而冷落窗前風月也。」

蕙香莫諭其旨﹐但唯唯而已。是夜玉娟候至更闌﹐霞﹑鶯睡熟﹐果與愛婢采芳逸出書齋。

恰值濃云蔽月﹐對面模糊。崔生認定霞如﹐娟亦朦朧不發一語。而香披豆蔻﹐露滴芙蓉﹐兩情繾綣﹐喜可知也。次日崔生裁詩爲謝曰﹕

嫩質稜稜怯絳紗﹐天然容與自淸嘉。

輕拖玉佩裙裁霧﹐斜壓金釵鬢嚲鴉。

深幸云車臨午夜﹐漫教桃洞覓胡麻。

若裁綺彀縫鴛枕﹐爲繡雙雙並蒂花。

自後玉娟乘間卽出﹐與生同宿於東樓者﹐將及月餘。蕙香以下諸婢﹐悉知其事﹐獨霞﹑鶯猶未覺耳。

無何﹐已屆吉期﹐當合巹之夕﹐崔生爲催妝詩﹐乃賦一絕云﹕

仙人樓上試新妝﹐此夕吹簫鳳自雙。

月色已髙銀燭爛﹐漫將明鏡更憑窗。

玉娟𨿽懷妒意﹐亦作五言詩爲賀曰﹕

烏鵲橋成渡﹐鳳凰樓乍新。

月光輝不夜﹐梅蕊露芳春。

艷玉方爲佩﹐明珠自出塵。

載符琴瑟調﹐桃葉正蓁蓁。

小鶯詩曰﹕

麗質疑天上﹐良緣豈易逑。

一雙仙作侶﹐十二玉爲樓。

色奪芙蓉艷﹐香從珠翠浮。

明星將爛矣﹐臨鏡莫遲畱。

旣而合巹畢而眾賓散﹐諸婢各秉巨燭﹐簇擁進房。及合歡之際﹐畏掩退避﹐猶然處子也。

崔生心下狐疑﹐乃低聲問曰「曩者予自內出﹐值卿倚欄看花﹐索卿爲詩﹐而卿不允。其後蕙香以詩付我﹐有『深閨姊妹﹐梳洗向花』之句﹐果是佳作乎﹗」

霞如曰「彼時君固索吟﹐妾以羞澀不果。及君退出﹐而率爾成章﹐卽令蕙香投遞請正﹐信有之也。」崔生又問曰「我卽以詩爲報﹐蒙卿復惠﹐瓊瑤相約﹐及潛覓至房﹐卿又嚴詞峻拒。而是晚蕙香復出﹐投我以芳翰﹐要我以四詩﹐情詞娓娓﹐訂諭懇懇﹐亦有之乎﹖」

霞如笑曰「君乃讀書之士﹐偏解說謊。當日突至臥室﹐妾以正言斥君者﹐禮也。豈復有淫詞私訂﹐以蹈非禮之衍乎﹗」

崔生亦笑曰「我倒非謊﹐只怕卿太弄乖﹐只今詩翰珍之笥篋。況自抵卿家以來﹐每夜會於東齋者﹐已屢屢矣﹐亦可諱言不是卿耶﹗」

霞如聽至會於東齋之語﹐卽怫然怒曰「子何謬妄不稽﹐以此諢話將人坑陷。夫旣姻期已訂﹐安有不顧廉恥﹐而潛出書齋﹐暮夜苟合﹐其淫蕩如此﹐尙得謂之閨女哉﹗」

崔生曰「子亦不消發怒﹐使我愈想愈疑﹐那幾夜同牀共枕﹐調笑歡噱﹐豈是花妖月怪﹐冒卿之名乎﹖然要知其詳﹐須問蕙香﹐便見明白。」

時已黎明﹐卽喚至牀前﹐詰問其由。蕙香不能隱匿﹐微吐其事。

霞如嘆息曰「旣已失己之行﹐復又污人之名﹐娟乎﹗娟乎﹗何不肖至此。」

乃賦詩一絕﹐暗藏譏諷﹐卽令蕙香持付玉娟﹐曰﹕

鶯鶯燕燕自爲羣﹐豈許陽臺浪竊云。

慚愧夜深明月下﹐隔窗私語被人聞。

玉娟一看﹐卽知諷刺之意﹐仍以絕句答云﹕

春來那个不情癡﹐此事還須姊獨知。

蛺蝶愛香原惜伴﹐蜘蛛因巧故含絲。

霞如微微哂曰「情固可癡﹐名節亦可壞乎﹗」

大抵姊妹中﹐惟玉娟韻致逸宕﹐而深於情者﹐故愛崔生之貌﹐頓涉私期。至其臨風躑躅﹐無故顰蛾﹐對月徘徊﹐忽生浩嘆。又若褰帷含笑﹐轉燈下之嬌眸﹔伏枕邀歡﹐蹴被底之蓮足﹐飄揚流蕩﹐最得美人之情。

小鶯年旣嬌小﹐性亦幽妍﹐賦詩極纖巧之思﹐縱談含詼諧之意﹐而愛花早起﹐惜月眠遲﹐最得美人之態。

霞如性極淸貞﹐韻偏飄逸﹐𨿽陋崔鶯私諧月夜之期﹐卻憐飛燕獨擅昭陽之寵﹐而不肯輕笑﹐笑必嫣然﹔不喜多言﹐言必有致﹐最得美人之韻。然自聞玉娟之事﹐深含醋意﹐嘗作古體一章﹐以諷崔生曰﹕

洛陽有女名莫愁﹐嫁與盧生貴封侯。

珊瑚掛鏡釵十二﹐雙坐雙眠向玉樓。

盧家富貴孰可敵﹐豈乏傾城與傾國。

夫妻戀慕在有情﹐肯因失愛爲顏色。

君不見茂林薄幸司馬卿﹐文君感詠白頭吟。

又不見洛陽輕薄子﹐鳴珂娼院拋瑟琴。

從來一瓜只一蒂﹐豈許移恩別有嬖。

請君三復宋弘言﹐下堂莫把糟糠棄。

崔生莞然笑曰「我非相如﹐子豈卓氏。古云﹕『生則同衾﹐死則共穴』﹐子𨿽不敏﹐已從事於斯語矣﹗但觀詩意﹐不無有因。自家姊妹﹐何獨不能相容耶。」

霞如正色曰「別事可以相容﹐此乃名節所系﹐使異時伉儷之夜﹐何以爲元﹗設或子妻亦被人竊﹐子意甘否﹖」

崔生又笑曰「在他人妻﹐願其與我私﹔若在我妻﹐則又不樂如是。此乃人之恆情﹐何相詰難耶﹗」

一日午後﹐霞如繡倦而寢﹐生方倚欄覓句﹐玉娟悄然潛至。

崔生戲曰「艸柔花美﹐願沾玉露之恩。」玉娟應聲曰「雨散雲空﹐豈入襄王之夢。」生卽近前摟抱﹐玉亦半就半推﹐遂入閣中﹐解衣卸帶﹐略盡綢繆之意。

及事畢而出﹐則見小鶯潛立於扉外﹐崔生迎住而問曰「姨姨刺繡功忙﹐那得閒步至此﹖」

小鶯曰「最怪那蛺蝶偸花﹐所以尋探消息。敢問哥哥﹐碧桃與蘭孰勝﹖」

崔生曰「蘭得其香﹐桃得其艷﹐則蘭爲尢﹐桃差遜耳。」曰「世有貪花者﹐得蘭不足﹐而又竊桃﹐子以爲何如﹖」生知諷己﹐乃答曰「此情種也。」

及鶯去後﹐玉娟曰「不料倉卒間﹐竟爲狡鬟所知。觀其意﹐似非無情於君者﹐君當乘間試以褻語挑之﹐不然必致漏泄矣﹗」

原來小鶯已知玉娟前後之事﹐而感春懷偶﹐亦頗屬念於生。生亦自此或謔﹑或嘲﹑或以情詞挑引﹐遂乘晨夕之間﹐竟成花月期。玉娟知之﹐潛賦一章﹐以謔小鶯曰﹕

姨姨妹妹不爭差﹐也爲春風向碧紗。

何事無香只有艷﹐看來妹亦是桃花。

蓋卽用蘭香桃艷之語爲戲。小鶯笑曰「姊先作俑﹐何獨嗤予﹗」卽以絕句答嘲曰﹕

鶯聲百囀柳絲柔﹐誰見春光不系愁。

小妹效顰體作誚﹐風流原讓姊先偸。

霞如𨿽極防閒﹐而娟﹑鶯意合﹐每涉私期﹐則彼此遞相守望。崔生一朝而有三美﹐偸寒送暖﹐互締鴛鴦。蓋因霞如有詩癖﹑棋癖﹐若使黑白陣圍﹐則子聲丁丁﹐竟日不倦﹔或以新題限韻﹐則徘徊月底﹐徹夜凝思。故生得以乘間尋歡﹐偸閒赴約。其後小鶯每以細故撻其女奴﹐女奴含憤﹐遂以其事密告屠氏。

屠氏惟恐事泄﹐罪必及己﹐乃日促玄洲曰「霞兒旣已贅婿﹐不患膝下無人。娟﹑鶯俱在笄年﹐應宜嫁出﹐豈不聞桃夭之詠﹐婚姻以時。況值爾我年暮﹐亦可速了向平之債。」

玄洲憮然曰「我亦頃刻在心﹐所患者一時間難得可意郎耳﹗」

未幾﹐值以媒氏說合﹐而玉娟﹑小鶯先後於歸﹐其人並系儒家﹐而蠢庸不韻﹐故娟﹑鶯鬱鬱不得意。玉娟嘗以詩報霞如雲﹕

學舞斑衣事兩親﹐妝臺日日畫眉新。

分明圓嶠神仙侶﹐豈想無聊薄命人。

小鶯亦有詩寄霞如曰﹕

煙搖平楚暮云空﹐燕語如悲花影紅。

安得嬉吟重似昔﹐空將珠淚托春風。

玉娟又有絕句一首﹐私寄崔生曰﹕

燕並雕梁偶﹐花飛綺陌塵。

思君空在念﹐流淚滿羅巾。

霞如卽武原韻回答﹐其詩不及備錄。

忽一日﹐有一道人﹐皂衣竹冠﹐丰神秀異﹐踵門請見曰「天下將亂﹐預宜擇地安身﹐吾子夫婦﹐須至東南千里之外﹐方免於禍。」崔生異其言﹐正欲具齋相款﹐頃望間便失道人所在。

其後年餘﹐果有靳﹑黃兵起﹐而崔生挈家遠徙﹐去已久矣。惟玉娟爲�所擄﹐彊逼淫污﹐娟怒罵不允﹐遂被亂劍搠死於城下。

數日賊去﹐其夫曉起出門﹐忽有烏鴉百數﹐噪舞於前。其夫異之﹐隨鴉而往﹐將近城濠﹐鴉卽繞聚不散﹐其下有屍橫僕水畔﹐細視之﹐卽玉娟也。

已隔數日﹐面色如生﹐其夫方號哭不已。忽見丈許之外﹐鴉又羣繞亂噪﹐趨往一看﹐卻是小鶯﹐亦爲亂兵所殺。遂雇人輿至空地﹐一同埋厝﹐而崔生夫婦竟不知所往。

卷七

盧云卿

引

花茵上人曰﹕情之一字﹐能使人死。卽不死﹐亦使人癡﹐大都閨閣尢甚。如文君私奔長卿﹐紅拂妓之奔李衛公﹐則不可謂癡也。何也﹖彼蓋以丈夫之眼﹐識豪傑於風塵。雙瞳不瞽﹐臭味自投。不奔﹐直令英雄气短耳﹔奔之﹐初不以兒女情多也。以故其奔也﹐非情也﹐識也。

然自紅拂以後﹐千載寥寥﹐癡者居多﹐識未之見。惟虎林盧氏﹐能於塵埃中﹐物色未第之劉生﹐其卓識慧眼﹐不在文君﹑紅拂之下。余故舉以似散人﹐使點次其事﹐以繼琴臺之雅躅。

武昌山長曰﹕文君之從相如﹐爲千古私奔之祖。才色競美﹐文詞匹麗﹐是眞千古對手。使當日不會意於琴心﹐則�然一婺婦終耳﹗由來不失節之婦人﹐與艸木同朽腐者﹐指寧勝屈哉﹗文君附相如而名始傳﹐不可謂非幸也。

數百年後﹐復有楊家執拂伎﹐一雙慧眼﹐髙出須眉丈夫﹐無俟琴心之挑﹐不嫌多露之誚。以衛公之勛業﹐豈乏嬌艷﹐而他年不聞有《白頭吟》者﹐亦不可謂非幸也﹗

臨安盧云卿﹐鐘情所至﹐私奔月嵋﹐才貌雙艷﹐足稱佳偶。而其癡情敏識﹐眞堪與二美伯仲。然彼則流聲竹簡﹐玆獨湮沒不稱者何也﹖蓋因月嵋貴後﹐諱言其事﹐故家乘闕而不載﹐史氏聞而不詳。卽弇山人《艷異》一編﹐未經搜入。

嗟乎﹗千百載而下﹐未聞有以文君玷及相如者﹐風流艷事﹐傳之何傷﹗然則云卿𨿽不幸而泯沒﹐今得秋濤子津津稱述﹐列之美人傳中﹐使天下有心人另具識賞﹐必當與文君﹑紅拂並垂不朽﹐亦不可謂非幸也。

煙水散人曰﹕世之論者﹐咸以文君﹑紅拂並論﹐而不知爲文君易﹐爲紅拂難。當夫衛公被褐晉謁﹐立辯階前﹐楊素踞坐胡牀﹐曾不以禮延納。孰與相如之衣服麗都﹐琴聲淸婉﹐而邑令且爲致敬乎﹗自非另具隻眼﹐識鑑英雄本色﹐孰肯奔而從之﹐此紅拂之所以難於卓氏也。

乃論者又謂錢塘盧氏﹐足與二美頡頏。予則謂云卿之奔月嵋﹐其敏識異見﹐較之文君﹑紅拂﹐更有難者焉。其事詳載傳中﹐有心人當不以餘言爲謬﹐不復具論。

但在風流之士﹐則羨其事而幸其奔﹔其爲學究之見﹐則醜鄙而不欲置之唇吻。夫以行權私匹﹐固難與道學言。卽歆慕之者﹐亦不過重其情而已矣﹐而不知其奔也﹐以才識而佐其情也。

嗚呼﹗抱衾私逸﹐逾墻相從﹐世之溺於情者﹐不可勝數﹐莫不被辱公庭﹐遺臭鄕時﹐亦安在其以情乎﹗夫惟有云卿之才之識﹐而後可以奔﹐而後足以垂艷千古。

集盧云卿爲第七。

盧云卿者﹐臨安盧訥齋之女也。其母夢吞赤云而孕﹐故以夢云爲諱﹐而字曰云卿。年將及笄﹐妖艷絕世﹐性極嗜詩﹐尢精音律﹐嘗從王子曠學琴。

子曠者﹐王促襄之妻﹐雙目俱瞽﹐其琴最得稽中散之遺響﹐爲當世第一名手。

云卿學甫半載﹐盡得其奧。便能自譜新聲﹐其名品甚異﹐有《雙雁飛》《紅窗靜》數曲﹐宮商穩葉﹐詞意淸妍。每一操弄﹐其聲杳渺淒婉﹐眞有太古遺音。

子曠嘗嘆曰「旣敏且慧﹐技已入神。子乃仙臺謫下﹐豈復人間所有。夫琴而入神﹐至矣﹗𨿽有伯牙﹐蔑以加矣﹗」

時有金陵女子喚謝湘蘭者﹐寓招慶寺外﹐能以懸筆請仙﹐往往神異。云卿乃令人延請至室﹐焚香暗祝。

須臾﹐其筆疾書云「子所問者﹐乃終身事也。」云卿竦然稱異。俄又筆動如飛﹐寫出一詞曰﹕

可知是暫離瑤島﹐可知是梨花夢杳﹐可知是一片巫云裊裊。可知是玉容兒人間絕少。可知是曲乍彈﹐昆鳥弦斷了。可知是月傍琴臺悄悄行﹐可知是鴛鴦偸續姻緣好。云卿看畢﹐怫然不悅曰「某𨿽女子﹐秉志淸貞﹐大仙乃淩虛絕俗之儔﹐何所言皆風流淫艷之事﹖得非謂某心猶未虔﹐故而風謔﹖然特齋戒而後敢請﹐意非不誠也。未知大仙姓諱﹐願得聞之。」

俄而又見書下六字云「余乃魚玄機也。」

云卿笑曰「我以爲眞有仙馭下臨﹐豈知爾是『易求無價寶﹐難得有心郎』之癡女冠也﹐夫旣離垢歸冥﹐何猶未離色相。」言未旣﹐又見書成一律云﹕

兒女情多未可嗔﹐坐談豈比事臨身。

春風會把癡根種﹐花月難將綺思馴。

偶寓人間皆幻態﹐能遊世外卽仙眞。

何須笑我當年事﹐看妝琴臺逐後塵。

寫訖復書一「完」字而去。云卿嘆息曰「誰言果有仙降﹐以我觀之﹐都是胡謅鬼諢﹐哄人之法耳﹗安有淫穢如玄機﹐而能爲仙鬼之理。」

無何﹐有張氏子者﹐諱汝佳﹐年甫弱冠﹐頗有文譽﹐偶與訥齋宴會﹐訥齋愛其雋逸﹐遂以云卿許字焉。

明年春﹐云卿已年十七﹐姻期獎邇﹐攜琴坐於月下﹐向空私禱曰「若與張郎偕老和洽﹐則琴聲情郎﹐異於恆時﹔設有乖離﹐則琴弦中斷。」

遂凝神默慮﹐靜思一曲。彈弄移時﹐將到商調入破﹐鏗然一聲﹐而第三弦已斷爲兩截﹐遂悵然擲琴而起。

及於歸之後﹐汝佳爲人﹐𨿽極儒雅﹐但酒有劉伶癖﹐豪有劇孟風﹐好客又如孔北海﹐座友如雲﹐酣歌卜夜。而閨帷情好﹐則澹如也。以是云卿怏怏不得志﹐嘗作絕句二章云﹕

楊柳風多夜色涼﹐挑燈獨坐更添香。

最憐月轉西廊下﹐有客髙歌曲未央。

其二

才看墻角柳垂絲﹐又是靑錢疊滿池。

春色去來多少恨﹐畫眉夫婿幾曾知。

一日盛排筵席﹐徧延同社﹐俱是宦家貴裔﹐貂裘珠履﹐爛然滿座。

云卿悄悄立於屏後窺之﹐諸婢歷指座客﹐而語云卿曰﹕某某乃新舉人﹐某某俱是某宦之子。及數至末座一少年﹐巾破折角﹐衣敝如鶉﹐不覺驚笑曰「此乃窮乞兒﹐安得在席﹖」

云卿獨嘆曰「爾輩毋得輕忽此人﹐試觀其姿貌非常﹐丰神絕俗。異時貴顯﹐恐非座中諸子所及﹐豈長於貧賤者乎﹗」

遂呼僮而訊之﹐曰「劉新﹐字月嵋﹐家極貧﹐乃錢塘縣特拔之士。」

云卿驚嘆曰「原來卽是劉月嵋﹐向聞其名﹐今又獲睹其貌﹐信佳士也。」

時新年才十九﹐貧而未娶﹐所居卽在汝佳宅後里許﹐乃同庠友也。

汝佳嗜酒日甚﹐云卿每每諫曰「酒乃狂藥﹐過飲必致成疾。子方壯年﹐正直努力功名﹐何乃以沈湎爲樂﹐甘於自棄乎﹗」

汝佳笑曰「一壺自隨﹐劉伶也﹔舉杯邀月﹐太白也。吾將踐二子之迹﹐而老於醉鄕矣﹗且吾之嗜酒﹐亦猶卿之嗜琴﹐各從所好﹐何相阻耶﹗」

時有李君來者﹐亦豪於酒﹐一石不醉﹐與汝佳爲酒友﹐每日縱飲﹐必至酩酊而後已。而汝佳果以此獲疾﹐日漸襬羸﹐其酒漸至頃刻不可缺。

一夕吐血數升而死﹐年才二十三。云卿撫棺而泣曰「曩時鼓琴自卜﹐而斷第三弦﹐吾以爲不祥﹐豈知夫妻果止於三載乎﹗哀哉﹗夫子不納我言﹐而竟以貪飲夭折﹐禍實自貽。」乃作二絕以挽之曰﹕

煙花三載負春風﹐終日醺醺似夢中。

只恐夜臺渾未醒﹐卻教哀鳥喚晴空。

其二

文章枉得一時名﹐明鏡那知忽地分。

君不自珍天豈惜﹐可憐鴛冢獨招魂。

自冬間殯厝於祖塋之側﹐忽爾又屆淸明。其墓背山面湖﹐靠近嶽廟。張翁卽於節前﹐整備紙錢﹑酒榼﹐帶領云卿姑媳並僮婢數人﹐上墳祭掃。

云卿徧身縞素﹐愈覺芳妍。滴酒長號﹐淚下潸潸如雨。及祭掃已畢﹐卽於墓前芳艸之上﹐布席團坐而飲。

於時正值二月中旬﹐艷桃嫩柳﹐掩映湖山。杭人以掃墓而遊於湖上者﹐紛紛如蟻。

忽有一生﹐自墓側經過﹐遠遠覷見云卿﹐潛身偸視。婢有芳蘋者﹐指謂云卿曰「娘亦認得此生否﹖卽曩夜席上之劉月嵋也。」

云卿低低笑曰「面貌𨿽似﹐怎知果是那生。」

劉月嵋亦素慕云卿之美﹐而以張翁在座﹐惟恐望見不雅﹐遂由嶽墓而去。

旣而云卿肩輿﹐亦從孤山轉至斷橋。在橋畔柳蔭之下﹐剛值月嵋步至﹐打个照面。云卿急以羅扇半遮﹐月嵋閃避堤邊﹐佯作看花﹐而徐吟《蔓艸》之章曰﹕

有美一人﹐淸楊婉兮﹐

邂逅相遇﹐適我願兮。

歌之數四﹐遂緩緩尾在云卿輿後。將抵錢塘門﹐忽見一婢﹐遲後數步﹐以白汗巾一幅﹐擲於月嵋足邊。

月嵋欣然拾置袖內﹐遂自間道趨歸。出而視之﹐芳香襲人﹐中綰一結。解結著時﹐內裹發三莖﹑珠五粒﹑錢一枚。綢繹至晚﹐而莫測其故。將至夜分﹐猶徘徊於步檐。

有一老蒼頭﹐喚爲丘潤三者﹐雙目𨿽瞽﹐而性極聰敏。聞嵋躊躇咄咄之聲﹐遂問曰「郎君有何心事不決﹐何不問於老奴﹖」

月嵋嘆息曰「此事恐非汝能解測。」曰「郎第言之。」月嵋遂以實告﹐潤三抵掌而笑曰「郎君枉讀書了。如此極明極易之謎﹐爲何解諭不出﹗夫發三莖而珠五粒者﹐三五十五﹐珠乃月圓之象﹐是約郎在十五夜相會。又以錢一枚者﹐欲郎在前門等候耳。」月嵋驚悟﹐點首曰「是矣﹗是矣﹗」

原來次日卽爲望夕。當夜澹雲籠漢﹐星月微明。月嵋悄然步出前街﹐向扉而徒倚久之。

俄聞門內有咳嗽聲﹐月嵋亦微微咳嗽。須臾門啟﹐云卿在前﹐一婢背負包裹﹐隨後而出﹐卽芳蘋也。

月嵋且驚且喜﹐急挽云卿之袂而至其居﹐掩扉低語曰「蒙卿不以鄙人寒陋﹐而肯相隨﹐感且不朽。但虞事泄而被辱﹐某固甘忍﹐其如芳卿何﹖」

云卿曰「君且無恐﹐妾已慮之審矣。妾事舅姑﹐頗能孝敬。而張翁爲人﹐仁慈寬厚﹐矧與君累世通家也﹐卽使事泄﹐必不忍顯暴而構鼠牙。若在予父﹐愛妾尢甚。君但於湖上覓一戚屬﹐暫時避迹﹐以覘其動靜何如﹐然後妾自另爲之計﹐必不貽害於郎也。」

月嵋喜甚﹐亦無暇細語﹐卽時解帶下帷﹐曲盡其繾綣之意焉。

有頃雞鳴﹐攬衣而起﹐遂自湧金門至湖﹐潛避於嵋之舅氏崔鳳家。

是日將曉﹐張翁猶在酣寢﹐婢女驚報其故﹐翁喟然曰「是予之過也﹐若爲早嫁﹐安有此事。」卽遣人密報訥齋。

訥齋方食早膳﹐不覺驚愧失箸﹐奔馳告翁曰「弱息有此醜行﹐辱及爾我﹐罪不容誅。竊料其去﹐蹤迹不遠﹐兄宜立刻遣人四處緝訪﹐擒控置法。毋使爲門戶羞﹐弟實快甚。」

翁搖首曰「不可﹐夫以令愛之敏慧﹐豈不知淫奔爲非。其如靑年守寡﹐實是難事﹐此系弟不能早爲出嫁之過﹐於彼何尢。所慮者﹐惟恐失身於匪類耳﹗設或得其所從﹐亦免爾我心上一事。豈不聞文君之奔相如乎﹐未聞後世有譏及王孫者。兄何所見之淺耶﹗」訥齋默然不語﹐遂起身作別而去。

月嵋﹑云卿旣避居湖上﹐日令崔鳳入城﹐密詢消息。數日之後﹐寂無動靜﹐遂得安心出遊。於時正值暮春天气﹐花柳爭妍。自晨至夕﹐畫艇蘭橈﹐滿湖歌吹相接﹐云卿嘗賦詩一律云﹕

春日偏宜西子湖﹐曉風處處喚提壺。

漫芳杜甫尋詩句﹐堪倩王維入畫圖。

煙靄遙連山外寺﹐笙歌時鬧水邊鳧。

一樽欲貰看花醉﹐笑拔金釵付酒壚。

月嵋亦武韻和吟云﹕

六橋煙柳映西湖﹐畫舫爭看載玉壺。

流水似鳴髙氏築﹐層巒如展米家圖。

於今幾日尋芳艸﹐只合雙棲伴野鳧。

若仿文君沽酒肆﹐依堪滌器子當壚。

自畱湖上﹐又將旬日﹐度已無事﹐遂返故居。云卿曰「妾𨿽不及文君﹐子眞今日之相如也。故妾所以從君者﹐豈不聞相如以《淩雲賦》授知武帝﹐適因邛笮之君長﹐請爲內臣﹐乃拜相如爲中郎將。馳傳至蜀﹐太守以下郊迎﹐縣令負弩矢先驅﹐蜀人至今以爲寵。今子果能努力功名﹐得如相如之榮顯﹐使妾附名不朽﹐庶不負曩夜相隨之意﹐而亦足以蔽護私愆矣﹗」月嵋笑曰「儂𨿽不才﹐靑雲事業﹐誠易於拾芥耳。」

其後張翁偵知歸劉﹐欣然喜曰「此兒異日必貴﹐誠得其所從矣。」乃以當日嫁奩及錢米布帛之物﹐遣人送與云卿。

云卿感愧泣下﹐遂同月嵋悄悄過謝﹐認翁爲父﹐自此往來不絕。訥齋亦遣人以寸楮備責云卿云﹕

逾墻穴隙﹐父母增羞﹔待月臨風﹐國人所賤。不謂汝素嫻儀則﹐而遂有鶯卓之事也。汝若不死﹐予何以見人﹗

云卿看畢﹐卽爲書以答之曰﹕

兒自幼識詩書之訓﹐詎不知私奔爲醜事。然守寡終身者﹐禮也﹔憐才私偶者﹐權也。人非土塊﹐孰能無情。惟以一時之誤﹐遂罹莫大之罪。幸惟阿翁憐而察之﹐意者亦欲如王孫之赦文君耳﹗設或阿父必欲見死﹐兒安敢不死。只在早暮﹐卽擬歸死阿翁旁﹐兒之願也。父子天性﹐阿翁乎﹐何獨忍於兒﹗

書去﹐擬欲與月嵋偕往。月嵋躊躇﹐若有難色。云卿笑曰「妾父亦願朴人也﹐若見爾我﹐決無他語。」

遂擇期往見訥齋。初時果盛怒不出﹐及云卿悲啼宛轉﹐跪於膝前﹐訥齋便亦唏噓淚下﹐而歡愛如初。

是年秋試﹐劉獲中式﹐至冬將上公車﹐云卿勉之曰「願子勿以一第爲足。此行更須努力﹐早賜捷音﹐以慰倚閭之望﹐子其勉之。」臨行﹐又贈一章曰﹕

爲獻淩雲赴玉京﹐春風拂路馬蹄輕。

長安莫道花如綺﹐知是瓊林第一名。

明春試後﹐月嵋甚覺文字得意。及揭曉﹐果成進士﹐乃寄書歸報曰﹕

憶自去冬別卿﹐掛帆甫抵無錫﹐卽遇六花飛墜。斯時也﹐睹江幹之過雁﹐聞笛裏之梅花﹐蕭蕭孤旅﹐能不黯然魂銷者哉﹗及入春三日﹐始達都門。因辱曩諭云云﹐敢不埋頭苦志﹐以期一捷。何幸點頭撮合﹐遂獲濫竽春宮。𨿽不能如茂陵生﹐乘傳歸蜀﹐使邑令負弩先驅﹐以爲鄕邦拭目﹔而卸荷換綠﹐錦裏榮旋﹐亦不負卿曩昔眷愛之情矣。更俟廷對策後﹐卽整歸鞭。家事煩卿料理﹐並祈加飧保愛﹐自珍如玉﹐此則鄙人之深幸也。書不盡言﹐惟卿崇炤。不一。

云卿見書﹐微微含笑﹐其緘報之詞﹐亦備載於左﹕

記得去年君別時﹐朔風凜冽﹐冰雪載途。妾心耿耿﹐無時不神馳於左右也。自入春以來﹐翹首捷音﹐每日凝妝上樓﹐遙望陌頭柳色。詎幸靑鳥忽至﹐獲見雙魚。情詞娓娓﹐曠若面晤。曩妾贈言﹐瓊林第一名之句﹐洵不誣矣。緬想馬疾春風﹐鶯聞禦苑﹐身榮名貴﹐又奚羨於相如哉。家事妾能料理﹐無煩掛念。所恐鳳城勝地﹐有女如雲﹐愼勿輕踐綺陌﹐而使妾有白頭之嘆也。廷試更祈髙躋﹐卽望早整歸鞭。妾惟辦妝倚門﹐佇聽馬嘶聲耳。但不知今夜﹐醉眠何處樓﹖念切﹐念切。

及殿試後﹐列在三甲﹐選授四川司李。至七月盡﹐始獲榮旋。抵家之日﹐饋賀塡門﹐一時赫奕無比。有知其事者﹐莫不交口贊譽。以爲云卿獨具慧眼﹐可並卓氏﹐又咸推重張翁之厚徳云。

俄而屆冬﹐攜領云卿﹐並延張翁夫婦一同之任﹐舟次姑蘇﹐月嵋曰「此去川中﹐四千餘里﹐未知一路安否何如。聞說此間有一金陵女子﹐喚謝湘蘭者﹐能以符咒請仙﹐凡有祈禱﹐靡不應驗如響﹐意欲延至一問﹐賢卿以爲可否﹖」

云卿忽省著曩年之事﹐便笑曰「請仙乃方士誘人之法﹐誠不足信。若在湘蘭﹐果然靈驗不謬。」月嵋詰問云「卿何自而知之﹖」

云卿曰「昔年湘蘭至杭﹐妾曾延請﹐以下終身。詎料所請非仙﹐乃唐時女冠魚玄機也。蒙降筆一詞﹐妾嗤其妄。豈知後來﹐句句靈驗﹐以是知其不謬也。」

乃令人入城邀請﹐直至午後而至﹐焚香禱畢﹐只見寫出四句云﹕

一代偉人﹐何問凶吉。

遇崖則遷﹐遇山則息。

月嵋曰「感蒙大仙指諭﹐更乞畱下姓氏。」遂見又書八旬云﹕

浪迹江湖數百年﹐可知非鬼亦非仙。

逍遙不出淸虛境﹐來往惟遊自在天。

昔日琴臺言豈謬﹐今朝云駕更相牽。

知君自是良家子﹐何事無媒過別船。

末又書云「予卽癡女冠魚玄機也。」云卿默然有羞愧之意。

其後月嵋以黃玉崖之薦﹐超遷禦史﹐歷官至山東左布政而歸。所謂「遇崖則遷﹐遇山則息」﹐一一俱驗。噫﹗湘蘭之術﹐亦異矣哉﹗

卷八

郝湘娥

引

煙水散人曰﹕昔石季倫嘗以沈香爲末﹐鋪於牀榻﹐令愛姬踐之而無迹﹐則以珍珠賜之。故婢妾中互相語曰「爾非細骨輕軀﹐那得珍珠百粒。」其後獲一睘風於胡中﹐身輕飛燕﹐綽約如仙﹐眞能踐於香末之上而無迹者﹐故季倫特加鍾愛﹐異於諸妾。

然余讀其傳而猶疑之﹐夫嬌歌艷舞﹐惟聞越國佳人﹔杏臉蛾眉﹐止有東方獨立。豈於胡地而得絕色﹐有如睘風者﹗或曰「胡壤近燕﹐從來燕趙多麗人﹐子獨未之聞耶﹖」

至丙申歲﹐余於金閶旅次﹐有燕客爲餘言保定郝湘娥事甚悉﹐不覺爲之擊節嘆慕。夫保定屬燕﹐而湘娥之美﹐當世罕匹﹐則燕趙間洵多麗人也。

嗟乎﹗余生於吳﹐長於吳﹐足迹不越於吳﹐則北地𨿽有姝麗﹐亦安得而見之﹐又安得而聞之。於是知睘風爲胡女不謬﹐而自笑其曩言之陋也。但欲爲湘娥立傳﹐以附女史之末﹐而以碌碌器塵﹐至今三載﹐徒盤結於胸﹐未能點次其事。

及余爲美人書﹐欲足十二媛之數﹐而缺其一﹐始慨然而嘆曰「若郝湘娥者﹐不可謂之美人乎哉﹗其纖肌嫩質﹐則白家之小蠻也﹔以死殉節﹐則季倫之綠珠也。而況加以性資敏巧﹐詩句淸新﹐𨿽求之古來名媛﹐亦不可多見﹐烏得以婢妾之微而棄其貞烈之行耶﹗則余所取重﹐又不徒以其艷麗而已。世之君子﹐毋踵余之陋﹐而疑北地必無美如睘風也。

集郝湘娥爲第八。

保定府有巨族竇眉生者﹐豪富甲於一郡﹐其子曰鴻﹐年甫十七。女名珍姑﹐少鴻三歲。鴻自幼負俠任气﹐好馳馬﹐嗜音樂﹐志慕請纓﹐不屑爲章句儒。珍姑性𨿽穎敏﹐而軀極修偉﹐貌頗不揚。竇翁嘗延其舅氏陳甫教之學書﹐又倩女師張姥指習刺繡。

忽一日﹐有媒婦沈氏者﹐攜一幼女來鬻。訊其姓氏﹐曰郝姓湘娥﹐年才十一﹐修眉秀發﹐容色麗娟﹐翁乃厚其價以卑之。蓋因翁家故多婢媵﹐而皆粗陋庸劣﹐故翁絕喜湘娥﹐卽令爲珍姑伴讀。

湘娥貌旣楚楚﹐性復敏絕。及年十六﹐能詩能奕﹐又善繪花艸人物。珍姑嘗讀詩﹐至朱靜庵《詠虞美人》﹐艸一絕云﹕

力盡重瞳霸气消﹐楚歌聲裏恨迢迢。

貞魂化作原頭艸﹐不逐東風入漢郊。

又黃媛介亦有一章曰﹕

深慚長劍事無成﹐恨托東風寄此生。

昔日美人今日艸﹐銷魂猶喚舊時名。

珍姑笑謂湘娥曰「汝嘗自負能詩﹐何不亦詠一絕﹐以與二美爭雄﹖」湘娥不假思索﹐應聲吟曰﹕

莫笑重瞳霸業湮﹐漢家遺迹已無存。

寧知不及原頭艸﹐直到於今喚美人。

又嘗效古體作《江南采蓮子》四絕云﹕

綠鬢紅裙映水鮮﹐荷香十里蕩輕船。

背姑撐入花深處﹐暗自拋蓮約少年。

其二

采蓮小婦乳花香﹐羅袖新裁半臂長。

爲羨灘頭交頸睡﹐戲將荷葉罩鴛鴦。

其三

十五吳娃慣弄潮﹐隔花回首向郎招。

來時不用撐船訪﹐門對垂楊靠小橋。

其四

荷花如臉葉如裳﹐日向南湖棹小航。

梳得云窩光似鏡﹐更將綠水照新妝。

珍姑自遜才不能及﹐最相愛重﹐呼以湘妹而不名。

其後眉生欲招同郡黃異爲婿。異亦保定巨族﹐少年風雅﹐酷慕嬌姿﹐密語媒嫗曰「某與竇翁通家至契﹐願結朱陳。但我所慕者﹐美色也。不知竇氏子﹐果有所謂羞花閉月之容乎﹖」

媒嫗冀得厚謝﹐遂極口贊譽其美﹐異猶未信曰「必須遣一僕婦﹐親往一看﹐方可納采。」媒嫗勉彊應諾﹐卽日告竇翁曰「須得湘娥權時代作小姐﹐則姻事可諧。」竇翁欣然首肯﹐疾令湘娥妝飾以俟。

未幾﹐黃生遣婦與媒嫗偕至。時湘娥濃妝艷束﹐方搦管吟哦﹐目間婦窺己﹐乃整衣而起﹐佯作下階﹐而露其盈盈羅襪﹔徐復臨鏡﹐以顯其擾擾雲鬟。復又垂袖徘徊﹐嫣然微笑。婦熟睇良久﹐疾趨而去。

黃生迎問曰「貌果若何﹖汝得親見否﹖」婦以手摹其丰態﹐而連聲贊譽曰「竇小姐豈是人間衤念色﹐乃天仙也。」黃生喜極﹐卽準聘期。

及親迎之夜﹐卸妝一看﹐何云傾國傾城﹐乃無鹽醜婦也。黃生大怒﹐呼婦辱詈欲笞之﹐婦力辯曰「彼時所見﹐貌極妖纖﹐何嘗肥偉而黑﹐迥異若此﹗其間情獘﹐只宜問於新娘﹐安得笞我﹗」

旣而夜闌﹐另於枕上再四詰問﹐珍姑不能隱匿﹐卽實吐曰「家君重郎才望﹐惟恐姻事不諧﹐故以侍兒湘娥代認作妾耳。」

異喟然曰「姻緣前定﹐余之命也﹐亦復何憾﹖但汝必須歸語爾翁﹐若肯以湘娥作媵﹐我方與汝和合無間。」

豈知竇鴻亦素愛湘娥之美﹐因以妹所寵用﹐不能卽列小星。及珍姑出嫁﹐始遂其願﹐定情之夕﹐授以金鳳釵一雙﹐玉環一枚﹐並珠衫繡裙數事。又爲修造曲房畫闥以居之。其中蘭楣桂柱﹐丹堊一新﹐因名其所居曰「畱春院」。

蓋鴻徧求美麗﹐以爲姬妾﹐而其最寵愛者已有三姬﹐曰郢雪﹑曰玉香﹑曰李翠。卽以三姬分列三院﹐郢雪所居曰「望春」﹐玉香曰「藏春」﹐李翠曰「長春」。其三姬之下﹐又每一院分屬數妾。每自夜闌客散﹐鴻將進房﹐則羣婢紛紛各秉巨燭﹐在前導引﹐而院前俱懸絳紗燈﹐自內至外﹐火光照耀如日。諸姬或扇茶鐺﹐或備佳釀﹐或焚異香﹐或整昆鳥弦﹐莫不明妝炫服﹐引領遙矚﹐以伺鴻之臨幸﹐直至歸於別院﹐而後寢息焉。故當時爲之語曰「富傾三輔﹐豪壓五陵。昔聞金穀﹐今見蜚卿。」蜚卿者﹐鴻之字也﹐其爲人羨慕如此。

及得湘娥﹐卽居以「畱春院」﹐而珍寶器玩﹐皆屬湘娥掌管﹐恩寵之降﹐更非三姬可及。蓋湘娥兩臉紅暈如海棠花﹐細腰楚楚﹐𨿽極輕盈柔媚﹐而不傷於瘦。其肌膚嫩滑如脂﹐潔白如雪。𨿽以三姬之美﹐號稱絕色﹐亦莫能及也。昔白樂天嘗詠玉環云「回眸一笑百媚生﹐六宮粉黛無顏色。」其亦湘娥之謂歟﹗

黃生旣爲竇翁所詒﹐而湘娥又不可得﹐心極恨恨。旣而與珍姑一同歸寧﹐有婢秋蟾者﹐亦頗妖媚有姿色。黃生一見﹐卽驚問珍姑曰「頃我於回廊之側﹐遇見一姬﹐身衣淡紅衫﹐而發垂眉際者﹐其卽湘娥耶﹖」

珍姑笑曰「此乃郢娘之婢秋蟾也。若湘娥豈得易見﹐而其美艷﹐亦豈蟾貌所及。郎若渴欲見時﹐少頃妾當邀彼對局於房﹐郎乃卒從外至﹐則可見矣。」

黃生大喜﹐趨外潛迹以伺。俄而湘娥果來﹐方欲整局下子﹐而異不能忍耐﹐旋從外入。但見月麗花娟﹐胡然若帝。湘娥撇下揪枰﹐驚起竄避而逝。

異目斷神迷﹐如喪魂魄﹐忽忽自嘆曰「天下女子﹐果有美艷至此乎﹗」自後思慕不已﹐寢食俱忘﹐竟成癲疾﹐不及半年而歿。

鴻嘗得異香而不識﹐以問湘娥﹐湘娥曰「妾聞漢武帝時﹐有浮忻國遣使貢蘭金之泥﹑瑞雀之香。其金百鑄﹐色變爲白﹐而有光如銀﹐唐人詩所謂『銀燭』是也。其香燃以燻衣﹐經年不散﹐若煉藥水﹐涵浸百日﹐則焚之能致羣雀飛舞而下。今觀此香﹐形如雀腦﹐气過沈檀﹐殆卽瑞雀之香也。」

鴻猶未信﹐及觀《漢武外傳》﹐果有是香。而其所載﹐與湘娥所說無異。

又有人以瓦壚來鬻者﹐索價至三百金。鴻以示湘娥﹐湘娥雙手捧玩﹐嘖嘖贊嘆曰「美哉是壚﹐其殆唐末髙季昌之物乎﹗按昌本傳﹐嘗得瓦壚甚美﹐一大一小﹐色若鴉靑﹐其後以一贈於羅隱﹐畱一自用。今觀此壚﹐形色相似﹐殆眞數百年物也。」

及觀壚底﹐果有六字云「乾化三年重制」﹐乃梁祖朱溫年號也。

娥又能辧識金玉﹐嘗從容諷鴻曰「金性貴重﹐而以滇南爲佳﹐玉質取溫﹐而以於闐爲上。然金玉亦弗足爲異﹐昔石崇有八尺髙之珊瑚﹐馮云有橊花色之瑪瑙﹐美逾白璧﹐價值連城。然而珊瑚﹑瑪瑙亦未足貴也。妾聞神駿志在千里﹐鯤魚徙必南溟。今郎以過人之材﹐負英雄之略。旣慕仲升投筆﹐宜學終軍請纓。何不乘時自奮﹐以圖功業﹐而乃株守丘園﹐徒爲程卓乎﹖」

鴻喟然曰「非卿愛我﹐言不及此﹐然予亦豈甘老於牖下者。」遂長吟一律﹐以賦其志云﹕

無限幽思獨倚樓﹐那堪時物更生愁。

塞云野艸連千里﹐落木淒風並一秋。

獻賦無才徒企仰﹐請纓有志尙淹畱。

最誇劍气雙星近﹐豈讓當年定遠侯。

湘娥亦和韻一章云﹕

欲舒遠目向南樓﹐豈爲西風起暮愁。

萬里白雲橫絕塞﹐一聲紫雁唳淸秋。

書傳圯上休違約﹐劍嘯牀頭好自畱。

直斬樓蘭酬壯志﹐期君談笑獲封侯。

鴻又嘗命湘娥作四季閨詞﹐湘娥援筆立揮云﹕

鵝黃柳色﹐一抹煙如織。倚徧南樓鶯語寂﹐又是暮山橫碧。忽聞女伴相邀﹐踏靑準擬明朝。單少繡花鞋子﹐呼鬟連夜同挑。

其二

簾鉤雙控﹐時有燻風送。惱殺禽聲宛轉哢。驚起午窗殘夢。分明薄幸回家。醒來依舊天涯。且莫浮瓜沈李。再從夢裏尋他。

其三

晚風淸切﹐遠笛聲如咽。坐久莫嫌燈影減﹐自有半窗明月。欲眠更自遲畱﹐難禁蛩韻啁啾。漫道士悲秋色﹐深閨豈獨無愁。

其四

彤雲密銷﹐簾外梨花舞。手自煎茶頻撥火﹐其味黨家知麼。南枝傳送幽芬﹐費人幾度淸吟。那怕寒威如剪。還須掃雪遙尋。上調《淸平樂》

於是中秋節近﹐鴻乃設宴南樓。句聯五字之奇﹐肴極八珍之美。自郢雪﹑玉香﹑李翠而外﹐更有二十餘姬﹐態貌爭妍﹐綺羅云繞﹐皆所謂天姿國色也。然自湘娥一至﹐亭亭獨立﹐更壓羣芳。

於是環繞雜坐﹐杯觥再傳﹐便各自尋技角飲。或歌或彈﹐或以彩色爭呼﹐或以投壺競中。

喧嘩之際﹐鴻乃欣然笑謂湘娥曰「明月在窗﹐淸風入座。若無新詠﹐如此良夜何﹗」湘娥微微含笑﹐卽席度曲三闋﹐以述其歡噱之意云﹕

《黃鶯兒》

今夕是何年﹐向南樓月正圓。相看總是嬋娟面﹐霞觴競傳。陽春共聯﹐盈盈笑語皆生艷。且調弦﹐莫教沈醉﹐爭倚玉郎肩。

前腔

玉宇迥無煙﹐到更深興益添。瘐樓樂事還應淺﹐人圓月圓。歌喧笑喧﹐石家金穀何須羨。漫畱連﹐平分秋色﹐狡兔乍離弦。

前腔

桂魄自娟娟﹐笑嫦娥鎭獨眠。何如一隊同心﹐串冷冷管弦。霏霏篆煙﹐金杯竟把檀郎勸。更堪憐﹐今宵情夢﹐知向阿誰邊。

鴻朗誦一徧﹐撫掌而笑曰「字字珠璣﹐卿眞錦心繡口。但陽臺之夢﹐已屬芳卿﹐何必生憐耶﹗」乃以玻璃盞斟葡萄酒﹐以酬湘娥。

又令郢雪按板﹐玉香吹笛﹐鴻乃自唱前曲。淸音繞梁﹐每一字幾盡一刻。湘娥亦故作媚態﹐以承恩寵。是夕縱飲盡歡﹐直至丙夜而息。

時有名妓自維揚流寓在郡﹐喚劉倩倩者﹐以吹笛擅名﹐一時推重。鴻乃設宴內樓﹐單延倩倩﹐欲使諸姬得窺其奧。及倩倩一至﹐談笑風生﹐果覺韻致瀟灑。遂令侍兒捧過玉笛﹐徐徐吹弄一曲﹐其聲淒婉嘹亮﹐如怨如慕﹐眞能舞鸞鳳而泣鬼神。諸姬列坐兩旁﹐側耳靜聽。須臾曲終﹐皆爲之神爽气怡﹐莫不連聲共贊其妙﹐惟湘娥寂無一言。

倩倩自以擅名已久﹐而湘娥獨不贊譽﹐疑爲輕己﹐便有慍容曰「鄙人斯技﹐曾得名師指授。故自南省至都﹐靡不見賞於名流。乃子獨無一語﹐將謂未盡其妙耶﹖」

湘娥笑曰「君之妙音﹐似得楊美之派﹐在今日厥技中﹐不得不推爲第一手。但聲音之道﹐蘊藉無窮。自昔以來﹐惟唐之李摹﹑宋之王淑﹐以笛擅名﹐此外寥寥罕繼。必使髙下疾徐﹐聲韻穩協﹐五音六律﹐正變無乖。然後發之於喉﹑應之於手﹐而和平淸正﹐自無輕重舛戾之訛。今君於第七調﹐本系正宮﹐而混入商聲。及至入破第三字﹐又平仄失葉。似於至美中﹐不無少損﹐此我所以不敢謬爲賞嘆也。」

倩倩驚起﹐再拜而謝曰「某在金陵﹐果系授自楊美﹐不揆疏淺﹐以致貽笑大方。幸君指示其訛﹐毋吝賜教。」

娥乃按笛輕吹﹐徐至第七調﹐指明舛錯之處﹐倩倩不勝感愧曰「君眞我之師也。」

時有知其事者﹐爲之語曰「未得周郎正﹐從教誤曲多。寧知劉倩倩不及郝湘娥。」

自此湘娥之名振播一時﹐而寵奪專房﹐獨得鴻之嬖幸。

忽一日﹐有崔平仲者﹐浙之山陰人也﹐與京中一顯僚年家契厚。而保定刺史鄭公爲崔戚屬﹐故平仲以貢候選﹐將詣長安﹐而路經保定。謁鄭之後﹐聞鴻富甲閭裏﹐頗有園亭之勝﹐遂假寓焉。鴻以郡守至戚﹐卽日置酒款待﹐而令數婢歌以侑觴。

平仲曰「崔某一抵貴郡﹐卽聞尊寵有郝姬者﹐國色無雙﹐妙解音律。未審足下肯令出見﹐而使東海鄙人獲聞名都之雅曲否﹖」

鴻素性豪俠﹐兼欲誇示賓客﹐欣然首肯﹐疾喚湘娥出拜。𨿽則常服淡妝﹐而嬌冶天然﹐恍似仙姝謫下。向前禮畢﹐徐徐退入屏後﹐垂簾而坐﹐按笛發聲﹐爲《折柳》《落梅》之曲。

平仲連酌數卮﹐帶醉而笑曰「正所謂司空見慣渾閒事﹐惱亂蘇州刺史腸矣﹗」旣而作別入都﹐謁見顯僚。偶談及古今美色﹐平仲備述湘娥之貌﹐顯僚撫髀而嘆曰「枉作司空﹐不及竇鴻﹗」

平仲卽獻計曰「竇鴻僅一富民﹐而蓄內寵數十。現今敝戚作刺在郡﹐公旣有歆羨之意﹐何不修一尺素﹐整理幣帛﹐某當奉命而去﹐宛轉懇於敝戚﹐若壓以郡守之命﹐則鴻不敢不從。而十日之內﹐湘娥必爲公有矣。」顯僚喜曰「若得湘娥﹐當以蘇州通判爲報。」

是夕平仲起身﹐復詣保定﹐先往見鴻﹐而稍露其意﹐鴻大怒曰「假使汝妾﹐亦肯贈我否﹖𨿽以天子至尊﹐不能誅無罪之民。何況權貴﹐豈能壓我﹗常言浙人姦巧不義﹐以汝觀之﹐信不謬矣﹗

平仲不勝愧憤﹐急往見鄭而告其故。

鄭公不得已﹐差役喚鴻﹐密諭之曰「某公炎炎之勢﹐爾所知也﹐何吝一女子﹐以貽不測之禍﹗獨不聞石季倫之事乎﹖」

鴻對曰「天臺素以禮義教民﹐亦當曲諒下情。彼𨿽權勢可畏﹐亦安有無故奪人愛妾之理﹖在昔晉季中衰﹐變生宗室﹐故季倫不免於禍耳﹗今在堂堂聖朝﹐豈容權佞橫行。𨿽有趙王之勢﹐不能奪羅敷之節﹐矧鴻乃男子乎﹗」

鄭公喟然曰「汝言最是﹐我豈能彊爾哉。」

平仲見事不諧﹐卽日回報顯僚。顯僚大怒﹐思欲尋計殺鴻。適值山西巡撫剿滅反寇﹐擒獲餘黨解京﹐內有張秀者﹐系保定人氏。顯僚乃遣人囑秀招鴻同謀判逆﹐遂奉部文捕鴻下獄。

平仲又詣獄謂鴻曰「足下此冤﹐非懇某公﹐莫能伸救。若肯予以湘娥﹐則身家可保矣﹗」

鴻瞋目怒視﹐不措一語。至晚密艸數字﹐遣人持歸﹐以付湘娥。湘娥拆而視之﹐其內寫云﹕

我以無辜下獄﹐展轉思維﹐莫解其故。及平仲復來說誘﹐始知張秀誣指﹐乃受逆賊之命也。與其典刑西市﹐曷若速斃囹圄﹐但不知卿亦痛我而肯作墜樓人乎﹖不然﹐幸卽善事新人﹐毋以鴻爲念。

湘娥讀畢﹐淚如泉湧﹐哭僕於地。旣而詠詩十首﹐以述其訣絕之恨焉。其詩曰﹕

石家金穀重當時﹐無限恩情妾自知。

猶記玉釵私贈約﹐還憐月夜共銜卮。

其二

翩翩俠气似平原﹐食客三千誓報恩。

詎料一朝攖禍患﹐門庭蕭索忽無人。

其三

芙蓉三尺吼牀頭﹐何事蹉跎誤壯猷。

今日奇冤誰爲雪﹐千秋遺恨永悠悠。

其四

無端一見作君災﹐任俠誰知是禍胎。

哭讀魚箋驚僕地﹐暗風吹雨入窗來。

其五

君眞憐妾妾憐君﹐恩愛原期共死生。

閶闔欲呼天路杳﹐紅羅三尺是歸程。

其六

一看羅裙並繡襦﹐可知恩寵與人殊。

季倫自是多情種﹐直得樓前墜綠珠。

其七

花晨月夕共徘徊﹐時刻相親倒玉杯。

誓作靑松千歲古﹐寧知紅粉一朝灰。

其八

自悲自嘆忽成癡﹐哭叫皇天總不知。

欲借龍泉誅國賊﹐可憐妾不是男兒。

其九

日落黃昏意轉迷﹐黑雲慘淡壓城低。

夜臺若肯容相見﹐仍作鴛鴦一處棲。

其十一

婦何曾事二夫﹐今朝遄死赴黃泉。

願爲厲鬼將冤報﹐豈向人間化杜鵑。

是夜﹐五香睡在隔房﹐遙聞湘娥哭聲哀慘﹐直至更餘未息。不覺朦朧睡去﹐夢見鴻與湘娥攜手至前﹐含笑而言曰「我二人相隔兩地﹐幸於今夕二更同時而死﹐行將訴冤冥主﹐汝等無煩相念也。」俄而驚醒﹐殘燈未滅﹐漏下已是五鼓。遂披衣起身﹐呼醒郢雪而告之。

忽見婢女惶駭趨報曰「娘子昨夜哭至二更時候﹐獨自點燈﹐步到層翠樓上﹐直至雞啼不見下來。適間往上一看﹐已是懸梁而死矣。」

及至數日後﹐京中有人回報云「鴻於某夕二更縊於獄中。」按其時﹐果系湘娥投繯之夜也。

當道旋亦悟鴻冤屈﹐得令歸骸與娥合葬。而郢雪諸姬﹐相繼別嫁矣。

是年秋選﹐崔平仲得除閩中一縣﹐歸由保定﹐辭別鄭公﹐路經鴻宅﹐忽以雙手自批其頰云「我當日畱汝下榻﹐出妾侑觴﹐何負於汝﹖而下此毒手﹐使我死於非命。今已控準冥司﹐速去對理。」言訖﹐登時僕地而死。時人驚嘆﹐咸以爲報應之速焉。

卷九

王琰

引

煙水散人曰﹕予聞女無美惡﹐入宮見妒。嘗讀漢史至戚夫人﹑班婕妤之事﹐每爲之掩卷三嘆。彼呂雉之惡﹐固不足論。至若飛燕姊娣﹐猶不能容一班姬。嗟乎﹗秋扇被捐﹐綠滿長門之艸﹔解肢爲彘﹐血成永巷之燐。嫉妒之於人﹐亦甚矣哉﹗

然則婦徳之難﹐惟在不妒﹔事夫之義﹐貴乎有容。此周南之詠﹐每以樛木﹑小星而興頌也。

余嘗流覽古今名媛﹐美色易得﹐而不妒罕聞。及觀王琰詩集﹐秀麗不減庾鮑﹐何物女子詩句中乃有神耶﹗自非夢生彩鳳﹐安能仿白雪以爲章﹔良由口吐靈珠﹐所以組七襄而成錦。猶恨蘇水迢隔﹐莫能詢探芳蹤。諷覽之餘﹐居常怏怏。

忽有松溪王子﹐以蘇人而僑寓武塘。值予逆旅途窮﹐借彼居亭作主﹐剪燭談詩﹐首言王媛﹐松溪莞然而笑曰「此乃予之姑也﹐君之所知﹐徒以詩而已矣﹐安知其賢而不妒﹐節行雙美乎﹖」

遂爲予詳述其由﹐余不覺連舉大白。時已夜分﹐研墨濡毫﹐疾艸成傳﹐而予之美人書始成。或曰﹕女以不妒爲賢﹐固矣。然其美趣﹐全在妻含醋意。而欲近不得近﹐移夜半鷺鷥之步﹐偶竊幽歡﹔效花間蛺蝶之飛﹐暫偸香粉。較之絕無拘束﹐其趣彌佳。𨿽然長柄麈尾﹐豈能預備﹔河東獅子﹐吼實堪憎。亦未有妒悍之婦﹐可稱爲美人者。

集王琰爲第九。

蘇敏﹐字穎生﹐蘇人也。十二遊庠﹐十八中丙子副榜﹐卽以是冬﹐娶同邑王長卿之女爲妻。

長卿文行兼優﹐頗爲諸生推重。其女諱琰﹐字炳文﹐少敏二歲﹐容色艷麗﹐性格溫柔。

時有法僧﹐自北至蘇﹐聚徒數百﹐講經於虎丘寺。府縣各官﹐以至闔郡縉紳﹐無不往寺拜謁﹐事以師禮。於是蘇人竟傳活佛下臨﹐上自衣冠士女﹐下至茅屋裙釵﹐莫不趨聞妙諦﹐乞求法號﹐惟以得見爲幸。

琰亦爲戚族中姊妹邀往﹐及至虎丘﹐琰以人眾﹐不欲登岸﹐諸女竊笑曰「父爲腐儒﹐以致女亦腐气。」

旣而人益滿集﹐惡少年目間婦之少而艷者﹐於人隊中爭爲輕薄。而同船諸女或失簪珥﹐或卸其履﹐更有裙幅扯碎﹐含愧下船﹐琰始笑曰「頃間姊姊嗔我﹐今果何如﹖夫聽經非閨女之事﹐而遊僧豈西土金仙﹐何況男女混雜﹐不無少損風範﹐終不若愚妹在船之爲妙也。」

其後法僧果以奸淫婦女﹐事泄而逃。戚屬中有知其事者﹐無不重琰之智識。

及歸穎生﹐婉孌相得﹐調和瑟琴。有自閩中宦歸者﹐送至白鳥一雙﹐琰極憐愛。嘗賦詩四律﹐而爲小引以述其所產云﹕

余從堂兄虎茵﹐以建寧刺史任滿而歸。贈余以白鳥一對﹐出自嶺南﹐皎素如雪﹐宿必交頸﹐余甚愛之﹐而呼以雪兒。花邊月底﹐亦餘閒中一雅伴也。漫綴俚言四首﹐非謂文墨﹐聊以志其堪愛之意焉。

其一

禽譜無情不爲傳﹐一雙忽向畫欄翩。

嬌音只合臨窗喚﹐素影偏宜伴月眠。

嶺外蠻花應怨別﹐吳中繡羽莫爭妍。

性馴最解紅閨意﹐鼓翼迎人似乞憐。

其二

猜作鴛鴦色又非﹐徘徊雙影卻依依。

繞簾疑是梨花褪﹐舞月難分皓魄輝。

似憶故鄕頻對語﹐爲憐弱羽只同飛。

荔枝香冷叢蘭遠﹐惆悵春風夢不歸。

其三

羽衣如雪惜無名﹐幸到吳中錦繡城。

紫燕莫教嗔比翼﹐黃鸝豈許妒和鳴。

難從雲母屏前索﹐合入鴛鴦譜上爭。

描向紅縑重擱筆﹐徊翔豈盡態輕盈。

其四

交頸情深只自知﹐淩風輕喚並差池。

爲誇玉影宜淸潔﹐豈逐文鸞斗陸離。

香魄似從庾嶺化﹐云容添助繡閨奇。

殷勤倩作閒中伴﹐應賜佳名喚雪兒。

穎生亦擬賦詩﹐及見琰作﹐嘆息曰「好句被卿說盡矣。」

琰嘗曉妝初畢﹐思得名花插綴。忽見穎生手擎海棠一枝﹐含笑而來﹐卽爲琰簪在鬢傍曰「儂愛卿﹐所以知卿所愛﹐然不過以此點綴綠云。海棠𨿽艷﹐豈能解語﹐而怕虎乃謂『不如花窈窕』﹐誠謬談也。」

琰笑曰「珍贈已出至情﹐謬譽豈能無愧。第有此名花而無佳句﹐君若賜以珠玉﹐妾當圖報瓊瑤。」穎生立賦一絕云﹕

倒羣葩迥出塵﹐

檀心紅影露芳春。

只須一笑能傾國﹐

豈羨昭陽殿里人。

琰復笑曰「妾實薄柳陋質﹐豈敢妄擬名葩。諷君佳詠﹐惟有感愧而已。」

又一日﹐有以鶴饋穎生者﹐屬琰賦之﹐琰乃吟曰﹕

舞消閒夢﹐

長鳴惜羽衣。

暫爲池畔物﹐

終向九霄飛。

穎生亦大笑曰「卿豈爲海棠代贈耶﹗」

琰極好詩﹐每得一題﹐𨿽凝思竟日不倦﹐必至工麗而後已。穎生敏於作文﹐而詩頗平淡。故每有所作﹐屬琰裁削。

因以琰性愛花﹐卽於宅後開築小圃﹐到處訪尋名種﹐不惜重價購求。而春風桃杏﹐秋日芙蓉﹐艷緋嬌白﹐相繼不絕。

琰若稍有悶色﹐穎生多方解慰﹐以博其歡。穎生每於夜靜讀書﹐琰必親自在旁﹐焚香煎茗﹐𨿽極沍寒﹐相候同睡。所以芙蓉帳內﹐每多調笑之娛﹔而玉鏡臺前﹐曾無反目之怨。

其年秋試赴省﹐偶值居亭沈氏﹐有女碧桃﹐艷麗能文﹐笄年未嫁﹐穎生乃以六十金聘娶爲妾。旣而下第將歸﹐惟恐到家﹐琰或妒忌不容﹐心下反覺躊躇自悔﹐乃遣人先以詩寄琰曰﹕

空將裘馬逐輕塵﹐仍作金陵下第人。

誤入桃源今已悔﹐歸心惟憶故園春。

琰得詩笑曰「細觀詩意﹐薄幸郎已娶妾矣。惟慮不容﹐故先以詩探我﹐我自佯作妒意以戲之。」卽日遣人亦報以一絕云﹕

點額歸來無限羞﹐還將閒緒覓風流。

妾今無面重相見﹐不若金陵且暫畱。

穎生看畢﹐面有憂色。碧桃揣知其意﹐乃謂穎生曰「妾觀君自數日以來﹐時刻咨嗟﹐憂現於容﹐豈謂功名未遂﹐抑別有他故耶﹗」穎生遂以實告。

碧桃曰「君且勿爲迢慮﹐妾到家自能婉轉侍奉﹐娘或妒嫉﹐亦何難曲意下之。」穎生喜曰「卿能如此﹐我復何憂。」

無何抵蘇﹐穎生先入門﹐琰笑迎曰「人言君在白下﹐已贅入麗人家﹐何不在彼同歡﹐而亦歸耶﹖」

穎生曰「偶爲媒氏所誤﹐心殊悵悔﹐惟望賢卿有以恕之耳。」是夕﹐琰先進房﹐疾呼侍女扃扉。

而穎生﹑碧桃立於門外﹐候至更闌﹐始見一鬟啟扉而出﹐手持筆硯﹐笑向生﹑桃曰「娘特傳命﹐欲令郎與新娘各賦一詩﹐若能中式﹐卽許進房。」遂以題目分授曰「郎是『粉蝶偸花』﹐新娘是『霸橋柳色』。」於是生先桃繼﹐各賦絕句一章曰﹕

玉剪迎風舞影徐﹐爲尋花信日遽遽。

小桃縱有嬌紅色﹐一采芳蘭笑不如。

上《粉蝶偸花》穎生

銷魂總贈別離悲﹐移到江南爲阿誰。

若得東風擡舉力﹐抽絲永擬掛恩暉。

上《霸橋柳色》碧桃

小鬟將詩進房﹐琰朗詠一過﹐欣然笑曰「詩意妙絕﹐尙可恕也。」疾呼啟戶﹐親自秉燭而迎。

穎生跨進門限﹐不覺雙膝跪下。而碧桃亦跪於足後﹐琰雙手扶起曰「聊相戲耳﹐何作此態﹐況以閨中寂寞﹐得一雅伴相與﹐嘲風弄月﹐足爲以娛﹐予豈妒婦哉﹗頃已命婢暖酒作賀﹐無相疑也。」

遂斟酒勸進數爵﹐琰復笑曰「試看三星在隅﹐銅壺中漏聲將半矣﹗速整鴛被﹐毋虛良夜。」

穎生堅執不從﹐琰復低聲笑曰「舊人豈比新歡﹐子何謬遜。」生亦低低答曰「新娶不如遠歸﹐是以不勝戀戀耳。」遂同琰榻﹐而綢繆徹曙﹐絕無醋意。

琰有表妹張氏﹑鄭氏者﹐性俱妒悍。嘗以吉席會飲﹐張氏密謂琰曰「姊與蘇郎結縭未幾﹐何乃絕無主意﹐卽許娶妾。殊不知娶妾之後﹐其害有不可勝言者。蓋男子之心﹐恆慕新而厭舊。彼卽容色不如我﹐猶有可虞。而況我長彼少﹐旣膺新進之寵﹐復挾窈窕之姿﹐是我之恩日疏﹐而彼之恩日密矣﹗蚓我以一人耳目﹐豈能時刻防閒﹐在彼兩意相投﹐何難欺弄。必致偸歡月下﹐調笑風前﹐是我之情日去﹐而彼之情日專矣﹗甚且彼或生子﹐必倚胤嗣以爲重﹐而飲食之美與我相若也﹐衣服之麗與我相敵也。我負虛名﹐彼專恩好。是我之愛日衰﹐而彼之愛日篤矣﹗姊之聰明遠勝於我﹐何乃計不出此﹐若不早圖﹐噬臍何及﹗」

琰笑謝曰「謹謝妹﹐姊與蘇郎﹐恩愛至深。𨿽置一妾﹐決不負我。」

張氏喟然曰「有是哉﹐姊之不智也。夫以夫婦之情﹐其始誰無恩愛。至以婢妾讒間﹐而反目於室者﹐比比然矣。姊乃恃此而不恐﹐設或相負﹐將若之何﹖」

鄭氏亦說琰曰「吾聞貌言華也﹐正言實也﹐甘言疾也﹐苦言藥也。今張妹以正言進姊﹐姊之藥也。若不早慮﹐必有後憂。獨不誦『寵移新愛奪﹐淚落故情畱』之句乎﹖」

戚屬中有沈媛者﹐亦從容諷琰曰「非是妾輩﹐樂居嫉妒之名。而防微杜漸﹐決宜預計。蓋希寵進讒﹐巧婦之舌﹔因新疏舊﹐男子之心。故往往恩深於未娶妾之先﹐而情乖於旣娶妾之後。其始也﹐𨿽極抗拒不容﹐訂誓款款﹐尙難保其情無變更﹐至老不娶。及至娶矣﹐𨿽極嚴聲厲色﹐防範甚密﹐猶未免有寵奪恩移之慮。故飲食不容共桌﹐同寢不許竟夕。任愛婢以爲心腹﹐謹門戶以絕暗偸。夫豈樂於用心哉﹐特防患於未然耳﹗今吾姨乃待姊妹之情﹐任其專房之寵﹐是何異太阿倒授﹐而綠衣黃裏之詠﹐必難免矣﹗然不惟是也﹐甫至金陵卽置一妾﹐將來再往應試﹐保不致繼碧桃而更娶者乎﹗此卓文君之白頭詠﹐不得不作﹔而蘇若蘭之回文錦﹐不得不織也。辱居至愛﹐輒敢正言﹐惟姨念之。」

琰皆不聽﹐乃反趙夫人之意﹐而戲作一詞﹐以付碧桃曰﹕

莫要心懷嫉妒﹐妻與妾休分爾我。譬如一塊泥﹐塑出人兩个﹐哪里論情深情淺。總之不在爾﹐卽在我。我若情濃爾亦歡﹐爾若恩深我豈醋。再將泥打碎﹐調和塑一个你﹐捏一个我﹐𨿽則別形軀﹐心腸總一副。郎索歡時﹐爾也可﹐我也可﹐我只帶挈你﹐任你念著我。恩愛和同﹐方是个不淫不妒的賢哲婦。

碧桃感嘆不已﹐亦賦五言古體爲謝曰﹕

梁燕欣有托﹐涸鱗羨在池。

美哉千尺松﹐女蘿附其枝。

惟玆賢與徳﹐允作閨媛師。

得托衾帳惠﹐只憐庸陋姿。

報徳良有口﹐感恩心自知。

永宜福履綏﹐爲歌樛木詩。

無何﹐又當秋試﹐臨行之日﹐琰賦詩爲送曰﹕

秋風江上正槐黃﹐爲唱驪歌一送郎。

雲路已通鵬舉翩﹐月輪有意桂輸香。

才髙自合朱衣點﹐名重應從紫禁揚。

今夜蘭橈何處泊﹐莫將離別怨淒涼。

碧桃詩曰﹕

直上靑雲在此行﹐芙蓉夾岸曉江淸。

鳳毛共羨承先澤﹐虎榜誰言屬老成。

二水遙從帆影合﹐六街應驟馬蹄輕。

須知溫飽非君志﹐豈止文章重一生。

穎生臨別﹐琰復握手叮嚀曰「君已三冬足用﹐奚患功名不遂。惟是桃葉之下﹐愼勿再致淹畱。」

穎生笑曰「一之爲甚﹐其可再乎﹗但渠臨蓐在邇﹐卿直善視之。」遂於是早與社友黃洵﹐買舟偕往。及試後﹐仍又下第。

穎生自以久負盛名﹐而屢試坎坷﹐心殊怏怏﹐將欲束裝。忽見蒼頭以琰手書帶至﹐拆而視之﹐其書云﹕

一別兼旬﹐相思若歲﹐猶幸碧梧未老﹐紅藕餘香。𨿽則冷澹秋容﹐不廢臨風笑語。而嬋娟三五﹐正子文戰時也。想已藻奪煙雲﹐詞流三峽﹐錦標在望﹐鶚薦堪期。妾心縷縷﹐時逐夢中﹐繞徧鳳凰山下月矣﹗玆於旣望之夕﹐妹已獲舉一男。𨿽非天上麒麟﹐試啼已知英物﹐專使報喜﹐用慰幽懷。並候捷音﹐以舒遐矚。

穎生看畢﹐撫髀而嘆曰「豈所謂下第一身輕﹐有子萬事足耶﹗」卽與黃洵相約同歸。

自此穎生志益磊落﹐日與二姝分題課詠。凡遇牢騷不平之气﹐靡不托之於詩。

撚指間﹐其子已年六歲。卽延黃洵爲西席﹐名曰小眉。其年秋試﹐穎生復遭擯斥。及檢落卷﹐頭場﹑二場﹐具已批取中式﹐惟第三策中錯寫二字﹐不覺捧捲號泣﹐鬱鬱成病﹐至家三日而殂。琰與碧桃守喪成服﹐哀毀骨立﹐爲辭以哭之曰﹕

嗟嗟夫子兮工文章﹐睥睨一世兮孰可方。

胡爲偃蹇兮志不就﹐歲在龍蛇兮竟夭亡﹗

壽不及回兮天茫茫﹐想音容兮空軒昂。

招爾魂兮奠一觴﹐猿啼鶴唳兮淒我腸。

魂歸來兮何處﹖徒掩淚兮彷徨﹗

穎生歿時﹐年甫三十一歲﹐故云壽不及回。碧桃亦挽以絕句二章曰﹕

縱橫詩酒十餘年﹐文似相如气浩然。

未得成名身便死﹐令人不敢怨薽天。

其二

菊老桐枯值暮秋﹐人間夜室兩悠悠。

最憐野鳥知人意﹐也向西風叫不休。

一夕疏雨敲窗﹐淒風剪竹﹐琰與碧桃挑燈對坐﹐含泣而言曰「蘇郎旣沒﹐猶幸爾我相依。但守制存孤﹐我宜盡節﹐爾𨿽有子﹐豈可耽誤靑年﹗所慮爾去之後﹐使我益增淒楚矣﹗是以展轉思維﹐莫知爲計。未卜子心﹐可能與我相依爲命否﹖」

碧桃掩面唏噓﹐垂淚而對曰「妾𨿽側室之微﹐頗知事夫之義。況蒙垂恩擡舉﹐沒齒難忘﹐而效節終身﹐妾之分也。若以郎死而棄孤再嫁﹐是乃禽獸不如﹐豈復有人心者乎﹗」琰拭淚而撫其背曰「我固知汝無異心也。」

又一日﹐延僧超薦﹐啟建水陸道場。將至亭午﹐琰與碧桃步出中堂禮佛﹐而爲黃洵竊見。

洵乃短行少年也﹐向慕二姝之美。至是始獲窺視﹐果是傾城絕色。驚喜欲狂﹐將謂寡居可以情誘。每遇婢婦﹐必爲延佇﹐殷勤細問起居。婢婦怪而告琰﹐琰曰「孤寡之家﹐嫌疑須避。今後汝等出入﹐切勿可再與交語也。」

又一夕﹐琰令小眉讀書﹐小眉隨口而誦曰「兩主獨居﹐鬱鬱不樂。願以所有﹐易其所無。」

琰驚問曰「是誰教汝誦此數語﹖」曰「先生口授也。」琰大怒曰「我以蘇郎同社至交﹐故爾畱居西席。豈知輕薄無禮﹐狂妄若此。明日卽須遣行﹐另圖外傅外傅。」

碧桃曰「且姑含忍﹐以俟新歲﹐更延老成之士可也。」琰遂寢止。

碧桃嘗爲小眉制一團扇﹐屬琰寫畫於上﹐琰乃仿雲林筆意﹐寫作片石孤松﹐並題五言絕句曰﹕

淩寒松不攺﹐終古石難搖。

若識臨毫意﹐淸風撲面飄。

畫傍猶空半截白面﹐黃洵思欲挑動二姝﹐乃戲題一絕云﹕

松色靑靑似翠裙﹐一拳美石更含情。

何緣得化爲團扇﹐傳入佳人手內擎。

後書有「情癡黃洵漫題」﹐寫得字字蒼勁﹐勢欲淩霞。小眉喜極﹐卽時持進以示二母。

琰不勝憤怒曰「無恥狂生﹐輒敢以淫詞相誘﹐豈謂我二人無玉潔冰淸之操耶﹗」

遂將修金算足﹐當晚遣婢持告黃生曰「家主母治家凜肅﹐亂言邪語﹐不入於耳。豈謂先生空事詩書﹐言非禮義﹐誠於孀居不便﹐請從此辭﹗」黃生洵自覺羞慚﹐遂攜書笈怏怏而去。

嗟乎﹗琰之不妒﹐旣已度越尋常。閨媛而凜矢幽潔﹐逐黃洵而不畱﹐其貞白之操﹐又豈易覯者哉﹗

其後小眉年甫弱冠﹐卽以文章顯名於世﹐豈非琰之慈教所致﹗故至今蘇人談及賢徳之婦﹐必曰王琰云。

卷十

謝彩

引

煙水散人曰﹕今之論美人者﹐但取其情之麗﹐事之艷而已。而不知欺花奪月之姿﹐自有遺世淩雲之想。故瑤圃仙妃﹐偶染凡心而下謫﹔蘭閨玉媛﹐必全淨體以遐飛。在秦則有弄珠乘鸞﹐在漢則有云姬尸解﹐在唐則有蕭玉梅之飛升﹑宋春英之卻偶。傳記所載﹐班班可考﹐其非謬誕可知也。

蓋均爲女子﹐而彼則咳唾珠璣﹐心腸錦繡﹐自非丹書案畔﹐吹落步虛之聲﹐安得碧玉樓中﹐秀奪飛瓊之貌。是以西施旣傾吳國﹐而五湖一棹﹐竟飛雲而逝﹐至今浣紗石上﹐響廊邊﹐使人睹遺迹而戀戀也。

余又嘗讀長恨歌及陳鴻所作外史﹐楊玉環旣罹馬嵬之難﹐而上皇思之不置﹐而托術士﹐覓扣仙扃﹐親謁玉妃於海山瑤闕﹐得鈿合﹑金釵﹐以爲報。始知美人之生﹐必非凡質﹔而美人之去﹐仍返丹丘﹐非臆說也。

吾郡有謝五云者﹐秉姿靈秀﹐托想幽玄﹐遵有飧霞仙去之迹。惜乎未及百年﹐而世無知者﹔余𨿽聞其事﹐而未詳端末﹔考之郡誌﹐則郡誌不載﹔訊諸故老﹐則故老失傳。嗟乎﹐豈徒付之源水落花﹐雪鴻爪指而已耶﹗

忽有以殘編求售者﹐余檢閱其內﹐則有載及謝姬遺事﹐僅五葉﹐共得詩十有五章。余遂有所據﹐而爲點次成傳。

或曰「仙史下謫﹐方爲美人﹐信如子說矣﹗但旣有仙都羽化之靈姿﹐何必諧風塵伉儷之俗偶﹗而謝姬所配丁生﹐不能如蕭史共騎彩鳳﹐則又何也﹖」余曰「不然﹐天上旣無不識字之神仙﹐人間安有不配偶之美女。而況身無靈骨﹐豈得髙翔﹔夙業未完﹐必須償滿。此天臺失路﹐劉晨赴七載之盟﹔藍橋搗藥﹐裴航得玉杵之合。子又何疑於五云耶﹖」

集謝彩爲第十。

謝彩者﹐字五云﹐秀州謝彬吾之女也。彬吾年四十而無子﹐乃與妻朱氏往禱於曹王廟。暮歸﹐而朱氏夢一神人﹐授以白兔﹐柔潔如雪﹐兔旁漸有五色雲起﹐冉冉四合﹐竟圍繞於朱氏之懷﹐遂覺而有娠。及臨產之夕﹐雲霞拂戶﹐香气氤氳﹐直至昧爽﹐方聞啼響。

無何﹐彩年十歲﹐教之書﹐卽能書﹐教之奕﹐卽善奕。隨所指授﹐靡不工巧。

忽有化齋老嫗﹐見而驚嘆曰「此子乃璇妃之第三女﹐何忽謫凡耶﹖」彩亦顧嫗而笑。彬吾將欲延而問之﹐旋失老嫗所在﹐因以問彩﹐彩曰「此乃東海姚姥也。」

其後彩年十四﹐柔肌纖質﹐不勝綺羅﹐而妖冶之態﹐使見者驚訝失色﹐以爲神人。

時有呂生者﹐父爲顯僚﹐佳公子也。聞彩之美﹐擬欲納爲繼室。彬吾意將許之﹐而彩堅執不從。

朱氏力勸曰「呂郎貴顯﹐旣已甲於一郡﹐矧又名士風流﹐不失爲郤家書婿。汝乃執迷不允﹐何也﹖」彩對曰「兒𨿽女子﹐非貪赫赫之勢﹐而深厭夫室家之情欲也。蓋赤城霞起﹐原縈出俗之心﹔靑鳥音來﹐卽促淩虛之躅。而況斑衣缺舞﹐難以暌違﹔梅實未三﹐豈堪宜室。願憐鄙志﹐請免慈懷。」

朱氏曰「兒𨿽秉志幽芳﹐亦須體憐白髮﹐從來無不嫁之女子﹐亦未聞凡質可以成仙。汝何習荒唐之謬說﹐而棄父母之恩命乎﹗」

彩曰「兒蒙撫鞠﹐豈敢忘恩﹐但母亦未知兒之素心也。兒蓋從玉女彈九气﹑受八素訣。行將築室空山﹐而以文杏爲梁﹐雲母爲幄﹐規連珠樹﹐矩泄瑤泉。然後取瓊籍萬卷﹐燻以龍腦﹐襲以法錦﹐碧珧截硯﹐琉璃貯匣﹐兒乃逍遙徙倚於其間。則又仰擲雲輪﹐手攜霄轡﹐守胎靈而思錄气﹐逐毛女而追飛猿。渴飲瓊漿﹐饑餐碩果﹐鶴司丹竈﹐兔搗玄霜﹐不亦仙居之逸趣﹐物外之幽娛﹐又何羨乎人間夫婦之情乎﹗𨿽然宿緣未了﹐春債應償﹐尙須遲之數載間也。𨿽欲曲從恩命﹐其如天曹姻薄﹐未曾注定何﹗」

朱氏𨿽嗤其妄﹐不能彊抑而止。

彩嘗擬《仙遊詩》十絕﹐備附於左﹐其一云﹕

足底雲輪指上蓮﹐幻蹤偶爾寄風煙。

晚來歸就壺中臥﹐誰識壺中更有天。

其二

十二峯頭嵐气靑﹐霓裳搖曳佩丁丁。

葫蘆收括乾坤物﹐雲雨風雷日月星。

其三

結个幽廬在石尖﹐懸崖瀑布掛珠簾。

誰人識得仙家意﹐八卦鑪中火自添。

其四

麻姑七日下經家﹐長爪翻思背可爬。

一念才萌姑已悉﹐銀鞭忽自暗中撾。

其五

霧幌霞屏接紫虛﹐爲緣修道好樓居。

近逢七七時經過﹐傳得瑤池寶篆書。

其六

源水桃花歷亂開﹐神仙有窟在天臺。

若非流出胡麻引﹐劉阮那能入洞來。

其七

自吸流霞上碧霄﹐海山萬里任逍遙。

靑鳥遣爲傳信使﹐白雲收在擔頭挑。

其八

香風吹下蕊珠宮﹐路遇巴園對奕翁。

笑問先生何處去﹐揪枰移在玉蓮峯。

其九

千年靈芝似野蔬﹐萬餘年鶴豢如鵝。

洞門不閉丹鑪靜﹐惟有松花繞澗多。

其十

洞庭遙接海波平﹐夜集靈山講內經。

客到卻慚無供設﹐特將人液醉先生。

一日﹐彩謂其母曰「昨有蓬萊使者﹐約兒於今夜二更同到海東一往﹐至第三日午夜始歸。願母早晚看護﹐每夕必須燃燈至曉﹐勿使貓鼠驚擾兒體。更有一事﹐明日午後﹐有雲間丁七郎者﹐必來謁見阿父﹐願爲畱住﹐以俟兒歸。」

朱氏莫測其意﹐但唯唯而已。是夜更餘﹐彩卽上牀﹐以被覆面而臥﹐旣而沈沈睡去﹐四肢俱冷﹐惟胸腹微有溫气。

次日傍晚﹐果聞有客﹐稱自松江來訪﹐朱氏急問﹕「是丁七官否﹖」僮曰「非也﹐止有一張秀才耳。」

旣而客去﹐朱氏出問翁曰「適來何客也﹖」彬吾曰「乃表兄丁仲可之子﹐自幼繼與松江張翁爲嗣﹐今以入泮﹐暫歸一望耳。」

朱氏卽以彩言爲囑﹐彬吾曰「我約以明日設款相邀﹐俟來赴酌﹐當卽畱住也。」

及至第三日夜分﹐彩果徐徐蘇醒﹐披衣起坐。朱氏問以所之之處﹐彩曰「兒於前日卯時卽至海東﹐謁見玉城仙史﹐展禮方畢﹐遂有九天諸母﹑靑城﹑圓嶠各洞眞人﹐靡不駕雲跨鶴而至﹐互相講晰太上神咒﹑玉虛淸淨道徳眞經。及講論旣訖﹐仙樂競宣﹐彈云璈而擊玉磐﹔天廚薦饌﹐斟瓊液而進玄芝。旣經信宿﹐兒卽辭謝而出﹐歸憩於靈鷲峯巓。邂逅玉女﹐贈兒以火梨二枚﹐兒啖其一﹐置一於袖。」

計其所往﹐凡三晝夜﹐而停畱在彼﹐已有兩日兩夕﹐其間往返不過一晝夜間耳﹐乃行三萬六千七百餘里﹐𨿽禦風奔駿﹐無以比其疾也。

卽於袖中取梨﹐以奉朱氏。朱氏以爲仙果﹐呼起彬吾﹐將欲分而食之。豈知梨才入口﹐味極苦澀﹐更有一種穢惡之气﹐不覺嘔吐狼藉。彩乃嘆曰「此梨食之﹐後天不老﹐乃以甘香鮮脆之味﹐忽爾變爲苦惡﹐豈非仙不易幾乎﹗」

因問丁生已至﹐可曾畱住否﹐彬吾曰「彼欲去甚亟﹐特以汝囑﹐勉彊館畱於後園﹐未知兒意何若﹖」

彩曰「兒與此生宿緣未絕﹐應爲夫婦。明日且以兄妹之禮出與見後﹐父可從容婉導其情﹐諒彼繼父已殂﹐必肯入贅。況以靑靑子衿﹐亦足爲門楣增重矣。」

彬吾欣然笑曰「我亦絕愛丁郎才貌兼美﹐若得爲婿﹐我所願也。」

卽於次早日出見丁生曰「弱息與侄乃嫡表兄妹﹐容當喚出相見。」

丁生含笑而起﹐未及措辭﹐而羅裙裊裊﹐玉佩珊珊﹐彩已明妝麗服而出。

但覺回眸轉盼﹐光彩射人﹐丁生暗暗驚異曰「誰意吾妹有此絕色﹐豈非仙姝下謫耶﹗」旣而從容向翁曰「小侄年逾弱冠﹐室乏齊眉。𨿽獲遊庠﹐家無擔石。況自禾郡至松﹐僅僅帶水之隔﹐卽覺於老叔處音問時疏﹐今於臨別之際﹐不無浩嘆耳。」

彬吾曰「張翁旣已去世﹐吾侄理合歸宗。若未聘妻﹐我以彩兒字汝﹐意下如何﹖」

丁生慌忙離席而拜曰「旣蒙恩眷﹐敢不拜從。」是夜彩賦絕句二章遣鬟持贈丁生曰﹕

三生一笑舊姻盟﹐石畔桃花月下笙。

惆悵滄桑經幾變﹐於今才了昔年情。

其二

銀漢昭回月在天﹐香風吹散碧紗煙。

玉京何必崎嶇覓﹐咫尺云屏證宿緣。

丁生卽裁一律﹐托鬟回報云﹕

蕊珠宮裏玉嬋娟﹐謫下人間豈偶然。

秋浦芙蓉初映水﹐曉欄芍藥乍凝煙。

避風已把瑤臺築﹐伴月時將柏子燃。

見說姻盟原宿世﹐慚非蕭史荷君憐。

有丁仲文者﹐生之族叔也﹐卽日倩仲爲媒﹐擇期納幣。及成姻三日﹐彩謂丁生曰「今夕偶有二三女伴﹐遠來相候﹐茗果之物﹐煩子預備。」丁生曰「當具酒肴﹐豈持茗果已乎﹗」彩笑曰「非子所知﹐彼乃不食煙火者也。」

旣而更闌月上﹐則有美婢數十﹐各持錦衾繡褥﹑玉壺金鑪﹑茗盞紗燈﹐連袂雜沓而至﹐頃刻間﹐鋪滿一室。但見綺錦寶玩﹐金碧相映﹐光彩陸離。須臾更有三姝﹐霓裳綃衣﹐乘風冉冉而下﹐皆有淩霞閉月﹐遺世獨立之容。彩含笑出迎﹐卽與三姝見畢。

三姝笑曰「妾輩今夕特爲賀喜而來﹐敢問新郎何在﹖」彩急令生出拜﹐呼其衣緋者曰「玉城仙史」﹐衣白者曰「苕上君」﹐衣紫者曰「少室靈妃」﹐次第見畢。

玉城仙史曰「妾輩無以爲賀﹐敬具千歲苓一莖﹐玉芝﹑交棗﹑桃脯各一篚﹐上淸玉液一瓿﹐聊與佳夫婦作一宵淸話耳。」

於是布席環坐﹐諸侍女選爲行酒﹐其味淸香甘冽﹐諸果亦極鮮美異常﹐信非人世所能嘗者。

其始彩與三姝俱話昔時瑤島相會之事﹐苕上君曰「自從謝妹臨凡﹐妾等蟠桃大會﹐已經三度。每每想及當時﹐未嘗不臨風而忉但也。」

少室靈妃曰「別後至今﹐居諸幾何﹐不覺時衰物變﹐海中行復揚波矣。」旣而嘆曰「月白風淸﹐際此良夜﹐洵可謂『四美具﹐二難並』矣﹐可無佳句賦以見志乎﹗」遂互相推遜﹐玉城仙史朗聲吟曰﹕

風飄飄兮云悠悠﹐云收風息兮﹐掛新月而如鉤。感當時之舊事兮﹐欣今夕之良會。酌以玉液兮薦以桃修﹐想彼瑤臺寂兮云幌幽。夜鶴怨兮曉鸞愁﹐何我姝之花不返﹐以塵絆而遲畱。空丹竈於祖洲兮﹐祖鳳駕於三秋。諒塵緣之易盡兮﹐終當與子會笙鶴於羣玉之山頭。嗟斯晤兮旋別﹐述鄙愫兮綢繆。

玉城仙史吟訖﹐次至苕上君﹐以玉如意擊案而歌曰﹕

吞吐日月兮啜其英﹐浩气磅礡兮得長生。糠秕濁世兮﹐髙躡乎太淸。𨿽天上之無愁兮﹐羨人間之有情。溯淸風於子夜兮﹐樂故人之瑟琴。白鶴舞兮丹鳳鳴﹐會看迎子之馭﹐而復上乎瑤京﹗

歌竟﹐酒至少室靈妃﹐揚袂起舞﹐再拜而歌曰﹕悠悠浩劫兮逐逝波﹐茫茫大地兮﹐崇者山而卑者河。何世人之迷昧兮﹐騖於名利而紛拿﹗豈知太淸之上﹐更有神凝無謐﹐超出乎塵劫之外﹐終乾坤而不磨。只俄頃兮可以徧遊於九有﹐笑塵世之百齡兮僅剎那。子不見夫樵者觀奕兮爛其柯﹐是知淸虛之理莫測﹐神仙之樂居多。抽子之佩兮慨且歌﹐於焉不醉兮如此良夜何﹗

少室靈妃歌竟﹐彩以瑤簪擊玉缶而歌曰﹕

金烏旣墜漏箭頻﹐城頭月掛銀粼粼。

流光照我四座賓﹐贈我以酒歌陽春。

憶昔瑤臺會羣眞﹐云璈玉磐俱雜陳。

旣諷丹�復淸論﹐天花四散縈我身。

於此一別滄海濱﹐宿緣未斷旋謫塵。

厄滿二九始締姻﹐桃花繞洞空白雲。

白鶴怨我未返輪﹐靈臺鬱結思莫伸。

庸知鸞馭俄相親﹐際此良夜逢故人。

畱連莫惜傾玉樽﹐須臾展我眉上顰。

從玆碧落與淸津﹐時修尺一通雁鱗。

何當解縛重作鄰﹐淡掃雙蛾朝紫宸。

彩旣吟訖﹐三姝復命斟酒以送丁生。丁生方欲遜謝﹐忽聞異香飄動﹐旋有白鶴蹁躚鳴於松頂。玉城仙史笑曰「此來者得非是湘君乎﹖」

言未旣﹐卽有一姝從鶴背而下﹐笑向三姝曰「若等旣訪謝妹﹐曷不遣使相邀﹐豈以予非知己而見卻耶﹗」苕上君戲曰「但恐爲著虞天子﹐不肯暫離﹐故不敢相屈偕行﹐何得以此見責乎﹗」

湘妃亦戲曰「汝若不爲文大夫畱戀﹐亦何至坐臥苕宮﹗」苕上君曰「終不若湘江之滸﹐竹上淚痕斑斑﹐至今尙在也。」

玉城仙史含笑而起﹐疾取瓊卮﹐斟酒以勸湘妃。湘妃乃吟曰﹕

吳水迢遙接楚云﹐瑤臺淸露滴黃昏。

當時𨿽向蒼梧望﹐休信斑斑竹上痕。

俄又酒至丁生﹐亦朗吟一絕云﹕

云車鶴馭下瑤空﹐拜謁羣仙愧莫同。

他日蓬壺重聚會﹐願爲雞犬托玄風。

丁生吟畢﹐時已城頭坎坎﹐鼓聲欲曙。湘妃起身先別﹐隨後三姝與彩握手立談片晌﹐騰雲冉冉而去。

丁生笑曰「我於前日一見芳姿﹐亭亭玉立﹐殊有林下鳳﹐竊自疑訝﹐恐非人間麗色。豈知仙卿果系玉女臨凡﹐但不知與某有何宿緣﹐幸蒙錯愛至此﹗」

彩曰「妾乃蓬萊第一峯璇妃幼女﹐與君原有未了之緣﹐應墮塵寰﹐結爲夫婦。但須祕密﹐愼勿揚與外人知也。」

丁生自此精神秀發﹐亦覺大異於人。及視人間美色﹐恍若塵土。

郡城府付有一巨浸﹐名曰南湖。因以兩湖相並﹐亦名鴛鴦湖。湖心有一煙雨樓﹐爲一郡之勝。每於春日﹐宿雨初銷﹐淡煙輕鎖﹐桃花夾岸﹐水光瀲灩之際﹐彩與丁生時以小艇出遊﹐畱連盡興。一日午餘人散﹐彩獨自登樓﹐憑欄凝眺者久之﹐乃長吟一律云﹕

春風遲我一登樓﹐紅染夭桃綠未稠。

百里練光煙細襯﹐四周曉色雨初收。

漁歌每自蘆中起﹐畫舫還從霽後遊。

我欲騎鯨從此去﹐須知直北是瀛洲。

丁生𨿽善屬文﹐而自恨詩不如彩﹐每每輟翰。自後恩好日篤﹐晨夕無間﹐如此者六年。

忽一日﹐彩謂生曰「今夕玉城仙史又來相望﹐將欲授子以煉神養气之訣﹐子可暫輟牙簽﹐以作竟夕之話。」

俄而玉城仙史止從一小鬟而至﹐彩已步出中庭迎候。玉城曰「自別之後﹐倏忽已逾六載。所恨者﹐天各一方﹔所喜者﹐子之塵限將滿。然予今夕之來﹐不獨訂子以升舉之期﹐實欲指悟丁郎﹐早割癡迷之性﹐得與故人聯牀話舊﹐庶不負此良夜矣。」

彩欣然笑曰「予已摘下松花釀酒﹐剪芝作餅﹐候駕之來﹐盱衡已久。」遂攜胡牀﹐相對坐於月下。

丁生問曰「某乃濁質愚資﹐未識仙機三昧﹐但以塵凡迥隔﹐偶爾獲配夫妻。夫旣有所始﹐亦必有所以終。願乞闡示迷津﹐獲登覺路。」

玉城曰「陰陽配合﹐乃造化生生之理。子尙未知所以始﹐安能究其所以終﹗故欲以道詔子﹐恐有未諭﹐不若先以人事詔子﹐子必了然。今夫人者﹐參天地而並立﹐超萬物而獨靈﹐故能保性全眞﹐除邪去欲。上則可以飛升白日﹐下則可以卻病延年。夫旣人而可以爲仙﹐則知仙亦可以下謫﹐而況姻緣已定於五百年之前﹐卽在造化﹐莫能轉奪。此五云所以投凡﹐而吾子得以配偶﹐皆一定之數﹐而不必疑者也。然旣有所自而來﹐亦必有所自而去。子不見夫朱顏綠鬢﹐有能至老而不變者歟﹗夫婦好合﹐有能至百年之外﹐雙全不失﹐而戀慕如初者歟﹗然而詎獨夫婦﹐凡在世之貴賤相循﹐盛衰移易﹐木遇春而榮﹐水至冬而涸﹐升沈遞降﹐靡不皆然。則知其始也﹐旣已忽然而合﹔其終也﹐亦必忽然而散。子又何疑而始問之耶﹗故達者﹐不以得失爲欣戚﹐不以去就系思維。而割斷藕絲﹐鏟除癡愛﹐可以益壽﹐可以完眞。」

丁生曰「蒙恩剖示﹐使其已豁然領悟矣﹗但不知某亦得爲劉安雞犬﹐而蒙提挈﹐共臻仙境否﹖」

玉城曰「六年之偶﹐止有未了塵緣﹔五濁之軀﹐豈能攀髯附上﹖蓋蝶鄕夢覺﹐始悟三生﹔鴛譜名消﹐方超八界。而神仙亦豈易幾者哉﹗古來證道𨿽多﹐全眞不一。有以凡胎而上升者﹐有以五兵而尸解者﹐有以脫骸全性而爲仙者﹐皆因功力有淺深﹐故造就有髙下﹐然未有不具夙根而爲仙者也。子固未能一蹴而至﹐然苟循道而行﹐孜孜不息﹐他日或有所獲﹐亦未可知耳。」

丁生曰「願聞致道工夫何由而始﹖」玉城曰「我畱一詩﹐子宜牢記。」遂朗誦云﹕

求厥道初﹐端倪莫測。

杳杳冥冥﹐以誠爲宅。

玄之又玄﹐呼吸之間。

不矯不疾﹐無倚無偏。

變化反復﹐玄牝之谷。

以實爲虛。靜而匪獨。

戒之愼之﹐毖爾玉燭。

丁生俯首跪聽畢﹐玉城曰「子宜誦熟是詩﹐他日遇見一耳道人﹐必能爲汝解釋﹐求道之功盡於此矣。」

言訖﹐漏下已將四鼓﹐復悄然密謂彩曰「丹竈寂寥﹐玉扃久閉。子宜速辦工夫﹐以俟限滿之日﹐卽至海東相會﹐毋得久滯人間也。」遂淩風作別而去。

自此彩卽絕除粒食﹐每日止啜茗果﹐掩扉靜息﹐而顏愈紅嫩。

忽一日﹐將及傍晚﹐呼生入告曰「妾之謫限已滿﹐與郎恩好止於今夕矣﹗」

丁生聽罷﹐不覺唏噓哭僕於地。

彩扶起而笑曰「有合必離﹐世之常事。獨不記玉城仙史所囑﹐而乃爲無益之悲乎﹗惟至三年之後﹐君如遇厄﹐只須呼我三聲﹐卽當爲爾解救。」乃徐徐朗詠一絕云﹕

幻身𨿽則墮春風﹐不入輪回業障中。

二十四年渾一夢﹐去來無迹彩雲空。

吟訖﹐復與丁生備敍十洲勝境及仙遊之事。從容談笑﹐無異恆時。

俄聞仙樂鏗鏘﹐異香拂郁﹐而彩卽端坐而逝矣﹗遺命以《黃庭經》並已詩集爲殉。

及舉殯之日﹐輕若空棺。丁生驚異﹐疾開柩而視之﹐止遺釵鈿衣履﹑亂髮數莖而已。丁生嗟惋累日﹐絕意功名﹐挈攜囊篋﹐將欲徧遊湖海。

一日附舟之楚﹐同載數人﹐皆胡僧也。見生行李沈重﹐候至險癖之處﹐將生縛而投水。

生乃連呼五云者三﹐俄有巨龜浮起﹐負而至岸。丁生旣得上崖﹐其縛不解自脫。

及仰首一看﹐見彩身被五色霞衣﹐手揮麈尾﹐立於云端﹐數以麈柄東指﹐生卽向東而往﹐不及里許﹐果遇友人商於楚者﹐乃與貸金而返。

但遊歷之處﹐緇遇緇流道侶﹐無不詢求物色﹐而並無所謂一耳者。

忽一晚﹐投寓雲門佛寺。

見一道人﹐趺坐於蒲團之上﹐雙瞳炯炯如星。

丁生異之﹐訊其姓號﹐道人怒曰「誰不知我冀州耳大道﹐汝獨未之識耶﹗

丁生暗思﹕「耳乃番姓﹐若將大字一畫移上﹐而以人字攺下﹐得非卽是一耳道人乎﹖」

遂示以玉城之詩﹐求其解晰。

耳大道捧玩驚嘆曰「此乃玉城仙史法語﹐今我詮解﹐無不可者。」遂逐一反復指諭﹐約有數千言。於時釋道共聽者有三十餘人﹐皆歡喜作禮去。

其後丁生遊於少室﹐竟不知所終。

卷十一

鄭玉姬

引

煙水散人曰﹕餘情癡人也﹐然於桃葉之下﹐未嘗涉迹。蓋自錦江秀色﹐獨聞幻出濤情﹔西子湖頭﹐未見再繩小武。而煙花到處﹐誰擅蛾眉﹔歌舞紛紜﹐孰堪傾國。繞地羅裳脂粉﹐妝成傀儡﹔滿牀明月笑啼﹐總屬虛脾。

嗟乎﹐靑樓寂寥﹐久已才色無聞矣﹗𨿽然江都名勝﹐秀毓瓊花。彤管紗窗﹐綺羅繡闥﹐亦有人焉。艷奪朝云﹐名魁江左。三年蝶夢﹐暫扃楊柳樓中﹔一點冰心﹐偶住枇杷花下。余固知其爲女郎也。然以曹大家之續史﹐文藻堪班﹔衛夫人之善書﹐楷艸並絕﹐則又疑其爲文雅士也。云軒夜出﹐空畱明月之輝﹔玉洞時扃﹐悵返王孫之駕﹐則又疑其爲髙隱流也。日宴而起﹐竟夕而談﹐片塵只事﹐不掛胸中﹐則又疑其爲閒人也。語帶煙霞﹐長齋繡佛﹐則又疑其爲禪悟人也。不須驢背﹐句滿奚囊﹐偶獲新題﹐口霏珠玉﹐則又疑其爲詩人也。然而一飲裴漿﹐遂騎秦鳳﹐素琴在禦﹐髙髻新加﹐愼勿猜章臺折後之柳﹐已匪是春風墻外之枝﹐則又仍謂之閨秀而已矣。是則校書足與並芳﹐而蘇小豈能獨步。至其刪去塵心﹐譬若靑蓮出淖﹔亟循閨範﹐豈同柳絮隨風﹐則又非二姬所能及也。

孔雀自憐其翠﹐每欲山棲﹐必先擇置尾之地而後止焉。然禁中綴之以爲帚﹐蠻中采之以爲扇﹐甚有烹而爲脯爲臘。假使伊人迷而不悟﹐欲以才色情憐﹐奚免於妒雨摧殘﹐狂風欺損﹐而異時車馬冷落﹐悔將靡及。今已卻秦樓月爲並蒂蓮﹐豈復有爲帚﹑爲扇﹑爲脯﹑爲臘之虞哉﹗故平康中粉黛﹐子所弗取也。而獨采錄以爲美人者﹐亦匪特以其才其色而已。

集鄭玉姬爲第十一。

玉姬鄭氏﹐江都良家女也﹐年甫十一﹐父母雙亡。其叔鄭洪四﹐市井無賴﹐假以殯厝爲由﹐將姬買與妓女薛媚卿家。媚卿時已三十餘﹐而以秀艷擅名﹐非數十金﹐罕得見其一面。及獲玉姬﹐媚卿喜曰「此兒異時才貌雙艷﹐決不出我之下。」遂教以詩畫琴奕﹐玉姬輒能領略。及年十六﹐名重一時﹐𨿽以江鳳之善詩﹐沈娟之麗色﹐仲愛兒之畫蘭﹐皆自遜以爲弗如也。矧維揚爲南北往來來之衝藩﹐所以王孫公子絡繹不絕。而娼妓之盛﹐亦未有過於此者。

然玉姬𨿽墮煙花﹐性極端重﹐嘗於春日賦詩二絕云﹕

開盡棠梨三月中﹐牡丹芍藥競東風。

欲尋佳句酬春色﹐又被啼鶯絮落紅。

其二

靜掩重門晝不開﹐落花如雪綴花苔。

幾回羞向東風立﹐蛺蝶何緣又入來。

南溟江司馬嘗訪姬於舟中﹐賦詩爲贈曰﹕

白雲飛不去﹐爲爾作衣裳。

艷質羞芳杏﹐纖腰擬綠楊。

似從天上謫﹐宛在水中央。

此別何時見﹐臨歧欲斷腸。

王百谷先生亦慕玉姬才色雙美﹐特命楫師泛棹維揚﹐與姬盤桓數日。臨別﹐贈以絕句二章云﹕

新月如眉雪作肌﹐澹妝濃束總相宜。

揚州向號胭脂窟﹐迥出胭脂是玉姬。

其二

自憐嬌小會吹簫﹐花比丰姿柳比腰。

二十四橋春獨艷﹐何人不覓鄭妖嬈。

玉姬笑曰「妾愧無羞花之貌﹐有辱君白雪之章。願以紅綃什襲﹐永作篋中珍玩也。」

百谷曰「子嘗爲白門客﹐獲交於馬湘蘭﹐其才足以及子﹐其貌平平﹐遠出子下。夫以希世之容﹐年才二八﹐宜於此時﹐覓一有情郎﹐以爲歸足之地。豈可畱連旦暮﹐作風中柳絮乎﹗」

玉姬聽畢﹐唏噓泣對曰「兒命薄﹐不幸早失怙恃﹐以致墮落火坑。愚鄙之私﹐竊欲如君所諭﹐其如籠中鸚鵡﹐莫能遂願何。」

百谷復慰之曰「此地乃人文淵藪﹐子苟有心﹐何患無一佳士。況媚姬𨿽悍﹐豈能錮子終身。子且自愛﹐予之此歸﹐遊蹤未決。倘遇其人﹐願當爲子作黃衫客也。」玉姬送至江頭﹐口占五言一絕云﹕

有會終當別﹐何須爲別愁。

所嗟君去日﹐搖落暮云秋。

百谷旣別玉姬﹐扁舟回渡﹐遇風卽泊﹐遇山卽遊﹐探訪名勝﹐縱其所如。一日舟次陽羨﹐遊覽之際﹐忽見諸少年席地環坐而飲。內有一生﹐身衣白袷﹐丰神超俗﹐談笑縱橫﹐旣而朗聲吟曰﹕

春艸春花處處多﹐無緣豈得遇靑娥。

東西南北何曾定﹐只檢名山一嘯歌。

百谷暗暗嗟異曰「此君瀟灑出俗﹐想亦吳中名士也。」乃覓幽勝之處﹐徘徊半晌。俄又夕陽西下﹐徐步歸舟﹐則見衣白少年﹐亦踉蹌醉歸﹐宿於隔舫。

次日早起﹐肅衣冠而謁之﹐因問其姓氏﹐其人曰「某乃吳江呂雋生也。兄長想亦吳門﹐扁舟同泊﹐獲晤爲快。」

百谷曰「觀兄一舟一僕﹐所載惟有筆硯琴樽﹐旣挾此濟勝具﹐必非風塵中人物﹐豈亦探奇覓勝而至者耶﹗」

雋生笑曰「僕年才弱冠﹐夙負情癡﹐曾經設誓﹐不遇佳人﹐終身不娶。故𨿽放浪於山水之間﹐而其意實不在於山水﹐特借山水爲媒﹐欲與我意中人相遇耳﹗豈料三年浪迹﹐遊徧秦淮﹐而其所聞所見﹐徒作楮墨姻緣。彼所謂浣紗邂逅﹐執拂奇逢﹐嗟嗟呂生﹐豈能有此緣分耶﹗」

百谷曰「吾聞風流佳遇﹐惟在乎橐中金﹑胸中墨﹐更得出羣之貌。今兄於三者之間﹐固已兼而有之。夫天下豈患無麗人者哉﹗所患足迹未到﹐聞見未及。而或阻於關河﹐緣有未至。𨿽然﹐人苟有情﹐𨿽以仙姝神女﹐亦作夢中之偶﹐而況斯世眞有是人耶﹗然吾子所謂楮墨姻緣﹐曾得之聞見者﹐可能爲我述其梗槪乎﹗」

雋生曰「恐有遺忘﹐特於暇時錄成一帙﹐而定爲甲乙﹐各贈以詩。每於風之晨﹐月之夕﹐落寞無聊之際﹐則按譜可得。而有女如雲﹐恍然在我幾席間也。」

遂於笥中取譜﹐以付百谷。觀其簡首﹐題曰「美人定案」﹐及展而視之﹐其上書云﹕

一等一名﹐劉仲娟。吳縣劉芝山之女﹐年方十七﹐許字蔣生﹐予於虎丘寺親獲一見。身衣淡紅衫﹐梳妝不近時俗。娟娟楚楚﹐如秋浦芙蓉﹐隨風輕揚﹐更有一種綽約之致。心可得而想﹐筆不可得而描也。三吳固多美色﹐恐無能出其右者﹐用標批首﹐以冠羣芳。

淡紅衫子繡羅裙﹐月貌仙標迥出塵。

豈是人間容易見﹐瑤池分下一枝春。

一等二名﹐史秋蘭。予寓句容﹐獲窺其貌﹐眞國色也。因訪其姓氏﹐知爲史氏秋蘭﹐卽於舊歲季冬﹐嫁歸同邑許仲梅矣﹗可惜﹐可恨。淡煙無迹﹐彩雲無痕。我窺其貌﹐煙裊雲輕。古所謂西子之態﹐文君之眉﹐潘氏之步步蓮﹐都聚於史娥之一身。美旣無雙﹐允宜優等。

一見嬌容意欲癡﹐浣紗何必羨西施。

幾回自悔尋春晚﹐恨不相逢未嫁時。

二等一名﹐張媛。客有自虎林來者﹐備稱其美。余猶未信﹐及讀媛所作《秋閨詠》八絕﹐淸新藻麗﹐格調不凡。𨿽未睹其貌﹐而已知其爲美人無疑矣。惜乎桃洞花迷﹐徒成夢想。聞其美而求讀其詩﹐讀其詩而益信其美。天上碧桃﹐原非凡種﹔日邊紅杏﹐別長仙枝。豈風塵下士﹐所可得而見耶。空懷武陵之源﹐未泛漁郎之棹。特爲拔錄﹐以賞幽姿。

句琢瓊瑤字字奇﹐美人心事在新詩。

獨憐驚散相思夢﹐月在紗窗夜半時。

二等二名﹐賈鄰秋。華亭富民賈雲巖之女。余寓於白石山茶館﹐值鄰秋亦以遊山而至。偶然一面﹐永作相思。美人妙處﹐不在姿態﹐而在丰韻。必如嫩柳搖煙﹐牡丹迎露。又如蜚鴻下翔﹐而有翩然逸宕之勢。故窈窕之姝﹐見亦多矣﹐而丰韻綽約﹐實惟鄰秋。所惜者﹐單無三寸蓮耳。屈居張次﹐猶屬苟評。

裊裊婷婷貌似仙﹐回鬟一笑更嫣然。

雲間別後渾難遇﹐空抱相思向夕煙。

三等一名﹐杜芳。金陵女子﹐予友梅爾芬親見其貌。而白門人士﹐亦無不共慕其美。杜姬性愛衣白﹐柔膚媚態﹐綽約自好﹐而絕無脂粉气。洵可謂雪裏幽梅﹐月中芳桂也。拔居三等之首﹐猶覺未稱厥美。

寶鴨時時熱異香﹐淡妝因愛白羅裳。

臨川未解傾城色﹐只把癡情說麗娘。

百谷看罷﹐鼓掌而笑曰「天下之大﹐美色之多﹐豈盡於斯乎﹗子但知下裏巴人﹐而未聞白雪幽蘭之曲﹔但識蹇駑下乘﹐而未睹飛兔腰裊﹐絕足奔放之騎也。夫所謂美人者﹐有情﹐有才﹐有韻﹐三者缺一不可。而豈一端之美﹐足稱絕色。吾嘗渡江遊越﹐徧覓芳蹤。有能如昔浣紗之艷者乎﹖則已薴蘿寂寥﹐香銷紅謝。及又命駕江漢而問﹐其時果有陽阿﹑激楚﹐至妙之容﹖而髙唐之上﹐更有神女者乎﹖則已渚宮雲散﹐遺址荒蕪。於是回棹維揚﹐逗𨖻綺陌﹐而向之所詢楚娃越艷﹐竟得之於靑樓之內。舞侔飛燕﹐歌賽秦靑。問其年﹐齒才二八﹔試其才﹐搦管能詩。𨿽與柳絮同飛﹐原逐幽蘭擬潔。子如無意於美色則已﹐設欲得其人以諧伉儷﹐豈能捨彼而更問耶。」

雋生欣然而笑曰「與君頃刻一談﹐勝抵十年之讀。自慚向在醉夢﹐今得兄長而覺。但不知女郎是何姓氏﹖願速指教﹐卽時掛帆而去矣。」

百谷曰「此女姓鄭名喚玉姬﹐君但至曲巷第三家紅樓之下﹐問薛媚卿﹐卽可見矣。」

言訖﹐遂修寸楮﹐以付雋生。雋生臨行﹐復問曰「願聞兄長尊姓貴名﹐容當志之不朽。」百谷笑曰「子亦知吳中有一王百谷者乎﹖卽余是也。」

雋生驚起﹐再拜而謝曰「原來就是百谷先生﹐久欲識荊而未果。幸於此處獲晤﹐豈非至幸。」

遂於是日掛帆﹐信宿而抵廣陵。問至薛媚卿家﹐須臾有一艷姬出見﹐方辭婉洽﹐態極溫柔。雋生認爲玉姬﹐而訝其容色欠嫩﹐遂從容細問。

艷姬笑曰「妾喚媚卿。玉姬﹐妾之小女也。今日偶爲李水部邀看牡丹﹐郎若要見﹐且俟異日。」

雋生遂與訂期而別。媚卿送出前扉﹐屢屢回眸斜盼﹐而雋生心在玉姬﹐並不屬念。翌日再往﹐媚卿仍以外出爲辭﹐乃約以遠期﹐必圖一會。

及如期往叩﹐佇立於扉外者之久。俄見一姬﹐年可二十許﹐花妍月瑩﹐綃衣素裳﹐送客及門﹐一拱而退。

雋生驚嘆而念舊詩曰「『從來未睹仙姝貌﹐今日方知天上人』﹐豈意往返數次﹐始獲僥幸一見。百谷之言信不吾詒矣。」

遂又剝啄數聲﹐媚卿慌忙延入。不待啟問﹐卽嘆息曰「郎君直恁無緣。今早小女又被沈公子再三邀請而去。如果欲見﹐必須再停一晚。」

雋生慍現於容﹐厲聲詰問曰「卿何欺人而謬妄若此﹐適見送客而出者﹐非玉姬也耶﹖」媚卿笑曰「郎誤矣﹗此乃小女瓊芳也。」雋生遂怏怏而返。

私念妓家所欲﹐惟在貨利。遂又盛其服飾﹐帶領僕從﹐鳴鞭挾騎而往。又值沈宦畱宿未回﹐雋生不勝惆悵。畱詩一絕云﹕

備得雕鞍向錦城﹐鳴鞭幾度聽啼鶯。

玉釵信杳云何處﹐不住思卿更恨卿。

是日傍晚﹐玉姬始回。正欲呼婢煮茶﹐忽見案頭畱簡﹐哦吟至再﹐不覺嘆曰「此生筆無煙火﹐足徵佳士風流。明日若來﹐豈可再卻。」至晨焚香設茗以待﹐將及亭午﹐雋生始至。

相見之際﹐玉姬佯作含羞﹐而遲畱轉盼﹐旖旎動人。雋生喜若遇仙﹐卽喚從者捧過彩繒四端﹑玉釵一對﹑金簪一枝﹑席金十兩。媚卿推辭數四﹐而雋生堅奉不已﹐方肯收受。

遂又延入內房﹐但見雕牀繡帳﹐玉管金蕭﹐供設之盛﹐無異宦室。雋生坐定﹐從容笑曰「鄙人才無半斗﹐而夙負情癡。所恨館娃宮畔﹐空存響�之名﹔楊柳臺邊﹐難覓若耶之笑。於是浪迹秦淮﹐泛舟桃渡﹐忽聞芳譽﹐遠勝善和。遂掛峭帆﹐期窺玉貌。豈意渴想三秋﹐望云容於空谷﹔到門五次﹐攜落照而回車。豈卿果爾夢畱楚岫﹐抑以俗士而見逐乎﹖」

玉姬低鬟微笑曰「妾以鄙陋之姿﹐偶竊一時之譽。𨿽在尋常俗客﹐猶爾難違。況君佳士﹐豈敢謬辭耶﹗」

雋生曰「旣獲展覿花容﹐已解滿懷鬱結。但鄙人之意﹐願作輕羅以著細腰﹐願爲明鏡而分嬌面。竊不自揣﹐欲效蛺蝶鴛鴦之耦﹐未識卿卿亦肯見許乎﹖」

玉姬低首不答﹐但微微含笑而已。旣而邀至中堂﹐就席斟玉液於瓊卮﹐焚異香於寶鼎。八珍畢具﹐箏管橫陳。玉姬嬌喉婉轉﹐徐徐低唱。媚卿按板﹐時以玉蕭和曲。

將到半酣﹐復以果榼設於臥房﹐使與玉姬對酌。雋生乃抱置膝上﹐止以一杯合飲﹐而膩親雲鬢﹐香接唇脂。俄而月上半窗﹐銀燭再換。則已蘭湯具沐﹐繡被燻香﹐而侍婢連催﹐卽赴行雲之夢矣。

次日曉妝畢後﹐拂拭羅襦﹐先向佛前展禮﹐則見正南廡下﹐供奉大士像一幅﹐而左右粉壁粘貼詩箋﹐乃玉姬所作《詠懷》並《秋恨詩》。一律楷書端勁﹐亦卽玉姬親筆也。其《詠懷》云﹕

悔殺當年誤落塵﹐近來淸夢佛爲親。

藥王有意偏憐我﹐神女無心惜曉春。

雲散珠簾聊伴月﹐花窺綺席倦依人。

舞衣紈扇多拋卻﹐欲侶山頭姑射神。

又觀其《秋恨》云﹕

晚妝初理鬢蓬松﹐徙倚瑤階遲便鴻。

幽怨直隨雲霧合﹐淚珠時逐露華蒙。

孤身欲避將圓月﹐病骨難禁落葉風。

此夜淒涼人不見﹐倚欄吹入笛聲中。

雋生曰「細觀佳什﹐卿卿將欲參景中之禪﹐而以香臺作伴耶。竊恐才貌兩艷﹐人間所膻。風流綺障﹐豈能解脫。」

玉姬曰「妾因命薄﹐墮落風塵。𨿽以金縷爲衣﹐玉漿作饌﹐而非性之所樂也。故特乞憐於大士慈悲﹐速爲超拔耳。」

雋生揣其意誠﹐乃於篋中取出百谷寸楮以付。玉姬啟而視之﹐其書曰﹕

江頭別後﹐便作山水間人。峭帆掛風﹐隨流而去。但遇幽邃之處﹐卽命暫憩﹐忽不覺其身在楊羨之張公洞邊也。於時明月在窗﹐蘋末風起。而江畔李花淸淡﹐仿佛如見玉卿面孔。恨無長房縮地法﹐卽接幽談﹐徒令王生扣舷長息耳。

臨別云云﹐時刻在念。豈料於無意中﹐邂逅雋生呂子﹐才情雙麗﹐誠佳公子也。卽以卿卿爲托﹐渠便首肯﹐不日渡江相訪。諒卿胸藏犀火﹐自能識鑑﹐毋俟予之諄諄細贅也。但事關終身﹐亟宜斟酌﹐若使異時『門前冷落車馬稀』﹐則王生𨿽有茅山道王藥﹐亦無能爲爾再駐朱顏。惟卿念之﹐一笑。」

玉姬看畢﹐連聲嘆息曰「王君用情若此﹐眞俠丈夫也。但郎來時﹐何不卽以此書付過﹐而遲至今日耶﹖」

雋生曰「藥師旣負奇姿﹐紅拂豈無慧眼﹐又何俟王生一函哉。但儂非蕩子﹐豈戀靑樓﹔卿若能如沾泥柳絮﹐不復隨風。我便以金屋藏嬌﹐願言偕老﹐未識卿卿亦肯屬意於斯乎﹖」

玉姬泣下沾衣﹐低低對曰「朝歌夜舞﹐送故迎新﹐豈妾之意哉﹗妾之矢志從良﹐已非一日。顧有情者﹐未必有才﹔有才者﹐未必有貌。所以蹉跎歲月﹐莫旣斯懷。今郎以藝苑名儒﹐吳江望族﹐旣不惜靑雲之步﹐下踐平康﹔豈獨無愛才之心﹐托侍巾櫛。惟郎一決﹐卽賜幽盟。」

遂攜手步出階除﹐叩蒼設誓﹐引諭山河﹐指誠日月。

豈料婉孌相得﹐荏苒半年﹐媚卿之意漸衰﹐橐中之金已盡。

一夕燈下﹐玉姬泣謂雋生曰「郎之家事果系溫飽﹐何不亟爲裁決﹐謀妾而歸。奚乃逗𨖻於此﹐遲遲不果﹐致使囊囊垂空﹐吾母漸生厭薄﹐事或不諧﹐爲之柰何﹖」

雋生笑曰「吾意豈不如此﹐但甫至汝家﹐卽發此舉﹐詎惟爾母不肯允服﹐我亦難於啟齒。今旣遲畱數月﹐篋中三百餘金業已費盡矣。然後徐以此事懇之﹐縱使爾母萬分不允﹐諒亦無辭可以拒我。況爾母之有卿﹐猶至寶也。我若揮金驟舉﹐彼必索至千萬﹐使我何以應之。今旣見我囊篋蕭然﹐家遠途窮﹐莫能措貸﹐則心輕索而謬相侮弄。我乃就其意以圖成﹐將不易於反掌耶。」

於是微露其款曲﹐媚卿絕無允意。及言之至再﹐始曰「若欲玉兒﹐必以三百金償我﹐然須五日之內﹐否則決不諧也。」

蓋媚卿果以雋生資斧已竭﹐諒五日間決難措備﹐故以此言戲之。

玉姬亦躊躇嘆息曰「事不諧矣﹗」雋生笑曰「疇昔曾對卿言﹐果爾不出所料。豈知本郡刺史李公﹐予叔中石公之同年也。余幼時曾獲一面﹐今當投刺往謁﹐而托以他事告貸。料公誼難卻﹐我則指日可以妥就﹐卿何慮焉。」

遂持柬往拜﹐李公欣然畱入內衙。雋生曰「侄以家叔宦晉﹐往候而歸。豈意中途被寇﹐僕馬喪盡﹐故𨿽畢誠晉謁﹐實欲稱貸於年伯。俟抵捨之後﹐卽當璧上。」

公笑曰「郎君心事﹐老夫知之已久。何必謬言省叔被難﹐將無聞蕭於二十四橋﹐而爲五人作纏頭之費耶﹗」

雋生赧然曰「年伯何自而知之﹖」公曰「昨王百谷先生曾有書來﹐備云賢侄有此佳遇﹐囑托老夫相助﹐但不知應費幾何﹖」曰「三百足矣。」公卽移徼江都縣﹐支取俸銀﹐以貸雋生。

媚卿哭曰「妾以一生心力﹐教會玉兒歌舞。𨿽三千金﹐我亦不允﹐況此三百乎﹖」

正在推阻未決﹐忽值李公回拜﹐媚卿伏地懇求﹐公叱曰「三百之數﹐出自爾口﹐何得悔賴﹖況才子佳人﹐正應作配﹐汝豈能挽冰質而就之泥途耶﹗」

旣而玉姬將別﹐媚卿復牽衣而哭曰「汝何忍心卽去﹐獨不念我數載之情乎﹖」

玉姬曰「蒙爾撫誨之恩﹐豈不知感。但自三年以來﹐所得已有二千餘金﹐亦足以償汝之徳矣﹗況汝尙有瓊姊作伴﹐又何必絮絮爲﹖」遂不顧而行。

至蘇﹐往謝百谷﹐百谷笑曰「我當日許子必作黃衫客﹐今果如何﹖異日賢夫婦唱和佳章﹐幸勿吝時時惠我。」

玉姬亦笑曰「感誦明徳﹐尙當焚香虔祝﹐奚啻筆墨可以裁謝耶﹗」

其後雋生以拔貢進京﹐選授教諭﹐歷仕至潮陽通判﹐與玉姬同卒於官署。

卷十二

宋琬

引

煙水散人曰﹕余謂天下事奇奇怪怪﹐顚倒莫測﹐皆生於慧心之女﹑弄文之士。假使男愚婦劣﹐彼此癡癡﹐聾瞽相向﹐何至釀出許多異禍奇緣﹐流播宇內﹐以作風流公案。

然而文士之膽﹐不如女子更險﹔文士之心﹐不如女子更巧。惟其心巧﹐所以有玉燕釵之遺﹐是亦韓夫人禦溝題葉之餘意也。惟其膽險﹐所以黑夜私奔﹐是卽卓氏琴臺之故步也。

然則琬亦失節女耳﹐何足取重﹐而列諸美人之內耶﹗𨿽然樓畔投桃﹐不失香閨之範﹔漢臯解佩﹐奚傷窈窕之姿。而況標梅已七﹐必至懷春﹔彼美宜憐﹐豈難炫玉。此巨斧所以斂芒﹐神燈且爲引照。而梅花一畫﹐終續良緣。然則天亦憐之矣﹐子獨吝於寸穎耶。矧其詩畫兼工﹐色艷一世﹐𨿽欲弗載﹐烏能已已。

集宋琬爲第十二。

明天順間﹐臨安有宋琬者﹐字玉馨﹐潮州刺史宋長吉之女也。年甫十六﹐有姿色﹐工詩畫﹐與謝生爲嫡表兄妹。

謝生者﹐亦簪纓之裔也﹐諱騏﹐字天駿。弱冠遊庠﹐一時頗有文譽﹐𨿽爲長吉之內侄﹐而彼此各宦遠方﹐音問久隔。與琬自七歲時見後﹐不復再會。

一日﹐杭人以簫鼓樓船遊於湖上者﹐紛紛不絕。謝生亦欲偸閒作半日遊﹐乃喚小奚﹐自錢塘門雇舟﹐渡至嶽廟。

時方停午﹐士女以進香而回者﹐莫不停輿入廟遊衍。羅綺之多﹐多於湖畔之柳﹐然皆恆脂俗粉﹐無一可稱國色。謝生乃念舊詩曰﹕

無緣不必思奇遇﹐惱殺春風閉阿嬌。

旣而步出湖邊﹐將次登舫﹐忽見女轎十餘﹐向西雜沓而去。意其必詣上竺﹐而轎內或有佳麗。亟欲捨舟雇馬﹐尾往一遊﹐適與同社生相遇﹐立談久之﹐遂托以他事﹐加鞭驟馬而進。

及至天竺﹐則諸女焚禱已畢﹐紛紛登轎矣。但聞蘭麝之香﹐襲人衣袂而不散。生以不獲一見﹐深自悔恨。

及步入殿中﹐忽見佛座之側﹐遺下玉燕釵一隻。拾而視之﹐其釵玉色溫潤﹐雕琢精工﹐又拈紙作條系於燕翼。展紙一看﹐上有細楷數行雲﹕

良工愛奇玉﹐鏤作雙燕子。

婉媚似有情﹐朝暮並棲止。

所嗟妝臺畔﹐寂寞不如爾。

爲寄相思心﹐暫拆雙飛翅。

願遇多情者﹐令彼銷魂死。

爾若再相逢﹐良緣亦在此。

詩後復書十八字云「若問妾居﹐只在吳山左側﹐子字之上﹐日杲之下。」

謝生看畢﹐欣然笑曰「不知誰家閨媛﹐有此巧思妙句。余果癡情士也﹐玉燕有靈﹐自應遇我。」

遂疾忙趨歸﹐閉戶把玩﹐不覺嘆曰「燕釵巧絕人工﹐詩句盡傳春恨。使我寂寞書窗﹐幾欲銷魂死矣。然旣有此美意﹐何不明書居址姓氏﹐以便我托燕爲媒﹐璧歸妝右。」

沈吟半晌﹐復將前詩哦詠數四﹐忽又笑曰「細觀詩後﹐明寫吳山左側﹐則其所居只在吳山之畔矣﹗但不知子字之上﹐日杲之下﹐暗寓何意。」遂又凝思至暮﹐忽然醒悟曰「字去子﹐杲去日﹐合而言之﹐得非姓宋乎﹖」

是夜挑燈獨坐﹐朗聲再誦前詩。誦華又將玉釵仔細玩弄﹐直至雞鳴﹐猶展轉不寐。及梳洗後﹐忽聞其父喚云「昨聞長吉自潮州罷歸﹐汝宜亟去問候姑娘起居。並爲我致意﹐俟病愈之日﹐便當趨晤。」

謝生唯唯﹐卽時整理衣巾﹐挾騎而往。原來宋之第宅﹐在云居山上。庭栽修竹﹐窗瞰淸漪。將次及扉﹐恰值郡守來拜。乃徙倚於門外者久之﹐卽事口占一詞云﹕

城外湖光﹐巖邊喬木﹐環映舊家門第。問韶華﹑二月中旬。靠靑山﹑云居勝地。漫想象﹑昔年風物﹐只今鬱鬱蔥蔥﹐更添著許多佳气。五馬臨門﹐髙談未竟﹐會向花間暫避。倚修篁﹑翠色差差。愛啼鶯﹑嬌音細細。從此後﹑時圖候省。分明太傅東山﹐休認做柴桑風味。

候至郡守去後﹐生始入謁。宋翁一見﹐欣然攜手進內﹐命與夫人見畢。

謝生從容細問起居﹐翁嘆息曰「我以直道被參﹐奉旨放歸田裏。抵家之後﹐卽欲與爾翁一會﹐柰緣諸務種種﹐未及過談。豈料郎君長成至此﹐英秀可喜。我兩人白髮皤然﹐宜乎龍鐘極矣。」

生復備述老父患恙未痊﹐亦已衰邁之極。旣而茶罷﹐謝生索取筆硯﹐錄出前詞﹐向翁請正。

翁喜曰「詞旨雋逸﹐𨿽使耆卿艸創﹐少遊潤色﹐亦不過如此。但嫌獎譽太甚耳。」旣而謂生曰「詰朝節屆淸明﹐欲詣西湖掃墓﹐郎且往下﹐偕往一遊。自家至戚﹐毋得匆匆然欲去甚亟。」是夜宿生於堂之西軒。

將及黎明﹐卽有婢女紅英催喚梳洗。俄而肩輿在門﹐夫人出至中常﹐琬亦明妝冶服﹐隨後徐步而出。

生以幼時會後﹐隔別十有餘年﹐忽得相見﹐但覺琬之姿容如玉﹐絕世無雙。向前揖畢﹐恍惚莫措一辭。蓋琬修短適宜﹐兩肩垂垂﹐備極妖娜之致。加以纖眉秀目﹐面如梨花淡白﹐兩頤淸媚﹐時帶笑容﹐故生一見﹐愕然驚喜﹐不自禁其魂之銷而意之蕩矣。

及至墓上﹐掃奠畢後﹐琬方倚松獨立。謝生悄悄從後細窺﹐但見鬢傍斜插玉燕釵一隻﹐其形式與天竺殿中所拾酷肖無二。始駭然曰「滿腹相思﹐正慮無從消解﹐豈知玉燕拋情﹐字謎藏宋﹐卽琬妹也。風流放誕﹐竟至此乎﹗然吾聞燕者﹐匹鳥也﹔釵者﹐諧也。姻緣豈在妹乎﹗」

正在躊躇之際﹐琬已回首見生﹐低聲笑曰「隔岸桃花深紅可愛。煩兄檢其半吐而未全放者﹐折取數枝﹐以作瞻瓶淸玩。」

生亦笑曰「含蕊固佳﹐愚兄獨不忍驟爲攀折耳。」

是晚歸後﹐不復謝別﹐仍宿於西軒之內。少頃﹐紅英以茶送至﹐生授以絕句一章﹐托令持報琬曰﹕

拾得玄禽玉琢奇﹐一回相看卽魂迷。

誰知拆散春風侶﹐願贈香鬟一處棲。

琬得詩微微笑曰「原來玉燕竟落於壽哥之手。」壽哥者﹐生之乳名也。次早﹐琬亦以絕句答生云﹕

莫道有心拋玉燕﹐寧煩拾句寄幽思。

成雙拆散皆天意﹐脈脈春情只自知。

琬一見謝生﹐卽愛其美貌。及聞燕釵拾自生手﹐思欲密圖一會﹐以訂良緣﹐而以林林耳目﹐久而未果。

逾數日﹐生以父命促歸﹐入謝夫人。夫人曰「郎且回去﹐俟數日之後﹐當再遣人相邀也。」

時琬侍側﹐遂與紅英送出中扉。生回首以目送琬﹐而低聲嘆曰﹕

無柰子規催別淚﹐斷腸春色在深閨。

琬亦意極淒愴﹐吟朱淑眞詩以答生曰﹕

彊欲畱春畱不住﹐曉風吹恨壓眉尖。

自生去後﹐琬遂刺繡無心﹐時時思憶。一日午睡未醒﹐紅英疾步進房﹐連聲喚曰「小姐﹐小姐﹐謝家郎頃已至矣﹐睡何爲哉﹗」

琬自夢中驚起﹐一聞生至﹐卽向菱花刷理雲鬢﹐整衣易履而出。與生見畢﹐因以夫人在座﹐略敍寒溫而已。

是夜更餘﹐生猶咿唔未寢。微聞門上指聲彈響﹐啟而視之﹐乃紅英也。不勝驚喜曰「夜闌岑寂﹐卿特賜臨﹐豈非空谷足音乎﹗倘有所命﹐幸卽見諭。」

紅英微微含笑﹐袖出寸楮以付生曰「深閨無限意﹐全在數行中。」生展而讀之﹐其書曰﹕

琬聞風生虎嘯﹐秋至虫鳴。故兩情繾綣﹐𨿽遠必孚﹔一意纏綿﹐惟才是慕。而懷春來吉士之憐﹐投桃獲瓊玖之報。詩傳所載﹐信不誣也。

惟是琬以笄年二八﹐隨宦初歸﹐問白璧未受隙家之聘﹐向慈云暗卜玉燕之緣。豈料此釵﹐竟落君手﹐憐才重貌﹐妾實依依。𨿽有中表之嫌﹐奚礙朱陳之締。君何不亟倩蹇修﹐以姻事懇於家君﹐則玉鏡臺將不爲溫郎所有耶﹗專此密囑﹐君其圖之。

生看畢﹐欣然而笑曰「我固知玉妹待我情厚﹐但自旦夕以來﹐春魂蕩漾﹐幾不自持。若待倩媒納采﹐將不索我於枯魚之肆乎﹗」乃裁詩以復琬云﹕

自向花前見玉容﹐神魂一半逗墻東。

牡丹夢斷西樓月﹐楊柳聲沈五夜風。

好信忽從靑鳥至﹐髙情豈逐曉云空。

叩頭寄復馨卿道﹐早賜佳期慰病中。

詩去數日﹐一夕﹐紅英又以小箋密報云﹕

日來偶染小恙﹐欲作一詩走報﹐意不能就。昨聞王姓求姻﹐家君將有允意。郎宜速去遣媒婉懇﹐若稍遲一日﹐事卽不諧矣。至囑﹐至囑。

生接報﹐展轉反側﹐一夜不睡。曉起辭歸﹐婉轉懇母以白於父﹐父首肯曰「可卽日遣媒致意。」而翁終以兄妹爲嫌﹐堅卻不允。

翌日生至﹐夫人慰之曰「因親結親﹐吾所至願。但緣爾妹﹐昨已許歸王司業之子。今後郎須不時顧我﹐毋得以姻事不諧而致疏闊。然郎但肯著力攻書﹐奚患無千金佳偶耶﹗」

是夜紅英又潛出﹐告生曰「小姐以親事不就﹐時刻墮淚。頃已命妾收拾金珠﹐約於次夜隨郎逸去﹐不識郎能買舟作遠遁計乎﹖」

生沈吟良久曰「事亟矣﹐若非此計﹐何以得全。我有舅氏蘇暗仲﹐遷居吉水﹐不若到彼暫依﹐以俟更圖良策。」紅英喜曰「此計最可。」

次日中午﹐生卽雇舟﹐艤候於湧金門內。將及更餘﹐遂從後扉逸出﹐相扶下船﹐和衣假寐。俟至水關一啟﹐卽促出城。

風帆迅速﹐只兩日間﹐已抵吳江。俄而煙霧漫空﹐晚風驟起﹐遙望城市﹐猶有五六里之隔。舟人相顧失色曰「旋風甚緊﹐若再進前﹐必致覆沒。曷若傍崖炊飯﹐以俟風息之後﹐方可到城停泊。」

時生﹑琬深以遠離杭省﹐可保無虞﹐呼酒一醉﹐相擁而臥。

俄聞紅英大呼曰「有賊﹐有賊﹗」生驚起一看﹐乃舟人父子曹春﹑曹亥﹐持刀明火﹐搶入艙門。生驚喚曰「汝等意欲何爲﹖」曹亥亦大喝曰「汝姦拐婦女﹐而利其金帛。我父子殊抱不平﹐直欲斬汝之首耳。」生乃跪懇曰「所有金珠衣飾﹐盡憑取去﹐但乞全我三人之命。」

言未絕﹐曹春已將巨斧照頭一劈﹐豈料斧才及項﹐鏗然一聲﹐卽見火星迸起﹐而若有物隔住。春亦失驚曰「汝豈不應死於刀斧之下耶﹗」乃揪生衣領﹐雙手一掇﹐投入江中﹐遂轉身持斧殺琬及英。

其子曹亥﹐色鬼也﹐愛琬姿艾﹐以身遮救曰「兒將三十﹐尙未有子﹐此女嬌小堪憐﹐願乞畱之。」春亦見琬貌美﹐猶豫未決。

琬﹑英卽跪請曰「妾本良家之子﹐蹇因狂童引誘﹐遂致私奔﹐賢父子殺之良是。倘蒙矜憐愚弱﹐宥妾二命﹐願圖厚報。」

亥又力爲勸解﹐春意乃止。及啟觀囊篋﹐金珠累累﹐約值千餘金。春﹑亥喜甚﹐呼酒對酌﹐不覺過飲盡量。亥伏於幾﹐春亦斜靠蓬窗﹐頹然而醉。

亥妻田氏﹐性極妒悍﹐惟恐亥欲畱琬爲妾﹐乃謂琬曰「爾𨿽暫免一死﹐日後終被戕害。吾實憐汝二人﹐乘其醉臥﹐意欲縱汝上崖﹐汝等亦感徳否﹖」琬﹑英泣下如雨﹐爲之跪謝曰「果蒙恩釋﹐死且不朽。」田氏揮手曰「汝但速去﹐遲則禍及矣。」

時船尙去崖尺許﹐琬與紅素性嬌怯﹐而以心慌意急﹐只奮勇一跨﹐已上蘆汀﹐遂一步步相扶至岸。

是夜雲遮月黑﹐陌路崎嶇。正在慌急之際﹐忽見紅燈一碗﹐遠遠火光相燭。琬遂趁光檢路而走﹐約行數里﹐其燈不遠不近﹐仍又在前。

琬已不勝倦憊﹐呼謂紅英曰「離船旣遠﹐二賊料難追至。遙望樹林茂蔚之處﹐必有人家﹐我欲向彼茅檐暫時存憩﹐汝意可否﹖」

紅英嘆息曰「我亦十分疲困﹐莫能前進矣。」遂相扶而往﹐挨近茅廬﹐忽見紅燈懸在樹杪。仰首一看﹐門上有一匾曰「怡老庵」﹐又見左壁粘一鄕宦示諭云「照得本剎乃女僧空照焚修之所。」

琬大喜曰「旣系尼庵﹐我等就在此寄迹。」向扉敲喚久之﹐始有一尼披衣啟問﹐卽空照也。琬稽首作禮﹐備述被難之由。

尼亦黯然變色曰「原來是一宦家小姐﹐乃遭此危辱﹐可惜﹑可恨。但荒山𨿽可暫避﹐而以僻處曠野﹐時有棍徒騷擾﹐只恐小姐如此容色﹐不能免禍﹐柰何﹗」

琬曰「妾聞大士慈悲﹐惟欲救人苦厄﹐姑姑旣皈蓮座﹐豈無慈憫之心﹖況妾閉戶潛蹤﹐諒亦不致惹禍。」尼遂首肯。

自後琬在庵中﹐時寫小畫﹐托尼出賣﹐以作香燭之資。而春去夏來﹐每一思念謝生﹐不覺涕泗交下﹐肚腸寸寸裂矣。

生以是夕攛入江心﹐隨波蕩漾﹐自謂必死。飄至數里之外﹐忽遇浮木﹐得以憑附至岸。沿途抄化﹐抵吉水時﹐已旬餘矣。

蘇暗仲見生襤褸之狀﹐驚詢其故。生不以實告﹐托言遊學被劫﹐暗仲急命更衣﹐再三撫慰曰「賢甥旣至﹐此地亦文學之藪﹐不妨久住肄業﹐毋得望云增感﹐卽作返棹計也。」

無何﹐有水部胡遜公者﹐將赴金陵﹐阻風暫泊﹐生以年誼投刺往謁。忽見艙屏懸畫梅花一幅﹐上題七言絕句二章云﹕

雪谷冰崖質自幽﹐不關漁笛亦生愁。

春風何事先吹綻﹐消息曾無到隴頭。

其二

小窗春信不曾差﹐昨夜東風透碧紗。

筆底欲傳鄕國恨﹐南枝爲寫兩三花。

花朝後三日﹐古杭蘭齋女史題

生朗詠一過﹐掩面唏噓﹐幾欲淚下。遜公怪而問之﹐生對曰「此畫乃小侄亡妻之眞迹也。」

蓋蘭齋女史者﹐琬之別號﹐先時以詩贈生﹐嘗用此印﹐故生志而不忘。因詳詢其何自而得﹐遜公曰「乃姑蘇錢惠卿所售也。」

生卽連夜至蘇﹐以問惠卿﹐惠卿曰「君但至吳江十里﹐訪問怡老庵尼空照﹐卽可知矣。」

生又附舟至縣﹐沿村訪覓﹐始抵尼庵。時已昏暮﹐向扉輕扣數下﹐寂無應者。遂大聲疾呼﹐始有人在內遙問曰「來者爲誰﹐莫非是錢塘謝天駿否﹖」生連聲應曰「然﹐然。」

俄有老尼﹐啟送延入﹐生慌忙問曰「小生果系錢塘謝七﹐不知姑姑何以預知其來﹖」

老尼笑曰「某𨿽山野朽姿﹐久與玉仙爲伴﹐君欲晤一心上人否﹖」言未旣﹐琬亦趨步而出﹐與生抱頸大哭﹐備敍神燈指路﹐得至尼庵始末。復蒙觀大士托夢云「『爾夫幸遇浮木﹐得以不死﹐只在某月某日﹐當至庵中相會。』以是預知郎之來也。但郎得何消息﹐輒肯蹤迹至此﹖」生亦備述遇畫相尋之故。

自此便在庵中肄業﹐攺名入泮。旋逢大比﹐旣中鄕闈﹐復獲南宮奏捷。錦歸之日﹐遣人持書報父。

父卽馳白宋翁﹐翁嘆曰「此皆不肖女之愆﹐豈能獨罪七兒。今旣獲第﹐便當相好如初﹐不復更記前事矣。」

遂遣人至蘇﹐接生到家完聚。其後生以兵部主事﹐歷官至太常寺卿﹐告乞終養至家。

嘗以扁舟過禾﹐登煙雨樓賦詩弔古﹐俄見一人方巾華服﹐從者數輩﹐亦至樓上閒眺。時生葛巾便衣﹐止一書僮步隨﹐其人略不相顧﹐憑欄踞坐﹐旁若無人。

生意不堪﹐詢其姓字﹐其人應聲曰「子敬姓曹﹐敝居卽在南岸。」還以問生﹐生未之答﹐書僮曰「家主是太常寺謝爺﹐爾亦知之否。」

其人躊躇不安﹐起身遜坐﹐因謂生曰「敝居咫尺﹐頗有園亭花木之勝﹐如不見棄﹐願乞枉駕一觀。」

生亦遊興勃勃﹐遂渡過南岸﹐步入其園。竹欄瀟灑﹐花徑逶迆﹐果人間別一洞天也。其人慌忙備茶﹐茶罷隨又備酒。

數杯之後﹐生欲起身作別。復以金蓮杯送過。生愛其精妙﹐復轉杯底細看﹐上鐫五字云「蘭齋女史制」。不覺暗暗驚異﹐立喚書僮取銀三十兩﹐以紿之曰「我愛此杯形式精雅﹐欲令匠工照樣制造﹐特以此銀暫押杯去﹐君意允否﹖」其人欣然曰「持去可也﹐何用押爲。」

生復遣僮細細詰問﹐始知其人卽舟子曹春也。因以所劫之姿﹐起家巨萬。又值族孫某獲領南都鄕薦﹐故爾攺換巾服﹐而生亦不復識認矣。

旣歸武林﹐卽以金蓮杯白於臬司﹐立提二凶拷訊定罪。其後曹春得釋﹐曹亥竟死獲中。計其享受僅十年耳。

嗟乎﹐貧富命也﹐世之橫得而榮者﹐未嘗不以橫廢而死。財利之不可幸求也﹐亦旣彰明較著﹐而貪得徇利之夫﹐比比皆是﹐直至櫻禍而不知悔﹐亦愚矣哉﹗

後有山陰徐渭﹐爲賦宋琬詩曰﹕

黃鶯啼時芳艸暮﹐春深難把蘭心固。

一見潘郎卽有情﹐湧金便是琴臺路。

從來才色自相憐﹐失行何須低爾愆。

三載禪關緣已證﹐至今松月尙娟娟。

