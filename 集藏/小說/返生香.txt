返生香韻淸女史呂逸撰

第一回

矮屋搖籃一宵風雪畫屏禪榻三夢因緣

吾曩見矮人於丹初者﹐長不滿五足﹐而身通百藝﹐旣精繪事﹐復擅楸枰﹐於金石骨董之眞贗﹐亦復一覽了然。至於管弦詞曲之能﹐戲劇排場之妙﹐偶一登場串演﹐老伶工嘗自愧勿如。而尢工於笛﹐每當良宵風月﹐一曲橫吹以娛其母。聞者輒曰「此於矮子笛聲也。」或謂於丹初囟門隆起﹐若覆盂然﹐宜其智慧過人﹐若易於爲智﹐則於其名始稱﹐故里人成以矮智呼之。然丹初固讀書能文﹐不樂應試﹐遂集資﹐設裝裱肆於城南老屋。屋凡兩進﹐其前開軒面圃﹐地頗空闊﹐設爲他人居者﹐徒供畜雞曬衣而已。而一經丹初經營﹐則花木泉石﹐無不位置得宜。屋後臨河﹐卽古香齋裱畫肆是已。

特其逸事﹐頗有供人笑柄者。一日爲臘月之初﹐有以牡丹立軸托丹初代售者﹐展之則爲甌香館眞迹。丹初愛不忍釋﹐而索價十四金。籌之﹐僅得過半﹐急切無從措置。不得已﹐質其綿被﹐如數購之。孰知天時驟變﹐霎時之間﹐西風刮地﹐大雪紛飛﹐入夜愈寒﹐更無臥具。又勿忍使母知﹐乃覓幼時所臥搖籃﹐實以敗絮﹐裹氈而臥焉。事後有嘲之者﹐謂其蜷睡搖籃﹐首足不露於外﹐此不無過甚之辭。然丹初之淸貧雅尙﹐於是可見矣。故年逾而立﹐依然孑身。有勸之授室者﹐丹初嘆曰「吾體矮而心髙﹐非徳容兼備﹐與吾同嗜好者﹐勿娶。特如此人才﹐豈屑下顧窶人。矧吾一歲﹐半涉江湖﹐脫不幸娶一悍婦﹐徒苦吾慈母。爲我終身之慮﹐欲求如今日承歡之樂﹐其可得乎﹖」蓋丹初薄田﹐不足資半歲糧﹐肆中獲利綦微。每歲必遊藝江湖﹐以補不足。其時外侮𨿽迫﹐而海內晏安﹐人民尙有蓋藏。舶來品之進口者﹐未如今日之盛﹐畫師所獲尙丰。時丹初慷慨熱腸﹐急人之急﹐𨿽窮餓勿悔。然由是聲譽日廣﹐漸入佳境矣。

某年夏﹐炎暑初消﹐丹初以老母安健﹐尙可遠遊﹐庶所獲較丰於內地﹐乃迎其孀妹侍母。逕赴秣陵﹐跋陟舟車﹐止於江寧僧捨所謂報恩寺者﹐而下榻焉。𨿽此邦初蒞﹐交好寥寥﹐幸主僧悔余﹐工書善談﹐雅重士流﹐主客頗相投洽。一日下午﹐悔余方摘花供佛﹐忽報客至﹐則檀越楊公徳芳與公子擷珊也。悔余因丈室客堂﹐適事修葺﹐塵灰障天﹐不足辱楊公之駕﹐遂延於別室曰爽翠軒者﹐而奉茗焉。軒在佛殿之東﹐沿廊辟門而入﹐凡五楹﹐中爲客座。庭中松竹蕭疏﹐余悉黃楊虎刺之類﹐無一雜花﹐殊足爽人心目。茗談之次﹐楊公見西室門簾未下﹐篆煙隨風而颺﹐偶起覘之﹐酌無一人。惟臨窗案上﹐古鼎餘香﹐銅瓶中插晚香玉一束﹐余則惟畫具﹐大小筆縱橫於架﹐而潔無纖塵。顧謂僧曰「此中何人所寓﹐雅潔乃爾﹗」曰「畫師於丹初也。此君於山水﹑人物﹑花鳥﹐莫不兼擅其長﹐求者頗眾。繪成之件猶在﹐不妨入室一觀。」楊公頷之﹐遂從僧人﹐見壁間有巨幅﹐未加題款﹐筆法文待詔﹐蓋園景也。圖中曲池水榭﹑山亭佳石等處﹐楊公似曾遊涉﹐遂謂悔余曰「斯人安在﹖吾欲見之。」悔余以旣得楊公賞鑑﹐己之楡揚不謬﹐喜而對曰「彼此時或在寺後散步。請少待﹐吾往迹之。」未幾﹐聞履聲橐橐﹐擷珊方踱於廊﹐趨謂乃父曰「一侏儒耳﹐阿父見之何爲﹖」楊公目止之﹐而丹初已隨僧入。布衣整潔﹐揖讓中禮﹐已覺其人不俗。坐旣定﹐楊公略展邦族﹐卽曰「適闖薛齋﹐得觀丹翁壁上大作﹐可謂摹古入神﹐不勝欽佩。此圖爲他人點景也﹐抑出自胸中邱壑耶﹖」丹初謙讓不遑﹐便曰「言之滋奇。此蓋十年來﹐三次夢遊之所﹐繪之﹐志夢中鴻雪耳。」楊公掀髯曰「然耶。吾意丹翁﹐遊蹤必廣﹐足迹所至﹐或有如此園亭﹐識之於心﹐所謂結想爲夢是也。」丹初微笑曰「此園山水天然﹐較諸時下之園林別墅﹐五步一亭﹐十步一閣﹐勉彊造作者﹐不可同日語。而亦下走從未遊涉者﹐此誠勿可思議矣。」三人稱奇勿置。楊公略一沈思﹐卽挽丹初重入﹐指圖中一石﹐曰「尙有疑問﹐願聞明教。此石皴橫而中空﹐形類卷軸﹐君意何似者﹖」曰「此卷書石也。題者形容酷肖。」楊公詫甚。丹初復指一跨池長石﹐狀若橋梁﹐謂此石亦篆有枕流二字。楊公不待其辭畢﹐出謂其子﹐曰「奇哉﹗丹翁所指﹐卽隱祕處﹐亦歷歷似見。」復謂丹初曰「尊圖景物﹐酷肖吾所購廢園﹐其名曰可。而兩石名稱竟合。然吾懶於修葺﹐扃閉至今。卽悔公亦未一到﹐矧丹翁初客是間﹖此誠奇事﹐不可不請一遊﹐不識能屈駕否﹖」丹初對曰「旣荷寵招﹐敢不如命。今日晚矣﹐明日敬當奉謁耳。」楊公邀致殷拳﹐以九時奉候爲言。因見斜日將沈﹐遂與辭。二人恭送之。及去﹐悔余嘆曰「奇哉此夢。殆我佛所謂造因﹐緣卽在其中歟。」是夜蒲臺佛火之間﹐悔余與丹初共話﹐始知楊公皖人﹐以京朝官告歸。愛金陵水山之勝﹐卜宅南門﹐距庵僅里許耳。

翌日丹初晨起﹐盥洗已﹐楊僕已持片催請。丹初遂與同行。比至﹐楊公延接於廳事﹐備茗點款之。遂命僕人取鑰﹐由東花廳後院而出﹐則園門在望﹐僅隔一巷於中間﹐於是探鑰啟扉﹐三人同入。但見艸長林荒﹐亭臺之丹堊剝落。楊公喟然嘆曰「一園風月﹐都付與嬌鳥亂虫﹐爲之主者﹐能無負之。」繼見假山障路﹐自南至北綿互約數十步﹐嵌空玲瓏﹐古藤似网似絡﹐盤繞於上。楊公謂丹初曰「此山之未頹﹐藤與有力﹐於以見弱亦可以扶彊。」丹初謹對曰「此言深察物情﹐知公之悟道深矣。」言次穿洞而出﹐只見池水斜橫似帶﹐石岸有傾圯者﹐沿堤垂柳陰中﹐露朱欄板橋﹐橋垂圯矣。乃迆南入春星艸堂﹐堂之西﹐鴛鴦爲廳﹐楠木所建﹐雕刻工細﹐南近聚奎樓。主賓相與登樓﹐止於涵秋水榭﹐以此間榻椅俱備﹐似經灑掃者﹐遂少憩焉。丹初憑窗閒眺﹐於窗隙中﹐得一紙團﹐展視之﹐有斷句云「欄幹傾圯無人倚﹐幾朵野荷花自開。」不覺曼聲長吟﹐進於楊公。楊公頷首曰「詩𨿽稚气﹐頗得天籟。」問僕何人至此。曰「前日少爺等小飲於是﹐余無他人。」楊公自語曰「擷珊安知詩﹐敏甫亦然﹐作者誰歟﹖」時則小僮進茗﹐旣退﹐復探首內窺﹐目丹初微笑。楊公倚榻合目﹐銜煙勿吸。丹初覺其倦﹐請獨往一覽全園風景。及出﹐小僮迎問曰「主人不與先生同遊耶﹖」曰「然。」曰「則吾當報之。」言已遂行。丹初乃越枕流東渡﹐折而北﹐負手行吟﹐四顧雲樹﹐聞隔岸呼陸姆﹐應者聲出一靠水之亭﹐額題澄漪二字。紅窗忽啟﹐一中年婦問小僮何事。僮卽頃間送茗者﹐遙立不前﹐謂婦曰「主人不來矣。請小姐恣遊毋恐。」曰「阿壽﹐汝言確耶﹖」曰「此穎少爺傳語﹐勿信可問之。」時則有兩女郎﹐聞聲而出。丹初知爲楊氏宅眷﹐適近處有假山﹐突出水面﹐髙五尺許﹐足以隱身。聞一女子聲﹐曰「然則吾儕且少畱﹐往視野荷花開未﹐以質穎哥之言信否。」答者曰「彼豈妄言哉﹖」丹初於洞隙中窺之﹐見一女年約十四五﹐一則較稚﹐方仰首與陸媽言。陸乃復呼阿壽﹐而壽已行﹐聞聲復返﹐曰「吾將取茗﹐奚暇畱此。」曰「主人不來﹐尙有他客至此否﹖」壽乃伸手臂﹐髙出其頂者及尺﹐旣又搖擺行數步﹐以示陸媽﹐謂來亦奚礙﹐言已大笑﹐跳躍而去﹐意蓋指來客滋矮﹐見亦無妨。丹初不禁自笑﹐知陸媽等未諭也。然僮實未歸﹐攀登一桃樹之上。摘果實啖之﹐啖已﹐乃下﹐行歌而去。但聞歌詞斷續﹐似有﹕「桃花紅﹐李花白﹐花異色﹐枝相接﹐誰知連枝花﹐不結合歡實」之句。丹初縱目視之﹐則樹之半﹐累累靑李﹐蓋桃李相接者也。

第二回

治園亭會計妒賢邀圍棋畫師驚艷

丹初以有婦女在此﹐不敢遽進。無何﹐人語已寂﹐乃穿林而進﹐登山﹐上茅亭﹐縱眺久之。又下山﹐繞園一周﹐沿岸而西﹐經澄漪亭之後﹐則已人去亭空。及覘園宅交界之處﹐有小扉半啟﹐二女芳蹤必由此返。日已當午﹐遂歸水榭﹐興辭。楊公堅畱午餐﹐同循舊路而歸﹐飯於廳西書室。席間無他人﹐主賓飲談甚樂。楊公謂丹初曰「此園吾欲修葺久矣。特中有數處﹐不洽吾意。」曰「鴛鴦廳耶﹖然聚奎樓之供奎星﹐更覺無謂。尙有美人峯﹐秀骨燐峋﹐具遺世獨立之槪。而爲牡丹臺所蔽﹐一丈紅又亂植其間﹐譬之靜女蛾眉﹐蹙蹙於紈褲兒塵容之下﹐不亦辱乎﹖」楊公鼓掌曰「妙譬解頤﹐所論實獲我心。」丹初平日本不勝杯酌﹐今爲楊公所勸﹐不能堅卻﹐僅勉盡三卮﹐已有醉意﹐遂不覺逞臆而談。楊公轉樂其眞率﹐於是交淺緣深﹐大有一面如故之樂。故窗外有竊窺獰笑者﹐楊公未初之覺﹐惟丹初目光敏銳﹐瞥見其人﹐疑爲廝僕﹐亦勿復顧。楊公則款款而談﹐意欲請丹初繪圖﹐凡園中屋宇亭臺﹐或仍舊貫﹐或折卸攺建之處﹐務須直抒胸臆﹐善爲布置﹐加以說明﹐自當有以酬勞。丹初對曰「旣承雅命﹐願貢一得之愚﹐酬潤所勿敢受也。」越數日﹐圖成﹐呈政於楊公。則以春星堂初名補讀廬﹐與聚奎樓甚近。下加一長廊﹐樓爲藏書之所﹐取攜固甚便也。美人峯之側則種竹﹐其前鑿池如巨鏡﹐庶有翠袖天寒﹑顧影徘徊之致。牡丹臺則移於靜觀堂之庭﹐其他補樹迎涼﹐移花當榻﹐一石一艸之微﹐莫不妍究其宜稱。惟所謂涵秋水榭者﹐僅加髹漆﹐易名曲榭耳。其北一帶曠地﹐除月臺山亭而外﹐敗屋數間而已﹐丹初擬劃地十分之四﹐跨池界虎皮之墻﹐中建平屋十數間﹐掩映於萬竹之中﹐務取堅朴﹐不加雕飾。屋後關爲菜圃﹐前則徧植果樹﹐豆棚瓜架具焉。沿池樹柵以畜鴨﹐倚墻壘石以棲雞﹐屋名根香﹐殆取菜根味長之意也。楊公掀髯曰「一轉移間﹐所費不多﹐而月計撙節不少﹐且可嘗鮮﹐斯人可謂知本。」至靜觀堂爲園中主屋﹐丹初請攺作家祠。此一著﹐尢爲楊公稱許﹐顧謂子侄云「斯人代人作嫁﹐不忘報本承先之意﹐詎可以尋常畫士目之耶﹖」乃延丹初於家﹐擇吉興工﹐任指揮董督之職﹐下榻處卽東花廳後軒﹐以小僮慶子供給使焉。

自此之後﹐丹初黎明而往﹐薄暮始歸。主人邀與共飯﹐侍膳者三人﹐自擷珊外有會計之胞侄﹐號敏甫者﹐疏眉薄唇﹐鼻間兩節隆起﹐目𨿽近視﹐而口輔若笑頗安詳﹐與人無忤。幼孤而撫於叔氏﹐年約十六七﹐楊公之族侄也。尙有一少年﹐年齡與敏甫相若﹐玉面朱唇﹐眉目秀朗﹐儀容旣極俊美﹐而談吐蘊藉﹐尢爲二人所勿及。主人呼曰瑤叔﹐有時或呼穎兒﹐爲主人亡弟同年﹐宋氏之子﹐𦇤褓失怙﹐及長就傅於此﹐與擷敏二子同學﹐肄業於梅山書院中。擷珊粗豪而滑易﹐敏甫偏近於東文﹐如論學業精勤﹐知新而不忘溫故﹐允推瑤叔爲冠﹐宜楊公視之猶子也。據其家人言﹐主人家居賓宴﹐未嘗與會計同席。會計號利生﹐四十餘矣﹐體瘦而其頸尢長﹐偏掣於左﹐其貌本非甚醜﹐特頸項一偏﹐眉目與口角隨之﹐而又靑黃色﹐毛竅開張﹐有類未熟之桔﹐且喙尖而牙垢﹐言談時﹐唾星四射﹐令人欲嘔。揆主人意﹐殆以是故。然每夜飲膳未畢﹐而利生必至﹐喜立談﹐徒倚敏甫等三人椅背﹐久久始退。丹初或請少畱﹐主人謂彼有事﹐奚暇淸談﹐聽之可也。如丹初者旣得賢主人﹐而館谷丰腆﹐可謂得所。然依人宇下﹐不免爲小人所苦﹐勢勿能任慮迎拒﹐此作客者所同憾﹐無可柰何者也。當丹初之乍來﹐利生傲睨自若﹐視之無異廝走﹐及董園工﹐更深嫉視。然丹初接以謙誠﹐一若寵辱兩忘者。繼見主人優待丹初﹐不免投鼠之忌﹐深恐一觸其怒﹐於己勿利﹐乃轉踞爲恭。俟丹初返室﹐則手一水煙袋﹐側項而直入﹐大抵畫士之性多寥曠﹐又好潔而愛靜﹐丹初𨿽貧﹐亦已蕭閒成習﹐矧鹿鹿終日。至此一榻茶煙﹐半鑪香篆﹐少領靜中之趣﹐藉蘇一日之勞。乃利生旣至﹐必作無味之長談﹐貌爲關切﹐詢資產﹐及營業之贏絀。丹初坦懷以對﹐利生色然曰「君無妻子﹐賣畫又無須資本﹐吾爲君者﹐何難植產﹖」丹初嘆曰「吾僅一妹﹐寡而貧﹐在義當卹﹐而舅氏癃廢喪子﹐又安忍坐視者。其他朋友之緩急﹐亦所時有。」利生乾嘆曰「呆哉君也﹗妹有家﹐舅無責甥贍養之理﹐矧他人緩急﹐與我胡預﹖吁﹗金錢一去﹐其償還無日﹐不卜可知。隨手散漫﹐宜君之一寒如許也。若我則不然﹐」言次﹐自述其積聚之能﹐其意得甚。質言之﹐掊克而已。有時無事可言﹐則述主人宦遊歷史。其言似譽而實毀﹐以伺丹初之隙﹐偶一失言﹐進讒有柄矣。丹初至此﹐不加惟否﹐惟默運意匠。摹其儀範﹐爲百面圖。舉此一格﹐於畫士未始無益也。久之﹐來愈數﹐見丹初懶與酬對﹐則翻騰案上物﹐並及抽屜之角﹐卽家信亦添所必拆。其尢可憎者﹐煙煤四恣﹐痰涕亂唾。丹初至此﹐凡居室自由之權﹐剝奪殆盡。礙難固拒﹐無可解其在懣。旋得一法﹐俟利生來﹐略與敷衍﹐卽取笛﹐設座於庭樹之下吹之﹐心聲相應﹐調頗激越。有時吹哪吒令一套﹐破空入云﹐音韻可裂金石。則丹初之於邑深矣﹐利生厭之﹐始廢然而出﹐故瑤叔戲丹初曰「昔明皇羯鼓解穢﹐不圖先生之笛﹐可以祛俗﹐可謂異曲同工。」丹初潛以利生小照示之。瑤叔訝其酷肖﹐堅請受業﹐丹初允之﹐二人愈相莫逆矣。維時秋雨連綿﹐園工遂中輟。

一日爲星期六﹐敏甫之歸﹐時已將二時﹐覓瑤叔不得﹐疑在丹初室中。及至窗外窺之﹐則丹初倚榻假寐﹐乃叔身坐藤牀﹐蹺白足於杌﹐刮其足垢﹐探足指縫而嗅之。一若龍涎鵲腦﹐無此香味者。敏甫縐眉直入﹐托故白事。利生始提雙襪﹐白足曳履而去。然丹初固未睡也﹐聽二人履聲去遠﹐乃起拭牀杌﹐添香於鑪。忽慶子入白﹐主人在內書室﹐請於先生下棋。阿壽已啟西角門而待﹐此路便捷﹐無庸繞越廳事矣。蓋後軒三間兩廂﹐丹初臥室在東。有蕉時之門﹐平時扃閉﹐脫由花廳正門﹐則必經長弄﹐曲折而較遠。阿壽希主人意﹐拔關以引丹初。門左有蝴蝶扉﹐直達水閣﹐卽所謂長衖是也。右則樓屋五楹﹐面一長狹之庭。丹初趨之﹐阿壽指東室曰「雨甚石滑﹐不若由此。」言已先入。但見門開月洞﹐上粘「無多隙地﹐別有洞天」八字﹐內爲走廊﹐作半亭式。庭植紫薇﹐丹桂兩枝﹐花開正。繁屋三楹﹐丹堊一新﹐簾櫳垂地。惟東室半捲﹐聞楊公語曰「此吾家客﹐汝輩無庸回避。」時則阿壽掀簾﹐楊公卽呼﹕「丹翁來耶。敗軍之將﹐尙敢復言戰否﹖」言已﹐待於中間客座﹐燕居便服﹐蕭散異於平時。丹初趨前曰「得與名將對壘﹐𨿽敗亦榮。惜今已下午﹐敢告免戰﹐明日出陣可乎﹖」楊公大笑曰「亦佳亦佳。」乃指東室﹐延丹初同入曰「此爲課女之所。顧小妮子時讀時輟﹐徒有其名耳。」丹初見有二女郎在﹐不免趑趄不前。二女已盈盈起立。楊公令舉子先生爲禮﹐一年十四五﹐農雪色之衣﹐淺靑之袴﹐蛾眉鳳目﹐秀絕塵寰。一則杏眼梨腮﹐嬌憨可愛﹐年較稚﹐身亦較矮﹐憶卽園中曩日所見者。卽曰「此二位小姐。」言至此﹐瞥見衣雪色者﹐髻有素絨﹐履沿白色﹐聞夫人又健在﹐殊悔失言﹐狀跼蹐。主人會其意﹐卽指曰「此小女靜嫻﹐因弟婦在日撫之爲女﹐持服未滿耳。」又指年齡較稚者﹐曰「此鄰女馥馥﹐內子愛之﹐令與靜嫻同學。二人頗相愛﹐同胞不啻也。」

第三回

送盆花嬌鳥喚哥兒進忠告少年規叔父

馥馥至此﹐目灼灼直注丹初﹐絕無羞澀之狀。丹初以兩女美秀目所未經﹐一時譽不容口﹐楊公笑曰「謝君盛譽﹐然小女過於靜默﹐殊勿及馥馥之玲琍。」又曰「頃憶一事﹐前托繪小影﹐作漁翁裝﹐嗣思衣蓑戴笠。古人先我爲之﹐亦已數見不鮮。不如今日便服﹐較爲眞率﹐君意何如者﹖」丹初頷首曰「蕭灑自然勝蓑笠多矣﹗特公所點景﹐未敢擅易。鄙意若圖女公子於旁﹐執書問字者﹐則更佳矣。惟女公子天人之姿﹐下士俗筆﹐未敢唐突耳。」靜嫻開面赧然。馥馥適立楊公椅後﹐亟牽其袂﹐曰「果爾﹐必畫吾像﹐爲伯父持硯﹐姊姊然耶。」楊公回首笑曰「姊姊烏得勿然﹐特多煩於先生耳。」遂謂丹初曰「小女於三年前曾繪一照﹐不妨請君一觀。」言已﹐謂靜嫻曰「吾殊健忘﹐藏何許耶﹖廚箱耶﹖」馥馥指壁間第一廚﹐啟視果在。丹初展視﹐則闊約尺許之立軸﹐中畫一四十餘麗人﹐坐錦裀小榻﹐靜嫻立於傍﹐款題順妹哂正﹐一鶚謹繪。楊公指坐者曰「此吾亡弟婦丁氏﹐家人咸謂奇肖。」丹仞嘆曰「吾𨿽未見丁夫人﹐然如小姐﹐卽三歲孩﹐咸能指認。矧丁夫人眉梢口輔間﹐大有幽憂之態﹐傳神至此﹐神乎技矣。繪者苟在﹐吾當從之執鞭﹐所欣幕焉。」楊公搖頭曰「斯人遠矣。君若擅神行太保之術﹐庶朝發而夕至。蓋一鶚﹐卽弟婦從兄﹐性情孤介﹐非其人不輕下筆﹐今遊關外﹐歸尙無期。」語未已﹐馥馥忽呼曰「伯父﹐試觀於先生履底何厚﹐行路不虞滑跌耶﹖」丹初失笑曰「吾身過矮﹐藉此稍增體格﹐馥小姐此問﹐可見隨事畱心。」楊公不免解頤﹐靜嫻亦嫣然一笑。時則虫聲淸越﹐出於座間。主客四顧﹐不知所在。馥馥笑不可仰﹐繼探囊﹐出一錢大小籠﹐中豢兩虫﹐形若蟋蟀。上楊公曰「鳴者卽此。吾於園中得之﹐惜籠小而陋﹐難得精巧者。」丹初笑曰「此吾鄕所謂錦玲子也。當制一籠奉贈﹐較勝購於市者。」馥馥喜曰「然則何時可得﹐且須惠我兩籠﹐與姊姊分之。」楊公佯怒曰「稚子又嘵舌﹐無怪伯母。」言至此﹐忽窗外語曰「馥馥嘴喳喳﹐似小八哥。」丹初起窺窗外﹐不見人影。主人則大笑﹐蓋籠鳥適懸檐下﹐卽俗所稱山和尙也。馥馥指曰「汝慣學太太語﹐苟觸吾怒﹐尙思食羊肉耶﹖」鳥曰「不怕﹑不怕﹐有揚開升飼我。」楊公以塵尾揮之曰「汝能娛客﹐吾不惜日飼汝羊胛﹐奚懼馥馥哉。」鳥乃側視丹初久﹐聳其渾身毛羽﹐頗類黃色鵝絨﹐旣乃鳴鳴作簫管聲。丹初奇之﹐謂此鳥能言﹐迥勝鸚鵡﹐然未聞能效簫管者。馥馥羼越而言曰「彼學於先生吹笛耳﹐前此未嘗聞也。」楊公曰「此鳥爲吾兒所購﹐吾女索之勿允﹐求諸他處﹐又無能言若是者。乃少年輕脫﹐不兩月而棄之勿顧﹐遂歸吾女。嘗開籠縱之出﹐行卽自歸。」丹初稱奇勿置﹐乃倚窗調弄。山和尙面外而鳴曰「小姐﹐小姐﹐穎哥送花來也。」瞥睹月洞門外﹐一少年匆匆趨出。旣而阿壽捧小盆﹐中植月季﹐花葉穠厚﹐勿類常種。馥馥喜曰「姊姊訪此久﹐今乃得之。」靜嫻目止之﹐一時紅暈於頰﹐語楊公曰「聞阿母喚兒﹐兒去矣。」遂攜馥馥﹐匆匆推畫屏而入。

是夜楊公膳後﹐談及馥馥身世﹐謂馥爲此間淩姓﹐乃父歷任浙西教諭﹐僅有子女二﹐男名壽壽﹐女卽馥馥也。孰知壽壽僅七齡﹐乃父遽歿於任。母夫人提攜弱小﹐扶柩南歸﹐而壽又失蹤﹐徧訪無著。母乃憂痛交集﹐病發於牀﹐家事賴一老嫗主持。嫗識吾家陸媽﹐嘗攜馥馥至吾家。內子憐其孤弱﹐馥又慧辯絕倫﹐遂畱伴靜嫻讀書﹐鄰居勿遠﹐往返固甚便也。馥𨿽嬉不知愁﹐然有時舉動﹐頗類成人。蓋吾女寡言笑﹐愛憎取捨﹐不欲遽宣於口﹐馥則目聽眉語﹐不言而諭。內子家政殷繁﹐失誤遺忘﹐在所勿免﹐馥馥敏記憶﹐輒先事而言﹐賴以相助者不少。內子嘗謂予曰﹕此吾記事珠也。靜嫻過弱﹐易受人侮。若如馥馥者﹐吾何憂耶。」楊公言已﹐瑤叔默然蹙額﹐擷珊羼言曰「小時了了﹐大未必佳。吾恐馥馥長成﹐腦力銳減﹐未可知也。」丹初嘆曰「馥小姐已旣失所怙﹐而有母如無﹐家居寂寞﹐生趣盡矣。凡憂患兩字﹐易斷喪兒童天性﹐脫非往來於尊府﹐得夫人甘露春云之庇﹐烏能活潑潑地如今日者。嘗察孤兒女性質﹐大都異於常兒﹐或勤篤耐勞﹐或慧而解事﹐令人憐憫﹐不致流離失所。而遇際卽在其中﹐𨿽不乏頑彊愚蠢之流﹐然究居少數﹐豈天憐孤弱﹐特賦良能歟。至如女公子者﹐譬諸我佛﹐敬之﹑侮之﹐罪福在人﹐於佛無與也。」楊公擊掌曰「名論不磨﹐足徵閱歷。有爲馥馥作傳者﹐苟以君言立論﹐應當爲一篇之警策﹐第於小女﹐則過譽矣。」言已主客皆笑。瑤叔喜溢眉宇﹐謂楊公曰「於先生議論透辟﹐有未經人道者﹐益人智慧非鮮也。」時敏甫與瑤叔座相接﹐低語曰「苟其加譽於吾﹐君亦樂聞之耶﹖」瑤叔赧然勿答。楊公父子未覺也。敏甫若在平時﹐不乏輕圓澑亮之議論。楊公嘗言「乃郎發言疏縱﹐殊勿及敏甫﹐而是晚默默﹐一若別有所思者。」旣而楊公入內﹐敏甫亦歸己室﹐默念叔父近狀﹐仇視丹初益深﹕吾再勿言﹐則其卑惡之狀﹐必有過於今日者。不僅貽笑於丹初﹐亦爲廝僕所輕視。吾爲其侄﹐寧非可恥﹖特其伎刻愎諫﹐與言情理﹐毋寧怵以利害。思旣定﹐探於丹初之室﹐則叔去未久﹐遂入帳房﹐利生明燈倚案﹐閱其帳簿﹐手水煙袋﹐燃煤勿吸﹐曲股加膝﹐震動勿已。見侄至﹐卽曰「汝未寢耶﹐遇瑤叔否﹖此子荒其所業﹐樂與矮鬼近﹐吾甚賤之﹐吾方思一事﹐汝來甚佳﹐不識汝能助我﹐共逐此獠否﹖」敏甫他顧勿答。利生疑之曰「汝勿適耶﹖」敏甫仍勿言。利生斜睨其面曰「吾知之矣﹐聞汝好雀戲﹐或所負巨﹐索資於我耶﹖若然﹐趣絕爾妄念。若叔貧薄﹐不能與爾一錢。」敏甫不待其言竟﹐冷笑曰「叔訓良勿惡﹐侄奉命矣。顧博𨿽荒嬉﹐而見憎於人﹐尙未若赤足對客之甚。」利生失笑曰「童呆哉。區區細故﹐胡作爾許波折﹐須知故老相傳﹐足气可以辟疫。凡時下所謂紅痧白喉黑死諸癥﹐苟一嗅經年不濯之足﹐則亦奚懼傳染﹐且其益初不僅此﹐尢能辟邪。使江湖術士﹐無所施其攫財之術﹐此不傳之祕也。」敏甫至此﹐不可復耐。卽曰「叔言何謬﹐且無須托辭於故老。故老﹐陳死人﹐安知今日之時口﹐在叔鮮酬應﹐固無對外之必要。特居此華閥﹐自不能不稍顧禮節。矧叔有寢室﹐任意恣爲可也。何可入他人之室﹐妨礙其自由﹐不惜作此醜態﹐貽笑於楊升。當叔之津津嗅味時﹐彼適經丹初窗外﹐掩鼻而過﹐叔亦知之否耶﹖敢進忠告﹐願後此稍畱體統。己卽不卹﹐寧不爲侄地乎﹖」利生怒曰「老侄見責﹐叔知罪矣。明當負荊於矮鬼﹐庶爾博世父歡。異日彼家資產﹐必有分潤之望。若叔失勢﹐宜爾之卑無髙論也。吁﹐此三寸丁﹐日刺吾目﹐誓必拔之。試思園之一項﹐苟委吾者﹐詎無利益可圖﹐而主人老悖﹐寧任異姓﹐彼亦當仁不讓﹐日貢其勤能﹐寧非恨事耶。」言次﹐桔皮之臉愈靑﹐切齒勿已。敏甫失笑曰「吾何愛於丹初。矧世父有子﹐疏族無分產之律。吾固有心﹐奚藉矮子﹐此叔之失辭﹐吾亦奚辯。惟園僅修理﹐非白地營造可比﹐殊無大利可圖。侄以爲人生嗜利﹐當圖其大且遠者﹐不宜計及瑣碎﹐使人覺察而有備。」此際利生欲言﹐起坐者屢﹐敏甫止之曰「叔姑聽之﹐侄言未盡也﹗」

第四回

涼雨關懷二童口角深宵治疾一士驚心

「吾嘗謂丹初之輩﹐世所謂淸客耳﹐譬猶博古廚﹐法書名畫﹐亦世家不可或無。矧世父寵遇日隆﹐孰能問之者。且彼尙謙謹﹐來嘗開罪於吾儕。卽如叔願﹐丹初竟去﹐而老人無以娛閒﹐必有繼丹初而至者。倘來者陰險﹐則奪會計一席﹐易如反掌。損人勿利己﹐智者勿爲。何如各司所事﹐不相侵犯。譬之梁燕去畱﹐其權操之屋主。吾儕亦依屋下﹐悻悻奚爲哉。敢告恣肆﹐吾言已盡﹐願叔父熟權利害﹐從否所勿暇計。夜已深﹐吾欲寢矣。」言已﹐飄然逕出。利生呼之勿顧﹐不禁大怒。顧敏甫已去﹐無可泄其憤﹐取煙袋狂吸之﹐噓气如雲﹐一室爲滿。久之﹐嗒然而睡。細味乃侄之言﹐亦頗有理。且爲遠大一語所中﹐覺此未冠少年﹐見識髙出己上﹐無怪徳芳愛之。而己之居此﹐賴其增光不鮮。適間衝撞﹐渙然冰釋﹐旣而嘆曰「吾家阿牛若是者﹐吾何憂耶﹖」自是之後﹐仇視丹初之心﹐𨿽未能泯﹐然利害所系﹐不得不稍迹斂。其第一著﹐凡園中所需材料﹐大不如往日之畱難﹐俾丹初得以進行。丹初智囊﹐庸詎知解圍者﹐乃爲敏甫。此少年誠能消患無形之矣。𨿽然﹐貪利無厭如利生﹐可謂已極。然識淺膽小﹐生平持積少成多之願﹐爲狀有如鐵剉。日積月累﹐瑣屑而成巨數。受其剝削者﹐創痛未深﹐尙可忍也。乃自敏甫開張聖聽﹐一旦變其宗旨﹐異日時機一至﹐不惜昧其天良﹐棄小剉﹐而施以巨斧。此誠楊公之不幸﹐亦敏甫階之厲耳。

是歲﹐入秋多雨﹐涼燠無定﹐午間蒸悶尢甚。時近重陽﹐無異七月。初九日天始開晴。楊公與二三老友﹐宴於東山僧院﹐作登髙之會。先期約丹初﹐而丹初督工綦忙﹐不獲追陪杖履﹐擷珊旣不欲往﹐敏甫亦托故先出。惟瑤叔之性與溪山風月爲近﹐聞語滋喜﹐遂命輿而同行焉。孰料午後二時許﹐風雨交至﹐天气驟冷。衣夾者尙覺勿支。丹初歸而加衣﹐聞廳前庭中﹐有人語曰「吾何處不尋汝﹐乃在此。」頃上房傳語﹐問穎少爺去時﹐服何衣者。察其聲爲阿壽。蓋主人之出﹐必令楊升隨﹐壽則出入上房。童年玲琍﹐與婢僕輩無嫌耳。阿壽言已﹐一人作笑聲曰「不外長衫短褂﹐奚待問者﹖」曰「吾豈勿知﹐特去時天熱﹐而雨後驟涼。不知登輿時﹐曾挈衣篋否﹖」言次﹐聞有聲似移盆盎。久之﹐答曰「彷彿衣元靑之褂﹐衣篋帶否﹐吾乃未覺。」阿壽冷笑曰「好﹐汝非供事書樓耶。所司何事﹐乃主人衣物﹐毫勿經意。」語未已﹐答者亦笑曰「奇哉此語。試思少爺輩﹐旣非孩提﹐吾又職非乳姆﹐噓寒噢暖奚爲哉。」阿壽怒聲曰「趣閉爾口。此上房傳問﹐與吾何預。爾若勿信﹐自往辯之。」答者漧笑曰「雞毛當令箭﹐本汝優爲。吾告汝﹐汝仍窮詰勿已﹐似嚴父之斥子﹐吾豈畏汝者﹖」阿壽聞而益怒﹐厥聲漸揚。丹初出視﹐則答者爲福生﹐泥污兩手﹐似方掏蟋蟀﹐花盆散置於地。阿壽指丹初﹐目視福生曰「此等盆供﹐於先生剪紮培壅﹐不知費幾許心力。汝今任意作踐﹐主人歸﹐吾必告之。」福生急曰「吾當復其舊位﹐於先生長者﹐不受汝激也。」丹初兩解之。二僮將罷哄﹐忽廚夫阿三﹐與打雜韓嫗二人﹐聞聲俱集﹐互詢爭哄之由。於是各述所言﹐復加騰辯。正於此時﹐有嬌聲呼阿壽者﹐丹初謂二僮曰「馥小姐來矣。」二僮肅然。見馥馥立門外﹐旣斥阿壽﹐又怒目視福生。二僮乃散﹐廚夫與韓嫗﹐亦訕訕而退。是晚楊公將返﹐爲在席黃道邀致﹐宴於彼新寓之河房﹐蓋輿夫歸報者。晚膳時﹐僅擷敏與丹初三人﹐敏甫偶述黃道家世﹐謂黃號嵐垣﹐其先爲漢口布商﹐捐道員﹐聽鼓於此﹐未久也。其人能下士﹐恥爲資郎﹐頗喜攀交淸貴。擷珊羼言曰「於先生惜未識彼﹐此人慷慨好客﹐而供具之丰﹐起居之適﹐吾亦僅見。若趙年伯家﹐則淸冷如僧院。吾父樂就之﹐吾殊勿願再往。惜哉﹐吾不早知﹐乃讓瑤叔之獨樂也。」敏甫微笑曰「瑤叔豈樂是者﹐兄可謂不解其旨趣矣。」

談次﹐鐘已指九點﹐丹初先歸﹐則茗鑪不溫﹐慶子磕睡於小凳。丹初嘆曰「幸鑪火已熄﹐否則殆矣。」遂搖慶子令醒﹐謂吾不需爾﹐先睡可也。乃僮去末幾﹐隔窗有人﹐問先生寢未﹖丹初啟門令入﹐則爲瑤叔﹐短襖窄袖﹐臉帶微醺﹐手拈黃菊折枝﹐爲丹初插瓶曰「此名黃金印﹐得之黃氏河房﹐明日尙有佳種贈予﹐任先生擇之。」丹初喜曰「謝君雅貺﹐此一瓶足供數日﹐君宜畱以自賞﹐少畱品茗﹐今日遊興若何﹖」瑤叔遂述登山勝慨﹐及夫賓遊之樂﹐惜無先生偕行﹐未免少興。而趙公一見年伯﹐卽問君家短主簿﹐何以不來﹐殊勿足令公喜也。丹初燃炭於鑪﹐揮以小扇﹐不覺失笑曰「趙公善雅謔﹐主人奚言。」曰「年伯謂近日忙劇﹐俟工竣﹐當屈諸老友之駕﹐藉增小園光耳。吾勿解黃道何意﹐絮絮問年齡學業﹐此公未能免俗﹐吾殊厭之。」丹初笑曰「彼或有擇婿之意﹐得君爲嬌客﹐可稱特識﹐特勿知。」言至此﹐瑤叔掩耳曰「請勿言此﹐令人不歡。」語已﹐取案上團扇﹐且揮且言曰「古人謂秋扇可捐﹐此言無乃不情。吾最愛隨園詩『修到團圓物亦難』之句。果能制作精妙﹐上有乘鸞比翼﹐卽在風雪之中﹐猶當出入懷袖﹐寧忍以涼飈奪熱﹐一旦棄之哉。」丹初頷首微笑﹐頓憶日問事﹐卽曰「今晨天气蒸燠﹐而一雨驟涼﹐薄棉可禦﹐君去時﹐曾備夾衣否﹖」瑤叔聞此﹐頓觸其身世之感﹐自謂己𨿽獨子﹐乃自幼失愛於阿母。見輒蹙然﹐族人嫉予﹐幾罹不測。今先生外人﹐乃能關心若是﹐令人可感。丹初續言曰「吾聞阿壽問福生﹐而福生含糊其辭﹐遂致口角﹐固知君之未備也。少年人﹐起居疏忽﹐往往如是﹐實則疾中於勿覺。一旦患作﹐關心者豈獨予哉。」瑤叔一怔曰「阿壽問耶﹖」又曰「先生言然。」言已﹐兩手捫其額﹐顧丹初曰「吾熱乃未退﹐素不善飲﹐而席間黃道屢勸﹐連進數觥﹐頭沈沈然﹐胸次怦跳未已。」丹初試茗已﹐選宣白磁杯﹐滿斟進之曰「飲此足以解醒。」瑤叔謝之﹐一飲而盡曰「名茶也。吾狂飲﹐未免不韻﹐吾嘗聞先生笛聲﹐心肺皆涼。然夜色已深﹐不敢請矣。卽靜妹亦酷好音律﹐嘗思請業於先生﹐但恐學而無成﹐不免貽笑耳。」丹初取笛而坐﹐以無名指撫摸曰「吾連日碌碌﹐無暇於是﹐君固樂聞﹐卽夜深亦奚礙。惟靜小姐言及﹐吾乃未聞﹐慧心人學之易易也。」曰「靜妹未嘗言此。吾亦奚待彼言﹐乃婢傭背語﹐謂馥馥系靜妹蛔虫。」丹初大笑曰「此誠罕譬。」瑤叔亦笑曰「實則姊妹行晨夕追隨﹐何難得其意向。吾儕日就外傅﹐歸僅一二面﹐解彼心曲﹐斯爲難耳。」丹初亟曰「然則君勝馥馥多矣﹐可謂小姐之樟柳人。」瑤叔亦失笑﹐搖手曰「止矣止矣。兩譬俱欠雅馴﹐不如弄笛爲佳。」丹初側坐小坑﹐倚笛欲吹﹐突聞鐵拴聲鏘然﹐軒西角門頓辟﹐燈光閃閃﹐履聲急促。一人揚聲曰「務請陳先生速來﹐遲恐無及矣。」瑤叔適躺藤椅﹐急起向窗外問曰「請陳醫何事﹖是孰病者﹖」答曰「小姐耳﹗小姐嘔瀉交作﹐幾乎厥暈。」瑤叔顏色暴變﹐仄於椅之靠手處﹐非丹初扶之者﹐人椅兩翻矣。丹初覺其手指厥冷﹐唇白若紙﹐扶之坐而慰之曰「嘔瀉殆爲霍亂。吾妹曾患此﹐醫治勿及﹐調陰陽水進之﹐竟止﹐此由天气不正使然﹐非絕癥也﹐何驚憂若是。今醫生且至﹐主人或在內書室﹐吾儕曷往候之。」

第五回

事難言馥馥回眸疾可諱丹初設策

瑤叔頷首而起﹐匆遽中捨近圖遠﹐由花廳而出﹐不期西風撲面﹐門外壁燈頓熄。丹初在前摸索﹐適與一人相撞。其人厲聲曰「汝何人﹐幾折吾胸骨矣。」丹初知爲利生﹐亟曰「先生恕之。燈熄路生﹐不意衝撞。」利生訝曰「丹翁邪﹖無怪及胸而止。然夜深入內何事者﹖」曰「吾與宋君﹐往候小姐病耳。」利生似不聞﹐回身前趨﹐口中喃喃。詈僕輩糊塗﹐啟後戶而不令人守﹐賊果竊入﹐則禍先及於君矣。言次近大廳側門﹐沈檀之气撲鼻。燭光燁燁﹐一人持燈出照曰「後門有人在﹐廳無他慮。」利生見爲閽人﹐斥之曰「醫不由正門來﹐明燭於是﹐奚爲者﹖」曰「奉太太命在此焚香﹐求小姐速愈﹐香燭未燼。」利生止之曰「無多言﹐吾乃未知。」言已﹐取其燈﹐照藏米之室﹐是否上鎖。瑤叔不及待﹐趣丹初先行。利生遂踵於後﹐至則楊公負手﹐繞其圓桌﹐擷珊理難獨坐﹐巡行廊間﹐翹首待陳醫之至。顧三人偕行。利生歘已他去﹐丹初進叩靜嫻疾狀。楊公讓坐﹐答曰「吾歸時﹐小女已不適﹐云患胃痛﹐繼而呻吟益劇﹐屢嘔無物。忽焉腹瀉﹐約十餘次。頃則額汗淋漓﹐其狀似厥。彼體弱﹐詎能支者。吁﹗醫生何未來﹖彼居吾家後﹐轉一灣卽至﹐柰何遲延若是。」言已搔首勿已。實則楊升之去﹐距此不及半時。老人愛女切﹐不覺焦灼耳。敏甫於窗外應聲曰「伯父勿憂﹐頃聞啟門聲﹐阿叔已往迎矣。」無何陳醫果至。皤然一老﹐彤甫其號﹐名醫也。凡楊氏家人有病﹐咸請此老診治。楊公不及寒喧﹐命擷珊陪侍登樓﹐久之﹐彤甫始下。楊公亟詢其若何﹐曰「無礙。此悶痧也。天時蒸悶﹐陽明之气不淸。小姐平日素嗜甜膩﹐或果之不易消化者。气化﹐失司﹐遂致是疾。然非有郁勃難宣之隱﹐疾發無如是之劇。」言已﹐袖出極巨之目鏡﹐戴而就坐。瑤叔已磨墨劈箋而待。忽悟匆遽中﹐未加長衫﹐徐退於外。彤甫書方已﹐下其鏡﹐謂楊公曰「速進此方一劑﹐疾勢少減﹐明晨復診。然小姐嘔泄之後﹐元气大傷﹐務使其心气和平﹐不宜稍拂其意﹐則數劑可以霍然﹐君無憂也。」言已起辭。楊公躬送其行﹐令楊升購藥。旣乃傳陸嫗﹐詰之曰「吾今日出外﹐太太以少奶娩身期近﹐事煩勿遑他顧﹐必有攖小姐怒者﹐其實言毋隱。」陸嫗急白無之﹐謂不敢犯小姐顏。楊公曰「若事太太久﹐吾詎勿知﹐特恐肥媼蠢婢﹐無意中偶拂其意耳。」陸曰「小環勿慧﹐卻善事小姐。韓媽蠢蠢﹐例勿入小姐之室。」楊公止之曰「知之﹐惟小姐今日奚作﹖閱書耶﹖看報耶﹖若必見之。」復顧丹初曰「報紙議論激烈﹐小女子閱世未深﹐怵於國危種弱之言﹐不免憂憤於懷﹐遂致此疾﹐未可知也。」丹初對以庸或有之﹐擷珊起言曰「否。吾歸時﹐報在廳事﹐遂送新婦觀﹐妹未過目。」楊公撚須曰「此眞索解無從矣。」陸嫗矗立於傍﹐忽有所觸﹐亟曰「憶之﹑憶之﹐小姐午膳後﹐尙怡然似平日。惟風雨晦明之際﹐倚窗凝望﹐頗有不悅之色。因風勁﹐小環下簾﹐小姐目止之。太太催添衣﹐又顰眉勿答。嗣爲馥小姐婉勸﹐彊加夾半背。旣而倚榻合目﹐沈沈似睡﹐馥小姐陪坐其旁。後此吾理箱篋﹐遂未畱意。」楊公不待其言畢﹐揮之退﹐連聲呼馥馥。乃應者聲出屏後﹐馥馥趑趄而出。蛾黛不舒﹐眼皮微腫﹐無復曩時憨態。楊公命之坐﹐問曰「汝姊妹跬步不離﹐靜嫻喜怒﹐惟汝知之最悉。證以醫生言﹐則汝姊今日﹐必有拂逆事﹐爲下人所不知者﹖」馥馥搖首示無。叩以一日之起居﹐則爲「吾二人梳盥已﹐仍在此間臨帖﹐姊欲賭背熟書﹐孰無脫訛﹐則得新繡之巾。嗣吾輸﹐巾爲姊得﹐言笑滋歡。」語至此遽默。楊公固詰下﹐馥馥斜睇瑤叔﹐口中答曰「午後不樂﹐誠如陸媽所言﹐特姊素多感﹐見夫蜂蝶誤投蛛网﹐下至螻蟻一命之微﹐莫不低眉而嘆﹐玆特悶雨耳。姊嘗盼園工速竣﹐根香廬野梅盛放﹐可以消寒於中。吾知此意﹐寧有他哉。」馥言若是﹐實則撫心自問﹕事由穎哥﹐咎則在吾。吾欲慰姊﹐遂問阿壽﹐孰料其狐假虎畏﹐與福生爭瞷者﹐蠢彼韓媽﹐喧傳廚下。小環多口﹐言於姊姊之前。脫爲伯母所聞﹐或究矯傳此語者。吾𨿽止小環﹐而姊姊變色﹐並夜膳勿進。此中委曲﹐寧能告伯父耶﹖思至此﹐見楊公無語﹐托故而起。臨行﹐復顧瑤叔﹐瑤叔急低其首。此兩顧間﹐人皆木然無睹。此會心不遠﹐厥惟丹初一人。楊公以難究主因﹐形殊焦灼。方欲進言慰藉﹐擷珊不能復耐﹐卽謂乃父曰「此醫生讏言﹐阿父窮究何爲﹖」利生續曰「此等病﹐脫在吾鄕﹐只須淸水半碗﹐碎礬一撮﹐飲而愈矣。」楊公拂然曰「胡說。彤甫脈理精深﹐吾所深悉﹐安有讏言。矧人體彊弱不同﹐烏可槪論。爾等旣不樂聞﹐請歸安置﹐無庸預吾事也。」丹初以主人之怒﹐非己莫解﹐乃進謂楊公曰「日來時癥甚多。陳翁名醫﹐出診無虛日。矧暮年深夜﹐精力庸有未逮﹐至於明礬治痧﹐敝邑亦有此方﹐取其升淸降濁也。惟女公子嬌弱﹐所患又不僅痧癥﹐非醫藥淸理﹐耽延時日耳。」回顧利生﹐已怏快退。聞時鐘鳴三下﹐陸媽下樓﹐傳夫人語﹐謂小姐進藥後﹐腹痛較減﹐泄瀉亦稀﹐疾已無礙﹐請老爺歸寢。楊公頷首欲起﹐瑤叔就其案﹐取紙燃點燈。楊公訝曰「穎兒失容矣。陳醫在時﹐曷勿附診。」瑤叔微笑曰﹕『吾病酒﹐非病也靜嫻之疾。」

忽忽一周﹐夫人以新婦將娩﹐事乃蝟集﹐調護愛女之職﹐楊公一身任之。凡靜嫻平日所嗜﹐及夫書籍玩好諸品﹐莫不羅致﹐以悅其意。因據彤甫言﹐病中忌閱細字﹐而樓居寂寞。靜嫻一日廢書﹐輒索然不樂。丹初聞之﹐出其珍藏古今人所著傳奇曲譜﹐如千金記﹑長生殿﹑鐵冠圖﹐及各種雜劇﹐或有關歷史興亡﹐或於忠孝義烈﹐有所懲勸者﹐匯呈楊公﹐閱選而進之﹐靜嫻目所未見﹐又愛其詞句雅馴﹐擁衾憑幾﹐時手一編﹐卽馥馥襄助夫人﹐有時或不在座。一小環焚香煮茗﹐伺應於旁﹐亦不因岑寂而寡歡﹐於是彤甫之方﹐口進有功﹐乃父憂懷始釋﹐稍稍出而見客云。惟瑤叔以驚憂所中﹐悵然亦病。特其諱莫如深﹐有言其病者﹐怒形於色。且戒福生﹐不得傳於上房。然飲食銳減﹐形神困瘁﹐日間勉力上課﹐晚歸獨居深念。有流露於不自覺者﹐丹初知之﹐勸其乞假休養。瑤叔嘆曰「年伯以愛女病﹐憂勞交集﹐寧忍以吾事﹐縈其念慮耶﹖」丹初慰之曰「此無傷﹐今有一策﹐爾我交相爲益。須知園工將畢﹐匾對桌椅等具﹐亦已先事籌備。惟屏簾陳設﹐書畫掛件諸端﹐或取古朴而不流於粗﹐或取精雅而不傷於巧﹐咸宜與屋制相稱﹐庶不貽識者譏。而主人惡煩瑣﹐以博古廚畫箱鋎鑰畀吾﹐一切惟吾配置﹐不復顧問﹐特一人精力有限﹐不免顧此失彼。屈指可以商略者﹐厥惟足下。在君身心有托﹐卽在假中﹐不致閒居多感。且起居於林泉花竹之間﹐足以悅目賞心。而得气旣淸﹐祛疾自易﹐勝藥石多矣。果如是﹐則乞假一節﹐非病可知。」瑤叔沈吟曰「從緩可乎﹖」曰「君不聞夫人帨慶﹐在十一月初耶。矧少夫人產期非遠﹐逆料必有慶宴﹐部署寧能再緩﹖」瑤叔允之﹐以疾愈爲限。自翌日起﹐瑤叔遂爲丹初參贊。然據管園人言﹐二人商略之餘﹐輒居靜室中﹐無端歌哭﹐詎於先生素有癇疾﹐至此復發﹐傳染於穎少爺乎。利生一聞始語﹐欣喜莫可名狀。默念矮子平日﹐無隙可攻﹐今乃得此機會﹐試思病至傳染﹐老人寧能復畱。小宋朋比﹐亦在驅逐之例矣。密令所挈小廝﹐莫姓名度者﹐日伺園中。丹初有所舉動﹐卽令歸報﹐不吝重賞。一日莫度跳躍來﹐笑謂主人曰「矮子誠瘋矣。今日所睹﹐較往時更奇。吾試演與主人觀之。」遂拈紙煤在手﹐身盤旋而口啞﹐復作拭目揮涕諸醜態。黃髮四披﹐而補綴之短袴﹐袴襠因之綻裂而露其臀。忽有大笑聲﹐莫度遽止。利生問何人﹐楊升含笑入。爲主人取煙﹐蓋在門外窺之久矣。

第六回

水閣笛聲人靜後鏡屏倩影不言中

利生得策﹐以升爲老人親隨﹐進言較易。乃屈尊命之坐﹐令莫度重述所見﹐且擠眉示意﹐俾添種種怪形﹐示丹初之必癇。楊升安肯坐﹐姑聽度言﹐偶一回首﹐見弔窗中﹐一巨膊伸入﹐持裹衣置案上﹐駭然低首。則一肥婦立於外﹐蓋打雜韓媽也。利生不暇他顧﹐絮絮問莫度﹐並詢何以拈紙燃﹐曰「枯柳枝耳。此間無柳﹐聊以代之。」楊升頓悟﹐特勿屑與若輩語。徐曰「莫度妄言哉。於先生決非瘋癇。」語未已﹐韓媽憒憒﹐羼言云「吾亦知之。於先生非癇也。試思老爺作官人﹐上應列宿﹐明見萬里﹐詎肯畱瘋子於家﹖吾聞桃柳辟邪﹐或園中有魅現形﹐於先生擅法術﹐步罡折柳﹐祛除不祥耳。」利生怒斥曰「村嫗奚知。彼矮子魅也﹐復烏能驅除同類。」言已﹐握拳抵幾﹐示威於肥媼曰「是必癇無疑。吾亦爾主人﹐蠢奴輩敢抗言﹐吾決攆﹐不得片刻畱。」韓嫗昨舌欲退﹐楊升喝曰「止。」冷笑謂利生曰「亦主人。勿怪奴慧﹐奴敢言﹐於先生非瘋。」又怒視韓嫗曰「主人扃園已久﹐幸於先生來﹐費幾許資力﹐才慶畢工。汝敢妄肆邪說﹐言魅言癇者﹐吾立稟主人逐汝。苟有浮言﹐亦惟造言者是問。其速去﹐毋相混。」言已昂然出﹐莫度彩烈興髙﹐妄冀主人重賞。聞楊升言﹐若沃冷水於頂﹐悚立屋隅﹐一若垂尾之狗。利生恨甚﹐然無如楊升何﹐惟低詈賤奴放肆而已。

時因靜嫻病﹐楊公餐於上房。敏甫之歸愈晏。瑤叔自園歸﹐怠於動作﹐或邀丹初登樓。樓在水閣之東﹐與正門僅隔一墻﹐瑤叔寢室在焉。盞楊宅正門﹐適面城河。門前走廊滋闊﹐繞以石欄﹐門樓四五楹﹐爲閽者及僕輩臥室。面西樹柵爲門﹐與鄰里分界﹐爲出入必由之道。柵外卽淩氏居也﹐東有胡蝶門﹐與柵相向﹐中卽水閣﹐下爲帳房及利生寢處。樓三楹﹐西居敏甫﹐中爲書室﹐東卽瑤叔臥房。河流作丁字形﹐至此分支北流。樓上欄檻﹐亦沿之而迆北﹐至花廳響墻爲止。兩岸綠樹叢雜﹐舟楫往來﹐時聞欸乃。臨流俯仰﹐但見遠山一抹﹐隱現於煙靄之中。故瑤叔集楹聯﹐有「捲幔勿驚山霧入﹐近溪常聽水禽啼」之句﹐蓋記實也。然擷珊旣惡其冷靜﹐敏甫則以山水爲交通障礙﹐謂必如海上各租界﹐塡浜塞河﹐以車馬易舟楫﹐電掣風馳﹐數十里頃刻往還﹐便利奚若。瑤叔童騃﹐畱連於是何爲者﹐擷珊鼓掌和之﹐瑤叔一笑而已。惟丹初性有同嗜﹐相與樂數晨夕。且梯在帳房之後﹐有扉達長弄﹐與花廳綦近。宜利生日擾丹初﹐不憚其步履之繁。而敏甫屬在侄輩﹐猶勿獲居近內室楊夫人﹐持家嚴正﹐可知已。旣望之夕﹐主人赴友人夜宴。瑤叔預約丹初並擷敏二人﹐小酌於水閨﹐惟擷珊未至。瑤叔乃出鮮果之釀﹐佐以風薰諸味。丹初自客此間﹐日厭肥甘﹐轉樂於淡泊。而梅漿酸不澑齒﹐尢爲可口。平居不飲﹐至此亦盡數爵。敏甫笑曰「於先生﹐知此等食品奚來﹖乃世父爲靜妹購置﹐以悅其胃者。而巨福旁流﹐澤及瑤叔﹐彼竟卻之勿恭。初未至上房一謝﹐寧有是理者。」瑤叔亟辯曰「丈勿聽彼胡言。靜妹病﹐年伯父母深居樓上。下間闃無一人﹐吾儕例勿上樓﹐將面空屋而謝之﹖」與丹初笑曰「敏君雅謔﹐君何懆亟乃爾。」敏甫謂瑤叔曰「於先生評騭吾儕﹐許君蘊藉﹐今竟何如。吁﹗擷哥不來﹐勿知何事﹖」丹初正色曰「彼守其未動產耳。」瑤叔大笑﹐至於捧腹。敏甫含飯未咽﹐噴滿懷。笑已﹐卽曰「先生老輩﹐乃作此等語。」丹初亦笑曰「君辧才﹐又善用新名詞﹐吾偶效尢﹐以博一哂而已。」餐旣畢﹐丹初倚欄眺賞。但見天懸玉鏡﹐水閃金波﹐風簾畫襤﹐悉浸於月色之中。不覺逸興遄飛﹐顧謂瑤叔曰「曩日之興﹐一驚而敗。今當竭吾所長﹐消此良夜。絲耶﹖竹耶﹖惟二君所命。」敏甫以兩手作勢曰「吾愛琵琶﹐先生必擅此。」瑤叔亟曰竹先弦後﹐以踐宿諾。敏甫爭之勿得﹐遂令福生取笛。瑤叔取所借曲譜﹐畀敏甫曰「兄觀此中詞藻﹐較皮簧何如﹖」丹初曲興頓發﹐指念奴嬌一折﹐擊掌而歌曰﹕

「楚天雨過﹐正波澄木落﹐秋容光淨﹐誰駕水輪來海底﹐碾破琉璃千頃。環佩風淸﹐笙歌露冷﹐人在淸虛境。珍珠簾捲﹐小樓無限佳興。」

瑤叔喜謂敏甫曰「此曲適合眼前情景。」敏甫笑曰「惜少風淸環佩耳。」言至此﹐福生取笛至。丹初倚欄側坐﹐吹長空萬里一折。瑤叔初學﹐不禁技癢﹐卽接拍其下曰﹕

「見嬋娟可愛﹐全無一點纖塵。十二欄幹光滿處﹐涼侵珠箔銀屏。偏稱一身在瑤臺。笑斟玉斝﹐人生幾見此佳景。」

一時淸響透云﹐曼聲動魄﹐有一波三折之妙。敏甫𨿽非識曲﹐亦覺心曠神怡。因見月色愈朗﹐熄燈靜聽。隱約間﹐見隔岸人家﹐燈光已滅。復開窗倚望﹐河中柔櫓之聲﹐至此頓形紆緩。且鳥棲叢樹中﹐見月驚啼﹐飛鳴不定。一聞歌管﹐遂而寂然。斯時吹者歌者﹐咸在檻外。惟敏甫在風窗之內。座南向﹐聽瑤叔拍至。

惟願取﹐年年此夜﹐人月雙淸。

卽止而勿續。思取茗爲之潤喉。一回首﹐忽見一半截人﹐不覺驚詫失聲﹐墜其目鏡。瑤叔聞聲趨視﹐只見擷珊嗤笑曰「我也﹐我也。弟何失驚至是。」乃劃火燃燈。丹初止笛入室﹐據敏甫言狀﹐始知擷珊立處﹐月光適照半身。而敏甫近視﹐復在暗中矚明﹐宜有此誤﹐於是相顧而笑。卽叩擷珊何來﹐曰「靜妹聞笛滋樂。老父之意﹐欲延於先生入內﹐一聆雅奏。吾循聲而來﹐恐敗君等雅興﹐遂止福生勿報﹐潛聽於此﹐不虞驚及敏弟。然彼嘗自許從容﹐有虎來看牝牡之諭﹐今何倉皇乃爾。」瑤叔附掌曰「報應何速﹐敏哥戒之哉。」丹初謂擷珊曰「小姐樓居﹐予儕奚往。」曰否。已攙其下樓﹐頃在新廳相待。新廳云者﹐指內書室一帶而言。瑤叔欣然持燭﹐丹初知其意﹐乃顧瑤敏二人曰「夜色未深﹐二君當未必卽寢﹐曷同往乎﹖」二人皆諾。及入月式門﹐淸香噴鼻。菊花數十盆﹐迎月而開。楊公手旱煙桿﹐徘徊於花香月影之中。一見丹初﹐卽曰「聞笛聲驟止﹐知丹翁且來。小女姑息已慣﹐未免勞君矣。」復謂瑤敏二人曰「汝等來﹐足以助興。」於是入室讓坐。面南一紫檀坑﹐中安小幾。靜嫻倚坐西偏﹐衣竹輝綢薄棉胸於下﹐回裹白地五彩洋氈﹐馥馥小環夾侍左右。見丹初至﹐欠身欲起。丹初亟止之﹐並致珍重之意。楊公亦曰「於先生與家人無異﹐豈責汝失禮者。」靜嫻乃止。敏甫問候已﹐瑤叔囁嚅久之﹐始言「靜妹愈耶﹖」靜嫻低應曰「然。」復睇炕側鏡屏﹐謂馥馥曰「穎哥與吾孰瘦﹖」馥馥曰「數日不見﹐穎哥一何淸減﹖」瑤叔亟曰「吾乃無病。」敏甫羼言曰「瘦耳﹐孰言汝病者﹐自辯若是耶﹖」靜嫻微哂﹐馥與小環皆笑。主客互談間﹐阿壽安置幾椅於廊下。丹初攜笛就坐﹐吹楚江情一曲。乃籠鳥適掛捲篷﹐已下籠帷。笛聲一起﹐鳥復效之﹐擷珊微揭其籠﹐鳴哩之聲始止。是時窺簾有月﹐四座無聲。貪眠如阿壽﹐而瞌睡之魔﹐爲笛聲禁止不前﹐迄無倦意。瑤叔坐近西壁﹐與敏甫僅隔一幾。目光適矚鏡屏﹐忽睹靜嫻側影﹐眉梢侵鬢﹐口角暈渦﹐兩頰斷江﹐釵環勿禦﹐一種閒靜之致﹐惟臨水嬌花差足比擬。不覺癡視不瞬。一一攝諸心鏡之中﹐異日靜憶圖成﹐呼之欲出﹐粉本蓋基於此也。

第七回

娛愛女禽言供雅謔祝夫人鳳臘示衰徵

迨靜嫻左顧﹐目光與之相觸。卽回首﹐佯取幾茗﹐聞馥馥呼曰「穎哥灼手矣。」瑤叔至此﹐始覺手痛。諦視﹐手背間白灰豆大﹐中有火星。急揮之﹐然不識火自何來。敏甫搖手示勿聲。蓋其嘈紙煙﹐趁楊公面外坐﹐探煙吸之﹐將燼撩於地﹐不虞落瑤叔手背。微馥馥一呼﹐瑤叔膚灼矣。無何曲終笛止﹐楊公贊嘆勿置。自謂廿餘年前﹐與同歲生沈君次常﹐寓京邸。次常工笛﹐每夜橫吹﹐視爲常課。鄰有金魁者﹐伶工也﹐聞而慕之﹐嘗請其指誤﹐則其工力可知。特與丹翁較﹐覺彼僅悅耳﹐此能娛心﹐相去不可道裏計。語已﹐回顧靜嫻曰「晚餐後﹐兒覺胸悶﹐今如何﹖」曰「愈矣。」楊公笑曰「然則於先生之笛﹐可以祛疾。彤甫營業﹐將爲所奪。丹翁其畱意﹐此老姜桂之性﹐恐不能釋然於君﹐柰何﹖」言已大笑﹐眾皆哄和。陸嫗適進盤點﹐中置飩飪﹐並匾豆山藥之糕﹐內廚自制者。二品潔白香滑﹐有六角﹑五出﹑連環諸式﹐於是主客共食。而瑤叔嗜甜﹐不覺擴其胃量。楊公謔之曰「此靜嫻特敬於先生者﹐汝儕何可染指。不見靜嫻怒視耶﹖」且言且瞋目﹐似效靜嫻者。眾大笑。而瑤叔誠實﹐不免愧視靜嫻。靜嫻已笑不可仰﹐馥馥捉靜嫻懷中﹐笑至肩環皆顫﹐始悟爲楊公所紿﹐失聲而笑。蓋楊公處世謙沖﹐而對子侄則嚴﹐今玆一再詼諧﹐其引人發噱﹐自較常人爲甚。迨食已將散﹐命阿壽掌燈。山和尙窺於帷隙﹐呼曰「於先生去耶﹐好八哥送客。」丹初習於謙虛﹐連稱不敢。眾人已覺可笑﹐楊公復加志解曰「丹翁知之否﹐內子因鳥豢上房﹐和尙之名勿雅﹐攺呼八哥。彼乃加一好字於上﹐可謂自命不凡。」眾人復大噱。敏初與瑤叔﹐至梯次﹐猶喫喫勿止。翌晨﹐利生詰其故﹐又歸罪丹初。謂吾兄端方﹐今乃諧謔若是﹐皆矮鬼引致耳。

十月朔日﹐珊擷婦臨蓐得男﹐老夫婦喜慰可知。命名合璧﹐字朔明。取其時日適當﹐正日月合璧之際。楊公旣慶抱孫﹐愛女之疾復愈。葭月三日﹐爲夫人五秩壽晨﹐擬展彌月兩日﹐與夫人帨慶並舉。楊𨿽寓公﹐然在籍士紳﹐頗多年誼。加以棋酒之交﹐未及月望﹐賀儀紛至。以主人好古﹐錦衣繡帽之外﹐復有金石書畫諸品﹐皆爲利生目未經見者。於是另設內帳房﹐關於慶祝諸端﹐悉委丹初。凡丹初建議﹐又雅合主人之意。且楊公闊大﹐乃郎又少不更事﹐有丹初任繁劇﹐遂畀全權。利生側目﹐無如何也。惟演劇娛賓一節﹐擷珊意在京戲﹐靜嫻則喜昆腔﹐楊公莫知所擇。丹初進曰「昆班有二。一鴻福﹐往來江湖間。而鴻壽一班﹐新自滬上來。其行頭﹐爲某京卿賞給﹐人才較鴻福爲優。夫人大慶﹐與此名頗稱。領班與吾相識﹐定價非昂﹐作爲夜劇如何。」二人語次﹐擷珊欣然歸﹐謂甬江京班初到﹐伶皆童年﹐黃道悅之﹐擬以一臺爲賀。楊公辭之勿獲﹐昆劇之議始決。遂選吉日﹐於廿六夜午祭祠。是夜丹初先往﹐料量供品﹐及盥漱更衣之所。屆時﹐楊公冠帶率子﹐及利生叔侄入祠。並呼瑤叔﹐亦易禮服同行。丹初不知﹐令設四墊。楊公至﹐命僕加其一﹐置敏甫之右。在丹初目中﹐覺利生面色驟靑﹐不快至矣。顧擷珊淡然﹐敏甫亦未經意。矧楊公肅恭將事﹐利生何敢置喙。祭拜已﹐夫人姑媳與靜嫻亦至。夫人裙帔珠補﹐按品嚴妝。靜嫻笄年﹐亦易成人妝束。短髮掩額﹐攏鬢遮環﹐而弓履重臺﹐愈覺苗條淸艷。馥馥在旁﹐時時目之而笑。夫人低語曰「今夜祭祖﹐姊姊禮合大妝﹐所謂入國問俗﹐汝何笑爲。」蓋皖俗閨女非臨嫁﹐例勿系裙。馥馥之笑﹐非無因也。楊公微聞之﹐遂呼馥馥曰「馥馥前。汝居此﹐無異吾家人。靜嫻拜已﹐汝亦無妨一拜。」馥乃斂笑低環﹐盈盈亦拜。祭畢﹐天將破曉。眾歸休息。丹初獨後至﹐因事造利生。及至門梯交界處﹐聞利生言曰「此舉﹐殊與擷珊有關。聞二嬸奩資頗富﹐旣無子﹐例應擷珊承受。宋氏兒﹐一寄男耳。今置汝儕之列﹐預於祭祀﹐此何理者。乃小子罔覺﹐可謂童騃。特彼貴公子﹐卑視族叔。曾一門客之勿如﹐吾亦奚屑教誨耶。」答者曰「叔攝吾衣﹐乃因此事乎。然馥馥淩家女﹐亦復預祭﹐世父詎有他意。」言雜呵欠聲﹐敏甫也。利生冷笑云「此老人藉以解嘲耳。彼愛小宋特甚﹐或以靜嫻妻之。寄子也﹐婿也。小宋之獲利等耳。質言之﹐滋與擷珊有損。」言已﹐似乃侄有不然之色。復曰「孺子勿信﹐且俟異日﹐爾輩少年人。任何聰明才智﹐而識微知著﹐孰若吾者須知吾食鹽﹐多於汝飯也。」利生此語一發﹐適觸乃侄之忌。蓋敏甫趨新惡日﹐最憎老輩自誇。丹初知其且出﹐躡足而退﹐默念吾主人曾官禮曹﹐揆之平日議論﹐不應有此。殆所謂過愛忘禮耶﹐君子不以人廢言。利生之言﹐不爲無見。異日嬌客﹐非瑤叔而誰﹖夫婚配一端﹐不難於才貌之相稱﹐而難在情性之相投。矧二人貌離神合﹐息息相關。苟能匹合﹐則韻士美人﹐永好可以預卜。主人擇婿﹐可謂老眼無花矣。思至此﹐開口而笑。乃慶子懵懂﹐謂丹初之笑﹐大都由於廟臺觀劇﹐時擠閱者肩背之下。今堂戲有日﹐足以暢觀耳。童子何知﹐宜有是想。然丹初倦矣﹐遂和衣而睡。凡人處快意之境﹐輒覺駒光易駛。

五日一瞬﹐卽楊氏家人預祝之期。楊公事無大小﹐皆賴丹初。眷屬有勿能拘避者﹐請夫人延見丹初於新廳中。丹初長揖已﹐卽致祝辭。夫人慰勞備至。冬日苦短﹐天已垂暮。廳事中﹐華燭髙燒﹐氍毹貼地﹐屏幛滿壁﹐愈覺金彩輝煌﹐照耀人目。迨主人夫婦至廳﹐僕人設兩椅。兒媳女以次叩祝﹐老夫婦顧而滋喜。旣而利生亦至﹐冠纓旣黃﹐呢褂垂敝。腰袖之寬大﹐足裹二人﹐而衣裾髙低﹐不靴而履。馥馥善笑﹐已勿能忍。矧利生吝嗇﹐無故不肯剃髮。平日短髮蝟利﹐帽與頂尙可粘著﹐今則修剃一光﹐頷下之帶﹐僅連一綫。及至鞠躬叩首﹐冠乃砉然墮地。馥馥亟趨屏後﹐已縱聲矣。斯時男女僕﹐分班侍立﹐以俟叩賀﹐馥馥一笑﹐僮婢應之﹐非楊升與陸嫗目禁者﹐幾至哄堂。老夫婦亦爲莞爾。利生擡冠起﹐不免羞惱交並。因見幾有煙袋﹐亮潔可愛﹐非若己之黃油膩積者﹐遂燃煤而吸﹐噫气以瀉其憤。無何家宴團圓﹐擷珊等捧觴上壽。夫人見雙燭結花﹐作如意靈芝之狀﹐喜爲吉徵﹐顧而微笑。利生勿察﹐易紙燃﹐點於風燭﹐花乃四散。夫人怒形於色﹐利生始退。楊公坦然謂兒女曰「若母本善飲﹐自歸吾家﹐以祖母惡酒﹐嗣又累於家務﹐屏除杯酒﹐迄今二十餘年。今汝輩長成﹐且抱孫矣。矧今日家慶﹐宜勸若母盡醉。」言已抱合璧置諸夫人之懷曰「合壁合璧﹐後年此日﹐汝亦拱其小手﹐祝祖母千春矣。」夫人聞之﹐始轉怒爲喜。瑤叔執爵進曰「賤子適居樽下﹐無以爲頌。晉一觴﹐願年伯父母如山之壽。」老夫婦大喜曰「願汝亦然。」二人一飲而盡。次及敏甫﹐夫人謂之曰「於先生勞苦極矣。已飭備饌花廳﹐汝二人宜往陪之。」楊公笑曰「汝儕務使其爛醉﹐至惑之而倒始已﹐不然惟汝二人是問。」言已﹐合座皆笑﹐二人亦一笑而退。壽期旣屆﹐天气晴和﹐宅中重門洞啟。門左右﹐銜牌鯽比﹐傘扇諸執事﹐修飾一新。九時許﹐合璧摩頂壽堂中。燭篆輝煌﹐賀者雲集。丹初便衣整潔﹐周旋於賓客之間﹐蕭然若無事人。蓋廝役輩﹐如接帖﹑值廳﹑司茶﹑侍宴﹐以及值園﹑司衣﹐皆丹初先事指派。榜諭門房﹐各司厥職﹐秩序井然勿亂。席設鴛鴦廳﹐廳分南北對向。嘉賓式燕﹐準對劇場。樓上則女賓座也。

第八回

環佩遙聞巾遺曲榭笛歌疊奏劇演陽關

迨席散﹐已在下午三時。臺上方演武劇。一時槍刀駭目﹐鑼鼓喧天。丹初不耐煩噪﹐潛行而出。慶子隨之。瑤叔亦蹤於其後。二人互商避囂之處﹐不如曲榭爲佳。蓋是處沿岸栽梅﹐如雞骨綠萼磐口等種﹐不下數十枝﹐含花半綻﹐淸香襲人。丹初倚榻少休﹐瑤叔則俯首臨流﹐徘徊自顧其影。忽聞慶子呼之曰「西洋婆來矣﹐避之。」瑤叔回身入室。丹初亦起﹐同窺於窗幃之隙。果見隔岸有婢僕一羣﹐簇擁六七婦女﹐徐行向西﹐中一少女﹐穿藍剪絨裙襖﹐冠翹翠羽﹐耳綴明璫﹐實則華女而洋裝者﹐貌不逾中人姿。丹初訝曰「今日女賓﹐僅趙範黃三家﹐此誰家妹﹐君識之否﹖」曰「不知。惟曩聞擷哥言﹐黃有第三女﹐妝飾奇裒﹐西服旗袍咸備。彼邂逅之日﹐則作男子裝﹐詎卽斯人邪﹖」言次﹐見西裝者之前﹐一鴨蛋臉﹐年當花信之女﹐顧謂較肥之女曰「二妹步履蹇澀﹐如此園亭﹐絕勿賞覽﹐矧無他客﹖乃低首作新嫁娘態﹐悶損煞人。三妹且前﹐吾與爾同行。」厥聲頗揚﹐馥馥掩口而笑。洋裝者應聲曰「諾。」革履蹻踏而前。且謂姊勿笑二姊﹐吾儕隨處逗畱﹐勞伯母久待矣。擷珊之婦羼曰「已遣陸嫗報吾姑。趁此演戲﹐客無至者﹐少事畱連﹐否則催請者至矣。」丹初低語曰「據其稱謂﹐三人皆黃道之女﹐不問可知。」瑤叔指與西裝並行曰「此卽黃道長女﹐吾曾一面﹐彼家居無客不見。吾畏其健談﹐避之勿遑。」丹初且聽且窺。見靜嫻之右﹐一女年約十五六﹐禦豆沙色皮襖﹐元縐長裙。美𨿽亞於靜嫻﹐然靜嫻蛾眉時蹙﹐彼較俊朗﹐妝束簡雅﹐亦相仿佛﹐非若眾女之珠圍錦簇者。脫以二女諭花﹐則靜嫻梅﹐而此女水仙耳。丹初嘆曰「佳人獨立﹐未必無雙。一旦置身脂粉錦綺之中﹐勿爲穠艷所奪﹐斯乃眞美。此語惟小姐當之無愧。今此姝足稱伯仲矣。」瑤叔狀若勿聞。及見眾渡板橋﹐急曰「彼等將來此﹐吾儕去之。」丹初搖首曰「彼等先吾儕蒞此。今往觀劇﹐奚慮其來。君勿信﹐吾有證在。」且指殿後一女曰「斯人𨿽過盛年﹐而風韻獨絕。察其骨气﹐決非奴廝﹐挽扶兩女何耶﹖」瑤叔笑曰「先生愛是人﹐吾當偵之。脫可致者﹐足供洗硯焚香之役。」丹初勿答。繼見彼等折而南﹐冉冉入林樹中﹐遽拍瑤叔肩曰何如。曰「證安在﹖」丹初於山茶盆幾後﹐出一雪紡之巾﹐上繡水艸﹐掩映魚苗數尾。與瑤叔曰「此爲兩面繡﹐細密無痕﹐決非傭婢所用﹐購諸市肆者﹐是可知彼等先來﹐遺忘於此耳。」瑤叔疑靜嫻所遺﹐遽置於袋。與丹初倚榻而談﹐謂吾盼日落﹐一觀先生歌舞。丹初笑曰「禮無勿答。吾亦欲君一試﹐習之未熟﹐恐貽知音笑﹖」言至此﹐慶子去復返﹐謂主人請於先生﹐二人匆匆遂返。楊公迎謂丹初曰「領班來請點戲。顧自趙範二公外﹐咸謙委未肯下筆﹐不如煩丹翁開單。」眾客稱善。丹初微笑曰「下走今夕願獻薄技﹐爲夫人壽﹐以博嘉賓一粲。特是生疏已久﹐脫有誤者﹐願諸公顧而教之。」此語一發﹐聞者滋者。而主人尢樂﹐謂君肯登臺﹐不若串水滸爲佳。雲巖大笑曰「宋江耶﹖」客之會意者﹐哄和之曰佳佳。於是丹初客串一事﹐內外咸知﹐莫不思先睹爲快。主人以昆劇宜聆音﹐令席散後開鑼。黃大小姐聞之﹐以居髙臨下﹐夜間殊欠明晰﹐請於夫人﹐謂勿如設座西廊﹐夫人諾之。

京戲未散﹐諸賓咸離座﹐隨意休息。黃道特邀趙公雲巖及丹初﹐談於春星堂後。四顧無他人﹐遂謂雲巖口﹕「晚有四女﹐最小者貌旣勿惡﹐又知書工組繡﹐爲繼配內子所生﹐與此間宋君年相若﹐意欲附爲婚姻﹐特求老先生執柯。便時煩與徳翁言之。吾知宋夫人𨿽在﹐婚事固徳翁主之也。」雲巖笑曰「此禁臠﹐閣下烏可近。」黃道瞠目勿解﹐丹初述其故。黃頗失望﹐遂問文定乎﹐趙曰未也﹐黃似勿信。趙曰「楊宋兩姓﹐僅關年誼。乃父歿時﹐𨿽托孤於仲芳﹝楊公弟字﹞視爲寄子。此特婦女徇俗﹐初無服制。乃仲芳夫人歿﹐瑤叔居然持服。」黃曰「此意或出夫人。」曰「要亦難言﹐特徳翁愛弟﹐過於愛子。而靜嫻又爲丁夫人所撫愛﹐殆以長子不祧﹐有女衍男宗之意乎﹖於君居此﹐必有所聞。」丹初曰「然。婢僕咸知之﹐嘗背稱瑤叔爲嬌客。蓋居停愛女甚﹐又深知宋君情性﹐東牀之選﹐自較外人稱意。二人固天生佳偶也。然敏甫亦佳子弟。」黃嘆曰「吾亦云然。但此女擇婿﹐權操內子﹐彼獨屬意宋君。」言未已﹐僕請赴宴﹐言遂中斷。時則華燈四照﹐盛宴重開。趙公於主人前﹐頗譽丹初才藝。主人嘆曰「丹初事親孝﹐臨財介﹐忠於任事﹐足以托妻寄子。今玆橐筆江湖﹐廁身於墨客騷人之列﹐可謂不幸之尢。若以才藝識丹初﹐失丹初矣。」丹初隔座聞之﹐頓覺一縷酸楚﹐哽喉塞鼻﹐不能復坐﹐潛起入園。無何鉦鼓開臺﹐觀者畢集。循例演賜福慶壽已﹐卽雲巖所點之卸甲封王。一時雪竹冰絲﹐和歌合拍﹐令人有燥釋矜平之樂。而座中人觀聽一變﹐亦覺較京劇爲佳。擷珊酒力漸醒﹐四顧不見瑤叔﹐詢敏甫。則曰「彼欲觀於先生扮演﹐已往後臺﹐謂無事不須覓彼。」言次﹐聞雲巖謂諸客曰「曩在京師觀劇﹐每見帖旦多肥﹐淨少魁碩﹐唱作𨿽佳﹐未免憾事。諸君觀此角﹐音洪力足﹐亦儒雅﹐亦威嚴﹐殊合關壯繆身分。惟體格委瑣﹐人材倒置﹐雅樂殆將衰乎﹖」楊公笑指臺上曰「人材相稱者至矣。」蓋訓子刀會之下﹐接演劉唐。丹初巾袍登場﹐觀者精神一振。良以識曲者𨿽甚鮮。而水滸一傳﹐婦孺咸知。矧丹初道白淸晰﹐聽者易解。及至刺惜一劇﹐愈演愈肖﹐眾人嚷嚷﹐謂爲客串所僅見﹐嘆觀止焉。維時夜冷風嚴﹐敏甫思添衣﹐獨行殊覺寂寞。而瑤叔仍不至﹐又勿欲擾其觀聽﹐以是悵悵登樓﹐吸煙休息。久之歸座﹐但見眾目睽睽﹐集注演臺之上﹐遂亦拭目鏡視之。但見一巾生﹐揚鞭而出﹐數卒擁之﹐作呼導聲﹐蓋拆柳陽關也。此生美如冠玉﹐英秀至無倫比。一時觀者擊賞﹐竟贊其聲容之妙。卽厭倦如黃道﹐亦復撐其倦眼﹐顧謂主人曰「如此靑年﹐卽京劇吾亦罕見﹐況昆戲耶﹖」主人曰「待丹初來問之。此人年未及冠﹐固能求學﹐可卜飛騰。混於此道﹐不亦惜哉。」趙公等羼曰「徳翁言然。脫爲境所迫﹐吾儕資之可也。」時敏甫座近西廊。簾中人語笑聲﹐隱約可辧。觀至茄鼓聲喧﹐李霍畱連泣別﹐但聞兩女子﹐喁喁絮語。一人曰「四小姐癡矣。此戲耳﹐烏可認眞。」一人答曰「吾家小姐亦然﹐不見其拭淚耶。」敏甫至此﹐不禁一笑。而客座中嘩然曰「人間能得幾回聞﹐丹翁神乎技矣。」回顧則丹初已在。楊公詰巾生姓名﹐意欲一見。眾亦傍加攛掇。丹初微笑曰「此人亦世家子﹐才學一二出﹐偶爾遊戲﹐未肯現廬山眞面。」楊公嘆曰「神龍現首不現尾。此子殆猶龍乎﹖」旣而曲終客散﹐時鐘已指四時。主人腹饑﹐乃呼進粥。瑤叔始頳然入座。丹初指謂主人曰「龍來矣。」言已大笑。楊公勿解所謂。敏甫忽悟﹐笑指瑤叔曰「無怪覓汝不得﹐乃背人作此狡獪耶。」言已﹐擷珊亦恍然曰「是矣﹐吾固疑之。」旣曰「此於先生誑語耳。彼人眉目較長﹐體亦較髙。」丹初笑曰「此易辧。靴底髙而网巾紮額故也。」楊公訝曰「串李十郎者﹐卽穎兒耶﹖吾乃勿信。」丹初長揖告罪﹐謂咎不在宋君﹐願主人勿責也。楊公止之曰「此何礙。王公貝子﹐尙以淸串爲榮﹐寧重賞勿惜。矧此三五少年﹐正東塗西抹時﹐偶爾登場﹐且非賣座﹐又奚責也。惟此事滋難﹐嘗見客串者﹐大都舉止生澀﹐有手足莫措之狀。君究於何時授之﹐吾乃未聞。」擷珊羼言曰「阿父未知。彼二人﹐夜間無事﹐裝神弄鬼者久矣。」敏甫笑曰「擷哥聞見﹐究不若吾之切近。嘗聞穎弟夢囈﹐莫非曲詞道白。翌日語之﹐則堅賴勿承﹐寧不可笑耶。」

第九回

詠折柳情見乎詞賞梅花醉中得夢

楊升適上盥巾﹐驀憶曩事﹐不覺失聲而笑。主人問故﹐遂略述莫度狀﹐座中皆大噱。瑤叔始尙惴惴﹐深咎丹初冒昧﹐繼見楊公勿責﹐心始帖然。丹初徐曰「宋君僅此一出耳。然吾所授非一人﹐顧有專習經年﹐不能一試者。而宋君今夕﹐竟能敷衍終場﹐可謂天授﹐非人力矣。」楊公嘆曰「彼爲乃父吐气耳。彼父在日﹐酷嗜音律﹐顧能塡曲﹐而不能拍曲﹐引爲憾事。」擷珊卒然曰「聞叔父固如是。詎……」言至此﹐楊公截之曰「孺子奚知者﹐若叔與宋叔﹐性情嗜好皆同﹐汝誤聽耳。」言已﹐顧丹初談他事。擷珊不敢復語。翌日﹐丹初方收藏陳設﹐以一身兼顧園宅兩處﹐碌碌不遑。百忙中﹐忽聞主人呼。亟置所事出迎﹐楊公已至。持一箋﹐掩折兩端示之曰「君試猜﹐此爲何人所作。」丹初側立觀之﹐詠劇詩也。中有詠丹初一絕曰﹕

「落拓江湖老畫師﹐身兼百藝幾人知。興來起舞呼蒼鶻﹐短簿髯參兩得之。」

丹初嘆曰「盛譽不當﹐令人生愧。特吾短而無髯﹐譬之參軍﹐殊爲勿倫。」楊公笑曰「吾以爲此作綦佳。君串宋江﹐非戴假須耶﹖」丹初失笑曰「然。」吟哦數四﹐始觀其下則爲折柳陽關﹕

「一曲悲歌兩黯然﹐盈盈紅淚灑離筵。尋常一樣風前柳﹐譜入陽關便可憐。」

「笳聲嗚咽角聲嚴﹐皎日盟猶帶淚緘。不信他年甘決絕﹐彌畱一面仗黃衫。」

刺虎云﹕

」虎頭一擲展雙蛾﹐銀燭光中按劍歌。三百年來稱養士﹐誰知報國有宮娥。」

丹初讀已﹐贊嘆不置﹐謂書法秀媚﹐必爲閨閣所作﹐是必女公子詩耳。楊公正色曰否。丹初曰「然則難猜矣。惟作者爲觀劇女賓﹐則不卜可知。」楊公頷首﹐展箋之端尾﹐則下題靜漪黃藻求是艸﹐上書靜嫻賢姊政之。楊公笑曰「實相告﹐此蘭垣第四女作也。黃夫人爲昆山顧氏﹐素姻詞翰。女之詩學﹐得於母教。吾聞內子言﹐此女才貌﹐爲四女之冠。」丹初曰「黃公亦頗譽其才。」言至此﹐擷珊與瑤叔亦至﹐圍桌而觀。楊公謂丹初曰「諸作頗有思致。惟勿解每劇一章﹐獨陽關乃系兩絕。詎深愛此劇﹐不覺一唱三嘆耶。」語已目瑤叔微笑。丹初亦笑曰「第二絕。不信兩字﹐尢爲癡絕﹐具見演者表情之妙矣。」言次﹐楊升忽報有客﹐楊公父子遂出。瑤叔遲疑久之﹐忽問丹初曰「黃道何事﹐乃譽其女於先生﹐聞者尙有他人否﹖」丹初直告之。瑤叔變色曰「先生知我﹐誠勿與年伯語此。」言已﹐諄囑再三。丹初慰之曰「君何過慮﹐吾將行矣﹐烏肯嘵舌。」瑤叔愕然曰「先生將歸耶﹖」丹初黯然曰「小友勿悲。試思主人厚我﹐信托過於戚族。人非木石﹐奚忍言去。特吾事已竟﹐恥於坐食﹐義難復畱耳。」瑤叔聞言﹐歘然而出。無何聞傳呼送客。主人邀丹初於書室。卒然問曰「近日有無家報﹐尊堂諒安。」丹初謹對曰「老母托福。」楊公卽曰「然則何萌去志。頃聞穎兒言﹐不勝疑訝。詎以園工已竟﹐君在此無事可爲耶﹖君誤矣。吾家𨿽寒﹐豈不能館一老友。矧吾精力日衰﹐倦於酬應。家居談宴﹐非君不歡。嘗與擷兒言﹐設吾他日不諱﹐亦當畱君於此﹐綜理家事。今吾在﹐君忍遽去耶﹖抑細人不慊於君﹐激而出此歟﹖」丹初亟曰「主人言重﹐安有此事。人生所重者知己。吾亦何忍決然﹐但求老母無恙﹐則此身終事主人矣。」楊公喜曰「若然﹐方爲吾友。」旣而忽有所憶曰「吾有一事﹐見君輒忘。弟媳撤席之時期﹐擇於明正某日﹐法事須悔公主座。聞彼開歲後﹐有雁蕩之遊﹐不識能爲我少畱否﹖」丹初起曰「此奚不可。彼雲遊本無定日﹐公又爲彼寺護法。少畱何礙。吾已久別。卽嘗詣彼﹐告以公語可也。」及出﹐遇瑤叔於廊﹐手野梅折枝一束﹐笑謂丹初曰「何如﹖吾固知年伯之必畱。」問其花何自來﹐曰「根香艸廬。」且言且探囊中巾﹐拭指上莓苔﹐翩然入內。丹初識之﹐巾卽水榭所拾者。及歸復命﹐楊公以園梅盛放﹐折簡延賓﹐爲消寒之會。時在寒假期中﹐趙公等子弟﹐咸隨父兄蒞止﹐可謂少長咸集﹐極詠觴之樂事矣。乃瑤叔神情頓異﹐旣無興趣﹐而於飛觴射覆之際故舛誤﹐罰酒無算﹐杯至卽幹﹐大有白眼望天之槪。擷珊喜曰「豪哉瑤叔。若是方爲吾弟。」欲取巨叵羅﹐與之角飲。諸公子復加慫恿。丹初竊於背後﹐搖首止之﹐擷珊乃罷。然瑤叔已覺﹐低語丹初曰「借此醉死﹐寧不佳耶。」然瑤叔酒腸本窄﹐不及終席﹐頹臥座次。丹初與福生掖之登樓﹐酒復上湧﹐一時嘔吐狼藉。加以哭泣﹐一若不勝其悲者。福生進巾﹐瑤叔暴怒曰「碎之﹐碎之。」言已﹐齒嚙手撕﹐其態若狂。丹初乃奪巾﹐撫之令臥。已而熾炭於鑪﹐屏息俟之。俄聞瑤叔囈語﹐似馥馥相問答﹐旣而吁曰「冤乎﹖吾固知物爲彼人者﹐胡爲﹐」語至此遽止。以後語雜﹐不可復辧。丹初乃烹茗自飲。瑤叔忽揚聲曰「勿信可…於先生。」丹初驚起應之﹐幾覆茗碗於懷。揭帳視瑤叔﹐已面內而睡﹐齁聲起矣。及歸座﹐阿壽忽至。揚兩手向火取暖﹐謂丹初曰「先生在此耶。夜膳已具﹐可以餐矣。」丹初乃出﹐微問福曰「阿壽此來何事﹖」曰「上房令小環傳吾﹐視彼醉後睡否。」此語殆指瑤叔。丹初頷首曰「是矣。」旣而默念前遇瑤叔﹐欣然如平日。僅隔兩日﹐又值賞梅盛宴﹐有何牢騷﹐悲憤若是。見巾而怒﹐又何爲者﹖此中必有不可告人之隱痛﹐借酒以澆之耶。思深神倦﹐並扃戶而忘之。一枕懵騰﹐晨光滿室。慶子方灑掃﹐瑤叔已入。謂昨夕大醉﹐重勞扶掖﹐於心滋歉﹐而得夢頗怪﹐維先生爲我解之。丹初叩其故﹐曰「吾夢見丁氏伯母﹐令吾與靜妹﹐升一巨樹。樹本兩杈﹐吾儕各據其一。自顧指臂槎枒﹐儼然樹枝﹐且開小黃花無數。靜妹一驚墮地﹐斗見一黑物出樹後﹐挾之而去。吾亟躍下救之﹐而兩足似系﹐額間若被棒擊﹐昏然遂暈﹐不知閱幾時。迨痛定張目﹐則身在海航﹐仰見麗日如盤﹐湧現於碧浪之中。一轉瞬間﹐航已下碇﹐泊於巨島之下。一人招吾登岸﹐卽指一華屋﹐謂予曰﹕『此中人待君已久﹐曷從予行。』昏惘中﹐疑爲靜妹遣來﹐亟往其後。至卽推門令入﹐且呼室中人曰﹕『爾所訪者來矣。』內有噭應聲。窗幃徐起﹐粉黛微呈﹐則一十六七麗妹﹐確非靜妹。吾乃回身疾出﹐足絆於檻而醒。思之心悸﹐先生以爲若伺﹖」丹初笑曰「無他。酒能傷腦﹐致現種種幻像。卽以習俗言﹐夢日爲吉。矧君破浪乘風﹐前程遠大可徵﹐又何憂焉。」瑤叔蹙額曰「吾何足道﹐所慮者﹐靜妹耳。試思自髙下墮﹐且爲黑物所劫﹐詎爲佳兆。」言次﹐敏甫適至。謂瑤叔曰「昨何所苦﹐驚啼乃爾﹐詎思乳耶﹖」瑤叔彊笑曰「孰聞吾哭﹐兄誠妄言。」敏甫指謂丹初曰「彼目尙腫﹐今乃彊辧若是﹐詎不可笑。」丹初亦笑曰「宋君醉中夢魘﹐非酒悲也。」三人互語間﹐擷珊隔窗呼敏甫﹐並語瑤叔﹐謂阿母思往園中觀梅﹐吾儕無此雅興﹐令弟同行﹐弟其速往。言已與敏甫同出。瑤叔遂去。及暮敍餐﹐瑤叔言笑滋歡。丹初深爲勿解。以瑤叔溫和﹐未嘗歘喜歘悲如是。然而殘年向盡﹐歲事催人﹐又奚暇及此細故。迨至除夕懸像﹐獨一貂冠無須者﹐而幕碧紗﹐鑲以鏡片﹐張諸花廳。丹初出入必見﹐私忖旣非壽容﹐何以幕面。偶詢擷珊﹐答以叔父遺容。因嬸氏在日﹐見之輒哭﹐是以罩之﹐今亦未去也。

第十回

喜出望外壽壽回鄕變生不測靜嫻哭母

無何﹐節過元宵﹐丁夫人撤靈事畢﹐悔公杖錫欲行。楊公設素饌餞之。丹初送至郭外﹐比歸﹐見馥馥與老媼寧家。陸媽從其後﹐狀頗匆促﹐馥馥且有淚容﹐心疑淩母疾亟。孰知一入中門﹐聞楊公縱談壽壽事﹐謂丹初曰「壽壽歸矣。老媼來迎馥馥。始知十一年前﹐壽爲匪人掠賣與南洋華僑鄭翁爲子。鄭巨富﹐愛壽若己出﹐欲歸不果。今鄭翁已歿﹐壽乃歸國尋親。蓋此兒聰穎﹐其姓名地址﹐固牢記勿忘。吾殊爲淩氏賀也。」丹初恍然曰「是矣﹐吾儕出門時﹐遇﹐黑色少年﹐袖出紙片﹐上載姓氏﹐謂父名翼云﹐吾指其門徑而別。此人操京語。頗生澀﹐的爲遠客﹐壽壽無疑矣。」丹初語未已﹐利生卽謂楊公曰「奇哉。悔公之言驗矣。彼言馥馥𨿽孤露﹐然佳運將至。不出半月﹐必有意外之奇遇。吁﹐今彼言旣應﹐吾滋爲侄女憂也。」楊公搖首曰「悔余胡與汝言。旣言馥馥﹐胡爲牽及吾女。」利生指丹初曰「與彼言耳。兄勿信﹐可問之。」丹初徐曰「語固有之。蓋在開懺之夕﹐悔公阻雪勿歸﹐畱與同榻﹐偶談及此。吾素勿信星相﹐淡忘久矣。」楊公詰其何語﹐曰「彼惜女公子正值妙齡﹐乃有六年厄運。」楊公訝曰「交於何年。」曰「亥子之間。」曰「近矣。特吾夫婦俱在﹐吾女何至失所。卽使遇人不淑﹐吾當丰其奩資﹐亦何至於困頓。」利生羼曰「彼言六年中﹐寸艸與之俱盡。」楊公瞪目視之﹐回顧丹初曰「信如彼言﹐吾亦有備。當如西人存款之例﹐六年後與之可也。不知尙有他語否﹖」丹初曰「吾固勿信﹐彼亦不復言他。」瑤叔以目示意﹐丹初乃退。瑤叔隨之﹐憂形於色﹐細叩悔公所語。丹初笑解之﹐曰「老僧非仙人﹐詎能預知休咎。其言馥馥﹐蓋一時幸中﹐君何杞憂若是。」翌日壽壽來﹐請見楊公夫婦﹐深謝顧復弱妹之恩。楊公具酒洗塵﹐談飲滋樂。而馥馥亦至﹐夫人等羣起道賀。馥馥默無一言﹐堅執靜嫻之手而泣。夫人詫曰「令兄滄海珠還﹐尊堂痼疾亦逾。貧而富﹐離而復合﹐歡喜勿暇﹐有何可哭者﹖」馥馥哽咽曰「兄承義父商業﹐勿能久畱於是。擬葬父後﹐移家南洋﹐不知與姊姊何年復敍﹐是以悲耳。」靜嫻聞此﹐失聲而哭﹐籠鳥嚶嚶效之。夫人撫其額發﹐復與愛女拭淚曰「然則尙有一二月相敍。試思擇地營葬﹐詎數日可畢乎。」二女之涕始止。時則壽壽建議﹐謂吾華禮教嚴﹐閨閣深居勿出。府中有此園亭﹐宜設秋千架﹐以宣气血﹐異日設有遠行﹐亦無慮舟車顚簸。主人然其言﹐囑丹初擇地安架﹐莫若鴛鴦廳之後﹐杏花如火﹐碧艸鋪氈﹐檀板紅繩﹐二女日事嬉戲。特靜嫻膽怯﹐終不若馥馥之髙下自如。乃於園遊之暇﹐請丹初授其絲竹﹐爲馥馥去後自遺計也。

一日﹐利生鄕人來﹐一宿而去。未幾﹐僕輩喧傳﹐利生家於某日夜間﹐掘得藏鏹。事聞於主人﹐問此語所自﹐云得自莫度。及問利生﹐則曰「掘地得數甕﹐中僅廢錢﹐兄勿信此響言。」楊公信之。及乎淸明節過﹐淩氏營葬已畢﹐壽壽移家南行。馥馥出金雞心頸飾﹐中嵌巨鉆﹐贈靜嫻爲別﹐訂以每月一書﹐以通芳訊。瀕河送別﹐灑淚分襟。楊夫婦悵惘無似。靜嫻之惜別﹐更可知矣。流光如駛﹐已入孟夏﹐晴晝方長。丹初晨起﹐巡視園中花木﹐歸待瑤叔不至。默念今日日曜﹐彼何往耶﹖枯坐無聊﹐憶主人曾約圍棋﹐遂至書室。及進月式門﹐絕無聲息。恐主人午睡﹐輕其步履﹐潛於窗隙中覘之。惟見靜嫻瑤叔﹐一枰相對﹐小環奉茗於傍。靜嫻拈子在手﹐沈思未下。而秋水澄澄﹐凝視瑤叔。瑤叔則一手支頤﹐伸右臂﹐橫於案角﹐仰首待之。薰風拂簾﹐茶香滿室。閒人淸趣﹐蔑以過矣。丹初躡足而出﹐幾與阿壽相撞﹐手中籠鳥﹐拍拍不止。楊公靴聲橐橐﹐已由長弄而入。瑤叔站立門次﹐靜嫻則揭簾迎父。楊公笑頷之﹐遂謂瑤叔曰「若兄等奚往﹐行將畢業﹐尙爾嬉遊。」言已﹐招丹初坐﹐笑曰「丹翁宜爲我賀。今日一席酒﹐乃遇兩蹇修。旣有爲吾女作伐者﹐而蘭垣屬意穎兒。欲以四女匹之。此女才容俱備﹐宋夫人當無勿允。至爲吾女作合者﹐乃此間吳第。乃父現守南昌﹐新郎君畱學日東﹐行將歸國。俟其至相之﹐倘合吾意﹐則向平之願了矣。」斯時靜嫻已退﹐瑤叔亦出﹐丹初乘機進曰「頗牧自在禁中﹐主人何尙他求﹖」蓋以僮僕皆在﹐放作隱語。滿意此語一發﹐主人必含笑許可。度其所以因循不發者﹐深恐姻事一提﹐彼此引嫌不便耳。孰知事出意外﹐主人默然不答。陡聞樓上巨聲﹐似墜重物於地﹐人語嘩然﹐雜以哭聲。楊公急起登樓﹐見夫人暈絕於地。詢其故﹐知以合璧哇乳﹐夫人肝疾亦作﹐燥亟不待下人﹐升杌取藥於櫥頂﹐杌爲紫檀鑲大理石者﹐滑而且重。夫人失足而跌﹐杌壓左足﹐傷其踝骨﹐痛極而暈。家人急扶於牀。靜姍痛哭呼母﹐夫人漸醒﹐止之曰「兒勿憂﹐吾痛止矣。」言已伸肢﹐傷足適觸牀欄﹐大痛復暈。亟延彤甫﹐已爲鄰邑聘去﹐遂請他醫。或曰此非內癥﹐宜延傷科施治。而黃氏復薦西醫至﹐於是中西並治﹐涼熱互投﹐延至七日﹐夫人忽發狂熱﹐遂至不治矣。其時天气頗熱﹐病者移臥樓下﹐卽新廳之西室。入夜五鼓許﹐夫人熱勢頓退﹐神識稍淸﹐侍疾者疲乏已極﹐稍稍退去。夫人作勢欲起﹐靜嫻適坐枕畔﹐止之勿可。瑤叔掖之。夫人忽喘﹐顧女曰「爾翁安在﹖」楊公𨿽臥﹐而目不交睫﹐聞聲趨前。夫人執其手曰「吾疾已殆﹐非藥石所能挽救﹐與君別矣。年逾五秩﹐子亦生孫﹐死復奚憾。所慮者﹐君早衰﹐女未有家。」語至此﹐楊公老淚縱橫﹐靜嫻放聲而哭。擷珊夫婦﹐與僕人羣集。夫人蹙眉曰「兒勿爾。吾死之後﹐兒宜抑悲以事爾父﹐斯爲孝矣。」復謂楊公曰「擇婿宜擇賢﹐紈絝必誤吾女。擷兒夫婦聽之﹐若父懶散﹐若妹婚事﹐若儕亦有責也。」擷珊大哭﹐夫人亦悲。回顧瑤叔曰「年伯卽世父﹐努力讀書﹐毋負期望。」又語楊公曰「匆忘吾言﹐濡忍非計。」已而呻曰「於先生安往﹖先生忠實﹐宜畱此﹐以伴衰翁。」言至此。喘不能續﹐倒臥於枕﹐旣而環顧家人﹐淚分流於眼角﹐溘然逝矣。靜嫻遂僕母懷而暈。一時哀聲動地。天色已明﹐眾人亟扶靜嫻於藤牀之上﹐爲夫人易服撤帳﹐停屍正寢﹐不暇兼顧靜嫻。而靜嫻已蘇﹐及見空簟無人﹐器具淩亂。瑤叔與婢﹐對己而泣。乃執瑤叔之手﹐狂號曰「穎哥﹐母何往耶﹗」號已復厥。瑤叔聞履聲﹐亟縮其腕﹐堅勿可解。回顧見丹初﹐因曰「先生何法以救之。」言已伏視靜嫻﹐但覺啼眉斂恨﹐瘦靨凝霜﹐不覺熱淚如雨﹐滿浴其面。靜嫻斗蘇﹐釋手欲起﹐亟欲一見夫人。瑤叔攔之。丹初附耳曰「抑哀勿伸﹐恐釀他疾﹐不若聽之。」及靜嫻出﹐只見一棺在堂。夫人冠帔儼然﹐磕目似睡。於是直撲其肩﹐至於淚幹气咽﹐而逝者之目頓啟。楊公泣謂丹初曰「吾心碎﹐不忍復睹﹐維君善勸之。」丹初曰「諾。」俟靜嫻哀聲稍止﹐乃婉曲譬解﹐謂小姐責任綦重﹐詎忘夫人遺命乎﹖小姐一哭﹐主人拊心呼痛。萬一致疾﹐何以自安。靜嫻泣不成聲﹐頷首而已。

自是之後﹐靜嫻節哀事父﹐承顏過於往日。惟粒米不食﹐僅進燕窩少許。乃兄屢勸勿納﹐卽負气去﹐又勿敢聞於老父。瑤叔知之﹐食亦銳減。一日﹐楊公有客﹐丹初入見靜嫻白事﹐見其弱態懨懨﹐迎風欲倒。談次﹐嘆曰「宋君積憂成癌﹐每飯數粒而食﹐試勿解其何意。小姐知之否耶﹖」靜嫻愕然曰「勿知。」語至此﹐陸嫗與一素衣女子名翠姐者至﹐傳王夫人言﹐來侍小姐。丹初識之﹐蓋卽扶四小姐者。靜嫻略與數言﹐而心神勿屬﹐見丹初欲出﹐卽曰「於先生。」丹初待之﹐則又無語。丹初遂退﹐覺瑤叔與之附耳。瑤叔忸怩曰「事近要挾﹐吾滋勿欲。」丹初彊之﹐而內使已至。翌日探之﹐靜嫻已稍稍進食矣。

第十一回

采菊談心翠姐解意圍鑪促膝楊公拒婚

轉瞬秋涼﹐爲夫人領帖。楊公落葉驚心﹐更無聊賴﹐獨約丹初﹐聽秋聲於書室﹐輒至午夜乃已。未幾﹐丹初因事﹐言欲赴上海一行。主人竟諾其請﹐利生疑之。直造丹初之室﹐行裝已具。擷珊等圍問奚事﹐且詢歸期。利生側視丹初而笑曰「丹翁之事﹐乃老人所遣者﹐汝輩奚事窮問。」此一語﹐適燭其隱﹐丹初不禁駭愕。蓋悔公所語﹐尙無緊要。脫玆事一泄﹐則小人冒利﹐在在可慮矣。繼思夜深扃戶﹐主人與我筆談﹐彼𨿽善於竊聽﹐詎能聞見者﹐彼特餂我耳。於是束裝明發﹐越兩旬卽返﹐瑤叔已望之如歲。一日﹐約丹初入園﹐謂欲登藏書樓晚眺。丹初意在山亭﹐瑤叔以周圍多髙樹﹐無可縱目。比及登梯啟扉﹐覺有煙气撲鼻。開窗四察﹐煙蒂狼藉於地。丹初深爲勿解。迨探書案抽屜﹐則雀牌之外﹐且有磁盆與碟。瑤叔詫問何物。丹初啟示之﹐中貯玲瓏色子﹐笑曰「此所謂愛博勿專矣。然主人惡博﹐孰敢呼盧於此。詎僕輩耶﹖」瑤叔驀憶一事﹐卽曰「決非﹑決非﹐然吾儕且談己事﹐此著徐徐偵察可也。」丹初詰其故﹐瑤叔蹙眉曰「王氏重提舊議﹐將何術以解之﹐願先生有以教我。」丹初率然曰「平心論之﹐四小姐亦足爲君偶。」瑤叔蘊怒曰「吾意勿屬﹐𨿽美奚取﹐先生解人﹐柰何以此言彊聒。」丹初亟辯曰「吾蓄撮合之意久矣﹐特主人向無可否。若絕王氏﹐深虞兩失耳。」瑤叔決然曰「事果勿偕﹐吾寧終鰥。」曰「然則當有以報命﹐但勿知女公子之意若何耳﹖」瑤叔低首匆答﹐入夜餐已。潛以紙裹。納丹初手中﹐及歸啟視﹐僅一紙條﹐搓團極縐﹐上書﹕

「巾爲四姊物﹐何入兄手。姊姊懷疑莫釋矣。」

察其口吻﹐必爲馥馥。丹初恍然﹐於瑤叔縱酒之故﹐今頳於啟齒﹐用此堅丹初信耳。然己與蘭垣﹐初無友誼﹐又未便以瑤叔心事﹐白諸主人﹐躊躕終日。適遇翠姐於園﹐持小筠藍采菊。丹初私喜曰「得之矣。」佯與攀談﹐漸及王氏家世﹐翠姐一二告之﹐並道四小姐之賢。丹初微笑曰「聞王公相攸﹐意在此間宋君﹐有之乎﹖」曰「然。此出夫人及大小姐之意。」曰「甚佳﹑甚佳。惜宋君志大性執﹐謂非業成勿娶﹐設爲長者所迫。」語至此遽默。翠姐亟曰「將若何﹖先生直言勿隱。」丹初嘆曰「此奚待問。彊合詎能永好﹐此吾數見不鮮者。」翠姐謝曰「微先生言﹐幾誤小姐。𨿽然﹐穎少爺之意﹐吾亦知之。得先生言﹐益信耳。」言已﹐微笑欲行。丹初止之曰「婚姻何預人家事﹐吾乃嘵嘵。翠姐若詣王氏﹐誠勿言此﹐吾已深悔多事矣。」翠姐頷首﹐匆匆而去。丹初目送之﹐私念主人嘗言﹐此女開眉解意﹐搔背諭癢﹐非尋常婢僕可比。則其旣事靜嫻﹐豈勿知瑤叔心事。吾觀其忠於王氏﹐詎肯默而勿言者。於是且思且行﹐不期已至水閣。遂登樓﹐見瑤叔壓紙於案。上書一笛二大字﹐墨痕猶濕。丹初笑曰「吾爲君謀滋苦﹐君乃暇豫若是耶。」瑤叔瞠目勿解。丹初遂述與翠姐所談﹐至臨別數語﹐瑤叔亟曰「使之聞之﹐尙恐勿速﹐先生何爲阻彼﹖」丹初大笑曰「童騃哉。此卽趣彼必告耳。」瑤叔搖手曰「禁聲。利叔聞之柰何。」丹初低語曰「此事譬之作文﹐掃盡枝葉﹐吾將直入本題矣。」言已﹐指案上紙謂書法絕佳﹐將何所用﹖曰「此樓無額﹐吾屢擬不得佳者。因借先生笛韻﹐爲此樓生色﹐且注吾兩人鴻爪耳。」丹初唶曰「君懷去志耶﹖」曰「曩夢勿吉﹐心滋介介。」語至此﹐聞梯次履聲﹐敏甫揭簾而入﹐謂馥馥來函﹐附一影片。披髮坦胸﹐臂項間珠絡累累﹐吾幾勿識。穎弟曷往一觀。瑤叔從之﹐丹初亦下。乃瑤叔故遲步履﹐俟敏甫去遠﹐返語丹初曰「吾畢生運命﹐系於一言﹐先生姑徐徐勿亟。」丹初曰「諾。」

自是之後﹐丹初𨿽有可言之機﹐卒未敢遽宣於口﹐矧時詎年假勿遠。正三少年試驗期中﹐瑤叔磨礪以需﹐冀得名登首選。脫主人勿許﹐則願乖气結﹐復烏能專精其業。於是因循延擱﹐直至夫人忌晨。是日延僧禮懺﹐復設諭咖焰口﹐鼓鐘聒耳﹐梵語淒淸。楊公惓懷舊事﹐觸目興悲﹐移臥廳西書室。天陰欲雪﹐入夜尢寒﹐乃與丹初圍鑪﹐淸談小酌。丹初或述舊聞﹐或談狐鬼﹐以娛主人。楊公掀髯而笑。已而出悔公來書﹐中述雁蕩山水之奇妙﹐幾隔塵境。謂老枘果善丹靑﹐則必繪圖以獻﹐供居士臥遊雲云。楊公長嘆曰「吾自悼亡﹐滋厭塵事。俟靜嫻有托﹐吾必披剃從悔公遊。惜君有母﹐未能竹杖芒鞋﹐爲吾禪侶耳。」丹初以時機已至﹐勿言奚待﹖起視窗外﹐但見墻角梧桐﹐槎椏戴白﹐雪陣撲窗﹐有如飛絮。而側門嚴扃﹐無虞竊聽﹐乃徐徐歸座﹐謂主人曰「曩聞吳氏擬婚﹐公意若何﹖」曰「未見其人﹐烏可遽許。」曰「然則年世誼之間﹐當不乏王謝子弟﹐可以入選者。」曰「難矣。英俊者近乎驕﹐溫謹者流於拘﹐未有與吾女相匹者。」丹初卽曰「吾有一人﹐不知足當公意否﹖」楊公喜曰「君之鑑衡不謬﹐必無不合﹐請言其人。」丹初微笑曰「吾曩言頗牧自在禁中﹐蓋指宋君耳。宋君溫文爾雅﹐品學俱優﹐與女公子足稱佳偶。」語未已﹐楊公神色驟變﹐噤而勿語。察其意﹐似胸中有無限之蘊﹐格格欲吐﹐又輕易不能出之於口者。久之﹐容色少定﹐移座與丹初促膝曰「品第不謬。如穎兒者﹐足稱快婿。特與理殊悖﹐期期不可。今日方命﹐問心滋疚﹐然脾膈間物﹐礙難掬示。俟諸異日﹐方知吾之苦心矣。」語意甚決。丹初莫措一辭﹐唯唯而已。及歸寢室﹐尋譯主人所語﹐深滋疑怪。蓋楊宋二姓﹐初無血統之屬﹐於理奚悖者。豈瑤叔爲主人外室所生﹐畏夫人而托諸宋氏耶﹖然則獨子而失愛於母﹐的無疑義矣。𨿽然﹐此間閽者﹐爲宋氏舊僕﹐深愛瑤叔﹐自𦇤褓中提抱﹐隨楊公南下﹐蓋未嘗一日或離﹐且宋主爲名孝廉﹐夫人亦保定聞家﹐寧有此暖昧不明之事。思至此﹐心緒瞀亂﹐轉輾不能成夢。而一片熱腸﹐頓成冰冷﹐則又爲意料所不及者。晨起遇瑤叔﹐告以試驗已竟﹐可以休息。及察丹初之面﹐問何事沮喪若此。丹初彊笑曰「吾失睡耳。吾思書樓博具﹐在理宜告之主人﹐從嚴根究。否則大好園亭﹐將成賭窟﹐何以對主人矣。」瑤叔附耳曰「不可。自先生赴申﹐敏哥屢邀雀戲﹐吾以勿習卻之﹐此後彼歸寢極遲。擷哥當亦預聞。試思擷哥爲人﹐詎能閉門讀禮者﹐投鼠忌器﹐先生休矣。」丹初嘆曰「涓涓勿塞﹐流爲江湖﹐特爲吾計﹐僅能緘口。然君狀亦憊﹐曷往河堤散步。」瑤叔從之。二人相將出廳﹐聞喘聲出於假山之背。窺之﹐慶子也﹐俯首灣腰﹐拔一尺許之小樹。蓋山傍巨棗一枝﹐果實墜地而生者。慶子用力過巨﹐枝斷而人亦仰翻於地。其根卒不能起。二人相視大笑。猝聞翠姐呼曰「癡孩子﹐萌芽時不薙。今根深矣﹐去之不亦晚乎。」此一語﹐直入丹初心坎。所謂言者無心﹐聞者足戒。丹初至此﹐深悔含茹非策。與瑤叔把臂而出﹐因聞翠姐言﹐黃氏姊妹將至。遂避於樓。丹初勿能復忍﹐直告瑤叔﹐曰「事不偕矣。且爲柰何﹖」言已﹐遂述主人所語。瑤叔容色頓變﹐以被蒙頭而臥。久之始起﹐淚痕滿面﹐語丹初曰「畱此徒增忉怛﹐吾將行矣。」曰「奚往﹖」曰「北上省親耳。」丹初曰「河冰已合﹐詎能飛渡。主人言﹐遊畱一節﹐已得太夫人報可。少安勿懆﹐悻悻啟人疑竇矣。」瑤叔廢然長嘆。自是之後﹐足迹不入中門。丹初以過畱形迹﹐乘間白主人﹐宜延黃四小姐與女公子爲伴。楊公喜曰「吾心煩﹐思不及此。靜漪能來﹐吾女不愁岑寂矣。」

第十二回

鳳去臺空淚痕遮望眼圖窮匕見心事托和盤

一夕﹐丹初將寢﹐瑤叔適至。返身鍵其戶﹐袖出一紙捲示之﹐靜嫻小影也。側身倚榻﹐傳神於鏡屏之中。病態含嬌﹐秋波欲流。回憶聽笛時神情﹐維妙維肖。丹初不禁叫絕曰「神彩生動﹐有愈常格﹐非吾可及﹐誠靑出於藍矣。」瑤叔收畫嘆曰「從此天涯海角﹐攜以自隨。畫裏眞眞﹐常無有攘奪而去者。」丹初進曰「吾尢有說。此圖未可題作者姓氏。擬名靜憶﹐君意如何﹖」瑤叔喜曰「此名綦妙。他時卽有見者﹐亦視爲尋常仕女耳。」時則節序催人﹐又值新歲。三少年畢業揭曉﹐瑤叔名冠最優。東遊之計已決﹐行期旣屆﹐驪駒在門﹐拜辭楊公。楊公勉勵備至﹐已而謁夫人靈﹐並請靜嫻爲別。翠姐揭幃﹐靜嫻伶俜而出﹐凝立不語﹐有類玉琢之美人。蓋其傷心已極﹐無淚可揮矣。瑤叔勿忍仰視﹐一揖至地曰「靜妹別矣﹐行再相見。」靜嫻櫻唇微顫﹐翠姐卽曰「小姐謂長途珍重。」語未已﹐瑤叔揮涕而出。送者從至門外﹐擷珊跨馬先行﹐謂將待於輪埠。敏甫繼之。楊公淒然﹐執瑤叔之手曰「吾老矣﹐望汝過於擷兒﹐早早書來慰我。」語至此﹐淚溢目鏡。瑤叔忍淚敬諾﹐堅請畱步。復與丹初一揖﹐匆匆乘輿而去﹐閽者亦含淚送之。嗟乎﹐修短有數﹐人事靡常﹐又孰知瑤叔歸來﹐楊公墓已宿艸耶﹖

一日爲二月下浣﹐擷敏二人﹐已入法校肄業。主人亦出﹐丹初閒居無俚﹐偶登瑤步之樓﹐控笛以寄遐想。一曲未終﹐翠姐侍靜嫻已至。丹初知其來意﹐佯起拂拭塵榻﹐延靜嫻小坐﹐已則轉入中室。蓋欄檻似曲尺﹐有廊通於兩室也。聞翠姐言曰「小姐視之﹐舟中人何似者。吾以爲酷頹楊升。此卽彼家新婿﹐今下船何往者。咦﹐樓中姝拭涕﹐豈卽彼婦與。」靜嫻默然﹐翠姐復曰「闌干風緊﹐小姐不如坐此。吾乃勿知﹐此樓乃名一笛﹐孰所書者﹐整秀乃爾。」說已遽止。丹初心口相語﹐以翠姐所言﹐以冀慰解靜嫻者﹐不期觸其心緒。度靜嫻此際﹐不免愴然淚下﹐故翠姐不復更言思次。猝聞人語曰「穎哥何不來﹐翠姐愼之。主人歸矣。」言已﹐一鳥翔入﹐蓋山和尙也。翠姐啐曰「汝耶﹐吾幾嚇殺。」言已﹐履聲細碎﹐自梯級而下。丹初攜笛亦行﹐適遇郵使﹐接瑤叔第二函。放洋後輪次所書者。起居慰問之下﹐卽述途中所見。中有

「汽笛數聲﹐波濤四壁﹐或且嘖嘖稱羨﹐以爲乘長風﹐破萬里浪。班生此行﹐無異登仙。孰知其失意而行哉。午後有以風琴和歌者歌東坡詞﹐至「月有陰晴圓缺﹐人有悲歡離別﹐此事古難全」不自知其泣數行下。嗟乎﹗念家山﹐則地逾萬里﹔望美人﹐則天各一方。耿馱此心﹐知之者其惟師乎﹖

丹初雒誦未已﹐楊公已返﹐遂納於袋。聞楊公言曰「今遇粵友﹐縱談時局﹐世口已亟。而內子窀穸未安。適範紳介紹一地﹐名黃沙崗﹐距此三十餘里﹐乃一小市集。山主黃姓﹐名阿盧。居酒肆之右﹐覓之卽得。卽欲煩君一行。吾勿信堪輿家言﹐但得髙燥無蟻﹐得安體魄足矣。」丹初曰「諾。」晨起卽行﹐意一日必可往返。顧路旣遷折﹐輿夫又屢屢停頓﹐及見酒簾在望﹐則已斜日銜山。乃叩酒家﹐問黃姓所在﹐一當鑪男子﹐腰犢鼻﹐補綴殆滿﹐卽拱手自承。惟言天色已晚﹐相地且俟明日。言已﹐導入其家﹐令婦治飯﹐己則於小廂中﹐掃榻設臥具﹐殷勤備至。特言母氏有疾﹐未免漫客耳。食已﹐導客入室﹐收具自去。丹初塊然獨處。聞隔屋呻吟聲﹐頓引思歸之念。家書不至﹐老母起居安否﹖孀妹之近狀奚若﹖而居停多故﹐又未忍決然引退。思古人「去違知己住違親」之句﹐不啻爲我作矣。思至此﹐心血潮湧﹐百睡不能合眼。俄聞山風如虎﹐萬樹嗖嗖﹐一時烏鵲驚啼﹐雜以犬吠。風過處﹐一陣鼓樂之聲﹐自遠而近。脫爲山家婚娶﹐又何來蹄鐵之聲。於是推枕而起﹐啟外戶覘之。祗見雙燈前導﹐騶從甚盛﹐擁一輿﹐狀類貴官﹐自南而北﹐已越門外數武矣。已而輿遽止﹐一長髯奴﹐回馬就丹初﹐謂主人請見。丹初惘惘隨之。輿中人揭簾曰「丹翁別矣。匆匆奉檄﹐不能須臾畱。」且語且舉手中書卷曰「異日此中事﹐務煩畱意。」丹初詫曰「主人奚往﹖」語未已﹐輿馬驟發。漸行漸髙﹐歘然而滅。輿中人非他﹐蓋楊公也。丹初錯愕萬狀﹐不覺自語曰「主人幅巾私第﹐口不言官。胡又作出山之云﹐此遇豈非夢耶﹖」語已﹐陡有一掌拍其背﹐回首視之﹐則曙色滿窗﹐此身依然臥布被中。蓋一夢也。沈思夢境﹐覺胸次怦跳勿已。起視窗外﹐細雨如絲。山主已具餐以待﹐方擬食已同出。而楊氏僕已至﹐謂主人病亟﹐請於先生速歸。丹初投箸而起﹐急問何疾。曰「痰喘。」言已卽行。丹初亦不及相地﹐卽乘來輿而歸。但見重門洞啟﹐踉蹌直入。則主人已溘然長逝矣。丹初覺此老旣歿﹐則世界𨿽大﹐更無一人知己。不覺撫屍大慟。家人號泣﹐久之始已。遂執孝子之手﹐詢主人病狀。擷珊拭淚曰「先生行後﹐有越客至﹐約作攝山之行。父以精力非佳﹐而又重違其意。訂以翌晨。故寢時較往日爲早。乃夜半疾發﹐呼靜妹索藥﹐顧藥末已磬。新制者貯諸帳房。而利叔已寢﹐久之取至﹐父已痰塞於喉﹐服而無效﹐已而咯痰盈碗。繼之以血﹐返枕未安而歿矣。最奇者﹐臨睡時﹐與靜妹所語﹐似已預知不久。惟疾起倉卒﹐於家事一無遺囑耳。」丹初聞之﹐嘆惋勿已。顧一波未平﹐一波又起。

主人含殮才畢﹐忽得家中來電﹐於母病亟﹐促丹初速歸。丹初方寸大亂﹐遂辭擷珊欲行。擷珊相需𨿽殷﹐顧亦勿能彊畱。惟言日已夕矣﹐且俟明日。母病一愈﹐先生卽來而已。黃昏時﹐丹初方理行李﹐忽聞蕉葉門呀然﹐翠姐搴簾而入﹐傳小姐命﹐以參術貽於母。四顧無他人﹐復探懷出一函﹐謂丹初曰「此主人臨睡時﹐令小姐密致先生者。」言已欲去﹐丹初止之曰「吾母之疾﹐不知奚若﹐此去恐難卽返。然主人厚我﹐此間事﹐刻不去懷﹐此後倘有事故﹐願翠姐通書。」翠姐攙越而言曰「吾塗鴉﹐寧勿貽先生笑耶。」丹初嘆曰「吾豈欲讀佳文哉。卽訛字俚語﹐目能領會。惟小姐煢煢﹐願翠姐善事之。」語已﹐卽艸一地址與翠姐。翠姐去而復返曰「吾匆匆﹐乃忘一語。小姐言﹐函中事獨彼知之﹐先生祕藏勿失。」丹初頷之。亟視封面﹐書丹翁密啟﹐可函主人緘。啟之﹐則一摺一函。函書丹翁大鑑﹐存摺一扣﹐系亡弟婦畱貽瑤叔者﹐今特托諸閣下。俟此子成婚後交之。另附亡弟遺函一件﹐亦乞寶藏﹐爲異日還珠之據。圖窮匕見﹐方知曩日方命﹐實有不得已者在焉。楊潤頓首。丹初駭然﹐以此函不先不後﹐乃於臨命前顧托﹐詎主人預知死期耶。復視仲芳之函﹐封緘更密﹐抽函視之。書曰﹕

順哉內子鑑﹐予有隱慝﹐獲罪於天﹐災及兩兒。予亦嬰此絕癥﹐死期不遠﹐行將永訣﹐以曩所不言之隱﹐揭示於卿﹐備知咎非自取。後尙有人﹐則卿心少慰﹐予亦自玆瞑目矣。卿知宋家阿穎何人﹐實予子也。子玉患瘵無子﹐族人覬覦其產者不鮮。而按譜應繼一族侄﹐狂蕩無文﹐乃父爲刑部書吏﹐性復刁技﹐寓同城。其婦常往來其家﹐以子玉疾甚﹐貌爲關切﹐而出言無狀﹐索借者屢。子玉忍無可忍﹐乃出此李代桃僵之下策。卿知予深﹐烏肯屈從。且彼婦貞賢﹐亦豈同意﹐特子玉哀懇匆已﹐以死相要﹐不得已而從之。孰知一索得男﹐予亦從玆絕迹。至子玉彌畱時﹐堅請一面﹐托孤與予﹐始知此兒墮地之先﹐吏之婦畱居守候﹐至臨褥始去。自是藉端踞擾﹐且謀不利於孺子。宋嫂遂移居外氏﹐初不料阿穎才扶牀﹐吾兩兒相繼殤折也。自誤誤卿﹐予悔晚矣﹐然珠還之願﹐無日忘之。徒以宋嫂有言。非彼死﹐決勿令阿穎知此。事在兩難﹐予心麻亂。此後事﹐乞密與兄嫂商之。臨死嗚哀﹐尙祈深亮。

第十三回

兩番書到孝子同情三島萍逢閨娃侍疾

丹初閱已﹐追憶兩年來種種疑團﹐至此一齊打破。蓋瑤叔之就傅於此﹐宋夫人之見子戚戚﹐良非無故。而遺容幕面﹐殆以貌類乃郎﹐易啟見者疑竇耳。於是藏之行篋﹐待曙卽行。回首一笛樓﹐籠罩於水煙曉霧之中﹐不勝敍散無常之感﹐悵惘久之﹐幸而輪車電發﹐曉夜兼程。及抵故里﹐母疾危而復安。矧愛子一歸﹐其收效自勝於藥石。惟衰年久病之後﹐轉側需人。丹初承歡侍疾之勿暇﹐烏能復出耶﹖故喘息甫定﹐卽作三信。一致翠姐﹐兩函則分寄瑤叔擷珊﹐不逾一月﹐接翠姐復函曰﹕

丹初先生鑑﹕聞太夫人貴恙稍痊﹐吾小姐在哀毀之中﹐亦爲破涕。吉人天相﹐近日當占勿藥矣。此次喪事﹐小主人以需用支拙﹐詢及會計。據利生言﹐年來用度浩繁﹐有出無進。故此間除房租以外﹐莊款存寥寥無幾。小主人素不問家事﹐至此驚憂莫措﹐及索其賬簿觀之﹐利生負气﹐辭歸作富家翁矣。然人言藉藉﹐謂彼居鄕時﹐授徒課耕﹐僅薄田廿餘畝而已。來吾家﹐不及五載﹐旣置腴田﹐復建新屋。今則牛豕盈其欄﹐居然素封。則乾沒主人之資﹐不問可知。老主人在日﹐闊大不疑。故逾五服之兄弟﹐視之無異手足。今乃以此報之﹐良堪發指。或言彼於囊日﹐曾得藏鏹﹐其暴發或不因此。是耶非耶﹖吾來已晚﹐不得而知之矣。叩問侍安不盡縷縷

沈翠謹啟

丹初不勝憤懣﹐深咎擷珊之無能﹐良以旣查賬籍﹐不無間隙可尋﹐胡令其脫然自去。平日旣漫不經心﹐臨事又張皇莫措﹐粗疏如擷珊﹐利生固審之熟矣。來日大難﹐將何爲計﹖特利生果屬昧心﹐則天聽不遠﹐何難悖出﹐所勿可知者﹐遲早間耳。思至此﹐復取翠姐之函﹐反覆雒誦。覺其詞𨿽不文﹐而敍事層次則頗明暢。深惜其貧薄依人﹐有不勝同是天涯淪落之感。且聞其鬻繡養親﹐喪葬盡禮﹐求諸丈夫﹐未可多觀。矧一貧女﹐宜靜嫻不以傭視﹐而以女伴處之也。丹初復書未發﹐適聞廣州之變。流光如駛﹐轉瞬入秋。翠姐之書又至。略謂﹕

小主人以此間日用不支﹐行將移家回籍。且爲小姐議婚於史姓。新郎君號鏡石﹐川督某之侄也。乃翁暑上元時﹐與小主人往來有素。惟小姐意似不然﹐顧亦無所可否。日惟焚香繡佛﹐資父母冥福而已。末言一經文定﹐婚期非遠。吾無家﹐又荷小姐優待﹐當伴之出閣。云云

不數日﹐得擷珊來函。知楊公夫婦﹐歸葬有期。靜嫻亦已納彩﹐遣散奴廝﹐扃鎖園亭。宅則畱閽者居﹐有賃者租之。丹初旣感人事之靡常﹐又值滄桑之屢變。蓋自武昌民黨發難﹐各省響應﹐且民國肇基未久。二次之革命又起﹐金陵爲南北必爭之地﹐兩遭劫火。不知楊氏園廬﹐蹂躪奚若。遂日閱新聞紙﹐作爲常課矣。在丹初意中﹐頗欲冒險一行。顧母疾至此﹐眞如日薄西山﹐懨懨垂盡。臨終時遺命﹐囑丹初服滿﹐卽行授室﹐以奉宗祀。擇偶但取其賢﹐卽淩夷而淪於奴者亦可。第有一事可疑﹐以乃郎作瑤叔信時屢屢擱筆﹐有遲回不決之狀﹐堅問何事。丹初遂舉楊宋之關系﹐靜瑤之相愛﹐一一告之。老人嘆曰「殆矣。主人與汝﹐可謂一誤再誤矣。須知宋夫人𨿽有是語。初不料兩小誤會﹐有爾許纏綿耳。然楊氏非無戚友﹐主人不托他人﹐以此重任畀汝者﹐以汝能決疑劃策﹐了彼未了之心事耳。如今宋夫人𨿽在﹐而宋生昧昧﹐尙在五里霧中。」語至此﹐丹初羼曰「靜嫻聯姻﹐瑤叔當有所聞。」曰「否﹐事由阿兄﹐當爲宋生所諒﹐鐘情如宋生﹐脫守其終鰥之誓﹐汝不特誤宋生﹐抑亦何以對主人乎﹖」丹初涕泣受命。故在苫塊中﹐卽另紙謄仲芳遺書﹐寄瑤叔。並附一函﹐惟言母氏疾終﹐靜嫻許字而已。蓋丹初此際鑑於世亂﹐亟爲母氏營葬。而祖塋距城又遠﹐奔走往來﹐迄無暇日。比及舉殯入土﹐補樹植阡之後﹐已在十一月中旬。

屈指三月﹐瑤叔鴻雁杳然﹐乃無隻字之復﹐詎灰心絕望懶於握筆耶﹖尢奇者﹐翠姐於靜嫻於歸後﹐僅來一書﹐不知何故。因是於早午晚之間﹐輒於窗中了望。乃郵使之來﹐類皆友人之函﹐心牽兩地﹐焦灼極矣。特念醫藥喪葬﹐積資耗其大半。坐食非計﹐依人難恃﹐不若重理故業﹐復圖自立之計。矧邑中以耳爲目者﹐以此矮子﹐曾爲江寧臣公所聘﹐向之毀者交口譽之﹐遠近聞風﹐索繢者乃無虛日。丹初辧色而起﹐或達中宵。妹氏則洗硯調色侍其傍﹐若弟子然。惟每當屬稿揮毫之際﹐覺凡客中風景﹐不期奔赴筆底﹐乃指一條幅謂妹曰「此可園中茅亭也。亭居山巓﹐爲園中最髙處。吾嘗俯仰其間﹐但見遠山送靑﹐曲水浮碧﹐芳艸粘天﹐林薄彌望。每當斜日銜山﹐餘霞散綺﹐野鶩與之爭飛﹐烘染波光山色﹐湧赴几案間﹐令人輒發奇想﹐增益畫理。質言之﹐四時晴晦﹐景象萬變﹐而雪後尢佳。且一笛樓﹐適踞河濱勝處﹐卽吾臥室深邃﹐未可方諸園景。然竹樹交翠﹐石玲瓏﹐頗似雲林小品。至於其他亭館﹐則無處不堪入畫﹐吾亦不暇毛舉也。有時彈棋旣倦﹐從主人策杖林泉﹐尋僧山樹﹐收拾大塊文章﹐供吾揮灑。人生至樂﹐蔑以過矣。矧宋生天資過人﹐能辟空中奇境。當吾握管時﹐彼輒傍侍經營﹐或尺幅而重山疊巘﹐密不畱鍼。或丈匹而枯樹危崖﹐滃染煙雲﹐寥寥數筆﹐識者莫不稱許﹐謂不落前人窠臼也。」丹初口講指劃﹐續續而談﹐妹亦聽而神往。旣忽聳然曰「兄聽之﹐此非擊籬門之聲耶﹖」言已卽出﹐欣欣然以一簡與丹初曰「阿兄日盼宋生﹐今復書來矣。」丹初撿閱封面﹐來自日本﹐有黃緘等字﹐詫曰「吾無黃姓之友畱東﹐斯何人哉﹖然函則確寄於吾。」亟剖閱之﹐則書法黃庭﹐而腕力殊弱﹐似爲女子。丹文道席﹐

玆啟者﹕瑤叔君﹐自重九後得疾﹐頭痛寒戰﹐骨節間酸楚異常﹐繼又感熱﹐昏不知人﹐竟日讒語。延醫診治。據言﹐此癥棘手﹐非可輕視。蓋其積勞之後﹐腦中受極大之感觸。復染時行寒熱﹐在法當死……

丹初閱至此﹐大驚手顫﹐落書於地。其妹駭然﹐以爲瑤叔之凶問也。亟拾之﹐續讀其下曰﹕

然吾必盡吾力治之﹐尢宜以良看護婦來﹐或可重生﹐特亦未可必也。念宋君𨿽有學友﹐而調護湯藥﹐究非男子所能。萍等同居異邦﹐在昔復有一面之雅﹐看護一職﹐自分較便於日婦。義難坐視﹐何暇拘形迹之嫌。尢幸醫生之竭力﹐至二十日後﹐始得彊離病榻……

丹初噓气曰「幸哉。」復就其妹氏手中閱之曰﹕

作尋丈之行﹐今已勿藥矣。惟聞於尊處﹐久缺箋復﹐恐勞遠注。肅此代陳﹐卽希鑑宥。

黃蘋謹白

下鈐紅泥小印﹐系明漪女士四字。丹初稱奇勿置。妹氏笑曰「兄嘗謂黃四小姐能詩﹐號日靜漪﹐今此女姓名﹐僅異一字。殆爲姊妹行﹖」丹初恍然大悟﹐曰「是矣。彼姊妹四﹐日蘋﹑蘩﹑荇﹑藻﹐此黃大小姐也。胡爲乎亦客三島間﹖然則彼言蘋等﹐似非一人﹐或與妹輩同行歟。」語未已﹐聞有呼於先生者。丹初適面明窗﹐見籬門已開。一老衲柱杖探首﹐似不敢遽入然。丹初亟出迎問﹐乃三年前方外故人。彼此喜出意外﹐蓋悔余雲遊無定﹐久缺音書。此次由三竺回寧﹐便道入禾﹐姑一探丹初近狀﹐初不料相遇於是也。

第十四回

劫歷滄桑珠還無恙誠開金石香可返魂

時已薄暮﹐丹初畱悔公於下榻。剪蔬供膳﹐互敍別後狀況。盛衰轉燭﹐已令人寄慨無窮﹐而悔公述及靜嫻﹐又有遇人不淑之恨﹐丹初訝問其故。悔公曰「吾離雁蕩後﹐遵海入甬﹐謁師叔於天童﹐遂掛褡焉。久之﹐有史紳者﹐前淸顯宦﹐以墨敗歸﹐已而病歿。延寺僧唪經﹐吾亦在座。上供時﹐瞥睹幃中﹐一少婦麻衣似雪﹐其貌酷肖靜嫻﹐不勝疑異。嗣聞香工有姊﹐服役於史氏有年。轉展探之﹐始得其實。蓋史有三子﹐咸爲嫡出。靜嫻所適者﹐季也。嫡病癡﹐權悉操於愛妾。妾姓屠﹐故娼也。有女侄小桃者﹐妖冶絕倫。已嫁而不安於室﹐常至姑處。遂與鏡石通焉﹐然大錯鑄成。鏡石完姻有日。及新婦歸﹐後來居上﹐小桃之妒恨深矣。於是姑侄朋比﹐交相讒抅。鏡石墮其術中﹐視新婦如贅。凡靜嫻珍飾﹐小桃予取予求﹐轉展入屠氏囊﹐以供揮霍。復監視其主僕舉動。書必撿查﹐語皆竊聽﹐閨房而犴狴矣。惟史戚孫姑太太者﹐頗愛靜嫻。」語至此﹐丹初拍案怒曰「視閬苑瓊花﹐不若墻頭桃杏﹐俗子一何可恨﹗然夫人之言驗矣。幸主人生前有備﹐終不令愛女失所。此君預言之功也。」悔公一怔﹐丹初續曰「爲今之計﹐吾當往告擷珊﹐迎其歸而養之。」悔公曰「擷珊謀事滇南。」丹初攙曰「吾母死矣﹐此身當報知己。主人僅此掌珠﹐救女卽所以報父。無論滇遠﹐卽赴湯蹈火﹐亦所勿辭也。」丹初熱誠忿湧﹐卽起撿理行篋。悔公止之勿可﹐遂閱報口消永夜。猝睹論前一行﹐視丹初﹐爲淩馥馥啟事四字﹐其下曰﹕

於丹初先生鑑﹕近有要事待商。見字請至上海卞徳路四十九號門牌﹐甬江孫寓一敍。至盼﹑至盼。

丹初稱奇勿置﹐謂吾日碌碌﹐久未閱報。惟馥小姐遠在南洋﹐何遣來滬﹖吾事亟﹐置諸可耳。悔公笑曰「君气憤﹐乃忘道裏。此去由粵入滇﹐申爲便道。於吾亦然﹐同行可也。」丹初頷之。

一宿已﹐卽托家事於妹。偕悔公就道﹐顧晚車抵滬。已在九時﹐天復雨雪﹐遂卸裝於逆旅。俄聞鄰室中甲乙對談﹐操皖音﹐中雜土語。固丹初之所習聞者﹐且有利生﹐阿牛云云﹐尢爲觸耳。締聽之﹐綜其前後所言﹐則利生家已一敗墮地矣。蓋利生歸﹐擁厚資﹐結怨鄕裏。銜者𨿽眾﹐無隙可乘也。乃其佳兒阿牛﹐縱酒愛博。點者多方誘惑﹐母又溺愛﹐屢爲庇護。顧阿牛博輒輸﹐而興益豪。於是竊谷帛﹐傾私囊﹐以償博負。旣復盜及田契﹐賤售之。不及兩年﹐乃翁剃削他人者﹐轉爲他人有。一日﹐爲利生覺察﹐鞭而幽之。母又授資﹐縱之行。轉展至申﹐混於娼寮中﹐樂而忘返。利生遣甲尋至﹐阿牛已金盡囊空﹐毒瘡徧體。而禍不單行﹐利生存莊之巨款﹐復倒。向之剉屑者旣盡﹐而斧砍者復空。悔恨交集﹐投環而死。母復遣乙﹐令乃郎奔喪。何牛已瘡潰死矣。悔公嘆曰「此人鷹視而烏喙﹐吾早識其無良。」丹初則轉爲諧語曰「不然。彼之死法﹐殆欲其項直耳。」一笑而寢。晨起﹐丹初食已﹐雇車卽詣孫寓。比至﹐只見穹門之外﹐一印捕矗然而立﹐與金剛頗相仿佛。以丹初細細麼麼﹐不覺睨之而笑﹐丹初勿顧﹐投刺徑入。閽者曰「主婦適往醫院﹐少頃卽歸﹐請至客座待之。」於是歷階而升﹐入一西偏精室。丹初舉目四顧﹐覺凡幃屏﹑幾榻﹑壁畫﹑鑪鐘﹐以及零星雜具﹐莫不華麗新奇﹐爲楊氏之所未見。而壁間巨鏡中﹐一男子影像﹐年約三十許﹐冠纓劍綬﹐颯爽英姿﹐尢爲目所罕覯。丹初忽忽不察﹐以爲此非壽壽﹐殆卽此間主人與。思次﹐忽聞汽車隆隆聲﹐僕輩應接聲。已而一少婦笑語而入。曰「於先生來﹐吾乃失迎矣。」丹初起迎﹐識爲馥馥。然莊妍華貴﹐已爲气養所移。惟雙渦展笑﹐猶存舊日之眞耳。坐旣定﹐馥馥略詢近狀﹐卽曰「先生﹐知姊姊事乎﹖」丹初舉所聞者答之。馥曰「吾得繼姑書﹐知姊姊爲浪子妖姬淩踐﹐病憤已極﹐遣使迎姑﹐並接姊姊。」丹初恍然曰「太夫人﹐卽孫姑太太耶﹖」曰「然則鏡石若何﹖」馥笑曰「處小人﹐吾自有法﹐彼得何敢復拘。」曰「然則小姐在此﹐吾當一晤。伴傭翠姐在乎﹖」曰「然﹐惟姊姊憂傷憔瘁之餘﹐致患胃疾。吾乃送至醫院﹐翠姐伴之。醫生謂宜靜養﹐勿令多語。少緩見之可也。今所求於長者﹐姊姊意欲返江寧。據吾夫來函﹐謂故居曾被流彈﹐非大加修理不可。」丹初驚曰「可園若何﹖」曰「園猶無恙﹐惟爲軍隊占居﹐吾夫已令遷讓矣。此園爲先生布置﹐屋亦舊燕重巢﹐經營自易。如蒙俯允﹐則資已預籌﹐吾當函致夫婿。先生此去﹐東道有人﹐無虞制肘也。」丹初慨然曰「諾。」顧念軍興後﹐兵气滋驕﹐其夫勢力胡巨﹐一言而帖然竟讓﹖沈思間﹐馥馥已覺﹐笑指壁問影片曰「此吾夫照也。號英伯﹐曩爲駐法欽使館參贊。國變始歸﹐近在金陵﹐任督署參謀﹐先生可無疑慮矣。」言已﹐鳴鈴﹐邀丹初於餐室午膳。特肴丰而皆西式﹐丹初頗難下咽。馥馥頤指侍傭咄嗟間﹐易以華饌。飲次﹐語及瑤叔。馥馥微嘆﹐深咎楊公失策﹐謂脫贅穎哥﹐姊姊何至失所。丹初以侍者滿前﹐不使實告。嘆曰「此所謂誰知連枝花﹐不結合歡實矣。」馥駭曰「此曩日伯伯授予歌者﹐先生胡爲及此﹖」丹初言聞於阿壽﹐並背遺書一過。馥馥如夢初覺﹐嘆曰「然則穎哥宜聯姻矣。」丹初極譽靜漪才貌。馥亦心儀其人﹐嗣述利生事﹐馥問丹初﹐曾遇敏甫否﹖曰「未也。」曰「聞彼充律師﹐復任某縣承審﹐境非不佳﹐特嗜博﹐而納二妾﹐狡兔三窟。近已賦閒﹐抑且無子。孽哉利生﹐殃及子侄。以理度之﹐楊氏厥後必昌﹐其在合璧乎﹖」

顧丹初亟欲赴寧。卽日持馥書﹐往謁英伯鳩工庀材﹐克期修理。園亭華屋﹐已復舊觀。時則靜嫻霍然勿藥。馥馥得信﹐卽奉姑﹐送靜嫻歸。己則擬賃他處﹐靜嫻勿可﹐遂同居焉。惟靜嫻幸脫樊籠﹐而身無長物﹐馥馥方謀善後之策。丹初已持一畫幅﹐並小金盒一具﹐愼重致其前曰「賴主人呵護﹐全璧無恙﹐此小姐之福﹐馥小姐何慮焉。」且言且出﹐則畫爲丁氏遺像﹐盒則的爍明珠也。詰其故﹐始知丁氏之歿﹐遺命分資。於擷珊瑤叔二人外﹐靜嫻獨得萬金﹐巨珠一顆﹐爲異日奩裝。珠則丁氏環寶也。自夫人棄世後﹐楊公鑑於寸艸俱盡一言﹐密與丹初設策﹐以遺容攝影﹐井此款存於海上銀行﹐言明以遺像爲取款之據。繼復貯像於銅匣﹐並珠一盒﹐藏諸卷書石中。丹初工於疊石﹐補綴無痕﹐不虞雨雪。此事滋祕﹐知者惟丹初一人。宜靜嫻感極涕零也。安居甫定﹐馥卽致書擷珊﹐並告瑤叔適於此際﹐小桃私僕偕遁﹐鏡石悔而自投。然屠妾尙存﹐靜嫻又寧肯復返者。無何﹐瑤叔卒業歸。及見靜蜩﹐悲喜交集。蓋其兄妹之愛﹐固有逾於往日者。一日瑤叔稍暇﹐與丹初重登一笛樓﹐剪燈對榻﹐備述黃氏近狀﹐則次女已歸趙氏﹐長則不樂適人。靜漪之東遊也﹐以乃翁妄意攀龍﹐許字某貴官爲繼室。靜漪不從﹐乃姊與母設策﹐攜至東瀛﹐入女校肄業。蘭垣不得已﹐以三女嫁之。乃靜漪遇瑤叔未久﹐而瑤叔病發﹐其侍疾也。撫摩披拂﹐鹿鹿水夜﹐視聽於無形無聲之中。至七日後﹐瑤叔以疹伏不發﹐僵死一日夜﹐及復蘇﹐則靜漪焚香祈天﹐露跪竟夜矣。丹初嘆曰「此天緣﹐君亦烏能自主。誠開金石﹐此所謂返生香也。」靜嫻知之﹐力爲撮合。嗣得兩姓報可﹐瑤叔亦不復固拒﹐遂於中秋結婚。象管鵝笙﹐嘉樂再合﹐良宵花好﹐八月雙圓﹐丹初乃按玉笛﹐令新郎君﹐重拍賞秋一曲。至古輪臺曰﹕

峭寒天﹐鴛鴦瓦冷﹐玉壺水﹐欄幹露濕人猶憑。貪看玉鏡﹐況萬里淸明﹐皓彩有十分端正。三五良宵﹐此時獨勝。把淸光多付與酒杯領﹐縱教酩酊。拚夜深﹐沈醉還醒。酒蘭倚席﹐漏催銀箭﹐香消寶鼎。斗轉參橫﹐銀河耿耿﹐轆轤聲已斷金井。

拍至此﹐丹初笑曰「漏催銀箭﹐新郎可以歸寢矣。」乃以笛付瑤叔﹐自拍其尾聲曰﹕

此事果無憑﹐但願人長永﹐小樓玩月共登臨。

瑤叔亦笑曰「兩情暢詠﹐而先生猶鰥﹐吾當踐宿諾﹐爲先生作合。」丹初遂聘翠姐爲室。翠姐纖白而長﹐逾形丹初黑矮。然此一雙中年新夫婦﹐貌𨿽勿稱﹐而情好綦篤﹐竟得一子以終老云。

閒評﹕月有圓缺與陰晴﹐人世有離合悲歡﹐從來未定。深院蘭幹倚處﹐有淸光相映也。有得意人兒﹐兩情暢詠也。

