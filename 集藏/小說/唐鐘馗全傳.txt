唐鐘馗全傳明不題撰人

目錄

卷一

鍾惠夫婦花園遊玩

鄰族慶賀白鼠入房

鍾惠夫婦與兒取名

鍾惠夫婦議兒就學

鍾惠入館從師

遊玩龍舟

習學舉業

帝試鐘馗一

求醫療病

帝試鐘馗二

卷二

帝賜筆劍

送禮求婚

雷擊雉精

立斬石馬

收除鱉精

赴試不捷

卷三

超度秀英

����

刀山地獄

寒冰地獄

鋸解地獄

磨磨地獄

沸油地獄

磑搗地獄

割舌地獄

稱秤地獄

卷四

木驢地獄

轉輪十殿

回轉天宮

誅戮山魈

捉獲小鬼

收捉蝙蝠

證除元弼

對證盆冤

簡擊五通

鼎鍥全像按鑑唐鐘馗全傳卷之一右言《鷓鴣天》﹕

人生寓世渾如夢﹐

日月無居卻似梭。

富貴有時皆分定﹐

不須煩惱自蹉跎。

遇時飲�且髙歌﹐

安乎天命笑呵呵。

男兒自有衝天志﹐

天不從予柰若何。

鍾惠夫婦花園遊玩卻說唐朝有一大臣﹐姓鍾名惠﹐字徳威﹐號石室﹐乃西下海州人也﹐娶妻潭氏。家世儒業﹐官居顯宦﹐因無子嗣﹐隱居不仕。樂堯舜之大道﹐慕夷齊之髙標﹔視富貴若浮雲﹐棄軒冕如敝屣﹕眞海內之豪雄﹐實濁世之丈夫也。時值仲春﹐景物繁華﹐韶光明媚﹐人人遊樂﹐家家競賞。鍾惠一旦謂其妻曰「今際陽春﹐玆且閒暇﹐欲與夫人同至百花亭內遊玩一番﹐不知尊意若何﹖」夫人答曰「如此卻好﹐妾願隨從。」就著家僮整辦酒筵﹐同遊花園。一至其所﹐但見﹕百花奇艷﹐艸木鮮妍。鴛鴦互頸於池畔﹐粉蝶交媚於花枝。靑隱隱﹐山峯秀麗﹔綠沈沈﹐水滚波濤﹐眞天地間之勝境﹐人世中之蓬萊也。夫婦二人甚是歡欣。猛然間﹐又見烏鳥哺食﹐鳴雁列行﹐鍾惠觸於目而感於心﹐乃對夫人而言曰「禽鳥尙且如此﹐可以人而不鳥乎﹖吾年已半﹐並無一子﹐家資萬貫﹐何人接受﹖書云﹕不孝有三﹐無後爲大。」言罷﹐夫婦飲酒之間﹐殊無興緒﹐遽爾收拾回家。遂吟一絕﹐以自釋云﹕

閒居無事至花亭﹐

百花鮮艷動人心。

人因賞春多舒暢﹐

予獨傷春愁悶深。

自是夫婦二人﹐常懷憂悶﹐無時不捫心而嘆息者。一日﹐夫婦敍話﹐鍾惠謂其妻曰「粟沈貫朽﹐無子徒然﹐人有善願﹐天必從之。不免將此家財施捨﹐撫卹貧民﹐日後若無子息﹐必獲好報。」夫人曰「相公此言﹐乃金石之論也。妾聞西嶽有一華山﹐甚是靈驗﹐我與你洗心滌慮﹐齋戒沐浴﹐謹涓吉日﹐敬請僧道﹐前去華山建做功果﹐祈求子嗣。」鍾惠聽允。揀擇日期﹐令家僮去興龍觀﹐請僧道至華山﹐起壇建醮。夫婦齊詣其所﹐虔心懇禱﹐如此者七晝夜矣。自後隨處布捨﹐廣結良緣﹕修橋梁﹐建寺宇﹐妝神像﹐濟貧民。鰥寡孤獨﹐皆受其賜﹐邑中士民﹐無不感仰。

忽一夜﹐潭氏得一夢﹐夢見金甲神人﹐手捧紅日﹐被潭氏搶吞在肚﹐覺來卻是一夢。次日﹐就對夫說﹕「昨宵得一夢﹐如此如此﹐主何應兆﹖」鍾惠曰「當有得子之兆﹐自我祖以迄今﹐素行積善﹐況我與夫人平生布捨﹐想上天憐予夫婦﹐故假此夢於汝矣。」二人言訖﹐不覺數月。

潭氏自覺身懷有孕﹐將及彌月﹐潭氏身體疲倦﹐坐臥不寧。一日謂其夫曰「賤妾這幾時﹐身體不爽﹐甚是難安﹐兼且腹中疼痛不止﹐如之柰何﹖」鍾惠曰「莫不是夫人自失保重﹐以致身體不安﹖」鍾惠就喚家僮去贖一帖安胎藥與夫人喫。說猶未了﹐忽見夫人昏懵在地。鍾惠甚是慌張﹐乃搖其妻曰「蘇醒﹗蘇醒﹗」夫人醒來道﹕「夢見香煙五彩縈回在身﹐妾欲拂去﹐忽聞神人語曰﹕『汝之宿世﹐乃上界武曲之星﹐托身於汝﹐他年必登正果﹐日後福徳自至﹐何故去之﹖』」言訖﹐潭氏腹中微痛﹐就著人往街坊上尋生人婆。一時在房中生下孩兒。只見﹕毫光燦爛﹐紫气騰騰。卽令香湯與兒浴洗﹐就請乳母�養。又聽下回分解。

施捨沙門費萬錢﹐

廣提眾信結良緣。

蒙天已賜麒麟子﹐

皆爲前生布福田。

鄰族慶賀白鼠入房

卻說潭氏幸產一嬰兒。次早﹐合家大小無不歡喜﹐親族俱來慶賀。鍾惠就設酒相酬。酒至半巡﹐忽見白鼠走入潭氏房中﹐眾客異之。又有兩个僧人﹐手執經卷﹐口念彌陀﹐突入中堂。鍾惠詢曰「二位長老﹐到此何干﹖」二僧答曰「得聞鍾先生產麒麟之子﹐特來拜賀。」鍾惠見二僧容貌端莊﹐言論非凡﹐乃魆地對眾客云「此二僧不可輕視。」於是請二僧坐上﹐將白鼠入房之事﹐求解於二僧。僧對曰「白鼠入房﹐吉兆也﹗令郎異日必應白龍之兆。請令郎一看。」鍾惠領二僧之言﹐入房中抱出孩子。那孩子面貌奇異﹐體格非常。遞與二僧一看﹐二僧將手在兒頭上一摹﹐乃言曰「善哉﹗善哉﹗兒徳所鍾﹐異日鐘山可治祟乎﹗」二僧言罷﹐化一陣淸風而去。鍾惠方覺是神人也。眾客起身伸謝不已﹐相辭而去。又聽下回分解。

天賜嬰兒眞可羨﹐

白鼠入房實罕然。

幸逢神僧來點化﹐

教人萬古作話傳。

鍾惠夫婦與兒取名

卻說鍾惠旣生兒之後﹐又得神僧點化﹐夫婦二人喜之不勝。潭氏對夫言曰「上托天地之覆載﹐下賴神明之庇蔭﹐幸產孩兒﹐宗嗣有托矣。柰未取名。」鍾惠從夫人之言﹐一旦爲兒取名。思想一時﹐乃謂其妻曰「昔者夫人曾夢搶吞紅日﹐不免將此子取名鐘馗﹐若何﹖」夫人然之。

及鐘馗年將周歲﹐日漸日長﹐能行能言。鍾惠見兒甚是乖巧﹐遂與妻論曰「此子姿容俊雅﹐迥別尋常﹐他日必爲朝廷之股肱﹐國家之梁棟。榮親耀祖﹐光顯門庭﹐澤及天下﹐名垂簡策﹐當爲此子期之。」潭氏答曰「汝何知之耶﹖」鍾惠云「知子者莫若父。」二人言罷﹐但見明月中天﹐樵樓已初鼓矣。遂入室安寢。又聽下回分解。

姿容秀雅別尋常﹐

勸君莫作等閒看。

他年奮志蕓窗內﹐

自有聲名四海揚。

鍾惠夫婦議兒就學

自是鐘馗年將六歲﹐其母潭氏輒與夫曰「且喜吾兒今已長成﹐務宜送他從師讀書﹐不可容畱在家﹐以誤其終身矣。古語有云﹕『養子不教父之過。』何不擇一名師﹐送入學堂﹐請習討論﹐切磋琢磨。倘若成器﹐一則與祖宗爭光﹐一則與父母爭气。不然虛生於世﹐曷足貴哉﹗」鍾惠答曰「夫人之言誠是也。但本處沒有好師﹐只有社學鄒希賢先生﹐甚是停當。他在社學聚集徒眾﹐教書有法﹐規矩有方。不免揀擇日期﹐將他送入學館﹐早晚訓誨﹐教他成材﹐豈不美哉。」一旦﹐呼鐘馗而命之曰「人而不學﹐無以異於禽獸。況汝業已長成﹐今欲將汝送入書堂﹐從師肄業。汝當潛心焉﹐毋惰其志可也﹗」鐘馗唯唯聽命。就著家童收拾書箱﹐送兒去社學﹐拜鄒先生爲師。又聽下回分解。

擇師送兒入學堂﹐

琢磨成器紹書香。

莫因年少任放肆﹐

須知男兒當自彊。

鍾惠入館從師

卻說鍾惠送兒從師﹐令家童挑書箱﹐攜兒鐘馗至書館﹐就拜鄒先生爲師。鍾惠再三囑托﹕「小兒年幼﹐萬望指引﹐開其迷誤﹐通其茅塞﹐倘得成材﹐非惟老夫感恩不淺﹐則先生之名譽益彰矣。」鄒先生答曰「晚生才疏學淺﹐不足爲人師表﹐叨蒙錯愛﹐敢不從命乎﹗觀令郎資質﹐非落人下﹐異日必爲公門之桃李﹐調羹之鹽梅﹐模範當年﹐流風後世﹐決不囿於俗中矣。」鍾惠笑曰「多蒙過獎﹐此望外之事﹐實不可必。但小兒年稚﹐煩爲拘束﹐早晚訓誨﹐毋使其心爲外搖也。」二人說罷﹐鍾惠拜辭先生而回。自是鐘馗受業於鄒先生之門﹐天資敏捷﹐穎悟天然。

忽一日﹐先生講書﹐鐘馗整衣而趨於庭上。諸友紛紛俱在聽講。先生曰「齊家治國平天下﹐不外『修身』二字﹐諸生知之否耶﹖」諸生默然無語﹐惟鐘馗遽爾而對曰「旨哉﹐夫子之言乎﹗」乃先生贊之曰「子誠天地之完人﹐乾坤之肖子﹐苟能充之以學﹐則至道之淵源可剖﹐聖賢之閫奧可臻﹐何患名不成﹑利不就乎﹖子其勉之。」講罷﹐但見鐘馗日就月將﹐學有進益。外人無不敬羨﹐諸友無不畏服。其先生遂吟一絕以贊之曰﹕

後生可畏不可欺﹐

超出尋常世所稀。

萬里鵬程須有分﹐

脫卻布衣換紫衣。

遊玩龍舟

自是鐘馗潛心於學﹐無時少倦焉。忽一日﹐先生不在館中﹐諸生博弈﹐競相戲謔。馗佯爲不知。其中有一友﹐姓陳名標者﹐遂謂馗曰「兄何勤苦之若是耶﹖」馗曰「聖賢學問﹐無不自勤苦中來﹐未有惰而能成其事者也。試與兄論之﹕農不動﹐則家無餘粟﹔商不勤﹐則囊無餘資。況吾人之學乎﹗」標曰「兄之學而不倦﹐毋乃爲顯親揚名計耶﹖」馗曰「豈但顯親揚名而已乎﹗吾人生於天地之間﹐當使精衷貫日﹐气節淩霜﹐可以對諸天地﹐可以質諸鬼神﹐行與日月而爭光﹐名與天壤而俱敝﹐乃可無媿於人矣。」標曰「兄之志量大矣哉﹐予誠不及萬一也。」言訖﹐先生詣館。陳標遂以馗之言一一告於前焉。先生示之曰「鍾子志量過人﹐言論出於尋常之外﹔舉止端莊﹐體態超於流俗之表﹐非爾所能及也。」頃之﹐馗亦至先生之側。先生遂命一對﹕「三尺黃童﹐須把詩書飽記。」馗不假思索﹐出口一對﹕「一點赤心﹐惟願家國安寧。」先生極口稱羨﹐諸友無不敬服。

越數日﹐乃端陽佳節也。河中競鬭龍舟。士女紛紛觀玩﹐諸友背師邀馗同遊。及至其所﹐但見鼓樂喧天﹐人聲震地﹐諸友無不賞心娛志﹐以適一時之樂。惟馗怫然不悅﹐略無喜色。諸友詢之曰「此一遊也﹐亦瀟灑胸中之一助﹐不可謂不樂也。兄獨悵然﹐曷以故﹖」馗曰「龍舟之設﹐爲弔屈原﹐睹之不覺淚下﹐何樂之有﹖」至暮﹐馗與諸生入館﹐先生責之曰「學問之道無他﹐求其放心而已矣。汝等背師閒遊﹐甚非體也。各書一對﹐以贖其罪﹐不然﹐則罪不輕恕矣。」先生遂出一聯﹕「河中競龍舟﹐以爭勝負。」諸生懵然無知。馗挺身進而言曰「殿前登虎榜﹐以辧髙低。」先生駭之曰「開口驚人﹐眞天下之神童﹐誠千古一遘者也﹐世豈多得哉﹗」諸生各治以法﹐惟置馗於度外焉。

自是﹐馗從遊於鄒先生之門﹐年已四周矣。適值歲暮﹐鍾惠著令家僮﹐賫捧禮儀﹐酬謝先生﹐及召馗回。馗遂拜辭先生﹐相別諸友。一旦詣家﹐叩於父母之前曰「不肖久離膝下﹐庭闈有缺衾影﹐慚媿載罪良多。然思慕之念﹐無時而少致也﹐恕男不孝之罪焉﹗」惠曰「吾聞孝者﹐耀宗祖﹐光門庭﹐上則竭忠於王室﹐下則施澤於黎元。苟不其然﹐𨿽孝猶弗孝也。又聞丈夫之志在四方﹐豈可株守故園而漫無所作爲乎﹖昔者﹐禹治洪水﹐猶然三過其門而弗入﹐汝何區區系念於家庭﹐而不以丈夫之志自期也﹖汝今年已長成﹐苟不從髙明之師﹐日加講論﹐𨿽皓首窮經﹐不究一理﹐何益之有﹖今郡中余南華先生﹐與吾心相契﹐道相成﹐非一日矣。然彼曾擢科甲﹐素性恬淡﹐棄職樂隱﹐精通經史﹐學問淵源﹐誠天下之奇才﹐人間之師表也。待來正送汝求誨﹐倘得寸進﹐庶可慰吾之望﹐而汝亦不致廢書之嘆耳。」未知何如﹐且聽下回分解。

胸中抱負擎天地﹐

口吐珠璣透膽寒。

人家何幸有此子﹐

定做朝中一棟梁。

習學舉業

時值元旦﹐鍾惠呼馗而命之曰「今聞余南華先生見在水綠橋﹐建一息齋書院﹐其中豪傑濟濟﹐求教者不勝紀。吾今修書一封﹐並具贄見之禮。收拾書箱﹐著令家僮爲伴﹐汝可速往﹐毋俟遲滯焉。」馗唯唯聽命﹐卽辭父母而行。及至書院﹐適南華先生坐於堂上﹐披閱經史﹐博覽諸文。馗問之﹕「南華先生曷在乎﹖」則應之曰「予是也。」馗遂將父之書儀呈上﹐復跪而拜於庭下。南華曰「自行束脩以上﹐吾未嘗無誨焉﹐何以厚禮爲也﹖」馗曰「此特芹意耳﹐奚足掛齒﹗」遂館生於滕云軒。馗自是以後﹐時求誨訓﹐朝乾夕惕﹐無一時之或懈。書聲徹夜﹐日就月將﹐惜寸陰之不來。年將二周﹐學業精進。

一日﹐先生命題﹐諸生未及完就﹐馗已先成﹐呈於先生之前。先生覽其文﹐乃嘉之曰「字字典雅﹐句句精新﹐眞天縱之奇英﹐士林之翹楚。有此才能﹐取功名如拾艸芥矣﹐何難之有哉﹗」正論間﹐適有一友徐中陽者﹐亦擢鄕科﹐未登黃甲﹐素與南華先生交厚者﹐特來謁訪。與南華先生見畢﹐二人比肩而坐。中陽見幾上數篇文課﹐遂以入手細覽。其中味長意佳﹐閱之不忍釋手﹐評曰「气勁詞雄﹐意淵調蒼﹐至其變幻風生﹐則非凡筆所可到者﹐奇品也﹗」於是詢及南華﹕「此文出自誰乎﹖」南華曰「乃鍾石室令郎鐘馗之所作也。」中陽曰「有其父﹐必有其子。此子何在﹐欲求一見。」南華遂喚鐘馗出而見之。禮畢﹐中陽見其面貌奇異﹐體態非凡﹐聲如洪鐘﹐眼似銅鈴﹐遂與南華曰「有非常之人﹐必有非常之用﹐不可以其幼稚而忽之也。」談論一時﹐不覺天將暮矣﹐中陽遂辭而去。未審何如﹐且聽下回分解。

面貌奇異令人欽﹐

聲如洪鐘眼有神。

志同天地才壓眾﹐

開口驚動世間人。

帝試鐘馗

卻說玉帝升殿﹐文武朝罷﹐遂與眾文武議曰「下方海州鍾惠夫婦﹐素行積善﹐大施陰功﹐前已差天使送子與他﹐以續其後。今其子取名鐘馗﹐業已長大﹐現在息齋書院從師肄業。今欲遣一人前去下方書院﹐﹖﹖言其爲人﹐再試其行事。如果立身不苟﹐徳行無虧﹐後當假之以大任。」言罷﹐忽一人出班而奏曰「小臣願往。」上帝視之﹐乃殿前司簿總管是也。遂領玉旨﹐隨往下方去了。

及至書院﹐樵樓已二鼓矣。但見鐘馗口不絕吟﹐手不停披。總管遂化作一美麗婦人﹐頭帶朱翠﹐身穿羅綺﹐以手叩鐘馗之門。馗曰「叩門者誰乎﹖」女曰「讀書輩也。」馗聞是讀書之友﹐卽起身開門相迎。忽見一美貌女子﹐馗遂心著一驚﹐喝之曰「何方妖魔﹐更闌至此﹖欲傷吾之生乎﹖速去﹐饒汝性命﹔不然﹐吾當以劍碎汝之屍耳﹗」女曰「妾非妖怪﹐乃住近鄰家一女子也。今宵見此風淸月朗﹐春心撩亂﹐私自夜遊至此。聽見君家書聲括耳﹐令人可愛﹐特來相伴﹐幸勿見卻。」馗曰「吾素以節槪自持﹐肯爲此苟且之事乎﹗速去﹐毋使外人知之可也。」女復投之﹐馗厲聲叱之曰「吾死不相從﹐如爲此苟且之事﹐非惟名節有虧﹐則天地神祇﹐決不容吾矣。」女再三纏擾﹐馗正顏色而遠之﹐至四鼓方散。馗於是就寢。

次日﹐整衣而起﹐心中坦然﹐亦不以夜間之事告於人焉。但專心致志﹐不聞窗外之事﹐篤志潛修﹐只誦聖賢之書。忽看書之餘﹐不覺心動神疲﹐隱幾而臥﹐遽成一夢。夢見一長須人﹐頭帶鳳翅盔﹐身穿黃金甲﹐左手執簿﹐右手持劍。馗問曰「汝何人斯﹖」長須者答曰「吾乃天神也。上帝遣吾下凡﹐稽察人間之善惡。」馗復問之曰「至此何爲﹖」長須者又曰「默伺汝之爲人何如耳。」馗曰「奉道持公﹐正大光明﹐不愧不怍﹐無諂無驕﹐心事可對天日﹐節槪凜若冰霜﹐吾之爲人﹐如是而已。」長須者又曰「汝之爲人旣如此﹐可謂天地間之端人﹐吾當以汝之所爲﹐奏聞於上帝。」言罷﹐長須者遽爾而去。

馗著一驚﹐醒來卻是南柯一夢。遂束衣而出﹐但見庭上﹐先生端坐於中堂﹐諸生排立於兩傍﹐正在談論書旨。馗卽趨而進焉。先生已知其晝寢﹐乃訓之曰「子果晝寢之宰予﹐而以朽木自委乎﹖抑恃資質之敏捷﹐而不以書介意乎﹖昔周公上聖而日讀百篇﹐孔子天縱而韋編三絕。子何不效古聖之志﹐而求剖其閫奧﹐徒踵時俗之獘習﹐而自塞其藩籬﹖勿謂今日不學﹐而有來日﹔勿謂今年不學﹐而有來年。日月逝矣﹐歲不我與﹐是誰之愆﹗今而後﹐子可翻然悟﹐惕然省矣。庶學不斷機﹐而亦不辜汝父母之望。子其勉諸。」馗唯唯聽命﹐叩於先生之前曰「適爾誦讀之餘﹐不覺心神恍惚﹐遂臥於幾上﹐遽成一夢。見一長須者﹐頭戴鳳翅盔﹐身穿黃金甲﹐左手執簿﹐右手持劍。弟子問其何人﹐彼蓋曰﹕『吾乃天神。』復問其至此何干﹐彼又曰﹕『默伺汝之爲人。』弟子卽以平生之操守﹐一一對之。彼謂當以汝之所爲﹐奏於上帝。遂去。驚來乃是一夢﹐故此有違師範﹐實弟子之罪也。」先生曰「此奇夢耳﹗當有後驗。」說罷﹐諸生各散。未知如何﹐又聽下回分解。

上帝遣使下凡塵﹐

默伺鐘馗事有因。

任他用盡千般計﹐

始終難移鐵石心。

求醫療病

卻說總管返達天庭﹐見文武聚集兩傍﹐玉帝升殿髙坐。總管奏曰「微臣領旨前去下方密察鐘馗﹐化一美貌婦人﹐再三投試。鐘馗節槪自持﹐始終不渝﹐嚴顏厲色﹐遠絕不已。臣未可遽信﹐次日復托他一夢﹐試其心事若何。彼對曰﹕『奉道持公﹐正大光明﹐不愧不怍﹐無諂無驕﹐心事可對天日﹐節槪凜若冰霜。』臣聽罷遂來。鐘馗之爲人如此﹐小臣不敢自專﹐伏乞萬歲臺鑑。」玉帝乃曰「此人心存正大﹐無狐疑假鬼之詐﹔行事端莊﹐有金石不渝之操﹐眞天下之罕有﹐人間之善士也。異日令他掌人間之善惡﹐收天下之妖魔﹐亦使他名登金榜﹐聲播遐方。」言罷﹐玉帝退殿﹐文武各散。

話分兩頭。卻說鍾惠偶成一恙﹐心疼气喘﹐病有十分﹐死臨旦夕。潭氏就命家僮求醫療治﹐病癥愈加。鍾惠呼潭氏而囑之曰「吾今病體沈重﹐不免爲泉下之鬼矣。但吾兒年已幼稚﹐未諳世務﹐你可效三遷之孟母﹐不可鐘愛﹐以誤其終身。日後若有好處﹐則書香不替﹐吾在九泉之下﹐亦瞑目矣。」潭氏寬之曰「妾聞積善之家﹐必有餘慶。我與你素行積善﹐天必佑之﹐決不索你之壽。你且放心。」言訖﹐潭氏著家僮往書院喚取鐘馗回家。然鐘馗之在書院奮志誦讀﹐苦心吟味﹐足不履外﹐有三載之期。志切經史﹐無鴻鵠之心。契合道妙﹐性天中自覺天空海闊﹔任意優遊﹐靈明內恍若鳶飛魚躍。正所謂自適其適﹐而非適人之適者也。

一旦﹐家僮至﹐道及父病之故﹐並言及母召之情。馗聞此言﹐魂不著體﹐卽辭先生﹐偕僕而回。及至家庭﹐先見母﹐復詣父之寢室。見父病臥不起﹐面貌非故﹐乃放聲大泣曰「久違膝下﹐甘旨不敷﹐嚴父之病﹐皆因不肖之所致也。」鍾惠遂囑之曰「你可用心於詩書﹐毋廢志於半途﹐慈母之訓宜聽﹐非禮之事莫爲。倘得成名﹐亦不負吾惓惓望汝之意。」囑罷﹐鐘馗咽哽喉幹﹐應不出口﹐侍於父之側焉。

自是鍾惠之疾愈甚﹐服藥不效﹐九死一生。舉家大小﹐無不驚惶。潭氏就命家僮﹐往興龍觀請僧道建醮祈保。彼建醮之日﹐鐘馗誠心懇禱﹐願以身代。復作文一紙﹐禱告於天地﹐詞甚懇切﹐難以盡述。醮設三日夜方止﹐而鐘馗所作之文﹐達於天庭。上帝憐其心誠詞懇﹐遂取仙丹一粒﹐召天使而命之曰「你可扮一雲遊道人﹐將此靈丹救蘇鍾惠﹐不可違吾旨意。」天使領命﹐扮一雲遊道人﹐身背一葫蘆﹐手持洞賓扇。及至鍾惠門首﹐見一值門小童﹐詢及小童曰「汝家老爹病癥﹐吾可以療之。」小童進而報於夫人﹐遂請雲遊者入戶﹐詣寢室探惠之病癥﹐卽以藥與之服焉。惠自服藥之餘﹐不覺神淸气爽﹐身體稍安。頃之﹐雲遊道人亦不知其所往。鐘馗遂焚香合手而拜曰「此天神之救吾父﹐非凡醫之能療也。」自後﹐鍾惠之疾頓痊﹐一家不勝欣。未知何如﹐且聽下回分解。

俄成一恙重十分﹐

求醫不效事非輕。

幸逢神仙來答救﹐

皆因一善感天心。

帝試鐘馗

卻說鍾惠年值五十﹐正當壽旦之日﹐牽羊挑酒﹐紛紛而來者﹐不可勝數﹔縉紳大夫﹐憧憧而至者﹐不可勝窮。自是賀客塡門。鍾惠大開筵席﹐對眾賓酬飲焉。鐘馗亦預其列中。有學士姓張名憲﹐與惠素有相知之雅者﹐見鐘馗雙眉似劍﹐兩眼員爭﹐面貌怪異﹐體格非凡﹐心中愕然﹐遂問之曰「汝讀何書﹖」馗答曰「諸書列傳﹐無不通覽。」又問曰「汝能詩詞否﹖」答曰「詩詞歌賦﹐頗有微能。」憲復謂之曰「旣如此﹐何不顯生平之抱負﹐大展今日之雄才。」馗曰「請以何者爲題﹖」憲曰「今令尊乃壽旦之日﹐卽以壽字爲題﹐須要句句不離一壽字﹐庭前且有松柏﹐又要長靑之意。」馗遂援筆而成﹐文不加點﹐呈於大夫之前。大夫覽其詞曰﹕

壽燭光輝﹐壽香煙繞﹔壽酒滿斟﹐壽果不少。壽比南山髙﹐壽如松柏老。今日八仙來慶壽﹐渾如壽星下蓬島。覽罷﹐其中詞句新雅﹐口吻不凡﹐覽之不忍釋手。乃贊之曰「奇才﹗奇才﹗佳作﹗佳作﹗不意如此之少年﹐而有如此之手段。」遂以手中所用之扇﹐錄其詞於上焉﹐傳遞於眾賓共閱。眾賓無不羨其才能。於是張憲問及鍾惠﹕「令郎曾有室否﹖」惠答曰「未也。」張憲曰「吾有一女﹐如其不棄﹐則贅令郎爲門楣何如﹖」鍾惠就令鐘馗拜張憲爲嶽父。眾賓盡興而飲﹐不覺斗轉參橫矣﹐眾賓遂辭而去。

筵散﹐鍾惠卽與夫人敍飲﹐命鐘馗歌詩以侑觴。馗卽歌和樂之章﹐抑揚髙下﹐音律瑩然。二人聽之﹐喜從天上。鍾惠笑而言曰「平生之所樂者有四。」夫人曰「請問其四者爲何﹖」惠曰「天假予年壽已半百﹐不爲夭矣﹐其樂一也﹔得與夫人朝夕歡慶﹐左右不離﹐如比目之魚﹐如連理之枝﹐其樂二也﹔且生一子﹐宗煙有托﹐祀典不絕﹐其樂三也﹔況吾兒今已成材﹐卓犖不凡﹐其樂四也。」夫人曰「何以見兒之成材也﹖」惠卽以筵中所作之詞﹐一一與夫人言之。言訖﹐但聞金雞亂唱﹐更闌夜盡﹐二人遂入室安寢。

次日﹐鐘馗拜辭父母詣館。及至書院﹐見先生諸友畢﹐復入故所﹐潛心肄業﹐孜孜遑遑﹐須臾不離﹔兢兢業業﹐朝夕匪懈。正所謂敏而好學者也。未知如何﹐且聽下回分解。

壽髙半百四樂全﹐

人生何幸有此年。

從玆富貴天長久﹐

萬壽無疆福綿綿。

鼎鍥全像按鑑唐書鐘馗降妖傳卷之二

帝賜筆劍

卻說玉帝升殿﹐文東武西﹐諸神朝拜已畢﹐帝呼天使而命之曰「海州鐘馗﹐爲人勁直﹐精通神明﹐今賜他筆一枝﹐劍一把﹐紀人間之善惡﹐收天下之妖魔。你可賫往下方﹐不可違吾旨意。」天使奉旨﹐前往下方書院﹐見鐘馗正在看書﹐遂吹气一口﹐鐘馗一時昏懵﹐乃托其夢曰「上帝賜你寶劍一把﹐神筆一枝﹐筆可以上達天庭﹐下通地府﹐人間如有善惡﹐可以此筆紀之。劍可以除天下之邪魅﹐可以收天下之虛耗﹐人間如有妖魔﹐可以此劍降之。」言訖﹐遂將筆劍擲於幾上。鐘馗驚醒﹐幾上筆一枝﹐劍一把﹐心中且驚且疑﹐私自藏貯﹐不對人言。

是夜﹐羣妖叢雜於書院﹐諸魅交集於窗前。鐘馗正在吟誦書史﹐孤燈獨照﹐忽聞笙歌亂擁﹐又見人影甚多﹐毫光滿地﹐燦爛徧天。卽起身開門一看﹐但見羣妖拜於地下﹐齊聲共和曰「鍾爺千秋﹗」馗卽問之曰「汝等何方妖魅﹖」羣妖答曰「小妖在本處古廟中暫住﹐得聞上帝賜鍾爺筆劍﹐特來叩參。」馗示之曰「汝等毋傷生靈﹐毋損六畜﹐如不聽命﹐碎屍萬斷﹐悔之晚矣﹗」言訖﹐羣妖各散。馗自嗟自嘆曰「有此異常之事﹐﹖古未聞者也。」思量一會﹐不覺精神疲倦﹐入牀就寢。次早先生諸友詢及馗曰「昨宵笙歌頻奏﹐人聲喧嘩﹐似近非近﹐似遠非遠﹐四鼓方散﹐汝聞之否耶﹖」馗但以不知對之。

馗自獲筆劍之後﹐無時不以之隨身藏貯焉。然本處邪魅俱已斂迹﹐人民盡皆叨安。未知何如﹐且聽下回分解。

神筆果能通天地﹐

劍放毫光驚百迷。

今朝付與鐘馗去﹐

斬鬼除妖不須疑。

送禮求婚

卻說張憲﹐官居東閣大學士﹐因與僚屬不睦﹐告歸田裏。一女秀英﹐年方二八﹐國色天姿﹐詩詞歌賦﹐無不通曉﹐琴棋書畫﹐件件皆能﹐眞女中之魁也。學士因慶鍾惠之壽﹐見鐘馗才髙貌奇﹐遂以其女娶之。然鍾惠承學士之言﹐揀擇過娉日期﹐差人賫往學士之家。蓋學士自將女許鐘馗之後﹐無時不以馗之才能﹐致於口吻焉。時學士夫人閒坐中庭﹐學士謂夫人曰「鐘馗乃乘龍之婿﹐吾女適於鐘馗﹐得其人矣。意欲請他來家讀書﹐但六禮未行﹐恐取誚於人矣。」正論間﹐鍾惠之家僮﹐賫送過娉日期﹐詣於庭前。家僮遂將禮書呈上﹐學士覽畢﹐亦修書一封﹐以達惠焉。

越數日﹐正值過娉之期﹐鍾惠敬具白金百餘﹐錦段十端﹐看令家僮數人﹐賫往學士之府。學士衣冠而出﹐排設香案﹐拜而受之。附書致意於鍾惠﹐並請鐘馗往其家焉。自是家僮返﹐將學士之書﹐獻於鍾惠。惠覽罷﹐遂喚鐘馗而命之曰「學士召汝﹐汝可從其召﹐毋拂其意可也。」馗聽命﹐卽辭父母﹐偕僕而往。迄其門首﹐令僕預報。學士至儀門而迎之。及升堂﹐學士之夫人出焉﹐馗遂拜於堂下。禮畢﹐學士命馗坐。馗再三推讓﹐方隅而坐。學士設筵相待﹐彼此歡飲﹐盡醉方休﹐館生於東廳。

次早﹐馗整衣而出﹐叩謝學士﹑夫人。學士乃謂之曰「吾年已邁﹐一子全無﹐只有一女﹐今適於汝﹐汝卽吾之子也。可在此讀書﹐吾與時刻講論。異日乘龍﹐非惟有耀於鍾室﹐則吾門亦爲之增光矣。」馗答曰「蒙恩不棄﹐情聯半子﹐萬冀訓誨。」言訖﹐馗復詣東廳﹐覽閱書卷﹐無時少倦﹐心不外搖﹐口不非言﹐目不邪視﹐身不妄動。學士愈奇之。

約計一年﹐正值大比之秋﹐馗遂拜辭學士﹑夫人應試﹐學士設酒餞別。回家叩辭父母﹐收拾琴劍書箱﹐帝﹝主﹞僕由陸路而詣京師。是日﹐宿於海口﹐夜得一夢。夢見長須者與之言曰「上帝賜汝筆劍﹐汝何不見之於行事﹐徒藏於無用之地﹖」言罷﹐遂去。次日﹐馗早起﹐猛做自思曰「昨宵得一夢﹐夢見向日之長須者﹐命吾以筆劍施之行事﹐今將何事可以行之﹖」展轉躊躕﹐嗟嘆不已﹐一路勉彊﹐略無喜色。未知何如﹐且聽下回分解。

男才出眾女貌賢﹐

永詣秦晉美雙全。

須信婚配皆前定﹐

方知姻緣不偶然。

雷擊雉精

卻說神上嶺有一野雉精﹐往來客商受其害者不可勝紀。時有吳墠一賣糖客人張一本﹐由此處經過﹐至魚潭發賣﹐投一萬家酒店住歇。店中有一婦人﹐甚是美貌﹐與一本眉來眼去﹐情甚綢繆﹐但店中人眾﹐不能近身。一日﹐糖貨賣盡﹐遂收拾回家﹐行路之間﹐念念只想此婦人。不覺天晚﹐至神上嶺﹐上下二十里﹐俱無歇店。一本自思﹕「前往恐途中又有歹人﹐不免在此嶺頭亭內暫宿﹐候天明方去。」一本遂宿於亭內。雉精見一本一人獨在亭宿﹐卽變作酒店婦人﹐啼哭而至。一本視之﹐乃酒店中女子也﹐心中不勝歡喜﹐遂問之曰「汝啼哭而來﹐一人將欲何往﹖」女答曰「因我與你笑談﹐丈夫疑我與你有私﹐十分拷打﹐難以安身﹐私自逃回母家。」一本曰「天假良緣使我與你相會﹐三生有幸矣﹗如肯見憐﹐則死不忘恩。」遂擄女求歡。女半推半就﹐一本欲心愈熾。女卽與之交歡﹐丁香半吐﹐兩身相偎﹐一本盡興雲雨二次﹐興闌方休。至四鼓﹐女不見蹤迹。一本驚慌﹐候天明方回。及至家中﹐容貌非舊﹐狂言亂爲﹐手舞足蹈﹐逢人卽打。其母與妻甚是怕恐﹐遂請先生占卦。那先生道﹕「被妖怪所惑。」遂著人求法師治之。不愈﹐其妻朝夕憂惶。

忽一夜﹐其妻得一夢﹐夢見一神人與之言曰「你丈夫被精怪所迷﹐凡人不能治之。來日午時﹐有一人至此經過﹐乃海州鐘馗是也。頭戴儒冠﹐身穿皂袍﹐乘白馬一疋﹐攜家僕數人﹐天下之妖怪見之﹐無不遠去。你可求他救汝丈夫性命。」其妻覺來﹐卻是一夢。

次日﹐對姑言之。姑曰「不可不信。」其妻遂命人在門首立等﹐並無一人往。候至午間﹐見有一人頭戴儒冠﹐身穿皂袍者經過。遂攔住馬頭﹐請入內室。其妻問曰「莫非海州鍾相公也﹖」馗曰「汝何以知之﹖」其妻遂將夢中之言﹐又將丈夫被迷之故﹐一一告於馗焉。馗自思曰「前日夢見長須者﹐命我以筆劍施之行事﹐今值此人﹐不知被何妖精所迷﹐當以筆劍驗之。」於是命僕開書箱﹐取出筆劍﹐寫文一紙﹐對天焚之﹐復將寶劍一擊。其被迷者乃往言曰「鍾爺在此﹐我當速去。」頃之﹐天昏地黑﹐霹靂一聲﹐擊死一野雉在於階前。馗心中暗喜﹐觀者與同往之僕﹐無不以爲駭焉。自是被迷者﹐亦不狂言亂爲﹐一旦而愈。其母與妻問之﹐一本乃曰「向日至魚潭賣糖﹐投一酒店住歇﹐店內一婦人甚是美貌﹐我求之不得﹐寤寐思之。一日糖貨賣盡﹐收拾回家﹐至神上嶺天暮﹐上下二十里俱無人家﹐我思夜行身上帶有財物﹐猶恐途中又有歹人﹐是夜就在嶺上亭內暫住。不料妖怪變作酒店女子﹐啼哭而來。彼時不覺被其迷惑﹐若非鍾相公至此﹐幾爲怨鬼矣﹗」言訖﹐遂同母與妻叩謝於馗之前﹐號馗爲神人也。馗一面令僕收拾行李﹐前詣京都。未知如何﹐且聽下回分解。

郊外山雞變雉精﹐

日埋夜出變人身。

鐘馗伸訴雷霆怒﹐

擊死妖魔墮獄塵。

立斬石馬

卻說女而殿一孫氏宗祠內有石馬二疋﹐世遠年深﹐遂成一精。或變男子而姦宿人家之女子﹐或變女子而迷惑往來之男人﹐或朝出而吸六畜﹐或暮出而殘田禾。男女受其害者﹐不計其數﹔田土荒蕪者﹐比比皆然。此處人民屢遭殘害﹐無法可治。五穀有種無收﹐久已窮困﹐甚且壯者散於四方﹐老者死於溝壑。人家未晚﹐先已閉戶﹐客商至此﹐不敢住歇。其爲民間之害﹐匪淺鮮也。

時馗往京﹐經由此處﹐天色將暮﹐又無店房﹐只得投入人家。那人家姓張名讓﹐有妻秦氏﹐年將六旬。生有四子﹕長子寬﹐次子裕﹐三子溫﹐四子柔﹐因往外遊﹐俱遭白馬精陸續害死﹐不見蹤迹。張讓夫婦正在私室號泣﹐哭聲未絕﹐忽聞堂上人聲喧嚷﹐讓卽出而視之﹐馗遂告以求宿之故。讓見馗之貌近怪異﹐疑是石馬精﹐不肯畱宿﹐愕然謂馗曰「此乃住居﹐非客館也﹐速宜前往﹐不可耽誤。」馗再三哀告﹐讓方與之宿焉。詢及馗曰「公家住何處﹖姓甚名誰﹖至是將欲何往耶﹖」馗答曰「姓鍾名馗﹐海州是吾家也。今因赴京應試﹐經由此處﹐至是天暮﹐又無歇店﹐只得彊投貴宅﹐幸勿見責可也。」讓見馗之言談從容﹐信是讀書輩也﹐遂設酒相待。

飲酒之間﹐內室哭聲不已。馗聞之於耳﹐乃問諸讓曰「貴宅有悲哀之聲﹐何故也﹖」讓答曰「因吾兒死於非命﹐吾妻痛之甚切﹐以致朝夕號泣。」馗復問其兒死之故。讓答曰「此處孫氏宗祠內﹐有二石馬精﹐人受其害者﹐難以計數。經今百餘年﹐人不敢入其祠。吾有四子﹐俱被此精陸續所害﹐毫無蹤迹。且吾夫婦年已六旬﹐無人依靠﹐不免死爲失祀之鬼矣。」馗聽之﹐不覺淚下。遂問之曰「石馬今在何處﹖」讓答曰「越此不過咫尺之間耳。」馗聞此言﹐一夜不寢﹐令僕求燈看書。

至天明﹐馗帶劍隨身﹐問讓曰「欲往石馬處一看﹐何如﹖」讓曰「不可﹗」馗再三要往﹐讓不得已﹐引馗至其門首。馗遂持劍挺身而進﹐以劍斷二石馬之頭。但見血淋滿地。聞者無不來看﹐眾人皆號馗爲天神降也。讓與眾人再三拜謝。馗自斬了石馬﹐卽別張讓﹐同僕詣京。自是張讓捐財建一祠宇﹐塑馗之像於其內焉。香燭不缺﹐祭祀以時﹐自後此處人民俱已安樂﹐五穀盡皆丰熟。謠言曰「此鍾相公賜也。」未知如何﹐且聽下回分解。

孫氏祠中二馬精﹐

食殘六畜吸萬民。

鐘馗至此將劍斬﹐

血淋滿地眾駭聞。

收除鱉精

卻說鐘馗一旦詣京﹐寓於化龍門一山長公書院居住﹐其中應試者有數十人焉。隔書院數步之外﹐有一銅更橋﹐妓家甚多﹐諸友相邀而往﹐惟馗潛心於書﹐足不履非禮之地。

時有同寓余華烈者﹐素好風月﹐至銅更橋見一妓者站立門首﹐眉如柳葉﹐口似珠紅﹐異香逼人﹐甚是美麗﹐眞天地間之國色也。華烈見之﹐神魂飄蕩﹐遂攜友入其戶而謁之。詢及妓之姓名﹐妓曰「姓李名月仙。相公之姓名﹐妾願聞焉。」華烈卽以己之姓名告之。月仙見華烈言談淸雅﹐舉動從容﹐起身密告其媽曰「此相公必久歷風塵者﹐非淺淺村俗輩也﹐宜設酒相待方是。」其媽遂然之﹐卽設酒畱華烈飲焉。款待酒至半酣﹐月仙與華烈情甚綢繆﹐至暮二人攜手入房﹐解衣而寢﹐極盡雲雨之歡。

次日﹐華烈早起便回﹐正所謂「得趣便抽身」者也。及至寓所﹐面如菜色﹐容貌非常。自覺身體不安﹐謂諸友曰「考期在邇﹐賤體不爽﹐如之柰何﹖」諸友皆哂其用力太過。越一日﹐飲食不進﹐病臥不起﹐求良醫治之﹐亦不見愈。忽一夜﹐馗得一夢﹐夢見神人曰「余華烈今被妖所迷﹐你可與之速除﹐毋使傷其生也。」馗覺來是一夢。次日攜諸友詣華烈之寢處﹐鞠其得病之由。華烈以實告﹕「向日至銅更橋﹐見一妓者十分美貌﹐遂詣其家求宿一宵﹐次早至寓﹐精神疲倦﹐坐臥不寧﹐遽成一疾。」馗暗地自思曰「這妓想是怪異﹐吾往除之。」別諸友﹐至己之寓所﹐身藏寶劍﹐出而謂諸友曰「今在寓所覺無意緒﹐得聞銅更橋有一妓李月仙﹐色傾城國﹐欲攜數友前往傲遊﹐樂飲一會如何﹖」中有一好事者姓張名綱﹐與之偕往。及至月仙之家﹐月仙乃一鱉精﹐明知鐘馗藏劍而來﹐馗心中錯愕﹐遂托病不出。馗問其媽曰「有何病癥﹐吾可以治之。」月仙聽馗之言詞不善﹐知不能脫﹐遂變作本相﹐潛入房中土穴藏縮。馗再三要見﹐旣而李媽詣月仙之房﹐喚月仙出。並不見其蹤影﹐心中驚慌﹐出告馗曰「適相公要見女兒﹐妾往房中喚他﹐不見蹤迹。況今靑天白日﹐又無別門可走﹐不識以爲何如﹖」馗已心中明白﹐微笑而言曰「有此異事﹖」與馗同往者不信﹐乃曰「此詐言也﹐必是這媽兒藏了﹐故將此言抵飾﹐誠可惡之甚也。」遽爾起身大罵一場﹐要打李媽。馗再三勸解而散。

上帝遂傳旨﹐差天使召本處城隍。一時間﹐城隍亦至﹐拜於丹墀。上帝叱之曰「銅更橋妓家﹐有一妖魅迷害生靈﹐汝爲一郡之主宰﹐爲何表裏爲姦﹐致令虎兕出柙耶﹖」城隍奏曰「京都地廣人稠﹐稽察不周﹐臣罪該萬死﹐望乞恕饒﹗」上帝聽罷﹐示曰「是何精怪﹐你可前去速拿﹐星馳解報。如遲﹐定行重治不恕﹗」於是城隍領旨﹐離天庭至本司﹐牌差鬼判前往銅更橋密拿妖精。鬼判至李媽家﹐搜尋不見﹐回見城隍﹐稟曰「蒙差鬼判前去妓家拘拿妖精﹐並無蹤迹﹐不知逃匿何處﹖伏乞添差陰兵﹐同去捕獲。」城隍卽添差陰兵﹐徧城嚴拿。不知去向。於是鬼判帶統陰兵﹐復至李媽家覆尋。見房中有一土穴﹐鬼判就令陰兵至穴﹐四探其聲息﹐乃是一鱉精也。自是鬼判卽令五六个陰兵﹐一齊而進。只見那鱉精躲在一傍﹐就被陰兵拿住﹐鎖見城隍。城隍解見上帝。

上帝見城隍解到鱉精﹐心中歡喜﹐遂封其爲天下都城隍﹐復囑之曰「你可差人將此妖怪押至銅更橋李媽家﹐待鐘馗來斬之﹐庶邪妖有警﹐亦可以爲天下好色者之戒。」城隍領旨去了﹐就令陰兵鎖押鱉精至李媽家。那陰兵遂將鱉精鎖於李媽家牀腳之下﹐候鐘馗至而斬之。然馗自申疏禱天之後﹐不覺五日﹐毫無驗證﹐心中憂悶﹐一時气絕﹐惟有心內溫熱。在寓諸友﹐無不爲之悲悼。少頃馗復蘇﹐謂諸友曰「適間上帝命我去李媽家斬一鱉精﹐如今方回。」諸友皆以馗爲誑言﹐馗卽取劍與諸友視之﹐尙有血迹未幹。諸友遂同馗詣李媽家去看﹐只見房中牀腳下﹐果有繩縛一鱉﹐斫去一頭。李媽卽問﹕「此鱉從何而來﹖」馗曰「乃前日不見之月仙也。」眾妓皆以爲駭﹐諸友莫不愕然。馗遂同諸友回寓﹐至華烈之寢所﹐但見華烈病癥一時而愈。馗謂華烈曰「若非吾除此妖﹐兄之性命幾爲之吸矣。」華烈再三拜謝﹐後亦無恙。自是馗之名譽愈顯愈彰。未知如何﹐且聽下回分解。

劍气沖霄貫斗牛﹐

斬邪斬鬼有緣由。

鱉精何處藏身也﹐

一劍須教萬鬼休。

赴試不捷

卻說鐘馗赴試已畢﹐越日榜出﹐報同寓中者有七人焉。馗問報者﹕「見有鐘馗否﹖」報者答曰「未之有也。」馗聽此言﹐一時昏悶。隨往之僕﹐甚是慌張﹐卽將滚湯灌救而蘇。僕寬之曰「諺云﹕『畱得靑山在﹐何愁無柴燒。』況相公年紀尙茂﹐今科不中﹐來科必掇首選﹐且自寬心﹐不必憂悶。」馗曰「十年寒窗之苦﹐只望一舉成名﹐與父母爭气﹐與祖宗爭光。今日不捷﹐有何面目見我爹娘﹗我今亦不回家﹐聞有一終南山﹐天下之勝景﹐士大夫皆遊於此處﹐不免收拾行李書箱﹐前往他處讀書﹐以待下科考中方回。」僕解之曰「窮通有命﹐富貴在天。今相公不中﹐時也﹐命也﹐運也﹐何必以此介意。自從起程之日﹐老爺﹑夫人不啻言之諄諄﹐及離家兩月之餘﹐老爺﹑夫人在家懸懸而望﹔況相公獨自一人﹐上無兄之可倚﹐下無弟之可托﹐誰問寒暑﹖誰供甘旨﹖須要回家﹐不可遊於外郡﹐以重老爺夫人之憂。小人之言𨿽屬鄙論﹐乞相公三思而行﹐再思可矣。」馗聽罷﹐乃曰「慈烏尙知反哺﹐豺狼猶然報本。禽獸且如此﹐況人爲萬物之靈﹐反禽獸之不若耶﹖吾非不欲朝夕承歡於膝下﹐左右就養於親前﹐柰功名未就﹐羞返故園﹐庭闈有缺﹐抱恨終天﹐此吾之郁抑而難訴者也。柰之何哉﹖你可速收拾行李﹐前往終南山﹐毋俟遲滯也。」

於是僕再三苦勸不允﹐馗遂帶僕前往終南山﹐路經地名河口﹐天暮﹐遂歇宿於客店。見有一老者須鬢皓然﹐至店乞食﹐聲聲叫苦。馗問其故﹐老者答曰「因兒子媳婦不孝﹐逐我出外﹐日食難度﹐無處棲身﹐適見相公到此店中﹐特來求些糧米度活﹐千載奇逢﹐萬望垂憐。」馗復問之曰「你兒子媳婦如何不孝﹐從頭說與我聽﹐就將銀米與你。」老者答曰「一時難以盡舉﹐試以其大略爲相公言之。小人姓李名典﹐妻秦氏﹐生二子﹕長名克仁﹑次名克義。不幸克仁早逝﹐克義幼時亦盡孝道﹐因娶了媳婦姚氏﹐聽枕邊之言﹐一旦變其初心﹐忤逆不孝。忽一日﹐克義私自買魚一尾﹐與媳婦烹之﹐二人暗地自食﹐不想被我妻子看見﹐彼時說他幾句言語。姚氏怒嗔雙目﹐唆兒將母推倒在地﹐傷額血流不止﹐逾月而亡。復將我逐趕在外﹐衣食不供﹐情若可憐。」馗聽罷﹐乃仰天而嘆曰「天下何家無親﹖何家之無子﹖從未有聽妻言致母於死﹐逐父外居者。此等之人﹐天必不容。」言訖﹐遂多將錢米與老者去﹐至是一夜不寐﹐誠心具疏一紙。疏云﹕

馗不才﹐非不欲天下安於無事﹐但世風澆薄﹐人心不古﹐臣不忠君者有之﹐子不孝親者有之﹔從未有奉妻言若神明﹐視父母若胡越﹐如李克義也者。方且致母於死地﹐逐父於外棲。若不早除﹐其漸愈長。謹具疏文﹐上陳天聽﹐明彰報應﹐庶天下之爲人子者﹐知所警省﹐而綱常亦不倒置矣。

鼎鍥全像按鑑唐書鐘馗降妖傳卷之三

超度秀英

卻說鍾惠覽罷鐘馗之書﹐與潭氏雙眉攢蹙﹐淚流如珠。呼家僮而叱之曰「你跟相公﹐須當左右不離﹐爲何你一人獨自回家﹐棄相公而不顧耶﹖」家僮稟曰「小人再三苦勸相公回家﹐相公堅執不允﹐非干小人之事。」鍾惠復問之曰「相公有書與學士否﹖」家僮答曰「有書在此。」惠接過手﹐看其護封﹐就與家僮傳送學士之家。學士與夫人正言及鐘馗詣京之後﹐杳無消耗﹐說猶未了﹐適馗之家僮至焉。學士﹑夫人喜不自勝﹐遂問及家僮。家僮將前事告知一徧﹐復以書呈於學士之前。學士覽其書云﹕

不才婿鐘馗百拜致書於嶽丈老大人﹑嶽母老夫人之前﹕蒙恩不棄﹐情聯半子﹐別後心如癡醉﹐未嘗頃刻忘也。今應試不捷﹐有辜濃望﹐故園羞轉﹐奮志終南。聊具數字﹐以表微腸。

學士覽畢﹐與夫人不勝慨嘆。學士之女秀英﹐聞馗不回之音﹐未免有傷春之意﹐朝夕憂悶﹐遂成一疾﹐百醫不治﹐旬餘而死。學士﹑夫人痛哭不已﹐遂遣使報知鍾惠。惠與夫人亦甚悲哀﹐卽備祭儀往弔之﹐仍一面著家僮前去終南山報知鐘馗。然馗之在終南山﹐𨿽用心於詩書﹐奮志於燈前﹐而神思夢想﹐亦無時不致念於家鄕。適一旦家僮至﹐道及前事。馗號泣不絕﹐痛徹心髓﹐就令家僮買辦祭儀﹐作文一紙﹐遙空拜祭。文曰﹕

惟靈秉性兮﹐仁恕溫良﹔惟靈持身兮﹐淑愼貞常﹔言詞緘默兮﹐聲不外揚﹔懿徳幽閒兮﹐確守閨房﹔不違姆訓兮﹐舉動端莊﹔芳名顯赫兮﹐與日爭光。宜與松柏兮並茂﹐與連理兮齊芳。正期永詣兮千歲﹐孰知一恙兮遂亡。今生兮誓不再娶﹐惟靈兮早升天堂。

讀罷﹐將文焚於鑪內﹐其悲哀之聲﹐甚是慘切﹐見者無不涕下。

祭畢﹐復請本山僧人大做功果﹐超度秀英。是夜馗得一夢﹐夢見上帝差金童玉女﹐手持長旛﹐迎秀英上升天界。馗覺來是一夢﹐心中將疑將信﹐且喜且憂。猛然自思曰「此事不可不信。」長吁數聲﹐仍復就寢。然自……﹝下闕﹞

����……﹝上闕﹞查核﹐卽日回報。鐘馗領旨﹐出午門外﹐前有金童玉女﹐各執長旛﹑寶蓋﹐引往冥司去了。

話分兩頭﹐且說海州有一舉子﹐姓程名巢﹐亦擢黃甲﹐職授翰林編修﹐與鐘馗住居相連。及回家﹐報知鍾惠夫婦。惠與潭氏聞此言﹐肝腸盡裂﹐一齊昏悶而死。上帝卽差金甲神人﹐引鍾惠夫婦竟入天庭﹐參拜上帝畢。帝�之曰「汝夫婦二人﹐素行積善﹐陰功浩大﹐超升天界﹔若作惡之人﹐永墮地獄。」惠奏曰「臣子鐘馗﹐忝中狀元﹐因唐王罷其前職﹐觸死金階﹐不免爲幽冥之怨鬼。」上帝聽罷﹐乃曰「汝男鐘馗﹐業已先詣天庭﹐我差他往冥司稽查善惡。汝媳張氏﹐見在仙宮。俟汝之男至日﹐許你一家相會。」言訖﹐鍾惠夫婦叩頭謝恩。帝遂置鍾惠夫婦於逍遙宮。未知如何﹐且聽下回分解。

捐生就死脫凡塵﹐

更往天庭訴事因。

玉帝委他查冥府﹐

後來骨肉兩相親。

刀山地獄

卻說鐘馗往冥司﹐差一天兵提一面虎頭白牌﹐上書「奉天查理冥司」六字﹐在前又有金童玉女引道﹐行不多時﹐來到秦廣大王第一殿。大王出而迎之﹐升堂禮畢。鐘馗卽弔取屢年善惡文冊。旣而鬼判賫冊至﹐鐘馗逐一細查。見有一不孝者﹐底冊李成﹐正冊李盛﹐姓同名異。心甚疑惑﹐就於冊內朱書「駁查」二字。

及查畢﹐前往刀山地獄。至獄門首﹐鬼判跪迎。及至於獄內﹐但見冰山如玉﹐髙髙下下﹐疊疊層層﹐上生刀尖﹐猶如麻林。山上之冤魂﹐有釘其手者﹐有釘其足者﹐有釘其背者﹐有釘其腹者﹐又有肋橫倒掛者﹐又有皮肉零落者﹐不可勝數。鐘馗問鬼判曰「此等冤魂﹐原在陽世作甚惡事﹖」鬼判答曰「不忠不孝﹐娼妓淫婦﹐毀罵公婆﹐貪官污吏﹐詐害良民﹐殺人放火﹐欺心騙人﹐占人妻小﹐慣用假銀﹐害人利己﹐磊債坑貧。」鐘馗聽罷﹐乃曰「宜乎﹗宜乎﹗」遂吟詩一首﹕

山上生刀萬萬千﹐

冤魂叫苦走如煙。

皆因在世爲非事﹐

將你髙掛在刀尖。

吟畢﹐見山上有一釘手冤魂﹐聲叫冤枉。鐘馗就令鬼判放他下來﹐仔細審鞠。那冤魂道﹕「在陽世平生孝順﹐毫不非爲﹐遭此冤枉﹐難容分訴。」鐘馗復問其姓名﹐冤魂答曰「姓李名盛﹐因同郡有一李成家甚饒富﹐作惡千端﹐侮罵爹娘﹐罪犯天條﹐鬼王牌差陰兵拘尋。不料陰兵得錢賣放﹐捉生替死。罪出無辜﹐情慘可憐。今見鍾爺﹐如睹天日﹐懇乞超豁﹐冤抑得伸。」鐘馗聽罷﹐乃呼鬼判而示之曰「及查冊內姓同名異﹐已經駁查﹐似此冤陷﹐甚非法體。」言訖﹐遂將李盛放回陽世﹐仍著令本司嚴拿正身﹐重治陰兵。未知如何﹐且聽下回分解。

無常二字實難逃﹐

不怕貧窮與富豪。

牛頭獄卒來催去﹐

無計畱人過一宵。

寒冰地獄

卻說鐘馗離了刀山地獄﹐往北正行數里﹐下一山坡﹐忽見林中透出樓閣殿宇﹐又見一牌坊﹐上書「水火關」三字。及至關前﹐那水火大王迎接進衙﹐設宴款待畢﹐復差夜叉護送往初江大王第二殿去了。大王見鐘馗是玉帝之命臣﹐卽出儀門外迎之﹐攜手同入殿內。禮畢﹐大王遂命鬼判送冊查理。鐘馗仔細考核﹐中間並無差錯﹐卽辭大王前往寒冰地獄。

行不多時﹐早到地獄門首。見一虎頭衙門﹐又見牌坊上書著四个大字「寒冰地獄」。鬼判跪門迎接﹐及入衙內﹐夜叉手執牙棒鐵棍趕出冤魂﹐猶如羣羊而走。又見冰山如玉﹐水流如注﹐滚滚滔滔﹐流將下來。冤魂啼啼哭哭者﹐不可勝數。那夜叉將冤魂身上衣服﹑巾帽﹐盡皆剝落﹐各打數百棍﹐徧身流血﹐叫苦連天。鐘馗問鬼判曰「此等之人在陽世幹何惡事﹖」鬼判答曰「多在陽世不行正道﹐哄騙良人﹐奸夫姦婦﹐娼妓賣婆﹐占人田產﹐劫盜財物﹐權臣逆子﹐剝詐鄕民﹐各色不行正道之人﹐多上冰山﹐水遶數度﹐打三百狼牙大棍﹐受罪無邊。」鐘馗聽罷﹐復喚冤魂逐名細審﹐乃曰「罪不容赦者也。」遂離了寒冰地獄﹐前往第三殿去了。未知如何﹐且聽下回分解。

寒冰地獄水淋流﹐

剝去衣裳凍縮頭。

只見夜叉將棍打﹐

受罪無邊痛不收。

鋸解地獄

卻說鐘馗過了水火關﹐辭了初江大王﹐離卻寒冰地獄正行﹐忽見前面有二大髙山並立﹐名曰「雙峯」。山中間有一條大路﹐入進山塢﹐又並立兩峯﹐名曰「荊棘巖」﹐藤蘿遶樹﹐如帳遮天。行不數里﹐又見怪鳥﹕人言別歌﹑念佛鸚鵡﹑題詩花禽﹐如鳳有兩頭四足者﹐有兩肢獨足者﹐又有四肢兩尾者﹐異鳥不計其數。

正觀看間﹐忽見一牌坊﹐上書「鬼門關」三字。一入關內﹐但見惡鬼亂亂紛紛﹐�天鬼﹑順風鬼﹑千里眼鬼﹑聽壁三尸鬼﹑靑面鬼﹑紅頭鬼﹑白面鬼﹑豬首黑面鬼﹑二角鬼﹑五花鬼﹑靑頭鬼﹑琉璃鬼﹑尋山鬼﹑伏路抱口鬼﹑飛來鬼﹑蛇形鬼﹑豹頭鬼﹑牛頭鬼﹑馬面鬼﹑呼風喚雨鬼﹐不計其數﹐跪門接送。

不覺又來到宋帝大王第三殿﹐鐘馗與大王禮畢﹐大王遂設筵相待﹐復送冊查理。鐘馗一一細閱﹐見《紀惡冊》內﹐有一「李克義」名字。鐘馗愕然自思曰「此人逐父外居﹐致母死地﹐在陽世已被雷轟﹐今又受罪冥司﹐此惡報之理也。」閱畢﹐遂辭大王﹐往鋸解地獄去了。

行不多時﹐又見衙門一所﹐牌坊上書「鋸解地獄」四字。一至門首﹐但見注祿判官﹑夜叉小鬼﹐紛紛迎接。及至獄內﹐冤魂千千萬萬﹐嚎哭而跪於兩傍。鐘馗見其啼哭﹐疑有冤枉者﹐逐名細審﹐無一可釋者。審畢﹐又見東廊下兩个夜叉﹐將板夾著一个冤魂﹐用繩綁縛﹐鋸作數截。鐘馗問之曰「此等冤魂﹐在陽世作甚惡事﹖」夜叉答曰「他在陽世不孝。有一日買魚一尾烹熟﹐瞞了父母﹐夫婦二人暗地食之﹐被其母看見﹐言其不孝﹐他就聽妻之言﹐將母推倒在地﹐負傷而死。其母不甘﹐就在前情具告冥司﹐拿至地獄﹐受此重罪。」鐘馗聽罷﹐復問曰「此一冤魂﹐何處人氏﹖」鬼判曰「乃河口李克義也。」鐘馗云「情眞罪當﹐信不枉矣。」言訖﹐遂離了鋸解地獄。

行不多時﹐見一髙臺﹐名曰「望鄕臺」﹐髙接天漢。又有許多冤魂﹐有望東哭者﹐有望南哭者﹐有望西哭者﹐有望北哭者﹐嚎陶大叫﹐哭聲震天﹐日夜不絕。臺上涕淚﹐如大雨下。鐘馗嘆曰「皆因你在陽世不行正道﹐故受此苦。」言罷﹐前往第四殿去了。未知如何﹐且聽下回分解。

望鄕臺上人人淚﹐

鋸解獄中个个悲。

都爲名利遭此難﹐

勸君修善念阿彌。

磨磨地獄

卻說鐘馗過鬼門關﹐辭了宋帝大王﹐離了鋸解地獄﹑望鄕臺﹐不覺又來到伍官大王第四殿。大王聞知鐘馗來到﹐遂親迎於儀門之外。二人入殿禮畢﹐鐘馗卽取冊查核。頃之﹐鬼判捧冊至案前﹐鐘馗細查﹐見底冊比正冊多增三名。遂問鬼判曰「正冊比底冊少將三名﹐是何故也﹖」鬼判答曰「新來犯人未及造入正冊。」鐘馗復問之曰「此三人者在陽世因何事拘至冥司﹖」鬼判曰「馮信爲弘農牧﹐朱武乃馮信之吏﹐沈別是一土豪也。因魯細借沈別之銀﹐臨期不還﹐沈別糾統多人﹐拆毀其房屋。魯細與之講論﹐沈別遂喝令多人實時打死。魯細之母具情告縣﹐沈別事虧﹐魆將白金二百﹐央吏朱武送與馮信﹐不究其罪。以致魯細不甘﹐訴告本司﹐就差鬼使去拿。今日方到﹐塡造不及﹐望乞海涵。」鐘馗聽罷��﹕「貪官污吏﹐磊債殺人﹐此法所不容者﹗」言訖﹐遂辭大王前往磨磨地獄。

正行﹐見有一大衙門﹐牌坊上書著「磨磨地獄」四字﹐遠遠聞得轟轟烈烈之聲﹐猶如雷鳴﹐再無斷絕。又聽得冤魂等鬼﹐嚎啕大哭﹐哭聲震天。行至衙門首﹐鬼判跪迎。及入衙內﹐又見夜叉小鬼無數﹐拿冤魂作惡之人﹐推入磨眼﹐卽刻粉骨碎身﹐形如豆腐﹐血流滿地。鐘馗看罷﹐乃曰「汝等不可錯將修善之人受罪﹐如有此情﹐查出定行反坐不饒。」夜叉答曰「此等冤魂﹐皆在陽世不修片善﹐不公不法﹐上不忠天子﹐下不孝父母﹐故將磨磨﹐打入羽毛等類。若修善之人﹐送往升仙橋﹐決不敢將他受此苦難。」鐘馗聽罷﹐遂離了磨磨地獄﹐前往第伍殿去了。未知何如﹐且聽下回分解。

黑暗地獄最難禁﹐

天生大磨好驚人。

洗垢爲新行好事﹐

無憂無慮見閻君。

沸油地獄

卻說鐘馗辭了伍官大王﹐離了磨磨地獄﹐行不多時﹐又來到閻羅大王第五殿。大王與鐘馗見畢﹐卽送文冊查理。鐘馗逐一查明﹐卽辭大王前往。行數里﹐見一髙山﹐名曰「銅蛇鐵狗山」。其山中有一條大路﹐甚曲難行﹐光滑如鏡。走進塢內﹐行不多時﹐左手山坡下﹐有水﹑艸﹑土﹑木毒蛇四種﹐來來往往﹐不知其數﹔右邊山坡下有大﹑小﹑粗﹑細惡狗四種﹐亂亂紛紛﹐不可勝紀﹐都趕來咬傷冤魂之肉。那冤魂啼啼哭哭﹐叫苦連天。鐘馗見其啼哭﹐乃示之曰「皆因你在陽世﹐不修片善﹐故受此苦﹐何足卹哉﹖」言訖﹐復往前行。又林中現出一所琉璃寶殿﹐上接靑雲。看看將近﹐牌坊書著「大蟒關」。及至門首﹐鬼王迎接入衙內﹐設酒款待。飲畢﹐鐘馗起身﹐前往沸油地獄。

正行﹐遠遠望見一紅門﹐上書「沸油地獄」四字。及進門內﹐但見火焰衝天﹐有鼎鍋千萬餘口﹐聞得油鐺裏淘浪響聲﹐猶如雷鳴。又見夜叉﹑小鬼擔油﹑運柴者﹐勝似螻蟻過路者﹐更無斷絕。又見大力鬼﹐將四五个冤魂﹐丟入油鍋﹐叫聲不絕。又見小鬼各執鐵鉤﹐搭出冤魂之肉﹐作飯而食之。鐘馗看罷﹐遂呼鬼而示之曰「此等極刑﹐不可及於無辜之人﹗」鬼判答曰「這夥冤魂﹐皆在陽世片善不修﹐故罹此刑。」鐘馗復問之曰「在陽世作何惡事﹖」鬼判曰「有一冤魂﹐姓余名勛﹐家資巨萬﹐素好嫖賭﹐其父屢諫不悛。後家業蕩盡﹐開一酒館。忽一日﹐有一湖州賣布客人周良﹐帶本百餘﹐同僕二人投宿店內。余勛見其財物﹐突起狼心﹐是夜將藥酒毒死周良主僕二命。店內掘一深坑﹐埋其屍首﹐外人並不知覺﹐故受此罪。又有一冤魂﹐姓張名標﹐倚勢吞人﹐酷貪風水﹐彊將父柩侵葬吳義祖穴。彼吳義得知﹐登山哭阻﹐就被張標持斧砍傷﹐流血而死。又有二冤魂﹐鄭子華﹑王氏桂芳。桂芳之夫黃繡﹐往外經商﹐數載未回﹐桂芳就與鄰居子華通奸﹐情如膠漆。忽一夜二更﹐桂芳與子華正在共枕而寐﹐聽見黃繡聲音叫門﹐子華驚慌﹐閃入重壁內躲縮。桂芳遂出外開門﹐見是丈夫﹐心中不悅﹐同入房中敍話。一時黃繡不覺神倦﹐入牀就寢。桂英見其熟睡﹐出與子華商議﹕『我丈夫今日回家﹐更闌夜盡﹐並無人知﹐不免害了他的性命﹐我與你永爲夫婦﹐豈不美哉﹗』子華聽允﹐遂持刀一把﹐直入房內﹐殺死黃繡。此數人者﹐在陽世不修片善﹐故受此苦。」鐘馗聽罷﹐乃曰「宜加此刑﹐以爲作惡者之警。」言訖﹐遂離了沸油地獄﹐前往第六殿去了。未知如何﹐且聽下回分解。

粉墻八字一牢門﹐

「沸油」二字上頭存。

鍋內冤魂聲叫苦﹐

只因前世害良人。

磑搗地獄

卻說鐘馗辭了閻羅大王﹐過了銅蛇鐵狗山﹑大蟒關﹐離了沸油地獄﹐又來到變成大王第六殿。大王與鐘馗禮畢﹐鐘馗卽調取善惡文冊。頃之﹐鬼判賫至。鐘馗細閱﹐查得冊內開除惡人一十三名。遂喚鬼判而問之曰「冊內因何開除惡人一十三名﹖」鬼判答曰「有一人姓夏名柏﹐黑夜打劫黎辛之家﹐利其財物﹐復殺其六口。次日﹐亦不知是何人劫殺﹐具情告縣訪拿﹐並無蹤迹。以致黎辛不甘﹐訴告冥司。差役拿至﹐卽將夏柏嚴刑考訊﹐供稱與前一十三人同夥打劫。就牌差夜人小鬼前去拘獲。赴司逐名細審﹐俱系仇扳﹐實時放回陽世﹐故此冊內開除。」鐘馗聽罷乃曰「誣殺良善之人﹐罪不容於死。」言訖﹐遂辭大王。

前行數里之遙﹐遠遠望見一座山﹐名曰幽怪山﹐垂崖峻嶺﹐荊棘藤羅攔道而生﹐又見林中立一牌坊﹐上書「急腳關」三字。及入關內﹐急腳大王正來迎接﹐與鐘馗見畢﹐復設宴相待。飲罷﹐遂差夜叉護送鐘馗前行。走不多時﹐但見無數冤魂﹐悲悲哭哭。又見夜叉小鬼將冤魂腳上鞋襪﹐盡情脫去﹐又有許多夜叉各執狼牙鐵棍等物﹐將冤魂打趕得急走如飛。路上俱是蒺藜﹑碎石﹐荊棘橫生﹐冤魂痛哭﹐亂奔亂走。鐘馗見其痛哭﹐乃問及夜叉曰「汝等因何將冤魂苦打﹖」夜叉答曰「在陽世不孝父母﹐不敬長上﹐亂倫敗俗﹐淫人妻小﹐恃勢吞貧﹐騙人財本﹐指官誆詐﹐剝害良民。」鐘馗聽罷﹐乃嘆曰「惡有惡報﹗人生在世﹐須要修善﹐若作一惡事﹐天地必不容之矣。」言訖﹐一直徑往。

忽見一大衙門﹐朱壁紅墻﹐牌坊上書著「磑搗地獄」四字。那鬼王聞知是鐘馗來到﹐遂出而迎之。引進入內﹐但見夜叉小鬼千千萬萬﹐都是巨口獠牙﹐頭有雙角﹐靑面紅首﹐其聲如雷﹐口似血盆﹐牙如剪刀﹐眼似銅鈴﹐往往來來﹐不知其數。又見天生大石臼一對﹐以大木作柱﹐數十夜叉踏起﹐半空而下﹐響如霹靂之聲﹐驚天動地﹐響聲不絕。又見小鬼將冤魂放入碓搗﹐其骨如粉﹐其肉如泥﹐眾餓鬼隨意而食之。鐘馗看畢﹐遂問及鬼王曰「爲因何事而得此罪﹖」鬼王答曰「都是賣國權臣﹐敗家之子﹐不仁﹑不義﹑不信之人﹐侮罵爹娘之輩﹐不敬六親之徒﹐暗計害人之漢﹐娼妓淫婦之流﹐故將碓搗之。」鐘馗聽罷﹐乃曰「此等之人﹐宜以此刑治之。」言訖﹐遂離了磑搗地獄﹐前往第七殿去了。未知如何﹐且聽下回分解。

莫道惡人無惡報﹐

惡人各有惡根源。

割舌牢內眞受苦﹐

皆是前生作孽來。

割舌地獄

卻說鐘馗辭了變成大王﹐過了幽怪山﹐急腳關﹐離了確搗地獄﹐不覺又來到泰山大王第七殿。與大王禮畢﹐查其冊籍﹐俱無差訛﹐遂辭大王前往。正行之間﹐遙望見一山﹐名曰玄玄山﹐俱是髙山峻嶺﹐石壁垂巖。進一山徑﹐四顧寂寞﹐無人往來﹐感嘆而行。望見一牌坊﹐上書著「三教關」三字。及入關內﹐又見一衙門﹐墻粉八字﹐中間一座門樓﹐約髙一百丈﹐名曰玄黌門﹔左邊一座大門﹐名曰空門﹔右邊一座大門﹐名曰沙門。玄黌門﹐儒者行走﹔空門﹐釋者行走﹔沙門者﹐道家行走。及至其所﹐見有一人﹐頭戴淩雲巾﹐身穿藍衣﹐一个小童拿書數卷﹐隨後而行﹐就與鐘馗相遇。鐘馗與之言曰「兄莫非在陽世從遊於南華先生之陳子奇乎﹖」奇曰「然也。」遂問馗曰「兄莫非昔日同窗之鍾生乎﹖」鐘馗答曰「是也。」奇遂請鐘馗至家﹐復詢及起居﹐鐘馗告以上帝所命之故。旣而設酒相待﹐各攄契闊之情。飲畢﹐鐘馗起身拜謝。奇遂送馗於大門之外。鐘馗乃曰「就此辭別﹐再不顧矣。」

言訖﹐前行數里﹐不覺又到割舌地獄﹐鬼判迎接﹐直入衙內。兩邊齊齊整整﹐夜叉小鬼各執狼牙大棍﹑刀﹑斧﹑鉤﹑槍﹑繩索﹑器械等件﹐排立兩傍。又見廊下楟柱萬萬千千﹐柱上絣著冤魂﹐叫苦連天。小鬼各將鐵鉤鉤出罪人舌頭﹐以刀割之﹐人人鮮血淋淋。鐘馗看罷﹐乃問及鬼判曰「爲因何事割其舌頭﹖」鬼判答曰「他在陽世以虛爲實﹐無中生有﹐較長論短﹐說是道非﹐故此割舌﹑剜心之報。」鐘馗聽罷﹐乃曰「此可爲妄言生事者之戒。」言訖﹐遂離了割舌地獄﹐前往第八殿去了。未知如何﹐且聽下回分解。

無常二字實難逃﹐

不怕官員並富豪。

閻王限你黃昏去﹐

誰敢畱人過一宵。

稱秤地獄

卻說辭了泰山大王﹐過了玄玄山﹑三教關﹐離了割舌地獄﹐不覺又來到平等大王第八殿。與大王禮畢﹐遂查其冊﹐中間並無差訛﹐就辭大王前往。行不多時﹐遠遠望見一大髙山﹐名曰霹靂靈寶山。垂巖峻嶺﹐兩峯並立。正行之間﹐又見一牌坊﹐上書「雷公關」三字。關門大開﹐鬼王出關迎接。及入關內﹐但見大小長短﹐靑﹑紅﹑黑﹑白各色等鬼﹐亂亂紛紛﹐不知其數﹐猶如羣羊而走。夜叉小鬼往往來來﹐更無斷絕﹐勝似蜂擁而入。又見兩邊有角靑頭鬼﹐右手執錘﹐左手執鍼﹐有作惡之人走過﹐打破天靈﹐餓鬼食其腦漿。又見靑面紅頭鬼﹐鼻出煙﹐口噴火﹐身披虎豹皮﹐嘴長三四尺﹐食冤魂之肉﹐如食饅頭。又見黑頭白角鬼﹐身長二丈﹐巨口獠牙﹐食冤魂四足﹐如食藕菜。又見大力鬼﹐身有六丈﹐牛頭銅目﹐云鼻髙額﹐將冤魂囫圇吞之﹐如食餛飩﹐當作點心。又見尖嘴長腳鬼﹐食冤魂之血﹐如飲茶酒。又見冤魂哭聲震天﹐綿綿不絕。鐘馗見其啼哭﹐乃呼鬼判而示之曰「汝等當奉公正法﹐不可妄將無過之人﹐打破天靈。」鬼判答曰「此等之人﹐皆在陽世不修片善﹐作惡多端﹐故受此苦。若善人﹐永不落於此矣。」

鐘馗聽罷﹐遂往前行。忽見一衙門﹐甚是髙大﹐牌坊上書著「稱秤地獄」四字。及至獄內﹐但見架子千千萬萬﹐將冤魂弔起用秤稱之﹐以刀割其肉。那冤魂叫苦連天﹐鮮血淋下。鐘馗問鬼判曰「爲因何事而割其肉﹖」鬼判答曰「他在陽世損人利己﹐害眾成家﹐故此割肉塡還補報。」鐘馗聽罷乃曰「此可爲貪得者之戒。」言訖﹐遂往第九殿去了。未知如何﹐且聽下回分解。

鼎鍥按鑑唐書鐘馗降妖傳卷之四

木驢地獄

卻說鐘馗辭了平等大王﹐過了雷公關﹐離了稱秤地獄﹐不覺又來到都市大王第九殿。大王出而迎之。及入殿﹐禮畢﹐遂厚宴鐘馗。宴畢﹐鐘馗取冊稽查﹐鬼判實時送至。鐘馗細閱﹐查得冊尾未書年月﹐乃呼鬼判而言曰「冊內不造年月﹐是何故也﹖」鬼判答曰「因鍾爺取冊甚緊﹐忙中失錯﹐望乞海涵。」鐘馗聽罷﹐亦不與之論究﹐遂復前往。

正行間﹐忽見一虎頭衙門﹐上書「木驢地獄」四字。將近獄門首﹐鬼使紛紛迎接。及入獄內﹐但見木驢木馬﹐千千萬萬﹐驢背多有楟柱﹐將冤魂綁於其上。夜叉小鬼各執鐵鉤﹑尖刀﹐要剮冤魂之肉﹐輕重不等﹐有剮二十四刀者﹐有剮三十六刀者﹐有破肚腹者﹐有粉骨碎觔者﹐有化爲天塵者。獄中冤魂嚎陶大哭﹐叫苦連天。鐘馗見其嚎哭﹐遂問及鬼判曰「爲因何事而割其肉﹖」鬼判答曰「他在陽世不行好事﹐咒公罵婆﹐不敬丈夫﹐搬唆是非﹐娼淫潑婦﹐盜人財物﹐扳害良民﹐動輒逞凶﹐無故毆人﹐土豪磊債﹐節外生枝﹐教唆詞訟﹐撥置官府﹐濫受民詞﹐貪贓枉法﹐拆人婚姻﹐占人田產﹐好嫖好賭﹐蕩費家資﹐恃彊吞弱﹐倚富欺貧﹐一切凶人﹐故有剮肉之報。」鐘馗聽罷﹐乃曰「此等之人﹐治以此罪﹐蓋亦宜哉。」

言訖﹐遂離了木驢地獄。行數里之遙﹐望見一靑山﹐林木森森﹐轉下一塢﹐牌坊上書「柰河關黃泉路」六字。行至關內﹐鬼王迎接進衙宴飲。酒至半巡﹐鐘馗問鬼王曰「黃泉路水通何處﹖」鬼王答曰「黃泉水流入柰河橋﹐那柰河橋怪木爲橋﹐一起一曲﹐其形如龍之狀﹐有冤魂行至橋中﹐孽風大起﹐其橋自沈﹔如修善修徳之人行過﹐公然無事﹐穩如太山。如不忠不孝﹑奸夫姦婦﹑土豪地虎﹑光棍彊梁一槪之類行過﹐吹落橋下﹐水流滚滚﹐內有銅蛇﹑鐵犬﹐惡物不知其數﹐都來趕食冤魂。然柰河橋有四座﹐行善之人上﹑中﹑下三等﹐上等善者﹐行升仙橋﹔中等善者﹐行安平橋﹔下等善者﹐行耐河橋﹔下下等善者﹐行獨木橋。黃泉路之光景﹐如斯而已矣。」鐘馗聽罷﹐遂起身前往第十殿去了。未知如何﹐且聽下回分解。

木驢地獄罪難禁﹐

專治無端悖逆人。

忠孝廣行方便路﹐

何愁惡鬼與閻君。

轉輪十殿

卻說鐘馗辭了都市大王﹐離了木驢地獄﹐過了柰河關黃泉路﹐不覺又來到權衡關。及入關內﹐行不數里﹐見有三條大路﹕中間一條路﹐牌坊上書「快活山逍遙嶺」﹔左邊一條路﹐上書「回鄕嶺流沙路」﹔右邊一條路﹐上書「垂巖溝黃泉路獨木橋」。又行不多時﹐見有三座橋﹕中間一座名曰升仙橋﹐玉石爲梁﹐沈香爲欄﹐專走修善徳行之人﹔左邊一座﹐名曰安平橋﹐靑石爲橋﹐松木爲欄﹐專走無是無非之人﹔右邊一座﹐名曰耐河橋﹐怪石爲梁﹐朽木爲欄﹐專走不行好事之人。鐘馗至升仙橋﹐忽見學士﹑夫人在於橋上﹐慌忙上前相認。禮畢﹐學士﹑夫人問曰「汝至此何干﹖」鐘馗卽以上帝所命之故﹐又以秀英升天之事﹐告知一徧。學士﹑夫人不勝歡欣。鐘馗詢及學士曰「嶽丈﹑嶽母至此橋上何故﹖」學士答曰「托賴賢婿之福﹐今蒙上帝取我升天﹐故至此橋。」鐘馗聽罷﹐心中甚喜﹐於是各訴離別之情。言訖﹐鐘馗遂拜辭學士﹑夫人﹐乃曰「久離天庭﹐恐違欽限﹐還要前往十殿冥司﹐稽查冊捲﹐就此辭別﹐後至天庭相會。」言罷﹐鐘馗遂往前行。

正行之間﹐遠遠望見一衙門﹐紅墻粉壁﹐上書「冥司轉輪殿」。及至衙門首﹐轉輪大王出而迎之﹐二人同入殿內。禮畢﹐但見兩廊下牛﹑馬﹑豬﹑羊﹑蛇﹑蠍諸虫﹐飛禽走獸﹐不知其數。鐘馗乃問曰「這兩廊下禽獸諸虫﹐從何而來﹖」大王答曰「俱是陽世不行好事之人﹐變畜塡還之理。」鐘馗聽罷﹐復問曰「今變此禽畜諸虫等類﹐在陽世作何惡事﹖願聞其詳。」王答曰「騙人財者﹐變爲牛馬﹔害人事者﹐變爲花蛇﹔說人是非者﹐變爲烏鴉﹔尖嘴尖舌者﹐變爲蚊虫﹔盜人資本者﹐變爲地鼠﹔拆人婚姻者﹐變爲梟禽﹔不忠不孝者﹐變爲虎豹﹔不仁不義者﹐變爲豺狼﹔娼妓淫婦﹐變爲百舌﹔縱妻奸淫﹐變爲水﹖﹔恃勢吞民者﹐變爲獨角獸﹔將男作女者﹐變爲兩頭蛇。」言訖﹐鐘馗乃曰「變畜塡還之理﹐善哉﹐善哉﹐此可爲陽世作惡者之警﹗」正論間﹐鬼判賫冊至﹐鐘馗逐一細查﹐並無差錯﹐遂辭大王﹐回轉天庭。未知如何﹐且聽下回分解。

六道牽連誰得知﹐

生生化化轉輪回。

修善迎上天堂路﹐

作惡難逃地獄悲。

回轉天宮

卻說鐘馗稽查冥司已訖﹐復將冥司情款造冊一本﹐返達天庭。及至天宮﹐玉帝正在升殿﹐文東武西。鐘馗遂拜於丹墀﹐將冊呈於上帝﹐復以冥司事情﹐一一奏聞焉。上帝細覽其冊。覽罷﹐喚天使召其父﹑母﹑妻子。頃之﹐鐘馗之父﹑母﹑妻子﹐及嶽父﹑嶽母﹐一齊而至﹐相會於五鳳樓前﹐各敍離情。話畢﹐同至殿下﹐叩頭謝恩。上帝命之曰「稽查冥司﹐汝之功勛固已浩大﹐然天下之妖怪蜂起﹐無人降伏﹐我今遣你前去掃除人間之妖魅﹐威靈顯赫於萬方﹐不可久住天庭﹐致使生靈塗炭。今賜你降妖鐵簡一條﹐封你爲掌理陰陽降妖都元帥﹐卽日起行﹐不可違旨。」言訖﹐鐘馗謝恩領旨﹐遂行出午門外﹐拜辭父﹑母﹑學士﹑夫人﹐及別妻秀英﹐更往終南山出現。

那潔空長老正在閒遊﹐見一人頭戴紗帽﹐身穿藍袍﹐腰插寶劍﹐手持鐵簡﹐自半空中而下﹐在山中來來往往。長老心甚驚怕﹐乃伏地而拜曰「僧人在山毫不妄爲﹐如有私念﹐神其鑑之。」旣而長老起頭一看﹐一時不見其形。長老自思曰「想是山中那个僧徒﹐不見法戒﹐獲罪於天﹐致令天神下降。」言訖﹐遂呼眾徒而命之曰「今日有一天神﹐手執鐵簡﹐腰插寶劍﹐在山中走來走去﹐你眾人各遵法戒﹐毋得非爲。」眾僧唯唯聽命。是夜﹐潔空長老就寢﹐鐘馗復托其夢曰「我非別神﹐乃當時在山中讀書之鍾相公也。自別長老詣京赴試﹐忝中頭名﹐不料唐王嫌我貌醜﹐棄而不用。自思無顏回家﹐遂觸死金階。英魂直入天庭﹐就蒙玉帝委查冥司。今賜我降妖簡一條﹐復封我爲掌理陰陽降妖都元帥﹐更來人間掃除妖魔。無處藏身﹐復來終南﹐長老不須驚怕。」那長老醒來﹐覺是一夢。次早就將夢中之言﹐與眾僧人說﹐於是塑其形像﹐供奉在山﹐香燈不缺。未知如何﹐且聽下回分解。

上皇敕命顯終南﹐

驅捉妖邪捕緝拿。

自此人民欣業樂﹐

諸神拱伏畏鍾耶。

誅戮山魈

卻說終南山腳下﹐有一人姓黃名佑﹐木匠活生﹐有妻吳氏。忽一日﹐黃佑往詹徳家造屋﹐不在家中。是夜﹐吳氏正在鍼繡﹐一陣狂風﹐吹開大門﹐見有一紅須赤眼者﹐身長一丈﹐突入家中﹐唬得吳氏魂飛魄散。那紅須者言曰「我至你家﹐並無他故﹐我要與你交情﹐如若不從﹐我必害你性命。」吳氏驚怕﹐只得屈從﹐入房就寢。睡至四更﹐那紅須者要去﹐遂囑吳氏曰「你不可泄漏此事﹐若有人知﹐決不饒你。」次日﹐吳氏懼他﹐亦不敢與人言。及至夜深﹐紅須者又來﹐遂將銀首飾一件﹐送與吳氏﹐乃曰「你從我十分快活﹐衣食不缺﹐金銀俱有。」睡至四鼓而去。如此往來﹐有半月之餘。

一日﹐黃佑回家﹐其妻吳氏﹐就將前事一一告知。黃佑乃曰「有此怪事﹐我自有法治之。」是夜﹐黃佑手持刀一把﹐躲立門背。至更闌﹐果有紅須者至。黃佑見其長大﹐亦不敢與之爭鬥﹐遂趨而避之。四更時分﹐紅須者方去。次日﹐黃佑請法師除治。是夜﹐紅須者來家﹐得知卽抽身而走﹐帶統眾妖﹐復至黃佑之家﹐就將吳氏擡往山中。黃佑不敢攔阻。

次早﹐黃佑雇倩多人﹐徧往深山尋獲﹐益無蹤迹。復尋至終南山﹐潔空長老問曰「你上百餘人﹐各執器械﹐到此山中何故﹖」黃佑上前答曰「我前月因往詹宅造屋﹐妻吳氏一人在家﹐被山魈所據﹐經今半月。我前日回家﹐妻將此事告知﹐遂求法師除治。妖怪覺知﹐昨宵帶統多妖﹐來家將妻擡去﹐不知下落。今雇多人﹐徧尋深山﹐不見形影﹐故尋至此。」潔空長老聽罷﹐乃曰「本山有一鍾爺﹐甚是靈顯﹐天下之妖怪﹐見之無不遠去。你可上前禱告﹐求鍾爺救你妻子。」黃佑遂同長老﹐詣案前拜於地下﹐將前事禱祝一徧。禱畢回家﹐心甚憂悶。

是夜﹐鐘馗手執鐵簡﹐徧野搜尋﹐見一髙山﹐名曰大毛山。行至山頂﹐有一深洞﹐鐘馗直入其內。但見山魈紛紛﹐不知其數﹐遂將鐵簡亂擊﹐洞中精怪盡數而死。又見一婦人﹐啼啼哭哭。鐘馗問其何故至此﹐那婦人告以前情﹐鐘馗引其出洞。時值五鼓﹐鐘馗化一陣淸風而去。那婦人轉身一看﹐不見其人﹐乃曰「此天神之救我命也。」走至家中﹐天色將明。黃佑見妻子回家﹐喜不自勝﹐遂問其妻曰「你如何得脫﹖」吳氏答曰「有一神人﹐手持鐵簡﹐直入洞內﹐將妖怪盡皆殺死。復引我出洞口﹐一時不見﹐亦不知其所往。」黃佑聽罷﹐乃曰「此是終南山鍾爺救你性命﹐我去多買香紙﹐同你前往山中酬謝。」及至山中﹐吳氏見鐘馗形像﹐遂與其夫言曰「救我者儼然此神也。」夫婦二人跪拜不已。拜畢﹐黃佑同妻致謝長老﹐卽以前事告知。潔空長老曰「若非鍾爺﹐汝妻幾爲妖怪之婦矣。」言訖﹐黃佑與吳氏回家﹐亦塑一像﹐時常供奉。自是鐘馗之威靈﹐顯於一方﹐人人感仰。未知如何﹐且聽下回分解。

燒罷香錢囑罷神﹐

虔誠懇禱訴根由。

今朝幸喜靈神應﹐

黎庶謳歌感厚情。

捉獲小鬼

明皇開元﹐講武驪山﹐翠華還宮﹐上不悅﹐因痁疾作﹐晝夢一小鬼﹐衣絳犢鼻﹐跣一足﹐履一足﹐腰懸一履﹐搢一筠扇﹐盜太眞繡香囊及上玉笛﹐繞殿奔戲上前。上叱問之曰「汝是何方妖鬼﹐敢奔戲於吾之前乎﹖」小鬼奏曰「臣乃虛耗也。」上復問之曰「未聞虛耗之名。」小鬼奏曰「虛者﹐望空虛中盜人物﹔耗者如戲﹐耗卽耗人家喜事成憂。」上聞其言﹐遂大怒﹐欲呼武士。俄見一大鬼﹐頭戴紗帽﹐身穿藍袍﹐腰系角帶﹐腳靸朝靴﹐左手執劍﹐右手持簡﹐徑捉小鬼﹐先刳其目﹐然後擘而啖之。上問之曰「爾何人也﹖」奏云「臣乃終南山進士鐘馗也。因中頭名狀元﹐唐王嫌臣貌醜﹐遂黜職不用﹐羞歸故里﹐觸殿階而死。是時奉旨﹐賜綠袍以葬之。感恩祭祀﹐與我王除天下虛耗妖孽之事。」言訖﹐覺是一夢﹐痁疾頓瘳。

次日升殿﹐文武朝罷。上呼羣臣而言曰「痁疾不愈﹐時刻憂惶。昨宵幸得一夢﹐夢見一小鬼奔戲朕側﹐問其何鬼﹐彼答曰乃虛耗之神。復問其何爲虛耗﹐彼又曰﹕『虛者﹐望空虛中盜人財物﹔耗者﹐耗散人家喜事成憂。』朕怒﹐欲呼武士斬之。忽見一大鬼﹐官帶齊備﹐手執鐵簡﹐徑捉小鬼。朕問其何人﹐彼奏曰﹕『終南山進士鐘馗是也。因見擯於唐王﹐觸死殿階﹐蒙唐王賜以綠衣﹐厚禮葬祭﹐今特來爲吾王除虛耗妖孽之事。』醒來覺是一夢﹐痁疾卽愈。此乃鍾進士之力也。朕欲詔一畫工﹐畫其圖像﹐徧傳天下﹐令戶戶供奉﹐祭祀以時。」言訖﹐忽有一臣出班奏曰「今有畫工吳道子﹐丹靑最巧﹐舉筆通神。」上聽罷﹐遂詔吳道子入朝。上卽以夢中之事與之言焉。道子奉旨﹐立筆成圖﹐恍若有睹。上見之甚悅﹐遂命工部尙書余以能﹐督造殿宇﹐將鍾進士圖像﹐供奉於其內﹐敕封爲護國佑民降妖大元帥。封畢﹐復詔頒天下。至今威靈不昧﹐顯著萬方。未知何如﹐且聽下回分解。

唐王晝寢夢金鑾﹐

虛耗爲妖索上皇。

進士鐘馗驅遠逐﹐

管教邪魅配他鄕。

收捉蝙蝠

卻說宜山江邊五王廟﹐有一千年蝙蝠成精﹐此處人民受其害者﹐不可勝數。時蘇鍧有一女名昆玉﹐嫁與同裏舒裕爲妻﹐未及過門。舒裕前往蜀地販賣藥材﹐五載杳無消息。忽一日﹐有人傳報舒裕卒於漢口。昆玉聞之﹐痛哭不已﹐遂承服﹐誓不再嫁。後父母見其年幼﹐欲奪其志﹐於時徽地有一鹽商朱士貴﹐聞而娶之。昆玉誓曰「死不攺節。」自縊數次﹐其母救之。自後父母防閒愈密。昆玉不能自決﹐日夜哀哭﹐傍人聞者﹐爲之墮淚。旣而知勢不可解﹐乃徉許之。其父母接受娉金﹐昆玉假爲歡欣。士貴遂欲取歸﹐昆玉詐言曰「不幸夫君已喪﹐𨿽不能終其服﹐亦當暫守數月﹐以全婦道﹐使他在九泉之下亦瞑目矣。」其父母遂然之﹐自後不加防檢。

忽一夜﹐昆玉探知父母睡著﹐卽越墻而出﹐更往江邊。是夜﹐月明如晝﹐昆玉見江邊有一五王廟﹐遂於廟門首拜而言曰「小婦人名昆玉﹐父蘇鍧﹐母董氏﹐先將我嫁與舒裕爲妻﹐不幸裕卒於他鄕。情願守節﹐誓死不嫁﹐柰爹娘不顧人倫﹐苦要勒逼﹐將我復嫁朱士貴。計不可脫﹐只得捐軀就死﹐以全節操﹐望神靈憐憫﹐免使我屍骸暴露。」言訖﹐十分號哭﹐投江而死。

就被蝙蝠精聞其詳細﹐見昆玉赴水而亡﹐遂走入蘇鍧之家﹐變作昆玉﹐寢於房內。次日早起﹐對其父母言曰「夫君已喪﹐我今守服亦何補哉﹖不如歸就朱家也罷。」其父母聞之﹐心甚歡喜﹐遂通知朱士貴﹐卽歸其家。鍼繡工夫﹐無不精細﹐琴棋書畫﹐件件皆能﹐士貴悅之。一日帶歸徽地﹐事公姑以禮﹐造次不違﹔待妯娌有方﹐和顏悅色。方且蚤夜勤劬﹐始終敬謹。鄕黨仰其賢﹐宗族稱其徳﹐內外無不號其爲賢婦也。

及至二周﹐士貴人形鬼質﹐時常負疾。忽一日﹐士貴之父往街遊玩﹐買得鐘馗圖像一軸﹐來家奉祀。後士貴精神愈疲﹐病癥愈加﹐求醫療治﹐皆謂其爲色所傷。其父母遂送士貴去母舅家養病﹐不在家中。有一夜﹐鐘馗知士貴爲妖怪所迷﹐遂持鐵簡趕入房內﹐將昆玉擊死。是夜﹐鐘馗卽托士貴並其父母之夢﹕「昆玉非是人間女子﹐乃是千年一蝙蝠精﹐我不爲之速除﹐禍在旦夕之間矣。」士貴夢覺﹐神淸气爽﹐病癥頓痊。士貴之父母亦有是夢。次早及至房中一看﹐但見一蝙蝠死於牀上。旣而士貴病愈回家﹐父母告以此事。士貴答曰「我也得一夢﹐夢一人頭戴紗帽﹐手持鐵簡﹐爲我言曰﹕『你爲妖怪所迷﹐我不爲你除之﹐禍卽至矣。』覺來前疾卽瘳。今日果有此怪。」其父母聽罷﹐乃曰「救你者非他人﹐乃堂上所奉之鐘馗也。」士貴往視之﹐誠然也﹐遂拜謝不已。自後鐘馗之靈感﹐徧於徽郡。未知如何﹐且聽下回分解。

漂薄孤城淺水舟﹐

綠云撩亂倩誰收。

翠袖尙含金釧冷﹐

碧波難洗玉容羞。

證除元弼

卻說滎陽秀才武亮采﹐妻胡氏韋娘。一日亮采往外﹐有一契友郤元弼訪亮。時亮不在家中﹐撞遇韋娘﹐乃曰「尊嫂見禮。」韋娘遂與之坐﹐相待以茶。元弼見韋娘眉如春山﹐目似秋波﹐顏容美麗﹐異香逼人﹐其欲心不能自禁﹐遂欲私之。又恐初會﹐不知心事若何﹐乃作《長相思》一詞於紙上以投之﹕

嬌姿艷質不勝春﹐

何意無言恨轉深。

惆悵東君不相顧﹐

空畱一片惜花心。自是韋娘見其輕薄﹐亦書一詞以拒之﹕

亂惹深沈入帳幃﹐

絳羅輕轉映日飛。

芳心一點堅如石﹐

任是遊蜂也不迷。元弼見是拒絕之詞﹐遂辭而去。及至書館﹐不覺神魂飄蕩﹐自思自想曰「不意有如許之國色﹐復有如許之才思也。」念念想之﹐不能自釋﹐遂吟一絕以寄興﹕

玉肌妙手應難畫﹐

才子偶見失魂花。

相如有意瞻月闕﹐

織女無意度銀河。吟畢﹐心中不勝惆悵。自是無心於詩書﹐廢志於燈前﹐亦無一時不致念於韋娘也。

忽一日﹐探知亮采往外﹐是夜持刀一把﹐更往亮家﹐捏作張媽聲音﹐叫門點燈。韋娘聞之﹐就喚婢女春香開門﹐只見元弼持刀而進。韋娘遂問曰「尊叔執此凶器而來﹐是何故也﹖」元弼乃曰「來無他故﹐我要與你相交。從則已﹐不從則傷你命。」韋娘答曰「寧死於刀下﹐決不爲此苟且之事。」元弼知事不諧﹐卽將韋娘殺死﹐復戮其春香﹐仍入書館就寢﹐外人不覺。

次日亮采回家﹐見韋娘﹑春香俱死於地下﹐詢及鄰家﹐皆曰不知。遂具狀﹐往包文拯處赴告。文拯卽準其狀﹐差人密訪﹐全無形影。文拯心甚憂悶﹐是夜就寢﹐夢見韋娘訴曰「因我丈夫往外﹐郤元弼探知﹐捏作鄰家張媽聲音﹐叫門點燈。我命婢女春香開門﹐不料元弼持刀而進﹐遽要彊奸﹐誓死不從﹐被其所傷。本家堂上鐘馗可證。」文拯夢覺﹐次早差人拘拿﹐當堂細鞠﹐元弼抵死不供。文拯遂書疏文一紙﹐請鐘馗至。文曰﹕

伏惟先生﹐護國庇民﹐除妖收魅﹐威靈顯赫﹐名播遐方。拯不才﹐濫叨牧民之任﹐不幸韋娘被元弼所戮﹐今無質據。先生爲亮奉祀福神﹐可爲明證。萬冀光降敝衙﹐庶此冤得雪﹐而凶惡可除。謹疏。

書畢﹐拜而焚之。頃之﹐鐘馗至。與文拯禮畢﹐鐘馗遂以劍擊元弼﹐乃曰「全不記作《長相思》以投韋娘乎﹖」證罷﹐卽辭而去。後元弼成獄﹐擬死。未知何如﹐且聽下回分解。

節操根深不怕霜﹐

元弼貪欲已遭亡。

鐘馗靈感來質證﹐

一決獄情顯萬方。

對證盆冤

卻說揚州有一人﹐姓李名浩。因往定州買布﹐行至地名朱塘﹐天暮﹐遂投一窯戶丁千丁萬家中住歇。丁千丁萬見其財物﹐是夜﹐利其財而復殺之。猶恐事露﹐遂將李浩屍骨﹐和泥燒成瓦盆﹐提往街賣。有一王老買去﹐是夜﹐王老將來小遺。忽聽得瓦盆說話﹕「王老﹐你如何向我口中小遺﹖我姓李名浩﹐家住揚州﹐因來定州買布﹐投宿丁千丁萬家中﹐被他騙我財本﹐復殺我性命﹐將我屍骨燒成瓦盆。萬望王老代我伸冤。」王老聽罷﹐心甚驚慌﹐乃曰「現今定州包爺﹐斷獄如神﹐我帶你前去﹐此冤可雪。」於是王老就拿著瓦盆﹐前往包文拯衙內告訴。文拯審問瓦盆﹐並不說話﹐卽將王老責治趕出。及至衙外﹐瓦盆又言曰「我今露體﹐不能說話﹐與我一件衣裳遮蓋﹐我自然說得。」王老聽罷﹐又提瓦盆直入衙內﹐將前事告知一徧。文拯遂命皂隸以衣蓋之。瓦盆卽訴曰「我是揚州李浩﹐因來定州買布﹐投落丁千丁萬家中住歇。不料他突起狼心﹐害我性命﹐謀去財本二百餘兩﹐復將我屍骨燒成瓦盆。望包爺作主﹐與我伸冤。」

文拯聽罷﹐遂差人拘拿丁千丁萬﹐當堂嚴刑考訊。丁千丁萬告曰「有何見證﹖」瓦盆泣曰「他家堂上所奉鐘馗可證。」文拯聽其言﹐遂作疏﹐請鐘馗至衙。文曰﹕

拯不才﹐非不欲置兩造於罔聞﹐棄五刑於不用。但人心姦狡﹐利令智昏﹐不得不齊之以刑。今有丁千丁萬﹐謀李浩之財﹐而復戮之﹐惟先生見焉。誠心懇禱﹐專俟降臨﹐庶獄情得決﹐民冤得伸。謹疏。書畢﹐就差人將疏至丁千丁萬之家﹐對鐘馗而焚之。

旣而鐘馗來衙﹐與文拯禮畢﹐卽以丁千丁萬謀殺李浩之事﹐一一告於拯焉。言訖﹐復以劍擊之曰「你謀財害命﹐法所當誅﹐豈容彊辧耶。」證罷﹐遂辭而去。後丁千丁萬如法擬死。未知如何﹐且聽下回分解。

丁千丁萬彊謀人﹐

謀殺冤魂變污盆。

聿遇龍圖伸怨恨﹐

鐘馗顯證償孤魂。

簡擊五通

卻說髙郵李毛保﹐母爲五通所據﹐屢除治不能﹐然所欲無不立致﹐家漸殷潤。一日﹐欲得金首飾﹐五通乃曰「向見姑蘇有爲徐公守者﹐與家姬飲後囿春香亭﹐姬所戴首飾頗珍異﹐往可得也。」言訖﹐遂去。及至徐公家﹐潛入房內﹐盜出首飾﹐走行西樓下出﹐卻被鐘馗擊一鐵簡﹐傷一左股。五通驚懼﹐遂將首飾墜於井中﹐空手跛蹇而返。曰「姬首飾已得﹐過堂側西小樓﹐遇一人頭戴紗帽﹐腰系角帶﹐身穿綠袍﹐腳靸朝靴﹐擊我一簡﹐傷左股﹐驚投所竊於井中而逃。爲汝幾喪我命矣。」毛保聞之﹐欲察五通所懼﹐因假賣抵姑蘇徐公家。其公果以失首飾爲問曰「某婢某奴盜乎﹖」毛保布卦曰「物在井中﹐急索便得。」其家撈取﹐果得焉。大詫﹐以爲神﹐婢奴徳之尢甚。延款西小樓﹐見所供鍾圖像﹐正如五通所談﹐故詒之曰「惡神不宜以鎭宅﹐可移祀廟中﹐宅安矣。」其家許之。五通﹝毛保﹞卽攜回家﹐奉於堂上。自後五通避不敢入﹐遙屬耳於毛保之母曰「此神正向擊我金簡者﹐汝忘我以汝故竊物得禍﹐又向所遺無算﹐而反毒治﹝以下原闕﹞

