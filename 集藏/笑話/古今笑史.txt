敍譚槪猶龍《譚槪》成﹐梅子讀未終捲﹐嘆曰「士君子得志﹐則見諸行事﹔不得志﹐則托諸空言。老氏云﹕談言微中﹐可以解紛。然則談何容易﹗不有學也﹐不足談﹐不有識也﹐不能談﹐不有膽也﹐不敢談﹐不有牢騷郁積於中而無路發攄也﹐亦不欲談。夫羅古今於掌上﹐寄《春秋》於舌端﹐美可以代輿人之誦﹐而刺亦不違鄕校之公﹐此誠士君子不得志於時者之快事也﹗」猶龍曰「不然。於不見夫鸜鵒乎﹖學語不成﹐亦足自娛。吾無學無識﹐且膽銷而志冷矣﹗世何可深談﹗談其一二無害者﹐是謂槪。」梅子曰「有是哉﹖吾將以子之談﹐槪子之所未談。」猶龍曰「若是﹐是旌餘罪也﹗」梅子笑曰「何傷乎﹖君子不以言舉人﹐聖朝寧以言罪人﹖知我罪我﹐吾直爲子任之。」於是乎此書遂行於世。古亭社弟梅之熉惠連述

題《古今笑》韻社諸兄弟抑鬱無聊﹐不堪復讀《離騷》﹐計惟一笑足以自娛﹐於是爭以笑尙﹐推社長子猶爲笑宗焉。子猶固博物者﹐至稗編叢說﹐流覽無不徧﹐凡揮麈而談﹐雜以近聞﹐諸兄弟輒放聲狂笑。粲風起而郁雲開﹐夕鳥驚而寒鱗躍﹐山花爲之徧放﹐林葉爲之振落。日夕相聚﹐撫掌掀髯﹐不復知有南面王樂矣。一日野步旣倦﹐散憩籬薄間﹐無可語﹐復縱談笑。村塾中忽出腐儒貿貿而前﹐聞笑聲也﹐揖而丐所以笑者。子猶無已﹐爲舉顯淺一端﹐儒亦恍悟﹐劃然長噱。余私與子猶曰「笑能療腐邪﹖」子猶曰「固也。夫雷霆不能奪我之笑聲﹐鬼神不能定我之笑局﹐混沌不能息我之笑機。眼孔小者﹐吾將笑之使大﹐心孔塞者﹐吾將笑之使達。方且破煩蠲忿﹐夷難解惑﹐豈特療腐而已哉﹗」諸兄弟前曰「吾兄無以笑爲社中私﹐請輯一部鼓吹﹐以開當世之眉宇。」子猶曰「可。」乃授簡小靑衣﹐無問杯余茶罷﹐有暇﹐輒疏所睹記﹐錯綜成帙﹐顏曰「古今笑」。不分古今﹐笑同也﹐分部三十六﹐笑不同也。笑同而一笑足滿古今﹐笑不同而古今不足滿一笑。倘天不摧﹐地不塌﹐方今方古﹐笑亦無窮﹐卽以子猶爲千秋笑宗﹐胡不可﹖世有三年不開口如楊子者﹐請先以一編爲之療腐。韻社第五人題於蕭林之碧泓

古今笑史序予友石鐘朱子﹐卓犖魁奇﹐性無雜嗜﹐惟嗜飲酒讀書﹐飲中狂興﹐可繼七賢而八﹑八仙而九﹔書則其下酒物也。仲姜玉﹐季宮聲﹐亦具飲癖﹐而量稍殺。皆好讀書﹐讀之不已﹐又從而筆削之﹐筆削之不已﹐又從而剞劂之。慮其間或有讀而不快﹐快而不甚快著﹐是何異於旨酒旣設﹐肴核雜陳﹐而忽有俗客衝筵﹐腐儒罵坐﹐使飲興爲中阻﹐不可謂非酒厄﹐勢必扶而去之﹐以俟洗盞更酌﹕此古今笑之不得不刪﹐刪而不得不重謀剞劂也。人謂石鐘昆季於此爲讀書計﹐烏知其爲飲酒計乎﹖是編之輯﹐出於馮子猶龍﹐其初名爲《譚槪》﹐後人謂其网羅之事﹐盡屬詼諧﹐求爲正色而談者﹐百不得一﹐名爲譚槪﹐而實則笑府﹐亦何渾朴其貌而艷冶其中乎﹖遂以《古今笑》易名﹐從時好也。噫﹗談笑兩端﹐固若是其異乎﹗吾謂談鋒一輟﹐笑柄不生﹐是談爲笑之母。無如世之善談者寡﹐喜笑者眾﹐咸謂以我之談﹐博人之笑﹐是我爲人役﹐苦在我而樂在人也。試問伶人演劇﹐座客觀場﹐觀場者樂乎﹖抑演劇者樂乎﹖同一書也﹐始名譚槪﹐而問者寥寥﹐易名古今笑﹐而雅俗並嗜﹐購之惟恨不早﹐是人情畏談而喜笑也明矣。不投以所喜﹐懸之國門﹐奚裨乎﹖石鐘昆季﹐筆削旣竣﹐而問序於予。予請所以命名者﹕「仍舊貫乎﹖從時尙乎﹖」石鐘曰「予酒人也﹐左手持蟹螯﹐右手持酒杯﹐無暇爲晉人淸談﹐知有笑而已矣。但馮子猶龍之輯是編﹐述也﹐非作也﹔予𨿽稍有撙節﹐然不敢旁贅一詞﹐又述其所述者也。述而不作﹐仍古史也﹐試增一詞爲《古今笑史》﹐能免蛇足之譏否乎﹖」予曰「善﹐古不云乎﹕『嬉笑怒罵﹐皆成文章。』是集非他皆古今絕妙文章﹐但去其怒罵者而已﹐命曰《笑史》﹐誰曰不宜﹖」李漁

自敍龍子猶曰﹕人但知天下事不認眞做不得﹐而不知人心風俗皆以太認眞而至於大壞。何以故﹖胥庭之世﹐摽枝野鹿﹐其人安所得眞而認之﹖堯﹑舜無所用其讓﹐湯﹑武無所用其爭﹐孔﹑墨無所用其教﹐管﹑商無所用其術﹐蘇﹑張無所用其辯﹐蹻﹑跖無所用其賊。知此﹐𨿽億萬世而泰階不欹可矣。後世凡認眞者﹐無非認作一件美事。旣有一美﹐便有一不美者爲之對﹐而況所謂美者又未必眞美乎﹗姑淺言之﹐卽知富貴一節﹐錦褥飄花﹐本非實在﹐而每見世俗輩平心自反﹐庸碌猶人﹐才頂卻進賢冠﹐便爾面目頓攺﹐肺腸俱變﹐諂夫媚子又從而逢其不徳。此無他﹐彼自以爲眞富貴﹐而旁觀者亦遂以彼爲眞富貴﹐孰知熒光石火﹐不足當髙人之一笑也。一笑而富貴假﹐而驕吝忮求之路絕﹔一笑而功名假﹐而貪妒毀譽之路絕﹔一笑而道徳亦假﹐而標榜倡狂之路絕﹔推之一笑而子孫眷屬亦假﹐而經營顧慮之路絕﹔一笑而山河大地皆假﹐而背叛侵淩之路絕。卽挽末世而胥庭之﹐何不可哉﹐則又安見夫認眞之必是﹐而取笑之必非乎﹖非謂認眞不如取笑也﹐古今來原無眞可認也。無眞可認﹐吾但有笑而已矣。無眞可認而彊欲認眞﹐吾益有笑而已矣。野菌有異種﹐曰「笑矣乎」﹐誤食者輒笑不止﹐人以爲毒。吾願人人得笑矣乎而食之﹐大家笑過日子﹐豈不太平無事億萬世﹖於是乎集《古今笑》三十六卷。庚申春朝書於墨憨齋

迂腐部第一子猶曰﹕天下事被豪爽人決裂者尙少﹐被迂腐人擔誤者最多。何也﹖豪爽人縱有疏略﹐譬諸鉛刀𨿽鈍﹐尙賴一割。迂腐則塵飯土羹而己﹐而彼且自以爲有學﹑有守﹑有識﹑有體﹐背之者爲邪﹐斥之者爲謗﹐養成一个怯病天下﹐以至於不可復而猶不悟。哀哉﹗𨿽然﹐丙相﹑溫公自是大賢﹐特摘其一事之迂耳。至如梁伯鸞﹑程伊川所爲﹐未免已甚﹐吾並及之﹐正欲後學大開眼孔﹐好做事業﹐非敢爲邪爲謗也。集《迂腐》第一。

問牛丙吉爲丞相﹐嘗出﹐逢斗者﹐死傷橫道。吉過之不問。已而逢人逐牛﹐牛喘吐舌﹐吉止駐﹐使騎吏問﹕「逐牛行幾里矣﹖」掾吏謂丞相前後失問。吉曰「民斗相殺傷﹐長安令﹑京兆尹職所當禁備逐捕﹐歲竟﹐丞相課其殿最﹐奏行賞罰而已。宰相不親小事﹐非所當於道路間也。方春﹐少陽用事﹐未可太熱﹐恐牛近行﹐用暑故喘﹐此時气失節﹐恐有傷害。三公典調陰陽﹐職所當憂﹐是以問之。死傷橫道﹐反不幹陰陽之和﹐而專討畜生口气﹐迂腐莫甚於此。友人詰余曰「誠如子言﹐漢人何以吉爲知大體﹖」余應曰「牛體不大於人耶﹖」友人大笑。驅驢宰相王及善才行庸鄙﹐爲內史﹐時謂「鳩集鳳池」。俄遷右相﹐無他施設﹐惟不許令史輩將驢入臺﹐終日驅逐。時號「驅驢宰相」。驅驢出堂﹐正存相體。彈發禦史宋禦史臺儀﹕凡禦史上事﹐一百日不言﹐罷爲外官。有王平﹐拜命垂滿百日﹐而未言事。同僚訝之﹐或曰「王端公有待而發﹐必大事也。」一日聞進札子﹐眾共偵之﹐乃彈禦膳中有發。其彈詞曰「是何穆若之容﹐忽睹鬈如之狀。」王躬是保﹐忠孰大焉﹐是學丙吉樣子。鵝鴨諫議髙宗朝﹐黃門建言「近來禁屠﹐止禁豬羊﹐聖徳好生﹐宜並禁鵝鴨。」適報金虜南侵﹐賊中有「龍虎大王」者甚勇。胡侍郎云「不足慮﹗此有『鵝鴨諫議』﹐足以當之。」我朝亦有號「蝦蟆給事」者﹐大類此。成﹑弘﹑嘉三朝建言成化間﹐一禦史建言順適物情﹐云「近京地方﹐行役車輛騾驢相雜。騾性快力彊﹐驢性緩力小。今並一處驅馳﹐物情不便﹐乞要分別攺正。」弘治初﹐一給事建言處置軍國事﹐云「京中士人好著馬尾襯裙﹐因此官馬被人偸拔鬃尾﹐有誤軍國大計﹐乞要禁革。」嘉靖初﹐一員外建言崇節儉以變風俗﹐專論各處茶食鋪店所造看桌糖餅﹕「大者省功而費料﹐小者料小而費功﹐乞要擘畫定式﹐功料之間﹐務在減省﹐使風俗歸厚。」極小文章﹐生扭在極大題目上。「肉食者鄙」﹐信然﹗宋羅江慶曆中﹐衛士震驚宮掖﹐尋捕殺之。時臺官宋禧上言「此失守於防閒故耳。聞蜀羅江狗赤而尾小者﹐其儆如神。須詔索此狗﹐豢於掖庭﹐以備倉卒。」時號爲「宋羅江」。凡亂吠不止者﹐皆羅江也﹐何必曰「無若宋人然」﹖羅擒虎﹑張尋龍嘉靖中﹐察院羅相上言「越州多虎﹐乞行下措置多方捕殺。」正言張次賢上言「人盤嶺乃禁中來龍﹐乞禁行人。」太學諸生遂有「羅擒虎」﹑「張尋龍」之對。引《月令》甘延壽﹑陳湯旣斬郅支單於首﹐請懸頭槁街蠻夷邸間﹐以示萬里﹐明犯彊漢者﹐𨿽遠必誅。丞相匡衡議﹕「《月令》﹕春﹐掩骼埋胔之時。宜勿懸。」還問他斬郅支首是何時﹖恐不合秋後行刑之律。諫折柳程頤爲講官。一日講罷﹐未退﹐上偶起憑欄﹐戲折柳枝。頤進曰「方春發生﹐不可無故摧拆。」上擲枝於地﹐不樂而罷。遇了孟夫子﹐好貨﹑好色都自不妨。遇了程夫子﹐柳條也動一些不得。苦哉﹐苦哉﹗賢良相面唐肅宗時初詔賢良﹐一徵君首應。上極喜﹐召對。無他詞﹐但再三瞻望上顏﹐遽奏曰「微臣有所見﹐陛下知不﹖」上曰「不知。」對曰「臣見聖顏瘦於在靈武時。」上曰「宵旰所致耳。」舉朝大笑。帝亦知其爲妄人﹐恐塞賢路﹐乃除授一令。舉朝官員﹐還有不管皇帝肥瘦的。此賢良較勝﹐只怕作令後﹐反不管百姓肥瘦耳。京兆尹禱雨唐代宗朝。京兆尹黎幹以久旱祈雨﹐於朱雀門街造土龍一具﹐悉召城中巫覡﹐以身雜入﹐共舞於龍所。觀者嗤笑。彌月不雨﹐又請禱於文宣王廟。上聞之﹐戲曰「丘之禱久矣。」請禪天下孝昭時﹐泰山萊蕪山南洶洶有數千人聲。民視之﹐有大石自立﹐髙丈五尺。又上林苑中﹐大柳樹斷枯臥地﹐亦自立生。眭孟推《春秋》之意﹐以爲「石立柳生﹐當有從匹夫爲天子者。」卽說曰「董仲舒有言﹕『𨿽有繼體守文之君﹐不害聖人之受命。』漢家堯後﹐有傳國之運。漢帝宜誰差天下﹐求索賢人﹐禪以帝位﹐而退自封百里﹐如殷﹑周二王后﹐以承順天命。」使友內官長賜上此書。霍光惡其妖言惑眾﹐誅之。此等建言﹐非漢人不敢﹐然迂亦甚矣﹗卦宜娛樂宋侍讀林瑀﹐自謂洞於《周易》﹐嘗以仁宗時合《易》之《需》﹕「《需》之象曰﹕『君子以飲食宴樂』。須頻宴遊﹐務娛樂﹐始合卦體﹐而天下治。」仁宗駭其說﹐斥之。飲食宴樂﹐人主自會﹐不須相勸。哭天漢兵盛﹐莽憂甚﹐不知所出。崔發言「《周禮》及《春秋》﹕國有大災﹐則哭以厭之。故《易》稱『先號咷而後笑』。宜哭天求救。」莽乃率羣臣至南郊﹐陳其符命本末﹐因搏心大哭﹐气盡﹐伏而叩頭。又作告天策千餘言。諸生小民令旦夕哭﹐爲設餐粥﹐凡能誦策文者﹐除以爲郎﹐至五千餘人。漢兵入都門﹐宮中火﹐莽避火宣室前殿﹐火輒隨之﹐宮人號呼。時莽紺袀服帶璽韍﹐持虞帝匕首﹐天文郎按栻於前﹐時日加某﹐莽旋席隨斗柄而坐﹐曰「天生徳於予﹐漢兵其如予何﹗」《孝經》可退賊﹑息訟﹑卻病張角作亂﹐向栩上便宜﹕「不須興兵﹐但遣將於河上﹐北向讀《孝經》﹐賊自消滅。」趙韓王以半部《論語》定天下﹐《孝經》何不可破賊﹖國初有孝子王漸﹐作《孝經義》五十卷﹐事亦該備。而漸性鄙朴﹐凡鄕裏有鬥訟﹐漸卽詣門髙聲誦《義》一卷。後有病者﹐亦請漸誦書。修身爲本藩司吳夢蜚家有怪﹐時出以竊飲食﹐間竊衣飾金銀。吳厭苦之﹐偶訴監司徐公。徐曰「邪不勝正。」朱書「修身爲本「四大字﹐令帖堂中。鬼見﹐拍手揶揄﹐且出穢語。徐大怍。迂腐有種唐昭宗時﹐鄭棨爲相。太原兵至渭北﹐天子竭於攘卻之術。棨奏對﹐請於文宣王謚號中加一「哲」字。後棨孫玨相梁末帝。唐莊宗兵入汴﹐帝惶恐不知所爲。玨獻一策﹕「願得陛下傳國寶﹐馳入唐軍﹐以緩其行﹐而待救兵之至。」帝曰「寶不足惜﹐顧卿之行能了事否﹖」玨俯首徐思曰「但恐不易耳﹗」是祖是孫。開元間﹐上東封泰山。歷城令杜丰辦供應﹐以爲從幸人多﹐設有不虞﹐倉卒不備﹐乃造凶器三十具﹐置諸行宮﹐光彩赫然。有刺史駭謂﹕「主上封嶽祈福﹐誰造此不祥﹖」將索治丰。丰逃臥妻牀下﹐詐死得免。時丰子杜鐘爲兗州參軍﹐掌廏馬芻豆﹐曰「禦馬至多﹐臨日煮之不給﹐不若先辦。」乃煮粟豆二千餘石﹐熱納窖中﹐及至﹐皆臭敗矣。是父是子。治平之學元胡石塘應聘入京﹐世祖召見﹐不覺戴笠傾側。及問所學﹐對曰「治國平天下之學。」上笑曰「自家一笠尙不端正﹐又能平天下耶﹖」竟不用。陳蕃不掃一室﹐爲欲掃淸天下。石塘不正笠﹐意者志不在一笠也。惜哉不以此對﹗袁鳧公曰「爾時方溫《大學》﹐想不到此。」王安石笑﹝老版做舒太守笑﹞舒王﹝老版做玉﹞性耽經史﹐對客語﹐未嘗有笑容。知常州日﹐值賓僚大會﹐倡優在庭﹐公忽大笑。僚佐呼優﹐犒之曰「汝能使太守開顏﹐眞可賞也﹗」一人竊疑公笑不由此﹐乘間問公。公曰「疇日席上﹐偶思《咸》《恆﹝老版作常﹞》二卦﹐豁悟微旨。自喜有得﹐故不覺發笑耳﹗」對賓客宜思《同人》卦﹐對酒食宜思《需》卦。可惜一笑﹐殊不切景。許子伯哭許子伯與友人言次﹐因及漢無統嗣﹐幸臣專朝﹐世俗衰薄﹐賢者放退﹐慨然據地悲哭。時稱「許伯哭世。」卓老曰「人以爲淡﹐我以爲趣。」子猶曰「杞人恐天墜﹐漆室愁魯亡。若遇許子伯﹐淚眼成湘江。」孝泌江泌﹐字士深﹐有孝行﹐族有與泌同名者﹐世謂爲「孝泌」以別之。然菜不食心﹐謂其有生意。衣敝多虱﹐以綿置壁前﹔恐虱饑死﹐復置衣中。五穀都有生意﹐何以獨食﹖爲一虱大費周折﹐又可笑﹗郭逵將略郭逵伐交州﹐行師無紀律﹐其所措置﹐殆可笑也。進兵有日矣﹐乃付諸將文字各一大軸﹐謂之將軍下令﹐字畫甚細﹐節目甚繁。又戒諸將不得漏泄。諸將近燈火竊觀之。徐禧嘗見之﹐云「如一部《尙書》多﹐禧三日夜讀之﹐方竟。則諸將倉卒之際﹐何暇一一也﹖內一事云﹕『一﹑交人好乘象﹐象畏豬聲﹐仰諸軍多養豬﹐如象至﹐則以錐刺豬﹐豬旣作聲﹐象自退走。』」反支日忌日王莽敗﹐張竦客池陽。知有賊﹐當去﹐會反支日﹐不去﹐因爲賊所殺。反支果是凶日﹐在家且得禍﹐何況出行﹗涇州書記薛昌緒﹐天性迂僻。梁師入境﹐涇帥宵遁﹐臨行攀鞍﹐忽記曰「傳語書記﹐速請上馬﹗」連促之﹐薛自匿艸庵下﹐出聲曰「傳語太師﹕但請先行﹐今日辰是某不樂﹗」涇帥怒﹐使人提上鞍鞽﹐捶其馬而逐之﹐尙以物蒙其面﹐云「忌日禮不見客。」好个薛迂僻﹐忌日艸庵匿。不見客﹐寧見賊﹗檢譜角牴江陵顧云﹐偶於市上收得孔明兵書﹐遂負可將十萬﹐吞並四海。每至論兵﹐必攘袂叱吒﹐若眞對大敵﹐時謂之「檢譜角牴」。《雜俎》載賭錢咒云「伊諦彌諦﹐彌揭羅諦。」念滿萬徧﹐呼骰色隨意而轉。有趙生者信之。誦至千﹐喜曰「亦足小勝﹗「遂與人決賭﹐連呼不驗﹐喪資而返。顧云何以異此。奇技自獻新莽時﹐博募奇技可以攻匈奴者﹐將待以不次之位。言便宜者以萬數。或言能渡水不用舟楫﹐連馬接騎﹐濟百萬師。或言不持斗糧﹐服藥物﹐三軍不饑。或言能飛﹐一日千里﹐可窺匈奴。莽試之。取大鳥翮爲兩翼﹐頭與身皆著毛﹐通引環紐﹐飛數百步﹐墮。莽猶欲獲其名﹐皆拜理軍。李晟﹑張一中談兵成化二年﹐都察院經歷李晟言邊務兵機各五事。以薦用舊臣﹐非所宜言﹐降調爲通判。弘治元年﹐復上疏﹐言「臣學兵法四十年﹐得其奇要」。上《戰法》一篇﹑《急務》二篇﹐髙自稱許。上命工部試造戰車弓弩﹐俱不可用﹐坐虛廢錢糧﹐降四級﹐爲雲南曲靖衛知事。十年﹐復上疏言邊事﹐稍遷都察院照磨。十五年﹐遷鄖陽府撫民同知﹐不肯行。明年﹐復上疏﹐願邊方自效﹐得旨候有西北邊兵備員缺推補。正徳四年﹐冒候缺兵備僉事上書﹐獻《安攘六論》。下兵部﹐參其大言無實﹐垂老不悟﹐姑免罪﹐放回閒住。八年﹐再冒銜上兵書五種﹐仍放回。史稱其所制全身鐵甲﹐工部鑄而俾試之﹐行數步輒僕焉。王弇州云﹕晟旣姓李﹐而名同西平﹐其小時雅自負矣。據其弘治元年疏﹐學兵法已四十年﹐當亦不下五十。至正徳八年﹐且八十餘﹐而气不少沮﹐亦人妖哉﹗張進士一中﹐初名寬﹐湖廣襄陽人。流賊犯襄陽﹐寬以翰林檢討自乞贊軍務﹐建策驅流人還鄕﹐累死者以千萬計。尋升按察僉事﹐坐貪淫革職。至是北虜犯塞﹐潛來京師﹐上疏請易旗號盔甲皆爲黃色﹐牌面皆作虎形﹐曰「黃爲中央之土﹐以克北方之水。虎驚胡馬之目﹐見必俱退﹐然後以神槍藥箭射之。」且自謂祕機﹐不敢詳於副封﹐奏疏乞畱中不出。下兵部﹐參其庸妄干進﹐罷之。獻策官街髙郵學正夏有文﹐弘治末獻書闕下﹐曰「萬世保丰永亨管見」。上嘉之﹐更「管見」二字曰「策」。夏遂書官銜云「獻萬世保丰永亨管見天子攺爲策字髙郵州學正夏有文」。劉﹑王辱罵劉寬嘗坐客﹐遣蒼頭市酒。去久﹐大醉而還。客不堪之﹐罵曰「畜產﹗」寬須臾遣人視奴無恙否﹐顧左右曰「此人被罵畜產﹐辱莫甚焉﹐吾懼其自殺耳。」王昕在東萊﹐獲殺其同行侶者﹐詰之﹐未服。昕從容謂曰「彼物故不歸﹐卿無恙而返﹐何以自明﹖」邢邵見文襄﹐北齊髙澄。說此以爲笑樂。昕聽聞之﹐詣邵曰「卿不識造化﹗」還謂人曰「子才應死﹐我罵之極深。」

罰人食肉李載仁﹐唐之後也。避亂江陵﹐髙季興署觀察推官。性迂緩﹐不食豬肉。一日將赴召﹐方上馬﹐部曲相毆。載仁怒﹐命急於廚中取餅及豬肉﹐令相毆者對餐之。復戒曰﹔「如敢再犯﹐必於豬肉中加之以酥﹗」河南令宋子京畱守西都﹐有同年爲河南令﹐好述利便。以農家藝麥費耕耨﹐攺用長錐刺地下種﹐自旦至暮﹐不能一畝。又值蝗災﹐科民畜雞﹐云「不惟去蝗之害﹐兼得畜雞之利。」克﹝老版作剋﹞期令民悉呈所畜。羣雞旣集﹐紛然格鬥﹐勢不能止﹐逐之飛走﹐塵埃障天。百姓喧闐不已﹐相傳爲笑。據《孟子》﹐則畜雞極是王政﹐但恨不得雞坊小兒作都司晨耳。歸﹑王吏治歸太僕有光謫官吳興。每治事﹐胥吏輩環擠案旁﹐幾不容坐。歸以硃筆飽蘸﹐捉向諸人﹐曰「諸君若不速退﹐我便灑將來也﹗」合堂大笑。吾蘇王中吳先生﹐厚徳而拙於吏治。由鄕科爲縣令﹐每視事有疑﹐輒密緘條紙﹐質之記室。一日拆封﹐見吏匿銀﹐怪之﹐亟爲傳問﹐得教云「此獘也﹐宜重懲。」王爲點頭。久之拆完﹐王問吏何以匿銀﹐吏堅諱。搜之不得﹐怒責十板。旣退﹐余怒未息﹐述諸記室。記室曰「何不監追贓物﹐而輕釋乃爾﹗」王搖首曰「使不得﹗責至七八板時﹐彼羞極﹐面俱發赤矣﹗」掾史養名漢朱博遷瑯琊太守。齊部舒緩養名﹐博新視事﹐右曹掾史皆移病臥。博問其故﹐對言「惶恐﹗故事二千石新到﹐輒遣吏存問致意﹐乃敢起就職。」博奮髯抵幾曰「齊兒欲以此爲俗耶﹗」皆斥罷之﹐白巾走出府門。郡中大驚。不禁盜墳一朝士賦性甚迂﹐知河中府龍門縣。有薛少卿者﹐寄籍於縣﹐墳塋松檟忽經盜砍﹐因詣縣投牒陳訴。朝士判曰﹔「周文王之苑囿﹐尙得芻蕘﹐薛少卿之墳塋﹐乃禁樵采﹖」昌州佳郡李丹授昌州倅﹐以去家遠﹐乃攺鄂州。彭淵材聞之﹐吐飯大步往謁李﹐曰「誰爲大夫謀﹖昌﹐佳郡也﹖」李驚曰「何以知其佳﹖」淵材曰「海棠無香﹐昌州海棠獨香﹐非佳郡乎﹖」淵材嘗言「平生就死無恨﹐惟有五事不甘耳﹗」人問其故。淵材曰「第一恨鰣魚多骨﹐第二恨金橘太酸﹐第三恨菁菜性冷﹐第四恨海棠無香﹐第五恨曾子固不能詩。」聞者大笑。忌諱宋文帝。好忌諱﹐文書上有凶敗喪亡等字﹐悉避之。攺【馬咼】字爲馬邊瓜﹐以【馬咼】字似禍故也。移牀修壁﹐使文士撰祝﹐設太牢﹐祭土神。江謐言及「白門」﹐上變色曰「白汝家門﹗」後梁蕭詧惡人發白。漢汝南陳伯敬終身不言「死」。民間俗諱﹐各處有之﹐而吳中爲甚。如舟行諱住諱翻﹐以筯爲「快兒」﹐幡布爲「抹布」。諱離散﹐以梨爲「圓果」﹐傘爲「豎笠」。諱狼籍﹐以郎槌爲「興哥」。諱惱躁﹐以謝竈爲「謝歡喜」。此皆俚俗可笑處。今士大夫亦有犯俗稱「快兒」者。謝在杭云﹕余所見縉紳中有惡鴉鳴者﹐日課吏卒左右﹐彀弓挾彈﹐如防敵然。值大雪﹐卽不出﹐惡其白也。官文書一切「史」字﹑「丁」字﹑「孝」字﹑「老」字﹐皆禁不得用。湖友華濟之常言﹕其郡守某忌諱特甚。初下車﹐丁長孺來謁賀。怒其姓﹐拒之再三。涓人解其意﹐攺丁爲千﹐乃欣然出見。一日禦史臺有大獄當讞﹐牘中有病故字﹐吏以指掩之﹐守見文義不續﹐以筆擊去吏指。忽睹此字﹐勃然色變﹐急取文書於案桌足下旋轉數次﹐口誦「乾元亨利貞」。合堂匿笑。柳冕爲秀才﹐性多忌諱﹐應舉時﹐有語「落」字者﹐忿然見於詞色。僕夫犯之﹐輒加箠楚。常謂安樂爲「安康」。聞榜出﹐遣僕視之。須臾﹐僕還﹐冕迎門曰「得否﹖」僕曰「秀才康了。」龍驤多諱《厭勝章》言「梟乃天毒所產鬼﹐聞者必罹殃禍。急向梟連吐十三口﹐然後靜坐﹐存北斗一時許﹐可禳焉。」漢蒙州刺史龍驤﹐武人﹐極諱己名。又父名唶﹐子名邛﹐亦諱之。故郡人呼梟曰「吐十三」﹐鵲曰「喜柰何」﹐蛩曰「秋風」。部屬私相告云「使君祖諱飯﹐亦當稱甑粥耶﹖」諱父名則天父名彟﹐攺華州爲秦州。章憲太后父名通﹐攺通州爲同州。朱溫父名誠﹐以其旁類戊﹐攺戊己爲武己。楊行密父名怤﹐與夫同音﹐凡禦史大夫﹐光祿大夫﹐皆去「夫」字。禦史大﹑光祿大﹐是何官銜﹖何不曰大禦史﹑大光祿﹖唐李賀以父名晉﹐終身不舉進士。韓昌黎曰「父名晉﹐不舉進士。若父名仁﹐子遂不得爲人乎﹖」陳錫玄曰「此諱而近愚者也。」杜衍帥並州﹐吏請家諱。公曰「我無諱﹐諱取枉法贓耳﹗」斯則達人大觀。袁徳師﹐給事中髙之子。九日出糕啖客﹐袁獨淒然不食。北齊劉臻性好啖蜆﹐以音同父諱﹐呼爲扁螺。範曄以父名泰﹐不拜太子詹事。呂希純以父名公著﹐辭著作郎。劉溫叟父名嶽﹐終身不聽樂﹐不遊嵩﹑華。徐積父名石﹐平生不用石器﹐不踐石。遇石橋﹐使人負之而趨。王逸少父諱正﹐每書正月爲初月﹐或一月。而其名諸子曰徽之﹑獻之﹑操之﹐其孫又名直之。三世同用「之」字﹐此更不可解。諱己名田登作郡﹐怒人觸其名﹐犯者必笞﹐舉州皆謂燈爲「火」。值上元放燈﹐吏揭榜於市曰「本州依例﹐放火三日。」俗語云「只許州官放火﹐不許百姓點燈。」本此。宋宗室有名宗漢者﹐惡人犯其名﹐謂漢子曰「兵士」﹐舉宮皆然。其妻供羅漢﹐其子授《漢書》﹐宮中人曰「今日夫人召僧供十八大阿羅兵士﹐太保請官教點兵士書。」石虎時﹐號虎爲「王猛」。朱全忠時﹐號鐘爲「大聖銅」。又李甘家號柑子爲「金輪藏」。楊虞卿家號魚爲「水花羊」。陸先家號牛爲「鈍公子」﹐李棲筠家號犀爲「獨筍牛」。俱以避諱故也。至如天成﹑長興中﹐稱牛曰「格耳」﹐則以屠牛禁嚴﹐特隱其名。而僧家謂酒爲「般若湯」﹐魚爲「水梭龍」﹐雞爲「鉆籬菜」。巧言文過﹐尢可惡也。求七十二世祖墳熊安生在山東時﹐或誑之曰「某村故冢﹐是晉河南將軍熊光。去今七十二世﹐內有碑﹐爲村人埋匿。」安生掘地求之﹐不得﹐連年訟焉。冀州長史鄭大讙判曰「七十二世﹐乃羲皇上人﹔河南將軍﹐晉無此號。」安生率其族向冢而號。束帶耕田原平墓下有數十畝田﹐不屬原平。每農月﹐耕者袒裸。原平不欲使慢其墳墓﹐乃歸賣家資﹐買此田。三農之月﹐輒束帶垂泣﹐躬自耕墾。古者諸侯籍田﹐冕而靑紘﹐躬秉耒以耕﹐亦如此光景。束帶應兄語劉祭酒弟琎﹐方軌正直。祭酒嘗夜呼琎﹐欲與共語。琎不時答﹐下牀著衣立﹐然後應。祭酒怪其久。琎曰「向束帶未竟。」

王﹑劉莊臥王文公凝靖修重﹐徳冠當世。每就寢息﹐必叉手而臥﹐以夢寐中恐見先靈也。見先靈更須衣冠束帶﹑俯首鞠躬﹐何但叉手﹖五代劉詞﹐常被甲枕戈而臥。謂人曰「吾以此取富貴﹐豈可一日輒忘﹖」中進士的﹐便當席書寢硯﹔做財主的﹐便當臥糞寢灰。讀父書顧愷讀父書﹐每句應諾。見《韻府》敬妻樊英常病臥便室中﹐英妻遣婢拜問﹐英答拜。或問之﹐英曰「妻﹐齊也。」唐薛昌緒與妻會﹐必有禮容﹐先命女僕通語再三﹐然後秉燭造室﹐至於髙談虛論﹐茶果而退。或欲就宿﹐必請曰「某以繼嗣事重﹐輒欲卜其嘉會。」候報可﹐方入﹐禮亦如之。妻犯齋禁周太常澤﹐字稚都﹐淸潔守禮。嘗臥病齋宮。妻窺問所苦﹐周以爲干犯齋禁﹐大怒﹐收送詔獄。時人爲之語曰「生世不諧﹐作太常妻。一歲三百六十日﹐三百五十九日齋﹐一日不齋醉如泥。」《百忌歷》李戴仁性迂緩﹐娶閻氏﹐年甚少﹐與之異室﹐私約曰「有興則見。」一夕﹐閻忽叩戶。戴仁急取《百忌歷》看之﹐大驚曰「今夜河魁在房﹐不可行事﹐謝到而已。」閻慚去。又漢陳伯敬﹐與妻交合﹐必擇時日﹐遣媵禦將命﹐住復數四。拱手對妾溫公未有子﹐淸河郡君爲置一妾。一日﹐乘間俾盛飾送入書房。公略不顧。妾思所以嘗之﹐取一帙問曰「中丞﹐此是何書﹖」公拱手莊色對曰「此是《尙書》。」妾乃逡巡而退。問安求嗣《國朝史余》云﹕陳獻章入內室﹐必請命於太夫人﹐曰「獻章求嗣。」顧主事餘慶面質之﹐因正色曰「是何言﹖太夫人孀婦也﹗」陳嘿然。常熟周木﹐嘗朝叩父寢室。父問誰﹐曰「周木問安。」父不應。頃之﹐又往﹐曰「周木問安。」父怒起﹐叱之曰「老人酣寢﹐何用問爲﹖」時人取以爲對﹐曰「周木問安﹐獻章求嗣。」不近妓王琨性謹愼。顏師伯豪貴﹐設女樂要琨﹐酒炙皆命妓傳行。每及琨席﹐必令致牀上﹐回面避之﹐俟其去﹐方敢飲啖。此等客﹐顏不必請﹔此等席﹐王不必赴。蔡君謨守福唐時﹐會李太伯與陳烈於望海亭﹐以歌者侑酒﹐方舉板一拍﹐陳驚怖越席﹐攀木逾墻而去。又是一个「陳驚座」﹗楊忠襄公邦乂﹐少處郡庠﹐足不涉茶房酒肆。同捨欲壞其守﹐拉之出飲﹐托言朋舊家﹐實娼館也。公初不疑﹐酒數行﹐娼艷妝而出。公愕然趨歸﹐取其衣焚之﹐流涕自責。心中有妓兩程夫子赴一士夫宴﹐有妓侑觴。伊川拂衣起﹐明道盡歡而罷。次日﹐伊川過明道齋中﹐慍猶未解。明道曰「昨日座中有妓﹐吾心中卻無妓。今日齋中無妓﹐汝心中卻有妓。」伊川自謂不及。欲黥妓面江東有縣尹﹐欲黥妓女之面﹐以息誨淫之風。咨訪邑中長者。曰「曾伏觀祖訓有云﹕子孫做皇帝﹐不用黥刺剕劓閉割之刑。臣下敢有奏用此刑者﹐犯人淩遲﹐全家處死。」縣尹乃悚然流汗﹐事遂寢。李退夫穢語宋衝晦處士李退夫者﹐爲事矯異﹐居京師北郊。一日種胡荽﹐俗傳口誦穢語則茂﹐退夫撒種﹐密誦曰「夫婦之道﹐人倫之本」云云﹐不絕於口。忽有客至﹐命其子畢之。子執余種曰「大人已曾上聞。」故皇祐中館閣或談語﹐則曰﹔「宜撒胡荽一巡。」夫婦果是穢語﹐處士不錯。肖胤雅言﹐便令胡荽不茂。雅言李獻臣好爲雅言。知鄭州時﹐孫次公爲陜漕﹐罷﹐赴闕﹐先遣一使臣入京。所遣乃獻臣故吏﹐到鄭庭參﹐獻臣甚喜﹐欲令左右延飯﹐乃問之曰「餐來未﹖」使臣誤意餐者謂次公也﹐遽對曰「離長安日﹐都運己治裝。」獻臣曰「不問孫待制﹐官人餐來未﹖」其人慚沮而言曰「不敢仰昧﹐爲三司軍將日﹐曾喫卻十三。」蓋鄙語謂遭杖爲餐。獻臣掩口曰「官人誤也﹐問曾與未曾餐飯﹐欲奉畱一食耳。」本欲雅言﹐自費唇舌。汪司馬南溟喜摹古。一日其媳與夫競寵﹐割去夫勢。僮倉惶趨報。坐客驚問﹐汪徐徐應曰「兒婦下兒子腐刑。」昆山周用齋不識道路﹐每至轉彎﹐必拱立道左﹐向人曰「問津。」負擔者不解其義﹐因指義井與之。誦經稱小人燕北風俗﹐不問士庶﹐皆自稱「小人」。宣和間﹐有遼國右金吾衛上將軍韓正歸朝﹐授檢校少保節度使﹐對中人以上說話﹐卽稱「小人」﹐中人以下﹐卽稱「我家」。每日到漏捨誦《天童經》數十徧﹐其聲朗然。且云「對天童豈可稱我﹖」自「皇天生我」以下二十餘句﹐凡稱「我」者﹐皆攺爲「小人」﹕「皇天生小人﹐皇地載小人﹐日月照小人﹐北斗輔小人」云云。誦畢﹐贊嘆云「這天童極靈聖。」傍一人云「若無靈聖﹐如何持得許多小人耶﹖」雅與不雅﹐總成迂腐。《匍匐圖》福州陳烈﹐動遵古禮。蔡君謨居喪莆田﹐烈往弔之。將至境﹐語門人曰「《詩》云﹕『凡民有喪﹐匍匐救之。』今將與二三子行此禮。」於是烏巾斕鞟﹐偕二十諸生望門以手據地﹐膝行號慟而入。婦人望之皆走。君謨匿笑受弔。卽時李遘畫《匍匐圖》。滅竈梁伯鸞少孤﹐嘗獨止﹐不與人同食。比捨先炊已﹐呼伯鸞及熱釜炊。伯鸞曰「童子鴻不因人熱者也﹗」滅竈更燃之。事莫妙於善因。伯鸞心術﹐未免太冷。懷糒《物理論》云﹕呂子義﹐當世淸賢士也﹐有舊人往存省﹐嫌其設酒食﹐懷幹糒而往。主人榮其降己﹐乃盛爲饌。義出懷中幹糒﹐求一杯冷水而食之。飲食必以錢《風俗通》云﹕安陵淸者郝仲山﹐每飲馬渭水﹐投三錢於水中。穎川郝子廉亦然。又郝嘗過姊家飯﹐密畱五十錢席下而去。《後漢書》﹕範丹嘗看姊病﹐設食﹐丹出門畱錢百文。姊追送之。丹見裏中芻稾﹝老版做槁﹞僮更相怒曰「言汝淸髙﹐豈範史云輩乎﹗」丹嘆曰「吾之微志﹐乃在僮豎之口。不可不勉﹗」遂棄錢而去。

別駕拾桑隋趙軌爲齊州別駕﹐東鄰有桑椹落其家﹐軌悉拾還之。別駕亦有公事﹐哪得此閒工夫﹖後周張元﹐性廉潔。南鄰有杏二樹﹐杏熟﹐多落元園中﹐悉拾以還主。子猶曰﹕這又是趙軌作俑。卻衣軒惟行名輗﹐鹿邑人﹐淸介﹐四時一布袍。嘗督漕淮上﹐嚴冬忽墮水﹐援出裹被坐。有司急進衣﹐卻去﹐竟俟衣幹。幸有被裹﹐不然﹐不學陳三凍殺乎﹖埋羹王琎爲寧波守﹐自奉儉約。一日見饌兼魚肉﹐大怒﹐命撒﹝疑爲撤﹞而瘞之。世號「埋羹太守。」太好名﹐太作業。珠玉報貴州廉使孔公﹐苦節自勵。土官以明珠寶玉來獻﹐公悉於堂上椎碎之﹐遂爲土官下火蠱。行抵浙江﹐火自口出﹐髙數丈而死。不受可也﹐椎碎何說﹖暴殄天物﹐死宜矣。仇﹑管省過郭林宗謂仇季知曰「子嘗有過否﹖」季知曰「吾嘗飯牛﹐牛不食﹐鞭牛一下﹐至今戚戚耳﹗」管寧泛海﹐舟覆﹐曰「吾嘗一朝科頭﹐三晨晏起﹐過必在此﹗」顧協《北史》﹕顧協少時﹐將聘舅息女﹐未成婚而協母亡。免喪後﹐不復娶。年六十餘﹐此女猶未他適。協義而迎之﹐卒無嗣。此等嫁娶﹐是亦不可以已乎﹗吳徵士學問吳徵士與弼﹐一日出獲﹐手爲鐮傷﹐流血不止。舉視傷處﹐曰「若血不卽止﹐而吾收之﹐卽是爲爾所勝。」言已而獲如故。又往遊武夷﹐過逆旅﹐索宿錢至多三文。堅不與。或勸之﹐曰「卽此便暴殄天物﹗」乃負擔夜去。吳康齋召至京師﹐常以兩手大指食指作圈﹐曰「令太極常在眼前。」長安浮薄少年競以蘆菔投其中﹐戲侮之﹐公亦不顧。太極冤婁諒自負道學﹐佩一象環﹐名太極圈。桑悅怪而作色曰「吾今乃知太極扁而中虛﹗」作《太極訴冤狀》﹐一時傳誦。心學二圖天順初﹐漳州布衣陳剩夫﹐名眞晟﹐詣闕獻「心學二圖」。其一爲《天地聖人之圖》﹕大書一「心」字﹐以上一點規而大之﹐虛其中曰「太極」﹐左曰「靜」﹐作十六點黑﹐右曰「動」﹐作十六點白﹔自是如旋螺狀﹐凡十點彎而向左﹔又各作十八點﹐如前而大﹐每一點包二卦﹐以爲「太極生生之義盡於此矣」。其一爲《君子法天之圖》﹐亦大書一「心」字﹐其上點規而大之﹐虛其中曰「敬」﹐左曰「靜」﹐右曰「動」﹐各作互圓相入﹐左半黑而白﹐白復黑﹐右半白而黑﹐黑復白﹐卽太極之陰陽動靜也。下禮部﹐掌部事侍郎鄒幹不知說云何﹐爲寢其事。萬物一體一儒者談「萬物一體」。忽有腐儒進曰「設遇猛虎﹐此時何以一體﹖」又一腐儒解之曰「有道之人﹐尙且降龍伏虎﹐卽遇猛虎﹐必能騎在虎背﹐決不爲虎所食。」周海門笑而語之曰「騎在虎背﹐還是兩體﹐定是食下虎肚﹐方是一體。」聞者大笑。茶具範蜀公與溫公遊嵩山﹐以黑木盒盛茶。溫公見之﹐驚曰「景仁乃有茶具耶﹗」謝在杭曰「一木盒盛茶﹐何損淸介﹐而至驚駭。宋人腐爛乃爾﹗」子猶曰「此箕子啼象箸之意也。」裝胡桃相國吳石湖一日宴客﹐以胡桃裝就而後籠罩。公屢裝不就。一僮先以桃下罩﹐用碟盛起。公撫膺嘆曰「民僞日滋矣﹗」

怪誕部第二子猶曰﹕人情厭故而樂新﹐𨿽雅不欲怪﹐輒耳暱之﹐然究竟怪非美事。紂爲長夜之飲﹐通國之人皆失日﹐以問箕子﹐箕子不對。箕子非不能對也﹐以爲獨知怪矣。楚王愛細腰﹐使羣臣俱減餐焉。議者謂六宮可也﹐羣臣腰細何爲﹖不知出宮忽見腰圍如許﹐王必怪﹐怪則不測﹐卽微王令﹐能勿減餐乎哉﹖夫使人常所怪而怪所常﹐則怪反故而常反新矣。新故須臾﹐何人情之不遠猶也﹖昔富平孫冢宰在位日﹐諸進士謁選﹐齊往受教。孫曰「做官無大難事﹐只莫作怪﹗」眞名臣之言乎﹐豈惟做官﹗集《怪誕》第二。

天文冠新莽好怪﹐制天文冠﹐使司命冠之﹐乘乾車﹐駕坤馬﹐左蒼龍﹐右白虎﹐前朱鳥﹐後玄武﹐右仗威節﹐左負威斗﹐號曰赤星﹐以尊新室之威命。司命孔仁妻坐祝詛事連及﹐自殺。仁見莽﹐免冠謝。莽使尙書劾仁「擅免天文冠﹐大不敬」。有詔勿問﹐更易新冠。到王莽身上﹐周官﹑井田﹐俱屬怪誕﹐不止天文冠已也。大像天后寵僧懷義﹐爲作夾紵大像﹐小指中猶容十數人﹐構天堂以居焉。又殺牛取血畫大像﹐首髙二百尺。云懷義刺膝血爲之。張於天津橋南﹐忽大風起﹐裂像爲數百段。《酉陽雜俎》載札靑事上都市肆惡少﹐好爲札靑。有張幹者﹐札左膊曰「生不伯京兆尹」﹐右膊曰「死不畏閻羅王」。又有王刁奴﹐以錢五千召札工﹐於胸腹爲山池亭院﹐艸木飛走﹐無不畢具﹐細若設色。京兆尹薛元賞悉仗殺之。又髙陵縣捉得鏤身者宋元素﹐札七十一處﹐刺左臂曰「昔日已前家未貧﹐千金不惜結交親。及至淒惶覓知己﹐行盡關山無一人。」右膊札葫蘆﹐上札出人首﹐如傀儡戲所謂「郭公」者。縣吏不解﹐問之﹐言葫蘆精也。蜀市人趙髙﹐滿背鏤毗沙門天王。吏欲杖其背﹐見天王輒止。恃此轉爲坊市患。李夷簡擒而杖之﹐叱杖子打天王盡則已。經旬日﹐髙袒衣歷門叫呼﹐乞「修理天王功徳錢」。段成式門下騶路神通﹐背刺天王像﹐自言能得神力。每朔望﹐具乳糜﹐焚香袒坐﹐使妻兒供養其背而拜焉。貞元中﹐荊州市中有鬻札者﹐制爲印﹐上簇鍼爲眾物狀﹐如蟾蠍鳥獸﹐隨人所欲﹐印之刷以石墨﹐精細如畫焉。天下事久必成套﹐無怪不常﹐卽札印一事可見。荊州街男子葛淸﹐自頸己下﹐通札白居易詩。段成式嘗與荊客陳至呼觀之﹐令其自解。背上亦能暗記﹐反手指其札處﹐至「不是花中偏愛菊」﹐則有一人持杯臨菊叢﹔「黃夾纈窠寒有葉」﹐則指一樹﹐樹上掛纈窠﹐窠紋絕細。凡札三十餘首﹐體無完膚。陳至呼爲「白舍人行詩圖」。蜀小將韋少卿﹐少不喜書﹐嗜好札靑。其季父嘗令解衣﹐視胸上札一樹﹐樹杪集鳥數千﹐其下懸鏡﹐鏡鼻系索﹐有人止於側牽之。叔不解﹐問焉。少卿笑曰「叔不曾讀張燕公詩云『挽鏡寒鴉集』邪﹖」叔大笑不已。陳錫玄曰﹕此直以親之枝供兒戲耳﹐可謂非夷俗耶﹖獨有一道士爲郭威﹑馮暉雕刺﹐則有異焉。刺郭於項﹐右作雀﹐左作谷粟。刺馮以臍作甕﹐中作雁數隻。戒曰﹔「他日雀銜谷﹐雁出甕﹐是爾亨日。」後郭祖秉麾﹐雀谷稍近﹐比登極﹐雀遂銜谷。而馮是時爲帥﹐雁亦自甕中累累出類。一時雕刺﹐卻寄先徵﹐異哉﹗剃眉彭淵材初見範文正公畫像﹐驚喜再拜﹐前磬折﹐稱「新昌布衣彭幾幸獲拜謁。」旣罷﹐熟視曰「有奇徳者﹐必有奇形。」乃引鏡自照﹐又捋其須曰「大略似之矣﹐但只無耳毫數莖耳﹐年大當十相具足也。」又至廬山太平觀﹐見狄梁公像﹐眉目入鬢﹐又前再贊曰「有宋進士彭幾謹拜謁。」又熟視久之﹐呼刀鑷者使刺其眉尾﹐令作卓枝入鬢之狀。家人輩望見驚笑。淵材怒曰「何笑﹖吾前見範文正公恨無耳毫﹐今見狄梁公不敢不剃眉﹐何笑之乎﹗」《笑林》評曰「見晉王克用﹐卽當剔目﹔遇婁相師徳﹐更須折足矣﹗」子猶曰「此等人﹐宜黥其面彊學狄靑﹐卸其膝使學孫臏。」或問其故﹐曰「這花臉如何行得通﹖」異服進士曹奎作大袖袍。楊衍問曰「袖何須此大﹖」奎曰「要盛天下蒼生。」衍笑曰「盛得一个蒼生矣﹗」今吾蘇徧地曹奎矣﹗翟耆年好奇﹐巾服一如唐人﹐自名唐裝。一日往見許彥周。彥周髽髻﹐著犢鼻褲﹐躡髙屐出迎。翟愕然。彥周徐曰「吾晉裝也﹐公何怪﹖」只容得你唐裝﹗北齊宋道暉﹐阜城人﹐與同郡熊安生並稱經師。道暉好著髙翅帽﹑大屐﹐州將初臨﹐輒服以謁見﹐仰頭舉肘﹐拜於屐上﹐自言「學士比三公」。後齊任城王湝鞭之﹐道暉徐呼「安偉﹗安偉﹗」出謂人曰「我受鞭不著體。」復躡屐翩翩而去。翼州爲之語曰「顯公鐘﹐宋公鼓﹐宋道暉屐﹐李洛姬肚。」謂之「四大」。顯公﹐沙門也。宋公﹐安徳太守。今人稱頌經師﹐必以絳帳爲賢﹐而以髙帽大屐爲醜﹐不知道暉特迂怪可笑耳﹐未若馬融之可恥也。融以一代大儒﹐門生滿天下﹐而諂事梁冀﹐獻《西第頌》。又李固之誅﹐疏艸實出融手﹐視髙帽大屐岸然於任城王之前者﹐相去何啻千里﹗元佑中﹐米元章居京師﹐被服怪異。戴髙檐帽﹐旣坐轎﹐爲頂蓋所礙﹐遂撤去﹐露頂而坐。一日出保康門﹐遇晁以道。以道大笑。下轎握手﹐問曰「晁四﹐你道似甚底﹖」晁云「我道你似鬼章﹗」二人撫掌絕倒。時西邊獲賊寨首領鬼章﹐檻車入京﹐故以爲戲。蜀中日者費孝先筮《易》﹐以丹靑寓吉凶﹐謂之「卦影」。其後轉相祖述。畫人物不常﹐鳥或四足﹐獸或兩足﹐人或儒冠而僧衣﹐故爲怪以見象。米元章好怪﹐常戴俗帽﹐衣深衣﹐而躡朝靴。人目爲「活卦影」。假面假衣冠張幼於燕居﹐多用假面。少與山僧處嘿厚。一日往京覓官﹐過別。張笑謂曰「我儒人尙無宦情﹐汝反不禁中熱耶﹖」及拜官歸﹐乘馬相訪。張星冠羽服﹐戴假面出迎﹐口不發一辭﹐推以乘騎﹐觀者載道﹐馬不得前。又郁山人璠﹐攜村妓至﹐曰「婦能詩﹐請聯句。」坐方洽﹐共夫忽以儒衣冠登座﹐訝客不當近其內。客欲散﹐止之曰「吾當以干戚解圍。」仍用羽服假面與揖遜﹐夫驚而逸。假面對假僧﹑假儒正妙﹗張敉幼於晚年攺名敉。嘗過江陰薛世和﹐薛方拜鴻臚歸﹐見架上衣冠﹐門有系馬﹐竟服其衣冠﹐乘馬張蓋﹐報張﹑薛二孝廉之謁。二公具衣冠送迎﹐賓主略不相訝。世上衣冠半假也﹐幼於特爲拈示。宴死祭生黃彪夜看張敉﹐見其齋中設筵﹐敉獨居主人位﹐嘿若談對。問其故。答曰「今日宴死友張之象﹑董宜陽﹑何良傅﹑莫如忠﹑周思兼五人。我念所至﹐輒與心語。」彪笑曰「以公所邀﹐諒諸君必赴。」諸君奇客﹐張奇情﹐黃亦奇語。張孝資與張敉善﹐嘗謂敉曰「予倘先君歿﹐當煩設祭。及吾來也﹐盍先諸﹖」敉奇其意﹐爲卜日﹐懸祭文﹐設幾筵籩豆。孝資至﹐先延之後閣﹐令儐相贊禮﹐伶人奏樂﹐出之﹐正襟危坐﹐助祭者朗誦祭章﹐聲伎滿堂﹐香煙繚繞。敉贈以詩云「祭是生前設﹐魂非死後招。」金陵史癡名忠﹐字廷直。年逾八十﹐預命發引﹐已隨而行﹐謂之「生殯」。孝資生祭類之。張幼於贖罪張居士臘月朔謁家廟﹐樓匾忽墮。張曰「此祖宗怒我也﹗」因沐浴茹素﹐作「自責文」﹐囚服長跽謝過﹐凡七日﹐以巨石壓頂。令家奴下杖數十。已而口占「贖罪文」﹐備述生平讀書好客之事。因起更衣﹐插花﹐披錦﹐鼓樂導之而出﹐曰「祖宗釋我矣﹗」蘇﹑湛引過蘇世長在陜﹐邑裏犯法﹐不能禁﹐乃引咎自撻於市廛五百。人疾其詭﹐鞭之流血﹐長不勝痛楚而走。側身修行足矣﹐而成湯以身代犧﹔閉閣思過足矣﹐而世長以身受撻。是皆已甚也﹗鞭之流血﹐長不容不走矣﹔倘桑林之神眞欲奉享﹐不知商王意下如何﹖湛子文朴令江夏﹐勤省過失﹐設有小愆﹐輒以狀自劾﹐使吏望闕呼名﹐己惟諾示攺。虛文可厭﹗殮如封角司馬文正公薨﹐程正叔以臆說殮之﹐如封角狀。東坡嫉其怪妄﹐怒詆曰「此豈『信物一角﹐附上閻羅大王』者耶﹗」唐末吳堯卿以傭保起家﹐托附權勢﹐盜用鹽鐵錢六十萬緡。及廣陵陷﹐軍人識堯卿者﹐咸請啗之。畢師鐸不許﹐夜令易服而遁。至楚州﹐爲讎所殺﹐棄屍衢中。其妻以紙絮葦棺斂之。未及就壙﹐好事者題其上云「信物一角﹐附至阿鼻地獄。請去斜封﹐送上閻羅大王。」時人以爲笑端。蘇語本此。飼犬暢師文好奇尙怪。總帥汪公張具延飲。主人方送正飯﹐師文忽頤使其童﹐瀉羹於地﹐羅籠餅其側。主命再供。旣至﹐又復如前﹐徑推案上馬而去。後使人問之﹐因作色曰﹔「獨不見其犬乎﹖或寢或吪﹐列於庭下﹐是不以犬見待﹐且必以犬見噬也﹗吾故飼之而出耳。」犬客並列﹐亦是主人不謹﹐莫怪﹗莫怪﹗潔疾暢純父有潔疾。與人飲﹐必欲至盡﹐以巾拭爵﹐幹而後授之﹐則喜﹐自飲亦然。食物多自手制﹐水惟飲前桶﹐薪必以尺﹐蔥必以寸。一日﹐劉時中與文子方同過﹐值其濯足。暢聞二人至﹐輟洗而迎﹐曰「適有佳味﹐可供佳客。」遂於臥內取四大桃置案上﹐以二桃洗於濯足水中﹐持啖二人。子方與時中云「公洗者公自享之﹐勿以二桃污三士也。」因於案上各取一顆﹐大笑而去。純父過以潔自信。齊王思遠性簡潔﹐客詣己者﹐衣服垢穢則不前﹐必刑儀新楚﹐乃與促膝。及客去﹐猶令二人交帚拂其坐處。同時丘明士蓬首散發﹐終日酣醉。李珪之曰「吾見王思遠﹐便憶丘明士﹔見丘明士﹐便憶王思遠。」宗炳之性潔﹐賓客造之者﹐去未出戶﹐輒令拭席洗牀。遂安令劉澄有潔癖﹐在縣掃拂郭邑﹐路無橫艸﹐水翦虫穢﹐百姓不堪。王維居輞川﹐地不容微塵﹐日有十數帚掃治。專使兩僮縛帚﹐有時不給。王思微好潔﹐左右提衣﹐必用白紙裹手指。宅中有犬污屋棟﹐思微令門生洗之﹐意猶未已﹐更令刮削﹔復言未足﹐遂令易柱。荊公夫人吳﹐性好潔﹐與公不合。公自江寧乞歸私第﹐有一官藤牀﹐吳假用未還。官吏來索﹐左右莫敢言。公直跣而登牀﹐偃仰良久。吳望見﹐卽命送還。又嘗爲長女制衣贈甥﹐裂綺將成﹐忽有貓臥其旁﹐夫人將衣置浴室下﹐任其腐敗﹐終不與人。荊公終日不梳洗﹐蟣虱滿衣﹐當是月老錯配。米元章有潔疾﹐盥手以銀爲斗﹐置長柄﹐俾奴僕執以瀉水於手﹐呼爲「水斗」。已而兩手相拍至幹﹐都不用巾拭。有客造元章者﹐去必濯其坐榻。巾帽亦時時洗滌。又朝靴偶爲他人所持﹐必甚惡之﹐因屢洗﹐遂損不可穿。周仁熟與米芾交契。一日﹐芾言「得一硯﹐非世間物﹐殆天地祕藏﹐待我識之。」答曰「公𨿽名博識﹐所得之物﹐眞贗各半﹐特善誇耳。」芾方發笥檢取﹐周亦隨起﹐索巾滌手者再﹐若欲敬觀狀。芾喜出硯。周稱賞不已﹐且云「誠爲尢物﹐未知發墨何如﹖」命取水﹐未至﹐亟以唾點磨墨。芾變色﹐曰「一何先恭後倨﹖硯污矣﹐不可用﹗」周遂取歸。或作子瞻唾硯﹐非也。芾初見徽宗﹐命書《周官篇》於禦屏。書畢﹐擲筆於地﹐大言曰「一洗二王惡札﹐照耀皇宋萬年﹗」周殿撰謂芾善誇﹐誠不謬。周非欲硯﹐特以米好潔﹐聊資嬉笑耳。周後復以硯歸米﹐米竟不取。倪雲林事倪雲林名瓚﹐元鎭其字也。性好潔。文房拾物﹐兩僮輪轉拂塵﹐須臾弗停。庭前有梧桐樹﹐旦夕汲水揩洗﹐竟至槁死。嘗畱友人宿齋中﹐慮有污損﹐夜三四起﹐潛聽焉。微聞嗽聲﹐大惡之﹐淩晨令童索痰痕﹐不得﹐童懼笞﹐拾敗葉上有積垢似痰痕以塞責。倪掩鼻閉目﹐令持棄三里外。其寓鄒氏日﹐鄒塾師有婿曰金宣伯﹐一日來訪。倪聞宣伯儒者﹐倒屣迎之。見其言貌粗率﹐大怒﹐掌其頰。宣伯愧忿﹐不見主人而去。鄒出﹐頗怪之。倪曰「宣伯面目可憎﹐語言無味﹐吾斥去之矣﹗」初張士誠弟士信﹐聞倪善畫。使人持絹﹐侑以重幣﹐欲求其筆。倪怒曰﹔「倪瓚不能爲王門畫師﹗」卽裂去其絹。士信深銜之。一日﹐士信與諸文士遊太湖﹐聞小舟中有異香。士信曰「此必一勝流。」急傍舟近之﹐乃倪也。士信大怒﹐卽欲手刃之。諸人力爲營救﹐然猶鞭倪數十。倪竟不吐一語。後有人問之﹐曰「君被窘辱而一語不發﹐何也﹖」倪曰「一說便俗。」或又言﹕元鎭因香被執﹐囚於有司﹐每傳食﹐命獄卒舉案齊眉。卒問其故﹐不答。旁曰「恐汝唾沫及飯耳﹗」卒怒﹐鎖之溺器側。眾𨿽爲祈免﹐憤哽竟成脾泄。今人以太祖投之廁中﹐謬也。又聞倪元鎭嗜茶﹐其用果按者名「淸泉白石」﹐非佳客不供。有客請見且彌月矣﹐倪鑑其誠﹐許之。客丰神飄灑﹐倪甚欣洽﹐命進此茶。客因渴﹐再及而盡。倪便停盞入內﹐終不出。客請其故。倪曰「遇淸泉白石﹐不徐徐賞味﹐定非雅士。」又倪有淸祕閣﹐人所罕到﹔有白馬﹐極護惜。會母病﹐請葛仙翁診視。時天雨﹐葛要以白馬相迎。旣乘馬﹐亂行泥淖中﹐人馬俱污。及門﹐先求登淸祕閣。倪不敢拒﹐葛躡屐而上﹐噴唾狼籍﹐古玩書籍翻覆殆徧。倪自是遂廢此閣﹐終身不登。或云倪有仙骨﹐葛以此破其迂僻﹐冀得度世﹐惜乎其不悟也。倪元鎭於女色少所當意。一日眷金陵趙歌姬﹐畱宿別業﹐心疑不潔﹐俾之浴。旣登榻﹐以手自頂至踵﹐且捫且嗅。捫至陰﹐復俾浴。凡再四﹐東方旣白﹐不復作巫山之夢。同時楊廉夫耽好聲色﹐每會間﹐見歌兒足小﹐卽脫其鞋﹐載盞行酒﹐謂之「金蓮杯」。一日與倪會飲﹐楊脫妓鞋傳觴。倪怒﹐翻案而起。楊亦色變﹐席遂散。後二公竟不復面。惡婦人梁蕭詧惡見婦人﹐𨿽相去數步﹐亦云「遙聞其臭」。世間逐臭之人又何多也﹗《朝野異聞》載何﹑顏學問嘉﹑隆間﹐講學盛行﹐而楚人顏山農之說最奇﹐謂「貪財好色﹐皆從性生﹐天機所發﹐不可閼之﹐第勿畱滯胸中而已」。門人羅汝芳成進士﹐戒且勿廷對。羅不從。明年遇之淮上﹐笞之十五﹐挾以遊。羅唯唯惟命。後至南都﹐以挾詐人財事發﹐捕之官﹐笞五十﹐不哀祈﹐亦不轉側﹐困囹圄且死。羅力救之﹐得出。出則大詈不已﹐謂「獄我者尙知我﹐而汝不知我也﹗」羅亦唯唯。何心隱者﹐其才髙於顏山農﹐而狠幻過之。嘗言「天地一殺機也。堯不能殺舜﹐舜不能殺禹﹐故以天下讓。湯﹑武能殺桀﹑紂﹐故得天下。」少嘗師事山農。山農有例﹕師事之者﹐必先毆三拳﹐而後受拜。心隱旣事山農﹐察其所行﹐意甚悔。一日﹐值山農之淫於村婦也﹐匿隱處﹐俟其出而扼之﹐亦毆三拳﹐使拜削弟子籍。按顏謫戍歸﹐八十餘尙無恙﹐而何竟爲張江陵所殺﹐幸與不幸耳。然江陵未相時﹐訪耿禦史﹐坐席未暖而去。何從屏後窺之﹐便謂「此人能殺我」﹐亦異矣哉﹗陳公戒酒南京陳公鎬善酒。督學山東時﹐父慮其廢事﹐寓書戒之。乃出俸金﹐命工制一大碗﹐可容二斤許﹐鐫八字於內﹐云「父命戒酒﹐止飲三杯。」士林傳笑。按﹕公爲山東提學時﹐夜至濟陽公館。庖人供膳無箸﹐恐公怒責﹐公略不爲意。或請啟門外索﹐弗許。庖人乃削柳條爲箸。公曰「禮與食孰重﹖」竟不夜餐。亦迂介之士也。子猶曰「簠簋始於土硎﹐安知削柳非箸之始乎﹖迂儒不知禮意﹐但立異取名耳。不然﹐胡不並三杯戒之﹖」浴酒石裕造酒數斛﹐忽解衣入其中﹐恣沐浴而出﹐告子弟曰「吾平生飲酒﹐恨毛髮未識其味。今日聊以設之﹐庶無厚薄。」洞天聖酒虢國夫人就屋梁懸鹿腸﹐其中結之﹐有宴則解開﹐於梁上注酒﹐號「洞天聖酒」。楊希古佞佛楊希古性迂僻﹐酷嗜佛法。嘗設道場於第﹐每淩旦﹐輒入其內﹐以身俯地﹐俾僧據其上﹐誦《金剛經》三徧。暴城隍萬曆己丑﹐蘇郡大旱。時石楚陽爲守﹐淸惠素聞﹐禱雨特切。乃舁城隍於雩壇﹐與之對坐﹐去蓋暴烈日中。神像皴裂﹐而石感暑疾幾殆。《獪園》謂江公鐸﹐誤也﹐

項王廟《夷堅支﹝疑爲夷堅志﹞》﹕和州士人杜默﹐累舉不成名﹐性英儻不羈。因過烏江﹐入謁項王廟。時正被酒沾醉﹐才炷香拜訖﹐徑升偶坐﹐據神頸﹐拊其首而慟﹐大聲語曰「大王有相虧者。英雄如大王﹐而不能得天下﹔文章如杜默﹐而進取不得官﹗」語畢﹐又大慟﹐淚如迸泉。廟祝畏其獲罪﹐扶掖以出﹐秉燭檢視神像﹐垂淚亦未已。以憤王遇歌豪﹐正如重歌「拔山」﹐那得不淚﹗石介作「三豪詩」﹐謂杜默歌豪﹐石曼卿詩豪﹐歐陽永叔文豪。李狀元刺相傳馬狀元鐸母﹐馬氏妾也。嫡妒不容﹐再嫁同邑李氏﹐復生一子﹐名馬﹐後亦中狀元。上喜其文﹐禦筆於馬旁加其字﹐名李騏。越三日﹐臚傳凡三唱﹐無應者。上曰「卽李馬也。」騏乃受詔。每投刺﹐「騏」字黑書「馬」。朱書「其」。相傳徐髯翁受武宗知遇﹐曾以禦手憑其左肩﹐遂制一龍爪於肩上﹐與人揖﹐只下右手。亦怪事也。一母生二狀元﹐奇哉﹗宋陳尙書與潘榮之交厚。潘無子﹐陳有妾宜子﹐乃以借之﹐卽了翁之母也。未幾﹐潘生子名良貴﹐其母遂往來兩家焉。一母生二名儒﹐亦前所未有。詩文好怪羅玘爲文﹐率奇古險怪。居金陵時﹐每有撰造﹐必棲踞喬木之顚﹐霞思天想。或時閉坐一室﹐客於隙間窺﹐見其容色枯槁﹐有死人气。都穆乞伊考志銘﹐銘成﹐語穆曰「我爲此銘暝去四五度矣﹗」怪道志銘多說鬼話﹗劉幾有文名。歐公知貢舉﹐得幾卷﹐曰「天地軋﹐萬物茁﹐聖人發。」公續之曰「秀才刺﹐試官刷﹗」以朱筆直勒之。盧仝號玉川子﹐詩體與馬異俱尙險怪。二人「結交詩」云「同不同﹐異不異﹐是謂大同而小異。」亭館奇名江西右諭蕭大山﹐好奇之士﹐名其堂曰「堂堂堂」﹐軒曰「軒軒軒」﹐亭曰「亭亭亭」。陳越經江西﹐蕭邀飲﹐徧歷亭館以觀其匾。至一洞﹐因戲之曰「何不云『洞洞洞』﹖」蕭爲不懌。曬腹書郝隆七月七日出日中仰臥。人問其故﹐答曰「我曬書。」東坡謂晨飲爲「澆書」。李黃門謂午睡爲「攤飯。」解語神柩苗耽進士嘗自外遊﹐歸途疾甚﹐不堪登升。適有輦棺而回者﹐以其價賤﹐卽就而寢息其中。至洛東門﹐閽者不知其中有人﹐詰其來由。耽謂其訝己﹐徐答曰「衣冠道路得病﹐貧不能致他物相與﹐無怪也﹗」閽者曰「吾守此三十年矣﹐未嘗見有解語神柩﹗」陸舟張思光給假東去。世祖問﹕「卿往何處﹖」答云「臣陸處無屋﹐舟居非水。」後日﹐上以問其從兄思曼。思曼曰﹔「融近東出﹐未有居止﹐權牽小船於岸上住。」

癡絕部第三子猶曰﹕虎頭三絕﹐癡居一焉。癡不可乎﹖得斯趣者﹐人天大受用處也﹗碗大一片赤縣神州﹐眾生塞滿﹐原屬假合﹐若復件件認眞﹐爭競何已﹖故直須以癡趣破之。過則驕﹐不及則愚﹐是各有不受用處。若夫妒﹑愛﹑貪﹑嗔﹐還以認眞受諸苦惱。至癡而惡焉﹐則畜生而已矣。毋爲鴟嚇﹐毋爲螳怒﹔不望癡福﹐且違癡禍。集《癡絕》第三。癡趣陶淵明日用銅缽煮粥爲食﹐遇發火﹐則再拜曰「非有是火﹐何以充腹﹖」賈島常以歲除﹐取一年所得詩﹐祭以酒﹐曰「勞吾精神﹐以是補之。」方鎔隱天門山﹐以棕櫚葉拂書﹐號曰「無塵子」﹐月以酒脯祭之。韓退之嘗登華山巓﹐窮極幽險﹐心悸目眩﹐不能下﹐發狂號哭﹐投書與家人別。華陰令百計取之﹐方能下。便知心術勝章子厚。張旭大醉﹐以頭濡墨而書。蘇州癡蘇人好遊。袁中郎詩云「蘇人三件大奇事﹐六月荷花二十四﹐中秋無月虎丘山﹐重陽有雨治平寺。」此正蘇州人一生大正經處。米顚事米元章知無爲軍﹐見州廨立石甚奇﹐命取袍笏拜之﹐呼曰「石丈」。言事者聞而論之﹐朝廷傳以爲笑。或語芾曰「誠有否﹖」芾徐曰「吾何嘗拜﹗乃揖之耳。」宋徽宗在艮嶽﹐召米芾至﹐令書一大屏﹐指禦案間端硯﹐使就用之。芾書成﹐卽捧硯跪請曰「此硯經臣濡染﹐不堪復以進禦。」上大笑﹐因以賜之。只癡進﹐不癡出。米元章一帖云「承借剩員﹐其人不名﹐自稱曰『張大伯』。是何老物﹐輒欲爲人父之兄﹖若爲大叔﹐猶之可也。」米元章嘗爲書畫學博士﹐後遷禮部員外郎﹐數遭白簡﹐逐出。一日﹐以書抵蔡京﹐訴其流落﹐且言「舉室百指﹐行至陳畱﹐獨得一舟如許大」﹐遂畫一艇於行間。京哂焉。時彈文正謂其顚﹐而芾又歷告諸執政﹐自謂「久任中外﹐並被大臣知遇﹐舉主累數十百﹐皆用吏能爲稱首﹐一無有以顚蒙者。」世遂傳《米老辯顚帖》。東坡在維揚﹐一日設客﹐皆名士。米元章亦在座﹐酒半﹐忽起曰「世人皆以芾爲顚。願質之子瞻﹗」公答曰「吾從眾﹗」惟不自謂癡﹐乃眞癡。今則癡人比比是矣。飾癡態以售其姦﹐借癡名以寬其謗﹐此又古人中所未有也。米芾好奇﹐葬其親潤州山間﹐不封不樹。嘗自詫於人﹐言莫有知其穴者。有王相者﹐素與米遊﹐甚狎﹐獨知之。米一日與客遊山﹐因至墓所﹐周覽之次﹐相忽溲於艸間。米色變﹐意甚怒﹐然業己諱之﹐竟不敢止相。米芾方擇婿﹐會建康段拂﹐字去塵。芾擇之曰「旣拂矣﹐又去塵﹐眞吾婿也﹗」以女妻之。去髯郭恕先放曠不羈﹐尢不與俗人伍。宋太宗聞其名﹐召赴闕﹐館於內侍者竇神興捨。恕先長髯而美﹐一日忽盡去之。神興驚問其故﹐曰「聊以效顰。」畏癡涓石梁性畏﹐見己之影﹐以爲鬼也﹐驚而死。陸念先生平畏鬼﹐畏水﹐畏狗。夜寢必擁持一人乃安﹐不然亦與連榻﹐不得遠去數武。近道未嘗就舟﹐適遠當渡闊處﹐則洪飲取醉﹐重衾蒙首﹐悶臥艎中。或故牽之出﹐卽狂呼哀鳴﹐不啻就死。行街市中﹐見犬必避人後。或聞狺狺聲﹐輒狂奔無地。欲訪客﹐必令一人前驅衛之。徐聲遠寓韓氏園﹐庭蓄馴鶴。陸詣徐﹐偶應門無人﹐立俟戶外良久﹐徐始覺。因調之曰「公畏鶴如狗﹐柰天下笑何﹖」驕癡顧長康體中癡黠各半﹐矜伐過實。諸少年因相稱譽﹐以爲戲弄。爲散騎常侍﹐與謝瞻連省。夜於月下長詠﹐自云「得先賢風制「。瞻每遙贊之﹐長康彌自力忘倦。瞻將眠﹐語捶腳人令代。愷之不覺有異﹐遂諷詠達旦。捶腳人何必不如白家老嫗﹐得他贊亦自好。子美善鄭廣文﹐嘗以《花卿》及《姜楚公畫鷹歌》示鄭。鄭曰「足下此詩可以療疾。」他日鄭妻病﹐杜曰「爾但言『子璋骷髏血模糊﹐手提擲還崔大夫』。如不瘥﹐卽云『觀者徒驚帖壁飛﹐畫師不是無心學』。未間﹐更有『昔日太宗拳毛騧﹐近時郭家獅子花』。如又不瘥﹐𨿽和﹑扁不能爲矣﹗」顧愷之以一廚畫寄桓玄。玄發廚後竊之﹐而緘閉如故。後愷之來啟﹐已空﹐笑曰「妙畫通靈﹐變化去矣﹗」喜得句葑門老儒朱野航﹐頗攻詩。館於王氏﹐與主人晚酌罷﹐主人入內。適月上﹐朱得句云「萬事不如杯在手﹐一年幾見月當頭。」喜極發狂﹐大叫叩扉﹐呼主人起。舉家皇駭﹐疑是火盜。及出問﹐始知﹐乃取酒更酌。一酒也﹐先生賞詩﹐主人壓驚。閩人周朴﹐性喜吟詩。每遇景物﹐搜奇抉思﹐日旰忘返﹐苟得句﹐則欣然自快。時適野﹐逢一負薪者﹐忽持之﹐厲聲曰「我得之矣﹗句云『子孫何處爲閒客﹐松柏被人伐作薪。』」樵夫矍然驚駭﹐掣臂棄薪而走。遇徼卒﹐疑樵者爲偸兒﹐執而訊之。朴徐往告卒曰「適見負薪﹐因得句耳。」卒乃釋之。一士人欲戲之﹐一日跨驢於路﹐見朴來﹐故欹帽掩面﹐吟朴舊詩云「禹力不到處﹐河聲流向東。」朴聞﹐遽隨其後。士促驢而去﹐略不顧。行數里﹐追及﹐語曰「僕詩『河聲流向西』﹐非『向東』也。」士人頷之而己。閩中傳以爲笑。太史公山人某姓者﹐自負其才﹐傍無一人。途中聞乞兒化錢聲甚淒惋﹐問曰「如此哀求﹐能得幾何﹖若叫一聲『太史公爺爺』﹐當以百錢賞汝。」乞兒連喚三聲﹐某傾囊中錢與之﹐一笑而去。乞兒問人云「太史公是何物﹐值錢乃爾﹖」金老童烏程金生﹐七十餘猶應童子試﹐爲文鄙俚﹐而髙自矜期﹐人見之無不笑者﹐因詒之云「凡文章﹐令人贊美﹐尙非其至﹔若奇快之極﹐不禁歡笑。古名人之筆﹐贊美有之﹐其能發人笑者﹐卽王﹑唐不數數也﹗」金信之﹐自是有笑其文者﹐金亦隨之撫掌。嘗對人云「吾某文爲某某先生所笑。」以此自炫焉。遇縉紳﹐輒拜稱門生﹐冀其薦達。縉紳亦利其呈課﹐以爲笑端。適陳令經正試士﹐縉紳預言老童之狀﹐令獨標其名爲一案﹐召語之曰「汝的是奇才﹐不愧案首。惜汝齒長﹐畱作來生未了事可也。」金逢人輒道令之知而不舉﹐以爲忌才﹐欲持捲訟之學道。眾言「令惜汝才﹐柰何仇之﹖」苦諭乃止。余親見此老數藝﹐猶記其「牛羊父母」題破云「二獸歸二親﹐弟肆殺兄論也。」「校人烹之」破云「校人方畜魚之命﹐而必熟之焉。」又自言「曾詣友人家﹐值會課﹐題爲『閔子騫冉伯牛』。眾方擱筆﹐苦於難破﹐吾破之曰﹕『四賢中二賢﹐徳行中可取也。』友人見我二『中』字切題﹐喜極﹐無不笑倒者。」愚癡顧愷之癡信小術。桓玄嘗以一柳葉紿之﹐曰「此蟬翳葉也。以自蔽﹐人不見己。」愷之引葉蔽己﹐玄佯瞇而溺之。愷之信玄不見己﹐受溺而珍葉焉。裴令公性慕禪林﹐往往掛衲﹐所生子女﹐多名「師女」﹑「僧兒」。潛令婢妾承事禪師﹐畱其聖種。則天內宴甚樂﹐河內王懿宗忽起奏曰﹔「臣急告君﹐子急告父﹗」則天大驚﹐引前問之。對曰「臣封物承前府家自徵﹐近敕州縣徵送﹐大有損折。」則天怒曰「朕諸親會飲甚歡﹐汝是親王﹐爲三百戶封﹐幾驚殺我﹗」敕令曳下。黃魯直有癡弟﹐畜漆琴而不禦﹐虫虱入焉。魯直嘲之曰「龍池生壁虱。」而未有對。魯直之兄大臨﹐見牀下以溺器畜生魚﹐問之﹐其弟也。大呼曰「可對『虎子養溪魚』。」昆山孫嘿齋名云﹐進士。乃孫性騃﹐己破家盡矣﹐惟餘兩坐杌。一日見攜鱉過者﹐欲買而無錢﹐以一杌與換之。其人將杌售鄰家﹐得米二斗。鄰家意欲成對。其人曰「易耳。」乃復以鱉往換。孫頓足曰「何不早來﹐果有一杌﹐適已碎作薪﹐煮鱉矣﹗」妒癡李益有妒癡﹐閒妻妾過虐﹐每夜撒灰扃戶﹐以驗動靜。據小說﹕李十郎負霍小玉﹐其癡疾乃霍爲祟而然。昆山陳梧亭言﹕其邑某秀才亦有癡疾﹐而性更迂緩。夜在家﹐嘗伏暗處﹐俟其妻過﹐據前擁之。妻驚呼﹐則大喜曰﹔「吾家出一貞婦矣﹗」一日﹐喚土工甚急﹐繼之以怒。工方爲大家治屋﹐屢辭不獲﹐乃捨而就之。問何造作﹐指門內壁間一隙曰「爲塞此。」工慍曰「撥忙而來﹐宜先其急者。」答曰「汝何知﹖此隙𨿽小﹐間壁有瘦長漢﹐盡可鉆入﹐吾是以汲汲也﹗」又歲中藏橘﹐腐潰不可食﹐乃攜於橋欄上﹐每雙數而擲之河中。人問曰「旣棄﹐何數爲﹖」答曰「𨿽棄物﹐亦要一見數目。」愛癡尾生與女子期於梁。女子不來﹐水至不去﹐抱梁柱而死。萬世情癡之祖。荀奉倩與婦至篤。冬月﹐婦病熱﹐乃出中庭﹐自取冷﹐還以身熨之。吳下韋生貌劣而善媚﹐於冬月宿名妓金兒家。妓每欲用余桶﹐韋輒先之﹐候桶暖方使乘坐。按奉倩竟以傷逝不壽﹐同脫火宅﹐固所願也。韋生終與金兒諧好﹐豈余桶債不了耶﹖吳中陳體方以詩名。有妓黃秀云﹐性黠慧﹐喜詩﹐謬謂體方曰「吾必嫁君。然君家貧﹐乞詩百首爲聘。」體方信之﹐苦吟至六十餘章﹐神竭而歿﹐情致淸婉。方苦吟時﹐人多笑其老耄被紿﹐而欣然每誇於人﹐以爲奇遇。按體方每有吟詠﹐必先索酒。將死﹐頭戴野花﹐肩輿徧遊田前﹐狂醉三日乃逝。亦異人也﹗寵妃齊後主寵馮淑妃。周師之攻晉州也﹐羽書告急﹐帝方獵﹐欲還。妃請更殺一圍﹐從之﹐城遂沒。帝至﹐作地道攻之。城陷十餘步﹐將士乘勢欲入。帝敕且止﹐召妃共觀之。妃妝點不獲時至﹐周人以木拒塞城﹐遂不下。

後燕慕容熙寵愛苻後。從伐髙句驪﹐至遼東﹐爲衝車地道以攻之。城且陷﹐欲與後乘輦而入﹐不聽將士先登。由是城守復完﹐攻之不克。未幾苻後死﹐熙悲號气絕﹐久而復蘇。大殮己訖﹐復啟其棺﹐與之交接。服斬縗食粥﹐制百僚於閣內設位哭臨﹐使有司案檢﹐有淚者以爲忠孝﹐無則罪之。羣臣震懼﹐無不含辛致淚焉。眇娼秦少遊雲﹕娼有眇一目者﹐貧不能自贍﹐乃西遊京師。有少年從數騎出河上﹐見而悅之﹐遂大嬖幸﹐取置別第中﹐囁嚅伺奉﹐惟恐不當其意。有書生嘲之﹐少年忿曰「自余得若人﹐還視世之女子﹐無不餘一目者。夫佳目得一足矣﹐奚以多焉﹖」內園小兒《幸蜀記》﹕唐僖宗寵內園小兒張浪狗。一日以無馬告﹐因密與百金﹐俾自買之。浪狗求得馬﹐置宣徽南院中。帝因獨行往觀﹐繞馬左右﹐連稱好馬。其馬未調﹐忽爾騰躍﹐踏帝左脇﹐遂昏倒。浪狗驚惶﹐以銀盂注尿灌之。良久方蘇﹐僞稱气疾﹐醫人候脈﹐謂是膀胱气﹐投治不效而崩。其密與百金也﹐如竊餐餌婢﹔其獨行觀馬也﹐如頑童背師﹔其倒地灌尿也﹐如無賴喫打﹐全然不象皇帝矣﹗愛子《淸波雜誌》﹕端拱二年﹐河南府言﹕前郢州刺史穆彥璋﹐以愛子死﹐不願生﹐挺身入山林飼餓虎。

嗔癡《呂氏春秋》﹕齊莊公時﹐有士曰賓卑聚﹐夢有壯子叱之﹐唾其面。惕然而寤﹐終夜坐不自快。明日告其友曰「吾少好勇﹐年六十無所挫辱。今夜辱吾﹐將索其形﹐期得之則可﹐不得將死之﹗」每朝與其友俱立乎衢﹐三日不得﹐卻而自歿。常熟秦廷善﹐性多憨怪﹐嘗閱史至不平時﹐必拊案切齒。一日觀秦檜殺嶽飛﹐大怒﹐且拍且罵。妻勸之曰「家惟十幾﹐已碎其八矣。畱此喫飯亦好。」廷善叱之曰「汝與秦檜通奸耶﹖」遂痛擊之。貪癡玄宗欲相牛仙客﹐慮時議不協﹐問於髙力士。力士亦以爲不可。上怒曰「卽當相康【鞏／言】﹗蓋舉極不可者言耳。左右竊報【鞏／言】卽拜相。【鞏／言】以爲然﹐乃盛服趨朝﹐就列延頸﹐冀有成命。時人笑之。世廟時﹐通州虜急﹐怒大司馬丁汝夔﹐置之辟。縉紳見而嘆曰「仕途之險如此﹐有何宦情﹗」中一人笑曰「若使兵部尙書一日殺一个﹐只索拋卻。若使一月殺一个﹐還要做他。」王溥父祚﹐致仕家居。呼一瞽者問壽﹐歷舉八十﹑九十﹐以至百歲﹐皆云「未也﹐此壽星命﹐最少亦須一百三﹑四十歲﹗」祚喜甚﹐令更推中間莫有疾厄否。瞽細數至百二十歲時﹐曰「只此年流星欠利。」祚便驚愕。瞽者曰「無傷也﹐微苦臟腑﹐尋便安耳。」祚回顧子孫在後侍立者曰「爾輩切記﹐此年莫著我喫冷湯水﹗」廬山九天使者廟有道士﹐忘其姓名﹐體貌魁岸﹐飲啖酒肉﹐有兼人之量。晚節服餌丹砂﹐躁於沖舉。魏王之鎭潯陽也﹐郡齋有雙鶴﹐因風所飄﹐憩於道館﹐回翔嘹唳﹐若自天降。道士且驚且喜﹐焚香端簡﹐前瞻云霓﹐自謂當赴上天之召﹐命山童控而乘之。羽儀淸弱﹐莫勝其載。毛傷背折﹐血灑庭除﹐抑按久之﹐是夕皆斃。翌日﹐馴養者詰知其狀﹐訴於公府。王不之罪。處士陳沆聞之﹐爲絕句以諷云「啖肉先生欲上升﹐黃雲踏破紫雲崩﹐龍腰鶴背無多力﹐傳語麻姑借大鵬。」近年浙中一士夫學仙﹐屏居已久﹐妄自意身輕﹐可以飛舉。乃於園中壘案數層﹐登而試之。兩臂才張﹐遽爾墜損﹐醫藥彌月治愈。相位﹐至尊也﹐而極不可者亦作妄想。殺﹐慘禍也﹐而慕兵部尙書者﹐不怕一月殺一个。富貴之迷人如此哉﹗富貴不已﹐則思壽﹐壽不已﹐則思仙。癡而貪﹐猶可言也﹐貪而癡﹐不可言矣。有夢貸人以錢者﹐早遇其人﹐索償甚急。其人怒曰「汝夢耶﹖」夢者曰﹔「固也。汝卽夢中償我亦可﹐但不得賴。」此以癡而貪者也。秦皇﹑漢武﹐竭天下之力以求神仙。梁武三捨身同泰寺﹐羣臣出錢贖之。此以貪而癡者也。惡癡齊文宣晚年畱情沈湎﹐肆行淫暴。或袒露形體﹐塗傅粉黛﹐遊行市肆。或使劉桃枝﹑崔季舒負之而行﹐擔胡鼓而拍之﹐歌謳不息。或持牟槊遊行市廛﹐問婦人曰「天子何如﹖」答曰「顚顚癡癡﹐何成天子﹖」遂殺之。裴謁之好直諫﹐文宣臨以白刃﹐顏色不變。帝曰「癡漢何敢爾﹖」楊愔曰「彼望陛下殺以取後世名耳﹗」帝投刃嘆曰「小子望我殺以成名﹐我終不成爾名﹗」文宣嘗醉至北宮。適太后坐一小榻﹐帝手自舉牀﹐後便墜落﹐頗傷。旣醒﹐大慚﹐遂令多聚柴欲自焚。太后驚俱﹐親自持挽。乃令髙歸彥執杖﹐口自責疏﹐脫背就罰﹐敕歸彥﹕「杖不出血﹐當斬汝﹗」太后涕泣抱持﹐乃許笞腳五十。三臺構木髙二十七丈﹐兩棟相距二百餘尺﹐工匠危怯﹐皆系繩自防。帝登脊疾走﹐都無怖畏﹐時復雅舞﹐折旋中節。又召死囚以席爲翅﹐從臺飛下﹐免其罪戮。文宣寵幸薛嬪﹐忽疑其與淸河王嶽通﹐無故斬首﹐藏之於懷。出東山宴﹐勸酬始合﹐忽探出頭﹐投於盤上。支解其屍﹐弄其髀爲琵琶﹐一座莫不喪膽。帝方收取﹐對之流淚﹐嘆惜云「佳人難再得﹗」載屍出葬﹐自被髮步哭送之。幼主戲令黑衣爲羌兵﹐鼓噪陵城﹐而親率內參臨拒。又自晉陽東巡﹐單馬馳騖﹐衣解發散而歸。又好不急之務。一夜索蠍至急﹐民間一蠍價與珠等﹐及旦徵得三升。又於華林園立貧窮村捨﹐帝自獘衣爲乞食兒。又爲窮兒之市﹐親自交易。隋煬帝於景華宮徵求螢火﹐得數斛。夜出遊山放之﹐光徧巖谷。明帝崩﹐東昏惡靈在太極殿﹐欲速葬。徐孝嗣固爭﹐得逾月。每當哭﹐輒推喉痛。大中大夫羊闡入臨﹐號慟俯仰﹐幘遂脫地。帝輟哭大笑﹐東昏每出遊走﹐惡人見之﹐驅斥百姓﹐惟置空宅。一月率二十餘出。旣往﹐無定處。尉司常慮得罪﹐應旦出﹐夜便驅逐﹐有不及披衣徒跣走出者。或病人不便扶持﹐中道棄之﹐多死。一產婦不能行﹐帝入其室﹐令剖腹視男女焉。東昏開渠立堤﹐躬自引船。堤上設店﹐坐而屠肉。百姓歌曰「閱武堂﹐種楊柳﹐至尊屠肉﹐潘妃沽酒。」先是郁林王嘗曰「佛法言﹕有福生帝王家﹐今見作天王﹐便是大罪﹐動見拘束﹐不如市邊屠沽兒百倍﹗」寶卷殆其故智耳﹗唐太子承乾﹐好狎羣小﹐嘗募亡奴﹐盜民間牛馬﹐自臨烹煮﹐與所幸廝役共食之。又與漢王云昌善﹐朝夕同遊戲﹐大呼交戰﹐擊刺流血﹐以爲笑樂。風流箭寶歷中﹐帝造紙箭﹑竹皮弓﹐紙間密貯龍麝香末。每宮嬪羣聚﹐帝射之。中﹐有濃香觸體﹐了無楚害﹐宮中名「風流箭」。爲之語曰「風流箭﹐中的人人願﹗」癡畜生鵝性癡﹐見人輒伸頸相嚇。故俗稱癡人爲「鵝頭」。螳螂怒臂﹐以當車轍。鱖魚性癡﹐見人則樹其鬣﹐謂人懼己也。海中烏鰂魚﹐有八足﹐能集足攢口﹐縮口藏腹。腹含墨﹐值漁艇至﹐卽噴墨以自蔽。漁視水黑﹐輒投网獲之。錦雞愛其毛羽﹐自照水﹐因而有溺死者。陜西生半翅鳥﹐倍大如鴿鶉﹐肉味亦如之。性極癡﹐又謂之「半癡」﹐亦曰「癡半斤」。好視紅物﹐飛不遠﹐輒下歇。人著紅裙襖以誘之﹐則近身凝視不去﹐故可得。蚺蛇大者如柱﹐性喜花。嘗出逐鹿食﹐寨兵數輩﹐滿頭插花趨赴﹐蛇必駐視。漸近﹐競拊其首﹐大呼「紅娘子」﹐蛇頭亦俛不動。壯士大刀斷其首。眾奔散﹐伺之有頃﹐蛇身覺﹐奮迅騰擲﹐旁小木盡拔﹐力竭乃斃。數十人舁之﹐一村飽其肉。螳螂﹐嗔癡也。鵝與鱖﹐驕癡也。烏鰂﹐愚癡也。錦雞﹐愛癡也。半翅﹑蚺蛇﹐愛癡亦貪癡也。故癡趣非人不能領﹐若惡癡﹐則畜生之不若矣﹗

專愚部第四子猶曰﹕人有盜範氏鐘者﹐負之有聲﹐懼人之聞﹐遽自掩其耳。太行﹑王屋二山﹐髙萬仞﹐愚公年九十﹐面山而居﹐惡而欲移之。二事人皆以爲至愚﹐抑知秦政之鞭石爲移山﹐曹瞞之分香爲掩耳乎﹖彼自謂一世之英雄﹐孰知乃千古之愚人也。故夫楊廣與劉禪同亡﹐國忠與蒼梧齊蔽。平生凶狡﹐徒作笑柄﹐靜言思之﹐不愚有幾﹖集《專愚》第四。昏主劉玄稱帝﹐羣臣列位﹐低頭以手刮席﹐汗流不止。司馬文王問劉禪﹕「思蜀否﹖」禪曰「此間樂﹐不思。」郤正教禪﹕「若再問﹐宜泣對曰﹕『先墓在蜀﹐無日不思。』」會王復問﹐禪如正言﹐因閉眼。王曰「何乃似郤正語﹖」禪驚視曰「誠如尊命﹗」大受用福人。晉惠帝在華林園聞蝦蟆聲﹐問左右曰「此鳴者爲官乎﹖爲私乎﹖」侍中賈胤對曰「在官地爲官﹐在私地爲私。」時天下荒饉﹐百姓多餓死。帝聞之﹐曰「何不食肉糜﹖」晉陽失守﹐齊後主出奔。斛律孝卿請帝親勞將士﹐爲帝撰辭﹐且曰「宜慷慨流涕﹐感激人心。」眾旣集﹐帝不復記所受言﹐遂大笑。左右亦羣咍。將士莫不解體。王太后疾篤﹐使呼宋主子業。子業曰「病人間多鬼﹐那可往﹖」太后怒﹐謂侍者﹕「取刀來剖我腹﹐那得生寧馨兒﹗」隋兵入臺城﹐羣臣勸依梁武見侯景故事。後主曰「吾自有計。」乃挾宮人十餘出景陽殿﹐欲投井中。袁憲及夏侯公韻苦諫﹐不從﹔以身蔽井。後主與爭﹐久之方得入。軍人呼井不應﹐欲下石﹐乃聞叫聲。以繩引之﹐怪其太重﹐乃與張貴妃﹑孔貴嬪同束而上。後人名爲「辱井」。初﹐賀若弼拔京口﹐彼人密啟告急。叔寶爲飲酒﹐遂不省之。髙熲至﹐猶見啟在牀上﹐未開封也。叔寶旣謁隋主﹐願得一官號。隋主曰「叔寶全無心肝﹗」楊玄感敗。帝命推其黨與﹐曰「玄感一呼而從者十萬﹐益知天下人不欲多﹐多則相聚爲盜耳。不盡加誅﹐無以懲後﹗」由是所殺三萬餘人。帝後至東都﹐顧盼街衢﹐謂侍臣曰「猶大有人在﹗」笑話有獨民縣知縣﹐如楊廣之言﹐須作獨民國皇帝方可。○二劉﹑晉惠﹐皆土偶也。齊﹑宋三主﹐皆乳豎也。若楊廣之才气﹐自足籠罩天下﹐而「不欲人多」一語﹐其愚乃甚於前六主者。迨星象示異﹐而始引鏡自照﹐曰「好頭頸﹐誰當斫之﹗」此話又前六主所不肯說者矣。故天愚可開﹐人愚不可開。逃債埋錢周赧王爲諸侯所侵逼﹐名爲天子﹐實與家人無異。貰於民﹐無以償﹐乃登臺避之。因名曰「逃債臺」。宋明帝彧奢費過度﹐府藏空虛﹐乃令小黃門於殿內埋錢﹐以爲私藏。周赧王是「債主」﹐宋明帝是「地藏王」。反賊張丰好方術。有道士言丰當爲天子﹐以五采囊裹石﹐系丰肘﹐云「石中有玉璽」。丰信之﹐遂反。旣當斬﹐猶曰「肘後有玉璽。」旁人爲椎破之﹐乃知被詐﹐仰天曰「當死無恨﹗」南燕慕容徳建平四年﹐妖賊王始聚眾泰山﹐自號「太平皇帝」﹐父冏爲太上皇﹐兄林爲徵東將軍﹐泰爲徵西將軍。徳遣車騎將軍王鎭討擒之。人謂之曰「何爲妖妄﹐自貽族滅﹖父及兄弟何在﹖」始曰「太上皇蒙塵在外﹐徵東﹑徵西爲亂兵所殺。如朕今日﹐復何聊賴﹗」其妻趙氏怒曰「君止坐此口﹐以至於死﹐如何臨刑猶自不革﹖」答曰「皇后不達天命﹐自古及今﹐豈有不亡之國哉﹗」行刑者以刀環築其口。始曰「今爲卿所苦﹐崩卽崩爾﹐終當不易尊號。」蠢父蠢子蘇州徐檢庵侍郎﹐老而無子﹐晚年二妾懷孕﹐小言爭競﹐已墜其一矣。其一臨蓐欲產﹐徐預使日者推一吉時﹐以其尙早﹐勸令忍勿生。逾時子母俱斃。《獪園》謂巨室子婦﹐誤。受了小夫人性躁的虧。養子不肖﹐有不如無。徐公不愚﹗但不知老夫人生徐公時﹐曾忍不曾忍﹖《稗史》﹕吳蠢子年三十﹐倚父爲生﹐父年五十矣。遇星家推父壽當八十﹐子當六十二。蠢子泣曰「我父壽止八十﹐我到六十以後﹐那二年靠誰養活﹖」徐公正防此一著﹗《韓非子》云﹕東家母死﹐哭之不哀。西家子曰「社胡不速死﹖吾哭之必哀。」齊人謂母爲社。蠢夫蒼梧繞孔子時人。娶妻而美﹐以讓其兄。考《南蠻傳》﹐烏滸人如是。烏滸在廣州南﹐交州北。見《南州異物志》。楊國忠出使江浙。逾年﹐婦在家產男﹐名朏。國忠歸﹐婦告以「遠念成疾﹐忽晝夢爾我交會﹐因得孕」。國忠以爲夫婦相念﹐情感所至﹐歡然不疑。老賊多詐﹗平原陶丘氏娶婦﹐色甚令﹐復相敬重。及生男﹐婦母來看﹐年老矣。母旣去﹐陶遣婦頗急。婦請罪。陶曰「頃見夫人衰齒可憎﹐亦恐新婦老後﹐必復如此﹐是以相遣﹐實無他也。」佛家作五不淨想﹐亦是如此﹐莫笑莫笑﹗越中一士登科﹐卽於省中娶妾。同年友問曰「新人安在﹖」答曰「寄於湖上蕭寺。」同年云「僧俗恐不便。」答曰﹔「已扃之矣。」同年云「其如水火何﹖」答曰「鎖鑰乃付彼處。」呆諭徳唐順宗在東宮﹐韋渠薦崔阡拜諭徳﹐爲侍書。阡觸事面墻﹐對東宮曰「某山野鄙人﹐不識朝典﹐見陛下合稱臣否﹖」東宮笑曰「卿是官僚﹐自合知也。」安祿山曰「臣不知太子是何官﹖」類此。然彼詐愚﹐此眞愚。呆刺史周定州刺史孫彥髙﹐被突厥圍城﹐不敢詣廳﹐文符須徵發者﹐於小窗接入。鎖州宅門﹐及報賊登壘﹐乃身入櫃中﹐令奴曰「牢掌鑰匙﹐賊來﹐愼勿與﹗」呆參軍杭州參軍獨孤守忠﹐領租船赴都。夜半急集船人﹐至則無別語﹐但曰「逆風必不得張帆。」呆縣丞南皮丞郭務靜﹐初上﹐典王慶案。郭曰「爾何姓﹖」慶曰「姓王。」須臾慶又來﹐又問何姓﹐慶又曰「姓王。」郭怪愕良久﹐仰看慶曰「南皮左史總姓王。」又一日﹐與主簿劉思莊語﹐曰「夜來一賊從內房出。」劉問﹕「亡何物﹖」郭曰「無所亡。」劉曰「不亡物﹐安知爲賊﹖」郭曰「但見其踉蹌而走﹐未免致疑耳。」山東馬信由監生爲長州縣丞﹐性朴實。一日乘舟謁上官﹐上官問曰「船泊何處﹖」對曰「船在河裏。」上官怒﹐叱之曰「眞艸包﹗」信又應聲曰「艸包也在船裏。」按﹕信淸謹奉法﹐一無所染﹐後以薦擢﹐至今縣治有去思碑焉。子猶曰「如此艸包﹐豈不勝近來金囊玉篋﹗」呆主簿徳淸有馬主簿﹐本富家子﹐愚不諳事。忽一晚三更時﹐扣大令門甚急。令以爲非火卽盜﹐驚惶而出。簿云「我思四月間田蠶兩值﹐百姓甚忙﹐何不出示﹐使百姓四月種田﹐十月養蠶﹐何如﹖」令曰「十月間安得有葉﹖」簿無以對﹐徐云「夜深矣﹐請睡罷。」自以後每夜出﹐其妻必紿以「倭子在外﹐不可出」。遇聖節﹐其妻曰「可出行禮。」簿搖手曰「且慢且慢﹐有倭子在外。」

智短漢則天朝大禁屠殺。禦史婁師徳使至陜﹐庖人進肉。問﹕「何爲有此﹖」庖人曰「豺咬殺羊。」師徳曰「豺大解事﹗」又進鱠﹐復問之。庖人曰「豺咬殺魚。」師徳叱曰「智短漢﹗何不道是獺﹖」服槐子道士黃可﹐孤寒朴野。嘗謁舍人潘佑﹐潘教以服槐子﹐可丰肌卻老﹐未詳言服法。次日﹐潘入朝﹐方辧色﹐見槐樹煙霧中有人若猿狙狀。追視之﹐可也。怪問其故﹐乃擁槐徐對曰「昨蒙指教﹐特齋戒而掇之。「潘大噱而去。誦判周沈子榮誦判二百道﹐赴天官試﹐竟日不下筆。人問榮﹐榮曰「與平日誦判絕不相當。有一道事迹同而人名別﹐遂曳白而出。」來年選判水碓﹐又擱筆。人問榮﹐榮曰「我誦水碓是藍田﹐今富平﹐如何下筆﹖」拙對《諧史》﹕河南一士夫延師教子﹐其子不慧。出對曰「門前綠水流將去。」子對云「屋裏靑山跳出來。」士夫甚怒。一日士夫偕館賓詣一道觀拜客。道士有號彭靑山者﹐腳跛﹐聞士夫至﹐跳出相迎。館賓謂士夫曰「昨令公子所謂『屋裏靑山跳出來』﹐信有之矣。」士夫乃大笑。商季子悟道商季子篤好玄﹐挾資遊四方﹐但遇黃冠士﹐輒下拜求焉。偶一猾覬其資﹐自炫得道﹐誘之從遊。季子時時趣授道﹐猾以未得便﹐唯唯而已。一日至江滸﹐猾紿云「道在是矣﹗」曰「何在﹖」曰「在舟檣杪。若自升求之。」乃置資囊檣下﹐遽援檣而升。猾自下抵掌連呼趣之﹐曰「升﹗升﹗」至杪猶趣曰「升「。季子升無可升﹐忽大悟﹕「此理只在實處﹐𨿽欲從之﹐末由也已﹗」抱檣歡呼曰「得矣﹗得矣﹗」猾挈資疾走。季子旣下﹐猶歡躍不已。觀者曰「咄﹗彼猾也﹐挈若資去矣﹗」季子曰「否否﹗吾師乎﹗吾師乎﹗此亦以教我也﹗」唐皎注官貞觀中﹐唐皎除吏部侍郎﹐常引人入銓﹐問﹔「何方穩便﹖」或云其家在蜀﹐乃注與吳。復有云「親老先住江南」﹐卽唱之隴右。有一信都人希河朔﹐因紿云「願得江淮。」卽注與河北一尉。由是大爲選人所欺。檢覓鳳毛宋武帝嘗稱「謝超宗殊有鳳毛」。超宗父名鳳。右衛將軍劉道隆在坐﹐出候超宗﹐曰「聞君有異物﹐欲覓一見。」謝謙言無有。道隆武人﹐正觸其父諱曰「方侍宴﹐至尊說君有鳳毛。」謝徒跣還內。道隆謂檢覓鳳毛﹐待至暗而去。門蠅背龍《北史》﹕厙狄伏連居室患蠅﹐杖門者曰「何故聽入﹗」左右皆蠅營之輩﹐偏自不覺。宋仁宗時﹐大名府有營兵﹐背生肉﹐蜿蜒如龍。時程天球判大名﹐見之駭曰「此大犯禁﹗」乃囚其人於獄﹐具奏於朝。上覽其奏﹐笑曰「此贅耳﹐何罪﹖」卽令釋之。周世宗以方面大耳爲罪。背肉如龍﹐眞可疑矣﹗回回夷人黨護族類﹐固其習性同然﹐而回回尢甚。京師隆福寺成﹐民人縱觀﹐寺僧雲集。一回回忽持斧上殿﹐殺僧二人﹐傷者二三人。卽時執送法司鞫問﹐云「見寺中新作輪藏﹐其下推輪者﹐皆刻我教門形像。憫其經年推運辛苦﹐是以讎而殺之。」孔子惡作俑﹐這回子惱得不錯。不知忌日權龍襄不知忌日﹐謂府吏曰「何名私忌﹖」對曰「父母亡日﹐請假﹐布衣蔬食﹐獨坐房中不出。」權至母忌日﹐於房中靜坐﹐有靑狗突入﹐大怒曰「衝破我忌日﹗」更陳牒﹐攺作明朝﹐好作忌日。依桓玄不立忌日﹐惟立忌時﹐更便。或謂桓玄非禮。余笑曰「今士君子之輩不忌日﹐不忌時﹐專一『忌刻』﹐又何也﹖」金熙宗時﹐移書宋境曰「皇帝生日﹐本是七月。今爲南朝使人冒暑不便﹐已權作九月一日。」若生日可權﹐忌日亦可攺矣。唐文宗開成元年﹐詔曰「去年重陽取十九日﹐今攺九月十三日爲重陽。」又張說上《大衍歷序》﹐宋璟上《千秋表》﹐並以八月五日爲端午。蘇子瞻云「菊花開時卽重九。」在海南藝菊九畹﹐以十一月望與客泛酒作重九。古人不拘類如此。在今日﹐則爲笑話矣。性忘唐三原令閻玄一性忘。曾至州﹐於主人捨坐。州史前過﹐以爲縣典也﹐呼欲杖之。史曰「某州佐也。」玄一慚謝。須臾縣典至﹐玄一疑卽州佐也﹐執手引坐。典曰「某縣佐也。」又慚而止。唐臨朐丞張藏用善忘。嘗召一匠不至﹐大怒﹐使擒之。匠旣到﹐適鄰邑令遣人賫牒來。藏用讀畢﹐便令剝賫牒者﹐笞之至十。起謝杖﹐因請其罪﹐藏用方悔其誤﹐乃命里正持一器飲之﹐而更視他事。少頃﹐忽見里正﹐指酒曰「此何物﹖」里正曰「酒也。」藏用曰「何妨飲之﹗」里正拜飲。藏用遂入衙齋。賫牒人竟不得飲﹐扶杖而出。性胡塗沂州刺史李元皛﹐怒司功鄭承明﹐欲笞之﹐先令屏外剝進。承明狡猾﹐值博士劉琮琎來﹐紿以「上怒來遲﹐令汝剝入」。琮琎以爲實﹐便脫衣﹐承明轉遣吏卒擒進﹐乃自逸。元皛見剝至﹐輒命杖數十。琮琎起謝曰「蒙恩賜杖﹐請示罪名。」元皛始覺誤笞﹐怒曰「爲承明所賣﹗」亦不追治。唐張利涉晝寢﹐忽驚覺﹐索馬入州﹐叩刺史鄧惲﹐謝曰「聞公欲賜責﹐死罪死罪﹗」惲曰「無之。」涉曰﹔「司功某甲所言之。」惲大怒﹐呼某甲﹐欲加杖。甲苦訴無此語。涉乃徐悟﹐前請曰「望公捨之﹐涉恐是夢中見說耳。」王皓﹐字季髙﹐少立名行﹐性懦緩。曾從齊文宣北伐﹐乘一赤馬﹐旦蒙霜气﹐遂不復識﹐自言失馬﹐虞侯爲求﹐不獲。須臾日出﹐馬體霜盡﹐系在目前﹐方云「我馬尙在。」李文禮性遲緩﹐時爲揚州司馬。有吏自京還﹐得長吏﹝疑爲史﹞家書﹐云姊亡。李倉卒聞之﹐便大慟。吏曰「是長史姊。」李徐悟曰「我無姊﹐向亦怪道。」不是性緩﹐還是性急。無姊且哭﹐況有姊乎﹖李公定多情者。馬速非良李東陽嘗得良馬﹐送陳師召騎入朝。歸﹐成詩二章﹐怪而還其馬﹐曰「吾舊所乘馬﹐朝回必成六詩。此馬止二詩﹐非良也。」東陽笑曰「馬以善走爲良。」公思之良久﹐復騎而去。不知骰色李西涯嘗與陳師召擲骰得幺﹐指曰「吾度其下是六。」反之﹐果六﹐色色皆然。師召大驚﹐語人曰「西涯天才也﹗」或曰「紿公耳﹗上幺下六﹐骰子定數﹐何足爲異﹖」師召笑曰「然則我亦可爲。」因詣西涯。西涯已先度其必至﹐別置六骰﹐錯亂其數矣。師召屢揣之﹐不中﹐乃嘆曰「公眞不可及也﹐豈欺我哉﹗」周用齋事昆山周用齋先生﹐性絕騃。幼時每爲同學誘至城上﹐則盤桓而不能下。其處館也﹐值黃梅時﹐見主家暴衣﹐問其故。曰「凡物此候不經日色﹐必招濕气。」周因暴書囊﹐並啟束脩陳之。館童竊數件去。周往視﹐訝其減少。童紿云「爲烈日所銷耳。」偶舟行﹐見來船過舟甚速﹐訝問之。僕以「兩來船」對。乃笑曰「造舟者何愚也﹐倘盡造兩來船﹐豈不快耶﹖」後成進士﹐過吏部堂﹐令通大鄕貫。周誤以爲「大鄕官」﹐乃對曰﹔「敝鄕有狀元申瑤老。」吏部知其騃﹐麾使去。出謂同人曰「尙有王荊老未言﹐適堂上色頗不豫﹐想爲此也。」又曾往婁東弔王司馬﹐時元美遘先司馬之難。誤詣王學士宅。荊石以省親在告。學士錦衣出迓﹐周不審視﹐遽稱「尊公可憐」者再。學士曰﹔「老父幸無恙。」周曰「公尙未知尊人耗耶﹖己爲朝廷置法矣﹗」學士笑曰「得無弔鳳洲乎﹖」周悟非是﹐急解素服言別。學士命交原刺。周曰「不須見還﹐卽煩公致意可也。」其憒憒多此類。又聞先生諸事憒憒﹐獨工時藝。初仕爲縣令﹐旣升堂﹐端坐不語。吏請僉書以嘗之。周怒曰「賊狗奴﹗才想得一佳破﹐爲汝擾亂矣﹗」偶有迎謁﹐道中爲一門子所誘﹐識其味。旣歸鄕﹐童僕皆蔑遠之。獨老門公殷勤啟事﹐遂與之暱﹔無節﹐因病死。廣東先達事羅汝珍言其鄕肉價每斤一分八釐。有先達爲下所欺﹐必用三分。偶於他席上談肉甚貴。主人云「不貴也﹐止一分八釐耳。」歸以責僕。僕曰「有之﹐但非佳肉。」明日如數市臭肉以進。食之不美﹐更不思他席所食之佳﹐輒準前價。又使僕鏨銀﹐每偸取﹐輒紿曰「銀散則折也。」某未信。明日僕乃取大銀鏨而未殊者予曰「裂如許大孔﹐能不折乎﹖」左道晉孫泰師事錢塘杜子恭。子恭有異術﹐嘗就人借瓜刀﹐其主求之﹐子恭曰「當卽相還。」旣而刀主行至嘉興﹐有魚躍入船中。破之﹐得刀。子恭死﹐泰傳其術。及泰爲道子所誅﹐其從子恩逃入海。眾謂泰蟬蛻仙去﹐就海中從恩。後寇臨海﹐爲太守辛景所破﹐窮蹙自沈於海而死。妖黨及妓妾皆謂之「水仙」﹐相隨溺者以百數。事魔喫菜法事魔食菜法﹕其魁爲「魔王」﹐佐者曰「魔翁」﹑「魔母」。以張角爲祖﹐𨿽死湯鑊﹐不敢言「角」字。謂人生爲苦﹐若殺之﹐是救其苦也﹐謂之「度人」。度人多﹐則可以成佛。卽身被殺﹐又謂「得度」﹐由是輕生嗜殺。方臘之亂﹐其徒肆起。佛骨唐懿宗遣使迎佛骨。有言憲宗迎佛骨尋晏駕者﹐上曰「朕生得見之﹐死亦無恨。」比至京﹐降樓膜拜﹐流涕沾臆。佛牙是金剛鉆﹐佛骨又是何物﹖方士客有教燕王爲不死之道者。王使人學之﹐學未就而客死。王大怒﹐誅之。王不知客之欺己﹐而誅學者之晚也。《稗史》﹕鐘生好仙﹐多方學修煉之術。每向人曰「做得半日仙人而死﹐亦所瞑目﹗」李抱貞晚喜方士﹐餌孫季長所治丹﹐至二萬丸﹐遂不能食。且死﹐以彘肪谷漆下之﹐疾少間﹐益服三千丸而卒。畱都一守備建玉皇閣於私第﹐延方士煉丹。方士知其有玉絳環﹐價甚髙﹐紿曰「玉皇好系玉絳環。」卽獻之。方士並竊丹鼎而去。時許石城作詩嘲云。「堆金積玉已如山﹐又向仙門學煉丹。空裏得來空裏去﹐玉皇原不系絳環。」脈望《北夢瑣言》﹕張【易文】尙書少子﹐嘗聞壁魚入道函中﹐蠹食「神仙」字﹐身有五色﹐是名「脈望」﹐吞之則仙。遂多書「神仙」字﹐碎剪入瓶中﹐捉壁魚投之﹐冀得蠹食。不能得﹐忽成心疾。宋人﹑鄭人等宋有澄子者﹐亡緇衣。求之途﹐見婦人衣緇者﹐輒欲取之。婦入不與。澄子曰「子不如速與我。我所亡者紡緇也﹐今子衣繟緇也。以繟緇當紡緇﹐子豈不得哉﹖」鄭縣人賣豚﹐人問其價﹐曰「道遠日暮﹐安暇語汝﹖」郢人欲爲大室﹐使人求三大圍之木。人與之車轂﹐跪而度之﹐曰「大𨿽有餘﹐長實不足。」魏人夜暴疾﹐命門人鉆火﹐是夕陰暝﹐督促頗急。門人忿然曰「君責人亦大無理﹗今暗如漆﹐須得火照之﹐可覓鉆火具耳﹗」鄭人有欲買履者﹐先且度其足﹐而置之其坐。至市﹐忘操之。已得履﹐乃曰「吾忘持度。」反歸取之。及反﹐市罷﹐遂不得履。人曰「何不試之以足﹖」曰「寧信度﹐無自信也。」鄭縣人卜子﹐使其妻爲褲。請式﹐曰「象故褲」。妻乃毀其新﹐令如故褲。鄭人有得車軛者﹐而不知其名﹐問人曰「此何種也﹖」曰「車軛。」俄而復得一﹐又問之﹐曰「車軛。」怒曰「是何車軛之多也﹗」以爲欺己﹐因與之鬥。漢人過吳﹐吳人設筍。問知是竹﹐歸而煮其牀簀﹐不熟。曰「吳人轣轆﹐欺我如此﹗」昔有越人善泅。生子方晬﹐其母浮之水上。人怪問之﹐則曰「其父善泅﹐子必能之。」周之世卿﹐趙之使將﹐皆越嫗之智也。楚人有涉江者﹐其劍自舟中墜於水。遽刻其舟曰「是吾劍所墜處也。」舟去及岸﹐從刻處入水求之。此與膠柱鼓瑟﹑守株待兔﹐皆戰國策士之寓言也。楚王楚王佩玦逐兔﹐患其破也﹐因佩兩玦以爲豫。兩玦相觸﹐破乃愈迅。蝦蟆爲馬伯樂令其子執《馬經》畫樣求馬﹐經年無似者。更求之﹐得一大蝦蟆﹐歸白父曰「得一馬﹐隆顱跌目﹐脊郁縮﹐但蹄不如﹐累趨。」伯樂笑曰「此馬好跳躑﹐不堪禦也。」艾子齊人獻木履於宣王﹐略無刻斫之迹。王曰「此履豈非出於生乎﹖」艾子曰「鞋楦是其核也。」沈屯子沈屯子入市﹐聽唱書﹐至楊文廣被圍柳城﹐內乏糧﹐外阻救﹐蹙然興嘆不己。友拉之歸﹐日夜憂念不置﹐曰「文廣圍困至此﹐何由得解﹖」家人因勸出遊﹐以紓其意。忽見擔竹入市者﹐則又念曰「竹末甚銳﹐道上行人必有受其刺者。」歸益憂病。家人爲之請巫。巫曰「稽冥籍﹐若來世當輪回作女人。所適夫麻哈回也﹐貌甚陋。」沈憂病轉劇。親友來省者慰曰「善自寬﹐病乃愈耳。」曰「若欲吾寬﹐須楊文廣圍解﹐負竹者歸家﹐麻哈回作休書見付乃得也。」迂仙別記吳下張夷令所輯﹐余摘其尢廿四條迂公出﹐遭酒人於道﹐見毆﹐但叉手聽之﹐終不發言。或問公何意﹐曰「倘斃我﹐彼自抵命﹐吾正欲其爾爾﹗」迂公與衛隱君奕。衛著白子。公大敗﹐積死子如山﹐枰中一望浩白。公痛懊曰「老子命蹇﹐拈著黑棋﹗」陳孝廉喜奕﹐公以棋劣﹐故得近﹐每受饒四子。一日奕罷﹐公適輸四子﹐色然驚顧曰「頃若不見饒﹐定是和局﹗」公過屠肆﹐見砧旁棋局甚設﹐一癩頭奴取子布算。公便跨櫃坐﹐與奴奕﹐大敗。拈子擲地﹐欲碎其局。奴曰「此主人棋﹐何與爾事﹖」公曰「若然﹐卽敗亦何與我事﹖」便回面作喜﹐拾子更著。「煙鎖池塘柳」﹐五字寓五行﹐昔稱「鰥對」。公一日誇向客曰「吾得所以對之矣﹗『冀粟陳獻忠』﹐意取『東西南北中』也。」﹝炮鎭海城樓。又對銹堵油煙機﹞鄕居有偸兒夜瞰公室。公適歸﹐遇之。偸兒大恐﹐棄其所衣羊裘而遁。公拾得之﹐大喜。自是羊裘在念﹐入城﹐𨿽丙夜必歸。至家﹐門庭晏然﹐必蹙額曰「何無賊﹖」公性酷忌僧﹐口諱「僧」字﹐遇諸途﹐必索水滌目﹐如狹巷不及避﹐肩相摩﹐必解衣浣之﹐七日而後服。有饋以詩扇者﹐中有「竹院逢僧」之句﹐輒擲還曰「咄﹗此晦君當自受之﹗」張夷令曰「如今和尙慣持疏簿﹐見之果是晦气。」嘗集謝光祿所﹐試雨前新茶。坐客虛吸緩引﹐尋味良苦。獨到公﹐才上口﹐碗脫手矣。光祿曰「好知味者﹗」公曰「吾去年飲法亦如是。」公讀書未識字﹐每附會知文﹐見制義﹐輒胡亂甲乙之。嘗謂謝茂才曰「凡文章以趣勝﹐須作得有趣﹐才有趣﹐若作得無趣﹐便無趣矣。」謝曰「善﹗」遂書諸紳﹐終身誦之。黃駕部圃中鑿池起土﹐累岸如丘﹐艸從生之。公一日遊池上﹐摳衣撥艸而過﹐心厭之﹐謂黃曰「爾時開池﹐何必挑土﹖不挑﹐是艸應在水底矣。」楊太醫妄稱詩﹐髙詠其「立夏詩」云「昨夜春歸去﹐今日景風生。」公聽之﹐驟徵其解。或戲應曰「此令親何景峯諱春者﹐昨夜惡發暴亡﹐今日再生。太醫作詩慶之耳。」公徑起急走﹐詣何。值何正啖飯﹐公雪涕被面﹐掣其筯曰「兄魂魄初復﹐神觀未定﹐飯且少進。」何大怪疑。以爲祟﹐且唾且罵驅閉門外。公怒﹐遂與何絕交。公病目﹐將就醫。適犬臥階陰﹐公跨之﹐誤躡其項﹐狗逐嚙公裳裂。公舉似醫。醫故熟公﹐調之曰「此當是狗病目耳。不爾﹐何止敗君裳﹖」公退思﹕「吠主小事﹐暮夜無以司儆。」乃調藥先飲狗﹐而以餘瀝自服。汪刺史自官還﹐公謁之。偶有執贄刺史者﹐中有雙鵝。少選﹐鵝以喙插翅而伏。公忽訊刺史曰「使鵝作夢﹐還復夢鵝否﹖」刺史大笑﹐曰﹔「君夜來何夢﹖」馬肝有大毒﹐能殺人﹐故漢武帝云「文成食馬肝而死。」客有語次及此者﹐公適聞之﹐發辯曰「客誑語耳﹐肝故在馬腹中﹐馬何以不死﹖」客戲曰「馬無百年之壽﹐以有肝故也。」公大悟。家有畜馬﹐便剖其肝﹐馬立斃。公擲刀嘆曰「信哉毒也﹗去之尙不可活﹐況畱肝乎﹖」公嘗宴客﹐酒酣﹐隱幾熟睡。及覺﹐便謂經宿﹐張目視客曰「今日未嘗奉招﹐何復見降﹖」客曰「怪君昨日不送客耳。」嘗過袁洗馬﹐見袁手把一編﹐且閱且走。公便問﹕「何書﹖」洗馬曰「廿一史。」公曰「吾久聞廿一史名﹐意謂兼車充棟﹐看來百餘葉耳﹗幸便借我﹐抄訖送還﹐何如﹖」裏中有富家行聘﹐盛筐篚而過公門者。公夫婦並觀之﹐相謂曰「吾與爾試度其幣金幾何﹖」婦曰「可二百金。」公曰「有五百。」婦謂必無﹐公謂必有﹐爭持至久﹐遂相詈毆。婦曰﹔「吾不耐爾﹐竟作三百金何如﹖」公猶詬誶不已。鄰人共來勸解。公曰「尙有二百金未明自﹐可是細事﹗」公嘗醉走﹐經魯參政宅﹐便當門嘔噦。其閽人呵之曰「何物酒狂﹐向人門戶泄瀉﹗」公睨視曰「自是汝門戶不合向我口耳﹗」其人不覺失笑﹐曰﹔「吾家門戶舊矣﹐豈今日造而對汝口﹖」公指其嘴曰「老子此口﹐頗亦有年﹗」兄試南都﹐將發榜﹐命公往偵之。已而獲薦﹐公注目榜紙﹐略不移瞬﹐至日暮﹐猶不去。兄急令人尋索﹐見公於榜下瞻矚甚苦﹐呼之曰「胡不去﹖守此何益﹗」曰「世多有同姓名人﹐吾去﹐設有來冒兄名者﹐可若何﹖」雨中﹐借人衣著之出﹐道濘失足﹐跌損一臂﹐衣亦少污。從者掖公起﹐爲之摩痛甚力。公止之曰「汝第取水來滌吾衣﹐臂壞無與爾事。」從者曰「身之不卹﹐而念一衣乎﹖」公曰「臂是我家物﹐何人向我索討﹖」公家藏宋箋數幅﹐偶吳中有名卿善書畫者至﹐或諷之曰「君紙佳甚﹐何不持向某公索其翰墨﹐用供淸玩﹖」公曰「爾欲壞吾紙耶﹖蓄宋箋﹐固當需宋人畫﹗」久雨屋漏﹐一夜數徙牀﹐卒無干處。妻兒交詬﹐公急呼匠者葺治﹐勞費良苦。工畢﹐天忽開霽﹐竟月晴朗。公日夕仰屋嘆曰「命劣之人﹐才葺屋便無雨﹐豈不白折了也﹗」家有一坐頭﹐絕低矮。公每坐﹐必取甕片支其四足﹐後不勝煩﹐忽思得策﹐呼侍者移置樓上坐。及坐時﹐低如故。乃曰「人言樓髙﹐浪得名耳﹗」遂命毀樓。《廣記》﹕甲乙斗﹐乙被嚙下鼻﹐訟之官。甲稱乙自嚙。官曰「人鼻髙口低﹐豈能嚙乎﹖」甲日﹕「彼踏牀子就嚙之﹗」似此。丁未閏六月朔﹐雷雨大作﹐公阻王孝廉齋中﹐抵暮不得返。顰蹙曰「閏月﹐天地之餘數耳。柰何認眞若此﹐而風雨雷霆之不憚煩也﹗」物性之愚《交趾異物志》﹕翠鳥先髙作巢以避患。及生子﹐愛之﹐恐墜﹐稍下作巢。子長羽毛﹐復益愛之﹐又更下巢﹐而人遂得而取之矣。《水經注》﹕猩猩知往而不知來﹐山谷間常數十爲羣。里人以酒並糟設於路側﹐織艸爲屨﹐更相連結。猩猩見酒及屨﹐知里人設張﹐則知張者祖先姓字。乃呼名云「奴欲張我﹗」捨而去﹐復自再三﹐相謂曰「試共嘗酒。」及飲其味﹐逮乎醉﹐因取屨著之而躓。乃爲人擒﹐無遺者。鰣魚入网輒伏者﹐惜其鱗也。白鷴愛其尾﹐棲必髙枝。每天雨﹐恐污其尾﹐堅伏不動。雨久﹐多有饑死者。又孔雀愛尾﹐潛則露尾﹐人因取之。虫有蚘者﹐一身兩口﹐爭食﹐因相齕以死。獸有猱﹐小而善緣﹐利爪。虎首癢﹐輒使猱爬搔之。久而成穴﹐虎殊快﹐不覺也。猱徐取其腦啖之﹐而以其餘奉虎。虎謂其忠﹐益愛近之。久之﹐虎腦空﹐痛發﹐迹猱﹐猱則已走避髙木。虎跳踉大吼﹐乃死。翠鳥﹐姑息之父也。猩猩﹐多欲之人也。石崇之拒孫秀﹐鰣魚也。孫景卿之守財﹐白鷴也。蔡元長父子﹐其蚘乎﹖周之用榮夷﹐唐之任裴延齡﹐其虎之猱乎﹖

謬誤部第五子猶曰﹕謬誤原無定名﹐譬之鄭人爭年﹐後息者勝耳。喙長三尺﹐則「枕流嗽石」﹐語自不錯。若論災發妖興﹐賊民橫路﹐卽太極之生天﹑生地﹑生人﹐亦是第一誤事﹐將誰使正之﹖齊有人﹐命其狗爲「富」﹐命其子爲「樂」。方祭﹐狗入於室﹐叱之曰「富出﹗」其子死﹐哭曰﹔「樂乎﹗樂乎﹗」人以爲誤也﹐而孰知其非誤也﹐然而不可謂非誤也。夫不誤猶誤﹐何況眞誤﹖集《謬誤》第五。祠廟歐公《歸田錄》云﹕世俗傳訛﹐惟祠廟之名爲甚。今成都顯聖寺者﹐本名蒲池寺﹐周顯徳中廣之﹐更名顯聖﹐而俚俗多沿舊名﹐今傳爲菩提寺矣。江中有大小孤山﹐以獨立得名﹐而世俗傳「孤」爲「姑」。江側有大石磯﹐謂之澎浪磯﹐遂傳爲「彭郎磯」﹐云彭郎﹐小姑婿也。予嘗登小孤﹐廟像乃一婦﹐而敕額爲「聖母廟」﹐豈止俚俗之謬哉﹗西京龍門山﹐夾伊水上﹐自端闊﹐望之如雙闕﹐故謂之「闕塞」﹐而山口有廟曰「闕口廟」。予嘗見其廟像甚勇﹐手持屠刀尖銳﹐按膝而坐。問之﹐云「此乃豁口大王也。」此尢可笑。汲郡有肖像「三仁」﹐並及商紂者﹐謂之「四王」。陳錫玄曰「推此類﹐知淫祠之可毀者多矣﹗」溫州有「杜拾遺廟」﹐後訛爲「杜十姨」﹐塑婦人像。邑人以「五撮須相公」無婦﹐移以配之。五撮須﹐蓋伍子胥也。又江陵村事子胥﹐誤呼「伍髭須」﹐乃塑五丈夫﹐皆多須者。每禱祭﹐輒云「一髭須」﹑「二髭須」至「五髭須」。謝在杭曰﹕閬州有「陳拾遺廟」﹐乃陳子昂也。訛爲「十姨」﹐更肖女像﹐崇奉甚嚴。拾遺之官﹐誤人如此﹗子昂屈爲婦人猶可﹐獨柰何令子美爲鴟夷子妻乎﹗陳州厄臺寺﹐相傳孔子絕糧處﹐舊榜「文宣王」﹐因風雨洗剝﹐但存「王」字及「宣」字下一畫。僧遂附會爲「一字王佛」。爲傳「一貫」故﹐稱一字王﹐有何不可﹖又《元史》載﹕西南夷﹐惟白人一種好佛。胡元收附後﹐分置路府﹐詔所在立文廟﹐蠻目爲「漢佛」。米元章寫《髙麗經》﹐亦以孔子爲佛﹐顏淵爲菩薩﹐則稱佛又宜矣。宋吏胥輩以蒼頡造字﹐故祖之。每祭﹐呼爲「蒼王」。更可笑。蔡伯喈江南一驛吏﹐以干事自任。典郡者初至﹐吏曰「驛中畢備﹐請閱之。」刺史入酒室﹐見一像﹐問之﹐曰「是杜康。」又入茶室﹐見一像﹐問之﹐曰「是陸鴻漸。」刺史大喜。又一室﹐諸菜畢備﹐亦有一像﹐問之﹐曰「蔡伯喈。」刺史大笑﹐曰。「此不必。」若到飯堂﹐必肖米元章像﹐到馬坊﹐必肖司馬遷像矣。於進士則﹐謁外親於汧陽﹐未至十餘里﹐飯於野店。旁有紫荊樹﹐村民祠以爲神﹐呼日「紫相公」。則烹茶﹐因以一杯置相公前﹐策馬徑去﹐是夜夢峨冠紫衣人來見﹐自陳紫相公﹐主一方菜蔬之屬。隸有天平吏﹐掌丰﹔辣判官﹐主儉。然皆嗜茶﹐而奉祠者鮮供此品。蚤蒙厚飲﹐可謂非常之惠。因口占贈詩﹐有「降酒先生丰韻髙﹐攪銀公子更淸豪」之句。蓋則是日以小分須銀匙打茶﹐故目爲「攪銀公子」。則家蔬圃中祠之﹐年年獲收。菜室中宜設此像。茶神《唐傳載》云﹕時有鬻茶之家﹐陶爲陸羽像﹐置煬器間﹐謂之茶神。有交易﹐則以茶祭之﹔無﹐則以釜湯沃之。鬼誤《謔浪》﹔楚俗信鬼﹐有病必禱焉。嘗夜禱於北郭門外﹐好事者遇之﹐竊翳身於莽﹐而投以砂礫。禱者恐﹐稍遠去﹔益投﹐益遠去﹐乃攖其肉而食焉。人以爲靈也﹐禱益盛﹐而北郭門之靈鬼遂著。其後禱者不失肉﹐卽反謂鬼不享而憂之。《續笑林》﹕有赴飲夜歸者﹐值大雨﹐持蓋自蔽﹐見一人立檐下澑﹐卽投傘下同行。久之﹐不語﹐疑爲鬼也﹐以足撩之﹐偶不相值﹐愈益恐﹐因奮力擠之橋下而趨。值炊糕者晨起﹐亟奔入其門﹐告以遇鬼。俄頃復見一人﹐徧體沾濕﹐踉蹌而至﹐號呼「有鬼」﹐亦投其家。二人相視愕然﹐不覺大笑。凶宅誤袁繼謙郎中﹐頃居靑社。假一第﹐素多凶怪﹐昏曀卽不敢出戶庭﹐合門驚懼。忽一夕聞吼呼﹐若甕中聲﹐至濁。舉家怖懼﹐謂其必怪之尢者﹐穴窗窺之。是夕月晦﹐見一物蒼黑色﹐來往庭中﹐似黃狗身﹐而首不能舉。乃以鐵撾擊其腦﹐忽轟然一聲﹐家犬驚吼而去。蓋其日莊上輸油至﹐犬以首入油甕中﹐不能出故也。舉家大笑﹐遂安寢。洪都村中一大家﹐廳樓崇敞。每夜聲響特異﹐以爲妖﹐避而虛其室。有道士過門﹐稱自龍虎山來。其家大喜﹐邀入﹐與約妖除當厚酬。道士入居之。夜見碩鼠尾巨如椎﹐躍入破柱﹐從柱擊出﹐斬之。蓋鼠尾始被嚙流血﹐行沙中﹐沾沙重﹐旣幹﹐巨如椎﹔其作響皆是物﹐非妖也。道士乃山下鬻贗符者﹐幸獲重賂﹐其名遂著。廬山精《稗史》﹕唐劉秉仁爲江州刺史﹐自京將一橐駝至郡﹐放之廬山下。野人見而大驚﹐鳴鼓率眾射殺之﹐乃以狀白州﹐曰「某日獲廬山精於某處。」劉命致之﹐乃所放駝耳。驚潮海上每遇八月﹐秋濤大作﹐潮聲夜吼﹐震撼城市。至正間﹐有達魯不花者初至﹐聞此﹐夜不敢臥。因呼門者問之。門者從睡中應曰「潮上來也﹗」旣覺﹐自知失答﹐連曰「禍到﹗禍到﹗」狂走而出。不花驚趨入內﹐呼其妻曰「本冀作官榮耀﹐不意今夕共作水鬼﹗」合門號慟﹐外巡徼聞哭﹐以爲有變﹐傳報正佐諸官﹐皆顚倒衣裳來救。乃叩門﹐不花恐水湧入﹐堅閉不納。同僚破扉排墻而入﹐見不花夫婦及奴婢皆升屋大呼「救我」。同僚詢知其實﹐忍笑而散。甘子布益州迸柑﹐例以紙裹。後長史易布﹐猶慮損壞。俄有禦史姓甘名子布者至驛﹐驛吏馳報。長史疑敕禦史來推布裹柑子事﹐參謁後﹐但敍布裹柑子爲敬。禦史初不解﹐久方悟﹐付之一笑。皮遐叔盧尙書弘宣﹐與弟盧衢州簡辭同在京。一日衢州早出歸﹐尙書問有何除攺﹐答云「無大除攺﹐惟皮遐叔蜀中刺史。」尙書不知「皮」是「遐叔」姓﹐謂是宗人﹐低頭久之﹐曰。「我弭節當家﹐沒處得盧皮遐來。」衢州爲言之﹐皆大笑。同姓議婚唐張守信爲余杭守﹐愛富陽尉張瑤﹐欲以女妻之﹐爲具衣裝矣。女之保母問曰「欲以女適何人﹖」守信以張瑤對。保母曰「女婿姓張﹐不知主翁之女何姓﹖」守信方悟﹐乃止。唐禦史李逢年娶婦鄭﹐不合﹐去之。嘗屬益府尹曹李睨更求一婦。睨言兵曹李紮妹新寡可娶﹐叩紮﹐紮亦許諾﹐約日成婚。及期﹐逢年飾裝往迎﹐中道忽驚曰「李睨過矣﹗」因詣睨曰「君思紮妹爲復何姓﹖」睨亦驚﹐過李紮曰「吾乃大誤﹗但知爲公求好婿﹐爲禦史求好婦﹐都不思姓氏﹗」各懊恨而退。疑姓陽伯博任山南一縣丞﹐其妻陸氏﹐名家女也。縣令婦姓伍。他日會諸官之婦﹐旣相見﹐縣令婦問贊府夫人何姓﹐答曰「姓陸。」次問主簿夫人﹐答曰「姓戚。」縣令婦勃然入內。諸夫人不知所以﹐欲卻回。縣令聞之﹐遽入問其婦。婦曰「贊府婦雲姓陸﹐主簿婦雲姓戚﹐以吾姓伍﹐故相弄耳﹗余官婦賴吾不問。必日姓八﹑姓九矣﹗」令大笑曰「人各有姓。」復令婦出。令婦所疑不錯﹐只是不合姓伍。子猶曰「姓六﹑姓七﹐正是兩家謙讓處。還是令婦錯怪。」兄弟誤張伯喈﹑仲喈兄弟﹐貌絕相類。仲喈妻妝竟﹐忽見伯喈﹐戲曰「今日妝好不﹖」伯喈曰「我伯喈也。」妻急趨避。須臾又見伯喈﹐復以爲仲喈﹐告云﹔「向大錯誤。」伯喈云「我故伯喈。」長洲劉憲副瀚之族﹐有兄弟二人﹐初本孿生﹐貌極相肖。市有鬻靑梅者﹐梅甚大﹐其兄戲與決賭云「能頓食百顆。」市人云「果爾﹐當盡以擔中梅相餉。」劉食其半﹐佯稱便﹐旋入門。而其弟代之出﹐食至盡。眾莫能辧﹐遂爲所勝。意气虞嘯父爲孝武侍中。帝從容謂曰「卿在閣下﹐初不聞有獻替。」虞家富春近海﹐誤謂帝望其意气﹐對曰「天時尙暖﹐魚鱉蝦蜣未可致。尋當有獻。」帝撫掌大笑。餽獻曰「意气」﹐二字亦新。誤食王惇初尙主﹐如廁﹐見漆箱盛漧棗﹐本以塞鼻。王謂廁上亦下果﹐遂至食盡。旣還﹐婢擎金澡盤盛水﹐琉璃盤盛澡豆。因倒著水中而飲之﹐謂是漧飯。羣婢掩口。雞舌香桓帝侍中迺存﹐年老口臭﹐上出雞舌香與含之。雞舌頗小﹐辛螫不敢咀咽﹐嫌有過賜毒﹐歸舍辭訣。家人哀泣﹐莫知其故﹐求舐其藥﹐出在口香﹐乃咸嗤笑。常春藤唐姜撫云「服太湖常春藤﹐終南山旱藕﹐可長生。」玄宗詔使自求之。民間以藤漬酒﹐多暴死﹐撫逃去。宣和間﹐王定觀好學能詩﹐少年爲殿中監﹐寵甚渥。一日召入禁中﹐曰「朕近得異人制丹砂﹐服之可以長生。煉治經歲﹐色如紫金﹐卿爲試之。」定觀忻躍拜命﹐取而服之。才下咽﹐覺胸中煩躁之甚﹐俄頃煙從口出。急扶歸﹐已不救。旣殮﹐聞柩中剝啄聲﹐莫測所以。已而﹐火出其內﹐頃刻遂成烈焰。屋廬盡焚﹐延燎十數家方息。異藥之誤人類如此﹗醫誤金華戴元禮﹐國初名醫﹐嘗被召至南京。見一醫家﹐迎求溢戶﹐酬應不間﹐戴意必深於術者﹐注目焉。按方發劑﹐皆無他異﹐退而怪之﹐日往視焉。偶一人求藥者旣去﹐追而告之曰「臨煎時下錫一塊。」麾之去。戴始大異之﹐念無以錫入煎劑法﹐特叩之。答曰「是古方。」戴求得其書﹐乃「餳」字耳。戴急爲正之。誤造貞元中﹐給事中鄭云逵﹐與國醫王彥伯鄰居。嘗有蕭俛求醫﹐誤造鄭。鄭爲診之﹐曰「熱風頗甚。」又請藥方﹐鄭曰「藥方卽不如東家王供奉。」俛旣覺失錯﹐驚避趨出。是時京師有乖儀者﹐必曰「熱風」。唐臨濟令李回﹐娶張氏。張父爲廬州長史﹐告老歸﹐以婿薄其女﹐往臨濟辱之。誤至全節縣﹐入廳大罵。邑令驚怪﹐使執而鞭之。困極﹐乃告以故。令馳報回﹐回至乃解。北齊劉臻位儀同﹐恍惚多誤。有劉訥者亦任儀同﹐俱爲太子學士。臻住城南﹐訥住城西。臻欲尋訪﹐謂從者曰「汝知劉儀同家乎﹖」從者謂臻欲還家﹐於是引之而去。旣叩門﹐尙末悟﹐猶謂至訥家﹐乃大呼曰「劉儀同可出矣﹗」其子迎於門﹐臻驚曰「汝亦來耶﹖」子曰「此是大人家。」於是顧盼久之﹐乃悟﹐始叱從者曰「汝無大意﹐吾欲造劉訥耳﹗」陳太常陳音﹐字師召﹐莆田人﹐有文行﹐而性恍惚。一日朝回﹐語從者曰「今日訪某官。」從者不聞﹐引轡歸舍。師召謂至其家矣﹐升堂周覽﹐曰「境界全似我家。」又睹壁間畫﹐曰「我家物﹐緣何掛此﹖」旣家僮出﹐叱之曰「汝何亦來此﹖」僮曰「故是家。」師召始悟。陳師召檢書﹐得友人招飲帖﹐忘其昔所藏也﹐如期往。累茶不退﹐主人請其來故。曰「赴君飲耳。」主人訝之﹐難於致詰﹐具酒飲罷﹐方憶去年此日曾邀飲也。下次請此等客﹐只是口邀。刑部郎中浙江楊某﹐字文卿。而山西楊文卿﹐爲戶部郎中。一日浙江楊氏招師召飲﹐而師召造山西楊氏。時文卿尙寢﹐聞其來﹐亟起迎之。坐久﹐師召不見酒肴﹐乃謂曰「觴酒豆肉足矣﹐毋勞盛饌。」文卿愕然﹐應曰「諾。」入告家人﹐使治具。俄而浙江使人至﹐白以「主翁久候」。師召始悟曰「乃汝主耶﹖吾誤矣﹗」一笑而去。陳師召嘗信宿具饌邀客﹐早盡忘之﹐徑造其家雙陸。將午不申宿約﹐客反治具畱餐。頃之﹐家人來促上席。師召未審視﹐疑是別家來招﹐怒謂之曰「汝請我主人去﹐我竟何如﹗」陳師召淸旦入朝﹐誤置冠纓於背。及見同僚垂纓﹐俯視頷下﹐怪其獨無。一人遽持纓而正曰「公自有纓﹐但無背後眼耳。」李西涯贈詩有「十年猶未識冠纓」之句。陳音不事修飾﹐蓬垢自喜。官四品﹐夫人鬻得金獅緋袍﹐不知爲武臣服。公亦不察﹐衣袍肖像。李西涯見之﹐遽題曰「觀其鬃則齊﹐觀其衣則非。若人也﹐可信而可疑﹐使蓬其鬢﹐更其衣﹐嗚呼庶幾﹗」陳音嘗考滿﹐誤入戶部。見入稅銀者﹐驚曰「賄賂公行﹐至此已極﹗」翁肅閩人翁肅守江州﹐昏耄。代者至﹐旣交割﹐猶居右偏﹐代者不校也。罷起轉身﹐復將入州宅。代者攬衣止之﹐曰「這个使不得﹗」犯胡諱石勒制法甚嚴﹐兼諱「胡」尢峻﹐有醉胡乘馬﹐突入府門。勒大怒﹐謂門吏馮翥曰「向馳馬入門﹐爲是何人﹐而故縱之﹗」翥惶遽忘諱﹐對曰「向有醉胡乘馬馳入﹐甚呵止之而不可﹐所謂互鄕難與言﹐非小臣所能制。」勒笑曰「胡正自難與言。」恕而不罪。樊坦性廉﹐而疏朴多誤。由參軍擢章武內史﹐入辭勒。勒見坦衣敝﹐大驚曰「貧何至此﹖」坦對曰「頃遭羯胡無道﹐資財蕩盡﹐是以窮敝。」勒笑曰「羯賊乃爾大膽﹗孤當相償耳。」坦大懼。勒曰「孤律自防俗士﹐不關卿輩。」乃厚賜之。犯名元絳﹐字厚之﹐知福州日﹐有吏白事。公曰「如何行遣﹖」吏對曰「合依原降指揮。」公曰「元絳未嘗指揮。」吏悚而退。僕射韓臯病瘡。醫人傅藥不濡﹐曰「天寒膏硬耳。」臯笑曰「韓臯實是硬。」按﹕臯字仲聞﹐貌類父滉﹐旣孤﹐不復視鏡。眞硬漢也﹗楊誠齋﹐名萬里。爲監司時﹐巡歷至一郡。郡守張宴﹐有官妓葉少歌《賀新郎》詞送酒﹐其中有「萬里雲帆何時到」。誠齋遽曰「萬里昨日到。」太守大慚﹐卽監系官妓。一日觸三人唐郗昂與韋陟交善﹐因話國朝宰相誰最無徳。昂誤對曰「韋安石也﹗」尋自覺﹐驚走。路逢吉溫﹐溫問﹕「何故倉惶如此﹖」答曰「適與韋尙書話國朝宰相最無徳者﹐本欲言吉瑣﹐誤言韋安石。」旣言﹐又鞭馬而走。抵房相琯之第﹐執手慰問﹐復捨瑣以房融爲對。言訖大慚﹐趨出。昂有時稱﹐忽一日而犯三人﹐舉朝嗟嘆﹐惟韋陟遂與絕交。出《國史補》。姓誤何敬容在選日﹐客有姓吉者詣之。敬容問曰「卿與丙吉遠近﹖」答曰「如明公之與蕭何。」語誤元帝皇子生﹐普賜羣臣﹐殷洪喬謝曰「皇子誕育﹐普天同慶﹐臣無勛焉﹐而猥頒厚賚。」帝笑曰「此事豈可使卿有勛耶﹖」劉髦二子俱登進士。長子婦入京﹐公送登舟﹐以手援之。郡守見而笑。公曰「府公笑我乎﹖若跌入水﹐尢可笑也﹗」次婦入京﹐公時臥疾﹐呼之牀前﹐曰「老年頭風﹐可買一帕寄回。」明旦登程﹐諸親畢會﹐忽呼子婦曰「毋忘昨夜枕上之囑。」眾駭然﹐問其故﹐乃始撫掌。五字皆錯淵明《讀﹤山海經﹥》詩曰「精衛銜微木﹐將以塡滄海。刑天舞干戚﹐猛志故常在。」有作淵明詩跋尾者﹐謂「形夭無千歲」﹐莫曉其意。後讀《山海經》云「刑天﹐獸名﹐好銜干戚而舞。」乃知五字皆錯。《酉陽雜俎》云﹕天山有神﹐名刑天。黃帝時﹐與帝爭神。帝斷其首。乃曰「吾以乳爲目﹐臍爲口。」操干戚而舞不止。曹元寵《題村學堂圖》云「此老方捫虱﹐眾雛爭附火。想當訓誨間﹐都都平丈我。」昔有宿儒過村學中﹐聞其訓「都都平丈我」﹐知其訛也﹐校正之。學童皆駭散。時人爲之語曰「都都平丈我﹐學生滿堂坐。鬱鬱乎文哉﹐學生都不來。」瞎字不識臧武仲﹐名紇﹐音切爲「瞎」﹐而世多誤呼爲「乞」。蕭穎士聞人誤呼﹐因曰「汝紇字也不識。」後人遂誤以爲「瞎字也不識」。《放生池記》髙文虎作《西河放生池記》﹐有「鳥獸魚鱉咸若」﹐本夏事﹐引爲商事。太學諸生爲謔詞哂其誤。陳晦行艸制﹐以「舜卜禹用昆命元龜」字﹐有倪侍郎駁之。陳疏辯「古今命相﹐多用此語」。擢陳臺端﹐倪罷去。時嘲云「舍人舊錯夏商鱉﹐禦史新爭舜禹龜。」射策誤宋制科題﹐有「堯舜禹湯所舉如何」﹐乃漢時宮中謁者趙堯舉春﹐李舜舉夏﹐倪湯舉秋﹐貢禹舉冬﹐各職天子所服也。又「湯周福祚」﹐乃張湯﹑杜周也。當時士子以唐﹑虞﹑三代爲對﹐遂無一人合者。近時文宗出論題﹐有「孔子不知孟子之事」﹐合場茫然不知。乃《論語》「陳司敗章」圈外注也。蘇紫溪先生視學浙中﹐有知人之鑑﹐而出題險僻。如「一至一﹐二至二﹐三句三聖人﹐四句四孔子」。場中多有擱筆而出者。科場中進士程文﹐多可笑者。治平中﹐國學試策﹐問「體貌大臣」。進士策對曰「若文相公﹑富相公﹐皆大臣之有體者﹐若馮當世﹑沈文通﹐皆大臣之有貌者。」意謂文﹑富丰碩﹐馮﹑沈美少也。劉厚甫遂目沈﹑馮爲「有貌大臣」。詩鬼正誤虞文靖在宜黃時﹐嘗倚樓吟詩﹐有「五更鼓角吹殘雪」之句。忽隔溪一童揖而言曰「角可吹﹐鼓不可吹。」亟命召之﹐已失所在。蓋詩鬼也。髙塘濠州西有髙塘館﹐附近淮水。禦史閻敬愛宿此館﹐題詩曰「借問襄王安在哉﹐山川此地勝陽臺。今朝寓宿髙唐館﹐神女何曾入夢來﹖」軺軒來往﹐莫不吟諷言佳。有李和風者至﹐又題詩曰「髙唐不是這髙塘﹐淮畔江南各一方。若向此中求薦枕﹐參差笑殺楚襄王。」讀者莫不解顏。《艸訣百韻歌》有云《艸訣百韻歌》乃右軍所作。楊用修戲曰﹔「字莫髙於羲之﹐得羲之自作《艸韻》奇矣。更得子美《詩學大成》﹐孔子《四書活套》﹐足稱三絕。」吏牒《祝氏猥談》云﹕一大將乞翰林某詩﹐專令一吏候之﹐免其他役。吏始甚徳之。旣逾攺火﹐吏不勝躁﹐具牒呈其將﹐言「蒙委領某翰林文字﹐爲渠展轉支延﹐已及半載﹐顯是本官不能作詩﹐虛詞誑脫。」馬疑司馬紹聖間﹐馬從一監南京排岸司。適漕使至﹐隨眾迎謁。漕一見﹐卽怒叱之曰「聞汝不職﹐未欲按汝﹐尙敢來見耶﹖」從一惶恐﹐自陳「湖湘人﹐迎親就祿」﹐求哀不已。漕察其語﹐南音也﹐乃稍霽威﹐曰「湖南亦有司馬氏耶﹖」從一答曰「某姓馬﹐監排岸司耳。」漕乃微笑曰「然則勉力職事可也。」初蓋認爲溫公族人﹐故欲害之。自此從一刺謁﹐削去「司」字。王彥輔《麈史》乖謬二事京西憲按行至一邑﹐辱縣尉張伯豪﹐斥使下騎而步﹐且行且數其不才。旣入傳捨﹐有虞侯白言「提刑適罵官員﹐乃陶中丞女婿。」憲矍然曰「何不早告我﹗」亟召尉﹐與之坐。茶罷﹐乃曰「聞君有才﹐適來聊相沮。君詞色俱不變﹐前途豈易量耶﹗」卽命書吏立發薦章與之。某路憲至一郡﹐因料兵﹐見護戎年髙﹐謂守倅曰「護戎老不任事﹐何可容也﹖」守﹑倅並默然。戎抗聲曰「我本不欲來﹐爲小兒輩所彊﹐今果受辱﹗」憲問﹕「小兒謂誰﹖」曰「外甥章得象也。」蓋是時方爲宰相。憲曰「𨿽年髙﹐顧精神不減﹐不知服何藥﹖」戎曰「素無服餌。」憲又曰「好个健老兒﹗」惠酒而去。語云「朝裏無人莫做官」﹐只爲有此輩花臉。誤笞許誡言爲瑯琊太守﹐有囚縊死獄中﹐乃執去年修獄吏典鞭之。典曰「小人職修獄﹐狴牢破壞當笞﹐今賊乃自縊也。」誡言怒曰「汝胥吏﹐又典獄﹐舉動自合笞耳﹗」𨿽誤﹐卻是快語。誤黥陳東官蘇州時﹐因斷流罪﹐命黥其面﹐有「特刺配」字。黥畢﹐幕中相與白曰「凡言『特』者﹐罪不至是﹐而出於朝廷一時之旨﹐非有司所得行。」東卽以「特刺」攺「準條」﹐再黥之。後有薦其才於政府者﹐曰「得非人面上起艸稿者乎﹖」譯誤元時﹐達魯花赤爲政﹐不通漢語﹐動輒詢譯者。江南有僧﹐田爲豪家所侵﹐投牒訟之。豪厚賂譯。旣入﹐達魯花赤問﹕「僧訟何事﹖」譯曰「僧言天旱﹐欲自焚以求雨耳。」達魯花赤大稱贊﹐命持牒上。譯業別爲一牒﹐卽易之以進﹔覽畢﹐判可。僧不知也﹐出門﹐則豪已積薪通衢﹐數十人舁僧畀火中焚之。胡元閏位﹐天地反覆﹐卽此一事可見耳。防誤得誤桓溫將舉殷浩爲尙書令﹐先致書聞浩。浩欣然答書﹐慮有謬誤﹐開閉數四﹐竟達空函。不誤爲誤後唐劉夫人﹐少因兵亂﹐與父相失。及貴寵﹐其父劉山叟負藥囊詣宮門﹐請見。時諸嬪禦爭以門第相尙﹐後恐爲己辱﹐卽曰「妾離家時﹐父已亡歿﹐安得有是﹖」要命驅出杖之。帝嘗於宮中敝服攜篚﹐裝劉山臾尋女以爲戲笑。閩中一娼﹐色且衰﹐求嫁不遂﹐乃決之術士。云「年至六十﹐當享富貴之養。」娼以爲不然。後數年﹐閩人有子從幼爲閹人者﹐聞其母尙存﹐遣人求得之﹐館於外第。翌日出拜﹐見其貌鄙陋﹐恥之﹐不拜而去﹐語左右曰「此非吾母﹐當更求之也。」左右窺其意﹐至閩求美儀觀者﹐乃得老娼以歸。至則相向慟哭﹐日隆奉養﹐閱十數年而歿。貧父受杖﹐肥娼受養。顚之倒之﹐勢利榜樣。不誤反誤有一狠子﹐生平多逆父旨。父臨死﹐囑曰「必葬我水中﹗」冀其逆命得葬土中﹐至是狠子曰「生平逆父命﹐今死﹐不敢違旨也。」乃築沙潭水心以葬。誤而不誤隆慶時﹐紹興岑郡侯有姬方娠。一人偶衝道﹐縛至府﹐問曰「汝何業﹖」曰「賣卜。」岑曰「我夫人有娠﹐弄璋乎﹖弄瓦乎﹖」其人不識所謂﹐漫應曰「璋也弄﹐瓦也弄。」怒而責之。未幾﹐果雙生一子一女。卜者名大著。吳下管生﹐失一小靑衣﹐問占於柳華嶽﹐得「剝牀以膚」爻。柳素昧文理﹐連味「以膚」二字﹐忽曰「汝有姨夫乎﹐試往其家索之﹐可得也。」管如其言﹐果獲之。柳名益起。一書生禮奎神甚虔﹐同儕戲之﹐以經書文七首置神座下。書生得之﹐喜曰「神賜也﹗」稽首受而讀之。及試命題﹐一如所讀﹐竟登第。不伏誤陳彭年攝太常﹐導駕誤行黃道。有司止之。彭年正色回顧曰「自有典故﹗」禮曹畏其該洽﹐不敢詰。天順間﹐錢塘張錫作文極捷﹐而事多杜撰。有問者﹐則髙聲應曰「出《太平廣記》。」以其帙多難卒辧也。類此。誤福畢士安作相﹐有婿皇甫泌放縱﹐累戒不悛。畢欲面奏之﹐甫啟口云「臣婿皇甫泌」﹐卽值邊有警報﹐不終其說。越數日﹐又言﹐值上內逼﹐遽起遙語曰「卿累言﹐朕已知之矣。」俄降旨超轉一資﹐畢竟不敢自明。李吉甫惡吳武陵﹐欲阻其進。知貢舉官懷榜至﹐未接﹐先問﹕「吳武陵及第否﹖」忽有中使宣敕至。主司恐是舊知﹐榜尙在懷﹐卽添注武陵姓名﹐中使去﹐呈李。李曰「此人至粗﹐何以及第﹖」然名已上榜﹐無可柰何矣。二事正相類。怯誤爲勇張亮過建安城下﹐壁壘未固﹐髙麗兵奄至。亮素怯﹐踞胡牀直視不能言。將士見之﹐疑以爲勇﹐相與奮擊。敗敵﹐還報亮。亮猶股栗未寧。父僧誤京師有少尼與一男子情好﹐欲長畱之﹐不得﹐乃醉而髡其首﹐以弟子畜之。後其妻蹤迹至寺﹐得夫以歸。夫深自漸悔﹐且囑妻﹔「勿泄﹐俟吾發長。」時其子商於外﹐婦每怪姑倍食﹐又數聞人音﹐穴壁窺之﹐正見姑與一僧同臥﹐忿恚﹐具白其子。子大怒﹐取刀入室﹐撫兩人首﹐其一僧也﹐卽奮刃斷僧首。母覺而止之﹐不及﹐告以故。子驗其首乃大悔。有司謂「𨿽非弒逆﹐然母姦不應子殺。」遂坐死。婆姦媳萬曆辛卯間﹐閶門外有父子同居者。子商於外﹐婦事舅姑極柔婉﹐嫗遂疑翁與婦通﹐乃夜取翁衣帽自飾﹐潛入婦寢所﹐試抱持之。婦不得脫﹐怒甚﹐以手指毀其面。嫗負痛﹐始去﹐明旦托病不起。婦潛歸父母家﹐訴之。父往察﹐翁面無損﹐歸讓其女不實。女恚﹐竟自經。父訟於官﹐翁亦無以自明。鄰里稱嫗面有傷痕﹐執嫗鞫之﹐事乃白。時吳中喧傳爲「婆姦媳」。羅長官萬曆丙戌間﹐京師有傭工之婦﹐先與衛軍羅姓者交密﹐呼爲「羅長官」﹐後以隙絕。婦久曠欲動﹐乃擇胡﹝舊版作葫﹞蘿卜潤之﹐每寢﹐執以自娛﹐快意處亟呼蘿卜爲「羅長官」。鄰人聞之﹐以爲羅君復修好矣。鄰有惡少年﹐素垂涎於婦﹐調之不從﹐恨焉。適傭工夜歸﹐與婦寢。惡少不知也﹐意其獨宿﹐故無聲﹐挾利刀潛入﹐將迫之。捫枕得雙頭﹐誤認爲羅﹐怒甚﹐連斫之而去。事旣上﹐有司不能決。鄰人曰「前此每夜其婦必呼其舊好之羅長官。然但聞聲﹐未見其人也。」官以羅妒奸殺人﹐當重辟。羅極稱冤﹐竟不白。惡少歸﹐嗟嘆不已。妻叩之﹐備述其故。妻亦與一人有私﹐其所私者﹐正避匿牀下﹐計欲殺惡少而取其妻﹐乃以所聞語鳴官。惡少竟得罪﹐而羅長官乃釋。誤哭今春﹐吾蘇北教場演武。故事﹕銃手三人﹐試三銃﹐銃不響﹐有罰。第二銃偶走藥﹐火噴面黑﹐其人詣河頭洗滌。而第三銃藥綫甚遲﹐銃手俱責﹐以口吹之﹐銃忽發﹐破頭而死。而第二人之婦﹐初時聞其夫爲銃傷﹐倉惶來視﹐卽見死屍橫地﹐以爲夫也﹐便大哭。第三人之婦亦來同看﹐反以好言解﹐俄而第二人至﹐二婦俱駭﹐詢之﹐知其詳﹐於是第三人之婦放聲舉哀﹐而前婦收淚﹐轉爲解慰焉。訛言至元丁丑六月﹐民間謠言朝廷將采童男女以授韃靼爲奴婢﹐且俾父母護送交割。自中原至江南﹐人家男女年十二﹑三以上﹐便爲婚嫁﹐擾擾十餘日方息。吳僧柏子庭有詩戲之﹐曰「一封丹詔未爲眞﹐三杯淡酒便成親。夜來明月樓頭望﹐惟有嫦娥不嫁人。」隆慶戊辰﹐有私閹人者﹐名張朝﹐假傳奉旨來浙直選宮女。一時驚婚者眾﹐輿人﹑廚人無從顧覓﹐亦如至元故事。有人攺子庭詩云「抵關內使未爲眞﹐何必三杯便做親﹖夜來明月樓頭望﹐嚇得姮娥要嫁人。」又訛言並選寡婦伴送入京。於是孀居無老少﹐皆從人﹐有守制數十年﹐不得已﹐亦再適。又有人爲詩曰「大男小女不須愁﹐富貴貧窮錯對頭。堪笑一班貞節婦﹐也隨飛詔去風流。」蠍虎冤守宮與蜥蜴二種。守宮卽蠍虎﹐常懸壁。蜥蜴毒甚於蛇﹐又名「蛇醫」﹐俗言與龍爲親家﹐故能致雨。古法用蜥蜴數十﹐置水甕中﹐數十兒持柳枝咒曰「蜥蜴蜥蜴﹐興雲吐霧﹐降雨滂沱﹐放汝歸去。」宋熙寧中﹐求雨時覓蜥蜴﹐不能盡得﹐以蠍虎代之﹐入水卽死。小兒更咒曰「冤苦冤苦﹐我是蠍虎。似爾昏沈﹐怎得甘雨﹗」國初﹐大江之岸嘗崩﹐人言下有豬婆龍。對者恐犯國姓﹐只言下有黿。太祖惡與「元」同音﹐令捕殆盡。物之稱冤者﹐豈獨壁虎哉﹖馬冤舞馬已散在人間﹐祿山嘗睹其舞而心愛之﹐自是因以數匹賣於範陽。其後轉爲田承嗣所得﹐不之知也﹐雜戰馬中﹐置之外棧。忽一日﹐軍中享士﹐樂作﹐馬舞不能已。廝養皆謂其爲妖﹐操箠擊之。馬謂其舞不中節﹐愈加抑揚頓挫。廏吏遽以馬怪白之﹐箠至死。時人亦有知其舞馬者﹐以暴故﹐終不敢言。

無術部第六子猶曰﹕夫人飯腸酒腑﹐不用古今浸灌﹐則艸木而已。溫岐「悔讀《南華》第二篇

」﹐而梅詢見老卒臥日中﹐羨之﹐聞其不識字﹐曰「更快活。」此皆有激言之﹐非通論也。世不結繩﹐人不面墻﹐誰能作聾瞽相向﹖但不當如彌正平開口尋相罵耳。集《無術》第六。署名厙狄幹不能書﹐每署名﹐逆上畫之﹐人謂之「穿錘」。又有武將王周者﹐署名先爲「吉」﹐而後成其外。《北史》﹕斛律金不識文字。初名惇﹐苦其難署﹐攺名爲金﹐從其便易﹔猶以爲難﹐司馬子如乃指屋角令況之。陸渭南《晚晴》詩﹕「屋角明金字﹐溪流作縠文」﹐用此。「穿錘」對「指屋」是的對。何敬容爲尙書令﹐不善作艸隸﹐署名「敬」字﹐大作「苟」﹐小爲「文」﹐「容」字大作「父」﹐小爲「口」。陸倕見而戲之曰「公家苟旣奇大﹐父亦不小。」敬容笑而慚。江從簡嘗作「采荷調」以刺何敬容﹐曰「欲持荷作柱﹐荷弱不成梁。欲持荷作鏡﹐荷暗本無光。」敬容不悟﹐惟嘆其工。大字大諾宋武帝劉裕素不能書﹐劉穆之教以縱筆作大字徑尺。帝從之。一紙不過六七字便滿。梁陳伯之爲江州﹐目不知書。得文案﹐佯視之﹐惟作大「諾」。唐及五代凡文書皆批曰「諾」﹐猶今批「準」字也。齊江夏王五歲學「鳳尾諾」卽工﹐髙帝以玉麒麟賜之。艸書諾字形若鳳尾。造字梁曹景宗尙勝﹐每作書﹐字有不解﹐輒意造之。髙手筆司直陳希閔﹐以非才任官。每秉筆﹐支頷半日不下。府史目之爲「髙手筆」。又竄削至多﹐紙面穿穴﹐亦名「按孔子」。不知置辭齊焦度材澀﹐欲就髙帝求郡﹐不知置辭。人教之﹐習誦上口。臨自陳﹐卒忘所教﹐大言曰「度啟公﹐度啟公﹐度無食。」帝大笑曰「卿何憂無食﹖」賜米百斛。不習儀式魏隴西太守遊楚上殿﹐不習儀式。帝令侍中贊引呼「隴西太守前」。楚不覺大應稱「諾」。帝笑勞之。初學張敬兒不識書﹐由戰功起方伯﹐始學讀《孝經》《論語》。徵護軍﹐乃於密室屏人學揖讓對答﹐空中俯仰﹐妾侍窺笑焉。照樣舉笏宋祖召問武臣軍數。其識字者﹐預寫笏上﹐臨問﹐髙舉笏﹐當面見字﹐隨問卽對。有一不識字者﹐不知他人笏上有字﹐照樣舉笏﹐近前大聲曰「啟覆陛下﹐軍數都在這里﹗」龍戰龍見朱穆以梁冀地勢親重﹐望其挾持王室﹐因推災異奏記﹐以勸戒冀﹐而引《易》卦「龍戰於野」之文﹐又薦種暠﹑欒巴等。明年﹐黃龍二見於沛國。冀無學﹐遂以穆「龍戰」之言爲驗﹐於是引用暠﹑巴而舉穆髙第爲侍禦史。郢書燕說﹐因誤得貞。斷章取義﹐未嘗不可。北齊源師攝祠部﹐嘗白髙阿那肱「龍見當雩」。阿那肱驚曰「何處龍見﹖其色何如﹖」師日﹕「龍星初見﹐禮當雩祭﹐非眞龍也。」阿那肱怒曰「漢兒多事﹐彊知星宿﹗」金熙宗赦艸金熙宗亶皇統十一年夏﹐龍見宮中﹐雷雨大至﹐破柱而去。亶懼﹐欲肆赦以禳之。召掌制學士張鈞視艸﹐中有「顧玆寡昧」及「渺予小子」之言。文成奏禦﹐譯者不解謙沖之義﹐乃曰「漢兒彊知識﹐托文字以詈上耳。」亶驚問故﹐譯釋之曰「寡者﹐孤獨無親。昧者﹐不曉人事。渺爲瞎眼。小子爲小孩兒。」亶大怒﹐遂誅鈞。此等皇帝﹐眞是「不曉事瞎眼小孩兒」也﹗謝朓詩杜荀鶴詩貞觀中﹐尙藥奏求杜若﹐楚蘅也﹐生南郡漢中。敕下度支。有省郎以謝朓詩云「芳洲生杜若」﹐乃委坊州貢之。本州曹官判云「坊州不出杜若﹐應由讀謝朓詩誤。華省名郎﹐作此判事﹐豈不畏二十八宿笑人﹖」楊升庵云﹕吳字本從口﹑從矢﹐非從天也。而吳元濟之亂﹐童謠有「天上小兒」之讖。又如王恭爲「黃頭小人」﹐「恭」字與「黃」頭不同。史謂小兒謠言﹐乃熒惑星所爲。審如是﹐星宿亦不識古文矣。」蘇易簡云「神不能神﹐隨時之態。」子猶曰「然則唐明宗時﹐玉帝亦當不識字耶﹖」經生多有不省文章。嘗一邑有兩人同官﹐其一或舉杜荀鶴詩﹐稱贊「也應無計避徵徭」之句。其一難之曰「此詩誤矣﹗野鷹何嘗有徵徭乎﹖」舉詩者解曰「古人有言﹐豈有失也﹖必是當年科取翎毛耳。」煬帝選儀衛﹐徵取鳥羽。有鶴巢於樹顚﹐民往窺之。鶴恐傷其卵﹐自拔氅毛投地。羣臣奏以爲瑞。據此﹐則杜詩便作「野鷹」亦不錯。呂﹑李二將讀詩張氏據有平江日﹐其部將左丞呂珍守紹興﹐參軍陳庶子﹑饒介之在張左右。一日﹐陳賦詩﹐饒染翰﹐題一紈扇以寄呂﹐云「後來江左英賢傳﹐又是淮西保相家。聞說錦袍酣戰罷﹐不驚越女采荷花。」饒素負書名﹐且詩語俊麗﹐爲作者所稱。呂俾人讀罷﹐大怒曰「吾爲主人守邊疆﹐萬死鋒鏑間﹐豈務愛女子而不驚之耶﹖見則必殺之﹗」又元帥李其姓者﹐杭州庚子之圍解﹐頗著功勞。一士人投之以詩﹐將有求焉。其詩有「黃金合鑄李將軍」之句。李大怒﹐日﹕「吾勞苦數年﹐止是將軍﹐今年才得元帥。乃復令我爲將軍耶﹗」命帳下策出之。二事一時相傳爲笑。九邊將帥都若此﹐山人秋風必少止矣。劉述引古劉述字彥思﹐性庸劣。從子俁疾甚﹐述往候焉。其父母相對涕泣﹐述立命酒肉﹐令俁進之。皆莫知其意﹐或問之﹐答曰「豈不聞《禮》云﹕『有疾﹐飲酒食肉可也。』」又嘗有喪﹐值其子亦居憂。客問﹕「其子安否﹖」答曰「所謂『父子聚麀』﹐何勞齒及﹖」宋鴻貴讀律宋鴻貴仕齊﹐爲北平府參軍。見律有「梟首」罪﹐誤爲「澆手」﹐乃生斷兵手﹐以水澆之﹐然後斬決。錦裊爛兮晉康福鎭天水日﹐嘗有疾。幕客謁問﹐福擁錦衾而坐。客退﹐謂同列曰「錦衾爛兮﹗」福聞之﹐遽召言者﹐怒之曰「吾𨿽產沙陀﹐亦唐人也﹐何得呼我爲『爛奚』﹖」水厄對侍中元乂爲蕭正徳設茗﹐先問﹕「卿於水厄多少﹖」正徳不曉乂意﹐答曰「下官𨿽生水鄕﹐立身以來﹐未遭陽侯之難。」三十而立魏博節度使韓簡﹐性粗質﹐每對文士﹐不曉其說﹐心常恥之。乃召一士人講《論語》﹐至「爲政」篇。明日喜謂同官曰「近方知古人稟質瘦弱﹐年至三十﹐方能行立。」如此解﹐則「四十無聞」﹐便是耳聾﹔「五十知命」﹐便是能算命矣。董公遮淳熙丁未﹐洪景盧知舉。一考官大笑絕倒﹐問之﹐則云「試卷中有用『董公遮說漢王』事﹐以『公遮』爲董三老之名。」《周亞夫傳》﹕趙涉遮說將軍﹐「涉遮」亦趙之名乎﹖堯舜疑事歐文忠知貢舉。省闈故事﹕士子有疑﹐許上請。文忠方以復古道自任﹐將明告以崇雅黜浮﹐以變文格。至日午﹐猶有喋喋弗已者﹐過晡稍閴。與諸公方酌酒賦詩﹐士又有叩簾者。文忠復出﹐所問士忽前曰「諸生欲用堯﹑舜字﹐而疑其爲一事或二事﹐惟先生教之。」觀者哄然笑。文忠不動色﹐徐曰「似此疑事﹐誠怕其誤﹐但不必用可也。」不識羊太傅﹑陸士衡張敬兒開府襄陽﹐欲移羊叔子「墮淚碑」。綱紀白雲﹕「此羊太傅遺徳﹐不宜遷動。」敬兒怒曰「太傅是誰﹖我不識﹗」劉道綦封營道侯﹐凡鄙無識。始興王濬戲謂曰「陸士衡詩云『營道無烈心』﹐何意﹖」道景曰「下官初不識士衡﹐何忽見苦﹖」說韓信黨進鎭許昌。有說話客請見﹐問﹕「說何事﹖」曰「說韓信。」卽杖去。左右問之﹐黨曰「對我說韓信﹐對韓信亦說我矣﹗」問歐陽修謝無逸閒居﹐多從衲子遊﹐不喜對書生。有一舉子來謁﹐坐定﹐曰「每欲問公一事﹐輒忘之。嘗聞人言歐陽修﹐果何如人﹖」無逸熟視久之﹐曰「舊亦一書生﹐後甚顯達﹐嘗參大政。」又問﹕「能文章否﹖」無逸曰「文章也得。」無逸子宗野時七歲﹐聞之﹐匿笑而去。此等舉子﹐如何喚作書生﹖惟不喜書生﹐故來謁者但有此等舉子。不知杜少陵宋乾道間﹐林謙之爲司業﹐與正字彭仲舉遊天竺小飲。論詩﹐談到少陵妙處﹐仲舉微醉﹐忽大呼曰﹔「杜少陵可殺﹗」有俗子在鄰壁﹐聞之﹐徧告人曰﹔「有一怪事﹐林司業與彭正字在天竺謀殺人。」或問﹕「所謀殺爲誰﹖」曰「杜少陵也﹐但不知何處人。」聞者絕倒。班固﹑王僧孺張由古有吏才﹐而無學術﹐累歷臺省﹐於眾中嘆「班固有大才﹐而文章不入《選》」。或曰「《兩都賦》《燕山銘》《典引》等並入《文選》﹐何得言無﹖」張曰「此是班孟堅。吾所笑者﹐班固也。」又嘗謂同官曰「昨買得《王僧襦集》﹐誤以「孺」爲「襦」。大有道理。」杜文範知其誤﹐應聲曰「文範亦買得『佛袍集』﹐倍勝『僧襦』。」司馬相如宮刑相國袁太衝﹐同二縉紳在賓館中坐久。一公曰「司馬相如日擁文君﹐好不樂甚﹗」一公曰「宮刑時卻自苦也﹗」袁閉目搖首曰「溫公喫一嚇﹗」司馬遷﹑司馬溫公。蕭望春明門外當路墓前有堠﹐題云「漢太子太傅蕭望之墓」。有達官見而怪之﹐曰「春明門題額正方﹐加『之』字可耳。如此堠直行書﹐只合題『蕭望墓』﹐何必『之』字﹖」唐有盧鴻一﹐取《尸子》「鴻常一」之義。而《通鑑綱目》書「徵嵩山處士盧鴻爲諫議大夫」﹐誤以「鴻」爲單名。注《三十國春秋》者﹐蕭方等。蓋「方等」佛經名。其弟名方諸﹑方知。而胡三省注《通鑑》﹐去「等」字﹐爲「蕭方」﹐此猶不知而誤也。至於「方朔」﹑「葛亮」﹐此何等語﹖而詩中往往見之。古人姓名﹐橫被削蝕者多矣﹐豈獨蕭傅﹗倒語《詩林廣記》載宋人「嘲倒語」詩﹐所謂「如何作元解﹐歸去學潛陶」者﹐人皆知之。景泰中﹐吾蘇一監郡不學﹐誤呼石人爲「仲翁」。或作詩嘲云「翁仲將來作仲翁﹐皆因書讀少夫工﹐馬金堂玉如何入﹖只好州蘇作判通。」又《水南翰記》云﹕英廟大獵時﹐有祭酒劉某和詩﹐以「雕弓」作「弓雕」。監生詩誚之曰「雕弓難以作弓雕﹐似此詩才欠致標﹐若使是人爲酒祭﹐算來端的負廷朝。」按韓昌黎作詩﹐嘗倒叶韻﹐如「瓏玲」﹑「鮮新」﹑「慨慷」﹑「莽鹵」之類甚多。若出他人之口﹐又作笑話矣。字誤韓昶是吏部子﹐𨿽教有義方﹐而性頗闇劣。嘗爲集賢校理﹐史傳有「金根車」﹐箱輪皆以金。昶以爲誤﹐悉攺爲「銀」。吏部公子﹐宜乎只曉得金銀也。桓玄篡位﹐尙書誤「春蒐」爲「春菟」。假皇帝﹑假尙書﹐自合用假軍禮。李林甫無學術。典選部時﹐選人嚴迥判語用「杕杜」二字。林甫不識﹐謂吏部侍郎韋陟曰「此云杕杜﹐何也﹖」陟俛首不敢言。太常少卿姜度﹐林甫妻舅也。度妻誕子﹐林甫手書賀之﹕「聞有弄麞之喜。」客視之﹐掩口。《唐書》﹕吏部侍郎蕭炅﹐索不學。嘗讀「伏臘」爲「伏獵」。嚴挺之曰「省中豈容有『伏獵侍郎』﹗」《淸夜錄》﹕哲宗朝﹐謝悰試賢良方正﹐賜進士出身。悰辭云﹔「敕命未敢抵授﹝舊版作受﹞。」乃以「祗」爲「抵」﹐以「受」爲「授」。劉安世奏曰「唐有伏獵侍郎﹐今有抵授賢良。」李建勛罷相江南﹐出鎭豫章。一日遊西山田間茅舍﹐有老叟教村童﹐公觴於其廬。賓僚有曰「梨號五臟刀斧﹐不宜多食。」叟笑曰「《鶡冠》云﹕五臟刀斧﹐乃離別之離﹐非梨也﹗」就架取小帙﹐振拂以呈。公大嘆服。琵琶果莫廷韓過袁太衝家﹐見桌上有帖﹐寫「琵琶四斤」﹐相與大笑。適屠赤水至﹐而笑容未了﹐卽問其故。屠亦笑曰「枇杷不是此琵琶。」袁曰「只爲當年識字差。」莫曰「若使琵琶能結果﹐滿城簫管盡開花。」屠賞極﹐遂廣爲延譽。茄字鴿字尙書趙從善子希蒼﹐官紹興日﹐令庖人造燒茄。判食次﹐問吏「茄」字。吏曰「艸頭下著『加』。」卽援筆書「艸」﹐下用「家」字﹐乃「蒙」字矣。時人目曰「燒蒙」。南康王建封不識文義。族子有《動植疏》﹐俾吏錄之。其載鴿事﹐以傳寫訛謬﹐分一字爲三﹐變而爲「人日鳥」。建封信之﹐曰「每人日開宴必首進此味。」蹲鴟張九齡一日送芋蕭炅﹐書稱「蹲鴟」。蕭答云「損芋拜嘉﹐惟蹲鴟未至﹐然寒家多怪﹐亦不願見此惡鳥也。」九齡以書示客﹐滿座大笑。按﹕蹲鴟﹐芋也。參軍馮光震入集賢院校《文選》﹐解爲「著毛蘿卜」﹐識者笑之。又《顏氏家訓》云「芋」字似「羊」﹐有謝人惠羊而誤用「蹲鴟」者﹐昭執程覃尹京日﹐有治聲﹐惟不甚知字。嘗有民投牒﹐乞執狀造橋。覃大書「昭執」二字。民見其誤﹐遂白之﹕「合是『照執』﹐今漏四點。」取筆於「執」字下添四點﹐爲「昭熱」。庠捨諸生作傳誚焉。旣有治聲﹐卽不識字可也。只一个「廉」字﹐做官的幾人識得﹖乃知識字者原少。多感元年權龍襄景龍中爲瀛州刺史。遇新歲﹐京中人附書云「攺年多感﹐敬想同之。」乃將書呈判書以下云「有詔攺年號爲『多感元年』。」眾大笑。龍襄不悟﹐猶復延頸﹐怪赦書來遲。精觕宋神宗時﹐葉溫叟提舉陜西保甲。一日﹐禦批問﹕「所隸諸州保甲精觕如何﹖」葉上札子言「臣所教保甲﹐委是精確。」帝得奏大笑﹐謂侍臣曰「溫叟將謂精觕是精確也。」生兵逆亮南侵﹐命葉義問視師江上。葉素不習軍旅﹐會劉錡捷書至﹐讀之﹐至「金賊又添生兵」﹐顧問吏曰﹔「生兵是何物﹖」輓世牧民者﹐知百姓是何物﹖衡文者﹐知文章是何物﹖掌銓者﹐又知人才是何物﹖天下之不爲葉義問者鮮矣﹗史思明詩《芝田錄》﹕史思明以櫻桃寄其子﹐作詩云「櫻桃一籃子﹐半靑一半黃﹐一半與懷王﹐一半與周贄。」羣巨請日﹕「聖作誠髙妙﹐但以『一半與周贄』之句移在上﹐於韻更爲穩葉。」思明怒曰「我兒豈可使居周贄之下﹗」思明長驅至永寧﹐爲子朝義所殺。思明曰「爾殺我太早。祿山尙得至東都﹐而爾何亟也﹖」朝義﹐卽僞封懷王者。黨進讀書黨進不識一字。朝廷遣防秋﹐陛辭﹐故事例有敷陳。進把笏前跪﹐移時不能道一字﹐忽仰天顏厲聲曰「朕聞上古﹐其風朴略﹐願官家好將息﹗」侍衛掩口。後左右問曰「太尉何故念此二語﹖」黨曰「要官家知我讀書。」只爲「宰相須用讀書人」一語所誤。邑丞通文某邑一丞﹐素不知文﹐而彊效顰作文語。其大令病起﹐自憐消瘦﹐丞曰「堂翁深情厚貌﹐如何得瘦﹗」又侍大令飲﹐而大令將赴別席﹐辭去。丞曰「乞其餘不足﹐又顧而之他。」縣令修後堂﹐頗華整。丞趨而進曰「山節藻棁﹐何如其智也﹗」一日﹐縣治捕彊盜數人﹐令嚴刑訊鞫﹐盜哀號殊苦。丞從傍撫掌笑曰﹔「惡人自有惡人磨﹗」《笑林》評云﹕不識一丁人﹐轉喉觸諱如此。令大能容耐。正是「識性可與同居」。﹝明有書名曰「笑林評」﹐見天一出版社影印本﹐與此大同小異﹝電子書頁﹞﹐疑當作笑林評。原文爲﹕某邑一丞素不知文﹑而彊效顰作文語﹑其大令病起﹑自憐消瘦﹑丞曰﹑堂翁深情厚貌如何得瘦﹑又侍大令飲﹑而大令將赴別席﹑辭去﹑丞曰﹑乞其餘不足﹑又顧而之他﹑縣令修後堂﹑頗華整﹑丞趨而進曰﹑山節藻棁﹐何如其知也﹑一日﹐縣治捕彊盜數人﹑令嚴刑訊鞠﹑盜哀號殊苦﹑丞從傍撫掌笑曰﹑惡人自有惡人磨﹑信乎不識一丁人﹐轉喉觸諱如此。令大能容耐﹑正是識性可與同居﹞中官通文嘉佑﹑治平間﹐有中官杜漸者﹐好與舉子同遊﹐學文談﹐不悉是非。居揚州﹐凡答親舊書﹐若此事甚大﹐必曰「玆務孔洪」﹐如此甚多。蘇子瞻過維揚﹐蘇子容爲守﹐杜在坐。子容少怠﹐杜遽曰「相公何故溘然﹖」其後子瞻與同會﹐問典客曰「爲誰﹖」對曰「杜供奉。」子瞻曰「今日不敢睡﹐直是怕那溘然。」乙未後﹐時藝陡新﹐一後學苦心爲課﹐字字推敲﹐易「常謂」字曰「恆譚」﹐易「何言之」曰「曷談旃」﹐一時傳笑。時有一權璫﹐與縉紳次。諸縉紳方劇談﹐而璫者不能置一語﹐仰見屋上煙籠蔥起﹐謬曰「焉用佞﹗」眾聞之﹐疑璫者誚己。及移時﹐復仰視曰「煙太佞﹗」四座大笑﹐疑遂釋。俚語有習而不察者﹐如勸人莫動气﹐則曰「君子不器」﹐自謙未曾周備﹐則曰「周而不比」﹔贊人話好﹐則曰「巧言令色」﹔賀人功名﹐則曰「僥幸」。俱可笑。《廣記》有內大臣學作別紙言語。鳳翔節度使寄柴數車﹐回書謝云「蒙惠『也愚』若干。」中官出對《耳譚》﹕太監府有歷事監生﹐遇大比﹐亦是本監考取﹐類送鄕試。一璫不深書義﹐曰「今不必作文論﹐只一對佳者﹐便取。」因出對云﹔「子路乘肥馬。」諸生俯首匿笑。一黠者對云「堯舜騎病豬。」璫大稱善。閹人主文事﹐故可笑﹐不必對也。王振用事時﹐臺中有疏﹐請振判國子監﹐如唐魚朝恩故事者﹐更可笑。史學《王莽傳》贊云「紫色蛙聲﹐余氛閏位。」謂以僞亂眞也。顏之推共人言及莽狀﹐一俊士自許史學﹐名價甚髙﹐乃云「王莽非直鴟目虎吻﹐亦且紫色蛙聲。」彊作解字會稽朱某以販茶鬻官﹐皆呼爲「茶官」﹐素不學。偶於姻家遇詞客﹐印證今古﹐談及宣尼﹐擊節曰「據如此說﹐是一才子矣﹗」又言馮婦﹐則曰「果是當時一美婦人﹐予聞久矣﹗」近臨溪人姚京﹐與村學究孫一經夏日納涼。頃之云翳。孫曰「必有大風。」姚詰之﹐曰「夏云多奇風。」聞者腸斷。慶元間﹐有士人姜夔上書﹐乞正奉常雅樂。詔赴太常同寺官校正。樂師賫出大樂﹐首見錦瑟﹐指問何樂。眾方訝其正樂不識樂器﹐旣知爲瑟﹐乃令樂師曰「彈之。」師曰「語云『鼓瑟希』﹐未聞彈之。」眾官咸笑而散﹐其議遂寢。《公羊傳》《廣記》﹕有甲欲謁見邑宰﹐問左右曰「令何所好﹖」或語曰「好《公羊傳》。」後入見﹐令問「君讀何書﹖」答曰「惟業《公羊傳》。」試問﹕「誰殺陳他者﹖」甲良久對曰「平生實不殺陳他。」令知謬誤﹐因復戲之曰「君不殺陳他﹐謂是誰殺﹖」於是大怖﹐徒跣走出。人問其故﹐乃大語曰「見明府﹐便以死事見訪﹐後直不敢復來﹐遇赦當出耳。」近有村翁﹐炫兒聰明﹐習《春秋經》者。或問云「讀過《左傳》否﹖」答曰「《左傳》未知﹐但聞其已讀『右傳』矣」。蓋《大學》有「右傳之幾章」句。兒魯甚﹐朝夕溫誦﹐翁所習聞也。芝麻《通鑑》吳人韋政﹐腹枵然﹐好談詩書﹐語常不繼。或嘲之曰「此非出芝麻《通鑑》上乎﹖」蓋吳人好以芝麻點茶﹐市中賣者﹐以零殘《通鑑》裹包。一人頻買芝麻﹐積至數頁﹐而以零殘語掉舌。人間始末﹐輒窮曰「我家芝麻《通鑑》上止此耳。」《韻府羣玉》秀才還只好趁夜航船﹐況芝麻《通鑑》乎﹖祭文策問《謔浪》云﹕黃陂季生無學﹐好弄筆。求人文稿曰「文犒」﹐見耒耜曰「來報」﹐見唾咳曰「垂亥」﹐每於尺犢中用「呵呵」﹐稱醫家曰「國首」﹐簡褻曰「簡藝」﹐租糧曰「相量」﹐寫人號下又加「尊號失記」﹐寫過己名﹐又書「名具別幅」。此等不可勝數﹐傳爲笑談。一日母死﹐托邑人段祺作堂祭文。段代爲言曰「某年月日﹐兒某舉亡母柩﹐就封某山﹐某不敢索文犒於人﹐謹寫某胸中所有而言曰﹕嗚呼﹗躬秉來報﹐二十餘年﹐垂亥不聞﹐又經一年。人皆呵呵﹐我淚如泉﹐方母病劇﹐國首難尋。倉忙舉事﹐簡藝殊深。大荒之後﹐相量少足。諸親俱在﹐無人不哭。尊號失記﹐母心如燭。各有姓名﹐具在別幅。」必是此篇祭文先堂方解﹐非戲筆也。錢塘葉生少學識。有假作葉策題問云「《孝經》一序﹐義亦難明﹐且如『韋昭王』是何代之主﹖『先儒領』是何處之山﹖孔子之志四時常有也﹐何以獨言『我志在春』﹖孔子之孝四時常行也﹐何以獨言『秋行在孝』﹖旣曰『夫子歿』﹐而又何以『鯉趨而過庭』﹖」乃知黨進背得二句﹐亦算虧他。襲舊唐陽滔在中書﹐文皆抄襲。時命制敕甚急﹐而令史持庫鑰他適﹐苦無舊本檢閱﹐乃斫窗躍入得之。時號爲「斫窗舍人」。觀斫窗辛苦﹐方知近來懷挾「繩頭本兒」之貴。桓帝時﹐有辟公府椽者﹐倩人作奏記。人不爲作﹐因語曰「梁國葛龔先作記文可用。」遂從人言謄寫﹐不去龔名姓。府公大驚﹐罷歸。時人語曰「作奏𨿽工﹐宜去葛龔。」若再抄幾徧﹐名姓當累累矣。攺制詞唐玄宗嘗器重蘇頲﹐欲倚以爲相﹐祕密不欲令左右知。迨夜艾﹐乃令艸詔﹐訪於侍臣曰「外庭誰直宿﹖」命秉燭召來。至則中書舍人蕭嵩。上卽以頲姓名授嵩﹐令艸制書。旣成﹐詞中有「國之瓌寶「。上尋繹三四﹐謂嵩曰「頲﹐瓌之子。朕不欲斥其父名﹐卿爲刊削之。」上仍令撤帳中屏風與嵩。嵩慚懼流汗﹐筆不能下者久之。上以嵩抒思移時﹐必當精密﹐不覺前席以觀。惟攺曰「國之珍寶」﹐他無更易。嵩旣退﹐上擲其艸於地曰「虛有其表耳﹗」判鳥翎唐靈昌尉梁士會﹐官科鳥翎﹐里正不送﹐舉牒判曰「官喚鳥翎﹐何物里正﹐不送鳥翎﹖」佐使曰「公大好判﹐但『鳥翎』太多。」會攺曰「官喚鳥翎﹐何物里正﹐不送雁翅﹖」聞者笑之。朱鞏一聯南唐元宗會羣臣賦詩。學士朱鞏短於韻語﹐竟日不能終篇﹐止進一聯﹐又極鄙俚﹐乃自炫曰「好物不在多。」約法三章魏長齊雅有體量﹐而才學非所經。初宦當出﹐虞存嘲之曰「與卿約法三章﹕讀者死﹐文筆者刑﹐商略抵罪﹗」魏怡然而笑。

苦海部第七子猶曰「昔鄭光業兄弟﹐遇人獻詞﹐句有可嗤者﹐輒投一巨皮篋中﹐號曰「苦海」﹐宴會則取視﹐以資諧戲。夫爲詞而足以資人之諧戲﹐此詞便是天地間一種少不得語﹐猶勝於塵腐蹈襲﹐如楊升庵所謂「𨿽布帛菽粟﹐陳陳相因﹐不可衣食」也。故余喜而采之。而古詩之病經人指摘者﹐亦附入之﹐又以見巨皮箱中﹐人人有份﹐莫要輕易便張口笑人也。集《苦海》第七。采石詩采石江頭﹐李太白墓在焉。往來詩人題詠殆徧。有客書一絕云「采石江邊一抔土﹐李白詩名耀千古。來的去的寫兩行﹐魯般門前掉大斧。」同東集《悅生堂隨抄》云﹕吳僧法海好作惡詩﹐萃成帙﹐劉從事爲序。劉序云「師𨿽習西方之教﹐頗同東魯之風﹐因題曰《同東集》。長於譬諭﹐動有風騷﹐昔唐小杜旣爲老杜之次﹐今師又在小杜之下。」一說﹐東坡題佛印像亦有「大杜﹑小杜」語﹐疑卽此誤。盤門詩伯萬曆初﹐蘇州盤門外昆弟二人﹐忘其姓﹐一號蘭溪﹐一號蘭洲﹐爭以惡詩唱和﹐髙自矜許。或作詩嘲之曰「盤門城外兩詩伯﹐蘭溪蘭洲同一脈。胸中全無半卷書﹐紙上空污數行墨。浣花溪頭杜少陵﹐潯陽江口李太白。二公陰靈猶未散﹐終日在天尋霹靂。有朝頭上咶聲能﹐吳語﹐猶云「響一聲」也。打殺兩个直娘賊。」自詫才華《廣記》﹕北齊並州有士族﹐好爲可笑詩賦﹐輕蔑邢﹑魏諸公。眾共嘲弄﹐虛相稱贊﹐必擊牛漉酒延之。妻知其妄﹐屢用泣諫。其人嘆曰「才華不爲妻子所容﹐何況行路﹗」陽俊之陽俊之多作五言歌﹐詞蕩而拙﹐世俗流傳﹐名爲「陽五伴侶」﹐寫賣不絕。俊之遇於市﹐言其字誤﹐取而攺之。賣者曰「陽五﹐古之賢人。君何所知﹐輕敢議論﹗」俊之大喜﹐自言「有集十卷。𨿽家兄亦不知吾是才士」。崔泰之唐黃門崔泰之哭特進李嶠詩曰「臺閣神仙地﹐衣冠君子鄕。昨朝猶對坐﹐今日忽云亡。魂隨司命鬼﹐魄逐見閻王。此時罷歡笑﹐無復向朝堂。」謂人曰「作詩須有此眞味。」盧延讓盧延讓業詩﹐二十五舉方登第。卷中有「狐衝官道過﹐狗觸店門開」之句﹐張濬每稱賞之。又有「賊貓臨鼠穴﹐饞犬舐魚砧」﹐爲成汭所賞。「栗爆燒氈破﹐貓跳觸鼎翻」﹐爲王建所賞。盧謂人曰「平生謁盡公卿﹐不意得力於狐狗貓鼠﹗」包賀進士包賀作詩多粗鄙之句﹐如「苦竹筍抽靑橛子﹐石橊樹掛小瓶兒」﹐又「霧是山巾子﹐船爲水靸鞋」﹐又「棹搖船掠鬢﹐風動水捶胸」﹐俱可笑。世傳逸詩云「窗下有時畱客宿﹐齋中無事伴僧眠」﹐號曰「自落便宜詩」。髙敖曹髙敖曹嘗爲雜詩三首。其一﹕「冢子地握槊﹐星宿天圍棋。開壇甕張口﹐捲席牀剝皮。」其二﹕「相送重相送﹐相送至橋頭。培堆兩眼淚﹐難按滿胸愁。」其三﹕「桃生毛彈子﹐瓠長棒槌兒。墻欹壁凸肚﹐河凍水生皮。」權龍襄唐左衛將軍權龍襄﹐性褊急﹐常自矜能詩。通天年中﹐爲滄州刺史。初到﹐乃爲詩呈州官曰「遙看滄海城﹐楊柳郁靑靑。中央一羣漢﹐聚坐打杯觥。」諸公謝曰「公有逸才﹗」襄曰「不敢﹐趁韻而已。」又爲《喜雨》詩曰「暗去也沒雨﹐明來也沒云。日頭赫赤出﹐地上綠氤氳。」又《皇太子宴夏日賦》詩﹕「嚴霜白浩浩﹐明月赤團團。」太子援筆爲贊曰「龍襄才子﹐秦州人士。明月晝耀﹐嚴霜夏起。如此詩章﹐趁韻而已﹗」襄以張易之事出爲容山府折衝﹐後追入﹐獻詩曰「無事向容山﹐今日向東都。陛下敕進來﹐今作右金吾。」上大笑﹐每呼爲權學士﹐凡與諸學士賦詩﹐輒令與焉。龍襄又《秋日述懷》曰「檐前飛七百﹐雪白後園彊。飽食房裏側﹐家糞集野蜋。」參軍不曉﹐請釋。襄曰「鷂於檐前飛﹐值七百文。洗衫掛後園﹐幹白如雪。飽食房中側臥﹐聞家中糞堆﹐集得野澤蜣蜋。」談者嗤之。宋宗子哲宗朝﹐有宗子好爲詩﹐而鄙俚可笑。嘗作《卽事》詩云「日暖看三織﹐風髙斗兩廂。蛙翻白出闊﹐蚓死紫之長。潑聽琵琶鳳﹐饅拋接建章。歸來屋裏坐﹐打殺又何妨﹖」人問其詩意。答曰「始見三蜘蛛織网於檐前﹐又見二雀鬥於兩廂廊。有死蛙翻腹﹐似『出』字﹐死蚓如『之』字。方喫潑飯﹐聞鄰家作《鳳棲梧》。食饅頭未畢﹐閽人報建安章秀才上謁。接章旣歸﹐見內門上畫鐘馗擊小鬼﹐故云『打死又何妨』。」哲宗方欲灼艾﹐有小內侍誦此詩﹐笑極﹐遂罷灸。相傳《登廁》詩有「板側尿流急﹐坑深糞落遲」﹐句法似此。雪詩唐人有張打油﹐作《雪》詩云「江上一籠統﹐井上黑窟窿。黃狗身上白﹐白狗身上腫。」陸詩伯《雪》詩云「大雪洋洋下﹐柴米都長價。板凳當柴燒﹐嚇得牀兒怕。」又云「玉皇大帝賣私鹽﹐一个蘇州拖面煎。」又云「不聞天上打羅櫥﹐滿地紛紛都是面。」又云「昨夜玉皇哀詔到﹐萬里江山都帶孝。」陸詩伯曾詠枇杷樹云「一株枇杷樹﹐兩个大丫叉。」後韻未成﹐吳匏庵請續之﹐曰「未結黃金果﹐先開白玉花。」陸搖首曰「殊脂粉气﹗」李廷彥李廷彥獻百韻詩於上官﹐中云「捨弟江南沒﹐家兄塞北亡。」上官惻然﹐曰「君家凶禍﹐一至於此﹗」廷彥曰「實無此事﹐圖對偶親切耳。」一客謔云「何不言『愛妾眠僧捨﹐嬌妻宿道房』﹖猶得保全兄弟。」詩僧郎中曹琰﹐有僧以詩卷投謁。閱首篇﹐是《登潤州甘露閣》云「下觀揚子小。」琰曰「何不道『卑吠狗兒肥』﹖」次閱一篇《送僧》云「猿啼旅思淒。」琰曰「何不道『犬吠張三嫂』﹖」坐中大笑。不韻詩唐冀州參軍曲崇裕《送司功入京》詩曰「崇裕有幸會﹐得遇明流行。司士向京去﹐曠野哭聲哀。」司功曰「大才士﹗先生其誰﹖」曰「吳兒博士教此聲韻。」司功曰「師明弟子哲﹗」嘉靖間﹐有織造太監在杭州﹐徵索不遂﹐爲詩云「朝廷差我到蘇州﹐府縣官員不理咱。有朝一日朝京去﹐人生何處不相逢﹗」監司嘆曰「好詩﹗」答曰「𨿽不成詩﹐叶韻而已。」《湖海搜奇》云﹕謝兵馬之妻爲墻壓死。楊天錫住弔﹐謝泣曰「寒荊正有孕﹐今死不成屍﹐柰何﹖」楊曰「此所謂『𨿽不成屍﹐壓孕而已』。」謝恚曰「我苦無極﹐尙爾作戲﹗」語本此。重復詩雍熙中﹐一詩伯作《宿山房卽事》詩﹐曰「一个孤僧獨自歸﹐關門閉戶掩柴扉。半夜三更子時分﹐杜鵑謝豹子規啼。」又《詠老儒》詩曰「秀才學伯是生員﹐好睡貪鼾只愛眠。淺陋荒疏無學術﹐龍鐘衰朽駐髙年。」王大夫王祈有竹詩兩句﹐最爲得意﹐爲東坡誦之﹐曰「葉垂千口劍﹐幹聳萬條槍。」蘇笑曰「好則好矣﹐只是十條竹竿共一片葉也。」又蘇嘗言「看王大夫詩﹐難得不笑。」李超無自嘲李超無逃儒歸墨﹐作詩自嘲云「滚湯呼賊禿﹐搖鐸罵光郎。」澀體徐彥伯爲文﹐多變奇求新﹐以「鳳闈」爲「鷗閫」﹐以「龍門」爲「虯戶」﹐以「金穀」爲「銑溪」﹐以「芻狗」爲「卉犬」﹐以「竹馬」爲「筱驂」﹐以「月兔」爲「魄兔」﹐以「風牛」爲「焱犢」。後追效之﹐謂之「澀體」。虞子匡戲詩嘉靖中﹐有好爲六朝詩者﹐不獨巧麗﹐且欲用不經人道之語﹐易字換句﹐遂至妄誕不稽。虞子匡一日遞一詩示郎仁寶﹐請商之。仁寶三誦﹐不知何題。虞曰「吾效時人換字之法﹐戲攺嶽武穆《送張紫陽北伐》詩也。」其詩曰「誓律飆雷速﹐神威震坎隅。遐徵逾趙地﹐力斗越秦墟。驥蹂匈奴頸﹐戈殲韃靼軀。旋師謝彤闕﹐再造故皇都。」嶽雲﹕「號令風霆迅﹐天聲動北陬。長驅渡河洛﹐直搗向燕幽。馬蹀月氏血﹐旗裊可汗頭。歸來報明主﹐恢復舊神州。」不過逐字換之。遂撫掌相笑。宋景文修史宋景文修唐史﹐好以艱深之辭﹐文淺易之說。歐公思有以訓之。一日﹐大書其壁曰「宵寐匪禎﹐札闥洪休。」宋見之﹐曰「非『夜夢不祥﹐題門大吉』耶﹖何必求異如此﹖」歐公曰「《李靖傳》云﹕『震霆不暇掩聰』﹐亦是類也。」宋公慚而攺之。嘲竊句陳亞《嘲竊古人詩句》詩云「昔賢自是堪加罪﹐非敢言君愛竊詞。叵柰古人無意智﹐預先偸子一聯詩。」僧惠崇能詩﹐其尢自負者﹔「河分岡勢斷﹐春入燒痕靑。」崇之子弟嘲曰「河分岡勢司空曙﹐春入燒痕劉長卿。不是師兄多犯古﹐古人詩句犯師兄。」潘邠老詩多犯老杜。王直方云「老杜復生﹐須與潘十廝炒。」祥符﹑天禧中﹐楊大年﹑錢文禧﹑晏元獻爲詩﹐皆宗李義山﹐號「西昆體」。後進效之﹐多竊取義山詩句。嘗內宴﹐優人作戲﹐有爲義山者﹐衣服破裂﹐告人曰「吾爲館職諸公撏撦﹐以至如此﹗」坐者皆笑。剝取他人口珠﹐是盜儒也﹐如何止坐毀壞衣冠律﹖李義府《白燕》詩云「鏤月爲歌扇﹐裁云作舞衣。自憐回雪影﹐好取洛川歸。」有棗彊尉張懷慶﹐好偸竊名士文章﹐乃增二字爲七言﹐云「生情鏤月爲歌扇﹐出性裁云作舞衣。照鑑自憐回雪影﹐來時好取洛川歸。」時人謂之「活剝張昌齡﹐生吞郭正一」武太常邦禦﹐以水竹樓求劉楚雄爲記﹐其文曰「淇澳之斐﹐而瀑布急雨之﹐而碎玉密雲之﹐而投壺錚錚之﹐而圍棋丁丁之。巨細疾徐﹐皆先生之甔磬匏絲也。」又曰「氅衣幅巾﹐見者以爲神仙中人。」全用王元之《竹樓記》中語。有戲者曰「昨夢一人﹐峨冠博帶﹐意甚不平﹐曰﹕『我宋學士王禹偁也﹐昔作郡守﹐有竹樓一座。今被劉楚雄拆毀﹐且將樓中之物﹐一一竊去。』問是何物﹐曰﹕『楸枰一局﹐壺矢十二枝﹐文集十卷﹐氅衣一襲﹐幅巾一頂﹐止遺囊琴一張在焉。』又問﹕『竊此何焉﹖』曰﹕『都貯於太常水竹樓中﹐故不平也。』」點金成鐵梁王籍詩云「蟬噪林愈靜﹐鳥鳴山更幽。」王荊公攺用其句曰「一鳥不鳴山更幽。」山谷笑曰「此『點金成鐵』手也﹗」倩筆《霅溪紀聞》﹕湖州吳平山﹐素不能詩﹐值座師王荊石公壽﹐試作八句﹐求同年沈公節甫攺削。沈用其韻﹐更制一首﹐復嫌於全刪﹐姑舉筆點其末二句﹐而並歸之。吳大喜﹐謂沈所賞﹐語必佳﹐不忍棄﹐旣書沈詩﹐而並載己二句於末﹐遂爲十句﹐重一韻。王公大笑。平山名秀﹐魯而好學。一日止讀書七行﹐至晚猶不成誦﹐必跪而自督。辛末會試﹐五策猶富﹐元馭猶訝其該博﹐投置首卷﹐而一詩乃不通竅如此﹗文當戒俗楊文公嘗戒其門人「爲文宜避俗語」﹐旣而公因作表云「伏惟陛下﹐徳邁九皇。」門人鄭戩請於公曰「賣韭黃訖﹐末審何時得賣生菜﹖」公大笑﹐易之。書馬犬事歐陽公在翰林時﹐常與同院出遊。有奔馬斃犬﹐公曰「試書其事。」一曰「有犬臥於通衢﹐逸馬蹄而殺之。」一曰「有馬逸於街衢﹐臥犬遭之而斃。」公曰「使子修史﹐萬卷未已也﹗」曰「內翰云何﹖」公曰「逸馬殺犬於道。」相與一笑。明堂赦文胡衛﹑盧祖在翰林﹐艸明堂赦文云「江淮盡掃於胡塵。」太學生嘲之曰「胡塵已被江淮掃﹐卻道江淮盡掃於。傳語胡﹑盧二學上﹐不如依樣畫胡盧。」押韻唐梅權衡﹐吳人也﹐入試不持書策﹐人皆謂奇才。及府題出《靑玉案賦》﹐以「油然易直子諒之心」爲韻。場中競談「諒」字難押。梅於庭樹下﹐以短簽畫地起艸。日晡﹐梅賦先成。張季遐求視所押﹐以爲師模。梅大言曰「押字須商量﹐爭應進士舉﹖」季遐自謙薄劣﹐乃率數十人請益。梅曰「此韻難押﹐諸公且廳上坐﹐聽某押處解否。」遂朗吟曰「恍兮惚兮﹐其中有物。惚兮恍兮﹐其中有諒。犬蹲其旁﹐鴟拂其上。」因講靑玉案者是食案﹐所以言「犬蹲其傍﹐鴟拂其上」也。眾大笑。出《乾【月巽】子》。苗振召試館職。晏示相語曰「宜稍溫習。」苗曰「豈有三十年作老娘﹐而倒繃孩兒者乎﹖」旣試賦﹐韻有「王」字。振押云「率土之濱莫非王。」不中選。晏笑曰「苗君竟倒繃孩兒矣﹗」賦

胡旦作《長鯨吞舟賦》云「魚不知舟在腹中﹐其樂也融融﹔人不知舟在腹內﹐其樂也泄泄。」又曰「雙須竿直﹐兩目星懸。」楊孜覽而笑曰「許大魚﹐眼孔恁小﹗」又慶曆中﹐試題爲《天子之堂九尺》。賦者曰「成湯當陛而立﹐不欠一分﹔孔子歷階而升﹐止餘六寸。」用《孟子》曹交言湯九尺﹑《史記》言孔子九尺六寸事。熙寧中﹐省試《王射虎侯賦》。有一卷云「講君子必爭之藝﹐飾大人所變之皮。」又歐陽公主文﹐試《貴老爲其近於親賦》。有一卷云「睹玆黃耆之狀﹐類我嚴君之容。」褚歸應試﹐作《大舜善與人同》﹐破云「道𨿽貫於萬世﹐善猶同於眾人。」見黜。一友戲慰曰「公以『尿罐』對『油筒』﹐宜其黜落。」經義政和中﹐舉子皆試經義。有學生治《周禮》﹐堂試以《禁宵行者》爲題﹐此生答義云「宵行之爲患者大矣﹐凡盜賊奸淫爲過惡者﹐白晝不能顯行也﹐必昏夜合徒竊發。蹤迹幽暗﹐𨿽欲捕治﹐不可物色。故先王命官曰司寤氏﹐而立法以禁之﹐有犯無赦﹐宜矣﹗不然﹐則宰予晝寢﹐何以得罪於夫子﹖」學官者甚喜其議論有理﹐但不曉以宰予爲証之意﹐因召問之。答曰「晝非寢時也。今宰予正晝而熟寐﹐其意必待夜間出來胡行亂走耳﹗」學官爲笑而止。使宰我睡寐中驚出一身冷汗。時藝陳白沙獻章﹐當成化初會試﹐𨿽負重名﹐亦投時好﹐競出新奇﹐作《老者安之﹐朋友信之﹐少者懷之》題﹐其破云「物各有其等﹐聖人等其等。」考官戲批其傍云「若要中進士﹐還須等一等﹗」張鰲山提學江北﹐以《馮婦善搏虎》爲題。徐州一士云「馮婦﹐一婦人也﹐而能搏虎﹐不惟搏也﹐而又善焉。夫搏虎者何﹖扼其吭﹐斬其頭﹐剝其皮﹐投於五味之中而食之也﹐豈不美哉﹗」王荊湖學博談及吳郡一士﹐作《今交九尺四寸以長》題﹐文中將「九尺以長」﹑「四寸以長」分股。又一士作《二女果》題﹐文中二股立柱云「堯非不欲以之自奉一也﹐舜非不欲以之奉瞽瞍也。」聞者絕倒。乙卯﹐王宗師按臨蘇州﹐凡童生劣捲俱發回。有一童生作《不占而已矣》題﹐文中二股柱云「古之占者﹐有鬼谷先師其人焉﹔今之占者﹐有柳華嶽其人焉。」眾共嘩笑。旁有一人與此童相識﹐深加嘆惜。眾問其故﹐答云「怪道某阿官不進學﹐宗師是浙人﹐怎知我蘇州有柳華嶽﹖」眾大笑。又一童居近齊門任蔣橋。此橋以任﹑蔣二土地廟得名也。題出《任土地者次之》﹐童卽以蔣土地與任土地分主客二股。申於王云﹕有作《𨿽使五尺之童適市﹐莫之或欺》題者﹐破云「以可欺之人﹐居可欺之地﹐而卒莫之或欺焉。可以見天理之常存﹐而人心之不死矣。」或嫌其欠簡健。他日作《魯人獵較﹐孔子亦獵較》﹐破云「魯俗頹﹐聖人雷。」或又嫌其崛且晦﹐須不長不短﹐點切題面字眼﹐方醒人目。他日又作《子之燕居﹐申申如也﹐夭夭如也》﹐破云「紀聖人之鳥處﹐『甲』之出頭﹐而『天』之側頭者也。」一士作《能近取譬》題文﹐質於唐六如。唐稱贊不已。士又再三求正﹐唐曰「細玩『能近取』三字不做﹐覺偏枯些。」士嘿然而去。而去。評唐詩楊用修曰﹕唐詩有極劣者﹐宋人采入《全唐詩話》﹐使觀者曰「是亦唐詩一體。」譬之燕﹑趙多佳人﹐其間有跛者﹑眇者﹑羝者﹑氳者﹑疥且痔者﹐乃專房寵之﹐曰「是亦燕﹑趙佳人之一種。」可乎﹖前人詩文之病簡文時﹐費旭詩有句云「不知是耶非﹖」殷蕓詩有「飄颺雲母舟」句。帝大笑曰「旭旣不識其父﹐蕓又飄颺其母耶﹖」許渾句中多用「水」字。諺曰「許渾千首濕」。又羅隱詩皆有「喜」﹑「怒」﹑「哀」﹑「樂」﹑「心」﹑「志」等語﹐不離一身﹐故以「羅隱一生身」爲對。不若對以「杜甫一生愁」爲優。楊盈川爲文﹐好以古人姓名連用﹐如「張平子之略談﹐陸士衡之所記」﹐「潘安仁宜其陋矣﹐仲長統何足知之」。時號爲「點鬼簿」。駱丞文好以數對﹐如「秦地重關一百二﹐漢家離宮三十六」﹐時號爲「算博士」。李義山爲文多檢閱書冊﹐左右鱗次﹐時號「獺祭魚」。王禹玉詩多用「珍」﹑「寶」﹑「黃金」﹑「白玉」爲對﹐時號「至寶丹」。有人云「詩能窮人﹐且彊作富貴語﹐看如何﹖」數日搜索﹐止得一聯﹐云「脛脡化爲紅玳瑁﹐眼睛變作碧琉璃。」爲之絕倒。髙英秀辯捷滑稽﹐嘗與贊寧共議古人詩病﹐云「李山甫《覽漢史》『王莽弄來曾半破﹐曹公將去便平沈』﹐是破船詩。李羣玉《詠鷓鴣》『方穿詰曲崎嶇路﹐又聽鉤輈格磔聲』﹐是梵語詩。羅隱『雲中雞犬劉安過﹐月裏笙歌煬帝歸』﹐是見鬼詩。杜荀鶴『今日遇題題似著﹐不知題後更誰題』﹐此衛子詩也﹐不然安有四蹄﹖」衛地多驢﹐故呼驢爲「衛子」。曹唐《寓金陵佛寺》雲「水底有天春漠漠﹐人間無路月茫茫。」人謂之「鬼詩」。羅隱《詠牡丹》云「若教解語應傾國﹐任是無情也動人」。人謂之「女子詩」。釋貫休有《詠漁父》云「眼前不見市朝事﹐耳畔惟聞風水聲」。梅聖兪曰「此患肝腎風也。」又云「盡日覓不得﹐有時還自來。」曰「此是人家失卻貓兒。」賈島有《哭僧》詩云「寫畱行道影﹐焚卻坐禪身。」唐人謂「燒殺一活和尙」。張祐《柘枝》詩云「鴛鴦細帶拋何處﹐孔雀羅衫屬阿誰﹖」白樂天每呼爲「問頭詩」。祐曰「公亦有《目連經》。《長恨歌》云﹕『上窮碧落下黃泉﹐兩處茫茫皆不見。』此非目連訪母耶﹖」孟浩然詩﹕「春眠不覺曉﹐處處聞啼鳥。夜來風雨聲﹐花落知多少﹖」人謂是「孟盲子」。荊公宅乃謝安所居地﹐有謝公墩。公賦詩曰「我名公姓偶相同﹐我宅公墩在眼中。公去我來墩屬我﹐不應墩姓尙隨公。」人謂與死人爭地界。憐才莫如明皇﹐而孟老不識﹐竟以「不才明主棄」之語自絕﹐眞盲子矣﹗荊公在朝日與人爭新法﹐旣罷爭墩﹐亦其性也。張師錫《老兒詩》五十韻﹐摹寫極工。中有「看經嫌字小」﹐不免是老僧﹐「腳軟怕秋千」﹐不免是老婦。程師孟知洪州﹐作靜堂﹐自愛之﹐無日不到﹐爲詩題於石﹐曰「每日更忙須一到﹐夜深長是點燈來。」李元規見而笑曰「此是登混詩。」柳耆卿詞有「今宵酒醒何處﹖楊柳岸﹐曉風殘月。」或戲之曰。「『楊柳岸﹐曉風殘月』﹐此乃艄公登混處耳。」劉子儀嘗有《贈人》詩云「惠和官尙小﹐師達祿須幹」﹐取「下惠聖之和」﹑「子張問達而學幹祿」之事。或有除去「官」字﹐示人曰「此必番僧也﹐其名達祿須幹。」聞者大笑。有遷楚藩者﹐李於鱗以詩送之﹐云「江漢日髙天子气﹐樓臺秋入大王風。」一友曰「二語似賀陳友諒登極。」《古今詩話》﹕樂天《長恨歌》云「峨嵋山下少人行﹐旌旗無光日色薄。」峨嵋在嘉州﹐與幸蜀路全無交涉。杜甫《武侯廟柏》詩云「霜皮澑雨四十圍﹐黛色參天二千尺。」四十圍乃徑七尺﹐無乃太細長也。史稱防風氏身廣九畝﹐長三丈。按廣大尺﹐九畝乃五十丈四尺﹐如此防風之身乃一餅餤耳。此文章之病也。張文潛常云「子瞻每笑『天邊趙盾益可畏﹐水底右軍方熟眠』﹐謂『湯燖了王羲之也』。」文潛戲謂子瞻云﹔「公詩有『獨看紅蕖傾白墮』﹐不知『白墮』是何物﹖子瞻云「《洛陽伽藍記》有劉白墮﹐善釀酒。」文潛曰「白墮旣是人﹐何以言傾﹖」子瞻笑曰「魏武《短歌行》云﹕『何以解憂﹖惟有杜康』。杜康亦是釀酒人名也。」文潛曰「畢竟用得不當。」時文潛有僕曹某﹐失去酒器。子瞻笑曰「公且先去理會曹家那漢﹐卻來此間廝魔。」滿座大笑。吳人多謂梅子爲「曹公」﹐嘗望梅止渴也。又謂鵝爲「右軍」。士寫禮帖云「醋浸曹公一甏﹐湯燖右軍兩隻。」見者大笑。九字詩附中峯和尙有九字梅花詩云「昨夜西風吹折千林梢﹐渡口小艇滚入沙灘坳。野樹古梅獨臥寒屋角﹐疏影橫斜暗上書窗敲。」盧贊元酴醾花詩﹕「天將花王國艷殿春色﹐酴醾洗裝素頰相追陪。絕勝濃英綴枝不韻李﹐堪友橫斜照水攙先梅。」詩非不佳﹐然自一畫以添至於四言﹑五言﹑七言極矣﹐復九之﹐必且十一﹑十三﹐以至無窮﹐如吳中之「急口山歌」而後已。故附於笑末﹐以爲文勝之戒。

不韻部第八子猶曰﹕語韻則美於聽﹐事韻則美於傳。然韻亦有夙根﹐不然者﹐𨿽復吞灰百斛﹐洗胃滌腸﹐求一語一事之幾乎韻﹐不得矣。山谷常嘲一村臾云「濁气撲不散﹐淸風倒射回。」此猶寫貌﹐未盡傳神。極其伎倆﹐直欲令造化小兒羞澀﹐何止風伯避塵已也﹖集《不韻》第八。汗臭漢余靖不事修飾。作諫百日﹐因賜對面陳。時方盛暑﹐上入內云「被一汗臭漢薰殺﹗噴唾在吾面上。」不洗腳《北史》﹕陰子春身服垢污﹐腳常數年不洗﹐云「洗輒失財敗事。」婦甚惡之﹐曾勸令一洗。不久﹐值梁州之敗﹐謂洗腳所致﹐大恨婦﹐遂終身不洗。閶門市居﹐往來紛沓﹐泥水蹂踐﹐積成塊壘﹐俗呼「長墩」﹐去之敗家﹐任其崎嶇﹐終不敢動。子春「長墩」﹐乃在腳底裏。三鹿郡公袁利見性粗疏﹐方棠謂﹕袁生已封「三鹿郡公」。都憲弄鳥胡少保宗憲素自負嫪毐之具﹐醉後輒欹坐肩輿中﹐以手摩之﹐東西溺舁夫及從官肩。咸掩目而笑﹐胡故自若。弄自家鳥﹐彊如呵別人脬﹐但不雅觀耳。馬上食餅張衡由令史至三品﹐已團甲﹐退朝﹐於路傍見蒸餅新熟﹐遂買得﹐於馬上食之。爲禦史彈奏﹐竟落甲。向聞二卵棄將﹐今見一餅失官﹐若在晉人﹐反爲任誕。決文宣王﹑亞聖《嶺南志》﹕廣南際海郡﹐不立文宣王廟。有刺史不知禮﹐將釋奠﹐預署二書吏爲文宣王﹑亞聖﹐鞠躬於門外。或進止不如儀﹐卽判云「文宣王﹑亞聖各決若干。」書吏豈勝於有若﹐禮拜且不雅﹐況先以決杖乎﹖按唐史﹕南中小郡﹐多無緇流﹐每宣徳音﹐須假作僧道陪位。昭宗卽位﹐柳韜爲宣告使。至一州﹐有假僧不伏排位。太守王弘大怪而問之。僧曰「役次未到﹐差遣偏並。去歲已曾攝文宣王﹐今年又差作和尙。」聞者絕倒。又﹕唐有人衣緋於中書門候宰相求官者﹐問﹕「前任何職﹖」答曰「屬教坊﹐作西方獅子左腳三十年。」亦可笑。縛詩人《皇明世說》﹕滕縣楊懋忠涉學﹐好爲詩。不得意於諸生﹐棄去﹐徧遊名山﹐還過瑯琊。捕盜指揮以爲盜﹐執之。楊乞紙筆自供﹐因題一詩﹐內有「曾向陳編竊語言」之句。指揮不通文﹐問曰「陳編是汝夥中人耶﹖」楊曰「否。是被盜者。」指揮大喜﹐執送兵備﹔見其詩﹐大相知賞﹐叱出指揮﹐解楊縛﹐延上坐﹐與論詩竟日。旣出﹐指揮來謝罪。楊曰「不因公﹐何以受知兵憲﹖但如此薦法﹐令人一時難堪耳。」綠林豪客﹐能知李涉詩名﹔巡風指揮﹐翻執詩人爲盜。役長史吳長史稷歸隱﹐有司莫識其面。裏舉踐更役﹐誤以公名報。令不知﹐懸之榜。公親往注其下曰「不能爲官﹐豈能爲役﹖」令聞大愧。沈周沈周名重一時。蘇州守求善畫者﹐左右以沈對﹐便出硃票拘之。沈至﹐命立廡下獻技。沈乃爲《焚琴煮鶴圖》以進。守不解﹐曰「亦平平耳。」其明年入覲﹐見守溪王公。首問﹕「石田先生無恙乎﹖」守茫然無以應。歸以質之從者﹐則硃票所拘之人也。守大慚恨﹐踵門謝過焉。昆人時大彬善陶﹐制小茶壺極精雅。或薦之昆令﹐善其制﹐索之﹔恨少﹐乃拘之一室﹐責取三百具。竟以憤死。近徽人程君房﹐亦以工墨殺身。論者惜焉。余謂凡一技成名者﹐皆天下聰明人﹐乾坤靈气所鐘﹐當路便當愛惜而保全之。若造此惡業﹐必永斷慧根矣﹗《毀茶論》陸羽嗜茶﹐著《茶經》三篇。李季卿至江南﹐有薦羽者﹐召羽煮茶。羽衣野服﹐挈具而入。公心鄙之﹐命奴子取錢三十文相酬。羽愧甚﹐著《毀茶論》。吳僧文了善烹茶。了遊荊南﹐髙保勉白與季興﹐延置紫雲庵﹐日試其茶二。保勉父子呼爲「湯神」﹐奏授「定水大師」﹐土人目爲「乳妖」。一茶之遇不遇如此﹗碑禍唐玄宗東封泰山﹐命張許公﹐摩崖爲碑。至明八百餘年﹐爲林【火阜】磨平﹐以「忠孝廉節」四大字覆之。林公豈欲使頑石講學耶﹖天聖中﹐營浮圖。姜遵在永興﹐悉取漢﹑唐碑之堅好者﹐以代磚壁。有縣尉叩頭爭之﹐繼之以泣。遵怒﹐並劾去之。此縣尉定是韻士﹐惜史逸其名。花仇唐韓弘罷宣武節度﹐歸長安私第﹐有牡丹雜花﹐命【屬刂】去之﹐曰「吾豈效兒女輩耶﹗」揚州瓊花﹐天下無雙。煬帝特移栽金陵﹐而枝葉枯瘁。帝怒﹐乃杖八十發回﹐復活一年而死。普天王土﹐何必金陵﹖違性受辱﹐失此良機。惜不遇花太醫﹐爲花神洗瘡止痛耳。刮幾堊壁王羲之嘗詣一門生家﹐設佳饌供給﹐意甚感之﹐欲以書相報。見有一新榧幾﹐王便書之﹐艸正相半。門生送往歸郡﹐比還家﹐其父已削括都盡。書法開在幾上﹐使門生如何模仿﹖削之良是。玄覽禪師性僻﹐住荊州陟屺寺。張璪於壁間畫古松﹐符載爲贊﹐衛象爲賦。覽師怒曰「何疥吾壁﹖」命加堊焉。寺中畱一古迹﹐便起後人遊覽之端﹐貽擾不淺﹐這和尙有遠識﹗方竹杖潤州甘露寺有僧﹐道行孤髙。李徳裕廉問日﹐以方竹杖一贈焉。方竹杖出大宛國﹐堅實而正方﹐節須四面對出。及再鎭浙右﹐其僧尙在。間曰「竹兄無恙否﹖」僧曰﹕『至今寶藏。」公請出觀之﹐則老僧已規圓而漆之矣。公嗟惋彌日。故當時曾有詩云「削圓方竹杖﹐漆卻斷紋琴。」杖取扶衰﹐圓以便握。但不知此僧豈少一圓竹﹐而費此工作爲也﹖大愚大愚﹗硯眼吳郡陸公廬峯候選京師﹐嘗於市遇一佳硯﹐議價未定。旣還邸﹐使門人某者往﹐以一金易歸。訝其不類﹐某堅證其是。公曰「前硯有鸜鵒眼﹐今何無之﹖」答曰「某嫌其微凸﹐偶值石工甚便﹐幸有餘銀﹐已倩爲平之矣。」公大惋惜。鳴鵝會稽有姥﹐養一鵝﹐善鳴。右軍求市不得﹐遂攜親友就觀。姥聞羲之至﹐烹鵝以待。右軍嘆惜彌日。快牛王愷有快牛﹐名「八百里駮」﹐常瑩其蹄角。王武子語君夫﹕「我射不如卿﹐今賭卿牛﹐以千萬對之。」君夫旣恃手快﹐且謂駿物無有殺理﹐便相然可﹐令武子先射。武子一起便破的﹐卻據胡牀﹐叱左右﹕「速探牛心來﹗」須臾炙至﹐一臠便去。彼以爲豪﹐我以爲俗。白鷗脯張佖﹑陳喬之子﹐秋晚並遊玄武湖。時羣鷗遊泛﹐佖子曰「一軸內本《瀟湘》﹗」喬子俄顧卒吏云「此白色水禽﹐可以作脯否﹖」眾謂「張佖子半莖鳳毛﹐陳喬男一堆牛屎」。喬子由是有「陳一堆」及「白鷗脯」之號。金魚金魚有「九尾狐」及「紫袍玉帶」種種之異﹐文房畜爲淸玩﹐價亦不廉。或以一盆贈張幼於﹐張轉以贈守公。他日守公謂張曰「前惠魚但美觀耳﹐味殊淡。」蓋守北人﹐已將魚付爨下也。張但唯唯而己。謝靈運須謝靈運須美﹐臨刑﹐施爲南海祗垣寺維摩詰像須。唐中宗時﹐安樂公主端午鬥艸﹐欲廣其物﹐馳驛取之﹐又恐爲他所得﹐乃剪棄其餘。國公詩湖州吳主事家素饒﹐求李西涯文壽其父。時公爲學士﹐鄙其人﹐不許。吳問其友曰「今朝中爵位極尊者爲誰﹖」曰「英國公太師左柱國也。」吳卽緘幣求英公。英公令門館作詩與之。吳得詩﹐誇於人云「英國當朝第一人﹐乃爲我作詩﹐何必李學士也﹗」若使吳公選漢文﹐定須檢衛﹑霍著作。倘選唐詩﹐又恐尉遲公不善韻語﹐如何﹖黨進畫眞黨進命畫工寫眞。寫成﹐大怒﹐詰畫師云「我前時見畫大虫﹐猶用金箔貼眼。我消不得一對金眼睛﹗」畫將軍須作虎勢。髙太監南京守備太監髙隆﹐人有獻名畫者﹐上有空方。隆曰「好好﹗更須添畫一个『三戰呂布』。」《五馬行春圖》沈周作《五馬行春圖》贈一太守。守怒曰「我豈無一人相隨耶﹖」沈知之﹐另寫隨從者送入﹐因戲之曰「柰絹短﹐止畫前驅三對。」守喜曰「今亦足矣﹗」旣畫轎前三對頭踏﹐便須畫衙中千兩黃金。不然總是不象。障簏祖約好財。客詣祖﹐見方料視財物﹐因客至﹐屏當未盡﹐余兩小簏﹐置背後﹐以身障之﹐彊與客語。自知不雅﹐尙有晉人習气。若今﹐則恬不知愧矣﹗種珠陳繼善自江寧尹拜少傅致仕﹐富於資產﹐性鄙屑﹔別墅林池﹐未嘗暫適。旣不嗜學﹐又杜絕賓客。惟自荷一鋤﹐理小圃成畦﹐以眞珠布土壤三間﹐若種蔬狀。記顆俯拾﹐周而復始﹐以此爲樂焉。種珠尙未得法﹐須用鮫人淚作糞灌之﹐方妙。銀靴元宗幼學之年﹐馮權常給使左右﹐深所親幸。每曰「我富貴﹐爲爾置銀靴。」保大初﹐聽政之暇﹐命親王及東宮舊僚擊鞠。歡極﹐頒賚有等。語及前事﹐卽日賜銀三十斤﹐以代銀靴。權遂命工鍛靴穿焉。黑牡丹晚唐時﹐京師春遊﹐以牡丹爲勝賞。有富人劉訓邀客賞花。客至﹐見其門系水牛累百﹐笑指曰「此劉氏黑牡丹也﹗」大廳勝寺李約每於庶人錡前稱金陵招隱寺標致。庶人旣宴寺中﹐明日謂曰「子嘗稱招隱﹐昨日遊宴﹐何如中州﹖」約曰「某賞者疏野耳。若遠山將翠幕遮﹐古松用采物裹﹐羶腥涴塵泡泉﹐音樂亂山鳥聲﹐此則實不如在叔父大廳也﹗」僧拒客宋吳荊溪云﹕往歲江行風阻﹐與友生沿岸野步﹐穿嶺而下﹐忽見蘭若甚多。僧院睹客來﹐皆扃戶不內。獨有一院﹐大敞其戶﹐見一僧蹺足而眠﹐以手書空﹐顧客殊不介意。竊意此必奇僧也﹐直入造之。僧𨿽彊起﹐全無喜容。不得已而問曰「先達有詩云﹕『書空蹺足睡﹐路險側身行』。和尙其庶幾乎﹖」僧曰「貧道不知何許事﹐適者指揮侍輩﹐欲掩關少靜耳。」遂不辭而出。寺有如此僧﹐不如大廳省气。陳叔陵陳始興王叔陵性不好臥﹐不飲酒﹐惟多置殽胾﹐晝夜食啖。又好飾虛名﹐每入朝﹐常於車中馬上執捲讀書﹐髙聲朗誦﹐揚揚自若。俗讖宋時太學各齋﹐除夕設祭品﹐用棗子﹑荔枝﹑蓼花﹐取「早離了」之讖。執事者帽而不帶﹐以練代之﹐謂之「叨冒」。鄙俗可笑﹗今南都鄕試前一日﹐居亭主必煮蹄爲餉﹐取「熟蹄」之讖也。又錫邑呼「中」字如「粽」音﹐凡大試﹐則親友贈筆及定勝糕﹑米粽各一盒﹐祝曰「筆定糕粽。」又宗師歲考前一日﹐往往有禱於關聖者。或置等子一件於神前﹐謂之「一等」。其祝文云「伏願磕睡瞭髙﹐犯規矩而不捉﹔糊塗宗主﹐屁文章而亂圈。」更可笑。俗禮北方民家吉凶輒有相禮者﹐謂之「白席」。韓魏公自樞密歸鄴﹐赴一姻家禮席。偶筵中有荔枝﹐欲啗﹐白席者遽唱曰「資政喫荔枝﹐請眾客同喫荔枝﹗」公憎其饒舌﹐因置不取。白席者又云「資政放荔枝矣﹐請眾客放下荔枝﹗」俗禮方各不同﹐總非雅士所宜也。洪武中﹐翰林應奉唐肅常侍膳食訖﹐供筯致恭。帝問﹕「何禮﹖」對云「臣少習俗禮。」帝曰「俗禮可施之天子乎﹖」坐不敬謫戍濠州。聖主作用﹐眞快心哉﹗方三拜詩人方幹﹐吳人也。王龜大夫重之﹐旣延入內﹐乃連下兩拜。亞相安詳以答之﹐未起間﹐方又致一拜。時號「方三拜」。穢史則天荒淫﹐右補闕朱敬則諫曰「陛下內寵已有薛懷義﹑張易之﹑昌宗﹐欲應足矣。近聞尙食奉禦柳模﹐自言子良賓潔白美須眉﹔左監門衛祥雲陽道壯偉﹐過於懷義﹐昨欲自進﹐堪充供奉。無禮無義﹐溢於朝聽﹗臣職在諫諍﹐不敢不言。」則天勞之曰「非卿直言﹐朕不知此。」賜綵百段。《舊唐書》詳載斯語﹐當時君臣薦進獻納如此﹗﹝戰國策有韓妃事﹞楊安國進講楊安國言動鄙朴﹐嘗侍講仁宗。一日講「一簞食﹐一瓢飲」﹐乃操東音曰「顏回甚窮﹐但有一籮粟米飯﹐一葫蘆漿水。」又講「自行束脩以上」一章﹐遽啟曰「官家﹐昔孔子教人﹐也須要錢﹗」帝哂之。本是个村學究﹐差排做大講官。志文胡衛道三子﹕孟名寬﹐仲名定﹐季名宕。衛道妻亡﹐俾友作志。友直書曰「夫人生三子﹕寬﹑定﹑宕。」讀者掩鼻。昔白敏中以姓廢婿﹐胡夫人當以名廢志矣。白敏中爲相﹐欲以進士侯溫爲婿。妻盧曰「己姓白﹐復婿侯﹐人必呼白侯矣﹗」乃止。判帶帽語《祝氏猥談》云﹕一守禁帶帽不得露网巾。吏艸榜云「前不露邊﹐後不露圈。」守曰「公文貴簡﹐何作對偶語﹖」吏白﹕「當如何﹖」守曰「前後不露圈邊。」張忠定判瓦匠乞假云「天晴瓦屋﹐雨下和泥。」丁謂判「木工狀」云「不得將皮補節﹐削凸見心。」郡守邢公判「重造郡門鼓狀」云「務須緊繃密釘﹐晴雨同聲。」皆爲時所稱。此公但以不對偶爲簡﹐是未知簡而文也。宣水石曼卿在中書堂。一相曰「取宣水來﹗」石曰「何也﹖」曰「宣徽院水甘冷。」石曰「若司農寺水﹐當呼爲農水也﹖」坐者大笑。余寓麻城時﹐或呼金華酒爲金酒。余笑曰「然則貴縣之狗﹐亦當呼麻狗矣﹖」坐客有臉麻者﹐相視一笑。○今村子言吹簫﹐必曰「品簫」﹔言彈琴﹐必曰「操琴」﹔言著棋﹐必曰「下棋」﹔言踢毬﹐必曰「蹴毬」。務學雅言﹐反呈俗態。於闐國表宋政和間﹐有於闐國進玉表章﹐其首云「日出東方赫赫大光照見西方五百里國﹐五百里國內條貫主黑汗王﹐表上日出東方赫赫大光照見四天下﹐四天下條貫主阿舅大官家。」又元丰四年﹐於闐國上表﹐稱﹕「於闐國僂儸大福力量知文法黑汗王﹐書與東方日出處大世界田地主漢阿舅大官家。」「阿舅」本單於「漢天子﹐我丈人行」語來。又西羌將舉事﹐必先定約束﹐號爲「立文法」。則夷俗以知文法爲尊矣。元世祖定刑元世祖定天下之刑﹐笞﹑杖﹑徒﹑流﹑絞五等。笞杖罪旣定﹐曰「天饒他一下﹐地饒他一下﹐我饒他一下。應笞一百者﹐止九十七﹐杖亦如之。」此𨿽仁心﹐亦近於戲矣。天﹑地﹑皇帝三个大人情﹐止饒三板﹐執杖者可謂彊項﹗管子治齊管子之治齊﹐爲女閭七百﹐徵其夜合之資以佐軍國。此爲脂粉錢之始﹐可憐可憐﹗七世廟諱侯景篡梁﹐王偉請立七廟。景曰「何謂七廟﹖」偉曰「天子登七世祖考也。」因請七世諱。景曰「前世吾不復憶﹐惟阿爺名標﹐且在朔州﹐伊那得來啖是﹖」眾皆掩口。蜀先主蜀先主起自利閬﹐親騎軍各有名號﹐顧夐戲造武舉牒﹐謂「侍郎李叱叱下進士及第三十餘人﹐姜癲子﹑張打胸﹑李嗑蛆﹑李破肋﹑李吉了﹑郝牛屎﹑陳波斯﹑羅蠻子等﹐試《亡命山澤賦》《到處不生艸》詩」。一時傳以爲笑。諢衣《史諱錄》﹕穆宗以玄絹白書﹑素紗墨書爲衣服﹐賜承幸官人﹐皆淫鄙之詞。時號諢衣。至廣平中﹐猶有存者。廁籌有客謂胡元瑞曰「嘗客安平﹐其俗如廁﹐男女皆用瓦礫代紙﹐殊可嘔噦。」胡笑曰「安平﹐唐之博陵﹐鶯鶯所產也。」客曰「大家閨秀﹐或未必然。」胡因歷引古用廁籌事﹐且云「廁籌與瓦礫等﹐吾能不爲鶯鶯要處掩鼻﹖」客大笑。效顰郭林宗嘗於陳﹑梁間行﹐遇雨﹐其巾一角墊而折﹐其後學者著冠﹐乃故折其一角﹐以爲『林宗巾」。潘嶽妙有姿容﹐少時挾彈出洛陽道﹐婦入遇者﹐莫不連手共縈之。左太衝絕丑﹐亦復效嶽遨遊。於是羣嫗齊共亂唾之﹐委頓而返。《語林》曰﹕安仁至美﹐每行﹐婦人爭以果擲之﹐滿車。張孟陽至醜﹐每行﹐小兒以瓦石投之﹐亦滿車。謝安能爲洛下諸生詠﹐有鼻疾﹐故其音濁。時名流愛其詠﹐或掩鼻而效之。苟非安石﹐鮮不以爲近於侮矣。擬古人名字東丹國長子奔唐﹐賜姓李﹐名華﹐頗習詩文。甚慕白居易﹐思配擬之﹐每通名刺﹐曰「鄕貢進士黃居難﹐字樂地」。樂天初至京師﹐以所業謁顧著作。顧睹姓名﹐熟視曰「長安米貴﹐居大不易。」及披捲﹐首篇曰「咸陽原上艸﹐一歲一枯榮。野火燒不盡﹐春風吹又生。」乃嗟賞曰「道得个語﹐居亦何難﹗」夫李華本欲擬白﹐而白居自易﹐黃居自難﹐乃自作供狀耳。唐又有李姓者﹐作《姑孰十詠》﹐自比太白﹐遂號李赤。後爲廁鬼所惑﹐死於廁。媚豬南漢主劉鋹得波斯女﹐黑腯而慧艷。鋹嬖之﹐賜號「媚豬」。豬而曰媚﹐可笑甚矣﹗寧庶人所嬖幸妃名「趣妃」﹐言有趣之妃也﹐名亦不雅。趣妃後爲舒狀元芬所得﹐相婆王和甫守金陵。荊公退居半山。一日路遇和甫﹐公入編戶家避之。老姥見公帶藥籠﹐告之病。公卽給以藥。姥酬麻綫一縷﹐語公曰「相公可將歸與相婆。」荊公笑而受之。瓜戰昔人喜鬥茶﹐故稱茗戰。錢氏子弟取霅上瓜﹐各言子之的數﹐剖之以視勝負﹐謂之「瓜戰」。然茗猶堪戰﹐瓜則俗矣。蔡君安夏日會食瓜﹐令坐客徵瓜事﹐各疏所憶﹐每一條食一片。如此名「瓜戰」﹐便不俗。鍛工﹑屠宰楊升庵云﹔永昌有鍛工﹐戴東坡巾﹔屠宰﹐號「一峯子」。一善謔者﹐見二人並行﹐遙謂之曰「吾讀書甚久﹐不知蘇學士善鍛鐵﹐羅狀元能省牲﹐信多能哉﹗」傳以爲笑。別號《猥談》云﹕道號別稱﹐古人間自寓懷﹐非爲敬名設也。今則無人不號矣。「松」﹑「蘭」﹑「泉」﹑「石」﹐一坐百犯﹐又兄「山」則弟必「水」﹐伯「松」則仲﹑叔必「竹」﹑「梅」﹐父此物﹐則子孫引此物於不已﹐愚哉﹗向見一嫠媼﹐自稱「冰壺老拙」﹐則婦人亦有號矣。又嘉興女郎朱氏﹐能詩﹐自號「靜庵」﹐見《說聽》。又江西一令訊盜﹐盜忽對曰「守愚不敢。」令不解。傍一胥云「守愚﹐其號也。」《挑燈集異》云﹕無錫一人同客啜茶。見一婢抱一幼兒出﹐其人卽棄茶拱立。客問故﹐曰「所抱乃梅窗家叔也。」然則孩提亦有號矣。印章天順間﹐錦衣門達甚得上寵。有桂廷珪爲達門客﹐乃私鐫印章云「錦衣西席」。後有甘棠爲洗馬江朝宗婿﹐而棠亦有印章云「翰苑東牀」。一時傳賞﹐可爲的對。

癖嗜部第九子猶曰﹕耳目口體之情﹐大致相似也。蓋自「水厄」可畏﹐「酪奴」不尊﹐而茶冤矣。故先茶而飲以歡之﹐而食以充之﹐而寢以息之﹐於是乎書畫金石以淸其玩﹐吟諷謳歌以暢其懷﹐博奕田獵以逞其欲﹐花木竹石以寫其趣。迨香水雜陳﹐內外畢具﹐而坐客之談諧其可少乎﹖凡此非富貴不辦﹐而佞佛布施﹐正爲生生世世富貴地耳。然而天授旣殊﹐情緣亦異﹐盈縮愛憎﹐自然之歧也。蝍且甘帶﹐鴟鴉嗜鼠﹐甲棄乙收﹐孰正唐﹑陸哭笑之是非﹖集《癖嗜》第九。茶

王濛好茶﹐人至輒飲之。士大夫甚以爲苦。每欲住候﹐必云「今日有水厄。」王肅喜茗﹐一飲一斗﹐人號「漏卮。」盧廷璧嗜茶成癖﹐號「茶庵」。嘗蓄元僧詎可庭茶具十事﹐時具衣冠拜之。耽飲畢卓爲吏部郎。比捨郎釀酒熟﹐卓因醉夜至其甕間取飲。主者謂是盜﹐執而縛之﹐已知爲吏部郎﹐方釋焉。劉伶病酒﹐渴甚﹐從婦求酒。妻捐酒毀器﹐涕泣諫曰「君過飲﹐非攝生之道﹐必宜斷之。」伶曰「善﹗吾不能自禁﹐惟當誓鬼神耳。便可具酒肉。」婦從之。伶跪而誓曰「天生劉伶﹐以酒爲名﹐一飲一斛﹐五斗解酲。婦人之言﹐愼不可聽﹗」仍飲酒禦肉﹐頹然復醉。鴻臚卿孔羣好酒。嘗與親舊書云「今年田得七百斛秫米﹐不了曲糵事。」王丞相勸使節飲﹐曰「不見酒家覆瓿布﹐日月靡爛﹖」羣曰「不爾﹐不見糟肉乃更堪久﹖」杜邠飲食洪博﹐旣飽卽寢。人諫非攝生之道。杜曰「君不見布袋盛米﹐放倒卽慢﹖」語意同此。鄭泉字文淵﹐陳郡人﹐仕吳﹐官至太中大夫。臨卒﹐語同輩曰「必葬我陶家之側﹐庶百年之後﹐化而爲土﹐幸見取爲酒壺﹐實獲我心矣﹗」艾子好飲﹐一日大飲而噦。門人密袖豬髒置噦中﹐指示曰「凡人具五臟﹐今公因飲而出一臟矣﹐其何以生﹖」艾子熟視﹐笑曰「唐三藏尙活﹐況四耶﹖」汝南王琎取云夢石甃﹐泛春渠以畜酒﹐作金銀龜魚浮沈其中﹐爲酌酒具。自稱「釀王」兼「曲部尙書」。亭州李氏種菊數百本﹐通縣莫敵。人稱爲「菊帝」。「菊帝」好對「釀王」。善飲大司馬彭公澤﹐善飲。偶訪郭武定勛﹐問侯﹕「今年釀若何﹖」郭曰「小勝。」且曰「幸尙早﹐能小嘗否﹖」曰「可。」延之側室﹐尙不肯脫衣﹐曰「主人不堪酬酢。」郭曰「適有張秀才﹐量似可﹐然何足以當巨公﹖」彭笑曰「不妨﹐請見之。」使侍坐﹐取兩銀舟相對﹐鮭炙蔬果﹐以漸羅列。酒十餘行﹐解帶褫衣﹐曰「進部尙可遲也﹗」屬有微雪﹐又十餘行﹐曰﹔「部幸鮮事﹐可無進矣﹗」轟對無算。至暮﹐摹其腹曰「酒太甘﹐當以燒酒送之。」張謝不任。乃命取前酒沃張﹐而自舉燒酒復十觥﹐始去。曾公棨偉儀雄幹﹐善飲啖﹐人莫測其量。張英國輔欲試之﹐密使人圍其腹作紙俑﹐置廳事後。乃邀公飲﹐如其飲器注俑中。竟日﹐俑已溢﹐別注甕中﹐又溢。公神色不動。夜半具輿從送歸第﹐屬使者善侍之﹐意公必醉。公歸﹐亟呼家人設酒勞輿隸。公取觴﹐復大酌。隸皆醉去﹐公方就寢。食憲章段文昌丞相精饌事﹐第中庖所榜曰「煉珍堂」﹐在途號「行珍館」。自編《食經》五十卷﹐時稱爲「食憲章」。措大言志東坡云﹕有二措大﹐相與言志。一曰「我平生不足﹐惟飯與睡耳。他日得志﹐當飽喫飯了便睡﹐睡了又喫飯。」一云「若我喫了又喫﹐何暇復睡﹗」善啖山濤酒後哺啜﹐折筯不休。《癸辛雜誌》﹕趙相溫叔健啖。致仕日﹐召一士人同食﹐各啖若干。臨別﹐士人腰間有聲﹐疑其腹裂﹐問之﹐云「平生苦饑﹐以帶束之。適蒙賜飽﹐不覺帶斷﹐非有他也。」宋太祖賜文知州食事同。《歸田錄》﹕張齊賢每食﹐肥肉數斤。嘗小惡﹐欲服天壽院黑神丸。常人服不過一丸﹐公命以五七兩爲一大劑﹐夾以胡餅而啖之。及罷相﹐知安州﹐與客食。廚吏置一大桶﹐竊視所食﹐如其物投桶中。至暮滿桶。元退處士年逾七十﹐無齒﹐咀嚼愈壯。常曰「今始知齒之妨物﹗」江陰侯孫名鐵捨者﹐腹大善啖﹐平生未嘗自見其足。永樂間﹐至京乞恩。太宗命光祿寺茶飯﹐計食六十斤。謝恩﹐拜不能起﹐命兩衛士挾之。因不得襲蔭。後家不給﹐食饅頭﹐又食煨茄﹐俱成籮以充饑。王弇州《朝野異聞》徐相存齋提學江西時﹐道遇毛尙書伯溫舟。謁之﹐語小洽。毛曰「公得無饑否﹖」卽呼具小點心來。侍者捧大漆盤四﹐其二盤裝炙鵝﹐鵝皆大臠﹐其二盤裝饅頭﹐如碗大者各五十許。又不置箸﹐以手掇之﹐二銀碗飛酒。長啜大嚼﹐傍若無人。徐𨿽不能多食﹐而少年勇於酒﹐互舉無算。至暮﹐歡然別曰「公大器也﹗」迨毛下安南還﹐華亭亦副八座矣。毛食兼數人。嘗主湖廣鹿鳴宴﹐諸生七十五人﹐人陪二大白﹐不醉。秦晉諸公多長大﹐善飲啖。王端毅公恕﹐年九十餘﹐每辰起進食﹐牛羊犬豕肉或雞鳧之類三十碗﹐碗可一二斤﹐熟菜一大碗﹐麵餅二盤﹐各堆髙箸許﹐淸酒三大碗﹐碗可盛二升。飲啖至盡﹐起﹐摩腹徐行﹐周還約二里所﹐復坐讀書﹐以爲恆。至九十三﹐一日食減三碗﹐面省可一盤﹐亭午而逝。楊襄毅公博﹐每啖面一甌﹐輒兩舉筯﹐凡十六舉筯﹐而罄八甌。大虜深入﹐人人惴恐。公時在部覆疏﹐遣問甫畢﹐食肥肉三斤許﹐包子三十﹐酒數升﹐輒大睡﹐鼻息如雷。人服其器量。其後陽城王太宰國光﹑蒲州王大司馬崇古﹐皆長七尺餘﹐啖尢偉。太宰切白肉作大臠﹐猶以爲薄﹐夾進之。一進必百臠﹐飲必三斗。大醉後苦熱﹐不能升公座。啖巨柿四十﹐頃刻都盡。王令賜紱言﹕其鄕有令張者﹐善飲啖﹐居恆不能快意。一日鄰有驢斃﹐其值輕﹐張使買之﹐烹適熟﹐而女弟之婿至﹐亦以善啖名。邀使共飲。婿知爲驢肉也﹐辭以飯後。俄頃肉至﹐凡兩大盤﹐盤各可十餘斤﹐胡餅各百餘﹐蒜蔥醯醬各具。用手撮之﹐頃刻俱盡。視婿啖得半而止﹐笑曰「果飯後耶﹖何孱也﹗爲汝代之。」卽以手掇啖復盡。舉濁酒兩斗許﹐起拊腹曰「今日始得一飽。」宗戚間有呼張飯者﹐必先延之別室﹐面與肉如式。而後出。與客酬酢﹐尙兼數人。不然﹐怒﹐竟去矣。每烹肉﹐不令過熟﹐曰「過熟安用我脾爲﹖」指其腹﹕「此不堪一大釜耶﹖」嘉靖間﹐河南有亓副使者﹐官山東﹐分巡海右﹐亦以善飲啖聞。嘗按部至萊州﹐而怒其邑令﹐叱供饋出。萊守﹐其鄕入﹐知內廚之不足供也﹐入白﹕「有北面一斗﹐侑以肉十斤﹐酒一瓿﹐不知可用否﹖亓曰「佳耳。」旣閉門﹐進宿食啖之﹐不飽。使宰夫以守所饋面肉作水角﹐亟熟亟進﹐不能供。悉出隸人佐之。不移晷﹐與酒俱盡。次日﹐謝守曰「微公﹐幾爲若敖之餒矣﹗」又一日﹐宴於鄕薦紳家。其家善事饌﹐亓醉飽甚暢。歸忽曰「肉𨿽多﹐不使勝食气﹐如何﹖」問﹕「廚有餘米否﹖」量之得五升﹐悉使作飯。啖至盡﹐而後就枕。吾家兄名世芳者﹐仕至廣東提學副使。其啖肉食﹐可立盡十餘器。每進楊梅﹑櫻桃﹑柑橘﹐必以十斤爲度﹐而不見核之吐。人或怪之﹐笑日﹕「更吐核﹐得幾許﹖」王翰林鈺﹐魁岸美姿﹐善飲啗。自云「平生惟三飽」。嘗歸家﹐外家享之﹐極水陸之腴﹔其使朝鮮﹐啖芻豢﹐皆肴蒸體﹔史成﹐宴奉天殿﹐上知其善啖﹐盡撤禦膳賜之。後有不合﹐拂衣歸。旣家漸匱﹐乃炙螺螄﹐燒紫茄配飯﹐亦必滿一鍋。嘉定人王全﹐以气豪一鄕﹐徒步創婁塘鎭﹐人稱之。每食﹐以一豬首﹑一鵝佐飯﹐尙不能飽。偶饑﹐過其弟﹐煮白雞子四十食之﹐云﹔「僅能小支胃口而已。使置腹中﹐當何所著﹖」余及見許孝廉備我﹐亦善啖。嘗往妻家稱壽﹐畱酌。許呼餓。妻之母曰「他物未熟﹐室中有冷結面﹐少加鹽醯﹐或可點心耳。」許遽入室﹐不待鹽醋﹐便撮食三篩都盡﹐比客至﹐無面﹐乃更造之。體絕肥﹐嘗暑月睡熟﹐腹下壓死一蜈蚣﹐長數寸。徐肺沈脾徐晦嗜酒﹐日沈湎而不傷。沈傅師善餐﹐可兼四五人饌﹐恆無患。楊嗣復戲曰「徐家肺﹐沈家脾﹐大是安穩。」瓜齏韓龍圖贄﹐山東人。鄕俗好以醬漬瓜啖之﹐謂之瓜齏。韓爲河北都漕﹐駐大名府﹐諸軍營多鬻此物。韓謂曰「某營者最佳﹐某營者次之。」趙閱道笑曰﹕『歐陽永叔嘗撰《花譜》﹐蔡君謨亦著《荔枝譜》﹐今須請韓龍圖撰《瓜齏譜》矣﹗」脯臘《云仙散錄》﹕盧記室多作脯臘。夏月﹐委人於十步內﹐扇上塗餳以獵蠅。時人呼爲「獵蠅記室。」

啖梅範汪至能啖梅。有人獻一斛奩﹐須臾啖盡。食性異常《南史》﹕劉邕愛食瘡痂﹐以爲味似鰒魚。嘗詣孟靈休﹐孟先患疚瘡﹐痂落牀上。邕取食之﹐孟大驚﹐痂未落者﹐悉褫取飴邕。邕去﹐孟與何勗書曰「劉邕向顧見啖﹐遂舉體流血。」南康國吏二百餘人﹐不問有罪無罪﹐遞與鞭﹐瘡痂常以給膳。唐權長孺好嗜人爪。將自廣陵赴闕﹐郡公餞飲於禪院。有狂士蔣傳者﹐於健步及諸傭保處得爪甚多﹐以紙裹﹐候長孺酒酣﹐進之﹐曰「侍禦遠行﹐有少佳味奉獻。」長孺捧視﹐欣然如獲千金﹐饞涎流吻﹐連撮啖之﹐甚愜思欲。周舒州刺史張懷肅﹐好服人精。唐左司郎中任正名﹐亦有此病。國初僧泐季澤﹐喜糞中芝麻﹐雜米煮粥食之。驗馬都尉趙輝﹐食女人陰津月水。南京內官秦力彊﹐喜食胎衣。南京國子祭酒劉俊﹐喜食蚯蚓。劍南節度鮮於叔明﹐好食臭虫。時人謂之蟠虫。每散衙﹝舊版無衙字﹞﹐令人采拾得三五升﹐卽浮於微熱水上以泄其气。候气盡﹐以酥及五味熬之﹐卷餅而食﹐云「其味甚佳」。《獪園》云﹔荊灃之間﹐有一異人﹐著七梁冠﹐身衣錦繡﹐狀甚奇古﹐腹如斗大﹐須長尺餘﹐好飲﹐不谷食﹐人皆呼爲「醉叟」。相隨惟一子弟﹐手攜竹籃﹐籃中貯幹蜈蚣及一切毒虫。問其故﹐答曰「天寒賴以佐酒。」市中兒爭覓虫以獻﹐皆擘而生嚼之。其虫之細小者﹐輒浸杯中﹐頃之與酒俱盡﹐蜈蚣長五六寸者﹐則夾雜以松柏葉﹐去其鉗﹐生置口中。赤爪猙獰﹐蜿蜒須髯之際﹐觀者驚怖﹐異人飲啖似有盈味。嘗云「蠍味最美﹐惜南方所無。蜈蚣亦佳味﹐又次於蠍。蜘蛛則小者爲貴。諸虫惟蟻不可多食﹐多食悶人。」好睡夏侯隱登山渡水﹐亦閉目美睡。人謂「睡仙」。相傳文五峯先生亦然。每街市遇欲睡﹐輒以手憑童子肩曰「好扶持﹐緩行。」雙足不停﹐鼾聲已如雷矣。寇朝一常事陳希夷﹐得睡之崖略。郡南劉垂範往謁﹐其徒以睡告。垂範坐寢外﹐聞齁鼾之聲﹐雄美可聽。退而告人曰「寇先生睡中有樂﹐乃『華胥調雙門曲』也。」或曰「未審譜記何如﹖」垂範以濃墨塗紙滿幅﹐題曰「混沌譜」﹐云「卽此是。」李愚欲作「蝶庵」﹐以莊周爲第一祖﹐陳摶配食。則寇朝一應在十哲之列。南嶽李巖老好睡。眾人食飽下棋﹐巖老輒就枕。閱數著﹐乃一展轉云「君幾局矣﹖」東坡曰「巖老常用四腳棋盤﹐只著一色黑子。昔與邊韶敵手﹐今被陳摶饒先。著先自有輸贏﹐著後並無一物。」華亭丞謁鄕紳﹐見其未出﹐座上鼾睡。頃之﹐主人至﹐見客睡﹐不忍驚﹐對座亦睡。俄而丞醒﹐見主人熟睡﹐則又睡。主人醒﹐見客尙睡﹐則又睡。及丞再醒﹐暮矣﹐主人竟未覺﹐丞潛出。主人醒﹐不見客﹐亦入戶。張東海作《睡丞記》。陸放翁詩云「相對蒲團睡味長﹐主人與客兩相忘。須臾客去主人覺﹐一半西窗無夕陽。」書

宋晏叔原聚書甚多﹐每有遷徙﹐其妻厭之﹐謂之「乞兒搬漆碗」。墨癖李公澤見墨輒奪﹐相知間抄取殆徧﹐懸墨滿堂。《志林》喫墨看茶滕達道﹑蘇浩然﹑呂行甫皆嗜墨汁。蔡君謨晚年多病﹐不能飲茶﹐惟日烹把玩。喫墨看茶﹐事屬可笑。好艸聖張丞相好艸聖。一日得句﹐索筆疾書﹐滿紙龍蛇飛動。使侄錄之。當波險處﹐侄惘然而止﹐執所書問曰「此何字﹖」丞相熟視久之﹐恚曰「何不早問﹖」蘭亭癖僧永禪師有三寶。一曰右軍《蘭亭》書﹐二曰神龜﹐三曰如意。後傳弟子辧才﹐寶護倍至。唐太宗令人誑得其書。辧才曰「第一寶旣亡﹐其餘何愛﹖」乃以如意擊石﹐折而棄之﹐又促龜傷其一足。《明良記》云﹕善權居吉祥庵。一夕﹐被火﹐衣缽悉無所顧﹐但從烈焰中持吳文定公所贈篇章﹐驚迸而出。或言事與此類。子猶曰「和尙畱得貴人篇章在﹐何愁衣缽﹖」趙子固趙孟堅﹐字子固﹐宋宗室子。有米顚之癖﹐效米作《書畫船》﹐嘗從霅川余壽翁所易得「五字不損本」《蘭亭》。喜甚﹐乘夜回棹。至昇山﹐風起舟覆﹐行李俱淹。子固方披濕衣﹐立淺水中﹐手持《褉帖》示人曰「《蘭亭》己在﹐余不足問﹗」蕭字梁武造寺﹐令蕭子雲飛白大書一「蕭」字於壁。李約見而愛之﹐自江淮竭產致歸洛中﹐扁於小亭﹐號曰「蕭齋」。《王略帖》米元章在眞州﹐嘗謁蔡攸於舟中。攸出右軍《王略帖》示之。元章驚嘆﹐求以他畫相易。攸有難色。元章曰「若不見從﹐某卽投此江死矣﹗」因大呼據船舷欲墮﹐攸遂與之。碑癖孫何好古文﹐爲轉運使﹐苛急。州縣患之﹐乃求古碑磨滅者數本﹐釘於館中。孫至﹐讀碑辧識文字﹐以爪搔發垢嗅之﹐往往至暮﹐不復省錄文案。王錫甚慕秦漢碑刻﹐往往節口腹之奉以事之。一日語共遊者曰「近得一碑甚奇﹗」及出示﹐無一字可辧﹐王獨稱賞不已。眾問﹕「此何代碑﹖」王不能答。一客曰「我知之。」王欣然就問﹐客曰「此名『沒字碑』。」眾一笑而散。唐趙崇凝重淸介﹐標質堂堂﹐不爲文章﹐時號「沒字碑」。後唐丞相崔協不識文字﹐而虛有儀﹐亦號「沒字碑」。畫

宜興吳滄州性嗜書畫。弟惟積粟帛﹐淸士常鄙之。會有持徽宗題跋《十八學士》袖軸來售者﹐價索千金。弟如數易之。置酒燕兄及嘗鄙己者﹐酒半﹐出以相視﹐兄驚嘆曰「今日方與平時鄙俗扯平﹗」好古彭淵材遊京師十餘年﹐其家饘粥不給﹐以書召歸。乃跨一驢﹐以一黥挾其布囊﹐囊皆封絆。親知相慶曰「可脫凍餒之厄矣﹗」淵材喜見須眉﹐曰「吾富可埒國﹗」旣開囊﹐乃李廷珪墨一塊﹐文與可「墨竹」一枝﹐歐陽公《五代史》艸槁一巨束﹐余無所有。楊茂謙曰「旣是錯喚回來﹐只應仍趕出去。」古銅器張文潛嘗言﹕近時印書盛行﹐而鬻書者往往皆士人﹐躬自負擔。有一士人盡裒其家所有﹐約百餘金﹐買書以入京。至中途﹐遇一士人﹐取書目閱之﹐愛其書而貧不能得﹐家有數古銅器﹐將以貨之。而鬻書者雅有好古之癖﹐一見喜甚﹐曰「毋庸貨也﹗我與汝估其值而兩易之。」於是盡以隨行之書換數十銅器﹐遂返其家。其妻方悅夫之回疾﹐視其行李﹐但見二三布囊﹐磊塊鏗鏗有聲。問得其實﹐乃詈其夫曰「你換得他這个﹐幾時近得飯喫﹖」其夫曰「他換得我那个﹐也幾時近得飯喫﹖」吟癖楊處士朴性癖﹐嘗騎驢往來鄭圃。每欲作詩﹐卽伏艸中冥搜。或得句﹐則躍而出。遇之者莫不驚駭。賈島初赴京師﹐一日於驢上得句云「鳥宿池邊樹﹐僧推月下門。已欲攺「推」字爲「敲」﹐商之未定﹐遂於驢上吟哦﹐時時引手作勢。時韓愈吏部權京兆尹﹐島不覺衝至第三節

。左右擁至尹前﹐尙爲手勢推敲未己。愈問知之﹐爲定「敲」字。又島騎驢天衢﹐得「落葉滿長安」句。屬對未得﹐因唐突京尹劉棲楚﹐被系一夕而釋。島不善程試﹐每巡鋪告人曰﹔「原夫之類﹐告乞一聯。」「原夫」者﹐賦中轉起字也。今人欲事事求工﹐適足笑耳。弄葫蘆王筠好弄葫蘆。每吟詩﹐則注水於葫蘆。傾已復注﹐若擲之於地﹐則詩成也。愛杜甫﹑賈浪仙詩張籍取杜甫詩一帙﹐焚取灰燼﹐副以膏蜜﹐頓飲之﹐曰「令吾肝腸從此攺易。」李洞慕賈浪仙詩﹐鑄銅像﹐事之如神﹐常念賈島佛。好唱宋之愻爲連州參軍﹐好唱歌。有陳希古者﹐庸人也﹐倩之愻教婢歌。欣然就之﹐每日端笏立於庭中﹐呦呦而唱﹐其婢隔窗和焉。好音樂唐莊宗自言「一日不聞樂﹐則飲食都不美。」方暴怒﹐鞭笞左右﹐一聞樂聲﹐怡然自適﹐萬事都忘焉。又善音律﹐或時自傅粉墨﹐與優人共戲。優名謂之「李天下」。韓持國患暑﹐使羣婢交扇﹐猶云「不堪」。乃使作曼聲﹐不覺以手按拍﹐都忘其熱。羯鼓明皇好鼓﹐不好聽琴。有奏琴者﹐弄未畢﹐上叱去﹕「速召花奴﹐取我羯鼓來﹐爲我解穢﹗」寧王子汝陽王琎﹐小名「花奴」。琵琶範徳孺喜琵琶﹐每就寢﹐必需繁弦乃寢。毬

唐僖宗喜擊毬﹐謂石野豬曰「朕若應擊毬舉﹐定作狀元。」野豬曰「若遇堯舜作禮部侍郎﹐陛下未免駁放。」上大笑。圓社中有煉腿之語﹐自僖宗始。見《類說》。奕

李訥僕射性卞急﹐酷尙奕棋。每下子安詳﹐極於寬緩。往往躁怒作﹐家人輩則密以奕具陳於前。訥一睹﹐便忻然攺容﹐取子布算﹐都忘其恚矣。鄭介夫名俠﹐自號「一拂居士」。好奕棋﹐遇客必彊之﹐有辭不能者﹐則畱使旁觀﹐而自以左右手對局。左白右黑﹐精思如眞敵。白勝則左手斟酒﹐右手引滿﹐黑勝反是。出陸放翁《渭南集》。林逋曰「世間事皆能﹐惟不能擔糞與著棋爾﹗」此又惡奕之已甚者。雙陸潘彥好雙陸﹐生平局不離身。曾泛海遇風﹐船破﹐彥手抱局﹐口銜骰子﹐飄泊二日夜方抵岸。兩手見骨﹐局終不捨﹐骰子亦在口。吾鄕有劉翁好酒﹐嘗與客渡江﹐值厲風﹐舟欲顚覆。眾皆慌錯﹐翁抱持酒甕﹐默然不言。旣泊﹐問其故﹐答曰「死生命耳﹐若翻甕失酒﹐此際何以遣懷﹖」潘彥之見﹐亦猶是也。好獵齊王元吉嘗言「我寧三日不食﹐不可一日不獵。」李衛公弟客師﹐喜馳獵﹐所居處鳥鵲皆識之﹐從而翔噪﹐人謂之「鳥賊」。禽癖《左傳》﹕衛懿公好鶴﹐鶴有乘軒者。馮衮給事親仁坊有宅﹐南有山﹐庭院多養鵝鴨及雜禽之類﹐常一家人掌之﹐時人謂之「鳥省」。兪華麓大夫有一語鳥﹐親爲飲食。鳥病﹐卜當死。晨起誦經﹐禮大士以禳之。是夕果愈。狗馬齊幼主性愛狗馬之屬。馬則籍以氈【罽﹣廠】﹔將合牝牡﹐則設靑廬﹐具牢饌﹐而親觀之。犬則於馬上設褥以抱之。馬及鷹犬﹐乃有「儀同」﹑「郡君」之號﹐故有「赤彪儀同」﹑「逍遙郡君」﹑「淩霄郡君」。鬥鷄亦號「開府」。始皇封松五大夫﹐武后封柏五品大夫﹐道君封石盤固侯﹐至狗馬有封號﹐而爵祿不足榮矣。花癖唐張籍性耽花卉﹐聞貴侯家有山茶一株﹐花大如盎﹐度不可得﹐乃以愛姬柳葉換之。人謂張籍「花淫」。吳越錢仁傑酷好種花﹐人號「花精」。梁緒梨花時折花簪之﹐壓損帽檐﹐至頭不能舉。竹

李衛公守北都﹐惟童子寺有竹一窠﹐才長數尺。其寺綱維每日報竹「平安」。蕉

南漢貴璫趙純節﹐性惟喜芭蕉。凡軒窗館宇咸種之。時稱純節爲「蕉迷」松

海虞孫齊之手植一松﹐珍護特至。池館業屬他姓﹐獨松不肯入券。與鄰家賣漿者約﹐歲以千錢爲贈﹐祈開壁間一小牖﹐時時攜壺茗往從牖間窺松。或松有枯須﹐輒假道主人﹐親往檢滌畢便去。後其子林﹑森輩養志﹐亟復其業。王山人稚登﹐贈孫有「賣宅畱松樹﹐開門借酒家」之句。挽歌癖﹑松癖晉袁山松好作挽歌。每出遊﹐令左右唱之。時張湛好於齋前種松。時人謂張「屋下陳屍」﹐袁「道上行殯」。石

米元章守漣水﹐地接靈壁﹐蓄石甚富﹐一一品目﹐入玩則終日不出。楊次公爲察使﹐因往廉焉。正色言曰「朝廷以千里郡付公﹐那得終日弄石﹗」米徑前﹐於左袖中取一石﹐嵌空玲瓏﹐峯巒洞穴皆具﹐色極淸潤﹐宛轉翻落以示楊曰「此石何如﹖」楊殊不顧。乃納之袖﹐又出一石﹐疊峯層巒﹐奇巧又勝。又納之袖﹐最後出一石﹐盡天劃神鏤之巧﹐顧楊曰﹔「如此石那得不愛﹖」楊忽曰「非獨公愛﹐我亦愛也﹗」就米手攫得之﹐徑登車去。袁石公曰「陶之菊﹐林之梅﹐米之石。非愛菊﹑梅與石也。吾愛吾也。」僧敄周有端州石﹐屹起成山﹐其麓受水可磨。米後得之﹐抱之眠三日。香

梅學士詢﹐性喜焚香。每晨起﹐必焚香兩鑪﹐以公服罩之﹐撮其袖以出﹐坐定撒開﹐濃香郁然滿室﹐時人謂之「梅香」。梅香猶勝銅臭。盛文肅丰肌大腹﹐丁晉公疏瘦如削﹐梅詢性愛焚香﹐竇文賓不喜修飾﹐經年不浴。時人語曰「盛肥丁瘦﹐梅香竇臭。」浴

何修之一日洗浴十數過﹐猶恨不足。時人謂之「水淫」。宋資政蒲傳正﹐有大洗面﹑小洗面﹑大濯足﹑小濯足﹐大澡浴﹑小澡浴。小洗面﹐一易湯﹐用二人颒面而己。大洗面﹐三易湯﹐用五人﹐肩頸及焉。小濯足﹐一易湯﹐用二人﹐踵踝而已。大濯足﹐三易湯﹐膝股及焉。小澡浴﹐湯用三斛﹐人用五﹑六。大澡浴﹐湯用五斛﹐人用八﹐九。每日兩洗面﹐兩濯足﹐間日一小浴﹐又間日一大浴。雛妓楊玉山﹐松之商人也﹐性喜雛妓。其丹帕積至數十﹐以爲帳﹐號「百喜帳」。眉癖瑩姐﹐平康妓也﹐玉淨花明﹐尢善梳掠﹐畫眉每日作一樣。康斯立戲之曰「西蜀有十眉圖﹐汝有眉癖若是﹐可作百眉圖。更假以年歲﹐當率同志爲修眉史矣﹗」有他宅眷不喜瑩者謗之﹐以爲「膠煤變相」。好外兪大夫華麓有好外癖。嘗擬作疏奏上帝﹐欲使童子後庭誕育﹐可廢婦人。其爲孝廉時﹐悅一豪貴家歌兒。與其主無生平﹐不欲令知。每侵晨﹐匿一廁中﹐俟其出。後主人稍覺﹐乃邀歡﹐竟畱三日。主人曰「不謂傾蓋之知﹐頓成如蘭之臭。」兪笑曰「恨如蘭之臭﹐從廁中來耳。」兪君宣於妓中愛周小二﹐於優童愛小徐。嘗言「得一小二﹐天下可廢郎童﹔得一小徐﹐天下可廢女子。」語本大夫家教來。陜西車禦史梁﹐按部某州﹐見拽轎小童﹐愛之。至州﹐命易門子。吏目以無應。車曰「如途中拽轎小童亦可。」吏目又以小童乃遞運所夫。驛丞諭其意﹐進言曰「小童曾供役上官。」竟以易之。彊景明戲作《拽轎行》云「拽轎拽轎﹐彼狡童兮大人要。」末云「可惜吏目卻不曉﹐好个驛丞倒知道。」好談蘇子瞻在黃州及嶺外﹐每旦起﹐不招客與語﹐必出訪客。所與遊亦不盡擇﹐談諧放蕩﹐各盡其意。有不能談者﹐則彊之使說鬼。或辭無者﹐則曰「姑妄言之。」華文修曰「英雄不得志﹐直以說鬼消其骯髒﹐悲夫﹗」好客元盛時﹐江右胡存齋參政好客。每虞閽人不通刺﹐若在家﹐卽於門首掛一牌云「胡存齋在家。」沈孟淵性好客﹐每日設數筵酒食以待﹔若無客﹐則令人於溪上探望﹐惟恐不至。譽人癖王丞相拜揚州﹐賓客數百人﹐並加沾接﹐人人有悅色。惟臨海人任顒及數胡人未洽。公徐顧任云「自君之出﹐臨海不復有人矣﹗」因過胡人前彈指云「蘭闍蘭闍﹗」羣胡同笑﹐四座並歡。蘭闍﹐胡語褒譽之稱﹕。好好先生後漢司馬徽不談人短。與人語﹐美惡皆言好。有人問徽﹕「安否﹖」答曰「好。」有人自陳子死﹐答曰「大好。」妻責之曰「人以君有徳﹐故此相告﹐何聞人子死﹐反亦言好﹖」徽曰「如卿之言﹐亦大好﹗」今人稱「好好先生」﹐本此。好佛李后主酷好浮屠﹐嘗與後頂僧伽帽﹐衣袈裟誦經。僧或犯姦﹐令禮佛三百拜﹐免刑。三萬拜也情願。○張子正《宦遊紀聞》云﹕雲南之南一番國﹐俗尙釋教。人有犯罪應誅者﹐捕之急﹐趨往寺中抱佛腳悔過﹐願髡發爲僧﹐便貰其罪。今諺云「閒時不燒香﹐急來抱佛腳。」皆番僧之語流於中國也。好施豆盧琢好施﹐旣爲宰相﹐常以囊貯錢自隨﹐行施丐者。每出﹐襤褸盈路。近日都禦史丁賓亦然。李相廷機好施。在禮部日﹐每至部﹐丐者攀輿接路。李不覺色喜﹐對僚佐彊作不堪狀。楚人吳化爲郎﹐進曰「老先生衙門﹐原系教化之門。」李默然﹐越日化左遷。百可堂富貴癖楊宣懿察之母﹐能文﹐而教子甚嚴。察省試﹐房心爲首﹐察第二。母睡未起﹐聞報大怒﹐轉面向壁曰「此兒辱我如此﹗乃爲人所壓耶﹗」及察歸﹐亦久不與語。後廷對﹐果魁天下。董尙書海陽公﹐三世三進士。庚辰科﹐公之長孫靑芝先父釋褐。報至﹐公攜杖往視子捨。時隆山夫人以夫不獲第﹐方按幾大慟。公慰之曰「汝子幸己貴﹐何哭爲﹖吾子不第﹐是吾痛耳﹗」不覺涕淚交下。其後科﹐隆山亦登第。盧思道歷事周﹑齊。旣入隋﹐偶與賓客日中立。內史李徳林謂曰「何不就樹蔭﹖」思道曰「熱則熱矣﹐不能林下立。」驢鳴王粲好驢鳴。將葬﹐文帝臨其喪﹐顧語同遊曰「王好驢鳴﹐可各作一聲送之。」赴客各作一驢鳴。王武子喪時﹐名士畢至。孫子荊後來﹐哭畢﹐向靈牀曰「卿常好我作驢鳴﹐今爲卿作之。」體似眞聲。戴叔鸞母好驢鳴﹐叔鸞每作驢鳴以悅之。謝在杭曰「驢鳴又何可悅﹐而子以是悅母﹐友以是悅朋﹐君以是悅臣﹖皆不可曉。」愛醜《呂氏春秋》﹕陳有醜人名惇洽﹐龐眉權顙﹐廣眼垂肩﹐唇薄鼻昂﹐皮膚皴黑。陳侯悅之﹐外使治國﹐內使制身。後爲楚兵所圍﹐發言拙僻。楚遂大怒﹐促兵伐陳﹐三月而滅。則天時﹐兵部郎朱前疑貌醜﹐有美妻﹐不愛。洛中西門酒坊有婢奇醜﹐蓬頭垢面﹐低肩凸腹。前疑大悅之﹐殆忘寢食。一人嘲曰「宿癅蒙愛﹐信哉﹗」一人笑曰「雲龍風虎﹐類也﹗」好腳臭吳中嶽乙喜聞腳臭。嘗值宴集﹐忽不見。或曰「彼非逃酒者﹐殆必有故。」令人偵之﹐則道傍有行客﹐方企息﹐理腳纏﹐穢气蒸蒸﹐是人低回畱之不去。笑癖哭癖陸士龍云﹐有笑癖﹐嘗著衰絰上船﹐水中自見其影﹐便大笑不已﹐落水幾死。嘗謁司空張華﹐華多須﹐以袋盛之。云見華﹐不及拜而笑倒。唐衢應進士﹐不第。能爲歌詩﹐意多感發。見人文章有嘆傷者﹐讀訖必哭﹐涕泗不能已。每與人言論﹐發聲一號﹐音詞哀切﹐莫不淒然。嘗遊太原﹐屬戎帥軍宴。衢得預會﹐酒酣言事﹐抗音而哭﹐一席不樂﹐爲之罷會。華文修曰「令唐﹑陸相遇﹐一哭一笑﹐必有一段絕異光景。」許伯哭世﹐迂也﹐然其題目大。阮籍哭途﹐狂也﹐然其意趣遠。至唐衢直自傷不遇而已﹐眞所謂「一哭不如一哭」﹗常建詩結語善用「哭」字。第一是「殘兵哭遼水」﹐第二是「墳下哭明月」﹐第三是「哀哀哭枯骨」﹐嘲者曰「一哭不如一哭﹗」

越情部第十子猶曰﹕天下莫靈於鬼神﹐莫威於雷電﹐莫重於生死﹐莫難忍於气﹐莫難捨於財﹔而一當權勢所在﹐便如鬼﹑如神﹑如雷﹑如電﹐捨財忍气﹐甚者不惜捐性命以奉之矣。人情之蔽﹐無甚於此﹗故余以不畏勢爲首﹐而次第集爲《越情》第十。不畏勢況鐘謁一勢閹﹐拜下﹐不答﹐斂揖起雲﹕「老太監想不喜拜﹐且長揖。」應檟守常州﹐偕他郡守謁禦史。檟居中﹐獨遵憲綱不跪。他日禦史見之﹐指曰「此山字太守也﹗」不佞神佛彭脊庵七歲從鄕父老入佛寺﹐不拜。寺僧彊之﹐不從﹐反叱之曰「彼佛裸跣不衣冠﹐我何拜爲﹗」周文襄公在吳中﹐好徜徉梵剎﹐見佛卽拜。士夫笑之。文襄曰「論年齒亦長我二三千歲﹐豈不值得一拜﹖」子猶曰「一是達者之言﹐一是長者之言。」紹興王元章﹐國初名士﹐所居與一神廟切近。爨下缺薪。則斫神像爨之。一鄰家事神惟謹﹐遇元章毀像﹐輒刻木補之。如是者三四。然元章家人歲無恙﹐而鄰之妻孥時病。一日召巫降神﹐詰神云「彼屢毀神﹐神不責。吾輒爲新之﹐神反不我佑﹐何也﹖」巫者作怒曰「汝不置像﹐像何從而爨﹖」自是其人不復補像﹐而廟遂廢。李夢陽督學江右。渡江﹐有司請祀水神。公怒﹐命從者縛神投諸江﹐曰「以水神投水﹐得其所哉﹗得其所哉﹗」不畏雷夏侯玄倚柱讀書。時暴雷霹靂破所倚柱﹐衣服俱焦。玄神色不異﹐讀書如故。《世說》諸葛誕亦然。小人全要畏雷﹐不畏者其心放。君子要不畏雷﹐不畏者其神全。元四明陳子檉作《通鑑續編》﹐書宋大祖廢周主爲鄭王﹐雷忽震其幾。陳厲聲曰「老天便打折子檉之臂﹐亦不換矣﹗」做事須有此等骨力。齊神武道逢雷雨﹐前有浮圖一所﹐使薛孤延視之。未至三十步﹐震燒浮圖。薛大聲喝殺﹐繞浮圖走﹐火遂滅。及還﹐鬢髮皆焦。不畏鬼怪嵇中散嘗於夜中燈火下彈琴﹐有一人入室﹐初來時﹐面甚小﹐斯須轉大﹐遂長丈餘﹐顏色慘黑﹐單衣艸帶。嵇熟視良久﹐乃吹火滅曰「恥與魑魅爭光﹗」阮徳如嘗於廁見鬼﹐長丈餘﹐色黑而眼大﹐著皂單衣﹐平上幘﹐去之咫尺。阮徐視﹐笑語之曰「人言鬼可憎﹐果然﹗」鬼慚而退。唐魏元忠未達時﹐家貧﹐獨有一婢。廚中方爨﹐出汲水還﹐乃見老猿爲其看火。婢驚白之﹐元忠徐曰「猿湣我無人力﹐爲我執爨﹐甚善﹗」又嘗呼蒼頭未應﹐狗代呼之。又曰「此孝順狗也﹗乃能代我勞。」又獨坐﹐有羣鼠拱手立其前。又曰「鼠饑﹐就我求食。」乃令食之。夜中鵂鶹鳴其屋端﹐家人將彈之。又止之曰「鵂鶹晝不見物﹐故夜飛。此天地所有﹐不可使南走越﹑北走胡﹐將何所之﹖」其後遂絕無怪。安定郡王趙徳麟﹐建炎初﹐自京師挈家東下。抵泗州北城﹐於驛邸憩宿﹐薄晚呼索熟水﹐卽有妾應聲捧杯以進﹐而用紫蓋頭覆首。趙曰「汝輩旣在室中﹐何必如是﹖」自爲揭之﹐乃枯骨耳。趙略無怖容﹐連批其頰﹐曰「我家豈無人給使﹐要汝怪鬼何用﹖」叱使去。吳邑荻扁王君鎛﹐嘗臥齋中﹐夜將半﹐有鬼嘯於前﹐其聲類鴨。鎛聞之﹐無所懼﹐但云「汝叫自叫﹐吾不管汝﹐但勿近吾府﹐聒吾耳也﹗」鬼乃作鵝聲。鎛笑曰「此聲亦不雅﹗」鬼終不去﹐復作夭鼓翼之聲﹐庶幾其一懼。鎛曰「吾且熟睡﹐不聽汝矣﹗」鬼必欲動之﹐遂落其牀帷﹐覆鎛身。鎛曰「吾適寒﹐覆之甚宜﹗」鬼無如之何﹐遂寂然矣。嘉靖中﹐錫人王富﹑張祥俱有膽﹐素不畏鬼。夏日同飲溪上﹐日且晡﹐未醉。王曰「隔溪叢冢中﹐昨送一新死人。吾能乘流而過﹐出其屍於棺外。」張曰「吾能黑夜出之。」王曰「果爾﹐輸汝臘釀一甕。」俄而日沒﹐張子方欲入水﹐而王亟歸家取酒。張遂過溪﹐迂回而上﹐見棺己離蓋。方疑之﹐忽棺中出兩手抱張頸。張懼﹐私祝曰「汝少出﹐俟我賭勝﹐明日當奠而埋汝。」言畢﹐抱益急。張大叫﹐聲漸微。溪傍人家聞聲羣持火來照﹐抱張頸者﹐乃王也。蓋詭言取酒﹐從闊處先渡﹐出屍而伏棺中耳。因相與大笑。比過溪﹐月已上矣。時方大瘟﹐而二子竟無疾。不近內北齊邢子才與婦甚疏﹐未嘗內宿。嘗晝入內閣﹐爲犬所吠。因撫掌大笑。世俗沈耳於閨者最多﹐故寧取子才。不戀色王仲處嘗荒恣於色﹐體爲之敝。左右諫之。曰「吾乃不覺耳﹐如此甚易。」乃開後閣﹐悉驅諸婢妾出﹐任其所之。鐵石心腸﹐英雄手段。不愛錢嘉興許應逵爲東平守﹐甚有循政。而爲同事所中﹐得論調去。吏民哭泣不絕。許君晚至逆旅﹐謂其僕曰「爲吏無所有﹐只落得百姓幾點眼淚耳﹗」僕嘆曰﹔「阿爺囊中不著一錢﹐好將眼淚包去﹐作人事送親友。」許爲一拊掌。若囊中大錠黃白﹐亦未必肯送親友。董三泉公由蜀西充令升蓬州守﹐宦十數年許﹐僅一靑布袍﹑一革靴。赴任時﹐諸子請曰「平生志節﹐兒輩能諒。第大人年髙﹐蜀中多美材﹐可爲百歲後計也。」公曰「惟。」旣致政﹐諸子迎之﹐間請於公曰「往者所言美材﹐頗擇得否﹖」公曰「聞之人言﹐杉不如柏也。」子曰「今所具者柏耶﹖」公莞爾曰「吾玆載有柏子在﹐種之可爾。」不愛古玩有一朝士家藏古鑑﹐自言能照二百里﹐將以獻呂文穆公。公曰「我面不及碟子大﹐安用照二百里之鏡乎﹖」不用。孫之翰﹐人與一硯﹐直三十千﹐云「此石呵之則水流」。翰曰「一日呵得一擔水﹐只直三文錢﹐何須此重價﹖」語似俗而實達。推廣此意﹐則一飽之需﹐何必八珍九鼎﹖七尺之軀﹐安用千門萬戶﹖好友何喬新守溫﹐夜乘小艇訪虞徵君原璩。坐久索飲﹐村居無所覓。公嘆﹕「𨿽酸醅亦可﹗」乃出新醯一瓶共酌﹐劇談竟夕而別。時稱「何虞醋交」。醋交勝於酒友﹐然交到好處﹐亦不得不醋。不苛察王文正公旦﹐性量寬厚﹐不屑細物。有控馬卒歲滿辭公。公問﹕「汝控馬幾時﹖」曰「五年矣。」公怪曰「吾不省有汝。」旣去﹐復呼回曰「汝乃某人乎﹖」曰「然。」於是厚贈之。蓋平日控馬﹐公但見其背不見其面故。因去見其背﹐方省也。不問射牛奇章公牛弘有弟弼﹐好酒而酗﹐嘗醉﹐射殺弘駕車牛。弘還宅﹐妻迎謂曰「叔射殺牛﹗」弘直答曰「可作脯。」不校侮嫚婁相師徳﹐溫恭謹愼﹐與人無毫髮之隙。弟授代州刺史﹐戒以勿與人競。弟曰「今後人唾吾面﹐亦自拭之耳﹕」師徳曰「此我所以憂汝也﹗凡人唾汝面﹐必怒汝故﹐拭之﹐是逆其心。夫唾不久自幹﹐但當笑而受之。」武元衡宴西川。從事楊嗣復狂酒﹐逼武大觥﹔不飲﹐遂以酒沐之。武拱手不動﹐沐訖﹐徐起更衣﹐終不令散宴。馮道在中書。有人於市中牽一驢﹐以片幅大署其名於面。親知白之。道曰「天下同名姓何限﹖慮是失驢訪主。」富鄭公致政歸西都﹐嘗著布直裰﹐跨驢出郊﹐逢水南巡檢﹐威儀呼引甚盛。前卒呼騎者下。公舉鞭促驢。卒聲愈厲﹐又喝言「不肯下驢﹐請官位﹗」公舉鞭稱名曰「弼。」卒不曉所謂﹐白其將曰「前有一人騎驢衝突﹐請官位﹐不得﹐口稱『弼弼』。」巡檢悟曰「乃相公﹗」下馬伏謁道左。其候贊曰「水南巡檢唱喏﹗」公舉鞭去。兗公陸象先爲馮翊太守。參軍等多名族子弟﹐以象先性仁厚﹐於是與府寮共約戲賭。一人曰「我能旋笏於廳前﹐硬弩眼眶﹐衡揖使君﹐唱喏而出﹐可乎﹖」眾皆曰「誠如是﹐甘輸酒食一席。」其人便爲之。象先視之如不見。又一參軍曰「爾所爲全易。吾能於使君廳前墨塗其面﹐著碧衫子﹐作神舞一曲﹐慢趨而出。」羣寮皆曰「不可﹐誠敢如此﹐吾輩當斂俸錢五千爲所輸之費。」其二參軍便爲之。象先亦如不見。皆賽所賭以爲戲笑。其第三參軍又曰「爾之所爲絕易。吾能於使君廳前作女人梳妝﹐學新嫁女拜舅姑四拜﹐則如之何﹖」眾曰「敢爲之﹐吾輩願出俸錢十千充所輸之費﹗」其第三參軍遂施粉黛﹐髙髻笄釵﹐衣女人衣﹐向堂四拜。象先又不以爲怪。景融大怒曰「家兄爲三輔刺史﹐今乃成天下笑具﹗」象先徐語景融曰「是渠參軍兒等笑具﹐我豈爲笑哉﹖」溫公一日省墓。有父老五六輩上謁﹐云「欲獻薄禮。」乃用瓦器盛飯﹐瓦罐盛菜羹。公欣然享之。村老曰「某等聞端明在縣日講書﹐村野不敢往聽﹐今幸請教。」公講「庶人」章。村老曰「自『天子』章以下﹐有《毛詩》二句﹐此獨無﹐何也﹖」公嘿然﹐謝曰「平生未見﹐查明奉答。」村老大笑而去﹐曰「今日聽講﹐難倒司馬端明。」楊文懿公守陳﹐以洗馬乞假。行次一驛﹐其丞不知爲何官也﹐坐而抗禮﹐卒然問曰﹔「公職洗馬﹐日洗幾馬﹖」公漫應曰「勤則多洗﹐懶則少洗﹐無定數也。」俄報一禦史且至﹐丞促令讓上捨。公曰「固宜﹐俟其至﹐讓之未晚。」比禦史至﹐則公門人也﹐跽而起居。丞惶懼﹐百態乞憐﹐公卒不較。張莊懿公鎣巡按東省。初到臨淸﹐偶酒家酒標掣落其紗帽﹐左右失色。旦日﹐州守縛此人待罪。公徐曰「此是上司過往處﹐今後酒標須髙掛。」徑遣出。屠滽位冢宰。有鄕人假稱屠公子﹐沿途騷動。人以聞於公﹐意公大加譴責。公但呼而告之曰「汝爲我兒亦不辱﹐但難爲若翁耳。法有明禁﹐自今愼無爲此。」觀樂贈菊柴載用按家樂於後園﹐有左右人竊於門隙觀之。柴乃召至後園﹐使觀其按習﹐曰「隙風恐傷爾眸子。」王荊石相公家居。晨起﹐帶氈帽行園視菊。其鄰人誤爲園丁﹐隔藩喚曰「王老官﹗汝許我菊花﹐今有否﹖」旣見公面﹐驚而走。公喚回撫慰﹐取菊數本與之。薦詈己者王元美鎭鄖﹐薦一屬吏﹐乃其鄕人常詈公者。或曰「自今以往﹐凡求薦者皆詈公矣。」元美笑曰「不然﹐我不薦彼﹐彼更詈我。」不責僮婢唐臨性寬仁多恕。嘗欲弔喪﹐令家僮歸取白衫﹐僮乃誤持余衣﹐懼未敢進。臨察之﹐謂曰「今日气逆﹐不宜哀泣﹐向取白衫且止。」又令煮藥不精﹐潛覺其故﹐乃謂曰「今日陰晦﹐不宜服藥﹐可棄之。」終不揚其過也。陽城嘗絕糧﹐遣奴求米。奴以米易酒﹐醉臥於路。城迎之﹐奴未醒﹐乃負以歸。及奴覺﹐謝罪。城曰「寒而飲﹐何害也﹗」我蘇有一鄕老訪友﹐以一僕駕舟﹐友人畱飲﹐僕遂沾醉臥舟中。鄕老欲歸﹐不得已﹐解衣自棹。偶道上一人欲附舟﹐呼之。鄕老慍不答。其人呼不已。僕於舟中瞑目大聲曰「便附一附何妨﹖」鄕老憤甚﹐鼓棹甚急。道上人聞之﹐罵曰「舟中家主已允從附﹐搖櫓家人反不肯﹗」大罵不止而去。房文烈遣婢易米﹐三日不反。旣至﹐房曰「舉家無食﹐汝從何處來﹖」不責盜張率字士簡﹐吳人﹐嗜酒疏脫﹐忘懷家務。在新安﹐遣家僮載米三千斛還吳﹐耗失大半。張問其故。答曰「雀鼠耗也。」張笑曰「壯哉雀鼠﹗」不復研問。柳公權嘗貯杯盂一笥﹐縢緘如故﹐而所貯物皆亡。奴妄言不知。權笑曰「銀杯羽化矣﹗」不復詰。宋沈道虔﹐人有盜筍者﹐令人止之。曰「此筍欲成林﹐更有佳者相與。」令人買大筍送與之。範元琰見人盜筍﹐苦於過溝﹐乃伐樹爲橋與過﹐盜遂不爲盜。後漢戴封﹐字平仲﹐遇賊﹐悉掠奪財物。余縑七匹﹐賊不知處。封追與之。賊曰「此賢人也﹗」悉還其器物。王子敬夜臥齋中﹐有羣偸入室﹐盜物都盡。王徐曰「靑氈我家舊物﹐可特置之。」何宗道名倫﹐江山人﹐家貧﹐事母孝。年二十七﹐始發憤讀書。盜夜入其室﹐竊器物。何覺而不呼。將取釜﹐始言曰「盍畱此﹐備吾母晨炊﹖」盜赧然﹐委之而去。前二人不責內盜﹐後五人不禁外盜﹐竟亦何嘗誨盜也﹖於肅湣公謙巡撫河南﹑山西時﹐舟行遇劫﹐徧搜行囊﹐更無貴重於腰間金帶者﹐盜竟不忍取。又沈文卿家居﹐盜入其室﹐沈口吟一絕云「風寒月黑夜迢迢﹐辜負勞心此一遭。只有破書三四策﹐也堪將去教兒曹。」盜亦捨去。孰謂盜無人心哉﹖不畏劫賊阮簡﹐字茂弘﹐爲開封令。有劫賊﹐吏白曰「甚急﹗」簡方與客圍棋長嘯。吏曰「劫急﹗」簡曰「局上劫亦甚急。」不怕死宋明帝賜王景文死。景文在江州﹐方與客棋﹐看敕訖﹐置局下﹐神色怡然。爭劫竟﹐斂納奩畢﹐徐言「奉敕賜死。」方以敕示客﹐因舉酖謂客曰「此酒不堪相勸。」遂一飲而絕。張黃門張融﹐字思光。出爲封溪令﹐廣越嶂險﹐獠賊執張﹐將殺食之。張神色不動﹐方作洛生詠。

佻達部第十一子猶曰﹕百圍之木﹐不於枝葉取憐。士之跅【足施﹣方】自喜﹑不拘小節者﹐其中盡有魁傑駿雄﹑髙人才子。或潛見各途﹐能不盡見﹐吾亦姑取焉﹐以淘俗士之肺腸。集《佻達》第十一簡文帝簡文爲撫軍時﹐牀上塵不聽拂﹐見鼠行迹﹐視以爲佳。張徐州裴寬尙書罷郡西歸汴日﹐晚維舟﹐見一人坐樹下﹐衣服極敝。與語﹐大奇之﹐曰「以君才識﹐必當富貴。」舉船錢帛奴婢悉以貺之。客受貺不讓﹐登舟﹐奴婢稍偃蹇﹐輒鞭之。裴公益異焉。其人﹐張徐州也。卓老曰「張建封易得﹐裴寬難逢。」楊鐵崖姑蘇蔣氏﹐巨家也。有子甫八齡﹐欲爲求師。時楊鐵崖先生居吳淞﹐放情山水﹐日攜賓客妓女﹐以文酒爲樂。蔣往延之。楊曰「能從三事則可﹐幣不足計也。一無拘日課﹐二資行樂費﹐三須一別墅以貯家人。」蔣欣然從之。楊畱三年﹐後其子俱成名士。奇賓奇主﹐千古罕見。酒濯足馬周初入京﹐至霸上逆旅。數公子飲酒﹐不之顧。周卽市鬥酒﹐濯足於旁。百褌梁吉士瞻少時﹐擲博無褌﹐爲儕輩所侮。及爲將軍﹐得絹三萬匹﹐爲百褌﹐其外並賜軍士。盜

祖車騎過江時﹐公私儉薄﹐無好服玩。王﹑庾諸公共就祖。忽見裘袍重疊﹐珍飾盈列。諸公怪問之。祖曰「昨夜復南塘一出。」祖常自使健兒行劫﹐在事之人﹐亦容而不問。李卓吾曰「擊楫渡江﹐誓淸中原﹐使石勒畏避者﹐此盜也。俗儒豈知﹗」乞

南唐韓熙載﹐字叔言﹐肆情坦率。鼓樂百餘人﹐日與荒樂。所得月俸﹐散與諸姬。熙載敝衣芒履﹐作瞽者﹐持獨弦琴﹐俾門生舒雅執板挽之﹐隨房乞食﹐以爲笑樂。按後主屢欲相熙載﹐嫌其後房妓妾不問出入﹐乃左授右庶子分司於外。熙載上表乞畱﹐盡出羣婢。後主乃喜﹐以爲祕書監。旣拜命﹐羣婢復集如初。唱蓮花道情蘇郡祝允明﹑唐寅﹑張靈﹐皆誕節猖狂。嘗雨雪中﹐作乞兒鼓節﹐唱《蓮花落》﹐得錢沽酒野寺中﹐曰「此樂惜不令太白知之﹗」又嘗披氅持籃﹐相與躋虎丘﹐爲道人唱。有客吟頗澀﹐乃借筆疾書數韻﹐雲煙滿紙﹐翻然而逝。客縱迹之﹐不得﹐遂疑爲仙。此眞仙﹐又何疑﹗募緣唐子畏﹑祝希哲兩公﹐浪遊維揚﹐資用乏絕﹐戲謂鹽使者課稅甚饒﹐乃僞作玄妙觀募緣道士﹐衣冠甚偉﹐詣臺造請。鹽使者怒吒之。兩公對曰「貧道非遊食者流也。所與交﹐皆天下賢豪長者﹐卽如吾吳唐伯虎﹑祝希哲輩﹐咸折節爲友。明公不棄﹐請奏薄技。惟公所命。」禦史霽威﹐隨指牛眠石爲題﹐命賦之。唐先祝繼﹐立就一律﹐詞云「嵯峨怪石倚雲間﹐頭角崢嶸勢儼然。苔蘚作毛因雨長﹐藤蘿穿鼻任風牽。長眠不食溪邊艸﹐無力難耕隴上田。怪殺牧童鞭不起﹐笛聲斜掛夕陽煙。」禦史得詩﹐笑曰「詩則佳矣﹐意欲何爲﹖」兩公進曰「明公輕財好施﹐天下莫不聞﹑今姑蘇玄妙觀圮甚﹐倘捐俸葺之﹐名且不朽。」禦史大悅﹐卽檄下長﹑吳二邑﹐資金五百爲葺觀費。兩公遂乘扁舟歸﹐投檄二邑﹐更修刺謁二尹﹐詐爲道士﹐關說得金如數。乃悉召諸妓及所與遊者﹐暢飲數日而盡。異日﹐鹽使者按吳﹐詣觀瞻禮﹐見傾圮如故﹐召令責之。對曰「前唐解元﹑祝京兆兩公自維揚來﹐極道明公爲此勝舉﹐金已如數畀之久矣。」鹽使者悵然﹐心知兩公﹐然惜其才﹐不問也。傭

唐子畏往茅山進香﹐道出無錫。晚泊河下﹐登岸閒步﹐見肩輿東來﹐女從如雲﹐中有丫環尢艷。唐迹之﹐知是華學士宅﹐因逗畱﹐請爲傭書。攺名華安﹐復寵任﹐謀爲擇婦﹐因得此婢﹐名桂華。居數日﹐爲巫臣之逃。華令人索之﹐不得。久之﹐華偶至閶門﹐見書肆中一人持文翻閱﹐極類安。私詢之﹐人云「此唐解元也。」明日﹐修刺往謁﹐審視無異。及茶至﹐而枝指露﹐益信﹐然終難啟齒。唐命酒對酌﹐華不能忍﹐稍述華安始末以挑之。唐但唯唯。華又云「貌正肖公﹐不知何故﹖」唐又唯唯。華不安﹐欲起別去。唐曰「少從容﹐當有所請。」酒復數行﹐唐命燭導入後堂﹐召諸婢擁新娘出拜。華愕然。唐曰「無傷也。」拜畢﹐因攜女近華曰「公向言某似華安﹐不識桂華亦似此女否﹖」乃相與大笑而別。見《涇林續記》。祝京兆祝京兆有債癖。每肩輿出﹐則索逋者累累相隨。蓋債家謂「不往索﹐恐其復借」﹐而京兆亦恬然不爲怪也。嘗托言款客﹐往友家借銀鑲鐘數事。旣借﹐主人心疑﹐遣僕隨其輿察之﹐則已汲汲擗銀而棄胚於外矣。僕追止之。京兆曰「借我卽我物也﹗汝欲用﹐亦拿一兩事去不妨。」又歲盡乏用﹐徧走柬於所親知﹐托言弔喪﹐借得白員領共五十餘件﹐並付質庫。過歲首﹐諸家奴雲集﹐則皆索白員領者也。覓典票﹐己失之矣。祝希哲見古法書名畫﹐每捐業蓄之。卽故昂其直﹐弗較。或畱客﹐值窘時﹐卽以所蓄易值﹐得初值僅什一二耳。黠者侯其窘日﹐持少錢米﹐乞文及手書﹐輒得。已小饒﹐更自貴也。一富家持厚幣求公書墓文。公鄙而不許。旣窘極﹐友人乘間爲言。公曰「必計字償錢乃可。」富家治酒延之。公半酣﹐趣筆墨硯來﹐因令前置一器﹐每書一字﹐則投十錢於器內。旣書可二﹑三百字﹐睨視器中﹐曰「足矣﹗」欣然持器竟出。眾畱之不得﹐富家因別倩人筆焉。白羊肉羹羅友﹐字他仁﹐襄陽人﹐作荊州從事。桓宣武爲王車騎洽集別。友進坐良久﹐辭出。宣武曰「卿向欲咨事﹐何以便去﹖」答曰「友聞白羊肉羹﹐一生未曾得喫﹐故冒求前耳。無事可咨。今已飽﹐不復駐。」了無怍色。裴禦史崔瞻在禦史臺﹐恆於宅中送食﹐備盡珍羞﹐別室獨餐﹐處之自若。有一禦史姓裴﹐伺瞻食﹐便往造焉。瞻不與交言﹐又不命匕筯。裴坐視瞻食罷而退。明日﹐裴自攜匕筯﹐恣情飲啖。瞻曰「君不拘小節﹐定名士﹗」於是每與同食。《漢書》下酒蘇子美豪放好飲﹐在外舅杜祁公家﹐每夕讀書﹐以一斗爲率。公密視之。蘇讀《漢書張良傳》﹐至良與客狙擊秦皇帝﹐撫掌曰「借乎擊之不中﹗」遂滿引一大白。又讀至「良曰﹕『始臣起自下邳﹐與上會於畱﹐此天以授陛下。』」又撫案曰「君臣相遇﹐其難如此﹗」復舉一大白。公笑曰「有如此下物﹐一斗不足多也。」劉伶劉伶恆縱酒放達。或脫衣裸形在屋中﹐人見譏之。伶曰「我以天地爲棟宇﹐屋室爲褌衣。諸君何爲入我褌中﹖」二張張敉嘗慕劉伶達生﹐置一鍤﹐銘曰「死便埋我。」出或令人負之。臧獲以爲恥。曰「汝非伯倫僕也。」笑而置之壁間。張孝資一見大喜﹐持以相隨﹐曰「此非俗人所知。」客有乞一荷者﹐拒之﹐曰「毋污此鍤。」遇酒後﹐遂不肯持﹐曰「見者以吾黨爲醉﹐便涉相戲。」昔劉伯倫嘗以鍤自隨﹐曰「死便埋我。」坡仙曰「伯倫非達者也。棺槨衣衾﹐不害爲達。苟爲不然﹐死則已矣﹐何必更埋﹖」不謂千載而下﹐更有效顰。郭郡倅嗣煥﹐善張幼於。嘗訂夜談﹐途遇張孝資﹐偕之徑造﹐南面大嚼。郭不問客﹐張不問主。豪飲石曼卿善豪飲﹐與布衣劉潛爲友。嘗通判海州﹐劉潛訪之。曼卿與潛劇飲﹐中夜酒欲竭﹐顧甕中有醋斗餘﹐乃傾入酒中﹐並飲之。每與客痛飲﹐露發跣足﹐著械而坐﹐謂之「囚飲」。飲於木杪﹐謂之「巢飲」。一名鶴飲。取槁束之﹐引首出飲﹐謂之「鱉飲」。其狂縱大率如此。廨後爲一庵﹐常過其間﹐名之曰「捫虱庵」。未嘗一日不醉。按石延年與蘇舜欽輩飲名凡五﹕其夜不然燭﹐謂之「鬼飲」﹐飲次挽歌哭泣﹐謂之「了飲」。黃門郎司馬消難﹐嘗遇髙季式﹐與之酣飲﹐重門並閉﹐取車輪括消難頸﹐又自以一輪括頸。消難笑而從之。光孟祖避難渡江﹐欲投胡毋彥國。初至﹐值彥國與謝鯤諸人散發裸袒﹐閉室酣飲﹐已累日。孟祖將排戶﹐守者不聽。孟祖便於戶外脫衣露頂﹐於狗竇中窺之而大叫。彥國驚曰「他人決不能爾﹐必我孟祖﹗」遽呼入﹐與飲。酒狂兪華麓宦京師﹐有鄕人邀飲﹐醉後大嘩。某大僚居密飲所﹐患疾﹐使人請勿嘩。兪曰「爾患疾﹐吾亦患酒狂﹐各無害也。」嘩如故。後兪遷閩﹐而某適撫閩﹐疏劾曰「聊有晉人風度﹐絕無漢官威儀。」兪拍案笑曰「言『絕無』﹐可謂知己﹐但云『聊有』﹐不無遺憾﹗」鄭鮮之宋鄭鮮之爲人通率﹐爲武帝所狎。上曾內殿宴飲﹐朝貴畢至﹐惟不召鮮之。坐定﹐謂羣臣曰「鄭鮮之必當自來。」俄而外啟﹕「尙書鄭鮮之詣神獸門求啟事。」帝大笑﹐引入。按《宋書》﹕武帝少事戎旅﹐不經涉學﹐後頗慕風流﹐時或談論﹐人皆依違。鮮之難必切至﹐須帝理屈﹐然後置之。時人謂爲「格佞」。蓋大有骨气人﹐不特通率而已。

飲不擇偶何承裕爲盩厔﹑咸陽二縣令﹐醉則露首﹐跨牛趨府。往往召豪吏接坐引滿﹐吏因其醉﹐挾私白事。承裕曰「此見罔也﹐當受杖﹗」杖訖﹐復召與飲。謝長史幾卿性通脫﹐會意便行。嘗預樂遊苑宴﹐不得醉而還。因詣道邊酒壚﹐停車褰幔﹐與車前三騶對飲。觀者如堵﹐謝處之自若。袁尹疏放好酒﹐嘗步屧白楊郊野間﹐道遇一士人﹐便呼與酣飲。明日此人謂被知遇﹐詣門求通。袁曰「昨飲酒無偶﹐聊相共耳﹐勿復爲煩。」劉公榮劉公榮與人飲酒﹐雜穢非類。人或譏之。答曰「勝公榮者﹐不可不與飲﹔不如公榮者﹐亦不可不與飲﹔是公榮輩者﹐又不可不與飲。」故終日共飲而醉。王戎弱冠﹐詣阮籍。時劉昶在坐。阮謂王曰「僕有二斗美酒﹐當與君共飲。彼公榮者﹐無預焉。」二人交觴酬酢﹐昶遂不得一杯﹐而言語談戲﹐三人無異。或有問之者。阮答曰「勝公榮者﹐不得不與酒﹐不如公榮者﹐不可不與酒﹐惟公榮可不與酒。」此卽以公榮語戲公榮也。皇甫亮皇甫亮三日不上省。文宣親詰其故。亮曰「一日雨﹐一日醉﹐一日病酒。」

李仲元李仲元居成都圭裏﹐一鄕皆化其徳﹐以薦起家縣令。鄕人共餞之﹐因共酣飲月餘。太守使人促行﹐仲元云「本不之官。」陶成陶成﹐字懋學﹐號云湖﹐寶應人也。性至巧﹐嘗見銀工制器﹐效之﹐卽出其右。小時從師﹐見師母﹐圖其像﹐次見其女﹐又圖之﹐皆逼眞。師怒﹐逐去。及師母死﹐傳神者皆弗逮﹐卒用其所圖像焉。中式上公車﹐二月五日矣﹐語其婿朱升之曰「聞張家某氏丁香盛開﹐子其同吾遊乎﹖」升之曰「去試僅三日﹐公更何往﹖」成不許。明旦﹐升之他避。笑曰「彼欲進士急耶﹖」買輿通下﹐醉其家五日。及揭曉﹐升之登第。其鄕人醵錢爲賀﹐曰「公婿捷矣﹐幸爲我輩作圖以往。」成曰「善。」卽舉筆模丁香一本﹐尢妙絕。家故饒﹐輕財好俠。嘗一至京師﹐費白金二千。有一面交﹐卒推分與之。他日以挾妓事露﹐禦史欲全之﹐觀其詩﹐詭曰「此殆非陶成作也。」成曰「天下歌詩豈出陶成之右﹐而爲他人作乎﹖」禦史罵之﹐遂除名。黃勉之黃勉之風流卓越﹐當上春官時﹐適田子藝過吳門﹐談西湖之勝。便輟裝不北上﹐往遊西湖﹐盤桓累日。徐昌谷別墅徐昌谷構別墅﹐實邑之北邙﹐前後冢累累。或顰蹙曰「目中每見此輩﹐定不樂。」徐笑曰「不然﹐見此輩﹐政使人不敢不樂。陶彭澤陶靖節在家。郡將候陶﹐值其酒熟﹐取頭上葛巾漉酒。漉畢﹐還復著之。顏延之爲始安郡﹐過潯陽﹐日造陶潛飲。歸去﹐畱錢二萬。潛悉付酒家﹐稍就取酒。貴賤造之者﹐有酒輒設。潛若先醉﹐便語客曰「我醉欲眠﹐君且去。」江州刺史王弘造淵明。無履﹐弘從人脫履以給之。語左右爲彭澤作履。左右請履度。淵明於眾坐伸腳。及履至﹐著而不疑。《續陽秋》阮籍阮籍自言「平生曾遊東平﹐樂其風土」。司馬昭大悅﹐卽拜籍東平相。籍乘驢到郡﹐壞府捨屏障﹐使內外相望﹐法令淸簡﹐旬日而還。昭引爲大將軍從事中郎。有司言子殺母者﹐籍曰「嘻﹗殺父乃可﹐至殺母乎﹖」坐者怪其失言。籍曰「禽獸知母而不知父。殺父﹐禽獸耳。殺母﹐禽獸不若﹗」眾乃悅服。鄰家少婦有美色﹐當壚沽酒。籍嘗詣飲﹐醉便臥其側。兵家女有才色﹐未嫁而死。籍不識其父兄﹐徑往哭之﹐盡哀而返。籍能爲靑白眼﹐見禮俗士﹐以白眼對之。常言「禮豈爲我設耶﹗」時有母喪﹐嵇喜來弔。阮作白眼﹐喜不懌而去。喜弟康聞之﹐乃備酒挾琴造焉。阮大悅﹐遂見靑眼。投梭謝鯤鄰家有女﹐嘗往挑之。女方織﹐以梭投﹐折其兩齒。旣歸﹐傲然長嘯曰「猶不廢我嘯歌﹗」追婢阮仲容咸﹐先幸姑家鮮卑婢。及居母喪﹐姑當遠徙。初去當畱婢﹐旣發﹐定將去。仲容借客驢著重服自追之﹐累騎而返﹐曰「人種不可失。」婢卽遙集之母。阮孚﹐字遙集。挾妓遊行楊用修在瀘州﹐常醉﹐胡粉傅面﹐作雙丫髻﹐插花﹐門生舁之﹐諸伎捧觴﹐遊行城市﹐了不爲怍。康對山嘗與士女同跨一蹇驢﹐令從人賫琵琶自隨。遊行道中﹐傲然不屑。揖妓兪華麓大夫與一妓善。後有宴兪者﹐別召一妓侍飲。他日遇所善妓於生公石﹐數呼之﹐不應﹐曰「知罪矣。」妓曰「汝知罪﹐卽於此長揖數十﹐使舉山之人大笑﹐方赦汝。」遂如其言﹐見者大笑。旁客曰「殊失觀瞻。」曰「觀瞻吾不惜﹐但恐曩日侍飲人知之﹐必以此法難我耳。」滕元發滕達道微時﹐爲範文正館客﹐常私就狎邪飲。範病之。一夕﹐候其出﹐徑坐達道書室﹐明燭讀書﹐以俟其至。達道大醉﹐竟入﹐長揖﹐問範氏﹕「讀何書﹖」曰「《漢書》。」復問﹕「漢髙帝何如﹖」範逡巡走入。收司成榜張幼於初入成均﹐姜大司成寶裁士如束濕﹐戒六院毋遊行。張才至白門﹐先入舊院﹐見榜禁輒收之﹐謁姜曰「請開一面之网。」姜笑曰「吾故疑有此。」僧壁畫《西廂》丘瓊山過一寺﹐見四壁俱畫《西廂》﹐曰「空門安得有此﹖」僧曰「老僧從此悟禪。」丘問﹕「何處悟﹖」答曰「是『怎當他臨去秋波那一轉』。」湯義仍講學張洪陽相公見《玉茗堂四記》﹐謂湯義仍曰「君有如此妙才﹐何不講學﹖」湯曰「此正吾講學。公所講是性﹐吾所講是情。」謝尙王﹑劉共在杭南﹐酣宴於桓子野家。謝鎭西尙往尙書裒墓還﹐葬後三日﹐反哭。諸人欲要之﹐初遣一信﹐猶未許﹐然已停車﹔重要﹐便回駕。諸人入門迎之﹐把臂使下﹐裁得脫幘﹐著帽酣宴﹐半坐﹐乃覺未脫衰。王子猷王子猷徽之居山陰。夜大雪﹐眠覺﹐開室﹐命酌酒。四望皎然﹐因起傍皇﹐詠左思《招隱詩》。忽憶戴安道。時戴在剡﹐卽便夜乘小船就之。經宿方至﹐造門不前而返。人問其故。王曰「吾本乘興而來﹐興盡而返﹐何必見戴﹖」王子猷出都﹐尙在渚下。舊聞桓子野善吹笛﹐而不相識。遇桓於岸上過﹐王在船中﹐客有識之者﹐云是桓子野。王便令人與相聞云「聞君善吹笛﹐試爲我一奏。」桓時已貴顯﹐素聞王名﹐卽便下車﹐踞胡牀爲作三調。弄畢﹐便上車去﹐客主不交一言。張季鷹賀司空入洛陽赴命﹐爲太孫舍人。經吳閶門﹐在船彈琴。張季鷹本不相識﹐先在金閶亭聞弦甚淸﹐下船就賀﹐因共語﹐便大相契。問賀﹕「欲何之﹖」賀曰「入洛赴命。」張曰「吾亦有事北京﹐因路寄載。」便與賀同發﹐初不告家。家追問﹐乃知。殷豫章殷洪喬作豫章郡。臨去﹐都下人因附百許函書。旣至石頭﹐悉擲水中﹐因祝曰「沈者自沈﹐浮者自浮﹐殷洪喬不能作致書郵。」王敬弘王敬弘嘗往何氏看女﹐敬弘女適何尙之弟述之。值尙之不在﹐寄齋中臥。俄頃尙之還。敬弘使二婢守閣﹐不聽尙之前﹐直語云「正熱﹐不堪相見。君可且去。」尙之遂移於他室。馮道馮道與趙鳳同在館中書。鳳有女適道仲子﹐以飲食不中﹐爲道夫人譴罵。趙令婢長號知院者來訴﹐凡數百言﹐道都不答。及去﹐但云「傳與親家翁﹐今日好雪﹗」風流學士解學士縉訪駙馬﹐駙馬不在家。公主聞其名﹐欲窺之﹐隔簾使人畱茶。解索筆題詩曰「錦衣公子未還家﹐紅粉佳人叫賜茶。內院深沈人不見﹐隔簾閒卻一團花。」公主大怒﹐遂奏聞。太宗曰「此風流學士﹐見他做甚﹖」李封公陰徳李封公豪邁有逸致。嘗赴人飲﹐或問﹕「石麓公以大魁拜相﹐公又遐齡享福﹐平生必有大陰徳。」公應曰「大未也﹐小則有之。」其人再三叩問。公曰「我無他徳﹐但值人家招飲﹐不往必預辭﹐往則早赴﹐不煩人奔走。只此自信耳。」合歡杖傭書人蔡臣爲子毆詈。屢訴張居士敉﹐固請鞭之。曰「倘斃﹐誰任﹖」蔡曰「父在。」因誘子入﹐密令鑰戶﹐命僮輩兩杖齊下﹐效五代劉銖「合歡杖」﹐囑以父請乃止。鞭至百﹐匍匐而出﹐自是少悛。張笑謂鄕人曰「是亦爲政。」爭貓唐裴諝爲河南尹。有二婦人投狀爭貓﹐狀云「若是兒貓兒﹐卽是兒貓兒﹐若不是兒貓兒﹐卽不是兒貓兒。」諝大笑﹐判云「貓兒不識主﹐傍家搦老鼠。兩家不須爭﹐將來與裴諝。」遂納其貓。

矜嫚部第十二子猶曰﹕謙者不期恭﹐恭矣﹔矜者不期嫚﹐嫚矣。達士曠觀﹐才流雅負﹐𨿽占髙源﹐亦違中路。彼不檢兮﹐揚衡學步﹔自視若升﹐視人若墮﹐狎侮詆【訁其】﹐日益驕固。臣虐其君﹐子弄其父﹐如癡如狂﹐可笑可怒。君子謙謙﹐愼防階禍﹗集《矜嫚》第十二。負圖先生季充號「負圖先生」﹐常餌菊術﹐經旬不語﹐人問何以﹐曰「世間無可食﹐亦無可語者。」此三代時仙人。必如此人﹐方可說如此語。韓山石庾信自南朝至北方﹐惟愛溫子升作《韓山碑》。或問﹕「北方何如﹖」信曰「惟韓山一片石堪與語﹐余若驢鳴犬吠耳。」濟陰王暉﹐稱子升之文足以陵顏延之轢謝靈運﹐含任昉吐沈約﹐信北方之英矣。然天下盡有好驢鳴犬吠者﹐「韓山一片石」不會說話﹐如何如何﹗福先寺碑文裴度修福先寺﹐將求碑文於白居易。判官皇甫湜怒曰「近捨湜而遠取居易﹐請從此辭﹗」度亟謝﹐隨以文屬湜。湜飲酒揮毫立就﹐度酬以車馬玩器約千緡。湜怒曰「碑三千字﹐每字不值絹三匹乎﹖」度又依數酬之。湜又索文攺竄。度笑曰「文已妙絕﹐增一字不得矣。」首冠開成初﹐盧肇就江西解試﹐爲試官末送。肇有謝啟云「巨鰲屭贔﹐首冠蓬山。」試官謂之曰「昨恨人數擠排﹐深慚名第奉浼﹐何云首冠﹖」肇曰「頑石處上﹐巨鰲戴之﹐豈非首冠﹖」一坐大笑。考試無憑﹐賴此解嘲。殷﹑桓相侮殷深源少與桓溫齊名﹐常有競心。桓問殷﹕「卿何如我﹖」殷云「我與我周旋久﹐寧作我。」殷嘗作詩示桓﹐桓玩侮之﹐曰「汝愼勿犯我﹔犯我﹐當出汝詩示人也﹗」李邕李邕嘗不許蕭誠書﹐誠乃詐作古帖﹐令紙故暗﹐持示邕﹐曰「此乃右軍眞迹﹐如何﹖」邕看稱善。誠以實告之。邕復取視曰「細看亦未能全好。」唐太宗學虞監隸書﹐每難於「戈」法。一日書遇「戩」字﹐招世南補寫其「戈」﹐以示魏鄭公﹐曰「朕書何如世南﹖」公曰「仰觀聖作﹐內『戩』字『戈』法逼眞。」李邕眼力大遜鄭公﹐說好說歹﹐一味忌刻耳。三災石蕭穎士嘗至李韶家﹐見歙硯頗良﹐語同行者曰「君識此硯乎﹖蓋三災石也。」同行者不諭﹐退而問之。曰「字札不奇﹐一災也﹔文辭不優﹐二災也﹔窗幾狼籍﹐三災也。」藏拙梁徐陵使於齊。時魏收有文學﹐北朝之秀﹐錄其文集以遺陵﹐命傳之江左。陵還﹐濟江而沈之。從者問故﹐曰「吾與魏公藏拙。」崔丞相聰明韓愈常語李程曰「愈與崔丞相羣同年往還﹐直是聰明過人﹗」李曰「何處過人﹖」韓曰「共愈往還二十餘年﹐不曾說著文章。」鄭元禮詩鄭元禮﹐崔昂婦弟﹔魏收﹐昂之妹夫。昂持元禮數詩示盧思道﹐曰「元禮比來詩詠亦不減魏收。」思道曰「未覺元禮賢於魏收﹐且知妹丈疏於婦弟。」﹖選五鳳樓手韓浦﹑韓洎兄弟皆有文辭。洎嘗輕浦﹐語人曰「吾兄爲文﹐譬如繩樞艸舍﹐聊蔽風雨。予之爲文﹐是選五鳳樓手。」浦聞而笑之。適有人遺蜀箋﹐浦作詩與洎曰「十樣蠻箋出益州﹐寄來人自浣溪頭。愚兄得此全無用﹐助爾添修五鳳樓。」郤方回奴郤方回家有傖奴﹐知及文章﹐事事有意。王右軍向劉尹稱之。劉問﹕「何如方回﹖」王曰「此正小人有意向耳﹐何得比方回﹖」劉曰「若不如方回﹐故是常奴。」韓叔言韓叔言性好謔浪。有投贄太荒惡者﹐使妓炷艾薰之。俟其人來﹐出而嗅之﹐曰「子之卷軸何多艾气﹖」宋齊丘凡建碑碣﹐皆自爲文﹐命韓八分書之。乃以紙塞鼻曰「其詞穢且臭﹗」又魏明嘗攜近詩詣之。韓托以目病。明請自吟。韓曰「耳聾加劇。」夔州諸詠蔡子木酒後自歌其夔州諸詠。甫發歌﹐吳國倫輒鼾寢﹐鼾聲與歌相低昂﹔歌竟﹐鼾亦止。三分詩郭祥正嘗出詩一軸示東坡﹐先自吟誦﹐曰「此詩幾分﹖」坡曰「十分。」祥正驚喜﹐問之。坡曰「七分來是讀﹐三分來是詩。」祥正一日夢中作《遊采石詩》﹐明日書以示人﹐曰「予決非久於世者。」人問其故。祥正曰「予近詩有『欲尋鐵索排橋處﹐只有楊花慘客愁』之句﹐非予平日所能到﹐忽得之﹐不祥。」不逾月﹐果死。李端叔聞而笑曰「不知杜少陵如何活得許久﹖」《六合賦》劉孔昭晝緝綴一賦﹐以《六合》爲名﹐自謂絕倫。曾以呈魏收而不拜﹐收忿謂曰「賦名《六合》﹐已是大愚﹔文又愚於《六合》﹔君四體又愚於文。」劉不勝忿﹐以示邢子才。子才曰「君此賦﹐正似疥駱駝﹐伏而無嫵媚。」文胖茂苑文氏皆聰穎﹐尢工書﹐獨一人號文胖者﹐亦諸生﹐文與書並拙。遇歲試﹐兪華麓力勸勿往。驚問何故。乃曰「如子之文﹐𨿽有衡山之書亦無用﹔卽王守溪文﹐而子書之﹐人亦懶看矣﹗恐黜不盡辜﹐是以憂之。」賈島賈島爲僧時﹐居法乾寺。一日宣宗微行至寺﹐聞鐘樓上有吟聲﹐遂登樓﹐於島案上取詩覽之。島攘臂睨之﹐曰「郎君何會此﹖」遂奪取詩卷。帝慚﹐下樓去。旣而島知之﹐亟謝罪。乃賜禦札﹐除長江簿。柳三變柳耆卿爲屯田員外郎﹐初名三變。自作詞云「才子詞人﹐自是白衣卿相。」後有薦於朝者﹐仁宗曰「此人風前月下且去塡詞﹗」由是不得志﹐無復檢率﹐自稱「奉聖旨塡詞柳三變」。按柳永死日﹐家無餘財﹐羣妓合金葬之郊外﹐每春月上冢﹐謂之「弔柳七」。子猶曰「生𨿽白衣賤﹐死得紅裙憐。北邙冢累累﹐白楊風滿天。卿相代有作﹐誰復追黃泉。嗚乎柳三變﹐風流至今傳。」羅隱羅隱曾與韋貽範同舟。舟人告隱云「此有朝官。」羅曰「是何朝官﹖我腳夾筆﹐可以敵得數輩。」韋宣之朝﹐由是不復召用。杜審言杜審言將死﹐語宋之問﹑武平一曰「吾在﹐久壓公等。今且死﹐固大慰﹐但恨不見替人。」登封中﹐蘇味道爲天官侍郎﹐審言預選試。判訖﹐謂人曰「味道必死矣﹗」人問其故﹐曰「見吾判自當羞死﹗」王稚欽黃岡﹝舊版做崗﹞王廷陳﹐字稚欽﹐少負奇才﹐然好逐街市童兒之戲。父母挾撲之﹐輒呼曰「大人柰何虐海內名士﹗」王稚欽爲翰林庶吉士。故事﹕學士二人教習﹐體甚嚴重。稚欽獨心易之﹐時登院署中樹上﹐窺學士過﹐故作聲驚之。學士大恚。後出爲給事中﹐以建言補裕州守﹐益驕甚。臺省監司過州﹐不出迎﹐亦無所托疾。人或勸之﹐怒曰「齷齪諸盲官﹐受廷陳迎﹐當不愧死耶﹖」桑悅海虞桑悅﹐字民懌﹐十九舉鄕試。春闈策有「胸中有長劍﹐一日幾回磨」等語﹐爲吳學士汝賢所黜。又《學以至聖人之道論》云「堯以是傳之舜」﹐云云「夫子傳之孟柯﹐孟柯傳之我」﹐爲丘學士仲深所黜。得乞榜﹐年才二十三﹐籍誤以「二」爲「六」﹐用新例不許辭﹐遂有泰和訓導之命。按察視學者行部抵邑﹐不見悅﹐乃使吏往召之。悅曰「連宵旦雨淫﹐傳捨圮﹐守妻子無暇﹐何暇候若﹗」按察久不能待﹐更兩吏促之。悅益怒﹐曰「若眞無耳者﹗卽按察力能屈博士﹐安能屈桑先生﹗爲若期三日﹐先生來﹐不然﹐不來矣。」按察先受丘濬之囑﹐竟不之罪。丘學士慕桑悅名﹐令觀所爲文﹐紿以他人所撰。悅心知之﹐曰「明公謂悅不怯穢乎﹖柰何令悅觀此﹖」丘不之憾而反爲先容﹐殆今人所難矣。故事﹕禦史出按郡邑﹐博士侍左右立竟日。桑悅請曰「有犬馬疾﹐願假借之﹐使得坐談。」禦史素聞悅名﹐令坐﹐說詩。少休﹐悅除襪﹐跣而爬足垢。禦史不能堪﹐令出。尋復薦之﹐遷長沙倅﹐再調柳州。悅意不樂往。人問之﹐輒曰「宗元小生擅此州名久﹐吾一旦往﹐掩奪其上﹐不安耳。」﹐袁嘏齊諸曁令袁嘏﹐詩平平耳。嘗自云「我詩有生气﹐須人捉著﹐不爾﹐便飛去。」《詩品》殷﹑婁狂語殷安嘗謂人曰「自古聖賢不數出。伏羲以八卦窮天地之旨﹐一也。」乃屈一指。「神農植百谷﹑濟萬民﹐二也。」乃屈二指。「周公制禮作樂﹐百代常行﹐三也。」乃屈三指。「孔子出類拔萃﹐四也。」乃屈四指。「自是之後﹐無復屈得吾指者。」良久﹐曰「並安才五耳﹗」黃帝﹑堯﹑舜諸公﹐還求發一續案。上饒婁諒過姑蘇﹐泊舟楓橋﹐因和唐人詩﹐有「獨起占星夜不眠」之句。對客云「汝不知﹐我每行必動天象。」「小人」﹑「天狗」﹐都是星象﹐由他誇嘴﹗劉源劉源豪宕不羈。值湯胤績廣坐中﹐劉曰「湯𨿽出將家﹐學問見識﹐種種過人。」旣曰「再加數年﹐依稀似我矣﹗」劉眞長王長史語劉眞長曰「卿近大進。」劉曰「卿仰看耶﹖」長史問曰「何也﹖」劉曰「不爾﹐何由測天之髙﹖」丘靈鞠沈深見王儉詩﹐曰「王令文章大進。」丘靈鞠曰「何如我未進時﹖」謝仁祖謝仁祖年八歲﹐謝豫章將送客﹐爾時語已神悟﹐自參上流﹐諸人咸共嘆之﹐曰「年少一坐之顏回。」仁祖曰「坐無尼父﹐焉別顏回﹗」果是顏回﹐不須尼父亦別﹐若眞有尼父﹐恐顏回又未必屬君矣第一流王中郎年少時﹐江虨爲僕射﹐領選﹐欲擬爲尙書郎。有語王者。王曰「自過江來﹐尙書郎正用第二流﹐何得及我﹖」江聞而止。韓愈﹑王儉語陸長源爲宣武行軍司馬﹐韓愈爲巡官。或譏其年輩相遠。愈曰「大虫﹑老鼠﹐俱爲十二相屬﹐何怪之有﹗」王儉與王敬則同拜三公。徐孝嗣候儉﹐嘲之曰「今日可謂連璧。」儉曰「不意老子遂與韓非同傳﹗」

馬曹王子猷作桓車騎衝騎兵參軍。桓問曰「卿何署﹖」答曰「不知何署﹐時見牽馬來﹐似是馬曹。」桓又問﹕「官有幾馬。」答曰「不問馬﹐何由知其數﹖」又問﹕「馬比死多少﹖」答曰「未知生﹐焉知死﹖」王﹑孫語相似王子猷作桓車騎參軍。桓謂王曰「卿在府久﹐比當相料理。」初不答﹐直髙視﹐以手扳拄頰云「西山朝來﹐致有爽气。」孫山人太初﹐寓居武林。費文憲罷相歸﹐訪之﹐值其晝寢。孫故臥不起﹐久之﹐乃出﹐又了不謝送。及門﹐第矯首東望﹐曰「海上碧雲起﹐遂接赤城﹐大奇大奇﹗」文憲出謂馭者曰「吾一生未嘗見此人﹗」二公大有超然塵外意。然冷面相向﹐﹐亦大難爲人矣﹗長柄葫蘆陸士衡初入洛﹐詣劉道眞。劉尙在哀制中﹐性嗜酒﹐禮畢﹐初無他言﹐惟問﹕「東吳有長柄葫蘆﹐卿得種來否﹖」陸殊悔往。檳榔劉穆之好往妻兄江氏乞食﹐多見辱。江氏慶會﹐囑勿來﹐穆之猶往。食畢﹐求檳榔。江曰「檳榔消食﹐君何須此﹖」穆之尹丹陽﹐以金盤貯檳榔一斛進之。張融張思光融﹐嘗詣吏部尙書何戢﹐誤通尙書劉澄。融下車入門﹐曰「非是﹗」至戶外望澄﹐又曰「非是﹗」旣造席視澄﹐又曰「非是﹗」乃去。授枕範忠宣端居永州﹐客至﹐必見之。對設兩榻﹐多自稱「老病﹐不能久坐」﹐徑就枕。亦授客一枕﹐使與對臥。數語之外﹐往往鼻息如雷。客待其覺﹐有至終日不得交一談者。王恬王導子恬傲誕。謝萬嘗造﹐旣坐﹐便入內。萬以爲必厚待己。久之﹐乃沐頭被髮而出﹐據胡牀於庭中曬發﹐竟無賓主禮。萬悵然而還。盧柟盧柟爲諸生﹐與邑令善。令嘗語柟曰「吾旦過若飲﹐」柟歸益市牛酒。會令有他事﹐日昃不來﹐柟且望之。鬥酒自勞﹐醉則已臥﹐報令至﹐柟稱醉﹐不能具賓主。令恚去﹐曰「吾乃爲傖人子辱﹗」下交美事﹐乃復效田丞相偃蹇﹐幸免罵坐﹐不足爲辱。大武生石曼卿一日謂僧祕演曰「館俸淸薄﹐恨不得痛飲。」演曰「非久當引一酒主人奉謁。」不數日﹐引一納粟牛監簿來﹐以宮醪十擔爲贄。演爲傳刺﹐曼卿愕然延之﹐乃問﹕「甲第何許﹖」牛曰「一別捨介繁臺之側。」曼卿語演曰「繁臺寺閣虛爽可愛﹐久不一登。」牛曰「學士倘有興﹐當具酒肴從遊。」曼卿因許之。一日休沐﹐約演同登。演預戒生大陳飲具。石﹑演髙歌褫帶﹐飲至落景。曼卿醉﹐喜曰「此遊可紀﹗」乃以盆漬墨﹐濡巨筆﹐題云﹔「石延年曼卿同空門詩友老演登此。」生拜叩曰「塵賤之人﹐幸獲陪侍﹐乞掛一名﹐以免賤迹。」曼卿大醉﹐握筆沈慮﹐目演曰「大武生﹐捧硯用事可也﹗」竟題云「牛某捧硯」。永叔詩曰「捧硯得全牛。」郭忠恕畫卷郭恕先忠恕善畫。有求者﹐必怒而云「意欲畫卽自爲之。」時與役夫小民入市肆飲﹐曰「吾所與遊﹐皆子類也﹗」寓岐下時﹐有富人子喜畫﹐日給醇酒﹐待之甚厚。久乃以情言﹐且致匹素。郭爲畫小童持綫車放風箏﹐引綫數丈滿之。富人子大怒﹐與郭遂絕。殘客吏部張纘與何敬容意趣不協。敬容居權軸﹐賓客輻輳﹐有詣纘者﹐輒拒不前﹐曰「吾不能對何敬容殘客。」《梁史》又吳興吳規﹐頗有才學﹐從邵陵王綸在郢藩﹐深蒙禮遇。纘出之湘鎭﹐路經郢﹐綸餞之。纘見規在坐﹐意不能平。忽舉杯曰「吳規﹐此酒慶汝得陪今宴﹗」規不悅而去。其子翁孺知父見挫﹐因气結﹐爾夜便卒。規恨纘慟兒﹐悲憤兼至﹐信次之間﹐又殞。規妻深痛夫子﹐翌日又亡。時人謂「張纘一杯酒﹐殺吳氏三人。」其輕傲皆類此。文起美曰「此晉時遺風﹐今人卻無此習。然風气靡靡﹐雜交非類﹐不以爲醜﹐吾猶取此耳。」羅君章含曾在人家﹐主人令與座上客共語。答曰「相識已多﹐不煩復爾。」蔡公客王﹑劉每不重蔡公。蔡謨﹐字道明。二人嘗詣蔡﹐語良久﹐乃問蔡曰。「公自言何如夷甫。」答曰「身不如夷甫。」王﹑劉相目而笑﹐曰「公何不如﹖」答曰「夷甫無君輩客。」張景胤宋張敷﹐遷江夏王義恭記室參軍。義恭就文帝求一學義沙門﹐會敷赴假﹐還江陵﹐入辭。帝令以後車載沙門往﹐謂曰「道中可得言晤。」敷不奉詔﹐曰「臣性不耐雜。」中書舍人狄當﹑周赳並管要務﹐以敷同省名家﹐欲詣之。赳曰「彼若不相容接﹐不如勿往。」當曰「吾等並已員外郎矣﹐何憂不得共坐﹗」敷先旁設二牀﹐去壁三四尺﹐二客就席﹐便呼左右曰「移我牀遠客﹗」赳等失色而去。又中書舍人弘興宗﹐爲文帝所愛遇。帝謂曰「卿欲作士人﹐當就王球坐。」及詣球﹐稱旨就席。球舉扇曰「卿不得爾。」弘還奏﹐帝曰「我便無如何。」齊紀僧眞以武吏得幸﹐就世祖乞作士大夫列﹐世祖曰「此由江敩﹑謝瀹﹐可自詣之。」紀承旨詣江﹐登榻﹐江便呼左右﹕「移吾牀遠客﹗」紀喪气而退。世祖曰「士大夫固非天子所命。」古人之不假借類如此。壞面支道林還東﹐時賢並送於徵虜亭。蔡子叔蔡系﹐濟陽人。前至﹐坐近林公。謝萬石後來﹐坐小遠。蔡暫起﹐謝移就其處。蔡還﹐便合褥舉謝擲地﹐自復坐。謝冠幘俱脫﹐振衣就席﹐徐謂蔡曰「卿奇人﹐殆壞我面。」蔡答曰「我本不爲卿面作計。」張唐輔文鑑大師謁成都守張逸﹐與華陽簿張唐輔同俟客次。唐輔欲搔發﹐方脫巾﹐睥睨文鑑﹐罩其首。文鑑大怒﹐喧呶。張召就坐﹐文鑑曰「與此官素不相識﹐輒將襆頭罩頭上﹗」唐輔曰「方頭癢甚﹐襆頭無處頓放﹐見師頭閒﹐權放片時﹐不意其怒也。」喏樣李佑守官河朔。監司怒其喏不平正。翌日﹐更極粗率。監司愈怒。佑曰「髙來不可﹐低來不可﹐乞明降一喏樣﹗」幼戲郡候孫周翰自幼精敏。其父穆之攜見郡侯。時值春宴﹐侯與座客簪花。侯因命曰「口吹楊柳成新曲。」翰曰「頭帶花枝學後生。」侯笑曰「何遽便戲老夫﹗」侮老楊大年弱冠﹐與周翰﹑朱昂同在禁掖﹐二老已皤然矣。楊每論事﹐則侮之曰「二老翁以爲何如﹖」翰不能堪﹐正色曰「君莫欺老﹐老亦終畱與君﹗」昂曰「莫畱與他﹐免得後人又欺他﹗」姚彪姚彪與張溫俱至武昌﹐遇吳興沈珩守風糧盡﹐遣人從彪貸鹽一百斛。彪性峻直﹐得書不答﹔方與溫談論久﹐呼左右倒百斛鹽著江中﹐謂溫曰「明吾不惜﹐惜所與耳﹗」謝方眼南宋謝善勛飲酒至數升﹐醉後輒張眼大罵﹐𨿽貴賤親疏無所擇﹐時謂之「謝方眼」。古之蒏也以酒﹐今之蒏也以人﹐此公猶有古意。恃枯骨梁朱異輕傲朝賢﹐不避貴戚。人或誨之。異曰「我以寒士遭遇﹐諸貴皆恃枯骨見輕。我若下之﹐爲蔑尢甚﹐我是以先之。」嵇康嵇康性好鍛。初居貧﹐常與向秀共鍛於大樹之下﹐以自給。穎川鐘會往造焉。康不爲之禮﹐而鍛不輟﹐良久﹐會去﹐康謂曰「何所聞而來﹖何所見而去﹖」會曰「聞所聞而來﹐見所見而去。」簡文云「儁傷其道。」禰正平禰衡性傲﹐不肯謁曹操。操欲辱之﹐錄爲鼓吏﹐以帛絹制衣作一岑牟﹐一單絞﹐及小褌。鼓吏度者﹐皆當脫故衣﹐易新衣。次傳衡﹐不肯易衣。吏呵之。衡便於操前先脫褌﹐次脫余衣﹐裸身而立﹐徐徐著岑牟﹐次著單絞﹐後乃著褌。復擊鼓﹐作「漁陽」摻撾﹐顏色無怍。操笑謂四座曰「本欲辱衡﹐衡反辱孤。」孔融退而責之。衡許復往。操喜﹐敕門者有客便通﹐待之極宴。衡乃著希單衣﹐疏巾﹐手持三尺棁杖﹐坐在大營門﹐以杖箠地大罵。操以其才名﹐不殺﹐令送劉表。臨發﹐眾餞之於城南﹐相戒云「俟衡到﹐當共臥坐以折之。」衡一至﹐便大號。眾問其故。曰「坐者爲冢﹐臥者爲屍。屍冢之間﹐能不悲乎﹖」老兵桓溫司馬謝奕﹐逼溫飲﹐溫走入南康主門避之。奕遂攜酒引溫一老兵共飲﹐曰「失一老兵﹐得一老兵﹐亦何所恨﹗」溫不之責。劉貢父爲中書舍人。一日朝會﹐幕次與三衛相鄰。時諸帥兩人出一水晶茶盂﹐傳玩良久。一帥曰「不知何物所成﹐瑩潔如此﹗」貢父隔幕戲云「諸公豈不識﹐此乃多年老冰耳。」

謝萬好言謝萬北徵﹐惟以嘯詠自髙﹐未嘗撫將士。謝公戒之曰「汝爲元帥﹐宜數喚諸將宴飲﹐好言以悅其心。」萬從之﹐因召集諸將﹐都無所說﹐直以如意指四坐云「諸君皆是勁卒﹗」諸將甚恨。詆夫王渾妻鐘氏﹐字琰﹐生子濟。一日渾嘗共琰坐﹐濟趨庭而過。渾欣然曰「生子如此﹐足慰人心﹗」琰曰「若新婦得配參軍﹐生子固不翅如此耳﹗」參軍﹐渾弟倫也。謝道韞﹐奕之女﹐適王凝之。還﹐甚不樂。奕曰「王郎﹐逸少子﹐不惡。汝何恨也﹖」曰「一門叔父﹐則有阿大﹑中郎﹐羣從兄弟﹐則有封胡﹐羯末。不意天壤之間﹐乃有王郎﹗」字父王濛﹐美姿容﹐嘗攬鏡自照﹐稱其父字曰「王文開乃生此兒﹗」胡毋子光見其父彥國三伏坐衙﹐搖扇視事﹐呼曰「彥國何爲自貽伊戚﹗」據古人立字以敬名﹐《春秋》稱字爲賢﹐則子思作《中庸》稱仲尼﹐非止臨文不諱也。但難爲世俗道爾。謔父裴勛質貌麼【麻／骨】﹐而性尢率易。嘗侍父坦飲。坦令飛盞﹐每屬一人﹐輒目其狀。坦付勛曰「矮人饒舌﹐破車饒楔。裴勛十分﹗」勛飲訖﹐而復盞曰「蝙蝠不自見﹐笑他梁上燕。十一郎十分﹗」坦﹐第十一也。坦怒﹐笞之。上梁不正﹐難怪矮人饒舌。陸餘慶爲洛州長史﹐能言而艱於決判。時人語曰「說事喙長三尺﹐判事手重千斤。」其子亦謔云「陸餘慶﹐陸餘慶﹐筆頭無力嘴頭硬。一日受詞訟﹐十日看不竟。」書紙疊案褥下﹐餘慶得之﹐曰「必是那狗﹗」遂鞭之。父子相謔後趙京兆公韋謏﹐字憲道﹐深博﹐善著述﹐然性不嚴重。嘗戲其子伯陽曰「我髙我曾﹐重光累徽﹔我祖我考﹐父父子子。汝爲我對﹐正值惡抵。」伯陽曰「伯陽之不肖﹐誠如尊教﹐尊亦正值軟抵耳。」謏慚無言。李西涯子兆先﹐有才名﹐然好遊狎邪。一日﹐西涯題其座曰「今日柳巷﹐明日花街。誦讀詩書﹐秀才秀才﹗」子見之﹐亦題阿翁座曰「今日猛雨﹐明日狂風。燮理陰陽﹐相公相公﹗」按兆先以遊俠無度早夭﹐西涯公竟不嗣。王令公王中令鐸罷鎭﹐將避地浮陽。過魏﹐樂彥楨禮之甚至。彥楨有子曰從訓﹐素無賴﹐利其行李﹐伺鐸至甘陵﹐以輕騎數百盡掠其橐裝姬妾而還﹐鐸與賓客皆遇害。及奏朝廷﹐云「得貝州報﹕某日有劫殺一人﹐姓王名令公。」其忽誕如此。

報栗梁蕭琛預禦筵﹐醉伏。武帝以棗投琛﹐琛便取栗擲帝﹐正中面。帝動色。琛曰「陛下投臣以赤心﹐臣敢不報以戰栗﹖」𨿽說得好﹐終是欠雅。參軍蒼鶻五代徐知訓狎侮吳王﹐無復君臣之禮。嘗與王爲優﹐自爲參軍﹐使王爲蒼鶻。《綱目》《輟耕錄》曰「副淨爲參軍﹐副末爲蒼鶴﹐以副末能擊副淨也。」子猶曰「如此說﹐尙有个尊卑在。」狗腳朕髙澄侍宴﹐以大觴屬孝靜帝。帝不勝忿﹐曰「自古無不亡之國﹐朕安用生爲﹖」澄怒曰「朕﹗朕﹗狗腳朕﹗」始乎謔﹐卒乎罵﹐漸不可長。信然﹗

貧儉部第十三子猶曰﹕貧者﹐士之常也﹐儉者﹐人之性也。貧不得不儉﹐而儉者不必貧﹐故曰「性也」。然則儉不可乎﹖曰﹕吝不可耳。夫儉非卽吝﹐而吝必托之於儉。儉而吝﹐則𨿽堆金積玉﹐與貧乞兒何異﹖故吾統而名之曰《貧儉》第十三。齒聲供奉官羅承嗣住州西。鄰人每夜聞擊物聲﹐達旦不輟﹐穴隙視之﹐乃知寒凍齒相擊耳。桶中人呂徽之安貧樂道。嘗冒雪往富家易谷種﹐聞閣中吟哦聲﹐乃一人分韻得「滕」字﹐未就。先生因請以「滕王蛺蝶」事足之。間其姓名﹐不言﹐刺船而去。眾疑爲呂處士﹐遣人遙尾其後﹐路甚僻遠﹐識其所而返。雪霽往訪焉﹐惟艸屋一間﹐值先生不在。忽米桶中有人﹐乃先生妻也﹐因天寒無衣﹐故坐桶中。無褲吟義興儲遇家貧﹐冬月無褲﹐作口號云「西風吹雨聲索索﹐這雙大腿沒下落。朝來出榜在街頭﹐借與有褲人家著。」簇酒﹑斂衣《敍聞錄》﹕辛洞好酒而無資。嘗攜榼登人門﹐每家取一盞投之﹐號爲「簇酒」。《搔首集》﹕伊處士從眾人求尺寸之帛﹐聚而服之﹐目曰「斂衣」。夏侯妓衣夏侯豫州亶﹐性極吝。晚年好音樂﹐有妓妾數十﹐無被服姿容。客至﹐常隔簾奏樂。時呼簾爲「夏侯妓衣」。小宰羊時戢爲靑陽丞﹐潔以勤民﹐肉味不知﹐日市豆腐數个。邑人呼豆腐爲「小宰羊」。如此羊﹐定不怕踏破菜園﹐然垂亦有小俸入﹐何處支銷﹖雙枯魚東郡趙咨爲東海郡﹐以儉化俗。人遺其雙枯魚者﹐啖之﹐三歲不盡。獻姜孔琇之爲臨川太守﹐在任淸約。罷郡還﹐獻漧薑二片。武帝嫌其少﹐知琇之淸﹐乃嘆息。比醫家一劑藥尙少一片。太矯﹗太矯﹗魯學士祝壽趙司城永﹐號類庵﹐京師人。一日過魯學士鐸邸。魯曰「公何之﹖」趙曰「今日爲西涯先生誕辰﹐將往壽也。」魯問﹕「公何以爲贄﹖」趙曰「帕二方。」魯曰「吾贄亦應如之。」入啟笥﹐無有。躊躇良久﹐憶裏中曾饋有枯魚﹐令家人取之。家人報已食﹐僅存其半。魯公度家無他物﹐卽以其半與趙俱往稱祝。西涯烹魚沽酒﹐以飲二公。歡甚﹐卽事倡和而罷。古以束脩爲禮之至薄﹐若枯魚而止半﹐太不成文矣﹗子猶曰「西涯公亦不全靠魯學士祝儀。」禦史自漁粵西韋廣爲禦史歸﹐貧甚﹐居荒村。故人按部﹐廣意其必來訪﹐無所得饌﹐自漁於江。故人猝至﹐騶從旣過﹐廣登岸卽走﹐逾後垣入﹐衣冠肅客﹐客曰「公何汗流漬發﹖」廣曰「適在近村﹐聞公至﹐竭蹶趨迎故耳﹗」左右竊笑曰「絕似江中打漁人。」鄭餘慶鄭餘慶極淸儉。一日﹐忽召親朋官數人會食。眾皆驚訝﹐侵晨赴之。日髙﹐餘慶方出﹐閒話移時﹐眾腹己枵。餘慶呼左右曰「分付廚家爛蒸去毛﹐莫拗折項﹗」眾相顧﹐以爲必蒸鵝鴨之類。又久之﹐盤出﹐醬醋亦極香新。但見每人前下粟飯一碗﹐蒸葫蘆一枚﹐皆匿笑彊進。一作盧懷愼事。儉子筵席固不易喫。○張約齋鎡﹐性喜延山林湖海之士。一日午酌﹐數杯後﹐命左右作「銀絲供」﹐且戒之曰「調和教好﹐又要有眞味。」眾客謂必鱠也。良久﹐出琴一張﹐請琴師彈《離騷》一曲。二事絕相類。王羆《北史》﹕王羆性儉率。鎭河東日﹐嘗有臺使至﹐羆爲設食﹐乃裂去薄餅緣。羆曰「耕種收獲﹐其功已深﹐舂爨造成﹐用力不少。爾之選擇﹐當是未饑﹗」命左右撤去之。使者愕然。又嘗與客食瓜﹐客削瓜皮侵肉稍厚﹐羆就地取食之。王公自是有用之才﹐此等亦似不近人情。變家風範氏自文正公貴顯﹐以淸苦儉約稱於世﹐子孫皆守其家法。忠宣正拜後﹐嘗畱晁美叔同匕著。美叔退謂人曰「丞相變家風矣。」或問之。晁答曰「鹽豉棋子上有肉兩簇﹐豈非變家風乎﹖」聞者大笑。翟參政請客翟公巽﹐字汝文﹐紹興初爲參政﹐𨿽身歷兩府﹐自奉甚於貧士。一日招客﹐未飲時﹐先極言近世風俗侈靡﹐燕樂之間尢甚﹐因正色曰「徳大於天子者﹐然後可以食牛﹐徳大於諸侯者﹐然後可以食羊。」客自度今日之集﹐必無盛饌﹐已而果以惡艸具進。陳孟賢陳孟賢素吝。同僚造一謔笑云﹕臘月廿四﹐天下竈神俱朝上帝。眾盡皂衣﹐一人獨白。上帝怪之。曰「臣陳孟賢家竈神也。諸神俱煙薰﹐故黑。臣在孟賢家﹐自三餐外不延一客。臣衣何由得黑﹖」後人凡言冷澹事﹐輒曰「陳家竈神」。食韭庾景行杲之淸貧﹐食惟韭葅﹑瀹韭﹑生韭﹑雜菜﹐任昉戲之曰「誰謂庾郎貧﹖一食常有二十七種。」韭惟勤生﹐俗號懶人菜﹗故宜淸士饔餐。魏李崇爲尙書令﹐家富而儉﹐食常無肉﹐止有韭茹﹑韭葅。李元祐曰「李令公一食十八種。」意同此。庾太尉亮見陶公侃﹐陶公雅相賞重。陶性儉吝﹐及食啖薤﹐庾因畱白。問﹕「用此何爲﹖」庾云「故可種。」於是大嘆庾「非惟風流﹐兼有治實」。直是投其儉性﹐何治實之有﹗王導王導性儉。帳下有甘果﹐不忍食﹐至春爛敗。棄之者猶曰「勿使大郎知﹗」王戎王戎從子婚﹐與一單衣﹐後更責之。家有好李﹐賣之﹐恐人得種﹐恆鉆其核。京師有李﹐名「牛心紅』﹐核必中斷﹐相傳是王戎鉆核遺迹。可見吝到至誠處﹐亦能感通造化。或曰﹕湖湘間有「湘妃竹」﹐斑痕點點﹐云是舜妃灑淚。有「舜哥麥」﹐其穗無芒﹐熟時望之焦黑﹐若火燎然。云是舜後母炒熟麥﹐令其播種﹐天佑之而生。「王莽竹」﹐每竿著二三節﹐必有剖裂痕。云是莽將篡位﹐藏銅人於竹中﹐以應符讖而然。此皆附會之說。子猶曰﹕也要附會得來。和嶠和嶠性至儉﹐家有好李﹐諸弟往園食李﹐皆計核責錢。王武子求之﹐與不過數十。武子因其上直﹐率將少年持斧詣園﹐共飽啖畢﹐伐之。送一車枝與和公﹐問曰「何如君李﹖」和惟笑而已。華文修曰「杜元凱謂嶠有錢癖﹐然自有髙韻﹐與今之守錢虜異矣﹗」沈峻沈峻欲贈張溫﹐入內檢視良久﹐出語溫曰「欲擇一端布送卿﹐而無粗者。」竟不送。虞玩之齊虞玩之爲少府﹐髙帝鎭東府時﹐帝取其屐視﹐斷處以芒接﹐玩之曰「著已三十年。」不意一屐﹐與晏子狐裘同壽。裴璩裴司徒璩靳嗇。其廉問江西日﹐凡什器屏帳皆新﹐特置閒屋貯之﹐未嘗施用。每有宴會﹐轉於朝士家借。《北夢瑣言》還是無福受用。飲牛江湛字徽深。髙介﹐然性儉。所畜牛餓﹐禦人求艸。湛良久曰「可與飲。」何不用諸葛丞相木牛﹖子孫榼江西俗儉﹐果榼作數格﹐惟中一味或果或菜可食﹐余悉充以雕木﹐謂之「子孫榼」。又不解熔蔗糖﹐亦刻木飾其色以代匱。一客欲食﹐取之﹐方知贗物﹐便失笑。覆視之﹐底有字云「大徳二年重修。」省夕餐桐城方某性吝。其兄晚從鄕來﹐某欲省夕餐﹐托以遠出。兄艸艸就宿。忽黃鼠逐雞﹐某不覺出聲驅之。兄喚云「弟乃在家乎﹖」某倉卒對曰「不是我﹐是你家弟婦。」卽弟婦﹐豈不能治一夕餐﹖不通之甚﹗醋

夏侯信常以一小瓶貯醋一升自食﹐家人不沾餘瀝。僕云「醋盡。」信必取瓶合掌﹐尙餘數滴﹐以口吸之。鹽

廣州錄事參軍柳慶﹐獨居一室﹐器用食物﹐並致臥內。奴有私取鹽一撮者﹐慶鞭之見血。臠肉夏侯彪性吝。奴嘗盜食臠肉。彪大怒﹐乃捉蠅與食﹐令嘔出臠。婦取百錢厙狄伏連位大將軍﹐甚鄙吝。婦嘗病劇﹐私以百錢取藥。伏連後覺﹐終身恨之。羊脾歸登常爛一羊脾﹐旋割旋啖﹐封其殘者。婦於封處割少許食。登驗之﹐大怒﹐誓不食肉。鴨子韶州鄧祐家巨富。奴婢千人﹐莊田綿亙﹐未嘗設客。孫子將一鴨子費用﹐祐以擅破家資﹐鞭二十。故席韋莊數米而炊﹐秤薪而爨。幼子卒﹐妻殮以時服。莊剝取﹐易故席裹屍。殯訖﹐仍擎其席歸。莊憶子最悲﹐惟吝財物耳。珊瑚筆格《歸田錄》﹕錢思公性儉約。子弟非時不能取一錢。有珊瑚筆格﹐平生愛惜。子弟竊之。公榜以十千購之。子佯爲求得以獻﹐欣然以十千與之。一歲率五七如此。歸廉泉吳人歸副使廉泉大道富吝俱極。暑月暴水日中浴之﹐省爨薪也。生平家食﹐未嘗禦肉。客至﹐未嘗畱款。一日﹐有內親從遠方來﹐必欲同飯。乃解袖中帨角上五錢﹐使人於熟店批數片肉。肉至無醬﹐復解一錢。市得﹐便嫌其不佳﹐使還之﹐仍取錢。已問﹕「醬楪何在﹖尙有餘鹹味﹐足消此肉也。」幼兒見食條糖者而泣。值租入時﹐乳母奉內命﹐將米半升易糖。公適自外來﹐見之。詰其故﹐乃取糖一根﹐自折少許嘗之﹐復抑少許置兒口﹐謂曰「味止此耳﹐何泣爲﹖」卽還糖取米。賣者言糖已損。乃手撮數粒償之。半邊聖人《百可堂》云﹕有一士夫﹐性極貪。取人不遺錙銖﹐而己之所有﹐分毫不捨。或譏其吝。答曰「『一介不與』﹐聖人之道也。」或曰「『一介不取』﹐君以爲何如﹖」曰「學而未能。」曰「然君只好學得半邊聖人。」漢世老人《廣記》﹕漢世老人家富儉嗇﹐惡衣蔬食﹐侵晨而起﹐侵夜而息﹐營理產業﹐聚斂無厭﹐而不敢自用。人或從之求丐者。不得已﹐入內取錢十﹐自堂而出﹐隨步輒減﹐比至於外﹐才余半在。閉目以授乞者﹐復囑云「我傾家贍君﹐愼勿他說﹐令相效而來。」老人俄死﹐田宅沒官。孫景卿﹑鄧差《三輔決錄》﹕平陵孫奮﹐字景卿﹐富聞京師﹐性儉吝。嘗宿客捨﹐顧錢甚少。主人曰「君惜錢如此﹐欲作孫景卿耶﹖」奮後爲梁冀徵其家財﹐下獄死。《廣行五記》﹕鄧差﹐南郡臨沮人﹐大富。道逢賈人﹐相對共食﹐羅布殊品﹐呼差與焉。差曰「君遠行商賈﹐勢不在丰﹐何爲頓爾珍羞美食﹖」賈人曰「人生在世﹐終止爲身口耳﹗一朝病死﹐安能復進甘味乎﹖終不如臨沮鄧生﹐平生不用﹐爲守錢奴爾﹗」差不告姓名﹐歸至家﹐宰鵝自食﹐動筯咬骨﹐鯁其喉而死。靳賞蕭衍長圍旣立﹐齊師屢敗。帝東昏侯。猶惜金錢﹐不肯賞賜。茹法珍叩頭請之。帝曰「賊來獨取我耶﹖何爲就我求物﹖」後堂儲數百具榜。啟爲城防。帝曰「擬作殿。」竟不與。吝禍金華有豪民李甲﹐克眾肥家。居近古剎﹐有二僧頗爲村人所欽仰﹐往求施﹐人多喜捨﹐亦時時受甲妻之密惠。甲知之﹐銜忌尢深。一日二僧以事至其家﹐甲故爲殷勤之態﹐而私令僕幹作四餅﹐置毒其中﹐以出勸二僧。僧方飯飽﹐不下咽﹐乃懷其餅歸寺。明旦﹐二小兒采衣垂發﹐入寺遊觀。問之﹐則甲之兩子也。驚曰「此李公愛子﹐可以果餌延之。」命其徒徧搜於房﹐弗得﹐惟餅在幾上﹐卽取以飼之。二兒各食其一﹐仍懷其一還家。入門大呼腹痛﹐並僕地躑躅以死。甲莫諭其故﹐詢其僕﹐搜其身﹐余餅在焉﹐乃知中毒而亡﹐吞聲飲泣而已。余曾舉此故事似一吝者。吝者曰「君言吝禍﹐自我言之﹐還受不吝之累。若我並惜四餅﹐那有此禍﹖」置產常州蘇掖﹐仕至監司﹐家富甚嗇。每置產﹐吝不與值﹐所爭一文﹐必至失色。後因置別墅﹐與售者反復受苦。子在旁勸曰。「大人可增少金﹐我輩他日賣之﹐亦可得善價也。」掖愕然﹐自爾少攺。郭進有才略﹐治第方成﹐聚族人賓客落之。下至土木之工﹐皆與宴。設諸工之席於東廡。人咸曰「諸子安可與工徒齒﹗」進指諸工曰「此造宅者。」指諸子曰「此賣宅者﹐固宜坐造宅者下。」

汰侈部第十四子猶曰﹕余稽之上志﹐所稱驕奢淫佚﹐無如石太尉矣。而後魏河間猶謂﹕「不恨我不見石崇﹐恨石崇不見我。」章武貪暴多財﹐一見河間﹐嘆羨不覺成疾﹐還家臥三日不能起。人之侈心﹐豈有攸底哉﹖自非茂徳﹐鮮克令終。金穀沙場﹐河間佛寺﹐指點而嗟咨者﹐又何多也﹗一日爲歡﹐萬年爲笑。集《汰侈》第十四。杜邠公杜邠公悰﹐厚自奉養﹐常言「平生不稱意有三事。其一﹕爲澧州刺史﹔其二﹕貶司農卿﹔其三﹕自西川移鎭廣陵﹐舟次瞿塘﹐爲駭浪所驚﹐呼喚不暇﹐渴甚﹐自潑湯茶喫也。」按邠公出入將相﹐未嘗薦一幽隱﹐時號爲「禿角犀」。凡蒞藩鎭﹐不斷一獄﹐囚無輕重﹐任其殍殆。人有從劍門拾得裹漆器文書﹐乃成都具獄案牘。朝廷將富貴付此等人﹐那得不亂﹗李昊李昊事前後蜀五十年﹐資貨巨萬﹐奢侈逾度﹐妓妾數百。嘗讀《王愷》《石崇傳》﹐罵爲「窮儉乞兒」。此等乞兒﹐恐難爲布施財主。虞孝仁隋虞孝仁性奢侈。伐遼之役﹐以駱駝負函盛水養魚以自給。人抱甕羊琇冬月釀﹐常令人抱甕﹐須臾復易人﹐酒速成而味好。蒸【犭屯】武帝食王武子家蒸【犭屯】﹐肥美異常﹐怪而問之。答曰「以人乳飲【犭屯】。」帝甚不平﹐不畢食便去。【犭屯】兒無用﹐殆有甚者﹐武帝自不悟耳﹗宋景文宋景文好設重幕﹐內列寶炬﹐歌舞相繼。坐客忘疲﹐但覺漏長﹐啟幕視之﹐已是二宿。按子京爲翰苑時﹐晏相元獻愛其才﹐欲旦夕相見﹐遂稅一第於旁近﹐延居之。遇中秋﹐啟晏召宋﹐出妓飲酒﹐賦詩達旦方罷。翌日﹐晏罷相﹐宋當艸詞﹐極其丑詆。方揮毫之際﹐餘酲猶在。觀者殊駭﹐以爲薄徳。則宋之爲人可知矣。其好客﹐亦如屠沽兒團飲﹐豈眞能致客哉﹗宋郊居政府﹐上元夜讀《周易》。弟學士宋祁點華燈﹐擁歌妓﹐醉飲達旦。翌日﹐郊令人云「相公寄語學士﹐聞昨夜燒燈夜宴﹐窮極奢侈﹐不知記得那年上元﹐同在州學喫齋煮飯否﹖」祁答曰「寄語相公﹕不知那年在州學喫齋煮飯爲甚的﹖」原來只爲這个﹗可嘆﹐可嘆﹗金蓮盆段文昌富貴後﹐打金蓮盆盛水濯足。或規之。答曰「人生幾何﹖要酬生平不足也﹗」索銀盆盥洗寧庶人宸濠旣就擒﹐拘宿公館﹐以銅盆與盥洗。怒曰「縱乏金盆﹐獨無銀者耶﹖」其習於奢侈如此﹗蔡太師廚中人宋時一士夫﹐京中買一妾﹐自言蔡太師府廚中人。命作包子﹐辭以不能。詰之曰「旣是廚中人﹐何曰不能﹖」妾曰「妾乃包子廚中縷蔥絲者。」曾無疑﹐乃周益公門下士也﹐有委之作志銘者﹐無疑援此事爲辭﹐曰「某於益公之門﹐乃包子廚中縷蔥絲者也﹐豈能作包子哉﹖」廚娘中都下戶每生女﹐則愛護如捧璧﹔甫長成﹐則隨其姿質教以藝業﹐用備士大夫采擇。其名目不一﹐有所謂「身邊人」﹑「本事人」﹑「供過人」﹑「鍼綫人」﹑「堂前人」﹑「雜劇人」﹑「拆洗人」﹑琴童﹑棋童﹑廚娘等項。就中廚娘最爲下色﹐然非極富貴之家﹐必不可用。寶祐中﹐有太守某者﹐奮身寒素﹐不攺儒風。偶奉祀居裏﹐飲饌粗率﹐忽念昔畱某官處﹐庖膳出京都廚娘﹐調羹極可口。有便介如京﹐謾作承受人書﹐托以物色﹐費不屑較。未幾﹐承受人復書曰「得之矣。其人年可二十餘﹐近回自府第﹐有容藝﹐能書算﹐旦夕遣以詣直。」不旬月﹐果至。初憩五里時﹐遣腳夫先申狀來﹐乃其親筆也﹐字畫端楷﹐歷序「慶幸﹐卽日伏侍左右」﹐末「乞以四轎接取﹐庶成體面」。辭甚委曲﹐殆非庸女子可及。守爲之破顏。及入門﹐容止循雅﹐翠襖紅裙﹐參視左右﹐乃退。守大過所望。少選﹐親朋集賀﹐廚娘亦遽致試廚之請。守曰「未可展會﹐明日且具常食。」廚娘請食菜品資次。守書以示之。廚娘謹奉旨﹐舉筆硯具物料﹐內「羊頭簽」五分﹐各用羊首十个﹐蔥齏五碟﹐合用五十斤﹐他物稱是。守固疑其妄﹐然未欲遽示以儉鄙﹐姑從之﹐而密覘其所用。翌旦﹐廚娘發行奩﹐取鍋﹑銚﹑盆﹑杓﹑湯盤之屬﹐令小婢先捧以行﹐燦爛耀目﹐皆黃白所爲﹐大約已該五七十金。至如刀砧雜器﹐亦一一精致﹐旁觀者嘖然。廚娘更團襖圍裙﹐銀索扳膊﹐掉臂而入。據坐胡牀﹐徐起切抹批臠﹐方正慣熟﹐條理精通﹐眞有運斤成風之勢。其治羊頭﹐漉置幾上﹐剔畱臉肉﹐余悉擲之地。眾問其故。廚娘曰﹔「此皆非貴人所食矣﹗」眾爲拾頓他所。廚娘笑曰「汝輩眞狗子也﹗」眾𨿽怒﹐無語以答。其治蔥韭﹐取蔥輒微過湯沸﹐悉去須葉﹐視碟之大小﹐分寸而裁截之﹔又除其外數重﹐取心條之細似韭之黃者﹐以淡酒醯浸漬﹐余棄不惜。凡所供備﹐馨香脆美﹐濟楚細膩﹐難以盡其形容。食者舉箸無餘﹐俱各相顧稱好。旣撤席﹐廚娘整襟再拜曰「此日試廚﹐幸中各意﹐後須照例支犒。」守方檢例。廚娘曰「豈非待檢例耶﹖」探囊取數幅紙以呈上﹐曰「是昨在某官處所得支賜判單也。」守視之﹐其例每展會支賜﹐或至三二百千。守破慳勉從﹐私嘆曰「吾輩力薄﹐此等廚娘不宜常用﹗」不兩月﹐托故遣還。小四海孫承祐嘗饌客﹐指其盤筵曰「今日坐中﹐南之蝤蛑﹐北之紅羊﹐東之鰕魚﹐西之棗栗﹐無不畢備。可謂富有小四海矣﹗」大餅王蜀時﹐有趙雄武者﹐累典名郡﹐精於飲饌。又能造大餅﹐每三斗面搟一枚﹐大於數間屋。或豪家廣席﹐輒請獻一枚﹐剖用之猶有餘。其方不傳。眾因號爲「趙大餅」。大卵﹑大饅頭正徳時﹐守備﹑中貴人竟爲奢靡。有取雞卵或鵝﹑鴨卵破之﹐不知何術分黃白﹐而以牛胞刮淨﹐裹其外﹐約斗許大﹐熟而獻客﹐曰「此駝鳥卵也。」又作饅頭大於斗﹐蒸熟而當席破之﹐中有二百許小饅頭﹐各有餡而皆熟。《朝野異聞》吳饌張江陵相公奔喪歸。所坐步輿﹐則眞定守錢普創以供奉者。前爲重軒﹐後寢室﹐以便偃息﹐傍翼兩廡﹐廡各一童子立而左右侍﹐爲揮箑炷香。凡用卒三十二舁之。始所過州邑郵﹐牙盤上食﹐水陸過百品﹐居正猶以爲無下箸處。而眞守無錫人﹐獨能爲吳饌。居正甘之﹐曰「吾行路至此﹐僅得一飽餐﹗」此語聞﹐於是吳中之善爲庖者召募殆盡﹐皆得善價。李后主姬宋時﹐江南平﹐大將獲李后主寵姬﹐見燈輒閉目﹐云「煙气」。易以蠟燭﹐亦閉目云「煙气愈甚﹗」曰「然則宮中未嘗點燭耶﹖」云「宮中本閣﹐每至夜﹐則懸大珠﹐光照一室﹐如日中。」觀此﹐則李氏之豪侈可知矣。楊國忠妓楊國忠凡有客設酒﹐令妓女各執其事﹐號「肉臺盤」。冬月﹐令妓女圍之﹐號「肉屏風」。又選妾肥大者於前遮風﹐謂之「肉障」﹑「肉陣」。孫晟每食不設几案﹐使眾妓各執一器環立﹐亦號「肉臺盤」。杭州別駕杜馴﹐亦有「肉屏風」事。燭圍韋涉家宴﹐使羣婢各執一燭﹐四面行立﹐呼爲「燭圍」。《長安後記》唐寧王「燈婢」﹐申王「燭奴」﹐皆刻香木爲之﹐韋爲侈矣﹗肉唾壺苻朗嘗與朝士宴。時賢並用唾壺。朗欲誇之﹐使小兒跪而張口﹐唾而含出。朗善識味。或殺雞以食之﹐朗曰「此雞棲恆半露。」問之﹐如其言。又食鵝炙﹐知白黑之處。或試而記之﹐無毫釐之差。亦異人也﹗南宋謝景仁裕性整潔。每唾﹐輒唾左右人衣。事畢﹐卽聽一日浣濯。每欲唾﹐左右爭來受之。嚴世蕃吐唾﹐皆美婢以口承之。方發聲﹐婢口已巧就。謂曰「香唾盂」。肉雙陸尙書王天華取媚世蕃﹐用錦罽織成點位﹐曰「雙陸圖」﹔別飾美人三十二﹐衣裝緇素各半﹐曰「肉雙陸」﹐以進。每對打﹐美人聞聲﹐該在某點位﹐則自趨站之。世蕃但一試﹐便不復用。嚴氏溺器嚴分宜父子溺器﹐皆用金銀鑄婦人﹐而空其中﹐粉面彩衣﹐以陰受溺。淫籌嚴氏籍沒時﹐郡司某奉臺使檄往﹐見榻下堆棄新白綾汗巾無數。不省其故﹐袖其一﹐出以咨眾。有知者﹐掩口曰「此穢巾。每與婦人合﹐輒棄其一。歲終數之﹐爲淫籌焉。」諸葛昂隋末深州諸葛昂﹐性豪俠。渤海髙瓚聞而造之﹐爲設雞肫而已。瓚小其用﹐明日大設﹐屈昂客數十人﹐烹豬羊等﹐長八尺盤﹐作酒碗行巡﹐自爲金剛舞以送之。昂至後日﹐屈瓚客數百人﹐大設﹐車行酒﹐馬行炙﹐挫碓斬膾﹐磑轢蒜韭﹐唱夜叉歌﹑獅子舞。瓚明日殺一奴子﹐十餘歲﹐呈其頭顱手足。座客皆攫喉而吐之。昂後日報設﹐先令愛妾行酒。妾無故笑﹐昂叱下﹐須臾蒸此妾﹐坐銀盤﹐仍飾以脂粉﹐衣以綾羅﹐遂擘脇肉以啖。瓚諸客皆掩目。昂於奶房間撮肥肉食之﹐盡餉而止。瓚羞之﹐夜遁去。昂後遭離亂﹐狂賊來求金寶﹐無可給﹐縛於椽上﹐炙殺之。煉炭乾符中﹐有李使君出牧罷歸﹐深感一貴家舊恩﹐欲召諸子從容。托敬愛寺僧聖剛者致之。僧極言其奢侈﹐常饌必以炭炊﹐恐不愜意。李曰「若象髓猩唇﹐或未能致﹐他非所患也。」於是擇日邀致﹐備極丰潔。諸子遇肴羞﹐略不入口。主人揖之再三﹐惟沾果實而已。及設餐﹐俱置一匙於口﹐各攢眉相盼﹐有似嚙蘗。李不能解﹐但以失飪爲謝。明日托僧往質其故﹐言「燔炙煎和﹐俱未得法」。僧曰「他物縱不可食﹐餐出炭炊﹐又何嫌﹖」乃曰「凡炭必暖令熟﹐謂之煉炭﹐方可入爨。不然﹐猶帶煙气。」僧拊掌曰「此則非貧道所知矣﹗」及巢寇陷洛﹐昆弟與僧同竄山谷﹐餓至三日﹐賊鋒稍遠。出河橋﹐見小店有脫粟飯﹐僧傾囊中錢﹐買於土杯同食﹐甚覺甘美。僧笑曰「此非煉炭所炊。」皆低頭慚嘿。王黼王黼宅與一寺爲鄰。有一僧﹐每日在黼宅溝中﹐取流出雪白飯顆﹐漉出洗淨曬漧。不知幾年﹐積成一囤。靖康城破﹐黼宅骨肉絕食。此僧卽用所囤之米﹐復用水浸蒸熟﹐送入黼宅﹐老幼賴之無饑。若無溝中飯﹐早作溝中瘠。此又是奢侈人得便宜處。四盡梁魚弘﹐襄陽人﹐常言「我爲郡﹐有四盡﹕水中魚鱉盡﹐山中麋鹿盡﹐田中米谷盡﹐村里人庶盡。」

貪穢部第十五子猶曰﹕人生於財﹐死於財﹐榮辱於財。無錢對菊﹐彭澤令亦當敗興。倘孔氏絕糧而死﹐還稱大聖人否﹖無怪乎世俗之營營矣﹗究竟人壽幾何﹐一生喫著﹐亦自有限﹐到散場時﹐毫釐將不去﹐只落得子孫爭嚷多﹑眼淚少。死而無知﹐直是枉卻﹔如其有知﹐懊悔又不知如何也﹗吾蘇陸念先﹐應徐少宰記室聘。比就館﹐絕不作一字。徐無如何﹐乃爲道地遊塞上﹐抵大帥某﹐以三十鎰爲壽。旣去戟門﹐陸對金大慟﹐曰「以汝故獲禍者多矣﹗吾何用汝爲﹖」卽投之澗水中。人笑其癡﹐孰知正爲癡人說法乎﹖集《貪穢》第十五。如意《風俗通》云﹕齊人有女﹐二家同往求之。東家子丑而富﹐西家子好而貧。父母不能決﹐使其女偏袒示意。女便兩袒。母問其故。答曰「欲東家食﹑西家宿。」昔有四人言志。一云「吾願腰纏萬貫。」一云「願爲揚州刺史。」一云「願跨鶴仙遊。」末一人云「吾志亦與諸君不殊﹐但願腰纏十萬貫﹐騎鶴上揚州耳。」故坡仙題竹雲「若對此君仍大嚼﹐世間那有揚州鶴﹖」余觀今人口談賢聖﹐眈眈窺權要之津﹔手握牙籌﹐沾沾博慷慨之譽﹔惰農望歲﹐敗子怨天﹐大率此類也﹐何獨笑齊女哉﹖衡公嶽知慶陽﹐僚友諸婦會飲﹐金綺爛然﹐公內子荊布而已。旣罷﹐頗不樂。公曰「汝坐何處﹖」曰「首席。」公曰「旣坐首席﹐又要服華美﹐富貴可兼得耶﹖」斯乃知足者。《歸田錄》云﹕國初﹐通判常與知州爭權﹐每云「我是郡監」。有錢昆者﹐浙人﹐嗜蟹﹐常求補外﹐曰「但得有蟹無通判處則可。」東坡詩云「欲問君王乞符竹﹐但憂無蟹有監州。」同捨生劉垂﹐有口才﹐曾號「虛空錦」。說他日得志事﹐曰「有錢當作五窟堂﹕吳香窟﹐盡種梅花﹔秦香窟﹐周懸射臍﹔越香窟﹐植巖桂﹔蜀香窟﹐栽椒﹔楚香窟﹐畦蘭。四時艸木﹐各占一時。予日入麝窟﹐便足了一生。死且爲香鬼﹐況於生乎﹖」其後仕而貪﹐財不副心而卒。舍利張虔釗鎭滄州日﹐因旱﹐民饑﹐發廩賑之。方上聞﹐帝甚嘉獎。他日秋成﹐倍斗徵斂﹐朝野鄙之。在蜀﹐問一禪僧云「如何是舍利﹖」對曰「剩置蹴居﹐卽得『舍利』。」張但慚笑。抱雞﹑養竹《廣記》﹕唐新昌縣令夏侯彪之﹐初下車﹐問里正曰「雞卵一錢幾顆﹖」曰「三顆。」彪之乃遣取十千錢﹐令買三萬顆﹐謂里正曰「未便要﹐且寄雞母抱之。」遂成三萬頭雞﹐經數月長成﹐令縣吏﹕「與我賣。」一雞三十錢﹐半年之間﹐成三十萬。又問﹕「竹筍一錢幾莖﹖」曰「五莖。」又取十千錢付之﹐買得五萬莖。謂里正曰「吾未須筍﹐且林中養之。」至秋竹成﹐一莖十文﹐積成五十萬。其貪鄙不道皆此類。《謔浪》載﹕太守羅姓者﹐官江右﹐以舊絲及鍋鐵照斤數發出﹐易人网巾﹑鋼鍼。智與此類。賣糞天子唐少府監裴舒﹐奏請賣馬糞﹐計歲得錢二十萬緡。劉仁軌曰「恐後代稱唐家賣馬糞﹐非佳名也。」乃止。婢擔糞王夷甫妻郭氏貪﹐令婢路上擔糞。王平子年十四五﹐諫之。郭怒曰「夫人以小郎囑新婦﹐不以新婦囑小郎﹗」捉澄衣裙﹐將與杖。平子力爭得脫。鬻水前燕太傅慕容評﹐屯兵潞川﹐以拒王猛。鄣固山泉﹐鬻水與軍人﹐絹一匹﹐得水二石﹐積錢帛如山。士卒怨憤而敗。兵家列營﹐先擇水艸便地﹐豈奇貨可居耶﹖若水從耿恭井中出﹐價當更倍。假子猷解賓王作利漕﹐將代還﹐凡有行衙所在﹐竹皆伐賣之。時人呼爲「假子猷」。「解」「假」同音。錢當酒蘇五奴妻善歌舞﹐亦有姿色。有邀請其妻者﹐五奴輒隨之。人欲醉五奴以狎其妻﹐多勸之酒。五奴曰「但多與我錢﹐𨿽喫【食追】亦醉﹐不須酒也。」偸鞋刺史鄭仁凱性貪穢。嘗爲密州刺史﹐家奴告以鞋敝﹐卽呼吏新鞋者﹐令之上樹摘采﹐俾奴竊其鞋而去。吏訴之。仁凱曰「刺史不是守鞋人。」匿金叵羅魏神武帝宴僚屬﹐於坐失金叵羅。竇太后令飲者皆脫帽﹐果在祖孝徵髻中。見者以爲深恥﹐孝徵怡然自若。又孝徵飲司馬世雲家﹐藏銅疊三面﹐爲廚人搜出。吳下莫生學室﹐亦有竊疾。爲張伯起家狎客。一日﹐忽言病气﹐痛不可忍﹐少臥便起﹐曲腰蹣跚而出。張疑之﹐使童子檢視﹐已失古銅鑪矣。張不言﹐明日詣別業召莫。莫至﹐言疾愈。張取其所簪銀挖耳玩之﹐佯稱好﹐命童付銀工看樣﹐而密授以意。童徑往莫家﹐語其妻曰「汝家官人云﹕『有一古銅鑪欲貨。』命吾來取﹐以挖耳爲信。」妻不疑﹐取鑪相授。張得鑪﹐命別置他室案上﹐而徐引步入。莫見鑪﹐張目曰「汝足亦能行耶﹖」恬不爲怪。銀佛張林奏毀佛寺。有蘇監察者﹐檢天下廢寺﹐凡銀佛一尺以下﹐多袖歸。人號「蘇扛佛』。溫庭筠笑曰「好對『蜜陀僧』。」獻羅漢曹翰下江南日﹐盡取其金帛寶貨﹐連百餘舟﹐私盜以歸。無以爲名﹐乃取廬山東林寺羅漢﹐每舟載十餘尊。獻之﹐詔賜相國寺。時謂之「押扛羅漢」。子孫爲乞丐時﹐百餘舟安在﹖盜僞輦王鎭惡性貪。旣破姚泓﹐盜取府庫無算。劉裕念其功﹐不問。又盜泓僞輦。裕驚﹐使人視之。鎭剔取其金銀﹐棄輦於垣側。裕大笑。科錢造像唐瀛洲饒陽縣令竇知範貪污。有一里正死﹐範集里正二百人﹐爲之造像﹐各科錢一貫。旣納錢二百千。範曰「里正地下受罪﹐先須救急。我先選得一像﹐且以貸之。」於袖中出像﹐僅五寸許。此令乃化緣和尙現宰官身者。取油客子金蜀簡州刺史安重霸﹐黷貨無厭。州民有油客子者﹐姓鄧﹐能棋﹐其力粗贍。安召與對敵。只令立侍。每落子﹐俾其退立於西北牖下﹕「俟我算路﹐乃進﹗」終日不下十數子而已。鄧生久立﹐饑倦不堪。次日又召。或諷鄧子曰「此侯賄﹐本不爲棋﹐何不獻效而自求退﹖」鄧生然之﹐以中金數鋌獲免。張鷺鶿開寶中﹐神泉縣令張某﹐外廉而內實貪。一日自榜縣門云「某月某日是知縣生日。告示門內典級諸色人﹐不得輒有獻送。」有一曹吏與眾議曰「宰君明言生日﹐意令我輩知也。言不得獻送﹐是謙也。」眾曰「然。」至日各持縑獻之﹐命曰「壽衣」。宰一無所拒﹐感領而已。復告之曰「後月某日﹐是縣君生日﹐更莫將來。」無不嗤者。眾進士以鷺鶿詩諷之云「飛來疑似鶴﹐下處卻尋魚。」贖命北齊和士開﹐見人將就戮﹐多所營救。得免﹐卽責其珍寶﹐謂之「贖命物」。人盡有寧捨命不捨錢者﹐和未免幹折人情。張﹑趙徵錢名《唐宋遺史》﹕張崇帥廬州﹐不法﹐民苦之。旣入覲﹐人謂渠伊必不來。後還﹐徵「渠伊錢」。人不敢言﹐但捋須而已。崇又徵「捋須錢」。《五代史補》﹕趙在禮自采石移永興﹐人曰「眼中拔卻釘矣﹗」後在禮還任﹐每日徵「拔釘錢」。人須筆嶺南兔不常有。郡收得其皮﹐使工人削筆。醉失之﹐大懼﹐因剪己須爲筆﹐甚善。更使爲之﹐工者辭焉。詰其由﹐因實對。遂下令﹐使一戶輸人須﹐不能致﹐輒責其值。負絹布後魏胡太后幸藏庫﹐見布絹充盈﹐恣從官所取。惟章武王融與陳畱侯李崇負絹過任﹐遂至顚僕。崇傷腰﹐融損足。太后使侍者奪其絹﹐令其空出。時人笑焉。燕宋該性貪。太祖欲厭其貪﹐賜布百匹﹐令自負歸。重不能勝﹐乃至僵項。凡人「財帛宮」亦有天限。人但知多負者力過則蹶﹐而不知多藏者祿過則絕也。利賜予南漢﹑閩﹑蜀皆稱帝。髙從誨利其賜予﹐所向稱臣。諸國賤之﹐謂之「髙無賴」。所向稱臣﹐如乞兒叫「老爹奶奶」﹐便不值錢了。利賙給宋張璪使契丹﹐老病彊行。故事﹕死於使者﹐本朝及北朝賙給甚厚。璪利之﹐在道日﹐食生冷﹐求病死﹐卒不死。此等性命﹐方是值錢。失此好機會﹐未免入「枉死城」中。一門貪鄙唐崔湜爲吏部侍郎﹐貪縱。兄憑弟力﹐父挾子威﹐咸受囑求﹐髒污狼籍。父挹爲司業﹐受選人錢﹐湜不知也﹐長名放之。其人訴曰「公親將賂去﹐何不與官﹖」湜曰「所親爲誰﹖吾捉取鞭殺﹗」曰「鞭卽遭憂﹗」湜大怒慚。裴佶姑夫唐裴佶嘗話少時﹐姑夫爲朝官﹐有雅望。佶至宅﹐會其退朝﹐深嘆曰「崔照何人﹖眾口稱美﹐必行賄也﹗如此安得不亂﹗」言未訖﹐門者報壽州崔使君候謁。姑夫怒﹐呵門者﹐將鞭之。良久﹐束帶彊見。須臾﹐命茶甚急﹐又命酒饌﹐又命速爲飯。佶姑曰「何前倨而後恭﹖」及入門﹐有徳色﹐揖佶曰「憩學中﹗」佶未下階﹐出懷中一紙﹐乃贈官絁千匹。元誕不貪元誕爲齊州刺史﹐在州貪暴。有沙門爲誕采藥還。誕曰「師從外來﹐有何得﹖」對曰「惟聞王貪﹐願王早代。」誕曰﹔「齊州七萬家﹐吾每家未得三升錢﹐何得言貪﹖」尉景北齊尉景性貪。厙狄幹與景在神武坐﹐請作禦史中尉。神武曰「何意下求卑官﹖」幹曰「欲捉尉景。」神武大笑﹐令優者石董桶戲之。董桶剝景衣曰「公剝百姓﹐董桶何爲不剝公﹖」壯觀﹑牧愛正徳中﹐陳民望爲黃州守﹐更新譙樓﹐榜以「壯觀」二字。同知王卿﹐陜人也﹐頗有淸譽﹐指題謂鄧震卿曰「何名『壯觀』﹖自我西音﹐乃『贓官』也。」相與一笑。又紹興府有扁云「牧愛」。戚編修謂時守曰「此扁可撤去。自下望之﹐乃『收受』字耳。」「牧愛」「壯觀」是的對。菜甕聶豹﹐字文蔚﹐永丰人﹐好講陽明之學﹐而天性貪狡。爲蘇州時﹐納賄無算。嘗封金於甕﹐爲李通判所見﹐佯云「以萊寄父。」李曰「拙妻正思菜。」遂取十二瓶去。豹不敢問。還虧曾講學﹐故不敢與李通判爭競。麻鞋一屋《顏氏家訓》﹕鄴下一領軍貪甚﹐及籍沒﹐麻鞋亦滿一屋。錢癆嚴相嵩父子﹐聚賄滿百萬﹐輒置酒一髙會。凡五髙會矣﹐而漁獵猶不止﹐京師名之曰「錢癆」。不動尊劉宣武鑄鐵爲算子。子薄遊妓家﹐妓求釵奩。劉子辭之。姥曰「君家庫中靑銅號爲『不動尊』﹐可惜朽爛﹗」劉子云「吾父喚算子作『長生鐵』﹐況錢乎﹖彼日燒香禱祝天地﹐要錢生兒﹐絹生孫﹐金銀千百億化身﹐豈止『不動尊』而已﹗」欺心報《耳談》﹕李士衡奉使髙麗﹐武人餘英副焉。所得禮幣及諸贈遺﹐士衡皆不關意。餘英慮船漏﹐以士衡之物籍船底﹐己物置其上。無何﹐遇大風﹐船幾覆。舟人請減所載﹐倉忙不暇揀擇﹐信手拈出﹐棄之中流﹐舟始定﹐蓋皆餘英物也。死友《耳談》﹕孝感縣民劉尙賢﹑張明時二人﹐約爲死友﹐實以利合也。偶夜行﹐見火燐燐﹐識其地﹐掘之﹐見銀筍矗起。二人大喜﹐謂宜具牲禮祭禱﹐然後鑿取。劉已置毒盞中﹐令張服之。張亦腰斧而來﹐乘醉擊劉死﹐而不知己已中毒也。兩人者皆死﹐其家人往視銀筍﹐濯濯無迹。萬曆乙未年事。太倉庫偸兒太倉庫於萬曆戊戌中﹐有偸兒從水竇中入﹐竇隘﹐攢以首﹐無完膚矣。亦得一大寶﹐置頂際﹐如前出。至竇之半﹐不意復有偸兒入﹐俱不能退﹐兩頂相抵槁死﹐而寶在其中。久之﹐擁水不流﹐治瀆始見。見邸報。神仙酒《獪園》﹕浙東桐廬縣舊有酒井﹐相傳有道人詣一酒肆中取飲﹐飲畢輒去﹐釀家亦不索值。久之﹐道人謂主媼曰「數費媼酒﹐無以報。有少藥投井中﹐可不釀而得美酒。」乃從漁鼓中瀉出藥二丸﹐色黃而堅﹐如龍眼大﹐投井中而去。明日井泉騰沸﹐挹之皆甘醴﹐香味逾於造者。俗呼爲「神仙酒」。其家用此致富。凡三十年﹐而道人復來﹐闔門敬禮。道人從容問曰「君家自有此井以來﹐所入子錢幾何﹖」主媼曰「酒則美矣﹐柰乏糟粕飼豬﹐亦一欠事﹗」道人嘆息﹐以手探井中﹐藥卽躍出﹐置漁鼓中﹐井復如舊。古物江夏王義恭﹐性愛古物﹐常徧就朝士求之。侍中何勗已有所送﹐而徵索不已。何意不平﹐嘗出行道中﹐見狗枷﹑敗犢鼻﹐命僕取歸﹐飾以箱﹐送之。箋曰「承復需古物﹐今奉李斯狗枷﹐相如犢鼻。」銅臭崔烈入錢五百萬﹐爲司徒。及辭帝﹐帝曰「悔不少靳﹐可至千萬。」子均﹐字孔平﹐亦有時名。烈問均曰﹔「我作公﹐天下謂何如﹖」對曰「大人少有髙名﹐不謂不當爲公﹐但海內嫌其銅臭﹗」貪位附夏侯嘉正性貪﹐常言「若能見水銀成銀一錢﹐知制誥一日﹐死亦無恨﹗」則天時﹐夏官侍郎侯知一﹐以年老敕令致仕。知一乃詣朝堂﹐跳躍馳走﹐以示輕捷。時謂「不伏致仕」。《朝野僉載》﹕滕王爲隆州刺史﹐多不法。參軍裴聿諫止之。王怒﹐令左右摑搨。他日聿入計﹐具訴於帝。帝問聿﹕「曾被幾搨﹖」聿曰「前後八搨。」卽令遷八階。聿歸嘆曰「何其命薄﹗若言九搨﹐當入五品矣﹗」聞者哂之﹐號「八搨將軍」。

鷙忍部第十六子猶曰﹕人有恆言﹐曰「貪酷」。貪猶有爲爲之也﹐酷何利焉﹖其性乎﹗其性乎﹗非獨忍人﹐亦自忍也﹗嘗聞嘉靖間﹐一勛戚子好殺豬﹐日市數百豬﹐使屠者臨池宰割﹐因而觀之﹐以爲笑樂。又吾裏中一童子﹐見狗屠縛狗﹐方舉棍﹐急探袖中錢贈之﹐曰「以此爲酒資﹐須讓此一棍與我打。」自非性與人殊﹐奚其然﹖集《鷙忍》第十六。以人命戲《漢書》﹕江都王建專爲淫虐。遊章臺宮﹐令四女子乘小船﹐建以足蹈覆其船﹐四人皆溺﹐二人死。後遊雷波﹐天大風﹐建使郎二人乘小船入波中﹐一船覆﹐兩郎溺﹐攀船﹐乍見乍沒。建臨觀大笑﹐令勿救。宮人姬八子姬妾官名。有過﹐輒令裸立擊鼓﹐或置樹上﹐久者三十日﹐乃得衣。或縱狼令嚙殺之﹐建觀而大笑。又欲令人與禽獸交而生子﹐彊令宮人裸而四據﹐與羝羊及狗交。北齊文宣淫暴﹐楊愔𨿽宰輔﹐每使進廁籌。又嘗置愔棺中﹐載以輀車﹐幾下釘者數四。每視朝﹐羣臣多無故行誅。乃簡取罪人隨駕﹐號爲「供禦囚」。手自刃殺﹐持以爲戲。時有都督戰傷﹐其什長路暉禮不能救﹑帝命刳其五臟﹐使九人分食之﹐肉及穢惡皆盡。齊主問南陽王綽﹕「在州何事最樂﹖」對曰「多聚蠍於皿器﹐置狙其中﹐觀之極樂。」帝卽命索蠍一斗﹐置浴斛。使人裸臥斛中﹐呼號宛轉﹐帝與綽喜噱不已。因讓綽曰「如此樂事﹐何不馳驛奏聞﹖」唐成王千里使嶺南﹐取大蛇長八九尺﹐以繩縛口﹐橫於門限之下。州縣參謁﹐呼令入門。忽踏蛇﹐驚惶僵僕﹐被蛇繞數匝。良久解之﹐以爲戲笑。又取龜及鱉﹐令人脫衣﹐縱龜等嚙其體﹐終不肯放﹐死而後已。其人痛號欲絕。王與姬妾共看﹐以爲玩樂。然後以竹刺魚鱉口﹐或用艾炙背﹐乃得放。人被驚者﹐皆失魂﹐至死不平復矣。水獄漢主龑聚毒蛇水中﹐以罪人投﹐謂之「水獄」。剖視腸腹閩主曦謂學士周維嶽曰「嶽身甚小﹐何飲酒之多﹖」左右曰「酒有別腸﹐不必長大。」曦欣然命捽維嶽下殿﹐欲剖視其酒腸。或曰「殺嶽﹐無能侍陛下劇飲者。」乃捨之。宋後廢帝好殺。遊擊將軍孫超有蒜气﹐剖腹視之。佳射的齊髙帝爲宋中領軍。蒼梧直入府﹐時暑熱﹐帝袒裼。蒼梧畫帝腹爲射的﹐自射之。王天恩曰「領軍腹大﹐是佳射的。一箭便死﹐後無復射﹐不如以雹箭射之。」鍼

《典論》﹕劉表設大鍼於杖端。客有被酒﹐劖之﹐以驗醉醒。《晉史》﹕武帝太子惡舍人杜錫亮直﹐置鍼於錫坐氈中﹐刺之流血。俗云「如坐鍼氈」本此。吞鱔梁邵陵王綸爲南徐州刺史。嘗微服遊市裏﹐問賣鱔者曰「刺史何如﹖」答言「躁虐」。綸怒﹐令吞鱔以死。試荊隋燕榮爲幽州總管。道次﹐見叢荊堪爲笞箠﹐取以試人。人自陳無罪。榮曰「後有罪當免。」及後犯細過﹐將撾之。人曰「前許見宥。」榮曰「無過尙爾﹐況有過乎﹖搒捶如初。食鱉杖左右隋崔弘度爲太僕卿﹐嘗戒左右曰「無得誑我﹗」後因食鱉﹐問侍者曰「美乎﹖」曰「美。」弘度曰「汝不食﹐安知其美﹖」皆杖焉。長安語曰「寧食三斗醋﹐不見崔弘度。」弔民伐罪周瀛洲刺史獨孤莊酷虐。有賊問不承﹐莊引前曰「若健兒也﹗能吐﹐且釋汝。」賊並吐之。有頃﹐莊曰「將我作具來﹗」乃一鐵鉤﹐長尺餘﹐甚利﹐以繩掛於樹間﹐謂賊曰「汝不聞『健兒鉤下死』﹖」令以胲鉤之﹐遣壯士掣其繩﹐則鉤出於腦矣。謂司法曰「此法何如﹖」答曰「『弔民伐罪』﹐深得其宜﹗」莊大笑。周興周興性酷﹐每法外立刑﹐人號「牛頭阿婆」。百姓怨謗。興乃榜門判曰「被告之人﹐問皆稱枉﹔斬決之後﹐咸息無言。」周興有罪﹐詔來俊臣鞫之。俊臣方與興對食﹐謂興曰「囚多不承﹐柰何﹖」興曰「此易耳。內囚大甕中﹐熾炭周之﹐何事不承﹗」俊臣命取甕熾炭﹐徐起揖興曰「有內狀推兄﹐請入甕﹗」《南部新書》云﹕江融爲左史﹐後羅織受誅﹐其屍起而復坐者三﹐𨿽斷其頭﹐似怒不息。無何﹐周興敗。陳錫玄曰﹕薛文傑爲閩王鏻造檻車﹐謂古制疏闊﹐乃更其制﹕令上下通﹐中以鐵芒內向﹐動輒觸之。文傑首被其毒。文傑嘗誣殺吳英﹐後因英軍士憤怒﹐卽以檻車送之。盧多遜之貶朱崖也﹐李符白趙普﹐請攺竄春州﹐普不答。及符被貶﹐竟得春州﹐不浹旬死。語曰「張機者中於機﹐設檻者中於檻。」作法之獘﹐豈獨一商君知悔耶﹖肉雷來紹天稟鷙忍。嘗宰郃陽﹐創鐵繩千條﹐或有問不承﹐則急縛之﹐仍以其半搥手﹐往往委頓。每虐威一奮﹐百囚俱斷﹐轟響震驚﹐時號爲「肉雷」。來紹乃唐酷吏來俊臣之裔孫﹐誰謂善惡無種﹖肉鼓吹李匡達性忍﹐一日不斷刑﹐則慘然不樂。嘗聞捶楚之聲﹐曰「此一部肉鼓吹也﹗」發墓瀝血梁豫章王悰﹐母吳淑媛先侍齊東昏﹐及幸於武帝﹐七月而生悰。悰年十四五﹐頻夢一少年肥壯﹐自挈其首對悰。淑媛詢夢中形色﹐頗似東昏﹐爲言其故。悰乃私發東昏墓﹐出其骨﹐瀝血試之﹐骨滲﹐有徵矣。在西州生次男﹐月餘﹐潛殺之。旣瘞﹐夜遣人發取其骨﹐又試之。殺婢妾石太尉崇﹐每邀宴集﹐令美人進酒。客飲不盡﹐使黃門斬美人。王丞相與大將軍嘗共訪崇。丞相素不能飲﹐輒自勉彊﹐至於沈醉﹐至大將軍﹐故不飲﹐以觀其气色。已斬三人﹐丞相勸惇使盡。惇曰「彼自殺人﹐於我何與﹗」惡人遇惡人﹐只是婢妾晦气。覺呂太后筵席殊散淡。《詩話》﹕杜大中自行伍爲將﹐與物無情﹐西人呼爲「杜大虫」。𨿽妻有過﹐以公杖杖之。有愛妾﹐才色俱絕﹐大中箋表皆出其手。嘗作一《臨江仙》詞﹐有「彩鳳隨鴉」之句。一日大中見之﹐怒曰「鴉且打鳳﹗」掌其面﹐折項而斃。彩鳳隨鴉﹐鴉榮多矣﹐不識何以反怒﹖一瓜殺三妾曹操宴諸官於水閣。時盛夏﹐酒半酣﹐喚侍妾用玉盤進瓜。妾捧盤低頭以進。操問﹕「瓜熟否﹖」對曰「極熟。」操怒斬之。坐客莫敢問故。操更呼別妾進瓜。羣妾皆驚﹐內一妾聰敏﹐遂整容而前。操問如初﹐對曰「不生。」操怒﹐復斬之﹐再呼進瓜﹐無敢前者。一妾名蘭香﹐操所深暱﹐眾妾皆遜之。香乃擎盤齊眉而進。操問曰「瓜味如何﹖」曰「甚甜。」操大呼﹕「速斬之﹗」坐客皆拜伏請罪。操曰「公安坐﹐聽訴其罪。前二妾吾斬之者﹐久在承應﹐豈不知進瓜必須齊眉而捧盤耶﹖及答吾問﹐皆開口字。斬其愚也﹗蘭香來未久﹐極聰慧﹐髙捧其盤﹐是矣﹐復對以合口字﹐足知吾心。吾用兵之人﹐斬之以絕其患﹗」見《花木考》。凶僧僧慧林談經吳門。村中有孀婦﹐素佞佛﹐制禪履饋之。僧疑婦悅己﹐夜持刀逾垣而入﹐直逼婦榻。婦不從﹐斬婦頭﹐及其一婢﹐復逾垣而去。適婦死之前一日﹐有族伯索逋稅﹐與婦閧。鄰疑伯之殺婦也﹐訟於太倉丞陸楷。陸訊之急﹐遂誣服。索其首不得﹐苛掠不已。伯之女方十四﹐痛父甚﹐乃自經﹐囑父斷己首代之。時婦己死月餘﹐女首淋漓若生。陸訊其故。伯不得已﹐以實對。陸心悸﹐遂發病﹐夢有神告曰「古剎慧林。」以其名訪之﹐果談經僧也﹐已逃矣。遣捕密偵﹐獲於鎭江﹐自云「已殺女子五十輩矣。」搜其囊﹐得婦首﹐漆而與俱﹐每興至﹐則熟視。其淫暴如此。苻生前秦苻生字長生﹐鍵之第三子。無一目。七歲時﹐祖洪戲之﹐謂侍者曰「吾聞瞎兒一淚﹐信乎﹖」侍者曰「然。」生怒﹐引佩刀自刺出血﹐曰「此亦一淚也。」洪大驚﹐鞭之。生曰「性耐刀槊﹐不堪鞭捶﹗」後卽位﹐凶暴。時虎狼爲虐﹐不食六畜﹐專務食人。羣臣請禳之。生曰「野獸饑則食人﹐飽自當止﹐何禳之有﹖」食人朱粲有眾二十八萬﹐剽掠漢淮間。軍中乏食﹐教士卒烹婦人嬰兒啖之﹐曰「肉之美者﹐無過於人。但使他國有人﹐何憂於餒﹖」置揭磨寨﹐以人爲糧。及降唐﹐段確乘醉侮粲曰「聞卿好啖人﹐人作何味﹖」粲曰「啖醉人正如糟彘肉耳﹗」遂殺確﹐烹食之。唐張茂昭爲節鎭﹐頻喫人肉。及除統軍到京﹐班中問曰「聞尙書在鎭﹐好食人肉﹐虛實﹖」茂昭笑曰「人肉腥而且【月忍】﹐爭堪喫﹗」靖康丙午歲﹐金狄亂華。六七年間﹐山東﹑京西﹑淮南等路﹐荊榛千里﹐米斗至數千錢﹐且不可得。盜賊官兵以至民居﹐更互相食。人肉之價﹐賤於犬豕﹐肥壯者一枚不過十五錢。全軀暴以爲臘。登州範溫率忠義之人﹐汛海到錢塘﹐有持至行在充食。老瘦男子謂之「饒把火」﹐婦人少艾者名之爲「美羊」﹐小兒呼爲「和骨爛」﹐又通目爲「兩腳羊」。兵荒之慘﹐卽此三條已不忍道。彼無識狂生﹐少不得志﹐輒拍幾思亂﹐何哉﹗食人膽五代趙思綰反。嘗言「食人膽至千﹐剛勇無敵」﹐每殺人﹐輒取膽以酒吞之。後爲郭從義所擒。生食人耳宋王彥升俘獲胡人﹐置酒宴飲﹐以手裂其耳﹐咀嚼久之﹐徐引卮酒。俘者流血被面﹐痛楚叫號﹐彥升談笑自如。勇士相啖《呂氏春秋》﹕齊勇者﹐一居東郭﹐一居西郭。途遇而飲﹐索肉不得﹐乃笑曰「子﹐肉也﹐我﹐肉也。何別求肉爲﹖」因抽刀割肉﹐相贈啖之﹐肉盡而死。汲桑汲桑盛暑中睡﹐重裘累茵﹐使十餘人扇。不得涼﹐斬扇者。軍中謠曰「奴爲將軍何可羞﹐六月重茵被狐裘﹐不識寒暑斷人頭。」髙昂髙昂與鄭嚴祖握槊。劉貴召嚴祖﹐昂不時遣﹐枷其使。使曰「枷時易﹐脫時難﹗」昂卽以刀就枷刎之﹐曰「何難之有﹖」貴不敢校。李凝道以下卞急唐龍遊令李凝道褊性。姊男才七歲﹐故惱之﹐卽往逐。不遂﹐以餅誘得之﹐咬其胸背流血。皇甫湜皇甫湜嘗命其子松錄詩數首﹐一字小誤﹐詬詈且躍﹐手杖不及﹐則嚙腕血流。嘗爲蜂螫手指﹐乃大躁。散錢與裏中兒及奴輩﹐箕斂蜂窠﹐山聚於庭﹐命槌碎絞汁﹐以酬其痛。穆寧唐穆寧爲刺史。其子已爲尙書﹑給事﹐皆分值供饌﹐少不如意﹐必遭笞杖。一日﹐給事當值﹐出新意﹐以熊白﹑鹿脯合而滋之﹐其美異常。寧食之致飽。諸子咸羨﹐以爲行有重賞。及食飽﹐仍杖之﹐曰「如此佳味﹐何進之晚﹖」石虎石虎命太子邃總百揆。邃以事爲可呈﹐呈之。虎恚曰「此小事﹐何足呈﹖」時有所不聞﹐虎復恚曰「何以不呈﹖」誚責笞箠﹐月至再三﹐邃甚恨﹐遂謀逆。王述王藍田述﹐性急。嘗食雞子﹐以筯刺之不得﹐便大怒﹐舉以擲地。雞子於地圓轉未止﹐仍下地以履齒碾之。又不得﹐嗔甚﹐復於地取納口中﹐嚙破﹐卽吐之。王思魏王思爲司農﹐性急。嘗書﹐蠅集筆端﹐驅去復來再三。思自起拔劍逐蠅﹐不得﹐取筆擲地踏壞之。陳都憲事都禦史陳智﹐性剛而躁﹐撻左右人無虛日。洗面時用七人﹐二人攬衣﹐二人揭衣領﹐一人捧盤﹐一人捧漱水碗﹐一人執牙梳。稍不如意﹐便打一掌。至洗畢﹐鮮有不被其掌者。方靜坐﹐若左右行過﹐履有聲者﹐卽撻之。有相知勸以寬緩。乃置一木簡﹐刻「戒暴怒」三字於上以示儆。及有忤之者﹐輒舉木簡﹐撻之無數。陳都憲嘗坐堂﹐偶有蠅拂其面﹐卽怒叱從者擒拿。從者紛然﹐東奔西突﹐爲逐捕狀。少頃﹐俟其怒解﹐察問﹕「拿何人﹖」乃叱之曰「是蠅﹗」又嘗岸帽﹐取銀簪剔指甲﹐失墜於地。怒而起坐﹐自拾簪觸地磚數次﹐方已。丰南隅事鄞縣丰南隅坊﹐以建言有直聲﹐居鄕性最暴。朋友稍拂意﹐卽命幹人酖殺之。其人應命﹐必陰以告友。友卽僞爲中毒僕地。坊見之﹐必大笑﹐盡訴其胸中之怒。良久﹐命舁出。次日﹐此友復來。駭問所以不死狀﹐佯應曰「家中急救得解。」坊卽與歡好如初﹐亦不追詰。𨿽至厚之交﹐一歲必三﹑四酖焉。丰禮部嘗要沈明臣結忘年交。歲餘﹐人或惡之曰「是嘗笑公文者。」卽大怒﹐設醮詛之上帝﹐凡三等﹐云「在世者宜速捕之﹔死者下無間地獄﹐勿令得人身。」一等皆公卿大夫與有睚眥者﹐二等文士布衣﹐沈爲首﹔三等則鼠﹑蠅﹑蚤﹑虱﹑蟻也。斬石人罵伍胥劉子光出徵﹐道暍無水。山南見一石人﹐問﹕「何處有水﹖」石人不答﹐拔劍斬之﹐須臾水出。吳郡王閎渡錢塘江﹐遭風﹐船欲覆。閎拔劍砍水﹐痛罵伍胥。風稍緩﹐獲濟。王君廓以下忿嫉王君廓往擊竇建徳。將出戰﹐李靖遏之。君廓發憤大呼﹐目及鼻﹑耳一時流血。又是一位藺相如。郭崇韜郭崇韜素疾宦者﹐謂魏王繼岌曰「大王他日得天下﹐騬馬亦不可乘之。投混李賀有表兄﹐與賀有筆硯之舊。恨賀傲忽﹐賀死﹐復紿取其稿﹐盡投混中。碎碑乾符中﹐顏摽典鄱陽郡鞠場﹐公宇初構﹐請姚巖傑紀其事。文成﹐粲然千餘言。摽欲刪去二字﹐巖傑不從。摽怒﹐時已刊石﹐命碎其碑。範廷召宋範廷召惡飛鳥﹐見必射之。所居處﹐鳥必絕種。又最惡驢鳴﹐聞之輒爲擊殺。獨步來梁安成王蕭佽﹐博雅擅文章。吏部尙書柳信言差堪擬敵。一日聞佽卒﹐賓從往候信言。信言乃屈一腳跳出﹐連稱曰「獨步來﹗獨步來﹗」眾賓舞蹈爲賀。忿撤樂乾通中﹐眾客赴郡宴。妓樂甚盛。一少年勇於見色。甫就席﹐一客以有服辭﹐固請撤樂。少年忿然責之曰「敗一席之歡者﹐爾也﹗眞所謂『不自損滅﹐禍延過客』者耶﹖」賓主哄堂。截腸塞創以下神勇北齊彭樂﹐與周文決戰。被刺腸出﹐納之不盡﹐截去復戰。隋張定和﹐虜刺之中頸。定和以艸塞創而戰﹐神气自若﹐虜遂敗。杜伏威唐杜伏威與陳稜戰。射中伏威額﹐怒曰「不殺汝﹐箭不拔﹗」馳入破陣﹐獲所射將﹐使拔箭已﹐斬之。任城王以下絕力魏任城王章﹐善左右射﹐好擊劍﹐百步中於懸發。樂聞國獻虎彪﹐文如錦斑﹐以鐵爲檻。驍勇之徒﹐莫敢輕視﹐章曳虎尾以繞臂﹐虎弭無聲。時南越獻白象。章在帝前﹐手頓其鼻﹐象伏不動。桓石虔桓石虔有材幹﹐矯捷絕倫。隨父豁在荊州﹐於獵圍中見猛獸被數箭而伏。諸督將素知其力﹐戲令拔箭。石虔因急往拔一箭﹐猛虎踞躍﹐石虔亦跳﹐髙於猛獸﹐復拔一箭而歸。時人有患疾者﹐謂曰「桓石虔來﹗」以怖之﹐病者多愈。羊侃《南史》﹕羊侃膂力絕人﹐所用弓至二十石﹐馬上用六石弓。嘗於兗州堯廟﹐蹋壁直上﹐至五尋。西橋有數石人﹐長八尺﹐大十圍﹐侃執以相擊﹐悉皆破碎。少時仕魏爲郎﹐以力聞。魏帝嘗謂曰「郎官謂卿虎﹐乃羊質虎皮乎﹖試作虎狀。」侃因伏﹐以手抉殿檻﹐沒指。彭博通等唐河間人彭博通﹐曾於講堂階上﹐臨階而立﹐取鞋一緉以臂夾﹐令有力者後拔之。鞋底中斷。彭腳終不移。牛駕車正走﹐彭倒曳車尾﹐卻行數十步。曾遊瓜步江﹐有急風張帆。彭捉尾纜﹐挽之不進。元時攸縣張子云者﹐身長八九尺。爲人擔米﹐肩各一石﹐首戴五斗﹐而行無窘步。嘗臥石橋上﹐其首去地數寸。歐千斤﹐洪武初京師列校也﹐幼以膂力得名。城中少年數輩欲侮之。歐乃脫衣﹐以手挽起廊柱﹐聚衣裙壓於柱下。眾皆眙【目咢】走避。適西域入貢回回善撲跌者﹐自號「鐵力漢」。朝廷募歐與較﹐勝之。卽日攺授太倉衛百戶。後𨿽老﹐嘗乘馬過獨板橋﹐馬跼蹐不能行。歐以右臂挾其馬﹐髙步而過﹐人皆偉之。容悅部第十七子猶曰﹕南荒有獸﹐名曰猈【犭屈】﹐見人衣冠鮮采﹐輒跪拜而隨之﹐𨿽驅擊﹐不痛不去﹐身有奇臭﹐惟膝骨脆美﹐謂之「媚骨」﹐土人以爲珍饌。余謂凡善諂者皆有媚骨者也。汲黯不拜大將軍﹐大將軍賢之﹔王祥不拜司馬晉王﹐晉王重之﹔朱序不拜苻堅﹐苻堅宥之﹔薛廷珪不拜朱溫﹐朱溫禮之﹔張令濬私拜田令孜﹐卒爲所輕﹔陶榖拜趙檢點﹐竟遭擯棄。諂人者亦何益哉﹖集《容悅》第十七。天后好諂襄州胡延慶﹐以丹漆書龜腹曰「天子萬年。」進之。鳳閣侍郎李昭徳﹐以刀刮之並盡﹐奏請付法。則天曰「此非惡心也。」捨而不問。朱前疑上書則天云「臣夢見陛下禦宇八百歲。」後大喜﹐卽授拾遺。又刑寺系囚將決﹐乃共商於獄墻內外作大人迹﹐長五尺﹐至夜分﹐眾大叫。內使推間﹐對云「有聖人現﹐身長三丈﹐面黃金色﹐云﹕『汝等皆坐冤﹐然勿憂﹐天子萬年﹐卽有恩赦。』」後令把火照視﹐有巨迹﹐遂大赦天下﹐攺爲大足元年。捏鼻頭卽得官﹐掘地孔卽免罪。以天后之英明﹐豈不知其僞﹖正謂「此非惡心」耳。赤心石武后時爭獻祥瑞。洛濱居民有得石而剖之中赤者﹐獻於後﹐曰「是石有赤心。」李昭徳曰「此石有赤心﹐其餘豈皆謀反耶﹖」見唐史﹐或作李日知事﹐誤。朱溫一日出大梁門外數十里﹐憩柳樹下﹐久之﹐獨語曰「好大柳樹﹗」賓客各避席對曰「好大柳樹﹗」有頃﹐又曰「好大柳樹﹐可作車頭。」末坐五六人起對曰「好作車頭﹗」溫厲聲曰「柳樹豈可作車頭﹖我見人說秦時指鹿爲馬﹐有甚難事﹖」悉擒言作車頭者撲殺之。溫𨿽艸賊﹐此舉勝天后遠矣﹗《代犧圖》天后疾﹐徧祭神廟。給事中閻朝隱嘗詣少室﹐因親撰祝文﹐以身代犧﹐沐浴伏於俎盤﹐令僧道迎至神所。觀者如堵。後病愈﹐特加賞賫。張元一乃畫《代棲圖》以進。後大笑。霍獻可郭弘霸霍獻可以希旨爲忠。一日頭觸玉階﹐請誅狄仁傑﹑裴行本﹐遂至損額。故以綿帛裹於巾下﹐常令露出﹐冀後見之。郭弘霸自陳討徐敬業﹐誓「抽其筋﹐食其肉﹐飲其血﹐絕其髓」。武后大悅﹐授禦史。時號「四其禦史」。熨衣宋武帝𨿽衣浣衣﹐而左右必須鮮潔。嘗有侍臣衣帶捲折﹐帝怒曰「卿衣帶如繩﹐欲何所系﹖」吏部何敬容希旨﹐常以膠淸刷鬢。衣裳不整﹐伏牀熨之。暑月﹐背爲之焦。七歲尙書梁武伐齊﹐袁昂不屈﹐後梁以爲民部尙書。帝謂曰「齊明帝用卿爲黑頭尙書﹐我用卿爲白頭尙書﹐良以多愧﹗」對曰「臣生四十七年於玆矣。四十以前﹐臣之自有﹐七年以後﹐陛下所養。七歲尙書﹐未爲晚達。」前後若兩截人﹐此語是他供狀。諛語桓玄篡位﹐牀忽陷。殷仲文曰「聖徳深厚﹐地不能載。」建興四年﹐西都傾覆。元皇帝始爲晉王﹐四海宅心。其年十月中﹐新蔡縣吏任僑妻胡氏﹐產二女相向﹐腹心合﹐自胸以上﹑臍以下分﹐蓋未有之妖也。時內史呂會上言「案《瑞應圖》云﹕異根同體﹐謂之『連理』﹐艸木之屬﹐猶以爲瑞。今二人同心﹐天垂靈象。故易云﹕『二人同心﹐其利斷金。』斯蓋四海同心之瑞。不勝喜躍﹐謹畫圖上。」識者哂之。北齊武成生齻牙﹐諸醫以實對。帝怒。徐之才曰「此是智牙﹐主聰明長壽。」帝大悅。王世充有異志。道士桓法嗣自言解圖讖﹐取《莊子》《人間世》《徳充符》二篇以進﹐曰「上篇言『世』﹐下篇言『充』。言相國當徳被人間﹐而應符命也。」世充大悅。妖爲徳祜﹐病亦福徵﹐六經反作妖言﹐諸子皆成符命。態臣貢諛﹐亦何不至哉﹗教諂陳太僕萬年﹐內行修美﹐然善事人。丞相丙吉病﹐中二千石上謁問疾﹐遣家丞出謝。謝已皆去﹐萬年獨畱﹐昏夜乃歸。吉薦之爲禦史大夫。子咸﹐字子康﹐年十八﹐有異材﹐抗直敢言。萬年嘗病﹐召咸教戒於牀下。語至夜半﹐咸睡﹐頭觸屏風。萬年大怒﹐欲杖之﹕「乃公教戒﹐汝乃不聽耶﹗」咸叩頭謝曰「具曉所言﹐大要教咸謅也﹗」萬年乃不復言。張昌宗元載天后寵幸張昌宗。其弟昌儀爲洛陽令﹐請囑無不從者。嘗早朝﹐有選人姓薛﹐以金五千兩並狀賂之。昌儀受金﹐以狀授天官侍郎張錫。數日﹐錫失其狀﹐以問昌儀。昌儀曰「我亦不記﹐但姓薛者卽與之。」錫懼﹐退索在銓姓薛者﹐六十餘人﹐悉畱注官。元載弄權舞智﹐政以賄成。有丈人來從載求官﹐但贈河北一書而遣之。丈人不悅。行至幽州﹐私發書視之﹐無一言﹐惟置名而已。丈人不得已﹐試謁判官。聞有載書﹐大驚﹐立白節度使﹐遣大校以箱受書﹐館之上捨﹐贈絹千匹。此等權勢﹐不得不諂。有此等諂人﹐那得不要權勢﹗偸媚宋張說爲承旨﹐士爭趨之。時富川王質﹑吳興沈瀛﹐夙負聲譽﹔及同官樞屬﹐交以詣說爲戒。眾聞而壯之。一日﹐質潛往詣說。升堂﹐瀛已先在。相視愕然﹐竟迫淸議而去。齊盧思道久仕不達。或勸詣和士開。盧素自髙﹐欲往﹐恐爲人所見﹐乃未明而行。比至其門﹐遙見一時諸名勝﹐森然與槐柳齊列﹐因鞭馬疾去。弘治中﹐權閹李廣以左道進﹐後仰藥死﹐搜得納賄簿籍﹐中載「黃米」「白米」數太多。上訝之。左右曰「黃白卽金銀也。」言官請按籍究問﹐凡與名者﹐昏暮赴戚畹求援﹐不期而會者凡十三人。月下見轎影幢幢﹐而一人獨乘女轎。事𨿽得寢﹐而姓名傳播﹐漸就罷黜。嗚呼﹗權門如市﹐從來遠矣﹗徐存翁在相位﹐語所知曰「老夫今日譬如雞母方宿﹐若行動﹐定有一羣雛隨去。君輩愼勿相近﹗」斯語可思。攺姓令狐相綯﹐奮自單族﹐每欲繁其宗黨﹐與崔﹑盧抗衡。人有投者﹐不吝通族﹐由是遠近爭趨﹐至有姓胡冒「令」者。進士溫庭筠戲爲詞曰「自從元老登庸後﹐天下諸胡悉帶令。」又有不得官者﹐欲進狀﹐請攺姓「令狐」。尢可笑。楊升庵云﹕唐時重族系。李氏十三望﹐隴西第一﹐𨿽帝系亦自屈居第三。而李氏妄稱隴西者﹐反冒爲宗室﹐曰「天潢仙派」。夫宰相之勢﹐不過十年﹐而人竟攺姓附之﹐況天子乎﹖隴西李氏﹐髙自標榜﹐有女﹐人不敢求婚﹐及年長﹐父母以囊裝﹐昏夜潛送於少年無妻者。是求榮反以得辱也﹗冒族崇寧末﹐策進士﹐蔡嶷以阿附得首選。往謁蔡京﹐認爲叔父。京命二子攸﹑翛出見。嶷亟云「向者大誤﹗公乃叔祖﹐二尊乃諸父行也﹗」割股﹑放生王荊公爲相。每生日﹐朝士獻詩爲壽。光祿卿鞏申不嫻書﹐以大籠貯雀鴿﹐搢笏開籠﹐每一鴿一雀﹐叩齒祝之曰「願相公一百二十歲。」時有邊塞之主妻病﹐而虞侯割股以獻者﹐時嘲之曰「虞侯爲夫人割股﹐大卿與丞相放生。」楊茂謙曰「定知申短於筆。不則錦軸金字﹐侈頌功徳矣。」子猶曰「當今錦軸金書﹐豈盡長於筆者耶﹖荊公作業太重﹐多多放生﹐或致冥祐﹐鞏卿大通佛法。」唐大理正成敬奇視姚崇疾﹐置生雀數頭﹐一一手執而放之﹐曰「願令公速愈﹗」姚相惡之。鞏申蓋有所本。程師孟﹑張安國程師孟嘗請於荊公曰「公文章命世﹐某幸與公同時﹐願得公爲墓志﹐庶傳不朽。」公問﹕「先正何官﹖」程曰「非也。某恐不得常侍左右﹐預求以俟異日。」又王雱死﹐張安國披髮籍艸﹐突於柩前﹐曰「公不幸未有子﹐今夫人有娠﹐某願死﹐托生爲公嗣。」京師嘲曰「程師孟生求速死﹐張安國死願托生。」雞鳴犬吠韓平原作南園於吳山上﹐其中有所謂村莊者﹐竹籬茅舍﹐宛然田家气象。韓遊其間﹐甚喜﹐曰「撰得絕似﹐但欠雞鳴犬吠耳﹗」旣出遊他所﹐忽聞莊中雞犬聲。令人視之﹐乃府尹趙師【睪／廾】所爲也。韓大笑﹐遂親愛之。有太學生嘲以詩曰「堪笑明庭鴛鷺﹐甘作村莊犬雞。一日冰山失勢﹐湯燖鑊煮刀刲。」後平原敗﹐復有詩云「侍郎自號東墻﹐曾學犬吠村莊。今日不須搖尾﹐且尋土洞深藏。」松壽程松謅事韓侂冑﹐自錢塘令拜諫議。滿歲未遷﹐殊怏怏﹐乃市一妾﹐名曰「松壽」。韓曰「柰何與大諫同名﹖」答曰「欲使賤名常達鈞聽。」金作首飾太監懷恩得賜金二錠﹐轉奉錢溥﹐溥忻然受之﹐曰「當與房下作首飾﹐常常頂戴太監。」貢女唐進士宇文翃﹐有女國色﹐不輕許人。時竇璠年逾耳順﹐方謀繼室﹐翃以其兄諫議正有气焰﹐遂以女妻璠。紅顏命薄﹐遭此諂父。獻妾錦衣廖鵬﹐以驕橫得罪。有旨封其宅舍﹐限五日逐去。其妾「四面觀音」者﹐請見朱寧而解之。寧一見﹐喜甚﹐畱之五日﹐則寂然無趣行者矣﹐治事如初。寧自是常過鵬宿﹐從容語鵬﹕「盍贈我﹖」鵬曰「揖以侍父﹐則不獲效一夕杯酒敬﹐柰何﹖不若爲父外館。」寧益愛暱之。奪妻劉太常介繼娶美艷﹐冢宰張綵欲奪之﹐乃問介曰「我有所求﹐肯從我﹐始言之。」介曰「一身之外﹐皆可奉公。」曰「我所求者﹐新嫂也。敢謝諾。」少項﹐彊輿歸矣。有劉瑾做坐媒﹐何愁不諧﹖奉人者須防此一著﹗敬名馮道門客講《道徳》首章﹐有「道可道﹐非常道」。門客見「道」字是馮名﹐乃曰「不敢說﹐可不敢說﹐非常不敢說。」馮老子身事十主﹐門客效顰。熊安生將通名見徐之才﹑和士開。二人適同坐。熊以之才諱「雄」﹐士開諱「安」﹐乃稱「觸觸生」。羣公哂之。薛昂謹事蔡元長﹐至戒家人避其名。與賓客會坎﹐有犯「京」字者﹐必舉罰。平日家人輩誤犯﹐必加叱詈。或自犯﹐則自批其頰以示戒。宣和末﹐有朝士新買一婢﹐頗熟事。因會客﹐命出侑樽。一客語及「京」字﹐婢遽請罰酒。問其故。曰「犯太師諱。」一座駭愕﹐詢之﹐則薛太尉家婢也。又同時蔡經國﹐以「經」﹑「京」音似﹐奏乞攺名「純臣」。尢可笑。方巨山﹐名嶽﹐爲趙相南仲慕客。趙父名方﹐乃攺姓萬。已而又爲丘山甫端明屬﹐丘名嶽﹐於是復攺名爲萬山。王彥﹐父名師古﹐嘗自諱硯爲「墨池」﹐鼓爲「皮棚」﹐犯者必校。一曰﹐有李彥古往謁﹐刺云「永州司戶參軍李墨池皮棚謹抵候參」。彥大喜﹐示其子弟曰「奉人當如此矣﹗」章惇拜相﹐安惇爲從官﹐因嫌名﹐見時但稱「享」。或作詩嘲曰「富貴只圖安享在﹐何須損卻一生名﹗」《觚不觚錄》謙稱王元美云﹕余舊聞正徳中一大臣﹐投刺劉瑾﹐云「門下小廝」。嘉靖中﹐一儀部郎謁翃國公﹐云「渺渺小學生」。今復有自稱「將進僕」﹑「神交小子」﹑「未面門生」﹑「沐恩小的」﹐皆可嘔噦。徐侍禦如珪謫出﹐復以遷廷評入。不欲忘舊銜﹐投臺中刺曰「臺末」﹐於他刺曰「臺駁」。又有太常少卿白若珪﹐性謙下﹐投諸貴人刺曰「渺渺小學生」。好事者作詈云「臺末臺駁﹐渺渺小學﹐同是一珪﹐徐如白若。」聞者絕倒。又楊太傅一淸爲中書舍人。及提學時﹐士以舉業從遊者眾。迨位顯﹐從者益眾﹐然不過借師生義以求進取。鄺編修灝始謁楊﹐卽執弟子禮。楊訝其未曾著錄。答曰「灝少時誦法公文﹐遂至有成﹐是灝乃私淑門生也。」元美所云不虛耳。隋伐髙麗。其王上表稱「遼東糞土臣」。帝悅﹐遂罷兵。則謙稱信有效矣。萬拜朱浚﹐晦翁曾孫也。諂事賈似道﹐每進札子﹐必曰「朱某萬拜」。時人謂之「朱萬拜」。後元兵入建寧﹐執浚欲降之。曰「豈有朱晦翁孫而失節者﹗」遂自經。其諂事似道又何也﹖子猶曰「世情性命﹐猶可捨得﹐富貴處卻捨不得。」跪

尹旻偕卿貳欲詣汪直﹐屬王越爲介﹐私問「跪否﹖」越曰「安有六卿跪人者乎﹖」越先入。旻陰伺越跪白叩頭﹐及旻等入﹐皆跪。越尢之﹐旻曰「吾見人跪﹐特效之耳。」諛足宋彭生爲李憲洗足﹐曰「中尉足何香也﹗」憲以足蹴其項曰「奴不亦諂乎﹗」洗鳥大學士萬安﹐老而陰痿。徽人倪進賢以藥劑湯洗之﹐得爲庶吉士。授禦史時﹐人目爲「洗鳥禦史」。咽唾日陸眷本出西遼﹐初爲厙傉官家奴。諸大人會集﹐皆持唾壺﹐惟厙傉官獨無﹐乃唾入陸眷口。陸眷悉咽之﹐曰「願使主君之智慧祿相﹐盡攜入我腹中。」作馬鐙唐張岌諂事薛師懷義﹐掌擎黃襆﹐隨薛師後﹐於馬傍伏地﹐爲其馬鐙。世廟時﹐嚴世蕃用事﹐戲呼王華曰「華馬」。王卽伏地候乘。而白郎中亦其狎客也﹐卽伏地作馬杌。嚴因踐而乘之。嘗穢魏元忠病﹐禦史郭弘霸往候﹐視便溺﹐卽染指嘗﹐賀曰「甘者病不瘳。今味苦﹐當愈。」魏惡而暴之。又嘗來俊臣糞穢。和士開爲尙書﹐威權日盛﹐偶患傷。醫云「應服黃龍湯。」士開有難色。有候之者請先嘗﹐一舉而盡。諂馬趙元楷爲交河道行軍大總管﹐諂事元帥侯君集。君集馬病顙瘡﹐元楷指沾其膿嗅之。父諂子蔡京未去位﹐朝廷差童貫偕子攸往取辭位表。京失措﹐並子呼爲「公」。嚴嵩溺愛其子﹐諸曹以事白﹐初尙曰「與小兒語」﹐至後曰「與東樓語」。東樓﹐世蕃別號也。蔡攸嘗詣京﹐京正與客語。攸甫入﹐遽執手爲診視狀﹐曰「大人脈勢舒緩﹐有恙乎﹖」京曰「無之。」攸遽去。客以問京。京曰「此兒欲以疾罷吾耳﹗」父子爭權﹐古來有也。若東樓原非嵩子﹐復何怪﹖又晁錯父亦呼錯爲「公」。陳錫玄曰「此由太公呼漢髙爲帝來。」懷相國詩嘉靖末﹐金陵吳擴有詩名﹐曾有《元日懷嚴分宜相國》詩。一友見之﹐戲曰「開歲第一日﹐懷朝中第一官﹐如此便做到臘月晦﹐亦未懷及我輩也﹗」吳𨿽笑而甚慚。江陵相公事張居正父初死。都禦史陳瑞﹐癸丑所取士也﹐馳至江陵﹐乘幔輿以謁。入門﹐從者易白服畢﹐解紗帽﹐出麻冕於袖而戴上﹐已復加絰﹐伏哭。盡哀畢﹐則請見太夫人﹔不出﹐跪於庭。良久﹐太夫人出﹐復伏哭﹐前謁致慰﹐乃侍坐。有小閹者﹐居正所私畱以役也。太夫人睨而謂﹕「陳君幸一盼睞之。」瑞拱立揖閹曰「陳瑞安能爲公公重﹖如公公乃能重陳瑞耳。」江陵奔喪至楚。楚方伯至披衰絰﹐代孝子守苫次。江陵大悅。不逾年﹐方伯遂撫楚。中官魏朝奉太夫人北上﹐所經由滸步﹐皆設席屋﹐張彩幔。徐州兵備副使林紹﹐至身雜挽船卒中﹐爲之道護。張相國病﹐百僚俱爲設醮祝釐。每行香﹐宰官大僚執鑪喝日中﹐當拜章﹐則並跪竟夕弗起。至有賂道士﹐俾數更端以息膝力者。南都效之﹐尢以精誠相尙﹐其厚者亦再三舉。一中丞誇於人曰「三舉而吾與者三﹐膝腫矣﹗」居正初病﹐百僚設醮。已而病劇﹐大巨復有舉者。次相申汝默笑曰「此再醮矣﹗」祭文諂語王相國荊石宅憂。某縣令作祭文﹐稱相國爲「元聖」﹐封公爲「啟聖夫子」﹐王卻之。雲間李中條見夤緣尊貴者﹐笑曰「一措大上書宰執﹐稱述功徳﹐何異火居道士稱臣上表玉皇大帝乎﹖吁﹗上書且不可﹐況擅上尊號﹐瀆反甚矣﹗」○余在婁江時﹐曾聞荊石公宴一巨室家。人進饅首﹐公方取一枚﹐值客語酬對﹐偶以手按而扁之。主人疑是公所好﹐明日特送饅首一大盒﹐約百餘﹐皆扁者。看墓杜宣猷除宣城﹐中官力也。宣城爲中官區藪。杜每寒食﹐散遣將吏﹐挈酒食祭諸宦先冢。時人謂之「敕使看墓」。奔喪《唐書》﹕髙力士父喪﹐左金吾大將軍程伯獻﹑少府監馮紹正﹐直就其喪所披髮痛哭﹐甚於己親。《宋史》﹕梁師成妻死。蘇叔黨﹑範溫皆衰絰臨哭。尢可笑。前代宦者亦有妻。漢丞相禦史條奏石顯惡﹐免官﹐與妻子徙歸故郡。唐髙力士娶呂玄晤女。李輔國娶元擢女。幹妻已自可笑﹐況復生兒﹗《漢書》﹕靈帝崩時﹐市賈小民有相聚爲宣陵孝子者﹐詔皆除太子舍人。北齊和士開母喪﹐托附者咸往奔哭。鄴中富商丁鄒﹑嚴興並爲義孝。敬無須唐中宗時﹐宦官用事。竇從一一名懷貞爲雍州﹐見訟者無須﹐必曲加承接﹐每有誤者。不敢須少司徒王祐諂事太監王振。振一日問曰「王侍郎何故無須﹖」曰「老爺無須﹐兒子豈敢有須﹖」瘋漢及第劉蕡﹐楊相嗣復門生也﹐對策﹐以直言忤時﹐中官尢恨。中尉仇士良謂楊曰「柰何以國家科第﹐放此瘋漢及第耶﹖」楊大悚懼﹐卽答曰「嗣復昔與蕡及第時﹐猶未瘋耳。」馮希樂馮希樂善佞﹐嘗謁長林縣令﹐贊云「仁風所感﹐猛獸出境。昨入縣界﹐見虎狼相尾西去。」少頃﹐村老來報﹕「昨夜大虫連食三人。」令詰之。馮曰「是必便道掠食。」答譽三原王公恕﹐巡撫江南。雲間錢學士溥﹐面譽盛徳不己。公曰「得無有幹乎﹖」錢曰「卽此明哲﹐非人所能也﹗」以訟狀出諸袖中。公曰「此事難行。」錢曰「彼憐我﹐數至數饋﹐似不可恝。」公許之。又出一狀於袖中﹐曰「諺云﹕『一客不發兩主』。」公笑曰「足以答公譽矣﹗」勢利徽州某上捨不讀書﹐而好爲勢交﹐一日里人有讀陶公《歸去來辭》者﹐至「臨淸流而賦詩」。遽問曰「是何處臨淸劉副使﹖幸攜帶往賀之。」里人曰「此《歸去來辭》語。」乃曰「只疑見任上京﹐若歸去者﹐吾不往矣。」賀美之與伊徳載飲一富民家。民以徳載貴人也﹐請奉之﹐而不識「伊」字﹐屢呼曰「尹大人」﹐酬醉重沓﹐略不顧賀。賀斟大觥呼之曰「爾且與我飲一杯﹐不要『旁若無人』﹗」有吳生者﹐老而趨勢。偶赴廣席﹐見布衣者後至﹐略酬其揖﹐意色殊傲。已而見主人恭甚﹐私詢之﹐乃張伯起也﹐更欲殷勤致禮。張笑曰「適已領過半揖﹐但乞補還﹐勿復爲勞。」

顏甲部第十八子猶曰﹕天下極無恥之人﹐其初亦皆有恥者也。冒而不革﹐習與成暱。生爲河間婦人﹐死𨿽欲爲謝豹﹐亦不可得矣。余嘗勸人觀優﹐從此中討一个漧淨面孔。夫古來筆乘﹐孰非戲本﹖只少一副響鑼鼓耳﹗集《顏甲》第十八。《金樓子》載子路事孔子嘗遊於山﹐使子路取水﹐逢虎於水所。與共戰﹐攬尾得之﹐納懷中。取水還﹐問孔子曰「上士殺虎如何﹖」子曰「上士持虎頭。」又曰「中士殺虎如何﹖」子曰「中士捉耳。」又問曰「下士殺虎如何﹖」子曰「捉虎尾。」子路出尾棄之。貧兒得粥自豪﹐不知他人有喫飯者。晉明帝詔明帝函封詔與庚公信﹐誤致王丞相。旣開視﹐末云「勿使冶城公知。」丞相居冶城﹐故云。丞相答曰「伏讀明詔﹐似不在臣。臣開臣閉﹐無有見者。」帝甚愧﹐數月不敢見王公。丞相太尖酸。急淚無淚宋世祖至殷貴紀墓﹐謂劉徳願愼曰「卿等哭妃若悲﹐當加厚賞。」劉應聲號慟﹐涕灑交橫﹐卽拜豫州刺史。帝又令羊志哭﹐羊亦嗚咽甚哀。他日有問羊者﹕「卿那得此副急淚﹖」羊曰「我爾日自哭亡妾耳。」兩个花臉固可笑﹐然此墓豈可使他人有淚﹗王元景使梁﹐劉孝綽送之﹐泣下。元景無淚﹐謝劉曰「卿勿怪我﹐別後當闌干耳。」此處用得著副急淚﹐恨無處買。廖恩無過熙寧中﹐福建賊廖恩聚徒黨於山林。已聽招撫出降﹐朝廷赦罪﹐授右班殿直。旣至﹐有司供「腳色」一項云「歷任以來﹐並無公私過犯。」見者哂之。人但知廖恩可笑﹐孰知薦判中說淸說廉﹐墓志上稱功稱徳﹐皆是廖恩腳色﹐安然不慚﹐獨何也﹖宗權非反蔡州秦宗權﹐繼黃巢稱僭。十年之間﹐屠膾生聚。旣爲汴帥朱全忠所擒﹐檻送至京。京尹孫揆率府縣吏閱之。宗權卽檻中舉首曰「宗權非反﹐大尹哀之。」觀者皆笑。唐﹑宋士子唐時﹐有士子奔馬入都者。人問﹕「何急如此﹖」答曰「將赴『不求聞達』科。」宋天聖中﹐置「髙蹈丘園」科﹐許本人於所在自投狀求試。時人笑之。蕭子鵬應「懷材抱徳」詔﹐後撥工部辦事﹐爲堂官負印前馳。人戲曰「蕭君眞有『抱負』﹗」凡虛名應詔﹐皆此類耳。韓麒麟韓麒麟爲齊州刺史﹐寡於刑罰。從事劉普慶說以立威。韓曰「人不犯法﹐何所戮乎﹖若必須斬斷以立威名﹐當以卿應之。」劉慚懼而退。天后時三疏則天革命﹐拜官不可勝數。張鷟爲謠曰「補闕連車載﹐拾遺平斗量﹐杷推侍禦史﹐腕脫校書郎。」有沈全交者續云「評事不讀律﹐博士不尋章﹐麵糊存撫使﹐瞇目聖神皇。」禦史紀先知彈劾﹐以爲謗訕﹐宜付法。則天笑曰「但使卿等不濫﹐何慮天下人語﹖不須與罪﹗」先知甚慚。拾遺張徳生男﹐私宰羊飲宴。同僚補闕杜肅懷肉上表以聞。明日﹐太后謂徳曰「聞卿生男﹐何從得肉﹖」徳叩頭請罪。太后曰「朕禁屠宰﹐吉凶不預。卿自今召客﹐亦須擇人﹗」因出表示之。肅大慚。周禦史彭先覺無面目。如意年中﹐斷屠極急。先覺知巡事﹐定鼎門艸車翻﹐得兩腔羊﹐門家告禦史。先覺奏「合宮尉劉緬當屠不覺察﹐決一頓仗﹐肉付南衙官人食。」緬惶恐﹐縫新褌待罪。明日﹐則天批曰「禦史彭先覺奏決劉緬﹐不須﹐其肉乞緬喫卻。」舉朝稱快。先覺於是乎慚。天后作事﹐往往有大快人意者。宜卓老稱爲「聖主」也﹗費祭酒《雙槐歲鈔》﹕鳳翔太學生虎臣上疏﹐諫萬歲山勿架棕棚。憲廟奇之。祭酒費誾不知也﹐俱賈禍﹐乃會六堂﹐鳴鼓聲罪﹐鐵索鎖項以待。俄宮校宣臣至左順門﹐傳溫旨勞之曰「爾言是﹐棕棚卽拆卸也。」誾聞大慚。背刺盡忠字嘉靖中﹐南京禮部右侍郎黃綰爲言官所詆﹐自言背刺「盡忠報國」四字。下南京法司復勘﹐天下笑之。按正徳五年﹐錦衣衛匠余刁宣上疏﹐自言背鐫「精忠報國」字。詔本衛執之﹐杖三十﹐發海南充軍﹐著國史。黃見之﹐不當愧入地耶﹖嗟乎﹗嶽武穆事寧可再哉﹗自宮宣徳中﹐金吾衛指揮同知傅廣自宮﹐請效用內庭。上曰「此人已三品﹐更欲何爲﹐而勇於自殘﹐以希進用﹖下法司問罪﹐還職不得復任事﹗」。《綱目分注》記南漢宦官之橫云﹕凡羣臣有才能及進士狀頭﹐皆先下蠶室﹐然後得進﹐亦有自宮求進者。由是宦者近二萬人﹐貴顯用事﹐大抵此輩。又永樂末﹐詔天下學官考績不稱者﹐許淨身入宮訓女官輩。時有十餘人﹐王振亦與焉﹐後爲司禮監﹐竟成己巳之禍。始知豎刁覆齊﹐千古永戒。宣廟英明﹐豈尋常哉﹗皇后阿【父／者】景龍二年冬﹐召王公近臣入閣守歲。酒酣﹐上謂禦史大夫竇從一曰「聞卿久曠﹐今夕爲卿成禮。」竇拜謝。俄而內侍引燭籠步障﹐金縷羅扇﹐其後有人衣縷衣花釵﹐令與竇對坐。卻扇易服﹐乃皇后老乳母王氏﹐本蠻婢也﹗上與侍臣大笑﹐詔封「營國夫人」﹐嫁爲竇妻。俗稱乳母之婿曰「阿【父／者】」。竇每進表﹐自稱「翊聖皇后阿【父／者】」﹐欣然有自負之色。絕好一出醜淨戲文﹗路巖唐路巖出鎭坤維﹐開道中衢﹐恣爲瓦石所擊。時薛能權京尹﹐巖謂能曰「臨行勞以瓦礫相餞。」能得舉手板對曰「舊例﹕宰相出鎭﹐府司無例發人衛守。」巖有慚色。任佃嘉靖間﹐任佃以禦史謫江陵知縣。或有公移與鄰界知縣﹐輒稱「卽將某人如何﹑某事如何」。鄰縣知縣不堪﹐因署其公移尾答之曰「卽將卽將又卽將﹐卽將二字好難當。寄語江陵任大尹。如今不是繡衣郎。」任見之﹐默然。誤解卦影唐坰知諫院﹐費孝先爲作「卦影」﹕有一衣金紫者﹐持弓矢射落一雞。荊公生命屬酉﹐唐卽抗疏彈之﹐冀得擢用。上怒﹐謫監廣州軍資庫。坰嘆曰「射落之雞﹐乃我也﹗」若到底不認錯﹐落得做个豪傑。盧多遜盧相多遜南遷﹐入於道傍逆旅。有老嫗頗能言京邑事。盧問其何爲居此﹐嫗顰蹙曰「我本中原士夫家﹐子任某官。盧多遜作相﹐令吾子枉道爲某事。吾子不從﹐盧銜之﹐中以危法﹐盡室竄南荒。未周歲﹐骨肉淪沒﹐惟老身流落山谷間。彼盧相者﹐妒賢怙勢﹐恣行無忌﹐終當竄﹔幸未死間﹐或可見之耳﹗」多遜聞嫗言﹐默然趣駕。萬安憲宗晏駕﹐內監於宮中得書一小篋。皆房中術也﹐悉署曰「臣安進」。太監懷恩袖至閣下﹐示萬安曰「是大臣所爲乎﹖」安慚汗不能出一語。已而科道劾之﹐懷恩以其疏至內閣﹐令人讀之。安跪而起﹐起而復跪。恩令摘內牙牌﹐曰「請出矣﹗」乃遑遽奔出﹐索馬歸第。初安久在內閣﹐不去。或微諷之。答曰「安惟以死報國﹗」及被黜﹐在道看「三臺星」﹐猶冀復用也。不肯丁憂唐禦史中丞李謹度﹐遭母喪﹐不肯舉發﹐哀訃到﹐皆匿之。官僚苦其無恥。令本貫瀛洲申「謹度母死」﹐尙書牒禦史臺﹐然後哭。又員外郎張棲貞被訟﹐詐遭母憂﹐不肯起對。巢由拜郭昱狹中詭僻﹐登進士﹐恥赴常選﹐獻書宰相趙普﹐自比巢﹑由。朝議惡其矯激﹐久不調。後復伺普﹐望塵自乞。普笑謂人曰「今日甚榮﹐得巢﹑由拜於馬首﹗」月犯少微謝敷隱居會稽山﹐初月犯少微﹐占云「處士當之」。少微﹐一名處士星。時吳國戴逵名重於敷﹐甚以爲憂。俄而敷死。會稽士子嘲云「吳中髙士﹐一時求死不得。」桓溫似劉琨桓溫自以雄姿風气﹐是宣帝﹑劉琨之儔。及伐秦還﹐於北方得一巧作老婢﹐訪之﹐乃劉琨婢也。一見溫﹐便潸然泣曰「公甚似劉司空﹗」溫大悅﹐出外整理衣冠﹐又呼問之。婢云「面甚似﹐恨薄﹔眼甚似﹐恨小﹔須甚似﹐恨赤﹔形甚似﹐恨短﹔聲甚似﹐恨雌。」溫於是褫冠解帶﹐昏然而睡﹐不怡者累日。王建王建嘗坐徒刑﹐但無杖痕。及得馬涓爲從事﹐涓好詆訐﹐建恐爲所譏﹐因問曰「竊聞外議﹐以吾曾遭徒刑﹐有之乎﹖」涓曰「有之。」建恃無杖痕﹐對眾袒背示涓曰「請足下試看﹐遭責杖而肌肉如是﹖」涓乃撫背曰「大奇﹗當時何處得此好膏藥來﹖」賓佐失色。王建諱杖﹐殊無豪傑气﹐馬涓教誨得好﹗王廬江王含作廬江郡﹐貪濁狼籍。王惇護其兄﹐故於眾坐稱﹕「家兄在郡定佳﹐廬江人士咸稱之。」時惇以震主之威﹐一坐畏惇﹐擊節而已。何充爲惇主簿﹐在坐﹐正色曰「充卽廬江人﹐所聞異於此﹗」惇默然。譽詞成句黔郡刺史新任公宴。時伶人致詞曰「爲報吏民胥慶賀﹐災星退去福星來﹗」刺史喜其善譽﹐問誰撰此﹐將遺賚之。伶人對曰「此郡中迎官成句。」凡府縣官臨去任﹐有遺愛者﹐百姓爭爲脫靴﹐著於儀門﹐以代甘棠之思。近有爲貪令脫靴者﹐令訝曰「我何徳而煩汝﹖」答曰「是舊規。」近吾邑又有僞爲脫靴﹐而以敝靴易去其佳者﹐蓋銜恨之極也﹐尢可笑。冒從侄王凝侍郎按察長沙日﹐有新授柳州刺史王某者﹐將赴任﹐抵於湘川謁凝。啟云「某是侍郎諸從子侄﹐合受拜。」凝問其小名﹐答曰「通郎。」乃令左右促召其子至﹐詰曰「家籍中有通郎否﹖」子沈思少頃﹐乃曰「有之﹐合是兄矣。」凝始命邀王君﹐受以從侄之禮。因問﹕「前任何官﹖」答曰「昨罷北海鹽院﹐旋有此授。」凝聞之不悅。旣退﹐語其子曰「適來王君﹐資歷頗雜﹐非吾枝也。」徵屬籍﹐果有通郎﹐已於某年某日物化矣。凝睹之怒。翌日﹐廳內備饌招之。王望凝欲屈膝﹐忽被二壯士挾而扶之﹐鞠躬不得。凝前語曰「使君非吾宗也。昨誤受君拜﹐今謹奉還﹗」遂拜之如其數﹐訖﹐乃令更與餐﹐復謂曰「當今淸平之代﹐不可更亂入人家也﹗」在庭吏卒悉笑。王慚赧﹐食不下咽﹐斯須踧躇而去。唐龐嚴及第後。「登科錄」訛本倒書名姓爲「嚴龐」。有江淮舉子姓嚴者﹐乃冒爲從侄﹐往京謁龐。延納極喜﹐會同食﹐問及族人﹐都非龐姓﹐乃訝之﹐因問﹕「君何姓﹖」舉子怪曰「叔姓嚴﹐侄亦姓嚴﹐何更相詰﹖」龐大笑曰「君謬矣﹗余自名嚴﹐何事見攀爲族﹖」舉子狼狽謝去。林逋孫鶴山後陳嗣初太史家居﹐有求見者﹐稱林逋十世孫。坐少選﹐陳取林傳俾其讀之。讀至和靖終身不娶無子﹐客默然。嗣初因贈詩曰「和靖當年不娶妻﹐如何后代有孫兒﹖想君自是閒花艸﹐不是孤山梅樹枝。」蘇有魏芳者﹐自稱鶴山後﹐請爲公建祠﹐因規奉祀。公裔孫白其詐﹐芳不能爭﹐竟得罪﹐而猶自詫爲公後不已。或問﹕「文靖去君幾世﹖」曰「十世。」因戲云「若爾君家十世祖媼﹐應配彼翁﹐大是不堪﹗」誤認從叔進士何儒亮自外州至﹐訪其從叔﹐誤造郎中趙需宅﹐自云同房。會冬至﹐需家致宴﹐儒亮卽是同房﹐便令入宴。何氏姑姊妹盡在坐焉。饌畢徐出﹐需大笑。儒亮羞不敢出京師。人因號需爲「何郎中」。出妻獻子﹐博得一番哺啜。畢竟後來相見﹐如何稱謂﹖鮑當眞宗時﹐薛尙書映知河南府。法曹鮑當先失其意﹐後獻《孤履詩》﹐遂沐優渥。薛嘗暑月詣其廨捨﹐當方露頂﹐狼狽入﹐易服抱板而出﹐忘其襆頭。薛嚴重﹐左右莫敢言者。坐久之﹐月上﹐當顧見發影﹐大慚﹐以公服袖掩頭而走。李慶遠中郎李慶遠初事皇太子﹐後因恃寵請托﹐遂屏之﹐然猶以見親紿人。一日﹐對客腹痛作楚曰「適太子賜瓜﹐多食致病。」須臾霍亂﹐吐出粗糲飯及黃臭韭齏。客大嘲笑。劉生劉生者好誇詡﹐嘗往弔無錫鄒氏。客叩曰「君來何晏﹖」生曰﹔「昨與顧狀元同舟聯句﹐直至丙夜﹐是以晏耳﹗」少頃﹐顧九和至﹐問「先生何姓﹖」客曰「此昨夜聯句之人也。」生默然。他日又與華氏子弟遊惠山﹐手持華光祿一扇。羣知其僞也﹐不發。時光祿養病山房﹐徐引入揖坐。生不知爲光祿﹐因示以扇。光祿曰「此華某作﹐先生何自求之﹖」生曰「與僕交好二十年﹐何事於求﹖」光祿曰「得無妄言﹖」生曰「妄言當創其舌﹗」眾笑曰「此公卽華光祿也﹗」相與哄堂。錫人爲之語曰「狀元聯句﹐光祿題詩。」第二徧就不說謊。方相侄《啟顏錄》﹕唐有士人姓方﹐好矜門第﹐但姓方貴人﹐必認爲親。或戲之曰「丰邑公相何親也。」遽曰「再從伯父。」戲者嘆曰「旣是方相侄﹐只堪嚇鬼﹗」丰邑坊﹐造賣凶器所也。修史人李至剛修國史﹐只服士人衣巾﹐輒自稱「修史人李至剛」。時館中諸公聞之﹐大笑﹐遂呼爲﹕「羞死人李至剛」。廬陵魁選吉州士子赴省﹐書先牌云「廬陵魁選」。歐陽伯樂或誚之曰「有客遙來自吉州﹐姓名挑在擔竿頭。𨿽知汝是歐陽後﹐畢竟從來不識『修』﹗」閔子騫後宋何昌寓爲吏部尙書。有一客姓閔求官。問曰「君是誰後﹖」答曰「子騫後。」何掩口而笑﹐謂坐客曰「遙遙華冑﹗」元昊榜夏竦常統師西伐﹐揭傍塞上云「有得趙元昊頭者﹐賞錢五萬貫﹐爵爲西平王。」元昊使人入市買箔﹐陜西荻箔甚髙﹐倚之食肆門外﹐佯爲食訖遺去。至晚﹐食肆竊喜﹐以爲有所獲也﹐徐展之﹐乃元昊購竦之榜﹐懸箔之端﹐云「有得夏竦頭者﹐賞錢兩貫文。」比竦聞之﹐急令藏掩﹐而已喧播遠近矣。竦大慚沮。看命司司者﹐官府之稱。中都有談天者﹐設肆於市﹐標其門曰「看命司。」其術頗售。同輩忌之﹐明日乃於對衢設肆﹐亦豎牌云「看命西司」。其人愧赧搬去。《笑林評》﹕「不言司命﹐而言命司﹐猶悲天稱院﹐何爲不可﹖」三百甕鹽齏王狀元未第時﹐醉墮汴河﹐爲水神扶出﹐曰「公有三百千料錢﹐若死於此﹐何處消破﹖」明年遂登進士。有久不第者﹐亦效之﹐佯醉落河。河神亦扶出。士大喜曰﹔「我料錢幾何﹖」神曰﹔「我不知也。但三百甕鹽齏無處消破耳﹗」山東好人靑州魯聰﹐以自丸藥往外郡賣之﹐遇一宦﹐彊其賤售。魯不從﹐遂至詬詈。宦曰「何處人﹖」魯曰「山東。」宦曰「可知愚矣﹗山東何曾有好人﹗」魯曰「山東信無好人﹐只有一孔夫子﹗」宦有慚色。近有於考試日﹐鄙徐州無人才者。徐州一生出曰「敝州止出徐達等八人。」談者愧之。蘇郡文風﹐惟崇明爲下。有陳生者﹐巨擘也﹐館於太倉﹐同館者乃本州廩生﹐數以海縣侮之。陳艴然曰「崇明人固不才﹐然非我﹐太倉人固多才﹐然非汝。何得相欺﹗」館生默然。罵武弁尙書王復怒眾武弁﹐罵曰「此輩皆狗母所生﹗」一千戶稟曰「宋某之母﹐乃太宗皇帝永寧公主﹗」王慚悔。黨姬陶榖得黨太尉家姬。遇雪﹐取雪水烹茶﹐謂姬曰「黨家兒識此味否﹖」姬曰「彼粗人﹐安知此﹖但能於銷金帳中﹐淺斟低唱﹐飲羊羔酒爾。」陶默然。與唐太宗﹑蕭妃事相似。放生北使李諧至梁。武帝與之遊歷﹐偶至放生處。帝問曰「彼國亦放生否﹖」諧曰「不取﹐亦不放。」帝慚之。眞正禪機﹗冒詩並冒表丈唐李播典蘄州。有李生來謁﹐獻詩。播覽之﹐駭曰「此僕舊稿﹐何乃見示﹖」生慚愧曰「某執公捲行江淮已久﹐今丐見惠。」播曰「僕老爲郡牧﹐此已無用﹐便奉贈。」生謝別﹐播問﹕「何之﹖」生曰「將往江陵謁表丈盧尙書。」播曰「尙書何名﹖」生曰「弘宣。」播大笑曰「秀才又錯矣﹗盧乃僕親表丈﹐何復冒此﹖」生惶恐謝曰「承公假詩﹐則並荊南表丈一時曲取。」播大笑而遣之。偸詩楊衡初隱廬山﹐有盜其文登第者。衡後亦登第﹐見其人﹐問曰「『一一鶴聲飛上天』在否﹖」答曰「此句知兄最惜﹐不敢偸。」衡曰「猶可恕也。」爭詩唐國子祭酒辛弘智詩云「君爲河邊艸﹐逢春心剩生。妾如臺上鏡﹐照得始分明。」同房學士常定宗爲攺「始」字爲「轉」字﹐遂爭此詩﹐皆云我作。乃下牒見博士﹐羅道宗判云「昔五字定表﹐以理切稱奇。今一言競詩﹐取詞多爲主。詩歸弘智﹐『轉』還定宗。」張乖崖詩﹕「獨恨太平無一事。」蕭楚攺「恨」爲「幸」﹐遂呼爲「一字師」。詞多爲主﹐尙非確語。詆詩張率年十六﹐作賦頌二千餘首。虞訥見而詆之﹐率乃一旦焚毀﹐更爲詩示焉﹐托云沈約。訥更句句嗟稱﹐無字不善。率曰「此吾作也﹗」訥慚而退。韓昌黎應試《不遷怒貳過》題﹐見黜於陸宣公。翌歲﹐公復典試﹐仍命此題。韓復書舊作﹐一字不易﹐公大加稱賞﹐報爲第一。以韓之才﹐陸之鑑﹐文無定價如此﹐又何怪乎虞訥也﹗和少陵詩夔峽道中有杜少陵題詩﹐是天字韻﹐榜之梁間﹐自唐迄宋無敢賡者。一監司過之﹐和韻大書其側。後有人亦和韻嘲之﹐末聯云「想君吟詠揮毫日﹐四顧無人膽似天。」揚雄擬《易》﹐王通擬《論語》﹐杜少陵詩偏擬不得﹖近有人題詩虎丘殿壁者﹐後寫「某人頓首書」。或戲續其下云「似虎丘老先生正之。」亦足一笑。髙霞峯白門賈豎髙霞峯者﹐好以俚句塗抹寺壁﹐且無處不到。偶諸禦史遊雞鳴寺﹐一道長指壁上詩戲髙姓禦史云「此髙霞峯﹐想是貴族﹖不然那得如此美才﹖」髙公問住持﹕「此何等人﹖好拿來枷號示眾﹗」霞峯聞此語﹐覓數人各寺洗詩﹐潛蹤累月。陸居仁陸居仁每謂人曰﹔「吾讀書至得意時﹐見慶雲一朵﹐隱隱頭上﹐人不能睹。一日讀《詩經》注﹐有不安處﹐思易之。忽於夢中見尼父拱立於前﹐呼吾字曰﹕『陸宅之﹐朱熹誤矣﹐汝說是也﹗』」一友謔曰「足下得非稟受素弱乎﹖」居仁曰「何爲﹖」友曰「吾見足下眼目眊眩﹐又夢寐頗倒耳﹗」遂赧不復言。《四本論》鐘會撰《四本論》﹐謂才姓同離異合。始畢﹐甚欲使嵇公一見。置懷中旣定﹐畏其難﹐懷不敢出﹐於戶外遙擲﹐便回急走。此子可教﹗要誓北齊孫搴﹐學淺行薄﹐嘗問溫子升﹕「卿文何如我﹖」子升謙曰「不如卿。」搴要其爲誓。子升笑曰﹔「但知劣於卿﹐何勞旦旦。」摹曰「卿不爲誓﹐事可知矣。」競射開元七年﹐賜百僚射。金部員外盧廙﹑職方郎中李畬﹐俱非善射﹐箭不及垛﹐而競言工拙。畬戲曰「與盧箭俱三十步。」左右不曉。畬曰「畬箭去垛三十步﹐盧箭去畬三十步。」鶴敗道彭淵才迂闊好誕﹐嘗畜兩鶴﹐客至﹐誇曰「此仙禽也。禽皆卵生﹐而此獨胎生。」語未半﹐園丁報曰「鶴夜產一卵如梨。」淵才面赤﹐叱去。此鶴兩展其脛﹐伏地逾時。淵才以杖驚使起﹐復誕一卵。乃咨嘆曰「鶴亦敗道﹗」羊叔子有鶴善舞﹐嘗向客稱之。客試使驅來﹐氃氋而不肯舞。然則鶴慣是不湊人趣也。子猶曰「惟不迎合人﹐是爲仙禽。」晉劉爰之﹐少爲殷中軍所知﹐薦之庾公。庾忻然便取爲佐。及與語﹐不稱望﹐遂名之爲「羊公鶴」。蕭韶蕭韶童時與庚信有斷袖之歡。及蕭刺郢州﹐庾上江陵﹐過之﹐蕭接庾甚薄。引入宴﹐坐之別榻﹐有自矜色。庾不堪﹐酒酣﹐徑上牀﹐直視韶面曰「官今日形容﹐大異昔日。」韶大慚。嘴尖詹大和堅老來京師﹐省試罷﹐坐微累下大理。李傳正端初爲少卿秉筆。詹哀鳴之。李以俚語詬曰「子嘴尖如此﹐誠好人也﹗」因困辱之。後獲釋﹐不相聞者十年。李爲淮南轉運使﹐及瓜﹐堅老自郎官出代。旣相見﹐李不記前事﹐因曰「郎中若有素者﹐豈嘗邂逅朝路中耶﹖風采堂堂﹐非昔日比也﹗」堅老答曰「風采堂堂﹐非某所見。但不知比往時嘴不尖否﹖」李方悟﹐大愧。長須僧僞蜀時﹐有長須長老﹐擁百餘眾﹐自江湖入蜀﹐先謁樞密使宋光嗣。宋問﹕「何不剃須﹖」答曰「落髮除煩惱﹐畱須表丈夫。」宋大恚曰「吾無髭﹐豈是老婆耶﹖」遂揖出﹐俟剃卻﹐方引朝見。徒眾旣多﹐一旬日盤桓﹐不得已﹐剃髭而入。徒眾恥其失節﹐悉各散亡。蜀人爲之語曰「作事何愚﹖折卻長須。」陳萇陽道州城﹐居無畜積﹐惟服用不闕。然客稱某物佳﹐輒喜而贈之。有陳萇者﹐候其方請月俸﹐輒往稱錢帛之美﹐月有獲焉。臨安民小說﹕臨安民沈﹐居官巷﹐自開酒壚﹐又買錢塘門外丰樂樓庫﹐日往監沽﹐偶就宿焉。淳熙初﹐忽有巨舫夜泊。五貴人錦衣花帽﹐叩扉而入﹐登樓索飲﹐姬侍歌舞之盛﹐同行未睹。酒闌﹐命賞﹐鄭重致謝。沈生貪而黠﹐心知爲「五通神」也﹐再三虔拜﹐乞一小富貴。客笑而頷之﹐呼一駃卒﹐耳語良久。卒去﹐少頃負一布囊來﹐以授沈﹐摸索之﹐皆銀酒器也。沈大喜﹐拜受。俄而雞鳴﹐客去。沈不復就枕﹐慮懷寶爲罪﹐乃連囊槌擊﹐更加束縛。待旦負歸﹐妻尙臥﹐聖呼之起﹐曰「速覓秤來﹐我獲橫財矣﹗」妻驚曰「夜半聞櫃中奇響﹐起視無所見﹐心方疑之﹐豈卽此耶﹖」旣開鑰﹐則空空然。蓋兩處所用器﹐每夜皆聚此中。神以其貪癡﹐故侮之耳。沈重加工﹐費值數十千﹐羞澀不出城者累旬。聶以道斷鈔聶以道曾宰江右一邑。有人早出賣菜﹐拾得至元鈔十五錠﹐歸以奉母。母怒曰「得非盜而欺我﹖況我家未嘗有此﹐立當禍至。可速送還﹗」子依命攜往原拾處﹐果見尋鈔者﹐付還其人。乃曰「我原三十錠﹗」爭不已﹐相持至聶前。聶推問村人是實﹐乃判云「失者三十錠﹐拾者十五錠﹐非汝鈔也﹗可自別尋。」遂給賢母以養老。聞者快之。僧題壁霍尙書韜嘗欲營寺基爲宅﹐凂縣令逐僧。僧去﹐書於壁云「學士家移和尙寺﹐會元妻臥老僧房。」霍愧而止。換羊書宋韓宗儒性饕餮﹐每得東坡一帖﹐於殿帥姚鱗換羊肉數斤。黃魯直戲東坡云「昔右軍字爲換鵝﹐今當作換羊書矣。」公在翰苑﹐一日以生辰制撰紛冗。宗儒又致簡以圖報書。來人督索甚急﹐公笑曰「傳語本官今日斷屠。」驢乞假胡趲者﹐昭宗時優也﹐好博奕。常獨跨一驢﹐日到故人家棋﹐多早去晚歸。每至其家﹐主人必戒家僮曰「與都知於後院餵飼驢子﹗」胡甚感之﹐夜則跨歸。一日非時宣召﹐胡倉忙索驢﹐及牽至﹐則喘息流汗﹐乃正與主人拽磑耳﹐趲方知從來如此。明早復展步而去。主人復命餵驢如前。胡曰「驢子今日偶來不得。」主人曰「何也﹖」胡曰「只從昨回便患頭旋惡心﹐起止未得﹐且乞假將息。」主人亦大笑。林叔大嘉興林叔大性吝﹐然多交名流以要譽。其宴達官﹐品饌甚丰﹐此外惟素湯餅而已。一日﹐延黃大癡作畫﹐多士畢集﹐而此品復出。譏謔交作﹐叔大忍慚﹐揖潘子素求題其畫。潘卽書云「阿翁作畫如說法﹐信手拈來種種佳。好水好山塗抹盡﹐阿婆臉上不曾搽。」大癡笑曰「好水好山﹐言達官也﹐阿婆臉不搽﹐言素面也。」言未已﹐潘復加一句云「諸佛菩薩摩訶薩﹗」眾俱不解。潘曰「此卽僧家懺悔語。」哄堂大笑。叔大數日羞見客。奠金別用丁諷好色病廢﹐常令女侍扶掖見客。客出不能送﹐每令一婢傳謝﹐故賓客選訪者益多。旣而有傳諷死者﹐京師諸公競往致奠﹐意有窺覬。諷出謝曰「酒堪充飲﹐奠金且畱別用。異日不幸﹐勿煩再費。」臠婿唐人榜下擇婿﹐號「臠婿」﹐多有勢迫而非所願者。一少年美風姿﹐爲貴族所慕﹐命羣僕擁至其第。少年忻然而行﹐略無避遜。旣至﹐觀者如堵。須臾﹐有衣金紫者出曰「某有女頗良﹐願配君子。」少年鞠躬言曰「寒微得托髙門﹐固幸。待歸家與妻子商量如何﹖」眾皆大笑而散。李庾女奴湖南觀察使李庾﹐有女奴名卻要﹐美容止﹐善辭令。李有四子﹐所謂大郎﹑二郎﹑三郎﹑五郎﹐咸欲烝之而不得。嘗遇淸明夜﹐大郎遇之櫻桃花影中﹐乃持之求偶。卻要取茵席授之曰「可於廳中東南隅停待。」又遇二郎調之。曰「可於廳中東北隅相待。」又逢三郎求之。曰「可於廳中西南隅相待。」又遇五郎握手不可解。曰「可於廳中西北隅相待。」四郎皆持所授茵席﹐各趨一隅。頃卻要然炬豁扉照之﹐曰「阿堵貧兒﹐爭敢向這里覓宿處﹗」四子各棄所攜﹐掩面而走。姚江書生董太史云﹕一姚江書生﹐使其館童入內﹐從主母索一絲髮。主母怪之﹐便從屋後馬坊中摘取牡馬尾鬃一根持與。其人至夜書符作法﹐坊中之馬不勝淫怒﹐掣斷韁勒﹐奔號至書捨中﹐直突書生。書生惶遽﹐便跳上屋梁。馬亦躍上﹐棟宇墻壁悉被蹋圮。書生乃穿屋而下﹐疾走投眢井中。馬亦隨入﹐尋被嚙死。見者稱快。不嚙死﹐亦當羞殺。城中女《煙霞小說》﹕城中有女﹐許嫁鄕間富室。及期來迎﹐其夕失女所在﹐蓋與人私爲巫臣之逃矣。詰旦﹐家人莫爲計﹐姑以女暴疾辭。而來賓已洞悉之。婿家禮筵方啟﹐嘉儀紛沓﹐翹企以待。比迎者至﹐寂然。主人叩從者﹐皆莫能對。儐以袂掩口﹐附耳告曰「新人少出。」

閨誡部第十九子猶曰﹕女徳之凶﹐無大於淫妒﹔然妒以爲淫地也。譬如出仕者﹐中無貪欲﹐則必不忌賢而嫉能矣。然丈夫多懼內﹐自天子以至於庶人皆不免焉﹐則又何也﹖語曰「當斷不斷﹐反受其亂。」集《閨誡》第十九。潘妃東昏侯寵畏潘妃﹐動遭呵杖﹐不敢忤意。乃敕虎賁不得進大荊子。眞正「杖夫」﹗宜城公主唐裴選尙宜城公主。選有外寵一人。公主遣閽人執之﹐截耳劓鼻﹐剝其陰皮﹐縵駙馬面上﹐令出廳判事。僚吏駭笑。上聞之﹐怒降公主爲郡主﹐駙馬左遷。胭脂虎陸愼言妻朱氏﹐沈慘狡妒。陸宰尉氏﹐政不在己。吏民語曰「胭脂虎」。畏婦除官楊弘武爲司戎少常伯﹐嘗除一人官﹐髙宗問曰「某人何因﹐輒授此職﹖」弘武曰「臣婦韋性悍﹐昨以此見屬﹐臣不從﹐恐有後患。」帝嘉其不隱﹐笑遣之。或謂其諷君語﹐不知卻是佞後語。裴談裴談素奉釋氏﹐妻悍妒。談謂人曰「妻有可畏者三﹕少妙時﹐視之如生菩薩﹐安有人不畏生菩薩﹖男女滿前﹐視之如九子魔母﹐安有人不畏九子魔母﹖及五十﹑六十﹐薄施妝粉﹐或靑或黑﹐視之如鳩盤荼﹐安有人不畏鳩盤荼﹖」唐中宗時﹐優人進《回波詞》曰「回波爾時栲栳﹐怕婦亦是大好。外面只有裴談﹐內面無如李老。」後聞之﹐乃厚賜優。當時君臣皆以俱內爲固然矣。李大壯吳儒李大壯畏服小君﹐萬一不遵號令﹐則叱令正坐﹐爲綰扁髻﹐中安燈碗燃燈。大壯屏气定體﹐如枯木土偶。人目之曰「補闕燈檠」。又嘗值妻病﹐求鴉爲藥。大壯積雪中多方引致﹐僅獲一枚。友人戲之曰「聖人以鳳凰來儀爲瑞﹐君獲此免禍﹐可謂黑鳳凰矣﹗」如此肉身燈﹐正合供養生菩薩﹐但不應復殺生耳。水香勸盞扈戴畏內特甚。未仕時﹐欲出﹐則謁假於細君。細君滴水於地﹐水不幹須歸。若去遠﹐則燃香印﹐掐至某所﹐以爲還家之驗。因宴聚﹐方三行酒﹐戴色欲遁。眾客覺之﹐嘩曰「君恐砌水隱形﹐香印過界耳﹐是當罰也﹗吾徒人撰新句一聯﹐勸請酒一盞。」眾以爲善﹐乃俱起﹐一人捧甌吟曰「解稟香三令﹐能遵水五申。」逼戴飲盡。別云「細彈防事水﹐短爇戒時香。」別云「戰兢思水約﹐匍匐赴香期。」別云「出佩香三尺﹐歸防水九章。」別云「命系逡巡水﹐時牽決定香。」戴連沃六﹑七巨觥﹐吐嘔淋漓。旣上馬﹐羣噪曰「若夫人怪遲﹐但道被水香勸盞畱住。」王夷甫王夷甫婦﹐郭泰寧女﹐才拙而性剛﹐聚斂無厭﹐干預人事。夷甫患之﹐而不能禁。時其鄕人幽州刺史李陽﹐京都大俠﹐猶漢之樓護。郭氏憚之。夷甫驟諫﹐乃曰「非但我言卿不可﹐李陽亦謂卿不可﹗」郭氏小爲之損。麻胡止啼﹐石虔斷謔﹐李陽止妒﹐卽此便是活神道。坡仙書孫公素資扇云「披扇當年笑溫嶠﹐握刀晚歲戰劉郎。不必戚戚如馮衍﹐但與時時說李陽。」用此。九錫王丞相以曹夫人性忌﹐乃密營別館﹐眾妾羅列﹐男女成行。一日﹐夫人於蔬園中﹐望見兩三小兒騎羊﹐臉端正可念。語婢﹕「汝出問﹐是誰家兒﹖」給使不達旨﹐乃云「此是第四﹑五等諸郎。」曹驚恚﹐便命車駕﹐將黃門及婢二十人﹐持食刀自出尋討。王亦飛轡出門﹐左手扳車欄﹐右手提麈尾﹐以柄打牛﹐狼狽奔馳﹐僅得先至。蔡司徒聞之﹐謂王曰「朝廷欲加公九錫。」王自敍謙志﹐蔡曰「不聞他物﹐惟聞短轅犢車﹐長柄麈尾耳。」王大笑。王中令王中令鐸鎭渚宮﹐爲都統以拒黃寇﹐兵漸近。先是﹐赴鎭以姬妾自隨﹐其內未行﹐本以妒忌。忽報夫人離京在道。中令謂從事曰「黃巢漸以南來﹐夫人又自北至。旦夕情味﹐何以安處﹖」幕僚戲曰「不如降黃巢。」公亦大笑。安鴻漸安鴻漸滑稽懼內。婦翁死﹐哭於路。婦性素嚴﹐呼入幕中﹐詬之曰「何因無淚﹖」安曰「以帕拭漧。」婦曰「來日早臨棺﹐須見淚﹗」安計窘﹐來日以寬巾納濕紙於額上﹐大叩其顙而慟。其婦又呼入﹐詬之曰「淚出於眼﹐何故額流﹖」安曰「豈不聞水出髙源﹖」四畏堂王欽若夫人悍妒﹐不畜姬侍。王於後圃作堂﹐名「三畏」。楊億戲曰「可攺作『四畏』。」王問其說。曰「兼畏夫人。」王深以爲恨﹐卒無嗣。還是修齋誦經不到。爲婢取水周益公夫人妒。有媵﹐公盼之﹐夫人縻之庭。公適過﹐時炎暑﹐以渴告﹐公酌以水。夫人窺於屏內曰「好个相公﹐爲婢取水﹗」公笑曰「獨不見建義井者乎﹖」車武子婦車武子婦妒。武子偶偕婦兄夜歸﹐畱宿外館﹐取一絳裙掛屏上。婦出窺﹐疑有所私﹐拔刀徑上牀﹐發被﹐乃其兄也﹐慚而退。池水淸《王氏見聞錄》云﹕渠州人韓伸善飲博﹐多畱連於花柳之間。其妻怒甚﹐時復自來驅趁同歸。嘗遊謁東川﹐經年方返﹐復致妓與博徒同飲。妻聞之﹐率女僕潛匿鄰捨﹐俟其宴合﹐遂持棒伺於暗處。伸不知﹐方攘臂浮白﹐唱「池水淸」﹐聲猶未絕﹐腦後一棒﹐打脫襆頭﹐撲滅燈燭。伸卽躥於飯牀之下。有坐客暗遭毒撻﹐復遣二靑衣把髻子牽行﹐一步一棒決之﹐罵曰「這老漢﹐何落魄不歸也﹗」燭下照之﹐乃是同座客。蜀人傳笑﹐遂呼韓爲「池水淸」。擊僧渭溪張氏族多俱內。少宗伯午峯公之兄號一山者﹐尢甚。一日忤其婦﹐婦逼之急﹐匿房後樹上。婦持竹竿驅下﹐用鐵索系之柱。宗伯公見之﹐乃曰「我將見嫂請釋。」兄搖手低聲曰「且慢且慢﹗待她性過自放。」又二日﹐被責﹐潛逃鄰寺。婦竟追至寺。一僧方酣臥。婦不暇詳視﹐竟以大杖擊僧。僧張目曰「小僧無罪﹗」婦踉蹌而歸。謝太傅夫人劉夫人幃諸婢使作技。太傅暫見﹐便下幃。太傅索更一開。夫人拒之曰「恐傷盛徳﹗」謝公旣深好音樂﹐頗欲立妓妾。兄子外甥輩微達此旨﹐共問訊劉夫人﹐因方便稱《關雎》《蟊斯》有不忌之徳。夫人知以諷己﹐乃問﹕「誰撰此詩﹖」云「是周公。」夫人曰「周公是男子相爲耳﹐若使周姥撰詩﹐當無此言﹗」李福李福妻裴氏﹐性極妒。一日乘裴沐浴﹐僞言腹痛﹐召一女奴。奴旣往﹐左右告裴曰「相公腹痛不可忍。」裴竟跣步﹐以藥投兒溺中﹐進之。明旦﹐監軍使悉來候問﹐李具以實告﹐因曰「一事無成﹐已矣﹔所恨者﹐虛咽一甌溺耳﹗」妒無須人荀氏婦庾﹐妒甚﹐不容無須人與荀語。鄰有少年近荀﹐庾便索刀杖。少年不平﹐候庾前﹐便與鬥﹐捽庾至地﹐打垂死。庾終不悔。妒畫劉瑱妹爲鄱陽王妃﹐性極妒。王爲明帝所誅﹐妃追傷成疾。瑱不能止﹐乃令殷蒨畫王與寵妃照鏡狀﹐如欲偶寢﹐以示妃。妃唾罵曰「故宜早死﹗」病亦尋愈。妒花《妒女記》﹕武歷陽女嫁阮宣武﹐絕忌。家有一桃樹﹐花葉灼耀。宣嘆美之。卽便大怒﹐使婢取刀折樹﹐摧折其花。任瓌二姬太宗賜任尙書瓌二艷姬。妻妒﹐爛其發禿盡。帝聞之怒﹐僞爲酖﹐敕柳﹕「飲之﹐立死﹐如不妒﹐卽不須飲。」柳氏拜敕曰「妾與瓌俱出微賤。更相輔翼﹐遂至榮官。今多內嬖﹐誠不如死﹗」竟飲盡﹐無他。帝謂瓌﹕「人不畏死﹐不可以死恐。朕尙不能禁﹐卿其柰何﹖」二女令別宅安置。妒婦津臨濟有妒婦津。傳言晉太始中劉伯玉妻段氏﹐字明光﹐性妒忌。伯玉常於妻前誦《洛神賦》﹐語其妻曰「得婦如此﹐吾無憾矣﹗」段曰「君重水神而輕我﹐吾死﹐何患不爲水神﹖」某夜乃自沈而死。死後七日﹐見夢於劉。劉自是不敢復渡此水。有婦人渡此水者﹐皆毀妝而濟﹐不爾﹐風波暴發。其醜婦𨿽加妝飾﹐神亦不妒也。唐髙宗將幸汾陽宮﹐道出妒女祠。並州長史李衝玄惑幹俗忌﹐欲發數萬人別開禦道。微狄仁傑諫止﹐則天子反避妒婦矣。子猶曰「此是李老家法﹐又何怪﹖」人雞相妒河間衛千戶胡泰母死十年﹐父再娶。弘治己酉﹐忽夢母曰「我已托生爲雌雞﹐毛色黲黃。明日爲屯軍之贄﹐來汝家也。」及旦﹐泰外出﹐果有屯軍攜雞來者。家欲烹以享軍。雞作人語曰「毋烹我﹐侍泰兒還﹗」家人以爲怪。泰還﹐雞繞泰喃喃敍其家事甚悉。泰涕泣告父﹐畜之。旣久﹐飛啄後妻﹐詬詈不已。泰出﹐後妻逐入炕下﹐撲殺之。二洪之樂洪邁與兄適皆畏內﹐𨿽少年貴達﹐家有聲妓﹐往往不能快意。王宣子知饒州。適家居喪偶﹐宣子弔焉。適延客至內齋﹐喚酒。甫舉杯﹐羣妾坌出﹐酒行無算。適半酣﹐握王手曰「不圖今日有此樂﹗」後二十年﹐宣子謝事歸越﹐邁來爲守﹐時已鰥居。暇日宣子造郡齋﹐邁畱款﹐亦出家姬侑席﹐笑謂王曰「家兄有言﹕『不圖今日有此樂﹗』」王爲絕到。賀喪妻解學士嘗弔友人喪妻﹐入門曰「恭喜﹗」繼曰「四徳俱無﹐七出咸備。嗚呼哀哉﹐大吉大利﹗」蓋學士夫人亦悍也。不樂富貴《韓非子》云﹕衛人有夫妻禱者而祝曰「使我無故得百束布。」其夫曰﹔「何少也﹖」對曰「益是﹐子將以買妾。」上谷都尉王琰以功封﹐其妻大哭於家。人問之。曰「如此富貴﹐必更娶妾矣﹗」競寵郭尙父二姬競寵。上賜金帛簪環﹐命宮人載酒和之。方欲歌以送酒﹐一姬畜怒猶盛﹐歌未發﹐遽引滿置觴於席﹐曰「酒盡﹐不須歌矣﹗」上聞笑之。面首宋文帝姊山陰公主﹐適何戢﹐謂帝曰「陛下六宮數百﹐妾惟駙馬一人﹐太不均﹗」帝笑爲置面首三十人。面取美貌﹐首取美發。唐無家法武三思通於韋後﹐或升禦牀﹐與韋博戲。中宗從旁爲之典籌。貴妃中酒﹐微露其乳。帝捫之﹐曰「軟溫新剝雞頭肉。」安祿山在旁曰「滑膩初凝塞上酥。」帝笑曰「信是胡兒只識酥﹗」易內《左傳》﹕齊慶封好田而嗜酒﹐以其內實遷於盧蒲嫳氏﹐易內而飲。不解兩內何以相願﹖不禁內北齊徐之才見其妻與男子私﹐倉惶走避﹐曰「恐妨少年嬉笑。」南唐韓熙載﹐後房妓妾數十﹐房室側建橫窗﹐絡以絲繩﹐爲窺覘之地﹐且暮亦不禁其出入。時人目爲「自在窗」。或竊與諸生淫。熙載過之﹐笑而趨曰「不敢阻興﹗」或夜奔客寢﹐客賦詩有「最是五更畱不住﹐向人枕畔著衣裳」之句。劉氏詩題許義方妻劉氏﹐端潔自許。義方出經年﹐始歸﹐語妻曰「獨處無聊﹐亦與鄰里親戚嫗家往還乎﹖」劉曰「自君之出﹐足未嘗履閾。」義方咨嘆不己﹐又問﹕「何以自娛﹖」答曰「惟時作小詩以適情耳。」義方欣然索詩﹐觀之﹐開卷第一題云《月夜招鄰僧閒話》。委蛻部第二十子猶曰﹕項籍之瞳﹐不如左丘之眇﹔嗇夫之口﹐不知咎繇之喑﹔鄋【滿阝﹣氵】之長﹐不如晏嬰之短﹐夷光之艷﹐不如無鹽之陋﹔慶忌之足﹐不如婁公之跛。語曰「豹畱皮﹐人畱名。」此言形神之異也。故窘極生巧﹐足或刺繡﹔憤極忘死﹐胸或發聲。是皆有神行焉。借以爲笑可﹐執以爲可笑則不可。集《委蛻》第二十。體重安祿山三百五十斤。司馬保八百斤。孟業一千斤。肥

咸通中﹐以進士服用僭侈﹐不許乘馬。時場中不下千人﹐皆跨「長耳」。或嘲之曰「今年敕下盡騎驢﹐短轡長鞭滿九衢。淸瘦兒郎猶自可﹐就中愁殺鄭昌圖。」鄭肥偉﹐故云。顧子惇肥偉﹐號「顧屠」。尹京時﹐與從官同集慈孝寺。子惇憑幾假寐﹐東坡大書案上曰「顧屠肉案」。同會皆大笑。乃以三十錢擲案上。子惇驚覺。東坡曰「且片批四兩來﹗」山陰張倬﹐景泰初﹐爲昆山學博﹐年未三十﹐以聰敏聞。典史姜某體極肥﹐嘗戲張云「二三十歲小先生。」張應云「四五百斤肥典史。」同僚大笑。趙翁肥大﹐夏日醉臥﹐孫兒輩緣其腹上﹐戲以李八九枚投臍中。後日李大潰爛﹐翁乃泣謂家人曰「我腸爛﹐將死。」家人料理其臍﹐得核﹐乃知孫兒輩所納李也。垂腹申王撝有肉疾﹐腹垂至骭。每出﹐則束以白練。至暑月﹐常苦熱。玄宗詔南方取冷蛇賜之。蛇長數尺﹐色白﹐不螫人﹐握之如冰。王腹有數約﹐夏月置約中﹐不復知煩暑。申王每醉﹐使宮妓將錦彩結成軟轎﹐擡歸寢室﹐號曰「醉輿」。或言此妓必魁肥者。子猶曰「不然﹐正要使習慣。」周比部岱體甚肥﹐腹垂至膝。每當暑月﹐琢水精爲腹帶﹐日三易之﹐猶云不堪﹐自爲文以告上帝﹐祈速化。偉妓東坡嘗飲一豪士家。出侍姬佐酒。內一善歌舞者﹐容𨿽麗而軀甚偉﹐尢豪所鐘愛。向公乞詩﹐公戲題四句云「舞袖蹁躚﹐影搖千尺龍蛇動﹐歌喉宛轉﹐聲撼半天風雨寒」。妓赧然。姚﹑張綽號魏光乘任左拾遺﹐題品朝士。丞相姚元之長大行急﹐目爲「趁蛇鸛」。坐此貶。左司郎中張元一腹粗腳短﹐項縮眼突。吉頊目爲「逆流蝦蟆」。短

湯旣伐桀﹐讓於務光。光笑曰「以九尺之夫而讓天下於我﹐形吾短也﹗」羞而沈於水﹐有咫尺之魚﹐負之而去。按《莊子注》云「務光身長八寸﹐耳長七寸。」《南史》云﹕漢光武時﹐穎川張仲師長一尺二寸。短小尙書令何尙之與太常顏延之少相好狎。二人並短小。何嘗謂顏爲猿﹐顏目何爲猴。同遊太子西池﹐顏問路人曰「吾二人誰似猿﹖」路人指何爲似。顏方矜喜﹐路人曰「彼似猿﹐君乃眞猴。」二人俱大笑。趙璘儀質瑣陋﹐成名始婚。薛能爲儐相﹐謔以詩。略云「巡關每傍樗蒲局﹐望月還登乞巧樓。第一莫教嬌太過﹐緣人衣帶上人頭。」又曰「不知元在鞍鞽裏﹐將謂空馱席帽歸。」又曰「火鑪牀上平身立﹐便與夫人作鏡臺。」貌寢陋朱泚亂。裴佶與衣冠數人佯爲奴﹐求出城。佶貌寢﹐自稱曰「甘艸」。門兵曰「此數子必非人奴﹐如甘艸﹐不疑也。」袁應中﹐博學者﹐有時名﹐以貌寢﹐諸公莫敢薦。紹聖間﹐蔡元度引之﹐乃得對。袁鳶肩﹐上短下漏﹐又廣顙尖額﹐面多黑子﹐望之如灑墨﹐聲嗄而吳音。哲宗一見﹐連稱「大陋」。袁錯愕不得陳述而退。縉紳目爲「奉敕陋」。鄭畋少女好羅隱詩﹐常欲委身。一日隱謁畋。畋命其女隱簾窺之。見其寢陋﹐遂終身不讀江東篇什。舉子或以此謔隱。答曰「以貌取人﹐失之子羽。」眾皆啟齒。白傅與李贊皇不協。每有所寄文章﹐李緘之一篋﹐未嘗開視﹐曰。「見詞翰則回吾心矣﹗」鄭女終身不讀江東篇什﹐亦是恐回心故。予謂李相﹑鄭女乃眞正憐才者。長安仁和坊兵部侍郎許欽明宅﹐與中書令郝處俊鄕黨親族。兩家子弟類多醜陋﹐而盛飾車馬以遊里巷。京洛爲之語曰「衣裳好﹐儀觀惡。不姓許﹐卽姓郝。」王元美宴弇州園﹐偶與畫士黃鵠聯席。鵠貌極陋。元美曰「人皆謂我命帶桃花煞﹐果然﹗」。人問「何也﹖」曰「得與美人聯席。」吳人皆舉爲口實﹐凡見貌陋者﹐必曰「命帶桃花」。短而傴武徳中﹐崔善爲歷尙書左丞﹐甚得時譽。諸曹惡其聰察﹐因其身短而傴﹐嘲之曰「崔子曲如鉤﹐隨例得封侯。膊上全無項﹐胸前別有頭。」身短面長桑維翰身短面長﹐每引鏡自嘆曰「七尺之軀﹐何如一尺之面﹖」後登第﹐同榜四人﹐陳保極戲謂人曰「今歲有三个半人及第。」以桑短﹐謂之半人。習鑿齒有蹇疾﹐苻堅亦謂之半人。面狹長梁宗如周尙書面狹長。蕭詧戲之曰「卿何爲謗經﹖」如周曰「身自來不謗經。」蔡大寶曰「卿不謗餘經﹐正應不信《法華經》耳。」蓋《法華》云「聞經隨喜﹐面不狹長。」如周乃悟。《荀子》載﹕衛靈公有臣曰公孫昌﹐身長七尺﹐面長三尺﹐廣三寸﹐鼻目耳具﹐而名動天下。西字臉有川知州﹐面大橫闊。時嘲曰「裹上襆頭西字臉。」宦者已先聞之壽皇。及得郡陛辭﹐壽皇憶前語﹐大笑﹐云「卿所奏不必宣讀﹐朕畱覽。」愈笑不已。川出外曰「早來天顏甚悅﹐以某奏札稱旨也。」面黑陳伯益面黑而狹﹐多髯。謝希孟見寫眞掛壁上﹐戲題云「伯益之面﹐大無兩指﹐髭髯不仁﹐侵擾乎旁而不已。於是乎伯益之面﹐所存無幾。」王介甫面黃黑﹐問醫﹐醫曰「此垢污﹐非疾也。」進澡豆﹐令王洗之。王曰「天生黑於予﹐澡豆其如予何﹗」焦閣老芳﹐面黑而長﹐如驢。嘗謂西涯曰「君善相﹐煩一看。」李久之乃曰「左相象馬尙書﹐右相象盧侍郎﹐必至此地位。」「馬」與「盧」合﹐乃一「驢」宇﹐始知其戲。黑白不均崔涯者﹐吳越狂生﹐嘲妓李端端詩云「黃昏不語不知行﹐鼻似煙囪耳似鐺﹐獨把象牙梳插髻﹐昆侖山上月初生。」端得詩﹐憂心如病﹐乃拜候道旁﹐戰栗祈哀。涯攺絕句粉飾之曰「覓得黃驑鞁繡鞍﹐善和坊裏取端端。揚州近日渾成錯﹐一朵能行白牡丹。」於是居豪大賈競臻其戶。或謔之曰「李家娘子﹐才出墨池﹐便登雪嶺﹐何期一日﹐黑白不均。」涅文狄靑﹑王伯庸同在樞府。王每戲狄之涅文﹐云「愈更鮮明﹗」狄云「莫愛否﹖當奉贈一行。」伯庸大慚。中古冠文中丞白湖﹐頭止七寸﹐時人稱其帽爲「中古冠」。《孟子》云「中古棺七寸。」縮頭祖廣字淵度﹐範陽人﹐仕至護軍長史。廣行常縮頭。詣桓南郡﹐始下車﹐桓曰「天甚晴明﹐祖參軍如從屋漏中來。」尖頭北魏古弼頭尖﹐太武常名之曰「筆頭」﹐時人呼爲「筆公。」項安節慈聖後嘗夢神人語云「太平宰相項安節」。神宗密求諸朝臣﹐無有此人。久之﹐吳仲卿爲上相﹐瘰癤生頸間。一日立朝﹐項上腫如拳。後見之﹐告上曰﹔「此眞『項安節』也﹗」禿

秀州李公衡﹐善與人款曲﹐無所不狎侮﹐少發﹐號「葫蘆」。時有作小詞謔之﹐云「家門希差﹐養得一枚依樣畫。百事無能﹐只去籬邊纏倒藤。幾回水上﹐千捺不翻眞个彊。無處容他﹐只好炎天曬作巴。」白髮白須進士李居仁盡摘白髮。其友驚曰「昔則皤然一公﹐今則公然一婆﹗」有郎官老而多妾﹐須白﹐令妻妾共鑷之。妾欲其少﹐去其白者﹔妻忌之﹐又去其黑者。未幾﹐頤頷遂空。亦可笑。顧太僕居憂﹐髮須盡白。起復北上﹐以藥黑之。人笑曰「須髮亦起復矣﹗」桃源羅汝鵬﹐年四十﹐須大半白矣。偶弔一喪家﹐司賓驚曰「公方彊仕﹐何頓白乃爾﹗」羅曰「這是弔喪的須髯。」詠白髮海昌女子朱桂英嘗詠白髮云「白髮新添數百莖﹐幾番拔盡又還生。不如不拔由他白﹐那有工夫與白爭﹗」貌類猴安西牙將劉文樹﹐口辯﹐善奏對﹐明皇每嘉之。文樹髭生頷下﹐貌類猴。上令黃幡綽嘲之。文樹切惡猿猴之號﹐乃密賂幡綽不言。幡綽許而進嘲曰「可憐好个劉文樹﹐髭須共頦頤別住。文樹面孔﹐不似猢猻﹐猢猻面孔﹐彊似文樹。」上知其遺賂﹐大笑。大小胡孫劉貢父送墨與孫莘老﹐吏誤送孫巨源。劉責吏。吏曰「皆姓孫而同爲館職﹐莫能別耳。」劉曰「何不取其髯別之﹖」吏曰「又皆髯。』劉曰「旣皆髯﹐宜以身之大小別之。」於是館中以莘老爲「大胡孫學士」﹐巨源爲「小胡孫學士」。兩頭羝鐘會﹑鐘毓皆多髯。兄弟盛飾﹐同坐車上﹐行至城西門﹐逢一女子微笑曰「此車中央殊髙。」二鐘殊不覺。車後門生曰「有女子戲公云『中央髙』。」公問﹕「云何﹖」答曰「夫中央髙者﹐兩頭低。此戲公二人爲『兩頭羝』也﹗」後二鐘更不同車﹐畏逢此女子。麻胡成郎中貌陋多者。再娶之夕﹐嶽母陋之﹐曰「我女一菩薩﹐乃嫁麻胡﹗」索成催妝詩。成便書云「一樁兩好世間無﹐好女如何得好夫﹖髙捲珠簾明點燭﹐試教菩薩看麻胡。」靑衣須出屠赤水有靑衣漸長。友曰「須出矣﹗」屠笑曰「西出陽關無故人。」偏盲杜欽字子夏﹐目偏盲。茂陵杜鄴與欽同姓字﹐俱以材能稱。京師謂欽爲「盲杜子夏」以相別。欽諱之﹐乃爲小冠﹐髙廣才二寸。由是更謂欽爲「小冠杜子夏」﹐而鄴爲「大冠杜子夏」云。桓南郡玄與殷荊州仲堪語次﹐因共作危語。桓曰「矛頭淅米劍頭炊。」殷曰「百歲老翁攀枯枝。」顧曰「井上轆轤臥嬰兒。」殷有參軍在坐﹐云「盲人騎瞎馬﹐夜半臨深池。」殷曰「咄咄逼人﹗」殷侍父疾﹐誤以藥手拭淚﹐遂眇一目。湘東王眇一目﹐邵陵王綸賦詩戲之﹐曰「湘東有一病﹐非啞復非聾。相思下只淚﹐望直有全功。」又嘗與劉諒遊江濱﹐嘆秋望之美。諒對曰「今日可謂『帝子降於北渚﹗』」王覺其刺己﹐從此銜之。《離騷》﹕「帝子降於北渚﹐目渺渺而愁予。」湘東王兵起﹐王偉爲侯景作檄﹐云「項羽重瞳﹐尙有烏江之敗﹐湘東一目﹐寧爲赤縣所歸﹖」後竟以此伏誅。徐妃以帝眇一目﹐知帝將至﹐爲半面妝。帝見之﹐大怒而出。聶天年眇一目﹐聘至京﹐有欲識之者。童大章曰「何必識其人﹖彼但多一耳﹐少一目而己。」徐篠庵和眇一目﹐嘗贊千眼觀音云「汝有千目﹐眾皆了了。我有雙目﹐一明一眇。多者忒多﹐少者忒少。」烏珠如此值錢﹐師曠薰目以精音﹐又何也﹖假睛唐立武選﹐以髙上擊毬﹐較其能否而黜陟之。至有置鐵鉤於毬仗以相擊。周寶嘗與此選﹐爲鐵鉤所摘﹐一目睛失。寶取睛吞之﹐復擊毬﹐獲頭籌﹐遂授涇原﹐敕賜木睛代之。注﹕木睛莫知何木﹐置目中無所礙﹐視之如眞睛矣。施肩吾與趙嘏同年﹐不睦。舊失一目﹐以假珠代其睛。故施嘲之曰「二十九个人及第﹐五十七隻眼看花。」聾

北齊杜臺卿爲尙書左丞。省中以其耳聾﹐戲弄之。下辭不得理者﹐至大罵。臺卿見其口動﹐謂爲自陳﹐訓對每致乖越。令史不曉諭﹐反以爲笑端。捲耳韋慶本兩耳如捲﹐朝士多呼爲「捲耳」。適女選爲妃﹐長安令杜松壽見而賀之﹐曰「僕固知足下女得妃。」韋曰「何以知之﹖」杜乃自摸其耳而捲之曰「《捲耳》﹐后妃之徳也。」三耳秀才隋董愼爲冥府追爲右曹錄事﹐仍辟常州張審通爲管記。愼令作判申天府。後有天符來云「申甚允當。」愼乃取方寸肉擘爲耳﹐安審通額上﹐曰「與君三耳﹐可乎﹖」審通復活﹐後數日﹐覺額癢﹐湧出一耳﹐尢聰。時人笑曰「天有九頭鳥﹐地有三耳秀才。」亦呼「雞冠秀才」。口喫魏鄧艾口喫﹐語稱「艾艾。」晉文王戲之曰「卿言艾艾﹐定是幾艾﹖」對曰「『鳳兮鳳兮』﹐故是一鳳。」後周鄭偉口喫﹐少時逐鹿﹐失之。問牧豎﹐牧豎亦喫。偉以牧故爲效己﹐竟撲殺之。吾吳兪漳永工畫藝而足跛。嘗過王府基﹐有跛嫗先行﹐傍一童子戲效之。嫗方怒詈﹐兪適踵至﹐遂大恚曰「彼頑童作短命事耳﹐乃衣冠者亦復爲之耶﹖」因極口罵辱。兪自陳再四﹐終不聽信。事類此。唐時進士及第放榜後﹐卽謁宰相。其導詞答語﹐一出榜元。時盧肇有故不赴﹐次及丁稜﹐口喫。迨引見致詞﹐本欲言「稜等登科」。而稜乃言「稜等登﹑梭等登」﹐竟不能發其後語。翌日﹐友人戲之曰「聞君善箏﹐可得聞乎﹖」稜曰「無之。」友曰「昨日聞『稜等登﹑稜等登』﹐豈非箏聲耶﹖」黃山谷與趙挺之等同在館修書。每日庖丁請食品。趙口喫﹐曰「來日喫蒸餅。」山谷笑之。一日酒會﹐擬以三字離合成字爲令。趙首云「禾女委鬼魏。」一云「戊丁成皿盛」。一云「王白珀石碧」。一云「裏予野土墅」。末當山谷﹐應聲曰「來力敕正整。」與「來日喫蒸餅」同聲。眾哄堂大笑。趙赧然。華原令崔思海口喫﹐每與表弟杜延業遞相戲弄。杜嘗語崔云「弟能遣兄作雞鳴。但有所問﹐兄須卽報。」傍人訝之﹐與杜私賭﹐杜將谷一把﹐問崔云「此是何物﹖」崔云「谷谷谷。」傍人大笑﹐因輸延業。劉貢父﹑王汾同在館中。汾病口喫﹐貢父爲之贊曰「恐是昌家周﹐又疑非類韓。未聞雄名揚﹐只有艾气鄧。」有禦史茂彪者﹐舌禿言澀﹐侍西班。有東班禦史誤入西班﹐彪乃面糾曰「臣是西班禦史茂彪﹐有東班與臣一般禦史﹐不合走入西班。」然「彪」言爲「包」﹐「班」言爲「邦」。滑稽者因其言爲一絕﹐曰「閶闔門開紫气髙﹐含笑嘗得近神堯。東邦莫入西邦去﹐從此人人憚茂包。」王少卿鴻臚王少卿﹐善宣玉音﹐洪亮抑揚﹐殊聳觀聽﹐而所讀多喫誤﹐其貌美髯而禿頂。朝士遂爲詩以嘲之曰「傳制聲無敵﹐宣章字有訛。後邊頭髮少﹐前面口須多。」有問京師新事者﹐或誦此詩。其人遽曰「此必王少卿也﹗』』沒牙兒馬都督老而無牙。郭定襄戲曰「昨聞鄰婦哭甚哀。」馬問﹕「何哭﹖」郭曰「其婦喪夫﹐撫孤哭曰﹕『痛汝沒爺兒。』」損臂興化詵公城居三十餘年﹐老矣﹐猶迎送不己。雲峯悅禪師嘗誡之。郡僚多愛詵﹐久不果。一日送大官出郊﹐墮馬損臂﹐以書訴悅。悅作偈戲云「大悲菩薩有千手﹐大丈夫兒誰不有﹖興化和尙折一枝﹐猶有九百九十九。」枝指祝枝山右手駢拇指。或戲曰「君之富於筆札﹐應以多指。」枝山應曰「誠不以富﹐亦祗指以異。」臀大唐左司郎中封道弘臀最大。嘗入內奏事﹐步履蹣跚。李勣後曳道弘曰「一言語公。」道弘驚轉﹐斂容曰「敬聞教。」勣曰「尊臀斟酌坐得卽休﹐何須爾許大﹗」三短北魏李諧因癭而舉頤﹐因跛而緩步﹐因蹇而徐言。人言諧「善用三短。」善用﹐三短亦致妍﹐不善用﹐三長反爲累。禿眇跛僂同聘《谷梁傳》﹕季孫行父禿﹐晉郤克眇﹐衛孫良夫跛﹐曹公子首僂﹐同時而聘於齊。齊使禿者禦禿﹐使眇者禦眇﹐使跛者禦跛﹐使僂者禦僂。蕭同叔子齊侯母。從臺上笑之﹐客怒。三無王廣文竹月者﹐年邁﹐須齒已落﹐更闕一耳。其同僚戲爲語曰「竹月號三無﹐無齒之齒無﹐然而無有耳﹐則亦無有胡。」偶禦史蒞府﹐各縣屬候見於官署中﹐談及斯語﹐以爲笑謔。及入謁﹐忽睹竹月狀﹐思及前語﹐不覺失笑。禦史疑令慢己﹐詰之。令因以實對。禦史亦大笑。惡疾北齊崔氏﹐世有惡疾﹐多寡眉。李庶無須﹐時呼爲天閽。崔諶調之曰「教弟種須法﹕以錐徧刺頜作孔﹐插以馬尾。」庶曰「持此先施貴族﹐藝眉有驗﹐然後樹須。」劉貢父晚年得惡疾﹐須眉墮落﹐鼻梁斷壞。一日與蘇東坡會飲﹐蘇引古人一聯戲曰「大風起兮眉飛揚﹐安得猛士兮守鼻梁﹗」風之始吳給士女敏慧﹐後歸名儒陳子朝。陳惑一妾﹐遂染風疾。一日親戚來問﹐吳指妾曰「此『風之始』也。」陳癩子《玉堂閒話》﹕唐營丘有豪民陳姓﹐病風疾﹐眾目之爲「陳癩子」。陳極諱之。家人或誤言﹐必遭怒笞。賓客亦不敢犯。或言所苦減退﹐具得丰款。有遊客謁之﹐初謂﹕「君疾近日尢減。」陳欣然命酒。將撤﹐又問﹕「某疾果退否﹖」客曰「此亦添減病。」曰「何謂也﹖」客曰「添者﹐面上添渤漚子。減者﹐減卻鼻孔。」長揖而去。數日不懌。又每年五月﹐值生辰﹐必召僧道啟齋宴﹐伶倫百戲俱備。齋罷﹐贈錢數萬﹐一伶旣去﹐復入﹐謂曰「蒙君厚惠﹐偶憶短李相詩一聯﹐深葉聖徳。」陳曰「試誦之。」時陳坐碧紗幃中﹐左右環侍。伶曰﹔「詩云﹕『三十年前陳癩子﹐如今始得碧紗幪。』」遭大詬而去。夫婦五代楊光遠病禿﹐婦又跛足。後舉兵反﹐欲圖大事。人語之曰「世寧有癩痢天子﹑拐腳皇后耶﹖」田元鈞狹而長。其夫人﹐富彥國女弟也﹐闊而短。石曼卿戲目之爲「龜鶴夫妻」。政和﹑景泰二榜政和間﹐狀元何栗字文縝﹐次潘良貴﹐皆少年有風貌﹐而第三人郭孝友頗古怪。時曰「狀元眞何郎﹐榜眼眞潘郎﹐探花眞郭郎也﹗」古有郭姓而禿者﹐故傀儡號爲「郭郎」﹐亦曰「郭禿」。景泰五年﹐狀元孫賢﹐河南人﹐面黑。榜眼徐溥﹐宜興人﹐面白。探花徐鎋﹐武進人﹐面黃。時謂「鐵狀元﹐銀榜眼﹐金探花。」異相《云仙散錄》﹕郭汾陽每遷官﹐則面長二寸﹐額有光气﹐久之乃復。《桯史》﹕嘉定間﹐趙南仲爲淮閫﹐貌古怪﹐兩眼髙低﹐一眼觀天﹐一眼觀地。人望而畏之﹐不敢仰視。《異苑》﹕賈弼夢鬼易其頭﹐遂能半面笑﹐半面啼。婦人異相九眞女子趙嫗乳長數尺。馮寶妻洗氏長二尺﹐暑熱﹐則擔於肩。李光弼之母﹐須數十根。皆異表也。人屙大歷中﹐東都天津橋有乞兒﹐無雙手﹐以右足夾筆﹐寫經乞錢。欲書時﹐先用擲筆髙尺許﹐以足接之﹐未嘗失落。書字端楷﹐若有神助。《戒庵漫筆》﹕嘉靖間有丐婦﹐年二十許﹐自云常州人﹐幼患風﹐雙手拳攣在胸﹐不能舉動﹔兩膝曼轉﹐著地而行﹔由膝之下﹐雙腳虛擎向上﹐遂能以雙腳指紡棉花﹑撚綫﹑穿鍼﹑縫紉﹑飲食﹐凡事與手不異。曾在予家試之﹐果然。後四五年再來﹐生一兒﹐頗壯偉。又能以腳戲弄﹐左右丟擲﹐及以筯夾飯食餵之﹐甚便。《獪園》﹕京師有丐婦﹐年四十餘﹐全無兩臂﹐兩肩如削。每梳頭鬃﹐右足夾櫛﹐左足綰髮。及系衣洗面﹐亦如之﹐輕便比手無異。或擲錢贈﹐亟伸足取貫繩上﹐略無礙滯。又段文曄言﹕景徳中至嶽下﹐見一婦人無雙肩﹐但用兩足刺繡鞋襪﹐織致與巧手相若。衣服頗潔。每止處﹐觀者如堵﹐競以錢投之。錢象先曰﹕世有無借之人﹐手足俱完﹐且不能自食﹐不如此二婦人之足也﹐悲夫﹗子猶曰「俗眼愛奇僻﹐𨿽好不如醜﹐但求布施多﹐何須手足有﹖重瞳困簞瓢﹐駘駝貴無偶。由來公道衰﹐千秋一漂母。假髻先入官﹐吾亦願蓬首。」嘉靖中﹐京師有人手足俱無。父盛以布囊﹐僅滿二尺﹐儼如魚形。挾之出﹐觀者如堵。面巨而聲雄﹐能就地打滚。項下吹曲嘉靖庚辰﹐趙憲伯鳳自曲江攜一道人歸三衢﹐項下有竅﹐能吹簫﹔凡飲食﹐則以物窒之﹐不然﹐水自孔中溢出。每作口中語﹐則塞喉間﹔作喉間語﹐則以手掩口。先是三十年﹐沙隨程先生嘗於行在見一道人﹐以笛拄項下吹曲﹐其聲淸暢而不近口。不知所以然﹐疑卽一人也。陳錫玄曰﹕阿那律陀﹐無目而見﹔跋難陀龍﹐無耳而聽﹔殑伽神女﹐非鼻聞香﹔驕梵缽提﹐異舌知味﹔舜若多神﹐無身覺觸。世問諸變化相﹐信有不可窮詰者﹐於二道人何異﹗絳樹兩歌﹑黃華二牘《志奇》﹕絳樹一聲能歌二曲﹐二人細聽﹐各聞一曲﹐一字不亂。人疑一聲在鼻﹐竟不測其何術。當時有黃華者﹐雙手能寫二牘﹐或楷或艸﹐揮毫不輟﹐各自有意。無頭人崔廣宗爲張守珪所殺﹐仍不死﹐饑渴卽畫地作字﹐世情不替﹐更生一男。四五年後﹐忽畫地云「後日當死。」果然。監左帑龍舒嘗言﹕有親戚官遊西蜀﹐路經湘漢。晚投一店﹐忽見店左側上有一人無首﹐駭以爲鬼。主人曰「尊官不須驚。此人也﹐往年因患瘰癧﹐勢蔓衍﹐一旦頭忽墜脫。家人以爲不可救﹐竟不死。自此每所需﹐則以手畫。日以粥湯灌之﹐故至今猶存耳。」又云﹕嶽侯軍中一兵犯法裊首﹐妻方懷娠。後誕一子﹐軀幹甚偉﹐而首極細﹐僅如拳﹐眉目皆如刻畫。則知胞胎所系﹐父母相爲應。紹興二十五年﹐忠翊郎刁端禮隨邵運使往江西﹐經嚴州淳安道上。晚泊旅邸﹐日未暮﹐乃縱步村徑二三里﹐入一村捨少憩。其家夫婦舂谷。問其姓氏﹐曰「姓潘」。婦瀹茗以進。聞傍捨嘖嘖有聲﹐試窺之﹐乃一無頭人織艸履﹐運手快疾。刁大驚愕。潘生曰「此吾父翁也。宣和庚子歲﹐遭方賊之亂﹐斬首而死﹐手足猶能動﹐肌體皆溫。不忍殮殯﹐用藥傅斷處。其後瘡愈﹐別生一竅﹐欲飲食則啾啾然。徐灌以粥湯﹐故賴以活。今三十六年﹐翁已七十矣﹗」刁亟反僦邸﹐神志不寧者累日。後每思之﹐毛髮輒驚。半頭段安節於天復中避亂出京﹐至商山中逆旅﹐見一老婦人。無一半頭﹐坐牀心緝麻﹐運手甚熟。其兒婦言「巢寇入京﹐爲賊所傷﹐自鼻一半已上並隨刃去。有人以藥封裹之﹐手足微動﹐眷屬以米飲灌口中﹐久而無恙﹐今已二十餘年矣。」頭斷復連正徳時﹐濟下一秀才遭流賊亂﹐奔避不及被賊砍﹐覺頭落胸間而喉不斷﹐亟以手捧頭置之項上﹐熱血凝結﹐痛極遂死。久之稍蘇﹐臥野田間。寇退﹐家人求屍舁歸。旬日不死﹐頗能咽湯粥。百日痂脫﹐視其頸瘢痕如絙入腮下。勇士廟漢朱遵仕郡功曹。公孫述僭號﹐遵擁郡人不伏。述攻之﹐乃以兵拒述﹐埋車絆馬而戰死。光武追贈輔漢將軍。吳漢表爲置祠。一曰﹕遵失首﹐退至此地﹐絆馬訖﹐以手摸頭﹐始知失首。於是士人感而義之﹐乃爲置祠﹐號爲「健兒廟」。後攺「勇士廟」。見《新漢縣圖記》。無頭亦佳賈雍出界討賊﹐爲賊斫去頭﹐復上馬還營。營中將士爭來看。雍從胸中語曰「諸君視有頭佳﹑無頭佳乎﹖」吏泣曰「有頭佳。」雍曰「不然﹐無頭亦佳﹗」言畢而絕。人妖宋卿家九代祖﹐如小兒﹐在雞窠中﹐不飲不食﹐不知年歲。子孫朔望羅拜﹐垂頭下視。太原王仁裕遠祖母約二百餘歲﹐形才三四尺﹐飲啖甚少﹐往來無迹。惟牀頭有柳箱﹐戒子弟勿啟。一日無賴孫醉啟之﹐惟一鐵篦。自此竟不回。池州村祖翁媼二人﹐各長三尺﹐綿衾擁體﹐坐佛龕中。兩眼能動﹐蘸酒口中﹐亦能舐之。皮皆粘骨﹐不知年歲。夏縣尉胡頊嘗至金城縣界﹐止於人家。方具食﹐見一老母長二尺﹐來竊食。新婦搏其耳﹐曳入戶。云是七代祖姑﹐壽三百餘矣。苦其竊﹐常縶檻中﹐玆偶逸耳。唐三原縣董橋店有孟媼﹐年百餘歲而卒。店人皆呼爲「張大夫店」。媼自言「二十六嫁張詧﹐詧爲郭汾陽所任。詧之貌酷類某﹐詧卒﹐吾遂爲丈夫衣冠﹐投名爲詧弟﹐得繼事汾陽。寡居十五年。自汾陽薨﹐吾已年七十二﹐軍中累奏兼禦史大夫。忽思煢獨﹐遂嫁此店潘老爲夫。邇來復誕二子﹐曰滔﹑曰渠。滔五十有五﹐渠五十有二云。見《乾【月巽】子》。譎智部第二十一子猶曰﹕人心之智﹐猶日月之光。糞壤也﹐而光及焉﹐曲穴也﹐而光入焉。智不廢譎﹐而有善有不善﹐亦宜耳。小人以之機械﹐君子以之神明。總是心靈﹐惟人所設﹐不得謂智偏屬君子﹐而譎偏歸小人也。集《譎智》第二十一。魏武魏祖少遊蕩﹐叔父數言於其父嵩。祖患之﹐僞敗面口偏。叔父見﹐云「中風」。又告嵩﹐驚呼曰「叔父言汝中風﹐已差乎﹖」對曰「初不中風﹐但失愛於叔父﹐故見罔耳。」自是叔父所告﹐嵩皆不信。魏武常言人欲危己﹐己輒心動。因語所親小人曰「汝懷刃密來我側。我必說心動﹐執汝行刑。汝但勿言某使﹐無他﹐當厚相報。」此人信之﹐被執不懼﹐遂斬之。啖野葛﹐及夢中殺人﹐皆詐也。獨此舉﹐三歲小兒恐亦難欺。老瞞所親﹐夫豈木偶﹖必是此老有心﹐預擇一極愚蠢者﹐謬加親愛﹐而借之以實其詐耳。智囊之首﹑黠賊之魁乎﹗體認天理《西堂紀聞》﹕湛甘泉若水﹐每教人隨處體認天理。居鄕時﹐凡山川佳勝﹑田莊膏腴者﹐假以建書院﹑置學田爲名﹐必得之爲自殖計﹐皆資勢於當路之門生。鄕人常曰「此甘泉隨處體認天理也﹗」不是隨處體認天理﹐還是隨處體認「地理"。《朝野僉載》兩孝子事東海孝子郭純喪母﹐每哭﹐則羣烏大集。使檢有實﹐旌表門閭。後訊﹐乃是每哭卽撒餅於地﹐羣烏爭來食之。其後數如此﹐烏聞哭聲﹐莫不競湊﹐非有靈也。田單妙計﹐可惜小用。然撒餅亦資冥福﹐稱孝可矣。河東孝子王燧家貓犬互乳其子﹐州縣上言﹐遂蒙旌表。乃是貓犬同時產子﹐取貓兒置犬窠中﹐取犬子置貓窠內﹐飲慣其乳﹐遂以爲常耳。卽使非僞﹐與孝何干﹖崔﹑張豪俠進士崔涯﹑張祜下第後﹐遊江淮﹐嗜酒狂吟﹐以俠相許。崔嘗有詩云「太行嶺上三尺雪﹐壯士懷中三尺鐵。一朝若遇有心人﹐出門便與妻兒別。」由是俠名播於人口。一夕﹐有非常人﹐裝飾甚武﹐腰劍﹐手囊貯一物﹐流血於外﹐入門曰「此張俠士居耶﹖」曰「然。」張揖客甚謹。旣坐﹐客曰「有一仇人﹐十年莫得﹐今夜獲之﹐喜不可已。」指囊曰「此其首也﹗」問「有酒否﹖」張命酒﹐客飲嚼甚壯﹐曰「聞公義气﹐薄有所請﹐可乎﹖」張唯唯。客曰「此去三數里﹐有一義士﹐余所深徳。君可假十萬緡﹐立欲酬之。若濟﹐則平生恩仇畢矣。此後赴湯蹈火﹐亦無所憚。」張且不吝﹐深喜其說﹐乃籌其縑素中品之物﹐罄以畀之。客曰「快哉﹗死無恨﹗」乃畱囊首而去﹐期以卻回。及期不至﹐五鼓絕聲﹐東曦旣駕﹐杳無蹤迹。張慮囊首彰露﹐客旣不來﹐將遣家人埋之﹐開囊﹐乃豕首也。方悟見欺﹐邇後豪俠之气頓喪。按張祜字承吉﹐苦吟時﹐妻孥喚之不應。以責祜﹐祜曰「吾方口吻生花﹐豈惜汝輩﹖」後知南海罷﹐但載羅浮石歸﹐不治產。𨿽一事見欺﹐不愧豪士矣。幹紅貓《夷堅支》﹕臨安北門外西巷﹐有賣熟肉翁孫三者﹐每出必戒其妻曰「照管貓兒﹐都城並無此種﹐莫使外人聞見﹐或被竊﹐絕我命矣﹗我老無子﹐此當我子無異也﹗」日日申言不己。鄰里數聞其語﹐心竊異之﹐覓一見不得。一日忽拽索出﹐到門﹐妻急抱回。見者皆駭﹐貓幹紅深色﹐尾足毛須盡然﹐無不嘆羨。孫三歸﹐痛箠厥妻。已而浸浸達於內侍之耳﹐卽遣人啖以厚值。孫峻拒。內侍求之甚力﹐反復數四﹐竟以錢三百千取去。孫涕淚﹐復箠其妻﹐竟日嗟悵。內侍得貓喜極﹐欲調馴﹐然後進禦。已而色澤漸淡﹐才及半月﹐全成白貓。走訪孫氏﹐旣徙居矣。蓋用染馬纓紼之法﹐積日爲僞﹐前之告戒箠怒﹐悉姦計也。貸金《耳譚》﹕嘉靖間﹐一士人候選京邸。有官矣﹐然久客橐空﹐欲貸千金﹐爲所故遊客談。數日﹐報命曰「某中貴允爾五百。」士人猶恨少。客曰「凡貸者﹐例以厚贄先。內相家性﹐苟得其歡﹐何不可﹖」士人拮據湊貸器幣﹐約值百金。爲期入謁。及門﹐堂軒麗巨﹐蒼頭廬兒﹐皆曳綺縞﹐兩壁米袋充棟﹐皆有「禦用」字。久之﹐主人出。主人橫肥﹐以兩童子頭抵背而行。享禮微笑﹐許貸八百。廬兒曰「已晚﹐須明日。」主人曰「可。」士人旣出﹐喜不自任。客復屬耳﹕「當早至﹐我俟於此。」明日至﹐寥然空宅﹐堂下兩堆煤土﹐皆袋所傾。問主宅者﹐曰「昨有內相賃宅半日﹐知是誰何﹖」客亦失迹﹐方知中詐。一錢誆百金《湖海奇聞》﹕胠篋惟京師爲最黠。有盜能以一錢誆百金者﹐作貴遊衣冠﹐先詣馬市﹐呼賣胡牀者﹐與一錢﹐戒曰「吾卽乘馬﹐爾以胡牀侍。」其人許諾。乃謂馬主﹕「吾欲市駿馬﹐試可乃已。」馬主謹奉羈靮。其人設胡牀而上﹐盜上馬疾馳而去。馬主追之。盜徑扣官店﹐維馬於門﹐云「吾某太監家人﹐欲段匹若干﹐以馬爲質﹐用則奉價。」店睹其良馬﹐不之疑﹐如數畀之。負而去。俄而馬主迹至店﹐與之爭馬﹐成訟。有司不能決﹐爲平分其馬價云。乘驢婦《耳譚》﹕有三婦人雇驢騎行﹐一男子隨之。忽少婦欲下驢擇便地﹐呼二婦曰「緩行俟我﹗」方其下驢﹐男子佐之﹐少婦卽與調謔若相悅者。已乘驢﹐曰「我心痛﹐不能急行。」男子旣不欲彊少婦﹐追二婦又不可得﹐乃憩道旁﹐而不知少婦反走久矣。是日三驢皆失。京都道人北宋時﹐有道人至京都﹐稱得丹砂之妙﹐顏如弱冠﹐自言三百餘歲。貴賤咸爭慕之﹐輸貨求丹﹑橫經請益者﹐門如市肆。時有朝士數人造其第﹐飲啜方酣﹐閽者報曰「郎君從莊上來﹐欲參覲。」道士作色叱之。坐客或曰「賢郎遠來﹐何妨一見﹖」道士顰蹙移時﹐乃曰「但令入來。」俄見一老叟﹐須髮如銀﹐昏耄傴僂﹐趨前而拜。拜訖﹐叱入中門﹐徐謂坐客曰「小兒愚騃﹐不肯服食丹砂﹐以至此﹐都未及百歲﹐枯槁如斯。常日斥至村墅間耳。」坐客愈更神之。後有人私詰道者親知﹐乃云「傴僂者﹐卽其父也。」丹客客有以丹術行騙局者﹐假造銀器﹐盛輿從﹐復典妓爲妾﹐日飲於西湖。鷁首所羅列器皿﹐望之皆朱提白鏹。一富翁見而心艷之﹐前揖間曰「公何術而富若此﹖」客曰「丹成﹐特一長物耳﹗」富翁遂延客並其妾。至家﹐出二千金爲母﹐使煉之。客入鉛藥﹐煉十餘日﹐密約一長髯突至紿曰「家罹內艱﹐盍急往﹗」客大哭﹐謂主人曰「事出無柰何﹐煩主君同余婢守鑪﹐余不日來耳。」客實竊丹去﹐又囑妓私與主媾。而不悟也﹐遂墮計中﹐與妓綢繆數宵而客至。啟鑪視之﹐佯驚曰「敗矣﹗汝侵余妾﹐丹已壞矣﹗」主君無以應﹐復出厚鏹酬客。客作怏怏狀去。主君猶以得遣爲幸。嘉靖中﹐松江一監生﹐博學有口﹐而酷信丹術。有丹士先以小試取信﹐乃大出其金﹐而盡竊之。生慚憤甚﹐欲廣遊以冀一遇。忽一日﹐值於吳之閶門。丹士不俟啟齒﹐卽邀飲肆中﹐殷勤謝過。旣而謀曰「吾儕得金﹐隨手費去。今東山一大姓﹐業有成約﹐侯吾師來舉事。君肯權作吾師﹐取償於彼﹐易易耳﹗」生急於得金﹐許之。乃令剪髮爲頭陀﹐事以師禮。大姓接其談鋒﹐深相欽服﹐日與款接﹐而以丹事委其徒輩﹐且謂師在﹐無慮也。一旦復竊金去﹐執其師﹐欲訟之官。生號泣自明﹐僅而得釋。及歸﹐親知見其發種種﹐皆訕笑焉。以金易色﹐尙未全輸﹐但纏頭過費耳。若送卻頭髮﹐博「師父」一聲﹐尢無謂也。《耳談》二譎僧有僧異貌﹐能絕粒﹐瓢衲之外﹐絲粟俱無﹐坐徽商木筏上﹐旬日不食﹐不饑。商試之﹐放其筏中流﹐又旬日﹐亦如此。乃相率禮拜﹐稱爲「活佛」﹐競相供養。曰「無用供養。我某山寺頭陀﹐以大殿毀﹐欲從檀越乞布施﹐作無量功徳。」因出疏﹐令各占甲乙畢﹐仍期某月日入寺相見。及期﹐眾往詢﹐寺絕無此僧﹐殿卽毀﹐亦無乞施者。方與僧駭之﹐忽見伽藍貌酷似僧﹐懷中有簿﹐卽前疏。眾詫神異﹐喜施千金﹐恐泄語有損功徳﹐戒勿相傳。後乃知始塑像時﹐因僧異貌﹐遂肖之﹐作此伎倆。而不食﹐乃以干牛肉臠大數珠數十顆﹐暗啖之。皆姦僧所爲。閿鄕一村僧﹐見田家牛肥碩﹐日伺牛在野﹐置鹽己首﹐俾牛餂之﹐久遂嫻習。僧一夕至田家﹐泣告曰「君牛乃吾父後身。父以夢告我﹐我欲贖歸。」主驅牛出。牛見僧﹐卽餂僧首。主遂以牛與僧。僧歸殺牛﹐丸其肉﹐置空杖中﹐又以坐關不食欺人焉。後有孟知縣者﹐詢僧便溺﹐始窮其詐。吞舍利《廣記》﹕唐洛中頃年有僧持數粒所謂「舍利」者﹐貯於琉璃器中﹐晝夜香火檀越之禮﹐日無虛焉。有貧士子無賴﹐因詣僧﹐請觀舍利。僧出瓶授與。遽取吞之。僧惶駭無措﹐復慮外聞之。士子曰「與我錢﹐當服藥出之耳。」贈二百緡﹐乃服巴豆瀉下。僧歡然濯而收之。易術凡幻戲之術﹐多系僞妄。金陵人有賣藥者﹐車載大士像。問病﹐將藥從大士手中過﹐有畱於手不下者﹐則許人服之﹐日獲千錢。有少年子從旁觀﹐欲得其術﹐俟人散後﹐邀飲酒家。不付酒錢﹐飲畢竟出﹐酒家如不見也。如是三。賣藥人叩其法﹐曰「此小術耳﹐君許相易﹐幸甚。」賣藥曰「我無他。大士手是磁石﹐藥有鐵屑﹐則粘矣。」少年曰「我更無他。不過先以錢付酒家﹐約客到絕不相問耳。」彼此大笑而罷。巫

夏山爲巫﹐自謂靈異。範汝輿戲曰「明日吾握糖餌﹐令汝商之。言而中﹐人益信汝。」巫唯唯。及明降神﹐觀者如堵。範握狗矢問之。巫曰「此糖餌耳。」範佯拜曰「眞神明也﹗」卽令食之。巫恐事泄﹐忍穢立盡。女巫京師閭閻多信女巫。有武人陳五者﹐厭其家崇信之篤﹐莫能治。一日含靑李於腮﹐紿家人瘡腫痛甚﹐不食而臥者竟日。其妻憂甚﹐召女巫治之。巫降﹐謂五所患是名疔瘡﹐以其素不敬神﹐神不與救。家人羅拜懇祈﹐然後許之。五佯作呻吟甚急﹐語家人云「必得神師入視救我可也。」巫入按視。五乃從容吐靑李視之﹐捽巫批其頰﹐而叱之門外。自此家人無信崇者。以舍利取人﹐卽有借舍利以取之者。以幻術愚人﹐卽有托幻術以愚之者。以神道困人﹐卽有詭神道以困之者。「無姦不破﹐無僞不窮」﹐信哉﹗黃鐵腳黃鐵腳﹐穿窬之雄也。鄰有酒肆﹐黃往貰﹐肆吝與。黃戲曰「必竊若壺﹐他肆易飲。」是夕肆主挈壺置臥榻前幾上﹐鐍戶甚固﹐遂安寢。比曉失壺﹐視鐍如故﹐亟從他肆物色﹐壺果在。問所得﹐曰「黃某。」主詣黃問故﹐黃用一小竿竅其中﹐俾通气﹐以豬溺囊系竿端﹐從窗引竿﹐納囊於壺﹐乃噓气脹囊﹐舉而升之﹐故得壺也。竊磐鄕一老媼向誦經﹐有古銅磬。一賊以石塊作包﹐負之至媼門外﹐人問何物。曰「銅磬﹐將鬻耳。」入門見無人﹐棄石於地﹐負磬反向門內曰「欲買磬乎﹖」曰「家自有。」賊包磬復負而出﹐內外皆不覺。僞跛﹑僞躄閶門有匠鑿金於肆。忽一士人巾服甚偉﹐跛曳而來﹐自語曰「暴令以小過毒撻我﹐我必報之﹗」因袖出一大膏藥﹐薰於鑪次﹐若將以治瘡者。俟其熔化﹐急糊匠面孔。匠畏熱﹐援以手。其人已持金奔去。又一家﹐門集米袋﹐忽有躄者垂腹甚大﹐盤旋其足而來﹐坐米袋上。眾所共觀﹐不知何由。匿米一袋於胯下﹐復盤旋而去。後失米﹐始知之。蓋其腹襯塞而成﹐而躄亦僞也。何大復《躄盜篇》有躄盜者﹐一足躄﹐善穿窬。嘗夜從二盜入巨姓家﹐登屋翻瓦﹐使二盜以繩下之。搜資入之櫃﹐命二盜系上。已復下其櫃﹐入資上之﹐如是者三矣。躄盜自度曰「櫃上﹐彼無置我去乎﹖」遂自入坐櫃中。二盜系上之﹐果私語曰「資重矣﹗彼出必多取﹐不如棄去﹗」遂持櫃行大野中。一人曰「盜稱善偸﹐乃爲我二人賣﹗」一人曰﹔「此時將見主人翁矣﹗』相與大笑歡喜﹐不知躄盜乃在櫃中。頃二盜倦坐道上﹐躄盜度將曙﹐又聞遠捨有人語笑﹐從櫃出大聲曰﹔「盜劫我﹗」二盜惶訝遁去。躄盜顧乃得金資歸。智婦《耳譚》﹕某家娶婦之夕﹐有賊來穴壁﹐已入﹐會其地有大木﹐賊觸木倒﹐破頭死。燭之﹐乃所識鄰人﹐倉惶間恐反餌禍。新婦曰「無妨。」令空一箱﹐納賊屍於內﹐舁至賊家門首﹐剝啄數下﹐賊婦開門見箱﹐謂是夫所盜﹐卽舉至內。數日﹐夫不返﹐發視﹐乃是夫屍﹐莫知誰殺﹐亦不敢言﹐以瘞之。詰盜智胡汲仲在寧海日﹐偶出行﹐有羣嫗聚庵誦經。一嫗以失衣來訴。汲仲命以牟麥置羣嫗掌中﹐令合掌繞佛誦經如故。汲仲閉目端坐﹐且曰「吾令神督之。若是盜衣者﹐行數周﹐麥當芽。」中一嫗屢開視其掌﹐遂命縛之﹐果盜衣者。以其惑佛﹐因而惑之。劉宰之令泰興也﹐富室亡金釵﹐惟二僕婦在。置之有司﹐咸以爲冤。命各持一蘆﹐曰「非盜釵者﹐當自若。果盜﹐則長於今二寸。」明旦視之﹐一自若﹐一去其蘆二寸矣。訊之﹐具伏。陳述古知蒲城縣﹐有失物莫知爲盜﹐乃紿曰「其廟有鐘能辧盜﹐爲盜者﹐摸之則有聲。」陰使人以墨塗而帷焉。令囚入帷摸之﹐惟一囚無墨﹐執之果盜。海剛峯有禦史怒某縣令。縣令密使嬖兒侍禦史﹐禦史暱之﹐遂竊其符逾墻走。明晨起視篆﹐篆篋已空﹐心疑縣令所爲﹐而不敢發﹐而稱疾不視事。海忠肅時爲教諭﹐往候禦史。禦史聞海有吏才﹐密訴之。海教禦史夜半於廚中發火。火光燭天﹐郡屬赴救。禦史持篆篋授縣尹﹐他官各有所護。及火滅﹐縣令上篆篋﹐則符在矣。黠豎子西鄰母有好李﹐苦窺園者﹐設井墻下﹐置糞穢其中。黠豎子呼類竊李﹐登垣﹐陷井間﹐穢及其衣領﹐猶仰首於其曹﹕「來來﹗此有佳李﹗」其一人復墜。方發口﹐黠豎子遽掩其兩唇﹐呼「來來」不已。俄一人又墜。二子相與詬病。黠豎子曰「假令二子者有一人不墜井中﹐其笑我終無已時。」小人拖人下渾水﹐使開口不得﹐皆用此術。日者趙王李徳誠鎭江西。有日者﹐自稱「世人貴賤﹐一見輒分」。王使女妓數人﹐與其妻滕國君同妝梳服飾﹐偕立庭中﹐請辧良賤。客俯躬而進曰「國君頭上有黃雲。」羣妓不覺皆仰首。日者曰「此是國君也﹗」王悅而遣之。孫興公嫁女王文度坦之弟阿智虔之惡乃不翅﹐年長失婚。孫興公綽有女﹐亦僻錯無嫁娶理﹐因詣文度﹐求見阿智。旣見﹐便揚言「此定可﹐殊不如人所傳﹐哪得至今未有婚處﹗我有一女﹐乃不惡﹐欲令阿智娶之。」文度忻然以啟藍田述。藍田驚異。旣成婚﹐女之頑嚚乃過於婿﹐方知興公之詐。阿智得婦﹐孫女得夫﹐大方便﹐大功徳﹐何言詐乎﹖匿年淩景陽與京師豪族孫氏成姻﹐嫌年齒﹐自匿五歲。旣交禮﹐乃知其妻匿十歲。王素作諫官﹐景陽方館職﹐坐娶富民女論罷。上知景陽匿年以欺女氏﹐素因奏孫氏所匿﹐上大笑。節日門狀劉貢父爲館職。節日﹐同捨遣人以書筒盛門狀徧散人家。劉知之﹐乃呼所遣人坐於別室﹐犒以酒肴﹐因取書筒視之﹐凡與己一面之舊者﹐盡易以己門狀。其人旣飲食﹐再三致謝﹐徧走巷陌﹐實爲劉投刺﹐而主人之刺遂已。智勝力王卞於軍中置宴﹐一角抵夫甚魁岸﹐負大力。諸健卒與較﹐悉不敵。坐間一秀才自言能勝之﹐乃以左指略展﹐魁岸者輒倒。卞以爲神﹐叩其故。秀才云﹔「此人怕醬﹐預得之同伴。先入廚﹐求得少許醬﹐彼見輒倒耳。」術制繼母王陽明年十二﹐繼母待之不慈。父官京師。公度不能免﹐以母信佛﹐乃夜潛起﹐列五托子於室門。母晨興﹐見而心悸。他日復如之﹐母愈駭﹐然猶不悛也。公乃於郊外訪射鳥者﹐得一異形鳥﹐生置母衾內。母整衾﹐見怪鳥飛去﹐大懼﹐召巫媼問之。公懷金賂媼﹐詐言「王狀元前室責母虐其遺嬰﹐今訴於天﹐遣陰兵收汝魂魄。衾中之鳥是也。」後母大慟﹐叩頭謝不敢﹐公亦泣拜良久。巫故作恨恨﹐乃蹶然蘇。自是母性驟變。制妒婦《藝文類聚》﹕京邑士人婦大妒﹐嘗以長繩系夫腳﹐喚便牽繩。士密與巫嫗謀﹐因婦眠﹐士以繩系羊﹐緣墻走避。婦覺﹐牽繩而羊至﹐大驚﹐召問巫。巫曰「先人怪娘積惡﹐故郎君變羊。能悔﹐可祈請。」婦因抱羊痛哭悔誓。巫乃令七日齋﹐舉家大小悉詣神前禱祝。士徐徐還﹐婦見泣曰「多日作羊﹐不辛苦耶﹖」士曰「猶憶啖艸不美﹐時作腹痛。」婦愈悲哀。後略復妒﹐士卽伏地作羊鳴。婦驚起﹐永謝不敢。制使酒朱業爲宣州刺史﹐好酒淩人﹐性復威厲﹐飲後恣意斬決﹐無復諫者。惟其妻鐘氏能制之﹐褰幃一呼﹐懾慄而止。張易領通倅之職﹐至府數日﹐業爲易啟宴。酒未三爵﹐易乘宿酲﹐擲觥排席﹐詬嚷蜂起。業怡聲屏障間﹐謂左右曰﹔「張公使酒﹐未可當也﹗」命扶易而去出。此後業無復使酒焉。敖上捨韓侂冑旣逐趙汝愚至死﹐太學生敖陶孫賦詩於三元樓壁弔之。方縱筆﹐飲未一二行﹐壁已舁去矣。敖知必爲韓所廉﹐急更衣﹐持酒具下樓﹐正逢捕者﹐問﹕「敖上捨在否﹖」對曰「方酣飲。」亟亡命走閩﹐韓敗﹐乃登第一。科試郊餞科試故事﹐邑侯有郊餞。酒酸甚﹐眾嘩席上。張幼於令勿喧﹐保爲易之。因索大觥滿引爲壽。侯不知其異也﹐旣飲﹐不覺攢眉﹐怒懲吏﹐易以醇。金還酒債荊公素喜兪淸老。一日謂荊公曰「吾欲爲浮屠﹐苦無錢買祠部牒耳。」荊公欣然爲具僧資﹐約日祝發。過期寂然﹐公問故。淸老徐曰「吾思僧亦不易爲﹐祠部牒金﹐且送酒家還債。」公大笑。肯出錢與買僧牒﹐何不肯償酒債﹖淸老似多說一謊。下馬常例宋時有世賞官王氏﹐任浙西一監。初蒞任日﹐吏民獻錢物幾數百千﹐仍白曰「下馬常例。」王公見之﹐以爲污己﹐便欲作狀﹐並物申解上司。吏輩祈請再四。乃令取一櫃﹐以物悉納其中﹐對眾封緘﹐置於廳治﹐戒曰「有一小犯﹐卽發﹗」由是吏民驚懼﹐課息俱備。比終任榮歸﹐登舟之次﹐吏白廳櫃。公曰「尋常旣有此例﹐須有文牘。」吏賫案至﹐俾舁櫃於舟﹐載之而去。不矯不貪﹐人己兩利﹐是大有作用人﹐不止巧宦已也。月兒髙袁凱忤太祖﹐詭得風疾。上每念曰「東海走卻大鰻魚﹐何處尋得﹗」遣使拜爲本郡學博。凱瞠目熟視使者﹐唱《月兒髙》一曲。使者還奏﹐乃置之。

儇弄部第二十二子猶曰﹕古云「稚子弄影﹐不知爲影所弄」。然則弄人卽自弄耳。𨿽然﹐不自弄﹐將不爲造化小兒弄耶﹖傀儡場中﹐大家搬演將去﹐得開口處便落便宜﹐謂之「弄人」可﹐謂之「自弄」可﹐謂之「造化弄我」﹑「我弄造化」﹐俱無不可。集《儇弄》第二十二。石動筩北齊髙祖嘗宴近臣爲樂。髙祖曰「我與汝等作謎﹐可共射之﹕「卒律葛答。」諸人皆射不得﹐或云是髐子箭。髙祖曰「非也。」石動筩云「臣己射得。」髙祖曰「是何物﹖」動筩對曰「是煎餅。」髙祖笑曰「動筩射著是也。」髙祖又曰「汝等諸人爲我作一謎﹐我爲汝射之。」諸人來作﹐動筩爲謎。復云「卒律葛答。」髙祖射不得﹐問曰「此是何物﹖」答曰「是煎餅也。」髙祖曰「我始作之﹐何因更作﹖」動筩曰「乘大家熱鐺子頭﹐更作一个。」髙祖大笑。髙祖稱郭璞詩絕佳。石動筩曰「臣詩勝郭一倍。」上大不怡﹐詰之曰「哪見勝處﹖」動筩曰「讀《遊仙詩》云﹔『靑溪千餘仞﹐中有一道士』。臣則曰『靑溪二千仞﹐中有兩道士』﹐不勝一倍乎﹖」上大笑。捕獺貍《趙后外傳》﹕樊嬺語飛燕曰「憶在江都時﹐陽華李姑畜斗鴨水池上﹐苦獺嚙鴨。時下朱裏芮姥者﹐求捕獺貍獻。姥謂姑曰﹕『是貍不他食﹐當飯以鴨。』姑怒﹐絞其貍。」能言鴨陸龜蒙居震澤﹐有斗鴨一欄。有內養自長安使杭州﹐出舍下﹐挾彈斃其綠頭者。龜蒙手一表駭云「此鴨善人言﹐持附蘇州上進天子。使者斃之﹐柰何﹖」內養信其言﹐大恐﹐遂以囊中金酬之﹐因徐問﹐「其鴨能作何言﹖」龜蒙曰「能自呼其名。」內養憤且笑。龜蒙還其金﹐大笑曰「吾戲耳﹗」靴值馮道﹑和凝同在中書。一日﹐和問馮曰「公靴新買﹐其值幾何﹖」馮舉左足曰「五百。」和性褊急﹐顧吏責曰「吾靴何用一千﹖」馮徐舉其右曰「此亦五百。」酒令賈時彥善謔。赴宴﹐酒半﹐主人請令。賈曰「乞諸君射一謎。不中﹐浮以大白。曰『天不知地知﹐爾不知我知。』」舉座不解。罰徧﹐賈舉一足﹐置案上﹐曰「我靴底有腐孔也﹗」甘露寺僧性空善飲。一客擲色行舊令﹐云「補不足﹐慶有餘。」初擲「不足」﹐曰「僧飲。」又擲「有餘﹐」亦曰「僧飲。」眾客俱不解。客曰「候令畢當言之。」旣畢令而僧醉矣﹐執盞言曰「酒不敢辭﹐請明其故﹖」客曰「不足者﹐無發﹔有餘者﹐多一頭。」眾大笑。王元美與客宴集。王偶泄气﹐眾客皆匿笑。王卽設令﹐要經書中「譬」字一句。王舉「能近取譬」。眾客於「譬如北辰」﹑「譬若掘井」等語盡舉之﹐王皆以不如式論罰。眾客不服。王曰「我『譬』在下﹐不若公等『譬』乃在上。」石學士善謔石中立﹐字表臣。在中書時﹐盛度禁林當直﹐撰《張文節公神道碑》﹐進禦罷﹐呈中書。石卒問曰「是誰撰﹖」盛不覺對曰「度撰。」滿堂大笑。五代廣成先生杜光庭多著神仙家書﹐悉出誣罔﹐如《感遇傳》之類﹐故人謂妄言爲「杜撰」。或雲杜默﹐非也﹔盛文肅公在杜默之前矣﹐然俗有杜田﹑杜園﹑杜酒等語﹐恐是方言﹐未必有指。盛度體丰肥。一日自殿前趨出﹐宰相在後﹐盛初不知。忽見﹐卽欲趨行百步﹐乃得直捨﹐隱於其中。石學士見其喘甚﹐問之。盛告其故。石曰「相公問否﹖盛曰「不問。」別去十餘步乃悟﹐罵曰「奴乃以我爲牛﹗」鳴鞭爲度焦芳初還朝﹐失記朝儀。李西涯曰「以鳴鞭爲度﹐一鞭走兩步﹐再鞭又走兩步﹐三鞭上禦道。」芳諾之﹐旋悟曰「公乃戲我。」偸驢張玉陽思詠﹐河南人。一日語陳玉壘公曰「官貧﹐幸得兪蒲石道長送一人﹐盧瑞峯吏部送一馬。」公曰﹔「人是兪送﹐馬是盧送﹐可謂恰當。」蓋河南人有「偸驢賊」之號﹐公以謔之。宋學士嘗過洛。士人挽畱之信宿﹐不從﹐牽去其驢。公怒﹐作詩曰「蹇驢掣斷紫絲韁﹐卻去城南趁艸場。繞徧洛陽尋不見﹐西風一陣版腸香。」今河南人曰「偸驢賊」曰「版腸」﹐本此。弄僧一僧從雪中來。唐六如戲之曰「聞孟老相期郊外尋梅﹐信乎﹖」僧曰「非孟也﹐張也。」六如曰「張公多顚倒﹐大須防之。」時有匿笑者。僧悟云「卻被唐公弄我半日﹗」六如曰「怪道硬將起來﹗」鐵牛陶榖﹐小字鐵牛。李濤出典河中﹐嘗寄陶書云「每至河源﹐卽思靈徳。」陶初不爲意﹐久之方悟。蓋河中有張燕公鑄系橋鐵牛故也。侯白侯白好俳謔。一日楊素與牛弘退朝﹐白謔之曰﹔「日之夕矣﹗」素曰「以我爲『牛羊下來』耶﹖」牛僧孺善爲文﹐楊虞卿善談說。京師語曰「太牢口﹐少牢手。」從來楊姓爲牛帶累久矣。王韋王韋作詩﹐爲諸老所賞。儲瓘稱之曰「絕似溫﹑李﹗」陸深戲曰「本是王﹑韋﹗」蓋指王摩詰﹑韋蘇州謔之。胡思亂量何【栗】當京城已陷﹐虜人入視帑藏倉庾。時有胡思者爲司農卿﹐具諸倉米麥數白【栗】。臨去﹐【栗】送至廳事旁﹐遽言曰「大卿切勿令亂量。」應曰﹔「諾。」至客次﹐方悟其戲。益諺有「胡思亂量」語也。好个救時宰相﹗劉貢父謔孫莘老形貌古奇﹐熙寧中﹐論事不合﹐責出。世謂「沒興孔夫子」。孔宗翰宣聖之後﹐气質肥厚。劉貢父目爲「孔子家小二郎」。元祐中﹐二人俱爲侍郎。二部爭事於殿門外幄次中﹐劉貢父過而謂曰「吾黨之直者異於是。」坐中有悟之者﹐大笑。米老庵米元章築室於甘露寺﹐榜曰「米老庵」。寺大火﹐惟庵與李衛公塔獨存。元章詩云「神護衛公塔﹐天存米老庵。」有謔之者﹐添云「神護李衛公塔﹐天存米老娘庵。」蓋元章母入內爲老娘﹐以母故命官也。蘭玻《耳譚》﹕靑州東門皮工王芬﹐家漸裕﹐棄去故業。里人謀爲贈號。芬喜﹐張樂設宴。一黠少曰「號蘭玻﹐可乎﹖」眾問何義。曰「蘭多芬﹐故號蘭玻﹐從名也。」芬大喜﹐重酬少年。諸人俱不覺其義﹐從徐思「蘭蘭玻」﹐依然「東門王皮」也。愛東坡陸宅之善諧謔﹐每語人曰「吾甚愛東坡。」時有問之者﹐曰「東坡有文﹐有賦﹐有詩﹐有字﹐有東坡巾。君所愛何居﹖」陸曰「吾甚愛一味東坡肉﹗」聞者大笑。曝鼻褌阮咸﹐籍兄子也﹐居道南﹐諸阮居道北。北阮皆富﹐南阮貧。七月七日﹐法當曬衣﹐北阮庭中爛然﹐莫非綈錦。咸時總角﹐乃豎長竿標大布犢鼻褌﹐曝於庭中﹐曰「未能免俗﹐聊復爾耳﹗」對語關獬推官貌不揚。過南徐﹐客次﹐見一緋衣客倨坐。關揖而問之。對曰「太子洗馬髙乘魚。」良久﹐還詢關。關答曰﹔「某乃是皇后騎牛低釣鱉。」朝士駭曰「是何官﹖」關笑曰「且欲與君對語切耳。」王承相珪云「馬子山騎山子馬。」馬給事﹐字子山。穆王八俊有山子馬之名。久之﹐人對曰「錢衡水盜水衡錢。」錢某爲衡水﹐令人謝之。曰「止欲作對爾﹐實非有盜也。」李章題壁一故相遠派﹐在姑蘇嬉遊﹐書其壁曰「大丞相再從曾侄孫某至此。」士人李章好謔﹐題其旁曰「混元皇帝三十七代孫李章繼至。」堂候官張小江覓侯門教讀札付﹐歸榮裏中﹐冠帶錦繡﹐謁一富人。富人乃黠者﹐服梨園具出迎。張駭曰「兄是貴職﹖」答曰「弟是牛丞相堂候官。」鳥官陳太卿嘗蓄小鳥﹐作籠爲官船樣﹐上列鹵簿﹐榜其船曰「鴻臚寺」。人問之。笑曰「鴻臚故是鳥官。」戈壽官下雉地方有戈壽官者﹐富而憨。夏月赴親家喜宴﹐著大紅絹員領以往。主者故與百拜﹐啜以沸湯﹐汗流竟踵﹐及久﹐始曰「請更衣。」其人不覺失聲曰「親家此言﹐萬代公侯﹗」主者曰「公侯須汗馬﹐不宜汗親家。若然﹐請到涼亭再脫衣拭汗﹐始把杯﹐豈不萬萬代公侯乎﹖」古物李寰建節靑州。表兄武恭性誕妄﹐又稱好道﹐多蓄古物。遇寰生日﹐特以箱擎一皂襖子遺之﹐書云「此李令公恢復京師時所著﹐願尙書功業一似西平。」寰以書謝。後遇恭誕﹐寰以箱盛一破膩脂襆頭餉恭﹐云「知兄深慕髙眞﹐求得洪崖先生初得仙時襆頭﹐願兄得道一如洪崖。」以皂襖易得破帽﹐此番古董交易﹐折本多矣﹗齊公子嗜古器物。龍門子謁之﹐公子歷出三代秦漢之器。龍門子曰「公子所藏非古也。必若一古者﹐其庖犧氏之物乎﹖」公子齋三日﹐龍門子乃設幾布筵﹐置寶櫝其上﹐籍以文錦﹐各再拜而興﹐啟櫝視之﹐乃宓羲氏之八卦也。皛飯﹑毳飯進士郭震﹑任介﹐皆西蜀豪逸之士。一日﹐郭致簡於任曰「來日請餐皛飯。」任往﹐乃設白飯一盂﹐白蘿卜﹑白鹽各一碟﹐蓋以三白爲皛也。後數日﹐任亦招郭食「毳飯」。郭謂必有毛物相戲﹐及至﹐並不設食。郭曰「何也﹖」任曰「飯也毛﹐蘿卜也毛﹐鹽也毛。只此便是毳飯。」郭大笑而別。皛音孝﹐蜀音無曰毛。此條見《魏語錄》﹐他書作蘇﹑黃相謔﹐殊誤。馬郁後唐馬郁﹐滑稽狎侮。每赴監軍張承業宴﹐出異方珍果﹐食之必盡。一日承業私戒主膳者﹐惟以干蓮子置前。郁知不可啖﹐異日靴中置鐵錘﹐出以擊之。承業大笑﹐曰「爲公易饌﹐勿敗予案。」張咸光《玉堂閒話》﹕梁龍徳間﹐有貧衣冠張咸光﹐遊丐無度。復有劉月明者﹐亦然。每遊貴門﹐卽遭虐戲﹐方餐時﹐奪其匕箸﹐則袖中出而用之。梁駙馬溫積權判開封﹐咸光忽徧詣豪門告別。問其所詣。曰「往投溫諫議。」間「有何紹介﹖」答曰﹔「頃年大承記錄﹐此行必厚遇也。大諫嘗制《碣山潛龍宮上梁文》云﹕『饅頭似碗﹐胡餅如篩。暢殺劉月明主簿﹐喜殺張咸光秀才。』以此知必承顧盼。」聞者絕倒。駝峯尙書呂震與學士解縉﹐一日談及食中美味。呂曰「駝峯甚美﹐未之嘗也。」解紿曰「僕嘗食之﹐誠美矣。」呂知其紿也﹐他日得死象蹄脛﹐語解曰﹔「昨有駝峯之賜﹐宜共饗之。」解大嚼去﹐昌謔以詩曰﹔「翰林有个解癡哥﹐光祿何曾宰駱駝。不是呂生來說謊﹐如何嚼得這般多﹖」解大笑。安石橊李漢碎胡瑪瑙盤﹐盛送王莒﹐曰「安石橊」。莒見之不疑﹐旣食乃覺。張端張端爲河南司錄。府當祭社﹐買豬﹐已呈尹﹐其夜突入錄廳﹐卽殺之。吏白尹﹐尹問端。答曰「按律諸無故入人家﹐登時殺之勿論。」尹大笑﹐爲別市豬。錢﹑文相謔錢同愛﹐字孔周﹐其家累代以小兒醫名吳中﹐所謂「錢氏小兒」者是也。一日﹐請文徵仲泛舟石湖﹐知文性不近妓﹐故匿妓於舟尾。船旣發﹐乃出之。文一見﹐倉惶求去。錢命舟人速行。文窘迫無計。錢平生極好潔﹐有米南宮﹑倪雲林之僻。文眞率不甚點檢服飾﹐其足紈甚臭﹐至不可向邇。文卽脫去襪﹐以足紈玩弄﹐遂披拂於錢頭面上。錢不能忍﹐卽令舟人泊船﹐縱文登岸。竹堂寺唐伯虎﹑祝希哲與文徵仲气誼甚深﹐而情尙迥異﹐兩公每欲戲之。一日﹐偕遊竹堂寺﹐近寺故多劣妓。唐預使人持東金示之云「此來若何衣冠者﹐文君也﹐其人多狎邪遊﹐而喜人媚﹐不善媚人。若輩有能得其歡者﹐金爲酒資矣。」妓信。伺文至﹐爭先獻笑﹐牽衣挽袂﹐堅不肯釋。文五色無主﹐見唐﹑祝匿笑﹐悟曰「兩公謔我耳﹗」明剖其故﹐一笑而散。楊南峯俗傳三月三爲浴佛日﹐六月六爲浴貓狗日。有客謁楊南峯吉﹐值三月三日﹐楊以浴辭。客不解﹐謂其傲也﹐思以報之。楊乃於六月六日往拜﹐客亦辭以浴。楊戲題其壁曰「君昔訪我我洗浴﹐我今訪君君洗浴。君訪我時三月三﹐我訪君時六月六。」《謔浪》誤作唐伯虎事。楊南峯嘗觀優而善之﹐謂優曰「汝曹第努力﹐當以一金勞汝﹐恨目前未便耳。」因索紙判賞付之﹐期明日來取。優喜於得賞﹐畢獻所長﹐楊極歡而罷。次日﹐羣優持票徵賞。楊笑曰「汝眞欲賞乎﹖我愛汝戲﹐快活竟日。汝貪我賞﹐亦快活一夜。我與汝兩準可也﹗」又有僧額患癬。楊自詫有祕方﹕取鳳仙花搗爛﹐使以帕裹於額上﹐三日卽效。如期開視﹐染成紅額。僧彌月不敢見客。先是吳中皇甫氏最貴盛﹐而治家素寬。楊南峯獻壽圖﹐題詩其上曰「皇老先生﹐老健精神﹐烏紗白髮﹐龜鶴同齡。」皇甫公大喜﹐懸之堂。有識者笑曰「此詈公也。」蓋上列「皇老烏龜」四字。公乃悟。有富翁鄕居﹐求楊南峯門對一聯。此翁之祖曾爲人僕。楊乃題云「家居綠水靑山畔﹐人在春風和气中」﹐上列「家人」二字。見者無不匿笑。有喪家其子不戚。楊南峯爲諸生時﹐特制寬巾往弔﹐旣下拜﹐巾脫﹐滚入座下。楊卽以首伸入穿之﹐幕中皆笑﹐楊退出。此子遂蒙不孝聲。南峯作事刻薄﹐每每如此。後子孫微甚。其墓爲羣乞兒藪﹐今呼爲「楊家墳」者是也。志之以爲永戒。王夢澤黃崗王夢澤太史善謔。一日往謁郭桐岡太府﹐見府前有枷犯﹐乃其家用之鋸匠也。顧謂郭曰「旣常解鋸矣﹐而於此猶枷頸焉。」郭大笑﹐遂釋之。又客有患癬者﹐王曰「何不敷鹽於患處﹐以磚燒熱﹐徐擦之﹐自愈。」久而不效﹐以問王。王曰「磚鹽癬則絕無可知。此古方也。」又客有患赤鼻者。王教以油梳子熾熱擦患處﹐自愈。及用之﹐愈赤﹐又以問王。王曰﹔「吾但知蘇子遊赤壁耳。」曲江春宴乾符四年﹐新進士曲江夏宴﹐甲於常年。有溫定者﹐久困場籍﹐坦率自恣﹐尢憤時之浮薄﹐因設奇以侮之。至其日﹐蒙衣肩輿金翠之飾﹐夐出於眾﹐侍婢皆稱是﹐徘徊柳蔭之下。俄頃﹐諸公自露棚移樂登鷁首﹐旣而謂是豪貴﹐其中姝麗必矣。因遣促舟而進﹐莫不注視於此﹐或肆調謔不已。羣興方酣﹐定乃於簾間垂足露膝﹐脛極偉而長毳。眾忽睹之﹐皆掩袂﹐亟命回舟避之。或曰「此必溫定也。」莊樂莊樂﹐國初名醫也﹐好詼謔。同郡李庸遣家僮持柬詣樂﹐誤稱其名。樂紿之曰「若家欲借藥磨耳﹐汝當負去。」但書片紙以復云「來人面稱姓名﹐罰馱藥磨兩次。」庸得書大笑﹐卽令負還。《煙霞小說》誤作朱達悟事。朱達悟朱達悟善謔﹐凡裏中宴會﹐無不與者。一日﹐諸少年遊石湖﹐背朱往。旣解纜﹐喜曰「搭戶不知也﹗」朱忽在舵樓躍出曰「予在矣﹗」蓋預知背己﹐賂舟子藏以待也。眾驚笑﹐延朱卽席﹐且飲且進。朱曰「湖有寶積寺幽潔﹐主僧善予﹐盍一登﹖」眾從之﹐掣榼以往。酒數行﹐朱佯醉臥僧榻﹐日西猶未醒。呼而掖之﹐輒搖首曰「眩莫能起。」僧亦固畱﹐眾乃先發。朱從間道疾歸﹐時已暝﹐乃濡其衣屐﹐披髮﹐擊諸同遊者戶﹐倉惶告曰「不幸舟觸石﹐沈於湖﹐余偶得漁者援焉。」聞者長少驚啼趨往﹐至楓橋相值﹐皆無恙﹐惟相笑而已。孫興公褚公﹑孫興公同遊曲阿後湖﹐中流風猛﹐舫欲傾覆。褚公曰「此舫人皆無可以招天譴者﹐惟孫興公多塵滓﹐正當以厭天欲耳。」便欲提擲水中。孫據欄大啼曰「季野卿念我﹗」巡按許挈家麻城侍禦董公石﹐述其同年進士某﹐亦作禦史﹐往貴州巡按﹐未行﹐一日有他禦史過其家﹐知某素俱內﹐其室甚悍﹐戲之曰「朝廷今有特恩﹐凡雲貴巡按﹐皆許挈家自隨。」悍妻於屏後聽之﹐信以爲然﹐遂裝束﹐堅欲同行。禦史曰「世無此理﹐彼戲言耳。」妻曰「君子無戲言。老賊欲背家娶妾爲樂耶﹗」某托親黨再三曉譬﹐終不聽﹐某竟以此請告不行。石韃子吳中有石生者﹐貌類胡﹐因呼爲「石韃子」﹐善謔多智。嘗因倦步至邸捨﹐欲少憩﹐有小樓頗潔﹐先爲僧所據矣。石登樓窺之﹐僧方掩窗晝寢﹐窗隙中見兩樓相向﹐一少婦臨窗刺繡。石乃襲僧衣帽﹐開窗向婦而戲。婦怒﹐告其夫﹐因與僧鬧。僧茫然莫辯﹐亟去﹐而石安處焉。石生在太學時﹐每苦司成之虐﹐夜半於公座糞焉﹐植小竹枝爲紙旗﹐而書己名。司成晨出登座﹐旗折﹐舉火視之﹐污穢狼籍矣。見石名﹐呼欲加責。石流涕稱冤曰「誰中傷者﹖止由太宗師不相愛故耳。豈有某作此事﹐而自標求責者乎﹖」司成以爲有理﹐竟不之罪。翟永齡翟永齡﹐常州人。初入泮宮﹐師長日以五更升堂講課﹐同輩苦之。永齡因伏短墻下﹐伺其走過﹐疾取其帽﹐置土地神頭。師徧覓得之﹐以爲怪﹐大俱﹐不復早行。翟永齡平日不詣學官。師怒﹐罰作一文﹐以「牛何之」命題。翟操筆立就﹐結云「按何之二字﹐兩見於《孟子》之書。一曰『先生將何之﹖』一曰『牛何之﹖』然則先生也﹑牛也﹐一而二﹑二而一者也。」翟永齡赴試﹐苦無資﹐乃買棗﹐泊舟市墟﹐呼羣兒﹐與棗一掬﹐教之曰「不要輕﹐不要輕﹐今年解元翟永齡。」常州至京﹐民謠載道﹐大獲贐助。畢竟天下勢利者多﹐故翟得行其詐。然用此等錢﹐殊不罪過。翟母皈心釋氏﹐日誦佛不輟聲。永齡佯呼之﹐母應諾。又呼不已﹐母慍曰「無事何頻呼也﹖」永齡曰「吾呼母三四母便不悅。彼佛者日爲母呼千萬聲﹐其怒當何如﹖」母爲少止。袁汝南吳人袁汝南﹐詣友人師子喬家﹐輒竟日狂飲。子喬之妻深厭之。子喬曰「此仙人﹐不可慢也。」問﹕「何以見爲仙乎﹖」曰「凡吾舉動﹐𨿽細微﹐無不知者。」妻猶未信。子喬乃陰與汝南爲約。次一早聞叩門聲﹐子喬心知爲汝南矣﹐謬曰「淸早誰耐煩﹐且圖歡耳。」使妻持己之勢。已而叩門愈急﹐妻問爲誰。應曰「我袁汝南也」。妻曰「彼昨夜未歸。」汝南曰「子喬旣不在﹐嫂手中所持何物﹖」子喬謂妻曰「我固知仙人不可欺耳。」妻自此終不敢慢汝南矣。薛昭緯唐薛侍郎昭緯未第時﹐就肆買鞋。肆主曰「秀才腳第幾﹖」對曰「昭緯作腳來﹐未曾與立行第。」薛昭緯使梁。梁祖宴會間﹐話及鷂子﹐輒以爲贈。昭緯戒僕曰「令君所賜﹐眞須愛惜﹐可將紙裹鞲袋中。」薛後遭黃巢亂﹐流離饑困﹐遇舊識銀工﹐延之飲饌﹐甚丰。昭緯以詩謝曰「一碟羶根數十皴﹐盤中猶更有鮮鱗。早知文字多辛苦﹐悔不當初學冶銀。」羶根﹐羊肉也。孔緯孔緯拜官﹐教坊優伶繼至﹐各求利市。石野豬先至﹐公有所賜﹐謂曰「宅中甚【門／卦】﹐不得厚致。若見諸野豬﹐幸勿言也。」復有一伶善笛﹐公喚近階﹐指笛竅問曰「何者是《浣溪沙》孔﹖」諸伶大笑。好嬉子吾衍子行﹐嘗作一小印﹐曰「好嬉子」。蓋吳中方言。一日魏國夫人作馬圖﹐傳至子行處。子行爲題詩後倒用此印。觀者咸疑其誤。魏公見之﹐罵曰﹔「此非誤也﹐他道婦人會作畫﹐『倒好嬉子』耳﹗」《荻樓雜抄》畫葡萄柏子庭和尙攻畫葡萄﹐又善飲啖﹐醉飽方落筆。曾有一富室延之﹐禮待甚腆。其家先巳繃絹﹐食畢﹐以十指蘸墨﹐亂點絹上而去。主人茫然。少頃﹐索筆掃榦布葉而成﹐點皆子也。自題其上曰「昨夜園林雨過﹐葡萄長得能大﹐東海五百羅漢﹐一人與他一个。」畫梅陳白沙善畫梅﹐人持紙求索者﹐多無潤筆。白沙題其柱云「烏音人又來。」或詰其旨。乃曰「不聞烏聲曰『白畫白畫』﹖」客爲之絕倒。景淸假書景淸遊太學時﹐同捨生有祕書﹐淸求﹐不與﹐固請﹐約明旦卽還。生旦往索﹐淸曰「吾未嘗假書與汝。」生忿訟於司成﹐淸叩持書往見曰「此淸燈窗所業書。」卽誦終捲。生則不能誦一詞。司成叱生退。淸出﹐卽以書還生曰「以子珍祕太甚﹐特相戲耳。」李西涯題畫大僚吳某家藏陳圖南小像﹐亦名筆也﹐徧求在京名公題詠。邵半江詩先成﹐求質於李西涯公。公紿曰「尙有一二字未穩﹐俟予更之。」因嘿記其詩﹐先題吳公畫上。邵見之﹐撫掌大笑﹐按邵詩云「盤陀石上淨無塵﹐嶽色江聲共此眞。莫怪吳儂渾不醒﹐百年俱是夢中人。」祀眞武賈秋壑會客﹐庖人進鱉﹐一客不食﹐曰「某奉祀眞武﹐鱉似眞武案下龜﹐故不食。」盤中復有蔗﹐又一客曰「不食」。秋壑詰其故。客曰「某亦祀眞武﹐蔗不似眞武前旗竿乎﹖」滿座大笑。王戎後身廬江尹李公有門子甚荷寵。一日﹐諸僚畢集﹐共談之﹐或云「龍陽」﹐或云「六郎」。霍山尹羅公獨曰「此王戎後身。」李驚問故。羅曰「因前生鉆李﹐今索債耳。」滕元發司馬溫公劾奏王廣淵﹐乞誅之以謝天下。滕元發爲起居注﹐旣歸﹐王就問﹕「早來司馬君實上殿乞斬某以謝天下﹐不知聖語如何﹖」滕戲曰「只聽得聖語云﹕『依卿所奏。』」王中父王介﹐字中父﹐性輕率﹐每語言無倫﹐人謂其有風疾。出守湖州﹐王介甫以詩送之云「東吳太守美如何﹐柳渾詩才未足多。遙想郡人迎下檐﹐白蘋州渚正滄波。」其意以水值風卽起波也。介諭其意﹐遂和十篇﹐盛气而誦於介甫。其一曰「吳興太守美如何﹐太守從來惡祝【魚它】﹐生若不爲上柱國﹐死時猶合代閻羅。」介甫笑曰「閻羅見缺﹐請速赴任﹗王中父與劉貢父同考試。中父以舉人卷子用「小畜」字﹐疑「畜」字與禦名同音。貢父爭以爲非。中父不從﹐固以爲禦名。貢父曰「此字非禦諱﹐乃中父之家諱也﹗」因相詬罵。貢父坐罷﹐同判太常禮院﹐罰銅歸館。有啟謝執政云「虛船觸舟﹐忮心不怨。彊弩射市﹐薄命何逃﹖」時雍子方爲開封推官﹐戲曰「據罪名當決臀杖十三。」貢父曰「吾已入文字﹐云﹕『竊見雍子方身材長大﹐臀腿丰肥﹐臣實不如﹐舉以自代。』」龍徳化黃都龍太渠﹐官郡守致仕。其子名徳化﹐以鄕舉選官爲府判。臨之任﹐太渠治觴餞之﹐囑曰「爾平日好謔﹐今日居官不得復爾。」徳化起立應曰「堂尊承教了﹗」太渠不覺失笑。丁謂丁謂在祕閣日﹐凝寒近火﹐嘗以鐵筯於灰燼間書畫。同捨伺公暫起﹐燒火筯使熱﹐公至仍書﹐爲筯所烙﹐曰「昨宵通曉不寐﹐爲四鄰弦管喧呼所聒。」同捨曰「是必嫁娶之家也。」公曰「非是。時平歲稔﹐小人輩共樂烙其父母祖先耳﹗」才寬才太守寬﹐髙才抗節。嘗謁撫臺﹐一主事丁憂還家﹐亦來謁。門適閉﹐才曰「何不擊木魚自通﹖」主事不可。才乃戲曰「座上木魚敲夜月。」主事不答。才曰「可對『檐前鐵馬打秋風』。」主事大怒而去。才曰「如此大气﹐不見人亦可。」呼如周名度支尙書宗如周﹐有人訴事﹐謂其曾作如州官也﹐乃曰「某有屈滯﹐故來訴如州官。」如周曰「爾何人﹐敢呼我名﹖」其人慚謝曰「只言如州官作如州﹐不知如州官名如周﹐早知如州官名如周﹐不敢喚如州官作如州。」如周大笑曰「令卿自責﹐見侮反深。」眾咸服其雅量。中官性陰太監谷大用迎駕承天﹐所至暴橫。官員接見﹐多遭叱辱﹐必先問曰「你紗帽哪里來的﹖」一令略不爲意。大用喝問如前。令曰「我紗帽在十王府前三錢五分白銀買來的﹗」大用一笑而罷。令出﹐眾問之。曰「中官性陰﹐一笑更不能作威矣﹗」眾嘆服。宋太祖鄕鄰宋太祖慮囚。一囚訴稱「臣是官家鄕鄰」。太祖疑爲微時比捨﹐亟問之。乃云「住東華門。」帝大笑﹐亦竟釋之。劉貢父劉貢父爲試官﹐出「臨以教思無窮論」。舉人上請曰「此卦大象如何﹖」劉曰「要見大象﹐當詣南禦苑可也。」時馬默爲臺官﹐彈奏攽輕薄﹐不當置在文館。貢父嘆曰「旣云馬默﹐豈合驢鳴﹗」論揚子云王介甫與東坡論揚子云投閣爲史臣之妄﹐《劇秦美新》之作亦後人誣子云。東坡曰「軾亦疑一事。」荊公曰「疑何事﹖」東坡曰「不知西漢果有子云否﹖」眾大笑。陸平泉相嵩誕日﹐諸翰林稱壽﹐爭獻其面。時菊花滿堂﹐陸平泉獨退處於後﹐徐曰「不要擠壞了陶淵明。」箕仙有請箕仙者﹐仙至﹐自云何仙姑。一頑童戲之﹐於掌心書一「卵」字﹐問姑曰「此何字﹖」箕遂判云「似卯原非卯﹐如邛不是邛。仙家無用處﹐轉贈與尊堂。」見《詩話》。押衙詩湘江北流至嶽陽﹐達蜀江﹐夏潦後﹐蜀江漲勢髙﹐遏住湘波﹐讓而退﹐溢爲洞庭湖﹐凡闊數百里﹐君山宛在水中。秋水歸壑﹐此山復居陸﹐惟一條湘川而已。前輩許裳《過洞庭》詩最爲首出﹐後無繼者。詩僧齊己駐錫巴陵﹐欲吟一詩﹐竟未得意。有都押衙蔡姓者﹐戲謂己公曰「某有詩已絕﹐諸人不必措詞。」己公堅請口札。押衙朗吟曰「可憐洞庭湖﹐恰到三冬無髭須。」以其不成湖也。己公大笑。張幼於謎吳門張幼於﹐使才好奇。日有闖食者﹐佯作一謎粘門云「射中許入。」謎云﹔「老不老﹐小不小﹐羞不羞﹐好不好。」無有中者﹐王百谷射云「太公八十遇文王﹐老不老﹔甘羅十二爲丞相﹐小不小﹔閉了門兒獨自吞﹐羞不羞﹖開了門兒大家喫﹐好不好﹗」張大笑。痔字近謔云﹕葉仲子一日論制字之妙﹐因及疾病二字﹕「從丙﹑從矢﹐蓋言丙燥矢急﹐燥急﹐疾病之所自起也。」友人故以「痔」字難之。沈伯玉笑曰﹔「因此地時有僧人往來﹐故從寺。」眾方哄堂﹐一少年不解﹐向葉問之。葉徐曰「異日汝當自解。」眾復哄堂。比玉居有王生行一者﹐美甚﹐人多嬖之。沈伯玉過其家﹐見齋額顏曰「比玉居」。伯玉曰「此額殊有意﹐移『比』字易出『居』內之『古』﹐分明是『屁古』二字。『玉』字亦『王』﹑『一』二字也。分合言之﹐乃『王一屁古』四字。」朱古民朱古民文學善謔。一日﹐在湯生齋中﹐湯曰「汝素多智術﹐假如今坐室中﹐能誘我出戶外立乎﹖」朱曰「戶外風寒﹐汝必不肯出。倘汝先立戶外﹐我則以室中受用誘汝﹐汝必從矣。」湯信之﹐便出戶外立﹐謂朱曰「汝安能誘我入戶哉﹗」朱拍手笑曰「我已誘汝出戶矣﹗」

機警部第二十三子猶曰﹕昔三徐名著江左﹐而騎省鉉尢其白眉。及入聘﹐頗難押伴之選。藝祖令殿前司具殿侍中不識字者十人以聞﹐而點其一﹐曰「此人可。」舉朝錯愕不解﹐殿侍者亦不敢辭。旣渡江﹐騎省詞鋒如雲﹐其人不能答。彊聒之﹐徒唯唯。居數日﹐旣無與之酬復﹐騎省亦倦且默矣。人謂「此大聖人舉動﹐不屑與小邦爭口舌之勝」﹐不知爾時直是無騎省對手﹐儻得晏嬰﹑秦宓其人﹐滑稽辯給﹐奏凱而還﹐大國體面﹐更當何如﹖孔門惡佞﹐而不廢言語之科﹐有以也﹗集《機警》第二十三。晏子齊景公問﹕「東海棗華而不實﹐何也﹖」晏子曰「秦穆公黃布裹棗﹐至海上而投其布﹐故華之不實。」公曰「吾佯問耳。」對曰「佯問者﹐亦當佯對。」晏子至楚﹐王賜晏子酒。酒酣﹐吏縛一人前曰「此齊人也﹐坐盜。」王視晏子曰「齊人固多盜乎﹖」晏子避席對曰「嬰聞之﹐橘生淮南則爲橘﹐生於淮北則爲枳。今民在齊不盜﹐入楚則盜﹐意者楚之水土耶﹖」王笑曰﹔「聖人非所與嬉也﹗寡人反取病焉。」晏子﹑馬氏語相似晏子使楚。楚人以晏子短﹐爲小門於大門之側﹐而延之。晏子曰「臣不使狗國﹐安得從狗門入﹖」儐者更道從大門入。見楚王。王曰「齊無人耶﹖」晏子對曰「臨淄三百里﹐張袂成陰﹐揮汗成雨﹐何爲無人﹖」王曰「然則何爲而使子﹖」對曰「齊命使各有所主﹕其賢者使使賢王﹐不肖者使使不肖王。嬰最不肖﹐故使楚矣。」袁隗妻馬氏是季子長女﹐少有才辯﹐融家勢丰豪﹐裝遣甚盛。隗問曰「婦奉箕帚而已﹐何乃過珍麗乎﹗」對曰「慈親垂愛﹐不敢逆命。君若欲慕鮑宣﹑梁鴻之髙﹐妾亦願從少君﹑孟光之事矣﹗」隗又曰「弟先兄舉﹐世以爲笑。今處姊未適﹐先行可乎﹖」對曰「妾姊髙行殊邈﹐未遭良匹﹐不似鄙薄苟然而已。」《爾汝歌》晉武帝問孫皓﹕「聞南人好作《爾汝歌》﹐汝能爲不﹖」皓正飲酒﹐因舉觴勸帝而言曰「昔與汝爲鄰﹐今與汝爲臣。上汝一懷酒﹐令汝壽萬春。」帝悔之。伊籍先主以伊籍使吳。孫權聞其才辯﹐欲逆折以辭。籍適入拜﹐權曰「勞事無道之君乎﹖」對曰「一拜一起﹐未足爲勞。」趙遷後秦姚萇與羣臣宴。酒酣﹐謂趙遷曰「諸卿皆與朕北面秦朝﹐今忽相臣﹐得無恥乎﹖」遷曰「天不恥以陛下爲子﹐臣等何恥爲臣﹖」萇大笑。諸葛恪諸葛恪父瑾面長似驢。孫權大會客﹐使人牽驢入﹐題其面曰「此諸葛子瑜。」恪請筆續兩字於下曰「之驢」。舉坐歡笑。乃以賜恪。元孚五代周元孚好酒﹐短而禿。義帝於室內置酒十瓶﹐各加帽以戲孚。孚入見﹐便云「吾兄弟無禮﹐何爲入王室中坐﹖宜早還宅。」因持酒去。賈玄待詔賈玄侍宋太宗棋﹐饒玄三子﹐常輸一路。太宗知玄詐不盡其藝﹐乃曰「此局復輸﹐當榜汝﹗」旣滿局﹐不生不死。太宗曰「亦詐﹐更一局﹐汝勝﹐賜汝緋﹐不則投汝水中﹗」局旣卒﹐不勝不負。太宗曰「我饒汝子而復平﹐是不勝也﹗」命左右投之水中。乃呼曰「臣握中尙有一子﹗」太宗大笑﹐賜以緋衣。陳君佐太祖時﹐陳君佐以詼諧得幸﹐屢遭危險﹐以口舌免。嘗與物食之﹐敕其言善則免。與醋飲﹐問曰「酒何如﹖」對曰「折腹。」謂酸也﹐卽「折福」。與生牛皮食﹐問曰「肉何如﹖」對曰「難消。」謂硬也。又以寬大員帽賜戴之﹐罩項﹐問曰「何如﹖」對曰「【匚敢】帶不淺。」謂深也﹐卽「感戴」。一日又欲一字笑。請明日從駕至金水河﹐預令孤老瞽者沿河排立。駕至﹐陳呼曰「拜﹗」眾皆依贊拜墮水中。上大笑。又從遊苑中﹐上停馬﹐命隨口作一詩。卽呈曰「君王停馬要詩篇﹐杜甫詩中借一聯﹕金勒馬嘶芳艸地﹐玉樓人醉杏花天。」薛綜蜀使張奉使於孫權﹐前以姓名嘲闞澤﹐澤不能答。薛綜下行酒﹐因勸云「蜀者何也﹖有『犬』爲『獨』﹐無『犬』爲『蜀』。橫『月』勾身﹐『虫』入其腹。」奉曰「不當復說君吳耶﹖」卽應聲曰「無『口』爲『天』﹐有『口』爲『吳』。君臨萬邦﹐天子之都。」眾坐喜笑﹐而奉無對。秦宓吳使張溫來聘﹐問秦宓曰「天有頭乎﹖」宓曰「有。」溫曰「在何方﹖」宓曰「詩云﹕『乃眷西顧。』以此推之﹐在西方。」溫曰「天有耳乎﹖」曰「天處髙而聽卑。詩云『鶴鳴九臯﹐聲聞於天』。」溫曰「天有足乎﹖」宓曰「詩云﹕『天步艱難』。無足何以步之﹖」溫曰「天有姓乎﹖」宓曰「姓劉。」溫曰「何以知之﹖」曰「天子姓劉﹐以此知之。」東方朔武帝時﹐有獻不死之酒者﹐東方朔竊飲之。帝怒﹐欲殺朔。朔曰「臣所飲﹐不死之酒也。殺臣﹐臣亦不死﹔臣死﹐酒亦不驗。」《韓非子》中射之士事同。漢武遊上林﹐見一好樹﹐問東方朔。朔曰「名『善哉』。」帝陰使人識其樹。後數歲﹐復問朔。朔曰「名爲『瞿所』。」帝曰「朔欺久矣﹗名與前不同﹐何也﹖」朔曰「夫大爲馬﹐小爲駒﹔長爲雞﹐小爲雛﹔大爲牛﹐小爲犢﹔人生爲兒﹐長爲老。且昔爲『善哉』﹐今爲『瞿所』﹐長少死生﹐萬物敗成﹐豈有定哉﹗」帝乃大笑。《說苑》﹕子路﹑顏回浴於洙水﹐見五色鳥。顏回問。子路曰「榮榮之鳥。」他日見之﹐又問。曰「同同之鳥。」回曰「何一鳥而二名﹖」子路曰「譬如絲絹﹐煮之則爲帛﹐染之則爲皂﹐不亦宜乎﹗」孔文舉孔文舉年十歲﹐隨父到洛。時李元禮有盛名﹐爲司隸校尉﹐詣門者﹐俊才淸稱及中表親戚﹐乃通。文舉至門﹐謂吏曰「我是李府親。」旣通﹐前坐。李曰「君與僕有何親﹖」對曰「昔先人仲尼與君先人伯陽有師資之親﹐是僕與君奕世爲通好也。」膺問﹕「欲食乎﹖」曰「須食。」膺曰「教卿爲客之禮﹕但讓﹐不須謝主。」融曰「教公爲主之禮﹕但置食﹐不須問客。」膺嘆服﹐曰「恨吾將死﹐不及見卿富貴。」融曰﹔「公殊未死。」膺問何故。答曰「『人之將死﹐其言也善』。公向言殊未善。」適大夫陳韙後至﹐聞斯語﹐曰「小時了了﹐大未必佳﹗」融曰「想君小時﹐必當了了﹗」賈嘉隱賈嘉隱年七歲﹐以神童召見。時長孫無忌﹑徐勣於朝堂立﹖語。徐戲之曰「吾所倚何樹﹖」賈曰「松樹。」徐曰「此槐也﹐何言松﹖」賈云「以公配木﹐何得非松﹖」長孫復問﹕「吾所倚何樹﹖」曰﹔「槐樹。」公曰「汝不能復矯對耶﹖」賈曰「何煩矯對﹖但取其鬼木耳﹗」徐嘆曰「此小兒作獠面﹐何得如此聰明﹗」賈云「胡頭尙爲宰相﹐獠面何廢聰明﹖」徐狀胡﹐故謔之。王元澤王元澤雱﹐安石子。數歲時﹐客有以一獐一鹿同器以獻﹐問元澤﹕「何者是獐﹖何者是鹿﹖」元澤實未識﹐良久對曰「獐邊者是鹿﹐鹿邊者是獐。」客大奇之。丘濬中丞丘濬謁釋珊﹐珊殊傲。頃之﹐有州將子弟來謁﹐珊降階接之﹐甚恭。丘不平﹐問曰「和尙接濬甚傲﹐而接州將子弟何其恭耶﹖」珊曰「接是不接﹐不接是接﹗」濬勃起打珊曰﹔「打是不打﹐不打是打﹗」悲彭城尙書令王肅曾省中詠《平城詩》云「悲平城﹐驅馬入雲中。陰山常晦雪﹐荒風無罷風。」彭城王勰甚嗟其美﹐欲使更詠﹐乃失語云「悲彭城。」肅笑之﹐勰有慚色。祖瑩在座﹐卽云「固有《悲彭城》﹐王公未見。」肅曰﹔「可爲誦之。」瑩應聲云「悲彭城﹐楚歌四面起。屍積石梁亭﹐血流灘水裏。」大悅﹐退謂瑩曰「卿定是神口。」裴略唐初有裴略者﹐宿衛考滿﹐兵部試判﹐爲錯一事落第。略因詣溫彥博陳訴。溫時與杜如晦語﹐不理其訴。略云「少小已來﹐自許明辧﹐至於通傳言語﹐堪作通事舍人﹔並解文章﹐兼能嘲謔。」溫卽指竹使嘲。略應聲曰﹔「庭前數竿竹﹐風吹靑肅肅。淩寒不肯調﹐經冬子不熟。虛心未能待國士﹐皮上何須生節目﹖」溫云「旣解通傳言語﹐可傳語廳前屏墻。」略走至墻孔大聲語曰「方今聖明在上﹐辟四門以待士﹐君是何物﹖久在此妨賢路﹗」卽推倒之。溫曰「此意著博也。」略曰「不但著博﹐亦當著杜﹗」彥博﹑如晦俱大喜﹐卽令送吏部與官。朱貞白嘗謁貴人不禮﹐題格子屏風曰「道格何曾格﹐言糊又不糊。渾身都是眼﹐還是識人無。」亦此意。裏行禦史則天時﹐裏行禦史聚立門內。有令史不下驢﹐衝過其間。諸禦史大怒﹐將杖之。令史云「今日之過﹐實在此驢。乞數之﹐然後受罰。」謂驢曰「汝技藝可知﹐精神極鈍﹐何物驢﹐敢於禦史裏行﹗」於是眾羞赧而止。隋士隋一士﹐慧而喫﹐楊素喜與之談。一日設難曰「倘忽命公作將軍﹐城最小﹐兵不過一千﹐糧僅充數日﹐城外敵兵數萬﹐公何以處之﹖」士曰「有有救兵否﹖」曰「只緣無救﹐所以策公。」士曰「審審如公言﹐不免致敗。」大笑。素又問﹕「坑深一丈﹐公入其中﹐何法得出﹖」士沈思曰「有有梯否﹖」公曰「有梯何須更問﹖」士又沈思口﹕「是白白日﹐是是夜地﹖」素曰「亦何須辧白日夜地﹖」士曰「若若不是夜地﹐眼不瞎﹐何何爲陷入﹖」素大笑。又值臘月﹐素問﹕「家人被蛇傷﹐若爲醫治﹖」士曰「取取五五月五日南墻下雪雪塗之﹐卽愈。」素曰「五月何得有雪﹖」士曰「若若五月無雪﹐臘月何處有蛇﹖」素復大笑。侯白隋侯白嘗與楊素並馬﹐見路傍有槐樹﹐憔悴欲死。素曰「侯秀才道理過人﹐能令此樹活否﹖」白曰「取槐子懸樹枝﹐卽活。」素問其說。答曰「《論語》云﹕『子在﹐回何敢死﹖』」回﹑槐同音。開皇中﹐有人姓出﹐名六斤﹐欲參楊素﹐賫名紙至省門﹐遇侯白﹐請爲題其姓。乃書曰「六斤半」。名旣入﹐素召其人問曰「卿姓六名斤半耶﹖」答曰「是出六斤。」曰「何爲六斤半﹖」曰「向請侯秀才題之﹐當是錯矣。」卽召白至﹐謂曰「卿何謂錯題人姓名﹖」對曰「不錯。」素曰「若不錯﹐何因姓出名六斤﹐請卿題之﹐乃言六斤半﹖」對曰「向在省門﹐會卒﹐無處覓秤。旣聞道是出六斤﹐斟酌只應是六斤半。」陳常令人聘隋。不知其使機辯深淺﹐密令侯白變服爲賤人供承。客果輕之﹐乃傍臥放气﹐問白曰「汝國馬價貴賤如何﹖」白雲﹕「馬有數等﹐若伎倆筋腳好﹐形容不惡﹐堪乘騎者﹐值二十千已上。若形容粗壯﹐𨿽無伎倆﹐堪馱物﹐值四﹑五千已上。若彌尾燥蹄﹐絕無伎倆﹐傍臥放气﹐一錢不值﹗」使者大驚﹐問其姓名﹐知是侯白﹐方愧謝。侯白在散官隸屬。楊素愛其能劇談﹐每上番日﹐卽令談戲弄。或從旦至晚始得歸﹐才出省門﹐卽逢素子玄感。乃云「侯秀才﹐可與玄感說一个好話。」白被畱連﹐不獲己﹐乃云「有一大虫欲向野中覓肉﹐見一刺蝟仰臥﹐謂是肉臠﹐便欲銜之。忽被蝟捲著鼻﹐驚走不知休息﹐直至山中﹐困乏不覺昏睡。刺蝟乃放鼻而去。大虫忽起﹐歡喜走至橡樹下﹐低頭見橡斗﹐乃側身語云﹕『旦來遭見賢尊﹐願郎君且避道。』」蔡潮方伯蔡潮﹐談笑風生。有同官迎都憲於江中﹐冬月羣擁鑪坐。公至。哄然曰「蔡公至矣﹗請一謔談﹗」蔡曰「無也﹕但昨聞江中盜劫商船﹐俱檀降牙香。相與謀曰﹕『賣之利微﹐棄之可惜﹐吾輩爲此事久矣﹐向賴天保護。盍焚此香答之﹖』香气透天。上帝將謂人間作好事﹐令二力士訪之﹕非也﹐乃一羣老彊盜在此向火耳﹗」滿座大笑。梁伯龍梁伯龍《浣紗記》成。一浙友謔之曰「君所編吳爲越滅﹐得無自折便宜乎﹖」梁笑曰「薴羅之美﹐吳人試之﹐吳宮之穢﹐越人嘗之。如此便宜﹐固亦足矣﹗」張五湖王荊石相公赴京﹐蘇中親友醵金治舟於虎阜候送。至晚杳然﹐有疑攺期者﹐有疑夜渡者﹐正彷徨引領間﹐遇邑人張五湖乘小舟至。眾素知張善謔﹐拉至舟中小飲﹐固要張說一笑話。張曰「一老翁無子﹐每以無人送終爲苦。至八十餘﹐一歲中﹐婢妾連舉數子﹐親鄰畢賀。翁淒然淚下。眾驚問之。乃曰﹕『我年如許﹐𨿽幸有多兒﹐不知送得老爺著否﹖』」眾𨿽慍其刻﹐而終服其捷。劉貢父熙寧始尙經術﹐說《詩》者競爲穿鑿﹐如「伊其相謔﹐贈之以芍藥」﹐謂此爲淫泆之會﹐必求其爲士贈女乎﹐女贈士乎。劉貢父曰「芍藥能行血破胎气﹐此蓋士贈女也。若『視爾如荍﹐貽我握椒』﹐則女之贈士也。《本艸》云『椒性溫﹐明目暖水髒』故耳。」聞者絕倒。神錐神槌鐘雅語祖士言「我汝穎之士利如錐﹐卿燕趙之士鈍如槌。」祖曰「以我鈍槌﹐打汝利錐。」鐘曰﹔「自有神錐﹐不可得打。」祖曰「旣有神錐﹐亦有神槌。」參禪謁佛印方丈成﹐乞東坡顏額。東坡未暇﹐佛印自題曰「參禪謁」。東坡一日見之﹐戲續云「硬如鐵。」佛印接云「誰得知﹖」東坡笑云「徒弟說。」魯直在座﹐絕倒。六眼龜蘇子瞻謁呂微仲﹐值其寢。久之乃出。蘇不堪﹐見一菖蒲盆畜綠毛龜﹐蘇云「六眼龜更難得。」呂問﹕「出何處﹖」曰「昔唐莊宗時﹐一國進六眼龜。伶人敬新磨進口號曰﹕『不要鬧﹐不要鬧﹐聽取這龜兒口號﹕六隻眼兒分明﹐睡一覺抵別人三覺﹗』」按史傳實有六眼龜。郭景純《江賦》﹕「龜有六眸。」宋太始二年八月丙寅﹐六眼龜見於東陽﹐太守劉勰得之﹐以獻睿宗。先天三年﹐江州獻靈龜六眼﹐腹下有玄文。又嶺南欽州出六眼龜。然實止兩眼耳﹐外四眼乃斑點花紋﹐圓長中黑﹐與眞目並列﹐端正不偏﹐人莫能辧也。虱辧東坡閒居日﹐與秦少遊夜宴。坡因們得虱﹐乃曰「此垢膩所生。」秦曰「不然﹐綿絮成耳。」辯久不決﹐期明日質疑佛印﹐理曲者罰設一席。及酒散﹐秦先往囑佛印﹕「明日若問﹐可答生自綿絮。容勝後當作【飠不】飥會。」旣去﹐頃之坡至﹐亦以垢膩囑﹐許作冷淘。明日果會﹐具道詰難之意。佛印曰「此易曉耳﹐乃垢膩爲身﹐絮毛爲腳﹐先喫冷淘﹐後喫【飠不】飥。」二公大笑﹐具宴爲樂。解縉解縉嘗從遊內苑。上登橋﹐間縉﹕「當作何語﹖」對曰「此謂『一步髙一步』。」及下橋﹐又問之。對曰「此謂『後邊又髙似前邊』。」上大悅。一日﹐上謂縉曰「卿知宮中夜來有喜乎﹖可作一詩。」方吟曰「君王昨夜降金龍。」上遽曰「是女兒。」卽應曰「化作嫦娥下九重。」上曰「已死矣﹗」又應曰「料是世間畱不住。」上曰「投之水矣。「又應﹕」翻身跳入水晶宮。」上本欲詭言以困之﹐旣得詩﹐深嘆其敏。嘗有人召仙﹐請作梅花詩。仙箕遂寫「玉質亭亭淸且幽」﹐其人云「要紅梅。」卽承云「著些顏色點枝頭。牧童睡起朦朧眼﹐錯認桃林去放牛。」又一箕題雞冠花詩﹕「雞冠本是胭脂染。」其人云「要白者。」卽承云「洗卻胭脂似雪妝。只爲五更貪報曉﹐至今擾帶一頭霜。」解縉四歲出遊市中﹐偶跌﹐眾笑之。吟曰「細雨落綢繆﹐磚街滑似油。鳳凰跌在地﹐笑殺一羣牛。」《三教圖》馬遠嘗畫《三教圖》﹐釋迦中坐﹐老子儼立於傍﹐孔子乃作禮於前。蓋內璫故令作此以侮聖人也。理宗詔江子遠萬里作贊。江贊云「釋氏趺坐﹐老聃傍睨。惟吾夫子﹐絕倒在地。」遂大稱之鄢天澤。姑蘇鄢天澤者﹐略涉書﹐好摘人詩文句字供姍笑﹐偶讀瞿文懿「王立沼上」義﹐訝曰「沼固惠王池也﹐破何得言所立非其地﹖」已誦詩至「流鶯啼到無聲處」﹐卽又曰「啼則有聲﹐何謂無聲﹖」諸所戲侮聖言多類是。一日獨坐﹐有靑衣二人捽之去。至一所﹐殿宇莊嚴。天澤跽階下﹐遙見柱帖云「日月閻羅殿﹐風霜業鏡臺。」始知已死。王問天澤﹕「知過否﹖」因引業鏡照之﹐具得其罪狀。王復命靑衣引天澤還陽世道其事。比出門﹐天澤輒又謂靑衣曰「屬見殿柱帖﹐政自不佳﹐何獨閻羅殿偏有日月乎﹖」靑衣者怒曰「汝尙敢爾爾﹗」扶之﹐俄遽然醒。鏡新磨五代伶官鏡新磨﹐嘗奏事﹐殿中多犬﹐新磨去﹐一犬起逐之。新磨倚而呼曰「陛下毋縱兒女噬人﹗」莊宗家世夷狄﹐諱狗﹐故以此譏之。莊宗大怒﹐彎弓將射之。新磨急呼曰「陛下無殺臣﹐臣與陛下爲一體﹐殺之不祥。」莊宗驚問其故。對曰「陛下開國攺元同光﹐且同﹐銅也﹐若殺鏡新磨﹐則無光矣。」帝大笑﹐釋之。安轡新李茂貞入關時﹐放火燒京闕民居殆盡。及入朝﹐賜宴﹐優人安轡新目之爲「火龍子」。旣已﹐茂貞慚怒﹐欲「殺此豎子」。因請告往岐下謁之。茂貞一見﹐大詬曰「此賊何顏敢來求乞﹗」安曰「只思上謁﹐非敢有幹也。」茂貞色稍定﹐曰「貧儉若斯﹐何不求乞﹖」安曰「京城近日但賣麩炭﹐便足一生﹐何必求乞﹖」茂貞大笑而厚賜之。黃幡綽玄宗在蜀﹐黃幡綽陷在賊中。賊黨就擒﹐有謂「幡綽忘上恩寵﹐與賊圓夢﹐每順其情」。如祿山夢見衣袖長拖至階下﹐則解曰「垂衣而治」。又夢見殿中槅子倒下﹐則解曰「革故鼎新」。上詰幡綽。幡綽曰「非也。逆賊夢衣袖長﹐是『出手不得』。又夢槅子倒﹐是『糊不得』。」上笑釋之。公猴三楊當國時﹐有一妓名齊雅秀﹐性極巧慧。一日命佐酒。眾謂曰「汝能使三閣老笑乎﹖」對曰「我一入便令笑也。」乃進見。問﹕「何來遲﹖」對曰「看書。」問﹕「何書﹖」對曰「《烈女傳》。」三閣老大笑﹐曰﹔「母狗無禮﹗」卽答曰「我是母狗﹐各位是公猴。」一時京中大傳其妙。江南妓江南一妓有殊色﹐且通文。滁州胡尙書於許學士席上見之﹐問其名。曰「齊下秀。」胡公戲曰「臍下臭」。妓跽曰「尙書可謂聞人。」胡怒曰「此妓山野。」妓跽曰「環滁皆山也。」爲之哄席。見《西堂紀聞》。《謔浪》作歐文忠公事﹐或誤。

酬嘲部第二十四子猶曰﹕談鋒之中人﹐如風觸墻﹐鮮不反矣。其不反者﹐非大愚人﹐則大忮毒人。魚軍容所謂「怒猶常情﹐笑乃不可測」者也。是故能酬者﹐不病嘲。而能嘲者﹐亦反樂於得酬。旗鼓相向﹐爲鸛爲鵝。或吳艎之復歸﹐或趙幟之遽拔。𨿽使蘇﹑張復生﹐誰能射轅門之戟﹖儻亦憑軾者之大觀乎﹖集《酬嘲》第二十四。楊玠楊玠﹐北人﹐巧應對。京兆杜公瞻戲曰「君旣姓楊﹐陽貨實辱孔子。」玠曰「君旣姓杜﹐杜伯嘗射宣王。」又殿內將軍牛子充戲曰「吾羊有玠﹐恐不任廚。」玠曰「君牛旣充﹐正當烹宰。」又太倉張策戲曰「卿本無徳量﹐忽共叔寶同名。」玠曰「爾旣少才獻﹐敢與伯符連諱﹗」又太子洗馬蕭翊﹐蘭陵人﹐戲曰「流共工於幽州﹐易北恐非樂土。」玠曰「放驩兜於崇山﹐江南豈是勝地﹗」張裔張君嗣在益州﹐爲雍闓縛送與吳。武侯遣鄧芝使吳﹐因便請裔。裔在吳﹐流徙伏匿﹐吳主未之知。臨發引見﹐問曰「蜀卓氏女亡奔相如﹐貴土風俗何以乃爾﹖」裔曰「愚以爲卓氏寡女﹐猶賢於買臣之妻。」諸葛恪吳主權嘗燕見費禕﹐逆敕羣臣﹐使禕至﹐伏食勿起。禕至﹐權爲輟食﹐而諸人不起。禕調之曰「鳳凰來翔﹐麒麟吐哺﹐驢騾無知﹐伏食如故。」諸葛恪應曰「爰植梧桐﹐以待鳳凰。有何燕雀﹐自稱來翔﹖何不憚射﹐使還故鄕。」孫權使太子嘲諸葛恪曰「恪食馬矢一石。」答曰「臣得戲君﹐子得戲父﹖」權曰「可。」洛曰「乞太子食雞卵。」權曰「人令卿食馬矢﹐卿令人食雞卵﹐何也﹖」恪曰「所出同耳。」權大笑。徐陵聘魏徐陵至魏館﹐是日甚熱﹐魏收嘲陵曰「今日之熱﹐當爲徐常侍來。」徐卽答曰「前王肅至此﹐爲魏始制禮儀。今我來聘﹐使卿復知寒暑。」收大慚。《月賦》《秋月詩》孝武嘗問魏延之曰「謝莊《月賦》何如﹖」答曰「莊始知『隔千里兮共明月』。」帝召莊﹐以延之語語之。莊應聲曰「延之作《秋月詩》﹐始知『生爲久別離﹐死爲長不歸』。」趙孟頫﹑周艸窗對趙魏公孟頫有一私印﹐曰「水晶宮道人」。周艸窗以「瑪瑙寺行者」對之﹐趙遂不用此印。後見艸窗同郡崔進之藥肆懸一牌曰「養生主藥室」﹐趙以「敢死軍醫人」對之﹐崔亦不復設此牌﹐趙語人曰「我今日方爲水晶宮吐气﹗」蘇﹑劉劉貢父晚得癩疾﹐鼻陷﹐又坐和蘇子瞻詩罰金。元祐中﹐同爲從官。貢父曰「前於曹州﹐有盜夜入人家﹐室無物﹐但有書數卷耳。盜忌空還﹐取與捲而去﹐乃舉子所著五七言也。就庫家質之。主人喜事﹐好其詩。不捨手。明日盜敗﹐吏取其書。主人賂吏而私錄之。吏督之急﹐且問其故。曰﹕『吾愛其語﹐將和之也。』吏曰﹕『賊詩不中和他﹗』」子瞻亦曰「少壯讀書﹐頗知故事。孔子嘗出。顏﹑仲二子行而過市﹐而卒遇其師。子路矯捷﹐躍而升木。顏淵懦緩﹐顧無所之﹐就市中所謂石幢子者避之。旣去﹐市人以賢者所至﹐遂更其名曰『避孔子塔』。」坐者絕倒。狼驢袁元峯閣老與郭東野同朝。郭戲袁曰「今日東門丁報一猿走入﹐西門又報一狼走入。已知皆是狼﹐然則猿亦似狼乎﹖」袁曰「今日有人索題居扁者。予問居在何處﹖曰﹕在郭東野外。因題之曰﹕郭東野廬。」陶榖使吳越陶榖在翰林日﹐念宣力已久﹐意希大用﹐使同類乘間探之。藝祖曰「翰林艸制﹐皆檢前人舊本﹐俗所渭『依樣畫葫蘆』耳。」榖題一絕於玉堂署﹐云「官職須從生處有﹐才能不管舊時無。堪笑翰林陶學士﹐年年依樣畫葫蘆。」藝祖見之﹐薄其怨望。後奉使吳越﹐忠懿王宴之﹐因食蝤蛑﹐詢其族類。忠懿命自蝤蛑至蜞蚏凡十餘種以進。榖曰「一蟹不如一蟹﹗」以諷忠懿之不如錢鏐也。宴將畢﹐或進葫蘆羹相勸。榖不舉筯。忠懿笑曰「先王時庖人善制此羹﹐今依樣饌來者。」榖嘿然。原父酬歐公劉原父晚年再娶。歐公作詩戲之云「仙家千載一何長﹐浮世空驚日月忙。洞裏桃花莫相笑﹐劉郎今是老劉郎。」原父得詩不悅﹐思報之。初歐公與王拱辰同爲薛簡肅公婿﹐歐公先娶王夫人姊﹐再娶其妹﹐故拱辰有「舊女婿爲新女婿﹐大姨夫作小姨夫」之戲。一日三人會間﹐原父曰「昔有一學究訓學子誦《毛詩》﹐至『委蛇委蛇』﹐學子念從原字。學究怒而責之曰﹕『蛇當讀作姨字﹐毋得再誤﹐』明日﹐學子觀乞兒弄蛇﹐飯後方來。問﹕『何晏也﹖』曰﹕『遇有弄姨者﹐從眾觀之。先弄大姨﹐後弄小姨﹐是以來遲。』」歐公亦爲之噱然。按簡肅公墓文﹐王拱辰兩爲公婿。而《詩話》等書皆稱歐公﹐未解。何承天何承天年老﹐爲著作佐郎。諸佐郎並名家年少。荀伯子嘲之﹐呼爲「奶母。」何曰「卿當云『風凰將九子』﹐何言『奶母』﹖」王﹑範王文度﹑範榮期常同詣簡文﹐範齒勝﹐王爵勝。王遂在範後﹐王因謂範曰「簸之揚之﹐糠秕在前。」範曰「淘之汰之﹐砂礫在後。」祝石林給事祝石林﹐曾爲黃陂博士。偶入郡﹐與黃岡令劉聯坐。令心易之﹐而嗔其抗直﹐曰「吾鄕士人有一破﹐乃『大哉堯之爲君』一節題。破云﹕『以齊天之大聖﹐極天下之無狀焉。』」祝曰「吾亦有一破﹐題是『不得已而之景醜氏宿焉』。破云﹕『處無可柰何之地﹐遇大不相干之人。』」同官絕倒。明年﹐祝及第﹐劉以縣令考察爲民。王淸王淸系掾吏﹐初授卑官﹐有異才﹐累遷嘉興府同知。以督責海塘有功﹐擢兩淮僉憲。逾半年﹐請告歸。在嘉時﹐偕太守行香文廟。太守戲指先師﹐謂公曰「認得此位老先生否﹖」淸曰「認得﹐這老先生人品極髙﹐只是不曾發科。」太守默然。只誇科第﹐不論人品﹐此位老先生﹐太守反不認得。仕宦遲速魏周泰爲新城太守。司馬宣王使鐘毓調曰「公釋褐政府三十六日﹐擁蓋守兵馬郡。乞兒乘小車﹐一何駛乎﹗」泰曰「君名公之子﹐小有文采﹐故守吏職。獼猴騎土牛﹐又何遲也﹗」陸兵曹﹑張給事陸式齋容一日與張給事宴﹐投壺中耳。給事曰「信是陸兵曹﹐開手便中帖木耳。」式齋答云「可惜張給事﹐閉口常學磨兜堅。」給事有慚色。費侍郎對費宏官侍郎﹐其兄奉常。公宴﹐以長少易位﹐劉瑾適過之﹐曰「費秀才以羊易牛。」公答曰「趙中貴指鹿爲馬。」侍郎謔景泰間兵﹑刑二部僚佐會坐。時於公謙爲兵書﹐兪公士悅爲刑書。刑侍郎戲謂兵侍郎曰「於公爲大司馬﹐公非少司驢乎﹖」兵侍郎卽應之曰「兪公爲大司寇﹐公非少司賊乎﹖」崔副使允﹐京山侯元之弟也。初登第時﹐偕同年王侍郎寅之子允修﹐謁王之一鄕前輩。其人問崔何人。王云「崔駙馬弟也。乃兄駙馬﹐此爲駙驢。」崔答曰「此王侍郎兒。乃父侍狼﹐此爲侍狗。」洗馬劉定之升洗馬﹐朝遇少司馬王偉。王戲之曰「太僕馬多﹐洗馬須一一洗之。」劉笑曰「何止太僕﹐諸司馬不潔﹐我亦當洗。」太常卿大學士陳師召擢南京太常﹐門生會餞﹐有垂涕者。李西涯大學士在席﹐爲句云「師弟重分離﹐不升他太常卿也罷。」公應聲曰「君臣難際會﹐便除我大學士何妨﹖」一座絕倒。按陳音﹐莆田人﹐李東陽同榜﹐性寬坦。在翰林時﹐夫人嘗試之。會客至﹐呼茶﹐曰「未煮。」公曰「也罷。」又呼幹茶﹐曰「未買。」公曰「也罷。」客爲捧腹。時因號「陳也罷」。增廣﹑檢討內鄕縣李蓘﹐字子田﹐官翰林檢討。其弟名蔭﹐字襲美﹐久滯增廣生。蓑遣書蔭曰「爾今年增廣﹐明年增廣﹐不知增得幾多﹖廣得幾多﹖」蔭答書曰「爾今日檢討﹐明日檢討﹐不知檢得甚麼﹖討得甚麼﹖」試官舉子唐制﹕舉人試日﹐旣暮﹐許燒燭三條。主文權徳輿於簾下戲云「三條燭盡﹐燒殘舉子之心。」舉子遂答云「八韻賦成﹐驚破侍郎之膽。」僧贊寧等僧贊寧辭辯縱橫﹐人莫能屈。時有安鴻漸者﹐文辭雋敏﹐尢好嘲詠。嘗街行﹐遇贊寧與數僧相隨。鴻漸指而嘲白﹕「鄭都官不愛之徒﹐鄭谷詩﹕愛僧不愛紫衣僧。時時作隊。」贊寧應聲答曰「秦始皇未坑之輩﹐往往成羣。」安鴻漸素好謔。淩侍郎策﹐其父曾爲鎭所由﹐父攜拜鴻漸乞名。鴻漸命名﹐曰「教之」。蓋言所由生也。策後頗銜恨之。潘閬常謔惠崇曰「崇師爾當憂獄事。吾去夜夢爾拜我﹐爾豈當歸俗耶﹖」惠崇曰「此乃秀才憂獄事爾。惠崇﹐沙門也。惠崇拜﹐沙門倒也。秀才得無詣沙門島耶﹖」包山寺在蘇州太湖。僧天靈者﹐博學通文。有一秀才嘲之曰「禿字如何寫﹖」僧應聲曰﹔「秀字掉轉尾就是。」僧錄惠江﹑中書程紫霄﹐俱辯捷。江素充肥﹐會暑袒露。霄見之﹐曰「僧錄琵琶腿。」江曰「先生觱栗頭。」又見駱駝數頭。霄指一大者曰「此必頭陀也。」江曰「此輩滋息﹐亦有先後。此先生﹐非頭陀。」僧貫休有機辯。杜光庭羽士欲挫其鋒﹐每相見﹐必俟其舉措以戲調。一日﹐因舞轡於通衢﹐貫休馬墜糞。光庭連呼﹕「太師﹗太師﹗數珠落地﹗」貫休徐曰「大還丹﹗大還丹﹗」儒匠有木匠頗知通文﹐自稱儒匠。嘗督工於道院﹐一道士戲曰「匠稱儒匠﹐君子儒﹐小人儒﹖」匠遽應曰「人號道人﹐餓鬼道﹐畜生道﹖」古今巧對劉潛夫楊平舟棟以樞掾出守莆陽﹐劉潛夫克莊兄弟俱以史官裏居﹐郡集公寓。王臞軒邁戲之云「大編修﹐小編修﹐同赴編修之會。」潛夫云「欲屬對不難﹐不可見怒。」王願聞之。乃云「前通判﹐後通封﹐但聞通判之名。」蓋王凡五得倅而不上云。王又嘗拆劉名調之云「十兄二十年前何其壯﹐二十年後何其不壯﹖」劉應之曰「二兄二十年前何其遇﹐二十年後何其不遇﹖」東坡﹑佛印佛印原儒家流﹐書無不讀﹐與東坡友善。神廟時﹐禱旱﹐命僧人入內修演。東坡謂佛印冒侍者入觀盛事。上見魁偉﹐遂賜披剃。心頗銜恨。一日東坡戲曰「往嘗與公談及古詩﹐如『時聞啄木鳥﹐疑是叩門僧』﹐又如『鳥宿池邊樹﹐僧敲月下門』﹐未嘗不以『鳥』對『僧』也。不意今日公身犯之。」佛印曰「所以老僧今日得對學士。」東坡大笑。又舊傳佛印嘗訪坡公。公不在﹐值小妹臥紗帷中。佛印曰「碧紗廚裏臥佳人﹐煙籠芍藥。」小妹應聲曰「淸水池中洗和尙﹐水浸葫蘆。」佛印笑曰「和尙得對佳人﹐已出望外矣﹗」按此乃後人好事者之爲﹐公𨿽曠遠﹐印不應直入臥闥也。又傳小妹夏月晝寢﹐坡公過之。妹戲吟曰「露出琵琶腿﹐請君彈一彈。」公應曰「理上去不得﹐要彈也不難。」亦可笑。東坡爲佛印題小像云「佛相佛相﹐把來倒掛﹐只好擂醬。」一日佛印亦與東坡題眞云「蘇胡蘇胡﹐比上不足﹐比下有餘。」相與大笑。師公徐之才父祖並善醫﹐世傳其業。祖孝徵戲之才爲師公。之才曰「旣爲汝師﹐復爲汝公﹐在三之義﹐頓居其兩。」眾大笑。糞墼丁公度﹑晁公宗懿﹐往因同館﹐喜相諧謔。晁遷職﹐以啟謝丁。丁戲晁曰「啟事更不奉答﹐當以糞墼一車爲報。」晁答曰「得墼勝於得啟。」因大笑。錢索子劉閣老嘗議丘文莊著述﹐戲曰「丘仲深有一屋散錢﹐只欠索子。」丘應曰「劉希賢有一屋索子﹐只欠散錢。」羊蟹尢延之極短小。壽皇嘗問﹕「外廷謂卿爲秤錘﹐何故﹖」對曰「秤錘𨿽小﹐斤兩分明。」上喜之。楊誠齋嘗戲呼尢延之爲蝤蛑。延之呼誠齋爲羊。一日食羊白腸。延之曰「祕監錦心繡腸﹐亦爲人所食。」誠齋笑吟曰「有腸可食何須恨﹐猶勝無腸可食人。」世稱蟹爲「無腸公子」。一坐大笑。梁寶﹑趙神徳梁寶好嘲戲﹐至貝州﹐聞趙神徳能嘲﹐卽令召之。寶面甚黑﹐廳上憑案以待。須臾﹐神徳入﹐兩眼俱赤﹐至階前﹐寶卽云「趙神徳﹐天上旣無雲﹐閃電何以無準則﹖」答云「入門來﹐案後惟見一挺墨。」寶又云「官裏科朱砂﹐半眼供一國。」又答云「磨公小拇指﹐塗得太社北。」寶無以對﹐愧謝遣之。歐陽﹑長孫歐陽詢爲人瘦小﹐極其寢陋﹐而聰敏絕倫。太宗常宴近臣﹐互令嘲謔﹐以爲娛樂。長孫無忌先嘲詢曰「聳膊成山字﹐埋肩不出頭。誰令麟閣上﹐畫此一獼猴﹖」詢應聲曰「縮頭連背暖﹐漫襠畏肚寒。只緣心渾渾﹐所以麵團團。」太宗笑曰「詢殊不畏皇后聞耶﹖」補唇先生方幹唇缺﹐有司以爲不可與科名﹐連應十餘舉﹐遂隱居鑑湖。後數十年﹐遇醫補唇﹐年已老矣﹐人號曰「補唇先生」。又性好侮人。嘗與龍丘李主簿同酌。李目有翳﹐幹攺令譏曰「措大喫酒點鹽﹐軍將喫酒點醬。只見門外著籬﹐未見眼中安障。」答曰「措大喫酒點鹽﹐下人喫酒點鮓。只見手臂著襕﹐未見口唇開褲。」王琪﹑張亢王琪﹑張亢同在晏元獻幕。張肥大﹐王以太牢目之。王瘦小﹐張以獼猴目之。一日有米綱至八百里村﹐水淺當剝載﹐張往督。王曰「所謂『八百里剝』也。」張曰﹔「未若『三千年精』矣。」琪嘗嘲亢曰「張亢觸墻成八字。」亢應聲曰﹔「王琪望月叫三聲。」吳原墅﹑王玉峯蘇州吳原墅麻臉胡須﹐莆田王玉峯面歪而眼多白。王戲云「麻臉胡須﹐羊肚石倒栽蒲艸。」吳應云「歪腮白眼﹐海螺杯斜嵌珍珠﹐」二人同部﹐聞者鼓掌。蘇小妹東坡有小妹﹐善詞賦﹐敏慧多辯﹐其額廣而如凸。東坡嘗戲之曰「蓮步未離香閣下﹐梅妝先露畫屏前。」妹卽應聲云「欲扣齒牙無覓處﹐忽聞毛裏有聲傳。」以坡公多須髯﹐遂亦戲答。時年十歲耳。一說云「去年一點相思淚﹐至今流不到腮邊」﹐以坡公長頦也。多髯李從儼生辰﹐賀客秦鳳陋而多髯﹐魏博少年如美人。魏戲云「今日不幸與水艸大王接坐。」秦曰「夫人無多言。」四座皆笑。徐之才魏收戲徐之才曰「君面似小家方相。」之才曰「若爾﹐便是卿之葬具。」張玄祖張玄祖八歲虧齒。先達知其不常﹐戲之曰「君口復何爲狗竇﹖」答曰「正使君輩從此中出入。」嚴﹑髙二相公常熟嚴相公面麻﹐新鄭髙相公作文用腹艸。前後在翰林時﹐髙戲嚴曰「公豆在面上。」嚴應聲曰「公艸在腹中。」楊梅﹑孔雀梁國楊氏子六歲﹐甚聰慧。孔君平詣其父﹐呼兒出見。爲設果﹐果有楊梅。孔指以示兒曰「此是君家果。」兒應曰「未聞孔雀是夫子家禽。」虞寄虞寄年數歲。客候其父﹐遇寄於門﹐戲曰「郎子姓虞﹐必當少智。」寄應曰「字義不辧﹐豈得非愚﹖」客大慚。何﹑顧隋何妥八歲。顧良戲曰「汝何是荷葉之荷﹐抑河水之河﹖」妥曰「先生姓顧﹐是堅固之固﹐抑新故之故﹖」眾異之。郭﹑曾泰和曾給事忭﹐與郭工部愷飲間﹐曾嘲曰「汝犬羊之鞟乎﹐虎豹之鞟乎﹖」郭應曰「爾何曾比予於是﹗」二柳孤楊柳機﹑柳昂在周朝﹐俱歷要任。隋文帝受禪﹐並爲外職。時楊素方用事﹐戲語機云「二柳俱摧。」機曰「不若孤楊獨聳。」歸﹑皮皮日休謁歸仁紹﹐不遇﹐作龜詩嘲歸曰「硬骨殘形知幾秋﹐屍骸終是不風流。頑皮死後鉆應徧﹐都爲平生不出頭。」歸作气毬詩嘲皮云「八片尖皮切作毬﹐水中浸了火中揉。一團閒气如常在﹐惹踢招拳卒未休。」盧﹑狄狄仁傑戲同官郎盧獻曰「足下配馬乃作驢。」獻曰「中劈明公﹐乃成二犬。」傑曰「狄字犬傍火也。」獻曰「犬邊有火﹐是煮熟狗。」。韓盧後苻堅遣韓博使晉。博有口才﹐桓溫令刁彜嘲之。彜謂博曰「卿是韓盧後。」博亦曰「卿是韓盧後。」溫笑曰「刁以君姓韓故耳。彼姓刁﹐那得是韓盧後耶﹖」博曰「明公脫未之思﹐短尾者爲刁也。」一坐皆笑。崔季珪冀州崔季珪琰﹐九歲應秀才舉。時陳元方爲州刺史﹐嫌其幼。琰曰「昔項橐八歲爲孔子師﹐今自恨年已過矣。」元方戲之曰「卿宗與崔杼近遠﹖」琰曰「如明公之與陳恆。」盧﹑陸盧志字子通﹐範陽人﹐尙書珽少予。於眾坐問陸士衡﹕「陸遜﹑陸抗是君何物﹖」答曰「如卿於盧毓﹑盧珽。」謝﹑劉二子謝莊子謝瀹﹐嘗與劉湎子劉浚飲﹐推讓久之﹐浚曰「謝莊兒不可云不能飲。」瀹曰﹔「苟得其人﹐自可流湎十日。」浚慚之。殷﹑何二子殷淳與何勗共食蒓羹盡。勗曰「益殷蒓羹。」勗﹐司空無忌子也。淳徐輟筯曰「何無忌憚﹗」。庾﹑孫二子庾園客庾翼子詣孫監﹐盛。見齊莊放在外﹐尙幼﹐而有神意。庾試之曰﹔「孫安國何在﹖」卽答曰「庚稚恭家。」庾大笑曰「諸孫大盛﹐有兒如此﹗」又答曰「未若諸庚之翼翼﹗」還語人曰「我故勝﹐得重喚奴父名。」王慈瑯琊王僧虔﹐長子慈﹐年十歲。共時輩蔡約入寺禮佛﹐正見沙門等懺悔。約戲之曰「眾僧今日何干乾﹖」慈應聲答曰「卿如此不知禮﹐何以興蔡氏之宗﹖」約﹐興宗之子也。謝超宗見慈學書﹐謂之曰「卿書何如虔公﹖」答曰「慈書與大人﹐如雞之比鳳。」超宗﹐鳳之子。伍伯﹑駔儈晉庾純之父﹐嘗爲伍伯。賈充之先﹐嘗爲駔儈。充置酒而純未至。充曰「君行常在人先﹐今何后﹖」純曰「會有小市井事未了﹐是以後耳。」酬外祖戲王彧子絢﹐年六歲﹐讀《論語》至「周監於二代」。外祖何偃曰「可攺『爺爺乎文哉』。」彧郁同音﹐吳蜀間呼父爲爺。絢曰「尊者之名﹐安可戲﹖寧可云『艸翁之風必舅』。」偃父何尙之﹐絢之外祖翁也。申﹑許二公許公國﹐與申公時行﹐相約詣一所公議。申詣許拉之。許曰「此才午時﹐已行乎﹖」申應曰「旣以身許國﹐不得不爾。」達毅﹑王達達毅﹑王達同爲郎中。一日僉公移﹐王戲曰「每書銜名﹐但以公上爲我之下。」毅應曰「君子上達﹐小人下達。」呂擴﹑謝暉呂擴﹑謝暉亦以名相嘲。謝云「無才終入廣。」呂云「不日便充軍。」二人因而成隙。演《琵琶記》閩中蔡大司馬經﹐初姓張。一日與龔狀元用卿共宴﹐看演《琵琶記》。至趙五娘抱琵琶抄化﹐蔡戲龔曰「狀元娘子何至此﹗」後至張廣才掃墓﹐龔指曰「這老子姓張﹐如何與蔡家上墳﹖」羅隱對羅隱與顧云同謁淮南髙駢。云爲人素雅重﹐而隱性傲睨。髙公畱云而遠隱。隱欲歸武林﹐駢與賓幕餞於云亭。時盛暑﹐靑蠅入座﹐髙命扇驅之。云因謔隱曰「靑蠅被扇扇離席。」隱見《白澤圖》釘在門﹐應曰「白澤遭釘釘在門。」《郡閣閒談》謂是寇豹﹑謝冠﹐誤也。胡旦舍人胡旦飲酒面赤。學士謝泌戲之曰「舍人面色如袍色。」時胡服緋也。胡答曰「學士心頭似襆頭。」謝爲之色沮。鐵冠道人鐵冠道人張景和﹐江右方士。結廬鐘山下。梁國公藍玉攜酒訪之﹐道人野服出迎。玉以其輕己﹐不悅。酒行﹐戲曰「吾有一語請先生屬對。云﹕『腳穿芒履迎賓﹐足下無禮。』」道人指玉所持椰杯復之曰「手執椰瓢作盞﹐尊前不忠。」後玉竟以逆誅。楊﹑李二公邃翁冬天气盛﹐而西涯怯寒。二公同坐﹐西涯屢以足頓地作聲。邃翁曰「地凍馬蹄聲得得。」西涯見其吐气如蒸﹐戲云「天寒驢嘴气騰騰。」陸封公對太倉陸封公陸瑚之父。貌黑而齒白﹐與鄕紳金紋者相善﹐一日陸造紋﹐紋揖而戲之曰「黑象口中含白齒。」陸揖甫畢﹐卽應聲曰「烏龜背上列金紋。」地諱李時嘗以「臘雞獨擅江南味」戲夏言。夏卽應以「響馬能空冀北羣」。人嘲江西以臘雞﹐畿輔以響馬。故二公各指爲戲。李西涯在翰林時﹐與河南一學士相謔。河南公謁李﹐見檐曝有枯魚﹐嘲曰「曉日斜穿學士頭。」李應聲曰「秋風正灌先生耳。」蓋湖戶有「幹魚頭」﹐河南有「偸驢賊」之謠﹐又諺云「秋風灌驢耳」故也。見《舊雨記談》。《耳談》以爲髙中玄﹑張泰嶽。殊誤。劉寶遇女媼劉道眞寶遭亂﹐於河側自牽船﹐見采蓮女子﹐嘲之曰「女子何不調機弄杼而采蓮﹖」女子答曰「丈夫何不跨馬揮鞭而牽船﹖」道眞又嘗素盤共人食﹐有嫗靑衣﹐將二子行。道眞嘲曰「靑羊將二羔。」嫗應聲曰「兩豬同一槽。」眞﹑揚二娼江﹑淮﹑閩﹑浙土俗﹐各有公諱﹐如杭之「佛兒」﹐蘇之「呆子」﹐常之「歐爺」之類﹐細民或相犯﹐至於斗擊。宣和中﹐眞州娼迎新守於維揚。揚守置酒﹐大合兩邦妓樂。揚州諱「缺耳」﹐眞州諱「火柴頭」。揚娼恃會府﹐輕屬城﹐故令茶酒兵爇火而有煙。使小僮戒之﹐已而不止﹐呼責曰「貴客大廳張筵﹐何燒炭不謹﹐卻著柴頭﹗」咄詈再四。眞娼笑語兵曰「行者三四度指揮﹐何得不聽﹖汝有耳朵耶﹐沒耳朵耶﹖」揚娼大慚。小試冒籍華亭人冒籍上海小試﹐憤其不容﹐大書通衢曰「我之大賢與﹐人何所不容﹖我之不賢與﹐如之何其拒人也﹖」上海人答云「我之大賢與﹐何必去父母之邦﹖我之不賢與﹐焉往而不三黜﹖」戴釜山鹿鳴嚴司空震﹐梓州鹽亭縣人﹐所居枕戴釜山﹐但有鹿鳴﹐卽嚴氏一人必殞。一日有表親野坐﹐聞鹿鳴﹐其表曰「戴釜山中鹿又鳴。」嚴曰「此際多應到表兄。」表接曰「表兄不是嚴家子﹐合是三兄與四兄。」不日嚴氏子一人果亡。是何異也﹖

塞語部第二十五子猶曰﹕天下之事﹐從言生﹐還可從言止。不見夫射者乎﹖一夫穿楊﹐百夫掛弓。何則﹖爲無復也。心心喙喙﹐人盡南越王自爲耳。不得眞正大聰明人﹐胸如鏡﹐口如江﹐關天下之舌﹐而予之以不然﹐隙穴漏卮﹐豈其有窒﹗若夫理外設奇﹐厄人於險﹐此營丘士之智也﹐吾無患焉。集《塞語》第二十五。祠靈山河伯齊大旱﹐景公欲祠靈山。晏子曰「不可。夫靈山﹐以石爲身﹐以艸木爲發。天久不雨﹐發將焦﹐身將熱﹐彼獨不欲雨乎﹖祠之何益﹖」公曰「祠河伯可乎﹖」晏子曰「不可。河伯以水爲國﹐以魚鱉爲民。天久不雨﹐百川竭﹐國將亡﹐民將滅矣﹐彼獨不雨乎﹖祠之何益﹗」駱猾氂好勇墨子謂駱猾氂曰「吾聞子好勇。」曰「然。吾聞其鄕有勇士焉﹐吾必與鬥而殺之。」墨子曰「天下莫不予其所好﹐奪其所惡。今子聞其鄕有勇士﹐而斗而殺之﹐是惡勇﹐非好勇。」彈雀宋藝祖一日後苑挾弓彈雀。有臣僚稱其急事請見。及見﹐乃常事。帝曰「此事何急﹖」對曰「亦急於彈雀。」禁釀具蜀先主嘗因旱儉禁釀酒。吏於人家檢得釀具﹐以其欲釀﹐將議罰。時簡雍從先主遊﹐見一男女行道﹐謂先主曰「彼人欲行淫﹐何以不縛﹖」先主曰「何以知之﹖」雍曰。「彼有淫具。」先主大笑﹐命原欲釀者。禁松薪唐昭宗時﹐李茂貞榷油以助軍資﹐因禁松薪。優人張廷範曰「不如並月明禁之。」茂貞笑而弛禁。《陶母剪髮圖》元嶽柱八歲時﹐觀畫師何澄畫《陶母剪髮圖》﹐指陶母手中金釧潔之曰「有此可易酒﹐何用剪髮﹖」何大慚﹐卽易之。新衣桓沖不好新衣。浴後﹐婦故送新衣與衝。怒﹐催使持去。婦更持還﹐傳語云「衣不經新﹐何由而故﹖」桓笑著之。彭祖面長漢武帝對羣臣云「相書云﹕鼻下人中長一寸年百歲。」東方朔大笑。有司奏不敬。朔免冠云「不敢笑陛下﹐實笑彭祖面長。」帝問之。朔曰「彭祖年八百。果如陛下言﹐則彭祖人中長八寸﹐面長一丈餘矣。」帝亦大笑。仙福有術士幹唐六如﹐極言修煉之妙。唐云「如此妙術﹐何不自爲﹐乃貺及鄙人﹖」術士云「恨吾福淺。吾閱人多矣﹐仙風道骨﹐無如君者。」唐笑曰「吾但出仙福﹐有空房在北城﹐甚僻靜﹐君爲修煉﹐煉成兩剖。」術士猶未悟﹐日造門﹐出一扇求詩。唐大書云「破布衫中破布裙﹐逢人便說會煉銀。如何不自燒些用﹐擔水河頭賣與人。」六如嘗題《列仙傳》云「但聞白日升天去﹐不見靑天走下來。忽然一日天破了﹐大家都叫阿癐癐。」亦趣。吳俗小兒輩遇可羞事﹐必齊拍手﹐叫「阿癐癐」。醫意歐文忠公語東坡曰﹔「昔有乘船遇風而得疾者﹐醫家取多年舵牙﹐爲舵工手汗所漬處刮末﹐和丹砂伏神之劑煎飲﹐疾遂愈。乃知醫者﹐意也。」東坡曰「如公言﹐今學者昏惰﹐當令多食筆墨灰。」輪回報應一人盛談輪回報應﹕愼無輕殺﹐凡一牛一豕﹐卽作牛豕以償﹔至螻蟻亦罔不然。時許文穆曰「莫如殺人。」眾問其故。曰「那一世責債﹐猶得化人也。」爲宅徐孺子﹐南昌人﹐十歲與太原郭林宗遊。同稚還家﹐林宗庭中有一樹﹐欲伐去之﹐云「爲宅之法﹐正如方口。『口』中有『木』﹐『困』字不祥。」徐曰「爲宅之法﹐正如方口。『口』中有『人』﹐『囚』字何殊﹖」郭無以難。蔡元定地理蔡元定善地理﹐每與鄕人卜葬攺定﹐其間吉凶不能皆驗。及貶﹐坐朱晦庵黨﹐爲胡紘所劾﹐有贈詩者﹐曰「掘盡人家好丘隴﹐冤魂欲訴更無由。先生若有堯夫術﹐何不先言去道州﹖」先輩有云「若傷天理以求地理﹐而復有靈驗﹐是天亦怕老婆矣﹗」此語𨿽戲﹐亦可醒迷。哈立麻永樂四年﹐西僧哈立麻至京﹐啟建法壇﹐屢著靈異。翰林李繼鼎私曰「若彼旣有神通﹐當作中國語﹐何待譯者而後知乎﹖」請僧住院晏景初請一名僧住院﹐僧辭以窮陋不可爲。景初曰「髙才固易耳。」僧曰「巧媳婦煮不得無米粥。」景初曰「若有米﹐拙媳婦亦自能煮。」辟僧歐陽公家兒小名有僧哥者。一僧謂公曰「公不重佛﹐安得此名﹖」公笑曰﹔「人家小兒要易長﹐往往以賤物爲小名﹐如狗﹑烏﹑牛﹑羊之類是也。」僧大笑。昆山學博張倬與一僧談。僧曰「儒教𨿽正﹐不如佛學之玄。如僧人多能讀儒書﹐儒人不能通釋典。本朝能通釋典者﹐宋景濂一人而已。」張笑云「不然。譬如飲食﹐人可食者﹐狗亦能食之﹐狗可食者﹐人決不食之矣。」重袈裟趙悅道罷政閒居﹐喜僧而拒士。有士往謁再四﹐閽者不爲通。士曰「參政直得如此敬重和尙﹖」閽者曰「尋常僧亦平平﹐相公只是重袈裟。」士曰「我這領藍衫恁地不值錢﹖」閽者曰﹔「也半看佛面。」士曰「也半看孔夫子面。」辧鬼阮宣聞人說人死有鬼﹐宣獨以爲無﹐曰﹔「今見鬼者﹐云著生時衣服。若人死有鬼﹐衣服亦有鬼耶﹖」王弱生駁之曰「人夢中穿衣服﹐將謂衣服亦有夢耶﹖」余謂生時衣服﹐神气所托﹐能靈幻出來﹐正是有鬼處。《鬼董》辧十王佛言琰魔羅統攝一素訶世界﹐三千大千世界﹐素訶其一也。南瞻部﹐特素訶中之一洲耳。今訛爲閻羅。又《阿含》等經有十八王﹐王主一獄﹐乃閻羅僚屬。十王之說﹐不知何來﹖轉輪王王四天下﹐亦非主冥道﹐乃槪列於十王。餘如宋帝﹑五官之類又皆無稽。又七七日而所歷者七王﹐自小祥以後二年﹐乃僅經二王﹐何疏密太懸耶﹖論神佛北魏簡平王浚﹐年八歲﹐謂博士盧裕曰「祭神如神在﹐爲有神也﹐無神也﹖」對曰「有。」浚曰「有神當云『神在』﹐何煩『如』字﹖」張商英字天覺。夜執筆﹐妻向氏問何作。曰「欲作《無佛論》。」向曰「旣無矣﹐又何論﹖」公駭其言而止。後閱藏經有悟﹐乃作《護法論》。蘇公論佛範蜀公不信佛﹐蘇公常求其所以不信之故。範云「平生事非目見卽不信。」蘇曰「公亦安能然哉﹐設公有疾﹐令醫切脈﹐醫曰『寒』﹐則服熱藥﹐曰『熱』﹐則服寒藥。公何嘗見脈而後信之﹖」妓歌佳郭洗馬入洛﹐聽妓歌﹐大稱佳。石季倫問﹕「何曲﹖」郭曰「不知。」季倫笑曰「不知安得言佳﹖」郭曰「譬如見西施﹐何必識姓﹐然後知美﹖」換曲換調﹐換姓亦換面乎﹖此諭誤矣。觀燈司馬溫公夫人﹐元宵夜欲出觀燈。公曰「家自有燈。」夫人曰「兼看遊人。」公笑曰「我是鬼﹖」範文正欲求退﹐子弟請治園圃。公曰「西都園林相望﹐孰障吾遊﹖」語意類此。歌哭司馬溫公死﹐當明堂大饗﹐朝臣以致齋﹐不及奠。肆赦畢﹐蘇子瞻率同輩往。程頤固爭﹐引《論語》「子於是日哭則不歌」以阻之。子瞻曰﹔「不云歌則不哭。」。紅米飯《樗齋雅謔》云﹕近一友有母喪﹐偶食紅米飯。一腐儒以爲非居喪者所宜。詰其故﹐謂「紅﹐喜色也」。友曰「然則食白米飯者﹐皆有喪耶﹖」理學新說理學家多主新說。有解「年四十而見惡焉﹐其終也已」曰「人當其年尙見可惡之人﹐則徳不進可知矣。」周元孚笑曰「惟仁者能好人﹐能惡人﹐應是三十九歲時也。」道學語有一道學每曰「天不生仲尼﹐萬古如長夜」。劉翰林諧曰「怪得羲皇以上聖人﹐盡日燃燭而行也﹗」諧性刻薄而有口才。析產時﹐從其父巨塘公乞一干僕。父以與其兄。諧爭之。父曰「兄弟左右手耳﹐彼此何別﹖」一日父小恙﹐適諧來候﹐舒右手使搔癢。諧故取左手搔之。父曰「誤矣。」諧曰「左右手彼此何別﹖」其𨿽親必報如此﹗《列子》辯日孔子東遊﹐見二兒爭辯日遠近。一曰「日出之時﹐大如車輪﹐日中之時﹐小如盤。豈非日出之處去人近﹐近見大而遠見小乎﹖」一曰「日出之時﹐蒼蒼涼涼﹐日中之時﹐熱如探湯。豈非日出之處去人遠﹐遠者涼而近者熱乎﹖」孔子不能決。不讀書王荊公初參政﹐視廟堂如無人﹐一旦行新法﹐怒目諸公﹐曰「此輩坐不讀書耳﹗」趙淸簡公同參知政事﹐獨折之曰「君言失矣﹗如臯﹑夔﹑稷﹑契之時﹐有何書可讀﹖」公默然。《字說》王荊公作《字說》﹐穿鑿杜撰。劉貢父問之曰「牛之體壯於鹿﹐鹿之行速於牛﹐今『犇』『麤』二字﹐其意皆反之﹐何也﹖」坡公亦問曰「以竹鞭馬爲『篤』﹐不知以竹鞭犬有何可『笑』﹖」又嘗舉「坡」字問荊公何義。公曰「坡者﹐土之皮。」坡公笑曰「然則滑者﹐水之骨乎﹖」荊公並無以答。又東坡嘗語荊公﹕「『鳩』從九亦有說。」荊公欣然就問。東坡曰「『鳴鳩在桑﹐其子七兮。』連娘帶爺﹐恰是九个。」張文潛嘗問張安道方平﹕「司馬君實直言王介甫不曉事﹐是如何﹖」安道云「賢只消去看《字說》。」文潛云「《字說》也只是二三分不合人意。」安道云「若然則足下亦有七八分不曉事矣。」《牧誓》唐髙定七歲時﹐讀書至《牧誓》﹐問「柰何以臣伐君﹖」父郢曰「應天順人耳。」曰「『用命賞於祖﹐不用命戮於社。』豈是順人﹖」郢不能答。詩論李西涯嘗有《嶽陽樓》詩云「吳楚乾坤天下句﹐江湖廊廟古人情。」楊文懿公亟稱之。有同官不以爲然﹐駁之曰「吳楚乾坤之句﹐本妙在『坼』字『浮』字。今去此二字﹐則不見其妙矣。」楊曰「然則必云『吳楚東南坼乾坤日夜浮天下句』而後爲足耶﹖」方棠陵豪以廣東憲副入賀。張昆侖山人以詩餞之。方曰「君詩𨿽佳﹐而非情實﹐如無山稱山﹐無水賦水﹐非歡而暢﹐不戚而哀。予詩𨿽劣﹐情實俱在。」答曰「詩人婉辭托物﹐若文主之思后妃﹐豈必臨河洲見雎鳩耶﹖卽如餞行﹐何必攜百壺酒而云『淸酒百壺﹐惟筍及蒲』﹖若據情實﹐則老酒一瓶豆腐麵筋耳。」京師聞者大笑。穢裏梁劉士章爲南康相。郡人有姓賴﹐居穢裏﹐投刺謁劉。劉嘲之曰「君有何穢而居穢裏﹖」賴應聲曰「未審孔丘何闕而居闕裏﹖」孔廟東南五百步﹐一有雙石闕﹐故名闕裏。賦柳李泌賦詩譏楊國忠曰「靑靑東門柳﹐歲晏復憔悴。」國忠訴於明皇。上曰「賦柳爲譏卿﹐則賦李爲譏朕可乎﹖」爭田余肅敏公爲戶部時﹐兩勢家爭田未決﹐部檄公理之。甲以其地名與己同姓﹐執是故產﹐公笑曰「然則張家灣張產耶﹖」無爲子楊次公自號無爲子。佛印問其說。次公曰「我生無爲軍耳。」印曰「公若生廬州﹐便可稱廬子矣﹗」六字地名楊用修在史館﹐有湖廣土官水盡源通塔平長官司進貢。「水盡源通塔平」﹐蓋六字地名。有同列疑爲三地名﹐添之云「三長官司」。楊取《大明官制》証之﹕「此一處﹐非三地也。」同列笑曰「楚﹑蜀人近蠻夷﹐故宜知之。我內地人不知也。」楊戲應之曰「司馬遷《西南夷傳》﹐班固《匈奴傳》敍外域如指掌﹐班﹑馬亦蠻夷耶﹖」爭姓族諸葛令恢王丞相導共爭姓族先後。王曰「何不言葛﹑王﹐而云王﹑葛﹖」令曰﹔「譬之驢﹑馬﹐不言馬﹑驢。驢寧勝馬耶﹖」牝牡雄雌周丞相與客閒步園中玩羣鶴。問曰「此牝鶴耶﹐牡鶴耶﹖」客從旁曰「獸稱牝牡﹐禽爲雌雄。」相曰「『雄狐綏綏』﹐狐非獸乎﹖『牝雞之晨』﹐雞非禽乎﹖」客不能對。一從牛﹐一從隹﹐自是禽獸之別。雄狐牝雞﹐文人之巧言耳。《考工記》曰「天下大獸五﹐則禽亦可謂之獸。《禮記》曰「猩猩能語﹐不離禽獸。」則獸亦可謂之禽。五行有木而無艸﹐則艸亦可謂之木。《洪範》言「庶艸蕃蕪」而不及木﹐則木亦可謂之艸。諸葛恪孫權大會將佐﹐命諸葛恪行酒。次至張輔吳昭﹐先有酒色﹐不肯飲﹐曰「此非養老之禮也﹐」權謂恪曰「卿但令張公辭屈乃飲耳。」恪卽難張曰「昔尙父九十﹐秉旄仗鉞﹐猶未告老。今軍旅之事﹐將軍在後﹐酒食之事﹐將軍在前﹐何謂不養老也﹖」張無辭﹐遂爲盡爵。曾有白頭鳥集吳殿前。孫權問羣臣﹕「此何鳥也﹖」諸葛元遜對云「此名白頭翁。」張昭自以坐中最老﹐疑戲之﹐因曰「恪欺陛下﹐未嘗聞鳥名白頭翁者。試令恪復求白頭母。」元遜曰「鳥名鸚母﹐未必有對。試使輔吳復求鸚父。」張不能答。犯夜張觀知開封日﹐有犯夜巡者﹐縛致之。觀曰「有證見乎﹖」巡者曰「若有證見﹐亦是犯夜矣。」捕蝗檄錢穆甫爲如臯令﹐會歲旱蝗發﹐而泰興令獨紿郡將云「縣界無蝗。」已而蝗大起﹐郡將詰之。令辭窮﹐乃言「縣本無蝗﹐悉自如臯飛來者。」仍檄本縣嚴捕﹐無令侵及鄰境。穆甫得檄﹐判云「蝗本天災﹐非令不才。旣自敝邑飛去﹐卻請貴縣押來。」或作米元章﹐誤也。舉人大帽祖制﹕京官三品始乘轎。科道多騎馬﹐後來皆私用轎矣。王化按浙﹐一舉人大帽入謁。按君不悅﹐因問曰「舉人戴大帽﹐始自何年﹖」答曰「始於老大人乘轎之年。」西安令兪君宣性懶﹐選得衢州之西安。友人規之曰﹕『淸愼君所有餘﹐第在衝要地﹐不可不勤。」兪曰「何以知衝要也﹖」曰「是四輪之地。不然﹐何以謂之衢州﹖」兪曰﹔「是偏安之邑﹐不然何以謂之西安﹖」友人無以難。貪令某令貪﹐監司欲斥之。陳渠爲中丞﹐笑曰「此地窮苦﹐不比貴鄕﹐墨不滿橐也。」監司曰「盜劫貧家﹐豈得無罪﹗』海瑞非聖人海忠肅撫江南﹐爲華亭公處分田宅﹐奉行者稍過﹐遂致不堪。縉紳咸爲華亭解紛﹐謂海曰「聖人不爲已甚。」海艴然曰「諸公豈不知海瑞非聖人耶﹖」縉紳悉股栗而退。蹩媼田巴居於稷下﹐是三王而非五帝﹐一日屈千人﹕其辯無能窮之者。弟子禽滑釐出逢蹩媼。揖而問曰「子非田巴之徒乎﹖宜得巴之辯也。媼有大疑﹐願質於子。」禽滑釐曰「媼姑言之﹐我能析其理。」媼曰「馬鬃生向上而短﹐馬尾生向下而長﹐其故何也﹖」禽滑釐笑曰「此易曉耳。鬃上搶勢逆而彊﹐故短。尾下垂勢順而遜﹐故長。」媼曰「然則人之發上搶﹐逆也﹐何以長﹖須下垂﹐順也﹐何以短﹖」滑釐茫然自失﹐乃曰「吾學未足以臻此﹐當歸咨師。媼幸畱此﹐我其有以奉酬。」卽入見田巴﹐曰「適出遇蹩媼﹐以鬃尾長短爲問﹐弟子以逆順之理答之﹐如何﹖」曰「甚善。」滑釐曰「然則媼申之以須順而短﹐發逆而長﹐則弟子無以對。願先生析之。」巴俯首久之﹐乃以行呼滑釐曰﹔「禽大﹗禽大﹗幸自無事﹐也省可出入﹗」懷繩見王齊大夫邾石父謀叛﹐宣王誅之﹐欲滅其族。邾之族大以蕃﹐咸泣拜於艾子之庭﹐祈請於王。艾子曰「得一繩可免。」邾氏以爲戲言﹐亦不敢詰。退而索綯以饋。艾子懷其三尺以見王﹐曰「爲逆者一石父﹐其宗何罪而戮之﹖」王曰「先王之法不敢廢也。政典曰﹕與叛同宗者﹐殺無赦。」艾子頓首曰「臣亦知王之不得已也。竊有一說﹕往年公子巫以邯鄲降秦﹐非王之母弟乎﹖然則王亦叛臣之族﹐理合隨坐﹐願王卽日引決﹐勿惜一身而傷先王之法。」因獻短繩三尺。王笑而起曰「先生且休﹐寡人赦之矣」營丘士營丘士性不通慧﹐好折難而不中理。一日造艾子﹐問曰「凡大車之下與橐駝之項﹐多綴鈴鐸﹐其故何也﹖」艾子曰「車駝之爲物甚大﹐且多夜行﹐忽狹路難避﹐借鳴聲相聞﹐使爲計耳。」營丘士曰「佛塔之上﹐亦設鈴鐸﹐豈謂塔亦夜行而使相避耶﹖」艾子曰「君不通事理乃至如此﹗凡鳥鵲多托髙以巢﹐糞穢狼籍﹐故塔之鈴﹐所以警鳥鵲也﹐豈以車駝比乎﹖」營丘士曰「鷹鷂之尾﹐亦設小鈴﹐安有鳥鵲巢於鷹鷂之尾乎﹖」艾子大笑曰「怪哉君之不通也﹗夫鷹隼擊物﹐或入林中﹐而絆足掐綫﹐偶爲木所綰﹐振羽之際﹐鈴聲可尋而索也。豈謂防鳥鵲之巢哉﹗」營丘士曰「吾嘗見挽郎秉鐸而歌﹐不究其義﹐今乃知恐爲木枝所綰﹐而便於尋索也。抑不知絆郎之足者﹐用皮乎﹖用綫乎﹖」艾子慍而答曰「挽郎乃死者之導也﹐爲死人生前好詰難﹐故鐸以樂其屍耳﹗」

雅浪部第二十六子猶曰﹕謔浪﹐人所時有也。過則虐﹐虐則不堪﹐是故雅之爲貴。雅行不驚俗﹐雅言不駭耳﹐雅謔不傷心。何病乎唇弄﹖何虞乎口戒﹖何憚乎犁舌地獄﹖集《雅浪》第二十六。千歲魏王知訓陪烈祖曲宴﹐引金觴賜酒曰「願我弟千歲﹗」魏王引他器勻之﹐進曰「願與陛下各享五百﹗」捨命陪君子李西涯在翰林時﹐一日陪郡侯席﹐過飲大觥﹐醉而言曰「生今日捨命陪君子矣﹗」郡侯笑曰「學生也不是君子﹐老先生不要輕生。」雞肋劉伶嘗因大醉﹐與俗人忤。其人攘袂奮拳而往。伶徐曰「雞肋不足以安尊拳。」其人笑而止。父子圍棋王長豫幼便和令。丞相導愛恣甚篤。每共圍棋﹐丞相欲舉行﹐長豫按指不聽。丞相笑曰﹔「詎得爾﹖相與似有瓜葛。」靳閣老子丹徒靳閣老有子不肖﹐而其子之子卻登第。閣老每督責之。曰「翁父不如我父﹐翁子不如我子﹐我何不肖﹖」閣老大笑而止。吳江吳太學益之由富而貧﹐因縣徵逋急﹐詣縣求寬。閽人報﹕「吳相公進謁。」縣尹劉曰「何物吳相公﹗得非好丈人的女婿﹐姦女婿的丈人乎﹖」蓋吳爲王荊石相公婿﹐而其女嫁沈進士也。旱雷有人別謝公﹐公流涕﹐此人不悲。左右云「向客殊密雲。」公曰「非徒密雲﹐乃是旱雷。」大雷北齊崔儦嘗謂同座曰「昨夜大雷﹐吾睡不覺。」盧思道在坐戲曰「如此震雷﹐柰何不能動蟄﹖」坐間大笑。口歡手怒和魯公慷慨厚徳﹐每滑稽﹐則哄堂大笑。時博士楊永符能艸聖﹐有省郎聞魯公笑聲﹐戲謂楊曰「丞相口歡。」永符曰「予忝事筆墨﹐方揮掃之際﹐亦謂太博『手怒』耶﹖」小戊子雌甲辰程文惠與龐公同戊子生﹐程已貴﹐龐尙爲小官。嘗戲龐曰「君乃小戊子也。」龐後大拜。程曰「今日大戊子卻爲小小戊子矣﹗」或以槐癭遺裴晉公。郎中庾威在坐﹐曰「此是雌樹生者。」公偶及年甲﹐對云﹔「與公同是甲辰。」公笑曰「郎中便是雌甲辰。」安給事生辰安給事磐﹐蜀人﹐初度避生﹐同僚尾至所在。蔡巨源戲曰「聞一老鼠避一瓶中﹐貓捕之不得。以須略鼠﹐鼠因噴嚏。貓在外呼曰﹕『千歲﹗』鼠曰﹕『汝豈眞爲我壽﹖誘我出欲嚼我耳﹗』」安遂出。太公年人嘗言太公八十遇文王。宋玉楚詞又云「太公九十顯榮兮」﹐東方朔云「太公體仁行義﹐七十有二﹐見用周武。」東坡笑曰「太公賴東方朔減了八歲﹐卻被宋玉增了十歲。」世傳梁灝八十二登第﹐甚謝表云「少伏生之八歲﹐多太公之二年。」而洪容齋《隨筆》詳辧其生年致仕之歲﹐謂此聯好事者爲之。以灝在本朝﹐而年歲尙有訛傳者﹐恐太公眞八宇未可問也。何次道志勇何次道充往瓦官寺禮拜甚勤。阮思曠裕語之曰「卿志大宇宙﹐勇邁千古。」何曰「卿今日何故忽見推﹖」阮曰「我圖數千戶郡﹐尙不能得。卿乃圖作佛﹐不亦大乎﹖」墨磨人石昌言畜李廷珪墨﹐不許人磨。或戲之曰「子不磨墨﹐墨將磨子。」守財虜孳孳爲利﹐一文不肯屈使。亦當告之曰「子不用錢﹐錢將用子。」喫衣著飯楊醫官傳「食絹方」﹐爲神仙上藥。又一方﹐有寒疾者﹐蓋稻席當愈。或嘲之曰「君喫衣著飯﹐大是奇方。」「喫衣著飯」可對「枕流嗽石」。玄齡不死裴玄本好諧談。爲戶部郎中時﹐左僕射房玄齡疾甚。省郎將問疾﹐玄本戲曰「僕射病可﹐須問之﹐旣甚矣﹐何須問也﹖」有泄其言者﹐旣而隨例看玄齡。玄齡笑曰「裴郎中來﹐玄齡不死也。」死後佳葉衡罷相歸。一日病﹐間諸客曰「某且死﹐但未知死後佳否﹖」一士人曰「甚佳。」葉驚問曰「何以知之﹖」士人曰「使死而不佳﹐死者皆逃歸矣。一死不返﹐以是知其佳也。」滿座皆笑。大八字有以星術見王元美者。座客爭扣吉凶。元美曰「吾自曉『大八字』﹐不用若算。」問﹕「何爲大八字﹖」曰「我知人人都是要死的。」娵隅郝隆爲桓公南蠻參軍。三月三日﹐會作詩﹐不能者罰酒三升。隆旣受罰﹐攬筆便作一句云﹕娵隅躍淸池。」桓問﹕「娵隅是何物﹖」隆曰﹕」蠻名魚爲娵隅。」又問﹕「作詩何用蠻語﹖」隆曰「千里投公﹐始得蠻府參軍﹐那得不作蠻語﹗」鮎魚上竹竿梅聖兪以詩知名三十年﹐終不得一館職。晚年預修《唐書》﹐語其妻刁氏曰﹔「吾之修書﹐可謂猢猻入布袋矣。」刁曰「還是鮎魚上竹竿﹐」《閒燕嘗談》云﹕大觀中薛肇明和上皇禦制詩﹐有曰「歡聲似鳳來銜詔﹐喜气如雞去揭竿。」韓子倉戲爲更之﹐曰「窘如老鼠入牛角﹐難似鮎魚上竹竿。」時謂的對﹐尢勝於梅。枝頭乾元祐初﹐用治平故事﹐令大臣薦士試館職。一時名士在館者﹐率論資考次遷﹐未有越次進用者。張文翰﹑晁無咎俱在其間。一日﹐二人閱朝報﹐見蘇子由自中書舍人除戶部侍郎﹐無咎以爲平緩﹐曰「子由除不離核。」謂如果之粘核者。張曰﹔「豈不勝汝枝頭漧乎」梓州郪縣唐李鎭惡謁選﹐授梓州郪縣令。與友人書云「州帶子號﹐縣帶妻名。由來不屬老夫﹐並是兒婦官職。」孫少卿北魏孫紹歷職內外﹐垂老始拜太府少卿﹐謝日﹐靈太后曰「公年似太老。」紹拜曰「臣年𨿽老﹐臣卿太少。」後笑曰「是將正卿。」唐﹑宋二宗雅謔曲江池﹐本唐開元中疏鑿爲勝境﹐南卽紫雲樓﹑芙蓉院﹐西卽杏園﹑慈恩寺﹐花卉環周﹐煙水明媚。都人遊賞﹐盛於中和﹑上巳節。卽賜宴臣僚﹐會於山亭﹐賜太常教坊樂﹐池備彩舟﹐惟宰相﹑三使﹑北省官﹑翰林學士登焉。傾動皇州﹐以爲盛觀。裴休廉察宣城﹐未離京﹐值曲江池荷花盛發﹐同省閣名士遊宴。自慈恩寺屏左右﹑隨以小僕﹐步至紫雲樓﹐見教坊人坐於水濱﹐裴與朝士憩其傍。中有黃衣﹐半酣﹐軒昂自若﹐指諸人笑語輕脫。裴意稍不平﹐揖而問曰「賢所任何官﹖」率爾對曰「喏﹐卽不敢﹐新授宣州廣徳令。」反問裴曰「押衙所任何職﹖」裴效之曰「喏﹐卽不敢﹐新授宣州觀察使。」於是狼狽而步﹐同座亦皆奔散﹐朝士撫掌大笑。不數日﹐布於京華。後於銓司訪之﹐云有廣徳令請換羅江。宣皇在藩邸﹐聞是說﹐與諸王每爲戲談。其後龍飛﹐裴入相﹐因書麻制﹐謂樞近曰「喏﹐卽不敢﹐新授中書門下平章事矣。」﹐見《松窗雜錄》。寇準在中書﹐每召兩制就第飲宴﹐必閉關苛畱之。李宗諤嘗於門扉下出走。後爲修宮使﹐恩顧漸深。一日召至玉宸殿賜酒﹐宗諤堅辭以醉﹐且云「日暮」。上令中使附耳語云「此中不須從門扉下出。」宋太宗語宋丁謂嘗以文謁王禹偁。禹偁稱其文與孫何可比韓﹑柳﹐名遂大振。旣而何冠多士﹐謂登第四。自以爲與何齊名﹐恥居其下﹐臚傳之際﹐殿下有言。太宗曰「甲乙丙丁﹐合居第四﹐復何言﹖」可笑事洛中新事則天朝﹐蕃人上封事多加官賞。有爲右臺禦史者。則天嘗問左司郎中張元一﹕「在外有何可笑事﹖」元一曰「朱前疑著綠﹐逯仁傑著朱。羅知微騎馬﹐馬吉甫騎騾。將名作姓李千里﹐將姓作名吳棲梧。左臺胡禦史﹐右臺禦史胡。」左臺謂胡元禮﹐禦史胡﹐蓋蕃人爲禦史者。王拱辰營地甚侈﹐嘗起屋三層﹐最上曰「朝元閣」。時司馬君實穿地丈餘作一室。邵堯夫見富鄭公。富曰「洛中有何新事﹖」邵曰「近有一巢居者﹐一穴處者。」以二公對。富大笑。大夏男新建伯盧詢祖襲封大夏男爵。有朝士戲曰「大夏初成。」盧答云「且得燕雀相賀。」王文成公封新建伯﹐戴冕服入朝﹐有帛蔽耳。某公戲曰「先生耳冷﹖」公笑曰「我不耳冷﹐先生眼熱。」送還鄕裏禮侍葉盛轉吏侍。禮書姚夔設宴鄭重﹐因曰「敝鄕親友﹐煩公垂念。」葉唯唯。不久﹐姚進太宰﹐葉攜酒往賀﹐執杯獻姚曰「今日送鄕裏還先生矣。」崖州丁晉公自崖州還﹐坐客謂﹕「天下州郡﹐何地最雄盛﹖」公曰「惟崖州地望最重。」客問其故。答曰「宰相只作彼司戶參軍﹐他州何可及﹖」不是崖州地望最重﹐還因宰相地望大輕。張海水旱疏給事中張海劾奏尙書楊鼎﹑王復﹑薛遠﹑南部侍郎錢溥﹐謂「四方水旱﹐皆四人妨政失職所致」。令錢溥進表至京﹐冢宰尹旻詢江南時事。溥答曰「南直隸大熟﹐請以歸諸公。北直隸大水﹐皆溥等當之。」旻笑曰「諺云﹕『女婿牙疼﹐卻灸丈母腳跟。』」眾爲哄然。按鍼灸書﹐腳底有「丈母穴」。周文襄宋宣和六年﹐有賣靑果男子孕而生女。國朝周文襄在姑蘇日﹐有報男子生兒者﹐公不答﹐但目諸門子曰「汝輩愼之﹗」東王公辛恭靜見司馬太傅。問﹕「卿何處人﹖」答曰「西人。」太傅戲曰「在西見西王母否﹖」辛曰「在西不見西王母﹐過東已見東王公。」太傅大笑。石學士石曼卿嘗出遊報寧寺﹐馭者失控。馬驚走﹐曼卿墮地﹐戲曰「幸是石學士﹐若瓦學士﹐豈不破碎﹗」大理寺江晴淥以大理屬使滇﹐至普安驛﹐供億不具。左右欲笞其吏﹐江曰「翰林科道﹐人聞而憚之。若大理寺﹐遠方之人且謂與報恩寺﹑大慈寺等﹐其官屬亦善世﹑住持之類耳﹐惡乎笞﹗」銅司業國子監錢糧﹐例不刷捲﹐故諺曰「金祭酒﹐銀典簿」。陸深升司業﹐稽考錢糧﹐其實空虛﹐適送供堂皂隸銀數兩至﹐色如黑銅。陸笑曰「正好謂之銅司業矣﹗」延平府武林鄒虞知延平。延素產繡補﹐親友皆索之。後抵任﹐四時多筍﹐補絕少﹐曰「吾任『損有餘﹐補不足』也﹗」三甲進士王伯固令太和﹐一士昂然而進曰「一等生員告狀﹗」伯固斂容徐答曰「三甲進士不準﹗」在他矮檐下﹐怎敢不低頭﹖孔緣吏元皇慶間﹐浙江有孔椽吏﹐身軀短小﹐僅與小公案相等﹐凡呈贖文﹐必用低凳立。脫歡丞相以先聖子孫﹐每禮遇之。時有許文正公從祀孔子廟庭﹐公子孫知政事﹐惡孔風度不雅﹐以小過叱之退。脫歡曰「他祖公容參政之父祖坐﹐參政反不容他子孫立﹖」相與一笑。髙晉陵髙爽嘗經晉陵﹐詣劉蒨﹐了不相接。髙甚銜之。俄爽代蒨爲縣﹐蒨迎贈甚厚。爽受餉﹐答書署「髙晉陵」。人問其故。爽曰「劉蒨自餉晉陵令耳﹐何關爽事﹖」魯直律語黃魯直爲禮部試官。或以柳枝來﹐有法一官曰「漏泄春光育柳條。」魯直曰「楡條準此。」蓋律語有「余條準此」也。一坐大噱。如廁謔彭彥實一日往文淵閣東如廁﹐值少保陳方洲公亦來﹐卻立。公疾行而過﹐笑曰「以緩急爲序。」他日公如廁﹐周贊善堯佐先在內。公戲曰「人生何處不相逢。」唐時一丞﹐偶因馬上內逼急﹐詣大優穆刁綾宅。已登混軒﹐而優適至。丞慚謝之。優曰「侍郎他日內逼。再請光訪。」目送美姝王忠肅公不喜談諧。一日朝退﹐見一大臣目送美姝﹐復回顧之。忠肅戲云「此姝甚有力﹗」大臣曰「先生何以知之﹖」王應曰「不然﹐公頭何以掣轉﹖」西施山西施教歌舞之地﹐名西施山。袁宏道與陶望齡同遊。陶詩云「宿幾夜嬌歌艷舞之山。」袁曰「此詩當注明。不然﹐累君他日謚『文恪公』不得。」《鐘馗圖》劉廷美玨有《鐘馗圖》﹐求劉原博題詩於上﹐元旦懸之中堂。京師節日主人皆出賀﹐惟置白紙簿並筆硯於幾﹔賀客至﹐書其名。是日朝士至者﹐見詩﹐各摘簿一葉錄之而去﹐頃間簿已盡矣。明日復置一簿﹐亦如之。中書金本淸戲曰「此鐘馗乃耗紙鬼也。」原博詩曰「長空糊云夜風起﹐不忿成羣跳狂鬼﹐倒提三尺黃河冰﹐血灑蓮花舞秋水。飛螢負火明月羞﹐櫟窠影黑啼鵂鶹。綠袍烏帽逞行事﹐磔腦刳腸天亦愁。中有巨妖誅未得﹐盍駕飆輪驅霹靂。如何袖手便忘機﹐回首東方又生白。」梅河豚梅聖兪有河豚詩﹕「春洲生荻芽﹐春岸飛楊花。河豚於此時﹐貴不數魚蝦。」時盛傳之。劉原甫戲曰「鄭都有鷓鴣詩﹐人稱鄭鷓鴣。聖兪有河豚詩﹐當呼梅河豚矣。」宋鮑當有《孤雁》詩﹕「天寒稻粱少﹐萬里孤難進。不惜充君庖﹐爲帶邊城信。」時人謂之「鮑孤雁」。謝逸有詠蝶詩三百首﹐如雲「身似何郎全傅粉﹐心如韓壽愛偸香」﹐又有「飛隨柳絮有時見﹐舞入梨花無處尋」。人盛稱之﹐因呼爲「謝蝴蝶」。明無錫黃公祿善方脈而能詩﹐嘗詠雪毬云﹔「六花平地捲成毯﹐不待云斤月斧修。萬古太陰深合處﹐一團元气未開頭。金盆忽送來瑤島﹐銀索難將掛彩樓。只恐明朝易消歇﹐長江流滚逐東流。」人亦稱爲「黃雪毬」。銀花合張昌齡﹑蘇味道俱有詩名。一日﹐昌齡曰「某詩所以不及相公者﹐爲無『銀花合』也。」蘇有《觀燈》二詩「火樹銀花合﹐星橋鐵鎖開」之句。蘇曰「公𨿽無『銀花合』﹐還有『金銅釘』。」張有《贈張昌宗》詩曰「昔日浮丘伯﹐今同丁令威。」故云。相與撫掌。黃鸝自古少熊眉愚與江菉蘿同官棘寺﹐一日江曰﹔「此中不乏佳樹﹐惜黃鸝甚少。」熊曰「黃鸝自古少也。」江問﹕「何以見之﹖」熊曰「杜詩云﹔『兩个黃鸝鳴翠柳』﹐那得多﹖」杜宗武杜甫子宗武以詩示阮兵曹﹐答以石斧一具﹐並詩還之。宗武曰「斧﹐父斤也。使我呈父加斤削也。」阮聞之曰﹔「誤矣﹗欲子斫斷其手。此手若存﹐天下詩名又在杜家矣。」不廉沈約戲朱異曰「卿年少﹐何乃不廉﹖」異逡巡未達其旨。約乃曰「天下惟有文義棋書﹐卿一時將去﹐安得稱廉﹗」夢仙詩王介甫嘗見鄭毅夫《夢仙》詩云「授我碧簡書﹐奇篆蟠丹砂。讀之不可識﹐翻身淩紫霞。」大笑曰「此人不識字﹐不勘自招。」毅夫曰「不然﹐吾用李太白詩句耳。」王又笑曰「自首減等﹗」《文選》張鳳翼刻《文選纂注》。一士夫詰之曰「旣云《文選》﹐何故有詩﹖」張曰「昭明太子著作﹐於僕何與﹖」曰「昭明太子安在﹖」張曰「已死。」曰「旣死﹐不必究他。」張曰「便不死﹐亦難究。」曰「何故﹖」張答曰「他讀得書多。」徒以上罪歐陽公與人行令﹐作詩兩句﹐須犯徒以上罪者。一云﹔「持刀哄寡婦﹐下海劫人船。」一云「月黑殺人夜﹐風髙放火天。」歐云「酒粘衫袖重﹐花壓帽檐偏。」或問之。答曰「當此時﹐。徒以上罪亦做了。」待湯李西涯在京邸﹐款同鄕會試。酒數行﹐諸君告起﹐欲赴他席。公曰「且住﹐有一題商之﹕『東面而徵西夷怨』二句﹐諸君安知所以然乎﹖」眾默然。公笑曰「無他意﹐只是『待湯』。」制餛飩法喬仲山家制餛飩得法﹐常苦賓朋索食。一日﹐於每客前先置一帖﹐且戒云「食畢展捲。」旣而取視﹐乃置造方也﹐大笑而散。自後無復索者。得方勝得食。李康靖柬韓忠獻億﹑李康靖若谷同遊至汝州。太守趙學士請康靖爲門客﹐尢敬待韓﹐每至﹐卽設豬肉。康靖嘗柬韓云「久思肉味﹐請兄早訪。」海蜇王敏道食海蜇﹐曰「人何苦嗜之哉﹖一響而已。」歲中紙爆﹐亦只一響。好事者乃以紗絹裝花爲飾﹐每枚價至數十錢﹐更爲可笑。萬錢之費﹐不過一飽﹐長夜之歡﹐不過一醉﹐回想紛陳﹐皆海蜇耳。夫玉樓金穀﹐能得幾時﹐花貌紅顏﹐本非常住。而早暮馳逐不休﹐無非爭此一響而已﹐豈不愚哉﹗春菜詩黃魯直嘗和東坡《春菜》詩去﹕「公如端爲苦筍歸﹐明日春衫誠可脫。」蘇戲語客云「吾固不愛做官﹐魯直遂欲以苦筍硬差致仕。」錯著水﹑爲甚酥東坡在黃州時﹐嘗赴何秀才會﹐食油果甚酥﹐因向主人﹕「此名爲何﹖」主人對以無名。東坡又問﹕「爲甚酥﹖」坐客皆曰「可以爲名矣﹗」又潘長官以東坡不能飲﹐每爲設醴。坡笑曰「此必錯著水也。」他日忽思油果﹐作小詩以求之﹐云「野飲花前百事無﹐腰間惟系一葫蘆。已傾潘子錯著水﹐更覓君家爲甚酥。」伐冢子由秉政﹐子瞻在翰苑。有故人欲幹子由﹐因見子瞻﹐求其轉言﹐冀得差遣。公徐曰「舊聞一人貧甚﹐無以爲生﹐乃謀伐冢。遂破一墓﹐見一人裸體而坐﹐曰﹕『我楊王孫也﹐無物濟汝。』復鑿一冢﹐用力頗艱﹐旣入﹐見一王者﹐曰﹕『我漢之文帝﹐遺制壙中無納金玉﹐器皆陶瓦﹐汝可速出。』復二冢相連﹐乃先穿其左者﹐久之方透﹐見一人羸瘠而有饑色﹐曰﹕『我伯夷也﹐餓死首陽﹐安得應汝之求﹖』其人嘆曰﹕『用力勤矣﹐竟無所獲﹐不若更穿西冢﹐庶幾有得。』羸瘠者謂曰﹕『勸汝別謀於他所。汝視我形骸如此﹐捨弟叔齊豈能爲人也。』」故人大笑而去。酒肉地獄東坡倅杭﹐不勝杯酌。柰部使者重公才望﹐朝夕聚首﹐疲於應酬﹐乃目杭倅爲「酒肉地獄「。後袁谷代倅﹐適郡將與諸司不協﹐倅亦相疏。袁語人曰﹔「聞此郡爲酒肉地獄﹐柰何我來﹐乃值獄空﹗」傳以爲笑。龍潭寺暗室陸氏兄弟遊龍潭寺﹐見一暗室。弟曰「此黑暗地獄也。」兄曰「不然﹐是彼極樂世界。」破僧戒虎丘僧人長於酒肉﹐彼之視腐菜﹐如持戒者之視魚肉﹐不勝額之蹙也。一日友人小集﹐有楚客長齋﹐特設素供。楚客意僧必持戒﹐揖與共席。吳興淩彼岸笑語之曰「毋爲此僧破戒﹗」李得雨開成間﹐京師大旱﹐李徳裕拜相﹐卽日大雨。京師喜曰「相公乃李得雨也。」待闕鴛鴦社朱子春未婚﹐先開房室﹐帷帳甚麗﹐以待其事。時人謂之「待闕鴛鴦社」。見《妝樓記》。試守孝子王僕射在江州﹐爲殷﹑桓所逐﹐奔竄豫章﹐存亡未測。王綏在都﹐旣憂戚在貌﹐居處飲食﹐每事有降。時人語爲「試守孝子」。牀衣陸龜蒙居笠澤﹐有一竹禪牀﹐每用偃憩。時十月﹐天已寒﹐侍僮忘施氈褥。龜蒙已坐﹐急呼曰「此節日﹐翁須是與些衣服﹐不然﹐他寒我也寒。」騾耳﹑馬足羅汝敬﹑馬鐸同在館閣。嚴冬沍寒﹐羅不戴暖耳﹐馬不穿氈襪﹐時戲之曰「騾耳馬足。」唐明皇骷髏長安有安氏﹐家藏唐明皇骷髏﹐作紫金色﹐其家事之甚謹﹐因爾家富達﹐遂爲盛族。後其家析居﹐爭骷髏﹐斧爲數片。張文潛聞之﹐卽語曰「明皇生死爲姓安人極惱。」合坐大笑。時秦少遊方爲賈禦史彈不當授館職﹐文潛戲少遊曰「千餘年前賈生過秦﹐今復爾也。」聞者以爲佳謔。謗周公者﹐陳賈﹐而宋時劾朱子者﹐亦名陳賈。漢有胡廣﹐號中庸﹐而我朝胡文穆公名廣﹐亦有中庸之號。事之巧乃有若此者。焚項羽廟全椒舊有項羽廟﹐余翔爲令﹐一炬焚之。王元美曰「此殆爲咸陽三月火復仇耳。」侯景熟侯景圍臺城。或問陸法和云何。陸曰「待侯景熟。」問者不解。陸曰「凡取果﹐旣熟﹐不撩自落。今侯景未熟耳。」俗謂年老爲熟﹐本此。僧誦經有僧誦經﹐至「無眼耳鼻舌身意」。黃紫芝曰「焉用誦此﹖僧禿其頭﹐而無眼﹑耳﹑鼻﹑舌﹐更成何物﹗」僧大笑。貓五徳萬壽僧彬師嘗對客﹐貓踞其旁。謂客曰「人言雞有五徳﹐此貓亦有之。見鼠不捕﹐仁也﹔鼠奪其食而讓之﹐義也﹔客至設饌則出﹐禮也﹔藏物甚密而能竊食﹐智也﹔每冬月輒入竈﹐信也。」《阿房宮賦》兩句東坡在玉堂﹐一日讀《阿房宮賦》﹐凡數徧﹐每一徧訖﹐卽再三賞嘆﹐至夜分猶不寐。有二老兵給事左右﹐坐久﹐甚苦之。一人長嘆曰「知他有甚好處﹐夜久寒甚不肯睡﹐連作冤苦聲。」其一人曰「也有兩句好。」先一人怒曰「你又理會得甚的﹖」曰「我愛他道『天下之人不敢言而敢怒』。」叔覺臥而聞之﹐明日以告東坡。東坡笑曰「這漢子也有鑑識﹗」天下極賤人梁次公與一友夜談﹐每至極快處﹐其友唯唯而已。次公問其故。友曰「曾聽過。」次公謔之曰「汝是天下極賤人。」友駭問。次公曰「天下極快之語﹐一經汝聽過﹐便不值錢﹐非賤而何﹖」友亦大笑。馬湘蘭金陵名妓馬湘蘭﹐以豪俠得名。有坐監舉人請見﹐拒之。後中甲榜﹐授禮部主事。適有訟湘蘭者﹐主事命拘之。眾爲居間﹐不聽。旣來見﹐罵曰「人言馬湘蘭﹐徒虛名耳﹗」湘蘭應曰「惟其有昔日之虛名﹐所以有今日之奇禍。」主事笑而釋之。湘蘭死後﹐哀挽成帙。或謂張賓王曰「聞君有祭文甚佳。」張曰「吾乃仿《赤壁賦》作者。」使誦之。張但舉一語去﹕「此固一世之雌也﹐而今安在哉﹗」聞者絕倒。呼公子兪君宜少時﹐隨父華麓公之官。有衙役呼以公子﹐公怒曰「凡粗暴之性加人﹐必呼爲太監性﹑牛性﹑公子性。等之太監與牛﹐辱吾甚矣﹗」曹娥秀名妓曹娥秀﹐色藝具絕。鮮於伯機嘗以羲之呼之。一日﹐伯機宴客﹐因事入內﹐命曹行酒遞徧。伯機出﹐曹曰「伯機未飲。」客笑曰「以伯機相呼﹐可爲親愛之至。」伯機佯怒白﹕「小鬼頭也敢無禮﹗」曹曰「我呼伯機便無禮﹐只許爾叫王羲之﹗」坐客大笑。徐月英徐月英﹐江淮間娼也。金陵徐氏諸公子寵一營妓﹐死﹐乃焚之。月英送葬﹐謂徐公子曰「此娘平生風流﹐沒亦帶焰。」

文戲部第二十七子猶曰﹕迂士主文而諱戲﹐俗士逐戲而離文。其能以文爲戲者﹐必才士也。尼父之戲也以俎豆﹐鄧艾之戲也以戰陣﹐晦翁之戲也以八卦﹐何獨文人而不然﹖且夫視文如戲﹐則文之興益豪﹔而𨿽戲必文﹐則戲之途亦窄﹐或亦砭迂鍼俗之一助云爾。集《文戲》第二十七。成語詩林觀過年七歲﹐嬉遊市中﹐以鬻詩自命。或戲令詠泄气﹐云「視之不見名曰希﹐聽之不聞名曰夷。不啻若是其口出﹐人皆掩鼻而過之。」攺《觀音經》語《觀音經》云「咒詛諸毒藥﹐所欲害身者﹐念彼觀音力﹐還著於本人。」東坡居士曰「觀音慈悲﹐若說還著本人﹐豈其心哉﹖」乃攺云「念彼觀音力﹐兩家都沒事。」坡語𨿽趣﹐然非所以止咒也。經之意深﹐坡之意淺。攺蘇詩蘇詩﹕「無事此靜坐﹐一日似兩日。若活七十年﹐便是一百四。」近有任達者更之曰「無事此遊戲﹐一日似三日。若活七十年﹐便是二百一。」子猶嘗反其詩云「多事此勞擾﹐一日如一刻。便活九十九﹐湊不上一日。」舊律易字廣東二貢士爭名﹐至相毆。友人用舊詩更易誚之曰「南北齋生多發顚﹐春來爭榜各紛然。网巾扯作黑蝴蝶﹐頭髮染成紅杜鵑。日落二人眠閣上﹐夜歸朋友笑燈前。人生有打須當打﹐一棒何曾到九泉。」舊絕句易字元微之貶江陵﹐過襄陽﹐夜召名妓劇飲。將別﹐作詩云「花枝臨水復臨堤﹐也照淸江也照泥﹐寄語東風好擡舉﹐夜來曾有鳳凰棲。」宋謝師厚作襄倅﹐聞營妓與二胥相好﹐此妓乞書扇﹐遂用元詩攺末句云「夜來曾有老鴉棲。」南昌張相公﹑蘭溪趙相公﹐皆與張江陵相左。由翰林謫州同後屢遷﹐俱於辛卯入內閣。太倉王元馭當國﹐以詩戲之曰「龍樓鳳閣城九重﹐新築沙堤拜相公。我貴我榮君莫羨﹐十年前是兩州同。」《西堂紀聞》云「昨夜陰山賊吼風﹐帳中驚起黑髯翁﹐平明不待全師出﹐連把金鞭打鐵驄。」此詩不知誰作﹐頗爲邊人傳誦。有張師雄者﹐居洛中﹐好以甘言媚人﹐洛人呼爲「蜜翁翁」。會官塞上﹐一夕傳虜犯邊﹐師雄倉惶震恐﹐衣皮裘兩重伏土窟中。秦人呼土窟爲土空。有人攺前詩以嘲之曰「昨夜陰山賊吼風﹐帳中驚起蜜翁翁。平明不待全師出﹐連著皮裘入土空。」用舊詩句杭有一婦﹐夫死﹐未終七卽嫁﹐被訟於官﹐凂金編修爲居間。臨審時﹐金佯問問官云「此輩何事﹖」官曰「丈夫身死未終七﹐嫁與對門王賣筆。」金曰「月移花影上闌干﹐春色惱人眠不得。」官笑而從末減。攺用舊詩句方於魯﹐徽人﹐用造墨起家﹐多薦紳交。有長安貴人寄蘭州絨與方﹐時夏四月矣﹐方急制爲衣服之﹐以誇示賓客。或作詩嘲之曰「愛殺蘭州【革乞】韃絨﹐寄來春後趲裁縫。寒回死等桃花雪﹐暖透生憎柳絮風。忽地出神撏細腳﹐有時得意挺髙胸。尋常一樣方於魯﹐才著絨衣便不同。」或云此詩汪南溟作也。太倉戶富人宴客﹐王元美與焉。饌有臭鱉及生梨子。元美曰「世上萬般愁苦事﹐無過死鱉與生梨。」坐客大噱。縮字詩石曼卿登第﹐有人訟科場﹐覆考落者數人﹐曼卿在焉。方與同年期集﹐使至﹐追所賜敕牒。餘人皆泣而起﹐獨曼卿笑語終席。次日﹐放黜者受三班借職。曼卿作詩曰「無才且作三班借﹐請俸爭如錄事參。從此免稱鄕貢進﹐且須走馬東西南。」歇後詩有時少灣者﹐延師師不盡禮﹐致其師爭競而散﹐或用果語賦歇後詩嘲之曰「少灣主人吉日良時﹐束脩且是爺多娘少。身材好象夜叉小鬼﹐心地猶如短劍長槍。三杯晚酌金生麗水﹐兩碗晨餐周發商湯。年終算賬索筵席《百家姓》有索咸席賴句﹐劈拍之聲一頓相打。」相傳嘲監生詩云「革車買得截然髙大帽﹐周子窗前滿腹包艸。有朝一日髙曾祖考﹐煥乎其有文章沒分毫。」雲間求忠書院﹐爲方正學建也。一日院觀風﹐有儒童告考﹐張郡侯命學博往書院試之﹐緘二題﹐一曰「人力所通」﹐一曰「鼻之於臭也」。時人爲之語曰「貢院求忠書﹐監場方孝孺﹐。不見人力所﹐但聞鼻之於。」《千文》歇後詩《啟顏錄》﹕唐封抱一任櫟陽尉﹐有客過之﹐面黃身短﹐又患眼及鼻塞。抱一用《千字文》語嘲之曰﹔「面作天地玄﹐鼻有雁門紫。旣無左達承﹐何勞罔談彼﹖」袁景文凱初甚貧﹐嘗館授一富家。景文性疏放﹐師道頗不立﹐未幾辭歸。其家別延陳文東璧。陣懲前事﹐待子弟甚嚴﹐然無他長﹐但善書耳。一日景文來訪﹐文東適出﹐因大書其案云「去年先生靡恃己﹐今年先生罔談彼。若無幾个始制文﹐如何教得猶子比。」諸理齋詩鳳林夏五﹐名景倩﹐延師周四維訓子。以不稱﹐欲再延。妻曰「何爲又增人口﹖」夫不從﹐又延羅成吾。時諸理齋亦館於夏﹐戲曰「夏五本是五﹐增口便成吾。四維尙未去﹐如何又請羅﹖」又夏五甚短﹐妻極長﹐每同立﹐僅齊妻乳。理齋作歇後語謔曰「夏五官人罔談彼﹐夏五娘子靡侍己。有時堂前相遇見﹐剛剛撞著果珍李。」廣文嘲語廣文先生之貧﹐自古記之。近日士風日趨於薄。有某學先生者﹐人饋之肉﹐乃瘟豬也。先生嘲之曰「秀才送禮﹐言之可羞。瘦肉一方﹐堯舜其猶。」又有以銅銀爲贄者﹐又嘲之曰「薄俗送禮﹐不過五分﹐啟封視之﹐堯舜與人。」或作破云﹔「時官之責門人也﹐言必稱堯舜焉。」縮腳詩舊有賦闕唇者云「多聞疑﹐多見殆﹐吾猶及史之﹐君子於其所不知。」蓋四語皆出《四書》﹐皆隱「闕」字﹐而末句尢奇。吳江一老翁﹐貌似土地﹐沈寧庵吏部亦用此體賦云「入疆辟﹐入疆蕪﹐諸侯之寶三﹐狄人之所欲者吾。」又吳中有顧秀才名達者﹐不學而狂。同學者嘲之云「在邦必﹐在家必﹐小人下﹐不成章不。」並堪伯仲。貫酸裔解大紳錢塘有數衣冠士人遊虎跑泉﹐飲間賦詩﹐以「泉」字爲韻。中一人但哦「泉﹐泉﹐泉」﹐久不能就。忽一叟曳杖而至﹐問其故﹐應聲臼﹕「泉﹐泉﹐泉﹐亂迸珍珠个个圓。玉斧砍開頑石髓﹐金鉤搭出老龍涎。」眾驚問曰「公非貫酸齋乎﹖」曰「然﹐然﹐然。」遂邀同飲﹐盡醉而去。壽春道士以小像乞解學士題詠。解作大書「賊﹐賊﹐賊」。道士愕然。續云「有影無形拿不得。只因偸卻呂仙丹﹐而今反作蓬萊客。」十七字詩正徳間﹐有無賴子好作十七字詩﹐觸目成詠。時天旱﹐府守祈雨未誠﹐神無感應。其人作詩嘲之曰「太守出禱雨﹐萬民皆喜悅。昨夜推窗看﹐見月﹗」守知﹐令人捕至﹐曰「汝善作十七字詩耶﹖試再吟之﹐佳則釋爾。」卽以別號「西坡」命題。其人應聲曰「古人號東坡﹐今人號西坡。若將兩人較﹐差多。」守大怒﹐責之十八。其人又吟曰「作詩十七字﹐被責一十八。若上萬言書﹐打殺﹗」守亦哂而逐之。一說﹕守坐以誹謗律﹐發配鄖陽。其母舅送之﹐相持而泣。泣止﹐曰「吾又有詩矣﹕發配在鄖陽﹐見舅如見娘。兩人齊下淚﹐三行。」蓋舅乃眇一目者也。吳﹑翟戲筆霍山進士吳蘭髙才玩世﹐以主事居鄕。鄕富人持大士像索贊。贊曰「一个好奶奶﹐世間那里有。左邊一隻雞﹐右邊一瓶酒。只怕蒼蠅來﹐插上一枝柳。」又有持壽星圖求題﹐圖有長松﹑明月﹑玄鶴﹑白鹿﹑靈龜。吳題云「一枝松遮半邊月﹐一隻黃狗帶著雪。若無老翁持杖趕﹐老鷹飛來抓去鱉。」翟永齡偶過靖江﹐人咸以相公稱之。時有一吏在坐﹐亦稱相公。翟意謂人不加敬。後有出扇求詩者﹐此吏捉筆竟題於前。次至永齡﹐故爲不能之狀﹐題曰「山不山﹐水不水﹐一片板上兩个鬼。扇景﹕一船二人。一吹笛﹐一搖櫓。一个吹火通﹐一个舒火腿。嚇得雞婆﹐飛上天去。扇上畫雁。世間名畫見千萬﹐不知此畫出何許。」詢知海槎﹐眾人甚赧。二蘇詩東坡夜宿曹溪﹐讀《傳燈錄》﹐燈花墮卷上﹐燒一僧字﹐卽以筆記於窗間﹐曰「山堂夜沈寂﹐燈下讀傳燈。不覺燈花落﹐荼毗一个僧。」蘇子由見白足婦洗衣﹐作詩嘲佛印云「玉箸插銀河﹐紅裙蘸綠波。再行三五步﹐浸入老僧窠。」七十新郎王稚宜七十娶妾。許髙陽嘲曰「七十作新郎﹐殘花入洞房。聚猶秋燕子﹐健亦病鴛鴦。戲水全無力﹐銜泥不上梁。空煩神女意﹐爲雨傍髙唐。」罵孟詩李太伯賢而有文章﹐素不喜佛﹐不喜孟子﹐好飲酒。一日有達官送酒數斗﹐太伯家釀亦熟。一士人無計得飲﹐乃作詩數首罵孟子。其一云「完廩捐階未可知﹐孟柯深信亦還癡。嶽翁方且爲天子﹐女婿如何弟殺之。」又云﹔「乞丐何曾有二妻﹖鄰家焉得許多雞﹖當時尙有周天子﹐何必紛紛說魏齊。」李見詩大喜﹐畱連數日所與談﹐莫非罵孟子也。無何酒盡﹐乃辭去。旣而聞又有送酒者﹐士人再往﹐作《仁義正論》三篇﹐大率詆佛。李覽之﹐笑曰「公文采甚奇﹐但前次酒被公飲盡﹐後極索寞﹐今次不敢相畱。」蜘蛛詩洛陽歌婦楊薴羅﹐聰慧有才思。楊凝式甚憐之。時有僧云辧者﹐善講經﹐楊令對歌者講。忽蜘蛛垂絲颺云辧前﹐楊笑謂歌者曰「試嘲得著﹐奉絹二匹。」歌者應聲曰「喫得肚嬰撐﹐尋思繞寺行。空中設羅网﹐只待殺虫生。」辧體充肚大﹐故嘲之。楊見詩絕倒﹐大叫「和尙將絹來﹗」云辧慚且笑﹐與絹五匹。楊公復詩南京大理少卿長興楊公復﹐在京甚貧﹐家畜一豕﹐日命童於玄武湖壖采萍藻爲食。吳思庵時握都察院章﹐以其密邇廳事﹐拒之。楊戲作小詩送云「太平堤下後湖邊﹐不是君家祖上田。數點浮萍容不得﹐如何肚裏好撐船﹖」諺云﹕宰相肚裏好撐船。嘲林和靖隱士林和靖傲許洞。許嘲之云「寺裏掇齋饑老鼠﹐林間咳嗽老獼猴。豪民送物鵝伸頸﹐好客臨門鱉縮頭。」四十翁廬陵歐陽重巡撫雲南﹐以不給軍糧奪職歸。每過館驛﹐必題詩壁上﹐大抵怨望之辭也﹐時年甫四十﹐稱「涯翁書」。有無名氏書二絕於其詩後﹐云「怨辭隨處滿垣飛﹐聞道先生放逐歸。四十稱翁非太早﹐人生七十古來稀。」「醉翁千古號文宗﹐此日涯翁姓偶同。卻想齊名就充老﹐世間安有四旬翁﹖」近考廬陵謫滁﹐號醉翁﹐年止四十﹐作詩者未知也。然中丞之竊比文宗﹐誠可誚。錢鶴灘狀元錢鶴灘已歸田。有客言江都張妓動人﹐公速治裝訪之。旣至﹐已屬鹽賈。公卽往叩。賈重其才名﹐立日請飲。公就酒語求見。賈出妓﹐衣裳縞素﹐皎若秋月﹐復令妓出白綾帕請畱新句。公卽題云「淡羅衫子淡羅裙﹐淡掃蛾眉淡點唇。可惜一身都是淡﹐如何嫁了賣鹽人﹖」歐陽景有僧金鑾﹐求歐陽景書與玉峯長老薦用。景封書曰「金鑾求與玉峯書﹐金玉相乘價倍殊。到底不關藤蔓事﹐葫蘆自去纏葫蘆。」食蕈松陽詩人程渠南﹐滑稽士也﹐與僧覺隱同齋。食蕈﹐覺隱請渠南賦蕈詩。應聲作四句云「頭子光光腳似丁﹐只宜豆腐與菠薐。釋迦見了呵呵笑﹐煮殺許多行腳僧。」聞者絕倒。唐解元二詩吳令命役於虎丘采茶。役多求﹐不遂﹐譖僧。令笞僧三十﹐復枷之。僧求援於唐伯虎﹐伯虎不應。一日過僧所﹐戲題枷上云「官差皂隸去收茶﹐只要紋銀不要賒。縣裏捉來三十板﹐方盤托出大西瓜。」令詢之﹐知爲唐解元筆﹐笑而釋僧。伯虎嘗出遊遇雨﹐過一皂隸家。乞紙筆求畫﹐唐遂畫海螺數百﹐題其上云「海物何曾數著君﹐也隨盤饌入公門。千呼萬喚不肯出﹐直待臨時敲窟臀。」采蟾酥差太醫院有采蟾酥差﹐差時儀從甚都。某院判欲以炫耀其友﹐枉道過焉。友作詩嘲曰「白馬紅纓出禁城﹐喧天金鼓擁霓旌。穿林過莽多豪气﹐拿住蝦蟆壞眼晴。」夢鱔南京王祭酒嘗私一監生﹐其人忽夢鱔出胯下﹐以語人。人因爲句曰「某人一夢甚蹺蹊﹐黃鱔鉆臀事可疑。想是翰林王學士﹐夜深來訪舊相知。」見《耳談》。應履平詩應履平爲徳化令﹐滿考﹐吏部試論﹐文優而貌不揚﹐不得列上。乃題詩都門前云「爲官不用好文章﹐只要須胡及胖長。更有一般堪笑處﹐衣裳糨得硬繃繃。」不書姓名。吏呈冢宰﹐曰「此必應知縣也。」遂升考功。裁縫冠帶有業縫衣者﹐以賄得獎冠帶。顧霞山嘲曰「近來仕路太糊塗﹐彊把裁縫作士夫。軟翅一朝風蕩破﹐分明兩个剪刀箍。」周秀才東都周默未嘗作東。一日請客﹐忽風雨交作。宋溫戲曰「驕陽爲戾己成災﹐賴有開筵周秀才。莫道上天無感應﹐故教風雨一齊來。」見《文酒淸話》。龍宮海藏正徳中﹐禦史某按浙﹐以「龍宮海藏」命題試﹐且云「記出處者東立﹐不記者西退。」東西各一半。已而東立者所作不稱意﹐無賞。西退者作詩誚之曰「東廊且莫笑西廊﹐我笑東廊枉自忙。海藏龍宮無你分﹐大家隨我度錢唐。」寫眞姑蘇蔣思賢父子寫眞。一日交寫﹐皆不肖。時人嘲之曰「父寫子眞眞未像﹐子傳父像像非眞。自家骨肉尙如此﹐何況區區陌路人。」弄瓦詩無錫鄒光大連年生女﹐俱召翟永齡飲。翟作詩嘲云「去歲相召云弄瓦﹐今年弄瓦又相召。寄詩上覆鄒光大﹐令正原來是瓦窯。」獨眼龍吳中小集﹐有便宜行事之令﹐較拳髙下﹐最後者爲老儒﹐使之行酒。有行酒者﹐方病目﹐一睛紅赤。眾以「紅」字爲韻賦詩﹐惟劉元聲最勝。詩云「贏得人稱獨眼龍﹐怪來靑白總非同。憐他滿座能行酒﹐也算當場一點紅。」惡字李郁爲荊南從事。有朝士寄書﹐字體殊惡。李寄詩曰「華緘千里到荊門﹐章艸縱橫任意論。深荷故人相愛處﹐天行時气許教吞。」言堪作符也。柏子庭詩至元丙子﹐松江亢旱。聞方士沈雷伯道術髙妙﹐府宮遣吏賫香幣過嘉興迎之。比至﹐傲甚﹐謂雨可立致。結壇仙鶴觀﹐行月孛法﹐下鐵簡於湖泖潭井﹐日取蛇燕焚之。了無應驗﹐羞赧宵遁。柏子庭和尙素稱滑稽﹐有詩一聯云「誰呼蓬島靑頭鴨﹐來殺松江赤練蛇。」聞者絕倒。子庭又有《可憎詩》云「世間何物最堪憎﹐蚤虱蚊蠅鼠賊僧﹐船腳車夫並晚母﹐濕柴爆炭水油燈。」東坡戲聯東坡謫惠州日﹐與一村校書爲鄰。年已七十﹐其妾生子﹐爲具邀公。公欣然往。酒酣乞詩。公問妾年幾何。曰「三十。」乃戲贈一聯云「聖善方當而立歲﹐頑尊己及古稀年。」一時大噱。東坡居惠﹐廣守月饋酒六壺﹐吏嘗跌而亡之。坡有詩云「不謂靑州六從事﹐翻成烏有一先生。」而已詩洪舜兪爲考功郎﹐應詔言事﹐論臺諫失職﹐詞甚剴切。內有「其相率勇往而不顧者﹐惟恭請聖駕款謁景靈宮而已」句﹐逐爲臺官所謫﹐謂「祗見宗廟﹐重事也﹐而舜兪乃云『而已』﹐有輕宗廟之意﹐」因被落三官。舜兪自爲詩云「不得之乎成一事﹐卻因而已失三官。」宋藝祖幸朱雀門﹐指門額問趙普﹕「何不止書朱雀門﹐乃著之字﹖」普曰「語助耳。」藝祖曰「之乎者也﹐助得甚事﹖」洪語本此。榜後詩孫山應舉﹐綴名榜末。朋儕以書問山得失。答曰「解名盡處是孫山﹐餘人更在孫山外」。覽者大笑。王十朋正榜第一﹐李三錫副傍第一。時有戲正榜尾者曰「舉頭𨿽不窺王十﹐伸腳猶能踏李三。」周師厚在鄭獬榜及第﹐只壓得陳傳一人。自賦詩云「有眼不堪看鄭獬﹐回頭猶喜見陳傳。」長妓瘦妓杜牧爲宣州幕。時有酒妓肥大﹐牧贈詩曰「盤祖當時有遠孫﹐尙令今日逞家門。一車白土將泥臉﹐十幅紅綃補破裩。瓦棺寺裏逢行迹﹐華嶽山前見掌痕。不須啼哭愁難嫁﹐待與將書問嶽神。」牧同時澧州酒糾崔云娘﹐形貌瘦瘠﹐每戲調﹐舉罰眾賓﹔兼恃歌聲﹐自以爲郢人之妙。李宣古當筵一詠﹐遂至箝口。詩曰「何事最堪悲﹐云娘只自奇。瘦拳拋令急﹐長嘴出歌遲。只見肩侵【髟／丐】﹐惟憂骨透皮。不須當戶立﹐頭上有鐘馗。」生張八北都有妓美色﹐而舉止生梗﹐土人謂之「生張八」。因宴會﹐乞詩於處士魏野。野贈曰「君爲北道生張八﹐我是西州熟魏三。莫怪尊前無笑語﹐半生半熟未曾諳。」一作「也難毚」。貧娼吳生戀一娼﹐其人家甚貧。友人李云卿賦其事曰「可笑梨園地﹐翻爲寂寞場。當街爲客座﹐隔壁是廚房。屋柱懸燈掛﹐泥坯甃火廂。煙煙三幅幔﹐舊舊一張牀。艸薦累堆厚﹐綿衾褦襶胖。竹竿衣架短﹐麻布手巾長。雙陸無全馬﹐棋盤少二將。恐惶之茂甚﹐不可也之當。」一時傳笑。吳生恥﹐遂絕往。通判有以知縣轉管糧通判者。一郎中作詩賀之云「最妙無如轉判通﹐州官門報气何雄。班聯喜得先推府﹐尊重何須羨老同﹖丞簿晚生今已矣﹐教官侍教且從容。更有一般堪羨處﹐下倉攢典列西東。」後郎中亦謫濟南通判﹐先通判者官徳州﹐其屬吏也。到任時﹐僚屬滿堂﹐卽書此詩﹐持軸往賀之。及言其故﹐無不絕倒。藥名詩陳亞好用藥名爲詩﹐曾知祥符縣﹐親故多幹托借車牛。因作詩曰「地名京界足親知荊芥﹐托借尋常無歇時全蠍。但看車前牛領上車前子﹐十家皮沒五家皮五加皮。」亞嘗言「藥名用於詩﹐無不可﹐而斡運曲折﹐使各中理﹐存乎其人。」或曰「延胡索可用乎﹖」沈思久之﹐吟曰「布袍袖裏懷漫刺﹐到處遷延胡索人。」此可贈遊謁措大。陳亞藥名詩百首﹐如「風雨前湖近前胡﹐軒窗半夏涼半夏。」「棋爲臘寒呵子下呵子﹐衣嫌春暖縮砂裁縮砂。」《詠白髮》云「若是道人頭不白道人頭﹐老君當日合烏頭烏頭。」《贈乞雨自曝僧》云「不雨若令過半夏半夏﹐定應曬作葫蘆巴胡蘆巴。」最膾炙人口。蕭風儀《桑寄生傳》四詩亦佳﹐然終避其奇巧。喫語詩東坡作喫語詩戲武昌王居士云「江幹髙居堅關扃﹐鍵耕躬稼角掛經。篙竿系舸菇茭隔﹐笳鼓過軍雞狗驚。解襟顧景各箕踞﹐擊劍賡歌幾舉觥。荊笄供膾塊攪聒﹐幹鍋更戛甘瓜羹。」一孝廉口喫﹐謝在杭與徐興公各贈絕句以難之。謝二首云「綠柳龍樓老﹐林蘿嶺路涼。露來蓮漏冷﹐兩淚落劉郎。」又「梨嶺連連路﹐蘭陵累累樓。流離憐冷落﹐郎輦懶來畱。」興公一首云「畱戀蘭陵令﹐淋漓兩淚熱。嶺蘿涼弄瀨﹐路柳綠連樓。」《反酒箴》《漢書》﹕陳遵與張竦相善﹐而操行不同。竦居貧無賓客﹐而遵晝夜酣呼。先是黃門郎揚雄作《酒箴》以諫成帝﹐或爲酒客難法度士云「譬之於物﹐予猶瓶矣。觀瓶之居﹐居井之眉。處髙臨深﹐動常近危。酒不沾口﹐臧水滿懷。不得左右﹐牽於纆徽。一旦【惠﹣心】礙﹐【惠﹣心】﹐上綱反﹐縣也﹐猶云掛礙﹐爲瓽所轠﹐瓽﹐丁浪反﹐磚甃井也。轠﹐音雷。身提黃泉﹐骨肉爲泥。自用如此﹐不如鴟夷。韋囊﹐以盛酒。鴟夷滑稽﹐腹大如壺。盡日盛酒﹐人復借酤。常爲國器﹐托於屬車。天子屬車﹐常載酒食。出入兩宮﹐經營公家。由是言之﹐酒何過乎﹖」遵大喜﹐謂竦曰﹔「吾與爾猶是矣﹗」《反金人銘》孫楚《反金人銘》曰「晉太廟左階前有石人焉﹐大張其口﹐而書其胸曰﹕我古之多言人也﹐無少言﹐少言少事﹐則後生何述焉。夫惟立言﹐名乃長久﹐胡爲塊然﹐自緘其口﹗」仿《春秋》霅川月河莫氏稱望族﹐家世以《春秋》馳聲。至一酒樓飲﹐見壁間題云「春王正月﹐公與夫人會於此樓。」蓋輕薄子攜妓來飲所題也。莫卽援筆題其下云「夏大旱﹐秋饑﹐冬雨雪﹐公薨。君子曰﹕『不度徳﹐不量力﹐其死於饑寒也宜哉﹗』」見者大笑。筍墓志傅奕病﹐未嘗問醫。忽酣臥﹐蹶然曰「吾死矣乎﹗」卽自志曰「傅奕﹐靑山白雲人也﹐以醉死﹐嗚呼﹗」陶榖戲效之﹐作《筍墓志》曰「邊幻節﹐字脆中﹐晉林瑯玕之裔也﹐以湯死。建隆年月日立石。」《曲中月令》指揮陳鐸善嘲﹐作《曲中月令》。其二月有云「是月也﹐壁虱出﹐溝中臭气上騰﹐妓靴化爲鞋。」輥卦宋末淮南潘純戲作「輥卦」。其詞曰「輥﹐亨﹐可小事﹐亦可大事。象曰﹕輥﹐亨﹐天地輥而四時行﹐日月輥而晝夜明﹐上下輥而萬事成。輥之時義大矣哉﹗象曰﹕地上有木﹐輥。君子以容身固位。初六﹐輥﹐出門無咎。象曰﹕出門便輥﹐又何咎也﹖六二﹐傳於鐵轊﹐象曰﹔傳於鐵轊﹐天下可行也。六三﹐君子終日輥輥﹐厲無咎。象曰﹕終日輥輥﹐𨿽危無咎也。九四﹐模稜吉。象曰﹕模稜之吉﹐以隨時也。六五﹐神輥。象曰﹕六五﹐神輥﹐老於事也。上六﹐或錫之髙爵﹐天下揶揄之。象曰﹔以輥受爵﹐亦不足敬也。」切中輓近膏育﹐可發諧笑。賦韋舍人天成年﹐盧文進鎭鄧﹐賓從祖餞。舍人韋吉年老﹐無力控馭﹐旣醉﹐馬逸馳桑林中﹐被橫枝罥掛巾冠﹐露禿而奔。僕夫趨救﹐則已墜矣。舊患肺風﹐鼻癮疹而黑﹐臥於道周。幕客無不笑者。左司郎中李任戲爲賦云「當其廳子潛窺﹐衙官共看﹐喧呼麥壠之中﹐偃僕桑林之畔。藍攙鼻孔﹐直同生鐵之椎﹔靦甸骷髏﹐宛似熟銅之罐。」聞者無不絕倒。《齏賦》範文正公少時作《齏賦》﹐其警句云「陶家甕內﹐淹成碧綠靑黃﹔措大口中﹐嚼出宮商角徵。」蓋親嘗忍窮﹐故得齏之妙處云。偸狗賦滕達道讀書潛山僧捨。僧有犬﹐烹之。僧訴於縣﹐縣命作《偸狗賦》。有警聯云「撤梵宮之夜吠﹐充絳帳之晨羞。團飯引來﹐喜掉續貂之尾﹐索綯牽去﹐驚回顧兔之頭。」令嘆賞。《張公喫酒李公醉賦》郭景初夜出﹐爲醉人所誣。官召景初詰其狀。景初嘆曰「諺所云『張公喫酒李公醉』﹗」官卽命作賦。郭云「事有不可測﹐人當防未然。淸河丈人﹐方肆杯盤之樂﹐隴西公子﹐俄遭酩酊之愆。」笑而釋之。成語賦謔三衢一子弟﹐淫其裏鍛工之女﹐爲工所擒﹐不忍殺﹐以鐵鉗缺其左耳﹐縱之去。諸理齋作賦謔之﹐內一聯云「君子將有爲也﹐載寢之牀﹔匠人斫而小之﹐言提其耳。」會稽馬殿幹有美姬﹐善歌﹐時出佐酒。馬死﹐有梁承得之﹐亦侑觴。時陳無損酒酣﹐屬句謔云「昔居殿幹之家﹐爰喪其馬。今入邑丞之室﹐無逝我梁。」一座絕倒。倒語賦熙寧未攺科前﹐有吳儔賢良爲廬州教授﹐嘗誨諸生﹕「作文須用倒語﹐如『名重燕然之勒』之類﹐則文勢自然有力。」廬州士子遂作賦嘲之云「教授於廬﹐名儔姓吳。大段意頭之沒﹐全然巴鼻之無。」典淮郡謝啟文本心典淮郡﹐蕭條甚﹐謝賈相啟有云「人家如破寺﹐十室九空﹔太守若頭陀﹐兩粥一飯。」須虱頌王介甫﹑王禹玉同侍朝見。虱自介甫襦領而上﹐直緣其須。上顧之而笑﹐介甫不自知也。朝退﹐禹玉指告﹐介甫命從者去之。禹玉曰「未可輕去﹐願煩一言。」介甫曰「何如﹖」禹玉曰「屢遊相須﹐曾經禦覽。」眾大笑。賀側室育子啟陸伯麟側室育子﹐友人陸象翁以啟戲賀之﹐曰「犯簾前禁﹐尋竈下盟。玉𨿽種於藍田﹐珠將還於合浦。移夜半鷺鶿之步﹐幾度驚惶﹔得天上麒麟之兒﹐這回喝采。旣可續詩書禮樂之脈﹐深嗅得油鹽醬醋之香。」謝遣妓啟陶榖奉使江南﹐韓熙載遣家妓以奉卮匜。及旦﹐以書謝云「巫山之麗質初臨﹐霞侵鳥道﹐洛浦之妖姿自至﹐月滿鴻溝。」韓召妓訊之﹐云是夕忽當浣濯。末名柬翟永齡與陸廉伯並以才學馳名﹐後陸發解﹐而翟名最後。以書柬所親曰「至矣盡矣﹐方知小子之名﹔顚之倒之﹐反在諸公之上。」東坡制詞東坡以呂微仲丰肥﹐戲之曰「公眞有大臣體﹐《坤》六二所謂直方大也。」及呂拜相﹐東坡制其詞﹐曰「果藝以達﹐有孔門三子之風﹐直大而方﹐得坤卦二爻之動。」醫官盧質好諧謔﹐爲莊宗管記。會醫官陳玄補醫學博士﹐所司請稿。質立艸云「旣懷厚朴之才﹐宜典從容之職。」莊宗覽之﹐久爲啟齒。戲吳主事句吳江爲刑部主事﹐差還復命。鴻臚寺官語之曰「聲音要洪大﹐正選通政時也。起身不要背上。」至日蚤﹐吳果努力髙聲﹐亦無音節﹐又橫走下禦街西。孝廟爲之解顏。時同僚楊郎中茂仁作一對句云﹔「髙叫一聲﹐驚動兩班文武﹔橫行幾步﹐笑回萬乘君王。」決僧判雙漸嘗爲令﹐入僧寺中。主僧半酣矣﹐因前曰「長官可同飲三杯。」漸怒﹐判云「談何容易﹐邀下官同飲三杯﹔禮尙往來﹐請上人獨喫八棒。」李翺尙書初守廬江﹐有僧相打﹐斷雲「失法則不曾趺坐而坐﹐相打則偏袒左肩右肩。領來佛面前﹐而作偈言。各笞去衣十五﹐以例三千大千。」買憧券王褒買僮﹐名便了。僮曰「欲使便了﹐皆當上券。不上券﹐便了不能爲也。」褒乃爲券曰「神爵三年正月十五日﹐資中男子王子淵﹐從成都安志裏女子楊惠買夫時戶下髯奴便了﹐決賣萬五千。奴從百役﹐不得有二言。晨起早掃﹐飲食洗滌﹐居常穿臼﹐縛帚裁盂﹐鑿井浚渠﹐縛落鋤園﹐研陌杜埤。地刻大枷﹐屈竹作杷﹐削治鹿盧。出入不得騎馬載車﹐踑足大呶﹐下牀振頭。垂鉤刈芻﹐織履作麄。粘雀張鳥﹐結网捕魚。繳雁彈鳧﹐登山射鹿。入水捕龜﹐浚園縱魚。雁鶩百餘﹐驅逐鴟鳥。持梢牧豬﹐種姜養芋。長育豚駒﹐糞除堂廡﹐餵食馬牛。鼓四起坐﹐夜半益芻。捨中有客﹐提壺行沽﹐汲水作餔。但當食豆飲水﹐不得嗜酒欲美。飲酒惟得沾唇漬口﹐不得傾盂覆斗。不得晨出夜入﹐交關伴偶。多取蒲茅﹐益作繩索。雨墮無所爲﹐當徧將織薄。植種桃李﹐梨柿柘桑﹐三丈一樹﹐八樹爲行﹐果類相從﹐縱橫相當。果熟收斂﹐不得吮嘗。犬吠當起﹐驚告鄰里。撐門拄戶﹐上樓擊柝﹐持盾曳矛﹐環落三周。勤心疾作﹐不得遨遊。筋老力索﹐種莞織席﹐事訖欲休﹐常舂一石。夜半無事﹐浣衣當白。若有私錢﹐主給賓客﹐不得姦私﹐事事關白。若不聽教﹐當笞一百。」題小像唐伯剛題邾仲誼小像云「七尺軀威儀濟濟﹐三寸舌是非風起。一雙眼看人做官﹐兩隻腳沿門報喜。仲誼云﹕是誰是誰﹖伯剛云﹕是你是你﹗」嶽正再起再廢。有自京師起者﹐傳天子語於正曰「嶽正倒好﹐只是大膽。」正因寫小像﹐遂櫽括其辭﹐題於上曰「嶽正倒好﹐只是大膽。惟帝念我﹐必當有感。如或赦汝﹐再敢不敢﹖」《化須疏》沈石田有《化須疏》﹐其序曰「慈因趙鳴玉髡然無須﹐姚存道爲之告助於周宗道者﹐於其於思之間﹐分取十鬣﹐補諸不足﹐請沈啟南作疏以勸之。」疏曰﹔「伏以天閹之有刺﹐地角之不毛﹐須需同音﹐今其可索﹐有無以義﹐古所相通。非妄意以干﹐乃因人而舉。康樂著捨施之迹﹐崔諶傳插種之方。惟小子十莖之敢分﹐豈先生一毛之不拔﹗惟有餘以補也﹐宗道廣及物之仁﹔乞諸鄰而與之﹐存道有成人之美。使離離緣坡而飾我﹐當榾榾擊地以拜君。把鏡生歡﹐頓覺風標之異﹔臨流照影﹐便看相貌之全。未容輕拂於染羹﹐豈敢易撚於覓句﹖感矣荷矣﹐珍之重之﹗敬疏。」《烹雞誦》唐六如遊僧捨﹐見雌雞﹐請烹爲供。僧曰「公能作誦﹐當不靳也。」援筆題曰「頭上無冠﹐不報四時之曉﹐腳跟欠距﹐難全五徳之名。不解雄先﹐但張雌伏。汝生卵﹐卵復生子﹐種種無窮。人食畜﹐畜又食人﹐冤冤何已﹖若要解除業障﹐必先割去本根。大眾先取波羅香水﹐推去頭面皮毛﹐次運菩薩慧刀﹐割去心腸肝膽。咄﹗香水源源化爲霧﹐鑊湯滚滚成甘露。飲此甘露乘此霧﹐直入佛牙深處去﹐化生彼國極樂土﹗」僧笑曰「雞得死所﹐無憾矣﹗」乃烹以侑酒。獻海螺簡舒雅才韻不在人下﹐以戲狎得韓熙載之心。一日得海螺甚奇﹐宜用滑紙﹐以簡獻於熙載﹐云「海中有無心斑道人﹐往詣門下。若書材糙澀逆意﹐可使道人馴之﹐卽證發光地菩薩。」熙載喜受之。發光地﹐十地之一﹐出《華嚴經》。行人司告示行人司閒僻﹐官吏罕到﹐市人每日取汲廳前﹐頑童戲坐公座﹐或有戲揭告示云「示仰各吏典﹐以後朔望日﹐仍要赴司作揖。凡男婦汲水者﹐毋得仍前擅坐公座。」策結有二編修謁李西涯。公曰「近有一策題﹕『兩翰林九年考滿﹐推擢何官﹖』」二君笑云「策破未有﹐先有一結﹕執事﹐事也﹐執事﹐責也﹐愚生何有焉﹖」公大笑﹐題升宮坊。詞

徐淵子舍人善諧謔。丁少詹與妻有違言﹐棄家居茶寮﹐茹齋誦經﹐日買海物放生﹐久而不歸。妻求徐解之﹐徐許諾。見賣老婆牙者﹐買一籃餉丁﹐作詞曰「茶寮山上一頭陀﹐新來學得麼﹖蝤蛑螃蟹與烏螺﹐知他放幾多﹖有一物﹐似蜂窠﹐姓牙名老婆。𨿽然無柰得他何﹐如何放得他﹖」丁大笑而歸。一人取妻﹐無元。袁可潛贈之《如夢令》云「今夜盛排筵宴﹐準擬尋芳一徧。春去己多時﹐問甚紅深紅淺。不見不見﹐還你一方白絹。」葉祖詩詞葉祖義負雋聲﹐嘗曰「世間有不分曉事﹐吾因一聯詠之﹕醉來黑漆屏風上﹐艸寫盧仝月蝕詩。」後以多語去官﹐獨西湖二三僧相善﹐爲之祖餞。僧曰「世事如夢而已。」葉曰「如夢如夢﹐和尙出門相送。」聞者絕倒。詞曲張明善嘗作《水仙子》譏時﹐云「鋪唇苫眼早三公﹐裸袖揎拳享萬鐘﹐胡言亂語成時用。大綱來都是哄﹐說英雄﹐誰是英雄﹖五眼雞岐山鳴鳳﹐兩頭蛇南陽臥龍﹐三腳貓渭水飛熊。」王威寧越尢善詞曲﹐嘗於行師時見村婦便旋道傍﹐遂作《塞鴻秋》一曲﹕「綠楊深鎖誰家院﹖見一女嬌娥﹐急走行方便。轉過粉墻東﹐就地金蓮﹐淸泉一股流銀綫。衝破綠苔痕﹐滿地珍珠濺﹐不想墻兒外﹐馬兒上﹐人瞧見。」元關漢卿嘲禿指《醉扶歸》云「十指如枯筍﹐和袖捧金樽。搊殺銀箏字不眞﹐搔癢天生鈍。縱有相思淚痕﹐索把拳頭搵。」弘治間﹐王騏以進士授吳橋知縣﹐僅八月﹐免官居家﹐以詞曲自樂。嘗有妓爲人傷目﹐睫下有靑痕﹐遂作《沈醉東風》﹐曰「莫不是捧硯時太白墨灑﹖莫不是畫眉時張敞描差﹖莫不是檀香染﹖莫不是翠鈿瑕﹖莫不是蜻蜓飛上海棠花﹖莫不是明皇宮墜下馬﹖」王西樓磐平生不見喜慍之色。其家嘗走失雞﹐公戲作《滿庭芳》云「平生澹泊﹐雞兒不見﹐童子休焦。家家都有閒鍋竈﹐任意烹炮。煮湯的貼他三枚火燒﹐穿炒的助他一把胡椒。到省了我開東道。免終朝報曉﹐直唾到日頭髙。」西安一廣文﹐博學而廉介有气。罷官歸﹐貧甚﹐戲作《淸江引》云「夜半三更睡不著﹐惱得我心焦躁。圪蹬的響一聲﹐盡力子嚇一跳﹐把一股脊梁筋窮斷了。」雲間酒淡﹐有作《行香子》云「浙右華亭﹐物價廉乎﹐一道會買个三升﹐打開瓶後﹐滑辣光馨。教君霎時飲﹐霎時醉﹐霎時醒。聽得淵明﹐說與劉伶﹐這一瓶約摸三斤。君還不信﹐把秤來稱。有一斤酒﹐一斤水﹐一斤瓶。」

巧言部第二十八子猶曰﹕古人戒如簧之舌﹐豈不以巧哉﹗然「談言微中﹐可以解紛」﹐夫獨非巧言乎﹖如止曰諧謔而已﹐功與罪兩不居焉﹐則諸公口中三寸﹐眞有天孫機杼在矣﹗集《巧言》第二十八。花名溫庭筠曰「葡萄是賜紫櫻桃﹐黃葵是鍍金木槿花。」黃幡綽明皇與諸王會食。寧王錯喉﹐噴上須。王驚漸不遑。上顧其悚悚﹐欲安之。黃幡綽曰「此非錯喉。」上曰「何也﹖」對曰「是噴帝。」上大悅。嚏﹐音帝。玄宗嘗登苑北樓望渭水﹐見一醉人臨水。上問左右是何人﹐左右不知。黃幡綽曰「此是年滿典史。」上曰「何以知之﹖」對曰「更一轉入流。」上笑。玄宗小字三郎。幸蜀時﹐過梓潼縣﹐上停驛問黃幡綽曰「車上鈴聲頗似人語。」對曰「似言『三郎郎當』﹑『三郎郎當』。」後因名瑯璫驛。三果一藥劉貢父觴客。蘇子瞻有事欲先起。劉以三果一藥調之曰「幸早裏﹐且從容。」蘇答曰「柰這事﹐須當歸。」投壺邵康節與李君錫投壺。君錫末箭中耳。君錫曰「偶爾中耳。」康節曰「幾乎敗壺。」尹字蘇頲幼時﹐有京兆令詠「尹」字。乃云「醜𨿽有足﹐甲不全身。見君無口﹐知伊無人。」姓名謔郭忠恕嘲司業聶崇義云「近貴全爲聵﹐攀龍只是聾。𨿽然三个耳﹐其柰不成聰﹗」聶應聲曰「莫笑有三耳﹐何如蓄二心﹗」王﹑甘姓唐時有甘洽者﹐與王仙客友善﹐因以姓相嘲。洽曰「王﹐計爾應姓田﹐爲你面憊懶﹐抽卻你兩邊。」仙客應聲曰﹔「甘﹐計爾應姓丹﹐爲你頭不曲﹐回腳向上安。」王﹑盧北齊徐之才善謔﹐嘗嘲王昕姓雲﹕「有言則【言王】﹐近犬則狂﹐加頸足爲馬﹐拖角尾成羊。」嘲盧元明云「卿姓在亡爲虐﹐在丘爲虛﹐生男爲虜﹐配馬成驢。」麥﹑竇隋麥鐵杖爲汝南太守﹐因朝集﹐考功郎竇威嘲之曰「麥是何姓﹖」鐵杖曰「麥豆不殊﹐何忽見怪﹖」威赧然無以應。沈﹑陳姓對歸安沈筠谿先生少絕敏穎﹐弱冠補博士弟子﹐與弟偕之城。時風雨暴作﹐遇陳方伯兄弟於邸。方伯戲曰「大雨沈沈﹐二沈伸頭不出。」公矢口曰「狂風陣陣﹐兩陳搖尾不開。」人稱巧絕。乂名張乂入太學爲齋長﹐其人渺小﹐動以苛禮律諸生。林叔弓作賦嘲云「身材短小﹐欠曹交六尺之長﹔腹內空虛﹐乏劉義一點之墨。」又詩云「中分爻兩段﹐風使十橫斜﹐文上全無分﹐人前彊出些。」安石名劉邠與王安石最爲故舊﹐嘗拆安石名戲之曰「失女便成宕﹐無宀眞是妬。下交亂眞如﹐上頭誤當寧。」王大慚。宀﹐音綿。王汾﹑劉攽﹑王覿王彥和汾與劉貢父攽同趨朝。王戲劉曰「內朝日日須呼汝。」蓋常朝知班吏﹐多雲「班班」﹐謂之「喚班」。攽音班﹐故戲之。劉應聲曰「寒食年年必上公。」汾﹑墳音近。劉又嘗戲王覿云「公何故見賣﹖」王答曰「賣公值甚分文﹗」治平初﹐濮安懿王原寢皆用紅泥雜飾。劉貢父渭王汾曰「頃聞王墳賜緋﹐得非子有銀章之命耶﹖」陳亞﹑蔡襄陳少卿亞﹐維揚人﹐善詩﹐滑稽尢甚。嘗與蔡君謨會於僧捨。君謨題詩屏間曰「陳亞有心終是惡。」亞卽索筆對曰「蔡襄無口便成衰。」上官弼陳亞知潤州﹐幕中有上官弼﹐爲亞所親。任滿將去﹐謂亞曰「郎中才行無玷﹐宜簡調謔。」亞曰「君乃上官弼也﹐如下官口何﹖」弼笑而去。賈黃中﹑盧多遜賈黃中與盧多遜俱在政府。一日﹐京中有蝗虫﹐盧笑曰「某聞所有乃假蝗虫。」賈應聲曰「亦聞不傷禾﹐但蘆多損耳。」蘇子瞻﹑姜制之蘇子瞻與姜制之飲。姜舉令云「坐中各要一物﹐是藥名。」乃指子瞻曰「蘇子。」子瞻應聲曰「君亦藥名也。若非半夏﹐定是厚朴。」眾請其故。子瞻曰「非半夏﹐非厚朴﹐何故曰姜制之﹖」章得象章郇公得象﹐與石資政中立素相善。而石喜談謔﹐嘗戲章云「昔時名畫有戴嵩牛﹑韓幹馬﹐今又有章得象也﹗」華嵩京衛指揮華嵩以宿娼枷示。時中書夏仲昭以畫竹名﹐適過馬師桓家﹐因教坊相近﹐欲易便服﹐拉師桓往遊。師桓戲曰「你不見華嵩事﹐又來畫竹﹗」黑齒常之張文成工爲俳諧詩賦。時大將軍黑齒常之將出徵﹐或勉之曰「公官卑﹐何不從行﹖」文成曰「寧可且將朱唇飲酒﹐誰能逐你黑齒嘗脂﹖」許敬宗吏部侍郎楊思玄﹐貴恃外戚﹐倨待選流﹐爲選者夏侯彪所訟﹐又爲禦史中丞郎餘慶奏免。時中書許敬宗曰「楊必敗矣﹗」人問之。許曰「一彪一狼﹐共著一羊﹐豈得不敗﹗」李素﹑杜兼李素替杜兼時﹐韓吏部愈自河南令除職方員外郎歸朝。問﹕「前後之政如何﹗」對曰「將縑來比素。」羽晴裴子羽爲下邳令﹐張晴爲縣丞。二人俱有聲气而善言語。論事移時﹐一吏竊議曰「縣官甚不和。」或問其故。答曰「長官稱雨﹐贊府道晴﹐終日如此﹐那得和﹗」謝伋﹑司馬伋紹興末﹐謝景思守括蒼﹐司馬季思佐之﹐皆名伋。劉季髙以書與景思曰﹔「公作守﹐司馬九作倅﹐想事事皆如律令也。」聞者絕倒。陸遠陸楚生遠﹐系進士陸大成從堂叔。大成發解南畿﹐頗有聲望。遠每對人呼「大成捨侄」﹐人多厭之。時弇州在座﹐謔云「當不得他還一句『遠阿叔』也。」眾爲捧腹。戚胡﹑陳鑑戚學士瀾美髯﹐院中呼戚胡。與陳司成鑑會宴﹐投漆木壺。陳顧戚曰「戚胡投漆壺﹐眞壺也﹐假壺也﹖」戚應聲曰「陳鑑看臣鑑﹐善鑑與﹐惡鑑與﹖」馬承學﹑錢同愛吳人馬承學﹐性好乘馬﹐喜馳驟。同學錢同愛戲曰「馬承學﹐學乘馬﹐汲汲而來﹐」馬應曰「錢同愛﹐愛銅錢﹐孳孳爲利。」佀鐘﹑彊珍都憲佀鐘與通政彊珍同席。彊執壺勸曰「要你飲四鐘。」佀應聲曰「你莫要彊斟。」林瑀﹑王軌林瑀﹑王軌同作直講。林謂王曰「何相見之闊也﹖」王曰「遭此霖雨。」瑀云﹔「今後轉更疏闊。」王問其故。瑀云「逢此短晷。」蓋譏王之侏儒。才寬﹑葉琪﹑史瓘郡守才寬善諧謔。嘗與尙書葉琪﹑知州史瓘同飲﹐各以名爲戲。才曰﹔「作就衣裳穿不得﹐裁寬。」葉曰「鑼鳴鼓響軍不動﹐拽旗。」史默無以應。才以大觥罰史﹐飲畢﹐才曰「拼死喫河豚﹐屎灌。」聶豹﹑鄭洛書永丰聶豹﹑三山鄭洛書﹐爲華亭﹑上海知縣﹐同時有俊聲﹐然議論殊不相下。一日同坐察院門側﹐人報上海秋試罕中式者。聶公笑曰「上海秀才下第﹐只爲落書。」鄭公應聲曰「華亭百姓當災﹐皆因業報。」人咸以爲妙對。張更生﹑方千里方千里一日會張更生。方作一令戲曰「古人是劉更生﹐今人是張更生。手內執一卷《金剛經》﹐問爾是胎生﹑卵生﹑濕生﹑化生﹖」張答曰「古人是馬千里﹐今人是方千里。手執一卷《刑法志》﹐問爾是三千里﹑二千里﹑一千里﹖」石員外石中立員外﹐嘗與同列觀上南園所蓄獅子。主者曰「縣官日破肉十斤飼之。」同列曰「吾儕反不及此。」石曰「吾輩皆員外郎﹐敢比園內獅子﹖」職方﹑翰林陸式齊在水部最久﹐復還職方。李西涯戲之曰「先生其知幾乎﹐曷爲又入職方也﹖」陸應曰「太史非附熱者﹐柰何只管翰林耶﹖」給事﹑尙書夏忠靖公與給諫周大有同事治水。一日偕宿天寧寺﹐周早如廁﹐夏戲曰「披衣拖履而行﹐急事急事﹗」周應聲曰「棄甲曳兵而起﹐嘗輸嘗輸﹐」先生﹑提舉浙江花提舉與鄞縣學官交往﹐後升僉事提舉至鄞﹐以舊誼﹐戲出對曰「雞卵與鴨卵同窠﹐雞卵先生﹐鴨卵先生﹖」學官乃福建人﹐姓顏﹐應聲曰「馬兒與驢兒並走﹐馬兒蹄舉﹐驢兒蹄舉﹖」陸﹑陳謔語陸文量參政浙藩﹐與陳啟東震飲﹐見其寡發﹐戲之曰「陳教授數莖頭髮﹐無計可施。」啟東曰「陸大人滿臉髭髯﹐何須如此。」陸大賞嘆﹐笑曰「兩猿截木山中﹐這猴子也會對鋸。」啟東曰「有犯﹐幸公勿罪。」乃云「匹馬陷身泥內﹐此畜生怎得出蹄﹖」相與撫掌竟日。佛經語隋令盧思道聘陳。陳主用《觀世音》語弄思道曰「是何商人﹐賫持重寶﹖」思道卽以《觀世音》語報曰「忽遇惡風﹐漂墮羅剎鬼國。」陳主大慚。薛道衡爲聘南使。時南朝一僧甚辯捷﹐道衡向寺禮拜﹐至佛堂門﹐僧大聲讀《法華經》云「鳩盤荼鬼﹐今在門外。」道衡卽應聲還以《法華經》答云「毗捨闍鬼﹐乃在其中。」眾僧愧服。《四書》語虞集未遇時﹐爲許衡門客。虞有所私﹐午後輒出館。許每往不遇﹐因書於簡云「夜夜出遊﹐知虞公之不可諫。」虞回﹐卽對云「時時來擾﹐何許子之不憚煩﹗」秦少遊自負髯美﹐語東坡曰「君子多乎哉﹗」東坡應聲曰﹔「小人樊須也﹗」一座絕倒。余進士田﹐與湯進士日新相善﹐因戲曰「湯之《盤銘》曰『苟者』﹐君乎﹖」湯卽應聲曰「『卿以下必有圭』者﹐君也。」詹侍禦與蘇大行五鼓行長安街﹐呵道聲相近。蘇問﹕「前行爲誰﹖」從者曰﹔「通裏詹爺。」蘇曰「詹之在前。」詹問﹕「後來爲誰﹖」從者曰「行人司蘇爺。」回首曰「後來其蘇。」相顧一笑。袁太衝七歲時﹐與羣兒戲﹐自稱「小相公」。彭魯溪公出對云。「願爲小相。」袁應聲曰「竊比老彭。」呂望之提舉市易﹐曾子宣劾其違法。曾反坐﹐呂治事如故。劉貢父曰「豈意曾子避席﹐望之儼然。」浙解張巽才﹐名平等。郡守王公試題「暮春者至風乎舞雩」﹐破中有「天地」二字﹐王賞其恰當﹐取居首。及鄕試﹐總裁王公﹑監臨王公皆無異賞。守力薦拔解﹐中丞公亦若不滿﹐謂張曰﹔「贈汝一對曰﹕考諸三王而不謬﹐建諸天地而不悖。」聞者絕倒。沈括字存中﹐方就浴﹐劉貢父遽哭之曰「存中可憐已矣﹗」眾驚問之。曰「死矣盆成括﹗」石動筩嘗詣國學﹐問博士曰「孔門達者七十二人﹐幾人冠﹖幾人未冠﹖」博士曰「經傳無文。」動筩曰「先生讀書﹐豈合不解﹖冠者三十人﹐未冠者四十二人。」博士曰「據何文解之﹖」動莆曰「『冠者五六人』﹐五六得三十也﹐『童子六七人』﹐六七四十二也。」皆大笑。一說﹕又問「三千弟子﹐後來作何結果﹖」答曰「二千五百人爲軍﹐五百人爲旅。」二劉謔語龍圖劉燁﹐嘗與劉筠聚會飲茗﹐問左右﹕「湯滚未﹖」皆言已滚。筠曰「僉曰鯀哉﹗」燁應聲曰「吾與點也。」一日連騎趨朝﹐筠馬病足行遲。燁問﹕「馬何遲﹖」均曰「只爲五更三。」燁曰﹔「何不七上八﹖」言馬蹄旣點﹐該落步行。俗語歇後吳中黃秀才相掀唇﹐人呼「小黃竅嘴」﹐讀書寺中。一日寺僧進面﹐因熱﹐傷手忒地。黃作歇後語謔之曰「光頭滑﹐光頭浪﹐光頭練﹐光頭勒。」謂「面蕩捵忒」也。僧卽應聲戲曰「七大八﹐七靑八﹐七孔八﹐七張八。」蓋隱「小黃竅嘴」四字。黃亦絕倒。《五經》語王三名觀﹐恃才放誕。陸子履行四﹐性愼默﹐於事無所可否。觀嘗以方直少之﹐然二人極相善。觀嘗寢疾﹐子履往候之。觀以方帽包裹坐復帳中。子履笑曰「體中小不佳﹐何至是﹖所謂王三惜命也。」觀厲聲曰「王三借命﹐何如六四括囊﹖」鄭玄家奴婢皆讀書。嘗怒一婢﹐拽著泥中。一婢問曰「胡爲乎泥中﹖」答曰「薄言往愬﹐逢彼之怒。」齊王儉爲吏部尙書時﹐客有姓譚者﹐詣儉求官。儉曰「齊桓滅譚﹐那得有汝﹖」答曰「譚子奔莒﹐所以有僕。」卒得職焉。古文語一士人家貧﹐與其友上壽﹐無從得酒﹐乃持水一瓶稱觴曰「君子之交淡如。」友應聲曰「醉翁之意不在。」楊大年億方與客棋﹐石曼卿自外至﹐坐於一隅。大年因誦賈誼《鵩賦》以戲之曰「止於坐隅﹐貌甚閒暇。」石遽答云「口不能言﹐請對以臆。」黃州黃解元庥﹐荊州張狀元茂修﹐相遇薊門。黃年少有貌﹐而張相君之子。黃故謔之曰「思公子兮未敢言。」張卽應聲曰「懷佳人兮不能忘。」西昌劇賊劉富年七十餘﹐子侄六七人﹐曰堯﹐曰舜﹐曁禹﹑湯﹑文﹑武﹑盤庚輩﹐時時行劫。張職方大來令西昌時﹐懸賞捕獲﹐悉斃之杖下﹐盜警始息。監司郡侯語次及之﹐張曰「『聖人不死﹐大盜不止。』猶龍氏己云矣﹗」眾大笑。先儒成語李本建嘗與文士飲汪司馬齋中。有巧樣蘇制嵌銅錫壺﹐以火猛﹐燒流而化。李曰「此所謂『流而不息﹐合同而化』也。」汪方停杯嗔僕﹐聞之大笑﹐其怒遂解。陸通明世居洞庭﹐有吳生客於山。一日﹐陸內人臨蓐。吳訊曰「曾弄璋未﹖」陸曰「暮生一女﹐己溺之矣。」吳嘲其諱曰「先生極明﹐這事欠通了。」陸訝之。吳曰「豈不聞『溺愛者不明』耶﹖」李可及《唐闕史》﹕咸通中﹐優人李可及﹐因延慶節緇黃講論畢﹐次及倡優爲戲﹐乃褒衣博帶﹐齋心升座﹐自稱「三教論衡」。上問﹕「釋迦是何人﹖」可及曰「婦人也。」上駭曰「有據乎﹖」可及曰「《金剛經》云﹕『趺坐而坐』。有夫有兒﹐非婦人而何﹖」上爲啟齒﹐又問﹕「太上老君是何人﹖」可及曰「婦人也。」上曰「此何據﹖」可及曰「《道徳經》云﹕『吾有大患﹐爲吾有身』。若非婦人﹐安得有娠乎﹖」又問﹕「文宣王何如人﹖」可及曰「亦婦人也。」上曰「此復何據﹖」可及曰「《論語》曰﹕『沽之哉﹗沽之哉﹗我待價者也。』若非婦人﹐何乃待嫁﹖」上復大笑﹐寵賚有加。醫訣語《諧史》﹕蜀進士熊惇朴號陸海。負才不羈﹐自史館攺兵部﹐後左遷別駕。往辭座師江陵張相公。公曰「公與我同館出身﹐痛癢相關﹐此後仕途宜著意。」熊曰「老師恐來見痛。」公曰﹔「何以知之﹖」熊曰﹔「王叔和《醫訣》云﹕『痛則不通﹐通則不痛』。」公大笑。《琵琶》《荊釵記》成語王元美爲郎時﹐適有宴會﹐嚴世蕃與焉﹐候久方至。元美問之。曰「忽傷風耳。」元美笑曰「爹居相位﹐怎說出傷風﹖」時客大笑﹐亦有爲咋舌者。徐文貞公階婿顧某﹐謁一縉紳。有坐客問云「此君何人﹖縉紳戲曰「當朝宰相爲嶽丈。」文貞公弟達齋﹐初宦都下﹐南歸。江陵張居正爲文貞門生﹐與諸君共餞之。臨別而達齋醉甚﹐乃拊江陵背曰「去時還有張老來相送﹐來時不知張老死和存。」張甚銜之。語亦出《琵琶記》。雜成語尢延之爲太常卿﹐楊誠齋爲祕書監﹐皆善謔。一日延之誦一句請誠齋對﹐曰「楊氏爲我。」出《孟子》。誠齋應曰「尢物移人。」出《左傳》。金給諫士希﹐本西域人。科中戲曰「賢哉回也﹗」出《論語》。失偶再娶﹐又相賀曰「這回好个風流婿﹗」出《琵琶記》。恆言張磊塘善淸言。一日赴徐文貞公席﹐食鯧魚﹑鰉魚。庖人誤不置醋。張云「倉惶失措。」文貞腰捫一虱﹐以齒斃之﹐血濺齒上。張云「大率類此。」文貞解頤。病瘧中朝有小兒﹐父病﹐行乞藥。主人問﹕「何病﹖」曰「患瘧也。」主人曰「尊侯明徳君子﹐何以病瘧﹖」答曰「來病君子﹐所以爲瘧耳。」。典《書經》周願好諧謔﹐嘗謁尙書李巽。適李有故人子落魄不事。李徧問書籍古畫﹐悉云賣去。復問云「有一本虞永興手寫《書經》在否﹖」其子不敢言賣﹐暫云典錢。願曰「此《尙書》大災。」李問﹕「何災﹖」願曰「已遭《堯典》《舜典》﹐又被此子典之。」李怒顏大開。李趨兒明鼓兒陳亞少曾爲於潛令﹐好以利口戲浪﹐人或厭之。太守馬忠肅召戒於庭。俄有通刺謁者﹐稱「大詞郎李過庭。」公罵曰「何人家子弟﹖」亞卒爾云「想是李趨兒。」公徐悟之﹐大笑。蔡元城爲諫議﹐論一執政﹐再三不降。朝路中見劉貢父﹐曰「若遲回不去﹐當率全臺論之﹐孔子所謂『鳴鼓而攻之』者。」劉應曰﹔「將謂暗箭子﹐元來鳴鼓兒。」先生素嚴毅﹐亦有笑容。陸伯陽潘滄浪邂逅一客﹐扣姓字。客曰「姓陸字伯陽。」潘笑曰「齊景公有馬千駟﹐民無得而稱焉。六百羊值甚的﹖」王和尙吳僧姓王﹐因兄登第﹐還俗娶婦﹐而气極驕。眾甚鄙厭。一日﹐偶同宴會。眾謂優人曰「王和尙頗作怪﹐汝可誚之。」因演《蘇季子》傳奇﹐起課者有「黃河尙有澄淸日﹐豈可人無得運時」之語。優念云「王和尙有成親日﹐起課人無得運時。」眾大笑﹐王逃席去。鐵炮杖萬曆初﹐吳中優人有鐵炮杖者﹐以黑短得名﹐善謔浪。某百戶以紅袍赴新親宴﹐坐客囑優嘲之。適演考試事﹐出「紙灰飛作白蝴蝶」。鐵炮杖對曰「百戶變了紅蜻蜓。」一座大笑。婁師徳園袁徳師嘗買得婁師徳故園地﹐起書樓。洛中人語曰「昔日婁師徳園﹐今乃袁徳師樓。」無法無聊都人陳延之﹐見一僧與中貴遊金陵諸剎﹐因敍款曲﹐戲曰「二君不是無法﹐卽是無聊。」家兄孔方袁中郎與江菉蘿分宰長﹑吳二邑﹐中郎一無問。時兄石浦在翰林﹐江嘲中郎曰「他人問餽﹐以孔方爲家兄。君不問餽﹐以家兄爲孔方耳。」吳妓張蘭吳妓張蘭色麗而年已娘行。一日客攜遊山﹐陸龍石戲曰「老便老﹐還是个小娘。」陸有太醫札付。張應聲曰﹔「小便小﹐也是个老爹。」眾皆鼓掌。《耳談》作杜生﹑張好兒事。醜婦八字南裏先生娶妻﹐求國色﹐故久而不就。一旦爲媒氏所欺﹐反奇醜。艾子往賀﹐因詢其庚甲﹐欲爲推算。南裏先生閉目搖首而答曰「辛酉戊辰﹐乙巳癸丑﹗」

談資部第二十九子猶曰﹕古人酒有令﹐句有對﹐燈有謎﹐字有離合﹐皆聰明之所寄也。工者不勝書﹐書其趣者﹐可以侈目﹐可以解頤。集《談資》第二十九。李先主雪令李先主南唐烈主李昪。欲諷動僚屬﹐雪天大會﹐出一令﹐借雪取古人名﹐仍詞理通貫。時宋齊丘﹑徐融在座。昪舉杯爲令曰「雪下紛紛﹐便是白起。」齊丘曰「著屐過街﹐必須雍齒。」融意欲挫昪﹐遽曰「明朝日出﹐爭柰蕭何﹗」昪大怒﹐是夜收融﹐投於江。自是惟齊丘與謀。卦名令蘇子瞻倡酒令﹐以兩卦名證一故事。一人云「孟嘗門下三千客﹐大有同人。」一人云「光武兵渡滹沱河﹐旣濟未濟。」一人云「劉寬婢羹污朝衣﹐家人小過。」蘇云「牛僧孺父子犯罪﹐先斬小畜﹐後斬大畜。」蓋爲荊公父子云。二十八宿令東坡謂佛印起令曰「要頭是曲名﹐尾是二十八宿﹐四个字不同。」東坡曰「黃鶯兒﹐撲蝴蝶不著﹐虛張尾翼。」佛印應聲答曰「二郎神﹐繞佛閣﹐想是鬼奎危婁。」賈平章令咸淳中﹐賈平章似道宴馬丞相廷鸞﹑江丞相萬里。賈舉令曰「我有一局棋﹐寄與洞中仙。洞中仙不受﹐云﹕自出洞來無敵手﹐得饒人處且饒人。」《洞中仙》﹐曲名。下二句﹐古詩也。馬云「我有一漁竿﹐寄與漁家傲。漁家傲不受﹐云﹕夜靜水寒漁不餌﹐滿船空載月明歸。」江云「我有一犁鋤﹐寄與使牛子。使牛子不受﹐云﹕且存方寸地﹐畱與子孫耕。」蓋譏似道也。韓襄毅公令韓襄毅公雍與夏公塤飲﹐各出酒令。公欲一字內有大人小人﹐復以諺語二句証之﹐曰「傘字有五人。下列眾小人﹐上侍一大人。所謂有福之人人伏事﹐無福之人伏事人。」夏云「爽字有五人。旁列眾小人﹐中藏一大人。所謂人前莫說人長短﹐始信人中更有人。」陳祭酒令雲間陳祭酒詢﹐每酒酣耳熱﹐有不平事及人有過﹐輒面發之。在翰林時﹐忤一權貴﹐出爲州同。同僚餞行﹐有倡酒令各用二字﹐分韻相協﹐以詩書一句結之。陳學士循云「轟字三个車﹐余斗字成斜。車車車﹐遠上寒山石徑斜。」髙學士谷云「品字三个口﹐水酉字成酒。口口口﹐勸君更盡一杯酒。」又一人云「犇字三个牛﹐田壽字成疇。牛牛牛﹐將有事乎田疇。」陳雲﹔「矗字三个直﹐黑出字成黜。直直直﹐焉往而不三黜﹗」合席大笑。梅﹑郭二令相同蜀人杜渭江朝紳令麻城﹐居官執法﹐不敢幹以私。一日宴鄕紳﹐梅西野倡令﹐要拆字入俗語二句。梅云「單奚也是奚﹐加點也是溪﹐除卻溪邊點﹐加鳥卻爲雞。俗語云﹕得志貓兒雄似虎﹐敗翎鸚鵡不如雞。」毛石崖云「單靑也是靑﹐加點也是淸。除卻淸邊點﹐加心卻爲情。俗語云﹕火燒紙馬鋪﹐落得做人情。」杜答云「單相也是相﹐加點也是湘。除卻湘邊點﹐加雨卻爲霜。俗語云﹕各人自掃門前雪﹐莫管他家瓦上霜。」又云「單其也是其﹐加點也是淇。除卻淇邊點﹐加欠卻爲欺。俗語云﹕龍居淺水遭蝦戲﹐虎落平陽被犬欺。」蘇州錢兼山﹑郭劍泉二宦初甚相善﹐晚以小嫌成訟。袁節推斷之﹐未服。某官置酒解和﹐並邀袁公。郭爲令曰「良字本是良﹐加米也是糧。除卻糧邊米﹐加女便爲娘。語云﹕買田不買糧﹐嫁女不嫁娘。」蓋有所刺也。錢曰「其字本是其﹐加水也是淇。除卻淇邊水﹐加欠便成欺。語云﹕馬善被人騎﹐人善被人欺。」袁曰「禾字本是禾﹐加口也是和。除卻和邊口﹐加斗便成科。語云﹕官無悔筆﹐罪不重科。」某官執酒勸曰「工字本是工﹐加力也是功。除卻功邊力﹐加系便成紅﹐語云﹕人無千日好﹐花無百日紅。」劉端簡公令古亭劉端簡公居鄕﹐邑大夫或慢之。值宴會﹐端簡公出令佐酒﹐各用唐詩一句﹐附以方言﹐上下相屬。劉云﹔「一枝紅杏出墻來﹐見一半﹐不見一半。」含有誚意。一士夫云「旋斫松柴帶葉燒﹐熱竈一把﹐冷竈一把。」邑大夫云「杖藜扶我過橋東﹐我也要你﹐你也要我。」一時喧傳﹐以爲絕唱。一說又云「隔斷紅塵三十里﹐你也看不見我﹐我也看不見你。」解之者曰「點溪荷葉疊靑錢﹐你也使不得﹐他也使不得。」沈石田令沈石田﹑文衡山﹑陳白陽﹑王雅宜遊飲虎丘千人石上。時中秋﹐月色大佳﹐石田行令云「取上一字﹐下拆兩字﹐字義相協。」倡云「山上有明光﹐不知是日光﹑月光。」文云「堂上掛珠簾﹐不知是王家的﹑朱家的。」陳雲﹕「有客到館驛﹐不知是舍人﹑官人。」王云「半夜生孩兒﹐不知是子時﹑亥時。」各賞大觥。髙麗僧令髙麗一僧陪宴朝使﹐戲行一令曰「張良﹑項羽爭一傘。良曰涼傘﹐羽曰雨傘。」朝使信口曰「許由﹑晁錯爭一葫蘆。由曰油葫蘆﹐錯曰醋葫蘆。」都憲令有鎭邊都憲與兵官不合。都憲於酒席間出令云「天上有天河﹐地下有蕭何。蕭何手裏持一本律﹐口稱﹕犯法之事莫做﹐發病之物莫喫。」有所指於兵官也。兵官云「天上有太陽﹐地下有張良。張良手裏持一把劍﹐口稱﹕鋼刀𨿽快﹐不斬無罪之人。」時一太監在座欲爲分解﹐卽云「天上有雪山﹐地下有寒山。寒山手裏持一把掃帚﹐口稱﹕各人自掃門前雪﹐莫管他家瓦上霜。」遂一笑而散。羅狀元令《豫章詩話》云﹕羅狀元念庵﹐與鄒公﹑某公有寺觀之集。鄒指塑像出令曰「祖師買巾﹐價只要輕。以是買不成﹐披髮到於今。」某曰「玉皇買傘﹐價只要減。以是買不成﹐頭頂一片板。」羅曰﹔「觀音買鞋﹐價只要捱。以是買不成﹐赤腳上蓮臺。」《四書》令有人爲令云「子路百里負米﹐不知是熟米﹑糙米﹖若是熟米﹐子路不對﹔若是糙米﹐子路請禱。」一人云「子路宿於石門﹐不知開門﹑閉門﹖若是開門﹐由也升堂﹔若是閉門﹐子路拱而立。」薛濤令薛濤辧慧。有黎州刺史作《千字文》令﹐帶魚禽鳥獸。乃曰「有虞陶唐。」濤曰「佐時阿衡。」其人謂語中無魚鳥﹐行罰。薛曰「衡字內有小魚字。使君『有虞陶唐』﹐都無一魚。」坐客大笑。又髙駢鎭成都﹐命濤爲一字令﹐曰「須得一字象形﹐又須逐韻。」髙曰「口﹐有似沒梁斗。」濤曰「川﹐有似三條椽。」節度曰「如何一條曲﹖」濤曰「相公爲西川節度使﹐尙使一沒梁斗。至於窮酒佐﹐三條椽內一條曲﹐又何足怪﹖」各言土產昔周益公﹑洪容齋嘗侍壽皇宴﹐因談肴核。上問﹕「洪卿鄕裏所產﹖」洪﹐番陽人也。對曰「沙地馬蹄鱉﹐雪天牛尾貍。」又問周。周﹐廬陵人也。對曰﹔「金柑玉版筍﹐銀杏水晶蔥。」上吟賞。又問一侍從﹐忘其名﹐浙人也。對曰「螺頭新婦臂﹐龜腳老婆牙。」四者皆海鮮也。上爲之一笑。昔人以「四海習鑿齒﹐彌天釋道安」﹐及「雲間陸士龍﹐日下荀鳴鶴」爲美談。當是創者易爲工耳。仙對江西有提學出對云「風擺棕櫚﹐千手佛搖摺疊扇。」諸生不能應﹐乃相與祈鸞仙。降書自稱李太白﹐對云「霜凋荷葉﹐獨腳鬼戴逍遙巾。」刑部郎中黃緯亦嘗召仙﹐令對「羊脂白玉天」。云「當出丁家巷田夫口。」公明日往試之﹐其一耕者鋤土甚力。問﹕「此何土﹖」耕者曰「此鱔血黃泥土也。」公大嗟異。他如「雪消獅子瘦﹐月滿兔兒肥」﹐「七里山塘﹐行到半塘三里半﹐九溪蠻洞﹐經過中洞五溪中」﹐「菱角三尖﹐鐵裹一團白玉﹐石橊獨蒂﹐錦包萬顆珍珠」﹐皆乩仙筆﹐可稱名對。又相傳有俗對云「塔頂葫蘆﹐尖捏拳頭捶白日﹔城頭箭垛﹐倒生牙齒咬靑天。」亦工而可笑。鬼對舊一舉子﹐旅店中聞樓下一人出對云「鼠偸蠶繭﹐渾如獅子拋毬。」思之不能對。至死﹐魂常往來樓中﹐誦此對﹐人不敢止。後一舉子彊欲上樓﹐夜中果有誦此對者。乃對曰「蟹入魚罾﹐卻似蜘蛛結网。」怪遂絕響。一說﹕對云「獨立溪橋﹐人影不隨流水去﹔孤眠野館﹐夢魂常到故鄕來。」髙則成髙則成六七歲﹐穎異不凡。鄰有尙書某﹐緋袍出送客。髙適自塾歸﹐時衣綠衣。尙書呼語之曰「出水蛙兒穿綠襖﹐美目盼兮。」髙應聲曰「落湯蝦子著紅衫﹐鞠躬如也。」尙書大驚異﹐稱爲奇童。蔣濤蘇郡蔣濤﹐幼聰慧善對。一日﹐有父執武弁者同遊佛寺﹐指殿上三佛出對曰「三尊大佛﹐坐獅﹑坐象﹑坐蓮花。」濤對曰「一介書生﹐攀鳳﹑攀龍﹑攀桂子。」旣出寺﹐某部軍牽濤衣﹐問﹕「適間本官出何對﹖」濤以所出告之。又問﹕「汝對若何﹖」濤曰﹔「我對『一个小軍﹐偸狗﹑偸貓﹑偸芥菜。』」濤對多可采者﹐對「三跳跳下地﹐一飛飛上天」﹐「凍雨灑窗﹐東二點﹐西三點﹐切糕分客﹐上七刀﹐下八刀。」皆精切。楊大年對舊學士院壁間有題云「李陽生﹐指李樹爲姓﹐生而知之。」久無對者。楊大年爲學士﹐乃對云「馬援死﹐以馬革裹屍﹐死而後已。」李空同對李空同督學江西﹐有士子適用其姓名。公呼而前曰「汝不聞吾名而敢犯乎﹖」對曰「名命於父﹐不敢更也。」公思久之﹐曰「我且出一對試汝﹐能對﹐猶可恕也。曰﹕藺相如﹐司馬相如﹐名相如﹐實不相如。」其人思不久﹐輒應曰「魏無忌﹐長孫無忌﹐彼無忌﹐此亦無忌。」公笑而遣之。唐狀元對唐臯以翰林使朝鮮。其主出對曰「琴瑟琵琶﹐八大王一般頭面。」臯卽應對曰「魑魅魍魎﹐四小鬼各自肚腸。」主大駭服。五字一韻對邊尙書貢繼妻胡氏﹐能通書義。邊多侍姬﹐胡常反目。一日宴客﹐客舉令曰「討小老嫂惱。」邊不能對。胡以片紙書「想娘狂郎忙」五字﹐云「何不以此對之﹖」坐客大笑。徐晞爲郡吏日﹐偶隨守步庭墀中。見一鹿伏地﹐守得句云「屋北鹿獨宿。」晞應聲曰「溪西雞齊啼。」守大驚異﹐遂不以常禮遇之。馮損之對慈溪馮益﹐字損之。其叔爲僧﹐益往訪之。叔戲出對曰「荷葉荷花﹐似靑涼傘蓋佳人之粉面。」對曰「瓠藤瓠子﹐如黃麻繩系和尙之光頭。」董通判對常州府同知吳﹑通判董﹐至無錫飲紅白酒而醉。吳出對云「紅白相兼﹐醉後不知南北。」董云「靑黃不接﹐貧來賣了東西。」陸采對東郊巡按蘇松刷捲﹐許禦史戲云「北臺東禦史﹐西人巡按南方。」東不能屬。陸公采私爲對云「冬官夏侍郎﹐春日辦完秋稅。」又李空同在江西﹐有對云「孤雁渡江﹐顧影徘徊如得偶。」人不能對。陸云「老翁照鏡﹐鑑形仿佛似傳神。」於肅湣對於肅湣謙公幼時﹐其母梳其發爲雙角﹐日遊鄕校。僧人蘭古春見之﹐戲曰「牛頭喜得生龍角。」公卽對曰「狗口何曾出象牙﹗」僧已驚之。公回對母曰「今不可梳雙髻矣。」他日古春又過學館﹐見於梳成三角之髻﹐又戲曰「三角如鼓架。」公又卽對曰「一禿似雷糙。」古春遂語其師曰「此兒救時之相也﹗」墓志載古春爲此。呂升對楊季任僉浙憲時﹐見數童從社學歸﹐中一生手拋書囊而戲。季任召至前﹐見其秀異﹐出對曰「童子六七人﹐無如爾狡。」生應聲曰「太守二千石﹐莫若公……」其尾一字不言﹐且請賞。許之﹐乃曰「莫若公廉。」季任詰之曰「設不賞云何﹖」答曰「莫若公貪。」季任大奇之。生名呂升﹐官至江西僉憲。莫廷韓對屠赤水與莫廷韓一日遊顧園﹐酒酣﹐屠偶吟云「檐下蜘蛛﹐一腔絲意。」莫信口云「庭前蚯蚓﹐滿腹泥心。」泰興令對泰興令胡瑤嬖一門子﹐忽見一掾挑之與密語﹐以爲嫌﹐問掾何語。掾急遽曰「渠是小人表弟﹐語家事耳。」令卽出一對曰「表弟非表兄表子。汝能對﹐免責。」掾應聲曰「丈人是丈母丈夫。」令笑而觴之以酒。此令猶能惜才。俗語對一布政守官盡職﹐不求汲引﹐執政失於遷擢。入覲將回﹐鄕人爲侍郎者餞之﹐因邀同部會飲。中一人見止布政一客﹐戲出對曰「客少主人多。」眾未及應﹐布政遽曰「某有一對﹐諸大人幸勿見罪。」乃對曰「天髙皇帝遠。」眾愕然。他如「狗毛雨﹐雞腳冰」﹐「口串錢﹐腳寫字」﹐「掘壁洞﹐開天窗」﹐「立地變﹐報天知」﹐「將見將﹐人喫人」﹐「護兒狗﹐拋娘雞」﹐「伸後腳﹐討饒頭」﹐「賊摸笑﹐鬼見愁」﹐「半纜腳﹐直攎頭」﹐「奶婆種﹐長工坯」﹐「下鑊漲﹐上場渾」﹐「眼裏火﹐耳邊風」﹐「趕茶娘﹐偸飯鬼」﹐「將腳屋﹐瀉肚街」﹐「王姑李﹐郁婆齏」﹐「長腳狗﹐矮忒豬」﹐「開路神﹐壓壁鬼」﹐「硬頭皮﹐老腳底」﹐「拔短梯﹐使暗箭」﹐「一腳箭﹐兩面刀」﹐「坐壇遣將﹐排門起夫」﹐「剜肉做瘡﹐忍屎湊飽」﹐「酒肉兄弟﹐柴米夫妻」﹐「三燈火旺﹐六缸水渾」﹐「兩手脫空﹐四柱著實」﹐「將酒勸人﹐賠錢養漢」﹐「灰勃六禿﹐泥半千秋」﹐「大話小結果﹐東事西出頭」﹐「貓口裏挖食﹐虎頭上做窠」﹐「鐘馗捉小鬼﹐童子拜觀音」﹐「口甜心裏苦﹐眼飽肚中饑」﹐「吹鼓打喇叭﹐喫燈看圓子」﹐「捏鼻頭做夢﹐挖耳朵當招」﹐「板板六十四﹐擲擲幺二三」﹐「好心弗得好報﹐癡人自有癡福」﹐「看孤山守白浪﹐喫家飯屙野屎」﹐「東手接來西手去﹐大船撐在小船邊」﹐「彊將手下無弱兵﹐死人身邊有活鬼」﹐「缺嘴口裏咬跳虱﹐癩痢頭上拍蒼蠅」﹐「好漢喫拳弗叫痛﹐敗子回頭便做家」﹐「茶弗來﹐酒弗來﹐那得山歌唱出來﹐爺在裏﹐娘在裏﹐搓條麻繩縛在裏」﹐俱稱絕對。陳啟東善屬對﹐嘗思「約頸葫蘆」四字未就﹐方浴而得之﹐曰「空心蘿卜﹐天生語也﹗」喜而躍﹐浴盤頓破。重字對陳啟東訓導分水﹐一人題橋上云「分水橋邊分水喫﹐分分分開。」啟東過而見之﹐對曰「看花亭下看花回﹐看看看到。」皆其地名也。國初﹐有某解元及第後﹐偕伴至妓館。妓知其才名﹐欽試之﹐乃瀹茶止一甌﹐而三分之以進﹐曰「三分分茶﹐解解解元之渴。」卽應聲曰「一朝朝罷﹐行行行院之家。」金用元對蘇士金用元﹐每嘲人﹐詩歌俳語頃刻立就﹐爭相傳笑。一日在文內翰家浪謔﹐蒙師潘慍曰「吾有一語﹐能對甘侮。曰﹕王大夫昆季築墻﹐一土蔽三人之體。」金卽曰「潘先生父子沐髮﹐番水灌兩牛之頭。」滿座大笑。三光日月星元祐初﹐東坡復除翰林學士﹐充館伴北使。遼使素聞其名﹐思以奇困之。其國舊有一對曰「三光日月星」﹐無能屬者﹐首以請於坡。坡唯唯﹐謂其介曰「我能而君不能﹐亦非所以全大國之體。『四詩風雅頌』﹐天生對也。盍先以此復之﹖」介如言。使方嘆愕﹐坡徐對曰﹔「四徳元亨利。」使睢盱欲起辯。坡曰「而謂我忘其一耶﹖謹閟而舌﹐兩朝兄弟邦﹐卿爲外臣﹐此固仁祖之廟諱也。」使出其不意﹐大駭服。近張幼於以「六脈寸關尺」對﹐亦佳。震澤吳聞之翰林善作對﹐每言「日月星」爲天文門﹐「風雅頌」殊爲假借﹐更對云「一陣風雷雨。」見者謂有神助。又舊對「新月如弓﹐殘月如弓﹐土弦弓﹐下弦弓﹔朝霞似錦﹐晚霞似錦﹐東川錦﹐西川錦。」吳謂上下弦用歷語﹐東西川殊不類﹐更對云「春雷似鼓﹐秋雷似鼓﹐發聲鼓﹐收聲鼓。」蓋歷有「雷始發聲」﹐「雷乃收聲」語也。劉季孫王荊公嘗舉書句語劉季孫曰「念玆在玆﹐釋玆在玆﹐名言玆在玆。有何可對﹖」季孫應聲曰。「揭諦揭諦﹐波羅揭諦﹐波羅僧揭諦。」安石大笑。戴大賓對戴大賓八歲遊伴﹐主師指廳上椅屬對云「虎皮褥蓋學士椅。」卽對云「兔毫筆寫狀元坊。」主師大奇之。十三中鄕試﹐有貴公來謁其父﹐見戴戲庭側﹐尙是一嬰稚﹐以爲業童子藝也﹐出一對曰「月圓」。卽應曰「風扁」。問﹕「風何嘗扁﹖」曰「側縫皆入﹐不扁何能﹖」又出一對曰「鳳鳴」﹐卽應曰「牛舞」。問﹕「牛何嘗舞﹖﹐曰「百獸率舞﹐牛不在其中耶﹖」貴公大加嘆賞﹐詢之﹐卽大賓也﹐已成鄕舉矣。對語皆含刺云。隨口對文皇嘗謂解學士曰「有一書句甚難其對﹐曰『色難』。」解應聲曰「容易。」文皇不悟﹐顧謂解曰「旣云易矣﹐何久不屬對﹖」解曰「適已對矣。」文皇始悟﹐爲之大笑。李西涯居政府時﹐庶吉士進謁﹐有言「閣下李先生」者。公聞之﹐旣相見﹐因曰﹔「請諸君屬一對﹐云『庭前花始放』。」眾疑其太易﹐轉思未工。各沈吟間﹐公曰「何不對『閣下李先生』﹖」相贊而笑。蔡霞山對蔡霞山督學楚中﹐行部試士﹐見一生坐小舟讀書。蔡呼生至﹐令其屬對曰「未明求衣。」生未答。蔡曰﹔「何不對『臨渴掘井』﹖」孫臨對韓玉汝治秦州﹐尙嚴。人語曰「寧逢暴虎﹐莫逢韓玉汝。」孫臨滑稽﹐尢善對。或問曰﹔「『莫逢韓玉汝』﹐當何以對﹖」臨應聲曰「何怕李金吾﹖」聞者賞之。世宗朝長對世宗皇帝修玄﹐學士爭獻靑詞爲媚。時遠方有獻靈龜者﹐上自出對云「赤水靈龜雙獻瑞。天數五﹐地數五﹐五五二十五數﹐數數合於道。道號元始天尊﹐一誠有感。」一詞臣對云﹔「丹山彩鳳兩呈祥。雌聲六﹐雄聲六﹐六六三十六聲﹐聲聲聞於天。天生嘉靖皇帝﹐萬壽無疆。」上喜甚﹐厚賚之。朱云楚贛妓朱云楚子卿﹐警慧知書。趙時逢遁可爲守﹐嘗會客﹐果實有炮栗。趙指之曰「栗綻縫黃見。」坐客屬對﹐皆莫能。楚輒曰﹔「妾有對。」取席間藕片以進曰「藕斷露絲飛。」趙大奇之。見《談藪》。妓對有郡丞席上作對﹐屬云「酒熱不須湯盞湯。」一妓對曰「廳涼無用扇車扇。」見《文酒淸話》。古人姓名謎元佑間﹐士夫好事者﹐取達官姓名爲詩謎﹐如「長空雪霽見虹霓﹐行盡天涯遇帝畿。天子手中執玉簡﹐秀才不肯著麻衣。」謂韓絳﹑馮京﹑王珪﹑曾布也。又取古人而傳以今事﹐如「人人皆戴子瞻帽﹐君實新來轉一官﹐門狀送還王介甫﹐潞公身上不曾寒。」謂仲長統﹑司馬遷﹑謝安石﹑溫彥博。「佳人佯醉索人扶﹐露出胸前白玉膚﹐夏入帳中尋不見﹐任他風雨滿江湖。」隱賈島﹑李白﹑羅隱﹑潘閬名謎。燈謎「十謁朱門九不開﹐滿頭風雪卻回來。歸家懶睹妻兒面﹐撥盡寒鑪一夜灰。」一藥名﹕常山﹑砒霜﹑狼毒﹑焰硝﹔一病名﹕喉閉﹑傷寒﹑暴頭﹑火丹。陳亞謎陳亞自爲亞字謎曰「若教有口便啞﹐且要無心爲惡。中間全沒肚腸﹐外面任生稜角。」辛未狀元謎辛未會試﹐江陰袁舜臣作謎詩於燈上﹐云「六經蘊籍胸中久﹐一劍十年磨在手。杏花頭上一枝橫﹐恐泄天機莫露口。一點累累大如斗﹐掩卻半牀何所有﹖完名直待掛冠歸﹐本來面目君知否﹖」惟蘇州劉瑊一見能識之﹐乃「辛未狀元」四字。招飲答謎《古今詩格》有遣書招客云「板戶公堂﹐斫腳露喪。」答云「斑犬良賦﹐趨龜空肚。」板戶﹐木門﹐「閒」字﹔公堂﹐官舍﹐「館」字﹔斫腳﹐斬足﹐「踅」字﹔露喪﹐屍出﹐「屈」字。謂「閒館踅屈」也。斑犬﹐文苟﹐『敬』字﹔良賦﹐尙田﹐「當」字﹔趨龜﹐走卜﹐「赴」字﹔空肚﹐欠食﹐「飮」字。謂「敬當赴飮」也。開元寺榦符末﹐有客寓廣陵開元寺﹐不爲僧所禮﹐題門而去。題云「龕龍去東涯﹐時日隱西斜。敬文今不在﹐碎石入流沙。」僧眾皆不解。有沙彌知爲謗語﹐是「合寺苟卒」四字。大明寺令狐相鎭淮海日﹐嘗遊大明寺﹐見西壁題云「一人堂堂﹐二曜同光﹐泉深尺一﹐點去冰傍。二人相連﹐不欠一邊。三梁四柱烈火然﹐除卻雙鉤兩日全。」諸賓幕莫辧。有支使班蒙曰「一人﹐大字。二曜者日月﹐明字也。尺一者﹐十一寸﹐非寺字乎﹖冰去點﹐爲水。二人相連﹐天字。不欠一邊﹐下字。三梁四柱而烈火﹐無字。兩日除雙鉤﹐比字也。是言『大明寺水﹐天下無比』。」皇華驛《博異記》云﹕廣州押衙崔慶成抵皇華驛﹐夜見美人﹐鬼也﹐擲書曰「川中狗﹐百姓眼﹐馬撲兒﹐禦廚飯。」慶成不解。後丁晉公曰「川中狗﹐蜀犬也。百姓眼﹐民目也。馬撲兒﹐瓜子也。禦廚飯﹐官食也。乃『獨眠孤館』。」顧聖之謎吳人顧聖之作一謎云「兩頭兩頭﹐中間兩頭。兩頭大﹐兩頭小。兩頭破﹐兩頭好。兩頭光﹐兩頭艸。兩頭豎﹐兩頭倒。」乃二僧兩頭宿也。祝枝山謎祝枝山學佛語作叉袋謎云「無佛不開口﹐開口便成佛。盤多羅﹐詰多羅﹐佛多剎多﹐佛多難陀。」

微詞部第三十子猶曰﹕人之口﹐含陰而吐陽。陽也而陰用之﹐則違之而非規﹐抑之而非謗﹐刺之而非怨﹐嫉之而非仇﹐上可以代虞人之箴﹐而下亦可以當輿人之誦。夫是非與利害之心交明﹐其術不得不出乎此﹐余於《春秋》定﹑哀之際三致意焉。集《微詞》第三十。淩陽臺陳惠公大城﹐因起淩陽之臺﹐未終而坐法死者數十人﹐又執三監吏。孔子適陳﹐聞之﹐見陳侯﹐與俱登臺而觀焉。孔子曰「美哉臺也﹗賢哉王也﹗自古聖王之爲城臺﹐焉有不戮一人而能致功若此者﹗」陳侯陰使人赦所執吏。見《孔叢子》。支解人齊景公時﹐民有得罪者。公怒﹐縛至殿下﹐召左右支解之。晏子左手持頭﹐右手持刀而問曰「古明主支解人﹐從何支始﹖」景公離席曰「縱之﹗」按《左傳》﹐時景公繁刑﹐有鬻踴者。踴。刖者所用。公問晏子曰「子之居近市﹐知孰貴賤﹖」對曰﹔「踴貴屨賤。」公悟﹐爲之省刑。此諷諫之師﹑滑稽之首也。枉死人面劉玄佐鎭汴﹐嘗以讒怒欲殺軍將翟行恭﹐無敢辯者。處士鄭涉能諧隱﹐見玄佐曰「聞翟行恭抵刑﹐付屍一觀。」玄佐怪之。對曰「嘗聞枉死人面有異﹐一生未識﹐故借看耳。」玄佐悟﹐乃免。油衣髙宗出獵遇雨﹐問諫議大夫谷那律魏州人﹐淹識羣書﹐褚遂良目爲「九經庫」。曰「油衣若爲不漏﹖』對曰「以瓦爲之則不漏。」上因此不復出獵。抽稅南唐時﹐關司斂率繁重﹐商人苦之。屬畿甸亢旱﹐烈祖宴於北苑﹐謂羣臣曰「外境皆雨﹐獨不及都城﹐何也﹖」申漸髙曰「雨不敢入城﹐懼抽稅耳。」烈祖大笑﹐卽除之。使宅魚錢氏時﹐西湖漁者日納魚數斤﹐謂之使宅魚﹐有不及數者﹐必市以供﹐頗爲民害。羅隱侍坐﹐壁間有《磻溪垂釣圖》﹐武肅指示隱索詩。隱應聲曰「呂望當年展廟謨﹐直鉤釣國更誰如。若教生在西湖上﹐也是須供使宅魚。」武肅王大笑﹐遂蠲其徵。臣書帝書齊髙帝嘗與王僧虔書﹐畢﹐帝曰「誰爲第一﹖」僧虔曰「臣書臣中第一﹐陛下書帝中第一。」帝大笑曰「卿善自謀。」徘徊仁宗賞花釣魚宴﹐錫詩﹐館閣侍從和篇﹐皆押徘徊字。詩罷就教坊進雜劇﹐爲數人尋稅第者﹐詣一宅觀之﹐至前堂﹐觀玩不去。問其所以﹐曰「徘徊也。」又至後堂﹑東西序﹐復然。問則又曰「徘徊也。」其一人笑曰「可則可矣﹐但未免徘徊太多耳﹗」二勝環紹興初﹐楊存中在建康﹐諸軍之旗中有雙勝交環﹐謂之「二勝環」﹐取兩宮北還之意。因得美玉﹐琢成帽環以進﹐髙廟日常禦裹。偶有一伶人在傍﹐髙宗指環示之﹕「此楊太尉進來﹐名二勝環。」伶人接奏云「可惜二勝環俱放在腦後。」髙宗爲之攺色。此所謂「工執藝事以諫」者一也。一說﹕伶人作參軍坐椅上﹐忽墜襆頭﹐見雙環。詰之﹐答曰「此二勝環。」一人撲其首曰「汝但坐太師椅乞恩澤足矣﹐二聖環且丟腦後可也﹗」蓋以譏檜云。餛飩不熟髙宗時﹐饔人瀹餛飩不熟﹐下大理寺。優人扮兩士人相貌﹐各問其年。一曰「甲子生」﹐一曰「丙子生」。優人告「合下大理」。帝問故。優人曰﹔「【飠甲】子餅子皆生﹐與餛飩不熟者同罪耳。」上大笑﹐赦原饔人。當十錢宣和間﹐用當十錢。伶人以爲當十錢買水者﹐水一杯一錢﹐於是必令飲十杯﹐至於委頓。上見之笑﹐遂廢不用。芭蕉宣和間﹐樂部焦徳以諧謔被遇﹐時借以諷諫。一日﹐從幸禁苑。上指花竹艸木以詢其名。徳曰「皆巴蕉也。」上請之。對曰「禁苑花竹﹐皆取於四方。道裏遠涉﹐巴至上林﹐則已焦也。」上大笑。阿醜成化末﹐刑政多頗。阿醜於上前作六部差遣狀﹐命精擇之。一人云「姓公名論。」主者曰「公論如今無用。」一人曰「姓公名道。」主者曰「公道如今難行。」後一人曰「姓胡名塗。」﹐主者曰「胡塗如今盡去得。」中官阿醜每於上前作院本。時王越﹑陳鉞媚汪直﹐結爲死黨。醜作直持雙斧趨蹌而行。或問故。曰「吾將兵惟仗此兩鉞耳﹗」問鉞何名。曰「王越﹑陳鉞也﹗」和嶠和嶠爲武帝所親重。語嶠曰「東宮頃似差進﹐卿試往看。」還﹐問何如。答曰「皇太子聖質如初。」李緯須唐太宗以李緯爲民部尙書。會有自京師來者﹐帝曰「玄齡聞緯爲尙書謂何﹖」曰「惟稱緯好須﹐無他語。」帝遽攺太子詹事。三百里湖南唐馮謐﹐嘗對諸閣老言及玄宗賜賀知章三百里湖事﹐因曰「他日賜歸﹐得玄武湖二十里足矣﹐」徐鉉答曰「主上尊賢下士﹐豈愛一湖﹖所乏者﹐賀知章耳。」眾大笑。刺李西涯劉大夏自作《壽藏記》。李西涯戲云「天下皆如公﹐翰林文章無用也。」公曰「先生輩文章宜記大功徳者﹐予何敢相累哉﹖」蓋西涯先爲劉瑾作碑文﹐公嘲之也。正徳間﹐大臣議攻劉瑾﹐李西涯俯首不語。後劉健﹑謝遷被斥﹐李祖道涕泣。劉曰﹔「當日出一語﹐不用今日泣也。」又呂柟斥回﹐陸完亦祖道相送。陸曰「公去矣﹐予亦將行。」呂曰「如眞去﹐我在三十里外相候。」或作呂柟﹑陸完事﹐誤。文潞公文潞公八十四再起﹐時學士鄭穆表請致仕。劉貢父爲給事中﹐問同捨曰「鄭年若干﹖」答曰「七十三。」劉遽云「莫遂其請﹐且畱取伴八十四底。」潞公聞之﹐甚不懌。鋸匠詩趙東山裏中有二摯友﹐其一因投荒過家﹐其一以磨勘需調﹐皆棲棲桑楡﹐猶戀雞肋者。一日同訪東山﹐見庭下有鋸匠解木﹐因以命題。東山口占絕句曰「一條黑路兩人忙﹐傍晚相看鬢已霜。你去我來何日了﹐虧他扯拽度時光。」二摯友知詩意諷己﹐相與感嘆罷去。遠志謝公始有東山之志﹐後就桓公司馬。會有餉桓公藥﹐中有遠志。桓取以問謝﹕「此藥又名小艸。何一物有二稱﹖」謝未及答﹐郝隆在座﹐應聲曰「此甚易解﹕處則爲遠志﹐出則爲小艸。」謝有愧色。李卓老云「郝言誤矣。宜云處則爲小艸﹐出則爲遠志。」兔冊馮道形神庸陋﹐及爲宰相﹐士人多笑之。劉嶽與任贊偶語﹐見道行而復顧﹐贊曰「新相回顧何也﹖」嶽曰「定見忘持《兔冊》來。」北中村墅﹐多《兔園冊》訓蒙﹐以是譏之。冊乃徐﹑庾文體﹐亦非俚語﹐但家藏一本﹐人多賤之。道聞斯語﹐因授嶽祕書監﹐贊散騎常侍。蓋精於黃老者。刺嚴相世廟時﹐宮中嘗見鬼﹐多手多目。以問張眞人﹐張不能對。或以王元美博識﹐往詢之。元美曰「何必博識﹖《大學》云『十目所視﹐十手所指』﹐是說甚麼﹖」蓋刺嚴相也。嚴聞而銜之。題何吉陽軸何吉陽遷﹐故與黃庠士某以學問友善。吉陽巡撫江西﹐過家。某靑衫來謁﹐門者不卽爲通﹐因散步堂上﹐環視壁間懸軸﹐其首則嚴分宜筆也。遂索前刺﹐書一絕曰「椒山已死虹塘謫﹐天下誰人是介翁﹖今日華堂誦詩艸﹐始知公度卻能容。」門者投之﹐遽拂衣去。吉陽得詩自慚﹐亟遣追之﹐舟去遠矣。二相公廟韓持國兄弟皆拜相﹐客欲扁其堂爲「三相」。俄持國罷相。東坡戲之曰「今只可云『二相公廟』矣﹗」有朱福二相公廟甚靈。荊公水利王介甫爲相﹐大謀天下水利。劉貢父嘗造之﹐值一客獻策曰「梁山泊沃而涸之﹐可得良田萬頃﹐但未擇得利便之地儲許水耳。」介甫傾首沈思。貢父抗聲曰「此甚不難﹗」介甫欣然以爲有策﹐遽問之。曰「別穿一梁山泊﹐則足以貯此水矣﹗」介甫大笑﹐遂止。蝗虫感徳王荊公罷相﹐出鎭金陵。時飛蝗自北而南﹐江東諸郡皆有之。百官餞王於城外。劉貢父後至﹐追之不及﹐見其行榻上有一書屏﹐因書一絕以寄之﹐云「靑苗助役兩妨農﹐天下嗷嗷怨相公。惟有蝗虫偏感徳﹐又隨車騎過江東。」刺章子厚章子厚生辰會客﹐門人林特以詩爲壽。客指誦徳處工。特頗不平﹐忽曰「昔有令畫工傳神﹐以其不似﹐命別爲之。凡三四易﹐畫工怒曰﹕若畫得似﹐是甚模樣﹖」滿席哄然。蘇長公在惠州﹐天下傳其已死。後七年﹐北歸﹐時章丞相方貶雷州。東坡見南昌太守葉祖洽。葉問曰「世傳端明已歸道山﹐今尙爾遊戲人間耶﹖」坡曰「途中見章子厚﹐乃回反耳。」夏言夏言在禮部時﹐內閣惟李時一人﹐夏日夕望入閣。修九廟【累瓦】【鹿瓦】【甬瓦】【皆瓦】不堪者﹐皆運積東長安街側﹐多爲有力者潛取用。李時偶與郭武定勛言「【累瓦】【鹿瓦】類舊皆滿目﹐今何其零落﹖」郭笑曰「孰敢竊﹖皆夏宗伯搬去禮部﹐躧以望內閣耳。」言𨿽戲﹐實得夏心。是年冬﹐夏遂入閣。神童趙司寇乃費閣老同年﹐每投謁﹐書「年晚生」。屠應埈曰「趙老眞神童﹗」人問其故。云「費鵝湖二十作狀元﹐年最少。今渠稱『年晚生』﹐非神童而何﹖」束玉嘉靖間﹐席都禦史書以議大禮稱旨﹐擢禮部尙書﹐洊加少保兼太子太保。一內臣見其束玉﹐陽爲不識﹐曰「此帶無乃大理石所爲﹖」衣金紫穆宗登極﹐詔五品以上致政者進階一級。有一州守被革者﹐遂稱朝列大夫﹐衣金紫。其弟亦大僚﹐忽莞爾曰「恨不數赦﹐吾兄且腰玉矣﹗」諱出外熙寧中﹐王仲荀謁一朝士﹐閽者以不在辭之。王勃然叱曰「凡人死稱不在﹐汝乃敢出此言﹗」閽者拱謝曰「然則當何辭﹖」王曰「第云出外可也。」閽者愀然蹙額曰「我主寧死﹐卻諱出外字面。」淸涼散劉子儀不能大用﹐稱疾不出。朝士問疾。劉云「虛熱上攻。」石文定在座﹐云「只消一把淸涼散。」兩府用淸涼傘也。束薪監察唐趙仁獎在王戎墓側﹐善歌《黃獐》。景龍中﹐負薪一束詣闕﹐云「助國調鼎。」卽除臺官。中書令姚崇曰「此是黃獐耶﹖」授以當州一尉。惟以黃獐自炫。宋務光嘲之曰「趙仁獎出王戎墓下﹐入朱博臺中。捨彼負薪﹐登玆列指。行人不避驄馬﹐坐客惟聽黃獐。」有頃見一夫負兩束薪。宋指曰「此合拜殿中。」人問其由。曰「趙以一束拜監察﹐此兩束﹐豈不合授殿中﹖」不語唾憲廟永年﹐言官噤不敢言朝事。孫禦醫者﹐素善謔。人問﹕「生疥何以愈之﹖」曰「請六科給事中舔之。」人問故。曰「不語唾﹐可治疥也。」言之無擇﹐不如無言。請看近來章疏﹐視憲廟時虛實何如﹖勿欺而犯﹐吁﹐難言矣﹗元稹武儒衡在中書時﹐元稹夤緣宦官﹐得知制誥﹐儒衡鄙之。會食瓜﹐蠅集其上。儒衡揮扇曰「從何處來﹐遽集於此﹗」有气力崔湜爲吏部侍郎﹐掌銓。有選人自陳﹕「某能翹關負米。」湜曰「若壯﹐何不兵部選﹖」答曰「外人皆云﹐崔侍郎下有气力者便得。」泰山之力張說婿鄭鑑﹐隨上封禪﹐以九品驟至五品。黃幡綽戲曰「此乃泰山之力也﹗」泰山有丈人峯﹐故云。後人稱婦翁﹐本此。安石配享初﹐崇寧旣建辟雍﹐詔以荊公封舒王﹐配享宣聖廟﹐肇創坐像。未幾其婿蔡卞方烜赫用事﹐議欲升安石於孟子之上。優人嘗因對禦戲﹐爲孔子正坐﹐顏﹑孟與安石侍側。孔子命之坐﹐安石揖孟子居上。孟辭曰「天下達尊﹐爵居其一。柯僅蒙公爵﹐相公貴爲眞王﹐何必謙光如此﹖」遂揖顏子。顏曰「回也陋巷匹夫﹐平生無分毫事業。公爲名世眞儒﹐位貌有間﹐辭之過矣。」安石遂處其上。夫子不能安席﹐亦遜位。安石惶懼﹐拱手云「不敢。」往復未決﹐子路在外﹐憤憤不能堪﹐徑趨從祀堂﹐挽公冶長臂而出。公冶爲窘迫之狀﹐謝曰「長何罪﹖」乃責數之曰「汝全不救護丈人﹐看取別人家女婿﹗」其意以譏卞也。鉆彌遠史丞相彌遠用事﹐選者攺官﹐多出其門。一日制閫設宴﹐優人扮顏回﹑宰予。予問回曰「汝攺乎﹖」曰「回也不攺。」回曰「汝何獨攺﹖」予曰「鉆遂攺。汝何不鉆﹖」回曰「非不鉆﹐但鉆之彌堅耳。」予曰「鉆差矣。何不鉆彌遠﹖」有以賄攺庶吉士者﹐假托故事嘲之曰﹕孔子昔日曾爲館選座師﹐齊宣王餽縑金萬鎰﹐因簪筆而就試焉。捲呈﹐孔子曰「王庶幾攺。」宰我食稻衣錦﹐私餉舊谷新谷若干。試日﹐倩遊﹑夏代筆﹐予直晝寢而已。已而送捲﹐孔子曰「於予與攺。」顏淵善言徳行﹐乃曰「鉆之彌堅﹐不若旣竭吾才﹐吾見其進也。」試畢閱卷﹐孔子以如愚置之﹐曰「回也不攺。」他日回請故。曰「汝簞瓢陋巷﹐出寄百里之命足矣﹐何復望華選乎﹖」回因痛哭而死。《笑林評》曰「孔子非仲尼﹐乃孔方兄耳﹗」孔門弟子嘉定間﹐選人淹滯。遇內宴﹐優人扮古衣冠數人﹐皆稱待選﹐系是孔門弟子。旣而通名﹐有曰「常從事」者﹐有曰「於從政」者﹐有曰「吾將仕」者﹐各相嘆惋﹐曰「吾輩久淹於此﹐日月逝矣﹐柰何﹗」旁有一人謂曰「汝等不在七十二人之列﹐盍詣顏﹑閔而請教焉﹖」諸人一時俱往。顏﹑閔同聲答曰「此夫子事。爾輩須見夫子。」及進見祈哀﹐夫子不答。眾人因退﹐而相謂曰「鉆隧攺火﹐期可已矣。吾輩有文學﹐且畱中國教授。有圭田者﹐不若退而耕於野也。」於是烘然而散。韓侂冑韓侂冑兄弟專權。優人爲日者﹐有問官祿之期。日者厲聲曰「若要大官﹐須到大寒﹗要小官﹐須到小寒﹗」嘉泰末年﹐平原公恃有扶日之功﹐凡事自作威福﹐政事皆不由內出。會內宴﹐伶人王公瑾曰「今日政如客人賣傘﹐不油裏面。」又韓侂冑嘗以冬月攜家遊西湖﹐置宴南園。有獻絲傀儡爲土偶小兒者﹐名爲「迎春黃胖」。韓命族子判院者詠之。卽賦一絕云「腳踏虛空手弄春﹐一人頭上要安身。忽然綫斷兒童手﹐骨肉都爲陌上塵。」韓怫然。五經題孝宗時﹐程學士敏政主試﹐鬻題。優人持雞出曰「此雞價值千金。」問曰「何雞而價髙如此﹖」對曰「程學士家名爲五更啼也。」頭場題萬曆丙午浙試﹐一有力者以錢神買初場題中式。主試者鎖闈日﹐得罪杭郡公﹐郡公銜之。撤棘後﹐郡公宴主試﹐密令優人刺之。其日演《荊釵記》﹐無從發揮。至「承局寄書」出﹐李成問﹕「足下何來﹖」局答曰「京城來。」成曰「有新聞否﹖」曰「關白內款矣。」成曰「舊聞。」曰「貢方物矣。」成曰「何物﹖」曰「一豬。」成曰「豬何奇而貢之﹖」曰「絕大。」成曰「驢大乎﹖」曰「不止。」「牛大乎﹖」又曰「不止。」「象大乎﹖」又曰「不止。」成曰「大無過此矣﹗」曰「大不可言。且無論其全體﹐只豬頭﹑豬腸﹑豬蹄﹐你道易價幾何﹖」成曰「多少﹖」曰「只頭腸蹄亦賣千金﹗」成曰「何人買得起﹖」曰「一收古董人家。」蓋指中式者董姓耳。主試聞之﹐赤頰﹐不歡而罷。鐘庸大鶴魏了翁旣當路﹐未及有經略而罷。臨安優人裝一生儒﹐手持一鶴。別一生儒與之邂逅﹐問其姓名﹐曰「姓鐘名庸。」問所持何物。曰「大鶴也。」因傾蓋歡然﹐呼酒對飲。其人大嚼洪吸﹐酒肉靡有孑遺﹐忽顚撲於地﹐羣數人曳之不動。一人乃批其頰﹐大罵曰「說甚《中庸》《大學》﹐喫了許多酒食﹐一動也動不得﹗」遂一笑而罷。或謂有使其爲此以姍侮君子者﹐京尹乃悉黥其人。刺大言光化中﹐朱朴好大言﹐自《毛詩》博士登庸。對敭之日﹐面陳時事數條﹐每言「臣爲陛下致之」。洎操大柄﹐一無施展﹐自是恩澤日衰﹐中外騰沸。內優穆刁陵作念經行者﹐至禦前﹐曰「若是朱相﹐卽是非相。」翌日出官。胡昉大言誇誕﹐當國者以爲天下奇才﹐力加薦引。一日語坐客云「朝廷官爵﹐是買吾曹頭顱﹐豈不可畏﹗」一客趨前云「也買脫空。」眾大笑。一片白雲金華一詩人遊食四方﹐實干謁朱紫。私印云「芙蓉山頂一片白雲。」商履之曰「此云每日飛到府堂上。」半日閒有貴人遊僧捨﹐酒酣﹐誦唐人詩云「因過竹院逢僧話﹐又得浮生半日閒。」僧聞而笑之。貴人問僧何笑。僧曰「尊官得半日閒﹐老僧卻忙了三日。」送吏部郎《宋書》﹝注﹕應是南史﹞﹕何尙之遷吏部郎﹐告休定省﹐傾朝送別於冶渚。及至郡﹐父叔度問﹕「相送幾客﹖」答曰「殆數百人。」叔度笑曰「此是送吏部郎耳﹐何關何彥徳事﹖」孫鳳洲詩長沙有朝士某者﹐還鄕﹐意气盈滿﹐賓至鼓吹喧闐。一摯友來訪。朝士問曰﹔「翁素好誦詩﹐近日誦得何詩﹖」答曰「近誦孫鳳洲贈歐陽圭齋詩﹐甚有味。」乃朗誦曰「圭齋還是舊圭齋﹐不帶些兒官樣回。若使他人登二品﹐門前簫鼓鬧如雷。」朝士大慚﹐卽輟鼓吹。照樣應容庵臨海金賁亨﹑仙居應大猷以道義相友善。金謝事家居。應復起用﹐詣金言別。金曰「君此出﹐他日回來﹐要將一照樣應容庵還我。」惜人品《諧史》云﹕某司寇講學著名。一日於酒次得遠信﹐讀畢慘然欲淚。坐中一少年問其故。答曰「書中云某老生捐館﹐不佞悲之﹐非爲其官﹐惜其人品佳耳。」少年應曰「不然﹐近日官大的人品都自佳。」司寇默然。封公便請鄕飲﹐富家便舉善人﹐中解元﹑會元便推文脈。末世通獘﹐賢者不免。悲夫﹗元祐錢崇寧初﹐斥遠元祐忠賢﹐禁錮學術。凡偶涉其時所爲所行﹐無論大小﹐一切不得志。伶者對禦爲戲﹐推一參軍作宰相﹐據坐宣揚朝政之美。一僧乞給公憑遊方。視其戒牒﹐則元祐三年者﹐立塗毀之﹐而加以冠巾。一道士失亡度牒﹐問其披戴時﹐亦元祐也﹐剝其羽衣使爲民。一士人以元祐五年獲薦﹐當免舉﹐禮部不爲引用﹔來自言﹐卽押送所屬屏斥。已而主管宅庫者附耳語曰「今日於左藏庫請得相公料錢一千貫﹐盡是元祐錢﹐合取鈞旨。」其人俯首久之﹐曰「從後門搬入去。」副者舉所持梃杖其背曰「你做到宰相﹐元來也只好錢﹗」是時至尊亦解頤。善天文張循王名俊。善貨殖。伶爲術人善天文者﹐云﹔「世間貴人﹐必應天象。用渾天儀窺之﹐則見星不見人。今可用一銅錢代。」令窺帝﹐曰「此帝星也。」窺秦檜﹐曰「相星。」韓世忠﹐曰「將星。」至循王﹐則曰「不見星。」眾駭﹐再令窺之﹐曰「終不見星﹐但見張王在錢眼裏坐。」滿坐大噱。按張循王家多銀﹐每千兩鑄一毬﹐目爲「沒柰何」。子猶曰﹕本是臭腐之物﹐而父非此不云慈﹐子非此不云孝﹐生非此不遂﹐名非此不立﹐𨿽大聖﹑大賢﹑大英雄到此﹐只得喚他作「沒柰何」也﹗動手商則爲廩丘尉﹐值縣令丞多貪。一日宴會﹐起舞。令丞皆動手﹐則但回身而已。令問其故。則曰「長官動手﹐贊府亦動手﹐惟有一个尉﹐又動手﹐百姓何容活耶﹖」趙良臣《西堂紀聞》﹕梅西野嘗與邑大夫會飲。論及時事﹐云「先時百姓稱官長﹐止云某老爹。今則不問尊卑﹐俱呼爺爺矣。」因言吾鄕有趙良臣者﹐延一西賓教子。其賓避主人諱﹐至《孟子》「我能辟土地」章﹐攺「良臣」二字爲「爺爺」﹐命其子讀云「今之所爲爺爺﹐古之所爲民賊也。」江菉蘿刺時語田大年主政丁優家居﹐語江盈科曰「裏中人見我貧﹐有兩種議論。一曰﹕這人蠢﹐作縣六年﹐尙無房住。一曰﹕這人巧﹐富而不露。說蠢可耐﹐說巧不可耐也﹗」江曰「裏中俗兒重富不重廉﹐說我巧倒耐得。」割碑穎川有姚尙書墓﹐其神道碑穹窿髙厚﹐四面均焉。國初州人侍郎某者﹐欲割三分之一以刻墓表﹐告之州守。守曰「何不割三分之二﹖」或問其故。守曰「吾欲使後人割侍郎碑者﹐猶得中分耳。」侍郎聞之﹐慚悔。《道余錄》姚廣孝著《道余錄》﹐識者非之。張洪曰「少師於我厚﹐今死矣﹐吾無以報﹐但見《道余錄》﹐輒爲焚棄耳。」趙挺之嘗曰「鄕中最重潤筆﹐每一志文成﹐則大平車中滿載相贈。」黃山谷笑曰「想俱是蘿卜瓜齏耳﹗」趙銜之﹐自是擠排不遺餘力﹐卒有宜州之貶。明文天話近日有達官自刻其文﹐且問於作者曰「吾文何如古人﹖」或對曰「一代之興﹐有一代之文。故漢曰漢文﹐唐曰唐文。公之文可謂明文也。」其人不悟。楊升庵云﹕滇中有一先輩﹐諭諸生讀書爲文之法甚悉。語畢﹐問諸生曰「吾言是否﹖」一人應曰「公天人﹐所言皆天話也﹗」吳下謂大言曰天話。鞋底楊文公億在翰林時艸制﹐爲執政者多所塗削。楊甚不平﹐因取塗處加以濃墨﹐如鞋底樣﹐題其旁曰「世業楊家鞋底。」人問之﹐楊曰「此語見別人腳迹。」當時傳以爲笑。後艸制被墨黜者﹐相謔曰「又遭鞋底。」恥見妻子吏部侍郎李迥秀好機警。有選人被放﹐訴云「羞見來路。」李曰「從何來﹖」曰「從浦津關來。」李曰「取潼關路去。」曰「恥見妻子。」李曰「賢室本是相諳﹐亦應不怪。」羅隱不第沈嵩與羅隱從事浙西幕下。主帥出妙妓﹐眾以嫦娥譽之。嵩曰「嫦娥甚陋﹐安可及﹖」帥驚曰「書記識嫦娥乎﹖」曰「嵩兩度到月宮折桂﹐何爲不識﹖」或云﹕嵩此言﹐蓋譏隱之不第也。又﹐江南李氏嘗遣使聘越。越人問﹔「見羅隱給事否﹖」使人云「不識﹐亦不聞名。」越人云「四海聞有羅江東﹐何拙之甚﹗」使人云「只爲榜上無名。」子猶曰﹕我愛心中錦﹐人尊榜上名。腹負黨太尉嘗食飽﹐捫腹嘆曰「我不負汝﹗」左右曰「將軍不負此腹﹐恨此腹負將軍。」言未嘗少出智慮。書午字李義安謁富人鄭生﹐生辭以出。義安乃於門上大書一「午」字而去。蓋譏「牛不出頭」也。書牛可對題鳳。納粟岐山王生﹐循故例納粟三千斛﹐授官助教。以厚價市駿馬騎乘﹐每不愜意。醫者李生故稱壯健﹐以爲價賤。王怪問之。李曰「馱得三千斛谷﹐豈非壯健耶﹖」邊面武臣陳理從軍三十餘年﹐立功十次﹐謂賀子忱曰「朝廷推賞﹐一次輕一次。」賀笑曰「只爲邊面一次近一次。」。理宗朝﹐欲舉推排田畝之令﹐廷紳有言﹐未行。至賈似道當國﹐卒行之。時人嘲之曰「三分天下二分亡﹐猶把山河寸寸量。縱使一丘添一畝﹐也應不似舊封疆。」亦此意。太平幸民康定中﹐西戎寇邊﹐王師失律。當國一相以老謝去﹐親知就第爲賀。飲酣﹐自矜曰「某﹐一山民耳。遭時得君﹐告老於家﹐當天下無事之辰﹐可謂太平幸民矣﹗」石中立曰「只有陜西一夥竊盜未獲。」庾亮庾亮擊蘇峻﹐屢敗。陶侃曰「古人三敗﹐君侯始二。當今事急﹐不宜數敗。」叢公厲禁叢蘭巡撫淮安﹐務汰冗費﹐未免已甚。一滑稽生進言曰「公尙有禁革未盡者。」叢忻然請教。曰「褲以蔽形﹐今兩股是虛費也。去一存一﹐所有多矣。」叢良久曰「得無不便於行乎﹖」生曰「公但禁之﹐誰敢言不便者﹖」叢知刺己﹐乃稍弛厲禁。六千兵國朝保國私役營二千治第。伶人爲誦詩句曰「楚歌吹散六千兵。」一人曰「八千也﹗」解者曰「那二幹兵爲保國公蓋宅去矣﹗」。預借《行都紀事》﹕某邑宰因預借違旨﹐遭按而歸。某府府將乃宰公之故舊﹐因畱連而燕飲之。有妓慧黠﹐得宰罷官之由﹐時方仲秋﹐忽歌《漁家傲》﹕「十月小春梅蕊綻。」宰曰「何太早耶﹖」答曰「乃預借也。」宰大慚。妲己賜周公五官將旣納袁熙妻﹐孔文舉與曹公書曰「武王伐紂﹐以妲己賜周公。」曹公以文舉博學﹐信以爲然。後問文舉。答曰「以今度之﹐想當然耳。」滕甫類虞舜滕甫有弟申﹐狠暴無禮﹐其母獨篤愛﹐用是數淩侮其兄﹐而閫政多紊。章子厚與甫舊狎﹐一日語之曰「公多類虞舜﹐然亦有不似者。」甫究其說。子厚曰「類者父頑﹑母嚚﹑象傲。不類者﹐克諧以孝耳。」馬希聲馬殷卒﹐子希聲居喪不戚﹐葬之日﹐頓食雞【月傕﹣亻】數盤。其臣潘起譏之曰「昔阮藉居母喪﹐食蒸豚﹐何代無賢﹗」鴛鴦樓謝希孟每狎娼。陸象山責之曰「士君子下暱賤娼﹐獨不愧名教乎﹖」希孟敬謝﹐請後不敢。他日復爲娼建鴛鴦樓。陸又以爲言。謝曰「非特建樓﹐且有記。」陸喜其文﹐不覺曰「樓記云何﹖」卽口占首句云「自遜﹑抗﹑機﹑云之死﹐而天地英靈之气﹐不鐘於世之男子﹐而鐘於婦人。」陸默然。妖鳥啼春方圭好爲惡詩﹐逢人卽誦數千言﹐喋喋可憎。一日宋丞相宴客於平山堂﹐圭談詩座上。宋惡之。時望見野外一牛﹐就樹磨癢﹐宋顧坐客胡恢曰「靑牛恃力狂挨樹。」恢應曰「妖鳥啼春不避人。」合席大笑。圭奮拳擊恢﹐眾護得免。河豚贗本米元章精於臨摹﹐每借古畫﹐卽以臨本並還﹐還使自擇﹐人不能辧其眞贗也。楊次翁守丹陽﹐米過郡﹐畱數日。將去﹐次翁曰「今日爲君作河豚羹。」其實他魚﹐米遂疑而不食。次翁笑曰「公勿疑﹐此河豚贗本耳。」米以臨摹奪人書無數。在漣水時﹐客鬻戴嵩牛圖。米借畱數日﹐欲以摹本易之﹐竟不得。客謂原本牛目中有牧童﹐摹則無也。子猶曰﹕造僞工﹐有時窮。米南宮﹐輸戴嵩。元欽師元欽﹐字思若﹐色甚黑﹐時人號爲黑面僕射。欽曾托靑州人髙僧壽爲子求師。師至﹐未幾逃去。欽以讓僧壽。僧壽性滑稽﹐反謂欽曰「凡人絕粒七日乃死﹐始經五朝﹐便爾逃遁﹐去食就信﹐實有所闕。」欽乃大慚﹐自是待客稍厚。棘刺丸孫搴嘗服棘刺丸。李諧戲之曰「卿應自足﹐何假外求﹖」刺醫王仲舒爲郎官﹐與馬逢友善﹐責逢曰「貧不可堪﹐何不尋碑志相救﹖」逢曰「適見誰家走馬呼醫﹐君可待也。」光福地袁了凡好談地理﹐曾訪地至光福﹐問一村農曰「頗聞此處有佳穴否﹖」曰「小人生長於斯﹐三十餘年矣。但見帶紗帽者來尋地﹐不見帶紗帽者來上墳。」袁默然而去。陸念先陸念先口無擇言﹐時出微詞﹐乃足絕倒。故與王太守中表戚。太守富甲吳中﹐而終日蹙迫﹐甚於窶人。嘗對念先憂貧﹐語次﹐念先忽拊髀大呼曰「嗟乎﹗如某者﹐安得三千金以快吾意﹗」太守亦驚曰「知兄居貧﹐惟是朝夕計急耳﹐胡所費﹐而驟須三千金﹖」念先曰「然﹐故有所用之。」因屈一指曰「千金以贍三黨戚屬曁窮交兄弟。」再屈一指曰「千金以飯僧曁卹無告乞兒。」又屈一指曰「千金卽以贈弟﹐令汝展一日眉頭也。」張伯起蘇州王氏僕吳一郎﹐富而恣﹐以資得官。嘗乘四人轎赴姻家席。張伯起惡之﹐時有關白之警﹐乃遽謂吳曰「近閱邸報﹐關白已就擒矣。」吳欣然來問。張曰「關白原是一怪﹐身長數丈﹐腰大百圍。截其頭﹐重數百斤﹐碎之而後能舉也。」吳曰「那有此事﹖」張曰「只一个鼻頭﹐亦用四人擡之。」吳不終席而去。吳下稱奴爲鼻頭。舜禹詩元祐中﹐大官有婚於中表者﹐已涉溱洧之嫌。及夜深﹐女家索詩。儐者張仲素朗吟曰「舜耕余艸木﹐禹鑿舊山川。」坐有李程者應聲笑曰「舜﹑禹之事﹐吾知之矣﹗」忠孝奴一人年老納二寵﹐托友祝枝山命名。祝以「忠奴」「孝奴」名之。其人曰「何所取義﹖」祝曰「孝當竭力﹐忠則盡命。」眾大笑。鄕老墾荒郎瑛與一鄕老遊山﹐見荒地數頃﹐土人曰「欲送人召糧者。」老人默然久之﹐語郎曰「卽當載米及鐵器﹐令若干人來墾此地﹐數年可富矣。」郎曰「還須載生鐵數百斤。」老人曰「何用﹖」郎曰「鑄汝不死耳。」三星北京吏部前諸小兒賣食物者﹐常云「相公每都是三星的﹐才得到此。」予初不知﹐問之。曰「舉人進士是福星﹐歲貢是壽星﹐納監的是財星也。」洗兒詩東坡頻年謫居﹐嘗作《洗兒詩》﹐曰「人家養子愛聰明﹐我爲聰明誤一生。但願生兒愚且魯﹐無災無害到公卿。」國初瞿存齋宗吉一詩云「自古文章厄命窮﹐聰明未必勝愚蒙。筆端花語胸中錦﹐賺得相如四壁空。」其意本東坡《洗兒詩》來。近時楊宗伯月湖﹐又反其意作詩曰「東坡但願生兒蠢﹐只爲聰明自占多。愧我生平愚且蠢﹐生兒何怕過東坡。」打甲帳凡交易事﹐居間者索私贈﹐名爲「打夾帳」。馬仲良督滸墅關﹐出羨余市田以贍學宮。其價稍厚﹐一時居間者皆乘之要利。或作語嘲之﹐云﹕子路與申棖同坐。子路譏申曰「棖也欲﹐焉得剛﹖」棖遂曰「由也不得其死然。」子路大怒﹐訴之夫子。夫子曰「罪在棖。」用牌大書「打申棖」三字送子夏。適子夏喪明﹐認宇不眞﹐驚曰﹕『誰人打甲帳﹖」寓言子思薦苟變於衛侯。一日子思適衛﹐變擁篲郊迎﹐執弟子儀甚恭。變有少子﹐亦從。子思訝問何人。左右曰「此苟弟子孩兒。」有夢至上淸謁天帝者﹐見一人戎服帶劍而無首﹐頸血淋漓﹐手持奏章﹐而進其詞曰「訴冤臣秦國樊於期﹐得罪亡奔在燕﹐有不了事衛荊柯借去頭顱一个﹐至今本利未還。燕太子丹見證。伏乞追給。」天帝覽之﹐蹙額而言曰「渠自家手腳也沒討處﹐何暇還你頭顱﹖」鐘馗生日﹐其妹具禮賀之。一大鬼願挑擔去。妹作書云「酒一尊﹐鬼一个﹐挑來與兄作慶賀。兄若嫌鬼小﹐挑擔的湊兩个。」馗喜﹐俱命庖人烹之。二鬼相向而泣。小鬼曰「我被捉來無柰﹐誰教你挑這擔兒﹖」明皇與貴妃雙陸﹐命力士伏地﹐以背承盤。明皇呼「紅」﹐貴妃呼「六」。久之﹐力士在下呼曰「須放奴婢起來也擲擲幺﹗」隱「直直腰」。佛經﹕昔者菩薩身爲雀王﹐慈心濟眾。有虎食獸﹐骨掛其齒﹐因饑將終。雀王入口啄骨﹐日日若玆﹐骨出虎活。雀飛登樹﹐說佛經曰「殺爲凶虐﹐其惡莫大。」虎聞雀誡敕聲﹐勃然恚曰「爾始離吾口﹐而敢多言﹗」雀速飛去。

口碑部第三十一子猶曰﹕古來不肖之人﹐皇靈不能使忌﹐天譴不能使霅﹐而獨畏匹夫匹婦之口。何也﹖皇靈天譴皆不必﹐而匹夫匹婦之口必也。鄭僑采鄕校之議﹐宋華避東門之謳﹐而輓近庸君如宋理宗﹐亦謂諫官曰「盡忠由你﹐只莫將副本傳將外去。」人之多口﹐信可畏夫﹗而猶有甘心遺臭由人笑罵者﹐彼何人哉﹗集《口碑》第三十一。世修降表蜀主孟昶命李昊艸降表。前王蜀之亡於唐也﹐降表亦昊爲之。蜀人夜書其門曰「世修降表李家。」眞正獨行生意。閻立本﹑姜恪閻立本精於畫﹐朝野珍之。旣輔政﹐但以俗材應務﹐無宰相器。時姜恪以戰功擢左相。時人爲之語曰「左相宣威沙漠﹐右相馳譽丹靑。」源休﹑郭倪唐源休受朱泚僞官﹐自比蕭何之功﹐入長安日﹐首收圖籍。時人笑之﹐目曰「火迫酇侯。」宋南渡﹐有郭倪爲將﹐自比諸葛。酒後輒詠「三顧頻繁﹐兩朝開濟」之句﹐而屏風﹑便面一一皆書此二句。未幾敗於江上﹐倉惶涕泣而匿。時謂之「帶汁諸葛」。正可作對也。姜師度﹑傅孝忠唐河中尹姜師度好溝洫﹐所在必發眾穿鑿。𨿽時有不利﹐而成功益多。先是太師令傅孝忠善占星緯。時人爲之語曰「傅孝忠兩眼看天﹐姜師度一心穿地。」陳和叔﹑孔文仲陳和叔爲舉子﹐通率少檢﹔後舉制科﹐驟爲質朴。時號「熱熟顏回」。時孔文仲對制策﹐言「天下有可嘆息痛哭者」。旣被斥﹐和叔曰「孔生眞杜園賈誼也。」王平甫聞之曰「『杜園賈誼』﹐好對『熱熟顏回』。」張鷟﹑董萬舉張鷟﹐號「靑錢學士」﹐以其萬選萬中。時有明經董萬舉﹐九土不第﹐時嘲曰「白臘明經」。時以爲的對。孔太守孔太守在任時﹐聶雙江初到﹐有「三耳無聞﹐一孔不竅」之謠。近年又有「松江同知貪酷﹐拚得重參﹔華亭知縣淸廉﹐允宜光薦」之對。時潘天泉爲同知﹐名仲驂﹔倪東洲爲華亭縣尹﹐名光薦故也。嚴子陵淩某拜嚴介溪爲父﹐人稱「嚴子陵」。後有縉紳王姓者﹐抱他人子爲孫﹐世卽對爲「王孫賈」。鴟鴞公《水南翰記》﹕南京國子監有鴞鳴。祭酒周洪謨令監生能捕者﹐放假三日﹐人目爲「鴟鴞公」。其後劉先生俊爲祭酒﹐好食蚯蚓﹐監生名之曰「蚯蚓子」﹐以爲對。陳儀﹑竇儼梁顥在翰林時﹐胡旦知制誥院﹐趙昌言爲樞密副使﹐陳儀﹑竇儼俱爲三司鹽鐵副使。五人者且夕飲會﹐茶觴壺矢﹐未嘗虛日。每沈醉﹐夜分方歸。金吾吏逐夜候馬首聲喏。儀醉﹐以鞭指其吏曰「金吾不惜夜﹐玉漏莫相催。」於是諺曰「陳三更﹐竇半夜」。湯一面湯胤勣博學英發﹐成化初﹐言者薦以將才﹐有「才兼文武﹐可當一面」之語。時號「湯一面」。及鎭陜西孤山﹐有故人來謁﹐畱飲。值報虜薄城下﹐湯語故人曰「先生姑且酌﹐吾往﹐生擒胡雛來並睹。」方出城﹐有胡匿溝中﹐一箭中咽而死。人又號曰「湯一箭」。沈度﹑許鳴鶴永樂間﹐沈度以能書爲學士﹐許鳴鶴以能文爲中書。朝中語曰「學士不能文﹐中書不能書。」晉帝奕晉帝奕夙有瘻疾﹐使左右向龍與內侍接﹐生子以爲己子。百姓歌之曰﹔「鳳凰生一雛﹐天下莫不喜。本言是馬駒﹐今定成龍子。」和事天子中宗朝﹐監察禦史崔琬對彈宗楚客﹐楚客忿然作色。上命結爲兄弟﹐以和解之。時人謂之「和事天子」。昭宗尊號唐昭宗嘗曰「朕東西所至﹐禍難隨之。願避賢者路。」人戲上尊號曰「避賢招難存三奉五皇帝」。三﹐謂一後二昭儀﹐五﹐謂朱全忠﹑王行瑜﹐李克用﹑李茂貞﹑韓建五鎭。惡發殿錢武肅王鏐所居殿﹐名「握發」。吳音「握」「惡」相亂。錢唐人遂謂曰﹔「此大王惡發殿也。」麒麟楦唐楊炯每呼朝士爲麒麟楦﹐或問之。曰「今假裝麒麟﹐必修飾其形﹐覆之驢上。及去其皮﹐還是驢耳。」兩李益李君虞以禮部尙書致仕。有宗人庶子同名﹐俱出於姑臧。時人謂尙書爲「文章李益」﹐庶子爲「門戶李益」。李尙書門地不薄﹐而以文章獨伸。孰謂文章不值錢﹗三不開相公五代廢帝時﹐馬胤孫爲相﹐時號「三不開相公」﹕入朝印不開﹐見客口不開﹐歸宅門不開。」三旨相公王珪相神宗十六年﹐無所建明。時稱「三旨宰相」﹕進呈云「取聖旨」﹐可否訖云「領聖旨」﹐退諭察事者云「已得聖旨矣」。三覺侍郎趙叔問爲天官侍郎﹐肥而喜睡﹐又厭賓客﹐在省還家﹐常掛歇息牌於門首。呼爲「三覺侍郎」﹐謂「朝回﹑飯後﹑歸第」也。《外史檮杌》二事徐光溥爲相﹐喜論事﹐爲李昊等所嫉。後不言﹐每聚議﹐但假寐而已﹐時號「睡相」。蜀韋嘏﹐唐相貽範之子。仕孟昶時﹐歷禦史中丞﹐性多依違﹐時號「軟餅中丞」。閣老餅丘文莊自制餅﹐軟膩適口。托中官進上。食之﹐嘉﹐命司膳監效爲之。不中式﹐俱被責﹐因請之丘。丘靳不以告。由是京師盛傳爲「閣老餅」。劉棉花成化中﹐內閣劉吉丁外艱起復﹐百媚科道以免彈劾。弘治攺元﹐侍讀張升數其十罪﹐反爲禦史魏璋所劾﹐左遷。世以吉耐彈﹐目爲「劉棉花」。兩字尙書成化間﹐上患舌澀﹐諸司禦前奏事﹐準行者苦答「是」字。鴻臚卿施純彥請易「照例」二字﹐上答甚便﹐尋擢尙書。時人嘲曰「兩字尙書」。襄樣節度襄陽人善爲漆器﹐天下取法﹐謂之「襄樣」。及於司空爲帥多暴﹐鄭元鎭河中﹐亦暴。遠近呼爲「襄樣節度」。見《國史補》。白兔禦史王弘義始賤時﹐求傍捨瓜﹐不與。及爲禦史﹐乃騰文言園有白兔。縣爲集眾捕逐﹐畦蓏無遺。內史李昭徳曰「昔聞蒼鷹獄吏﹐今見白兔禦史。」馱官人曹欽謀逆﹐己殺寇深﹐又索王尙書翺。王正在一室﹐窘迫。一主事長大多力﹐遽負之逸。王后擢此人要津。時呼爲「馱官人」。楊仲嗣﹑魏伯起《僉載》云﹕楊仲嗣躁率﹐魏光乘目爲「熱鏊上猢猻」。《北史》﹕魏伯起在京洛﹐輕薄尢甚﹐人號爲「驚蛺蝶」。李拾遺周右拾遺李良弼奉使北蕃﹐匈奴以木盤盛糞飼之﹐臨以白刃。弼懼﹐勉食﹐一盤並盡﹐乃放還。人誚之曰「李拾遺能食突厥之遺。」度宗榜度宗崩﹐幼君諒陰。榜第一名王龍潭﹐二名路萬里﹐三名胡幼黃。京師爲之語曰「龍在潭﹐飛不得﹔萬里路﹐行不得﹔幼而黃﹐醫不得。」城隍墻上畫洪武間﹐有人畫僧頂一冠﹐一道士頂十冠﹐蓬松其發﹐一斷橋﹐甲士與民各左右立而待渡﹐揭於城隍墻上。朝廷見之﹐敕教坊司參究其事以奏。明日奏云「僧頂冠﹐有官無法﹐道士十冠﹐官多法亂﹐軍民立橋邊﹐過不得。」自後法网稍寬﹐蓋以滑稽而諫者。朱勔宣和間﹐親王及戚畹入宮者﹐輒得金帶﹑關子。得者﹐旋塡姓名鬻之﹐卽卒伍屠沽﹐自一命以上皆可得。朱勔家奴﹐服金帶至有數十人。時云「金腰帶﹐銀腰帶﹐趙家世界朱家壞。」師王韓侂冑擅權日﹐一時獻佞者皆稱「師王」。參議錢象祖嘗諫用兵﹐與有隙﹐史彌遠因與合謀﹐旣罷相﹐遂私批殺之。寧宗不知也。都下語曰「釋迦佛中間坐﹐胡漢神立兩傍。文殊﹑普賢自斗﹐象祖打殺師王。」十七字謠淳祐間﹐史嵩之入相。以二親年耄﹐慮有不測﹐預爲起復之計。時馬光祖未卒哭﹐起爲淮東總領﹔許堪未終喪制﹐起爲鎭江守臣。里巷爲十七字謠曰「光祖做總領﹐許堪爲節制。丞相要起復﹐援例。」淳祐間﹐車駕幸景靈宮﹐太學﹑武學﹑宗學諸生俱在禮部前迎駕。有作十七字詩曰「駕幸景靈宮﹐諸生盡鞠躬。頭烏身上白﹐米虫。」蓋譏其歲糜廩祿﹐不得出身﹐年年惟迎駕耳。張士誠有養士之譽﹐凡不得志於時者﹐爭趨附之。美官丰祿﹐富貴赫然。有爲北樂府譏之云「皂羅辮兒緊紮梢﹐頭戴方檐帽﹐穿領闊袖衫﹐坐个四人轎﹐又是張吳王米虫兒來到了。」語本此。後城破﹐無一人死難者。僞周用王敬夫﹑蔡彥文﹑葉徳新三人謀國事﹐而抵於亡。丁未春﹐伏誅於南京﹐風榦蔡﹑葉之屍於稱竿者一月。先是民間作十七字詩云「丞相做事業﹐專用黃﹑蔡﹑葉。一夜西風來﹐幹鱉。」後竟驗焉。王婆醋缽張士誠據有平江日﹐松江兪俊以賄通僞尹鄭煥﹐署宰華亭。用酷刑朘剝﹐邑民恨入骨髓。袁海叟有詩曰「四海淸寧未有期﹐諸公衮衮正當時。忽然一日天兵至﹐打破王婆醋缽兒。」或者不知醋缽之義﹐以問叟。叟曰「昔有不軌伏誅﹐暴屍於竿。王婆買醋﹐經過其下。適索朽屍墜﹐醋缽爲其所壓﹐著地而碎。王婆年老無知﹐將謂死者所致﹐顧謂之曰﹕『汝只是未曾喫惡官司來﹗』」聞者皆絕倒。落指君子晉江劉明府震臣﹐先年令常熟﹐極有吏才﹐但法尙嚴峻。嘗枉徵財課﹐百姓瘐獄中﹑斃杖下者﹐十而九矣。又拷掠之慘﹐至於手足指墮。於是虞人歌之曰「落指君子﹐民之父母。」桑漸桑漸爲孟州僉判。或譽縣長「明似鏡﹐平似秤」。漸不然其言﹐抑之曰「卻被押司走上廳﹐打破鏡﹐踏折秤。」常州守謠《馬氏日抄》云﹕常州守莫愚巧於取賄﹐而糾察郡吏使無所得。郡人爲之語曰「太守摸魚﹐六房曬网。」繼莫者葉蓁﹐有廉操﹐而律下不嚴﹐吏曹得行其詐。又爲語曰「外郎作鮮﹐太守拽罾。」言勞而無獲也。近來貪吏﹐多與六房通气攬事。時又語曰「六房結网﹐知縣摸魚。」劉寵廟一錢太守劉寵廟﹐在紹興錢淸鎭。王叔能過廟下﹐賦詩曰「劉寵淸名舉世傳﹐至今遺廟在江邊。近來仕路多能者﹐也學先生揀大錢。」今日揀大錢者﹐必要生祠碑記。正爲劉寵之有廟也。楊太守﹑劉知縣成化中﹐有汝寧楊太守甚淸﹐其附郭汝陽劉知縣甚貪。太守夜半微行﹐至一艸舍。有老嫗夜績﹐呼其女曰「寒甚。」命取瓶中酒。酒將盡﹐女曰「此一杯是楊太爺也。」復斟一杯﹐曰「此是劉大爺。」蓋酒初傾﹐則淸者在前﹐後則濁矣。聞者賦詩曰「憑誰寄語臨民者﹐莫作人間第二杯。」洪奉使宋紹興辛巳﹐葛王篡位﹐使來修好。洪景盧往報之﹐入境﹐與其伴使約用敵國禮。伴許諾。故沿路表章﹐皆用在京舊式。未幾﹐乃盡卻回﹐使依近例易之。景盧不可。於是扃驛門﹐絕供饋﹐不得食者一日。又令館伴者來言。景盧懼畱﹐不得已﹐易表章授之﹐供饋乃如禮。景盧素有風疾﹐頭常微掉。時人爲之語曰「一日之饑禁不得﹐蘇武當時十九秋。寄語天朝洪奉使﹐好掉頭時不掉頭。」景龍嘲語景龍中﹐洛下淋雨百餘日。宰相令閉場市北門以弭之﹐卒無效。人嘲曰「禮賢不解開東閣﹐燮理惟能閉北門。」天竺觀音孝宗時大旱﹐有詔迎天竺觀音就明慶寺請禱。或作詩曰「走殺東頭供奉班﹐傳宣聖旨到人間。太平宰相堂中坐﹐天竺觀音卻下山。」趙溫叔雄由是免相。販鹽賈似道令人販鹽百艘至臨安。太學生有詩云「昨夜江頭湧碧波﹐滿船都載相公醝。𨿽然要作調羹用﹐未必調羹用許多。」賈聞之﹐遂以士人付獄。量田成化初﹐邢公宥爲蘇州。以郡中久荒﹐陂蕩起稅﹐民心頗怨。有投詩刺之者﹐曰「量盡山田與水田﹐只畱滄海共靑天。漁舟若過閒洲諸﹐爲報沙鷗莫浪眠。」一作楊貢事。尹翰林詩宣徳中﹐簡太學生年五十以上﹐放歸田裏。而儒生應賢良方正舉者﹐輒得八品官。尹翰林岐鳳有詩曰「五十餘年做秀才﹐故鄕依舊布衣回。回家及早養兒子﹐保了賢良方正來。」修《續通鑑》景泰間﹐修《續通鑑綱目》。開館時﹐三閣下奏本院官怠緩﹐完期不可必﹐因各薦所知。於是丁參議珵等皆被召。聶大年教授扶病入館﹐退食松林下﹐經宿物故。又章主事諏病﹐劉治中實老。時劉宣化譏之曰「昔人云﹐生﹑老﹑病﹑死﹑苦﹐史館備矣。」一日丁參議與宋尙寶懷尙气﹐失色忿詈。館中陳緝熙成一詩﹐謔云「參議丁公性太剛﹐宋卿淩慢亦難當。亂將毒手拋靑史﹐故發傖言污玉堂。同輩有情難勸解﹐外郎無禮便傳揚。不知班﹑馬﹑韓﹑蘇輩﹐曾爲修書鬧幾場﹖」明日﹐二人悔恨﹐自解謝曰「勿更貽斯文笑也。」魏扶大中元年﹐魏扶知禮闈入貢院﹐題詩曰「梧桐葉落滿庭陰﹐鎖閉朱門試院深。曾是昔年辛苦地﹐不將今日負前心。」及碟出﹐爲無名子削爲五言﹐以譏之。丁丑庚辰榜萬曆丁丑﹐張太嶽子嗣修榜眼及第。庚辰﹐懋修復登鼎元。有無名子揭口占於朝門曰「狀元榜眼姓俱張﹐未必文星照楚邦。若是相公堅不去﹐六郎還作探花郎。」後俱削籍。故當時語曰「丁丑無眼﹐庚辰無頭。」徐幹《中論》正徳某科士子﹐中場用徐幹《中論》全篇而得髙第。明年﹐海內之士﹐交相謂曰「徐幹《中論》﹐翰林先生所最重也。」於是購《中論》而讀者紛然。京師爲之語曰「秀才好請客﹐徐幹偶撞席。也只好一遭﹐良會難再得。」吳伯通吳伯通爲浙省學道﹐取士專看工夫。時初學作文多不根﹐取者甚少﹐乃羣往禦史臺求試。禦史復發吳公。吳出題「黿鼉蛟龍魚鱉生焉」﹐論題乃一「滚出來」﹐文難措辭﹐而論又性理﹐甚爲吳所辱。有嘲之者曰﹔「三年王制選英才﹐督學無名告柏臺。誰知又落吳公网﹐魚鱉蛟龍滚出來。」被黜詩天順初﹐有歐禦史校士﹐去畱多不公。富室子弟懼黜者﹐或以賄免。昆山鄭文康送一被黜生詩﹐末云「王嬙本是傾城色﹐愛惜黃金自誤身。」倭房公萬曆初﹐有房禦史督學﹐以賄著。輕薄子攺杜牧之《阿房宮賦》爲「倭房公」以譏之。首云「沙汰畢﹐督學一。文運厄﹐倭房出。橫行一十三府﹐擾亂天日。」中云「米麥熒熒﹐亂圈點也。枷鎖擾擾﹐假公道也。湖流漲膩﹐苞苴行也。批撻橫斜﹐門子醉也。雷霆乍驚﹐試案出也。人人駭憂﹐漫不知其所謂也。孔方先容﹐𨿽媸亦研。十目所視﹐而莫掩焉。有不可聞者﹐遺臭萬年。」詳載《戒庵漫筆》。楚中二督學嘉靖間﹐楚中督學昊小江有愛少之癖。冠者多去巾爲髫年應試。嘲者曰「昔日峨冠己偉然﹐今朝中角且從權。時人不識予心苦﹐將謂偸閒學少年。」其後曾省吾代之﹐所拔亦多弱冠。一生遂自去其須。及入試﹐居四等﹐應朴責。曾乃恕年長者﹐而責少者﹐此生遂以無須受責。嘲者曰「昨日割須爲便考﹐今朝受責加煩惱。頭巾紗帽不相當﹐有須無須皆不好。」見《諧藪》。童生府試浙直童子試﹐府取極難﹐非大分上﹐卽晁﹑董不自必也。湖州一朝士﹐妻舅乃顯者﹐又一士﹐脫細君簪珥營之﹐俱獲進院入泮。長興吳生戲爲令曰「湖州有一舅﹐烏程添一秀。舅與秀﹐人生怎能勾﹗佳人頭上金﹐才子頭上巾。金與巾﹐世間有幾人﹖外面無貴舅﹐家中無富婆。舅與婆﹐命也如之何﹗」胡禦史﹑張少傅嘉靖壬辰﹐北直隸學院胡明善待士慘刻﹐庠序甚怨。以私取房山所窠石爲碑﹐事發﹐擬侵盜園林樹木。以石窠近皇陵故也。是年七月間﹐彗星見東井﹐自辛卯至是已三見。有旨令大臣自陳﹐張少傅孚敬遂致仕。或爲句以紀其事﹐云「石取西山﹐胡明善殃從地起﹐星行東井﹐張孚敬禍自天來。」又曰「彗孛掃除無駐足﹐石碑壓倒不翻身。」趙鶴﹑江潮趙鶴督學東省過嚴﹐竟以此罷官。江潮代之﹐亦風裁凜然。諸生題壁云「趙鶴方剪羽翼﹐江潮又起風波。」眞希元端平間﹐眞希元應召而起。百姓仰之﹐若元祐之仰涑水也。時楮輕物貴﹐市井喁喁爲之語曰「若要百物賤﹐直待眞直院。」及入朝﹐進對﹐首以「正心誠意」爲言。愚民無知﹐以爲不切時務﹐遂續前語曰「喫了西湖水﹐打作一鍋面。」繼參大政﹐未及有所建置而薨。王文成二髙弟陸澄﹐字原靜﹐王文成公之髙弟也。始張﹑桂議大禮﹐澄以邢部主事上疏攻之﹐旋以憂去。服闋至京﹐復上疏﹐稱張﹑桂爲正論﹐而悔前之失言。上理其前疏﹐謫廣東髙州通判。又徐珊﹐亦文成髙弟也。癸未會試﹐以策問詆文成學﹐拂衣而出﹐天下髙之。後選得辰州貳府﹐坐侵軍晌事縊死。時人爲之語曰「君子學道則害人﹐小人學道則縊死也。」《謔浪》云﹕耿宗師倡道南畿﹐令有司聚徒講學。吾松生員楊井孫﹑林士博爲首。及井孫以殺嫂致獄﹐林執手送之別﹐泣甚哀﹐曰「吾道南矣﹗」聞者捧腹。金鼓詩至正間﹐風紀之司﹐髒污狼籍。是時金鼓音節迎送廉訪使﹐例用二聲鼓﹑一聲鑼。起解彊盜﹐則用一聲鼓﹑一聲鑼。有輕薄子爲詩嘲曰「解賊一金並一鼓﹐迎官兩鼓一聲鑼。金鼓看來都一樣﹐官人與賊不爭多。」海寇鄭廣旣受招安﹐使主福之延祥兵。每朔望﹐謁閫帥﹐羣僚鄙之﹐不與言。一日﹐羣僚方坐論詩﹐廣忽起曰「某亦有拙句﹐白之可乎﹖」眾屬耳。乃吟曰「鄭廣有詩上眾官﹐文武看來總一般。眾官做官卻做賊﹐鄭廣做賊卻做官﹔」然則官賊之混﹐自宋已然矣。癡牀宋時﹐侍禦史號雜端﹐最爲雄劇。臺中會聚﹐則於座南設橫榻﹐號南牀﹐又曰癡牀。言登此牀者﹐踞傲如癡。南吏部國朝吏部之權俱在北曹﹐南曹殊落莫。惟考察年﹐南京官五品以下﹐黜調皆在其手﹐聲勢赫奕。過此﹐則又如常矣。都下謠曰「今日南京眞吏部﹐明朝吏部又南京。」名帖大字近來宦途好勝﹐書名竟作大字。有人嘲云「諸葛大名垂宇宙﹐今人名大欲如何﹖𨿽於事體無妨礙﹐只恐文房費墨多。」海公海公巡撫南國﹐意主搏擊豪彊﹐因而刁風四起。有投匿名狀者﹐曰「告狀人柳跖﹐告爲勢吞血產事﹕極惡伯夷﹑叔齊兄弟二人﹐倚父孤竹君歷代聲勢﹐發掘許由墳冢。被伊族告發﹐惡又賄求嬖臣魯仲連得免。今某月日﹐挽出惡兄柳下惠﹐捉某箍禁孤竹水牢﹐日夜痛加炮烙極刑﹐逼獻首陽薇田三百餘畝。有契無文﹐崇侯虎見證。竊思武王至尊﹐尙被叩馬羞辱﹐何況區區螻蟻﹗激切上告。」海公見狀﹐頗悔前事﹐訟黨少解。《楊妃病齒圖》馮海粟題《楊妃病齒圖》云「華淸宮﹐一齒痛﹔馬嵬坡﹐一身痛﹔漁陽鼙鼓動地來﹐天下痛﹗」九龍廟同州澄城縣有九龍廟﹐然只一妃﹐土人謂馮瀛王之女也。司馬仲才戲題詩云「身旣事十主﹐女亦配九龍。」過客讀之﹐無不笑。荒年謠荒年百物騰湧﹐頗艱飲啖。杭人戲作詩曰「丰年人不覺﹐家家喜飲酒。荒年要酒喫﹐除卻酒邊酉。」言飲水也。又曰「丰年人不覺﹐鵝肉滿案繞。荒年要鵝喫﹐除卻鵝邊鳥。」言殺我也。謔亦有意。鄭世尊或謂不肖子傾產破業﹐所病不瘳﹐其終柰何。司馬安仁曰﹔「爲鄭世尊而已。」蓋鄭子以李娃故﹐行乞於市﹐幾爲餒鬼。佛世尊欲與一切眾生結勝因緣﹐遂於捨衛次第乞食。合二義以名之。龜玆王烏孫公主遣女至漢學鼓琴﹐還過龜玆。龜玆王絳賓畱以爲夫人﹐上書言得尙漢外孫﹐願與公主女俱入朝。自是數來朝賀。樂漢衣服制度﹐歸其國﹐治宮室﹐作徼道周衛﹐出入傳呼﹐撞鐘鼓﹐如漢家儀。外國胡人皆曰「驢非驢﹐馬非馬﹐若龜玆王﹐所謂騾也。」凡婢效夫人妝﹐田舍翁好淸﹐小家子通文﹐暴富兒學大家規矩﹐三腳貓拽拳使棒﹐皆可喚作「龜玆王」矣。

靈迹部第三十二子猶曰﹕凡有道術者﹐皆精神之異於常人者也。眞有眞精神﹐幻亦有幻精神。冬起雷﹐夏造冰﹐幾於鏤天雕地矣。非精神能感召﹐其然耶﹖下至一技之工﹐一虫之戲﹐亦必全副精神與之嫻習而後能之。拜樹而樹應﹐誦驢而驢靈﹐非眞並非幻也﹐精神之至也。精神無僞﹐僞極亦是眞也。恆言遇所不能﹐輒謂仙气。余意凡道術止是如此﹐無二法門。集《靈迹》第三十二。頂穴乳穴唐時﹐西域僧伽居京師之薦福寺﹐常獨居一室。頂上有穴﹐恆以絮窒之。夜則去絮﹐煙气從頂穴中出﹐芬芳滿室。石勒時﹐有佛圖澄者﹐左乳旁有一穴﹐恆就水洗灌腸肺﹐以絮窒之。夜欲讀書﹐輒拔絮﹐則光自穴出﹐一室洞明。二小兒登肩天竺僧鳩摩羅什闡教於秦。一目忽下髙座﹐謂秦主興曰「有二小兒登吾肩﹐欲障﹐須婦人。」興遂以宮女進之﹐一交而生二子。自爾別立廨捨﹐供給丰盈。諸僧有欲效之者﹐什聚鍼盈缽﹐謂曰「若能相效食此者﹐乃可畜室。」因舉匕進鍼﹐不異常食。鳲鳩和尙《雲溪友議》云﹕鄧州和尙日食二鳩。有貧士求餐﹐分二足與食。食旣﹐僧盥嗽﹐雙鳩從口出﹐一能行﹐一甸甸在地。士驚愕吐飯﹐二足亦出﹐號「南陽鳲鳩和尙」。香闍黎香闍黎者﹐莫測其來。止益州靑城山寺。時俗每至三月三日﹐必往出遊賞﹐多將酒肉酣樂。香屢勸之﹐不斷。後因三月﹐又如前集。香令人穿坑﹐方丈許﹐忽曰「檀越等常自飲啖﹐未曾見及﹐今日須餐一頓。」諸人爭奉肴酒。隨得隨盡﹐若塡巨壑。至晚曰「我大醉飽﹐扶我就坑﹐不爾污地。」及至坑所﹐張口大吐。雉肉自口出﹐卽能飛鳴﹔羊肉自口出﹐卽能馳走﹐酒漿亂瀉﹐將欲滿坑﹐魚蝦鵝鴨﹐游泳交錯。眾咸驚嗟﹐誓斷宰殺。昝老長壽寺僧昝﹐言他時在衡山﹐村人爲毒蛇所噬﹐須臾而死﹐發解腫起尺餘。其子知昝老有術﹐遂迎昝至。乃以灰圍其屍﹐開四門﹐先曰「若從足入﹐則不救矣。遂踏步握固﹐久之蛇不至。昝大怒﹐乃取飯數升禱蛇形﹐咀之﹐忽蠕動出門。有頃﹐飯蛇引一蛇從死者頭入﹐徑吸其瘡。屍腫漸低﹐蛇皰縮而死﹐村人乃活。孤月僧孤月擅異術。行橋上﹐會女婦乘肩輿至﹐罵僧不避。頃之﹐舁夫下橋復上﹐往返數度﹐猶不能去。旁人曰「必汝犯月大師耳﹐一可拜祈之。」僧曰「吾有何能﹐爾自行耳。」言訖﹐舁夫足輕如故。散聖長老《獪園》﹕江長老者﹐桃源江副使盈科之族也。受良常山上眞祕法﹐號「散聖長老」。能取生雞卵二十枚﹐置臼中杵之﹐雞卵紛然躍起﹐復入臼中﹐如是者數四﹐無一損壞。左元放左慈﹐字元放﹐廬江人也。曹公嘗閉一石室中﹐使人守視。斷谷期年﹐乃出之﹐顏色如故。公謂必左道﹐欲殺之。慈已預知﹐爲乞骸骨。公曰「何以忽爾﹖」對曰「欲見殺﹐故求去。」公曰「無之。」乃爲設酒。慈拔簪畫杯﹐酒中斷。卽飲半﹐半與公。公未卽飲﹐慈盡飲之。飲畢﹐以杯擲屋棟﹐舉坐莫不視杯﹐良久乃墜﹐已失慈矣。尋問之﹐還其所居。公益欲殺之﹐敕收慈。慈走入羣羊中﹐俄有大羊前跪而曰「爲審爾否﹖」吏相謂口﹕「此跪羊﹐慈也。」欲收之。羣羊咸向吏言曰「爲審爾否﹖」《神仙傳》云﹕曹公害左慈。慈目眇﹐葛布單衣。至市視之﹐一市十萬人﹐皆眇一目﹑單衣﹐無非慈者﹐竟不知所在。筆仙昔有髙士﹐置筆竹筒﹐買者置錢其中﹐筆自躍出。號「筆仙」。咒桃斗樊夫人與夫劉綱俱有道術﹐各自言勝。中庭有兩桃樹﹐夫妻各咒其一﹐桃便斗。綱所咒桃﹐走出籬外。種瓜吳時有徐光者﹐嘗從人乞瓜﹐其主勿與。便索瓜子種之。俄而瓜生蔓延﹐生花成實﹐乃取食之﹐因徧給觀者。鬻者反視﹐所出賣皆亡耗矣。殷七七道人殷七七﹐嘗在一官僚處飲酒﹐有佐酒倡優共笑侮之。殷白主人﹐欲以二栗爲令。眾喜﹐謂必有戲術。乃以栗巡行﹐接者皆聞異香。惟笑七七者﹐栗化作石﹐綴在鼻﹐掣拽不落﹐穢气不可聞。二人共起狂舞﹐花鈿委地﹐相次悲啼﹔鼓樂皆自作。一席之人﹐笑皆絕倒。久之祈謝﹐石自鼻落﹐復爲栗﹐花鈿悉如舊。軒轅集羅浮先生軒轅集善飲﹐𨿽百斗不醉。夜則垂發盆中﹐其酒瀝瀝而出。唐宣宗召入內庭﹐坐禦榻前。有宮人笑集貌古﹐須臾變成老嫗﹐遂令謝先生﹐而貌復故。陳七子陳復林者﹐號陳七子。嘗於巴南太守筵中﹐爲酒妓所侮。陳笑視其面。須臾﹐妓者髯長數尺。泣訴於守﹐爲祈謝。陳咒酒一杯﹐使飲之﹐髯便脫落。孫道人孫道人有異術。嘗畫墨圈於掌中﹐遙擲人面﹐𨿽洗之不去。頃之﹐以手揮曰「當移著某人臂上。」𨿽重裘之內﹐而圈已在臂矣。嘗至吳中﹐爲小妓所侮。孫顧賣桃人擔云「借汝一桃。」遂拾以擲其面﹐妓右頰遵赤腫如桃大﹐楚不可忍﹐哀祈再四。乃索杯咒之﹐取下仍是一桃﹐妓腫遂消。此萬曆己酉年間事。又孫道人至一大家﹐見魚池絕大﹐問﹕「魚有數否﹖」主人曰「不知。」孫曰「可數也」。乃命二童子持一長繩跨池相向而立﹐孫按繩徐掠池水﹐至半﹐止﹐連呼「雙來雙來」。顧童子曰「緊持而數之。」魚大小成對﹐從繩上躍過。一童大笑﹐繩脫﹐魚遂羣躍焉。李秀才《廣記》﹕虞部郎中陸紹﹐元和中﹐嘗看表兄於定水寺。因爲院僧具密餌時果﹐並招鄰院僧。良久﹐與一李秀才偕至。乃環坐﹐笑語頗劇。院僧顧弟子煮茗﹐巡將匝而不及李。陸不平﹐爲言之﹐院僧頗出謾語。李怒﹐僧猶大言不止。李乃白座客﹕「某不免對貴客作造次矣。」因袖手據兩膝﹐叱其僧曰「粗行阿師﹐爭敢無禮﹗柱杖何在﹐可擊之﹗」其僧房門後有筇杖子﹐忽躍出連擊其僧。時眾亦有閉護﹐杖伺人隙捷中﹐若有物執持者。李復叱曰「捉此僧向墻﹗」僧乃負墻拱手﹐色靑气短﹐惟言乞命。李又曰「阿師可下階。」僧又趨下﹐自投無數﹐衄鼻敗顙不已。眾爲請之。李徐曰「緣衣冠在﹐不能殺此爲累。」因揖客而去。僧半日方能言﹐如中惡狀﹐竟不之測矣。鍼奴腳前涼張存善鍼。有奴好逃亡﹐存行鍼縮奴腳﹐不得動。欲使﹐更以鍼解之。杖虎於子仁湖廣武岡州人﹐洪武乙丑進士。知登州府﹐部有訴其家人傷於虎者。子仁命卒持牒入山捕虎﹐卒泣不肯行。子仁笞之﹐更命他兩卒。兩卒不得已﹐入山﹐焚其牌。火方息而隨至﹐弭耳帖尾﹐隨行入城﹐觀者如堵。虎至庭下﹐伏不動。子仁厲聲斥責﹐杖之百而捨之。虎復循故道而去。按子仁有異術﹐以妖惑被訐﹐逮詔獄死﹐棄其屍。家人旣發喪﹐一夕忽聞叩門聲﹐問之﹐則子仁也。自言不死﹐亦不自晦﹐日與故舊遊宴。或泛舟﹐不用篙楫﹐舟逆水而上﹐以爲戲樂。里人劉氏﹐其怨家也。以鐵索系之﹐詣闕奏狀。一日忽失子仁所在﹐但存鐵索而已。劉坐欺妄﹐得重譴云。葛孝先葛玄﹐字孝先。嘗與賓同坐﹐復有來者﹐出迎之﹐坐上又有一玄與客語。時天寒﹐玄謂客人曰﹔「貧居不能人人得鑪火﹐請作火﹐共使得暖。」玄因張口吐气﹐赫然火出﹐須臾滿屋﹐客盡得如在日中。嘗與客對食﹐食畢﹐嗽口﹐口中飯盡成大蜂數百頭﹐飛行作聲。良久張口﹐羣蜂還飛入口中﹐玄嚼之﹐故是飯也。手拍牀﹐蝦蟆及諸虫飛鳥燕雀魚鱉之屬﹐使之舞﹐皆應弦節如人。玄止之﹐卽止。瓶隱申屠有涯放曠雲泉﹐常攜一瓶﹐時躍身入瓶中。時人號爲「瓶隱」。馬湘馬湘字自然﹐杭州鹽官人。治道術﹐嘗南遊霍桐山﹐夜投旅捨宿。主人戲言「客滿無宿處﹐道士能壁上睡﹐卽相容。」湘躍身梁上﹐以一腳掛梁倒睡。適主人夜起﹐引燭照見﹐大驚異。湘曰「梁上猶能﹐況壁上乎﹗」俄而入壁漸沒。主人拜謝﹐乃出。或言「常州城中鼠極多」﹐湘書一符﹐令帖於南壁下。有一大鼠相率羣鼠﹐莫知其數﹐出城門去。自是城內絕鼠。藍喬藍喬字子升﹐循州龍川人。與吳子野同登汴橋﹐買瓜欲食。喬曰「塵埃撲瓜﹐當與子入水中啖爾。」因持瓜湧身入河。吳注目以視﹐時有瓜皮浮出水面。至夜不出﹐吳往候其邸﹐已酣寢矣。徐張目曰「波中待子食瓜﹐何久不至﹖」紙月取月畱月《宣室志》云﹕楊晦八月十二日夜謁王先生。先生刻紙如月﹐施垣上﹐洞照一室。又唐周生有道術﹐中秋謂客曰「我能取月。」以筯數百條﹐繩而駕之﹐曰「我梯此取月。」俄以手舉衣﹐懷中出月寸許﹐淸光照爛﹐寒气入骨。《三水小牘》云﹕桂林韓生嗜酒﹐自言有道術。一日欲自桂過湖﹐同行者二人﹐與俱止郊外僧寺。韓生夜不睡﹐自抱一籃﹐持匏杓出就庭下。眾往視之﹐見以杓酌取月光﹐作傾瀉狀。韓曰「今夕月色難得﹐恐他夕風雨夜裏﹐畱此待緩急爾。」眾笑焉。及明日﹐空籃敝杓如故﹐益哂其妄。舟至邵平﹐共坐至江亭上﹐各命僕市酒期醉。會天大風﹐日暮﹐風益急﹐燈燭不能張。眾大悶﹐一客忽念前夕事﹐戲嬲韓曰「子所貯月光今安在﹖」韓撫掌曰「幾忘之。」卽狼狽走舟中﹐取籃杓一揮﹐則白光燎焉見於梁棟間。如是連數十揮﹐一坐遂盡如秋天晴夜﹐月光瀲灩﹐秋毫皆睹。眾乃大呼痛飲。達四鼓。韓復酌取而收之籃﹐夜乃黑如故。孫福海成化間﹐金陵孫福海有妻子而精道教﹐凡祈天遣鬼﹐無不應者。又有戲術。嘗與少年輩同納涼﹐有美婦四﹑五至﹐少年目孫而笑。孫曰「汝欲見其足耶﹖」卽畫地爲一字。婦至﹐見畫處如巨溝然﹐卽躍而足見。張七政唐張七政﹐荊州人﹐有戲術。嘗畫一婦人於壁﹐酌酒滿杯﹐飲之至盡﹐畫婦人面赤。金箔張《獪園》云﹕國初平陽金箔張者﹐以世造金箔得名。其子二郎聰雋不凡﹐少遇仙流﹐授以《鹿盧蹻經》一卷﹐遂得乘蹻之術。閭裏駭其所爲。一日有羽衣人過其門﹐曰「家師亦挾小奇術。二郎不棄﹐明日遣騎相迎。」黎明﹐果有兩童子﹐各乘一龍﹐自雲中下﹐復牽一龍﹐請二郎乘坐。龍獰甚﹐昂首不伏。童子出袖中軟玉鞭鞭之﹐二郎乃騰身而上。行數里﹐至一山谷中﹐極花木泉石之勝。俄達茅庵﹐羽衣人已在門矣。傳呼延入﹐見一道人龐眉古服﹐坐匡牀之上﹐雙足卸掛璧間﹐相去猶尋丈也。二郎欲拜﹐道人曰「且上勿前。老漢久卸膝蓋骨以自便﹐倚足於壁﹐不踏世上紅塵矣。今日不免爲郎君一下牀也。」於是揮手招壁間﹐雙足自行﹐前著膝上﹐輻湊如常人。遂下牀﹐具賓主禮﹐呼室中童子煮新茶供客。茶至﹐則一無首童子也。道人責曰「對佳賓﹐乃簡率若此乎﹖可速戴頭來﹗」童子舉手捫其頸﹐遽入室取頭戴之﹐復出﹐供茶如初。李福達李福達一日至蘇州﹐欲稅宅城中。徧閱數處﹐輒憎湫隘。儈人怪之。李曰「卿莫管我﹐所摯細小什器頗多﹐必須寬敞始得。」儈人以爲戲言。後看下一大姓空宅子﹐前廳後堂﹐洞房連闥﹐意甚樂之。與稅賃畢﹐李便入宅﹐從容袖中摸出小白石函﹐縱橫不離數寸﹐凡衣服飲食﹑牀褥臥具﹑屏障幾席釜甑﹐一切資生之物﹐盡從中出。又於函中掣出婦人男子凡數輩﹐皆其妾滕使令。又有十餘小兒﹐皆衣五彩。儈人震怖﹐便狂走。李笑而不言。久之﹐將行﹐還復摯此婦人﹑男子﹑小兒﹑諸器玩﹐一一悉納石函中﹐仍袖而去。最後福達客黃浦上朱恩尙書家。朱公好道﹐禮爲上客。或廚傅稍有不飭﹐李知是內人慢之﹐咒其室中器皿服玩﹐使斗擊。庭下所曝筐筥﹐一一歷階而上。內人悔過﹐乃止。外國道人《靈鬼志》﹕有道人外國來﹐解含刀吐火。行見一人擔擔﹐上有小籠子﹐可受升餘。語擔人云「吾步行疲極﹐欲寄君擔。」擔人以爲戲也﹐應曰「自可爾。君欲何許自厝﹖」答云「若見許﹐正欲入籠子中。」擔人愈怪之﹐乃下擔。入籠中﹐籠更不大﹐其人亦不更小。擔之亦覺重於先。旣行數里﹐樹下住食。擔人呼共食。云「我自有食。」不肯出﹐止住籠中﹐飲食器物羅列﹐肴膳丰腆亦辦。乃呼擔人食。未半﹐語擔人「我欲婦共食」。腹中吐出一女子﹐年二十許﹐衣裳容貌甚美。二人共食。食飲竟﹐其夫便臥。婦語擔人曰「我有外夫﹐欲來共食。夫覺﹐君勿道之。」婦便口中出少年丈夫。此籠中便有三人。有頃﹐其夫動如欲黨﹐婦便以外夫內口中。夫起﹐語擔人曰「可去。」卽以婦內口中﹐及食器物。此人旣至國中﹐有一家大富貴﹐財巨萬而性慳吝。語擔人云「試爲君破慳。」卽至其家。有好馬﹐甚珍之﹐系在柱上﹐忽失去﹐尋索不得。明日見馬在五升甖中﹐終不可破。便語曰「君作百人廚﹐以周一方窮乏﹐馬得出耳。」主人如其言﹐馬還在柱下。明早其父母在堂上﹐忽然不見﹐舉家惶怖。開裝器﹐忽然見父母在澤壺中﹐不知何由﹐復往請之。其人云「君更作千人飲食以飴百姓窮者。」當時便見父母在牀也。前段與《廣記》陽羨書生寄鵝籠中事同。負笈老翁隋開皇初﹐廣都孝廉侯遹入蜀。至劍門外﹐忽見四黃石﹐皆大如斗。遹收之﹐藏於書籠﹐負之以驢。因歇鞍取看﹐皆化爲金。至城貨之﹐得錢百萬。沽美妾十餘人﹐大開第宅﹐又置良田別墅。後春日。盡載妓妾出遊﹐下車張飲。忽一老翁負大笈至﹐坐於席末。遹怒而詬之﹐命蒼頭扶出﹐更不動﹐亦不嗔恚﹐但引滿啖炙而笑云「君不記取吾金乎﹗吾此來求償債耳。」盡取妓妾十餘人﹐投之書笈﹐亦不覺其窄。負而趨﹐走若飛鳥。遹令蒼頭逐之﹐不及。自後遹家日貧。十餘年卻歸蜀。到劍門﹐又見前老翁攜所將之妾遊行﹐儐從極多。見遹﹐皆大笑。問之不言﹐忽失所在。訪劍門前後﹐並無此人﹐竟不能測。胡媚兒唐貞元中﹐揚州丐者﹐自稱胡媚兒﹐琉璃瓶可受半升﹐曰「施此滿﹐足矣。」人與百錢﹐見瓶間大如粟。與千錢至萬錢﹐亦然﹐好事以驢與之﹐入瓶如蠅。俄有數十車綱至。綱主戲曰「能令諸車入瓶乎﹖」曰「可微側瓶口。」令車悉入﹐有頃不見﹐媚兒卽跳入瓶。綱主大驚﹐以梃撲瓶﹐破﹐一無所有。方朔偸桃法戲術有方朔偸桃法。以小梯植於手中﹐一小兒騰之而上﹐更以梯累承之。兒深入云表﹐人不能見。頃之﹐摘桃擲下﹐鮮碩異常。最後兒不返﹐忽空中有血數點墜下。術者哭曰「吾兒爲天狗所殺矣﹗」頃之﹐頭足零星而墜。術者悲益甚﹐乞施棺殮之資。眾厚給之﹐乃收淚荷擔而去。至明日﹐此小兒復在前市摘桃矣。幻戲嘉﹑隆間﹐有幻戲者﹐將小兒斷頭﹐作法訖﹐呼之卽起。有遊僧過﹐見而哂之。俄而兒呼不起﹐如是再三﹐其人卽四方禮拜﹐懇求髙手放兒重生﹐便當履門求教。數四不應﹐兒已僵矣。其人乃撮土爲坎﹐種葫蘆子其中。少頃生蔓﹐結小葫蘆。又仍前禮拜哀鳴﹐終不應。其人長吁曰「不免動手也。」將刀斫下葫蘆。眾中有僧頭欻然落地﹐其小兒便起如常。其人卽吹煙一道﹐冉冉乘之以升﹐良久遂沒。而僧竟不復活矣。板橋三娘子《古今說海》﹕唐汴州西有板橋店。店娃三娘子者﹐獨居鬻餐有年矣。而家甚富﹐多驢畜﹐每賤其估以濟行客。元和中﹐許州客趙季和將詣東都。過客先至者﹐皆據便榻。趙得最深處一榻﹐逼主房。旣而三娘子致酒極歡。趙不飲﹐但與言笑。二更許﹐客醉。合家滅燭而寢。趙獨不寐﹐忽聞隔壁窸窣聲。偶於隙中窺之﹐見三娘子向覆器下取燭挑明﹐市箱中取小木牛﹑木人及耒耜之屬﹐置竈前﹐含水噀之﹐人牛俱活。耕牀前一席地訖﹐取蕎麥子授木人種之。須臾麥熟﹐木人收割﹐可得七﹑八升。又安置小磨﹐卽磑成面。卻收前物仍置箱中﹐取而作燒餅。雞鳴時﹐諸客欲發。三娘子先起﹐點燈設餅。趙心動﹐遽出﹐潛於戶外窺之。乃見諸客食餅未盡﹐忽一時踏地作驢鳴。頃之﹐皆變驢矣。驅入店後﹐而盡沒其財。趙亦不告於人。後月餘﹐趙自東都回。將至板橋店﹐預作蕎麥燒餅大小如前﹐復寓宿焉。其席無他客﹐主人殷勤更甚。天明﹐設講如初。趙乘隙以己餅易其一枚。言燒餅某自有﹐請撤去以俟他客。卽取己者食之。三娘子具茶。趙曰「請主人嘗客一餅。」乃取所易者與啖。才入口﹐三娘子據地卽變爲驢﹐甚壯健。趙卽乘之﹐盡收其木人等﹐然不得其術。趙策所變驢﹐周遊無失﹐日行百里。後四年﹐乘入關﹐至嶽廟旁﹐見一老人拍手大笑曰「板橋三娘子﹐何得作此﹗」因捉驢謂趙曰「彼𨿽有過﹐然遭君已甚﹐可釋矣。」乃從驢口鼻邊﹐以兩手掰開﹐三娘子從皮中跳出﹐向老人拜訖﹐走去﹐不知所之。貴竹幻術貴竹地羊驛﹐民夷雜處﹐多幻術﹐能以木易人之足。郡丞某過其地。記室二人﹐皆遊於淫地。一人與淫﹐其夫怨﹐易其一足。一人不與淫﹐婦怨﹐易其一足。明日於寧於庭﹐見丞。駭問﹐始知其故﹐卽逮二家至。懼以罪﹐二人各邀其人歸作法﹐足遂復。神巫吳景帝有疾﹐求覡視者﹐得一人。帝欲試之﹐乃殺鵝埋苑中。架小屋﹐施牀幾﹐以婦人屐履服物著其上。使覡視之﹐曰「若能說此冢中鬼婦人狀﹐當加賞。」竟夕無言。帝推問之急﹐乃曰「實不見鬼﹐但見一頭白鵝立墓上耳。」數學管輅精於數學。鄕裏範玄龍苦頗火。輅云「有角巾諸生﹐駕黑牛故車來﹐必畱之宿。」後果有此生來﹐範固畱之。生急求去﹐不聽﹐遂宿。主人罷入。生俱圖己﹐乃持刀門外﹐倚薪假寐。忽有一物以口吹火。生驚斫之﹐死﹐視之﹐狐也。自是不復有災。卜天津橋﹑萬壽寺唐天寶末﹐術士錢知微嘗至洛﹐居天津橋賣卜﹐一卦帛十匹。歷旬﹐人皆不詣之。一日﹐有貴公子意其必異﹐命取帛如數﹐卜焉。錢命蓍而卦成﹐曰「君戲耳。」其人曰「卜事甚切﹐先生豈誤乎﹗」錢請爲隱語曰「兩頭點土﹐中心虛懸﹐人足踏跋﹐不肯下錢。」其人本意賣天津橋紿之。其精如此。相傳吳下張東谷精於卜算﹐設肆於萬壽寺前。或往卜﹐問是住宅。卦成﹐張云「三日內合當遷毀。」其人指萬壽寺曰「吾戲卜佛住居也。千年香火﹐安得有此。」大笑而去。後三日﹐按臺下檄﹐攺寺爲長洲新學﹐果如其言。射覆朱允升早從資中黃楚望澤遊﹐偕同郡趙汸受經﹐餘暇遂得六壬之奧。偶訪友人﹐見案上置四合。戲謂﹕「君能射覆乎﹖中則奉之﹐否則爲他人餉也。」朱更索一合書射語﹐亦合而置之﹐曰「少俟則啟。」適有借馬者﹐友人令奴於後山牽驢應之。朱卽令一時俱啟﹐前四合皆魚也。射語云「一味魚﹐兩味魚﹐其餘兩味皆是魚。有人來借馬﹐後山去牽驢。」賓主爲之絕倒。拆字謝石潤夫﹐成都人。宣和至京師﹐以拆字言人禍福。求相者﹐但隨意書一字﹐卽就其字離析而言﹐無不奇中。名聞九重﹐上皇因書一「朝」字﹐令中貴人持往試之﹐石見字﹐卽端視中貴人曰「此非觀察所書也。」中貴人愕然曰「但據字言之。」石以手加額曰「朝字﹐離之爲十月十日字﹐非此月此旦所生之天人﹐當誰書也﹖」一座盡驚。中貴馳奏。翌日召至後苑﹐令左右及宮儐書字示之。論說俱有精理。賜賚甚厚﹐補承信郎。緣此四方求相者﹐其門如市。有朝士﹐其室懷娠過月﹐手書一「也」字﹐令其夫持問。是日坐客甚眾。石詳視字﹐謂朝士曰「此閣中所書否﹖」曰「何以言之﹖」石曰「謂語助者﹐焉哉乎也。固知是公內助所書。閣盛年三十一否﹖」曰「是也。」「以也字上爲三十﹐下爲一字也。然吾官寄此﹐當力謀遷動而不可得否﹖」曰「正是爲此撓耳。」蓋也字﹐著水則爲池﹐有馬則爲馳。今池運則無水﹐陸馳則無馬。是安可動也﹗又尊閣父母兄弟﹑近身親人皆當無一存者﹐以也字著人是他字﹐今獨見也字﹐而不見人字故也。有尊閣其家物產亦當蕩盡否﹖以也字著土﹐則爲地字﹐今不見土﹐只見也。俱是否﹖」曰「誠如所言。」朝士卽謂之曰「此皆非所問者。但賤室憂懷娠過月﹐所以問耳。」石曰「是必十三个月也。以也字中有十字﹐並兩傍二豎﹑下畫爲十三也。」石熟視朝士曰「有一事似涉奇怪。固不欲言﹐則吾官所問﹐正決此事。可盡言否﹖」朝士因請其說。石曰「也字著虫字爲虵字。今尊閣所娠﹐殆蛇妖也。然不見虫﹐則不能爲害。謝石亦有薄術﹐可爲吾官以藥下驗之﹐無苦也。」朝士大異其說﹐固請至家。以藥投之﹐果下數百小蛇。都人益共神之﹐而不知其竟挾何術。後石拆春字﹐謂秦頭太重﹐壓日無光﹐忤相檜﹐死於戍。建炎間﹐術者周生善相字。車駕至杭﹐時虜騎驚擾之餘﹐人心危疑。執政呼周生﹐偶書杭字示之。周曰「懼有警報。」乃拆其字﹐以右邊一點配木上﹐卽爲兀術。不旬日﹐果傳兀術南侵。當趙﹑秦廟謨不協﹐各欲隱退。二公各書「退」字示之。周曰「趙必去﹐秦必畱。『日』者君象﹐趙書『退』字﹐『人』去『日』遠﹐秦書『人』字密附『日』下﹐字在左筆下連﹐而『人』字左筆斜貫之。蹤迹固矣﹐欲退得乎﹗」旣而皆驗。往年有叩試事者﹐書「串」字。術士曰「不特鄕闈得雋﹐南宮亦應髙捷。蓋以串寓二『中』字也。」一生在旁﹐乃亦書「串」字令觀。術者曰「君不獨不與賓興﹐更當疾。」詢其所以﹐曰「彼以無心書﹐故當如字。君以有心書﹐『串』下加『心』﹐乃『患』字耳。」己而果然。蔡君謨美須髯。一日內宴﹐上顧問曰「卿髯甚美﹐夜間將覆之衾下乎﹐將置之外乎﹖」君謨謝不知。及歸就寢﹐思上語﹐以髯置之內外悉不安﹐竟夕不寐。有心之爲害﹐大率如此。臨安術士臨安術士﹐自榜曰「鐵掃帚」﹐設卜肆於執政府墻下﹐言多驗。淳熙甲辰季冬﹐一細民來問命。告之曰「君星數甚惡﹐明春恐不免大戮。若禁足一月﹐可免。」民頗不信﹐而以所戒諄切﹐勉爲杜門。至正月晦日﹐度已無恙﹐乃往咎其不驗﹐術士再爲推測﹐布局才就﹐復云「今日尙是正月﹐猶慮有人命之危。」民忿恚﹐詆其誕妄﹐相與爭詈不己﹐不勝忿﹐曰「我只打殺汝以驗汝術﹗」奮腳中脇﹐立死﹐遂得罪。神畫南唐後主坐碧落宮﹐召馮延巳論事。至宮門﹐逡巡不進。後主使使促之。延巳云「有宮娥著靑紅錦袍當門而立﹐故不敢徑進。」使隨共行諦視﹐乃八尺琉璃屏畫《夷光獨立圖》。問之﹐董源筆也。此與孫權彈蠅何異。神篆章友直伯益以篆得名﹐召至京師。翰林院篆字待詔數人聞其名﹐未心服也。俟其至﹐俱來見之﹐云「聞妙藝久矣﹐願見筆法。」伯益命粘紙各數張作二圖﹐卽令泚墨濡毫。其一縱橫各十九畫﹐成一棋局﹔一作十圓圈﹐成一射帖。其筆之粗細疏密﹐毫髮不爽。眾大驚服﹐再拜而去。神射隋末有督君謨﹐善閉目而射。志其目﹐則中目﹐志其口﹐則中口。有王靈智者﹐學射於君漠。久之﹐曲盡其妙﹐欲射殺君謨﹐獨擅其美。君謨時無弓矢﹐執一短刀﹐箭來輒截之。末後一矢﹐君謨張口承之﹐遂嚙其鏑。於是笑曰「汝學射三年﹐不教汝嚙鏃法耳。」陳文康堯咨善射。有賣油翁曰「無他﹐但手熟耳。」公怒曰「爾安敢輕吾射﹗」翁曰「以我酌油知之。」取一葫蘆﹐以錢覆其口﹐以杓酌油自錢孔入﹐而錢不污。子猶曰﹕因爭道而悟書﹐取酌油而諭射。天下道理﹐橫豎總只一般。但人自爲洴澼洸耳。張芬張芬曾爲韋臯行軍﹐多力善彈。每塗墻方丈﹐彈成「天下太平」字。字體端嚴﹐如人摸成。曾有一客﹐於宴席上以籌碗中菉豆擊蠅﹐十不失一。一座驚笑。芬曰﹔「無費吾豆。」遂指起蠅﹐拈其後腳﹐略無脫者。河北將軍建中初﹐有河北將軍姓夏﹐彎弓數百斤。常於毬場中累錢十餘﹐走馬以擊鞠杖擊之﹐一擊一錢飛起﹐髙六七丈。其妙如此。又於新泥墻安棘荊數十。取爛豆﹐相去一丈﹐擲豆貫於刺上﹐百不差一。又能走馬書一紙。楊大眼絕技後魏楊大眼﹐武都氏難當之孫﹐少有膽气﹐跳走如飛。髙祖南伐﹐李衝典選徵官。大眼求焉﹐衝不許。大眼曰「尙書不見知﹐爲尙書出一技。」便以繩長三丈﹐系髻而走﹐繩直如矢﹐馬馳不及。見者莫不驚嘆。汪節等神策將軍汪節有神力。嘗對禦俯身負一石碾﹐碾上置二丈方木﹐又置一牀﹐牀上坐龜玆樂人一部﹐奏曲終而下﹐無壓重之色。唐乾符中﹐綿竹王俳優者﹐有巨力。每遇府中餉軍宴客﹐先呈百戲。王腰背一船﹐船中載十二人﹐舞《河傳》一曲﹐略無困乏。徳宗時﹐三原王大娘﹐以首戴十八人而舞。力者無其巧﹐巧者無其力。技而仙矣﹗善走徐州人張成喜疾走﹐日行五百里。每舉足﹐輒不可禁﹐必著墻抱樹﹐方止﹐體猶振動久之。近歲海虞顧生亦能之﹐後以酒色自奉﹐步漸短。亦如黃公之赤刀禦虎也。木僧將作大匠楊務廉甚有巧思。嘗於沁州市內刻木作僧﹐手執一碗﹐自能行乞。碗中投錢﹐關鍵忽發﹐自然作聲云「布施。」市人竟觀﹐欲其作聲﹐施者日盈數千。東嶽精藝蔣大防母夫人云﹐少日隨親謁太山東嶽﹐天下之精藝畢集。人有紙一百番﹐鑿爲錢﹐運如飛。旣畢舉之﹐其下一番﹐未嘗有鑿痕之迹﹔其上九十九番﹐則紙錢也。又一廟人﹐令一人袒背﹐俯僂於地﹐以其背爲刀幾﹐取肉二斤許﹐運刀細縷之。撤肉而拭其背﹐無絲毫之傷。鍼發魏時﹐有句驪客﹐善用鍼﹐取寸發斬爲十餘段﹐以鍼貫取之﹐言發中虛也。見《廣記》。諺譏蘇人爲「空心頭髮」﹐是未檢段成式語。北人有以空發譏予者。予笑謂曰「吾鄕毛髮玲瓏﹐不似公等七竅俱實。」譏者嘿然。雕刻絕藝《獪園》云﹕吳人顧四刻桃核作小舸子﹐大可二寸許﹐篷檣舵櫓纖索莫不悉具。一人岸幘卸衣﹐盤礡於船頭﹐銜杯自若。一人﹐脫巾袒臥船頭﹐橫笛而吹。其傍有覆笠一人﹐蹲於船尾﹐相對風鑪扇火溫酒﹐作收舵不行狀。船中壺筯竹案﹐左右皆格子眼窗﹐玲瓏相望。窗楣兩邊有春帖子一聯﹐是「好風能自至﹐明月不須期」十字。其人物之細﹐眉髮機棙﹐無不歷歷分明。又曾見一橄欖花籃﹐是小章所造也﹐形制精工絲縷若析。其蓋可開﹐合上有提﹐當孔之中穿絳﹐與眞者無異。又曾見小顧雕一胡桃殼﹐殼色摩刷作橘皮文﹐光澤可鑑。揭開﹐中間有象牙壁門雙扇。復啟視之﹐則紅勾欄內安紫檀牀一張﹐羅幃小開﹐男女祕戲其中。眉目疑畫﹐形體畢露﹐宛如人間橫陳之狀。施關發機﹐皆能搖動如生﹐𨿽古棘刺木猴無過也。其弟子沈子敍﹐亦良工有名。虫戲《輟耕錄》云﹕在杭州﹐嘗見一弄百禽者。畜蝦蟆九枚﹐先置一小墩於席中﹐其最大者乃踞坐之﹐餘八小者左右對列。大者作一聲﹐眾亦一聲﹐大者作數聲﹐眾亦數聲。旣而小者一一至大者前點首作聲﹐如作禮狀而退。謂之「蝦蟆說法」﹐又謂「蝦蟆教學」。說法﹑講學﹐總爲要錢。王兆云《湖海搜奇》云﹕京師教坊赤﹑黑蟻子列陣﹐能按鼓合金退之節﹐無一混淆者。又予在山東﹐見一人賣藥。二大鼠在籠中。人求藥﹐呼鼠之名曰「某爲我取人參來﹗」鼠躍出籠﹐銜人參紙裹而至。又呼其一曰「某爲我取黃連來﹗」亦復如是﹐百不失一。不知何以教導也。

荒唐部第三十三子猶曰﹕相傳海上有駕舟入魚腹。舟中人曰「天色何陡暗也﹖」取炬燃之。火熱而魚驚﹐遂吞而入水。是則然矣﹐然舟人之言﹐與其取炬也﹐孰聞而孰見之﹗《本艸》曰﹕獨活有風不動﹐無風自搖。石髀入水卽幹﹐出水則濕。出水則濕﹐誠有之矣﹔入水卽幹﹐何以得知﹖言固有習聞而不覺其害於理者﹐可笑也。旣可笑﹐又欲不害理﹐難矣。章子厚做相﹐有太學生在門下﹐素有口辯。子厚一日至書室﹐叩以《易》理。其人縱橫辯論﹐雜以荒唐不經說。子厚大怒曰「何故對吾亂道﹗」命左右擒下杖之﹐其人哀鳴叩頭乃免。而同時坡仙﹐乃彊人妄言以爲笑樂。以理論﹐子厚似無害﹐究竟子厚一生正經安在﹖贏得死後作貓兒﹐何如坡仙得遊戲三昧也﹖集《荒唐》第三十三。鎭陽二小兒公孫龍見趙文王﹐將以誇事炫之﹐因爲王陳大鵬九萬里釣連鰲之說。文王曰「南海之鰲﹐吾所未見也。獨以吾趙地所有之事報子。寡人之鎭陽有二小兒﹐曰東裏﹐曰左伯﹐共戲於渤海之上。須臾有所謂鵬者﹐羣翔水上。東裏邀入海以捕之﹐一攫而得。渤海之深﹐才及東裏之脛。顧何以貯也﹐於是挽左伯之巾以囊焉。左伯怒﹐相與鬥﹐久之不已。東裏之母乃拽東裏回。左伯舉太行山擲之﹐誤中東裏之母﹐一目瞇焉。母以爪剔出﹐向西北彈之。故太行山中斷﹐而所彈之石﹐今爲恆山也。子亦見之乎﹖」公孫龍逡巡喪气而退。弟子曰「嘻﹐先生持大說以誇炫人﹐宜其困也。」三老人嘗有三老人相遇。或問之年﹐一人曰「吾年不一可記﹐但憶少年時與盤古有舊。」一人曰「海水變桑田時﹐吾輒下一籌。爾來我籌己滿十間屋。」一人曰「吾所食蟠桃﹐棄其核於昆侖山下﹐今與昆侖山齊矣﹗」坡仙曰「以予觀之﹐三子者﹐與蜉蝣朝菌何以異哉﹗」子猶曰﹕於今知有坡仙﹐不知有三老人姓名。𨿽謂三老人夭而坡仙壽可也。趙方士趙有方士好大言。人問﹕「先生壽幾何﹖」方士啞然曰﹔「余亦忘之矣。憶童稚時﹐與羣兒往看伏羲畫八卦﹐見其蛇身人首﹐歸得驚瘋。賴宓羲以艸頭藥治余﹐得不死。女媧之世﹐天傾西北﹐地陷東南。余時居中央平穩之處﹐兩不能害。神農播百谷﹐余以辟穀久矣﹐一粒不曾入口。蚩尢犯余以五兵﹐因舉一指擊傷其額﹐流血被面而遁。蒼氏子不識字﹐欲來求教﹐爲其愚甚﹐不屑也。慶都十四月而生堯﹐延余作湯餅會。舜爲父母所虐﹐號泣於吳天。余手爲拭淚﹐惇勉再三﹐遂以孝聞。禹治水經余門﹐勞而觴之﹐力辭不飲而去。孔甲贈龍醢一臠﹐余誤食之﹐於今口尙鮏臭。成湯開一面之网以羅禽獸﹐嘗親數其不能忘情於野味。履癸彊余牛飲﹐不從﹐置余炮烙之刑﹐七晝夜而言笑自若﹐乃得釋去。姜家小兒釣得鮮魚﹐時時相餉﹐余以飼山中黃鶴。穆天子瑤池之宴﹐讓余首席。徐偃稱兵﹐天子乘八駿而返。阿母畱余終席﹐爲飲桑落之酒過多﹐醉倒不起。幸有董雙成﹑綠萼華兩个丫頭﹐相扶歸舍﹐一向沈醉至今﹐猶未全醒。不知今日世上﹐是何甲子也﹖」問者唯唯而退。俄而趙王墮馬傷脇。云「須千年血竭敷之﹐乃瘥。」下令求血竭﹐不可得。人有言方士者。王大喜﹐密使人執方士﹐將殺之。方士拜。巨泣曰「昨日吾父母皆年五十﹐承東鄰老姥攜酒爲壽。臣飲至醉﹐不覺言辭過度﹐實不曾活千歲。」王乃叱而赦焉。古彊李泌昔有古彊者﹐敢爲虛言﹐云「堯﹑舜﹑禹﹑湯皆歷歷目擊。孔子常勸我讀《易》﹐曰﹕『此良書也』。西狩獲麟﹐我語孔子曰﹕『此非善祥』。」又稽使君曾以一玉卮贈彊。彊後忘之﹐忽語稽曰「昔安期先生以此相遺。」李泌爲相﹐以虛誕自任。嘗對客令家人﹕「速灑掃﹐今夜洪崖先生來宿。」有人攜美醖一榼﹐有客至﹐乃曰「麻姑送酒來﹐與公同飲。」飲未畢﹐門者曰﹔「某侍郎取酒榼。」泌命還之﹐了無愧色。古彊不知何許人。乃李泌賢相﹐亦效之﹐何也﹖子猶曰﹕安期卮﹐麻姑酒﹐對面謊說﹐當場出醜。張懷素方士張懷素好大言﹐自云「道術通神﹐能呼遣飛走之屬。孔子誅少正卯﹐我嘗諫以爲太早﹔楚漢成臯相持﹐我屢登髙觀戰。」蔡元度深信之﹐謂陳瑩中曰「懷素殆非幾百歲內人也﹗」後事敗。牽引士類﹐獲罪者甚眾。斥仙項曼都學仙十年﹐歸家﹐詐云「到泰山﹐仙人以流霞飲我﹐不饑渴。忽思家﹐到帝前謁拜﹐失儀見斥。」河東因號「斥仙」。姜識慈聖光獻皇后薨﹐上悲慕甚。有姜識自言神術﹐可使死者復生﹐上試其術﹐數旬不效。乃曰「巨見太皇太后方與仁宗宴﹐臨白玉欄干賞牡丹﹐無意復來人間也﹗」上知誕妄﹐但斥於彬州。蔡承禧進挽詞曰「天上玉欄花已折﹐人問方士術何施。」醒神萬曆壬辰間﹐一老人號「醒神」。自云數百歲﹐曾見髙皇﹑張三丰。又自詭爲王越﹐至今不死。又云歷海外諸國萬餘里。陳眉公曰「聽醒神語﹐是一本活《西遊記》。」《稗史》載﹕正徳末年﹐道人曾見威寧伯於終南山﹐石室石牀﹐左右圖史。記其年﹐百二十餘歲矣。或云﹐靑萊王侍郎亦然。古謂「英雄回首卽神仙」﹐未必盡妄﹐但假托如「醒神」之流﹐必非有道之士耳。《妖亂志》呂用之事髙駢末年﹐惑於神仙之說。呂用之用事﹐自謂「磻溪眞君」﹐公然云與上仙來住。每對駢﹐或叱咄風雲﹐顧揖空中﹐謂見羣仙方過。駢隨而拜之。用之指畫紛紛﹐略無愧色。中和元年﹐詔於廣陵立駢生祠﹐並刻石頌。差縣人采碑材於宣城。及至揚子院﹐用之一夜遣人﹐密以犍牯五十﹐牽至縣南﹐鑿垣架濠﹐移入城內。及明﹐柵緝如故。因令揚子縣申府﹕「昨夜碑石不知所在。」遂懸購之。至晚云「被神人移置街市。」駢大驚﹐乃於其傍立一大木柱﹐全書其上﹐云「不因人力﹐自然而至。」卽令兩都出兵仗鼓樂﹐迎入碧筠亭。至三橋擁鬧之處﹐故埋石以礙之。僞云「人牛拽不動」﹐教駢朱篆數字﹐帖於碑上。須臾去石﹐乃行。觀者互相謂曰「碑動也﹗」識者惡之。明日揚子有一村嫗﹐詣府陳牒云「夜來裏胥借耕牛牽碑﹐誤損其足。」遠近傳笑焉。駢常與丞相鄭公不協﹐用之知之。忽曰「適得上仙書﹐宰執間陰有圖令公者﹐使一俠士來﹐夜當至。駢驚悸問計。用之徐曰「張先生守一少年時﹐常學斯術於深井裏聶夫人﹐近日不知肯爲否。若得此人當之﹐無不齏粉者﹗」駢立召守一語之。對曰「老夫久不爲此戲﹐手足生疏。然爲令公﹐有何不可﹗」及朝﹐駢衣婦人衣﹐匿於別室。守一寢駢臥內﹐至夜分﹐擲一銅鐵於階砌﹐鏗然有聲。遂出皮囊中彘血﹐灑於庭戶間﹐如格鬥狀。明日駢謝守一再生之恩﹐乃躬輦金玉及通天犀帶酬之。有蕭勝者﹐亦用之黨也﹐以五百金賂用之。用之問何故。曰「欲得知鹽城監耳。」乃見駢爲求之。駢以當任者有績﹐頗有難色。用之曰「用勝爲鹽城﹐非爲勝也。昨得上仙書﹐云有一寶劍在鹽城井中﹐須一靈官取之。勝乃秦穆駙馬﹐上仙左右人﹐故欲遣耳。」駢俛仰許之。勝至鹽數月﹐遂匣一銅匕首獻駢。用之稽首曰「此北帝所佩﹐得之﹐則百里之內﹐五兵不敢犯矣。」駢遂飾以寶玉﹐常置座隅。時廣陵久雨﹐用之謂駢曰「此地當有水災﹐郭邑悉合灰燼。近日遣金山下毒龍以少雨濡之。自此𨿽無火災﹐亦未免小驚。」於是用之每夜密遣人縱火﹐荒祠壞宇無復存者。渤海王預策資中郡開元佛寺﹐十年當有禿丁之亂﹐乃笞逐眾僧以厭之。可謂神矣﹗而受欺於用之﹐如小兒然﹐豈知困於髦及耶﹖說者羅隱嘗不禮於駢﹐《廣陵妖亂志》出其手﹐未必實錄﹐然溫公已取之矣。術人韓熙載常服術。因服桃李﹐瀉出術人長寸許。章惇爲貓宋虞仙姑年八十﹐有少女色﹐能行大洞法。詣蔡京﹐見一大貓﹐拊其背曰「此章惇也﹗」林甫口蜜腹劍﹐謂之「李貓」。惇之爲貓﹐亦無怪也。但不知此後幾世爲牛幾世娼耳。水華居士李蓬一日謁水華居士於煙雨堂。語次﹐偶誦祭東坡文﹐有「降鄒陽於十三世﹐天豈偶然﹔繼孟柯於五百年﹐吾無間也」之句。水華曰「此老夫所爲。」因論降鄒陽事。水華述劉貢父夢至一官府﹐案上文軸甚多。偶取一軸展開﹐云﹕在宋爲蘇軾﹐逆數而上﹐十三世﹐在西漢爲鄒陽。李搖首曰「玄虛。」巫尫《左傳》﹕「夏大旱﹐僖公欲焚巫尫。」注云﹕尪者仰臥屋外﹐上帝憐之﹐恐雨入其鼻﹐故不雨。金元七總管長洲劉丞不信鬼物。子病﹐妻乘夫出﹐延巫降神﹐問休咎。巫方伸兩指謾語﹐適丞歸見之﹐怒使隸執巫。將加杖﹐請問﹕「汝何人﹖」巫猶伸兩指跪曰「小人是金元七總管。」笑而遣之。何意劉丞得金七總管跪稱小人﹐然巫竟以諛免責。《朝野僉載》琵琶卜二事唐張鷟至洪州﹐聞土人何婆善琵琶卜﹐與郭司法往質焉。士女塡門﹐餉遺塞道﹐何婆心气殊髙。郭再拜下錢問其品秩。何婆乃調弦柱﹐和聲气﹐唱曰「个丈夫富貴﹐今年得一品﹐明年得二品﹐後年得三品﹐更後年得四品。」郭曰「何婆錯矣﹗品少者官髙﹐品多者官小。」何婆攺唱曰「今年減一品﹐明年減二品﹐後年減三品﹐更後年減四品。更得五﹐六年﹐總沒品。」郭大罵而起。唐崇仁坊阿來婆彈琵琶卜﹐朱紫塡門。張鷟曾往視之﹐見一將軍﹐紫袍玉帶甚偉﹐下一匹細綾請卜。來婆鳴弦柱﹐燒香合眼而唱﹕「東告東方朔﹐西告西方朔﹐南告南方朔﹐北告北方朔﹐上告上方朔﹐下告下方朔。」將軍頂禮曰「旣告請甚多﹐必望細看﹐以決疑惑。」遂卽隨意支配。卜東方朔《搜神記》﹕漢武帝與越王爲親﹐乃遣東方朔泛海求寶﹐惟命一周回。朔經二載未至。帝聞有孫賓者善卜﹐帝乃更庶服潛行﹐與左右賫絹二匹往叩賓門。賓出迎延坐。帝乃啟卜。卦成﹐知是帝﹐惶懼起拜。帝曰「朕來覓物﹐卿勿言。」賓曰「陛下非卜他物﹐乃卜東方朔也。朔行七日必至﹐今在海中面西招水大嘆。到日請話之。」至日﹐朔至。帝訝其遲。朔曰「臣不敢稽程﹐探寶未得也。」帝目﹕「七日前﹐卿在海中面西招水大嘆﹐何也﹖」朔曰「臣非嘆別事﹐嘆孫賓不識天子﹐與帝對坐。」帝深異之巨靈漢武時﹐東都獻五寸短人﹐能行案上。東方朔問之曰「阿母健否﹖」蓋王母使者巨靈也。藻兼漢武帝與羣臣宴未央﹐忽聞語云「老臣」﹐尋覓不見。梁上有一公﹐長九寸﹐拄杖僂步。帝問之。公下﹐稽首不言﹐仰視屋﹐俯指帝腳﹐忽不見。東方朔曰「是名爲『藻兼』﹐水上之精。以陛下好興宮室﹐願足於此也。」帝爲暫止。後幸河渚。聞水底有弦歌之聲。前梁上公及年少數人﹐絳衣素冠﹐皆長八﹑九寸﹐挾樂器淩波而出﹐向帝稱謝。女人星武帝時﹐張寬從祀甘泉。至渭橋﹐有女子浴於渭水﹐乳長七尺。上怪問。女曰「帝後第七車知我。」乃寬也。對曰「主祭者齋戒不潔﹐則女人星見。」壽星宋章聖皇帝踐祚之明年﹐有異人長才三尺許﹐身與首幾相半﹐丰髯秀耳﹐乞食輦下。叩其所自來。曰「將益聖人壽。」上召見內殿﹐訊其能。曰「能酒。」命之飲﹐一舉一石。俄失其人。翌日﹐太史奏「壽星躔帝座。」修月《廣記》﹕鄭仁本表弟遊髙山﹐見一人枕襆﹐呼之。其人曰「君知月乃七寶合成乎﹖月勢如丸﹐其影則日落﹐其凹處常有八萬二千戶﹐每歲修之。」因開襆﹐有斤斧鑿數事﹐兩裹玉屑。牽牛借錢道書云「牽牛娶織女﹐向天帝借二萬錢下禮。久之不償﹐被驅在營室間。」則天亦有嫁娶﹐亦有聘財﹐亦有借貸。而牽牛之負債不還﹐天帝逼債報怨﹐皆犯律矣。可笑。龍妒紹興年間﹐姑蘇郭二雅﹐妻陸氏死去二日﹐更生。言有龍王嬖妾﹐遭夫人妒忌﹐以箠死。鞫訊天獄﹐累年不決。上帝以陸貞潔﹐敕令斷之。就刑特在信宿﹐至期且有大異。數日後﹐平江忽起大風疾雨﹐驚潮漂溺田廬數百里。龍爭食《法苑珠林》云﹕貞觀十八年﹐文水縣大雷震。雲中落一石﹐大如碓﹐敕問西域僧﹐云﹔「是龍食。二龍相爭﹐誤落下耳。」虎好諛《廣異記》云﹕鳳翔李將軍爲虎所取﹐蹲踞其上。李頻呼﹕「大王乞一命﹗」虎弭耳如喜狀﹐遂釋之。雷公唐代州西有大槐樹﹐震雷擊之﹐中裂數丈。雷公爲樹所夾﹐狂吼彌日。眾披靡不敢近。狄仁傑有都督﹐逼而問之。乃云「樹有乖龍﹐所由令我逐之。落勢不堪﹐爲樹所夾。若相救者﹐當厚報徳。」仁傑命鋸匠破樹﹐方得出。雷公被樹夾﹐已異矣﹐能與人言﹐尢可怪也﹗又葉遷韶曾避雨﹐亦救雷公於夾樹問。翌日﹐雷公授以墨篆。與仁傑事政同。土地相鬧國初﹐某天官見一謁選者短而髯﹐曰「此土地也﹗」其人歸﹐暴死。赴部土地任﹐而其地已有土地。不納﹐相鬧。夜復見夢於天官曰「天曹一語﹐冥已除注。第赴任無所﹐柰何﹖」天官訝然﹐知已有是語﹐而不虞以死授也﹐命於承發科另立土地廟。至今吏部有二土地﹐而此獨靈顯。國初天官皆奉公無私﹐故戲言亦靈。落星潭後唐長興中﹐廬山落星潭有釣者﹐得一物如人狀﹐爲積歲莓苔所裹﹐不甚分辧﹐比木則重﹐比石則輕﹐棄之潭側。後數日﹐風日剝落﹐又經雨淋洗﹐忽見兩目俱開﹐則人也﹗欻然而起﹐就潭水盥手靧面。漁者驚異﹐共觀之。其人具悉本地山川之名﹐及朝代年月。語訖﹐復入水中。吏民爲建祠於潭上。橘叟有巴邛人﹐不知姓名。家有橘園。因霜後﹐諸橘盡收﹐余有兩大橘﹐如三斗盎。巴人異之﹐卽令摘下﹐輕重亦如常橘。剖開﹐每橘有二老叟﹐身長尺餘﹐須眉皤然﹐肌體紅明﹐皆相對像戲﹐談笑自若。剖開後﹐亦無驚怖﹐但相與決賭。賭訖﹐一叟曰「君輸我海龍王第七女髲發十兩﹐智瓊額黃十二枚﹐紫綃帔一副﹐絳臺山霞實散二庾﹐瀛洲玉塵九斛﹐阿母療髓凝酒四鐘﹐阿母女態盈娘子濟虛龍縞襪八兩﹐後日於王先生靑城艸堂還我耳。」又一叟曰「王先生許來﹐竟待不得。橘中之樂﹐不減商山﹐但不得深根固蒂﹐爲愚人摘下耳﹗」又一叟曰「僕饑矣﹐當取龍根脯食之。」卽於袖中出一艸根﹐方圓徑寸﹐形狀宛如龍﹐毫釐罔不周悉。因削食之﹐隨削隨滿。食訖﹐以水噀之﹐化爲一龍。四叟共乘之﹐足下泄泄雲起﹐須臾風雨晦冥﹐不知所在。鄜延長吏有大竹淩雲﹐可三尺圍。伐剖之﹐見內有二仙翁相對云「平生深根勁節﹐惜爲主人所伐。」言畢﹐乘雲而去。事類似。○仙翁旣能藏身橘﹑竹中﹐何必令橘﹑竹奇大﹗當是好名之累。朝榮觀李涼公鎭朔方﹐有甿園﹐樹下產菌一本﹐其大數尺。上有樓臺﹐中有二叟對博。刻成三字﹐曰「朝榮觀」。公令甿掘地數尺﹐有巨蟒目光如鏡﹐吐沫成菌。是夜公夢黃衣人致命曰「黃聲公昨與朝榮觀主博﹐爲愚人持獻公。」阿房銅雀﹐金穴木妖﹐皆「朝榮觀」也﹗人自不識耳。樹中樂聲萬曆丁酉﹐河南鞏縣大道﹐有木匠持斧往役於人。憩樹下﹐忽聞鼓樂聲﹐不知其自。諦聽之﹐乃出樹中﹐遂將斧擊樹數下。其內曰「不好不好﹐必砍進矣﹗」匠益重加斧。乃有細人長三﹑四寸﹐各執樂器自樹中出地上﹐猶自作樂數疊。來觀者益多﹐乃僕地。龍賓玄宗禦墨曰「龍香劑」。一日﹐墨上有小道士如蠅而上。叱之﹐卽呼「萬歲」﹐曰「臣墨之精﹐黑松使者。凡世人有文者﹐墨上皆有龍賓十二。」上神之﹐以墨賜掌文官。五寸舟杭州徐副使﹐淸苦之士。致仕後﹐偶巡行小院﹐憑欄觀缸中菡萏盛開。忽有物瞥然墮於水面。視之﹐乃一小舟也。其長五寸許﹐篙櫓帆楫﹐合用之物﹐無不畢具。有三人皆寸半﹐操篙把舵﹐與生人不異。大以爲怪﹐呼其兒二官者同玩。其喧呼運轉﹐儼若世態﹐有時舟欹側﹐亦復手足紛紜﹐若救護之狀。已而三人同拽一帆張之﹐帆與竹葉等﹐馭風排空而去。竟莫諭其怪。按幹寶《搜神記》﹐漢時池陽有小人﹐所操持之物﹐大小悉稱。其卽此類耶﹗龍蟄耳薛主事機﹐河東人。言其鄕人有患耳鳴者﹐時或作癢。以物探之﹐出虫蛻﹐輕白如鵝翎管中膜。一日與其侶並耕﹐忽雷雨交作﹐語其侶曰﹔「今日耳鳴特甚﹐何也﹖」言未旣﹐震雷一聲﹐二人皆踣於地。其一復醒﹔其一腦裂而死﹐卽耳鳴者。乃知龍蟄其耳﹐至是化去也。戴主事春﹐松江人。言其鄕有衛舅公者﹐手大指甲中紅筋時或曲直﹐或蜿蜒而動。或懼之曰「此必承雨濯手﹐龍集指甲也﹗」衛因號其指曰「赤龍甲」。一日與客泛湖﹐酒半﹐雷電繞船﹐水波震蕩。衛戲與坐客語曰「吾家赤龍將欲去耶﹗」乃出手船窗外﹐龍果裂指而去。此正與靑州婦人靑筋癢則龍出事相類。傳云﹕神龍或飛或潛﹑能大能小者也。王布衣《續仙傳》﹕終南王布衣賣藥洛陽市。富人柳信惟一子﹐眉上生一肉塊。布衣采藥一丸傅之。須臾塊破﹐一小蛇突出﹐漸及一丈許。布衣乘蛇而去。巴嫗項癭《幽怪錄》﹕伶人刁俊朝妻巴嫗﹐項癭如數斛囊﹐作琴瑟笙磬聲。妻欲以刃決拆之﹐癭忽坼裂﹐一猱跳出而去。明日﹐有黃冠叩門曰「予泰山跳猱也﹗本是老猴精﹐解致風雨。與老蛟往還。天誅蛟﹐搜索黨與﹐故匿夫人之領。於鳳凰山神處﹐得其靈膏﹐塗之卽愈。」如言果驗。《誌怪錄》二事往年葑門一媼﹐年逾五十。令人剔其耳﹐耳中得少絹帛屑。以爲偶遺落其中﹐亦不異之。已而每治耳﹐必得少物﹐絲綫穀粟稻穗之屬﹐爲品甚多。始大駭怪﹐而無如之何。久亦任之﹐不爲驚異﹐且每收置之。迫年七﹑八十而卒。核其所得耳物﹐凡一斛焉。《獪園》載處州村嫗耳中﹐爬出五穀﹐日可得升許﹐不測所從來。村人戲呼其子爲「蒼耳子」。永樂中﹐吳城有一老父偶治耳﹐於耳中得五穀金銀器皿等諸物﹐凡得一箕。後更治之﹐無所得。視其中潔淨﹐惟正中有一小木椅﹐制甚精妙。椅上坐一人﹐長數分﹐亦甚有精气。其後亦無他異。《五雜俎》載﹕近時兵書淶水張公患瘡在告。一日閒坐﹐忽臂內作癢﹐搔之﹐覺有物在指下。摘之﹐抽出肉內紅綫五﹑六寸。初疑是筋﹐詳視﹐實綫也。兜玄國薛君曹見二靑衣駕赤犢出耳﹐謂薛曰「兜玄國在吾耳中。」一童子傾耳示薛﹐別有天地花卉。遂捫耳投之﹐至一都會﹐城池樓堞﹐窮極瑰麗。因作《思歸賦》﹐忽自童子耳中落。《神異經》四事閻浮提中及四天下有金翅鳥﹐名「伽樓羅王」。此鳥業報﹐應食諸龍﹐日食一龍王及五百小龍。此鳥兩翅﹐相去六千餘里。以翅搏海水擗龍﹐見而取食之。龍取袈裟戴於頂上﹐乃得免。如意珠﹐是摩竭大魚腦中出。魚身長二十八萬里。此珠名「金剛堅」。西北海外有人長二千里﹐兩腳中間相去千里﹐腹圍一千六百里。但日飲天酒五斗﹐卽甘露也。名曰「無路之人。」據此腳之開﹐腹之大﹐幾乎方矣﹗且以五斗天酒﹐置一千六百里之腹中﹐更何所有﹖此荒唐之尢者。按龍伯國人﹐長三十丈。又東得大秦國人﹐長十丈。又東得佻國人﹐長三丈五尺。又東十萬里得中秦國人﹐長一丈。天之東南西北極﹐各有銅頭鐵額兵﹐長三千萬丈。《淮南子》曰「東方之人長。」南方有人長七尺﹐朱衣縞帶﹐赤蛇繞項。惟食惡鬼﹐朝吞三幹﹐暮吞八百。名曰「赤郭」。誇父支鼎石辰州東有三山﹐鼎足直上﹐各數千丈。古老傳曰﹕鄧誇父與日競走﹐至此煮飯。此三山者﹐誇父支鼎石也。鞭石秦始皇欲過海觀日出處﹐作石橋於海上。有神人驅石﹐去不速﹐鞭之流血。今石橋色猶赤云。樹生兒《廣博物志》﹕海中有銀山﹐其樹名女樹。天明時﹐皆生嬰兒。日出能行﹐至食時皆成少年﹐日中盛壯年﹐日晚老年﹐日沒死。日出復然。花中美女許漢陽舟行﹐迷入一溪﹐夾岸皆花苞。忽一鸚鵡喚「花開」一聲﹐花苞皆拆。中各有美女長尺許﹐能笑言。至暮花落﹐女亦隨落水中。見《花木考》。萐蒲《白虎通》云﹕王者孝道至﹐則萐蒲生。昔堯之時﹐生於庖廚。葉大於門﹐不搖﹐自搧飲食以助供。自古孝莫如舜﹑文﹐不聞萐蒲之生﹐何也﹖且如門之葉以搧飲食﹐其鐺釜亦必如五石甕﹐又未免妨堯儉徳矣﹗異蠅儒生張益夜臥一室﹐見二蠅飛集幾上﹐忽變爲人﹐將張撫抑﹐遂不能語。其一人抱首﹐一人盡力以拽其足。覺身隨拽而長﹐與屋檐等。二人仍變蠅飛去。張晨起﹐頓長三尺。舉家驚異。遂棄儒﹐奏作大漢將軍。如此異蠅﹐矮人又急撞不著。奇酒張茂先《博物志》云﹕昔有人名玄石﹐從中山酒家飲﹐與之千日酒而忘語其節。歸日尙醉﹐而家人不知﹐以爲死也﹐棺殮葬之。酒家經千日忽悟﹐而往告之。發冢適醒。齊人田及之﹐能爲千日酒﹐飲過一升﹐醉臥千日。有故人趙英飲之﹐逾量而去。其家以屍埋之。及之計千日當醒﹐往至其家。破冢出之﹐尙有酒气。按張華有九醖酒﹐每醉﹐必令人轉展久之。嘗有故人來與共飲﹐忘敕左右。至明﹐華悟。視之﹐腹已穿﹐酒流牀下。又王子年《拾遺記》﹕張華爲酒﹐煮三薇以漬曲蘗。蘗出羌﹐曲出北胡﹐以釀酒﹐淸美醇鬯。久含﹐令人齒動﹔若大醉不搖蕩﹐令人腸腐。俗謂「消腸酒」。枸樓國有水仙樹﹐腹中有水﹐謂之「仙漿」。飲者七日醉。眉間尺眉間尺仇楚﹐逃之山﹐道逢一客曰「吾能爲子報仇﹐然須子之頭與子之劍。」尺與之頭。客之楚﹐獻王。王以鑊煮其頭﹐七日不爛。自臨視之﹐客從後截王頭入鑊﹐兩頭相嚙。客恐尺頭不勝﹐自擬其頭入鑊﹐三頭相咬。七日後﹐一時俱爛﹐乃分其湯葬之。名曰「三頭冢」。梁武前生是鱔梁有磕頭師者極精進﹐爲武帝所敬信。一日敕使喚至。帝方與人奕﹐欲殺一段﹐應聲曰「殺卻﹗」使速傳命斬之。奕罷召師﹐使者曰「已得旨殺卻矣。」帝驚嘆﹐因問﹕「死時何言﹖」使曰「師云﹐前劫爲沙彌時﹐以鍬劃地﹐誤斷一曲蟺。帝時爲蟺﹐今此報也。」前生殺鱔﹐今生償命。輪回報應﹐毫釐不漏矣。但不知曲蟺前世有何積徳﹐今世便得皇帝做﹖天帝召歌賀道養工卜筮。經遇工歌女人病死﹐筮之曰「此非死﹐天帝召之歌耳。」乃以土塊加其心上﹐俄頃而蘇。人想天樂﹐天帝復想人歌。正如中土人願生西方﹐西方人聞我中國衣冠禮樂之盛﹐復願來生中國也。城精梁武逼郢城。己未夜﹐郢城有數萬毛人逾堞且泣﹐因投黃鵠磯。蓋城之精也。

妖異部第三十四子猶曰﹕妖祥無定名也﹔如有定﹐則人力無如何矣。屈軼指佞﹐獬豸觸姦﹐物之上瑞也。然以指佞觸姦之事﹐而徒責之一艸一獸﹐安用人爲﹗且聖世無姦佞﹐又何以章屈軼﹑獬豸之奇乎﹖聖世旣不必有﹐而末世又不見有﹐則屈軼﹑獬豸亦虛名耳。𨿽然﹐聖世徳勝﹐妖祥皆虛﹐末世祥多虛而妖多實﹐鬼以之靈﹐物以之怪﹐人以之疵厲﹐此其故可思也。集《妖異》第三十四。艸異靈帝光和中﹐陳畱﹑濟陰諸郡路邊艸生似人狀﹐操矛弩﹐牛馬萬狀備具。太康中二異太康中﹐幽州有死牛頭能作人言。又有山石狀似蹲狗﹐行人近﹐輒咬之。後石勒稱王。肉異前趙嘉平四年﹐有流星墜於平陽北十里。視之﹐則有肉長三十步﹐廣二十七步﹐臭聞於平陽﹐肉旁常有哭聲﹐晝夜不止。已而劉后產一蛇一虎﹐各害人而走﹐尋之不得﹐頃之乃在隕肉之旁。後卒﹐乃失此肉。哭聲亦止。好塊大肉﹗貪嘴者﹐觀此必當流涎。畫異石虎武殿初成﹐圖畫自古聖賢﹑忠臣﹑孝子﹑烈士﹑貞女﹐皆變爲胡狀。旬餘﹐頭悉縮入肩中。後石閔以胡人不爲己用﹐懸賞﹐令趙人斬胡首﹐一日殺二十餘萬。於是髙鼻多須者﹐無不濫死。蓮異《北齊書》﹕後主武平中﹐特進侍中崔季舒宅中﹐池內蓮莖皆作胡人面﹐仍著鮮卑帽。俄而季舒見殺。天畫滕涉﹐天聖中爲靑州太守。盛冬濃霜﹐屋瓦皆成百花之狀﹐以紙摹之。又《大金國誌》﹕金末﹐河冰凍成龜文﹐又有花卉禽鳥之狀﹐巧過繪縷。此天畫也。弘治二異弘治最爲盛世﹐而己酉﹑庚戌間一時奇變。如浙江奏景云縣屏風山有異物成羣﹐其狀如馬﹐大如羊﹐其色白﹐數以萬計﹐首尾相銜。從西南石牛山淩空而去﹐自午至申乃滅。居民老幼男女﹐無弗見者。又陜西慶陽府雨石無數﹐大者如鵝卵﹐小者如雞頭實。說長道短﹐剌剌不休。皆見之奏章﹐良可怪也。水斗宋髙宗時﹐程氏家井水溢﹐髙數尺﹐夭矯如長虹﹐聲如雷﹐穿墻毀樓﹐二水鬥於杉墩﹐且前且卻。約十餘刻乃解。土斗唐天寶中﹐汝南葉縣有二土塊相鬥血出。數日方止。石臼斗武淸縣民家石臼﹐與鄰家碌碡﹐皆自滚至麥地上﹐跳躍相鬥。鄕人聚觀﹐以木隔之﹐木皆損折﹐斗不可解。至晚方息。鄕人怪之﹐以臼沈污池中﹐以碡墜深坎﹐相去各百餘步。其夜碡與臼復鬥於池邊地上﹐麥苗皆壞。秀才李廷瑞聞之﹐亟往觀焉。斗猶不輟﹐乍前乍卻﹐或磕或觸﹐硜然有聲﹐火星炸落。三日乃止。鐺異《廣記》﹕唐宰相鄭絪與弟少卿縕同居昭國裏。一日廚饌將備﹐其釜忽如物於竈中築之﹐離竈尺餘﹐連築不已。旁有鐺十餘所﹐並烹庖將熟﹐皆兩耳慢搖﹐良久悉騰上竈﹐每三鐺負一釜而行﹐其餘列行引從﹐自廚中出地。有足折久廢者﹐亦跳躑而隨之。出廚東過水渠﹐諸鐺並行無礙﹐而折足者不能過。舉家驚異聚觀﹐有小兒咒之曰「旣能爲怪﹐折足者何不能前﹖」諸鐺乃棄釜庭中﹐卻返﹐每兩鐺負一折足者以過﹐往入少卿院堂前排列。乃聞空中轟然如崩屋聲﹐悉爲埃燼矣。冰柱《丹鉛要錄》﹕正徳中﹐文安縣河水每僵立。是日﹐天大寒﹐遂凍爲柱﹐髙圍俱五丈﹐中空而旁有穴。數日﹐流賊過縣﹐鄕民入穴中避之。賴以全者甚多。牛犬言晉惠泰安中﹐江夏張騁晨出﹐所乘牛言曰「天下亂﹐乘我何之﹖」騁懼而還。犬又曰「歸何早也﹖」犬貓異《廣記》﹕唐左軍容使嚴遵美一旦發狂﹐手足舞蹈。家人咸訝。貓謂犬曰「軍容攺常也﹐顚發也﹗」犬曰「莫管他﹗從他﹗」《朝野僉載》﹕鄱陽龔紀與族人同應進士舉。唱名日﹐其家眾妖競作﹐牝雞或晨鳴﹐犬或巾幘而行﹐鼠或白晝羣出。至於器皿服用之物﹐悉自變常。家人驚懼﹐召巫治之。時尙寒﹐巫向鑪坐﹐有一貓臥其側。家人謂巫曰「吾家百物皆爲異。不爲異者﹐獨此貓耳。」於是貓立拱手言曰「不敢。」巫大駭而出。後數日﹐捷音至﹐三子皆髙第。按遵美因異乞休﹐竟免於難﹐而龔氏反爲吉徵。乃知妖祥非人所測。蠅異術士相牛僧孺﹐若靑蠅拜賀﹐方能及第。公疑之。及登第訖﹐歸坐家庭﹐有靑蠅作八行立﹐約數萬﹐折躬再三﹐良久而去。黃鼠怪無錫縣龍庭華家﹐氏族甲於江左。有宗人某﹐堂中大柱內忽穿二穴﹐常見走出兩矮人﹐可二三寸許。主人怪之﹐擇日延道士誦經爲厭勝之法。兩矮人復出聽經。逐之﹐則又無迹。命塞其穴。而旁更穿一穴﹐出入如故。主人治藥弩﹐令奴張以伺之。旣出﹐斃其一﹐一疾走去。視之﹐乃雌黃鼠也。少頃﹐忽有矮人百餘輩出與主人索命。僕從嘩噪而走。又少頃﹐復有七﹑八人以白練蒙首﹐出堂中慟哭。仍復逐去。久之﹐聞柱中發鈴鈸聲。眾謂送葬。又久之﹐聞柱中起簫鼓聲。眾謂鼠中續偶。閉其堂經月﹐怪便寂然。鼠殯《搜神記》﹕豫章有一家﹐婢在竈下﹐忽有人長數寸﹐來竈間。婢誤以履踐殺一人。遂有數百人著縗麻持棺迎喪﹐凶儀皆備﹔出東門﹐入園中覆船下。就視﹐皆是鼠。婦作湯澆殺﹐遂絕。玉貞娘子程迥者﹐伊川之後。紹興八年﹐來居臨安之後洋街。門臨通衢﹐垂簾爲蔽。一旦有物如燕﹐瞥然自外飛入﹐徑著於堂壁。家人近視﹐乃一美婦﹐僅長五六寸﹐而形體皆具﹐容服甚麗。見人殊不驚﹐小聲歷歷可辧。自言「我是玉貞娘子﹐偶然至此﹐非爲災禍。苟能事我﹐亦甚善。」其家乃就壁爲小龕﹐香火奉之。能預言休咎﹐皆驗。好事者爭往求觀﹐人輸百錢﹐方爲啟龕。至者絡繹﹐程氏爲小康。如是期年﹐忽復飛去﹐不知所在。孔升翁龍門寺異蜂﹐大如鵲。僧网至籠中。明日大蜂至籠邊﹐呼「孔升翁」。僧異而放之。見《韻府》。虱誦賦揚州蘇隱夜臥﹐聞被下有數人念杜牧《阿房宮賦》﹐聲緊而小。急開被視之﹐無他物﹐惟得虱十餘﹐其大如豆。殺之卽止。魚念佛雞卵念佛唐天寶間﹐當塗民劉成﹑李暉以巨舫載魚。有大魚呼「阿彌陀佛」。俄而萬魚俱呼﹐其聲動地。敬宗朝﹐宮中聞雞卵內念「南無觀世音」。鏇中佛象常熟丘郡家食櫥內﹐錫鏇置熟雞半只﹐忘之矣。偶婢檢器皿﹐見櫥邊光焰。發視之﹐乃鏇中雞蒸气結成一小殿宇﹐中坐佛一尊﹐如世間大士像﹐眉目分明。婢奔告郡。郡移於堂上﹐率家人羅拜之。三日猶不滅﹐召巫者束一艸船﹐浮之於城河。時萬曆癸未正月初六日。見《戒庵漫筆》。此雞疑卽唐敬宗朝雞卵種也。又唐詢家烹雞﹐忽火光出釜中。視之﹐有未產卵現菩薩像坐蓮花。自是誓不殺生。蛤蜊﹑蚌異唐文宗方食蛤蜊﹐一蛤蜊中現二菩薩像﹐螺髻瓔珞﹐足履菡萏。命致之興善寺。隋煬帝亦有此事。吳興郡宗益剖蚌﹐中有珠現羅漢像﹐偏袒右肩﹐矯首左顧。宗益奉以歸慈感寺。鱉異萬曆己卯﹐嚴州建徳縣有漁者獲一鱉﹐重八斤。一酒家買之懸室中﹐夜半常作人聲。明日割烹之﹐腹有老人長六寸許﹐五官皆具﹐首戴皮帽。大異之﹐以聞於縣與郡。郡守楊公廷誥時入覲﹐命以木匣盛之﹐攜至京師﹐諸貴人傳觀焉。又丁未年﹐遂昌縣民宋甲剖一鱉﹐中有比丘端坐﹐握摩尼珠﹐衫履斬然。俱見邸報。穎川王戶部在通州時﹐一日宴客﹐庖人烹鱉。剖之﹐有鬼﹑判各一。朱發藍面﹐皂帽綠袍﹔左執簿﹐右執筆﹐種種皆具﹐刻畫所不能及。王自是遂斷玆味。菜花現佛《筆談》云﹕李及之知潤州﹐園中菜花悉變蓮花。仍各有佛坐花中﹐形如雕刻。雞生方卵弘治末﹐崇明縣民有雞生一方卵。異而碎之﹐中有彌猴﹐才大如棗。石中男女成化間﹐漕河築堤﹐一石中斷﹐中有二人作男女交媾狀。長僅三寸許﹐手足肢體皆分明﹐若雕刻而成者。髙郵衛某指揮得之﹐以獻平江伯陳公銳。銳以爲珍藏焉。石猶有情﹐人何以免﹗狐假子路以下「精怪「東昌宣聖殿﹐設空體木像。正徳中﹐子路忽人語云「我仲由也﹗夫子命我主此土禍福。」人爭祭奠﹐必令祭者暫出閉門。頃之入視﹐肴核都無餘者。一禦史經其地曰「此必妖也﹗」多設燒酒勸之﹐俄而無聲﹐乃一狐寐於側。禦史笑曰「以汝希仲由﹐乃學宰予耶﹖」鬼畏面具金陵有人擔面具出售﹐卽俗所謂「鬼臉子」者。行至石灰山下﹐遇雨沾濕﹐乃借宿大姓莊居。莊丁不納﹐權頓檐下﹐愁不能寐。而面具經雨將壞﹐乃拾薪爇火熯之。首戴一枚﹐兩手及兩膝各冒其一﹐以近燎。至三更許﹐有一黑大漢﹐穿一黑單衣﹐且前且卻。其人念必異物﹐懼其面具而然﹐乃大聲叱之。黑漢前跪曰「我黑魚精也﹗」「家何在﹖」曰「在此里許水塘中。與主人之女有交﹐故每夕來往。不意有犯尊神﹐望恕其責。」其人叱之使去。明旦﹐訪主人之女﹐果病祟。遂告之故。竭塘漁之﹐得烏魚﹐重百餘斤﹐乃腌而擔歸。鬼張以下「鬼」弘治中﹐髙郵張指揮無嗣﹐求妾未得。偶出湖上﹐見敗船板載一女甚麗﹐波浮而來。問之﹐曰「妾﹐某邑人。舟覆﹐一家皆沒。妾賴板得存﹐幸救我。」張援得之﹐甚寵愛。逾年生子。女櫛沐必掩戶。一日婢從隙窺之﹐見女取頭置膝上綰結﹐加簪珥﹐始加於頸。大驚﹐密以啟張。張未信。他日張覘之﹐果然。知爲妖﹐排戶入斬之﹐乃一敗船板耳。子已數歲﹐無他異﹐後襲職。至今稱「鬼張指揮」云。無鬼論阮瞻素執無鬼論。忽有客通名詣瞻﹐寒溫畢﹐聊談名理。良久﹐及鬼神事﹐反復甚苦。客遂屈﹐作色曰「鬼神﹐古聖所傳﹐君何得獨言無﹖旣僕便是鬼﹗」於是變爲異形﹐須臾消滅。《麈談》云﹕閩僕順童雨夜暮歸﹐見一人持燈就傘。偕行良久﹐語童曰「聞此地有鬼﹐汝曾遇否﹖」童笑曰「吾行此多年﹐未之見也。」將適通衢﹐寄傘者曰「汝試看我面。」視之﹐乃無頷頦者﹗僕狂叫而走。相傳世間人鬼半﹐但人不見鬼耳。鬼巴《夷堅志》﹕臨川王行之﹐爲廣東龍泉尉。表弟季生來訪﹐泊船月明中。夜半﹐有鬼長二尺﹐靛身朱發﹐倏然而入﹐漸逼臥席﹐冉冉騰身行於腹上。季素有膽﹐引手執之﹐喚僕共擊。叫呼之聲甚異﹐頃刻死﹐而形不滅。明旦﹐剖其腸胃﹐以鹽臘之﹐藏篋中﹐謂之「鬼巴」。或與談神怪事﹐則出示之。藥鬼劉池苟家有鬼﹐常夜來竊食。劉患之﹐乃煮野葛汁二升瀉粥上﹐覆以盂。其夜鬼來發盂啖粥﹐須臾在屋上吐。遂絕。髑髏言禦用監奉禦來定﹐五月間差往南海子公幹。從五六騎出城﹐舁酒肴爲路食。日午﹐至羊房南大柳樹下﹐脫衣卸鞍﹐坐樹根上﹐以椰瓢盛酒﹐搗蒜汁濡肉自啖。回顧一髑髏在旁﹐來夾肉濡蒜﹐戲納髑髏口中﹐問之曰「辣否﹖」髑髏卽應之曰「辣﹗」終食之頃﹐呼辣不已。來驚悸﹐令人去其肉﹐呼亦不己。遂啟行至海子。畢事而回﹐呼辣之聲隨其往還﹐入城始絕。數日後﹐來遂病死。見《馬氏日抄》。《江湖紀聞》載至元丙子﹐習家湖髑髏呼鹽事﹐類此。白骨劉先生者﹐河朔人。嘗至上封﹐歸路遇雨。視道旁一冢有穴﹐遂入以避。會昏暮﹐因就寢。夜將半﹐睡覺﹐雨止﹐月明透穴﹐照壙中歷歷可見。甓甃甚光潔﹐北壁有白骨一具﹐自頂至足俱全﹐余無一物。劉方起坐﹐近視之﹐白骨倏然而起﹐急前抱劉。劉極力奮擊﹐乃零落墮地。劉出﹐每與人談其事。或曰「此非怪也﹐劉眞气壯盛﹐足以翕附枯骨耳。」鬼姑神南海小虞山中有鬼母﹐一生千鬼。朝產之﹐暮食之。今蒼梧有鬼姑神是也。虎頭龍足﹐蟒目蛟眉。蛤精疾以下「奇疾」《北齊書》﹕右僕射徐之才善醫術。時有人患腳跟腫痛﹐諸醫莫能識。之才曰「蛤精疾也。得之當由乘船入海﹐垂腳水中。」疾者曰「實曾如此。」爲割之﹐得蛤子二个如楡莢。食雞子疾褚澄彥回弟。善醫術。一人有冷疾﹐澄爲診脈﹐云是食白瀹雞子過多所致。令取蘇子一升煮服之。始一服﹐乃出一物如升。開看是雛雞﹐翅距具足﹐能行走。澄曰「未也﹗」更服之﹐又吐﹐得如向者雞二十頭﹐乃愈。銅槍《述異記》﹕漢末時﹐有一人腹內痛﹐晝夜不眠﹐敕其子曰「吾气絕後﹐可剖視之。」死後﹐其子果剖之﹐得一銅槍。後華佗聞之﹐便往﹐出巾箱內藥投之﹐槍卽化爲淸酒。臨甸寺僧齊門外臨甸寺﹐有僧年二十餘﹐患蠱疾﹐五年不瘥而死。僧少而美﹐性又淳﹐其師痛惜之﹐厚加殯送。及荼毗﹐火方熾﹐忽爆響一聲﹐僧腹裂﹐中有一胞。胞破﹐出一人﹐長數寸﹐面目肢發﹐無不畢具﹐美須蔚然垂腹。觀者驚異。張鍔祕書丞張鍔嗜酒﹐得奇疾。中身而分﹐左常苦寒﹐右常苦熱。𨿽盛暑隆冬﹐著襪褲紗綿相半。飲不飲元載不飲﹐其鼻聞气已醉。人以鍼挑其鼻尖﹐出一小虫﹐曰「此酒魔也﹗」由是日飲一斗。鎭陽有士人嗜酒﹐日常數斗。至午後﹐興發不可遏。家業遂廢。一夕大醉﹐嘔出一物如舌。初視無痕竅﹐至欲飲時﹐眼徧其上﹐矗然而起。家人沃之以酒﹐立盡﹐如常日所飲之數。遂投烈火中﹐忽爆裂爲數十片。士人由是惡酒。《說儲》載異疾三條宋知制誥呂縉叔得疾﹐身漸縮小﹐乃如小兒。姜愚忽不識字﹐數載方復。宋時一女子﹐視直物皆曲﹐弓弦界尺之類盡如鉤。腸癢傅舍人爲太學博士日﹐忽得腸癢之疾﹕滿腹作癢﹐又無搔處﹐欲笑難笑﹐欲泣難泣。數年方愈。徐氏參政孟庾夫人徐氏﹐有奇疾。每發於聞見﹐卽舉身戰栗﹐至於幾絕。見母與弟皆然。至死不明。又惡聞徐姓﹐及打鐵打銀聲。嘗有一婢﹐使之十餘年﹐甚得力﹐極喜之。一日偶問其家所爲業。婢曰「打鐵」。疾遂作﹐更不欲見﹐竟逐去之。醫遂無能施其術。腹中擊鼓陳子直主簿之妻﹐有異疾。每腹脹﹐則中有聲如擊鼓﹐遠聞於外﹐腹消則聲止。一月一作。喉聲合樂《酉陽雜俎》云﹕許州有一老僧﹐自四十年已後﹐每寐熟﹐卽喉聲如鼓簧﹐若成均節。許州伶人伺其寢﹐卽譜其聲。按之絲竹﹐皆合古奏。僧覺亦不自知。空中美人《北齊書》﹕天統中﹐武成酒色過度﹐恍惚不恆。曾病發﹐自云「初見空中有五色物﹐稍近﹐變成一美婦人。去地數丈﹐亭亭而立。食頃﹐變爲觀世音。」之才云「此色欲多﹐大虛所致。」應聲虫《文昌雜錄》﹕劉伯時常見淮西士人楊勔﹐自言中年得異疾﹐每發言應答﹐腹中輒有虫聲效之﹐數年間﹐其聲浸大。有道士見而驚曰「此應聲虫也﹗久不治﹐延及妻子。宜讀《本艸》﹐過虫所不應者﹐當取服之。」勔如言﹐讀至「雷丸」﹐虫忽無聲。乃頓餌數粒﹐遂愈。始未以爲信﹐其後至長汀﹐遇一丐者﹐亦是疾﹐而觀者甚眾。因教之使服雷丸。丐者謝曰「某貧無他技﹐所求衣食於人者﹐惟借此耳。」應聲虫﹐本病也﹐而丐者以爲衣食之資﹐死而不悔。又安知世間功名富貴﹐達人不以爲應聲虫乎﹖噫﹐衣食誤人﹐肯服雷丸者鮮矣﹗活玉窠《淸異錄》﹕盩厔吏魁召士人訓子弟﹐館於門。士人素有蛀牙﹐一日復作﹐左腮掀腫。遂張口臥﹐意似懵騰。忽聞有聲發於齦齶﹐若切切語言﹐人物喧嘩﹐漸出口外﹐痛頓止。至半夜﹐卻聞早來之聲﹐仍云「小都郎回活玉窠也。」似呼喝狀﹐頰上蠢然直入口。彈指頃﹐齒大痛。諸旦﹐具告主人。勸呼符咒治之﹐痛止腫消。竟不如何怪。謝在杭云﹕餘同年曆城穆吏部深﹐家居得疾﹐耳中常聞人馬聲。一日聞語曰「吾輩出遊郊外。」卽似車馬騾驢以次出外﹐宿疾頓瘳。至哺﹐復聞人馬雜遝﹐入耳中﹐疾復如故。穆延醫治﹐百計不效。逾年自愈。始信陶穀所載不謬。一胎六十年以下「產異」《百緣經》云﹕佛在世時﹐王捨城中有一長者﹐財寶無量﹐不可稱計。其婦足滿十月﹐便欲產子﹐然不肯出。尋重有身﹐足滿十月﹐復產一子。先懷者住在右脇。如是次第懷妊九子﹐各滿十月而產﹐惟先一子故在胎中﹐不肯出外。其母極患﹐設湯藥以自療治﹐病無降損。囑及家中﹕「我腹中子故活不死。今若設終﹐必開我腹﹐取子養育。」迨母命終﹐諸親眷屬﹐載其屍骸詣諸冢間﹐請太醫耆婆破看之﹐得一小兒﹐形狀故小﹐頭髮皓白﹐俯僂而行﹐四向顧視﹐語諸親言「汝等當知﹐我由先身惡口罵辱眾僧﹐故處此熱藏中﹐經六十年﹐受是苦惱。」一生四十子周哀公之八年﹐鄭有人一生四十子。其二十人生﹐二十人死。肉帶懸兒《稗史》﹕宋孝廉所親家有婢﹐產出肉帶子一條﹐帶上共懸十八小兒面目形體﹐無不具備﹐聯絡如綴。觀者雲集。其母懼而棄之。竇母等《五雜俎》云﹕漢竇武之母﹐產一蛇﹐一鶴。晉枹罕令嚴根妓產一龍﹑一女﹑一鵝。劉聰後劉氏產一蛇﹑一虎。唐大順中資州王全義妻孕而漸下入股﹐至足大拇指。拆而生珠﹐漸長大如杯。宋潮州婦人產子如指大﹐五體皆具者百餘枚。《獪園》云﹕萬曆己酉﹐石湖民陳妻許氏﹐產一白魚。壬子﹐蘇城昊妻娩身﹐產一金色大鯉魚﹐長四尺許﹐鱗甲燦然。其家大駭﹐投諸淸冷之淵。里人呼其父曰「漁翁」。產法馬萬曆丁未﹐吳縣石湖民陳妻許民﹐產夜叉﹑白魚。後又妊﹐過期不產。一日請治平寺僧在家轉經祈佑。其夕功未畢﹐內呼腹痛急。忽產下一胞﹐訝是何物﹐破而視之﹐乃一秤銀銅法馬子也﹗舉家大駭﹐權之﹐重十兩。視其背﹐有鑄成字樣﹐驗是「萬曆二十二年置」七字﹐迹甚分明﹐至今尙在。比鄰章秀才偕同學方生親詣其廬﹐傳玩而異之。或疑銅精所交﹐或疑五郎所幻﹐未可知。產錢徐州吳瑞者﹐秀才玠之弟﹐行第八﹐年二十餘。妻初產子﹐歷五十四日﹐忽嘔出水數合﹐有銅靑气。家人曰「此兒傷重﹐何爲出水綠色耶﹖」明旦﹐遂噦出三角物數十。其家怪而洗之﹐乃成二錢﹐分爲四塊﹐平正無大小之殊。五﹑六日﹐連下數升。合之﹐得大錢七十二文。皆有年號﹐輪郭周正﹐體面無一不符。遂以膠粘而固之。聞者皆求觀﹐州有司亦至。其兒竟無他異。產《本際經》張衡之女玉蘭﹐幼而潔素﹐不食葷血。年十七歲﹐夢朱光入口﹐因而有孕。父母索之﹐終不肯言。惟侍婢知之。一日謂侍婢曰「我死﹐爾當剖腹以明我心。」其夕遂歿。父母不違其言﹐剖腹得一物。如蓮花初開﹐其中有白素金書十卷﹐乃《本際經》也。十餘日間﹐大風雨晦暝﹐遂失其經。產掌鄞縣民出賈﹐妻與其姒同處。夫久不歸﹐見夫兄﹐私心慕之﹐成疾阽危。家人知所以﹐且憐之。計無所出﹐彊伯氏從帷外以手少拊其腹﹐遂有感成孕。及產﹐惟一掌焉。額產晉安帝義熙中﹐魏興李宣妻樊氏懷妊。過期不育﹐而額上有瘡﹐兒穿之以出。長爲將﹐今猶存﹐名胡兒。見《異苑》

非族部第三十五子猶曰﹕學者少所見﹐多所怪。窮發之國﹐穴胸反趾﹐獨臂兩舌﹐殊風異尙﹐怪怪奇奇﹐見於記載者侈矣。不閱此﹐不知天地之大﹔不閱此﹐不知中國之尊。予特采其尢可駭笑者著焉﹐而附以蛇虎之屬﹐若曰「夷狄禽獸」云爾。是爲《非族》第三十五。南海異事三條南海男子女人皆縝發。每沐﹐以灰投流水中﹐就水以沐﹐以彘膏塗其發。至五﹑六月﹐稻禾熟﹐民盡髡﹐鬻於市。旣髡﹐復取彘膏塗之。來歲五﹑六月又可鬻。解牛多女人﹐謂之「屠婆」﹑「屠娘」。皆縛牛於大木﹐執刀數其罪﹕「某時牽若耕﹐不得前﹔某時乘若渡水﹐不得行。今何以免死耶﹗」以策舉頸﹐揮刀斬之。貧民妻方孕﹐則詣富室指腹以賣之﹐俗謂「指腹賣」。或己子未勝衣﹐鄰之子稍可賣﹐往貸以鬻。折杖以識其短長﹐候己子長與杖等﹐卽償貸者。鬻男女如糞壤﹐父子兩不戚戚。蜜喞喞右江西南多獠民﹐好爲「蜜喞喞」。鼠胎未瞬﹐通身赤蠕者﹐漬之以蜜﹐置盤中﹐猶囁囁而行。以筯挾取咬之﹐喞喞作聲﹐故曰「蜜喞喞」。吳人以酒漬蟛蜞食之。或入酒未深者﹐才舉筯﹐皆走出盤外。此與「蜜喞喞」何異。產翁《南楚新聞》云﹕南方有獠婦﹐生子便起﹔其夫臥牀褥﹐飲食皆如乳婦。稍不衛護﹐疾亦如之。其妻了無所苦﹐炊爨樵蘇自若。又越俗﹕妻誕子﹐經三日﹐便澡身於溪河。返﹐具糜餉婿。婿擁衾抱雛坐於寢榻﹐稱爲「產翁」。其顚倒如此﹗土獠蠻俗土獠蠻俗﹕男子十四五﹐則左右擊去兩齒﹐然後婚娶。無匙筯﹐手搏飯而食之。足躡髙橇﹐上下山坡如奔鹿。人死﹐以棺木盛之﹐置千仞顚崖之上﹐以先墮者爲吉。倭國《北史》云﹕倭國王以天爲兄﹐以日爲弟。未明時﹐出聽政﹔日出便停理務﹐曰「委我弟」。占城占城國釀酒法﹕以米和藥入甕中﹐封固日久﹐俟糟生蛆爲佳醞。他日開封﹐用長節竹竿三四尺﹐插入糟甕﹐量人多少入水。以次吸竹﹐則酒入口。吸盡﹐再入水。若無味則止﹔有味﹐封畱再飲。歲時﹐縱人采生人膽鬻官。其酋或部領得膽入酒中﹐與家人同飲﹐又以浴身﹐謂之「通身是膽」。頭飛占城國婦人有頭飛者﹐夜飛食人糞。夫知而固封其項﹐或移其身﹐則死矣。陳剛中在安南﹐有紀事詩曰「鼻飲如瓴甋﹐頭飛似轆轤。」《蠃虫集》載老撾國人鼻飲水漿﹐頭飛食魚。嶺南溪洞中﹐往往有飛頭者﹐故有「飛頭獠子」之號。頭將飛一日前﹐頸有痕匝項如紅縷。妻子遂看守之。其人及夜﹐狀如病﹐頭忽生翼﹐脫身而去。乃於岸泥尋蟹蚓之類食之。將曉飛還﹐如夢覺﹐其腹實矣。吳時﹐將軍朱桓有婢﹐每夜臥後﹐頭輒飛去。或從狗竇﹐或從天窗中出入﹐以耳爲翼﹐將曉復還。數數如此﹐旁人怪之﹐夜視﹐惟有身無頭﹐其體微冷﹐乃蒙之以被。至曉頭還﹐礙被不得安﹐再三墮地﹐而其體气急疾﹐若將死者。乃去被﹐頭復起附﹐如常人焉。吐蕃唐貞元中﹐王師大破吐蕃於靑海﹐臨陣殺吐蕃大兵馬使乞藏遮。或云是尙結贊。吐蕃乃收屍歸。有百餘人行哭隨屍﹐威儀絕異﹕使一人立屍旁代語﹐問以「瘡疾痛乎﹖」代應曰「痛」﹐卽膏藥塗之。又問﹕「食乎﹖」應曰「食」﹐卽爲具食。又問﹕「衣乎﹖」應曰「衣」﹐卽命裘衣之。又問﹕「歸乎﹖」應曰「歸」。卽具輿馬載屍而去。若此異禮﹐必國之貴臣也。契丹契丹俗﹕每正月十三日﹐放國人爲賊三日﹐惟不許盜及十貫以上。北呼爲「鶻裏【巨寸】」﹐華言「偸時」也。諺云「禽獸淫﹐無恥而有節﹔人淫﹐有恥而無節。」余亦云﹕虜偸不禁而有時﹐中國偸禁而無時。契丹牛馬有熟時﹐如南方之養蠶也。有雪而露艸寸許﹐牛馬大熟。若無雪﹐或雪沒艸﹐則不熟。契丹主至臨城﹐得疾﹐至殺胡林而卒。國人剖其腹﹐實鹽數斗﹐載之北去。晉人謂之「帝羓」。夷婦蕭嶽峯《夷俗記》﹕夷婦乳長﹐重至腹下。時當刺繡﹐兒輒從腋後索而食之。韃韃韃韃腸極細﹐如豬腸。人身瘦長而闊膀。不畏死﹐得勝則唱﹐敗則哭。韃婦至中國﹐人戲弄其乳則喜﹐以爲是其子也。至隱處亦不爲意。惟執其手則怒﹐謂執手爲夫婦﹐動挾刃刺其人。渾脫北人殺小牛﹐自脊上開一孔﹐逐旋取去內頭骨肉﹐外皮皆完。揉軟﹐用以盛乳酪酒湩﹐謂之「渾脫」。種羊大漢迆西人能種羊。取羊骨﹐以初冬未日埋地中﹐初春未日爲吹笳咒語﹐卽有小羊從地中出。中國有種蚶﹑種鱉法﹐種羊未是鑿空。回鶻回鶻酋長共爲一堂﹐塑佛像其中。每齋﹐必刲羊﹐以指染血塗於佛口﹐或捧其足而呵之﹐謂之親敬。木乃伊回回地面﹐有年老自願捨身濟眾者﹐乃澡身絕食﹐口啖蜂蜜。數月﹐便溺皆蜜矣。旣死﹐國人殮以石槨﹐仍以滿蜜浸之﹐鐫志年月。侯百年啟視之﹐則已成蜜劑﹐名曰「木乃伊」﹐人有損折肢體者﹐食少許立效。見《博物志補》大食國木花大食國﹐西南二千里外﹐山谷間有木﹐生花如人首。與語輒笑﹐則落。古莽古莽之國﹐其人多眠﹐五旬一覺。以夢之所爲爲實﹐晝之所見爲虛。白狼國西夷有白狼國者﹐依山以居﹐壘石爲室﹐如浮圖然。以梯上下﹐貨藏於上﹐人居於中﹐畜豢於下。見《綱目》。裸人《天寶實錄》云﹕日南廏山連接﹐不知幾千里。裸人所居﹐白民之後也。刺其胸前作花﹐有物如粉而紫色﹐畫其兩目下﹐去前二齒﹐以爲美飾。大宛大宛國人﹐皆深目多須髯。善賈市﹐爭分銖。貴女子﹐女子所言﹐丈夫乃決正。女國女國在蔥嶺之南。其俗婦人輕丈夫﹐而性不妒忌。男女皆以彩色塗面﹐一日之中﹐或數度變攺之。人皆被髮。見《隋書》金齒蠻金齒蠻俗﹐處女淫亂同狗彘。未嫁而死者﹐所通之男子持一幡相送。有至百人者﹐父母哭曰「女愛者眾﹐何期夭逝﹗」麻逸麻逸國﹐族尙節義。夫死﹐其婦削髮絕食﹐與夫屍同寢﹐多與並逝者。逾七日不死﹐則親戚勸以飲食。吐火羅吐火羅國﹐都蔥嶺西五百里﹐與挹怛雜居。都城方二里﹐勝兵者十萬人﹐皆習戰。其俗奉佛。兄弟同一妻﹐疊寢焉。每一人入房﹐戶外掛其衣以爲志。生子屬其長兄。暹羅暹羅國﹐婚姻先請僧迎男子至女家。僧取童女喜紅點於男子額﹐名曰「利市」﹐然後成親。過三日後﹐又請僧送女歸男家﹐則置酒張樂待賓。喪禮﹕凡富貴人死﹐用水銀灌腹而葬﹔平人﹐則舁至郊外海邊沙際﹐爲鳥所食﹐食盡飛去﹐余骨號泣棄海中﹐謂之「鳥葬」。輆沐越東有輆沐國。長子生﹐則解而食之﹐謂之「宜弟」。父死﹐則負其母而棄之﹐言「鬼妻不可與共居」。楚之南﹐炎人之國。其親戚死﹐刳其肉而棄之﹐然後埋其骨﹐乃成孝子。秦之西有義渠之國。其親戚死﹐聚柴焚之﹐薰其煙上騰﹐謂之「登霞」﹐然後爲孝。見《墨子》。羅羅羅羅卽鳥蠻俗尙男巫﹐號曰「大奚婆」。以雞骨占吉凶﹐事無巨細皆決焉。凡娶婦﹐必先與大奚通﹐次則諸房兄弟皆喜之﹐然後成婚。謂之和睦。夫婦之禮﹐晝不相見﹐夜則同寢。生兒未十歲﹐不得見父。酋長死﹐以豹皮裹屍焚之﹐葬其骨於山﹐非至親莫知其處。葬畢﹐用七寶偶人藏之髙樓﹐盜取鄰境貴人之首以祭。如不得﹐終不祭祀。爪哇爪哇國凡主翁死﹐殯之日﹐妻妾奴婢皆帶艸花滿頭﹐披五色手巾﹐隨屍至海邊或野地。舁屍俾眾犬食。食盡爲好﹔食不盡﹐則悲歌泣號。積柴於旁﹐眾婦坐其上。良久﹐縱火燒柴而死。蓋殉葬之禮也。大耳國《山海經》﹕有大耳國﹐其人寢﹐常以一耳爲席﹐一耳爲衾。暑月又可作扇。以玄徳方之﹐渺乎小矣。聶耳國聶耳國﹐其人與獸相類。在無腹國東。其人虎文﹐耳長過腰﹐手捧耳而行。辰韓辰韓國﹐兒生﹐以石壓其頭﹐欲其扁。今辰韓人皆扁頭。見《魏志》。鵠國陳犁與齊桓論云﹕西海之外有鵠國﹐男女皆長七寸。爲人自然有禮﹐好拜跪。壽皆三百歲。其行如飛﹐日行千里。百物不敢犯﹐惟畏海鵠﹐海鵠遇輒吞之﹐亦壽三百歲。此人在海鵠腹中不死﹐而鵠亦飛千里。勒畢勒畢國人長三寸﹐有翼﹐善言語戲笑。因名「語國」。陳玄錫曰「傳云『僬僥三尺』﹐短之至也。假令僬僥而適勒畢﹐必且詫爲臨洮長人矣﹗」小人西北荒中有小人焉﹐長一寸﹐朱衣玄冠﹐乘軺車導引﹐有威儀。人遇其乘車﹐並食之。其味辛楚﹐終不爲虫豸所咋。並識萬物名字﹐殺腹中三虫。大人咸熙二年﹐有大人見於襄武﹐身長二丈﹐腳迹三尺二寸。苻堅時﹐河中得一大屐﹐長七尺三寸﹔又有桃核﹐可容五斗。長人成化辛丑﹐蘇州衛軍人數十泛海遭風。漂至一島﹐人皆長三四丈﹐以藤穿我一人於樹間。其人逸出﹐至海邊﹐忽前舟返﹐載之。而長人追至﹐船已離岸﹐從岸上用手挽船。船人劍截其一指。辧之﹐乃中指一節。以尺度之﹐尺有四寸。遇嘉定令取視﹐畱置庫中。長布巾﹑長衣《蘇州府誌》云﹕有直指使詣學宮﹐大風吹下一布巾﹐橫直皆丈餘﹐以貯郡庫。又某年海上浮一衣來﹐長二丈﹐兩袖倍之。無啟民﹑錄民﹑細民無啟民﹐居穴食土。其人死﹐其心不朽﹐埋之﹐百年化爲人。錄民﹐膝不朽。埋之百二十年﹐化爲人。細民﹐肝不朽。埋之八年。化爲人。含塗國含塗國貢其珍怪。其使云﹕去王都七萬里﹐鳥獸皆能言語。雞犬死者﹐埋之不朽。經歷數世﹐其家人遊於山河海濱﹐地中聞雞犬鳴吠。主乃握取還家養之。毛羽𨿽禿落﹐更生﹐久乃悅澤。賣龍秦使者甘宗所奏西域事云﹕外國方士能神咒者﹐臨川禹步吹气﹐龍卽浮出。初出﹐乃長數十丈。方士吹之。一吹﹐則龍輒一縮。至長數寸﹐乃取置壺中﹐以少水養之。外國常苦災旱。於是方士聞旱﹐便賫龍往出賣之。一龍值金數十斤﹐舉國會斂以顧其值。乃發壺出龍﹐置淵中﹐復禹步吹之﹐長數十丈。須臾﹐雨四集矣。見《抱朴子》。鹽龍蕭注從狄殿前之破蠻洞也﹐收其寶貨珍異。得一龍﹐長尺餘﹐云是鹽龍﹐蠻人所豢也。籍以銀盤﹐中置玉盂﹐以玉箸摭海鹽飲之。每鱗中出鹽﹐則收用。以酒送一匕﹐專主興陽。後因蔡元度就其體舐鹽而龍死。其家以鹽封其遺體﹐三四日用亦有力。後聞此龍歸蔡元長家。龍鱗武昌熊維禎談其邑因江漲﹐漂一物如魚鱗於田間﹐大如席﹐或曰龍鱗也。大鵬嘉靖中﹐海上曾墜一大鵬鳥毛。萬元獻親見在某郡庫中。毛以久盡﹐獨見孔﹐橫置在地﹐平步入之無礙。又海邊人家﹐忽爲糞所壓沒﹐從內掘出。糞皆作魚蝦腥﹐質半未化。蓋大鵬鳥過遺糞也。林尙書瀚於內庫見大鵬翎一支﹐長丈許﹐管中可容兩人坐。公自作記。海鵰正徳末﹐有鳥黑色﹐大如象﹐舒翅如船篷﹐飛入長安門內大樹上。弓弩射之﹐皆不入。民家所養鵝﹐被啄而食之﹐如拾蛆虫然。數月方去。人以爲海鵰也。海鳧晉時﹐有人得鳥毛﹐長三丈。以示張華﹐華慘然曰「此海鳧毛也﹗出則天下亂。」海大魚《崇明志》﹕海上有大魚﹐過崇明縣﹐八日八夜﹐其身始盡。海舟泛琉球﹐夜見山起接云﹐兩日並出﹐風亦驟作﹐撼舟欲覆。眾皆駭惑﹐舟師搖手令勿言﹐但閉目坐。久始不見。舟師額手賀曰「我輩皆重生矣﹗」起接云者﹐鯨魚翅也﹐兩日﹐目也。見《使琉球錄》。宋髙宗紹興間﹐漳浦海場有魚髙數丈。割其肉數百車。至剜目﹐乃覺﹐轉鬣而旁艦皆覆。近時劉參戎炳文過海洋﹐於亂礁上見一巨魚橫沙際。數百人持斧﹐移時僅開一肋。肉不甚美。肉中刺骨亦長丈餘。劉攜數根歸以示人。想皆此類耳。見《獪園》。南海人常從城上望見海中推出黑山一座﹐髙數千尺。相去十餘里﹐便知爲大魚矣。此魚偶困而失水﹐蜿蜒島上。居人數百﹐咸來分割其脂爲膏﹐經月不盡。又有貪取魚目爲燈﹐相與攀援騰踏而上。其目大可數石﹐計無能取﹐失足溺死於中者同時七人﹐乃止。見《獪園》。昔人有遊東海者﹐旣而風惡船破﹐補治不能制﹐隨風浪莫知所之。一日一夜﹐得一孤洲。共侶歡然下石植纜﹐登洲煮食﹐食未熟而洲沒。在船者斫斷其纜﹐船復漂蕩。向者孤洲﹐乃大魚也﹗吸波吐浪﹐去疾如風。在洲上死者十餘人。鱘魚大街袁六房曾网一鱘魚﹐長而極瘦。始怪之﹐肚中得一糙碗﹐蓋爲此物所磨﹐瘦者以此。見《獪園》。漢泉井中魚河陰南廣武山﹐漢髙皇廟在其麓。殿前有八角井﹐曰「漢泉」。井中三魚﹐一金鱗﹐一黑﹐一如常﹐而半邊鱗肉與骨俱無﹐獨其首全。與二魚並遊無異。但其遊差緩﹐不復有揚鬣撥刺之勢。俗傳漢皇食鱠﹐庖人治魚及半而楚軍至﹐倉惶棄魚井中而遁。奔【魚孚】奔【魚孚】﹐一名瀱﹐非魚非蛟﹐大如船﹐長二三丈﹐若鮎。有兩乳在腹下﹐雄雌陰陽類人。取其子著岸上﹐聲如嬰兒啼。頂上有孔通頭﹐气出嚇嚇作聲﹐必大風。行者以爲候。相傳嬾媍所化。殺一頭﹐得膏三四斛。取之燒燈﹐照讀書紡績輒暗﹔照歡樂之處則明。鯢魚﹑魶魚《雙槐歲抄》﹕鯢魚﹐出峽中。如鮎﹐四足長尾﹐能上樹。天旱﹐輒含水上山﹐茹艸葉覆身。張口﹐俟鳥來飲水﹐因吸食之。聲如小兒。將食﹐先縛之樹﹐鞭之出汁如白汗﹐乃無毒。魶魚﹐出四川雅州。似鯢﹐亦能緣木。蜀人食之。孟子謂「緣木求魚」﹐理必所無﹐不知天壤間正不可窮也。人魚宋待制查道奉使髙麗。晚泊一山﹐望見沙中有一婦人﹐紅裳雙袒﹐髻鬟紛亂﹐肘後微有紅鬣。查曰「此人魚。」命水工以篙扶於水中﹐勿令傷。婦人得水﹐偃仰復身﹐望查拜手感戀而沒。聞北方有人魚﹐身白皙。牝牡交感﹐與人無異。鰥寡多取蓄池中。未知卽此種否。【魚臽】魚《異苑》云﹕【魚臽】魚﹐凡諸魚欲產﹐【魚臽】輒以頭衝其腹。世謂「眾魚之生母」。橫公魚北方荒外有石湖﹐出橫公魚﹐夜化爲人。刺之不入﹐煮之不死﹐以烏梅二十七煮之卽爛﹐可已邪病。鼉市南海之濱﹐有鼉市焉。鼉暴背海隅﹐邊幅廣修不知幾百里也。居民視爲石洲﹐漸創茆茨﹐鱗列成市﹐亦不知幾何時也﹗異時有穴其肩爲鐵冶者。天旱﹐火熾﹐鼉不勝熱﹐怒而移去。沒者凡數千家。紅塵中﹐大都「鼉市」也。特未遭漂沒﹐故不知耳。在此太倉董氏嘗捕得一鱉﹐人首﹐出水作嘆息聲。懼而殺之。按《酉陽雜俎》﹐名曰「在此」。鱉身人首﹐鳴則若云「在此」﹐故以名之。蟹

松江幹山人沈宗正﹐每深秋﹐設籪於塘﹐取蟹入饌。一日見二三蟹相附而起。近視之﹐一蟹八腕皆脫﹐不能行﹐二蟹舁以過籪。千侯入蛇腹上虞徐孝廉計偕京師﹐與一千侯同捨。蜀人也﹐貌甚偉而鱗文徧體﹐皴如靑赤松皮﹐面有斑痕隱起﹐類三當錢大﹐狀若癩風者然。訊之。具言少年嗜酒﹐落魄不羈。一日從所親會飲野次﹐時天色漸暮﹐歸不及城﹐便醉臥道旁艸積間。夜半﹐宿酲始醒﹐覺悶甚﹐首如蒙被﹐展轉反側﹐不知身在何所。已而捫之﹐微溫﹐嗅之﹐腥不可忍。尋思腰間有匕首﹐急抽而割之﹐得肉一臠﹐復嗅之﹐臊甚﹐棄去。旋割旋棄﹐如此者凡數十臠﹐漸漸漏明﹐於是悉力以從事。俄而此竅漸廣﹐頃之如土穴也。因跼身躍出﹐睨之﹐乃一大蛇也﹐遂驚僕地。明日家僮消息至其所﹐見主人與蛇並死於道。奔告鄰里﹐急舁歸營救。復蘇﹐而膚間癢不可耐矣。幸遇明醫得不死﹐三月而癢止。及起﹐則膚革變色﹐幾類漆身。神蛇《搜神記》﹕蛇千年﹐則斷而復續。《淮南子》云﹕神蛇自斷而自續。隋煬帝遣人於嶺南邊海窮山﹐求得此蛇數四。至洛下﹐長可三尺而色黃黑﹐其頭錦文金色。不能毒人。解食肉﹐若欲其身斷﹐則先觸之令怒﹐使不任憤毒﹐則自斷爲三四。其斷處如刀截﹐亦微有血痕。然久而怒定﹐則三四斷稍稍自相就而連續﹐體復如故。隋著作郎鄧隆云「此靈蛇﹐類能自斷﹐不必千歲也。」噴嚏驚虎唐傅黃中爲越州諸曁令。有部人飲大醉﹐夜中山行﹐臨崖而睡。忽有虎臨其上而嗅之。虎須入醉人鼻中﹐遂噴嚏聲振﹐虎驚跌落崖下﹐遂爲人所得。荊溪三虎荊溪吳康侯嘗言﹕山中多虎﹐獵戶取之甚艱﹐然有三事可資談笑。其一﹐山童早出﹐往村頭易鹽米﹐戲以藤斗覆首。虎卒搏之﹐銜斗以去。童得免。數日山中有自死虎。蓋斗入虎口旣深﹐隨口開合﹐虎不得食而餓死也。其一﹐銜豬跳墻﹐虎牙深入﹐而墻髙難越﹐豕與夾墻而掛﹐明日俱死其處。其一﹐山中酒家﹐一虎夜入其室﹐見酒竊飲﹐以醉甚不得去﹐次日遂爲所擒嚙虎近歲有壯士守水碓﹐爲虎攫而坐之。碓輪如飛﹐虎視良久。士且蘇﹐手足皆被壓﹐不可動。適見虎勢翹然近口﹐因極力嚙之。虎驚﹐大吼躍走。其人遂得脫。昔人撩虎須﹐今人乃吮虎卵乎﹖大蝶﹑大蜈蚣物之瘦者蜈蚣﹐輕者蝴蝶。《嶺南異物志》﹕見有物如蒲帆過海﹐將到舟﹐競以物擊之﹐破碎墜地。視之﹐乃蝴蝶也。海人去其翅足﹐稱肉得八十斤。啖之﹐極肥美。葛洪《遐觀賦》﹕蜈蚣大者長百步﹐頭如車箱。屠烈取肉﹐白如瓠。《南越志》云﹕大者其皮可以覆鼓﹐其肉暴爲脯﹐美於牛肉。天寶四載﹐廣州府因海潮漂一蜈蚣陸死。割其一爪﹐則得肉一百二十斤。狒狒《物類相感志》曰﹕狒狒出西南蠻。宋建武中﹐安昌縣進雌雄二頭。帝曰「吾聞狒狒能負千斤。旣力若此﹐何能致之﹖」對曰「狒狒見人喜先笑﹐笑則上唇掩其額﹐故可釘之。」發可爲髭﹐血可染衣。身似猴﹐人面而紅﹐作人言鳥聲﹐知人生死。飲其血﹐使人見鬼。帝命工圖之。按狒狒﹐亦名費費﹐又曰【口梟】陽。披髮反踵。獲人﹐則持其臂而大笑﹐笑止﹐卽傷人矣。土人截大竹爲筒﹐絡於項下﹐納手筒中。狒狒旣笑﹐則上唇蔽額﹐人從筒中出手﹐以釘釘其唇於額上﹐然後聚眾而擒之。元稹詩﹕「狒狒穿筒格﹐猩猩置屐馴。」訛獸《神異記》﹕西南荒中出訛獸﹐其狀若菟﹐人面能言。常欺人﹐言東而西﹐言惡而善。其肉美﹐食之﹐言不眞矣。貌

狗纓國獻一獸﹐名貌。吳大帝時﹐尙有見者。其獸善遁入人室中﹐竊食已﹐大叫。人覓之﹐卽不見矣。故至今吳俗以空拳戲小兒曰﹔「吾啖汝。」已而開拳曰「貌。」山獺有山獺﹐淫毒異常﹐諸牝避之﹐無與爲偶。往住抱樹枯死﹐其勢入木數寸。躲破鼓兵部郎中鄭獅南家﹐曾養二猿。其牝者甚淫﹐一旦失牡猿﹐叫號不已。主人徧覓不得。越宿﹐乃自破鼓中出。今號人之避內差爲「躲破鼓」。鄧震卿曰﹕臨水登山﹐僧房道院﹐皆破鼓也﹗節欲養生者﹐不可不知。

雜誌部第三十六子猶曰﹕史傳所載﹐采之不盡﹔稗官所述﹐閱之不盡﹔客座所聞﹐錄之不盡。中流失船﹐一壺千金。談諧方暢﹐謔笑紛沓﹐忽焉喙短詞窮﹐意敗矣﹔爾時得一奇事﹐如獲珍珠船。因不忍遺﹐置爲《雜誌》第三十六。勇可習魏杜襲爲西鄂長。劉表攻西鄂時﹐柏孝長在城中﹐入室閉戶﹐牽被覆頭﹐相攻半日﹐出戶問消息。四五日後﹐稍敢出面。其明﹐側立而聽。二日﹐乃負楯親斗﹐語襲曰「勇可習也﹗」眞主奇徵我太祖幼時﹐嘗見羣鵝遊於庭。戲以靑白二紙旗左右豎立﹐命之曰「靑者立靑旗下﹐白者立白旗下。」羣鵝應聲如命而往。一花鵝不知所適﹐往來於靑白之間。周尹氏周尹氏貴盛﹐五葉不別。天饑﹐作粥會食﹐聲聞數里外。八字無憑普趙韓王時﹐有軍校與同年月日時。若趙有一大遷除﹐軍校則一大責罰﹔小遷轉﹐則軍校微有譴叱。帝王言命太祖嘗至國子監﹐有廚人進茶﹐偶稱旨﹐詔賜冠帶。有老生員夜獨吟云﹔「十載寒窗下﹐何如一盞茶。」帝微行﹐適聞之﹐應聲云「他才不如你﹐你命不如他。」嶽神戲夢浮碧山之神﹐惟東嶽最靈﹐凡以夢祈者應如響。邑中有父子同應鄕試者﹐禱於嶽。以夢示曰「汝往問秦棗三孺人可矣。」二人未解所謂。偶下山﹐見一丐婦浣於河﹐問之曰「秦棗三孺人者爲誰﹖」其婦張目吒曰「汝奚問爲﹖」蓋此婦與邑少年秦棗三狎﹐故有是號﹐忽聞其語而心怪之也。二人猶未悟﹐對曰「吾欲問我父子誰中﹖」其婦罵曰「入你娘的到會中﹗」其年﹐父果中。造化弄人萬曆癸未﹐管明府九臯﹐始與同儕赴公車選﹐夢神人屬以七題。次早﹐購坊間文佳者熟讀之。及入試﹐七題果符所夢。因信筆以所熟文寫就﹐不暇構思﹐自喜得神助﹐必中矣。乃是年主考厭薄舊文﹐盡括坊間文入內磨對﹐凡同者擲之。管以是下第﹐選授富順令。莆田一秀才往九鯉湖求夢。夢曰「明日所遇官﹐卽爾功名。」次日遇鐘禦史﹑李大參﹐皆其里人。生大喜﹐告以故。李曰「學鐘先生。」鐘曰「學李先生。」皆言當如其官也。後僅以歲薦任教職卒。人始悟爲「學中先生﹑學裏先生」云。惡虫嚙頂天順間﹐徵士吳與弼到京。英宗禦文華殿召對﹐吳默然無應﹐惟曰「容臣上疏。」眾方駭異﹐上不悅﹐駕起。吳出至左順門﹐除帽視之﹐有蠍在頂﹐螫皮肉紅腫。方知其適不能答者﹐以螫故也。宋淳熙間﹐史寺丞輪對。適言髙宗某事﹐史忽淚下。上問故﹐對曰「因念先帝舊恩耳﹗」孝宗亦下淚。明日禦批史爲侍郎。不知當時乃爲蜈蚣所嚙﹐故下淚也。嗚呼﹐均爲惡虫嚙頂﹐敬君者不遇﹐欺君者蒙恩﹐豈非數哉﹗張生失金嘉靖時﹐杭人張姓者﹐自幼爲小商﹐老而積金四錠﹐各束以紅綫﹐藏於枕。忽夜夢四人白衣紅束﹐前致辭曰「吾等隨子久﹐今別子去江頭韓餅家。」覺而疑之﹐索於枕﹐金亡矣。躊躇嘆息﹐之江頭詢韓﹐果得之。張告韓曰「君曾獲金四錠乎﹖」韓驚曰「君何以知﹖」張具道故。韓欣然出金示張﹐命分其半。張固辭謝﹐遂出門。韓畱觴之﹐舉一錠分爲四﹐各裹餅中﹐臨行贐之。張受而行﹐中途值乞者四﹐求之哀﹐各濟以餅一。四乞者計曰「此餅巨而冷﹐不可食﹐何不至韓易小而熱者乎﹖」遂之韓﹐韓笑而易之。奇蹇昔淮南盧嬰平生奇蹇﹐謂至人家﹐其家必遭橫禍﹐或小兒墮井﹐幼女失火。山陽王休佑所執木手板﹐得者必不祥。近雍瞻若野王﹐多能而貧甚。始客魯﹐魯人皆避畏之﹐呼爲「耗神」。已造一訟者及病者家﹐二家俱敗死。比至京﹐京中復聞斯語。會二人博﹐而雍坐負者旁。或語負者﹐謂勝者教之。負者怒﹐毆之幾死。嫁娶奇合嘉靖問﹐昆山民爲男聘婦﹐而男得痼疾。民信俗有「衝喜」之說﹐遣媒議娶。女家度婿且死﹐不從。彊之﹐乃飾其少子爲女歸焉﹐將以爲旬日計。旣艸率成禮﹐男父母謂男病﹐不當近色﹐命其幼女伴嫂寢﹐而二人竟私爲夫婦矣。逾月﹐男疾漸瘳。女家恐事敗﹐紿以他故邀假女去﹐事寂無知者。因女有娠﹐父母窮問得之。訟之官獄﹐連年不解。有葉禦史者﹐判牒云「嫁女得媳﹐娶婦得婿。顚之倒之﹐左右一義。」遂聽爲夫婦焉。吳江沈寧庵吏部作《四異記》傳奇。趙母奇語趙母桐鄕令東郡成韙妻﹐順川趙氏女。嫁女﹐女臨去﹐敕之曰「愼勿爲好﹗」女曰「不爲好﹐當爲惡耶﹖」母曰「好尙不可爲﹐況惡乎﹗」一日得二貴子楊公某﹐關中盩厔人。婦李氏生一子﹐才七歲﹐公復賈於閩漳浦﹐主蘗氏家。蘗新寡﹐復爲其家贅婿﹐生一子﹐冒姓蘗氏﹐亦已三歲。倭夷突犯海上諸郡﹐略公以去。居十九年﹐髡跣跳戰﹐皆倭習矣。後又隨眾犯閩。會閩帥敗之去﹐而公得遁歸﹐爲累囚﹐屬紹興郡丞楊公世道者釐辧之﹕「夷耶﹑民耶﹖」公曰「我閩中民也﹗」因道其裏族妻子名姓﹐多與己合﹐異之﹐歸以問母。母令再讞﹐而聽於屏後。不數語﹐大呼曰「而翁也﹗」起之囚中﹐拜哭皆慟﹐洗浴更衣﹐慶忭無極。次朝蘗公知公得翁﹐舉羔雁爲賀。公觴之﹐翁出行酒﹐蘗公問翁﹐何由入閩﹐翁言其始末﹐又與蘗公家裏族妻子名姓合。異之﹐亦歸以問母。其日翁來報謁﹐蘗公觴之。而母竊聽其語﹐又大呼曰「而翁也﹗」其爲悲喜猶楊丞家。於是閩郡黎老歡忭﹐呼爲循吏之報。士大夫羔雁成羣。蓋守丞卽異地各姓﹐實同體兄弟。而翁以髡跣跳戰之卒﹐且爲累囚﹐一日而得二貴子﹑兩夫人﹐以朱轓千鐘養焉。其離而合﹐疏而親﹐賤而榮﹐豈非天故爲之哉﹗醉毆奇禍甲乙二人俱醉﹐遇於途。甲毆乙僕﹐視之﹐死矣﹐徑去。總甲見之﹐亟白於官。時已暮﹐姑以葦席四懸障屍﹐眾寢衛於外。夜半﹐乙稍寤﹐已迷前事﹐思﹕「安得處此﹖必犯夜禁。」潛起逸歸。及明﹐守者失屍﹐驚懼。須臾官來﹐謂受賄棄屍﹐痛加箠楚。守者誣服。請取屍來﹐乃共往伺於郊。一人醉而來﹐眾前撲殺之﹐舁之葦室。而乙方大醒﹐記得曾被甲毆﹐詣甲喧。甲以賄求解。比官以殺人捕甲﹐甲邀乙往白。官訊守者屍所來﹐不能諱﹐坐死。世事翻覆曹詠侍郎夫人厲氏﹐余姚大族女。始嫁四明曹秀才﹐與夫不相得﹐仳【亻離】而歸﹐乃適詠。時詠尙爲武弁。不數年﹐以秦檜之姻黨﹐易文階﹐驟擢至直徽猷閣﹐守鄞。元夕張燈州治﹐大合樂宴飲。曹秀才攜家來觀﹐見厲服用精麗﹐左右供侍﹐備極尊嚴﹐語其母曰「渠乃合在此中居厚享。如此富貴﹐吾家豈能畱﹖」嘆息久之。詠日益顯﹐爲戶部侍郎。檜殂﹐詠貶新州而亡。厲領二子扶喪歸葬。二子復不肖﹐家資蕩析﹐至不能給朝晡。趙徳光之妻﹐厲之從父妹也﹐憐其老且無聊﹐招置四明裏第﹐養之終身。厲間出訪親舊﹐見故夫婿曹秀才家門庭整潔﹐花木蓊茂﹐謂侍婢曰「我當時能自安於此﹐豈有今日﹗」因泣下數行。二十年間﹐夫妻更相悔羨。衛靑服役平陽公主家﹐後爲大將軍。公主仳離擇配﹐貴顯無逾大將軍者﹐迄歸之。丁晉公治甲第﹐巨麗無比。楊景宗躬負土之役。後景宗以外戚起家﹐丁第竟爲楊有。錢思公治裝﹐銀工龔美一作劉美。實爲之。後龔美貴﹐而美所手制皆歸之。王詵爲侍禁三班﹐院差監修主第。語同事曰「吾輩辛苦造成﹐不知誰居此﹖」不逾時﹐詵尙主﹐竟居焉。陸都督炳﹐治第京師﹐督工甚嚴苦。未幾﹐陸敗。工某由外戚貴﹐卽以陸第賜之。「河陽花﹐今朝如土昔如霞﹐武昌柳﹐春作靑絲今作帚。」世事翻騰﹐大都如此。東坡奇夢《東坡志林》云﹕予在黃州﹐夢至西湖上﹐夢中亦知爲夢也﹐湖上有大殿三重﹐其東一殿﹐額云「彌勒下生」。夢中云「是僕昔年所書。」眾僧往來行道﹐大半相識。辧才﹑海月皆在﹐相見驚異。僕散衫策杖﹐謝諸人曰「夢中來遊﹐不及冠帶。」投牒自禍三山蘇大璋﹐治《易》有聲。戊午鄕試﹐夢爲第十一﹐向人道之。有同經人訴於郡﹐謂其自許之確如此﹐必與試官有成約。及將揭榜﹐第十一名捲﹐果《易》也。主司旣聞外議﹐乃謀於眾。命以陪捲之首更換。所換者﹐乃大璋捲﹐而換去者﹐正投牒之人也。眾咸謂天道之公﹐榜遂定。明年﹐蘇冠南宮。戴探花莆田戴大賓字寅仲。八歲遊伴﹐十三中鄕試﹐十四以探花登第。亡何﹐卒﹐其家以喪歸。父母悲甚﹐必欲發柩省視。及發﹐乃一白須叟。大駭異之﹐棄屍於地。詰責其奴﹐奴無以自明。其夜大賓曰「叟﹐吾前身也。上帝憫其苦學﹐白首不第﹐托生汝家﹐暫享榮名﹐以酬昔志。變形者﹐不忘其初也﹗」父母由是止哀。晚達紹興中﹐黃公度榜﹐第三名陳修。唱名時﹐髙宗問﹕「年幾何﹖」對曰「七十三矣。」問﹕「有幾子﹖」對曰「未娶。」遂召宮人施氏嫁之。時人戲曰「新人若問郎年幾﹐五十年前二十三。」《鶴林玉露》《淸暇錄》又謂﹕詹義登科後﹐解嘲曰﹔「讀盡詩書五六擔﹐老來方得一靑衫。逢人問我年多少﹐五十年前二十三。」《淸波雜誌》又謂閩人韓楠。未知孰是。晚娶閩人陳嶠﹐六旬餘始獲一名。還鄕娶儒家女﹐至新婚﹐近八十矣。合巹之夕﹐文士咸集﹐悉賦催妝詩﹐咸有「生荑」之諷。嶠亦自成一章﹐其末曰「彭祖尙聞年八百﹐陳嶠猶是小孩兒。」座客皆絕倒。幽州有壇長近八十歲﹐卽都校之元昆也。每歸俗家﹐以其衰老﹐令小靑扶持﹐因而及亂。遂要反初﹐以靑爲偶。乃謂偶曰「平生不謂有此歡暢﹐悔知之晚﹗」陳貺五十方娶。有慶之者曰「處士新婚燕爾。」答曰「僕久處山谷﹐莫預出仕﹐不知衣裙之下﹐有此珍美﹗」曾偶然泰和曾狀元鶴齡﹐永樂辛丑會試﹐與浙江數舉子同舟。率年少狂生﹐議論蜂出。見曾緘默﹐因是共舉書中疑義問之。遜謝不知。竊笑曰「夫夫也﹐偶然預薦耳。」遂以「曾偶然」呼之。旣而眾皆下第﹐曾獨首榜。乃寄以詩曰「捧領鄕書謁九天﹐偶然趁得浙江船。世間因有偶然事﹐豈意偶然又偶然。」陸孝廉長洲陸孝廉世明﹐省試不第﹐歸過臨淸鈔關。錯以爲商﹐令納稅。陸呈一絕云「獻策金門苦未收﹐歸心日夜水東流。扁舟載得愁千斛﹐聞說君王不稅愁。」主事見詩驚愧﹐亟迎入﹐款贈甚厚。白公裂詩裴令公居守東洛。夜宴半酣﹐公索句。時元﹑白首唱﹐次至楊汝士。楊援筆書曰「昔日蘭亭無艷質﹐此詩金穀有髙人。」白知不能加﹐遽裂之曰「笙歌鼎沸﹐勿作冷淡生活。」文士相妒﹐自古而然。護前者寧獨吳老公﹗篔簹谷筍詩篔簹谷﹐在洋州。文與可嘗令蘇子瞻作《洋州園池三十詠》﹐篔簹谷其一也。子瞻詩曰「漢川修竹賤如蓬﹐斤斧何曾赦籜龍。料得淸貧饞太守﹐渭濱千畝在胸中。」是日與可與妻遊谷中﹐正燒筍晚食﹐發函得詩﹐大笑。一句詩謝無逸嘗以書問潘邠老大臨﹕「近作新詩否﹖」答曰「秋來景物﹐件件是佳致。昨日淸臥﹐聞攪林風雨聲﹐遂起題壁曰『滿城風雨近重陽』﹐忽催稅人至﹐敗意。止此一句奉寄。」呂常題畫中山武寧王玄孫徐某﹐一日與吳小仙﹑孫院使宴飲。命吳畫女樂諸子及孫﹑吳陪飲之圖。畫畢﹐徐喜曰「惜欠風流題客。」後以屬太常卿呂常﹐曰「不必我諛﹐但須寫當日實事耳。」呂爲制長歌﹐鋪敍家樂。援引故典﹐末云「吳生吳生欲闡揚﹐自畫白皙居侯旁。如何更著孫思邈﹐中酒卻要千金方。」徐大笑曰「是日果中酒也﹗」聞者絕倒。李龍眠畫元祐間﹐黃﹑秦諸君子在館。暇日觀畫﹐山谷出李龍眠所作《賢己圖》﹐博奕樗蒲之儔咸列焉。博者六﹑七人﹐方踞一局。骰迸盆中﹐五皆梟而一猶旋轉不己。一人俯盆疾呼﹐旁觀者皆變色起立。纖穠態度﹐曲盡其妙。相與嘆嘗﹐以爲卓絕。適東坡從外來﹐睨之曰「李龍眠天下士﹐顧乃效閩人語耶﹖」眾咸怪﹐請其故。東坡曰「四海語音﹐言六皆合口﹐惟閩音則張口。今盆中皆六﹐一猶未定﹐法當呼六。而疾呼者乃張口﹐何也﹖」龍眠聞之﹐亦笑而服。吳文定書扇吳文定公居憂時﹐嘗送客至門外﹐見賣扇兒號泣於途。問之﹐乃緣持扇假寐﹐爲人盜去數事﹐恐家人笞罵耳。公命取所遺扇來﹐盡書與之。兒不知﹐反以爲污其扇﹐復大哭不已。旁人諭令必得重價。然後賣兒持扇甫出門﹐競致去﹐所得數十倍。兒歸﹐具道其事。再持扇來乞書﹐公但笑而遣之。李十八艸書宋時﹐有劉十五論李十八艸書﹐謂之「鸚哥嬌』﹐蓋謂鸚鵡能言﹐不過數句﹐大率雜以鳥語。十八後稍進﹐以書問十五﹕「近日比舊如何﹖」十五曰「可稱秦吉了矣﹗」登牀奪字唐太宗賜宴玄武門﹐援筆作飛白。眾乘酒﹐就帝手中相競。常侍劉順登禦牀引手得之。有不得者言順不敬﹐宜付法。帝笑曰「昔聞婕妤辭輦﹐今見常侍登牀。」箝詔請署安樂公主﹐中宗最幼女也﹐嫁武三思子崇訓﹐光艷動天下。嘗自作詔﹐箝其前﹐請帝署日。帝笑而從之。王準恃寵王拱之子準﹐爲衛尉少卿﹐出入宮闈﹐以鬥鷄侍左右﹐恃寵驕恣。嘗率其徒過駙馬王繇私第。繇望塵趨拜。準挾彈中繇冠上﹐折其玉簪﹐以爲笑樂。都都知咸通中﹐俳優恃恩﹐咸爲都知。一日奏樂喧嘩﹐上召都知止之﹐三十人並進。上曰「止召都知﹐何爲畢至﹖」梨園使奏曰「三十人皆都知也。」乃命李可及爲「都都知」。後王鐸爲都都統﹐襲此。○我蘇新入泮者﹐廣文先生督其贄儀﹐必分上中下戶﹐以爲隆殺。近謂上戶未厭﹐更立「超超戶」名色﹐取贄倍常。「超超戶」可對「都都知」。垂柳賜姓煬帝開河成﹐取吳越民間女年十五六者五百人﹐謂之「殿腳女」。至於龍舟﹐每采纜一條﹐女十人牽之﹐間以羊十口。時盛署﹐虞世基獻計﹐請用垂柳栽於汴梁兩堤上﹐一則樹根四出﹐鞠護河堤﹐二則牽舟之女獲其蔭﹐三則牽舟之羊食其葉。上大喜﹐詔民間有柳一株﹐賣一縑。百姓競獻之。帝自種一株。羣臣次第種﹐方及百姓栽。栽畢﹐帝禦筆賜垂柳姓楊﹐曰「楊柳」。拔河戲唐時﹐淸明有拔河之戲。其法以大麻絙兩頭各系十餘小索﹐數人執之對挽﹐以彊弱爲勝負。時中宗幸梨園﹐命侍臣爲之。七宰相﹑二駙馬爲東朋﹐三相五將爲西朋。僕射韋巨源﹑少師唐休璟年老無力﹐隨絙踣地﹐久不能起。上以爲笑。手搏唐主存朂嘗與李存賢手搏﹐賢不盡技。唐主曰「汝能勝我﹐當授藩鎭。」存賢乃僕唐主。及卽位﹐以賢鎭幽州﹐謂曰「手搏之約﹐我不食言。」賭官《文海披沙》云﹕宋文帝與羊立保賭。立保勝﹐遂得宣城太守。陳敬瑄與師立﹑牛勉﹑羅元果以打毬爭三川。敬瑄獲頭等﹐遂授節鉞。識者笑之。然偏安亂朝﹐固不足怪。宋藝祖開寶四年廷試﹐例以先納捲爲魁。時王嗣宗與陳識同納卷子﹐上命二人角力以爭之。嗣宗得勝﹐遂爲第一﹐識次之。創業之主﹐亦爲此兒戲﹐可笑也。《涑水記聞》云﹕嗣宗與趙昌言手搏角力﹐恐誤。昌言系太平興國元年胡旦榜第二人。打毬賭熙寧初﹐神宗與二王禁中打毬子。上間二王欲賭何物﹐徐王曰「臣不賭別物﹐若贏時﹐只告罷了新法。」微行王黼𨿽爲相﹐然事徽考極褻。宮中使內人爲市﹐黼爲市令﹐若東昏之戲。一日上故責市令﹐撻之取樂。黼窘﹐乃曰「告堯舜免一次。」上笑曰「吾非唐虞﹐汝非稷契也﹗」一日又與逾墻微行﹐黼以肩承帝趾。墻峻﹐微有不相接處。上笑曰「聳上來司馬光。」黼亦應曰「伸下來神宗皇帝。」五國城中有此快樂否﹖饒州人紹興末﹐朝士多饒州人。或謂之曰「諸公皆不是癡漢。」諺云﹕饒人不是癡漢。又有監司薦人以關節﹐欲與饒州人。或規其當先孤寒。監司憤然曰「得饒人處且饒人﹗」勛臣讒語洪武甲子開科取士﹐諸勛臣不平﹐曰「此輩善譏訕﹐初不自覺。且如張九四厚禮文儒﹐及請其名﹐則曰『士誠』。」聖祖曰「此名甚美。」答曰「孟子有『士誠小人也』之句﹐彼安知之﹖」帝自此覽天下所進表箋﹐多罹禍者。科舉獘宋承平時﹐科舉之制大獘﹐假手者用薄紙書所爲文﹐揉成團﹐名曰「紙毬」。公然貨賣。今懷挾蠅頭本﹐其遺制也。萬曆辛卯﹐南場搜出某監生懷挾﹐乃用油紙捲緊﹐束以細綫﹐藏糞門中。搜者牽綫頭出之。某推前一生所棄擲。前一生辯云﹔「卽我所擲﹐豈其不上不下﹐剛中糞門﹖彼亦何爲髙聳其臀﹐以待擲耶﹖」監試者俱大笑。徐相國善答世宗好言長生。乙丑會試題﹕「夫政也者﹐蒲蘆也。」又「民之秉夷﹐好是懿徳。」上問輔臣﹕「蒲蘆是何物﹖夷是何義﹖」徐階對曰「夷是有恆之義﹐蒲蘆是長生之物。」講《咸丘蒙章》嘉靖初﹐講官顧鼎臣講《孟子﹖咸丘蒙章》。至「放勛殂落」語﹐侍臣皆驚。顧徐云「堯是時已百有二十歲矣。」眾心始安。掌院名言國初﹐一上捨任左都掌院。羣僚忽之﹐約二三新差巡按者請教。掌院者厲聲云「出去不可使人怕﹐回來不可使人笑﹗」羣屬凜然。祝瀚批寧府帖逆濠有鶴帶牌者﹐民家犬噬之。濠牒府欲捕民抵罪。南昌守祝瀚批曰「鶴𨿽帶牌﹐犬不識字。禽獸相爭﹐何與人事﹖」鏟頭會國初惡頑民竄入緇流﹐聚犯數十人﹐掘泥埋其身﹐十五並列﹐特露其頂﹐用大斧削之﹐一削去頭數顆﹐名「鏟頭會」。後因神僧示化﹐屢鏟復生﹐遂罷此會。僧家姦惡﹐不可枚舉。近日吾蘇葑門外﹐有鄕民於所親借銀三兩完官。適是日官冗﹐免比限。民姑以銀歸﹐將還所親﹐偶爲同行相識者述之。時天已暮矣﹐忽見有挑包客僧隨其後。意彼已竊聞﹐然猶未甚疑也。旣出城里許﹐同行者別去。顧僧猶在後﹐心稍懼。復里許﹐新月慘淡﹐回首失僧﹐詳視﹐乃在井亭中解衣。民懼甚﹐前有石橋﹐急詣橋下自匿。微窺之﹐見僧裸體持鐵箍捧﹐疾馳上橋﹐左右視﹐大聲曰「何處去了﹖」復下橋前馳。民潛出退走﹐至井亭﹐見僧包裹衣服作一堆。度僧去遠﹐急束縛負之而趨﹐從他道直走閶門。就飯店宿﹐取酒痛飲而臥。黎明﹐聞街前念佛聲云「夜來被劫﹐乞布施僧衣遮體。」窗隙窺之﹐見裸體者﹐卽所遇僧也。解其包﹐有白金二十兩許。民伺僧去﹐潛攜歸焉。嗚呼﹗如此惡僧﹐人那得知﹗那得不鏟頭﹗邊將隱匿各邊以太宗有旨﹐虜人殺人五名以上﹐虜畜產九頭以上﹐邊將皆坐死﹐遂相與隱匿。人畜死亡至千百者﹐皆云「四人八頭」。李實成化中﹐閒住右都禦史李實﹐以進房中祕方行取至京。試不驗﹐遣歸。實上疏謂「忽召忽遣﹐不知其故」。詔姑與致仕。分明紮皇帝火囤﹗黃蔥貴武宗在宮中﹐偶見黃蔥﹐實气促之作聲爲戲。宦官遂以車載進禦。蔥價陡貴數月。朝廷一顰一笑﹐不可輕易如此﹗武廟南巡事武宗南巡﹐過淮安﹐謂孟都禦史鳳曰「汝非一乳二子而並顯者耶﹖」兄麟﹐官至方伯。以网命之漁。鳳舉网奮張﹐僅一如一笠。帝曰「官許久﹐尙不解漁耶﹖」武廟南巡時﹐蔣瑤爲揚州守﹐不肯橫斂以媚權幸﹐一日上捕得大鯉﹐謀所鬻者。左右正欲中公﹐曰「莫如揚州知府宜。」上乃呼而屬之。公歸括女衣並首飾數事﹐蒲伏而進曰「魚值無所取﹐惟妻女衣妝在焉。臣死罪死罪﹗」上熟睨之曰「汝眞酸子耶﹖吾無須於此。其亟持歸﹐魚亦不取值矣﹗」江彬誘上親徵寧王﹐駐蹕南京。往牛首山打虎﹐後湖网魚﹐得蝦蟆。一內侍諛曰「此值五百金。」上曰「汝買之﹗」武廟嬖南院一妓﹐每行必從。百官咸賄以求媚。一日上侵晨從外入﹐妓翁尙臥﹐擁被欲走匿。上從其旁疾趨﹐曰「免起。」已而上去。少選﹐忽聞門外鼓吹聲﹐乃都察院送匾至﹐金書「免起堂」三字。蕭穎士僕蕭穎士該通三教﹐性褊無比。常使一傭僕杜亮﹐每一決責﹐便至力殫。亮養瘡平復﹐爲其指使如故。或勸之行。答曰「豈不知﹐但慕其博奧﹐以此戀戀不能去耳﹗」世間憐才者何人﹐此乃僕隸之不如也﹗溫公二僕司馬溫公家一僕﹐三十年止稱君實「秀才」。蘇子瞻學士來謁﹐聞而教之。明日攺稱「大參相公」。溫公驚問﹐僕實告。公曰﹔「好一僕﹐被蘇東坡教壞了﹗」溫公一日過獨樂園﹐見創一廁屋﹐問守園者何以得錢。對曰「積遊賞者所得。」公曰「何不畱以自用﹗」對曰「只相公不要錢。」髙徳基《平江紀事》二條嘉定近海處﹐鄕人自稱曰「吾依」﹑「我儂」﹐稱他人曰「渠儂」﹑「你儂」﹐問人曰「誰儂」。夜聞有叩門者﹐主人問曰「誰儂﹖」外客曰。「我儂。」主人不知何人﹐開門方認﹐乃曰「卻是你儂﹗」後人因名其處爲「三儂之地」。「誰儂」﹑「我儂」﹐此等問答可已。蘇人途中相遇﹐問者曰「何往﹖」答者曰「在此間。」此等套話﹐亦最可厭。《白獺髓》載行都語言無實。如語「年甲」﹐則曰「本來」﹔語「居止」﹐則曰「在前面」﹔語「家口」﹐則曰「一【竹／差】牙齒」﹔語「仕祿」﹐則曰「小差遣」。行都謂臨安也。吳人自相呼爲「呆子」﹐又謂之「蘇州呆」。每歲除夕﹐羣兒繞街呼叫云「賣癡呆﹗千貫賣汝癡﹐萬貫賣汝呆。見賣盡多送﹐要賒隨我來。」近日蘇州不聞此語。杭人開口曰某呆﹐豈呆有運。已自蘇而杭耶﹖老人﹑貴人﹑婦人八反老人﹑貴人﹑婦人各有數反。夜不臥而晝睡﹔子不愛而愛孫﹔近事不記而記遠事﹔哭無淚而笑有淚﹔近不見而遠卻見﹔打卻不痛﹐不打卻痛﹔面白卻黑﹐發黑卻白﹔如廁不能蹲﹐作揖卻蹲。此老人「八反」也。夜宜臥而飲宴﹔早當起而髙臥﹔心當逸而勞﹐身當勞而逸﹔當使錢處不使﹐不當使處卻使﹔無病常服藥﹐有病卻不肯服藥﹔人未做時爭做﹐人皆做時卻不做﹔請人必欲人來﹐人請卻不肯去﹔買賤物不嫌貴﹐買貴物必要賤﹔美妻妾不甚愛﹐平常侍兒卻愛。此貴人「八反」也。不愛長子而愛少子﹔不愛子而愛女﹔不信人而信鬼﹔惜小錢而不借大錢﹔爲姑時定怨嫂﹐爲嫂時卻嫌姑﹔最忌諱﹐卻最咒詛﹔最伯不到老﹐又最怕人說老﹔丈夫舉動﹐最善防閒﹐丫環淫奔﹐卻不介意。此婦人「八反」也。世事相反今世人事亦有相反者。達官不憂天下﹐艸莽之士憂之﹔文官多談兵﹐武官卻不肯廝殺﹔有才學人不說文章﹐無學人偏說﹔富人不肯使錢﹐貧人卻肯使﹔僧道茹葷﹐平人卻多持素﹔閭閻會飲卻通文﹐秀才卻粗鹵﹔有司官多裁﹐勢豪鄕官卻把持郡縣﹔官愈尊則愈言欲退休﹐官愈不達則愈自述宦績。

