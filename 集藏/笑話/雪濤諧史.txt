

雪濤諧史明江盈科

諧史引

善乎李君實先生之言曰「孔父大聖﹐不廢莞爾﹐武公抑畏﹐猶資善謔。」仁義素張﹐何妨一弛﹐郁陶不開﹐非以滌性。惟達者坐空萬象﹐恣玩太虛﹐深不隱機﹐淺不觸的﹔猶夫竹林森峙﹐外值中通﹐淸風忽來﹐枝葉披亞。有無窮之笑焉﹐豈復有禁哉﹖余故於雪濤氏有取焉耳。冰華居士題。

陳君佐維揚人﹐以醫爲業﹐能作諧語。洪武時出入禁中﹐上甚狎之﹐常與談兵中艱難。一日﹐上問曰「朕似前代何君﹖」對曰「似神農。」上問所以﹐對曰「若不似神農﹐如何嘗得百艸﹖」上悟﹐大笑。蓋軍中曾乏糧﹐士卒每食艸木﹐上與同甘苦﹐故云。

楚中有顯者﹐其居室也﹐常苦嫡庶不睦﹐卽賓客在堂﹐往往哄聲自內徹外。偶一詞客謁顯者﹐值其內哄﹐顯者欲借端亂其聽﹐會應上懸鳩鵲一幅﹐指謂詞客曰「君善品題﹐試爲老夫詠此圖﹐可乎﹖」客因題曰「鳩一聲兮鵲一聲﹐鳩呼風雨鵲呼晴﹔老夫卻也難張主﹐落雨不成晴不成。」噫﹐可謂捷才也已。

嘉靖間﹐閩中吳小江﹐督學楚中﹐所拔人膠庠者﹐多垂髫士。士之已冠者﹐計窘﹐乃竊去頭上巾﹐亦爲垂髫應試。吳公見其額上网痕﹐遂口占一詩﹐嘲之曰「昔日峨冠已偉然﹐今朝﹖﹖角且從權。時人不識予心苦﹐將謂偸閒學少年。」一時傳誦﹐無不絕倒。

其後﹐錢塘金省吾先生﹐來督楚學﹐所拔應試諸生﹐多弱冠者。蓋少年人自才妙﹐非以其年也。余邑一生聞其風﹐遂割去須髯入試。及至發落﹐凡四等生員﹐皆應加撲﹐割須者與焉。先生見四等人多﹐不欲盡撲﹐乃曰「四等中生員﹐齒長者姑恕之﹐其少年不肯努力﹐各撲如教規。」割須生竟得撲。其儕嘲之曰「爾須存﹐當得免撲﹐柰何割爲﹖冤哉須也。」割須生亦復自笑。

趙大洲爲宰相﹐气岸甚髙。髙中玄﹑張太嶽亦相繼拜相﹐同在政府。髙好雌黃人物﹐張冷面少和易。大洲一日謂兩公曰「人言養相體﹐要緘默﹐似比中玄這張口嘴也拜相﹔又言相度要沖和﹐似比太嶽這副面皮也拜相﹐豈不有命﹖」此語𨿽戇直而近於戲﹐然亦有助於義命之說。四明丰翰林諱坊﹐號南禺﹐有口才。裏中致仕驛承某﹐繪一像﹐具幣請丰作贊語。南禺題其額曰「才全徳備﹐渾然不見一善成名之迹﹔中正和樂﹐粹然無復偏倚駁雜之獘。」丞讀之﹐喜甚。時人莫測所謂﹐或叩其旨。丰曰「公不諳下文乎﹖則其爲人也﹐亦成矣。」

又寧波縣令﹐遣吏向南禺索藥方。丰乃注方云「大楓子去了仁﹐無花果多半邊﹐地骨皮用三粒﹐史君子加一顆。」歸以觀縣令﹐令覽之﹐笑曰「丰公嘲爾。」吏請其故﹐令示之曰「以上四語﹐謂一夥滑吏耳。」南禺之巧心類若此﹐然恃其舌好淩人﹐時頗嫉之。

司寇王麟泉﹐閩人。初爲余郡守貳﹐性喜藏垢﹐裏衣皆經旬不洗換﹐每與僚屬宴遊﹐輒從衫褲上捕虱﹐凡數枚﹐納口中。余因憶宋朝王荊公性亦爾﹐一日﹐侍神宗殿上﹐有一虱周旋其須﹐神宗顧視數四﹐同列亦皆見。比退﹐公問同列曰「今者上數顧不佞﹐何也﹖」同列告之故﹐公亟捕虱得之。同列曰「幸勿殺﹐宜有敕語獎之。」荊公問﹕「敕語應作何詞﹖」一學士曰「此虱屢遊相須﹐曾經聖覽。論其遭際之奇﹐何可殺也﹔求其處置之法﹐或曰放焉。」荊公大笑。然則蘇老泉謂荊公面垢不洗﹐衣垢不浣﹐以爲姦﹐卽幸而中﹐然此政非以爲姦也。

嘉靖間一禦史﹐蜀人也﹐有口才。中貴某﹐欲譏禦史﹐乃縛一鼠虫﹐曰「此鼠咬毀余衣服﹐請禦史判罪。」禦史判曰「此鼠若問笞杖徒流太輕﹐問淩遲絞斬太重﹐下他腐刑。」中貴知其譏己﹐然亦服其判斷之妙。

太倉王內閣荊石﹐性端潔﹐不輕接引。王司寇鳳洲﹐性坦易﹐多所容納。其鄕人曹子念爲之語曰「內閣是常淸常淨天尊﹐司寇是大慈大悲菩薩。」人服其確。一丹靑家﹐以寫眞爲業﹐然其術不工。一日﹐爲其親兄寫一像﹐自謂逼眞﹐懸之通衢﹐欲以爲招。鄰人見之﹐爭相問曰「此伊誰像﹖」未有目爲伊兄者。或一人題於上﹐嘲之曰「不會傳眞莫作眞﹐寫兄端不似兄形﹔自家骨肉尙如此﹐何況區區陌路人﹗」見者無不發笑。

有兩靑衿者﹐致饋其師﹐一人用死豬頭﹐一人用銅銀子。二師互相語﹐其一曰「門生姓游﹐饋一豬頭﹐將來煮食﹐堯舜其猶。」其一曰「門生姓陳﹐饋一封銀﹐將來交易﹐堯舜與人。」已而復各擬破題一个﹐其一曰「二生於二師﹐爲其不成享也。」其一曰「二師於二生﹐言必稱堯舜也。」皆可謂善謔者矣。

世廟時﹐嚴分宜竊弄國柄。適宮中多怪﹐符咒驅之不效。有朝士相與聚談曰「宮中神器之地﹐何怪敢爾﹖」一人答曰「這怪是《大學》上有的﹕十目所視﹐十手所指。安得不知﹖」

袁中郎﹐諱宏道﹐與予分宰長吳二邑。中郎操敵懸魚﹐其於長安貴人﹐一無所問饋。時阿兄諱宗道﹐官翰林編修。予嘲中郎曰「他人問饋﹐以孔方爲家兄﹐君不問饋﹐乃以家兄爲孔方耳。」中郎亦復自笑。

內鄕縣李矴字子田﹐官翰林檢討。其弟名蔭字襲美﹐時方爲增廣生員。矴遺書蔭曰「爾今年增廣﹐明年增廣﹐不知爾增得幾多﹖廣得幾多﹖」蔭亦答矴書曰「爾今年檢討﹐明年檢討﹐不知爾檢得甚麼﹖討得甚麼﹖」一時館中相傳﹐靡不絕倒。

又長沙李相國西涯﹐生一子﹐有才名﹐然頗好遊平康。一日﹐西涯題其座曰「今日花陌﹐明日柳街﹐應舉登科﹐秀才秀才。」乃郎見之﹐亦題阿翁座曰「今日猛雨﹐明日狂風﹐燮理陰陽﹐相公相公。」西涯見之﹐亦爲發笑。此父子兄弟相謔也。

天順間﹐錦衣閻達﹐甚得上寵。其時有桂廷皀者﹐爲達門下客﹐乃自鐫圖書云「錦衣西席。」同時有甘棠者﹐乃洗馬江朝宗女婿﹐爲松陵驛驛丞﹐亦自鐫圖書云「翰林東牀。」一時傳笑﹐以爲確對。

常熟嚴相公訥面麻。新鄭髙相公拱屬文﹐多於腹中起艸。世俗笑蘇州鹽豆﹐河南蹇驢。二相相遇﹐髙謂嚴曰「公豆在面上。」嚴卽應曰「公艸在肚裏。」

吳中某尙書方沐浴﹐一客往謁﹐以浴辭﹐客不悅。及尙書往謁﹐前客亦辭以浴。尙書題其壁曰「君謁我﹐我沐浴﹔我謁君﹐君沐浴。我浴四月八﹐君浴六月六。」蓋四月八浴佛﹐六月六浴畜。

新安詹景鳳號中嶽﹐有才名﹐善作狂語。中鄕試﹐筮仕﹐由翰林孔目轉吏部司務﹐乃自題其居曰「天官翰林之第。」鄕人見之﹐爲注其下曰「天官司務﹐翰林孔目。」詹復添注曰「這樣官兒﹐是笑勝哭。」

有中貴者﹐奉命差出﹐至駐紮地方﹐亦謁廟﹑行香﹑講書。當講時﹐靑衿心厭薄之﹐乃講《牽牛而過堂下》一節。中貴問曰「牽牛人姓甚名誰﹖」靑衿答曰「就是那下面的王見之。」中貴嘆曰「好生員﹐博邪乃爾。」

一上捨性癡﹐頗工諧語﹐選爲府經歷。一日﹐有客拜其堂官太守﹐帖寫「眷生李過庭頓首拜」。太守謂經歷曰「這位客我記不得他了。」經歷謾應云「這客怕就是那李趨兒。」太守大笑。

公冶長解禽言﹐一時孔子聞鳩啼﹐曰「此何云﹖」答曰「他道『觚不觚』。」又聞燕語﹐曰「此何云﹖」答曰「他道『知之爲知之﹐不知爲不知﹐是知也』。」又聞驢叫﹐曰「此何云﹖」曰「此不可知﹐似講鄕談耳。」嘲河南人。

李文正西涯﹐請同鄕諸貢士飲。一貢士謂他處有酒約﹐先辭。文正戲曰「孟子兩句『﹕東面而徵西彜怨﹐南面而徵北狄怨。』此作何解﹖」客謝不知。須臾﹐湯至。文正曰「待湯耳。」乃大笑而別。

黃郡一貧生﹐自標講學﹐其鄕紳曰「此子有志﹐以一牛贈之。」貧生牽回﹐其兄卽收牛耕地﹐生怒﹐兄曰「有無相通﹐何得見怒﹖」生應曰「誰叫你不去講學﹐也討个牛。」又一廩生亦自標講學﹐遇分膳銀﹐其爲首者稍多取。生謂同儕曰「彼多取﹐爾好說他。」同儕曰「公何不自說﹖」答曰「我是講學人﹐不好說。」吁﹗二事𨿽微﹐悉見假道學心事。先正云「願爲眞士夫﹐不願爲假道學。」信夫﹗

國朝﹐新中進士﹐凡選館者﹐除畱授翰林編檢外﹐皆補科道﹔其中行博士﹑推知﹐皆拔其尢者﹐行取充科道。京師人爲之語曰「庶吉士要做科道﹐睡著等﹔中行博士要做科道﹐跑著尋﹔推知要做科道﹐跪著討。」

余邑太學羅汝鵬善謔。初遊京師﹐值早朝﹐時百官已露立甬道﹐諸資郎尙處廡下﹐其儕相語曰「百官業已露立﹐我輩何爲藏此﹖」汝鵬曰「這是《子平書》上載的『﹕官要露﹐露則淸髙﹔財要藏﹐藏則丰厚。』」聞者皆大笑。

餘同年進士梁見龍﹑馮景貞﹑沈銘縝﹑沈何山﹐俱浙江人。梁形長善謔﹐馮中省解﹐二沈系兄弟同榜﹐其形皆短。一日﹐四公相聚﹐銘縝謂見龍曰「梁年兄這樣長﹐若分做兩段﹐便是兩个進士。」梁因答曰「二位年兄這樣短﹐須是接起﹐才算得一个進士。」馮景貞乃謂梁曰「罔談彼短﹐靡恃己長。」梁遂謂馮曰「近來秀才﹐只熟讀一本《千字文》﹐便中了解元。」相與大笑。

姑蘇有馮生諱時範者﹐夙號名下士﹐年近耳順﹐尙未得俊。其子名嘉謨﹐年少有美才﹐余甚愛之。至甲午歲﹐嘉謨夭死﹐時範始領北畿鄕薦。姑蘇士人作語曰「馮時範死得﹐卻中了﹔馮嘉謨中得﹐卻死了。」或以告余﹐余不覺且悲且笑。

余邑一博士張宗聖﹐工談謔。會主簿遊姓者﹐濫受狀詞﹐擅拷打﹐有黑聲﹐張乃著一啞謎嘲曰「小衙門﹐大展開﹐鐵心腸﹐當堂擺﹐全憑一撞一撞拷打﹐才有些取采。不怕他黑了天﹐有錢的進來﹐與你做个明白。」蓋指油鋪也。余邑油鋪用木爲搾﹐鐵爲心﹐引木撞搾﹐油乃流出﹐而其門不設枋闥﹐故以諭遊簿云。

余邑魯月洲﹐入資爲鴻臚署丞﹐未有扁其門者﹐及李恆所亦入資爲鴻臚﹐郡守葉公扁其門曰「鴻臚第。」月洲族弟魯九乃云「恆所旣扁門曰『鴻臚第』﹐我家月洲當扁門曰『鴻臚兄』。」聞者皆笑其巧。

久之﹐李恆所與一富翁聯姻﹐下聘之日﹐鼓吹盛作。座客問曰「這是誰家喜事﹖」羅汝鵬答曰「只怕是李鴻臚貪戀著人豪富。」蓋取《中郎傳》「十里紅樓」之句﹐聞者爲解頤云。

《蔡中郎傳》中﹐人取冷語甚多。余所解頤﹐有五六句。王﹖﹖州彊嚴東樓酒﹐東樓辭以傷風。王云「爹居相位﹐怎說出傷風﹖」汪仲淹戲蹴﹖﹖者云「逢人且說三分話﹐未可全拋。」劉季然衣短衣﹐加裙三出﹐人戲之曰「季然張三檐糸散。」答曰「三檐糸散兒在你頭上戴。」又有人戲儒生作訟師者云「讀書人﹐思量要做狀。」皆冷語可笑。

黃郡一孝廉﹐買民田﹐收其旁瘠者﹐遺其中腴者﹐欲令他日賤售耳。乃其民將腴田他售﹐孝廉鳴之官﹐將對簿。其民度不能勝﹐以口銜穢﹐唾孝廉面。他孝廉羣起﹐欲共攻之。時鄕紳汪某解之曰「若等但知孝廉面是面﹐不知百姓口也是口。」諸孝廉皆灰心散去。鄕紳此語﹐足令彊者反己﹐殊爲可傳。

余邑徐廣文二溪﹐性狂善謔﹐有敏才。少時﹐從唐萬陽侍禦遊。一日﹐燈下渴睡﹐萬陽呼之醒﹐且出聯句令答﹐句云「眼皮墮地﹐難觀孔子之書。」二溪對云「呵欠連天﹐要做周公之夢。」侍禦大笑。

一日舟行﹐值暑月﹐天气涼甚﹐舟人嘆曰「長江無六月。」二溪曰「然﹐過了五月﹐就是七月。」舟人大笑。及賓興之次日﹐將入督學衙門拜謝﹐門者勒二溪銀一錢﹐方爲報門。二溪與之銀﹐俟門者報後﹐卻走不欲入﹐門者還其所勒之銀﹐乃入。事𨿽小﹐殊足解頤。

《楊用修集》中載滇南一督學﹐好向諸靑衿談性談藝﹐縷縷不休﹐士人厭聽之。及談畢﹐乃問曰「諸生以本道所言如何﹖」內一衿對曰「大宗師是天人﹐今日所談﹐都是天話。」聞者大笑。

余鄕有張二者﹐傭力人也﹐爲人解絹赴戶部。舊例﹐解絹者皆用雜職。及張二皂帽投文﹐戶部斥之曰「解官何爲不冠﹖亟冠來見﹐否者加撻。」張二忙去買紗帽﹐笑曰「我本無心富貴﹐柰富貴來逼人爾。」聞者皆笑。

國朝有陳全者﹐金陵人﹐負俊才﹐性好煙花﹐持數千金﹐皆費於平康市。一日浪遊﹐誤入禁地﹐爲中貴所執﹐將畀巡城。全跪曰「小人是陳全﹐祈公公見饒。」中貴素聞全名﹐乃曰「聞陳全善取笑﹐可作一字笑﹐能令我笑﹐方才放你。」全曰「屁。」中貴曰「此何說﹖」全曰「放也由公公﹐不放也由公公。」中貴笑不自制﹐因放之。

又見妓洗浴﹐因全至﹐披紗裙避花陰下﹐全執之﹐妓曰「陳先生善爲詞﹐可就此境作一詞。」全遂口占曰「蘭湯浴罷香肌濕﹐恰被蕭郎巧覷。偏嗔月色明﹐偸向花陰立。有情的悄東風﹐把羅裙兒輕揭起。」其他詞類此者尙多。

及全病革將死﹐鴇子皆慰全曰「我家受公厚恩﹐待百歲後﹐盡力塋葬﹐仍爲立碑。」全答曰「好好﹐這碑就交在身上。」蓋世名鴇子爲龜﹐龜載碑者也。

昔有官蘇州別駕者﹐過墓道﹐指石人曰仲翁。或作詩譏之曰「翁仲如何喚仲翁﹐只因窗下少夫工﹔如何做得院林翰﹐只好蘇州作判通。」余邑印公少鶴亦官別駕﹐其門人張三涯於印前述此語﹐印聞之諤然。張乃起謝曰「師勿見嗔﹐門人說的是蘇州通判。」

本朝邢公諱寬﹐當放榜前一日﹐夢至禦前﹐上命力士持爪撲之﹐頭破血流﹐直至於踵。明日所司呈捲﹐擬孫曰恭第一﹐寬第二。成祖眼紈﹐將曰恭二字﹐讀爲一字﹐乃判曰「本朝只許邢寬﹐豈宜孫暴。」遂以朱筆點寬姓名﹐朱濃﹐自上透下﹐遂如夢中流血之象。

先是邢寬未第時﹐其郡守調之曰「邢春元如不酸醋。」蓋譏寬也。寬及第﹐乃報郡守詩曰「邢寬只是舊邢寬﹐朝占龍頭夕拜官。寄語黃堂賢太守﹐如今卻是螫牙酸。」一時竟傳其語。吳中門子﹐多工唱者﹐然於官長前﹐多不肯唱。一日﹐吳曲羅節推﹐同余輩在分署校閱文卷﹐適夜將半﹐曲羅命長洲門子唱曲﹐其儕彼此互推﹐皆謂不能。曲羅曰「不唱者打十板。」方打一板﹐皆爭唱。曲羅笑曰「從來唱曲﹐要先打板。」同座皆笑。

宋朝大宋小宋﹐聯登制科﹐同仕京都。遇上元令節﹐小宋盛備燈火筵席﹐極其侈靡。大宋見而斥之曰「弟忘記前年讀書山寺寂寞光景乎﹖」小宋笑曰「只爲想著今日﹐故昔年甘就寂寞。」噫﹐小宋亦人傑也﹐其言尙如此﹐然則人不能移於遇﹐眞難哉﹗

餘同年朱進士號恕銘者﹐出宰金溪。適督學按郡﹐將發考案﹐召郡邑官長入見。及門﹐有兩儒生持二卷﹐彊納朱公袖中﹐公卒然納之。及塡按已畢﹐督學問朱曰「可有佳捲見遺者乎﹖幸教之。」朱無以應﹐遂出袖中二卷﹐皆得補弟子員。朱出﹐笑謂人曰「看如許事﹐莫道鉆刺都無用。」

余邑朱廣文號仰山﹐官漢陽司訓﹐至八月﹐寄書候其兄半山﹐附致歷日一冊﹔半山連揭數板﹐直至九月﹐笑曰「好好﹐喜得後面還有許多日子。」

余邑張斗橋爲諸生時﹐記名家舊文一篇﹐入試﹐遭文宗塗抹﹐乃訴於學博文蓮山先生。先生引戲詞慰之﹐曰「昔蘇秦父母誕辰﹐伯子捧觴稱壽﹐嘆曰﹕『好佳釀。』及季子亦捧觴稱壽﹐罵曰﹕『酸酒。』季子妻乃從伯姆借酒一觴﹐復罵曰﹕『酸酒。』季子妻曰﹕『這是伯姆家借來的。』翁叱之曰『﹕你這不行時的人﹐過手便酸。』」斗橋大笑。

汪伯玉以左司馬致政﹐將歸﹐謂其鄕人中書潘緯曰﹕』天下有三不朽﹐太上立徳﹐今已不能作聖﹔其次立功﹐又非林下事﹔其次立言﹐又懶做文字。此歸﹐將就做些曲子陶情而已。」潘答曰「這也是一不朽。」汪問之﹐答曰「其次致曲。」汪司馬大笑。

嘉興一老布衣﹐平時自號淸客﹐書門對一聯曰「心中無半點事﹔眼前有十二孫。」其鄰人嘲之﹐續其下曰「心中無半點事﹐兩年不曾完糧﹔眼前有十二孫﹐一半未經出痘。」見者皆笑。北人與南人論橄欖與棗孰佳﹐北人曰「棗味甜。」南人曰「橄欖味𨿽辣﹐卻有回甜。」北人曰「等你回得甜來﹐我先甜了一會。」

有不識橄欖者﹐問人曰「此何名﹖」人笑曰「阿呆。」歸托其妻曰「我今食呆﹐味佳甚。」妻令覓呆﹐不得﹐乃呵示其妻曰「猶有呆气在。」

余邑孝廉陳琮﹐性灑落。曾構別墅一所﹐地名二里岡﹐𨿽云附郭﹐然邑之北邙也﹐前後冢累累錯置﹐不可枚數。或造君顰蹙曰「目中每見此輩﹐定不樂。」孝廉笑曰「不然。目中日日見此輩﹐乃使人不敢不樂。」

亙史云「此可入《世說》﹐何云《諧史》乎﹖」

西安一廣文﹐性介﹐善謔﹐罷官家貧﹐賴門徒舉火﹐乃自謔詞曰「夜半三更睡不著﹐惱得我心焦躁﹔﹖﹖蹬的響一聲﹐盡力子駭一跳﹔原來把一股脊梁筋窮斷了。」秦藩中貴聞之﹐轉聞於王﹐王喜﹐召見﹐賜百金。

餘同年進士沈伯含﹐善作雅語。余嘗與伯含論曰「李於鱗死﹐其子孫遂絕﹐所構白雪樓﹐沒入官爲祠堂。大抵於鱗稱一代才﹐輒取忌造化如此。」伯含曰「造化眞是小兒。」余問云「何﹖」伯含曰「於鱗幾許才﹐也惹他忌。」

黃楊樹兩年而長﹐逢閏而索﹐極難成材。余友羅汝鵬於齋頭植此樹﹐指謂客曰「看此物連抱﹐便當鋸造棺器待盡﹐敢久戀人間耶﹖」聞者皆笑。

大理署中有火房者﹐年少﹐貌頗秀﹐入夏而瘠。余友蔣鐘嶽問曰「奚而瘠﹖」對曰「小人不宜夏。」比入秋﹐其瘠猶前﹐鐘嶽嘲之曰「爾復不宜秋耶﹖」

理學家文字﹐往往剿襲《語錄》﹐鋪敍成文﹐乃語人曰「吾文如菽粟布帛。」楊升庵笑曰「菽粟則誠菽粟﹐但恐陳陳相因﹐紅腐不可食。」此足令藏拙者鉗口。

宜興縣人時大彬﹐居恆巾服遊士夫間。性巧﹐能制磁罐﹐極其精工﹐號曰時瓶。有與市者﹐一金一顆。郡縣亦貴之﹐重其人。會當歲考﹐時之子亦與院試﹐然文尙未成﹐學院陳公笑曰「時某入試﹐其父一貫之力也。」

語云「賊是小人﹐智過君子。」余邑水府廟﹐有鐘一口﹐巴陵人泊舟於河﹐欲盜此鐘鑄田器﹐乃協力移置地上﹐用土實其中﹐擊碎擔去。居民皆纚然無聞焉。

又一賊﹐白晝入人家﹐盜磬一口﹐持出門﹐主人偶自外歸﹐賊問主人曰「老爹﹐買磬否﹖」主人答曰「我家有磬﹐不買。」賊徑持去。至晚覓磬﹐乃知賣磬者﹐卽偸磬者也。

又聞一人負釜而行﹐置地上﹐立而溺。適賊過其旁﹐乃取所置釜﹐頂於頭上﹐亦立而溺。負釜者溺畢﹐覓釜不得。賊乃斥其人曰「爾自不小心﹐譬如我頂釜在頭上﹐正防竊者﹐爾置釜地上﹐欲不爲人竊者﹐得乎﹖」

此三事﹐皆賊人臨時出計﹐所謂智過君子者也。

熊惇朴號陸海﹐蜀人﹐辛未進士﹐選館﹐攺兵部﹐復左遷別駕﹐往辭江陵相公﹐相公曰「公是我衙門內官﹐痛癢相關﹐此後仕途宜著意。」陸海曰「老師恐未見痛。」江陵曰「何以知之﹖」陸海曰「王叔和《醫訣》說得『﹕有通則痛﹐痛則不通。』」江陵大笑。初﹐陸海入館時﹐館師令其背書﹐回顧壁上影子﹐口動須搖﹐哄然大笑﹐館師曰「何笑﹖」答曰「比見壁間影子﹐如羊喫艸狀﹐不覺自笑。」館師亦笑。

金陵平康有馬妓曰馬湘蘭者﹐當少年時﹐甚有身價。一孝廉往造之﹐不肯出。遲回十餘年﹐湘蘭色少減﹐而前孝廉成進士﹐仕爲南京禦史﹐馬妓適株連入院聽審﹐禦史見之曰「爾如此面孔﹐往日乃負虛名。」湘蘭曰「惟其有往日之虛名﹐所以有今日之實禍。」禦史曰「觀此妓﹐能作此語﹐果是名下無虛。」遂釋之。

一士夫子孫繁衍﹐而其儕有苦無子者﹐乃驕語其人曰「爾沒力量﹐一个兒子養不出﹐看我多子孫。」其人答曰「其子﹐爾力也﹔其孫﹐非爾力也。」聞者皆笑。

羅念庵中狀元後﹐不覺常有喜色。其夫人問曰「狀元幾年一个﹖」曰「三年一个。」夫人曰「若如此﹐也不靠你一个﹐何故喜久之﹖」念庵自語人曰「某十年胸中﹐遣狀元二字不脫。」此見念庵不欺人處。而國家科名﹐卽豪傑不能不膻嗜﹐亦可見矣。

一中貴見侍講學士講畢出左掖﹐問曰「今日講何書﹖」學士答曰「今日講的夫子莞爾而笑﹐曰『﹕割雞焉用牛刀﹖』」中貴曰「這是孔聖人惡取笑。」

曹公欲贅丁儀﹐以目眇不果﹐後悔曰「以儀才﹐令盡盲﹐當妻以女﹐何況只眇一目。」此謂愛而忘其醜。英雄且然﹐人情之偏﹐不足怪也。

余鄕葉月潭﹐須髯初白。或告之曰「尊須也有一二莖報信。」月潭遂於袖中取鑷摘之﹐笑曰「報信者一錢。」此語﹐蓋裏中尋人招子也﹐借用之甚當。

有頑客者﹐戀酒無休﹐與眾客同席﹐飲酣﹐乃目眾客曰「凡路遠者﹐只管先回。」眾客去盡﹐只有主人陪飲。其人又云「凡路遠者先回。」主人曰「只我在此耳。」其人曰「公還要回房裏去﹐我則就席上假臥耳。」

一个婦人﹐靑衫紅裙﹐口裏哭著親親﹐問他哭著甚人﹐婦答曰「他爺是我爺女婿﹐我爺是他爺丈人。」蓋母哭子也。其文法亦巧矣。

潘安仁云「子親伊姑﹐我爺惟舅。」蓋表弟兄也。此文法祖之。

有賣酒者﹐夜半或持錢來沽酒﹐叩門不開﹐曰「但從門縫投進錢來。」沽者曰「酒從何出﹖」酒保曰「也從門縫遞出。」沽者笑﹐酒保曰「不取笑﹐我這酒兒薄薄的。」

一閫帥﹐寒天夜宴﹐熾炭燒燭﹐引滿浮白﹐酒後耳熱﹐嘆曰「今年天气不正﹐當寒而暖。」兵卒在旁跪稟曰「較似小人們立處﹐天气覺正。」嘗聞古詩云「一爲居所移﹐苦樂永相忘。」信哉﹗

滸墅鈔關﹐關尹於長吳兩縣﹐分不相臨﹔然以其欽差也﹐兩縣見之﹐必庭參﹐關尹多不肯受。其後一生來治關﹐頗自尊﹐不少假﹐比及任滿猶爾。吳令袁中郎笑曰「蔡崇簡拄了杖﹐掛了白須上戲場﹐人道他老員外。今回到戲房﹐取了須﹐還做老員外腔。」余大笑。

武陵一市井少年﹐善說謊。偶於市中遇一老者﹐老者說之曰「人道你善謊﹐可向我說一个。」少年曰「才聞眾人放漧了東湖﹐都去拿團魚﹐小人也要去拿个﹐不得閒說。」老者信之﹐徑往東湖﹐湖水渺然﹐乃知此言卽謊。

少年在樓下﹐會樓上一貴人﹐呼曰「人道爾善騙﹐騙我下來。」少年曰「相公在樓上﹐斷不敢騙﹔若上樓下﹐小人便有計騙將上去。」貴人果下﹐曰「何得騙上。」少年曰「本爲騙下來﹐不煩再計。」

有廣文者﹐姓吳﹐齒落耳缺﹐又不生須﹐一靑衿作詩嘲之曰「先生貴姓吳﹐無恥之恥無﹐然而無有爾﹐則亦無有乎。」

其詩流入縣官之耳﹐縣官一日同廣文進見府主﹐班行﹐望見廣文﹐不覺失笑﹐府主意不然﹐乃於後堂白所以失笑之故﹐因誦前詩﹐府主亦復大笑。

多聞疑﹐多見殆﹐君子於其所不知蓋。對云﹕飛在天﹐見在田﹐確乎其不可拔潛。此聾者與缺唇者相嘲。

有輕薄士人﹐好彈射文字﹐讀王羲之《蘭亭記》﹐則曰「天朗气淸﹐春言秋景。」讀王勃《滕閣記》﹐則曰「落霞與孤鶩齊飛﹐秋水共長天一色﹐多了與共兩字。」冥司聞之﹐遣鬼卒逮去﹐欲割其舌﹐力辯乃免。

比放歸﹐行至冥司殿下﹐口中輒云「如何閻君對聯﹐這樣不通『﹕日月閻羅殿﹔風霜業鏡臺。』不信這閻羅殿有日月風霜耶﹖」

客造主人﹐見其畜有雞﹐殊無饗客意﹐乃指雞曰「此禽有六徳﹐君聞之否﹖」主人曰「只聞雞具四徳﹐不聞六徳﹖」客曰「君若捨得﹐我亦喫得。這是二徳﹐豈非六徳﹖」沈靑霞重忤嚴分宜﹐遇害。其子三人﹐皆逮系詔獄﹐遂斃其二。第三子諱襄者﹐號小霞﹐在獄中﹐工畫梅﹐諸中貴求爲畫梅﹐時有贈遺﹐借以不死。久之﹐分宜敗﹐朝議褒靑霞忠﹐遂官小霞﹐除授臨湘令。後人追論小霞獄中不死﹐只喫著梅。羅汝鵬笑曰「好到好﹐只虧他牙齒不酸。」

余鄕一老者﹐與一少年靑衿﹐酒中戲謔。少年每嘲其人衰老﹐老者曰「你毋見嘲﹐諺曰『﹕黃梅不落靑梅落﹐靑梅不落用竿戳。』」靑衿曰「你道著酸子﹐誰敢動手戳他﹖」蓋楚人目靑衿爲酸子也。

一郡從事﹐不諳文理﹐妄引律斷獄。有僧令其徒磨面﹐徒乃持面與麩﹐走匿他所﹐僧執而訟之。從事斷曰「這僧該問徒罪。」僧曰「罪不至此。」從事曰「你不應背夫逃走。」聞者皆笑。

宋時有顯者﹐旣歸田﹐語所知曰「我們從林下看宦途﹐知得滋味如此耳﹔但不知死人住地下﹐比生時較好否﹖」所知曰「一定好。」顯者曰「何以知之﹖」其人答曰「但聞林下人思量出去﹐不聞地下人思想轉來。」顯者大笑。

武陵鄭沅石館余邑﹐前一土井﹐烹茶爨飯﹐皆汲之。沅石笑曰「館此一年﹐腹中泥﹐可作半堵墻矣。」

又桃源人好以有齒磁盆盛茶米﹐用木杵搗之﹐名曰擂茶﹐其杵長五尺﹐半歲而盡。沅石笑曰「桃源人活六十歲﹐胸中擂茶杵﹐可構三間小房子。」

京師縉紳﹐喜飲易酒﹐爲其沖淡故也。中原士夫量大者﹐喜飲明流﹐爲其性酸也。余僚丈秦湛若﹐中原人﹐極有量﹐嘗問人曰「諸公喜飲易酒﹐有何佳處﹖」其人答曰「易酒有三佳﹕飲時不醉﹐一佳﹔睡時不纏頭﹐二佳﹔明日起來不病酲﹐三佳。」湛若曰「如公言﹐若不醉不纏頭不病酲﹐何不喝兩盞湯兒﹖」其人大笑。

太倉王元美先生﹐有酒興﹐無酒量﹐自制酒最沖淡﹐號鳳州酒。丁見白官太倉﹐取鳳州酒二壇﹐饋秦湛若﹐湛若開壇嘗之﹐問使者曰「只怕丁爺錯送了﹐莫不是惠山泉﹖」

有進士形甚短﹐初登第時﹐同年笑曰「年兄門下長班﹐每月可減工食五分。」進士曰「與眾同例﹐何得獨減。」答曰「過門巷時﹐免呼照上﹐亦損許多气力。」

有悍妻者﹐頗知書。其夫謀納妾﹐乃曰「於傳有之﹐齊人有一妻一妾。」妻曰「若爾﹐則我更納一夫。」其夫曰「傳有之乎﹖」妻答曰「河南程氏兩夫。」夫大笑﹐無以難。

又一妻﹐悍而狡﹐夫每言及納妾﹐輒曰「爾家貧﹐安所得金買妾耶﹖若有金﹐惟命。」夫乃從人稱貸得金﹐告其妻曰「金在﹐請納妾。」妻遂持其金納袖中﹐拜曰「我今情願做小罷﹐這金便可買我。」夫無以難。

羅汝鵬多髯﹐年及彊仕﹐白者過半。一日﹐赴弔喪家﹐司喪者偶見之﹐訝曰「公年尙未﹐何髯白乃爾﹖」汝鵬曰「這是弔喪的須髯。」坐客皆笑。會余祖昆嶽公﹐九十一歲而卒﹐汝鵬來弔﹐乃慰家君曰「柰何不請小兒醫救療﹐遂至此耶﹖」家君不覺破涕爲笑。

余舉進士﹐時報捷者索重賞﹐家君貧無以應﹐受困此輩﹐殊覺情懣﹐汝鵬慰之曰「且耐煩﹐養壞了兒子﹐說不得。」聞者皆笑。

馮司成髯晚出而早白﹐人問曰「公髯幾年變白﹖」公撚髯良久﹐答曰「未記與黑髯周旋。」庚子歲﹐余差雲貴卹刑﹐有同年造余曰「兄乃得此遠差耶﹖」余曰「但琉球日本不卹刑耳﹐假令亦有卹差﹐我乃爲下得海矣﹐安能到雲貴﹖」蓋卹差屬刑部爲政﹐余時官大理﹐故云。有僧道醫人同涉﹐中流遇風﹐舟楫危甚。舟人叩僧道曰「兩位老師﹐各祝神祈止風何如﹖」僧咒曰「念彼觀音力﹐風浪尺消息。」道士咒曰「風伯雨師﹐各安方位﹐急急如律令。」醫亦復咒曰「荊芥﹐薄荷﹐金銀花﹐苦楝子。」舟人曰「此何爲者﹖」答曰「我這幾般﹐都是止風藥。」噫﹐庸醫執療病﹐往往若此。

吳楚間謂人死皆曰不在了。有人乍入京師﹐謁見顯者﹐應門答曰「老爺不在。」其人曰「此語殊不吉﹐莫若稱出外了。」應門答曰「我老爺不怕死﹐只怕出外。」蓋宋時已有此言矣。有書生者性懶﹐所恨書多耳。讀《論語》至顏淵死﹐便稱賞曰「死得好﹐死得好。」或問之﹐答曰「他若不死時﹐做出上顏回下顏回﹐累我誦讀。」

有懼內者﹐見怒於妻﹐將拶其指。夫云「家無拶具。」妻命從鄰家借用。夫往借時﹐低聲怨咨﹐妻喚回﹐問曰「適口中作何語﹖」夫答曰「我道這刑具﹐也須自家置一副。」

余邑張三崖廣文﹐司訓支江。一日﹐與同僚飲﹐看演蘇秦﹐拜相歸來﹐阿兄艷羨﹐忙檢書籍﹐曰「我也要去讀書做秀才。」三崖屬其僚曰「安頓荷包。」僚問云「何﹖」三崖答曰「蘇大進了學﹐我輩都有一包束脩錢。」其僚皆笑。

三崖方謁選時﹐稱貸路費﹐笑曰「樣樣借人的﹐如貧漢種田﹐工本都出富翁﹐比及秋成﹐還卻工本﹐只落得掀盤帚。我們借債做官﹐他日還了債﹐只落得一幅紗帽角帶。」聞者皆信其然。

袁中郎在京師﹐九月卽服重綿。余曰「此太熱﹐恐流鼻紅。」其弟小修曰「不服﹐又恐流鼻白。」馮司成公﹐初夏卽服糸希糸谷。余問﹕「公何以禦盛暑﹖」公笑曰「盛暑豈宜掛一絲耶﹖」

有官人者﹐性貪﹐初上任﹐謁城隍﹐見神座兩旁懸有銀錠﹐謂左右曰「與我收回。」左右曰「此假銀耳。」官人曰「我知是假的﹐但今日新任﹐要取个進財吉兆。」

有癡夫者﹐其妻與人私﹐一日﹐撞遇奸夫於室﹐跳窗逸去﹐只奪其鞋一隻﹐用以枕頭﹐曰「平明往質於官。」妻乘其睡熟﹐卽以夫所著鞋易之。明日﹐夫起﹐細視其鞋﹐乃己鞋也﹐因謝妻曰「我錯怪了你﹐昨日跳出窗的﹐原來就是我。」

蜀中有吳坤齋者﹐善謔。其鄰人構新居落成﹐吳往賀之﹐嘆曰「這房屋做得妙。」蓋含廟宇意也。主人曰「只堪作公家廁房耳。」坤齋曰「何至於此﹖」主人曰「不是廁房﹐爲何公入門便放屁﹖」坤齋默然。

廣西全州衛幕﹐有王掾者﹐善謔。諸武弁相聚﹐誘掾作謔﹐而故駁之﹐每作語﹐輒曰「這話淡。」言其無趣味也。掾知故意駁己﹐乃曰「今早城門有擔糞者﹐失足﹐傾潑於地。」諸武弁又曰「這也淡。」王掾曰「諸君不曾嘗過﹐那得知淡﹖」眾皆大笑。

有說謊者﹐每遷就其詞。自謂家有一雌雞﹐歲生卵千枚。問云「那得許多﹖」其人遞減至八百六百﹐問者猶不信。乃曰「這个數﹐再減不得﹐寧可加一隻雌雞。」

常郡有千戶王姓者﹐述一謔語﹐調笑靑衿曰「某人父子皆補生員﹐及臨歲考﹐逡巡不敢赴試。子乃謀諸父曰﹕『盍作死乎﹖死則子應居艱﹐皆得免考。』父然之﹐比召道士寫靈牌﹐寫云﹕『明故先考。』父乃幡然曰﹕『若先考﹐則某何敢死。』」此舊謔也。

席間一靑衿﹐遂頓撰一謔﹐答王千戶云「有總兵者﹐起家徒步﹐不諳書﹐只識得一个王字。一日﹐點閱千戶文冊﹐第一名姓王﹐喚王千戶﹐第二名姓匡﹐乃喚曰上匣牀的王千戶﹐第三姓土﹐乃喚曰斫破頭的王千戶。」其敏捷亦復爾耳﹐眞可笑也。

有作謔譏性慳者﹐其語不一而足﹐姑舉其槪。一人已習慳術﹐猶謂未足﹐乃從慳師學其術。往見之﹐但用紙剪魚﹐盛水一瓶﹐故名曰酒﹐爲學慳贄禮。偶值慳師外出﹐惟妻在家。知其來學之意﹐並所執贄儀﹐乃使一婢用空盞傳出曰「請茶。」實無茶也。又以兩手作一圈曰「請餅。」如是而已。

學慳者旣出﹐慳師乃歸﹐其妻悉述其事以告。慳師作色曰「何乃費此厚款﹖」隨用手作半圈樣曰「只這半邊餅﹐彀打發他。」大都此四語者﹐一步深一步﹐蓋若近日時文求深之意也。有官人者﹐以罷軟見勾。妻問勾官之故﹐答曰「吏部道我罷軟。」妻曰「喜得只知你罷軟﹐若知道不謹﹐連我這奶奶也勾去。」

吳中祀神﹐左大士﹐右梓潼君。山東人專祀碧霞元君。一山東官長笑吳人曰「你吳中懼內﹐只看神位﹐奶奶卻在左邊﹐老爹卻在右邊。」吳人答曰「這个還不要緊﹐看你山東神位﹐只見奶奶﹐幾曾見老爹﹖」

吳中好相譏謔﹐不避貴賤。一鄕官職卑﹐迎一妓下船﹐遽問之曰「汝何以稱小娘﹐年紀卻又老了﹖」妓答曰「這也不論﹐老爹旣稱老爹﹐何以官兒又小﹖」眾皆鼓掌。妓恬不在意。世有譽人自賢者﹐或嘲之曰「一人自美其妻﹐乃不云妻美﹐每對人曰﹕『我家小姨﹐天下絕色﹐與山妻立一處﹐不復能辧誰爲大小姨也。』」然則張羅峯之請祀歐陽公﹐張江陵爲南陽李文達建坊。意亦若此。

有貴宦者﹐生子而癡。年七十﹐或持壽星圖相賀﹐其子曰「這老者如許長頭﹐乃猶不中耶﹖」遂拈筆爲畫网巾其上﹐貴宦見之﹐怒甚。鄰翁造焉﹐慰之曰「公無怒﹐我今要个畫网子的人﹐也不得。」

常徳一尙書﹐好藏古畫﹐有子昂《袁安臥雪圖》﹐分貽其子。圖極佳﹐子乃不受﹐曰「要此死人圖何用﹖」

一儒生﹐每作惡文字謁先輩。一先輩評其文曰「昔歐陽公作文﹐自言多從三上得來﹐子文絕似歐陽第三上得者。」儒生極喜。友人見曰「某公嘲爾。」儒生曰「比我歐陽﹐何得云嘲﹖」答曰「歐陽公三上﹐謂枕上﹑馬上﹑廁上﹔第三上﹐指廁也。」儒生方悟。

宋時﹐韓學士熙載﹐每見門生贄捲惡者﹐令侍姬以艾炙之。近日馮具區亦云「余平日最苦持惡文相揭求佳評者﹐每見之﹐輒攢眉若有所憂。」

余郡一貢士賓興﹐郡守某公題其匾曰「遴俊賓王。」一士人見之﹐嘆曰「郡中自武廟時﹐有一字王﹐再傳有二字王﹐今復有三字王矣。」蓋譏貢士匾也。

司徒沅衝張老師﹐嘗笑謂余曰「別人架上書﹐都安置肚子裏﹐我們肚裏書﹐都寄閣在架上。」蓋謙言懶記書也。然語政好笑。

有學博者﹐宰雞一隻﹐伴以蘿卜制饌﹐邀靑衿二十輩饗之。雞魂赴冥司告曰「殺雞供客﹐此是常事﹐但不合一雞供二十餘客。」冥司曰「恐無此理。」雞曰「蘿卜作證。」及拘蘿卜審問﹐答曰「雞﹐你欺心。那日供客﹐只見我﹐何曾見你。」博士家風類如此。

一主人請客﹐客久飲不去﹐乃作謔曰「有擔賣磁瓶者﹐路遇虎﹐以瓶投之﹐俱盡﹐只一瓶在手﹐謂虎曰﹕『你這惡物﹐起身也只這一瓶﹐不起身也只這一瓶。』」客亦作謔曰「昔觀音大士誕辰﹐諸神皆賀﹐呂純陽後至﹐大士曰『﹕這人酒色財气俱全﹐免相見。』純陽數之曰『﹕大士金容滿月﹐色也﹔淨瓶在旁﹐酒也﹔八寶瓔珞﹐財也﹔噓吸成云﹐气也﹔何獨說貧道﹖』大士怒﹐用瓶擲之。純陽笑曰﹕『大士莫急性﹐這一瓶打我不去﹐還須幾瓶耳。』」

陜右人呼竹爲箸。一巡撫系陜人﹐坐堂時﹐諭巡捕官曰「與我取一箸竿來。」巡捕誤聽以爲豬肝也﹐因而買之﹐且自忖曰「旣用肝﹐豈得不用心﹖」於是以盤盛肝﹐以紙裹心置袖中﹐進見曰「蒙諭豬肝﹐已有了。」巡撫笑曰「你那心在那里﹖」其人探諸袖中曰「心也在這里。」

一士人好打抽丰。其所厚友人﹐巡按某處﹐逆其必來﹐陰屬所司將銀二百兩﹐造竏一副﹐練繩一條﹐用藥煮之如鐵。其人至求見﹐輒怒曰「我巡按衙門是打抽丰的﹖可取竏練來﹐解回原籍。」其人怒甚﹐無柰﹐比至境上﹐解官諭曰「這竏練俱是銀造﹐我老爹厚故人﹐特爲此掩飾耳目。」士人曰「他還薄我﹐若果相厚﹐便打个二百斤銀枷枷也得。」

一人父鼻赤色﹐或問曰「尊君赤鼻有之乎﹖」答曰「不敢﹐水紅色耳。」其人贊曰「近時尙淺色﹐水紅乃更佳。」凡民間畜雄鷄者﹐必割其腎﹐則雞肥而冠漸落。或嘲廩膳生員曰「爾好似割雞﹐有米喫﹐身子不怕不肥﹐只怕明日冠小。」

雕鳥哺雛﹐無從得食﹐摟得一貓﹐置之巢中﹐將喫以飼雛。貓乃立啖其雛﹐次第俱盡。雕不勝怒。貓曰「你莫嗔我﹐我是你請將來的。」

一人問造酒之法於酒家。酒家曰「一斗米﹐一兩曲﹐加二斗水﹐相參和﹐釀七日﹐便成酒。」其人善忘﹐歸而用水二斗﹐曲一兩﹐相參和﹐七日而嘗之﹐猶水也﹐乃往誚酒家﹐謂不傳與眞法。酒家曰「爾第不循我法耳。」其人曰「我循爾法﹐用二斗水﹐一兩曲。」酒家曰「可有米麼﹖」其人俯首思曰「是我忘記下來。」噫﹐並酒之本而忘之﹐欲求酒﹐及於不得酒﹐而反怨教之者之非也﹔世之學者﹐忘本逐末﹐而學不成﹐何以異於是。

一士人家貧﹐欲與其友上壽﹐無從得酒﹐但持水一瓶﹐稱觴時﹐謂友人曰「請以歇後語爲壽﹐曰『﹕君子之交淡如。』」友應聲曰「醉翁之意不在。」

一宦家池亭﹐廣畜水鳥﹐若仙鶴﹑淘河﹑靑莊鳥﹑白鷺皆備。有來觀者﹐小大具列。適外彜一人﹐乍至其地﹐不識鳥名﹐指仙鶴問守者曰「此何鳥﹖」守者誑曰「這是尖嘴老官。」次問淘河﹐誑曰「是尖嘴老官令郎。」又問靑莊鳥﹐誑曰「是他令孫。」問白鷺﹐誑曰「是他玄孫。」問者嘆曰「這老官枉費大﹐只是子孫一代不如一代。」

有惡少﹐值歲畢時﹐無錢過歲。妻方問計﹐惡少曰「我自有處。」適見篦頭者過其門﹐喚入梳篦﹐且曰「爲我剃去眉毛。」才剃一邊﹐輒大嚷曰「從來篦頭﹐有損人眉宇者乎﹖」欲扭赴官。篦者懼怕﹐願以三百錢陪情﹐惡少受而卒歲。

妻見眉去一畱一﹐曰「曷若都剃去好看。」惡少答曰「你沒算計了﹐這一邊眉毛﹐畱過元宵節。」

山水偶漲﹐將及城﹐城中人懼﹐問卜者﹕「何時水落﹖」卜者曰「你只問裁縫﹐他有个法兒﹐要落一尺﹐就落一尺﹐要落一丈﹐就落一丈。」

一彊盜與化緣僧遇虎於途。盜持弓禦虎﹐虎猶近前不肯退。僧不得已﹐持緣簿擲虎前﹐虎駭而退。虎之子問虎曰「不畏盜﹐乃畏僧乎﹖」虎曰「盜來﹐我與格鬥。僧問我化緣﹐我將甚麼打發他﹖」

凡爲銀匠者﹐無論打造傾瀉﹐皆挾竊銀之法。或譏之曰「有富翁者﹐平日拜佛求嗣﹐偶得一子﹐甚矜重之﹐乃持八字問子平先生﹐先生爲布算﹐曰﹕『奴僕宮﹐妻子宮﹐壽命宮﹐都好。只是賊星坐命。富翁曰『﹕這个容易﹐送他去學銀匠罷。』」

余邑李源聎方伯﹐面麻而須﹐曹前陽僉憲﹐口歪而牙豹。曹出對與李曰「麻面胡須﹐如羊肚石倒栽蒲艸。」李對曰「豹牙歪嘴﹐如螺殼杯斜嵌蚌珠。」

滇南有趙巧對﹐曾仕楚中爲郡守﹐好出對句﹐一日﹐見坊役用命紙糊燈﹐遂出句云「命紙糊燈籠﹐火星照命。」思之不得。直到歲暮﹐老人髙捧歷日﹐叩頭獻上﹐遂對前句曰「頭巾頂歷日﹐太歲當頭。」可謂確當。

李空同督學江右﹐有一生偶與同名﹐當唱名時﹐公曰「爾安得同我名﹖」出對試之﹐曰「藺相如﹐司馬相如﹐名相如﹐實不相如。」生對曰「魏無忌﹐長孫無忌﹐人無忌﹐我亦無忌。」李亦稱善。

有生員送先生節儀﹐只用三分銀子﹐先生出對嘲之曰「竹筍出墻﹐一節須髙一節。」生對曰「梅花遜雪﹐三分只是三分。」

有官人祖出蒙古﹐蒞任﹐出對與庠生曰「孟孫問孝於我我。」一生對曰「賜也何敢望回回。」可謂切中。

曾有令尹﹐暱一門子。偶坐堂上﹐吏與門子相偶語﹐令怪之﹐吏漫云「與門子屬表兄弟﹐敍家常耳。」令遂出對云「表弟非表兄表子。」吏輒答云「丈夫是丈母丈夫。」令嘉其善對﹐笑釋之﹐無以罪。

亙史云﹕友人鮑無雄宗弟仲翔﹐促梓《諧史》﹐親爲之校﹐而每請益也﹐以所記一二﹐足之於左。

洪仲韋與梅子馬遊淸涼臺﹐僧以茶供。子馬曰「賢僧也。」仲韋曰「故當於舊寺中求之。」子馬曰「何言乎﹖」仲韋曰「王摩詰有言『﹕似舅卽賢甥。』」聞者絕倒。

徽欲儉於食品﹐以木耳豆粉和成糕﹐呼曰假鱉。謝師少連名精品﹐酷嗜此味。一日﹐楊七具酒餞洪仲韋﹐特設此品﹐且羞鱉焉。謝師不爲下箸。楊七笑曰「少連可謂宜假不宜眞。」謝曰「若要認眞﹐必先著假。」眾以爲當家之談。楊七名文玉﹐號小眞﹐舊院角妓﹐而豪於酒。

祝給諫喜作書﹐卽村坊酒肆都懸之。有海陽金生僞作爲市﹐祝怒﹐將繩以法。董玄宰聞之曰「吾爲此懼。」客曰「何懼﹖」董曰「懼逸少有知﹐將置我於地獄耳。」祝釋然。

廣信人王常有詞名﹐善書。得一端研﹐小於掌﹐而自寶之﹐問洪仲韋曰「此貴鄕產也﹐能辧爲宋物不﹖」仲韋曰「入貴鄕當以宋版《百中經》配之﹐則價當更倍。」王曰「得非袖珍呼﹖」仲韋曰「不然。」指其掌。

