秦並六國平話

秦並六國平話卷上

詩曰﹕

世代茫茫幾聚塵﹐閒將史記細鋪陳。

便教王伯多權變﹐怎似三王尙義仁。

六國縱橫易冰炭﹐孤秦興僕等雲輪。

秦吞六代不能鑑﹐且使來今復鑑秦。

鴻蒙肇判﹐風气始開。以揖讓而傳天下者﹐盡說唐﹑虞﹔以徵伐而取天下者﹐盡說三代。夫三代者﹕夏﹑商﹑周也。夏禹王得舜帝禪位﹐立國爲夏﹐傳一十七代﹐享國得四百三十一年。夏桀無道﹐商湯放桀於南巢田地裏﹐夏之天下盡歸於商。湯王立國爲商﹐傳三十代﹐享國得六百二十九年。紂王無道﹐周武王伐紂於孟津田地裏﹐並商天下﹐立國爲周。自武王至幽王時分喚作西周﹐自平王至赧王時分喚作東周。

二周𨿽傳三十五代﹐享國得八百六十七年﹐自傳到那第十三代的君王喚做平王﹐那時周室衰微﹐諸侯彊勇。平王𨿽居尊位做天子﹐但王室蕩無綱紀﹐甚至下堂而見諸侯。孔夫子爲見平王身爲天子﹐自統六軍伐鄭。那鄭伯無君﹐身爲周家卿士﹐自率諸軍敵王﹐在那地名繻葛田地交戰。被鄭伯射著一箭﹐恰好射中平王左肩。孔夫子是春秋世儒道的宗師﹐要扶持這三綱五常。見那時王綱頹壞﹐爲君底失爲君之道﹔侯國彊梁﹐爲臣底失爲臣之禮。怕天下後世亂臣賊子爭效這个模樣﹐便使三綱淪而九法。。﹐不成世界。不免將那直筆﹐把那時一十二國﹐共有二百四十二年的事迹﹐著一部史書﹐喚做「春秋」﹐從平王時事爲頭﹐有善事底褒獎它﹐使人知勸﹔有惡事底貶責它﹐使人知怕。怎知世變推遷﹐春秋五伯之後﹐又有戰國七雄﹐天下龍爭虎戰﹐干戈塗炭﹐未肯休歇。且說那戰國七雄是兀誰﹖詩曰﹕

兩周分治各西東﹐十二諸侯互戰攻﹔

未有眞人來一統﹐柰何七國又爭雄﹗

那七國者﹕秦﹑韓﹑魏﹑楚﹑燕﹑齊﹑趙也。

秦姓嬴氏﹐周武王時封。秦至武公﹑惠公時分始僭稱王。此秦國也。

韓虔世代仕晉﹐在威烈王時分﹐韓虔求做諸侯﹐分晉國自立爲韓。此韓國也。

魏斯世代仕晉﹐在威烈王時﹐魏斯求做諸侯﹐分晉國自立爲魏。此魏國也。

趙籍世代仕晉﹐在威烈王時﹐趙籍求做諸侯﹐分晉國﹐自立做趙。此趙國也。

史謂三家分晉﹐是說這韓﹑趙﹑魏也。

那周安王時﹐田和有功﹐封於齊﹐是爲齊國。那薊北燕王姓姬氏﹐自周武王時分﹐封爲燕國。那襄郢楚王姓芊氏﹐周成王時分﹐封爲楚王﹔至那負芻時分﹐凡十世﹐爲楚國。

這个七國﹐當初互爲雄長﹐在後見秦國彊大﹐那六國結縱合橫﹐以拒彊秦。柰何縱解橫散﹐被秦始皇吞並做一統天下。唐賢杜牧做那「阿房賦」﹐末後說得最好﹐說个甚的﹖杜牧「阿房賦」後一段道是﹕嗚呼﹐滅六國者﹐六國也﹐非秦也。族秦者﹐秦也﹐非天下也。嗟夫﹐使六國各愛其人﹐則足以拒秦。秦復愛六國之人﹐則遞三世可至萬世而爲君﹐誰得而族滅也﹖秦人不暇自哀﹐而後人哀之﹔後人哀之而不能鑑之﹐亦使後人復哀後人也﹗

話說昔日秦始皇政者﹐莊襄王子也。始皇無道﹐南取百粵﹐北築長城﹐東塡大海﹐西建阿房﹔坑儒焚書﹐使天下人民不安。不修國政﹐並吞諸侯﹐荒荒離亂。始皇欲立萬世爲君﹐徧遊天下﹐來到沙丘﹐帝崩。怕天下諸侯有變﹐不敢發喪﹐背地裏將鑾■車載屍﹐與鮑魚相雜。趙髙與李斯商量詐作詔書﹐差使命往長城殺太子扶蘇並那蒙恬﹐卻立二世爲君。在後趙髙引軍閻樂入內﹐殺胡亥﹐立三世子嬰爲君。子嬰懦弱﹐托病不出宮。趙髙弄權﹐指鹿爲馬﹐欺壓君臣。趙髙入內探帝病﹐子嬰殺趙髙。有胡曾詩爲證。詩曰﹕

漢祖西徵秉白旄﹐子嬰宗廟起波濤﹔

可憐君有翻身術﹐兼向秦宮殺趙髙。

在後﹐天降聖人﹐漢髙祖劉邦領兵入關﹐系頸以組﹐封皇帝璽﹐降於枳道。這頭回且說个大略﹐詳細根源﹐後回便見。

話說秦六年﹐始皇帝登殿﹐集大臣文武至殿下﹐分兩班﹐山呼萬歲畢﹐始皇向君臣道﹕「寡人登極之後﹐今已六年﹐有那齊﹑燕﹑魏﹑趙﹑韓﹑楚六國未肯伏。我欲削平六國﹐使天下爲一統。卿等有何計策﹖」當有一大臣司馬欣出班奏曰「陛下若論七國﹐則國勢均平﹔若論气力﹐則秦爲上國。何不發使命﹐賫國書﹐威伏六國﹐令它拱手來降﹐納土於秦﹐免得戰爭如何﹖不來者﹐差軍發將﹐取之未遲。」帝聞奏大悅﹐聖旨問﹕「班中有誰人可充使命﹖賫國書前往齊﹑燕﹑魏﹑趙﹑韓﹑楚諸邦遊說諸侯﹐早獻地圖納降﹐免得干戈﹐百姓枉遭塗炭。這是一項好底勾當。」那時有秦公子名曰少官﹐他自請賫此國書遊說六國。始皇大悅﹐分付國書與公子少官。那書道是﹕「秦王致書於齊﹑燕﹑魏﹑趙﹑韓﹑楚六國大王殿下﹕秦與諸王兄弟國也﹐勢均體敵﹐相與北面以事周﹐積有年代。朝會天王之時﹐推秦爲盟主﹐歃血而誓﹐各守本國疆界﹐綏懷國內人民。我無爾詐﹐爾無我虞。休萌戰攻侵伐之謀﹐共享安淨和平之福。屬者蘇秦﹑張儀﹐馳騁辯口﹐離間諸國﹐私自結縱合橫﹐各有吞噬上國之謀。寡人知之久矣﹐念欲興問罪之師﹐實以盟會之言猶在耳﹐未忍寒盟﹐遽爲此舉。諸王何不量力度徳﹐自思您土地﹑人民﹐與吾國孰彊孰弱﹖您兵師﹑車馬與吾國孰寡孰多﹖您財帛﹑金寶與吾國孰丰孰嗇﹖堂堂赧王﹐尙且臣附於莊王之世﹐您自思諸國勢力比赧王爲何如﹖猶敢憑陵大國﹐不肯臣附﹖今遣公子少官來諸國議事﹐若大王圖全社稷﹐則輸款投誠﹐以輿地來獻﹔使四海一家﹐則您世受王爵﹐爲秦藩臣﹔保有宗祀﹐世世不絕。生靈免塗炭之災﹐兵師有息肩之日。惟大王實圖利之。若負固不悛﹐執迷不返﹐則命將遣師﹐剿平諸國﹐如疾風之摧敗葉﹐嚴霜之壓枯葦﹐惟寡人所欲耳。彼時噬臍﹐悔之何及﹗」

六國王接得秦國始皇書﹐各各開看。其別無話﹐只是秦帝克伏諸國來降﹐諸王不悅。有楚襄王﹐國書會五國王子﹐會議並秦。遣使者往齊﹑燕﹑魏﹑趙﹑韓邦通上國書﹐克日到楚議事。諸國王接了楚襄王書開看﹐克日車駕起程。齊王﹑魏景關王﹑韓威惠王﹑燕孝王﹑趙孝成王皆到楚地﹐入朝施禮畢。各奉命而來﹐楚王安排茶飯﹐把盞已畢﹐楚王與諸王言道﹕「聞秦王遣使賫書克伏諸國���。這事怎地﹖」春申君奏曰「臣請大王助兵伐秦。」趙王禦前李牧進奏諸王﹕「諸王助兵﹐望陛下依臣所奏。」楚王大悅﹐賞禦酒犒設李牧﹕「將軍﹐您言是也。」各助兵三萬。

楚令項梁爲將﹐齊遣鄒闊爲將﹐韓遣馮亭爲將﹐燕遣孫虎爲將。楚襄王親爲招討。克日﹐兵至函谷關﹐會合諸國人馬。諸國大王各歸本國﹐點集雄兵猛將﹐往路中函谷關相會。楚王車駕起行﹐爲招討﹐預先在關等候。

至日﹐趙有李牧﹑張耳﹑陳申﹐發兵三萬﹐到關參拜楚王。齊有田儋﹑鄒闊﹑鄒興﹐集兵三萬﹐至關。韓有馮亭﹑周光﹑霍雄﹐領兵三萬﹐至關。

魏有周霸﹑鄭安成﹑龍離足統兵三萬。燕有孫虎﹑韓廣﹑景耀龍押兵三萬﹐至關。各各參見楚王。楚王見諸國兵齊將集﹐大悅﹐出宣命﹐定賞罰﹕有人生擒秦邦一將者﹐與千金﹔能獲秦始皇者﹐與諸王共封爲六國萬戶侯。諸將歡聲如雷。

古云﹕重賞之下﹐必有勇夫。軍中撞出一員猛將﹐絳袍朱發﹐赤馬紅纓﹐身披黃金鎖子甲﹔禦前奏楚王道﹕「奴婢爲先鋒﹐攻破秦邦﹐生擒秦將﹐活捉秦皇。」此人是誰﹖乃魏國三代將門之子﹐鄭安平之兒﹐姓鄭﹐雙名安成。楚王見了大喜。忽班部中撞出一將﹐身長九尺﹐面赤髭黃﹐穿紅袍﹐白玉帶﹐銀鎖甲﹐金弁冠﹔願爲先鋒﹐與鄭安成比試。此人是誰﹖乃齊國鄒闊將軍也。楚王問諸將﹕「那兩个要做先鋒﹐怎生區處是得﹖」那李牧﹑馮亭﹑項梁三將奏曰「先鋒不可便付與二將﹐須索交他兩个比試﹐決个勝負﹐與先鋒印者。」楚王依奏﹐便令二將比試﹐勝的掛先鋒印。

二人聽得言語﹐上馬分陣﹐各擂鼓響。楚王與諸將看爭先鋒。左邊撞出鄭安成﹐右畔撞出鄒闊。二將馬交﹐約鬥三十餘合﹐只見鄭安成敗走﹐那鄒闊一向趕上。鄭安成暗取套索。鄒闊亦取套索﹐撇起﹐去套住鄭安成。鄭安成亦套住鄒闊。二人相拒之際﹐不防人叢中放一冷箭﹐把那套索射斷。眾人大駭。

李牧向前問﹕「放冷箭是誰﹖」道聲未了﹐見幾个軍把一年少後生推出來。李牧覷了大駭﹐見身上藍縷﹐志气猶存。三代將門子﹐累世先鋒兒。是梁國秦明之孫﹐姓秦名斌﹐落於軍中爲小卒。

李牧引秦斌至楚王駕前﹐奏曰「大王適間令鄭安成﹑鄒闊比試先鋒﹐各人套索不開。有小兵放冷箭射斷套索﹐乃是昔日十二國內梁邦秦明上將之孫﹐姓秦名斌。奴婢舉此人爲先鋒﹐望陛下從允。」楚襄王曰「這廝有這般武藝﹗」遂賜秦斌掛先鋒印。

班部中撞出一將﹐身披柳葉甲﹐銀盔蓋頂﹐奏道﹕「大王不可將先鋒印分付秦斌﹗」楚王擡眼一覷﹐乃是燕國景耀龍來奏稱﹕「秦斌乃是敗國之臣﹐未可賜與先鋒。奴婢乞與秦斌比試。」

那時﹐景耀龍打扮銀盔蓋頂﹐身披水磨柳葉甲﹐肩擔一口三尖刀。秦斌亦未有衣甲器械。李牧把衣甲馬刀借與秦斌﹐打扮了出陣。二將有如水裏搶珠龍﹐二騎交鋒﹐有似巖前爭食虎。鬥經二十餘合﹐秦斌詐敗﹐景耀龍趕上前﹐馬不去﹔秦斌將刀撇砍﹐景耀龍迎刀斬落。二刀並舉﹐雙刃齊施。二將把刀對敵舉落﹐二人齊將之放。二將迎前拽相。楚王看見大喜﹐傳令齊賜先鋒者。二將各下馬拜謝楚王。楚王問諸將﹕「賜那个將軍爲正先鋒﹖」項梁奏曰「願與秦斌爲正先鋒﹐景耀龍爲副先鋒者。」二將領兵前往秦城京兆府。詩曰﹕

秦謀一統禍臨城﹐楚領三軍並伐秦﹔

猛將雄兵皆用命﹐生靈塗炭漲氛塵。

話說李斯奏始皇帝曰「陛下﹐今有荊楚襄王爲招討﹐合諸國兵馬約二十餘萬﹐猛將數十員﹐兵臨城下﹐將至濠前。取王聖旨。」秦皇大驚曰「朕謀天下﹐並吞一統﹐豈期諸邦會兵來侵吾國﹗」敕問文武官僚﹕「誰退諸邦兵馬﹖如有功者﹐必加官賞。」當有王翦出班奏曰「陛下休慮﹐𨿽有諸國二十餘萬兵將﹐小臣乞兵二萬﹐令李彪﹑伊虎爲將﹐臣爲主將﹐退諸國來兵﹐保王社稷無虞。」始皇大悅﹕「全仗卿在意者。」

王翦在演武亭交兵二萬﹐出城外下寨。景耀龍先鋒排下二龍爭珠陣。李彪排下半天撒网陣。二將監軍施禮畢﹐李彪曰「秦斌﹐你等因甚興兵來侵吾國﹖您若會事之時﹐出陣一戰﹐可決勝負。」秦斌答曰「奉楚王命﹐並諸國王命﹐因爲始皇無道﹐謀吞六國﹐遣使來投謾書﹐脇令諸邦納土﹐意圖六合混一。是致諸國大王合縱兵至。」李彪言「兵臨渭河﹐可以一戰。」秦斌怒道﹕「渭河之兵何能爲﹗待我伐秦爲荒艸之地﹗」李彪大怒﹕「叵耐小邦結黨侵淩大國﹐待教諸國一兵片甲不回。」道了﹐二騎便斗。詩曰﹕

二馬騁英豪﹐淩雲殺气髙﹔

非但智鬥智﹐全憑刀斗刀。

二馬挑戰﹐三十餘合﹔秦斌敗走。李彪趕將來﹐殺敗三軍。副先鋒景耀龍身穿黃金鎖子甲﹐體掛皂羅袍﹐頭上鐵襆頭﹐燕尾交加﹐黑霧纏身罩體﹐座下跨一抱月烏騅﹐肩擔一條淸風利槍﹐腕懸一百廿斤竹節鋼鞭﹐出陣與秦將打話。

李彪喝問﹕「來將何人﹖願聞姓字。」楚將答曰「咱每是先鋒景耀龍。」那李彪道﹕「休走。」二將場中宛轉﹐殺气騰空﹐約鬥三十合﹐景耀龍詐敗走﹐李彪趕將來。不防景耀龍取出弓箭﹐弓開如滿月。箭去似流星﹐正中李彪﹐金盔倒卓﹐兩腳騰空。詩曰﹕

金風未動蟬先覺﹐暗使無常總不知。

那時﹐李彪中箭已死。小軍搶得屍首﹐回歸陣中﹐先復招討。主將王翦鈞旨﹐令伊虎出陣﹐髙叫﹐索來將挑戰。楚王見副將景耀龍果是英雄難敵﹐再令正先鋒秦賦出陣。施禮打話已畢﹐二人挑戰。秦斌﹑伊虎相交﹐一槍來﹐一刀去﹐二人廝殺。詩曰﹕

幽幽不讓梨花舞﹐滚滚難容柳絮飛。

那時﹐二將交斗﹐馬似北海玩珠龍﹐人似南山爭食虎。約鬥三十餘合﹐伊虎敗走﹐秦斌趕將來。被伊虎勒住馬﹐後趕得快﹐二馬相並﹐中一槍﹐刺落下來。只見金盔倒卓﹐兩腳登空。小兵搶秦斌回陣後﹐用金瘡藥救得活。三軍一時敗走。

次早﹐楚王召集諸將問曰「甚人敢出陣﹐生搶秦將﹖」有張晃奏道﹕「小人願往。」伊虎出陣﹐二將交斗。伊虎大敗﹐歸於本陣。

王翦打扮耀日銀盔蓋頂﹐身穿蜀錦戰袍﹐肩擔一百二十斤三尖刀﹐四十八環棹刀﹐跨一匹赤色馬出陣。張晃出陣打話。二騎相交﹐惹起四野愁雲﹐震起滿天殺气。人似南山虎﹐馬若北海龍。王翦戰三十合詐敗﹐張晃趕將來。二馬並﹐王翦舉刀斬落張晃翻身﹐下腳捎空。王翦刀頭招起三軍啖殺。楚兵大敗。東砍西斫﹐南傾北倒﹔星羅雲散﹐七斷八續。楚兵退五里下寨。秦兵具表奏始皇。始皇大悅﹐聖旨再令王翦退諸國兵馬。

王翦進兵至五里下寨。次日﹐布下四門斗底陣。王翦出陣索戰。楚王召集諸將曰「有何人對敵秦將﹖」當有趙將陳申唱喏道﹕「小人願往。」二人戰三十合﹐王翦詐敗﹐陳申趕將來。王翦不用長刀﹐拈弓取箭﹐翻身背射三隻連珠箭﹐喝一聲﹕「著﹗」不知陳申性命怎生﹖詩曰﹕

似虎將軍還落馬﹐如龍驍騎只空回。

那時﹐陳申中箭﹐墜下馬來﹐眾兵搶歸陣去。軍中撞出一員猛將﹐鬼面馮亭﹐肩擔一柄銅斧﹐奔將來﹐喝聲﹕「王翦休走﹐咱來與你決定輸贏﹗」王翦與馮亭挑戰五十合﹐並無勝負﹐令各收軍﹐明日卻戰。

楚王召諸將問﹕「明日何人捉獲王翦﹖功成者﹐千金賞﹐萬戶侯。」有周光奏曰「小人有一計。恁地恁地﹐今夜爲刺客﹐去刺王翦。」商議已定。楚王曰「將軍在意﹗」周光準備﹐等三更時分﹐去刺王翦。

王翦至晚﹐帳中忽起狂風一陣。王翦思量﹕今晚必有刺客來呵。傳下軍令﹐令伊虎照燭﹐營寨緊緊防備。伊虎令小軍打動更鼓。一更二更﹐不覺無事﹔轉過三更﹐有韓國將周光﹐聽得鼓已三敲﹐手藏匕首﹐納在袖中﹐出寨爲刺客。來至秦寨﹐但覺四下小兵困之密陣﹔偸入秦寨﹐欲入帳前﹐望見王翦伏在中軍桌子上困倦﹐面前一碗明燈﹐只隔三四十步﹐�不知﹐大踏進幾步﹐刺殺王翦。周光猛著力踏上﹐怎知帳前三四十步前後﹐有那陷馬坑﹐使麻布繃了﹐將土撒在上。周光踏虛﹐跌落坑內﹐撞動繩索上鈴子響﹐四下諸軍拿鉤扯上﹐押見招討。招討喝問﹕「你是誰人﹖」周光回言「人是韓國周光﹐特來刺殺招討。」招討笑道﹕「你好大膽﹗」令小卒將囚車綁縛﹐解去獻與始皇。未行之際﹐有那伊虎告招討﹕「不如且將刺客周光放回楚軍﹐令他回報楚王﹐使他早早退兵﹐免得二國干戈﹐多少省事﹗」招討道﹕「你這話也中。」喝令押周光到帳前﹐向周光道﹕「別人便叵耐您爲刺客﹐便教您死。咱們放你回去。可報與楚王﹐休以大國爲意。」分明是伊虎一言半句﹐救了周光。詩曰﹕

臨危伸出拿云手﹐救得天羅地网人。

周光謝了招討﹐歸於本陣﹐見楚王言前事。楚王大驚言「王翦放你回營﹐眞个賢人﹗」

楚王召諸將曰「攻伐秦城不下﹐計將安出﹖」有那李牧奏王曰「明日容小人一戰﹐克日攻伐秦城。」楚王依奏﹐令李牧出陣。

次日﹐只見星沈河漢﹐日出扶桑﹐疏鐘傳紫禁之聲﹐遼水泛紅霞之影﹔曉煙迷岸艸﹐寒霧濕庭蕪。辰牌時分﹐李牧布下方字陣﹐肩擔蘸金斧﹐出陣厲聲髙叫﹐索王翦打話。門旗下撞出一員將﹐乃王翦也﹐肩擔一百二十斤三尖兩刃刀﹐排下圓字陣﹐與李牧打話不同﹐交戰三十合﹐李牧敗走。王翦趕殺三軍﹐諸國兵退十里﹐艸阪下寨。楚王見李牧走敗﹐心中不悅。李牧𨿽號名將﹐年已六十﹐气力衰乏﹐怎生敵得那少年的王翦﹖楚襄王召諸將問曰「誰人能擒得王翦者重賞。」魏將龍離足出班奏曰「小人願往。」楚王大喜。見此將身長八尺﹐披水磨柳葉甲﹐皂羅袍罩體﹐肩擔大捍刀﹐約重一百斤﹐騎匹烏騅馬﹐出陣厲聲髙叫﹕「王翦招討比个勝負阿﹗」王翦出陣﹐二馬相交。惹起四野愁雲﹐震起滿天殺气。才三十合﹐龍離足敗走。王翦招起人馬趕殺。人兵東西亂撞﹐奔走如飛。齊將鄒興撞出陣來﹐與秦將王翦﹐不通名姓挑戰﹐才三四十合﹐鄒興敗走。王翦急追。鄒興插了槍﹐取出鵲面寶雕弓﹑三支狼尾箭﹐翻身射三支流星箭。王翦閃過三箭。鄒興大敗﹐將兵虧折了五百餘人。死屍徧地﹐鮮血坑流。王翦收兵回陣。

楚王不悅﹕連敗數陣﹐若不抵拒﹐恐秦兵侵城。楚王召諸將會議﹕「今來攻秦不下﹐難以退兵。恰似騎著虎頭﹐若不斃虎﹐虎有傷人之意。」有孫虎奏曰「攻秦不下﹐緣秦將英豪兵勇。孫虎𨿽怯﹐亦願出戰。」因將人馬布成百勝長蛇陣。但見亞槍來時刀作尾疊﹐鎧角如鱗﹔旌旗紅耀目中﹐劍戟排成口內齒﹔使馬軍盤牙﹐昂首縱步﹐人展玉舒腰。槍排布密﹐更教將武不能當﹔弓弩齊施﹐便若髙皇難閃避。陣排吞象勢﹐馬號化龍駒。

孫虎上陣索秦將。王翦出陣﹐見對陣布百勝長蛇陣﹐俺布五方陣。如何見得﹖東連甲乙﹐見一千藍靑旗﹔西方庚辛﹐現二百柄如霜斧﹔北爲壬癸﹐皂纛旗下馬如龍﹔南按丙丁﹐紅旗影裏兵似火﹔黃旗招■處﹐戊巳按中央。王翦出陣﹐肩擔三尖兩刃﹐掉刀與孫虎打話不同﹐二騎交戰。不上三十合﹐孫虎佯敗﹐王翦趕將來﹐卻被孫虎將黃旗一招﹐變成四門斗底陣﹐掩圍下王翦。有伊虎帶兵衝陣來解圍﹐也被孫虎兵圍了在荒郊田地裏。齊﹑燕﹑魏﹑趙﹑韓﹑楚諸將﹐皆會兵來圍定王翦﹑伊虎兩个。小卒走去報丞相李斯﹐稱王翦招討已被圍在城前十里荒郊田地裏。

李斯奏上始皇道﹕「王翦被圍﹐願朝廷發兵去解圍怎生麼﹗」始皇降敕﹕著王賁所部人兵一發前去解圍﹐救出王翦﹑伊虎兩个。

那時﹐王賁領兵一萬﹐出城來到十里荒郊之地下寨﹐大啖數聲﹐王翦在內發啖﹐知救兵來到﹐內外相攻應﹐殺諸國兵馬大亂。亂戰一場﹐死屍徧野﹐鮮血坑流。自辰時亂殺至未時﹐各各鳴金收兵﹐折了萬餘人。楚王收兵點檢﹐約計折了二萬餘人。有胡曾詩爲證。詩曰﹕

諸國兵來要伐秦﹐反遭虧將損人兵﹔

思量無計回軍路﹐秦勇剛彊甚怕人。

話說楚王大驚﹐不合爲長﹐興兵伐秦不下﹐折將虧兵﹐恐敵不拒﹐預先禍及本邦﹐暗思憂慮。召項梁至﹐問伐秦不下﹐折將虧兵﹐萬一不便﹐禍及本邦。諸將想有謀計可進諫﹐圖安社稷。時項梁沈吟半晌之時﹐奏曰「陛下休慮。臣𨿽無能﹐不肯出秦之下。當血戰以決勝敗。」乃定一計﹐殺退秦兵﹐密奏楚王。楚王道﹕「卿之計是也。」令項梁領五千兵布下五虎離山陣。詩曰﹕

三敲鼓響陣頭圓﹐一棒鑼聲如撚指。

那時﹐撞出一員猛將﹐肩擔一口大刀﹐厲聲髙叫﹐索打話﹐乃是王賁。王賁見對陣五虎離山陣﹐未免擺下二龍混海陣。項梁出陣﹐二人施禮畢﹐打話。王賁罵曰「項梁﹐你等楚王輒敢合縱諸國來伐秦﹐罪犯彌天不小﹗目今汝等奏上楚王﹐早將楚國州郡縣圖獻上始皇﹐免教荊楚人之受苦。」項梁答曰「非我楚王合縱結橫伐秦﹐皆是秦邦始皇無道﹐先遣使命賫國書﹐來諸國克伏納土﹐意圖六合﹐致使諸國不從﹐是致兵來﹐卽非楚王之過。」王賁言「旣是楚王不肯獻上一十八郡經圖﹐克日興兵並成荒艸之地﹐悔之已晚﹗」

二將打話已了﹐二騎來交。場中宛轉﹐殺气騰空。一來一往﹐似鳳翻飛﹔一上一下﹐如鶻展翅。才三十合﹐喝交歇令﹐各人歸陣﹐卸了衣甲﹐權歇片時﹔整頓衣甲器械﹐拍馬臨陣﹐再戰二十餘合﹐項梁奔走歸陣。王賁自思﹕此將乃是名將。不敢趕上。

項梁歸陣﹐奏楚王曰「臣詐敗﹐王賁不趕﹐難以施計。」楚王問﹕「卿有何妙計施之﹖」項梁奏曰「此王翦﹑王賁﹐英雄難敵。臣施一小計﹐聊損他兵。」楚王問曰「爾計何如﹖」項梁附耳道﹕「恁地恁地。」楚王大悅﹕「依卿之言。」

項梁先差李仲﹑韓員﹐領兵二千去退十五里大樹林下﹐埋伏左右畔﹐等候殺秦兵人馬。項梁奏楚王﹐召請諸國大將至禦前。楚王分付諸卿大將﹕「今日定計殺秦兵﹐恁地恁地。」諸將依令﹐準備器械﹐殺退秦兵。楚王令秦斌策應。

項梁僞引兵戰﹐將軍出陣﹐厲聲髙叫﹕「秦將願來挑戰﹗」王翦出陣﹐與項梁施禮畢﹐打話不同﹐二將交戰。才三四十合﹐項梁敗走﹐王翦趕上追捉。不見項梁﹐卻見楚王戴朝天烏紗巾﹑盤龍絳紅袍﹐腰縛碧玉帶﹐腳穿乾皇履。王翦直奔將來捉楚王。楚王被趕一十五里﹐捉住楚王。王翦令諸兵將楚王縛了。此人道﹕「我不是楚王﹐吾乃姓李名軒。將軍仔細認著﹗」王翦一覷﹐果是假底楚王。回馬間﹐只見一下鑼聲﹐喊殺連天﹐不知髙低﹐左畔撞出李仲﹐右邊撞出韓員﹐後面秦斌殺至﹐前面馮亭﹑周霸﹑田儋﹑孫虎﹑李牧﹑張耳﹑韓廣殺將來。東砍西斫﹐星流雲散﹐七續八斷。王翦殺出﹐奔走回營﹐折了二千餘兵。兩下收兵。楚王大悅﹐問諸將道﹕「自臨陣以來﹐未嘗有此大捷。今秦兵退敗﹐諸國可以乘勝回邦。」

當日烹牛犒賞諸軍。項梁奏曰「望大王回兵﹐諸國各差將持兵各守本隘﹐免致秦兵侵犯。如有秦兵至一國﹐願諸國救應。」楚王令周霸﹑鄒闊﹐各兵一千﹐把斷函谷關。諸將各守本界關隘去處。楚王國書通報諸國大王﹐各回本所。

話說王翦﹑王賁收兵歸城﹐專待來朝五更三點﹐始皇帝聚集文武﹐山呼已畢﹐王翦啟奏﹕「陛下﹐臣有先鋒李彪被失﹐折兵二千五百餘人。臣收斬得陳申﹑景耀龍外﹐伊虎斬得張晃。伏候聖旨。」秦帝敕問大臣﹕「寡人意圖六合久矣﹐此事若何﹖」忽有大臣李斯諫曰「未可侵於六國﹐且圖養贍三軍﹐精演武藝﹐它日圖之未爲遲晚。」聖旨依奏﹐令賞三軍﹐一年四季教演諸軍。詩曰﹕

數年徵伐不曾休﹐權且休兵卻報仇﹔

講武儲糧圖再舉﹐它年六國一齊休。

話說昔日有呂不韋﹐陽翟大賈人也﹐家富﹐爲商﹐往來興販買賣。秦昭王太子安國君中男名子楚﹐爲秦質於趙國。子楚﹐秦諸庶子﹐車乘用不饒﹐呂不韋賈於邯鄲而憐之﹐曰「此奇貨之物。」乃往見子楚﹐說曰「安國君愛妾華陽夫人﹐夫人無子。能立嫡嗣者﹐獨華陽夫人耳。今子兄弟二十餘人﹐子又居中﹐不甚見幸。呂不韋請以千金爲子西遊﹐事安國君及華陽夫人﹐立子爲嫡嗣。可乎﹖」子楚乃頓首曰「必如君策﹐請得分秦國與君共之。」

呂不韋乃以五百兩金與子楚﹐爲進用﹐結賓客﹔而復以五百兩黃金求奇物玩好﹐西遊秦﹐求見華陽夫人。以其物獻華陽夫人﹐因言子楚賢。華陽夫人承太子間﹐縱容言「子楚質於趙﹐妾願得子楚立以爲嫡嗣﹐以托妾身。」安國君許之。

呂不韋取出邯鄲諸姬絕好善舞者﹐與之居。繾綣之娛﹐不覺有身孕。子楚飲宴中巡﹐酒酣﹐呂不韋言筵前無樂﹐令諸姬舞﹐歌謳﹐供應呈示。子楚累舉目觀之﹐此姬絕色傾城﹐但見歌喉淸亮﹐舞態婆娑。調弦成合格新聲﹐品竹作出塵雅韻。琴調古操﹐棋覆新圖。吟詩聯句追風雅﹐見於篇中﹔搦管丹靑奪造化﹐生於筆下。玉肌花貌﹐蓮步柳腰﹐談論接陪﹐精神舉措。子楚見姬容貌而悅之﹐因起爲壽﹐請之。呂不韋乃獻其姬。姬自匿有娠。至大期時﹐十二月也﹐果生子名政。子楚遂立姬爲夫人。

秦昭王五十年﹐圍邯鄲急﹐趙欲殺子楚。子楚與呂不韋謀﹐將金六百斤與守關吏﹐方且得脫歸秦。

昭王薨﹐太子安國君立爲王﹐華陽夫人爲後﹐子楚爲太子。趙亦奉子楚夫人及子政歸秦。秦王立一年﹐薨﹔子楚代立﹐是爲莊襄王。襄王卽位三年﹐薨﹔太子政立爲王﹐尊呂不韋爲相國﹐號稱「仲父」﹐封爲文信侯。年少﹐十三歲卽位﹐太后時通呂不韋家。

當是時﹐魏有信陵君﹐楚有春申君﹐趙有平原君﹐齊有孟嘗君﹐皆下士﹐喜賓客﹐以相傾。呂不韋以秦之彊﹐羞不如四國﹐亦招致士厚遇之﹐至食客三千人。

是時﹐諸侯多辯士﹐如荀卿之徒﹐著書布天下。呂不韋乃使其客人著所聞﹐集論以爲八覽﹑六論﹑十二紀﹐二十餘萬言﹐以爲備天地萬物古今之事﹐號曰「呂氏春秋」。布咸陽市門﹐懸千金其上﹐召諸侯遊士賓客﹐有能增損一字者﹐歸千金。

始皇益壯﹐太后淫不止。呂不韋恐事禍及己﹐乃私求大陰人嫪毐以爲舍人。太后聞﹐欲私得之﹐呂不韋乃進嫪毐﹐詐令人以腐罪告之﹐拔其須眉爲宦官﹐遂得侍太后。太后私與通。及至有孕﹐太后恐人知之﹐詐卜﹐當避。時徙宮居雍﹐毐嘗從﹐賞賜甚厚﹐事皆決於嫪毐。

始皇九年﹐有告嫪毐實非宦者﹐常與私亂﹐生子二人﹐皆藏匿之。與太后謀曰「王薨﹐以子爲後。」於是﹐秦王下吏治﹐具得情實﹐連及相國呂不韋。

九月﹐夷嫪毐三族﹐殺太后所生二子﹐而遂遷太后於雍。是時﹐王欲並誅相國呂不韋﹐蓋爲奉先王功大﹐及賓客辯士爲呂不韋遊說者眾﹐故王不忍致法﹐免相國。齊人茅焦說秦王﹐迎太后而出。

文信侯就國河南歲餘﹐諸侯賓客使者相望於道﹐請文信侯。秦王恐其爲變﹐乃賜文信侯書﹐與家屬徙處蜀。呂不韋自度﹐恐秦誅之﹐乃飲鴆酒而死。詩曰﹕

文信侯臣呂不韋﹐始皇國後恣奸淫﹔

朝廷不賜誅淫法﹐故使渠人飲鴆亡。

始皇八年﹐韓威惠王卒﹐立子安爲韓王。九年﹐韓王爲元年。九年﹐楚考列王卒﹐子悍立爲楚幽王。十一年﹐趙卓襄王卒﹐子遷立爲趙王。天下諸國平寧。十四年﹐韓王納土爲藩臣。

至十七年秋八月﹐始皇登殿排班﹐但見十樣錦鋪連地角﹐九金龍盤繞棟梁。殿分八卦﹐紫雲遮﹐七寶妝成王禦座﹔綠楊影立﹐回環盡彩畫宮妝。五鳳樓前﹐玉女執團團鳳扇﹐四聲萬歲響連天﹐三下靜鞭人寂靜﹔兩班文武列班齊﹐一國世尊登寶位。文武朝見﹐山呼已畢。始皇問大臣曰「朕登極之後﹐已經十七載﹐意圖六合並爲一統﹐是朕之願。」忽有李斯出班奏曰「臣舉王翦爲將﹐領兵攻韓。」始皇依奏﹐宣王翦。帝問曰「朕煩將軍統兵攻韓﹐卿意怎生﹖」王翦奏曰「告陛下﹐養軍千日﹐用在一朝。臣當赤心報國。乞兵二萬﹐先鋒伊虎﹐副將洪定﹐末將蔡仇﹐錢糧官甘寧。」始皇依奏﹐賜王翦爲招討﹐攻韓邦。

次早﹐演武殿交兵二十萬人馬。詩曰﹕

忙點三軍親起發﹐當時賞賜與諸軍。

取出衣甲器械﹐分俵散與諸軍。會使槍底槍在手﹐能射弓者弓便射。兵將一齊離了京兆府﹐奔往韓邦。

韓邦正是晉州地面﹐小兵探得秦兵攻韓﹐忙告上大夫張車。張車奏上韓王曰「秦邦王翦爲將﹐領兵二十萬攻於本國。」韓王大驚﹐敕問諸臣﹕「此事怎生﹖」有大將馮亭曰「願乞兵一萬﹐出城爲我王拒敵。」韓王依奏﹐賜兵一萬﹐付鬼面馮亭﹑周光﹑霍雄爲將﹐往三十里平崗阪下寨﹐等待秦兵。

至次日﹐果有秦兵二十萬﹐先鋒伊虎當頭﹐肩擔一根淸風利刃槍出馬﹐布下四海洪波陣。霍雄布下鱷魚玩水陣。二陣俱圓﹐門旗下撞出一員先鋒霍雄。秦陣撞出伊虎。霍雄問伊虎曰「二國並無徵戰﹐今日因甚兵來﹖」伊虎回言「咱奉始皇敕命﹐特來攻取韓邦。」霍雄曰「十四年﹐本國納土爲藩﹐今又侵於疆界﹐其意不善。」

二將打話不同﹐二馬交戰﹐三四十合﹐伊虎敗﹐霍雄趕上來殺。副將洪定出陣﹐與霍雄挑鬥﹐才三十合不分勝負。良久只見﹐詩曰﹕

人怒之時馬也怒﹐將若嗔時馬也嗔﹔

龍虎未能爭社稷﹐爭如兩个上將軍。

霍雄詐敗﹐洪定趕將上來。霍雄取弓在手﹐搭起箭﹐翻身背射﹐口呼﹕「箭中﹗」只見洪定人空落馬﹐二腳登空。詩曰﹕

都來一點無情物﹐透甲穿袍一命休。

秦將洪定已死﹐小兵搶得屍首回陣告覆王將招討。王翦大怒問﹕「誰人爲洪定報仇﹖」有末將蔡仇﹐願往報仇﹔統兵五千﹐排下方字陣。蔡仇上馬﹐髙叫打話。周光出陣﹐見排下方字陣﹐便令排下圓字陣。但見左實右虛﹐前攔後守﹐金銀甲冑色火煌﹐錦繡旗翻花爛熳。霹靂駝鼓漸啖﹐龍鱗畫角齊吹﹐槍刀一字成行﹐弓弩兩梢齊展﹐三軍唱喏﹐兩處陣圓。蔡仇與周光施禮畢﹐打話不同﹐二馬相交。才戰三十合﹐周光敗﹐蔡仇恐有計﹐不敢趕上。馮亭肩擔熟銅斧﹐與蔡仇挑戰。三四十合﹐蔡仇敗走﹐馮亭趕殺。三軍星羅雲散﹐七斷八續。各人鳴金收兵下寨。看看已晚﹐各差小卒伏路。

巴到次日天明﹐招討王翦﹐肩擔一柄刀﹐出陣﹐厲聲叫索馮亭將軍打話。馮亭出陣﹐問王翦曰「因甚兵伐吾邦﹖」王翦曰「吾奉始皇敕命﹐故來伐韓邦。」馮亭忿怒﹐掄起熟銅月斧斫王翦﹐王翦將刀迎過。王翦舉刀斫﹐馮亭架隔遮攔。逢虛卽下﹐遇空則施。才五十合﹐並無分毫勝負。再戰三十合﹐又無輸贏。各人歇令﹐明日卻戰。

次日﹐各人整頓器械﹐布陣已完﹐二人出馬交戰。七十餘合﹐馮亭年老﹐气力不加﹐敗退二十里下寨。

是晚﹐各人牢把寨門﹐等次早天明﹐排下陣圓﹐周光出陣﹐秦兵蔡仇出馬。二馬交戰﹐才三十合﹐蔡仇敗走。周光趕殺。蔡仇回馬﹐將刀斬落周光下馬。蔡仇啖殺連天﹐韓兵大敗。

馮亭出陣﹐與蔡仇接戰。才三十合﹐馮亭詐敗﹐蔡仇趕殺。被馮亭翻身舉起月斧﹐砍落。只見蔡仇金盔倒卓﹐兩腳登空。詩曰﹕

如龍駿騎已空回﹐似虎將軍還落馬。

秦招討王翦﹐肩擔大刀﹐出陣與馮亭挑戰。馮亭大敗﹐退一十里晉州城前下寨。王翦人兵趕上﹐城前一箭之地駐紮人馬。

次日﹐排下天羅地网陣。王翦出馬索戰。馮亭肩擔月斧﹐出陣與王翦挑鬥。怎見得交馬﹖詩曰﹕

二將驟徵鞍﹐盤桓兩陣前﹔

徵云籠日月﹐殺气罩山川。

斧險分毫著﹐刀爭半米偏﹔

些兒心意失﹐目下掩黃泉。

馮亭大敗歸城。馮亭只畱得五千人﹐折了一半﹐緊緊閉了城池。馮亭歸朝﹐奏上韓王曰「告陛下﹐臣等年老﹐气力不加﹐拒王翦不過﹐外折兵五千﹐虧將一人﹐周光被失。伏乞大王令旨。」

韓王問張車﹑嚴仲子﹕「卿等有何人能退秦兵﹖」張車﹑嚴仲子二大臣奏曰「秦兵二十萬﹐王翦英雄難退。望陛下修書﹐臣爲使命﹐往齊﹑趙借兵解圍。」韓王依奏﹐急令修書付張車往齊﹐嚴仲子往趙。二人再奏曰「乞差馮亭送小臣過陣。」王依奏﹐令馮亭持兵出城﹐開城放下弔橋﹐渡了人兵﹐城前布陣﹐索來將打話。

甘寧出馬﹐與馮亭交戰。二馬相交﹐才三十合﹐甘寧敗走﹐馮亭趕殺來﹐衝破陣﹐送得張車﹑嚴仲子出往外國求救。二人走馬如飛登程。

馮亭回陣﹐收兵歸城﹐緊緊守把城門。王翦見馮亭收兵入城不出﹐傳令限三日準備攻城。二十萬人兵四畔圍繞﹐大啖三聲﹐唬得﹐詩曰﹕

當坊土地拒行藏﹐巨霸靈神難別辧﹗

但見城頭塵落紛紛﹐河內魚兒豁辣﹔唬得生靈盡皆驚﹐嚇得三軍心膽顫。小卒謂馮亭曰「城前人兵發喊。」馮亭聽得﹐入朝奏曰「目卽人兵攻城發喊﹐取自大王敕旨。」唬得大王跌倒﹐近臣扶起﹐將些兒安魂定魄湯救得﹐良久方醒。敕問馮亭曰「今王翦攻吾邦﹐此事怎生﹖」馮亭啟奏曰「陛下無危﹐臣且保城池﹐待使命往齊﹑趙借兵解圍若何﹖」馮亭奏王上城觀望﹕果然秦兵圍繞﹐無計可退。傳下鈞旨﹐使諸軍傳箭巡更﹐持鈴喝號﹐守保城池。

話說張車爲使往齊邦﹐入城來見孟嘗君﹐下了國書。孟嘗君看了心憂。待次日齊王登殿﹐集羣臣商議。孟嘗君出奏曰「有韓國使命見在朝門下﹐願見吾王﹐未敢擅便﹐伏候聖旨。」齊王令宣使命至階下﹐山呼已了﹐奏曰「韓國有難﹐望發救兵解圍。」齊王聽得不悅﹐敕問大臣﹕「此事若何﹖」無人敢奏。齊王曰「秦邦剛勇﹐將卒英雄﹐本邦無將持兵﹐不敢發救。」張車伏階啟奏曰「切念微臣遠奔皈投救難。何況韓與齊乃唇齒之邦﹐陛下若不發救﹐唇亡齒寒而已。韓今不能保﹐大國之危豈可安枕而臥乎﹖望陛下發兵救應。」

齊王再敕問大臣﹕「何人持兵救韓邦之難﹖」有鄒闊奏曰「陛下如發兵救韓﹐只宜勝﹐不宜敗。萬一喪敗﹐恐秦將乘勢侵於本邦﹐難以當敵。望陛下審思而已。」張車再奏﹕「若大王無兵救解﹐則本邦必亡﹐秦兵豈不侵於陛下境界﹖乞望大王聖鑑。」齊王答曰「待朕同諸臣商議。」

話說嚴仲子爲使命﹐賫國書投冀州﹐入城見平原君。次早﹐平原君來朝趙王曰「見有韓國使命在外﹐未敢自擅﹐伏候敕旨。」趙王令宣至。嚴仲子至階下﹐拜罷﹐遞上國書。拆開了﹐王不悅。使命曰「韓王無事﹐只是假兵解圍﹐退秦兵。」王敕問大臣曰「此事若何﹖」有廉頗啟奏曰「李牧見持兵在北疆﹐鎭守匈奴﹐朝中無將堪行。臣等年來老耄﹐自用持備本國。誠恐前出後空。」趙王敕旨﹐分付使命曰「休誤了卿國家大事﹐本邦無將可救。」嚴仲子俯伏階前﹐拜大王曰「唇亡齒寒﹐若不發兵救﹐誠恐大王上國難保。」趙王無計﹐發兵不得。嚴仲子再三啟奏。趙王曰「難以發兵。」嚴仲子階前撞死。趙王並文武官見之﹐可惜烈漢忠臣﹐見無兵可救﹐回邦難保殘生。趙王令武士擡去北邙山下葬。詩曰﹕

躬傳使命來求救﹐其柰鄰邦坐視何﹔

不得援兵甘自死﹐忠臣義气不容磨。

話說張車在齊國俟候三日﹐齊王不肯與兵解圍。張車只得奔回來。到中途﹐聞得趙王不肯發救﹐嚴仲子撞階而死。張車思之﹕無救兵回邦﹐性命難保﹔不如挈出太阿寶劍﹐在中途亦自刎而死。

有秦兵二十萬﹐圍了晉城﹐韓國相將半月有餘。王翦傳令﹐克日攻城。馮亭上城﹐日日觀望齊﹑趙二國救兵解圍。不見使命回來。不覺一旬過了無信。馮亭累見王翦攻城。馮亭奏韓王曰「張車﹑嚴仲子往齊﹑趙求救﹐相將一旬餘日﹐並無音信。目卽城前秦兵攻擊﹐取王敕旨。」韓王大驚﹐問馮亭﹕「卿等如何﹖」馮亭啟奏曰「來日若無救兵相助﹐臣只得托大王洪福﹐出城交戰﹐恐被攻擊﹐孤城難以抵拒。」果到次日﹐馮亭帶霍雄領兵五千出城﹐排下東鬥陣。霍雄出馬索秦將打話。王翦擔刀上陣﹐排下西鬥陣。各通姓名﹐施禮了。王翦言與霍雄曰「將軍急令韓王﹐晉州獻與我王﹐次將二十二郡納還秦國。諸將官各加舊職﹐韓王歸秦邦爲臣。如不從﹐先捉來將﹐攻破城池﹐活捉韓王﹐殺虜生靈﹐百姓受苦﹐悔之何及﹖」霍雄答曰「啟覆招討﹐若要吾邦﹐頓然不允。須用苦死交戰一場﹐然後商議。」王翦拍馬掄刀﹐與霍雄挑鬥﹐才三十合﹐刀舉斬了霍雄﹐殺敗了韓國人馬。

馮亭軍中見霍雄被斬了﹐忿怒生嗔﹐肩擔熟銅斧來﹐好生與王翦定論勝負﹐分過太平。王翦與馮亭二人﹐好生分个勝敗﹐一上一下﹐一來一往﹐打成一團﹐練成一塊。才五十餘合﹐王翦敗走﹐馮亭擔斧趕將來。前馬不去﹐後馬趕得來快﹐二馬相並﹐馮亭被王翦刀舉砍落。可憐喪了馮亭﹗詩曰﹕

果是三魂歸地府﹐多因七魄見閻君。

王翦斬了馮亭上將﹐殺了韓兵亞地如算子﹐地下鮮血似坑流。叢中聽得人叫遏爺聲﹐趕殺入城﹐奔入韓王宮殿﹐先擒了韓王。殺虜嬪妃美女﹐劫掠藏庫金銀。洗宮蕩殿。六宮化爲荒艸地﹐四苑變作戰爭場。六街人馬遭迍﹐可惜晉州韓民反被秦兵殺虜徧。討虜三番﹐然後招降。百姓有命之者﹐赴往皈降﹔無命之者﹐橫屍暴露。

王翦招討文榜招降﹕官員仕宦﹐潰散殘兵﹐各限三日赴司投拜。如過﹐許諸色人等捉拿赴官﹐定行斬首。三日限內﹐招到殘兵計五千八百餘口﹔仕宦人等二百五十餘人。

差官下二十二郡取討降書地圖﹐限十日呈納﹐如有不伏者﹐勾喚赴官﹐依法斷治施行。各路州縣﹐接得文字﹐得知韓王被虜﹐諸將皆亡﹐未免具降書投降。果然半月餘日﹐諸郡盡數申官歸降。

王翦招討取了二十二郡經圖﹐虜回韓王。令伊虎權職鎭守。王翦回軍﹐文武百官迎接﹐歸朝奏上始皇﹕「獻上韓王並二十二郡經圖。臣翦令伊虎鎭守韓邦﹐伏候聖旨。」始皇聞得大悅﹐賞賜王剪禦宴﹐金銀﹑絹帛等物各賜一百。仍將韓王囚系。攺韓邦爲潁州。詩曰﹕

可笑韓王不自量﹐從它五國犯秦疆﹔

不虞齊趙無兵援﹐將死城崩國已亡。

話說趙王敕令李牧往代州雁門關鎭壓匈奴﹐以防寇盜。李牧每日在雁門關歌樂飲宴﹐能伎藝者重賞﹐朝歌暮樂﹐使匈奴不得入。小卒探知得李牧每日飲宴作樂﹐謂虜王曰「李牧將軍在關﹐每日歌樂者何如﹖」忽有一將﹐名曰黑答麻﹐告大王曰「李牧貪歡無備﹐小將乞兵一萬﹐破關捉李牧﹐獻大王﹐是小臣之功。」大王不準其奏。大王曰「李牧追歡宴樂﹐非有侵咱之心﹐不可攻也。」又有馬亂吞告大王曰「旣是李牧無心侵害﹐小臣每趕驢馬去雁門關牧養。」大王曰「看養﹐怕甚的﹖休相惱著。」

馬亂吞帶二百餘人﹐趕馬千餘數﹐到雁門關前牧養。忽有探事人報李牧曰「匈奴有人牧養驢馬者。」李牧曰「休管者﹐咱在關裏爲界﹐它在關外由它。」

匈奴牧養﹐相將兩月﹐無事。馬亂吞回奏郎主曰「果是李牧居關。」李牧不用徵戰﹐使匈奴自懼。李牧乃上將﹐鎭關無危。後有代州太守陸琦﹐常探李牧歌樂﹐不殺匈奴之卒﹐恐有反叛之心﹐修表差流星飛奏冀州趙國大王司馬尙府投下。次早﹐司馬尙奏上趙王。王卽覽表觀看。表曰「臣陸琦表上﹕蒙大王令旨﹐差琦代州太守﹐整治萬民。竊見今歲以來﹐匈奴人趕馬雁門關前牧養﹔有鎭守關將李牧﹐每因飲酒歌樂﹐不殺匈奴。恐戎人侵疆﹐不想見李牧卻有歹心。臣若不奏﹐致生靈受苦﹐誠惶誠恐﹐頓首頓首﹐伏乞聖鑑不錯。趙七年五月�日﹐臣陸琦表上。」

趙王聞奏不悅﹐令司馬尙舉一人﹐代李牧歸朝問罪。司馬尙奏曰「臣舉嚴廣代李牧回朝。」趙王依奏。

嚴廣走馬往代州雁門關﹐李牧拜詔了﹐牌印交付嚴廣﹐鎭守邊界。

李牧回﹐趙王問曰「卿如何不殺匈奴之人﹐與那廝放馬關前牧養﹖」李牧啟奏曰「非臣不殺﹐匈奴之卒不曾侵於本界﹐致此不殺。」王遂免罪。

話說嚴廣雁門關爲鎭守﹐管軍五千﹐守遏本隘。匈奴馬亂吞又聞探事人回報﹐親差鎭守代回李牧。馬亂吞依然趕馬千餘匹﹐到關前牧養。小軍報嚴廣曰「見今匈奴人又趕馬在關前牧養。」嚴廣聽得大怒﹐點起一千人兵趕殺。

馬亂吞見有人兵下關﹐便令小兵收聚馬疋﹐整頓器械徵戰。良久﹐人兵在平川之地﹐排下一字陣。但見前排一字﹐後列三重。白旗白號占西方﹐皂纛皂雕居北界。槍排柳葉成行﹐密布向前﹔鋒刀列雁翎上﹐路寒光排向後。風飄紫號兩邊開﹐一位將軍臨陣上。匈奴馬亂吞打扮﹕頭頂三叉冠﹐身披圍花絳獅服﹐橫靑龍偃月刀﹐跨千里追風馬﹐左右弓掛兩鞬﹐身背飛刀。嚴廣將軍跨馬﹐肩擔大捍刀出陣﹐與番將挑鬥。才三四十合﹐番將敗走。嚴廣急追﹐殺散胡人兵卒﹐奪得馬一百匹﹐大捷回關。詩曰﹕

鞭敲金鐙轉﹐人唱凱歌回。

嚴廣將軍回關﹐犒賞諸兵﹐文表申奏趙王。

趙王大悅﹐宣李牧問罪。李牧奏道﹕「臣守邊無功﹐未嘗生事。今嚴廣報捷未可賞﹔李牧待罪未可誅。望陛下寬限一月﹐若匈奴無侵無戰﹐方可顯行賞罰。」王曰「令武士押李牧散禁囚牢﹐候別日賜罪。」

話說胡將馬亂吞回邦﹐奏上虜王曰「奴婢趕馬去雁門關外牧養﹐叵耐新來鎭守嚴廣下關﹐奪去馬一百餘匹。」匈奴狼主大怒﹐令黑答麻﹑馬合赤﹑燕不下﹑辟離支﹑耶律徳勝﹐領兵二萬﹐去伐嚴廣報仇。匈奴上將黑答麻爲先鋒﹐馬合赤爲副先鋒﹐辟離支爲後軍﹐末將燕不下爲引戰﹐耶律徳勝爲招討主將﹐興兵二萬前往雁門關。來到關前一十里沙灘阪上下寨。擂鼓搖旗發喊。有探事軍報曰「禍事至。」嚴廣問曰「甚般事﹖」軍答曰「關前一十里沙灘阪有匈奴將至﹐發喊連天。」

嚴廣聽得﹐領三千人兵﹐下關前一十里平地下寨。觀望胡人約有二萬。遂布下長山靠石陣。匈奴將黑答麻﹐打扮三叉淡金冠﹐騎匹番馬。嚴廣將軍銀盔耀日絳紅袍﹐座下跨匹豁蹄馬﹐腰帶百支狼牙箭﹐背負一張鵲面寶雕弓﹐肩擔一口大捍刀。二將臨陣﹐各施禮畢﹐嚴廣罵曰「胡將﹐你因何擅敢兵來犯關﹖」匈奴將黑答麻亦罵曰「嚴廣﹐汝不合將我馬亂吞追殺﹐更奪去百餘匹馬﹐殺散手下人兵﹗吾今奉狼主敕命﹐故來伐汝﹗」二人打話不同﹐二馬交戰﹐才三十合﹐嚴廣大敗﹐黑答麻便趕將來﹐喊殺連天﹐刀舉處﹐人頭落﹔槍刺到﹐小軍亡。嚴廣敗走回關﹐緊守關門。點兵折了二千餘人。嚴廣飛表令流星馬往冀州﹐奏上趙王。

趙王大驚﹕「果應李牧之言﹗」急宣李牧至殿下﹐拜罷﹐趙王曰「昔時卿言﹐果有匈奴兵來。嚴廣見陣﹐折了二千餘人。卿可持兵殺退匈奴。」李牧奏曰「王必用臣﹐乃敢奉命。」趙王依奏﹐賜兵二萬﹐小將五員﹕陳康﹑張吉﹑甘弇﹑李榮﹑武勝等﹐李牧爲主將。

李牧謝恩畢﹐辭王領兵上路。經行數日﹐前至代州雁門關。嚴廣迎接李牧招討入關﹐交割牌印。此關原有三萬軍﹐只有一萬之數。

話說匈奴耶律徳勝令諸將﹐每日攻克雁門關﹐擂鼓發喊。小軍報覆招討曰「關前匈奴將發喊索戰。」李牧來摘星樓觀望﹐但見靑氈笠子千千處﹐荷葉初舒﹔白雪皮球萬萬朵﹐梨花才放。李牧忿怒﹐點起二萬軍兵﹐帶領本部五員猛將﹐只畱嚴廣管壓五千兵鎭關。

李牧領兵下關﹐關前平處下寨。有匈奴將排下九曜陣。李牧令布下二十八宿陣﹐令武勝出陣。匈奴陣撞出黑答麻﹐二人打話不同﹐二將搦戰三十餘合﹐武勝敗走﹐黑答麻追將來殺小卒。甘弇跳出馬來﹐肩擔一根蛇矛纏桿槍﹐與答麻接戰﹐三十餘合﹐未分勝負。又撞李榮來戰。匈奴陣撞出辟離支。四將交戰﹐便如轉燈相似。四將並無勝負。撞出李牧臨軍﹐肩擔蘸金斧﹐唬得辟離支﹑黑答麻二將退去回陣。

李牧厲聲髙叫曰「請胡將挑鬥﹗」耶律徳勝上陣﹐與李牧打話不同﹐二馬交斗。三十餘合﹐耶律徳勝敗走﹐李牧追上。耶律徳勝取出一張羊角弓﹐開沙柳箭在手﹐翻身背射三箭﹐李牧閃過﹐趕上殺﹐耶律徳勝追將來﹐被李牧揮起蘸金斧砍下﹐只見耶律徳勝騰空落馬。李牧趕殺匈奴兵卒﹐東砍西伐﹐死屍在地﹐不計其數。匈奴兵將大敗﹐退五十里下寨。李牧趕上五十里﹐紮寨。各人是晚令小軍伏路。

黑答麻次早擔刀出陣﹐厲聲髙叫索戰。李牧上陣﹐二馬相交﹐惹起四野徵云﹐振起滿天殺气。才三十合﹐蘸金斧拖在肩頭便走。黑答麻趕將來﹐喫李牧舉起斧﹐砍落黑答麻飛仙落馬。李牧令兵趕殺﹐匈奴兵敗奔走。

單於聞之﹐率兵十萬來敵李牧。李牧多爲奇陣﹐張左右翼軍﹐擊破檐檻。忽有辟離支出戰﹐李榮亦出馬搦戰。三十合﹐李榮被辟離支一刀斬首。李榮已死﹐辟離支趕殺。

李牧出陣﹐與辟離支交鋒。才三十合﹐斧砍了辟離支落馬。又有馬合赤出陣搦斗﹐三四十合﹐馬合赤大敗。李牧持兵追殺﹐匈奴兵將不能抵當﹐奔走﹐輸兵十萬﹐損將三員。自後不敢近趙。

李牧因此平了匈奴﹐班回人馬歸趙。奏王言前事訖。趙王封李牧爲武安君﹐其餘官員各加官賞。不在話下。

話說十九年三月間﹐始皇帝令王翦持兵伐趙。王翦依命﹐乞二十萬人兵﹐李信爲先鋒﹐蒙毅爲末將﹐王翦爲招討﹐領兵起離秦國京兆府﹐往冀州滅趙。怎見得滅趙﹖行經但見﹕

金瓜柄短﹐銀鉞柯長。追風馬驚起噪林鴉﹐滅趙兵踏翻攔路艸。淸涼傘■■如雲﹐馬頭下朱纓似火。水晶拄拂﹐輕搖似八尺香檀﹔渾銀廝鑼﹐懷中抱一輪明月。

王翦招討行兵。先鋒李信逢山開路﹐遇水安橋。看看至冀州城前五里下寨。

小卒報李牧武安君曰「有秦兵至城前五里下寨。」李牧聽得﹐遂奏趙王曰「有秦兵至。」趙王大驚﹐令文武登城觀看﹐約有二十萬人馬。遂問司馬尙﹑李牧等﹕「此事怎生﹖」李牧奏曰「臣願退秦兵﹐乞一萬人馬﹐小將四員﹕陳康﹑張吉﹑甘弇﹑武勝等﹐退秦人馬。」趙王曰「將軍在意者﹗」

李牧領兵出城前一箭之地下寨。先鋒陳康將兵布下二龍爭珠陣。秦陣先鋒李信見趙王布下二龍爭珠陣﹐李信打扮。詩曰﹕

甲掛連環鎖﹐袍穿絳色紅﹐

劍橫秋後水﹐馬似戲潭龍。

先鋒李信綽刀在手﹐出陣打話。陳康打扮耀日銀灰蓋頂﹐身披紅錦戰袍﹐肩擔一口寶刀﹐騎匹烏騅馬﹐出陣施禮已畢﹐打話不上二三十句﹐二馬便相交﹐二人廝殺。詩曰﹕

滚滚難容柳絮飛﹐幽幽不讓梨花舞﹔

馬似北海玩珠龍﹐人似南山爭食虎。

約鬥三十合﹐李信敗走。陳康趕將去﹐李信不用長刀﹐拈弓取箭﹐一發三支連珠箭而來。陳康措手不及﹐見銀盔已倒﹐兩腳登空。詩曰﹕

都來一點無情物﹐透甲穿袍一命休。

陳康已死。其餘小軍一刀一个﹐便似風捲殘云﹐從頭殺去。李信回馬﹐看了陳康的馬衣甲卸下﹐都將入陣。王翦招討大悅。

話說陳康被射喪亡﹐小軍又敗﹐李牧召諸將問曰「誰人爲陳康報仇﹖」有張吉告曰「小將願與陳康報仇。」打扮上馬﹐怎生披掛﹖狻猊紫金盔﹐大葉匙頭鎧﹐跨下銀鬃馬﹐手內古錠刀﹐出陣厲聲髙叫﹕「願請李信先鋒定論勝負﹗」只見門旗下撞出一員將﹐名曰李信﹐肩擔大刀﹐來與趙將打話。張吉施禮畢﹐便罵曰「李信﹐汝射死陳康﹐俺故來報仇﹗」李信答曰「小將怎敢﹗」詩曰﹕

二將斗英豪﹐徵云殺气髙。

��爭名利﹐全憑刀斗刀。

才鬥三十合﹐張吉詐敗﹐李信趕將去﹐張吉舉刀斫下﹐李信將刀隔過。張吉敗走。二人各歸本陣。

當日天晚﹐怎見得﹖疏林髙處﹐飛禽歸宿噪聲喧﹔野艸荒郊﹐鳥獸盡投巖下宿。颯颯悲風寒悄﹐蒙蒙薄霧籠遮﹐數行旅雁落平沙﹐幾點疏星明遠漢。當晚﹐張吉告主將曰「今夜小將去爲刺客。」李牧言曰「不可。王翦乃名將﹐刺他不得。」張吉再告招討曰「可帶五百兵﹐今夜去劫寨否﹖」李牧方許。

王翦正在軍中坐﹐只見一陣風過﹐把風一嗅﹐便知張吉要來劫寨。李牧便傳上鈞令﹐分付諸軍準備。張吉﹑武勝二將帶得五百小軍﹐去劫秦兵寨﹐聽得軍中鼓打三更一點。張吉﹑武勝領兵進入軍中﹐只見一碗明燈﹐忽聽一棒鑼聲﹐張吉﹑武勝便走。四邊撞出諸軍﹐萬弩齊施﹐箭如雨點。蒙毅﹑李信趕殺將來﹐張吉﹑武勝二將便走﹐落得性命。其餘五百兵盡皆坑盡﹐只畱得三五个回營。張吉﹑武勝告李牧招討曰「劫寨輸兵五百。」李牧聽得不喜。

巴到天明﹐李牧召諸將﹐與秦兵分个勝負。武勝願戰﹐領兵布陣﹐出馬厲聲髙叫﹐索秦將打話。須臾﹐門旗下撞出蒙毅﹐肩擔大捍刀出戰。二將打話不同﹐二馬相交﹐才三十合﹐蒙毅詐敗﹐武勝追將來﹐蒙毅舉刀斬落馬來。武勝已死。

張吉見敗兵回報﹐武勝被殺。將軍出馬索其挑鬥。李信臨軍﹐與張吉打話不同﹐二馬相交。未戰上五十合﹐李信詐走﹐張吉趕將來﹐李信不用長槍﹐拈弓取箭﹐射三支連珠箭﹐張吉落馬。詩曰﹕

金風未動蟬先覺﹐暗送無常總不知。

張吉已死。李信喊殺﹐趙兵大敗﹐秦兵得勝。兩邊各鳴金收兵。當日天晚﹐直待來朝卻戰。

果至次早天明﹐李牧召諸將曰「何人上陣﹖」甘弇曰「小人願戰。」甘弇肩擔一根淸風利槍﹐厲聲髙叫。秦將蒙毅出陣。詩曰﹕

二馬戰場空中滚﹐四條臂膊定乾坤﹔

龍虎未能爭社稷﹐爭如兩个上將軍。

二馬交戰﹐才四十合﹐並無勝敗。二人再戰十合﹐蒙毅得便宜﹐一鞭正中甘弇夾背﹐難以施他武藝﹐翻身落馬。怎見得﹖詩曰﹕

腳轉身搖難施武﹐遮架不疊兵早舉﹔

連背帶夾怎生禁﹐翻身落馬腮沾土。

甘弇已死。蒙毅追殺﹐趙兵大敗。小兵謂招討曰「甘弇已喪。」李牧大怒﹐肩擔蘸金斧﹐上陣厲聲叫曰「李信﹐我同你一戰﹗」李信聽得忙出。二將交鋒﹐李信敗走如飛。李牧不追。蒙毅出陣。李牧曰「咱正要汝來﹗」二將交馬盤旋﹐殺气騰空。才三十合﹐蒙毅敗走﹐李牧趕殺秦軍。王翦親自臨陣。二位主將見面﹐打話曰「李牧﹐汝可會事﹐歸降秦始皇帝。主官還歸。如若不從﹐照管生擒。」李牧答曰「二國爭戰﹐各事其主﹐何能歸降﹐招討錯矣﹗」二將交馬﹐才鬥百餘合﹐並無勝負。二人歇令﹐此乃二將本對也。

李牧與王翦用兵一同﹐李牧持兵入城﹐奏趙王曰「秦將英雄﹐先鋒李信﹑副將蒙毅﹑招討王翦﹐二十萬人﹐難敵。小將四員折盡兵三千。臣特來奏王﹐取自敕旨。」趙王問司馬尙曰「此事若何﹖」司馬尙諫曰「權將城門緊閉﹐容臣一面定計退秦人馬。」趙王依奏。

王翦見李牧歸城不出﹐持兵克日攻城。城前發喊﹐驚得趙王心驚膽顫﹐文武諸將倉皇無計。

忽有司馬尙私說李牧曰「城中無將堪徵﹐不如擒趙王獻秦將招討王翦﹐各人得些功賞。」李牧不從。

司馬尙恐李牧出首﹐預先來奏趙王曰「李牧不肯出徵﹐要反叛﹐望伐之。」趙王賜鴆酒﹐分付司馬尙爲使﹐取李牧首級。司馬尙不敢爲使﹐故推舉趙蔥爲使﹐來見李牧曰「趙王賜鴆酒與將軍死也。」李牧曰「咱無罪。前後累有邊功﹐因甚賜吾死罪﹖」使命曰「吾不理會得。汝不得違敕命﹗」使命便斟下藥酒﹐分付與李牧飲。李牧接得在手﹐不敢怨望趙王﹐嗟呼嘆气﹐謂使命曰「吾死不爭﹐前日有司馬尙來說吾反趙王歸秦﹐得些功賞﹐吾不從伊﹐是致背奏大王賜吾死罪。敢煩托奏大王。」詔未畢﹐李牧服藥而死。

使命就割首級來奏大王曰「李牧未服藥先﹐托微臣奏大王﹕有司馬尙說李牧反叛大王歸秦請賞﹐李牧不從﹐情赴朝典而死。」

朝廷因此方知司馬尙背奏之言﹐枉害忠良。遂差趙蔥爲使賫藥酒﹐取司馬尙首級。使命賫藥酒往司馬尙宅﹐斟下鴆酒賜死。司馬尙淚下﹐告使命曰「吾無罪﹐因何賜死﹖」使命答曰「前日李牧言﹐汝說伊反叛﹐伊不從﹐背奏大王賜死。今蒙大王賜汝朝典﹐不得怨望大王。」司馬尙服酒而亡。趙蔥取得首級﹐來見大王。大王見了﹐半悲半喜曰「可憐枉害忠良將李牧﹐無將可退秦兵。半喜者讒臣滅。」

秦並六國平話卷中詩曰﹕

趙王昏耄用讒臣﹐枉害忠良李牧身﹔

可惜邯鄲無猛將﹐誰人可去退秦兵﹖

話說城前秦兵攻城發喊﹐趙王令藺相如爲主將﹐顏聚爲副將﹐領五千兵出城前排陣。顏聚出陣打話﹐李信上陣。二馬才交﹐顏聚便著李信一刀斬了﹐喪命歸泉。李信乘勢殺入城中﹐先擒趙王。王翦招討人兵入城﹐先鋒李信擒得趙王見招討。招討大悅﹐令李信﹑蒙毅領兵殺入宮廷大內﹐擄掠嬪妃彩女。

詩曰﹕

六宮化爲荒艸地﹐四苑變作陣圖門。

因甚宮娥走得慢﹖腳小鞋弓惹步遲。

抽下金釵來買命﹐也有懸梁自縊亡。

王翦招討差官下諸郡﹐取索地圖﹐限半个月須管赴司呈獻。不過二十日﹐三十六郡經圖獻上秦國招討司。招討司差李信權職﹐鎭守趙國。

王翦班師﹐虜將趙王歸秦﹐見秦始皇。王翦奏曰「臣擒獲趙王﹐取得三十六郡經圖獻上我王﹐伏候聖旨。」始皇大悅﹐令囚系趙王。排禦宴待王翦﹑蒙毅。諸大臣文武﹐各已山呼萬歲﹐賀王洪福齊天。帝攺趙國爲郡。

話說燕丹太子聞秦始皇伐韓﹐虜韓王。�歲﹐趙王遷囚系。太子不悅曰「不然﹐先定計��������已。」燕太子丹昔日質於秦﹐亡歸燕﹐丹故嘗質於趙﹐而秦王政生於趙。其少時﹐與丹有怨﹐及亡歸﹐乃求爲報秦王者。二十年﹐有燕丹太子要令刺客刺秦始皇帝。

荊軻者﹐衛人也﹐至燕﹐愛燕之狗屠及善擊築者髙漸離。荊軻嗜酒﹐日與狗屠及髙漸離飲於燕市。燕之處士田光先生亦善待之﹐知其非庸人也。

忽有一日﹐燕丹太子見有秦將樊於期得罪於秦王﹐亡之燕﹐太子受而捨之。鞠武諫曰「不可。願太子疾遣樊將軍入匈奴以滅口。請西約三晉﹐南連齊﹑楚﹐北媾於單於﹐其後可圖也。」太子曰「太傅之計曠日彌久。樊將軍窮困歸身於丹﹐丹終不以迫於彊秦﹐而棄所哀憐之交。」鞠武曰「夫行危而欲求安﹐造禍而求福﹐計淺而怨深﹐燕有田光先生可與謀。」鞠武出見田先生道﹕「太子願圖國事於先生。」田光乃造太子。田光曰「光不敢以圖國事﹐所善荊卿可使也。」「願因先生得結光於荊軻。」太子送至門﹐戒曰「願先生勿泄也﹗」

田光來見荊軻曰「光竊不自外﹐言足下於太子也。願足下過太子。」荊軻曰「謹奉教。」田光曰「吾聞之﹕長者爲行﹐不使人疑之。今太子告光曰﹕『勿泄﹗』是太子疑光也。」欲自殺以激荊軻﹐曰「願足下急過太子﹐言光已死﹐明不言也。」因遂自刎而死。

荊軻遂見太子。太子避席頓首曰「燕小弱﹐累困於兵。今計舉國不足以當秦。諸侯服秦﹐莫敢合縱。丹之私計﹐誠得天下之勇士﹐使於秦﹐劫秦王﹐使悉反諸侯侵地﹐若曹沫之與齊桓公﹐則大善矣。則不可﹐因而刺殺之﹐彼秦大將擅兵於外﹐而內有亂。則君臣相疑。以其間諸侯合縱﹐其秦必破矣。此丹之上計願。」荊軻許諾。

於是﹐丹太子尊荊軻爲上卿﹐捨上捨。荊軻未有行意。太子乃謂荊軻曰「秦兵旦暮渡易水﹐𨿽欲長侍足下﹐豈可得哉﹖」荊軻曰「今行而無信﹐則秦未可親也。夫樊將軍﹐秦王購之金千斤﹐邑萬家。誠得樊將軍首與燕督亢之地圖﹐奉獻秦王﹐秦王必悅見臣﹐臣乃得有以報。」太子曰「樊將軍窮困來歸丹﹐丹不忍以己之私而傷長者之意。」

荊軻乃私見樊於期將軍曰「今有一計﹐可以解燕國之患﹐報將軍之仇者﹐何如﹖」樊於期曰「爲之柰何﹖」荊軻曰「願得將軍之首﹐以獻秦王。秦王必喜而見臣﹐臣左手把其袖﹐右手揕其胸﹐然則將軍之仇報﹐而燕見陵之愧除矣﹗豈有意乎﹖」樊於期偏袒扼腕而進曰「此臣之日夜切齒腐心也﹐乃今得聞教。」遂自剄。乃盛樊於期首﹐函封之。

於是﹐太子豫求天下鋒利匕首﹐得趙人徐夫人匕首﹐取之百金﹐使工以藥燒煉﹐以試人﹐血濡縷﹐人無不立死者。乃裝爲遣荊軻。

燕國有勇士秦舞陽﹐年十三歲﹐常好殺人﹐人不敢忤視。乃令秦舞陽爲副將。軻有所待與俱﹐其人居遠﹐未來。太子遲之﹐疑其攺悔﹐乃又請。荊軻怒叱太子曰「且提一匕首入不測之彊秦﹐僕所以畱者﹐待吾客與俱。今太子遲之﹐請辭決矣﹗」遂發。太子及賓客知其事者﹐皆白衣冠以送之﹐至易水之上。有胡曾詠史詩爲證。詩曰﹕

一旦秦皇馬角生﹐燕丹歸北送荊卿。

行人欲識無窮恨﹐聽取東流易水聲。

燕丹太子旣祖取道﹐髙漸離打築﹐荊軻而歌爲變徵之聲﹐士皆流涕。又前而爲歌曰「風蕭蕭兮易水寒﹐壯士一去兮不復還﹗」

復爲羽聲﹐慷慨﹐士皆嗔目﹐發盡上指冠。荊軻就車而去。至秦﹐厚遺秦王寵臣﹐爲先言於秦王。王聞之大悅。乃朝服﹐設九賓﹐見燕使者咸陽宮。

荊軻奉樊於期頭函﹐而秦舞陽奉地圖匣以次奉至階下。秦舞陽色變振恐。羣臣怪之。荊軻顧笑舞陽﹐前叫曰「北番蠻夷之人﹐未嘗見天子﹐故振懾。願大王少假借之﹐使得畢使於前。」秦王謂軻曰「取舞陽所提地圖。」軻旣取圖奉之。秦王發圖﹐圖窮而匕首見。因左手把秦王之袖﹐右手提匕首揕之。未至身﹐秦王驚﹐自引而起﹐袖絕﹐扳劍﹐劍長﹐操其室﹐時惶急﹐劍豎﹐故不可立拔。

荊軻逐秦王。王環柱而走。秦法嚴﹐羣臣侍殿上者﹐不得持尺寸之兵刃﹔諸郎中執兵器皆陳殿下﹐非有詔召﹐不得上殿。臨期方急時﹐不及召下兵﹐以故荊軻乃逐秦王﹐而卒惶急無以擊軻﹐以手共搏之。是時﹐侍醫夏無且以其所奉藥囊提荊軻。秦王方環柱走﹐卒左右曰「王負劍﹗」遂拔劍以擊軻﹐斷其左股。荊軻廢﹐乃引其匕首以擲秦王﹐不中﹐乃中銅柱。秦王復擊荊軻。荊軻被八創。軻自知事不就﹐倚柱而笑﹐箕倨以罵曰「事所以不成者﹐以欲生劫之﹐必得約契以報太子也﹗」荊軻懷屢年之謀﹐而事不就者。於是左右旣前進﹐殺死荊軻。

秦王大怒﹐益發兵﹐詔王翦行兵伐燕。王翦蒙聖旨﹐領兵二十萬﹐乞辛勝爲先鋒﹐上將董翳爲副將﹐甘寧爲末將。帝依奏﹐令王翦爲招討。

次早﹐講武殿交兵﹐起離京兆府。迆邐行程﹐但見前排甲馬﹐後列軍兵。遙聞金鼓震天﹐遠望旌旗映日。軍中列引戰旗﹑踏白旗﹑十干旗﹑八卦旗﹐迎風閃閃﹔身上被連環甲﹑鎖子甲﹑桃花甲﹑柳葉甲﹐耀日輝輝﹔馬前有金花斧﹑開山斧﹑熟銅斧﹑月樣斧﹐雙雙勇猛﹔馬后布斬馬刀﹑麻紮刀﹑掠陣刀﹑雁翎刀﹐對對��。匣中令劍分明﹐鎖三尺靑蛇﹔殿後帥旗擺動﹐���白虎。威風十里長街靜﹐錦繡旗開萬姓觀。秦兵招討三翦行兵﹐催上三軍﹐看看取燕邦。

來到易水﹐燕國有細作探事小卒﹐探得始皇令王翦伐燕﹐急報景丹丞相曰「始皇令王翦爲招討﹐辛勝爲先鋒﹐上將董翳爲副將﹐甘寧爲末將﹐行兵伐燕。」景丹丞相次早奏上燕王曰「今有秦兵攻伐本邦﹐兵至易水﹐望大王疾速提兵退秦兵將。」

燕王大驚﹐宣召諸將行兵。燕王親爲招討﹐令石凱﹑石靑龍爲先鋒﹐上將孫虎爲合後將﹐韓廣爲末將﹔兵髙薊城往易水易州平艸川下寨。

兩邊擂鼓鳴鑼﹐各人布陣。燕兵布下五虎離山陣﹐秦兵布下五龍混海陣。二陣俱圓﹐撞出一員猛將﹐牙齒如鉆如鑿﹐背略綽如虎如狼﹔因餐虎肉面皮靑﹐好喫人睛雙目赤﹔肩擔金花月斧出陣﹐乃是燕將石凱﹐厲聲髙叫索戰。陣中撞出一將﹐絳袍朱發﹐赤馬紅纓﹐擔一柄三尖兩刃四竅八環刀﹐北海虯龍戰馬出陣﹐乃是辛勝先鋒。與燕將石凱二人打話不同﹐二馬交戰。石凱敗走﹐辛勝趕上。石凱勒馬再戰三十合。辛勝敗走﹐石凱趕上。辛勝不用掉刀﹐取出一張鵲面寶雕弓﹐搭起箭﹐背射石凱。石凱見箭來﹐便閃過。石凱不趕﹐回陣。兩邊各人收兵。

秦將董翳打扮﹐但見旗腳下一將﹐身上甲披三月柳﹐袍裁紅錦繡團花﹐計使六韜三略法﹐槍橫萬歲老龍牙。燕將石靑龍打扮﹐兔絲纓用麈尾結就﹐白頭盔使滑石打成﹐硬川芎犀角做梢﹐鐵巴戟用鹿角爲柄。腰間鬼箭才急若防風﹐壁上黃苓撫動朱砂飛散。虎睛偏識兵書﹐桂心多記戰策。二將打話不同﹐搦戰。董翳敗走﹐石靑龍趕上。

忽見前面山峽道撞出一陣人兵﹐是甚人﹖乃是云州大通軍太守龐會通﹐提兵一萬來救助燕王。燕王聞之大悅﹐宣至駕前。龐會通奏上燕王曰「臣聞大王有難﹐故來退秦之患。」王大悅曰「全仗卿等退秦人兵。」龐會通再奏曰「恁地﹐恁地。」燕王依奏。令孫虎提兵五千﹐去峽口左畔埋伏﹔令韓廣提兵五千﹐去峽口右畔埋伏。令石凱爲策應將。龐會通怎生結束﹖但見頭頂銀盔﹐紅灼灼招■﹔絳毛纓袍披深紅﹐底藏著明晃晃地銀葉甲。勒甲絳須是老龍筋﹑獅蠻帶。腰纏著猛獸尾﹐彎弓撣箭﹐腕劍提鞭。出陣﹐厲聲髙叫秦將打話。

旗下撞出辛勝先鋒。二將交戰三十合﹐龐會通敗走。辛勝追來﹐龐會通勒轉馬頭﹐再戰二十合。龐會通又敗﹐辛勝將軍趕殺至峽口﹐左畔撞出孫虎五千人兵﹐右畔撞出韓廣五千兵馬﹐喊殺連天。辛勝大敗回陣﹐謂招討曰「折兵七十餘人。」王翦大怒。孫虎﹑龐會通﹑韓廣大捷﹐奏上燕王。燕王大悅﹐支賞諸軍諸將。詩曰﹕

鞭敲金鐙響﹐人唱凱歌回。

話說王翦大怒﹐肩擔三尖兩刃四竅八環刀出陣﹐索燕將打話。燕陣撞出龐會通﹐與王翦打話不同﹐二馬交﹐並無勝負。

東北一路﹐撞出一隊人﹐約計五千。二將歇令﹐且看來者是甚人﹖當頭一員將﹐身披黃金鎖子甲﹐頭頂金盔﹐體掛皂羅袍﹐跨匹赤色虯龍馬﹐肩擔月樣斧﹐約重八十餘斤﹐厲聲髙叫。乃是涿州太守應榮聖﹐特來救本國燕王之患﹐願見燕王。龐會通引應榮聖來見燕王。燕王大悅曰「有勞將軍遠來。」茶飯相待應榮聖畢。

有王翦歸陣﹐召諸將﹕「誰人上陣捉新來者﹖」甘寧告招討願戰。

甘寧出陣﹐厲聲叫曰「燕將願求打話。」燕王問諸將曰「誰人上陣﹖」有新來底涿州太守應榮聖﹐願往出陣。燕王曰「卿在意者。」二將臨陣搦戰﹐勒馬相交﹐才三十合﹐燕將還贏﹐迎頭劍砍﹐連項帶腦﹐紛紛音顙斜揮﹐躲不疊﹐縮肩卸膊。二人鏖戰﹐時下冷汗浸﹐兩刃相迎﹐良久火光燦燦。鬧中得便﹐刀舉處﹐只是秦將甘寧。

甘寧已死。應榮聖刀頭引舉三軍喊殺。秦兵敗走。東砍西伐﹐七斷八續。良久﹐各己收兵。

小兵告招討王翦曰「甘寧已死。」王翦大怒﹐親臨上陣殺諸將﹐滅燕王。厲聲髙叫索打話。

有小兵謂孫虎主將曰「秦將上陣索打話。」孫虎奏上燕王。燕王召令諸將曰「誰人上陣﹖」應榮聖願往﹐跨馬出陣﹐與王翦打話不同﹐二馬相交。才三十合﹐王翦詐敗﹐應榮聖趕將去﹐被王翦一刀砍落﹐兩腳捎空﹐如同春夢。刀頭招起人兵﹐燕兵大敗。

燕陣有龐會通大怒﹐跳出馬來﹐與王翦戰。王翦詐敗﹐龐會通趕將來﹐亦被王翦一刀斬落﹐登空落馬。龐會通已死。燕兵大敗﹐退五十里下寨。秦兵人馬趕上五十里一箭之地下寨﹐兩邊擂動鑼鼓﹐各人駐紮人兵。

燕王大驚﹐當日天晚﹐召諸將來問﹕「應榮聖﹑龐會通已亡﹐此事若何﹖」孫虎奏曰「陛下可修國書﹐遣奉使往東遼借兵﹐來救本邦。」燕王依奏﹐遂遣孫虎爲奉使﹐賫國書﹐往東遼獻上東遼大王。大王接了燕邦奉使書觀看。於內道甚麼﹖道是﹕燕孝王卻被秦始皇令王翦爲招討﹐領兵二十萬伐燕﹐兩月相拒﹐不能退秦兵將﹐乞望大王借兵前來救應。如本邦危亡﹐豈不侵犯大王境界﹖唇無齒則寒﹐是致危矣。虜王看罷﹐召諸將行兵救應。發兵五萬﹐令上將西門戎﹑鐘離生﹑卓成三將﹐領兵往燕邦救助。

話說秦始皇帝登殿﹐敕問文武大臣﹐王翦提兵攻伐燕邦兩月餘日﹐至今不知如何。李斯奏曰「陛下可發聖旨﹐預先捉獲燕丹太子﹐後滅燕王。」始皇依奏﹐遣使賫聖旨至秦陣。王翦接了聖旨展開看﹐原來聖旨先令捉獲燕丹太子﹐後滅燕王。王翦召諸將問曰「聖旨預先要獲燕丹太子﹐是怎生﹖」辛勝﹕「逼燕王取太子。」王招討大悅。

辛勝上陣﹐厲聲髙叫﹐索燕將打話。燕陣撞出石凱。辛勝曰「將軍可回陣奏上燕王﹐今蒙始皇帝聖旨﹐預先要獲燕丹太子﹐報昔日荊軻刺王之仇﹐免戰。」石凱大怒曰「卽非太子遣荊軻刺始皇﹐皆是始皇意圖天下六合。乃是荊軻路見不平﹐傍人剗削﹐來爲刺客﹐非太子之過。將軍錯矣。要戰卻戰﹐捉獲太子﹐休言此話。」

二將打話不同﹐才交三十合﹐石凱敗走﹔歸陣奏上燕王言「始皇聖旨﹐令王翦招討﹐要獲太子報荊軻之仇﹐兵馬方退。」燕王大驚﹐召諸將來問此事若何。文武無言﹐只見秦兵上陣打話。石靑龍願往與秦將打話。辛勝與石靑龍二騎馬交﹐才三十合﹐大敗﹐趕上燕兵三十里平崗嶺下寨。燕王大驚。

詩曰﹕

秦皇意獲北燕丹﹐唬殺燕王慮等閒﹔

遂令孫虎提首級﹐納邀王翦去回班。

燕王無計﹐頻頻敗走﹐只得令孫虎去取燕丹首級﹐獻與王翦﹐回班人馬。孫虎領燕王聖旨﹐回宮宣召燕丹太子。太子接了父王聖旨賜死。丹卽淚下曰「告將軍﹕乞行方便﹐救丹一命。」使命曰「蒙你父王敕命﹐怎生方便﹖」燕丹近前附耳說不上數句﹐孫虎依計﹐將太子手下人來割了首級﹐函封來獻燕王。燕王淚下曰「苦哉﹐可惜吾兒喪命﹗若不這般﹐教本邦危矣。」孫虎心下自知﹐不敢奏上燕王。燕王遣石靑龍提丹首級﹐獻與王翦退兵。

石靑龍出陣﹐將太子首級獻上王翦曰「吾奉燕王敕旨﹐取得燕丹太子首級﹐獻上招討﹐可以回兵免戰。」辛勝接得首級與招討。招討令人取出燕丹圖像比對﹐原來不是﹐只是假底。王翦便令諸兵人動金鼓大喊。燕王陣內聞得秦兵大喊﹐吾太子喪命﹐莫是要伐吾邦﹖說聲未罷﹐又聞秦兵發喊連天﹐唬倒燕王﹐跌在地上。未知性命如何﹖詩曰﹕

命喪有如鴉中彈﹐身危還似鳥焚巢。

那時﹐燕王已驚﹐近臣扶起﹐把安魂定魄湯飲了﹐漸至蘇醒﹐問曰「吾兒喪命﹐令朕絕嗣。如今兵又不退﹐前兵發喊﹐莫是要劫吾之本邦﹖」石凱奏曰「陛下勿慮﹐臣保無危。容臣出陣與秦兵打話。」只聞後面人兵﹐一陣約有五萬餘數﹐乃是東遼救兵來見燕王。

燕王大悅曰「且得救兵來到﹐保朕無危。」燕王犒賞遼兵人馬。石凱出陣﹐與秦將辛勝打話。石凱曰「將軍迫人無乃太甚﹖我燕王取燕丹太子首級﹐獻與始皇﹐怎生又發喊﹖」辛勝答曰「小燕丹太子首級已是假底首級﹐是致如此。」石凱答曰「你好巧語虛言﹐且休理會別事﹐且與你分个勝負﹗」二將勒馬便斗。不知勝負如何﹖詩曰﹕

二將交鋒後﹐盤旋兩陣前﹔

徵云籠日月﹐殺气罩山川﹔

幾見燕王沒﹐多緣太子愆﹔

些兒心意失﹐眼下喪黃泉。

二將才戰三十合﹐石凱敗走。辛勝趕上殺將來﹐人兵被殺。回陣見燕王﹐燕王大憂。

東遼大將西門戎﹐打扮出陣﹐但見皂雕旗■﹐羊甲弓彎。西門戎厲聲髙叫﹐秦將打話。須臾﹐董翳出陣﹐交戰才三四十合﹐董翳敗走。西門戎趕將來﹐殺退秦兵五里﹐死屍徧野﹐鮮血坑流。燕兵追上五里下寨。兩邊兵馬相拒。詩曰﹕

秦國興兵攻伐燕﹐西邦兵戰半周年﹔

誰人退得秦兵去﹐重賞千金鎭壓邊。

話說齊國孟嘗君等待齊王登殿﹐奏曰「今有秦兵二十萬﹐王翦爲先鋒﹐攻伐燕邦已近半載。臣諫陛下﹐可預先修整城池﹐加上五尺﹐提備秦兵。」齊王依奏﹐卽起集人夫﹐修整城池﹐教演人兵﹐提備秦邦貪心無厭之君。城墻加上五尺。

燕兵殺退秦兵退五里﹐燕兵已趕上五里下寨。有招討王翦召諸將曰「甚人能退燕兵﹖」辛勝告曰「小將願往。」辛勝挑刀上陣﹐厲聲髙叫﹐索燕將打話。燕陣撞出東遼大將鐘離生﹐打扮得如何﹖詩曰﹕

羊角弓彎靑冢月﹐皂雕旗磨黑山云。

那鐘離生披一个茶茶芽盔﹐戴一副剌剌撒撒甲﹐使一條乞畱曲呂槍﹐騎匹勒勒絆絆馬﹐出陣與辛勝打話不同﹐二馬交戰。才三十合﹐辛勝敗走如飛。鐘離生趕殺﹐秦兵大亂﹐退十里。燕兵趕上十里下寨。

王翦招討肩擔三尖兩刃四竅八環掉刀出陣﹐厲聲髙叫﹐索燕兵打話。燕陣撞出鐘離生﹐臨陣施禮畢﹐二將打話不同﹐才三十合﹐王翦詐敗。鐘離生趕將來。二馬相並﹐鐘離生被王翦一刀斬落馬來。王翦追殺﹐燕兵敗走﹐退五里﹐死屍滿地﹐徧野縱橫。秦兵趕上五里﹐各下寨布陣。王翦上陣﹐厲聲髙叫﹐索燕將打話。

燕陣撞出東遼將卓成﹐打扮得怎生﹖只見頭戴三叉冠﹐叫牙朱爍爍斜褐毛衫﹐鞔襠皮褲﹐柳木桿箭﹐鐵耙手刀﹐騎匹豁破臂忔■蹄番馬﹐出陣與王翦施禮畢﹐二將打話訖﹐勒馬交斗。不知勝負怎生﹖詩曰﹕

二將場中殺气髙﹐爭名奪利逞英豪﹐

誰知一著虧些个﹐立見閻君故莫逃。

二將才鬥三十合﹐王翦舉刀斬落﹐只見卓成金冠倒卓﹐兩腳登空﹐如同春夢。

燕兵大敗。東遼將西門戎上陣﹐與王翦索戰。二馬交﹐惹起四野愁雲﹐振起滿天殺气﹐才三四十合﹐王翦詐敗﹐西門戎便追去。被王翦舉刀斬落馬來。眞个是﹕

似虎將軍還落馬﹐如龍駿騎已空回。

西門戎已死。燕兵大敗﹐退走歸城﹐緊緊閉了城門。王翦趕至幽州城下﹐二十萬人馬圍繞發喊連天﹐唬得生靈無處安存。王翦每日令諸將攻伐燕城。詩曰﹕

王翦英雄素有名﹐攻城略地佐彊秦﹔

燕兵遼將皆輸敗﹐燕主無謀可保城。

燕王登城上望﹐見秦兵甚眾﹐驚問景丹丞相曰「秦兵攻伐本邦﹐如何﹖」景丹奏曰「當初太子不合遣荊軻刺秦王﹐致此有仇。」燕王問曰「怎生處置﹖」景丹曰「只得將太子斬首﹐獻上秦將﹐方得它退兵。」燕王依奏﹐令景丹賫鴆酒取太子首級﹐提寶刀至東宮﹐謂燕丹曰「吾奉燕王聖旨﹐將鴆酒賜您死也。」燕丹聞之淚下。景丹斟下藥酒﹐逼太子服藥﹐不得有違父王聖旨。燕丹謂景丹丞相曰「咱無罪﹐因甚賜吾死罪﹖」景丹曰「自於二十年﹐太子不合遣荊軻爲刺客刺秦王。今有王翦興兵攻城﹐只爲此上仇恨﹐是致兵來攻城﹐以此賜死。」太子再告丞相曰「多將金寶獻與秦將﹐丞相可將別首級獻上父王。」景丹不肯﹐逼太子服藥酒。燕丹走入內宮﹐景丹隨後便起。太子取劍在手﹐在屏風後少立。須臾﹐景丹入來喚太子﹐被太子一劍斬了。燕丹走在後宮﹐將丈二紅羅懸梁而死。

燕王等候景丹取太子首級﹐半日不來﹐未免再催孫虎去討燕丹首級。孫虎領聖旨﹐來至東宮﹐聞得景丹被太子斬首。孫虎大怒﹐特進東宮﹐來取燕丹首級。不見太子﹐去後宮尋討﹐無柰燕丹懸梁自縊而亡。孫虎取下來﹐將劍割下燕丹首級回來﹐獻上燕王﹐奏曰「太子斬了景丹丞相﹐今臣割得太子首級在此。」燕王聽得﹐卽令孫虎賫國書﹐並燕丹首級﹐來納與王翦招討。

孫虎來見王翦。王翦接得燕丹首級並國書了﹐便把燕丹圖像比對﹐恰好一般。王翦曰「今番果是燕丹太子首級﹗」王翦令孫虎﹐便命索燕王十車金寶來獻始皇﹐方且退兵。

孫虎回城﹐奏燕王﹐言索金寶之事。燕王大驚﹐問大臣何如。石凱出奏曰「王翦武藝髙彊﹐只得準備金銀寶物十車﹐獻上秦皇﹐與它回兵。」燕王依奏﹐去左藏庫內收拾寶物十車﹐卽修國書﹐差孫虎爲使命﹐將上項金寶獻與王翦。

王翦接得金寶﹐便令孫虎往秦國。孫虎隨王翦回兵班師﹐人馬歸秦國京兆府。諸官出城迎接歸城。

次早﹐始皇登殿。三下靜鞭人寂靜﹐兩班文武朝丹墀。文武山呼。階前撞出王翦﹐山呼禮畢﹐奏曰「告陛下﹐見有燕王遣使賫金寶十車並燕丹太子首級﹐獻上我王﹐見在朝門外﹐未敢擅便﹐伏候聖旨。」帝令金牌宣至殿下。

孫虎至殿下﹐山呼拜罷﹐納上國書並燕丹首級﹑十車金寶。始皇大悅。帝問大臣﹕「燕卿獻上十車金寶並燕丹首級﹐何如﹖」李斯奏曰「帝可賜賞來使。」帝依奏。禦宴款待臣僚與孫虎。怎見得是那禦宴﹕「只見廣列金盤雕俎﹐鋪陳玉斝犀瓶﹔獸鑪內髙■龍涎﹐盞面上波浮綠蟻﹐筵前擺列無非是異果蟠桃﹐席上珍饈盡總是龍肝鳳髓。禦宴已終﹐文武謝了聖恩。孫虎辭帝回邦﹐不在話說。

話說魏邦朱眞君朱亥﹐聞得燕丹被秦始皇克伏﹐取了燕丹首級﹐進上十車金寶。次早﹐奏魏王﹐言燕邦進貢始皇事。魏王問諸臣如何。朱眞君奏曰「當與楚王合縱請國兵去伐秦﹐攻秦不下﹐此時本邦助兵。誠恐本邦不久有秦兵至﹐攻伐本邦﹐莫待他兵到來﹐可預先準備金寶﹐遣使早去獻始皇﹐二國和葉﹐免動干戈。」魏王依奏。忽有一大臣周霸奏道﹕「臣諫我王﹐莫將金寶去獻始皇。此人貪心無厭﹐昔曾燕丹太子質在趙國﹐幼年與始皇子政爲友﹐最相交結﹐豈期下梢頭先遣將攻燕﹐取了燕丹首級。本邦遣使進貢始皇﹐致使它人心中疑道我王懼怕秦邦。且望陛下修整城池﹐教演三軍﹐等待兵來﹐臨期定計﹐未爲遲也。」魏王道﹕「卿言是也﹐幾被朱眞君誤我也。」魏王令周霸爲提調﹐教演諸軍﹐令朱亥修整城池﹐加髙三尺﹐掘深河塹五尺。詩曰﹕

朱亥無謀先懼秦﹐要將金寶賂仇人﹔

若非周霸眞男子﹐魏國城池盡棘荊。

話說楚國幽王﹐會集文武大臣﹐商量提備秦兵公事。忽有春申君出班奏曰「臣聽秦始皇令王翦爲將﹐攻伐燕邦﹐取了燕丹首級﹐脇取燕王進貢十車金寶。」幽王聞得甚是憂悶﹐敕問諸臣道﹕「先皇在日﹐與六國合縱諸國﹐共伐秦邦﹐我國爲縱長﹐素有仇於秦。秦兵豈不攻伐本邦﹖此事柰何區處﹖」春申君再奏曰「臣聞善兵者服人﹐善保國者自治。魏國加修城墻三尺﹐教演諸軍﹐提備秦兵。臣望陛下修理城壁﹐提備秦兵。莫待臨期﹐束手無策。預先修國書﹐約魏國合縱﹐有難救應。」楚王依奏﹐卽修國書﹐遣使命往魏國﹐相約救應。

那魏王接得楚幽王書看了﹐謂大臣曰「今有楚王國書﹐約寡人相爲救應﹐事當如何﹖」朱眞君奏道﹕「當來六國與秦比肩﹐因今秦國吞並韓﹑趙﹐虜其國王﹐據其土地﹐始皇貪心無厭﹐謀合並一統﹐今有楚王國書相約策應。臣聞秦皇旣已吞並韓﹑趙﹐君視楚﹑魏爲砧上肉矣。吾二國正當災難相卹﹐緩急相援﹐如手足之衛頭目﹐如子弟之護父兄﹐使秦有所憚﹐不敢加兵﹐不可自相矛盾不和。萬一有隙可乘﹐如蚌■相持﹐只爲漁者之利耳。」魏王準奏﹐回了國書﹐遣使命回去。

始皇二十二年八月初一日﹐登殿會集文武羣臣。始皇敕問曰「寡人意圖六合﹐是朕之願﹐您諸羣臣心意如何﹖朕昨遣王翦攻韓伐趙﹐已削平二國﹐燕丹之仇已報﹐燕王亦且進貢稱臣﹔俱楚﹑魏二邦未曾臣伏﹐誰能爲朕一行﹖」那時李斯奏曰「臣舉王賁爲將﹐統兵伐魏。」帝依奏﹐宣上王賁。

王賁至殿下﹐山呼。帝問王賁曰「煩卿攻魏﹐如何﹖」王賁啟奏曰「告陛下﹕自古道是養兵千日﹐用在一朝。臣乞兵一萬﹐乞蒙毅爲先鋒﹐李信爲副將﹐辛勝爲末將。」帝準奏。

次早﹐講武亭交兵﹐兵離京兆府一千二百里至汴州。迆邐在路行程﹐至鄭州中牟縣下寨。有細探人回魏城報謂朱眞君道﹕「有秦兵攻魏﹐至中牟縣下寨。」朱眞君聽得﹐卽奏上魏閔王曰「見秦兵二十萬攻魏﹐兵至鄭州中牟﹐伏候聖旨。」

魏王大驚﹐敕問朱亥﹕「此事如何﹖」朱眞君舉周霸爲主將﹐龍離足爲先鋒﹐鄭安成爲副將﹐許慶榮爲末將﹐領兵五萬﹐出城五十里艸阪下寨﹐等待秦兵到來。

秦兵起離中牟﹐看看來到艸阪下寨。兩邊擂鼓鳴金﹐魏兵布下長山靠石陣﹐秦兵擺下五虎離山陣。二陣皆圓。炮石打不到處﹐門旗下撞出先鋒蒙毅﹐肩擔一柄大捍刀﹐坐下騎匹赤色馬﹐出陣厲聲髙叫﹐索魏將打話。

魏陣撞出龍離足﹐肩擔開山斧﹐二將打話不同﹐二馬交戰。三四十合﹐龍離足詐敗﹐蒙毅不趕。鄭安成出馬再與搦戰三十合﹐蒙毅敗走﹐鄭安成趕將來。蒙毅不用長刀﹐拈弓搭箭﹐連射三支連珠箭。鄭安成措手不及﹐只見金盔倒卓﹐兩腳登空﹕

都來一點無情物﹐透甲穿袍一命休。

鄭安成已死。其餘小兵一萬﹐一刀一个﹐便似風捲殘云﹐從頭殺去。魏兵大敗﹐走退一十里下寨。秦兵趕上一十里札營。

魏兵許慶榮肩擔一條蛇矛纏掉槍﹐出陣厲聲髙叫。秦兵陣內跳出一將辛勝。二將打話不同﹐才三十合﹐辛勝詐敗。許慶榮追之。只見許慶榮被辛勝一刀斫下馬來。詩曰﹕

秦兵來伐汴京城﹐諸將英雄甚怕人﹐

魏將頻頻遭喪命﹐三魂七魄見陰君。

許慶榮身死。秦將辛勝趕殺﹐三軍東西亂走如飛﹐魏兵大敗﹐死屍滿地﹐不計其數。魏兵退走四十里﹐至魏城下寨。秦兵追至城前。

秦陣李信肩擔一柄大刀﹐約秤八十斤﹐出陣厲聲髙叫魏將打話。龍離足跳出馬來﹐二將打話不同﹐一上一下﹐似鶻打兔﹔一來一往﹐似鳳翻身。才三四十合﹐龍離足敗走。李信勒馬趕將來。龍離足勒轉馬頭﹐再戰三十合。李信敗走﹐龍離足趕將去。被李信舉刀斫下。好看龍離足﹐措手不及﹐翻身落馬。詩曰﹕

將星昨夜落山崗﹐龍離端的一身亡﹔

黃泉添个英雄鬼﹐魏國軍中少棟梁。

離龍足已死。李信趕殺三軍。周霸肩擔大捍刀撞出陣前﹐與李信交戰。二將勝負如何﹖詩曰﹕

兩雄斗使誅龍藝﹐未見輸贏不肯休。

二將才鬥三五十合﹐不分勝負。李信思之﹐詐敗而走。周霸不趕﹐在陣上髙叫﹕「秦將願出陣分過太平﹗」

蒙毅撞出﹐與周霸搦戰。三十合﹐蒙毅詐敗﹐周霸趕將來。蒙毅拈弓搭箭﹐連射三箭。周霸措手不及﹐只見周霸被射一箭﹐落馬而死。詩曰﹕

功名未上淩煙閣﹐性命先歸地府中﹔

父母報仇不曾決﹐區區數載一場空。

周霸已沒。蒙毅追殺﹐三軍星羅雲散﹐七斷八續。蒙毅喊聲大作﹕「有甚英雄﹗」怎見得﹖但見大捍刀殺入魏城門﹐白龍駒踏到長街上。蒙毅得了魏城﹐眾兵入城﹐生擒了景閔王﹐活捉了朱眞君。魏景閔王離宮失殿﹐不能爲魏邦江山主者。好痛哉﹗詩曰﹕

秦將長驅抵汴梁﹐兵單將斃國俱亡﹔

魏王束手遭俘虜﹐歌舞樓臺作戰場。

王賁取了汴京﹐外有魏邦四十六郡。差使命隨路去索討地圖降書﹐赴司呈納﹐只限半月了當﹔如過期不肯歸降﹐定點集兵馬﹐盡行剿殺﹐玉石俱焚﹐悔之無及。行了文字去後﹐果然諸路驚惶﹐各郡具降書﹐只在半月限內﹐皆已完備﹐赴招討司呈納。

王賁囚車陷了景閔王﹑朱亥﹐班師回秦﹐差李信權職﹐五萬人兵鎭守。王賁人兵回國。詩曰﹕

鞭敲金鐙響﹐人唱凱歌回。

秦兵人馬﹐行經數日﹐迆邐回到京兆府。次日﹐始皇登殿﹐會集文武臣僚﹐山呼萬歲已畢﹐班中撞出一員官人﹐乃是王賁﹐奏曰「臣竊蒙聖旨﹐統兵攻魏﹐賴洪福於半月之內﹐克取汴京並四十六郡降書經圖。見在生擒魏景閔王﹑朱亥等﹐囚車押在朝門外﹐聽候聖旨。」

始皇聞奏大悅﹐敕旨令將景閔王﹑朱亥囚系陽周。將魏邦攺作汴州。設宴待文武加賞。詩曰﹕

始皇吞噬似長蛇﹐智力威雄實可誇﹔

魏國山河如捲席﹐風前飛絮雨中花。

秦皇二十四年七月中旬五日﹐始皇登殿排班。只見麗正門開﹐丹墀階級。警蹕一聲淸肅﹐重閽九疊尊嚴。四宰相﹑六尙書秉天下之政事﹔八侍郎﹑十學士掌海內之文章。左史書言。右丞相動正言。禦史糾是察非。臺諫中書忠言正論。殿前太尉報道人馬平安。起居舍人祝願聖躬萬歲。一佛世尊登寶殿﹐百官行禮拜冕旒。玉簪珠履列文班﹐繡襖錦衣排武帥。有事合行進奏﹐無事不許讒言。公心聽斷於一人﹐善政薰蒸於四海。人民快樂﹐歲序三登。有若禹﹑湯聖世﹐歡逢堯﹑舜明君。

始皇忽降敕問文武大臣曰「朕自六年﹐有楚邦合縱諸國來伐本邦﹐此仇未償﹐朕實恥之。敕爾文武臣僚﹐誰能爲朕雪此恥麼﹖」忽有李信奏曰「臣乞兵二十萬伐楚。」始皇問王翦曰「楚亦難伐﹐恐二十萬人不能濟事﹖」王翦奏曰「伐楚之師﹐非六十萬不可。」李信自靠他年少壯勇﹐只請兵二十萬伐楚。始皇道﹕「爲聽將軍計耳。」

李信乞蒙恬爲先鋒﹐崔慶爲副將﹐方寧爲末將。次早演武亭交兵。起離京兆府。在路行程。詩曰﹕

楚國從來擁重兵﹐兵彊將勇號蠻荊﹔

如何李信心輕楚﹐奏請輕兵伐楚城。

話說楚國細作﹐探得秦兵伐楚﹐回來報覆春申君言「秦將李信興兵二十萬攻伐荊楚。」春申君急忙奏楚幽王禍事。楚王問﹕「卿此事若何抵敵﹖」春申君奏道﹕「秦兵令李信爲將﹐領兵二十萬來伐本國。臣乞大王宣上項梁抵敵秦兵。」帝依奏。

宣項梁至殿﹐禮畢。幽王曰「今有秦兵二十萬攻伐本邦﹐煩卿爲將﹐退秦兵若何﹖」項梁奏曰「臣乞兵五萬﹐秦斌爲先鋒﹐韓員爲副將﹐李仲爲末將﹐前往退秦兵。」楚王依奏。

項梁交兵五萬﹐起離荊州襄陽府﹐至六十里平水坡下寨。秦兵至一箭之地下寨。

楚將下方字陣﹐秦擺圓字陣。二陣俱圓。秦陣蒙恬先鋒出馬﹐二將打話不同﹐二騎交才三十合﹐無勝負﹔再戰二十合﹐蒙恬敗走。秦斌追將來殺小軍。有副將崔慶擔柄大刀﹐騎匹赤虯馬﹐來接戰。秦斌與崔慶交三十合﹐秦斌敗走﹐崔慶不趕。楚陣韓員打扮虎皮磕碯﹐亦宜絳毛纓﹑虎皮袍﹐偏勝獅蠻帶﹑匙頭鎧﹐腰系勒甲絳﹐虎皮鞍﹐宜跨跑山馬﹐射虎弓扣上虎筋弦﹐走獸弧中插百支狼牙射虎箭﹐腕懸竹節打將鞭﹐腰帶昆吾殺虎劍。此人如何這般冠戴﹖名呼做殺虎壯士。這將軍原是義士出身﹐來與崔慶戰三十合﹐崔慶敗走﹐韓員趕將來﹐殺得三軍大敗。秦兵退五里。楚兵趕五里。有秦將方寧出陣﹐與韓員搦戰。三四十合﹐方寧敗走﹐韓員不趕。

是晚﹐各已鳴金收兵。巴到次早天明﹐只見銀河淡淡﹐玉漏聲殘。月掛柳梢頭﹐露迷桃葉渡﹐遠漢星稀落落﹐荒郊霧擁重重。寒泉響處﹐依稀野渡溪橋﹔曙色未分﹐隱約水村山館。未睹林間梵宇﹐但聞云外鐘聲。徵商行客登古道﹐無限艱辛﹔才子佳人纏繡襦﹐尙貪歡笑。漁父鳴■驚起鷺﹐牧童驅犢出莊門。驛馬嘶風﹐鄰雞報曉。天闕張開靑布幕﹐海門推出赤金盤。果至巳牌﹐兩軍布陣﹐擂鼓拖旗。秦陣撞出一員上將﹐招討李信﹔楚陣撞出項梁。二主將搦戰五十合﹐並無勝負﹐各歸本陣。

項梁思之﹐交下一計﹐令李仲引兵五千去五里苦竹林左畔埋伏﹐韓員領兵五千右畔埋伏﹐令秦斌爲引戰將軍﹐各依軍令等待。

次日午牌﹐秦斌打扮怎生﹖身披黃金鎖子甲﹐體掛皂羅袍﹐頭上鐵襆頭﹐燕尾交加﹐黑霧籠身罩體﹐座下跨一匹烏騅﹐肩挑一根淸風利槍﹐腕懸百二十斤竹節鋼鞭﹐出陣厲聲髙叫﹕「秦陣有甚名將﹖願求挑戰﹗」

須臾﹐門旗下撞出一員將﹐乃是李信招討﹐絳袍朱發﹐赤馬紅纓﹐肩擔一柄三尖兩刃四竅八環刀出陣﹐二將施禮畢﹐打話不同﹐才三十合﹐秦斌敗走。李信趕將來。秦斌勒轉馬頭﹐再戰二十合﹐又敗。李信趕將去殺楚兵﹐殺至五里﹐秦斌插了槍﹐拈弓取箭﹐連射三支響箭爲號﹐李信看了﹐恐有計﹐翻身勒馬便走。只聞鑼起﹐四下伏兵殺將來。左畔撞出李仲五千人馬﹐右畔撞出韓員五千人馬﹐前面項梁五千人馬殺至﹐後面秦斌五千人馬殺將來。秦兵大敗﹐殺得十郎八當﹐死屍徧野。項梁追兵趕上﹐厲聲髙叫﹕「秦兵不得走﹗」秦陣撞出方寧與項梁打話不同﹐二馬交﹐才三十合﹐項梁舉起蘸金斧﹐砍落方寧。聊施小計﹐使秦軍當下班師﹔略設微謀﹐教李信不能傾楚。安邦立國擎天策﹐攻戰長贏保帝都。

有秦將方寧已死﹐小兵大敗﹐退走歸秦。李信思之﹐方知王翦言者是也。星夜人馬歸秦。

次早﹐始皇登殿﹐文武山呼已畢﹐階前撞出李信﹐俯伏在地待罪。帝問李信曰「卿伐楚如何﹖」李信奏道﹕「臣折將虧兵﹐望王赦罪﹐方敢奏帝言。」始皇曰「赦卿無罪﹐有事合奏。」李信奏曰「告陛下﹐楚有項梁﹐英勇未易抵當。此行喪師﹐小將方寧已沒﹐皆臣不能用兵之罪﹐乞別命良將攻楚。」

始皇不語﹐思之王翦所言極當。宣上王翦來問。王翦奏曰「李信只憑少壯﹐統二十萬人兵﹐敢去伐楚。緣荊地有上將項梁﹐英雄難攻。臣啟陛下﹐非六十萬兵不可。」帝曰「願聽將軍計耳。」

於是﹐王翦將兵六十萬﹐先鋒蒙恬﹑副將蒙毅﹑末將辛勝。次早﹐王翦起兵離朝門﹐始皇送到壩上。王翦奏曰「臣乞陛下賞賜金寶等物。」帝卽位後����。王翦謝恩。始皇車駕回朝。

王翦只在壩上�����。王翦遣使賫表奏帝﹐乞賜行請美田宅園池等。來使賫上表﹐始皇覽之﹐帝卽依奏賜美田五百畝﹐宅園一萬步﹐池百口。王翦大笑﹐再令辛勝賫表奏帝言「美田五百畝﹐臣等老幼三百口﹐日食不給。宅園池卻少﹐望王多賜。」始皇覽表﹐來觀王翦行兵尙在壩上未行。又遣辛勝表奏﹐多多乞賞。始皇賜每事一千金﹐銀一千兩﹐綿帛一千匹﹐米粟一千石﹐美田一千畝﹐牛羊一千頭。帝令辛勝報王翦﹐得賞甚眾﹐可以行兵。

辛勝回到壩上﹐報覆王翦曰「聖旨每事皆賜一千。」王翦嘆曰「怎不每事賜一萬也好﹗」辛勝聞之大笑。翦問辛勝﹕「笑者何也﹖」辛勝答曰「始皇所賜足矣﹐招討何必嗟呼﹖」王翦曰「非俺五次取賞﹐秦皇貪心無厭﹐吾故使多索富貴﹐不然秦皇怛然而不信人。今空秦國甲士而專委於我﹐我不多請田宅﹐爲子孫業以堅固﹐令秦皇坐而無疑我矣。」王翦行兵﹐怎生麼﹖

來侵荊地歸秦地﹐萬世歸秦一統君。

話說楚幽王登殿﹐春申君奏曰「今有王翦爲將﹐提兵六十萬﹐攻伐荊楚。」楚王問﹕「何以拒秦﹖」敕令項梁﹐提兵五萬迎敵﹐堅壁而守之。項梁提兵出城﹐平沙崗下寨。王翦兵至相望之地駐紮。

項梁令秦斌先鋒將戰。王翦不發將敵﹐每日而善飲食﹐而軍中戲呼﹐令諸軍投石﹐超距飛石﹐石重一十二斤﹐爲機發行三百步﹐延壽有力﹐能以手投之﹐拔距超距也。王翦曰「士卒可用矣。」相將兩月餘不戰﹐令諸軍投石超距慣熟。

王翦擇日發將。蒙恬出陣﹐厲聲髙叫﹐索楚將打話。楚陣項梁招討﹐撥出先鋒秦斌﹐打話不同﹐二馬交﹕

二將驟徵■﹐盤旋兩陣前﹔

徵云籠日月﹐殺气罩山川﹔

箭發分毫中﹐刀爭半米偏﹔

些兒心意失﹐目下喪黃泉。

二將才挑鬥三十合﹐蒙恬詐敗﹐秦斌趕將來﹐蒙恬把刀一舉﹐砍落秦斌。秦斌命已歸泉。蒙恬刀頭招起﹐人兵喊殺。楚兵大敗﹐走一十五里下寨。秦兵趕上﹐大捷。各人團兵。

次日﹐楚兵布陣﹐擂鼓揚旗。韓員出陣。秦陣已圓﹐蒙恬上陣。二馬才交﹐韓員敗走﹐蒙恬不趕。李仲出陣與蒙恬搦戰﹐未三十合﹐李仲亦敗走。蒙恬趕將來。李仲勒轉馬再戰。蒙恬詐敗﹐李仲追之。蒙恬舉刀斬落李仲。只見李仲翻身落馬。刀才舉處人頭落﹐爭柰今朝一命休﹗

李仲已死。蒙恬追及﹐喊殺三軍。叢中聽得���﹐鬧中聽得遏爺聲。地上橫屍如算子﹐����不堪聞。

楚兵大敗﹐退十五里下寨。秦兵不追趕。各人收兵下寨。等來日天明﹐兩邊擂鼓搖旗﹐秦兵發喊連天。楚陣撞出韓員﹐秦陣跳出蒙毅﹐二馬才交﹐二人挑鬥。

山前土地巨行藏﹐便是靈神難別�。

二人交戰﹐才三十合﹐蒙毅敗走。蒙恬出陣戰三四十合﹐蒙恬詐敗。韓員趕將來。被蒙恬舉刀斬落韓員。蒙恬趕殺﹐楚兵大敗﹐歸城前下寨。

秦將蒙恬追至城下﹐擂鼓鳴鑼。項梁肩擔蘸金斧出陣。蒙恬施禮畢﹐二將打話不同﹐二馬才交﹐項梁敗走歸城。蒙恬不趕﹐恐有計﹔只在城前發喊攻城。

唬得生靈無處避﹐嚇交文武沒逃藏。

項梁來奏楚幽王﹕「臣等折兵大半﹐虧損三員大將﹐秦兵臨城﹐伏取大王聖旨。」唬得楚王跌倒龍椅﹐文武近臣扶將楚王起來坐定﹐進上安魂定魄湯﹐飲了方醒。

楚王問曰「何人退得秦兵﹐重賞千金﹐子子孫孫不絕官職。」項梁奏曰「臣望大王修國書﹐臣爲奉使﹐往東齊借兵來救本國。」楚王曰「卿言者是也。」

春申君引兵﹐項梁爲使命﹐出城前一戰。蒙毅出陣﹐打話不同﹐二馬交戰。三十合﹐蒙毅敗走。項梁趕將來殺出陣﹐往東齊借兵。人馬歸陣。

蒙恬大怒﹐出陣索戰。楚陣無將可戰。卻有項伯出陣﹐與蒙恬交戰。少頃﹐項伯敗走歸城。蒙恬人兵乘勢趕入楚城。殺得六街三市死屍滿地﹐鮮血坑流。蒙恬殺入楚王宮殿﹐發喊連天﹐楚王無計﹐將丈二紅羅去後宮懸梁而死。

六宮變作戰場門﹐可憐荊地人遭苦。

蒙恬尋至後宮﹐得見楚王懸梁而死﹐取下來﹐割得楚王首級﹐來獻招討。王翦大悅﹐令蒙恬剿除宮女。蒙恬殺入宮中﹐刀舉處﹐人頭落地﹐槍刺處﹐性命歸泉。

因甚宮娥走得慢﹖腳小鞋弓惹步遲。

抽下金釵來買命﹐也有懸梁自縊亡。

殺得宮娥如算子﹐丫叉屍首不堪聞。

六宮化爲荒艸地﹐四苑變作陣圖門。

把宮廷蕩盡﹐招討給出文榜﹐招降百姓﹐住坐生理。仍差使命下一十八郡﹐取索經圖降書﹐限半月赴司投降﹐如違者﹐定行剿滅。果然諸郡接得文字﹐具到降書﹐及將經圖赴招討司投降。

王翦差辛勝權職﹐五萬兵鎭守楚城。王翦把藏庫金銀抄藉十車回邦﹐班師人馬。正是﹕

鞭敲金鐙響﹐人唱凱歌回。

秦並六國平話卷下話說始皇登殿﹐集文武大臣。班部中撞出王翦﹑蒙恬﹑蒙毅﹐階前奏道﹕「臣翦等﹐攻滅荊楚﹐取得楚王首級﹐十車金寶﹐獻上我王。」始皇大喜道﹕「卿用兵如神﹐朕知卿此行果能滅楚﹐雪李信之恥。」帝設宴待王翦﹑蒙恬﹑蒙毅等﹐各賞千金。遂攺楚邦爲荊州。

話說秦十五年八月初四日﹐始皇問諸大臣曰「燕𨿽進貢﹐終未歸一﹐朕欲滅之如何﹖」李斯奏曰「夫以秦國兵彊將勇﹐滅燕如反掌耳。臣舉王賁爲將伐燕。」帝問王賁曰「卿意下若何﹖」王賁奏帝﹕「乞李信爲先鋒﹐蒙毅爲副將﹐乞兵二十萬。」帝依奏。

次早﹐王賁在演武亭交兵﹐起離京兆府。在路行數日﹐人馬至易水。燕邦細作探聞﹐回報景丹丞相言「秦王令王賁爲將﹐興兵二十萬伐燕﹐見在易水下寨。」景丹奏上燕王。燕王問景丹﹕「卿意何如﹖」景丹奏曰「可舉孫虎爲將﹐石凱爲先鋒﹐石靑龍爲副將﹐韓廣爲末將。」

燕兵五萬﹐至易水下寨。看見秦兵約有二十萬。石凱便出陣﹐厲聲髙叫打話。李信將軍肩挑大捍刀出戰﹐與石凱搦戰。三十合﹐石凱敗﹐李信趕上殺。石靑龍撞出接戰。三十合﹐李信詐敗﹐石靑龍趕殺。被李信一刀斬落。

只見石靑龍馬上跌落﹐性命歸泉。李信追殺﹐燕兵大敗﹐退十五里下寨。秦兵趕至���﹐擂鼓搖旗。燕陣石凱﹐秦陣蒙毅﹐二人各出馬。一上一下﹐如鶻打兔﹔一來一往﹐似鳳翻身。蒙毅詐敗﹐石凱趕將來。一刀砍落石凱。蒙毅追殺﹐燕兵大敗歸城。孫虎奏上燕王﹕「禍事甚大﹐秦將難當。」燕王聽得奔走遼東。

兵伐幽燕事戰攻﹐燕王棄國奔遼東﹔

秦兵追捉燕王懼﹐三軍疾速走如風。

王賁領兵取了燕薊﹐令諸將疾速往奔遼東。有燕王喜到遼東投虜王。王遣上西門扛領兵十萬﹐顏符序﹑鞏畢﹑衛安爲將﹐預先來竹林左右畔埋伏人馬二萬﹐先鋒顏符序爲引戰將軍﹐來到塹河下寨。

秦兵果至﹐二邊人馬各下營寨。李信布下東鬥陣﹐遼東將顏符序布下西鬥陣。二陣皆圓。二將出馬﹐施禮畢﹐打話不同﹐二將挑鬥﹐才三十合﹐顏符序敗走﹐李信追之。顏符序勒轉馬頭再戰二十合﹐大敗﹐至竹林。李信趕及。顏符序取出響箭﹐射作號﹐只見左畔撞出鞏畢一萬人馬﹐右畔撞出衛安一萬人馬﹐顏符序殺來﹐殺得秦兵大亂。西門扛領八萬人兵﹐大殺一場。死屍徧地。

王賁點兵﹐折了萬餘人。依然歸來鎭守燕薊城。飛表奏始皇帝﹐帝不悅﹐就令王賁攻伐遼東﹐捉燕王。

忽一日﹐差使賫擎聖旨前來﹐王賁諸官拜闕已畢﹐展開聖旨看﹐再令王賁攻遼東﹐捉燕王。起行兵馬﹐王賁招討令李信爲先鋒上將﹐蒙毅爲副將﹐兵二十萬﹐侵入遼東三百里平崗阪下寨。

細作報覆虜王言「秦兵又至。」虜王令西門扛爲招討﹐顏符序爲先鋒﹐鞏畢﹑衛安領兵一十萬﹐迎敵。

秦兵李信來攻伐遼東捉燕王﹐顏符序便出陣﹐與秦將打話。李信出馬﹐搦戰三十合﹐李信不用長刀﹐拈弓取箭﹐翻身連射三隻連珠箭。顏符序金冠倒卓﹐兩腳登空。

金風未動蟬先覺﹐暗送無常總不知。

遼將大敗﹐退三十里。秦兵亦趕上三十里。鞏畢擔刀出陣。蒙毅施禮畢﹐二人挑鬥﹐才三十合﹐蒙毅詐敗﹐鞏畢便趕﹐一刀斬落﹐只見鞏畢踢空。

刀才舉處三魂喪﹐七魄悠悠那處存﹖

鞏畢已死。蒙毅殺將來﹐遼兵大敗。衛安拍馬輪刀出陣。李信出馬﹐二將搦戰﹐三五十合﹐李信敗走﹐衛安趕將來﹐李信一刀砍落衛安。

三魂歸地府﹐七魄見陰君。

遼兵退二十里。李信趕將來﹐厲聲髙叫﹕「遼東捉取燕王來還秦王﹐便休﹐不然連爾遼東皆取﹗」西門扛打話﹕「旣捉燕王﹐何不自將���﹐我王卽當捉獲燕王獻汝。」李信答曰「限三天捉將燕王獻我﹐班師人馬﹐免取遼東。」西門扛答曰「待遣將奏我王。」

西門扛遣將回奏言「秦兵英雄難當﹐折����上將。乞獲燕王﹐獻與秦將﹐免侵遼東受苦。」虜王心思﹕燕王特投本邦﹐怎生捉去獻他﹖柰緣事到來﹐說不得。只得令韓韋去東宮請燕王議事。

燕王得病臥在龍牀﹐韓韋近前說與燕王曰「虜王教請大王議事。」燕王問曰「何事﹖」韓韋曰「秦朝兵勢難當﹐故來尋討大王。」燕王思忖﹕虜王請﹐必無好事。當時自刎而亡。韓韋提得首級來獻虜王。虜王遣韓韋將燕王首級封函與西門扛。西門扛出陣﹐把燕王首級獻上秦朝上將李信。

李信出陣﹐接了﹐回陣告覆招討王賁。王賁看了果是燕王首級﹐班師人馬回幽州。令李信權職﹐領五萬人兵鎭守燕薊城﹐取一十六郡經圖回邦。王賁招討行經數日﹐回到京兆府。諸官迎接歸城。

次早﹐始皇登殿﹐集文武至殿下山呼。王賁提燕王首級獻上始皇。始皇大悅﹐令將燕王首送歸交赦院。帝令次日設宴會文武大臣。賞王賁千金﹐賜蒙毅白銀千兩。

話說燕王殿下髙漸離﹐見國主逃奔遼東﹐亦自私奔至秦﹐攺名庸保﹐來伏事東宮扶蘇太子。此人善擊築﹐太子取畱﹐不在話下。

秦二十七年七月﹐始皇登殿問諸臣曰「朕踐祚以來﹐國勢髙彊﹐兵威將勇﹐六國已滅其五﹐尙有東齊未下。」問李斯﹕「舉何人伐之﹖」李斯奏曰「臣舉王賁爲將﹐攻齊。」帝依奏﹐宣王賁曰「此事如何﹖」王賁奏上﹕「我王﹐古云養軍千日﹐用在一朝。臣赤心報國。乞兵二十萬﹐蒙恬爲先鋒﹐蒙毅爲副將﹐董翳爲末將。」次日﹐講武殿交兵二十萬﹐往東齊。在路行兵。

齊有細作﹐打探得聞王賁伐齊﹐便報與孟嘗君﹐言「今始皇令王賁興兵二十萬伐齊﹐取自鈞旨。」孟嘗君來奏齊王曰「秦皇令王賁提兵二十萬伐齊﹐取我王聖旨。」齊王聽了大驚﹐敕問﹕「卿等此事若何﹖」孟嘗君再奏曰「臣乞主將吳辛爲先鋒﹐吳廣爲副將﹐田資爲末將﹐田策爲合後將﹔乞兵五萬﹐前去退秦兵。」

人馬出城﹐來到齊魏關﹐團駐人馬。

秦將王賁﹐路上行兵﹐來到關前下寨。兩邊擂鼓揚旗。秦陣先鋒蒙恬上陣﹐齊陣撞出吳辛上陣。二將打話不同便戰。二將場中宛轉﹐殺气騰空。一來一往﹐似鳳翻身﹔一上一下﹐如鴉展翅。刀來﹐橫槍隔過﹔槍至﹐斜抹尖虛。隔過處﹐遇空卽施﹔斜抹來﹐逢虛卽下。日下昏籠塵土暗﹐場中踏徧馬蹄痕。

二將才交三十合﹐蒙恬詐敗﹐吳辛趕上來。被蒙恬一刀斬首翻身落馬。蒙恬趕殺。吳廣出陣﹐爲哥哥報仇。蒙恬出陣戰﹐交三十合﹐吳廣敗走。蒙恬趕將來。吳廣插了槍﹐拈弓搭箭﹐翻身射三隻連珠箭來﹐都被蒙恬閃了。吳廣大敗。蒙恬收兵。各人回陣。

吳廣告覆主將孟嘗君招討﹕「聊施一計劫秦寨﹐恁地恁地。」孟嘗君大喜﹐今夜傳令﹐令田資﹑田策爲策應將軍﹐吳廣帶五百人偸營劫寨。

王賁當晚軍中坐定﹐忽然一陣風過﹐王賁把風一嗅﹐言「今夜有人來劫寨。」傳下鈞令﹐教諸軍提備﹕李信在左畔﹐蒙毅在右畔。諸將依令。只見得﹐詩曰﹕

夜久無雲天練淨﹐月華如水正三更。

吳廣聽得鼓已三更﹐提兵前去劫寨。果見四下小兵困乏。入到中軍﹐並沒一兵一卒。吳廣思之﹕莫不有計﹖不如將兵便走。只見四下鑼聲響﹐伏兵起﹕左畔撞出少壯英勇將李信人馬﹐右畔撞出年少猛烈將蒙毅人兵。萬弩齊施﹐諸軍喊殺連天。吳廣五百人﹐盡行殺死﹐只走得吳廣一人性命回歸。

巴得次日天明﹐齊將田資定計殺秦王人兵﹐告招討﹕「恁地恁地﹐殺秦兵報仇。」孟嘗君依計﹐令田策五千人﹐退十五里下寨﹐小松嶺下左畔埋伏。令吳廣領五千兵右畔埋伏。田資爲引戰將。孟嘗君大悅﹕「此計甚妙。」齊陣撞出田資﹐立馬當頭﹐厲聲髙叫。秦陣撞出蒙毅。二將大戰三十合﹐田資敗走﹐蒙毅疾追。田資回馬再戰二十餘合﹐大敗。蒙毅招起人夫﹐追殺十五里。只聞一棒鑼聲﹐左畔田策五千人馬撞出﹐右畔吳廣五千人馬撞出。田資勒回馬頭殺進。蒙毅被齊兵陷在小松嶺下﹐殺得三軍大亂﹐死屍徧野﹐鮮血坑流。只走得傷刀中箭之軍﹐約三五百人。蒙毅點兵﹐折了五千餘人。歸秦陣﹐告王賁招討。

招討提兵來至小松嶺下團兵﹐擂鼓搖旗﹐布五方陣。只見五方旗團團旋轉﹐兩刃刀密密環圍﹔長槍密布等兵來﹐弓弩連排防陣後﹔遠看旗號似團花﹐近睹劍鋒如雪白﹔刺繡門旗飛兩邊﹐一員猛將出離軍﹐乃是李信﹐厲聲髙叫﹐索齊陣有甚名將﹐願求挑戰。

齊陣田策看見擺下五方陣﹐便排下一字陣對它。怎見得一字陣﹖但見前排一字﹐後列三重﹔白旗白號占西方﹐皂纛皂雕居北界﹔槍排柳葉成行密布向前﹐刀列雁翎上路先排向後﹔風吹紫號兩邊開﹐一位將軍臨陣上。

田策臨陣﹐與李信打話不同﹐才戰三十合﹐田策敗走。李信趕將來。田策撥回馬﹐再戰二十餘合。李信敗走。田策趕上。李信不用長刀﹐拈弓取箭﹐翻身背射一箭﹐喝聲「中」﹐只見田策落馬而死。詩曰﹕

爭知一點無情物﹐透甲穿袍一命終。

田策已死。李信趕殺將來﹐齊兵大敗﹐退����下寨。王賁兵趕將來﹐至齊城下寨。

吳廣上陣﹐索秦將出戰。蒙毅出馬﹐打話不同﹐便戰。少頃﹐蒙毅敗。吳廣趕將來。前馬不去﹐後馬趕將來﹐二馬相並﹐蒙毅舉刀斬卻吳廣。齊兵大敗﹐入城緊緊把住不出。

孟嘗君奏齊王﹕「虧折三員上將﹐折兵三萬餘人。秦將威猛難當。」齊王問田文﹕「何如﹖」田文奏曰「不可敵﹐只可降。」齊寫退疆地五百里﹑十車金寶﹐齊王開城﹐遂降王賁。王賁領兵二十萬入城﹐差李信權職﹐拘囚齊王﹐逼令索討七十二郡經圖﹐降秦納土。

齊王無計﹐令差鄒闊﹐限半月﹐具經圖降秦。果半月﹐經圖來到。監收齊王﹐班師回國。至京兆府。

次早﹐始皇登殿。階前文武﹐山呼已畢﹐奏曰「臣取齊邦已了﹐七十二郡經圖﹑十車金寶﹐拘收齊王﹐前來納降。」帝聞奏大悅﹐令將齊王拘收陽周﹐後齊王餓而死。

始皇滅齊﹐並天下﹐乃爲一統。兩班文武﹐賀王萬全之喜﹐洪福齊天。方稱皇帝。乃爲水徳﹐天下尙黑。帝設宴﹐待文武。詩曰﹕

徧地舞茵鋪錦繡﹐當筵歌拍捧紅裙。

酒至七盞﹐忽有長太子扶蘇奏上﹕「父王﹐今日設宴待臣僚﹐筵中無樂﹐臣兒見收得家童上客庸保﹐善擊築﹐可以筵間供應。」帝令宣至庸保。庸保至殿下﹐山呼畢。帝問曰「筵前無樂﹐聞卿善擊築﹐卿何不擊之﹖」庸保謹領敕旨﹐遂擊築。帝聞之甚妙﹐但渠人應有筵席﹐令庸保擊築。

此日﹐座中忽有一大臣司馬欣出奏曰「此擊築之巨﹐非乃庸保。乃是燕王殿下髙漸離也。」始皇惜其善擊築﹐重赦之。

不覺半載﹐稍益近之。有髙漸離思之﹐意圖爲主報仇。每日帝令擊築取樂﹐髙漸離進退無疑。

忽一日﹐髙漸離將刀置築中﹐進帝邊擊之。四近少有近臣﹐使舉築撲秦皇。秦皇便閃走﹐髙漸離趕撲。秦皇奔走。絳綃宮內﹐有內侍﹐見秦皇奔走﹐髙漸離後追。內侍呼﹕「陛下將劍砍之﹗」秦皇每負劍﹐遂忘了﹐遂得左右呼言﹐帝遂拔劍以擊髙漸離。髙漸離跌倒。左右近臣縛住﹐秦皇令誅髙漸離身死。詩曰﹕

忠孝燕臣爲故主﹐將刀藏築撲秦皇。

漸離不懼身誅死﹐畱得聲名萬代揚。

自髙漸離旣誅之後﹐始皇不令大臣居近。忽有秦宗室奏曰「天下人來諸侯事秦者﹐大抵爲其主。但一切人皆不可與之近。」帝依奏。凡有諸侯國人﹐非秦地所生者﹐一切逐去。李斯亦在逐客數中。李斯乃上書曰「臣聞吏議逐客﹐竊以爲過矣。昔秦繆公求士﹐西取由余於戎﹐東得百里奚於宛﹐迎蹇叔於宋﹐求丕豹﹑公孫支於晉。此五子者﹐不產於秦﹐而繆公用之﹐並國二十﹐遂霸西戎。孝公用商鞅之法﹐移風易俗﹐民以殷盛﹐國以富彊﹐百姓樂用﹐諸侯親服。獲楚﹑魏之師﹐舉地千里。至今治彊。

惠王用張儀之計﹐拔三川之地﹐西並巴蜀﹐北取上郡﹐南取漢中﹔包九夷﹐制鄢郢。東據成臯之險﹐割膏腴之地﹐遂散六國之縱﹐使之西面事秦﹐功施到今。

昭王得範睢﹐廢穰侯﹐逐華陽﹐彊公室﹐杜私門﹐蠶食諸侯﹐使秦成帝業。此四君者皆以客之功。由此觀之﹐客何負於秦哉﹖向使四君卻客而不內﹐疏士而不用﹐是使國無富利之實﹐而秦無彊大之名也。

今陛下至昆山之玉﹐有隋和之寶﹐垂明月之珠﹐服太阿之劍﹐乘纖離之馬﹐建翠鳳之旗﹐樹靈鼉之鼓。此數寶者﹐秦不生一焉﹐而陛下悅之﹐何也﹖必秦國之所生然後可﹐則是夜光之璧﹐不飾朝廷﹔犀象之器﹐不爲玩好﹔鄭衛之女﹐不充後宮﹔而駿良駃騠不實外廏﹔江南金錫不爲用﹐西蜀丹靑不爲彩。所以飾後宮﹐充下陳﹐娛心意﹐悅耳目者﹐必出於秦﹐然後可﹐則是宛珠之簪﹐傅璣之珥﹐阿縞之衣﹐錦繡之飾﹐不進於前﹐而隨俗雅化﹐佳冶窈窕趙女不立於側也。夫擊甕叩缶﹐彈箏搏髀而歌呼嗚嗚快耳目者﹐眞秦之聲也。鄭衛桑間昭虞武象者﹐異國之樂也。今棄擊甕叩缶而就鄭衛﹔退彈箏而取昭虞者﹐何也﹖快意當前﹐適觀而已矣。

今取人則不然﹐不問可否﹐不論曲直﹐非秦者去﹐爲客者逐。然則是所重者在乎色樂珠玉﹐而所輕者在乎人民也。此非所以跨海內﹑制諸侯之術也。

臣聞地廣者粟多﹐國大者人眾﹐兵彊則士勇。是以泰山不辭土壤﹐故能成其大﹔河海不擇細流﹐故能就其深。王者不辭眾庶﹐故能明其徳。是以地無四方﹐民無異國﹐四時充美﹐鬼神降福﹐此五帝三王之所以無敵也。今乃棄黔首以資敵國﹐卻賓客以怒諸侯。使天下之士﹐退而不敢西向﹐裹足不入秦﹐此所以藉寇兵而賫盜糧者也。夫物不產於秦﹐可寶者多﹔士不產於秦﹐願忠者眾。今逐客以資敵國﹐損民以益仇﹐內自虛而外樹怨於諸侯﹐求國無危﹐不可得也。」

始皇看罷﹐依奏。遂拜李斯爲廷尉。李斯謝恩了﹐供職。忽有丞相王綰奏道﹕「陛下新得燕﹑齊﹑荊楚之地﹐相去遐邇﹐不爲置公﹐無以鎭之。請立諸王子分鎭﹐可安反側也。」始皇下其議廷尉。李斯奏曰「周文武所封子弟﹐同姓甚眾﹐然後成屬疏遠﹐互相攻擊如仇。周天子弗能禁止。今海內賴陛下神靈一統﹐皆爲郡縣﹐諸子功臣以公賦稅重賞賜之﹐甚足﹐易制﹐天下無異意﹐則安寧之術也﹐置諸候不便。」始皇曰「天下共苦戰鬥不休﹐以有侯王﹐賴宗廟﹐天下初定﹐爲三十六郡﹐郡置守尉監。」爲天子守土﹐故稱監。收天下兵器﹐聚咸陽﹐銷以爲鐘﹐鑄金人十二﹐鹿頭龍身﹐神獸也。鐘鼓之跗﹐以猛獸爲飾﹐重各十石﹐置宮庭中。一法度﹑衡石﹑丈尺﹐徙天下豪傑於咸陽﹐約十三萬戶。諸廟及章臺上林皆在渭南﹐宮室作之咸陽北阪上﹐南臨渭﹐自雍門以東至涇渭﹐殿屋復道﹐樓閣相屬。所得諸侯美人﹑鐘鼓以充入之。

李斯丞相領聖旨﹐發文字﹐下諸郡守監﹐收兵器﹐各解赴朝廷。令匠人鑄金人十二﹐鹿頭龍身﹐神獸鐘鼓也。詩曰﹕

始皇吞並混中原﹐帝業將圖萬世安。

兵器盡銷防慮遠﹐誰知揭木解爲竿。

秦二十八年﹐始皇登殿﹐謂文武曰「寡人謀圖六合﹐果愜朕意。意往東行郡縣﹐怎生﹖」李斯奏曰「陛下可擇吉日﹐車駕東行。」帝大悅﹐令司天臺官﹐選擇東行。臺官準敕旨﹐選定八月十五日最吉。

秦皇帝令文武官僚護駕東行﹐李斯先發。聖旨文字下天下諸郡守監﹐準備迎車接駕。天下諸郡守監科討牛羊絹帛酒物﹐迎接聖駕。帝敕令太子扶蘇監國﹐守宗廟。

始皇帝是日離朝﹐好看皇親附馬按駕隨君。宰相盡攀鞍﹐齊離鳳闕﹔九卿臣皆上馬﹐盡出朝門。路行不使平頭輦﹐宣過龍車馬駿負。東海業龍身得罪﹐罰歸座下載明君。早把金鞍親搭起﹐上面鋪了衮龍巾。君王才上龍車馬﹐文武齊呼萬歲聲。

始皇禦駕東行郡縣﹐上鄒嶧山﹐在東海之下﹐立石頌功業。上秦山﹐偶值風雨昏暗﹐不知道路﹐乃駐車。怎見得風雨﹖但見天摧地裂﹐嶽撼山崩﹐滄海震怒﹔鐵錘打中始皇車﹔太華山前巨靈神﹐一擘三峯裂。詩曰﹕

一風撼折三竿竹﹐十萬軍聲萬馬奔。

始皇等待霧開﹐見五松遮蓋車駕。秦始皇遂封爲五大夫。後有胡曾詠史詩爲證。詩曰﹕

一上髙亭日正哺﹐靑山重疊片雲無。

萬年松樹不知數﹐若个虯枝是大夫。

帝封畢﹐至山巓立石頌徳。從陰道下﹐禪於梁甫。遂遊東海而來。忽遇道士徐甲來上書奏始皇﹕「東海有三神仙山﹐山上有長生不死仙藥。」帝問﹕「卿如何得去﹖」徐甲再奏曰「陛下可選五百童男﹑童女﹐著一使前去。」帝依奏。令近便州郡監﹐選索童男﹑童女五百﹐限十日﹐如過期賜罪。

果十日﹐使命討到童男﹑童女五百﹐來獻帝。帝大喜﹐令徐福將軍入海求神仙。

徐甲奏曰「願陛下往浮江﹐至於湘山祠。」帝依奏﹐令車駕來到湘山等候。

徐福入海求神仙。忽然望見一廟宇﹐來至祠下﹐但見裊裊祥雲影裏﹐騰騰紫霧陰中﹐巍峨廟宇對名山﹐幽邃殿庭號福地﹔中央棟髙標螭尾﹐依稀上接蒼穹。琉璃瓦密砌龍鱗﹐仿佛直髙侵碧漢。沈香栱子刻成彩鳳翻身﹐檀木闌干琢就金鸞展翅。便殿磚鋪紅瑪瑙﹐獻臺石砌碧琉璃。周回散水﹐鏤金獅子猙獰﹔屈曲檐楹﹐碾玉連環瑩淨。門外蒼松踞虎﹐階前古檜蟠龍。兩廊佳木秀宮槐﹐千載廟碑存古篆。廟門金牌寫道﹕「三神仙之祠。」

才方來到﹐始皇敕問﹕「湘君何神﹖」偶見神仙奏曰「堯女舜妻。」忽然見起一陣大風﹐怎見狂風僽雨﹖風雷大作﹐雨雹齊施﹔電光射一道金蛇﹐云勢驅千里鐵騎。當初道擺柳搖松﹐頃刻飛沙走石。千林敗葉走空飛﹐萬里黃沙隨地捲。烏風大作﹐走石飛沙。

始皇見了這般﹐大怒曰「寡人特來﹐願求不死藥﹐卻有這般魍魎邪神﹐飛沙走石﹐雨滂沱﹐唬寡人﹗」敕令武士﹐伐湘山樹﹐焚其山。武士領帝旨﹐各人手持斧刀斫伐樹。只見現出一鬼來﹐怎見得人怕﹖陰陰密密霧內﹐靉靉叇叇雲中﹐見凜凜斂斂身軀﹐現鄒鄒查查相貌﹐窩窩突突眉﹐疊疊薄薄眼﹐瑰瑰賴賴肉﹐胳胳■■筋﹐生幾根采采色色血晶髭﹐披一帶吉吉枓枓朱砂發﹐著一領斑斑爛爛虎豹皮褌﹐披一副廓廓驗驗龍鱗甲。詩曰﹕

勒腰繡帶飄飄動﹐■腳陰雲靄靄生。

只見那鬼領娘娘敕旨﹐東砍西伐﹐武士人翻倒在地。秦皇頭旋眼花﹐卻見廟祠團團而倒。唬得始皇大驚曰「神仙休來驚怖寡人﹐令武士休伐樹焚山也﹗」

卻見依然無事。始皇方知神仙之靈通顯迹﹐本來求不死之藥﹐今日反禍於身。五百童男﹑童女並徐福﹐盡喪其身。有胡曾詠史詩爲證。詩曰﹕

東巡玉輦委泉臺﹐徐福般船尙未回﹔

自是祖龍先下世﹐不關無路到蓬萊。

當初始皇東巡之時﹐在泰山路前逢一山鬼﹐手捧白璧來獻帝﹐對始皇道﹕「明年祖龍當死。」道罷﹐悠忽不知去向﹐乃知是山鬼送讖語也。龍者﹐君也﹐知是始皇明年死﹐但不敢聞奏始皇也。

話說韓人張良﹐五世相韓。韓被始皇滅了﹐虜韓王安。張良欲爲報仇﹐聞始皇東巡郡縣﹐不久來矣。先募壯士至陽武縣博浪沙等候。始皇過來﹐墜石打死始皇﹐爲韓王報仇。

不數日﹐始皇車駕東遊至陽武縣博浪沙中而過。張良令力士操鐵錐﹐墜石打車。始皇車駕正過其間﹐只見墜石打將來﹐石從車駕邊跳過去﹐誤中副車。唬得始皇頂門失了三魂﹐腳板上去了七魄。有胡曾詠史詩爲證。詩曰﹕

嬴政鯨吞六合秋﹐削平天下虜諸侯。

山東不是無公子﹐何事張良獨有仇﹖

始皇問李斯﹕「何人墜石﹐敢打寡人車駕﹖」李斯奏道﹕「可令武士捉獲。」

武士趕上博沙山﹐追捉。果有一隊彊兵﹐發喊墜石。韓國殘兵殺至﹐武士當敵不住﹐被石打殺百餘人。武士奏上始皇。始皇大驚﹐令武士同李信領兵趕上﹐殺退韓兵。韓兵大敗。張良奔走﹐往說六國反叛秦皇。秦皇車駕﹐往瑯邪﹐回京兆府。

二十九年﹐在中春陽和﹐方起駕東遊。三十一年﹐徐廣奏曰「更黔首自田土也。」三十二年之碣石﹐令燕人盧生入海﹐還奏錄圖書曰「亡秦者胡也。」始皇驚﹐胡者﹐想必胡虜侵國。遂令蒙恬來問何如。蒙恬奏曰「須用發將鎭守邊疆。」

帝令蒙恬﹐興兵三十萬﹐北伐匈奴﹐抵拒收河南地四十四縣﹐可築長城。因地形﹐用制險塞。臨洮至遼東之地延袤萬餘里﹐鎭壓邊疆。

蒙恬領聖旨﹐起發大兵三十萬﹐爲招討﹐往河南﹐起集萬民﹐赴沙場﹐築長城萬里。威振匈奴。

始皇滅六國﹐天下一統。本指望從一世傳至二世﹑三世及於萬世﹐爲天子。俄有童謠云「亡秦者胡也。」於是乃遣蒙恬築城﹐以防胡人也。有胡曾詠史詩爲證。詩曰﹕

祖舜宗堯致太平﹐秦皇何事苦蒼生﹖

不知禍起蕭墻內﹐虛築防胡萬里城。

蒙恬往北塞爲招討﹐管領三十萬人﹐文字下諸郡﹐三丁抽一﹐來赴沙場﹐築起城墻﹐不問士宦豪傑之家﹐盡行起發赴場﹐如違﹐差兵捉拿斬首號令。宋朝王荊公有詩道﹕詩曰﹕

秦皇築城何太愚﹐天實亡秦非北胡。

一朝禍起蕭墻內﹐渭水咸陽不復都。

三十四年﹐李斯丞相奏帝﹕「異時諸侯並爭﹐厚招遊學。今天下已定﹐法令百姓﹐當家則力農工﹐士則習學法令。今諸生不師今而學古﹐以非當世﹐惑亂黔首﹐相與非法。聞令下﹐則各以其學議之﹕入則心非﹐出則巷議﹔誇主以爲名﹐異趣以爲髙﹔率羣下以造謗。如此弗禁﹐則主勢降乎上﹐黨與成乎下。禁之則便。臣請史官﹐非『秦記』者皆燒之。天下有藏詩書百家語者﹐皆詣守尉雜燒之。有偶語詩書棄市。是古非今者﹐族。所不去者﹐惟醫藥卜筮種樹之書耳。若欲有學法者﹐斬首。」

後坑儒四百餘人﹐孔子之後﹐家藏詩書於屋壁﹐秦皇只畱「周易」之書﹐乃是卜筮之書也﹐不毀。其餘詩書盡行焚毀無畱。

始皇又以咸陽人多﹐先王宮殿小﹐乃營作朝宮於渭南上林苑中。南儒章碣有詠史詩道﹕詩曰﹕

竹帛煙銷帝業虛﹐關河空鎖祖龍居。

坑灰未冷山東亂﹐劉項原來不讀書。

始皇作阿房宮﹐東西五百步﹐南北五十丈﹐上可以坐萬人﹐下可以建五丈旗。周馳爲閣道﹐自殿下直抵南山﹐表南山之巓以爲闕﹐爲復道自阿房渡渭屬之咸陽﹐以象天極閣道絕漢抵營室也。

阿房宮未成﹐乃發驪山隱宮徒刑者七十餘萬人﹐令分作阿房宮。計宮有三百﹐關外四百餘。徙驪邑五萬家。士農不事十歲。有侯生﹑盧生相與謀曰「始皇爲人﹐天性剛戾自用﹐獄吏得親幸﹐博士備員弗用﹐大臣﹐皆受成事。士畏忌諱﹐諛佞不敢端言其過。事無大小﹐皆決於上。貪於權勢。」於是侯生等乃亡去。

始皇大怒曰「盧生等﹐吾尊賜之甚厚﹐今乃誹謗我﹗諸生在咸陽者﹐吾使人廉問﹐或爲妖言﹐以亂黔首。」於是使禦史悉案問諸生﹐諸生傳相告引﹐乃自除犯禁者四百六十餘人﹐皆坑之咸陽。使天下知之﹐以懲後。

始皇長子扶蘇諫曰「天下初定﹐遠方黔首未集﹐諸生皆誦法孔子。今若重法繩之﹐臣恐天下不安﹐惟上察之。」始皇怒﹐令扶蘇北監蒙恬於上郡築城墻﹐卽便啟行。

三十七年冬十月﹐始皇出遊。左丞相李斯從﹐右丞相去疾守。少子胡亥愛慕﹐請從﹐上許之。

十一月﹐行至云夢﹐浮江﹐下過丹陽﹐至錢塘﹐臨浙江﹐上會稽﹐立石刻頌秦徳﹔並海﹐西至平原津而病。

始皇惡言死﹐羣臣莫敢言死事。病益甚﹐乃令中車府令行符璽事﹐爲璽書﹐賜公子扶蘇曰「與喪會咸陽而葬。」書在趙髙所﹐未授使者。

秋七月丙寅﹐始皇崩於沙丘。李斯見上崩在外﹐恐諸公子及天下有變﹐乃祕之不發喪﹐載輼涼車中。獨子胡亥﹑趙髙﹐並所幸者五六人知之。

趙髙者﹐生而隱居。始皇聞其彊力﹐通於獄法﹐舉以爲中車府令﹐使教胡亥決獄。胡亥幸之。趙髙有罪﹐始皇令蒙毅治之。毅當髙法應死。始皇以髙敏於事﹐赦之﹐復其官。趙髙旣雅得幸於胡亥﹐又怨蒙氏﹐乃與丞相李斯言「始皇有二十餘子﹐長子扶蘇﹐羣臣皆莫知。」李斯以爲上在外崩﹐無眞太子﹐故祕之﹐置始皇居輼涼車。後有胡曾詠史詩爲證。詩曰﹕

年年遊覽不曾停﹐天下山川欲徧經。

堪笑沙丘才過處﹐鑾輿風起鮑魚鮏。

始皇已崩。李斯祕不發喪。乃將帝屍與鮑魚同載﹐使臣下只聞鮑魚鮏气﹐不知始皇屍肉臭腐也。

趙髙謂公子胡亥曰「上崩﹐無詔封王諸子。」胡亥曰「明父知子﹐父之命不封諸子﹐何可言者﹖」趙髙曰「不然。方今天下之權﹐存亡在子與髙及丞相耳。」胡亥曰「廢兄扶蘇而立弟﹐是不義也﹔不奉父詔而畏死﹐是不孝也﹔能薄而材彊因人之功﹐是不能也。三者逆徳﹐而天下不服。身殆傾危﹐社稷不血食矣。吾不爲也。」趙髙曰「顧小而忘大﹐後必有害﹐願子遂之。」胡亥嘆曰「今大事不發喪﹐禮未終﹐豈宜以此事干丞相哉﹗」

趙髙與丞相謀。李斯曰「安得亡國之言﹐此非人臣所當議也。」趙髙議曰「髙入秦宮﹐管事二十餘年﹐未嘗見秦皇以丞相功臣﹐有封及二世者也。皇帝二十餘子﹐皆君之所知。長子剛毅而武勇﹐信人而好士﹐卽位﹐必當以蒙恬爲丞相。君終不懷通侯之印﹐歸於鄕裏﹐明矣。趙髙受詔﹐教習胡亥﹐使學以法事數年矣﹐未嘗見過﹐可以爲嗣。」

李斯曰「君其反位。斯奉王之詔﹐聽天之命。」趙髙曰「安可危也﹐危可安也﹐安危不定﹐何以明聖﹖」斯曰「忠臣不避死而庶幾﹐孝子不勤勞而見危﹐人臣各守其職而已矣。君其勿復言。」

趙髙曰「方今天下之權﹐命懸於天下﹐髙能得志焉﹐且夫從外制中謂之惑﹐從下制上謂之賊﹐君何見之晚﹖」斯曰「晉易太子﹐齊桓兄弟爭位﹐紂王殺親戚﹐三者余逆天而宗廟不血食。斯其由人哉。安足爲謀﹗」趙髙曰「上下合同﹐可以長久﹔中外若一﹐事無表裏。君聽臣之計﹐則長有封候﹐世世稱孤。善者因禍爲福。君何處焉﹖」

李斯乃仰天垂淚曰「獨遭亂世﹐旣不能死﹐安托命哉。」乃與髙詐爲始皇詔丞相﹐立子胡亥爲太子。更爲書賜長子扶蘇曰「扶蘇爲人子不孝﹐賜劍自裁。將軍蒙恬與太子居外﹐不匡正﹐亦宜賜死。」遂發使命﹐賫鴆酒﹐封劍而去﹐往到長城。

太子扶蘇﹑蒙恬來接聖旨﹐拆開看﹐道是﹕「扶蘇爲人子不孝﹐賜劍自裁。蒙恬居外不匡正﹐亦宜賜死。」使命斟下鴆酒﹐與扶蘇服曰「汝不怨望朝廷﹗」扶蘇先逼殺蒙恬飲鴆酒。蒙恬告使命曰「不知皇帝先賜主公死麼﹐後賜蒙恬死﹖」使命曰「賜太子先飲酒而死﹐後令蒙恬死。若不先飲鴆酒﹐有違父王聖旨﹐爲人之子﹐不得不孝。」

扶蘇先服酒已死。蒙恬未肯服鴆酒而亡。使命曰「太子先死﹐將軍只得俱亡﹐何乃推延﹖」蒙恬曰「吾乃何罪﹖」使命言之蒙恬曰「君之過矣﹐而卿弟蒙毅有大罪﹐法及內史。」蒙恬曰「今臣將兵三十餘萬﹐𨿽系囚﹐其勢足以倍畔。然自知必死而守義者﹐不敢辱先人之教﹐以不敢忘先王也。我何罪於天﹐無過而死乎﹖」良久﹐徐曰「恬罪固當死矣﹕起臨洮屬之遼東城塹萬餘里﹐此其中不能無絕地脈哉。此乃恬之罪也。」乃服鴆酒自殺。李斯謀藏詔書﹐遣使詐敕賜扶蘇死。後有胡曾詠史詩爲證。詩曰﹕

舉國賢良盡淚垂﹐扶蘇屈死樹邊時。

至今谷口泉嗚咽﹐猶似秦人恨李斯。

話說胡亥發喪。至咸陽﹐趙髙﹑李斯立胡亥爲二世皇帝。九月﹐葬始皇於驪山﹐令匠作機弩矢﹐有所穿近者輒射之﹐以水銀爲百川江河大海機相灌輸。上具天文﹐下具地理。後宮非有子者﹐皆令從死。死者甚眾。或言工匠爲機藏﹐皆知之。大事畢﹐盡將工匠賜鴆酒﹐盡皆死也。

二世皇帝卽位﹐年方二十一歲﹐與趙髙謀曰「朕年少﹐初卽位﹐黔首未集﹐效先帝巡行郡縣以示彊﹐威服海內﹐今晏然不巡行﹐卽見弱﹐毋以臣畜天下。」

春﹐二世東行郡縣﹐至遼東而還。夏﹐至咸陽。二世乃尊用趙髙﹐申法令。乃陰與趙髙謀曰「大臣不伏﹐官吏尙彊﹐及諸公子必與我爭爲之﹐柰何﹖」趙髙曰「因此時案郡縣守尉﹐有罪者誅之﹐上以振威天下﹐下以除去主上生平不喜底。」二世乃行誅殺大臣及諸公子﹐以過罪連逮少近官三郎無得立者﹐三郎蓋謂中郎﹑外郎﹑散郎﹐官名也。

郡臣諫者﹐以爲誹謗大吏﹐持祿取容﹐黔首振恐。二世皇帝曰「先帝營阿房宮﹐今釋弗就﹐是彰先帝舉事過也。」復作阿房宮﹐盡徵材士五萬人爲屯衛咸陽﹐令教射狗馬禽獸﹐當食者多﹐度不足﹐下調郡縣轉輸菽粟芻槁﹐皆令自賫糧食。咸陽三百里內不得食其谷。

秋七月﹐戍卒陽城人陳蘄。是時﹐發閭左戍漁陽。九百人屯大澤鄕。陳勝﹑吳廣皆爲屯長。會天大雨﹐道路不通﹐度已失期﹐乃召令徒屬曰「公等皆失期﹐當斬。而戍死者固什六七。且壯士不死則已﹐死則舉大名耳。王侯將相寧有種乎﹗」眾皆從之。乃詐稱公子項燕﹐稱大楚。

陳勝自立爲將軍﹐吳廣爲都尉﹐入據陳。陳勝旣入陳﹐張耳﹑陳余詣門上謁。陳中父老請立陳勝爲楚王。涉以問耳﹑余﹐對曰「秦爲無道﹐暴虐百姓﹐將軍出萬死之計﹐爲天下除殘。」

九月﹐沛人劉邦起兵於沛下﹔相人項梁起兵於吳﹔狄人田儋起兵於齊。

劉邦字季﹐爲人隆準龍顏﹐寬仁愛人﹐意豁如也。常有大度﹐不事家人生產作業。初爲泗上亭長。秦十二里一亭﹐亭置二長﹐主督盜賊﹐爲縣送徒人往驪山﹐徒多道亡﹐自度比至﹐皆亡之﹐乃解縱所送徒曰「公等皆去﹐吾亦從此逃矣。」徒中壯士願從者十餘人。

劉季被酒﹐夜經澤中﹐有一大蛇當道。季援劍向前揮之﹐其蛇兩段﹐白气上升空中。夜有一白衣老嫗哭而言曰「吾子西方白帝子也﹐化爲蛇當道﹐今被赤帝子斬之。」道罷﹐忽然不見。有胡曾詠史詩爲證。詩曰﹕

白蛇初斷路難通﹐漢祖龍泉血刃紅﹔

不是咸陽將瓦解﹐素靈那哭月明中。

劉季亡匿於芒碭山澤巖石伴間﹐數有奇怪。沛中聞之﹐子弟多往附之者。沛令欲以沛應之﹐掾主吏蕭何﹑曹參曰「君爲秦吏﹐今欲背之﹐率沛子弟恐不聽。願君召諸亡在外者可得數百人。」因劫眾﹐眾不敢不聽﹐乃令樊噲召劉季。時劉季之眾已數千百人矣。父老乃率子弟共殺沛令﹐開門迎劉季﹐立爲沛公。曹參﹑蕭何等爲收沛中子弟﹐得三千人﹐以應沛公。

外有項梁者﹐楚將項燕子也。常殺人﹐與兄子項籍避仇吳中。籍少時﹐學書不成﹐去學劍﹐又不成。項梁怒之。籍曰「書足以記名姓﹐劍一人敵不足學。學萬人敵。」於是項梁乃教籍兵法。籍長八尺餘﹐力能扛鼎﹐才力過人。會稽太守殷通聞陳勝起﹐欲發兵以應勝﹐使項梁及桓楚將。

是時﹐桓楚亡在澤中。梁曰「桓﹐楚亡人﹐莫知其處﹐獨有項籍知之耳。」項梁乃出誡侄子項籍提刃居外﹐梁復入與太守坐曰「請召項籍﹐令使命去召桓楚。」太子許諾﹐召籍入。

須臾﹐梁瞬視籍曰「可行矣。」於是﹐籍遂拔刃﹐斬太守頭。項梁持太守頭﹐佩其印綬。門下大驚﹐擾亂。籍所擊殺數十百人。一府皆懼﹐人莫敢起。

項梁乃召故所知豪吏﹐諭以所爲起大事。遂舉吳中兵﹐使人收下縣﹐得精兵八千人。項梁爲會稽太守﹐項籍爲裨將﹐巡下縣。籍是時年方二十四﹐力敵萬夫﹐有拔山舉鼎之威。

話說田儋者﹐故齊王族也。儋從弟田榮﹐榮弟田橫﹐皆豪傑人。陳王令周布徇地至狄﹐狄城太守田儋﹐佯縛其奴﹐之庭欲謁見狄令﹐因擊殺狄令﹐而召豪吏子弟曰「諸侯皆反秦自立﹐齊古之建國也。」田儋遂自立爲齊王﹐發兵以擊周布。周布軍還去。田儋率兵東略齊地。

二年冬十月﹐泗川監平將兵圍沛公於丰。沛公出與戰﹐破之﹐令雍齒守丰。

十一月﹐沛公引兵之薛。二世數誚讓李斯居三公位﹐如何令盜如此。李斯恐懼﹐乃阿二世意﹐以書對曰「明主能行督責之術﹐以獨斷於上﹔羣臣百姓救過不給﹐何變之敢圖﹖」二世悅。於是﹐行督責益嚴。稅民深者爲明吏﹐殺人眾者爲忠臣。刑者相半於道﹐而死人日成積於市。秦民益駭懼﹐思亂。

剿人範增﹐年七十﹐素居家﹐好奇計﹐往說項梁曰「陳勝首事﹐不立楚後而自立﹐其勢不長。今君起江東﹐楚蜂起之將﹐皆爭附君者﹐以君世世楚將﹐爲能復立楚之後也。」於是項梁然其言﹐乃求得楚懷王孫心。夏六月﹐立以爲楚懷王﹐從民望也。

郎中趙髙恃恩專恣﹐以私怨誅殺人眾多﹐恐大臣入朝奏事言之﹐乃說二世曰「天子所以貴者﹐但以聞聲﹐羣臣莫得見其面也。陛下富於春秋﹐未必盡通諸事。今坐朝廷﹐譴舉有不當者﹐則見短於大臣﹐非所以示神明於天下也。陛下不如深拱宮中﹐與臣及。侍中習法者待事﹐事來﹐有以揆之﹐如此﹐則大臣不敢奏疑事﹐天下稱聖主矣。」

二世用其計﹐乃不坐朝廷見大臣﹐常居禁中﹐事皆決於趙髙。髙聞李斯以爲言﹐乃見丞相曰「關東羣盜多﹐今治阿房宮﹐聚狗馬無用之物﹐臣欲諫之﹐爲位卑賤﹐不敢言。此眞君侯之事﹐君何不諫﹖」李斯曰「吾欲言之久矣﹐今時上居深宮﹐欲見無階。」趙髙曰「請爲君侯上聞語君。」於是﹐趙髙待二世方宴樂﹐婦人居前﹐令人告丞相曰「可奏事。」丞相至宮門﹐二世怒曰「吾嘗多閒日﹐丞相不奏事﹔吾方私燕樂﹐丞相輒來奏事﹗」

趙髙因曰「丞相長男李由爲三川太守﹐與寇盜通同。且丞相外權重於陛下。」二世大怒﹐遣使按驗三川守監與盜通﹐同狀﹐下斯就獄﹐根勘招伏。二世大怒﹐令趙髙治之﹐責李斯與子李由反謀狀。

李斯﹑李由𨿽無罪犯﹐枉受其罪﹐只得枉招。款狀奏上二世﹐二世喜曰「微趙髙﹐幾爲丞相所賣﹗」遂具五刑﹐論腰斬咸陽市。

李斯出獄﹐與其中子俱執手﹐顧謂其中子曰「吾欲與若復牽黃犬﹐俱出上蔡東門逐狗兔﹐豈可得乎﹖」遂父子相哭﹐而滅三族。有胡曾詠史詩爲證。詩曰﹕

上蔡東門狡兔肥﹐李斯何事望南歸﹔

功臣不解謀身退﹐直待云陽血染衣。

二世乃以趙髙爲丞相﹐事無大小﹐皆就趙髙決之。

話說項梁興兵已破章邯。章邯引兵至定陶。再破秦軍﹐有驕色。宋義諫曰「戰勝而將驕卒惰者敗。臣爲君畏之。」梁弗聽﹐乃令宋義使於齊﹐中道遇齊使者髙陵君顯曰「臣論武信君項梁軍必敗。」旣而章邯已破項梁﹐乃渡河北擊趙。趙數請救於楚。

髙陵君顯見楚王曰「宋義論武信君之軍必敗﹐居數日﹐兵果敗﹐兵未戰而先見敗。」楚王召宋義以爲上將軍﹐項羽爲次將﹐以救趙。諸別將皆屬。

宋義號爲卿子冠軍。初楚懷王與諸將約﹐先入關者爲王。當是時﹐秦兵彊﹐常乘勝逐北﹐諸將莫利先入關。獨項羽怨秦之殺項梁﹐願與沛公西入關。懷王諸老將皆曰「項羽爲人剽悍猾賊﹐不可遣。獨沛公素寬大長者﹐可遣。」懷王乃不許項羽﹐而遣沛公。西略地﹐收陳王。項梁散兵卒以伐秦。

三年冬十月﹐宋義行兵至安陽不進。項羽曰「秦圍趙急﹐宜疾引兵渡河﹐楚擊其外﹐趙應其內﹐破秦軍必矣。」宋義曰「夫搏牛之虻﹐不可以破蟣虱。今秦攻趙﹐戰勝則兵罷﹐我承其敝。不勝﹐則我引兵鼓行而西﹐必舉秦矣。被堅執銳﹐義不如公﹔坐運籌策﹐公不如義。」項羽曰「將戮力而攻秦﹐久畱不行。今歲饑民貧﹐士卒食芋菽豆﹐軍無見糧。乃飲酒髙會﹐不引兵渡河。夫以秦之彊﹐攻新造之趙﹐其勢必舉趙。趙弱秦彊﹐國家安危﹐在此一舉。今不卹士卒﹐而徇其私﹐非社稷之臣也。」

十一月﹐項羽卽其帳中斬宋義﹐乃悉引兵渡河﹐皆沈船破釜甑﹐焚廬舍﹐持三日糧﹐以示士卒必死。於是﹐與秦兵遇﹐九戰﹐大破之。

髙陽人酈食其﹐爲裏監門。沛公麾下騎士適食其裏中人。食其見謂曰「吾聞沛公慢而易人﹐多大略﹐此眞吾之所願從遊。」騎士曰「沛公不好儒﹐諸客冠儒冠來者﹐輒解其冠﹐溲溺其中﹐未可以儒生說也。」沛公至髙陽傳捨﹐使人召酈生。酈生至﹐入謁沛公﹐方踞牀﹐令二女子洗足。有胡曾詠史詩爲證。詩曰﹕

路入髙陽感酈生﹐逢時長揖便論兵。

最憐伏軾東遊日﹐下盡齊王七十城。

沛公召見酈生。酈生長揖不拜曰「足下必欲誅無道秦﹐不宜倨見長者。」於是﹐沛公輟洗﹐起攝衣﹐延生上坐﹐謝之。酈生因言六國縱橫時事。

沛公大喜﹐賜酈生食。問曰「計將安出﹖」酈生曰「夫陳畱天下之衝﹐四通五達之郊也。今其城中﹐又多積粟﹔臣善其令﹐請得使之﹐令下足下。

卽不聽﹐足下舉兵攻之﹐臣爲內應。」於是遣酈生行﹐沛公引兵隨之﹐遂下陳畱。號酈食其爲廣野君。酈生常爲說客﹐奉使諸侯。

初﹐丞相趙髙﹐欲專秦權﹐恐臣不聽﹐乃先設驗。持鹿獻於二世曰「馬也。」二世笑曰「丞相誤耶﹖謂鹿爲馬。」問左右﹐或默或言。趙髙陰中謂諸臣曰「有人言鹿者﹐以法治之。」後羣臣皆畏趙髙﹐莫敢言其過。鹿之與馬﹐非有疑似相類之形﹐指鹿爲馬﹐人莫敢言﹐則瞽其君之目矣。以忠言爲欺﹐以讒言爲信﹐而人莫敢議﹐則聾其君之耳矣。二世不知驗焉。固不待陳勝﹑吳廣﹑劉季﹑項羽之入關﹐而望夷之賊已迫﹐至被殺﹐而終不悟也。

趙髙前數言關東盜﹐毋能爲也。及項羽虜秦將王離等﹐章邯等軍數卻﹐燕﹑趙﹑齊﹑楚﹑韓﹑魏皆立爲王﹐率其眾西響。沛公將數萬人已圖武關。

趙髙恐二世怒﹐誅及其身﹐乃詐病不朝見。因與女婿咸陽令閻樂謀置易上﹐更立子嬰﹐閻樂將吏卒千餘人﹐入望夷宮。殺二世胡亥。胡亥曰「告閻樂﹐吾乞一郡爲王。」閻樂弗許﹐又曰「願爲萬戶侯。」閻樂又弗許。又曰「願與妻子爲黔首﹐比諸公子。」閻樂曰「臣受命於丞相﹐誅陛下。」道未畢﹐引兵進殺二世。有胡曾詩爲證。詩曰﹕

一朝閻樂統羣凶﹐二世朝廷掃地空。

惟有渭川流不盡﹐至今猶繞望夷宮。

閻樂報趙髙。趙髙將二世寶璽佩帶﹐左右百客莫肯從之上殿。髙自知天意﹐不敢篡奪﹐乃與羣臣公子曰「秦故國稱王。只有始皇帝君天下﹐故稱帝。今六國復自立﹐則秦地益小﹐不可以空名爲帝﹐宜降爲王﹐如故。」乃立子嬰爲秦王﹐授之璽。子嬰卽位。子嬰曰「丞相趙髙殺二世﹐恐羣臣誅之﹐乃佯以義立我﹐使我齋見廟﹐我稱病不行﹐丞相必自來﹐來則殺之。」

髙令人請子嬰謁宗廟﹐已數人催促﹐子嬰不行。丞相果自往向子嬰曰「宗廟重事﹐王柰何不行﹖」子嬰暗藏伏武士數十人在帷幕後﹐則殺趙髙於秦宮﹐夷其三族。有胡曾詠史詩爲證。詩曰﹕

漢祖西徵秉白旄﹐子嬰宗廟委波濤。

誰憐君有翻身術﹐解向秦宮殺趙髙。

子嬰爲秦王四十六日﹐沛公破秦軍﹐至灞上﹐子嬰以系頸以組﹐白馬素車﹐奉天子璽符﹐到軹道旁﹐歸降沛公。

當時﹐諸將請誅殺子嬰。沛公道﹕「始懷王遣我﹐故以我爲人寬容大度。且它人已降服﹐殺降不祥。吾不爲也。」乃以子嬰屬吏。

沛公西入咸陽﹐還兵灞上﹐召父老豪傑﹐來與之約。問父老曰「爾等苦秦苛虐之法已久﹐諸侯當來約先入關者﹐得爲王﹐今吾先入關﹐當爲關中王。今與爾等約法令三章﹕有殺人者﹐教爾者如殺﹔傷人底及做盜賊底﹐各以其罪治之。其餘秦王嚴法﹐一回除去。凡我之興師此來﹐爲誅無道秦與爾父老除害﹐非敢有所侵奪。爾父老每休怕懼。」父老聽得此言﹐喜歡之甚。各牽牛扛酒﹐來沛公軍前犒軍。只怕沛公不來關中爲王也。

項羽爲見沛公已入關中﹐怏怏不悅。統率章邯兵攻新安田地﹐將秦降卒二十萬人﹐一夜盡行坑殺﹐不畱一人。沛公遣兵去函谷關隘處守把了。

項羽長驅而來﹐攻破了關﹐把咸陽城內盡行戮誅﹐把咸陽宮室不問官民底﹐將一炬火燒蕩一空。火至三月不滅。發兵將始皇冢掘了﹐取去殉葬金寶。把那秦皇底骸骨撒放荒郊。

正月﹐項羽入關﹐尊懷王爲義帝﹐自立爲西楚霸王。立沛公爲漢王。徙魏王豹爲魏王。徙趙王歇爲趙王。徙燕王廣爲遼東王。徙齊王市膠東王。立鄭昌爲韓王。分封六國後﹐各罷兵就國。

當年十月﹐項羽令人促義帝就國﹐密地令將軍吳芮﹑黔布等伏兵江中﹐將義帝殺了。詩曰﹕

義帝南遷路入郴﹐國亡身死亂山深。

不知埋骨窮泉後﹐幾度西陵片月沈。

沛公聽得義帝被項羽謀殺了﹐統兵來至洛陽新城田地裏下寨。有三老董公向馬前攔住﹐進說沛公﹐上書一道。書曰「吾聞順徳者昌﹐逆徳者亡。兵出無名﹐事故不成。必明其爲賊﹐敵乃可服。項羽無道﹐放弒其主。天下之賊也。夫仁不以勇﹐義不以力。大王且率三軍﹐爲之素服﹐以������四海之內﹐莫不仰徳﹐此三王之舉也。臣願王圖之。」

沛公看了再三﹐稱善。卽日爲義帝發喪﹐臨�舉哀三日。然後遣使告報諸侯。乃�檄之道﹕「天下共立義帝﹐北面而事之爲君﹔今項羽殺之﹐大逆不道。今寡人悉發關中兵作楚。如三河之士﹐有倡義願從諸侯王擊項羽者聽。」自此檄文一到﹐如蕭何便爲沛公守著關中﹔韓信便登壇授大將印﹔張良便運籌帷幄﹐爲沛公軍師﹔陳平出奇計﹐以間楚君臣﹐故破趙軍﹐捉趙王歇﹐虜魏王豹﹔北舉趙代﹐虜齊王廣。如破竹之勢﹐迎刃而解。圍楚王項羽於垓下。不五年而成帝業﹐皆自董公遮說仁義之言諫之。

夫以始皇﹐以詐力取天下﹐包舉宇內﹐席捲天下﹐將謂從一世事至萬世爲皇帝。誰料閭左之戍卒﹐一呼而七廟隳﹐身死人手﹐爲天下笑。中原失鹿﹐諸將逐之。神器有歸﹐竟輸於寬仁愛人沛公。則知秦尙詐力﹐三世而亡。三代仁義﹐享國長久。後之有天下者﹐尙鑑於玆。詩曰﹕

始皇詐力獨稱雄﹐六國皆歸掌握中﹔

北塞長城泥未燥﹐咸陽宮殿火先紅。

癡愚彊作千年調﹐興感還如一夢通﹔

斷艸荒蕪斜照外﹐長江萬古水流東。

