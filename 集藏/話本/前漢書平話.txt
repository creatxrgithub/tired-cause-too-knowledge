前漢書平話

前漢書平話卷上時大漢五年十一月八日﹐項王自刎而死﹐年三十一歲。贈項王詩曰﹕

刀劍垓心夜不停﹐楚歌散盡八千兵。

潰圍破敵三更出﹐失路都無百騎行。

單劍指呼猶斬將﹐萬人辟易尙何驚。

不言決死天亡楚﹐四海干戈卒未寧。

曹道衝讀史至此﹐作一絕句詩曰﹕

憑仗威雄勢已休﹐只因不用直臣籌﹔

可憐八尺英雄體﹐一旦分張付五侯。

史官學士司馬遷曰「吾聞周生曰﹕『周士賢人言﹐舜目有重瞳﹐以爲羽亦是聖人也。』羽布衣起於隴畝之中﹐遂將五諸侯兵滅秦。五諸侯道﹕趙﹑燕﹑齊﹑楚﹑韓也﹐按劍面分列。天下諸侯﹐皆由羽出﹐號爲霸王﹐位𨿽不致終﹐自古以來未有也。項王經營天下﹐爭戰五年﹐卒亡其國﹐身死東城烏江上﹐不覺悟也。」司馬遷言曰「項王不知己﹐不能用賢人﹐失天下。言天亡項王﹐非戰罪﹐豈不謬哉﹗」

西漢君臣論言﹕馬司遷論項王失人甚也﹐不審項王爲人﹐則司馬遷以爲過矣。

夫項王有八徳﹕起於隴畝﹐威服天下者﹐英雄之致﹐一也﹔斬宋義而存報國﹐斷之明﹐二也﹔大小七十餘陣﹐未嘗敗﹐勇略之深﹐三也﹔與仇敵﹐而不敵人之父者﹐仁之大矣﹐四也﹔割鴻溝而不質漢之妻子﹐言之厚﹐五也﹔勢力屈﹐言天亡我﹐是知其命者﹐六也﹔至烏江而不肯渡者﹐羞見父老﹐有恥之﹐不愛其生﹐七也﹔引劍自殺者﹐知死有分定﹐八也。細察項王之事﹐有終有始﹐功以多矣﹐過以寡矣。項王言「天亡我﹗」非爲謬也。

時項王旣死﹐王翳等五人見漢王﹐將項王頭各爭功﹐言已誅項王。漢王親視項王首﹐哭曰「誰殺吾弟﹖」漢王見五侯功已不定﹐故如此哭之。王翳等曰「非臣等所殺﹐項王自刎而死。」漢王封五侯﹕呂馬童中水侯﹐王翳射行侯﹐楊喜赤泉侯﹐楊武吳防侯﹐呂勝混陽侯。漢王旣封五侯﹐漢王傳令於眾軍曰「若得項王家屬﹐無得驅虜殺害﹐與吾家屬無異矣。」

天下已定﹐大小軍兵將士還於洛陽﹐封其功賞﹕大者列土而王﹐有功者爲列侯﹐次者量材任用。乃下令軍中﹐準備行裝﹐來日而起班師。諸軍欲準備行裝﹐有人止之曰「不可還矣﹐今天下未定﹐不伏漢者多矣。」王視之﹐乃子房也。問曰「不服寡人者﹐誰也﹖」子房曰「今魯人堅守﹐城不可下﹐魯乃聖人之國也。昔周公封於魯﹐教以詩書禮樂﹐有名儒知古今﹐若與賢明之士﹐閉門拒守百日﹐所患非細。王率精兵伐魯破矣﹐然後還兵未晚。今魯未下﹐不可還兵。」漢王曰「然。」大賞三軍。

次日﹐遂進至魯。將士拒城。城中諸儒士講習禮樂﹐弦歌之聲不絕﹔儒者樂聖人之道義﹐𨿽亂世﹐鼓琴而樂聲不絕。聞漢王兵至城下﹐皆相率而見於城樓上。子房令人於城下呼之曰「今漢大兵至此﹐若不降﹐必屠其城﹗魯者仁義之國﹐豈不從於天下人變﹖若不降﹐禍必至矣。」魯將士曰「若開門降漢﹐項王兵至﹐必滅矣。」魯人不知項王已死﹐更欲拒城﹐以待楚兵來援之。言未畢﹐漢王曰「騎士呼城。」再叫曰「今項王已殺訖﹗」怕不信﹐乃以項王頭轉城上去看者。魯將士卒認的是項王頭﹐方猶豫之際﹐漢人言曰「今天下已定﹐何不早降﹖」魯王遂開門出迎漢王。

魯國旣降﹐漢王召魯王葬項王於谷城。羽冢在谷城東一十五里。封項王爲魯國公。漢王爲羽發喪三日而去。

楚旣滅﹐魯王百姓皆降﹐漢王令諸侯皆歸關中﹐入洛陽﹐商議封賞功臣。時韓信至定陶﹐信旣滅楚將﹐漢王亦將兵至定陶。百姓擁道﹐士民夾路﹐旗槍映日﹐兵士相睹﹐盡看駕。早晨過其縣﹐望見一營壁壘雄壯。漢王問左右曰「何營也﹖」左右曰「乃齊王韓信之營。」漢王停驂視之﹐久看信營。當日漢王心中疑慮﹐而密問子房曰「項氏已滅﹐韓信尙執天下兵權﹐其信之略﹐威震四海﹐天下無敵﹐吾實畏之。」子房愕然驚恐謂曰「方今天下初定﹐大王不宜有此疑心﹐恐有泄漏。信若有變﹐非羽之敵也。信之威畏﹐王自思之。」漢王問曰「自古喪大業宗禋者﹐其所斬有由矣。三世以嬖色取禍﹐嬴氏以奢虐政失﹐西京自外戚失祚﹐東都緣閹尹傾國。」

詩云﹕

見有春秋傳﹐誰人賽霸王。

到頭難比福﹐隨分莫爭彊。

看徧英雄傳﹐多因名利亡。

全身能遠害﹐惟有漢張良。

又詩﹕

拔山力盡戰無休﹐蓋世英雄不自由。

帝業不成非智淺﹐皇天亦輔漢炎劉。

韓元帥到定陶縣下營定﹐漢王宣元帥。元帥與眾官見帝。漢王言曰「朕以齊國與太子劉長也﹐今封爾爲楚王。」元帥不喜。漢王曰「楚有十年糧﹑十萬勇兵﹐何有不如齊國也﹖」信見漢王不悅﹐信方受楚王之印﹐謝恩畢。又宣彭越爲達成侯﹐宣英布封九江王。各受印謝恩訖。漢王傳旨﹕「其餘眾將﹐寡人還長安之日﹐有功者遷賞。」來日軍行﹐駕至泗水﹐諸將等上疏云﹕

楚王韓信頓首拜上﹕陛下聖文神武﹐治亂安危。臣等一生忠義﹐千古功名﹐以死戰於垓前﹐施智謀於陣上。戰必勝﹐功必取。方今天下平定﹐干戈已息﹐非士卒之功﹐皆陛下洪福。臣等謹上疏﹐請陛下立尊號﹐放大赦﹐以慰天下民心。有功者宜加獎賚﹐錄用子孫。信等頓首頓首﹐死罪死罪。謹疏。髙祖聽奏﹐大喜曰「寡人到長安再共文武商議。」眾官各歸營。

有日﹐駕到咸陽﹐髙祖歸宮﹐眾將各歸宅。第三日﹐漢王升殿﹐聚大臣﹐放赦徧行天下。子房﹑蕭何等眾官上賀﹕「自垓下滅楚之後﹐有功者封官﹐無功者受賞。天下亦定。」漢王曰「未定。」子房奏曰「臣不達上意。」王曰「𨿽然楚滅﹐朕恨二人不得﹐吾乃不安。」子房曰「何人﹖」帝曰「楚臣司馬鐘離昧﹑季布二人未獲﹐朕仇不解。」子房奏曰「懼者乃項王也。今楚滅﹐何愁二匹夫乎﹖我王降詔﹐徧行天下﹐若藏鐘離昧﹑季布者﹐滅九族﹔若獲到官﹐千金賞﹐萬戶侯。」子房奏畢﹐髙祖卽行聖旨詔行天下﹐拘刷鐘離昧﹑季布二人。不因行此聖旨﹐致使君臣失義﹔信有十大功勞﹐變作斬鬼﹗

今有富民朱長者﹐閒坐自思﹕漢王行詔刷鐘離昧﹑季布二人﹐若有隱藏之家﹐九族遭誅。今家中有一人﹐隨喚問之﹕「爾莫非鐘離昧﹑季布乎﹖」其人言曰「然。」長者心亂。布曰「佐楚之將﹐與漢冤仇。今日楚滅﹐無處安身﹐自貨其身於宅中。今聞漢王詔書﹐千金賞﹐萬戶侯﹐布乃謝主公恩養一載﹐縛布到官﹐願主公請功受賞。」長者曰「旣足下國之將﹐吾爭忍受此之名利﹖你且只隱吾宅中﹐今長安我探虛實。」

長者謁夏侯嬰﹐到長安﹐共嬰相見。嬰曰「恩兄何來﹖」朱公曰「吾有少事告尊兄。」嬰曰「何事﹖」朱公曰「今季布見在我宅中﹐如何救之﹖」嬰半餉不語﹐多時﹐告﹕「兄可休憂慮。」茶飯酒畢。

至來日﹐百官朝帝。夏侯嬰出班奏曰「王可尋思﹖」帝曰「但奏﹐寡人隨之。」「臣問帝詔徧行天下﹐拘刷鐘離昧﹑季布二人﹐至今不得﹔切恐刷得緊急﹐別生事端﹐如之柰何﹖莫若陛下放赦二人﹐決得其人。」帝曰「善。」卽日徧行大赦﹐書云﹕

楚之臣鐘離昧﹑季布二人﹐赦到投首到官者無罪﹐官職依舊封之。如一月出者﹐依封﹔月外出者﹐復罪如先﹔依詔治罪。

嬰出朝到宅﹐見長者。朱公問﹕「奏帝如何﹖」嬰言「帝與之專赦二人。」朱公旣得言﹐回說與季布﹐乃謝長者。長者修書與季布見夏侯嬰。

次日﹐見漢王﹐奏曰「有季布投赦來謝恩。」漢王大喜﹐卽宣季布至。王曰「卿旣爲亡國之臣﹐合當萬死﹐是各佐其主。今放大赦﹐免卿等二人。卿在楚封右司馬﹐今依楚封﹐爲漢司馬。」季布頓首再拜﹕「臣乃亡國之臣﹐禮當萬死﹐今謝陛下聖恩。卻依楚封官職﹐無可報王之恩。」

有一日﹐駕坐有怒色。子房奏曰「天下太平﹐萬民安業﹐陛下何怒﹖臣不達上意。」帝曰「朕昨放赦﹐免楚二將之罪﹐季布來朝﹐鐘離昧爲何不至﹖」季布聽言﹐出班奏曰「今有楚王韓信﹐懷大王奪印之冤﹐齊王攺楚王之恨﹐詔赦楚將﹐二次刷季布出來。有鐘離昧不出﹐被韓信藏之﹐請大王聖鑑不錯。」諕髙皇魂不著體﹐嘆曰「官髙職貴﹐上有謀心﹐忘其乞食漂母﹐爲胯下之人﹗」帝拂袖而歸宮﹐文武皆退。

使傳旨宣子房﹑蕭何入內見帝。帝具說韓信藏鐘離昧之事﹕「要設一計捉韓信﹐二相勿推。」子房﹑蕭何二人皆頓首請罪﹐奏曰「陛下新立韓信爲楚王﹐方今天下大事旣定﹐豈有別意﹖今陛下見此小可之人﹐便欲擒之﹐逼之太急﹐此人必反﹐若反﹐漢之天下未能保也。請陛下慢圖之。」帝不從﹐二人且退。

陳平於相府院才坐﹐忽有使命至﹐奉帝詔陳平。陳平旣隨使入內。帝問平曰「胯夫私藏鐘離昧﹐有欺朕之意。朕今欲擒之。」平曰「信有萬變之術﹐鬼神不測之機﹐量平機見﹐怎謾信。」再問平﹐平無言可答。

帝令近人監伴三日不放出內。帝亦不朝。至四日﹐漢王宣陳平問﹕「卿爾不言一計﹐當殿先斬爾身﹐後滅九族。」陳平再奏曰「釣鰲須憑香餌﹐打虎只要遊子﹐不得二﹐鰲虎不能近也。今料信計難矣。陛下親行﹐信可得也。」帝曰「計將安出﹖」陳平曰「陛下先教頒詔﹐徧行天下言巡遊﹐信可得也。」帝曰「卿言甚當。」放平出內。

子房﹑蕭何議帝四日不朝﹐陳平三日不放出內﹐有甚事﹖正念間﹐人報曰「陳平至。」二人迎平而問曰「公與帝三日議何事﹖」平曰「漢王巡遊。」子房嘆曰「楚韓信休也﹗」

隨駕巡遊去軍吏官員人等﹐收拾行裝﹐鬧卻咸陽。天下太平常有細作﹐離亂豈無姦人﹖今有大夫孫安在咸陽﹐密聽漢王行事﹐聞天子巡遊﹐唬殺孫安﹕「捉我王公去也﹗」

孫安急來報﹐楚韓信見孫安咸陽而來﹐問曰「何事﹖」孫安曰「天子巡遊。」韓信離坐﹐仰告天曰「四海晏然﹐萬民樂業﹐此乃帝之恩徳﹐親臨撫卹﹐眞難得也。」孫安奏曰「大王錯矣。非撫萬民﹐專來擒大王。」信見此言﹐驚而問曰「爲何﹖」孫安曰「近有季布﹐帝赦其罪﹐爲大王私藏鐘離昧﹐無計取之﹐詐稱巡遊﹐來就大王。大王可熟思之。」韓信道﹕「無此事﹗我不曾負漢﹐漢不負我。」

左車言曰「漢王三次負大王之功﹐王常言漢不負王﹐因爲私藏鐘離昧否﹖」信曰「然。二次詔赦﹐隱不出﹐合得甚罪﹖」左車曰「罔君欺上﹐果有振主之威。據此可出兵二十萬﹐駐於徐州之西。主爲坐寨而問不動﹐使漢更有機謀﹐不敢正視楚國。」韓信曰「若依公語﹐使信疑漢﹐不盡忠孝之心。」周叔告楚王曰「觀漢王謀心多日矣﹐左車髙論長也。願王思之。」使信心亂不隨。

有一日﹐人報曰「漢王提兵三十萬﹐今在徐州西下營。」唬韓信心不知髙下﹕果有此事﹐如何決矣﹗

一人出﹐乃鐘離昧﹐告楚王曰「今時難悔﹐君疑王有振主之威。見今天下太平﹐焉用大王﹖大王休愁﹐今昧不怕死﹐願從大王獻與帝梟首﹐終不免大王之罪。𨿽漢王提兵駐徐州﹐不敢犯楚。王若依左車之言﹐今晚出兵二十萬﹐我王萬無一失。如別思之﹐國破家亡﹐彼時悔之晚矣。」韓信曰「吾豈不自知﹐漢王不負我﹐我豈能負漢乎﹖」左右將鐘離昧斬訖。

韓信引百官﹐將鐘離昧首級獻與漢王﹐至帳下立。漢王問信﹕「爾藏鐘離昧﹐今你𨿽斬首﹐爾合得甚罪﹖」令左右監押韓信還咸陽﹐便要斬首。子房知﹐急諫漢王曰「韓信有蓋世功名﹐滅楚王。我王爲帝﹐掌握天下﹐享富貴﹐皆是韓信也。我王思之。」漢王沈吟半晌﹕「朕思卿累有欺吾之心﹐合當斬首﹔爲卿有立國之功﹐免卿死罪。去大楚之軍權﹐封卿爲淮陰侯﹐只於咸陽住坐﹐不令去下邳。」韓信點首慚惶﹐羞懶而歸。到彼安下處﹐甚是消疏﹐感心不能進食。每日獨言獨坐﹐並無一人相問﹐衣食不給。長嘆曰「自罵懊恨。懊恨不聽蒯通﹑左車﹑孫安﹑周叔之言﹐果有今日﹗」韓信自作一絕﹐詩云﹕

收秦燕趙略三齊﹐破楚封王事得宜。

不用蒯通周叔計﹐遭擒削職悔時遲。

時有子房獨坐思想﹕髙祖將韓信欲斬之﹐更奪了軍權﹐𨿽亦免罪﹐久後不免死於漢王之手。

話分兩頭。大漢九年夏六月﹐大番軍入界﹐見至代州北下寨。教急入長安報與閣門大使。使奏曰「今有番軍入界。」漢王不悅﹐問眾人﹕「誰可爲大將軍徵敵番軍去﹖」陳平奏曰「欲要番軍退﹐必用武騎將陳豨。」漢王準奏﹐宣陳豨受印於樞密院﹐交兵二十萬﹐將韓信應用兵器衣甲分付與陳豨。陳豨於朝內謝恩﹐出朝來﹐因從韓信宅門前過。陳豨思惟﹐就向楚王求一計。至宅門下馬﹐豨見信﹐禮畢﹐豨曰「特來大王求一小計。」楚王嘆嗟不止。陳豨思上心來﹕吾若退訖番軍﹐有多少勛業﹖想楚王有十大滅楚功名﹐坐家致仕。信曰「陳豨休說。」陳豨將楚王手相從出門﹐避信上馬。豨執鞭而問信曰「豨就於雁門興業﹐謀奪劉氏江山﹖」信曰「爾能爲拼死乎﹖」豨問曰「的實從焉。」卽領大軍二十萬星夜北行。

數日﹐早至代州城。逢番軍﹐戰於大野。番軍大敗﹐各各逃生。收兵罷戰。陳豨得勝﹐領兵入城﹐與眾官升廳﹐置酒飲宴。茶飯畢﹐陳豨執盞乃告眾官曰「番軍大敗﹐皆賴眾官員也﹐非吾之功。今問眾將士﹐想漢王有始無終﹐損滅諸侯﹐思新忘舊。昔日楚王韓信蓋世之功﹐至今坐家致仕。久後咱都如此也﹗咱眾官員就此處買馬積艸﹐共同謀奪劉氏江山。」眾將大悅﹐都稱其反。手下五十萬軍﹐屯於代州﹐閉門不出﹐自稱雁門王。周圍阻路﹐不通往來﹐商旅告知太原魏王。魏王寫表﹐奏知髙皇。

髙皇將表看之不盡﹐說髙祖龍顏失色﹕朕思之﹐陳豨造反﹐多因爲寡人與陳豨軍屯衣甲器物﹐是他韓信執用的物件﹐以此上仇寡人之冤。韓信與陳豨臨出徵﹐就他宅上同謀反之情。髙皇卽宣陳平∶「今有陳豨反﹐誰可敵之﹖」陳平曰「英布﹑彭越二將可亦敵之﹐除此無人可敵。」

聖旨未曾宣二將﹐有人報韓信﹕「今髙皇宣英布﹑彭越出徵陳豨。」韓信先修書與英布﹑彭越﹕「不可還朝。」信與姦細人於梁王宅下書。梁王見其書上﹐韓信坐家致仕﹐袖手無言﹐嗟嘆不止。有人報曰「髙皇聖旨﹐今雁門陳豨反了﹐宣梁王。」梁王不悅﹐茶飯畢﹐送使還朝。梁王言「我還朝﹐吾與韓信一般﹗」

髙皇宣英布。英布已知韓信書中啟覆﹐不受詔敕。髙皇見二將不來﹐�生疑心。韓信坐家﹐作念﹕髙皇﹐爾乃徐州丰沛人也﹐畝隴生計﹐好酒及色﹔少爲亭長﹐因解罪囚到芒蕩山﹐得逃避罪﹐斷其白蛇﹐亦何豪彊。與項羽兵分兩路﹐收秦二世江山。漢楚同議﹐先入關者﹐秋毫無犯﹐約法三章﹐再定新律五刑。還兵東歸﹐立諸侯弘振。項羽將勇﹐範增輔謀﹐左遷諸侯之權﹐自立西楚霸王。漢王南過棧道﹐於褒州仗著蕭何三箭之功﹐舉信一人之徳。明修棧道﹐暗度陳倉。赫燕收趙﹐涉西河﹐虜魏豹﹐擒夏悅﹐斬章邯。趕田橫於海島﹐逼霸王到烏江。立帝之基。滅楚以來﹐四海安寧﹐民皆快樂﹐萬里聞風﹐一鼓而收之。信望衣錦食肉﹐誰指望奪印懷仇﹐不似芒蕩山下累求良士。今日成帝業後﹐看大臣有如泥土。早知你有始無終﹐且不如楚項羽前提牌執戟。謾圖五載﹐創的大功﹐卻坐家致仕﹐無由所訴。自作詩一絕﹐嗟嘆云﹕

韓信功勞十大彊﹐懸頭無語怨髙皇。

早知負我圖勞力﹐悔不當初順霸王。

話分兩頭。髙祖升殿設朝﹐問羣臣﹕「朕思陳豨代州霸城造反﹐誰能敵之﹖」見班部中蕭何奏曰「陳豨兵機深厚﹐謀計多能﹐不在韓信之後﹐有鬼神之機。在朝將相﹐盡皆老矣。楚滅以來﹐諸侯各分地面﹐治宰救民﹐天下平定﹐不習劍戟﹐穩坐琴堂。有武藝者去其軍權﹐在朝文武不無呂望之機﹐回顧韓信之人。我王聖鑑﹐欲擒陳豨﹐除非韓信也。」髙皇愼恐﹕「蕭何﹐寡人懷韓信追楚王之權﹐若用此人﹐與陳豨同謀。朕觀班中臣宰﹐多半而鬢髮斑白﹐無人掌帥﹐寡人禦駕親徵﹐迎敵陳豨﹐除河東萬姓之災﹐免黎民塗炭之苦。」敕令呂后設治國事﹐蕭何監理朝綱﹐周勃爲招討使﹐王陵封受大將軍﹐灌嬰爲合後﹐使酈商﹑柴武左右將﹐樊噲爲前步先鋒。禦林兵五十萬﹐選吉日行兵。

駕入後宮﹐呂后接駕入明陽宮。呂后與髙皇對坐。須臾樂奏﹐樽酒畢﹐禦膳罷。至天晚﹐鳳燭齊明。呂后再進樽酒與髙皇。髙皇意下如何﹖有詩爲證。詩曰﹕

懶顧杯中酒﹐頻思塞上憂。

呂后見髙皇龍顏不悅﹐問﹕「大王﹐方今天下和平﹐四海來朝﹐萬民樂業﹐五穀丰登﹔秦楚疆封﹐盡屬劉氏社稷。豈不想﹐足者常足也﹐禍莫大於不知足。大王懷愁者甚也﹖」髙皇曰「今有太原魏豹寫表來申﹐代州陳豨反矣﹐自稱雁門王﹐手下有數員戰將﹐更挑了寡人上駟軍二十萬﹐朝野無人可敵。朕當禦駕親徵。胸懷二憂也﹕外有陳豨之患﹐內有韓信之憂﹐內外困心。所以朕之煩惱。爾敢持內罪殺信乎﹖」呂后曰「臣願領陛下聖旨。」

髙皇一宵無寐﹐至天明﹐禦兵徵行。呂后﹑蕭何文武百官﹐送髙皇上路。於前者先鋒使樊噲﹐合後者略陣將灌嬰﹐大將軍王陵﹑招討使周勃二人﹐次序著髙皇車駕﹐五十萬雄兵﹐雁翅而分行﹔三百戰將﹐魚鱗似相逐。五萬軍靑紅徧野﹐雜彩旗映日遮天。人行動疾如流水﹐馬驟時緊似飛騰。前後數日﹐至於汾陽。曉夜行程不住﹐直至代州西四十里下寨。

髙皇坐龍寶帳﹐兩下排列文武百官。髙皇問大臣曰「朕欲來討陳豨﹐怎生用兵﹖」陳平奏曰「陳豨足智多謀﹐若便用兵﹐不知地面﹐恐落反賊姦計。使宣隨何將金賫賞招請去﹐如受者職主加封﹔如不受﹐用兵殺之。」髙皇﹕「依卿所奏。」

隨何賫金千兩﹐將敕詔到於代州城下﹐見城門緊閉。聽得城裏鼓樂喧天。隨何使近人報知城上人道與陳豨﹕「今有髙皇敕詔金帛招豨。」小卒報知陳豨。陳豨上城與隨何打話﹕「吾乃爲千金賣我性命﹗上大夫隨何﹐爾退﹗」隨何曰「不受千金﹐受取官爵。」陳豨冷笑﹕「吾受漢君命﹖大夫尋思﹐楚王韓信如之何﹖鞍不離馬﹐甲不離身﹐南徵北討﹐東蕩西除﹐葉諸侯四海之內皆歸於劉氏。推項羽十件大功﹐立漢王萬載興龍之地。他有疑心﹐言作功臣﹐交楚王坐家致仕﹐卻做閒人。吾思此上﹐故於代州﹐仗手下二十萬雄兵﹐與漢君爭都。如漢君勝﹐吾甘心而死。如豨勝﹐與漢下大臣出一口气也﹗」

隨何見陳豨不肯順漢﹐回見髙皇﹐備說此事。髙皇聞知﹕「叵耐反臣﹐誓與決戰﹗」言訖﹐八月十三日﹐髙皇宣陳平定計。陳平奏曰「若要捉陳豨﹐來日王陵領三千騎﹐於代州城下搦戰。陳豨出城﹐敵做詐輸﹐卽便回走。陳豨必來追趕﹐令照會領兵三萬﹐於深水口川泥彎埋伏﹐可擒陳豨。」髙皇大悅﹕「眞賢才也﹐依卿所奏。」卽便準備來日計謀。

話分兩頭。陳豨與手下眾將安排﹐賞設三軍﹐連夜飲酒。至二更初﹐見碧天銀河耿耿﹐寶帳上玉露零零。又見賊星犯於北斗﹐此乃注兵犯入代州境界。「來日不可放軍出城﹐必有坑陷﹐戰則不利我軍也。若戰﹐必待天時。」陳豨傳令﹐告布諸將﹐嚴守城壘。眾官應諾﹐亦省會通知﹐合執兵器。至天明早辰﹐忽見東南上一隊軍馬﹐約到三千餘騎﹐如勝也似來﹐認旗上字是王陵﹐領兵至代州城下搦戰。陳豨號令省會諸軍﹐無得與王陵打話﹐牢守城門。陳豨見王陵不動。

至八月十三日﹐陳豨傳令﹕來日與漢軍決戰。先令副將劉武正東五里蘆水北岸﹐引軍二萬﹐分作五隊﹐於營前安靑旗二面決勝敗﹐如果不利﹐截旗營前﹐以定勝敗驗之。又令武騎將李徳﹐將馬軍二萬﹐代州七里灘埋伏﹐分爲五寨﹐營前安紅旗四面﹐不利卽將旗截倒以驗之。又令宋公達引馬兵二萬﹐離中寨正西北裏以來雁門曲河岸﹐暗軍二萬﹐分作五寨﹐營前安白旗四面﹐不利將旗截倒﹐以驗法相救。又令牙將陳產引馬步軍二萬﹐離中營十里以來正北曲路埋伏﹐兵分爲五隊﹐於營前安皂旗四面﹐恐軍不利﹐截旗爲號﹐卽救應外助。令弟陳招於代州城內守把堤備﹐管勾內外﹐救應外營提點使﹐若用汝兵﹐卽倒錦旗二面﹐如截之﹐卽來救助。又令在城百姓丁壯﹐盡要上城守護﹐無得失誤。

陳豨言曰「我管營中﹐統領上駟軍一十萬﹐盡用全副執袋弓弩﹐四面而埋伏。」長槍短劍﹐押手而奔﹐吞五方旗鎭﹐營四位寨。各有陣法。旗幡腳映日遮天﹐軍馬動萬丈塵埃。外轅門對著裏轅門﹐中軍帳前先鋒﹐後有玄武護尉。左有靑龍助勢﹐右有白虎盤營。戰塵鬱鬱﹐殺气騰騰﹐遮籠四野﹐蔽塞五方﹐帳西南取條鹿巷。長計人陳豨正鋪謀定計﹐已早天明。

寅時左右﹐豨見正南上旗號遮天映日﹐徵鼓振地喧天﹐兵馬如飛。都無一飯間﹐漢兵至正北面﹐見龍虎旗引路﹐五十萬禦兵隨帝﹐相對著五七里下營。黃羅旗蓋下﹐見三千个錦衣﹐簇擁二百員戰將﹐遮護髙皇﹐宣周勃排甲馬﹐點勘軍兵。

周勃領聖旨﹐卽排一陣﹐名蛟龍混海。勢如蟠蚖﹐屈屈兩口﹐壓陣四面旗﹐睹軍前排長槍當鋒﹐後列弓弩攻威。周勃向軍陣前便罵﹕「反賊怎敢無端﹗漢王有甚虧你﹐教你前退番軍﹐卻向此處造反﹗吾特來伐罪。」陳豨聞言罷﹐不語﹐又見蛟龍陣﹐心生怒了﹐卽便排一陣﹐名大鵬金翅陣。頭如鏵嘴﹐兩翅似徵旗遮陣﹐閃出雜彩旗﹐點布靑紅白黑黃﹐陣圓如飛鵬振翅﹐軍馬似竹筍。準備與漢軍交戰。

周勃傳令﹐交先鋒出陣﹐躍馬直取陳豨﹐二十萬禦軍一齊打陣。兩家未見勝敗。步軍開弓蹬弩﹐馬將舞劍輪刀。怎見得如何廝殺﹖有詩爲證﹕

人逢短箭髙張口﹐馬中長槍不起頭。

血如流水屍橫算﹐日月無光天地愁﹗

陳豨殺的漢軍數萬餘人﹐盡皆亂走。周勃阜髙處見漢軍大敗﹐蹤馬來奏髙皇。髙皇大驚﹐敕令眾諸侯將五十萬兵一齊助殺陳豨。

舉旗號﹐四面見﹐一齊掩殺。當日兩家大兵﹐雁門東河曲大戰﹐天愁地暗﹐日月無光。狂風颯颯﹐殺气騰騰。刀舉處人頭落地﹐槍搠處馬早翻身﹐箭如雨點﹐旗腳翻風。陳兵﹑漢兵﹐不分勝敗。

陳豨恐本軍不利﹐急向營前再索軍號﹐混來救應。先截西方庚辛金白旗﹐劉武到來撞開﹐分作兩隊﹐又截紅旗﹐李徳軍到來殺漢軍﹔又截靑旗﹐宋公達軍馬到來上陣﹐又截皂旗﹐正北上﹐程彥雄領馬軍來殺漢軍。被陳豨五處兵攻擊﹐救頭不救尾﹐漢軍大敗﹐向那西南路上走。被陳豨約到三十餘里﹐教漢皇叫苦不疊。

陳豨收軍還於代州﹐點檢兵數﹐約折勾一百兵人。陳豨排宴賜賞﹐三軍受賞快活。

話分兩頭。髙皇升帳﹐又宣陳平曰「朕軍與陳豨交戰﹐三次不勝﹐倒殺寡人一陣。似此怎生的擒這反賊﹖」陳平奏曰「我王何憂﹖𨿽折軍五萬﹐須要正本。陳豨有兵二十萬﹐以後再無續添之兵。於我取軍如大海之水﹐已有續添﹐取百萬之軍﹐亦小可哉。先教太原魏王處軍十萬﹐再與陳豨決戰。」髙皇知陳豨姦雄﹐足智多謀﹐恐用兵偸侵長安﹐徧行隨處堤備﹐嚴設人兵﹐守把關口﹐恐落賊臣姦便。髙皇贊陳豨一絕詩云﹕

元是寒門一壯夫﹐窮通文武有規模。

料爾福緣名分薄﹐何能端坐鎭方隅。

按《漢書》云﹕呂后送髙皇回來﹐常思斬韓信之計﹐中無方便。若髙皇徵陳豨回來﹐必見某過也。呂后終日不悅。駕去早經二月有餘﹐令左右請蕭何入內。呂后問丞相曰「髙皇出徵﹐臨行曾言子童與丞相同謀定計﹐早獲斬韓信﹐要其僽過﹐問丞相有計麼﹖」蕭何聞言﹐心中大驚﹐暗思﹕韓信未遇﹐吾曾舉薦他掛印﹐東蕩西除﹐亡秦滅楚﹐收伏天下。今一統歸於劉氏﹐今作閒人坐家致仕。今亦要將韓信斬首。呂后逼吾定計﹐不由我矣﹐實可傷悲。韓信好苦哉﹗蕭何哽咽未對﹐呂后大怒曰「丞相不與朝廷分憂﹐倒與反臣出力﹗爾當日三箭亦保韓信反乎﹖」蕭何急奏曰「告娘娘與小臣三日暇﹐限於私宅中思計如何﹖」太后準奏。

還於私宅﹐悶悶而不悅﹐升廳坐間﹐有左右人來報﹐楚王下一婦人﹐名喚靑遠﹐言有機密事要見相公。蕭何曰「喚來。」靑遠叩廳而拜﹕「告相公﹕妾有冤屈之事。韓信教唆陳豨造反﹐卻把妾男長興殺了。因此妾狀告相公。」蕭何聽婦人言其事﹐諕得蕭何失色﹐暗引婦人靑遠入內見太后。蕭相言其韓信教唆陳豨謀反。呂后大驚﹐問蕭相如何。蕭何言「牢中取一罪囚﹐貌相陳豨﹐斬之。將首級與使命於城外﹐將來詐言髙皇捉訖陳豨斬首。教使將頭入宮﹐韓信聞之﹐必然憂恐。更何說韓信入宮﹐將他問罪﹐與女人靑遠對詞証之。」太后曰「此計甚妙。」

卽日聞之﹐殺了陳豨﹐更聽有使命至﹐將陳豨首級入宮。韓信大怒﹕打卽匹夫﹐我教你恁的﹐如何卻反了﹗自作念之間﹐左右人報與韓信﹐有蕭相門外下馬﹐韓信急忙接著蕭相上廳﹐各序尊卑﹐禮畢而坐﹐數巡酒﹐禮終。蕭何言曰「今有使命到來﹐將陳豨首級進入宮來﹐太后設宴﹐眾諸侯羣臣盡要入內。楚王今日與吾相同入內﹐吾於太后行保大王﹐於楚地依元舊職鎭守﹐如何﹖」信大悅。

二人出宅﹐並馬而相逐入內來。韓信豈知是賺他之計﹖至內門裏﹐韓信到蕭墻左右﹐回頭不見蕭何﹐韓信拍馬言曰「吾中蕭何之計也﹐不能復去﹐吾之命逡巡之間亡矣﹗」俗諺有云﹕

韓信將軍智略多﹐蕭何三箭定山河。

不知勛業翻成怨﹐成也蕭何敗也何﹗

卻說呂太后令武士從一壁轉過﹐將信擒下。那金瓜武士推擁著韓信﹐在呂后殿前。韓信見呂后﹐執手難言﹐兩淚交流﹐言聲「屈死」。太后笑曰「髙皇有甚虧你處﹐唆使陳豨雁門造反者﹖」韓信言曰「小臣並無此意。」呂后喚那女人靑遠證言韓信。呂后不容分訴﹐卽傳令武士﹐金瓜簇下。韓信言「等髙皇回朝﹐臣死也未遲﹐且看垓下苦戰之時。」呂后不從。韓信罵﹕「無端賤婢﹐你宮中暗藏沈孛私通﹐偏無欺君之罪﹗」

武士押信至未央宮下﹐建法場。信問曰「誰爲監斬官﹖」劊子答曰「蕭何爲監斬官。」蕭何不來﹐別委監官到來﹐言曰「大王知罪三件麼﹖」信曰「不知三罪。」監官曰「前南梁盜官馬一也。」隱藏鐘離昧二也。教唆陳豨反三罪也。」韓信懊悔言道﹕「我不聽蒯通之言﹑鐘離昧之語﹐誤我落在賤人之手﹗」呂后傳令教疾忙下手﹐賜韓信而死。後有胡曾詩二首爲證﹕

可惜淮陰侯﹐曾分髙祖憂。

三秦如席捲﹐燕趙刻時收。

夜堰沙囊水﹐舒斬逆臣頭。

髙祖無後幸﹐呂后斬諸侯。

大漢十年九月十一日﹐韓信歸世。其時天昏地暗﹐日月無光。長安無有一个不下淚﹐哀哉﹐哀哉﹐四方人民嗟嘆不息﹕「可惜枉壞了元帥﹗」人皆言蕭何共呂后定計。當日蕭何三箭﹐登壇拜將。今日成敗都是蕭何用機﹐人皆作念怨之。

大漢十一年二月初九日﹐與陳豨滬紫寨河灘西﹐被陳豨二十萬大兵﹐分爲七隊﹐殺漢軍大敗﹐向西南而走。劉武﹑李徳追髙皇至近﹐武把髙皇用刃刺之。劉武見紅光罩體﹐紫霧遮身﹐不能刺之。二將還營﹐髙皇收兵點檢﹐約折兵三萬餘人。髙皇苦苦痛嗟嘆不止。升寶帳設羣臣問﹕「朕手下恁這二十員戰將﹐無一个敵得陳豨﹗」悶悶不悅﹕「似這般怎生收伏這反賊﹗」

陳平奏曰「我王無慮。臣有一計﹐名曰小會垓也。陛下差使命賫擎宣詔牌印金帛﹐招收陳豨手下副將劉武﹑李徳﹑宋公達﹑程彥雄等四人﹐若得外攻裏應﹐恁時必得陳豨。」髙皇聞奏大悅。

當日﹐卽修詔牌印金帛﹐夤夜使姦細人謁見劉武等四人去。已至代州東﹐半夜前後﹐姦細人至於劉武宅﹐使人報知。劉武迎至廳上坐。使命言「小官非是陳豨手下人﹐吾是漢皇使命。吾將髙皇宣詔牌印金帛﹐欲來招伏四將軍。」劉武言「俺元是漢之臣﹐焉能肯扶陳豨﹖」劉武受詔牌金帛了﹐卽請宋公達﹑李徳﹑程彥雄共同商議。四人受賜賞﹐各要與漢王建功。使回奏髙皇。髙皇大喜﹐卽便來日準備外合裏應﹐拿捉陳豨。

當夜﹐陳豨心神恍惚﹐臥不安寧。豨出戶觀其乾象﹐見賊星背於鬥牛﹐四內將星﹐背入宮外﹐兼帝星明朗﹐戰敵之辰﹐注內反外﹐必有死亡之事。又三日前﹐打聽得長安斬訖韓信也。豨仰面大哭數聲﹐無言覽膝﹐悶悶而不悅。

陳豨思上心來﹐想﹕「髙皇天子洪福不可共敵。」豨與弟將親卒老小共三千人馬﹐私地夤夜往北投番國去了。

髙祖約會捉陳豨﹐外攻裏應﹐欲殺之次﹐不見陳豨。有一人來報曰「今陳豨領三千人馬﹐亦過雁門關﹐投番國去了﹐不能捉之。」

髙皇入代州城內﹐傳聖旨﹐但是陳豨手下反軍﹐盡皆在赦下﹐免其罪。安撫百姓。將四將加官﹕「第一劉武﹐雁門關節度使﹔宋公達﹐代郡安撫使﹔李徳﹐代州節度使﹔程彥雄﹐忻州刺史。」加四人官了﹐四人拜舞謝恩。

髙皇加陳平左丞相﹐兼授代州魏王﹐陳平謝恩﹐敕令劉武等統二十萬上駟軍﹐永鎭北番。髙皇駕回長安。

前漢書平話卷中漢十一年三月初一日﹐駕徵陳豨還朝﹐百姓香花遠接﹐文武隨駕入內。卽日升殿﹐宣太后問韓信如何。呂后曰「子童領聖旨﹐九月二十一日未央宮下﹐斬訖韓信也。」髙皇有悔之心。髙皇曰「合等寡人回程﹐斬之未遲。」呂后奏曰「我王去時﹐教子童除之﹐王何悔之﹖」髙皇悶悶不悅。再問呂后﹕「韓信死之日﹐言寡人甚來﹖」「信毀子童後﹐言道﹕悔當日不聽蒯通之言﹐鐘離昧之語﹐果然落婦人毒手。」髙皇曰「韓信多怨寡人來﹐想韓信謀反﹐都是蒯通。誰人與寡人建功尋蒯通去﹖」陳平奏曰「此人往日曾言﹐他家住燕京東柳管村人氏。欲得此人﹐有上大夫隨何與蒯通舊日拜友弟兄﹐可以得此人。」「準奏。」

隨何持詔往燕京來。隨何至驛中﹐燕王接聖旨﹐拜舞罷﹐請隨何飲宴了﹐燕王差使引何至柳管村蒯通莊上。隨何見一老母﹐是通母﹐隨何問之。母言「我兒有風患﹐不在宅內﹐往於東莊上去也。」何坐於門首等候間﹐通從南來﹐引豬狗而來。何言「大夫安樂否﹖」通不聽﹐獨言「這幾日將星落在長安﹐爭知他卻是死也﹗」道畢﹐通將磚瓦打隨何﹐口中或念兵書﹐或笑。何將通衣服拽住﹕「大夫你早來念甚來﹖你是何患疾﹖」爭知詐也。何言「大夫﹐今你主人韓信於這九月二十一日﹐未央宮被呂后斬訖。」蒯通聞之﹐叫一聲屈﹐气倒在地。何扶之﹐一飯間蘇來﹐垂淚哭之不絕。

何勸畢﹐二人請序尊卑﹐於堂上坐說其事。何言道﹕「髙皇有敕﹐宣大夫。」通曰「吾願往見漢王去。」通辭老母。老母曰「今漢王來宣我兒﹐不爭你去必性命不保也。」通言「您兒口中舌在﹐不能死矣。」

通共隨何入長安來至朝門﹐引通見漢王。拜舞畢﹐髙皇賜通平身。不敢便問。通殿下多時﹐帝不語。通計策已在心頭。通仰面兒大笑三聲﹐卻又大哭三聲。髙皇問通﹕「爾笑者爲何﹐哭者爲何﹖」陳平搔耳﹕此人不可問﹐若問﹐通必然說也。蒯通便奏﹕「臣一哭我十年苦戰﹐二哭朝中無人﹐三哭漢大臣不與通說話。」髙皇問﹕「笑者爲何﹖」「臣一笑一人無道﹐二笑漢家無智﹐三笑我王自徵。」帝怒而問﹕「卿因甚恨韓信不反﹖」通奏﹕「啟陛下﹐是臣恨信不反﹐此人不用臣言﹐故來此處受刃。韓信若聽小臣之言﹐怎死於呂后之手﹖」髙皇大怒﹐要鑊內烹之。通嗟吁﹕「是合烹小臣唆信反罪﹗」通點頭﹕「臣理當﹐時秦朝陸沈﹐山東大擾﹐異姓並起﹐英雄烏雜。秦朝失其天下﹐天下共逐。髙材捷足者先得之。桀犬吠堯﹐堯非不仁﹐吠之爲非其主也。當知小臣獨知韓信﹐並知陛下。吾受信衣祿﹐豈不知恩﹖山東大亂﹐皆因秦皇無道﹑到處興兵﹐謀臣不聖明輔佐﹐臣宜盡呈絕倫之才﹐教信反數次﹐不納小臣之言﹐致必他家受刃﹐故以哀哉。可惜許大車馬﹐多爭天下﹐任用賢士﹐納諫如流。陛下百萬雄兵﹐驍將莫知其數﹐皆總不及於項羽。立韓信爲帥﹐滅項羽在烏江。如今天下太平﹐更要韓信則甚﹖是可亦斬之。臣數信更有十罪﹐漢大臣皆可以聽。通數信十罪﹕第一﹐陛下漢中投奔﹐諸國亦可拜將能定秦﹐陛下復有故地﹐其可殺也是一罪。第二﹐陛下兵敗濉水﹐奪於滎陽﹐韓信能提孤兵破楚王於京索之間﹐殺楚軍二十餘萬﹐諕項羽不敢正視﹐其可殺也是二罪。第三﹐魏豹反於河東﹐絕臨晉地之渡﹐在蒲州之勢﹐逼陛下得河東﹐其可殺者是三罪。第四﹐困於成臯﹐益兵一萬﹐信能其驅大願寨血閣攻別諸侯﹐威擒夏悅﹐斬張全﹐其可殺之是四罪。第五﹐信下井陘路﹐不終朝而破趙軍一十萬﹐死於泜水﹐攻趙四十日﹐收全趙之地二千里以歸陛下﹐其可殺者是五罪。第六﹐燕連北虜﹐東接三齊﹐令信不能血刃﹐一書歸之﹐使齊無接﹐其可殺者是六罪。第七﹐齊反復如楚用﹐時龍且楚軍二十萬﹐與信相吞﹐信能不出兵﹐沙囊堰水﹐趕田橫歸海島﹐下齊七十二城﹐其可殺者是七罪。第八﹐兵困陛下成臯﹐信能展於河北﹐便大梁七十郡﹐以分人之勢﹐其可殺也是八罪。第九﹐垓下聚兵百萬﹐會天下諸侯﹐困羽九重山前﹐信定十面埋伏﹐逼項羽烏江自刎﹐萬里江山一歸漢業﹐其可殺者是九罪。第十﹐陛下出自布衣﹐信立九廟﹐置皇基﹐成帝業﹐其可殺者是十罪也。啟陛下﹕韓信則不有罪﹐更有五反。臣啟我王詳察信之反者﹕收燕破楚兵﹐權四十萬雄兵﹐此時好反﹐今爲閒人﹐乃是反也。韓信九重山前﹐大會垓下﹐權一百萬大軍﹐恁時好反﹐今爲閒人﹐乃二反也。啟陛下﹐今來天下已加信爲楚王﹐權兵印四十萬﹐坐獨角殿﹐稱孤道寡﹐頂冠執圭﹐恁時不反﹐今爲閒人﹐乃是三反也。陛下駕出成臯﹐信在修武﹐權兵印五十員大將﹐掌四十萬雄兵﹐帥有鎭主之威﹐天下諸侯懼怕﹐今日尢烹小臣﹐我王見孤兔滅絕﹐不用獵﹐欲要烹臣。」通仰面而叫屈。

髙皇見通言信有大功勞﹐無言可答﹐兩眼流淚。眾大臣盡皆傷感﹐敕下免罪﹐賜金千兩﹐絹帛一千匹﹐交通還鄕侍奉老母。通又哭奏髙皇﹕「我王可憐韓信虧死﹐看舊日君臣之面﹐可亦建墓﹐髙築靈臺﹐蓋一祠堂﹐受人祭祀。」髙皇依奏﹐敕葬墳墓﹐建立祠堂。通授燕京通判。謝恩辭帝歸鄕﹕「臣去我王善保龍顏﹐宰國設政﹐安撫黎民﹐輕收差稅﹐重賞三軍﹐可亦顯君臣之道。」蒯通辭帝﹐出長安還鄕﹐上燕京通判赴任訖。

話分兩頭。有楚州驍將夏廣﹐夜夢見主上斬良將﹐連頭提眾將。驚覺﹐速令孫安﹑柴武於長安打探此事。彼知蒯通禮上燕京通判﹐亦知斬訖韓信。孫安回說此事。眾將大怒﹐聚兵與楚王報仇。夏廣曰「謀誰作主﹖」眾將曰「蒯通也。」夏廣不免親取。

文通至燕市﹐門一月不開。忽一日﹐人言大夫在小庭坐地。遂叫左右人問去。通曰「公乃何人見我﹖」廣曰「道與報事人道﹐是你爺來也﹗」門人不敢報。於是夏廣大怒﹐將門人拳打。廣自走至小庭﹐扯住文通﹐腰間取劍。唬得通驚叫一聲﹕「我有甚罪過﹖」廣怒罷﹐仰面而大哭曰「本主已死﹐爾卻論功受賞﹐我特來取你﹐何計與主公報仇﹖」言訖二人共議。

通母聽廣說此事﹐曰「我兒去後﹐你母如何﹖」通不從母﹐言「吾者盡忠不能盡孝。」母遂卽投壁而死。通大泣﹐遂葬母訖。

二人乘馬而至於楚國﹐見孫安﹐設宴﹐酒帶半酣﹐孫安問通曰「願設一計﹐如何聚兵四十萬﹐入長安與主公報仇﹖」通曰「無計。」孫安大怒﹕「我特取爾來﹐要求長便之計﹐與主報仇。故言無計﹐要爾何用﹖」令左右人縛住文通﹕「爾受吾二箭﹗」孫安張弓搭箭﹐再問曰「計有無﹖實說﹗」通曰「計有也。」孫安笑曰「爾先說無計﹐今卻道有計﹐爾因何便有計來﹖」通被將軍禮下爲人﹐必有所告﹐計曰「去長安著詐使命先於陜府﹑洛陽﹑大梁一路準備糧艸。」詐使回﹐孫安不住重賞三軍﹐六將聞的消息﹐領兵二十萬前至潼關。探馬入長安﹐可以敵漢王。

卽日﹐近臣奏帝曰「今有楚六將來與韓信報仇。」髙祖急遣灌嬰﹐領兵五萬迎敵。相對﹐六將出﹐已至長安城下圍繞。髙祖親自上城問六將曰「因何反朕﹖」孫安張弓欲射帝﹐夏廣曰「不可。」孫安城下言曰「不反陛下﹐只要太后﹐與主報仇﹗」髙祖曰「如之柰何﹖」陳平奏曰「且於城中刷以似太后顏貌婦人﹐斬首與之解圍。」帝曰「然」。

移時﹐將婦人頭弔下城去﹐六將甚喜﹐入營﹐進以與文通視之。通曰「非呂后之頭﹐乃詐也。」說與六將甚怒。六將引兵復至城下﹐喊殺連天。髙祖城上問曰「卿等故來何事﹖」「陛下昨來與臣頭﹐非呂后之首﹐乃詐也。臣等乞要太后上城﹗」

髙祖無柰﹐宣呂后上城。孫安望著呂后射之﹐六箭不中。六將大驚﹐乃天助也。呂后終托著皇帝福蔭﹐忽見一條金龍護身。於是六將拔劍自刎而死。

蒯通就計收六人首級﹐進與灌嬰﹐將入城見帝﹐又與文武評議﹐令文通復歸舊職。

髙祖每日思念韓信。眾臣見帝不樂﹐陳平奏曰「我王慰悶﹐可於洛陽觀玩異花﹐可亦悅神。」髙祖準奏。卽日﹐起禦兵二十萬﹐入洛陽看花。眾文武皆至洛陽﹐惟有彭越不來接駕。帝問﹕「彭越何意不來﹖」陳平奏曰「今番數詔不來﹐心下別有圖事。」於是髙祖復還長安﹐遣使命宣彭越去。

卽日﹐使命至洛陽。彭越接詔﹐看訖詔﹐與先一般。那彭越大憤﹐將詔扯了﹐將使欲殺。扈徹諫曰「不可殺。」遂放使命回見帝。

使命具說彭越大忿之事。髙祖已知﹐不樂而憂之。帝思﹕斬韓信費盡寡人多少身心﹖今又彭越欲反﹐朕如之柰何﹖陳平奏曰「我主不知﹐彭越乃是寰中盜寇﹑海內狂徒。我王多與金寶﹐此人必來。」髙祖準奏。卽日取假璧犀帶﹐令夏侯嬰爲使命﹐持詔至大梁。王接詔讀畢﹐甚喜。受帶。使命欲回﹐梁王曰「隨使去謝恩。」扈徹曰「我王不可去﹐此帶乃是勾綫﹐取大王之命﹐眞乃陳平之計。大王若去﹐與楚王無二也。」梁王笑曰「我不同楚王。楚王爲藏鐘離昧﹐罪當如是﹐我去無礙。」扈徹又諫﹐不從。

隨使命便行﹐欲至長安﹐路逢一老鴉﹐於梁王頭上啅噪。梁王不忍﹐張弓射之﹐箭落處不見老鴉﹐見一石碑﹐上穿一箭﹐前來視之﹐上有金字一十四字﹐曰「去年斬了擎天柱﹐今歲合摧架海梁﹗」梁王有疑惑之心。又見一老人﹐哭了三聲﹐言道﹕「不可去。」言訖﹐不見老人。梁王疑是不祥之兆。乃暗思忖﹕「莫是斬了韓信﹐今日卻到我身上﹖」反復尋思﹐進退無由。忽見一簇軍兵﹐約到三十餘人馬﹐乃鎭守官員﹐下馬迎接梁王。梁王嗟﹕「髙祖乃眞命君主﹐顧我如初。」更不生疑﹐直入長安。入內﹐近臣奏曰「梁王至。」髙祖詔梁王於殿下。髙祖曰「寡人數詔爾不來﹐暗謀甚事﹖爾親扯詔書三次﹐罪當何也﹖」梁王無言可答。

髙祖令武士擒下梁王。梁王怨聲叫﹕「陛下﹐昔年垓下盡心竭力於王﹐臣死好屈哉﹗昔年我王困於蒙陽時﹐方欲餓死﹐小臣不避死生﹐送糧一十萬石與我王﹐救主之難。今滅楚﹐一旦淸平﹐臣實無背君之意。此時方省扈徹之言。」髙祖曰「將彭越牢固監收﹐急宣扈徹。」遣使令去大梁城﹐見扈徹﹐開詔畢﹐扈徹並不曾辭別﹐隨使命至長安見帝。髙祖曰「爾因何唆梁王反﹖」徹曰「此事臣死暗昧﹐難明分訴﹐有詩一首﹕

去年韓信死﹐今歲彭越亡﹔

小臣終是死﹐無語奏君王。」

髙祖令扈徹與梁王相見。徹大哭三聲﹕「臣曾言﹐大王休來長安﹗」對眾文武大叫﹐詩曰﹕

「太平只許梁王置﹐不許梁王見太平﹗」

扈徹言訖﹐撞階而死。髙祖沈吟梁王之事未決。

忽然﹐呂後來至﹐奏帝曰「梁王罪當合死。昔日濉水敗時﹐隔散子童﹐辛苦甘分﹐被他欲奪子童爲妻﹐子童堅意不從。旣今日之間﹐爾又故反欺君。」髙祖意欲免放﹐承呂后一言﹐令武士推轉梁王﹐斬於長安市上。百姓無不哀哉。此時靑天失色﹐日月無光。漢十一年六月十五日﹐滅了梁王彭越。

有詩爲證﹕

關東初破項王歸﹐赤熾悠揚日月旗。

從此漢家無敵國﹐爭教彭越受誅夷。

咸陽百姓盡心酸﹐對面相看淚點班。

執手相隨成捨去﹐梁王苦死不堪觀。

西京人民盡皆言髙祖無道﹐怨气沖天。忽降血雨三日﹐田苗皆死。天下人民都言「可惜韓信﹑彭越二人﹐遭呂后之手﹗」時人謠言﹐街上小兒歌曰﹕

「去年韓信死﹐今歲彭越亡﹔

限無三載後﹐兩口自生殃。」

髙祖自悔其過﹐本無心損二將﹐皆因呂后讒言﹐殺訖驍將二人﹐感召天降血雨不祥﹔方表寡人無道。呂后不合恨彭越昔日要他爲妻﹐又將梁王體肉作羹﹐教外路頭目並在朝大小眾臣﹐都皆食之。惟有一人不食﹐乃中大夫陸賈﹐言曰「被呂后壞了漢家天下也。」

髙祖聞之﹐告大夫曰「千萬看寡人面。」又曰「如今滿朝人盡皆食肉﹐其餘諸侯皆亦怕死﹐只陸賈不畏死。」又見一人把棘棚折倒﹐就標上將梁王頭上蛆﹐用舌舔之。眾人見乃梁王下中大夫欒布﹐曰「念微臣與梁王昆弟之禮﹐一乃小臣之主﹐便死難忍﹐更教筵上眾官食之。」眾官聞欒布之說﹐無不傷心。髙祖亦悶悶而不悅。

帝將欒布封官﹐布不受﹐再奏曰「今老臣年髙六十有餘﹐不能稱職﹐乞告梁王骸骨還鄕殯葬。」髙祖從之。欒布辭帝還鄕﹐後作詩一首曰﹕

淡煙輕鎖綠羅香﹐五七年前舊戰場﹔

濉水邊頭施戰馬﹐今朝骸骨葬歸鄕。

於是欒布嗟嘆不止﹕「可惜韓﹑彭二人﹐漢王無道﹐教呂后壞了天下勇將﹗」遂作八句詩曰﹕

韓彭二將定機謀﹐立國安邦霸業圖﹐

楚將英雄皆化土﹐驅兵四海去漲渠﹐

燈前枉看教兵法﹐月下虛勞念戰書﹔

不是陳平絕後計﹐爭教呂后壞身軀。

髙祖言呂后曰「今漢天下﹐大小眾官都皆赴宴﹐惟有淮南九江王英布不至﹐爲何﹖」呂后曰「但依子童﹐便發使命宣去﹐本人如是生疑不至﹐遣使命送肉醬﹑肉羹去。」帝曰「然。」急遣使往淮南去。

此時﹐正是仲夏暑熱﹐英布於揚子江中放船。使命至﹐就於江上見英布。英布接詔﹐拜畢﹐使曰「帝王前者宣天下諸侯盡赴宴﹐惟有大王不至﹐今遣小人特來送羹。」布謝畢﹐對使食之。食訖肉﹐問使曰「此羹甚肉﹖」使曰「乃大梁王彭越肉也。」英布急將手指於口內﹐探出食物﹐吐之江中﹐盡化爲螃蟹。

英布良久放聲大哭﹐怨髙祖無道﹐不放使回。英布謀反﹐便入揚州﹐見妻吳氏說曰「你兄吳芮﹐助我兵同反。」妻不從﹐英布將妻殺了﹐遂與耿弇商議聚兵之事。

有髙祖得知﹐禦駕親徵﹐來揚州問罪。英布出兵與髙祖對陣﹐布問髙祖曰「韓侯如何死﹖」「爲藏鐘離昧﹐又結陳豨反﹐罪合斬之。」布又問曰「彭越如何死﹖」帝曰「爲三宣不至﹐將詔書扯了﹐是亦斬之。」帝曰「卿反爲何﹖」布曰「爲陛下無道﹐將二將斬訖﹐臣乃弟兄三人﹐與項羽相戰﹐箭血抽腸﹐今一旦淸平﹐俺三人無辜負大王處﹐今斬訖二人﹐更將肉羹送與臣食之﹐臣乃豈忍﹐爾眞乃無道之王﹗」布叱三軍噪鼓﹐髙祖遣灌嬰拒之。於是耿弇展臂擒灌嬰於馬前。髙祖敗走﹐英布追之。髙祖收兵更不出兵。英布謂灌嬰曰「我亦無反髙祖之心﹐因壞二將之事﹐念自來共爾垓下苦戰之功﹐不幹爾事。」放灌嬰回見髙祖﹐說英布之事。唬髙祖不敢出兵。

是夜﹐被耿弇劫髙祖寨﹐髙祖單馬逃生﹐耿弇後趕﹐持槍刺之再三不得。見髙祖頭上紫气騰騰﹐不能殺之。髙祖回入寨﹐被英布於髙祖面上中一箭落馬。左右急救之﹐多時方蘇。

英布陣自亂﹐單馬走迷﹐至一山﹐逢一路軍兵。英布認是江南吳芮長子﹐二人相逐賺英布入寨﹐以酒待之。酒帶半酣﹐殺訖英布。吳芮將英布頭﹐夜見漢王。

漢王大喜﹐接英布頭欲待看之﹐大臣諫曰「我王不可看頭。」漢王堅意看之﹐遂接頭在手﹐視而責罵﹕「反賊﹐痛射吾一箭﹗」於時英布恨心冤气不散﹐雙目睜開﹐一道黑气﹐撲倒髙祖。眾臣救了﹐多時方蘇﹐因此得病﹐七十二處箭瘡痛。髙祖駕回長安﹐歸安樂宮養病。眾臣不樂。

有張良知漢王損壞三將﹐張良卽日將靴笏笏袍官爵於漢王面前納了﹐拜舞畢﹕「上覆我王﹐老臣年紀髙大﹐不能長治朝綱﹐故納三般朝典﹐辭我王。臣於商山歸農養性。」髙祖曰「卿去於山野﹐怎如與寡人同理朝綱﹐日用衣錦食肉﹐焉能豆豉醮鹽﹖」「微臣有一絕詩曰﹕

懶把乓書再展開﹐我王無事斬良才﹔

腰間金印無心戀﹐拂袖白雲去不來﹔

兩手撥開名利路﹐一身跳出是非垓﹔

老臣若不歸山去﹐怕似韓彭劍下災。

髙祖見張良納官辭朝去了﹐帝悶悶而不悅﹐兼有箭瘡疼痛﹐送於安樂宮養病。亦有劉長之母孫夫人曰「太后心懷狠毒﹐向陳平議論。」奏帝請養老只在劉長處﹐以無後患。帝曰「然之。」孫夫人辭帝歸訖。帝在安樂宮中﹐其間不聞絲竹之聲。帝曰﹕

「淨掃堂前地﹐頻燒一炷香﹐

有人來問我﹐惟願沒災殃。」

帝又曰「貧居白屋災須少﹐富住朱門病也多。」

皇帝額中一點痛﹐四體不能收。帝困睡。戚氏夫人忽至﹐奏曰「大王龍體若何﹖怕我王萬歲之後﹐賤妾子母如何﹖」髙皇聞言不覺長吁。帝於戚氏懷中﹐枕右腿﹐睡正濃。於時呂后至﹐看帝病﹐見髙皇於戚氏懷中睡﹐呂氏怒指著戚夫人言「若髙祖萬歲之後﹐我將恁子母每未肯輕恕﹗」言訖﹐呂后去了。戚夫人自思﹕髙祖在日﹐如此欺負﹐若帝晏歸﹐我子母每如之柰何﹗痛感傷情﹐不覺眼中淚滴滴點兒落於髙祖腮上。帝忽然覺來﹐見戚夫人悲啼。髙祖問曰「焉能煩惱﹖」戚夫人曰「才則太后至此﹐言妾等我王萬歲之後﹐要將俺子母每屠之。」髙祖長嘆﹐病轉不愈。戚夫人泣告曰「賤妾子母以後如何﹖」髙祖言「來朝對文武﹐分付傳聖旨與卿子如意﹐立爲後主。」戚夫人起而謝之。

至來日﹐髙祖耽著病﹐正登寶殿﹐眾臣入朝問病。帝曰「朕病非痊﹐朕故詔卿等﹐評議漢後主如何﹖」眾臣奏曰「陛下聖鑑。」髙祖曰「朕欲立小太子如意劉隱爲君。」陳平諫曰「若立劉隱爲君﹐我王家亂也﹐只宜立太子劉盈爲後主﹐況兼是長子。如意終是次子﹐幼年未堪爲主﹐願王納臣之諫。」髙祖疑之惡意﹐具言「卿等細詳之。」叔孫通奏曰「陛下意欲立戚氏之子﹐如何爲君﹖眾臣怨心﹐若論正法﹐立後朝主﹐我王宣四皓問之。帝曰「那四皓﹖」叔孫通曰「東園公﹑夏黃公﹑綺裏季﹑■裏先生。此四人有道之士﹐見隱於商山﹐可遣使命宣之﹐問他何如﹖」髙祖準奏﹐教使命持詔﹐往於商山。

使至﹐見四皓。四皓接詔讀畢﹐四皓隨使命至長安。早朝見帝﹐太子引四皓入朝﹐見帝﹐亦禮畢。髙祖見四皓白髮皓首﹐約各一百餘歲﹐髙祖異之﹐問曰「爾四皓也﹖」四皓各稱其姓名。髙祖曰「昔日朕宣卿等數次不至﹐匿於商山。今朕問立後主﹐可以掌天下﹐誰可爲也﹖」四皓曰「可立太子劉盈爲後主﹐其人孝慈﹑仁惠﹑恭敬﹐天下人伏﹐劉隱乃是末妃之子﹐未可以立﹐兼大王關外更有八子﹕一太子劉肥﹐二太子劉澤﹐三太子劉長﹐四太子劉盈﹐五太子劉建﹐六太子劉恢﹐七太子劉恆﹐八太子劉友。況兼劉盈是長宮之子﹐合爲後主﹐號爲惠帝。」文武皆喜。

朝散﹐髙祖入寢殿﹐見戚夫人與如意共泣﹐哀告髙祖﹕「若我王萬歲之後﹐俺子母必遭呂后之計也。」髙祖沈吟曰「夫人言之是也。」帝忽然生怒﹕「朕布衣提劍三尺﹐取天下﹐豈不由朕﹖」令左右詔四皓﹐欲斬之﹐復立如意爲君。近臣奏曰「四皓拂袖如飛﹐不知何往。」有胡曾詩一首爲證﹕

四皓言饑食碧松﹐石巖云電隱無蹤﹔

不知俱出龍樓後﹐多在髙山第幾重。

於時﹐髙祖知四皓去訖﹐今立劉盈爲惠帝。髙祖設朝﹐封如意爲趙王﹐分付與邯鄲之郡。陳平奏曰「如意劉隱爲趙王﹐幼年十四歲﹐難掌兵權﹐願陛下聽臣之言﹐交上大夫周昌﹑下大夫崔遂與如意同管趙國。」帝準奏。趙王與二大夫受兵印﹐辭帝去了。

大漢十二年四月初八日﹐髙祖病重﹐宣在朝眾文武﹐遺囑謂文武曰「漢天下皆在卿等。爲太子幼小﹐皆賴卿等﹐全仗文武之能。」帝曰「非劉氏不封王﹐非垓下大有功者﹐不得封侯。」言訖﹐低迷眞靈﹐如龍歸滄海﹐鳳返丹霄。髙祖歸天﹐文武舉哀﹐令白虎殿停屍七晝夜﹐葬入山陵。在位一十二年﹐帝崩﹐壽年六十二歲。

孝惠帝登龍位時﹐天順民和﹐幸然四海安寧﹐罷訖徵戰之事。中間卻有呂后﹑呂胥評議﹐今日萬事休論﹐若有日惠帝晏駕之時。呂胥曰「圖王霸業﹐自來有之﹐不避其故。」又曰「姐姐不如損訖關外十王﹐先取靑州劉肥。」太后曰「如何得來﹖」呂胥曰「詐寫詔書﹐傳言曰﹕『惠帝詔請哥哥來也﹐念弟在幼﹐特教哥哥前來同理國事。」詔到﹐劉肥必來。若至時﹐邀入後宮﹐用鴆酒洗塵。」太后然之﹐亦依此計﹐遣使命持詔至靑州。

劉肥接詔﹐看訖詔﹐劉肥便收拾行程欲赴長安。有大夫衛勃奏﹕「大王休去﹐豈不知呂后狠毒﹐恐有計策。」劉肥曰「吾與惠帝是太后的子﹐今惠帝年幼﹐難主國事。惠帝詔我﹐別無他意。」言訖﹐隨使命上路。

至長安﹐來見帝王﹐先參拜太后﹐娘娘得見劉肥甚喜。禮畢﹐太后曰「我兒遠路﹐風塵不易﹐子童先與我兒設一宴﹐權作洗塵。」劉肥曰「少待兒子前殿上見子惠帝﹐然後赴宴。」太后曰「此乃筵會﹐宜先飲酒兩盞﹐見帝未遲。」將酒勸之間﹐忽聞淨鞭響﹐惠帝至。太后驚﹐令劉肥入宮。俄然駕到宮﹐太后接駕坐﹐置酒排宴。帝曰「娘娘排宴﹐因何不言﹖」

太后難諱﹐說知宣至大王劉肥在此筵會。劉肥見帝﹐禮畢﹐同飲數盅後﹐太后轉身﹐起令宜監﹐暗將到鴆酒。惠帝疑惑。太后舉盞與劉肥﹐劉肥接盞與惠帝換盞。惠帝舉盞欲飲﹐太后與呂胥抉耳懊悔﹐大恨劉肥。惠帝見酒色甚惡﹐遂將酒奠上蒼﹐落磚火焰三尺。惠帝便起攜劉肥手至於殿前﹐弟兄二人抱頭而哭。惠帝言「哥哥莫去靑州﹐只於長安伴寡人住國。」劉肥緊辭﹐要共靑州。惠帝與劉肥合盒子爲勘同﹐各收一扇﹕「如寡人宣皇兄時﹐將此一扇勘合相同爲準﹐如無乃詐也﹐就便斬使封頭見朕。」言訖﹐劉肥辭帝出朝去了。

太后心中日夜不樂。呂胥曰「別定一計﹐先發詐使安撫與劉肥﹐然後再賺劉肥﹐此計大妙。」太后依言﹐暗使許使去靑州。太子劉肥不整王事﹐前後月餘﹐呂后又教詐使傳命會秦宴。使命到靑州﹐劉肥接詔﹐看詔問使命曰「惠帝有甚物﹖」使曰﹔「皇帝有宣詔﹐別無信物。」劉肥自思﹐此詐也。將使斬之﹐首級於匣封回﹐發別使入長安與帝。使至長安﹐見帝。帝問之﹐回使將匣開之﹐帝見了會意﹐與匣封之﹐轉與呂后。呂后見了甚驚愁﹐言「此事泄漏了也﹗」

太后承悶﹐酒帶半酣﹐引數十彩女遊宮。忽然惠帝至﹐帝共太后至東南上﹐見一簇樓臺盡是金妝就﹐希輝光號﹐與日色爭鮮。帝遂問左右﹕「此是甚■﹖」左右曰「此乃淩煙■也。」惠帝請太后上■﹐太后曰「子魚不敢登髙看玩。子童只在■下少陽宮等駕。」惠帝登第一■﹐見八道諸侯來﹐上一人在日有甚功勞﹐偏向上位。帝問曰「此人誰也﹖」左右曰「此人楚王韓信。」帝曰「此人在生日有功﹖」

近臣奏曰「昔日髙祖南鄭起義﹐封韓信爲破楚徵東大元帥﹐明修棧道﹐暗渡陳倉﹐到襲散府﹐智取咸陽﹐水渰廢丘﹐席卷三秦﹔涉西河﹐虜魏豹﹔遺金收趙﹐修書嚇燕﹔擒夏悅﹐斬張全﹐取三齊﹐趕田橫於海島﹐渰水斬龍且﹐逼霸王烏江自刎﹐倒旗滅楚﹐定天下爲一主。」帝聽奏畢﹐嘆嗟悲哀不止。

帝問﹕「第二人何也﹖」臣奏曰「乃大梁王彭越﹐可惜少年悲哀﹗」焚香而過。又問﹕「第三坐■者﹐據精神猛惡﹐寡人見之甚懼﹐是誰也﹖」臣奏曰「乃九江王英布。」「第四坐者何人也﹖」「乃紀信也。」「第五坐者是誰﹖」「乃臨江王弓傲。第六坐乃是燕王盧綰。第七坐者乃是趙王張耳。第八坐者乃是長沙吳芮。」

又看第二■﹐乃是關外十王﹐項冠撒履﹐上下羅列雜釋﹐面如髙祖。惠帝每位前焚香。又上第三■﹐內皆是有功名將一百餘人﹐各標題名姓。惠帝焚香而過﹐悲哀之泣。遂下■。

至來日﹐設朝﹐與眾議曰「聯欲請關外十王﹐乃寡人兄弟﹐宣至■下﹐眾臣等如何﹖」近臣奏曰「取聖旨﹐發一道使臣﹐走馬關外。」

一使前至升州江寧府﹐見劉長。劉長接使拜詔。劉長入宅告辭母親﹕「今皇帝有詔﹐宣您兒赴帝都長安。」母曰「爾去依著我三件事。」長曰「那三件事﹖」母曰「一件不得違宣﹔二件不得入後宮﹐防呂后嫉妒﹔第三件防仇人審存。」劉長曰「兒子依母教旨。」言「我不殺審存﹐誓不爲人。」言訖﹐遂開甲仗庫﹐檢十八般器械內﹐見金錘一對﹐各重三斤一十二兩﹐袖中藏之。

隨使入長安見帝﹐至於朝門下馬﹐卽日上殿拜畢。惠帝大喜﹐排宴﹐酒帶半酣﹐劉長與惠帝遊宮﹐見一龍牀﹐劉長便坐。卻被六宮大使張石慶大喝一聲﹕「三大王怎敢無禮﹗天子所坐之物﹗」三大王聞之大怒﹕「此是寡人宮闕﹐奴才怎敢喝寡人﹗」張石慶見三大王大怒﹐急避之﹐來告惠帝。惠帝不理會。

太后曰「不知三王到來。告大王﹐入未央宮排宴﹐可從否麼﹖」惠帝曰「依吾母之命。」太后持與呂胥評論﹐來日漢十王排兩廓之下﹐立伏兵於幕﹐恐十王奪位。

至來日﹐眾臣皆到﹐惟三王起來奏帝曰「念臣自小離帝業長安﹐久在江南。臣不識在朝文丈﹐臣不敢自專﹐取大王聖旨﹐乞一名坐者甚官﹐各說功者飲酒歌樂。」陳平起奏曰「髙祖才晏駕歸天﹐只此盞爲令。」

斟酒間﹐惠帝曰「朕父王功不可說。」平曰「上至皇帝﹐下至黎庶﹐應干與楚戰徵敵﹐各各告其功者﹐登筵飲酒。」言訖﹐一人身長八尺﹐穿金章紫綬﹐不言功﹐至於筵前便坐﹐拈盞。劉長問曰「爾乃是誰﹖有甚功勞﹖」答曰「我乃食別人之功。我蒙太后娘娘保吾爲官來。」劉長便罵﹕「匹夫﹐叵耐爾無寸功﹐怎敢得坐﹐特無上下﹗」大喝一聲﹐審存遂起。

劉長忿怒﹐腕懸金錘﹐錘落處﹐正中審存﹐當下身死。太后見之大怒﹐命陳平奏劉長罪。陳平奏帝曰「審存其人越酒﹐合當可以賜死。」帝赦於劉長。眾官各各辭帝﹐願歸本職。惠帝讓位﹐眾宣皆不肯受﹐辭帝出宮。

太后知三大王歸於本郡﹐卽離長安。太后暗使張倉領兵五百﹐先去霸橋上伏兵截路。有陳平知﹐急差樊亢提兵一千﹐送劉長至霸河橋上。伏兵張倉起曰「三大王﹐太后有詔﹗」前進無由得脫﹐猶豫未決﹐忽然樊亢引兵至於此。亢見張倉邀住劉長。樊亢縱兵擊之﹐殺張倉不能措手﹐倉兵大敗。亢送劉長過河至華州。

亢辭劉長﹐兵回至長安見帝。亢說張倉霸河上截劉長之事。惠帝聞之﹕「三大王多怨寡人否﹖」亢曰「三王並不怨陛下﹐只怨呂后。」惠帝只是不樂。

呂后知劉長被樊亢救了﹐送至華州。呂后轉悶﹐飲酒訖﹐繞宮散悶﹐前至一宮﹐號曰貽陽宮﹐見金輝光曜﹐荷花放﹐乃昔日髙祖蓋下的紅錦棚﹑鵝鴨沼。禦園四圍﹐紅錦雲龍霧罩。忽見三十个彩女轉來迎接太后。太后問曰「爾等因何在此﹖」眾女曰「臣等昔奉髙祖敕﹐此宮塑戚氏夫人眞容﹐臣等侍奉。」太后聞之大怒﹐令左右將十个婦人盡推在井中﹐上用土石塡之。左右曰「將婦人塡了。」太后大恨髙祖。

行至長信宮﹐忽聞絲竹之聲﹐問左右﹕「何人奏樂﹖」左右曰「乃戚夫人也。」太后令人喚至戚夫人﹐責曰「髙祖才是歸天﹐陵土未幹﹐爾乃快活﹐我輩如何﹖」戚夫人泣而對曰「髙祖晏駕﹐是夜夢見髙祖敕令臣﹕『與朕眞容前至奠酒動樂來。』」太后聽言大怒﹐恨髙祖在日偏寵此賤人﹐死魂尙於此賤人處托夢。

太后痕恨﹐令左右將戚夫人拖在紫章宮內。太后與呂胥曰「此賤人﹐髙祖在日﹐奪恩愛。今日在我手﹐如何﹖」呂胥曰「且休斬﹐先剪頭髮齊眉﹐將新衣剝了﹐頭面脫下﹐換與單薄衣服﹐貶在冷宮者﹗」

戚夫人朝暮煩惱﹐卽漸花容憔悴﹐致受此苦﹐思﹕我兒如意趙王﹐怎知我苦﹗正恨太后之間﹐忽聞雁聲悲切。戚夫人仰面長嘆﹐告雁﹕「你是靈禽﹐肯與賤妾傳一書信﹐下與邯鄲趙王我兒如意﹐教興兵前來長安救我﹖」言訖悲泣。常言道﹕口是禍之門。正大哭﹐至夜深﹐宮人聽知﹐告與太后。

太后點首會意﹐與呂胥議曰「不如先殺了趙王如意。」呂胥曰「趙王小可﹐先取了上大夫周昌。」太后曰「然。」呂胥寫詐詔令﹐使往趙國取周昌。使至﹐趙王接詔﹐讀了詔。趙王信之﹐速令左右擒下周昌。周昌曰「大王不合信之﹐此是太后之計﹐先取了小臣﹐然後來取大王也。臣死小可﹐以後大王如何﹖」太子趙王不信良言﹐將周昌分付與使﹐還長安。周昌入奏﹕「小臣死去也。若有再宣詔﹐大王是必休來長安。」

周昌隨使入長安街上﹐周昌髙叫﹕「省會街市人等﹐我今無柰就死去也﹗若有人去邯鄲說與趙王﹐是必休來長安﹗來時必死。」言訖﹐周昌恐遭太后之手﹐自刎而亡。

使命將頭進與太后﹐太后見了大喜﹐斟酒與妹曰「周昌中計而死也﹐趙王如何殺之﹖」呂胥口毒如蛇﹐告娘娘曰「再寫詐詔﹐宣趙王年幼﹐手下無周昌﹐難治國事﹐早入長安﹐同治國事﹔若來時﹐一見如意﹐娘娘便賜鴆酒。」

呂后卽發使命﹐持詔下趙國﹐至趙地﹐入邯鄲。趙王接詔讀訖﹐趙王便隨使命入長安。有下大夫崔遂奏曰「大王不可去﹐是太后之計﹐圖我王之命。惠帝不有發此詔﹐眞乃詐也。便殺﹐小臣當諫。大王豈不見周昌乎﹖」趙王不信﹐乘馬衝大夫崔遂。崔遂不免再諫曰「臣扯君衣﹐合當死矣﹐願王從之。」又不從。崔遂拽住馬死諫。如意甚怒﹐用馬鞭子打﹐崔遂苦諫不住。遂曰「君不聽臣之良言﹐如意可惜長安就死﹐臣乃自刺咽喉而死﹐免後人是非。」遂死。大王隨使去﹐趙國百姓泣畱不住﹕「如意痛哉﹐王不可去﹐去無還國﹗」趙王隨使出邯鄲﹐送行百姓有詩曰﹕

不聽忠臣死諫言﹐便隨天使入長安﹔

豈知太后施謀計﹐香魂再不赴邯鄲﹗

趙王至長安﹐街上父老無不嗟嘆。趙王入城門﹐有把門柴武見趙王拜畢。武曰「奉惠帝敕令﹐每一門差軍五百﹐不得教王私過。」如意入城﹐柴武引如意見帝。帝問趙王曰「寡人不宣何來﹖」如意曰「臣奉宣詔﹐怎敢違矣﹐言『宣弟同治國事。』惠帝知是娘娘計謀。惠帝曰「且住三五日﹐差使送太子復回邯鄲。」帝曰「令太子休入太后宮。」

有人說與太后﹕「如意來也。」太后自知其詐﹐心猶豫。如意三日不見母親戚夫人﹐惠帝夜夢殿柱折﹐遂問大臣﹕「此夢如何﹖」有大監叔孫通奏曰「此夢不祥﹐柱折者必損一良將﹐親人受苦。」惠帝曰「何如此災怎免﹖」通曰「大王禦駕出獵﹐方可免難。」帝依奏出獵﹐欲將如意同去﹐柰醉不醒。惠帝親差二十个宮女﹐謹把宮門﹐休叫太子出宮。帝出獵去訖。

趙王酒醒出宮﹐要見母親。宮監曰「惠帝有聖旨﹐不叫大王出宮﹐恐有諫失。」如意不從其言﹐走出來。賺入未央宮﹐視之曰「作怪﹗我母在長信宮﹐今卻入未央宮﹗」奶娘告曰「夫人只在此處與太后同宮﹐臣奉惠帝命﹐叫伏待夫人。」

趙王至殿下拜畢﹐太后曰「遠路勞神。」如意舉頭視之大驚。娘娘曰「我兒來到子童宮中﹐子童與我兒洗塵。」如意怎生柰何﹖太后斟酒上來﹐如意見酒味別﹐便疑惑不肯飲。太后令宮人揪住耳朵﹐將藥酒灌之﹐卽死。趙王如意處分﹐左右拖如意屍首於後花園梧桐樹下﹐錦被蓋之。又令人喚戚夫人﹐叫來未央宮﹐道﹕「恁兒來也﹐現在後花園梧桐樹錦被蓋之﹐睡得濃也。」

戚夫人得知大驚﹐知太后狠毒﹐言「我兒爭肯此處睡也﹖」夫人急來﹐見錦被蓋著。夫人視之﹐連聲叫苦﹕「我兒死也﹗」七竅出血﹐夫人气倒﹐已無人救﹐良久方蘇﹐泣詈呂后﹕「賤人毒害我兒﹐今死﹐漢天下如何﹖上蒼不佑爾哉﹗」呂后聞之﹐罵﹕「賤人﹐怎敢罵我﹗」令左右人就於此處將帛勒死﹐把屍首拖在一處。

卻說惠帝出獵回﹐不見趙王。帝問宮人。宮人曰「入未央宮去了。」惠帝來見太后﹐問﹕「趙王曾入宮來否﹖」太后諱道﹕「不曾來﹐聞趙王在長信宮帶酒未醒﹐正在睡哩。」帝往覷見趙王和戚夫人子母二人﹐皆死在梧桐樹下矣。

帝放聲大哭﹐到前殿聚文武評議。帝曰「寡人治家猶難﹐怎生治國﹖」遂傳旨撞金鐘﹐王與文武一齊持孝。第七日葬入山陵。

前後三个月餘﹐忽有一日﹐黑風一陣簇入未央宮殿下。惠帝驚視﹐至趙王死處﹐聞空中哭聲不絕。其趙王死處﹐地艸不生。惠帝傷心不忍﹐煩惱感恨。又見一答花磚粉碎﹐皆是藥死如意﹐打碎花磚。忽覺一陣藥气﹐惠帝似醉倒了﹐宮人扶起﹐唬殺近臣。醒來面如經紙。

天子駕升前殿﹐太後來問﹕「我王有甚風疾﹖」帝痛哭﹐見母轉添煩惱。太后知帝意﹐更不敢問﹐卽便歸宮。帝與眾臣共議﹐發殿宮三員﹐王放大臣三日不朝。只第二日﹐惠帝患病。太后知﹐詔呂胥議曰「惠帝若歸天﹐暗使兵部官聞鬧中扶呂氏爲君。」太后依言﹐勾兵部準備。夜至三更﹐惠帝歸天﹐在位七年﹐壽福二十四歲。

前漢書平話卷下卻說呂后見惠帝歸天了﹐令酈商等伏兵內門。第三日﹐文武來朝﹐卻見內門閉﹐眾文武內外交鬧﹐文武甚驚。自帝崩﹐前後六七日﹐有王陵﹑陳平商議間﹕「內門緊閉﹐如之柰何﹖」二人話間﹐見一人提轡而來﹐下馬參拜二相﹐卻是樊亢。拜畢﹐陳平曰「誰如您父子﹖」亢曰「昔日父踏鴻門﹐若用樊亢﹐願往之不懼。只此閉九重禁門﹐只爲惠帝六日不知好弱。」樊亢曰「二相看我不踏開此門﹐誓不爲漢臣。」有樊亢進步向前﹐手搖金環﹐一腳踏門兩開﹔又至五門﹐被亢踏之﹐三座門開。太后忙問﹐呂胥急開門﹐見太后曰「惠帝歸天也﹗」

文武大哭罷﹐商議﹕「不可一日無君﹐教請關外十王來。」太后聞之甚怕﹐又與呂胥議論﹕「這事如何﹖」呂胥曰「今有惠帝正宮有孕﹐後十月滿足﹐長得是太子﹐爲後主﹔若是公主﹐教他文武扶立十王未爲遲也。」眾文武不曾敢言。

後時昭陽宮停屍七晝夜﹐後葬惠帝入山陵畢﹐文武皆退。太后與呂胥商議﹐呂胥教一般貌相女人選一个﹐詐做皇后﹐至於前殿。眾文武都皆謾過。內有陳平知是僞詐。

後惠帝歸天經一月餘﹐太后使六宮大使張石慶﹐於民間買十數个懷孕婦人﹐約得八九月內降生的﹐教入宮來。數內有一婦人﹐是屠戶張永之妻﹐十月滿足﹐降生一子﹐生得端嚴﹐可爲後主。除外將九个婦人怕漏泄了天下﹐盡推入井中﹐用大石蓋了井口﹐盡皆身死。那九个婦人不曾分娩﹐不見光明﹐死之苦矣。

太后等後一个月﹐皇后降生一子。呂后詔請眾文武赴長樂宮與太子作滿月﹐設一大宴﹐聚集兩班文武﹐盡至於會上。太後進過太子﹐教大臣看之。轉至陳平﹐陳平笑曰「庶人者爲福七日﹐無福者卽死矣。」言訖﹐陳平笑。

太后言曰「相公笑者何意﹖」陳平曰「臣不笑別﹐見太子貌似惠帝。」太后聽言畢﹐自然冷笑。太后抱太子歸於後宮﹐卽日教眾文武封爲太子常山王。宴罷皆散。次日﹐太后抱太子設朝﹐前後長八歲。常山王隨二十宮女至少陽宮殿﹐太子於龍牀睡著。庶人無分﹐被八爪金龍推下龍牀﹐覺來﹐常山王罵眾宮女﹕「敢把寡人推下龍牀來﹗」數內一人甚惡﹐卻回常山王語﹕「你甚聖主﹖」常山王﹕「寡人龍孫﹐怎敢無理﹗」宮監笑曰「您上祖多能屠宰。」常山王笑而問曰「俺祖甚人也﹖」宮監細說前事一徧。常山王點頭大怒﹐拂袖而歸於後宮。

有人告知太后﹐太后叵耐﹐遂問呂胥﹕「此人長成志气﹐豈不報仇﹖」呂后怕﹐呂胥笑曰「此人甚之小哉﹗」二人使左右人將土布袋往後宮來。

其夜﹐常山王睡之甚濃。左右人將布袋壓之﹐卽時而死。至天明﹐太后升殿﹐眾文武﹐太后曰「夤夜常山王酒疾患身死也。等三年服滿﹐教詔宣關外十王﹐選徳立位。」文武不從。言罷﹐眾文武出內。

呂胥與太后﹐侵晚至於未央宮﹐二人定計。呂胥曰「惠帝已歸天﹐常山王亦死﹐敕令等三年服滿﹐想關外十王心變﹐如之柰何﹖姐姐尋思﹐惠帝是姐姐的子﹐當日爲君﹐咱呂家弟兄隨龍轉過如是。這十王﹐兼是別妃之子﹐若有一个爲君﹐更不顯我呂家弟兄。妹有一計﹐詔請關外十王﹐如至﹐作一大會﹐將咱呂女與關外十王爲妻﹐其前妻限十日都要棄了者﹐如違敕令卽斬﹐久後不敢謾於呂家弟兄。便因十王弄權﹐其呂女豈有不知﹖」太后聽之大悅﹐卽日差十道使命﹐各處宣請去訖。

有數日﹐關外十王皆至﹐入內於階下拜舞畢﹐呂后曰「子童宣您別無事﹐皆因常山王歸天﹐怕四隅蠻夷侵界﹐所謀漢之天下。特請十王與眾大臣﹐就於此殿設一大宴﹐別無宣賜﹐子童散呂女與您十王爲妻者﹔其前妻盡要休離﹐如違者卽斬﹐限十日到於本國﹐不要見面﹐只此爲令。」

呂后於後宮中宣至十个呂女﹐排於筵前﹐各執盞與十王過盞。呂后敕令劉肥﹑劉澤﹑劉長﹑劉建﹑劉恢﹑劉恆﹑劉友﹐將女妃子各各散配七王﹐敕令不得欺負呂女﹐如違者定罪﹐應有緣房﹐卽日斷送。七王謝恩﹐各人樽酒禮畢。當日七王將妃子各歸本國。呂后與呂胥大悅﹕「此事大妙﹗」

話分兩頭。劉友至於晉國平州﹐卽日升殿曰「想呂后薄幸﹐散呂女爲妻﹐敕令將前妻限十日休了﹐不要見面。」正嘆之不足﹐悶悶而不悅。前有妃子至﹐見劉友不悅﹐問之﹕「大王不悅﹐何亦憂之﹖」劉友不語。再問曰﹐劉友具說前事。妃子大驚﹐泣而告曰「夫婦人之大倫﹐生則同室﹐死則同穴﹐豈可一旦分飛離別﹖大王思之﹗」妃子又曰「妾於後花園中花陰之下﹐取一土穴﹐妾於彼避之。大王教使命﹐將書與俺父親﹐取我回去如何﹖」劉友泣而言之﹕「是也。」妃子藏於後園中避之。

於時﹐呂女閒步至於後園﹐見一小孩兒耍。呂女問曰「您是誰家小的﹖」小兒曰「我是劉友的兒。」呂女再問﹕「您母親在於何處﹖」小兒指土穴中﹐引呂女至於穴口﹐小兒叫母﹐母卽出。

呂女親手揪妃子發﹐至於殿上。呂女曰「劉友知罪麼﹖爾一者負我﹐二者違了宣命。」劉友不語﹐泣而勸之。呂女惡責劉友。劉友大怒曰「拼吾命矣﹗」將呂女痛傷數拳。呂女大哭﹐要告太后。

卽日﹐呂女與使命持書見太后。使至長安﹐見太后。太后看其書﹐復差使宣劉友﹑妃子﹑呂女﹐至見太后。太后曰「劉友﹐爾敢違命﹗」將妃子對面而斬首。劉友悲泣而告太后。太后免死﹐將劉友冷宮後面三間大房﹐鎖於裏面﹐休與飲膳。左右人將劉友鎖於房內﹐十日無食﹐餓得體如經紙﹐將糊窗紙食之盡矣。前後餓得半似人半似鬼﹐看看至死。

太后至此﹐使左右人開門視之﹐笑曰「我兒多敢肚中餒也﹖」喚左右人將茶一盞與劉友食之。劉友見茶湯﹐兩眼睜開﹐就宮人手內奪去食之。太后笑曰「我兒爲甚急飲﹖怕肚中停宿食。」劉友托盞不能放下﹐仰面而倒於階下﹐卽時而死。有詩爲證。詩曰﹕

呂后專權姦計奇﹐豈見垓前苦戰時。

可惜劉朝千萬載﹐等閒確損玉金枝。

太后使左右將劉友屍首後花園內埋訖。太后與呂胥商議﹐立呂氏爲君。

話分兩頭。有二大王劉澤﹐執賞遙望長安﹐思髙祖天下﹐被呂家權了世界。道罷﹐仰面放聲大哭。有一人言「大王因甚哭乎﹖欲取天下﹐小哉。」劉澤回頭視之﹐是幽州範陽田子春。劉澤曰「怎柰何我𨿽封王﹐亦無兵權。當日父王分與我二十萬楚兵﹐卽今太后追訖兵印﹐怎生得其元職﹖」子春曰「小臣不過百日﹐長安去與大王取兵印將來如何﹖」劉澤曰「大夫去時可用甚物﹖」子春言用黑白馬二疋﹐更用金千兩﹐更引七歲奉郎來同去。劉澤依言。

子春上路至長安店中安下。子春喚小主人於房內問之﹕「太后娘娘心腹人是誰﹖」主人曰「惟有六宮大使張石慶。」

不多時朝罷﹐於街上過來。子春著意認得﹐眞實是六宮大使。子春於早辰店門外﹐先拴白馬一疋﹐有千百人看。六宮大使張石慶朝去﹐於街上店門首﹐見白馬一疋。六宮使問曰「甚人馬﹖」左右曰「是客人馬也。」言「馬﹐龍駒之驥也。」六宮使乘鞭嘆之﹐還朝。於時﹐至次早辰﹐又將黑馬拴於門首﹐卽時張石慶復朝而去了。不多時朝退﹐又於店門而過﹐看黑馬﹐羨聲不絕。

張石慶回宅去了﹐子春復後隨行﹐見衙門前一所大宅﹐於門上寫著﹕「此房出賃。」子春計上心來。子春問門人曰「此宅出賃﹐其價多少﹖」門人曰「是大使相公的宅。」門人報曰「外有賣馬客人要賃房子。」張石慶曰「教客人來也。」

子春禮畢﹐大使賜墩而坐。大使曰「爾黑白二馬賣﹐其價錢多少﹖」子春曰「旣大使要時﹐小人謹亦拜納﹐何必要錢。小人賣馬得錢﹐律科中取應求事。旣大使用馬﹐只與小人朝治中保得一處安身﹐受吾皇一紙紫泥宣﹐宰萬姓之刑典﹐久在琴堂﹐整理詞訟﹐量職喫俸﹐腰金衣紫﹐蔭子孫之榮華﹐光祖宗之塋墓也。是男兒得志也。」大使聽子春言畢﹐大喜﹐問子春﹕「髙姓﹖」春曰「姓田。」大使曰「與吾妻宗人也﹐權與我做舅舅。」田子春起坐便謝﹐引奉郎來拜姑夫﹑姑姑。奉郎見石慶是親﹐春亦無疑惑。大使與子春﹐每日私宅髙談闊論。當日﹐子春共大使閒話間﹐提起呂氏三王如何。子春曰「若大使向太后行奏﹐教呂氏三人封爲王﹐大使將來入上大夫也。」石慶大喜﹕「此言是也。」

石慶至晚﹐說知太后。太后大喜。來日早辰﹐宣老相公王陵。太后曰說前事。王陵不語。太后曰「依我封呂氏三王﹐與您加官賜賞﹐不從我者﹐卽斬﹗」王陵見逼他﹐將劍自刎。

左壁柴武拽住老相公頭﹐擡朝門。陳平勸之。王陵曰「你不知賣了漢家天下也﹖」平曰「不知。」平入朝去見太后。太后問陳平曰「我欲封呂氏三王如何﹖」陳平曰「娘娘封之是也。」太后曰「目下有齊王韓信印﹐有大梁王彭越印﹐九江王英布印。」卽時封呂超東平王﹐呂祿西平王﹐呂產中平王。三王謝恩畢。

陳平得賞出。有王陵在朝門外﹐立等多時﹐王陵言嘆﹕「陳平必因死矣﹗」嘆之不絕。陳平笑而出朝。王陵遂問﹕「此是如何﹖」陳平曰「封了呂氏三王也。」王陵大怒﹐惡責陳平。陳平言曰「老相公焉能怒乎﹖若不封呂氏﹐我恐滅了咱漢家世界。朝中旣有咱二人﹐漢國有也﹔如無咱二人﹐眞乃是漢江山歸於呂氏﹗」二人言訖﹐各歸私宅。

話分兩頭。呂氏三王﹐封張石慶未廳丞相﹐賞金帛三萬。張石慶謝恩出朝回還本宅﹐告子春具說前事﹐封了呂氏三王。子春知﹐言曰「小人當日大醉﹐不合胡言﹐倒壞了呂家世界﹗」石慶大驚﹕「此是如何﹖」「呂氏三王封遷﹐若劉氏三王知呂家爲君﹐便封了呂氏﹐三王多有疑心﹐𨿽呂家封遷爲王﹐亦封增劉氏﹐三王亦無反心也。」張石慶曰「舅舅言之甚當。」

至日﹐石慶見於太后﹐奏曰「今有劉氏三王﹐若知封了呂氏三王﹐多有反心。」太后曰「何亦治之﹖」石慶曰「將有官者賜賞﹐無官者與兵印軍權﹐讓之不反。」呂氏三王﹕「卿言是也。」

宣陳平。陳平至﹐商議。陳平暗喜﹐必山東有細人來也﹐與劉澤說兵印。太后問陳平﹕「劉氏三王誰無兵印﹖」陳平曰「只有濟州劉澤﹐久困在閒﹐無兵印。」太后便發使去宣劉澤。

使至濟州﹐劉澤接詔﹐拜畢﹐看詔大喜。卽日隨使入長安﹐於驛中下馬﹐便入朝去。有閤門大使奏曰「二王劉澤在於朝門。」太后宣至於殿上。太后曰「我兒鎭守邊庭﹐久困勞苦﹐賜我兒掌軍兵印。」劉澤大喜﹐拜舞山呼畢。禦案上太后﹐見劉澤身長一丈﹐狀貌如神﹐有恐怕之意。太后問陳平﹕「此印合與不合與﹖」陳平曰「娘娘聖鑑不錯。」太后將兵印度與大使﹐大使獻與劉澤﹐劉澤順腰懸之。呂后曰「印與了﹐合與軍馬多少﹖」陳平曰「娘娘待與多少﹖」太后曰「與三萬軍。」陳平眼覷劉澤。太后展指與五萬﹐劉澤心意不悅。太后又展指七萬﹐亦是不願﹐太后見劉澤終心不願﹐急忙擺手言「不與。」卻被陳平便喝﹕「劉澤﹐太后娘娘與大王五五二十五萬人馬﹐便謝恩﹗」劉澤急拜畢﹐唬殺太后娘娘曰「看髙祖舊日子父之面。」劉澤便往兵部處來交割﹐軍團練使﹐至來日交割。劉澤至天明團練使交割的軍兵二十五萬﹐來辭太后﹐排列兵戈﹐向長安東一十八里長樂阪下寨﹐習兵交演。

張石慶歸宅﹐見子春﹐說劉澤受兵印掌軍二十五萬﹐今日便起也。子春曰「山東怎見兵馬來﹖」張石慶曰「教舅舅去看教演兵馬。」與五十從人隨子春去者。子春喜不自勝﹐安排鞍馬﹐走大飛鷹﹐共奉郎遊獵﹐騎黑白馬二疋﹐引五十從人出於東門。

劉澤人馬到霸陵橋下寨﹐二大王便取長安。有子春至﹐見二大王禮畢。子春曰「大王軍馬未曾給賞﹐軍心不伏﹐便入山東﹐會起大王劉號﹐三大王劉長﹐同取長安﹐不可遲延。」劉澤依言﹐軍馬卽便起程。

早有探事人奏知呂后﹕「劉澤反於山東也﹗」太后大怒﹐急宣陳平問曰「劉澤謀反﹐爾之罪也。」陳平曰「豈干小人之事﹐是張石慶。」太后又宣石慶問之﹕「爾不合舉封劉澤兵印﹐此之罪也。」石慶曰「臣不合信田子春之言﹐教臣奏娘娘﹐封呂氏三王。更不合奏娘娘賜劉澤兵印。臣知此二罪也。娘娘恕免﹗」陳平笑曰「田子春是漢下辯臣﹐見在劉澤手下。」石慶曰「小臣不知此是姦人。」太后教石慶﹕「持兵將田子春來時恕爾。」石慶曰「子春已到山東。」太后大怒﹐將石慶貶於夷門閤﹐永不敍用。文武歸宅。

太后入宮﹐又問呂胥﹕「這公事如何﹖」呂胥曰「先損了漢下文武大臣﹐後呂氏三王牢把三關﹐東是潼關﹐南是武關﹐北是蕭關。且來日未央宮排一小宴﹐請眾文武大臣會宴。」

太后對文武便言「子童自從惠帝歸天﹐不曾與大臣宴會。今日排一小宴﹐請文武就宮中筵宴。」眾官領旨赴宴﹐坐定了。陳平見是伏兵气象﹐曰「這事大變也。」俄爾坐筵﹐敕下樊亢爲明府監宴﹐賜劍一口﹐如有筵前作鬧者﹐先斬後奏。

樊亢告曰「第一﹐筵上不得雙起﹔第二﹐筵上不得交頭接耳﹔第三﹐不得推醉。如違此令﹐當筵喫劍﹗」亢三盞酒罷。陳平曰「臣舉一令﹐於咱這八人要一首全篇詩﹐一人一句﹐題『楚漢爭鋒』起句。先從娘娘﹐小臣執盞。詩句聯就﹐飲酒﹔不成聯句者﹐飲水三盞。只此爲令﹗」第一句﹐太后起句詩曰﹕

「楚漢爭鋒志气酬」。

陳平舉盞與太后飲畢。第二句﹐周勃接句詩曰﹕

「交兵策馬戰無休」。

陳平舉盞與周勃飲畢。第三句﹐灌嬰聯句詩曰﹕

「濉水月下三更出」。

陳平舉酒與灌嬰飲畢。第四句﹐樊亢聯句詩曰﹕

「秦業刀頭半夜收」。

陳平舉酒﹐樊亢飲畢。第五句﹐張畢聯句詩曰﹕

「雄將敲鐙停驂問」。

陳平舉酒與張畢飲畢。第六句﹐王陵聯句詩曰﹕

「帖驥搖鞍從轡兜」。

陳平舉酒與王陵飲畢。第七句﹐陳平聯句詩曰﹕

「歸來從馬揮劍唱」。

陳平舉酒自飲畢。第八句﹐眾臣不答﹐陳平再續結句詩曰﹕

「時人不負漢炎劉」。

於是﹐漢下羣臣都皆有詩句﹐各索飲酒。呂家投下沒一人吟和得詩句﹐不能飲酒﹐頻次罰水。

坐中有東平王呂超思意﹕「皆是陳平之計﹐故辱俺兄弟。」拂袖兒便起。陳平監宴﹐人言樊亢請客。亢仗劍而來趕﹕「奉太后命﹐教請﹗」呂超見亢仗劍來趕﹐呂超大怒﹕「怎敢無禮﹗吾是太后之弟﹐爾是我外甥﹐爾敢殺我乎﹖」呂超舒項頭於懷中。樊亢笑曰「何亦避之﹗」鋒劍﹐頭落地。亢將人頭持於筵前﹐諕羣臣無一个敢動。太后見﹐面顏如土色。

呂產便起伏兵﹐與兄報仇。陳平指樊亢曰「漢臣今日有禍﹐都是將軍﹗」亢曰「免憂。眾文武都跟我來出內。」呂產持槍喝﹕「樊亢休走﹗」舉槍直刺亢。亢挾槍撲住﹐用劍劈中呂產手。中軍兵盡皆奔走。亢引大臣出內。陳平曰「此會是伏兵之宴﹐欲圖大臣之機。若非將軍﹐何能得生﹗太後來朝有何面目見於羣臣﹐此大不道也。」文武皆散。

太后告呂胥曰「這條計﹐羣臣參破也﹐倒送了呂超﹑呂產﹐被您兒樊亢殺了。我來日怎見文武﹖」呂胥曰「𨿽知伏兵之計﹐文武豈知姐姐伏兵﹐但疑呂超﹑呂產之過矣。」

來日早朝﹐會文武服禮﹕「眾文武休罪﹐子童知我過也。想二人之罪甚也﹐是亦他之命也。」文武退。太后敕令二屍首葬於郊外。

太后思惟﹕手下無知心一人﹐蕭何老矣﹐曹參風患歸農﹐不能所謀天下。思慮中間﹐近臣奏曰「南鄭褒州韓信丘墳確倒東南一角﹐裏面有大蛇﹐身長數丈﹐傷人性命﹐斷其驛路。」

太后大驚﹐卽日設朝會文武﹐評議此事若何。陳平曰「此是不祥之兆也。請太史院大監鎭之。」太后宣大監至﹐曰「今有韓信墳中大蛇出﹐注甚吉凶﹖」大監曰「信之本形﹐受其坤气﹐不能升乾气。此蛇不注吉凶﹐可亦除之。」大監與文武皆散。太后歸於後宮﹐悶悶不悅。

至三更前後﹐忽聞一聲地裂響﹐龍燈皆滅﹐門窗自鳴。太后憂。至天明﹐近臣奏曰「內門前陷一大坑﹐內中湧出一肉塊﹐無眉無眼﹐上面有四句詩。道甚的﹖詩曰﹕

劉興呂不興﹐兩口不安寧﹐

彭越戚與韓﹐跳出陷人坑。」

太后聽畢﹕「於我之禍也。」喚左右仗刃砍之﹐不能破也。太后敕令﹕將於郊外取穴埋之﹐左右將去埋訖﹐遂後而穴入城來﹐又作人言﹐罵太后無端賤人﹐不離百日﹐您兩口人喫劍也。太后不忍見﹐令人將肉塊墜於河中。只當日半夜前後﹐河水長十分﹐溢滿長安浮橋。百姓盡皆奔走入城。又水至城門。太后會百司文武安排祭河神之物。遂太后至河邊﹐排列香案羊酒﹐貢獻河神。遂祝曰﹕

「河伯河神﹐願息威靈。有災罪我﹐無害生民。吾今致祭﹐風靜河淸。」

祝罷﹐眾官一齊下拜。忽聽一聲鼓響﹐太后舉頭﹐忽見河內一隻大船﹐目睹太后﹐亦不轉睛。魚背上又見一隻孤舟﹐上有髙祖﹑韓信﹑彭越﹑英布﹑戚氏﹑趙王等神魂在於船上﹐黑雲籠罩定﹐大臣盡皆不見﹐惟有呂后得見。髙祖舉手而罵﹕「賤人﹐您姊妹二人信讒言﹐損害忠良﹐所謀俺劉氏江山﹐封呂氏爲王﹐皆是賤婢。」罵訖數句﹐韓信道﹕「我王免怒。」信張弓兜箭拽滿射中﹐鬼箭正中呂后左乳上。當呂后倒於河邊死訖。有詩爲證﹕

一心謀取劉天下﹐豈擬時衰禍患來。

卻說呂后悶倒多時﹐呂后蘇省﹐雲霧忽散。太后自見左乳上一塊靑腫﹐似鍼刺般疼痛﹐急忙回朝傳旨﹐宣取太醫院官治之﹐終不能痊可。太后在心怎生過得。當夜又夢見一个鷹飛來﹐額上嘴一啄﹐又見一个狗於足上咬一口﹔又夢見三十个宮人扯住衣裳來索命。太后驚覺﹐血流徧身﹐尋思起來﹐是戚夫人子母每小字鷹娘﹐兒名做犬兒也。太后病患一向沈重﹐內門不開﹐遺囑呂祿﹐且教替我設朝。當夜太后歸天。至天明﹐文武來朝﹐不見太后掌扇遮圍﹐眾文武更不山呼﹐便退。

只呂祿暗行文字與邵平智殺劉號。劉號先知漢事﹐邵平道﹕「何故大王亦有疑心﹖大王先會二王劉澤﹐一同取漢家天下。」劉號使姦細人將書與二王劉澤。近人到於二王門首﹐使人報曰「有大王劉號使命至。」近人接書與劉澤看畢﹐卽日﹐二王劉澤升殿議曰「誰人可會三大王去﹖」有周勃曰「老夫願往。」

當日辭王上升州﹐亦至於三王門下馬﹐使近人報知。三王降階而迎之。上大夫周勃﹐各序尊卑﹐坐間言說此事。三大王傳令相府下頭目﹐來日聚會﹐特有商議國機之事。二人酒畢﹐至次日﹐三王省會﹐限三日大小軍馬要赴濟州二王處守鎭。

三王與周勃先至濟州﹐見二王禮畢﹐大王劉號與劉澤四人升殿共議﹐三處軍有七十萬餘﹐先取長安。卽日兵至長安西二十里下寨。

有人報知呂祿。呂祿卽傳敕令﹐灌嬰爲將﹐與呂牽﹑耿弇﹐予三人領兵一十萬迎敵問罪去。灌嬰令六軍出城﹐過霸陵橋下寨。灌嬰﹑耿弇商議﹐問眾將曰「吾今傳令﹐立下信旗一面﹐如順漢者在信旗東﹐如順呂者信旗西。」言訖﹐眾軍皆於信旗東。惟有呂牽不順旗東。灌嬰持劍殺之﹐將呂帝首級頭曉諭。有人報知呂胥。呂胥大怒﹐卽令兵部判官酈其明今夜應於漢下文武之宅﹐發火燒之。其明得號令﹐而退於私宅﹐準備舉火。等待時﹐夜間有一婦人阿茶公主﹐是劉號之子劉章之妻﹐知此密事﹐恐壞兵士。暗將文字與劉章。劉章得此文字﹐巡夜送與王陵。王陵看其文字大驚。王陵遂卽徧行與漢臣寮文字﹐不候天明﹐眾官皆詣王陵宅。王陵曰「吾今老矣﹐不能答禮﹐眾諸侯休罪。」王陵舉杯﹐各人巡酒三盞。

眾臣心疑﹐不知何事。思疑之間﹐有王陵喝左右﹕「將陳平執縛了者﹐取火焚之﹗」陳平曰「吾有何罪﹖」王陵怒曰「當日封呂氏三王﹐爾言甚來﹖漢天下於你身上管取﹐今日卻教酈其明準備舉火燒漢大臣之宅。」陳平曰「相公爭知此事﹖」王陵曰「劉章妻阿茶公主說來。」陳平笑曰「相公休愁﹐且將計策打並憑蕭何老相公﹐小臣不到得落於呂胥之手下。」陳平曰「左右人將酈其明父推來﹗」怒問﹕「恁兒酈其明舉火燒漢大臣宅﹐你知麼﹖」陳平道﹕「著左右喚你兒來對證﹗」

此時酈其明至﹐見父跪於階前﹐左右持劍。酈其明言曰「我父有甚罪﹐刀劍圍簇﹖」陳平曰「你是漢下之臣﹐卻聽呂祿之言﹐要燒漢下文武之宅﹐爾何諱﹖見阿茶公主証之﹐爾當合死。若依我三件事﹐將爾恕免。你若不從﹐卽時便斬。若今成功﹐爾乃忠孝兩全﹐揚名於後﹐職封一品﹐敕俸二兩﹐衣紫腰金﹐歷代名芳﹐載於靑史。」酈其明尋思﹕「此事可爲。」

陳平親執酈其明手系之﹐笑曰「如何﹖」酈其明伏地拜曰「言者是也。」陳平曰「三件事﹕第一詐發三道告急馬﹔第二教周勃領兵迎敵決戰﹐給付軍印﹔第三如漢下兵動﹐先獻後宰門。且教你老父權爲質當。不依此事或漏泄﹐先斬你父﹐後誅全家老小。」酈其明曰「願依相公號令。」

當日﹐酈其明出宅﹐便與他詐發三道告急馬﹐奏呂祿﹕「關外三王領雄兵七十萬﹐早把了關口﹔第二道告急馬到華州﹔第三道告急馬軍在陵州下寨也。」呂祿甚怕﹐急宣陳平商議。陳平曰「關外三王領七十萬雄兵至於長安。」陳平曰「關外三王兵雄﹐除有韓信可敵。今有周勃兵機深厚﹐可以爲帥退之。」

呂祿急宣至周勃殿下﹐便賜兵印。周勃袒軍﹐喜之無限。周勃領兵迎敵三王。

呂祿入宮來說此事。呂胥曰「今遭陳平之計也。」呂祿急出來﹐卻早黃昏。酈其明點兵將後宰門﹐被樊亢奪門而來﹐將酈其明殺訖﹐領三千軍入內﹐向六宮內搜呂氏家屬。殺至未央宮前。樊亢傳令休教人入宮﹐爲母在此。呂胥笑而迎道﹕「我親兒可施於孝﹐爾能者有孝有忠﹐焉可殺我乎﹖」樊亢怒問﹕「漢之天下何如﹖扶呂祿﹐謀意皆是母也。」亢舉劍頭落地。遂入殿﹐將呂家三千口家屬﹐殺的似臥羊血﹐目綻口開﹐七橫八縱﹐如排算子。苦也呂氏﹐有詩爲證﹕

生擒呂氏三千口﹐盡在陳平計策間﹐

東風不管興亡事﹐算來天地不容姦。

大漢十六年五月初四日寅夜﹐樊亢領三千軍入內﹐將呂家三千口家屬﹐盡皆斬首。太平天子今歲合登禪位。早晨密旨行請周勃﹐接關外三王。三王聽知樊亢斬訖呂氏全家﹐大喜。

三王入長安來﹐萬民皆喜。鼓樂謳歌﹐悅之甚也。三王入朝﹐聚集班寮文武﹐內有周勃請三王登位。三王各持禮不受。眾大臣曰「從於尊者登位。」

劉號上殿﹐聞空中喝一聲﹐似雷之鳴﹕「不可﹗」劉澤上殿﹐只見柱腳倒折﹐不能坐穩。三王劉長上殿﹐護龍舉爪來吞﹐大殿摧其一角。三王急速下階﹐三个大王都無天下之分。

眾大臣商議不定﹐且與周勃權國。勃曰「老臣不敢受此。」陳平曰「權時整治朝綱﹐等關外十王齊到﹐選有分洪福﹐撫治萬民。」

當日關外十王皆至﹐各相讓位不定。早闕帝半載。陳平曰「臣當夜二更初﹐見帝星見在北方之地位﹐常起紅雲遮籠﹐日有紫霧盤桓。有河東魏豹﹐輔佐西楚王﹐關東八伯諸侯﹐第一个英雄﹐天下名傳小霸王﹐元受項王手﹐將後歸漢﹐相髙祖﹐發於本國﹐至河中府﹐有門容許負參見魏豹。豹請相見。茶酒畢﹐閒話間﹐有薄姬夫人於檐外笑語。許負聞之﹐問豹曰「甚人笑語也﹖」豹曰「乃吾妻也。」許負曰「是一人妻也﹐注有君道。」許負出宅相別。魏豹曰「負相我妻薄姬君之道如何﹖」周叔曰「大王豈是眞天子﹐皆是侯相之命﹐不可思之。臨大節而不可奪也。」豹不從周叔諫﹐擺河而造反。漢皇知﹐差韓信渡甕機而徵﹐一擒豹而斬之﹐虜薄姬進與髙祖﹐納爲第三妻﹐敕令往少陽宮。薄姬腹懷有孕。呂后生嫉妒﹐怕生太子。臨時呂后教喚穩婆守生﹐呂后號令道﹕「穩婆﹐是女兒畱者﹐太子者隨卽換了﹐賜金千兩﹔不從我者﹐斬之﹗」隨時分娩﹐報知呂后。呂后看之﹐笑是一怪物﹐沒眉沒眼﹐可似一塊血肉。穩婆鬧中抱太子出得宮門﹐至於本宅﹐欲壞太子﹔聞空中喝一聲﹕「不得無禮﹗」道﹕「三世人主﹐無得損壞﹗」穩婆本家哺養﹐呂后將怪物進與髙祖。髙祖見之大怒﹐貶薄姬北梁州居止薄辛處﹐劉安抱太子上梁州。薄姬欲見太子﹐一似髙祖之形。夫人大喜﹐賞劉安白金千兩﹐權爲恩養。後太子年長十五歲﹐身長八尺﹐面如白玉﹐手垂過膝﹐兩耳垂肩﹐龍睛鳳目﹐當時要往長安認髙祖。此時認了﹐髙祖不信﹐太子具說母之言﹐從前說一徧。髙祖大喜﹐卽日封太子爲北大王﹐卻還梁州與薄姬同治軍事。至今北大王仁徳孝慈﹐忠良睿哲﹐惜軍愛民。」

眾臣皆喜﹐一齊舉唱﹕「可爲後主﹗」隨卽周勃離長安﹐便上梁州﹐請北大王。勃至門首﹐近人報知。周勃見薄姬夫人﹐禮畢﹐周勃說其誅呂一事﹐特請大王。薄姬不從。北大王往書齋內出來﹐見周勃﹐問﹕「甚人也﹖」周勃卽便山呼拜舞。北大王鞠躬還禮﹐周勃曰「大王聖鑑﹐漢天下半載無主﹐關外十王皆至長安﹐專等大王登位。娘娘不從。上告大王﹐可憐漢大臣無主﹐早赴長安。」薄姬曰「漢天下恐有呂家﹐我怕生受﹐以此不從。」周勃曰「呂后歸天﹐樊亢將呂家屬盡皆斬訖﹐已無後患。」薄姬曰「我兒欲去﹐依我言語﹐日當午時登位可矣。」

北大王與周勃上馬﹐至於長安﹐百官文武盡來接北大王﹐至內下馬。卽日﹐大臣百官關外十王一齊舉按山呼﹐扶立北大王。近臣架袖而扶上龍牀。北大王曰「記我母之言﹐吾亦爲君﹐觀日午當可受位。」羣臣曰「日當午未。」北大王舉手祝告上蒼﹕「吾有分爲君者﹐太陽回午。」北大王言罷﹐羣臣一齊下拜﹐太陽卽回正午時。

北大王坐殿﹐羣臣山呼萬歲畢﹐敕降恩命﹐大赦天下﹐號爲漢文帝也。羣臣有詩賀帝曰﹕

忠臣扶立千年聖﹐漢家天下已回春﹔

日正端門登極位﹐萬國來朝有道君。

大漢十七年八月十三日﹐文帝登位﹐天下太平﹐五穀丰登﹐四隅寧靜﹐萬民樂業﹐鼓腹謳歌。天子升殿﹐設問大臣曰「朕思卽位﹐不曾宴賞諸侯文武﹐來日朕設一大會﹐謹請百官文武皆要赴會。」

至日﹐十王文武百官皆至宴前﹐不見大王劉澤。帝心煩惱。宴罷﹐十王又歸辭帝。帝敕令封二太子劉澤子加爲景王﹐劉長子加爲聖王﹐敕令各送本國。二太子受其君命。景王﹑聖王至長安謝恩。帝見二太子甚喜﹕「您二侄兒且與寡人相伴讀書。」

前後半載。三大王劉長使周從至長安見聖王。周從見帝奏曰「聖王在何處﹖」帝曰「在寡人處。大夫歸去傳示吾兄﹐三王安穩住坐﹐聖王已無疏失」周從辭帝回至﹐見三大王具說前事。三王問周從﹕「我兒見住甚宮﹖」周從曰「在於未央宮也。」三大王放心不下。三大王再問﹐周從曰「當日聖王﹑景王閒行至長信宮﹐見髙祖禦容﹐二人拜罷﹐見棋。二太子下棋﹐聖王復殺景王三局﹐景王言「我弟棋髙也。」聖王便道﹕『你讓寡人。』」三大王聽周從說罷﹐大驚﹕「我兒怎敢稱寡﹗」

三大王入宅辭母﹐走馬至長安見帝﹐禮畢。三大王奏帝﹕「聖王何處﹖」帝曰「在於書齋。」敕令宣至。聖王﹑景王二太子拜畢三王。帝設大宴﹐舉杯畱三王﹕「且與寡人同理國事。」三大王不敢違命﹐領聖旨隨朝暫住。同從權管升州。

前後三年。忽一日告事急馬﹐有番軍入界﹐領雄兵五十萬﹐欲至代州。帝曰「朕才卽位﹐早有此事﹗」宣文武大臣商議。一人奏曰「今王陵﹑蕭何﹑陳平盡皆老矣﹐七旬之上。」帝煩惱﹐敕令劉長聚兵﹐拜周勃爲帥﹐加官爲皇父也﹐急付與軍印。

周勃殿下奏曰「臣六十八歲﹐不可爲將。臣舉一上將﹕老臣捨弟周勣﹐見授刑院太守﹐官封亞父﹐可爲帥也。」帝喜﹐宣至。亞父拜舞畢﹐帝見亞父身長一丈﹐面如紫玉。帝曰「今有番軍領兵五十萬﹐侵於境界﹐爾敢退之﹖」亞父曰「小臣受我王洪福齊天﹐願往。」帝賜兵印﹐亞父爲上將﹐統兵五十萬雄兵﹐左翼將徐邁﹐右翼將劉祀﹐同受行軍。

亞父辭帝出城下寨。亞父傳令與左右﹐將軍令整﹐將士不得遲違。帝出長安﹐亦看亞父之營。帝至棘門﹐左翼將徐邁以音樂迎之﹐送帝至霸陵橋上。右翼將劉祀以音樂迎之。

帝至中宮﹐送至細柳營。帝見亞父閉營﹐三軍將令﹐緊把寨門﹐軍不放帝入去﹐切恐夾帶細人入來。帝親至棘門問曰「何故﹖」軍人答曰「只聞將軍令﹐未聞天子宣。」帝使左右報知亞父。亞父出接帝。亞父曰「械冑在身﹐不能拜舞﹐休責臣罪。」亞父請帝於帳下坐﹐亦酒待之。帝問亞父曰「卿能掌軍嚴切﹖」亞父曰「不足道也。」帝問曰「行如何決勝﹖」亞父曰「今有五整﹐軍不放嬌傲。」又曰「軍不食醬﹐軍不食餐﹐軍不寢﹐將不臥﹔夏不執扇﹐雨不執傘。此五者是五整也。」帝曰「將軍如此之行﹐戰者無不勝也。」帝曰「今代州劉武手下二十萬雄兵﹐令卿一就掌者。」文帝出營。亞父曰「械冑在身﹐不能送帝。」帝嘆曰「此乃上將之作也﹐行帥者無不勝也﹗適來棘門霸上二將軍﹐眞如兒戲耳﹗」見此營作詩而詠曰﹕

文帝鑾輿看北徵﹐將軍亞父有威名﹔

轅門不聽天子令﹐今日爭知細柳營﹗

文帝回駕入長安﹐亞父卽日兵起進發。數日﹐早至代州﹐與番軍對陣下寨﹐便排一陣﹐從天降下﹐就地湧來﹐四十里槍刀齊迓﹐三千面雜彩旗開﹐鹿巷千條﹐戰驥萬騎﹐陣云靄靄﹐殺气騰騰﹔陣圓似秋月照萬頃寒霜。番兵見了﹐不敢爭戰﹐收兵退還本國。帝知而嘆曰「雄兵中決勝﹐良將善能定國。」敕賜官賞﹐封諸侯﹐贈詩曰﹕

細柳將軍北戍雄﹐陣前卻敵笑談中﹔

自從戰罷邊塵靜﹐鐵券書名誥已封。

卻說張石慶聽知文帝登位四年﹐想當日呂后貶我爲庶人﹐今知俺田子春於濟州二王處爲上大夫。今日收拾行程於濟州謁見子春。行數日﹐至濟州﹐至於門首﹐令人報知。子春降階而相邀於堂上﹐亦酒待之。二人具說前事﹐說兵印﹐仰面大笑。張石慶曰「吾者久困淹滯﹐作爲庶民﹐故來謁舅舅尋些小勾當。舅舅若何﹖」子春曰「此事小哉。」話畢﹐子春直至二大王殿下奏曰「臣安日長安說兵印﹐皆是張石慶奏太后﹐太后準奏﹐得此兵印。爲大王欲取長安﹐太后將石慶貶爲庶人﹐家貧不濟﹐今敬來謁見大王。」劉澤大喜﹐問石慶在於何處。子春曰「在臣宅中。」劉澤曰「請張石慶來見大王。」禮畢﹐賜酒三鐘﹐卽封張石慶爲本郡太守。石慶謝恩。三日後﹐走馬上任去訖。

