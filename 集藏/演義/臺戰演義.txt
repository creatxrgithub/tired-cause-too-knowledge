臺戰演義

序一序二序三例言人物圖卷一劉將軍初勝倭奴林觀察獎賞兵勇卷二探軍營樺山遭獲赴筵席倭奴被捉卷三家人焚身報主倭奴破腹傷心卷四買棺木劉公定計掘地道日本傷人卷五黑旗兵編成羽扇劉大帥安設魚雷卷六公子報國練水軍淮勇遣散渡輪船續集卷一倭賊停船遠避生番出力報恩續集卷二劉將軍殺姦示眾張夫人寄子修書續集卷三扮紳耆奮擊酋營率義民收復新竹續集卷四臺灣五省門戶日本一鼓可平續集卷五用竹艸大帥出謀畫蟾蜍倭奴必敗續集卷六劉將軍致書陳情王大臣上表代奏附錄一附錄二附錄三

序一

「臺戰實紀」一書﹐乃劉公在臺灣與倭寇接仗之實紀也。

謹考臺灣之地﹐孤懸於東南海中﹐遠京師七千餘里。而劉公者﹐名永福﹐曾任福建南澳鎭總兵。曩與法國接仗﹐謀勇兼施﹐其功最偉。所率兵勇﹐以黑色旗甲爲號﹐人稱之爲「黑旗黨」。劉公名早揚於天下﹐臣民所共知也﹐故玆書不必煩言﹐而見者自知。劉公之威能鎭洋寇﹐況區區東洋一島夷哉﹗

或以此書語近虛誕﹐不足入髙明之目者。余謂不然。夫書或言事﹐或言理﹔言事貴實﹐言理貴正﹐無非使人趨正避邪﹐慕善憎惡﹐所以有益於今人﹐流傳於後世﹐皆可筆於書以爲不朽也。此書如謂言事不實﹐則史記數萬言﹐果無一字一句而不謬者﹖卽如論大道則先黃﹑老﹐序遊俠則退處士﹐傳貨殖則崇勢利﹐此非史筆之謬乎。然則﹐古之敍事之書﹐首推史記﹐而司馬之才﹐尙有所蔽﹐況今人無司馬之才﹐而假事作書﹐實非易事﹐且筆法不華﹐𨿽虛可信﹐老子所謂美言不信﹑信言不美也。小說家美言如「三國演義」者﹐眞筆法之最妙﹐故稱第一才子書﹐其文之變幻﹑筆之奇絕﹐足能令人喜笑驚駭﹐連披不厭。讀者信耶﹑不信耶﹖其事實耶﹑不實耶﹖若不實﹐則漢末鼎足三國﹐果一日無事耶﹖昭烈﹑孫﹑曹等亦謂無其人可乎﹖不但吾知不可﹐世人皆知不可也。此臺戰之事﹐亦有不可謂無其人無其事者也。況京師播傳已久﹐𨿽眾論不一﹐而劉﹑林等輩皆實有其人﹐澎湖等處實有其地﹐蓋作者假此發言﹐以慰人心﹐讀者當以與才子書聊供閒閱解悶之書﹐可驅睡魔﹐而其事之虛實務欲辧信者又如何哉﹗彼旣云「實紀」﹐吾卽信爲不虛﹐是姑妄言之﹑姑妄聽之可也。

歲次乙未桂月﹐枕流齋主人題於西窗下。

序二

昔聖嘆氏批「三國演義」云﹕三國演義一書﹐有『星移斗轉﹑雨覆風翻』之妙。杜少陵詩曰﹕『天上浮雲如白衣﹐斯須攺變成蒼狗』﹔此言世事之不可測也。今甲午﹑乙未兩年﹐耳目所經之事﹐實有過於「演義」者。如本是朝鮮土匪變亂﹐卻弄出倭寇亂朝鮮﹐則一變。本是我國定亂朝鮮﹐卻弄出倭寇擊我船﹐則一變。本是萬壽宏開﹑臣民歡忭﹐卻弄出干戈滿地﹑徵調頻繁﹐則一變。本是我國滅倭賊﹐卻弄出倭賊侵我地﹐則一變。本是我國與倭爲仇﹐卻弄出我國與倭和議﹐則一變。本是我國賠倭軍費﹑讓倭臺灣﹐卻弄出劉﹑林堅守臺灣﹐率兵反攻倭寇﹐則一變。本是京師撤兵﹑各見太平﹐卻弄出虐疾大起﹑災疫流行﹐則一變。本是拋戈棄甲﹑人離鏑鋒﹐卻弄出老幼得病﹑轉瞬气絕﹐則一變。本是倭寇甫安﹐又弄出陜﹑甘回匪猖獗﹐則一變。本是京師食用少而價貴﹑人心惶惶﹐反弄出百物多而價廉﹑人反不要﹐則一變。嗚呼﹗天公脈脈﹐世事茫茫﹐爲人詎可﹝�﹞哉﹗若有博識多學之士﹐將此實事編述一書﹐則有無數奇言妙筆﹐無數幻絕怪異﹐足能令人擊節笑語﹐痛浮大白﹐豈非天然實事﹐一部大奇書哉﹗

序三

夫天下之物者﹐乃天下人公共者也。而物各有主。是其﹝主﹞﹐𨿽千萬里終能自至﹔非其主﹐𨿽朝夕玩賞﹐終亦必去。要以人知物各有主之理﹐而存公共之心﹐則得者眞可喜﹐喜其物之投我﹐我卽其物之主也﹔而未得者亦可喜﹐喜其物之不投我﹐我必非其物之主也。凡物之聚散得失﹐皆有定理﹔況文人皆著之書哉。

光緒乙未中秋﹝�﹞四日﹐市有賣劉大將軍「臺戰實紀」者﹐柰余瑣事匆忙﹐惜未暇細覽﹐過而悔之﹐以爲不能復見也。次日﹐敝戚秀翁者﹐因差畢至余捨﹐寒暄旣已﹐袖中出書示余﹐視之﹐乃「臺戰實紀」也。見其文法眞而不虛﹐簡而易曉﹐前後照應﹐字句聯貫﹐數百餘言如一气呵成﹐不啻海上三山﹐有東峯明而西谷晦之意﹔又如半天雲龍有露爪藏尾之勢﹐可見而不可及者也。披覽一過﹐遂使心目欣然。因思玆書原疑非余之物﹐故捨我而去也﹔不意忽來投我﹐豈非千萬里而能自至者乎﹗

今余重訂修飾﹐更如奇珍異寶﹐以爲觀此書者知余得書苦心﹐知余苦心則知秀翁知余寶書之意也。因敍其始末於此。

時光緒乙未重陽節﹑書於臨溪精舍。古麓山陰堂孟吾居士題。

例言

一﹑此書原四本﹑十二卷﹐連圖四十五頁。上二本爲初集﹐下二本爲續集。今仍用「臺戰實紀」原名﹐仍訂四本﹐以元﹑亨﹑利﹑貞爲目。

一﹑原書無套﹐今大加修飾﹐增頁裝套﹐可畱久遠﹐無雜亂失沒之虞。

一﹑原編無目﹐今於每卷中要緊處擬出「目錄」一聯﹐列於卷首﹐以備讀者易考。

一﹑閱此書者﹐當以劉公報國之志爲全書之大義。其報國之忠﹐正於肺腑。最可惜者﹐劉公不得封疆之倚﹐以展驥足耳。

一﹑才子書多半無中生有﹐𨿽成妙筆﹐究竟虛文﹐尙不如閱此實事之書﹐令人稱快也。

一﹑是書作於甲﹑乙之年﹐人心惶恐之時﹐故未能周備。或有同好﹐將此書一一潤色﹐猶覺妙筆。

卷一劉將軍初勝倭奴林觀察獎賞兵勇

此卷先敍劉將軍一小傳﹐次敍臺灣地理﹐然後敍倭寇犯境之由﹐並割臺﹑賠費之議。此爲一部「實紀」之大綱領也。非作書者筆法之妙﹐乃當時之實事也。

邇來有天良者少﹐故敵倭奴所以難也。昔我國平定金川﹑伊犁﹑新疆等處﹐皆我兵所到﹐戰勝攻取﹐何等威功﹐只因各有天良耳。今倭寇肇釁以來﹐我國屢次敗北﹐民不安業﹐故有割臺﹑賠費之議﹐以禦倭奴狼饕之利心也﹐且息干戈而憐兩國生靈之塗炭也。若必以滅倭而後已﹐則我國十人敵彼一人﹐我國尙多萬萬耳﹐區區倭寇﹐又何懼哉﹗蓋天徳好生﹐故不忍滅絕其種也。

臺灣乃我東南一隅之地﹐割於日本﹐不足惜也。豈略﹝疑誤﹞劉公死據﹐與倭爭雄﹐此劉公忠勇性成也。如當時將領中有似此十之二﹑三人者﹐決不致任倭奴在盛京一帶猖獗之甚也。

獅球嶺之戰﹐殺得「倭肉亂飛」﹐此四字眞千古新奇之文﹐解千古中國之恨也。彼作者不曰「碎割倭奴」﹐不曰「遇倭亂剁」﹐不曰「淩遲處死」﹐不曰「戮倭萬段」﹐而曰「肉飛」﹐乃眞筆法之活變也。「肉飛」者﹐言其酣戰之時﹐倉猝之際﹐劉軍所到之處﹐亂殺亂砍﹐而倭死無數殘片﹐片片隨風如飛也。此四字寫劉公對敵之妙﹑戰陣之趣﹐寫劉軍無退之志﹑攻取之勇﹐寫倭奴被殺之多﹑陣斃之苦﹐有無數情形皆從此「倭肉亂飛」發出﹐閱者思之。

劉大將軍淵亭﹐廣西博白縣人。素諳韜略﹐有經天緯地之才﹔識者謂張良再世﹑諸葛復生。前在安南﹐百戰百勝。自法人擾我基隆﹐皇上特派將軍助戰。夫法人畏將軍﹐一司馬之畏臥龍也﹐遂求和好﹐永守前盟﹐而將軍亦以是鎭臺灣矣。

臺灣物產繁多﹐地勢險峻﹐東西距五百里﹐南北距一千八百里﹔東界海﹐西界澎湖﹐南界海磯頭﹐北界基隆城﹐四面皆海﹐𨿽去北京東南七千二百五十里﹐實東南諸省之門戶也。故復派唐總統同參軍務。

去歲﹝甲午﹞倭兵犯順以來﹐將不用命﹐要隘重地﹐拱手讓人。皇上大度﹐不忍生靈塗炭﹐俯允割地﹑賠費之議﹐於﹝乙未﹞四月初十日李伯行觀察到臺交割。李觀察聞臺灣兵民義憤可畏﹐遂與倭酋樺山氏到澎湖交割。樺山氏以爲舊時類也﹐口出大言﹐唾手可得。不知有大不然者。

十三日攻打臺北﹐唐總統部下兵變﹐遂棄臺北城池而走。倭兵上岸﹐擄掠財物﹐奸淫婦女﹐將總署﹑火藥局一切燒毀。其時轟擊之聲﹐震驚百里。此次之敗﹐實系淮軍等受倭奴之賄﹐囑爲裏應外合故也。倭奴一入臺北﹐據爲己有﹐臺民不附己者搜殺殆徧。橫行逆取﹐慘不忍聞。

劉大將軍聞臺北失守﹐警傳日至﹐屹不爲動。吩咐諸將帶領二萬人馬﹐分遣各要隘扼守﹐並結番民數萬人﹐協力札駐險津。將軍自統大軍﹐由新竹上郡一帶進剿﹐殺斃亂軍四﹑五千人﹔抵基山與林軍兩下夾攻﹐將倭兵截往。敗下之亂軍竄入倭營﹐亂相踐踏。劉軍合同林軍﹐奮勇大戰半日許﹐斬殺倭奴三千餘人﹐傷者一千餘人。倭奴帶敗殘倭兵遁逃。

十四日﹐倭酋又帶領倭兵三千餘人﹐自臺北分爲兩隊。一由恆春後背進攻各海口﹐擋住劉軍﹐一進攻基隆。又另派千人﹐暗渡三貂嶺上岸﹐從僻路進發。一聲炮響﹐三面環攻。臺兵始則踴躍對壘﹐繼則兵薄勢微﹐首尾不接。淮﹑廣等勇﹐反戈相向﹐以致潰敗﹐基隆陷沒﹐獅球嶺亦被占據。

林觀察聞警﹐仰天大哭﹐激勵將士﹐整齊隊伍﹐統帶勇敢善戰之兵五千人﹐扼守八堵。星夜分二隊而進﹐將獅球嶺圍裹數重。倭人將欲喘息﹐忽聽連珠炮響﹐急相分兵抵禦。臺兵勢如潮湧﹐猛攻前進。自午至酉﹐倭人屍橫徧野﹐倭肉亂飛﹐拋棄槍械﹐敗北東遁。臺軍將士鼓勇追殺。直至基隆倭人大隊接應﹐臺兵始拔隊而回﹐克復獅球嶺。是役也﹐陣斬倭奴千餘人﹐擒住倭酋一名﹐奪獲軍裝﹑槍炮﹑餉糈﹑洋銀無數。林觀察卽將銀洋如數獎賞兵民﹐密授機宜﹐各歸隊伍。余詳二卷。卷二探軍營樺山遭獲赴筵席倭奴被捉

劉公命水兵扮漁人以誘倭奴之計﹐𨿽不新奇﹐然倭人何知其計哉﹗

二千餘軍正在槍炮對敵之時﹐忽云「煙霧蔽天」四字﹐伏兵放箭之際﹐忽寫「驟如急雨」﹐此等句法筆法﹐可謂百忙中之閒筆也。誰謂此書不可與「三國演義」同日而語哉﹖

泰西人至劉營說客﹐幸劉公妙計退之﹔不然﹐又與泰西人結冤無已也。

倭國早知我國近來人心好利﹐故樺山氏至劉營﹐以金銀動之。豈知劉﹑林等輩皆鐵石心腸﹐不能以金銀而易其心也。劉軍亦只有勇敢之气﹐無利欲之心。此皆劉公平日訓練有方﹑賞罰公明之所致也。故樺山之來﹐竟被所縛﹐其變幻出人意外。

劉公旣縛樺山﹐而致書倭國﹐令彼來贖。劉公此法﹐剜卻倭寇心頭肉也。彼倭尙貪中國之利﹐豈肯送金珠來贖樺山哉﹐故由新竹而欲奪樺山也。

新竹之戰﹐劉公得勝﹐剝下倭衣﹐令臺兵衣戴。讀者到此﹐不可忙忙過去﹐必須記「星夜」二字﹔只因「星夜」二字﹐倭營不辧臺兵扮作自己之兵﹐故開營納之。臺兵發作﹐劉軍大勝﹐此因星夜黑暗﹑倭寇不能辧之故也。若靑天白日﹐豈有彼我不能辧之理哉﹖

劉公先遣百姓﹐後扯降旗﹐眞乃驚人之筆也。讀者到此﹐則不知是詐降之計也。

中國某員盡效倭裝者﹐此等人近來何處無之。或明爲中臣﹐暗爲洋官﹔或陰爲彼黨﹐陽作吾人。似此姦佞﹐𨿽劉公割骨穿鐵﹐痛加極罪﹐吾猶覺其法之輕也。但願劉公如有此人投於麾下者﹐宜用前「飛肉」之法﹐以懲其惡﹐似不爲過也。

時劉大將﹝軍﹞鎭守臺南﹐勢甚鞏固。越日﹐報有倭兵艦四﹑五艘進口。大將軍遂命水兵眾人入水﹐將水雷埋伏﹔復命水兵扮作漁人﹐沿岸捕魚﹐與倭人通信購物。倭人用之不疑。旣而漁人引倭兵艦至埋伏處﹐假作船覆﹐將海中水雷放起。劉軍炮臺上見水中發作﹐卽開巨炮轟去﹐擊沈倭兵船二艘。各水兵乘勢又搶奪倭兵艦二艘。倭酋亦被臺兵殺死﹐倭兵亂逃﹐遂退避二十餘里停泊。

次日又來。劉大將軍點部下黑旗兵二千餘人。兩軍炮聲﹝��﹞﹐煙霧蔽天。倭兵於﹝從﹞間道上﹝岸﹞。劉大將軍早令熟習竹箭之兵二千餘名埋伏此處。陡見倭兵﹐一齊射去﹐驟如急雨﹔箭有藥毒﹐中之立斃。倭兵亂竄﹐敗走三里許。忽飛出生番一隊﹐長槍短刀﹐殺死倭兵千餘人﹐劉大將軍卽致書於各國觀戰之船﹐囑其開往他處﹐恐酣戰時玉石不分﹐致傷和气。至臺地各西商﹐自派兵保護﹐不至驚擾。一面出示﹐兵民如違重辦。各艦得信﹐有轉輪駛去者。甫及出口﹐忽聞炮聲接連不絕﹐如山崩地裂﹐轟毀倭兵艦四艘。蓋倭艦機輪早被索紮住﹐不能行動。倭酋及管駕諸人﹐卽放杉板而逃。倭將樺山氏知勢不敵﹐請泰西某國人至劉營效秦儀之計。劉營早有容貌相同五人﹐因之同姓同名﹐頂戴補服亦出一式﹐西人見之﹐驚疑不定﹐言語囁嚅﹐勉彊致意﹐述及倭人願贈多金﹐請大將軍不必爲難。五將軍均有不豫之色﹐同聲答曰﹕『公乃局外人﹐何必爲倭人作說客耶﹖我等誓掃倭寇﹐請卽速還』﹗西人遂抱首竄去。

越數日﹐樺山氏乃自往劉營勸劉。該倭每以金銀動之﹐出言不遜。劉大將軍震怒﹐命人縛住﹐卽致書倭國云﹕『汝國之樺山現已捆住﹐當速送金珠一百兆來贖﹐以十日爲限﹐逾限卽當斬殺祭旗﹐特此示知﹐勿自誤也』﹗旋有倭兵五百餘名﹐意欲奪回樺山﹐遂由新竹進戰﹐大勝直進。不料吳統領﹑林觀察早已埋伏也﹐節節退避﹐倭兵以爲得手﹐勇往直前。到埋伏處﹐伏兵齊出﹐前後夾戰﹐殺盡倭奴﹐剝下倭奴衣帽﹐令臺兵穿戴﹐星夜趕往倭營。倭營見自己之兵﹐開營納之。臺兵頓時槍炮齊發。倭營大亂﹐自相踐踏﹐死屍滿地。於是倭酋收入敗兵﹐閉營固守﹐不敢出者十餘日。

劉大將軍乃謂眾百姓曰﹕『現在與倭對敵﹐𨿽連獲小勝﹐但彼軍勢有繼至﹐我軍單薄﹐抵敵不易﹐我亦難久守』。眾百姓大哭哀求。大將軍曰﹕『目下眞難對敵。我年已邁﹐不能久保。汝等須早投倭營﹐或可開恩於汝等﹐不相加害耳。須聽我言爲妙』。眾百姓無可柰﹝何﹞﹐唯唯而去。軍門又發給異鄕在臺當勇者川資號褂﹐縱使回鄕。一面髙扯降倭之旗。倭酋見之﹐大喜。復命能言之士至倭酋營帳言投誠之意曰﹕『我大皇帝憫兵連禍結﹐勢不得休﹐百姓何辜﹐忍令塗炭﹐故俯允全臺割畀汝國。現在和局已成﹐我亦孤軍難守﹐情願歸順。部下黑旗兵相隨有年﹐帶之歸化。惟淮﹑廣之勇萬餘名﹐甚多反復。刻下因兩月餘未曾發餉﹐時生變端。可否發銀數萬兩﹐俾給淮﹑廣等勇﹐以便遣歸﹐卽令出境』﹖倭奴慨信﹐卽送餉銀十萬至劉營。軍門分賞各勇之後﹐大排筵席﹐請倭長數員赴席﹐歡洽異常而散。次日﹐倭酋亦設宴答禮。軍門帶同隨員至倭營﹐見倭酋甚多﹐曰﹕『昨日未知﹐只請一位﹐明日重請』。及次日重宴倭酋﹐令兵各處埋伏。及入席﹐酒數巡﹐劉將軍出席謂倭酋曰﹕『汝當我眞降乎﹗汝輩死期已至﹐昏迷不悟﹐尙望我降汝異類也』﹗將手一舉﹐信炮卽響﹐四面伏兵齊起﹐一擁上前﹐將倭酋捆縛。倭兵欲前相救﹐無力能爲。將取捉倭酋洞穿肩骨﹐用鐵練系之﹐牽入牢中。卽修書一封寄與倭王曰﹕『去年汝國無故稱兵犯順﹐僥一時之幸﹐言之痛心。刻下不與汝多談﹐現將汝國帶兵之倭酋數人監禁。如願贖回﹐可將所得中國戰船﹑器械及銀三百兆﹐如數交還﹐方可釋放。限十日爲期﹐過限定將各倭酋淩遲斬割﹐其肉餵鳥獸』云云。所擒倭酋﹐內有中國某員﹐其衣帽髮辮槪效倭裝﹐一時頗難辧識。割骨穿鐵時﹐該員疼痛難忍﹐跪求軍前討情﹐始知爲某員也。軍門曰﹕『汝安心耐守﹐他日踏平日本奏凱時﹐憑大皇帝聖意如何發落可也。此刻我亦不能容情於汝也。但想汝狼心狗肺﹐有何面目見人。不思報效朝廷髙官厚祿之恩﹐背降倭賊﹔中朝精華﹐盡傷汝手。汝乃罪魁﹐尙冀求活耶』﹖該員聞之﹐低首下淚。軍門叱小軍牽去﹐吩咐監候﹐著親信之人輪流看守。余詳下卷。

卷三家人焚身報主倭奴破腹傷心

此卷三人詐降之計﹐先不言明是詐﹐亦不言何人密囑﹔正與前卷詐降之計大同小異。然此卷之計﹐較前卷猶爲周密﹐令讀者或疑爲兵﹑爲軍﹑爲土勇﹐及至後邊﹐卻不是兵﹑軍﹑土勇﹐而另有奇文﹔妙筆寫來﹐眞是妙絕。

此計之妙﹐深賴三人。此三人不但言語乖巧﹐眞有膽力。倭刀加頸﹐尙言欲享富貴﹐而倭奴亦誑言定當富貴﹐此乃爾我誑哄﹐彼此機謀﹐寫來眞是好看。

倭奴中計﹐燒得焦頭爛額。是役也﹐不減武侯之燒藤甲也。想其時被燒﹐鮏羴之味﹐較鮑魚之肆甚而又甚矣。可惜我兵受此逆气﹐又可憐三家人焚身報主﹐成此大功﹐可謂明道而不計其功者矣。

劉大將﹝軍﹞復令土勇三百餘人﹐於山僻處築屋數間﹐儲火藥等物﹐引倭人至此焚燒之。果有倭艦三艘﹑倭兵一千二百名由此逃命。土勇佯入水逃命﹐三人佯作僕地被拘﹐倭人以刀加其頸曰﹕『汝欲活命﹐卽將劉營實情告我﹐不相害﹐再贈汝多金』。三人曰﹕『我等久欲投降﹐不得其門。倘蒙赦宥﹐我等長富貴﹐當爲先導』。倭人紿之曰﹕『汝等誠心降我﹐告我實情﹐定當富貴』。三人聞言﹐假形喜色﹐告曰﹕『進此裏余﹐有屋數間﹐內藏火藥﹐先去守住﹔屋後有地道通臺兵接應﹐可至彼處洞口﹐一人守之﹐萬人不得出矣』。倭酋聽口音似淮﹑廣﹐遂深信不疑﹐率領全軍﹐囑三人先導。及屋相近﹐二人飛入屋內。一人在倭背後手鎗打去﹐一心慌忙﹐中倭酋腿被擒。倭兵圍住屋外。二人用火亂擲﹐霎時烈焰燭天﹐火星四射﹐引動藥綫﹐同時齊發﹐轟得石走磚飛。倭酋知中計﹐欲抽﹝回﹞逃遁﹐已無生路﹐焦頭爛額﹐塞滿山溝。而此三人者﹐系林觀察家人﹐願報主恩﹐故不惜焚身以成此大功也。然倭人無一生還矣。佯作入水逃命之土勇﹐隱在水內﹐遊至倭艦底﹐將所帶細竹等物﹐仍以腰間艸繩解下紮住其輪。聞岸上炮響﹐躍上倭艦﹐抽出短刀﹐一齊殺來。倭不及防備﹐魂飛魄散﹐紛紛落水﹐水爲之赤。是役轟死倭酋一名﹑倭兵一千餘名﹑倭奴百餘名﹐落水被殺者百餘名﹐又得倭艦二艘。

倭國聞信﹐又遣倭艦六艘﹐駛至臺南﹐裝兵約四﹑五千名。分二千人上岸﹐惡聲怒气﹐誓欲復仇﹐遇民卽殺﹐遇兵卽斗﹐將房屋數百間全行燒毀。不料各屋俱儲炸藥﹐轟死倭兵大半﹐趕緊逃命。逃至半途﹐劉大將軍親督雄兵截住去路﹐痛剿一陣﹐生還亦僅。大將軍乃犒賞將士﹐布定埋伏而還。

同日﹐倭奴聞前軍失利﹐全軍往救。行未一里﹐臺兵將得勝之兵一擁上前﹐截住去路。斜刺裏臺民數千人﹐手執柴艸引火之物亂擲。倭奴未見此戰法﹐驚疑之間﹐劉大將﹝軍﹞隨後率領部下以及生番﹐從倭人背後抄出﹐襲住倭奴。臺兵﹑臺民見劉軍已至﹐將一淘戰狗千餘頭縱放。狗頭上紮以火藥一包﹐臺民嘩聲趕逐。羣狗衝入倭人隊。倭奴見羣狗咆哮撲來﹐開炮便打。眾犬聽見炮聲﹐更形亂跳亂竄。頭上蒙紮火藥﹐全告燒著﹐望倭奴亂咬亂抖。臺民所擲柴艸引火之物﹐一時火焰直衝。臺兵前後夾攻﹐倭寇至此不能試其狡力﹐但憑兵民殘殺而已。剿滅倭奴一萬三千名。

倭人連受大創﹐神志俱喪﹐𨿽陸續運來﹐均無戰心。因前所斃之倭奴﹐半系民丁﹐一旦傷命﹐妻哭其夫﹑子慟其父﹑父傷其子﹐悲嚎之聲不絕。刻下倭酋出令﹐謂『爾等不必傷感﹐我當出奇兵爲爾報仇雪恨可也』。遂添派往臺戰艦四艘﹐倭兵六千餘名﹐又派倭船五艘﹑倭兵七千餘名。將先到倭船四艘駛近﹐倭民分頭上岸。臺兵與之接戰。戰至二點鐘時﹐而臺兵佯作力乏之勢﹐詐爲潰敗。倭人不知其計。臺兵且戰且退﹐寇倭竭力追之﹐遂深入其圈中。臺兵詐敗﹐先潰數營。倭奴以爲今日眞眞得手﹐萬千歡喜﹐來戰之卒自許。忽然炮聲大起﹐響異尋常﹐數萬臺兵﹐滿山徧野而來﹐將所失數營團團圍住﹐槍炮齊發﹐毒藥﹑毒箭亂擲亂射﹐著者便死﹐遇者便亡。營內先掘爲地壕﹐埋下藥炮﹐風助火勢﹐火仗風威﹐一時埋藥燃著﹐衝天震地。臺兵趁勢吶喊環攻﹐殺得倭兵丟頭棄手﹐腹破胸穿﹐六千餘名盡登鬼錄。

卷四買棺木劉公定計掘地道日本傷人

劉大將軍買棺之計﹐古今罕見。倭奴先疑棺內必藏引火之物﹐及至中計﹐卻不是火﹐乃不略﹝疑誤﹞﹔中計之後﹐貪心不死﹐以致無火之物盡成有火之物﹑無用之物變作有用之物。至此方知劉大將軍戰陣之神﹑用計之妙﹐令讀者眉飛色舞﹑拍案稱奇矣。

劉大將軍與倭奴接仗﹐每用火攻取勝﹔而火攻之計﹐千變萬化﹐愈出愈奇﹐致有戰勝攻取之效。蓋倭奴海島異類耳﹐生長水中﹐慣知水性﹐而又不避水險﹐是以劉公知其不畏水﹐故以火制之。以陽制陰﹐則所戰無不捷矣。若我軍與倭水戰﹐不但不利﹐而其勢亦有所﹝不﹞敵﹔勢旣不敵﹐徒資倭悍﹐故劉公不爲也。

倭國得臺灣告急之信﹐倭兵全軍覆沒﹐乃搜括合國民兵以及外埠作商者一應調回﹐湊集兵艦十二隻﹐計兵五﹑六千人﹐急急發往臺南。

次日天微明﹐大霧迷漫﹐兩軍莫辧。劉軍門一面將埋伏巨炮對準倭艦轟去﹐擊沈倭艦三艘。一面埋伏海中之水兵千餘名﹐登時躍上倭船。管駕諸人卽放杉板逃逸﹐水兵重跳入海拖沈﹐將各倭奴溺死海中。是役打沈倭船三隻﹐擒獲三隻﹐轟死者﹑溺死﹝者﹞不計其數。

劉大將軍連獲勝仗後﹐養兵數日。一日﹐聚集謀士密商破倭妙策。是日議定一計極妙﹑系計上加計﹐眞令人難以猜度者矣。倭奴𨿽狡﹐到劉大將軍掌中﹐如玩物也﹐盡可隨意搬弄。

劉營派人四處購辦棺木﹐材店爲之一空﹐尙不敷所用﹐日夜喚木匠趕造。佯言臺民﹑臺兵等患疫而死。三﹑四日間﹐派兵運往澎湖兩岸山上﹐接連不斷。布置已定﹐倭人識破其計﹐想必內藏火藥等物。卽派五百﹝人﹞擔水往澆﹐由上而下﹐身肩水擔﹐手無寸鐵。不料所放之棺內聽見山後一響﹐霎時數百餘口棺內﹐將腳一頓﹐揭開材板﹐同時湧出﹔有手拿灰包者﹐有手拿弓箭者﹐立在上風﹐迎風撒灰放箭﹐亂撒亂射。灰包擲去﹐迎面幌出﹐紛紛黃煙細沙﹐望下風飛去﹐均飛入倭奴之目﹐皆痛入心肺﹐立時倒斃﹐滚下山去。著箭者亦同時畢命。有在後之倭奴﹐見事不妙﹐拋去水桶﹐二腳飛逃﹐被上首倭奴著灰箭滚下撞倒跌傷者﹐不計其數。倭營聞信﹐調動大隊往救。臺民越山跳嶺﹐影響全無。倭奴一見空棺﹐四面數百餘口﹐或十餘口一堆﹑或數十口一堆。憤恨之時﹐調集洋槍隊五百人擊放。不料棺木底板有兩層﹐板片甚薄﹐夾層或磺硝﹐或棺下埋有火炮一切引火之物。劉軍門先令各兵備帶漧糧﹐倘倭人中計後﹐各兵逃遁﹐剩下空棺﹐倭人勢必焚毀。果不出所料﹐當下倭奴洋槍擊放之時﹐引著炸炮藥綫﹐引火之物一時齊燃﹐頓時棺內一發﹐轟死倭奴數百人﹐抱頭亂竄。劉大將軍另出奇兵﹐截住歸路﹐一陣大戰。倭兵見劉軍﹐畏之如虎﹐無心戀戰﹐潰敗而遁。臺兵追殺數里﹐整隊而歸。是役倭兵死於毒箭﹑毒灰者三百餘人﹐自放火後被火炮轟斃燒死者四百餘人。

劉大將軍致書倭酋曰﹕『汝等倘不懼死﹐今約定攺期兩陣對札﹐各撥千人互相力斗。倘若斗輸﹐願將臺南讓汝﹔倘不勝我﹐可卽退去﹐毋攖我怒』。倭奴諾之。劉軍門早日埋伏一處﹐系平壤一片﹐可騰萬餘人之多。從邊處打通地道﹐掘挖二﹑三丈之闊﹐三﹑四丈深﹐上蓋以蘆席﹑泥土﹐栽以靑艸﹐毫無痕迹。四邊埋設火炮等暗標記號﹐以免自軍誤踏。窟內藏善射毒弩之兵。倘力搏時﹐暗將毒箭從縫中射出。倘倭兵大隊齊來﹐我軍佯敗﹐認明標記而逃﹐不可心亂﹐切切爲要。設策已定﹐卽往倭營挑戰。倭奴擺開營帳﹐走出彪形倭奴數十人。劉軍門亦出黑旗數十人﹐互相撲鬥一時許﹐擊傷倭奴五人﹐擊死三人﹐被毒箭而斃者八人﹔黑旗三人小受其傷。倭奴卽全隊而出。劉軍一見﹐從平壤埋伏處而走﹐倭奴趕來。前軍耳聞連響數聲撲咚之聲﹐連珠似不絕﹐下首伏兵俟倭奴顚下﹐捆之縛之﹐極形忙碌一陣。倭奴上前相救﹐劉軍已揮動四面伏兵﹐齊出剿殺。倭奴抱頭而竄﹐引領殘兵退去。此役也﹐活擒倭酋三人﹐前出彪形倭全行擒獲﹐共斬倭三百餘名﹐活擒一百餘名。快哉此神兵也﹗

卷五黑旗兵編成羽扇劉大帥安設魚雷

羽扇之計﹐又新奇矣。將軍命水鬼埋伏﹐以誘倭奴中計。「水鬼」二字﹐野史初見﹐小說家所罕用也。蓋水鬼卽水兵尢其出色者。夫人以鬼目之者﹐以其迥異常人也﹐非容貌猙獰﹑鋸牙紅髮也。想水鬼居水中﹐飲食安居﹐與人無異。以此鬼制倭鬼﹐則倭鬼成冥鬼矣。可嘆光天化日之下﹐盡成魑魅魍魎之域矣。

劉將軍麾下之兵有水鬼﹐而將軍又善火攻﹐可稱火神矣。火神驅水鬼﹐戰陣之間﹐水火相濟﹐看來眞是天然奇事。

地雷一計﹐如武侯之燒藤甲。然南蠻之滅者﹐𨿽武侯之功﹐而其中所以能滅者天也。今倭奴一隅之地﹐劉公百戰之勞﹐竟不能滅者﹐亦天意也。

本月初八﹑九兩日﹐「海龍」及「科麼沙」兩輪船載臺灣淡水官商人民至廈﹔詢之﹐則云﹕初七日有日本兵輪運兵一千數百名﹐由三貂尾登岸﹐擬襲基隆後山炮臺﹐旣而各兵潛登山岸﹐船卽出口。臺灣官兵及民團立卽接仗﹐連戰三日﹐殺斃日兵數百名﹐並生擒數名﹐向之嚴詢﹐則稱我等皆粵人﹐因貪日本餉銀每月多至十兩﹐是以冒死而爲之也。

前月二十六日﹐大勝敵兵﹐殺斃四千餘人﹑焚毀敵船七艘之後﹐又被伏兵殺敵千餘名。倭人受此大創﹐未見動靜。劉軍門料彼必來復仇。先將松柏稻艸浸透桐油﹐在烈日中曬漧﹐用繩紮縛成捆﹐埋於海邊﹐上壓巨石﹐並伏水雷﹑魚雷等引火之物於臺南安平口內外。布置已妥﹐卽見安平各西人紛紛搬移赴廈﹐蓋料倭人必有大隊兵艦前來報復故也。劉帥又命黑旗兵將雞毛編成大扇﹐約髙二尺﹐並將火油濕透﹐預備應用。人皆莫明其妙計。

迨至本月初六日﹐卽有探子報稱﹕倭兵輸四﹑五十艘來攻臺南安平等處。劉帥吩咐水兵﹑水鬼依計而行。至是晚﹐果見倭兵輪離安平六十里外下椗。迨更深落潮之際﹐卽將浸油粗糠及毛扇載於木板之上﹐順流放下﹐不計其數。水鬼於七十里外﹐將毛竹竿連貫海面﹐團團圍住﹐以攔毛扇。又令水鬼將亂繩銅鐵絲捆住倭輪舵葉﹐除去水底巨石﹐所有油艸松柏﹐均浮水面。倭人見滿海均是柴艸等物﹐心知有計﹐立卽開炮退出。不料船竟不能移動。乃傳令開仗﹐又不見海裏船艘﹐但見上流無數什物流來。正欲放舢板撈取﹐忽聞一聲炮響﹐地雷﹑魚雷﹑水雷並發﹐不異山崩地裂。海面諸物﹐著火便燒﹐滿海火光燭天﹐如燒赤壁一般。岸上槍炮亦響﹐倭人逃生無路﹐不死於火﹐卽死於水。至次日火勢稍衰﹐毀去木質兵輪二十四艘﹑鐵甲二十艘﹐燒死倭兵約二萬餘人﹔他國兵船之誤傷者亦不少。全臺兵民﹐皆頌劉帥之大功。劉帥揚言曰﹕『我用此計﹐出於萬不得已﹐以後更須嚴加防備﹐是爲至要』﹗

前日有黑旗兵兩名﹐攺裝生番模樣﹐至倭人營中僞稱﹕『我等生番被黑旗多方淩虐﹐受苦不堪﹐可否請爾國兵丁助我一臂之力﹐相與共滅黑旗﹐則不勝幸甚』。乃倭兵頭聞言之下﹐認以爲眞﹐卽派撥倭兵二千餘人相隨前往﹐由該兩人導其先路。維時該二人心知倭人中計﹐遂率領所派勇丁﹐節節從山路行走。及至埋伏炸藥之處﹐忽聞轟然一聲﹐四面皆火。倭兵至此﹐已無路可逃。然黑旗聞此消息﹐又復率隊前來﹐盡情攻擊。是役也﹐所有倭兵二千餘人﹐竟是無一生還﹐片甲不回。又云﹕現在臺南北地方﹐倭人蹤迹已少﹐諒從此以後﹐可以漸漸滅迹矣。余詳六卷。

卷六公子報國練水軍淮勇遣散渡輪船

古云﹕有其父必有其子﹐良不誣也。劉公素懷忠勇﹐以報國之心孜孜不倦﹐不顧利害﹐不問難易﹐必以滅倭而後已。故使公子督率各員﹐操練水軍﹐精益求精﹐不遺餘力者﹐上所以報君父之鴻恩﹐下可以保臺灣之生靈﹐其意已深﹐其功固偉﹐豈可以與他仕宦之公子同日語哉。

遣散兵勇一事﹐更非容易。夫兵勇循規守法者固多﹐而彊悍亡命者亦復不少。若爲將者素無威嚴之可懼﹐又無恩惠之能撫﹐鮮有不一聞遣散之命激於變亂者。今淮軍安然內渡﹐並無意外﹐於此可見劉公統率之才也。

劉大將軍與倭開仗以來﹐屢獲勝算。因胸有成見﹑算無遺失﹐舊部諸軍﹐同心同力﹐故所向無敵。以逸待勞﹐遇有隙可乘﹐乘機而發。時令諸將獻謀定計﹐或守或戰﹐鎭靜如泰山﹐動之則萬軍莫敵。因軍門平時訓練有方﹐有時用疑兵計以亂其目﹐有時出疲兵以驕其志﹐有時設伏兵以擒倭酋﹔種種變化﹐鬼神不測。所用利器﹐比眾不同﹐臺槍﹑鳥槍﹑刀矛﹑劍戟﹐明快誠無出其右者。各處英豪傑士以及廣州﹑溫﹑臺等處綠林豪客﹐均有運籌決勝飛檐走壁之能﹐取倭人首級如探囊物﹐源源前往報效軍營。劉大將軍一槪優容爲上客。

大公子文才武略﹐家傳絕藝﹐忠肝義膽﹐乃父遺風。世受國恩﹐涓埃圖報。日日精練水軍﹐操習奇遁八門陣﹐而且孜孜不倦﹐考究利器﹑軍裝﹑火炮不遺餘力。部下勇士八員﹐每員各統壯兵八百名﹐分札八卦之形﹔水軍統領兩員﹐各統水軍一千名﹐札於中營﹐似太極兩儀之象。晝夜操練﹐精益求精。是以謀無不成﹐守無不固﹐戰無不勝﹐攻無不克。前在安南﹐法人畏之。今在臺灣﹐他國亦畏之。區區日本﹐何足道哉﹗

有友來告曰﹕劉大將軍又一起以棺木儲火藥﹑炸藥計二百餘口﹐埋在海口兩岸山腳下。俟倭艦進口﹐卽將火炮燃放﹐立時將兩邊炸坍﹐山石滚下塞斷﹐倭艦不能逃出﹐後船不能往救。劉大將軍預伏水兵在倭艦下﹐仍用繩紮輸法﹐捆住倭艦二十餘艘﹐殺傷不計其數。

且倭人在臺北奸淫婦女﹐無所不至。有警告倭酋者﹐倭酋出示云﹕『兵未攜妻﹐向民間暫時借用﹐日後著還』云云。劉大將軍曉諭﹐其示云﹕『本軍門將淮軍裁撤﹐趕將「斯美」輪船送之內渡﹐僅畱親兵數千﹐足資抵敵﹐爾等毋得驚惶。我軍戰守﹐自有把握。惟糧餉一節﹐爾等自當接應。本軍門實爲爾等忠義起見﹐故將舊部慣戰之兵保爾身家。昨已收服生番千餘名﹐俱耐勞善戰﹐以後切勿自相鬥殺。訟獄之事﹐仍赴本轅呈訴﹐本軍派員秉公剖斷﹐殺人者償命﹐彊占者責還。此諭』。噫﹗相去爲何如哉﹗宜臺地人民之皆願爲大將軍用也。如倭人悔悟﹐送還所得中國軍械﹑船炮等件及銀三百萬兆兩﹐誓世世臣服中國﹐劉大將軍必開三面之网﹐恕其前愆﹐俾守東京。不然﹐其亡可指日待也。嗚呼﹗倭人何不悟哉﹗

又聞劉營中已買鴨數十萬隻﹐若何用法﹐詳言續集﹐此集特其先聲耳。

是書印成﹐又得捷音﹐亟錄之以冠首云。

倭人在臺灣者﹐疫盛糧空﹐死亡殆盡。倭酋見已至此﹐仍不能得臺南尺寸地﹐急繕稟函求救於日本兵部大臣﹐奏知日主﹔日主又湊集兵艦五艘﹑運兵船五艘駛至臺南。滿擬設法登岸﹐乃劉公防守嚴密﹐無隙可乘。行船稍近﹐劉營卽開炮擊之﹔退避於外﹐則風浪甚狂﹐有倒海翻江之勢。計窮力竭﹐進退維艱﹐只得停泊於淡水港內之支河﹐兵弁悉上大嵙崁地方。大嵙崁者﹐支河相近一鎭市也。

二十七日﹐劉公統兵剿之﹐力戰多時﹐倭兵頹靡。劉軍聲勢益張﹐殺死無數﹔有逃至樹木深處者﹐悉搜殺之﹐靡有孑遺。倭酋遂率敗殘之兵﹐執白旗以降。聞倭酋及兵均系商家﹐被日主驅逼而來﹐故情願降劉以同滅日本也。劉公乃以倭酋爲頭陣﹐卽進攻臺北城﹔臺北城亦扯白旗以降。自此克復澎湖﹐滅亡日本﹐一反掌耳。壯哉﹗快哉﹗聞之者能不浮一大白哉﹗而或疑其詐。吾謂日本自起兵以來﹐怨聲載道﹐其降也當非詐降也。況劉公智慮萬全﹐必能善持其後。故亟錄之﹐以快天下士庶之心﹐兼慰天下士庶之心。

續集卷一倭賊停船遠避生番出力報恩

倭奴之性情狡滑﹐詭詐百出﹐實爲世界人所無﹔而自謂足食足兵﹐民信之矣﹐此眞大語欺人也。區區東海一島之地﹐所產之谷每歲不敷半年之用。自前明以迄於今﹐必在沿海各處滋事搶掠﹐與海寇相等。所用之兵﹐全系無賴亡命之徒。若謂民信﹐但不知彼國之民信耶﹖中國之民信耶﹖若以彼國之民信﹐此語大謬。夫外國治民﹐皆以威迫勢逼﹐並無倫常之可言。其民信者﹐民畏耳。畏而謂信﹐豈不大謬﹖若謂中國民信﹐然其狡滑詭詐則信矣﹐其它之所謂信者未見其然也。

生番化外之人﹐尙知順逆﹐島夷尙不如也。

劉大將軍之勝倭人也﹐余已印有初集矣。半月以來﹐未經大戰﹐然有可錄之以慰天下士庶之心者。

臺灣田稻﹐一歲三熟﹐各家儲積﹐足支十年。乃此義民﹐咸願出之﹐以助軍餉。天心默佑﹐今歲之稻﹐又勝往年。復得他鄕人時助白金﹐僉謂可守之一世。而大將軍存久遠之心﹐尙恐不足以敷用也﹐設立海關﹐稍加稅斂﹐延請西人二名﹐一名墨克倫﹑一名排惇﹐掌理關務﹐派幕下親信者帶勇數百幫辦﹐實防西人﹐隱以制之。彼倭人亦謂足食足兵﹐民信之矣﹑撼山易﹑撼劉家軍難矣。是故不敢進攻﹐並其船艘亦不敢停泊近處﹐相率躲避於他國輪船之後。惟倭酋怙惡不悛﹐仍向其主乞增重兵。有待兵到三路夾攻﹐一攻安平口﹐二攻恆春後﹐三攻臺中路﹔目下之勢﹐萬萬不敵云云。

或謂近來安平口風浪甚狂﹐以致倭艦不能進犯。或謂臺北地气炎熱﹐嵐瘴極重﹐故臺北府署頭門立有石碑﹐戒人愼飲食﹑節色欲。倭人自占踞後﹐荒淫恣飲﹐無所不爲﹐受病已深。聞入夏后瘟疫大作﹐十死八九﹐以故不能進犯。或謂倭酋請兵分攻﹐亦欺人語。倭國自去年七月﹐已經抽丁﹐屢有聚集﹐屢經殺斃﹐其數已無可計。倭國人口﹐不及中國萬分之一耳﹐安有兵之可增哉﹖實則畏我大將軍﹐潛將逃歸。夫倭人於此逃歸﹐又倭祖宗之福也。不然﹐驅兵直搗﹐削滅東洋﹐倭祖倭宗不其餒而。惜乎倭人不至於失國不止。

本月初十﹑十一日等﹐有倭兵登岸﹐至新竹﹑安平等處窺探路徑﹐爲該處土民所殺。又有倭酋在山頭畫圖﹐土民卽獲住﹐取首以獻。大將軍賞給銀二百兩。故近日臺地婦人孺子﹐無一不以殺倭人爲事﹐其壯丁無論矣。

至生番數千名﹐在將軍麾下﹐人盡知之﹔其收服之由﹐人不盡知也。聞將軍始令黑旗兵一千﹐槪效倭裝﹐手持槍械﹐入生番地﹐生番見之皆卻走﹐卽令黑旗兵二千趕往﹐將效倭裝之黑旗兵一一縛之而歸。生番不知倭裝之亦黑旗兵也﹐以爲黑旗兵之縛倭人也﹐於是感戴我劉大將軍﹐相率投營﹐願效死力﹐皆欲得倭人之肉盡啖之而後已。令其入水﹐能居一月之久。前次勝仗﹐亦頗得力。大將軍知可信用﹐又恐倭人之偸襲臺中﹐乃令吳軍門﹑林觀察﹑邱水部及劉大公子統兵七萬﹐鎭守臺南﹐令生番亦在臺南聽調。自率黑旗兵二千赴臺中府﹐約束甚嚴﹐秋毫無犯﹐有「一塵不驚」景象。斯時之民﹐皆焚香跪接云。

續集卷二劉將軍殺姦示眾張夫人寄子修書

劉大將軍於臺中府接東洋探坐信息﹐謂軍中藏有漢姦﹐亟宜密爲稽查﹔並稱有在營充當營官者﹐有在營充當哨官者﹐共計六名。將軍得信﹐不形顏色﹐俱致書林觀察等﹐令於城中築髙臺。越日﹐劉大將軍回臺南﹐登臺誓師﹐言辭慷慨﹐有「臺存俱存﹐臺亡俱亡」之意。聞之者﹐忠義之气亦皆露於眉目間。有廣東人三名﹐色稍異﹐擒而訊之﹐果漢姦也。又有自稱由廈赴臺投效﹐而其實由臺北來者數人﹐形迹可疑﹐亦卽拘訊。供『初來頗有此意﹐因大帥恩威並濟﹐賞罰嚴明﹐現在不敢少有二心﹐叩求恩典』云云。大帥得供﹐但笑不言。一面飭將漢姦梟首示眾。此後有姦黨百餘﹐亦紛紛逸去矣。當大將軍下臺時﹐林觀察等皆云﹕『國無所屬﹐主不可無﹐唐總統已逃遁﹐請大將軍自主』。大將軍再三不肯受﹐但令觀察嚴加省察云云。翌日﹐仍赴臺北。

有張夫人者﹐孫庚堂軍門之媳也。軍門忠義素著﹐人人共曉﹐不贅。其公子於三貂嶺殉難﹔夫人自得惡耗﹐痛不欲生。旣而曰﹕『徒死無益』。遂散家財﹑募死士﹐奮袂而起﹐欲報夫仇。飭老僕楊明六﹑乳媼周張氏挈其二子至蘇﹐托於其姊。其托孤書云﹕『愚妹秀容瀝血上書美容賢姊妝次﹕敬懇者﹕愚妹命生不辰﹐痛先夫之殉難﹐悲慘何可勝言﹗本欲捨卻殘軀﹐從先夫於地下﹔細思夫仇未報﹐嗣續縈懷﹐死亦尙遺無窮之恨。況張﹑孫兩姓﹐世代簪纓﹐將門之後﹐焉有棄仇而不報之理﹖且先夫爲國爲民而盡節﹐愚妹又安敢棄義而忘仇﹖𨿽不敢效邵姬之風﹐惟有竭愚識而盡苦志。刻已素服從軍﹐招集先夫舊部﹐並招新勇數營﹐誓除倭寇﹐以雪夫仇。惟是兵凶戰危﹐事機難卜。古云﹕百行以孝爲先。其最者莫如存嗣﹐以繼大宗。今命老僕楊明六﹑乳媼周張氏挈帶兩豚兒來蘇。到日望賢姊念骨肉之情﹑同胞之義﹐妥爲看顧﹐使先夫宗嗣有存﹐不獨愚妹感徳難忘﹐卽孫氏存沒均皆感佩。愚妹此行﹐若能遂志﹐掃盡倭氛﹐夫仇報復﹐則子母重逢﹐或當有日。倘然力不從心﹐惟有付之一死﹐以繼先夫之志。於本月十八日已身臨行伍﹐興眾誓師﹐勞苦相加﹐百端交迫。語云成敗由天﹐凡事只管盡其人力。泣血臨書﹐敬言不盡。閏月二十日稿』。噫﹗夫人忠勇節烈之气﹐不足以感天地而泣鬼神哉﹗前此降倭之輩﹐以夫人較之﹐豈不愧煞哉﹖劉大將軍部下之兵勇﹐不因之而益加忠義哉﹗但本朝未聞有女將﹐從戎者自夫人始﹐必有繼之者矣。

續集卷三扮紳耆奮擊酋營率義民收復新竹

劉大將軍之女公子運籌決勝﹐綽有家風。大將軍嫌其婦人﹐不許獨將一軍。至是令與張夫人同營紮駐旗後。旋有黃某﹐劇盜也﹐能飛百丈之外﹐有金鈴大王風。曩與將軍聞名相思﹐亦率手下五﹑六百人﹐貌爲商客﹐乘某輪船﹐投營效力。

傳者又云﹕有一奇僧能五遁推占﹐預知十日前後事﹐亦在營中。此或子虛﹐不敢深信。然聞臺民之忠義﹐張夫人之節烈﹐通國中昂昂男子﹐其投營效力必多矣。剿滅倭賊﹐克復臺北﹑澎湖等處﹐可拭目俟矣。況有劉大將軍及大公子﹑吳霽軒軍門﹑林蔭堂觀察﹑邱逢甲水部之皆算無遺策者哉﹗

憶本月初旬﹐倭人之中吳﹑林諸公之計﹐爲前集所漏載者﹐又有一事焉。臺北旣陷之後﹐中路守將吳軍門﹑林觀察知倭人必由陸路來犯新竹﹐預制白旗若干面﹐遣心腹舊部﹐糾同距邑四﹑五十里之中壢地方紳耆﹐俟倭兵至境﹐執旗迎勞。倭酋安營甫畢﹐復呈獻牛酒﹐盡情酬酢。酋遂深信不疑﹐不復防備。迨至子夜﹐信炮陡發﹐民盡爲兵﹐喊殺連天﹐遇倭便斫。倭人欲逃無路﹐前隊二千餘眾﹐悉數聚殲。又將大湖﹑口湖橋梁拆毀﹐設伏兵於淺水易涉處﹐待其半渡﹐突出奮擊。倭兵步伐已亂﹐自相踐踏。軍門﹑觀察各領千餘人﹐分兩路兜襲倭軍之後﹐以絕歸路﹐邱水部率義勇五營以遏其前。倭人此時無一幸逃者﹐所遺新式大炮七尊﹑槍械糧糈﹐盡爲臺有﹐謂非算無遺策乎。

近日﹐林觀察偶感風寒。臺中府黎伯萼太守糾新楚軍勁勇六營﹐以四營彈壓四處﹐以二營住大甲一帶﹐爲吳軍門之接應。復有苗栗縣武生吳湯興﹐本粵產﹐與軍門同鄕本家﹐倡率新竹﹑苗栗各鄕村義民二萬餘人﹐收復新竹﹐奪倭人所極精之炮﹝名「隔連七響」﹞數百桿﹐殺死倭人無數。邱水部深入內地﹐欲再募兵勇故也。

大嵙崁河相近﹐有倭兵三十二名保護糧船數艘﹐爲臺民突出圍住﹐殺死二十八人﹐四人逃脫。噫﹗臺民忠義﹐非古所罕有乎﹖故泰西諸國人之在臺灣者皆與劉大將軍契洽。有電致諸國領事﹐倭人借銀﹐一槪不允云云。然則倭人已無丁可抽﹑無餉可濟﹐不戰自斃﹐指顧間耳。劉大將軍前此購辦數萬之鴨﹐分以勞軍可也。

續集卷四臺灣五省門戶日本一鼓可平

夫倭人之覬覦臺灣也屢矣。𨿽亦曾暫據之﹐然其始終皆中國有也。吾聞之馬端臨云﹕幅■﹝巾員﹞之廣﹐南北約三千里﹐東西踰六百里。生齒百餘萬。其產有金石﹑牛馬﹑齒革﹑羽毛﹑布帛﹑絲枲﹑竹木﹑蔗漆之類。其聚族而居之所曰社。合臺灣之社有三百五﹑六十焉。其社有生﹑熟二番﹐生番不與漢羣﹐熟番與漢雜處﹐且可交易。其土肥饒﹐歲谷三熟。是其與中國通不與倭人通也。其東所聯屬者﹐爲呂宋﹑琉球﹑紅毛諸國﹔西南則交趾﹔又東則暹羅﹑柔佛﹑大年﹑占城﹑六昆皆近焉﹔直西則嘛喇呷﹑■﹝口畱﹞咬叭﹑啞齊﹑英圭藜﹑荷蘭﹑大西洋﹔北則日本﹑朝鮮﹐直接乎盛京﹐要皆一帆可渡。近則朝發夕至﹐遠亦不出旬日。內濱於廣東﹑福建﹑浙江﹑江南﹑山東五省﹐外羅以數十餘國。臺灣爲五省門戶﹑得之則澳門﹑廈門﹑崇明﹑寧波四口之貿易者亦源源而來。其地至要﹐其利最廣。故倭人欲之﹐他國亦欲之。

明嘉靖間﹐海盜林道幹爲兪大猷所逐﹐遁入臺灣﹐皆土番﹔道幹華人﹐不樂居其地﹐殺番取血固舟入占城。隆萬間﹐劉香老賈其中﹐尋踞之。未幾﹐爲顏思齊所奪。思齊亦華人﹐習於倭﹐遂爲倭用﹐引倭人據之﹐鄭芝龍附焉。思齊卒。乃並入於紅毛。

我朝順治初﹐大兵下閩﹐芝龍降。其子成功畱閩﹐據金門﹑廈門諸島﹐屢爲患﹐思得臺灣以自存。而澎湖爲臺灣之門戶﹐俗呼爲鐵門限﹐以有吸鐵石焉﹐船至則膠。至是﹐洋人見王衣冠者乘巨鯤往來其間﹐踰月鐵石盡﹐成功適至﹐泊澎湖﹐使何斌誘諸番應於內﹐紅毛不能拒﹐遂僭王其中。攺名曰東都﹐設天興﹑萬年二縣。成功死﹐子錦襲﹐攺東都爲東寧﹐縣爲州﹐增安撫使於南北路及澎湖各一。錦死﹐子克塽襲。康熙二十二年﹐朝命靖海將軍克之﹐克塽以其地降。置府一﹐曰臺灣﹔縣三﹕曰臺灣﹐曰鳳山﹐曰諸羅﹔監司曰廈門道﹔南北有二路營﹐佐以守備﹐防以千把四司﹐而統轄以元戎。

六十年﹐姦民朱一貴倡亂﹐稱義王﹐僭號永和。閩督滿保遣提督施世驃﹑總兵藍廷珍以萬七千兵入平之﹐遂俘一貴。雍正元年﹐以諸羅北境遼闊﹐增設彰化縣及淡水同知。乾隆五十一年﹐彰化縣林爽文者﹐居大理杙地﹐恃其地險族繁﹐恣爲盜賊﹐聚舉不逞之徒﹐設立天地會名目。是年十一月﹐遂陷彰化﹐居民附之﹐賊勢猖狂﹐較一貴爲甚。賊圍諸羅﹐居民力拒。凡大小百餘戰﹐幸皆不大衄﹐上嘉諸羅之義﹐故曰嘉義﹐以旌士民。命閩督常靑爲將軍往督師。五十二年﹐又調陜督福康安爲將軍﹐及內大臣海蘭察來統帥。至明年正月﹐始克之﹐誅黨莊大田等數千而臺灣平。噫﹗我朝之得臺灣﹐如此其難也﹗彼倭人其敢覬覦哉﹗同治聞倭人借口生番殺琉球難民﹐而又逞亂﹐朝廷允償五十萬金﹐逆引兵去。而今則三百兆矣。甲申之役﹐法人攻基隆﹑澎湖而得之﹐和議成﹐歸我地。而今和議已成矣﹐復來攻犯者何也﹖噫﹗吾知之矣。天欲亡日本以興臺灣﹐令其國內兵空食罄﹐而後一鼓可得也。

續集卷五用竹艸大帥出謀畫蟾蜍倭奴必敗

余讀孟子將降大任於是人﹐必先苦其心志﹑勞其筋骨﹐餓其體膚﹐空乏其身﹐行拂亂其所爲云云﹐知臺灣之地﹐非倭賊堅求之也﹐亦非我皇上輕棄之也﹐實天欲以臺灣王劉氏﹐並欲藉手於劉氏以滅日本也。曷言之﹖劉大將軍以歷劫餘生﹐潛蹤南越﹐其時景況可想而知。孟子所云﹐是耶非耶﹖歲月浸多﹐黑旗黨結﹐法人侵擾﹐髙揭義旗﹐威震邊陲﹐聞之戰栗﹐僉謂自交兵以來﹐未見如是之耐戰者﹐因之罷兵﹐懇求和好。設劉公此時卽自王於其間﹐爲我中國藩屬﹐度我皇上亦必許之。然天意在臺灣﹐不在安南也﹐默令劉公仍入中國﹐任臺灣鎭總兵﹐逐時操練﹐固結民心﹐爲他年王臺灣以並日本之地。蓋日本刑罰之酷﹑淫亂之甚﹐爲天之所棄也久矣。然使誠心攺過﹐誓世世臣服天朝﹐詩書不焚﹐禮義是尙﹐天亦鑑其誠而永其年。乃怙惡不悛﹐稱兵犯順﹐入遼東一帶﹐荒淫殺戮﹐實爲聞所未聞。而劉公在臺灣﹐卽痛哭陳辭﹐欲北上殺賊﹐欲出關招兵﹐格於權臣﹐卒之不果﹐一腔熱血﹐欲訴無門。洎乎大局糜爛﹐出使和戎﹐皇上大度﹐允償兵費。普海臣民﹐僉曰和議成矣﹐倭賊退矣﹐劉公威名不復振矣﹐以臺灣總兵老矣。蚩蚩者又怨蒼蒼﹐謂若王劉公於安南﹐得如甲申故事﹐倭賊豈敢猖獗哉﹖彼倭賊見劉公一籌莫展﹐遂欲輕視劉公﹔懾於舊日威聲﹐又不敢輕視劉公。於和議將成未成之際﹐卽悉銳南犯﹐據我澎湖﹔求賠款外﹐割讓臺灣。我皇上亦俯允之。夫皇上豈輕棄之哉﹖天實主之耳。天欲以臺灣王劉氏﹐並欲假劉氏之手以滅日本耳。不然﹐順治﹑雍正﹑乾隆年間得臺灣之難﹐皇上豈不知之﹐忍棄之哉﹖然使倭賊於此時再跪而求曰﹕『旣蒙中國大皇帝俯允取求﹐則兩國和好﹐永息干戈﹐凡臺地之足與爲難者﹐求一槪出示曉民』。如此則劉公去﹐劉公去則臺灣失﹐臺灣失則日本存。否則﹐跪而求曰﹕『旣蒙中國大皇帝俯允取求﹐倘臺地有與難者﹐求中國發兵誅之』。如此則劉公亦去﹐而臺灣亦失﹐日本亦存。乃其計不出此﹐臺灣可爲自主之國矣﹐可與倭賊敵矣。猶復口出大言﹐唾手可得﹐賄賂淮軍以爲內應。卒之臺北𨿽被占據﹐而臺南固安然無恙。劉公乃因難見巧﹐制勝出奇﹐編成艸毛﹐浸以桐油﹐堵我口址﹐燒其兵艦﹐殲倭之總督﹐系倭之酋目﹐詐降以紿其銀﹐設伏以奪其炮﹐或用竹排﹐或用棺木﹐計變多端﹐鬼神莫測。況此小醜﹐靡不墮其術中。復有林﹑吳﹑邱﹑黎諸公﹐以及劉大公子﹑吳武生﹑劉女公子﹑張夫人﹑劇盜黃某﹑生番水兵﹑各鄕義兵以助之。是以殺盡倭人﹐克復臺北﹐威名曁泰西各國﹐捷音快天下人心。而倭人前之百戰百勝﹐今則百戰百敗﹐欲濟餉而無可濟﹐欲抽丁而無可抽﹐欲退恐貽笑於鄰邦﹐欲戰則實有所不敵。徒以焚余之艦遊戈安平口外﹐停泊則於他國觀戰艦之後﹐以避炮火。諺云﹐帶角羊追■﹝竹上把下﹞洞﹐其謂近今之倭賊歟﹖夫倭賊豈眞愚至此極哉﹐亦天實主之﹔意謂不至此﹐日本未可滅也。故令日本求臺灣﹐中國割臺灣﹐日本攻臺灣﹐劉公守臺灣以拒日本﹐滅日本以歸臺灣﹐合臺灣日本以王劉氏﹐以拱衛我中國﹐𨿽有他國﹐不敢侵擾﹐中國億萬年基於此矣。不然﹐不求臺灣﹐不割臺灣﹐臺灣不能爲自主之國﹐劉公縱欲拒日本﹑滅日本﹐必有人制之﹐使不得拒﹑不得滅者。而今若此﹐豈非天哉﹗現在臺灣兵精餉足﹐人人義憤﹐誓滅日本﹐攺曰「民申國」﹐旗畫蟾蜍﹐以「申」字直入日中﹐蟾蜍能食日故也。嶽武穆曰﹕『不出七日﹐破金必矣』﹔吾謂不出一月﹐滅倭必矣﹗

續集卷六劉將軍致書陳情王大臣上表代奏

附錄劉大將軍上總理衙門王大臣書

總理各國事務衙門王大臣鈞鑑﹕敬稟者﹕竊福越南勁旅﹐實有數萬。入關之初﹐只準帶一千一百人﹐皆福揀選於平日者也。自到粵以來﹐頻年裁撤。福屢次哀求﹐未能邀準。今僅存三百。今夏奉旨帶勇渡臺防守﹐始招潮勇一千名﹐分作兩營。此系閩浙總督飭募防廈﹐烏合之眾﹐倉猝成軍﹐以之言戰﹐誠不足以禦敵耳。且日人蓄志數十年﹐一旦犯我﹐此其平日之講求訓練﹐整頓行伍可知矣。彼以夙經訓練之眾﹐我以倉猝之軍與之言戰﹐𨿽名將亦束手無策。法人之役﹐前車可鑑。

福到臺以來﹐極力籌商防務﹐俾得稍酬髙厚﹔無如臺灣孤懸海外﹐口岸甚多﹐必南北聯絡爲一气﹐始可言守。故隨時會商藩臬﹐深籌善後之計。

福前在越南時﹐有與法人慣戰之部曲三千人及舊時有名將領數人﹐意欲招此軍到臺南扼守﹐兼爲北援。前曾咨商閩督﹐言辭懇切﹐近於哀求﹐後復商臺撫﹐均未蒙允準﹔只以「從緩商量」爲辭﹐迄今全無成見。復商臺南營務處﹐亦不見許。當此之時﹐旣無糧餉﹐何能招軍﹖言之於此﹐不禁痛苦。此皆由福平日有統軍之名﹑無統軍之實﹐不善聯絡﹐致兵軍不精。

今兩奉特旨﹐以北路軍情緊怒﹐命福北上。福非敢遲延﹐實因所部無人﹐不敢冒昧從事。或自請罷斥﹐又近於規避﹐非福所志也。福一介武夫﹐蒙皇上至優至渥之恩﹐位至方面。當入關之日﹐卽思國家有事之秋﹐誓以報國﹐𨿽萬死不辭。況又蒙皇上命以幫辦臺灣防務﹐任艱責重﹐何敢自外生成﹐嘵嘵瀆陳﹐自取罪戾﹖竊以今日之事勢﹐又不敢不剴切陳聞﹐免受欺罔之罪者。使福率爾北上﹐不察敵情之虛實﹐不度己力之勇怯﹐成敗之機﹐等於呼吸﹐如天下萬世何﹖伏祈憲臺逾格矜憐﹐懇乞據情代奏﹐俾福免受冒昧之罪﹑欺君之誅。

爲今之計﹐可否將臺南之福軍兩營﹐與臺撫商之﹐設法先載至申﹐取道淸江北上。一面準福回粵﹐招集舊部數營﹐趕行北上。一面準情度勢﹐並揀選將領數員﹐請飭粵督在藩﹑運兩庫撥八萬﹐配足軍械﹐陸續北上。俟勁旅集齊﹐再行會合保軍﹐迅速進剿。

惟是福舊部遣散已久﹐當此沿海招軍﹐或投營仍當弁勇﹐或歸農商﹐一旦招之北徵﹐𨿽以福之恩信﹐亦有不可彊者。以南人赴北﹐先難受北地風霜﹐若照各省行糧發給﹐則各人皆願在鄕井充當﹐誰肯離鄕背井﹐遠道從戎﹖今福再四籌思﹐惟有照楚軍成例﹐酌加五成﹐俾各人踴躍入伍﹐易於成軍﹐迅速北上﹐滅此小醜。

然福又有慮者﹐福與北省大吏素未往﹝�﹞﹐亦無私意﹐一旦銜命北徵﹐糧餉軍火﹐在在均關緊要。設使稍有貽誤﹐則福一身不足惜﹐如大局何﹖福以後奏報軍情﹐均用電達﹐設有遲延﹐則害不淺。可否仰懇天恩﹐將福軍交與北洋大臣節制﹐此後糧餉軍火﹐皆有專責﹐一切軍情﹐徑電該大臣衙門﹐俾得易於轉達﹐不至阻隔。伏乞將福下情﹐代爲轉奏﹐請旨遵行。福現由南渡北﹐在省會臺北府俟諭﹐合並聲明。劉永福叩。

附錄一

查原書有臺灣全圖一篇﹐無非具其大槪形勢﹔而府縣遠近﹑民番交界﹐皆模糊不能認識。故覽者欲考其圖﹐茫然難辧﹐而不能無憾也。今按輿圖地理之書﹐重繪臺灣新圖﹐較原書頗爲詳細。並於繪圖之後﹐述其疆域﹑職官﹑風俗﹑土產以及山水古迹﹔凡屬臺灣者﹐皆以次錄之﹔𨿽不及「府誌」之詳﹐而亦可得其大略﹐似於觀者不無裨焉。

臺灣古今郡縣各名考臺灣府東寧附郭臺灣縣赤嵌附郭鳳山縣半屏在府南八十里嘉義縣武蠻在府北一百七十里彰化縣磺溪在府北四十里

疆域考

福建省在京師南六千一百三里﹐領府十﹔臺灣者﹐府之一也﹐卽古之東寧也。其地四面皆海。東西距一百里﹐南北距二千八百里。東界大山番﹐西界澎湖﹐南界馬磯頭﹐北界雞籠城。兵番雜處﹐查察姦匪。收獲丰盈﹐無異內地。至京師七千二百五十里﹐至省水路土站五百四十里。領縣四﹕曰臺灣﹐曰鳳山﹐曰嘉義﹐曰彰化。又新設縣一﹐曰恆春。又新設府一﹐曰臺北﹔縣三﹕曰淡水﹐曰新竹﹐曰宜蘭。

職官額略

總兵一兵備道一知府二同知二通判二教授一訓導四知縣八教諭四典史八縣丞八巡檢八經歷二

學校額略

府學三十名臺灣十五鳳山十五淡水十六嘉義十五彰化十五

賦稅額略

臺灣徵粟五萬零九百九十一石﹐雜稅銀三百﹝千﹞三百餘兩。

鳳山徵銀四萬三千七百五十兩﹐雜稅銀二千七百餘兩。

嘉義徵粟四萬七千六百九十石﹐雜稅銀二千一百餘兩。

彰化徵粟四萬二千四百九十石﹐雜稅銀一千一百餘兩。

風俗

民俗惇厚﹐不知蠶桑。

土產

鹽鹿茸紅糖白糖麝香茉莉花

山

澎湖島仙人山小琉球嶼玉案山柳子林山七星山鳳鼻山老佛山七鯤身山木棡山半月山筆架山

水

甘棠潭三林港八掌溪蓮花池

古迹

鹿耳門在臺灣縣西二十里

天妃廟在臺灣縣北

鐵絲橋在嘉義縣南

水仙宮在鳳山縣安平鎭

名宦

本朝﹕施瑯蔣毓英靳治揚衛臺揆歐陽凱陳璸

人物

本朝﹕陳士俊黃孟深

附錄二

倭國考略

按明史云﹕日本﹐古倭奴國。海中諸夷﹐倭奴最大。西南至海﹐東北大山。國主世以王爲姓﹐羣臣亦世官。地分五畿﹑七道﹑三島﹐又有附庸國百餘﹐構邪韓最大。歷漢﹑魏﹑晉﹑宋﹑隋﹐皆朝貢﹐稍習華音。唐咸亨初﹐惡倭名﹐更號日本。洪武初﹐遣諭其王良懷入貢﹐已復寇瀕海諸郡。永樂四年﹐以其王源道義有捕海寇功﹐賜金印﹐封其鎭山碑而銘之﹔予勘合﹐令道寧波﹐十年一貢。後竟貢寇無常﹐於是命重帥守要地﹐增城堡﹑謹斥堠﹑修戰艦﹐屯駐海上。防禦漸疏﹐輒來寇劫﹐焚殺淫穢﹐至有不可言者。附錄三

劉軍門告示

欽差督辦全臺軍務﹑暫攝東徵大將軍﹑依持恩博巴圖魯劉檄飭倭營各酋目知悉﹕欽惟我大淸龍興遼藩﹝瀋﹞﹐定鼎燕京﹐列祖﹑列宗二百五十餘年以來﹐深仁厚澤﹐愛民如子﹐武功文徳﹐亙古彌今。我皇上繼統承庥﹐紹天立極﹐臨禦二十一年﹐深宮兢惕﹐旰食宵衣﹐勵精圖治。祇因時事多艱﹐外人啟釁﹐朝廷謹遵成憲﹐懷柔遠人。蠢爾倭酋﹐不自量力﹐藐法犯順﹐興無名之師﹐蹂躪我藩封﹑侵占我疆域﹐索償兵費﹐要挾彊求。薄海軍民﹐無不仇深切齒。我皇上徳孚中外﹐誠恐兵連禍結﹐玉石俱焚﹐因曲從其請﹐仍結盟好。本將軍守「主憂臣辱」之義﹐厲兵秣馬﹐以待師期﹔不忍不教而誅﹐用特開誠告諭。倘爾等自知悔罪﹐解甲歸誠﹐將所占藩屬及遼陽邊界關榷﹑土地﹐一例歸還﹐退師出境﹐本將軍體我皇上如天之度﹐凡已往之罪﹐槪不追咎。倘爾等仍舊盤踞﹐滋擾不休﹐本將軍當親督諸軍﹐背城一戰﹔行見追奔逐北﹐乘勢收復琉球﹐復位朝鮮﹐肅淸邊疆﹐並將移師東瀛﹐直搗巢穴﹐俘爾君臣﹐爲我國雪憤﹐是則本將軍之志也。爲此檄仰倭營大小酋目知悉﹐檄到速宜裁奪﹐毋貽後悔﹐切切。特檄﹗

光緒二十一年�月�日檄。

