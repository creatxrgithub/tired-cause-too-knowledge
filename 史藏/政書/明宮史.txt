宮史

﹝明﹞呂毖撰

欽定四庫全書

史部十三

明宮史

政書類二

儀制之屬

提要

﹝臣﹞等謹案明宮史五卷舊本題蘆城赤隠呂毖校次毖始末未詳考明末有呂毖字貞九吳縣人嘗撰事原初略三十四卷序題崇禎甲申姓名時代皆相合疑卽其人然艸茅之士何由得詳記禁庭事殆不可解毋乃奄人知文義者所私記毖依附其門爲之編錄故不稱撰述而稱校次歟其書敍述當時宮殿樓臺服食宴樂及宮闈諸雜事大抵冗碎猥鄙不足據爲典要至於內監職掌條內稱司禮監掌印秉筆秩尊視元輔權重視總憲云云尢爲悖妄蓋歷代奄寺之權惟明爲最重歷代奄寺之禍亦惟明爲最深二百餘年之中盜持魁柄濁亂朝綱卒至於宗社郊墟生靈塗炭實爲漢唐宋元所未有迨其末造久假不歸視威福自専如具固有遂肆無忌憚筆之於書故迹其致亡之道𨿽亦多端要以寵任貂璫爲病本之所在也我朝自列聖以來家法森嚴內豎不過供灑掃或違律令必正刑章不待於逺引周官委權冡宰而乾綱獨握宮掖肅淸已足垂法於萬世乃猶防微杜漸慮逺思深特命繕錄斯編登諸冊府著前代亂亡之所自以昭示無窮伏考尙書有曰殷鑑不逺在夏后之世詩大雅有曰儀鑑於殷亦越漢之髙帝使陸賈作新語亦曰著秦之所以失與我之所以得蓋時代彌近資考鏡者彌切也皇上於內殿叢編撿逢是帙辟其繆而仍存之聖人之所見者大矣謹恭錄諭旨弁冕簡端仰見衡鑑親操折衷眾論勒千古未有之鴻編皆義主勸懲言資法戒非徒以雕華浮艶爲蔵弆之富也

乾隆四十七年十一月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●上諭

乾隆四十七年四月十七日內閣奉上諭昨於養心殿存貯各書內檢有明朝宮史一書其中分類敍述宮殿樓臺及四時服食宴樂並內監職掌宮闈瑣屑之事卷首稱蘆城赤隠呂毖較次其文義猥鄙本無足觀蓋明季寺人所爲原不堪采登冊府特是有明一代粃政多端總因閹寺擅權交通執政如王振劉瑾魏忠賢之流俱以司禮監秉筆生殺予奪任所欲爲遂致阿柄下移乾綱不振每閱明代宦官流毒事迹殊堪痛恨卽如此書中所稱司禮監掌印秉筆等竟有秩尊視元輔權重視總憲之語以朝廷大政付之刑余俾若軰得以妄竊國柄奔走天下卒之流冦四起社稷爲墟伊誰之咎乎著將此書交該總裁等照依原本抄入四庫全書以見前明之敗亡實由於宮監之肆橫則其書不足錄而考鏡得失未始不可藉此以爲千百世殷鑑並將此旨錄冠簡端欽此

●欽定四庫全書

明宮史卷一

﹝明﹞呂毖撰

○宮殿規制

皇城外層向南者曰大明門與正陽門永定門相對者也稍北過公生左門而向東者曰長安左門再東過玉河橋自十王府西夾道往北向東者曰東安門轉而過天師庵艸場轉西向北曰北安門卽俗稱厚載門是也轉而過太平倉迆南向西曰西安門再南過靈濟宮灰廠向西曰長安右門紅柵之內門之北則登聞鼓院在焉此外圍之六門墻外周圍紅鋪七十二處

紫禁城外向南第一重曰承天之門每年霜降後吏部等衙門朝審刑部重囚在門前中甬道之西東西甬道之南五府等衙門坐東向西吏部等衙門坐西朝東吏部主筆者第一座刑部正堂第二座都察院第三座余以次列之南二重曰端門三重曰午門魏闕西分曰左掖門曰右掖門轉而向東曰東華門向西曰西華門向北曰玄武門此內圍之八門也墻外周圍紅鋪三十六處每晚有勲臣一員在門左門內直宿每更官軍提銅鈴巡之而護城之河遶焉

皇城內自北安門裏街東曰黃瓦東門門之東街南曰尙衣監街北曰司設監再東曰酒醋麫局曰內織染局曰皮房紙房曰鍼工局巾帽局曰火藥局卽兵仗局之軍器庫也再東稍南曰內府供用庫曰畨經廠曰道經廠曰司苑局曰鐘鼓司再南曰新房曰都知監曰司禮監司禮監第一層門向西與新房之門一樣門之內稍南有松樹十餘株者內書堂也先師位供安向南其楹聯曰學未到孔聖門墻須努力儧行幾步了不盡家庭事業且開懷丟在一邊聖人位之北一間則內書堂教書詞林先生講憩之所也廚房設在後凡米肉食料俱取辦於光祿寺內書堂稍北曰崇聖堂再北向南者則二層門矣入此門再東朝南者斯本監公廳之大門也門外有東西二井遞封汲之西井之西一小門東井之東一小門其內皆提督監官典簿文書房掌司所居房屋也古書籍名畫筆墨綾紗紙札各有庫貯焉新房之北司禮監也新房之南禦馬監也所謂新房者東西一街南北一連二連三連等連連之十字路口各有井禦馬監之南向西者曰桿子房曰北膳房曰暖閣廠之東門可通河而西門最髙大啟閉不便遂於大門扇上復開一小門以便行走河之西岸楡栁成行花畦分列如田家也曰南膳房再南曰冥器廠曰混堂司曰內東廠曰尙膳監撥子斜對禦馬監向東者曰北花房亦辦膳之所也曰印綬監曰中書房曰蹴圓亭曰內承運庫此庫掌印僉書掌司寫字諸人所住之署也此路總名之曰東河邊尙有房八區則司禮監秉筆隨堂眾住所謂河邊直房是也過東上北門東中門街北曰彈子房曰學醫讀書處曰光祿寺街南曰篦頭房再東則東安門裏俗所稱墻門者過橋則東安門也自東至南武廟恆臨幸之門之東曰重華宮其前曰重華門曰廣愛門曰咸熙門曰肅雍門曰和熙門猶幹淸宮之制而後有兩井東西有兩長街西長街則有興善門麗京門長春門淸華門寧福宮嘉福宮明徳宮永春宮永寧宮延禧宮延春宮宜春宮今爲停喪之所凡妃嬪皇子皇女之喪皆於此停靈至發引時出東上南門東上北門北中門北安門詣西山等處墳園安厝東長街則有廣順門中和門景華門宣明門景明門洪慶門洪慶殿供畨佛之所也又有膳房又有門曰景和門又東則內承運庫藏也自東上南門迆南街東曰永泰門門之內街北則重華宮之前門也其東有一小臺臺上有一小亭再東南則崇質殿俗云黑瓦殿是也【景泰間英廟自北狩回所居永泰門】再南街東則皇史宬珍藏太祖以來禦筆實錄要緊典籍石室金櫃之書此其處也皇史宬每年六月初六日奏知曬晾司禮監第一員監官提督董其事而稽核之其看守則監工也左右小門曰■﹝皇書﹞【音龍】歷左門曰■﹝皇書﹞歷右門再東則追先閣欽天閣透珨碑在焉世廟禦制欽天頌勒於碑碑石光潤近似臥碑制也再南則禦前作也

皇史宬之西過觀心殿射箭處稍南有門曰蒼龍其南則昭明門其西南則嘉樂館也其北曰丹鳯門門列金獅二內有正殿曰龍徳左殿曰崇仁右殿曰廣智正殿殿後則飛虹橋也橋以白石爲之鑿獅龍鼃鱉魚蝦海獸水波洶湧活躍如生云是三寶太監鄭和自西域得之非中國石工所能制者橋之前右邊一塊缺損云是中國補造屢易屢泐亦古迹也橋之南北有坊二曰飛虹曰戴鰲姜立綱筆也橋之東西有天光云影二亭又北疊石爲山山下有洞額曰秀巖以磴道分而上之其髙髙在上者幹運殿也左右各聳一亭曰淩虛曰禦風隔以山石藤蘿花卉若墻壁焉又後爲永明殿最後爲圓殿引流水遶之曰環碧又再東曰玉芝宮後殿曰大徳殿外劵門曰寶慶門曰延祥門曰佳麗門其東墻外則觀心殿也自皇史宬東南有門通河河上曰湧福閣舊名澄輝閣俗所謂騎馬樓者是也迆東沿河轉北則呂梁洪則東安橋再北有亭居橋上曰涵碧又北則回龍觀在焉其殿曰崇徳者是也觀多海棠每至春深盛開之時聖駕多臨幸之是河也從北安門外文昌宮迆東步糧橋入經皮房內織染局巾帽局禦馬監之東東安門橋下至長安左門外迆東之玉河橋出焉北安門內街東曰安樂堂凡內官有疾者送此調理山陵及外廠九門官則不送也再南黃瓦西門之裏則內官監也過北中門迆西則白石橋萬洪殿等殿至大髙玄殿則習學道經內官之所居也其北則裏冰窨也北中門之南曰壽星殿左曰毓秀館右曰育芳亭後曰萬福閣其上曰臻福堂曰永禧閣其下曰聚仙室曰延寧閣曰北果園殿之西門內有樹一株掛鐵鑄云板因年久樹長遂銜云版於樹榦之內止露十之三誠古迹也殿之東曰永壽殿曰觀花殿植牡丹芍藥甚多曰集芳亭曰會景亭曰翫春樓其下曰壽安室曰觀徳殿亦射箭處也與禦馬監西門相對乃壽皇殿之東房萬曆中年始開者殿之南則萬歲山俗所謂煤山者此也【故老云土查堆築而成崇禎己巳冬大京兆疏亦曾誤指爲有煤】山下樹木蔥鬱鶴鹿成羣呦呦之鳴與在陰之和互相喚發可並聞於霄漢間上有一成磴道每重陽日聖駕在山頂升座可遙望靡涯矣山之門曰萬歲門再南曰北上門左曰北上東門右曰北上西門西可望幹明門東可望禦馬監也再南過北上門則紫禁城之玄武門也

此上西門之西大髙玄殿也其前門曰始靑道境左右有牌坊二座曰先天明鏡曰太極仙林曰孔綏皇祚曰弘佑天民又有閣二座左曰炅【呼如陽】明閣右曰相【呼如陰】靈軒內曰福靜門曰康生門曰髙玄門曰蒼精門曰黃華門殿之東北曰無上閣其下曰龍章鳯篆曰始陽齋曰象一宮所供象一帝君範金爲之髙尺許乃世廟玄修之禦容也稍西曰石作曰圓明閣又西曰幹明門門裏迆南曰兵仗局曰西值房卽尙衣監所屬之袍房也曰舊監庫屬內官監地方曰尙膳外監曰甜食房曰西上北門其東向北者則西下馬門矣

紫禁城護城河一帶其東有內承運庫衙門起至北花房止西岸有矮河墻羅列石作物料其東北角西北角有澡馬河礓■﹝石察﹞石柵

自西北上門過西上南門向東則禦用監也又南向西則銀作局也再南過橋向南者曰靈臺亦有觀象臺銅鑄渾天儀以測星度觀雲气焉沿河西岸而南者曰寶鈔司自西中門之西則尙寶監也鷹房司也屬尙監再西出西苑門迆南向東曰灰池曰水碓水磨河之西土坡之上曰昭和殿曰擁翠宮曰趯臺坡曰澄淵亭又北曰紫光閣再西曰萬壽宮曰壽源宮嘉靖四十四年春更曰百祿宮曰五福殿曰承佑殿左佑祥殿右佑寧殿曰龍吉齋曰鳯祥館曰昭祥閣曰朗瑞居曰耀曦門曰耀朗門曰含祥門曰成瑞門曰永和門曰永順門曰永綏門曰永祉門曰納康門曰長寧門曰凝一殿其東曰萬春宮曰含春殿曰萬和宮曰萬華宮曰萬寧宮曰禦饌庖曰體仁門曰履康門曰啟泰門曰納福門曰泰安門其西曰仙禧宮曰仙樂宮曰仙安宮曰仙明宮其朝東南起有門廿一曰常寧曰常和曰常善曰常耀曰金寧曰攸順曰攸利曰金靜曰金瑞曰宣惠曰靜安曰素康卽灌木曰金寧卽授衣曰常靜曰壽安曰康成曰東和其南曰陽徳曰永光曰嘉安其東曰柏木殿曰旋坡臺卽兔兒山顯揚殿也曰迎仙亭牌坊二南曰福巒北曰祿渚臺上七層牌額曰玉光曰光華曰華耀曰耀眞曰眞境曰境仙曰仙臺曰朝元館曰景徳殿曰大光明殿曰登丰門曰廣福門曰太始殿曰太初殿曰宣恩亭曰饗社亭曰一陽亭曰萬仙亭後曰永吉門曰左安門曰右安門曰太極殿曰統宗殿曰總道殿曰天元閣下曰闡玄保祚朝東外二門曰天平曰丰和曰無逸殿曰豳風亭曰落成殿金海石橋之北河之西岸向南曰玉熈宮曰承華殿卽迎翠殿曰寶月亭曰芙蓉亭曰淸馥殿曰丹馨殿曰錦芳亭曰翠芬亭曰長春門曰昭馨門曰端芬門曰馥景門曰仙芳門曰馥東門曰馥西門曰澄碧亭曰騰波亭曰飛靄亭曰騰禧殿卽黑老婆殿也曰王媽媽井河之上游倒影入水如城闕龍宮者曰幹徳殿卽俗所云北臺是也髙八丈一尺廣十七丈磴道三分三合而上之萬曆二十九年夏建幹淸宮牌子朝中內官監總理陳永壽董其役至天啟元年十一月十四日奉旨折毀平之天啟四年夏就其處爲嘉豫殿其門曰迎涼門牌坊南曰福渚北曰壽嶽河中有亭五中曰龍澤左曰澄祥右曰湧瑞左曰滋香右曰浮翠總謂之曰五龍亭也又洞三上曰龍壽中曰玉華下曰遊仙已上俱萬曆三十年秋添其三洞至天啟元年冬拆再西則內教場也曰振武殿曰恆裕倉曰省斂事稍南臨河有坊曰引祥橋其東則北閘口曰洪應殿曰壇城曰轟雷軒曰嘯風室曰噓雪室曰雲雨室曰耀電室曰淸一齋曰寶淵門曰靈安堂曰精馨堂曰馭仙次曰輔國堂曰演妙堂曰入聖居也自北閘口迆南東岸曰船屋乃冬日藏龍舟之所有弘濟神祠橋之南亦有船屋焉再南曰玄熙殿有馬頭左擁翠亭右飛香亭後更名曰玄潤亭再南曰陟山門通裏冰窨者也又西馬頭曰龍淵亭曰念善館又有玄雷居又有亭曰龍湫又有殿曰壽源卽太素殿曰正心齋曰博敬齋曰素左門曰素右門曰隆治門曰騰瑞亭曰滋祥亭又再南巋然若山者廣寒殿卽俗云蕭后梳妝臺也【萬曆七年傾頹其中錢多至元年號神宗亦曾分賜輔臣張居正數枚】曰太液橋其牌坊曰堆云曰積翠【今止存山石基址天啟年間魏忠賢擅政又將舊砌山石俱拆毀焉】又再南曰圓殿卽承光殿也磚砌如城墻亦有雉堞以磴道分上之上有樓閣古松松乃數百年物霜榦虯枝式如偃蓋凡枝之垂者皆以杉木撐拄之此幹明門之西也其石梁如虹直跨金海通東西之往來者曰玉河橋有坊二曰金鰲玉蝀【萬曆年間每遇七月十五日道經廠漢經廠做中元法事放河燈於此橋之中一空約丈餘以木杇代石亦用木欄桿橋之東岸】再南曰五雷殿卽椒園也亦名蕉園凡修實錄成於此焚艸左迎祥館右集瑞館曰太玄亭曰問法所曰臨漪亭曰水雲榭再南則至西苑門矣由玉河橋玉熙宮迆西曰欞星門迆北曰羊房夾道牲口房虎城在焉內安樂堂在焉欞星門迆西曰西酒房曰西花房曰大藏經廠卽司禮監之經廠也又西曰洗帛廠曰果園廠曰西安裏門曰甲字等十庫曰司鑰庫曰鴿子房街南曰惜薪司正西則西安門也欞星迆西街南贓罰別庫之門也門之東迆南曰蠶池曰陽徳門又西曰迎和門則萬壽宮之門也自陽徳門外皆可以至河是河也由北安門外藥王廟西橋下入縈回洸漾蓄泄惟謹蓮藕魚鰕味最美其萑葦茂密水禽上下儼若江南景云冬至河凍可拖牀以木作平板上加交牀或稿薦一人在前引繩可拉三二人行冰如飛遇積雪殘云景更如畫【世廟晚年尙玄修多居西內嘉靖壬寅正月十六日皇太子自宮中往見卽絕河冰而過時合臣夏言詞云胡牀穩坐渡層冰卽指拖牀作也萬曆年間臨禦旣久禁网疎闊每於河凍之後近京貧民羣來趂食卽於皇城內外凡有冰處拉拖牀以餬口遇雪後林臯間拖牀者艷素相間交拉如織亦有興豪乘醉而頻往返者至春冰將泮或間有沈溺捐生】其河自寶鈔司東與護城河之西脈合流過長安右門之北經承天門前再東過長安左門之北自湧福閣會歸於皇城之巽域而總出焉

護城河者自北閘口分流經內官監白橋大髙玄殿之東北上西門之外半邊石半邊磚橋入此橋半用石者防車輪耳大髙玄殿前豎石牌二曰宮眷人等至此俱下車馬【世宗尊崇玄教敬恪如此】水由橋下至紫禁城墻下護城河而東而西經太廟之東玉芝宮飛虹橋之西而西脈則自太社太稷壇之西至靈臺寶鈔司之東總合流於湧福閣之河焉

紫禁城內之河則自玄武門之西從地溝入至廊下家由懷公門以南過長庚橋與馬房橋由仁智殿西禦酒房東武英殿前思善門外歸極門北皇極門前會極門北文華殿西而北而東自慈慶宮前之徽音門外蜿蜒而南過東華門裏古今通集庫南從紫禁城墻下地溝亦自巽方出歸護城河或顯或隠總一脈也【神廟久不臨禦河遂壅塞不通幫石圮泐者多魏忠賢專政時勒令疏通】是河也非謂魚泳在藻以恣遊賞又非故爲轉折以耗物料蓋恐有意外回祿之變則此水盡可賴焉【天啟四年六科廊災六年武英殿西油漆作災皆得此水之濟而鼎建皇極等殿大工凡灰泥等項皆用此水回想祖宗設立良有深意】且宮後苑魚池之水慈寧宮魚池之水各立有水車房用驢拽水車由地灌以運輸咸賴此河云

大明門內曰承天門其門裏之東一門內則太廟也西一門內則太社太稷也曰端門內則六科也東曰闕左門再東則松林會堆處也西曰闕右門其居中巍然而向明者午門也鐘鼓在焉旗纛在焉曰左掖門曰右掖門門之內居中向南者皇極門卽承天門也俗所謂羅兒天銅壺滴漏在此其左曰弘政門卽東角門也考選通政司參議及鴻臚寺官在此焉右曰宣治門卽西角門也居西向東曰歸極門卽右順門也居東向西曰會極門卽左順門也皇極門內居中向南者皇極殿卽奉天殿也金磚玉瓦在殿額兩傍左向西者曰文昭閣卽文樓也右向東者曰武成閣卽武樓也南北連屬穿堂上有滲金圓頂者曰中極卽華蓋殿也殿之兩傍東曰中左門西曰中右門再北曰建極殿卽謹身殿也俱嘉靖四十一年重修工完所更攺今名者也殿居中向後髙踞三躔白玉石欄桿之上與幹淸門相對者雲臺門也兩傍向後者東曰後左門西曰後右門卽雲臺左右門亦名曰平臺也凡召對閣臣等官或於平臺卽後左門也又東則景運門也西則隆宗門也隆宗門西向南者仁徳門也幹淸門外左右金獅各一入門丹陛直至幹淸宮大殿其殿內居中向南大匾曰敬天法祖四字則崇禎元年八月初四日懸掛系司禮監掌印髙太監時明筆也殿左曰日精門右曰月華門左小門曰龍光右小門曰鳯彩殿之東西有斜廊廊之後左曰昭仁殿右曰弘徳殿東西各有角門宮後披檐東曰思政軒西曰養徳齋再北則穿堂居中圓殿曰交泰殿其滲金圓頂亦猶中極殿之制也再北曰坤寧宮則皇后所居也曰永祥門增瑞門俱萬曆二十五年二月十一日添額宮之東披檐曰淸暇居北園廊曰遊藝齋俱崇禎五年十月二十三日懸安者也宮後左曰景和門右曰龍福門再北右曰端則門左曰基化門便接瓊苑東西門矣【坤寧宮有門原曰廣運門至嘉靖十四年七月初二日攺曰坤寧門萬曆三十三年乾淸宮坤寧宮俱鼎建告成至四十年後始禦居幹淸宮西暖閣】

幹淸宮大殿之左向西者曰端凝殿尙冠等近侍所司禦服衮冕玉圭冠帶等錢糧貯此左向東者曰懋勤殿【天啟皇剏造地炕於此恆臨幸之】此微垣北辰深邃之處中一路之大略也

過日精門之東曰崇仁門稍南曰內東裕庫曰弘孝殿曰神霄殿卽舊名崇先殿也日精門在北向南曰景明門今曰順徳左門則東一長街也再北向西與龍光門斜相對者曰咸和左門向南者曰景仁宮其東則東二長街也南首曰麟趾門北首曰千嬰門麟趾門之東曰延祺宮曰怡神殿再東曰嘉徳左門又東則蒼震門也【此門恆閉遇埽雪修造則開】咸和左門之北向西與景和門相對者曰廣和左門向南者曰承乾宮東宮娘娘所居也東二長街之東曰永和宮廣和左門之北向西與基北門相對者曰大成左門向南者曰鍾粹宮今曰興龍宮東二長街之東曰景陽宮【孝靖皇后曾居此】千嬰門之北並列者則幹東之房五所其東後小門每月初四十四二十四日打掃凡有事則開也宮正司六尙局皆在幹淸宮之東已上皆東一路之大略也

過月華門之西曰膳廚門卽遵義門向南者曰養心殿前東配殿曰履仁齋前西配殿曰一徳軒後殿曰涵春堂東曰隆禧館西曰臻祥館殿門南則司禮監太監秉筆之直房也其後層尙有大房一連緊靠隆道閣後祖制宮中膳房也【魏忠賢移膳房於怡神殿將此房亦攺爲秉筆直房】養心殿之西南曰祥寧宮宮前向北者曰無梁殿【系世廟烹煉丹藥之處】其制一木不有皆磚石砌成者

月華門之西南巋然者隆道閣原名皇極閣後更道心閣至隆慶四年春更此名也左曰仁蕩門右曰義平門【此二門原名會極歸極世廟時攺之】閣之下曰仁徳堂【卽舊名精一堂隆慶四年春更者】前曰仁徳門【萬曆二十四年兩宮災後開此門出入至神廟晚年移居幹淸宮始閉不恆開也】閣之東曰忠義室閣之西南過義平門則慈寧宮矣【萬曆年間慈聖李老娘娘所居泰昌元年八月神廟皇貴妃鄭老娘娘亦居此神廟東宮昭妃鄭老娘娘亦居此天啟七年八月後熹廟皇貴妃範娘娘又居此宮】

月華門往北曰順徳右門則西一長街也再北向東與鳯彩門斜相對者曰咸和右門卽廣安門向南者曰毓徳宮卽長樂宮萬曆四十四年冬更曰永壽宮其西則西二長街也南首曰螽斯門北首曰北百子門螽斯門西曰啟祥宮【神廟自兩宮災先移居於毓徳宮後遂移居於此宮萬曆三十年春聖體不豫曾召輔臣沈一貫至此宮】此宮乃獻皇帝發祥之所原名未央宮世廟入繼大統至四十年夏特更名曰啟祥宮門內石坊向北扁石靑地金字四原曰貞源茂始後更之曰聖本肇初向南字四原曰慶澤無終後更之曰玄徳永衍再西則嘉徳右門卽舊名景福門也其兩旛桿插云向南而建者隆徳殿也舊名玄極寶殿隆慶元年夏更曰隆徳殿供安玄教三淸上帝諸尊神【萬曆四十四年十一月初二日被毀天啟七年三月初二日重修】崇禎五年九月內將諸像移送朝天等宮安藏六年四月十五日更名曰中正殿東配殿曰春仁西配殿曰秋義東順山曰有容軒西順山曰無逸齋再西北曰英華殿舊名隆禧殿供安西畨佛菩薩像殿前有菩提樹二株婆娑可愛結子可作念珠又有古松翠柏幽靜猶山林焉【三十年秋各殿復供安聖像如前】自嘉徳右門之西向南者曰二南門門之北則八角井也水不堪汲天啟六年亦曾修攺而味竟不堪其廢井也再北曰四徳門再西曰咸安宮【穆廟繼選皇后陳老娘娘曾居於此天啟年間客氏曾移居之】

咸和右門之北向東與隆福門相對者曰廣和右門向南者曰翊坤宮【油宮娘娘所居】西二長街之西曰永寧宮天啟攺曰長春宮【成妃李娘娘曾居此】

廣和右門向東與端則門相對者曰大成右門向南者曰儲秀宮西二長街之西曰咸福宮百子門之東並列者則幹西之房五所其西後小門凡有事則開如東後小門總幹淸門官經管故閉也已上皆西一路之大略也東西二小門之外皆有惜薪司貯柴炭之園備宮中進用焉

坤寧宮之後則宮後苑也欽安殿在焉供安玄天上帝之所也有門曰天一之門殿之東北有足迹二傳云世廟時兩宮回祿之變玄帝曾立此黙爲救火其靈迹顯佑有如此者崇禎五年秋隆徳英華殿諸像俱送付朝天等宮大隆善等寺安藏惟此殿聖像獨存未動也曰承光門曰集福門曰延和門苑內曰萬春亭曰千秋亭曰對育軒曰淸望閣曰金香亭曰玉翠亭曰樂志齋曰曲流館曰四神祠曰硯花殿萬曆十一年春拆去累垜石山子劵門石扁名曰堆秀山山上蓋亭一座名曰禦景亭東西兩邊魚池二處其東曰浮碧亭西曰澄瑞亭凡奇花異樹禽聲上下春花秋月景色可人東南曰瓊苑東門西南曰瓊苑西門卽東一長街西一長街之北首也其南首則東西夾墻也

欽安殿後坤寧門嘉靖十四年秋更名曰順貞門其宮墻外則紫禁城之玄武門每夜之更鼓在焉玄武門裏迆東有廊下家可十一門而更鼓房則盡東首爲紫禁城之艮隅也

幹淸宮門圍墻之內左右廊房之朝南半間者曰東夾墻曰西夾墻特制糞桶堅好仍於幫溝處以木板爲墻離地二三尺開圓孔安竹筒長六七尺者十餘根爲內臣便溺免沾污衣靴也慈寧宮西第等處皆宮眷內官便溺之所宮墻之外磚砌劵門安大石於上鑿懸孔垂之各有淨車在下接盛於每月初四十四二十四日開玄武門及各小門掃之

自嘉徳右門之西曰太安門其外向西曰長庚門凡放夫匠淘溝及修造或年老有勞宮人病故皆奏開此門以便出入其外自玄武門迆西可久開自北而南過長庚橋至禦酒房後墻曰長連可三十一門再前層曰短連可三門並玄武門東計之通共五十四門總曰廊下家俱答應長隨所住各有佛堂以供香火三時鐘磬宛如梵宮凡遇有風之日卽輪挨一人大聲巡警曰謹愼燈燭牢插綫香禁地嚴愼火燭有如此各門所栽棗樹森郁其實甜脆異常眾長隨各以造麫做酒貨賣爲生都人所謂廊下內酒是也長庚橋南有柿樹一株髙二丈餘每至霜後柿懸樹杪丹色可愛凡文書房並司禮監監官典簿各占過宿直房

自隆宗門外朝東者曰司禮監經廠直房日用紙札筆墨書籍皆貯於此候禦前取討過慈寧宮外層向東小門之南曰北司房卽文書房也再南曰司禮監管賞處卽兩班四撥寫字所居也亦有第房木桶竹筩爲眾便溺之所再南曰外膳房再南曰南司房卽監官典簿直房也隆宗門外朝西者亦監官典簿直房也有井存焉再南則寶寧門門外偏西大殿曰仁智殿卽俗所謂白虎殿者是也凡大行帝後梓宮靈位在此停供其西南曰禦酒房西北曰馬房監官典簿奉旨問刑拷打內犯之所門外有二大樁俗雲裏馬房者此也東南曰思善門門外橋西曰武英殿命婦朝皇后於此再西曰太庖廚曰尙膳監乃第一員總理及管理僉書掌司所居也武英殿之西南曰禦用裏監乃把總等官所居再東曰南薫殿凡遇徽號冊封大典閣臣率領中書官篆冩金寶金冊在此【例有司禮監太監奉欽遣臨視管待禦用監裏監把總管置辦盛席伺候必殺鹿一隻蒸炰作羹以明丰侈此舊典也】再東曰歸極門所謂逍遙城者在六科廊背後【此門之西南礓■﹝石察﹞之下漢王髙煦寘銅缸中曾炙死於此至天啟年間鼎建大工時官匠亦計議及此魏忠賢曰這是國家甚麼吉祥好勾當存之何爲遂冺其迹今亡之矣】從歸極門裏向西南入曰六科廊東西兩房掌司所居精微科及章疏在焉過皇極門再東曰會極門凡京官上本接本俱於此處各項本奉旨發抄亦必由此處會極門裏向東南入曰內閣輔臣票本淸禁處也出會極門之東礓■﹝石察﹞下曰佑國殿供安玄帝聖像籖最靈其像金鑄成者曾經盜去鎔化惟像首屢消不化盜惟藏之兜肚內晝夜隨身後事遂由此發露將盜置法至於寶善門思善門幹淸門仁徳門平臺之西室及皇城各門皆供闗聖之像佑國殿之東則內承運庫銀兩表裏等錢糧貯藏之所也兩庫之間有槐一株自徽音門南望枝榦扶疎茂翠可愛有井甘洌可用再東過一小石橋曰香庫乃內府供用庫答應錢糧之所又稍北有庫一連坐東向西有石碑曰古今通集庫系印綬監職掌古今君臣畫像符劵典籍貯此每年六月初六日曬晾如皇史宬例再北曰東華門門內有石橋橋之北有樹三株曰馬纓樹髙不足丈其葉似槐而細長晝舒夜斂其花粉紅色無瓣而皆若蕋結角如椿亦可種而生是以名之曰馬纓也再北曰馬神廟禦馬監該班官及良馬十餘匹在此有飛龍二大字太監蕭敬筆也會極門東向南者曰文華殿也後殿扁曰二帝三王平治天下大經大法者乃慈聖老娘娘禦書後人多以爲神廟禦書分六行每行二字前殿扁曰繩愆糾繆者亦慈聖老娘娘特命小臣杜詩冩也殿內圍屏中數扇畫輿地圖左數扇貼文官職名右數扇貼武官職名遇升遷則更易之【此系萬曆初年輔臣張文忠公居正所創進者至二十四年之後神廟禦居啟祥宮另換一小圍屏髙二丈中左右亦貼文武職名於啟祥宮前殿安設】文華殿前後柱上對聯曰念終始典於學期邁殷宗於緝熙殫厥心若稽周後又曰披皇圖考帝文九■﹝宀禹﹞化成於幾席遊禮闕翔藝圃六經道顯於羮墻又曰四海升平翠幄雍容探六籍萬幾淸暇瑤編披覽惜三餘又曰縱橫圖史發天經地緯之藏俯仰古今期日就月將之益又曰西昆峙九玉之峯寶气髙騰冊府東壁耿雙星之曜祥輝遙接書林殿之側有九五齋臨寶室精一堂恭黙室殿之後曰玉食館端敬殿理辦房過小門西北曰省愆居其制度用木爲通透之基髙三尺餘下不令墻壁至地其四圍亦不與別處接連凡遇天變災眚聖駕居此以示修省之意殿之東曰神廚內有一井凡每祭司井之神卽於此井具儀祭之殿之西曰崇本門殿之後曰刻漏房銅壺滴漏在此凡八刻水交一時直殿監官抱時辰牌赴幹淸門裏換之牌長尺餘闊數寸石靑地金字某時凡道途遇之者必側立讓行坐者必起立亦敬天時之義也殿之東北向後開門者曰聖躋殿供三皇歷代明醫禦服藥餌之處也徽音門裏亦曰麟趾門其內則慈慶宮也【神廟時仁聖陳老娘娘居此】內有宮四曰奉宸宮曰朂勤宮曰承華宮曰昭儉宮其園之門曰韶圃門曰麗園門曰擷芳殿曰薦香亭麟趾門之東曰闗睢左門其內則掌印秉筆直房所謂梨園者此也西闗睢右門再西轉角向西者曰元輝殿再北曰禦馬監直房每日伺候禦乘良馬十餘匹在此【神廟時有進到大黒牛二隻無角亦餵養於此】再北曰禦用等監庫再北朝南者曰寶善門【門之西舊有核桃棗樹數株乃二百餘年所培植者魏忠賢因天啟二年夏風變除去以便跪馬】門內迆東曰慈慶宮後門門之外神廟末年鑿一井味極甘洌北曰奉先殿卽內太廟也街東曰隆祀門其內則外東裕庫也街西再北曰蒼震門又街東再北並列二門向西者曰履順曰蹈和則號殿仁壽宮之外層小門也內有噦鸞宮喈鳯宮凡先朝有名封之妃嬪無名封之宮眷所居養老處也各有應得養贍膳銀喫穿至病終之後該號殿看門官稟知司禮監監官典簿題知奉旨著照某封某氏例發送此巷自寶善門亦可通玄武門俗稱狗灣其居中之門曰蓮花門也

景運門南朝西者都知監之直房也隆宗門北朝東者司禮監人數之直房也每夜五更攢點至曉報九刻水者刻漏房官及答應長隨也隆宗門南朝東者曰協恭堂慈寧宮

慈慶宮皆有花園有井皆有庫藏而幹淸宮兩傍之宮各有井無花園惟鍾粹宮有松數株耳

附記

京北沙河鞏華城有門四南曰扶京東曰鎭遼西曰威漠北曰展恩內有駐鑾宮曰龍蹕門曰龍蹕殿曰廣載宮東曰凝禧之殿曰華鸞宮曰集祥宮西曰景惠之殿曰翠鳯宮曰會祖宮東曰麗春門曰布和門西曰延秋門曰宣澤門北曰寧逺門

天壽山紅門裏曰時陟門曰時陟殿曰松露殿曰肅敬殿曰修儀館曰飾容館曰聖迹亭曰感思門曰感思殿曰九龍池曰粹澤亭曰老君堂曰長生迹曰長生亭

湖廣承天府卽世廟發祥之所舊名安陸州今攺曰承天府卽興都也曰重明門曰麗正門曰龍飛門曰龍飛殿曰啟運殿曰卿雲門曰卿雲宮曰鳯祥宮曰弘載宮曰春暉門曰秋朗門曰純一門曰純一殿曰世子府曰泰禋門曰承配殿曰保和門曰太和門曰啟祚門曰受命禦極之殿曰靑霄殿曰福寧殿門曰慶源殿曰光熙門曰元佑宮門曰儲祉門曰元佑門曰元佑寶殿曰宣眞殿曰衍法殿曰隆祥殿曰三洞殿

明宮史卷一

●欽定四庫全書

明宮史卷二

﹝明﹞呂毖撰

○內府職掌

祖訓所載設立內府衙門職掌品級間有所未及載並載而未詳者謹譜次梗槪於左按內府十二監曰司禮曰禦用曰內官曰禦馬曰司設曰尙寶曰神宮曰尙膳曰尙衣曰印綬曰直殿曰都知又四司曰惜薪曰寶鈔曰鐘鼓曰混堂又八局曰兵仗曰巾帽曰鍼工曰內織染曰酒醋面曰司苑曰浣衣曰銀作已上總謂之二十四衙門也此外有內府供用庫內承運府庫等處亦臚列於後以備考焉

司禮監掌

印太監一員秉筆隨堂太監八九員或四五員設有象牙小牌一面長寸餘每日申時交接輪流該止凡每日奏文書自禦筆親批數本外皆眾太監分批遵照閣中票來字樣用朱筆楷書批之間有偏傍偶誤者亦不妨略爲攺正最有寵者一人以秉筆掌東廠掌印秩尊視元輔掌東廠權重視總憲兼次輔其次秉筆隨堂如眾輔焉皆穿貼裏先鬥牛次升坐蟒先內府騎馬次櫈杌祿米每升一級則歲加十二石各家私臣曰掌家職掌一家之事曰管家辦理食物出納銀兩曰上房執掌箱櫃鎖鑰曰掌班曰領班鈐束兩班答應官人曰司房打發批文書謄寫印奏文書其下則管帽管衣靴茶廚房打聴官看莊宅皆瑣屑事務也其餘大小衙門遇有應題奏事情皆先闗白司禮掌印秉筆隨堂而始行凡禦前親近大內臣如幹淸宮管事打夘牌子其秩亦顯榮猶外庭之勲爵戚臣然皆得掌各衙門之印視其寵眷厚薄而欽傳畀之不拘資次

司禮監提督一員秩在監官之上於本衙門居住職掌古今書籍冊葉手卷筆硯墨綾紗絹布紙札各有庫貯之選監工之老成勤敏者掌其鎖鑰所屬掌司四員或六七員佐理之並內堂亦屬之又經廠掌司四員或六七員在經廠居住只管一應經書印板及印成書籍佛藏道藏畨藏皆佐理之自提督之下則監官典簿十餘員第一員監官提督皇史宬並新房候轉提督俱輪流該止在廊下家宿專理皇城內一應禮儀刑名鈐束長隨當差聴事各役闗防門禁其次六科廊掌司六員或八員分東西兩房管精微科內外章疏及內官履歷腳色職名月報逃亡事故數目其次又數十員或八員管二十四衙門山陵等處內官級職姓名撰冩每日傳行聖旨稽查門禁鈐束當差聴事題奏應行禮儀應頒賞賜其次六科廊謄黃冩字一員其次管賞冩字則按節令挨次題稟禮儀文書及賞例或百餘員或數十員分兩班四撥各撥若干人其班按十二支輪之曰頭頂整一日過夜曰守早從夘至申曰守晚從申至次日天明曰末頂整一日過夜方得下班歇息四日也凡遇聖駕朝講遊幸穿麟補紅■﹝衤曳﹞■﹝衤散﹞或靑■﹝衤曳﹞■﹝衤散﹞執藤條攔擋者皆掌司人數冩字者也或轉經廠司禮監掌司者則每撥內另有一種衙門冩字共十餘員挨補而已自提督至冩字皆穿■﹝衤曳﹞■﹝衤散﹞或凡出入皇城各門俱門軍接與擋道自內書堂奉旨撥泒名曰正途其次或乞恩奏保攺升者亞焉

文書房官八員或十員職掌通政司使每日封進本章並會極門京官所上封本及在內各衙門本天下各藩府本府有大小濃淡之不同文書房各以名銜前後分管之其在外之閣票在內之答票一應旨意聖諭禦札俱由文書房落底簿發行【凡禦前面考隨堂秉筆自崇禎元年冬欽出事君能致其身題考鄭太監之惠曹太監化淳中式始至十二年夏李太監承芳署司禮監印時其名下顧三聘者亟欲升遷遂密托已之名下王建鼎代作選於眾時文一篇被巡綽發其狀李遂不得已奏知聖上立將三聘責斃降建鼎淨軍發南海子看守墻鋪其年秋季禠職逮獄】

內書堂讀書【宣徳年間創始命大學士陳山教授之後以內臣任焉】凡奉旨収入官人選年十歲上下者二三百人撥內書堂讀書本監提督總其綱掌司分其勞學長司其細擇日拜聖人請詞林眾老師初則從長安右門人北安門出後則由北安門出入每學一名亦各具白蠟手帕龍掛香以爲束脩至書堂之日每給內令一冊百家姓千字文孝經大學中庸論語孟子千家詩神童詩之類次第給之又每生給刷印仿影一大張其背書號書判仿然判仿止標日子號書不點句也凡有志官人另有私書自讀其原給官書故事而已派年長有勢力者六人或八人爲學長選稍能冩字者爲司房凡背書不過冩仿不堪或損污書仿犯規有過者詞林老師批付提督責處之其餘小字輕則學長用界方打手重則於聖人前罰跪再重則扳著幾炷香扳著者向聖人前立彎腰用兩手扳著兩腳不許體屈屈則界方亂打如雨或半炷香或一炷香其人必眼脹頭眩昬暈僵僕甚而嘔吐成病者此最酷不近理之法也【凡彊淩弱眾暴寡長欺幼者毎賄托學長借公法以報私怨】諸凡讀書官人遇節令朔望亦放學一日其每日暮臨散則排班題詩不過雲淡風輕之類按春夏秋冬隨景而以腔韻題畢方擺列魚貫而行誤亂攙越者必羣打詬辱之別衙門官遇學生擺列行走必拱手端立讓過卽司禮老公遇之亦然凡各衙門缺冩字者卽具印信本奉討奉旨撥給若干卽挨名給散若已撥散將完無人讀書該監題知於二十四衙門官占官下及監工攺讀書以補之

禮儀房【署在東安門外舊都府艸場之東向南】提督太監一員掌印或秉筆攝之掌司數員冩字管事數員本房長隨數員掌管一應選昬吉禮每月春夏秋冬四仲月選乳婦生男十口生女十口月給食料在你子府居住凡宮中有喜鋪月子房則生男生女各一二口在文華殿外西北臨河之小房住及報生皇子則用生女你口皇女則用生男你口彌月剪髮百日命名及請髮畱髮入囊冊立冊封選妃打扒角選駙馬一應禮儀皆經理之

中書房掌房官一員散官十餘員系司禮監監工年老資深者挨轉專管文華殿中書所冩書籍對聯扇柄等件承旨發冩完日奏進禦前凡宮中糊飾如不放外匠便只是監工並學手藝牌子糊飾挨轉此處並禦前作至貧老無依則發外經廠看守以待斃焉凡司禮監掌印秉筆隨堂故後各有牌位送外經廠供安各有影像送至西直闗外大佛寺供安看廠監工守寺僧人侍香火不絕也

禦前作掌作官一員散官十餘員亦是監工年老資深者挨轉專管營造龍牀龍桌箱櫃之類合用漆布桐油銀朱等物料奉準於甲字等庫闗支已上二處亦掌印或秉筆提督之

司禮監外差南京正副守備太監二員闗防一顆其文曰南京守備內官闗防護衛畱都爲三千里外親臣轄南京內府二十四衙門孝陵神宮監等官奏進神帛鰣魚苗姜等鮮各衙門印文比北京各多南京二字

孝陵神宮監掌印太監一員別衙門可升不系司禮監也轄本陵僉書掌司及謫南種菜淨軍人等

天壽山守備太監一員闗防一顆轄十二陵掌印僉書工部廠掌司等官凡每年淸明親率各掌印來京奏添土木每歲辦進松花黃連茶核桃榛栗等果各陵皆有涼果廠在京

鳯陽守備太監一員闗防一顆護衛皇陵轄僉書數十員兼管髙墻犯宗

湖廣承天府守備太監一員闗防一顆轄僉書數十員轄承徳荊襄地方護衛顯陵徵収籽粒每年進茶扇葛布手巾香茶

太嶽太和山卽武當山也鎭守太監一員轄均州等處經管本山香火羽流辦進榔梅鷹嘴筍騫山茶等件

正陽等九門永定等七門正副提督太監二員闗防一顆

已上六處秩在文書房監官之上並孝陵掌印各有勅諭【又正陽等門掌司一員秩視六科廊然不隨內轉缺則補之近已裁革不補】

大壩等馬房正副提督太監二員勅諭闗防秩在文書房之次外衙門官亦間任之

蘇杭織造太監一員亦有勅諭闗防秩視秉筆

東廠【成祖卽位永樂十八年始置其外署在東安門外迆北】提督太監一員闗防一顆其勅諭最爲隆重凡內官奉差闗防皆曰某處內官闗防惟此處篆文曰欽差總督東廠官校辦事太監闗防至天啟四年因避禦諱攺鑄官旗本廠設有掌貼刑千百戶二員掌班領班司房四十餘名圓帽皂靴穿直身十二顆管事圓帽■﹝衤曳﹞■﹝衤散﹞皂靴其擋頭辦事百餘名分子丑寅夘十二顆圓帽■﹝衤旋﹞褶白靴畨役可千餘名外署大廳之左小廳供嶽武穆像一軸廳後磚影壁雕狻猊等獸狄梁公斷虎故事大廳之西有祠堂內供從來掌廠職名牌位前有坊曰百世流芳稍南有獄一處凡重犯則繋獄輕犯幹連則在署外之店也署西面有門以通出入向南大門未嘗輕開也凡中府等處會審大獄北鎭撫司拷訊重犯本廠皆有人聴記其口詞一本拶打數一本於本日晚或次早奏進每日訪看兵部有無進部有無塘報京城各門皇城各門闗防出入俱有事件奏聞或地方失火或雷撃何物亦奏聞之又每月晦日奏報在京雜糧米豆油面之價【此祖宗以來良法深意欲九重之上覽物價之貴賤卽可知農歲之丰歉以商賈之通塞便可知道路之夷塞也】凡皇城禁地人命亦皆有事件其內署在東上北門之北街東混堂司之南有匾曰朝廷腹心有至聖堂有井其掌廠公宮中直房有欽給密封牙章一枚凡事件應封奏者以此鈐封

內官監

掌印太監一員其所屬有總理管理僉書典簿掌司人數冩字監工自典簿以下分三班宮中過夜每班掌司第一人曰掌案所管十作曰木作石作瓦作搭材作土作東行西行油漆作婚禮作火藥作並米鹽庫營造庫皇壇庫裏冰窨金海等處凡國家營建之事董其役凡禦前所用銅錫木鐵之器日取給焉外廠甚多各有提督等官眞定府設有插印木植管理太監一員則內官監之外差也四年一換只有本監公文無勅書闗防又寶坻縣収籽粒西湖河差大石窩白虎澗等處各有提督俱外差也凡內外修建分封藩王府第外差須數萬金營求方能到手領勅書闗防前去工竣卽回凡大行帝後陵寢妃嬪皇子女薨逝修造墳塋及完婚修理府第皆其職掌

禦用監

掌印太監一員裏外監把總二員猶總理焉有典簿掌司冩字監工凡禦前所用圍屏擺設器具皆取辦焉有佛作等作凡禦前安設硬木庫桌櫃閣各象牙花梨白檀紫檀烏木鸂■﹝氵鶒﹞雙陸棋子骨牌梳櫳螺甸塡漆雕漆盤匣扇柄等件皆造辦之仁智殿有掌殿監工一員掌管武英殿中書承旨所冩書籍畫扇奏進禦前亦猶中書房之於文華殿中書也

司設監

掌印太監一員有總理僉書等官如內官監而所職掌者鹵簿儀仗圍幙褥墊各宮冬夏簾涼席帳幔雨袱子雨頂子大傘之類事最煩苦逺不逮禦用監內官如遇禦前打點庫藏擡箱則此三衙門之人皆任重擡運不敢憚勞

禦馬監

掌印太監一員有監督提督四衛勇士小廝有監官有典簿掌司冩字拏馬等官有象房掌房等官有母象九隻各居一房缺則奏於外像房攺補金鞍作長隨房等處有各灘監工本監象房之東有裏艸攔艸場皇城之外有天師庵艸場舊都府艸場【天啟六年夏舊都府艸場失火魏忠賢督率內外官員軍士人等救撲三日始息】

神宮監

掌印太監一員司禮監監官或文書房無力者升之有僉書掌司十餘員在端門之左九廟在焉四孟之朔聖駕親享之正旦節及別朔或遇日食則攺卜於初五日其餘節令祀事惟謹卽外太廟也其地不許畜犬【萬曆年間掌印杜用養一獬■﹝犭八﹞小狗最爲珍愛東廠李太監訪知之指爲違禁不敬聲欲參奏用費千餘方得免】

尙膳監

掌印太監一員光祿寺西門提督太監一員西華門內裏監有總理一員管理僉書掌司數員冩字監工及外牛房羊房等廠監工共百餘員而擡供養官撥子官長隨各數十員光祿寺涼樓醬房逢七等項各有監工坐家名色職掌造辦每日早午晚奉先殿供養膳品幹淸宮等宮一號殿仁壽宮等宮眷月分廚料各有差等凡有禦前掌印秉筆管事牌子暖閣近侍及外之內閣文華武英殿中書畫士卓兒銀兩咸光祿寺職掌用典簿闗防緘封每月酒飯一桌折銀十兩有奇半桌者五兩有奇到每月晦照欽賞數目坐名頒給之凡遇大典禮聖駕升大座則司禮監催督光祿寺備辦茶飯鐘鼓司承應九奏之樂有所謂炰鳯烹龍者鳯乃雄雉龍則宰白馬代之耳至如南京等處進到各樣鮮品皆屬收納【天啟以前凡聖駕每日三時所進之膳俱司禮監掌印秉筆掌東廠者二三人輪辦之近年攺由此監亦節省意至崇禎十三年復照舊例挨月輪辦遵祖制也】

尙寶監

掌印太監一員僉書等官可數十員職掌禦用寶璽勑符將軍印信其所司者尙寶司凡所領寶璽曰皇帝奉天之寶郊天齋醮用之曰尊親之寶上尊號用之曰親親之寶有大小二顆與藩府用之曰誥命之寶勅命之寶廣運之寶則用之最多也曰禦前之寶則宮中庫藏箱鎖用之曰禦藥謹封則牙刻者也禦藥房用之凡勑命逺出者仍用一黃紙封套上下悉用一牙刻方寶封識之其文曰冊符出驗四方其餘寶咸玊刻也凡寶皆內尙寶女官掌之遇用寶則尙寶司以掲帖赴尙寶監尙寶監請旨然後赴內司領取歲用寶三萬餘顆歲用寶色銀六十餘兩工部虞衡司辦進其餘寶璽尙多不恆用【天啟甲子冬河南巡撫紹遣副使張夢鯨進到寶璽玉質瑩潔欵制渾朴其文曰受命於天旣壽永昌似小篆不甚古角無刓缺的非秦璽想是宋元時僞造者】

印綬監

掌印太監一員僉書掌司數十員職掌古今通籍庫並鐵劵誥勅貼黃印信圖書勘合符驗信符諸事及南京觧到文武誥軸凡追奪誥命交納本監會同該科給事中中書舍人於勘合底簿內附冩爲事緣由類於本監後小門之西傍河墻焚化

直殿監

掌印太監一員僉書等官數十員職掌皇極建極中極武英文華殿廷樓閣廊廡灑掃之役最勞苦冷局無大廳公署也

尙衣監

掌印太監一員管理僉書掌司監工數十員掌造禦用冠冕袍服履舄靴韈之事兵仗局之南舊監庫之北卽本監裁縫匠役成造禦服之袍房也又名曰西直房

都知監

掌印太監一員不甚顯貴餘者皆本監冩字長隨各有靑紅執事衣服凡聖駕出朝謁廟等項在前警蹕淸禦者卽此監之官也手執骨朶身穿鸚■﹝哥鳥﹞等補子戴平巾或官帽亦有穿圓領■﹝衤曳﹞■﹝衤散﹞者其人極寒苦難以升轉下下衙門也

惜薪司

掌印太監一員總理數十員僉書掌道掌司寫字監工數十員各外廠又數十員專管宮中所用柴炭及二十四衙門山陵等處內官柴炭每月初四十四二十四日開玄武等門放夫匠打掃淨車及擡運堆積糞壤每歲春暖開長庚蒼震等門放夫役淘浚宮中溝渠正旦節安彩妝凡遇冬寒宮中各銅缸木桶該內官監添水奏安鐵篘其中每日添炭以防冰涷凡宮中所用紅籮炭者皆易州一帶山中硬木燒成運至紅籮廠按尺寸鋸截褊小員荊筐用紅土刷筐而盛之故名曰紅籮炭也每根長尺許圍可徑二三寸不等气暖而耐久灰白而不爆如曾經伏雨久淋性未過盡而火气大熾多能損人倐令炫暈昬迷發嘔大人尙可皇子女嬰幼何堪又宮中咸木做地平墻壁多缺土气凡乳母畏寒皇子女或中此毒不覺屢致薨夭不可不深爲察也順天府歲供糯米一十五石一斗永平府歲供紅棗一萬五千五百七十斤於紅籮炭交納之廠中舊有香匠塑造香餅獸炭又塑造將軍或福判仙童鐘馗各成對偶髙二尺許用金彩裝畫如門神黑面黑手以存炭制名曰彩妝於十二月二十四日奏安於宮殿各門兩傍此亦歲暮植將軍炭於門旁之遺意也至次年二月初二日仍擡歸本廠修補裝新臨年節再安【魏忠賢擅政時各增而大之所費百倍於前傀儡體做法髙八九尺丈餘不等穿以眞正綾絹紵紬佩以眞正弓矢兵器須眉直豎猛惡如生又恐無知之人戲弄損壊凡該地方近侍必明燈看守𨿽冰雪寒夜不敢逺離必交接明白人人敢怨而不敢言】凡隆徳等殿修建齋醮焚化之際用楊木長柴宮中膳房用馬口柴內官闗領則片柴也外有北廠南廠西廠新南廠等處各有掌廠僉書監工貯收柴炭以聴闗支

鐘鼓司

掌印太監一員僉書數十員司房學蓺官二百餘員掌管出朝鐘鼓凡聖駕朝聖母回及萬壽聖節冬至年節升殿回宮皆穿有補紅貼裏頭戴靑攢頂綴五色絨在聖駕前作樂迎導宮中升座承應凡每年九月登髙聖駕幸萬歲山端午鬥龍舟插栁歲暮宮中驅儺以及日月蝕救護打鼓皆本司職掌西內秋収之時有打稻之戲駕幸旋磨臺無逸殿等處本司扮農夫村婦及田畯官吏徵租交納詞訟等事內官監等衙門伺候各用器具【亦祖宗使知稼穡艱難之意】又過錦之戲約有百回每回十餘人不拘濃淡相間雅俗並陳全在結局有趣如說笑話之類又如雜劇故事之類各有引旗一對鑼鼓送上所妝扮者備極世間騙局俗態並閨閫拙婦騃男及市井商匠刁賴詞訟雜耍把戲等項皆其承應又禦用監武英殿畫士所畫錦盆堆則名花雜果或貨郎擔則百物畢陳或將三月韶光富春山子陵居等詞曲選整套者分編題目畫成圍屏按節令安設又上元之前或於幹淸宮丹陛上安七層牌坊燈或於壽皇殿安方員鰲山燈有髙至十三層者派近侍上燈鐘鼓司作樂內府供用庫備蠟燭內官監備奇花火炮巧綫盆子煙火火人火馬之類又水傀儡戲其制用輕木雕成海外四夷及蠻王仙聖將軍力士之像男女不一約髙二尺餘止有臀以上無下體油漆彩畫如生每人之下平底安一栒夘用長三尺許竹板承之長丈餘闊數尺進深二尺餘深方木池一个錫箱不漏添水七分下用櫈支起又用紗圍屏隔之經手動機之人皆在圍屏之內自屏下遊移動轉水內用活魚蝦蠏螺蛙鰍鱔萍藻之類浮水上聖駕升座向南則鐘鼓司官在圍屏之內將人物各以竹片托浮水上游鬭玩耍鐘鼓喧哄另有一人執鑼在旁宣白題目替傀儡登答贊導喝采或英國公三敗黎王故事或孔明七擒七縱或三寶太監下西洋八仙過海孫行者大鬧龍宮之類惟是暑天白晝作之猶耍把戲者耳【天啟六年以後凡禦前撒科打院本有鐘鼓司僉書王進朝綽號王癅子者抹臉詼諧公然稱贊惜薪司怎樣軫卹商人內府庫怎樣米積天堆東廠怎樣釐姦剔獘寶和店怎樣裕國通商內修朝殿外鎭邊疆或稱好个魏公公或誇好个魏太監聖顏每爲喜悅】其人物器具禦用監也水池魚鰕內官監也圍屏帳幔司設監也大鑼大鼓兵仗局也

寶鈔司

掌印太監一員管理僉書十餘員掌司監工數十員每年工部商人辦納稻艸石灰木柴若干萬斤又香油四十五斤以爲膏車軸之用抄造艸紙豎不足二尺闊不足三尺各用簾成一張卽以獨輪小車運赴平地類總入庫每歲進宮中備宮人使用至於皇上所用艸紙則系內官監紙房抄造淡黃色綿軟細厚裁方可三寸餘進交官淨近侍収非此司造也【神廟至天啟惟市買杭州好革紙用之祖宗時造鈔印板及紅印聞其在庫中貯埋其衙門左臨河後倚河有泡稻艸池而毎年池中濾出石灰艸渣三百餘年陸續堆積竟成一臥象之形名曰象山有作房七十二間各具一竈突朝天名曰七十二凶神凡空闊地土最宜種蔬今畦圃綿亙桔橰相聞若田家淸野之象云】

混堂司

掌印太監一員僉書監工數員職司沐浴堂子惜薪司月給柴薪內官監撥有夫役今事皆廢弛凡內官皆於皇城外有堂子之佛寺內沐浴有未選中的淨身男子俗稱無名白卽古之私白者爲之擦澡討賞該寺僧擅其利而無名白分其餘潤故內官全不來司沐浴也

銀作局

掌印太監一員管理僉書數員冩字監工數十員專管造金銀銀鐸鍼及挑杖金銀錢金銀豆葉等豆者圓珠重一錢或三五分不等豆葉則方片其重亦如豆不拘其數以備欽賞之用又造花銀每錠十兩不等止可八成許又祖宗舊制有票兒銀重十兩五兩三兩二兩一兩至一錢之方塊其色止有六七成上有分兩印子【魏忠賢時久廢不造止以細絲銀鑿賞之失祖宗節省之意矣】

浣衣局

掌印太監一員僉書等數十員惟此署不在皇城內在徳勝門之西俗所稱漿家房是也凡宮人年老及有罪退廢者發此局居住內官監例有供給米鹽待其自斃以防漏泄大內之事法至善也【天啟七年十一月客氏笞死於此】

兵仗局

掌印太監一員管理僉書十餘員軍器庫提督一員掌闗防掌司一員掌司冩字監工數十員職掌成造刀鎗劍戟鞭斧盔甲弓矢各樣大小神器又火藥局一處屬之宮中元山上鰲山頂之燈例點放神器三位則監工事也凡每年七夕宮中乞巧小鍼並禦前鎖鑰錘錐鍼剪之類及日月蝕救護鑼鼓響器宮中做法事鐘鼓鐃鈸法器皆隸之是以亦稱爲小禦用監也

巾帽局

掌印太監一員管理僉書掌司監工數十員職掌內官長隨內使小火者平巾官帽每年入夏據現在員數具題移文工部至冬初卽於節愼庫領銀十餘萬兩給散內官內使人等靴料凡有羨余繳進禦前凡新升秉筆卽送朝衣冠笏帶鞋一分凡選中駙馬中使之家正帽閽者之豬觜帽插栁跑馬勇士之員帽藩王之國其旗尉靴帽帶若干分皆本局造送之奏上於工部文領工價【其署後臨河有梓潼帝君廟傳云神像是順流漂入至此不動遂建祠祀之籖最靈】

鍼工局

掌印太監一員余與巾帽局同職長內官長隨內使小火者冬夏衣每年遞散一次遇辰年戌年冬散鋪蓋銀一次凡宮中做法事揚幡桌圍等件皆隸焉凡內官曾賜蟒衣退出宮及病故者各具本交還本局収

內織染局

掌印太監一員總理僉書掌司冩字監工數十員掌染造禦用及宮內應用縀疋絹帛之類有外廠在朝陽門外澣濯袍服之所又有藍靛廠在都城之西亦本局之外署也【萬曆三十六年始建西頂娘娘廟於此其地素窪下時都中有狂人倡爲進土之說凡男女不論貴賤筐擔車運或囊盛馬駄絡繹如織以徼福焉甚而處女美婦藉此機會以恣遊觀咸坐二人小轎懷中抱一土袋香紙以往進之殊可笑也】

酒醋面局

掌印太監一員管理等官與別局相若也職掌內官宮人食用酒醋麫糖諸物浙江等處歲供糯米小麥黃豆及穀艸稻皮白面有差以備禦前宮眷及衙門內官之用與禦酒房不相統轄

司苑局

掌印太監一員管理等官同前職掌宮中諸處蔬果及種蓺之事歲用黑豆谷艸山東等處歲供之禦前所用瓜菜茶料俱此局與林衡等上林苑海子同辦之

已上總謂之二十四衙門惟浣衣局在皇城之外也

內府供用庫

掌印太監一員總理管理僉書掌書冩字監工共百餘員專司皇城內二十四衙門山陵等處內官食米每員每月四斗有油庫蠟庫等處廳前懸木魚一尾長可三尺許以示有餘糧之意也凡禦用白蠟黃蠟沈香等香皆取辦於此庫其印非九重倚毗最有寵眷者不得掌也司禮監掌印掌東廠秉筆管事牌子等歲賜祿米各於季冬給散之宮中各長街設有路燈以石爲座銅爲樓銅絲爲門壁每日晚內府庫監工添油點燈以便巡視闗防【魏忠賢擅政盡行廢弛以便明行毋敢言者】

司鑰庫

掌印太監一員管理僉書冩字監工可數十員凡寶源局等處鑄出制錢該部進交本庫備禦前取討賞賜之用庫中積有歷代古錢洪武以來大錢【魏忠賢時導帝濫賜左右幾無孑遺】凡幹淸等門及午門東華門等門鑰匙皆本庫監工於五更三點時自宮中發出分啟各門其鑰卽便繳回其印文曰司■﹝門外龠內﹞庫印俗名曰天財庫

內承運庫

掌印太監一員近侍僉書太監十餘員掌司冩字監工數十員其署在東下馬門其職掌庫藏在宮內者曰內東裕庫曰寶藏庫皆謂之裏庫其會極門寶善門迆東一帶及南城磁器等庫者皆謂之外庫也凡金銀紗羅紵絲閃色織金錦羊絨玉帶內塊象牙瑪瑙寶石珍珠珊瑚之類總隸之又浙江等處每歲夏秋麥米共折銀一百一萬有奇卽國初所謂折糧銀今所謂金花銀是也候解到京於每季仲月由長安右門入經進本庫交収此印及直殿監印鐘鼓司混堂司印靈臺印皆本衙門第一員僉書挨掌不系貴近內臣掌至崇禎三年冬便攺以貴近內臣掌也凡內官升玉帶卽於本庫領取及褫降病故仍具本交還南京供應機房太監一員則本庫外差有勅諭闗防所謂漢府織造是也其署漢庶人髙煦遺址

靈臺

掌印太監一員近侍僉書數員看時刻近侍三十餘員學習數十員凡遇収選宮人則撥三四十名年幼者讀步天歌陰陽雜法天官星歷等書習寫算觀星气輪流上臺以候測變畀呈稟掌印具呈司禮監掌印據實奏聞其占候書曰觀象玩占曰流星撮要等書皆抄謄授受不敢傳布於外世𨿽有抄本玩占多差訛不全未足信也其教法極嚴比司禮監書堂之學較勝云每年曆樣造歷系靈臺欽天監公同經管

禦酒房

提督太監一員僉書數員專造竹葉淸等各樣酒並糟瓜茄惟幹豆豉最佳外庭不易得也

牲口房

提督太監一員僉書數員収養異獸珍禽有虎城羊房

彈子房

掌房一員僉書數員專備彈弓所用泥彈大小輕重各有等第以黃布作袋盛之

刻漏房

官十數員不隸靈臺專管每日時刻晝則文華殿後每一時至卽令直殿監官入宮換牌每夜攢點後至天明則隆宗門外報九刻水之第一聲而答應長隨接報第二聲如某時初一至初四某時正一至正四之類爲接班起早之候也

更鼓房

凡有罪內臣謫司其事挨年久者一員予牌帽總之平巾烏木牌者數人佐之餘者曰二牌曰定水牌子其餘則淨軍每夜五名輪流上玄武門樓打更每夜自一更三點起至五更三點止按數目用藤條撃鼓用檀木榔頭撃點點者銅鑄之大云板也例則一更一人上樓不許攜燈晴夜尙可惟風雨晦冥苦不可言如有錯誤卽責處之

甜食房

賞房內官一員協同內官數十員經手習學造辦虎眼等糖栽松減煠等樣一切甜食於內官監取討戧金盒妝盛進安禦前兼備進賜各宮及欽賜閣臣等項其造法器具皆內官自行經手絕不令人見之是以絲窩虎眼糖外廷最爲珍味又七月十五日進獻波羅蜜亦所造也

絳作【卽洗白廠】

掌作內官一員協同內官數十員經手習學織造各色兜羅絨各色五毒等絳花素勒甲板絳及內官長隨小火者牌繐絳惟兜羅絨織法傳自西域外毋敢私織者甜食房並此廠皆屬內禦用監轄最寒苦可憫

裏艸攔艸場

在皇城內東北隅禦馬監大門之南永樂初年建収料豆至宣徳年間將中府艸場之艸分授始立場有倉厫也

中府艸場【卽舊都府艸場】

在東安門外你子府街永樂初創収禦馬艸傳云是勝國時都督府故名

天師庵艸場

在皇城外東北角正統年間以張天師舊處攺建故名墻外有井甘冽可用不減十王府街之井也

已上共謂之三場隸禦馬監各有掌廠太監一員貼場一十二員僉書數十員或百餘貟

甲字庫

職掌銀朱烏梅靛花黃丹綠礬紫艸明礬光粉黑鉛水膠槐花藍靛五倍子闊白三梭布薴布棉木紅花水銀硼砂藤黃茜艸姜黃蜜陀僧磠砂白芨梔子百藥煎之類皆浙江等省歲供納之以備上用等監奉準討取

乙字庫

職掌奏本紙欒榜紙中夾等紙各省解到胖襖以備各項奏準取討

丙字庫

每歲浙江辦納本色絲綿合羅絲串五色荒絲以備各項奏討而山東河南順天等府歲納棉花絨則內官之冬衣軍士之布花咸取給於此

丁字庫

每歲浙江等處辦納生漆桐油紅黃熟銅白麻麻麻黃蠟錫牛筋黃牛皮麂皮鐵綫魚膠白員藤生熟建鐵以備禦用監內官監等處奏準支給

戊字庫

職掌河南等處解到盔甲弓箭刀及廢鐵以備奏準支給

承運庫

職掌浙江四川湖廣等省黃白生絹以備奏討欽掌夷人並內官冬衣樂舞生淨衣等項用

廣盈庫

職掌黃紅等色平羅熟絹出十年色等色杭紗及靑紬綿布以便奏討

廣惠庫

職掌彩織帕梳櫳刡刷錢鈔錠之類以備取討

廣積庫

職掌盆淨熖硝熟硫黃聴盔甲廠等處成造火藥凡京營春秋操演咸取給於此

贓罰庫

職掌沒官衣物等件或作價抵俸給官

已上總謂之曰十庫各有掌庫一員貼庫數員僉書數十員不等然十庫自戊之後不全用十干者已者已也止也是以不得不攺用別名也

漢經廠

皇城內舊設有漢經廠內臣若干員每遇收選宮人則撥給數十名習念釋氏諸品經懴其持戒與否則聴人自便如遇萬壽聖節正旦中元等節於宮內啟建道場遣內大臣瞻禮揚旛掛榜如外之應付僧人一般其僧伽帽袈裟緇色衣亦與僧人同惟不剃髮耳事畢焚化圓滿後仍各易內臣服色【神廟時曽選經典精熟心行老成持齋者數員宮女數十人亦能於各宮佛前作法事行香念經若尼姑然】

畨經廠

習念西方梵唄經咒宮中英華殿所供西畨佛像皆陳設近侍司其燈燭香火其隆徳殿欽安殿香火亦各有陳設近侍者凡做好事則懸設旛榜惟此畨經廠仍立監齋神於門傍本廠內官皆戴畨僧帽穿紅袍黃領黃護腰一永日或三晝夜圓滿掃砂萬曆時每遇八月中旬神廟萬壽聖節畨經廠𨿽在英華殿做好事然地方狹隘須於隆徳殿大門之內跳步叱而執經誦念梵唄者十餘人妝韋駄像合掌捧杵向北立者一人禦馬監等衙門牽活牛黑犬圍待者十餘人而習學畨經跳步叱者數十人各戴方頂笠穿五色大袖袍身披纓絡一人在前吹大法螺一人在後執大鑼餘皆左持有柄圓鼓右執彎搥齊撃之緩急疎密各有節奏披五色方位魚貫而進視五方五色傘蓋下誦經者以進退若舞焉跳三四个時辰方畢監齋神者傀儡體制法眞盔甲器械髙與人等猶門神焉黒面豎須靈威可怖於本衙門宮門安之凡做好事畢卽収於本殿庫中凡食驢肉者絕不敢入殿入則必有意外災咎凡食牛犬肉者亦不敢入隆徳殿欽安殿亦頗著靈驗人不敢犯也英華殿前菩提樹二株結子可作念珠詞臣張士範偈謹附載之其序曰【大內西北之隅建有英華殿一處殿前菩提樹二株聞系九蓮菩薩慈聖皇祖母所植髙二丈枝榦婆娑下垂至地儼若佛菩薩慈悲接引眾生也者盛夏開花作黃金色鼻觀時時有異香葉如椒子不從花得乃生於葉之背雙雙若綴明珠似借空花諭世幻起色香佛果別成非闗生滅特現菩提身而爲說法者秋深葉墮時飄揚永巷拾作念珠較南產者惜不甚大然色黃潤而分瓣之綫色微白名曰多寶珠如得未曾有神廟以聖母上賓奉禦容於樹之東北別殿值朔望令節親詣行禮每仰瞻雙樹若有桮棬之思焉因上尊號九蓮菩薩云偶禪友特以此珠作施備述其詳如此臣士範故作小偈以代頌言曰英華殿前菩薩樹淨土移來飽霜露借問當年種者誰植以九蓮菩提故托根不與凡卉同花作黃金欲迎風婆娑蔭覆人天界馥鬱香飄帝釋宮香飄蔭覆超塵刼培得本枝千萬葉明珠每葉實離離佛子繩繩相續接秋深貝葉滿階鋪會得西來意旨無分明舍利人恣取綴作人間念佛珠念玆在玆指其掌拳拳弗失非闗想常將法雨潤心田澆灌菩提日日長果證三生不記春化作菩提萬億身萬億之身一身是九蓮菩薩寧異人是則名爲慈聖母九品蓮花爲上首卽心卽母卽菩提菩提不朽毋不朽菩提卽母足承歡誰道眾生見母難寄語恆河諸佛子莫把菩提作樹看翰林院侍講臣張士範恭識】

道經廠

習演玄教諸品經懴建醮做好事亦於隆徳殿欽安殿懸旛掛榜如外之羽流服色而云璈淸雅恍若仙音

已上共謂之曰三經廠每遇收選官人各撥數十人隸之凡做好事一永日或三晝夜或五晝夜七晝夜各有欽賞錢錠爲襱一總事畢易服叩頭謝恩凡三經廠將做好事之前預頒旨意傳各衙門答應錢糧其所誦經卷所費紙札司禮監也桌櫈香鑪等件內官監也鈴杵等件禦用監也旛桌圍鍼工局也拜單幃幙傘司設監也香燭油米內府供用庫也炭餅柴火惜薪司也齋供飲食尙膳監也鐘磬鐃鈸兵仗局也

南海子

總督太監一員闗防一顆提督太監四員管理僉書掌司監工數十員分東西南北四圍每面方四十里總二十四鋪各有看守墻鋪牌子淨軍若干人東安門外有菜廠一處是其在京之外署也職掌壽鹿獐兔菜蔬西瓜果子凡収選內官於禮部大堂同欽差司禮監監官選中時由部之後門到廠過一宿次晨點入東安門赴內官監又細選無違礙者方給烏木牌候収畢請萬壽山前撥散

林衡署蕃毓署嘉蔬署良牧署

提督太監一員各有掌署官一員貼署僉書數員職掌進宮川芎雜菜栽培樹株雞黃鴨蛋小菜等項

織染所

掌闗防太監一員僉書十餘員職掌內承運所用色絹其署向南徳勝門內三座橋之北內有空地堪爲園圃其染成之絹赴內承運庫交納此所亦有監督有所大使有供辦顏料諸項商人此所不隸內織染局

盔甲廠【卽鞍轡局】

建署於都城之東南隅掌廠太監一員貼廠僉書數十員轄匠頭九十名小匠若干名專管營造鐵盔甲銃礟弓矢火藥之類【萬曆年間火藥忽燃者再其三十三年九月丙申申時忽響一聲起煙如靈芝燒死京營藥把總等官九員軍人六十三名重傷者二十一名毀房屋若干間崇禎甲戌九月初七日天明時忽響一聲損房屋人甚多將置火藥石碾逺拋於泡子河城墻下又一石碾自空中落一民家屋上打透至炕而炕上所臥小孩不知何因在地無恙又一人撃掛於梁上頭與腳下垂止有皮無衣無肉骨比生時頗長許多有一吳羊兒者素以食物入廠貨賣此日已擔入忽覺眼黒耳畔略聞有些微響聲移時始醒開眼視之則身立泡子河橋上不知得何神佑而無恙也又有一賣肥皂者素在崇文門裏賣後攺於門外賣是時偶入城索債被響震死於姜百戶門首肥皂箱油粉狼籍見者無不悚懼奉旨將掌廠直日內臣賀堯年等監督主事蔡宸恩逮獄薄懲之】

安民廠【舊名王恭廠】

建署於都城之西南隅掌廠太監一員貼廠僉書十餘員轄匠頭六十名小匠若干名管營造錢糧與盔甲廠同

墳陵

西山墳陵景皇陵皇太子墳王墳公主墳各有掌官一員僉書十餘員不等以供修理灑掃看守香火凡有祭祀卽本處掌府庫行禮

京城內外寺廟

大護國隆善寺等寺朝天宮等宮東嶽廟等廟各有燒香內官十餘員不等及東西捨飯寺亦各有內官十數員咸因年老有病退居於此止存本身柴火冬衣靴料以終天年此祖宗以來豢養之澤周詳備至者也

安樂堂

在北安門內掌房官一員掌司數十員凡在裏內官長隨內使小火者有病送此處醫治痊可之日則重謝房主銷假供職如不幸病故則各有送終內官啟銅符出北安門內官監給棺木板惜薪司給焚化柴擡至淨樂堂焚化

淨樂堂

在西直門闗外亦有內官數人經管凡宮女內官無親屬者死後於此焚化堂有東西二塔塔下有眢井皆盛貯骨灰之所猶唐之宮人斜也

內安樂堂

在金鰲玉蝀橋西欞星門迆北羊房夾道有掌司總其事者二三十人凡宮人有病及年老或有罪先發此處待年久方再發外之浣衣局也天啟七年客氏笞死於此焚屍成【化年間憲廟皇貴妃萬娘娘專寵孝穆皇后紀娘娘覺有孕曾托病居此誕生孝廟爲中興聖帝云】

內贊禮官【附巡街長隨】

凡宮中祭祀禮儀等事系掌禮官職掌如外之鴻臚寺焉其官十餘員自答應長隨選其動轉便利聲音洪亮儀表丰秀者爲之得穿紅圓領束金鑲帶此外又有巡街長隨亦自答應長隨內歷俸實挨戴平巾得穿靑■﹝衤曳﹞■﹝衤散﹞牙牌各輪流巡歷地方有旗尉數人跟隨凡禁地有異言異服及喧嚷犯禁者得詰而責之事大則開具連七紙手本名曰事件呈稟司禮監奏處事小則責打逐出而已

答應長隨

凡収入官人之始先選身軀偉壯有力者百餘人分派大轎卽椶頂方轎也小轎卽明轎也並傘扇等演習步驟凡遇謁廟朝講以至聖駕出外擡弓箭賞賜等箱駕回各交原處俱在玄武門之東西長庚門之外一帶廊下家住分各門共爨屬司禮監轄平巾牙牌貼裏看守六科廊報水巡街禮儀房等項皆從此中挨升補選凡夜間那方有光亮便從宮中門縫傳出急分差長隨徧尋是何處失火登時回奏凡召對宣官及欽賜大臣銀兩表裏羊酒瓜茄等項皆長隨賫送天下文武官員各藩府進到表箋禮物皆長隨収接捧進其爲首數員有官帽曰答應牌子卽司禮監奉禦然不敢穿■﹝衤曳﹞■﹝衤散﹞也

官下官占

分兩班四撥小火者烏木牌平巾遇升一級則內使烏木牌雲宮中灑掃之時有力者勉之

當差聴事

兩班四撥內使小火者烏木牌平巾有總牌一名二牌三牌四牌各一名每撥餘者各數十名專答應司禮監監官典簿人數凡出票拏人馬房動刑裏外聴事房看守墩鎖淨軍皆其職掌猶外廷之皂隸也夜則輪流叫火巡風隔門縫聴傳驅使極勤苦忙迫可憐【此等內官間多騙詐嫖賭貪忍無恥亦與外廷廝役相似】

京城內外十六門

正陽門掌門官一員管事官數十員帯管外羅城南面居中之永定門凡冬至聖駕恭詣圜丘郊天並耕籍田皆由於此

崇文門掌門官一員管事官數十員帶管外羅城之東南左安門正東之廣渠門東北之東便門崇文門卽俗稱海岱門也左安門卽俗稱礓■﹝石察﹞門也廣渠門卽俗稱沙窩門也

宣武門掌門官一員管事官百餘員帶管外羅城西南之右安門正西之廣寧門西北之西便門宣武門卽俗稱順城門也廣寧門卽俗稱彰義門也此京城之南一面也東面則朝陽門卽俗稱齊化門也聖駕春分躬詣朝日壇及藩王之國則由此門出再北則東直門也西面卽阜城門卽俗稱平則門也聖駕秋分躬詣夕月壇則由此門出再北則西直門也北面居西者徳勝門也聖駕謁陵及大行帝發引則出此門北面居東者曰安定門也凡遇夏至聖駕恭詣方澤壇祭地卽經由此門也各掌門官一員管事官十餘員或三四十員與前三門亦同稽查出入交納課程

已上俱聴正副提督掌司節制而司禮監鈐轄之凡在京大小喪柩得於安定西直東直阜城崇文宣武門發引餘三門不許喪柩出也

在京府第

王府每承奉正副二員典寶等官數十員公主府每中使一員閽者數十員聖駕禦前凡每日親近內臣自司禮監掌印秉筆隨堂之次而名位尊顯者曰幹淸宮管事其第一員或第二員則提督兩司房者也曰打夘牌子則隨朝捧劍者也其次曰禦前牌子曰暖殿則朝夕在側者也其次曰管櫃子曰人數司房曰管賞司房曰禦藥房曰禦茶房曰管庫又其次曰管弓箭曰駕馬曰尙冠等四執事則並尙衣尙履管淨者也曰帶刀曰報時刻曰大庖廚曰宮後苑曰班上曰吹響器曰欽安殿曰隆徳殿英華殿之陳設已上皆穿紅謂之曰近侍也曰某宮近侍則答應皇后妃嬪皇子女等近侍也各數十員不等總穿紅近侍也

禦藥房

提督太監正副二員分兩班余曰近侍二三十員未進宮未穿紅者曰學醫官人三四十員職掌上用藥餌與太醫院相表裏凡選一次官人進內必撥年少者三四十人或五六十人選醫官教習讀藥性賦醫要集覽及素問脈訣等書歷代以來無一人敢無事入藥房者防至密也凡聖駕違和傳放禦醫至日四人或六人吉服入宮不論冬夏必於殿門之內設炭火一盆中焚蒼術雜香人人從盆上入叩頭畢第一人膝行跪胗左手第二員跪診右手胗畢仍互更再胗之各將聖恙大體面奏數言出至聖躋殿計藥開方具本禦藥用金罐煎進之其罐口於禦藥謹封緘焉

禦茶房

秩視禦藥房分兩班有牌子四員常行近侍三四十員職司茶酒瓜果凡聖駕出朝經筵講筵禦用茶及宮中三時進膳聖駕匕箸中宮匕箸系其職掌尙膳監撥長隨以供汲水擡扛歷代以來亦無一人敢擅入者

箆頭房

近侍十餘員專習爲皇子皇女請髮畱髮入囊整容之事凡誕生皇子女彌月剪胎髮百日命名後按期請髮者卽如外之每次剃頭然一根不畱如佛子焉皇子戴玄靑縐紗六瓣有頂圓帽名曰瓜拉冠至十餘齡畱髮約年餘又擇吉入囊總束於後冬用玄色紵夏用玄色紗作囊闊二寸許長尺餘垂於後至選婚有妃始擇吉行冠禮此皇子事也皇女戴寸許闊小頭箍至十餘齡畱髮約年餘又擇吉行扒角至選婚有駙馬始擇吉上頭此皇女事也凡奏文書皆禮儀房職掌凡収生婦醫婦進宮出宮或乳婦有疾更換皆禮儀房事也

貓兒房

近侍三四人專飼禦前有名分之貓皇心所鐘愛者亦加升管事職銜牡者曰某小廝騸者曰某老爹牝者曰某丫頭候有名封則曰某管事或直曰貓管事亦隨中官數內闗賞【凡皇子女嬰孺時多有被貓叫得驚風薨夭有誰敢言】

宮內教書

選二十四衙門多讀書善楷書有徳行無勢力者任之三四員五六員不拘穿■﹝衤曳﹞■﹝衤散﹞不妨原衙門原職銜而隨禦司房或管櫃子闗賞以洊升玉帶騎馬仍命秉筆一員提督之所教宮女讀百家姓千字文孝經女訓女字經女誡內則大學中庸論語等書學規最嚴能通者升女秀才升女史升女官正司六局掌印凡聖母及后妃禮儀等事則女秀才爲引禮贊禮官也凡宮人有罪者發落責處墩鎖或罰提鈴等名色以苦之提鈴者每日申時正一刻並天晚宮門下鎖時及每夜起更二更三四更之交五點則自幹淸門裏提至日精門回至月華門仍還幹淸宮門裏其聲方止提者隨行正步大風大雨不敢避而鈴聲若四字一句如曰天下太平天下太平云

寶和等店

經管各處客商販來雜貨一年所徵之銀約數萬兩除正項進禦前外餘者皆提督內臣公用不系額設內府衙門之數也店有六曰寶和曰和逺曰順寧曰福徳曰福吉曰寶延而提督太監之廳廨則在寶和店也俱坐落戎府街凡奉旨提督者亦無勅書傳雲起自嘉靖年間裕邸差官徵収神廟屬慈寧宮聖母李老娘娘宮中徵用按每年販來貂皮約一萬餘張狐皮約六萬餘張平機布約八十萬疋粗布約四十萬疋棉花約六千包定油河油約四萬五千簍燒酒約四萬簍而都城內所燒者不與也荊油約三萬五千簍芝麻約三萬石艸油約二千簍南絲約五百駄楡皮約三千駄各香鋪分用也北絲約三萬斤串布約十萬筒江米約三萬五千石夏布約二十萬疋瓜子約一萬石腌肉約二百車紹興茶約一萬箱松蘿茶約二千駄雜皮約三萬餘張大曲約五十萬塊中曲約三十萬塊面曲約六十萬塊京城自造細曲六十萬塊而內臣勲戚自制之曲不與也四直河油五十簍四直大曲二十萬塊玉約五十斤豬約五十萬口羊約三十萬隻俱各有稅而馬牛騾驢不與也如滇粵之寶石金珠鉛銅砂汞犀象藥材吳楚閩越山陜之幣帛絨貨又不與也

明宮史卷二

●欽定四庫全書

明宮史卷三

﹝明﹞呂毖撰

○內臣服佩

貼裏

其制如外廷之披褶司禮監掌印秉筆隨堂幹淸宮管事牌子各執事近侍都許穿紅貼裏綴本等補以便侍從禦前凡二十四衙門山陵等處官長隨內使小火者俱得穿靑貼裏又有雙袖襕蟒衣凡左右袖上裏外有蟒二條自正旦燈景以至冬至陽生萬壽聖節各有應景蟒紵自淸明秋千與九月重陽菊花俱有應景蟒羅自端陽五毒至八月月仙玉兔俱有蟒紗又舊制自十月初四日至次年三月初三日穿紵紗自三月初四日至四月初三日穿羅自四月初四日至九月初三日穿紗自九月初四日至十月初三日穿羅該司禮監預先題奏傳行凡婚慶吉典則𨿽遇夏秋亦必穿紵紗供事若羊絨衣服則每歲小雪之後立春之前隨紵絲穿之凡大忌辰穿靑素值廟者穿靑綠花樣遇修省亦穿靑素

■﹝衤曳﹞■﹝衤散﹞

其制後襟不斷而兩傍有襬前襟兩截而下有馬面褶兩傍有耳自司禮監寫字以至提督正並各衙門總理管事方敢服之紅者綴本等補靑者否

圓領襯襬

與外廷同各按品級凡司禮監掌印秉筆及幹淸宮管事與有勞者其補皆得坐蟒次則鬥牛及都知監有牙牌者鸚哥雜禽補

官帽

以竹絲作胎眞靑縐紗蒙之自奉禦至太監皆戴之俗所謂剛義帽也

平巾

以竹絲作胎眞靑羅蒙之長隨內使小火者戴之制如官帽而無後山然有羅一幅垂於後長尺餘俗所謂砂鍋片是也

牙牌

內官監題本於內承運庫領討象牙制造每升奉禦或長隨卽給與一面將原帶烏木牌換收按禦用監等衙門各有號數一邊刻忠字若干號一邊刻某監某銜亦間有私買者私造者從來不禁其制有云尖下方微闊而上圓可重六七兩不等

烏木牌

其制荷葉頭圓徑二寸許一面刻內使或小火者字樣一面用長方火印於中其篆文四字曰闗防出入而火印兩傍分刻小字或內字若干號此系官物無敢私造者凡遇失落必題知懲處另給

牌繐

其制用象牙或牛骨作管靑綠綿結寶蓋三層圓可徑二寸下垂紅綫長八寸許內懸牙牌或烏木牌上有牌系靑絳凡穿圓領隨侍及有公差私假出外本等帶之左卽懸此牌繐如平居在宮穿■﹝衤曳﹞■﹝衤散﹞者貼裏者俱不帶牌繐有絳

帶

凡內使小火者烏木牌平巾者無穿圓領束帶之理惟請轎長隨並都知監長隨各獅子等補束角帶其升有牙牌官帽便謂之奉禦正六品得服麟補束金廂玳瑁或犀帶自奉禦而上左右監丞五品左右少監從四品太監正四品自太監而上方敢穿鬥牛補如再升則膝襕之飛魚也鬥牛也蟒衣也再升則受賞也特升方賜玉帶冬則光素夏則玲瓏三月九月則頂妝玉帶也再升內府騎馬再升每歲祿米十二石如再升但凡一級止歲加祿米十二石耳

騎馬

凡內府有名騎馬者自東西下馬門起至北安西安門柵欄東上北門止又東上南門起至南內西上南門止至寶鈔司凡遇萬壽聖節正旦節凡內府騎馬者各進馬一匹若遇大婚禮誕生慶典亦然凡進馬有例司禮監管賞寫字預先於思善等門曉示一帖曰某日進馬各家將馬之毛色並已之官衘姓名開送司禮監總辦黃本處各酬銀二錢或錢不等以爲買筆墨之用此舊規也臨期請旨如聖駕親覽所進之馬便都於幹淸宮門外伺候覽過交禦馬監不堪者不收換補之凡賞過祿米者遇萬壽聖節隨進馬之外仍各進鹿一隻交南海子未賞祿米者則免之又冬至之前掌印秉筆隨堂管事牌子各進子母羊四角六角羊交牲口房凡藩府所進之羊亦交牲口房所進之馬亦交禦馬監也

櫈杌

凡司禮監掌印秉筆之年髙最有寵眷者方能得此其制如靠背椅而加兩桿子傍用皮■﹝糹攀﹞如轎前後各用一橫杠然擡者不在轅內只在桿外斜插摃擡而正行之所以曰杌者禁地不敢乘轎之義也

板

其制如牀面髙五寸許於偏後些安一椅圏前後以麄絨繩拴用摃二條斜插擡走離地尺餘凡司禮監掌印秉筆年老者方私置坐之不系欽賞亦不系正經品級自幹淸門外至西華門東華門裏止

朝服朝冠帶履

與外廷同冠七梁或五梁只許司禮監掌印於祭中澑之神之夜服此祭之

笏

以象牙爲之與外廷同

抹布

非布也是素紵絲或綾染柘黃長五尺闊三寸雙層方角如大帶子之式而無繐凡幹淸宮管事牌子暖殿禦藥房管櫃子禦司房管庫管弓箭請小轎四執事牌子欽安隆徳英華三殿陳設近侍須蒙賜過者方敢佩於貼裏之右而蟠結絳上雙垂之露半條於外垂與衣齊

刀兒

小牙筯一雙小尖刀一把長六七寸不等銀鑲鯊魚皮等鞘以紅絨辮系表於衣左牌繐之上以昭近臣殊寵非外衙門之所敢望也惟司禮監是禮儀衙門斯不屑抹布刀兒矣

鐸鍼

金銀珠翠珊瑚皆可制年節則大吉葫蘆萬年吉慶元宵則燈籠端午則天師中秋則月兔頒歷則寶歷萬年其制則八寶荔枝四字鮎魚也冬至則陽生綿羊太子梅花重陽則菊花萬壽聖節則萬萬壽洪福齊天之類洪福者於齊天字之兩傍各有紅色蝙蝠一枚以取意耳凡遇誕生婚禮及尊上徽號冊封大典皆萬萬喜所謂鐸鍼者單一枝有■﹝釒亭﹞居官帽中央者是也

枝个

其制隨景如鐸鍼但咸小偏向成對耳

挑板

亦隨景如前而珍珠珊瑚自■﹝釒亭﹞端下垂或間以寶石金方勝字耳下垂腳【世廟時亦間將三種賜輔臣大臣神廟初年亦間賜宰相張居正云】

披肩

貂鼠制一圓圏髙六七寸不等大如帽兩傍各制貂皮二長方毛向裏至耳卽用鉤帶斜掛於官帽之後山子上

直身

制與道袍相同惟有襬在外綴本等補聖上有大紅直身袍凡遇大事若過司房或秉筆私自下直房始穿此凡見尊長則不穿其色止有天靑黒綠玄靑不敢做大紅者或亦開襬加襯衣而束本等帶者

道袍

如外廷道袍之制惟加子領耳間有綴補

氅衣

有如道袍袖者舊制本不縫袖故名曰氅彩素不拘

大褶

前後或三十六或三十八褶不等間亦綴本等補

順褶

如貼裏之制向褶之上不穿細紋俗爲馬牙褶卽外廷之■﹝衤旋﹞褶也間亦綴本等補

束髮冠

其制如戲子所戴者用金累絲造上嵌晴碌珠石每一座有直數百金或千餘金二千金者四爪蟒龍在上蟠繞下加額子一件亦如戲子所戴左右插長雉羽焉

唐朝帽

此古制如畫上綿羊太子所戴者也以貂鼠銀鼠皮制之凡冬月隨駕出獵戴之而不寒

煙墩帽

亦古制也冬則天鵝絨或紵縐紗夏則馬尾所結成者上綴金蟒珠石其式如大帽直檐而頂稍細

二色衣

近禦之人所穿之衣自外第一層謂之蓋面如■﹝衤曳﹞■﹝衤散﹞貼裏圓領之類第二層謂之襯道袍第三層謂之綴領道袍其白領以漿布爲之如玉環在頂而缺其前稍油垢卽換之非入過皇城者不敢綴也自此三層之內或褂或襖俱不許露白色袖口凡脖領亦不許外露亦不得綴鈕口只宮人脖領則綴鈕扣是以切避忌之凡外廷講幄召對之臣不可不曉二色衣之妙處者如夏則以葛布爲上身以深藍或玉色紗作下褶並按兩袖各數寸又緣子領寸許一則恐於君前露白色一則省費省福以便拆澣

一把蓮

宮壼中凡掌印秉筆管事牌子俱在幹淸宮內各直房居住每夜除名該正管事牌子在殿內直宿其餘者候聖駕已安寢磕過安置頭寢殿門已闔則始散歸各直房或酒或茶自己用過便各安歇絕無敢私相會飲者以杜朋比欺蒙之獘其各家經管衣帽宮人卽將宮帽一頂貼裏道袍大襖或掛共上一條領者一副總致兩道冠之將褆系絳牌總亦掛得停當名曰一把蓮並硬抹口絨襪靴護膝一雙俱緊安於所歇牀傍伺候暗燈及燭於卓上立銅篐頭攢竹五尺一根於卓司房宮人伺候筆袋一件空紙數幅本色紙花一袋紙花者卽白紙裁成方葉如碗口大以備寫字唾痰擦手之用凡猝然夜間禦前有事忽有傳召或值火災意外之警便立可衣冠手持五尺速赴聖駕之前以防衛之

長者巾

制如東坡巾而後垂兩方帶如程子巾式【神廟恆尙長者巾冠前縫綴一大西洋珠兩傍金五爪龍戲之而後垂兩葉之中亦各蟠蒼龍凡內臣髙年之人亦有戴者或金綫黒綫緑廂然只不敢綴雲龍也忠靖巾六合巾方巾九華巾晉唐等制皆如外廷熹廟恆尙九華巾】

圓帽

凡內臣皇城之內除宮帽平巾之外卽帶圓帽冬則以羅或紵爲之夏則馬尾牛尾人髮爲之有極細者一頂可值五六兩或七八兩十餘兩者名曰瓜拉或瓜■﹝口賴﹞絕不稱帽子想有所避忌也

椶靸

巾帽局制造每年冬雪第一次卽送司禮監掌印掌東廠秉筆每二雙管事牌子每一雙冰雪穿之以便趨走不滑跌也

撒扇

其制用木柄長尺餘合竹作小骨二十餘根用藍絹糊表兩面皆撒大塊金箔放則遮日收則入囊自司禮監掌印至管事牌子皆於宮中夏間用之只可取陰不可取風其式如外之竹涼扇而不曲長可二三尺上闊下窄【宣廟有詠撒扇六言詩一首湘浦煙霞交翠剡溪花雨生香掃卻人間炎暑招回天上淸涼】

靴

皁皮爲之似外廷之制而底軟襯薄其裏則布也與聖上履式同而前縫少菱角各縫少金綫耳頻加粉飾敝則易之凡當差內使小火者不敢槪穿但單臉靑布鞋靑布襪而已或雨雪之日油靴則不禁也

扁辮

用不堪之絨紫色靑綠色織如大帶子微松軟耳長可丈餘不等闊可三四寸凡遇雨雪將衣搊束離地八九寸以防泥污晴天不用如冬雪之月亦得穿皮氅衣夏暑之夜亦得用折疊竹架各支紗絹帳以禦蚊蚋也

雨衣雨帽

玉色深藍官綠杭紬或好油絹爲之亦有蠶繭紙爲者有斗體式有道袍式加掛者禦前大內臣值穿紅之日有紅雨衣彩畫蟒衣方補爲貼裏式者雨帽則如方巾周圍加檐三寸許耳亦有竹胎絹糊黒油漆如髙麗帽式者惟禦前大內臣戴之

明宮史卷三

●欽定四庫全書

明宮史卷四

﹝明﹞呂毖撰

○飲食好尙

正月

初一日正旦節自年前臘月二十四日祭竈之後宮眷內臣卽穿葫蘆景補子及蟒衣各家皆蒸點心儲肉將爲一二十日之費三十日歲暮卽互相拜祝名曰辭舊歲大飲大嚼鼓樂喧闐爲慶賀焉傍植桃符板將軍炭貼門神室內懸掛福神鬼判鐘馗等畫牀上懸掛金銀八寶西番經輪或編結黃錢如龍檐楹插芝麻稭院中焚柏枝柴名曰■﹝火禺﹞歲正月初一日五更起焚香放紙炮將門■﹝稨上木下﹞或木杠於院地上拋擲三度名曰跌千金飲椒柏酒喫水點心卽扁食也或暗包銀錢一二於內得之者以卜一歲之吉是日亦互相拜祝名曰賀新年所食之物如曰百事大吉盒兒者柿餅荔枝圓眼栗子熟棗共裝盛之又驢頭肉亦以小盒盛之名曰嚼鬼以俗稱驢爲鬼也立春之前一日順天府於東直門外迎春凡勲戚內臣達官武士赴春場跑馬以較優劣至次日立春之時無貴賤皆嚼蘿卜名曰咬春互相請燕喫春餅和菜以綿塞耳取其聰也自歲暮正旦咸頭戴鬧娥乃烏金紙裁成畫顏色裝成者亦有用眞艸虫蝴蝶者咸簪於首以應節景仍有眞正小葫蘆如■﹝禾宛﹞豆大者名曰艸裏金二枚可值二三十兩不等皆貴尙焉初七人日喫春餅和菜自初九日後卽有耍燈市買燈喫元宵其制法用糯米細面內用核桃仁白糖爲果饀灑水滚成如核桃大卽江南所稱湯圓者十五日曰上元亦曰元宵內臣宮眷皆穿燈景補子蟒衣燈市至十六日更盛天下繁華咸萃於此勲戚內眷登樓玩看了不畏人斯時所尙珍味則冬筍銀魚鴿蛋麻■﹝羊朿﹞活鬼塞外之黃鼠半翅鶡雞江南之蛋柑鳳尾橘漳州橘橄欖小金橘風菱脆藕西山之蘋果軟子石橊之屬冰下活蝦之類不可勝計本地則燒鵝雞鴨燒豬肉冷片羊尾爆炒羊肚子灌腸大小套腸帶油腰子羊雙腸豬腎肉黃顙官耳脆圓子燒筍雞■﹝酉暴﹞腌鵝雞煠魚栁蒸煎■﹝火贊﹞魚酒煮■﹝今上酉下﹞鳥﹞鶉鸛醢湯米爛湯八寶攢湯羊肉豬肉包棗泥■﹝飠捲﹞糊油蒸餅乳餅奶皮素蔬則滇南之鸛■﹝土從﹞五臺之天花羊■﹝月者﹞菜雞腿銀盤等麻菇東海之石花海白菜龍須海帶鹿角紫菜江南之烏筍糟筍香蕈遼東之松子薊北之黃花金鍼都中之山藥土豆南都之薹菜糟筍武當之鷹嘴筍黃精黑精北山之榛栗梨棗核桃黃連茶木蘭芽蕨菜蔓菁不可勝數茶則六安松蘿天池紹興岕茶徑山茶虎邱茶也凡遇雪則暖室賞梅喫炙羊肉包渾酒牛乳十九日名燕九是日也都城之西南有白雲觀者云是勝國時邱眞人成道處此日僧道輻輳凡聖混雜勲戚內臣凡好黃白之術者咸遊此訪丹訣焉自十七日或至十九日禦前安設各樣燈盡撤之也二十五日曰塡倉亦醉酒飽肉之期

二月

初二日各宮門撤出所安彩妝各家用黍面棗糕以油煎之或以面和稀攤爲餅名曰薫虫是月也分菊花牡丹凡花木之窖蔵者開隙放風淸明之前收蔵貂鼠帽套領狐貍等皮衣食河豚飲蘆芽湯以解熱各家煮過夏之酒此時喫鮓名曰桃花鮓

三月

初四日宮眷內臣換穿羅衣淸明則秋千節也戴栁枝於鬢坤寧宮後及各宮皆安秋千一架凡各宮之溝渠俱於此時疏浚之竹篾棑棚大木補天溝水管俱於此時油撚之並銅缸俱刷換以新汲水也凡內臣院宇大者卽制席箔爲涼棚以繩收放取陰也聖駕幸回龍觀等處賞海棠窖中花樹盡出園圃亭榭棚欄等項咸此月修飾富貴人家咸賞牡丹花修涼棚二十八日東嶽廟進香喫燒筍鵝喫涼糕糯米麵蒸熟加糖碎芝麻卽餈巴也喫雄鴨腰子大者一對可值五六分傳云食之補虛損也

四月

初四日宮眷內臣換穿紗衣欽賜京官扇柄牡丹盛後卽設席賞芍藥花也初八日進不落夾用葦葉方包糯米長可三四寸闊一寸味與粽同也是月也嘗櫻桃以爲此歲諸果新味之始喫筍雞喫白煮豬肉以爲冬不白煮夏不熝也又以各樣諸肥肉姜蔥蒜剉如豆大拌飯以萵苣大葉裹食之名曰包兒飯造甜醤豆豉初旬以至下旬耍西山香山碧雲等寺耍西直門外之髙梁橋涿州娘娘馬駒橋西頂娘娘進香二十八藥王廟進香喫白酒冰水酪取新麥穂煮熟剝去芒殻磨成新條食之名曰撚轉【去聲呼之】以嘗此歲五穀新味之始也司禮監有一種扇以墨竹爲骨色箋紙而兩面楷寫論語六字一句成語極多脆裂仿此甚費工價也

五月

初一日起至三十日宮眷內臣穿五毒艾虎補子蟒衣門兩傍安菖蒲艾盆門上懸掛弔屏上畫天師或仙子仙女執劍降五毒故事如年節之門神焉初五日午時飲朱砂雄黃菖蒲酒喫粽子喫加蒜過水面賞橊花佩帶艾葉合諸樂畫治病符聖駕幸西苑看龍舟劃船或幸萬歲山前插栁看禦馬監勇士跑馬走解夏至伏日戴艸麻子葉長命菜卽馬齒莧也

六月

初六日皇史宬古今通集庫曬晾喫過水面外像赴宣武門外洗初伏中伏末伏日亦喫過水面喫銀苖菜卽藕之新嫩秧也初伏日造曲惟以白面用菉豆黃加料和成躧之立秋之日戴楸葉喫蓮蓬藕曬伏姜賞茉莉梔子蘭芙蓉等花

七月

初七日宮眷穿鵲橋補子宮中設七巧子兵仗局伺候乞巧鍼十五日中元甜食房進供佛波羅蜜西苑做法事放河燈京都寺院咸做盂蘭盆追薦道場亦放河燈於臨河去處也是月也喫鰣魚爲盛會賞荷花斗促織而促織之善斗者一枚可值十餘兩不等各有名色以賭博求勝也

八月

宮中賞秋海棠玉簪花自初一日起卽有賣月餅者加以西瓜藕互相饋送西苑躧藕至十五日家家供月餅瓜菓候月上焚香後卽大肆飲啖多竟夜始散席者如有剰月餅仍整收於漧燥風涼之處至歲暮合家分用之曰團圓餅也始造新酒蟹始肥凡宮眷內臣喫蟹活洗淨蒸熟五六成羣攢坐共食嬉嬉笑笑自掲臍蓋細細用指甲挑剔蘸醋蒜以佐酒或剔蟹胸骨八路完整如蝴蝶式者以示巧焉食畢飲蘇葉湯用蘇葉等件洗手爲盛會也凡內臣多好花木於院宇之中擺設多般並養金魚於缸羅列小盆細艸以示侈富有紅白軟子大石橊是時各剪離枝甘甜大瑪瑙葡萄亦於此月剪下缸內著少許水將葡萄枝懸封之可畱至正月色尙鮮

九月

禦前進安菊花自初一日起喫花糕宮眷內臣自初四日換穿羅重陽景菊花補子蟒衣初九日重陽節駕幸萬歲山登髙或兔兒山旋磨臺登髙喫迎霜麻辣兔菊花酒是也糟瓜茄糊房窻制諸菜蔬抖曬皮衣制衣禦寒

十月

初一日頒歷初四日宮眷內臣換穿紵絲喫羊肉爆炒羊肚麻辣兔虎眼等各樣細糖凡平時所擺玩石橊等花樹俱連盆入窖喫牛乳乳餅奶皮蒸窩酥糕蚫螺直至春二月方止也是月也始調鷹畋獵鬥鷄內臣貪婪成俗是以性好賭博旣賴雞求勝則必費重價購好健斗之雞雇善養雞者晝則調馴夜則加食名曰貼雞須燃燈親看以計所啄之數有三四百口者更妙也是時夜已漸長內臣始燒地炕飽食逸居無所事事多寢寐不甘又須三五成羣飲酒擲骰看紙牌耍骨牌下碁打雙陸至二三更始散方睡得著又有獨自喫酒肉不下者亦如前約聚輪流辦東幫湊飲啖所談笑者槪鄙俚不堪之事多有醉後爭忿小則罵打童奴以遷怒大則變臉揮拳將祖宗父母互相換罵爲求勝之資然易得和解磕過幾个頭流上幾眼淚卽照舊歡暢如初也凡攢聚飲食之際其固獲揚飯放飯流歠共食求飽吒食嚙骨或膝上以哺弄兒或棄肉與貓犬眞可笑也如有喫素之人修善念佛亦必羅列果品飲茶久坐或至求精爭勝多不以簞食瓢飲爲美亦可笑也間亦有一二好看書習字者樂聖賢之道或杜門篝燈艸衣糲食不茍取不濫予差足愉快柰寥寥不多見耳內臣又最好喫牛驢不典之物曰挽口者則牝具也曰挽手者則牡具也又羊白腰者則外腎卵也至於白牡馬之卵尢爲珍奇貴重不易得之味曰龍卵焉

十一月

是月也百官傳戴暖耳冬至節宮眷內臣皆穿陽生補子蟒衣室中多掛綿羊太子畫貼司馬監刷印九九消寒詩圖每九詩四句自一九初寒才是冬起至日月星辰不住忙止皆鼓詞俚語之類非詞臣應制所作又非禦制不知如何相傳年久遵而不敢攺此月糟腌豬蹄尾鵝肫掌喫炙羊肉羊肉包匾食餛飩以爲陽生之義冬筍到卽不惜重價買之每日淸晨喫爉湯喫生炒肉渾以禦寒

十二月

初一日起便家家買豬腌肉喫灌腸喫油渣鹵煮豬頭燴羊頭瀑炒羊肚煠鐵腳小雀加雞子淸蒸牛乳白酒糟粗糟蟹煠銀魚等醋澑鮮鯽魚鯉魚欽賞臘八雜果粥米是月也進暖洞薫開牡丹等花初八日喫臘八粥先期數日將紅棗槌破泡湯至初八早加粳米白米核桃仁菱米炙粥供佛聖前戶牖園樹井竈之上各分布之本家皆喫或亦互相饋送誇精美也二十四日祭竈蒸點心辦年競買時興錦段制新衣以示奢美富豪三十日歲暮守歲幹淸宮丹墀內自二十四日起次年正月十七日止每旦晝間放炮遇風大暫止半日一日安鰲山燈紮煙火凡聖駕升座伺候花炮聖駕回宮亦放大花前導皆內宮監職掌其前導擺對之滚燈則禦用監燈作所備者也凡宮眷所用飲食皆本人所闗賞賜置買雇倩貧窮宮人在內炊爨烹餁其手段髙者每月工食可得數兩而零星賞賜不與焉凡煮飯之米必揀簸整潔而香油甜醬豆豉醤油醋一應雜料俱不惜重價自外置辦入也凡宮眷內臣所用皆炙煿煎炒厚味遇有疾服藥多自己任意胡塗調治不肯忌口總之宮眷所重者善烹調之內官而各衙門內官所最喜者又手段髙之廚役也

明宮史卷四

●欽定四庫全書

明宮史卷五

﹝明﹞呂毖撰

○內板書數

五倫書

計六十二本一千七百一頁

周易大全

計十二本一千一百十八頁

書傳大全

計十本七百六十一頁

詩傳大全

計十二本九百九頁

春秋大全

計十八本一千四百五十九頁

禮記大全

計十八本一千二百五十九頁

書傳

計六本五百八十三頁

易傳

計六本五百八十二頁

詩傳

計六本六百三十五頁

春秋傳

計四本四百四十頁

禮記

計八本一千六十二頁

四書大全

計二十本一千五百九十九頁

四書集注

計十本八百二十頁

性理大全

計三十本二千二百六十九頁

資治通鑑綱目

計四十本四千一百頁

續資治通鑑綱目

計十四本一千一百二十二頁少微

通鑑節要

計二十本一千四百三十八頁

資治通鑑節要續編

計二十本一千六百八十三頁

晏宏資治通鑑綱目

計三十本四千零二十頁

文獻通考

計一百本一萬八百三十六頁

歷代名臣奏議

計一百五十本九千九百二十頁

歷代通鑑纂要

計六十本三千六百三十二頁

大明會典

計一百四十本六千五百九十頁

事文類聚

計一百三十本八千三百六十頁

大明一統志

計四十本三千四百五十頁

明倫大典

計二十四本七百二十頁

大明集禮

計三十六本二千四百七十六頁

大學衍義

計二十本一千三百八十八頁

大學衍義補

計四十本三千六百頁

對類

計十二本八百七十三頁

諸司職掌

計三本四百二十八頁

大明官制

計三本三百十頁

禦制大誥

計四本二百五十三頁

大明律

計二本二百七頁

禦制文集

計八本七百十三頁

洪武正韻

計五本五百頁

禦制詩集

計一本八十四頁

韻府羣玉

計十本一千四百頁

經史海篇直音

計五本五百十二頁

廣韻

計二本二百五十五頁

玉篇

計二本三百十五頁

經書音釋

計二本一百七頁

詩韻釋義

計二本一百五十八頁

四書白文

計六本三百十二頁

詩學大成

計十四本一千頁

爾雅埤雅

計四本三百九十七頁

許氏說文

計八本六百五十頁

孔子家語

計三本一百四十四頁

通書大全

計八本九百九十頁

列女傳

計三本一百二十五頁

神課金口訣

計二本二百四十頁

仁孝皇后勸善書

計十本八百七十六頁

臞仙肘後神樞

計二本一百六十八頁

雍熙樂府

計二十本一千七百五十三頁

選擇曆書

計二本二百五十六頁

三國誌通俗演義

計二十四本二千一百五十頁

歷代臣鑑

計十本五百六十頁

貞觀政要

計六本三百七十頁

居家必用

計十本八百八十頁

聖學心法

計十本三百十五頁

釋文三注

計千字文七十一頁胡曽詩九十九頁蒙求一百四十五頁

飲膳正要

計三本一百七十五頁

唐賢三體詩

計二本一百七十二頁

古文精粹

計二本二百五十六頁

李白詩

計四本三百六頁

呂眞人文集

計二本一百四十頁

髙皇后傳

計一本四十七頁

女訓

計一本四十九頁

內訓

計一本五十一頁

尙書孝經大學中庸

計五本三百三十六頁

選詩補注

計三本三百十二頁

唐詩鼓吹

計五本二百六十六頁

周易占法

計二本二百四十頁

艸堂詩餘

計二本一百九十頁

恩紀含春堂詩

計二本二百四十頁

小四書

計三本二百四十頁

明心寶鑑

計二本二百十五頁

擊壤集

計四本三百五十頁

勸忍百箴

計四本三百頁

古文眞寶

計四本三百九十一頁

醫要集覽

計六本二百八十頁

艸韻辧體

計六本二百七十頁

增定華裔譯語

計十一本一千七百八頁

評史心見

計六本三百五十頁

通鑑博論

計三本二百九十頁

重刻證類本艸

計十本一千二百四十五頁

皇明祖訓計

一本五十頁

養生類纂

計五本一百九十七頁

祖訓條章

計一本十二頁

釋氏源流應化事迹

計四本四百四十頁

皇明典禮

計一本九十五頁

洪武禮制

計一本八十二頁

禦制洪範篇序

計一本三十頁

稽古定制

計一本八十一頁

慈聖宣文皇太后女鑑

計一本六十九頁

鄭氏女孝經

計一本四十二頁

曹大家女訓

計一本十六頁

女誡直解

計一本四十八頁

劉向說苑

計五本三百二十五頁

內則詩

計一本六十二頁

勤政要典

計一本七十三頁

昭鑑錄

計一本一百五十三頁

內令

計一本十二頁

外戚事鑑

計一本六十八頁

山居四要

計一本八十三頁

臞仙肘後經

計一本一百十二頁

玉匣記

計一本八十二頁

省躬錄

計一本七十二頁

祥異賦

計一本四十九頁

步天歌

計一本八頁

傳心妙誤

計一本四十五頁

詳明算法

計一本一百十頁

艸字碎金

計一本九十二頁

眞字碎金

計一本九十二頁

千家姓

計一本二百九十二頁

爲善陰隲

計四本三百七十二頁

小學書解

計一本一百六頁

忠經

計一本四十二頁

孝經大義

計一本四十三頁

歷代紀年

計一本三十六頁

四時歌曲

計一本十一頁

隨機應化錄

計一本六十頁

髙皇道徳經注解

計一本六十九頁

達靼字孝經

計一本四十二頁

醫按書

計一本三十二頁

蒙求白文

計一本三十九頁

山歌

計一本四頁

華裔譯語

計一本八十八頁

古字便覽

計一本五十二頁

八行遺字集

計一本二十八頁

警世篇

計一本三十一頁

忠經直

解計一本十六頁

太上感應靈篇

計一本九十二頁

憲綱

計一本五十頁

百家姓

計一本十頁

大學

計一本三十六頁

千字文

計一本十七頁

孝經

計一本十六頁

中庸

計一本五十六頁

千家詩

計一本四十四頁

四言雜字

計一本十二頁

神童詩

計一本二十頁

七言雜字

計一本十三頁

三字經

計一本二十六頁

啟蒙集

計一本四十頁

啟蒙書法【卽永字八法】

計一本二十一頁

艸訣百韻

計一本十四頁

艸訣百韻歌

計一本四十頁

八行圖說

計一本四十一頁

孝經直解

計一本三十六頁

周公解夢書大全

計二本七十頁

四書直解

計二十六本一千八百四十頁

書經直解

計十三本八百五十六頁

通鑑直解

計二十五本一千四十二頁

帝鑑圖說

計六本三百五十六頁

劉向新序

計三本一百四十二頁

洪武正韻玊鍵

計二本一百三十頁

佛經一藏

計六百七十八函十八萬八十二頁共享白連四紙四萬五千二十三張藍絹五十三疋七尺四寸黃絹二十六疋二丈四尺一寸已上每疋長三丈二尺黃毛邊紙五百七十張黃連四紙三百四十七張藍毛邊紙四千九百十二張白戶繇紙一萬八百九十五張黒墨二百八十六斤八兩白麫一千一百二十五斤明礬四十五斤

道經一藏

計五百十二函十二萬一千五百八十九頁共享白連四紙三萬八百九十七張藍絹一百八十二疋一丈八尺六寸藍毛邊紙三千十八張黃絹二十疋一丈六尺黃連四紙一百七十六張黃毛邊紙五百二張白戶繇紙八千一百七張黑墨一百六十斤八兩白麫七百五十斤明礬二十五斤

畨經一藏

計一百四十七函十五萬七十四頁共享腰子白鹿紙一萬三千六百四十三張

大五大部經

華嚴經八十一本

大湼盤經四十二本

報恩經七本

金光明經十本

心地觀經八本

小五大部經

法華經七本

楞嚴經十本

佛母大孔雀經三本

地蔵經三本

梁皇懴十本

圓覺經

彌陀經

諸品經咒

金剛經批注一本一百四十七頁

華嚴小鈔一百十七本三千二百十八頁

諸眞寶懴十二本

小道經一部

明宮史卷五

