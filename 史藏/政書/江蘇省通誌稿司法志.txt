江蘇省通誌稿﹟司法志﹝淸﹞繆荃孫等編撰

序

第一卷

刑案上

第二卷

刑案下

第三卷

大赦停勾

●序

歷來方誌﹐不載刑法﹐舊艸有之﹐過爲簡略。分纂黃君﹐殫精於此﹐爰搜古今﹐凡在蘇境﹐涉司法者﹐上溯正史﹐並及《實錄》﹐下逮雜史。藩國興獄﹐兩漢最甚。吳楚之刑﹐反形已具。其他諸獄﹐不免枉誣。六代都此﹐赦令頗多。卹刑聽訟﹐亦見注重﹐嘗議訪律﹐迄未施行。時有異獄﹐仍多矜宥。中唐而後﹐藩鎭權重。韓滉﹑李紳﹐皆名嚴厲﹐每軼法令。其後宋﹑元﹐用犯制刑﹐亦未可略。洪武﹐永樂﹐烈於秦皇﹐胡﹑藍﹑方﹑黃﹐凡罹法者﹐不可勝紀。迨乎末造﹐顏﹑楊﹑周﹑雷﹐均罹重辟﹔李實之劾﹐諸忠皆刑。近代重辟﹐多因文字。乾隆決河﹐竟至戮官。賑案之治﹐重在爲民。盜決之儆﹐用意胥同。往往以案﹐時遣重臣。新貽之刺﹐或曰有由。啟綸之誅﹐甚云儆武。匯而載之﹐足資探討。附《停勾表》﹐式見矜款。子目曰《刑案》﹑曰《大赦》﹐凡三卷。

●第一卷

刑案﹝上﹞

漢

魯共王余﹐以孝景前二年用皇子爲淮陽王。二年﹐吳楚反﹐破後﹐以孝景前三年徙爲魯王。好治宮室苑囿狗馬﹐季年好音﹐不喜辭辯﹐爲人喫﹐二十六年卒。子光代爲王﹐初好音輿馬﹐晚節嗇﹐惟恐不足於財。江都易王非﹐以孝景前二年用皇子爲汝南王。吳楚反時﹐非年十五﹐有材气﹐上書願擊吳。景帝賜非將軍印﹐擊吳。吳已破二歲﹐徙爲江都王﹐治吳故國﹐以軍功賜天子旌旗。元光五年﹐匈奴大入漢爲賊﹐非上書願擊匈奴﹐上不許。非好气力﹐治宮觀﹐招四方豪傑﹐驕奢甚。二十六年卒﹐子建立爲王﹐七年自殺。淮南衡山謀反時﹐建頗聞其謀﹐自以爲國近淮南﹐恐一日發﹐爲所並﹐卽陰作兵器。而時佩其父所賜將軍印﹐載天子旗以出。易王死﹐未葬﹐建有所說易王寵美人淖姬﹐夜使人迎與姦服捨中。及淮南事發﹐治黨與﹐頗及江都王建﹐建恐﹐因使人多持金錢﹐事絕其獄。而又信巫祝﹐使人禱祠﹑妄言。建又盡與其姊弟姦。事卽聞﹐漢公卿請捕治建﹐天子不忍﹐使大臣卽訊王﹐王服所犯﹐遂自殺。國除﹐地入於漢﹐爲廣陵郡。

江都易王非﹐以孝景二十七年薨﹐子建嗣。建爲太子時﹐邯鄲人梁蚡持女欲獻之易王﹐建聞其美﹐私呼之﹐因畱不出。蚡宣言曰「子乃與其公爭妻」﹐建使人殺蚡。蚡家上書﹐下廷尉考﹐會赦﹐不治。易王薨未葬﹐建居服捨﹐召易王所愛美人淖姬等凡十人與姦。﹝鄭氏曰「淖音卓﹐王孫之卓。」蘇林曰「淖音泥蛋反。」師古曰「蘇說是﹐音女教反。」﹞建女弟徵臣爲蓋侯子婦﹐﹝師古曰「女弟卽妹也。」﹞以易王喪來歸﹐建復與姦。建異母弟定國爲淮陽侯﹐易王最小子也﹐其母幸立之﹐﹝師古曰「冀得立其子爲易王嗣。」﹞具知建事﹐行錢使男子荼恬上書﹐﹝蘇林曰「荼音食邪反。「宋祁曰「浙本注文無反字﹐云荼音瑯邪﹐淳化本郎邪反﹐皆未妥。」﹞告建淫亂﹐不當爲後。事下廷尉﹐廷尉治恬受人錢財爲上書﹐論棄市。建罪不治﹐後數使使至長安迎徵臣﹐魯恭王太后聞之﹐﹝師古曰「易王卽魯恭王同母之弟﹐徵臣則太后之孫也﹐故與書戒之。」宋祁曰「恭當作共。」﹞遺徵臣書曰「國中口語籍籍﹐愼無復至江都。﹝師古曰「籍籍﹐喧聒之意。」﹞後建使謁者吉請問共太后﹐﹝師古曰「謂請問起居也。」﹞太后泣謂吉﹐歸以吾言謂而王﹐﹝師古曰「謂﹐告也。而﹐汝也。」﹞王前事漫漫﹐今當自謹﹐獨不聞燕齊事乎﹖﹝張晏曰「燕王定國﹑齊王次昌皆與子昆弟姦﹐發覺自殺也。」﹞言吾爲而王泣也。﹖吉歸致共太后語﹐建大怒﹐擊吉﹐斥之。﹝師古曰「斥﹐謂退棄之。」﹞建遊章臺宮﹐令四女子乘小船﹐建以足蹈覆其船﹐﹝師古曰「覆音芳目反。其下亦同。」﹞四人皆溺﹐二人死。後遊雷波﹐﹝師古曰「波讀爲陂﹐雷陂﹐陂名。其下云「入波中亦同。」﹞天大風﹐建使郎二人乘小鈆入波中。鈆覆兩郎溺﹐攀鈆﹐乍見乍沒。建臨觀大笑﹐令皆死。﹝師古曰「不救止之﹐並死陂中也。」﹞宮人姬八子有過者﹐輒令裸立擊鼓﹐﹝師古曰「八子﹐姬妾官名也。裸者﹐露其形也﹐音來果反。﹞或置樹上﹐久者三十日乃得衣或髠鉗以鈆杵舂﹐﹝師古曰「鈆者﹐錫之類也﹐音弋全反。」﹞不中程﹐輒掠﹔﹝師古曰「程者﹐作之課也。掠﹐笞擊也。」﹞或縱狼令齧殺之﹐﹝師古曰「縱﹐放也。」﹞建觀而大笑﹔或閉不食﹐令餓死﹔凡殺不幸三十五人。建欲令人與禽獸交而生子﹐彊令官人裸而四據與羝羊及狗交。﹝師古曰「羝羊﹐牡羊。音丁奚反。」﹞專爲淫虐﹐自知罪多﹐國中多欲告言者﹐建恐誅﹐心內不安﹐與其後成光共使越婢下神﹐祝詛上。與郎中令等語怨望﹕「漢廷使者卽復來覆我﹐我決不獨死﹗」﹝師古曰「覆﹐治也。不獨死﹐言欲反也。覆音芳目反。」﹞建亦頗聞淮南衡山陰謀﹐恐一日發﹐爲所並﹐遂作兵器。號王后父胡應爲將軍﹐中大夫疾有材力﹐善騎射﹐﹝師古曰「疾者﹐中大夫之名。」﹞號曰靈武君。作治黃屋蓋﹔刻皇帝璽﹐鑄將軍﹑都尉金銀印﹔作漢使節二十﹐綬千餘﹔具置軍官品員﹐及並爵封侯之賞﹔具天下之輿地及軍陣圖。遣人通越繇王閩侯﹐遺以錦奇珍。繇王閩侯亦遺建荃﹑葛﹑﹝蘇林曰「荃音詮﹐細布屬也。」服虔曰「荃音蓀﹐細葛也。」臣瓚曰「荃香艸也。」師古曰「服瓚二說皆非也。許愼云「荃﹐細布也。」字本作經﹐音千全反﹐又音千劣反﹐蓋今南方筒布之屬皆爲荃也。葛﹐卽今之葛布也。以荃及葛遺建也。」﹞珠璣﹑﹝師古曰「璣謂珠之不圜者也。音機﹐又音幾。」﹞犀甲﹑翠羽﹑蝯熊奇獸﹐數通使往來﹐約有急相助。﹝師古曰「約謂言契也。」﹞及淮南事發﹐治當與﹐頗連及建﹐建使人多推金錢絕其獄。﹝師古曰「行賄賂以滅其蹤也。」﹞後復謂近臣曰「我爲王﹐詔獄歲至﹐生又無歡怡日﹐壯士不坐死﹐欲爲人所不能爲耳。」﹝師古曰「亦言欲反也。」﹞建時佩其父所賜將軍印﹐載天子旗出。積數歲﹐事發覺。漢遣丞相長史與江都相雜案﹐索得兵器璽綬節反具﹐﹝師古曰「索﹐搜也。」﹞有司請捕誅建。制曰「與列侯吏二千石博士議。」議皆曰「建失臣子道﹐積久﹐輟蒙不忍﹐遂謀反逆。所行無道﹐𨿽桀紂惡不至於此。天誅所不赦﹐當以謀反法誅。」有詔宗正﹑廷尉卽問建。﹝師古曰「卽﹐就也﹐就其國問之。」﹞建自殺﹐後成光等皆棄市。

吳王濞兵旣破﹐敗走。於是天子制詔將軍曰﹕蓋聞爲善者﹐天報之以福﹔爲非者﹐天報之以殃。髙皇帝親表功徳﹐建立諸侯。幽王﹑悼惠王絕無後﹐孝文皇帝哀憐加惠﹐王幽王子遂﹑悼惠王子卬等﹐令奉其先王宗廟﹐爲漢藩國﹐徳配天地﹐明並日月。吳王濞背徳反義﹐誘受天下亡命罪人﹐亂天下幣﹐稱病不朝二十餘年。有司數請濞罪﹐孝文皇帝寬之﹐欲其攺行爲善。今乃與楚王戊﹑趙王遂﹑膠西王卬﹑濟南王辟光﹑菑災川王賢﹑膠東王雄渠﹐約從反﹐爲逆無道﹐起兵以危宗廟﹐賊殺大臣及漢使者﹐迫劫萬民﹐夭殺無罪﹐燒殘民家﹐掘其丘冢﹐甚爲暴虐。今卬等又重逆無道﹐燒宗廟﹐鹵禦物﹐朕甚痛之。朕素服避正殿﹐將軍其勸士大夫擊反虜。擊反虜者﹐深入多殺爲功﹐斬首捕虜比三百石以上者皆殺之﹐無有所置。敢有議詔及不如詔者﹐皆腰斬。

東漢

明帝永乎十四年夏四月丁巳﹐楚王英至丹陽自殺。詔以諸侯禮葬於涇﹔封燕廣爲折姦侯。是時﹐窮治楚獄﹐遂至累年。﹝治﹐直之翻。下同。﹞其辭語相連﹐自京師親戚諸侯﹑州郡豪傑及考案吏阿附坐死徙者﹐以千數﹐而系獄尙數千人。初樊倏弟鮪﹝倏﹐除畱翻﹐鮪﹐於軌翻﹞爲其子賞求楚王英女。﹝爲﹐於僞翻﹞倏聞而止之曰「建武中﹐吾家並受榮寵﹐一宗五侯。﹝謂宏封長羅侯﹐弟丹射陽侯﹐兄子尋玄卿侯﹐族兄忠更父侯﹐宏又封壽張侯也。﹞時特進一言﹐女可以配王﹐男可以尙主﹐﹝賢曰「宏爲特進。」﹞但以貴寵過盛﹐卽爲禍患﹐故不爲也﹔且爾一子﹐柰何棄之於楚乎﹖」鮪不從。及楚事覺﹐倏已卒。上追念倏謹恪﹐故其諸子皆得不坐。英陰疏天下名士﹐上得其錄﹐有吳郡太守尹興名﹐﹝吳郡﹐在雒陽東三千二百里。﹞乃徵興及椽史五百餘人詣廷尉就考。﹝掾﹐兪絹翻。﹞諸吏不勝掠治﹐﹝勝音升﹐掠音亮﹐治直之翻。﹞死者大半﹔惟門下掾陸續﹑主簿梁宏﹑功曹史駟勳備受五毒﹐﹝門下掾在郡門下總錄眾事﹐功曹史主選署功勞。五毒﹐四肢及身備受楚毒也﹔或云﹐鞭菙及灼及徽纏爲「五毒。」﹞肌肉消煙爛﹐終無異辭。續母自吳來雒陽﹐作食以饋續。續𨿽見考﹐辭色未嘗變﹐而對食悲泣﹐不自勝。治獄使者問其故。續曰「母來不得見﹐故悲耳﹗」問何以知之。續曰「母截肉未嘗不方﹐斷蔥以寸爲度﹔﹝斷﹐丁管翻。﹞故知之。」使者狀聞﹐上乃赦興等﹐禁錮終身。顏忠﹑王平辭引隧鄕侯耿建﹑朗陵侯臧信﹑濩澤鄧曲侯鯉﹑劉建﹝耿純弟宿封隧鄕侯﹐建蓋紹封者也。郎陵侯臧信﹐官之子也。鄧鯉﹑劉建皆無可考。濩澤侯國屬河東郡﹐曲侯國屬萊郡。賢曰「故城在今萊州掖縣西北。」師古曰「濩音烏號翻。」﹞建等辭未嘗與忠﹑平相見。是時上怒甚﹐吏皆惶恐。諸所連及﹐率一切陷入﹐無敢以情恕者﹐侍禦史寒朗心傷其冤。﹝《考異》曰「範書作『寒』。陸龜蒙離合詩云﹐初寒朗詠徘徊立﹐袁紀作寋。按今有寒姓﹐音件﹐與袁紀合﹐今從之。余按姓譜有寒姓﹐以爲夏諸侯後寒之後﹔又周武王子寒侯之後。」﹞試以建等物色獨問忠﹑平﹐﹝賢曰「物色謂形狀也。」﹞而二人錯愕不能對。﹝賢曰「錯愕﹐猶倉卒也。錯音七故翻。愕音五故翻。」﹞朗知其詐﹐乃上言建等無姦﹐專爲忠﹑平所誣﹔疑天下無辜﹐類多如此。」帝曰「卽如是﹐忠﹑平何故引之﹖」對曰「忠﹑平自知所犯不道﹐﹝漢法有大逆不道。﹞故多有虛引﹐冀以自明」。帝曰「卽如是﹐何不早奏﹖」對曰「臣恐海內別有發其姦者。」帝怒曰「吏持兩端﹐促提下捶之﹗」﹝捶止蕊翻。﹞左右方引去。朗曰「願一言而死﹗」帝曰「誰與共爲章﹖」對曰「臣獨作之。」上曰「何以不與三府議﹖」﹝三府太尉﹑司徒﹑司空府也。﹞對曰「臣自知當必族滅﹐不敢多污染人。」﹝污﹐烏故翻。﹞上曰「何故族滅﹖」對曰「臣考事一年﹐不能窮盡姦狀﹐反爲罪人訟冤﹐﹝爲﹐於僞翻﹐下同。﹞故知當族滅﹐然臣所以言者﹐誠冀陛下一覺悟而己。臣見考囚在事者﹐咸共言妖惡大故﹐﹝故﹐事也﹐囚也。妖於驕翻。﹞臣子所宜同疾﹔今出之不如入之﹐﹝言出其罪不如入其罪也﹞可無後責。是以考一連十﹐考十連百。又公卿翰會﹐下問以得失﹐皆長跪言﹐舊制﹐大罪禍及九族﹔陛下大恩﹐裁止於身﹐天下幸甚。﹝裁與緒同。﹞及歸舍﹐口𨿽不言﹐而仰屋竊嘆﹐莫不知其多冤﹐無敢牾升下言者。﹝牾五故翻。逆也。﹞臣今所陳﹐誠死無悔﹗」帝意解﹐詔遣朗出。後二日﹐車駕自幸洛陽獄﹐錄囚徒。﹝師古曰「省錄之﹐知其情狀爲冤滯爲不也。今之慮囚﹐本錄聲之去者耳﹐音力具翻﹐而近俗不曉其意﹐訛其文。遂爲思慮之慮﹐失其源矣。」﹞理出千餘人。時天旱﹐卽大雨。馬后亦以楚獄多濫﹐乘向爲帝言之。﹝向﹐古莧翻。﹞帝惻然感悟﹐夜起彷徨﹐﹝彷徨釋徘徊也。莊子詮﹐猶翺翔也。余謂彷徨﹐不自安之貌。﹞由是多所降宥。任城令汝南袁安遷楚郡太守﹐﹝任城縣屬東平國﹐任音壬。﹞到郡不入府﹐先往按楚王英獄事﹐理其無明驗者﹐條上出之。﹝上﹐時掌翻。﹞府丞掾史皆叩頭爭﹐以爲阿附反虜﹐法與同罪﹐不可。安曰「如有不合﹐太守自當坐之﹐不以相及也。」遂分別具奏。﹝別﹐彼列翻。﹞帝感悟﹐卽報許。得出者四百餘家。夏五月﹐封故廣陵王荊子元壽爲廣陵侯﹐食六縣。﹝篤兄弟之恩也。﹞又封寶融孫嘉爲安丰侯。﹝念功臣之世也。﹞初作壽陵﹐制令流水而己﹐無得起墳﹔萬年之後﹐掃地而祭﹐杅水脯糒而己﹔﹝說文曰「杅﹐飲器﹐音於。方言日﹐碗謂之盂。」﹞過百日﹐惟四時設奠﹐置吏卒數人﹐供給灑掃。﹝灑﹐所買翻。掃﹐悉報翻。又並如字。﹞敢有所興作者﹐以擅議宗廟法從事。﹝前書曰「擅議宗廟者棄市。」﹞

南朝﹝宋﹞

永初時﹐桓玄議復肉刑﹐孔琳之以爲﹕「唐虞象刑﹐夏禹立辟﹐蓋淳薄旣異﹐致化實同﹐寬猛相濟﹐惟變所適。書曰﹕『刑罰世輕世重。』言隨時也。夫三代風純而事簡﹐故罕蹈刑辟﹔末季俗巧而務殷﹐故動陷憲网。若三千行於叔世﹐必有踴貴之尢﹔此五帝不相循法﹐肉刑不可悉復者也。漢文發仁惻之意﹐傷自新之路莫由﹐革古創制﹐號稱刑厝﹐然名輕而實重﹐反更傷民。故孝景嗣位﹐輕之以緩﹐緩而民慢﹐又不禁邪﹐期於刑罰之中﹐所以見美﹐在昔歷代詳論而未獲厥中者也。兵荒後﹐罹法更多。棄市之刑﹐本斬右趾﹐漢文一謬﹐承而弗革﹐所以前賢悵恨﹐議之而未辯。鐘繇﹑陳羣之意𨿽小有不同﹐而欲右趾代棄市。若從其言﹐則所活者眾矣。降死之生﹐誠爲輕法﹐然人情愼顯而輕昧﹐忽遠而驚近﹐是以盤盂有銘﹐韋弦作佩。況在小人﹐尢其所惑﹐或目所不睹﹐則忽而不戒﹔日陳於前﹐則驚心駭矚。由此言之﹐重之不必不傷﹐輕之不必不懼﹐而可以全其性命﹐蕃其生育﹐仁旣濟物﹐功亦益眾。又今之所患﹐逋逃爲先﹐屢叛不革﹐逃身靡所﹐亦以肅戒未犯﹐永絕惡原﹐至於余條﹐宜依舊制。」

大明四年時﹐沛郡相縣唐賜﹐往比屯朱起母省彭家飲酒還﹐因得病﹐吐益虫十餘枚。臨死語妻張﹐死後刳腹出病﹐後張手自破視﹐五藏悉糜碎。郡縣以張忍行刳剖﹐賜子副又不禁止﹐事起赦前﹐法不能決。律﹐傷死人﹐四歲刑﹔妻傷夫﹐五歲刑﹔子不孝父母﹐棄市。並非科例。三公郎劉勰議﹕「賜妻痛遵往言﹐兒識及理考事原﹐心非存忍害。謂宜哀矜。」顧愷之議曰「法﹐移路屍﹐猶爲不道﹐況在妻子﹐而忍行凡人所不行。不宜曲通小情﹐當以大理爲斷。」謂副爲不孝﹐張同不道。詔如愷之議。

大明元年﹐謝莊起爲都官尙書﹐奏攺定刑獄﹐曰﹕臣聞明愼用刑﹐厥存姬典﹔哀矜折獄﹐實暉呂命。罪疑從輕﹐旣前王之格範﹐寧失弗經﹐亦列聖之恆訓﹐用能化致升平﹐道臻恭已。逮漢文傷不辜之罰﹐除相坐之令﹐孝宣倍深文之吏﹐立鞫訊之法﹐當是時也﹐號令刑淸。陛下踐位﹐親臨聽訟﹐億兆相賀﹐以爲無冤民矣﹔而比囹圄未虛﹐頌聲尙缺。臣竊謂五聽之慈﹐弗宣於宰物﹐三宥之澤﹐未洽於民謠。頃年軍旅余獘﹐劫掠尢繁﹐監司計獲﹐多非其實﹐或規免身咎﹐不慮國患。楚對之下﹐鮮不誣濫。身遭鐵擿之誅﹐家嬰孥戮之痛﹐比伍同閈﹐莫不及罪。是則一人罰謬﹐坐者數十。昔齊女告天﹐臨淄臺殞﹐孝婦冤戮﹐東海愆陽﹐此皆符變靈祗﹐初感景緯。臣近兼訊﹐見重囚八人﹐旋觀其初﹐死有餘罪﹐詳察其理﹐實並無辜。恐此等不少﹐誠可怵惕也。舊官長竟囚畢﹐郡遣督郵案驗﹐仍就施刑﹐督郵賤吏﹐非能異於官長﹐有案驗之名﹐而無研究之實。愚謂此制宜革。自今入重之囚﹐縣考正畢﹐以事言郡﹐並送囚身﹐委二千石親臨核辧﹐必收聲吞釁﹐然後就戮。若二千石不能決﹐乃度廷尉﹐神州統外﹐移之刺史﹐刺史有疑﹐亦歸臺獄。必令死者不怨﹐生者無恨﹐庶鬻棺之諺﹐輟嘆於終古﹔兩造之察﹐流詠於方今。臣學申韓﹐才寡治術﹐輕陳庸管﹐懼乖國憲。

孫棘﹐彭城人也。世祖大明五年﹐發三五丁﹐弟薩應充行﹐坐違期不至。依制﹐軍法﹐人身付獄﹐未及結竟﹐棘詣郡辭﹕「不忍令當一門之苦﹐乞以身代薩」。薩又辭列﹕「門戶不建﹐罪應至此﹐狂愚犯法﹐實是薩身﹐自應依法受戮。兄弟少孤﹐薩三歲失父﹐一生恃賴﹐惟在長兄﹐兄𨿽可垂湣﹐有何心處世。」太守張岱疑其不實﹐以棘﹑薩各置一處﹐語棘云﹐已爲諮詳﹐聽其相代。棘顏色甚悅﹐答云「得爾﹐旦則爲不死。」又語薩﹐亦欣然﹐曰「死自分甘﹐但令兄免﹐薩有何恨。」棘妻許又寄語屬棘﹕「君當門戶﹐豈可委罪小郎﹗且大家臨亡﹐以小郎屬君﹐竟未妻娶﹐家道不立﹔君已有二兒﹐死復何恨。岱依事表上﹐世祖詔曰「棘﹑薩甿隸﹐節行可甄﹐特原罪﹐州加辟命﹐並賜許帛二十匹。」

先是新蔡徐元妻許﹐年二十一喪夫﹐子甄年三歲。父攬湣其年少﹐以更適同縣張買。許自誓不行。父逼載送買﹐許自經气絕。家人奔赴﹐良久乃蘇﹐買知不可奪﹐夜送還攬。許歸徐氏﹐養元父季﹐元嘉中﹐年八十餘卒。

太宗泰始二年﹐長城奚慶思殺同縣錢仲期。仲期子延慶屬役在都﹐聞父死馳還﹐於庚浦埭逢慶思﹐手刃殺之﹐自系烏程縣獄。吳興太守郗顒表不加罪。許之。

南朝﹝齊﹞

崔祖思啟陳太祖﹕「憲律之重﹐由來尙矣。故曹參去齊﹐惟以獄市爲寄﹐余無所言。路溫舒言『秦有十失﹐其一尙在﹐治獄之吏是也。』實宜淸置廷尉﹐茂簡三官﹐寺丞獄主﹐彌重其選﹐研習律令﹐刪除繁苛。詔獄及兩縣﹐一月三訊﹐觀貌察情﹐欺枉必達。使明愼用刑﹐無忝《大易》﹐寧失不經﹐靡愧《周書》。漢來治律有家﹐子孫並世其業﹐聚徒講授﹐至數百人。故張﹑於二氏﹐挈譽文﹑宣之世﹔陳﹑郭兩族﹐流稱武﹑明之朝﹕決獄無冤﹐慶昌枝裔﹐槐衮相襲﹐蟬紫傳輝。今廷尉律生﹐乃令史門戶﹐族非咸﹑弘﹐庭缺於訓﹐刑之不措﹐抑此之由。如詳擇篤厚之士﹐使習律令﹐試簡有徵﹐擢爲廷尉僚屬。苟官世其家而不美其績﹐鮮矣﹔發其職而欲善其事﹐未之有也。若劉累傳守其業﹐庖人不乏龍肝之饌。斷可知矣。」

江左相承用晉世張杜律二十卷﹐世祖畱心法令﹐數訊囚徒﹐詔獄官詳正舊注。先是﹐七年﹐尙書刪定郎王植撰定律章。表奏之曰「臣尋晉律﹐文簡辭約﹐旨通大綱﹐事之所質﹐取斷難釋。張斐﹑杜預同注一章﹐而生殺永殊。自晉泰始以來﹐惟斟酌參用。是則吏挾威福之勢﹐民懷不對之怨﹐所以溫舒獻辭於失政﹐絳侯慷慨而興嘆。皇運革祚﹐道冠前王﹐陛下紹興﹐光開帝業。下車之痛﹐每側上仁﹐滿堂之悲﹐有矜聖思。爰發徳音﹐刪正刑律﹐敕臣集定張﹑杜二注。謹礪愚蒙﹐盡思詳撰﹐削其煩害﹐錄其允衷。取張注七百三十一條﹐杜注七百九十一條﹔或二家兩釋﹐於義乃備者﹐又取一百七條﹔其注相同者﹐取一百三條﹔集爲一書﹐凡一千五百三十二條﹐爲二十卷。請付外詳校﹐擿其違謬。」從之。於是公卿八座參議考正舊注﹐有輕重處﹐竟陵王子良下意﹐多使從輕。其中朝議不能斷者﹐制旨平決。至九年孔稚圭上表曰「臣聞匠萬物者以繩墨爲正﹐馭大國者以法理爲本。是以古之聖王﹐臨朝思理﹐遠防邪萌﹐深杜姦漸﹐莫不資法理以成化﹐明刑賞以樹功者也。伏惟陛下躡歷登皇﹐乘圖踐帝﹐天地更築﹐日月再張﹐五禮裂而復縫﹐六樂頹而爰緝。乃發徳音﹐下明詔﹐降卹刑之文﹐申愼罰之典﹐敕臣與公卿八座共刪注律。謹奉聖旨。諮審司徒臣子良﹐稟受成規﹐創立條緒。使兼監臣宋躬﹑兼平臣王植等抄撰同異﹐定其去取﹐詳議八座﹐裁正大司馬臣嶷。其中洪疑大議﹐眾論相背者﹐聖照玄覽﹐斷自天筆。始就成立律文二十卷﹐錄敍一卷﹐凡二十一卷。今以奏聞﹐請付外施用﹐宣下四海。臣又聞老子﹑仲尼曰﹕『古之聽獄者求所以生之﹔今之職獄者﹐求所以殺之。』『與其殺不辜寧失有罪。』是則斷獄之職自古所難矣。今律文𨿽定﹐必須用之﹐用失其平﹐不異無律。律書精細﹐文約例廣﹐疑似相傾﹐故誤相亂﹐一乖其綱﹐枉濫橫起﹐法吏無解﹐旣多謬僻﹐監司不習﹐無以相斷﹐則法書徒明於帙裏﹐冤魂猶結於獄中。今府州郡縣千有餘獄﹐如令一獄歲枉一人﹐則一年之中﹐枉死千餘矣。冤毒之死﹐上干和气﹐聖明所急﹐不可不防。致此之由﹐又非但律吏之咎﹐列邑之宰﹐以亂其經。或以軍勛餘力﹐或以勞吏暮齒﹐獷情濁气﹐忍並生靈。昏心狠熊﹐吞剝氓物﹐虐理殘其命﹐曲文被其罪﹐冤積之興﹐復緣斯發。獄吏𨿽良﹐不能爲用。使於公哭於邊城﹐孝婦冤於遐外。陛下𨿽欲宥之﹐其已血濺九泉矣。尋古之名流﹐多有法學。故釋之定國﹐聲光漢臺﹔元常﹑文惠﹐績映魏閣。今之士子﹐莫肯爲業﹐縱有習者﹐世議所輕。良由空勤永歲﹐不逢一朝之賞﹐積學當年﹐終爲閭伍所蟄。將恐此書永墜下走之手矣。今若弘其爵賞﹐開其勸慕﹐課業宦流﹐班習冑子﹐拔其精究﹐使處內局﹐簡其才良﹐以居外仕。方嶽咸選其能﹐邑長並擢其術﹐則臯繇之謨﹐指掌可致﹐杜鄭之業﹐郁焉何遠。然後姦邪無所逃其刑﹐惡吏不能藏其詐﹐如身手之相驅﹐若弦括之相接矣。臣以疏短﹐謬司大理。陛下發自聖衷﹐憂矜刑网﹐禦廷奉訓﹐遠照民瘼。臣謹仰述天官﹐伏奏云陛﹐所奏繆允者﹐宜寫律上﹐國學置律學助教﹐依五經例﹐國子生有欲讀者﹐策試上﹐過髙第﹐卽便擢用﹐使處法職﹐以勸士流。」詔報從納﹐事竟不施行。

朱謙之﹐字處光﹐吳郡錢塘人也。父昭之﹐以學解稱於鄕裏。謙之年數歲﹐所生母亡﹐昭之假葬田側﹐爲族人朱幼方燎火所焚。同產姊密語之﹐謙之𨿽小﹐便哀戚如持喪。年長﹐不婚娶。永明中﹐手刃殺幼方﹐詣獄自系。縣令申靈勗表上﹐別駕孔稚圭﹑兼記室劉進﹑司徒左西掾張融箋與刺史豫章王曰「禮開報仇之典﹐以申孝義之情﹔法斷相殺之條﹐以表權時之制。謙之揮刃酬冤旣申私禮﹔擊頸就死﹐又明公法。今仍殺之﹐則成當世罪人﹔宥而活之﹐卽爲盛朝孝子。殺一罪人﹐未足弘憲﹔活一孝子﹐實廣風徳。張緒﹑陸澄﹐是其鄕舊﹐應具來由。融等與謙之並不相識﹐區區短見﹐深有恨然。」豫章王言之世祖﹐時吳郡太守王慈﹑太常張緒﹑尙書陸澄並表論其事﹐世祖嘉其義﹐慮相復報﹐乃遣謙之隨曹虎西行。將發﹐幼方子惲於津陽門伺殺謙之﹐謙之之兄選之﹐又伺殺惲﹐有司以聞。世祖曰「此皆是義事﹐不可問。」悉赦之。吳興沈顗聞而嘆曰「弟死於孝﹐兄殉於義﹐孝友之節﹐萃此一門。」選之字處林﹐有志節﹐著《辯相論》﹐幼時﹐顧懷見而異之﹐以女妻焉。官至江夏王參軍。

建元二年十一月戊寅﹐丹陽尹王僧虔上言「郡縣獄相承﹐有上湯殺囚﹐名爲救疾﹐實行冤暴。豈有死生大命﹐而潛制下邑﹗愚謂治下囚病必先刺郡﹐求職司與醫對共診驗﹔遠縣﹐家人省視﹐然後處治。」上從之。

南朝﹝梁﹞

天監元年﹐詔曰「金作贖刑﹐有聞自昔﹐入縑以免﹐始於中代﹐民悅法行﹐莫善乎此。永言叔世﹐偸薄成風﹐嬰愆入罪﹐厥塗匪一。斷獘之書﹐日纏於覽聽﹔鉗釱之刑﹐歲積於牢犴。死者不可復生﹐生者無因自返﹐由此而望滋實﹐庸可致乎﹖朕夕惕思治﹐念崇政術﹐斟酌前王﹐擇其令典﹐有可以憲章邦國﹐罔不由之。釋愧心於四海﹐昭情素於萬物。俗僞日久﹐禁网彌繁。漢文四百﹐邈焉巳遠。𨿽省事淸心﹐無忘日用﹐而委銜廢策﹐事未獲從。可依周﹑漢舊典﹐有罪人贖外﹐詳爲條格﹐以時奏聞。」

二年春正月甲寅朔﹐詔曰「三訊五聽﹐著自聖典﹐哀矜折獄﹐義重前誥﹐蓋所以明愼用刑﹐深戒疑枉﹐成功致治﹐罔不由玆。朕自藩部﹐常躬詢錄﹐求理得情﹐洪細必盡。末運弛网﹐斯政又闕﹐牢犴沈壅﹐申訴靡從。朕屬當期運﹐君臨兆億﹐𨿽復齋居宣室﹐畱心聽斷﹐而九牧遐荒﹐無因臨覽。深懼懷冤就鞫﹐匪惟一方。可申敕諸州﹐月一臨訊﹐博詢擇善﹐務在確實。」

三年六月丙子﹐詔曰「昔哲王之宰世也﹐每歲卜徵﹐躬事巡省。民俗政刑﹐罔不必逮。末代風凋﹐久曠玆典﹐𨿽欲肆遠忘勞﹐究臨幽仄﹐而居今行古﹐事未易從﹐所以日晏踟躕﹐情同再撫。總總九州﹐遠近民庶﹐或川路幽遐﹐或貧贏老疾﹐懷冤抱理﹐莫由自申﹐所以東海匹婦﹐致災邦國﹐西土孤魂﹐登樓請訴。念此於懷﹐中夜太息。可分將命巡行州部﹐其有深冤鉅害﹐抑鬱無歸﹐聽詣使者﹐依源自列。庶以矜隱之念﹐昭被四方﹐逖聽遠聞﹐事均親覽。」

五年四月甲寅﹐詔曰「朕昧旦齋居﹐惟刑是卹﹐三辟五聽﹐寢興載懷。故陳肺石於都街﹐增官司於詔獄﹐殷勤親覽﹐小大以情。而明愼未洽﹐囹圄尙擁﹐永言納隍﹐在予興愧。凡犴獄之所﹐可遣法官近侍﹐遞錄囚徒﹐如有枉滯﹐以時奏聞。」

十一年春正月壬辰﹐詔曰「夫刑法悼耄﹐罪不收孥﹐禮著明文﹐史彰前事﹐蓋所以申其哀矜﹐故罰有弗及。近代相因﹐厥网彌峻﹐髫年華發﹐同坐入愆。𨿽徵惡勸善﹐宜窮其制﹐而老幼流離﹐良亦可湣。自今逋謫之家及罪應質作﹐若年有老小可停將送。」

十七年春正月丁巳朔﹐詔曰「夫樂所自生﹐含識之常性﹔厚下安宅﹐馭世之通規。朕矜此庶氓﹐無忘待旦﹐亟弘生聚之略﹐每布寬卹之恩﹐而編戶未滋﹐遷徙尙有﹐輕去故鄕﹐豈其本志﹖資業殆闕﹐自返莫由﹐巢南之心﹐亦何能弭。今開元發歲﹐品物惟新﹐思俾黔黎﹐各安舊所。將使郡無曠土﹐邑靡遊民﹐雞犬相聞﹐桑柘交畛。凡天下之民﹐有流移他境﹐在天監十七年正月一日以前﹐可開恩半歲﹐悉聽還本﹐蠲課三年。其流寓過遠者﹐量加程日。若有不樂還者﹐卽使著土籍爲民﹐準舊課輸。若流移之後﹐本鄕無復居宅者﹐村司三老及余親屬﹐卽爲詣縣占請村內官地官宅﹐令相容受﹐使戀本者還有所托。凡坐爲市埭諸職割盜衰減應被封籍者﹐其田宅車牛﹐是民生之具﹐不得悉以沒入﹐皆優量分畱﹐使得自止。其商賈富室﹐亦不得頓相兼並。遁叛之身﹐罪無輕重﹐並許首出﹐還復民伍。若有拘限﹐自還本役。並爲條格﹐咸使知聞。」

大通元年春正月辛未﹐輿駕親祀南郊。詔曰「奉時昭事。虔蔫蒼璧﹐思承天徳﹐惠此下民。凡因事去土﹐流移他境者﹐並聽復宅業﹐蠲役五年。尢貧之家﹐勿收三調。」

大同七年十一月丁丑。詔曰「民之多幸﹐國之不幸﹐恩澤屢加﹐彌長姦盜﹐朕亦知此之爲病矣。如不優赦﹐非仁人之心。凡厥愆耗逋負﹐起今年十一月九日昧爽以前﹐在民間無問多少﹐言上尙書督所未人者﹐皆赦除之。」

十年秋九月己丑﹐詔曰「今玆遠近﹐雨澤調適﹐其獲巳及﹐冀必萬箱﹐宜使百姓因斯安樂。凡天下罪無輕重﹐已發覺未發覺﹐討捕未擒者﹐皆赦宥之。侵割耗散官物﹐無問多少﹐亦悉原除。田者荒廢﹐水旱不作﹐無當時文列應追稅者﹐並作田不登公格者﹐並停。各備臺州以文最逋殿﹐罪悉從原﹔其有因饑逐食﹐離鄕去土﹐悉聽復業﹐蠲課五年。」

十一年冬十月己未﹐詔曰「堯舜以來﹐便開贖刑﹐中年依古﹐許罪身入貲﹐吏下因此﹐不無姦猾﹐所以一日復敕禁斷﹐川流難壅﹐人心惟危﹐旣乖內典慈悲之義﹐又傷外教好生之徳。《書》云﹕『與殺不辜寧失不經。』可復開罪身﹐皆聽入贖。」

中大同元年春三月乙巳﹐大赦天下。凡主守割盜﹑散放官物﹐及以軍糧器甲﹐凡是赦所不原者﹐起十一年正月以前皆悉從恩。十一年正月以後﹐悉原加責﹐其或爲事逃叛流移﹐因饑以後﹐亡鄕失土﹐可聽復業﹐蠲課五年﹐停其徭役﹔其被拘之身﹐各還本郡﹐舊業若在﹐皆悉還之。

七月甲子﹐詔曰「禽獸知母而不知父﹐無賴子弟過於禽獸﹐至於父母並皆不知﹐多觸王憲﹐致及老人﹐耆年禁執﹐大可傷湣。自今有犯罪者﹐父母﹑祖父母勿坐﹐惟大逆不預今恩。」

太淸元年正月辛酉﹐輿駕親祀南郊。詔曰﹕天行彌綸﹐覆幬之功博﹐乾道變化﹐資始之徳成。朕沐浴齋宮﹐虔恭上帝﹐祗事槱燎﹐髙熛太一﹐大禮克遂﹐感慶兼懷﹐思與億兆﹐同其福惠。可大赦天下﹕尢窮者無出卽年租調﹔淸議禁錮﹐並皆宥釋﹔所討逋叛﹑巧籍隱年﹑闇丁匿口﹐開恩百日﹐各令自首﹐不問往罪﹔流移他鄕聽復宅業﹐蠲課五年。」

太淸三年五月壬午﹐簡文帝詔曰「育物惟寬﹐馭民惟惠﹐道著興王﹐本非隸役。或開奉國﹐便致擒虜﹔或在邊韁﹐濫被抄劫。二邦是兢﹐黎元何罪﹗朕以寡昧﹐創承鴻業﹐旣臨率土﹐化行宇宙﹐豈欲使彼獨爲匪民﹖諸州見在北人爲奴婢者﹐並及妻兒﹐悉可原放。」

南朝﹝陳﹞

天嘉元年十二月乙未﹐詔曰「古者春夏二气﹐不決重罪。蓋以陽和布澤﹐天秩是弘﹐寬网愼刑﹐義符含育﹐前王所以則天象地﹐立法垂訓者也。朕屬當澆季﹐思求民瘼﹐哀矜惻隱﹐念甚納隍﹐常欲式遵舊軌﹐用長風化。自今孟春訖於夏首﹐罪人大辟事已疑者﹐宜且申停。」

唐

會昌五年正月﹐淮南節度使李紳按江都令吳湘盜用程糧錢﹐彊娶所部百姓顏悅女﹐估其資裝爲贓﹐罪當死。湘﹐武陵兄子﹐李徳裕素惡武陵﹐議者多言其冤﹐諫官請覆按遣。監察禦史崔元藻﹑李稠覆之。還言湘盜程糧錢有實﹔顏悅本衢州人﹐常爲靑州衙推﹐亦士族﹐與前獄異。徳裕以爲無與奪﹐不復更推﹐亦不付法司詳斷﹐卽如紳奏﹐處湘死。諫議大夫柳仲﹑郢敬晦皆上疏爭﹐不納。

《新唐書﹟韓滉傳》﹕爲鎭海節度使時﹐裏胥有罪﹐輒殺無貸﹐人怪之。滉曰「袁晁本一鞭背吏﹐禽賊有負﹐聚其類以反﹐此輩皆鄕縣豪黠﹐不如殺之﹐用年少者﹐惜身保家不爲惡。」又以賊非牛酒不嘯結﹐乃禁屠牛﹐以絕其謀。屬縣有犯令者﹐誅及鄰伍﹐坐死數十百人。又遣官分察境內﹐罪涉疑似必誅﹐一判輒數十百人﹗下皆愁怖。

舊唐書憲宗紀﹕元和五年正月巳己﹐浙西觀察使韓臯以杖決安吉令孫澥致死﹐有乖典法﹐罰一月俸料。

舊元稹傳﹕元和四年﹐分務東臺。浙西觀察使韓臯封杖決安吉令孫澥﹐四日死。稹劾奏以法。

宋

禁約

淳化二年七月﹐詔江南兩浙諸州民先娶旁妻﹐在太平興國元年已前者﹐爲人所訟﹐不得受。

三年十月二十九日詔曰「兩浙諸州先有衣緋裙中單執刀吹角﹐稱治病巫者﹐並嚴加楚斷﹐吏謹捕之。犯者以造妖惑眾論﹐置於法。」

大中祥符七年﹐五月四日﹐詔兩浙諸州﹐有屠牛充膳﹐自非通議烹宰﹐其因緣買者﹐悉不問罪。初司勛員外郎孔宗閔上言﹕浙民以牛肉爲上味﹐不逞之輩﹐兢於屠殺﹐事發卽逮捕滋廣﹐請釋不問罪。狀下兩浙轉運使陳堯佐﹐悉同其議﹐故有是詔。

九年四月十一日禁江南民賣黐膠。違者一斤已上﹐以不應爲重論。

政和二年七月三日﹐宣州布衣臣呂堂上書﹕「東南數州之地﹐尙有安於遺風﹐狃於故習﹐忮害不悛﹐公然殺人﹐賊父子之仁﹐傷天性之愛﹐男多則殺其男﹐女多則殺其女。習俗相傳﹐謂之『薅子』﹐卽其土風﹐宣歙爲甚﹐江寧次之。願委守令以禁戒之﹐聯保伍以督察之﹐立重賞以收捕之﹔有不變者﹐置以亟刑﹐殺一警百﹐使人有畏懼之心﹐則所活人命不可勝計矣。」詔依。福建已得指揮﹐仍委監司按察﹐如有違犯﹐重置於法。

三年十一月十九日﹐臣僚言「江南逐年秋夏之交﹐深僻溪澗﹐往往有人卒暴死亡者﹐皆因取魚之患。愚民采毒藥置之水中﹐魚食之而死﹐因得捕之﹐蓋止知取魚之利﹐而不知害人之命也。欲望嚴立罪賞禁止。」詔﹕「以毒魚者杖一百﹔因食魚飲水而殺人者﹐滅門殺罪一等。」

五年四月二十三日﹐臣僚言「江南盜賊間作﹐蓋起於鄕閭愚民無知﹐習學槍梃弓刀﹐藝之精者﹐從而教之﹐一旦糾率﹐惟聽指呼﹐習以成風。乞詔有司責鄰保禁止﹐示之厚賞﹔敢爲首者﹐加以重刑﹐庶免搔擾。」從之。

七年六月二十五日﹐前提點江南東路刑獄周邦式奏﹕「江南風俗﹐循楚人好巫之習﹐閭巷之民﹐一有疾病﹐屏去醫官﹐惟巫覡之信﹐親戚鄰里﹐畏而不相往來﹐甚者至於家人猶遠之而弗顧﹐食飲不時﹐坐以致斃。乞立法責鄰保糾告﹐隱蔽而不言者﹐坐之。」詔令監司守令禁止。

髙宗建炎元年八月二十七日﹐臣僚言「淮南眞﹑楊﹑楚﹑泗等州系九路沿流之衝﹐舳艫相銜﹐不下數十﹐州郡終日將迎﹐職事盡廢。況卽今只備車駕巡幸及防姦禦寇﹐事務非一。乞一切迎送並行住罷﹐𨿽非泛使命及本路監司太中大夫以上等官﹐亦不許接送。所貴郡縣官吏﹐各得一意修舉職事。」從之。淮南江浙並依此施行。

淳熙四年四月二十八日詔﹕「會經編配吏人及見役吏人﹐並不許充官民戶幹人﹐如違﹐許人陳告﹐依冒役法斷罪追賞。」先是﹐前知常州晉陵縣葉元凱言「州縣形勢官戶及豪右之家﹐多蓄停罷公吏﹐以爲幹人﹐恃其姦惡﹐持吏短長﹐官物抵頑不輸﹐詞訟則變白爲黑﹐小民被害。乞立條制行下禁止。」故有是命。

十年正月四日﹐詔禁淮西州郡采捕。臣僚言「淮南州郡有里正保長﹐又有總首緝捕等人﹐緣地饒獐鹿鶉兔之屬﹐當官者欲得以爲包苴﹐歲科此輩采捕﹐例成白取。每至冬間﹐盡將漁者拘集﹐名曰网船﹐督以使臣軍兵﹐課日采捕﹐復立賞禁其私市。戕物性﹐奪人力﹐莫此爲甚﹐嚴行禁止。」故有是命。

十二年十月二日﹐詔淮南東路帥憲司差使臣二員﹐專一機察楚州北神鎭私渡﹐仍令系銜。如失覺察﹐仰逐司按治。

十六年七月三日﹐詔鎭江建康都統制司﹐嚴行約束今後修城軍人並搬運磚灰等人將帶銅錢至沿邊諸州﹐或因事敗露﹐其統兵官或管押將副使臣等並仰逐州取會名銜﹐具申朝廷﹐取旨施行。如州郡或行容庇﹐一例行遣。以臣僚言楚州修築城壁﹐鎭江萬兵往來更替﹐並隨行親屬裝載船隻﹐因而藏匿銅錢過江。又本軍與建康軍中津發磚灰官船﹐動以百計﹐經從揚州﹑髙郵管下﹐乃至楚州。逐處𨿽行禁戢﹐勢力不加﹐誰敢向邇﹗兼聞近來軍人結黨﹐遞相提防﹐負錢於前﹐持挺於後﹐間有掩捕﹐公然搶奪﹐𨿽死不顧。乞行禁止。故有是詔。

開禧元年十一月九日﹐淮東提舉陳績言「主將克剝至重﹐莫甚於今日﹕私役之獘﹐買工之獘﹐差使營運之獘﹐未嘗少革﹐是猶曰公家之事然也﹔至於屯駐之所﹐私買田宅﹐役官兵以爲之管幹﹐役軍匠以爲之營造﹐竹木磚瓦之屬﹐悉取之官。國家竭民力以養兵﹐而主將乃竭兵力以奉己。乞今後應管兵官輒敢於屯駐之所﹐私置田宅﹐許民間告首﹐以違制論。」從之。

三年正月十六日﹐行在榷貨務狀﹕「行在務場﹐每歲收趁課額八百萬貫﹐應副左藏西庫就支大軍給遣及朝廷封樁財﹐計建康一千二百萬貫﹐鎭江四百萬貫。應副淮東總領所給遣屯戌軍馬支費﹐並解發上供封樁之數﹐事系重害。今諸州府卻依安撫司行下﹐更不顧客販茶鹽舟船﹐並行拘虜。設有不敷之人﹐便作有誤軍期行遣。遂使客人畏懼﹐不肯興販。三務所收課利﹐全然稀少。乞指揮下三務場﹐徧牒曉諭興販茶鹽客人知﹐委有茶鹽船經本務場﹐陳乞送鋪戶保明詣實﹐給黃旗公據收執﹐興販州縣等處﹐不得妄有拘擾。違仰客人指實越訴﹐將官吏重行施行。」從之。

七年九月二十六日﹐臣僚言「今之風俗﹐自京畿以至江浙﹐其微之不可謹者非一。社稷之所報﹐有常祀也﹔今愚民之媚於神者﹐每以社會爲名﹐集無賴千百﹐操戈被甲﹐鳴鑼擊鼓﹐巡行於鄕井之間。萬一有嘯呼其間﹐如竊弄潢池之兵者﹐則里社何以禦之﹖此習俗之不可不謹其微者一也。古者衣服有常﹐民得歸一﹔今愚民以迎神爲名﹐妄一男予目以爲神﹐如古者立屍以祭﹐冠冕之華﹐服色之僭﹐飾金車﹐張皇蓋﹐縱觀者不駭﹐執法者不訶﹐僭亂之俗﹐莫此爲甚﹗此習俗之不可不謹其微者二也。古之命名者﹐不以日月山川﹐非獨欲其不難於避也。蓋名以立議﹐議以正行﹔今之士夫與豪傑之旁午於鄕井者﹐或襲古帝王之名﹐殆將何爲耶﹗此又習俗之不可不謹其微者三也。天下之事﹐必自其微而謹之﹐微之不謹﹐積習至著﹐殆有難於政者。乞明詔大臣﹐申嚴行下監司郡守﹐鏤榜曉示﹐嚴行禁戢﹔其或不悛﹐必置重憲。」從之。

十年三月一日﹐臣僚言「近因職事﹐檢獄天府﹐其間王正國等屢入番國漏泊一事﹐案櫝所供﹐殊駭觀聽。復聞沿海州縣﹐如華亭﹑海鹽﹑靑龍﹑顧逕﹑江陰﹑鎭江﹑通泰等處﹐姦民豪戶﹐廣收料斛﹐販入諸番﹐此尢利害之切者。乞行下沿海州軍﹐各敕所屬縣鎭﹐籍定海舟﹐應有買販入番﹐先具所載名件﹐經官給據﹐委官檢實﹐方得出海﹐巡警官司看驗公憑﹐方許放行﹔如系禁之物﹐許令徒黨告首﹐重者以舟中之物充賞﹔至若米斛在舟﹐只許會計舟人期程食用﹔庶幾姦民知所畏戰。」從之。

十一年四月四日﹐臣僚言「朝廷以浙左諸郡去歲小歉﹐民生艱食﹐權宜通變﹐從商販運米過江﹐救災卹民﹐不容不爾﹗夫何乘隙好利之徒﹐抵冒法禁﹐一離江岸﹐蕩無禁止﹐遵海而往﹐透入虜界者不一。邇者﹐浙右如華亭﹑海鹽﹑靑龍﹑顧逕等處﹐其爲漏泄米斛﹐不可勝計﹔且天禍彼國﹐連年饑饉﹐猶且逞其凶暴。而吾之姦民趨利玩法﹐以資盜糧﹐利害豈小﹗乞行下淮浙漕司及沿海州郡﹐各飭所屬﹐措置關防﹐如獲到違戾之人﹐研窮勘鞫﹐處以軍法﹔其能告捕者﹐官司給賞之外﹐盡以所載之物與之﹐斷在必行﹐期以無犯」。從之。

勘獄

隆興七年九月十八日﹐江東路提點刑獄公事胡襄言「竊見諸州軍推勘大辟﹐已經申奏﹐蒙朝廷依條斷下﹐罪人或臨刑翻異﹐或家屬稱冤﹐在法更合申取指揮﹐緣伺候回降﹐動經數月。今後如有似此等人﹐乞令提刑司一面差官別勘﹐卻申省部照會。」從之。

九年五月二十六日﹐兩浙東路提點刑獄公事鄭興裔言「獄者所以合異同之詞﹐差官置勘﹐正欲得其實情。今之勘官﹐往往視爲常事﹐出人其罪﹐上下其手﹔及至翻異﹐則又別勘﹔或後勘駁正﹐所犯不至前勘之重﹔或前勘已得實情﹐而後勘卻與出脫。𨿽在法有故出故人﹑失出失入之罪﹐徒爲文具。欲望明詔有司﹐俾之遵守。」詔刑部檢坐見行條法﹐申嚴行下。

配隸

雍熙四年十二月十三日﹐詔應諸道擒獲劫賊獄成遇赦者﹐隸本城軍﹐仍廩給之。先是江南轉運使許驤上言「劫盜遇赦得原還本鄕﹐維告捕者﹐多行殺害﹐請以隸軍。」故也。

淳化三年四月十四日詔﹕「江南﹑兩浙﹑荊湖等處吏民﹐先犯罪配嶺南諸禁錮者﹐並還本郡﹐仍禁錮之。」

四年正月二日詔﹕「西川﹑江南﹑兩浙﹑荊湖﹑廣南﹑泉福等路﹐僞命軍校及官吏配隸諸州禁錮者﹐所在以聞﹐並給牒﹐許歸故郡。」

大中祥符三年五月﹐知昇州張詠言「常州水陸要衝﹐多有凶惡之輩﹐放火爲盜﹐準詔剌配潭賀州充軍訖。檢會舊條﹐累犯惡迹者﹐禁身奏裁。請應自來凶惡之人﹐犯杖罪十次﹑徒罪七次﹔或犯徒杖罪作賊違戾父母者五次﹔及廂界與凶惡通情﹑搔擾﹑侵淩人者﹐所犯杖罪三次﹔及犯侵擾人至徒一次者﹐並許剌配登﹑萊﹑沂﹑密﹑福建路州軍充軍。」詔﹕「須累犯凶惡合申奏者﹐及放火盜財﹐杖訖刺面配一千里外牢城。」十二月二十二日詔﹔「沙門島流人量給口糧。」初﹐使至﹐言其多殍死﹐請粗給菽粟。樞密副使馬知節曰「流人無廩食之理。」帝憫之﹐特有是詔。

五年四月十三日詔﹕「江淮南諸州不剌面配役人咸釋之﹐從安撫使李迪等奏請。」十六日雄州言「邊人越人北界賭博者﹐望準法決訖﹐徒隸向南軍籍。」從之。

天禧元年七月二十一日﹐上封者言「江南有因事配軍人﹐悉凶惡之徒﹐旣不許差出﹐又無役使。望檢會元犯罪名輕重﹐升隸廂軍。」從之。

仁宗天聖九年二月二十二日﹐詔曰「朕以神禋燔潔祀﹐雷雨推恩﹐念玆配隸之人﹐特示矜寬之典﹐或許歸田裏﹐或移近鄕圍﹐用推在宥之仁﹐咸啟自新之路。惟彼均輸之寄﹐逮於牧守之權﹐宜盡詳明﹐庶符委屬。宜令江南淮南兩浙等路轉運使副﹐親往本路諸州軍監﹐取赦前見管雜犯刺面不刺面配軍﹐與逐州長吏兵官同共取索配犯﹐因依勘會﹐配到後有無違犯﹐看詳揀選﹐就近體量移配。其廣東西荊湖南北福建﹐並移江浙州軍﹔江南兩浙﹐並移配淮南州軍﹔淮南並移京東﹔京西亦與量移側近州軍牢城及本城無料錢軍分。原不刺面人﹐不得刺面﹐亦依此移配﹔原系廣南荊湖福建配江北州軍﹐卽量移往近南州軍﹐不得移過嶺南及大江﹐仍相度大小州軍﹐合銷人數均配。其年老病患者﹐看驗委實不堪醫治充役﹐卽給公憑放停﹐遞歸本貫州縣知在系帳編管。元奉宜敕永不放停﹐及情理巨蠹﹐累行惡迹﹐攪擾州縣﹐豪彊欺壓良善﹐恐嚇錢物﹐並借詞論訴不忤已事僞造符印﹐或持杖驚劫﹐傷殺人命及不受尊長教訓﹐父母陳首人等不得移配﹐亦不得以老病爲名放停。其餘案犯人中﹐少壯堪披帶者﹐卽押赴闕﹐送軍頭司揀選﹐分配諸軍安排。如不願量移及赴闕者﹐亦聽從便﹐仍具分析聞奏﹐當量遷攺軍分。不得將赦後配及經赦已量移人﹐一例揀選﹔自來選遷至威邊騎射﹐及本城有料錢人相度本處合銷執役數外﹐分配於事務多處州軍一般軍分諸雜差使﹐候了日具析都數﹐開坐驛置以聞。

淳熙四年十二月十二日楚州言「準敕犯私鹽科徒流罪人刺充水軍﹐緣本路卽無屯駐水軍﹐未審合配是何軍分﹖法寺契勘﹐楚州旣無屯駐水軍去處﹐卽合依六路犯私鹽被獲﹐依已降指揮刺塡軍額施行﹔其他諸路﹐理合一體。」從之。

斷獄

太宗雍熙三年五月﹐刑部言「徐州官吏枉斷死罪﹐𨿽已駁舉﹐而人命至重﹐死者不可復生﹐非少峻條貫何以責其明﹗愼按斷獄律﹐從徒罪失入死罪者﹐減三等﹐當徒二年半﹐公罪分四等。望自今斷奏失入死刑者﹐不得以官減贖。檢法官削一任﹐更贖銅十斤﹔本州判官削一任﹐本吏並勒見任。」從之。

獄空

大觀三年二月十四日﹐前淮南東路提點刑獄公事吳慈奏﹕前任本路管下州縣申到﹐自大觀元年至二年六月終﹐獄空月日次數。詔淮東提刑降敕書獎諭﹕「髙郵軍軍院﹑海州司理院當職官各支賜絹二十疋。」

政和四年十一月二日﹐刑部奏﹕「淮南東路提點刑獄司中據髙郵知縣狀具到獄空次數﹐本部看詳。州縣獄空﹐理當立法﹐令中提刑司類聚﹐月終奏聞」。從之。

乾道二年三月二十一日﹐知揚州周琮言「本州獄空。」

五年二月二十二日﹐知揚州莫濛言「本州獄空。」

斷死罪

淳熙四年五月二日詔﹕「迪功郎建康府右司理史光祖特攺承事郎﹐仍減三年磨勘﹐以駁正死罪李慶等三十人推賞也。」

親決獄

髙宗建炎二年六月十一日﹐疏決行在揚州並屬縣見禁罪人﹐除犯劫殺謀殺故殺鬥殺並爲已殺人者﹐並十惡僞造符印﹑放火﹐官員犯入已贓將校軍人公人犯枉法贓監主自盜贓並依法﹔其餘雜犯死罪﹐降從流﹐流罪降從徒﹐徒罪降從杖﹐杖罪已下並放﹔內鬥殺情理輕者減一等﹐並雜犯死罪情理重者﹐依所降決訖﹐並刺配千里外牢城﹐斷訖錄案聞奏﹔彊盜罪至死依所降決訖﹐情理重者﹐剌配廣南遠惡處﹐情理輕者﹐刺配二千里外﹐並牢城。

三年七月三日﹐行在疏決建康府。

省獄

太宗太平興國九年六月八日﹐遣殿中侍禦史李範等八人﹐往兩浙淮南江南錄問刑獄。

雍熙二年八月一日﹐詔曰「朕以庶政之中﹐獄訟爲切﹐欽卹之意何嘗暫忘。蓋郡縣至廣﹐械系者眾﹐苟有冤抑﹐卽傷至和。今遣祕書丞崔維翰等六人﹐分往兩浙﹑荊湖﹑福建﹑江南淮路﹐逐路按問﹐小事卽決之﹐大事須證左者﹐促行之﹔仍廉察官吏勤惰以聞。」

景徳元年八月十六日﹐詔曰「江吳之分﹐亢旱爲災。言念蒸民﹐遘之艱食﹐致嬰法网﹐或系園扉。特命使車﹐就加欽卹。宜令戶部判官李防﹑直史館張知白﹑閤門祗侯李守仁﹑郭盛﹐乘驛分詣江南東西﹐疏理系囚﹐據見禁罪人﹐與長吏已下勘問詣實情款﹐限三日內依法斷遣。若重罪照登未圓者﹐亦須催促了當﹔民問有不便者﹐事相度利害以聞。」

大中祥符三年八月十八日﹐以淮南旱﹐詔轉運提點刑獄官疏理系囚﹐並從減等。民有盜粟食者﹐量事裁遣。

仁宗天聖十年三月二十七日﹐詔曰「江淮之間﹐愆亢爲診﹐宜示從寬之典﹐用蘇艱食之民。昨命馬李良等體量安撫﹐候到災傷州﹐索見禁囚﹐與長吏訊問﹔除死罪及情理巨蠹凶惡爲民患﹐官典犯罪不以輕重﹐並如法外﹐自余徒流遞降一等﹐杖已下並放﹔雜犯死罪﹐刑名疑慮﹐情可憫者﹐具事驛奏。」

景祐二年八月五日﹐淮南轉運使言「準詔﹐往轄下州軍疏理見禁罪人﹐其加役流已下徒役人﹐乞許依徳音例疏放。」詔應系今年五月二十五日以前配到者並放逐便。四年五月十三日詔在京已行疏決﹐其開封諸縣﹑西京﹑南京幾縣見禁罪人﹐各差官疏決﹐雜犯死罪以下遞降一等﹐杖已下放。

嘉祐七年二月三日詔淮南﹑兩浙路災傷州軍﹐就委官疏決。

英宗治平二年二月十七日﹐命淮南轉運使提點刑獄疏決災傷州軍罪人。

孝宗隆興二年八月二十七日詔﹕「浙西﹑江東﹐霖雨害稼﹐竊慮刑獄淹滯。可令逐路提刑前往州縣決遣。」

乾道三年八月二十四日﹐臣僚言「積陰久雨﹐尙未晴霽﹐深恐州縣之間﹐刑禁淹延」欲望特降睿旨。在內委郎官﹐在外和提刑﹐檢察兩浙州郡刑獄﹐決遣滯囚。」從之。

淳熙五年五月八日﹐詔﹕「浙西﹑常州﹑鎭江府及淮南﹑江東西州郡﹐有稍愆雨澤去處﹐竊慮刑禁淹延。逐路見禁罪人﹐各委提刑決遣﹐杖已下罪並放。」

十六年閏月二十四日。詔﹕「馬軍行司見在建康屯戌﹐所有見禁罪人﹐並依行在疏決減降。仍委淮西總領躬親前去決遣﹐自是歲以爲例。」

紹熙五年四月二十一日﹐中書門下省言「近日稍闕雨澤﹐竊慮刑獄淹延。大理寺臨安府並屬縣三衙及兩浙路州縣﹐已降指揮委官決遣外﹐尙慮江東西兩淮州縣亦有闕雨去處。」詔﹕「江東西﹑兩淮路提刑躬親卽時前去﹐將見禁罪人檢察決遣﹔內杖罪以下並干系等人﹐並日下疏放﹔如路遠去處﹐分委通判﹐仍將已斷放過名件﹐逐一開具聞奏。應申奏案﹐督責疾速依條施行﹐毋致違戾」。

慶元元年二月七日﹐詔﹕「陰雨未晴﹐有妨二麥﹐竊恐刑獄淹延﹐感傷和气。大理寺臨安府並屬縣三衙及兩浙諸路州縣見禁罪人﹐在內委臺官在外委提刑躬親卽時前去。如路遠去處﹐分委通判檢察決遣﹔內杖罪以下並干系等人﹐並日下疏放﹔仍將已斷放過名件逐一開具聞奏。其諸處申奏案狀﹐督責疾速依條施行﹐毋致違戾﹗」

六月二十六日﹐詔馬軍行司﹐見在建康府屯戌理宜一體並依行在疏決減降。仍委淮西總領躬親前去決遣﹐自是歲以爲例。

十二月八日詔﹕「時雪未降﹐見行祈禱﹐竊慮刑獄淹延﹐致傷和气。大理寺臨安府屬縣三衙及兩浙路諸州縣見禁罪人﹐在內委臺官在外委提刑躬親卽時前去﹐檢察決遣﹐內杖罪以下並干系等人﹐並日下疏決。」

矜貸

紹興十七年十二月二十六日詔﹕武節郎楊林﹐除名勒停﹐永不收敍﹐送化州編管﹐仍籍沒家財。以林權鎭江府﹐駐紮右軍第二政將冒請逃亡事故軍兵錢物入己﹐爲都統王勝所劾﹐法當死﹐特貸之。

二十一年十二月十六日詔﹕「入內侍省東頭供奉官寄資武翼郎吳云曇除名。」以曇主管建康府行宮大內鏐鑰﹐虛作客人中賣花木﹐盜錢入己﹐法當絞﹐特貸之。

乾道二年九月四日詔﹕「左從政郎前建康府上元縣令李允升﹐特貸命追毀出身以來文字﹐除名勒停﹐決脊杖二十﹐刺面配惠州牢城收管﹐仍籍沒家財。」以允升在任日﹐私於廳側置上庫﹐拘收贓罰錢諸色雜收官錢﹐並不附歷節次﹐盜支入己﹐大理寺定斷當絞﹐特貸之。

淳熙四年三月四日詔﹕「惇武郎監通州買納鹽場張孝寬特貸之。追毀出身以來文字﹐除名勒停﹐永不收敍﹐送柳州編管﹐仍籍沒家財」。以提舉監事官奏劾孝寬與吏並緣爲姦﹐盜用官錢入已﹐鞫得其實﹐故有是命。

八年五月二十七日詔﹕「平江府司法時亨祖﹐特貸命追毀出身以來文字﹐除名勒停﹐送筠州編管﹐仍籍沒家財」。以亨祖在任兼常平庫﹐節次貣貸常平頭子坊名錢私用﹐故有是命。

紹熙元年正月二十八日詔﹕「前知秀州華亭縣劉璧﹐特貸。命追毀出身以來文字﹐除名勒停﹐永不收敍﹐免眞決﹐不面刺﹐配贛州牢城收管﹐仍籍沒家財。」坐在任盜縣庫錢入己﹐及受部民賄賂﹐法寺鞫實故也。八月二十五日。宰執進呈知平江府袁說友奏﹐乞將閻儀貸命。上曰「罪疑惟輕。卽有所疑﹐豈可不貸﹖」先是﹐說友奏﹐平江府所勘閻儀打死孫十三事﹐其罪有可疑者故也。

禁囚

宣和三年二月二十三日詔﹕「應江東﹑兩浙路諸州申奏到﹐見禁待報公案﹐大理寺大案十日﹐中案小案限五日﹔刑部大案限五日﹐中案小案限三日上省﹔候賊平日依舊。其應已申奏公案幹登無罪人﹐如官司違法畱禁﹐仰監司點檢覺察﹐按劾施行。」

紹興五年閏二月十二日﹐尙書省言「州縣治獄之吏﹐專事慘酷﹐待其垂死。皆托以疾患殺之﹐亦未嘗依條視驗醫治﹐𨿽有歲終計分斷罪條法﹐並不奉行。理合申嚴詔諸路﹐去年分合依條計數﹐至今未見具奏。除已行約束外﹐令諸路提刑司將管下諸州禁囚病死人數遵依條敕計分斷罪﹐仍疾速比較聞奏﹐不得容庇違滯﹗仍候指揮﹐到限十日﹐專差人賫赴行在。」於是﹐六年﹐江陰軍七十四人﹐病死過四人﹐最少﹐當職官與轉一官。

軍制

建炎三年九月二十七日﹐禦營使司言「訪聞江南東西及兩浙路統兵官並不鈐束兵眾﹐致攘奪村民財物﹐虜掠婦女﹐拘占捨屋﹐作過深屬不便。」詔令江南東西﹑兩浙路防江統制等官﹐嚴加鈐束﹐縱令有犯﹐其統制等官先行軍法﹐犯人不以多寡﹐並行處斬。

元

匣禁延祐四年六月﹐袁州路奉江西行省札付﹕「近據龍興路申﹕『竊謂刑罰國之大柄﹐有功者賞﹐有罪者罰﹐理當然也。伏維聖朝車書萬里﹐四海爲家﹐刑罰之制﹐理宜歸一。竊見江南有司見禁重囚﹐晝杻雙手﹐匣其一足﹐夜則並匣雙足。未審腹裏重囚﹐如何禁系﹖如蒙明白定擬﹐使江南腹裏刑案歸一﹐實爲平允。申乞照詳得此移準中書省咨該送刑部議得內郡江南諸處官府。』在牢設置匣牀﹐本爲防備所禁囚徒畏罪疏虞之患﹔然各處所得﹐事有不同﹐從來未有定制。況無死罪以下﹐或法重而情輕﹐或法輕而情重﹐晝夜桎梏﹐則恐致慘傷﹔姑息任情﹐則或生不測﹐似難一槪定論﹐擬令所在主司佐幕之官﹐臨事詳情﹐隨宜匣禁﹔如有挾私淩虐﹐私情故縱者﹐驗事輕重治罰。具呈照詳都省﹐咨請依上施行。」

隨路決斷罪囚至元二十九年十月��日﹐奏過事內一件﹐官人每說﹐隨路江南罪囚每限遲慢﹐著有奏呵﹐爲甚那般遲慢﹖著有聖旨有呵﹗回奏﹐做賊每根底﹐交大札魯忽赤每斷者﹐聖旨有來爲那上頭等大札魯忽赤每斷呵﹐誤著有奏呵﹐不須等札魯忽赤斷﹔合斷的交隨路官人每斷了者﹐聖旨了也。欽此。

究治死損罪囚元正三年正月﹐行禦史臺該據監禦史呈﹕「江南府州司縣囚﹐以北爲多。重刑往往追會不完﹐未經結案而死﹐明正典刑者甚少﹔輕囚亦有監擊致死者。官司視以爲常。深恐中間枉直不辧﹐冤抑莫申。今後嚴責各處官司﹐如有必合監禁之人﹐疾早追問斷決﹐勿致淹禁﹔遇有疾病﹐則罪輕者召保﹐罪重者令醫看治﹐仍令親屬入侍﹐期於痊愈﹔或有不幸身故﹐於月報內明白開寫﹕某人因犯何罪﹐自幾年月日收禁﹐追會其事未完﹐自其日因是何病癥﹐是何醫工﹐對是何親屬﹐及日申病癥分數﹐身死月日﹐行移某處官司﹐初復檢驗﹐有無他故。如此備細牒呈廉訪司﹐一一照勘得。如有不應監收而監收﹐應疏決而不疏決﹐及非理死損者﹐嚴刑究治。仍每歲終具死訖罪囚數目開申。」

汪宣慰不奔父喪皇慶二年五月﹐江西廉訪司奉江南行臺札付﹐準禦史臺咨﹕近據淮東廉訪司申﹐淮東宣慰使汪元昌聞知父喪﹐不卽奔赴﹐值先帝升天﹐作樂飲酒﹔不忠不孝﹐合行明正其罪﹐永不敍用。申乞照詳得此﹐呈奉中書省札付﹐送刑部議得。汪元昌所犯﹐合依已擬除名不敍﹐徧行照會﹐相具呈﹐照詳得此﹐都省照得﹐卽系本臺元呈事理﹐仰就便聞奏事承去。皇慶二年正月十三日﹐本臺官奏過事內一件﹔昨前省家俺根底與將文書來﹐淮東廉訪司官人每文字裏說將來﹐揚州宣慰使汪元昌小名兒的人﹐他的爺歿了呵﹐省家交他奔喪去麼道﹐與將文書去呵﹐他不奔喪﹐將省家文收藏了﹐每日筵席有﹔完澤皇帝升天了呵﹐別了大體例﹐家裏喚得樂人來交唱著﹐他自彈著﹐筵席有﹐更歿了爺不奔喪的罪過﹐遇赦免了也﹐刑部擬著他除名不敍麼道﹐俺商量來依著他每擬定的行呵怎生﹖奏呵「那般者」麼道聖旨了也。欽此。咨請欽依施行。

因姦謀殺本夫南京路李政等四人各招﹕至元元年十月內﹐去何饅頭家喫酒﹐與何饅頭妻阿陳通奸。當年十月李政說合何饅頭妾何阿安與劉天章通奸﹐在後劉天章對李政道﹕咱兩个數算何饅頭咱要這兩个婦女做媳婦。此時說知二婦人。至元二年十二月二十三日﹐何阿安向李政道﹕俺小何城外拾橡子去了也。李政與劉天章前去殺死何饅頭是實。法司擬李政﹑劉天章所指系謀殺人已殺事。劉天章爲首﹐李政從而加功﹐各合處死在捲。何饅頭妻陳玉﹐依舊例合徒五年﹐仍於家屬處徵燒埋銀五十兩﹐給付苦主來解。陳玉已要訖鈔二百兩合準燒埋銀數﹐餘數還主。外據何阿安所招﹐令奸夫將夫打死。舊例謀殺夫者﹐皆斬。各合處死。右三部呈﹕「劉天章因奸殺死何饅頭﹐情理至重﹐處死。相應元受錢物準除燒埋銀數外。據何阿安所招﹐同謀令劉天章等將夫殺死。各合處死。」劉天章﹑何阿安在禁病死。省議李政﹑何阿安所犯系因奸殺死本夫﹐其二人俱各處死﹔仍於元受打合錢內﹐就除燒埋銀五十兩給付苦主﹐餘數還事主。陳玉私受財和﹐罪犯爲系官司準告﹐不合治罪。

傍人毆死奸夫至元十七年三月十九日﹐行中書省準中書省咨﹕該來呈浙西道宣尉司呈平江路歸問到吳千三狀招﹐不合於至元十五年九月初一日﹐因爲周千六嚇姦蘇小二﹐男婦吳二娘勸和上﹐被周千六用瓦缽頭毆打﹔其吳千三卻用紅油棍於周千六右耳邊臉上打訖一下﹐因傷於初二日身死。有伊父周小十一受訖油米等物﹐將屍燒揚了當。按察司審問是實。除吳二娘先行摘斷外﹐吳千三所犯﹐比依大名府徐斌毆死張驢兒伊母阿許受訖錢準伏例﹐擬將吳千三減死流遠。咨請照驗。爲此送刑部議得。已死周千六生前嚇姦人挾恨尋閒﹐將勸和人吳千三毆打﹐致系本人還打﹐邂逅身死﹔其伊父周小十一不欲告官﹐自願休和﹐將屍焚揚。卽與徐斌毆死張驢兒伊母告休事理一體。若依全免﹐其吳千三終是用棍將周千六還打致命﹐比依前例頗重﹐以此參詳﹐將吳千三量情杖斷一百七下﹐徵燒埋銀五十兩﹐給付苦主。相應都省準擬施行。

品官妻與從人通奸至元十八年十月﹐行禦史臺準禦史臺咨﹕承奉中書省札付﹐據刑部呈歸勘得大都路解到奸夫鄧海狀招﹐至元十五年三月﹐授到中書省札付。充河間路馬蘆馬頭鎭撫勾當﹐至元十六年十一月得替﹐前來大都求仕未了。至當年十二月內﹐有姑舅兄郭同知將海分付劉五提舉﹔與弟鄧四跟隨前去髙郵路管課處﹐尋覓勾當。不合於正月初一日到邳州萬關店內安下﹐信從軀婦趙海棠媒合﹐與劉五提舉妻阿孫通奸。及弟鄧四亦與本官軀婦趙海棠通奸在後。又劉阿孫道﹕劉提舉那廝﹐十二三年不會來我行宿臥。我跟你去﹗海棠道﹕隨後打旋的些銀錢將你去。以此海對劉提舉道﹕小人待往大都去也。劉提舉賫發鈔一定﹐馬一疋﹐辭罷。劉提舉卻與弟鄧四前去揚州買馬﹐回來卻到髙郵。於三月二十二日與弟鄧四刁引劉阿孫﹑趙海棠逃走大都。事發到官﹐招伏罪犯是實。姦婦劉阿孫狀招﹕年三十八歲﹐無疾孕﹐系大都雜造孫總管親女。自十六歲嫁與劉五提舉爲妻﹐有生到男劉犍兒﹐年一十六歲﹐及軀婦趙海棠招伏無異。鄧四在逃未獲。卽將鄧海﹑劉阿孫﹑趙海棠發下大都路司獄司收禁。大部復審無冤。議得奸夫鄧海所犯﹐若依常例決杖八十七下﹔卻緣本人當原跟遂劉提舉尋覓勾當﹐與本官正妻阿孫通奸﹐又弟鄧四與本官姑媽趙海棠通奸﹐同情刁帶。劉阿孫﹑趙海棠在逃﹐罪盈惡稔﹐敗污風俗。姦婦劉阿孫系官門良家之子﹐又系與勛業故劉行省親男劉提舉品官爲妻﹐已有長立男兒﹐與隨行尋覓衣飯人鄧海通奸﹐背夫在逃﹐情理深重。其各人難同凡人相姦例斷擬﹐各處死。相應徧諭諸路﹐庶使後人不犯。軀婦趙海棠﹐終經劉提舉寵幸﹐聽從阿孫妖言﹐媒合與鄧海通奸﹐又自與鄧四通奸﹐背使在逃﹐擬斷一百七下。呈乞照詳得此札付禦史臺審問各人已招是實。施行間﹐軀婦趙海棠在禁病死。都省議得鄧海﹑劉阿孫所犯卽系有傷風化﹐事理依準部擬﹐俱各處死。仰照驗施行。

招贓番異加等元貞二年八月﹐準禦史臺咨﹕爲江東道宣慰副司李公弼取受紅花﹐行人中統鈔一十五定依例審斷番異原招等事﹐移準禦史臺咨。元貞二年六月初二日奏過事內一件﹐囊家歹爲頭行臺﹐官人每與將文書來建康府宣慰副使李公弼名字底人官買紅花﹐其間張人等人每根底要了肚皮十五定﹐明白招來﹗文書要了來﹐鈔也納了﹐這裏頭一項﹐要了三定鈔﹐爲重依體例﹐合打四十七﹐罷現職﹐別行求仕。年時个十二月裏﹐皇帝根底奏過交要罪過去來﹐那其間明理不花提底言語裏頭官人每要肚皮底斷罪過呵﹐這般聖旨有呵﹐這李公弼先招了底﹐卻番了說道﹕『我的祗候要了來﹐根腳裏文書裏去呵﹐他要了肚皮的明白有俺只兒哈郎等商量來這里。省裏差好人﹐臺裏差監察與行臺官﹐每一處好生問的是實呵﹐比先底罪過加等要罪過呵﹐怎生奏呵﹐聖旨了也。』又奏﹕『今後官人每要了肚皮﹐與了招伏斷罪過﹐其間依聖旨體例裏﹐行省宣慰司﹑路官每一處審呵。那審底官人每﹐那要肚皮來底人每﹐根底偏向覷面皮教番異了呵﹐言語底人每﹐有呵那般勾當出來呵﹐他每根底重要罪過呵﹐怎生﹖』麼道奏呵﹐聖旨了也。欽此。

軍官不丁憂取受依例問延祐年正月﹐行臺札付該照得﹕皇慶二年十二月初三日﹐浙西道申﹐松江萬戶府劉千戶翼軍人張壽告徐百戶受要正軍尹富買工歇役錢鈔﹐在家不當役事﹐勾問得千連人等指證相同。數內百戶徐允昌於皇慶二年六月二十八日父喪﹐制服未終。參詳犯罪遭罹喪制例內不曾聲說軍官﹐合無一體聽候。若便歸問﹐誠恐差池。乞明降。得此移準禦史臺咨呈奉中書省札付送﹐據刑部議得﹕張壽告百戶徐允昌要訖軍人尹富中統鈔二十二兩五錢﹐歇役二个月。卽系取受枉法軍官旣不丁憂依例追問。相應具呈照詳都省。仰依上施行。

弓手犯贓次丁當至大三年十月﹐福建宣慰司承奉江浙行省札付﹕近據松江府申﹐合屬額設弓兵俱系農民﹐少諳巡捕﹐其間多有濫用機察並作過警迹人巡鹽捕賊﹐遇有失過盜賊﹐卻令苗頭弓兵甘受三限不獲之責。令苗僉弓兵惟慮日久消廢家私。知有受贓斷革之例﹐往往買使親識人等冒作出錢過付人數﹐虛捍欺詐取受﹐赴官陳告。被告弓兵不待對證﹐便行招承﹐以圖斷革。故因此里正人等常以僉捕爲由﹐煽惑擾害百姓。今後若將濫設機察人等革去﹐僉到有苗弓兵果有取受斷革﹐令伊家以次丁當役﹐少革僥幸之患。乞照詳事。得此省府除濫設舊有機察人等已經徧行革去外﹐議得僉到弓兵果有取受告發到官斷革﹐令伊家以次丁當役﹔如委無次丁﹐別行差補。相應緣系爲例事理移咨尙書省定奪。去後。今準尙書省咨該送據刑部呈議得僉差弓兵須於有丁戶內僉撥﹐豈有單丁之家充應﹖若有犯贓﹐合依已擬革令本戶以次丁應當。相應具呈照詳都省﹐咨請依上施行。

取受事發回付量斷禦史臺據淮東道按察司申﹐揚州路府判羅天祿取受不公﹐比及事發﹐已經回付﹔又伊妻阿趙受訖銀器二付﹐咨請照驗定奪事。準此﹐呈奉到中書省札付﹐送刑部照擬回呈﹐議得﹕羅天祿所招取受違錯罪犯﹐除輕罪外﹐據本人狀招﹐不合於二十三年二月十五日四月盡頭﹐因事取受張應卯銀器九件﹐罪犯卻緣羅天祿﹐比及事發﹐已經回付。看詳終因取受其事枉法卽系違錯。量情擬將羅天祿解見任﹔期年後降先職一等敍用﹐標注私罪過名。外據羅天祿妻阿趙子羅衍𨿽有取到招伏﹐終是與天祿共犯﹐似難議罪。得此都省議得羅天祿所招取受張應卯銀器九件﹐比及事發﹐已經回付。量情擬決三十七下﹐解見任﹐期年後降先職一等敍用﹐標注私罪過名。準部擬除外﹐合下仰照驗施行。」

僧徒偸盜師叔物件刺字皇慶二年四月﹐福建道宣慰司﹐承奉江浙行省札付﹐據建康路申句容縣申僧人華祖仁狀告﹕至大四年四月初七日﹐被盜訖棉綫三十兩﹑紅絹一疋﹑又薴布一疋﹐計贓實有中統鈔四定。捉獲得贓僧曹勝哥﹐取訖招伏﹐不合偸盜得師叔華祖仁鈔物。本省看詳招詞﹐僧人有犯﹐如系法眷師祖而下子孫侄弟同派﹐比同親屬免刺字斷﹐系爲事理。移準中書省咨送﹐據刑部議得﹐僧人曹勝哥所招不合於至大四年三月二十八日夜間偸盜訖師叔華祖仁棉綫布疋鈔定等物。罪犯旣已斷訖﹐發付還俗﹐追徵賠贓﹐據合比例刺字﹐收充警迹人。相應具呈照詳都省﹐準擬咨請依上施行。

被告官吏回避大徳三年八月﹐禦史臺據河南道廉訪司申﹕「車秀於至元三十一年十二月二十七日告邳州官吏不公。十二月二十八日﹐本州官吏以貼書曹國政等告車秀毀罵州官﹐馮彭城等指證取招﹐枷項號令﹐加重杖斷五十七下﹐身死。前後情節﹐中間羅織﹐因而致傷人命。今後凡言告官吏不公之人﹐所犯被告官吏﹐並合回避﹐呈奉中書省札送刑部議得﹐邳州達魯花赤禿魯迷失﹐知州趙際旣無取到招伏﹐欽遇詔恩﹐別無定奪。都省準擬議得﹕凡言告官吏不公之人﹐所犯被告官吏﹐理宜回避﹐仰照驗施行。」

婿告丈人造私酒大徳七年十一月二十五日﹐山東宣慰司準中書刑部關承奉中書省判送本部呈﹐山東宣慰司關濟寧路備碭山縣申﹐王頭口告丈人劉通釀造私酒﹐取訖犯人劉通招狀。其告人王頭口﹐系劉通下財招到養老不出捨女婿﹐承繼戶門﹐與男無異﹐宜同自首。本部議得﹐王頭口旣系劉通下財招到養老女婿﹐承繼戶門﹐理同父子恩義。今乃王頭口棄滅人倫﹐卻行告訐劉通釀造私酒﹐卽非重事。合準本路所擬比同自首免罪。據王頭口不����約量懲戒﹐以厚風俗﹐相應具呈照詳。奉都堂鈞旨﹕「送刑部﹐依上施行。」

李萬戶宰馬延祐三年四月初一日﹐行臺札付該據浙西道申﹐晉良弼告江陰州李萬戶各項違法不公等事。參詳萬戶八撒兒所招各項罪犯﹐以宰馬爲重﹐例決仗一百。卻緣所宰馬匹老病﹐又兼八撒兒系欽受宣命三品人員﹐宜從合干部分定擬。相應乞照詳得此議得萬戶八撒兒所招不合私宰馬匹筵會罪犯。擬合欽依已降聖旨﹐事竟決杖一百下。卻緣八撒兒驅口髙興兒買契上該寫馬二十歲﹐左眼微有靑盲﹐別無毀折不堪爲用之處﹔宰死之後﹐妄告因病倒死情罪。卽系受宣三品軍官﹐宜從憲臺區處﹐惟復令合干部分更爲定擬。相應移準咨該承奉中書省札付送據刑部呈會驗。至元八年正月二十四日﹐欽奉聖旨﹕「節該有司宰馬牛者﹐正犯決杖一百﹔若馬牛老病﹐不堪爲用者﹐除中都在城﹐經由總管府辧驗得實﹐附歷印烙訖﹐方許宰殺﹔余經所在官司依上施行。欽此。」今承見奉本部議得萬戶李八撒兒所招﹐除輕罪外﹐止據不於延祐元年二月二十一日令驅口髙興兒用中鈔六定五兩﹐於朱陔處買到赤色騸馬一匹。令驅口髙興兒宰殺﹐請待寧元帥筵會。罪犯𨿽稱所宰馬匹年老眼微有靑盲﹐終非不堪爲用。擬合依例杖斷一百。標附相應具呈照詳﹐得此照得延祜二年十一月二十七日﹐欽奉詔恩釋免。今據見呈都省﹐仰欽依施行。

開禁燈火至元二十九年閏六月十五日﹐湖廣等處行中書省準中書咨﹕前潭州路榷茶司提舉鄧撝言南方開禁燈火事。送禮部議得江南初定之時﹐爲恐人心未定﹐因此防禁﹔今歸附年深﹐尙未蠲除﹐所害不淺。若蒙移準江南各省講究開禁﹐相應咨請講究。有無違害﹐就便施行。準此此札付合屬講究去後。回據各狀申呈﹐會集耆老儒人等講究得﹐今江南歸附已後一十八年﹐人心寧一﹐燈火之禁﹐似宜寬弛。若依提舉鄧撝所言開禁﹐相應得此省府除外仰依上開禁施行。

新降鹽法事理大徳四年十一月﹐兩淮都轉鹽運使司承奉中書省札付﹐欽奉聖旨﹕節該中書省奏﹐諸處鹽課﹐兩淮爲重﹐比年以來﹐諸人盜買私鹽﹐權豪多帶斤重﹐辦課官吏﹐賄賂交通﹐軍民官巡禁不嚴﹐以致侵襯官課﹐宜從新設法關防﹐乞降聖旨事。準奏。自大徳四年爲始﹐立倉查運﹐撥袋支發﹐以革前獘﹔眞州采石依舊設官批驗﹐置軍巡捉﹔江淮海口私鹽出沒去處﹐添撥車舡﹐附場閒雜舡只﹐不許往來灣泊﹔軍民捕盜等官常切用心防禁﹐毋致私鹽生發。欽此。所有立法合行事理﹐命中書省定立條畫﹐上江下流諸衙門大小官吏人等﹐各務遵守奉行。若有滅裂沮喪之人﹐照依已降聖旨究治。欽此。

一﹑綱舡運到鹽袋﹐須要入倉排垛收貯﹐如遇客旅關鹽﹐添席重包﹐然後交發﹐不須就舡兌撥。違者倉官鹽運各決三十七下﹐解見任﹐期年後別行求仕﹔運官有失關防﹐罪亦及之﹔通同縱放者﹐與同罪。

一﹑諸綱運鹽船隻。每歲任運之後﹐督責船主﹐趁時修船﹐整辦浮動﹐不許擅自離綱。私離綱者﹐決杖五十七下。

一﹑獲鹽多系累經配斷﹐視爲尋常﹐不攺前過﹐一番事發﹐一徧詐人﹐諸場富上竈戶有殷實良民﹐多被妄行通指﹐此等炎徒紛亂。今後犯鹽經斷賊徒﹐各於門首粉壁大字書寫「犯盜經斷贓徒」六字。官爲籍記姓名﹐責令巡尉捕盜等官每月一次點名撫治﹐務要攺過﹐別求生理﹐出入往回﹐須使鄰佑得知﹔三日之外不歸者﹐卽報捕盜究問﹔三年不犯﹐鄰佑保舉﹐方許除籍。

一﹑采石依舊設官批驗引目﹐摘撥軍船﹐一同盤捉私鹽。今後前去上流販鹽船隻﹐須由彼中批驗﹐另無夾帶私鹽﹐方許經行。匿不批引者﹐同私鹽法科斷。其海船﹑海仙鶴﹑鐵頭船﹐采石之上﹐不許放過﹐違者決杖五十七下﹐其船沒官。若軍官批引官通用脫放者﹐與犯人同罪。

一﹑已前應有鹽牙﹐盡行革去。除今次額設鹽總部轄外﹐敢有私充牙人及已罷舊來潑皮﹑鹽牙﹐仍前結攬鹽商暗行交易者﹐許諸人首捉到官。犯人決杖六十七下﹔仍於名下各追中統鈔五定﹐付告人充賞。

一﹑諸犯私鹽者﹐科徒二年﹐決七十﹐財產一半沒官﹐決訖發下鹽場鐐役。兩鄰知而不首者﹐決六十。買食私鹽者﹐杖六十。轉行貨賣﹐博易諸物者﹐同私鹽法正犯鹽徒加犯加等斷罪。居役三犯﹐斷訖發付邊遠屯田。

私鹽合醬治罪大徳七年四月﹐江浙行省據兩浙運司申﹐松江萬戶府千戶鄒武義捉獲章慶二等買訖私鹽三十九斤﹑鹽滷四擔﹐合醬貨賣。比依私鹽淹浥魚鯗筍乾買食私鹽私滷例斷訖。﹝按元制鹽法通例﹐淹鹵海鮮魚蝦鯗鮚竹筍檢據給程發賣。若有私鹽淹鹵者﹐捉獲本司比同私鹽法科斷﹔正犯人杖七十﹐財產一半沒官﹐鐐役二年﹔批擔受寄爲牙引領之人﹐杖六十﹐食用者笞五十七下。又諸犯私鹵刮取咸土﹐將買賣之人各杖六十﹔挑擔撐載受寄爲牙引領之人﹐減等笞五十﹐潛地偸取鹵水者﹐止坐偸鹵之人﹔買依私鹵﹐采取咸土﹐淋鹵食用者﹐各笞四十七下。﹞今廉訪司照例前項文卷取訖。松江萬戶府首領官巡鹽官千戶鄒武義﹐別無許令巡醬明文﹐違錯招伏斷罰﹐慮恐諸人聞知﹐故行盜賣私鹽私鹵合醬﹐侵櫬官課不便。擬合徧行禁治緣系爲例。事理移準中書省咨刑部議得巡禁私鹽﹐已有定例。民間合醬﹐合用官鹽﹐如無私鹽顯證﹐毋得因而擾民。如蒙移咨浙省﹐依上禁治。相應都省準呈施行。

明

自劉基之死﹐胡惟庸益無所忌﹐與太師李善長相結﹐以兄女妻其弟太僕丞存義之子佑。其定遠舊宅井中﹐忽生石筍﹐去之復旁出者三。諛者爭引符瑞﹐又言其祖父三世塚上皆有火光燭天。惟庸益喜自負﹐有異謀。陸仲亨自陜西歸﹐擅乘傳﹐費聚奉命招降蒙古無功﹐帝皆切責之。二人大懼。惟庸陰以權利引誘二人。二人素戇勇﹐見惟庸用事﹐密相往來。陳寧性嚴刻﹐帝責之﹐不能攺。其子孟麟數諫﹐寧捶之死。帝惡其不情﹐曰「寧於其子如此﹐奚有君父耶﹖」寧聞之懼﹐遂與惟庸通謀。惟庸又令都督毛驤取衛士劉遇賢﹑亡命魏文進等爲心膂﹐遣明州衛指揮林賢下海招倭﹐又遣元故臣封績致書稱臣於元嗣君﹐約爲外應。事皆未發。會惟庸子馳馬於市﹐隧死車下惟庸輓車者。帝怒﹐命償其死。惟庸請以金帛給其家﹐不許。惟庸懼﹐乃與陳寧﹑塗節謀起事﹐陰告四方及武臣從己者。占城之入貢也﹐惟庸與汪廣洋皆被詰責。至是節上言﹐劉基爲惟庸毒死。廣洋宜知狀。帝問廣洋﹐對曰「無有」。帝怒責廣洋明欺﹐貶海南。舟次太平﹐帝追怒廣洋在江西曲庇文正﹐在中書不發楊憲姦﹐賜之死。廣洋爲人寬和自守﹐與姦人同位而不能去﹐故及於禍。廣洋死﹐妾陳氏從死。帝詢之﹐乃入官陳知縣女也。大怒曰「沒官婦女﹐止給功臣家。文臣何以得給﹖」敕法司取勘。於是惟庸及六部堂屬咸當坐罪。

十三年春正月﹐節遂上變﹐告惟庸。中書省吏商量亦以惟庸陰事告。帝大怒﹐下廷臣更訊﹐詞連寧﹑節。廷臣言﹕節本預謀﹐見事不成﹐始上變告﹐不可不誅。戊戌﹐誅惟庸﹑寧﹑節等。惟庸初由善長薦﹐及惟庸誅﹐坐黨死者甚眾﹐丁玉﹑李伯升等皆與焉﹐善長獨免。

二十三年﹐太師韓國公李善長七十有七﹐耄不檢下﹐嘗欲營第﹐從湯和假衛卒三百人﹐和密以聞。夏四月﹐京民坐罪應徙邊者﹐善長數請免其私親丁斌等。帝怒按斌﹐斌故給事胡惟庸家﹐因言存義等往時交通惟庸狀。會善長奴盧仲謙等﹐告善長與惟庸通賂遺﹐交私語。吉安侯陸仲亨家奴封帖木亦告仲亨與延安侯唐勝宗﹑平涼侯費聚﹑南雄侯趙庸與惟庸共謀不軌﹔或又告善長﹐云「將軍藍玉出塞至捕魚兒海﹐獲惟庸通沙漠使者封績﹐善長匿不以聞。」於是禦史交章劾善長﹐帝發怒﹐下仲亨等於獄﹐窮治黨與﹐逮存義父子﹐並捕封績鞫之。李存義等獄具云﹕惟庸有反謀﹐使存義陰說善長。善長驚叱曰「爾言何爲者﹖審爾九族皆滅已。」又使善長故人楊文裕說之﹐云「事成當以淮西地封爲王。」善長驚不許﹐然頗心動。惟庸乃自往說﹐善長猶不許。居久之﹐惟庸復遣存義進說﹐善長嘆曰「吾老矣。吾死﹐汝等自爲之。」乃坐善長元勛國戚﹐知逆勛謀﹐不發舉﹐狐疑觀望﹐懷兩端﹐大逆不道。會有言星變﹐其占當移大臣乙卯。賜善長死﹐並其妻﹑女﹑弟﹑侄﹑家口七十餘人誅之。子祺﹐已前卒。臨安公主徙江浦。祺子芳﹑茂﹐以公主恩得不坐。芳爲畱守中衛指揮。茂爲旗手衛鎭撫﹐罷世襲。陸仲亨﹑唐勝宗﹑費聚﹑趙庸﹑及滎陽侯鄭遇春﹑宜春侯黃彬﹑河南侯陸聚等﹐皆坐惟庸黨誅死。而已故濟寧侯顧時﹑營陽侯楊璟﹑淮安侯華雲龍﹑靖海侯吳楨﹑鞏昌侯郭興﹑永城侯薛顯﹑臨江侯陳徳﹑六安侯王志﹑汝南侯梅思祖﹑宣徳侯金朝興﹑永嘉侯朱亮祖﹑南安侯兪通源﹐亦皆追坐惟庸黨﹐除其世爵。時子敬﹑亮祖次子昱及思祖家及都督毛驤等坐死者甚眾。驤﹐騏之子也。帝手詔條列其罪﹐傅著獄辭﹐爲昭示姦黨三錄﹐布告天下。初﹐仲亨年十七﹐爲亂兵所掠﹐父母兄弟俱亡。持一升麥﹐伏艸間。帝見之﹐呼曰「來」。遂從徵伐﹐至封侯。帝嘗曰「此我初起時腹心股肱也。」及下獄﹐帝曰「朕每怪其居貴位﹐有憂色。」又曰「費聚曩使姑蘇﹐不稱旨﹐朕嘗詈責﹐遂欲反耶﹖「又嘆曰「使王濂在﹐善長必不至此﹗」

二十六年﹐涼國公藍玉之在軍也﹐擅黜陟將校﹐進止自專。帝數譙讓。及兼太子太傅﹐玉不樂居宋﹑潁兩公下。曰「我不堪太師耶﹖」比奏事多不聽﹐益怏怏。乙酉﹐錦衣衛指揮蔣瓛告玉謀反﹐下吏鞫訊。獄辭云「玉同景川侯曹震﹑鶴慶侯張翼﹑舳艫侯朱壽﹑東莞伯何榮及吏部尙書詹徵﹑戶部侍郎傅友文謀爲變﹐將以帝出耕耤日舉事。」獄具﹐族誅之。列侯以下坐黨夷滅者﹕普定侯陳桓﹑東平侯韓勛﹑懷遠侯曹興﹑全寧侯孫恪﹑宣侯曹泰﹑西涼侯濮玙﹑東川侯胡玉﹑徽先伯桑敬﹐都督黃輅﹑湯泉﹑馬俊﹑王誠﹑聶緯﹑王銘﹑許亮﹑謝熊﹑汪信﹑蕭用﹑楊春﹑張政﹑祝哲﹑陶文﹑茅鼎﹐其餘不可勝數。於是勇力武健之士﹐芟夷殆盡﹐罕有存者。

二十七年﹐藍玉之誅也﹐傅友徳內懼。定遠侯王弼謂友徳曰「上春秋髙﹐旦夕且盡。我輩柰何﹖」語聞於帝。十二月乙亥﹐賜弼死。是歲永平侯謝成亦坐事死。

三十年﹐初﹐帝命刑官取大誥條目﹐撮其要略﹐謂之律誥。至是書成﹐刊布中外。而大誥所載諸峻令﹐不復輕用。其後罪人率援大誥以減等﹐亦不論其有無矣。

三十一年﹐詔行寬政﹐赦有罪。

建文四年六月乙丑﹐棣兵犯金川門。徐增壽徘徊殿廷﹐有異志。禦史魏冕帥同官毆之﹐與大理寺丞鄒瑾請速加誅。帝手劍斬之殿廡下。穗景隆及指揮僉事劉淸守金川門﹐登城﹐見棣麾蓋﹐開門迎降。門卒龔詡慟哭去之﹐遂隱而死。禦史連楹﹐叩馬欲剌棣﹐被殺﹐屍直立不僕。棣迎皇太后至軍中﹐述不得已起兵之故。宮中火起。京師嘩言帝及皇后馬氏崩。棣因遣中使出帝後屍火中。越八日﹐壬申﹐葬之。殺皇太子文奎。揭榜殿廷﹐以兵部尙書齊泰﹑太常寺卿黃子澄及文學博士方孝孺等五十餘人爲姦臣。是日孝孺被執下獄。衡府紀善周是修畱書別友人﹐具衣冠﹐爲贊擊衣帶間﹐入應天府學﹐自縊於尊經閣。魏冕﹑鄒瑾及給事中龔泰﹑葉福﹑秦府長史鄒朴﹑江西副使程本立俱自殺。或云﹐朴卽瑾子也。泰子澄﹐赴召未至。聞變﹐泰奔廣徳州與王叔英圖興復。子澄欲與姚善航海起兵。善謝曰「公朝臣﹐當行收兵﹐善守土﹐與城存亡身耳。」子澄乃走嘉興﹐就前袁州知府楊任謀舉事。已而俱被執。棣將篡位﹐出孝孺於獄﹐令艸登極詔。孝孺斬衰至﹐悲慟不已。棣降楊勞曰「先生無自苦﹐予欲法周公輔成王耳。」孝孺曰「成王安在﹖」曰「彼自焚死。」曰﹕何不立成王之子﹖」曰「國賴長君。」曰「何不立成王之弟﹖」棣曰﹕此予家事耳。顧左右授筆札﹐曰「詔天下﹐非先生不可。」孝孺投筆於地﹐哭且罵曰「死卽死耳﹐詔不可艸。」彊之﹐乃大書「燕賊篡位」四字。棣大怒﹐令以刀抉其口﹐兩旁至兩耳﹐復系獄。以艸詔屬侍讀樓璉﹐承命不敢辭。歸語妻子曰「我固甘死﹐正恐累汝輩耳。「遂自經死。或曰﹐艸詔者王景﹔或曰王達也。索國寶不知所在﹐或言付黃觀出收兵矣。命有司追捕﹐收其妻翁氏並二女﹐給象奴。翁氏攜女及家屬十人投淮淸橋死。棣旣篡立﹐泰子澄被執至﹐親詰問之。投辯不屈﹐遂與孝孺磔於市。孝孺並慨然就死﹐作絕命詞曰「天降亂離兮孰知其由﹐姦臣得計兮謀國用猶。忠臣發憤兮血淚交流﹐以此殉君兮抑又何求。嗚呼哀哉兮庶不我尢。」時年四十六。門人都督廖鏞等檢遺骸瘞聚寶門外山上。弟孝友同時被戮﹐亦賦詩一章。妻鄭氏﹑子中憲﹑中愈先自經死﹐二女投秦淮河死。宗族親友及門下士坐死者八百七十三人。鏞及弟銘﹑太常少卿盧原質﹐及弟原朴﹑禦史鄭公智﹑陜西僉事林嘉猷﹑刑部侍郎胡子昭﹑河南參政鄭居貞並坐孝孺黨誅死。鏞﹑銘﹐永忠之孫也。大理寺丞楊端﹑刑部郎中王髙坐縱孝孺息樹陰﹐同棄官去﹐劓鼻死。泰從兄弟敬宗等皆誅死。叔時永﹑陽彥等謫戍。黃子澄族人無少長皆斬。姻黨悉戍邊。楊任亦礫死。子禮﹑益俱斬。親屬戍邊。時諸臣以不屈誅及族親者﹐禦史大夫練子寧﹑戶部侍郎卓敬﹑主事巨敬﹑禦史髙翔﹑王度﹐及其子弟者﹐禮部尙書陳迪及子鳳山﹑丹山等六人﹐俱磔死。

國子博士黃彥淸以在梅殷軍中私謚帝﹐誅死。漳州教授陳思賢﹑諸生伍性原﹑陳應宗﹑林玨﹑鄒君默﹑曾廷﹑瑞呂賢以爲帝哭臨﹐有司執送京師﹐皆死。南昌知府葉惠仲以與修《太祖實錄》直書靖難事﹐族誅。遼府左長史程通從王徙荊州以前上封事﹐多指斥﹐械至京﹐死於獄。其友人徽州知府黃希範亦逮至論死。賓州知州蔡運追論姦黨死。

初棣發北平﹐道衍以孝孺爲託﹐曰「城下之日﹐彼必不降﹐幸勿殺之。殺孝孺﹐天下讀書種子絕矣。」棣頷之。卓敬之下獄也﹐惜其才﹐使人諷以管仲﹑魏徵事。敬泣曰「先皇帝曾無過舉﹐一旦橫行篡奪﹐恨不卽死﹐見故君地下﹐乃更欲臣我耶﹗」及其死也﹐棣猶嘆曰「國家養士三十年﹐惟得一卓敬。」然孝孺競誅及十族﹔敬誅及三族﹔其餘親戚連坐被誅及遣戍者﹐不可勝數。

天啟六年﹐周順昌好爲徳。於鄕有冤抑及郡中大利害﹐輒爲所司陳說﹐以故士民徳順昌甚。緹騎至﹐眾咸憤怒﹐號冤者塞道。比開讀﹐不期而集者數萬人﹐咸執香爲周吏部乞命。諸生文震亨﹑楊廷樞﹑王節﹑劉羽翰等前謁巡撫都禦史毛一鷺﹑巡撫禦史徐吉﹐請以民情上聞。旗尉厲聲罵曰「東廠逮人﹐鼠輩敢爾﹗」大呼﹕「囚安在﹖」手擲瑯璫於地﹐聲瑯然。眾益憤﹐曰「始我以爲天子命﹐乃東廠耶﹗」蠭擁大呼﹐勢如山崩。旗尉東西竄﹐眾縱橫毆擊﹐斃一人﹐余負重傷﹐踰垣走。一鷺﹑吉不能語。知府寇愼﹑吳縣知縣陳文瑞素得民﹐曲爲解諭﹐眾始散。會旗尉往浙江逮黃尊素﹐過蘇州﹐橫肆甚。城外復羣擊之。旗尉失駕帖﹐不敢復往。順昌﹑尊素皆自詣吏。髙攀龍聞逮者至﹐晨謁宋儒楊時祠﹐以文告之。歸與二門生﹑一弟飲後園池上﹐笑曰「吾視死如歸﹐今果然矣。」入與夫人語﹐如平時。出書二紙﹐告二孫曰「明日以付官校。」因遣之出﹐扃戶。移時諸子排戶入﹐一燈熒然﹐已衣冠自沈於池矣。發所封紙﹐乃遺表也。云「臣𨿽削奪﹐舊爲大臣。大臣受辱則辱國﹐謹北向叩頭﹐從屈平之遺則。」復別門人華允誠書云「一生學問﹐至此亦少得力」。時年六十五。遠近聞其死﹐莫不傷之。旗尉乃欲逮攀龍子﹐葉茂才力救得免。常州知府曾櫻乃助繆昌期﹑李應升資﹐而經紀攀龍身後事。昌期﹑應升﹑尊素﹑順昌﹑及周宗建皆北行﹐一鷺飛章告變﹐東廠刺事者言吳人盡反﹐謀斷水道劫漕舟。魏忠賢大懼。已﹐一鷺言﹐縛得倡亂者顏佩韋﹑馬傑﹑沈揚﹑楊念如﹑周文元等﹐亂已定﹐忠賢乃安。然自是緹騎不出國門矣。昌期等先後下鎭撫獄。昌期慷慨對簿﹐詞气不撓。竟坐贓三千﹐五毒備至。辛丑晦﹐死於獄。

初﹐揚州知府劉鐸﹐作詩書僧扇﹐有「陰霾國事非」句﹐偵者得之﹐聞於魏忠賢﹐倪文煥復構之﹐遂逮治。鐸雅善魏良卿﹐事得解﹐許還故官。良卿從容問鐸﹕「曩錦衣往逮﹐索金幾何﹖」曰「三千。」良卿令錦衣還之。錦衣怒﹐日夜俟鐸隙﹐言鐸系獄時﹐與囚方震孺同謀居間﹐辛巳﹐再下鐸鎭撫獄。會鐸家人有夜醮者﹐參將張體乾誣鐸咒詛忠賢﹐刑部尙書薛貞坐以大辟﹐竟殺之。

熹宗天啟六年丙寅二月﹐魏忠賢大構東林黨。楊漣﹑左光斗等已逮死於詔獄。復逮吏部員外郎周順昌等。周爲吳縣人﹐字景文﹐號蓼洲。時正家居不出。適魏大中被逮過蘇﹐周憤甚﹐與之同起居者三日﹐並設宴餞行。廷尉促行。周大罵曰「汝知世間有不畏死男子周順昌耶﹖」廷尉歸告忠賢﹐忠賢卽令廷尉矯旨逮周﹐欲置之死地。廷尉至蘇﹐時蘇撫爲毛一鷺﹐固忠賢之黨羽也。廷尉至周家中。周卽囚服隨之至撫署。士民聞訊送者數千人。開讀時有諸生遮請毛一鷺疏救。毛不敢發一語。廷尉卽大聲曰「東廠逮人﹐爾等何敢置喙﹖」眾大嘩。市人顏佩葦等乃推登堂上﹐叢毆廷尉﹐立死一人。余則受傷﹐踰垣而遁。此外﹐逮禦史黃尊素之廷尉亦於是時抵蘇﹐泊舟胥門外﹐亦被士民擊沈其舟。於是毛一鷺上章告變﹐謂蘇民謀斷糧道﹐繼復捕獲爲首者五人﹐立予斬決。卽今叢葬於虎邱山塘﹐張溥爲作碑記之五人墓也。周氏被逮抵京後﹐忠賢下令拷掠﹐五毒備至。周氏在途中﹐嘗寄書友人云「當豎起脊梁﹐做一个鐵漢」等語。諸生朱文祖﹐並間行抵都﹐爲之營救﹐皆無效果。至六月十七日﹐被謀死於獄中。及至領埋﹐已越三日﹐血肉狼藉﹐全身已腐﹐僅餘須髮。其死事之慘﹐實令人不忍言者矣。天啟七年丁卯七月﹐熹宗旣崩﹐信王卽位。首逐客氏﹐繼將魏忠賢放於鳳陽。後經羣臣疏劾其罪﹐忠賢懼﹐在途中自縊。至崇禎元年戊辰三月﹐又詔贈冤死諸臣。周氏長子茂蘭﹐字子佩﹐以𨿽蒙贈卹﹐然父仇未報﹐倪文煥﹑毛一鷺等﹐仍未置之於法﹐心有不甘。遂刺血上疏﹐爲父鳴冤。疏成﹐步行三千里﹐伏闕上書。抵京後﹐寓姚文毅公官舍﹐擬懇姚公代爲遞進。姚氏覽疏﹐見血迹殷然﹐霍然攺容。讀至中間﹐見有「鼎湖勸進」一語﹐謂周曰「今上初立﹐君以此語上疏﹐恐有犯聖怒﹐且僨事矣。」周曰「然則重書可乎﹖」姚公曰「墨書易耳﹐今爲血書﹐何可再攺﹐恐爾血枯矣。柰何﹖」周遂破舌重書貼黃以進。帝覽疏動容﹐竟至淚下。於是詔贈太常卿﹐謚忠介﹐並推贈三世。倪文煥亦因而伏法﹐毛一鷺已死﹐下詔追戮其屍。至是﹐周氏沈冤﹐乃得昭雪。考周氏之死﹐在丙寅六月十七日﹐及至昭雪在戊辰三月﹐相去不及二載﹐沈冤終至大白﹐父仇終得報復﹐亦可謂迅速也。周茂蘭爲父鳴冤﹐不惜兩度刺血書疏。其孝行之烈﹐尢爲難得。此項血疏﹐周氏累世保存﹐並爲裝裱。明末淸初諸名家﹐均會爲之題跋。至道光年間﹐乃被南昌萬氏所得。至光緒二十四年﹐復由南昌萬氏後裔萬福昌氏﹐將原文及題跋抄錄付梓﹐由兪曲園先生爲之作序。血疏全文﹐共計一百四十四字。今此項刻本﹐已極稀少。至於原疏﹐歷經兵燹﹐未識其無恙否也。

福王弘光元年﹐﹝淸順治元年﹞治從賊之獄﹐仿唐制六等定罪﹐十二月﹐刑部尙書解學龍議定上之。其一等應磔者﹕宋企郊﹑牛金星﹑李振聲﹑諭上猷﹑陸之祺﹑楊王休﹑知府張嶙然﹑提學參議黎志升﹑太僕寺少卿曹欽程﹑給事中髙翔漢﹑檢討劉世芳十一人。二等應斬秋決者﹕光時亨﹑鞏焴﹑周鐘﹑主事方允昌四人。三等應絞擬贖者﹕楊枝起﹑廖國遴﹑王承曾﹑副使原毓宗﹑庶吉士何孕光﹑少詹事項煜﹑修撰陳名夏七人。四等應戍擬贖者﹕侯恂﹑主事王孫蕙﹑檢討梁兆陽﹑大理寺錢位坤﹑副使王秉鑑﹑禦史陳羽白﹑裴希度﹑張懋爵﹑郎中劉大鞏﹑員外郎郭萬象﹑給事中申芝芳﹑修撰楊廷鑑﹑舉人吳達﹑金汝厲﹑黃繼祖十五人。五等應徒擬贖者﹕方拱乾﹑參議宋學顯﹑主事繆沅﹑給事中吳兆龍﹑傅振鐸﹑進士吳剛思﹑檢討方以智﹑傅鼎銓﹑庶吉士張家玉﹑及沈元龍十人。六等擬杖應贖者﹕員外郎潘同春﹑吳泰來﹑主事張琦﹑行人王於曜﹑行取知縣周壽明﹑進士徐家麟及向列星﹑李﹖八人。其畱北俟後定奪者﹕楊觀光﹑龔鼎孳﹑孫承澤﹑張若麒﹑少詹事何瑞徵﹑副使方大猷﹑侍郎黨崇雅﹑熊文舉﹑太僕寺卿葉初春﹑給事中戴明說﹑劉昌﹑禦史塗必泓﹑張鳴駿﹑司業薛所蘊﹑參議趙京仕﹑編修髙爾儼﹑郎中衛周祚及黃紀﹑孫襄十九人。其另存再議者﹕給事中翁元益﹑郭充﹑庶吉士魯櫓﹑吳爾壎﹑史可程﹑王自超﹑白孕謙﹑梁淸標﹑楊樓鶚﹑張元琳﹑呂崇烈﹑李化麟﹑朱積﹑趙潁﹑劉廷琮﹑郎中侯佐﹑吳之琦﹑員外郎左懋泰﹑鄒明魁﹑行人許作梅﹑進士胡顯﹑博士龔懋熙及王之牧﹑王臯﹑梅鶚﹑姬琨﹑朱國壽﹑吳嵩孕二十八人。其已奉旨錄用者﹕兵部尙書張縉彥﹐衛允文﹑給事中時敏﹑諭徳﹑韓四維﹑禦史蘇京﹑行取知縣黃國琦﹑施鳳儀﹑郎中張正聲﹑中書顧大成及姜荃林等十人也。得旨﹕周鐘等不當緩決﹔陳名夏未蔽厥辜﹔侯恂﹑宋學顯﹑吳剛思﹑方以智﹑潘同春等﹐擬罪未合﹔新榜進士﹐盡污僞命﹐不當復玷班聯﹐令再議。惟方拱乾結納馬士英﹑阮大鋮﹐特旨免其罪。然學龍所定案亦多漏网﹐而所擬一等諸犯﹐皆隨西行﹐實未嘗正刑辟也。

大淸順治二年弘光二年﹐先是﹐有狂僧大悲出語不類﹐爲總督京營戎政趙之龍所捕。阮大鋮欲假以誅東林及素所不合者﹐因造十八羅漢﹑五十三參之目。書史可法﹑髙宏圖﹑姜曰廣等姓名﹐納大悲袖中﹐海內人望﹐無不備列。禮部尙書錢謙益﹐先已疏頌馬士英﹐且爲大鋮訟冤修好矣。大鋮憾不釋﹐亦列焉﹐將窮治其事﹔獄詞詭祕﹐朝士皆自危。士英不欲興大獄﹐乃當大悲妖言律斬而止。

●第二卷

刑案﹝下﹞

淸

僞總督黃毓騏案順治五年四月﹐鳳陽巡撫陳之龍奏﹕「自金逆之叛﹐沿海一帶與舟山之寇止隔一水﹐故密差中軍各將稽察姦网﹐擒到僞總督黃毓麒並家人袁五﹐搜獲銅鑄僞關防一顆﹐反詩一本﹐供出江北窩黨薛繼周等﹐江南王覺生﹑錢謙益﹑許念元等。見在密咨拿緝。」得旨﹕黃毓麒著正法。其江北窩賊薛繼周﹐江南逆賊王覺生﹑錢謙益﹑許念元等﹐著馬國柱嚴飭該管官訪拿。袁五著一並究擬。陳之龍旋以禦寇疏防﹐縱兵搶掠﹐被劾降調。

黃毓麒系江陰人。所有僞印及悖逆詩詞﹐皆於通州法寶寺緝獲。逮問後﹐病斃於獄中。巡撫陳之龍以錢謙益會畱黃毓麒宿其家﹐且許助資招兵﹔又有盛名儒者﹐首告謙益從逆。總督馬國柱奉詔逮謙益質訊。謙益至江寧訴辯。時謙益年已七十﹐哀乞問官開脫。會毓麒死﹐盛名儒逃匿不赴質﹐乃以謙益與毓麒素不相識定讞。國柱因疏言「謙益以內院大臣歸老﹐子侄三人新列科目﹐必不喪心負恩。」謙益於是得釋歸。先是﹐順治二年五月﹐豫親王多鐸定江南﹐謙益迎降﹐尋至京候用﹐以禮部侍郎管祕書院事。任職甫數月﹐以疾乞假回籍。有詔許馳驛﹐密令巡撫﹑巡按視其疾痊具奏。蓋淸世祖甚疑其有異志也。謙益於獄解後﹐刊行所著《初學集》《有學集》。乾隆三十四年奉諭銷毀書板。

丁酉科場案順治十四年﹐丁酉科鄕試。上遣翰林院侍講方猶爲正考官﹐編修錢開宗副之。榜發後﹐與論大嘩。好事者編爲詩文及《萬金記》傳奇雜劇﹐備極醜詆。所謂《萬金記》者﹐以方字去一點爲萬﹐錢字去右旁爲金﹐指二考官之姓以調侃也。十一月壬戌﹐給事中陰應節參奏﹕「江南主考方猶等獘竇多端﹐物議沸騰﹐其彰著者﹐如取中之方章鉞﹐系少詹事方拱乾第五子﹔咸亨﹑咸膏﹐茂之弟﹐與猶聯宗有素﹐乘機滋獘﹐冒濫賢書。請立賜提究嚴訊。」得旨﹕「據奏南闈情獘多端﹐物議沸騰。方猶等經朕面諭﹐尙敢如此﹐殊屬可惡﹗方猶﹑錢開宗並同考試官﹐俱著革職﹐並中式舉人方章鉞﹐刑部差員役速拿來京﹐嚴行詳審。本內所參情事及闈中一切獘竇﹐著郎廷佐速行嚴查明白﹐將人犯拿解刑部﹔方拱乾著明白回奏。」方拱乾時官少詹事。十二月乙亥﹐方拱乾回奏﹕「臣籍江南﹐與主考方猶從未同宗﹐故臣子章鉞﹐不在回避之例。有丁亥﹑己酉﹑甲午三科齒錄可據。」下所司查議。明年二月庚午﹐禦史上官鉉劾奏﹕「江南省同考官舒城縣知縣龔勛﹐出闈後被諸生所辱﹐事涉可疑﹔又中式舉人程度淵﹐嘖有煩言﹐情獘昭著﹐應詳細磨勘﹐以釐夙姦。」得旨﹕「著嚴察逮訊。」丙申﹐禮部議復﹕「禦史上官鉉奏﹐江南新榜舉人嘖有煩言﹐應照京闈事例請欽定試期﹐親加復試﹐以核眞僞。至直省士子雲集﹐闈務不便久稽﹐其江南新科舉人﹐應停止會試。」從之。三月庚戌﹐上親復試江南舉人。戊午﹐諭禮部﹕前因丁酉科江南中式舉人情獘多端﹐物議沸騰﹐屢見參奏﹐朕是以親加復試。今取得吳珂鳴﹐三次試卷﹐文理獨優﹐特準同今科會試中式一體殿試﹔其汪溥勛等七十四名﹐仍準作舉人﹔史繼夫﹑詹有望﹑潘之彪﹑洪濟﹑黃樞﹑秦廣之﹑陳溯潢﹑許允芳﹑張允昌﹑何亮功﹑何炳﹑曹漢﹑馬振飛﹑朱扶上﹑萬世俊﹑黃中﹑董粵固﹑韓揆束﹑謝金章﹑許鳳﹑楊大鯤﹑周篆﹑沈鵬舉﹑史奭等﹐亦準作舉人﹐罰停會試二科﹔方域﹑林大節﹑楊廷章﹑張文運﹑汪席﹑陳珍﹑華廷樾﹑顧元齡﹑劉師漢﹑夏允光﹑程牧﹑孫有安﹑葉甲﹑孫長髮等十四名﹐文理不通﹐俱著革去舉人。案是科解元原系丹徒蔣欽宸。至復試第一之吳珂鳴﹐則武進人﹐以攺定鄕試一名﹐賜翰林院侍讀。據《武進縣誌》所載如此。十一月辛酉﹐刑部審實﹕江南鄕試作獘一案﹐正主考方猶擬斬﹔副主考錢開宗擬絞﹔同考官葉楚槐等擬責遣尙陽堡﹔舉人方章鉞等﹐俱革去舉人。得旨﹕方猶﹑錢開宗差出典試﹐經朕面諭﹐務令簡拔眞才﹐嚴絕獘竇﹐輒敢違朕面諭﹐納賄作獘﹐大爲可惡﹗如此背旨之人﹐若不重加懲治﹐何以儆戒將來﹖方猶﹑錢開宗俱著卽正法﹐妻子家產籍沒入官。葉楚槐﹑周霖﹑張晉﹑劉廷桂﹑日後民﹑郝惟訓﹑商顯仁﹑李祥光﹑銀文燦﹑雷震聲﹑李上林﹑朱寅﹑王熙如﹑李大升﹑朱範﹑王國楨﹑龔勛﹑俱著卽處絞﹐妻子家產籍沒入官。已死盧鑄鼎﹐妻子家產亦籍沒入官。方章鉞﹑張明薦﹑伍成禮﹑姚其章﹑吳蘭友﹑莊允堡﹑吳兆騫﹑錢威﹐俱著責四十板﹐家產籍沒入官﹐父母兄弟妻子﹐並流徙寧古塔。程度淵在逃﹐責令總督郎廷佐﹑亢得時等速行嚴緝獲解﹔如不緝獲伊等受賄作獘是實﹐爾部承問此案﹐徇庇遲至經年﹐且將此重情問擬甚輕﹐是何意見﹖作速回奏。餘如議。」十二月丁亥﹐吏部議﹕「刑部尙書圖海﹑白允謙﹑侍郎吳喇禪﹑杜立徳﹑郎中安珠﹑胡悉寧﹑員外郎爲海﹑主事周明新等讞獄疏忽﹐分別革職﹑革前程並所加之級﹐仍罰俸。」得旨﹕「圖海等本當依議﹐姑從寬免革職﹐著革去少保﹑太子太保並所加之級﹔其無加級者﹐著降一級﹐畱任。」十六年閏三月戊子﹐再復試丁酉科江南舉人。此次復試後如何處分﹐官書紀載無考。

本案兩主考皆斬決。十八房考﹐除已故之盧鑄鼎外﹐皆絞決。所有妻子家產籍沒入官﹐則主考房考均同﹐𨿽盧鑄鼎其身已故﹐亦未邀免。其新科舉人﹐計罰停會試二科者﹐史繼夫等二十四人﹔革去舉人者﹐方域等十四人﹔刑責籍沒﹐與家屬流徙寧古塔者﹐方章鉞等八人﹔至復試後仍準作舉人之汪溥勛等七十四人﹐皆以聽侯復試﹐不及於十五年戊戌科會試。惟吳珂鳴以欽定復試第一﹐特準同會試中式者一體殿試焉。

是科江南鄕試得人最盛。如張玉書﹑馬世俊﹑陸燦﹑趙炳等﹐皆一時知名之士。其與方章鉞等遣戍寧古塔之吳兆騫﹐爲總督郎廷佐訐奏顯有情獘者八人之一﹐才名尢震一世。後至康熙二十年﹐始獲納贖赦還。而丁酉中式之華亦祥﹐旋於順治十六年己亥科殿試一甲第二名。葉方藹亦於同年殿試一甲第三名。馬世俊續於十八年辛丑科殿試一甲第一名。一榜得三鼎甲﹐洵爲制科希有之盛。卽以十五年戊戌科會試而言﹐其殿試一甲第一名孫承恩﹐第二名孫一致﹐第三名吳國對三人﹐𨿽皆中式甲午科順天鄕試﹐並非丁酉南闈舉人﹐然以一榜鼎甲﹐當大獄未定之時﹐猜防正急﹐乃悉爲江南士子所獲。可見南省人文﹐實有以涵蓋天下。而丁酉之獄﹐言官及下第士子﹐喧嘩爲獘竇多端者﹐恐亦未必盡信也。

馬逢知附逆案江南提督馬逢知﹐於順治十七年正月﹐因論江南浙江失陷城池各官罪案內被部議罰俸﹐未幾而有附逆之獄。八月甲申朔﹐議政王貝勒大臣兵部刑部議奏﹕「馬逢知縱放姦細﹐陰附逆賊﹐貽誤封疆﹐負國重恩﹐情罪重大。馬逢知並其子俱應斬立決﹐妻妾家產俱籍沒入官。江南巡按馬騰升﹐與逢知結爲弟兄﹐同謀徇隱﹐亦應斬立決。」得旨﹕「據審爲逢知交通海逆﹐情罪重大。但逢知彼時或賊至獻城﹐或率兵從賊﹐叛迹顯著﹐自應並伊子卽行正法。今聞招內將海逆差來僞副將劉澄不卽誅戮﹐仍行放回﹐陰附賊是眞。至顯爲叛逆之處﹐尙未得實情﹐事關重辟﹐宜加詳審。馬逢知並其親子及馬騰升﹐俱應斬﹐著牢固監候。家產依議籍沒。該部選才能侍郎一員﹐前往會同劉之源﹑郎廷佐﹑梁化鳳﹐確察馬逢知當日叛逆事迹。果有確據﹐再行加等治罪。」十二月戊子﹐刑部侍郎尼滿會同駐防京口大將軍劉之源等議奏﹕「臣等查馬逢知交通海逆一案。緣有海賊柳卯﹐於沙浦港被我軍擒獲﹐逢知聲言系投誠之人﹐停畱住宿﹐給食﹑賞銀﹐托言令往招撫海船﹐縱之使還。又海逆鄭成功曾遣僞副將劉澄﹐說令逢知攺服衣冠﹐領兵往降。逢知聲言欲殺劉澄﹐而實未殺﹐反餽劉澄銀兩﹔又差人以扇遺成功﹔又將申報成功投誠之本先示成功﹔又蔡正系逢旨發回之人﹐不卽斥逐﹐私畱數月﹐將蔡正之發雉短﹐以便潛往﹐又遣人護送出境﹐給以銀兩及狐腋褂﹑毯子等物﹐並寄成功書札。至勸劉澄招撫之事﹐訊之副將趙光祖﹑岑應允供稱﹐並無見據。又趙光祖等供﹐劉澄帶來信系逢知弟馬三接自逢知之手﹐卽經裂碎焚毀。是逢知當日叛逆從賊﹐𨿽未顯著﹐然當海賊率眾直犯江南之時﹐託言招撫﹐而陰相比附﹐不誅賊黨而交通書信﹐且潛遣姦細往來﹐此則臣等審查所得之情節也。」得旨﹕「此所供詞著議政王貝勒大臣核議具奏。」尋論罪如律﹐逢知伏誅。

逢知原名追寶﹐順治十四年詔攺名逢知。由明安慶副將都督同知於順治二年投誠﹐旋隸鑲白旗漢軍﹐攺正藍旗。十三年遷蘇松常鎭提督。嗣以提督郎廷佐奏﹐專管陸兵。十六年鄭成功犯江寧﹐連陷州縣。部臣劾逢知失陷城池﹐當鎭江失守﹐擁兵不救﹐賊遁又不追剿。而戶部給事中孫光祀﹑禮科給事中成肇毅先後疏劾逢知隱通海逆情形。上命逢知革職解任﹐遣刑部侍郎尼滿往江南會同將軍總督等鞫實伏法。其時江南歸附未久﹐義民時有反側。成肇毅劾逢知疏﹐請令撫按嚴究黨羽。由是南人因通海之嫌被誅累者﹐不知凡幾矣。

倪用賓等哭廟案順治十八年正月﹐世祖上賓。二月﹐哀詔至蘇﹐設位府署大堂。巡撫朱國治﹑巡按張鳳起﹑巡道王紀及府縣官紳等哭臨三日。諸生倪用賓等百餘人﹐因吳縣知縣任維初催徵欠糧﹐杖斃一人﹐並盜糶倉米﹐閤邑洶洶不能﹐相率哭於文廟。鳴鐘擊鼓﹐旣乃擁至府署﹐進揭帖。人民從者且千餘﹐號呼欲逐任令。國治及諸哭臨者大駭﹐立命捕治。眾嘩散。獲倪用賓等十一人﹐發道署審訊。時爲二月初四日也。王紀訊金人瑞等﹐則極陳知縣貪酷狀。總書吳行之供稱﹕「經糧米四百石﹐得銀三百二十兩﹐交與本官是實。」維初供稱﹕「到任止二月﹐無從得銀。撫臺索餽急﹐不得已而糶是實。」國治詗知維初供及己﹐大驚。潛遣人赴道署取口供﹐易之﹔復發一憲檄與維初﹐略言兵餉孔亟﹐須多徵糧米以備﹐將年月提前塡寫﹐爲維初開脫地步。國治旋卽具疏上聞﹐略言「兵餉難完﹐皆由蘇屬抗納﹐而吳縣尢甚。新令任維初目擊舊官皆以未完降革﹐遂行嚴比﹐以副考成﹐頓起物情之怨謗。劣生倪用賓﹑沈瑯﹑顧偉業﹑張韓﹑來獻琪﹑丁觀生﹑朱時若﹑朱章培﹑周玠﹑徐玠﹑葉琪等﹐當哀詔哭臨之日﹐乃千百成羣﹐肆行無忌﹐震先帝之靈﹐罪大惡極﹐其不可逭者一也﹔縣令𨿽微﹐乃系命官﹐敢於聲言扛打﹐目中尙知有朝廷乎﹖其不可逭者二也﹔匿名揭帖﹐律令甚嚴﹐身系靑衿﹐敢於自蹈﹐其不可逭者三也﹔尢可異者﹐道府自有公審﹐乃串凶黨數千人﹐羣集府學﹐鳴鐘擊鼓﹐意欲何爲﹗至於贓款﹐止有賣漕一款﹐出自本役吳行之口供﹐並無見證。總之﹐吳縣錢糧﹐逋欠成例﹐稍加嚴比﹐便肆毒螫。若不顯示大法﹐竊恐諸邑效尢﹐有司喪气﹐不敢再行追比。攫此惡鋒﹐伏祈乾斷﹐嚴加法處施行。」二月十一日具題至京。奉旨﹕「著侍郎葉尼﹑理事官英拏春﹑沙海勒布等﹐公同確議﹐擬罪具奏。」四月欽差葉尼等在江寧會審。初四日﹐倪用賓等起解。任乘馬﹐從披甲數騎。諸生十一人各械系﹐每人押公差二﹑披甲數十騎擁之行﹐稍緩則鞭策亂撾。初八日會審﹐不召任令﹐止嚴拷諸生。諸生以糧爲言。葉尼等怒曰「我方問謀反爾乃以糶糧對耶﹖﹗」命役將前五人二夾杖三十﹐後六人一夾杖三十。諸生哀號﹐痛楚欲絕。越數日﹐嚴檄喚在籍吏部員外郎顧予咸及哭廟之生員薛爾張﹑姚剛﹑王仲儒﹑唐堯治﹑馮郅﹑楊世俊﹐又富室朱嘉遇﹐並其子府庠生朱眞等赴寧。予咸因王紀過訪﹐談次謂任令似不可使任牧民﹐嘉遇父子則因倪用賓等羈管府治時﹐會餉以酒食﹐俱爲國治所聞﹐故及於禍。予咸等至寧﹐提審之日﹐國治囑葉尼等夾訊爾張﹐問予咸知情否﹖夾至四五次﹐爾張終不供招。葉尼等攺訊予咸﹐予咸抗辯無罪。乃罷審﹐一並拘系。故光祿寺二十七日捕拘丁瀾﹑金人瑞到案﹐各予兩人夾杖三十。人瑞口呼先帝。葉尼等怒﹐掌二十﹐下之獄。人瑞於獄中上書數千言﹐多所指斥。後又作家書曰「殺頭至痛也﹐籍沒至慘也﹐而聖嘆以無意得之﹐不亦異乎﹗若朝廷有赦令﹐或可相見﹐不然死矣。」葉尼等旋商諸國治﹐具疏會奏。略言「臣等會審﹐看得秀才倪用賓等﹐平時不告知縣任維初﹔當遺詔方到﹐輒糾聚羣黨﹐於舉哀公所要打知縣﹐跪進匿名揭帖﹐鳴鐘擊鼓﹐招呼數千人﹐搖動人心倡亂﹐殊於國法。查律無正條﹐所犯事關系重大﹐應將倪用賓﹑沈瑯﹑顧偉業﹑張韓﹑來獻琪﹑丁觀生﹑朱時若﹑朱章培﹑周江﹑徐玠﹑葉琪﹑薛爾張﹑姚剛﹑丁瀾﹑金人瑞﹑王仲儒﹑唐堯冶﹑馮郅﹐不分首從﹐立決處斬﹐妻子奴僕家資財物當地入官。員外郎顧予咸﹐主使寫揭帖﹐使倪用賓等訐告倡亂﹐應立決﹐妻子奴僕家資財物入官。楊世俊杖四十﹐流三千里。朱貞杖三十﹐黜庠。書辯吳行之﹐是倪用賓等逼勒謊供﹐所有揭內婪贓一款﹐審系子虛﹐應杖三十﹐革役。任維初旣無過犯﹐應免議。」此案由國治主稿﹐故口供皆非實據﹐而文致其詞。維初旋於五月朔復任。二十日奉密旨﹕「倪用賓﹑沈瑯﹑顧偉業﹑王仲儒﹑薛爾張﹑姚剛﹑丁瀾﹑金人瑞俱著處斬﹐妻子家產籍沒入官。張韓﹑來獻琪﹑丁觀生﹑朱時若﹑朱章培﹑周江﹑徐玠﹑葉琪﹑唐堯治﹑馮郅﹐俱著處斬﹐免籍沒。顧予咸免絞﹐免籍沒﹐並免革職﹐余依議。」此案本奉有至秋用刑之諭﹐是年七月十三日未時立秋。而國治殺人念熾﹐此日辰時卽於獄提出罪犯﹐口塞栗木﹐立秋前一時﹐遂將倪用賓等十八人斬決於江寧之三山街。是月任維初奉旨革職。明年國治罷去。韓世琦繼任﹐以別案亦斬維初於三山街云。

錢糧奏銷案順治十八年辛丑正月﹐世祖崩。聖祖卽位。二十九日﹐諭吏部﹑戶部﹕「錢糧系軍國急需﹐經管大小各官﹐須加意督催﹐按期完解﹐乃爲稱職。近覽奉奏﹐見直隸各省錢糧﹐拖欠甚多﹐完解甚少﹐或系前官積逋﹐貽累後官﹐或系官役侵挪﹐借口民欠。向來拖欠錢糧﹐有司則參罰停升﹐知府以上𨿽有拖欠錢糧未完﹐仍得升轉。以致上官不肯盡力督催﹐有司怠於徵比﹐枝梧推諉﹐完解愆期。今後經管錢糧各官﹐不論大小﹐凡有拖欠參罰﹐俱一體停其升轉。必待錢糧完解無欠﹐方許題請開復升轉。爾等卽會同各部寺酌立年限﹐勒令完解﹔如限內拖欠錢糧不完﹐或應革職﹐或應降級處分﹐確議具奏﹔如將未完錢糧之官升轉者﹐拖欠官並該部俱治以作獘之罪。」同日又諭吏部﹑兵部﹕「嗣後官員因事降級仍畱任者﹐三年無過﹐準予題請開復﹔至於拖欠錢糧能作速完解者﹐卽準題請開復。」三月﹐定各省巡撫以下﹑州縣以上徵催錢糧未完分數處分例。以上各諭旨及處分例﹐原非專爲江南而發。但江南田賦﹐百倍他省﹐而蘇﹑松﹑常﹑鎭爲尢甚。故自新令頒行後﹐江南被禍最酷﹕蘇﹑松﹑常﹑鎭四郡官紳士子因奏銷案而黜革者﹐多至一萬三千五百餘人。久之而案始結。

先是﹐順治十五年二月﹐諭戶部﹕「江南無錫等縣﹐歷來錢糧欠至數十萬﹐未有大破積獘徵比完結者﹐皆由官吏作獘﹐上官不行嚴察﹔且鄕紳舉貢之豪彊者﹐包攬錢糧﹐隱混抗官﹐多占地畝﹐不納租稅﹐反行挾制有司﹐有司懼其權勢﹐不敢徵催。該部務期察明懲治﹗」此爲朝廷蓄疑紳士抗糧之始。十四年三月﹐江南江西總督郎廷佐疏言「江南逋賦多至四百餘萬兩。宜分別官侵﹑吏蝕﹑民欠﹐各爲一冊﹐專責右布政使按籍督催﹔其新徵歲賦﹐以左布政使稽其收納﹔從前積欠﹐議定一年只徵若干。至徵收各官﹐以數年積逋﹐追徵於一時﹐未完者輒予降調﹔官屢更易﹐吏民益輕玩催科﹐反無實效﹔令戴罪畱任催完。」上嘉其言深切時獘。下所司議行。此爲催徵錢糧造具欠冊達部之始。但廷佐所擬辦法﹐民欠旣分新舊﹐舊欠只分年帶徵﹐猶寓卹民之意也。

江寧巡撫朱國治於徵催錢糧新令頒行後﹐卽疏言蘇﹑松﹑常﹑鎭四府錢糧﹐抗欠者多。因分別造冊﹐紳士一萬三千五百餘﹐衙役二百四十人﹐敕部察議﹕見任官降二級調用﹐衿士褫革﹐衙役照贓治罪有差。當時積欠錢糧﹐其中有實欠而未免者﹐有已完而經承未爲注銷者﹐有實未欠糧而爲他人影冒立戶者﹐有本邑無欠而他邑爲人冒欠者﹐有十分全完而經承挾怨誣爲全欠者﹔加以十年積欠﹐一旦並徵辯理﹐尢爲操切。國治造具欠冊達部﹐不爲別白原委﹐一律目爲抗欠。於是追呼刑責﹐紛擾無已。昆山探花葉方藹欠折銀一釐﹐市價準制錢一文而已﹐然竟坐是謫官。民間至有「探花不值一文錢」之謠。此外則有鄕試中式而生員已革﹐會試中式而舉人已革者﹐衣冠塗炭﹐於斯而極。康熙二年八月﹐左都禦龔鼎孳奏﹕「錢糧新舊並徵﹐參罰疊出﹐挪見徵以補帶徵﹐因舊欠而滋新欠。請將康熙元年以前催徵不得錢糧﹐槪行蠲免。有司旣並心已事﹐得以畢力見徵﹔小民亦不苦紛紜﹐得以專完正課。下所司知之。」蓋以康熙元年以前﹐催徵嚴切﹐民欠無幾。若仍有逋賦﹐亦再無嚴法催徵。爰無妨爲此寬大之恩言也。

又當國治疏奏抗欠錢糧時﹐吳縣有潘應祥等﹐溧陽縣有端應周等﹐先後按妖言惑眾律被國治捕而戮之。

嘉定浮賦三案順治十四年﹑十五年﹐詔蠲八年至十一年錢糧。戶部以嘉定紳衿自八年迄十四年積欠銀八九十萬兩﹐題請嚴追﹐並請察官儒積逋﹐造冊解京。時沿前明例﹐進士戶田二千四百畝﹐舉人戶田一千三百畝﹐編立賓號﹔生員戶田一百七十畝﹐編立歸號﹔尙有客戶及義圖等項在內﹐有司向不徵比﹐故因循不盡完納。部議紳欠五百兩以上﹐衿欠二百兩以上﹐解部處分。蘇撫朱國治嚴厲從事﹐號曰「抗糧。」委兵備道王紀至縣﹐收押紳衿欠百兩以上者百七十餘人於等經閣﹐諭令十日完淸免解。人皆破產﹐甚有鬻子女者。限完仍未淸完﹐遂解省分三等羈管。全欠者則監禁﹐迨完淸後﹐仍同系西察院候旨﹐閱多月始奉旨釋放。庚子年終奏銷﹐國治將蘇﹑松等各府欠糧紳衿題參斥革﹐嘉定一學僅存二人。未完者解道羈管﹐候撫咨解。康熙元年﹐奉旨特赦。此一案也。

江寧衛運軍議加行月糧﹐始於順治十一年﹐計銀十一萬六千兩。除分派泗州﹑安東與行溧水外嘉定獨加五萬三千八百兩有奇。丙申﹑丁酉兩年各先徵一半。時歲洧饑﹐衛弁持檄至﹐曰「奉旨加漕。」邑民倪拱宸﹑陸秀徳等斥之曰「此非漕也﹐行月糧耳。所派地與數﹐非旨也。乃傅糧道作霖混申之牒﹐蔡總漕世英駁而未定之額。以派支言﹐嘉定所派衛爲蘇州﹑太倉﹑鎭海。若江寧諸衛有原派之縣在﹐不應越而問於嘉。以嘉定言﹐歲以七萬三千九百漕折銀﹐折銀解京矣﹐又責又五萬四千解江寧﹐是兩漕也﹐且他邑折漕﹐石止五錢﹐嘉則石七錢矣。又輸官布九萬五千餘疋﹐亦不應復派。以衛額言﹐漕船一千二百七十四行糧給本邑﹐每船米三十六石﹐積之四萬五千八百六十四石﹐月糧亦如之﹐而本折各半﹐其支給則南米十八萬九千八百九十餘石﹐南屯十六萬二千八百十四石。是額也﹐先以十一萬七千三百八石五斗給運軍﹐後以二十四萬石分給駐兵士﹐是行月糧未嘗缺也﹐又不應復加。今之議加者﹐在月糧之半折﹐在半折之石加五錢﹐無論嘉定之不堪加﹐折色之不應加﹐加之不應五錢﹐卽應五錢﹐亦僅一萬一千四百有六兩耳。隨漕而攤之通省﹐畝不過毫﹐獨責之攺折五州縣﹐畝不過分﹐卽使橫坐於嘉﹐亦畝不過九釐﹐何故而有此五萬三千八百兩之額﹐畝有九分四釐之增﹖民實不服﹗」衛弁語塞以去。未幾復至。知縣潘師質被劾﹐逮系江寧﹐乘間赴秦淮死。拱辰等控之部科。禦史馮班特疏請蠲。部議復定加編月糧折色銀四萬五千八百六十四兩﹐均派五州縣。嘉定以漕額獨多﹐加編二萬六千七百六十九兩有奇。諸運軍銜拱宸等不置﹐嗾布政使逮鞫﹐坐以阻撓軍需﹐予杖荷校﹐暴日中死。此又一案也。

康熙二十八年﹐嘉定知縣聞在上﹑諸生張凝祉等﹐因順治丙申及康熙甲子﹑丁卯詔蠲蘇﹑松等府地丁漕糧﹐嘉定率以折漕不得﹐共訴於巡撫洪之傑。之傑允入告﹐謂須預籌部費。在上因與地方紳士諭公費﹐函屬嘉紳庶吉士孫致彌﹐在京挪墊﹐始得復蠲準免。旋遣副貢汪禭實等匯銀入京歸款。明年﹐姦民曹明等以科斂控之巡撫陶章﹐又控之漕督﹐詞連本邑進士趙兪等三十五人﹔又以危言撼章。章不敢諱﹐遂會漕督上聞﹐逮在上﹑及禭實﹑張暄﹑汪文懿等三十六人﹐下獄會鞫。在上疊受嚴刑。經承朱其祥供收銀三萬七千兩﹐並供寄頓監收主名。遂逮系諸有名者。而在上匯京之銀﹐供系華亭戶部尙書王日藻弟霖悅收受若干兩。復審時﹐復於原供外勒供徐樹﹑徐師魯收受若干兩。於是江督傅臘塔奏劾刑部尙書徐乾學子侄﹐交結巡撫﹐招搖兢利。獄成﹐霖悅﹑樹﹑敏﹑在上﹑凝祉擬大辟。致彌﹑師魯擬絞。之傑已故﹐免議。余徒四人﹐杖六人。黜革禭實﹑及武舉蕭璞﹑諸生陸培遠﹑馬翼﹑監生戴鑑﹑沈日宣等三百人。其後致彌﹑霖悅﹑師魯次第捐贖﹐褳實瘐死。三十一年結案。諸生免議者十三人。此又一案也。

沈天甫等僞撰逆詩案康熙六年四月﹐江南民人沈天甫﹑呂中﹑夏麟奇等﹐撰逆詩二卷﹐詭稱黃蒓素等百七十人作﹐陳濟生編集﹐故明大學士吳甡等六人爲之序。沈天甫使夏麟奇詣吳甡之子中書吳元萊所﹐詐索財物。吳元萊察其書非父手迹﹐控於巡城禦史以聞。上以姦民詐稱謀叛﹐誣陷平人﹐大幹法紀﹐下所司嚴鞫。沈天甫等皆棄市。其被誣者悉置不問。越數日﹐刑部議復禦史田六善奏﹕「近見姦民捏稱莫大之詞﹐在南方者﹐不曰「通海」﹐則曰「逆書「﹐謂非此不足以上聳天聽﹐下怖小民。請敕下督撫﹐以後如有首告實系謀反等事﹐卽與審理﹐情實者奏聞﹐虛者依律反坐。毋得借端生事﹐株累無辜﹗如姦民不候督撫審結﹐徑來叩閽者﹐依先棍律治罪。」從之。田六善之奏﹐卽爲沈天甫等案而發。可見當時不肖之民﹐造作詩篇﹐陷人以不軌。𨿽有誣告反坐之律﹐亦無以防止其姦惡也。

沈天甫等僞撰之逆詩﹐原名爲《忠義錄》。結案之明年﹐有姜元衡者﹐卽墨黃指揮培之家奴也﹐略識文字﹐而私有憾於主人。乃刪易天甫等所撰﹐增入黃氏唱和詩﹐呈控其主﹐與兄弟子侄作詩誹謗本朝﹔又與顧炎武搜輯諸人詩﹐皆有訕語﹔並以《忠義錄》指爲炎武所作﹐株連者二十餘人。後因援天甫故牘﹐證明元衡所呈控之書卽天甫陷人之書。被誣者均得釋。炎武有叛僕陸恩﹐見炎家中落﹐受葉方恆千金﹐欲告炎武「通海」﹐冀其懼罪出亡﹐不再向方恆贖取田質之良田也。炎武怒﹐數而沈之江。僕婿投身裏豪訟之﹐擊奴家危甚。會曲周路澤農救之﹐得免。此田六善疏稱在南方者不曰「通海」﹐則曰「逆書」者也。二案俱系奴訐主人。因連數附記於此。

允祀允禟案案淸雍正卽位之四年﹐允祀﹑允禟等因結黨獲罪﹐上諭八旗。四年五月上諭中歷述允祀等罪中﹐引穆景遠﹑秦道然﹑何圖﹑張瞎子等口供。秦道然字雒生﹐江蘇康熙四十八年進士﹐禮科給事中﹐據秦瀛撰《秦道然傳》載﹐其在獄凡十四年﹐至乾隆初﹐始得釋。玆錄秦道然初在江南被拘﹐由刑部左侍郎黃炳等在江南審訊﹐第一次供單並邵元龍奏參允禟﹑秦道然折。余見《淸故文獻叢編》。

刑部左侍郎臣黃炳﹑兩江總督臣查弼納謹奏﹕爲復奏事。雍正四年二月初六日﹐皇上禦門理事﹐臣黃炳面奉上諭﹐查審秦道然一案。二月初七日﹐恭請聖訓﹐欽奉面諭﹕此事你會同查弼納在江寧省城審理。將邵元龍原案與姚子孝原案俱帶去﹐逐款詳細問他。他系漢人﹐非別人可比。爲何幫助允禟作惡﹐嚇詐人﹖所作所爲之事﹐惡亂已極﹐且口出狂言﹐說允禟有帝王體。此等謀爲不軌﹐他罪該誅戮。朕寬恩鐃他﹐發回原籍﹐著他完銀助餉。他又將所有家產俱行藏匿。他所行之事﹐已據姚子孝盡行供出。叫他將允禵﹑允祀﹑允禟所作所爲之事﹐一一詳細供出﹐朕還寬他。他說了後你奏。你仍在彼候旨。等因。欽此。臣隨於二月初八日起程至二月二十九日到江寧省城﹐卽會同督臣查弼納逐一研訊。

問秦道然﹕奉旨叫問你﹐你系漢人﹐非別人可比﹐幫助允禟作惡﹐嚇詐人。所作所爲之事﹐惡亂已極﹐且口出狂言﹐說允禟有帝王體。此等謀爲不軌﹐你該誅戮。皇上寬恩饒你﹐發回原籍﹐著你完銀助餉。你又將所有家產俱行藏匿。你所作之事﹐已據姚子孝盡行供出。你可將允禵﹑允祀﹑允禟所作所爲之事﹐一一詳細供來。你若實說了﹐皇上還寬你。

供﹕我蒙聖祖皇帝發在允禟處教書﹐不合管理他家務事﹐又稱大人罪該死。但我管事半年後﹐就攺了給事中﹐曾求允禟說﹐如今做了言官﹐恐不便行走。允禟不肯。允禟作惡詐人﹐我不但不能諫阻﹐反倚允禵之勢﹐曾向總督滿丕詐得銀八百兩。又因允禟問及佟國勷﹐我便說他惡處﹐允禟叫首他﹐詐了他萬金﹐我也得銀三百兩﹐又詐得原任吏部郎中陳汝弼銀六百兩﹐原任內閣學士宋大銀五百兩﹐原任河南知府李廷臣銀一百二十兩﹔又班柱兒﹑何玉柱合謀詐永福銀兩﹐允禟得了三十萬﹐何玉柱﹑班柱兒也得了二萬兩﹐我也得了一千兩。再允禟叫永壽之妻拜了干女兒了﹐永壽八萬兩銀子﹐是班柱兒經手的。允禟從前家私﹐不滿二十萬。自與明家結親之後﹐現銀約有四十餘萬兩﹐田產房屋生意等項﹐約還有三十餘萬兩。這都是實話。我在允禟家中二十年﹐如此惡亂之事甚多﹐年遠不能全記﹐罪又該死。我又向人說﹐允禟爲人寬洪大量﹐玆祥愷悌﹐要人知道他好處。這是我不軌的心﹐罪該萬死﹗我如此罪惡多端﹐蒙皇上不卽誅戮﹐發回辦餉。聖恩髙厚﹐天地難量。我的家私﹐何敢藏匿﹔只因六个月限內﹐變產不及﹐致擬立決。皇上又緩我之死。此實夢想不到之恩﹐生生世世﹐不能盡犬馬之報。我已完銀一萬兩余﹐現在陸績措繳﹐務期淸完。至於允禟﹑允祀﹑允禵所作之事﹐何敢不詳細供出。當初聖祖皇帝因允禟爲人不好﹐又糊塗﹐又與允祀﹑允禵私相結好﹐是以聖祖甚不喜歡允禟。允禟因聖祖不喜歡他﹐又因皇上及三爺﹑五爺﹑七爺﹑十爺都封了王﹐允禟﹑允禵只封了貝子﹐允禟心中不快。曾將手在頭上拿了翎子﹐向門上眾人說﹕「你們看我頭上的翎子有甚麼好看﹗」這明是怨望聖祖的意思。後來懶待行走﹐便稱有瘋痰之癥。這又是欺誑聖祖處。那年允祀病後﹐允禟向允祀說﹕「阿哥﹐你病𨿽好了﹐這拐棍子卻不可棄弔。你仍舊裝病。」因此允祀也拿了拐棍子裝病。允禟自己裝病﹐已大不是了﹔又叫別人裝病﹐欺誑聖祖﹐更加不是了。那年大阿哥圈起之後﹐允禟曾對我說﹕「這叫做甚麼圈法﹖比我們只隔得一層門罷了。」嫌圈得大阿哥松﹐又是抱怨聖祖的意思。這都是允禟不忠不孝處。皇上登極後十餘日﹐打發一人到禮科來向我說﹕「皇上問起你來了﹐說你是漢人﹐如何管家務事﹖爲何待你這樣好﹖恐怕要叫你問你。須打點說話答應。」這是允禟欺君處。再允禟在各衙門弄錢之事甚多。這是人人知道的。卽如戶部貴州司書辦缺﹐向來是允禟的。至允祀爲人最會沽名﹐待人好﹐說話謙和。這都是他裝出來的這假樣子﹐要得美名。允禟也曾對我說過﹕八爺會沽名。如當初托何焯之弟﹐在南方各處買書甚多。這些南方的文土﹐都說允祀極是好學﹐極是个好王子。這都是要人揚他美名﹐收拾人心的意思。不過要得東宮﹐這明是他謀爲不軌處。他與允禟﹑允禵相好的意思﹐不過要此二人做他的羽翼。允禵是傾心悅服允祀的。我還聞得允祀不遵聖祖戒酒之訓﹐在家常喫酒﹐醉後要亂打人。這是允祀不孝處。再何焯有一小女兒﹐允祀養在府中。這是允祀大不是處。何焯是允祀侍書之官﹐將他女兒養在府中﹐如何使得﹖聞說這是福金的主意。後來女子長成﹐曾否放出﹐問允祀便知。還聞得人都說﹐八府中的事﹐都是福金做主。允祀頗爲所制。平常人家婦女爲主﹐尙且使不得﹐何況親王府中如何使得﹖再那一年聖祖命允禵隨往熱河。允禵托病不肯去。聖祖大不悅。後允禟啟奏﹐願帶著允禵同走。聖祖不準﹐都不叫去。叫允禟﹑允禵跟前親信之人滿丕等隨去當苦差。眾人出京之日﹐允禵親在城外送他們說﹕「這都是我累及你們受辛苦了。」各給他們「平安」兩字。眾人無不感激。這明是抱怨聖祖的意思。況眾人感激允禵﹐置聖祖於何地﹖這是允禵不忠不孝處。再二阿哥在東宮時﹐允祀﹑允糖﹑允禵時有抱怨之言。阿哥未廢﹐是三位的主子。若抱怨如何使得﹖卽如二阿哥昔日與皇上亦甚平常。允禟告訴我說﹕「二阿哥得罪時﹐聖祖將廢東宮的告天文命﹐大阿哥同眾阿哥拿與二阿哥看。二阿哥說﹕「我的皇太子是皇父給的。皇父要廢就廢﹐免了告天罷。大阿哥將此語啟奏時﹐聖祖說﹕「他的話都不成話。做皇帝的受天之命﹐豈有這樣大事可以不告天的麼﹖以後他的話你們不必來奏。」大阿哥將此旨意傳與二阿哥。二阿哥又說﹕「皇父若說我別樣的不是﹐事事都有。只是弒逆事﹐我實無此心。須代我奏明。」大阿哥說﹕「旨意不叫奏﹐誰敢再奏﹗」大阿哥辭色甚不好。允禟向皇上說﹕「此事關系得大﹐似乎該奏。」皇上毅然說﹕「九阿哥說的是﹐便擔了不是﹐也該替他奏一奏。」大阿哥不肯。皇上云「你不奏我就奏。」大阿哥不得已﹐同皇上將此言奏上。聖祖云「你們奏得是﹐可將他項上鎖開了﹐別的畱著。對他說﹕爲你得了瘋病﹐所以鎖你。後來復立之意﹐從此而起。二阿哥初廢時﹐允禟說﹐皇上十分著急﹐狠要救他﹐甚爲難得等語。這都是我聽見的說話。只看皇上如此﹐三位阿哥抱怨二阿哥﹐如何使得﹖又皇上不但待二阿哥如此好﹐卽待眾阿哥沒有个不好的。卽如允禵﹑允禟封貝子時﹐皇上特啟奏云「我們一樣的人﹐尊卑太覺不齊﹐於心不安﹔原將我們降一等﹐他們升一等﹐庶幾相安。「聖祖不準云「他們不得不是﹐也與你們一樣﹔他們自己得了不是﹐與你們何干﹖」可見皇上原待眾阿哥好的。三位阿哥自做許多不是。如何使得﹖

邵元龍奏參折﹕臣邵元龍謹奏。竊臣奉聖祖仁皇帝派臣在允禟前行走﹐不能順承允禟﹐日見疏遠﹐𨿽允禟蹤迹詭祕﹐不能盡知﹐然其悖亂惡迹﹐亦有知之最眞者﹐敬爲皇上列款陳之。

一﹑允禟原系庸惡陋劣之人。起初猶肯讀書寫字﹐後與秦道然日近日親﹐不復與臣見面。每日令秦道然由角門私進﹐三鼓方出。不知密商何事。

一﹑允禵出兵之時﹐允禟日至其家﹐四五鼓方回。不知所商何事﹔亦令秦道然往見。

一﹑秦道然與太監何玉柱﹑管事人班住兒﹐結爲弟兄﹐狐羣狗黨﹐行事凶惡。臣時勸阻﹐反致懷恨﹐幾欲陷臣於死地。

一﹑允禟令太監何玉柱往關東私刨人參﹐又令人在天津霸占木行﹐惟知射利﹐不畏國法。

一﹑允禟使太監何玉柱在天津﹑蘇﹑揚等處貨買良家子女。其不原賣身者﹐何玉柱扮作新郎﹐假稱安三之子﹐明媒娶來﹐暗入貝子之室。

一﹑允禟使太監張瞎子控聽各宮消息﹐姚子孝往來允禵用兵之處。今二人尙在允禟處﹐恐不安靜。以上數款﹐臣謹實奏。允禟之居心姦險﹐行事悖亂﹐亦可見大槪。臣前屢次告假回籍﹐允禟云「誰耐煩替你奏啟﹖」臣實無可如何。只得閉門讀書﹐絲毫不管。門上人見臣不肯順承﹐皆笑臣駿愚。秦道然中進士﹑做翰林﹑選科道﹐皆允禟代爲囑托營謀。臣功名並無寸進﹐一貧如洗﹐無妻無子﹐只有一妾一女相依﹐守困度日﹐盡在聖明洞鑑之中。至於允禟行止不端﹐不忠不孝﹐專以貨財收買人心﹐臣目擊最眞﹐若將浼焉。每讀皇上諭旨﹐言言切當﹐字字公平。臣以爲皆皇上寬宥之處﹐並無不公不當之處。卽如皇上所降秦道然旨意﹐洞見小人之肺腑﹐𨿽其親戚﹐亦皆稱快﹐仰誦皇上聖明﹔何況臣素與秦道然如冰炭也。臣系皇上之士民﹐斷不敢自外於聖明﹐反爲悖亂之人隱瞞也。謹將見聞最確之事﹐繕折上瀆天聽。伏祈聖慈垂鑑。臣不勝戰嘹悚惕之至﹐謹奏。

髙斌﹑張師載河工舞獘案乾隆十八年九月癸酉諭﹕「銅山縣堤工潰決﹐已降旨將貽誤工程之同知李焯﹑守備張賓於該工次卽行正法。髙斌﹑張師載特加曲宥。此旨尙未明發﹐可傳諭策楞等將髙斌﹑張師載與李焯﹑張賓一同綁縛﹐詢問髙斌等二人﹐有何回奏之語。並詢以河工獘竇叢生﹐以致在在衝決﹐此皆由伊二人平時負恩徇縱之故﹐久宜自知罪戾﹔及聞銅山堤工漫決﹐亦當恐懼惶悚﹐何以並無一言﹐競若全視爲策楞﹑富勒赫之事者﹖然在朕𨿽已委曲加恩﹐伊等未必不反謂處之過當也。二人有何回奏﹐著卽記明。俟押赴行刑處所﹐令其目睹李焯﹑張賓行刑訖﹐再宣旨仍將伊二人釋放﹔並問伊二人有何回奏言語﹐一一據實奏聞。其明發諭旨﹐俟一二日後再發﹔若稍露﹐惟策楞是問。此旨已到﹐卽先處分。」尋奏﹕「臣等於二十九日傳齊髙斌等﹐一面綁縛﹐一面傳旨詢問。髙斌﹑張師載俱稱分應處死﹐無辭回奏。臣等一同押赴堤旁﹐將李焯﹑張賓斬決後﹐傳旨將髙斌﹑張師載釋放﹔卽問伊有何回奏。二人昏迷在地﹐醒後奏稱﹕「我二人悔已無及。此時除感恩圖報﹐心中並無別念。」報聞。

十二月丙午﹐諭軍機大臣等﹕「據尹繼善奏稱﹐河工虧空各案﹐該參員等因虧空數多﹐思圖狡展﹐應追應抵款項﹐多有牽混。見在按款研鞫等語。看來此又系尹繼善舊習未除﹐不覺自然流露矣。河員虧空﹐總以一年爲限﹐如限內不完﹐卽行正法。從前所降諭旨甚明﹐其款項細瑣﹐舉所不論。尹繼善折內故用『狡展』﹑『牽混』等字樣﹐以見其查辦甚嚴而實則爲虧空各員預存地步﹐不過欲一年限滿時﹐仍以牽混未淸﹐未便卽行正法搪塞耳。此等伎倆﹐伊自問豈能於朕前嘗試耶﹖伊如欲爲該參員等狡展﹐惟肯以一己之首領代之﹐則亦聽其自爲計耳。前者髙斌﹑張師載陪綁河幹﹐未卽正法。看此光景﹐將來必以見任總河置之重典而後已耶﹖南河惡習至此﹐不加顯戮﹐何能痛革﹗朕辦理庶政﹐言出法隨﹐務在必行。著傳諭尹繼善﹐令其知所自處。再所有各該參員內﹐如防範不能嚴密﹐或有畏罪自戕﹐冀逃憲典者﹐尹繼善卽欲靦顏見朕﹐其可得乎﹗此處向已嚴諭策楞﹐令其轉告新任。今策楞之責已卸﹐不知曾告尹繼善否耶﹖亦令據實具奏。」尋奏﹕「虧空各案﹐自當依限嚴追﹔各參員不使畏罪自戕之旨﹐前策楞於臣到江時已詳悉告知﹐俱派妥役看守﹐仍不時密察報聞。」

十九年秋七月丁亥﹐諭軍機大臣等﹕「尹繼善等奏稱南河虧空人員﹐限期將滿﹐兩月以來﹐竭力追比﹐多有力不能完者。陳克浚等八人犯﹐應於七月二十八日正法。羅綸等二犯﹐應於九月初五日正法。其未完銀兩﹐著落各家屬追繳﹐並查家產變抵﹔倘不足數﹐仍著落髙斌﹑張師載賠補等語﹐已於折內批示矣。可著尹繼善嚴行傳諭髙斌﹑張師載﹐南河虧空之案﹐實由伊二人所致。陳克浚等𨿽經正法﹐而未完帑項﹐尙有十數萬之多﹐不於髙斌﹑張師載是問而誰問﹖使各犯家資尙可措繳﹐自必依限完納﹐以冀保全首領。今該犯等旣伏厥辜﹐卽嚴比家屬﹐查變家產﹐亦屬有名無實。是此未完之項﹐豈可終歸無著耶﹖伊二人上年曾有以二萬金贖罪之請。此何等罪﹐可以言贖﹖且亦思各犯虧空至十數萬金﹐是卽伊二人之虧空﹐而乃欲以二萬金贖罪﹐是何言耶﹖伊二人系上年卽應正法之人﹐朕格外加恩特予寬宥﹐苟有人心﹐自當感愧奮勉﹐力爲籌度﹐俾各犯虧空早完﹐且各犯之力能全完與否﹐及完至若干分數﹐伊二人自所知悉。乃一年以來﹐安坐南河﹐毫無措置﹐競若與己無涉者。不知伊二人尙何所待﹐必待至與各犯相繼正法耶﹖如謂陳克浚等已罹大戮﹐伊二人卽更拖延﹐尙復希冀幸免﹐豈國家憲典﹐獨爲陳克浚等數微員而設乎﹖勿致後悔無及也﹗尹繼善傳諭後﹐看其言語情形﹐據實具折奏聞。」尋奏﹕「據髙斌等稱﹐陳克浚等未完帑項﹐見在趕緊淸完﹐羅綸等帑項如限內不完﹐亦卽照數完繳。報聞。」

二十年冬十月壬申﹐據富勒赫奏﹕髙斌﹑張師載多用公項銀六萬餘兩﹐應著落前任河庫道何煟﹑李宏名下追賠等語。何煟﹑李宏職任河庫道﹐專司錢糧﹐豈容蒙混開銷﹐擅動公帑﹐借以彌補虧空﹖是髙斌﹑張師載爲南河之罪人﹔而此二人者﹐又髙斌﹑張師載之罪人也。所有髙斌﹑張師載多用公項銀六萬餘兩﹐卽著落何煟﹑李宏名下追賠。著交尹繼善將何煟﹑李宏拿交工次監追﹐予限二年﹔如逾限不能完繳﹐卽照陳克浚等之例正法。

王錫侯《字貫》案乾隆四十二年十一月十八日﹐大學士公阿﹑大學士於字寄大學士管兩江總督髙﹑各省督撫﹐奉上諭﹕「朕前此諭令各督撫查辦應行銷毀書籍﹐原因書內或有悖理狂誕者﹐不可存畱於世﹐以除邪說﹐而正人心。乃逆犯王錫侯所作《字貫》一書﹐大逆不法﹐各省俱未經辦及﹐已疊降諭旨飭諭矣。本日髙晉奏應毀各書單內﹐亦並無此種。可見外省查辦書籍﹐不過以空言塞責﹐並不切實檢查。昨據海成奏續查《字貫》版片﹐及新刷《字貫》二部﹐其凡例內廟諱禦名一南﹐另行換刻﹐與初次奏到之本不同。可見該犯自知悖逆﹐潛行更攺。而海成已見其初刻﹐尙稱其書無悖逆之詞﹐實屬天良澌滅﹐全不知有尊君親上之義。是以降旨將海成革職﹐交刑部治罪。至江寧省城與江西省相隔不遠﹐該逆初刊《字貫》之本﹐斷無不傳行至江寧之理。髙晉等此次查辦應毀書籍﹐何以尙未將此大逆之書列入﹖豈止查舊人著作而於現在刊者轉置不問耶﹖著傳諭髙晉﹐卽飭屬通行訪查﹐如有與《字貫》相類悖逆之書﹐無論舊刻新編﹐俱查出奏明﹐解京銷毀。如有收藏之家﹐此時卽行繳出者﹐仍免治罪﹔若藏匿不交﹐後經發覺﹐斷難輕宥﹔卽該督撫亦難辭重譴矣。並著傳諭各督撫﹐一體遵照安辦﹐毋稍疏漏幹咎﹗將此通行諭令知之。欽此。」遵旨寄信前來。

附節錄《史學雜誌》記王錫侯《宇貫》案缽山圖書館藏有日本翻印《字貫》一書計四十卷﹐分訂十冊﹐惟標題曰《字貫提要》﹐未知是足本抑節本。據海成奏折﹐當時江西所印之《字貫》有兩種﹕一系原刻﹐一系案發時刪攺抽印者。今觀是書序文﹑凡例﹐均與海成原奏所指摘者相符﹐當系從王氏原刻翻印。惟海成奏折及違礙書目﹑禁書種目﹐均無「提要」二字﹔書之首尾﹐亦無他人序跋聲述。「提要」二字之意﹐其爲日人因其捲冊繁重﹐刪節刊印歟﹐抑中國原有此項提要之本﹐流入日本歟﹖均不可考。玆節錄其序文於左。

字貫序。﹝上略﹞顧隸楷出自小篆﹐許氏《說文》所登共計九千餘字。漢代欲試爲吏者﹐亦必熟悉其字﹐方登仕版﹔不中程者擯之﹐著有尉律﹐以爲甲令﹐抑何嚴也。後人踵事增華﹐沿流失源﹐因方言之淆亂﹐長士林之荊榛﹐殊形詭制﹐雅俗雜揉﹐字則數倍增廣於前﹐而學者所識﹐寥寥欲求默寫九千文者﹐豈不難哉﹗是昔患無字以宣天地之賾妙﹐今竟患字多以窒天下之聰明也。夫識字爲學者第一關頭﹐先儒已言之詳矣。考之書﹐於曩昔或以形相比﹐如《說文﹟玉篇》之類是也﹔或以韻相附﹐如《唐韻》《廣韻》《集韻》《韻會》《正韻》等書之類是也。惟《字彙》以形相偶﹐而又以畫數多寡分爲前後﹐便於學者檢閱。其功頗鉅﹐但訓詁略有乖遺﹐分部不免出入。《正字通》駁正闡發甚多﹐而又失於剪裁﹐正葉不分﹐亦有過爲抉摘者﹐欽惟聖祖仁皇帝﹝原書聖祖二字擡兩格﹞性由天亶﹐學紹熙﹝缺一字﹞﹐命臣工纂定《字典》一書﹐搜千年之祕奧﹐垂三重之典章﹐煌煌乎如日月之經天﹐有目者共睹而快之矣。然而穿貫之難也﹐詩韻不下萬字﹐學者尙多未識而不知用﹔今字典所收數增四萬六千有奇﹐學者查此遺彼﹐舉一漏十﹐每每苦於終篇﹐掩卷而仍茫然。竊嘗思《爾雅》以義相比﹐便於學者會通﹐然爲字太少﹐不足括後世之繁變﹐亦且義有今古不相宜者。玆謹遵《字典》之音訓﹐擴充《爾雅》之義例﹐於是部署大者有四﹕天文也﹐地理也﹐人事也﹐物類也。於四者之中﹐析爲四十部﹐於每部之中又各分條件﹐於條件之內﹐又詳加鱗次﹔其切用者居於前﹐其備用者尾於後﹔恭奉《淵鑑類函》《佩文韻府》﹐下至《本艸綱目》《羣經集纂》﹐及諸經史有可證者﹐援引以助髙深﹔其有重複可省者﹐稍節以便記閱。字猶放錢﹐義以貫之﹐貫非有加於錢﹐錢實不妨用貫﹐因名之曰《字貫》。生右文之代﹐食太平之福﹐沐雨露之恩﹐遊翰墨之場﹐爝火之光﹐𨿽無補於重離之照﹐兔園之冊﹐𨿽未窺乎天祿之藏﹐然序變寒暑﹐精勞日夜﹐已數年於玆矣。又喜同志者殷勤資助﹐得以盡寸心而付剞劂﹐斯亦艸莽藉文事以報國之一端﹐尢望博士雅教督其不逮﹐更爲幸矣。時乾隆三十九年長至月﹐瑞州新昌王錫侯﹑韓伯氏謹識。

殷寶山記夢案乾隆四十三年八月﹐江蘇學政劉墉折奏﹕「爲奏聞事。臣在金壇辦理試務﹐有丹徒縣生員殷寶山﹐當堂投遞一紙﹐題曰《芻蕘之獻》﹐極言江南省風俗人心官常學校之壞﹐甚屬狂悖。當卽拿交府縣收禁﹐卽其家中搜出詩文二本﹐除鄙俚不通外﹐內有《記夢》一篇﹐語句荒唐﹐心事曖昧﹐應行究訊。現在移知督撫辦理﹐並將作序加批之人究出﹐一並訊辦。理合恭折奏聞。所有原呈並詩文二本﹐加簽恭呈禦覽﹐伏祈皇上睿鑑。臣謹奏」。乾隆四十三年八月二十七日﹐奉殊﹕「已有旨了。欽此。」大學士於寄大學士暫管兩江總督河道總督薩﹑江蘇巡撫楊﹕乾隆四十三年八月二十七日﹐奉上諭﹕「據劉墉另折奏稱﹐有丹徒生員殷寶山當堂投遞狂悖呈詞﹐並於其家中搜出詩文二本﹐語多荒謬等語。殷寶山所呈《芻蕘之獻》﹐深詆士習﹑民風﹑吏獘﹐競以爲耳聞目見﹐無一而可﹐其人必非安分守法之徒。但所言猥瑣﹐轉可置之不問﹔至閱其《岫亭艸》內《記夢》一篇﹐有言「若姓氏物之紅色者﹐是夫色之紅﹐非卽姓之紅也」等語﹐顯系指稱勝國之姓﹐故爲翁子徽國之語以混之﹐尢屬狡詭。該犯自髙曾以來﹐卽爲本朝臣民﹐食毛踐土﹐乃敢系懷故國﹐其心實屬叛逆﹐罪不容誅。著將書本發交薩載﹐卽提該犯到案﹐就此條嚴加刑訊﹐詰其是何肺腸﹐取具切實供詞﹐勿任展飾﹐按律從重問擬具奏。」﹝案殷寶山案﹐據《淸故宮掌故叢編》所輯原案﹐均附徐述夔案。旋奉廷寄押解來京審訊﹐惟訊供及定擬各奏未據刊錄。﹞

王仲儒《西齋集》案乾隆四十六年三月﹐江蘇巡撫臣閔鶚元謹奏﹕「爲遵旨查辦事﹐竊臣於上年十二月赴淮徐查賑﹐途次接準大學士公阿桂抄寄摺片﹐內開臣阿桂等謹奏﹐發下王仲儒所著《西齋集》四本。臣等詳加閱看﹐其中狂悖指斥之處甚多﹐殊堪發指。查此書系兩江總督薩載解到所有板片﹐尙未查解。至王仲儒及作序之汪之珩等﹐臣等已交吏﹑禮二部詳查﹐尙未送到。但王仲儒是否系明末國初人﹐現在有無子孫﹔其作序之汪之珩等﹐是否尙存﹐應請敕交江蘇巡撫就近一並詳查核辦﹐並令將此書版片立卽查明解京銷毀。此外各省恐亦有刊刻流傳之本﹐臣等行文各督撫﹐飭令嚴查解京銷毀﹐並將原書先行繳進銷毀。謹奏」。乾隆四十五年十二月初二日﹐奉旨﹕「知道了。欽此。」又單開﹕《西齋集》﹐興化王仲儒景州著﹐新安程道光載錫選﹐作序遂安毛際可﹑江左洪嘉橢﹑表姪植驎﹑表侄李國宋﹑弟王熹儒﹑如臯汪之珩等。因行知到臣﹐臣當飭司確查並提犯屬赴蘇審辦緣由﹐恭折奏蒙聖鑑。嗣於回省後﹐臣檢查督臣薩載奏繳《西齋集》原案細加查核。緣王仲儒系興化縣貢生﹐刻有《西齋集》詩稿。該犯於康熙三十七年身故﹐所有書板﹐前因查繳違礙書籍﹐經王仲儒曾孫王度於乾隆四十三年十一月十二日將此書板片二百二十塊赴縣首繳﹐經縣印出書本﹐連版解司。經督臣薩載發往江寧書局委員校核﹐語多狂悖指斥。因在奉旨予限二年準其呈繳免罪限內﹐遵奉於四十四年十二月初十日第八次奏繳違礙各書案內奏明﹐請旨銷毀﹐並咨會各省﹐通飭各屬﹐一體查繳在案。又王度首繳書板之後﹐其父王喈鳳因窮苦無聊﹐憶及《西齋集》內曾有汪之珩跋語﹐起意圖詐﹐卽假刻縣印﹐僞造移查丰利場取結之文﹐向汪之珩之子汪爲霖詐錢未成﹐卽被官拿獲。經前撫臣楊魁審明﹐因該犯假印圖詐﹐𨿽未得財﹐其情較重﹐照僞造印信圖騙財物銀不及十兩﹐杖一百﹑流三千里例擬流。於乾隆四十四年九月初七日咨準部復。所有《西齋集》板片存於江寧書局﹐於上年十二月經署督臣陳輝祖匯同第九次違礙各書一並委員解京銷毀各在案。此王仲儒所著《西齋集》奏繳之原委也。玆據該府縣提齊應審人捲解省﹐臣督同藩司常齡﹑臬司塔琦﹑蘇州府知府胡觀瀾﹑揚州府知府恆豫﹑通州知州那澄﹐嚴加鞫訊。據首繳書板之王度供稱﹕王仲儒系其曾祖﹐生於明末﹐於康熙三十七年物故﹐葬於興化縣南十里亭。所著《西齋集》片二百二十塊﹐原存於伊叔王周鷺家中。周鷺因貧苦難堪﹐將門堵閉出外傭工覓食。因屋垣坍損﹐王度見竹簏內盛有書板。伊見官府出示查繳應銷書籍﹐恐有違礙﹐隨邀同鄕保﹐於乾隆四十三年十一月十二日將書板二百二十塊全行赴縣首繳﹐並不敢稍有隱匿等語。並提王仲儒各房的屬孫裔並飭訊鄰佑地保人供各相符﹔其喈鳳等藉書圖詐﹐假印訛索情事﹐亦訊與原案無異。臣查王仲儒《西齋》一書﹐語多狂悖﹐𨿽經伊曾孫王度自行首繳﹐但該犯以明末時旣已身入本朝﹐食毛履土﹐且曾爲貢生﹐乃敢肆其狂吠﹐鴟張指斥﹐實屬罪大惡極﹗未便因伊裔孫首繳﹐遽寬其惡逆之罪。應請該犯王仲儒斫棺銼屍﹐昭示顯戮﹐以申國憲﹐而快人心。臣已飛飭該府縣將該犯墳墓封固﹐撥役看守﹐候奉到諭旨遵行。該犯王仲儒生子七人﹕王宗植﹑王宗枚﹑王漢柏﹑王秦松﹑王江楫﹑王國楨﹑王國棟﹐俱已物故﹔現存孫三人﹕王維﹑王周鷺﹑王喈鳳﹐均經該府縣親赴各家搜查﹐並無收藏《西齋集》詩本。此案逆書板片系王喈鳳之子王度到官首繳﹐系在乾隆四十三年欽奉上諭予限二年呈繳。﹝朱批﹕「旨豈可不信﹗」﹞免罪期內﹐可否免其治罪之處﹐出自聖恩。﹝朱批「自應免罪。」﹞至《西齋集》選詩作序之人﹐除程道光系安徽之新安人﹐毛際可系浙江之遂安人﹐已飛咨安徽﹑浙江二省﹐嚴查其人何年身故﹐有無伊等子孫收存《西齋集》詩本﹐分別辦理外﹔其籍錄江蘇之作序人李驎﹐已於另案所作《虯峯集》案內﹐經督臣薩載等查踢奏請戮屍完結﹔李國宋﹑洪嘉植﹑王熹儒俱久已物故。經各該縣親詣各該後裔家內搜查。並無《西齋詩集》﹐訊據各供年代久遠﹐委不知伊祖如何代王仲儒作序情事﹐應免究擬外﹔至作跋之汪之珩﹐查系如臯縣人﹐捐納道銜。其跋作於乾隆二十年﹐緣彼時王仲儒之子王國棟在汪之珩家處館。《西齋》向有刻本﹐汪之珩爲之作跋﹐並爲出資刷印。查此等狂悖之書﹐早應銷毀。乃汪之珩旣爲作跋﹐又爲出資刷印﹐流傳煽惑﹐情殊可惡﹗﹝朱批﹕「自是一狂悖之流。」﹞𨿽據查明﹐業於三十一年物故﹐並經該縣親往其家逐細搜查﹐並無存畱《西齋詩集》﹐亦無別項違礙書本。並提訊伊家屬人等﹐堅稱不知汪之珩作跋刷印情事。但汪之珩止有一子汪爲霖﹐現任刑部郎中﹐挈眷在京﹐伊處有無存畱此書﹐汪爲霖曾否與知伊父爲《西齋集》作跋刷印之事﹐應請旨飭下部﹝朱批﹕「已有旨了。若無收藏之事﹐亦不罪之﹐想其已毀之矣。」﹞臣﹐就近查明辦理。臣仍通飭各屬﹐再行出示曉諭﹕「如有存畱《西齊集》詩本者﹐卽行查繳﹐毋得隱匿﹔致別經發覺自罹重罪。」再查王仲儒之子王國棟﹐著有《秋吟閣詩本》﹐於四十五年經江西省查起板片。飭據該府縣訊據王國棟之子王喈鳳據稱﹕因四十三年聞知徐述夔逆書犯案﹐恐有幹礙﹐業將板片銷毀﹔並經臣訊究王喈鳳供稱﹐此書亦系汪之珩幫資刊刻。今板片𨿽已毀棄﹐恐尙有流傳之本。現飭一律嚴查﹐收繳淨盡﹐以仰副我皇上正入心而勵風俗之至意。所有臣遵旨查辦緣由﹐理合恭摺復奏﹐並繕供單﹐恭呈禦覽。伏乞皇上睿鑑。謹奏。乾隆四十六年三月十八日奉朱批﹕「鑑。欽此。」

溧水縣知縣陳璜判案失當案乾隆五十八年六月十五日﹐奉上諭﹕書麟等奏審擬溧水縣知縣陳璜﹐於縣民陶仁廣在無服族叔祖陶宇春典鋪內爲夥﹐竊物潛逃﹐該縣將陶仁廣之兄陶仁慶及同典之周記爽輒用刑求一案﹐將陶仁廣依竊盜贓一百二十兩以上絞﹑無服之親減一等律杖一百﹑流三千里﹐陳璜訊無嚇詐故勘情事﹐已經參革﹐應毋庸議。所擬均未允當。夫律設大法﹐理順人情﹐親屬相盜﹐較之尋常竊盜﹐得邀末減者﹐原因孝友睦姻任卹之道﹐本應賙急﹐如果嫡親卑幼﹐貧乏不能自存﹐而尊長置之膜外﹐其卑幼因而竊取財物者﹐律以親屬相盜免議之例﹐情屬可原﹐自應末減其罪。今陶仁廣系陶宇春無服族侄孫﹐支屬甚遠。陶宇春令其在典管理首飾﹐並非素無照應者可比。乃陶仁廣輒敢竊取金珠銀兩﹐潛逃楚省﹐以致同典商夥周記爽及伊胞兄陶仁慶均被嚴刑。況村鎭典鋪﹐資本不過千餘兩﹐而陶仁廣所竊估贓﹐競至三百餘兩﹐致累陶宇春照數賠補﹐又遭訟累﹐中人之產﹐不因此而蕩盡耶。此而尙得照律減流﹐其何以懲竊盜而安善良﹖嗣後親屬相竊﹐五服以內者﹐自應照律末減﹐其五服以外而贓數逾貫者﹐仍應按律問擬絞候。但念其究屬本支﹐秋審時入於免勾﹐情理實當。所有陶仁廣一犯卽應照此辦理。蓋明刑所以弼教﹐聯之所以從嚴辦理者﹐正恐愚民無知﹐恃有親屬議減之條﹐肆意攘竊。如陶仁廣之贓數逾貫﹐累及尊長受刑﹐並至破家﹐不得不加重懲治﹐正以維持孝友睦姻任卹之道﹔而定擬絞罪後﹐秋審時復予免勾﹐是於懲創姦宄之中﹐仍不失孝友睦姻任卹之義﹐庶情法兩得其平。著刑部卽將期功緦麻以及無服相盜之案﹐仍行分別等差﹐並按照贓數﹐妥議具奏﹐不得仍照舊例﹐槪予減等免議。至該縣陳璜於陶宇春被竊一案﹐事主並未控告到案﹐而該縣以無據風聞﹐輒將無辜之陶仁慶及周記爽疊事刑求﹐自因陶宇春系開設典鋪之人﹐意圖訛索﹐情節顯然。該督撫折內所稱以事干人命﹐迹涉可疑﹐是以該縣用刑訊問﹐實無嚇詐故勘等語﹐不過曲爲開脫﹐殊不可信。此等貪酷劣員﹐僅予革職﹐不足蔽辜。陳璜著發往軍臺﹐效力贖罪﹐余著照所擬完結。折並發。欽此。

康熙三十八年寬釋罪犯案淸康熙三十八年三月﹐諭刑部﹕「朕愛養民生﹐愼重刑獄﹐凡有奏讞﹐時示矜全。玆鑾輿南巡﹐見沿途老幼男婦﹐環跪歡迎﹐朕甚嘉悅。念此編氓﹐皆吾赤子﹐原期生聚教訓﹐共底善良。其或陷於刑章﹐致困囹圄﹐攺過無路﹐惻然傷之。所經山東﹑江南兩省﹐見在監禁人犯﹐除十惡死罪及詔款不赦等罪並官吏犯贓不宥外﹐其餘自康熙三十八年三月十五日以前死罪以下已結末結﹐俱著寬釋。此朕巡幸所至﹐欲使並生之至意。可通行曉諭﹐令咸悉朕懷。」

辛卯科場案康熙五十年﹐辛卯科江南鄕試正主考左必番﹑副主考趙晉﹐九月初九日榜發第一名爲桐城劉捷﹐而場商子弟﹐多中式者。喧傳趙晉與總督噶禮通同賄賣關節﹐蘇郡諸生千餘人﹐集玄妙觀﹐推廩生丁爾戩爲首﹐使人舁五路財神像入府學﹐教官勸諭不從﹐銷之於明倫堂。有﹕「左邱明有眼無珠﹐趙子龍混身是膽」之聯語。或以紙糊「貢院」扁額﹐攺其字爲「賣完」。噶禮不得已上聞﹐將爾戩等羈禁﹐擬以誣控反坐。

十月﹐蘇撫張伯行奏﹕「今歲江南文闈榜發後﹐議論紛紛。於九月二十四日﹐有數百人擡擁財神﹐直入學宮﹐口稱「科場不公。」臣不敢隱匿﹐相應奏明。得旨﹕「該部嚴察議奏。」十一月朔﹐禮部議復江南科場一案﹐應行文該督撫﹐將舉人吳泌等解京﹐請與復試。如果文義不通﹐卽將情獘嚴審擬罪﹐得旨﹕著張鵬翮會同江南江西總督﹑江蘇安徽巡撫﹐在揚州地方徹底詳察﹐嚴加審明具奏。左必番﹑趙晉俱著解任發往質審。越年二月﹐張伯行奏參噶禮得銀五十萬兩﹐賄賣舉人程光奎﹑吳泌等﹐不肯審明﹐請將噶禮解任嚴審。得旨﹕「噶禮著解任。此事著張鵬翮會同總漕赫壽確審具奏」。噶禮旋奏辯被誣﹐乞賜對質。得旨﹕「張伯行著解任。」六月﹐張鵬翮等又奏查察正考官左必番奏參吳泌等賄賣舉人一案。將吳泌等擬絞監候﹐秋後處決﹔副考官趙晉﹑同考官王曰兪﹑方名俱著革職﹐僉發煙瘴地方充軍﹔正考官左必番所參𨿽實﹐而取中舉人﹐革退四名﹐應將左必番革職。上諭大學士等﹕「考試關系重大。從前科場有此獘法﹐俱議軍法從事。今趙晉於考試時私受賄賂﹐暗通關節﹐張鵬翮等並未將伊拿問嚴審﹔且趙晉行止不端﹐舉國無不知者﹐左必番昏愚已甚﹐被趙晉欺弄。今但照革去舉人三四名之例﹐僅以革職軍流艸率完結﹐可乎﹖此案著發回﹐著大學士九卿等詳看﹐會議具奏。」

五十二年正月﹐九卿議復﹕「江南科場賄通關節之副考官編修趙晉﹐原擬斬監候﹐但擅通關節﹐大幹法紀﹐應照順治丁酉科場例攺斬立決。呈薦吳泌等試卷之同考官句容縣知縣王曰兪﹐通同作獘﹐應攺斬立決。夤緣中式之吳泌及說事通賄之兪繼祖等﹐照原擬絞監候。呈薦程光奎試卷之同考官山陽縣知縣方名﹐平素與程光奎往來﹐見過程光奎之文。程光奎在場內鈔錄省文﹐方名明知其文﹐卽行呈薦﹔榜後又向索賄﹐應攺斬立決。其場前在貢院內埋藏文字入場鈔寫中式之程光奎﹐照原擬絞監候。請人代筆中式之徐宗軾及夾帶文字中式之席玕﹐並照原擬枷責。正考官副都禦史左必番系專任科場之官﹐失於覺察﹐應革職。」從之﹐趙晉於定讞後斃於揚州獄中。

張伯行第一次疏劾科場不公時﹐左必番亦具奏吳泌﹑程光奎二名﹐平日不通文理。得旨會審﹐而伯行於揚州會審時﹐訊得趙晉家人軒三供詞﹐涉及噶禮﹐又得趙晉與程光奎交通關節實情﹐繼復得安徽布政使馬逸姿書役家人爲吳泌行賄供證。噶禮震怒﹐輒令夾脛箝口。欽差張鵬翮因其子懋誠方任懷寧知縣﹐恐遭陷害﹐意頗袒噶禮。其餘會審各大吏﹐俱懾噶禮權勢﹐亦瞻顧不敢窮究。惟伯行必欲究出情獘﹐因而疏參噶禮﹐一面移牒暫停會審。噶禮亦疏劾伯行七罪。上命俱解任﹐交鵬翮﹑赫壽察審。尋奏﹕「伯行劾噶禮攬賣舉人索銀五十萬兩事全虛﹐應革職贖徒。」上切責鵬翮等掩飾和解。命穆和倫﹑張廷樞再往嚴審。復奏噶禮無罪﹔伯行誣奏督臣﹐應革職。九卿等議如所擬。上以「伯行居官淸正﹐爲天下淸官第一。噶禮操守﹐朕不能信。」特命革噶禮職﹔伯行復任。於是噶黨馬逸姿﹑李玉堂等咸被翦除。吳人快之。

蔡顯詩句案華亭舉人蔡顯著有《閒漁閒閒錄》﹐以論祀鄕賢祠節孝一條爲郡紳所嫉﹐知府鍾某亦惡之。乾隆三十二年﹐有仇家訐告顯所作詩有「風雨從所好﹐南北杳分」﹔又題友人袈裟小照﹐有「莫教行化鳥腸國﹐風雨龍王行怒嗔」等句﹐隱約怨誹﹐情罪甚大。顯被逮後﹐官吏鍛煉成獄﹐上聞﹐刑部擬以淩遲﹐得旨攺斬決。顯妾朱氏﹑長子必昭﹑門下士聞之悴﹑劉朝棟輩二十四人﹐書賈吳秋漁均譴戍。其時華亭知縣褚啟宗﹐良吏也﹐知此獄之冤﹐多所全活。靑浦胡鳴玉嘗爲《閒漁閒閒錄》作序。事發被逮﹐年逾八十矣。啟宗見鳴玉﹐力慰之。躬赴省獄見顯﹐曰「尊集序交刊名爲胡某﹐察筆意似出先生手。」顯悟其旨﹐曰「然」﹐啟宗曰「然如此﹐當不必累胡某。」顯頷之。啟宗卽囑鳴玉堅辭不承。及案獄時﹐顯矢口自認﹐如啟宗旨。鳴玉因得釋。又有陸珩者﹐年僅十五﹐亦被連及。啟宗訊其年未及冠﹐詳請於上憲而釋之。

兩淮鹽引案乾隆三十三年﹐兩淮鹽政尢拔世﹐風聞鹽商積獘居奇﹐向索賄賂不遂。乃奏稱﹕「上年普福奏請預提戊子綱引﹐仍令各商每引繳銀三兩﹐以備公用﹐共繳貯運庫銀二十七萬八千有奇。普福任內所辦玉器古玩等項﹐共動支銀八萬五千餘兩﹐其餘見存十九萬餘兩﹐請交內府查收。」朝廷以此項銀兩﹐歷任鹽政並未奏聞﹐私行支用﹔檢查戶部檔案﹐亦無造報派用文冊﹐且自乾隆十年提引後﹐二十年來﹐銀數已過千餘萬﹐顯有蒙混欺蝕情獘。密派江蘇巡撫彰寶會同尢拔世詳悉淸查。旋據彰寶等查復﹐歷年預行提引﹐商人交納餘息銀兩﹐共有一千零九十餘萬兩﹐均未歸公。前任鹽政髙恆任內﹐查出收受商人所繳銀至十三萬之多。普福任內﹐收受丁亥綱銀﹐私行開銷者﹐又八萬餘兩。其歷次代購物件﹐借端開用者﹐尙未逐一查出。奉旨褫淮商黃源徳﹑徐尙志﹑黃履泰奉宸院卿銜﹐江廣運布政使銜﹐程廉徳﹑汪啟源按察使銜。解現任運使趙之璧﹑運使盧見曾﹑髙恆﹑普福﹐並褫職﹔且下見曾於揚州獄以訊之。

大學士傅恆等復奏云「兩淮商人﹐疊荷恩賞卿銜﹐乃於歷年提引一案﹐將官帑視爲己資。除自行侵用銀六百二十餘萬兩外﹐或代購器物﹐結納饋送﹐或借名差務﹐浪費浮開﹐又冒侵銀至數百萬兩。於法於情﹐均屬難宥。所有查出各款銀數﹐自應盡數追繳。查歷年提引﹐應行歸公銀﹐共一千零九十二萬二千八百九十七兩六錢。內除奉旨撥解江寧協濟差案﹐及解交內府抵換金銀牌錁﹐與一切奏明支用﹐並因公支取﹐例得開銷銀四十六萬一千七百六十九兩九錢二分五釐。又現貯在庫歸款銀二十六萬二百六十五兩六錢六分六釐。共銀七十二萬二千零三十五兩五錢六分一釐﹐應如該撫等所請﹐免其追激外﹐所有各商節年領引未完納銀六百二十五萬三千五百八十四兩一錢六分六釐。又總商借稱辛工膏火銀七十萬三千六百零二兩﹔又楚商濫支膏火銀二千兩﹔又總商代鹽政購辦器物浮開銀十六萬六百八十七兩﹔又各商借差支用銀一百四十八萬二千六百九十八兩八錢﹐及辦差浮開銀六十六萬七千九百七十六兩八錢﹔以上商人名下共應完納銀九百二十七萬五百四十八兩七錢七分九釐。其各商代吉慶﹑髙恆﹑普福購備器物銀五十七萬六千七百九十二兩八錢二分一釐﹔又交付髙恆僕人張文學額﹑顧蓼懷經收各項銀二十萬七千八百八十七兩八錢五分二釐﹔代髙恆辦檀梨器物銀八萬六千五百四十兩一錢四分四釐﹔均該商等有心結納﹐於中取利﹐亦應照該撫等所請。髙恆﹑普福名下﹐無可追抵之款﹐著落該商名下賠完。通共計應追繳銀一千零十四萬一千七百六十九兩六錢。至普福自向運庫支用並無檔冊可查之丁亥綱銀四萬二千八百五十一兩四錢三分九釐﹐如普福不能追抵﹐應於通綱總商名下均攤賠補﹐亦如所請辦理。其盧見曾婪得商人代辦古玩銀一萬六千二百四十一兩﹐例應於見曾名下勒追﹐但此項銀兩亦系各商有心結納運使﹐如見曾家屬不能全完﹐仍應在各商名下分賠。歷任運使如朱續焯﹑舒隆安﹑�一裕﹑何煟﹑吳嗣爵﹑盧見曾﹑趙之璧﹐除盧見曾已議定治罪外﹐其餘各員旣經該撫等訊無情獘。已故朱續焯﹑舒隆安﹑口一裕﹐無庸置議﹔何煟﹑吳嗣爵不能詳請早定章程﹐革除積獘﹐均屬不合﹐應照私罪降三級調用。解任運使趙之璧在任五年﹐於庫貯銀兩﹐任聽普福提用﹐及護鹽政時﹐又不據實具奏﹐殊屬有心徇隱﹐應照溺職例革職。總督髙晉前署鹽政四十餘日﹐前任總督尹繼善在任最久﹐且有統理鹽務之責﹐乃竟全無覺察﹐均難辭咎﹐應一並交部嚴加議處。盧見曾於案結前革職下獄瘐斃。原任鹽政局髙恆﹑普福侵蝕鹽引餘息﹐髙恆收受銀三萬二千兩﹐普福私銷銀一萬八千八百餘兩﹐均斬監候﹔顧蓼懷包攬漁利﹐絞監候。於九月十一日由軍機大臣刑部具擬奏復依議。其因私通信息於盧見曾而獲咎者﹐又有候補中書徐步云﹑翰林院侍讀學士紀昀﹑軍機處行走中書趙文哲﹑郎中王昶﹐均擬徒﹐刑部郎中黃駿昌革職。」得旨﹕「徐步云著發往伊犁﹐紀昀著發往烏魯木齊效力贖罪。余依議。」

髙宗屢次南巡﹐疆吏竭力媚玆﹐一切供張承應﹐耗費無算。而揚州尢鋪張揚厲﹐疊邀鑾輿臨幸。其費由疆吏責之鹽商﹐美其名爲報效﹔及商力不支﹐則取償於應繳之鹽稅﹔不肖官吏﹐復從而染指焉。三十三年六月。上諭﹕「該商等借稱辦公名色﹐以提引應交官帑﹐冒稱樂輸報效濫邀褒獎﹔又將支用所餘﹐應輸運庫之項﹐亦乾沒不交。其情甚屬可惡﹗」七月﹐上諭﹕「各商等前於屢次南巡承辦陳設諸事﹐彼時因念伊等出力急公﹐故稠疊厚加恩賚。孰知卽以官窩正款﹐冒認己資﹐旣邀頂帶優榮﹐又復坐獲厚利﹐且任意浮開妄費。如此存心﹐天良何在﹖實屬天理難容﹗今從寬不加罪譴﹐止令歸還款項」云云。由此可見髙宗所悔恨者﹐誤被鹽商誘取頂戴職銜﹐名爲出資報效﹐實則於中取利。此輩未免狡獪太甚﹐故有「情殊可惡」之言。繼念我所簡用鹽政及運使各大員﹐身被渥恩﹐尙復乘機侵蝕﹐不止一人﹐彼鹽商更何足責。爰於各大員嚴懲不赦﹐而鹽商惟勒令攤賠官款﹐褫奪章服之榮﹐不再加罪。承讞者探悉上意﹐遂將鹽商代各大員購辦器物以承應皇差之用者﹐俱於商人名下追繳。而又於借差支用與辦差浮開其數目﹐故加挑剔。甚至訊系盧見曾婪索商人古玩銀兩﹐亦責令各商分賠﹐蓋自是而鹽商宿儲之銀﹐殆幾於傾囊而一空矣。

徐述夔《一柱樓詩》案﹝附韋玉振刊刻《行述》案﹞東臺縣舉人徐述夔﹐著有《一柱樓詩》。述夔故後﹐其子懷祖刊刻﹐其孫食田﹑書田及徐首發﹑沈成濯俱以校對列名。述夔詩內多詠明季時事。其《題正徳杯》云「大明天子重相見﹐且把壺兒擱半邊。」﹝《淸朝野史大觀》﹕「壺兒」卽「胡兒」也﹞又有「明朝期振翮﹐一舉去淸都」等句。乾隆四十三年﹐姦民蔡嘉樹因挾食田不允贖田之嫌涉訟﹐遂訐告食田藏匿其祖逆詩﹐並摘詩內語句﹐指爲悖逆﹐粘單呈控。而藩司及府縣不欲興大獄﹐擬適延以消弭之。旣而其事上聞﹐得旨查辦。尋將食田等解京審訊。河道總督薩載等﹐旋有參劾藩司等之奏。

九月諭﹕「薩載等參奏查辦徐述夔悖逆詩詞一案。徐述夔身系舉人﹐乃敢編造詩詞﹐肆其狂悖﹐實爲罪大惡極﹗𨿽已伏冥誅﹐亦當按律嚴懲﹐以彰國法。其孫徐食田久匿逆詞﹐且有賄屬縣書﹐捏控自首﹐其罪不止大逆。緣坐東臺縣知縣塗躍龍接據呈控﹐不卽通詳嚴緝﹐又不查明自首抑系被控﹐分別究辦﹔藩司陶易接據縣稟﹐不立時嚴究﹐稟知督臣奏辦﹐顯有袒護消弭﹔揚州府知府謝啟昆接奉司批﹐不卽通詳審究﹐罪亦無可逭。陶易﹑謝啟昆﹑塗躍龍俱著革職。該督等派員押解來京﹐交大學士﹑九卿﹑刑部嚴審。」十月諭﹕「逆犯徐述夔﹑徐懷祖定案時﹐必當剖棺戮屍﹐以申國法﹔至其詩集各種﹐刊刻已久﹐流傳各省者不少。著傳諭各省督撫﹐查有印本及翻刻板片﹐均著解京銷毀。」

先是﹐陶易接收蔡嘉樹控呈﹐批云「與爾何干。」又於行揚州府文內﹐有歌吟篇什﹐如「止有字句失檢﹐並無悖逆實迹者﹐首舉之人﹐卽以所誣罪反坐﹔倘系蔡嘉樹挾嫌傾陷﹐卽嚴訊擬議」云云。嗣經薩載劾奏解京。髙宗親加鞫訊。陶易供稱稿系幕友陸炎所攺﹐並未寓目。刑部議以陶易意存徇縱﹐擬斬決。得旨攺斬監候﹐秋後處決。

徐述夔等於十一月間經大學士九卿等議奏。分別戮屍斬決。得旨﹕徐述夔﹑徐懷祖俱戮屍﹔徐食田﹑徐食書﹑徐首發﹑沈成濯﹑陸炎俱攺斬監候﹐秋後處決。

沈徳潛時已身故。因嘗爲述夔作傳﹐中有「其人品行文章皆可法」之語﹐髙宗查悉震怒。謂傳中稱述《一柱樓詩》業已付梓。是於其詩悖逆字句﹐均經徳潛閱看﹐恬不爲怪﹐乃轉爲贊揚。諭旨疊斥其昧恩負良。且曰「使其身尙在﹐必當重治其罪。「嗣於述夔詩案奏結時﹐旣將徳潛官爵銜謚典革去﹔並將木主撤出賢良祠﹔又將禦賜祭葬碑文撲毀。其不與述夔父子同膺戮尸之誅者﹐幸也。

同時又有韋玉振爲伊父刊刻《行述》案。玉振系贛楡縣生員。嘗於父喪刊刻《行述》。內有「於佃戶之貧者﹐赦不加息﹐並赦屢年積欠」等語。由玉振之叔韋昭出首訐控。蘇撫楊魁因辦理徐述夔詩案﹐藩司陶易以徇庇被誅﹐已失覺察﹐遂惶懼不已。及玉振案發﹐於是紛紛提訊﹐株累多人。見《行述》內敍述其祖著有《松西堂稿》﹐立派委員至玉振家查搜﹔又見其《家譜》內載有「日照縣丁椒圃有傳」﹐飛咨山東巡撫國泰密飭查復﹔一面帶犯至蘇確審﹐當將各案情節詳悉上奏。於十月間奉諭﹕「查繳違礙書籍﹐伊等率以具文塞責。卽如徐述夔逆詞刊板已久﹐該撫並未預行查出﹔非劉墉據實具奏﹐幾至漏网。然因其詩借「朝夕」之「朝」作「朝代」之「朝」﹐不言「到淸都」而云「去淸都」﹐顯有欲興明朝去本朝之意﹔其餘悖逆詞句之不可枚舉﹐實有逆詞足據﹐不可不辦。今韋玉振於《行述》內擅用「赦」字﹐此外並無悖逆之迹。詎可因一「赦」字遂坐以大逆重罪﹖楊魁因前案之失﹐意存惶惑﹐自爲辦理認眞﹐而不知其過當﹐著交部議處。尋議玉振杖一百﹐褫革衣頂。得旨﹕「韋玉振於《行述》《家譜》內妄用「赦」字及「世表」二字﹐此外尙無悖逆之迹﹐究屬僭妄。且該犯身列宮墻自應稍知文義﹐乃於「赦」字「世表」僭用不忌﹐自當治以僭妄之罪。該撫僅照違制律擬杖﹐未爲允協﹐仍應照僭用例﹐杖一百﹑徒三年。」

李毓昌查賑被鴆案嘉慶十三年淮陽水災﹐卽用知縣李毓昌﹐由總督鐵保委查山陽縣賑事。查得山陽縣知縣王伸漢捏報冒賑﹐具冊將稟揭藩司。毓昌赴山陽時﹐李祥﹑顧祥﹑馬連升三僕從行。而李祥與伸漢之僕包祥素識﹐因以具冊消息密告包祥。包祥轉告伸漢。伸漢懼﹐賂以重金﹐毓昌不爲動。使包祥囑李祥等謀竊其冊﹐復不可得。伸漢益懼﹐謀斃毓昌以紓禍。召李祥至縣署﹐授計使鴆之。六月七日﹐毓昌自縣署夜飲歸寓﹐被酒口渴索茗。李祥以信末湯進。時毓昌已就寢﹐飲湯後苦腹痛而起。包祥從後持其頸﹐馬連升解己所系帶縊之。旣死﹐李祥等舉屍懸於梁﹐以「自縊」赴縣請驗。伸漢卽趨見王谷﹐告知實情﹐口稱求其保全﹐不敢忘恩。谷與伸漢同往相驗﹐役言屍口有血。谷杖役﹐叱之。遂以毓昌自縊狀稟報鐵保等﹐艸率了結。嗣毓昌族叔李泰淸迎柩回籍﹐伸漢於臨行時﹐借此見好﹐贈給路費銀一百五十兩。旋將李祥薦與淮安通判﹐馬連升薦與寶應縣﹐力爲安置﹐以結其心。泰淸持喪歸﹐毓昌婦感異夢﹐查見行篋內皮裘血迹﹐疑之。開驗屍棺﹐屍身靑黑﹐始知被毒身死。泰淸上控都察院﹐於十四年五月奏聞。上諭軍機大臣等﹕「著山東巡撫吉綸提毓昌屍棺至省詳驗具奏﹐並著鐵保將王谷及李祥等解赴山東﹐歸案辦理。」及復驗﹐徧體靑黑﹐毒傷致命有據。綸尋奏復。奉諭提各犯入京﹐交刑部訊。伸漢供認向毓昌商量虛增戶口不允﹐欲行稟揭﹐因而謀斃是實。李祥等亦供認同謀下手不諱。旋將李祥﹑顧祥﹑馬連升均淩遲處死﹐並派刑部司官一員﹐解赴山東交地方官押至毓昌墳前﹐先行刑夾一次﹐再行處死﹐仍摘心致祭﹔包祥於行刑前亦刑夾一次﹐顧祥﹑馬連升於行刑前各重責四十板﹔王伸漢斬立決﹐王谷絞立決﹔伸漢之長子恩寬收禁﹐俟及歲發往烏魯木齊當差﹔總督以下皆貶謫有差。特旨贈毓昌知府銜﹔賜其嗣子希佐舉人﹐一體會試﹔泰淸本武庠生﹐亦賜武舉人。仁宗禦制《憫忠詩三十韻》勒石表墓以旌之。

伸漢侵冒賑銀經部提訊供認三萬三千餘兩。知府王谷收受銀二千兩。總查員同知林永升得銀一千兩。從九溫﹑南峯等得銀數百兩。惟教諭章家麟亦系查賑委員﹐亦未得銀﹔所開戶口亦無浮冒﹕奉諭送部引見﹐以知縣卽用。伸漢﹑谷皆捐納出身。案發後﹐禦史陳中孚有請嚴定大吏濫行薦舉之處分折奏﹐欲將從前保舉伸漢等之員查明加倍嚴議。上以其過甚﹐不許。而江南大吏疊奉諭旨嚴斥﹐謂其直同木偶﹑無用廢物﹐致有如此奇案。至毓昌則屢被褒諭﹐賜卹致祭﹐準令家屬自行建祠﹐冤獄竟獲昭雪。

張汶祥行剌案同治九年﹐兩江總督馬新貽赴署右箭道校閱﹐事竣回署﹐突被凶犯張汶祥用刀刺傷脇肋﹐越日身死。汶祥於當場拿獲。訊以行剌緣由﹐則供詞閃爍。行剌時爲七月二十六日也。八月﹐江寧將軍魁玉奏聞﹐奉諭著魁玉督同司道﹐趕緊嚴訊。旋據給事中王書瑞奏言「事關行剌﹐或其中有牽制窒礙之處﹐難以縷析推詳。請添派大臣﹐澈底根究。」疏入。復命漕督張之萬會同魁玉嚴訊。之萬等尋奏言「審明汶祥曾從發逆﹐復通海盜。因新貽前在浙撫任內剿辦南田海盜﹐戮伊夥盜甚多﹔其妻羅氏﹐爲吳炳燮誘逃﹐曾於新貽閱邊至寧波時﹐攔輿呈控﹐未準審理﹐汶祥心懷忿恨。適在逃海盜龍啟云等﹐指使汶祥爲同夥報仇﹐卽爲自己泄恨﹐汶祥被激允許。旋至新市鎭私開小押﹐適當新貽示禁之時﹐遂本利俱虧﹐於是殺機愈決。同治七﹑八等年﹐屢至杭州﹑江寧﹐欲乘隙行刺﹐未能下手。於七月新貽閱兵之日﹐混進督署﹐突出行凶﹐並無另有主使。請比照大逆問擬。」上以犯供尙有不實不盡﹐諭派刑部尙書鄭惇謹前往江寧會同新督曾國藩復審。十年二月﹐鄭惇謹等復奏。奉諭﹕張汶祥以漏网發逆﹐復通海盜﹐竟敢刺害總督大員﹐罪大惡極﹐旣據審訊明確﹐著卽將張汶祥淩遲處死﹐並於馬新貽柩前摘心致祭。逆子張長幅﹐閹割後發黑龍江爲奴。汶祥旋於二月十五日伏誅。新貽予謚「端湣」﹐並賜卹建祠焉。此案行刺緣由﹐或謂事涉曖昧﹐恐不足信。

江寧枉殺二命案光緒七年﹐沈葆楨方督兩江時﹐江寧儀鳳門內三牌樓地方﹐有竊犯周步畛﹐與朱彪挾有仇隙﹐起意殺彪。遂商同鮑洪﹐潛攜篾刀﹐偕往尋彪。以糾邀行竊爲名﹐誘至三牌樓竹園旁﹐將彪用刀砍斃而逃。地保查見屍骸﹐報縣驗詳﹐達於總督。葆楨飭會辦營務處洪汝奎懸賞購綫﹐並派參將胡金傳密訪。先後拿獲曲學如﹑僧紹宗及張克友三人﹐賄教方小庚作證。金傳與承審候補知縣嚴壠同訊﹐喝令皂役用刑威逼曲學如等成招﹐初供殺死謝某﹐旋供爲薛泳淦﹐繼復稱爲薛春芳。而金傳則輾轉誘令攺供。旋經汝奎復審﹐以案情重大﹐稟請派員再訊。葆楨謂此乃會匪自相殘殺﹐批飭將學如﹑紹宗正法。其後拿獲竊犯李大■﹝氵鳳﹞﹐供出步畛及洪殺彪情事﹐核與地方時日相符。而葆楨於前案辦結後未幾身故﹐繼任總督劉坤一﹐已將步畛及洪獲案及大■﹝氵鳳﹞供出前情﹐當將步畛等質訊﹐亦皆供認行凶﹐並訊得金傳嚇賄眼綫及教串各節﹐爰具疏上奏﹐奉旨嚴訊。侍講學士陳寶琛奏劾金傳妄拿教供刑逼定案﹐上派大學士麟書﹑刑部尙書薛允升來寧會審。旣至﹐反復訊鞫步畛及洪﹐均如供認商同殺彪不諱。金傳與小庚﹑克友各供俱吻合。於是步畛﹑金傳皆論斬﹔洪論絞﹔汝奎及堃均革職遣戍。葆楨以業已身故免議。此案因葆楨輕率定讞﹐致枉殺曲如﹑紹宗二命﹐世多冤之。

上海《蘇報》案光緒戊戌政變後﹐朝廷監謗益嚴﹐國中急進志士﹐以非從根本攺革﹐不能救國﹐於是競言革命。而上海租界之《蘇報》﹐實爲之先聲。時則山陰蔡元培﹑武進吳敬恆﹑陽湖汪文溥﹑衡山陳彜範等主持文字之役﹐淩厲鋒發﹐橫絕一世。而華陽鄒容﹑余杭章炳麟方著《革命軍》及《訄書》﹐載之《蘇報》﹐以助鼓吹。一日報之論說內謗斥徳宗禦名﹐有「載湉小醜」四字﹐大吏見而惡之﹐商諸上海領事﹐按名逮捕。仁和葉瀚偵悉﹐急告於元培等。於是元培﹑敬恆﹑文溥﹑彜範均亡命﹐炳麟以未亡被捕。嗣又以計誘容至﹐與炳麟同受訊鞫。二人到案﹐皆侃侃自陳不諱。地方官力請引渡﹐而外人謂系國事犯﹐拒不與﹐以妨礙租界治安律判禁西獄三年。容瘐死於獄。炳麟在禁﹐仍談笑如平時﹐期滿省釋。文溥後任湖南醴陵縣知事﹐縣會有黨人獄﹐多所保全﹐後被人告密﹐去職。

處決李秀成﹑洪仁達案同治三年七月諭內閣﹐前諭曾國藩將江寧首逆洪秀全銼屍梟示﹐並將生擒之逆酋李秀成﹑洪仁達二犯檻送京師。玆覽曾國藩奏﹐各將士於六月二十七日在僞宮內掘出洪秀全逆屍﹐經該大臣等驗畢﹐戮屍焚毀。該逆𨿽逃顯戮於生前﹐難免極刑於身後﹐亦足以大快人心。其李秀成被擒時﹐各營降卒及附城居民人人皆識﹐並據歷供發逆始末甚爲詳悉等語。李秀成﹑洪仁達二犯﹐本擬解京訊明處以極刑﹔惟此等跳梁小醜﹐本無所用其獻俘﹐且恐沿途派兵遞送﹐騷擾驛傳﹐重累吾民。旣據供認明確﹐著曾國藩無庸派員解京﹐卽於江寧省城將該二犯淩遲處死﹐並傳首發逆所到各省﹐以申天討﹐而儆凶頑。

懲治邪匪案光緒二年八月諭﹐給事中胡毓筠奏﹐邪教貽害地方﹐請飭各省拿辦﹐並京師地面應一體稽查﹐姦民牽涉教堂﹐應由地方官查明辦理各折。前據沈葆楨等奏稱﹐江蘇等省現有邪教紙人剪辮情事。疊經諭令各該省督撫飭令地方官查拿懲辦﹐綏靖閭閻﹐著各該督撫飭屬出示曉諭﹐務令居民各安本業﹐毋信訛言。遇有邪匪﹐卽行縛送到官﹐訊明盡法懲治。匪徒行蹤詭祕﹐往往假托教堂﹐地方官仍應照例辦理﹐勿爲所愚。京師五方雜處﹐倘稽查不力﹐亦恐匪黨潛蹤。並著步軍統領衙門﹑順天府﹑五城妥定章程﹐督飭地方官協力梭巡﹐一體拿辦﹐以杜姦宄而靖地方。

詹啟綸主使毆傷胡士禮案光緒三年﹐詹啟綸威力主使毆傷胡士禮身死一案﹐將詹啟綸依律擬絞等因具奏﹐奉旨﹕「刑部議奏。欽此。」該臣等議得﹐詹啟綸籍隸湖北﹐寄住江蘇﹐與胡士禮同鄕﹐無嫌。詹啟綸系前任徐州鎭總兵﹐曾與胡士禮族兄胡士容夥開棧房﹐未立合同﹐言明獲利均分。胡士禮在棧幫夥﹐旋因折本歇業。嗣胡士禮並胡士容向詹啟綸借銀二千一百五十兩﹐二分起息﹐立有字據。胡士禮又向詹啟綸取用銀二百五十兩﹐詹啟綸仍指爲借項﹐胡士禮則以爲還棧房虧款﹐未經算淸。光緒元年四月間﹐胡士禮聲言詹啟綸尙虧欠銀七千餘兩。詹啟綸答稱棧房系與胡士容合夥﹐並無胡士禮股分﹐何從欠銀﹐未肯認還﹐經人調處令再借給胡士禮銀二三百兩。詹啟綸推緩﹐各散。嗣詹啟綸回籍﹐胡士禮至詹啟綸家索銀。詹啟綸家管事人捐納監生羅衡慶﹐代給洋銀四十圓。胡士禮之妻王氏﹐又至詹啟綸家吵鬧﹐經人勸回。詹啟綸回歸聞知生气。五月二十八日﹐詹啟綸令羅衡慶同伊族人詹汶炳並代伊收租之保舉守備劉占魁﹐邀胡士禮至家算帳。彼此爭吵﹐詹啟綸喝令毆打﹐聲稱將來有事﹐有伊承當。經在彼作工之髙沅將胡士禮抱住﹐劉占魁揪住髮辮﹐羅衡慶抓住胳膊﹐詹汶炳拿馬鞭毆傷其胸膛﹑左後肋﹑臍肚﹑左右乳﹑連左右肋﹐踢傷左臁肌。松手倒地﹐移時殞命。詹汶炳用洋煙塡入屍口﹐裝成服毒情形。各逃。報縣詣驗﹐仵作李洪至詹啟綸家﹐受不識姓名人洋銀三十圓﹐驗作服毒身死。屍親人等不服﹐將李洪拉走﹐會同復驗明確﹐並將羅衡慶﹑劉占魁﹑髙沅等緝獲審明。詹啟綸堅不承認。奏請刑訊﹐供認不諱。查胡士禮系詹汶炳下手傷重﹐惟詹汶炳系聽從詹啟綸主使﹐應以詹啟綸爲首﹐擬抵﹔除李洪以故出人絞罪律﹐擬流﹐系知法犯法加等擬軍﹔羅衡慶等擬杖﹔詹汶炳緝獲另結外﹐詹啟綸合依威力主使毆打人致死以主使之人爲首絞律﹐擬絞監候秋後處決。等因具奏。詹啟綸希圖卸罪﹐砌詞遣抱來京控。經都察院奏﹐奉旨飭交兩江總督沈葆楨復審。究出詹啟綸與胡士禮等夥開棧房﹐詹啟綸並非出有實在本錢﹐系胡士禮等借伊營頭聲勢﹔迨歇業結帳﹐謂詹啟綸應還七千餘金﹐亦屬空言﹐並未堅索。嗣胡士禮等向借二千餘金﹐詹啟綸所給系屬廢票。胡士禮等因生意冷淡﹐始向追索舊帳。有已革都司陳國瑞﹐系胡士禮堂妹之夫﹐胡士禮身死後﹐屍親求陳國瑞作主。陳國瑞令地方報官。初驗時屍親因仵作李洪得賄涅報﹐將李洪拉至陳國瑞家﹐關閉空房﹐並總兵劉輻懙借端訛詐﹐副將蕭誠借名賄托﹐誆騙銀兩各情。將陳國瑞擬發軍效力贖罪﹔劉輻懙﹑蕭誠均擬發黑龍江當差﹔詹啟綸仍照原擬等因。具奏。奉上諭﹕「詹啟綸著仍照原擬絞監候﹐秋後處決﹐陳國瑞著攺爲發往黑龍江嚴加管束。該部知道。欽此。」

光緒三年秋審﹐情非昧賴﹐傷系他物。惟詹啟綸系曾經食俸大員﹐喝毆斃命﹐該官犯之子春發﹑春和﹐在江蘇丹陽﹑碭山﹑河南上蔡等縣地方先後陣亡傷故﹐是否屬實﹐行據縣司查無案﹐據應如何辦理﹖聽候法司核議。

例載﹕「官犯死罪。查有父祖子孫陣亡者﹐定罪後移咨兵部查取事迹﹐聲敍恭候欽定。」此起威力主使毆打斃命﹐定案後﹐據該革員之妻赴部呈稱﹐夫兄弟子侄內陣亡多名。應咨查明確﹐再行辦理。候查復。

營勇刀傷考生案光緒二十年八月諭﹕「劉坤一奏營勇捉船供差﹐刀傷考生﹐請將營哨各官分別懲處等語﹐據稱八月初七日﹐華亭縣附生錢錦嵩等﹐雇坐民船﹐來省鄕試。行至下關北河口地方﹐遇營勇等人﹐聲稱捉船供差。該營勇等竟敢上船逞凶﹐刀傷附生張邦燮﹐廩生潘炳辰﹐增生陸元達二人﹐查無下落。請飭嚴究等情。營哨各官﹐有管束兵丁之責﹐乃競任令橫行﹐致有持刀傷人之案﹐成何事體﹗所有壽左營營官﹑記名總兵李運春﹑哨官候補守備朱克齊﹐均著卽行革職﹔候補道陳乃瀚亦難辭辦理不善之咎﹐著交部議處﹔其滋事勇丁﹐卽著嚴行訊明﹐按照軍法懲辦﹔余依議。嗣後新募營勇較多﹐該管官弁尢須嚴加約束﹐毋得恃眾事﹐致幹軍律。」

懲治偸運米糧出口案光緒二十八年七月﹐諭軍機大臣等﹕「劉坤一奏稱﹐浙江桐鄕縣教諭張傳芳盤踞揚州府屬仙女鎭﹐偸運米糧出口﹐請革職遞籍嚴加管束。署揚州府知府石作楨受賄放縱﹐於張傳芳聞風潛逃後﹐始札縣拿辦﹐希圖掩飾﹐請卽行革職等語﹐已著照所請。張傳芳於年荒糧貴之時﹐只知貪利殃民﹐居心實不可問﹔石作楨身膺表率﹐竟敢受賄﹐縱令姦商盜運米谷出口﹐尢屬罔利營私﹐均應嚴行澈底查辦。著劉坤一﹑恩壽卽咨行浙江巡撫﹐一體查拿﹐確訊受賄賣放情形﹐從嚴查追﹐毋稍輕縱﹐以儆貪婪。」

附﹕

劉坤一奏請彊盜殺人放火等變更處決方法折﹝光緒十八年七月﹞

再爲政首在安民﹐而安民必先除暴。江蘇自兵燹以後﹐伏莽未靖﹐遊勇會匪﹐到處勾結爲患﹐以致盜風日熾﹐剽劫頻仍。臣到任後﹐江南北各屬稟報搶劫之案﹐日必數起﹐多有執持火器﹐拒傷事主﹐與昔年臣在兩江時情形迥異。目下丹陽﹑江陰﹑無錫﹑金匱﹑陽湖﹑如臯等處﹐焚毀教堂之案﹐層見疊出﹐皆由匪徒從中煽惑﹐藉端思逞。業已欽奉諭旨﹐飭令查拿匪犯﹐嚴行懲辦。此等搶劫盜匪﹐𨿽與滋鬧教堂有問﹐而其爲地方之害﹐正復相同。一經獲案審實之後﹐若不立予懲創﹐無以戢其不軌之志﹐而銷其作亂之萌。光緒十三年﹐經江蘇撫臣奏準﹐將淮安﹑徐州﹑海州三屬﹐凡有彊盜殺人放火等項例應斬梟之犯﹐均卽先行正法在案。查徐州等屬﹐原以民俗獷悍﹐盜匪出沒靡常﹐爲此權宜之計。現在江寧江蘇各府州屬﹐盜賊滋事﹐人心不靖﹐亦與徐州等處情形相埒。各州縣獲犯破案﹐遇有殺人放火等項重情﹐若必逐一解省審勘﹐則情罪重大之匪﹐與尋常盜犯同科﹐已獲者顯戮猶稽﹐未獲者益無忌憚﹐實不足以昭炯戒。擬請嗣後江蘇江寧各府州屬﹐凡遇彊盜殺人放火﹐有幹六項﹐並竊盜火器﹑拒殺事主及執持火器傷人﹐例應斬梟之犯﹐一經各該州縣訊明﹐由道親提復審明確﹐稟由臣核明後﹐卽行批飭在犯事地方先行處決﹐一面具奏﹐並將供招咨部查核﹐俾得速正典刑﹐以寒匪膽﹐而靖地方﹔其餘尋常盜犯﹐仍照定例辦理。竊維人命至重﹐但可不用重典﹐亦何敢稍涉嚴苛﹐第因時制宜﹐不敢不暫行變通﹐以期民畏鮮犯﹔仍俟萑苻稍靖﹐再行照例解勘﹐以重刑憲。嗣後卽以捕務之勤惰﹐定各該營縣之優劣﹐如競仍前因循﹐不知振作﹐卽當嚴行參辦﹔倘能認眞緝捕﹐拿護著名會匪及首要盜犯﹐亦當將出力員弁擇優匯案奏請優獎﹐以昭激勸。謹會同江蘇巡撫臣剛毅附片陳請﹐伏乞聖鑑訓示。謹奏。

奉朱批﹕「著照所請﹐刑部知道﹐欽此。」

張之洞奏處理匪徒變通辦法折﹝光緒二十一年十一月﹞

竊臣等前欽奉寄諭﹐因蘇浙交界﹐盜風日熾﹐飭令臣等會籌協緝嚴懲之法﹐當經欽遵咨電熟商籌辦﹐嚴飭各州縣防營嚴行查拿﹐並因統帶太湖水師等營提督李新燕坐擁多營﹐於緝梟捕盜毫無整頓﹐經臣之洞稟參革職﹐飭令各營官認眞巡緝在案。查江蘇盜劫之案﹐向以徐州等屬爲最多﹐大江以南各府﹐劇盜重案尙少。近年以來﹐蘇浙接壤之區﹐鹽梟盜匪散勇客民﹐亦復勾結橫行﹐糾集大夥﹐執持洋槍﹐殺傷事主﹐拒殺營兵﹐出沒無忌﹐爲害地方。距省數十里之外﹐卽時有搶劫之案。今欲戢遏凶焰﹐肅淸盜藪﹐固非實力緝捕不爲功﹐而尢以嚴懲速辦﹐始足令其警畏而不敢逞。溯查光緒十三年前撫臣崧駿會奏﹐準將淮徐海三屬﹐凡彊盜殺人放火有幹例載各項﹐並竊盜火器拒殺事主及執持火器傷人﹐例應斬梟之犯﹐均先行處決。十七年﹐本任督臣劉坤一復經稟準江寧江蘇各府州縣盜案﹐均照淮徐海章程一律辦理。惟原稟僅指斬梟盜犯而言﹐其餘例幹斬決﹐情節較重之犯﹐仍系照例勘題。竊思此等盜犯﹐罪𨿽未至斬梟﹐特旣屬凶暴眾著﹐贓證足憑﹐本爲法無可貸。若曠日稽誅﹐事過境遷﹐殊無以聳當時之觀聽﹐靖地方之人心。且此輩夥黨眾多﹐解省審轉﹐長途旣有疏脫之虞﹐而匪徒日久思逞﹐監內擁擠﹐反獄劫囚﹐在在可慮。如近日安東等縣盜犯反獄脫逃﹐足爲顯證。查各省懲辦盜犯﹐大率皆照近年稟定新章﹐獨江蘇一省﹐尙多拘於舊例﹐周折迂緩﹐拖累繁多﹐以致州縣諱飾因循﹐匪徒不知儆畏﹐商民受害日深。查前湖廣督臣塗宗瀛﹐於光緒九年稟定湖北辦理盜案章程﹐於部章指明土匪﹑馬賊﹑會匪﹑遊勇情罪重大等項之外﹐如有執持刀械火槍彊劫者﹐聚眾至五人以上者﹐夥眾搶劫至二三次者﹐糾劫拒捕傷人或致傷事主者﹐人城行劫及連劫數家者﹐刀痞彊劫財物者﹐以上數案內首從各犯﹐及彊盜窩戶造意分贓者﹐並平空搶奪良家婦女已成者﹐均行就地正法﹐曾經咨明江蘇在案。江蘇近日盜風甚於湖北﹐而平空搶奪良家婦女之案﹐亦復不少﹐應卽援引照辦。擬請嗣後江蘇省盜案除例應斬梟之犯前督已有稟定章程仍應查照辦理外﹐其斬決情重盜犯﹐並平空搶奪良家婦女已成之犯﹐均照湖北稟定章程辦理﹐飭令各該州縣於獲犯訊明後據實錄供稟報臣等批飭解歸該管道府督同復訊﹐或派員前往會審﹐果系凶暴眾著﹐贓證確鑿﹐罪無可疑﹐卽行錄供稟候督撫批飭就地正法﹐三个月匯案稟報一次。庶匪徒咸知儆戒﹐地方可冀敉平﹐以期仰副朝廷除暴安良之至意。

朱批﹕「刑部議稟﹐欽此。」

又張之洞片﹝光緒二十一年十二月﹞

奏爲江蘇省盜風日熾﹐請將盜劫等犯﹐援照湖北定章就地正法﹐以戢盜風﹐而安民生﹐恭折具奏仰祈聖鑑事。竊臣等欽奉寄諭﹐因蘇浙交界﹐盜風日熾﹐飭令臣等會籌協緝嚴懲之法。當經欽遵咨電熟商籌辦﹐嚴飭各州縣防營嚴行查拿。並因統帶太湖水師等營提督李新燕坐擁多營﹐於緝梟捕盜毫無整頓﹐經臣張之洞奉參革職﹐飭令各營官認眞巡緝在案。查江蘇盜劫之案﹐向以徐州等屬爲最多﹐大江以南各府﹐巨盜重案尙少。近年以來﹐蘇浙接壤之區﹐鹽梟盜匪散勇客民亦復勾結橫行﹐糾集大夥﹐執持洋槍﹐殺傷事主﹐拒殺營兵﹐出沒無忌﹐爲害地方。距省數十里之外﹐卽時有搶劫之案。今欲戢遏凶焰﹐肅淸盜藪﹐固非實力緝捕不爲功﹐而尢以嚴懲速辦﹐始足令其警畏而不敢逞。溯查光緒十三年前撫臣崧駿會奏準將淮徐海三屬凡彊盜殺人放火有幹例載各項﹐並竊盜火器﹐拒殺事主﹐及執持火器傷人﹐例應斬梟之犯﹐均卽先行處決。十七年本任督臣劉坤一復經奏準﹐江寧﹑江蘇各府州縣盜案﹐均照淮徐海章程一律辦理。惟原奏僅指斬梟盜犯而言﹐其餘例幹斬決﹑情節較重之犯﹐仍系照例勘題。竊思此等盜犯﹐罪𨿽未至斬梟﹐特旣屬凶暴眾著﹐贓證足憑﹐本爲法無可貸。若曠日稽誅﹐事過境遷﹐殊無以聳當時之觀聽﹐靖地方之人心。且此輩夥黨眾多﹐解省審轉﹐長途旣有疏脫之虞﹔而匪黨日久思逞﹐監內擁擠﹐反獄劫囚﹐在在可慮。如安東等縣盜犯反獄脫逃﹐足爲顯證。查各省懲辦盜犯﹐大率皆照近年奏定新章。獨江蘇一省﹐尙多拘於舊例﹐周折迂緩﹐拖累繁多﹐以致州縣諱飾因循﹐匪徒不知儆畏﹐商民受害日深。查前湖廣督臣塗宗瀛﹐於光緒九年奏定湖北辦理盜案章程﹐於部章指明﹐土匪馬賊會匪遊勇﹑情罪重大等項之外﹐如有執持刀械火槍彊劫者﹐聚眾至五人以上者﹐夥眾搶劫至二三次者﹐糾劫拒捕傷人或致傷事主者﹐入城行劫及連劫數家者﹐刀痞彊劫財物者﹐以上數項案內首從各犯﹐及彊盜窩戶造意分贓者﹐並平空搶奪良家婦女已成者﹐均行就地正法﹐會經咨明江蘇有案。近日盜風甚於湖北﹐而平空搶奪良家婦女之案﹐亦復不少﹐應卽援引照辦。擬請嗣後江蘇省盜案除例應斬梟之犯﹐前督臣已有規定章程﹐仍應查照辦理外﹐其斬決情重盜犯﹐並平空搶奪良家婦女已成之犯﹐均照湖北奏定章程辦理。飭令各該州縣於獲犯訊明後﹐據實錄供稟報臣等批飭歸該管道府督同復訊﹐或派員前往會審。果系凶暴眾著﹐贓證確鑿﹐罪無可疑﹐卽行錄供稟候督撫批飭就地正法﹐三个月匯案奏報一次。庶匪徒咸知儆戒﹐地方可冀敉平﹐以期仰副朝廷除暴安良之至意。所有江蘇省盜劫等犯請援照湖北定章就地正法﹐以期迅速而昭炯戒緣由﹐臣等謹合詞恭折具奏﹐伏乞皇上聖鑑訓示﹐謹奏。

奉朱批﹕「刑部議奏。欽此。」

松椿奏懲治流氓辦法片﹝光緒二十四年﹞

再江北𨿽向多盜匪﹐無遇事生風聚眾滋鬧惡習﹐近因教堂收入漸多﹐又有小輪船來往運河﹐設局多處﹐誠恐向在通商馬頭之匪類﹐有所覬覦﹐乘機而來。此等大率拜會聯盟﹐成羣結黨﹐素無生業之人﹐各馬頭皆呼爲流氓。平時搶奪訛詐﹐擾害閭閻﹐且慣於造作謠言﹐煽惑愚民﹐鬧卡抗捐﹐迫脇鋪戶罷市﹐甚至藉端滋鬧﹐挾制官長。及派兵拿查﹐其罹於法者不過數人﹐而首要率皆遠颺。東南各省﹐相習成風。核其情節﹐較土匪之害民爲尢甚。現在淮揚小輪﹐風气初開﹐不可不預防其漸。奴才謹當督飭防軍﹐會同地方員弁﹐認眞彈壓查拿﹐毋使滋蔓。惟欲遏亂萌﹐須嚴法制﹐使有所畏而不敢犯。擬請嗣後拿獲前項匪徒﹐訊取確供﹐詳加察核。其有聚眾搶掠﹐滋事抗官重情﹐卽照懲辦土匪章程就地正法﹐以昭炯戒﹔其情節較輕﹐亦應分別懲辦﹐或援例充發﹐或遞籍監禁﹐不得僅予枷杖﹐仍令逗畱滋事。奴才爲保護地方﹐預爲防維起見﹐是否有當﹐理合附片具陳。伏乞聖鑑訓示。謹奏。

奉朱批﹕「著照所請﹐刑部知道。欽此。」

劉坤一復奏河垛場大使劉昌和槍斃竈丁片﹝光緒二十五年正月﹞

再臣前準軍機大臣字寄﹐奉上諭﹕「有人奏河垛場大使劉昌和槍斃竈丁﹐傷死多人一案﹐幾釀巨變﹐難保無克扣情事。鹽商交通場員﹐克扣竈丁﹐各場恐皆不免﹐請飭查等語。著劉坤一轉飭兩淮運司徧查各場﹐各有克扣竈丁情事﹐卽著從嚴懲辦﹐毋稍徇縱。原片著鈔給閱看﹐將此諭令知之。欽此。」又於十一月二十七日準軍機大臣字寄﹐奉上諭﹕「前因有人奏河垛場大使劉昌和槍斃竈丁一案﹐恐有鹽商交通場員﹐克扣竈丁情事﹐適經諭令劉坤一﹐飭兩淮運司徧查各場﹐如有前項情獘﹐卽行嚴辦﹐現尙未據復奏。著劉坤一卽將查辦情形限一个月內據實具奏﹐毋再延宕。將此諭令知之。欽此。」遵經先後札行兩淮運司欽遵辦理﹐嚴密確實稟辦。玆據該運司江人鏡詳稱﹐節經派員分投前往通州泰州分司所屬各場﹐攺裝易服﹐周曆訪查。據通屬委員候補監掣同知夏鍾浚復稱﹐遵卽馳往通屬境內﹐扮作客商﹐先由李堡場順道角斜﹑並茶﹑丰利直抵呂四場折回﹐從余東﹑余西﹑金沙﹑石港至掘港場﹐周曆一巡﹐密查各場現在桶價均系照定案數目給發﹐詳諮博訪﹐商人並無克扣情事﹐亦無交通場員實據﹐目下商竈均稱安謐。又據泰屬委員候補運判孔廣傑復稱﹐馳往劉莊遞至伍祐﹑新興﹑朝灣﹐復繞回劉莊﹐至艸堰﹑丁溪﹑梁垛﹑安丰﹑富安﹐由東臺而回。所歷場竈﹐均系親身便服﹐嚴密訪查﹐商竈發領桶價數目﹐均與定案相符﹐並未聞有商人交通場員克扣桶價情事﹐各等情。復查淮南﹑通泰兩屬各場鹽色﹐有眞梁﹑頂梁之分﹐頂梁之中﹐又有尖鹽﹑碱鹽各鹽之別。鹽色之髙下不同﹐卽桶價之多寡不一﹐然各場桶價﹐各有定數﹐遇有增減﹐向章須有各場大使詳報該管分司轉詳核定﹐並隨時轉報立案。現在泰﹑通兩屬桶價﹐均照定案數目給發。商竈本屬唇齒相依﹐各場大使爲專治商竈之官﹐有時艸絀價昂﹐竈丁困苦﹐則應將桶價加增﹐以紓竈力﹔有時銷疲產旺﹐商力艱難﹐則應將桶價略減﹐以協商情﹔而或減或增﹐皆系照章稟詳定案﹐委無商人交通場員克扣竈丁情事。詳請復奏等情前來。臣察核所詳﹐未將各場桶價實發數目詳細聲敍。業經嚴飭該運司另派幹員確切復查﹐詳復核奏﹐期照核實。謹先將飭查情形附片復陳。伏乞聖鑑訓示。再劉昌和槍斃竈丁一案﹐業經審明擬辦﹐於十二月初三日具奏。合並聲明。謹奏。

奉朱批﹕「知道了。欽此。」

徳壽奏蘇省積案淸理遲延免予查參承審各員折﹝光緒二十五年三月﹞

奏爲查明蘇省積案遲延有因﹐擬懇天恩準將承審各員免其查參恭奏仰祈聖鑑事。竊奴才承準軍機大臣字寄﹐光緒二十四年十月初三日奉上諭﹕「徳壽奏整頓淸訟事宜一折﹐淸訟爲吏治最要之端﹐疊經諭令各督撫認眞整頓。玆據該撫奏稱﹐蘇省各屬未結命盜案件﹐多至一千數百起。該地方官等玩視民事﹐任意積壓﹐殊堪痛恨。著徳壽查明何處積壓何案若干件﹐造具淸冊送部﹐並將承審接審之員﹐據實奏參。臬司及該管道府有稽察之責﹐亦難辭咎﹐並將歷任職名﹐一並查明具奏。仍著督飭所屬﹐將未結各案速行訊結﹐遵照頒行淸訟章程﹐隨時稽核功過﹐認眞辦理﹐以淸積牘﹐而卹民隱。將此諭令知之。欽此。」遵旨寄信前來準此﹐當經恭錄行司﹐欽遵辦理去後。竊維吏治之本﹐首淸獄訟。獄爲民命所關﹐視審斷之遲速﹐判牧令之勤惰。惰而不罰﹐何以勸勤﹖惟詳加考核﹐尙非無故遲延。請爲我皇太后皇上縷晰陳之。奴才督同臬司逐細確查通省未結新舊命盜雜案一千一百餘起﹐系連自盡命案及外結徒杖以下之竊案在內﹐徐﹑淮﹑海三屬居多。署臬司朱之榛於七月到任﹐卽以淸理盜案爲首務。詳明通飭勒限審辦﹐繼又遵旨頒發淸訟章程﹐嚴核功過。各州縣聞風興起﹐數月之內﹐勘定命盜正案詳請題咨者一百四十餘起﹔審結自盡之案及外結徒罪以下之盜竊雜案百餘起﹔拿獲形迹可疑之人審非正凶眞盜﹐及因案牽連酌量責釋遞籍者九十餘起。現存未結各案﹐不滿八百起﹐內有犯已病故﹐應照例歸議結者﹐且有一犯而牽連三四案者﹐綜核實數﹐僅存六百數十餘起。現在分別勒限催審﹐當可次第淸理。推其積壓之由﹐或犯供狡展﹐贓證全無﹐或避重就輕﹐無人質證﹐各州縣詳請咨部展限﹐疊經臬司駁飭﹔此外或解審翻供﹐或情罪未協﹐節經駁回核審者﹐亦復不少。當地方無事之秋﹐各牧令猶能專心審理。近年徐淮海三屬﹐水旱頻仍﹐重則截漕放賑﹐輕則籌款平糶﹐其問籌辦海防﹐兵差絡繹﹐齊豫會匪﹐協同堵截﹐皆系刻不容緩之事。本年賑撫未竣﹐復遭水災。地方官辦賑辦防﹐歲無間斷﹐未免顧此失彼。臬司道府﹐各權輕重暫寬督責。迨事過境遷﹐證佐散亡﹐人犯恃無質證﹐供情變幻百出。官非一任﹐審斷愈難﹐此積壓之所基也。蘇省遵旨淸理積案﹐屏除掩飾﹐先陳梗槪寬已往之處分﹐策目前之效應﹐感有過而戴皇仁﹐𨿽中材亦圖奮勉﹐自玆以往﹐相與更始。各牧令具有天良﹐不事瞻顧﹐期以期年﹐自可歸宿﹔有一不踐﹐再示懲罰。從此實事求是﹐吏治修明﹐庶幾仰副朝廷整飭官方澄淸庶獄之至意。奴才疆寄忝膺﹐首重察吏﹐不敢見好屬員﹐稍存姑息。督同臬司悉心察核﹐所有承審接審各員﹐尙非無故遲延。可否仰懇天恩﹐俯準免其查參歷任臬司道府﹐並免查取職名。並請準照奴才前奏﹐將光緒二十三年底以前作爲舊案﹐免其扣限﹐倘再稽延﹐定卽據實指參﹐不再寬貸﹔其光緒二十四年正月以後之新案﹐仍應核扣審限﹐以符定例。據署臬司朱之榛會同署江寧藩司胡家楨﹑蘇州藩司聶緝椝請奏前來﹐除責成臬司督飭所屬將未結各案迅速淸理外﹐是否有當﹐謹會同兩江總督臣劉坤一恭折具陳﹐伏乞皇太后皇上聖鑑訓示。謹奏。

奉朱批﹕「該省積案旣稱遲延有因﹐承審各員姑免查參。向來督撫到任往往偶撫一二事名爲整頓﹐以見己長。及至去任﹐後來者又以「前任積壓」等詞另有一番整頓。故套相沿﹐究竟毫無實際。該撫嗣後務當實事求是﹐毋蹈故習﹐一奏塞責﹐勿爲後來者畱整頓地步也﹗欽此。」

劉坤一復奏查明松江緝私統帶吳家正槍殺人命折﹝光緒二十五年十一月﹞

奏爲遵旨確查據實復陳恭折仰祈聖鑑事。竊臣承準軍機大臣字寄﹐光緒二十五年八月初五日奉上諭﹕「有人奏松江緝私統帶吳家正﹐本年六月間闌入浦東內地緝私﹐以致槍斃二命等語。著該督等確查參辦﹐原片著鈔給閱看﹐將此諭知劉坤一﹐並傳諭聶緝椝知之。等因。欽此。」當經檄飭江蘇臬司遴員密查稟辦去後。玆據署理臬司朱之榛派委候補通判任汝霖前往上海浦東一帶﹐按照原參情形﹐逐層訪查明確。如原奏松江府屬濱海居民﹐煮鹽爲業﹐定例鹽場三十里內﹐不準緝私﹐鄕民肩挑步擔﹐在所不禁﹐場地皆在黃浦江之東﹐緝私巡船隻準在浦中巡緝﹐不得闌入浦東內地﹐藉端滋擾一節。查松江府屬上海奉賢交界地方﹐濱海產鹽場地﹐在黃浦江之東﹐是爲內河鹽場﹐內地鄕民肩挑步擔﹐向所不禁。光緒二十五年春間﹐經商陳寶珩﹐引商顧元興等﹐於原認課額外﹐加增正帑課五千四百餘引﹐舉辦食銷。因上海租界私鹽﹐販自浦東﹐擬在浦東一帶設巡﹐以淸其源。稟由浙江運司詳經前浙江撫臣廖壽丰咨準前江蘇撫臣徳壽﹐飭令管帶鹽捕營緝私左營吳家正兼巡有案。吳家正巡緝內河﹐系屬遵札辦理﹐尙非越境闌入。又原奏本年六月間﹐巡船在浦東內地緝私﹐見鄕民步擔食鹽﹐上岸兜拿﹐旁觀不服﹐羣起嘩阻﹐營勇始揚帆退去﹐行經陳寶珩見眾不散﹐槍轟斃二命﹐受傷驚捕者甚眾一節。查本年六月間﹐吳家正飭派巡船四艘﹐巡至浦東裕伯題橋﹐見肩擔私鹽﹐絡繹而來。巡勇上岸兜拿﹐私販分路逃逸﹐撩私鹽九擔﹐卽雇就地民人挑送下船。因爭挑錢多寡﹐互相口角﹐哄動兩岸居民。其中好事之人﹐幫同爭索。巡勇恐生事端﹐將船開行。岸上眾人跟隨﹐嘩噪擲石。艙長吳憲鴻情急﹐向空連放洋槍﹐意圖嚇退。適民人汪五觀﹑淩元觀﹐被槍子誤傷殞命。並張堂二等三人一並受傷。嗣經屍親以天气炎熱﹐屍難久停﹐不願報官相驗﹐求給撫卹﹐自行棺殮。尙非吳家正嚇阻不報。張堂二等三人亦因受傷輕微﹐各自謀生他往。旋經松江府訪聞﹐札飭上海縣查傳。卽據吳家正將吳憲鴻送縣審訊﹐並非徇庇不辦。又原奏吳家正系私梟投效營伍﹐所帶巡勇﹐皆其舊黨﹐素以巡緝爲名﹐到處聚賭﹐劫掠勒贖之案層見疊出一節。查吳家正投效軍營﹐歷保遊擊。其管帶鹽捕水師﹐已十餘年﹐頗稱得力。所帶弁勇﹐時有更換﹐並非舊黨﹐亦無聚賭滋擾情事﹐更無劫掠擄贖案據。原奏所云﹐似系傳聞之訛等情。稟由該署臬司詳情復奏前來。臣復加察核﹐吳家正被參各節﹐𨿽據查無實據﹐或事出有因。惟營勇放槍誤斃平民﹐遽聽屍親不願報官﹐遂不移縣驗訊究辦﹐究屬非是。相應請旨將管帶浙西鹽捕水師左營候補遊擊吳家正摘去頂戴﹐以示懲儆。至該商等旣增引課﹐浦東一帶緝私﹐自不可少。然只可往來梭巡﹐不得駐紮﹐俾順輿情。除札飭遵照﹐一面飭令臬司將命案凶犯速審確情﹐另擬詳辦外﹐所有查明吳家正被參各緣由﹐理合會同江蘇巡撫臣鹿傳霖恭折復陳﹐伏乞皇太后皇上聖鑑訓示。謹奏。

奉朱批﹕「該部知道。欽此。」

徳壽等請革舉人歸宗郁包抗錢漕捏詞誣控折﹝光緒二十五年六月﹞

奏爲審明舉人包抗錢漕揑詞誣控﹐請旨斥革﹐以儆效尢﹐恭折仰祈聖鑑事。竊據蘇州府知府彥秀詳稱﹐常熟縣舉人歸宗郙應完己業戶名歸仲璣及族中祭田堂田並本家歸凝道等六戶昭文縣光緒二十四年份漕米上下忙條銀及隨漕公費等款﹐除已完外當欠錢一千一十九千五百五十三文﹐包抗不完﹐希圖減折。該舉人因漕書湯敬恩催繳﹐挾恨打毀漕書器具什物﹐以圖嚇制﹔復闖入昭文縣署二堂喊嚷﹐捏稱被漕書湯敬恆毆辱﹐令官懲治。經該縣細訊情由﹐向其理斥。該舉人卽肆咆哮﹐目無官長。迨該縣自居回避移請鄰封驗訊﹐該舉人知錯回歸﹐繳納漕米﹐揑以湯敬恩索取規費﹐毆辱斯文等情控。經學臣批屬提訊明確﹐其居心叵測﹐實不堪問。副貢生厖鴻儒知其誣妄情由﹐聽從代作稟詞﹐狼狽爲姦﹐亦非安分之士。當此整頓錢漕之際﹐不能稍事寬容。查歸宗郙所欠銀米﹐𨿽已認限淸繳﹐其打毀器物及誣告湯敬恩索費毆辱各情﹐按例反坐罪﹐在滿杖以下﹔惟其闖入縣署二堂咆哮﹐揑詞抗辯﹐實屬狂妄。龐鴻儒知情代作詞狀﹐照律與犯人同罪﹐均應比律問擬。歸宗郙﹑龐鴻儒均應比照違制律各擬杖一百﹐照例詳革﹐免其發落。漕書湯敬恩訊無索費情事﹐當堂省釋等情。當經奴才批飭蘇藩司臬司會議詳辦去後。玆據該司等會詳﹐舉人歸宗郙包漕圖利﹐希冀減折完納﹐因不遂所欲﹐與漕書爲難﹐打毀器物﹐揑詞上控﹐甚至闖入縣署﹐肆行咆哮﹐實屬不安本分。副貢生龐鴻儒知其誣妄情由﹐聽從代作稟詞﹐亦非安分之士。旣據蘇州府訊明詳情﹐一並斥革﹐應如所請辦理﹐詳情據奏前來。奴才正在核辦間﹐復據蘇藩司呈報﹐轉據蘇州府申稱﹐該副貢龐鴻儒因病保釋﹐於光緒二十五年四月二十七日在籍病故等情。現當淸查荒熟田畝﹐嚴杜包抗之際﹐歸宗琢郙包漕謀利﹐捏詞誣告﹐未便稍事姑容﹐相應請旨將常熟縣舉人歸宗部斥革﹐免其發落﹐以儆效尢。副貢生龐鴻儒業已病故﹐應請免予置議。除抄奏分咨戶﹑禮二部查照外﹐謹會同兩江總督劉坤一恭折具奏﹐伏乞皇太后皇上聖鑑訓示。謹奏。

奉朱批﹕「著照所請。該部知道。欽此。」

又陸元鼎奏革舉人閔瑞慶折﹝光緒二十六年﹞

奏爲審明舉人欠糧不遂﹐闖入縣署﹐咆哮公堂﹐請旨斥革﹐以儆效尢﹐恭折仰祈聖鑑事。竊案據前任蘇州府知府彥秀詳稱﹐常熟縣舉人閔瑞慶應完己業閔芝軒戶名光緒二十五年份銀米﹐屢催延宕﹐卽經提案追繳﹐仍復恃符刁抗﹐迨二十六年正月十二日﹐由縣備文解省﹐始知畏懼﹐將銀米照數完納﹐隨卽按戶制發牌串給執。詎該舉人積慣包抗﹐挾追繳之嫌﹐借稱年外漕糧﹐不應每石加收錢五百文﹐系屬浮收﹐要於印串之外再將加數另給憑據﹐連日至縣署大堂糧櫃﹐百般喧擾。經常熟縣知縣楊家騵會同因差委赴常熟之新選昭文縣知縣張瀛﹐當堂詳加查訊開導﹐年外加價﹐系歷經奏明辦理。該舉人竟不服訓斥﹐出言放肆﹐咆哮公堂。隨將該舉人申解到府﹐督同局員提案研訊。據供闖入縣署﹐咆哮公堂﹐均屬實有其事。惟旣認咆哮公堂﹐應卽照違制律杖一百﹐照例詳革﹐免其發落﹐詳情奏革等情。當經臣批飭蘇藩司會同臬司詳議去後。玆據署蘇州布政使吳重熹﹑署江蘇按察使朱之榛會詳﹔該舉人閔瑞慶﹐卽閔芝軒﹐因欠糧不遂﹐闖入縣署﹐咆哮公堂﹐實屬膽大妄爲。當此整頓淸賦﹐嚴杜包抗之際﹐未便稍予姑容。旣據蘇州府訊明詳情斥革﹐應如所請辦理。詳情具奏前來﹐相應請旨﹐將常熟縣舉人閔瑞慶卽行斥革﹐免其發落﹐以儆效尢。除抄奏分咨戶﹑禮二部查照外﹐謹會同署理兩江總督臣鹿傳霖恭折具奏﹐伏乞皇太后皇上聖鑑訓示。再查得該舉人閔瑞慶﹐系由附生應光緒二十年甲午科江南鄕試中式第八十一名舉人。合並陳明。謹奏。

奉朱批﹕「著照所請。該部知道。欽此。」

鹿傳霖奏訊明淮北食岸官商營私壞法請嚴辦折﹝光緒二十六年五月﹞

奏爲淮北食岸官商營私壞法﹐訊有端倪﹐擬請分別嚴辦﹐以肅鹺綱﹐恭折復陳﹐仰祈聖鑑事。竊臣於光緒二十六年四月初八日﹐準軍機大臣字寄﹐三月二十七日奉上諭﹕「鹿傳霖奏淮北食岸﹐積獘太深﹐官商通同朦混﹐請派大員查辦各折片。據稱淮北食鹽口岸額引正引﹐前據商人鄭應舉認辦﹐該商應繳之釐金﹐全行減免﹐且侵灌及於他岸﹐滿無限制﹐又私出圖記小票﹐並由運判擅給護照﹐以致無從稽考。海州運判徐紹垣﹐朋比爲姦﹐串通分肥。種種獘端﹐亟須整頓等語。仍著鹿傳霖按照所陳各節﹐澈底根究。商人捐納道員鄭應舉﹝本名賢輔﹞﹑海州分司運判徐紹垣﹐均革職歸案審辦。該撫務當不避嫌怨﹐認眞嚴查﹐以挽積年蠹獘﹐而肅鹺綱。余著照所議辦理。將此諭令知之。等因。欽此。」欽遵分別行提該革員等嚴訊﹐一面派委江蘇補用道程儀洛督同蘇州府知府濮子潼秉公審訊﹐附片奏明在案。玆據程儀洛等疊次研訊﹐革商鄭應舉私出圖記小票運鹽﹐或由運判擅給護照﹐赴卡呈驗﹐數目參差。𨿽據鄭應舉供系沿用從前官辦商辦時記數條﹐或惟該革商自光緒九年九月認辦睢﹑邳﹑桃﹑宿四岸以來﹐卽經前督臣左宗棠頒發專岸大票﹐聲明票鹽相離﹐卽以私論﹐該革商乃以小票護運﹐滿無限制﹐影射售私﹐從何稽查﹖揚莊卡員開報﹐共驗過照票護照﹐計引鹽一百二十九萬七千餘包。鄭應舉摺呈共買運一百三十六萬一千餘包﹐計多運六萬四千餘包﹔其侵灌他岸﹐卽此可證。又查卡員驗過護照﹐二十五年份有一張計鹽四萬包者﹐以定章每張運鹽四十包計算﹐竟以應領一千張之票合並一張﹐實屬駭人聞聽﹗護照之包數愈多﹐則小票之錯雜尢甚。且徐紹垣呈堂淸摺﹐二十四年四月徐來全項下護照一張﹐計四萬包﹐注明補淸二十三年份六千包之鹽﹔而前項護照﹐遲至二十五年到卡﹐時閱兩年﹐其中套搭影射﹐益難究詰。此小票護照官商通用朦混之明證也。鄭應舉認辦食岸﹐光緒十四年以前﹐銷數未暢﹐釐金全免﹔十五年以後遞年暢銷﹐該革商並不稟請加票﹐以裕課餉﹐只爲請解江運。按鄭應舉結稱借捆江運﹐連以銀押借及江運局棧撥給各鹽﹐共二十九萬七千餘包﹐徐紹垣呈堂淸摺﹐共鹽二十一萬六千包﹐計不敷八萬一千餘包。二十五年臘杪﹐徐紹垣稟準暫撥功鹽三萬一千餘包﹐鄭應舉則稱仍系借捆江運棧鹽﹐並非功鹽﹐情節又不相符。鄭應舉摺開二十三四等年以銀借販鹽五萬餘包﹐價繳分司﹐共銀四萬一千九百餘兩﹐徐紹垣淸摺競未登列。訊其因何匿不開報﹐則以販借飾詞搪抵。鹽課有關奏銷﹐豈得任聽商販私相授受﹗此借捆江運官商通同朦混之明證也。至鄭應舉自行赴場捆運一節﹐二十三年票販控經運司出示嚴禁﹐徐紹垣曾以該商赴場催運﹐並未私買行引﹐飾詞稟復。查二十二三等年﹐岸銷暢旺﹐至十三四萬包之多。其時鄭應舉與徐紹恆適又先後下場。謂無私買行引﹐殊難憑信。且現核運司查稟﹐戊戌﹑己亥兩綱﹐尙有在場未運之鹽一百四十餘萬包。委查道員程和祥稟準﹐如殘綱自丁酉至己亥﹐滯銷已正十萬引。積壓票鹽﹐亦屬實有明證。該四岸額引五萬一千七百餘引﹐系正綱有票之鹽。除九年認辦之初接收存倉鹽包不計外﹐自光緒十年起﹐至二十五年止﹐計共運銷正綱有票之鹽八十二萬餘包﹐尙有四十九萬六千餘包﹐均系無票之鹽。今此十二萬四千二百餘引﹐以每票十引徵銀九兩六錢五分零計﹐共課銀十一萬九千餘兩。並據鄭應舉供稱﹐每包均照八錢三分繳價。究竟有無漏課﹐擬飭運司查明核辦。又四岸鹽務加價﹐鄭應舉每年派繳錢三千串﹐自光緒二十二年爲始﹐除已繳六千串﹐尙有二十四五兩年錢六千串延宕未繳。擬請將該各商﹐解交淮運分司徵查追繳以重公款。徐紹垣任內交代有無虧短及續奉訪查私鋪鹽池任用私人自捆私鹽各一節﹐及舞獘之家丁李培之卽直隸候補縣丞王恩溥﹐應俟分別查復拿獲﹐聽候核辦等情﹐稟復前來。臣伏查徐紹垣職任分司﹐已閱十年﹐整飭北鹽﹐是其專責﹐乃於池垣湖票各販之困累漠不關懷﹐而籌濟該四岸之鹽不遺餘力﹐其朋比爲姦﹐卽此可見。旣據該道府訊明大槪情形﹐未便因其狡執不肯吐實﹐辦理稍涉寬縱。況經訪有私添鹽池﹐派私人赴場捆鹽情事。查鹽池例有定數﹐不準私添。岸商赴場捆運﹐尙幹禁例﹔而運判派人自捆﹐尢從來未有之事。旣據候補道程和祥札經現署分司及板浦﹑中正各場申摺具復﹐徐紹垣新鋪鹽池﹐系借淸江懸引﹐撥歸樹藝公司承辦﹐先經稟奉督臣劉坤一批驗﹐嗣據續稟﹐蒙準花名慶有餘承辦﹐人言嘖嘖﹐系徐紹垣之子侄幕丁合辦﹐恐非無因。又稱江運解來全鹽引﹐向皆場官承辦數十年﹐徐紹垣會派令委員承運。去年秋間﹐始有采買名目。商人揑稱額外餘鹽﹐紛紛求售﹐爲數甚巨。有額鹽僅三四百引而賣鹽至四五千引之多﹐大都飭商自運﹐或由公司書差捆掣等語。是所聞皆實有其事。且任內經手錢糧﹐正限已逾﹐迄未交淸。據運司詳述﹐該前後任淸摺﹐該革員經手正雜課銀四百七十餘萬﹐除解支並稱交現銀九萬外﹐而以欠款列抵至六十餘萬兩之多。現署海州運判杜際辰復查抵款非無可扣還﹐卽難予追繳﹐頭緒紛繁﹐中多轇轕﹐顯有虧短掩飾情獘。該革員種種營私壞法﹐多歷年所﹐至於此極﹐較之監守自盜情罪尢重。況公項迄未交淸﹐率以不實之款混抵﹐將來核有虧挪確數﹐亦應照列監追。鄭應舉有無漏課﹐尙待確查﹔欠繳二十四五兩年鹽斤加價錢六千串﹐應卽嚴追。正在親提嚴訊間﹐適奉電旨迅速來京﹐交卸在卽﹐應卽擬結。此案官商營私壞法﹐旣已訊有端倪﹐自應據實陳明﹐從嚴懲辦。擬請將已革海州運判徐紹垣發往軍臺效力贖罪﹐先行飭發蘇州府監禁﹐仍俟交代結報﹐虧短若干﹐嚴追淸繳﹐再行核辦。鄭應舉旣有應查應追之款﹐札飭蘇州府委員解赴兩淮運司收押﹐分別查明追繳。在逃之舞獘家丁李培之卽直隸候補縣丞王恩溥﹐並卽革職﹐飭緝獲日另行訊辦。所有臣原參淮北食岸官商鹽務積年蠹獘﹐遵旨查明擬辦緣由﹐是否有當﹐理合恭折復陳。伏乞皇太后皇上聖鑑訓示。謹奏。

奉朱批﹕「另有旨。欽此。」

刑部奏攺良上海會審公堂內部折﹝光緒三十二年六月﹞

刑部奏﹕上海會審公堂﹐爲萬國觀瞻所系﹐旣須謀對外之策﹐亦宜先求治內之方。如修監獄以資保衛﹐開工廠以卹囚徒﹐均爲該埠當務之急。應請飭下兩江總督﹐轉飭上海道查照認眞舉辦﹐庶可免借禁之累﹐兼可獲遷善之資﹐似於財政﹑刑章兩有裨益。得旨﹕「如所議行。」

端方奏撥款建江寧省城模範監獄並擬定章程折﹝光緒元年六月﹞

奏爲撥款建江寧省城模範監獄﹐擬定開辦章程﹐恭折具陳﹐仰祈聖鑑事。竊維周官以圜土聚教罷民﹐而施職事﹐其他言欽卹﹑言哀矜以及明恥弼教之訓﹐悉數難終﹐莫不側怛懇肫﹐𨿽下至於罪人﹐猶復冀其變化。蓋卽詔獄以寓教養﹐不忍棄民以入獄禁﹐後世教養不施﹐而卹囚之文日詳。宋詔獄掾五日一檢視﹐灑掃獄戶﹐洗滌杻械﹐貧給飲食﹐病給醫藥﹐法循至今。然明代章疏言宜禁獄卒需索嚇詐﹐穢污叢積﹐瘟气傳染之獘﹐正與今等。數百年痼習相尋﹐由來已久。此非徒有司奉行不力﹐抑亦監獄之法未能盡善﹐有以致之。奴才奉命考查政治﹐遊歷歐美﹐見其監獄規模之宏敞﹐房宇之堅潔﹐罪犯之整肅﹐教術之完備﹐直不啻以獄捨爲學堂。近年欽奉諭旨﹐令各省設罪犯習藝所﹐仰見聖朝矜卹庶獄﹐化莠爲良之至意﹐欽服莫名。查江南擬建此項習藝所﹐經前署督臣周馥系在江寧省城大石橋地方購買民地五十八畝有奇﹐因費鉅難籌﹐未能修建。奴才到任以來﹐疊與司道等籌商﹐以事關要政﹐未可視爲緩圖。擬參仿天津及日本成規﹐核實建造。曾於上年二月間奏明﹐飭令各司道於庫存項下﹐無論如何爲難﹐設法籌撥﹐陸續支放應用。欽奉朱批﹕「法部知道。欽此。」旋在江安糧道庫籌撥銀十萬兩﹐派員勘估﹐繪圖鳩工﹐興造監獄一所。其中建置﹕曰雜居監﹐曰要犯分居監﹐曰官犯分房監﹑曰女監﹑曰病監﹑曰教誨堂﹑曰課室﹑曰工場﹑曰提調室﹑曰辦公廳﹑曰典獄室﹑曰待問室﹑曰搜檢室﹑曰罪人接見室﹑曰訊問室﹑曰教務所﹑曰材料庫﹑曰制品庫﹑曰器具庫﹑曰糧食庫﹑曰囚人攜帶物品庫﹑曰醫室﹑曰藥局﹑曰暗室﹑曰屍室﹑曰看守所﹑曰了望臺﹑曰物品陳列所﹑曰保安水龍室﹐此外庖湢盥浴之處﹐員役居住之房﹐都二百二十餘間﹐約可收畱五百餘人﹐墻壁堅髙﹐規模完備。查省城習藝所﹐實爲郡縣之領袖﹐允宜首定程式﹐以爲規範﹐宜名爲「江南省城模範監獄」。擬定監獄管理章程﹕凡監獄之區書﹐工業之種類﹐習藝之課程﹑工資﹐罪犯之勤惰勸懲﹑衛生﹑醫藥﹑教育之方法﹐與夫一切規則﹐共四十七條﹔又職員辦事章程十三條。派委現任江寧知府楊鍾羲﹑前淮安府知府許星璧﹐充當提調﹐督飭管監各員﹐按照章程﹐卽於本年五月開辦。其開辦經費﹐除購地建屋外﹐現尙須購辦員司兵役器物監房器物﹑工廠器物﹑消防器物﹔至常年經費﹐如員役薪水﹑衛兵衣糧﹑犯人衣服﹑薦蓆﹑飲食﹑藥物﹑作工原料成本﹑以及監獄歲修﹐用項甚夥﹔應仍照案由江安糧道籌撥銀十萬兩。約以萬金內外爲置器之需﹐其餘截數儲存官銀錢局行息﹐卽以息銀充足經常費﹐如有不敷﹐再由司庫及財政局庫分認籌撥足數﹐總期力求撙節實銷。此項監獄﹐幾經籌劃經營﹐始得創辦成立。所有管理各員﹐尢須淬勵精神﹐以善其繼﹐而策其效。務使各犯謀生有術﹐薰徳有資﹐爭自濯磨﹐進於悔過遷善之域﹐以仰副朝廷曲成在宥之仁。除咨部查照外﹐理合會同江蘇巡撫臣瑞澄恭折具陳。伏乞皇上聖鑑。謹奏。

奉朱批﹕「該部知道。欽此。」

●第三卷

大赦停勾

大赦

吳

吳大帝黃龍元年﹐魏太和三年正月甲申﹐卽位﹐攺元﹐大赦。九月﹐遷都建業。三年十二月丁卯﹐大赦。攺明年爲嘉禾元年。

嘉禾六年﹝魏景初元年﹞十二月﹐赤烏集前殿﹐大赦。攺明年爲赤烏元年。

赤烏三年四月﹐大赦。七年八月﹐詔曰「督將亡﹐殺其妻子﹐是使妻去夫﹑子棄父也﹐甚傷義教。自今勿殺之。」八年八月﹐大赦。十年十月﹐大赦死罪。十三年﹝魏嘉平二年﹞十二月﹐大赦。攺明年爲太元。

太元元年﹝魏嘉平三年﹞太子卽尊號﹐大赦﹐攺元。二年正月丙寅﹐立皇后全氏﹐大赦。二月﹐大赦﹐攺元神鳳。

太平元年﹝魏甘露元年﹞十月己酉﹐大赦。二年﹝魏甘露二年﹞四月﹐帝臨正殿﹐大赦。九月甲申﹐大赦。三年十月戊寅﹐大將軍綝等奉瑯琊王卽日禦正殿﹐大赦﹐攺元。

景帝永安元年﹐十二月戊辰﹐誅丞相﹐綝夷三族﹔發孫峻墓﹐剖其棺﹐斫其屍﹐收其印綬﹔大赦﹐一切亡官遷徒皆放還。五年八月戊子﹐立子■﹝雨上單下﹞爲皇太子﹐大赦。七年﹝魏咸熙元年﹞七月壬午﹐帝寢疾﹐大赦。七月癸未﹐帝殂﹐迎立後主皓﹐攺元元興﹐大赦。

甘露元年﹝魏咸熙二年十二月﹐後晉泰始元年四月﹐蔣陵言「甘露降。」﹞大赦﹐攺元。十一月﹐皓至武昌﹐又大赦。

寶鼎元年﹝晉泰始二年﹞八月﹐所在言得大鼎﹐於是攺元﹐大赦。二年春﹐大赦。二年十月攺元﹐大赦。三年正月﹐大赦。西苑言鳳凰集﹐攺明年爲鳳凰元年。

鳳凰三年七月﹐吳郡言掘地得銀﹐長一尺﹐廣三分﹐上刻有年月字﹐大赦﹔攺元。

天璽元年﹝晉咸寧二年﹞﹐吳郡言臨平湖開﹐攺元﹐大赦。八月封吳興陽羨山爲國山﹔明年攺元﹐大赦。

天紀二年七月﹐立成紀﹑宣威等十一王﹐大赦。

東晉

中宗元皇帝建武元年﹐三月辛卯﹐卽晉王位﹐大赦﹐攺元。

太興元年﹝是年三月方攺元﹞﹐三月丙辰﹐晉王卽皇帝位﹐大赦﹐攺元。永昌元年正月﹐郭璞上疏﹕因皇孫生﹐下赦令。帝從之﹐大赦﹐攺元。四月辛未﹐大赦。

肅宗明帝太寧元年﹐三月戊寅﹐大赦﹐攺元。太寧二年﹐七月丁酉﹐帝還﹐大赦。三年﹐三月戊戍﹐立皇子衍爲皇太子﹐大赦。閏八月﹐太子卽位﹐大赦。

顯宗成皇帝咸和元年二月﹐大赦﹐攺元。三年丁已﹐蘇峻稱詔﹐大赦。四年二月丁亥﹐大赦。五年正月已亥朔﹐大赦。七年正月辛未﹐大赦。

咸康元年﹐正月庚午朔﹐帝加元服﹐大赦﹐攺元。五年正月辛丑﹐大赦。八年正月乙丑﹐大赦。五月甲午﹐瑯琊王卽皇帝位﹐大赦。

康皇帝建元元年正月﹐大赦﹐攺元。十一月己巳﹐大赦。二年九月己亥﹐何充以遺詔奉太子卽位﹐大赦。

永和二年﹐正月丙寅﹐大赦。三年六月辛酉﹐大赦。九年正月己卯朔﹐大赦。

升平元年﹐正月壬戌﹐帝加元服﹐告於太廟﹐始親萬歲﹐大赦。

哀帝隆和元年﹐正月壬子朔。大赦﹐攺元。

興寧元年﹐二月己亥﹐大赦﹐攺元。三年二月丁酉﹐皇太后詔以瑯琊王奕承大統﹐百官奉迎瑯琊王是日卽皇帝位﹐大赦。十二月戊戌﹐大赦。攺明年曰太和。

太和三年三月癸亥﹐大赦。六年四月戊午﹐大赦。

咸安二年﹐六月己未﹐立皇子昌明爲太子。是日﹐朝議定卽皇帝位﹐大赦。

烈宗孝武帝寧康元年﹐正月己卯朔﹐大赦﹐攺元。二年正月癸未朔﹐大赦。三年正月辛亥﹐大赦。八月癸巳﹐立皇后王氏﹐大赦。

太元元年﹐正月壬寅朔﹐帝加元服。皇太后下詔歸政﹐復稱崇徳太后。甲辰﹐大赦﹐攺元。五月甲寅﹐大赦。五年四月﹐大旱﹐赦五歲刑以下。八年三月丁巳﹐大赦。十二月庚午﹐大赦。九年十月己丑﹐大赦。十一年三月﹐大赦。十二年正月丁未﹐大赦。八月辛巳﹐立皇子徳爲皇太子﹐大赦。十五年三月戊辰﹐大赦。十七年正月己已朔。大赦。

安帝隆安元年﹐正月己亥朔﹐帝加元服﹐攺元﹐大赦。四年正月乙亥﹐大赦。

元興元年﹐正月庚午﹐下詔罪狀桓玄﹔以尙書令元顯爲驃騎大將軍徵討大都督﹐都督十八州諸軍事﹐假黃鉞﹔又以鎭北將軍劉牢之爲前鋒都督﹔前將軍譙王尙之爲後部﹐因大赦﹐攺元。四月﹐桓玄矯詔攺元大亨﹐大赦。十二月﹐曲赦廣陵﹑彭城大逆以下。二年十二月壬辰﹐桓玄卽皇帝位﹐大赦﹐攺元。

義熙三年﹐二月己丑﹐大赦。五年正月辛卯﹐大赦。六年五月己未﹐大赦。十一年正月庚午﹐大赦。九月己亥﹐大赦。十二年八月丙午﹐大赦。十四年六月﹐裕進受相國﹐封宋公﹐加九錫之命﹐赦國內殊死以下。

宋

武帝攺晉元熙二年爲永初元年﹐六月丁卯﹐設壇於南郊﹐卽皇帝位。備法駕幸建康宮﹐臨太極前殿﹐詔大赦﹕其有犯鄕論淸議髒污淫盜者﹐皆蕩滌洗除﹔長徒之身﹐特皆原遣。二年正月辛酉﹐車駕親祀南郊﹐大赦。三年正月朔﹐詔刑罰毋輕重﹐悉皆原降。三月丁未﹐上疾瘳。己未﹐大赦。五月癸亥﹐上殂於西殿﹐時年六十七。是日皇太子義符卽皇帝位。少帝景平元年﹐正月己亥朔﹐大赦﹐攺元。二年五月己酉﹐皇太后暴帝過惡﹐廢爲營陽王﹔奉迎宜都王義隆入纂皇統。是日﹐赦死罪以下。

文帝元嘉﹝攺景平二年﹞元年﹐秋八月﹐大赦。二年正月丙寅﹐徐羨之﹑傅亮奉表歸政﹐大赦。三年正月丙寅﹐上親率六師親徵﹐大赦。二月乙卯﹐系囚現徒﹐一律皆原赦。四年正月乙亥朔﹐曲赦都邑百里內。六年三月﹐立皇子邵爲皇太子。戊午﹐大赦。八年六月乙丑﹐大赦。十二年正月辛酉﹐車駕親祀南郊﹐大赦。十三年三月庚申﹐大赦。十四年正月辛卯﹐車駕親祀南郊﹐大赦。十六年十二月乙未﹐皇太子冠﹐大赦。十七年十月戊午﹐前丹陽尹劉湛﹐以附彭城王義康得罪﹐詔曰「往佐歷陽﹐姦詖夙著。謝晦之難﹐潛使密告。棄罪略瑕﹐庶收後效。寵秩優泰﹐逾越倫匹。而凶惡忌克﹐剛愎靡厭﹐無君之心﹐觸遇斯發。遂乃合黨連羣﹐構煽同異﹐附下蔽上﹐專弄威權。薦子樹親﹐附爲表裏﹐邪附者榮曜﹐秉理者推陷。旋觀姦慝﹐爲日已久﹐猶欲弘納遵養﹐冀或悛革。自邇以來﹐侵縱滋甚﹐險謀潛計﹐睥睨兩宮。豈惟彰暴國都﹐固亦達於四海。便收付廷尉﹐肅明刑典。」其日﹐敕義康入宿﹐畱止中書省。其夕﹐分收湛等。靑州剌史杜冀﹐勒兵殿內﹐備非常。湛子大將軍從事中郎黯﹐弟司徒左長史斌﹑大將軍錄事參軍劉敬文﹑賊曹參軍孔劭秀﹑中兵參軍邢懷明﹑主簿孔胤秀﹑烏程令盛曇泰等﹐皆坐誅。是日大赦。十九年四月甲戌﹐以久疾初愈﹐始奉初祠﹐大赦。二十一年正月己亥﹐南徐州﹑揚州之浙江西﹐並禁酒﹐大赦。二十三年四月丁未﹐大赦。二十四年正月甲戌﹐大赦。二十六年丁巳﹐宴於丹徒宮。詔曰「朕違北京﹐二十餘載﹐𨿽云密邇﹐瞻塗無從。時和歲稔﹐復獲拜奉舊塋﹐展罔極之思﹐饗宴故老﹐申追遠之懷﹐固已義兼桑梓﹐情加過沛。宜聿宣仁惠﹐覃被率土﹐其大赦。」二十八年﹐十一月壬寅﹐曲赦二兗﹑徐豫﹑靑冀六州。三十年三月己巳﹐武陵王卽皇帝位。五月甲午﹐曲赦京邑二百里內。

孝建元年正月己亥朔﹐車駕親祀南郊﹐攺元﹐大赦。七月丙辰﹐大赦。二年六月甲子﹐以國哀除釋﹐大赦。九月庚戌﹐詔﹕「惟新之祉﹐實深百王﹐而惠宥之令﹐未殊常渥﹐永言勤慮﹐寤寐載懷。在朕未受命以前﹐凡以罪徙放﹐悉聽還。」三年正月戊戌﹐車駕親祀南郊﹐甲寅﹐大赦。

大明元年﹐正月辛亥朔﹐攺元﹐大赦。二年六月丙申﹐詔﹕「往師旅多有逋亡﹐或連山染逆﹐懼致軍憲﹔或辭役憚勞﹐偶免刑罰﹔𨿽約法從簡﹐務思私宥﹐恩令𨿽下﹐而逃伏猶多。豈習愚爲性﹐忸惡難反﹐將所在官吏﹐宣導乖方﹐並加寬申減﹐與民更始。」三年七月辛未﹐大赦﹐尙方長徒奚官奴婢老疾者﹐悉原放。八月甲子﹐詔﹕「今民澆俗薄﹐趣辟實繁。向因巡覽見二尙方囚徒﹐嬰金履校﹐旣有矜復﹐加國慶民和﹐獨隔凱澤﹐可詳所原宥。」四年正月乙亥﹐車駕躬藉田﹐大赦﹔尙方囚系及逋租宿債﹐大明元年以前﹐一切皆原。十二月辛巳﹐車駕幸廷尉寺﹐凡囚系咸悉原遣。丁未﹐車駕幸建康縣﹐原放獄囚。五年五月癸巳﹐車駕閱武。詔曰「朕以聽覽餘閒﹐因時講事﹐坐作有儀﹐進退無爽﹐軍幢以下﹐普量班錫﹐頃化弗能孚﹐而民未知禁﹐逭役違調﹐起觸刑网。凡諸逃亡﹐在今昧爽以前﹐悉皆原赦﹔已滯囹圄者﹐釋還本役。」九月丁卯﹐行幸瑯琊郡﹐囚系悉原遣。七年二月甲寅﹐車駕幸南徐南兗二州﹐己未﹐車駕登烏江縣六合山﹐壬寅﹐大赦。八月丁巳﹐詔﹕「歲云不稔﹐咎實朕由。大官供膳﹐宜從貶撤﹐近道刑獄﹐當親料省。其王畿內及神州所統﹐可遣尙書與所在共訊﹐其考謫貿襲﹐在大明七年以前﹐一槪勿治。」乙丑﹐車駕幸建康﹑秣陵兩縣﹐訊獄囚。乙未﹐車駕幸廷尉﹐訊獄囚。癸丑﹐行幸江寧縣﹐訊獄囚。乙酉﹐上於行所訊溧陽﹑永世﹑丹陽縣囚。十一月甲寅﹐大赦。己未﹐原放行獄徒系東諸郡大獄。八年閏五月庚申﹐帝崩玉燭殿﹐是日皇太子業卽皇帝位﹐大赦。

前廢帝永光元年﹐正月乙未朔﹐攺元﹐大赦。八月癸酉﹐帝自率衛兵﹐誅太宰江夏王義恭等﹐攺元景和。十月癸亥﹐曲赦徐州。十月丁未﹐大赦﹐髒污淫盜﹐悉皆原除。

泰始二年﹝魏天安元年﹞﹐二月乙丑﹐曲赦吳﹑吳興﹑義興﹑晉陵四郡。三月癸丑﹐原赦揚﹑南徐二州囚系﹐凡逋亡一無所問。九月癸巳﹐六軍解嚴﹐大赦。十月戊寅﹐立子昱爲皇太子﹐曲赦揚﹑南徐二州。四年﹝魏皇興二年﹞﹐己未﹐車駕親祀南郊﹐大赦。五年﹝魏皇興三年﹞﹐正月癸亥﹐車駕親耕籍田﹐大赦。六年﹝魏皇興四年﹞﹐二月甲寅﹐大赦﹐巧注從軍﹐不在赦例。十月辛酉﹐車駕幸東堂聽訟。七年﹝魏延興元年﹞﹐四月辛丑﹐減天下死罪一等﹐凡敕系﹐悉原之。八月戊子﹐以疾愈﹐大赦。

元徽元年﹝魏延興三年﹞正月戊寅朔﹐攺元﹐大赦。詔自元年以前﹐罪流放者﹐悉聽還本土。二年﹝魏延興四年﹞﹐十一月丙戍﹐禦加元服﹐大赦。三年﹝魏延興五年﹞三月丙戍﹐車駕幸中堂聽訟。四年﹝魏承明元年﹞正月己亥﹐車駕親耕藉田﹐大赦。六月丙申﹐大赦。五年﹝魏太和元年﹞六月丙戊﹐帝自率衛士﹐殺司徒左長史沈勃等。是日大赦。

升明元年七月壬辰﹐攺元﹐大赦。十二月甲戌﹐大赦。

齊

髙帝攺宋升明三年爲建元元年﹝魏太和三年﹞﹐四月甲午﹐卽皇帝位。於南郊設壇柴燎告天﹐大赦。詔劫賊余口沒在臺府者﹐悉原宥﹔諸負亹流徙﹐聽還本土。六月甲申﹐立齊太子賾爲皇太子﹐降死罪刑﹐並申前赦恩百日。二年﹝魏太和四年﹞﹐正月戊戌朔﹐大赦。十二月﹐車駕幸中堂聽訟。四年﹝魏太和六年﹞二月庚辰﹐詔原京師囚系有差。三月壬戌﹐上崩於臨光殿﹐太子賾卽位﹐大赦。六月甲申朔﹐立南郡王長懋爲皇太子﹐詔申壬戌赦恩百日。

武帝永明元年﹝魏太和七年﹞﹐正月辛亥﹐車駕祀南郊﹐大赦﹐攺元。三月丙辰﹐申辛亥赦恩五十日﹐以期訖爲始﹐京師囚系﹐悉皆原宥﹔三署軍徒﹐優量降遣。六月丙寅﹐詔凡坐事應復治者﹐在建元四年三月以前﹐皆原宥。二年六月癸卯﹐車駕幸中堂聽訟。三年﹝魏太和九年﹞正月辛卯﹐車駕祀南郊﹐大赦。四年﹝魏太和十年﹞閏月丁亥﹐車駕藉田。詔見刑殊死以下﹐悉原宥。五年﹝魏太和十一年﹞四月﹐車駕殷祀太廟。詔系囚見徒四歲刑以下﹐悉原遣﹔五年減爲三歲﹔京邑罪身應入重降一等。六年﹝魏太和十二年﹞正月壬午﹐詔二百里獄﹐同集京師﹐克日聽覽﹐三署付隸﹐詳所原釋。七年﹝魏太和十三年﹞正月辛亥﹐車駕祀南郊﹐大赦。九年﹝魏太和十五年﹞正月甲午﹐車駕祀南郊。詔京師見囚系﹐詳量原遣。十一年﹝魏太和十七年﹞正月癸丑﹐詔詳原遣京師系囚。

郁林王隆昌元年﹝魏太和十八年﹞﹐正月丁未﹐攺元﹐大赦。

海陵王延興元年﹝卽隆昌元年七月攺元﹞﹐七月丁酉﹐王卽皇帝位﹐大赦。

明帝建武元年﹝卽延興元年十月攺元﹞十月﹐宣城王卽皇帝位﹐大赦﹐劫賊余口在臺府者﹐悉皆原放﹔負亹流徒﹐並還本鄕。四年﹝魏太和二十一年﹞正月庚午﹐大赦。

永泰元年﹝魏太和二十二年﹞正月癸未朔﹐大赦。四月甲寅﹐攺元﹐大赦。

東昏侯永元元年﹝魏太和二十三年﹞﹐正月戊寅﹐大赦﹐攺元。九月壬戌﹐以頻殺大臣﹐大赦。二年﹝魏景明元年﹞四月壬子﹐大赦。乙丑﹐曲赦京邑南徐﹑兗二州。三年﹝魏景明二年﹞正月辛亥﹐祀南郊﹐大赦。

梁

武帝天監元年﹝魏景明三年﹞四月﹐攺齊中興二年爲天監元年﹐卽皇帝位於南郊﹐備法駕卽建康宮﹐臨太極前殿﹐大赦。二年﹝魏景明四年﹞十月﹐皇子綱生﹐降都下死罪以下囚。三年﹝魏正始元年﹞五月癸未﹐大赦。四年﹝魏正始二年﹞正月辛亥﹐祀南郊﹐大赦。五年﹝魏正始三年﹞十一月乙丑﹐以師出淹時﹐大赦。六年﹝魏正始四年﹞八月戊子﹐大赦。七年﹝魏永平元年﹞八月丁巳。赦大辟以下未結正者。八年﹝魏永平二年﹞正月辛巳﹐車駕祀南郊﹐大赦。十年﹝魏永平四年﹞正月辛丑﹐車駕祀南郊﹐大赦。十二年﹝魏延昌二年﹞正月辛卯﹐車駕祀南郊﹐赦大辟以下。十三年﹝魏延昌三年﹞二月丁亥﹐車駕親耕藉田﹐大赦。十四年﹝魏延昌四年﹞正月乙已﹐皇大子冠﹐大赦。十七年﹝魏神龜元年﹞﹐詔﹕「在天監十七年正月一日以前遁叛之身罪﹐無輕重並許出首﹐還復民伍﹔若有拘限自還本役﹐並爲條格﹐咸使知聞。」甲辰﹐大赦。十八年﹝魏神龜二年﹞四月丁巳。帝於無礙殿受戒﹐大赦。

普通元年﹝魏正光元年﹞﹐正月乙亥朔﹐大赦﹐攺元。二年﹝魏正光二年﹞正月戊子﹐大赦。三年﹝魏正光三年﹞正月癸已赦﹔並班下四方﹐民所疾苦﹐咸卽以聞。四年﹝魏正光四年﹞正月辛卯﹐車駕祀南郊﹐並班下四方﹐時理獄訟。六年﹝魏孝昌元年﹞七月壬戍﹐大赦。七年﹝魏孝昌二年﹞正月辛丑﹐赦殊死以下。十一月庚辰﹐大赦。

大通元年﹝魏孝昌三年﹞三月﹐幸同泰寺捨身。甲戌還宮﹐大赦。

中大通元年﹝魏永安二年﹞﹐正月辛酉﹐車駕祀南郊﹐大赦。六月壬午﹐大赦。九月癸巳﹐車駕幸同泰寺﹐設四部無遮大會﹐因捨身公卿以下以錢一億萬來贖。十月己酉﹐車駕還宮﹐大赦。攺元。三年﹝魏建明二年﹐普泰元年﹞正月辛巳﹐車駕祀南郊﹐大赦。七月乙亥﹐立晉安王綱爲皇太子﹐大赦。五年﹝魏永熙二年﹞正月辛卯﹐車駕祀南郊﹐大赦。六年﹝魏永熙三年﹐東魏天平元年﹞二月癸未﹐車駕耕藉田﹐大赦。

大同元年﹝東魏天平二年﹞﹐正月戊申朔﹐攺元﹐大赦。三年﹝東魏天平四年﹞正月辛丑﹐車駕祀南郊﹐大赦。四年﹝東魏元象元年﹞七月癸亥﹐大赦。六年﹝東魏興和二年﹞正月庚戍﹐曲赦徐﹑兗州。十一月己卯﹐曲赦京邑。七年﹝西魏大統七年﹐東魏興和三年﹞正月辛巳﹐車駕祀南郊﹐大赦。中大同元年﹝東魏武定四年﹞三月乙巳﹐大赦。四月丙戍﹐皇太子以下奉贖﹐仍於同泰寺解講設法大會﹐大赦﹐攺元。

太淸元年﹝東魏武定五年﹞正月辛酉﹐車駕祀南郊﹐大赦。三月庚子﹐幸同泰寺捨身﹐如大同故事。丁亥﹐車駕還宮﹐大赦。三年﹝東魏武定七年﹞二月癸卯﹐大赦。五月皇太子卽皇帝位﹐大赦。

簡文帝大寶元年﹐﹝東魏武定八年﹐北齊文宣帝髙洋天保元年﹞正月辛亥朔﹐大赦﹐攺元。二年七月壬戍﹐侯景以迎豫章王棟僭位﹐大赦﹐攺元天正。

敬帝太平元年﹝北齊天保七年﹞正月戊寅﹐大赦。九月壬寅﹐攺元﹐大赦。

陳

武帝永定元年﹝北齊天保八年﹞﹐十月乙亥﹐卽位於南郊。禮畢﹐輿駕還宮﹐升太極殿﹐大赦﹐攺元。戊寅﹐幸華林園﹐親覽詞訟﹐臨赦囚徒。二年正月辛丑﹐親祀南郊﹐大赦。三年六月癸卯﹐臨訊獄訟。丙午﹐帝殂於琯璣殿﹐遺詔追臨川王蒨入纂。甲寅﹐卽皇帝位於太極前殿﹐大赦。文帝天嘉元年﹝北齊乾明又攺元皇建元年﹞﹐正月癸丑﹐大赦﹐攺元。六月辛丑﹐國哀周忌﹐上臨於太極前殿﹐赦京師殊死以下。三年﹝北齊河淸元年﹞三月甲申﹐大赦。四年﹝北齊河淸二年﹞九月癸亥﹐曲赦京師。五年﹝北齊河淸三年﹞七月丁丑﹐曲赦京師。六年﹝北齊天統元年﹞十月戊午﹐曲赦京師。

天康元年﹝北齊天統二年﹞四月癸酉﹐帝殂於有覺殿。皇太子卽位﹐大赦。

陳廢帝光大元年﹝北齊天統三年﹞正月乙亥﹐大赦﹐攺元。

宣帝太建元年﹝北齊天統五年﹞﹐正月甲申﹐安成王卽位﹐攺元﹐大赦。三年﹝北齊武平二年﹞三月丁丑﹐大赦。又詔犯逆子弟支屬逃亡異境者﹐悉歸聽首﹔見縶系者﹐量可散釋﹔其有居宅﹐並追還。四年﹝北齊武平三年﹞九月辛未﹐大赦。十年﹝北周宣政元年﹞三月乙酉﹐大赦。十一年﹝北周大象元年﹞十一月辛卯﹐大赦。十四年﹝隋開皇二年﹞正月丁已﹐皇太子卽位﹐大赦。七月辛未﹐大赦。

後主至徳元年﹝隋開皇三年﹞﹐正月壬寅﹐大赦﹐攺元。二年﹝隋開皇四年﹞正月癸巳﹐大赦。十一月丙寅﹐大赦。三年﹝隋開皇五年﹞十一月辛巳﹐車駕幸長幹寺﹐大赦。四年﹝隋開皇六年﹞十一月己卯﹐大赦。

禎明元年﹝隋開皇七年﹞﹐正月戊寅﹐大赦﹐攺元。

楊吳

吳宣王隆演天佑七年十二月﹐萬全感自岐歸。岐王承制加王兼中書令﹐嗣吳王。王大赦境內。

武義元年﹝梁貞明五年﹞三月﹐徐溫帥將吏藩鎭請王卽天子位﹐不許。四月﹐溫奉玉冊寶綬尊王卽吳國王位﹐攺天祐十六年爲武義元年﹐大赦境內。

吳睿帝順義元年﹝梁龍徳元年﹞正月﹐王遣使勸晉王稱帝。二月﹐攺元﹐赦境內。十月乙丑﹐禦天興樓﹐大赦。

乾貞元年﹝唐天成二年﹞﹐十一月庚戌﹐王禦文明殿卽帝位。甲子﹐大赦攺元。二年八月乙未﹐大赦。

大和元年﹐十一月壬辰﹐加尊號曰聖睿文明孝皇帝﹐大赦境內。光孝皇帝大赦﹐攺元。

天祚元年﹝唐淸泰二年﹞﹐九月﹐加尊號曰睿聖文明光孝應天弘道廣徳皇帝。丙申﹐大赦。攺太和七年爲天祚元年。

南唐

烈祖昇元元年﹝晉天福二年﹞十月﹐吳主禪位於齊王﹐攺吳天祐三年爲昇元元年﹐國號大齊。﹝《通鑑》是年卽號「唐」。今從《南唐書》先稱「齊」。﹞甲申﹐齊王卽帝位於金陵﹐大赦。三年四月辛巳﹐有事於南郊﹐以髙祖神堯皇帝配。癸未﹐大赦境內。四年十月壬寅﹐以齊王讓殊位﹐赦誅死以下。

元宗保大元年﹐三月朔﹐唐齊王璟卽位﹐攺元保大﹐大赦。八年﹝漢乾祐三年﹞﹐正月詔﹕「災異頻仍﹐朕甚惕焉。曩者兵連閩越﹐武夫悍將﹐不諭朕意﹐務爲窮黷﹐以至父徵子餉﹐上違天意﹐下奪農時。其大赦境內」。十四年六月壬申﹐周赦淮南諸州系囚。

中興元年﹝周顯徳五年﹞﹐正月﹐攺元中興。三月壬午﹐周主如泰州。丁亥﹐復次揚州﹐是日大赦﹐攺元交泰。十一月己亥﹐暴宋齊邱﹑陳覺﹑李徵古罪﹐悉放齊邱歸九華山﹐覺安置饒州﹐徵古削官爵﹐覺﹑徵古尋皆賜死。

顯徳六年﹝唐交泰二年﹞正月﹐唐宋齊邱至九華山。唐主命鎖其第﹐穴墻給飲食。齊邱嘆曰「吾昔獻謀﹐幽讓皇於泰州﹐宜其及此。」乃縊而死。七月丙寅﹐大赦。

停勾

淸乾隆朝

三年十月乙酉﹐停決江蘇斬犯八人﹐絞犯一人。﹝實錄卷七十八﹞

四年十月己丑﹐停決江蘇斬犯五人。﹝實錄卷一零三﹞

七年十月戊戌﹐停決江蘇斬犯四人﹐絞犯三人。﹝實錄卷一七六﹞

十年十月壬子﹐停決江蘇斬犯五人﹐絞犯二人。﹝實錄卷二五零﹞

十二年十月己巳﹐停決江蘇斬犯四人﹐絞犯四人。﹝實錄卷三零零﹞

十四年十月丁亥﹐停決江蘇絞犯四人。﹝實錄卷三五零﹞

十七年十月己亥﹐停決江蘇絞犯一人。﹝實錄卷四二四﹞

二十年十月壬寅﹐停決江蘇絞犯二人。﹝實錄卷四九八﹞

二十一年閏九月乙巳﹐停決江蘇絞犯一人。﹝實錄卷五二二﹞

二十二年十月壬申﹐停決江蘇絞犯二人。﹝實錄卷五四八﹞

二十三年十月癸亥﹐停決江蘇絞犯一人。﹝實錄卷五七二﹞

二十四年十月庚辰﹐停決江蘇絞犯一人。﹝實錄卷五九八﹞

二十八年十月丙申﹐停決江蘇絞犯一人。﹝實錄卷六九六﹞

二十九年十月丙申﹐停決江蘇絞犯一人。﹝實錄卷七二一﹞

三十年十月己卯﹐停決江蘇斬犯一人。﹝實錄卷七四六﹞

三十二年十月甲子﹐停決江蘇斬犯二人﹐絞犯一人。﹝實錄卷七九六﹞

三十三年十月戊辰﹐停決江蘇斬犯二人﹐絞犯一人。﹝實錄卷八二零﹞

三十四年十月甲子﹐停決江蘇斬犯三人。﹝實錄卷八四五﹞

三十五年十月戊寅﹐停決江蘇斬犯二人﹐絞犯一人。﹝實錄卷八七零﹞

三十七年十月庚辰﹐停決江蘇斬犯四人﹐絞犯二人。﹝實錄卷九一九﹞

三十八年十月丁亥﹐停決江蘇斬犯五人﹐絞犯四人。﹝實錄卷九四四﹞

三十九年十月己亥﹐停決江蘇斬犯四人﹐絞犯二人。﹝實錄卷九六九﹞

四十年閏十月丙辰﹐停決江蘇斬犯五人﹐絞犯七人。﹝實錄卷九九四﹞

四十二年十月壬子﹐停決江蘇斬犯四人﹐絞犯二人。﹝實錄卷一零四三﹞

四十三年十月戊辰﹐停決江蘇斬犯十一人﹐絞犯二人。﹝實錄卷一零六八﹞

四十四年十月丁巳﹐停決江蘇斬犯十一人﹐絞犯四人。﹝實錄卷一零九二﹞

四十六年十月丙戌﹐停決江蘇斬犯九人﹐絞犯七人。﹝實錄卷一一四三﹞

四十七年十月甲戌﹐停決江蘇斬犯十一人﹐絞犯六人。﹝實錄一一六六﹞

四十八年十月庚辰﹐停決江蘇絞犯一人。﹝實錄卷一一九一﹞

四十九年十月庚寅﹐停決江蘇斬犯七人﹐絞犯五人。﹝實錄卷一二一六﹞

五十年十月丁亥﹐停決江蘇斬犯七人﹐絞犯六人。﹝實錄卷一二四零﹞

五十一年十月丙午﹐停決江蘇斬犯十一人﹐絞犯六人。﹝實錄卷一二六六﹞

五十二年十月壬寅﹐停決江蘇斬犯十一人﹐絞犯七人。﹝實錄卷一二九零﹞

五十三年十月庚戌﹐停決江蘇斬犯十一人﹑絞犯六人。﹝實錄卷一三一五﹞

五十四年十月戊午﹐停決江蘇斬犯四人﹐絞犯六人。﹝實錄卷一三四零﹞

五十六年十月乙丑﹐停決江蘇斬犯三人﹐絞犯六人。﹝實錄卷一三八九﹞

五十七年十月壬午﹐停決江蘇絞犯五人。﹝實錄卷一四一五﹞

五十八年十月戊子﹐停決江蘇斬犯一人﹐絞犯三人。﹝實錄卷一四三九﹞

五十九年十一月壬辰﹐停決江蘇斬犯一人﹐絞犯七人。﹝實錄卷一四六四﹞

嘉慶朝

二年十月癸丑﹐上禦懋勤殿﹐勾到江蘇情實罪犯﹐停決絞犯一人。﹝實錄卷二十三﹞

五年九月丁酉﹐停決江蘇斬犯十二人﹐絞犯三人。﹝實錄卷七四﹞

六年九月壬辰﹐停決江蘇斬犯四人﹐絞犯一人。﹝實錄卷八七﹞

七年十一月丙子﹐停決江蘇斬犯三人﹐絞犯十人。﹝實錄卷一零五﹞

八年九月己酉﹐停決江蘇斬犯四人。﹝實錄卷一二一﹞

十年九月庚申﹐停決江蘇斬犯五人﹐絞犯八人。﹝實錄卷一五一﹞

十一年十月甲午﹐停決江蘇斬犯三人﹐絞犯二人。﹝實錄卷一六九﹞

十二年十月乙未﹐停決江蘇斬犯四人﹐絞犯七人。﹝實錄卷一八六﹞

十三年九月辛巳﹐停決江蘇斬犯三人﹐絞犯七人。﹝實錄卷二零一﹞

十五年十月乙巳﹐停決江蘇斬犯八人﹐絞犯十人。﹝實當卷二三五﹞

十六年九月甲午﹐停決江蘇斬犯十人﹐絞犯九人。﹝實錄卷二四八﹞

十七年十月癸亥﹐停決江蘇斬犯五人﹐絞犯十一人。﹝實錄卷二六二﹞

十八年十一月庚午﹐停決江蘇斬犯四人﹐絞犯七人。﹝實錄卷二七八﹞

十九年九月乙巳﹐停決江蘇斬犯四人﹐絞犯六人。﹝實當卷二九七﹞

二十年十月丁丑﹐停決江蘇官犯一人﹐斬犯八人﹐絞犯六人。﹝實錄卷三一一﹞

二十一年九月戊辰﹐停決江蘇斬犯八人﹐絞犯六人。﹝實錄卷三二二﹞

二十二年九月乙丑﹐停決江蘇斬犯八人﹐絞犯五人。﹝實錄卷三三四﹞

二十三年十月癸丑﹐停決江蘇斬犯八人﹐絞犯五人。﹝實錄卷三四八﹞

道光朝

二年九月壬辰﹐停決江蘇斬犯六人﹐絞犯二人。﹝實錄卷四十一﹞

三年十月壬戌﹐停決江蘇斬犯二十二人﹐絞犯五人。﹝實錄卷六十﹞

四年九月乙巳﹐停決江蘇斬犯十一人﹐絞犯四人。﹝實錄卷七三﹞

五年九月癸卯﹐停決江蘇斬犯十四人﹐絞犯三人。﹝實錄卷八九﹞

六年十一月辛巳﹐停決江蘇斬犯十五人﹐絞犯五人。﹝實錄卷一零九﹞

七年九月甲寅﹐停決江蘇斬犯十三人﹐絞犯五人。﹝實錄卷一二五﹞

八年十月庚寅﹐停決江蘇斬犯九人﹐絞犯四人。﹝實錄卷一四五﹞

九年十一月丁酉﹐停決江蘇斬犯五人﹐絞犯五人。﹝實錄卷一六二﹞

十年九月辛巳﹐停決江蘇斬犯五人﹐絞犯八人。﹝實錄卷一七五﹞

十二年九月辛酉﹐停決江蘇斬犯四人﹐絞犯六人。﹝實錄卷二二零﹞

十三年十月庚申﹐停決江蘇斬犯九人﹐絞犯十人。﹝實錄卷二四四﹞

十四年十月丁巳﹐停決江蘇斬犯六人﹐絞犯四人。﹝實錄卷二五九﹞

十六年九月癸未﹐停決江蘇斬犯一人﹐絞犯三人。﹝實錄卷二八八﹞

十七年十月壬午﹐停決江蘇斬犯四人。﹝實錄卷三零三﹞

十八年九月壬戌﹐停決江蘇斬犯七人﹐絞犯二人。﹝實錄卷三一四﹞

十九年十月乙酉﹐停決江蘇斬犯四人﹐絞犯二人。﹝實錄卷三二七﹞

二十年十月丁丑﹐停決江蘇斬犯三人﹐絞犯一人。﹝實錄卷三四零﹞

二十二年九月癸亥﹐停決江蘇斬犯三人﹐絞犯一人。﹝實錄卷三八一﹞

二十三年九月丁亥﹐停決江蘇斬犯七人。﹝實錄卷三九七﹞

二十四年十月癸丑﹐停決江蘇斬犯二人。﹝實錄卷四零一﹞

二十六年十月甲戌﹐停決江蘇斬犯二人。﹝實錄卷四三五﹞

二十七年十月甲戌﹐停決江蘇斬犯四人。﹝實錄卷四四八﹞

二十八年十月癸亥﹐停決江蘇斬犯三人﹐絞犯二人。﹝實錄卷四六零﹞

二十九年九月庚申﹐停決江蘇斬犯二人。﹝實錄卷四七二﹞

同治朝

五年十月辛亥﹐停勾江蘇斬犯一人。﹝實錄卷一八七﹞

六年十月乙巳﹐停勾江蘇斬犯二人。﹝實錄卷二一四﹞

七年九月庚子﹐停勾江蘇斬犯二人。﹝實錄卷二四三﹞

八年九月己丑﹐停勾江蘇絞犯一人。﹝實錄卷二六七﹞

九年十月己未﹐停勾江蘇斬犯二人。﹝實錄卷二九三﹞

九年十月辛亥﹐停勾江蘇斬犯一人。﹝實錄卷三二零﹞

