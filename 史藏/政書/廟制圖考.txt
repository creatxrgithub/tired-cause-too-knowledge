

欽定四庫全書

史部十三

廟制圖考

政書類二【儀制之屬】提要

【臣】等謹案廟制圖考一卷

國朝萬斯同撰斯同字季野鄞縣人是書統會經史折衷廟制謂廟不在雉門之外考工記左祖右社據王宮居中而言是廟在寢東蓋本蔡卞朱子易祓之說又謂諸侯五廟太祖居中二昭居東二穆居西平行並列蓋本賈公彥之說又謂自虞夏商周天子皆立七廟惟周增文武二祧爲九廟蓋本劉防王舜諸家之說又謂大小記祭法中庸詩序國語論語所言禘皆據宗廟大祭非圜丘蓋本王肅之說於是上溯秦漢下迄元明凡廟制沼革悉爲之圖以附於經圖之後而綴以說其用功頗勤其義例亦頗明晰視明季本之書較爲賅備其中所論大防宗王黜鄭固守一隅然通貫古今有條有理不可謂非通經之學也王士禎記斯同所著書目有廟制圖考四卷此本只一卷殆抄者所合並歟乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

廟制圖考

鄞縣萬斯同撰

宗廟之制眾說棼然帝王制禮亦因之有同異自非折衷羣言曷由歸於一是綜其大槪約有數端太廟居北昭穆分列以次而南者孫毓之說也太廟居中羣廟並列無分上下者賈公彥之說也周制七廟並數文武世室者韋元成鄭康成之說也周制七廟不數文武世室者劉歆王肅之說也彼皆引經證各有依據而王鄭兩家尢爲眾說之鵠自同堂異室之制興近親四廟之典定先王遺意殆無復存欲昭盛代之規模必復元公之制作采王制七廟之文參劉氏三宗之說防而通之典禮斯在作廟制圖考四明萬斯同題

﹤史部﹐政書類﹐儀制之屬﹐廟制圖考﹐廟制圖考﹥

禮記祭義篇建國之神位右社稷而左宗廟周禮少宗伯掌建國之神位右社稷左宗廟考工記匠人營國左祖右社疏左右者據王宮居中而言朱子曰宮南向廟居左則廟在寢東也按天子五門自外而入曰臯門曰庫門曰雉門曰應門曰路門此所謂大門卽應門也其外尙有臯庫雉三門賈公彥釋諸侯五廟制言應門爲中門左宗廟右社稷則廟門正與路寢門並天子之制亦當然朱子所謂廟在寢東是也馬端臨文獻通考則言在庫門內雉門外之左右陳祥道禮則言建之觀門之內不敢逺其親位之觀門之左不忍死其親夫觀門雉門也則又在雉門之內應門之外今以朱子寢東之言爲據若馬氏陳氏所說則在寢東南而非正東矣按爾雅釋宮西南隅謂之奧西北隅謂之北漏東北隅謂之防東南謂之凡神皆皆居於奧東面朱子注論語謂奧有常尊是也朱子又曰曰室之制皆如此其主皆在西壁下東向祫則大祖東向如故昭南向穆北向又朱子殿屋說謂殿屋五間前皆爲堂中間之後爲室但堂之室南北五架北兩架之間爲室則室止一間而當兩架之中其地甚窄今按尙書大天子之堂廣九雉三分其廣以二爲內五分內以一爲髙雉長三丈則堂濶二十七丈也內堂東西序之內也三分得二則自東序至西序濶一十八丈也以一十八丈之廣而分爲一室二房則室爲不窄矣五分內者分一十八丈爲五則得三丈六尺爲堂之髙髙廣如此而朱子猶病其窄何也考唐太廟毎室各三間宋每室二間彼爲同堂異室之制者猶不止一間則周制可知矣彼爾雅室有東西廂曰廟無東西廂有室曰寢東西謂之序門側之堂謂之塾廟中路謂之唐堂謂之陳按東西廂卽東西夾室也先儒謂先公之祧主昭蔵於始祖之東夾穆蔵於始祖之西夾先王之祧主昭藏於文世室之兩夾穆藏於武世室之兩夾祫祭則出其主於始祖廟而合祭之天子有七廟今圖止一廟者舉一可知其餘且非方幅能盡者凡廟之制前廟以藏主後寢以藏衣冠象生時前有朝後有寢也至秦乃立寢於墓側故陵上更稱寢殿而廟反無寢迄於唐宋循而不攺

周制天子七廟晉孫毓云宗廟之制外爲都宮內各有寢廟各有門垣太廟在北左昭右穆差次而南宋朱子之說亦然

陳祥道昭穆說父以明察下故曰昭子以敬事上故曰穆宗廟有疊毀昭穆則一成而不可易春秋言太王之昭王季之穆又言文之昭武之穆此世序之昭穆不可易也周官冡人掌公墓之地先王之葬居中以昭穆爲左右此位之昭穆不可易也儀禮曰卒哭明日以其班祔禮記曰祔必以其昭穆亡則中一以上此祔位之昭穆不可易也司士凡祭祀賜爵呼昭穆而進之祭統凡賜爵昭爲一穆爲一昭與昭齒穆與穆齒此賜爵之昭穆不可易也大曰合族以食序以昭穆此合食之昭不可易也生而賜爵合食死而祔皆以世序而不可易則廟之昭穆可知矣其制蓋祖廟居中而父昭在左子穆在右始死者昭耶則毀昭廟始死者穆耶則毀穆廟昭與昭爲列而無嫌乎子加於父穆與穆爲列而無嫌乎父屈於子猶之乎賜爵也子與祖齒而無嫌乎卑者先父與孫齒而無嫌乎尊者後猶之立屍也子無嫌乎南靣而坐父無嫌乎北靣而事之則昭穆之不互易不足怪也先儒謂周蔵先公木主於后稷之廟先王木主穆在文王廟昭在武王廟扵理或然

按昭穆之義本由羣主合享太廟時昭主南向取其向明而謂之昭穆主北向取其向幽而謂之穆也陳氏謂父以明察下子以敬事上故稱昭穆其說甚謬且昭爲穆之父穆獨不爲昭之父乎知其說之不可通矣

﹤史部﹐政書類﹐儀制之屬﹐廟制圖考﹐廟制圖考﹥

儀禮聘禮篇賔入門左公揖入每門毎曲揖賈公彥疏諸侯三門臯應路則應門爲中門左宗廟右社稷入門東行卽至太廟其間得有每門者諸侯有五廟太祖居中二昭居東二穆居西廟皆別門門外兩邊皆有隔墻隔墻中央通門祖廟以西隔墻有三則閤門亦有三東行經三門乃至太廟也按先儒之說率謂太祖廟居北左昭右穆以次而南獨賈氏說爲異然彼本之儀禮非爲無據取以參考可也明季本廟制考義用其諸廟並列之說而以太祖居西四親廟以次而東與此又異聘禮乃諸侯之禮故止五廟推此則天子七廟亦並列可知或問孫氏之說與賈氏之說二者孰優曰賈氏爲優彼蓋據儀禮而孫氏無所據也夫廟與寢並若從孫氏七廟之制則自廟門扺太廟更歷三昭三穆之廟而後至地之遼逺不知防百丈太廟當在路寢西北不得與路寢並矣豈先王左廟右寢之制乎且如孫氏之說當武王時七廟已備其後欲增文武世室當於何地惟依賈氏之說則世室之建可在太廟後之兩旁於規制正無礙也故愚斷以賈氏言爲正

禮記祭法萹王立七廟一壇一墠曰考廟曰王考廟曰皇考廟曰顯考廟曰祖考廟皆月祭之逺廟爲祧有二祧享嘗乃止去祧爲壇去壇爲墠壇墠有禱焉祭之無禱乃止去墠曰鄭康成注祧之爲言超也超上去意也封土曰壇除地曰墠旣事則反其主於祧孔潁達防王考祖也皇考曾祖也顯考髙祖也祖考始祖也

王制天子七廟三昭三穆與太祖之廟而七鄭康成注此周制殷則六廟契及湯與二昭二穆夏則五廟無太祖禹與二昭二穆而已孔穎達疏鄭知天子七廟惟謂周者按孔緯稽命徵云唐虞五廟親廟四始祖廟一夏四廟至子孫五殷五廟至子孫六鉤命決云唐虞五廟親廟四與始祖五禹四廟至子孫五殷五廟至子孫六周六廟至子孫七鄭據此爲說故謂七廟周制也周所以七者以文王武王受命其廟不毀以爲二祧並始祖后稷及髙祖以下親廟四故謂七也若王肅則以爲天子七廟者謂髙祖之父及髙祖之祖廟爲二祧並始祖及親廟四爲七故聖證論肅難鄭云周之文武受命之王不遷之廟權禮所施非常廟之數殷之三宗宗其徳而存其廟亦不以爲數凡七廟者皆不稱周室禮器云有以多爲貴者天子七廟孫卿云有天下者事七世又云自上以下降殺以兩今使天子諸侯立廟並親廟四而止則君臣同制尊卑不別禮名位不同禮亦異數況其君臣乎又祭法云王下祭殤五及五世來孫則下及無親之孫而祭上不及無親之祖不亦詭哉谷梁雲天子七廟而諸五廟家語云子羔問尊卑立廟制孔子云禮天子立七廟諸侯立五廟大夫立三廟又云逺廟爲祧有二祧焉又儒者難鄭云祭法逺廟爲祧鄭注周禮云遷主所藏曰祧違經正文鄭又云先公之遷主藏於后稷之廟先王之遷主藏於文武之廟便有三祧何得祭法云有二祧難鄭之義凡有數條大略如此不能具載鄭必謂天子七廟惟周制者馬昭難王義云按喪服小記王者立四廟又引禮緯夏無太祖宗禹而已則五廟殷人祖契而宗湯則六廟周尊后稷宗文王武王則七廟自夏及周少不減五多不過七禮器云周旅酬六屍一人爵則周七屍七廟明矣今使文武不在七數旣不同祭又不享嘗豈禮也哉故漢侍中盧植說文云二祧謂文武曽子問當七廟無虛主禮器天子七廟堂七王制七廟盧植又云皆據周言也谷梁天子七廟尹更始說天子七廟據周也漢書韋成四十八人議皆云周以後稷始封文武受命石渠論白虎通云周以後稷文武特七廟又張融謹按周禮守祧職奄八人女祧每廟二人自太祖以下與文武及親廟用七人姜嫄用一人適盡若除文武則奄少二人曽子問孔子說周事而云七廟無虛主若王肅數髙祖之父髙祖之祖廟與文武而九主當有九孔子何云七廟無虛主乎故云以周禮孔子之言爲本谷梁說及小記爲枝葉韋成石渠論白虎通爲證驗七廟斥言說爲長是融申鄭之意且天子七廟者有其人則七無其人則五若諸侯廟制𨿽有其人不得過五則此天子諸侯七五之異也王肅云君臣同制尊卑不別其義非也又王下祭殤五者非是別立殤廟七廟外親盡之祖禘祫猶當祀之而王肅云下祭無親之孫上不及無親之祖又非通論且家語先儒以爲肅之所作未足可依也周禮惟存后稷廟不毀按昭七年云余敢忘髙祖亞圉注云周人不毀其廟報祭之似髙圉亞圉亦不毀者此是不合鄭說故馬融說云周人所報而不立廟按孔氏此疏𨿽専云鄭氏七廟之說以其援據最博故備錄之

以上統論廟制以下歷代廟制

家語載孔子之言天子七廟自虞至周不變羅泌路史陳一中通鑑冠編因之鄭康成謂夏五廟啇六廟此緯書之文不可信祭法夏后氏祖顓頊而宗禹則顓頊爲始祖可知此圖據帝杼時言不列夏初七廟者鯀以上世次難稽也夏后氏宗禹則在帝槐時帝杼升祔滿七廟之數當建廟於三昭之上奉禹爲不遷之廟在帝芒時帝槐升祔帝啟將祧當建廟於三穆之上奉啟爲不遷之廟在帝厪時帝扁升祔少康將祧又將建廟於三穆之上奉少康爲不遷之廟與殷三宗同此𨿽古無其說可以禮推者也

﹤史部﹐政書類﹐儀制之屬﹐廟制圖考﹐廟制圖考﹥

鄭康成據緯書之文言商五廟至子孫而六今考商書言七世之廟可觀觀徳則在太甲時已備七廟之制況商世爲諸侯湯未革命巳祀五世豈革命之後仍守侯制故今定爲七廟

劉歆王舜言天子七廟其正法宗不在此數中茍有功徳則宗之因引啇三宗爲據夫言宗不在宗數中則是七廟之外更有三宗而爲十廟然三宗旣廟祀豈得不祀成湯則殷自帝乙之後當爲十二廟

﹤史部﹐政書類﹐儀制之屬﹐廟制圖考﹐廟制圖考﹥

漢元帝永光中議毀廟制丞相韋成等四十四人奏言周所以七廟者以後稷始封文武受命是以三廟不毀與親廟四而七非有後稷文武之功者皆當親盡而毀漢世論廟制者實始於成

王制天子七廟三昭三穆與太祖之廟而七鄭康成注七者太祖及文王武王之祧與親廟四孔穎達釋祭法去祧爲壇者謂髙祖之父去壇爲墠者謂髙祖之祖也不得四時與祭若有所禱則出祧主就壇墠受祭也周禮夏官隸僕掌五寢之掃除鄭注天子七廟惟祧無寢非至尊至親寢廟不備

桉祧有二義一卽超去之意鄭氏所謂祧之言超是也一卽宗廟之名聘禮所謂不腆先君之祧左其敢愛丰氏之祧君冠必以先君之祧處之是也鄭氏又謂遷主所蔵曰祧彼以祭法之二祧爲文武則先王之穆主蔵於文王廟先王之昭主蔵於武王廟固可謂之祧若先公之羣主蔵於后稷之廟安得謂之祧乎祭法言逺廟爲祧有二祧享嘗乃止未嘗指爲何主也鄭氏孔氏乃以文武二廟當之夫武旣宗其功而爲不遷之廟則尊之當與后稷等顧反不得與髙曾諸廟同享四時之祭乎固知二祧乃髙祖之祖父而非指文廟二廟也鄭氏釋周禮五寢謂惟祧無寢非至尊至親寢廟不備夫鄭氏旣以文武爲二祧百世不毀而其廟反不設寢有是禮乎且周之王業創於文武尊親孰過焉而謂非至尊至親不備寢廟之制乎然則周禮何以言五寢蓋二祧乃五世六世之祖有漸遷毀之勢其寢或不備當周公制禮時文武在四親之內其二祧乃公叔亞圉意者不預四時之祭而寢廟亦殺其制乎若言周公祀文武殺於后稷及四親必不然矣

歆言殷之三宗周之文武二廟不在世數中則周當爲九廟言九廟者實始於歆

鄭康成釋天子九廟謂太祖四親及文武二祧王肅言二祧乃髙祖之父髙祖之祖文武則百世不遷不在七廟中劉劉歆議合後朱子定廟制亦用此說

﹤史部﹐政書類﹐儀制之屬﹐廟制圖考﹐廟制圖考﹥﹤史部﹐政書類﹐儀制之屬﹐廟制圖考﹐廟制圖考﹥﹤史部﹐政書類﹐儀制之屬﹐廟制圖考﹐廟制圖考﹥

朱子曰遷毀之序昭常爲昭穆常爲穆假令新主當祔昭廟則毀其髙祖之廟而祔其主於左祧遷其祖之主於髙祖之故廟而祔新主於祖之故廟祔於穆者其序亦然蓋祔昭則羣昭皆動而穆不移祔穆則羣穆皆動而昭不移故虞之明日祔於祖父蓋將代居其處故爲之祭以告新舊之神也又曰凡廟主在本廟之室中皆東向及其祫於

太廟之室中則惟太祖東向自如而爲最尊之位羣昭皆列於北牖下而南向羣穆皆列於南牖下而北向南向者取其向明故謂之昭北向者取其深逺故謂之穆蓋羣廟之列則左爲昭右爲穆祫祭之位則北爲昭而南爲穆也以上世之次推之一昭一穆固有定次而其自相爲偶亦不可易但其防居本廟各自爲主而不相厭則武王進居王季之位而不嫌尊於文王及其合食於祖則王季𨿽遷而武王自當與成王爲偶未可以遽進而居王季之處也文王之爲穆亦虛其所向之位而已則𨿽北向而可害其爲尊哉

按劉歆之說謂七廟乃常制宗不在世數中茍有功徳則宗之不可預爲設數是天子宗廟或七或九或十一無定制也推此則啇太丁時髙宗猶在七廟之內合成湯太甲太戊而爲十廟周懿王時武王猶在七廟之內合文王而爲八廟不必拘於奇數卽偶數亦無不可矣竊疑啇之三宗旣以有功徳而世祀則周之成康不減於太甲周之宣王不減於武丁何爲不獲世祀不寧惟是卽東遷之平王亦當在不遷之列觀左王子朝之亂單子盟百官於平宮注以平宮爲平王廟時去平王已十二世而其廟猶存則東周固尊平王爲不遷之廟矣平王旣世祀安知成康及宣之不世祀哉歆徒見殷之三君並稱宗廟之三君不稱宗遂據以立說不知平王亦未嘗稱宗而東周世存其廟則成康宣三君之世祀斷可知矣國語髙圉太王能帥稷者也周人報之左余敢忘髙圉亞圉注言周人不毀其廟報祭之是文武世室之外周人更有不毀之廟矣惡在九廟之爲定制哉卽如魯以侯國而五廟之外別有武宮煬宮且當哀公之初尙有桓廟僖廟則諸侯且不拘於五廟而天子不必拘於九廟七廟又可知矣或曰左言季文子以鞌之戰立武宮昭公卒定公未入季平子禱於煬公而立煬宮是魯先未嘗有二公廟也至桓僖親盡宜毀而不毀故天降之災非正禮也曰是則然矣魯以周公爲始祖而有魯公世室是六廟也桓僖二廟以災而見於經傳其不災者必尙有莊文諸廟是魯廟且不知其防矣諸侯猶然何況天子哉乃孔穎達申鄭氏七廟說謂天子之廟有其人則七無其人則五若諸侯𨿽有其人不得過五此此爲天子諸侯之別則公羊魯公稱世室明堂位魯公之廟文世室武公之廟武世室又何以解之固知七廟五廟乃王者初定之制而後嗣有賢聖之君則不得拘此爲定制也

或問朱子祫祭考妣之位如何答曰太祖東向則昭穆之南北向者當以西方爲上則昭之位次髙祖西而妣東祖西而妣東是祖母與孫並列於體爲順若余正父之說則髙祖東而妣西祖東而妣西則是祖與孫婦並列於體爲不順彼蓋據漢儀中有髙祖南向呂后少西更不取證於經文而獨取注中之一二執以爲是斷不可回耳

按周頌雍之萹言旣右烈考亦右文母儀禮少牢饋食萹祖與祖妣並告是各廟宗祏中皆有考妣二主祫祭時祝迎羣廟之主入於太廟三昭南面三穆北面以次而東而始祖仍居東面之位所謂時祫也神主各藏西墻石塪中謂之祏左鄭原繁云命我先人典司宗祏衛孔悝出亡載祏以行是也漢儀祏去地六尺一寸當祠則設坐石埳下漢去古近周制可類推周祭用屍亦當坐石埳下禮言周旅酬六屍蓋三昭三穆各有屍合始祖而爲七也廟各有考妣二主而屍止一人者周惟喪祭男用男屍女用女屍若宗廟吉祭則以一屍統二主無女屍也旣無女屍安知六廟之妣盡迎入太廟曾子問五廟七廟無虛主惟祫祭於祖爲無主是以知之也朱子糾余正父之失其言最當而圖止髙曾祖考猶未合六尸之說故今特補之朱子又謂羣昭皆列北牖下而南向羣穆皆列南牖下而北向則更有辧羣穆列南牖下是也攷之禮室中但有南牖無北牖且始祖主東向近南去奧不逺若在北牖下則太逺於始祖而昭穆之席不正矣況屋漏尙有陽厭之禮使第一昭主逼處西北隅何以爲行禮之地哉

附錄

書舜典禋於六宗【張髦注謂三昭三穆】

書咸有一徳七世之廟可以觀徳【此古文尙書鄭康成未見故云商六廟】

周禮守祧掌守先王先公之廟祧其遺衣服藏焉將祭則各以其服授尸祭僕大喪復於小廟【注始祖曰大廟髙祖以下曰小廟】

隸僕大喪復於小寢大寢【此卽廟中之寢大祖曰大寢髙祖以以曰小寢】禮記禮器禮有以多爲貴者天子七廟諸侯五大夫三士一祭法天下有王分地建國置都立邑設廟祧壇墠而祭之乃爲親疎多少之數是故王立七廟一壇一墠曰考廟曰王考廟曰皇考廟曰顯考廟曰祖考廟皆月祭之逺廟爲祧有二祧享嘗乃止去祧爲壇去壇爲墠壇墠有禱焉祭之無禱乃止去墠曰諸侯立五廟一壇一墠曰考廟曰王考廟曰皇考廟皆月祭之顯考廟祖考廟享嘗乃止去祖爲壇去壇爲墠壇墠有禱焉祭之無禱乃止去墠爲大夫立三廟二壇曰考廟曰王考廟曰皇考廟享嘗乃止顯老祖考無廟有禱焉爲壇祭之去壇爲適士二廟一壇曰考廟曰王考廟享嘗乃止顯考【鄭注顯當作皇】無廟有禱焉爲壇祭之去壇爲官師一廟曰考廟王考無廟而祭之去王考爲庶士庶人無廟死曰

王制天子七廟三昭三穆與太祖之廟而七諸侯五廟二昭二穆與太祖之廟而五大夫三廟一昭一穆與太祖之廟而三士一廟庶人祭於寢曾子問廟有二主禮與孔子曰天無二日土無二王嘗郊禘社尊無二上未知其爲禮也昔者齊桓公亟舉兵作僞主以行及反蔵諸祖廟廟有二主自桓公始也曽子問曰古者師行必以遷廟主行乎孔子曰天子巡狩以遷廟主行蔵於齊車言必有尊也今也取七廟之主以行則失之矣當七廟五廟無虛主虛主者惟天子崩諸侯薨與去其國與祫祭於祖爲無主耳吾聞諸老曰天子崩國君薨則祝取羣廟之主而蔵之祖廟禮也卒哭成事而後主各反其廟君去其國太宰取羣廟之主以從禮也祫祭於祖則祝迎四廟之主主出廟入廟必蹕

明堂位魯公之廟文世室也武公之廟武世室也家語天子立七廟三昭三穆與太祖之廟而七有一壇一墠曰考廟曰王考廟曰皇考廟曰顯考廟曰祖考廟皆月祭之逺廟爲祧有二祧享嘗乃止去祧爲壇去壇爲墠壇墠有禱焉祭之無禱乃止去墠爲諸侯立五廟二昭二穆與太祖之廟而五有一壇一墠曰考廟曰王考廟曰皇考廟皆月祭之顯考廟祖考廟享嘗乃止去祖爲壇去壇爲墠壇墠有禱焉祭之無禱乃止去墠爲大夫立三廟一昭一穆與太祖之廟而三有一壇考廟月祭王考廟皇考廟爲始祖廟【卽以皇考廟爲始祖廟不別立始祖廟與祭法異】享嘗乃止顯考廟有禱焉爲壇祭之去壇爲適士二廟有一壇曰考廟曰王考廟享嘗乃止皇考無廟有禱焉爲壇祭之去壇爲官師一廟曰考廟王考無廟而祭之庶人無廟死曰【此合王制祭法二篇成文中大夫一段與祭法異】

家語衞將軍文子將立先君之廟於其家使子羔訪於孔子孔子曰公廟設於私家非古禮之所及天子七廟諸侯五大夫三士二庶人無廟四時祭於寢自虞至周所不變也

春秋震夷伯之廟谷梁夷伯魯大夫也因此以見天子至於士皆有廟天子七廟諸侯五大夫三士二故徳厚者流尊徳薄者流卑是以貴始徳之本也始封必爲祖

春秋世室屋壊公羊周公稱太廟魯公稱世室羣公稱宮世室猶世室也世世不毀也

荀子有天下者事七世有一國者事五世有五乘之地者事三世有三乘之地者事二世持守而食者不得立宗廟所以表積厚者流澤廣積薄者流澤狹也

右廟制

祭法有虞氏禘黃帝而郊嚳祖顓頊而宗堯夏后氏亦禘黃帝而郊鯀祖顓頊而宗禹殷人禘嚳而郊防祖契而宗湯周人禘嚳而郊稷祖文王而宗武王

大禮不王不禘王者禘其祖之所自出以其祖配之諸侯及其太祖大夫士有大事省於其君幹祫及其髙祖

喪服小記王者禘其祖之所自出以其祖配之而立四廟庶子王亦如之禮不王不禘

禮運魯之郊禘非禮也周公其衰矣

明堂位季夏六月以禘禮祀周公於大廟

雜記孟獻子曰正月日至可以有事於上帝七月日至可以有事於祖七月而禘獻子爲之也王制天子諸侯宗廟之祭春曰禴夏曰禘秋曰嘗冬曰烝天子犆禴祫禘祫嘗祫烝諸侯禴則不禘禘則不嘗嘗則不烝烝則不禴又曰諸侯禴犆禘一犆一祫嘗祫烝祫

郊特牲饗禘有樂而食嘗無樂凡飲養陽气也凡食養陰气也故春禘而秋嘗

祭義君子合諸天道春禘秋嘗又曰樂以迎來哀以送往故禘有樂而嘗無樂

祭統凡祭有四時春祭曰礿夏祭曰禘秋祭曰嘗冬祭曰烝礿禘陽義也嘗烝陰義也禘者陽之盛也嘗者陰之盛也故曰莫重於禘嘗古者於禘也爵賜服順陽義也於嘗也出田邑發秋政順陰義也昔者周公旦有勲勞於天下周公旣沒成王康王追念周公之所以勲勞者而欲尊魯故賜之以重祭外祭則郊社是也內祭則大嘗禘是也中庸郊社之禮所以事上帝也宗廟之禮所以祀乎其先也明乎郊社之禮禘嘗之義治國其如視諸掌乎

仲尼燕居郊社之義所以仁神也嘗禘之禮所以仁昭穆也明乎郊社之義嘗禘之禮治國其如視諸掌而已乎曽子問惟祫祭於祖爲無主周禮大宗伯以肆獻祼享先王以饋食享先王以祠春享先王以禴夏享先王以嘗秋享先王以烝冬享先王【注肆獻祼饋食在四時之上則是祫也禘也祫言肆獻禘言饋食互相備也】司奠彛凡四時間祀追享朝享祼用虎彛蜼彛皆有舟【鄭司農曰追享朝享謂禘祫也在四時之間故曰間祀黃氏曰禘追祭其所自出故曰追享】大司馬仲夏教茇捨遂以苗獻禽以享禴仲冬教大閱遂以狩獻禽以享烝

儀禮喪服篇都邑之士則知尊禰矣大夫及學士則知尊祖矣諸侯及其太祖天子及其始祖之所自出尊者尊統上卑者尊統下

易旣濟九五東鄰殺牛不如西鄰之禴祭實受其福

書洛誥王在新邑烝祭嵗文王騂牛一武王騂牛一盤庚玆予大享於先王爾祖其從與享之詩商頌那顧予烝嘗湯孫之將小雅天保禴祠烝嘗於公先王楚茨以往烝嘗或肆或將魯頌閟宮秋而載嘗夏而楅衡詩序商頌長髮大禘也周頌雝禘文王也

春秋桓八年正月己夘烝五月丁丑烝十四年秋八月壬申禦廩災乙亥嘗閔二年夏五月乙酉吉禘於莊公僖八年秋七月禘於太廟用致夫人文二年八月丁夘大事於太廟躋僖公十三年秋七月太室屋壊宣八年六月辛巳有事於太廟仲遂卒於垂壬午猶繹萬入去籥成六年二月辛巳立武宮昭十五年二月癸酉有事於武宮籥入叔弓卒去樂卒事定元年九月立煬宮八年冬從祀先公

左桓五年始殺而嘗【建酉月】閉蟄而烝【建亥月】襄十年冬宋公享晉侯於楚丘請以桑林荀防辭荀偃士匄曰諸侯宋魯於是觀禮魯有禘樂賔祭用之宋以桑林享君不亦可乎十六年冬穆叔如晉聘且言齊故晉人曰以寡人之未禘祀【悼公卒於十四年十一月】與民之未息不然豈敢忘昭十五年春將禘於武公戒百官梓愼曰禘之日其有咎乎吾見赤黒之祲非祭祥也喪氛也其在事乎二月癸酉禘叔弓事籥入而卒去樂卒事禮也二十二年將禘於襄公萬者二人其眾萬於季氏定八年冬十月順祀先公而祈焉辛夘禘於僖公公羊文二年大事於太廟大事者何大祫也大祫者何合祭也其祫祭柰何毀廟之主陳於太祖未毀廟之主皆升合食於太祖五年而殷祭【谷梁同】桓公八年烝曰春曰祠夏曰禴秋曰嘗冬曰烝

國語郊禘之事則有全烝天子禘郊之事必自射其牲天子親舂郊禘之盛禘郊不過繭栗有虞氏禘黃帝而祖顓頊郊堯而宗舜夏后氏

禘黃帝而祖顓頊郊鯀而宗禹商人禘舜而祖契郊防而宗湯周人禘嚳而郊稷祖文王而宗武王幕能帥顓頊者也有虞氏報焉杼能帥禹者也夏后氏報焉上甲防能帥契者也商人報焉髙圉太王能帥稷者也周人報焉凡禘郊宗祖報此五者國之祀典也【此栁下惠語】

爾雅禘大祭也

右祀典

史記二世元年令羣臣議尊始皇帝廟皆云古者天子七廟萬世不軼毀今始皇爲極廟天子儀嘗獨奉酌祠始皇廟自襄公以下軼毀所置凡七廟羣臣以禮進祠尊始皇廟爲帝者祖廟按秦置七廟當是獻公孝公恵王武王昭王孝文王莊襄王七君但當時未必以獻公爲始祖故不敢妄爲之圖其言襄公以下軼毀意者卽以襄公爲始祖歟不然襄公去始皇已二十九世胡爲猶在七廟中史言襄公始封爲諸侯其祀爲始祖無疑但始祖無遷毀之禮而曰襄公以下軼毀當是自襄公而外其下軼毀非襄公亦在遷毀之中也特史文簡晦致後人不明耳旣以襄公爲始祖則在昭穆之列者當是孝公以下六君其二世以後不祔始皇廟而祔於七廟行軼毀之禮耳按廟以萃聚祖考故周易萃之象曰先王以享於帝立廟未有欲尊其父而卑視其祖不與同廟者也且祭必躬親庶一气相感神明來格二世但祀始皇而令羣臣祀七廟是何禮哉二世固無足譏而羣臣務希指茍合君臣交失之矣

﹤史部﹐政書類﹐儀制之屬﹐廟制圖考﹐廟制圖考﹥

按髙帝初定闗中卽令蕭何作宗廟是長安有廟久矣但爾時太公尙在未知所祀何主晉灼據三輔黃圖謂髙廟在長安城門街東則不在宮寢之左與古制異矣厥後文帝尙節儉自作顧成廟長安城南制度卑隘景帝以後率生前立廟景帝曰徳陽武帝曰龍淵昭帝曰徘徊宣帝曰樂遊元帝曰長壽成帝曰陽池皆別居一處不與髙廟相聯屬故不可爲圖原廟在北城外渭水陽原也髙帝已有廟於京師立廟故曰原漢舊儀髙廟堂上東西五十步南北三十步祠日立旗堂下撞千石鐘十枚聲聞百里寢廟者象生有衣冠日四上食臥牀帷帳咸具原宗廟者【原廟宗廟分爲二故連言之曰原宗廟】朝廷行大禮封拜諸侯王酎金原宗廟按周時廟制前爲堂後爲室兩房爲房神主居近奧東面漢時其制猶然漢舊儀言已葬收主爲木函藏廟太室西墻埳中後在帝主右是其徴也

漢書髙祖十年太上皇帝崩令諸侯王皆立廟於國都恵帝卽位令諸侯玉立髙皇帝廟自是每帝宴駕常所行幸郡國率立廟至宣帝時祖宗廟在郡國六十八百百六十七所【六十八者郡國之數百六十七所者宗廟之數】而京師自髙祖至宣帝與太上皇悼皇考各自居陵旁立廟並爲百七十六【自髙至宣凡七帝並太上皇悼皇而九京師諸廟不在其中】又園中各有寢便殿日祭於寢月祭於廟時祭於便殿寢日四上食廟嵗二十五祠便殿嵗四祠又月一遊衣冠而昭靈後【髙祖母】武哀王【髙祖兄】昭哀後【髙祖姊】孝文太后孝昭太后衛思後戾太子戾後各有寢園與諸帝合凡三十所元帝時貢禹奏言古者七廟今孝恵孝景廟皆親盡宜毀【先巳尊文帝爲太宗故玆議不及】及郡國廟不應古禮宜正定天子是其議未及施行而禹卒永光四年乃下詔罷郡國廟因罷昭靈後武哀王昭哀後衞思後戻太子戻後園皆不奉祠月餘下詔議立四親廟丞相韋成等四十四人奏曰禮王者始受命諸侯始封皆爲太祖以下五廟而疊毀毀廟之主藏於太祖五年而殷祭言一禘一祫也祫祭者毀廟與毀毀廟之主皆合食於太祖父爲昭子爲穆孫復爲昭古之正禮也祭義禘其祖所自出以其祖配之而而立四廟【今其文在喪服小記非祭義】言始受命而王祭天以其配【觀此則以禘爲祭天不始於鄭康成】而不爲立廟親盡也立親廟四親親也親盡而疊毀親疏之殺示有終也周所以七廟以後稷始封文王武王受命而王是以三廟不毀與親廟四而七非有後稷始封文武受命之功者皆當親盡而毀成王成二聖之業功徳茂盛廟猶不世以行爲諡而己禮廟在大門之內不敢逺親也臣愚以爲髙帝冝爲帝者太祖之廟世世不毀承後屬盡者冝毀今宗廟異處昭穆不敍宜入就太祖廟而序昭穆如禮太上皇孝恵孝文孝景廟皆親盡冝毀悼皇廟親未盡如故大司馬許嘉等二十九人謂文帝廟不當毀廷尉忠謂武帝冝爲世宗之數不毀諫議大夫尹更始等謂悼皇廟上敍昭穆非正禮宜毀於是帝重其事依違者一年乃下詔髙皇帝爲漢太祖文皇帝爲太宗世世承祀宣帝爲昭帝後於義一體景帝及悼皇皆親盡其正禮儀成防奏言祖宗之廟世世不毀繼祖以下五廟而疊毀今髙帝爲太祖文帝爲太宗景帝爲昭武帝爲穆昭帝與宣帝俱爲昭悼皇考親未盡太上孝恵廟皆親盡太上廟主冝瘞園恵帝爲穆王遷於太廟寢園皆無復修奏可建昭元年又罷孝文孝昭二太后寢園已而帝有疾久不瘳疑宗廟譴之乃盡復先所罷寢廟園及原廟【先時原廟亦毀至是復之】惟郡國廟竟廢云逮帝崩成帝嗣位丞相匡衡以衛思後戾太子戾後親未盡奏畱其園復罷太上皇以下園廟主河平元年成帝以無繼嗣復太上皇寢廟園世世奉祀以昭靈後武哀王昭哀後配祀成帝崩將祔廟詔羣臣議疊毀禮先是宣帝已尊武帝爲世宗及元帝升祔毀景帝廟至是光祿勛彭宣等言武帝𨿽有功親盡宜毀於是太僕王舜中壘校尉劉歆極頌孝武功親尊宣帝詔世世奉祀且言禮天子七廟此正法可常數者也宗不在此數中宗變也茍有功徳則宗之不可預爲設數故殷以太甲爲太宗太戊爲中宗武丁爲髙宗由此觀之宗無數也帝從其議平帝元始四年詔尊宣帝爲中宗元帝爲髙宗天子世世獻祭時王莽竊柄欲諂太皇太后【元帝後王氏莽之姑】故假斬郅支功尊元帝爲宗

先是諸帝各居廟不序昭穆元帝永光五年以韋元成防言始就髙祖廟以昭穆序享始帝下詔議四親廟元成等謂景帝親盡宜毀而以悼皇足四親數及帝詔議景帝及悼皇祧毀制元成等又以景帝列昭穆之內是並悼皇而爲五親廟非四親矣且元成前言立親廟四親盡而疊毀後復言五廟而疊毀何其說之善變乎且悼王未嘗正帝位不宜入而入景帝元帝爲五世祖冝祧而不祧皆非正之禮也獨其入序昭穆合於古制而又序於堂上不序於室中亦與古制異知其序於堂上者以漢舊儀知之今按漢帝諸廟各處一方其去髙廟逺近不一玆言入序髙廟者將迎羣主合食耶抑別置諸主蔵之髙廟耶祀事尊嚴必無自逺迎主之理別置則在本廟者爲虛設無一而可也然則漢制果何如史但言入序髙廟不言髙廟旁增建羣廟則必蔵主髙廟矣以一廟奉七主實開後世同堂異室之端則廢先王七廟之制自元帝始也厥後雒陽髙廟合祀五帝而明章以還悉蔵主光武廟彼固有所本哉

漢舊儀宗廟三嵗一大祫子孫諸帝以昭穆坐於髙廟諸毀廟神皆合食設左右坐髙祖南靣堂上西北隅每太牢中分之左辧上帝右辧上後屍俱爼余委肉子爲昭西靣孫爲穆東靣父子相對皆曲幾如髙祖饌陳其右各配其左坐如祖妣之法漢元帝永光以前無昭穆合食之禮舊儀所載當韋元成建議之後其祭仍用屍猶存古意元始中攺祀室中尢爲合禮

按宗廟之制西漢最爲不經秦𨿽蔑禮惟始皇獨廟爲非其七廟之規依然先王遺意也至漢而古禮盡亡其失有十二立廟不扵宮寢左一失也羣廟不列都宮內二失也始立宗廟不祀近親三失也別祭昭靈後不配太上皇四失也立天子廟扵郡國五失也諸帝生前自立廟六失也旣有宗廟復設原廟七失也宗廟日上食陵寢亦如之八失也武哀昭哀置寢園與諸帝並九失也日祭月享嵗祠禮儀繁數十失也衣冠月出遊十一失也祔廟不疊毀十二失也後𨿽廷臣建議入序昭穆又不復七廟之制而爲同堂合享之制夫太廟合享時祫祭也若神主必各居一廟不可雜處太廟乃元成等欲序昭穆而不議及七廟之古制亦豈得爲知禮哉

髙廟所祀乃太祖太宗世宗三主後又益中宗元帝二主太祖主據漢舊儀藏室中西墻塪中其餘四主未詳藏何所時祫則合享堂上如前序昭穆圖大祫則親廟四主亦合享堂上如前大祫圖後親廟別建髙廟則迄漢世不攺云漢廟制知室亦在堂後者據舊儀主藏太室內則室在中間可知

後漢書光武帝建武二年立髙廟扵雒陽髙帝爲太祖文帝爲大宗武帝爲世宗悉如舊嵗以四孟月及臘祫祭三年立親廟雒陽祀父南頓君以上至舂陵節侯十九年中郎將張純太僕朱浮言禮爲人後者爲之子旣事太宗則防其私親今禘祫髙廟而舂陵四世君臣並列以卑厠尊不合禮意昔髙帝以身受命不由太上宣帝以孫後祖不敢私親故爲父立廟獨羣臣侍祠宜除今親廟以則舊典詔下公卿大司徒戴渉大司空竇融議宜以宣元成哀平五帝四世代今親廟宣元二帝尊爲祖父可親奉祀成帝以下有司行事別爲南頓君四世立廟羣臣奉祀帝可之扵是雒陽髙廟加祀宣元二帝仍以宣帝爲中宗西京髙廟祔祀成哀平三帝京兆尹侍祠而南頓君以上四世各就園廟在所郡縣侍祠南頓君稱皇考廟鉅鹿都尉稱皇祖考廟郁林太守稱皇曽祖考廟舂陵侯稱皇髙祖考廟

按建武初親廟與髙廟並建此最得禮之正無可議者乃惑廷臣之妄說而忘親親之大義並不廟祀京師而逺祀郡國此何禮哉帝名𨿽中興實同創業追帝四親躬奉匕鬯夫誰曰不宜況旣祖事中宗禰事元帝則南頓以上亦不得加祖考之稱稱之曰祖考而可逺置郡國哉甚矣其不知禮也愚謂四親之廟仍宜建扵洛陽天子親祠但不當合食髙廟耳至扵祖中宗禰元帝尢不合禮世祖非受命扵宣元何以祖禰爲哉

前漢諸廟𨿽不並列扵都宮諸帝猶各居一廟自明帝藏主光武廟中子孫因之晉宋以後遵而不易七廟之制遂廢

明帝卽位尊皇考爲世祖別立廟及帝將終遺詔遵儉無起寢廟藏主扵光烈皇后更衣別室【世祖後陰氏明帝母也】孝章嗣位羣臣奏言更衣在中門之外處所殊別宜上尊號曰顯宗四時禘祫扵光武之堂間祀悉還更衣制可章帝臨崩遺詔無起寢廟如先帝和帝不敢違上尊號曰肅宗後帝承之皆藏主扵世祖廟積多無別是後顯宗肅宗但爲陵寢之號

按西漢稱宗者其廟皆世世不毀余無功徳者不得稱宗東漢則諸帝盡稱宗和帝曰穆宗安帝曰恭宗順帝曰敬宗桓帝曰威宗𨿽無功徳亦加宗稱惟殤衝質三帝以年防不稱宗與前漢制大異又不行疊毀之禮廟無定制此所以有蔡邕之議也【後世天子盡稱宗眆扵東漢】

朱子曰自明帝不起寢廟章帝又復如之後世遂不敢加而公私之廟皆爲同堂異室之制自是以來更歷魏晉下及隋唐其間非無奉先思孝之君據經守禮之臣而皆不能有所裁正其至使太祖之位下同子孫而更僻處扵一隅旣無以見其爲七廟之尊羣廟之神則又上厭祖宗而不得自爲一廟之主以人情而論之則生居九重窮極壯麗而沒祭一室不過尋丈之間甚或無地以容鼎爼而陰損其數孝子順孫之心扵此宜亦有所不安矣又曰胡五峯論漢文帝之短喪咎不在文帝而景帝當任其責予扵不起寢廟之詔則以爲明帝固不得爲無失然使章帝有魏顆之孝其羣臣有宋仲防楚子囊之忠則扵此必有處矣況以一時之亂命而壞千古之彛制不深可惜哉又曰今公私之廟皆爲同堂異室以西爲上之制而無左昭右穆之次一有逓遷則羣室皆遷而新死者當入扵其禰之故室矣曷若獻議扵朝盡復公私之廟皆爲左昭右穆之制而一洗其謬之爲快乎

靈帝時京師四時所祭髙廟五主世廟七主【世祖明帝章帝和帝安帝順帝桓帝凡七】少主三陵【謂殤衝質三帝少帝未成君不在其內】追尊後三陵長安髙廟三主【卽成哀平三帝】但殷祭之嵗奉祠【東漢三年一祫五年一禘皆殷祭也】

獻帝初平中相國董卓中郎將蔡邕等謂和帝以下功徳無殊不應稱宗及諸非宗追尊三後皆奏毀之四時所祭一祖二宗及近帝四凡七廟時有司奏宗廟疊毀祭邕議曰漢承秦滅學之後宗廟之制不用周禮每帝卽世輙立一廟不止扵七不列昭穆不定疊毀孝元帝時丞相匡衡禦史大夫貢禹始建大議請依典禮孝文孝武孝宣皆以功徳茂盛爲宗不毀孝宣尊崇孝武廟稱世宗中正大臣夏侯勝猶執異議不應爲宗至孝成皇帝議猶不定太僕王舜中壘校尉劉歆據經傳義處不可毀上從其議古人據正重順不敢私其君父如此其至也後遭王莽之亂光武皇帝受命中興廟稱世祖孝明皇帝政參文宣廟稱顯宗孝章皇帝至孝烝烝仁恩博大廟稱肅宗比方前世得禮之宜自此以下政事多釁權移臣下嗣帝殷勤各欲褒崇至親而臣下懦弱莫敢執夏侯之直今聖朝遵古復禮以求厥中誠合事宜孝元皇帝世在第八光武皇帝世在第九故以元帝爲考廟尊而奉之孝明遵述亦不敢毀孝和以下穆宗威宗之號皆宜省去五年而再殷祭祫食扵太祖以遵先典議遂施行

按東漢不定遷毀之制諸帝悉皆稱宗甚違古誼蔡邕釐正之是也乃馬端臨氏譏其廢和安順桓之祀獨祀靈帝以上接世祖及二宗則非矣史明言祀一祖二宗及近帝四凡七廟則安順桓三帝固在近帝中矣曷常毀而不祀哉獨和帝親盡而毀正合古制馬氏不審文義極口肆詆過矣然則史言邕以和帝而下功徳無殊不應爲宗及余非宗者皆奏毀之何也曰邕之意止以稱宗爲非故奏革其宗號非毀其廟而不祭也不然史文凡七廟句馬氏將何以釋之然則何由知近帝爲安順桓三帝曰前言世祖廟七主下卽繼以少帝三陵是三防君並不在七主內可知而和帝親盡宜毀故知爲安順桓三帝也

魏文帝卽位追尊王父太尉嵩曰大皇帝考魏王操曰武皇帝以宗廟未成止祠武帝於建始殿明年太和三年追尊髙祖大長秋騰爲髙皇【大長秋宦侍官名】以五世處士萌及髙皇大皇帝共一廟武皇帝特一廟其年冬洛京廟成以親盡遷處士主於園邑迎髙皇以下神主共一廟景初元年郡公奏定七廟之制請以武皇帝爲太祖文皇帝爲髙祖上預擬廟號爲烈祖於太祖廟北爲二祧左爲髙祖昭祧右爲烈祖穆祧皆世世不毀其餘四廟親盡疊遷

按古者祖有功宗有徳廟止一祖而已無三祖也況生前自稱哉魏之君臣不學無術甚矣

按晉書尙書符問太廟制度南向七室北向陰室復有七帝後神主應共處七室坎中否太常賀循對言後配尊於帝主宜同居按此尙書所問在西晉時則晉初廟室南向可知晉時廟制但以世次爲昭穆不以位次爲昭穆故景文以兄弟同爲穆而分居兩室其後兄弟相繼者盡然故此六世有七室也古者廟必有寢漢時猶然至晉始無寢乃別有陰室祀七後不與帝同祏尢爲悖禮而武帝時楊元後權立一室扵文帝下增爲八室益凟禮不經

晉武帝受禪追尊祖宣王爲宣皇帝伯考景王爲景皇帝考文王爲文皇帝太始二年有司請建七廟帝重其役詔權立一廟旋用廷臣議卽用魏氏故廟扵是追祭徵西將軍豫章府君穎川府君京兆府君及宣景文三帝爲三昭三穆【景文以兄弟同爲穆】時宣皇未升太祖虛位𨿽祠七帝實止六世用王肅議也其年七月立新廟扵中門外之左中分七室祀七主六年廟陷廷臣又請建七廟帝以一廟七室扵禮無廢扵情得敍不必遵古乃攺築扵宣陽門外武帝崩遷徵西惠帝崩遷豫章

元帝卽位世次當繼武帝乃以武帝爲禰用光武繼元帝故事也時京都陥沒立新廟於建康尋以懷帝升祔遷潁川位𨿽七室實止五世用刁協議惠懷以兄弟分兩世也太常賀循力言至尊上繼世祖不繼惠懷當復祀豫章潁川備三昭三穆數衛恆溫嶠等亦以爲然乃復還二遷主於廟蓋晉制必欲在位之君身事六世【始祖虛位故止六世】而不數升祔之帝故惠懷湣在昭穆之外而以豫章至武帝爲六世

元帝崩復遷豫章坎室仍十元帝主在湣帝下明帝崩成帝立復遷潁川時續廣太廟三遷主並還西儲名之曰祧成帝崩康帝以兄弟一世不遷京兆但增廟室爲十一元帝以經事湣帝廟室在下得禮之正但旣處其下則湣帝爲昭元帝當爲穆乃位𨿽居下而世次仍與惠懷同爲穆故明帝上祀六世自潁川至元帝而湣帝不在昭穆中晉制廟之兩旁各有室一間名曰東儲西儲以擬古之夾室遷主悉藏於西儲康帝時元帝與懷同爲穆明帝與湣帝同爲昭仍止三昭三穆

康帝崩穆帝立祧京兆宣帝居第一室但猶在三昭之列𨿽處始祖之位未列三昭三穆之上而稱尊也穆帝崩哀帝廢帝相繼立以兄弟同一世無所祧但增廟室而已穆帝時元帝與惠懷仝爲穆朋帝與湣帝仝爲昭康帝與成帝又仝爲穆亦止三昭三穆

簡文立以元帝之子仍祀頴川京兆至元帝爲六世宣帝防居第三室湣帝以下不在三昭三穆中按元帝初祔主在湣帝下不知何時躋其上此

必簡文欲尊其父故躋之也厥後簡文遂居成帝上

孝武崩安帝立祧京兆宣帝復居第一室但宣帝至孝武止六世其次猶在昭穆中始祖仍虛位安帝崩恭帝以弟繼之孝武以上仍六世終恭帝世晉亡宣帝猶不獲正始祖位晉書言孝武十二年攺作太廟正室十四間東西儲各一間合十六間今按自京兆至簡文凡十五帝當爲十五室而言正室十四間誤也帝奕己廢爲海西公不在廟祀中

按王肅釋天子七廟力主王制三昭三穆之文而晉武帝乃肅外孫故晉世議禮悉遵其說太祖時初建宗廟祀徵西以下七人爲三昭三穆而特虛太祖位蓋欲俟四世盡祧以宣帝爲太祖也其後多兄弟爲相繼爲一世以故廟式𨿽盈世數未滿又過泥王氏之說太祖之下必欲備三昭三穆而其世數乃不數已祔之帝必欲在位之帝上奉六世故元帝在位祀武帝以上六世而不列惠懷湣於昭穆康帝在位祀明帝以上六世而不列成帝扵昭穆簡文在位祀元帝以上六世而不列明帝康穆哀於昭穆至昭恭二帝時宣帝宜正太祖之位然自孝武至宣世數止六則𨿽進居第一室猶在三昭之列而不得正太祖之位蓋終晉之世未嘗祀及七代𨿽一廟至十六室而太祖之位仍虛宣帝有太祖之稱終不獲踐太祖之位亦古今所僅見也按遷毀之禮當論已祔之主如康帝時成帝升祔上數至宣帝正及七世宣帝宜正太祖之位矣乃康帝以弟繼兄不列成帝扵三昭三穆之內而太祖之位仍虛此何禮也蓋自元帝復祀豫章不列惠懷湣扵昭穆後世遂守爲定制以致迄晉之亡太祖猶虛位失禮甚矣【元帝旣祀穎川則是穎川至湣帝已四昭四穆而就元帝言之正三昭三穆也晉世論昭穆皆然】夫兄弟仝昭穆合爲一世此施扵士大夫之家則可也若天下大統爲之後者爲之子非三代達禮乎柰何以兄弟論也乃不行刁協之正論而徇賀循之妄說其獘至一堂之上爲室十五六新逾故羣主雜揉豈得謂之知禮哉初元帝欲躬祀惠懷廷臣沮之後遂沿爲故事夫簡文扵成康爲從父扵穆哀爲從祖其不躬祀已爲非禮若元帝惠懷弟也乃不肯躬祀何哉生嘗執珪其廷死不執鬯其廟君驕臣諂兩者胥譏此端臨馬氏所以極詆其失也陳藏道藏主說開元禮義鑑曰藏主合在何處按許愼五經異義雲藏主扵廟西壁中備水火災且地道尙右神幽陰也又曰藏主何故於室中江都集禮云太祖室北壁中堂上無蔵主處故於室中也

按神主之制不見扵經何休言主狀方正穿中央達四方天子長尺二寸諸侯長一尺衛次仲曰右主八寸左主七寸廣厚三寸右主父也左主母也漢舊儀後主長七寸圖九寸帝主長九寸其說多異然正廟之主各藏其室西壁中遷廟之主悉藏太室北壁中去地六尺一寸大戴禮五經異義江都集禮傳述皆然自東漢迄隋唐廟制與古異而遷主或藏西儲或藏西夾其正廟之主𨿽各藏西壁而帝後別爲石埳非禮意也據此則隋唐以前神主皆藏廟室西壁中

﹤史部﹐政書類﹐儀制之屬﹐廟制圖考﹐廟制圖考﹥

魏明元帝時立道武廟扵白登山嵗一獻享又立昭成獻明道武廟扵白登之西其後代都立宗廟尊平文爲太祖至孝文初廟室盈七【平文道武明元太武景穆文成獻文凡七主】太和十五年帝以道武創業之功髙扵平文乃祧平文主而尊道武爲太祖廟室虛一帝畱以自待焉

按魏之諸帝功無髙扵道武者尊爲太祖宜也但平文稱太祖已閱數世一旦奪彼以與此則非矣且恭穆未登尊位而列之七廟之中獻文本無殊功而加以顯祖之號皆非禮也若夫廟本七室因易始祖而虛一以待已前典未聞孝文號爲賢君而失猶如此甚哉守禮者之鮮也

宋武帝卽位追尊父晉陵郡功曹翹爲孝皇帝立七廟祀其祖考及武帝升祔循昭穆序虛始祖位如魏晉

齊髙帝興尊其父右軍將軍承之爲宣皇帝亦立七廟

梁武帝受禪廟數如宋齊同堂別室追尊父丹陽尹順之爲文皇帝廟號太祖百世不毀其上三昭三穆以次疊遷

陳依梁制亦七廟按四代皆言七廟不過廟分七室以祀七世非眞有七廟也

北齊文宣帝卽位立六廟尊父齊王歡爲獻武皇帝兄澄爲文襄皇帝二廟世世不毀以上從疊毀之例

後周閔帝受禪立五廟追尊祖肱爲徳皇帝父周國公泰爲文皇帝廟號太祖二廟世祀曽祖以上三廟逓遷後明帝殂號代宗武帝殂號髙祖亦世世祠祀

隋文帝革命立四親廟同殿異室祀髙祖太原府君曽祖康王祖獻王考太祖武元皇帝擬祖遷扵上而太祖之廟不遷煬帝立建七廟太祖髙祖【卽文帝】各一殿準文武二祧與始祖俱世世不毀余並分室而祭

唐髙祖武徳元年立四親廟追尊髙祖曰宣簡王【涼武昭王暠】曽祖曰懿王【涼王歆】祖曰景皇帝【唐公虎】考曰元皇帝【唐公昺】廟分四室祀之後尊宣簡公曰宣皇帝懿王曰光皇帝

按經傳皆言天子七廟其言四廟者惟小記爲然夫諸侯猶立五廟而謂天子止四廟有是禮哉然惟三代之興其祖宗世爲諸侯故革命之後卽得備七廟之制若前無所承崛起艸澤其祖宗世系且有茫然不知者可拘扵七廟之制乎則立四親之廟以祀其髙曽祖考亦勢之不得不然者也後世立四親者自東漢光武始彼自南頓以上固當追加尊號乃廟祀旋廢而號諡亦竟無所加君子非之魏晉以後亦知追祀四親但扵官髙者則加尊稱其在布衣末秩率無所褒崇彼固輕視其先以爲不足當王者之稱也不知追王上祀古典昭然安有子孫爲帝王而祖宗猶仍故號者哉唐之獻祖懿祖其初固嘗稱王西涼而太祖世祖則膺受周命爵以上公者也業𨿽創扵文皇基實開扵唐國則加之謚號極其尊稱孰得而議之竊怪當日立廟之始曷不直以景皇爲始祖擬后稷之始封以髙文爲祖宗【此祖文王宗武王之意非泛言祖宗也】擬文武之受命以獻祖爲自出之帝擬享禘之髙辛乃必虛始祖之位俟之數世之久而後正其名乎蓋創業之君固當崇祀四親然亦當論其先世不可以一法拘也若唐之先人素有爵秩何妨以周室之禮推之世豈有旣立宗廟而無太祖者【太祖謂始祖】又豈有旣稱太祖而猶居第三室者此則泥扵四親之過也若其後世妄推咎繇李耳爲逺祖隆以尊稱則尢誕妄之甚君子所不道也

太宗貞觀九年髙祖崩增修太廟中書侍郎岑文本請依王肅三昭三穆之說增祀農府君及髙祖備三昭三穆而虛太祖位如晉世故事從之乃增四室爲六室及太宗升祔祧農髙宗升祔祧宣帝廟仍六室

先是中宗時尊孝敬皇帝爲義宗祔扵太廟故自光皇至孝敬爲七室及中宗升祔別立孝敬廟扵洛州而光皇不遷仍爲七室至睿宗崩元宗用博士陳貞節蘇獻議遷中宗別廟以睿宗直繼髙宗仍爲七室

唐初立四親廟祀髙曽祖考禮也後因髙祖升祔追祀農府君備三昭三穆不己贅乎夫王制所謂三昭三穆者蓋因商周先爲諸侯已祀二昭二穆後爲天子增祀三代故據以立文耳非謂創業之君必當備祀六世也唐自周迄隋受公爵者三世正與殷周類不知其爲唐公時已祀二昭二穆否如已祀及四世則當革命之初卽冝增祀二世如殷周禮若先無其人但追崇四親足矣何必更益以農防文本諸人之議所謂泥古而不達於義者也

按孝敬皇帝者卽太子也生時未履宸極沒乃稱宗祔廟此何禮乎後魏景穆太子𨿽己行之於前然彼太武之子文成之父世適相承緣情立制猶之中宗非孝敬之子孝敬非承祧之君竟儼然立於七廟何凟禮亂常之甚防或曰史皇孫不常入序髙廟乎曰彼乃孝宣之考孝宣無上禰従祖之禮故稱皇考以接世系觀其不祖戾太子可知𨿽與魏景穆相似而較之義宗則大有間也夫義宗不當祔而祔中宗不當黜而黜唐世制禮之謬一至是哉

按中宗世適相承豈得不祔太廟陳蘇之軰但知謟媚時君竟移別廟而以睿皇繼髙宗何悖禮至此蓋緣晉建元時賀循以元帝稱世祖議爲恵懷湣別立廟且援殷之盤庚不序陽甲爲比後凡兄弟相繼者莫不祖循之妄說夫生嘗君臨萬邦沒不享祀宗廟有是禮防且安知陽甲之別廟也明嘉靖時議廟制邪人郭希顏請遷孝武二宗於別廟以媚世宗遂獲罪名教而季本爲廟制考義其說正同乃知賀循之妄說流禍未艾也

開元九年元宗議增太廟爲九室復祀宣皇及中宗詔尊宣皇帝爲獻祖光皇帝爲懿祖先是已尊景皇爲太祖元皇爲世祖至是乃立九室祀四祖及髙祖太宗髙宗中宗睿宗九主

先是中宗時定議以景皇肇基唐祚定爲太祖與髙祖太宗皆百世不遷及元宗崩祧獻祖肅宗崩祧懿祖景皇始正太祖位及代宗崩祧世祖徳宗崩祧髙宗而中宗睿宗以兄弟分昭穆爲兩世矣

先是順宗崩祧中宗憲宗崩祧睿宗穆宗崩祧元宗敬宗崩祧肅宗文宗崩祧代宗至武宗崩當祧徳宗而扵世次爲髙祖禮官覺其非言禮兄弟弟相爲後不得分昭穆乃復祔代宗而以敬文武爲帝爲一世

宣宗崩以世次當禰憲宗故不祧代宗但增爲十二室其後懿宗崩祧代宗僖宗崩祧徳宗皆爲十二室唐由髙祖迄敬宗多父子相承獨睿宗以弟繼兄而當時定爲昭穆故自太祖髙文三廟不祧外其下三昭三穆世次秩然自敬文武以兄弟三人相繼而廟室始增自宣宗以后父繼從子而位次始紊蓋中睿以兄弟爲兩世敬文武以兄弟爲一世故懿宗以還室𨿽廣至十二祀反減至五世不能備三昭三穆之數矣

按魯僖公以閔公之兄躋扵其上而春秋譏爲逆祀三傳皆言先穪後祖何也蓋爲人後者爲之子天子諸侯皆然就魯文公而言閔公祖也僖公父也躋僖扵閔是先禰後祖也厥後孔子相魯卒正其禮而春秋書從先先公則閔仍爲父僖仍爲子矣春秋大義昭如日星自此義不明後之以兄繼弟以從父繼從子者率以生前世次超而上之皆春秋所譏也如晉之元帝湣帝父行也其祔廟在湣帝下是巳後乃躋之扵上而簡文孝武悉躋成康穆哀上逆禮甚矣至唐宣宗亦躋敬文武三帝而上之而大臣莫之敢爭君驕臣諂遺譏簡冊及明世宗用丰坊等邪說竟以睿宗躋武宗上尢逆禮亂常之至乃知夏父弗忌何代無之不獨躋僖逆祀見譏扵春秋也

唐制三年一祫五帝一禘皆合羣廟之主祭扵堂上肅宗以前虛始祖位獻祖以下皆列昭穆故無東向之主代宗初獻懿二祖皆祧太祖始正東向之位後從廷臣言藏祧主扵興聖廟

梁太祖革命立四親廟

後唐荘宗卽位追尊三代爲皇帝曽祖曰懿祖祖曰獻祖父曰太祖立宗廟分七室追祀髙祖太宗懿宗昭宗及懿祖獻祖太祖合爲七世及荘宗升祔祧懿宗明宗升祔祧獻祖而昭宗以上反不在祧毀之列

晉髙帝卽位立四親廟

漢髙祖初追祀髙帝光武及四親凡六廟

周立四廟如梁晉

按後唐本非唐裔而上祖神堯且列懿昭二宗扵昭穆不當祖而祖朱邪自有世系而上禰懿宗反祧懿獻二主扵別室不當祧而祧劉氏又逺附髙光自居華冑皆不足稱述者也

宋太祖建隆元年立四親廟追尊髙祖文安府君爲僖祖文獻皇帝曽祖中丞府君爲順祖惠元皇帝祖驍衛府君爲翼祖簡恭皇帝考太尉府君爲宣祖昭武皇帝廟爲四室祀之

先是太祖崩增廟爲五室太宗崩增爲六室眞宗崩增爲七室及仁宗崩將祔廟孫抃等請增爲八室備天子事七世之禮【時以太祖太宗兄弟同昭穆故止七世】司馬光盧士宗請祧僖祖仍爲七世合古七廟之制趙抃防則言僖祖𨿽非始封之君要爲立廟之祖今廟數未過七世不當據遷其主乃增爲八室

初英宗崩太常禮院請祧僖祖祔英宗扵第八室學士張方平亦以爲然神宗從之乃藏祧主扵西夾室及王安石柄政力言僖祖不可祧詔還僖祖主扵廟室而祧順祖仍爲八室神宗崩祧翼祖廟無所增哲宗崩徽宗以弟繼統詔增廟室爲九不祧宣祖議者以徽宗與哲宗同昭穆當上事七世故也【此與晉時廟制同】尋詔仁宗神宗廟世世不祧至崇寜二年詔哲宗以子繼父當自爲一世乃祧宣祖遷哲宗扵第八室明年蔡京柄政用王肅九廟議復還翼祖宣祖扵廟增室爲十

按宋之有僖祖猶漢之舂陵晉之徵西唐之獻祖特以其爲髙祖而尊之耳非眞有殊功茂徳賢扵順翼諸祖也七廟旣盈自應以次逓毀司馬光張方平諸人之論不誠當哉獨王安石違眾立異必欲取已祧之主而復之見韓維等爭之彊則益肆暴戾並欲廢太祖配天之祀而歸之僖祖其猖狂無忌一至扵此夫僖祖與順祖孰逺孰近僖祖不可毀順祖獨可毀乎不循次以祧髙祖而反越次以祧曾祖無是理也且安石果欲以僖祖擬稷契乎稷契有賢聖之徳而又爲始封之君故殷周奉爲始祖茍非其儔則親盡而毀禮之宜也旣非王業所基又無燕翼之澤而彊擬諸殷周之祖不亦謬哉唐之獻祖固嘗稱號西涼而子孫猶不推爲始祖可類觀已大凡後嗣之扵前人情以逺而漸衰禮亦以逺而漸殺柰何不忍扵僖祖而獨忍扵順祖乎乃若趙抃之言謂𨿽非始封之君要爲立廟之祖彼順翼諸後反因世近而可抑耶其謂世未逾七禮難遽祧扵情爲順頋此爲英宗時言之耳若當神宗之世何不可祧哉況有其廢之莫敢舉也柰何已廢者而復舉之耶

按祖有功宗有徳固先王令典然必其君賢聖果若少康周宣之中興周成漢文之致治然後可致堂胡氏猶謂子孫不當甄別其祖考若無不祧之功徳徒以私意推崇之則被祧之宗祖能無怨恫故不如循次逓遷猶可不獲罪扵前人也宋之眞宗惑扵天書遺譏萬世神宗則中事紛更遂開亡國之釁功徳安在哉卽如唐之三宗世稱令辟然惟太宗獲世祀元憲二宗未嘗在不祧之列彼固猶有公議也宋自開國至哲宗廟止七主而不祧者乃至五主豈盡出公議哉

按先王設祧毀之制𨿽情以義斷然孝子慈孫扵將祧之時必愴然有所不忍非可輕爲進退也徽宗以哲宗升祔旣祧宣祖矣未防又並翼祖而復之視祖宗之祧毀若置棋然何防慢不恭若是哉蓋自安石紛更扵前蔡京復效尢扵後祖宗之進退悉聴權相之指揮寜不獲罪宗廟耶

按宋有景靈宮祀司天保生天尊大帝謂之聖祖史言眞宗夢之帝所有一神自言姓趙名朗乃汝始祖明日言扵廷臣遂建此宮自僖祖以下悉立廟扵其側供神禦焉殿宇之髙廣十倍太廟日役四萬人七年而後成再郊祀天地先朝獻景靈後告太廟其誕妄不經至此視唐之徳明興聖更有甚焉而宋臣曽無一人議及者吁可嘆哉【唐追尊臯陶爲徳明皇帝老聃爲興聖皇帝立太淸宮祀興聖禘祫行禮扵此】

髙宗南渡建太廟扵臨安如舊制徽宗升祔以與哲宗同昭穆無所祧但增室爲十一欽宗升祔祧翼祖髙宗升祔以與欽宗同昭穆亦無所祧增室爲十二凡九世

孝宗崩寜宗以嫡孫受禪宗人趙汝愚爲相以太祖當正東向之位乃祧僖宣二祖與翼順二祖別廟奉祀而考宗居第十一室凡八世及光宗升祔無所祧但增室爲十二仍祀九世後寜宗崩當祧眞宗理宗崩當祧仁宗度宗崩當祧英宗先有詔眞仁神三廟世世不遷則寜宗升祔當祧英理宗升祔當祧哲宗度宗升祔當祧徽宗但史文殘缺其制莫詳

按禮所謂太祖卽始祖也旣尊爲太祖卽當居始祖之位後世特壓扵四親故皆虛其位以有待若世數旣遐祧毀適及則遷無功之逺祖而奉創業之先皇誰曰不可宋自徽宗以前已祧順翼宣三祖後𨿽復祀翼宣在世數固所當毀若僖祖之不祧則熈寧諸臣特迫扵王安石之威而不敢異耳非謂僖祖必不可祧也況祖宗以逺近爲親疎近者旣祧而謂逺者不可祧乎以太祖之情言之其親宣祖必更甚扵僖祖前祧宣祖時爭者蓋鮮後祧僖祖反羣然爭之何厚於僖而薄於宣乎均之無功徳自當循序疊遷乃世逺者反畱世近者反毀致藝祖有太祖之名不踐太祖之位何其謬也汝愚別祀四祖而正太祖東向之位正禮之宜而情之至與漢之尊髙帝晉之尊宣皇元魏之尊道武何以異何必守安石之說而力詆汝愚防厥後明世宗毀徳祖而奉髙皇正與此類不可謂非禮也惟唐之景帝始封唐公後髙祖實由唐公踐帝位則尊爲始祖也固宜

宋制三年一祫以孟冬五年一禘以孟夏皆祭扵堂上英宗以前僖祖在昭穆之列虛始祖位故無東向之主神宗時從王安石言以僖祖爲始祖乃正東向位後寜宗祧僖祖奉太祖東向

自三年一祫五年一禘之說創扵緯書東漢初張純舉以告世祖遂據之以定禮合已毀未毀之主而祭扵髙廟蓋自東周之亡二百餘年而禘禮復舉誠盛事也顧其爲制以髙帝爲始祖而不追始祖所自出實與大祫無以異所異者特禘以四月祫以十月耳夫禘以報本追逺故不特上祀始祖而並及始祖所自出如虞夏之禘黃帝殷周之禘帝嚳卽其人也自西漢韋元成軰誤以所自出爲祀天又舉公羊五年再殷祭之文以爲一祫一禘以故張純因之而東漢之禘上及髙帝而止自時厥後禘之名𨿽存禘之實久亡矣其後鄭康成出堅持祭天之說牢不可破別解春秋之書禘者以爲三年喪畢之祭而晉魏之世遵用之迄扵趙宋歷千餘年十有四代而終莫能破其說【魏晉宋齊梁陳后魏北齊後周隋唐後唐周宋凡十四代】所紛爭而莫決者不過嵗月之疏數耳乃主鄭氏之說者謂前三後二禘四十二月而祫祫一十八月而禘主徐邈之說者謂前二後三禘三十月而祫祫三十月而禘紛紛借借各持一說以求合乎五年再殷祭之文而昧報本追逺之大義此與兒童之見何殊蓋自鄭氏解經凡大傳小記祭法中庸儀禮詩序國語論語所言禘者盡指爲祀天其王制祭義祭統所言者則指爲夏商時祭獨春秋所書二禘不可解爲祀天乃別爲三年喪畢之說以疑誤後人而其書盡頒扵學官學者童而習之皓首而莫悟其非乃至廟堂制禮亦遵之而不敢變豈不深可嘆息哉鄭氏旣以禮之言禘爲祭天至明堂位明言季夏六月以禘禮祀周公扵太廟下備陳天子之盛儀而祭統亦言賜魯重祭外祭則郊社內祭則大嘗禘鄭知此不可言祭天乃不敢措一語而止以禘爲大祭嗚呼先王報本追逺之大典爲傳注所汨沒而不得伸明扵後世如鄭氏者豈非先王之罪人哉

按卓沁察罕臺及睿宗裕宗顯宗順宗皆未爲天子亦列於帝系者以當入祔太廟不可略也

世祖至元三年燕京太廟成中爲八室祀烈祖以下八人實止四世八年秋太廟柱朽遷諸主扵饌幕殿二十一年太廟正殿成奉安神主其制前爲正殿後爲寢殿分七室尋祔明孝太子扵廟【卽裕宗】按史先建太廟八室實祀八人後攺建新廟止

七室不知所祧何主宋以前神主率用栗木元始易以黃金故仁宗武宗及慈聖後主皆被竊

武宗卽位追尊其父爲順宗祔主太廟遷太祖室居中余左右並列皆南向自元以前廟室皆西上以次而東至是始以中爲上明世因之宋以前廟皆無寢世祖攺建新廟復前廟後寢制正殿東西七間南北五間中分七室寢殿東西五間南北三間環以宮城四隅重屋正南及正東正西各有五門

英宗至治三年增廣廟制別建大殿一十五間扵廟前以舊廟爲寢殿中三間通爲一室餘十間各爲一室以東西兩旁爲夾室室東西橫濶二丈南北入深六間每間二丈先是廟止七室武宗崩祔東第三室仁宗崩無室可祔乃結防殿扵東壁祭之故英宗特廣其制

按世祖初建太廟崇祀者八人及武宗更室次八人之中止存太祖睿宗二主將世祖攺建時去之耶抑卽武宗去之耶夫太廟之中祀及卓沁二人扵禮固濫若太宗及定憲二帝固統緒相傳者也寜可廢而不祀哉進其私親【謂睿宗】退其常履帝位之主失禮甚矣廟室以中爲宗得禮之正無可議者但旣奉太祖居中余當左昭右穆乃列其髙曽祖三世扵右而以父若叔父列扵左此何禮乎此防定時更定廟室所以有劉致之譏也

泰定帝卽位尊父晉王爲顯宗將祔廟博士劉致以廟中世次失序獻議扵朝詔如其言更正後泰定帝崩文宗以其篡弒不祔廟並黜其父顯宗主順帝時以文宗弒其父明帝亦黜其主

按睿裕顯順四宗皆未履宸極不當入廟者也以子爲天子遂皆祔廟而太宗定宗憲宗反不獲與焉違禮祀矣顯順二宗𨿽成宗之兄但未登尊位不當居其上竟儼然超而上之昔魯僖繼閔爲君後躋其上春秋猶譏之況生未爲君者乎當時劉致亦有此議而廟堂不從厥後文宗繼統以泰定弒君黜顯宗不祀而順宗乃其祖居廟如故

惠宗代宗嘗登帝位惠宗不祀代宗祀於陵故不入圖睿宗𨿽藩王已祔太廟故列於圖

太祖洪武元帝追尊四代考妣爲帝後髙祖曰徳祖曽祖曰懿祖祖曰熈祖考曰仁祖建四廟於闕左祀之廟與主皆南向

太祖旣建四廟洪武九年詔更建太廟仍爲同堂異室之制前爲正殿後爲寢殿俱翼以兩廡寢殿九間分爲九室徳祖居中余以昭穆左右並列主皆南向四時及嵗暮祭扵正殿徳祖仍居中南向懿祖居東西向熈祖居西東向仁祖居懿祖下亦西向不迎神主但設衣冠扵神座祀之按古者主藏扵室祭卽在室中至西漢時始祫祭扵堂上然堂卽室之堂未嘗別有正殿奉祭也至是制度又一變

先是太宗遷都北京立廟如南京制其地在承天門內端門外與古左廟右寢制合後太宗仁宗宣宗英宗升祔九室已盈及憲宗崩詔議祧毀制吏部侍郎楊守陳請祧徳祖並懿熈二祖祀仁祖以下爲七室俟他日祧仁祖則奉太祖爲始祖禮部尙書周洪謨等力主宋王安石不祧僖祖議乃祧懿祖而建祧廟扵寢廟後以藏祧主

先是孝宗崩祧熈祖武宗崩祧仁祖獨徳祖以宋僖祖例不祧至嘉靖十年世宗欲太祖正始祖位乃祧徳祖而太祖始居寢殿中室十四年春詔建九廟如周制明年冬工成太祖廟居中太宗居東第一廟世世不祧虛其西第一廟俟他日奉有功徳者仁宗而下分昭穆以次而南十七年夏尊太宗爲成祖尊父獻帝爲睿宗祔太廟以與孝宗同昭穆合爲一廟

自東漢創爲同堂異室制先王七廟九廟之規模遂不獲覯閱千五百餘年至世宗而一旦復之豈非卓然傑識哉乃未防而遘災旣災而不復重建仍爲同堂異室之制則無識甚矣然世宗之建九廟是也建九廟而祔睿宗則非也此其事有二失焉夫睿宗固藩王也生未君臨天下沒而享祀廟中可乎哉獻帝固不當稱宗一旦入廟稱宗而與孝宗同廟尢非也夫獻帝𨿽孝宗弟武宗從父實兩朝藩臣也乃與孝宗並尊而且躋武宗之上庸非春秋所謂逆祀乎故卽天不防災而大典終不光也蓋所貴乎九廟者以諸帝各居一廟旣得以序昭穆且得以別男女無雜處堂上之嫌也若二帝可以共廟則諸帝亦可以同堂與前代之制何異哉然則如何而可曰惟移獻帝別廟去睿宗之稱則九廟之制正而九廟之位次亦正矣其如帝之剛愎何哉

嘉靖二十年四月九廟災詔重建遂復同殿異室之制二十九年孝烈皇后崩祧仁宗附後扵廟後穆宗崩祧宣宗神宗崩祧英宗光宗崩祧憲宗熹宗崩祧孝宗廟嘗九室先是隆慶萬曆初言官多請移睿宗別廟皆不聴按自同堂異室之制興惟東漢止七室昔及唐宋皆無限數至明定以九室視晉唐宋爲優

按自古天子祔廟乃有祧禮未有皇后祔廟而祧祖宗者有之自明世宗始逆禮甚矣論者謂睿宗入廟眾議不允帝慮萬嵗後必祧睿宗故先及身祧仁宗俾後人不得變易云

明初無大祫之祭惟四時孟月及嵗暮祫祭扵正殿以南向爲尊世宗後四祖盡遷奉太祖居徳祖位尋詔每嵗季冬中旬行大祫禮仍奉徳祖居尊懿祖以下如前時祫禮

世宗嘉靖十年四月始行禘禮扵太廟十五年亦如之二十年四月九廟災詔暫停後遂不復舉禘之爲祀本以追始祖所自出其典最隆必若商周之帝嚳始足以當之茍無其人寜缺而不舉宋神宗曰禘者本以審諦祖之所自出秦漢以來譜牒不明莫知其所本則禘禮固可廢也遂詔停禘祀至哉言乎豈非千古之傑識乎明之宗廟本無始祖始祖且不知何論始祖所自出洪武時侍臣答祿與權請舉禘禮爲禮官所格正以不知其人也使此禮當行太祖已行之矣何待嘉靖之世哉旣無其人而虛設皇初祖帝之位此何禮也夫祭之爲義以子孫之精神感格祖考之精神故易有取乎萃合我且不知爲何人而謂其人必來格有是理乎夏言軰固不學無術而議者猶或稱之斯誠無識之至者也

按後代之制禮悉取法扵周不知周之祖宗實與後代異如周以後稷爲始祖則推之配天宜也後代之始祖有若后稷者乎周以帝嚳爲自出之帝則推之享禘宜也後代自出之帝有若帝嚳者乎周以文王爲始受命之君則推之配上帝宜也後代開創之君其祖考有若文王者乎數者無一焉而事事欲取則之多見其無識也蓋周非特世爲諸侯抑且代有聖哲故禘郊祖宗諸大典行之而悉宜自封建之法廢天下無有國之君其初登大寶者非權臣簒位則布衣崛起當其防時原不知有始祖故一旦在位欲尊崇之而不可得不得已爲立四親廟祀其髙曽祖考而特虛始祖位待數傳後四祖盡祧以開創者爲始祖其所推爲髙祖居第一室者不過以世次居尊故特崇之非卽以爲始祖也故嘗在疊毀中若旣推爲始祖則當世世不祧安得與諸祖疊毀哉後代若魏若晉若宋齊梁陳若北齊後周若隋若宋若明莫不虛始祖位以待創業之君不幸國祚淺短多未及正位而天命已移其享國久者率在百年之外方獲正始祖位而其前數世廟中實無始祖始祖且無安得有自出之帝一切禘郊諸禮不行則缺典行之則無其人其時之儒者猶且執古義而曰某帝可配天某帝可享禘某帝可祀明堂多援前世姓同而貴顯者以爲卽其逺祖其時之君非不知說之無稽又非不知嘗所崇祀之祖不足當此禘郊大典而感扵儒臣之浮議往往姑就其說應之嗚呼宗廟之內且不知始祖爲何人而欲肇舉大典以合周制不亦愚哉後代旣建宗廟不立始祖者自西漢始彼扵祖丰公父太公尙不知其名何論髙曽以上其不立也無可立也獨唐以景皇爲太祖以其始封唐公代有爵命可方古之諸侯耳其他率無始祖可考則四親之廟不得不逓遷然天下有旣立宗廟而無始祖者哉有始祖而正位扵數世之後者哉然則當如何曰創業之君其家必有常祀之祖卽推其最尊者以爲始祖其下祖考各立廟祀之而復古七廟制他日創業者升祔尊居一廟與始祖之廟俱百世不遷其他以次逓遷一如周制郊天則創業者配大祫則始祖居東而禘卽奉始祖之父庶乎其可也

