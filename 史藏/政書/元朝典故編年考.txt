元朝典故編年考

﹝淸﹞孫承澤撰

欽定四庫全書

史部十三

元朝典故編年考

政書類一

通制之屬

提要

﹝臣﹞等謹案元朝典故編年考十卷國朝孫承澤撰原本不著名氏今知爲承澤作者大典志載承澤所著有元朝典故編年考與此本合也其書取元代朝廷事實分代編輯正史以外更采元人文集以附益之共爲八卷元史冗復漏略殊乏體裁此𨿽不能詳悉釐正而削繁增簡具有首尾差易省覽其第九卷

爲元朝祕史第十卷

附遼金遺事小序謂元有祕史十卷續祕史十二卷前卷載沙漠始起之事續捲載下燕京滅金之事蓋其國人所編記書藏楚中不傳偶從故家見之錄續卷末以補史所不載云云考其所引並載永樂大典元字韻中互相檢勘一一相同疑本元時祕冊明初修書者或嘗錄副以出流傳在外故承澤得而見之耳所記大都瑣屑細事且間涉荒誕蓋亦傳聞之辭輾轉失眞未足盡以爲據然究屬元代舊文世所罕覯自永樂大典以外惟見於此書與正史頗有異同存之亦足以資參訂也

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

元朝典故編年考卷一

吏部侍郎孫承澤撰

○太祖朝

定歷法

十五年耶律楚材進庚午元歷楚材爲遼宗室通術數之學尢邃於太玄上召至處左右以備顧問楚材以金大明歷不應制庚午元歷上之頒行國內

角端見

十七年上滅回回國進師印度國鐵門關見一獸鹿形馬尾綠色而獨角能爲人言謂侍衛曰汝主宜早還上怪之以問耶律楚材楚材對曰此獸名角端日行一萬八千里解四夷語是惡殺之物今大軍西徵已四年蓋天道惡殺遣之以告陛下願承天心宥此數國生命上然之卽日班師又至正庚寅江浙鄕試八月二十二日夜院中忽見一物馳過甚疾其狀若猛獸傳以爲角端因以爲賦題史記司馬相如賦獸則麒麟角■﹝角端﹞按注郭璞曰■﹝角端﹞音端乃旄星之精也

○太宗朝

盧溝禁約

二年勑劉衝祿管領盧溝河禁人盜決犯者以違制論按盧溝河其源出於代地名曰小黃河以流濁故也自奉聖州界流入宛平縣境至都城四十里東麻谷分爲二泒其橋建於金明昌三年三月工成勑命名曰廣利官建東西廊令人居之始行鹽法二年庚寅

始行鹽法

每鹽一引重四百觔其價銀十一兩世祖中統二年減銀爲七兩至元十三年旣取宋而江南之鹽所入尢廣每引攺爲中統鈔九貫二十六年增爲五十貫元貞丙申毎引又增爲六十五貫至大己酉至延佑乙夘七年之間累增爲一百五十貫凢僞造鹽引者皆斬籍其家產付告人充賞凢私鹽徒二年杖七十止籍其財產之半有首告者於所籍之內以其半賞之行鹽各有郡邑犯界者減私鹽罪一等以其鹽之半沒官半賞告者然歳辦之課難易各不同有因自凝結而取者解池之顆鹽也有煮海而後成者河間山東兩淮兩浙福建等處之末鹽也惟四川之鹽出於井深者數百尺汲水煮之視他處爲最難

課稅減額

二年耶律楚材奏薦張奐爲河南路徵収課稅所長官亷訪使奐將行言於楚材曰僕不敏誤蒙不次之用以書生而理財賦已非所長又況河南兵荒之後遺民無幾烹鮮之諭正在今日急而擾之糜爛必矣願假以歳月使得撫摩瘡痍以爲朝廷愛養基本萬一之助楚材善之奐旣至按行境內親問監務月課幾何難易若何有以增額言者奐責之曰剝下欺上汝欲我爲之耶減元額四之一公私便之

滅金伐宋

太宗五年兵圍汴金主出戰於白公廟敗績奔蔡州金帥崔立作亂以城降執其兩宮梁王荊王及諸宗室皆赴靑城是日宮車三十七輛太后先後次之妃嬪又次之宗族男女凡五百餘口方金人之俘宋也屯於汴京之靑城至是百有六年受俘卽在俘宋之地及金主自經於蔡州宋元諸帥分金主之骨而還視宋二帝爲慘矣及元兵之南下也宋人遣工部侍郎栁嶽如元軍請平巴延不許曰錢氏納土李氏出降皆汝國之法也汝國得天下於小兒亦失於小兒此天道如此尙何多言

後至元十二年世祖遣巴延下臨安諭之曰古之善取江南者惟曹彬一人汝能不殺是吾曹彬也及巴延至臨安太后遣禦史楊應奎上傳國璽以降巴延自湖州市從容入城太皇太后及帝欲與相見巴延固辭曰未入朝無相見之禮明日卽發臨安同太后及帝北上赴上都見世祖於大安殿封帝瀛國公凢家資在杭越者有司輦至京師盡付之上入宮見鴻吉哩後慘然不樂怪問之後曰自古無千歳之國毋使吾母子及見此則幸矣宋太后朝見後待之甚厚世祖乃以公主配少帝

宋帝昺祥興元年元張宏範奏張世傑復立廣王閩廣響應宜進取之世祖以宏範爲蒙古漢軍都元帥賜寶劍專決軍事由潮陽港乘舟入海促宋帝於厓山陸秀夫負帝同溺太后亦赴海死張世傑謀入廣冀別立趙氏以存祀俄風濤大作亦死屍浮海上者十餘萬人宏範班師旋京未幾以瘴發而死上念其功以其子珪爲丞相未幾珪爲皇后所怒撻之垂死回保定及再詔爲相未幾病死珪之子景武五人爲上都叛兵所殺無一免者珪之妻女沒官配蒙古帥時爲寃之而巴延封淮安王功名與元相終始焉

燕京書院

太宗八年建太極書院於燕京延江漢先生趙復爲師時濓溪周子之學未至河朔楊惟中用師於蜀湖京漢得名士趙復等乃収集伊洛諸書載送燕京及師還遂建太極書院及周子祠以二程張楊遊朱六子配食又刻太極圖通書西銘於祠壁選俊秀有識度者爲道學生由是河朔始知道學

計戶定賦

八年初括中原民戶定賦稅時羣臣共欲以丁爲戶耶律楚材以爲不可眾皆曰我朝及西域諸國莫不以丁爲戶豈可捨大朝之法而從亡國之政耶楚材曰自古有中原者未嘗以丁爲戶若果行之可輸一年之賦隨卽逃散矣楚材又定賦稅每二戶出絲一斤以供官用五戶出絲一斤以與受賜貴戚功臣之家上田每畆稅三升半中田三升下田二升半水田畆五升商稅三十分之一鹽每銀一兩四十斤已上以爲永額朝臣皆謂太輕楚材曰將來必有以利進者以爲重矣

校士諸路

太宗九年校儒士於諸路耶律楚材奏制噐者必用良工守成者必用儒臣儒臣之事業非積數十年殆未易成也上曰果爾可官其人楚材請校試之乃命稅課使劉中楊奐隨郡考試以經義詞賦論分爲三科儒人被俘爲奴者亦令就試其主匿弗遣者死得士凢四千三十人免爲奴者四之一

収肄禮樂

太宗十年衍聖公孔元措來朝上言今禮樂散失燕京南京等處亡金太常故臣及禮冊樂器多存者乞降旨収錄於是十一年元措奉旨至燕京得金掌樂許政及樂工翟剛等九十二人十二年始命制登歌樂肄習於曲阜宣聖廟

○憲宗朝

給復儒士

帝爲皇子時鎭西京儒者皆隸役髙智耀謁藩邸言儒者給復已久一旦與廝養同役非便請除之從其言及卽位智耀入見言儒者所學堯舜禹湯文武之道自古有國家用之則治不用則否養成其材將以資其用也宜蠲免徭役以教育之帝問儒家何如巫醫對曰儒者以綱常治天下豈方技所得比帝曰善前未有以是告朕者詔復海內儒士徭役

賦稅隨民

憲宗初徵賦用銀民甚苦之張晉亨言五方土產各異隨其產以爲賦則民便而易足必責輸銀𨿽破之產有不能辦上是之乃聽民以所產輸納遂爲定制

委任太弟

元年命太弟總治民戶事太弟卽世祖也甫受事遣趙璧召隠士姚樞樞見太弟才可有爲爲書數千言上之首陳帝王之道與治國平天下之大經彚爲八目次及救時之獘爲條三十太弟大奇之太弟以亷希憲爲宣撫使希憲魁偉有威容嗜書尢篤一日方讀孟子聞太弟召因懷以進太弟問何書對曰孟子太弟問其說謂何對以性善義利之分愛牛之心擴而充之足以恩及四海太弟善之因目爲亷孟子

太弟以姚樞爲京兆勸農使樞從太弟徵大理甞遇夜晏陳宋太祖遣曹彬取南唐不殺一人市不易肆明日太弟據鞍呼曰汝昨夕言曹彬不殺事吾能爲之吾能爲之及師至大理太弟命樞裂帛爲旗書止殺之令分號街陌由是民得相完太弟旣還京兆以樞爲勸農使教民耕植

太弟徵許衡爲京兆提學衡懷慶河內人幼有異質七歳入學授章句問其師曰讀書何爲師曰取科第耳曰如此而已乎師大奇之稍長嗜學如饑渴然遭世亂且貧無書甞從日者家得書疏義避難䢐徠山得易王弼說夜思晝誦言動必揆諸義旣而亂少定往來河洛間從栁城姚樞得程朱氏書益大有得尋居蘇門與樞及竇黙相講習慨然以道自任嘗語人曰綱常不可一日亡於天下茍在上者無任之則在下之任也凡喪祭娶嫁必徵於禮以倡其鄕人學者寖盛衡甞語之曰進學之序必當棄前日章句之習從事於小學因悉取向來簡帙焚之使無大小皆自小學入

太弟召用劉秉忠秉忠邢臺人英爽不覊以家貧爲府令史一日因案牘事不愜意嘆曰吾家奕世衣冠今乃汨沒爲刀筆吏乎卽棄去隠居武安山尋爲僧於天寧寺往來雲中値太弟遣人召僧海雲海云邀秉忠與俱旣入見應對稱旨秉忠於書無所不讀尢邃於易及邵氏經世書至於天文地理律曆三式六壬遁甲之屬無不精通論天下事如指諸掌太弟大愛之凡徵伐謀議皆與至是憲宗欲建城市修宮室爲都會之所太弟以秉忠薦因命相宅秉忠以桓州東灤水北之龍岡爲吉詔秉忠營之命曰開平府

太弟召用處士竇黙黙肥鄕人金末避亂轉徙隠於大名與姚樞許衡爲友太弟使人召之黙變姓名以自晦使者俾其親知往見之微服踵其後黙不得已乃就命旣至問以治道黙首以綱常爲對且云失此則無以自立於世矣又言帝王之道在誠意正心心旣正則政事莫不一於正太弟敬待加禮

太弟素聞趙孟俯名及卽位命程巨夫訪才江南得之喜甚有言孟俯宋宗室不冝在禁近不聽一日問曰卿太祖子孫乎太宗子孫乎對曰臣太祖子孫上曰太祖眞英主其行事卿知之乎對曰臣蚤失父故老不以語臣故不能悉知上曰太祖行事多可法者暇日當以語卿

○世祖朝

卽位詔

中統初卽位詔朕惟祖宗肇造區宇奄有四方武功疊興文治多缺五十餘年於此矣蓋時有先後事有緩急天下大業非一聖一朝所能兼備也先皇帝卽位之初風飛雷厲將大有爲憂國愛民之心𨿽切於已尊賢使能之道未得其人方董夔門之師遽遺鼎湖之泣豈期遺恨竟勿克終肆予衝人渡江之後蓋將深入乃聞國中重以僉軍之擾黎民驚駭若不能一朝居者予爲此懼驛騎馳歸目前之急𨿽紓境外之兵未戢乃會羣議以集良規不意宗盟輙先推戴左右萬里名王巨臣不召而來者有之不謀而同者皆是咸謂國家之大統不可久曠神人之重寄不可暫虛求之今日太祖嫡孫之中先皇母弟之列以賢以長止予一人𨿽在徵伐之間每存仁愛之念博施濟眾實可爲天下主天道助順人謨與能祖訓傳國大典於是乎在孰敢不從朕峻辭固讓至於再三懇祈益堅誓以死請於是俯狥輿情勉登大寶是惟寡昧屬時多難若渉淵冰罔知攸濟爰當臨禦之始宜新宏逺之規祖述變通正在今日務施實徳不尙虛文𨿽承平未易遽臻而饑渴所當先務嗚呼歷數攸歸欽應上天之命勲親斯托敢忘烈祖之規體極建元與民更始朕所不逮更賴我逺近宗族中外文武同心恊力獻可替否之助也誕告多方體予至意

建元詔書

中統初建元詔曰祖宗以神武定四方淳徳禦羣下朝廷艸創未遑潤色之文政事變通漸有綱維之目朕獲纘舊服載擴丕圖稽列聖之洪規講前代之定制建元表歳示人君萬世之傳紀時書王見天下一家之義法春秋之正始體大易之乾元炳煥皇猷權輿治道可自庚申年五月十九日建元爲中統元年惟卽位體元之始必立經陳紀爲先故內立都省以總宏綱外設總司以平庻政仍以興利除害之事補偏救獘之方隨詔以頒於戲秉籙握樞必因時而建號施仁發政期與物以更新敷宣懇惻之辭表著憂勞之意凡在臣庻體予至懷

官制

中統元年命劉秉忠許衡定官制其總政務者曰中書省秉兵柄者曰樞宻院司黜陟者曰禦史臺體統旣立其次在內者則有寺有監有衛有府在外者則有行省有行臺有宣慰司有亷訪司其牧民者則曰路曰府曰州曰縣官有常職位有常員其長則蒙古人爲之而漢人南人貳焉

凡遷官之法從七以下屬吏部正七以上屬中書三品以上非有司所與奪由中書取進止自六品至九品爲勅授則中書牒署之自一品至五品爲宣授則以制命之三品以下用金寶二品以上用玉寶有特旨者則有告詞其理算論日月遷轉慿散官內任以三十月爲滿外任以三歳爲滿錢榖典守以二歳爲滿而理考通以三十月爲則內任官率一考升一等十五月進一階或兩考升一等或三考升三等四品則內外考通理此秋毫不可越然前任少則後任足之或前任多則後任累之一考者及二十七月兩考者及五十四月三考者及八十一月以上遇升則借升而補以後任此又其權衡也

凡選用不拘常格省參議都司郎中員外髙第者拜參預政事六曹尙書侍郎及臺幕官監察禦史出爲憲司官外補官已制授入朝或用勅除朝迹秩視六品外任或爲長伯在朝諸院由判官至使寺監由丞至卿館閣由屬官至學士有逓升之法用人重於用法如此又覃官或準實授或普減資升等或內升等或外減資或外減內不減斯則恩數之不常有者惟四品以下者有之三品則逓進一階至正議大夫而止若夫勲臣世冑侍中貴人上命超遷則不可以選格論亦有傳勅中書送部覆奏或致繳奏者斯則歷代以來封駁之良法也

凡遷調閩廣川蜀雲南官員每三歳遣使與行省銓注而以監察禦史往蒞之至元十九年省議江淮州郡逺近險易不同似難一體今量分爲三等若腹裏常調官員遷入兩廣福建溪洞州郡者於本等資歷上例升二等其餘州郡例升一等福建兩廣官員五品以上照勘員闕移咨都省銓注六品以下就便委用開具咨省

省臣奏準福建兩廣官員多闕都省差人與彼處行省行臺官一同以本土周回相應人員委用

凡官吏遷敍至元十年議舊以三十月遷轉太速以六十月遷轉太遲二十八年定隨朝以三十月爲滿在外以三周歳爲滿錢榖官以得代爲滿吏員以九十月日出職職官轉補與職官同

凡注官避籍至元五年議各路地裏闊逺若更避路恐員闕有所礙止宜斟酌避籍銓選

中書省屬官職掌

中統元年中書置郎中至元十五年分置右司左司郎中二員正五品員外郎二員正六品都事二員正七品右司亦如之左司所掌禮吏房之科有九一曰南吏二曰北吏三曰貼黃四曰保舉五曰議禮六曰時政記七曰封贈八曰牌印九曰好事知除房之科有五一曰資品二曰常選三曰臺院選四曰見闕選五曰別裏哥選戶雜房之科有七一曰定俸二曰衣裝三曰羊馬四曰置計五曰田土六曰太府監七曰會總戶糧房之科有六一曰海運二曰儧運三曰邊逺四曰賑濟五曰事故六曰軍匠銀鈔房之科有二一曰鈔法二曰課程應辦房有二一曰飲膳二曰艸料令吏二人蒙古書冩一十八人漢人書冩七人典吏十五人右司所掌兵房之科有五一曰邊關二曰站赤三曰鋪戶四曰屯田五曰牧地刑房之科有六一曰法令二曰弭盜三曰功賞四曰禁治五曰枉勘六曰鬭訟工房之科六一曰儧造軍器二曰常課叚匹三曰歳賜四曰營造五曰應辦六曰河道

教授三氏子孫

中統元年九月制孔氏顏孟之家皆聖賢之後也自兵亂以來往往失學甘爲庸鄙朕甚憫焉今以進士楊庸教授孔氏顏孟子弟務要嚴加訓誨精通經術以繼聖賢之業

辭官賜勅

許衡辭歸懷孟賜之勅曰咨爾許衡天資雅厚經學精專大於講論之間深得聖賢之奧受罰者恐陳君所短爲盜者畏王烈之知所在向風眞堪正俗可令於懷孟等處選揀子弟俊秀者舉歸教育取作範模再令董子帷前有傳授之弟子重使王通門下皆經濟之名臣毋喪斯文以弼予治

立政議

中統元年翰林學士郝經上世祖立政議略夫綱紀禮義者天下之元气也文物典章者天下之命脈也非是則天下之器不能安小廢則小壊大廢則大壊小爲之修完則小康大爲之修完則太平故有志於天下者必爲之修而不棄也以致治自期以天下自任孳孳汲汲持扶安全必至於成功而後已國家光有天下綿歷四紀恢拓疆宇古莫與京惜乎攻取之計甚切而修完之功弗逮天下之器日益獘而生民日益憊也蓋其幾一失而其獘遂成初下燕云奄有河朔便當創法立制而不爲旣並西域滅金源蹂荊襄國勢大張兵力崛阜民物稠夥大有爲之時也茍於是時正紀綱立法度攺元建號比隆前代使天下一新漢唐之舉也而不爲於是法度廢則綱紀亡官制廢則政事亡都邑廢則宮室亡學校廢則人材亡亷恥廢則風俗亡財賦廢則國用亡天下之器𨿽存而其實則無有昔元魏始有代地便參用漢法至孝文遷都洛陽一以漢法爲政典章文物燦然與前代比隆天下至今稱爲聖君王通修元經卽與爲正統是可以爲監也金源氏起東北小邦部曲數百人渡鴨綠取黃龍便建位號一用遼宋制度収一國名士置之近要使藻餙王化號十學士至世宗與宋定盟內外無事天下宴然法制修明風俗完厚眞徳秀謂金源氏典章法度在元魏右天下亦至今稱爲賢君燕都故老語及先皇者必爲流涕其徳澤在人之深如此是又可以爲監也今有漢唐之地而加大有漢唐之民而加多𨿽不能便如漢唐爲元魏金源之治亦可也

諫止伐宋

中統元年翰林侍讀學士郝經疏言古之聖王莫不以時進退握幹知幾舜自耕稼陶漁以至爲帝知進也以天下與人不私其子而與禹知退也文王三分天下有其二以服事殷知退也武王遂伐殷而有天下知進也漢髙帝不與項羽校蠖屈漢中知退也還定三秦以討羽知進也光武爲更始殺其兄齊武王而不校展轉河朔知退也一旦自立中興漢室知進也故上世稱聖王者以舜爲首其次稱文武后世之稱聖王者以髙帝爲首其次則稱光武皆知進退存亡之理時乘禦天卒以龍徳而位天位者也至於魏孝文𨿽不逮於文武髙光遷都洛陽總師問罪辭順而返齊人侵軼報之以兵聞喪而還進退以禮不隕師徒卒全龍徳爲用夏變夷之賢主亦其次也彼慿威恃力以逞無疆之欲皆亢龍之師也秦苻堅金海陵亢而不悔者也漢武帝唐太宗亢而有悔者也𨿽皆亢龍悔而知退又其次也夫舜不可及已文武髙光魏孝文漢武帝唐太宗後王進退有餘師矣恭惟大王殿下聰明睿智足以有臨發彊剛毅足以有斷進退存亡之正知之久矣向在沙陀命經曰時未可也又曰時之一字最當整理又曰可行之時爾自知之大哉王言時乘六龍之道知之久矣自出師以來進而不退經有所未解者故言於眞定於曹濮於唐鄧亟言不已未賜開允乃今事急故復進狂言

處士辭徵

中統元年處士杜瑛奉詔徵用不赴左丞張文謙宣撫河北奏爲懷孟彰徳大名等路提舉學校又辭上書執政曰先王之道不明異端邪說害之也橫流奔放天理不絕如綫今天子神聖俊乂輻輳言納計用先王之禮樂教化興明修復維其時矣若夫簿書期會文法末節漢唐猶不屑也執事者因陋就簡此焉是務良可惜哉夫善始者未必善終今不能遡流求源明法正俗育材興化以拯數百千年之禍僕恐後日之獘將有不可勝言者矣人或勸之仕則曰後世去古𨿽逺而先王之所設施本末先後猶可考見故爲政者莫先於復古茍因習舊獘以求合乎先王之意不亦難乎吾又不能隨時俛仰以赴機會將焉用仕於是杜門著書天歷中贈翰林學士追封魏郡公謚文獻

行選舉法

中統元年以王鶚爲翰林學士承旨鶚金正大元年進士第一人歷官尙書左右司郎中金亡將被殺張柔聞其名救之館於保州蒙古主在藩邸召對甚禮重之甞因見請曰天兵克蔡金主自縊其奉禦絳山焚塟汝水之傍禮爲舊君有服願往塟祭蒙古主義而許之至則爲河水所沒具牲醴爲位而哭至是爲翰林學士承旨上疏請行選舉法逺述周制次及漢隋唐取士科目近舉遼金選舉用人與本朝太宗得人之效以爲貢舉法廢士無入仕之階或習刀筆以爲吏胥或執僕役以事官僚或作技巧販鬻以爲工匠商賈以今論之惟科舉取士最爲切務矧先朝故典尢宜追述奏上帝曰此良法也其行之中書與翰林學士議立程序又請依前代立國學選蒙古人諸職官子孫百人專命師儒教習經書俟其藝成然後試用庻幾勲舊之家人材軰出以偹超擢鶚因薦李冶李昶王盤徐世隆髙鳴爲學士復奏立十道提舉學校官上皆從之

用人宜愼重職位

中統二年太常少卿王盤奏疏曰歷代制度有官品有爵號有職位官爵所以示榮寵職位所以委事權臣下有功有勞隨其大小酬以官爵有才有能稱其所堪處以職位人君禦下之術也臣以爲有功者宜加遷散官或賜五等爵號如漢唐封侯之制可也不宜任以職位

按察司不宜省

時議汰冗官權近私以按察司不便欲並省之王盤又上疏言各路州郡去京師遙逺貪官污吏侵害小民無所控告惟賴按察司爲之申理若指爲冗官一例罷去則小民寃死而無所訴矣若曰京師有禦史臺糾察四方之事是大不然禦史臺紏察朝廷百官京畿州縣尙有弗及況能周徧外路千百城之事乎若欲並入運司運司端以營利增課爲職與管民官常分彼此豈暇顧細民之寃抑哉由是按察司得不罷

孔子廟戶

中統三年五月勅上都重建孔子廟曲阜孔子廟歷代給民百戶以供灑掃復其家至是尙書省以括戶之故盡収爲民翰林學士王盤言林廟戶百家歳賦鈔不過六百貫僅比一六品官終年俸耳聖朝疆域萬里財賦歳億萬計豈愛一六品官俸不以待孔子哉且於帑庫所益無多其損國體甚大時論韙之

水利六事

中統三年郭守敬陳水利六事其一中都舊漕河東至通州權以玉泉水引入行舟歳可省僦車錢六萬緡其二順徳逹泉引入城中分爲三渠灌城東地其三順徳澧河東至古任城失其故道沒民田千三百餘頃此水開修成河其田卽可耕種其四磁相東北滏漳二水合流處引水由滏陽邯鄆洺州永年下雞澤合入澧河可灌田二千餘頃其五懷孟沁河𨿽澆灌猶有漏堰餘水東與丹河餘水相合引東流至武渉縣北合入禦河灌田二千餘頃其六黃河自孟州西開引少分一渠經由新舊孟州中間順河右岸下至溫縣南復入大河其間亦可灌田二千餘頃毎奏事上輙曰當務若此人眞不爲素餐矣

守敬又言金時自燕京之西麻峪村分引盧溝一支東流穿西山而出是謂金口其水自金口以東燕京以北漑田若干頃其利不可勝計兵興以來典守者懼有所失因以大石塞之今若按故迹使水得通流上可以致西山之利下可以廣京畿之漕又當於金口西預開減水口西南還大河令其深廣以防漲水突入之患

都水監郭守敬奉詔興舉水利因建言疏鑿通州至都河攺引渾水漑田

議建太廟

中統四年三月議建太廟於燕京十四年博士言同堂異室非禮命太常寺重議廟制一曰都宮別殿七廟九廟之制祭法曰天子立七廟三昭三穆與太祖之廟而七諸侯大夫士降殺以兩晉博士孫毓以謂外爲都宮內各有寢廟別有門垣太祖在北左昭右穆以次而南是也前廟後寢者以象人君之居前有朝而後有寢也廟以藏主以四時祭寢有衣冠幾杖象生之具以薦新物天子太祖百世不遷宗亦百世不遷髙宗以上親盡則逓遷昭常爲昭穆常爲穆七世同爲都宮則昭常在左穆常在右而外有以不失其序一世自爲一廟則昭不見穆穆不見昭而內有以各全其尊必祫享而會於太祖之廟然後序其尊卑之次蓋父子異宮祖禰異廟所以盡事亡如事存之義然漢儒論七廟九廟之數其說有二韋玄成等以謂周之所以七廟者以後稷始封文王武王受命而王是以三廟不毀與親四而七也如劉歆之說則周自武王克商以後稷爲太祖卽增立髙圉亞圉二廟於公劉太王王季文王二昭二穆之上已爲七廟矣至懿王時始立文世室於三穆之上至孝王時復始立武世室於三昭之上是爲九廟矣然先儒多是劉歆之說二曰同堂異室之制後漢明帝遵儉自抑遺詔無起寢廟但藏其主於光武廟中更衣別室其後章帝又復如之後遂不敢加而公私之廟皆用同堂異室之制先儒朱熹以謂至使太祖之位下同孫子而更僻處一隅無以見爲七廟之尊羣廟之神則又上壓祖考不得自爲一廟之主以人情論之生居九重窮極壯麗而設祭一室不過尋丈甚或無地以容鼎爼而陰損其數子孫之心於此宜亦有所不安矣且如命士以上其父子婦姑猶且異處謹尊卑之序不相褻瀆況天子貴爲一人富有四海而祖宗神位數世同處一堂有失人子事亡如事存之意矣

博士李時衍等議歷代廟制俱各不同欲尊祖宗當從都宮別殿之制欲從儉約當從同堂異室之制三月十一日尙書叚諾海及太常禮官奏曰始議七廟除正殿寢殿正門東西門已建外東西六廟不須更造余依太常寺新圖建之遂爲前廟後寢廟分七室

太廟之制

中統四年三月癸卯詔建太廟於燕京至元元年十月奉安神主於太廟二年十月己卯享於太廟三年九月始作八室神主設祏室十月丁丑太廟成十一月戊申奉安神主於祏室六年十二月己丑命國師僧薦佛事於太廟七晝夜八年八月太廟柱朽從張易言告於列室而後修奉遷栗主金牌位與舊神主於饌幕殿工畢安奉自是修廟皆如之十四年八月乙丑詔建太廟十七年十二月甲申告遷於太廟癸巳承旨和爾郭斯太常卿太出禿忽思等以祏室內栗主八位並日月山板位聖安寺木主俱遷甲午和爾郭斯太常卿色勒敏率百官奉太祖睿宗二室金玉於新廟安奉遂大享焉乙未毀舊廟二十一年三月丁夘太廟正殿成奉安神主英宗以四時躬祀太廟至治元年正月乙酉始命於太廟垣西北建大次殿五月中書省臣言世祖所建太廟前廟後寢往歳寢殿災請以今殿爲寢別作前廟十五間中三間通爲一室以奉太祖神主余以次爲室制曰善十二月作太廟正殿三年七月辛卯太廟成

廟制至元十七年修新廟前廟後寢正殿東西七間南北五間內分七室殿陛二成三階中曰泰階西曰西階東曰阼階寢殿東西五間南北三間環以宮城四隅重屋號角樓正南正東正西宮門三門各五門皆號神門殿下道直東西神門曰橫街直南門曰通街甓之通街兩旁井二皆覆以亭宮城外繚以崇垣饌幕殿七間在宮城南門之東南向齊班廳五門在宮城之東南西向省饌殿殿一間在東城東門少北南向初獻齋室在宮城之東東垣門內少北西向其南爲亞終獻司徒大禮使助奠七祝獻官等齋室皆西向雅樂庫在宮城西南東向法物庫儀鸞庫在宮城之東北皆南向都監局在其東少南西向東垣之內環築墻垣爲別院內神廚局五間在北南向井在神廚之東北有亭酒庫三間在井亭南西向祠祭局三間對神廚局北向院門西向百官廚五間在神廚院南西向宮城之南復爲門與中神門相値左右連屋六十餘間東掩齊班廳西値雅樂庫爲諸執事齋房築崇墉以環其外東西南開欞星門三門外馳道抵齊化門之通衢至治元年詔議增廣廟制三年別建大殿一十五間用今廟爲寢殿中三間通爲一室餘十間各爲一室東西兩旁際墻各畱一間以爲夾室室皆東西橫闊二丈南北入深六間每門二丈宮城南展後鑿新井二於殿南作亭東南隅西南隅角樓南神門東西神門饌幕殿省饌殿獻官百執事齋室中南門齊班廳雅樂庫神廚祠祭等局皆南徙建大次殿三間於宮城之西北東西欞星門亦南徙東西欞星門之內鹵簿房四所通五十間

爰立名相

中統四年以亷希憲爲中書平章政事希憲立朝讜正有內侍入朝堂傳旨言某事當爾希憲曰此閹宦預政之漸不可啟也入奏杖之蒙古主嘗令希憲受帝師戒希憲對曰臣已受孔子戒矣蒙古主曰汝孔子亦有戒邪對曰爲臣當忠爲子當孝孔子之戒如是而已按希憲畏吾人其父爲亷憲遂以官爲氏

創始治道

中統四年中書左丞姚樞言自中統至今五六年間外侮內叛繼繼不絕然能官離債負民安賦役國用粗足政事更新皆陛下信用先王之法所致今創始治道正宜上答天心下結民心睦親族以固本定大臣以當國開經筵以格心立學校以育才則可以光先烈遺子孫邇者伏聞聰聽日煩朝廷政令日攺月異逺近臣民不勝戰懼惟恐大本未興逺業難成爲陛下之後憂耳上然之

作大成樂

中統五年作大成樂太常寺言自古帝王功成作樂樂各有名盛徳形容於是乎在伏覩皇上踐阼以來畱心至治聲名文物思復承平之舊首勅有司修完登歌宮縣八佾樂舞以備郊廟之用若稽古典冝有徽稱謹按歷代樂名黃帝曰咸池龍門大捲少昊大淵顓頊六莖髙辛五英唐堯大咸大章虞舜大韶夏禹大夏商湯大濩周武大武降及近代咸有厥名宋總名曰大晟金總名曰大和今采輿論權以數名伏乞詳定曰大成按尙書簫韶九成鳳凰來儀樂記曰王者功成作樂詩曰展也大成曰大明按白虎通言如唐堯之徳能大明天人之道曰大順易曰天之所助者順又曰順乎天而應乎人曰大同樂記曰樂者爲同禮者爲異禮運曰大道之行也故人不獨親其親不獨子其子是之謂大同曰大豫易曰豫順以動故天地如之象曰雷出地奮豫先王以作樂崇徳殷薦之上帝以配祖考中書省定名曰大成之樂乃上表稱賀

因災肆赦

中統五年八月詔應天者惟以至誠拯民者莫如實惠朕以菲徳獲承慶基內難未戡外兵未戢夫豈一日於今五年賴天地之畀賦曁祖宗之垂裕凡我同气會於上都𨿽此日之小康敢盡心之少肆比者星芒示儆雨澤愆常皆闕政之所繇顧斯民之何罪宜布維新之令溥施在宥之仁於戲否往泰來迓續亨嘉之會鼎新革故正資輔弼之良咨爾臣民體予至意

賜髙麗歷日

中統五年諭髙麗國王李植獻歳發春式遘三陽之會對時育物宜同一視之仁睠爾外邦忠於內附肇因正旦庸展賀儀方使介之旋歸須筴書之播告今賜卿中統五年曆日一道卿其若稽古典敬授民時勸彼東嵎之民勤於南畝之事茂迎和气迄用康年時乃之休惟朕以懌

馬步弓手

中統五年置馬步弓手驗郡邑民眾寡置馬步弓手夜遊邏禁人出違者有罪皆以防盜也而京師南北兩兵馬司各至千人郡邑相距逺村落有邸捨可居停者亦置之每百戶取中產者一人以充盜發期一月獲不獲期兩月三月一不獲則笞之至再至三則笞加多官有綱運若流徙者至則執兵仗導從以轉授受外此則不敢役示專其捕盜職

限田

中統五年布衣趙天麟上策言臣嘗計方千里之地提封百萬井山川城市等除百分提封之三十六外定六十四萬井爲私田五萬一千二百萬畝又乘除粟稻等子粟之多寡每畝歳只率一石五斗而計之則私田子粒可得七萬六千八百萬石公田子粒可得七千六百八十萬石其鰥寡孤獨無告者須先賑惠焉上下相睦貧富相均此隆周所以旁作穆穆迓衡而孟子所以不憚區區告人也自嬴秦變法之後富者田連阡陌而貧者無置錐之地回思古道邈矣哀哉越至於今王公大人之家或占民田近於千頃不耕不稼謂之艸場專放孳畜又江南豪民廣占農地驅役佃戶無爵邑而有封君之貴無印節而有官府之權恣縱妄爲靡所不至此而弗治化寔難行又貧家樂歳終身苦凶年不免於死亡荊楚之域至有雇妻鬻子者𨿽土風之常然亦衣食不足之所致也衣食不足由豪富之兼並故也方今之務莫如復井田尙恐驟然騷動天下豪富之家宜限田以漸復之凡宗室王公之家限田幾百頃凡巨族官民之家限田幾十頃凡限外退田者賜其家長以空名告身毎田幾頃官階一級不使之居實職也凡限田之外蔽欺田畆者坐以重罪凡限外之田有佃戶者就令佃戶爲主凡未嘗墾辟者令無田之民占而辟之且全免第一年租稅次年減半第三年依例科徵凡占田不可過限凡無田之民不欲占田者聽凡以後有賣田者買田亦不可過限也私田旣定乃定公田公田之法凡九等一品者二十頃二品者十六頃三品者十五頃四品者十二頃以下俱以二頃爲差至九品但二頃而已庻乎民獲恆產官足養亷如是而行之五十年之後井田可以復興矣下中書省議

元朝典故編年考卷一

●欽定四庫全書

元朝典故編年考卷二

吏部侍郎孫承澤撰

憲典

至元初作憲典其篇二十有二曰名例曰衛禁曰職制曰祭令曰學規曰軍律曰戶婚曰食貨曰大惡曰姦非曰盜賊曰詐僞曰訴訟曰鬥毆曰殺傷曰禁令曰雜犯曰捕亡次之曰卹刑曰平反曰赦宥而終之以獄空則辟以止辟之效成刑期無刑之徳可見矣

時趙天麟上策曰天道莫大於生故春居歳首而王者法之以立禮部其次莫貴於長故夏居春次而法之以立兵部又其次方及於殺故秋居夏次而法之以立刑部竊見方今大罪囚徒鞫訊旣成司縣具詞以申於路路覆鞫之以申逹於上司上司遣理官覆察旣審而後刑之愼之至也或有及立春之後所在行刑此亦似乎失天本意也方春之月勾芒禦辰萬殊有榮滋舒暢之容而無枯瘁蕭條之理故王者順之於是乎掩骼埋胔禁止伐樹無覆巢無殺孩虫無胎夭飛鳥走獸母焚山林凢羅网之類餧獸之藥毋出九門但當安萌芽養幼少存諸孤令有司省囹圄毋肆掠止獄訟可也以卉艸鳥獸之微尙令被澤而況於人乎以獄訟肆掠猶禁止而況於刑人乎及乎商風振起少皥司天鷹乃祭鳥霜飛蕭艾於是乎審斷戮罪乃所以順陰气之嚴凝助陽律之不逮也且春夏行刑則是春夏二時行秋冬之令也災殃之效具見古書非臣所能盡言也頃者連年變異蔬谷不登或隕霜不殺艸而桃李開華或地震日月食而動靜不一斯皆陰陽反復而意或有以致之也伏望陛下仰稽天意載審刑章凡有罪當死以上命省部秋冬遣理官出而執之凡罪不至死及非常之事宜速決者不在此限外依上施行庻幾休徵薦至气候相恊矣

至元新格

至元元年制至元新格去金人嚴刻之政一意簡除繁苛其五刑之目凡七下至五十七謂之笞刑凡六十七至一百七謂之杖刑其徒法年數杖數相附麗爲加減塩徒盜賊旣決而又鐐之流則南人遷於遼陽北人遷於湖廣死刑則有斬而無絞惡逆之極者又有淩遲處死之法焉蓋古者以墨劓剕宮大辟爲五刑後世除肉刑乃以笞杖徒流死偹五刑之數元因之更用輕典世祖謂宰臣曰朕或怒有罪者使汝殺汝勿殺必遲回一二日乃覆奏其笞杖曰天饒一下地饒一下皇帝饒一下故應十者止減爲七其平反之法諸路府軍民長因収捕反叛輙羅織平民其同僚能理平民之寃正犯人之罪歸其俘虜活其死命者於本官上優升一等凡職官能平反重刑平反寃獄一起以上加等升用諸路府曹吏能平反寃獄者於各道宣慰司部令史補用

初定兵制

至元初定兵制內立五衛以總宿衛諸軍衛設親軍都指揮使外則萬戶之下置總管千戶之下置總把百戶之下置彈壓立樞宻院以總之遇方面有警則置行樞宻院事已則廢而移都鎭撫司屬行省萬戶千戶百戶分上中下萬戶佩金虎符符趺爲伏虎形首爲明珠而有三珠二珠一珠之別千戶金符百戶銀符萬戶千戶死陣者子孫襲爵死病則降一等總把百戶老死萬戶遷他官皆不得襲是法尋廢後無大小皆世其官獨以罪去者則否若夫軍士則初有蒙古軍探馬赤軍蒙古軍皆國人探馬赤軍則諸部族也其法家有男子十五以上七十以下無眾寡盡簽爲兵十人爲一牌設牌頭上馬則偹戰鬭下馬則屯卒牧養孩幼稍長又藉之曰漸丁軍旣平中原發民爲卒是爲漢軍或以貧富爲甲乙戶出一人曰獨戶軍合二三而出一人則爲正軍戶余爲貼軍戶或以男丁論嘗以二十丁出一卒至元七年十丁出一卒或以戶論二十戶出一卒而限年二十以上者充士卒之家爲富商大賈則又取一人曰餘丁軍至十五年免或取匠爲軍曰匠軍或取諸侯將校之子弟充軍曰質子軍又曰禿魯華軍是皆多事之際一時之制天下旣平甞爲軍者定入尺籍伍符不可更易詐增損丁產者覺則更籍其實而以印印之病死戍所者百日外役次丁死陣者復一年貧不能役則聚而一之曰合並貧甚者老無子者落其籍戶絕者則以民補之奴得縱自便者俾爲其主貼軍其戶逃而還者復三年又逃者杖之投他役者還籍其繼得宋年號新附軍又有遼東之乣軍契丹軍女直軍髙麗軍雲南之寸白軍福建之畬軍則皆不出戍他方者蓋鄕兵也又有以技名者曰炮軍弩軍水手軍應募而集者曰答剌罕軍其名數則有憲宗二年之籍世祖至元八年之籍十一年之籍而新附軍有二十七年之籍以兵籍系軍機重務漢人不閱其數𨿽樞宻近臣職專軍旅者惟長官一二人知之

立封贈之制

至元元年立封贈之制惟一二勲舊之家以特恩見褒𨿽略有成法未悉行之又制考課𨿽以五事責辦管民官爲無激勸之方徒示虛文竟無實效自今每歳終考課管民官五事偹具內外諸司官職任內各有成效者爲中考第一考對官品加妻封號第二考令子弟承蔭敍任第三考封贈祖父母父母品格不及封贈者量遷官職其有政績殊異者不次升擢仰中書參酌舊制出給誥命

修瓊華島

至元元年二月修瓊華島按瓊華島卽萬歳山也金人名瓊華島其山皆以玲瓏石疊疊峯巒隠映松檜隆郁秀若天成引金水河至其後轉機運■﹝奭斗﹞汲水至山頂出石龍口注方池伏流至仁智殿後有石刻蟠龍昻首噴水仰出然後東西流入於太液池山上有廣寒殿七間仁智殿則在山半爲屋三間山前白玉石橋長二百尺直儀天殿後殿在太液池中圓坁上十一楹正對萬歳山山之東北爲靈囿奇獸珍禽在焉車駕歳巡上都先宴百官於此元浙省參政赤徳爾甞云向任畱守司都事時聞故老言我元起朔漠日塞上有一山形勢雄偉金人望气者謂此山有王气非我之利金人謀欲厭勝之計無所出時國已多事乃求通好入貢旣而曰他無所冀願得某山以鎭壓我土耳眾皆鄙笑而許之金人乃大發卒鑿掘輦運至幽州城北積累成山因開挑海子栽植花木營構宮殿以爲遊幸之所未幾金亡世宗徙都之至元四年興築宮城山適在禁中遂賜名萬歳山云

大儒時務書

至元三年議中書省事許衡奏呈時務五事一立國規模爲天下國家有大規模規模旣定循其序而行之使無過焉無不及焉則治功可期否則心疑目炫變易紛更日計有餘而歳計不足未見其可也昔子產處衰周之列國孔明用西蜀之一隅且有定論而終身由之況堂堂天下可無一定之論而妄爲之哉古今立國規模𨿽各不同然其大要在得天下心得天下心無他愛與公而已矣愛則民心順公則民心服旣順且服於爲治也何有然開創之始重臣挾功而難制有以害吾公小民雜屬而未一有以梗吾愛於此爲計其亦難矣自非英睿之君賢良之佐未易處也勢𨿽難制必求其所以制眾𨿽未一必求其所以一前慮卻顧因時順理予之奪之進之退之內主甚堅外行甚易日戞月摩周旋曲折必使吾之愛吾之公逹於天下而後已至是則紀綱法度施行有地天下𨿽大可不勞而理也然其先後之序緩急之宜宻有定則可以意會而不可以言傳之是之謂規模國朝土宇曠逺諸民相雜俗旣不同論難遽定考之前代北方奄有中夏必行漢法可以長久故後魏遼金歷年最多其它不能實用漢法皆亂亡相繼史冊具載昭昭可見也國家仍處逺漠無事論此必如今日形勢非用漢法不宜也陸行資車水行資舟反之則必不能行幽燕以北服食宜涼蜀漢以南服食宜熱反之則必有變異以是論之國家當行漢法無疑也然萬世國俗累朝勲貴一旦驅之下從臣僕之謀攺就亡國之俗其勢有甚難者茍非聽悟特逹曉知中原寔歷代帝王爲治之地則必咨嗟怨憤諠嘩其不可也竊甞思之寒之與暑固爲不同然寒之變暑也始於微溫溫而熱熱而暑積百有八十二日而寒气始盡暑之變寒其勢亦然山水之根力可破石是亦積之之驗也茍能漸之摩之待以歳月心堅而確事易而常未有不可變者然事有大小時有久近期小事於逺則遷延虛曠而無功期大事於近則急廹倉惶而不逹此創業垂統也以北方之俗攺用中國之法計非三十年不可成功在昔金國初亡便當議此此而不務孰爲可務顧乃宴安逸豫垂三十年養成尾大之勢祖宗失其機於前陛下繼其難於後外事徵伐內撫瘡痍𨿽曰守成實如創業規模之定又難於向時矣然尾大之勢計聖謀神算已有處之之道非臣區區所能及也此外惟當齊一吾民之富實興學練兵隨時損益稍爲定制如臣輩者皆能論此在陛下篤信而堅守之不雜小人不營小利不責近效不卹浮言則天下之心庻幾可得而致治之功庻幾可成也

一中書大要中書管天下之務固不勝其煩也然其大要在用人立法二者而已近而譬之髮之在頭不以手理而以櫛理又譬之食之在器不以手取而以匕取手𨿽不能自爲而能用夫櫛與匕焉是卽手之爲也上之用人何以異此不先有司直欲躬役庻務將見日勤日苦而日愈不暇矣古人謂得士者昌自用則小意正如此夫賢者識治之體知事之要與庸人相懸蓋十百而千萬也布之周行百職具舉宰職總其要而臨之不煩不勞此所謂省也然久之賢否未能灼知其詳固不敢用或已知其孰爲君子孰爲小人復畏首畏尾患得患失坐視其獘而不敢進退之徒曰知人而實不能用人亦何益哉人莫不飲食也獨膳夫爲能致气味之美莫不睹日月也獨術者爲能步虧食之數得法與不得法固難一律論有馬不能習必借人乘之有玉不能治必求玉人雕琢之小物尙爾況堂堂天下神器可使不得法者爲耶古人謂爲山必因丘陵爲下必因川澤意正如此夫治人者法也守法者人也人法相維上安下順而宰職優遊廊廟之上不煩不勞此所謂省也里巷之談動以古爲詬病不知今日口之所食身之所衣皆古人遺法而不可違者豈天下之大國家之重而古成法反可違邪其亦弗思甚矣用人立法今𨿽未能遽如古昔然已仕者便當頒降俸給使可養亷未仕者且當寛立條格俾就敍用則失職之怨少可舒矣外設監司糾察污濫內專吏部考定資歷則非分之求漸可息矣再任三任抑髙舉下則人才爵位略可平矣捨此則堆積壅塞參差謬戾茍延歳月莫知所期俸給之數敍用之格監司之條例先當擬定至於貴家世襲品官任子驅良抄數之便宜續當議之亦不可緩也此其大略要須深探古人所以用人立法之意推而衍之則何難見之有若夫得行與不得行在上之委任者何如而能行與不能行在執政者得人不得爾此非臣之所能及也

一爲君難生民有欲無主乃亂上天眷命作之君師必與之聰明剛斷之資重厚包容之量使首出庻物而表正萬邦此蓋天以至難任之非予之可安之地而娯之也堯舜以來聖帝明王莫不兢兢業業小心畏愼日中不暇未明求衣誠知天之所畀至難之任初不可以易心處知其爲難而以難處則難或可易不知爲難而以易處則他日之難有不可爲者矣孔子謂人之言曰爲君難爲臣不易則其說所由來逺矣爲臣不易臣已告之安圖至爲君之難尢陛下所當專意者臣請舉其切而要者欵陳於後

踐言人君不患出言之難而患踐言之難知踐言之難則其出言不容不愼矣昔劉安世見司馬溫公問盡心行已之要可以終身行之者公曰其誠乎劉公問行之何先公曰自不妄語始劉公初甚易之及退而自隠括日之所行與凡所言自相掣肘矛盾者多矣力行七年而後成自此言行一致表裏相應遇事坦然常有餘裕臣按劉安世一士人也所交者一家之親也一鄕之眾也同列之臣不過數十百人而止耳然以言行相岐猶有自相掣肘矛盾者況天下之大兆民之眾事有萬變日有萬幾而人君以一身一心酬酢之欲言無失豈易能哉故有昔之所言而今日不記者今之所命而後日自違者可否異同紛更變易紀綱不得布而法度不得立臣下𨿽欲黽勉而竟無所持循徒汨沒於瑣碎之中卒於無補況因之爲獘者又日新月盛而不可遏在下之人疑惑驚眩且議其無法無信一至於此也此無他至難之地不以難處而以易處之故也茍從古者大學之道以修身爲本凢一事之來一言之發必求其所以然與其所當然不牽於愛不蔽於憎不因於喜不激於怒虛心端意熟思而審處之𨿽有不中者蓋鮮矣柰何爲人上者多樂舒肆爲人臣者多事容恱容恱本爲私也私心盛則不畏人矣舒肆本爲欲也欲心熾則不畏天矣以不畏天之心與不畏人之心感合無間則其所務者皆快心事耳快心則口欲言而言身欲動而動又豈肯兢兢業業以修身爲本一言一事熟思而審處之乎此人君踐言之難所以又難於天下之人也

防欺人之情爲有易有險險者難知易者易知易知者𨿽談笑之頃幾席之間可得其底蘊難知者𨿽同居共事閱月窮年猶莫測其意之所向𨿽然此特系夫人之險易者然也又有眾寡之辧焉寡則易知眾則難知難知非不智也用智分也易知非多智也合小智而成大智也故在上之人難於知下而在下之人易於知上其勢然也處難知之地禦難知之人欲其不見欺也蓋難矣昔包孝肅剛嚴峭直號爲明察有編民犯法當杖脊吏受財與之約曰今見尹必付我責狀汝苐呼號自辯我與汝分此罪汝決杖我亦決杖旣而包引囚問畢果付吏責狀囚如吏言分辯不已吏人厲聲訶之曰但受脊杖出去何用多言包謂其恃權捽吏於庭杖之十七特寛囚罪止從杖坐以阻吏勢不知乃爲所賣卒如素約臣謂包拯一京尹耳其見欺於人不過誤一事害一人而已人君處億兆之上所操者予奪進退賞罰生殺之權不幸見欺以非爲是以是爲非其害可勝旣耶人君惟無喜怒也有喜怒則贊其喜以市恩鼔其怒以張勢人君惟無愛憎也有愛憎則假其愛以濟私藉其憎以復怨甚至本無喜也誑之使喜本無怒也激之使怒本不足愛也彊譽之使愛本無可憎也彊短之使憎若是則進者未必爲君子退者未必爲小人予者或無功而奪者或有功也以至賞之罰之生之殺之鮮有得其正者人君不悟日在欺中方仗若曹摘發細隠以防天下之欺欺而至此欺尙可防耶大抵人君以知人爲貴以用人爲急用得其人則無事於防矣旣不出此則所近者爭進之人耳好利之人耳無恥之人耳彼挾詐用術千蹊萬徑以蠱惑君心於此欲防其欺𨿽堯舜不能也

任賢賢者以公爲心以愛爲心不爲利回不爲勢屈寘之周行則庻事得其正天下被其澤賢者之於人國其重固如此也然或遭時不偶務自韜晦有舉一世而人不知者𨿽或知之而當路之人未有同類不見汲引獨人君有不知者人君𨿽或知之召之命之況如廝養而賢者有不屑就者𨿽或接之以貌待之以禮而其所言不見信用有超然引去者𨿽或信用復使小人參於其間責小利期近效有用賢之名無用賢之實賢者亦豈肯尸位素餐徒費廩祿取譏誚於天下哉𨿽然此特論難進者言也又有難合者焉人君位處崇髙日受容恱大抵樂聞人之過而不樂聞已之過務快已之心而不務快民之心賢者必欲匡而正之扶而安之使如堯舜之正堯舜之安而後已故其勢難合況姦邪佞婞醜正惡直肆爲詆毀多方以陷之將見罪戾之不免又可望庻事得其正天下被其澤耶自古及今端人雅士所以重於進而輕於退者蓋以此耳大禹聖人聞善卽拜益戒之曰任賢勿貳去邪勿疑貳之一言在大禹猶當警省後世人主宜何如哉此任賢之難也

去邪姦邪之人其爲心險其用術巧惟險也故千態萬狀而人莫能知惟巧也故千蹊萬徑而人莫能禦人君不察以謟爲恭以訐爲公以欺爲可信以佞爲可近喜怒愛惡人主固不能無然有可者有不可者而姦邪之人一於迎合竊其勢以立已之威濟其欲以結主之愛愛隆於上威擅於下大臣不敢議近親不敢言毒被天下而上莫之知此前人所謂城狐也所謂社鼠也至是而求去之不已難乎𨿽然此由人主不悟誤至於此猶有說焉如宇文士及之佞太宗灼見其情而竟不能斥李林甫妬賢嫉能明皇洞見其姦而卒不能退邪之惑人有如此者可不畏哉

得民心上以誠愛下下以忠報上有感必應理固宜然然考之往昔有不可以常情論者禹抑洪水以救天下其功大矣啟賢能敬承繼禹之道其澤深矣然一傳而太康才畋於洛萬姓遽仇而去之吁可怪也漢髙帝起布衣天下之士云合景從其困滎陽也紀信至捐生以赴急人心之歸可見矣及天下已定而相聚沙中有謀反者此又何耶竊甞思之民之戴君本於天命初無不順之心也特由使之失望使之不平然後怨望生焉禹啟愛下旣如赤子矣民之奉上亦如父母矣今大康尸位以逸豫滅厥徳非所以爲父母也是以失望秦楚殘暴故天下叛之漢政寛仁故天下歸之今髙帝用愛憎行誅賞非所以爲寛仁也是以不平推是二者參較古今凢有恩澤於民而民怨且怒者莫不類乎此也大抵人君卽位之始多發美言詔告天下天下恱之冀其有實旣而實不能副遂怨心生焉一類同等無大相逺人君特以已之私好獨厚一人則其不厚者已有疾之之意況厚其有罪而薄其有功豈得不怒於心耶失望之怨不平之怒鬰而不解𨿽曰愛之惡在其爲愛之也必如古者大學之道以修身爲本凢一言也一動也舉可以爲天下法一賞也一罰也舉可以合天下公則億兆之心將不求而自得又豈有失望不平之累哉柰何此道不明爲人君者不喜聞過爲人臣者不敢盡言合二者之心以求天下之心則其難得也固宜

順天道三代而下稱盛治者無若漢之文景然考之當時天象數變如日食地震山崩水潰長星彗星孛星之類未易遽數前此後此凢若是者小則有水旱之應大則有亂亡之應未有徒然而已者獨文景克承天心消弭變異使四十年間海內殷富黎庻樂業移告吁之風爲醇厚之俗且建立漢家四百年不拔之業猗歟偉哉未見其比也秦之苦天下久矣加以楚漢之戰生民糜滅戶不過萬文帝承諸呂變故之餘入繼正統專以養民爲務其憂也不以已之憂爲憂而以天下之憂爲憂其樂也不以已之樂爲樂而以天下之樂爲樂今年下詔勸農桑也恐民生之不遂明年下詔減租稅也慮民用之或乏懇愛如此宜其民心得而和气應也臣竊見前年秋孛出西方彗出東方去年冬彗見東方復見西方議者咸謂當除舊布新以應天變臣謂與其妄意揣度曷若直法文景之恭儉愛民爲理明義正而可信也天之樹君本爲下民故孟子謂民爲重君爲輕書亦曰天視自我民視天聽自我民聽以是論之則天之道恆在於下恆在於不足也君人者不求之下而求之髙不求之不足而求之有餘斯其所以召天變也變已生矣象已著矣乖戾之幾已萌而不可遏矣猶且因仍故習抑其下而損其不足謂之順天不亦難乎右六者難之目也舉其要則修徳用賢愛民三者而已此謂治本治本立則紀綱可布法度可行治功可必否則愛惡相攻善惡交病生民不免於水火以是爲治萬不能也

一農桑學校語古之聖君必曰堯舜語古之賢臣必曰稷契蓋堯舜能知天道而順承之稷契又知堯舜之心而輔贊之此所以爲法於天下而可傳於後世也天之道好生而不私堯舜亦好生而不私若克明俊徳至黎民於變敬授人時至庻績咸熈此順承天道之實也稷播百榖以厚民生契敷五教以善民心此輔贊堯舜之實也是義也出書之首篇曰堯典曰舜典臣自十七八時已能誦說爾後溫之復之推之衍之思之又思之苦心極力至年五十始大曉悟以是參諸往古而往古聖賢之言無不同驗之歷代而歷代治亂之迹無不合自此胸中廓然無有凝滯斷知此說實自古聖君賢相平天下之要道旣幸得之常以語人而人之聞者忽焉泛焉莫以爲意察其所至正如臣在十七八時蓋無臣許多思慮許多工夫其不能領解理固宜然然間與一二知者相與講論心融意會𨿽終日竟夕不知其有倦且怠也蓋此道之行民可使富兵可使彊人才由之以多國勢由之以重臣夙夜念之至熟也今國家徒知斂財之巧不知生財之由徒欲防人之欺不欲養人之善徒患法令之難行不患法令無可行之地誠能自今以始優重農民勿使擾害盡驅遊惰之人歸之南畝歳課種樹懇諭而督行之十年已後當倉盈庫積非今日比矣自上都中都下及司縣皆設學校使皇子以下至於庻人之子弟皆從事於學日明父子君臣之大倫自灑掃應對至於平天下之要道十年已後上知所以禦下下知所以事上上下和睦又非今日比矣能是二者則萬目皆舉不能是二者他皆不可期也是道也堯舜之道也堯舜之道好生而不私惟能行此乃可好生而不私也孟子曰我非堯舜之道不敢陳於王前臣愚區區竊亦願學

愼微定民志夫天下所以定者民志定也民志定則士安於士農安於農工商安於爲工商則在上人有可安之理民不安於白屋必求祿仕仕不安於卑位必求尊榮四方萬里輻輳並進各懷無厭無恥之心在上之人可不爲寒心哉

崇退讓臣聞取天下者尙勇敢守天下者崇退讓不尙勇敢則無以取天下不崇退讓則無以守天下取也守也各有其宜君人者不可以不審也

愼喜怒審而後發發無不中否則觸事遽喜喜之色見於貌喜之言出於口人皆知之徐考其故知無可喜者則必悔其喜之失無可怒者則必悔其怒之失甚至先喜後怒先怒後喜先喜是則後之怒非也先怒是則後之喜非也號令數變無他也喜怒不節之故是以先王潛心恭黙不易喜怒其未發也𨿽至近莫能知其發也𨿽至親莫能移故號令簡而無悔無悔則自不中變也人之揣君必於喜怒知君之喜怒者莫如近愛是以在下希進之人求托近愛近愛不察乃與之爲地甚至無喜生喜無怒生怒在上獨以喜之怒之爲當理而不知天下四方譏笑怨謗正以爲不當理也最宜深念失於不守大體易於喜怒也

守信數變已不可數失信尢不可周幽王無道不畏天不愛民酒荒色荒故不卹方今無此何苦使人不信

北郊從祀朝日夕月禮儀

至元三年中書禮部移太常禮儀院下博士擬定北郊從祀朝日夕月禮儀於是博士李之紹蔣汝礪疏曰按方丘之禮夏以五月商以六月周以夏五其丘在國之北禮神之玉以黃琮牲用黃犢幣用黃繒配以後稷其方壇之制漢去都城四里爲壇四陛唐去宮城北四里爲方壇八角三城每城髙四尺上闊十六步設陛上等陛廣八尺中等陛一丈下等陛廣一丈二尺宋至徽宗始定爲再成歷代制𨿽不同然無出於三成之式今宜取坤數用六之義去都城北六里於壬方選擇善地於中爲方壇三成四陛外爲三壝仍依古制自外壝之外治四面稍令低下以應澤中之制宮室墻圍器皿式並用黃其再成八角八陛非古制難用其神州地祗以下從祀自漢以來歷代制度不一至唐始因隋制以嶽鎭海瀆山林川澤丘陵墳衍原隰各從其方從祀今盍參酌舉行至仁宗延佑元年太常寺丞請立北郊帝謙遜未遑北郊之儀遂輟

修築宮城

至元四年十月議築宮城發中都眞定順天河間平灤民二萬八千餘人至八年二月宮城成城方六十里裏二百四十步分十一門正南曰麗正南之右曰順承南之左曰文明北之東曰安貞北之西曰健徳正東曰崇仁東之右曰齊化東之左曰光熈正西曰和美西之右曰肅淸西之左曰平則大內南臨麗正門正衙曰大明殿曰延春閣宮城周回九里三十步東西四百八十步南北六百十五步髙三十五尺磚甃至元八年八月十七日申時動明年三月十五日卽工分六門正南曰崇天十二間五門東西一百八十七尺深五十五尺髙八十五尺左右■﹝走朶﹞樓二■﹝走朶﹞樓登門兩斜廡十門闕上兩觀皆三■﹝走朶﹞樓連■﹝走朶﹞樓東西廡各五間西■﹝走朶﹞樓之西有塗金銅幡竿附宮城南面有宿衛直廬凡諸宮門皆金鋪朱戶丹楹藻繪彤壁琉璃瓦餙檐脊崇天之左曰星拱三間一門東西五十五尺深四十五尺髙五十尺崇天之右曰雲從制度如星拱東曰東華七間三門東西一百十尺深四十五尺髙八十尺西曰西華制度如東華北曰厚載五間一門東西八十七尺深髙如西華角樓四據宮城之西隅皆三■﹝走朶﹞樓琉璃瓦餙檐脊直崇天門有白玉石橋三虹上分三道中爲禦道鐫百花蟠龍星拱南有禦膳亭亭東有拱辰堂蓋百官會集之所東南角樓東差北有生料庫庫東爲柴場夾垣東北隅羊圏西南角樓南紅門外畱守司焉西華南有儀鑾局西有鷹房厚載北爲禦苑外周垣紅門十有五內苑紅門五禦苑紅門四此兩垣之內也大明門在崇天門內大明殿之正門也七間三門東西一百二十尺深四十四尺重檐日精門在大明門左月華門在大明門右皆三間一門大明殿乃登極正旦壽節會朝之正衙也十一間東西二百尺深一百二十尺髙九十尺柱廊七間深二百四十尺廣四十四尺髙五十尺寢室五間東西夾六間後連香閣三間東西一百四十尺深五十尺髙七十尺靑石花礎白玉石圓磶文石甃地上藉重茵丹楹金餙龍繞其上四面朱瑣窓藻井間金繪餙燕石重陛朱闌塗金銅飛雕冒中設七寶雲龍禦榻白蓋金縷褥並設後位諸王百僚怯薛官侍宴坐牀重列左右前置燈漏貯水運機小偶人當時刻捧牌而出水質銀裹漆甕一金雲龍蜿繞之髙一丈七尺貯酒可五十餘石雕像酒卓一長八尺闊七尺二寸玉甕一玉編磬一巨笙一玉笙玉箜篌咸偹於前前懸繡緣朱簾至冬月大殿則黃鼠皮壁幛黒貂褥香閣則銀鼠皮壁幛黒貂暖帳凡諸宮殿乘輿所臨禦者皆丹楹朱瑣窓間金藻繪設禦榻裀褥咸偹屋之檐脊皆餙琉璃瓦文思殿在大明寢殿東三間前後軒東西三十五尺深七十二尺紫檀殿在大明寢殿西制度如文思皆以紫檀香木爲之縷花龍涎香間白玉飾壁艸色髹綠其皮爲地衣寶云殿在寢殿後五間東西五十六尺深六十三尺髙三十尺鳳儀門在東廡中三間一門東西一百尺深六十尺髙如其深門之外有庖人之室稍南有酒人之室麟瑞門在西廡中制度如鳳儀門之外有內藏庫二十所所爲七間鐘樓又名文樓在鳳儀南鼓樓又名武樓在麟瑞南皆五間髙七十五尺嘉慶門在後廡寶云殿東景福門在後廡寶云殿西皆三間一門周廡一百二十間髙三十五尺四隅角樓四間重檐凡諸宮周廡並用丹楹彤壁藻繪琉璃瓦餙檐脊延春門在寶云殿後延春閣之正門也五間三門東西七十七尺重檐懿範門在延春左嘉則門在延春右皆三間一門延春閣九間東西一百五十尺深九十尺髙一百尺三檐重屋柱廊七間廣四十五尺深一百四十尺髙五十尺寢殿七間東西夾四間後香閣一間東西一百四十尺深七十五尺髙如其深重檐文石甃地藉花毳裀檐帷咸備白玉石重陛朱闌銅冒楯塗金雕翔其上閣上禦榻二柱廊中設小山屏牀皆楠木爲之而餙以金寢殿楠木禦榻東夾紫檀禦榻壁皆張素畫飛龍舞鳳西夾事佛像香閣楠木寢牀金縷褥黒貂壁幛慈福殿又曰東暖殿在寢殿東三間前後軒東西三十五尺深七十二尺明仁殿又曰西暖殿在寢殿西制度如慈福景耀門在左廡中三間一門髙三十尺淸灝門在右廡中制度如景耀鐘樓在景耀南鼓樓在淸灝南各髙七十五尺周廡一百七十二間四隅角樓四閣玉徳殿在淸灝外七間東西一百尺深四十九尺髙四十尺飾以白玉甃以文石中設佛像東香殿在玉徳殿東西香殿在玉徳殿西宸慶殿在玉徳殿後九間東西一百三十尺深四十尺髙如其深中設禦榻簾帷裀褥咸備前列朱闌左右辟二紅門後山字門三間東更衣殿在宸慶殿東五間髙三十尺西更衣殿在宸慶殿西制度如東殿隆福殿在大內之西興聖之前南紅門三東西紅門宮各一繚以磚垣南紅門一東紅門一後紅門一光天門光天殿正門也五間三門髙三十二尺重檐崇華門在光天門左膺福門在光天門右各三間一門光天殿七間東西九十八尺深五十五尺髙七十尺柱廊七間深九十八尺髙五十尺寢殿五門兩夾四間東西一百三十尺髙五十八尺五寸重檐藻井瑣窓文石甃地藉花毳裀懸朱簾重陛朱闌塗金雕冒楯正殿縷金雲龍樟木禦榻從臣坐牀重列前兩傍寢殿亦設禦榻裀褥咸備靑陽門在左廡中明暉門在右廡中各三間一門翥鳳樓在靑陽南三間髙四十五尺驂龍樓在明暉南制度如翥鳳後有牧人宿衛之室壽昌殿又曰東暖殿在寢殿東三間前後軒重檐嘉禧殿又曰西暖殿在寢殿西制度如壽昌中位佛像傍設禦榻鍼綫殿在寢殿後周廡一百七十二間四隅角樓四間侍女直廬五所在鍼綫殿後又有侍女室七十二間在直廬後及左右浴室一區在宮垣東北隅文徳殿在明暉外又曰楠木殿皆楠木爲之三間前後軒一間盝頂殿五間在光天殿西北角樓西後有盝頂小殿香殿在宮垣西北隅三間前軒一間前寢殿三間柱廊三間後寢殿三間東西夾各二間文宸庫在宮垣西南隅酒房在宮垣東南隅內庖在酒房之北興聖宮在大內之西北萬壽山之正西周以磚垣南辟紅門三東西紅門各一北紅門一南紅門外兩傍附垣有宿衛直廬凡四十間東西門外各三門南門前夾垣內有省院臺百司官侍直板屋北門外有窨花室五間東夾垣外有宦人之室十七間淩室六間酒房六間南北西門外棊置衛士直宿之舍二十一所所爲一間外夾垣東紅門三直儀天殿弔橋西紅門一逹徽政院門內差北有盝頂房二各三間又北有屋二所各三間差南庫一所及屋三間北紅門外有臨街門一所三間此夾垣之北門也興聖門興聖殿之北門也五間三門重檐東西七十四尺明華門在興聖門左肅章門在興聖門右各三間一門興聖殿七間東西一百尺深九十七尺柱廊六間深九十四尺寢殿五間兩夾各三間後香閣三間深七十七尺正殿四面朱縣瑣窓文石甃地藉以毳裀中設扆屏榻張白蓋簾帷皆錦繡爲之諸王百僚宿衛官侍宴坐牀重列左右其柱廊寢殿亦各設禦榻裀褥咸備白玉石重陛朱闌塗金冒楯覆以白磁瓦碧琉璃餙其檐脊弘慶門在東廡中宣則門在西廡中各三間一門凝暉樓在弘慶南五間東西六十七尺延顥樓在宣則南制度如凝暉嘉徳殿在寢殿東三間前後軒各三間重檐寶慈殿在寢殿西制度同嘉徳山字門在興聖宮後延華閣之正門也正一間兩夾各一間重檐一門脊置金寶瓶又獨腳門二周閣以紅板垣延華閣五間方七十九尺二尺重阿十字脊白琉璃瓦覆靑琉璃瓦餙其檐脊立金寶瓶單陛禦榻從臣坐牀咸具東西殿在延華閣西左右各五間前軒一間園亭在延華閣後芳碧亭在延華閣後園亭東三間重檐十字脊覆以靑琉璃瓦餙以綠琉璃瓦脊置金寶瓶徽靑亭在園亭西制度同芳碧亭浴室在延華閣東南隅東殿後傍有盝頂井亭二間又有盝頂房三間畏吾兒殿在延華閣右六間傍有窨花半屋八間木香亭在畏吾殿後東盝頂殿在延華閣東版垣外正殿五間前軒三間東西六十五尺深三十九尺柱廊二間深二十六尺寢殿三間東西四十八尺前宛轉置花朱闌八十五扇殿之傍有盝頂房三間庖室二間面陽盝頂房三間妃嬪庫房一間縫紉女庫房三間紅門一盝頂之制三椽其頂若笥之平故名西盝頂殿在延華閣西版垣之外制度同東殿東殿之傍有庖室三間好事房二各三間獨腳門二紅門一妃嬪院四二在東盝頂殿後二在西盝頂殿後各正室三間東西夾四間前軒三間後有三椽半屋二間侍女室八十三間半在東妃嬪院左西向半在西妃嬪院右東向室後各有三椽半屋二十五間東盝頂殿紅門外有屋三間盝頂軒一間後有盝頂房一間庖室一區在凝暉樓後正屋五間前軒一間後披屋三間又有盝頂房一間盝頂井亭一間周以土垣前辟紅門酒房在宮垣東南隅庖室南正屋五間前盝頂軒三間南北房各三間西北隅盝頂房三間紅門一土垣四周之學士院在閣後四盝頂殿門外之西偏三間生料庫在學士院南又南爲鞍轡庫又南爲軍器庫又南爲庖人牧人宿衛之室藏珍庫在宮垣西南隅制度並如酒室惟多盝頂半屋三間庖室三間附載宋朝故宮

太宗十一年楊奐記曰己亥春三月按部至於汴汴長吏宴於廢宮之長生殿懼後世無以考爲纂其大槪云皇城南外門曰南薫南薫之北新門曰丰宜橋曰龍津橋北曰丹鳳而其門三丹鳳北曰州橋橋少北曰文武樓遵禦路而北橫街也東曰太廟西曰郊社正北曰承天門而其門五雙闕前引東曰登聞檢院西曰登聞鼓院檢院之東曰左掖門門之南曰待漏院鼓院之西曰右掖門門之南曰都堂承天之北曰大慶門而日精門左升平門居其東月華門右升平門居其西正殿曰大慶殿東廡曰嘉福樓西廡曰嘉瑞樓大慶之後曰徳儀殿徳儀之東曰左升龍門西曰右升龍門正門曰隆徳曰蕭墻曰丹墀曰隆徳殿隆徳之左曰東上合門右曰西上合門皆南向東西二樓鐘鼓之所在鼓在東鐘在西隆徳之次曰仁安門仁安殿東則內侍局內侍之東曰近侍局近侍之東曰嚴祇門宮中則曰撒合門少南曰東樓卽授除樓也西曰西樓仁安之次曰純和殿正寢也純和西曰雪香亭雪香之北后妃位也有樓樓西曰瓊香亭亭西曰涼位有樓樓北少西曰玉淸殿純和之次曰寧福殿寧福之後曰苑門由苑門而北曰仁智殿有二大石左曰敷錫神運萬歳峯右曰玉京獨秀太平巖殿曰山莊莊之西南曰翠微合苑門東曰仙韶院院北曰湧翠峯峯之洞曰大滌湧翠東連長生殿殿東曰湧金殿湧金之東曰蓬萊殿長生西曰浮玉殿浮玉之西曰瀛洲殿長生之南曰閱武殿閱武南曰內藏庫由嚴祗門東曰尙食局尙食東曰宣徽院宣徽北曰禦藥院禦藥北曰右藏庫右藏之東曰左藏宣徽東曰點檢司點檢北曰祕書監祕書北曰學士院學士之北曰諫院諫院之北曰武器署點檢之南曰儀鑾局儀鑾之南曰尙輦局宣徽之南曰拱衛司拱衛之南曰尙衣局尙衣之南曰繁禧門繁禧之南曰安泰門安泰西與左升龍門直東則壽聖宮兩宮太后位本明俊殿試進士之所宮北曰徽音殿徽音之北曰燕壽殿燕壽殿垣後少西曰震肅衛司東曰中衛尉司儀鑾之東曰小東華門更漏在焉中尉司東曰祗肅門祗肅門東少南曰將軍司徽音壽聖之東曰太后苑苑之殿曰慶春慶春與燕壽並小東華與正東華對東華門內正北尙廐局尙廐西北曰臨武殿左掖門正北尙食局局南有宮苑司宮苑司西北曰尙醞局湯藥局侍儀司少西曰符寶局器物局西則撒合門嘉瑞樓西曰三廟正殿曰徳昌東曰文昭殿西曰光興殿並南向徳昌之後宣宗廟也宮西門曰西華與東華直其北門曰安貞二大石外凡花石臺榭池亭之細並不錄觀其制度簡素比土階茅茨則過矣視漢之所謂千門萬戶珠璧華麗之餙則無有也然後之人因其制度而損益之以求其稱斯可矣

附載南渡行宮

陳隨應記曰杭州治舊錢王宮也紹興因以爲行宮皇城九里入和寧門左進奏院玉堂右中殿外庫至北宮門循廊左序巨璫幕次列如魚貫祥曦殿朶殿接修廊爲後殿對以禦酒庫禦藥院慈元殿外庫內侍省內東門司大內都巡檢司禦廚天章等閣廊回路轉眾班排列又轉內藏庫對軍器庫又轉便門垂拱殿五間十二架修六丈廣八丈四尺檐屋三間修廣各丈五朶殿四兩廊各二十間殿門三間內龍墀折檻殿後擁捨七間爲延和殿右便門通後殿殿左一殿隨時易名明堂郊祀曰端誠策士唱名曰集英宴對奉使曰崇徳武舉及軍班授官曰講武東宮在麗正門內南宮門外本宮會議所之側入門垂楊夾道間芙蓉環朱闌二里至外宮門節堂後爲財帛生料二庫環以官屬直捨轉外窯子入內宮門廊右爲贊導春坊直捨左講堂七楹扁新益外爲官直捨正殿向明左聖堂右祠堂後凝華殿檐菉堂環以竹左寢室右齊安位內人直捨百二十楹左彛齋太子賜號也接繡香堂便門通繹已堂重檐復屋昔楊太后垂簾於此曰慈明殿前射圃竟百步環修廊右博雅樓十二間左轉數十步雕闌花甃萬卉中出秋千對陽春亭淸霽亭前芙蓉後木樨玉質亭梅繞之由繹已堂過錦臙廊百八十楹直通禦前廊外卽苑梅花千樹曰梅崗亭曰冰花亭枕小西湖曰水月境界曰澄碧牡丹曰伊洛傳芳芍藥曰冠芳山茶曰鶴丹桂曰天闕淸香堂曰本支百世佑聖祠曰慶和泗洲曰慈濟鐘呂曰得眞橘曰洞庭佳味茅亭曰昭儉木香曰架雪竹曰賞靜松亭曰天陵偃蓋以日本國松木爲翠寒堂不施丹艧白如象齒環以古松碧琳堂近之一山崔嵬作觀堂爲上焚香祝天之所吳知古掌焚修毎三茅觀鐘鳴觀堂之鐘應之則駕興山背芙蓉閣風帆沙鳥履舄下一溪縈帶通小西湖亭曰淸漣怪石夾列獻瑰逞秀三山五湖洞穴深杳豁然平朗翚飛翼拱淩虛樓對瑞慶殿損齋緝熈崇正殿之東爲欽先孝思復古紫宸等殿木圍卽福寧殿射殿曰選徳坤寧殿貴妃昭儀媫妤等位宮人直捨蟻聚焉又東過閣子庫睿思殿儀鸞修內八作翰林諸司是謂東華門

附載宋西京宮城

西京唐顯慶間爲東都開元攺河南府宋爲西京山陵在焉宮城周回九里三百步城南三門中曰五鳳樓東曰興教西曰光政東一門曰蒼龍西一門曰金虎北一門曰拱宸五鳳樓內東西門曰左右永泰門外道北有鸞和門右永泰門西有永福門興教光政門內名三門曰左右安禮左右興善左右銀臺蒼龍金虎門內第二隔門曰膺福千秋膺福門內道北門曰建禮正殿曰太極殿前有日月樓日華月華門又有三門曰太極殿門後有殿曰天興次北殿曰武徳西有門三重曰應天乾元敷教內有文明殿旁有東上合門西上合門前有左右延福門後又有殿曰垂拱殿北有通天門柱廊北有明福門門內有天福殿殿北有寢殿曰太淸第二殿曰思政第三殿曰延春東又有廣壽殿視朝之所也北第二殿曰明徳第三殿曰天和第四殿曰崇徽天福殿西有金鸞殿對殿西廊有彰善門殿北第二殿曰壽昌第三殿曰玉華第四殿曰長壽第五殿曰甘露第六殿曰幹陽第七殿曰善興西有射宮殿千秋門內有捨光殿拱宸門內西偏有保寧門門內有講武殿北又有殿相對內園有長春殿淑景亭十字亭九江池砌臺婆羅亭宮城東西有夾城各三里餘東二門南曰賓暉北曰啟明西二門南曰金曜北曰幹通宮室合九千九百九十餘區皇城周回十八里二百五十八步南面三門中曰端門東西曰左右掖門東一門曰宣仁西三門南曰麗景與金曜相直中曰開化與幹通相直北曰應福內皆諸司處之京城周五十二里九十六步南三門中曰定鼎東曰長夏西曰厚載東三門中曰羅門南曰建春北曰上東西一門曰關門北二門東曰安善西曰徽安

附載金宮城

海陵煬王遣左右丞相張浩張通古左丞蔡松年調諸路夫匠築燕京宮室皇城周九里三十步自天津橋之北曰宣陽門中門繪龍兩偏繪鳳用金釘釘之中門惟車駕出入乃開兩偏分雙只日開一門過門有兩樓曰文曰武文之轉東曰來寧館武之轉西曰會同館正北曰千步廊東西對焉廊之半各有偏門向東曰太廟向西曰尙書省至通天門後攺名應天樓髙八丈朱門五餙以金封東西相去一里餘又各設一門左曰左掖右曰右掖內城之正東曰宣華正西曰玉華北曰拱辰及殿凡九重殿凡三十有六樓閣倍之正中位曰皇帝正位後曰皇后正位位之東曰內省西曰十六位乃妃嬪居之西出玉華門曰同樂園若瑤池蓬瀛栁莊杏村皆在焉都城四圍凡七十五里城門十二毎一面分三門其正門四旁又設兩門正東曰宣曜陽春施仁正西曰顥華麗澤彰義正南曰丰宜景風端禮正北曰通玄會城崇智此四城十二門也此外有宣陽門卽內城之南門也上有重樓制度宏大三門並立中門常不開惟車駕出入通天門卽內城之正南門也四角皆垜樓瓦皆琉璃金釘朱戶五門列焉常局惟大禮祫享則由之宣華乃內城之正東門玉華正西門也左掖東偏門右掖西偏門各有武夫守衛拱宸卽內城正北門也又曰後朝門制度守衛與玉華宣華等金碧翚飛規模宏麗矣

範石湖攬轡錄興陵見宋使儀衛戊子早入見循東西禦廊北行廊幾二百間廊分三節每節一門將至宮城廊卽東轉百許間其西亦然亦有三出門中馳道甚闊兩傍有溝上植栁廊脊皆以靑琉璃瓦覆宮闕門戶卽純用之北卽端門十一間曰應天之門下開五門兩掖有樓如左右升龍之制東西兩角樓端門內有左右翔龍門日華月華門前殿曰大安殿使人自左掖門入北循大安殿東廊入敷徳門東北行直東有殿宇門曰東宮直北西南列三門中曰書英是故壽康殿母后所居西曰會通門自會通北入承明門又北則昭慶門東則集禧門尙書省在門外東西則左右嘉會門二有樓卽大安殿後門之後至幕次黒布拂廬待班有頃入宣明門卽當朝後殿門也門內庭中列衛士二百許人貼金雙鳳襆頭團花紅錦衫散手立入仁政隔門至仁政殿下團鳳大花氈可半庭殿兩傍有朶殿朶殿上兩髙樓曰東西上合門兩廊悉有簾幙中有甲士東西禦廊循檐各列甲士東立者紅茸甲金纒竿槍黃旗畫靑龍西立者碧茸甲金纒竿槍白旗畫黃龍至殿下皆然惟立於門下者錦袍持弓矢殿兩階雜列儀物幢節之屬如道家醮壇威儀之類使人由殿下東行上東階卻轉南由露臺北行入殿閾謂之欄子金主襆頭紅袍玉帶坐七寶榻背有龍水大屏風四壁帟幕皆紅繡龍拱斗皆有繡衣兩楹間各有大出香金獅蠻地鋪禮佛毯可一殿兩傍玉帶金魚或金帶者十四五人相對列立遙望前後殿屋崛起甚多制度不經工巧無遺力煬王亮始營此都規模出於孔彥舟役民夫八十萬兵夫四十萬作治數年死者不可勝計

宣宗遷都於汴其宮城依宋之舊宮墻四角皆有樓髙五丈毎樓一所兩旁各有屋以裹墻角自左掖門向西三十步橫入一門號左升龍門入此門卽大慶門外遊峻廊上俯闞城市正望丹鳳樓後下樓卽右升龍門此兩門通左右掖門橫通大慶門外其門有三中曰大慶東曰日精西曰月華門旁皆列戟入此門望見大慶殿殿前有兩樓對峙東曰嘉福西曰嘉瑞大慶殿屋十一間龍墀二級旁垜殿各三門峻廊後與兩廡相接殿壁畵四龍各長數丈乃宣宗渡河後畫中有禦畫小龍用拱斗石成一方井如佛正殿蓋中有一金龍以絲网罩之此正衙也轉西禦屏下峻階數步一殿曰徳儀殿有三門中曰隆平左曰左隆平右曰右隆平入此門東西兩井望見隆徳殿卽宋垂拱殿也殿庭中東一鐘樓西一鼓樓殿屋五大間旁各殿三間階上龍墀一級東西兩合門並樓屋下有門通往來此常朝殿也此殿後又一庭院有門曰仁安東西兩門東出東華門入仁安門望見仁安殿龍墀兩廊皆入仁徳殿規模卽宋集英殿也自此後兩殿有門皆有船軒連接兩邊廊屋止是黒漆窓戶意謂必宮人居於此乃內殿百官不到前四殿皆琉璃筒瓦一殿曰徳和一殿曰福寧後有一小殿殿後有直捨此殿後卽內宮墻門有門兩重出入後苑十數步間過一小溪橋有仁智殿溪中有龍舟仁智殿下兩巨石髙三丈廣半之東一石有小碑刻勅賜昭慶神運萬歳峯西一石刻獨秀太平巖乃宋徽宗禦書刻石塡金殿後有石壘成山髙百尺廣倍之最上刻石曰香石泉山山後挽水上山水自流下至荊玉澗又流湧翠峯下有太山洞水自洞門飛下復由本路出徳和殿迆■﹝辶裏﹞至大慶門外橫從右升龍門出後朝門榜曰啟慶之宮入宮門後有三門中曰徳昌左曰文昭右曰光興制度宏麗金碧輝映不可勝言出啟慶門後入右升龍門過大慶門外出左升龍門向東行一門向南榜曰聖壽宮左安泰門右明昌門卽金國太后宮入宮門直入一門榜曰徽音又一門榜曰光熈望見徽音殿長樂殿入光翼門繁禧門有徳壽殿復出此宮卽祕閣在左掖門之西五門之東卽古待漏院自五門望南向丹鳳門中間禁路兩廊千步廊盡處向東一屏墻向南一大門卽太廟門內三門門上並畫蟠龍殿宇二十五間髙大宏麗兩旁修廊東西各開一門與廊相通蓋百官陪位入此兩門甚便殿上十一室盡榜金國祖宗謚號毎一室計三門東邊一門西邊一牕嵌一小石室上下有石廣三丈石門一合可開閉系藏神主處遇祭祀迎神主出石室祭畢復藏殿宇出太廟向西行向南一門卽社壇周圍皆墻外四門遇祭則開迎四方之气宮室制度𨿽時有攺更大抵皆宋朝之舊也

附載遼宮城

南京析津府本古冀州之地髙陽氏謂之幽陵陶唐曰幽有虞析爲幽州啇復爲冀州周職方東北曰幽州武王封太保奭於燕漢爲燕國廣陽國後漢爲廣陽郡隋爲幽州總管唐置大都督府攺範陽節度使晉髙祖以遼有援立之勞割幽州等十六州以獻太宗升爲南京又曰燕京城方三十六里崇三丈衡廣一丈五尺敵樓戰櫓具八門東曰安東迎春南曰開陽丹鳳西曰顯西淸晉北曰通天拱辰大內在西南隅皇城內有景宗聖宗禦容殿二東曰宣和南曰大內內門曰宣教攺元和外三門曰南端左掖右掖左掖攺萬春右掖攺千秋門有樓閣球場在其南東爲永平館皇城西門曰顯西設而不開北曰子北西城巓有涼殿東北隅有燕角樓坊市廨捨寺觀蓋不勝書其外有居庸松亭楡林之關古北之口桑幹河髙梁河石子河大安山燕山中有瑤玙府曰幽都軍號盧龍開泰元年落軍額

遼西京

西京大同府陶唐冀州之域虞分並州夏復屬冀州周職方正北曰並州戰國趙武靈王始置雲中郡秦【當作漢】屬代王國爲平城縣魏爲新興郡晉仍屬鴈門劉琨表封猗盧爲代王都平城元魏道武於此遂建都邑孝文帝攺爲司州牧置代尹遷都洛邑攺萬年又置恆州髙齊文宣帝廢州爲恆安鎭今謂之東城尋復恆州周復爲恆安鎭攺朔州隋仍爲鎭唐武徳四年置北恆州七年廢貞觀十四年移雲中定襄縣於此永淳元年黙啜爲邊患移民朔州開元十八年置雲中州天寶元年攺雲中郡乾元元年曰云州乾符三年大同軍節度使李國昌子克用爲雲中守捉使殺防禦使據州以聞僖宗赦克用以國昌爲大同軍防禦使不受命廣明元年李琢攻國昌國昌兵敗與克用奔北地黃巢入京師詔發代北軍尋赦國昌使討賊克用率三萬五千騎而南収京師功第一國昌封隴西郡王克用子存朂滅梁是爲唐莊宗同光三年復以云州爲大同軍節度使晉髙祖代唐以契丹有援立功割山前代北地爲賂大同來屬因建西京敵樓棚櫓具廣袤二十里門東曰迎春南曰朝陽西曰定西北曰拱極元魏宮垣占城之北面雙闕尙在遼旣建都用爲重地非親王不得主之淸寧八年建華嚴寺奉安諸帝石像銅像又有天王寺畱守司衙南曰西省北門之東曰大同府北門之西曰大同驛初爲大同軍節度重熙十三年升爲西京府曰大同

元朝典故編年考卷二

●欽定四庫全書

元朝典故編年考卷三

吏部侍郎孫承澤撰

蒙古新字

至元四年詔朕惟字以書言言以紀事此古今之通制我國家肇基朔方俗尙簡古未遑制作凡施用文字因用漢楷反輝和爾字以逹本朝之言考諸遼金以及遐方諸國例各有字今文治寖興而字書有闕於一代制度實爲未備故特命國師帕克斯巴創爲蒙古新字譯冩一切文字期於順言逹事而已自今以往凡有璽書頒降者並用蒙古新字仍各以其國字副之

置禦史臺

至元五年置禦史臺秩從二品二十一年升正二品大徳十一年升從一品臺有大夫一人後增一人中丞二人後又增二人隨復故侍禦史二人治書侍禦史二人殿中侍禦史二人治朝著之事典事二人掌幙府文書之事後攺爲都事三人後又以都事之長蒙古若色目一人爲經歷檢法二人後廢管勾三人其一人兼照磨監察禦史十二人後增至十六人皆漢人又增蒙古色目人如漢人之數三十二人至元十四年旣取宋置南行臺二十七年專蒞江南之地號江南諸道行禦史臺秩如內臺而監察禦史二十四人西行臺初由雲南亷訪司升行臺大徳元年移治陜西號陜西諸道行禦史臺蒞陜西甘肅四川雲南之地延佑間暫廢隨復其官秩如南臺而監察禦史二十人各道提刑按察司至元六年置正三品有使副使僉事察判經歷知事二十八年攺肅政亷訪司使副使僉事各二人大司農奏罷各道勸農司以農事歸憲司增僉事二人經歷知事照磨各一人天下凡二十二道

百官公服

至元五年定公服制以羅大袖盤領俱右袵一品紫大獨科花徑五寸二品小獨科花徑三寸三品散答花徑二寸無枝葉四品五品小雜花徑一寸五分六品七品緋羅小雜花徑一寸八品九品緣羅無文襆頭漆紗爲之展其角笏制以牙上圓下方或以銀杏木爲之偏帶正從一品以玉或花或素二品以花犀三品四品以黃金爲協枝五品以下以烏犀並八胯鞓用朱革鞾以皂皮爲之

婦女衣飾之制

命婦衣服一品至三品服渾金四品服金答子六品以下惟服銷金並銷金紗答子首飾一品至三品許用金珠寶玉四品五品用金玉珍珠六品以下用金惟耳環用珠玉【同籍不限親疏期親𨿽別籍並出嫁同】庻人許用翠花並金釵各一事惟耳環用金珠碧玉余並用銀娼家出入止服皂褙子亦不得乘坐車馬

立國子學

至元六年七月立國子學二十四年閏二月設國子監仁宗皇慶元年二月徙大都路學所置周宣王石鼓於監復建崇文閣命詞臣作記國朝以神武定天下我世祖皇帝以武之不可偏尙也廣延四方耆碩之彥與共謀議遂能禆贊皇猷修舉百度文治駸駸興焉中統間命儒臣教冑子至元間備監學官成宗皇帝光紹祖烈相臣哈喇哈遜欽承上意作孔子廟於京師禦史臺言冑子之教寄寓官舍隘陋非宜奏請孔廟之西營建國子監學以禦史府所貯公帑充其費逮至仁宗皇帝文治日隆僉謂監學櫝藏經書宜得重屋以庋有旨復令臺臣辦集其事乃於監學之北構架書閣閣四阿檐三重度以工師之引其崇四丈有一尺南北之深六尋有奇東西之廣倍差其深延佑四年夏經始六年冬績成材木瓦甓諸物之直工役飲食之費一皆出禦史府雄偉壯麗燁然增監學之輝名其閣曰崇文英宗皇帝講行典禮賁飾太平文治極盛矣臺臣請勒石崇文閣下用紀告成之歲月制命詞臣撰文臣澄次當執筆今上皇帝丕纘聖緒動遵世祖成憲於崇儒重道惓惓也泰定元年春誕降兪旨國子監立碑如臺臣所奏臣澄謹錄所撰之文以進臣聞若古有訓戡定禍亂曰武經緯天地曰文武之與文各適所用然戡定禍亂用於一時而已經緯天地則亙古今不可無也何也日月星辰天之文也山川艸木地之文也人與天地相爲經緯則亦與天地相爲長久而可一日無也哉我世祖怱怱用武日不暇給而汲汲崇文惟恐或後此其髙識深慮度越百王宏規逺範垂示萬世以爲聖子神孫程夫豈常人所能測知蓋創業之初非武無以弭亂守成之後非文無以致治武猶毒藥之治病病除卽止文猶五穀之養生無時可棄也有文治之君必有文治之臣文治之臣茍非教習之有其素彼亦惘然孰知文之所以爲文者故建學以興文教暢文風涵育其人將與人主共治也斯文也小而修身齊家大而治國平天下言動之儀倫紀之敍事物理義之則禮樂刑政之具凡燦然相接煥然可述皆文也古聖賢用世之文載在方冊不考古人之所以用世不知今日之所以爲世用者也然則聖朝之崇文豈虛爲是名也哉閣之所庋古聖賢之文也立之師使之以是而教設弟子員使之以是而學教之而成學之而能則遊居監學者濟濟然彬彬然人人閒於言動之儀察於倫紀之敍博通乎事物理義之則詳究乎禮樂刑政之具他日輔翊吾君躋一世文治於堯舜三代之盛由此而選也夫如是其可謂不負聖天子崇文之明命休徳已若夫不能潛心方策眞有得於古聖賢之所謂文而渉獵乎淺末炫耀乎葩華曾是以爲文乎士之所以爲世用者蓋不在此臣澄再拜稽首而獻頌曰皇元肇興於赫厥聲天戈所指如雷如霆聖聖繼承六合混一威命遠加丕冒出日神謀英略敷遺後人徵誅以義持守以仁旣成武功大闡文治尊道隆儒勸學講藝京師首善教冑設官孔廟巍巍四方來觀執法之臣職務糾慝爰矢嘉謨稱我文徳於廟之西黌捨翚飛於黌之北傑閣云齊其閣伊何有經有史博采旁羅有集有子昔在中古鬱鬱乎文式克至今用宏玆賁詵詵多士被服聖術鳯翥鸞翔虎炳豹蔚維身之章維國之光匡扶盛化上躋虞唐民物阜蕃禮樂明備允顯崇文昌運萬世

至元二十四年定國子監制設博士通掌學事分教三齋生員講授經旨定正音訓上嚴教導之術下考肄習之業復設助教同掌學事而專守一齋正錄申明規矩督習課業凡讀書必先孝經小學論語孟子大學中庸次及詩書禮記周禮春秋易博士助教親授句讀音訓正錄伴讀以次傳習之講說則依所讀之序正錄伴讀亦以次而傳習之次日抽籖令諸生復說其功課對屬詩章經解史評則博士出題生員具稿先呈助教俟博士旣定始錄附課簿以慿考校其生員之數定二百人先令一百人及伴讀二十人入學其百人之內蒙古半之色目漢人半之許衡又著諸生入學雜儀及日用節目七年命生員八十人入學俾永爲定式而遵行之

蒙古國子學

至元八年春正月始下詔立京師蒙古國子學教習諸生於隨朝蒙古漢人百官及集賽臺官員選子弟俊秀者入學然未有員數命以通鑑節要用蒙古語言譯冩教之俟生員習學成效出題試問觀其所對精通者量授官職

大都路學

國初燕京始平宣撫王楫請以金樞宻院爲宣聖廟太宗六年設國子總教及提舉官命貴臣子弟入學受業憲宗四年世祖在濳邸特命修理殿廷及卽位賜以玉斚俾永爲祭器至元十三年授提舉學校官六品印遂攺爲大都路學署曰提舉學校所二十四年旣遷都北城立國子學於國城之東乃以南城國子學爲大都路學自提舉以下設官有差仁宗延佑四年大興府尹瑪蘓庫重修殿門堂廡建東西兩齋泰定三年府尹曹偉增建環廊文宗天歷二年復增廣之提舉郝義恭又增建齋捨自府尹郝朶而別至曹偉始定生員凡百人每名月餼京畿漕運司及本路給之泰定四年夏四月諸生始會食於學焉

諸路學校書院

太宗始定中原卽議建學設科取士世祖中統二年始命置諸路學校官凡諸生進修者嚴加訓誨務使成材以備選用至元十九年夏四月命雲南諸路皆建學以祀先聖二十三年二月帝禦徳興府行宮詔江南學校舊有學田復給之以飬士二十八年令江南諸路學及各縣學內設立小學選老成之士教之或自願招師或自受家學於父兄者亦從其便其它先儒過化之地名賢經行之所與好事之家出錢粟贍學者並立爲書院凡師儒之命於朝廷者曰教授路府上中州置之命於禮部及行省及宣慰司者曰學正山長學錄教諭路州縣及書院置之路設教授學正學錄各一員散府上中州設教授一員下州設學正一員縣設教諭一員書院設山長一員中原州縣學正山長學錄教諭並受禮部付身各省所屬州縣學正山長學錄教諭並受行省及宣慰司札付凡路府州書院設直學以掌錢谷從郡守及憲府官試補直學考滿又試所業十篇升爲學錄教諭凡正長諭錄教諭或由集賢院及臺憲等官舉充之諭錄歷兩考升正長正長一考升散府上中州教授上中州教授又歷一考升路教授教授之上各省設提舉二員正提舉從五品副提舉從七品提舉凡學校之事後攺直學考滿爲州吏例以下第舉人充正長備榜舉人充諭錄有薦舉者亦參用之自京學及州縣學以及書院凡生徒之肄業於是者守令薦之臺憲考核之或用爲教官或取爲吏屬往往人材輩出矣

京學

至元中旣立國學以故孔子廟爲京學而提舉學事者仍以國子祭酒繋銜

議立三省

至元七年議立三省侍禦史髙鳴上言臣聞三省設自近古其法由中書出政移門下議不合則有駁正或封還詔書議合則還移中書中書移尙書尙書乃下六部郡國方今天下大於古而事愈煩取決一省猶曰有壅況三省乎且多置官者求免失政也但使賢俊萃於一堂聯署參決自免失政豈必別官異坐而後無失政乎故曰政貴得人不貴多官世祖深然之

兵事宜屬樞宻

七年許衡疏言兵之於國在古已重在後世爲尢重故樞宻之設特與中書對峙號爲二府兵興則宰相主之事寧則樞宻任之蓋宰相平章軍國兵事可知也而兵之籍則不與樞宻兼總兵馬兵籍可知也而兵之符則不在體統相維無有偏失制𨿽近代而意實仿古或者謂樞宻並於中書爲合古冡宰總百官之意殊不知古者冡宰止一人而今之爲宰輔者動輒數十人此而不古而謂樞宻者獨可以古耶國家切務止在得人人茍未得徒紛更於此無益也

立耤田

至元七年大都立耤田趙天麟上言臣聞祭祀者人之大端衣食者人之常理今聖朝立太常正卿設司農大寺欽乃攸司可謂備矣但耤田之禮尙未施行謹按禮經之義逺稽前世之文適三陽交泰之春當是月上辛之日祈谷於太微之帝再擇乎吉亥之辰封人壝宮掌捨設祗太僕秉轡保介從行綴黛耜於紺轅冠朱紘之華冕平秩東作爰至南郊具庶府之官僚聳萬民之瞻視天顏咫尺際恭就於三推黎庶三百人遂終於千畆公卿以下隨爵秩而亦耕燕飲之宜布龍光於旣返內宰獻種於厥後神倉斂獲於西成一旦用之中心足矣此聖天子耤田之禮也伏望陛下無怒虢公之直諫式同漢帝之親耕於彼天田成玆盛事南瞻北顧三思粟帛之原上化下行一警農民之怠於昭文化以迓太平垂諸典章永示嘉範

社稷壇壝

至元七年十二月有詔歲祀太社太稷三十年正月始用禦史中丞崔彧言於和義門內少南得地四十畆爲壝垣近南爲二壇壇髙五丈方廣如之社東稷西相去約五丈社壇土用靑赤白黑四色依方位築之中間實以常土上以黃土覆之築必堅實依方面以五色泥飾之四面當中各設一陛道其廣一丈亦各依方色稷壇一如社壇之制惟土不用五色其上四周純用一色黃土壇皆北向立北墉於社稷之北以磚爲之飾以黃泥瘞坎二於稷壇之北少西深足容物二壇周圍壝垣以磚爲之髙五丈廣三十丈四隅連飾內壝垣欞星門四所外垣欞星門二所每所門三列戟二十有四外壝內北垣下屋七間南望二壇以備風雨曰望祀堂堂東屋五間連廈三間曰齊班廳廳之南西向屋八間曰獻官幕又南西向屋三間曰院官齋所又其南屋十間自北而南曰祠祭局曰儀鑾庫曰法物庫曰都監庫曰雅樂庫又其南北向屋三間曰百官廚外垣南門西壝垣西南北向屋三間曰大樂署其西東向屋三間曰樂工房又其北北向屋一間曰饌幕殿又北南向屋三間曰饌幕又北稍東南向門一間院內南南向屋三間曰神廚東屋三間曰酒庫近北少卻東向屋三間曰犧牲房井有亭望祀堂後自西而東南向屋九間曰執事齋廊房自北折而南西向屋九間曰監祭執事房此壇壝次捨之所也社主用白石長五尺廣二尺剡其上如鐘於社壇近南北向埋其半於土中稷不用主后土氏配社后稷氏配稷神位版二用栗素質黒書樹之以松於社稷二壇之南各一株

崇憲臺之秩

至元七年趙天麟上策請更定憲臺品秩策略曰方今禦史臺官內有監察院以隸之外有亷訪司以承之所以儆肅百僚風憲萬姓張理上下整齊人道也禦史之職非天子視聽之官而何哉是以霜蘭露車栢林石室昭其淸也授以立秋象以熒惑昭其嚴也鷹擊之諭豸冠之服昭其威也幹步淸道王公遜避昭其重也中書門下並爲三司昭其貴也五者備矣然後能觸佞指邪彰善癉惡使雄姦巨媚膽破聲消封豕長蛇骨寒心顫則狐貍眇害蜂蠆微毒將不治而自息矣今國家令禦史臺凡百官之非違諸司之案牘朝會祭祀之事理斷失宜之類以至於該載不盡應合紏察者並行糾察之其制可謂恢而不漏矣然阿哈瑪特擅政於前僧格弄權於後𨿽牛馬走亦知側耳而憎也而臺官以下察院之屬閉口吞聲見如不見宴居髙坐聞若不聞此由省府之職秩懸隔而不敢抗衡故也伏望陛下厲憲臺之風采俾行省以齊階目之以禦史大夫一員使與行省首官品秩相同其餘員位以次升之又宜命監察禦史與六部侍郎品秩相同又宜立繡衣使者八員於中丞之下秩同侍禦史使之分使天下專糾行臺及亷訪司之不如法者又內臺或有愆違宜命天下皆得舉發如罪狀明白委爲故犯重則投諸四裔以禦魑魅輕則罷官禁錮放歸裏閭如或妄舉反坐其人聖王之禦下也用而不疑疑而不用委任之而禮貌之及其得罪則是臣下自以其罪加乎身也幸從臣言則邪佞難蔽而中外永淸矣

五事考守令

詔舉守令以戶口增田野辟詞訟簡盜賊息賦役均五事備者爲上選升一等四事備者添一資三事有成者爲中選依常例遷轉四事不備者減一資五事俱不舉者黜降一等

攺稱國號

至元八年定國號詔曰誕膺景命奄四海以宅尊必有美名紹百王而紀統肇從隆古匪獨我家且唐之爲言蕩也堯以之而著稱虞之爲言樂也舜因之而作號馴至禹興而湯造互名夏大以殷中世降以還事殊非古𨿽乘時而有國不以利而制稱爲秦爲漢者著從初起之地名曰隋曰唐者因卽所封之爵土是皆狥百姓見聞之狃習要一時經制之權宜槪以至公不無少貶太祖聖武皇帝握乾符而起朔土以神武而膺帝圖四震天聲大恢土宇輿圖之廣歷古所無頃者耆宿詣庭奏章申請謂旣成於大業宜早定於鴻名在古制以當然於朕心乎何有可建國號曰大元蓋取易經乾元之義玆大冶流形於厥品孰名資始之功予一人底寧於萬邦尢切體仁之要事從因革道協天人於戲稱義而名固匪爲之溢美孚休惟永尙不負於投艱嘉與敷天共隆大號

以名儒爲司成

至元八年以許衡爲集賢大學十兼國子祭酒衡上疏論阿哈瑪特專權罔上蠧政害民諸事不報因謝病請解機務上不許且命舉自代者衡奏曰用人天子之大柄臣下泛論其賢否則可若授之以位則斷自宸衷不可使臣下有市恩之漸乃拜衡集賢大學士兼國子祭酒卽燕京南城舊樞宻院設學衡喜曰此吾事也因請徵其弟子王梓耶律有尙姚燧等十二人爲齋長時所選弟子皆幼穉衡待之如成人愛之如子出入進退其嚴如君臣其爲教因覺以明善因善以開蔽相其動習以爲張弛課誦少暇卽習禮或習書算少者則令習拜跪揖讓進退應對或射或投壺負者罰讀書若干徧久之諸生人人自得尊師敬業下至童子亦知三綱五常爲生人之道後元之名臣如博果宻等皆出國學云

附載國學事迹

燕都攺南城之舊樞宻院爲國子學許先生自開學家事悉委其子師可凡賓客來學中皆謝絕之

先生嘗謂學中若應接人事諸生學業必有所妨外人謗咎是我一己之事諸生學業乃上命也

先生欲以蒙古生習學算術遂自唐堯戊辰距至元壬申凡三千六百五年編其世代歷年爲一書令諸生誦其年數而加減之

先生教諸生習字必以顏魯公爲法嘗曰古者民無所知聖人禦世有以教之然聖人不可久生於世故制爲文字以記其言文字之始義取記言而已後世習字書者多少話說書固六藝之一程先生謂一向好著亦自喪志然其作字時甚敬謂只此是學此爲可好

諸生讀書之暇先生令蒙古生年長者習拜及受宣拜詔儀釋奠冠禮時亦習之小學生有倦意令習跪拜揖讓進退應對之節或投壺習射負者罰讀書若干徧

先生說書章數不務多惟懇欵周折若未甚領解則引證設譬必使通曉而後已嘗問諸生此章書義若推之自身今日之事有可用否大凡欲其踐行而不貴徒說也先生嘗曰世謂能作文者可以驕人至於能說書者亦可以驕人諸生講書但使之省解可也何必要他會說及見學者能有疑問先生喜气溢於眉宇嘗謂書中無疑看得有疑有疑卻看得無疑方是有功

先生嘗曰敬敷五教在寛君子以教思無窮容保民無疆則是爲教者當以寛容存心也今日學中大體𨿽要嚴宻然就中節目須寛緩大槪人品不一有夙成者有晚成者有可成其大者有可成其小者且一事有所長必一事有所短千萬不同遽難以彊之也學記自一年離經辧志至九年知類通逹彊立而不反其始終節次幾多積累必不可以茍且致之故教人不止各因其材又當隨其學之所至而漸進也蓋教人與用人正相反用人當用其所長教人當教其所短

先生嘗謂蒙古生質朴未散視聽專一茍置之好伍曹中涵養三數年將來必能爲國家用乃奏召舊弟子散居四方者皆驛致館下爲伴讀欲其夾輔燻陶而自得之也

先生言先王設學校養育人才以濟天下之用及其獘也科目之法愈嚴宻而士之進於此者愈巧以至編摩字樣期於必中上之人不以人材待天下之士下之人應此者亦豈仁人君子之用心也哉𨿽得之何益於用上下相待其獘如此欲使生靈蒙福其可得乎先王設學校後世亦設學校但不知先王何爲而設也上所以教人人所以爲學皆本於天理民彛無他教也無異學也

學則三代共之皆所以明人倫也司徒之職教以人倫而已凡不本於人倫皆非所以爲教樹之君以立政謹此教也作之師以立教教以此也先王皆本於人心之所固有不彊以其所無有故人易從而風俗美非後世所謂學所謂教也文公小學四書次第本末甚備有王者起必湏取法

祭先農

至元九年上命祭先農如祭社之儀十四年二月戊辰祀先農東郊十五年二月戊午祀先農以蒙古冑子代耕耤田二十一年二月丁亥又命翰林學士色勒敏祀先農於耤田武宗至大三年夏四月從大司農請建農蠶二壇博士議二壇之式與社稷同縱廣一十步髙五尺四出陛外壝相去二十五步每方有欞星門令先農先蠶壇位在耤田內若立外壝恐妨千畆其外壝勿築是歲命祀先農如社稷禮

東宮輔佐

至元十年以王恂爲太子贊善輔長子珍戩勑兩府大臣凡有啟稟必令恂與聞恂言太子付托至重當延名徳與之居處況兼領中書樞宻之政詔條所當徧覧庶務亦當屢省又以遼金之事近接耳目者區別善惡上之眞金問恂以心之所守恂曰嘗聞許衡言人心猶印板然板本不差𨿽摹千萬本皆不差本旣差矣摹之於紙無不差者眞金曰善

按撫南都

至元十年諭宋南都官民詔朕惟自古降王必有朝覲之禮已遣使特往迎致爾等各守職業其勿妄生疑畏凡歸附前犯罪悉從原免公私逋欠不得徵理前抗拒王師及逃亡嘯聚者並赦其罪百官有司諸王邸第三學寺監祕省史館及禁衛諸司各宜安居所在山林河泊除巨木花果外餘物權免徵稅祕書省圖書太常寺祭品樂器法服樂工鹵簿儀衛宗正譜牒天文地理圖書典故以及於戶口版籍盡仰收拾前代聖賢之後髙尙儒醫僧道卜筮通曉天文曆數並山林隱逸名士仰所在官司具以名聞名山大川寺觀廟宇並前代名人遺址不許拆毀鰥寡孤獨不能自存者量加贍給

元朝典故編年考卷三

●欽定四庫全書

元朝典故編年考卷四

吏部侍郎孫承澤撰

冕衮之制

至元十二年十一月博士議擬冕天版長一尺六寸廣八寸前髙八寸五分後髙九寸五分身圍一尺八寸三分並納言用靑羅爲表紅羅爲裏周回緣以黃金天板下四面珠网結子花素墜子前後共二十有四旒以珍珠爲之靑碧綫織天河帶兩頭各有珍珠金翠旒三節玉滴子節花金紅綫組帶二上有珍珠金翠旒玉滴子下有金鐸二梅紅繡欵幔帶一黈纊二珍珠垂系上用金萼子二簪窠欵幔組帶鈿窠各二內組帶窠四並鏤玉爲之玉簪一頂面鏤雲龍衮衣用靑羅夾制五采間金繪日月星辰山龍華虫宗彛正面日一月一升龍四山十二上下襟華虫火各六對虎𨿽各六對背星一升龍四山十二華虫火各十二對虎𨿽各六對中單用白羅單制羅領褾襈裳一帶褾襈全紅羅八幅夾造上繡藻粉米黼黻藻三十三粉米十六黼三十二黻三十二蔽膝一帶褾襈紅羅夾造八幅上繡升龍二綬一幅六采織造紅羅托裏小綬三色同大綬銷金黃羅綬頭全上間施二玉環並碾雲龍緋白大帶一銷金黃帶頭鈿窠二十有四紅羅勒帛一靑羅抹帶一佩二玉上中下璜各一半月各二並碾玉爲雲龍文玉滴子各二並珍珠穿造金箆鉤獸面水葉環釘全涼帶一紅羅裏鏤金爲之上爲玉鵝七撻尾束各一金攀龍口玳瑁襯釘舄一重底紅羅面白綾托裏如意頭銷金黃羅緣口玉鼻八飾以珍珠金緋羅錦襪一兩

請廣學制

至元十三年中書省博果宻疏言堯舜禹湯文武之世莫不有學故其治隆於上俗美於下而爲後世所法降至漢朝亦建學校詔諸生課試補官魏武帝起自北方旣定中原增制生員三千儒學以興此歷代皆有學校之證也臣等今復取平南之君建置學校者爲陛下陳之晉武帝嘗平吳矣始起國子學隋文帝嘗滅陳矣俾國子學不隸太常唐髙祖嘗滅梁矣詔諸州縣及鄕並令置學及至太宗數幸國學增築學捨至千二百間國學太學四門學亦增生員其書算各置博士乃至髙麗百濟新羅髙昌吐蕃諸國酋長亦遣子弟入學國學之內至八千餘人髙宗因之遂令國子監領六學一曰國子學二曰太學三曰四門學四曰律學五曰書學六曰算學各置生徒有差皆承髙祖之意也然晉之平吳得戶五十二萬而已隋之滅陳得郡縣五百而已唐之滅梁得戶六十餘萬而已乃其崇重學校已如此況我堂堂大國奄有江嶺之地計亡宋之戶不下千萬此陛下神功自古未有而非晉隋唐之所敢比也然學校之政尙未全舉臣竊惜之臣等向被聖恩俾習儒學欽惟聖恩豈不以諸色人仕宦者常多蒙古人仕宦者尙少而欲臣等曉識世務以任陛下之使令乎然以學制未定朋從數少譬猶責嘉禾於數苖求良驥於數馬臣等恐其不易得也爲今之計如欲人材眾多通習漢法必如古昔徧立學校然後可若曰未暇宜且於大都弘闡國學擇蒙古人年十五以下十歲以上質美者百人百官子弟與凡民俊秀者百人俾廩給各有定制選徳業充備足爲師表者充司業博士助教而教育之使其教必本於人倫明於物理爲之講解經傳授以修身齊家治國平天下之道其下復立數科如小學律書算之類每科設置教授各令以本業訓導小學科則令誦讀經書教以應對進退事長之節律科則專令通曉吏事書科則專令曉習字畫算科則專令熟閒算數或一藝通然後攺授或一日之間更次爲之俾國子學官總領其事常加點勘務要俱通仍以義理爲主有餘力者聽令學作文字日月歲時隨其利鈍各責所就功課程其勤惰而賞罰之勤者則升之上捨惰者則降之下捨待其攺過則復升之假日則聽令學射自非假日無故不令出學數年以後上捨生學業有成就者乃聽學官保舉蒙古人若何品級諸色人若何仕進其未成就者且令依舊習學俟其可以從政然後歲聽學官舉其賢者能者使之依例入仕其中不可教者三年聽令出學凡學政因革生員增減若得不時奏聞則學無獘政而天下之材亦皆觀感而興起矣然後續立郡縣之學求以化民成俗無不可者臣等愚幼見於書聞於師者如此未敢必其可行伏望聖慈下臣此章令諸老先生與左丞相王贊善等商議條奏施行臣等不勝至願

教育人材

至元十三年翰林集賢學士程巨夫奏曰臣聞國家天下必需才以爲用而人材之盛非自盛也全在國家教育之勤其衰也反是參之歷代可考也國家自中統建元以來中外臣寮亦時聞表表偉傑者皆自往時故老宿儒燻陶浸灌而然歷時旣久以次淪謝邇來晨星寥寥無幾何矣臣不知更十餘年後人物當如何其瑣瑣也而主國論者恬不知怪視學校爲不急謂詩書爲無用不知人材盛衰張本於此蓋嘗有旨行貢舉求好秀才上意非不諄切而妄人輒陰沮之應故事而集議凡幾作輟矣然則無怪乎選任之非才政治之不理也今已至此後當若何臣愚欲望陛下明詔有司重學校之事愼師儒之選京師首善之地尢當興建國學選一時名流爲國人矜式優以餼廩隆以禮貎四方觀感有所興起外而名都大邑教官有缺不但循常例取庸人而已必使廷臣推擇可以爲人表儀者條具奏聞令有祿可養而不匱職比親民而加優視教化之興廢爲考第之殿最其諸生有經明行修者時與蠲免賦役依此降詔旨施行庶國家教育有方多士鼓舞不倦他日隨取隨足無臨事乏才之嘆天下幸甚

行舶稅

至元十三年定江南凡鄰海諸郡與畨國往返互易舶貨者其貨以十分取一粗者十五分取一以市舶官主之其發舶回帆必驗其所至之地及所易之物給以公文爲之期日大抵皆因宋舊制而爲之法也又制大舶給公驗小船給公憑每大船一帶柴米船八櫓船各一驗憑隨船而行或有驗無憑及數外夾帶卽同私販犯人杖一百船物並沒官內一半付告人充賞公驗批冩物貨不實及變賣滲泄作獘同漏船法財物沒官船司官吏斷罪不敍

生祭故相

至元十五年故丞相天祥文公至燕故太學生王炎午作生祭文曰嗚呼大丞相可死矣華元踉蹡子胥脫走丞相自敍死者數矣誠有不幸則國事未定臣節未明今鞠躬盡瘁則諸葛矣保捍閩廣則田單矣倡義勇出則顏平原申包胥矣𨿽舉事率無所成而大節亦無媿所欠一死耳柰何再執渉月踰時就義寂寥聞者驚惜豈丞相尙欲脫去邪尙欲有所爲邪昔東南全盛不能解襄圍今以亡國一夫而欲抗天下況趙孤蹈海楚懷八關商非昔日之頑周無未獻之地南北之勢旣合天人之際可知彼齊廢齊興楚亡楚復皆兩國相當之勢而兩君大臣固無恙耳今事勢無可爲而臣皆爲執矣臣子之於君父臨大節決大難事可爲則屈意忍死以就義必不幸則仗大節以明分故身執而勇於就義當以杲卿張巡爲上李陵降矣而曰欲有爲且思刎頸以見志其言誠僞旣不可知況刑拘勢禁不及爲者十八九丞相之不爲陵不待智者而信柰何慷慨遲回日久月積丞相不死當有死丞相者矣丞相何所俟乎以舊主尙在未忍棄捐也李昪簒楊行宻之業遷其子孫於廣陵嚴兵守之至子孫自爲匹耦然猶得不死周世宗徵淮南下詔撫安楊氏子孫景升驚疑盡殺其族夫撫安本以爲徳又反爲禍幾微一失可不懼哉蜀王衍旣歸唐莊宗發三辰之誓全其宗族未幾信伶人景進之計衍族盡誅幾微之倚伏可不畏哉夫以趙祖之遇降主天固巧於報施然建共暫處倨坐茍安舊主正坐危疑羈臣猶事骯髒而聲气所逼猜疑必生豈無李昪之疑或景進之計則丞相於舊主不足爲情而反爲害矣炎午丞相鄕之晚進也前成均之弟子員進而父沒退而國亡生𨿽愧陳東報汴之忠死不效陸機入洛之恥丞相起兵次鄕國時有少年狂子持斐牘叫軍門丞相察其憂憤而進之憐其親老而退之非僕也邪痛惟千載之事旣負於前一得之愚敢黙於後進薄昭之素服先元亮之挽歌願與丞相商之廬陵非丞相父母邦乎趙太祖語孟昶母曰勿戚戚行遣汝歸蜀昶母曰妾太原人願歸太原不願歸蜀契丹遷晉出帝及李太后安太妃於建州太后疾亟謂帝曰我死焚其骨送範陽僧寺無使我爲北地鬼也安太妃臨卒亦謂帝曰當焚我爲灰向南揚之庶遺魄得返中國也彼婦人彼國後一死一生尙眷眷故鄕不忍飄棄仇讎外國況忠臣義士乎人不七日谷則斃自梅嶺以出縱不得畱漢廏而從田橫亦當吐周粟而友孤竹至父母邦而首丘焉廬陵盛矣科目尊矣宰相忠烈合爲一傳矣舊主爲老死於降邸宋亡而趙不絕矣不然或拘囚而不死或秋暑冬寒五日不汗瓜蒂噴鼻死溺死畏死排墻死盜賊毒蛇猛虎死輕一死於鴻毛虧一簣於泰山而或遺舊主憂縱不斷趙盾之弒君亦將悔伯仁之繇我則鑄錯已無鐡噬臍寧有口乎嗚呼四忠一節待公而六爲位其間聞訃則哭

四集賽

至元十六年置宿衛皆領於四集賽太祖功臣博勒呼博爾濟穆呼哩齊拉衮時號都爾本庫魯克猶言四傑也太祖命其世領集賽之長集賽者猶言畨直宿衛也凡宿衛每三日而一更申酉戌日博勒呼領之爲第一集賽卽伊克集賽博勒呼早絕太祖命以布色部代之而非四傑功臣之類故太祖以自名領之其云伊克者言天子自領之故也亥子丑日博爾濟領之爲第二集賽寅卯辰日穆呼哩領之爲第三集賽己午未日齊拉衮領之爲第四集賽齊拉衮後絕其後集賽常以右丞相領之凡集賽長之子孫或由天子所親信或由宰相所薦舉或以其次序所當爲卽襲其職以掌環衛𨿽其官卑勿論也及年勞旣久則遂擢爲一品官而四集賽之長天子或又命大臣以總之然不常設也其它預集賽之職而居禁近者分冠服弓矢食飲文史車馬廬帳府庫醫藥卜祝之事悉世守之𨿽以才能受任使服官政貴盛之極然一日歸至內庭則執其事如故至於子孫無攺非甚親信不得預也

舉官自代

至元十六年禦史魏初言舊制常參官諸州刺史上任三日舉一人自代況風紀之職與常員異請自今監察禦史按察司官在任一歲各舉一人自代所舉不當有罰不惟砥礪風節亦可爲國得人從之令各官舉一人自代視所舉之人以定其人之賢否著爲令此制始於宋行之故得人爲盛不獨禦史按察使當然也

立太史局

至元十六年初立太史局局中刻漏舊以木爲之其形如碑故名碑漏內設曲筒鑄銅爲丸自碑首轉行而下鳴鐃以爲節其漏經久廢壊晨昏失度大徳元年中書俾履謙視之因見刻漏旁有宋舊銅壺四於是按圖考定蓮花寶山等漏制命工攺作又請重建鼓樓增置更鼓並守漏卒當時遵用之

建司天臺

十六年太史令王恂請建司天臺於大都儀象圭表皆銅爲之增銅表至四十尺測影長而眞又請上都洛陽等五處分置儀表各選監候官從之因勅郭守敬由上都抵南海測影具訪通天文曆數

授時歷成

至元十七年授時歷成初上召王恂定新曆恂以爲歷數而不知歷理宜得許衡領之乃以衡爲國子祭酒領太史院事召至京衡以爲冬至者歷之本而求歷本者在驗气今所用宋舊儀自汴還至京師已乖舛加之歲久規環不葉乃與太史令郭守敬等新制儀象圭表自丙子之冬日測晷影得丁丑戊寅己夘三年冬至加時減大明歷十九刻二十分又增損古歲餘歲差法上考春秋以來冬至無不盡合以月食衝及金水二星距驗冬至日躔校舊曆退七十六分以月轉遲疾中平行度驗月離宿度加舊曆三十刻以綫代管窺測赤道宿度以四正定气立損益限以定日之盈縮分二十八限爲三百三十六以定月之遲疾以赤道變九道定月行以遲疾定度分定朔而不用平行度以日月實合時刻定晦而不用虛進法以躔離脁朒定交食其法視古皆宻而又悉去諸歷積年月日法之傅會者一本天道自然之數可以施之永久而無獘其餘正訛完闕蓋非一事十七年曆成奏上之賜名曰授時

初劉秉忠以大明歷自遼金承用二百餘年寖以缺失議欲修正而卒十三年江左旣平帝思用其言遂以守敬與王恂率南北日官分掌測驗推步於下而命宰相王文謙與樞宻張易爲之主領裁奏於上左丞許衡參預其事守敬首言歷之本在於測驗而測驗之器莫先儀表今司天渾儀宋皇佑中汴京所造不與此處天度相符比量南北二極約差四度表石年深亦復欹側守敬乃盡考其失而移置之旣又別圖髙爽地以木爲重棚創作簡儀髙表用相比覆又以爲天樞附極而動昔人常展管望之未得其的作候極儀極辰旣位天體斯正作渾天象象𨿽形似莫適所用作玲瓏儀以表之短方測天之正圜莫若以圜求圜作仰儀古有經緯結而不動守敬易之作立運儀日有中道月有九行守敬一之作澄理儀表髙景虛罔象非眞作景符月𨿽有明察景則難作窺幾歷法之驗在於交會作日月食儀天有赤道輪以當之兩極低昂標以指之作星晷定時儀又作正方案九表懸正儀座正儀爲四方行測者所用又作仰規覆矩圖異方渾蓋圖日出入永短圖與上諸儀互相參考十六年攺局爲太史院以恂爲太史令守敬爲同知太史院事給印章立官府及奏進儀表式守敬當帝前指陳理數至於日宴帝不爲倦守敬因奏唐一行開元間令南宮說天下測景書中見者凡十三處今疆宇比唐尢大若不逺方測驗日月交食分數時刻不同晝夜長短不同日月星辰去天髙下不同卽目測驗人少可先南北立表取直測景帝可其奏遂設監候官一十四員分道而出東至髙麗西極滇池南踰朱崖北盡鐡勒四海測驗凡二十九所十七年新曆告成

十七年六月頒授時歷詔曰自古有國牧民之君必以欽天授時爲立治之本黃帝堯舜以至三代莫不皆然爲日官者皆世守其業隨時考驗以與天合故歷法無數更之獘及秦滅先聖之術每置閏於歲終古法蓋殫廢矣由兩漢而下立積年日法以爲推步之準因仍法襲以迄於今夫天運流行不息而欲以一定之法拘之未有久而不差之理差而必攺其勢有不得不然者今命太史院作靈臺制儀象日測月驗以考其度數之眞積年日法皆所不取庶幾脗合天運而永終無獘乃者新曆告成賜名曰授時歷自至元十八年正月一日頒行布告遐邇咸使聞知

窮河源

至元十七年三月上使招討使都實窮河源四閱月始抵其地旣還圖其形勢來上言河出吐蕃朶甘思西鄙有泉百餘泓方可七八十里沮洳散渙不可逼視登髙望之如列星然名鄂端諾爾鄂端諾爾華言星宿海也羣流奔輳近五七里匯爲二巨澤名鄂楞諾爾自西而東連屬成川號齊必勒河又合伊爾齊呼蘭伊拉齊三河其流寖大始名黃河又岐爲八九股行二十日至大雪山名騰格哩哈達卽昆侖也由昆侖南至庫濟及克特二地始相屬又經哈喇伯勒齊爾之地合細黃河及奇爾穆蘇二水北行復折而西流過昆侖北又轉而東北行約二十餘日至積石始入中國雲約自河發源至中國計及萬里然其間溪澗流絡莫知紀極昆侖之西人迹簡少而山皆艸石至積石方林木茂暢世言河九折蓋彼地有二折焉

經略使

至元十八年九月立經略使問民疾苦招諭叛逆果有怙終不悛者罪之總督大小官吏治兵裒粟精練士卒審用成算申明紀律先定江西湖廣江浙福建諸處並力犄角務収平復之效不尙屠戮之威江南各省義民忠君親上姓名不能上逹者優加撫存量才驗功授以官爵旌表孝子順孫義夫節婦髙年耆徳常令有司存卹鰥寡孤獨選官二員爲經略使參謀官辟名士一人掌案牘設行軍司馬一員秩正五品掌軍律

不召之臣

至元十九年徵處士劉因爲右贊善大夫尋辭歸至至元二十八年復以集賢學士徵之上書宰相曰因自幼讀書洽聞大人君子之餘論𨿽他無得至如君臣之義見之甚明凡吾人之所以得安居而暇食以遂其生聚之樂者皆君上之賜也故或給力役或出知能必各有以自效因未嘗效尺寸之力以報國家養育生成之徳而恩命連至敢偃蹇不出貪髙尙之名以自媚負國家知遇之恩而得罪於聖門中庸之教哉且因之立心自幼及長交遊皆能知之閣下亦或知之向者先儲皇以贊善召至奉旨令教學後以老母中風還家不幸竟遭憂制今聖天子加因以不次之寵處之以優崇之地𨿽隱晦者亦將出而仕矣況因非素隱晦者耶是以形畱意往命與心違病臥空齋惶懼待罪因素有羸疾自去年喪子繼以痁瘧今歲歷夏迨秋蒸發腹痛下血不已自嘆旁無期功之親家無紀綱之僕恐一旦身先朝露必至累人已於先人墓側營一捨以待盡使者至初聞之惶怖無地竊謂供職𨿽未扶病而行而恩命則不敢不扶病而拜若稍渉遲疑不惟臣子之心有所不安而蹤迹髙峻已不近於人情矣且畱使者候病稍退與之俱行遷延至今服療百無一效望閣下俯加矜憫曲爲保全因實疏逺微賤與帷幄諸公不同進退惟閣下成就之書上朝廷不彊致帝且曰古有不召之臣其斯人之徒與

行海運

至元十九年行海運初巴延平宋遣朱淸張塇載宋庫藏諸物從海道入京二人遂言海道可通於是罷新河之事專用海運立萬戶府二以朱淸爲中萬戶張瑄爲千戶蒙古岱爲萬戶府逹嚕噶齊其道自平江劉家港入海經揚州路通州海門縣黃連沙頭萬里長灘開洋沿山■﹝山奧﹞而行抵淮安路鹽城縣歷西海州海寧府東海縣宻州膠州界放靈山洋投東北路多淺沙行月餘始抵成山計其水路自上海至揚州馬頭凡一萬三千三百五十里至元二十九年朱淸等言其路險惡復開生道自劉家港開洋至撐卻沙轉沙嘴至三沙洋子江過匾擔沙大洪又過萬里長灘放大洋至靑水洋又經黑水洋至成山過劉家島至芝芣沙門二島放萊州大洋抵界河口其道差爲徑直明年千戶殷明略又開新道從劉家港入海至崇明州三沙放洋向東行入黑水大洋從成山轉西至劉家島又至登州沙門島於萊州大洋入界河當舟行風信有時自浙西至京師不過旬日而已視前二道爲最便

海運船有仙鶴哨船每船三十隻爲一綱大都船九百餘只漕米三百餘萬石船戶八千餘戶又分其綱爲三十每綱設押綱官二人以常選正八品爲之其行船者又顧募水手移置揚州先加教習領其事者則設專官秩三品而任之又專責淸瑄輩但加秩耳不易其人此所以享其利幾百年

京畿都漕運使司

至元十九年置京畿都漕運使司至二十四年分立都漕運司於河西務止領在京諸倉出納糧斛及新運糧提舉司站車攢運公事其在河西務者掌禦河上下至直沽河西務李二寺通州等處儧運糧斛各置運使二人

上林苑署

置上林苑署署令署丞各一人直長一人掌宮苑栽植花卉供進蔬果苜蓿以飼駝馬備煤炭以給營繕

增給官吏俸

二十年崔彧言今百官月俸不能副贍養之資難責以亷勤之操宜更議增庶官月俸所增俸鈔𨿽賦之於民官吏不貪民必受惠其有以貪扺罪又復何辭遂詔內外官吏俸以十分爲差增給五分

盜跖阿衡

至元二十二年禦史陳天祥糾盧世榮言世榮素無文藝亦無武功惟以商販所獲之貲趨附權臣營求入仕輿贓輦賄輸送權門由白身擢江西榷茶轉運使專務貪饕所犯贓私動以萬計不悔前非狂悖愈甚以苛刻爲自安之策以誅求爲干進之門旣懷無饜之心廣設攘掊之計而又身當要路手握重權𨿽位在丞相之下朝省大政實獨專之是猶以盜跖而掌阿衡之任不止流殃於當代亦恐永獘於往來朝廷信其虛誑之說俾居相位名爲試相實授正權較其所能敗闕如此考其所行毫髮無稱此皆已往之眞迹可謂已試之明驗若謂必須再試止可敍以他官宰相之權豈宜輕授夫宰天下譬猶制錦初欲驗其能否先當試以布帛如無能效所損或輕今捐相位以試賢愚猶捨美錦以較量工拙脫致墮壊悔將何及國家之與百姓上下如同一身民乃國之血气國乃民之膚體血气充實則膚體康彊血气損傷則膚體羸病未有耗其血气能使膚體丰榮者是故民富則國富民貧則國貧民安則國安民困則國困其理然也民必須賦輕而後足國必待民足而後丰書曰民爲邦本本固邦寧歷考前代因百姓富安以致亂百姓困窮以致治自有天地以來未之聞也夫財者土地所生民力所集天地之間歲有常數惟其取之有節故其用之不乏今世榮欲以一歲之期將致十年之積危萬民之命易一世之榮廣邀增羨之功不卹顚連之患期錙銖之誅取誘上下以交徵視民如讎爲國斂怨果欲不爲國家之逺慮惟取速效於目前肆意誅求何所不得然其生財之本旣已不存斂財之方復何所賴將見民間由此凋耗天下由此空虛安危利害之機殆有不可勝言者計其任事以來百有餘日驗其事迹備有顯明今取其所言而與所言已不相副者各舉數端始言能令鈔法如舊鈔今愈虛始言能令百物自賤物今愈貴始言課程增添三百萬錠不取諸民而辦今卻廹脇諸路官司增數包認始言能令民快樂凡今所爲無非敗法擾民者若不蚤爲更張須其自敗正猶蠧𨿽除去木病亦深始嫌曲突徙薪終見焦頭爛額事至於此救將何及臣亦知阿附權要則寵榮可期違忤重臣則禍患難測緘黙自固亦豈不能正以事在國家關繋不淺憂深慮切不得無言世榮居中書專權自怙無敢言者天祥疏上詔丞相以下雜問其罪遂命誅之

刑獄不宜遙制

至元二十二年哈喇哈遜由掌宿衛拜大宗正用法平允時欲以江南獄隸宗正哈喇哈遜曰江南新附教令未孚且相去數千里欲遙制其刑獄得無寃乎事遂止

肅政亷訪司

攺提刑按察司爲肅政亷訪司按治帥府漕司軍民司屬兼照刷諸司文卷遲錯責違慢官吏運司官吏年終按問刷捲亦如之每司亷訪使二員長曰監司次曰大使監司守司次官每年九月分司次年四月還司獨大使於西廳置分司按治本路司屬闕則次官代之副使以下分按夏六月冬十二月二次審囚就刷所按路分司屬上下半年文卷余不系分按審囚時月安坐視事

淸冗職

至元二十三年七月詔曰惟我祖宗肇造區夏𨿽中書已嘗建立而官制未暇舉行迨予圖大以宅中思欲繼志而述事集儒臣之公議法前代之彛章爰立省部院臺以正朝廷綱紀自疆土極照臨之逺而省臺有內外之分日益月增官冗人濫嘗勅有司而澄汰意能舊制之遵承比聞近侍之言謂益曩時之獘彼不勝重任有壅上聞茍尙蹈匪彛時惟予咎其淸冗職用復前規於戱官不必備惟其人朕恪守已成之憲爾尙克勤於乃事尙永肩圖報之心由是銓定省院臺部官屬中書省令外左右丞相並一員平章二員左右丞並一員參政僉省並二員樞宻院除院使外知院一員副使僉院並二員院判二員禦史臺大夫一員中丞侍禦史治書並二員行臺同六部尙書侍郎郎中員外郎並二員其餘衙署並委都省斟酌裁減仍詔諭中外

大司農司

至元二十三年復立大司農司趙天麟上言聖朝若稽古道旣立司農司又令臨民官兼管內勸農事凡以當務之爲急也伏望陛下軫於睿慮重此農桑躬耕藉田後親蠶以先之凡農家之孝弟力田者鄕三老具實舉之免其人當年所耕田租稅之半凡民恃富無他故而有田不耕有桑不蠶者鄕三老具實舉之就令於當年倍科其閒田之租稅凡民老幼有田不能耕有桑不能蠶者令下之後限一年湏要顧停客戶完置牛具違限者如無故不耕蠶之例凡勸農官管內有田桑無故不耕蠶者委亷訪司察勸農官而罰之凡逃戶田桑令下之後限一年官爲召人耕蠶違限則委亷訪司察勸農官而罰之凡勸農官皆可自具飲食若以後復有騷擾農家者委亷訪司察之如受賄之罪罪之如是則官皆愼勸民皆力耕男有餘粟女有餘帛矣

錢鈔之議

至元二十四年中書傳旨議更鈔用錢吏部尙書劉宣獻議曰原交鈔所起漢唐以來所未有宋紹興初軍餉不繼造此以誘商旅爲沿邊糴買之計比銅錢易於賫擎民甚便之稍有滯礙卽用見錢尙存古人子母相權之意日益月增其法寖獘欲求目前速效未見良策新鈔必欲創造用權舊鈔只是攺換名目無金銀作本稱提軍國支用不復抑損三數年後亦如元寶矣宋金之獘足爲殷鑑鑄造銅錢又當詳究秦漢隋唐金宋利病著在史策不待縷陳國朝廢錢已久一旦行之功費不貲非爲逺計大抵利民權物其要自不妄用始若濟丘壑之用非惟鑄造不敷抑亦不久自獘矣屬僧格謀立尙書省以專國柄錢議遂罷三月甲午僧格以交鈔及中統元寶行之旣久物重鈔輕遂建議更造至元鈔行之自一貫至五十文凡十有一等每一貫文視中統鈔五貫文時宋宗室趙孟俯曰始造中統時以銀爲本虛實相權及今二十年輕重相去至數十倍故旣攺元中統爲至元後二十年至元鈔必復如中統矣若計鈔抵法疑於太重或以孟俯年少來自南方意頗不平其言詰之曰今朝廷用鈔故犯法者以鈔計贓汝以爲非欲沮格至元鈔耶孟俯曰俯奉詔與議不敢不言今中統鈔虛故攺至元鈔謂至元鈔終無虛時寧有是理公不揆於理欲以勢相淩可乎其人慚而止

專官勸農

是年詔行大司農各道勸農營田司巡行勸課舉察勤惰歲具府州縣勸農官實迹以爲殿最諸路經歷縣尹官以下並聽裁決或怙勢作威侵官害農者從提刑按察司究治又募民能耕江南曠土及曠公田者免差役三年輸租免三分之一

國學議

至元二十四年翰林檢閱官袁桶上國學議曰成周國學之制略見於大司樂其遺禮可法者見於文王世子三代而上其詳莫得而聞焉漢武表章六經興太學至後漢爲尢盛唐制微附益之而其制愈加詳宻今可考也宋朝承唐之舊而國學之制日隳至於紹興國學愈廢𨿽名三學而國學非眞國子矣夫所謂三捨法者崇寧宣和之獘也至秦檜而復增之月書季考又甚於唐明經帖括之獘唐楊綰嘗曰進士誦當代之文而不通經史明經但記帖括或投牒自舉非虛席待賢之意宋之末造類不出此今科舉旣廢而國學定制深有典學教冑子之意倘得如唐制五經各立博士俾之專治一經互爲問難以盡其義至於當世之要務則略如宋胡瑗立湖學之法如禮樂刑政兵農漕運河渠等事亦朝夕講習庶足以見經濟之實往者朱熹議貢舉制亦欲以經說會粹如詩則鄭氏歐陽氏王氏呂氏書則孔氏蘇氏吳氏之類先儒用心實欲見之行事近者江南學校教法止於四書髫齕諸生相師成風字義精熟靡有遺忘一有詰難則茫然不能以對甚者知其學之不能通也於是大言以蓋之議禮止於誠敬言樂止於中和其不渉史者謂自漢而下皆霸道其不能詞章也謂之玩物喪志又以昔之大臣見於行事者皆本於節用而愛人之一語功業之成何所不可殊不知通逹之深者必悉天下之利害灌膏養根非終於六經之格言不可也又古者教法春夏學干戈秋冬學羽鑰若射禦書數皆得謂之學非若今所謂四書而止儒者博而寡要故世常以儒詬誚由國學而化成於天下將見儒者之用不可勝盡儒何能以病於世哉

相職進賢

至元二十五年集賢學士程巨夫疏言臣聞天子之職莫大於擇相宰相之職莫大於進賢茍不以進賢爲急而惟以貨殖爲心非爲上爲徳爲下爲民之意也昔文帝以決獄及錢谷問丞相周勃勃不能對陳平進曰陛下問決獄責廷尉問錢谷責治粟內史宰相上理陰陽下遂萬物之宜外鎭四夷內親附百姓觀其所言可以知宰相之職矣今權姦用事立尙書鉤考錢谷以剝割生民爲務所委任者率皆貪饕邀利之人江南盜賊竊發良以此也臣竊以爲宜淸尙書之政損行省之權罷言利之官行卹民之政於國爲便巨夫原名文海避國諱以字行

修會通河

至元二十六年壽張縣尹韓仲暉太史院令史邊源相繼建言開河置閘引汶水逹舟於禦河以便公私漕販省遣漕副馬之貞與源等按視地勢商度工用於是圖上可開之狀詔出楮幣一百五十萬緡米四百石鹽五萬斤以爲傭直備器用徵旁郡丁夫三萬驛遣斷事官莽蘓爾禮部尙書張孔孫兵部尙書李處巽等董其役首事於至元二十六年正月己亥起於須城安山之西南止於臨淸之禦河其長二百五十餘里中建閘三十有一度髙低分逺邇以節蓄泄六月辛亥成凡役工二百五十一萬七百四十有八賜名曰會通河

燕京路總管

至元二十七年立燕京路總管攺大都路都總管府置逹嚕噶齊二人都總管二人秩正三品卽京尹之職也副逹嚕噶齊同知治中判官推官各二人經歷知事各二人提控案牘各四人照磨兼管勾一人領府一州十一凡本府官吏惟逹嚕噶齊一人及總管推官專治路政餘皆分任供需之事故又號曰供需府

戶口之數

二十七年天下戶口之數戶一千三百一十九萬六千二百有六口五千八百八十三萬四千七百一十有一按宋徽宣和四年戶部獻戶二千八十八萬二千三百五十八口四千六百七十三萬四千七百八十四至是戶口之數戶一千三百一十九萬六千二百有六口五千八百八十三萬四千七百一十有一自宣和壬寅至元庚寅一百六十餘年較之宣和不能三分之二

加封五嶽四瀆四海

至元二十八年二月詔曰朕惟名山大川國之秩祀今嶽瀆四海皆在封宇之內民物阜康時惟神休而封號未加無以昭答靈貺可加上東嶽爲天齊大生仁聖帝南嶽司天大化昭聖帝西嶽金天大利順聖帝北嶽安天大貞玄聖帝中嶽中天大寧崇聖帝加封江瀆爲廣源順濟王河瀆露源弘濟王淮瀆長源溥濟王濟瀆淸源善濟王東海爲廣徳靈會王南海廣利靈孚王西海廣潤靈通王北海廣澤靈佑王仍各遣官詣祠致告以稱朕敬恭神明之意

都水監

至元二十八年丞相諤勒哲奏置都水監於京師監少監丞各二員河道提舉司官三幕官一通惠河閘官二十又八會通河閘官三十又三此其屬通惠金水盧溝白溝禦溝會通七河通惠之廣源會川朝宗澄淸文明惠和慶丰平津溥濟通流廣利會通之會通土壩李海周店七級阿城京門壽張土山三義安山開河岡城兗州濟州趙村石佛新店師莊棗林孟陽泊金溝沽頭五十五閘阜通之千斯常慶西陽郭村鄭村王村深溝七壩都城外內百五十六橋皇城西之積水潭隸焉凡河若壩塡淤則測以平而浚之閘橋之木朽甃裂則加理閘置則水至則則啟以制其涸溢潭之水共尙食金水入大內敢有浴者澣衣者棄土石瓴甋其中驅馬牛往飲者皆執而笞之屋於岸道因以陿病牽舟者則毀其屋碾磑金水上游者亦撤之或言某水可渠可塘可捍以奪其地或某水墊民田廬則受命往視而決其議禦其患大率南至河東至淮西至蜀北盡燕晉朔漠水之政皆歸之

修通惠河

至元二十八年都水監郭守敬奉詔舉水利因建言疏鑿通州至都河攺引渾水漑田於舊閘河蹤迹導淸水上自昌平縣白浮村引神山泉西折南轉過雙塔楡河一畆玉泉諸水至西門入都城南匯爲積水潭東南出文明門東至通州髙麗莊入白河總長一百六十四里一百四步塞淸水口一十二處共長三百一十步壩閘一十處共二十座節水以通漕運誠爲便益從之首事於至元二十九年之春告成於三十年之秋賜名曰通惠凡役軍一萬九千一百二十九工匠五百四十二水手三百一十九沒官囚隸百七十二計二百八十五萬工用楮幣百五十二萬錠糧三萬八千七百石木石等物稱是役興之日命丞相以下皆親操畚鍤爲之倡置閘之處往往於地中得舊時磚木時人爲之感服船旣通行公私兩便先時通州至大都五十里陸挽官糧歲若干萬民不勝其悴至是皆罷之其壩閘之名曰廣源閘西城閘二上閘在和義門外西北一里下閘在和義水門西三步海子閘在都城內文明閘二上閘在麗正門外水門東南下閘在文明門西南一里魏村閘二上閘在文明門東南一里下閘西至上閘一里籍東閘二在都城東南王家莊郊亭閘二在都城東南二十五里銀王莊通州閘二上閘在通州西門外下閘在通州南門外楊尹閘二在都城東南三十里朝宗閘二上閘在萬億庫南百步下閘去上閘百步成宗元貞元年攺西城閘名會川海子閘名澄淸文明閘仍用舊名魏村閘名惠和籍東閘名慶丰郊亭閘名平津通州閘名通流河門閘名廣利楊尹閘名溥濟武宗至大四年六月省臣言通州至大都運糧河閘始務速成故皆用木歲久木朽一旦俱敗然後致力將見不勝其勞今爲永固計宜用磚石以次修治從之後至泰定四年始修完焉

頒農桑雜令

至元二十八年詔班農桑雜令每村以五十家立一社擇髙年曉農事爲長增至百家別設長一人不及五十家者與別村合社地逺不能合者聽自立社專掌教督農民凡種田者立牌橛於田側書某社某人於上社長以時點視勸戒不率教者籍其姓名以授提點官行罰仍大書所犯於門候攺過除之不攺則罰其代充本社夫役社中有喪病不能耕種者合眾力助之一社災病多者兩社均助浚河渠以防旱暵地髙者造水車貧不能造者官給材木田無水者穿井井深不能得水者聽種區田又每丁課種棗二十本雜果十本土性不宜者種楡桞等其數以生成爲率願多種者聽其無地及有疾者不與各社種苜蓿以防饑近水之家許鑿池養魚牧鵝鴨蒔蓮藕菱芡蒲葦以助衣食荒閒之地悉以付民每年十月合州縣正官一員巡視有蝗蝻遺子者設法除之

禁止民間祭東嶽

至元二十八年東平布衣趙天麟上策曰臣聞天子祭天地及天下之名山大川諸侯祭社稷及名山大川之在其地者大夫祭五祀士祭宗廟庻人祭祖考於寢上得兼下下不得僭上皆有制以節之今國家稱秩元祀咸秩無文旣有禮部及太常寺侍儀司以備其節文又詔令所在官司歳時致祭五嶽四瀆名山大川歷代聖帝明王忠臣節士之載在祀典者皆其宜也竊見方今小民不安常典妄事明神其類甚多不可枚舉夫東嶽者太平天子告成之地東方藩侯當祀之山今乃有倡優戲謔之徒貨殖屠沽之子每年春季四方云聚有提挈全家而至者幹越邦典渫瀆神明停廢產業耗損食貨亦已甚矣昔季氏魯國之上卿旅於泰山孔子猶欲其宰救之況小民之賤乎大人之教不以名器分之則將紊矣小人之心不以名器繩之則將恣矣況淫祀者事神之誠極寡希福之貪甚多且父慈子孝何用焚香上安下順何須楮幣不然則𨿽竭天下之香繼鑪而焚之罄天下之楮爲幣而爇之臣知其斷無益矣然而聖人立祀禮者報其當然之本行吾當然之義也伏望陛下申明前詔使天下郡縣官各祭名山大川聖帝明王忠臣節士之在其地者凡下民當祭之神如祖先及門庭戶竈等聽之凡非典所當祀而祀者禁之無令妄瀆凡祈神賽社漿酒臛肉飾立神像泥金鏤木者禁之無令妄費如是則非但巫風寢消抑亦富民一助

金水河

至元二十九年二月中書右丞瑪蘓庫言金水河所經運石大河及髙良河西河俱有跨河跳槽今已損壊請新之是年六月興工明年二月工畢至大四年七月奉旨引金水河水注之光天殿西花園石山前舊池置閘四以節水閏七月興工九月成按金水河其源出宛平縣玉泉山流至義和門南水門入京城故得金水之名

修白河

白河在漷州東四里北出通州潞縣南入於通州境又東南至香河縣界又流入於武淸縣境逹靜海縣界至元三十年九月漕司言通州運糧河全仰白楡渾三河之水合流名曰潞河舟楫之行有年矣今歲新開閘河分引渾楡二河上源之水故自李二寺至通州三十餘里河道淺澀今春夏大旱有止深二尺處糧船不通攺用小料船搬載淹延歳月致虧糧數先是都水監相視白河自東岸吳家莊前就大河西南斜開小河二里許引楡河合流至深溝壩下以通漕舟今丈量自深溝楡河上灣至吳家莊龍王廟前白河西南至壩河八百步及巡視知楡河上源塞閉其水盡趨通惠河止有白佛靈溝一子母三小河水入楡河泉脈微不能勝舟擬自吳家莊就龍王廟前閉白河於西南開小渠引水自壩河上灣入楡河庻可漕運又深溝樂歲五倉積貯新舊糧七十餘萬石站車挽運艱緩由是訪視通州城北通惠河積水至深溝村西水渠去樂歲廣儲等倉甚近擬自積水處由舊渠北開四百步至樂歲倉西北以小料船運載甚便準行

克謹天戒

至元三十年平章政事博果宻以星孛帝座上疏言風雨自天而至人則棟宇以待之江河爲地之限人則舟楫以通之天地有所不能者人則爲之此人所以與天地參也且父母怒人子不敢疾怨惟起敬起孝故易言之象曰君子以恐懼修省詩曰敬天之怒又曰遇災而懼三代聖王克謹天戒鮮不有終漢文之世同日山崩者二十有九日食地震頻歲有之善用此道天亦悔禍海內乂安此前代之龜鑑也臣願陛下法古

傳國璽

至元三十年禦史中丞崔彧得玉印以爲傳國璽獻之時穆呼哩曾孫碩徳已死而貧其妻出玉璽一鬻之或以告彧彧召祕書監丞楊桓辧其文曰受命於天旣壽永昌此歷代傳國璽也遂獻之故太子妃鴻吉哩氏徧示羣臣丞相以下次第上壽慶曰神寶之出實宮車晏駕之後此乃天意屬於皇太孫也乃遣右丞張九思賚授之進璽箋曰資徳大夫禦史中丞臣崔彧言至元三十一年歲次甲午春正月旣旦臣番直宿衛禦史臺通事臣庫庫楚卽衛所告曰太師國王之孫曰碩徳者嘗官同知通政院事今旣歿矣生產散失家計窘極其妻托克托眞榮病一子甫九歲托以玉見貿供朝夕之給及出玉印也庫庫楚蒙古人不曉文字玆故來告聞之且驚且疑乃還私家取視之色混靑緑而玄光采射人其方可黍尺四寸厚及方之三不足背紐盤螭四厭方際紐盡璽堮之上取中通一橫窽可徑二分舊貫以韋條面有象文八刻盡■﹝土咢﹞徑位置勻適皆若虫鳥魚龍之狀別有彷佛有若命字若壽字者心益驚駭意謂無乃當此昌運傳國璽出乎急召監察禦史臣楊桓至卽讀之曰受命於天旣壽永昌此傳國寶璽文也聞之果合前意神爲肅然乃加以淨綿復以白帕率禦史臣楊桓通事臣庫庫楚直趨靑宮因鎭國上將軍都指揮使詹事王慶端嘉議大夫家令臣阿斯罕少中大夫詹事院判臣布薩壽導謁進獻皇太后禦前【徽仁裕聖皇后】啟曰此古傳國璽也秦以和氏璧所造厥後有天下者寶之以君萬國然自前代失之久矣今當宮車晚出諸大臣僉議迎請皇太孫【成宗】龍飛之時不求而見此乃天示其瑞應也宜早逹於皇太孫行殿以符靈貺已蒙嘉納翼曰令資善大夫中書右丞詹事臣張九思少中大夫詹事院判臣布薩壽傳皇太孫親爲付授此蓋皇太妃懿慮深逺非臣愚所能及也臣前又啟収藏寶璽之家不知甄別循常以玉求鬻臣見而識之特持來獻彼猶未知望恩卹其家傳旨賜收玉之家楮幣二千五百貫並逮臣等進辧其寶者三人衣段各一表裏紋金綺素有差以爲異日旌實之徵臣等已詣府前敬受訖自惟無狀不勝慚赧又上寶璽考按許愼說文壐玉者印也以守土故爲文從爾從土其義蓋曰天付爾此器俾寶之以守爾土也至周太史籀易爲從爾從玉義取天付爾此玉寶以爲天下君也三代以上璽文無所考諸史籍並寶璽篆文圖說曰傳國璽方四寸其上文飾如前楚以卞和所獻之璞琢而成璧後求昬於趙以納聘焉秦昭王請以十城易之而不獲始皇並六國得之命李斯篆其文玉工孫壽刻之太平禦覧又以爲藍田玉所刻二世子嬰奉璽降沛公於軹道旁髙祖卽位服其璽因世傳之謂爲傳國璽厥後孺子未立藏於長樂宮及莽簒位使安陽侯王舜廹太后求之太后怒罵而不與舜言益切出璽投之地璽因歸莽及更始滅莽校尉公賓得璽詣宛獻於更始赤眉殺更始立盆子璽爲盆子所有後盆子面縳奉璽於光武至獻帝董卓作亂掌璽者投於井中孫堅徵董卓於井中得之袁術奪於堅袁術死荊州刺史徐璆聞帝爲曹操迎在許昌以璽送之帝後遜位並以璽歸魏髙貴鄕公禪位璽歸於晉懷帝遇劉聰之害璽歸於聰聰死歸曜曜爲石勒所滅璽入於勒滅入於冉閔敗見收於閔之將軍蔣幹晉徵西將軍謝尙購得之以還東晉時穆帝永和八年也自璽寄劉石共五十三年晉復得之是後宋齊梁陳相傳以至於隋滅陳蕭后與太子正道並傳國璽並入於突厥唐太宗卽位寶璽未獲乃自刻玉曰皇帝景命有徳者昌貞觀四年蕭后與正道自突厥奉璽歸於唐唐始得焉朱溫簒唐璽入於溫莊宗定亂璽入於後唐莊宗遇害明宗嗣立再傳養子從珂是爲廢帝石氏簒立自焚自是璽不知所在至宋哲宗咸陽民叚義獻玉璽及徽宗爲金所虜凡有寶璽金皆取之內璽一十有四靑玉傳國一其色與今所獻玉璽相同則知宋之南遷二百年無此寶璽也明矣然自金旣取於宋之後寶璽出處得失亦未見明說以及我元適集皇太孫寶命所歸之際應期而出臣職總禦史親會盛事不可以不錄又圖中別有璽其文亦八旁注曰此傳國背文也今見寶璽之背皆刻螭形蟠屈凹凸不齊徧廢厭四際無地可置此文按太平禦覽秦光十九年雝州刺史郤恢表慕容永稱藩奉璽方六寸厚七分蟠螭爲鼻今髙四寸六分四邊龜文下有字曰受天之命皇帝壽昌原其所由未詳厥始以斯言之當別是一璽非今傳國璽也此又不可不辧臣彧誠惶誠恐頓首頓首謹奉箋上進以聞伏希聴覽微臣不勝瞻望之至

金齒進象

至元三十一年雲南金齒路進馴象三趙天麟上言方今纂組綾錦金珠璧貝未嘗無之殊方異物禽鳥犀象未嘗郤之至於珍羞異饌自山海而來者多矣俳優賤物充一笑之資者眾矣其間爲害不一試略陳之夫貧人富戶相去懸殊富者見在上之奢麗𨿽日承示儉之詔而不從焉蓋從行不從言也以致風俗大變貧者益貧能無爲濫之民乎極寒之後風雪飛揚漁樵之流乞丐之人龜手粟肌鶉衣襤褸內皆饑餒外罹寒凍原其所失由富民之奢故也貧民之心非獨不欲奢也但其勢不得然耳幸獲微利則又狥習俗而用之此所以貧者益貧也夫牛馬雞犬之類中國之所常有上下之所共育畜之無失其時則所謂得實利而壯吾國之基彼斑斕之獸粲錯之馬有之不足以增光無之不足以爲歉者近年以來駢羅而至梯山航海輦贐輿金或重譯而來呈或望風而並湊府無虛月史不絕書若以冠帶百蠻車書萬里而論之則不世之嘉致莫大之神功若以帝王大體古今通議而言之則受之而不郤啟之而不杜亦非所以盡聖明之本心也按夏禹任土作貢而召公之戒其主且曰不作無益害有益功乃成不貴異物賤用物則逺人格眞知言者也東周之際楚子不臣包茅不至無以縮酒齊桓仗義而問其罪春秋大之西漢之時大宛未服天馬未來怒激中國武帝恃力而侵其域當代病之此二者足以審中國之貢乃所當然而逺人之物未宜取之也豈惟逺人之物未宜取之哉至於中國無益之物亦不可取之也是以孝文還千里馬元帝罷齊三服官仁儉之名如揭日月𨿽欲下民之不感豈可得哉且異物蕩心其害一也使外國聞之而以國家爲有嗜好其害二也水陸轉運役人非細其害三也有三害而無一利亦何尙之哉伏望陛下昭報徽聲俾揚遐境凡四逺之納欵者聽書檄奏聞而不求其獻物聽子弟入朝而不求其納賄若然則化天下以徳示天下以無欲將見西番東徼之主君毳幕靈州之酋長承恩而來享慕道以來王矣

開治三吳水利

至元三十一年中書省奏準大興工役開挑太湖練湖澱山等湖並通江逹海河港先是都水監任仁發上言尙書云三江旣入震澤底定三江乃婁江東江吳松江也震澤乃太湖也太湖納百川之水而注之三江三江泄太湖之水而入於海水有所歸復有所泄則震蕩者平定尙何霖潦之可憂哉三江已塞僅有吳松一江今來下源沙髙水淺不甚湍急若及早開浚工費省而易爲力數年之後愈久愈湮工費倍而難爲功所當預爲之圖也今之言水利者謂水性就下道而使之通流而已河港陂塘狹者廣之髙者下之塞者浚之彌漫者堤防之人皆能言殊不知治水之法須識潮水之背順地形之髙低沙泥之聚散隘口之緩急尋源溯流各得其當合開者開合閉者閉合堤防者堤防庻不徒勞民力而民享無窮之利昔自唐至宋陳令公丞相裴度範文正公葉內翰朱晦庵蘇東坡歐陽文忠公等皆陳言修浚或吝於浩費而不行或惑於浮議而弗講或始行而終惑或營修不得治水之法因循歲月少見實效歸附以來江河淮海鈌官管治愈見堙塞二十餘年之間水利大壊以致蘇湖常秀之良田多棄爲荒蕪之地深可痛惜範文正公新至開浚是時論者阻之或曰江水已髙不納此流或曰日有潮至水安得就下或曰沙因潮至數年復塞或曰開浚之役重勞民力公以爲江海善下故得爲百谷王豈能不下於此謂江水已髙不納此流者非也彼一日之潮有損有增三分其時損居一焉乘其損而趨之勢孰可禦謂日有潮至水安得丁者非也新道之河必設諸閘常時扄之沙不能塞每春理其閘外工減數倍亦復何患謂沙因潮至數年復塞者非也江南所植惟稻大水一至秋無他望俾之專通溝瀆脫百姓於饑殍佚道使之𨿽勞不怨謂開浚之役重勞民力者非也於是力排浮議疏瀹積澇民受其賜又有對東坡公言吳中水患者乃謂天理之當然不可復以力修治東坡曰不然父老皆言水患所從來者百四十年耳蓋人事不修之故非天時之所致也範蘇二說愚𨿽不敏深以爲然

立義倉

至元中趙天麟上策曰隋開皇五年長孫平奏令軍民當社共立義倉収獲之日隨其所得各出粟麥貯之當社社司檢校勿使損壊當社饑饉卽用賑給至於隋末公私廩積可供五十年長孫平之力也迨至元六年有旨毎社立一義倉社長主之每遇年熟毎親丁納粟五斗驅丁二斗無粟聽納雜色官司並不得拘檢借貸勒支後遇歉歲就給社民食用社長明置収支文歷無致損耗自是以來二十餘年於今矣然而社倉多有空乏之處頃來水旱相仍蝗螟蔽天饑饉薦臻四方疊苦轉互就食老弱不能逺移而殍者眾矣彼隋立義倉而富今立義倉而貧豈今民之不及隋民哉臣試陳之今條欵使義倉計丁納粟意以饑饉之時計丁出之以取均也又條欵使驅丁半之彼驅丁亦人也尊卑𨿽異口腹無殊至儉之日驅丁豈可獨半食哉又計丁出納則婦人不納豈不食哉又同社村居無田者豈可坐食而獨不獲哉樂歲粒米狼戾乞丐者踵門猶且與之況一社之人而至儉豈宜分彼此哉是蓋當時大臣議法者有乖陛下之本心也伏望陛下普頒明詔詳諭農民凡一社立社長社司各一人社下諸家共穿築倉窖一所爲義倉凡子粒成熟之時納則計田產頃畆之多寡而聚之凡納例常年毎畆粟率一升稻率二升凡大有年聽自相勸督而增數納之凡水旱螟蝗聽自相免凡同社丰歉不均宜免其歉者所當納之數凡饑饉不得已之時出則計口數之多寡而散之凡出例每口日一升儲多毎口日二升勒爲定體凡社長社司掌管義倉不得私用凡官司不得拘檢借貸及許納雜色皆有前詔在焉如是則非惟共相賑救而義風亦行矣

起輦谷

至元三十一年駕崩葬起輦谷谷在漠北後皆從葬於是其制凡宮車晏駕棺用香楠木中分爲二刳肖人形其廣狹長短僅足容身而已殮用貂皮帽其靴韈系腰盒缽俱用白粉皮爲之殉以金壺瓶二盞一椀楪匙筯各一殮訖用黃金爲箍四條以束之輿車用白氈靑緣訥克實爲簾覆棺亦以訥克實爲之前行用蒙古巫媼一人衣新衣騎馬牽馬一疋以黃金飾鞍轡籠以訥克實謂之金靈馬日三次用羊奠祭至所葬陵地其開穴所起之土成塊依次排列之棺旣下復依次掩覆之其有剰土則逺置他所送葬官三員居五里外日一次燒飯致祭三年然後返

元朝典故編年考卷四

●欽定四庫全書

元朝典故編年考卷五

吏部侍郎孫承澤撰

○成宗朝

建郊祀壇

元貞元年四月以世祖於麗正門東南七里建臺以祀天地然未有壇於是於麗正門外丙位凡三百八畆有奇壇三成每成髙八尺一寸上成縱橫五丈中成十丈下成十五丈四陛午貫地子午卯酉四位陛十有二級外設二壝內壝去壇二十五步外壝去內壝五十四步壝各四門外垣南欞星門三東西欞星門各一圜壇周圍上下俱護以甓內外壝各髙五尺壝四面各有門三俱塗以赤

至大三年冬至以三成不足以容從祀版位以靑繩代一成繩二百各長二十五尺以足四成之制燎壇在外壝內丙巳之位髙一丈二尺四方各一丈周圍亦護以甓東西南三出陛開上南出戶上方六尺深可容柴香殿三間在外壝南門之外少西南向饌幕殿五間在外壝南門之外少東南向省饌殿一間在外壝東門之外少北南向外壝之東南爲別院內神廚五間南向祠祭局三間北向酒庫三間西向獻官齋房二十間在神廚南垣之外西向外壝南門之外爲中神門五間諸執事齋房六十間以翼之皆北向兩翼端皆有垣以抵東西周垣各爲門以便出入齊班廳五間在獻官齋房之前西向儀鑾局三間法物庫三間都監庫五間在外垣內之西北隅皆西向雅樂庫十間在外垣西門之內少南東向演樂堂七間在外垣內之西南隅東向獻官廚三間在外垣內之東南隅西向滌養犧牲所在外垣南門之外少東西向內犧牲房三間南向

貢舉人才

元貞二年學士王惲奏言貢舉人材肇自唐虞而法備於周漢興用孝廉秀才等科策以經術時務以州郡大小限其歲貢之數以賞罰責長吏極其人材之精猶古貢士法也歷魏至於後周中間因時更革固爲不一要之不出漢制之舊迨隋始設進士科目試以程文時勢好尙有不得不然者至唐有明經進士等科旣明一經復試程文對策中者𨿽鮮號稱得人至有龍虎將相之目其明經立法敷淺易於取中當時不甚重又別設制科以待天下非常之士故前宋易明經爲經義其試義法度嚴備考較公當至亡金極矣後世有不可廢者然論程文者謂學出剽竊不根經史又士子投牒自售行誼蔑聞亷恥道喪甚非三代貢士之法伏遇聖天子臨禦之初繼體守文以設科取士爲切若止用先皇帝已定格法與時適宜可舉而行如邁隆前代創爲新制可不詳思揣其本末酌古今而行之惟古貢士率從學而出莫若取唐楊綰宋朱熹等議而行之綰之法曰令州郡察其孝友信義而通經學者州府試通所習經業貢於禮部問經義十條對時務策三道皆通爲上第其經義通八策通二爲中第其孝經論語孟子兼爲一經熹之議曰分諸經史如易詩書周禮二戴禮經春秋三傳各爲一科將大學中庸論孟分爲四科並附已上大經逐年通試及廷試對策兼用經史斷以已意以明時務得失愚謂爲今之計宜先選教官定所明經史爲所習科目以州郡大小限其生徒揀俊秀無玷污者充員數以生徒人數限歲貢人數期以歲月使盡修習之道然後州郡官察行考學極其精當貢於禮部經試經義作一場史試議論作一場廷試策兼用經史斷以已意以明時務如是則士無不通之經不習之史進退用捨一出於學旣復古道且革累世虛文妄舉之獘必收實學適用之效豈不偉哉外據詩賦立科旣久亦不宜驟停經史實學旣盛彼自絀矣上是之

封緬王

大徳元年二月封的立哇拿阿廸提牙爲緬國王且詔之曰我國家自祖宗肇造以來萬邦黎獻莫不畏威懷徳向先朝臨禦之日爾國使人稟命入覲詔允其請爾乃遽食前言是以我帥閫之臣加兵於彼比者爾遣子信合八的奉表來朝宜示含弘特加恩渥今封爾爲緬國王子信合八的爲緬國世子仍戒飭雲南等處邊將毋敢擅發兵甲爾國官民各宜安業

保舉職官

大徳二年制各亷訪司所按治城邑內有亷愼幹濟者歲舉二人九年詔臺院部五品以上官各舉亷能識治體者三人行省臺宣慰司亷訪司各舉五人

爭罷詹事

二年以裕宗崩朝議欲罷詹事院張九思時爲詹事丞抗言曰皇孫宗社人心所屬詹事正所以輔成道徳柰何罷之遂止

重翰林國子師

大徳七年詔文翰師儒難同常調翰林院宜選通經史能文辭者國子學宜選年髙徳劭能文辭者須求相應之人布衣之士若果才徳素著必合不次超擢者別行具聞又諭大學士阿魯軍撤裏曰集賢翰林乃養老之地自今諸老滿秩者升之勿令輒去或有去者罪將及汝

歲計之數

大徳二年上諭每歲天下金銀鈔幣所入幾何諸王駙馬賜與及一切營建所出幾何其會計以聞右丞相旺紮勒奏歲入之數金一萬九千兩銀六萬兩鈔三百六十萬錠然猶不足於用又於至元鈔本中借二十萬錠自今敢以節用爲請上嘉納罷中外土木之役

太史官不致仕

時詔內外官七十者並聽致仕獨太史官郭守敬以先朝舊徳所司曆法水利累請謝事不許自是凡翰林太史官不許致仕著爲令

論井田

大徳二年禦史鄭介夫疏言隆古無豪覇之名自秦廢井田而兼並起於是彊者日富弱者日貧豪覇日興殆不可遏蓋彊必陵弱富必欺貧貧弱不能與競遂歸心服命於富彊之家理勢然耳聖朝開國以來軫卹民憂禁治豪覇制令甚嚴終莫能少戢其風今上而府縣下而鄕都隨處有之小大不侔而蠧民則一蜂起水湧誅之不可勝誅𨿽有智者莫如之何愚嘗日夜思之不究其源徒窒其流未易以制也制之之道惟有井田一法今不可得而行矣蓋自古天下之田無不屬官民不得而私有之但彊者力多能兼眾人之利以爲富而無力者不能自耕其所有之田至於轉徙流蕩先王授田使貧富彊弱無以相過各有其田得以自耕故天下無甚富甚貧之民至成周時其法大備畫地爲井八鳩五規二牧九夫以等其髙下溝洫畎澮川塗畛徑以立其堤防疆井旣定無得侵奪𨿽欲貪並不可得也商鞅用秦規則寢弛已不復有井田之舊於是開阡陌阡陌旣開乃有豪彊兼並之患富者田連阡陌而貧者無置錐之地然猶不明說田在民也官不得治而民得自占爲業耳迄於漢亡三國並立兵火之餘人稀土曠當時天下之田旣不在官亦終不在民以爲在官則官無人收管以爲在民則又無簿籍契劵但隨其力之所能至而耕之元魏行均田稍亦近古唐因元魏而損益之爲法𨿽善然令民得賣其口分永業始有契約文劵日漸一日公田盡變爲私田先王之法由是大壞天下紛紛互相吞並而井田永不可復矣民得自有其田而公賣之官安得而禁制之田旣屬民乃欲奪富者之田以與無田之民禍亂羣興必然之理也董仲舒在武帝朝此時去古未逺井田之法尙可追也乃曰井田𨿽難卒行宜少近古限民名田以贍不足言甚善而未克行至哀帝時孔光何武曰吏民名田無過三十頃期盡三年而犯者沒入官時丁傳用事董賢隆貴不便於已遂寢其行夫三十頃之田周民三十夫之田也以一人而兼三十夫之田亦已過矣而期之三年似太廹蹙爲今之計豪彊卒難禁止惟有限田之法可以制之酌古凖今宜爲定制毎一家無論門閥貴賤人口多寡並以田十頃爲則有十頃以上至於千頃者聽令分析或與兄弟子侄姻黨或立契典賣外人但存十頃而止或販亡而所存不及十頃者亦聽十頃以下至於一畆者許令增買亦至十頃而止寛以五年爲限如過限不依制而田富如故者除十頃外並沒入官然官不歸於公仍將沒官田召賣與貧民所得田價一半輸官一半給主彼富者亦甘心而無辭不出十數年而豪彊不治而自無矣此法不驚民不動眾不用井田之制而獲井田之利使周公復生亦何以易此哉然寺觀布滿天下田業過於巨室卒未能如會昌之並省廢毀而僧道恃無差發因而廣置田宅侵奪民役爲禍不小亦宜立限分爲三等大寺觀不得過十頃中止五頃下存二頃有過制者依上沒官亦足以少抑僧道僭踰也良法美意無加於此以數千年未全之規一旦復見於今日豈非超古之事業太平之盛觀歟惟慮左右之臣如丁傳等恐妨於已百端阻當有不得行馬必須斷以決之不間於讒執而守之克底於終而後有所成也惟聖朝其嘉納焉

日食不應

大徳三年八月己酉朔太史言是日已時當日食二分有奇至期不食眾懼保章正齊履謙曰當食不食在古有之矧已時近午陽盛陰微故當食不食遂考唐開元以來當食不食者凡十事以聞

馬政

大徳二年禦史鄭介夫疏言狀曰古今立國未嘗怠於馬政蓋以邊庭守戰之備馬不可缺而車輦出入百官擁從及檄書交馳郵傳疊發尢不可一日無也國朝開基以來牧放爲俗羊馬之羣徧滿谷野水艸至便不假餵飼之勞隨意所用如取廐中是以出兵行師所向無前皆資馬之力也近年偃武之餘用馬日少故於馬政不復介心古者給價換馬已非長策今乃刷馬民間尢爲獘政且南北之風土不同生長於南者則不禁其冷生長於北者則不禁其熱隨其土產之宜而用之可也若刷東南之馬以供西北之用則立見其死亡耳又兼牧於野者安於水艸習於馳驟以之臨敵易於鞭策畜於私家者飽以芻豆勤於剪拂一旦置之荒郊便已瘦弱無力況當矢石之衝何濟於用朝廷失於計劃茍且目前不循廣馬之成規而行刷馬之下策𨿽曰和買何異白奪且刷馬之政出於亡金其時鄰敵交攻疆土滋削未免刷之民間以應一時之急耳堂堂天朝不宜蹈襲亡國之遺轍也兼刷至之馬實無所用而民間之怨皆歸於國甚非經久之計今民間皆畏憚不敢養馬延以歲月民馬已稀萬一國家急欲用馬何從而得宜及閒暇早爲之謀可也唐初得牝馬三千匹徙之隴右命張萬歲掌之蕃息至七十萬匹分爲八坊四十八監各置使以領之是時天下以一縑易一馬及玄宗以王毛仲爲內外閒廏使東封之日有馬四十三萬匹牛羊稱是此已然之明效也今國家之地數倍於唐水艸美處盡在版圖之中擇宜牧之地各設牧馬監官給牝馬選用能吏使專牧馬之權重之以職任優之以俸祿責之以成效不十數年馬不可勝用矣向來家自爲牧衣食之資皆仰於此取其餘而用之猶且不竭況今以全盛之國又助之以官府之力因其舊俗而行之亦甚易事何必以刷馬爲政徒結怨於民間也

僧道

大徳二年禦史鄭介夫疏言竊自唐虞三代以來國祚延長羣生康泰不聞有釋老也三國六朝以後僧尼道士始布滿天下求福田利益者不之老則之釋人君好尙往往過之夫福非如粟帛金寶可求而取之物也上好儉則民財丰節力役則民不困養生送死無憾則四海皆躋於仁壽之域民生安樂便是好事獄訟無寃便是布施何必張浮費事繁文泥金檢玉而謁之於虛無也一僧一道之祝延不若百姓羣黎之同願一寺一觀之祈禱不若千門萬戶之齊聲古諺云福從贊嘆生正此謂也西方乃佛生之地佛聖人也安肯作威福以要人之敬奉佛教人以不貪不妬不傷生不害物爲好事故云卽心是佛也何嘗以陳玉帛嚴香燈晨夜誦經禮拜至於殺人致祭縱囚示恩而名曰做好事哉今國家財賦半入西番紅帽禪衣者便公然出入宮禁舉朝相尙莫不傾貸以奉之此皆庸僧作此妖妄非佛之眞心本性也道家以老子爲宗惟在淸淨無爲祖師系赤松子的孫惟求辟穀棄人間事今張天師縱情姬愛廣置田荘招攬權勢淩鑠官府乃江南一大豪覇也其祖風法門正不如此諸佛三淸在天之靈不可誣也往往嗣法者失其初意耳愚氓俗子不知所以爲佛所以爲天師者云何但見頳其頭卽指爲佛黃其冠卽指爲天師𨿽百喙不能解其惑可爲世道一慨朝廷特加寵異另立宣政院道教所以其棄俗出家非有司所可攝也而乃恃寵作威賄賂公行以曲爲直以是爲非僧道詞訟數倍民間如姦盜殺人諸般不法之事彼皆有之矣學釋老者離嗜欲去貪嗔異乎流俗可也而艷妻穠妾污穢不羞奪利爭名奔競無已𨿽俗人所不屑爲甚非僧道之宜然也僧道之盛莫甚今日而僧道之獘亦莫甚今日朝廷若不稍加裁抑適所以重其它日之烈禍也能律以禮法制以分義使不至於驕奢無度敗壞宗風乃爲敬奉之至矣今各寺旣有講主長老各觀旣有知觀提舉足任管領之責隨路又濫設僧錄司道錄司各縣皆置僧綱道紀反爲僧道之蠧所宜革去也且僧道另設衙門歷代以下前所未聞亡金棄人尙鬼故立二司與二司鼎立而三豈謂巍巍聖朝不師古聖王之常法而踵殘金之獘政耶況爲僧錄道錄者皆無賴之徒立談遭遇遽授此職便與三品正官平牒往來以白身之人一旦居此榮貴得之旣易視之亦輕宜乎逞私妄作而無復顧惜也近令憲司紏別文卷僧官局蹐知懼而僧人皆喜得安此明驗也所欠道家猶未一體刷捲耳若僧道中有棲心寂滅息念塵寰者必不自詿憲网𨿽無假官府可也若行止不檢身陷刑戮亦佛法道教之所不容宜令有司管領嚴行究治罪狀明白比之常人更加一等斷遣還俗彼亦甘心今僧道不蠶而衣不耕而食皆得全免繇稅而愚民多以財產托名詭寄或全捨入常住以圖隱蔽差役驅國家之實利歸無用之空門視民間輸稅之外又當里正居首又當和顧和買非惟棄本逐末實是勞逸不均今後寺觀常住稅糧宜準古法盡令輸官俟其有佛法髙妙道行絕倫者從眾推舉然後蠲其繇役除其稅糧庶可養成淸淨之風亦足激勵澆薄之俗也外有白雲宗一泒尢爲妖妄其初未嘗有法門止是在家念佛不茹葷不飲酒不廢耕桑不缺賦稅前宋時謂其夜聚曉散恐生不虞猶加禁絕然亦不過數家而已今皆不守戒律狼藉葷酒但假名以規避差役動至萬計均爲誦經禮拜也旣自別於俗人又自異於僧道朝廷不察其僞特爲另立衙門今宗攝錢如鏡恣行不法甚於僧司道所亦宜革去以除國蠧以寛民力可也

俸祿

大徳二年禦史鄭介夫疏言孟子曰祿足以代其耕也在官者不耕而食故制祿以代之祿有不及何以養亷漢宣帝詔曰吏不亷平則治道衰今小臣皆勤事而俸祿薄欲無侵漁百姓難矣近來貪官污吏習以成風祿之有餘者則視爲儻來略無撙節之心祿之不足者則借口無可養亷恣爲侵漁之地上下交徵相承爲例廉恥道喪不覺其然宜思所以整救之可也時務所急𨿽未專在此而祿之不均自是朝廷一大缺政今親民之官該俸十兩者給職田二頃獨江南半之南地非肥北土非瘠也況江北少嚚訟之風江南多豪猾之俗而給田乃有重輕此祿之不均一也顧玆中外管軍管民務站各色官均爲任君事也均爲食天祿也而職田獨與路府州縣及亷訪司官而余弗之及於此何薄於彼何厚此祿之不均二也今各處職田元有官田則有之元無官田則無之又𨿽有官田而不給爲職田者有職田處除絲麻豆麥外所收子粒路之正官不下八百石微如巡檢亦收一百餘石無職田處浪得職官之名不沾顆粒之惠而況外任俸鈔從五品止三十兩從六品不滿二十兩如九品止十二兩以俸鈔買物能得幾何十口之家除歲衣外日費飲膳非鈔二兩不可九品一月之俸僅了六日之食而合得俸鈔又多爲公用指除若更無職田老穉何以仰給又如小吏俱已添俸添米舊請俸鈔六兩者增作八兩每鈔一兩月加米一斗以此比之則六品以下之無職田者反不如一小吏也饑寒相廹欲律以亷得乎此祿之不均三也今內任俸鈔倍於外任而京城之間尋常米價亦是半錠一石飲食衣帛件件穹貴以鈔數計之𨿽多一倍以日用計之實無外任一半所得況無職田可以供贍如外任三品官月得俸鈔八十兩職田米八百石一月該米六十餘石至如九品亦收職田米一百以上石一月得米已近九石之數隨朝三品官月請俸鈔三錠一十五兩旣元無職田又不添俸米而四品官除俸鈔外月增米一石九斗五升由此言之則隨朝三品四品之官反不如外任九品簿尉之俸此祿之不均四也制祿不均則人心不一放辟邪侈無不爲已其流可勝言哉且俸祿一事自歸附以來言者不知其幾矣而所言俱不得其要朝廷舉行亦不知其幾矣而所行皆未底於平一番更變又是一番紊行終無益於缺政之萬一也中朝冗職固難枚舉如各處巡檢各路提控案牘歲收職米尢爲虛費隨縣置尉司簽弓手以專巡警又有分鎭軍官以助之何須贅設巡檢司甚而一縣之內有設三四處者徒蠧民間無濟官府隨路旣有經歷知事足任案牘又令行省贅差一員徒蠧官府無益民間玆類頗多皆合汰去旣可省俸又可以淸選法也如處州徽州等路總管無職田可收縱令毎月增米一石五斗五升而省札人員一月反得米八石有零似此不平朝廷何嘗知之當今之獘不在俸祿之薄而在俸祿之未均不患俸祿之不敷而患設官之太濫均有餘以周不足取濫設之米以給合設之官則國無所損而官有所利矣議事之臣日夜講求俸米之說謾爾紛紛莫窮要領其有俸鈔有職田則過於厚無俸鈔又無職田則過於薄尸位素餐者空負縻廩粟之譏服勤輸力者乃有衣食不足之嘆若能裒多益寡截長補短職田所收自可敷用今有額外多費二十八萬餘石糧徒於國儲大有所損實於官吏未見其益且丞相職居人臣之右毎月得俸八錠有零一日之俸不滿十四兩若如晉之何曾日食萬錢無下筯處𨿽罄竭私帑亦不能自給矣天子立相必須厚祿以優崇大臣律身自宜戒奢而從儉豈可先處以約而薄其所養哉今俸自三錠以上者不得添米官益髙而俸益薄甚非尊尊貴貴之道也又如隨朝大小官及各處行省宣慰司皆是樞要重臣旣無所取於民又無職田可收縱添些少俸米何足爲養亷計君子猶良驥也欲責之日行千里又不飽以芻菽世無是理也宜盡取元撥職田合收子粒錢糧官爲收貯將中外合設人員分別差等而普及之隨朝官吏俸給𨿽厚米價則穹凡俸五兩月給米一石外任官吏俸給旣薄米不直錢凡俸五兩月給米二石五兩以上隨俸加之不願支米者隨時價凖之以鈔內外臺察院亷訪司事煩而形神勞官淸而交往絕比之有司量加優添所以重風憲也和林上都後山河西諸州城不系出米去處照依本處時估折價不當拘以二十五兩所以重邊鄙也無分軍民各色官吏但請俸錢者隨所給鈔數按月支米元無俸錢者隨所授品從依例增支將官收職田錢糧先盡外任數足其餘剰者盡令起運赴都以給隨朝官吏計其所得倍多於前又可無過費太倉之粟此所謂利國利官之要道也其祿旣均其政自平免致饑寒之憂自存亷恥之節然後律之以贓貪之法彼亦不得而有辭矣

專官治河

大徳三年五月河南省言河決蒲口兒等處浸歸徳府數郡百姓被災差官修築計料合修七堤二十五處共長三萬九千九十二步總用葦四十萬四千束經尺椿二萬四千七百二十株役夫七千九百二人武宗至大三年十一月河北河南道亷訪司言黃河決溢千里蒙害浸城郭漂室廬壞禾稼百姓已罹其毒然後訪求修治之方而且眾議紛紜互陳利害當事者疑惑不決必須上請朝省比至議定其害滋大所謂不預已然之獘大抵黃河伏槽之時水勢似緩觀之不足爲害一遇霖潦湍浪迅猛自孟津以東土性疏薄兼帶沙鹵又失導泄之方崩潰決溢可翹足而待近歲亳潁之民幸河北徙有司不能逺慮失於規劃使陂濼悉爲陸地東至杞縣三汊口播河爲三分殺其勢蓋亦有年往歲歸徳太康建言相次湮塞南北二汊遂使三河之水合而爲一下流旣不通暢自然上溢爲災由是觀之是自奪分泄之利故其上下決溢至今莫除卽今水勢趨下有復巨野梁山之意蓋河性遷徙無常茍不爲逺計預防不出數年曹濮濟鄆蒙害必矣今之所謂治水者徒爾議論紛紜咸無良策水監之官旣非精選知河之利害者百無一二𨿽每年累驛而至名爲巡河徒應故事問地形之髙下則懵不知訪水勢之利病則非所習旣無實才又不經練乃或妄興事端勞民動眾阻逆水性翻爲後患爲今之計莫若於汴梁置都水分監妙選亷幹深知水利之人專職其任量存員數頻爲巡視謹其防護可疏者疏之可湮者湮之可防者防之職掌旣專則事功可立較之河已決溢民已被害然後鹵莽修治以勞民者烏可同日而語哉

宣諭日本

大徳三年二月侍臣勸用兵日本上以其俗奉佛乃遣僧一山賫詔使日本詔曰有司奉陳向者世祖皇帝嘗遣補陀禪僧如智及王積翁等兩奉璽書通好日本咸以中途有阻而還爰自朕臨禦以來綏懷諸國薄海內外靡有遐遺日本之好宜復通問今如智已老補陀僧一山道行素髙可令往諭附商舶以行庶可必達朕特從其請蓋欲成先帝遺意耳至於惇好卹民之事王其審圖之日本乃遣使隨僧奉表進貢

遷官之法

大徳三年立遷官之法從七品以下屬吏部正七品以上屬中書三品以上非有司所予奪由中書取進止自六品至九品爲敕授則中書牒署之自一品至五品爲宣授則以制命之三品以下用金寶二品以上用玉寶有特旨者則有誥詞其理算論月日遷轉憑散官內任以三十月爲滿錢谷典守以二歲爲滿而理考通以三十月爲則內任官率一考升一等十五月進一階京官率一考視外任減一資外任官或一考進一階或兩考升一等或三考升二等四品則內外考通理此秋毫不可越然前任少則後任足之或前任多則後任累之一考者及二十七月兩考者及五十四月三考者及八十一月以上遇升則借升而補以後任

職官蔭敍

大徳四年定諸職官子孫蔭敍正一品子正五品敍從一品子從五品敍正二品子正六品敍從二品子從六品敍正三品子正七品敍從三品子從七品敍正四品子正八品敍從四品子從八品敍正五品子正九品敍從五品子從九品敍正六品流官於巡檢內用雜職於省札錢谷官內用從六品子近上錢谷官七品子酌中錢谷官從七品子近下錢谷官

合祀南郊之議

大徳六年合祀五方帝於南郊翰林國史院檢閱官袁桷進十議曰天無二日天旣不得有二五帝不得謂之天作昊天五帝議祭天歲或爲九或爲二作祭天名數議圜丘不見於五經郊不見於周官作圜丘非郊議后土社也作后土卽社議三歲一郊非古也作祭天無間歲議燔柴見於古經周官以禋祀爲大其義各有旨作燔柴泰壇議祭天之牛角繭栗用牲於郊牛二合配而言之增羣祀而合祠非周公之制矣作郊不當立從祀議郊質而尊之義也明堂文而親之義也作郊明堂禮儀異制議郊用辛魯禮也卜不得常爲辛作郊非辛日議北郊見於三禮尊地而遵北郊鄭玄之說也作北郊議禮官推其博徳采用之

獻官法服

初憲宗壬子年秋八月祭天於日月山用冕服自此始成宗大徳六年春三月祭天於麗正門外丙地命獻官以下諸執事各具公服行禮是時大都未有郊壇大禮用公服自此始九年冬至祭享用冠服依宗廟見用者制其後節次祭祀或合祀天地增配位從祀獻攝職事續置冠服於法服庫收掌法服二百九十有九公服二百八十容紫二百九十有五至大間太常博士李之紹王天佑疏陳親祀冕九旒服大裘而加衮裘以黑羔皮爲之臣下從祀冠服歷代所尙其制不同集議得依宗廟見用冠服制度

凡獻官諸執事行禮俱衣法服惟監察禦史二冠獬豸服靑綬凡迎香讀祝及祀日遇陰雨俱衣紫羅公服六品以下皆得借紫

諌伐逺夷

大徳六年南臺禦史中丞陳天祥諫伐西南夷疏言八百媳婦乃荒裔小夷取之不足以爲利不取不足以爲害而劉深欺上罔下帥兵伐之經過八番縱橫自恣中途變生所在皆叛旣不能治亂反爲亂眾所制食盡計窮倉皇退走喪師十八九棄地千餘里朝廷再發四省之兵使劉二巴圖總督以圖收復湖南湖北大發運糧丁夫眾至二十餘萬況當農時驅此愁苦之人往廽數千里中何事不有比聞從徵敗卒言西南諸夷皆重山復嶺陡澗深林其穿隘處僅容一人一騎上如登髙下如入井賊若乘險邀擊我軍𨿽眾亦難施爲或諸蠻逺遁阻隘以老我師進不得前旁無所掠將不戰自困矣且自徵伐倭國占城交緬諸夷以來近三十年未嘗有尺土一民之益計其所費可勝言哉去歲西徵及今此舉何以異之乞早正深罪仍下明詔招諭彼必自相歸順不須逺勞王師與小醜爭一旦之勝負也爲今之計宜駐兵近境多市軍糧內安外固漸次服之此王者之師萬全之利也茍謂業已如此欲罷不能亦當詳審成敗算定而行彼諸蠻皆烏合之眾必無久能同心捍我之理但急之則相救緩之則相疑以計使之互相讎怨待彼有可乘之隙我有可動之時徐命諸軍數道俱進服從者懷之以仁抗敵者威之以武恩威兼濟功乃易成若復捨恩任威深蹈覆轍恐他日之患有甚於今日者也不報遂謝病去

赴任程限

大徳八年定赴任官在家裝束假限二千里內三十日三千里內四十日逺不過五十日馬日行七十里車日行四十里乘驛者日兩驛百里以上止一驛舟行上水日八十里下水百二十里職當急赴者不拘此例違限百日外依例作闕

止兵馬司問盜情

中書省臣言舊制京師州縣捕盜止從兵馬司有司不與遂致淹滯自今輕罪乞令有司決遣重者從宗正府聽斷庶不畱獄且民不寃從之

疏浚吳淞

大徳八年都水庸田使瑪哈穆特集議拯治吳淞江方略參詳浙西田土多藉太湖之水灌漑所利甚大若河港閉塞不能通流湖水稍遇大雨便致泛溢渰沒田禾爲害不輕其吳淞江元受太湖澱山湖諸處湖泖上源急流衝散自古可敵千浦浙西之水來旣有源去亦有委是以不成水患近年以來因上源吳江州一帶橋洪塘岸椿釘壩塞流水艱澀又因沿江水面並左右澱山湖泖等處權豪種植蘆葦圍裹爲田邊近江湖河港隘口沙灘滋生茭蘆阻節上源太湖水勢以致湖水無力不能汛滌潮沙遂將東大江沙泥塞滿江邊𨿽有江洪水勢不能全復故道水性潤下是故潮水就其地所順下而行此天地自然之理今太湖之水不流於江而北流入於至和等塘經由太倉出劉家等港注入大海並澱山湖之水望東南流於大曹港柘澤塘東西橫泖泄於新涇上海浦注江達海今張桂榮何珍朱文祥所言吳淞江漸成痼疾頗難救療卽今與平江路總管李通議並昆山州官常從仕嘉定州達嚕噶齊燕特穆爾松江府上海縣石縣尹知水利人張桂榮朱文祥何珍徐鑄邊江久居任千戶等一同講議理合相其地宜順其水性分流泒泄出江逹海庶消湖水泛溢之患擬將上源吳江州一帶石塘橋洪水洞一百三十餘處每處展闊作一丈使太湖水勢泄流快便將太湖東南澱山湖迆東堙塞河道東西橫泖等疏深闊以泄澱山湖長泖等水及將平江路昆山州嘉定州應有堙塞河道亦行開挑分泄太湖水勢添注劉家港泄於大海又將各處江湖河港應有圍裹成田魚籪芰蘆葑稗阻水去處盡行起除禁約諸人不得似前違犯阻遏水利仍令拘該吳淞江地面嘉定州松江府上海縣等處將通徹海潮河港勸諭近民於港口築疊土壩安置透水木槽名曰水竇潮來閉竇阻遏渾沙潮退起竇泄放湖水庶江道漸有通利之望

議郊祀禮

大徳九年右丞相哈喇哈遜等言去年地震星變雨澤愆期歲比不登祈天保民之事有天子親祀者三曰天曰祖宗曰社稷今宗廟社稷歲時攝官行事祭天國之大事也陛下𨿽未及親祭宜如宗廟社稷遣官攝祭歲用冬至儀物有司豫備日期至則以聞制若曰卿言是也其豫備儀物以待事於是翰林集賢太常禮官皆會中書集議博士疏曰冬至圜丘惟祀昊天上帝至西漢元始間始合祭天地歷東漢至宋千有餘年分祭合祭迄無定論集議曰周禮冬至圜丘禮天夏至方丘禮地時旣不同禮樂亦異王莽之制何可法也今當循唐虞三代之典惟祀昊天上帝其方丘祭地之禮續議以聞按周禮壇壝三成近代增外四成以廣天文從祀之位集議曰依周禮三成之制然周禮疏云每成一尺不見縱廣之度恐壇上陿隘器物難容擬四成制內減去一成以合陽奇之數每成髙八尺一寸以合干之九九上成縱廣五丈中成十丈下成十五丈四陛陛有十二級外設二壝內壝去壇二十五步外壝去內壝五十四步壝各四門壇設於丙已之地以就陽位按古者親祀冕無旒服大裘而加衮臣下從祀冠服歷代所尙其制不同集議曰依宗廟見用冠服制度按周禮大司樂云凡樂圜鍾爲宮黃鍾爲角太簇爲徵姑洗爲羽雷鼓雷鞀孤竹之管云和之琴瑟雲門之舞冬至日於地上之圜丘奏之若樂六變則天神皆降可得而禮矣集議曰樂者所以動天地感鬼神必訪求深知音律之人審五聲八音以司肄樂夏四月壬辰中書復集議博士言舊制神位版用木中書議攺用蒼玉金字白玉爲座博士曰郊祀尙質合依舊制遂用木主長二尺五寸闊一尺二寸上圓下方丹漆金字木用松栢貯以紅漆匣黃羅帕覆之造畢有司議所以藏議者復謂神主廟則有之今祀於壇對越在上非若他神無所見也所制神主遂不用七月九日博士又言古者祀天器用陶匏席用槁鞂自漢甘泉雍畤之祀以迄後漢晉魏南北二朝隋唐其壇壝玉帛禮器儀仗日益繁縟浸失古者尙質之意宋金多循唐制其壇壝禮器考之於經固未能全合其儀法具在當時名儒輩出亦未嘗不援經而定也酌古今以行禮亦宜焉今撿討唐宋金親祀攝行儀注並雅樂節次合從集議太常議曰今欲修嚴不能一舉而大備然始議之際亦須酌古今之儀垂則後來請中書會翰林集賢禮官及明禮之士講明去取以聞中書集議曰合行禮儀非艸創所能備唐宋皆有攝行之禮除從祀受胙外一切儀注悉依唐制修之

吳淞水利記

大徳九年吳松水利記前海道千夫長任仁發以吳松江故道堙塞使震澤之水失其就下之性爲浙西居民害垂二十年慨然上疏條其利病疏導之法中書省以聞特命平章董其役乃相其山川形勢之宜髙深廣狹之度工役之數錢糧之費畚鍤之用飲食之需命民索綯乘屋具槁稭以防其卑濕爲醫藥以防其疾疫時率作以防其倦怠上以誠感下下以誠應上民乃歡呼四集樂於趨事赴功始於大徳八年冬十一月望前二日西自上海縣界吳松舊江東抵嘉定石橋迆■﹝辶裏﹞入海長三十八里一百八十一步三尺深一丈五尺闊二十五丈役夫爲數一萬五千爲工一百六十五萬一千六百七十有奇至九年二月晦畢工復置閘竇啟閉以時物無疵癘民無夭閼而事竟集復開江東西河道置木閘十年行監復開挑吳松江東西兩處河道起工於閏正月之三日自上海縣界趙屯浦大盈浦白鶴江分莊觜樊浦西浜盤龍舊江計長三十七里三百二十二步數內樊浦爲頭一河下接新涇舊江面闊二十丈餘俱深一丈五尺休於三月之二十九日夫三百四十五萬六千四百一十九旣又於廟涇盤龍以東開挑出水口子五處並新涇安置水閘二座一至江二里三百三十九步一至江一里四十七步

重制衮冕

大徳十一年九月博士議唐制天子衮冕垂白珠十有二旒以組爲纓色如其綬黈纊充耳玉簪導玄衣纁裳凡十二章在衣日月星辰山龍華虫火宗彛四章在裳藻粉米黼黻褾領爲升龍皆織成之龍章以下每章一行每行十二白紗中單黼領靑褾襈裙黼加龍山火三章毳冕以上火山二章繡冕山一章玄冕無章革帶大帶玉佩綬襪與上同舄加金飾享廟謁廟及朝遺上將徵還飲至踐阼加元服納後元日受朝及臨軒冊拜王公則服之又宋制天子服有衮冕廣尺二寸長四寸前後十有二旒二纊並貫珍珠又有珠旒十二碧鳳銜之在珠旒外冕板以龍鱗錦表上綴玉爲七星傍施琥珀餅犀各二十四周綴金絲网鈿以珍珠雜寶玉加紫雲白鶴錦裏四柱飾以七寶紅綾裏金飾玉簪導紅絲絳組帶亦謂之平天冠衮服靑色日月星山龍雉虎𨿽七章紅裙藻火粉米黻五章紅蔽膝升龍二並織成間以雲彩飾以金鈒花鈿窠裝以珍珠琥珀雜寶玉紅羅襦裙繡五章靑褾襈裾六采綬一小綬三結三玉環三素大帶朱裏靑羅四紳帶二繡四紳盤結自帶中單靑羅袾帶紅羅勒錦鹿盧玉具劍玉縹首鏤白玉雙佩金飾貫珍珠金龍鳳革帶紅襪赤舄金鈒花四紳玉鼻祭天地宗廟受冊尊號元日受朝冊皇太子則服之事未果行至延佑七年七月英宗命禮儀院速制法服八月中書省會集翰林集賢太常禮儀院官講議依祕書監所藏前代帝王衮冕法服圖本命有司制如其式

元朝典故編年考卷五

●欽定四庫全書

元朝典故編年考卷六

吏部侍郎孫承澤撰

○武宗朝

追尊孔子

至大元年加孔子號制曰先孔子而聖者非孔子無以明後孔子而聖者非孔子無以法所謂祖述堯舜憲章文武儀範百王師表萬世者也可加大成至聖文宣王遣使闕裏祀以太牢於戱父子之親君臣之義永爲聖教之遵天地之大日月之明奚罄名言之妙尙資神化祚我皇元

行銅錢

至大二年十月詔錢幣之法其來逺矣三代以降沿革不常世祖皇帝建元之初頒行交鈔以權民用已有錢幣兼行之意蓋錢以權物鈔以權錢子母相資信而有證今鈔法一新期於公私兩利重惟經久之計必復鼓鑄之規

官員便養

至大三年詔銓選官員父母衰老气力單寒者得就近遷除尢爲便益果有親年七十以上別無以次侍丁合從元籍官司保勘明白斟酌定奪

孔廟不受宦官之祭

四年遣宦者李邦寧釋奠孔子邦寧受命行禮方就位忽大風起殿上及兩廡燭盡滅燭臺底鐡鐏入地尺許無不拔者邦寧悚息伏地久之風始定

飭行鈔法

四年【時仁宗卽位未攺元】詔曰我世祖皇帝參酌古今立中統至元鈔法天下流行公私蒙利五十年於玆矣比者尙書省不究利病率意變更旣創至大銀鈔又鑄大元至大銅錢鈔以倍數太多輕重失宜錢以鼓鑄弗給新舊資用曾未再期其獘滋甚爰咨廷議允協輿言皆願變通以復舊制其罷資國院及各處泉貨監提舉司買賣銅器聽民自便應尙書省已發各處鈔本及至大銅錢截日封貯民間使者赴行用庫倒換

○仁宗朝

重名器行久任

皇慶元年禦史中丞郝天挺言自先帝卽位之時大事初定故於左右三五有功之人爵之太髙遂使近幸之臣因而相襲王公師保接迹於朝比者𨿽令追印裁罷曾未經歲又復紛然春秋云服之不衷身之災也是朝廷名器重則斗升之祿足以鼓舞豪傑名器濫則𨿽日拜卿相而人不勸矣又言國初設官在內須三十月在外須三周歲考其殿最以爲黜陟比者省院臺部之臣久者一二歲少者三五月甚有旬日之間而屢遷數易者奔走往來之不暇何暇宣風布化參理機務哉乞自今惟大臣可急闕選授其餘內外大小官屬必俟任滿方許超遷庶免朝除夕攺啟幸長姦之獘

國學貢試之法

皇慶元年命集賢學士趙孟俯禮部尙書元明善等更定國子學貢試之法

一曰升齋等第六齋東西相向下兩齋左曰遊藝右曰依仁凡誦書講說小學屬對者隸焉中兩齋左曰據徳右曰志道講說四書課肄詩律者隸焉上兩齋左曰時習右曰日新講說易詩書春秋科習明經義等程文者隸焉每齋員數不等每季考其所習經書課業及不違規矩者以次逓升

二曰私試規矩漢人驗時習日新兩齋蒙古色目驗志道據徳兩齋本學實歷坐齋二周歲以上未嘗過犯者許令充試限實歷坐齋三歲以上許充貢舉漢人私試孟月試經疑一道仲月試經義一道季月試策問表章詔誥內科一道辭理俱優爲上等凖一分理優辭平者爲中等凖半分每歲終通計其年積分至八分以上者升充髙等生員以四十名爲額蒙古色目各十名漢人二十名歲終試貢員不必備惟取實才有試同闕少者以坐齋月日先後多少爲定

三曰黜罰科條應私試積分生員其有不事課業及一切違戾規矩者初罰一分再犯罰二分三犯除名應已補髙等生員其有違戾規矩者初犯殿試一年再犯除名從學正錄紏舉之正錄知見而不紏舉者亦從正監議罰之應在學生員歲終實歷坐齋不滿半歲者並行除名除月假外其餘告假並不凖算學正錄歲終通行考校應在學生員除蒙古色目別議外其餘漢人生員三年不能通一經及不肯勤學者勒令出學其餘責罰並依舊規

行科舉

皇慶二年十一月詔惟我祖宗以神武定天下世祖皇帝設官分職徵用儒雅崇學校爲育材之地議科舉爲取士之方規模宏逺矣朕以耿躬獲承丕祚繼志述事祖訓是式若稽三代以來取士各有科目要其本末舉人宜以徳行爲首試藝則以經術爲先詞章次之浮華過實朕所不取爰命中書參酌古今定其條制其以皇慶三年八月天下郡縣興其賢者能者充賦有司次年二月會試京師中選者朕將親策焉具合行事宜於後科場每三歲一次開試舉人從本貫官司於諸色戶內推舉年及二十五以上鄕黨稱其孝悌朋友服其信義經明行修之士出結保舉以禮惇遣資諸路府兵或狥私濫舉並應舉不舉者監察禦史肅政亷訪司體察究治考試程序蒙古色目人第一場經問五條大學論語孟子中庸內設問用朱氏章句集注其義理精明文辭典雅者爲中選第二場策一道以時務出題限五百字以上漢人南人第一場明經經疑二問大學論語孟子中庸內出題並用朱氏章句集注復以已意結之限三百字以上經義一道各治一經詩以朱氏爲主尙書以蔡氏爲主周易以程氏朱氏爲主已上三經兼用古注疏春秋許用三傳及胡氏傳禮記用古注疏限五百字以上不拘格第二場古賦詔誥章表內科一道古賦詔誥用古體章表四六參用古體第三場策一道經史時務內出題不矜浮藻惟務直述限一千字以上或蒙古色目人願試漢人南人科目中選者加一等注授蒙古色目人作一榜漢南人作一榜第一名賜進士及第從六品第二名以下及第二甲皆正七品第三甲以下皆正八品兩榜並同所在官司遲悞開試日期監察禦史肅政亷訪司紏彈治罪流官子孫蔭敍並依舊制願試中選者優升一等其在官未入流品願試者聽若中選之人已有九品以上資級比附髙加一等注授若無品級止依試例從優銓注鄕試處所並其餘條目命中書省議行於戲經明行修庶得眞儒之用風移俗易益臻至治之隆咨爾多方體予至意

服色等第

延佑元年十二月定服色等第詔曰比年以來所在士民靡麗相尙尊卑混淆僭禮費財朕所不取貴賤有章益明國制儉奢中節可阜民財命中書省定立服色等第於後一蒙古人不在禁限及見當集賽諸色人等亦不在禁限惟不許服龍鳳文一職官除龍鳳文外一品二品服渾金花三品服金答子四品五品服云袖帶襕六品七品服六花八品九品服四花系腰五品以下許用銀並減鐡一命婦衣服一品至三品服渾金四品五品服金答子六品以下惟服銷金並金紗答子首飾一品至三品許用金珠寶玉四品五品用金玉珍珠六品以下用金惟耳環用珠玉一器皿除鈒造龍鳳文不得使用外一品至三品許用金玉四品五品惟臺盞用金六品以下臺盞用鍍金余並用銀一帳幕除不得用赭黃龍鳳文外一品至三品許用金花刺繡紗羅四品五品用刺繡紗羅六品以下用素紗羅一車輿除不得用龍鳳文外一品至三品許用門金妝飾銀螭頭繡帶靑幔四品五品用素獅頭繡帶靑幔六品至九品用素雲頭素帶靑幔一鞍轡一品許飾以金玉二品三品飾以金四品五品飾以銀六品以下並飾以瑜石銅鐡一內外有出身考滿應入流見役人員服用與九品同一授各投下令旨鈞旨有印信見任勾當人員亦與九品同一庶人除不得服赭黃惟許服暗花紵絲紬綾羅毛毳帽笠不許飾用金玉鞾不得裁制花樣首飾許用翠花並金釵飾各一事惟耳環用金珠碧甸余並用銀酒器許用銀壺瓶臺盞盂■﹝釒斿﹞余並禁止帳幕用紗絹不得赭黃車輿黒油齊頭平頂皂幔一諸色目人除行營帳外其餘並與庶人同一諸職官致仕與見任同解降者依應得品級不敍者與庶人同一父祖有官旣沒年深非犯除名不敍之限其命婦及子孫與見任同一諸樂藝人等服用與庶人同凡承應妝扮之物不拘上例一皂隸公使人惟許服紬絹一娼家出入止服皂褙子不得乘坐車馬余依舊例一今後漢人髙麗南人等投充怯薛者並在禁限一服色等第上得兼下下不得僭上違者職官解見任期年後降一等敍餘人決五十七下違禁之物付告捉人充賞有司禁治不嚴從監察禦史亷訪司究治禦賜之物不在禁限

經理田稅

延佑元年平章章閭言經理大事世祖已嘗行之但其間欺隱尙多未能盡實以熟田爲荒地者有之懼差而析戶者有之富民買貧民田而仍其舊名輸稅者亦有之由是歲入不增小民告病若行經理之法俾有田之家及各位下寺觀學校財賦等田一切從實自首庶幾稅入無隠差徭亦均於是遣官經理其法先期掲榜示民限四十日以其家所有田自實於官或以熟爲荒以田爲蕩或隠占逃亡之產或盜官田爲民田或指民田爲官田及僧道以田作獘者並許諸人首告十畆以下其田主及管幹田戶皆杖七十二十畆以下加一等一百畆以下流竄北邊所隠田沒官郡縣正官不爲查勘致有脫漏者量事論罪重者除名然限期猝廹貪刻用事富民黠吏並緣爲姦以無爲有虛具於籍往往有之於是人不聊生盜賊並起其獘反有甚於前者至泰定天歷之初盡革其虛增之數民始獲安

進十儒從祀

延佑二年詔以周惇頥程顥程頥張載邵雍司馬光朱熹張栻呂祖謙許衡並從祀孔子廟庭

追封孟子父母

延佑三年十月制曰朕惟繇孔子至於孟子百有餘歲而道統之傳獨得其正𨿽命世亞聖之才亦資父母教養之力也其父夙喪母以三遷之教勵天下後世推原所自功莫大焉稽諸往代實闕褒崇夫功大而位不酬實著而名不振豈朕所以致懷賢之意哉肆頒寵命永賁神休可追封其父爲邾國公母爲邾國宣獻夫人

追封周子

三年制曰蓋聞孟軻旣沒道失其傳孔子微言人自爲說諒斯文其未喪有眞儒之間生濓溪周惇頥稟元气之至精紹絕學於獨得圖太極而妙斡萬化著通書而同歸一誠俾聖教燦然復明其休功尙其不冺朕守成繼體貴徳尊賢追念前修久稽彜典已從廟廷之祀盍疏鄕國之封於戲霽月光風想淸規之如在玄衮赤芾兾寵命之斯承

舉錄隠逸

延佑七年十一月詔曰比歲設立科舉以取人材尙慮髙尙之士晦迹丘園無從可致各處其有隠居行義才徳髙邁深明治道不求聞達者所在官司具姓名牒報本道亷訪司核察奏聞以備錄用

○英宗朝

廟室之制

至治元年中書省臣言以廟制事集禦史臺翰林院太常院臣議謹按前代廟室多寡不同晉則兄弟同爲一室正室增爲十四間東西各一間唐九廟後增爲十一室宋增室至十八東西夾室各一間以藏祧主今太廟𨿽分八室然兄弟爲世止六世而已世祖所建前殿後寢往歲寢殿災請以今殿爲寢別作前廟十五間中三間通爲一室以奉太祖神主余以次爲室庶幾文情得宜謹上太常廟制制曰可期以來歲營之

夾室

省臺集議夾室制度太常博士議曰爾雅室有東西廟曰廟注云夾室前堂禮曰西夾南向注云西廂夾室明有東西夾室也夾室猶今耳房之類其制度則未之聞晉太廟十六間東西儲各一所謂儲者非夾室與唐貞觀故事遷廟之主藏於夾室西壁南北三間宋哲宗亦嘗於東夾室奉安是唐宋夾室與諸室制度無大異也今廟制皆不合古權宜一時宜取今廟十五間南北六間東西兩頭二間準唐南北三間之制壘至棟爲三間壁以紅泥以準東西序南向爲門如今室戶之制虛外以準廂所謂夾室前堂也𨿽未盡合古於今爲宜從之七月辛卯落成

拜相

至治二年十二月命拜珠爲右丞相詔曰帝王之職在論一相於以表正百司綱領庶績朕纉承丕緒厲精圖治然而澤有所未洽政有所未舉豈委任之道有遺闕歟今特命中書左丞相拜珠爲開府儀同三司上柱國錄軍國重事中書右丞相監修國史一新機務使邪正異途海宇乂寧以復中統至元之治於戲朝廷旣正著端本澄源之功風俗斯醇廣摩義漸仁之化

考正祀典

至治二年有旨議南郊祀事中書平章買閭禦史中丞曹立禮部尙書張埜學士蔡文淵太常禮儀院使王緯田天澤博士劉政等會都堂議一曰年分按前代多三年一祀天子卽位已及三年常有旨欽依二曰神位周禮大宗伯以禋祀昊天上帝注謂昊天上帝冬至圜丘所祀天皇大帝也又曰蒼璧禮天注云此禮天以冬至謂天皇大帝也在北極謂北辰又曰北辰天皇耀魄寶也又名昊天上帝又名太一帝君以其尊大故有數名今按晉書天文志中宮勾陳口中一星曰天皇上帝其神耀魄寶周禮所祀天神正言昊天上帝鄭氏以星經推之乃謂卽天皇大帝然漢魏以來名號亦復不一漢初曰上帝曰太一曰皇天上帝魏曰皇皇帝天梁曰天皇大帝惟西晉曰昊天上帝與周禮合唐宋以來壇上旣設昊天上帝第一等復有天皇大帝其五天帝與太一天一等皆不經見本朝大徳九年中書圖議正依周禮祀昊天上帝三曰配位孝經曰孝莫大於嚴父嚴父莫大於配天又曰郊祀后稷以配天此郊之所以有配也漢唐以下莫不皆然至大三年冬十月三日奉旨十一月冬至合祭南郊太祖皇帝配爲是四曰告配禮器曰魯人將有事於上帝必先有事於頖宮注告后稷也告之者將以配天也告用牛一宋會要於致齋二日宿廟告配凡遣官犧尊豆籩行一獻禮至大三年十一月二十一日質明行事初獻攝太尉同太常禮儀院官赴太廟奏告五曰大裘冕周禮司裘裳爲大裘以共王祀之服鄭司農云黑羊裘服以祀天示質也弁師掌王之五冕注冕服有六而言五者大裘之冕蓋無旒不聨數也禮記郊特牲曰郊之祭也迎長日之至也祭之日王被衮以象天戴冕璪十有二旒則天數也陸佃曰禮不盛服不充蓋服大裘以衮襲之也謂冬祀服大裘被之以衮開元及開寶通禮鑾駕出宮服衮冕至大次質明攺服大裘冕而出次宋會要紹興十三年車駕自廟赴靑城服通天冠絳紗袍祀日服大裘衮冕圖議用衮冕六曰匏爵郊特牲曰郊之祭也器用陶匏以象天地之性也注謂陶瓦器匏用酌獻酒開元禮開寶禮皆有匏爵大徳九年正配位用匏爵有坫圖議正位用匏配位飲福用玉爵七曰戒誓唐通典引禮經祭前期十日親戒百官及族人太宰總戒羣官唐祀前七日宋會要十日纂要太尉南向司徒亞終獻一品二品從祀北向行事官以次北向禮直官以誓文授太尉讀之今天子親行大禮止令禮直局管勾讀誓文圖議令管勾代太尉讀誓刑部尙書蒞之八曰散齋致齋禮經前期十日唐宋金皆七日散齋四日於別殿致齋三日於大明殿圖議依前七日九曰藉神席郊特牲曰莞簟之安而蒲越槁鞂之尙注蒲越槁鞂藉神席也漢舊儀髙帝配天紺席祭天用六彩綺席六重成帝卽位丞相衡禦史大夫譚以爲天地尙質宜止勿修詔從焉唐麟徳二年詔曰自處以厚奉天以薄攺用裀褥上帝以蒼其餘各視其方色宋以褥加席上禮官以爲非禮元丰元年奉旨不設國朝大徳九年正位槁鞂配位蒲越冒以靑繒至大三年加靑綾褥靑錦方坐圖議合依至大三年於席上設褥各依方位十曰犧牲郊特牲曰郊特牲而社稷太牢又曰天地之牛角繭栗秦用驑駒漢文帝五帝共一牲武帝三年一祀用太牢光武采元始故事天地共犢隋上帝配帝蒼犢二唐開元用牛宋正位用蒼犢一配位太牢一國朝大徳九年蒼犢二羊豕各九至大三年馬純色肥腯一牲正副一鹿用十八野豬一十八羊一十八圖議依舊儀神位配位用犢外仍用馬其餘並依舊日已行典禮十一曰香鼎大祭有三始禋爲歆神宗廟則焫蕭祼鬯所謂臭陽達於墻屋者也後世焚香蓋本乎此而非禮經之正至大三年用陶瓦香鼎五十神座香鼎香合案各一圖議依舊十二曰割牲周禮司士凡祭祀帥其屬而割牲羞爼豆又諸子大祭祀正六牲之體禮運云腥其爼熟其殽體其犬豕牛羊注云腥其爼謂豚解而腥之爲七體也熟其殽謂體解而爛之爲二十一體也體其犬豕牛羊謂分別骨肉之貴賤以爲眾爼也七體謂脊兩肩兩拍兩髀二十一體謂肩臂臑膊骼正脊脡脊橫脊正脇短脇代脇並腸三胃三拒肺一祭肺三也宋元丰三年詳定禮文所言古者祭祀用牲有豚解有體解豚解則爲七以薦腥體解則爲二十一以薦熟蓋犬豕牛羊分別骨肉貴賤其解之爲體則均也皇朝馬牛羊豕鹿並依至大三年割牲用國禮宜依舊議十三曰大次小次周禮掌次王旅上帝張氈按唐通典前祀三日尙捨直長施大次於外壝東門之內道北南向小次於午階之東西向曲禮曰踐阼臨祭祀正儀曰阼主階也天子祭祀履主階行事故云阼宋元丰詳定禮文所言周禮宗廟無設小次之文古者人君臨位於阼階蓋阼階者東階也惟人主得位主階行事今國朝太廟儀注大次小次皆在西蓋國家尙右以西爲尊也圖議依祀廟儀注

文獻通考

至治二年六月饒州路采訪得樂平州儒人馬端臨前宋宰相碧梧先生之子知前代之典章識當時之體要以所見聞著成一書名曰文獻通考凡二十四類三百四十八卷天文地理禮樂名刑財用貢賦宦職選舉學校經籍郊祀封建戶口徵役之屬可謂濟世之儒有用之學命於本路刋印進呈

鄱陽馬端臨自序云昔荀卿子曰欲觀聖王之迹則於其粲然者矣後王是也君子審後王之道而論於百王之前若端拜而議然則考制度審憲章博聞而彊識之固通儒事也詩書春秋之後惟太史公號稱良史作爲紀傳書表紀傳以述理亂興衰八書以述典章經制後之執筆操簡牘者卒不易其體然自班孟堅而後斷代爲史無會通因仍之道讀者病之至司馬溫公作通鑑取千三百餘年之事迹十七史之紀述萃爲一書然後學者開卷之餘古今咸在然公之書詳於理亂興衰而略於典章經制非公之智有所不逮也編簡浩如煙埃著述自有體要其勢不能以兩得也竊嘗以爲理亂興衰不相因者也晉之得國異乎漢隋之喪邦殊乎唐代各有史自足以該一代之始終無以參稽互察爲也典章經制實相因者也殷因夏周因殷繼周者之損益百世可知聖人蓋已預言之矣爰自秦漢以至唐宋禮樂兵刑之制賦斂選舉之規以至官名之更張地理之沿革𨿽其終不能以盡同而其初亦不能以遽異如漢之朝儀官制本秦規也唐之府衛租庸本周制也其變通張弛之故非融會錯綜原始要終而推尋之固未易言也其不相因者猶有溫公之成書而其本相因者顧無其書獨非後學之所宜究心乎唐杜岐公始作通典肇自上古以至唐之天寶凡歷代因革之故粲然可考其後宋白嘗續其書至周顯徳近代魏了翁又作國朝通典然宋之書成而傳習少魏嘗屬槁而未成書今行於世者獨杜公之書耳天寶以後蓋闕焉有如杜書綱領宏大考訂該洽固無以議爲也然時有古今述有詳略則夫節目之間未爲明備而去取之際頗欠精審不無遺憾焉蓋古者因田制賦賦乃米粟之屬非可析之於田制之外也古者任土作貢貢乃包篚之屬非可雜之稅法之中也乃若敍選舉則秀孝與銓選不分敍典禮則經文與傳注相汨敍兵則盡遺賦調之規而姑及成敗之迹諸如此類寧免小疵至於天文五行藝文歷代史各有志而通典無述焉馬班二史各有諸侯王列侯表範曄東漢書以後無之然歷代封建王侯未嘗廢也王溥作唐及五代會要首立帝系一門以敍各帝歷年之久近傳授之始末次及后妃皇子公主之名氏封爵後之編會要者仿之而唐以前則無其書凡是二者蓋歷代之統紀典章系焉而杜書亦復不及則亦未爲集著述之大成也愚自蚤歲蓋嘗有志於綴緝顧百憂薫心三餘少暇吹竽已澀汲綆不修豈復敢以斯文自詭昔夫子言夏殷之禮而深慨文獻之不足徵釋之者曰文典籍也獻賢者也生乎千百載之後而欲尙論千百載之前非史傳之實錄具存何以稽考先儒之緒言未逺足資討論𨿽聖人亦不能臆爲之說也竊伏自念業紹箕裘家藏墳素挿架之收儲趨庭之問答其餘文獻蓋庶幾焉嘗恐一旦散軼失墜無以屬來哲是以忘其固陋輒加考評旁搜逺紹門分彚別曰田賦曰錢幣曰戶口曰職役曰徵搉曰市糴曰土貢曰國用曰選舉曰學校曰職官曰郊社曰宗廟曰王禮曰樂曰兵曰刑曰輿地曰四裔俱仿通典之成規自天寶以前則增益其事迹之所未備離析其門類之所未詳自天寶以後至宋嘉定之末則續而成之曰經籍曰帝系曰封建曰象緯曰物異則通典元未有論述而采摭諸書以成之者也凡敍事則本之經史而參之以歷代會要以及百家傳記之書信而有證者從之乖異傳疑者不錄所謂文也凡論事則先取當時臣僚之奏疏次及近代諸儒之評論以至名流之燕談稗官之紀錄凡一話一言可以訂典故之得失證史傳之是非者則采而錄之所謂獻也其載諸史傳之紀錄而可疑稽論先儒之論辧而未當者研精覃思悠然有得則竊以已意附其後焉命其書曰文獻通考爲門二十有四卷三百四十有八而其每門著述之成規考訂之新意則各以小序詳之昔江淹有言修史之難無出於志誠以志者憲章之所繋非老於典故者不能爲也陳壽號善敍述李延壽亦稱究悉舊事然所著二史俱有紀傳而獨不克作志重其事也況上下數千年貫串二十五代而欲以末學陋識操觚竄定其間𨿽復窮老盡气劌目鉥心亦何所發明聊輯見聞以備遺忘耳後之君子儻能芟削繁蕪增廣闕略矜其仰屋之勤而俾免於覆車之愧庶有志於經邦稽古者或可考焉

大元通制

至治三年命完顏納丹曹伯啟等纂集累朝格例而損益之凡爲條二千五百三十有九名曰大元通制頒行天下伯啟言五刑者刑異五等今黥杖徒役於千里之外百無一生還者是一人身被五刑非五刑各底於一人也法當攺丞相是之而卒不果行

躬享太廟

至治初親祀太廟詔中書及太常禮儀院禮部定擬制鹵簿五輅以平章政事張珪畱守王伯勝將作院使明埒棟侍儀使乙刺徒滿董其事是年玉輅成明年親祀禦之後復命造四輅工未成而罷

躬享太廟備法駕服衮冕以行禮禮畢還宮鼓吹交作萬姓聳觀百年廢典一旦復見至有感泣者

辭制佛經序

至治三年上以金字藏經成命學士吳澄爲序澄辭曰主上寫經爲民祈福甚盛舉也若用以追薦臣所未諭蓋福田利益𨿽人所樂聞而輪回之說不過謂爲善者死則上通髙明其極品與日月齊光爲惡者死則下淪污穢其極下與沙虫同類其徒遂創爲薦拔之論以惑世人今列聖之神上同日月何庸薦拔且自國初以來凡寫經追薦不知其幾若未效是無佛法矣若已效是誣其祖矣撰爲文辭不可以示後世

元朝典故編年考卷六

●欽定四庫全書

元朝典故編年考卷七

吏部侍郎孫承澤撰

○泰定帝

開經筵

泰定元年開經筵命平章政事張珪翰林學士承旨和塔拉多爾黙色學士吳澄集賢直學士鄧文原王結等以帝範資治通鑑大學衍義貞觀政要等書進講厥後翰林學士承旨庫庫嘗曰天下事宰相當言宰相不得言則臺諫言之臺諫不敢言則經筵言之備位經筵得言人所不敢言於天子之前志願足矣

求言成法

泰定元年諭朕卽位以來無一人能執成法爲朕言者知而不言則不忠且陷人於罪繼自今凡有所知宜悉以聞使朕明知法度斷不敢自縱非獨朕身天下一切政務能守法以行則眾皆乂安反是則天下罹其憂苦凡事防之於小則易救之於大則難爾其以朕言明告於眾俾知所愼

授下第舉人教官

泰定元年三月中書省臣奏下第舉人仁宗延佑間命中書省各授教官之職以慰其歸今當攺元之初恩澤宜溥蒙古色目人年三十以上並兩舉不第者與教授以下與學正山長漢人南人年五十以上並兩舉不第者與教授以下與學正山長先有資品出身者更優加之不願仕者令備國子員後勿爲格從之

減止祠醮

泰定元年平章張珪言自古聖君惟誠於治政可以動天地感鬼神初未嘗徼福於僧道以厲民病國也且以至元三十年言之醮祠佛事之目止百有二大徳七年再立功徳使司積五百有九明年一增其目明年卽指爲例已倍四之上矣僧徒又復營幹近侍置作佛事指以算卦欺昧奏請增修布施莽齋自稱特奉傳奉所司不敢較問供給恐後況佛以淸淨爲本不奔不欲而僧徒貪慕貨利自違其教一事所需金銀鈔幣不可數計歲用鈔數千萬錠數倍於至元間矣凡所供物悉爲已有布施等鈔復出其外生民脂膏縱其所欲取以自利畜養妻子彼旣行不修潔適足褻慢天神何以要福比年佛事愈繁累朝享國不永致災愈速事無應驗斷可知矣臣等議宜罷功徳使司其在至元三十年以前及累朝忌日醮祠佛事名目止令宣政院主領修舉余悉減罷近侍之屬並不得巧計擅奏妄增名目若有特奉傳奉從中書復奏乃行古今帝王治國理財之要莫先於節用蓋侈用必傷財傷財必至於害民國用匱而重斂生如鹽課增價之類皆足以厲民矣上是之

罷蜑戶

泰定元年七月罷廣州福建等處蜑戶爲民仍免差稅一年初張珪奏議廣州東莞縣大步海及惠州池始自大徳元年姦民劉進程連言利分蜑戶七百餘家官給之糧三年一采僅獲小珠五兩六兩又人入水爲虫所傷死甚眾遂罷珠戶爲民其後同知廣州路塔不兒等又獻利於失列門創設提舉司監采亷訪司以其擾民復罷歸有司旣而內正少卿魏按達拉冒啟中旨馳驛督采耗廩食疲民力非舊制請悉罷遣

太學貢試之法

泰定三年更積分而爲貢舉並依世祖舊制其貢試之法從監學所擬大槪與前法略同而防閒少加嚴密焉其本學正錄各二員司樂一員典籍二員管勾一員及侍儀舍人舊例舉積分生員充之後以積分旣革於上齋舉年三十以上學行堪範後學者爲正錄通曉音律學業優瞻者爲司樂幹局通敏者爲典籍管勾其侍儀舍人於上中齋舉禮儀習熟音吐洪暢曽掌春秋釋奠每月告朔明贊眾與其能者充之

○文宗

諭飭臺臣

天歷元年諭太祖皇帝嘗訓飭臣下云美色名馬人皆悅之然方寸一有繋累卽能壞名敗徳卿等居風紀之司亦嘗念及此乎世祖初立禦史臺首命達齊爾奔帖傑兒二人協司其政天下國家猶一人之身中書則右手也樞密則左手也左右手有病治之以良醫省院闕失不以禦史臺治之可乎凡諸王百司違法越禮一聽舉劾風紀重則貪墨懼猶斧斤重則入木深其勢然也朕有闕失卿亦以聞朕不爾責也

追封伯夷叔齊

追封伯夷叔齊制略曰讓爵以明長幼之序諫伐以嚴君臣之分昔居北海之濱遺廟東山之上休光垂於千載余澤被於一方永懷孤峻之風庸示褒崇之典可追封伯夷爲昭義淸惠公叔齊爲崇讓仁惠公

建奎章閣

天歷二年命翰林煥章閣諸儒臣采輯本朝典故著經世大典置奎章閣學士建奎章閣於西宮興聖殿之西廊爲屋三間南間以藏物中間諸臣入直北間設禦座進儒臣集經史之書考帝王之治左右列珍玩命羣玉內司掌之閣官系銜初名奎章閣置大學士二員正三品東宮屬官後文宗復位升爲奎章閣學士院階正二品置大學士二員並知經筵事侍書學士從二品承制學士正三品供奉學士正四品並二員兼經筵官職

籍沒免及妻子

二年行臺禦史孔思迪言人倫之中夫婦爲重比見內外大臣得罪就刑者其妻妾卽斷付他人似與朝廷旌表貞節之旨不侔夫亡終制之令相反況以失節之婦配有功之人又與前賢所謂取失節者以配是身已失節之意不同今後凡負國之臣籍沒奴婢財產不必罪其妻子當典刑者則孥戮之不必斷付他人庶使婦人均得守節請著爲令從之

屯田東京之議

天歷二年學士虞集言京師之東瀕海數千里北極遼海南濱靑齊萑葦之場也海潮日至淤爲沃壤用浙人之法築堤捍水爲田聽富民欲得官者合其眾分授以地而定其畔以爲限能以萬夫耕者授以萬夫之田爲萬夫之長千夫百夫亦如之察其惰者而易之三年視其成以地之髙下定額朝廷以次漸徵之五年有積蓄命以官就所儲給其祿十年佩之符印得以傳子孫如軍官之法則京東民兵數萬可以近衛京師外禦島夷遠寛東南海運以紓疲民遂富民得官之志而獲其用江海遊食盜賊之類皆有所歸此都燕之至計惜元不能用至順帝之季南糧不至以禦衣禦酒乞米於張士誠可慨也

學校師道

天歷二年集賢修撰虞集疏言師道立則善人多學校者士之所受教以至於成徳達材者也今天下學官猥以資格授彊加之諸生之上而名之曰師爾有司弗信之生徒弗信之於學校無益也如此而望師道之立可乎下州小邑之士無所見聞父兄所以導其子弟初無必爲學問之實師友之遊從亦莫辧其邪正然則所謂賢材者非自天降地出安有可望之理哉爲今之計莫若使守令求經明行修成徳者身師尊之至誠懇惻以求之其徳化之及庶乎有所觀感也其次則求夫操履近正而不爲詭異駭俗者確守先儒經義師說而不敢妄爲奇論者眾所敬服非鄕原之徒者延致之日諷誦其書使學者習之入耳著心以正其本則他日亦當有所發也其次則取鄕貢至京師罷歸者其議論文藝猶足以聳動其人非若泛泛莫知根抵者矣

懷慶水利

天歷三年三月懷慶路同知阿哈瑪特言天久亢旱夏麥枯槁秋谷種不入土民匱於食近因訪問耆老咸稱丹水澆漑近山田土居民深得其利有泄水亦可漑田中統間嘗開此渠漑濟源河內河陽溫武陟五縣民田三千餘頃二十餘年後因豪家截河起堰立碾磑壅遏水勢又經霖雨渠口淤塞堤堰頺圯今分水渠口及舊渠口俱有可考若蒙依前浚治多方區畫遇旱視水緩急撤閘通流驗工分水以灌漑若霖雨泛漲閉閘退還正流禁治不得截水置碾磨栽種稻田如此則澇旱有備民樂趨利乞相視施行

奎章閣官制

至順元年正月諭奎章閣學士曰昔我祖宗睿知聰明其於致理之道自然生知朕以統緒所傳實在眇躬夙夜憂懼自惟蚤歲跋涉艱阻視我祖宗旣乏生知之明於國家治體豈能周知故立奎章閣置學士員日以祖宗明訓古昔治亂得失陳說於前使朕樂於聽聞卿等其推所學以稱朕意其勿復辭按奎章閣在西宮興聖殿之西廊爲屋三間髙明敞爽南間以藏物中間諸官入直所北間南向設禦座左右列珍玩命羣玉內司掌之閣官署銜初名奎章閣階正三品隸東宮屬官後文宗復位乃升爲奎章閣學士院階正二品置大學士五員並知經筵事侍書學士二員承制學士二員供奉學士二員並兼經筵官幕職置參書二員典籖二員並兼經筵參贊官照磨一員內掾四名內二名兼檢討宣使四名知印二名譯史二名典書四名屬官則有羣玉內司階正三品置監羣玉內司一員司尉一員亞尉二員僉司二員典簿一員令史六名典吏二名司鑰二名司膳四名給使八名專掌祕玩古物藝文監階正三品置大監兼檢校書籍事二員少監同檢校書籍事二員監丞參檢校書籍事二員或有兼經筵官者典簿一員照磨一員令史四名典吏二名專掌書籍鑑書博士司階正五品置博士兼經筵參贊官二員書吏一名專一鑑辧書畫授經郎階正七品置授經郎兼經筵譯文官二員專一訓教集賽官大臣子孫藝林庫皆從六品置提典一員大使一員副使一員司吏二名庫子一名專一收貯書籍廣成局階從七品置大使一員副使一員直長二員司吏二名專一印行祖宗聖訓及國制等書特恩創制象齒小牌五十上書奎章閣三字一面篆字一面蒙古字與輝和爾字分散各官懸佩出入宮門無禁學士院凡與諸司往復惟札送參書廳行移而已命侍讀學士虞集撰記禦書刻石閣中

南郊肆赦

至順元年十二月親祀南郊肆赦詔朕膺昊天之成命承聖祖之貽謀祗纘丕基於今三載統萬幾之兢業思兆姓之雍熙式舉禮文聿嚴報祀爰以今年十月初四日躬服衮冕致明禋於南郊尊我太祖法天啟運聖武皇帝配享上帝方至誠之孚格嘉景貺之旋臻宜施曠蕩之恩用洽溥天之慶於戲永言配命克肩昭事之心一視同仁益思鴻寧之福

加封孔子父母

至順元年制曰闕裏有家系出神明之冑尼山請禱天啟聖人之生朕聿觀人文惇求往哲惟孔氏之有作集羣聖之大成原道統則堯授舜傳之周文王論世家則契至湯下逮正考甫其明徳也遠矣故生知者出焉有開必先克昌厥後如太極之生天地如巨海之有本源云礽旣襲於上公之封考妣宜視夫素王之爵於戲君子之道考而不繆建而不悖於以惇典而敍倫宗廟之禮愛其所親敬其所長於以報功而崇徳尙篤其慶以相斯文齊國公叔梁紇可加封啟聖王魯國夫人顏氏可加封啟聖王夫人

加封宣聖夫人

至順元年制曰我國家惇典禮以彌文本閨門以成教乃睠素王之廟尙虛元嫓之封有其舉之斯爲盛矣大成至聖文宣王妻亓官氏來嬪聖室垂裕世家籩豆出房因流風於殷禮琴瑟在禦樂好合於魯堂功言邈若於遺聞儀範儼乎其合徳作爾褘衣之象稱其命鼎之銘秩秩彛倫吾欲廣關睢鵲巢之化皇皇文治天其興河圖鳳鳥之祥可特封大成至聖文宣王夫人

經世大典

至順三年纂修經世大典成三月朔日詞臣歐陽玄進表云堯舜之道載諸典謨文武之政布在方策道𨿽形於上下政無間於精粗特於紀錄之閒足見彌綸之具是以秦漢有掌故之職唐宋有會要之書於以著當代之設施於以備將來之考索我國家受命龍朔纘休鴻基發政施仁行葦之忠厚世積制禮作樂關睢之風化日興紀綱具舉於朝廷統會未歸於簡牘欽惟欽天統聖至徳誠功大文孝皇帝陛下總攬羣策躬親萬幾思祖宗創業之艱難與天地同功於經緯必有鋪張以揭皦日必有述作以藏名山爰命文臣體會要之遺意徧勅官寺發掌故之舊章仿周禮之六官作皇朝之大典臣某叨承旨諭俾綜纂修物有象而事有原質爲本而文爲輔百數十年之治迹固大略之僅存千萬億世之宏規在鴻儒之繼作謹繕寫皇朝經世大典八百八十卷目錄十二卷公牘一卷纂修通議一卷裝潢成帙隨表以聞伏取進止學士虞集經世大典序云欽惟欽天統聖至徳誠功大文孝皇帝以上聖之資纘承大統聰明睿知度越古今至讓之誠格於上下重登大寶天命以凝於是辟延閣以端居守中心之至正慨念祖宗之基業旁觀載籍之傳聞思輯典章之大成以示治平之永則乃天歷二年冬有旨命奎章閣學士院與翰林國史院參酌唐宋會要之體會稡國朝故實之文作爲成書賜名皇朝經世大典明年二月以國史自有著述命閣學士專率其屬而爲之太師丞相答刺罕太平王臣雅克特穆爾總監其事翰林學士承旨大司徒臣阿林特穆爾奎章閣大學士臣和塔拉篤爾彌實奎章閣大學士中書右丞臣撒迪奎章閣大學士太僖宗禋使臣阿榮奎章閣承制學士僉樞密院事臣朶來並以耆舊近臣習於國典任提調焉中書左丞臣張友諒禦史中丞臣趙世安等以省臺之重表率百司簡牘具來供給無匱至於執筆纂修則命奎章閣大學士平章政事臣趙世延而貳以臣虞集與學士院藝文監官屬分局修纂又命禮部尙書臣庫庫擇文學儒士三十人給以筆札而繕寫之出內府之鈔以充用是年四月十六日開局仿六典之制分天地春夏狄冬之別用國史之例別置蒙古局於其上尊國事也其書悉取諸有司之掌政而修飾潤色之通國語於爾雅去吏牘之繁詞於是定其篇目凡十篇曰君事曰臣事大君臨天下名號最重作帝號第一祖宗勲業具在史策心之精微用言以宣詢諸故老求諸紀載得其一二於千萬作帝訓第二風動天下莫大於制誥作帝制第三大宗其本也藩服其支也作帝系第四皆君事也蒙古局治之設官用人共理天下治其事者宜錄其成故作治典第五疆理廣袤古昔未有人民貢賦國用系焉作賦典第六安上治民莫重於禮朝廷郊廟損益可知作禮典第七肇基建業至於混一告成有績垂逺有規作政典第八政刑之設以輔禮樂仁厚爲本明愼爲要作憲典第九六官之職工居一焉國財民力不可不愼作工典第十皆臣事也以至順二年五月一日艸其成書繕寫呈上臣集等皆以空疎之學謬叨委屬之隆才識旣凡見聞非廣或疎逺不知於避忌或艸茅不識於憂虞諒其具藳之誠實欲更求是正疎略之罪所不敢逃竊觀唐會要創於蘇冕續於崔鉉至宋王溥而後成書宋會要始於王洙續於王珪至汪大猷虞允文二百年間三修三進竊惟祖宗之事業豈唐宋所可比方而國家萬萬年之基方源源而未已今之所述粗立其綱乃若國初之舊文以至四方之續報更加搜訪以待增修重惟纂述之初猷實出聖明之獨斷假之以歲月丰之以廩餉給之以官府之書勞之以諸司之宴禮意優渥聖謨孔彰而纂修臣寮貪冒恩私不稱旨意不勝兢懼之至惟陛下矜而恕之謹序

任官之法

至順三年六月監察禦史陳思謙言內外官非文武全才出處系天下安危能拯金革之難者不許奪情起復從之時思謙又言銓衡之獘入仕之門太多黜陟之法太簡州郡之任太淹朝省之除太速欲設三策以救四獘一曰至元三十年以後增設衙門冗濫不急者從實減並其外有選法者並入中書二曰宜參酌古制設辟舉之科令三品以下各舉所知得材則受賞失實則受罰三曰古者刺史入爲三公郎官出宰百里蓋使外職識朝廷治體內官知民間利病今後歷縣尹有能聲善政者受郎官禦史歷郡守有奇才異績者任憲使尙書其餘各驗資品通遷在內者不得三考連任京官在外者須歷兩任乃遷內職績非出類守不敗官者則循以年勞處以常調凡朝缺官員須二十月之上方許遷除帝可其奏命中書議行之

給假省親之制

至順三年六月亷訪使僧嘉努言自古求忠臣於孝子之門今官於朝十年不省覲者有之非無思親之心也由朝廷無給假省親之制而有擅離官次之禁古律諸職官父母在三百里外三年聽一給定省假二十日親不存者聴一給拜墓假十日以此推之父母在三百里以至萬里宜計道裏逺近定立假期其應省覲匿不行者坐以罪若詐冒有所規避者與詐奔喪者同科著爲令

元朝典故編年考卷七

●欽定四庫全書

元朝典故編年考卷八

吏部侍郎孫承澤撰

○順帝朝

正內外官朝儀

元統二年十月正內外官朝會儀班次一依品從蘇天爵奏曰朝覲會同國家大體班制儀式不可不肅夫九品分官所以著尊卑之序四方述職所以同逺近之風蓋位序尊嚴則觀望隆重朝廷典憲莫大於斯邇年以來朝儀𨿽設版位品秩率越班行均爲衣紫從五與正五雜居共曰服緋七品與六品齊列下至八品九品莫不皆然夫旣踰越班制遂致行立不端因忘肅敬之心殊失朝儀之禮今後朝賀行禮聽讀詔赦先盡省部院臺正從二品衙門次諸司局院各驗職事散官序列正從班次濟濟相讓與與而行如有踰越品秩差亂位序者同失儀論以懲不恪庶幾貴賤有章儀式不紊上尊朝廷之典禮下聳中外之觀瞻

皇后配饗

元統二年十月以武宗正後配饗先是三朝皇后升祔未決巴顏以問太常博士逯魯曽曰先朝旣以珍格皇后無子不爲立主今所當立者明宗母耶文宗母耶對曰珍格皇后在武宗朝已膺寶冊則文明二母皆妾今以無子之故不得立主而以妾母爲正是爲臣而廢其先君之母爲子而私尊其先父之妾豈可復蹈慕容垂之失乎集賢學士陳顥素疾魯曾乃曰唐太宗冊曹王明母爲後亦二後也奚爲不可魯曾曰堯母帝嚳庶妃堯未嘗以配嚳不法堯舜而法唐太宗耶眾服其議而巴延亦是之遂以珍格皇后配武宗擢魯曾爲禦史

襲用舊元

詔攺元統三年仍爲至元元年以繼祖徳禦史李好文言年號襲舊於古未聞襲名而不蹈實未見有益

爭罷科舉

至元元年十一月巴延矯詔罷科舉時詔已書而未用璽參政許有壬力爭之曰科舉若罷天下才人觖望巴延曰舉子多以贓敗有壬曰科舉未行時臺中贓罰無算豈盡出於舉子巴延曰舉子中可任用者惟參政爾有壬曰若張夢臣馬伯庸輩皆可任大事如歐陽玄之文章亦豈易及巴延曰科舉𨿽罷士之欲求美衣食者自能向學有壬曰爲士者初不事衣食巴延曰科舉選人實妨選法有壬曰今通事知印乃白身補官受選者甚多而科舉一歲僅三十餘人科舉於選法果相妨乎不也巴延心然其言而議已定不可中輟未幾巴延貶死翰林承旨庫庫言古昔取人以濟世用必由科舉何可廢也上采其言詔下行之

刋行名儒書

至元三年正月婺州路總管府以金華儒士金履祥所著論語孟子考證來上命刋行之其門人東陽許謙序之曰聖賢之心盡在四書四書之義補於朱子顧其立言詞約意廣讀者咸得其粗而不能悉究其義或以一偏之致自異而初不知未離其範圍世之詆訾瞀亂務爲新奇者其獘正在此耳此金先生考証之所由作也始餘三四讀自以爲了然已而不能無惑久若有得愈久而所得愈深童而習之白首不知其要領者何限其可以易心求之哉

錄用名儒

七年召遺逸朱公遷至京授翰林直學士不拜章七上乃以爲金華郡學正公遷於經傳子史百氏之書禮樂律曆制度名物之數無不通貫而悉究之用力於聖賢之道以正心誠意爲學眞知實踐爲功天性仁孝勤於著述所著有朱子詩傳疏義二十卷四書約說四卷四書通旨六卷其序詩傳疏義曰說詩之難久矣自孔子說烝民懿徳之旨孟子說北山賢勞之意而後世難其人漢儒章句訓詁詳於詩則病其繼之者說愈煩而意愈窒遼遼乎千四百年至明道先生說雄雉兩章得孔子說詩之法又數十年得朱子而備焉蓋詩主詠歌與文體不同詞若重復而意實相承也意則委婉而辭實甚倨也是則說詩者之難也朱子取法孔子又取法於孟子又取法於程子少以虛辭助字發之而其脈絡較然自明三百篇可以讀矣然虛辭助字之間似輕而重似泛而切茍有鹵莽滅裂之心未必不以易而視之也是則讀傳者又當知其難也諸家自立異者不論惟輔氏羽翼傳說條理通暢甚有賴焉而多冗長不修亦時時有相矛盾者且或傳之約者與之俱約微者與之俱微猶若未能盡也小子魯鈍膚末何足與言間因輔氏說而擴充之剖析傳文以達經旨而於未發者必究其蘊已發者不羨其辭庶幾乎微顯闡幽之意而因傳求經不難也抑嘗從事於斯矣持其無敢欺之心堅其欲自得之志語助之聲隨而爲之上下也立言之趣從而與之周旋也優遊饜飫積日累月乃若有黙契焉此不敏之資困學之方未敢以爲學也夫惟以意逆志者必有大過於斯其序四書約說云博學而詳說之將以反說約也詳說之餘能反說約則舉其槪而無不盡矣子朱子序大學則曰古之大學所以教人之法也序中庸則曰子思子憂道學之失其傳而作也二書之約如此而論語孟子則又不然記錄之詞章各有旨不能說約𨿽詳何益哉故必一一要其歸趣而言之也𨿽然詳說有毫釐之差則約說有千里之謬詳說云乎哉可不悉致其精乎詳而必精精而後約則脈絡合於統體其於講求也幾矣

親祀太廟

至元六年六月監察禦史呈嘗聞五行傳曰簡宗廟廢祭祀則水不潤下近年雨澤愆期四方多旱而歲減祀事變更成憲原其所致恐有感召欽惟國家四海乂安百有餘年列聖相承典禮具備莫不以孝治天下古者宗廟四時之祭皆天子親享莫敢使有司攝也蓋天子之職莫大於禮禮莫大於孝孝莫大於祭世祖皇帝自新都城首建太廟可知所本矣春秋之法國君卽位逾年攺元必行告廟之禮伏自陛下卽位以來於今七年未嘗躬詣太廟似爲闕典方今政化更新並遵舊制告廟之典理宜親享時帝在上都臺臣以聞奉旨若曰俟到大都親自祭

保全同气

至元六年六月毀文宗廟主削文宗後太皇后之號雅克特古斯文宗子也放之髙麗禦史崔敬上書言文皇獲不軌之愆已撤廟祀叔母有階禍之罪亦削洪名盡孝正名斯亦足矣惟念皇弟雅克特古斯太子年方在幼罹此播遷天理人情有所不忍明皇當上賓之日太子在𦇤褓之間尙未有知義當矜憫蓋武宗視明文二帝皆親子也陛下與太子皆嫡孫也以武皇之心爲心則皆子孫固無親疎以陛下之心爲心未免有彼此之論臣請以世俗諭之常人有百金之產尙置義田宗族困阨者爲之教養不使失所況皇上貴爲天子富有四海子育黎元當使一夫一婦無不得其所今乃以同气之人置之度外適足貽笑邊邦取辱外國況蠻夷之性不可測度倘生他變關系匪輕興言至此良爲寒心臣願殺身以贖太子之罪望陛下遣近臣迎歸太后太子以全母子之情盡骨肉之義天意回人心悅則宗社幸甚

秩滿考核

至元六年集賢直學士兼祕書少監程巨夫奏國朝建禦史臺𨿽有考課之目而莫得其要莫可致詰乞照前朝體例應諸道府州司縣下至曹掾等各給出身印紙歷子一卷書本人姓名出身於其前俾各處長吏聯銜結狀保明書其歷任月日在任功過於後秩滿有司詳視而差其殿最則人之賢否一覽而知考核得實庶無徼幸命卽舉行

考滿升等之規

至元六年制凡隨朝職官一考升一等兩考通升二等止六部侍郎正四品依舊例通理八十月升三品左右司郎中員外郎都事考滿升二等六部郎中員外郎主事三十月考滿升一等兩考通升二等

宣文閣崇文監

至元六年以文宗設太禧宗禋等院及奎章閣藝文監增置官屬有差至是大臣議悉革罷庫庫曰民有千金之產尙設家塾以延館客堂堂天朝一學房乃不能容耶帝然之攺奎章閣爲宣文閣藝文監爲崇文監余悉罷之

上制宣文閣記曰大統旣正海內定一乃稽古右文崇徳樂道以天歷二年三月作奎章之閣備燕閒之居將以淵潛遐思緝熙典學乃置學士員俾頌乎祖宗之成訓母忘乎創業之艱難而守成之不易也又俾陳夫內聖外王之道興亡得失之故而以自儆焉其爲閣也因便殿之西廡擇髙明而有容不加飾乎采斵不重勞於土木不過啟戶牖以順淸燠樹庋閣以棲圖書而已至於器玩之陳非古制作中法度者不得在列其爲處也跬步戶庭之間而淸嚴邃密非有朝會祠享時巡之事幾無一日而不禦於斯於是宰輔有所奏請宥密有所圖回爭臣有所繩紏侍從有所獻替以次入對從容密勿蓋終日焉而聲色狗馬不軌不物者無因而至前矣自古聖明睿知善於怡心養神培本浚源泛應萬變而不窮者未有易乎此者也蓋聞天有恆運日月之行不息矣地有恆勢水土之載不匱矣人君有恆居則天地民物有所系屬而不易矣居是閣也靜焉而天爲一動焉而天弗違庶乎有道之福以保我子孫黎民於無窮哉至順辛未孟春二日記按順帝有宣文至正二寶又有明仁殿及洪禧小璽皆楊瑀篆極精工

旣攺宣文閣庫庫請置檢討等官十六員以備進講達官有不欲者庫庫曰昔先皇以儒道致治命裕宗學於贊善王恂今經書所藏仿書當時裕宗於學生之下新署禦名習書謹呈其敬重若此世祖嘗募召我先人陳說四書及古史治亂至丙夜不寐喜曰朕令卿從許平仲學正欲以嘉言入告朕耳其向學又如此今汝不好儒寜不念聖祖神宗篤好之意乎且儒者之道君仁臣忠父慈子孝從之則人倫咸得國家咸治違之則亂爾欲亂而家吾不汝禁愼勿以斯言亂吾國也達官有慚色

賜處士謚

至正元年賜蘭溪處士金履祥謚文安履祥少從學同郡王柏及何基之門二人蓋得朱熹之傳者宋將亡遂絕意進取屏居金華山中嘗以劉恕外紀記司馬氏通鑑以前事不本於經舛謬不可信乃斷自尙書旁采子史損益之作通鑑前編他於論孟大學諸經傳及禮樂書各有注疏授其門人許謙以傳當時以爲基之淸介純實似尹和靖柏之髙明剛正似謝上蔡履祥則親得之二氏而並克於已者也居仁山之下學者因稱仁山先生及歿有司以聞賜謚文安

開古金口河

至正二年正月中書參議博囉特穆爾都水傅佐建言起自通州南髙麗莊直至西山石峽鐵板開水古金口一百二十餘里創開新河一道深五丈廣十五丈放西山金口水東流至髙麗莊合禦河接引海運至大都城內輸納是時托克托爲中書右丞相以其言奏而行之廷臣多言其不可而左丞許有壬言尢力托克托排羣議不納終於必行有壬因條陳其利害略曰大徳二年渾河水發爲民害大都路都水監將金口下閉閘版五年間渾河水勢浩大郭太史恐衝沒田薛二村南北二城又將金口已上河身用砂石雜土盡行堵閉至順元年因行都水監郭道壽言金口引水過京城至通州其利無窮工部官並河道提舉司大都路及合屬官員耆老等相視議擬水由二城中間窒礙又蘆溝河自橋至合流處自來未嘗有漁舟上下此乃不可行船之明驗也且通州去京城四十里而盧溝止二十里此時若可行船當時何不於盧溝立馬頭百事近便卻於四十里外通州爲之又西山水勢髙峻亡金時在都城之北流入郊野縱有衝決爲害亦輕今則在都城西南與昔不同此水性本湍急若加以夏秋霖潦漲溢則不敢必其無虞宗廟社稷之所在豈容徼幸於萬一若一時成功亦不能保其永無衝決之患且亡金時此河未必通行今所有河道遺迹安知非作而復輟之地乎又地形髙下不同若不作閘必致走水淺澀若作閘以節之則沙泥渾濁必致淤塞每年每月專人挑洗蓋無窮盡之時也且郭太史初作通惠河時何不用此水而逺取白浮之水引入都城以供閘埧之用蓋白浮之水澄淸而此水渾濁不可用也此議方興傳聞於外萬口一詞以爲不可若以爲成大功者不謀於眾人言不足聽則是商鞅王安石之法當今不宜有此議旣上丞相終不從遂以正月興工至四月工畢起閘放金口水流湍勢急沙泥壅塞船不可行而開挑之際毀民廬舍墳塋夫丁死傷甚眾又費用不貲卒以無功繼而禦史紏劾建言者博囉特穆爾傅佐俱伏誅

立登聞鼔院

立登聞鼓院於闕外俾有寃抑及下情不上通者擊之

榷茶之害

至正二年李宏陳言榷茶之制古所未有自唐以來其法始備國朝旣於江州設立榷茶都轉運使仍於各路出茶之地設立提舉司七處專任散據賣引規辦國課莫敢誰何每至十二月初差人勾集各處提舉司官吏關領次年據引及其到司旬月之間司官不能偕聚吏貼需求各滿所欲方能給付據引此時春月已過及還本司方欲點對給散又有分司官吏到各處驗戶散據賣引每引十張除正納官課一百二十五兩外又要取中統鈔二十五兩名爲搭頭事例錢以爲分司官吏饋贐之資提舉司𨿽以榷茶爲名其實不能專散據賣引之任不過爲運司官吏營辦資財而已上行下效勢所必然提舉司旣見分司官吏所爲若是亦復仿效遷延及茶戶得據還家已及五六月矣中間又存畱茶引二三千本以茶戶消乏爲名轉賣與新興之戶每據又多取中統鈔二十五兩上下分派各爲已私不知此等之錢自何而出其爲茶戶之苦有不可言至於得據在手碾磨方興吏卒踵門催並初限不知茶未發賣何從得錢間有充裕之家必須別行措辦其力薄例被拘監無非典鬻家私以應官限及終限不能足備上司緊並重復勾追非法苦楚此皆由運司給引之遲分司苛取之過茶戶本圖求利反受其害日見消乏情實堪憫今若中明舊制每歲正月須要運司盡將給引給付提舉司隨時派散無得停畱在庫多收分例妨誤造茶時月如有過期別行定罪仍不許運司似前分司自行散賣據引違者從肅政亷訪司依例紏治如此庶茶司少革貪黷之風茶戶免損乏之害命如所言行之

國從禮制

至正三年中書左丞烏克遜良楨以國仍舊習不遵禮制上言曰綱常皆出於天而不可變議法之吏乃言國人不拘此例諸國人各從本俗是漢南人當守綱常國人諸國人不必守綱常也名曰優之實則陷之外若尊之內實侮之推其本心所以待國人者不若漢南人之厚也請下禮官有司及右科進士在朝者會議自天子至於庶人皆從禮制以成列聖未遑之典明萬世不易之道上是之命會官議定

修三朝史

至正三年三月修遼金宋三史初世祖立國史院首命王鶚修遼金二史宋亡又命史臣通修三史延佑天歷之間屢詔修之以義例未定竟不能成至是命托克托爲都總裁特穆爾達實張起巖歐陽玄呂思誠揭傒斯爲總裁官修之或欲如晉書例以宋爲世紀而遼金爲載紀或又謂遼立國先於宋五十年宋南渡後嘗稱臣於金以爲不可待制王理者祖修端之說著三史正綂論欲以遼金爲北史太祖至靖康爲宋史建炎以後爲南宋史一時士論非不知宋爲正綂然終以元承金金承遼之故疑之各持論不決詔遼金宋各爲史凡再閱歲書成

楊維禎進正統辯曰伏覩皇帝詔旨起大梁張京兆杜本等爵某官職專修宋遼金三史越明年史有成書而正統未有所歸臣維禎謹撰三史正統辧凡二千六百餘言謹表以上者右伏以一代離合之殊固繋乎天數盛衰之變萬年正閏之綂實出於人心是非之公蓋統正而例可興猶綱舉而目可備前代異史今日兼修是非之論旣明正閏之綂可定柰三史𨿽云有作而一綂猶未有歸恭惟世祖皇帝以湯武而立國皇帝陛下以堯舜而爲君建極建中致中和而育物惟精惟一大一統以書元嘗怪遼金史之未成必列趙宋編而全備蕓臺大啟艸澤髙升宜開三百載之編年以垂千萬代之大典豈料諸儒之謙筆徒爲三國之志書春秋之首例未聞綱目之大節不舉臣維禎素讀春秋之王正月公羊謂大一統之書再觀綱目之紹春秋文公有在正統之說故以始皇二十六年而繼周統髙祖成功五年而接秦亡晉始於平吳而不始於泰和唐始於滅盜而不始於武徳稽之於古証之於今況當世祖命巴延平江南之時適應宋祖命曹彬下江南之歲親傳詔旨有過唐不及漢之言確定統宗有繼宋不繼遼之禪故臣維禎敢痛排浮議力建公言挈大宋之編年包遼金之紀載置之上所用成一代可鑑之書傳之將來永示萬世不刋之典冒乾天聽深懼冰兢下情無任瞻天望闕激切屏營之至辧曰正統之說何自而起乎起於夏后傳國湯武革世皆出於天命人心之公也統出於天命人心之公則三代而下歷數之相仍者可以妄歸於人乎故正統之義立於聖人之經以扶萬世之綱常聖人之經春秋是也春秋萬代之史宗也首書王正於魯史之元年者大一綂也五伯之權非不彊於王也而春秋必外之不使僭此綂也然則統之所在不得以割據之地彊梁之力僭僞之名而論之也尙矣先正論統於漢之後者不以劉蜀之祚促與其地之偏而奪其統之正者春秋之義也彼志三國降昭烈以儕吳魏使漢嗣之正下與漢賊並稱此春秋之罪人矣復有作元經自謂法春秋者而又帝北魏黜江左其失與志三國者等耳以致尊昭烈續江左兩魏之名不正而言不順者大正於宋朱氏之綱目焉或問朱氏述綱目主意曰在正統故綱目之絜綂者在蜀晉而抑綂者則秦昭襄唐武氏也至不得已以始皇之廿六年而始繼周漢始於髙帝之五年而不始於降秦晉始於平吳而不始於泰和唐始於羣盜旣夷之後而不始於降武徳之元又所以法春秋之大一統也然則今日之修宋遼金三史者宜莫嚴於正綂與大一統之辧矣自我世祖皇帝立國史院嘗命承旨百一王公修遼金二史矣宋亡又命詞臣通修三史矣延佑天歷之間屢勤詔旨而三史卒無成書者豈不以二史正綂之議未決乎夫其議未決者又豈不以宋渡於南之後拘於遼金之抗於北乎吾嘗究契丹之有國矣自灰牛氏之部落始廣其初枯骨化形戴豬服豕荒唐怪誕中國之人所不道也八部之雄至於安巴堅披其黨而自尊迨耶律光而其勢浸盛契丹之號立於梁貞明之初大遼之號復攺於漢天福之日自安巴堅訖於天祚凡七主歷二百一十有五年夫遼固唐之邊夷也乘唐之衰艸竊而起石晉氏通之且割幽燕以與之遂得窺釁中夏而石晉氏不得不亡矣而議者以遼乘晉統吾不知其何統也再考金之有國矣始於完顏氏實又臣屬於契丹者也至阿固達得全性命於道宗之世遂敢萌人臣之將而簒有其國僭稱國號於宋重和之元相傳九主凡歷一百一十有七年而議者又以金之平遼克宋帝有中原而謂接遼宋之統吾又不知其何統也議者又謂完顏氏世爲君長保其肅愼至太祖時南北爲敵國素非君臣遼祖神冊之際宋祖未生遼祖比宋前興五十餘年而宋嘗遣使卑詞以告和結爲兄弟晚年且遼爲翁而宋爲孫矣此又其說之曲而陋也漢之匈奴唐之突厥不皆興於漢唐之前乎而漢唐又與之通和矣吳魏之於蜀也亦一時角立而不相統攝者也而秉史筆者必以匈奴突厥爲紀傳而以漢唐爲正綂必以吳魏爲分系而以蜀漢爲正統何也天理人心之公閱萬世而不可泯者也議者之論五代又以朱梁爲簒逆不當合爲五代史其說似矣吾又不知朱晃之簒克用氏父子以爲仇矣契丹氏背唐兄弟之約而稱臣於梁非逆黨乎春秋誅逆重誅其黨契丹氏之誅爲何如哉且石敬瑭事唐不受其命而簒唐謂之承晉可乎縱承晉也謂之統可乎又謂東漢四主逺兼郭周宋至興國四年始受其降遂以周爲閏以宋統不爲受周禪之正也吁茍以五代之統論之則南唐李昪嘗立大唐宗廟而自稱爲憲宗五代之孫矣宋於開寶八年滅南唐則宋統繼唐不優於繼周繼漢乎但五代皆閏也吾無取其統吁天之歷數自有歸代之之正閏不可紊千載歷數之統不必以承先朝續亡主爲正則宋興不必以膺周之禪接漢接唐之閏爲統也宋不必膺周接漢接唐以爲統則遂謂歐陽子不定五代爲南史爲宋膺周禪之張本者皆非矣當唐明宗之祝天也自疑已爲不任社稷生靈之主願天早生聖人以主生靈自是天人交感而宋祖生矣天厭禍亂之極使之君主中國非欺孤弱寡之所致也朱氏綱目於五代之年皆細注於歲之下其餘意固有待於宋矣有待於宋則直以宋接唐綂之正矣而又何計其受周禪與否乎中遭陽九之阨而天猶不泯其社稷瓜瓞之系在江之南子孫享國又凡百五十有五年金泰和之議以靖康爲遊魂余魄比之昭烈在蜀則泰和之議固知宋有遺統在江之左矣而金欲承其絕爲得綂可乎不此之察遂斥紹興爲僞宋吁吾不忍道矣張邦昌迎康邸之書曰由康邸之舊藩嗣宋朝之大統漢家之戹十世而光武中興獻公之子九人而重耳尙在玆惟天意夫豈人謀是書也邦昌肯以靖康之後爲遊魂余魄而代有其國乎邦昌不得革宋則金不得以承宋是則後宋之與前宋卽東漢前漢之比耳又非劉蜀牛晉族屬疎逺馬牛疑迷者之可以同日語也論正閏者猶以正統在蜀正朔相仍在江東矧嗣祚親切比諸光武重耳者乎而又可以僞斥之乎此宜不得以南渡爲南史也明矣再考宋祖生於丁亥而建國於庚申我太祖之降年與建國之年亦同宋以甲戌渡江而平江南於乙亥丙子之年而我王師渡江平江南之年亦同是天數之有符者不偶然天意之有屬者不茍然矣故我世祖平宋之時有過唐不及漢宋統當絕我綂當續之諭是世祖以歷數之正綂歸之於宋而以今日接宋統之正者自屬也當時一二大臣又有奏言曰其國可滅其史不可滅也是又以編年之統在宋矣論而至此則中華之綂正而大者不在遼金而在於天付生靈之主也昭昭矣然則論我元之大一統者當在平宋而不在平遼與金之日又可推矣夫何今之君子昧於春秋大一統之旨而急於我元開國之年遂欲接遼以爲統至於咈天數之符悖世祖君臣之諭逆萬世是非之公論而不惜也吁不以天數之正華統之大屬之我元承乎有宋如宋之承唐唐之承隋承晉承漢也而妄分閏代之承欲以荒夷非統之統屬之我元吾又不知今之君子待今日爲何時待今之聖人爲何君也哉嗚呼春秋大統之義吾已悉之請復以成周之大統明之於今日也文王在諸侯凡五十年至三分天下有其二遂誕膺天命以撫方夏然猶九年而大統未集必至武王十有三年代商有天下商命始革而大統始集焉蓋革命之事間不容髮一日之命未絕則一日之統未集當日之命絕則當日之統集也宋命一日而未革則我元之大統亦一日而未集也成周不急文王五十年武王十三年而集天下之大統則我元又豈急於太祖開國五十年及世祖十有七年而集天下之大統哉抑又論之道統者治統之所在也堯以是傳之舜舜以是傳之禹湯文武周公孔子孔子沒幾不得其傳百有餘年而孟子傳焉孟子沒又幾不得其傳千有餘年而濓洛周程諸子傳焉及乎中立楊氏而吾道南矣旣而宋亦南渡矣楊氏之傳爲豫章羅氏延平李氏及於新安朱子朱子沒而其傳及於我朝許文正公此歷代道統之源委也然則道統不在遼金而在宋在宋而後及於我朝君子可以觀治統之所在矣嗚呼世隔而後其議公事久而後其論定故前代之史必修於異代之君子以其議公而論定也晉史修於唐唐史修於宋則宋史之修宜在今日而無讓矣而今日之君子又不以議公論定者自任而又諉曰付公論於後之儒者吾又不知後之儒者又何儒也此則予爲今日君子之痛惜也今日堂堂大國林林巨儒議事爲律吐辭爲經而正統大筆不自豎立又闕之以遺將來不以貽千載綱目君子之笑爲厚恥吾又不知負儒名於我元者何施眉目以誦孔子之遺經乎洪惟我聖天子當朝廷淸明四方無虞之日與賢宰臣親覽經史有志於聖人春秋之經制故斷然定修三史以繼祖宗未遂之意甚盛典也知其事大任重以在館之諸賢爲未足而又遣使艸野以聘天下之良史才負其任以往者有其人矣而問之以春秋之大法綱目之主意則槪乎其無以爲言也嗚呼司馬遷易編年爲紀傳破春秋之大法唐儒蕭茂挺能議之孰謂林林巨儒之中而無一蕭茂挺其人乎此艸野有識之士之所甚惜而不能倡其言於上也故私著其說爲宋遼金正統辧以俟千載綱目之君子云若其推子午卯酉及五運之王以分正閏之說者此日家小技之論君子不取也吾無以爲論

賜處士謚

至正三年十月賜金華處士許謙謚謙受業金履祥之門履祥曰士之爲學若五味之在和酰鹽旣加則酸醎頓變子來見我三日矣而猶夫人也豈吾之學無以感發於子耶謙聞之惕然居數年盡得其傳之妙履祥旣沒謙益肆充闡多所自得自謂吾非有大過人者惟爲學之功無間斷爾平生制行甚嚴而所以應世者不膠於古不流於俗屏迹入華山四方之士不逺百里而來受業其教人至誠諄悉內外殫盡獨不教人以科舉之文曰此義利之所由分也不出裏閭垂四十年中外名臣列其行義章凡數十上郡以遺逸應詔有司請主文衡皆莫能致世稱爲白雲先生卒有司以聞賜謚文懿

黃河議

至正四年餘闕言中原之地平曠夷衍無洞庭彭蠡以爲之匯故河嘗橫潰爲患其勢非多爲之委以殺其流未可以力勝也故禹之治河自大伾而下則析爲三渠大陸而下則播爲九河然後河之大有所瀉其力有所分而患可平也此禹治河之道也自周定王時河始南徙訖於漢而河之故道失矣故西京時受害特甚𨿽以武帝之才乘文景富庶之業而一瓠子之微終不能塞而付之無可柰何自瓠子再決而其流爲屯氏諸河其後河入千乘而徳埭之河又播爲八漢人指以爲太史馬頰者是其委之多河之大有所瀉而力有所分大抵偶合於禹所治河者由是而東都至唐河不爲害者千數百年至宋時河又南決南渡時又東南以入於淮以河之大且力惟一淮以爲之委無以瀉而分之故今之河患與武帝時無異自宋南渡至元始二百年而河旋北乃其勢然也建議者以爲當築堤起曹南訖嘉祥東西二百里以障河之北流則漸可圖以道之使南廟堂從之非以南爲壑也其慮以爲河旣北則會通之漕廢予則以爲河北而會通之漕不廢何也漕以汶而不以河也河北則汶水必微微則吾有制而相之亦可以舟可以漕書所謂浮於汶達於河者是也蓋欲防巨野而使河不妄行俟河復千乘然後相水之宜而修治之耳上以爲治河名論

修復黃河故道

至正四年五月黃河暴溢近河郡邑皆罹水患命賈魯以工部尙書爲總治河防使進秩二品授以銀印發汴梁大名十有三路民十五萬人廬州等戍十有八翼軍二萬人供役一切從事大小軍民咸稟節度便宜興繕是月二十二日鳩工七月疏鑿成八月決水故河九月舟楫通行十一月水土工畢諸埽諸堤成河乃復故道南匯於淮又東入於海帝遣貴臣報祭河伯召魯還京師論功超拜榮祿大夫集賢大學士其宣力諸臣遷賞有差賜丞相托克托世襲達爾罕之號特命翰林學士承旨歐陽玄制河平碑文以旌勞績玄旣爲河平之碑又自以爲司馬遷班固記河渠溝洫僅載治水之道不言其方使後世任斯事者無所考則乃從魯訪問方略及詢過客質吏牘作至正河防記欲使來世罹河患者按而求之其言曰治河一也有疏有浚有塞三者異焉釃河之流因而導之謂之疏去河之淤因而深之謂之浚抑河之暴因而扼之謂之塞疏浚之別有四曰生地曰故道曰河身曰減水河生地有直有紆因直而鑿之可就故道故道有髙有卑髙者平之以趨卑髙卑相就則髙不■﹝土雍﹞卑不瀦慮夫壅生潰瀦生堙也河身者水𨿽通行身有廣狹狹難受水水益悍故狹者以計辟之廣難爲岸岸善崩故廣者以訃禦之減水河者水放曠則以制其狂水隳突則以殺其怒治堤一也有創築修築補築之名有剌水堤有截河堤有護岸堤有縷水堤有石船堤治埽一也有岸埽水埽有龍尾欄頭馬頭等埽其爲埽臺及推捲牽制薶掛之法有用土用石用鐵用艸用木用杙用絙之方塞河一也有缺口有豁口有龍口缺口者已成則豁口者舊常爲水所豁水退則口下於堤水漲則溢出於口龍口者水之所會自新河入故道之潨也此外不能悉書因其用功之次第而就述於其下焉

建先儒祠

四年詔博野縣建宋儒程顥程頤祠有司歲時致祭以二儒系其邑人

遣使巡行天下

至正五年詔朕自踐阼以來至今十有餘年托身億兆之上端居九重之中耳目所及豈能周知故𨿽夙夜憂勤覬安黎庶而和气未臻災眚時作聲教未洽風俗未淳吏獘未祛民瘼滋甚豈承宣之寄糾劾之司奉行有所未至與若稽先朝成憲遣官分道奉使宣撫布朕徳意問民疾苦疏滌寃滯蠲除煩苛體察官員賢否明黜陟有罪者四品以上停職申請五品以下就便處決民間一切興利除害之事悉聽舉行

諌止外藩郡縣

至正七年順江酋長樂孫求內附請立宣撫司及置郡縣省臣將許之右司都事歸暘曰旣設郡縣有事不救則孤來附之意救之則疲中國而事外夷所謂獲虛名而受實禍也與左丞呂思誠抗辧甚力太平問其策安出暘曰可受其酋長宣撫勿責其貢稅使者賜金帛遣歸足矣卒從暘言

選名臣爲守令

七年以水旱民多失業選臺閣名臣二十六人出爲守令民間利病許實封呈省

重三皇之祀

至正九年禦史臺以江西湖東道肅政亷訪使文殊訥所言具呈中書其言曰三皇開天立極功被萬世京師每歲春秋祀事命太醫官主祭揆禮未稱請如國子學宣聖廟春秋釋奠上遣中書省臣代祀一切儀禮仿其制中書付禮部集禮官議之是年十月二十四日平章政事哈巴哈鼎珠等以聞制曰可

重東宮輔導

至正九年翰林學士兼諭徳李好文言三代聖王莫不以教世子爲先務蓋帝王之治本乎道聖賢之道存於經而傳經期於明道出治在於爲學關系至重要在得人自非徳堪範模則不足以輔成徳性自非學臻閫奧則不足以啟迪聰明宜求道徳之鴻儒仰成國家之盛事而好文天資本下人望素輕艸野之習而久與性成章句之學而寖以事廢謬膺重托負荷誠難必別加選掄庶幾國家有得人之助而好文免妨賢之譏

上命好文取史傳及先儒論說有關治體而協經旨者加以所見仿眞徳秀大學衍義之例爲書十一卷名曰端本堂經訓要義奉表以進詔付端本堂令太子習焉

定更鈔之議

至正十年定更鈔之議下詔曰朕聞帝王之治因時制宜損益之方在乎通變惟我世祖皇帝建元之初頒行中統交鈔以錢爲文𨿽鼔鑄之規未遑而錢幣兼行之意已具厥後印造至元寶鈔以一當五名曰子母相權而錢實未用歷歲滋久鈔法偏虛物價騰踴姦僞日萌民用匱乏爰詢廷臣博采輿論僉謂拯獘必合更張其以中統交鈔壹貫文省權銅錢一千文準至寶鈔二貫仍鑄至正通寶錢與歷代銅錢並用以寶鈔法至元寶鈔通行如故子母相權新舊相濟上副世祖立法之初意

分司農司

至正十三年立分司農司以右丞烏梁海左丞烏克遜良禎兼大司農卿給分司農司印西自西山南自保定河間北抵澶順東及遷民鎭凡官地及元管各屯田悉從分司農司立法佃種給鈔五百萬錠以供工價牛具農器榖種之用又略仿前集賢學士虞集議於江淮召募能種水田及修築圍堰之人各千人爲農師降名勅牒十二道募農民百人者授正九品二百人者正八品三百人者從七品就以領其所募之人所募農夫人給鈔十錠期年散歸

京師大疫

至正十八年京師大饑疫死者相枕藉宦者保布哈欲要譽一時請於上市地收瘞之帝賜鈔七千錠中宮及興聖隆福兩宮皇太子皇太子妃賜金銀及他物有差省院施者無算布哈出玉帶一金帶一銀二錠米三十四斛麥六斛靑貂銀鼠裘各一襲以爲費擇地自南北兩城抵盧溝橋掘地及泉男女異壙人以一屍至者隨給以鈔舁負相踵旣覆土就萬安慶壽寺建無遮大會至二十年四月前後瘞者二十萬用鈔二萬七千九十餘錠米五百六十餘石

宋五賢從祀

至正十九年十一月江淛行省據杭州路申備本路經歷司呈準提控案牘兼照磨承發架閣胡瑜牒嘗謂文治興隆宜舉行於曠典儒先褒美期激勵於將來凡在聞知詎容緘黙蓋國家化民成俗莫先於學校而學校之設必崇先聖先師之祀者所以報功而示勸也我朝崇儒重道之意度越前古旣已加封先聖大成之號又追崇宋儒周惇頤等封爵俾從祀廟庭報功示勸之道可謂至矣然有討論未盡尙遺先儒楊時等五人未列從祀遂使盛明之世猶有闕典惟故宋龍圖閣直學士謚文靖龜山先生楊時親得程門道統之傳排王氏經義之繆南渡後朱張呂氏之學其原委脈絡皆出於時者也故宋處士延平先生李侗傳河洛之學以授朱熹凡集注所引師說卽其講論之旨也故宋中書舍人謚文定胡安國聞道伊洛志在春秋纂爲集傳羽翼正經明天理而扶世教有功於聖人之門者也故宋處士贈太師榮國公謚文正九峯先生蔡沈從學朱子親承指授著書集傳發明先儒之所未及深有功於聖經者也故宋翰林學士參知政事謚文忠西山先生眞徳秀博學窮經踐履篤實當時立僞學之禁以錮善類徳秀晚出獨以斯文爲己任講習躬行黨禁解而正學明此五人者學問接道統之傳著述發儒先之祕其功甚大況科舉取士已將胡安國春秋蔡沈尙書集傳表章而尊用之眞徳秀大學衍義亦備經筵講讀是皆有補於國家之治道者矣各人出處詳見宋史本傳俱應追錫名爵從祀先聖廟庭可以惇厚儒風激勸後學如蒙備呈上司申達朝省命禮官討論典禮如周惇頤等例聞奏施行以補闕典吾道幸甚本省以其言具咨中書省仍命胡瑜赴都投呈至正二十一年七月中書判送禮部行移翰林集賢太常三院會議俱準所言回呈中書省二十二年八月奏準送禮部定擬五先生封爵謚號俱贈太師楊時追封吳國公李侗追封越國公胡安國追封楚國公蔡沈追封建國公眞徳秀追封福國公各給詞頭宣命遣官賫往福建行省訪問各人子孫給付如無子孫者於其故所居鄕裏郡縣學或書院祠堂內安置施行

上都宮闕

至正十九年參議中書事陳祖仁疏言自古人君不幸遇艱虞多難之時孰不欲奮發有爲成不世之功以光復祖宗之業茍或上不奉於天道下不順於民心緩急失宜舉措未當𨿽以此道持盈守成猶或致亂而況欲撥亂世反正乎夫上都宮闕創自先帝修於累朝自經兵火焚毀殆盡所不忍言此陛下所日夜痛心宜亟爲興復者也然今四海未靖瘡痍未瘳倉庫告虛財用將竭乃欲驅疲民以供大役廢其耕耨而荒其田畝何異扼其吭而奪之食以速其斃乎陛下追惟祖宗宮闕念玆在玆然不思今日所當興復乃有大於此者假令上都宮闕未復固無妨於陛下之寢處使因是而違天道失人心或致大業之隳廢則夫天下者亦祖宗之天下生民者亦祖宗之生民陛下亦安忍而輕棄之乎願陛下以生養民力爲本以恢復天下爲務信賞必罰以驅策英雄親正人逺邪佞以圖謀治道夫如是則承平之觀不日咸復詎止大都宮闕而已乎時兵破上都焚宮闕議欲修之以祖仁之言而止自是不復時巡

大都杜鵑

十九年冬十一月大都有杜鵑

尊崇朱子

至正二十二年十二月追謚朱熹父爲獻靖其制詞云考徳而論時灼見風儀之俊觀子而知父迨聞詩禮之傳久閟幽堂丕昭公論故宋左承議郎守尙書吏部員外郎兼史館校勘累贈通議大夫朱松仕不躁進徳合中行遡鄒魯之淵源式開來學闡圖書之蘊奧妙契玄機奏對𨿽忤於權姦嗣續篤生於賢哲化民成俗著書滿家欽繼志述事之光前何節惠易名之孔後才髙弗展嗟沈滯於下僚道大莫容竟昌明於永世神靈不昧休命其承可謚獻靖其攺封熹爲齊國公制詞云聖賢之蘊載諸經義理實明於先正風節之厲垂諸世褒崇豈問於異時不有巨儒孰膺寵數故宋崇文閣待制累贈寶謨閣直學士太師追封徽國公謚文朱熹挺生異質蚤擢科名試用於郡縣而善政孔多回翔於館閣而直言無隱權姦屢挫志慮不回著書立言嘉乃簡編之富愛君憂國負其經濟之長正學久達於中原渙號申行於仁廟詢諸僉議宜易故封國啟營丘爰錫太公之境土壤鄰洙泗尙觀尼父之宮墻緬想英風載欽新命可追封齊國公餘並如故

元朝典故編年考卷八

●欽定四庫全書

元朝典故編年考卷九

吏部侍郎孫承澤撰

○祕史

元人有祕史十卷續祕史二卷前卷載沙漠始起之事續捲載下燕京滅金之事蓋其本國人所編紀者書藏禁中不傳偶從故家見之錄續捲以補正史之所不載

在家羊兒年靑吉斯徵金國先取了撫州經過野狐嶺又取了宣徳府使哲伯庫爾庫裕克二人做頭哨至居庸闗見守禦的堅固哲伯說可誘他戰於是把軍馬佯回了金家見了果然盡出軍馬追襲直至宣徳府山嘴行哲伯卻翻回衝著將金國陸續來的軍馬殺敗靑吉斯中軍隨後到來將金國的契丹女眞等緊要的軍馬都勝了比至居庸殺了的人如爛木般堆著哲伯將居庸闗取了靑吉斯入闗至龍虎臺下了營遣軍馬攻取北平等郡教哲伯攻取東昌不克回了六宿卻翻回去每人牽從馬一匹晝夜兼行使金人不意中間將東昌取了

哲伯取了東昌回來與靑吉斯相合初北平被攻時金王京丞相對金主說天地气運大位子交代的時節敢到了蒙古毎好生彊盛將咱勇猛的軍馬殺絕可倚仗的居庸闗取了若再與他廝殺不勝呵只恐軍馬就潰散了莫若且歸附了蒙古皇帝教他退軍若退了軍時咱那時再做商量也者又聴得說蒙古軍馬不宜水土見生瘟病如今蒙古皇帝跟前與他女子金銀段匹試看從也不從金主說王京說的是遂歸附了靑吉斯將公主及金銀段匹等物教王京送與了靑吉斯遂將攻城軍馬退了王京親送至莫州撫州山觜行辭回了軍人將金銀等物用熟絹拴定盡力駄去了

靑吉斯自那里徵唐古特種其主布爾罕降將女子名察罕的獻與靑吉斯說俺聴得皇帝的聲名曾怕有來如今俺與你做右手出气力俺本是城郭內住的百姓若有緊急徵進卒急不能到蒙恩賜時將俺地面所產的駱駝毛段子鷹鷂常進貢皇帝說罷遂將本國駝只科斂直至趕逐不動送將來了

靑吉斯那一次徵進金主歸附了多得了段匹唐古特主歸附了多得了駱駞回至哈喇格爾地面下營了在後靑吉斯差使臣珠爾噶等通好於宋被金家阻當了以此靑吉斯狗兒年再徵金國靑吉斯要自取潼闗命哲伯攻居庸闗金主聞知命伊裏等三人領兵守闗以呼爾罕騰格哩軍人做頭鋒把住闗靑吉斯至闗見金兵大至與他對敵金兵稍退圖類吹古二人橫衝其陣金呼爾罕騰格哩軍並伊裏等軍大敗殺人滿野金主聞知遷都汴梁其餘金兵困饑人皆相食靑吉斯歸以國類吹古二人有功都賞賜了

靑吉斯至北平實喇格爾地面時哲伯已得居庸闗引兵來會初金主遷都時命其臣哈達畱守燕京靑吉斯命翁鄂羅等三人往收其府庫計金帛數目金臣哈達將金帛等物來獻與翁鄂羅等實濟爾呼圗克說昔者中都金帛皆屬金主如今中都金帛已屬靑吉斯如何敢擅取遂卻其獻獨翁鄂羅阿里哈哈紮爾受其獻及事畢歸靑吉斯問三人曾受獻否實濟爾呼圗克具陳前言靑吉斯責讓翁鄂羅賞賜實濟爾呼圗克說汝可與我做耳目

金主至汴梁稽首歸附於靑吉斯仍令其子騰格哩領百人入侍於是靑吉斯自北平經居庸闗回命哈紮爾領右手軍沿海自大寧經過女眞若便歸附卽緣彼中邊郡經烏拉諾尼二江溯洮爾河回營不然卽縱兵剿捕哈紮爾同卓齊特托倫三人至大寧其城降至女眞其主亦降其餘城池悉來歸附遂溯洮爾河回舊營了

其後太祖徵回回爲其殺使臣烏呼訥等百人臨行時伊遜夫人說皇帝渉歷山川逺去徵戰若一日倘有不諱四子內命誰爲主可令眾人先知太祖說伊遜說的是這等言語兄弟兒子並博爾濟等皆不曾提說我也忘了於是問卓沁我兒子內你是最長的說甚麼卓沁未對察罕臺說父親問卓沁莫不是要委付他他是黙爾奇斯種帶來的俺如何教他管才說罷卓沁起身將察罕臺衣領揫住說父親不曾分揀你敢如此說你除剛硬再有何技能我與你賽射逺你若勝我時便將我大指刴去我與你賽相搏你若勝我時倒了處再不起說了兄弟各將衣領揫著博爾濟哈里二人解勸太祖黙坐間有庫庫楚說察罕臺你爲甚忙皇帝見指望你當您未生時天下擾攘互相攻刼人不安生所以你賢明的母不幸被擄若你如此說豈不傷著你母親的心你父初立國時與你母一同辛苦將您兒子毎養大望你成人你的母如日般明海般深這等賢明你如何可這般說太祖說如何將卓沁那般說我子中他最長今後不可如此說察罕臺微笑著說卓沁的气力技能也不用爭諸子中我與卓沁最長願與父親並出气力若有躱避的就便殺了諤格徳依惇厚可奉教訓於是太祖再問卓沁如何說卓沁說察罕臺已說了俺二人並出气力教諤格徳依承繼者太祖說你二人不必並行天下地面盡闊教你各守封國你二人說的言語各要依著休令人恥笑如在前阿勒臺呼齊爾二人將自說的言語違了後如何了來如今他了孫見在教隨您毎以爲鑑戒又問諤格徳依如何說諤格徳依說父親恩賜教說我難說自己不能盡力謹愼行將去只恐後世子孫不才不能承繼我所言者如此太祖說諤格徳依旣如此說中也者又問圖類如何說圖類說父親指名說的兄跟前忘了的提說睡著時喚醒差去徵戰時卽行太祖說是又說哈札爾楚齊格爾鄂齊錦伯勒格臺四个弟的位子裏他的子孫各教一人管我的位子裏教一个子管我言語不差不許違了若諤格徳依的子孫每都不才呵我的子孫每豈都不生一个好的

太祖差人去對唐古特主布爾罕說你先說與我做右手如今回回百姓殺了我使臣要去與他折證你可與我做右手布爾罕未及言語其臣阿沙幹布說你气力旣不能不必做皇帝不肯與軍太祖聞此語說阿沙斡布如何敢這般說將我這軍馬徑去徵他也有何難但我初意本不徵他若天佑讓回回處回來時卻去徵他兔兒年太祖去徵回回命弟鄂齊錦居守以夫人呼蘭從行命哲伯做頭哨蘇布特做哲伯後援托歡徹兒做蘇布特後援令三人自回回住的城外繞去不許動他百姓待太祖到時卻夾攻哲伯如命從黙爾奇斯王城邊經過不曾動他百姓至第三次托歡徹爾經過搶了百姓的田禾黙爾奇斯王走出與回回王紮拉鼎相合領軍迎太祖廝殺太祖命實濟爾呼圖克做頭哨與紮拉鼎對陣敗了將追及太祖處哲伯等三人自紮拉鼎後至將紮拉鼎勝了欲入布哈爾城不得直追至申河軍馬溺死者殆盡獨紮拉鼎與黙爾奇斯逆申河走去

太祖逆申河攻取了巴達克山城至子母河博囉罕格爾地面下了營命巴拉追紮拉鼎等以哲伯蘇布特兩人有功賞賜了以托歡徹爾違教令欲廢了後不曾只重責罰不許管軍

太祖自回回地面歸命卓沁察罕臺諤格徳依三人領右手軍過阿穆爾河至玉隴哈什城下營命圖類往伊嚕勒等城下營卓沁等至玉隴哈什下營了差人來說如今俺三人內聴誰調遣太祖教聴諤格徳依調遣至是太祖得了鄂托羅爾等城於回回王過夏的阿勒坦和囉海山嶺處過夏了就等候巴拉差人去對圗類說天气暑熱可來與我相合此時圖類已取了伊嚕勒等城正攺做楚勒罕徹爾城至城破方回來與太祖相合卓沁察罕臺諤格徳依三人得了玉隴哈什城將百姓分了不曾畱下太祖處的分子及回太祖三日不許三子入見穆呼哩等說不服的回回百姓已屈服了分了的城池及分要的兒子皆是皇帝的天地佑讓旣屈服了回回百姓俺眾人皆歡喜皇帝如何這般怒兒子每旣知不是已怕了在後教他戒愼可以著他來見太祖怒遂少止教卓沁等來見太祖依舊怪責三子恐懼流汗有帶弓箭的鴻哈綽勒漫等三人向前說三子如初調習的鷹雛一般方才出徵如此怪責恐向後學上的心怠慢了如今日出入所在皆是敵人將俺如西蕃的狗般使去天若佑讓將敵人勝了凡金銀匹帛都將來獻又說這西邊有巴哈臺種的百姓哈里巴王可命俺那里出徵太祖道是怒遂息畱鴻哈琿塔噶二人命綽勒漫徵哈里巴王去了

再痕都斯坦種巴哈臺種兩間有阿嚕等種命圗魯卜岱哈尙去徵進

再命蘇布特勇士徵迆北喀喇等十一部落渡音徳爾紮雅罕二水直至策斡爾宻克哷木等城太祖再取了回回各城命人鎭守有姓呼魯宻實名雅拉斡齊的回回父子二人自玉隴哈什城來見太祖因其能知城池的緣故遂命其子莽蘇庫特與鎭守官一同管布哈爾等城又命雅拉斡齊管北平

太祖徵回回七年初命巴拉追回回王紮拉鼎並黙爾奇斯王追過申河直至痕都斯坦種地面根尋不見回來卻將痕都斯坦城邊百姓的駞羊都擄了於是太祖遂回至阿爾逹實地面過夏第七雞兒年秋回到圗喇河黒林的舊營內

靑吉斯旣住過冬欲徵唐古特從新整點軍馬至狗兒年秋去徵唐古特以伊遜夫人從行冬間於阿爾布哈地面圍獵靑吉斯騎一疋紅沙馬爲野馬所驚靑吉斯墜馬跌傷就於綽和爾哈達地面下營次日伊遜夫人對大王並眾官人說皇帝今夜好生發熱您可商量於是大王並眾官人聚會其中有托倫議說唐古特是有城池的百姓不能移動如今且回去待皇帝安了時再來攻取眾官人皆以爲是奏知靑吉斯靑吉斯說唐古百姓見咱回去必以我爲怯且這里養病先差人去唐古處看他回甚麼話遂差人對唐古特主布爾罕說你曾說要與俺做右手及我徵回回你卻不從又將言譏諷我如今已取了回回我與你折證前言布爾罕說譏諷的言語我不曾說有阿沙幹布說是我說來要與我廝殺時到你到賀蘭山來戰要金銀段匹時你往西涼來取使臣回將言說與靑吉斯靑吉斯說他說如此大話咱如何回𨿽死呵也去問他長生天知者遂到賀蘭山與阿沙幹布廝殺阿沙幹布敗了走上山賽咱軍將他能廝殺的男子並馬駝等物盡殺擄了其餘百姓縱各人所得者自要

靑吉斯在雪山住夏調軍去將阿沙幹布同上山的百姓盡絕虜了教博爾濟穆呼哩財物聴其盡力所取又對二人說金國的百姓不曾分與您如今有金國的主因種你二人均分凡好的兒子教與你擎鷹美的女子教與妻整衣已前金主曾倚仗著他做近侍將咱蒙古祖宗廢了你二人是我近侍卻將他毎來使喚者

靑吉斯自雪山起程過烏拉海城卻來攻打靈州城時唐古特主布爾罕將著金佛並金銀器皿及男女馬駝等物皆以九九爲數來獻靑吉斯止令門外行禮行禮間靑吉斯惡心了至第三日將布爾罕攺名實逹爾華命托倫殺了對托倫說初徵唐古特時我因圍獵墜馬你曾愛惜我的身體來提說要回因敵人言語不遜所以來徵蒙天佑助將他取了今有布爾罕將來的行宮並噐皿你將去者

靑吉斯旣虜了唐古特百姓殺其主布爾罕滅其父母子孫教但凡進飲食時須要提說唐古特盡絕了初因唐古特不踐言所以兩次徵進至是回來至豬兒年

靑吉斯崩後將唐古特百姓多分與了伊遜夫人靑吉斯旣崩鼠兒年右手大王察罕臺巴圖左手大王鄂齊錦同在內圖類等諸王駙馬並萬戶千戶等於吉魯爾河奎騰阿喇勒地行大聚會著依靑吉斯遺命立諤格徳依做皇帝將靑吉斯原宿衛護衛的一萬人並眾百姓毎就分付了

諤格徳依旣立與兄察罕臺商量靑吉斯皇帝父親畱下未完的百姓有巴哈臺種的王哈里巴曾命綽勒漫徵進去了如今再教鴻哈圖嚕同蒙格圖兩个做後援徵去再有喀喇欽察等十一種城池百姓曽命蘇布特徵進去了爲那里城池難攻拔的上頭如今再命各王長子巴圖伯哩庫裕克一蒙格等做後援徵去其諸王內敎巴圖爲長在內出去的敎庫裕克爲長凡徵進去的諸王駙馬萬千百戶也都敎長子出徵這都教長子出徵的緣故因兄察罕臺說將來長子出徵呵則人馬眾多威勢盛大聞說那敵人好生剛硬我兄察罕臺謹愼的上頭所以敎長子出徵其緣故是這般

諤格徳依皇帝再於兄察罕臺處商量將去說皇帝父親的見成大位子我坐了有甚技能今有金國未平我欲自去徵他以爲如何察罕臺說是但老營內委付下好人著我自這里添與你軍說來了遂委付帶弓箭的鳥爾圖哈喇畱守老營

兔兒年諤格徳依皇帝徵金國命哲伯爲頭哨遂敗金兵過居庸闗諤格徳依駐軍龍處臺分命諸將攻取各處城池諤格徳依忽得疾昏憒失音命師巫卜之言乃金國山川之神爲軍馬擄掠人民毀壞城郭以此爲崇許以人民財寶等物禳之卜之不從其病愈重惟以親人代之則可疾少間忽開眼索水飲言訖我怎生來其巫說此是金國山川之神爲祟許以諸物禳之皆不從只要親人代之諤格徳依說如今我跟前有誰當有大王圖類說洪福的父親將咱兄弟內選著敎你做了皇帝令我在哥哥跟前行忘了的提說睡著時喚醒如今若失了皇帝哥哥呵我誰行提說著喚醒著多蒙古百姓敎誰管著且快金人之意如今我代哥哥有的罪業都是我造來我又生得好可以事神師巫你咒說著其師巫取水咒說了圖類飲畢略坐間覺醉說比及我死時將孤兒寡婦擡舉敎成著皇帝哥哥知也者說罷出去遂死了其緣故是那般

諤格徳依旣將金國窮絕了名其主爲小廝掠其金帛頭畜人口而歸於汴梁北平等處立特穆齊以鎭守之遂回至嶺北下了

綽勒漫徵巴哈臺種其種歸附了諤格徳依皇帝以其地面與所產之物好就命綽勒漫等爲特黙齊官畱鎭其地令將所出金帛馬駝等物每年進貢再蘇布特的後援巴圗大王等降其喀喇欽察等三種破其俄羅斯種城悉殺虜其人惟阿蘇等城百姓虜得虜了歸附得歸附了立逹爾罕爲特黙齊官鎭守而回又在女眞髙麗處曾命紮拉伊埒臺徵進去至是再命伊蘇岱爾爲後援徵進了就爲特黙齊以鎭其地

巴圖自欽察差使人奏來說賴長生天的气力皇帝叔叔的福蔭將十一種國土百姓都收捕了因大軍將回各人分離會諸王做筵席於內我年長些先喫了一二盞伯哩庫裕克兩个惱了不曾筵會成上馬去了伯哩說巴圖與我一般如何先飲他是有髯的婦人我腳後根推倒踏他庫裕克說他是帶弓箭的婦人胸前敎柴打他額哷紮古岱子哈喇哈斯說他後頭接與他个木尾子如此說了爲俺每徵了這異種的百姓恐事有合宜不合宜處說間被伯哩庫裕克兩个這般說著不商量散了皇帝叔叔知也者

巴圖使臣旣奏了諤格徳依大怒不教庫裕克拜見說這下等的聴誰的言語敢將哥哥毀詈捨了你如棄一鳥卵如今教去邊逺處做特黙齊攻取堅城受辛苦者又說哈喇哈斯學誰來敢將俺親人毀傷罪本當殺若殺了呵人必說我偏心也和庫裕克同去伯哩是察罕臺兄弟子教巴圗對察罕臺兄處說將去

大王蒙格官人等奏說靑吉斯曽有聖旨野外的事只野外斷家裏的事只家裏斷如今庫裕克的事系野外的事只可委付巴圗自處治諤格徳依怒息召庫裕克拜見就責怪教訓說你徵進去時將軍人都打徧挫了威气你敢想俄羅斯百姓爲怕你一人投降了敢把哥哥來做敵人般欺侮我靑吉斯皇帝曾說人多則人懼水深則人死如今蘇布特前頭遮護著你與眾人得了這幾个俄羅斯種你自己羖■﹝羊歷﹞的蹄子不曾置得逞好男子初出門便惹是非因蒙格等勸諫且罷這事是野外的事你同哈喇哈斯去只教巴圗斷者伯哩行教對察罕臺知者

諤格徳依皇帝將靑吉斯時守衛的並眾散班每各各職掌照依舊制從新再宣諭了一徧

諤格徳依皇帝說我靑吉斯皇帝艱難創立國家如今敎百姓毎安寧快活休敎他辛苦遂將合行之事與兄察罕臺處商議一百姓羊羣裏可毎年只出一个二歲羯羊做湯羊毎一百羊內可只出一个羊接濟本部落之窮乏者一諸王駙馬等聚會時每毎於百姓處科斂不便當可敎千戶毎每年出騍馬並牧擠的人其人馬以時常川交替一賞賜的金帛器械倉庫等掌守的人可敎各處起人來看守一百姓行分分與他地方做營盤住其分派之人可於千戶內選人敎做一徹爾地面先因無水止有野獸無人住如今要散開百姓住坐可敎察納輝和爾臺兩个去逹哈中做營盤的地方教穿井者一使臣往來沿百姓處經過事也遲了百姓也生受如今可敎各千戶每出人馬立定紮木齊不是緊急事務須要乘坐站馬不許沿百姓處經過這幾件事因察納蘇爾和塔拉對我提說我想來也可行察罕臺知者察罕臺聴了這話都道是只依著這般行再說紮木齊一節我自這里站起迎著你立的站教巴圗自那里立起接著我立的站說將來了

諤格徳依皇帝於是將這事又宣布於諸王駙馬等知道其諸王駙馬等皆道便當好生是然後差人於各處起取上項羊馬並守倉庫紮木齊等戶所擺紮木齊命阿拉善托歡徹爾兩个整治每一站設馬夫二十人內鋪馬並使臣的廩給羊馬及車輛牛只定將則例去如有短少者家財一半沒官

諤格徳依皇帝說自坐我父親大位之後添了四件勾當一件平了金國一件立了紮木齊一件無水處穿了井一件各城池內立特黙齊鎭守了差了四件一件旣嗣天位沈湎於酒一件聴信婦人言語取鄂齊錦叔叔百姓的女子一件將有忠義的托克托呼因私恨陰害了一件將天生的野獸恐走入兄弟之國築墻寨圍欄住致有怨言

此書大聚會著鼠兒年七月於吉魯爾河奎騰河喇勒地面處下時寫畢了

元朝典故編年考卷九

●欽定四庫全書

元朝典故編年考卷十

吏部侍郎孫承澤撰

○附載遼金

賢女論政

遼女子耶律常哥論時政略言君以民爲體民以君爲心人主當任忠賢人臣當去比周則政化平陰陽順欲懷遠則崇恩尙徳欲彊國則輕徭薄賦四端五典爲治教之本六府三事實生民之命淫侈可以爲戒勤儉可以爲師錯枉則人不敢詐顯忠則人不敢欺勿泥空門崇飾土木勿事邊鄙妄費金帛滿當思溢安必慮危刑罰當罪則民勸善不寶逺物則賢者至建萬世盤石之業制諸部彊橫之心欲率下則先正身欲治逺則始朝廷按耶律氏太師舒嚕之妹小字常哥幼爽秀有成人風及長操行修潔自誓不嫁能詩文不茍作讀通歷見前人得失歷能品藻咸雍間作文以述時政

賢後諷諫

天祚妃蕭氏見遼事日非作歌諷諫曰勿嗟塞上兮暗紅塵勿傷多難兮畏夷人不如塞姦邪之路兮選取賢臣直須臥薪嘗膽兮激壯士之捐身可以朝淸漠北兮夕枕燕云又歌曰丞相來朝兮劍佩鳴千官側目兮寂無聲養成外患兮嗟何及禍盡忠臣兮罰不明親戚並居兮藩屏位私門潛畜兮爪牙兵可憐往代兮秦天子猶向空中兮望太平

宮嬪定變

金宮嬪鄭夫人侍宣宗之病宣宗病亟托以後事曰速召太子言訖而殂時有貴妃龎氏以其子長不立衷懷怨望鄭氏恐其爲變祕不發喪后妃問安寢閣紿入別室鎖之急召大臣傳位太子始啟戶出后妃發喪龎氏之子急奔入事已定人服夫人之明智

金朝再生禮

皇帝本命前一年季冬之月擇吉日前期禁門除地地置再生室母后室先帝神主輿在再生室東南倒植三歧木其日以童子及產醫嫗置室中一婦人執酒一叟持矢箙立於室外有司請神主降輿致奠奠訖皇帝出寢室詣再生室羣臣奉迎再拜皇帝入室釋服跣以童子從三過岐木之下毎過產醫嫗致詞拂拭帝躬童子過岐木七皇帝臥木側叟撃箙曰生男矣太巫幪皇帝首興羣臣稱賀再拜產醫嫗受酒於執酒婦以進太巫奉𦇤褓絲結等物贊祝之預選七叟各立禦名系於彩皆跪進皇帝選嘉名受之賜物再拜退羣臣皆進𦇤褓彩結等物皇帝拜先帝諸禦容遂宴羣臣

史臣曰善哉蘇爾威汗之垂訓後嗣也孺子無不慕其親者嗜欲深而愛淺妻子具而孝衰人人皆然而況天子乎再生之儀歲一周星使天子一行是禮以起其孝心夫體之也眞則其思之也切孺子之慕將有油然發於中心者感發之妙非言語文字之所能及善哉蘇爾威汗之垂訓後嗣也使之以三過歧木母氏劬勞能無念乎終之以拜先帝禦容敬承宗廟宜何如哉

金人讓國

金阿固達百戰而得天下以位授其弟其弟烏奇邁有子十餘以位還其兄至於斡裏雅布烏珠又皆阿固達之子也太宗委以軍國之重曽無猜疑而二臣亦傾身爲國無少避忌史臣以爲金之家法勝於唐太宗宋太宗逺矣

金臣諫疏

金世宗欲幸金蓮川梁襄疏諌略言金蓮川在重山之北地積陰冷五榖不殖郡縣難建蓋自古極邊荒棄之壤也气候殊異中夏降霜一日之間寒暑交至特與上京中都不同燕都地處雄要北倚山崄南壓區夏若坐堂隍俯視庭宇本地所生人馬勇勁亡遼𨿽小止以得燕故能控制南北坐致宋敝燕蓋京都之選首也況今又有宮闕井邑之繁麗倉府武庫之充實百官家屬皆處其內非同曩日之陪京也居庸古北松亭楡林等關東西千里山峻相連近在都畿易於據守皇天本以限中外開大金萬世之基而設也柰何無事之日越居艸萊輕不貲之聖躬愛沙磧之微涼忽祖宗之大業此臣所惜也又行幸所過山徑阻修林谷晻靄上有懸崖下多深壑垂堂之戒不可不思臣聞漢唐離宮去長安百許裏然武帝幸甘泉遂中江充之姦太宗居九成幾致結社之變太康畋於雒汭后羿距河而失邦魏帝拜陵近郊司馬懿竊權而簒國隋煬海陵𨿽惡徳貫盈人誰敢議止以離棄宮闕逺事巡徵其禍遂速皆可爲殷鑑

金臣條議

金貞佑二年進士劉炳條議時政其略結人心以固基木天子惠人不在施予在於除其同患因所利而利之今艱危之後易於爲患因其欲安而慰撫之則忠誠親上之心當益加於前日臣願寛其賦役信其號令凡事不便者一切停罷時遣重臣按行郡縣延見耆老問其疾苦選亷正黜貪殘拯貧窮卹孤獨勞來還定則效忠徇義無有二志矣故曰安民可與行義危民易與爲亂惟陛下畱神

金人科目

登科記云道散而有六經六經散而有子史子史之是非取證於六經六經之折中必本諸道道也者通治之路天下之理具焉二帝三王所傳是已三代而上道見於事業而不在於文章三代而下道寓於文章而不純於事業故鄕舉裏選取人之事業也射策較藝取人之文章也兩漢以經術取士六朝以薦舉得人莫不稽考於經傳子史焉隋合南北始有科舉自是盛於唐增光於宋迄於金又合遼宋之法而潤色之不以六藝爲致治之成法進士之目名以鄕貢進士者本周之鄕舉之遺意也試之以賦義策論者本漢射策之遺法也金天會攺元始設科舉有詞賦有經義有同進士有同三傳有同學究凡五等詞賦於東西兩京或蔚朔平顯等州或涼庭試試期不限定月日試處亦不限定州府詞賦之初以經傳子史內出題次又令逐年攺一經亦許注內出題以詩書易禮春秋爲次蓋循遼舊也至天眷三年浙津府試迨及海陵天徳三年親試於二京貞元二年遷都於燕自後止試於浙津府收遼宋之後正隆一年以五經三史正文內出題明昌二年攺令五經子史內出題仍與本傳此詞賦之大略也經義之初詔試眞定府所放七十二賢榜迨及蔚州析津令易詩書禮春秋專治一經內出題蓋循宋舊也天徳三年罷去經義之大略也天眷三年令大河以南別開舉場謂之南選貞元二年遷都於燕遂合南北通試於燕正隆二年令每二年一次開辟立定程限月日更不擇日以定爲例府試初分六路次九路後十路此限定月日分格也天徳二年詔舉人鄕府省禦四試中第明昌三年罷去禦試止三試中第府試五人取一名合試依大定間例不過五百人後以舉人漸多會試四人取一名得者常不下八九百人禦試取奏旨此限定場數人數格也自天眷二年浙津放第於廣陽門西一僧寺門上唱名至遷都後命宣陽門上唱名後爲定例此唱名之格也明昌初五舉終場人直赴禦試不中者別作恩榜賜同進士出身會元禦試不中者令榜末安挿府元被黜者許來舉直赴部初貞佑三年終場人年五十以上者便行該恩此該恩之格也大定三年孟宗獻四元登第特授奉直大夫第二第三人授儒林郎餘皆從仕郎後不得爲例明昌間以及第者多第一甲取五六人狀元授一十一官第三人授九官餘皆授二官此授官之法也進士第一任丞簿軍防判第二任縣令此除授之格也近披閱金國登科顯官升相位及各卿士大夫間見疊出代不乏人所以翼贊百年如大定明昌五十餘載朝野閒暇時和歲丰則輔相佐佑所益居多科舉亦無負於國家矣是知科舉豈徒習其言說誦其句讀摛章繪句而已哉篆刻雕虫而已哉固將率性修道以人文化成天下上則安富尊榮下則孝弟忠信而建萬世之長策科舉之功不其大乎國家所以稽古重道者以六經載道所以重科舉也後世所以重科舉者以維持六經能傳帝王之道也科舉之功不其大乎庚子季秋朔日東原李世弼序

元朝典故編年考卷十

