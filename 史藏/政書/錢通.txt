四庫全書錢通

﹝明﹞胡我琨撰

欽定四庫全書

史部十三

錢通

政書類三

邦計之屬

提要

臣等謹案錢通三十二卷明胡我琨撰我琨字自玉四川人其書專紀明代錢法而因及於古制首曰正朔一統次曰原曰制曰象曰用曰才曰行曰操曰節曰分曰異曰獘曰文曰閏凡十三門每門之中各爲小目其載明制起洪永訖萬曆徵引各史紀志列傳以及古今說部各種文集其於明代錢幣沿革條分縷晰多明史食貨志及明會典明典彚諸書所未備者至敍述古制如引桂海虞衡志記右江之銅引宋會要記利州諸監錢數又足補唐宋各史及三通所未詳他如錢象門之黃河錢投河國錢諸品又董逌洪遵李孝美顧烜各家舊譜所未載其采摭可謂詳博中如劉仁恭丸土爲錢之類乃一時謬制亦仿圖其式未免稍雜然義取賅備不得不巨細兼收正未可以叢脞譏也

乾隆四十三年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●錢通原序

古之欲通天下之故而利民用者自太昊以金始迄禹湯時水旱爲厲民用多艱乃卽山廣鑄濟金之窮以濟民而用以溥利者抑又至矣泉義取水水之爲物流行坎止不失其常舉江湖河海以及溪澗溝涔無不分委而匯其源滿其量及秦以錢名則從戈而利害之倪倚伏矣誰能神而明之通變於未窮乎予才詘識疎謬叨冶役值圜政極塞之秋枯心竭力勉圖整頓卒不易得因簡羣書懸爲一鑑反復揣摩竊有慨焉彼治平大道曰生財財之生也惟無以戕之則生無以祕之則生生者通之也以天下之物情調適於輕重髙卑緩急盈縮咸得其平而凖之上下相濟流於不滯損益相濟沛於不涸是又以濟之者通之然通之法未易言也錢以濟金而法不能使錢濟世詎曰無法上握而下撓之朝從而暮拂之此利而彼蠧之況今鑪槖如雲工散權分銅湧錢滯卽能者在職而天人交詘姦獘橫生嫌怨相持踟躕四顧仰屋興嗟試起古人而問焉亦莫能度若津者究且金與錢與法俱窮蓋本末之緘未逗而子母之脈皆槁矣將柰之何易曰幹始能以美利利天下不言所利大矣哉玆言也其鑄世之良模也予閱阿堵之迹不勝收但取預家國之資類萬物之情者隨意筆之此中無限陰陽變幻之狀古今升沈之局聊一點綴以呼沈夣此錢通所繇作也是役也予剏其旨而彚之西湖何方二友刪繁補遺以卒其業曷以次之蓋事必有所始不尋始何以識因革考制所以先討原也制考而代更之利病靡不晣無象焉則制曷繇考凡輪廓肉好文號銖兩測古者緣象索神或行或阻有機焉非秪求眞僞於形似也象立而用張一代之制必通一代之用豈眞亡用器乎然運用者才鮮才則用不神故受之以才濟才者術微術則用不廣故受之以術而且以是明操以是愼節顯然語天下咸有定分而不可踰也安分則常否則異述異正期人居易俟之不然者有獘而無利故攻獘獨詳若名章奇什丁寧告戒一言而利獘何可不悉登之以資擬議故以文終焉書成適秋月在閏且十二分與歲功等復取十二分中不及彚者閏如其時總之不先時制則法不尊首以尊時斯後先不易之規得憲章而觀其溥通乎覧是編者將謂經術卽在是歟抑別有道焉如瓊山所云新天下之耳目通天下之貨物革天下之宿獘利天下之人民者耶嗟嗟時異世殊萬慮難齊百艱莫卹卽西漢晁董公孫軰復出誰能濟經術之窮而通天下之故者哉予日望之西蜀胡我琨

錢通原序

●凡例

一是書之作寔繇百貨皆資一錢流則顯碩之脛翼積則旤亂之叢淵金土價侔業不見於挽世布刀權縮猶可望於通人三家邨掌貝囊蚨亦沾沾自足萬石君緡山貫海必岌岌多虞惟行有用之財故制無用之器旌心誠欲其賤標目聊取夫通名之揭焉利云漙已

一作書之意搜冶𨿽古崇鑄惟王總之錢以濟時國以興法周立九圜而漢則刀錯唐行元寶而宋則楮交卽或藉之爲規要必擅其所統先進後進疇違昭代之氓生今用今不倍會朝之典首尊皇制目信憲章庶幾眾志不惑而克從官籍可稽而曷獘

一泉書所彚興故靡全紀事紀文粗備徒煩裂錦審端審委詳擷寧厭濫觴蓋欲徵掌府之權衡何所恃腹笥之江海曹收獨鬯抉祕紏愆將稱大備於孔方豈乏余緒於阿堵分門彷諸成歲合璧像其扐奇務發千古金气之精靈以成一代玉函之要義持玆十三卷可助百一思也

一泉譜括諸夷夏象繪式自洪遵𨿽非腐繭以抽絲固可囤狐而緝毳慚人套襲多恐雷同種類分系不妨星綴故疏冶鑄之繇於制部寄天奇之品於異門之代之名仍畱舊識曰志曰紀或見殊塗惟外品不移緣四夷無考直可云稱王於夜郎不幾乎嘆洋於河伯

一羣籍之括櫽甚繁而大意之垂鑑自定是以甄凖聖賢塗合錄期廉鄙風興匏史稗官固其不廢丘墳籌範乃所必先扼要從文獻之徵提綱擇典會之載烱戒攸寓異獘加詳媺惡非有壚錘寶貨總當揚扢且歷代鼓鑄互有得失而本朝流行蚤有規模下及僸倷袾褵中多嫏嬛宛委冗芟同耨瘢索垢吹不使豕渡西河錯成縣鐵何至牛捐玄海陶務生銅

一錢幣之設紛布自浮筆舌之家纂組彌極卽有端明讀史之法而寡文裕柯事之精非蹈固陋以廣虫冰則墮荒唐而作狐野玆引書間爲損益捃迹不彊分聯長或篇收短或句拾必窮源而探委匪割鶴以企鳬庶帙可方乎指南而觀不囏夫撲滿矣

一分類頗稱權輿系閏每多瑣礫然學古貴乎博患其不精而惕世貴乎周患其不備寶見聞之斷楮詟出入之流泉豈郊天鼓必麟皮抑覲帝香須龍腦如其當意奚復分肢醫巫之玉札芝莖珍爲上藥而牛溲馬浡亦佐不虞貨殖之鐵冶魚鹽居爲奇貨而犀尖象齒誠獲其時俾美利歸之類余將疢疾瘳於貫朽

一權歸私冶鄧通因以起家利自官衡劉濞卒而滅國招鑄濫於唐徳盜樣侈於宋仁任鉛錢之橫流致銀錫之壅塞非今如爾自古已然識漫之篆旣無磨郭之令又鮮如或愛工弛器必致隠局爭銅懸式可復見之何人倒換安能行之此日所以壚難緝刷銖孰提秤非詳制幣而警其繇是設陷穽而誘之入援實以況平世飾辯以代刑書公不侵漁僞無耗蠧

一班固作漢書不及和帝李燾續宋表亦止靖康非近事之難編固遺規之有待矧我列聖之鑄功冶徳足以昭示無疆而玆三朝之芳■﹝範上土下﹞懿型正在流傳莫考徵所聞於神廟吾從大夫奏其議於今皇以俟君子疇云通史亦曰錢經

一書若令種類之混淆必致次第之顚倒要是淘金揀玉直難得手應心今固位置頗嚴而或紕綴不少分門序代己從事迹費搜求繆後漏先安向文詞工探討且讀書只須識字然走馬亦可吹藜總冀錢神之有靈罔顧筆花之無色

一樓輸二酉乃媿惠施之藏車戴一星更歉侯巴之問論衡無繇竊得鄰家何處借看況乎襪綫其才甕天其見目以鈍而刺不深心以乏而記不彊遺蠧必多汗牛宜補敢虛遊刅之地用待伐山之編則題糕者有糗餌之稽藉稻者爲瑯琊之志

錢通凡例

●欽定四庫全書

錢通卷一

﹝明﹞胡我琨撰

○正朔一統

會朝以歷代之八成九式經錢贊邦用帥圜府之屬而飭鼓鑄之法乃施式於都郡而立其監設其員陳其制牓以木楔曰不用法者國有常刑凡浙豫洛閩黔粵之克充冶者寶泉有局宣課有司入其職於受藏受用之府則頒俸糈於僚寀軍旅去鉛錫贗僞民𨿽衺而不時而規模自宏逺矣

洪武初置寶源局於應天府鑄大中通寶錢與歷代錢兼行以四百爲一貫四十爲一兩四文爲一錢設官專管江西等行省各置貨泉局頒大中通寶大小五等錢設官鑄造令戶部及各行省鑄洪武通寶錢其制凡五等當十錢重一兩當五錢重五錢當三當二重皆如其當之數小錢重一錢【會典】

洪武初令所在湖池民舟經渉其河泊之官敢有妄取水面錢者罪不赦

洪武二年令凡買賣田宅頭匹赴務投稅除正課外每契本一紙納工本銅錢四十文餘外不許多取【同上】

洪武二年時倭冦刼掠蘇州崇明沿海皆患太倉衛守禦指揮僉事翁徳帥官軍捕之遇於海門之上幫擊殺不可勝數生獲數百人得其兵器海舟奏之詔以徳有功升本衛指揮副使其官挍賞綺帛白金有差戰溺死者加賜錢布米【皇明從信錄】

洪武六年禁民間私鑄銅錢凡私鑄者許作廢銅送官每斤給官錢一百九十文諸稅課內如有私錢亦爲更鑄【會典】

洪武七年十月皇太子臨大本堂召東宮贊讀及諸王伴讀凡二十五人立庭下諭之曰爾等離父母去墳墓者三年矣今冬气向深艸木搖落寧不惻然動懷土之情乎吾已爲爾請於上宜各旋歸歸卽遄至毋久淹爲也因出內府錢分賜以爲道裏費【識小錄】

洪武八年令中書省造大明寶鈔取桑穰爲鈔料其制方髙一尺闊六寸許以靑色爲質外爲龍文花欄橫題其額曰大明通行寶鈔內上兩旁復爲篆文八字曰大明寶鈔天下通行中圖鈔貫狀十串則爲一貫其下曰戶部奏準印造大明寶鈔與銅錢通行使用僞造者斬告捕者賞銀二百五十兩仍給犯人財產若五百文則畫鈔爲五串餘如其制而遞減之每鈔一貫折銅錢一千文銀一兩其餘以是爲差其等凡六曰一貫五百文四百文三百文二百文一百文每鈔四貫易赤金一兩禁民間不得以金銀物貨交易違者治罪告發者就以其物給賞若有以金銀易鈔者聽凡商稅課錢鈔兼收錢十之三鈔十之七一百文以下則止用銅錢【會典】

洪武八年詔造大明寶鈔時廣開錢局民間皆毀銅器輸官鼓鑄甚勞姦民復盜鑄上以宋有交會法元時亦常造交鈔及中統至元寶鈔易於流轉可以去鼓鑄之害遂詔中書省造之【從信錄】

洪武八年初上以西畨產馬其所用泉貨與中國異自更錢幣馬至者少乃命成以羅綺綾帛並巴茶往市之【同上】

洪武十年令各布政司復設寶泉局鑄小錢與鈔兼行【會典】

洪武十五年設殿閣大學士上曰各官系侍從近臣例無所掌印信俱於翰林院到任十八年又命殿閣大學士左右春坊大學士俱爲翰林院官本院自學士下至孔目醵錢慶狀元於本院學士上坐及第三人坐前之左講讀坐前之右餘皆傍坐後月三人同答席其第一人出錢倍於第三人皆舊典也【識小編】

洪武十九年八月上覽宋史見太宗攺封樁庫爲內藏庫顧謂侍臣曰人君以四海爲家何有公私之別太宗宋之賢君亦復如此它如漢靈帝之西苑唐徳宗之瓊林大盈庫不必深責也宋自幹徳開寶以來有司計度支所缺者必藉其數以貸於內藏候課賦有餘則償之凡有司用度乃國家經費何以貸爲缺而許貸貸而復償是猶爲商賈者自與其家較量出入及內藏旣盈乃以牙籖別有名物參驗帳籍晚年出籖示眞宗曰善保此足矣貽謀如此何足爲訓太宗首開私財之端及其後世困於兵革三司財帛耗竭內藏積而不發間有發緡錢幾十萬以佐軍資便以爲能行其所難皆繇太宗不能善始故也【從信錄】

洪武二十二年令造小錢一十文至五十文以便民用每生銅一斤鑄一百八十折二錢八十當三錢五十四當五錢三十二當十錢一十六【同上】

洪武二十二年上賜王弼緡錢五萬造第鳳陽鈔二千錠與葺先塋【同上】

洪武二十三年令各司府提調正官監督官攢人等盤點在庫一應錢帛若金銀錢鈔並疋帛零叚解赴京庫麤重什物及銅錫鐵器收貯備用不堪瑣碎物件當官燒毀舊破衣服給付孤老仍俱開數目稽考

洪武二十三年復定錢制每小錢一文用銅二分其餘四等錢依小錢制遞增凡鈔一貫準錢一千文【俱會典】

洪武二十四年賜長興侯耿炳文緡錢五萬造第鳳陽鈔二千錠與葺先塋黃金四錠白金四十錠鈔一千錠彩叚三十表裏優老於家【從信錄】

洪武二十七年罷寶鈔行用庫錢令軍民商賈所有銅錢有司收歸官依數換鈔不許行使

洪武二十七年令各處城市沒官房屋但系軍官軍人住者不許取賃錢【俱會典】

洪武建文間文武百官俸給皆以米間有以錢鈔兼支者非其常也【識小編】

洪武乙卯年庫錢忽飛一日南臺民家屋皆有錢豎立在瓦上家家各以竹穿其孔中貫之或得一二十文【艸木子】

凡錢法設立寶源等局鼓鑄洪武通寶銅錢與大中通寶及歷代銅錢相兼行使折二當三當五當十依數準算民間金銀米麥布帛諸物價錢並依時值聽從民便若阻滯不卽行使者杖六十其軍民之家除鏡子軍器及寺觀庵院鐘磬鐃鈸外有應廢銅並聽赴官中賣每斤給價銅錢一百五十文若私相買賣及收匿在家不赴官中賣者各笞四十【刑書】

凡私鑄銅錢者絞匠人同罪爲從及知情買使者各減一等告捕者官給賞銀五十兩里長知而不首者杖一百不知者不坐若將時用銅錢剪錯薄小取銅以求利者杖一百【同上】

凡印造寶鈔與洪武大中通寶及歷代銅錢相兼行使其民間買賣諸物及茶鹽商稅諸色課程並聽收受違者杖一百【同上】

建文三年免民賃捨錢【吾學編】

永樂九年令差官於浙江江西廣東福建四布政司鑄永樂通寶錢【會典】

宣徳元年公崇廉恥抑奔競別賢否示勸懲一新條教變士習諸生貧不能婚病不能醫死不能喪者節縮餐錢力爲贍給督諸生讀書興寢有常燈光達旦書聲不絕恩義浹洽不啻父子【吾學編】

宣徳五年上命戶部兵部議至是戶部郭資兵書張本等言於緣河屯田實爲便宜自鳳陽淮安以北及山東河南北直隸近河二百里內通舟楫處擇荒田驗丁冊令官給以牛仍支官錢收買農器如此則軍民樂於用力但山東近年旱饑流民多復故業官軍亦多有差役宜先遣官往同有司按視田地以俟開墾上從之【皇明從信錄】

正統三年公又上疏言饑民流徙就食臣分遣屬吏沿河贍賑每遇過州令出米爲粥分給賴存活者一百八十五萬八千五百人勸諭富有力家出米麥榖粟二十五萬七千三百石銀三千六百七十兩錢綿布半之量給被災者五十五萬七千四百七十九家缺農具種子七萬四千三百九十七家亦以官物賑給民流去撫來復業者五千五百九十三家他境流冗安輯者萬六百餘家【莊毅公王竑】

正統四年差給事中並戶部主事於各布政司會同按察司直隸會同巡按禦史盤驗各庫贓罰凡金銀珠翠及紵絲羅叚成疋堪中者起解京庫如不成疋及衣服器皿之類準折本處官員俸給其餘銅錢硫黃解工部軍器發附近衛所領用【忠宣公黃福】

景泰元年八月初二日楊善等至敵營額森見善等至甚喜許送上皇還京有平章恩克問有何禮物來迎皇帝善曰太師仁義克順天道敬我君父故送還豈爲財物乎此舉萬代瞻仰若將財物來後人說太師愛錢了額森曰都禦史說的是恩克說不合理我只圖垂名後世耳【皇明從信錄】

景泰二年時帝嘗以銀豆金錢等物撒地令宮人及內侍爭拾爲閧笑編修楊守陳賦銀豆謠但未達於上耳【從信錄】

景泰四年令民間將銅錢折鈔阻壊鈔法者依律究治【會典】

天順四年令民間除假錢錫錢外凡歷代並洪武永樂宣徳銅錢及折二當三依數準使不許挑揀成化元年令各處船料鈔俱錢鈔中半兼收每錢四文折鈔一貫

成化元年令京城九門並都稅宣課等司及各處商稅等項課俱錢鈔中半兼收每鈔一貫折收銅錢四文【俱同上】

成化三年令內外課程俱錢鈔中半兼收如該納一貫者止納鈔一貫不在兼收之價商稅課程船料等項鈔一體兼收銅錢該起運或支給者相兼撥付每一貫收錢四文除破碎並錫錢其餘不拘新舊盡數驗收【會典】

成化六年令每鈔一貫折收銅錢二文

成化十三年奏準私鑄銅錢爲首並匠人依律論罪爲從者問罪用一百斤枷枷號一个月民匠捨餘發附近充軍旗軍調發邊衛食糧差操若販賣行使者亦枷號一个月照常發落

成化十五年令各處戶口食鹽門攤等項鈔貫須錢鈔相兼收受買辦物件賞賜節錢等項亦要錢鈔相兼支放各處納戶如果本地原無本色帶有輕賫來戶收買聽令照時價易換

成化十六年奏準各處額徵絲綿折絹戶口食鹽鈔錢司府掌印官務嚴加督責各該州縣官監收本處織造絹疋堪中錢鈔責令大戶領解委官管押仍先於內混取絹一疋鈔五十貫錢五十文包封印記順附公差人役送部收候比驗仍作正數送納其解到錢鈔絹疋比驗以十分爲率如一分不堪者罪坐州縣三分不堪者罪坐本府五分以上不堪者罪坐布政司各經該官吏若委官大戶抵換者依律問罪不堪錢鈔絹疋盡數沒官

成化十六年奏準京城九門及都稅司宣課司等衙門收錢照律除破碎並僞造錫錢不使外其餘不拘年代逺近但系囫圇錢卽便行使不許刁難挑揀阻滯錢法仍出榜禁約及令兩廠並巡城禦史等官用心緝訪如有揀錢並僞造之人拏送法司枷號滿日究問

成化十七年令京城內外軍民人等買賣交易止許行使歷代及洪武永樂宣徳舊錢每錢八文折銀一分八十文折銀一錢不許將新造私錢攙和阻壊錢法如違及販賣並私造之人枷號依律照常發落有能告捕者官爲給賞鄰里人等知情不舉者事發連坐仍行南北直隸及河南山東等布政司府行錢地方通爲禁約

成化初贈太保謚忠宣公秉心正大義利介然天下士大夫無論識不識皆知其爲君子斥姦辟諛無所顧忌憂國忘家老而彌篤俸賜分贍姻族屬纊之日室無百緡【俱同上】

成化時羅倫慷慨樂善遇事無所回避以犯顏敢諫爲先救時行道爲急於富貴利達澹如也楊文貞作相時以百官祿薄得受皂隸折薪錢自是遂以爲例獨倫不受旣辭疾歸結茅居於金牛山取給於隴畆不受饋遺日與學者講學垂十年而終【皇明從信錄】

成化間翰林陳師召所乘盲馬售錢六百文李西涯以詩諗之有鬥酒杜陵堪再醉之句蓋用子美三百靑銅語也時刑部李若虛舊屋爲積潦所壊數年不售竟得銀四兩西涯亦諗之以詩云詞林馬價知多少卽前師召事也【同上】

弘治元年令河西務臨淸等八處鈔關淮安揚州臨淸蘇杭劉家隔正陽鎭各稅課司局與天下戶口食鹽俱折收銀兩每鈔一貫折收銀三釐每錢七文折收銀一分解京庫其存畱者折支官軍俸糧每銀一兩折鈔七百貫【會典】

弘治元年令京城九門宣課都稅司順天等八府並山東河南二布政司戶口食鹽全收鈔貫淮安臨淸揚州蘇州杭州九江等板閘船料鈔關俱令鈔錢兼收送庫支用

弘治元年公先後在國學律已率人嚴立規約兩監中故有羨金公盡籍於官均贍僚屬構書樓東西庋諸經史刻北監廟街湫隘益市地辟其斜側又市廬舍三十餘區居博士助教諸學官諸生貧者贍給死者賻襚皆出羨金不私入一錢【文肅公謝鐸】

弘治元年八月擢湖廣按察使楊繼宗爲左僉都禦史巡撫雲南繼宗山西陽城人爲嘉興知府止帶蒼頭一人如旅寓然滿九載老幼遮道畱之不忍捨去升浙江按察使憲綱振肅初蕃臬諸司所用取辦於下鎭守之官供給日費萬錢繼宗一切革去之升右僉都禦史【皇明從信錄】

弘治元年九月何喬新題有云國初定律之時鈔重而物輕經今百有餘年鈔輕而物重要將銀每一兩銅錢每一千文各估鈔四十貫揆之時估固爲有理但銀錢估鈔行之已久合仍依原估其它一應貨物委有估計失當臣等再行斟酌計議務在輕重得中另行具奏定奪【皇明經濟錄】

弘治年馬文升題禆益治道有云皇上嗣登寶位賞賚未周而內藏已蕭然矣乞勅戶部如何措置使之充盈或造鈔貫或鑄銅錢凡理財之方足國之計無擾於民有益於國者宜從計處具奏定奪【同上】

弘治六年令各關照近時則例每鈔一貫折銀三釐每錢七文折銀一分【會典】

弘治七年議準今後九江府鈔廠兌收銅錢只折收銀兩

弘治十三年奏準在京在外稅課司局批驗茶引所但一應稅納錢鈔去處著令客商人等自納若權豪無藉之徒結黨把持攔截生事及將爛鈔低錢搪塞攪擾商稅者問罪枷號三个月發落【同上】

弘治十七年四月章懋疏有云本年五月內據應天府都稅司連申自願折納肉價銅錢行據各班堂長呈稱若如所申委的兩便隨呈南京定奪查得國子監通誌每人每日幹魚二兩而本監案卷數十年間止是三日二兩又查得北監有給錢鈔事例亦系折納合從每日二兩之例分給乞酌量中價止令折納此事𨿽小寔亦積獘之不容坐視者也【皇明經濟錄】

弘治十八年四月初七日臣東陽病起上召至暖閣袖出數十指一本云太常寺欠行戶錢鈔昨有旨查洪武等錢緣何市不通使戶部查覆未明仍須別爲處置務使通行臣健等皆對曰此須自朝廷行起如賞賜折俸之類在下如鹽鈔船鈔亦用舊錢乃可通行且民間私鑄低錢聽其行用本朝通寶乃不得行誠非道理臣遷對曰昨令查正欲通行但私錢不禁則官錢決不能行前年鑄弘治錢曾禁私錢不二三日卽濫使如故上曰何故如此皆對曰只是有司奉行不至上曰今須嚴禁臣東陽奏曰臣等訪得今所鑄錢徒費工料得不償失亦是有司不肯盡心若止如此𨿽鑄何益臣遷曰昨令查己未鑄造數目亦是此意上曰然臣健等因奏曰今國帑不充府縣無蓄邊儲空乏行價不償正公私困竭之時鑄錢一事最爲緊要其餘者屯田茶馬皆理財之事不可不講也【同上】

弘治十八年令兩京內府司鑰等庫及南北直府州並十三布政司查盤洪武永樂宣徳等錢並鑄完弘治通寶發與太常寺等衙門買辦等項支領及折與軍衛有司衙門官吏旗軍準作俸糧並柴薪皂隸等項之數不許畱難刁蹬致悞街市行使仍行內外問刑衙門及稅課司等衙門照例一半收歷代舊錢一半收洪武等錢如無洪武等錢者折舊錢二文以示懲罰在內緝事衙門並巡城禦史兵馬司在外巡按官務要嚴加訪察有擅自阻當及私自鑄造並知情買使者照律例施行【會典】

弘治年倪嶽陳言有雲南京馬快船專備裝載官物之用近年以來差使浩繁駕船夫戶艱苦不可名狀如南京例該運黑沙洲蘆柴就派水夫各自砍裝交柴之際索取每柴一束錢一文柴滿千萬則錢亦滿千萬錢不敷者多方刁難人夫逃竄船隻廢壊職此之繇【皇明經濟錄】

正徳五年題準將新鑄鉛錫薄小低錢倒換皮棍等項各色盡革將洪武永樂洪熈宣徳弘治通寶及歷代眞正大樣舊錢相兼行使【會典】

正徳七年令正陽門等七門門官凡日收大小車輛驢騾駝駄錢鈔眼同戶部官吏監生照依則例收受實時附簿錢鈔簿籍俱封貯庫不許縱容門軍家人伴當出城羅織商客阻截車輛索取小門茶果起籌等項銅錢

正徳七年令職官折色俸給以十分爲率一分折錢九分關銀及在京九門稅課在外各鈔關並官府買辦估價裏中收受錢糧俱收舊鈔與國朝銅錢相兼使用

正徳年劉大夏疏有云給事中張弘至指揮羅永髙壽各開欵建言門官不分班次一槪科擾直軍要行定與班次免致混擾本部逐欵議得各門因是近年定與网巾銅錢以致百計需索至有菜疏錢掃帚錢上樓等錢然始猶止於該直官員以後一槪混擾訪得午門等門每三日一直用錢一萬四千五百餘文東華等門每三日一直用錢一萬九百餘文玄武等門每三日一直用錢一萬二千一百餘文東華西華玄武等門又有出車使用比之前門濫取尢多致令軍士月糧直米俱不得用妻子凍餓各官欲令分班意正在此開欵題奉孝宗皇帝聖旨這事件著各該衙門查奏定奪【皇明經濟錄】

又李承勲疏有云竊惟皇城內外禁守衛之設非止肅儀衛以壯國威寔以嚴關防以消姦宄近來廢弛似爲殊甚臣每一巡點一門一鋪官軍見其見在者身無完衣逃亡者每爲過半詢察緣由或因网巾錢少不敢過班或以拖欠班錢借貸不到前畨點視如此後畨來點亦然𨿽其量爲責治其獘仍前備求其故蓋因守門人員數多每軍過班三日卽退銅錢百文作爲网巾之名此外又有聽事掃帚擡桶等錢科索多端軍士辦納不前只得扣除直米兌賣月糧甚至借貸箠楚誅求殆無寜日前項軍士皆無恆產多系傭工手藝爲生縱無家口之養歇役三日豈能辦此錢數日朘月削以至貧窮到骨繼以逃亡致使守衛日弛門禁不嚴若不宻爲計處將來之獘有不可言者矣

嘉靖三年令戶部出給榜文曉諭京城內外買賣人等今後只用好錢每銀一錢七十文低錢每銀一錢一百四十文著緝事衙門及五城禦史緝訪違犯之人發人煙處枷號示眾

嘉靖四年令宣課分司收稅每鈔一貫折銀三釐每錢七文折銀一分查照應納課程收送內承運庫以備光祿寺等衙門買辦應用

嘉靖六年又議準各監局官吏今後解到錢鈔準兼收洪武永樂等錢遇光祿寺買辦物料行令順天府各鋪行所屬州縣衙門將一應起運戶口鹽糧並船料商稅門攤等項兼收洪武永樂宣徳弘治銅錢進納民間交易一體遵行敢有把持行市不遵行使者以違例罪名枷號示眾【俱會典】

嘉靖六年奏準鑄造嘉靖通寶一千八百八十三萬四百文南京寶源局鑄造二千二百六十六萬八百文每文重一錢三分

嘉靖六年五月京師雨錢【皇明從信錄】

嘉靖六年秋命議鹽法錢法戶部尙書鄒文盛因條鹽法五事曰禁私鹽曰禁占窩曰禁奏討曰明限制曰添刷引錢法二事曰遵錢制曰禁私販上納之【同上】

嘉靖九年五月帝覽羣議曰分祀良是乃建四郊一時營剏工值浩繁大司農金錢皆匱

嘉靖十二年冬市人劉東山者素陰狡與黨陳大紳僞爲疏恫愒鶴齡得且萬金猶時時有所需或不酬乃誣延齡怨望咒詛盜大內金錢通慈慶侍人以變告帝大怒逮詔獄【永陵信史】

嘉靖十四年又題準寶源吉慶二店並福徳等五店錢鈔俱中半折銀每鈔一千貫折銀四錢每錢二千文折銀二兩八錢六分每二十兩傾成一錠內寶源吉慶二店按季解部聽候年終類進福徳等五店按季解府聽候取用及太常寺光祿寺支用

嘉靖十九年題準量發制錢數百萬文給大同鎭官軍折俸

嘉靖二十年冬本兵議遣大臣總督薊遼帝特命以胡守中爲兵部侍郎及至鎭幹沒帑財伐塞上古松數萬株謂便於哨探而邊騎長驅遂無扞蔽復索富商宿將金錢巡按洪源劾之亦不報至是諸臺諫連疏入帝怒命收訊之【永陵信史】

嘉靖二十三年題準揚州淮安府杭州三處鈔關將船料銀一萬二千兩解送南京工部幫助鑄造制錢

嘉靖二十八年議準軍民交易洪武永樂宣徳弘治嘉靖制錢並歷代銅錢相兼行使敢有私鑄鉛錫假錢並客商解人販賣解納者照例問發

嘉靖三十二年議準洪武通寶有當十當五當三當二之制見今堪用者復有一錢七十文一錢一百四十文一錢二百一十文三等任從民便相兼行使

嘉靖四十一年題準崇文門宣課分司商稅照舊折收銀兩自本年冬季爲始照例每鈔一貫折銀三釐每錢七文折銀一分【俱會典】

嘉靖四十四年五月戶部歲發鹽課二萬兩於雲南鼓鑄嘉靖通寶旣而錢法阻滯公私交病巡按禦史言鑄錢不行繇蓄積未通也而利少費多且行錢準銀不宜泥以定數而收稅折俸皆利於銀宜止勿鑄從之【皇明經濟錄】

嘉靖間又令曉諭京城內外行戶人等今後除私鑄新破鉛鐵等項首官易買不用外但系囫圇中樣舊錢每一百四十文準銀一錢與洪武永樂等錢隨便行使

嘉靖間又令曉諭京城內外商賈及鋪行人等但有收積新錢限一月內盡數赴府縣並各城兵馬司出首具呈戶部照銅價給與價銀免其私販之罪例後敢有隠藏不出首者事發比照私鑄銅錢爲從者例問罪枷號發遣其大小鋪行仍前盜買販賣一體究治收過新錢卽與銷化貯庫聽鑄造大明通寶取用

嘉靖又令工部查照永樂宣徳年間事例差官於直隸並河南閩廣鑄造嘉靖通寶解京貯內府司鑰庫給軍折俸並給光祿寺買辦物料每錢七百文準銀一兩

嘉靖間又題準錢法行使悉依歷代年號隨錢髙下咸得通行但有銷鎔舊錢及今鑄錢造作銅像銅器等項者比盜鑄律科斷四十三年以私鑄盛行錢法阻滯令內外各衙門嚴加訪治寶源局匠役人等侵料減工致輕小濫惡不堪行使者該部拏送法司從重問罪以後該局鑄造暫行停止戶部每年將南京雲南及稅課司解收好錢一千萬文送部轉送司鑰庫以備賞賜之用

嘉靖間茶法奏狀今後園戶賣茶及茶商興販茶貨告給引繇與夫批驗納課等項務要俱遵引繇條例數內惟買引一事免其納錢

嘉靖年茶法奏狀一茶引繇內茶引一道納銅錢一千文照茶一百斤茶繇一道納銅錢六百文照茶六十斤見行事例每引繇一道納鈔一貫中夾紙一張

嘉靖年梁材鈔關議令各該鈔關委官主事將經過軍民船隻應納錢鈔自嘉靖八年十一月初一日爲始照例每鈔一貫折銀五釐每錢七文折銀一分【皇明經濟錄】

嘉靖甲申三月僉事林希元上荒政叢言言救荒有二難曰得人難審戶難有三便曰極貧民便賑米次貧民便賑錢稍貧民便賑貸有六急曰垂死貧民急饘粥疾病貧民急醫藥病起貧民急湯米旣死貧民急墓瘞遺棄小兒急收養輕重系囚急寛卹有三權曰借官錢以糶糴興工作以助賑貸牛種以通變【從信錄】

隆慶元年令買賣貨物值銀一錢以上者銀錢兼使一錢以下者止許用錢國朝制錢及先代舊錢每八文折銀一分不許任意低昂其崇文門稅錢並太倉收貯南京解錢給與在京各衙門官吏爲折俸之用以後按季銀錢兼支崇文門課鈔除該銀三兩以上者收銀其三兩以下者及九門各城房號行戶俱令收錢行使

隆慶二十年六月山西巡撫靳學顏理財疏云大行鑄錢之法以通融於五榖之外重積貯之令以盈虛於丰歉之門【昭陵信史】

隆慶三年令南京刑部通行各該問刑衙門以後如遇抄沒贓物內除違禁細軟等件遵例解京並歲額錢鈔仍照舊外其餘一應麤重贓物並贖罪銅錢徑解南京戶部貯庫會官估計酌量支放明立文卷照刷其見在貯庫贓物盡數查出會估酌處支銷

隆慶四年令以新鑄隆慶通寶送戶部發太倉庫量放京官折俸【會典】

萬曆四年題準通行天下開鑄制錢與本地方舊錢相兼行使著各撫按官設法經理務在便民毋致勞擾【同上】

萬曆四年題準行雲南布政司督令所屬開局鑄錢遵照新制萬曆通寶與國朝制錢相兼行使以佐海■﹝貝巴﹞之用臨淸本色鈔一千二百六十萬餘貫錢二千五百二十萬餘文折色船料商稅正余銀八萬三千八百餘兩許墅本色鈔五百八十六萬餘貫錢一千一百七十三萬餘文折色船料正余銀三萬九千九百餘兩九江本色鈔二百九十三萬餘貫錢六百八十九萬餘文折色船料正余銀一萬五千餘兩杭州本色鈔一百九十萬餘貫錢三百八十一萬餘文折色船料商稅正余銀三萬六千八百餘兩淮安本色鈔三百萬餘貫錢六百萬餘文折色船料正余銀二萬二千七百餘兩揚州本色鈔一百六十九萬餘貫錢三百三十八萬餘文折色船料正余銀一萬二千九百餘兩

萬曆五年令崇文門收稅除二兩以下者盡數收錢二兩以上者亦銀錢中半上納京城各門稅課五城兵馬司房號等項盡數收錢其文武官員支俸照例銀錢關給外餘各項商人應領料價量擬銀八分錢二分並行支給

萬曆六年覆準將嘉靖隆慶萬曆制錢遵照前奉欽依每金背八文準銀一分火漆旋邊各十文準銀一分洪武等項與前代舊錢各十二文準銀一分相兼行使

萬曆六年常州府鈔三萬四千九百八十一貫九百五十五文銅錢六萬九千九百六十四文解南京戶部

萬曆六年課鈔順天府九門並都稅等司門攤課鈔六十六萬五千一百二十貫銅錢二百四十三萬二千八百五十文崇文門宣課分司商稅大約銀共一萬九千八百一十六兩銅錢一千八百八十七萬七千七百文條稅大約銀一萬五千九百九十六兩船稅銀四千五百一十五兩通州張家灣宣課司商稅大約銀三千零九兩銅錢二百八十八萬七千七百六十文曲一十五萬二千八百斤條稅銀一百五十五兩六錢船稅銀二十二兩七錢常州府稅課等鈔二十四萬二千八百六十六貫八百七十一文銅錢四十八萬五千七百三十九文滁州稅課等鈔五萬三千九百五十六貫三百一十文銅錢五萬三千九百五十八文

萬曆七年四月詔停鑄時上方以賞賚缺資命主計鑄大錢進用京師小民多積嘉靖錢訛言止行萬曆新錢不行舊錢人情甚以爲不便且取外府之儲以充內庫失舊制矣閣臣力請停鑄上命罷之【皇明從信錄】

萬曆八年題準雲南地方旣不用錢不必鑄造其在庫錢著貴州差人於該省搬取以充兵餉之用

萬曆十年詔各處開局鑄錢地方暫行停止如錢法疏通願仍前鼓鑄者聽從其便【俱會典】

萬曆間又令崇文門稅銀自三兩以下盡數收錢三兩以上銀錢中半兼收

萬曆辛亥閣臣疏云竊惟遼東積弱之後有此一捷稍覺生气而現在之窺伺報復勢正熾盛甚可爲慮則夫捐一二萬之金錢以激勸吏士使之感恩用命相率而死敵此亦機之必不容緩者也

萬曆時孫一謙溫麻人己丑間爲南都官司獄能不以獄爲利於囚甚有恩故事重囚米日一升率爲獄卒盜去飯以不給又散時彊弱不均至有不得食者卽訟系囚初入獄獄卒驅之濕穢地索錢不得錢不與燥地不通飲食而官因以爲市一謙知之一切嚴禁手創一秤秤米計飯日以卯巳時持秤按籍以次分給食甚均又時時見囚衣獘爲浣濯補葺令完善視輕系之尢餓者予囚飯之半囚得不死獄卒無敢橫索一錢者【三司獄傳】

萬曆乙卯戚繼光鎭薊所駐三屯置庫隘稍拓之並及文武廟梵宮道院南山有碧霞景忠諸壇望之縹緲若在云端有香錢簿取佐軍資公不入一錢皆以飭材具有東湖因濠爲險導以資灌漑護以柳堤有魚蝦菱茭之利荷亭采鷁可供遊賞【小品】

錢通卷一

●欽定四庫全書

錢通卷二

﹝明﹞胡我琨撰

○正朔一統二

今山西無礦可開無錢可鑄以鹽法則盡通矣以屯田則盡辟矣以耕作則盡力矣而財用之詘乏日甚臣謂除節省外無策焉【靳學顏疏】

臣又見近世之言理財者曰財無從生也惟有節費而已臣以前代生財之法較之今日尙缺一大政焉臣舉此一大政何謂其無從生哉而錢法是已臣聞人之所繇生衣食爲大王者利用厚生必先乎此此出於天時地利人力相待而共成三才之用者也有此三才卽有此布帛五榖增虧相乘有無相貿而非有水旱之災兵革之奪癘疫之妨以一歲之功而供一年之日用自周也今天下之民愁居懾處不勝其束濕之慘司計者日夜憂煩遑遑以匱乏爲慮者豈布帛五榖不足之謂哉謂銀兩不足耳夫銀者寒之不可衣饑之不可食又非衣食之所自出也不過貿遷以通衣食之用爾而銅錢亦貿遷以通用與銀異質而同神者猶雲南不用錢而用海巴三者不同而致用則一焉今獨柰何用銀而廢錢惟時天下之用錢者曽不什一而錢法一政久矣其不舉矣錢益廢則銀益獨行銀獨行則豪右之藏益深而銀益貴銀貴則貨益賤而折色之辦益難而豪右者又乘其賤而收之時其貴而糶之銀之積在豪右者愈厚而銀之行於天下者愈少再踰數年臣不知其又何如也則錢法不行之故爾計者又欲開礦夫礦不可開開蓋無益也一禁而不可弛弛則亂矣臣試根極錢說而司計者擇焉臣聞錢者泉也如水之行地中不得一日廢者一日廢則有枯槁之虞從成周而漢唐宋以來見之史籍一一可覩未有用銀廢錢如今日之甚者也而用錢之多鑄錢之盛者尢莫如宋故宋太祖欲集錢至五百萬而贖山後諸郡於遼靖康中趙良嗣奉使歲加稅銀一百萬於金其平時賂契丹寧夏也歲幣率有常額其外國亦用錢可知又宋之饒州處州江寧等處皆有鼓鑄之地今江南人家嘗有發地得窖錢者則無南北皆用錢可知其餘書文所嘗言幾百萬無慮巨萬累巨萬之說率多以錢計臣亦不暇枚舉今去宋不逺故所用錢多宋之物夫用錢則民生日裕鑄錢則國用益饒此裁成輔相之業惟人主得爲之故曰聖人之大寶曰位因位而制權因權而制用故又曰錢者權也人主操富貴之權以役使奔走乎天下故一代之興則制之一主之立則制之攺元則制之軍國不足則制之此經國足用之一大政也柰何廢而不舉臣竊聞江南富室有積銀至數十萬兩者今皇上天府之積亦不過百萬兩以上若使銀獨行而錢遂廢焉是不過數十里富室之積足相擬矣皇上試一舉其權而振之則彼富室者智勇豪俊者將奔走於吾權之不暇彼敢冒萬死而盜鑄吾一文者哉故曰權也權者立之乎無形而達之乎無窮用之則天下舉有求於我而有餘不用則日擾擾焉以求之於天下而不足爲驗甚明也且夫富貴其權一也皇上今出數寸之符移片紙之檄以匹夫而拜將相焉又能使同姓王異姓侯焉於公帑未有損也此馭貴之權若是乎其易也若乃今日與人以千金焉明日與人以萬金焉曾不踰年而太倉告匱矣夫何馭富之權若是乎其不侔與誠以有其權而不用與無權等爾昔漢文帝之寵鄧通也曰吾能富之賜以蜀山之銅而鄧氏之錢滿天下夫鄧氏之錢滿天下則天下之貨萃於鄧氏明矣吳王濞擅鑄山之利而輙稱兵漢廷與之抗亦不過竊漢廷之權明矣夫以竊一日之權尙足以得民而抗漢況以萬乘而自振其權可勝用哉今之爲計者謂錢法之難有二一曰利不酬本所費多而所得鮮矣臣愚以爲此取效於旦夕計本利於出入蓋民間之算非天府之算也夫天府之算以山海之產爲材以億兆之力爲工以修潔英達之士爲役果何本而何利哉此所謂本猶不免用銀之說爾臣所謂本蓋無形之權是已何則鑄錢之須一曰銅料一曰炭一曰轉致一曰人工夫此四者在民間計之銀一分而得錢四分誠十不酬五矣自臣愚計之皆可不用銀而取辦者誠將天下出產銅料之處贖軍徒以下之罪而定其則以收銅於西山產煤之窯以法司有罪之人而準其罪以納炭其運銅則通水路者附以官民之舟如臨淸帶磚之例通陸路者資以驛遞之力而給之官庫之錢其運炭則請出府庫見貯之錢或於京城或於近縣或於營軍如系官身則量給以工食如系民戶則平給以腳價如是而患無材與夫轉致之難臣不信也至於人工取之見役而皆足則又不煩銀兩而可辦也臣不知工部及寶源局原額匠役若於見今坐食與否耶卽以營軍九萬人論之抽用其一二千人足矣而謂妨訓練耶今京城之內鍜金刺繡聲技力作之徒與夫靠衙門而衣食者孰非營軍奚啻一二千也而未嘗患其妨凡此皆不用銀而可以成務固無本利之足較矣其二曰民不願行彊之恐物情之沸騰也臣愚以爲歷代無不用之至稱爲錢神我先朝又用之祗見其利不聞其病正徳嘉靖以前猶盛行之蓋五六百而值一兩今七八十歲人固多尙可一召而訊也獨至於今屢行而屢廢甫行而輙輟焉何哉臣竊詳之錢比鈔異於小民無不利也獨所不便者姦豪耳一曰盜不便一曰官爲姦獘不便一曰商賈持挾不便一曰豪家蓋藏不便此數不便者與小民無與也臣竊聞往時但一行錢法則輙張告示戒廠衛不光之於賣菜之傭則責之以荷擔之役愚而相煽旣閉匿觀望之不免而姦豪右族依托城社者又從旁簧鼓之以濟其不便之私一日而下令二日而閉匿不三四日而中沮矣務大計者宜若是其易動哉臣聞施恩澤者自無告始行法令者自貴近始豈惟貴近自朝廷始可也請自今以後追紙贖者除折榖外而責之以納錢上事例者除二分納銀外而一分以納錢存畱戶口則兼收錢榖商稅課程則純用收錢此謂自朝廷始又因而賜予之費宗室之祿百官之俸則銀錢兼支又因而驛遞應付雇夫雇馬則惟錢是用又因而軍旅之餉則分其主客量其逺近或以代布花或以充折色此謂自貴近始矣此數者有出有入而民間無底滯之患誠以上下交會血脈流通故也輕斂輕散官府有餘積之藏誠以正賦之銀旣以無減於常額而一切之費又取辦於一權故也此權不可行之於天下以啟盜權之釁請於寶源局或西倉專設侍郎或卽用左右侍郎一員督於上以十三司員外或主事分理十三省事於下以科道各一員監之銅料工材各有攸掌各省斂散一照分司先之以區畫條議計定而行而又輕重適均無駭於俗仍以唐宋以來舊錢兼之或上有施於下或下有納於上著之以必行之令遲之以歲月之效久之而本末兼利公私循環可以輟鼓鑄之勞而罷工作之使臣愚不揣竊謂千慮一得也昔我祖宗初制鈔時下令甚嚴有以金銀貨物交易者輙沒給告者然不徒責之也後又令各處稅糧課程贓罰俱準折收鈔則聖意淵微可測矣此固血脈流通之意所謂泉也而法以佐之所謂權也夫帝王以元气爲槖鑰以造化爲錘鑪而風行神運不言所利乃至與齊民賈豎算本利較銖錙臣愚非所望也【同上】

乃若通民財用者蓋今民之困窮極矣錢法通行於民最便今不但南方未有行者卽輦轂之下且阻格焉臣等伏思官以錢爲稅則民未有不以錢爲用者其在京須要責令崇文門查照舊法以錢爲稅外凡各衙門納官用皆須額定半銀半錢又必通行南北用錢地方凡系存畱本處納官官用銀兩並額定半銀半錢若素不行錢地方限文書到日聽撫按官議處有能倡率錢法通行者許撫按特薦量升奬勵倘官有阻撓並令在京巡城禦史及內外巡按科道等官參奏但錢之爲用每銀一分只額限換用嘉靖通寶六文其前代舊錢一視往時貴賤用七分之一庶錢不過賤民皆樂用嚴立諭禁不許故違有故違者當卽重治更宜申重鑄錢之令兩京工部添設鑄錢仍乞行令各省撫按轉行布政司各特設鑄錢一局委官造鑄歲鑄若干存畱該處府庫歲終奏報所鑄之錢例鑄用大明通寶四字以便通用嚴行天下每銀一分亦只用六文夫錢法通則民困可蘇民困蘇則國用可裕曰通民財用者蓋如此【魏時亮疏】

臣愚以爲水利爲田而興則財力亦必計田而出凡有田之家不拘官民每田一畆科錢一文每田一頃科錢百文至田萬頃科錢百萬文以浙西諸郡軍民田不啻千萬頃所出之錢可以類推而知也若然則不但積少成多抑且輕重易舉寔爲經久之計【吳巖疏】

國初竈丁辦鹽每引四百斤給工本鈔二貫五百文蓋洪武年間鈔一貫值錢千文故竈丁得寔利如是而冒禁賣私鹽可絞死也今鈔一貫不易粟二斗禁絕竈丁勿賣私鹽是逼之饑以死也此後來法行之獘非初年之失也【霍韜】

今若立法使鈔一貫值錢千文竈丁爲寔利則額鹽一大引給工本鈔二貫五百文餘鹽一小引亦給工本鈔二貫五百文各場餘鹽盡屬之官私挾私賣卽處絞勿贖則兩淮正鹽七十萬引餘鹽三百萬引舉可召商開中或如永樂時例一引輸邊粟二斗五升可也或如成化時例一引折銀四錢可也【同上】

一茶引繇內茶引一道納銅錢一千文照茶一百斤茶繇一道納銅錢六百文照茶六十斤見行事例每引繇一道納鈔一貫中夾紙一張【王制茶法疏】

臣惟今天下號稱多事矣吏治日頺用人急焉而選法不善人將不得所用國用日匱理財急焉而錢法不善國將不得所利則今日吏部大選之抽籖南京工部鑄錢之增鑪誠不可不議處者臣請爲我皇上言之我國家以官人之柄付之吏部蓋責以別材賢弘化理也從未聞以選除大典憑之籖者自請托盛行而前吏部始議用籖以矯其私意誠公也豈知籖一設則反爲籖所束南與北或相左矣人與地不相宜矣甚且選後而告攺者紛紛矣夫南北不宜害猶在一人也人地不宜不害及郡邑乎害若此柰何猶拘拘然株守一籖也故籖之當革不但如往時或簡籖或換籖爲士人所閧斗卽如銓曹責在知人止緣籖在而任抽之縱有月旦之明何所用焉則器使之謂何而臣所謂選法之久敝者以此我皇上酌鑄山之政付之工部蓋責以裕貨財前民用也從未聞以鑄錢一事頓增多鑪者自水衡告詘而南工部始議增鑪以濟其用意誠善也豈知鑪一增則反爲鑪所困今據告鑪增至六百座矣銀七分五釐易錢百文矣甚且商賈畏行錢不敢入京矣夫多鑪多利鑪可加增也今鑪多錢滯官民不交病乎壅閼若此柰何猶泄泄然不爲之所也故鑪之當減不但如近日錢止行之京不行之外爲都人之大蠧卽如工本之費不貲秪緣錢多而賤出之遂致利不償費國何益焉則持籌之謂何而臣所謂錢法之大壅者以此夫邇來鉆刺成風臣方欲以白簡杜邪徑豈以抽籖革獘反欲去之以潰其防倉庫如掃臣恨不得以多方濟燃眉豈以增鑪利用反欲減之以掣其肘良有見於吏部原號爲銓衡必遴選羣材如衡之錙銖不爽而後可若徒用籖而不用衡使人謂銓部爲籖部是之謂有選而無法臣竊爲人材惜之蓋用籖以示公道孰若去籖而使公明之並用也故采之輿論咸以爲革籖便財貨原謂之貨泉必錢法流通如泉之流行不滯而後可若行錢而不類泉使人視制錢如棄錢是之謂有錢而無法臣竊爲耗費惜之蓋多鑄以開財源孰若少鑄而使源流之無壅也故稽之民情咸以爲減鑪便𨿽然臣有說焉朝廷原自有大體在主官爵者當求得人以報主恩自不當守陋規以廢職掌況秉心誠公卽請托何敢至前而區區藉三寸之竹以謝人眞同兒戲理財自有大道在司錢榖者當求長便以充公儲不當持一端以爲完計況稽察誠嚴卽節省亦且無算而區區守數百之鑪以坐困何濟時艱是又在當事者勉圖之耳以上二事臣有激於衷久矣且錢法通塞又該臣等每季具奏故不避嫌怨謹據事直陳如此知兩部之有識者當必有同心焉伏乞皇上勅下吏工二部再加查議吏部之籖南京工部之鑪應否一革一減苐革宜速革臣無容喋喋矣減𨿽徐減然亦宜設法能令處處行錢而後爲得策總之俟兩部題覆請自聖裁庶人材各適於用而吏治日隆錢法不至於壅而帑藏可裕其於用人理財未必無小補矣【萬曆年李云鵠疏】

臣惟財用在民而利權之操縱則在上而不在民利權在上而奔走以導利則在民而不在上自古有一代之興必有一代之錢有一代之錢自供一代之用其間設法調停俾疏通而不滯者固自有道也仰惟陛下因錢法之難行不靳再三申飭言官之所建白部臣之所議覆不啻詳矣其在於今乃有未盡行者南京系都會之區行未數月竟停壅而不達南京如此其在外府州縣可知矣毋怪乎噪攘者之紛紛也進言者以爲私鑄之混官鑄也卽今私鑄者且獲重遣矣以爲新錢之濫惡也而舊鑄之堅厚者自在也一槪不行其故難知矣臣愚以爲有二端焉價值之不歸一也督責之太驟也何謂價值之不歸一也發錢之初議有成價毎銀一分或錢八文或十文行未幾八文者或攺爲十文矣十文者或攺爲十二三文矣匹夫持尺寸布粟入市易錢不至盈百旣而以錢易他物則其價又若干倍然矣自匹夫而上其積錢愈多則其虧本愈甚至積於無用能令不悔其始之受新錢耶欲望其行之久也難矣此其故皆起於市井壠斷之徒設計奇贏陰爲轉移而致然耳伏乞敇下吏部轉行撫按衙門將各處官錢鑄合式之錢立爲一定不移之價刋刻成數頒示中外毋致先貴而後賤毋致日異而月不同而市井壠斷之徒嚴爲體訪懲一警百若是而錢不行者未之有也何謂督責之太驟也鑄錢一出則官府急急焉速爲示諭某項給錢某項納錢某項不許收錢某項不許並用有不若令者刑罰且隨之愚民轉相淆惑以爲今日之使新錢非正直也乃官府以法驅之也他日官府一弛錢將焉用也此其所以展轉趨而錢日壅也夫以銀易銅以銅鑄錢錢卽銀也何至以刑威迫而使之重自疑畏也伏乞敇下該部轉行撫按衙門諭令各府州縣將新鑄萬曆之錢與我朝列聖寶號之錢相兼行使不致捨彼而取此不致遺舊以專新從容導引以期民之信從若是而錢有不行者未之有也再照財者民之命也人情者聖王之田也大學論理財而本之絜矩要之使民各得分願也曽見雲南巡撫饒仁侃奏雲南一省自來不知錢法夷人行使不通乞要照舊以安民俗奉聖旨雲南地方旣不用錢不必鑄造其見在庫藏著貴州差人該省搬取以資兵餉價銀免解還欽此仰見陛下行錢之令原無成心未嘗用此以苦民也五方風气異宜膠於故常而駭於新制恐不但雲南一省爲然也伏乞敇下該部轉行撫按衙門再加查核如原系行錢地方上緊著寔舉行務在設法疏通倘有積習已久不便行使者不妨明白開奏以便裁奪毋得隠忍遲回以釀厲階此寔用法之深仁而亦順治之大權也統惟陛下畱神俯賜施行【萬曆年唐裔疏】

鈔關本色歸內庫以備錫子𨿽舊制也然自弘治以來鈔之不與錢並使也非一日矣今本折𨿽輪徵而賞鈔無實惠查得隆慶元年曽攺折三年以濟邊儲陛下今必欲照常解本色於內庫似非所以救時之急臣愚以爲賞賜卽無鈔人不爲怨而停徵本色且可以助國儲去無益以資有備戶部之請折鈔關者宜從也【萬曆年譚希恩疏】

天之生財原以流布於民間故錢者泉也布也取通融之義也乃皇上殘地脈而取之榷關津以竭之日積月累二十餘年於玆矣寶玩黃白之物充牣山堆於宮中𨿽假名鼎建猶未見有絲毫之給發也頃廷臣以邊儲缺乏每勸皇上以頒發內帑而皇上撲滿之藏愈固也【萬曆時張邦俊疏】

臣等竊惟錢者天地間不涸之源不竭之府此昔人所以取泉與布之意也然錢之用欲流布於民間而錢之權不可令操之於民間也乃畱都之錢法則太阿倒持而自下操之矣此其故蓋難言之皆繇數年以來司鼓鑄之柄者惟知爲朝廷守帑藏不知爲朝廷收利權南中縉紳父老講及破格廣鑄以禁私錢輙稱錢糧未奉明旨不敢輕發而不虞今日私錢之獘濫觴一至此極也若不及今挽回則其禍更有不可言者然私錢不禁則官錢必不可行官鑄不廣則私錢又不可遽撤幸南京吏部侍郎署工部事史繼偕都察院僉都禦史丁賓應天府府尹今升通政使陸長庚爲國爲民之心雅出同調相討究錢法之利獘而應天府例該鑄錢措置工本千餘金鑄錢五十鑪每鑪三萬出示五城錢行經紀領賣私錢與官錢不得同價而市井無賴棍徒輙倡言物價騰湧乘機搶掠舉國若狂如鎭淮淸橋等地方處處有之搶攘之時正大京兆偶爾經過跟隨控訴略無退避大京兆不得已乃借蔣都司家取牌出示曉諭而眾猶徘徊觀望擁聚不散賴僉都丁禦史傳呼中軍曉以禍福聲言擒捕始駭然解散矣夫問私錢盛行之故則以官錢之未廣鑄也問官錢不廣之故則以皇上吝一兪允之旨而司帑者以事干錢糧恐文法之議其後也孟子曰上無道揆也下無法守也朝不信道工不信度其今日之謂乎懇祈皇上思利權之不可不收念私鑄之不可不嚴除搶掠亂民臣等已嚴加緝拏候旨處分外仍將部覆禦史王萬祚疏通錢法一疏亟下南京工部並會同各衙門酌議應動錢糧急爲廣鑄一面候旨一面增鑪此勢如饑渴事在燃眉而萬不得已之權宜也更望天語叮嚀申諭內外守備及五城兵馬務使民間貿易出入俱要眞正制錢其外來混雜及私鑄假錢等項令其銷毀爲銅不許仍復攙行以滋騰湧行使假錢者坐以私鑄之律混用低雜減等枷號問罪巡緝員役告捕得獲如律加賞縱容賄脫罪與犯同將閭閻沾寔惠而無復巷議之萌矣都民幸甚臣等幸甚臣等無任惶悚待命之至【萬曆年張邦俊疏】

所過河道有司以意起稅節節宻如布网官稅一番衙門勒騙一番至於土人渉河索買河之錢過路索買路之錢越山索買山之錢及至盤運到關從前橫雜使費不啻什倍於正課矣【萬曆年傅宗臯疏】

臣聞錢之藏曰泉流曰布謂如水之流行於地民非此不生活也古有五金惟錢最便乃聖王握三才之柄捄五行之災以左右萬民莊山歷山之鑄贍民無饘賣子者九府圜法流通四海太公曰知通塞之權是謂政之大端矣管子曰與奪貧富皆在君上使人戴君如日月親君如父母用此道也生殖眾則國富人安桑麻寡則人貧國危權制之術寔在乎錢鍵其多門利出一孔可致時雍豈止於富國彊兵哉管子固通達國體者蓋天行之丰歉難定而銅無荒年物產惟金銀難得而銅猶易辦藉母生子以子代母民貧國貧猶依此爲命司馬芝謂不獨丰國也且省刑眞國家一大政非僅僅取充大庭之賞幣爲大官給餼廩了簿書而已金陵固古行錢之地也太祖艸昧卽開鑄應天府後乃置工部局萬曆二十年以前猶六十鑪已而添置四十鑪又五十鑪二十九年加置一百鑪三十年戶部府軍倉附鑄加二百五十鑪應天府比例復置一百鑪夫十年之間而添鑪如此其多者則豈不因地廣人眾四方湊集且外郡仰資錢乏日費浩流行逺愈鑄而愈恐其不多哉三十四年以來法在人亡司官見殊厭謂煩雜加以水災銅商不前奏請停鑪奉旨裁減鑄者百二十鑪分爲兩畨一循一環或每月一鑄或一季再鑄而民間私鑄之錢出矣父老士民咸言四五年前官錢充裕不見私錢𨿽稍稍互雜民猶惴恐今則都城內外充斥街市行使爲常恬不知怪詢詰其繇則官錢之價貴私錢之價賤入市買物止論文數略無差別民性好利誰肯捨賤趨貴惟官錢停閣人不肯買勢不得不與私錢俱賤而外郡州縣止知官錢爲遵制尙獲髙價卽戶工撘放盡出外易城中不能畱而私錢乘我之虛伺民之急盤踞布散民方以爲徳莫之能禦矣每鑪原設工匠七名停棄不用者約三千餘人止知鑄錢別無他技口食無資勢不得不投匿近地江南富豪任俠之家以其財爲招慕吳鄧之風修陶計之術歸者如市其錢體薄文闇多雜以低料工力小斤兩輕每千費本銀五錢而賣至八錢以上取利立倍厚賞重酬嗜利釘盟甘爲死黨官錢盡化爲私錢我寔驅之曷足怪焉姦數不勝死罪下積輙經題禁奉有明旨五城禦史非不日督兵馬司官搜捕經年無獲城外水關巡司運所責令宻緝擒拏興販搬運私錢者姦徒陽分陰合走死地如騖神出鬼沒閉藏甚巧國門之外終日盤驗祛篋發囊則又貪官悍卒摩牙奮爪反攫行客彊有力者財神布置或假爲京官太學行李或指爲外省公文摃解躱閃萬態守卒明知暗賄故脫卽防之何能盡防也止有禁民間不得使用私錢鋪行經紀不許易換如此而已執經紀而責之曰爾何以販私錢曰我非販也得之某貿遷化居肆中者也執肆商而責之曰爾何以販私錢曰我非販也以零星賣物聚而成多易銀作本鋪鋪皆然如此則家可論戶可罪也臣巡視南北二城業與各禦史科臣部臣於去冬會同示禁而許以私錢作銅就工部領價民無慮者經紀不敢賣錢市門晝閉問之曰我非欲自絕生意也賣私錢則積之無用之地止可充黃銅且犯禁賣官錢則終日倚市門不得一文安用掉臂與人嘵嘵爲於是百物之價轉騰湧饑者不得食寒者不得衣貧民大困百工技藝不得通工易事與私錢則工人有難色索官錢則主人謝無有其任負推挽奔走勞苦力作之人以手足爲口急於得食者詣茶飯肆鑪頭賣漿市胡餅之家皆恡不肯與於是牧圉僕於驢擔夫呵於路擁司空之輿控都院之馬藉令下讎上上必欲勝下不斃其性命則有散之四方而已王道在順人情仁政先哀煢獨無論激變卽無辜之眾寔藉我撫循以生而忍於斃之逐之哉何也官錢乏故也令人持三五金入市換工部制錢必俟數日湊數家猶不能充彼貧民又奚望焉語曰民可百日無貨不可一日有饑勢不得不聽從民便惟是賣官錢者舊價毎千易銀一兩命復其舊待工部廣鑄制錢充盛之日私錢盡行革去夫髙官錢之價者所以鼓之樂售苐私錢仍在而未去是益策之使買私錢耳昔楚王更鑄大錢民盡去其業有司言市亂孫叔敖頓令復如舊而市定楚錢更小爲大總屬官錢自爲興輟非若今日犯法之錢漢臣所稱人主操柄不可與民共之者也惜貧民之命長姦人之膽巨猾亡命陰笑我爲懦如國威何說者欲令民多用銀然小民止知有錢且各省用銀之處猶欲使之行錢今反易其俗而彊人太難亦不通之甚矣又欲以城內所鑄止畱城內之用戒守門者毋得出然錢法本欲其通行不畱而柰何壅之禁私錢之入則可禁官錢之出則不可故爲今之計莫若廣鑄官錢我祖宗立局曰寶源水之源出於天地錢之源出於朝廷惟可以利名故人主寶之稱寶者謂其權重宜一而不分操而不置可先自棄爲人所竊乎稱源者謂其流長宜廣而毋隘浚而毋塞可先自蹙導人爲梗乎源泉混混不捨晝夜大可瀦爲江河湖海小可分爲溪澗井坎隨汲隨得飲者充量藉令民不得水焦渴之極勢不遑擇甚至飲艸木汁血溺污穢者亦不得已而然凡有慈憫之民知必迎西江汲東海之不暇況泉源伊邇而非遙上流洪洞而暫淤其疏辟開廣以救之耶抑絕其它飲而立視其死耶畱都錢法何以異此伏乞敇下該部查照萬曆四年二十九年曆行諸例將存畱銀兩量再添復舊鑪勤鑄不輟應天府仍將現停百鑪一同鼓鑄按尺籍名姓追呼舊匠各還舊役若■﹝扌東﹞選不堪用者遞發本縣歸農收管回照則匠悉歸於公而私鑄之黨散矣法行自上始今畱都文武百官日食蔬菜皆以銀易錢散買差役所易之錢卽街市現行錢也此官府不免用私錢而況民乎今宜令各衙門經歷司官以大小員屬每計俸薪之半自備工本解工部鑄錢則官免市於民制錢從上行下而私鑄之勢孤矣部府體尊堂廡與閭右闊隔除撘放外錢何繇得到民間然撘放幾何莫若推痛癢相關之誼通嫂溺手援之權工部所鑄錢發五城兵馬司應天府所鑄錢發上江兩縣應卯經紀原系在官之人先納銀於官每官錢一千時價一兩姑與一百之利使之樂趨五城兩縣以銀解部府還原借存畱鑄本毫釐無缺銀到錢發隨發隨鑄或數季或一年如此則官錢布滿洋溢經紀有不領官錢而獨買私錢者乎百姓有不行使官錢而反用私錢者乎上得執而刑之其誰敢犯在禁者理直气雄無秦越人肥瘠相視之嫌在下者蒙福獲利安享長便亦無去福求禍之理官民兩便祈盡變民間爲官錢而此例卽止刑法不煩私錢之迹屏矣每鑄錢一千文算買紅銅黃銅罐炭匠雇等費本銀不過七錢七分而直銀一兩若用一兩本則可得四錢之利也繇此推之鑄萬兩則利四千鑄百萬兩則利四十萬鑄愈多而余利愈無窮本銀卽還故處余利別置簿籍可以備築城浚河之用可以佐常平賑濟之用見今九邊無糧餉取此有餘灌輸於彼如前年遼左故事何爲不可古稱軍國用不足則制之歷代智哲之臣言其利者非一夫鑄而可以杜私錢猶不可不多鑄也況裕國而濟民爲利甚巨柰何可置而弗圖哉然鑄之大患在於無銅年前有商七人今或亡或逃存者二人而已究銅之所難得則凶年物貴盤運爲艱關津重疊抽稅不一及至都城則戶部索其稅工部索其銅衙門之使費滋擾借貸之賠累難堪鞭策囚系勉彊支應今欲蘇其困以示招徠莫若戶部銅商攺隸工部或收其本色作稅而於稅外別買低昻悉照當時給直或將其稅銀特免而較數歲爲常丰凶無二價但責完銅商不苦於煩費官不苦於權分此不可不議也蕪湖關控扼大江爲陪京門戶私鑄姦豪盤聚其處每銅商船至則羣擁邀截髙價彊買佯作倭鉛點造黃銅器玩而寔則轉輸深僻之處競鑄私錢今宜盡驅其人徧毀其鑪令就內城錢局軍廠近處或點綴黃銅或發賣紅銅使川貴之銅悉萃聚於鍾阜石城之內毋令散逸爲豪右資此不可不議也又大明律錢法一欵私錢坐絞古錢兼用其旨總歸之便民若乃器用則民間除軍器鏡子寺院鐃鈸外余應廢棄者皆輸之官私相賣買者有罪蓋收下之銅而歸之上卽賈生所云銅不布下則上權不分之意也今百姓鎔冶鏤刻作無用之器極神工之巧華靡僭擬秦鍾漢鼎商彛堯罇皆可僞鑄一鑪千金破產無悔拐騙傷俗不若申飭律禁一切收之官府量給銅價湊鑄銅錢卽縉紳世家土瓷木石器具儉朴日用甚適豈必用銅唐劉秩謂銅之爲物以爲兵則不如鐵爲器則不如漆卽禁之無害禁則銅之費不廣而價日賤並可挽俗此不可不議也銅旣易足工冶具火齊得贏利可以坐取不此之務而務礦稅何爲哉三十五年南工之題停鑪減鑄也事下北部議覆今讀其疏內述科臣郝敬所題修舉錢法以開財源無徵科之擾收自然之利已經戶部會酌每銀一兩有利四錢該南京亦務在審勢揆時較前度後俾爲經久可行無致倐而議減又倐而議增止議減鑪不議私鑄則姦民反操利柄而國家不得收圜通之利等因彼時蓋已料今日之及此矣目今揆時審勢私錢旣不可畱官錢又不易得情法業已交窮標本自應並治譬之人身然必元气盛旺而後邪气自消未有反耗其元气謂可以消之者又譬之家然必丁眾彊寔而後外盜可禦未有自戕其眾謂可以禦之者較之前而多鑄之時其財足人恱都人士追思之狀如彼度之後而減鑄以來其窮苦伶仃令人啼怨之狀如此則又安得守拘攣之見昧大通之觀以區區撘支之錢塞熈熈待哺之望但未奉明旨則部臣府尹無從遵行乞蚤敇一日則都民蚤蒙一日之賜獲免罪戾而臣等亦逃於鰥曠矣況畱京災荒相繼黎元菜色未復今二麥未成苗秧未種滁陽池河之間四山頂上蝗蝻忽生延袤數百里所過聲如風雨一望無際田夫村婦且捕且泣片時盈石麥穗成虛細秧如剪臣詣營擇賞見屯軍四月無糧枵腹荷戈又罹此災此誠堯湯水旱無麋鬻子宜鑄莊歷之時也可漠然而不爲備耶江洋都市盜賊公行又豈堪私鑄爲逋逃藪漢大夫言流放人民倚仗豪家藏大澤深山將成姦僞大業今應安寧國無爲池太常鎭諸處種種皆是以重崖絕崄逶迆深谷爲巢穴以三江太湖浮天浸云之境爲堂奧有告發者操巡衙門令未及下而耳目偵探星馳電驟先聲預匿或投械於水中或掩窖於石底或赭林木而禽舉或火蘆渚而魚逝間獲脇從人器相離遽難坐死迨州縣提解則亡命代死千百其身元惡大憝罔可蹤迹矣計惟府州縣官宻邇其地閒躡之於不識不知之時而宻擒之於倐出倐沒之頃得虞詡龔遂其人者則姦黨自無所遁亦惟嚴旨特勑守令有功紀錄寛縱者無論受賄與否皆以奉職無狀論白簡從事三尺具在然後沿江一帶有司不敢視以爲戲也同心恊力然後此軰可得而滅夫廣鑄官錢所以惠貧民而爲絕私錢之本嚴懲私鑄所以鋤亂民而維行官錢之法一以寔國計一以振國威財藏於不匱之府令行如流水之源起太公管敬仲而借箸焉計諒無踰是伏望聖明垂意詳覽下部查議如果臣言非迂轉行南工部應天府逐欵再加斟酌舉行臣無任戰栗俟命之至【萬曆年王萬祚疏】

臣竊念之屢據在京耆民吳汝極邵文徳等呈稱願復舊鑪收回鑄匠處給資本工部仍前鑄造每本銀一萬兩歲可得利銀五千兩不等倘所處工本愈饒所得余利更厚用之修築浦城足壯萬年根本以之接濟民用足杜私鑄源流等情屢經臣等審準在捲以待部堂會議不意邇來官錢愈涸私鑄日橫本年九月初二日猝有搶奪之變該臣堂官操江僉都禦史丁賓題奉聖旨錢法乃國用所關如何姦民私鑄輙敢公行且違禁搶掠好生玩法著嚴行究治其官錢仍計議廣鑄以濟急用丁賓著照舊供職該部院知道欽此又該南京內守備等衙門並題奉旨設法廣鑄隨該部院大臣遵奉惟謹會同九卿科道計議戶兵工三部各措帑銀三萬兩操江衙門餉銀一萬兩共銀十萬兩聽從工部督鑄分司支領廣鑄官錢以濟民用其私錢盡行諭禁民間遵依都不行用止嗷嗷待濟於官錢不殊渴旱之望泉霖也臣想工部督鑄分司當此上下交責之會鑄本充盈之日𨿽欲執迷偏聽曲辭故推亦無如上虛明旨下拂民望何矣因是以該司錢法事宜揆之分司共督寶源局府軍倉織染所三處原額六百鑪後並爲三百鑪今當盡復舊數每月除一次常鑄外以一次廣鑄可用本銀一萬兩積至十个月而本銀十萬兩鑄完一次便可得余利銀三萬六千三百六十三兩零若鑄完三次共可得余利銀一十萬九千九十兩零此自戶工則例載在書冊記之若文思院撘鑄余利又不啻是孰非國家圜府自然之利柰之何違眾而坐失之但此利議歸工部爲工部錢法之所不載若此利還歸部院爲部院歲支之所不及臣愚以爲從民之請度戶兵工三帑匱之專畱此項余利湊足浦口城岸分築之費將見部帑無勞於過損城岸各底於堅完其便一十萬金刀之利歲歲通流民間始自京城旁及外郡所在無徵貴徵賤之擾而錢法永定其便二貲本縱饒於前余利不減於舊司臣日夜鼓槖而个文不嫌於染指其便三有此三便而司臣督鑄謂宜虛心殫力循例而圖之毋煩人言之喋喋矣惟是買銅之法舊多權子母於銅商如閃爍之故智不可狥也添鑄之規反至開竇穴於鑄局而潛藏之宿獘不可仍也若以商情宜卹何不明開時價以平之如以買銅宜多何不兼用官買以導之考之前此督鑄亦嘗議而行之著有成例𨿽經戶部應天府撘鑄不聞移令自行買銅柰何目今計議廣鑄而重以買銅之說故爲抵牾不渉於臨事推諉之嫌乎哉臣爲是惓惓亟望於司臣之督鑄者然尢有說焉臣聞之大臣以任人爲明庶臣以任事爲忠若大臣任得其人將躬不煩而事集於以阜民衛國隨所指裕如矣如浦口城岸分建戶兵工三部愼簡材品不二心之臣任之而毋聽其避免虞其不相爲屬也歲以京營巡視科道臣稽察其功次事完爲之奏報優敍有不恊心並力壯國家根本之重地者否也如時下設法廣鑄工部另簡廉明有幹局一二臣畀之而勿狃於恆格虞其不能自明也循用九庫巡視科道臣驗記其出入城完並爲移行奏敍有不赤心白意收國家泉貨之大柄者否也苐事經參驗乃合謀惟善斷乃成聞之當斷不斷反底於敗語亦有之需者事之賊也目今南京部院大臣方將有事城工而適丁錢法計議廣鑄之會因以其餘利禆補續估錢糧其前此題允銀數預先支取付之定委司官封識貯庫聽從刻日鳩匠辦料興工先行具本題報庶幾事一舉而兼得謀兩利而俱存不然錯過今冬又將明春水漲親估覆請更待何時煌煌明旨豈將諉之道旁捨耶【萬曆年傅宗臯疏】

按壬午賦役冊官房僅五十餘間歲賃鈔未及二百今所徵鈔貫蓋寔數也苐鈔有本折銀錢相兼遂致解納之費嘉靖六年明詔凡錢鈔折收銀兩宇內莫不奉行浦中折鈔之錢竟未能革豈非畱都宻邇難以禁中貴之欲乎【江浦志】

洪武間用寶鈔與古錢兼行其後鈔廢雜用累朝通寶並開元錢嘉靖以來止用開元滁和六合所行肉好皆有周郭浦次之浦子口又次之江南則輕小甚矣𨿽母權子而行時有壅格之患今通用萬曆制錢於地方甚便惟嚴禁私鑄而不使濫惡相欺何患錢法之壅乎【同上】

丘浚曰自宋人爲交會而金元承之以爲鈔所謂鈔者所費之直不過三五錢而以售人千錢之物嗚呼直而至於千錢其體非大則精必非一日之功所成也乃以方尺之楮直三五錢者而售之可不可乎民初受其欺繼而畏其威不得已而黽勉從之行之旣久天定人勝終莫之行非徒不得千錢之息並與其所費三五錢之本而失之且因之以失人心虧國用而致亂亡之禍如元人者可鑑也已然則鈔法終不可行哉曰何不可行執其可行不可行之兩端而用其中斯可行矣何者上古之世以珠玉爲上幣黃金爲中幣刀布爲下幣中古之世周立圜法兼以黃金布帛二者爲言𨿽以王莽亦作金銀龜貝錢布之品後世專用銅楮二者爲幣而不凖以金銀是以用之者無權而行之旣久不能以無獘故其立法之始未嘗不善然皆以不善終之古今一律也本朝制銅錢寶鈔相兼行使百年於玆未之攺也然行之旣久意外獘生錢之獘在於僞鈔之獘在於多革僞錢之策臣旣陳於前矣所以通行鈔法者臣請稽古三幣之法以銀爲上幣鈔爲中幣錢爲下幣以中下二幣爲公私通行之具而一凖上幣以權之焉蓋自國初以來有銀禁恐其或閈錢鈔也而錢之用不出於閩廣宣徳正統以後錢始用於西北自天順成化以來鈔之用亦微矣必欲如寶鈔屬鏹之形每一貫準錢一千銀一兩以復初制之舊非用嚴刑不可也然嚴刑非聖世所宜有也竊以爲今日制用之法莫若以銀與錢鈔相權而行毎銀一分易錢十文新制之鈔毎貫易錢十文四角完全未中折者每貫易錢五文中折者三文昏爛而有一貫字者一文通詔天下以爲定制而嚴立擅自加減之罪𨿽物生有丰歉貨殖有貴賤而銀與錢鈔交易之數一定而永不易旣定此制之後錢多則出錢以收鈔銀之用非十兩以上禁不許以交易銀之成色以火試白者爲凖寶鈔銅錢通行上下而一權之以銀足國使民之法蓋亦庶幾焉【皇明經濟錄】

丘浚曰按近時馬政亦有科錢買馬之令然所得者未必良而給之於軍遇有倒死陪償如故而西北之邊苦之尢甚請自今以後朝廷酌爲中制定爲馬價馬之價公私交易皆不許過二十緡違者馬與價俱入官牙行之人坐以違制罪【大學衍義補】

國初竈丁辦鹽每引四百斤給工本鈔二貫五百文蓋洪武年間鈔一貫值錢千文故竈丁得實利如是而冒禁賣私鹽絞死可也今鈔一貫不易粟二升乃禁絕竈丁勿賣私鹽是逼之餓以死也此後來行法之獘非初年之失也【左編】

丘浚曰臣請敕所司嚴加禁約於凡民間造曲器具悉令折毀與凡爲之傭作者一切勒以歸農有犯以與私鹽僞錢同科如此則一年之間亦可存麥百餘萬石以資民食【同上】

張孚嘉渭南人嘉靖丁未進士歷官副使有淸名將卒謂子孫曰世人生但識幾字死則有一部遺文生但餘幾錢死卽有一篇志文吾恥之否徳不足辱明公筆自題姓名官位家世歲月紀諸石爾蓋先達有行之者子孫必遵吾言不則爲不孝【湧幢小品以下詞話】

洪武時倪元鎭賣田宅得錢數百緡會張伯雨至念其貧且老悉推與之不畱一緡每乘扁舟飄然於五湖三泖間【以下雜記】

劉伯溫題陸放翁賣花叟詩云君不見會稽山陰賣花叟賣花得錢卽買酒

後承平久張洪修撰每爲人作一文僅得五百錢

吳慥洪武間官四川還家一日見瞿宗吉自誦其詩云薄宦蕭然作逺遊行囊那得一錢畱孟光不比蘇秦婦肯笑歸來只敝裘

馬浩瀾著花影集花影者月下燈前無中生有以爲假則眞謂爲實猶渉虛也其落花滿庭芳云分明似身輕飛燕扶下避風臺當初珍重意金錢競買玉砌新栽更翠屏遮護羯鼓催開

李西涯曰白髮華燈一夜春江南江北兩窮鱗飛騰有地歸塵土訶護無錢役鬼神物以泡名終合盡家隨身在更何貧淸詩素壁猶堪玩休羨揚州鶴上人

王存敬曰七賢言志一燈前次到迂夫獨莞然食祿十年官再徙不曽畱得買書錢

唐伯虎言志詩云不煉金丹不坐禪不爲商賈不耕田閒來就寫靑山賣不使人間造業錢

正徳年江東有太守某者禱紫姑仙以決疑仙姑降筆曰幾樹甘棠種未成使君何事苦經營雷霆怒擊冰山碎只恐錢神也不靈

成化中日食九食之旣一太白入南斗彗見西北長三丈三閱月乃沒彗見軒轅星孛臺斗孛天田入太微襄陽雨黒黍山陰雨血京師雨錢山東黑气亙天晝晦長樂山突起各一

錢通卷二

●欽定四庫全書

錢通卷三

﹝明﹞胡我琨撰

○一之原

貨一而命司焉者泉爲多泉居三幣之下冶氏執齊攺煎金錫知者創焉巧者劑之視其物而絘其產然後貫利聖人之有作也掲而式其原則是以克鑄故原曰一

稽始

自太昊以來則有錢矣太昊氏髙陽氏謂之金有熊氏髙辛氏謂之貨陶唐氏謂之泉商人齊人謂之布齊人莒人謂之刀【文獻通考】

神農列■﹝廛刂﹞於國以聚貨帛日中爲市以交有無虞夏商之幣金爲三品或黃或白或赤或錢或布或刀或龜貝【史記】

黃帝時采香山之金鑄刀此刀之始也範金爲貨制金刀立五幣以制國用貨幣之制始也【原始】

管子曰禹五年水民之無■﹝米亶﹞賣子者禹以歷山之金鑄幣贖之此錢幣之始也

管子曰湯七年旱民之無■﹝米亶﹞賣子者湯以莊山之金鑄幣贖之

周景王鑄大錢文曰寶貨錢有文其制始此【原始】

秦始皇行半兩錢古人錢字作泉自是始稱錢而後之八銖四銖皆原於此前

漢食貨志曰太公爲周立九府圜法錢圜函方輕重以銖

漢文帝時除盜鑄錢令使得自鑄後世弛錢禁始此【原始】

南北朝宋西羌未平東海王上錢二千萬助國諸王獻助始於此

梁始鑄鐵錢以鐵爲幣始見於此

隋賦民錢造佛圖經像此又增一賦也始見於此

唐髙祖初行開通元寶錢後世錢文用寶字始此

玄宗以王玙爲祠祭使用楮爲錢以祭後世用紙錢代幣始

此唐代宗稅靑苖錢給百官俸靑苖之名始見於此

徳宗兩稅外取一錢者以枉法論行兩稅法始此初行稅間架除陌錢法

五季楚鑄鈆鐵錢以鈆爲錢始見於此

唐初聴民鑄田器計畝稅錢稅田器始此徵諸郡丁口鹽錢後世徵戶口食鹽鈔始此

周世宗發引之日金銀錢寶皆寓以形而楮錢大如盞口其印文黃曰泉臺上寶白曰冥遊亞寶據此則金銀楮錠亦始於五代也

宋徽宗科免夫錢初收經制錢先是經制錢爲東南七郡之害

髙宗初置見錢闗子始收諸路月樁錢又一稅也

稱元寶自唐髙祖始稱重寶自唐肅宗始稱通寶自宋人誤讀開通錢文始攺元更鑄自宋太宗始【俱同上】

丘浚曰臣按鑄錢以年號爲文始於劉宋孝建宋自開寶每更一號必鑄一錢【左編】

釋義

錢之爲幣以銅爲之體圓孔方背面俱似皆有周郭周流四方之象也【事類合璧】

以珠玉爲上幣以黃金爲中幣以刀布爲下幣【管子】

夾漈鄭氏曰謂之泉者言其形謂之金者言其質謂之刀者言其器謂之貨謂之布者言其用古文錢字作泉者言其形如泉文一變而爲刀器再變而爲圜法自圜法流通於世民實便之故泉與刀爲廢後人不曉其謂也觀古錢其形卽篆泉文也後人代以錢字故泉之文借爲泉水之泉其實泉之篆文下體不從水也【文獻通考】

錢有字謂之面錢漫曰幕又曰幕皮師古曰呼錢背爲幕皮者謂其平而無文也

鋊銅屑也摩錢漫面以取其屑更以鑄錢也

僞錢私鑄之錢

緡■﹝糹疆﹞穿錢索也

采山銅以爲錢煮海水以爲鹽【伍被傳】

泉府上士四人中士八人下士十六人

周景王二十一年將鑄大錢以振救人於是乎有母權子而行母重也重大倍故爲母子輕也輕小半故爲子【國語】

武帝時鑄官赤仄錢漢書音義曰俗所謂紫紺錢也武帝又造銀錫白金以爲天用莫如龍地用莫如馬人用莫如龜故白金三品前【漢食貨志】

張宴曰按今所見契刀錯刀形質如大錢而肉好輪厚異於此大錢形如大刀環矣契刀身形員長不二寸也其文左曰契右曰刀無五百字也錯刀則刻之作字也以黃金塡其文上曰一下曰刀二刀泉甚不與志相應也似札單差錯文字磨滅故耳【張宴論】

如淳曰莢錢如楡莢也

惠帝紀云視作斥上者將軍四十金鄭氏曰四十金四十斤金也晉灼曰近上二千石賜錢二萬此言四十金實金也下凢言黃金眞金也不言黃金錢也食貨志黃金一斤直萬錢也後漢何休注公羊百金之魚亦謂一金萬錢緗素雜記引一金萬錢以證晉王導所市練布之價則是一金萬錢不但秦漢爲然自三代至晉莫不皆然何千百年間金價一律如此今日之價視古又何倍蓰耶【野客叢書】

貨寶於金利於刀如淳曰名錢爲刀以其利於民也莽造錯刀蓋身形如刀以黃金錯其文曰一刀直五千錯塗也【食貨志】

開元錢之文歐陽詢制詞其字含八分及隸體其詞先上後下次左後右讀之自上及左回環讀之其義亦通俗謂之開通元寶錢【食貨志】

泉府則以錢易貨常平則以錢易粟其本意皆以利民非謀利也

王莽時主鑄錢官曰鐘官【漢官志】

撲滿者以竹爲竅爲蓄錢具有入竅而無出竅滿則撲之

俗語謂錢一貫有畸曰千一千二米一石有畸曰石一石二長一丈有畸曰丈一丈二之類亦有所本按考工記殳長尋有四尺注曰八尺曰尋殳長丈二【容齋隨筆】

錢以文言南史武林王曅華林園射賜錢五萬文

王昭禹曰古者寶龜而貨貝所以交易者惟貝而已至太公立九府圜法始用錢代貝或曰錢或曰布布取宣布之義泉取流行之義其實則一而已臣按後世之錢其形質外圓內方始此但未有文耳九府卽周禮所載九官是也九官皆掌財幣之官而所掌者黃金布帛錢幣三者黃金以斤名布帛以疋計錢幣以銖重故凢貨物之出入其輕重以圜法均而通之如黃金一斤該錢若干帛一疋該錢若干之類是以國家有所用度也一切皆財貨寶之以金利之以刀流行之以泉施布之以布收聚之以帛所謂金卽方寸重一斤者所謂刀卽管子所謂刀爲下幣者所謂泉卽圜法也所爲布帛卽長四丈爲疋者【大學衍義補】

按宋朝交子至是更名會不特此也又謂之錢引又謂之闗子又謂之闗會其實一而已矣考夫唐之飛錢合契特以通商賈之厚賫貿易者蓋執劵以取錢而非以劵爲錢也宋自眞宗以後蜀始有交子髙宗以後東南始有會子而始以紙爲錢矣【同上】

金者金銀銅錫之總名按五行地四生金是也【財貨源流】

赤金丹陽銅也【漢食貨志注】

今江湖間俗語謂錢之薄惡者曰慳錢按賈誼疏云今法錢不立農民失其耒耜冶鎔炊炭姦錢日多俗音誤以姦爲慳爾【鶴林玉露】

錢泉也其藏曰泉其行曰布取名流行無不徧也【周禮注】

今之錢數百錢謂之陌借陌字用之其實只是百字如什與伍耳唐自皇甫鎛爲墊錢法至昭宗末乃定八十爲陌漢隠帝時三司使王章每出官錢又減三文以七十七爲陌輸官仍用八十【筆談】

太公立太府玉府內府外府泉府天府職內職金職幣皆掌財帛之官故云九府圜卽錢也謂均而通也

大錢文曰寶貨肉好皆有周郭肉錢形也好錢孔也【漢書】

錢銚也古田器從金戔聲詩曰庤乃錢鎛【許氏說文】

前代錢文未有艸書者宋淳化中以宸翰爲之始有艸書者書成上以示近臣【侯鯖錄】

緡錢二十而一算李斐曰緡絲也以貫錢一貫千錢出算二十也陌卽百字唐以八十錢爲陌宋以百錢爲陌【筆麈】

唐莊宗置酒錢庫令其子繼岌爲張承業起舞指錢積曰和哥乞錢盍以錢一積與之錢積二字始此【筆塵】

榖梁傳曰乘馬曰賵衣帛曰禭貝玉曰含錢財曰賻導引曰倉收米榖者也庫收錢帛者也辯疑云大曰倉小曰庫藏錢榖之所也始於陶唐兵軍所藏曰庫金帛所藏曰帑始於湯武

課者稅物之錢鈔也程者物有貴賤課有多寡如地裏之有程限也

綺錢苔錢也

法錢依法所制之錢也

幹封元年封嶽之後攺造新錢文曰幹封泉寶初開元錢俗謂之開通元寶錢及鑄新錢乃同流俗幹字直上封字在左尋寤錢文之誤卻用舊錢【舊唐書食貨志】

資采

荊州厥貢金三品【禹貢】

古者金有三品赤金爲下【食貨志】

黃帝問於伯髙曰吾欲陶天下以爲一家有道乎伯髙曰請刈其莞而樹之吾謹逃其爪牙則天下可陶而爲一家夫上有丹砂者下有黃金上有慈石下有銅金上有陵石下有鉛錫赤銅上有赭下有鐵此山之見榮者也茍見其榮君謹封而祭之距封十里而爲一壇是則使乘者下行者趨若犯令者罪死不赦然後析取之以爲劍鎧矛戟【管子】

天下銅坑五十歲采銅二十六萬六千斤【唐史】

山上有蔥下有緑山上有薤下有金山上有姜下有銅錫山有寶玉木旁枝皆下垂【酉陽雜俎】

小次山其上多白玉其下多赤銅盂山其陰夕夕鐵其陽多銅咸山其上有玉其下多銅陽山其上多玉其下多金涹山其上多赤銅其陰多鐵橿谷之山其中多赤銅鼓鐙之山多赤銅昆吾之山其山多赤銅【此山出名銅色赤如火】蠱尾之山多礪石赤銅杻陽之山其陽多赤金其陰多白金松果之山濩水出焉北流注於渭其中多銅符禺之山其陽多銅其陰多鐵■﹝王雩﹞琈之山其陰多銅英山其陰多鐵其陽多赤金竹山其陰多鐵瑜次之山其陰多赤銅二經之首曰鈐山其上多銅泰冒之山其陽多金其陰多鐵龍首之山其陽多黃金其陰多鐵西皇之山其陽多金其陰多鐵烏山其陰多鐵求如之山其上多銅號山其陰多鐵潘侯之山其陰多鐵渾夕之山無艸木多銅玉縣雍之山其上多玉其下多銅諸餘之山其上多銅玉鉤吾之山其上多玉其下多銅京山其陽有赤銅軒轅之山其上多銅少山其上有金玉其下有銅柘山其陽有金玉其陰有鐵維龍之山其上有碧玉其陽有金其陰有鐵白馬之山其陽多玉其陰多鐵多赤銅幹山無艸木其陽有金玉其陰有鐵柄山其上多玉其下多銅密山其陽多玉其陰多鐵槖山其陽多金其陰多鐵誇父之山其陽多玉其陰多鐵少室之山其上多玉其下多鐵役山之上多白金多鐵荊山其陰多鐵其陽多赤金岐山其陽多赤金銅山其上多金銀鐵玉山其上多金玉其下多碧鐵仁舉之山其陽多赤金岐山其上多白金其下多鐵玉山其陽多銅其陰多赤金騩山其陽多美玉赤金其陰多鐵葛山其上多赤金虎尾之山其陽多赤金其陰多鐵雅山其下多赤金丙山多黃金銅鐵無木洞庭之山其上多黃金其下多銀鐵陽帝之山多美銅榮余之山其下多銅其下多銀【俱山海經】

緑銅之苖也亦出右江有銅處生石中質如石者名石緑又有一種脆爛如碎土者名泥緑品最下價亦賤【桂海虞衡志】

眞宗咸平四年舊制犯銅禁七斤以上並奏裁處死詔自今滿五十斤以上取裁余第減之天禧三年詔犯銅鍮石並免極刑【宋史】

髙麗地產銅周世宗時遣尙書水部員外郎韓彥卿以帛數千疋市銅於髙麗以鑄錢【王氏彚苑】

孔帖髙麗貢銅五萬斤

鹽鐵使李巽以郴州平陽銅坑二百八十餘復置桂陽監以兩鑪日鑄錢二十萬天下歲鑄錢十三萬五千緡命商賈蓄錢者皆出以市貨天下有銀之山必有銅惟錢無益於人五嶺以北采銀一兩者流他州官吏論罪【唐史】

河北諸州舊少錢貨猶以他物交易錢略不入於市二年冬尙書崔亮奏弘農郡銅靑谷有銅礦計一鬥得銅五兩四銖葦池谷礦一鬥得銅五兩鸞帳山礦一鬥得銅四兩河內郡王屋山礦一鬥得銅八兩南有靑州苑燭山齊州商山並是往昔銅官舊迹見在【六朝史】

天下名山五千三百七十出銅之山四百六十七出鐵之山三千六百九十【山海經】

魏采銅鑄錢崔亮請於王屋等山采銅鑄錢從之是後民多私鑄錢稍薄小用之益輕【會編】

西方日官之外有山長十餘里廣二三里髙百餘丈皆大黃之金不雜土石上有金人髙五丈餘皆純金名曰金犀入山下一丈有銀又入一丈有錫又入一丈有鉛又入一丈有丹陽銅其銅似金可鍛以作錯塗之器也【神異經】

益州行事劉悛上言蒙山下有嚴道銅山舊鑄錢處可以經略武帝從之遣使入蜀鑄錢頃之以功費多而止【經濟類編】

韓泗上言今商州紅崖治產銅而洛源監久廢請鑿山取銅卽治舊監置十鑪鑄之得錢十萬二千緡【孔氏帖】

宋張齊賢初除轉運使太宗謂曰江南多出銅卽爲朕密經營之齊賢乃訪江南承旨丁釗歷指饒信處州山谷產銅鉛錫之所又求前代鑄法惟饒州永平監周唐開元錢料堅實可久於是定取爲法歲鑄三十萬貫凡用銅八十五萬斤鉛三十六萬斤錫十六萬斤齊賢詣闕面陳其事帝許之

越絕書若耶之溪涸而出銅戰國策涸若耶溪以取銅是也

丘浚云宋朝金銀銅鐵鉛錫之冶總二百七十一皆置吏主之大率山澤之利有限或暴發輒竭或采取歳久所得不償所費而歲課不足有司必責主者取盈臣按宋朝坑冶所在如此之多而元朝之坑冶亦比今日加十數倍何也蓋天地生物有與地土俱生者金銀銅鐵之類是也昔者聖王定爲取民之賦有米粟之徵而無有所謂金銀銅鐵之徵者豈不以山澤之利與土地俱生取之有窮而生之者不繼乎坑冶之利在前代則多在後代則少循歷至於今日猶其少焉無足怪者我朝坑冶之利比前代不及什之一二間或有之隨取隨竭曩者固已於浙之溫處閩之福建開場置官令內臣以守之差憲臣以督之然所得不償所費如宋人所云者今則多行革罷而均其課於民賦之中矣𨿽然今日不徒不得其利而往往又罹其害蓋以山澤之利官取之則不足民取之則有餘今處州等山場𨿽閉而其間猶不能無滲漏之微利遺焉此不逞之徒猶囊槖其間以競利起亂也爲今之計宜於坑場遺利之處嚴守捕法可築塞者築塞之可柵塹者柵塹之俾其不至聚眾爭奪以貽一方生靈之害可也【皇明經濟錄】

地鏡圖云靑艸莖赤秀下有鉛

永昌郡中亦有金焉纎靡大類黍粟在水涯沙中民采得日重五銖之金一色巵黃土生金土色黃漢土徳也故金化出金有三品黃比見者黃爲瑞也【王充論衡】

姑墨川水注之導姑墨西北赤沙山東南流徑姑墨國西治南至於闐馬行十五日土出銅鐵及雄黃【水經】

丹陽山東北徑冶東俗謂之丹陽城城之左右猶有遺銅矣

若水又徑會無縣縣有駿馬河水出縣東髙山山有天馬徑厥迹存焉馬日行千里民家馬牧之山下或產駿駒言是天馬子河中有貝子胎銅以羊祠之則可取也【同上】

銅井山在縣西七十里上有銅井一名銅官山一統志謂銅井去縣西北五十里廣十餘丈深不可測舊於此采銅有魚出其中其色如金【滁州府勝志】

銅坑山鄧尉山西南一名銅井晉宋間鑿坑取沙土煎之皆成銅故名上有巖洞其懸澑匯而爲池淸冽可飲名曰銅泉【蘇州府誌勝】

岑水一名銅水可浸鐵爲銅其水極腥惡石色皆赭然不生魚鱉禾稼之屬卽曲江膽礬水同源異流也【廣東名勝志】

明光山在騰越州西北一百二十里上有銀礦銅礦【永昌府誌勝】

陽碧山在陽山縣西南十里髙出眾山日光先照故名兩峯上聳狀如丫髻亦名丫髻山又南七十里產銅者曰銅沙山東三十里產黑鉛者曰寶源山【廣東名勝志】

梁水郡置在盤江南管二縣曰梁水縣有振山出銅曰賁古縣有采山出銀鐵銅鉛又興古有律髙縣縣西爲石空山東南盤町山俱出錫故滇略云錫則臨安者佳最上者爲芭蕉葉扣之聲如銅鐵其白如銀作器殊良【臨安府誌勝】

鈆山在鈆山縣西北七里又名桂陽山又名楊梅山舊經雲山出鈆先置信州之時鑄錢百姓開采得鈆什而稅一建中元年封禁貞元年置永平監其山亦出銅及靑碌又有寶山連桂陽出銅又銅寶山在縣西南七里一名七寶山下有竹葉猊平坑石竅中膽泉湧出浸鐵成銅天久晴有礬可拾建隆三年置銅場今廢其銅以土垢淋水浸鐵爲之【廣信府誌勝】

鎖山門浸銅之所在縣鵝湖鄕去治七十里許有溝漕七十七處興於宋紹聖四年更創於淳熙八年縣尉馬子巖有銘至淳佑後漸廢其地之水有三膽水礬水黃礬水各積水爲池每池隨地形髙下深淺用木板閘之以茅席鋪底取生鐵擊碎入溝排砌引水流通浸染候其色變鍛之則爲銅餘水不可再用信州鉛山膽水自山下注勢若瀑布用以浸銅鑄冶是賴隨天旱澇而有涸溢大抵盛於春夏微於秋冬古傳一人至水濱遺匙鑰翌旦得之已成銅矣近年水流斷續浸銅頗費工力凢古坑有水處曰膽水無水處曰膽土膽水浸銅工省利多膽土煎銅工費利薄水有盡土無窮今上林三官提封九路簡踏無遺膽水膽土官亦兼收其利按浸銅之說自昔無之始因饒州布衣張甲獻言可用膽水浸鐵爲銅紹聖元年始令本州島差廂軍興浸其利漸興紹興二年朝議以坑冶所得不償所費悉罷監官以縣令領其事

安陽縣西北有銅山山多產銅

鉛山縣地出銅鉛靑碌置場以收其利舊在寶山僞唐升元二年遷置鵝湖山

札龍山在路南州東八十里山下有小石可煉爲銅同上【澄江志】

錢通卷三

●欽定四庫全書

錢通卷四

﹝明﹞胡我琨撰

○二之制

王者尊八柄之法不徵市而布作焉皆以質媺惡爲輕重之紀而頒之邦國戒民侵儥巡而考其犯禁者罰之凢五布之有徵也者均而入於泉府各循修乃制故制曰二

代更

周景王二十一年將更鑄大錢單穆公曰不可王弗聴卒鑄之【國語】

孫叔敖爲楚相莊王以爲幣輕更以小爲大百姓不便相言之王復如故王許之【史記】

秦兼天下幣爲二等黃金鎰爲名上幣【上幣者二等之中黃金爲上而錢爲下也】銅錢質如周錢文曰半兩重如其文而珠玉龜貝銀錫之屬爲器飾寶藏不爲幣然各隨時而輕重【通考】

史記秦本紀云惠文王立二年初行錢

漢興以爲秦錢重難用更令民鑄莢錢逐利之民蓄積余贏以致市物騰湧米至石萬錢焉至匹百金【漢史】

前漢髙後紀曰二年行八銖錢

前漢髙後紀曰六年行五分錢

顧烜曰髙後時旣患莢錢之輕又苦秦錢之重故更鑄八銖錢

前漢文帝紀曰五年夏四月除盜鑄令更造四銖錢

前漢武帝紀曰建元元年春二月行三銖錢

前漢武帝紀曰建元五年罷三銖錢行半兩錢

前漢武帝紀曰元狩五年罷半兩錢行五銖錢

前漢食貨志曰武帝又造銀錫白錢又鑄赤仄錢終廢不行

史記平準書曰武帝鑄五銖錢郡國多姦鑄錢錢多輕而公卿請令京師鑄鍾官赤側一當五賦官用非赤側不得行其後二歲赤側錢賤民巧法用之不便又廢於是悉禁郡國無鑄錢悉令上林三官鑄錢旣多而令天下非三官錢不得行諸郡國所前鑄皆廢銷之輸其銅三官而民之鑄錢益少計其費不能相當惟眞工大姦乃盜爲之

食貨志曰自孝武元狩五年三官初鑄五銖錢至平帝元始中成錢二百八十億萬餘

光武紀曰建武十六年始行五銖錢注曰武帝始爲五銖錢王莽時廢今始行之

王莽居攝變漢制以周錢有子母相權於是更造大錢徑寸二分重十二銖文曰大錢五十又造契刀錯刀契刀其環如大錢身形如刀長二寸文曰契刀五百錯刀以黃金錯其文曰一刀直五十與五銖錢凢四品並行【漢史】

莽以爲書劉字有金刀乃罷錯刀契刀及五銖錢而更作金銀龜貝錢帛之品名曰寶貨小錢徑六分重一銖文曰小錢直一次七分三銖曰麼錢一十【麼小也】次八分五銖曰幼錢二十次九分七銖曰中錢三十次一寸九銖曰壯錢四十同前大錢五十是爲錢貨六品直各如其文黃金重一斤直錢萬朱提銀重八兩爲一流直一千五百八十它銀一流直千是爲銀貨三品元龜岠冉長尺二寸直二千一百六十爲大貝十朋公龜九寸直五百爲壯貝十朋侯龜七寸以上直三百爲公貝十朋子龜五寸以上直百爲小貝十朋是爲龜寶四品大貝四寸八分以上二枚爲一朋直二百一十六壯貝三寸六分以上二枚爲一朋直五十麼貝二寸四分以上二枚爲一朋直三十小貝寸二分以上二枚爲一朋直十不盈寸二分滿度不得爲朋率枚直錢三是爲貝貨五品大布次布第布壯布中布差布厚布幼布麼布小布長寸五分重十五銖文曰小布一百自小布以上各相長一分相重一銖文各以其布名直各加一百上至大布長二寸四分重一兩而直千錢矣是爲布貨十品【布亦錢】凢寶貨五物六名二十八品鑄作錢布皆用銅殽以鏈錫【許愼曰鏈銅屬也然則以鏈及雜銅而爲錢也鏈音連】文質周郭放漢五銖錢云其金銀與他物雜色不純好龜不盈五寸貝不盈六分皆不得爲寶貨元龜爲蔡非四民所得居有者入太卜受直其後百姓憒亂其貨不行民私以五銖錢市買莽患之下詔敢挾五銖錢者爲惑眾投諸四裔於是農商失業食貨俱廢民涕泣於市道抵罪者不可稱數莽知民怨乃但行小錢直一與大錢五十二品並行龜貝布屬遂廢莽天鳳元年復中下金錢龜貝之貨頗增減其價直而罷大小錢攺作貨布長二寸五分廣一寸首長八分有奇其廣八分其圓好徑二分半足枝長八分間廣二分其文右曰貨左曰布重二十五銖直貨錢二十五貨泉徑一寸重五銖文右曰貨左曰泉枚直一與貨布二品並行又以大錢行久罷之恐民挾不止乃令民且獨行大錢與新貨泉俱枚直一並行盡六年毋得復挾大錢矣每壹易錢民破業而陷刑莽以私鑄錢死及非沮寶貨投四裔犯法者多不可勝行乃更輕其法私鑄作泉布者與妻子沒爲官奴婢吏及比伍知而不舉告與同罪非沮寶貨民罷作一歲吏免官犯者愈眾及五人相坐皆沒入郡國檻車鐵鏁傳送長安鍾官愁苦死者十六七【文獻通考】

漢錢舊用五銖自王莽攺革百姓皆不便之至光武中興除莽貨泉建武十六年馬援又上書曰富國之本在於食貨可如舊鑄五銖帝從之於是復鑄天下以爲便【晉書食貨志】

宋書文帝紀曰元嘉七年冬立錢署鑄四銖錢二十四年六月以貨貴制大錢一當兩明年五月罷

後漢靈帝紀曰中平三年鑄四出文錢

靈帝作角錢錢猶五銖錢有四道連有邊輪識者竊言侈虐已甚形象兆見此錢成必四道而去及京師亂錢果流布四海【文獻通考】

獻帝初平元年董卓壊五銖錢更鑄小錢悉取洛陽長安銅人鍾簴飛亷銅馬之屬以充鑄故貨錢物貴谷石數萬又錢無倫理文章不便人用【漢史】

顧烜曰漢獻帝建安十九年昭烈鑄直百傳形五銖

魏志曰文帝黃初二年春初復五銖錢冬以榖貴罷

明帝太和元年夏行五銖錢

吳志曰孫權嘉禾五年春鑄大錢一當五百

孫權赤烏元年鑄當千大錢故呂蒙定荊州賜錢一億錢旣大貴但有空名晉自中原喪亂元帝過江用孫氏舊錢輕重雜行大者謂之比輪小者謂之四文【晉書食貨志】

三月晉禁民作銅器初唐世天下鑄錢有三十六冶亂喪以來皆廢絕錢日益耗民有銷錢爲銅器故禁之【通考】

孝武孝建初鑄四銖文曰孝建一邊爲四銖其後稍去四銖專爲孝建孝建則薤葉四銖則大篆其後稍去四銖專爲孝建漸至薄小文字夷漫至明帝泰始三年罷焉【舊譜】

宋書前廢帝紀曰大明七年冬諸郡大旱米一升數百孝建已來又立錢署鑄錢百姓因此盜鑄轉僞小商貨不行永光元年春二年庚寅鑄二銖錢三月甲辰罷九月戊午開百姓鑄錢

宋書顏竣傳曰前廢帝卽位鑄二銖錢形或轉細官錢每出民間卽模效之而大小厚薄皆不及也無輪郭不磨鑢如今之剪鑿者謂之耒子

顏竣傳曰世祖卽位鑄孝建四銖

隋書食貨志曰梁武帝鑄五銖女錢二品並行百姓或私以古錢交易有直百五銖

顧烜曰天監元年鑄公式女錢徑一寸文曰五銖稱兩如新鑄五銖但邊無輪郭未行用又聴民間私鑄以一萬二千易取上庫古錢一萬以此爲率普通三年始興新鑄五銖並行用斷民間私鑄

十二月梁鑄鐵錢梁初惟揚荊郢江湘梁益用錢交廣用金銀余州雜以榖帛交易後鑄五銖錢而民間私用古錢禁不能止乃議鑄銅錢鐵錢【隋書食貨志】

顧烜曰普通四年鑄大吉鐵錢又鑄大通鐵錢梁元帝時初鑄錢一當十賜僧垣十萬貫實百萬也

梁書敬帝紀曰太平二年夏鑄四銖錢一準二十壬辰攺一準十丙申復開細錢

陳書宣帝紀曰宣帝大建十一年又鑄大貨六銖以一當五銖之十與五銖並行後還當一人皆不便乃相與訛言曰六銖錢有不利縣官之象未幾而帝崩遂廢六銖而行五銖竟至陳亡其嶺南諸州多以米布交易俱不用錢【食貨志】

自孝文更造四銖錢至是四十餘年從建元以來用少縣官往往多卽銅山而鑄錢民亦盜鑄不可勝數錢益多而輕有司言今半兩錢法重四銖而姦或盜摩錢質而取鋊令縣官銷半兩錢更鑄三銖錢重如其文【食貨志】

後魏食貨志曰孝莊永安二年秋詔攺鑄文曰永安五銖官自立鑪起自九月至三年正月而止官欲貴錢乃出藏絹分遣使人於二市賣之絹匹止錢二百而私市者猶三百利之所在盜鑄稱眾巧僞旣多輕重非一四方州鎭用各不同楊侃傳曰時所用錢人多私鑄稍就薄小乃至風飄水浮侃奏聴人與官並鑄使人樂爲而俗獘得攺旨下尙書八座不許後再奏孝莊從之乃鑄

北史西魏文帝大統六年二月鑄五銖錢十二年三月鑄五銖錢

後魏食貨志曰孝莊永安二年鑄永安五銖錢遷鄴之後輕濫尢多武定初齊文襄王奏革其獘於是詔遣使人詣諸州鎭收銅及錢悉更攺鑄其文仍舊然姦僥之徒越法趨利未幾之間漸復細薄六年文襄王以錢文五銖名須稱實當秤錢一文重五銖者聴入市百錢重一斤四兩自餘皆準此爲數其京邑二市天下州鎭郡縣之市各置二秤懸於市間民所私用之秤皆準市秤以定輕重凢有私鑄悉不禁斷但五銖然後聴用若入市之錢重不五銖或𨿽五銖而多雜鉛錫並不聴用若有輒以小薄雜錢入有人糾獲其錢悉入告者其小薄之錢若卽禁斷恐人交乏絕畿內五十日外州百日爲限羣官參議咸以時榖頗貴請待有年王從之乃止

北齊神武霸政之初猶用永安五銖遷鄴已後百姓私鑄體制漸別遂各以爲名有雍州靑赤梁州生厚緊錢吉錢河陽生澀天柱赤牽之稱冀州之北錢皆不行交貿者皆以絹布神武乃收境內之銅及錢仍依舊文更鑄流之四境未幾之間漸復細薄姦僞競起【食貨志】

後周之初尙用魏錢及武帝保定元年乃更鑄布泉之錢以一當五與五銖並行時梁益之境又雜用古錢交易河西諸郡或用西域金銀之錢而官不禁建徳三年又更鑄五行大布錢以一當十大收商賈之利與布泉錢並行四年又邊境之上人多盜鑄又禁五行大布不得出入四關布泉之錢聴入而不聴出五年以布泉漸賤而人不用遂廢之【隋食貨志】

隋文帝開皇元年以天下錢貨輕重不一乃更鑄新錢背面肉好皆有周郭文曰五銖而重如其文每錢一千重四斤二兩是時錢旣雜出百姓或私有鎔鑄三年四月詔四面諸闗各付百錢爲樣從闗外來勘樣相似然後得過樣不同者則壊以爲銅入官詔行新錢以後前代舊錢有五行大布永通萬國及齊常平所在勿用以其貿易不止四年詔依舊不禁者縣令奪半年祿然百姓習用旣久猶不能絕五年詔又嚴其制自是錢貨始一所在流布百姓便之是時見用之錢皆須和以錫鑞錫鑞旣賤求利者多私鑄之錢不可禁約其年詔乃禁出錫鑞之處並不得私有采取十年詔晉王廣聴於揚州立五鑪鑄錢其後姦猾稍多漸磨鑢錢郭取銅私鑄又雜以鉛錫遞相仿效錢遂輕薄乃下惡錢之禁京師及諸州邸肆之上皆令立榜置樣爲準不中樣者不入於市十八年詔漢王諒聴於幷州立五鑪鑄錢又江南人間錢少晉王廣又請於鄂州白紵山有銅礦處鑄錢於是詔聴置十鑪鑄錢又詔蜀王秀於益州立五鑪鑄錢是時錢益濫惡乃令有司撿天下邸肆見錢非官鑄者皆毀之其銅入官而京師以惡錢貿易爲吏所執有死者數年之間私鑄頗息大業以後王綱弛紊巨姦大猾遂多私鑄錢轉薄惡每千直重二斤後漸輕至一斤或剪鐵鍱裁皮糊紙以爲錢相雜用之貨賤物貴以至於亡【食貨志】

北史齊文宣帝紀曰天保四年春正月己丑鑄新錢文曰常平五銖隋書食貨志曰文宣受禪除永安之錢攺鑄常平五銖重如其文其錢甚貴且制造甚精

後周書宣帝紀曰大象元年十一月丁巳初鑄永通萬國錢以一當十與五行大布並

行新唐書食貨志曰髙祖初入闗民間用綫環錢其制輕小凢八九萬才滿半斛乃鑄開元通寶鄭虔會粹云詢初進蠟樣日文徳皇后掐一甲迹故錢上有掐文每兩二十四銖則一錢重二銖半以下古秤比今秤三之一也則今錢爲古秤之七銖以上古五銖則加重二銖以上【新唐書食貨志】

顯慶五年以盜鑄惡錢多官爲市之以一善錢售五惡錢民間藏惡錢以待禁弛【唐史】

新唐書食貨志曰幹封元年攺鑄幹封泉寶錢以一當舊錢之十踰年而舊錢多廢明年以商賈不通米帛踴貴復行開元通寶錢二年正月詔幹封新鑄之錢令所司貯納更不須鑄

初唐憲宗令商賈至京師委錢諸道富家以輕裝趨四方合劵乃取號曰飛錢太祖因其制許民入錢京師於諸道更換【宋史】

元和四年京師用錢緡少二十及有鉛錫錢者捕之非交易而錢行衢路者不問復詔采五嶺銀坑禁錢出嶺六年貿易錢十緡以上者參用布帛蔚州三河冶距飛狐故監二十里而近河東節度使王鍔置鑪疏拒馬河水鑄錢工費尢省以刺史李聴爲使以五鑪鑄月鑄錢三十萬自是河東錫錢皆廢自京師禁飛錢家有滯藏物價頓輕判度支盧坦兵部尙書判戶部事王紹鹽鐵使王播請許商人於戶部度支鹽鐵三司飛錢每千緡增給百錢然商人無至者復許與商人敵貫而易之然錢重幣輕如故憲宗爲之出內庫錢五十萬緡市布帛每匹加舊估十之一會吳元濟王承宗連衡拒命以七道兵討之經費屈竭皇甫鎛建議內外用錢每緡墊二十外復抽五十送度支以贍軍【唐史】

唐書食貨志曰肅宗乾元元年經費不給鑄錢使第五琦鑄乾元重寶錢與開元通寶參用以一當十亦號乾元十當錢元載肅宗實錄曰乾元九年秋七月鑄

金光襲曰乾元二年新鑄小錢一當一

唐書食貨志曰建中初戶部侍郎韓洄以商州紅崖冶銅多請復洛源廢監起十鑪鑄錢十萬二千緡每千錢費九百徳宗從之江淮多鉛錫錢以銅蕩外不盈斤兩帛價益貴銷千錢爲銅六斤鑄器則斤得錢六百故銷鑄者多而錢益耗判度支趙贊采蓮州白銅鑄大錢一當千以權輕重

唐書食貨志曰武宗廢浮屠法永平監官李郁彥謂以銅像鐘磬鑪鐸皆歸巡院州縣銅益多矣鹽鐵使以工有常力不足以加鑄許諸道皆得置錢坊淮南節度使李紳請天下以州名鑄錢京師爲京錢大小徑寸如開元通寶

舊譜曰唐咸通十一年桂陽監鑄錢官王彤進新鑄錢文曰咸通玄寶尋有敇停廢不行

宋白續通典曰天成元年十二月敇中外所使銅錢內鐵鑞錢卽宜毀棄不得行使二年八月禁銷銅錢四年禁鐵鑞錢

宋白續通典曰晉天福三年十一月詔三京鄴都諸道州府無問公私應有銅者並許鑄錢仍以天福元寶爲文左環讀之委鹽鐵司鑄樣頒下諸道

宋白續通典曰漢幹佑元年四月膳部郎中羅周裔上言請在京置錢監俾銅盡爲錢以濟軍用

蘇耆開譚錄漢幹佑中以晉室鼔鑄錢幣僞濫非一乃禁銅貨悉歸公帑

周顯徳二年帝以縣官久不鑄錢而民間多銷錢爲器皿及佛像錢益少乃立監采銅鑄錢自非縣官法物軍器及寺觀鐘磬鈸鐸之類聴畱外自餘民間銅器佛像五十日內悉令輸官給其直過期隠匿不輸五斤以上罪死不及者論刑有差其銅鏡官中鑄於東京置坊貨賣許人戶收買興販朝廷及諸州見管法物軍器舊用銅制及裝飾者候經使用破壊卽仰攺造不得更使銅內有合使銅者奏取進止【五季史】

五代史周紀論曰世宗卽位之明年廢天下佛寺三千三百三十六是時國中乏錢乃詔毀天下銅佛以鑄錢太祖皇帝建隆二年禁諸鐵鑞錢民間有者悉送官【宋史】

太祖建隆六年將議攺元語宰相勿用前世舊號於是攺元幹徳其後因於禁中見內人鏡背有幹徳之號以問學士陶榖榖曰此僞蜀時年號也因問內人乃是故蜀王時人太祖繇是益重儒士而嘆宰相之寡聞也【歸田錄】

幹徳五年禁輕小惡錢限一月送官

先是許商人入錢左藏庫以諸州錢給之而商旅先經三司投牒乃輸於庫所繇司計一緡私刻錢二十開寶三年置便錢務令商人入錢者詣務陳牒卽日輦致左藏庫給以劵仍敇諸州凢商人賫劵至當日給付不得住滯違者科罰自是毋復停滯至道末商人便錢一百七十餘萬貫天僖末增一百二十三萬貫【宋史】

宋初錢文曰宋元通寶太平興國後又鑄太平通寶錢太宗親書淳化元寶作眞行艸三體自後每攺元必更鑄以年號元寶爲文

仁宗卽位攺元天聖時章獻明肅太后臨朝稱制議者謂撰號者取天字於文爲二人以爲二人聖者悅太后爾至九年攺元明道又以爲明字於文日月並也與二人旨同無何以犯契丹諱明年遽【下作遂】攺曰景佑是時連歲天下大旱攺元詔意冀以迎和气也五年因郊又攺元曰寶元自景佑初羣臣慕唐玄宗以開元加尊號遂請加景佑於尊號之上至寶元亦然是歲趙元昊以河西叛攺姓元氏朝廷惡之遽攺元曰康定而不復加於尊號而好事者又曰康定乃謚爾明年又攺曰慶曆至九年大旱河北猶甚民死者十八九於是又攺元曰皇佑猶景佑也六年日蝕四月朔以謂正陽之月自古所忌又攺元曰至和三年仁宗不豫久之康復又攺元曰嘉佑自天聖至此凢年號九皆有謂也【歸田錄】

國朝錢文皆用元寶而冠以年號及攺號寶元文當曰寶元元寶詔學士議因請攺曰丰濟元寶仁宗特命以皇宋通寶爲文慶曆以後復冠以年號

宋斷新錢專用古錢【會編】

髙宗紹興元年因婺州之屯駐有司請樁辦合用錢而舟楫不通錢重難致乃詔戶部造見錢闗子付婺州召客人入中執闗赴榷貨務請錢有願得茶鹽香貨鈔引者聴於是州縣以闗子充糴本未免抑配而榷貨務又止以日納三分之一償之人皆嗟怨

三年春正月鑄當十大錢自太祖以來諸路置監鑄錢有折二折三當五隨時立制未嘗鑄當十也至是蔡京將以利惑人主始請鑄於諸路與小平錢通行於時

四年尙書省言東南諸路盜鑄當十錢者多乃詔廣南福建路更不行使當十錢有者兌換於別路行使其本路別鑄小平錢以閩廣系出銅處故也

又詔荊湖江淛當十錢並攺作當五錢

六年二月詔置行在交子務臣僚言朝廷措置見錢闗子有司浸失本意攺爲交子官本無錢民何以信極論其不可於是罷交子務令榷貨務所儲見錢印造闗子二十九年印給公據闗子赴三路總領所淮西湖廣各闗子八十萬緡淮東公據四十萬緡皆自十千至百千凢五等內闗子作三年行使公據二年許錢銀中半入納三十年戶部侍郎錢端禮被旨造會子儲見錢於城內外流轉其合發官錢並許兌會子赴左藏庫送納明年二月詔會子務隸都茶場正以客旅算請茶鹽香礬等歲以一千萬貫可以陰助稱提不獨恃見錢以爲本又非全仰會子以佐國用也三十二年十二月詔定僞造會子之罰【犯人處斬賞錢一千貫如不願支賞與補進義校尉若徒中及窩藏之家能自告首時與免罪亦支上件賞錢或願補前名目者聴】

赴戶部覆印當時會紙取於徽池州續造於成都府又造於臨安府會子初止行於兩浙後又詔通行於淮浙湖北京西除亭戶鹽本並用見錢外其不通水路去處上供等錢許盡用會子解發其沿流州軍錢會中半民間典賣田宅畜車船等如之或全用會子者聴【俱宋史】

自太祖以來閩蜀陜西多用鐵錢每十文當銅錢一文至是河東轉運判官洪中孚言遼夏以鐵錢爲兵器若雜以鉛錫則脆而不可用請攺鑄之乃詔置陜西河東北京西十八監鑄當二夾錫鐵錢用之

紹興十五年置利州紹興監鑄錢十萬緡以救錢引地多山林宜炭鐵仍增鑄十五萬緡未行卒減鑄十萬

二十二年嘉州守臣王知道乞復嘉之丰逺卭之惠民二監鑄小錢

二十九年立爲限制命官之家存畱見錢二萬貫民庶半之餘限二年聴變轉金銀算請茶鹽香礬鈔引之類越數隠寄許人告

孝宗隆興元年詔鑄當二小平錢如紹興之初自幹淳迄嘉泰開禧皆如之

乾道六年並鑄錢司歸發運司七年復置八年於饒贛各置提點官

開寶五年禁民鑄錢爲佛像浮屠及人物之無用者上慮農民多毀農器以徼福故禁之【俱會編】

自大中祥符及崇寧以來錢皆精好髙宗嘗諭近臣欲盡如舊制不較工料之費乾道八年孝宗以新鑄錢淆雜詔提點鑄錢及永平監官左藏西庫監官戶工部長貳議罰有差

熈寧末年旱詔議攺元執政初擬大成神宗曰不可成字於文一人負戈繼又擬丰亨復曰不可亨字爲子不成惟丰字可用攺元丰【石林燕語】

大中祥符七年淩策又請鑄大錢以一當十嘉州丰逺監卭州惠民監置鑪鼓鑄嘉熈四年趙抃乞罷十年以寛民力熙寧間轉運司復言罷累年民間見錢闗少乞減半鑄與交子相權詔從之【宋史】

徽宗崇寧二年二月庚午初令陜西鑄折十銅錢並夾錫錢

寧宗嘉定元年卽利州鑄當五大錢

嘉定三年春制總司收換九十一界二千九百餘萬緡其千二百萬緡以茶馬司羨餘錢及制司空名官告總所樁管金銀度牒對鑿余以九十三界錢引收兌又造九十四界錢引五百餘萬緡以收前宣撫程松所增之數凢民間輸納者每引百帖八千其金銀品搭率用新引七分金銀三分其金銀品色官稱不無少虧每舊引百帖納二十引蓋自元年三年兩收舊引而引直遂復如故昔髙宗因論四川交子最善沈該稱提之說謂官中嘗有錢百萬緡如交子價減卽官用錢自買方得無獘【宋史】

七年二月川陜副帥吳玠請置銀會於河北五月中書省言自變量已多慮害成法詔止之蓋祖宗時蜀交書放兩界每界止一百二十餘萬令三界通行爲三千七百八十餘萬以至於紹興末年積至四千一百四十七萬餘貫所有鐵錢僅及七十萬貫又以鹽酒等陰爲稱提是以餉臣王之望亦請添印錢引以救目前不得不爲朝廷久逺之慮當時詔添印三百萬委之望約度給用卽止後之望只添印一百萬

先是寧宗之世會子擁滯物價湧甚民不勝其苦朝廷無如之何至是更造金銀見錢闗子以一準十八界會子三出奉宸庫珍貨收幣會於官廢十七界會子不用其闗子之制上一黑印如西字中三紅印相連如目字下兩傍各一小長黒印宛然一賈字也銀闗行物益貴李諮以實錢入粟實錢售茶二者不得相爲輕重旣行而商人失厚利怨謗蠭起上疑變法之獘下詔責計置司而遣官行視諮具言新法之便令孫奭等論其煩擾遂罷其法官仍給本錢市茶商人入錢售之茶法復壊解鹽亦復榷之【宋史】

廣惠食田本絕戶業以賑濟者也王安石請鬻之以爲河北東西陜西京東四路靑苖本錢詔從之【俱同上】

本朝歷凢十變在建隆則曰應天在太平興國則曰乾元在咸平則曰議天在天聖曰崇天在治平曰明天在熈寧曰奉天在元佑曰觀天在崇寧曰占天未幾又攺曰紀元在紹興曰統元【楓窓小牘】

川陜舊皆行鐵錢祖宗時益利夔三州皆有鐵冶故卽山鑄錢卭州舊鑄歲十萬緡建炎初轉運判官靳博文以爲歲費本錢二十一萬得不償費乃罷之紹興十五年鄭重爲四川宣撫使始卽利鑄錢歲十萬緡以救錢引之獘率費二千而得千錢置官六人兵匠五百人歲用鹽官錢七萬緡四路稱提錢十四萬緡爲鑄本具後增至十五萬二十三年嘉守王知道請復嘉卭鑄錢監事下計司於是復置監於卭州明年詔州歲鑄三萬緡利州九萬緡共費本錢引十七萬五千緡每千費本四百二十五年又詔利州鑄大小錢各二萬凢大錢千重十二斤小錢千重七斤有奇於是歲省鼓鑄所錢三萬三十一年再減利州錢爲六萬緡大小各半云施州舊亦鑄錢萬緡南平軍數千緡紹興末皆減今蜀中歲鑄錢十萬

淮上舊鑄銅錢兵火後舒州不復鑄錢但行饒建等錢而已乾道初林樞密安宅爲右諫議大夫議以銅錢多入北境請禁之而卽蜀中取鐵錢行之淮上事旣行洪景伯參政言其不可上問之景伯曰今每州不得千緡一州以萬戶計之每家才得數百恐民間無以貿易且客旅無回貨鹽場大有利害上以爲然乃不行但於蜀中取十五萬緡行之盧和二州而已五年秋王公明使蜀復伸前議六年夏遂令司農寺丞許子中往淮西措置卽舒蘄二州鑄夾錫鐵錢舒州同安監歲二十五萬緡蘄州蘄春監十五萬緡淳熈七年春舒守趙子蒙蘄守施昷舒皆以鑄羨遷官然淮民大以爲擾八年秋王謙仲知舒州入見爲上言之遂減舒州錢額十萬緡與蘄州通爲三十萬後踰月又詔權罷鼓鑄一年二州旣復鑄錢因命淮西漕兼提舉江淮湖北鐵冶鑄錢公事歲增額至六十萬緡然淮錢日夥而又著令不許過江人甚賤之乃復減爲四十萬

國朝初平江南歲鑄錢七萬貫自後稍增廣至天聖中歲鑄一百餘萬貫慶曆間至三百萬貫熈寧六年以後歲鑄銅鐵錢六百餘萬貫【夢溪筆談】

冬十月女眞初鑄銅錢先是止用前代舊錢也【金史】

金以銅少循宋交子法造鈔引一貫二貫三貫五貫十貫五等謂之大鈔一百二百三百五百七百五等謂之小鈔與錢並用以七年爲限納舊易新諸路置官庫受之每貫取工墨錢十五文公私便焉

女眞造承安寶貨時銀每錠以五十兩其直百貫民間或有截鑿之者價隨以低昻遂攺鑄銀名承安寶貨一兩至十兩分五等每兩折錢二貫公私同見錢用未幾寶貨多夾雜銅錫浸不能行乃罷之

二月女眞造眞佑通寶自百至三千等之爲十凢一貫當寶劵千貫聴各路轉運司印造與舊劵參用而鈔愈賤【同上】

元行鈔法𨿽皆以錢爲文而廢錢弗鑄至是始設大都立資國院山東河東遼陽江淮湖廣四川立泉貨監六產銅之地設提舉司十九鑄曰至大通寶者每一文準銀鈔一釐曰大元通寶者準至大錢十文與歷代錢通用其當五當三折二並以舊數用之旣而禦史言至大銀鈔始行品目繁多民猶未悟而又兼行銅錢慮有相妨今民間拘收銀器甚急民殊不便乞與省臣詳議不報【元史】

大秦國以金銀爲錢十銀錢當一金錢【司馬彪續漢書】

儀鳳四年以天下惡錢轉多令東都出逺年糙米及粟於市糶斗別納惡錢百文其惡錢令少府司農相訖卽令鑄破其厚重合斤兩者任將行用【唐史】

二十四年罷鑄錢司歸之漕司【宋史】

前漢書食貨志曰王莽鑄大布次布第布壯布中布差布厚布幼布麼布小布小布長寸五分重十五銖文曰小布直一百自小布以上各相長一分相重一銖文各爲其布名直各加一百上至大布長二寸四分重一兩而直千錢矣是爲布貨十品

錢通卷四

●欽定四庫全書

錢通卷五

﹝明﹞胡我琨撰

鑄辧

鄭眾曰錢始一品景王鑄大錢而有二品後數變易不失本制唐固所謂大泉乃王莽時錢非景王所鑄明矣又景王至赧王十三世而周亡後有戰國秦漢幣物攺轉不相因先師所不能紀或云大錢文曰寶貨皆非事實【舊志】

桓公令左司馬伯公將白徒鑄錢於莊山令中大夫王邑載錢二千萬求生鹿於楚【管子】

馬殷始鑄鉛錢行於城中城外卽用銅錢賈人多銷鉛錢持過江北髙郁請鑄鐵錢圍六寸文曰幹封泉寶以一當十錢旣重厚市肆以劵契指契交易【楚史】

今世有一樣古錢其文曰半兩無輪郭醫方中用以爲藥考之史記乃漢文帝時錢也當時吳濞鄧通皆得自鑄錢獨多流傳至今不絕其輕重適中與今錢略相似視五銖貨泉又先一二百年矣五銖貨泉比今錢卻稍輕【鶴林玉露】

景帝中六年定鑄錢僞黃金棄市律人有告鄧通盜出徼外鑄錢下吏驗問頗有遂竟案盡沒之【漢史】

漢孝武自造白金五銖錢後吏民坐盜鑄金錢死者數十萬人犯者益眾吏不能盡誅詔遣博士六人分巡郡國舉兼幷之徒及守相爲吏有罪者【通鑑】

廢帝景和二年鑄二銖錢文曰景和形式轉細官錢每出入人間卽模效之而大小厚薄皆不及也無輪郭不磨剪鑿者謂之耒子猶薄輕者謂之荇葉市井通用之永光元年沈慶之啟通私鑄由是錢貨亂攺一千錢長不盈三寸大小稱此謂之鵝眼錢劣於此者謂之綖環錢入水不沈隨手破碎市井不復料數十萬錢不盈一掬斗米一萬商賈不行【南史】

西魏大統七年正月東魏有雀銜永安錢置渤海王髙歡前歡世子澄乃令百鑪別鑄此錢鄴中號令公百鑪錢【丘恱三國典略】

泰始中建徳校尉王和掘得一鼎容四斗中有大錢三十文曰百當千千當萬因此令公私行錢【晉書載記石勒傳】

魏行太和五銖錢通鑑曰先是魏人未嘗用錢魏主始命鑄之是歲鼓鑄初備詔公卿私用之劉氏曰魏始用錢也終魏之世再鑄皆五銖錢可謂得輕重之中矣【會編】

元帝過江用孫氏舊錢輕重雜行大者謂之比輪中者謂之四文吳興沈充又鑄小錢謂之沈錢

文宣受東魏禪除永安之錢攺鑄常平五銖重如其文其錢甚貴而制造甚精其錢未行而私鑄已興一二年間卽有濫惡𨿽殺戮不能止乃令市增長銅價繇此利薄私鑄少止至幹明皇建之間往往私鑄鄴中用錢有赤郭靑熟細眉赤生之異河南所用有靑薄鉛錫之別靑齊徐兗梁荊河等州輩類各殊武平以後私鑄轉甚或以生鐵和銅至於齊亡卒不能禁【隋志】

梁武帝乃鑄錢肉好周郭文曰五銖重四銖三絫一黍其文則重一斤三兩又別鑄除其肉郭謂之公式女錢徑一寸文曰五銖重如新鑄五銖二品並行百姓或私以古錢交易者其五銖徑一寸一分重八銖文曰五銖三吳屬縣行之女錢徑一寸重五銖無輪郭郡縣皆通用太平百錢二種並徑一寸重四銖源流本一但文字古今之殊耳文並曰太平百錢定平一百五銖徑六分重一銖半文曰定平一稚錢五銖徑一分半重四銖文曰五銖源出於五銖但狹小東境謂之稚錢五銖錢徑七分半重三銖半文曰五朱源出稚錢但稍遷異以銖爲朱耳三吳行之差少於餘錢又有對文錢其源未聞丰貨錢徑一寸重四銖半代俗謂之男錢云婦人佩之卽生男也此等輕重不一天子頻下詔書非新鑄二種之錢並不許用而趨利之徒私用轉甚至普通中乃議盡罷銅錢更鑄鐵錢人以鐵錢易得並皆私鑄及大同以後所在鐵錢遂如丘山物價騰貴交易者以車載錢不復計數而惟論貫商旅姦詐因之以求利自破嶺以東八十爲陌名曰東錢江郢以上七十爲陌名曰西錢京師以九十爲陌名曰長錢大同元年天子乃詔通用足陌詔下而人不從錢陌益多至於末年遂以三十五爲陌【六朝史】

復行開通元寶錢天下皆鑄之然私錢犯法日蕃有以舟筏鑄江中者詔所在納惡錢而姦亦不息儀鳳中瀕江民多私鑄錢爲業詔巡江官督捕載銅錫蠟過百斤者沒官乃詔少府鑄尋復舊永淳元年私鑄者抵死鄰保從坐

景龍中中宗出降睿宗女荊山公主特鑄撒帳錢用艾薩克帳敇近臣及修文館學士拾錢其銀錢則散貯絹中金錢每十文卽系一彩絳學士皆作卻扇詩其最近禦坐者所獲居多有學士考功員外武平一旣出逢韋巨源蘇味道各執平一將在燭下云員外外僕射省主欲有何取以手探平一懷盡而後已【舊譜】

初有虛錢京師人人私鑄幷小錢壊鐘像犯禁者愈眾鄭叔淸爲京兆尹數月榜死者八百餘人上元元年減重輪錢以一當三十開元舊錢與乾元十當錢皆以一當十碾磑鬻受得爲實錢虛錢交易皆用十當錢繇是錢有虛實之名

蘄春鐵錢監五月至七月號爲鐵凍例閣鑪韝本錢四可鑄十鐵炭稍貴六可鑄十工雇費皆在焉其用工之序有三曰沙模作次曰磨錢作末曰排整作以一監約之日役三百人十日可鑄一萬緡一歲用工九月可得二十七萬緡【遊宦紀聞】

僕嘗怪開元錢流傳至今四五百年而於諸錢之中最佳且多因而考之唐之錢見於今者有二開元通寶與夫乾元重寶按食貨志開元通寶髙祖時鑄徑八分得輕重大小之中其文以八分篆隸三體洛並幽益桂等州皆置監賜秦王齊王三壚右僕射裴寂一壚髙宗復行開元通寶錢天下皆鑄之玄宗亦鑄此錢庫藏滿行徧天下而乾元重寶錢肅宗命第五琦鑄錢徑一寸每緡重十斤與開元通寶參用以一當十琦爲相後命絳州鑄此錢徑一寸二分每緡重二十斤與開元通寶並行以一當十干元錢惟肅宗朝鑄而開元錢鑄於累朝所以至今尙多【野客叢書】

今唐國通寶大唐通寶乃南唐錢或者不知求之三百年之唐謬也按南唐書元帝卽位鑄唐國通寶大唐通寶通用數年漸獘百姓盜鑄極爲輕小元宗卽璟【同上】

武后長安中令懸樣於市令百姓依樣用錢俄而揀擇艱難交易畱滯乃令錢非穿穴及鐵錫銅液皆得用之熟銅排斗沙澀之錢皆售自是盜鑄蜂起江淮尢甚莫能捕光天之際兩京錢益濫郴衡錢才有輪郭鐵錫五銖之屬皆可用之或鎔錫模錢須臾千百【會編】

時兩京用錢稍善米粟價益下其後錢又漸惡詔出銅所在置監鑄開元通寶錢京師庫藏皆滿天下盜鑄益起廣陵丹陽宜城猶甚京師權豪歲歲取之舟車相屬江淮偏鑪錢數十種雜以鐵錫輕漫無復錢形以一當偏鑪錢七八富商往往藏之以易江淮私鑄者兩京錢有鵝眼古文綫環之別每貫重三四斤至剪鐵而緡之宰相李林甫請出絹布三百萬匹平估收錢物價踴貴訴者百萬人兵部侍郎楊國忠欲招權以市恩揚鞭市門曰行當復之明日詔復行舊錢天寶十一載又出錢三十萬緡易兩京惡錢出左藏排鬥錢許民易之國忠又言非鐵錫銅沙穿穴古文皆得用之是時增調農人鑄錢旣非所習皆不聊生內作判官韋倫請厚價募工繇是役用減而鼓鑄多天下鑪九十九絳州三十揚潤宣鄂蔚皆十益郴皆五洋州三定州一每鑪歲鑄錢三千三百緡役丁匠三十費銅二萬一千二百斤鑞三千七百斤錫五百斤每千錢則費錢七百五十天下歲鑄三十二萬七千緡

太和三年詔佛像以鉛錫土木爲之飾帶以金銀鍮石烏油藍鐵惟鑑磬釘鐶鈕得用銅餘皆禁之盜鑄者死是時峻鉛錫錢之禁告千錢者賞以五千四年詔積錢以七千緡爲率十萬緡者期以一年出之二十萬以二年凢交易百緡以上者匹帛米粟居半河南府揚州江陵府以都會之劇約束如京師未幾皆罷八年河東錫錢復起鹽鐵使王涯置飛狐鑄錢院於蔚州天下歲鑄錢不及十萬緡

唐主李璟旣失江北困於用兵鍾謨請鑄大錢以一當十文曰永通泉貨謨得罪而大錢廢韓熙載又鑄鐵錢以一當二錢有銅鐵二等五代相承用唐錢諸國割據者江南曰唐國通寶又別鑄如唐制而篆文其後鑄鐵錢每十錢以鐵錢六權銅錢四而行幹徳後只以鐵錢貿易凢十當銅錢一兩浙河東自鑄銅錢亦如唐制西川湖南福建皆用鐵錢與銅錢兼行湖南文曰幹封泉寶徑寸以一當十福建如唐制

二十八年上命禦府銅器千五百事付泉司大索民間銅器告者有賞其後得銅二百餘萬斤寺觀鐘磬鐃鈸旣籍定投務外不得添鑄

寶歷初河南尹王起請銷錢爲佛像者以盜鑄錢論【唐史】

禁私賣銅鉛錫敇以人間多盜鑄錢始禁私賣銅鉛錫及以銅爲器皿其采銅鉛錫者官爲市取【同上】

唐李徳爲蔚州刺史州有銅冶自天寶後廢不治民盜鑄不禁徳乃開五鑪官鑄錢日五萬人無犯者

初陜西運興移用不足知商州皮仲容始獻議采洛南縣紅崖山號州靑水冶靑銅置阜民朱陽二監以鑄錢旣而陜西都運使張奎知永興軍範雍請鑄大錢與小錢兼行大錢一當小錢十及奎徙河東又鑄大鐵錢亦以一當十以助闗中軍費未幾三月奏罷河東鑄鐵錢此陜西復采儀州竹尖黃銅置傳濟監鑄大錢朝廷因令江南鑄大銅錢而江池號饒州入鑄小鐵錢悉輦致闗中數州錢雜行大約小銅錢三十鑄當十大銅錢一以民間盜鑄者眾錢文大亂物價翔踴公私患之於是奎復奏晉澤石三州及威軍日鑄小鐵錢獨畱用河東而河東鐵錢旣行盜鑄錢者獲利十之六錢輕貨重其患如陜西言者皆以爲不便知幷州鄭戩請河東鐵錢且以一當銅錢一行一年又以三當一或以五當一

自晉以東厥錢用靑金自河以北厥錢用黑金是殊異之禁不行矣【牛僧孺策】

石琚字子美世宗嘗與宰臣議鑄錢或以工費數倍欲采金銀坑冶上曰山澤之利可以與民惟錢幣不當私鑄若財貨流布四方與在官何異琚進曰臣聞天子之富藏於天下正如泉源欲其流通耳上問琚曰古亦有百姓鑄錢者乎對曰使百姓自鑄則小人圖厚利錢愈薄惡古所以禁也【五代史】

寰宇記云廣陵監丹陽監每歳鹽鐵使鐵錢萬一千餘貫二監並置在建安軍永鎭縣郭內【揚州府誌勝】

時長安鑄錢多姦巧乃署第五倫爲督鑄錢掾領長安市倫平銓衡正斗斛士無阿枉百姓悅服【第五倫傳】

武宗廢浮圖法永平監官李郁彥請以銅像鐘磬鑪鐸皆歸巡院州縣銅亦多矣鹽鐵使以工有常力不足以加鑄許諸道觀察使皆得置錢坊淮南節度使李紳請天下以州名鑄錢京師爲京錢大小徑寸如開元通寶交易禁用舊錢會宣宗卽位盡黜會昌之政新錢以字可辯復鑄爲像昭宗末京師用錢八百五十爲貫每百才八十五河南府以八十爲百云【唐史】

凢鑄銅錢有四監饒州曰永平池州曰永丰江州曰廣寧建州曰丰國每千文用銅三斤十兩鉛一斤八兩錫八兩成重五斤惟建州增銅五兩減鉛如其數至道中歳鑄八十萬貫景徳中至一百八十三萬貫大中祥符後銅坑多不發天禧末鑄一百五萬貫鐵錢有三監卭州有惠民嘉州有丰逺興州有濟眾大錢貫重十二斤兩以準銅錢【舊皆用小鐵錢十當銅錢之一景徳二年令知益州張詠西川轉運使黃觀同裁度嘉卭二州所鑄大鐵錢毎貫用二十五斤八兩成直銅錢一小鐵錢十相兼行用後以鐵重多盜豁爲器每二十五斤鬻之直二千大中祥符七年知益州淩策言錢輕則行者易賫鐵小則鎔者鮮利請減景徳二年之制其見使舊行亦令仍舊行用從之】歲總鑄二十一萬餘貫

凢鑄銅錢用劑八十八兩得錢千重八十兩十分其劑銅居六分鉛錫俱三分皆有奇贏鑄大鐵錢用鐵二百四十兩得錢千重百九十二兩此其大法也有許申者爲三司度支判官建議以藥化鐵與銅雜鑄輕重如銅錢法而銅居三分鐵居六分皆有奇贏亦得錢十費省而利厚詔鑄於京師然鑄錢雜鉛錫則其液流速而易成中雜以鐵鐵澀而多不就工人苦之後卒無成

諸路鑄錢總二十六監每年鑄銅鐵錢五百四十九萬九千二百三十四貫內銅錢十七監鑄錢五百六萬貫鐵錢九監鑄錢八十八萬九千二百三十四貫

銅錢逐監錢數阜財監【兩京】二十萬貫黎陽監【衛州】二十萬貫永興軍華州陜府錢監各鑄二十萬貫計六十萬貫垣曲監【絳州】二十六萬貫永安監【舒州】一十萬貫神泉監【睦州】一十萬貫富民監【吳國軍】二萬貫熈寧監【衡州】二十萬貫寶泉監【鄂州】一十萬貫廣寧監【江州】三十四萬貫永丰監【池州】十四萬五千貫永平監【饒州】六十一萬五千貫丰國監【建州】二十萬貫永通監【韶州】八十萬貫阜民監【惠州】七十萬貫鐵錢逐監錢數在城朱陽兩監【虢州】各十二萬五千貫阜民洛南兩監【商州】各十二萬五千貫威逺鎭【通逺軍】滔山鎭【岷州】兩監共二十五萬貫嘉州二萬五千貫卭州七萬三千二百三十四貫興州四萬一千貫【衍義補】

尙書省言崇寧監鑄禦書當十錢每貫重一十四斤七兩用銅九斤七兩二錢鉛四斤一十二兩六錢錫一斤九兩二錢除火耗一斤五兩每錢重三錢

洪遵曰余按顧烜錢譜金光襲錢寶錄李孝美錢譜以大泉寶貨兩存之董逌錢譜始去大泉余謂此錢當以班史爲正董說得之矣【錢志】

余按班馬二史皆云莢錢不載錢文顧烜之說蓋近之矣金光襲董逌皆因之李孝美以爲楷書文曰漢興莢錢自科斗之法熄而篆隸行至東漢末始變爲楷何其說之妄耶

張臺曰五銖錢品數最多有薄形者名蜀錢肉好有郭者名梁錢背文四出者名角錢及有赤側當兩女錢之類文皆五銖又於此外有穿上一星至五星穿下一星穿上下各一星漫面穿傍一星至三星五字之內上下各一星背上或有小字或有王字穿上橫文穿下橫文穿面四角決文穿背四角決文有郭無郭闊緣細緣不可窮盡

劉巴說先主鑄直百錢傳形五銖此又近之未知孰是張臺曰今自巴蜀至於襄漢此錢甚多皆是昭烈舊地斷在不疑李孝美曰皇朝宗正少卿趙安易使蜀以蜀用鐵錢甚賤物價益貴因上言請如昭烈時鑄大錢當百【同上】

洪遵曰余按東西魏皆鑄永安五銖故存於今甚多其品有三面文獨曰永安五銖者幕文土字者背文四出者

唐書食貨志曰第五琦爲相復命絳州諸鑪鑄重輪乾元錢與開元通寶錢並行以一當五十肅宗以新錢不便上元元年減重輪錢以一當三十開元舊錢與乾元十當錢皆以一當十代宗卽位乾元重寶錢以一當三重輪錢以一當三凢三日而大小錢皆以一當一自第五琦更鑄犯法者日數白州縣不能禁止至是人甚便之唐肅宗實錄曰乾元二年九月戊辰新鑄大錢其文依乾元重寶而重其輪以別之一當五十

大歷錢史氏不敍鑄作之因切考代宗實錄云大歷四年正月丁酉關內道鑄錢等使第五琦上言請於絳州汾陽銅源兩監增置五鑪鑄錢許之豈非當時鑄此耶洪遵曰余按此錢銅質渾厚字文明坦質之史氏無攺鑄大錢之文以意推之唐食貨志云建中初判度支趙贊采蓮州白銅鑄大錢一當十以權輕重安知斯錢非當時所鑄耶

舊譜曰武宗會昌年鑄時初廢天下佛寺宰相李徳裕奏請以廢寺銅鐘佛像僧尼瓶碗等所在本道鑄錢揚州節度使李紳乃於新錢背加昌字以表年號而進之有敇遂敇鑄錢之所各以本州島郡名爲背文於是京兆府以京字右穿上洛陽以洛字在穿上揚州攺以揚字在穿上西川以益字在穿上藍田縣以藍字在穿右襄州以襄字在穿上江陵府以荊字在穿右越州以越字在穿下宣州以宣字在穿左江西以洪字在穿上湖南以潭字在穿左兗州以兗字在穿上浙西以潤字在穿上鄂州以鄂字在穿上平州以平字在穿上興元府以興字在穿上梁州以梁字在穿右廣州以廣字在穿右東川以梓字在穿上福州以福字在穿上丹州以丹字在穿上桂陽監以桂字在穿右李孝美曰此錢背文復有襄字或在穿右梁字或在穿上者但揚字錢終莫之見疑當時已行昌字而未嘗攺耳【俱同上】

荀悅漢紀曰居攝二年夏四月更造錯刀一直五千與五銖並行

余按五銖沿漢迄隋因革不一品目尢夥文四出謂之角錢去肉郭謂之女錢狹小其制謂之稚錢三面無郭謂之白錢有反其文名傳形者有輪郭去盡名對文者有上下其字名奇品者以至赤側當兩鵝眼雞目四柱兩柱之類

隋書食貨志曰梁武帝鑄五銖錢又別鑄除其肉郭謂之女錢二品並行百姓或私以古錢交易有五銖女錢太平百錢五銖稚錢五銖對文等號輕重不一天子頻下詔書非新鑄二種之錢並不許用

荀悅漢紀曰居攝二年夏四月更造契刀一直五百與五銖並行

課額

漢律人出一等算百二十錢惟賈人與奴婢倍算【漢儀注】

置鹽鐵官算緡錢舟車通鑑曰於是以齊大煮鹽東郭咸陽大冶孔瑾爲大農丞領鹽鐵事洛陽賈人子桑弘羊以心計年十三侍中三人言利事析秋毫矣詔禁民敢私鑄鐵器煮鹽者■﹝釒犬﹞左趾沒入其器物又令諸賈人末作各以其物自占率緡錢二千而一算及民有船車者皆有算匿不自占占不悉戍邊一歲沒入緡錢有能告者以其半畀之其法大抵出張湯【漢孝武帝】

遣使治郡國緡錢殺右內史義縱通鑑曰上旣下緡令錢而尊卜式百姓終莫分財佐縣官於是楊可告緡錢縱矣可告緡徧天下中家之上大抵皆遇告杜周治之少反者分遣禦史廷尉正監卽治郡國緡錢得民財物奴婢以億萬計田宅亦如之於是商賈中家之上皆破民偸食好衣不事畜業內史義縱以爲此亂民部吏捕其爲可使者上以縱爲廢格沮事棄縱市杜周南陽杜衍人【同上】

元平元年春二月減口賦錢什三口賦錢民年七歲至十四出口賦人二十三錢二十錢以食天子其三錢者武帝加口賦以補車騎馬【漢儀注】

宣帝五鳳二年令郡國毋斂今年馬口錢【經濟編】

東都民有犯私曲者畱守孔循族之或謂聴民造曲而於秋稅畝收五錢從之【會編】

齊主初立厲精爲治詔僕射薛琡取魏麟趾格討論損益以爲齊律簡練六坊之人每一人必當百人任其臨陣必死然後取之謂之百保鮮卑又簡華人勇力者謂之勇士以備邊要始立九等之戶富者稅其錢貧者役其力【通鑑】

圖經云在句容縣西南三十里源出絳巖山周回二十里漑田一百頃舊收歲課錢二百二十貫咸平三年正月奉敇除放【六朝事迹】

唐武徳七年移新州卻復舊址升爲望管縣七鄕一百九十四戶十四萬三【本作二】千二【當作三】百六十一雜稅茶鹽酒等錢六十九萬二千八百八十五貫七十六文吳縣九萬九千九百六十三貫七十三【本無三字】文長州縣九萬八千五百七十六貫五百七十六文嘉興縣一十七萬八千七十六貫一百二十文昆山縣一十萬九千五百三貫七百三十八文常熟縣九萬七百五十貫七百七十四【本無四字】文華亭縣七萬二千一百八十二貫四百三十一文海鹽縣四萬六千五百八十一貫五十八文續添吳江縣三萬六千二百六十九貫一百文使司割隸醬菜錢一十萬七千七百二十貫二百四【作四】十六【作八】文畱蘇州軍事醬菜衣糧等錢一十七萬八千三百四十九貫九十八文【當作九百二文】團練使軍資等三十【本無十字】萬六【當作七】千八百三十貫文送納【本無納字】上都【吳地記】

兩浙身丁錢者始未行鈔法以前歲計丁口官散蠶鹽每丁給鹽一斗輸錢百六十有六謂之丁鹽錢自鈔法旣行之後鹽盡通商而民無所給每丁仍增錢爲三百六十謂之身丁錢【宋戶口】

建炎三年詔以一半折絹一半納見錢於是歲爲絹二十四萬匹綿百萬兩錢二十萬緡紹興初又用嚴守顏爲言曽得解人免丁錢二十五年上念浙民之困免丁絹錢綿一年以內府錢帛償戶部【同上】

祥符中張詠知益州患蜀人鐵錢重不便貿易設質劑之法一交一緡以三年爲一界而換之六十五年爲二十二界謂之交子使富民十六戶主之後富民稍衰不能償所負爭訟不息轉運使薛田張若谷請置交子務以榷其出入禁私造者帝從其議立務於益州界以百二十五萬六千三百緡爲額【宋史】

國朝茶利除官本及雜費外淨入錢禁榷時取一年最中數計一百九萬四千九十三貫八百八十五內六十四萬九千六十九貫茶淨利【賣茶嘉佑二年收十六萬四百三十一貫五百二十七除官本及雜費外得淨利五十四萬二千二百一十一貫五百二十四】四十四萬五千二十四貫六百七十茶稅錢【最中嘉佑元年所收數除川茶錢在外】通商後來取一年最中數計一百一十七萬五千一百四貫九百一十九錢內三十六萬九千七十二貫四百七十一錢茶租【嘉佑四年通商直定茶交引錢六十八萬四千三百二十一貫三百八十後累經減放至治平二年最中分收上數】八十萬六千三十二貫六百四十八錢茶稅【最中治平三年除川茶稅錢外會此數夢溪筆談】

淳化四年初行交引罷貼射法西北入粟給交引自通利軍始是歲罷諸處榷貨務尋復依舊至咸平元年茶利錢以一百三十九萬二千一百一十九貫爲額

景徳二年許人入中錢帛金銀謂之三稅至祥符九年茶引益輕用知秦州曹瑋議就永興鳳翔以官錢收買客引以捄引價前此累增加饒錢至天佑二年鎭戎軍納大麥一斗本價通加饒共支錢一貫二百五十四幹興元年攺三分法支茶引三分東南見錢二分半香藥四分半天聖元年復行貼射法行之三年茶利盡歸大商官場但得黃晚惡茶乃詔孫奭重議罷貼射法三部副使各罰銅二十斤

自貼射茶法廢而河北入中虛估之獘益甚李諮旣居相府請復行見錢法乃訪利害於商人遂罷入中虛估以實錢償蒭粟實售官茶皆如天聖元年之制又命商持劵徑趨榷貨務驗實立償之錢而三稅之法廢縣官自此省費矣【通鑑】

榷茶之法擇要地置榷貨務會給交鈔往還而不積茶貨其淮南蘄黃廬舒光壽六州官自爲場置吏謂之山場凢十三所六州采茶之民皆隸焉謂之園戶陜西河北商人入蒭糧者榷貨務給劵以茶償之又益以東南緡錢及香藥犀象爲虛實三估謂之三稅至用十四錢易官錢百其法屢更不能無獘上命諮等校歲入登耗更定之諮等言淮南十三場茶歲課五十萬緡天禧五年才及二十三萬緡每劵直錢十萬鬻之售錢五萬五千總爲實錢十三萬緡除九萬緡爲本錢歲才得息二萬餘緡而官吏廩給雜貨不與焉是則虛數𨿽多實利殊寡請罷三稅以十三場本息並計其數罷官給本錢使商人與園戶自相交易一切定爲中估而官收其息如鬻部舒州羅源場茶斤售錢五十有六官不復給但使商人輸息錢三十有一而已然輦茶入官隨商人所指而與之給劵爲驗以防和售謂之貼射若歲課貼射不盡則官市之如舊商人入蒭糧塞下者隨所在實估度地裏逺近量增其直給劵至京一以緡錢償之謂之見錢法諮等又以鹽之類有二解池引水而成曰顆鹽淮淛蜀廣鬻海或井或鹻而成曰末鹽皆通商貿易幹興初解鹽計歲入二十三萬緡視天禧中數損十四萬請罷之專令兩池入中並邊蒭粟上皆從之

國朝六榷貨務十三山場都賣茶歲一千五十三萬三千七百四十七斤半租額錢二百二十五萬四千四十七貫一十其六榷貨務取最中嘉佑六年拋占茶五百七十三萬六千七百八十六斤半租額錢一百九十六萬四千六百四十七貫二百七十八荊南府租額錢三十一萬五千一百四十八貫三百七十五受納潭鼎澧嶽歸峽州荊南府片散茶共八十七萬五千三百五十七斤漢陽軍租額錢二十一萬八千三百二十一貫五十一受納鄂州片茶二十三萬八千三百斤半蘄州蘄口租額錢三十五萬九千八百三十九貫八百一十四受納潭建州興國軍片茶五十萬斤無爲軍租額錢三十四萬八千六百二十貫四百三十受納潭筠袁池饒建歙江洪州南康興國軍片散茶共八十四萬二千三百三十三斤眞州租額錢五十一萬四千二十二貫九百三十二受納潭袁池饒歙建撫筠宣江吉洪州興國臨江南康軍片散茶共二百八十五萬六千二百六斤海州租額錢三十萬八千七百三貫六百七十六受納睦湖杭越衢溫婺臺常明饒歙州片散茶共四十二萬四千五百九十斤十三山場租額錢共二十八萬九千二百九十九貫七百三十二共買茶四百七十九萬六千九百六十一斤光州光山場買茶三十萬七千二百十六斤賣錢一萬二千四百五十六貫子安場買茶二十二萬八千二十斤賣錢一萬三千六百八十九貫三百四十八商城場買茶四十萬五百五十三斤賣錢二萬七千七十九貫四百四十六壽州麻步場買茶三十三萬一千八百三十三斤賣錢二萬四千八百一十一貫三百五十霍山場買茶五十三萬二千三百九斤賣錢三萬五千五百九十五貫四百八十九開順場買茶二十六萬九千七十七斤賣錢一萬七千一百三十貫廬州王同場買茶二十九萬七千三百二十八斤賣錢一萬四千三百五十七貫六百四十二黃州麻城場買茶二十八萬四千二百七十四斤賣錢一萬二千五百四十貫舒州羅源場買茶一十八萬五千八十二斤賣錢一萬四百六十九貫七百八十五太湖場買茶八十二萬九千三十二斤賣錢三萬六千九十六貫六百八十蘄州洗馬場買茶四十萬斤賣錢二萬六千三百六十貫王祺場買茶一十八萬二千二百二十七斤賣錢一萬一千九百五十三貫九百九十二石橋場買茶五十五萬斤賣錢三萬六千八十貫【夢溪筆談】

紹興間歳支鹽三十餘萬席爲錢六七百萬緡【吳陵志】

初蜀中財賦入戶部三司者五百餘萬緡入四總領所者二千五百餘萬緡金銀綾錦之類不預焉自寶慶三年失闗外端平三年蜀地碊破所存州郡無幾國用益窘【宋史】

秋七月稅靑苖錢給百官俸唐租庸調之法壊代宗以畝定稅斂以夏秋時又以國用急不及秋苖方靑卽徵之號靑苖錢【通鑑】

五月增商稅爲什一以軍興故也譏重斂也於是以軍興增及商稅越明年而田稅錢亦增矣【會編】

五月詔增稅錢淮南節度使陳少遊奏本道稅錢每千請增二百詔他道皆增稅錢視此又詔鹽每斗價皆增百錢【通鑑】

初行稅間架除陌錢法時河東澤潞河陽朔方四軍屯魏縣神策永平宣武淮南浙西荊南江西沔鄂湖南黔中劍南嶺南諸軍環淮寧之境舊制諸道軍出境則仰給度支上優卹士卒每出境加給酒肉本道糧仍給其家一人兼三人之給故將士利之各出軍才逾境而止月費錢百三十餘萬緡常賦不能供判度支趙贊乃奏行二法所謂稅間架者每屋二架爲間上屋稅錢二千中稅千下稅五百敢匿一間杖六十賞告者錢五十緡所謂除陌錢者公私給與及賣買每緡官畱五十錢給他物及相貿易者約錢爲率敢隠錢者百杖六十罰錢二千賞告者錢十緡賞錢皆出坐者於是愁怨之聲盈於逺近【會編】

王播奏約榷茶額每百錢加稅五十李玨等諫曰榷茶近起貞元多事之際今天下無虞所宜寛橫斂之目而更增之百姓何時當得息肩不從

唐徵諸郡丁口鹽錢丘氏浚曰後世徵戶口食鹽錢自此始

自元昊反軍興用度不足因聴並邊入中芻粟予劵趨京師榷貨務受錢若金銀入中他貨予劵償以池鹽由是羽毛筋角膠漆鐵炭瓦木之類一切以鹽易之猾商貪吏表裏爲姦至入椽木二估錢千給鹽二百二十斤鹽直益賤販者不行至是詔凢商人虛估受劵及已受鹽未粥者皆計直輸虧官錢內地州軍民間鹽悉收市入官官爲置場增價出之復禁永興等十一州軍商鹽官自輦運以衙前主之又禁商鹽私入蜀置折搏務於永興鳳翔聴人入錢若蜀貨易鹽趨蜀中以售已而東南末鹽悉復禁榷【會編】

條例司上言民間多願借貸靑苖錢乞徧下諸路轉運司施行仍詔諸路各置提舉二員管當一員掌行靑苖免役農田水利諸路凢四十一人提舉官旣置往往迎合王安石意務以多散爲功富民不願取貧者乃欲得之卽令隨戶等髙下召配又令貧富相兼十人爲保首王廣淵在京東一等戶給十五千等而下之至五等猶給一千民間喧然以爲不便廣淵入奏謂民皆歡呼感徳諫官李常禦史程顥論廣淵抑配掊克迎朝廷旨意以困百姓會河北轉運使劉庠不散靑苖錢奏適至安石曰廣淵力主新法而遭劾劉庠欲壊新法而不問舉事如此安得人無向背繇是常顥之言皆不行

時免役出錢或未均呂惠卿用其弟曲陽縣尉和卿計創手實法其法官爲定立物價使民各以田畝屋宅資貨畜產隨價自占凢居錢五當蕃息之錢一非用器食粟而輒隠落者許告有實以三分之一充賞預具式示民令依式爲狀縣受而籍之以其價列定髙下分爲五等旣該見一縣之民物產錢數乃參會通縣役錢本額而定所當輸錢詔從其言於是民家尺椽寸土檢括無遺至於雞豚亦編抄之民不聊生初惠卿制是法然猶災傷五分以上不預荊湖察訪使蒲宗孟上言此天下之良法使民自供初無所擾何待丰歲願詔有司勿以丰凶弛張其法從之民於是益困矣【俱同上】

初胥吏杜公才獻策於內侍太傅楊戩立法索民田契自甲之乙乙之丙展轉究尋至無可證則度地所出增之賦租始於汝州浸淫於京東西淮西北括廢堤棄堰荒山退灘皆勒民主佃額一定後𨿽充蕩回復不可減一邑率於常賦外增租錢至十餘萬緡水旱蠲稅此不得免擢公才爲觀察使至是戩死以內侍李彥繼之彥狠愎密與王黼表裏置局汝州臨事愈劇凢民間美田使他人投牒告陳皆指爲天荒𨿽執印劵皆不省魯山闔縣盡括爲公田訴者輒加威刑致死者千萬京西提舉官及京東州縣吏皆助彥爲虐民不勝忿痛發物供奉大抵類朱勔責辦於民無休息期農不得之田牛不得耕墾殫財靡芻力竭餓死或自縊轅軛間如龍麟薜荔一本輦致之費踰百萬喜賞怒刑禍福轉手因之得美官者甚眾前執政冠帶操笏迎謁彥馬首彥處之自如所至倨坐堂上監司郡守不敢抗禮有言於帝梁師成適在旁抗聲曰王人𨿽微序於諸侯之上豈足爲過言者俱不敢復言【宋史】

政和間陳享伯爲陜西轉運使創經制錢大率添酒價增稅額官賣契紙與凢公家出納每千納頭子錢二十三文其後行之東南及京東西河北歲入數百萬緡所補不細今邊事未寧費用日廣請復行之諸路一歲無慮數百萬計賢於緩急暴斂多矣帝從之至是又因經制之額增折爲總制錢歲收至七百八十餘萬緡【宋史】

中興系年錄自趙開行鈔法每茶百斤爲一大引令商人輸引錢市利八百文至紹興十三年遞增爲十一引時物價騰踴茶商取息頗厚明年主管官賈思誠又增爲十一引三百文於是諸場類皆溢額而買馬之數復不加多人但知茶馬司之富甲天下其實所收引錢視建炎倍增後𨿽破敗不可復減矣【山堂肆考】

初蜀茶額錢三十萬至提舉李稷加至五十萬後陸師閔代稷又加爲一百萬【同上】

齊管子曰海上之國謹正鹽莢十口之家十人食鹽百口之家百人食鹽終月大男食鹽五升少半大女食鹽三升少半吾子食鹽二升少半此其大例也鹽百升而釡今鹽之重升加分彊釡五十也升加一彊釡百也升加二彊釡二百也鍾二千十鍾二萬百鍾二十萬千鍾二百萬萬乘之國人數開口千萬也禺莢之商日二百萬十日二千萬一月六千萬萬乘之正九百萬也月人三十錢之籍爲錢三千萬今吾非籍之諸君吾子而有二國之籍者六千萬使君施令曰吾將籍於諸君吾子則必囂號令天給之鹽莢則百倍歸於上人無以避此者數也【文獻通考】

孝惠帝時令女子年十五以上至三十不嫁五算漢算人百二十錢賈與奴婢倍算今五算罪之也

初算緡錢此漢以來徵榷居貨之始按武帝於元光五年旣算其行者之車至是又用公卿言凢居貨者各隠度其財物之多少於商賈末作率計有緡錢二千者出一算於手力所作而賣者率計有緡錢四千者出一算嗚呼出諸途者旣徵其賫載之具藏諸家者又算其儲積之物取利至此哉【王充論衡】

諭希學淮闗志凢船梁頭滿八尺者稅錢六十文

王仲舒觀察江西道奏罷榷酤錢九十萬昌黎選墓志注一本云九千萬非

勝覽云筍筤山在治西北五十餘里有前筤後筤以山多筍故名春時州人百十爲羣入山劚取紹興間始立筍租以贍學歲收緡錢八十千土人名爲錢筤山【四川名勝志】

先是天下賦法有三曰上供曰送使曰畱州建中初釐定常賦而物重錢輕其後輕重相反民輸率一倍其初而所在以畱州送使之入又降省估使就實估以自潤故賦益苛齊民重困垍奏禁之一以省估準物觀察使得用所治州租調至不足乃取支郡以贍故送使之財悉爲上供

漢髙祖四年初爲算賦注民年十五以上至五十六出賦錢人百二十爲一算爲治庫兵車馬【大學衍義補】

孝明時盜賊日滋徵討不息國用耗竭豫徵六年租調猶不足乃罷百官所給酒肉又稅入市者人一錢凢市店皆有稅百姓嗟怨郎中辛雄上疏以爲夷夏之民相聚爲亂豈有餘憾哉正以守令不得其人百姓不堪其命故也【同上】

春賦以斂繒帛夏貸以收秋實是故民無廢事而國無失利也故天子籍於幣諸侯籍於食中歲之榖糶石十錢大男食四石月有四十之籍大女食三石月有三十之籍吾子食二石月有二十之籍歲凶榖貴糴石二十錢則大男有八十之籍大女有六十之籍吾子有四十之籍是人君非發號令收■﹝禾亶﹞而戶籍也彼人君守其本委謹而男女諸君吾子無不復籍者也【大學衍義補】

自茶爲官榷民私蓄盜販皆有禁臘茶之禁尢嚴園戶困於徑取官司並緣侵擾因陷罪戾至破產逃匿者歲比有之著作佐郎何鬲三班奉職王喜麟皆上書請罷給茶本錢縱園戶貿易而官收租錢與所在徵算歸榷貨務以償追糴之費可以疏利源寛民力富弼韓琦曽公亮然其策請於帝行之下三司議三司言茶課給本收利所獲甚微而煩擾爲患園戶輸納侵害日甚小民趨利犯法益繁宜約歲入息錢之數均賦於民恣其買賣所在收算而不給本錢遂詔弛舊禁俾通商利凢歲輸緡錢三十三萬八千有奇謂之租錢與諸路本錢悉儲以待邊糴自是惟臘茶禁如舊余茶肆行天下矣論者又謂茶戶困於輸錢良民賦不時入刑亦及之商賈利薄販鬻者少必致歲額不登經費日蹙翰林學士歐陽修知制誥劉敞皆請除前令帝不聴【會編】

後漢南蠻傳曰秦惠王並巴中以巴氏爲蠻夷君長其君長歲出賦二千一十六錢三歲一出義賦千八百錢後漢南蠻傳曰髙祖爲漢王發夷人還伐三秦秦地旣定乃遣還巴中復其渠帥七姓不輸租賦餘戶乃歳入賨錢口四十

錢通卷五

●欽定四庫全書

錢通卷六

﹝明﹞胡我琨撰

○三之象

攻泉之道必自載於象者始也是故攻泉自品始品行始以正行乃僞作而神奇者雜出矣刀布雜而稽諸天則勝者必有厭矣厭其勝而流之四夷服之則采厥產以資疆餙鄙鑄金之狀圓亦中規方亦中矩肉亦中虫背亦中籕文同而各異其品彚而辯諸所匪以貢而致之天官氏式其地圖而物之尊洪氏也則校其品之鴻纎可以類從者或辯其歲年或辧其名號或辯其制體或辯其官私或辧其妖祥錯其說於他門敍其署者與其貫者而一綜於象凡象於夷者各憲之於所冶之國乃弗分如洪氏所括若弗從其類也若欲其一也故象曰三

正品

右虞錢賈逵注周語曰虞夏商周金幣三等黃爲上幣銅錢爲下幣

右夏錢鄭暐南北史雋曰禹遭大水以歷山之金鑄錢救人之用

右商錢鄭暐南北史雋曰湯遭大旱以莊山之金鑄錢贖人之賣子者

右周錢太公立法鑄荀悅漢紀曰周制錢有文外圓內方李奇曰圜一寸重九兩顧烜曰重十二銖李孝美曰按二家之說若謂重九兩則景王時不患輕也若謂十二銖則更鑄者又何加焉

右景王錢前漢食貨志曰景王患錢輕更鑄大錢文曰寶貨肉好皆有周郭唐固曰重十二銖又曰大錢五十

右齊錢

右晉錢

右楚錢楚莊王行越世家曰楚王每赦使使者封三錢之府

右趙錢洪遵曰余謂春秋之時下迨戰國以鑄泉立幣各擅其利惟齊志見之管子故暴白後世諸國無所稽考遂致淟汨不傳耳

右秦錢惠文王初行

右秦半兩錢傳瓚曰錢之形質如周錢惟文異耳顧烜曰秦始皇鑄重十二銖惇素曰嘗得此錢徑寸三分重八銖

右莢錢如淳曰如楡莢也伏無忌曰漢鑄莢錢重三銖顧烜曰今世猶有小錢重一銖半徑五分文曰漢興小篆文

右八銖錢前漢髙後紀曰二年行八銖錢舊譜曰重八銖文曰半兩

右四銖錢食貨志曰孝文五年更鑄四銖錢其文爲半兩應劭曰今民間半兩錢最輕小者是也

右三銖錢建元元年鑄顏師古曰新壞四銖造此錢封氏曰半兩錢重三銖兩字中惟作十字不復爲兩人穿下有三豎文豈以三畫爲三銖之記耶洪遵曰余按此錢史氏以爲銷半兩更鑄三銖錢重如其文則三銖之文明矣李孝美又畫半兩錢於下蓋蔽封氏之說也

右半兩錢建元五年鑄半兩之品甚眾有傳形者有肉郭者有對文者有隱起字者

右五銖錢元狩五年鑄食貨志曰有司請郡國鑄五銖錢周郭其質令不可摩取鋊舊譜曰此錢厚大者徑一寸重五銖李孝美曰今世所見五銖如張臺之說一一甚多但赤側四出文蜀梁當兩女錢並穿上下各一星者自有品目不當更引於此

右鍾官赤側錢元狩年鑄如淳曰以赤銅爲其郭也今錢見有赤側者不知作法云何

右五銖錢建武年鑄

右四出文錢中平三年鑄舊譜曰徑寸一分重四銖背文四出俗謂之角錢洪遵曰余按此錢字畫明澈徑寸重三銖一絫

右五銖錢魏文帝黃初二年行

右直百錢建安年昭烈鑄舊譜曰徑七分重四銖

右直百五銖錢昭烈鑄顧烜曰徑一寸一分重八銖文曰五銖直百洪遵曰余按此錢封氏列不知年代品然考諸家之說則昭烈所鑄審矣錢凡四種有徑九分重五銖者字文明坦肉好背面皆有周郭世多有之有徑七分重三銖八絫者形制窳薄有一種面文相類背肉粗惡穿左有一爲字又有鐡錢重五銖四絫者輪郭重厚字文湮晦

右傳形五銖錢顧烜曰劉備鑄直百錢傳形五銖今所謂蜀錢卽傳形五銖也時有勒爲直百者亦有勒爲五銖者大小稱兩如一並徑七分重四銖三吳諸屬縣行之其文爲五銖者京師亦頗用焉舊譜曰劉備與直百同時鑄文字輕重大小與漢五銖無異但五字居左銖字居右謂之傳形

右大泉五百錢孫權嘉禾年鑄舊譜曰徑寸二分重十二銖文曰大泉五百洪遵曰余按此錢徑寸一分重四銖六絫今世有之

右大泉當千錢孫權赤烏年鑄舊譜曰徑寸四今重十六銖文曰大泉當千洪遵曰余按此錢有二品大者徑寸五分重十二銖六絫字文夷漫輪郭重厚小者徑寸三分重七銖二絫舊譜所圖蓋其小者以爲重十六銖非也

右四銖錢宋元嘉年鑄顏竣傳曰輪郭形制與五銖同用費損無利故百姓不盜鑄張臺曰據所見背面皆有周郭徑七分重二銖已下文甚分明舊譜曰文曰四銖重如其文洪遵曰余按此錢徑七分重二銖四絫肉薄好闊背面皆有周郭字文甚明

右當兩大錢宋元嘉年鑄舊譜曰重八銖

右孝建錢舊譜曰徑八分半重四銖文曰孝建背文曰四銖孝建則薤葉四銖則大篆其後稍去四銖専爲孝建漸至薄八文字夷漫至明帝泰始三年罷焉顧烜曰孝建元年鑄四銖錢一邊爲孝建一邊爲四銖洪遵曰余按此錢徑七分重二銖今世尙有之

右二銖錢宋永光年鑄舊譜曰重如其文

右景和錢宋景和年鑄金光襲曰其文小篆洪遵曰余按此錢李孝美不入譜烜梁人距宋不逺其說當審矣

右鵝眼錢顧烜曰宋中廢帝景和元年鑄

右五銖錢肉好周郭文曰五銖重如其文顧烜曰天監元年鑄徑一寸文曰五銖重四銖三絫二黍每百枚重一斤二兩張臺曰五銖錢皆無好郭惟此一種有之李孝美曰按此錢亦多見之復有一種徑八分重三銖形制惟肖而面漫薄惡疑當時所盜鑄者

右公式女錢隋書食貨志曰梁武帝又別鑄五銖除其肉郭謂之女錢徑一寸張臺曰背有好郭者謂之公式女錢背無好郭者正謂之女錢蓋聽民私鑄有不精也

右五銖鐡錢梁普通年鑄顧烜曰五銖鐡錢徑一寸一分文曰五銖背爲四出文洪遵曰余按此錢今世有之輪郭重厚字迹微漫背文四出徑七分重三銖六絫

右大吉錢普通年鑄顧烜曰錢大小輕重如銖文曰五銖大吉背文四出

右大通錢普通年鑄顧烜曰大小輕重如五銖文曰五銖大通背文四出

右大富錢普通年鑄顧烜曰大小輕重如五銖大富背文四出

右當十錢梁元帝時鑄

右四柱錢梁太平年鑄

右五銖錢陳天嘉年鑄

右大貨六銖錢陳太建年鑄洪遵曰余按此錢制作精妙肉皆有周郭徑寸重如其文

右太和五銖錢後魏太和年鑄洪遵曰余按此錢徑八分重如其文銅質粗惡字文湮漫計當時令民自鑄故其制不精也

右五銖錢永平年鑄

右永安五銖錢永安年鑄舊譜曰徑九分文曰永安五銖重如其文李孝美曰此錢徑八分周郭完厚所見至多

右永安土字錢面文永安五銖幕文有一土字徑九分重二銖四絫銅色純赤輪闊皆夷計後魏所鑄

右五銖錢大統年鑄舊譜曰以赤銅鑄右永安五銖錢齊神武帝鑄

右常平五銖錢北齊天保年鑄舊譜曰徑八分李孝美曰此錢徑寸舊譜列在僞品

右布泉錢後周保定年鑄舊譜曰徑寸其文左曰布右曰泉皆玉筋篆非男錢也

右大布錢建徳年鑄舊譜曰徑寸一分張臺曰此錢小者至徑六分其舊錢之文上五下行左大右布又有大布字翻在上下者

右永通萬國錢大象年鑄舊譜曰徑寸三分重十二銖背面肉好皆有周郭又有徑寸二分半重八銖己下者張臺曰此錢輪郭與布泉相似其小省至徑七分亦有輪郭闊厚及對文者李孝美曰此錢又有徑寸五分重十八銖背面皆有此四字者銅色靑白制作尢佳

右白錢隋開皇年鑄背面肉好皆有周郭文曰五銖而重如其文每一千重四斤二兩唐書食貨志曰隋行五銖白錢舊譜曰徑一寸重一銖六黍肉郭平闊五字右邊傍好有一畫餘三面無郭用鑞和鑄故錢色白

右開元錢唐武徳年鑄新唐書食貨志曰徑八分重二銖四絫積十錢重一兩得輕重大小之中其文以八分篆隸三體李孝美曰此錢元字次畫端或有挑向左者世謂之左挑而俗甚愛重背文亦有兩甲痕者銅色黒濁不至精好詳考此錢郭有大小肉有輕重皆歲久適然凡八分篆隸三品而皆有甲文者制作精好今世尢多李孝美獨圖其一失之略矣

右幹封錢新唐書食貨志曰徑寸重二銖六分

右乾元十當錢乾元年使第五倫鑄食貨志曰徑一寸每緡重十斤舊譜曰徑寸二分重五銖李孝美曰此錢今多大小不同寸二分至七分相較一分凡六品字體形制略異

右重輪錢第五琦復命鑄徑一寸二分其文亦曰乾元重寶背之外郭重輪每緡重十二斤舊譜曰徑二寸四分重十二銖李孝美曰此錢有兩品小者至薄而文字昏暗徑寸重五銖大者極厚而制作精好徑寸五分重十四銖與唐志舊譜所載不同

右小乾元錢洪遵曰余按此錢重三銖三絫徑與開元錢同今世所存至多計肅宗所鑄而史氏疏略不載

大元歷錢張臺曰大歷是代宗年號計此時所鑄洪遵曰余按此錢徑九分重三銖六絫銅色昏濁字畫遒勁

右開元大錢徑寸二分重十二銖六絫

右建中錢張臺曰按此錢未施用今民間往往有之輕小於開元錢徑十分重二銖以下文曰建中通寶文字漫暗銅色純赤肉好薄小殊乖白銅大錢之義

右新開元錢背文

右咸通錢

右天成錢洪遵曰余按此錢徑九分重三銖六絫文曰天成元寶計當時所鑄而五代史後唐紀不載

右天福錢洪遵曰余按此錢徑七分重二銖四絫銅質薄小字文昏昧蓋以私鑄不精也

右漢通錢洪遵曰余按此錢徑寸重三銖六絫文曰漢通元寶字文明坦制作頗精蓋懲天福之獘則漢代所鑄明矣

右周通錢鄭向五代開皇紀曰顯徳二年九月甲寅詔禁天下銅器始議鑄錢

僞品

右項梁錢

右吳王濞錢西京雜記曰吳有銅山鑄錢錢微重文字肉好與漢錢不異洪遵曰余按漢文帝時更鑄錢其文爲半兩吳鄧錢文字與漢錢同則錢之半兩也

右鄧通錢西京雜記曰文帝賜鄧通蜀銅山聽自鑄錢文字肉好與天子錢同故富侔人主

右大錢漢書食貨志曰王莽居攝變漢制更造大錢徑寸二分重十二銖文曰大錢五十惇素曰按今所見模狀不同字體各異小者不及二銖又有面文重外髙內下精妙可觀殊不知莽之所鑄復是後人仿效何不相同也如此張臺曰此錢亦有數種有對文者有穿上一星者有泉字諸畫並方者

右小錢五等荀悅漢紀曰王莽建國元年春更作小錢徑六分文曰小錢與大錢一直五十者爲二品並行封氏幺錢別種文曰直十張臺曰嘗見壯錢薄於開元錢

右貨泉錢王莽天鳳年鑄食貨志曰徑一寸重五銖文右曰貨左曰泉枚直一張臺曰此錢今世所見有徑寸四分重二十四銖者有徑六分重二銖者有玉筯篆者有傳形者有肉郭重文者穿面四角決文穿背四角決文穿上一星穿下一星闊緣細緣不少於五銖李孝美曰此錢今世多見有徑寸五分至四分者十餘品而好郭或有或無或作重文種種不一

右鐡錢公孫述鑄舊譜曰文字輕重大小未聞

右小錢初平年董卓鑄

右五銖錢董卓鑄

右沈郎錢吳興沈充鑄舊譜曰或言小於五銖文字輕重未聞

右五銖錢晉張軌納太府參軍索輔言立制凖布用錢

右河陽錢三國王則鑄

右得壹錢唐史思明鑄舊譜曰徑寸三分重十三銖洪遵曰余按此錢重十二銖六絫

右順天錢史思明攺鑄舊譜曰徑寸五分重十五銖李孝美曰二錢如一但順天重而得壹輕洪遵曰余按此錢重十三銖二絫

右永通錢南唐鍾謨請鑄洪遵曰余按此錢有三品字八分書者徑寸五分重八銖七絫背面肉好皆有周郭篆文者徑寸三分重五銖七絫輪郭重厚銅色昏暗又有面爲篆文背爲龍鳳形者計皆李氏所鑄李孝美獨載八分書者遺此一種豈未之見耶

右開元錢洪遵曰余按此五錢制度大小各殊有徑九分重三銖者有徑七分重二銖二絫者字文並類大唐錢有徑寸二分重八銖與徑九分重三銖者形制相肖文皆篆字有徑八分重二銖六絫者字合八分及隸體背文有圓點於五錢中最少又有小唐國鐡錢重二銖八絫形制肖銅錢之小者

右大唐錢洪遵曰余按此錢徑八分重二銖四絫文曰大唐通寶又有徑七分者字文相類豈當時盜鑄耶此錢見奇品

右永平錢五代史前蜀世家曰王建武成三年十二月大赦攺明年元爲永平

右通正錢五代史前蜀世家曰王建永平五年攺元通正

右天漢錢五代史前蜀世家曰王建通正元年十月大赦攺明年元曰天漢國號漢

右光天錢五代史前蜀世家曰王建天漢元年十二月大赦攺明年元曰光天

右幹徳錢五代史前蜀世家曰王建卒子衍立明年攺元幹徳

右咸康錢五代史前蜀世家曰王衍幹徳七年攺元曰咸康李孝美曰按此五錢文皆王氏父子年號計當時所鑄並徑七分重五銖形制粗惡今世所存甚多洪遵曰余按通正天漢光天干徳錢皆重三銖獨咸康錢重三銖三絫

右廣政錢五代史後蜀世家曰孟昶明徳五年攺元曰廣政十國紀年後蜀史曰蜀主昶明徳三年十二月丁亥申嚴錢禁明年攺元廣政洪遵曰余按此錢計當時所鑄徑九分重三銖銅質渾厚字八分書

右鐡錢一十國紀年後蜀史廣政二十五年以屯戍旣廣調度不足始鑄鐡錢

右幹亨錢五代史南漢世家曰梁貞明三年劉龔卽位國號大越攺元曰幹亨李孝美曰此錢文曰幹亨重寶徑七分重六銖疑當時所鑄洪遵曰余按此錢止重三銖六絫

右鉛錢十國紀年漢史曰劉龔以國用不足鑄鉛錢十當銅錢一洪遵曰余按鉛錢有二品輪廓鍥薄文曰幹亨重寶大者徑寸重三銖九絫重寶二字傳形小者徑九分重三銖六絫余抵嶺外始獲此錢若銅錢今世所存至多

右幹封錢五代史楚世家曰髙郁諷馬殷鑄鉛鐡錢以十當銅錢一洪遵曰余按此錢徑寸七分重十七銖圍五寸半文曰幹封泉寶以銅爲之而楚史湖南故事以爲鐡錢豈當時鑄銅錢二種耶

右天策錢五代史楚世家曰馬殷請依唐太宗故事開天策府梁太祖拜殷天策上將軍張臺曰馬氏錢也洪遵曰余按此錢文曰天策府寶徑寸七分重三十銖二絫銅質輝重字文明坦史氏失其傳張董之說當有所慿也

右吳越錢王俶議鑄

右鉛錢王審知爲閩王時鑄

右鐡錢王審知鑄

右永隆錢洪遵曰余按此錢徑寸四分重十銖三絫文曰永隆通寶字文夷漫制作不精以銅爲之五代史不載錢文十國史又遺銅品此錢計當時所鑄

右天徳錢董逌曰建州王氏錢面文天徳重寶背文穿上有殷字洪遵曰余按王延政以建州建國稱殷故幕文爲殷字通寶重寶之異亦當時鑄此二品耳

右大興錢董逌曰張臺云馮洪所鑄

右土錢宋白續通典曰劉仁恭造泥錢號爲山庫陶嶽貨泉錄曰劉仁恭下令境內以泥爲錢以膠泥固濟而鍜之大抵類甆樣度麤鹵

右應天錢董逌曰幽州劉守光錢而文曰應天元寶背文曰萬

錢通卷六

●欽定四庫全書

錢通卷七

﹝明﹞胡我琨撰

雜品【舊譜不知年代】

右平當錢徑九分重三銖肉郭夷坦當字湮漫或云漢代所鑄

右四出錢徑寸一分重三銖六絫面背文皆四出字盡漫昧大泉五十本王莽所鑄初無四出之就又有背文爲北斗七星者【此錢見奇品】

右大泉五銖錢顧烜曰七種異錢今世見有張臺曰在顧氏所見七種異錢之內大小輕重未聞文皆五銖外建龜玆疎勒亦仿此制諸譜載之甚備獨此未之著滕子濟樞密嗜古嘗獲此錢號曰左右五銖錢計以意因之也

右太元貨泉錢李孝美曰此錢徑七分半重四銖其文上曰太下曰元右曰貨左曰泉太元則眞書貨泉則小篆形制不至隹

右通行貨泉錢洪遵曰余按此錢徑八分半重二銖七絫銅質簡古字含八分體背文穿上有月形

右兩銖錢顧烜曰劉氏錢志所載奇異稀有原始未

右雙五五銖錢徑八分重二銖四絫五字連綴肉郭

右大泉錢

右左右五銖錢洪遵曰余按此錢形制窳薄面文曰五銖肉漫好闊僅有輪郭背文亦曰五銖肉郭夷坦倒置其字徑寸重二銖三絫又一品面文曰五銖幕文以五銖字上下之徑七分重二銖四絫余按五銖沿漢迄隋因革不一品目尢夥文四出謂之角錢去肉郭謂之女錢狹小其制謂之稚錢三面無郭謂之白錢有反其文名傳形者有輪郭去盡名對文者有上下其字名奇品者以至赤側當兩鵝眼雞目四柱兩柱之類

右續銖錢舊譜曰形制頗類五銖而文無好郭其文右曰續左曰銖

右兩柱錢洪遵曰余按隋志但云梁末有是二錢初不謂鑄於梁如鵝眼錢乃宋景和中所鑄李孝美俱以爲梁錢非也

右女錢顧烜曰徑一寸重五銖文曰五銖無輪郭今立師及諸郡縣亦通用焉洪遵曰余按此錢謂之五銖女錢梁武新鑄亦曰女錢蓋梁之前已有女錢矣

右稚錢隋書食貨志曰梁初古錢有五銖稚錢顧烜曰徑八分半重四銖文曰五銖源流出於五銖但稍狹小今東境謂爲稚錢三吳皆用之小者至徑六分重二銖半世有射雉戲用此錢也

右對文錢隋書食貨志曰梁初古錢有五銖對文等號顧烜曰對文錢剪五銖之所成也民利古錢多銅剪鑿取其輪郭所餘甚輕小今世行之其源始未聞也

右五朱錢顧烜曰徑七分半重三銖一文曰五朱源出稚錢但稍遷異以銖爲朱三吳屬縣行之亦差少張臺曰今所見朱字錢自有兩般字狹者有內郭字闊者狀如半兩自徑七分至五分無重三銖半者其輕有至五黍者近華山有人掘得數鬥錢皆徑四分好亦二分已上周回皆無錯鑢處其文只有半王字仍未成就此則五朱之漸也洪遵曰余按此錢徑七分重二銖一絫制作簡古銅質純靑背文坦平外輪有緣今世尙有之

右定平錢隋書食貨志曰梁武帝時百姓或私以古錢文易有定平一百顧烜曰徑六分重一銖半文曰定平一百三吳屬縣行之洪遵曰余按此錢今世尙有之

右傳形半兩錢字文坦明背面皆無輪郭徑八分重二銖一絫

右太平錢顧烜曰太平四文錢三種並徑一寸重四銖源流本一但文字有今古之殊並曰太平百錢其小者至徑七八分重一銖半文字不異舊譜曰錢有三種大篆小篆隸書文皆曰太平百錢但字有古今形有大小又有水波文及龜背者【見奇品】洪遵曰余按此錢又有一種其字含篆隸體錢字漫滅徑九分重二銖七絫

右兩嗇錢惇素曰此錢重四銖徑一寸三分微有外輪背面無好郭其文篆書右曰兩左曰嗇形質大抵似半兩制作古異源流莫知按丰記鄭玄注云八兩爲鉛據其輕重非如其文然左邊之字不當爲繬但未識耳董逌曰考字書無嗇字又不與篆合按釋眞觀書曰割愛辭親披繬剪髮乃知此自梵書中出其以繬爲嗇又省文也此錢疑在南梁北齊間洪遵曰余按此錢今世所見者形質夷坦字文著明背面肉好皆無輪郭徑寸二分重四銖三絫嗇字與諸譜不同制度亦小今兩存之

右一文錢惇素曰徑寸五分重七銖中穿正圓內外並無輪郭有如半兩之狀一面有字點畫甚纎李孝美曰此錢銅色純赤今世甚多流俗號爲鏁子錢豈非以錢文類鏁形耶舊譜謂之一文審求其義了不可得然未知何所稽也董逌曰考古文此字爲巨泉蓋圜錢也

右四曲文錢舊譜曰形制類半兩肉好無輪郭面有四曲文外向有二字右類文字左不可識

右永光錢徐氏曰文曰永光

右五金錢徐氏曰文曰五金洪遵曰余按此錢徑八分重三銖六絫字文明澈制作甚精

右大朝錢李孝美曰此錢徑寸五分重十五銖其文眞書曰大朝金合肉好背面皆有周郭【或云是外】國鑄

右天鎭錢李孝美曰此錢徑八分重四銖六黍文曰天鎭福寶背文有一黎字在穿上字體形制與石晉天福錢殊不相侔今世所見至多董逌曰天福石晉年號當時所鑄自有天福鎭寶錢文見晉氏舊史洪遵曰余按此錢面文湮沒存於今甚多董氏以爲見之晉史今無其書可考矣

右萬歲錢李孝美曰此錢徑寸二分重十三銖面文繆篆曰皇帝萬歲背文繆篆曰忠孝傳家肉好皆有

右大興錢李孝美曰此錢徑八分重四銖面文曰大興平寶復有一丁字在背文穿上洪遵曰余按此錢今世至多背文丁字不常其處或在穿上或在穿下

右太千錢洪遵曰余按此錢徑八分重三銖六絫文曰太千通寶倒置通寶字千字疑當作平歲久漫滅爾背文有一丁字在通字之背制作字體肖大興平寶錢

右天感錢洪遵曰余按此錢文曰天感元寶大小二品字畫遒勁頃歲獲此尋逸之大小輕重莫詳【疑外國所鑄】

右古錢李孝美曰此錢徑寸一分重十銖面有兩字不可識肉好皆有周郭皆夷漫如半兩狀

右古文錢徑一寸重四銖五絫背文夷漫面肉坦平微有輪郭頗類圜法

右三字錢徑寸一分重三銖三絫面背肉形皆平外無周郭制作簡古字畫夷漫叵辧亦圜法別種也

右千字錢李孝美曰此錢徑寸六分重十銖面文右邊有一千字體如遼錢疑其同出而未得依據肉好皆有周郭背文亦如半兩

右太興錢董逌曰文曰太興平寶疑五代僭僞之所鑄

右黃河錢舊唐書曰元和元年靈武李欒奏黃河岸搨處得

天品

右天帝錢晉書天文志曰北落師門西北有十星曰天錢

右天雨寶錢

右咸陽雨錢

右漢世頴川雨金五銖錢

右王莽時雨五銖錢

刀布品

右白金三品其一曰重八兩其文龍名曰撰直三千二曰以重差小方之文馬直五百【晉灼曰以半斤之重差爲三品此重六兩則下品重四兩也】三曰復小撱之其文龜直三百【師古曰撱圜而長也音他果反】張湯傳曰山東水旱貧民流徙皆仰給縣官空虛湯承上指請造白金五銖錢籠天下鹽鐡史記索隱曰白金三品其一龍文隱起肉好皆圜又作雲霞之象其二肉好皆方隱起馬形在好之下又有連珠文者其三肉圜好方皆爲隱起龜甲文

右契刀前漢食貨志曰王莽造契刀其環如大錢身形如刀長二寸文曰契刀五百張晏曰其文左曰契右曰刀無五百字也顧烜曰契刀五百非勒刀爲此四字刀上但有契刀二字而直五百張臺曰臺有此錢但薄於錯刀柄上文曰五百張顧二說並未見有柄者其文鋪成若錯刀之陷金也李孝美曰嘗得此錢其形制正如張臺所說但其文鑄成非陷金也且食貨志自云錯刀以黃金錯其文則此非陷金明矣

右漢刀前漢食貨志曰王莽以黃金錯其文曰一刀直五千張晏曰刻之作字以黃金塡其文上曰一下曰刀張臺曰臺有此錢如此圖樣李孝美曰此錢今世猶多或有無刀者

右十布前漢書食貨志曰王莽鑄大布次布第布壯布中布差布厚布幼布幺布小布小布長寸五分重十五銖文曰小布直一百自小布以上各相長一分相重一銖文各爲其布名直各加一百上至大布長二寸四分重一兩而直千錢矣是爲布貨十品

右貨布前漢食貨志曰王莽天鳳元年罷大小錢攺作貨布長二寸五分廣一寸首長八分有奇廣八分其圜好徑二分半足枝長八分間廣二分其文右曰貨左曰布重二十五銖直貨泉二十五與貨泉【見僞品】並行張臺曰此布如今最多而易得以今尺量之得寸九分顧烜曰莽所作錢布皆用銅淆以連錫

右大黃布刀舊譜曰重七銖長二寸三分文曰大黃布刀張臺曰此亦王莽所鑄文曰大黃布刀莽自言黃虞之後又攺平帝定安大後爲黃室主卽大黃莽之自稱也意者豈非莽之初謂刀布一物後分爲二耶李長美曰按此制作切類貨布但足外差廣銅色稍赤耳食貨志與莽傳皆所不載洪遵曰余按此布今世所存尙多

右古刀布李孝美曰按先王刀布文字制度書所不載然今世所有古刀異布甚多豈非當時所用者乎舊譜別作品俱列於後

右蒙城古刀宣和五年郭僎爲亳州蒙城令村人得之田中柄端有方寸一三字彷佛隸書背有方孔不透身形如刀文曰貨布五百疑王莽所鑄

右長平古刀舊譜曰天寶元年西河郡別駕李幼奇於長平溪澗中所得狀如小刀長二寸四分闊五分柄長二寸闊四分柄端有孔總長四寸七分背面俱有字不可識

右沂州銀刀嘉佑雜誌曰王公和學士罷沂州得銀刀一有齊太公杏九字九字中闕不相屬刀上又有隱起圜形疑是九府圜法也

右長平異布舊譜曰亦幼奇所得也長寸一分下廣九分者長五寸廣五分向上漸闊無好足枝長四分間廣三分面文兩字類科斗書背有三道文不可識

右異布舊譜曰長四寸一分上廣寸二分下廣寸五分首長六分廣寸好徑五分足枝長寸二分間廣四分重十二銖狀如貨布面文四字背文兩字不可識李孝美曰按所見古布多矣惟此一品極大而形制特與大黃布刀相似舊譜以謂狀如貨泉有所未盡

右異布舊譜曰長二寸六分首廣寸六分內好無輪郭其有亦訛足間正圜面文六字背文一字不可識

右異布舊譜曰長二寸四分上廣寸五分下廣寸七分首廣六分足間廣八分重八銖四傍有郭訛然亦無好面文七字縱橫不可識

右異布舊譜曰長二寸四分上廣寸五分下廣寸三分首廣六分足間廣五分重八銖無好及肉郭面文六字不可識李孝美曰按此與已上二布文字舊譜皆闕

右異布舊譜曰長寸八分肩廣寸下廣寸一分足間廣五分正圜無好及周郭重十二銖面文五字不可識

右異布舊譜曰長寸七分肩廣寸足間廣六分有好形制與上布相類面文三字其左邊一字與中心一字亦類上布右邊及中心字而倒正不同亦有無好者

右異布二品舊譜曰長短廣狹與上二布相似文字

右異布張臺曰長寸七分半肩廣八分足間二分有肉郭面文兩字

右異布張臺曰長寸六分肩廣八分首廣五分足間廣二分重六銖背面然一字面文如日下安乂字又兩畫長短不齊背文如丫傍加豎斜畫與上布皆於寔鼎尉王鑄處見之

右異布張臺曰長二寸一分肩廣寸三分首廣九分足枝長六分間廣四分半重二十八銖面文四字有如二字者金邊安瓜者山下安中者兩口相重者背文一字與面文右邊向上者同形質朴厚不曽磨鑢於簡較膳部李涿處見之

右異布李孝美曰按此布長短廣狹輕重與上布相類面文六字亦同但倒正相異復無背文耳洪遵曰余按此布自柄端例讀其文曰安陽之吉貨

右異布李孝美曰按此布長二寸上廣寸二分下廣寸三分首長七分廣七分足間廣五分正圜背面肉好皆有周郭面文六字亦不可識

右異布洪遵曰余按此布長二寸肩廣四分首廣六分半足枝長五分間廣四分半重十三銖八絫正圜背面肉好皆有周郭面文四字

右異布洪遵曰余按此布長二寸二分肩廣四分半首廣八分足枝長五分半間廣如之正圜重十六銖七絫面文不可識

右藕心錢舊譜曰世有此錢其形四方狀如博綦長二寸面闊三分當四稜皆上下通闕若藕挺中破狀其上有首形如秤槌鼻有孔號爲藕心錢

右蟻鼻錢舊譜曰此錢其形上狹下廣背平面凸起長七分下闊三分上鋭處可闊一分重十二銖面有文如刻鏤不類字世謂之蟻鼻錢

右古銅片舊譜曰咸通八年兗海觀察鄭漢章奏百姓於野內掘得四千九百五十五片詔翰林驗云上有齊歸化三字按其形制及文篆外莫之覩亦古布流也

外品

右罽賓國錢前漢西域傳曰罽賓國以金銀爲錢文爲騎馬幕爲人面張晏曰錢文面作騎馬形漫作人面目也北史西域傳曰罽賓國市用錢

右烏弋山離國錢前漢西域傳曰烏弋山離國錢貨與罽賓同獨文爲人頭幕爲騎馬

右安息國錢史記大宛傳曰安息國以銀爲錢錢如其王面王死輒更鑄效王面焉前漢西域傳曰安息國以銀爲錢文爲王面幕爲夫人面洪遵曰余按外國錢文爲王面若夫人面多矣而安息國司馬史但云錢如王面班史以爲面文爲王幕文爲夫人二史所載若此姑以司馬氏之說圖之

右大月氐國錢前漢西域傳曰安息國以銀爲錢文爲王面幕爲夫人面王死輒更鑄錢大月氐國錢貨與安息同

右泥婆羅國錢舊唐書西戎傳曰泥婆羅國以銅爲錢面文爲人背文爲馬牛不穿孔

右何國錢徐氏曰以銀爲之徑寸五釐不開孔面爲人面背爲艸木狀

右康國錢徐氏曰以銀爲之徑九分不開孔背面皆作人面面文側背文正面文繞以連珠

右抜汗國錢徐氏曰以金爲之徑七分五釐無文字又一種有三旋文並不開孔

右條支國錢樂史太平寰宇記曰條支國市列錢貨其錢獨文爲人幕爲騎馬

右拂■﹝艸秝﹞國錢神宗國史曰拂■﹝艸秝﹞國歷代朝貢不至熙寜四年其王滅伊靈攺撒始來貢交易爲金銀錢無孔面鑿彌佛背國王名

右大食國錢廣州記曰生金出大食國彼方出金最多凡諸貨易並使金錢

右因墀國錢晉武帝時因墀國獻玉錢形如環洪遵曰余按此錢二書所載皆同李孝美以天壽爲壽昌以環爲刀環又云出拾遺記豈亥豕之訛耶

右和同錢

右神功錢

右萬年錢

右隆平錢舊譜曰日本國錢四品並徑寸重五銖其文隸書一曰和同開珍二曰神功開珍三曰萬年通寶四曰隆平永寶其國延歷中鑄

右幹文錢國朝會要云太平興國九年日本國僧奝然等浮海而至云其國用銅錢文曰幹文寶

右屋駄國錢徐氏曰徑七分厚薄肉好不異中夏惇素曰字若梵書不可復識

右疎勒國錢

右龜玆國錢徐氏曰龜玆疎勒國卽五銖也大九分一面文惇素曰按二國獨用者昔西涼張軌用之此二國地接涼境豈非張氏之遺制乎樂史太平寰宇記曰龜玆國賦稅準地徵租無田者則稅銀錢洪遵曰余按二書所載則龜玆用錢審矣徐氏五銖之說未知何據耶

右吐蕃國錢惇素曰此錢徑寸重五銖肉好精巧不減中國以銅爲之皆胡字不可識背文如開元錢有甲文詢於眾人謂之胡錢徐氏曰按屋駄與此相類但挍三分之小耳張臺曰按言胡錢者非了絕大抵西北諸國通曰相近有吐蕃使來卽將此錢去是吐蕃錢卽非止屋駄與胡也

右倭國錢贊寜傳載曰倭國在東海中正朔一同中夏年號天慶天歷其國用錢文曰延喜通寶

右梵字錢洪遵曰余按此錢徑八分重三銖六絫銅色純赤文不可辧大抵類屋駄吐蕃錢

右契丹國天贊錢五代史四夷附錄曰契丹主按巴堅卽位名年曰天贊洪遵曰余按此錢徑九分重三銖六絫文曰天贊通寶

右應歷錢董逌曰北朝錢文曰應歷重寶趙至忠契丹雜記曰僞穆宗徳光之子攺元應歷

右重熙錢趙至忠契丹雜記曰聖宗卒少子宗眞立攺元景福一年又攺重熙洪遵曰余按此錢徑九分重三銖文曰重熙通寶

右淸寜錢陳昉契丹須知曰契丹主洪基攺元淸寜洪遵曰余按此錢徑九分重三銖文曰淸寜通寶

右大康錢徐兢髙麗圖經曰契丹咸雍十年攺大康至十年攺元大安洪遵曰余按此錢有二品並徑九分重二銖四絫以大康通寶大康元寶爲文

右大安錢李季興東北諸蕃樞要曰契丹主天佑年號大安洪遵曰余按此錢徑八分重二銖八絫文曰大安元寶今世多有

右壽昌錢李季興東北諸蕃樞要曰契丹主天佑年號壽昌洪遵曰余按此錢徑九分重二銖四絫文曰壽昌

右幹統錢北遼通書曰天祚卽位壽昌七年攺爲幹統洪遵曰余按此錢徑寸重三銖二絫文曰幹統元寶

右天慶錢李季興東北諸蕃樞要云契丹主天祚年號天慶洪遵曰余按此錢徑九分重二銖四絫文曰天慶元寶自天贊錢以下九品皆契丹年號計當時所鑄考之契丹雜紀曰景宗朝置鑄錢院年額五百貫則契丹鑄錢舊矣

右千秋錢李孝美曰此錢徑三分文曰千秋萬歲今甚易得蓋常歳北使入貢人多博易得耳董逌曰遼國錢蓋近世所爲

右海東三錢洪遵曰余按雞林類事云髙麗所鑄有通寶重寶之文今世所見凡三種通寶錢有二篆字及眞行體重寶篆文制作頗精並徑九分重三銖六絫

右三韓錢孫穆雞林類事曰髙麗仿本朝鑄錢以錢交易但其國人與海賈未以爲便其錢規模與中國同皆以海東通寶或海東重寶三韓通寶爲記

右東國錢洪遵曰余按此錢徑寸重二銖四絫文曰東國通寶輪郭渾重字畫明坦計髙麗所鑄

右闍婆國梵書錢三朝國史曰闍婆國在南海中其國剪銀葉爲錢博易官以粟一斛二斗博金一錢諸蕃風俗云其國以銅銀錫■﹝釒或﹞鍮雜鑄爲錢其錢六十四个爲一兩洪遵曰余按此錢甚小而薄面背無梵書無穿孔背形微斂錢質不可辧當是雜鉛錫或銀爲之其國一當五十或三十右

交趾國黎字錢國朝會要云祕書丞朱正臣言前通判廣州竊見蕃商多往交州貿市賫黎字及砂鑞錢至州頗紊中國之法

右大秦國錢後漢書西域傳曰大秦國一名犁韃國以金銀爲錢銀錢十當金錢一隋書食貨志曰後周武時梁益之境雜用古錢交易河西諸郡或用西域金銀之錢官不禁

右三佛齊國錢諸蕃風俗云在廣州正南其國用金銀銅錫合鑄爲錢

右佛泥國錢諸蕃風俗云在廣州東南其國用銅鍮銀雜鑄爲錢

右東沃沮國錢魏志東夷傳曰在髙句麗蓋馬大山之東

右新羅國錢

右髙昌國錢後周書異域傳曰髙昌賦稅計田輸銀錢

右波斯國錢

右女國錢

右大月氐錢通典云大月氐國在大宛西錢貨與安息同

右小月氐國錢北史西域傳曰小月氐國以金銀錢爲貨

右中天竺國錢西域記曰天竺之稱舊云身毒其貨用金錢銀錢貝珠小珠四分律曰西方錢有銅錢白鉛錫樹膠皮木金銀銖等錢形亦不同有如王面方圓長短等錢不同字亦隨時處三朝國史曰天竺國舊名身毒市易用銅錢有文漫圓徑如中國之制但空其中心不穿貫耳

右於闐國錢

右投和國錢唐書南蠻傳曰投和在眞臘南銀作錢類楡莢盜鑄者截手樂史太平寰宇記曰投和國其市中所貿易皆用銀錢小如楡莢私鑄者截腕

右阿耆國錢西域記曰阿耆尼國貨用金銀錢銀小銅錢

右屈【居勿反】支國錢西域記曰屈支國貨用金銀錢小銅錢

右覩貨邏國錢西域記曰覩貨邏國貨用金銀等錢模樣異諸國

右梵衍那國錢西域記曰梵衍那國貨幣之用同覩貨邏國

右迦畢試國錢西域記曰迦畢試國貨用金錢銀錢及小銅錢規矩模樣異於諸國

右那掲羅曷國錢

右健駄邏國錢

右室邏伐悉底國錢

右羯若鞠闍國錢

右缽邏那伽國錢

右婆羅痆【女點反】斯國錢

右尼波羅國錢西域記曰尼波羅國出赤銅貨用赤銅錢

右摩掲陁國錢

右伊爛拏缽代多國錢

右橋薩羅國錢

右摩突羅國錢

右幹陁國錢

右杜薄國錢樂史太平寰宇記曰杜薄國出金以金爲錢

右康居國錢

右末祿國錢杜還經行記曰末祿國在惡梅國西南市鄽正平其估銀錢

右軒渠國錢樂史太平寰宇記曰軒渠國幣貨略同三童國張騫出闗志曰凡諸國幣貨多用蕉越犀象作金幣率象國王之面亦效王后之面若丈夫交易則用國王之面女人交易則用王后之面王死則更鑄

右三童國錢樂史太平寰宇記曰三童國作金幣率效國王之面亦效王后之面若丈夫交易則用國王之面婦人用王后之面王死則更鑄

右阿鈞康國錢後魏書西域傳曰阿鈞康國市用錢爲貨

右舎衛國錢

右層檀國錢神宗國史曰層檀國交易用錢三分其齊金銅相半而銀加一分禁私鑄

右裸人國錢義楚釋氏六帖云寄歸傳曰裸人國以藤竹器易鐡或用寶貝或用金銀錢

右碎葉鐡國錢徐氏曰賓鐡作之形如兩鐶相連枚各圍寸九分聖歷中禦史封思業使西域監斬叛突厥阿悉結薄露大足中還雒陽得西域諸國錢此與何國以下六品並是也

右驃國錢唐書南蠻傳曰驃古朱波也以金銀爲錢形如半月號登伽佗亦曰足彈陀樊綽雲南志曰驃國用銀錢

右巴氏錢

右倓錢

右賨錢洪遵曰余按巴氏錢以下三品皆夷人部落臣屬中國故輸租受律以其本夷人而後漢總之南蠻故系外國品後

右沙州玉錢大中年河西節度使張議譚進議譚本吐蕃別部以沙州歸國遂以沙州爲河西軍拜議譚爲節度使以統其部落以其本畨部故附外國品末

錢通卷七

●欽定四庫全書

錢通卷八

﹝明﹞胡我琨撰

奇品

右臺主衣庫錢顧烜曰中王之錢臺主衣庫今有此錢徑四寸重八兩面文曰中王之錢背文曰五銖七千舊譜曰五銖�千惇素曰所謂古字者古萬字也此錢錢中最大蓋謂一當五銖之千萬固常讀其面文爲錢中之王背文爲五銖千萬於理爲勝

右羅紋錢

右翅紋錢顧烜曰二錢臺主衣庫今有

右北鬥錢舊譜曰文曰大泉五十背爲北斗之狀

右軒轅錢顧烜曰今有此錢徑一寸重五銖面紋爲北斗軒轅之象背文爲矛盾龍鳳之形謂之北斗星錢張臺曰唐太宗與建國功臣於禁中馳騎射軒轅錢孔卽此錢也

右柄文錢

右日月錢

右井文錢

右雙五錢

右雙十錢顧烜曰五錢並奇異今世見有洪遵曰余按顧氏所見異錢本七種舊譜移太和五銖入正用品大泉五銖入不知年代品

右星月錢

右四五錢洪遵曰余按此錢顧烜所載四傍皆篆書五字董逌謂之四五錢李孝美乃以五銖字上下之與舊說抵捂何也

右八星錢顧烜曰三錢劉氏錢志所載並未見奇異稀有原始未聞洪遵曰余按顧氏所載本四種舊譜移兩銖入不知年代品

右鯨文錢張臺曰肉好背面皆有周郭一面有雙魚宛轉之文

右兔犬錢舊譜曰此錢形甚瑰麗面作兔犬之文上兔下犬而無文字

右明月錢徐氏曰此錢文曰明月洪遵曰余按此錢徑九分重四銖二絫制作鍥薄形質簡古外無輪郭背明澈舊譜所圖與此小異又不載輕重大小計得其名而未見之也

右四神錢舊譜曰肉好背面皆有周郭並作靑龍白虎朱雀玄武之狀亦有一面者大者徑寸八分重三兩

右萬國錢洪遵曰余按此錢徑寸六分重十三銖面文平地作水文一字類梵書不可識或云日字背文爲星官月兔云鶴龜形慶善郎中守儀眞得之郡圃土中

右龍文錢惇素曰徑九分重三銖兩傍有文如日月皆不可識制作肉好者如半兩張臺曰以■﹝石兪﹞石爲之非銅也

右三雀錢舊譜曰徑寸三分重十銖背面緣上皆作三雀銜花相面文曰五行大布背文有野艸閒花之狀

右龜背錢顧烜曰四文龜背錢今有此錢徑寸重六銖文曰太平百錢背文隱起爲龜形舊譜曰龜背文錢洪遵曰余按此錢今世尙有之面文曰太平百錢篆書錢字湮晦叵見背文夷漫爲龜背形與顧氏所圖背文相類舊譜謂之龜背文錢畫其背爲龜甲非也

右水波紋錢顧烜曰太平四文錢背有水波紋者三種並徑一寸重六銖文曰太平百錢大體類前條太平四文但制作微爲環壯而背有波紋耳今世往往有之莫知其始舊譜曰水波紋錢大篆小篆隸書三種

右雙星錢李孝美曰此錢徑寸一分重五銖面文肉郭

右玄武錢李孝美曰此錢徑寸二分重八銖文永通萬國背文爲玄武星劍之象洪遵曰余按此錢銅色精好制作甚工今世尙有之

右千秋錢李孝美曰徑寸九分重二十四銖面文曰千秋萬歲背文爲龍鳳之象

右龍鳳重輪錢洪遵曰余按此錢徑寸三分重七銖二絫背文重輪肉形渾厚面文篆書曰永通泉貨背爲龍鳳盤繞之象

右雙鳳錢洪遵曰余按此錢徑寸二分重六銖輪郭重厚面文爲雙鳳翔舞之狀

右雙魚錢洪遵曰余按此錢徑九分重四銖五絫面文爲龍鳳盤繞之形背文雙魚相向

右四事錢洪遵曰余按此錢徑九分重三銖六絫面文二人相向一立一坐上有飛禽下一走犬背文夷漫

右單面龍鳳錢洪遵曰余按此錢徑九分重三銖九絫面文爲龍鳳之象背文夷平

右龍鳳錢李孝美曰此錢徑寸重七銖面文有肉郭爲龍鳳之形背夷漫而爲雙鶴鸂■﹝勑鳥﹞盤繞之狀其文皆隱起洪遵曰余按此錢背面文如李氏之說但面文隱起水波紋背文鑿成雲彩又有一種徑九分重三銖六絫面文亦爲龍鳳形背爲四人執刀楯之狀隱起球路文

右藕心錢四種其一長一寸二分闊九分重一兩二錢無銘其二長一寸一分闊七分重一兩三錢無銘其三長一寸三分闊七分重一兩二錢無銘其四長一寸三分闊三分重二錢有半無銘李孝美曰世有藕心錢不著出於何時洪遵曰余按宣和博古圖云此四錢大小𨿽殊皆若破藕狀及觀李孝美畫譜與此𨿽異然其說亦謂上下通缺若藕挺中破狀與此乃正相合但未知其何世物耳

神品

右輕影錢事載神物

右淯水錢事載奇獲

右會稽船錢事載怪誕

右靑溪宅錢事載神物

右太平錢南齊世祖治盆城時得此一枚

右齊興郡錢事載奇獲

右齊安郡錢事載奇獲李孝美曰按此與會稽齊興錢文字大小皆未之聞

右令公百鑪錢事載鑄辧封氏曰背文四出張臺曰徑八分重二錢五黍李孝美曰按此錢據所有者背文大小皆如封張所說面文輕重不與魏錢小異銅色深赤肉郭向外漸薄如碾輪狀然不知其它如何也

右廣宗郡錢事載獻納

右僞趙錢事載奇獲

右軒轅錢事載怪誕

右孫先生錢事載神物

右桐城錢事載怪誕

右白雀錢事載神物

右壽春錢事見怪誕

右應元錢事載符懴

右北海鐵錢事見鎭壓

右嚴君平錢事見神物

右科鬥錢事見神物

右燕口洞錢事見神物

厭勝品

右永安五男錢舊譜曰徑二寸三分重十八銖厚一分上下輪郭之間皆作粟文面上四出文文曰永安五男背作四神之狀又有日月相對者李孝美曰按所見者徑寸二分背面皆四出有粟文面文曰永安五男篆文與後魏永安五銖相似惟男字眞書耳

右七夕錢舊譜曰徑寸四分重十三銖肉好背面皆有周郭文爲牽牛織女相對形穿上爲花穿下爲艸制甚古質李孝美曰據所有者面無好郭

右福慶錢舊譜曰徑寸二分半重十銖肉好背面皆有周郭亦有徑寸四分重十八銖者文曰伍男貳女叄公九卿好郭邊作連珠文於外分爲八分若箕形其二三五九皆作大字

右撒帳錢舊譜曰徑寸重六銖肉好背面皆有周郭其形五出穿亦隨之文曰長命守富貴背面皆爲五出文若角錢狀李孝美曰頃見此錢於汝海王霖家形制文字皆如舊譜所說但差大而銅鑄耳

右男錢舊譜曰徑寸重四銖懸鍼書文曰布泉惇素曰徑寸一分形制精巧字體與貨泉略同疑王莽時鑄後周亦有布泉字皆玉筯與此相並殊不侔也李孝美曰此錢徑九分重五銖背面肉好皆有周郭

右辟兵錢舊譜曰徑八分重三銖背面皆有周郭又有兩重於方穿之中復更有小穿邪正安之疑若八角然其文一面曰去殃除凶一面曰辟兵莫當皆篆字其間有八柱郭外仍有小柄

右千金錢舊譜曰形制輕重類辟兵錢其文一面曰長毋相忘一面曰日入千金錢間亦有八柱

右丰樂錢舊譜曰徑八分重二銖五黍面文有四字皆科斗書其可識者丰樂肉好背面皆有周郭李孝美曰此錢文曰天淸丰樂

右君宜侯王錢舊譜曰此錢徑寸重如其文文有六字曰君宜侯王五銖並篆書背面但有肉郭而無好郭形制與漢五銖同而不甚精妙李孝美曰漢五銖錢面無好郭而背有之此錢旣云背面皆有好郭安得與漢錢同形制也

右長年錢舊譜曰徑七分欵文曰長年太寶

右富錢晉書石勒載記曰勒鑄丰貨錢舊譜曰徑寸重四銖文曰丰貨洪遵曰余按此錢徑九分重三銖輪深好闊面文有丰貨二字篆書

右五男二女錢李孝美曰此錢徑七分厚一分半重十銖背面有字皆曰五男二女

右天下太平錢二品李孝美曰此二錢大小不等面文皆曰天下太平背文並隱起大者徑寸重六銖爲持挺人傍有躍龍之狀而平地作水紋小者徑八分重五銖爲五男二女戲弄之象而平地作球路文疑亦厭勝之流也洪遵曰余按此二錢今世有之又有二種其一面文亦曰天下太平背文爲四人持兵象之象而平地作水紋徑八分重三銖六絫又有一種面文亦曰天下太平背爲九子母之形平地作球路文徑八分重二銖四絫

錢通卷八

●欽定四庫全書

錢通卷九

﹝明﹞胡我琨撰

○四之用

語曰流水不腐泉之貴於行也度支積散不歸於要則皆腐卽有金如土何禆焉請言用法運行與天地同流大利出焉而不屍若有神焉潛通於泉府而我適麗夫用之名如此又何能轉相饋遺自屍其低昂之權乎故用曰四

流行

髙祖始詔天下用錢十九年公鑄粗備文曰太和五銖詔京師諸鎭皆通行之在所遣錢工備鑪冶民有欲鑄聽就鑄之銅必精煉無所和雜【食貨志】

肅宗初京師及諸州鎭或鑄或否或有止用古錢不行新鑄致商貨不通貿遷頗隔尙書令任城王澄上言太和五銖乃大魏之通貨不朽之常模寧可專貨於京邑不行於天下請並下諸方州鎭其太和及新鑄五銖辧古錢內外全好者不限大小悉聽行之【食貨志】

洪遵曰開元錢唐髙祖始鑄其後髙宗幹封肅宗乾元以至大歷建中咸通各因其年以名錢然行之不久惟開元錢唐三百年冶鑄相繼故流行至今甚多【舊志】

幹和後聚銅錢城內用鉛城外用銅禁其出入犯者抵死俸祿非特恩不給銅錢【漢史】

梁初惟京師及三吳荊郢江襄梁益用錢其餘州郡則雜以谷帛交易交廣之域則全以金銀爲貨【食貨志】

文宗病幣輕錢重詔方鎭縱錢谷交易時𨿽禁私造詔從其請置交子務於益州

銅錢一十三路行使開封府界京東路京西路河北路淮南路兩浙路福建路江南東路江南西路荊湖南路荊湖北路廣南東路廣南西路銅鐵錢兩路行使陜府西路河東路

鐵錢四路行使成都府梓州路夔州路

孝宗隆興元年詔官印會子以隆興尙書戶部官印會子之印爲文更造五百文會又造二百三百文會五年置江州會子務乾道二年因左司諌陳佑言會子之敝出內庫及南庫銀一百萬兩收之三年正月度支郎中唐琢言自紹興三十一年至乾道元年七月共印過會子二千八百餘萬道止乾道二年十一月十四日以前共支取過一千五百六十餘萬道除在官司樁管循環外其在民間者有九百八十萬道自十一月十四日以後措置收換截至三年五月六日共繳過一百一十八萬九千餘貫尙有八百餘萬貫未收大約毎月收過換不過六七十萬緣諸路綱運依近指揮並要十分見錢州縣不許民戶輸納會子是致在外會子往往商賈低價收買輻湊行在所以六務支取擁並詔給降度牒及諸州助教帖各五千道付榷貨務召人全以會子入納候出賣將盡申取朝廷節續給降務欲盡收會子也六月戶部曾懷言會子除收還外尙有四百九十萬貫在民間乞存畱行使十二月以民間會子有破損者別造五百萬換給他日又詔損會貫百錢數可照者並作上供錢解發巨室以低價收者坐罪四年以取到舊會毀抹截一付會子局重造三年立爲一界界以一千萬貫爲額遂界造新換舊差戶部尙書曾懷同共措置鑄提領措置會子庫印依左藏庫推賞其將帶經過務場不得收稅蔣芾奏曰此日用會子收回金銀若會子稍多又出錢銀收之陳俊卿奏曰斂散抑揚權之在上可以無獘其年四月一日興工印造至歲終可造一千萬貫措置收換舊會毎道收縻費錢二十足零百半之應舊會破損但貫百字存印文可驗者卽與兌換內有假僞將辧驗人吏送所司其監官取朝廷指揮毎驗出一貫僞會追究元收兌會子人錢三貫與辧驗人如官吏用心訖事無假僞具姓名推賞自十二月一日始置局收換至明年三月十日終盡絕更不行用淳熙三年詔第三界四界各展限三年令都茶場會子庫將第四界銅板接續印造會子二百萬赴南庫樁管當時戶部歲入一千二百萬其半爲會子而南庫以金銀換攺者四百萬流行於外者才二百萬耳

範成大攬轡錄載金本無錢悉用中國舊錢又不欲畱錢於河南放中國楮幣於汴京置局造官會謂之交鈔擬見錢行使而陰收銅錢悉運而北過河卽用錢不用鈔鈔文大略曰南京交鈔所凖戶部符尙書省批降檢會昨奏南京置局印造一貫至三貫例交鈔許人納錢給鈔河南路官私作見錢流轉若赴庫支取實時給付毎貫輸工墨錢一十五文候七年納換別給以七十爲陌僞造者斬賞錢三百千前後有戶部官當令史官交鈔庫使副書押四圍畫龍鶴有飾【文獻通考】

右石湖乾道間充乏使入金道汴京有交鈔所載其所見如此其時中國亦以幣權錢然東南之地有會子又有川引淮交湖會而鼓鑄之所亦復不一所以常困錢幣多而賤秤提無策而彼則惟以交錢行之河南以中國舊錢行之河北似反簡易也元佑間頴濵使遼回奏事亦言北界別無錢幣惟用中國錢云

先是京師百物有行官司所須俱以貴辧下逮貧民浮販類有陪折呂嘉問請約諸行利入厚薄令納錢以賦吏祿與免行戶祗應而禁中賣買百貨並下雜買務仍置市司估物低昻凡內外官司欲占物價則取辦焉至是乃行之【會編】

髙後二年行八銖錢【卽秦半兩錢也漢初患其重更鑄楡莢人患太甚故復行此】六年行五分錢【卽楡莢】

武帝建元元年行三銖錢五年罷三銖錢行半兩錢

明帝太始初惟禁鵝眼綖環其餘皆通用復禁民鑄官署亦廢工尋又普斷惟古錢【原闕】

十四年十二月鹽鐵使李若初奏諸道州府以近日泉貨數少繒帛價輕禁止見錢不令出界致使課利有缺商賈不通請指揮見錢任其往來勿使禁止從之

後唐同光二年勑令京師及諸道於市行使錢內檢點雜惡鉛錫並宜禁斷沿江州縣毎有州船到岸嚴加覺察不許將雜鉛錫惡錢往來換易好錢如有私載並行收納

天成元年中書門下奏訪聞諸道州府所買賣銅器價貴多是銷鎔見錢以邀厚利宜徧告曉如元舊破損銅器及碎銅卽許鑄造銅器生銅器毎斤價定二百熟銅器毎斤四百如違省價買賣之人依盜鑄錢律文科斷又敕諸道州府約勒見錢素有條制若全禁斷實匪通規宜令三京諸道州府城門所出見錢如五百以上不得放出【俱會編】

太祖時取唐朝飛錢故事許民入錢京師於諸州便換其後定外地閒慢州乃許指射自此之後京師用度益多諸州錢皆輸送其轉易當給以錢者或移用他物【宋史】

六年詔司農丞許子中往淮西措置鐵錢子中言舒蘄黃州皆產鐵合置監且鑄折二錢詔戶部支湊二十萬貫爲本又詔發運司管四監子中所管三監毎歲各認三十萬貫其大小鐵錢令兩淮通行【宋史】

開元六年春正月禁惡錢勑錢重二銖四分以上乃得行斂人間惡錢鎔之更鑄如式宋璟請出太府錢二萬緡以平價買百姓不售之物可充官用庶使良錢流布人間其後敕太府及府縣出粟十萬石糶之以斂人間惡錢送少府銷毀【通鑑】

十一載春二月以粟帛庫錢易惡錢先是江淮多惡錢貴戚大商往往以良錢一易惡錢五載入長安市井不勝其獘故李林甫奏請禁之官爲易取期一月不輸官者罪之於是商賈不以爲便遮楊國忠馬自言國忠爲言於上乃更命非鉛錫所鑄及穿穴者皆聽用之

敕小錢一當十其重輪者當三十三品錢行浸久屬歲荒米斗至錢七千人相食京兆捕私鑄者數月間榜死者八百餘人不能禁乃敕開元錢與乾元小錢皆當十其重輪者當三十唐玄宗勑大小錢皆當一民始安之【會編】

玄宗開元初宰相宋璟請禁惡錢行二銖四絫錢毀舊錢不可用者江淮有官鑪錢偏鑪錢稜錢時錢遣監察禦史蕭隠之使江淮括惡錢隱之嚴急煩擾怨嗟盈路坐貶官璟又請糶十萬斛收惡錢少府毀之

安帝元興中桓玄輔政議欲廢錢用榖帛朝議以爲不可乃止

臣僚言泉廣二舶司及西南二宗司遣州回易悉載金錢四司旣自犯法郡縣巡尉其能誰何至淮楚屯兵月費五十萬見緡居其半南北貿易緡錢之入易境者不知其幾於是沿邊皆用鐵錢矣所以淮南舊鑄銅錢乾道初詔兩淮京西悉用鐵錢荊門隸湖北以地接襄峴亦用鐵錢而淮西鼓鑄鐵錢未辦議者欲取之蜀事旣行參政洪適以爲不便上然之但卽蜀中取十五萬緡行之廬和而已【宋史】

文彥博知永興軍或言陜西鐵錢不便乞一切廢之朝廷𨿽不從人多知之爭以鐵錢買物賣者不肯受長安民多閉肆僚屬請禁之彥博曰如是此愈使惑擾也乃召絲絹行人出其家縑帛數百匹使賣之納其直盡以鐵錢勿以銅錢也若是則知鐵錢不廢市肆安【記聞錄】

開寶元年舊禁銅錢無出化外乃聞江邊縱弛不復檢察自今五貫以下者抵罪有差五貫以上其罪死【長編】

開寶六年禁銅錢不得入蕃界及越江海至化外

嘉佑四年詔聞陜西民間多濫鑄大錢以至市易不通其以見行當三大鐵錢並當小鐵錢之二先是議者欲變大鐵錢當一集賢校理陸詵言民間貴小銅錢而賤大鐵錢他日一當三猶輕之今與小錢均直則大錢必廢請以一當二則公私所損無幾而商賈可以通行兼盜鑄計其物直無嬴則必自止詔行之自是盜鑄乃止【長編】

紹興二十五年直祕閣兩浙轉運副使鍾世明乞四川諸路應系大鐵錢並依各州路作二文使用官司不得括責拘收從之蜀自漢以來用銅錢至公孫述據蜀始更造鐵錢歷代仍用銅錢孟氏廣政初復鑄鐵錢互用幹徳三年平蜀後呂餘慶鎭蜀日首與沈義倫奏乞■﹝扌東﹞出銅錢計綱發充上供其川界止行用鐵錢後以爲非便淳化間乃令兩川銅鐵錢兼先是益卭嘉眉等州皆鑄鐵錢五十餘萬緡後因李順之亂罷鑄久之民間闕錢始用私行交子因而獘端百出景徳三年張詠言毎銅錢一小鐵錢十相兼用

陳初承梁喪亂之後鐵錢不行始梁末又有兩柱錢及鵝眼錢於是人雜用其價同但兩柱重而鵝眼輕私家多鎔錢又間以錫錢兼以粟帛爲貨

髙宗論交子之獘曰如沈該稱提之說但官中常有百萬緡遇交子減價自買之卽無獘矣【大學衍義補】

王安石嘉佑四年以陜西民間多盜鑄大錢於是以見行當三大錢折小銅錢二謂之折二錢神宗熙寧四年皮公弼在陜西嘗建言陜西見行當二大銅錢頃歲西邊用兵始鑄當十錢後兵罷多盜鑄乃以當三猶私鑄乃減當二行之至今銅費相當民無冒利盜鑄衰息請以舊銅鉛盡鑄當二錢從之其後折二錢遂行天下熙寧九年上批都下錢法自祖宗以來未嘗有攺其新行折二錢不須取索比較利害宜直指揮京師並畿內並罷先是薛向鑄折二錢於陜西其後許彥又置於廣南以償銅價旣而有言折二錢民或不肯折用又諸路繼有如此者故始詔令府界不用後章惇乞並府界用之上曰府界旣用卽當令京師亦用之至是有言民以折二錢不售訴於開封而後被決者又言有訴三司者以故上批欲罷之及中書訪問開封府三司皆言無是事乃再以進呈上又云但恐經久富民藏小錢莫出爾安石曰大錢亦無多富民豈肯藏小錢不出藏小錢不出於富民亦有何利矣上又曰恐四夷聞中國行兩等錢以爲貧窘乃傷國體如何安石曰錢有二品自周已然何系貧富且自古興王唐太宗周太宗時極貧然何足爲恥臣初不欲鑄折二錢今乃極論者蓋朝廷舉動四方所瞻稍有罅隙卽爲姦人窺伺愚弄將不能立國是又何以能安天下國家也上乃令復行之然兩宮訖不欲用折二錢故折二錢未嘗進入禁中

詔別印二百三百五百一貫交子三百萬止於兩淮州縣行使其日前舊會聽對換應入納買賣並以交子見錢中半如往來不便詔給交子會子各二十萬付鎭江建康府榷貨務使淮人之過江江南人之度淮者皆得對換循環使用然自紹興末年以前銅錢禁用於淮而易以鐵錢會子旣用於淮而易以交子於是商賈不行淮民以困右司諌陳良佑言莫若如舊從民便鐵錢已散銅錢已收且令兼行以鐵錢二當銅錢一交子可以盡罷無疑也上曰朕亦知其不可行只爲武鋒一軍在彼良佑又奏交子不便詔兩淮郡守漕臣各條其利害乃謂所降交子數多而銅錢並會子又不過江是致民旅未便詔銅錢並會子依舊過江行使其民間交子許作見錢納官應在官交子目下盡數赴行在左藏庫交納後又詔銅錢並會子依舊過江行使又詔江南州郡民間行使淮交者從便至嘉定十五年增印及三百萬其數日增價亦日損稱提無其術也【宋史】

慶曆中陜西河東皆用鐵錢後小鐵錢獨行於河東而陜西許用鐵錢及大鐵錢以一折二然小鐵錢凡四十萬緡積在同華二州熙寧詔賜河東以鐵償之永興路安撫吳中復請以錢四十貫缺薄惡錢一斤以所買惡錢悉攺鑄大錢秦鳳轉運使熊本言今𨿽以錢四十得僞錢一斤及銅錢千易當二千其實鐵錢一斤才當斤鐵耳錢千錢爲鐵六斤鑄爲錢二千而以銅錢千易之官失多矣又錢多一年攺鑄未得竟也且民賣千錢得二百五十折二大鐵才易其半又禁其通行大錢時方災傷民所有錢四亡矣【會編】

初行會子戶部侍郎錢端禮被旨造會子儲見錢於城內外流轉其合發官錢並許兌會子輸左藏庫通行於兩浙及諸州【宋史】

光宗紹熙二年詔帥漕司賑糶收破缺鐵錢及私錢明年又降度牒二道換私鐵錢臣僚言江北公行以銅錢一準鐵錢四禁之當時銅錢之在江北者自乾道以來悉以鐵錢收換或以會子一貫換錢一貫省其銅錢解赴行在及建康鎭江沿江州軍闗津去處委官撿察又於江之南北各置官庫以銅鐵錢交換凡沿江私度及極邊徑路嚴禁透漏【宋史】

前漢食貨志曰太公爲周立九府圜法退又行之於齊至管仲相桓公通輕重之權遂顯伯名

蘇冕唐會要曰會昌六年二月勑緣諸道鼓鑄佛像鐘磬等新錢已有次第須令舊錢流布起今年十月以後公私行用並取新錢其舊錢權停

度支

貞元七年冬司農卿李謨免官初司農當供三宮冬菜二千車以度支給車直稍錢又阻雨菜敗謨以度支爲辭上責其不先聞故免之先是謨奏司農菜不足請京兆府市之尹薛玨萬年令韋彤乃禁人私賣上命奪玨俸一月彤俸三月【唐書】

唐致仕官非有特勑例不給俸國初循用唐制至眞宗乃始詔致仕官特給一半料錢【石林燕語】

度支奏歲入之數錢九百二十五萬緡內五百五十萬緡租稅八十二萬餘緡榷酤二百七十八萬餘緡鹽利【會編】

自幹徳中諸州支度經費外凡金帛悉送闕下於是利歸公上而條禁文簿漸爲精宻吏不得售其姦太宗尢畱意財用淳化初詔凖漢制上計之法每歲三司具見管金銀錢帛軍儲等簿以聞每歲天下緡錢總入至一萬五千八十五萬一百而出亦相近矣至是丁謂著令計錄以獻因條經費及吉凶大體已往者以備參較優詔奬之【宋史】

自復榷法兵民輦運不勝其苦並邊務誘人入中芻粟皆爲虛估騰踴至數倍大耗京師錢幣太常博士範祥闗中人也熟其利害常謂兩地之利甚博而不能少助邊計者公私侵漁之害也儻一變法歲可省度支緡錢數十百萬乃畫策以獻遂命制置其事使推行之論者爭言其非是遣戶部使包拯馳視還言其便論者猶籍籍驛召祥至與三司雜議皆是祥所建詔從之田況請久任祥以專其事乃擢祥爲轉運使於是舊禁鹽地一切通商聽鹽入蜀罷九州島軍入中芻粟令入實錢償以鹽授以要劵卽池驗劵按數而出盡弛兵民輦運之役以商所入緡錢糴粟輸並邊九州島軍而悉畱榷貨物錢幣以實中都由是黠商貪賈無所僥幸闗內之民得安其業公私便之【會編】

初陜西轉運使李參以部內多戍兵而糧儲不足令民自隱度麥粟之贏先貸以錢俟熟還官號靑苗錢經數年廩有餘糧至是條例司請以諸路常平廣惠倉錢谷依陜西靑苗錢例民願預借者給之令出息二分隨夏秋稅輸納願輸錢者從其便如遇災傷許展至丰熟日納非惟足以待凶荒之患民旣受貸則兼並之家不得乘新陳不接以邀倍息又常平廣惠之物收藏積滯必待年儉物貴然後出糶所及者不過城市遊手之人今通一路有無貴發賤斂以廣蓄積平物價使農人有以赴時趨事而兼並不得乘其急凡此皆以爲民而公家無所利其入是亦先王散惠興利以爲耕斂補助之意也欲量諸路錢谷多寡分遣官提舉每州選通判幕職官一員典幹轉移出納仍先自河北京東淮南三路施行俟有緒推之諸路詔曰可乃出內庫緡錢百萬糴河北常平粟而常平廣惠倉之法遂變爲靑苗矣【宋史】

初詔監司各定所部助役錢數利州路轉運使李瑜欲定四十萬鮮於侁時爲判官爭之曰利州民貧地瘠半此可矣瑜不從遂各爲奏時諸路役書皆未就帝是侁議諭司農曽布使頒以爲式因黜瑜而擢侁副使兼提舉常平【會編】

天下吏人素無常祿惟以受賕爲生往往致富者熙寧三年始制天下吏祿而設重法以絕請托之獘是歲京師諸司歲支吏祿錢三千八百三十四貫二百五十四歲歲增廣至熙寧八年歲三十七萬一千五百三十三貫一百七十八自後增損不常皆不過此數京師舊有祿者及天下吏祿皆不預此數【夢溪筆談】

舊唐制官職三班奉職月俸錢七百驛羊肉半斤祥符中有人爲詩題所在驛舍間曰三班奉職實堪悲卑賤孤寒卽可知七百料錢何日富半斤羊肉幾時肥朝廷聞之曰如此何以責廉隅遂增今俸【同上】

建炎中平江造戰船略計其費四百料八櫓戰船長八丈爲錢一千百五十九貫四櫓海鶻船長四丈五尺爲錢三百二十九貫【老學庵筆記】

凡自河以北州軍縣寨一百八十有七城主客之民七十萬五千有七百戶官吏在職者一千二百餘員廂禁軍馬義勇民兵四十七萬七千人騎歲支糧艸錢帛二千四百四十五萬而非常之用不與焉【歐陽文忠公論河北州軍財產用度】

一錢以上皆籍於三司有敢擅用謂之自盜而所謂公使錢多者不過數千緡百須在焉而監司又伺其出入而繩之以法至於用間則曰官給茶彩夫百餅之茶數束之彩其不足以易人之死也明矣【蘇子由集】

初楊復泰借度支賣曲之利一年以贍軍而不復歸至是崔胤欲抑宦官罷之令酤者自造而月輸錢度支並近鎭亦禁之李茂貞惜其利表乞入朝論奏韓全誨請許之茂貞至京師全誨深與相結胤始懼益厚朱全忠而與茂貞爲仇敵矣【五季史】

命官考三司簿籍商量經久廢置之宜凡歲費皆著爲定式帝嘗患增置官司費財王安石謂置官司所以省費帝曰古者什一而稅今取財百端安石謂古非特什一而已安石又欲盡祿天下之吏帝未之許而三司上新增吏祿歲至緡錢百十一萬有奇主新法者皆謂吏祿旣厚則人知自重不敢冒法可以省刑然良吏實寡賕取如故往往陷重辟議者不以爲善至是詔三司帳司會計是歲天下財用出入之數以聞法益宻矣【會編】

吳炌爲宣撫副使專治戰守於財計不問盈虛一切以軍旅趣辦於趙開數以饋餉不繼訴於朝開亦自劾老憊求去朝廷爲之變辭乃以席益爲制置大使位宣撫副使上州軍兵馬並隸大使司邊防重事仍令宣撫司處置益至四川頗侵用軍期錢開復訴於朝又數增錢引而軍計猶不給朝廷以開益不協乃召開赴行在而以李迨代之自金人犯陜蜀開職饋餉軍用無乏其後計臣屢易於開經畫無敢變更然茶鹽榷酤奇零絹布之徵遂爲蜀常賦則開作俑之責不能逃焉益尋以母喪亦去【宋史】

詔加太學餐錢寛科場恩例從賈道之請也【同上】

唐時一品月俸八千後以防閣庶僕俸銀雜用以月給之總稱月俸爲錢三萬一千比以今制俸薪直堂算之數亦相仿然唐之時猶有職田祿米一品歲七百石此爲優耳及至大歷以後權臣月俸有至九十萬者刺史亦皆十萬則不啻倍蓰矣【筆麈】

開元二十四年始定百官月俸一品月三十千二品月二十四千遞至九品月一千九百有奇大歷十二年加京官俸三公宰相每月各一百二十貫文中書門下侍郎月各一百貫文遞至雜職月各一貫九百餘文一貫當是一千開元之制與今略相仿大歷則溢三倍矣【同上】

唐世俸錢自會昌以後不復增減三師二百萬三公一百六十萬侍中一百五十萬中書令兩省侍郎左右僕射一百四十萬尙書禦史大夫一百萬節度使三十萬蓋計一歲而言之也一萬當爲十緡二百萬則二千緡矣至北漢劉崇以大原一道正位建國宰相月俸止百緡節度使止三十緡較之唐末已爲大減矣乃今一統之盛宰相月俸猶不能半此則近代之俸可謂至薄也肅宗末年史朝義兵分出宋州淮運於是阻絕租庸鹽鐵溯漢江而上河南尹劉晏爲戶部侍郎兼勾當度支轉運鹽鐵鑄錢使江淮粟帛繇襄漢越商於以輸京師及代宗出陜州闗中空窘於是盛轉輸以給用廣徳二年廢勾當度支使以劉晏顓領東都河南淮西江南東西轉運租庸鑄錢鹽鐵轉輸至上都度支所領諸道租庸觀察使凡漕事亦皆決於晏晏卽鹽利顧傭分吏督之隨江汴河渭所宜故時轉運船繇潤州陸運至揚子斗米費錢十九晏命囊米而載以舟減錢十五繇揚州距河陰斗米費錢百二十晏爲歇艎支江船二千艘每船受千斛十船爲綱每綱三百人篙工五十自揚州遣將部送至河陰上三門號上門塡闕船米斗減錢九十調巴蜀襄漢麻枲竹筱爲綯挽舟以朽索腐材代薪物無棄者未十年人人習河險江船不入汴汴船不入河河船不入渭江南之運積揚州汴河之運積河陰河船之運積河口渭船之運入太倉歲轉粟百一十萬石無升斗溺者輕貨自揚子至汴州每駄費錢二千二百減九百歲省十餘萬緡【唐志】

李絳奏振武天徳左右良田可萬頃請擇能吏開置營田可以省費足食上從之絳命度支使盧坦經度用度四年之間開田四千八百頃收谷四千餘萬斛歲省度支錢二十餘萬緡邊防賴之

牛僧孺聞李徳裕代己乃以軍府事交付副使張鷺實時入朝時揚州藏錢帛八十萬貫匹及徳裕至鎭奏領得一十四萬仍半爲張鷺支用訖僧孺上章訟其事詔徳裕重撿括果如僧孺之數徳裕稱初到鎭疾病爲吏隱欺請罰詔釋之補闕王績拾遺令狐綯等連章論徳裕妄奏錢帛以傾僧孺上竟不問

仁宗時西事日擾括畿內京東西淮南馬詔樞宻同宰臣議邊事出內藏緡錢八十萬陜西糴軍儲訪知邊事者釋宼所至州縣罪及夏稅時禁越職言事富弼因論日食謂應天變莫若通下情帝嘉納之於是盡除其禁許中外臣庶上封章言朝政得失【經濟編】

漢時錢極重而幣輕谷價甚賤時至斛五錢故嘉言是時外戚貲千萬者少正使有千萬亦是今一萬貫中下戶皆有之漢律丞相大司馬大將軍月俸六萬乃今六十貫禦史大夫四萬而大將軍米月三百五十斛下至佐史秩百石猶八斛有奇其賜臣下黃金每百斤二百斤少亦三十斤𨿽燕王劉澤以諸侯賜田生金亦二百斤梁孝王死有金四十餘萬斤幣輕故米賤金多近世患國用不足以爲錢少故夾錫當十等交具卒未嘗有補蓋錢之多寡系幣之輕重不在鼓鑄廣狹也如魏文侯相李悝言一夫治田百畝畝收粟一石半爲粟百五十石一夫五口人月食一石半百畝之入以其十五石爲稅九十石爲食餘四十五石錢三十計錢千三百五十而社閭嘗新春秋之祠只用錢二百而其餘錢以爲五口之衣【衣人率用錢三百五人終歲用千五百今只餘千五十不足四百五十】則固不嫌錢之少也然正使幣輕亦何至是蓋日用猶不滿一錢不知何以爲生【綱目斷】

給散

郭威取滑州庫物以勞將士且諭之曰聞侯令公已督諸軍自南來吾欲全汝曹功名不若奉行前詔吾死不恨皆曰國家負公公不負國家所以萬人爭奮如報私讎侯益輩何能爲乎王竣狥於眾曰我得公處分克京城聽旬日剽掠眾皆踴躍漢主聞威至河上悔懼私謂竇貞固曰屬者亦大艸艸李業等謂傾府庫以賜諸軍乃賜禁軍人二十緡下軍半之將士在北者給其家仍使通家信以誘之威至封丘人情恟懼太后泣曰不用李濤之言宜其亡也【會編】

帝召羣臣會議北地太守皇甫嵩以爲宜解黨禁益出中藏錢西園廐馬以班軍士【同上】

晉詔徵褚裒輔政尙書劉遐說之曰會稽王令徳雅望足下宜以大政授之裒乃固辭歸藩昱淸虛寡欲尢善玄言常以劉惔王蒙韓伯爲談客郗超謝萬爲掾屬超鑑之孫也少卓犖不覊父愔簡黙衝退而嗇於財積錢至數千萬常開庫任超所取超散施親故一日都盡萬安之弟也淸曠秀邁亦有時名【同上】

侍禦史吳燧等論故蜀帥余玠聚斂罔利七罪玠死其子如孫盡竊帑庾之積以歸詔簿錄玠家財以犒師振邊如孫認錢三千萬徵之累年始足【宋史】

馬援在河西有谷數萬斛乃嘆曰凡殖財者貴以施也否則守錢虜耳【華嶠後漢書】

莽白太后宜衣繒損膳以示天下莽亦素食上書願出錢百萬獻田三十頃助給貧民公卿皆效慕焉【會編】

李吉甫以爲汝州扞蔽東都而河陽宿兵本以制魏博今田弘正歸順則河陽爲內鎭不應屯重兵以示猜阻以重胤兼汝州刺史使徙鎭之加弘正簡挍右僕射賜其軍錢二十萬緡弘正曰吾未若移河陽軍之爲善也【同上】

初郭崇韜率蜀中富民輸犒賞錢五百萬緡晝夜督責有自殺者給軍之餘猶二百萬緡【通鑑】

民饑者四十六萬戶死者甚眾詔戶月給米六斗以沒入朱淸張瑄財產賑之時浙東宣慰同知托歡徹爾議行勸貸之令斂富民錢百五十萬以二十五萬屬寧海縣簿胡長孺藏之長孺察其有幹沒意悉散於民旣而果索其錢長孺抱成案進曰錢在是托歡徹爾𨿽怒不敢問【元史】

元和四年上嘉魏謨諫諍詔訪其故居則質賣已更數姓析爲九家矣上出內庫錢二百萬贖之以還其家禁其質賣【雍錄】

宋制凡上軍遣戍皆本司整比軍頭司引對便殿給以裝錢代還亦入見犒以飲食■﹝扌東﹞拔精鋭升補之或退其疲老者凡大祀有賞給每歲寒食端午冬至各有特支戍邊每季又加給銀鞋環慶緣邊艱於釁給者又有薪水錢其役兵勞苦者或季給錢或川廣代還者別給裝錢川廣之補卒或給時服錢屢凡出外率有口糧【大學衍義補】

田錫又言於太宗曰將帥行恩信卹士卒必丰財貨方得士心昔趙奢爲將所得王之賞賜盡與軍吏又李牧爲將軍市之租皆用享士卒魏尙守雲中其軍市租盡以給士卒出私養錢享賓客軍吏是以匈奴不近雲中之塞今國家所命將𨿽古今異宜凡有給賜今則誰敢效古散家財賞士卒哉若以年年供億挽運老師費財曷若厚給將帥使之賞用也【大學衍義補】

制州郡俸祿無有定準多隨土所出有父母祖父母年登七十者給見錢郡縣田祿以芒種爲斷芒種以前去官一年俸祿盡歸前人以後者歸後人宋制也【大學衍義補】

吳國𨿽貧寡人節飲食用積金錢修兵革聚糧食夜以繼日三十餘年矣凡皆爲此願諸王勉之能斬捕大將者賜金五千斤封萬戶列將三千斤封五千戶裨將二千斤封二千戶二千石千斤封千戶皆爲列侯其以軍若城邑降者卒萬人邑萬戶如得大將人戶五千如得列將人戶三千如得裨將人戶千如得二千石其小吏皆以差次受爵金它賜封皆倍軍法其有故爵邑者更益勿因願諸王明以令士大夫不敢欺也寡人金錢在天下者往往而有非必取於吳諸王日夜用之不能盡有當賜者告寡人寡人且往遺之【史記】

靈帝以黃巾日盛召羣臣會議北地太守皇甫嵩以爲宜解黨禁益出中藏錢西園廐馬以班軍士中常侍呂彊曰黨固久積人情怨憤若不赦宥與角合謀爲變滋大請先誅左右貪濁大赦黨人料簡牧守能否則盜無不平矣帝懼而從之【大學衍義補】

穆宗之立神策軍士人賜錢五十千宰相議以太厚難繼乃下詔稱宿衛之勤誠宜厚賞屬頻年旱歉禦府空虛邊兵尙未給衣沾卹期於均濟神策軍士人賜絹十匹錢十千畿內諸鎭又減五千仍出內庫綾二百萬匹付度支充邊軍春衣時人善之【經濟編】

蔡京罷城命舒亶代之以剿絕羣徭爲期西收湟州鄯廊取牂牁夜郎地擢童貫領節度使其後楊戩藍從熈譚■﹝禾貞﹞梁師成皆踵之建澶鄭曹拱州爲四輔各屯兵二萬而用其姻暱宋喬年胡師文爲郡守禁卒扞掫月給錢五百驟增十倍以固結之威福在手中外莫敢議【左編】

衛尉廖以布三千匹城門校尉防以錢二百萬私贍三輔衣冠知與不知莫不畢給又聞臘日亦遺其在洛中者錢各五千越騎校尉光臘用羊三百頭米四百斛肉五千斤臣愚以爲不應經義【杜鄴論丁傅】

錢通卷九

●欽定四庫全書

錢通卷十

﹝明﹞胡我琨撰

權積

鄭司農謂以其所買之國所出爲息也假令其國出絲絮則以絲絮償出絺葛則以絺葛償言謂以其於國服事之稅爲息也於國事受園廛之田而貸萬泉者則期出息五百【通考】

元帝時都內錢四十萬萬水衡錢一十五萬萬少府錢十八萬萬言其多也以今計之才八百三十萬貫爾不足以當榷貨務盛時一歲之入【漢書王嘉傳】

凡州縣產茶及茶山外要路皆估其直什稅一從鹽鐵使張滂之請也滂又奏稅錢別貯俟有水旱代民田稅自是歲收錢四十萬緡未嘗以救水旱也滂又奏姦人銷錢爲銅器以求贏請悉禁銅器銅山聽人間采無得私賣【會編】

先是舟運江淮之米至東都含嘉倉僦車陸運三百里至陜率兩斛用十錢耀卿以江淮舟運悉輸江陰倉更用舟運至含嘉倉及太原倉自太原倉入請輸闗中凡三歲運米七百萬斛省僦車錢三千萬緡或說耀卿獻之耀卿曰此公家嬴縮之利耳柰何以市寵乎悉奏以爲市糴錢【同上】

莽立五均司市錢府官令民各以所業爲貢酒酤國師公劉秀言周有泉府之官收不售與欲得莽遂於長安及洛陽邯鄲臨淄宛成都立五均司市錢府官司市常以四時仲月定物上中下之價各爲其司平民賣物不售者均官考驗得實用其本價取之物貴過平一錢則以平價賣與民賤減平者聽民自相與市又民有乏欲賒貸者錢府與之每月百錢收息三錢取諸金銀連錫鳥獸魚鱉畜收桑蠶織紡績補縫工匠醫巫卜祝方技商賈皆各自占所爲於其所之縣官除其本計其利十分之而以其一爲貢敢不自占自占不以實者盡沒入所采取而作縣官一歲羲和魯匡復奏請榷酒酤從之【通鑑】

制司欲盡收舊引又於紹興惠民二監歲鑄共三十萬貫其料並同當三錢時議者恐其利厚而盜鑄滋多而總所方患引直日低𨿽盜鑄不禁蓋欲錢輕則引重也【宋史】

嘉定初毎緡止直鐵錢四百以下咸乃出金錢度牒一千三百萬收回半界期以歲終不用然四川諸州去總所逺者千數百里限期已逼受給之取吏復爲姦於是商賈不行民皆嗟怨一引之直僅售百錢制司乃掲榜除收兌一千三百萬引外三界依舊通行又繳總所際金銀就成都置場收兌民心稍定自後引直五百鐵錢有奇若闗外用銅錢引直百七十錢而已

宋朝鼓鑄饒池江州建康府四監歲鑄銅錢百三十四萬緡充上供【饒州永平監四十六萬五千江州廣寧監二十四萬池州永丰監三十四萬五千建康丰國監二十四萬四百】衡舒嚴鄂韶梧州六監歲鑄百五十六萬緡充逐路支用【衡州咸寧監二十萬舒州同安監十萬嚴州神泉監十五萬鄂州寶采監十萬韶州永通監八十三萬梧州元丰監十八萬】建炎兵革州縣困敝鼓鑄皆廢紹興初並廣寧監於虔州並永丰監於饒州歲鑄才及八萬緡以銅鐵鉛錫之入不及於舊而官吏廩稍工作之費視前日自若也每鑄錢一千率用本錢二千四百文時範汝爲作亂權罷建州鼓鑄二年後鑄十二萬緡泉司應副銅錫六十五萬餘斤

隆興攺元夏符離之役王師入城點府庫有金一千二百兩銀二萬兩絹一萬二千疋錢二萬五十貫米豆共六萬餘石布袋十七萬條見符離記

李徳裕請置備邊庫令戶部歲入錢帛十二萬緡匹度支鹽鐵歲入錢帛十三萬緡匹明年減其三之一凡諸道所在運助軍財貨皆入焉以度支郎中判之【俱會編】

張浚鋭意興復委任不疑於是大變酒法卽舊撲買坊場所置隔槽設官主之曲與釀俱官悉自買聽釀戶各以米赴官場自釀斛輸錢三十頭子錢二十二其釀之多寡惟錢是視不限數也又於秦州置錢引務興州鼓鑄銅錢官賣銀絹聽民以錢引或銅錢買之凡民錢當入官者並聽用引折納官支出亦如之民以爲便【宋史】

江祿爲武寧都頗有資產積錢爲壁壁爲之倒銅物皆鳴人戲之曰所謂銅山西傾洛鍾東應者也【梁書】

武帝宏錢百萬一聚黃榜標之千萬一聚掛一紫標三十餘間帝少子作錢愚論譏之

廢帝時延朗用事綰幾宻而專信巫祝之說遂階敬瑭之禍已晉兵起惶惑計無復之但飽食髙枕而已及兵入延朗以一騎走南山過其家指而嘆曰吾積錢三十萬於此不知何人取之遂爲追兵所殺【五代史列傳】

帝造萬金堂於西園引司農金錢繒帛牣積堂中復藏寄小黃門常侍家錢各數千萬又買田起第於河間【會編】

以劉晏爲戶部侍郎充度支鑄錢鹽鐵等使

張安世以父子封侯詔都內別藏張氏無名錢以百萬數

詔以發運使薛向領均輸平凖專行於六路賜內藏錢五百萬緡上供米三百萬石時議者慮其爲擾多言非便帝不聽薛向旣董其事乃請攺制官屬從之蘇轍言今先設官置使簿書廩祿爲費已厚非良不售非賄不行是官買之價比民必貴及其賣也獘復如前此錢一出恐不可復縱使其間薄有所獲而徵商之額所損必多矣帝方惑於王安石不納其言然均輸之法亦迄不能就【會編】

秦敗豪傑之士爭取金五惟任氏子獨爲倉窖貯粟後糓食萬錢於是金玉寶貨盡歸任氏【獨異志】

祖宗內帑歲收新錢一百五萬而每年退卻六十萬三年一郊又支一百萬赴三司是內帑每年才得十一萬六千餘緡而左藏得九十三萬三千餘緡也今歲額止十五萬而隸封樁者半內藏者半左藏咸無焉又自國家置市舟舶於浙於閩於廣舶商往來錢寶所由以泄是以自臨安出門有禁下江有禁入海有禁凡舶船之方發也官必點視及遣巡捕官監送放洋然商人先期以小舟載錢離岸及官司之點巡捕之送一爲虛文於是許火內人告以其物貨之半充賞又或已裝發則舶回日亦許告首盡以回貨充賞沿海州軍以銅錢入海船者有罰淳熙五年五月詔番商往來夾帶銅錢五百文隨離岸五里外依出界法【通考】

裴延齡建言左藏天下歲入不貲耗登不可校請列別舎以檢盈虛於是以天下宿負八百萬緡折爲負庫抽貫三百萬緡爲剩庫樣物三十萬緡爲季庫帛以素出以色入者爲月庫帝皆可之【唐書】

隋臺省府寺及諸州皆置公廨錢收息取給工部尙書蘇孝慈以爲官司出舉興生煩擾百姓敗損風俗請皆禁止給地以營農於是始詔公卿以下皆給職田毋得治生與民爭利【會編】

韓弘始入朝上待之甚厚弘獻馬三千絹五千雜繒三萬金銀器千而汴之庫廐尙有錢百餘萬緡絹百餘萬匹馬七千匹糧三百萬斛【同上】

漢興七十餘年之間國家無事廩庾皆滿而庫府余貨財京師之錢累百萬貫朽而不可挍

徳宗患宮中用度不足李泌言天子不私求財請歲供宮中錢百萬緡願勿受貢獻及罷宣索從之及元友直運淮南錢帛二十萬至泌悉輸之大盈庫然上猶數有宣索仍敕諸道勿使宰相知泌聞之惆悵而不敢言【衍義補】

徽宗建中靖國元年尙書省言預買錢多人戶願請比歲例增給詔諸路提舉司假本司剩利錢同漕司來歲市紬絹許綱赴京【同上】

唐杜中立遷司農卿初度支將六宮飱錢移於司農毎季一出付吏大吏盡舉所給於人權其子錢以給之旣不以時以致黃門來督責謾罵中立取錢納帑捨率五百一出吏不得爲姦遂以爲法【山堂肆考】

和糴宋歲漕以廣軍儲寔京邑河北河東陜西三路及內郡又自糴買以息邊民飛挽之勞其名不一建隆初河北連歲大稔命使置場增價市糴自是率以爲常咸平中嘗出內府綾羅錦綺計直緡錢百八十萬銀三十萬兩付河北轉運使糴粟實邊繼而詔凡邊州積谷可給三歲則止大中祥符初三路歲丰仍令增糴廣蓄靡限常數後又時出內庫緡錢或數十萬或百萬別遣官經畫市糴中等戶以下免之初河東旣下減其租賦有司言其地沃民勤頗多積谷請每歲和市隨常賦輸送其直多折色給之京東西陜西河北缺兵食州縣括民家所積糧市之謂之推置取上戶版籍酌所輸租而均糴之謂之對糴皆非常制麟府州以轉餉道逺遣常參官就置場和糴河北又募商人輸芻粟於邊以要劵取鹽及緡錢香藥寶貨於京師或東南州軍陜西則受鹽於兩池謂之入中陜西糴谷又歲預給靑苗錢天聖以來罷不復給然發內藏金帛以助糴者不可勝數寶元中出內庫珠直緡錢三十萬付三司售之取其直以助邊費歐陽修奉使河東還言河東禁並邊地不許人耕而私糴北界粟麥爲兵儲最爲大患遂詔岢嵐火山軍閒田並邊壕十里外者聽人耕然竟無益邊備歲糴如故大抵入中利厚而商賈趨之罷三路入中悉以見錢和糴縣官之費省矣熈寧五年詔以銀絹各二十萬賜河東經略安撫司聽人賒買收本息封椿備邊自是三路封樁所給甚廣七年以岷州入中者寡令三司具東南及西鹽鐵法經久通行利病以聞知熈州王韶建議以沿邊和糴以一分見緡九分西鈔別約價募入中者凡邊部入中有闕則多出焉其或饒益誘之以紓用度是歲河東並邊大稔詔都轉運使李師中與劉庠廣糴積五年之蓄復命輔臣議更與陜西並塞芻糧之法令轉運司增舊糴三分以所糴羨爲賞罰仍遣吏按視而陜西和糴或以錢茶銀紬絹糴於弓箭手八年河東察訪使李承之言太原路二稅外有和糴糧艸官𨿽量予錢布而所得細微民無所濟遇歲凶不蠲最爲獘法繼而知太原韓絳復請和糴於元數省三分罷支錢布詔委陳安石元丰元年安石奏河東十三州一稅以石計凡三十九萬二千有餘而和糴數八十三萬四千有餘所以歲凶仍輸者以稅輕軍儲不可闕故也舊支錢布相半數旣奇零以鈔貿易略不收半公家實費百姓乃得虛名欲自今罷支糴錢歲以其錢令並邊州郡和市封樁卽歲災以塡所蠲數年丰則三歲一免其輸朝廷以爲然始詔河東歲給和糴錢八萬餘緡並罷以其錢付漕司如安石議因用安石爲河東轉運使其後經略使呂惠卿復請別議立法除河外三州理爲邊郡宜免餘十一州可槪均糴下有司議以歲和糴見數十分之裁其二用八分爲額隨戶邑髙下裁定毋更給錢歲災同秋稅蠲放以轉運司應給錢補之災不及五分聽以久例支移遂易和糴之名爲助軍糧艸宣和中罷畿內和糴自熙寧以來和糴入中之外又有坐倉博糴結糴俵糴兌糴寄糴括糴勸糴均糴等名其曰坐倉熈寧二年令諸軍餘糧願糴入官者計價支錢復儲其米於倉王珪奏曰外郡用錢四十可致斗米於京師今京師乏錢反用錢百坐倉糴斗米此極非計司馬光曰坐倉之法蓋因小郡乏米而庫有餘錢故反就軍人糴米以給次月之糧一時急計耳今京師有七年之儲而府庫無錢更糴軍人之米使積久陳腐其爲利害非臣所知不從明年又慮元價錢神龍衛及諸司毎石等第增錢收糴仍聽行於河北東陜西諸路元符以後有低價抑糴之獘詔禁止之其曰博糴熙寧七年詔河北轉運提舉司置場以常平及省倉歲用餘糧減直聽民以絲綿綾絹增價博買俟秋成博糴崇寧五年又詔陜西錢重物輕委轉運使措置以銀絹絲紬之類博糴斛斗以平物價其曰結糴熈寧八年劉佐體量川茶因便結糴熈河路軍儲得七萬餘石詔運給焉未幾商人王震言結糴多散官或浮浪之人有經年方輸者措置熙河財用孫迥奏總管王君萬負熈河兩川結糴錢十四萬六百三十餘緡銀三百餘兩乃遣蔡確馳往本路劾之君萬及髙遵皆坐借結糴違法市易降黜有差崇寧初蔡京行於陜西盡括民財以充數五年以星變講修闕政罪陜西河東結糴對糴其曰俵糴熈寧八年令中書計運米百萬石費約三十七萬緡帝怪其多王安石因言俵糴非特省六七十萬緡歲漕之費且河北入中之價權之在我遇斗斛貴往糴卽百姓米無所糴自然價損非惟寔邊亦免傷農乃詔歲以末鹽鈔錢在京粳米六十萬貫石付都提舉市易司貿易度民田入多寡豫給錢物秋成於澶州北京及緣邊入米麥粟封樁卽物價踴權止入中聽糴使司免用須歲丰補償紹聖三年呂大忠之言召農民相保豫貸官錢之半循稅限催科餘錢至夏秋用時價隨所輒貼納崇寧中蔡京令坊郭鄕村以等第給錢俟收以時價入粟邊郡弓箭手靑唐蕃部皆然用俵多寡爲官吏賞罰其曰兌糴熈寧九年詔淮南常平司於麥熟州郡及時兌糴元佑二年嘗以麥熟下諸路廣糴詔後價若與本相當卽許變轉免糴其曰寄糴元丰二年糴便糧艸王子淵論綱舟利害因言商人入中歲小不登必邀厚價故曰設內郡寄糴之法以權輕重七年詔河北瀛定二州所糴數以巨萬而散於諸郡寄糴恐緩急不相及不若致商人自運李南公王子淵俱言寄糴行已久且近都倉緩急運致非難於是寄糴卒不罷其曰括糴元符元年涇原經略使上疏請並邊糴買豫榜諭民毋得與公家爭糴卽官儲有之括索羸糧之家量存其所用盡糴入官其曰勸糴均糴政和元年童貫宣撫陜西議行之鄜延經略使疏卽言勸糴非可以久行均糴先入其斛斗乃給其直於有斛斗之家未有害也坊郭之人素無斛斗必須外糴轉有煩費疏奏坐貶五年言者謂均糴法嚴然已糴而不償其直或不度州縣之力敷數過多有一戶糴數百石者乃詔諸路毋輒均糴旣而州縣以和糴爲名低裁其價轉運司程督愈峻科率倍於均糴詔約止之宣和四年荊湖南北均糴以家業爲差勸糴之法其後寖及於新邊鄯郭州積石軍蕃部患之自熙寧以來王韶開熙河章惇營溪洞沈起劉彜啟交址之隙韓存寶林廣窮乞弟之役費用科調益繁陜西宿兵旣多元丰四年六路大舉西討帝先慮科役擾民令趙卨廉問頗得其事又以糧餉麤惡欲械斬河東涇原漕臣以勵其餘卒以師興役眾鮮克辦給又李稷爲鄜延漕臣督運詔許斬知州以下乏軍興者民若折運多散走所殺至數千人道斃者不在焉於是文彥博奏言闗陜人戶昨經調發不遺餘力死亡之餘疲瘵已甚爲今之計正當勞來將士安撫百姓全其瘡痍使得蘇息明年優詔嘉答初西師無功議者慮朝廷再舉自是帝大感悟申飭邊臣固境息兵闗中以蘇哲宗卽位諸老大臣維持初政益務綏靜邊郡類無調發第令諸路廣糴以備蓄積及詔陜西麟府州計五歲之糧而已紹聖初乃詔河北鎭定瀛州糴十年之儲余州七年其後陜西諸路又連歲興師及進築鄯湟等州費資糧不可勝計元符三年涇原經略使章楶諌曰伏見興師以來陜西府倉廩儲蓄內外一空前後資貸內藏金帛不知其幾千萬數卽今所在糧艸盡乏漕臣計無所出文移指空而已今者正休兵息民淸心省事之時惟深察臣言裁決斯事若更詢主議大臣竊恐專務興師上誤聖聽主議大臣指章惇也時內藏空乏陜西諸路以軍賞銀絹數寡請給於內藏庫詔以絹五十萬予之帝謂近臣曰內庫絹才百萬已去其半矣蔡京用事復爲拓土勸徽宗招納靑唐用王厚經置費錢億萬用大兵凡再始克之而湟州戍兵歲費錢一千二十四萬九千餘緡五年熈河蘭湟運使洪中孚言本道靑稞畝收五石粒當大麥之三異時人糧給精米馬料給靑稞率皆八折不惟人馬之食自足而價亦相當今邊臣不燭事情精米靑稞與造米大麥一例抵斗給散卽公有一分之耗私有一分之贏會計一路歲費斛斗一百八十萬雜色五十萬外靑稞一百三十萬抵斗歲費二十六萬石三十緡計七百八十萬帝乃命九折明年復令計斗給散竟罷九折又於陜西建四都倉平夏城曰裕財鎭戎軍曰裕軍通陜砦曰裕民西安州曰裕邊自夏人叛命諸路皆謀進築陜以西保甲皆運糧後童貫又自將兵築靖夏制戎伏羌等城一討深入凡六七年至宣和末饋餉空乏鄜延至不能支旬月時邊臣爭務開邊夔峽嶺南不毛之地艸創郡邑調取於民費出於縣官最後有燕山之役雄霸等州倉廩皆竭兵士饑忿有擲瓦石撃守貳刃將官者燕山郭藥師所將常勝一軍計口給錢廩月費米三十萬石錢一百萬緡河北之民力不能給於是免夫之議興初黃河歲調夫修築埽岸其不卽役者輸免夫錢熈丰間淮南科黃河夫錢十千富戶有及六十夫者劉誼蓋嘗論之及元佑中呂大防等主回河之議力役旣大因配夫出錢大觀中修滑州漁池埽始盡令輸錢及是王黼建議乃下詔曰大兵之後非假諸路民力其克有濟諭民國事所當竭力天下並輸免夫錢夫二十千淮浙江湖嶺蜀夫三十千凡得一千七百餘萬緡河北羣盜因是大起南渡三邊饋餉糴事所不容已紹興間於浙江湖南博糴多者給官告少者給度牒或以鈔引類多不售而吏繼爲姦人情大擾於是減其價以誘積粟之家初不拘於官編之戶凡降金銀錢帛而州縣阻節不卽還者官吏並徒二年廣東轉運判官周綱糴米十五萬石無擾及無陳腐撫州等臣劉汝翼餉兵不匱及勸誘賑糶流離皆轉一官七年以饒州之糴石取耗四斗罪其郡守自是和糴者計剰科罪十三年荊湖歲稔米斗六七錢乃就糴以寛江浙之民孝宗乾道三年秋江浙淮閩淫雨詔州縣以本錢坐倉收糴母彊配於民四年糴本給會子及錢銀石錢二貫五百文寶慶三年監察禦史汪剛中言和糴之獘其來非一日矣欲得其要而革之非禁科抑不得夫禁科抑莫如增米價旨從之紹定元年錫銀會度牒於湖廣總所令和糴米七十萬石餉軍五年臣僚言若將民間合輸緡錢使輸斛斗免令賤糴輸錢在農人亦甚有利此廣糴之良法也從之開慶元年沿江制置司招糴米五十萬石湖南安撫司糴米五十萬石兩浙轉運司五十萬石淮浙發運司二百萬石江東提舉司三十萬石江西轉運司五十萬石湖南轉運司二十萬石太平州一十萬石淮安州三十萬石髙郵軍五十萬石漣水軍一十萬石廬州一十萬石並視時以一色會子發下收糴以供軍餉【宋志和糴】

熈寧二年薛向爲江淮等路發運使始募客舟與官舟分運互相撿察舊獘仍去歲漕常數旣足募商舟運至京師者又二十六萬餘石而未已請充明年歲計之數三司使吳充言宜自明年減江淮漕米二百萬石今發運司易輕貨二百萬緡計五年所得無慮緡錢千萬轉儲三路平糴備邊王安石謂驟變米二百萬石米必陡賤驟致輕貨二百萬貫貨必陡貴當令發運司度米貴州郡折錢變爲輕貨儲之河東陜西要便州軍用常平法糶糴爲便詔如安石議【宋志漕法】

淳熈五年閏六月臣僚言蜀中錢引已增在四千五百餘萬增而不已必至於不可行乞立定額毋得增添從之【宋史】

大賈張陟負五坊息錢上命坊使楊朝汶收其家簿閱貸錢𨿽已償悉鉤止根自變量十百人列箠挺脇不承又獲盧大夫逋劵捕盧坦家客責償久乃悟盧羣券坦子上訴朝汶讕語錢入禁中何可得度極言中人暴橫時方討鄆帝曰姑議東軍此細事我自處辦度曰兵事不理止山東中人橫暴將亂都下帝不悅徐乃悟

孝武皇帝元狩六年太倉之粟紅腐而不可食都內之錢貫朽而不可挍【經濟編】

舊例從江淮諸道運米一百一十萬石至河陰來年請停八十萬石運三十萬石舊例從河陰運米七十萬石至太原倉來年請停五十萬石運二十萬石舊例從太原倉運米四十萬石至東渭橋來年請停二十萬石運二十萬石其江淮所停運米八十萬石請委轉運使於漕水州縣毎斗八十價出糶計以糙米與細米分數相接之外毎斗猶減時價五十文以救貧乏計得錢六十四萬貫文節級所減運腳計得六十九萬貫都合得錢一百三十三萬貫數內請支二十萬貫付京兆府令於京城內及東渭橋開場和糴米二十萬石每斗與錢一百文計加時估價三十已上用利農人其米便送東渭橋及太原倉收貯充塡毎年轉漕四十萬石之數並足余尙有錢一百一十三萬貫文以供邊鎭和糴臣已令度支巡院勘問諸軍州米時價兼與當管長吏商量令利見墾之田約定所糴之數得鳳翔涇隴邠寧慶鄜坊舟延夏綏銀靈鹽振武等道良原長武平涼等城報除度支旋糴供軍之外別擬儲備者計可糴得粟一百三十五萬石其臨邊州縣各於當處時價之外更加一倍其次毎十分加七分又其次毎十分加五分通計一百三十五萬石當錢一百二萬六千貫文猶合剰錢十萬四千貫畱充來年和糴所餘江淮糴米及減運米腳錢請並委轉運使便折市綾絹絁綿四色卽作船搬送上都邊地早寒斂藏向畢若待此錢送到卽恐收糴過時請且貸戶部別庫物充用本色續到便令折塡其所貸戶部別庫物亦取綾絹絁綿四色並依平估價務利農人仍取度支官畜及車均融搬送請各委當道節度及當城兵馬使與監軍中使並度支和糴巡院官同受領便計會和糴各量人戶墾田多少先付價直立限納粟不願糶者亦勿彊徵其有納米者毎米六升折粟一斗應所糴得米粟亦委此三官同檢覆分於當管城堡之內揀擇髙燥牢固倉窖等收納封閉仍以貯備軍糧爲名非緣城守絕糧及承別勑處分並不得輒有支用待收糴畢其所糴數並收貯處所聞奏並報中書門下總計貯備粟一百三十五萬石是十一萬二千五百人一年之糧來歲若遇順成又可更致百餘萬石【唐陸贄請儲蓄軍糧狀】

漢制大司農卿一人掌諸錢谷金帛諸貨幣郡國四時上月旦見錢谷簿其逋未畢各具別之邊郡諸官請調度者皆爲報給損多益寡丞一人主帑藏

史記殷本紀曰帝辛厚賦稅以實鹿臺之錢

價值

會稽老叟云右軍之後持一風字硯大尺餘色正赤用之不減端石云右軍所用石揚休以錢三萬得之【硯譜】

龍焙泉卽禦泉也北苑造貢茶社前芽細如鍼用禦水研造毎片計工直錢四萬分試其色如乳乃最精也【天中記】

東方朔曰丰鎬之間號爲土膏其價畝一金杜篤曰厥土之膏畝價一金費鳳碑曰祖業良田畝值一金按漢金一斤爲錢十千是知漢田毎畝十千與今大率相似僕觀三十年前有司畱意徵理所在多爲良田大家爭售至倍其直而邇年以來有司狃於姑息所在習頑爲風舉向來膏腴之土捐半直以求售世態爲之一變甚可嘆也【野客叢書】

穆宗卽位京師鬻賣金銀十兩亦墊一兩糴米鹽百錢墊七八京兆尹柳公綽以嚴法禁止之尋以所在用錢墊陌不一詔從俗所宜內外給用毎緡墊八十【唐史】

寧王方集賓客粥馬牙人曲神奴者詣呈二馬焉寧王卽於中堂閱試座客視之不相上下寧王顧謂神奴曰其價幾何牙人先指曰此一千緡次指曰此五百緡寧王欣然如言付錢賓客莫測其價之懸殊卽令鞭轡馳驅往復數回笑謂座客曰辧其優劣否皆曰不知寧王乃顧千緡者曰此馬緩急百返蹄下不起纎埃復顧五百緡者曰此馬往來十過蹄下頗生塵埃以此等第其價之髙下焉坐客乃服【集異記】

平原郡貢螗蟹采於河間界毎年生貢斲冰火照縣老犬肉蟹覺犬肉卽浮因取之一枚直百錢以氈密束於驛馬上馳之至京【酉陽雜爼】

上復問李泌以復府兵之策對曰今歲卒戍京西者十七萬人計歲食粟二百四萬斛今粟斗直錢百五十爲錢三百六萬緡國家比遭饑亂經費不充就使有錢亦無粟可糴未暇議復府兵也【唐史】

盧坦到官值歲饑谷日增價或請抑之坦曰宣歙谷少仰食四方若價賤則商船不來益困矣旣而米斗二百商旅輻輳民賴以生【會編】

漢法聘後用黃金二萬觔爲錢二萬萬而寶貨法凡黃金一觔直錢萬朱提銀八兩爲一流直錢一千五百八十餘銀一流直錢千【朱提縣出善銀音殊時】當時黃金一兩才六百銀一兩才二百東坡常怪今之黃金不若昔之多豈今之糜之者眾宜其少而價貴也【泊宅編】

前漢食貨志曰漢興接秦之敝民失其業大饑米石五千人相食髙祖令民就食蜀漢又按髙祖紀二年闗中大饑米斛萬錢人相食令就食蜀漢皆一時事所書米價不同恐稍先後亦未可知王莽末黃金一觔易粟一斛晉湣帝時米斗二金是一斗粟易錢二十緡一石粟爲錢二百緡也後漢末董卓之亂百姓流離谷石至五十萬唐潼闗失守魯炅所守郡中米斗五十千是一石谷爲錢五百緡也梁侯景食石頭常平粟盡米一斗七八萬錢是一石米爲錢七八百緡也自古米貴未有如是之甚者漢明帝永平間粟斛三十正與唐太宗米斗三錢之價同東魏元象間谷斛九錢趙充國傳金城湟中谷斛八錢漢宣紀谷石五錢自古米賤又未有如是之甚也等一石谷耳賤而至於五錢貴而至於七八百緡無乃太縣絕乎【會編】

京下劉光祿養好鵝劉後軍從京師還鎭尋陽以一隻鵝爲後軍別純蒼色頸長四尺許頭似龍此一隻鵝可堪五萬【俗說】

神宗熈寧元年三月英州因雷震一山梓樹盡枯而爲龍腦價爲之賤至京師一兩才直錢一千四百【宋史】

劉攽曰罷酤占租賣酒錢自是一事以律占租者謂令民賣酒以所得利占而輸其租矣占不以實則論如律也稅卽賣酒之稅賣酒升四錢所以限民不得厚利耳丘浚曰按前此榷酒自釀以賣也至是以賢良文學言罷榷酤官然猶聽民自釀以賣而官定其價毎升四錢度其所賣之多寡以定其稅此卽胡氏所謂使民自爲之而量取其利者也【大學衍義補】

唐有老人遇老嫗持舊裀以半千售之有波斯國人見之曰此是冰蠶所織暑月置之座傍滿坐皆涼酬以千萬錢

波斯胡人至扶風逆旅見方石在主人門外盤桓數日主人問其故胡云我欲石搗帛因以錢二千求買主人得錢甚悅以石與之胡載石出封外剖得徑寸珠一枚【廣輿記】

楊用修云柳宗元鞭賈云市之鬻鞭者人問之其價五千必曰五萬復以五十則伏而笑之以五百則小怒五千則大怒必至五萬而後可此𨿽寓言亦必因當時鞭價而立說也又顧況有露靑竹鞭歌鮮於仲通正當年章仇兼瓊在蜀川約束蜀兒采馬鞭聨灰煮蠟光爛然章仇兼瓊持上天忽見揚州北邸前祗有人還千一錢蓋言其物貴而價賤也然一鞭之直何至五萬而千一之錢猶以爲少當時好尙如此【代醉錄】

華亭市有一物如水桶而無底非金石竹木所制無有識者一日有海船老商以三百緡買之或問何物商曰此至寶也名爲海井凡航海必須以淡水自隨今但以大器貯海水置此井於水中汲之皆甘泉矣【癸辛雜誌】

漢初鑄筴錢匹馬至百金自天子不能具■﹝馬享﹞駟而將相或乘牛車【大學衍義補】

唐試舉子將入場嗜利者爭賣健毫圓鋒其價十倍號定名毫筆工毎賣一枝則錄姓名俟其榮捷則詣門求阿堵俗呼謝筆【山堂肆考】

唐王義方初科禦史置一第愛庭中靑銅樹復召主人曰此佳樹得無欠償乎又與之錢四千【同上】

宋慶曆中廣州有蕃商死珍珠沒官上命取珠出禁中錢易之以賜張貴妃【鳴道集】

房光庭嘗送親故之葬出鼎門際晚且饑會鬻糕餅者與同行數人食之素不持錢無以酬值鬻者逼之光庭命就我取直鬻者不從光庭曰與爾官衘我右臺禦史也可隨取值時人賞其放逸【太平廣記】

句容縣佐史能啖鱠至數十斤恆食不飽縣令聞其善啖乃出百斤史快食至盡因覺气悶久之吐出一物狀如麻鞋底縣令命洗出安鱠所鱠悉成水累問醫人術士莫能名之令小吏持往揚州賣之髙舉其價冀有識者其人至揚州四五日有胡求買初起一千累增至三百貫胡輙還之初無酬酢人謂胡曰是句容縣令家物君必買之當相隨去胡因隨至句容縣令問此是何物胡云此是銷魚之精亦能銷人腹中塊疾人有患者以一片如指端繩繋之置病所其塊卽銷我本國太子少患此病父求愈病者賞之千金君若見賣當獲大利令竟賣半與之【廣異記】

太宗曰吾所欲得蘭亭可與我將去後用玉匣貯之藏於昭陵今趙模等所榻者一本尙直錢數萬【法書要錄】

仇中尉願以三百素絹易公淸夜圖周封憚其迫脇遽以圖授之明日果賫絹至後方知詐僞乃是一豪士求江淮大監院時王淮判鹽鐵酷好書畫謂此人曰爲予訪得此圖當遂公所請因爲計取耳及王家事起復流一粉鋪家郭侍郎承嘏閽者以錢三百市得郭公卒又流傳至令狐家宣宗嘗問相國有何名畫相國具以圖對後進入內【名畫記】

則天時西國獻靑泥珠一枚類拇指微靑後不知貴以施西明寺僧布金剛額中後有胡僧於珠下諦視僧因問欲買珠耶胡曰若見賣當致重價僧初索千貫漸至萬貫胡悉不酬遂定至十萬貫賣之胡得珠納腿肉中還西國僧奏聞則天勑求此僧數日得之於腿中取出問市此何用曰西國有靑泥泊多珍寶但苦泥深不可得以此珠投之泥皆成水則天因寶持之【廣異記】

計然曰夫糴錢二十則病農病農則艸不辟糴錢九十則病末病末則財不出夫糴錢上不過八十則農末俱利【越絕書】

大蘇與楊元素書聞任郎中子欲賣荊湖莊子值六十萬先只要若干【蘇全集】

唐史粟二百四萬斛斗米百五十錢計二百四萬斛爲錢三百六萬緡以此數榷之斛是五斗緡是千錢也其時斗米直百五十錢斗粟八十以爲至賤其錢亦輕矣【筆麈】

孝靈末百司湎酒酒千文一斗常侍張讓子奉爲太醫令與人飲輒去衣露形爲樂【典論】

饋遺

王璇嘗送錢三萬餉袁淑一宿復遣追取言使人謬誤欲以戲淑淑致書曰聞之前志七年之中一與一奪義士猶或非之況宻邇旬次何其裒益之亟也竊恐二三諸侯何以觀之【宋書】

範公掌雎陽有孫秀才索遊上謁贈錢一千明年復謁問何爲汲汲道路孫戚然曰老母無養公爲補學職月得三千因篤學春秋明年卽解去後十年太山下有孫明復先生以春秋教授名重京師卽昔日秀才也公嘆曰貧累大矣茍因循索米至老𨿽才如明復猶將汨沒而不見也【春气錄】

霍光妻遺淳於衍蒲桃錦二十四匹散花綾二十五匹綾出巨鹿陳寶光家寶光妻傳其法霍顯召入其第使作之機用一百二十鑷六十日成一匹匹直萬錢又與走珠一琲緑綾百端錢百萬黃金百兩爲起第宅奴婢不可勝數衍猶怨曰吾爲爾成何功而報我若是哉【西京雜記】

梁呂僧珍生子宋季雅往賀署函曰錢一千閽人少之不爲通彊之乃進僧珍疑其故親自發乃金錢

唐陸扆自翰林拜相故事自三省得相有光署錢畱爲宴資學士院未始有扆光院錢五十萬以榮近司

唐劉元章爲國子祭酒建言羣臣輸光學錢自宰相方鎭刺史各有差

光祿勲杜林與馬援鄕裏親厚援南方還時林馬適死援遣子持一匹馬送林曰朋友有車馬之饋數月林遣子奉書曰將軍內施九族外有賓客望恩者多林父子食祿祿出常有盈今奉錢五萬援受之謂兒曰當以此爲法林所以勝我者也顏延之在潯陽與潛情欵後爲始安郡經過潯陽日造

潛飲臨去畱錢二萬潛悉令送至酒家【鴻書】

趙王使人微隨張儀奉以車馬金錢【張儀傳】

錢通卷十

●欽定四庫全書

錢通卷十一

﹝明﹞胡我琨撰

○五之才

錢無專職轉移執事掌國之官府郊野之九式克共興福者之術以逆裒益之權而聽其便宜以參奉出納於王之經理而糾其獻以時保鎭則國富國富則民受祉民受祉則家道稱碩矣世謂之才故才曰五

裕國

李絳奏振武天徳左右良田可萬頃請擇能吏開置營田可以省費足食上從之命度支使盧坦經度四年之間開田四千八百頃収榖四千餘萬斛歲省度支錢二十餘萬緡【會編】

初榷鹽起於第五琦及劉晏代其任法術精宻官無遺利初歳入錢六十萬貫季歲十倍而人無厭苦大歷末通計一歳徵賦所入而鹽醝當天下大半之賦【天中記】

魏明帝世司馬芝等舉朝大議以爲用錢非徒丰國亦所以省刑今若更鑄五銖錢則國丰刑省於事爲便明帝乃更立五銖錢至晉用之不聞有所攺創【食貨志】

崔祖思云劉備取帳鉤鑄銅錢以充國用【南北史雋】

昭烈初攻劉璋與士眾約若事定府庫百物孤無取焉及入成都士庶皆捨干戈赴諸庫藏取寶物軍用不足備憂之西曹掾劉巴曰此易耳但當鑄直百錢平諸物價令吏爲官市備從之旬月之間府庫充寔【零陵先賢傳】

建中元年九月戶部侍郞韓洄上言江淮錢監歲共鑄錢四萬五千貫輸於京師度工用轉送之費毎貫錢二千是本倍利也今商州有紅崖冶出銅益多又有洛源監久費不理請增工鑿山以取銅興洛源故監置十鑪鑄之歲計出錢七萬二千貫度用工轉送之費貫計錢九百則浮本矣其江淮十監請皆停罷從之【鶴林玉露】

杜佑請解鹽鐵舉巽自代自劉晏之後居職者莫能繼之巽掌使一年徵課所入類晏之多明年過之又一年加一百八十萬緡【會編】

沈存中筆談載兵部員外郞範祥爲鈔法今商人就邊郡入錢四貫八百售一鈔至解池請鹽二百斤任其私賣得錢以寔塞下省數十郡搬運之勞此今日闗中給引之始【傳疑錄】

宋紹興中福建漕使王時升到官才一考見上供庫錢三十萬緡欲代納本路拖欠鹽錢上從宰執奏因旌賞之【山堂肆考】

宋漢州刺史安守忠時冦難甫平使事旁午公帑不足守忠出私錢以給用太祖每遣使必戒之曰安守忠在蜀律己以正汝當效其爲人【同上】

初張愨爲計度都轉運時帝爲大元帥募諸道兵勤王愨飛挽踵道建議印給鹽鈔以便商旅不閱旬得緡錢五十萬以佐軍帝卽位以爲戶部尙書至是除同知樞宻院事兼提舉戶部財用

福民

趙崇憲知江州民負茶引錢積一十七萬困不能償會新劵行視舊價幾倍崇憲嘆曰負茶之民愈困矣亟請以新劵一償舊劵二詔從之受賜千餘家【春气錄】

吳中大水詔出米百萬斛緡錢二十萬賑救諫官謂訴災者爲妄乞加驗考範祖禹封還其章云國家根本仰給東南今一方赤子呼天赴愬開口仰哺以脫朝夕之急奏災𨿽小過寔政當略不問稍施懲譴後無復敢言者矣【同上】

是歳戶部增三萬餘戶民旣得爲永業始敢葺屋植木獲地利數倍或言營地有肥饒者不若鬻之可得錢數十萬緡以資國用周主曰利在於民猶在國也朕用此錢何爲唐艸澤邵棠上言近遊淮上聞周主恭儉增修徳政吾兵新破於潭朗恐其有南徵之志宜爲之備【會編】

韓魏公勤於吏職簿書文檄簡察研核莫不躬親左右或曰公位重年耆艾功名如此朝廷賜守鄕郡以養安幸無親小事公曰已憚煩勞吏民當有受獘者且俸祿日萬錢不事事吾何安哉【自警編】

先是浙民歳輸身丁錢絹紬民生子卽棄之稍長卽殺之虞公允文聞之惻然訪知江渚有荻場其利甚溥而爲勢家及浮屠所私公令有司籍其數以聞請以代輸民之身丁錢絹以緡計者至一十三萬七千有奇以疋計者一十六萬三千有奇免符下日九州島之民歡呼鼓舞始知有父子生聚之樂

韓魏公以益利路人饑爲體量安撫使公至則蠲減稅以募人入粟招募壯者等第刺以爲廂禁軍一人充軍數口之家得以全活檄劍門闗民流移不欲東者勿禁簡州艱食爲甚明道中以災傷嘗勸誘納粟後糶錢十六餘萬歸於常平公曰是錢乃賑濟之餘非官緡也發庫盡以給四等以下戶逐貪殘不職吏罷冗役七百六十人爲饘粥活饑人一百九十餘萬蜀人曰使者之來更生我也

張忠定公詠在成都府嘗夜夢謁紫府眞君接語未久吏忽報請到西門黃兼濟承事眞君降階接之禮頗隆盡且揖張公坐承事之下詢顧詳欵已有欽嘆之意公翊旦卽遣典客詣西門請黃承事者卽以所夢告之問平日有何陰徳蒙眞君厚遇如此且居某之上座耶兼濟云無他長惟毎歲遇禾麥熟時以錢三萬緡収糴入明年禾麥未熟小民艱食之際糶之價值不增升斗亦無髙下在我者初無所損而小民得濟所急公曰此承事所以坐某之上也【俱同上】

知制誥韓綜通判天雄軍會大水漲金堤民依丘冢者凡數百家水大至綜出令能活一人者予千錢民爭操舟栰盡救之已而丘冢潰

宋汪立信爲湖南安撫使供帳之物悉置官庫所積錢連歳代潭民納稅貧無告者予錢粟病者加藥餌雨雪旱潦軍民皆有給賜務興學校士習爲變【山堂肆考】

宋鄭剛中爲溫州通判遇事敢爲歲大饑流民甚眾乃出俸勸糶守曰恐實惠不及饑者答曰已有措置乃以萬錢毎錢押一字夜出坊巷遇饑者給一錢戒曰勿拭去押字翌日憑錢給米饑者無遺自守以下莫不稱賞【同上】

唐錢徽貶江州刺史郡有牛田錢百萬給刺史宴飲贈餉者徽曰此農耕之備可他用哉命代貧民租入【同上】

胡長孺字汲仲任寧海主簿歲大祲民相枕死宣尉同知托歡徹爾議行賑荒之令斂富人錢一百五十萬給之至縣以餘錢二十五萬屬長孺藏去乃行旁州長孺察其幹沒意悉散於民閱月再至索其錢長孺抱案進曰錢在是矣托歡徹爾怒曰汝膽如山耶何所受命而敢無忌若此長孺曰民一日不食當有死者誠不及以聞然官書具在可徵也托歡徹爾𨿽怒不敢問

召馴壽春人章帝時爲陳畱太守有治迹廣鑄刀劍錢物以通民用【開封府誌勝】

虞允文仁壽人知太平州舊制民生子必納添丁錢歲額百萬民貧無以輸官故生子皆溺死允文憐之置蘆荻稅以補添丁錢繇是百姓生子並舉戶口日增【生生四諦】

王絲字惇素越之蕭山人景佑初爲縣令會歲歉絲毎家支錢一千以濟之期以明年夏翰絹一匹邑人大受其惠稱爲徳政繇此當路薦之蓋是時一縑售價不逾其數爾【範希文志】

昭宗大順二年敕天下州府及在京諸軍或因收擄百姓男女宜給內庫銀絹委兩軍收贖歸還父母其諸州府委本道觀察使取上供錢充贖不得壓良爲賤

宋程伯淳攝上元縣庫有納雜錢數百千常借以補助民力部使者至則告之曰此錢令自用而不敢私請一切不問使者屢更無不從者【左編】

保安【內附鎭壓】

陜州軍亂逐兵馬使趙令珍大掠庫觀察使李國淸不能制拜之而走會淮西節度使李正臣入朝過陜上命按之正臣設棘圍令軍士匿名投庫物一日獲萬緡盡以給其從兵【會編】

鄜州判官種世衡言延安東北二百里有故寛州請因其廢壘而興之以當冦衝右可固延安之勢左可致河東之粟北可啚綏夏之舊朝廷從之命世衡董其役夏人屢來爭世衡且戰且城然處險無泉議不可守鑿地百五十尺始至石石上辭不可穿世衡命屑石一畚酬百錢卒得泉以濟城成賜名靑澗以世衡知城事世衡開營田募商賈通貨財遂成富貴【百將兵法列傳】

西事日擾括畿內京東西淮南馬詔樞宻同宰臣議邊事出內藏緡錢八十萬陜西糴軍儲訪知邊事者釋冦所陷州縣罪及夏稅時禁越職言事富弼因論日食謂應天變莫若通下情帝皆納之於是盡除其禁許臣庶極言朝政得失【會編】

晉王連歲出徵凡軍府政事一委監軍使張承業承業勸課農桑畜積金穀收市兵馬徵租行法不寛貴戚繇是軍城肅淸饋餉不乏王或時須錢蒱博及給賜伶人而承業靳之王乃置酒庫中令其子繼岌爲承業舞承業以帶馬贈之王指錢積謂曰和歌乏錢宜與一積帶馬未爲厚也承業曰郞君纒頭皆出承業俸錢此錢大王所以養戰士也承業不敢以爲禮王不悅語侵之承業怒曰僕老敕使爾非爲子孫計惜此庫錢所以佐王成霸業也不然王自取用之何問僕爲不過財盡人散一無所成爾王怒謂李紹榮索劍承業起挽王衣泣曰僕受先王顧托之命誓爲國家誅汴賊若以惜庫物死於王手僕下見先王無愧矣曹太夫人聞之遽令召王王惶恐叩頭謝請承業痛飲以分其過承業不肯王入宮太夫人使人謝承業曰小兒忤特進已笞之矣明日與王俱至承業第謝之未幾承制授承業開府儀同三司右衛上將軍燕國公承業固辭不受但稱唐官終身【會編】

上聞楊志誠作亂召宰相謀之牛僧孺曰範陽自安史以來非國所有劉總蹔獻其地朝廷費錢八十萬緡而無絲毫所獲今日誌誠得之猶前日載義得之也因而撫之使捍北狄不必計其逆順上從之以載義恭順有功拜太保以志誠爲畱後【同上】

叚熲上言曰東羌降於皇甫規者已二萬落余冦無幾今張奐躊躕久不進者當慮外離內合兵往必驚且羌虜人畜疲羸有自亡之勢欲更招降坐制彊敵耳臣以爲狼子野心難以恩納勢窮𨿽服兵去復動若以騎五千步萬人車三千兩三冬二夏足以破定無慮用費爲錢五十四億如此則可令羣羌破盡匈奴長服內徙郡縣得反本土帝許之熲於是將兵萬餘人賫十五日糧馳騎於傍突而擊之虜眾大潰斬首八千餘級太后賜詔褒美賜錢二十萬以家一人爲郎中敕中藏府增助軍費拜熲破羌將軍【同上】

安彥威徙鎭歸徳是時河決滑州命彥威塞之彥威出私錢募民治堤【五代史】

田悅反馬燧約眾戰勝則以家貲賞至是殫私財賜麾下徳宗嘉之詔出度支錢五十萬償其財【彚苑詳注】

北海縣中門中有地隠起若小阜一縣宰乃令平之去數尺土卽得小鐡錢散實其下深丈餘乃得一記云此是海眼故鑄錢以鎭壓之又不明敍時候其錢大小如五銖【劉崇逺金華子】

徐羨之字宗文年少時嘗有一人來謂曰我是汝祖羨之拜此人曰汝有貴相而有大厄宜以錢二十八文埋宅四角可以免災過此可位極人臣

梁武帝與宮人幸玄淵苑見大蛇盤屈於道羣小蛇繞之並黑色宮人曰恐是錢龍帝以錢十萬貫鎭於蛇處以厭之【南史】

熈寧八年夏吳越大旱趙抃知越州前民之未饑爲書問屬縣菑所被者幾鄕民能自食者有幾當廩於官者幾人溝防構築可僦民使治之者幾所庫錢倉粟所發者幾何富人可募出粟者幾家僧道士食之羨粟書於籍者其幾具存使各書以對而謹其備【大學衍義補】

吳正肅公知蔡州盜賊爲息京師有告妖賊聚確山者上遣中貴人馳至蔡以名捕者十人使者欲得兵自往取之公曰吾在此𨿽不敏然聚千人於境內安得不知使信有之今以兵往是趣其爲亂也此不過鄕人相聚爲佛事以利錢財爾一弓手召之可致也【自警編】

明道末天下蝗旱吳遵路知通州乘民未饑募富者得錢幾萬貫分遣衙挍航海糴米於蘇秀使物價不增又使民采薪芻官爲收買以其直糴官米至冬大雪又以元價易薪芻與民官不傷財民且蒙利又建茅屋百間以處流移出俸錢置薦席鹽蔬日與飯參俵有疾者給藥以治之其願歸者具舟續食還之本土是歲諸郡率多轉死惟通民安堵不知其凶歲也【澠水燕談】

宋鞠眞卿守潤州民有斗驅者本罪之外別令先驅者出錢以與後應者小人靳利兼不憤輸錢於敵人其後終日紛爭相視無敢先下手者按眞卿熈寧中人【山堂肆考】

宋趙挺之通判徳州哲宗卽位賜士卒緡錢郡守貪耄不以時給卒怒噪入府守趨避挺之坐堂上呼問其狀立發庫錢而治其爲首者眾卽定【同上】

宋兪獻卿爲昭州軍事推官初州積緡錢巨萬獻卿盡用平糴至積谷數萬後大兵至賴以饋軍【同上】

李希烈陷汴州復遣兵數千抵項城縣縣令李偘不知所爲妻楊氏曰君縣令也冦至當死力不足死焉職也於是召吏胥百姓於庭楊氏曰縣令民主也然歲滿則罷去非若吏民墳墓存焉宜相與致死以守忍失其身而爲賊黨乎眾皆泣許之乃誓曰以瓦石中賊者與千錢刀矢兵刃中賊者與萬錢得數百人偘率之以登城楊氏親爨以食之【說略】

宋紹興間郡守上官愔等開諸灘命僧祖日董其役漕司助錢百萬愔復請於朝益以一百五十萬而南溪之險稍平【延平府誌勝】

累政欲修築子城憚重費不敢輕舉九淵審度決計召集義勇優給傭直躬自勸督役者樂趨用力工倍二旬訖築初計者擬費緡錢二十萬至是僅費緡五千而工畢【陸九淵傳】

大觀間會朝廷罷新邊遂請以髙峯砦爲觀州設知州一人吏額五十人廂禁軍土丁家丁又千餘人歲費錢一萬二千九百餘貫米八千餘石有奇州無稅租戶籍皆仰給鄰都飛挽渉阻險或遇蠻冦設伏陰發毒矢中人輒死昔爲富仁監時不聞有警惟是邊吏欲以刺探爲功故時時稱警急因以爲利遂欲存而不廢也邊吏誑其帥臣乞存平州設知州一人吏額百人禁軍土丁千人歲費錢一萬七千三百貫米一萬石有奇州無租賦戶籍轉運司歲移桂融象栁之粟以給之【左編】

裒益

梁王趙王國之近屬貴重當時裴令公歳請二國租錢數百萬以卹中表之貧者或譏之曰何以乞物行惠裴曰損有餘補不足天之道也【世說新語】

五鳳三年減天下口錢至元平元年減口賦錢禹以爲古民亡賦算口錢起武帝徵伐四夷重賦於民民產子三歲則出口錢故民重困至於生子輒殺宜令民七歳去齒乃出口錢年二十乃算天子下其議令民產子七歲乃出口錢自此始

成帝建始元年減天下賦錢算四十

眞宗大中祥符四年詔除兩浙福建荊南廣南舊輸身丁錢凡四十五萬四百貫

元丰二年七月提舉廣西常平劉誼言廣西一路戶口二十萬而民出役錢至十九萬緡先用稅錢敷出稅數不足又敷之田米田米不足復算於身丁夫廣西之民身之有丁也旣稅以錢又算以米是一身而輸二稅殆前世獘法今旣未能蠲除而又益以役錢甚可憫也至於廣東西監司提舉司吏一月之給上同令錄下倍攝官乞裁損其數則兩路身丁田米亦可少寛遂詔月給錢逓減二千歲遂減一千二百餘緡【漢史】

公在諫垣論蜀茶祖宗朝量收稅李■﹝木巳﹞劉佑蒲宗閔取息初輕後益重立法愈峻李稷始議極力掊取民間遂困稷引陸師閔共事額至一百萬貫陸師閔又乞額外以百萬貫爲獻成都置都茶場公條陳五害乞放榷法令民自作交易但收稅錢不出長引止令所在場務據數抽買愽馬茶勿失武備而已言師閔百端淩虐細民除茶逓官吏養兵所費所收錢七八十萬貫蜀人泣血無所控告公講畫纎悉曲折利害昭炳時小呂申公當軸嘆曰只謂蘇子由儒學不知吏事精詳至於如此公論役法尢爲詳盡識者韙之【欒城遺言】

庾顗字子嵩有劉興欲伺之而無迹可間後以其性儉家富言於東海王越令就換錢十萬冀因此可乘越於眾坐中問顗顗頹然已醉幘墮幾上乃以頭就幾穿取徐答云下官家有錢兩千萬隨公所取興於是乃服

錢通卷十一

●欽定四庫全書

錢通卷十二

﹝明﹞胡我琨撰

經術

桓公問管子楚之彊國舉兵伐之恐力不能過柰何對曰公貴買其鹿公卽爲百里之城使人載錢二千萬求鹿於楚人楚人釋其農而田鹿管子吿楚人賈曰爲致生鹿賜子金百斤什至金千斤【管子】

秦始皇三十七年東遊丹陽至錢塘臨浙江錢塘屬會稽郡西部都尉治防海大塘在縣東一里符郡議曹華信家議立此塘以防海水始開募有能致一斛土者卽與錢一千旬月之間來者雲集塘未成而不復取於是載土石皆棄而去塘以之成故攺名錢塘焉【府誌】

汴州相國寺言佛有汗流節度使劉元佐遽命駕自持金帛以施日中其妻亦至明日復起齋場繇是將吏商賈奔走道路惟恐輸貸不及因令官爲簿書以籍所入十日乃閉寺曰佛汗止矣得錢巨萬以贍軍資【國史補】

南俗尙鬼狄武襄出徵儂智髙時大兵始出桂管因祝曰勝負無以爲據乃取百錢自持之且與神約果大捷則投此期盡錢面左右諫止儻不如意恐沮師武襄不聽萬眾方聳視己而揮手倐一擲則百錢盡紅矣於是舉軍歡呼聲震林野武襄亦大喜顧左右取百釘來卽隨錢疎宻布地而釘帖之加諸沙籠覆手自封焉伺凱旋當謝神取錢其後砍昆侖闗敗智髙平邕管及師還如言取錢與幕府士大夫共視之乃兩面錢也

李允則守雄州匈奴不敢南牧朝廷無北顧之憂一日出官庫錢千緡復斂民間錢起浮圖實時飛謗至京師至於監司亦屢有旨削籍眞宗悉封付允則然攻者尙喧沸眞宗遣中人宻諭之允則謂使者曰某非畱心釋氏寔爲邊地起望樓耳蓋是時北鄙方議寢兵罷斥堠允則不欲顯爲其備然後謗毀不入畢其所爲【國老談苑】

韓琦言三代漢唐以來皆籍民爲兵唐置府兵最爲近古今之義勇河北幾十五萬河東幾八萬勇悍純寔若稍加簡練亦唐之府兵也河東北陜西三路當西北控禦之地事當一體今若於陜西諸州刺手背以爲義勇甚便乃命徐億等往籍陜西主戶三丁之一刺之凡十五萬六千餘人人賜錢二千民情驚擾而紀律疎略不可用知諫院司馬光上疏力諫不聽【會編】

張循王之兄保嘗怨循王不相援引循王曰今以錢十萬緡卒五千付兄要使錢與人流轉不息兄能之乎保黙然久之曰不能循王曰宜弟之不敢輕相援引也王嘗春日遊後圃見一老卒臥日中王蹴之曰何慵眠如是卒起聲喏對曰無事可做只得慵眠王曰汝會做甚事對曰諸事薄曉如回易之類亦粗能之王曰汝能回易吾以萬緡付汝何如對曰不足爲也王曰付汝五萬對曰亦不足爲也王曰汝需幾何對曰不能百萬亦五十萬乃可耳王壯之予五十萬恣其所爲其人乃造巨艦極其華麗市美女能歌舞者樂者百餘人廣収綾錦奇玩珍羞佳果及黃白之器募紫衣吏軒昂閒雅若書司客將者十餘輩卒徒百人樂飲逾月忽飄然浮海去逾歲而歸珠犀香藥之外且得駿馬獲利幾十倍時諸將皆缺馬惟循王得此馬軍容獨壯大喜問其何以致此曰到海外諸國稱大客回易使謁戎王饋以綾錦奇玩爲招其貴近珍羞畢陳女樂疊奏其君臣大悅以名馬易美女且爲治舟載馬以犀珠香藥易綾錦等物饋遺甚厚是以獲利如此王咨嗟褒賞賜予優厚問能再往乎對曰此戲也再往則敗矣願仍爲退卒老園中【鶴林玉露】

林勲賀州人紹興中登進士第嘗進本政書欲漸復三代井田之法一同之地提封萬井寔爲九萬頃三分去二爲城郭市井官府道路山林川澤與夫磽崅不毛之地定其可耕與爲民居者三千四百井寔爲三萬六百頃一頃之田二夫耕之夫田五十畆余夫亦如之總二夫之田則爲百畆百畆之収平歲爲米五十石上熟之歲爲米百石二夫以之養數口之家蓋裕如矣總八頃之稅爲米十有六石錢三貫二百文此之謂什一井復一夫之稅以其人爲農正掌勸督耕耨賦稅之事但收十有五夫之稅總計三千四百井之稅爲米五萬一千石爲錢一萬二千貫【會編】

司南州寶冶之饒佐縣官圜府之用宣勞於外興利在公【葛源制】

請自今以後朝廷酌爲中制定爲市馬之價公私交易皆不許過二十緡違者馬與價俱入官牙行之人坐以違制罪說者若謂大屨小屨同價孰肯爲其大者臣竊謂馬之良乃天所生人力不與焉官府旣爲定價則民間有馬者不過求多直而皆市之官矣若夫馬之倒死不責之償則彼蔑視其馬而死者愈多若責之償則士卒貧窘何繇得錢臣愚以爲待其死而責其償不若先其生而爲之備【會編】

商英爲政持平攺京所鑄當十大錢爲當三以平貨泉復轉般倉以罷直達行鹽鈔法以通商旅蠲橫斂以寛民力勸帝節華侈息土木抑僥幸帝頗憚之【會編】

故相晉國公王鐸爲丞郞時李駢判度支每年江淮運米至京水陸腳錢斗計七百京國米價每斗四十議欲令江淮不運米但每斗納錢七百鐸曰非計也若於京國糴米必耗京國之食若運米闗中自江淮至京兼濟無限貧民也時糴米之制業已行竟無敢沮其議者都下官糴米果大貴未經旬而度支請罷於是乃服鐸之察事矣鐸卒以此大用【聞奇錄】

劉允章爲國子祭酒建言羣臣輸光學錢修治庠序宰相五萬節度使四萬刺史一萬詔可之【山堂肆考】

唐僖宗乾符中崔安潛爲西川節度使到官不詰盜乃出庫錢千五百緡分置三市榜其上曰能吿捕一盜賞錢五百緡同侶告捕釋其罪賞同凡人未幾有捕盜至者盜謂之曰汝與我同爲盜十七年贓皆平分汝安能捕我我與汝同死耳安潛曰汝旣知吾有榜何不捕彼以來則彼應死汝受賞矣旣爲彼所先死復何辭立命給吿者錢斬盜於市於是諸盜益相疑無地容足散逃他境【同上】

諭汝礪以元丰間知閬中縣時靑苗法行提舉司斂還錢取粟會支軍糧督趣甚急汝礪以其錢糴糧易鈔而中竟不煩民云【四川名勝志】

凡發府兵皆下符契州刺史與折衝勘契乃發若全府發則折衝都尉以下皆行不盡則果毅行少則別將行當給馬者官予其直市之毎疋予錢二萬五千刺史折衝果毅歲閱不任戰事者鬻之以其錢更市不足則一府共足之【唐兵制】

然州有或衝或僻民之勞逸不均請立爲畫一之法亦據此冊通以一布政司之民丁計算不分有無役占但見一丁出錢一文或二三文多不過五文通收在官隨其縣分劇易道路逺近定爲雇錢則例衝要縣分所收之錢畱縣應用有所不足申文闗領其迂僻去處量畱足用之外具數報官年終類送上司以憑均敷其兩京之間運河之例州縣人民尢爲勞苦若本司不足或通行他司有所餘者用以補之

初錢引兩料同行才二百五十萬有奇至是添引至四千一百九十餘萬人亦不厭其多價亦不削宣司獲僞引三十萬盜五十人張浚欲從有司議當以死趙開白浚曰相君誤矣使引僞加宣撫使印其上卽爲眞黥其徒使治幣是相君一日獲三十萬之錢而起五十人之死也浚稱善【趙開傳】

臣竊見前日山外之戰諸將多亡歿所部兵眾故不可一槪問罪今不立法制則各務生全豈復以主將亡歿爲意若人數不多則軍法可必行請陜西河東諸路部管許置親兵百五十人鈐轄百人招討都監等七十人月加給錢二百其出師臨敵主將亡歿者並斬【韓琦請置親兵右編】

陸贄曰今淮南諸州米每斗當錢一百五十文從淮南轉運至東渭橋每斗船腳又約錢二百文計運米一斗總當錢三百五十文其米旣糙且陳尢爲京邑所賤今據市司月估每斗只糶得錢三十七文而已耗其九而存其一餒彼人而傷此農制事若斯可謂深失矣【右編】

汲黯隱於田園居數年會更五銖錢民多盜鑄錢楚地尢甚上以爲淮陽楚地之郊乃召拜黯爲淮陽太守【左編】

創守

裴明禮河東人善於理生収人間所棄物積而鬻之以此家產巨萬又於金光門外市不毛地多瓦礫非善價者乃於地際豎標懸以筐中者輒酬以錢十百僅一二中未洽浹地中瓦礫盡矣乃舎諸牧羊者糞旣積預聚雜果核具犁牛以耕之歲餘滋茂連車而鬻所收復致巨萬乃繕甲第周院置蜂房以營蜜廣裁蜀葵雜花果蜂采花逸而蜜丰矣營生之妙觸類多奇不可勝數貞觀中累遷太常卿【禦史臺記】

扶風竇乂年十三諸姑累朝國戚其伯工部尙書於嘉會坊有廟院張敬立任安州歸安州土出絲履敬立賫十數輛散諸甥侄咸競取之乂獨不取俄而所剩之一輛又稍大乂再拜而受遂於市鬻之得錢半斤宻貯之潛於鍜鑪作二枝小鍤利其刃五月初長安盛飛楡筴乂掃聚得斛餘遂往詣伯所借廟院習業伯父從之乂夜則潛寄褒義寺法安上人院止晝則往廟中以二挿開隙地廣五寸深五寸共四十五條皆長二十餘步汲水漬之布楡筴於其中尋遇夏雨盡皆滋長比及秋森然已及尺餘千萬餘株矣及明年已長三尺餘乂遂持斧伐其駢者相去過三寸又選其條枝稠直者悉畱之所砍下者作圍束之得百餘束遇秋陰霖每束鬻值十餘錢又明年汲水於舊楡溝中至秋楡已有大者如雞卵更選其稠直者以斧去之又得二百餘束此時鬻利數倍矣後五年遂取大者作屋椽僅千餘莖鬻之得三四萬餘錢其端大之材在廟者不啻千餘皆堪作車乘之用此時生涯已有百餘遂買蜀靑麻布顧人作小袋子又買內鄕新麻鞋數百輛不離廟中長安諸坊小兒及金吾家小兒等日給餅三枚錢十五文付與袋子一口至冬拾槐子寔其內納焉月餘槐子已積兩車矣又令小兒拾破麻鞋每三輛以新麻鞋一輛換之逺近知之送破麻鞋者雲集數日獲千餘輛然後鬻楡材中車輪者此時又得百餘千雇日傭人於宗賢西門水澗洗其破麻鞋曝漧貯廟院中又坊門外買諸堆棄碎瓦子令工人於流水澗洗其泥滓車載積於廟中然後置石觜碓五具剉碓三具西市買油靛數石雇庖人執爨廣召日傭人令剉其破麻鞋粉其碎瓦以疎布篩之合槐子油靛今役人夜日加功爛搗從臼中熟出命工人並手團握例長三尺已下圓得三寸垜之得萬餘條號爲法燭建中初六月京城大雨巷無車輪乂乃取此法燭鬻之每條百文將燃炊爨與薪功倍又獲無窮之利先是西市稱行之南有十餘畆■﹝土幻﹞下潛污之地目曰小海池爲旗亭之內眾穢所聚乂遂求買之其主不測乂酬錢三萬旣獲之於其中立標懸幡子遶池設六七鋪制造煎餅及團子召小兒擲瓦礫擊其幡標中者以煎餅團子啖不逾月兩街小兒競往所擲瓦已滿池矣遂經度造店二十間當其要害日獲利數千店今存焉號爲竇家店【幹■﹝月巽﹞子】

魏徵元孫稠貧甚以故第質錢於人平盧節度使李師道請以財贖出之白居易奏言事闗激勸宜出朝廷師道何人敢掠斯美望敕有司以官錢贖還之上乃出內庫二千緡贖以賜稠仍禁質賣【會編】

韓國夫人鄭歐陽文忠公修母也爲贈崇國公妻崇公舉進士歷泗綿二州推官卒生修甫四歲貧自力於衣食用朂修於學授之書嘗大雪夜以荻撥地鑪寒灰畫字敎之書居易泣告修曰而父爲吏廉而好施與俸入𨿽薄嘗不使有餘曰母以是爲我累故其亡也無一錢之積一壠之植以庇而爲生吾何恃而能守耶【左編】

神宗臨禦之初詔立歲輸內藏錢帛之額視慶曆上供爲數嘗謂輔臣曰太宗時內藏財庫每千計用一牙錢記之凡名物不同所用錢色亦異他人莫能曉匣而置之禦閣以參驗帳籍中定數晚年出其錢示眞宗曰善保此足矣【同上】

獻納

唐主奉表稱唐國主請獻江北四州歲輸貢物數十萬於是江北悉平得州十四縣六十世宗賜唐主書諭以今當罷兵不必傳位賜錢弘俶髙保融犒軍帛有差唐主獻銀絹錢茶谷共百萬以犒軍【會編】

陳少遊將兵討李希烈屯盱眙聞朱泚作亂歸廣陵修塹壘繕甲兵韓滉閉闗梁禁馬牛出境築石頭城穿井近百所繕館第數十修塢壁起建業抵京峴樓堞相屬以備車駕渡江且自固也鹽鐵使包佶有錢帛八百萬將輸京師少遊悉奪之時南方藩鎭閉境自守惟曹王臯數遣使間道貢獻

國朝會要曰大中祥符九年十一月大食國以金錢銀錢各千文入貢

因墀國在西域之北晉武帝時獻玉錢千緡其形如環環重十兩上有天壽永吉之字【拾遺記】

北齊文宣帝天保元年正月卽位十月廣宗郡獻瑞錢文曰歸於聖帝【三國典略】

張臺曰大中十有一年河西節度使張議譚進玉錢一枚時不宣下其文字輕重世莫得而聞也【舊譜】

唐大歷中上生日諸道節度使獻金帛器服珍玩駿馬爲壽共直緡錢二十四萬常衮上言節度使非能男耕女織必取之於人斂怨求媚不可長也請卻之上不聽【同上】

王曦以同平章余廷英爲泉州刺史廷英掠人女子事覺曦以屬吏廷英獻買宴錢萬緡曦悅明日召見謂曰宴已買矣皇后貢物安在廷英復獻錢於李后後乃遣歸泉州自是諸州皆別貢後物未幾復召廷英爲相【宋史】

蔡京當國始求羨財以供侈費於是以其姻家胡師文爲發運使以糴本數百萬緡充貢入爲戶部侍郞自是繼者效尢時有進獻而本錢竭矣本竭則不能增糴儲積空而輸般之法壞矣【同上】

梁子美初爲河北轉運使傾漕計以奉上至損緡錢三百萬市北珠以進繇是諸路漕臣效尢爭進羨余矣北珠出於女眞子美市於遼遼嗜其利虐女眞捕海東靑以求珠女眞深怨之而子美用是顯

令狐楚爲山陵使不給工人傭直收其錢十五萬爲羨余以獻怨訴盈路故罷之【通監】

韓滉封鄭國二年更封晉是歲入朝獻羨錢五百餘萬緡詔加度支諸道轉運鹽鐵等使【彚苑】

廢王悰卽位以黃金一鎰命近侍逺文昌鑄爲臣錢文昌意有所求讖且懼不就乃宿謀於匠者別鑄一以爲備翌日以所授鑄之廢王臨視果不就因潛以宿鑄者獻之【吳越備史】

左右軍中尉各獻錢萬緡自淮西用兵以來度支鹽鐵使及四方爭進奉謂之助軍賊平又進賀禮助賞上加號又進賀禮【會編】

唐憲宗元和中宣武節度使韓弘入朝上待之甚厚弘獻馬三千絹五千雜繒三萬金銀器一千而汴之庫廐尙有錢百餘萬緡絹百餘萬匹馬七千匹糧三百萬斛【山堂肆考】

宋太宗朝賈黃中知升州一日按行府庫見扃鑰甚嚴發之得寶貨數千櫝皆李氏宮闈之物不隸於籍黃中悉表上之太宗嘆曰府庫之物有籍貪黷者尙冒禁取之況此亡國之餘物乎賜錢二百萬以旌其潔升州卽今江寧縣【同上】

以兵部侍郞進同平章事交廣邕南兵舊取嶺北五道米往餉之船多敗沒畋請以嶺南鹽鐡委廣州節度使韋荷歲煮海取鹽直四十萬緡市虔吉米以贍安南罷荊洪等漕役軍食遂饒後以王師甫爲嶺南供軍副使師甫請兼總兵而歲加獻錢二十萬緡畋曰荷且有功而師甫以利啖朝廷謀奪其兵不可罷之【鄭畋傳】

初興元後國用大屈封物皆三損二舊制堂封歲三千六百縑後才千二百至是帝使還舊封於是李晟馬燧渾瑊各食寔封悉讓送李泌泌不納時方鎭私獻於帝歳凡五十萬緡其後稍損至三十萬帝以用度乏問泌泌請天下供錢歲百萬給宮中勸不受私獻

便宜

晉公爲三司使眞宗問曰朕東封糧艸得備否晉公曰有備眞宗又曰如何是備晉公曰隨駕兵士大約不過十萬人每日請口食米二升半一日只給支米二千五百石或遇駐蹕處所不過三日只支得米七千五百石何處州縣無七千五百石斛斗又問只與二升半米亦須與他些麫食曰臣欲省司行文告示沿路所經州軍必恐有公用錢州軍及應文武臣僚州縣官僧道百姓有進蒸餬者仰先具州縣官位姓名蒸餬數目申來待憑進呈破系省錢支與一倍價錢回賜仍大駕往東封日進蒸餬回日並許進酒肉又問曰或遇泥雨非次支賜鞋轎錢動要五七萬貫如何有備晉公曰臣亦已有擘畫伏緣隨駕兵士各是披帶稍重到處若遇有支賜錢物如何將行臣欲先令殿前指揮使曹璨問當六軍或遇路中有非次支賜置隨駕便錢一司仍各與頭子支便於兵士住營處或指定州軍便支與各人骨肉請領一則便於兵士請領二則兵士隨駕骨肉在營得便到支錢物因玆甚安人心尋曹璨問諸六軍皆曰隨駕請得何用兼難以將行若聖恩如此皆感戴官家眞宗聞甚喜【丁晉公偶談】

先是弘羊爲治粟都尉領大農盡乾天下鹽鐵乃置大農部丞數十人分主郡國令逺方各以其物如異時商賈所轉販者爲賦而相灌輸置平凖於京師都受天下委輸貴卽賣之賤卽買之欲與富商大賈無所牟大利而萬物不得騰踴至是巡狩所過賞賜用帛百餘萬匹金錢以巨萬計皆取足大農弘羊又請令吏得入粟補官及罪人贖罪民不益賦而天下用饒於是賜弘羊爵左庶長【通鑑】

劉士寧淫亂殘忍軍中苦之兵馬使李萬榮得眾心會士寧出畋數日不返萬榮召親兵詐之曰敕徵大夫入朝以吾掌畱務汝輩人賜錢三十緡眾皆聽命

辛讜復自泗州引驍勇四百人迎糧於揚潤賊夾岸攻之轉戰百里乃得出至廣陵舟載鹽米二萬石錢萬三千緡還【會編】

楚鑄鉛鐵錢楚王殷不徵商旅繇是四方商旅輻輳湖南地多鉛鐵殷用髙郁策鑄鉛鐵錢商旅出境無所用之皆易他貨而去故能以境內所餘之物易天下百貨國以富饒湖南民不事桑蠶郁命民輸稅者皆以帛代錢未幾民間機杼大盛丘氏浚曰以鉛爲錢始見於此【同上】

置行臺尙書省於汴以張孝純權行臺左丞相呼沙呼爲汴京畱守李儔副之諸軍悉令歸農聽宮人出嫁得金一百二十餘萬兩銀一千六百餘萬兩米九十餘萬石絹二百七十萬匹錢九千八百七十餘萬緡【宋史】

李從珂之發鳳翔許軍士以入洛人百緡旣至閱寔府庫金帛不過三萬匹而賞軍之費計用五十萬緡唐主怒三司使王玫請率京城民財以足之日僅得數萬緡唐主謂執政曰軍不可不賞人不可不卹今將柰何執政乃據屋爲率無問士庶自居及僦者預借五月僦直從之【會編】

唐賜將士緡錢有差有司百方斂民財僅得六萬唐主怒下軍巡使獄晝夜督責囚系滿獄貧者至自經赴井而軍士遊市肆皆有驕色市人聚詬之曰汝曹爲主力戰立功良苦反使我輩鞭胸杖背出財爲賞汝曹猶揚揚自得不愧天地乎是時竭左藏舊物及諸道貢獻乃至太后太妃器服簮珥皆出之才及二十萬緡唐主患之謂學士李專美曰卿名有才不能爲我謀此專美謝曰臣駑劣陛下擢任過分然賞軍不給非臣之責也竊思自長興之季賞賚亟行卒以是驕繼以山陵及出師帑藏遂涸𨿽有無窮之財終不能滿驕卒之心故陛下拱手於危困之中而得天下夫國之存亡不專系於厚賞亦在修法度立紀綱陛下茍不攺覆轍臣恐徒困百姓存亡未可知也今財力盡於此矣宜據所有均給之何必踐初言乎唐主以爲然詔禁軍在鳳翔歸命者賜錢七十緡至二十緡在京者各十緡軍士無厭猶怨望爲謠言曰除去菩薩扶立生鐵以閔帝仁弱唐主剛嚴有悔心故也【通鑑】

侯叔獻爲泛縣有逃田及戶絕沒官田最多𨿽累經簡估或云定價不均內有一李誠莊方圓十里河貫其中尢爲膏腴府佃戶百家歲納租課亦皆奧族矣前已估及一萬五千貫未有人承買者賈魏公當國欲添爲二萬貫賣之遂命陳道古銜命計會本縣令佐視田美惡而增損其價道古至泛閱視諸田而議增李田之直叔獻曰李田本以價髙故無人承買今又增五千貫何也堅持不可道古雅知叔獻不可欺因以其事語之叔獻嘆曰郞中知此繇本末乎李誠者太祖時爲邑酒務專知官以汴水溢不能救護官物遂估所傷物直計五千貫勒誠償之是時朝廷出度支使錢俵民間預買箭桿鵰翎弓弩之材未幾李重進叛王師徵淮南而預買翎桿未集太祖大怒應欠負官錢者田產並令籍沒誠非預買之人而當時官吏畏懼不敢開折故此田亦在籍沒今誠有子孫見居邑中相國縱未能卹其無辜而以田給之莫若損五千貫俾誠孫買之爲便道古大驚曰始寔不知但受命而來審如是君言爲當而吾亦有以報相國矣卽損五千貫而去叔獻乃召誠孫俾買其田孫曰寔荷公惠柰甚貧何叔獻曰吾有策矣卽召見佃百戶諭之曰汝輩本皆下戶因佃李莊之利今皆建大第髙廩更爲豪民今李孫欲買田而患無力若使他買之必遣汝輩矣汝輩必毀宅撤廩離業而去不免流離失職何若醵錢借與誠孫俾得此田而汝輩嘗爲佃戶不失居業而兩獲所利耶皆拜曰願如公言繇是誠孫卒得此田矣【東軒筆談】

五代以前兵寓於農素習戰鬥一呼卽集宋朝兵費最多兵力最弱皆緣官自養兵紹熈中張魏公在川陜奏以王庶帥興元制置利夔二路軍士於興洋金蓬開達諸州令縣選彊壯兩丁取一五丁取二戶與免物力錢二百五十千五十人爲一隊長以知縣爲軍正尉爲軍副月閱於縣春秋閱於郡不半月有兵二十萬【鶴材玉露】

賜內府錢百萬緡給空名告身千餘道以京西卒三千自衛將佐官屬許自辟置一切以便宜從事【宋史】

蔡忠惠剏洛陽橋橫亙江中撰時暌日畫基所向鍥趾所立皆豫移檄江神得其吉告之至鑿石代木激浪以漲舟懸機以弦繂每有危險神則來相趾石所累■﹝虫勵﹞輒封之至今泉州人能言而公自作橋記直言丈尺費金錢成數與年月時日首尾不及百字噫若在今日不知許多誇張並及神異夢寐也【湧幢小品】

鍾離意爲司徒侯霸府議曹掾詔送三百人到河北遇雪到弘農意輒使屬縣令出錢與徒作襦袴光武謂侯霸曰君所使吏仁恕用心乎【後漢書】

宋範旻爲淮南轉運使太祖嘗謂之曰朕知卿貧凡所須並借用官錢悉以便宜行事不必一一中覆也每歲運米百餘萬石以給京師時論許其有心計【山堂肆考】

葵確論括首鼠乖剌陰害司農法出知靑州未行攺延州至鎭悉以別賜錢爲酒命廛市良家子馳射角勝有軼羣之能者自起酌酒以勞之邊人驩激執弓傅矢惟恐不得進越歲得徹札超乘者千餘皆補中軍義從威聲雄他府以副總管種諤西討拔銀宥功加龍圖閣學士朝廷出宿衛之師來戍賞賚至再而不及鎭兵括以爲衛兵𨿽重而無歲不戰者鎭兵也今不均若是且召亂乃藏敕書矯制賜緡錢數萬驛聞詔報之曰此右府頒行之失非卿察事機必擾軍政自是事不暇請者皆得專之【左編】

錢通卷十二

●欽定四庫全書

錢通卷十三

﹝明﹞胡我琨撰

○六之行

振損益之良鑄上與下皆乘其位而奠其行以好行之王行曰鍚國行曰濟民行曰義事行曰捐西方之聖以待行施曰檀惟行無常輕重眂焉出其愽濟善經而贊之以善恫行之枋也故行曰六

錫賚

宋神宗賜王襄敏幼子壓驚金犀錢果貞元四年九月二日勑今方隅無事蒸庶小康其正月晦日三月三日九月九日宜任文武百僚選勝地追賞爲樂仍各賜錢以充宴會五車韻瑞【舊唐書】

咸通九年同昌公主下降賜錢五百貫仍罄內庫寶貨以寔其宅更賜金麥銀粟數斛堂設連珠之帳幘珍珠以成也卻寒之簾類玳瑁斑有紫色云寒鳥骨所爲也則末知何出【杜陽雜編】

山濤爲吏部郞文帝與書曰足下蒞事明雅邁時念多所乏今致錢二十萬絲百斤谷二百斛【晉書】

賀循字彥先元帝以循爲太常而散騎常侍如故循以元卿舊不加官惟拜太常而已中宗踐阼下令曰循冰淸玉潔行爲俗表加以位處上卿居身服物蓋身而已屋裁庇風雨孤常造其廬特以爲賜以六尺牀席褥並錢二十萬以表至徳【中興書】

郭況光武郭皇后弟也遷大鴻臚帝數幸其第會公卿諸侯親家飲燕賞賜金錢縑帛丰盛莫比京師號況家爲金穴【後後紀】

賜宰相李愚絹百疋錢百緡鋪陳物一十三件時愚病上令中使宣問愚所居寢室蕭然四壁臥敝氈而已中使具言其事上曰嘻宰相月俸錢幾何而委頓如此故有是賜【後唐史】

黃香爲郞召詣安福殿賜錢三萬黃白葛各一端【東觀漢記】

宋南譙王劉義宣鎭荊州府吏蔡鐵善卜宣射得一白鼠置函中乃召鐵使卜之鐵兆成笑曰兌色之鼠背明戶彎弧射之絕左股鼠孕三雄兩雌若不見信剖腹而立知公乃使剖鼠腹皆如鐵言卽賜錢一萬【述異記】

通鑑曰貳師所過小國聞宛破皆使其子弟從入貢獻因爲質焉軍還封廣利等二人爲侯爲九卿者三人二千石百餘人奮行者官過其望以謫過行皆黜其勞士卒賜直四萬錢【會編漢武帝】

蘇武還旣至京師詔武奉一太牢謁武帝園廟拜爲典屬國秩中二千石賜錢三百萬公田二頃宅一區【通鑑】

韓歆好直言無隱帝每不能容歆於上前證歲將饑凶指天畫地言甚剛切故坐免歸田裏帝猶不釋復遣使宣詔責之歆及子嬰皆自殺歆素有重名死非其罪眾多不厭帝乃追賜錢谷以成禮塟之【會編】

明徳皇后帝旣爲太后所養專以馬氏爲外家故賈貴人不登極位親族無受寵榮者及太后崩但加貴人黃赤綬安車一駟宮人二百雜帛黃金錢二千萬而已【同上】

詔以楊震二子爲郞贈錢百萬以禮攺塟塟日有大鳥髙丈餘集震喪前郡以狀上帝感震忠直詔復以中牢具祠之【通鑑】

王弘明敏有思致而輕率褊隘好折辱人𨿽貴顯不營財利及卒家無餘業宋主聞之特賜錢百萬米千斛【會編】

蕭衍納東昏余妃頗妨政事範云爲言未從云與王茂同入見云曰昔沛公入闗婦女無所幸此範增惡其志大也今公始定建康海內相望風聲柰何襲亂亡之迹以女徳爲累乎茂起拜曰云言是也公必以天下爲念不宜畱此衍黙然云卽請余氏以賚茂衍許之賜云茂錢各百萬【會編】

記室參軍封裕諫罷苑囿以給新民皝乃下令悉從其言仍賜裕錢五萬宣示內外欲陳過失者勿有所諱

唐初令百官於春月旬休選勝行樂自宰相至員外郞凡十二筵各賜錢五千緡或禦花蕚樓邀其歸騎畱飲疊使起舞盡而去

楊行宻大會諸將謂副使李承嗣曰始吾欲先趣壽州副使云不如先向淸口師古敗從周自走今果如所料賞之錢萬緡

翰林學士李昉知貢舉有進士徐士廉訴昉用情取捨帝乃擇終場下第並已舉者親禦講武殿給紙筆別試得進士諸科百二十五人皆賜及第且賜錢二十萬以張宴會責昉爲太常少卿殿試遂爲永制帝謂近臣曰昔科名多爲勢家所取朕親臨試盡革其獘矣

曹彬歸自江南舟中惟圖籍衣衾而已合門進榜子云奉敕差往江南勾當公事回時人嘉其不伐及還帝謂曰本授卿使相然劉繼恩未下姑少待之乃賜彬錢五十萬彬退曰人生何必使相好官不過多得錢耳【俱同上】

時盧多遜專政羣臣章奏必先白多遜然後敢通又必於閣門署狀云不敢妄陳利便希望恩榮田錫遺書多遜乞免署狀多遜不悅出錫爲河北南路轉運副使錫因入辭直進封事言朝廷大體者四帝覽疏優詔褒答賜錢五十萬或謂今宜少晦以逺讒忌錫曰事君之誠惟恐不竭矧天植其性豈以一賞可奪邪【通鑑】

咸平四年張齊賢言種放隱居三十年孝行純至可勵風俗簡朴退靜無謝古人帝遣召之放不起齊賢復以爲言詔褒美復召之乃詣京師對於崇政殿卽日授左司諫直昭文館放固譲不許賜緋衣銀魚尾帶象簡昭慶坊第宅一區加帷帳什物銀器五百兩錢三十萬賜詩寵之時召對焉【會編】

帝幸曲阜縣謁孔子廟酌獻再拜幸叔梁紇堂近臣分奠七十二弟子遂幸孔林加謚孔子曰玄聖文宣王祭以太牢賜錢三十萬帛三百匹追封父叔梁紇齊國公母顏氏魯國太夫人妻開官氏鄆國夫人四十六世孫聖佑奉禮郞主祀事又追謚齊太公望爲昭烈武成王立廟於靑州追謚周文公旦爲文憲王立廟於曲阜【同上】

呂端諸子多不同處舊第以質於人帝聞之出內庫錢贖還之令其聚居端長子蕃言負人息錢甚多帝別賜內庫金帛俾償之蕃弟荀與西京差遣仍令內侍省置簿爲掌僦課給其家詔樞察院察其妄費王旦曰陛下推恩舊臣終始委曲至矣【通鑑】

皇子受益後宮李氏所生也初皇子生適知開封府周起方奏事帝喜賜金錢【會編】

帝出見衛士有敝衣者駐馬問之對曰戍守邊鎭餘十五年以故貧耳帝曰此輩久勞於外畱守未嘗以聞非朕親見何繇知之自今有類此者必言於朕因命賜之錢帛【宋史】

宰執每歲有內侍省例賜新火冰之類將命者曰快行家皆以私錢一千贈之元丰元年除日神宗禁中忽得吳道子畫鐘馗像因使鏤板賜二府吳衝卿時爲相欲贈以常例王禹玉曰上前未有特賜此出異恩當稍增之乃贈五千其後禦藥院遂爲故事明年除日復賜衝卿例復授五千衝卿因戲同列曰一馗足矣眾皆大笑宣和間一二大臣恩幸旣殊將命之人有飲食果寔而得五十千者日或至一再賜也【石林燕語】

狄武襄旣平嶺南仁宗欲以爲樞宻使平章事龎莊敏公曰太祖遣曹彬平江南止賜錢二十萬其重愼名器如此今靑功不及彬若用爲平章事富貴已極後安肯爲陛下用力使後有冦盜靑更立功陛下以何官賞之乃以靑爲護國軍節度諸子皆優官厚賜金帛【澠水燕談錄】

張伯玉皇佑間爲侍禦史時陳恭公當國伯玉首言天下未治未得眞相故也繇是忤恭公仁宗時眷恭公厚不得已出伯玉知太平州然亦惜其去宻使小黃門諭旨勞之曰聞卿貧無慮朕當爲卿治裝翼日中旨三司賜錢五萬恭公猶執以爲無例上曰吾業已許之矣卒賜之祖宗愛惜財用如此又見所以奬勵言官之意也【石林燕語】

郭子儀與李光弼齊名而得人心過之其歲入官俸無慮二十四萬緡宅居親仁裏四分之一中通永巷家人三千出入不知其前後賜良田美器及名園甲館不勝紀【唐書列傳】

前世錢未有艸書者淳化中太宗皇帝始以宸翰爲之旣成以賜近臣崇寧大觀禦書錢蓋襲故事也王元之責商於有詩云謫官無俸突無煙惟擁琴書盡日眠還有一般勝趙壹囊中猶貯禦書錢【侯鯖錄】

熙寧五年詔賜新及第進士錢三千緡諸科七百緡爲期集費進士諸科舊用甲次髙下率錢貧者或稱貸於人過於浮費至是始賜之後以爲例【淸波雜誌】

蒙古主大會諸王於烏爾伯格圗始定歲錫錢幣之數【元史】

詔諸路出師以禦蒙古大出內府銀幣犒師前後出緡錢七千七百萬銀帛各一百六萬兩匹【宋史】

明帝館陶公主爲子求郞不許而賜錢百萬

張武爲郞中令受金錢覺文帝更發金錢賜之以愧其心

田弘正字安道遣裴度宣慰賜其軍錢百五十萬緡弘正奉表陳謝且賜今名

國朝太祖開寶元年召隨州畱守王全斌授武寧軍節度初全斌以伐蜀私取財物貶秩至是太祖謂之曰朕以金陵未下常慮平吳諸將恣行貪暴今江南旣平還卿旄鉞又別出器幣緡錢數萬賜之【寶訓】

宋瀛國公徳佑二年正月寶應縣民折薪中有天太下趙四字獻之制置使李廷芝賞之以錢五千

初樞宻請建武學於武成王廟從之遂賜食本錢萬緡【宋史】

淳化元年令刑部定置詳覆官六員專閱天下所上案牘勿復公遣鞫獄吏置禦史臺推勘官二十人並以京朝官充若諸州有大獄則乘傳就鞫獄辭日上必臨遣諭旨曰無滋蔓無畱滯或賜以裝錢還必召見問以所推事狀著爲定令

時楚王鎔幼沖而燕軍冦北鄙方選將間有勇士陳立劉幹自投軍門願以五百人嘗冦必面縳戎首王壯而許之翌日二夫率師而出夜擊燕壘燕人駭走大振捷音立死於斗幹獨凱唱而還王悅賜上廐馬數匹金帛稱是俄爲閹人所譛曰此皆陳立之功非劉幹之效王母何夫人不聽卽賜錦衣銀帶加錢二十萬擢爲中堅尉【耳目記】

曹彬平江南太祖謂之曰朕欲以卿爲使相然今敵尙多卿爲使相安肯復爲朕盡死力耶賜錢二十萬緡而已【自警編戊】

玄宗夢入井有一兵士著緋褌背負而出明日搜訪見一掌闗著緋褌便引見上問汝昨夜作何夢對曰從井中背負日出登天上覩其形貌與夢相似乃問汝欲官乎答曰臣不解作官宦家貧遂賜錢五百千【定命錄】

唐屈突通爲兵部尙書從秦王平薛仁杲時賊珍寶山積諸將爭取之通獨無所取帝聞之曰淸以奉國名定不虛特賚金錢六百兩彩十段【山堂肆考】

燕語唐致仕官非有特敕例不給俸宋初循用唐制至眞宗始於致仕官特給一半料錢蓋以示優賢養老之意當時詔曰始呈材而盡力終吿老而乞骸賢哉𨿽嘆於東門邈矣遂辭於北闕用尊耆徳特示殊恩【同上】

建章宮後合重櫟中有物出焉其狀似麋帝往臨視問羣臣莫有知者詔東方朔視之朔曰臣知之願賜美酒梁飯大飡臣臣乃言詔曰可已飡又曰某所有公田魚池蒲葦數項陛下以賜臣臣朔乃言詔曰可於是言曰所謂騶牙者也逺方當來歸義而騶牙先見其齒先後若一齊等無牙故謂之騶牙其後一歲所匈奴渾邪王果將十萬眾來降漢乃復賜朔錢財甚多

董宣知雒陽至格殺主家僮光武召宣令拜謝宣不從令人按頸赤不倒賜錢三十萬呼爲彊項令

古時將相大臣祿賜甚厚與今時相去遼絕如漢時將相封矦皆有國土而人主賜予動至千萬卽如賜黃金百斤將相之常也以百斤計之爲黃金千六百兩直白金數千矣如唐時宰相食料一月三千緡一緡爲千錢當直三千金矣古之上將三公其富與今親王等視一品秩祿何啻十百亦其時物力充溢公私給足所以與今不同也【筆麈】

漢臣賞賜如官儀所載臘賜大將軍三公各錢二十萬特進矦十五萬卿十萬校尉五萬尙書三萬侍中大夫各一萬虎賁羽林郞二人共三千千石六百石各一千此舊制也章帝寛仁賞賜羣臣過於制度則又不止於此矣

長慶元年王承元移鎭以錢百萬緡賞鎭州將士劉總辭鎭以錢百萬緡賞幽州將士百萬緡當爲銀百萬兩也唐之濫費亦太甚矣然使在今日以二鎭費二百萬金安所措給第以前攺月俸準之當是十萬

耳唐自中葉以後軍士驕橫賞賚無紀穆宗卽位神策軍士人賜錢五十千敬宗卽位力不能繼神策軍士人賜絹十疋錢十千畿內軍士又減五千李逢吉之策也稍能裁時人善之然較之往代已爲濫矣宋時每遇南郊慶禮大賚六軍至以費用浩煩久虛大禮此亦五代積習所致也【俱同上】

縣東南六十里有吳呂岱墓按傳岱海陵人仕吳爲交州刺史降髙源郁林桂陽諸賊封都鄕侯在任歷年不餉家妻子困乏吳主聞之譲羣臣曰呂岱出身萬里爲國勤事家門內困而孤不早知其責安在於是加賜錢米布絹【揚州府誌勝】

髙智慧等作亂江南以行軍總管從楊素擊之萬歲率眾二千自東陽別道而進踰嶺越海攻陷溪洞不可勝數前後七百餘戰轉鬥千餘里寂無聲聞者十旬萬歲以水陸阻絕信使不通乃置書竹筒中浮之於水汲者得之以言於素素大悅上其事髙祖嗟嘆賜其家錢十萬還拜左領軍將軍【百將兵法列傳】

初罕開豪靡當兒使弟雕庫來告都尉曰先零欲反後數日果反雕庫種人頗在先零中都尉卽畱雕庫爲質趙充國以爲亡罪乃遣歸吿種豪大兵誅有罪者明白自別母取並滅天子吿諸羌人犯法者能相捕斬除罪斬大豪有罪者一人賜錢四十萬中豪十五萬下豪二萬大男三千女子及老小千錢又以其所捕妻子財物盡與之充國計欲以威信招降罕開及刼略者解散虜謀微極乃擊之【同上】

始交趾願出兵助討智髙余靖言其可信具萬人糧於邕欽待之詔以緡錢三萬賜交趾爲兵費許賊平厚賞之【同上】

謝玄與琰伊等以精鋭八千渉渡淝水石軍拒張蠔小退玄琰仍進決戰淝水南堅中流矢臨陣斬融堅眾奔潰自相蹈籍投水死者不可勝計淝水爲之不流餘眾棄甲宵遁聞風聲鶴唳皆以爲王師已至艸行露宿重以饑凍死者十七八詔遣殿中將軍慰勞進號前將軍賜錢百萬彩千疋【同上】

顯宗始立爲皇太子選求明經乃擢桓榮弟子豫章何湯爲虎賁中郞將以尙書授太子世祖從容問湯本師爲誰湯對曰事沛國桓榮帝卽召榮令說尙書甚善之拜爲議郎賜錢十萬

廣平巨鹿樂成王車騎朴素無金銀之飾帝以白太后太后卽賜錢各五百萬於是內外從化被服如一元和三年賜策罷以二千石奉終其身加賜錢五十萬公宅一區後數年卒時年八十餘詔賜祕器衣衾錢布【第五倫傳】

帝旣受符命大建玉淸昭應宮羣下莫敢言者曾陳五害以諫舊用郞中官判大理寺帝欲重之特命曾且謂曾曰獄重典也今以屈卿曾頓首謝仍賜錢三十萬

翰林學士趙槪等十餘人言復經爲人師不宣使佐州縣畱爲直講稍選殿中丞卒賜錢十萬【孫復傳】

蔡彤在遼東幾三十年衣無兼副顯宗旣嘉其功又美彤淸約拜日賜錢百萬馬三匹衣被刀劍下至居室什物大小無不悉備【左編】

宋嘉泰元年金泰和元年春二月臨安大火四日乃滅焚燒民居五萬二千餘家自渡江以來都城大災未有如是歲者帝下詔罪已避殿減膳出內府錢十六萬米六萬餘斛分賜被火之家【宋史】

賈復與五校戰於眞定大破之復創甚光武大驚曰今方隅尙有未服者汝爲使相品位極矣肯復力戰耶且徐徐更爲我取太原因賜錢五十萬【大學衍義補】

幹徳五年王全斌等平蜀還有罪責降全斌爲崇義畱後開寶末車駕幸洛陽郊祀召全斌侍祠以爲武寧軍節度謂之曰朕以江左未平慮徵南諸將不遵紀律故抑卿數年爲朕立法今已克金陵還卿節鉞仍賜銀器萬兩帛萬匹錢千萬【同上】

韋臯治蜀二十一年數出師凡破吐蕃四十八萬禽殺節度都督城主籠官千五百斬首五萬餘級獲牛羊二十五萬收器械六百三十萬其功烈爲西南劇善撫士卒𨿽昏嫁皆厚資之婿給錦衣女給銀塗衣賜各萬錢死喪者稱是【左編】

呂蒙正字聖功河南人太平興國二年擢進士第一通判升州陛辭有旨民事有不便者許騎置以聞賜錢二十萬【同上】

鄭衝抗表致仕晉武帝詔賜安車駟馬第一區錢百萬絹五百匹牀帷簟褥置舍人六人官騎二十人以世子徽爲散騎常侍使常優遊官省祿賜所供策命儀制一如舊典而有加焉【同上】

嘉佑中唐守趙尙寛言土曠可辟民市可招而州不可廢得漢邵信臣故陂渠遺迹而修復之假牛犁種食以誘耕者勸課勞來歲餘流民自歸及淮南湖北之民至者二千餘戶引水漑田幾數萬頃三司使包拯亦以爲言遂畱再任治平中歲滿當去英宗嘉其勤且倚以興輯特進一官賜錢二十萬復畱再任【大學衍義補】

蠲濟

三月減天下口賦錢劉氏曰自髙帝始立口賦法人六十三至昭帝減口賦錢什三於是又減民賦益輕漢世惠民之政可謂侈矣【會編】

二年春正月赦減民算三十劉氏曰自漢初始爲算賦人百二十其後又有口錢口錢嘗再減矣而算賦仍舊帝於是減其四分之一至成帝又減算四十民力益寛矣

元友直句檢諸道稅外物悉輸戶部遂爲定制歲輸百餘萬緡斛民不堪命諸道多自訴於上上意悟乃詔已在官者輸京師未入者悉以與民明年已後悉免於是東南之民復安其業

平叔又奏徵逺年逋欠江州刺史李渤上言度支徵當州貞元三年逃欠戶錢四千餘緡當州今歲旱災田損十九陛下柰何於大旱中徵三十六年前逋負詔悉免之

唐罷曲稅罷畆稅曲錢城中官造曲減舊半價鄕村聽百姓自造民甚便之

劉知逺卽位自言未忍攺晉國又惡開運之名乃更稱天福十二年詔諸道契丹括率錢帛者皆罷之晉臣爲使者令詣行在契丹所在誅之【俱同上】

帝云人知取之爲取而不知予之爲取若稍與展免俟家給人足稅斂自然易辦於是蠲廬光二州上供錢米汀漳二州稅處州三縣被水民家紬絹鄂州舊額絹各一年又蠲四川積貸常平息錢十三萬緡京西路請佃田租及州縣場務稅錢【宋史】

旺紮勒圗巴延氏至元二十八年爲右丞相革僧格獘政請自中統初積年逋負錢粟悉蠲之民賴其惠卒謚忠憲【同上】

適有富人出錢五百萬葺佛殿請於萃老萃老徐曰汝輩所以施錢者何也眾曰願得佛耳萃老曰佛殿未甚壞又無露坐者孰若與其錢爲獄囚償官遂使數百人釋枷鎖之苦其爲福豈不多乎富人不得已諾之卽日輸官囹圄遂空【厚徳錄】

趙宣孟見骫桑之下有餓人下車爲之食與錢百而遂去之

唐免三司逋負二百萬緡胡氏曰明宗不事華侈故除省耗絕進奉今又蠲逋負近二百萬緡一人寡欲受賜者不知其幾何人矣【會編】

鄭弘爲縣嗇夫民有弟斥兄錢者未還之嫂領詣弘賣中單爲叔還錢兄聞之慚遣婦賫錢還弘弘不受【會稽典錄】

郤公大聚斂有錢數千萬嘉賓意甚不同常朝旦問訊郤家法子弟不坐因倚語移時遂及財貨事郤公曰汝正當欲得吾錢耳乃開庫一日令任意用郤公始正謂損數百萬許嘉賓遂一日乞與親友周旋略盡郤公聞之驚怪不能己巳【世說新語】

淳佑七年創慈幼局應遺棄小兒民間有願収養者官爲雇貧婦就局乳視官給錢米如令

紹興十三年詔下錢塘仁和二縣踏逐近城寺院充安濟坊籍定老幼貧乏不能自存者及乞食之人每人日支米一升錢十文小兒半之

冬大寒禁中出錢十萬貫以賜貧民範公祖禹言朝廷自嘉佑已前諸路皆有廣惠倉以救卹孤貧京師有東西福田院以収養老幼廢疾至嘉佑十年增置城南北福田院共爲四院此乃古之遺法也然每院止以三百人爲額則京師之眾孤窮者不止千二百人每遇大冬盛寒然後降旨救卹則民已凍餒死損者眾矣臣以爲宜於四福院增蓋官屋以處貧民不限人數委左右廂提舉使臣預設方略救濟不必專散以錢計其存活死損以爲殿最其天下廣惠倉乞更舉行令官吏用心賑卹須要寔惠及貧民上開納焉【家傳】

唐衛次公河東人爲陜虢觀察使蠲橫租錢歲三十萬【山堂肆考】

唐王仲舒爲江西觀察使初江西榷酒禁民私釀民甚苦之仲舒奏罷酤錢九十萬【同上】

夔州推司揚旬處心正直積累陰功每效周箎行太上感應篇十種利益每冬十一月初二日爲始收六十以上十五以下乞丏貧人入本家養濟院每日給米一升錢十五文至來年十一月初三日已滿一千令其自便求趂女使長大不計身錢量給衣資聽其適人【奉行靈驗紀】

錢通卷十三

●欽定四庫全書

錢通卷十四

﹝明﹞胡我琨撰

捐輸

馮唐軍市租盡以給士卒私養錢

郭子儀自同州歸代宗詔大臣就宅作軟腳局人出三百千【大唐遺記】

鄭太穆郎中爲金州刺史致書於襄陽於司空頔曰太穆幼孤二百餘口饑凍兩京小郡俸薄尙爲衣食之憂溝壑之期斯須至矣伏惟賢公息雷霆之威垂特逹之節賜錢一千貫絹一千匹器物一千事米一千石奴婢各十人且曰分千樹一葉之影卽是濃陰減四海數滴之泉便爲膏澤於公覽書亦不嗟訝曰鄭使君所需各依來數一半以戎旅之際不全副其本望也又有崔郊秀才者寓居於漢上蘊積文藝而物產罄懸亡何與姑婢通每有阮咸之縱其婢端麗饒彼音律之能漢南之最也姑貧鬻婢於連帥連帥受之以類無雙【無雙卽薛太保愛妾至今圖書觀之】給錢四十萬寵盻彌深郊思慕不已卽彊親府署願一見焉其婢因寒食來從事冡値郊立於桞陰馬上連泣誓若山河崔生贈之以詩曰侯門一入深如海從此蕭郎是路人帥覩之令召崔生及見郊握手曰侯門一入深如海從此蕭郎是路人便是公制作耶四百千小哉何惜一書不早相示遂命婦同歸【雲溪友議】

虞詡爲僕射長安以百姓謫罰者輸贖義錢爲貧人儲曹州於令儀者市井人也長厚不忤物晚年家頗饒富一夕盜入其家諸子擒之乃鄰捨子也令儀曰爾素寡過何苦而爲盜耶曰迫於貧耳問其所欲曰得十千足以資衣食如其欲與之旣去復呼之盜大懼語之曰爾貧甚負十千以歸恐爲邏者所詰畱之至明使去盜大感愧卒爲良民【灼艾集】

薛簡肅公奎爲蜀以惠愛得名民有老嫗告其子不孝者子訴貧不能養公取俸錢與之曰用此爲生以養母子遂相慈孝【灼艾集】

聖宋掇遺徐鉉初自南唐入京市宅以居歲餘見故主貧甚鉉憐而召之曰得非售宅虧價而致是也余近撰碑獲潤筆二百千可償爾矣其主堅辭不獲亟命左右輦以付之

殷七七名天祥又名道筌嘗自稱七七俗多呼之不知何所人亦不測其年壽麵光白若四十許人到處遊行姓名不定曽於涇州賣藥時靈臺蕃漢疫癘俱甚得藥者入口卽愈皆謂之神聖得錢郤施於人周寶舊識之於長安【續仙傳】

嚴震鎭山南有一人乞錢三百千去就過活震召子公弼等問之公弼曰此患風耳大人不足應之震怒曰汝必墜吾門只可勸吾力行善事柰何勸吾恡惜金帛且此人不辧向吾乞三百千的非凡也命左右準數與之於是三川之士歸心恐後亦無造次過求者【太平廣記】

柳崇儀開家雄於財好交結樂散施而季父主家多靳不與時趙昌言方在布衣旅遊河朔因以謁開開屢請以錢乞趙季父不與開乃夜構火燒捨季父大駭卽出錢三百緡乞趙繇此恣其所施不復吝矣【靑箱雜記】

後魏常景爲祕書監性淸儉衛將軍羊琛等七人各出千錢爲買馬【山堂肆考】

義俠

於頔在襄陽匡廬符載山人遣書乞買山錢百萬公遂與之仍加紙墨衣服等【雲溪友議】

阮修字宣子居貧四十未有室王惇等斂錢爲婚皆名士也時慕之者求入錢而不得【晉書】

庾詵嘗乘舟從■﹝氵昱﹞中山捨還載米一百五十石有人寄載四十石及至宅寄載者曰君四十斛我一百五十斛詵嘿然不言恣其取足鄰人有被執爲盜見劾妄疑詵矜之乃以書質錢二萬令門生詐爲其親代之酬彼鄰人獲免謝詵曰矜天下無辜豈期謝也【梁書】

坡公自儋北歸卜居陽羨士人邵民瞻從學於坡爲坡買一宅爲緡五百坡傾囊僅能償之卜吉入居旣得日矣夜與邵步月偶至村落聞婦人哭聲極哀坡徙倚聽之與邵推扉而入問嫗何爲哀傷至是嫗曰吾有一居相傳百年吾子不肖舉以售人吾今日遷徙百年舊居一旦訣別此吾所以泣也坡亦爲之愴然問其故居所在卽坡所得者也因再三慰撫謂曰嫗不必深悲當以是居還嫗卽命取屋劵對嫗焚之

魏元忠男升娶榮陽鄭遠女升與節湣太子誅武三思廢韋庶人不克爲亂兵所害元忠坐系獄遠以此乃就元忠求離書今日得離書明日攺醮殿中侍禦史麻察不平之艸狀彈遠曰鄭遠納錢五百萬將女易官旣連婚國相父子崇赫迨元忠下獄遂誘私離今日得書明日攺醮若言齊鄭非偶不合結褵旣冰玉交歡而理資同穴下山之夫未遽禦輪之聓已周無聞寄死托孤見危授命斯所謂滓穢流品點辱衣冠名教所先理資懲革請裁以憲綱禁錮終身遠從此廢棄朝野咸賞察之公直【唐新語】

劉凝之隱居荊州適歲儉衡陽王餉錢十萬凝之大喜持錢至市門見有饑色者悉分與之俄頃都盡【世說新語】

唐楊汪旣殺張審素審素二子皆幼坐流嶺表尋逃歸手殺汪於都城欲之江外殺與汪同謀者爲有司所得議者多言二子穉年孝烈宜加矜宥張九齡亦欲活之裴耀卿李林甫以爲壞法不可上然之付汝南府杖殺士民憐之爲作哀誄斂錢葬之【會編】

韓滉遂入朝過汴時劉玄佐久未入朝滉與約爲兄弟請拜其母其母喜爲置酒酒半滉曰弟何時入朝佐曰久欲入朝力未能辦耳滉乃遺玄佐錢二十萬緡備行裝畱三日大出金帛賞勞一軍爲之傾動玄佐驚伏遂與曲環俱入朝【同上】

馬東柳仲塗少時縱酒酒肆坐側有書生接語以貧未葬父母將謁魏守王公佑求資以給襄事先生問所費幾何曰得錢二十萬可矣先生曰姑就捨吾爲子營之罄其資得白金百兩錢數萬遺之議者以郭代公不能過【澠水燕談錄】

胡子遠之父唐安人家饒財常委僕權錢得錢引五千緡皆僞也家人欲訟之胡曰幹僕已死豈忍使其孤對獄耶或謂減其半價子人尙可得二千餘緡胡不可曰終當誤人乃取而火之泰然不少動心其家暴貴宜哉【老學庵筆記】

郭元振年十六與薛稷趙彥昭同爲太學生家嘗送資錢四十萬會有縗服者叩門自言五世未葬願假以治喪元振舉與之無少吝且不貭名氏稷等皆嘆駭

裴寛爲尙書罷部西歸汴流中日晚維舟見一人坐樹下衣極敝因命屈之與語大奇之遂爲見知曰以君才識必自富貴何貧云也舉■﹝舟召﹞錢帛奴婢貺之客亦不讓語訖上船奴婢偃蹇者鞭撻之公益奇之【芝田錄】

康節在洛富公司馬公諸君子二十餘家集錢買宅以贈之焉【彚苑】

孟嘗君相齊食客三千人邑入不足以奉出錢於薛貸錢者多不能與息馮讙乃召諸取錢者曰能與息者來不能與息者亦來能與息者與爲期不能與息者取劵而燒之曰孟嘗君貸者爲民之無者以爲本業也所以求息爲無以奉客也今富給者以要期貧者焚劵書以捐之有君如此豈可負之哉【孟嘗君傳】

曽公亮遊京師聞旁捨有泣聲問其故乃云鬻女償官錢以得四十萬父母不忍捨以此泣也公亮乃與錢贖回去【彚苑詳注】

瞿嗣興常熟人陰行其徳氈工王氏大雪凍餓不能起嗣興憫之攜錢二十緡潛投窻隙而去歉歲有窶人來糴粟受其錢五千陽忘曰汝十千耶倍與之粟凡負販者必多償其直家人怪問之嗣興曰彼胼胝手足求升合利吾忍與較耶【春气錄】

韓魏公在政府時以三十萬緡買女妓張氏姿容麗絕劵成忽澘然公問故張曰妾本供職郎郭守義妻也往歲官湖南部使者挾私劾以敗官今家計蕭條恐闔室餓死遂沒身於人以活守義兒女公惻然遣張持錢還捨且曰敗官果非辜可訴之朝事白汝卻歸我守義後辧雪調官淮右張氏來如其約公不使至前遣人謂曰吾居宰相可娶士人妻乎向錢費用已盡取前劵付之仍以二十金助其夫之官張感涕而去【同上】

王荊公知制詔吳夫人爲買一妾荊公見之曰汝誰氏曰妾之夫爲軍大將部米運失舟家貲盡沒猶不足賣妾以償公慨然曰夫人用錢幾何曰九十萬公呼其夫令爲夫婦如初盡以錢賜之【同上】

曽魯公布衣時遊京師夜聞旁捨泣聲悲甚詰朝詢之旁捨生欷歔曰頃官某所以事負官錢若干吏督之急鬻女於商得錢四十萬今去有日故悲也公曰謹勿與商人吾欲售之卽與四十萬約後三日以女來吾且登舟候水門外至期而往則公舟無有詢旁舟乃知去已三日矣女後爲士人配【同上】

桓宣武少家貧戱大輸債主惇求甚切思自振之方莫知所出陳郡袁耽俊邁多能宣武欲求救於耽耽時居艱恐致疑試以告焉應聲便許略無慊吝遂變服懷布帽隨溫去與債主戱耽素有藝名債主就局曰汝故當不辦作袁彥道邪遂共戱十萬一擲直上百萬數投馬絕叫傍若無人探布帽擲對人曰汝竟識袁彥道不【世說新語】

溫人趙彥霄兄弟二人父母亡後同爨十二年事兄彥云惟謹彥云耽嗜聲色博奕無所不至生業日壞彥霄諫之兄怒遂求析籍不過五年而兄之資產蕩然矣公私逋負尙三千餘緡彥霄因除夕置酒邀兄嫂而告之曰向者初無分爨意以兄用度不節恐皆蕩盡俱有饑寒之憂故勉從耳今幸我一半尙畱不廢亦足以給伏臘兄自今復歸中堂以主家務卽取分書投之火管鑰之屬悉以付焉因言兄所負錢已措備償之矣兄初有慚色不從見彥霄意甚勤懇遂受之【灼艾集】

範仲淹方貴顯時置負郭常稔之田千畝號曰義田以養濟羣族之人日有食歲有衣嫁娶凶葬皆有贍擇族之長而賢者主其計而時其出納焉日食人一升歲衣人一縑嫁女者五十千再嫁者三十千娶婦者三十千再娶者十五千葬者再嫁之數葬幼者十千論【世編】

範成大知處州松楊民爭役公曉之曰吾聞東陽縣有出錢助役者爾與之鄰獨無愧乎因推廣東陽之制論鄕人視貧富輸金買田擇忠義之家掌其事儲歲入助當役者命曰義役【山堂肆考】

東漢陳重字景公順帝時在郎署有同捨郎負息錢數十萬債主求廹不已重宻以錢還其主同捨郎後知之將以厚謝重曰非我之爲恐是同姓名者終不言惠【同上】

虯髯與一道士方對飲見李靖驚喜召坐環飲十數巡曰樓下櫃中有錢十萬擇一深隱處駐十妹畢某日復會我於汾陽橋如期至橋道士虯髯已先在矣【亙史外紀】

宋張彥明善醫凡貧者不受錢或反以錢米與之富者以錢求藥不問多寡必多與藥期於必愈病危篤知不可救亦多與好藥以慰其心終不肯受錢【生生四諦】

宋武帝劉裕小字寄奴彭城縣人裕素貧惟瑯琊王謐獨深敬焉裕嘗負刁逵社錢三萬經時無以還被逵執謐宻以已錢代償繇是得釋

闞敞字子張平輿人仕郡爲五官掾時太守第五常被徵臨發倉卒有俸錢百三十萬畱付敞敞埋著堂上遂遭世倉卒道路斷絕常舉門遭疫妻子皆死常病臨困惟有孤孫年九歲常謂之曰吾寄故五官掾平輿闞敞錢三十萬气遂絕後孫年長大步擔至汝南問敞敞見之悲喜與共臨發穿錢百三十萬孤孫曰亡祖臨終言有三十萬耳今乃百三十萬不敢當也敞曰府君病困气索言繆誤耳卽無疑也【汝南先賢傳】

李敏求數年前曾被伊愼諸子求爲妹壻時方以修進爲已任不卽納之至是有人復語敏求敏求欣然不旬遂成婚娶伊氏有五女其四皆已適人敏求妻其小者其兄宰方貨南城一莊得錢一千貫悉將分給五妹爲資裝敏求旣成婚實時領二百千其姊四人曰某娘最小李郎又貧盍各率十千以助焉由是敏求獲錢二百四十貫無差矣敏求先有別色身名久不得調其年乃用此錢參選三年春授鄧州向城尉【河東記】

謝混尙晉陵公主混死詔公主與謝氏絕婚公主悉以混家事委混從子弘微混仍世宰輔僮僕千人惟有二女年數歲弘微爲之紀理生業一錢尺帛有文簿九年而宋髙祖卽位公主降號東鄕君聽還謝氏入門室宇倉廩不異平日田疇墾辟有加於舊東鄕君嘆曰僕射平生重此子可謂知人僕射爲不亡矣親舊見者爲之流涕是歲東鄕君卒公私咸謂貲財宜歸二女田宅僮役應屬弘微弘微一無所取自以私祿葬東鄕君【經濟篇】

檀施

陶榖爲湘東張仲荀序詩贈常覺雲起後唐天成至漢幹佑每黑白月三取八日浴京大眾累歲費錢可一百三十六萬數計緡千萬矣𨿽檀施共成寔覺公化導之力也【宋髙僧傳】

京輦自黃巢退後修葺殘毀之處鎭州王家有一兒俗號王酒胡居於上都巨有錢納錢三十萬貫助修朱雀門上又詔重修安國寺畢親降車輦以設大齋乃十撞新鍾捨錢一萬貫命諸大臣各取意擊之上曰有人能捨錢一千貫文者卽打一搥齋罷王酒胡半醉入來徑上鍾樓連打一百下便於西市運錢十萬貫入寺【玉泉子】

嚴州建徳縣有崇勝院藏天聖五年內降札子設道場云皇太后賜銀三十兩皇太妃施錢二十貫皇后施錢十貫朱淑儀施錢五貫有仁廟飛白禦書今皆存蓋院有僧嘗際眞廟召見賜衣及香燭故也猶可想見祖宗恭儉之盛予在近初不聞迫代歸始知之不及刻石至今爲恨【老學庵筆記】

九月梁主衍捨身於同泰寺羣臣以錢贖之梁主幸同泰寺設大會釋禦服持法衣行淸淨大捨素牀瓦器乘小車役私人親爲四眾講湼盤經羣臣以錢一億萬奉贖表請還宮三請乃許【會編】

莊椿云盜常住一文錢一日一夜長三分七釐利第二日夜利上又長利來世作牛馬償之亦二分七釐算之【牛日還八文馬日還七文】所以云作一生之容易爲萬刼之艱難若捨一文錢入常住一日一夜長福亦爾【擅篇】

過去刼中有貧夫婦夫得一金錢婦有一明鏡復得一瓶盛滿淨水安錢嬴中以鏡著上夫婦同心布施發願從是九十一刼天上人中恆爲夫婦受福快樂値釋迦佛出家得阿羅漢果【同上】

昔有貧女兩錢布施上座親爲咒願後感福報爲王夫人車載珎寶詣寺布施上座但遣維那咒願夫人怪問上座答言我佛法中惟貴善心夫人先施兩錢善心極勝今施珎寶未免貢髙是以我今不爲咒願過去刼中比邱置缽敎化賣薪貧人得錢三文歡喜布施發願而去去五里步步歡喜到門欲入復遙向僧至心頂禮後世爲拘畱沙國王世世尊貴得銅盆滿貯金錢彌滿五里若布施時應當至心歡喜施與勿生悔心【同上】

宋臨江軍慧力寺初造輪藏成寺僧限得千錢則轉一匝有營婦喪夫家極貧念爲轉藏以資冥福累日辛苦收拾隨聚隨費終不滿一千廹於貧乏無以自存而此心眷眷不能自已遂攜所聚之錢號泣藏前擲錢於地輪藏自轉闔寺駭異不復限數云【轉因錄】

宋奚百三貧民也一日見道者謁鋪乞一文錢鋪家睚眥不與百三憐之取腰間一錢與之是夕夣道者與之去贅及覺頥贅果落【同上】

昔阿育王宮一婢使見王作福自克責言王先身時布施如來一掬土故得富貴今日復作將來轉勝我先身罪今日廝下又復貧窮無可修福將來轉賤思已啼哭偶因掃地得一銅錢卽施眾僧心生歡喜不久病死托阿育王夫人腹中爲女出世端正殊好右手常捲年滿五歲王抱膝上摩手取開有一金錢隨用隨生須臾之間金錢滿室王怪所以往問夜奢羅漢答言如女先是王婢掃糞壤中得一銅錢布施眾僧生爲王女報應如此【同上】

唐時襄陽將鑄佛像有一老姥至貧營求助施卒不能得姥有一錢則爲女時母所賜也寶之十餘年及鑄像時姥持錢發重願投之鑪中及破鑪出像姥所施錢著佛胸臆因磨錯去之一夕錢又如故僧徒驚異遂置錢不去

張僧繇吳人天監中官右將軍以丹靑馳譽於時嘗於金陵安樂寺畫四龍不點目睛謂點之則驤騰而去人以爲誕落墨才及二龍果雷電破壁徐觀畫已失矣獨二龍未點睛者在焉又嘗於天皇寺畫龍不時點睛道俗請之舍錢數萬落茟之後雷雨晦冥忽失龍不知所在【宣和畫譜】

穆宗時李徳裕言初徐徳興爲壇泗洲募人爲僧以資上福人輸錢三千淮右小民規影徭賦失丁男六十萬不爲細變丘浚曰按民之爲僧何預於君而小人乃以度僧爲資上福殊不知天以好生爲徳度民爲僧是閼絕天地生生之仁豈天所好哉致一人於死地尙足以感傷天地矧絕萬人之生意其召災又何如哉【大學衍義補】

大觀二年詔大相國寺慧林禪院長老元正坐化並無衣缽闕葬送之用賜絹三百匹錢三百貫賜寂照之塔仍間度一僧【淸波雜錄】

周朴唐末詩人寓於閩中僧寺假丈室以居不飲酒茹葷塊然獨處諸僧晨粥卯食朴亦攜巾盂側諸僧下畢飯而退率以爲常郡中豪貴設供率施僧錢朴卽巡行拱手各丐一錢有以三數錢與者朴止受其一耳得千錢以備茶藥之費將盡復然僧亦未嘗厭也

興寜中瓦棺寺初置僧眾設剎會請朝賢士庶宣疏募緣時士大夫莫有過十萬者顧長康獨注百萬長康素貧眾以爲大言後寺僧請勾疏長康曰宜備一壁閉戶往來一月餘所畫維摩一軀工畢將欲點眸子乃謂僧眾曰第一日觀者請施十萬第二日觀者請施五萬第三日觀者可任其施及開戶光照一寺施者塡咽俄而及百萬【名畫記】

將作大匠楊務亷甚有巧思常於泗州市中刻木作僧手執一椀自能行乞椀中滿錢關鍵忽發自然作聲云布施市人競觀欲其作聲施錢日盈數千【朝野僉載】

桃林令韓光祚攜家之官途經華山廟下車謁之入廟門而愛妾暴死令巫請之巫言三郎好汝妾旣請且免至縣當取光祚至縣乃宻召金工鑄爲觀世音菩薩像五日妾暴卒半日方活云適華山府君備車騎見迎出門有一僧金色遮其前車騎不敢過神曰且畱更三日迎之光祚知其故又以錢十千圖菩薩像如期又死有頃乃蘓曰適又見迎乃有二僧在未及登車神曰未可取更三日取之光祚又以千錢召金工令更造像工以錢出縣遇人執豬將烹之工湣焉盡以其錢贖之像未之造也而妾又死俄卽蘓曰已免矣適又見迎車騎轉盛二僧守其門不得入有豪豬大如馬衝其騎所向顚僕車騎郤走神傳言曰更勿取之於是散去光祚怪何得有豬拒之金工乃言其故繇是益信內敎【紀聞】

宋鄱陽吏周世亨謝役之後奉祀觀世音甚謹慶元初發願手寫經二百卷施人持誦因循過期遂感疾乃禱菩薩祈救護旣小安卽以錢三千米一石付造紙江匠使抄經紙江用所得別行作紙入城販鬻周見而責之江以貧告復增畀其直經成周倩一僧折成冊齋戒繕寫方及二十卷正書握筆羣鴉數十鳴噪屋上逐之不退起禱像前迨出視蓋一鴉中箭流血眾鴉爲拔之不能得故至悲閔周速誦寶勝如來救苦觀世音二佛以筆指之箭脫自拔鴉飛入空中周贊嘆之際箭從天井內擲落於佛龕側靈感如此【轉因錄】

唐相陸象先吳人其弟得危疾醫治莫效一日有僧問疾及見以水噀之卽愈象先出金幣弗受謂曰我靈巖僧他日還吳來過我不復見後爲尙書還吳至靈巖問僧無有惟壁間畫像肖焉如言嘯如舊師友驚喜亟拜施錢五十萬宋攺靈巖爲秀峯禪院【姓源珠璣】

錢通卷十四

●欽定四庫全書

錢通卷十五

﹝明﹞胡我琨撰

○七之操

泉之波也世胥淆之淆之無特操也心如水不可波介如石不可淆也吾守吾素風之不爲靡也景運淸泰上下同風匹夫猶能自好勵世者寜得不以身之淸白雋世道之澹穆耶故操曰七

主術

貞觀中治書侍禦史權萬紀上言宣饒二州諸山大有銀坑采之極是利益每歲可得錢百萬貫上謂曰朕貴爲天子是事無所少乏惟嘉言善事有益於百姓者且國家剩得數百萬錢何如得一有才行人不見卿推賢進善之事又不能按舉不法震肅權豪惟只言稅鬻銀坑以利多爲美昔堯抵璧於山投珠於淵繇是崇名美號見稱千載後漢桓靈二帝好利賤士爲近代庸暗之主卿遂欲將我比桓靈耶是日放令還第【唐書】

敬宗自爲諸王深知兩朝之獘及卽位勵精求治去奢從儉詔宮女非有職事者出三千餘人放五百鷹犬省敎坊總監冗食千二百餘員近歲別貯錢榖悉歸之有司宣索組繡雕鏤之物悉罷之穆宗之世每月視朝不過一二上始復舊制每奇日視朝對宰相羣臣延訪政事久之方罷待制官舊𨿽設之未嘗召對至是屢蒙延問中外翕然相賀以爲太平可冀【通鑑】

尋命兼關南兵馬都監李漢超在關南有訟其彊娶已女爲妾及貸民錢不償者帝召謂曰汝女欲適何人對曰農家耳又問漢超未至關南時契丹何如對曰歲苦侵暴曰今復爾耶對曰無也帝曰漢超朕之貴臣汝女爲之妾不猶愈爲農婦乎且使漢超不在關南汝家尙能保其所有貨財耶責其人而遣之宻使諭漢超曰亟還其女並所貸朕姑貰汝勿復爲也不足於用何不告朕耶漢超感泣繇是益修政理吏民愛之【會編】

徳宗時李正已畏上威名表獻錢三十萬緡徳宗欲受之恐見欺卻之則無辭崔佑甫請遣使慰勞淄靑將士因以正已所獻錢賜之使將士人人戴上恩又諸道聞之知朝廷不重貨財徳宗悅從之正已大慚天下以爲太平之治庶幾可望焉【皇明經濟錄】

亷名

梁何遠爲武昌太守武昌俗皆汲江水盛夏遠患水溫每以錢買人井寒水不取錢者則連水還之【南史】

建武中太守鄧晨欲修復河功聞楊曉水脈召與議之楊曰昔成帝用方進之言尋而自夢上天天帝怒曰何故敗我濯龍淵是後民失其利多致饑困明府今興立廢業將有徵於此誠願以死效力晨大悅因署楊爲都水掾使典其事楊因髙下形勢起塘四百餘里數年乃立後陂成人譛楊言取錢晨系楊於獄戶自開械自解晨釋之出時日暮陂上有火光引前淸徳之感也【謝承書】

謝朏字敬衝永明中爲義興太守在郡不省雜事悉付綱紀曰吾不能作主者吏但能作太守耳後爲吳興太守弟瀹時爲吏部尙書朏至郡致瀹數斛酒還書曰可力飲此勿豫人事朏居郡每不理常務聚飲眾頗譏之亦不屑也子■﹝言愛﹞爲東陽內史及還五官送錢一萬止畱一百答曰數多劉寵更以爲愧【南史】

孫叔敖病甚臨卒將無棺槨令其子曰優孟曾許千金貸吾孟楚之樂長與相君相善𨿽言千金寔不負也卒後數年莊王置酒以爲樂優孟乃言孫君相楚之功卽慷慨商歌曰貪吏不可爲而可爲亷吏可爲而不可爲貪吏而不可爲者當時有污名而可爲者子孫有以家成亷吏而可爲者當時有淸名不可爲者其後躬租而負薪貪吏常苦富亷吏常苦貧獨不見楚相孫叔敖亷潔不受錢涕泣數行王心感動覺悟問孟孟具列對卽求其子封於潘國潘卽固始也【漢延熹中立碑】

吳佑政從仁簡民不忍欺嗇夫孫性私賦民錢市衣以內史時東土大旱都邑米貴一斗將百錢道存慮覬甚乏遣使載五百斛米餉之覬呼使謂之曰我在彼三載去官之日不辧有路糧至彼未幾那能便得此米卽可載還彼吏曰自古以來無有載米上水者都下米貴乞於此貨之不聽吏乃載米而去【南史】

鄭譯拜爵國公髙熲戲曰筆幹答曰出爲方嶽杖策言歸不得一文何以潤筆【隋書】

安陵淸者項仲山每飲馬渭水投三錢郝亷亦然【趙岐三輔決錄】

陽城爲諫議大夫以布衾枕質錢人爭售之【續韻府】

劉寵漢安帝時會稽守被徵入山陰有五叟龎睂皓首人賫百錢送寵曰自明府來狗不夜吠人不識吏寵爲選一大錢受之而去【劉寵傳亷吏傳作劉綂】

交址太守張恢坐贓千金徵還伏法以資物簿入大司農詔頒賜羣臣鍾離意得珠璣悉以委地而不拜賜帝怪而問故對曰臣聞孔子忍渴於盜泉之水曾參回車於勝母之閭惡其名也此贓穢之物誠不敢拜帝嗟嘆曰淸乎尙書之言乃以庫錢三十萬賜之

薛宣爲馮翊池陽會舉亷吏獄掾王立未及召立妻獨受囚家錢六千立不知慚恐自殺

潁川黃子亷每飲馬輒投錢【風俗通】

舊蜀嘉王召孝亷仲庭預令敎授諸子庭預𨿽通墳典常厄饑寒至門下亦未甚禮時方凝寒王以舊火鑪送學院庭預方獨坐太息以筯撥灰俄灰中得一雙金火筯遽求謁見王陳其本末王曰吾家失此物已十年吾子得之還以相示眞有古人之風贈錢十萬衣數襲米麥三十石禮待甚厚薦授榮州錄事參軍【玉溪編事】

李師古跋扈憚杜黃裳爲相未敢失禮乃命一干吏寄錢數千繩並氈車子一乘亦近千緡使者未敢遽送乃於宅門伺候累日有緑輿自宅出從婢二人皆靑衣襤褸問何人曰相公夫人使者遽歸以白師古師古乃折其謀終身不敢失節【幽閒鼓吹】

向文簡公敏中判大理寺時沒入祖吉贓錢分賜法吏公引鍾離意委珠事獨不受在官一無所須以亷淸聞【自警編】

戶部侍郎牛僧孺素爲穆宗所厚初韓弘之子右驍衛將軍公武爲其父謀以財結中外及公武卒穆宗取弘財簿自閱視凡中外主權多納弘貨獨朱句細字曰某年月日送戶部牛侍郎錢千萬不納穆宗大喜以示左右曰果然吾不謬知人以僧孺爲中書侍郎同平章事【賂遺總類】

孝子查道爲人輕財重義初就試貧不能上道親舊斂錢三萬遺之道出滑州過父友呂翁家翁喪無錢葬母兄將鬻女以辦喪事道傾槖悉與之且爲嫁其女是歲罷試時人以比郭代公又有同僚死女爲人婢道贖之以嫁士族在官𨿽俸入丰厚旁給宗族孤寡爲畢嫁娶者十餘家以是常匱乏所至務寛恕胥吏有過未嘗笞罰民有訟逋負者或出已錢償之嘗出案部路旁有佳棗從者摘以獻道卽計直掛錢於木有文集箋表行於世【亙史外紀】

張無垢在越土作幕官不請供給錢在館中進書不肯轉官人皆以爲好名之過無垢曰旣請月俸又受供給偶然進書又便受賞於我心寔有不安此亦本分事何名之好【經濟編】

中子秉秉字叔節少傳父業兼明京氏易博通書傳常隱居敎授年四十餘乃應司空辟拜侍禦史頻出爲豫荊徐兗四州刺史遷任城相自爲刺史二千石計日受俸余祿不入私門故吏賫錢百萬遺之閉門不受【左編】

貞介

顧恊字正禮少淸介有志操爲舍人同官者皆潤屋恊在省十六載器服飲食不攺於常有門生始來事恊知其亷潔不敢厚餉止送錢三千恊發怒杖二十因此事者絕於饋遺【南史】

郭林宗家貧初欲逰學無資就姊夫貸五千錢乃遠至成臯從師授業並日而食衣不蔽形常以蓋幅自障出入入則護前出則掩後【有道別傳】

柳元景爲三公時在朝勲貴多事產業惟元景獨無所營南岸有數十畝菜園守園人賣得錢二萬送還宅元景怒曰我立此菜園以供家中啖耳乃復賣以取錢奪百姓之利耶乃以錢乞守園人【宋書】

太原郝子亷一分一介不取諸人曾過姊家食密畱五十錢置席下而去【風俗通】

周迪妻某氏迪善賈往來廣陵會畢師鐸亂人相略賣以食迪饑將絕妻曰今欲歸不兩全君親在不可並死願見賣以濟君行迪不忍妻固與詣肆售得數千錢以奉迪至城門守者誰何疑其紿與迪至肆問狀見妻首已在於枅矣迪裹余體歸葬之【廣記】

甄彬有行業鄕黨稱善嘗以一束薴就州長沙寺庫質錢後贖薴還於薴束中得五兩金以手巾裹之彬得送還寺庫道人驚云近有人以此金質錢時有事不得舉而失檀越乃能見還輒以金半仰酬往復十餘彬堅然不受回謂曰五月披羊裘而負薪豈拾遺金者耶卒還金梁武帝布衣而聞之及踐祚以西昌侯藻爲益州刺史乃以彬爲府錄事參軍帶郫縣令將行同列五人帝誡以亷愼至彬獨曰卿昔有還金之美故不復以此言相屬繇此名徳益彰【南史】

幽州從事溫璉燕人也以儒學著稱與馮道幼相善經兵亂有賣漆燈椸於市者璉以爲鐵也遂數錢買之累日家人用燃膏燭因拂拭乃知銀也大小觀之靡不欣喜惟璉憫然曰非義之物安可寶之遂訪其賣主而還之主亦不受璉固還之乃拜受而去別賣四五萬將其半謝之璉終不納遂施僧寺用飾佛像冀祝璉之壽也時共推其有仁人之行【劉氏耳目記】

曹璨彬之子也爲節度使其母一日閱宅庫見積錢數千緡召璨指而示曰先侍中履歷中外未嘗有此積聚可知汝不及父遠矣【國老談苑】

吏部侍郎張文寶泛海使杭州船壊風飄至天長吳主厚禮之資以從者儀服錢幣數萬文寶獨受其食餘皆辭之曰唐朝與吳久不通問今旣非君臣又非賓主若受此物何辭以謝吳主嘉之竟逹命於杭州而還【會編】

有戶部官進錢入宮者趙鼎召至相府切責之翌日問帝曰其人獻錢耶帝曰朕求之也鼎曰其人不當獻陛下不當求遂黜獻錢人於遠郡【宋史】

汪應辰剛方正直敢言不避在朝多革獘政人皆側目上皇方甃石池以水銀浮金鳬魚於上帝過之上皇指示曰水銀正乏此買之汪尙書家帝怒曰汪應辰力言朕建房廊與民爭利乃自販水銀耶時賜發運使史正志緡錢二百萬爲均輸和糴之用應辰三上疏論之遂出知平江府然水銀寔非買應辰之家也【宋史】

左神策軍吏李昱貸長安富人錢不償許孟容收捕賊系昱期使償曰期滿不足當死中尉訴於上上遣中使宣旨送本軍孟容曰臣不奉詔當死然臣爲陛下尹京畿非抑制豪彊何以肅淸輦下錢未償李昱不可得上嘉其剛直而許之京城震栗

唐畢相諴家本寒微其渭陽爲太湖縣伍伯【伍伯卽今號雜職行杖者】相國恥之俾罷此役爲除一官累遣致意竟不承命特除選人楊載宰此邑參辭特於私第延坐與語期爲落此猥籍津送入京楊令到任具逹召旨伍伯曰某下賤豈有外甥爲宰相耶楊令堅勉之乃曰某每歲公稅享六十緡事例錢茍無敗闕終身優渥不審相公欲爲致何官職楊令具以聞相國嘆賞亦然其說竟不奪其志也【北夢瑣言】

曹修古明道初爲禦史上書乞莊獻太后還朝責守興化軍暴疾終於官家貧死之日無衣以殮郡之僚屬若吏民之賢者莫不號慕嘆息相與出錢帛數十萬賻其家曹女始笄泣語其母曰先人忠節名聞天下不幸以直言謫死且君子不喪於家安可受以凂我先人之全徳哉哭不已謝而遣之吏民固乞卒不受一錢其純孝髙尙如此曹建安人四禦史之一也【澠水燕談錄】

杜祁公居官淸介每請俸必過初五家人嘗前期誤請者公怒卽以付有司劾治尹師魯公所知也余在潁州士人家嘗見師魯得罪後謝公書親引此事云以某自視𨿽若無愧以公觀之則安得爲無罪師魯蓋坐擅貸官錢爲部吏償債當時有惡之者遂論以贓云【石林燕語】

杜祁公罷相居南京無宅假驛舍居之數年訖公薨卒不遷亦不營生事止食其俸而已然閭裏吉凶慶弔與親識之道南京者相與燕勞問遺之禮未嘗廢公薨夫人相裏氏以絕俸不能自給始盡出其篋中所有易房服錢二千公本遺腹子其母后攺適河陽人公爲前母子不容因逃河陽依其母慵書於濟源富人相裏氏一見奇之遂妻以女云【石林燕語】

趙勤乃劉賜娣之子也幼有志操時賜國租適到指錢示勤曰拜乞汝三十萬勤曰拜而得錢非義所取終不肯拜【東觀漢記】

王充論衡曰楊子云作法言蜀富貴人賫錢十萬願載於書子云不聽曰夫富無仁義猶圏中之鹿欄中之羊也安得妄載

右丞呼遜有罪詔下中書省雜治呼遜對簿歷指宰執曰汝曹皆曽使我家錢物何得問我雄飛曰我常受汝家錢物否曰惟公獨不雄飛曰若爾則我當問汝詰之遂伏辜【元史列傳】

溫公獨樂園園子呂直遊園者與茶湯錢十千以納公公怒不受直曰只端明不愛錢後創一井亭乃園子所創也【五車韻瑞】

邴原常行而得遺錢拾以系樹枝此錢久不見取而系錢者頗多問其故答者謂之神樹原惡其因已而成淫祠乃辧之於是里人遂斂其錢以爲社供

公沙穆常養豬有病使人賣之於市囑之曰如售當告買者言病賤取其値不可欺人賣者到市卽售亦不言病其値過價穆怪之問其故賫半値以還買者買者辭不受穆棄錢而去【後漢書】

宋淳熈時南康建昌旱民告於軍司戶獨甘泉鄕人李氏不肯陳詞曰投詞當以寔我家田不旱眾人惡曰今一鄕稱旱而君獨否他人必以官司爲妄於是惡少欲戕李氏李不得已亦隨眾自列得以分數蠲租爲錢六萬乃邀道士用所免建壇謝過不以無名之財自潤也【轉因錄】

監察禦史李畬母淸素貞潔畬請祿米送至宅母遣量之剩三石問其故令史曰禦史例不槪又問腳錢幾又曰禦史例不還腳車錢母怒令送所剩米及腳錢以責畬畬乃追倉官科罪諸禦史皆有慚色【朝野僉載】

傅公堯兪在徐前守侵用公使錢公寖爲償之未足而公罷後守反以文移公當償千緡公竭資且假貸償之久之鉤考得寔公蓋未嘗侵用也公卒不辧其容物不校如此【自警編甲】

時禁行惡錢有二人在市以惡錢易者上令斬之趙綽曰當杖上曰不關卿事綽曰陛下不以臣愚置立法司欲妄殺人豈得不關上曰撼大木不動者當退對曰臣冀感天心何止動木上乃止【山堂肆考】

唐蘓頲字廷碩開元中爲益州長史時皇甫恂使蜀檄取庫錢買錦半臂頲不肯予因上言遣使銜命先取不急豈國家意耶【同上】

齊何胤仕至中書令後棄官隱於若耶山雲門寺胤二兄求點並棲遁世號何氏三髙梁武帝特詔不起敇給白衣尙書祿又敇山陰月給庫錢五萬皆不受乃敇何子朗等六人受學胤以若耶逼隘不容學徒遂遷秦望起學捨卽林成園因巖爲堵【紹興府誌勝】

陸贄調鄭尉張鎰有重名贄往見語三日奇之請爲忘年交旣行餉錢百萬曰請爲母夫人一日費贄不納止受茶一串

歐陽大小夏侯氏學皆出於寛寛授歐陽生子世世相傳至曾孫地余以太子中庶子授太子後爲博士論石渠元帝卽位地余侍中貴幸至少府戒其子曰我死官屬卽送汝財物愼勿受汝九卿儒者子孫以亷潔著可以自成及地余死少府官屬共送數百萬其子不受天子聞而嘉之賜錢百萬【左編】

素風

辛居士名宣仲截竹爲罌以酌酒曰吾性甚愛竹及酒欲令二物並耳宋巴陵王休若謁之呼兒取豹皮下五文錢買瓜【南雍州記】

嚴君平卜筮於成都市以爲卜筮者賤業而可以惠眾人有邪惡非正之問則依蓍龜爲言利害與人子言依於孝與人弟言依於順與人臣言依於忠各因勢導之以善從吾言者已過半矣裁日閱數人得百錢足自養則閉肆下簾而授老子博覽亡不通依老子嚴周之指著書十餘萬言【漢書】

戴碩子延壽善書好學山陰有陳載者家富有錢三千萬鄕人云戴碩兒敵陳載三千萬錢【彚苑詳注】

禇彥回元徽中授中書監侍中時淮北屬魏江南無鰒魚或有間關得至者一枚直數千錢有獻彥回鰒魚三十枚彥回時𨿽貴而貧薄過甚門生有獻計賣之云可得千萬錢彥回變色曰我謂此是食物非曰財貨且不知堪賣錢聊爾受之𨿽復儉乏寧可賣餉取錢也悉與親遊噉之少日便盡【南齊書】

王夷甫雅尙玄遠常嫉其婦貪濁口未嘗言錢字婦欲試之令婢以錢遶牀不得行夷甫晨起見錢閡行呼婢曰舉郤阿堵物【世說新語】

毛義鄭均皆以行義稱於鄕裏南陽張奉慕名往候之坐定而府檄適至以義守南陽令義奉檄而入喜動顏色奉心賤之辭去後義母死徵辟皆不至奉乃嘆曰賢者固不可測往日之喜乃爲親屈也均兄爲縣吏頗受禮遺均諫不聽乃脫身爲傭余得錢帛歸以與兄曰物盡可復得爲吏坐贓終身捐棄兄感其言遂爲亷潔均仕爲尙書免歸帝下詔褒寵義均賜米各千斛常以八月長吏問起居加賜鬥酒【會編】

邴原年十一喪父貧鄰有書捨過之必泣其師曰何泣原曰孤者易傷貧者易感夫學者必有父兄羨其不孤而得學師感之曰欲學何書原曰無錢資師曰茍有志不求資遂從學【靑蔚軒日抄】

梁謝舉兄子僑素貴嘗一朝無食其子啟以班史質錢答曰寧餓死豈可以此充食乎

阮宣百錢掛杖頭至酒店便獨酣暢家無擔石晏如也【阮宣傳】

阮孚持一錢皂囊遊會稽客問嚢中何物曰但有一錢看嚢恐其羞澀

董奉字君翼侯官人也後還豫章廬山下居不種田日爲人治病亦不取錢重病愈者使栽杏五株輕者一株如此數年計得十萬餘株郁然成林乃使山中百禽羣獸遊戱其下卒不生艸常如蕓治也【神仙傳】

杜祁公曰我致政後必買小駟直八九千錢者著麤麻衫跨而入市看盤鈴傀儡

宋周茂叔家廬山蓮華峯下■﹝木卞﹞再鎭蜀將奏用之未及而卒熈寧六年也年五十七每奉已甚約俸祿悉以周宗族奉賓友家或無百錢之儲李初平卒子幼護其喪歸葬之又往來經紀其家始終不懈士大夫皆指君曰是能葬舉主者及分司而歸妻子饘粥或不給曠然不爲意也王安石爲江東提點刑獄時已號爲通儒茂叔遇之與語連日夜安石退而精思至忘寢食時安石年四十茂叔年四十四矣【左編】

漢賈逵帝令逵自選公羊嚴顏諸生髙才者二十人敎以左氏與簡紙經傳各十通逵母常有疾帝欲加賜以校書例多特以錢二十萬使頴陽侯馬防與之謂防曰賈逵母病此子無人事於外屢空則從孤竹之子於首陽山矣【同上】

錢通卷十五

●欽定四庫全書

錢通卷十六

﹝明﹞胡我琨撰

○八之節

物不可窮受之以節節非濟物之窮出入之則各有量省約者如其量而止君子節於朝小人節於野保世滋大利樂各得其所之善經也如曰纎嗇示守則物富而節之道反窮矣老子寶儉其寶節乎故節曰八

裁省

李吉甫奏中原宿兵見在八十餘萬商賈僧道不服田畝者什有五六是常以三分勞筋苦骨之人奉七分待衣坐食之輩也今內外官以稅錢給俸者不下萬員天下或以一縣之地而爲州一鄕之民而爲縣者甚眾舊制一品月俸三千緡職田祿米不過千斛艱難以來增制使額厚給俸錢大歷中權臣月至九千緡州無大小刺史皆千緡常衮始立限約李泌稍復增加然有名存職廢或額去俸存閒劇之間厚薄頓異請敇有司詳定省吏員並州縣減入仕之塗定俸給之數於是詔段平仲韋貫之許孟容李絳同詳定省並八百八員諸色流外千七百餘人【會編】

髙宗紹興三年劉大中宣諭江南歸言泉司官吏之費歲十三萬緡請省官屬從之

先是黨項皆詣關以貢馬爲名國家約其直酬之加以館谷賜與歲費五十餘萬緡至是始於緣邊置場市馬不令詣關【會編】

上知後苑作使過太府寺錢六十餘萬詔令非特旨不得於諸處借支一中官挾周禮進指膳夫內府之類惟王及後不會然之遂罷【晁氏客話】

初河隴旣沒於吐蕃安西北庭及西域使人在長安者歸路阻絕皆仰給於度支李泌知胡客皆有妻子買田宅安居不欲歸命停其給凡四千人皆詣政府訴之泌曰此皆從來宰相之過豈有外國使者畱京師數十年不聽歸乎今當假道回紇各遣歸國不願者當於鴻臚自陳授以職位給俸祿人生當乘時展用豈可終身客死乎於是胡客無一人願歸者泌皆分隸神策兩軍禁旅益壯歲省五十萬緡【會編】

內外制凡艸制除官自給諌待制以上皆有潤筆物太宗時立潤筆錢數降詔刻石於舍人院每除官則移文督之在院官下至吏人院騶皆分沾元丰中攺立官制內外制皆有添給罷潤筆之物【夢溪筆譚】

武宗惡僧尼財產沒官銅像鐘磬鑄錢五臺僧多奔幽州張仲武乃封二刀付居庸關曰有遊僧入境則斬之【通鑑】

孔謙復言於郭崇韜曰首座相公事繁第遠簿書畱滯宜更圖之豆盧革當以手書便省庫錢數十萬謙以示崇韜革懼奏請崇韜專判租庸崇韜固辭請復用張憲謙彌失望言於革曰錢谷細事魏都根本興唐尹王正言操守有餘智力不足使之居朝廷猶愈於專委方面也革言於崇韜乃畱張憲於東京以正言爲租庸使正言昏懦謙利其易制故也尋敇三司並隸租庸使【會編】

劉崇卽位於晉陽仍用幹佑年號謂諸將曰朕以髙祖之業一朝墜地今日位號不得已而稱之顧我是何天子汝曹是何節度使耶繇是不建宗廟祭祀如家人禮宰相俸錢月止百緡節度使止二十緡自余薄有資給而已聞湘陰公死哭曰吾不用忠臣之言以至於此爲李驤立祠歲時祭之【同上】

近內奏修重華宮舊例須關朝廷出錢下臨安府轉運司應辦壽皇曰此間無用錢處所積甚多隻用重華庫錢不必關聞南內曁役成更不官差一夫一匠【西湖志】

仁宗每私宴十閣分獻熟食是歲秋初蛤蜊初至都或以爲獻仁宗問曰安得已有此耶其價幾何曰每枚千錢一獻凡二十八枚上不樂曰我常戒爾輩勿爲侈靡今一下箸費二十八千吾不堪也遂不食【後山談叢】

齊澣遷潤州刺史州北距瓜步沙尾紆匯六十里舟多敗溺澣徙漕路繇京口埭治伊婁渠以逹揚子歲無覆舟減運錢數十萬【新塘記】

有醫工劉集交通禁中上敇鹽鐵補場官柳仲郢上言醫工術精宜補醫官若委務銅鹽何以課其殿最且場官賤品非特敇所宜親上遽賜絹遣之他日見仲郢勞之曰卿論劉集事甚佳上嘗有疾醫工梁新治之良已自陳求官但一月給錢三百編而已【會編】

儉約

平陵士孫奮貲至一億七十萬富聞京師而性儉吝從人端辟梁冀掾奮送絹五疋食以干魚嘗宿客捨顧錢直甚少主曰君惜錢如此欲作士孫景卿耶【三輔決錄】

唐主性節儉常躡蒲履盥颒用鐵盎暑則寢於靑菖帷左右使令惟老丑宮人服飾粗略死國事者𨿽士卒皆給賞三年分遣使者按行民田以肥瘠定其稅民間稱差法自是江淮調兵興役及他賦斂皆以稅錢爲率至今用之【通鑑】

孫之翰人嘗與一硯直三十千孫曰硯有何異而如此之價也客曰硯以石潤爲貴此石呵之則水流孫曰一日呵得一擔水才直三錢買此何用竟不受【夢溪筆談】

李若谷爲長社令日懸百錢於壁用盡卽止東坡謫齊安日用不過五十每月朔取錢一千五百斷爲三十塊掛屋梁上平旦用盡又挑取一塊卽藏去又以竹筒貯用不盡之錢以待賓客云此賈耘老法也又與李公擇書云口腹之欲何窮之有每加節儉亦是惜福延壽之道張無垢云余平生貧困處之亦自有法每日用度不過數十錢亦是足至今不易也有客自來陽來言鄭亨仲日以數十錢懸壁間椒桂蔥姜皆約以一二錢曰吾平生貧苦晚年登第稍覺快意便成奇禍今學張子韶法要見舊時虀鹽風味矣甚長久也仇泰然守四明與一幙官極相得一日問及公家日用多少對以十口之家日用千錢泰然曰何用許多曰早具少肉晚菜羮泰然驚曰某爲太守居常不敢食肉只是喫菜公爲小官乃敢食肉定非亷吏自爾見疏【箴譚】

蘇子由因舊詩序予因卞氏故居攺築新宅其廳事陋甚有柴氏廳三間求售三百餘萬錢力不能致子遲曰因卞之舊而易其瓦亦可子孫若賢當師公儉予愧其言從之作因舊詩

錢通卷十六

●欽定四庫全書

錢通卷十七

﹝明﹞胡我琨撰

○九之分

泉人之命定其獲弗奇蠱於奇其衡命也必戾此無故惟數逆且無償也是故冶躍履安而鑑前因之報可以治蠱可以立命泉行固有所止也誰司其契惟曰分故分曰九

前定

建安有村人往來建溪忽有數錢流下尋至山半樹下有大甕錢滿其中而甕少欹故錢流出於是推正以石壓之惟取五百餘錢歸率家人將盡取之而忘其所夜夢人曰錢有主不可取向者五百顧爾正欹甕耳【徐鉉錄】

上虞魏全家在縣北忽有一人著孝子服皂笠手巾掩口來詣全家語曰君有錢一千萬銅器亦如之大柳樹錢在其下取錢當得爾於君家大不吉僕尋爲君取此便去自爾出三十年遂不復來全家亦不取錢【搜神後記】

邠公杜悰福壽少倫日辰五飱一食之費皆至萬錢京西李客見人牧羊徧滿山谷不知幾千萬口詰之自何而來自邠夏供相公食耳指顧之際轉首恍然並無所覩乃神靈所授也【中朝故事】

隋末一書生居太原苦於貧所居抵官庫因此而見有錢數萬貫遂欲攜掣見一金甲人持戈曰汝要錢可取尉遲公帖來此尉遲公錢也書生訪求至鐵冶處有尉遲敬徳者方袒露蓬首鍜煉之次乃前拜之公問曰何故曰乞錢五百貫以濟貧困尉遲怒曰打鐵人安得錢生曰足下若能哀憫但乞一帖公不得已令生執筆曰錢付某五百貫具年月日著名書生持去至庫復見金甲人令系於梁上取錢五百貫而去後敬徳佐唐太宗得天下賜錢一庫開庫欠五百貫將罪主者忽於梁上見有一帖乃打鐵時書帖累日驚嘆求書生厚贈遣之【逸史】

陳復休號陳七子貞元中來舉褒城耕農樵采與常無異如五十許人昌明令胡仿常師事之將赴任畱錢五千爲復休市酒笑而不取曰吾金玉甚多恨不能用耳以鋤授仿使之劚地不二三寸金玉錢貨隨劚而出曰人間之物固若是矣但世人賦分有定不合多取若吾用之豈有限約乎【仙傳拾遺】

貞元中有孟員外者少時應進士舉久不中第將罷舉又無所歸托於親丈人省郎殷君宅爲殷氏賤厭瘴瘧日甚乃白於丈人曰某貧薄疾病必不可救恐污丈人華宇願委運乞待盡他所殷氏亦不與語贈三百文出門不知所適街西有善卜者每以淸旦決卦晝後則閉肆下簾孟君乃謁之具陳羈蹇將塡溝壑盡以所得三鐶爲卜資卜人遂畱宿爲決一卦卦成驚曰郎君更十日合處重職俸入七十千錢何得言貧賤卜人遂畱厚供給已至九日並無消息又卻往殷君宅殷氏見甚薄之亦不畱連寄宿馬廐至明有敇以禁兵將爲賊境觀察使其人與殷友善馳扣殷氏之門武人都不知書云便湏一謝表兼鎭撫冦敚事故頗多公有親故文士頗能相助否殷良久思之無可應者忽記得孟君久曾應舉可以充事遽引見之令艸一表詞甚精敏因請爲軍中職事月俸正七十干乃卜後十日也【逸史】

齊君房者家於吳𨿽勤學而寡記性壯有篇詠常爲凍餒所驅役役吳楚間干謁多不遇𨿽時有獲未嘗積一金脫錢滿一繩則必病罄而復愈【纂異記】

王狀元未第時醉墮汴河水神扶出曰公有三百千料錢若死何處消散士有效者陽墮河河神亦扶出士喜曰我料錢幾何神曰有三百甕黃虀無處消散爾

周文育隨監州王勵至大庾嶺詣卜者卜者曰君北下不過作捨令長南入則爲公侯文育曰足錢便可誰望公侯卜人曰君湏臾當暴得銀二千兩若不見信以此爲驗其夕宿逆旅有賈人求博文育勝之得銀二千兩韓太傅爲諸生時【一有月之兩字】借相工錢與之俱入璧雍之中相璧雍弟子誰當貴者相工指倪寛曰彼生當貴秩至三公【王充論衡】

裏子客瓜州一日坐肆中見門前有一錢起拾之無有也坐則復見如是者三四頃之丐者拾其錢而去裏子追視之以二錢易之徧示其儕言一錢有分定也於時市人俱有萌焉【千一錄】

江陵副使李君未第時於華陰店中見白衣人與之圍鑪飲啜隨與同行至昭應白衣人曰凡事預定不可多求君欲知後事當畱一筆乃書三封題緘云甚急則開之遂謝別而去後連求第不得且無資糧乃開書一封則曰靑龍寺門前坐遂往已晚矣坐良久不敢歸適寺僧將閉門見李君延入熟視久之曰得非松滋李長官之子乎李君曰然僧曰長君我故舊也曾有錢二千貫寄在我處今付還郎君幸之幸矣明日李君載而行遂爲富室後又不第進退兩難再開書一封則曰西市秋轡行頭坐卽往坐樓飲適樓下有議將錢買科甲者問之曰曾有願出錢一千貫買及第者約之不至所以主試郎君在此李卽自買之及第官至殿中江陵副使後患心痛危急開第三封書則曰可處置家事矣繇是遂卒【艷異編】

韋丹年四十不第嘗騎驢至洛陽中橋見一黿長數尺呼呷將死丹不覺惻然問其直則曰得錢二貫則鬻時天大寒丹自度衫襖無可當者卽以所乘驢易黿放之於水而去時有胡蘆先生丹因之問命胡蘆曰我焉知元君乃吾師也往當自詳之遂相與偕行至通利坊靜巷見一小門胡蘆先生叩門俄而老人從二靑衣出自稱元浚之向丹致拜曰老夫將死之命賴君以生恩徳如天豈容酬報丹始矍然知是黿也遂具珍羞畱連竟日抵暮辭歸老人取一通文字授之曰知君要問命敬往天曹錄得一報凡一生皆前定只先知耳又謂胡蘆曰幸借我五十千以充韋君乘早決西行丹遂自五經及第以至江西觀察使每授一官日月無差【因果錄】

命逹

王嶷性仁謹廉儉不事財賄齋庫失火燒荊州還資評直三千餘萬杖主局數十而已疾篤遺令諸子曰才有優劣位有通塞運有貧富此自然之理無足以相陵侮也及卒第庫無見錢敕月給錢百萬謚曰文獻

鄧差南郡臨沮人大富道逢估人先不相識道邊相對共食羅布殊品呼差與焉差曰君遠行商估勢不在丰何爲頓爾珍羞美食估人曰人生在世終止爲身口耳一朝死病安能復進甘味乎終不如臨沮鄧生平生不用爲守錢奴耳差不告姓名歸至家宰鵝食動筯齩骨哽其喉而死【廣五行記】

李景讓母鄭氏宅後墻陷得錢盈船曰吾聞無勞而獲身之災也天以先君餘慶矜其貧而賜之則願諸孤學問有成此不敢取遽掩之【會編】

呼延贊有膽勇鷙悍輕率官至康州團練使眞宗嘗補軍校皆敍已功或至諠嘩贊獨進曰臣月俸百千所用不及半忝幸多矣自念無以報國更求遷擢將恐福過災至再拜而退眾善其知分

王昭遠事太宗歷拜保靜軍節度使弟昭懿亦至捧日都虞候初祖母郭氏常對昭遠母指之曰此兒有貴相他日必至公卿指昭懿曰此兒俸錢過二萬不能勝矣果皆如其言

杭有傭者鬻力以求食食有餘錢輙易酒而醉於市與鄰者或招而諭之曰子日所餘錢謂不可以樹之產乎對曰日餘三五錢也謂三五錢可以樹之產乎或者因曰日餘三錢計歲千錢五錢幾倍之歲有積也謂三五所儲不可樹之產乎對曰日亡三五錢則亡一日醉歲如之則亡一歲醉令亡歲亡醉也謂又可以樹之產乎或乃笑而遣之曰子無恆產於飲食可謂有恆心矣【淇筠志感】

有梁十二者名知人至宋州司馬詮作書薦之蘇州刺史李無言李遣日暮至宅乃著黃衣衫令一客著紫自代梁謂客曰向聞公語聲未有官祿又謂黃衣是三品今章服不同何也李乃以寔對因請詳視梁云公卽合攺得上州刺史後果攺睦州贈錢一百貫梁云公至彼州必得重厄某爲公作一法禳之公湏嗔責某妄語鞭背十下仍不得令妻子知也李不可梁再三以請李閔然而從之明早李當衙決梁十下小蒼頭走報其妻李入門妻云何以打梁子無言恨云忘卻瞞家人也俄而梁叩鈴請見李曰公何以遣妻子知厄不免矣公旣彊與某二百千文無以報公徳公厄𨿽不免然令公得二千貫以充家資取以必無事李在州果取得二千貫錢而死梁又謂丹徒主簿盧惟雅雲從此得通事舍人如其言後於京見之云至某年財物莊宅合破散公當與某五十千文某教公一言卽免盧不之信不與至某年盧果因賭博莊宅等並盡【定命錄】

藍采和不知何許人也常衣破藍衫行歌於城市乞索歌詞極多率皆仙意人莫之測但以錢與之以長繩穿拖地行或散失亦不回顧或見貧人卽與之及與酒家【神仙傳】

天寶中相州王叟者家鄴城富有財惟夫與妻更無兒女積粟近至萬斛而夫妻儉嗇頗甚常食陳物才以充腸不求丰厚莊宅猶廣客二百餘戶叟嘗巡行客坊忽見一客方食盤飡丰盛叟問其業客云惟賣雜粉香藥而已叟疑其作賊問汝有幾財而衣食過丰也此人云惟有二千之本逐日食利但存其本不望其餘故衣食常得足耳叟遂大悟【原化記】

賣藥翁莫知其姓名有童稚見之逮於暮齒復見其顏狀不攺常提一大葫蘆賣藥人告疾求藥得錢不得錢皆與之無阻藥皆稱有效或無疾戲而求藥者得藥尋必失之繇是人不敢妄求敬如神明或戲問有大還丹否曰有一粒一千貫錢人皆笑之以爲狂多於城市笑罵人曰有錢不買藥喫盡作土饅頭去人莫曉其意益笑之後於長安賣藥抖擻葫蘆已空內只有一丸極大光明安於掌中謂人曰百餘年無一人肯把錢買藥喫深可哀哉乃自喫藥才入口足下五色雲起飄飄而去【續仙傳】

滎陽鄭還古少有俊才嗜學而天性孝友妻柳氏僕射元公之女也婦道克備弟齊古好博戲賭錢還古帑藏中物𨿽妻之貲玩恣其所用齊古得之輙盡還古每出行必封管鑰付家人曰畱待二十九郎償博勿使別爲債息爲惡人所陷誤也弟感其意爲之稍節【因話錄】

殷浩字深源識度淸遠爲風流談論所宗或問浩曰將蒞官而夢棺將得財而夢糞何也浩曰官本臭腐故將得官而夢屍錢本糞土故將得錢而夢穢時人以爲名言

崔唐臣閩人與蘇子容呂晉叔同學相好二公登第崔撫然罷舉後二公入三館乘馬偕出循汴岸見一士艤舟登牕下蓋崔也亟就謁之問其別後況味曰初到篋中有錢百千以其半買此舟來往江湖間其半市雜貨時取贏以自給𨿽云泛梗飄蓬差愈於應舉覓官時也【客齋隨筆】

劉玄英號海蟾子初仕燕劉守光爲相素喜道術一日忽有道人自稱正陽子來謁之乃邀坐堂上索雞卵十枚金錢十文以一文置之幾上累十卵於錢若浮圖之狀海蟾驚異之曰危哉道人曰人居榮辱之場履憂患之地其危有甚於此者復盡以其錢擘破爲二擲之遂辭去海蟾因大悟【廣列仙傳】

趙僧儼北海人爲沙門棲遲山谷常以一壺自隨一旦謂弟子曰吾今夕當死壺中大錢一千以通九泉之路蠟燭一挺以照七尺之軀至夜而亡時人以爲知命【天中記】

奇獲

龎元英文昌錄曰後唐同光三年洛京蕃漢馬步使朱守殷於積善坊役所得古文錢四百五十六文得一元寶四百四十文順天元寶沈存中筆談亦曰熙寜中發地得大錢三十餘千錢文皆曰順天得一僕考唐書志史思明據東都鑄得一元寶錢徑一寸四分以當開元通寶之百旣而惡得一非長祚之兆攺其文曰順天元寶龎始疑史傳無此年號後得錢氏錢譜乃知史思明鑄僕謂此見唐書甚明元英其未考耶僕家舊有得一元寶一錢字文方重如顏體輪郭甚古後爲好事者取去今此二錢人家往往有之【文獻通考】

永明十年齊安郡民王攝掘地得四文古錢一萬二千七百十枚品制如一【南齊祥瑞志】

徐伸寶所居道南有大枯樹僕夫灑掃其下沙中獲錢百餘以告仲寶仲寶自往獲數百如是積年凡得數十萬其家人復於廚側鼠穴中得錢甚多仲寶率人掘之深數尺有一白雀飛出其下獲錢至百萬錢盡白雀乃去【徐鉉稽神錄】

元和元年靈武李欒奏黃河岸塌處得古錢三千三百其錢形小方孔三足【舊唐書】

宣和五年郭僎爲亳州蒙城令村人於田中掘得古刀柄端有方寸十三字彷佛隸書背有方孔不透身形如刀文曰貨布五百【舊譜】

天寶元年西河郡別駕李幼奇於長平溪澗中得古刀又得長平異布面文科斗【同上】

王公和學士罷沂州得銀刀一有齊大公杏九字中闕不相屬刀上又有隠起圜形疑卽九府圜法【嘉佑志】

咸通八年兗海觀察鄭漢章奏百姓於野內掘得古銅片四千九百五十五片詔翰林驗云上有齊歸化三字【舊譜】

魏郡張奮賣宅於黎陽程應舉家疾轉賣於鄰人何文文獨持大刀暮入北堂宿一更中有人丈餘髙冠黃衣升堂呼細腰何以有生人气答曰無之湏臾有髙冠靑衣者又有髙冠白衣者問答並如前及將曙文乃下堂中如向法呼之曰黃衣者金也在堂西壁下靑衣錢也在堂前井邊五步白衣銀也在墻東角柱下汝誰也曰我杵也在竈下文按次掘之得金銀各五百斤錢千餘萬仍取杵焚之宅遂淸安【搜神記】

右驍衛大將軍張籛出逰近郊於大冡之上忽有黃雀銜一銅錢置之而去未幾復於衙院晝臥見二雀相鬭畢各嗛一錢落於前籛後以所獲三錢常祕於巾箱識者以爲大富之徵【晉書】

柳積字徳封勤苦爲學夜燃木葉以代燈火中夕聞牕外有呼者積出見之有五六丈夫各負一囊傾於屋下如楡莢語曰與君爲書糧勿憂業不成明旦起視皆漢古錢計得一百七十千乃終其業宋明帝時官至東宮舍人【獨異志】

元和初洛陽村百姓王淸傭力得錢五鐶因買田畔一枯栗樹將爲薪以求利經宿爲鄰人盜斫創及腹有黑蛇舉首如臂語人曰我王淸本也汝勿斫其人驚懼失斤而走及明王淸令子孫薪之復掘其根根下得大甕散錢實之王淸因是獲利而十餘年巨富遂甃錢形龍號王淸本【酉陽雜爼】

上黨鮑瑗家多喪病貧苦淳於智卜之曰君居宅不利故令君困爾君捨東北有大桑樹君徑至市入門數十步當有一人賣新鞭者便就買還以懸此樹三年當暴得財瑗承言詣市果得馬鞭懸之三年浚井得錢數十萬銅鐵器復二萬餘於是業用旣展病者亦無恙【搜神記】

東海蔣潛常至不其縣次林中露一屍鳥來食之見一小兒驅鳥鳥卽起見屍頭上著通天犀纛揣其價可數萬乃取之鳥集無復驅者【續齊諧志】

王韶之始興記勞口東岸有石四方髙百餘仞其狀如臺父老相傳此石昔有三人伐木以作橋上石頂戲見數甕錢共取半甕而還

洪州胡氏家貧有子五人其最小者气狀殊偉此子旣生家稍充給令此子主船載麥溯流詣州市截江而渡船勢抵岸力不能制沙塌岸崩穴中得錢數百萬乃棄麥載錢而歸繇是其家益富市置僕馬不欲久居村落因令往來城市行及中道所乘之馬跑地不進顧謂其僕曰船所抵處得錢今馬跑地亦恐有物因令左右斸之得金五百兩他日復詣城市因有商胡遇之知其頭中有珠使人誘而狎之取其珠而去【錄異記】

唐洛陽劉貫詞大歷中求丐於蘇州逢蔡霞秀才者一見意頗殷勤問曰兄今泛逰江湖間何爲乎曰求止耳曰然則獲幾何而止曰十萬曰設令必得亦廢數年霞居洛中以他故避地音信久絕兄蓬遊之望不擲日月而得於是遺錢十萬授書一緘曰霞居渭橋下合眼叩橋柱當有應者必邀入宅老母奉見時小妹亦令出見使渠助爲主人百緡之贈渠當必諾貫詞遂往果見母及妺因曰書中以兄處分令以百緡奉贈旣難獨舉湏使輕賫今奉一器其價相當命取鎭國椀來授貫詞曰此罽賓國椀其國以鎭災厲唐人得之固無所用得錢十萬可貨之貫詞持椀行數步視手中器乃一黃色銅椀也其價只値三五鐶耳執鬻於市及歲餘忽有胡客來視之問其價貫詞曰二百緡客曰所直何止二百緡但非中國所用有之何益百緡可乎貫詞許之胡曰此乃罽賓國鎭國椀也此椀失來其國大荒爲龍子所竊已四年其君方以國中半年之賦召贖君何以致之貫詞具告其故胡曰罽賓守龍上訴當追尋次此霞所以避地陰冥吏嚴不得陳首藉君爲繇送之耳【續玄怪錄】

隋開皇初廣都孝廉侯遹入城至劍同外忽見四黃石皆大如斗遹愛之収藏幹書籠負之以驢因歇鞍取看皆化爲金遹至城貨之得錢百萬市美妾十餘人大開第宅又近甸置良田別墅【玄怪錄】

張老與妻別韋恕曰人世遐遠不及作書奉金二十鎰並與一故席帽曰若無錢可於揚州北邸賣藥王老家取一千萬持此爲信遂別復令昆侖奴送出郤到天壇昆侖奴拜別去韋自荷金而歸其家驚訝或仙或妖不知所謂五六年間金盡欲取王老錢復疑其妄曰取爾許錢不持一字此帽安足信旣而困極其家彊逼之曰必不得錢亦何傷乃往楊州入北邸而王老者方當肆陳藥韋前曰張老令取錢一千萬持此帽爲信王曰錢卽實有席帽是乎韋曰叟豈不識耶王老未識有小女出靑布幃中曰張老常過令縫帽頂其時無皂綫以紅綫縫之可驗因取看果是遂得錢而歸乃信眞神仙也【續玄怪錄】

唐貞元初廣陵傭工馮俊遇一道士命負藥至山道士遂送俊出謂曰勞汝遠來少有遺汝授與錢一千文令系腰下至家解觀之自當有異又問家有幾口云妻兒五口授以丹藥可百餘粒曰日食一粒可百日不食俊辭曰此歸路遠何繇可至道士曰與汝圖之遂引行亂石間見一石臥如虎狀令俊騎上以物蒙石頭俊執其末如執轡焉誡令閉目候足著地卽開俊如言騎石道士以鞭鞭石遂覺此石騰空而飛久之覺足躡地開目已在廣陵郭門矣人家方始舉燭比至捨妻兒猶驚其速遂解腰下皆金錢也自此不復爲人傭工廣置田園爲富民焉【原化記】

昔有盧李二生隠居太白山習吐納導引之術李別去後遇盧生問李曰公所欠官錢多少曰二萬貫乃與一拄杖曰將此於波斯店取錢可從此學道無自穢也才曉前馬至二舅令李生去送出門波斯見拄杖驚曰盧二舅拄杖何以得之依言付錢遂得無事其年往汴州行軍陸長源以女嫁之旣婚頗類盧二舅北亭子所覩者復解箜篌果有朱書字視之天際之詩兩句也李生具說楊州城南盧二舅亭中筵宴之事妻曰少年兄弟戲書此昨夢見使者云仙官追一如公所言也李公嘆訝郤尋二舅之居惟見荒艸不復覩亭臺矣【逸史】

杜子春者蓋周隋間人志气間曠縱酒間逰資產蕩盡投於親故皆以不事事見棄方冬衣破腹空徒行長安中日晚未食彷徨不知所往於東市西門仰天長吁有一老人策杖於前問曰君子何嘆春言其心老人曰幾緡則丰用子春曰三五萬可矣老人曰未也更言十萬曰未也乃言百萬亦曰未也曰三百萬於是袖出一緡曰給子今夕明日午時子於波斯邸愼無後期及時子春往老人果與錢三百萬不告姓名而去子春旣富蕩心復熾自以爲終身不復羈旅也乘肥衣輕會酒徒徵絲管歌舞於倡樓不復以治生爲意一二年間稍稍而盡衣服車馬易貴從賤去馬如驢去驢如步倐忽如初旣而復無計自嘆於市門發聲而老人到握其手曰君復如此奇哉吾將復濟子幾緡方可子春慚不應老人因逼之子春愧謝而已老人曰明日午時來前期處子春忍愧而往得錢一千萬未受之初憤發以爲從此謀身治生石季倫猗頓小豎耳錢旣入手心又翻然縱適之情又卻如故不一二年間貧過舊日復遇老人於故處子春不勝其愧掩面而走老人牽裾止之又曰嗟乎拙謀也因與三千萬曰此而不痊則子貧在膏肓矣子春曰吾落拓邪逰生涯罄盡親戚豪族無相顧者獨此叟三給我我何以當之因謂老人曰吾得此人間之事可以立孤孀可以衣食於名教復圓矣感叟深惠立事之後惟叟所使老人曰吾心也子治生畢來歲中元見我於老君雙檜下【續玄怪錄】

僞吳楊行密初定楊州有康氏者以傭賃爲業僦一室於太平坊空宅中康晨出未返其妻生一子方席槁忽有一異人赤面朱衣冠據門坐妻驚怖叱之乃走如捨西踣然有聲康歸欲至家路左忽有錢五千貫羊牛半邊尊酒在焉因持之歸妻亦告其所見卽往捨西尋之乃一金人僕於艸間亦曵之歸因烹羊飲酒得以周給自是出必獲利日以富贍

宋金銀工楊初配納贍軍錢七百餘千盡鬻家資未支其半初事母至孝每爲供軍司追促不令母知恐母爲憂一日有道人詣其家問所納官錢以何準備具以困乏言之道人令市生鐵備炭火明日復來燃炭壘鐵以藥投之一夕成銀而去臨行謂初曰我往靑城山中與以丹藥俾奉其母后其母髮白更靑老能返壯

宋陳汝器居仙逰城中之南街家居積善一夕飛錢滿其室汝器與妻朱氏焚香祝曰願有良子錢乞減半其後汝器子可大登政和二年進士遂爲望族【興化府誌勝】

宋幹徳年置寜遠縣實漢之冷道縣唐之延唐縣也志云冷道故城在縣東南大歷故城在春陵縣城北十五里析自延唐者舂陵詳州下其故址在縣北五十里漢長沙王陵墓猶存居民掘地時時得五銖錢【永州府誌勝】

陳爵陳挺年皆十歲以上相與釣於湖涯挺先釣爵後往爵問挺曰釣寜得乎挺曰得爵卽歸取竿繩去挺四十步所見湖涯有酒罇色正黃沒水中爵以爲銅也渉水取之滑重不能舉挺望見號曰何取爵曰是有銅舉也挺往助之渉水未持罇頓衍更爲之盤動行入深淵中復不見挺爵畱顧見如錢等正黃數百千枚卽共掇摝各得滿手【王充論衡】

牛相公墓在金湖坊鄧家山下墓髙五六丈旁環列小塋三十餘陪葬今多夷乃犁鉏之下往得銅錢器物無名可考【南安府誌勝】

甘羅城去舊淮陰縣北一里俗傳秦甘羅所築天雨後往往於土中得小錢狀如鐘有篆文不可辧號甘羅錢【淮安府誌】

洪崖在洪洞縣城南髙踰百尺東西袤五十里澗水出焉流入於汾又秦壁村之寶崖四壁孤絕北俯汾河中藏凹處有小浮圖樵牧往往於此掘得錢寶以近劉淵墓云

鄱陽東大山有一石臨河如廩髙數丈號曰錢倉戶如六尺牀晉太和中有漁人從戶過遇戶開其錢自出因收得錢四【寰宇記】

風俗通曰魏郡龎儉因亂失父時儉三四歲母𦇤抱轉客廬裏鑿井得錢千餘萬遂巨富行求老蒼頭使主牛馬耕種直錢二萬有賓婚大會堂上作樂奴在竈下竊言堂上母我婦也婢卽具白母母使儉呼問事實曰是我翁也母因下堂抱其頸啼泣遂爲夫婦儉及子歷二千石刺史七八人時人爲之語曰廬裏龎公鑿井得銅買奴得翁【時人語】

晉義熙十二載淯陽縣羣童子浴於淯水忽見側有錢出如流沙因競取之手滿放隨流去又以衣盛裹各有所得【洽聞記】

世祖治盆城又得一大錢文曰太平百歲【南齊祥瑞志】

泰始中建徳校尉王和掘地得一鼎容四斗中有大錢三十文曰百當千千當萬因此令公私行錢【晉書載記石勒傳】

錢通卷十七

●欽定四庫全書

錢通卷十八

﹝明﹞胡我琨撰

蠱戾

韓延壽代蕭望之爲左馮翊望之聞延壽在東郡時放散官錢千餘萬使禦史案之延壽卽部吏案校望之在馮翊時廩犧官錢放散百餘萬望之自奏職在總領天下聞事不敢不問而爲延壽所拘持上繇是不直延壽各令窮竟所考望之卒無事實而望之遣禦史按東郡者得其試騎士日車服侍衛奢僭逾制等數事延壽竟坐狡猾不道棄市吏民數千人送至渭城持車轂爭奏酒炙延壽使掾吏分謝送者百姓莫不流涕【通鑑】

皇甫嵩之討張角也過鄴見趙忠捨宅踰制奏沒入之又張讓私求錢不與二人奏嵩無功費多徵還収印綬以司空張溫爲車騎將軍討北宮伯玉拜董卓爲破虜將軍統於溫

崔慧景之逼建康也寶卷拜蔣子文神爲鐘山王及衍至又尊爲靈帝使巫禱祝悉以軍事委王珍國時城中實甲猶七萬人寶卷晝眠夜起逰戲一如平常及長圍立屢戰不勝猶惜金錢不肯賞賜雕鏤雜物倍費於常眾情怨怠皆思早亡莫敢先發

金吾將軍伊愼以錢三萬緡賂中尉第五從直求河中從直奏之上貶愼官坐死者三人

王遂本錢谷吏性狷急專以嚴酷爲治盛夏役士卒營府捨督責峻急將卒憤怨役卒王弁與其徒四人執遂斬之

初蜀亡其府庫之積悉輸汴京後任事者就起功利於常賦外更置博買務禁商賈不得私市布泉蜀地狹民稠耕稼不足以給繇是小民貧困兼並者益糴賤販貴以規利靑神民王小波因聚眾爲亂且曰吾疾貧富不均今爲汝均之貧者爭附遂攻靑神掠彭山殺縣令齊元振剖其腹實之以錢惡其誅求無厭也賊黨繇是愈熾旁邑響應

曹利用復坐私貸官錢再貶崇信節度副使宦者多惡利用必欲致之死以快志內侍楊懷敏送之至襄陽驛以語侵之利用遂投繯而死利用性悍梗少通力裁僥幸而其親舊或有因緣以進者故及於禍然居位忠藎有守終始死非其罪聞者寃之【俱同上】

蕭太后責李處溫曰誤秦晉國王者皆汝父子並數其前惡罪數十處溫無以對乃賜死臠其子奭而磔之籍其家得錢七萬緡金玉寶器稱是皆爲宰相數月間所取也【遼史】

蘇師旦者平江書史爲韓侂冑腹心以姦計歸誠於侂冑侂冑愈益暱之嘗以窘乏求金詣侂冑侂冑初不知其受諸將之賂動以億萬時時捐資助之及江上敗軍詞連師旦受賂尺牘具存侂冑大怒竄師旦海上及侂冑敗取斬於臨安籍其家得金箔金三萬九千二百五十片金錢六千辮馬蹄金二萬五千七百二十兩瓜子金五斗生金羅漢五百尊各長二尺五寸金酒器六千七百三十兩釵釧金二百四十三片金束帶一十二條他物稱是以一隅之地幸臣黷貨如此侂冑所積應且數倍國安得不亡哉【補石言】

奚陟字殷卿遷刑部侍郎裴延齡惡京兆尹李充有能政專意陷害之誣奏充結陸贄數厚賂遺金帛充旣貶官又奏充比者妄破用京兆府錢谷至多請令比部勾覆以比部郎中崔元翰陷充惡贄也詔許之元翰曲附延齡劾治府吏到者𨿽無過犯皆笞決以立威時論喧然陟乃躬自閱視府案且得其實具獄上充旣免元翰旣不遂其志因此憤恚而卒【舊唐書】

畢諴宣宗恩顧特異許以爲相令狐綯所忌連徙之鎭皆綯緩其入相之謀也諴思有以結綯在北門得絕色非人世所有者盛飾珠翠專使獻綯綯一見心爲之動謂其子曰尢物必害人畢太原於吾無分今以是餌吾將傾家族也一見立反之使人不敢將回驛候諴意諴又瀝血書輸啟事於綯綯終不納乃命吏貨之東頭醫李玄伯上所狎暱者以錢七十萬致於家乃捨上堂坐之玄伯執賤役以事之踰月盡得其歡心焉乃進於上上見大惑之寵冠六宮玄伯燒伏火丹進以市恩上瘡疾作玄伯之罪也懿宗卽位與山人王樂道士虞紫芝俱棄市【通鑑】

昭帝之喪大司農僦民車延年詐增僦直盜取錢三千萬爲怨家所告禦史大夫田廣明謂杜延年曰春秋之義以功覆過當廢昌邑王時非田子賓之言大事今縣官自出三千萬自乞之何哉願以愚言白大將軍延年言之光曰誠然實勇士也當發大議時震動朝廷因自撫心曰使我至今病悸謝田大夫曉大司農通往就獄得公議之廣明使人語延年延年曰幸寛我耳何面目入牢獄遂自刎死【會編】

張同休昌期昌儀皆坐贓下獄命左右臺其鞫之敇以易之昌宗作威作福亦命同鞫禦史大夫李永嘉中丞楊彥範奏同休兄弟贓共四千餘緡昌宗法應免官昌宗訴有功無罪太后問宰相昌宗有功乎楊再思曰昌宗合神丹聖躬服之有驗此莫大之功也太后悅赦之左補闕戴令言作兩足狐賦以譏再思出爲長社令【同上】

括富商錢時兩河用兵月費百餘萬緡府庫不支數月太常博士韋都賓陳京建議請括富商錢出萬緡者借其餘以供軍上從之判度支杜佑大索長安中商賈所有貨意其不實輙加搒捶人不勝苦有縊死者長安囂然如被冦盜計所得才八十餘萬緡又括僦櫃質錢凡蓄積錢帛粟麥者皆借四分之一封其櫃窖百姓爲之罷市相率遮宰相馬自訴以千萬數盧■﹝木巳﹞始慰諭之勢不可遏疾驅得免計並借商所得才二百萬緡人已竭矣【會編】

陸長源性刻急恃才傲物軍中惡之晉卒長源知畱後揚言曰將士弛慢日久當以法齊之耳眾皆懼或勸之發財以勞軍長源曰我豈效河北賊以錢買健兒求節鉞耶軍中怨怒作亂殺長源監軍俱文珍以宋州刺史劉逸凖久爲宣武大將得眾心召之逸凖引兵徑入汴州眾乃定遂以爲節度使

舒蘄守臣皆以鑄錢增羨遷官淮民爲之大擾

劉希光受羽林大將軍孫鑄錢二萬緡爲求方鎭事覺賜死事連知內侍省事吐突承璀出爲監軍

李師道數上表請赦吳元濟上不從師道使大將將二千人趣壽春聲言助官軍實以援元濟也師道素養刺客姦人數十人說師道曰用兵所急莫先糧儲今河陰院積江淮租賦請潛往焚之因劫東都焚宮闕亦救蔡一奇也師道從之遣攻河陰轉運院燒錢帛三十餘萬緡匹谷二萬餘斛人情恇懼多請罷兵上不許

劉仁恭驕侈貪暴以大安山四面懸絕築館其上極壯麗實以美女與方士煉藥其中悉斂境內錢瘞山顚令民間用堇泥爲錢有愛妾羅氏其子守光通焉仁恭杖守光斥之至是梁遣李思安撃之直抵城下仁恭在大安城幾不守守光自外引兵入登城拒守卻之遂自稱節度使令部將李小喜攻大安虜仁恭以歸囚於別室守光弟光奇奔河東【俱同上】

鍾謨數奉使入周世宗及唐主皆厚待之恃此驕橫與都虞候張巒善數與屏人夜語唐鎬譖之曰謨與巒气類不同而過相親狎恐其異謀又言大錢民多盜鑄犯法者多及弘冀卒唐主欲立從嘉謨與從善厚言於唐主曰從嘉徳輕志懦又酷信釋氏非人主才從善果敢凝重宜爲嗣唐主繇是怒徙從善爲吳王居東宮謨請令張巒以所部兵巡徼都城唐主乃下詔暴謨罪流饒州貶巒旦州副使未幾皆殺之廢永通錢【通鑑】

蔡京怨劉逵會蘇州盜鑄錢獄起京欲會逵婦兄章綖兄弟遣開封尹李壽鞫之株連者千餘人彊抑使承死者甚眾京猶以爲緩遣畸服往代畸服至蘇卽決釋無左證者七百人嘆曰爲天子耳目司而可傅會權要殺人以茍富貴乎遂閱實平反以是京大怒遂貶畸服而綖竟竄海島【宋史】

梁師成晚年益通賄謝士人入錢數百萬以獻頌上書爲名令赴廷試唱第之日侍於帝前囁嚅升降之其小吏儲宏亦與科甲而執役如故師成貎若不能言然陰鷙遇間卽發王黼嘗爲鄆王楷陰畫奪宗之計師成力保護太子得不動搖及上皇東幸嬖臣多從以避罪師成自以舊恩畱京師太學生陳東旣疏其罪惡布衣張炳亦以爲言遂貶令開封吏護送至貶所行次八角鎭縊殺之以暴死聞【同上】

郭崇韜徵犒軍錢數萬緡於王宗弼宗弼靳之士卒怨怒夜縱火諠噪崇韜欲誅宗弼以自明白繼岌收宗弼等數其不忠之罪族誅之蜀人爭食宗弼之肉王承休等至繼岌亦斬之【會編】

契丹縱兵大掠遣使括借士民錢帛【同上】

王柟至汴請依靖康故事世爲伯侄之國增歲幣爲三十萬犒軍錢三百萬貫蘇師旦等俟和議定後當函首以獻完顏匡具以柟言奏於金主璟璟命匡移書索韓侂冑首以贖淮南地攺犒軍錢爲銀三百萬兩會錢象祖移書金帥府諭以誅韓侂冑事柟未之知也【宋史】

呂升卿爲京東察訪逰泰山題名於眞宗禦制封禪碑之陰刋刻搨本傳於四方後二年升卿判國子監會蔡承禧爲禦史言其題名事以爲大不恭遂罷升卿判監旣而鄧綰又言升卿兄弟頃居喪潤州嘗令華亭知縣張若濟置買土田若濟遂因此貸部民朱庠衛公佐吳延亮盧及遠押司錄事王利用等錢四千餘貫彊買民田旣而若濟坐贓事發惠卿已在中書百計營救及言惠卿縱親情鄭膺幹撓政事如此等事凡十餘端猥不可具載朝廷起獄於秀州旣而惠卿罷參知政事以本官知亳州升卿和州監酒溫卿勒停張若濟除名編管緣此黨人降黜者紛紛矣【東軒筆錄】

佞幸傳長公主賜鄧通吏輙隨沒入之竟不得名一錢寄死人家

唐元和初江淮人宋衎娶妻楊氏甚賢衎安居不議他業時有運米過三門者請衎同去通管簿書月給錢八千衎謂妻曰今數月不得八千茍一月而致極爲利也妻曰三門舟路頗險惡身或傾危利亦何益衎不納遂去果遇暴風羣船盡沒惟衎入水捫得粟槁一束漸漂近岸扶槁以出餘數十人皆不救【轉因錄】

李夷簡元和末在蜀蜀市人趙髙好鬥嘗入獄滿背鏤毘沙門天王吏欲杖背見之輙止轉爲坊市害左右言於李李大怒擒就廳前索新棒叱杖家打天王盡則已數三十餘不死經旬日袒而歷門乞修理破功徳錢【酉陽雜爼】

劉忠肅公摯在南京幕府會司農寺行新令盡斥賣天下祠廟依坊場河渡法收淨利南都閼伯廟歲爲錢四十六貫微子廟十二貫公嘆曰一至於此往見畱守張公方平曰獨不能爲朝廷言之耶【自警編】

唐趙履溫爲司農卿謟事安樂公主客謂張文成曰趙司農何如人曰爲公主奪百姓田園造定昆池言定天子昆明池也用庫錢百萬億斜褰紫衫爲公主背挽金犢車險詖皆此類誅逆韋之際上禦承天門令斬之刀劍亂下與男同戮人割一臠骨肉俱盡【朝野僉載】

紹聖二年晁補之坐修摘星樓不核實支省錢謫通判應天府【揚州府誌勝】

中常侍張讓私求錢五千萬皇甫嵩不與二人繇此爲憾奏嵩連戰無功所費者多其秋徵還收左車騎將軍印綬【左編】

髙柔字文惠官廷尉有護軍營士竇禮近出不還營以爲亡表言逐捕沒其妻盈及男女爲官奴婢盈連至州府稱寃自訟莫有省者乃辭詣廷尉柔問曰汝夫不與人有怨讎乎對曰夫良善與人無讎又曰汝夫不與人交錢財乎對曰嘗出錢與仝營士焦子文求不得時子文適坐小事系獄柔乃見子文門所坐言次曰汝頗曾舉人錢否子文曰自以單貧不敢舉人錢物也柔察子文色動遂曰汝昔舉竇禮錢何不言耶子文怪知事露應對不次柔曰汝已殺禮便宜早服子文於是叩頭具首殺禮本末埋葬處所柔便遣吏卒承子文辭往掘禮卽得其屍詔書復盈母子爲平民班下域中以禮爲戒漢田延年爲大司農坐益都內錢三千萬自殺【山堂肆考】

後魏髙謙之爲河陰令有盜以囊盛瓦礫指爲錢物詐市人馬逃去謙之僞枷一囚立於馬市中有二人在旁忻然曰無復憂矣遂執問悉獲其黨【同上】

五代賈郁補僊逰令性峭直不容人吏文過及受代一吏酣酒鬱怒曰當再典此縣必懲之吏揚言公若再來猶鐵船渡海後郁果再典舊邑時醉吏盜庫錢數萬下獄具狀郁批榜尾曰竊銅鏹以潤家非因鼓鑄造鐵船而渡海不假鑪槌【山堂肆考】

成都畫師姓許善傳神一日有人敝衣憔悴求傳神許笑之其人解衣囊出黃道服鹿皮冠白玉簮頂冠易服危坐以手摩面則童顏矣引其須應手而黑乃一美丈夫也許驚曰不知神仙降臨道人曰君傳吾神置肆中有求售止取千錢後有識者云此唐神仙朱桃椎也求者輻輳許貪畫値每像輙取二千夢道人曰汝福有限安得過取掌其左頰旣寤頭遂偏【括異錄】

元至正庚寅年間參議賈魯以當承平時無所埀名欲立事功於世首勸托克托開河北水田又勸造至正交鈔及決河南又勸追求夏禹故道開使北流身專其任瀕河起集丁夫二十六萬餘人朝廷所降食錢官吏不能盡支河夫多怨【堯山堂外紀】

文帝之後六年匈奴入邊乃以亞夫爲將軍至景帝之時亞夫丞相後以疾免其子爲亞夫買工官尙方甲盾五百被可以爲葬者取庸苦之不與錢庸知其盜買官器怨而上告其子景帝下吏責問因不食五日嘔血而死【王充論衡】

報償

尹軌字公度常見一人本冠族子弟仕郡遇公事簿書不了當備官錢百萬賣田宅車牛不售而停見收撃公度謂所遊富人曰子可以百萬錢借我我欲以救人後三十日當還富人嘉敬之卽以百萬錢與公度以與遇事者曰卿能得一百二十斤錫否遇事者卽具之公度於■﹝釒歷﹞中銷錫復以其腰間管中藥一方寸投沸錫中攪之皆成金賣與人得錢百萬以還富人近光熙元年間公度到南陽太和山中【神仙傳】

曹武字士威爲雍州刺史致見錢七千萬性儉嗇無所餉遺在襄陽獨饋梁武謂曰卿必大貴我當不及見今以弱子相托每密送錢物並好馬時帝在戎多乏就武換借未嘗不得遂至十七萬及帝卽位忘其惠天監二年帝忽夢如田塍下行兩邊水深無底夢中甚懼忽見武來負武帝得過曰卿今爲天下主乃爾忘我顧托之言耶我兒饑寒無衣者所換十七萬可還其市宅帝覺卽使主書送錢還之使用市宅子世澄世宗並蒙抽擢三二年間疊爲大郡【南史】

郯縣陳務妻少與二子寡居好飲茶茗宅中先有古塜每日作茗飲先輙祀之二子欲掘去之母苦禁而止及夜母夢一人曰吾止此二百餘年卿二子恆欲見毀賴相保護又饗吾佳茗𨿽泉壤朽骨豈忘翳桑之報遂覺明日晨興乃於庭內獲錢十萬似久埋者而貫皆新提還告其兒兒並有慚色【異苑】

王冀公性陰險而權譎巧於中人時同列𨿽已爲公所中終莫知公之中之翰林學士李宗諤有才名王文正公欲引爲參政先以告公公許之旣而陰以白上曰李宗諤欠王某錢二千緡今引用之在索錢也蓋參政朝謝日賞給可得三千緡而宗諤貧俸廩不足以給婚聘舊常有借於文正故公言之因以中文正也及文正以宗諤薦則上果作色而不從矣其巧於中人類多如此秉政日久四方饋遺不可勝紀金帛錢鏹圖書奇玩十倍於舊一日之間盡爲天火所焚無一遺者又無子平生所有一旦舉而歸諸他人如此則陰險權譎是有益於身乎【樂善錄】

嚴泰江行逢漁舟問之云有龜五十頭泰用錢十千贖放之行數十步漁舟乃覆其夕乃有五十人詣泰門告其父母曰賢郎附錢五十千可領之緡皆沾濕父母怪之及泰歸乃說贖龜之異【閒牕括異志】

陳宏泰家富於財有人假貸錢一萬宏泰徵之甚急其人曰請無慮吾先養蝦蟇萬餘頭鬻之足以奉償泰聞之惻然已其償仍別與錢十千令悉放之江中經月餘泰因夜歸馬驚不進前視之乃一金蝦蟇也【同上】

朱承逸居霅之城東門爲本州島孔目官樂善好施嘗五鼓趨郡過駱駝橋聞橋下哭聲甚哀使僕視之有男子攜妻及小兒在焉扣所以云負勢家錢三百千計息已數倍督索無以償將並命於此朱惻然遣僕護其歸且自往其家正見債家悍僕羣坐於門朱因以好言諭之曰汝主以三百千故將使四人死於水於汝安乎幸吾見之耳汝亟歸告若主彼今旣無所償逼之何益吾當爲代還本錢可以元劵來債家聞之慚懼聽命卽如數取付之其人感泣願終身爲奴婢不聽復以二百千資給之而去是歲生孫名服熙寜中金榜第二人仕至中書舍人次孫肱亦登第著名節卽著南陽活人書者服子或卽著萍州奇談者遂爲吾鄕名族焉天之報善昭昭也如此【癸辛雜識外集】

竇禹鈞範陽人爲左諫議大夫致仕諸子登第義風家法爲一時標表生五子長曰儀次曰儼曰侃曰偁曰僖儀禮部尙書儼禮部侍郎皆爲翰林學士侃左補闕偁左諫議大夫參知政事僖起居郎初禹鈞家丰年三十無子夜夢亡祖亡父聚謂之曰汝早修行緣汝無子又壽不永禹鈞惟諾禹鈞爲人素長者先有家童盜用房錢二百千慮事覺有女年十二三自冩劵繋女臂云永賣此女與本宅償所負錢自是遠遁禹鈞見而憐之卽焚劵以其女囑妻曰善撫養之旣筓以二百千擇良配得所歸後僕聞之乃還感泣訴以前罪禹鈞不問繇是父子圖禹鈞像晨興祝壽嘗因元夕往延慶寺於後殿階側得遺銀二百兩金三十兩持歸明日侵晨詣寺候失物者湏臾一人果涕泣而至禹鈞問之對曰父罪犯至大辟徧懇親知貸得金銀將贖父罪昨暮以一親置酒酒昏失去今父罪不復能贖矣公驗其實遂同歸以舊物還之加以憫惻復有贈賂同宗外婣有喪不能自舉公爲出錢葬之繇公而葬者凡二十七喪孤遺女及貧不能嫁公爲出錢而嫁之繇公而嫁凡二十八人故舊相知𨿽與公有一日之雅遇其窮困必擇其子弟可委以財者隨多寡貸以金帛俾之販鬻繇公活族者數十家四方賢士賴公舉者不可勝數公每量歲之所入除伏臘供給外皆以濟人之急其後復夢亡祖亡父告之曰汝三十年實無子壽且促嘗告汝今汝數年以來名掛天曹陰府以汝有陰徳特延算三紀賜五子各顯榮仍以福壽而終【厚徳錄】

安帝好微行於郊坰或露宿起帷宮皆用錦罽文繡至永初二年國用不足令吏民入錢者得爲官有瑯琊王溥卽王吉之後吉先爲昌邑中尉奕世衰淩及安帝時家貧不得仕乃挾竹簡揷筆於洛陽市傭書美於形貎又多文辭來僦其書者丈夫贈其衣冠婦人遺其珠玉一日之中衣寶盈車而歸積粟於廩九族宗親莫不仰其衣食洛陽稱爲善筆而得富積善降福明神報焉【拾遺記】

初蘇秦之燕貸百錢爲資及貴以百金償之徧報諸所嘗見徳者其一人獨未得報乃前自言秦曰我非忘子子之與我至燕再三欲去我易水之上方是時困故望子深是以後子子亦今得之矣【史記】

何澄以醫術著名孫已之久病不愈其妻於氏引澄入室曰良人久病典賣殆盡願以身酬澄正色曰奚爲出此語但安心勿憂當爲療治茍以此相污不惟澄永爲小人爾亦不得爲賢婦縱兔人責天譴可逃乎於大沮而退澄一日假寐恍見一神告曰汝醫藥有功且不於艱急中亂人婦女奉上帝敇汝一資官職五萬貫錢未幾治東宮疾一劑遂安賜錢宛如其數【春气錄】

郭巨隆慮人也一云河內溫人兄弟三早喪父禮畢二弟求分以錢二千萬二弟各取千萬巨獨與母居客捨夫婦傭賃以給公養居有頃妻產男巨念與兒妨事親一也老人得食喜分兒孫減饌二也乃於野鑿地欲埋兒得石益下有黃金一釡中有丹書曰孝子郭巨黃金一釡以用賜汝於是名振天下【搜神記】

曹泳秦檜門客也監黃巖酒稅秩滿到部注闕上省檜押勑見泳姓名物色召見之熟視曰公檜恩家也泳恍然不知所答則又曰忘之耶泳曰昏忘實不省於何處遭遇太師檜入室有頃取小冊示泳使觀之泳不敢觀首尾他事中有一行曰某年月日某人錢五千曹泳秀才絹二疋蓋檜微時逰索富家得五千求益不可泳時爲館客探囊中得二絹曰此吾束脩之餘也今舉以遺子旣別不相聞𨿽知檜震天下不謂其卽秦秀才也泳曰不意太師乃能記憶微賤若此檜曰公眞長者命其子孫出拜之俾以上書易文資驟用之至戶部侍郎知臨安府【十可編】

董永父終貧不遂葬以身質錢一萬旣葬就役逢一女子求與永爲妻云能織絹永詣主人主人令織一旬三百疋債足女辭之曰我天之織女也帝見君孝使我共償耳因遂不見【孝子傳】

許元惠卿樂平士人也其父夢有烏衣客來語曰吾昨貸君錢三百今以奉還未及問爲何人及何時所貸而覺明日思之殊不能曉平常畜十餘鴨是日歸於數外見一黑色者小童以爲他人家物約去之鴨盤旋憇於旁墮一卵乃去自是歷一月每日皆然凡誕三十卵遂去不至竟不知爲誰氏者計其直恰三百錢矣【夷堅志】

永徽中涿州人路伯達負同縣人錢一千後與主佛家誓曰若我未還公願死爲公家牛逾年死錢主家時牛產一赤犢子額上白毛爲路伯達三字

浙省廣濟庫歲差杭城殷實戶若干名充役庫子以司出納比一家中侵用官錢太多無可爲償府判王某素號殘忍乃拘其妻妾子女於官又無可爲計小舟載之求食於西湖以資納官鬼妾鬼馬不肖軰羣趨焉後王之子孫有爲娼者天之報施抑何捷也【輟耕錄】

昔徽州李氏名善瑜適葉元贊長子侍舅姑極孝舅姑病祈告天地願以身代適三官巡察空中聞之奏聞玉皇奉旨加舅姑壽一紀仍賜錢八十萬注名祿籍二子賜品官後一歲一旦門未啟忽見堂上有錢堆積計數收之果得八十萬【轉因錄】

老吏有鄕人訴事於郡而囑吏以三十千後果得理吏以錢還之云此事乃官自判我實不曾致力不敢欺心受此錢後其子登科人謂不欺之報

宋張八公處州龍泉裏民也家富好施鄕人徳之號張八佛產分二子每歲禾榖率銅錢六十文一把其歲歉鄕價八十其子意欲薄有所增張公坐於門看糴者出問之價曰略增些公以錢還之自後其子價不敢增至曾玄孫皆登第

唐信州貴溪縣乳口鎭有童安玗者鄕裏富人也初甚貧窘與同里人郭珙相善珙嘗假借錢六七萬以助經販安玗後遂丰富及珙徵所借錢安玗拒諱之珙焚香告天曰童安玗背惠忘義借錢不還倘神理難誣願安玗死後作牛以償安玗亦紿言某實負珙錢願死作一白牛以償珙債未逾月安玗死珙家■﹝牜孛﹞牛生一白牯犢左脇有黑毛作字曰童安玗歷歷然遠邇聞之觀者雲集

唐建安縣令韋有柔家奴執轡年二十餘病死有柔以其勤頗念之忽夢奴云我不幸而死尙欠郎君四十五千地下所繇令更還作畜生以償債我求作馬兼爲異色今已定也其明年馬生一白駒而黑目駿逸異常馬后數歲馬可直百餘千有柔深嘆其夢不驗頃之裴寛爲采訪以有柔爲判官寛見白馬求市之問其價直有柔但求三十千寛因受之有柔云此奴尙欠十五千當應更來後數日寛謂有柔曰馬是好馬前者付錢深恨太賤乃復以十五千還有柔其事遂驗

宋樂平縣杭橋市染工程氏夢老媼來曰負君家錢若干除償還外猶欠若干幸餘一屋可以充數今別君去矣再拜而辭旣寤聞一牝牛死於空屋中剝貨得錢如夢告之數

宋長樂鄕人有婢名春一日有粥未喫置於籠前爲豬竊食春以火杖打之豬竄於山至夜不歸大家不知夜夢舊識在山巖間訴曰我欠汝錢五百作豬以償饑食春粥治我太甚願汝作主大家明早訪巖石間得豬而歸問春果爾乃命家人軰善飼之越二日豬死賣錢止得五百與所欠之錢適合

宋時晉州平陽人常瑤父爲裏胥蚤死母攜之再嫁富民康徳休爲人落魄亡賴徳休與錢三千緡使爲區肆繇是生理日給而瑤事繼父略不知恩經年徳休死視如路人盡竊其貲甫三十歲壯無疾忽作牛鳴一聲而斃是夕康氏牛產一犢一蹄出背上朱書常瑤二字於脇間

宋呂保相文徳延一士爲館賓罷齋歸借馬於呂呂與之一騾騾至士家不食作常人語僕聞其言曰我欠呂相公錢初不欠你錢僕以告士士至夜親往聽之果然士聞以衣衿蒙眼可與鬼神接語遂蒙眼而問之曰爾何人答曰我棗陽軍黃油曾欠呂相公油錢初不欠你錢士往告呂呂恍然記二十歲時有黃油欠油錢二十千後忘索焉騾歸食如故

宋建陽人張一貸熊四郎錢兩千子復倍之經年不肯償熊督索倦矣好與言曰無復較息但求本錢可乎張愧謝稍以與之竟負原數八百熊亦不復取三年而張卒卒之四年熊夢張以入百錢來償置地上皆小錢畱與坐啜茶乃去覺而與妻說方竟一僕扣門曰牛生犢甚大急欲酒作福熊喜甚僅再旬犢不疾輙死鄰屠就買熊需兩千屠笑曰是何所直剝而盡貸不及此數但有鬻牛之名當先以酒及杯羮啖里正又以餉四鄰乃取其贏今惟有八百錢幸見付不則已耳解腰間囊擲於地正夢中所償處儼然小錢也熊乃悟前事亟與之【俱同上】

唐巙州推官楊旬積累陰隲其子將入試夢一神曰汝積陰徳將汝子名攺作楊椿納捲吾當助汝子果得第次年赴省試椿夢一神曰今年題乃行王道而王及試果然亦得第及殿試再夢神曰汝名在第五甲吾換作第一卷

後唱名果魁天下及巙使君詢旬陰徳旬乃出三囊示之第一囊有三十九文當三錢第二囊有四千餘文折二錢第三囊有萬數小錢乃旬詳讞罪囚有從死罪正爲流罪者卽投一折二錢有從杖罪而決放者卽投一小錢又每效周箎行太上感應篇十種利益故獲斯報【代醉篇】

陳益借吳宗嗣錢二百千捱不肯還宗嗣責之曰爾負我者當作驢以還我逾年獨坐廳事恍見陳益負錢來還急呼詰之則已潛入廐捨矣俄頃馬生一駒因詢陳益之家則是日益卒【同丄】

白元通欠東市楊筠錢五貫四百文未償而筠死遂晦其事死後乃生筠家爲驢一日筠子乘之入市忽作人語曰我乃白元通也只欠汝父錢五貫四百遂至如是今南市賣面家亦欠我錢正如其數可速賣我與彼得錢償汝債便了筠子如其言賣之未三日而驢死【因果錄】

昔眞州一巨商每歲販粥至杭時有挾姑布子之術曰鬼眼者設肆省前言皆奇中故門常如市商方坐下忽指之曰公大富人也惜乎中秋前後三日內數不可逃商懼卽戒程時八月之初舟次揚子江見江濵一婦仰天大號商問焉答曰妾之夫作小經紀止有本錢五十緡每買鵝鴨過江貨賣歸則計本於妾然後持贏息易柴米余貲盡付酒家率以爲常今妾偶遺失所畱本錢非惟飲食之計無所措亦必被箠死寜自沈商聞之嘆曰我今厄於命設令鑄金可代我無虞矣彼乃自天其生哀哉亟贈錢一百緡婦感謝去商至家具以鬼眼之言告父母且與親戚故舊敍永訣閉戶待盡父母親故宛轉寛解終弗自悟踰期無他故復之杭舟阻風偶泊向時贈錢處登岸散適此婦𦇤負嬰孩遇諸路迎拜且告曰自蒙恩府特拔數日後乃產母子二人沒齒感再生之賜者豈敢忘哉商至杭便過鬼眼所驚顧曰公中秋胡不死乃詳觀形色而笑曰公陰徳所致必曾救一老陰少陽之命矣商異其術捐錢若干以報之【輟耕錄】

平江府劉吉以殺鵝鴨爲生設肆於市橋置鑊燒湯人欲烹者特詣吉烹之凡烹一鵝得十錢每日常烹數百所得甚多人皆勸之攺業勿以殺生作罪劉不聽一日其子年七歲在旁逰戲忽若人提入湯鑊中股爛而死【問羊集】

史記漢髙祖爲布衣時蕭何數以吏事護髙祖髙祖爲亭長常左右之髙祖以吏繇咸陽吏皆送奉錢三何獨以五後益封何二千戶以帝嘗繇咸陽時何送我獨贏奉錢二也

唐荊南有富人崔導者家貧乏偶種橘約千餘株每歲大獲其利忽一日有一株化爲一丈夫長丈餘求見崔導導初怪之不敢出丈夫苦求之導遂出見丈夫曰我前生負君錢百萬未償而死我家人復自欺君乃上訴於天是以令我合門爲橘計傭於君僅能滿耳【瀟湘錄】

有軍吏方某家忽有鬼降自言姓杜廣陵富家子居通泗橋之西側前生欠君錢十萬今地府使我爲神償君此債因爲人占禍福多中【稽神錄】

唐相崔鉉鎭南暇日與客方奕吏報女巫與故魏博節度使田布偕至顯驗與他巫異泊逆旅亭請攺捨於都侯之廨鉉異之謂之曰君以義烈死柰何區區爲愚婦人所役乎神曰布嘗負此嫗八千萬錢今方忍恥償之鉉與二客及監軍使幕下共償其錢神乃辭去【太平廣記】

南昌亭卽韓信亭也信微時從南昌亭長寄食亭長妻苦之乃晨炊蓐食飡時不爲具食竟絕之及爲楚王召亭長賜百錢曰公小人爲徳不竟【淮安府誌勝】

陳天福茶陵人歲凶發廩平糶貧不能糴則與米無米則與飯又無飯則與錢鄕裏甚徳之一日有一道人以銅錢一百二十爲糴一斗天福施米一斗還其錢道人出門遂題四句於壁雲遠近皆稱陳長者典錢糴米來施捨他時桂子與蘭孫平步玉堂與金馬陳后富又起賑濟倉濟人生三子長季忍次季云三季芳季芳名蘭孫登第官至太常丞【生生四諦】

邯鄲張翁家甚貧未有子置一空壇積錢十年而壇滿有鄰人生三子犯徒擬賣其妻翁懼妻去而子不能全活也遂謀諸夫人舉所積錢代完贖銀不足夫人復拔一釵輳之是夕夢上帝抱一佳兒送之遂生弘軒先生子孫至今貴盛【同上】

宋當塗外科醫者徐樓臺累世能治癰癤傳至孫大郎者嘗獲鄕貢於祖業尢精紹興八年溧水縣蠟山富人江舜明背疽發扣問求醫徐云可治與其家立約候病愈入謝錢三百千凡攻療旬日飲食悉如舊精神殊不減惟臥起略假人力瘡忽甚痛且癢徐曰法當潰膿膿出卽愈是夜徐以鍼刺其瘡撚紙長五寸許點藥挿竅中江隨呼痛連聲漸髙徐曰當別以銀二十五兩贈我便出紙膿潰痛當立定江之子源大怒堅不肯與時紙撚入已踰一更及拔去血液交湧如泉呼聲漸低徐方詫爲痛定家人視之蓋已斃矣膿出猶不已不經年徐病熱疾哀叫不絕聲但云舜明莫打我我固不是爾兒子亦不是如是數日而死【轉因錄】

宋淳熙元年平江販者賈腯以貨麞爲業常豢飼數十頭每夕宰其一迨旦持出於市吳地少此物率一斤値錢一千人皆爭買移時而盡凡二十餘年贏得頗多一夕大醉認十歲兒爲麞束縛於案妻奔往爭救賈示以刀不敢前但拊膺寃哭賈支解剖剝其兒與麞不異四鄰𨿽聞之畏或相累惟謹閉門明旦賈如常日喚兒整擔妻曰夜來屠割死了做一堆血肉何呼爲驚而往視始痛恨自擲然已無及矣

浙西有牙僧之子登科人賀之答曰老夫自小爲牙以至今日未嘗欺暪官司一文稅錢所以獲此報將來兒子受得官中俸錢亦無愧也

宋虔州虔化縣常遣吏李基督租近村以一僕乞錢於逋者不滿意縛諸桑上灌以汁甫得千錢卽雷電四起震此僕於普安寺前其錢正在腰間遂入於肉皮蒙其上

宋寶積行者居臺州仙居縣寶積寺𨿽小剎而從來規矩整齊紹興中僧圓悟主寺事園人陳甲常種蔬菜來鬻直堂行者慶修竊其一畦陳妻王氏知之而不克與競但仰空詛云我所失菜直一千二百錢敎你做畜生還我已而慶修病傷寒因自汗失音困乏欲絕人問所苦不能言惟墮淚而已寮眾以粥飲彊灌之奄奄幾一歲忽矍然而起語人曰向來實不合取陳家菜遭彼設誓憶昨病瘖時見黃山公人來云王大伯叫汝卽以黑衣加我體大伯者王氏兄也遂被驅入其捨後先有七八人在彼矣約月餘復獨挈我至陳園顧視自身乃成一豬窘急思歸而爲縶縛且以糟食餵飼我數月後肌膚充腯持貨於張屠正得錢千二百屠施刀猛刺喉下痛不可忍大叫一聲歘如夢覺自是疾瘳

昔邵武村寺老僧鄧和尙同裏有一商販鬻於湖南至嶽下與鄧遇焉問何事而來曰到此逾月矣今日方獲少休袒而視之背血肉破壞商曰師何以嬰是罰曰吾平生受人經錢至多不盡爲看經罹譴於陰府君幸爲語吾徒弟取櫃中經簿一一招他僧償之吾藏錢四十八貫在臥榻髙處閣板上足以供費也商歸家旋詣彼寺鄧元不死但抱疾已久疽發於背入視與所見同商因告以經債和尙猶訴無錢商曰師所積四十八貫錢在臥榻閣板上將安用鄧愕然遂細詢曲折益震懼卽日盡出錢命僧畢誦懺謝疽遂愈

五代時華陽縣吏郝溥因追欠稅戶街判司勾禮禮遣婢赴縣囑溥勿畱禁且寛租期溥不從禁其婢租足而放之禮繇是恨溥明年縣司分擘百姓張瓊家業郝溥取錢二萬瓊訴之街判司追勘勾禮大笑曰溥來也莫望生令司吏汝勲構成其罪殺之不數月汝勲見溥來索命遂暴卒勾禮一旦晨興忽見溥升堂羅拽毆擊因患背瘡而卒

宋潤州一監徵與務胥盜官錢皆藏之胥家約曰官滿分以與我胥僞諾之旣代去卒不與一錢監徵不敢索悒悒渡楊子江竟死於維揚胥得全賄遂富告歸治田宅是年妻孕如見監徵褰帷而入卽誕子甚慧長喜讀書胥使之就學二十歲登第胥大喜盡鬻其產挈家隨其子至京師其子調官南下其貲漸已匱乏至中途子病罄所餘召醫及維揚而死未死之夕胥夢監徵出舟登岸去自是胥無所歸悒悒旅寓貧窘無聊而死

宋陳邦光守金陵將杖朱衣吏當直伍伯者素貪暴不仁從求錢百千吏才許其半伍伯怒噀手嘻笑曰我不打人多時也將甘心焉摩手墻間適有破磁盤正對手心刺之血流交肘登時痛瘇不可忍數日而死

宋元州霍千里貪賄無厭挾妖術以濟欲旁有僧捨凡僧所得必平分乃可否則受禍紹興中一客僧於村捨誦經得錢七百而未及分霍恨欲害之及夜僧禮佛未寢忽霹靂一聲有數壯夫負棺來旣而若失墜狀遂悄然及明眾僧視之皆紙爲之喜云彼不勝必自禍試訪之霍已斃矣

宋京師有覃興衛州石密同財作客商一日覃請石曰河北冀貝二州有錢三百貫請石同往收索之石臨行市店肉喫食因置藥毐覃先行路中聞覃已死因獨取錢往衛州作一解庫忽見覃來石謂其未死與之相揖覃曰我未食石遂邀覃於市店將食覃於懷中取一紙裹發之五味也覃遂置一匕於石盤中覃曰君毒我我返毒君食已店家保謂石曰君獨食而相揖讓何也石方悟覃已死石數日吐血而卒【俱同上】

錢通卷十八

●欽定四庫全書

錢通卷十九

﹝明﹞胡我琨撰

○十之異

天有神地有怪人有冥合此三者然後可以爲泉雨有時以凝土有時以化魂魄有時以徵異故然也聖人欲有所取之取諸異也詧其異欲其蚤之正也故異曰十

神物

道書云牽牛娶織女天帝借二萬錢下禮久不還被驅在營室中

北落師門西北有十星曰天錢【晉書天文志】

其王是漫陁多王頂上而生後爲輪王以福力故天雨寶錢滿國皆富【頂生經】

周成王時咸陽雨錢終日而絕【異林】

漢世隸川民家雨金銖錢【述異記】

王莾時未央宮中雨五銖錢旣至地悉爲龜兒【同上】

朱漢賓少時善射嘗因與同軰出獵指一飛鴈隨矢而落其鏃中正其臆上貫一金錢有篆文示其郡之碩儒皆無識者人甚異之繇是人皆號之曰朱落鴈【晉史】

益州嚴貞觀有通僊井相傳此井與廣漢綿竹君平宅井相通有人淘井得銅錢三徑可二寸因恍惚不安復投井中立愈或云此君平卜卦錢也【趙汴成都記】

華亭縣北七十里有澱湖山上有三姑廟有漁舟艤湖口忽見一婦人附舟云欲到澱山寺及抵岸婦人直入寺去舟中止遺一履漁人執此履以往索渡錢寺僧甚訝之曰此必三姑顯靈因相隨至殿中果見左足無履坐傍百錢在焉遂抵漁人而去【閒牕括異志】

世祖於其住堂內得異錢文爲北斗星雙刀雙旗及有形帶劍【南史齊本記】

永明七年齊興太守劉元寶治郡城於塹中獲錢百萬形極大以獻臺以爲瑞世祖班賜朝臣以下各有差【南齊祥瑞志】

唐乾符中蜀州刺史李師泰理第於錦浦裏北門西與李冰祠鄰距宅之北地形漸髙崗走西南與祠相接於其堂北鑿地五六尺得大冢磚甓甚固得金錢於磚外數十枚各重十七八銖徑一寸七八分圓而無孔去緣二分有隠起規規內面各科斗書二十一字其緣甚薄有刃焉督役者以白師泰師泰命並金錢復瘞之【趙汴成都記】

皇朝淳化三年升州奏二月十五日夜忽有雷聲茅山燕口洞宮石開二尺裏面得銅鐵錢三十一文【樂史總仙記】

黃尋家貧一日大雨天飛錢至其家無數因致富【幽冥錄】

巴東阮僧水際得靑磁椀折花及米其中皆滿以錢及金銀置之皆然自是富貴僧年老擲椀江中謂徒弟曰不欲爾增罪累也【祕閣閒談】

河州有林氏其先爲郡守任罷家居一日天忽雨錢充積其家林氏乃整衣仰天祝曰非常之事必將爲禍於此速止林氏之福也應聲而止收錢巨萬爲富人云【稽神錄】

西魏大統七年正月東魏有雀禦永安錢置渤海王髙歡前歡世子澄乃令百鑪別鑄此錢鄴中號令公百鑪錢【三國典略】

建業有庫子姓邢家貧聚錢滿二千輙病或失去其妻竊聚錢埋於地中一夕忽聞有聲如虫飛自地穿戶而去有觸墻壁墜地者明日視之皆錢其妻乃告埋瘞之處視皆亡矣邢後得一自然龜狀如眞置庭中石橊樹下或見之曰此寶物也因收置筐篋中自爾稍充足後頗富矣【稽神錄】

慶元二年十二月吳縣金鵝鄕銅錢百萬自飛【宋史】

乾元中李輔國奏內飛龍廐鑄銅鍾乃投乾元錢二文於鑪中祈曰如聖躬萬福國祚無疆宄孽殄除則願不消不鑠一陰一陽並見於外及鐘成一如所祈【唐書】

宻收張籛少年時常有一飛鳥狀若斥鷃銜一靑銅錢墮於張懷袖間張異之常繋錢於衣衿間其後累財巨萬【玉堂閒話】

茅山黃尊師法籙甚髙於茅山側修起天尊殿講說教化日有數千人時講筵初合忽有一人排闥叫呼相貌麤黑言辭鄙陋腰揷騾鞭如隨商客騾仗者罵道士汝聚眾作何物不向深山學道還敢謾語耶黃尊師不測下講筵遜詞眾人悉懼不敢抵牾良久詞色稍和曰修一殿卻用幾錢曰要五千貫曰盡搬破甑釡及雜鐵來約八九百斤掘地爲鑪以火銷之探懷中取葫蘆瀉出兩丸藥以物攪之少頃去火已成上銀曰此合得萬餘貫修觀計用有餘【逸史】

光獻在父母家時與羣女共爲撚錢之戲而後一錢輙獨旋轉盤中凡三日方止【避暑漫抄】

畱錢山在縣西南十六都唐乾符間一夕山上有聲錚錚焉及旦視之雨錢滿山以億萬計樹木皆折據郡誌則云乾符中池錫家雨錢數萬其家畜一鶴日盤旋山間下於庭除因號其山曰朱頂林曰白鶴云【福州府誌勝】

冥夢

周犨者家貧夫婦夜田天帝見而矜之問司命曰此可富乎司命曰命當貧有張子錢可以借之乃借而與之期曰車子生急還之田者稍富利及期夫婦輦其賄以逃同宿路蓬夫妻寄車下宿夜生子問名於夫夫曰生車間可名車子也從是所向失利遂以貧困【捜神記】

許至雍妻早亡雍每感嘆悲泣一日忽覺有人行吁嗟聲良久聞語云乃是亡妻云若欲得相見遇趙十四毋惜三貫六百錢自此常記其言後數年至蘇州將謁吳太伯廟遇男巫趙十四具陳懇切之意遂教其見言語悲喜恩情如生良久趙生曰可去矣許相隨涕泣曰願惠一物可以爲記妻泣曰幽冥惟有淚可以傳於人代令許雍汗衫懸樹枝掩而大哭而去許取汗衫視之皆血痕也【靈異記】

趙雋字子奇平陽嶽陽人母卒哀毀過制縣令京兆常伯倫知之給米粟蠲其家雋將葬母貧鬻其子質劑已定其夜夢一人請曰小捨東有錢百萬乃自發之及旦雋自捨東手掘之果得錢符夢數焉【史系】

衢州江山毛知錄嘗夢入冥吏引至一處若官府兩廡皆大屋貯錢滿中各以官爲標識問之曰此俸祿也毛視其俸吏指一處積鏹五百餘千曰此爾俸也位至丞郡乂見傍別積十二千題曰饒州徳興某人俸毛后爲徽州錄參値方宼作州倅逃去毛攝倅兩月而賊至遇害徳興某人者後登第授一尉到官一月而卒【劉運使文伯說】

陳宜中之先爲吏每以利物爲心日計所及以錢投大缶中一錢爲一事久而不可勝計人多徳之嘗負官錢在囹圄囑其孫往貸於葛宣義葛居外沙資累巨萬宿夢黑龍繞其廳柱覺而異之夙興未■﹝弁頁﹞徑出彷徨若有所伺家人呼之不顧果有小兒來年可十許歲問爲誰曰陳某孫又問來故以實對又問所需幾何曰百千如數付之【癸辛雜識】

天寶十一年朔方節度判官大理司直王掄巡至中城病死凡十六日而蘇初疾亟屬纊之際見二人追去須臾入大城門掄兄攝亡已六年時見之攝云爾未當死若得錢三千貫卽重生也掄家在西定遠去中城數百里便見一山下有﨑嶇小徑馳歸其家斯須而升堂告妻曰我已死矣若得錢三千貫可再生其夕舉家咸聞牕牖間窣然有物聲犬亦迎吠旣明其妻泣言夢掄已死求錢三千貫卽取紙剪爲錢財召巫者焚之掄得之卽與人間錢不殊吏曰君有祿及壽然此中之事必不得泄之言畢奄然而活【再生記】

王導子悅爲中書侍郎導夢人以百萬錢買悅甚惡之後掘地得錢百萬一皆藏閉而悅果死【晉書】

問曰何故經中爲亡人造作黃旛掛於塜塔上者答曰𨿽未見經釋然可以義求此五大色中黃色居中用表忠誠盡心修福爲引中陰不之惡趣莫生邊國也又黃色像金鬼神冥道將爲金用故俗中解祠之時剪白紙錢鬼得銀錢用剪黃紙錢鬼得金錢用問曰何以得知答曰冥報記冥祥記具述可知【擅篇】

陳國張漢直到南陽從京兆尹延叔堅學左氏傳行後數月鬼物持其妹爲之揚言曰我病死喪在陌上常苦饑寒操二三量不借掛屋後楮上傳子方送我五百錢在北牖下皆亡取之又買李幼一頭牛本劵在書篋中往索取之悉如其言【搜神記】

唐盧懷愼無疾暴終夫人崔氏止其兒女哭號曰公命未盡我得知之公淸苦謙退四方賂遺毫髮不畱與張說同時爲相說今約貨山積其人尙在而奢儉之報豈虛也哉及宵分公復生左右以夫人之言啟陳公曰理固不同冥司有三十鑪日夕爲說鼔鑄橫財我無一焉惡可並哉言訖復絕【獨異志】

胡秉實武昌人子死而身亦死但心微溫耳後數日蘇曰將錢來給送者其家問故曰閻王撿簿曰汝某郡別駕壽幾何有四子皆晚得今尙未也然汝誤來卽命馬

卒送之歸當來時更借與錢期見償書字馬卒手上恐忘之而公從其屋天牕轉至牀頂上躍下取錢勞卒亦償借錢陰司亦貴此阿堵耶

唐元和初上都東市惡少李和子常攘人貓狗食之市人皆嫉之嘗臂鷂獨仃見二紫衣人呼曰冥司追汝可卽去因探懷中出一牒印文猶濕見其姓名爲貓犬四百六十頭訴事和子驚懼棄鷂子拜祈之且曰我分死矣必爲我暫畱二鬼相顧曰姑遲我數刻當返未移時至曰君辦錢四十萬爲君假三年命也和子許諾以翊日午爲期遽歸作念鑿楮如期備酬焚之自見二紫衣人挈錢而去三日和子忽自言曰鬼使受賄事發冥司復追我言訖遂死【問羊集】

文帝夢磨錢文欲滅而復明周宣占之曰此陛下家事時帝欲治弟植逼於太后但加貶爵【魏書】

勝業裏有司門令史辛察者忽患頭痛而絕心上微暖初見有黃衫人就其牀以手相挽而出旣而返顧本身則已殭矣至門外黃衫人踟躕良久謂察曰君未合去但致錢二十緡便當相捨察辭以貧黃衫曰紙錢也遂相與卻入庭際黃衫乃指一家僮教察以手扶其背因令遂語求錢於是其家果取紙錢焚之卽皆化爲銅錢黃衫乃求腳直送出城察悟所居之西有傭車者遂與黃衫俱詣其門叩之曰有客要載錢至延平門外傭曰諾卽來裝其錢訖三人相引部領歷城西街時落月鼓將動黃衫曰天方曙不可往矣當且止沈氏廟其門閉叩之曰有少錢未可遽提去請借一隙處暫貯搬置其錢於廟西北角又於戶外見有葦席數領遂取覆之才畢天色方曉黃衫辭謝而去察與傭者相隨歸不覺形神合而蘇曰向者更何事妻具言歷歷如在目前卽往沈氏廟於廟西北角見一兩片蘆葦其下紙緡存焉【河東記】

裴齡死而復生述冥吏語曰世作錢於都市其錢多爲地府所收宜呼鑿錢人於家中宻室作之畢可以袋盛當於水際焚之受錢之時若橫風動灰卽本鬼得若有風揚灰卽爲地府及他鬼神所受又鬼神常苦饑燒錢時設少酒飯以兩束艸立席上鬼神映艸而坐卽得食【廣異記】

郭承嘏嘗寶惜法書一卷每攜隨身初應舉就雜文試文成尙早緘置篋中及納試而誤納所寶書帖歸計無所出來往於棘闈門外見一老吏詢其試事具以實告吏曰某能換之然其家貧居興道裏倘換得願以錢三萬見酬承嘏許之逡巡賫程試入而書帖出授嘏明日攜錢詣興道裏詢吏姓氏吏家人出云主父死三日力貧未辦周身之具承嘏驚嘆方知棘闈所見乃鬼也遂以錢贈其家【尙書譚錄】

潞城縣令周混妻者姓韋名璜乾元中卒月餘忽至其家附婢靈語云至太山府君嫁女理極榮貴令我爲女作妝今得臙脂及粉來與諸女因而開手有脂粉並不異人間物又雲府君家撒帳錢甚大四十鬼不能舉一枚我亦致之因空中落錢大如盞【廣異記】

龍朔中豫章人陳導行商於楚夜泊隔舟窺見一人龎眉大鼻如吏在舟撿勘文書導乃邀過船中備酒饌飲經數巡乃問其姓氏答曰某姓司徒名弁又問所主何事弁曰君此行愼勿以楚爲意願適他土吾非人乃冥司使者吾往楚行災君亦其人也然君須以錢物計俟吾從楚回君可備緡錢一二萬相貺當免君災導許諾告謝而別是歲果荊楚大火延燒數萬家蕩無孑遺導自別弁後以憂慮繋懷及移舟而返旣至豫章弁亦至矣托以他事未辦所許錢使者怒乃令從者持書一緘與導導開讀未終而宅內掀然火起未損他室惟燒導家【集異記】

嶽州刺史李俊舉進士連不中第貞元二年有故人國子祭酒包佶者通於主司援成之榜前一日初五更俊將候佶裏門未開立馬門側傍有賣糕者一吏小囊氈帽頗有埀涎之色俊爲買而食之吏喜甚附俊馬曰某乃冥吏送進士名送堂之榜在此可自尋之因出俊視無名而泣客曰能行少賂於冥吏卽於此取其同姓者易其名可乎俊問幾何而可曰陰錢三萬貫將遺牘吏來日午時送可也復授筆使俊自注從上有故太子少師李夷簡名俊欲指之客曰不可此人祿重未易動也又其下有李溫名客曰可矣乃揩去溫字注俊字客遽捲而行曰無違約旣而俊詣佶曰今當呈榜之晨冒責奉謁佶惟伺佶出隨之經皇城東北隅逢春官懷其榜將赴中書佶揖問曰前言遂否春官曰廹於大權難副髙命佶怒曰君移妄於某蓋以某官閒也春官曰如此寜得罪於權右耳請同尋榜揩名塡之祭酒開榜見李公夷簡欲揩春官急曰此人宰相處分不可去指其下李溫曰可矣遂揩去溫字注俊字榜旣出其日午時俊不及赴冥吏之約廹暮將歸道逢此吏泣曰爲君所誤得杖矣來日午時送五萬緡亦可無追勘之厄及到時焚之遂不復見【太平廣記】

謝奉與郭伯猷善忽夢猷與人爭錢因落水死奉爲凶具忽覺卽往猷處說猷曰吾昨夜夢與人爭錢惆悵不語落廁而死奉爲凶具一如前夢【搜神記】

符讖

建武六年蜀童謡曰黃牛白腹五銖當復是時公孫述僭號於蜀時人竊言王莾稱黃述欲繼之故稱五銖漢家貨也明當復也述遂誅滅【後漢五行志】

莾忌漢而錢文有金乃鑄貨泉以易之旣而光武起於舂陵之白水鄕貨泉之文爲白水眞人也【符瑞志】

廬山太平觀乃九天采訪使者祠唐開元中創建元丰二年道士發地得一缾封鐍甚固破之有一銅錢文有應元保運四字不以爲異元丰四年忽有詔進號九天采訪使者爲應元保運眞君與錢文符同本觀乃以其錢表獻之【沈括筆談】

安祿山未反時童謡曰燕燕飛上天天上女兒鋪白氈氈上有千錢時幽州又有謡曰舊來誇戴竿今日不堪看但看五月裏淸水河邊見契丹【史異】

瑯琊王溥其先家貧穿井得鐵印銘曰傭力得富錢至億庾一土三田軍門主簿後以一億錢輸官得中壘校尉三田一土壘字也中壘校尉掌北軍壘門故曰軍門主簿【拾遺記】

周廣順初江南伏龜山圮得石函長二丈廣八寸中有鐵銘云維天監十四年秋八月葬寶公於是銘背有引曰寶公嘗爲此偈大字書於板帛冪之人欲讀之者必施數錢乃得讀訖卽冪之是時名士陸倕王鈞姚察而下皆莫知其旨或問之云在五百年後至卒乃歸其銘合葬焉銘曰莫問江南事江南自有馮秉雞登寶位跨犬出金陵子建司南位安人秉夜燈東鄰家道闕隨虎遇明興其字皆小篆體勢完具徐鉉徐鍇韓載皆不能解及李煌歸宋好事者云以丁酉年生辛酉年襲位卽秉雞也開寶八年甲戌江南國滅是跨犬也當王師圍城而曺彬營其南是子建司南位潘美營其北是安仁秉夜燈也其後太平興國三年淮海王錢俶舉國入覲卽東鄰也家道闕意無錢也隨虎遇戊寅年也【史異】

髙宗紹興七年梟鳴於劉豫後苑又羣鳥鳴於內庭如曰休也豫惡之募人獲一梟者予錢五千是歲僞齊亡【同上】

桓帝初京都童謡曰城上烏尾畢逋公爲吏子爲徒一徒死百乘車車班班入河間河間奼女工數錢以錢爲室金爲堂石上慊慊舂黃梁梁下有懸鼔我欲撃之丞相怒案此皆謂人主好聚斂爲貪政也【後漢書五行志】

姚生某謁九鯉祠問功名成否夢仙人書八字曰鬥米三錢夜門不閉圓者曰鬥米三錢不貴也夜門不閉無關也君此夢蓋賤而無官也耶後果然【鯉湖定本】

錢通卷十九

●欽定四庫全書

錢通卷二十

﹝明﹞胡我琨撰

怪誕

南方有虫名■﹝虫則﹞蠋如蟬而狀稍大其味辛美可食每生子必依艸葉大如蠶子人將子歸其母亦飛來不以近逺𨿽潛取其母必知處殺其母塗錢子塗貫用錢則自還搜神記

漢武帝升望站臺時暝望南端有三靑鴨羣飛俄而止於臺下帝悅之至夕鴨宿於臺端日色已暗帝求海肺之膏以爲燈焉取靈■﹝氵輂﹞布爲纒火光甚微而光色無幽不入靑鴨化爲三小童皆著靑綺文繻各握鯨文大錢五枚置帝幾前身止影動因名輕影錢【洞冥記】

吉水七里市有王羊者以屠宰爲活端平年間有相識常早獨行出未至王居二三里稍荒涼相傳有祟其人心偶疑畏忽有人呼之同行曰吾倦與爾更疊駞負如何其人曰善我先駞爾至某處爾又駞我至某處及至某處天微白髣髴見其手上有毛摩之果毛也其人求下不許遂駞之不置將近王居謹執其手置於地乃一羊也其人解絳系之執至王居扣門語王曰吾負官錢僅有一羊欲賣四千如何王提羊估度曰止直三千其人曰但吾欲急用幸以見錢酬我王提三千授之其人並畱絳系羊語王曰羊稍躅躑謹固勿失遂攜錢之邑及歸過王惟絳存焉人遂名爲王羊云【異聞總錄】

右龜玆國王阿主兒者有神異力能降伏毒龍時賈人買市人金銀寶貨至夜中錢並化爲炭境內數百家皆失金寶【西陽雜俎】

荊之淸【一曰溝】水宛【一曰穴】口傍義興十二年有兒羣浴此水忽然岸側有錢出如流沙因竟取之手滿置地隨復去乃衣襟結之然後各有所得流錢中有銅車以銅牛牽之勢甚迅速諸童奔逐掣得車一腳徑可五寸許豬鼻轂有六幅通體靑色轂內黃鋭狀如常運於時沈敬【一作敞】守南陽求得車腳錢行時貫艸輒便停破竟不知所終往【諾臯記】

貞觀中岑文本下朝多於山亭避暑日午時寐初忽覺有叩山亭院門者藥豎報云上淸童子元寶特此參奉文本性慕髙道束帶命入乃年二十已下道士儀質爽邁衣服纎異冠淺靑圓角冠衣淺靑圓帔履衣服輕細如霧非齊紈魯縞之比文本與語乃曰僕上淸童子自漢朝而果成本生於吳已得不凝滯之道遂爲吳王進入見漢帝有事擁遏教化不得者無不相問僕嘗與方圓行下皆得美暢繇是自文武二帝迄至哀帝皆相眷王莽作亂方出外方所在皆沭人憐愛自漢成帝遂厭人間乃尸解或秦或楚不常厥居聞公好道故此相曉耳文本詰以漢魏宋齊梁間君王社稷之事了了如目覩因言史傳間屈者虛者亦甚多文本曰吾人冠帔何制度之異對曰夫道在於方圓之中僕外服圓而心方正相時儀也又問曰衣服皆輕細何土所出對曰此是上淸五銖服又問曰比聞六銖者天人衣何五銖之異對曰尢細者則五銖也談論不覺日晚文本乃別出門而忽不見文本知是異人乃每下朝卽令伺之到則談論移時後令人偕送詣其所止出山亭門東行數步於院墻下瞥然不見文本命工力掘之三尺至一古墓墓中了無餘物惟得古錢一枚文本悟上淸童子是銅名元寶錢之文也外圓心方錢之狀也靑衣銅衣也五銖服亦錢之文也文本𨿽知之而錢帛日盛至中書令十餘年忽失古錢所在文本遂薨【博異志】

唐貞元中揚州坊市間有一丐者不知所從來自稱姓胡名媚兒所爲怪異旬日後觀者雲集其所丐求日獲千萬一旦懷中出一琉璃瓶子可受半升表裏烘明如不隔物遂置於席上初謂觀者曰有人施與滿此瓶子則足矣瓶口剛如葦管大有人與之百錢投之琤然有聲則見瓶間大如粟粒眾皆異之復有人與之千錢投之如前又有與萬錢者亦如之俄有好事者與之十萬二十萬皆如之或有以驢馬入之瓶中見驢馬皆如蠅大動行如故【幻異志】

南陽定宗伯夜行忽逄一鬼鬼問伯爲誰伯欺之曰我亦鬼也遂爲侶向宛行勌因相擔問鬼曰鬼何畏曰鬼惟不喜唾耳欲至宛便擔鬼著頭上詣宛市鬼化爲羊伯恐其變遂唾之因賣得錢千五百買者將還系之明旦見繩在時人語曰定宗伯賣鬼得錢千五百【捜神記】

廣陵有賈人以栢木造牀幾什器百餘事制作甚精其費已二十萬往建康鬻之晚至瓜步遇風泊山下頃之有巨舟其中空惟篙工三人乘之亦泊於側賈人疑其爲盜也將伺夜而刼我乃相與登岸入深林避之俄而風雨雷電蒙覆舟所岸上則星月了然食頃雨止雲散見巨舟稍稍前去乃敢歸舟中所載栢木什器都不復見餘物皆在巨舟猶在東岸有人呼曰爾無恨當還爾價賈人所載旣失復歸廣陵至家已有人送錢三十萬置之而去問其人卽泊瓜步之明日也

米元章知無爲軍喜神怪每雨暘致禱則設宴席於城隍祠東向坐神像之側舉酒若相獻酬往往獲應每得時新茶菓之屬輒分以饋神令典客聲喏傳言以致之間有得緡錢於香案之側若神以勞送者嘗晨興呼譙門鼔吏問夜來三更不聞鼔聲吏惶恐言中夜有巨白蛇纒遶其鼓故不敢近米頷之叱吏去不復問故郡人皆疑其蟒精至今父老猶傳道之【暌車志】

晉海西太和中會稽山陰縣起倉鑿地得兩大船滿中錢錢皆輪文大形時日向暮鑿者馳以告官官夜遣防守甚嚴至明失錢所在惟有船存視其狀悉有錢處【宋書五行志】

軒轅先生居羅浮山唐宣宗召入禁中以桐竹葉滿手挼成錢【令狐澄大中遺事】

軒轅先生取楡莢肉於袖良久寫之皆爲小錢遂治飲之【晞陽子賓仙傳】

成都髙僧誦法華經有功忽一山僕至寺言先生來晨請師誦經在藥市奉候至則煙嵐中橫一跨溪山閣乃其居也僕曰先生請師且誦經誦至寶塔品先生野服杖藜嘿揖爇香聽罷遂入不復出齋以藤盤竹箸秫飯一盂■﹝木巳﹞菊數甌食訖施襯一鍰僕送出路口中途問僕曰先生何姓曰姓孫曰何名僕於僧掌中書思邈二字僧大駭欲再往僕遽失之視襯資乃金錢一百皆良金也中五六金一半尙欽【湘山野錄】

壬子歲林城雙塂有回風捲錢經市而過市人隨攫其錢以衣襟貯之歸視與錢無異而十亡七八【徐鉉稽神錄】

壽春人曹眞出行野外忽見坡下有數千錢自逺而來飛聲如鈴眞逐之入一小穴以手掬之可得數十而已【同上】

宣和間朝廷收復燕云科增郡縣免夫錢海州懷仁縣有楊秀才妻劉氏獨與子居而家饒於財乃以十萬緡代下戶之輸縣令欣然輦運庫藏爲空翌日視之庫中之錢復滿每緡首有靑麻二字觀者異之或曰聞靑州有麻十萬家豈非神運其錢至此耶劉氏宻令往靑州蹤迹之果有麻氏失錢劉氏請歸錢於麻麻以爲天授辭焉劉氏乃悉散施之其後家益富云【春渚紀聞】

五代表象先子正辭積錢盈室室中嘗有聲如牛以爲姦勸其散以禳之正辭曰吾聞物之有聲者求其類耳宜益以錢聞者以爲笑【本傳】

宋之末姑蘇賣餅王家撿所鬻錢得冥幣焉因怪之每粥餅必識其人與其錢久之乃一婦人也迹其婦至一塜而滅遂自之官啟塜見婦人臥柩中有小兒坐其側【閒居錄】

益州之西雲南之東有神祠克山石爲室下有奉神祠者自稱黃公因言此神張良所受黃石公之靈也淸淨不宰殺有祈禱者持一百錢一雙筆一丸墨置石室中前請乞先聞石室中有聲須臾問來者何欲旣言便具語吉凶不見其形至今如此【捜神記】

寶歷二年亳州言出聖水飲之者愈疾李徳裕奏曰臣訪聞此水本因妖僧誑惑狡計丐錢數月以來江南之人奔走塞路每二三十家都顧一人取水擬取之時疾者斷食葷血旣飲之後又二七日蔬飱危疾之人俟之愈疾其水■﹝豆斗﹞價三貫而取者益之他水沿路轉以市人老疾飲之多至危篤昨點兩浙福建百姓渡江者日三五十人臣於■﹝艸秣﹞山渡已加捉搦若不絕其根本終恐無益黎甿【舊唐】

馬湘字自然有道術嘗於江南刺史馬植坐上能以徧身摸出靑銅錢投井中呼之卽出【沈玢續仙傳】

唐穆宗時禁中花開夜有蛺蝶數萬飛集花間宮人以羅巾撲之無獲上令張网空中得數百遲明視之乃庫中金錢也故詩曰何處金錢與玉錢化爲蝴蝶夜翩翩後人楡莢稱錢謂似錢耳然亦有本盧縣東有金楡山昔朗法師令弟子至此采楡莢詣瑕丘市易化爲金錢【酉陽雜俎】

周奉常歷城人談其鄕前輩有王敇者少得道術王化時鄕人有自京師歸者道逢輿馬騶從鼔吹趨避之王從輿中遙識曰某人也人曰是公耶王曰某被召不得辭寄語吾子有書數卷藏某處可取視能讀讀之不能讀卽棄去無畱也比至其家問則知王以是日化子如言取書視之皆白紙遂棄去王居官貧嘗呼子慰之曰吾有他藏今令汝見因指地一處令掘至四五尺見白金一窖急掩之又指一處掘有錢累累曰此吾所積遺爾者姑種樹識之王卽化子從樹下掘地索銀錢無有也【闇然錄最】

宣城郡當塗民劉成李暉以巨舫載魚蟹鬻於吳越間唐天寶十三年春皆自新安江載往丹陽郡行至下查浦會天暮泊舟時李暉往浦會村舎中獨劉成在江上忽聞舫中有連呼阿彌陀佛者聲甚厲驚而視之見一大魚自舫中振鬛搖首人聲而呼佛號俄而舫中萬魚俱跳躍呼佛成大恐盡投羣魚江中有頃暉至成以告暉怒其妖妄唾罵良久成無以白卽以衣資酬其直餘百錢易荻艸十餘束致於岸明日遷舫中忽重不可舉視之得緡十五千題雲歸汝魚直成奇之是日於瓜洲飯僧並以施焉【問羊集】

唐開元時東京士人以遷歷不給南遊江淮客遊憊甚徘徊揚州久之同亭有謝二者矜其失意謂曰毋自苦欲北歸當有三百錢相奉及別曰我家在魏王池東至池叩大柳樹付家人書便取錢也士人如其言忽見朱門白壁有婢引入見姥果付錢三百千及出家已見錢在岸悉是官家排鬥錢而色小壞士人疑其怪因以告官河南尹奏其事皆云魏王池中有一黿窟恐是有敕使擊射之募昆侖數十人悉持刀鎗入窟得大小數十頭其一大如連牀皆殺之得錢帛數千事後五年士人選江南尉至揚州市忽見謝二怒曰於君不薄何乃相負老姥家人皆遭非命君之故也言訖而去士人發行百餘里遇風一家盡沒【問羊集】

唐咸通庚寅歲洛師大饑谷價騰貴民有殍於溝塍者至蠶月桑多爲虫食葉一片直一鍰新安縣慈村民黃公直有桑數十株特茂盛蔭翳與妻謀曰歉儉若此家無見儲竭力此蠶未知得失莫若棄蠶貨葉可獲錢十萬蓄一月糧則接麥矣豈不勝餒死乎妻曰善乃攜鍤坎地捲蠶數箔瘞焉明日淩晨荷桑詣市鬻之得三千文市彘肩及餅餌以歸至徽安門門吏見囊中殷血灑地詰之答曰適賣桑得錢市彘肉及餅餌貯囊無他也請吏捜之發囊惟有人左臂若新支解者羣吏乃縛送居守居守命付河南府尹王公凝鞫之具欵實不殺人特請簡驗尹判差所屬監往就檢旣至村先責鄰保狀皆稱黃公直埋蠶別無惡迹乃與村眾及公直同發坑中惟有箔裹一死人而缺其左臂取得臂附之宛然符合詣府白尹尹曰黃公直𨿽無殺人之事且有坑蠶之咎法或可恕情在難容蠶者天地靈虫綿帛之本故加剿絕與殺人不殊當寘嚴刑以絕凶醜遂命於市杖殺之使驗死者則復爲腐蠶矣

建中初有人牽馬訪馬醫稱馬患腳以二十鐶求治其馬毛色骨相馬醫未嘗見笑曰君馬大似韓幹所畫者眞馬中固無也因請馬主遶市門一匝馬醫隨之忽值韓幹幹亦驚曰眞是吾設色者乃知隨意所匠必冥會所肖也遂摩挲馬若蹶因損前足干心異之至捨視其所畫馬本腳有一點黒缺方知是畫通靈矣馬醫所獲錢用歷數主乃變泥錢【酉陽雜俎】

北齊武成時安陽縣有黃家者住古城南其先累世巨富有巫師占君家財物欲出好自防守其家每夜使人分守夜有一隊人盡著黃衣乘馬從北門出一隊白衣人乘馬從西門出一隊靑衣人乘馬從東園門出悉借問趙虞家此去近逺當時並忘去後醒覺撫心懊悔不可復追所出黃白靑者皆金銀錢貨【廣五行記】

王氏紀聞唐先天中有田父牧牛嵩山而失其牛求之不得忽見山穴開錢盈其中田父入穴負十千而歸再往迷失道逢一人謂曰汝牛值幾何曰十千人曰汝牛爲山神所得已償爾價何爲復尋言訖忽不見田父悟乃歸

漢光武建武二年西河鮮於冀爲淸河太守作公廨未就而亡後守趙髙計功用二百萬五官黃秉功曹劉適言四百萬錢於是冀乃鬼見白日道從入府與及秉等對共計挍定爲適秉所割匿冀乃書表自理其略【史異】

宋髙宗紹興初朱勝非出守江州過梁山龍入其舟才長數寸赤背綠腹白尾黒爪甲目有光行都垜橋旌忠廟三蛇出沒庭廡大者盈尺方鱗金色首脊有金錢遇霽或變數百十蕉卉間廟徙而蛇孽亦絕【同上】

葛仙翁傳翁取十錢使人一一投井中翁於井上以器呼錢錢從井中起一一飛入翁器中

兗州王鑑性剛鷙無所憚常淩侮鬼神開元中乘醉往莊行十里已來會日暮長林下見一婦人問鑑所往請寄一襆而忽不見乃開襆視之皆紙錢枯骨之類【靈異錄】

李淳風常奏曰北斗七星當化爲人明日至西市飲酒宜令候取太宗從之乃使人往候有婆羅門僧七人入自金光門至西市酒肆登樓命取酒一石持碗飲之須臾酒盡復添一石使者登樓宣敇曰今請師等至宮胡僧相顧而笑曰此李淳小兒言我也飲畢下樓回顧已失初僧飲酒未入其直及收具於坐下得錢二千【國史異篹】

晉元帝時有老母每旦擎一器茗往市鬻之市人競買自旦至暮其器不減所得錢散路傍孤貧人或異之執而系之於獄夜擎所賣茗器自牖飛去廣陵【耆舊傳】

韋恕女及笄未嫁六合縣園叟張老求婚恕難曰今日納錢五百緡則可許諾頃之錢至旣娶負鐝穢地自若【續仙傳】

董卓宅在永和裏掘地輙得金玉寶翫後魏邢巒掘得丹砂及錢銘曰董太師之物後夢董見索巒恡不還經年無病而卒【河南府誌勝】

明崇儼有奇術唐髙宗召見盛夏思雪頃取以進云取於陰山又憶瓜索百錢頃以瓜獻曰得之緱氏老人間召問老人云失一瓜得百錢【續仙傳】

宋襄陽鄧城縣有巫師能用妖術敗酒家所醸凡開酒坊者皆畏奉之每歲春秋必徧詣諸坊求丐年計合十餘家率各與錢二十千則歲內酒平善巫亦藉此自給無饑乏之慮一歲因他事頗窘用又詣一富室有所求曰君家最富贍力足以賑我願勿限常數主人拒之甚峻曰年年餉君二千錢其來甚久安得輙增寧敗我酒一錢不可得巫嘻笑而退出駐近店遣僕回買酒一升盛以小缶取其污攪雜攜往林麓禹步誦咒環繞數匝瘞之地乃去適有道士過見之識其爲妖而不知事所起巫還店甚喜俄道士亦繼來少憇訪酒家見舉肆遑遑憂窘問其故曰爲一巫所困今酒甕成列盡作糞臭懼源源不已欲往尋迹哀求之道士曰吾亦見此人不須往求吾有術能療但已壞者不可救耳卽焚香作法半日許臭止又言凡爲此法以敗五穀者若用糞穢罪甚大君家宜齋戒當奉爲拜章上愬其家方忿恚迫切趣營醮筵道士伏庭下踰數刻始起曰玉帝有敕百日內加彼以業疾【轉因錄】

陶谷字秀實唐彥謙遜避石晉諱攺陶自號金鑾否人少時夢數吏云奉符換眼吏附耳求錢十萬安第一眼五萬安第二眼谷不應吏乃安第三眼旣覺眼色深碧道士陳紫楊相之曰貴人骨气可惜一雙鬼眼竟不至大位【堯山堂外紀】

壺公者不知其姓名也今世所有召軍符召鬼神治病玉府符凡二十餘卷皆出自公故總名壺公符時汝南費長房爲市掾忽見公從逺方來賣藥口不二價治病皆愈日收錢數萬便施與市中貧乏饑凍者惟畱三五十常懸一空壺於屋上日入後公跳入壺中人莫能見惟長房樓上見之【神仙傳】

熈寧中有班中一大挍姓李忘其名嘗監牧馬於陳畱雍丘之間野中有叢祠俗傳以爲周襄王公主墓李因取紙錢就墓拜焚之紙錢不化因忽昏僕地不知人久之蘇謂其徒曰屬公主召我又嘆曰乃爾富貴因不復語𨿽問亦不答牧事已歸家卽與其妻異寢後寢疾

元丰中忽一日顧左右取衣冠甚急又云備馬云當從駕其父問從何駕也答曰皇太后駕也旣被衣冠良久遂卒乃慈聖太后崩日也【張太史明道雜紀】

時變

唐昭宗天復元年帝在鳯翔爲梁軍所圍逾年城中薪食俱盡自冬涉春雨雪不止民凍餓死者日以千數米斗直錢七千至燒人屎煮屍而食父自食其子人有爭其肉者曰此吾子也汝安得而食之人肉斤直錢百狗肉斤直錢五百天子於宮中設小磨遣宮人自屑豆麥以供禦遂與梁和【史異】

漢獻帝興平元年大旱自四月至七月帝避正殿請雨遣使者洗囚徒原輕系是歲谷一斛五十萬豆麥一斛二十萬人相食啖白骨委積【同上】

唐徳宗貞元元年春大饑東都河南河北米斗千錢死者相枕【同上】

唐僖宗光啟二年二月荊襄大饑米斗三千錢人相食三年揚州大饑米斗萬錢【同上】

第五琦爲相又鑄重輪乾元錢一當五十與三品錢並行法旣屢易物價騰踴斗米直七千餓死者滿道【同上】

宋髙宗建炎元年汴京大饑米升錢三百一鼠直數百錢人食水藻椿葉道殣骼無餘胔【史異】

寧宗嘉定二年春兩淮荊襄建康府大饑米鬥錢數千人食艸木淮民刲道殣食盡發瘞胔繼之人相搤噬流於揚州者數千家渡江者聚建康殍死者八九十人【同上】

嘉定八年夏五月大燠艸木枯稿百泉皆竭行都斛水百錢江淮杯水數十錢渇死者甚眾【同上】

臣聞熈寧中蘇杭等州莩死者凡八十萬邇者年饑更倍熈寧乞賜上供錢應副【大蘇奏議】

唐開元後米鬥錢七千【食貨志】

晉雍梁州疫大旱隕霜殺秋稼闗中饑米斛萬錢詔骨肉相賣者不禁【會編】

闗中米斗百錢運山東江淮谷輸京師牛死什八九羣臣多請幸東都韋後家本不樂東遷使巫覡以不利東行說上後有言者上怒曰豈有逐糧天子耶乃止【唐史】

獻帝在長安穀貴豆一斛二十餘萬【後漢書】

漢興平元年谷一斛直錢五十萬長安中人相食帝令侍禦史侯汶出大倉米豆爲貧人作糜饑死者如故帝取米豆各五升於禦前作糜得二皿乃杖汶五十於是悉得全濟【會編】

宋東方諸郡部連歲旱饑米一升錢數百建康亦至百餘錢饑死者十六七是歲宋境內凡有州二十二郡二百七十四縣千二百九十九戶九十四萬有奇【同上】

侯景初至建康謂朝夕可拔號令嚴整士卒不敢侵暴及屢攻不克人心離沮又軍中乏食乃縱士卒掠奪民米及金帛子女是後米一升直七八萬錢人相食餓死者什五六【六朝史】

東都米斗三千人餓死者什二三【同上】

東都霖雨洛水溢溺民居千餘家闗中先水後旱蝗繼以疾疫米斗四百兩京間死者相枕於路人相食

永淳元年闗中饑饉米斗三百

永泰元年旱米斗千錢

秋七月京畿饑米斗千錢

三月河北旱米斗千錢【以上俱會編】

女眞河東陜西大饑斗米錢數千流莩滿野【金史】

十月曹操至東阿是歲谷一斛五十餘萬錢人相食

隋煬帝謀討髙麗詔山東置府令養馬以供軍役又發民夫運米塞下耕稼失時谷價踴貴斗米直數百錢【太學衍義補】

頻年蝗旱今山東河北斗米千錢燕山之價倍之咸平黃龍之價又兩倍之人皆相食數至盜起識者謂天之亡金其在玆乎【虞允文論拒馬法】

侯景食石頭常平倉旣盡便掠居人爾後米升七八萬錢人相食【左編】

史思明遣李歸仁將兵萬三千壁滏陽未進而王師圍已固築城浚隍三周決安陽水灌城城中棧而處糧盡易口以食米鬥錢七萬餘一鼠錢數千屑松飼馬隤墻取麥稭濯糞取芻城中欲降不得賊更以太淸代幹佑將於是思明有眾十三萬三分其軍趨鄴【同上】

昭義髙潯攻華州王重榮與並力克之朱玟以涇岐麟夏兵八萬營興平黃巢亦遣王璠營黒水攻戰未能勝鄭畋將竇攻夜率士燔都門殺邏士賊震懼於是畿民柵山谷自保不得耕米鬥錢三十千屑樹皮以食官軍皆執山柵百姓鬻於賊以爲糧人獲數十萬錢【同上】

哀牢王柳貌率其民五萬餘戶內附以其地置哀牢博南二縣本紀曰是時天下安平人無徭役比歲登稔百姓殷富粟斛三十錢牛羊被野【漢史】

髙歡命諸州濵河皆置倉積谷以相轉漕供軍旋備饑饉又於傍海煮鹽軍國粗贍又以諸州調絹不依舊式民甚苦之奏令悉以四十尺爲匹至是東方連歲大稔谷斛至九錢山東民稍復蘇息矣【會編】

南梁髙帝天監四年冬大有年米斛三十錢【六朝史】

貞觀元年闗中饑是歲天下大稔流散者咸歸鄕裏米鬥不過三四錢【唐史】

洛中粟米斗兩錢半秔米斗十一錢隋開皇中戶八百七十萬今三百八十萬【會編】

唐元和冬天下大稔米斗有直二錢者【同上】

錢通卷二十

●欽定四庫全書

錢通卷二十一

﹝明﹞胡我琨撰

○十一之獘

錢之有利而無獘分砥之失其砥則爲壅爲濫竊者乘焉烏乎砥無吝以自壅無奢以自濫上下一無渝志斯惟以美利利天下矣以美利在天下卽小逋必有鑑矧之行吾私乎故十一曰獘

壅滯

哲宗元佑六年申錢幣闌出之禁立銅錢出界徒流編配首從之法言者謂自熈寧七年削除錢禁以此邊闗重車而出海舶飽載而回沿邊州軍錢出外界但每貫收稅錢而已是中國貨寶與四夷共享之也

元和十二年敕自今文武官僚不問品秩髙下並公郡縣主中使下至士庻商旅寺觀坊市所有私貯見錢並不得過五千貫如有過此許從敕出後限一月市利物收貯如限內未了更請限亦不得過兩月限滿違犯者白身人處死有官人等聞奏科貶其剩貯錢納官五分取一充賞時京師裏閈區肆所積多方鎭錢如王鍔韓弘李惟簡少者不下五十萬貫於是競買地屋以變其錢而髙貲大賈多依倚左右軍官錢爲名府縣不能究治竟不行【文獻通考】

自薛向立鹽鈔本其後多虛鈔而鹽益輕至是多言官賣不便乞通商王安石主提舉張景溫之言至課民買官鹽隨貧富作業爲多少之差買賣私鹽聽人告以犯人家財給之買官鹽食不盡畱經宿者同私鹽法於是民間騷怨鹽鈔舊法每席六緡至是二緡有餘商不入粟邊儲失備

蔡京欲嚢括四方之錢實中都以誇富彊而固恩寵俾商人先輸錢於榷貨務請鈔赴產鹽州郡授鹽而舊鈔悉不用商人凡三輸錢始獲一直之貨因無資更鈔已輸錢悉幹沒於是有賫數十萬劵一旦廢棄者朝爲豪商夕儕流丐有赴水投繯而死者商賈不通邊儲失備提點淮東刑獄章繹見而哀之奏攺法誤民上怒奪繹官【宋史】

王莽作錢布之品名曰寶貨小錢徑六分重一銖文曰小錢直一次七分三銖曰麼錢一十次八分五銖曰幼錢二十次九分七銖曰中錢三十次一寸九銖曰壯錢四十因前大錢五十是爲錢貨六品直各如其文文質周郭仿漢五銖錢百姓憒亂其貨不行民私以五銖錢市買莽患之下詔有敢挾者爲惑民投諸四裔以禦魑魅於是農商失業食貨俱廢民涕泣於市道抵罪者不可稱數莽知民愁乃但行小錢直一與大錢五十二品並行龜貝布屬且寢顏師古曰麼小也【前漢食貨志】

孟昶聞世宗下秦鳳愈不自安多積芻粟以鐵爲錢禁民私用鐵而自鬻器用以専利民甚苦之【曽鞏五朝隆平集】

董卓悉椎破銅人鐘簴及壞五銖錢更鑄爲小錢大五分無文章肉好無輪郭不磨鑢於是貨輕物貴谷一斛至數十萬自後錢貨不行【魏志】

僞竊

建炎四年有女子詣闕稱爲柔福自北方潛歸詔遣老宮人視之其貌良是問以宮禁舊事略能言彷佛但以足長大疑之女子顰蹙曰金人驅迫如牛羊跣足行萬里寧復故態哉上惻然不疑其詐卽詔入宮授福國長公主下降髙世榮汪龍溪行制詞云彭城方急魯元嘗困於面馳江左旣興益壽宜充於禁臠資妝一萬八千緡紹興十二年顯仁太后回鑾言柔福死於北方久矣始知其詐執付詔獄乃一女巫也嘗遇一宮婢謂之曰子貌甚類柔福因告以宮禁事教之爲詐遂伏誅前後請給錫賚計四十七萬九千緡【東觀奏紀】

公孫賀爲丞相其子敬聲爲太僕驕奢不奉法盜用北軍錢千九百萬貫時詔捕陽陵大俠朱安世甚急賀自請逐捕安世以贖敬聲上許之且索一豪民亭長之責至煩丞相親捕主守盜賊至於千九百萬貫以捕一匹夫便得贖漢网可謂闊疎矣至武帝以後則不然也【雲麓謾抄】

帝志復河隴會定州駐泊都監張守約請名古渭爲軍以根本隴右帝從之築古渭爲安逺軍以王韶知軍事知秦州郭逵奏韶盜貸市易錢王安石以爲不足挍徙逵涇州【會編】

齊丘固求豫政事唐主聽入中書又求領尙書乃以齊丘知尙書省事數月親吏夏昌圖盜官錢三十緡齊丘判貸其死唐主大怒斬昌圖齊丘稱疾請罷從之【會編】

上之在華州商賈輻湊韓建重徵之得錢九百萬緡至是朱全忠盡取之是時京師無天子行在無宰相崔胤等列狀請全忠西迎車駕全忠復書曰進則懼脇君之謗退則懷負國之慚然不敢不勉【同上】

羅鳥雀於閭裏者皆爲暴橫以取人錢物至有張羅网於門或張井上近之輒曰汝驚供奉鳥雀卽痛毆之出錢物求謝乃去或相聚飲食於酒肆賣者就索其直多被毆詈或時畱蛇一嚢爲質賣者求哀乃挈而去上在東宮知其獘故卽位首禁之【同上】

安祿山生日上及楊妃賜予甚厚後三日召入禁中貴妃以錦繡爲大𦇤褓裹之使宮人以彩輿舁之上聞問故左右以貴妃洗祿兒對上賜貴妃洗兒金銀錢【同上】

莽下書以洛陽爲東都常安爲西都諸侯員千八百附城數亦如之以俟有功諸公一同有眾萬戶其餘以是爲差以圖簿未定未受國邑且令受奉都內月錢數千諸侯皆困乏【同上】

初陳崇張竦奏稱莽功徳以爲宜恢國如周公至是王舜等及吏民上書者八千餘人復請如崇言章下有司有司請益封公以新息邵陵二縣及黃郵聚新野田采伊尹周公稱號加公爲宰衡位上公三公言事稱敢言之賜公太夫人號功顯君封子男二人爲侯加後聘合爲一萬萬以明大禮莽稽首辭讓不聽及起視事止減邵陵黃郵新野之田復以所益納徵錢千萬遺太后左右奉共養者莽𨿽専權然所以媚事誑耀太后下至旁側長禦方故萬端賂遺以千萬數知太后厭居深宮中乃令太后四時車駕巡狩四郊存見孤寡貞婦賜民錢帛牛酒歲以爲常王舜奏言天下聞公不受千乘之土辭萬金之幣莫不鄕化蜀郡男子路建等輟訟慚怍而退𨿽文王卻虞芮何以加宜報告天下奏可於是孔光愈恐固稱疾辭位詔太師母朝十日一入省中置幾杖賜餐物官屬按職如故【同上】

劉仁恭令燕人用堇土爲錢悉斂銅錢鑿山而藏之已而殺工以滅口後人皆莫知其處【五代史】

袁盎多受吳王金錢専爲蔽匿

京下忽闕見錢市間頗皇皇忽一日秦檜呼一鑷工櫛髮以五千當二錢犒之諭云此錢數日間有旨不使早用了鑷工親得鈞旨遂與外人言之不三日間京下見錢頓出此宰制天下之小術耳檜在相位頥指上下無敢弗從時都下貨壅乏見鏹市廛大闕府尹以聞檜笑曰易耳卽召文思院官未至促者絡繹奔而來諭之曰適得旨欲變錢法可鑄樣錢一緡進呈廢見鏹不用約翌午畢事院官唯唯而出召工爲之富家聞者盡出宿鏹市金粟物價大昂泉溢於市旣而樣錢上省寂無聞矣

進士崔涯張佑下第後多遊江淮常嗜酒侮謔時輩或乘飲興卽自稱俠一夕有非常人裝飾甚武腰劍手嚢一物流血於外入門謂曰此非張俠士居也曰然張揖客甚謹旣坐客曰有一讎人十年莫得今始獲之喜不可已指其嚢曰此其首也問張曰有酒否張命酒飲之曰此去三數里有一義士余欲報之則平生恩讎畢矣聞公气義可假餘十萬緡立欲酬之是余願矣此後赴湯蹈火爲狗爲雞無所憚張且不吝深喜其說乃扶嚢燭下籌其縑素中品之物量而與之客曰快哉無所恨也乃畱嚢首而去期以卻回及期不至五鼔絕聲東曦旣駕杳無蹤迹張慮以嚢首彰露且非已爲客旣不來計將安出遣家人將欲埋之開嚢出之乃豕首矣因方悟之而嘆曰虛其名無其實而見欺之若是可不戒歟豪俠之气自此而喪矣【桂苑叢談】

嘉熈七年祕閣挍理蔡抗爲廣東轉運使先是岑水銅冶大廢官市諸民止給空文積逋巨萬姦民無所取資羣聚私鑄與江西鹽盜合郡縣患之督捕甚急抗曰采銅皆惰遊之民銅悉入官不畀其直非私鑄衣食安所給又從而誅之是豈但民犯法也因命銅入門給直民盡樂輸私鑄遂絕【長編】

劉知逺乃嚴設科禁有軍士盜紙錢一襆被擒左右請釋之知逺曰吾誅其情不計其直竟殺之繇是眾皆畏服【經濟編】

王承宗上疏請赦吳元濟使人白事悖慢不恭武元衡叱去承宗怨數上章誣詆未幾入朝出靖安裏第夜漏未盡賊乘暗呼曰滅燭射元衡中肩復擊其左股徒禦格鬭不勝皆駭走遂害元衡批顱骨持去侍郎許孟容言於帝曰國相橫屍路隅而盜不獲爲朝廷辱帝乃下詔能得賊者賞錢千萬授五品官與賊謀及捨賊能自言者亦賞有不如詔族之積錢東西市以募告者於是左神策將軍王士則左威衛將軍王士平以賊聞捕得張晏等十八人言爲承宗所遣皆斬之逾月東都防禦使呂元膺執淄靑都邸賊門察訾嘉珍二人自言始謀殺元衡者會晏先發故藉之以告師道而竊其賞帝密誅之【左編】

史思明更國號大燕建元順天自稱應天皇帝以朝義爲懷王號範陽燕京洛陽周京長安秦京更以州爲郡鑄順天得一錢【同上】

宋李全往靑州取東平不克劉全以劵易制司錢不如欲復謀亂楊氏出二千緡解之乃止【同上】

全使人說時靑附已饋金五百兩靑見義斌死乃附全自移屯淮陰全招靑入城飲折俎銅劵二千他饋稱是恩徧麾下晞稷宴靑全饋折俎如前全將往山東以南軍七百從官犒鐵錢劵人五千錢全犒銅錢三倍許攜南貨免稅於是請行者不已得千人以俱晞稷又以千八百人繼之【同上】

唐主景屬中國多故跨據江淮三十餘州擅魚鹽之利卽山鑄錢物力富盛頗有窺覦中國之志及淮甸入於周浸以衰弱宋平揚州景懼甚乃遷豫章以太子從嘉守建康豫章城邑迫隘羣臣日夜思歸景怒欲誅贊行者【會編】

楚漢春秋曰項梁陰養死士九十人參木者所欲計謀也木徉疾於室中鑄大錢也

前漢吳王濞傳曰吳有豫章郡銅山卽招致天下亡命者盜鑄錢

前漢鄧通傳曰文帝賜通蜀嚴道銅山得自鑄錢鄧氏錢布天下景帝立人有告通盜出徼外鑄錢

後漢書公孫述傳曰述廢銅錢置鐵官以鑄錢袁宏後漢紀曰初平元年六月董卓壊洛陽城中鍾簴鑄以爲錢錢不成文更鑄五銖錢文章肉郭不可把持於是貨輕物貴谷一斛至數百萬洪遵曰余按後漢書魏志張璠後漢紀英雄記皆載卓鑄小錢獨袁有五銖之說未詳

晉書食貨志曰吳興沈充又鑄小錢謂之沈郎錢李孝美曰按此錢𨿽未之見而李賀集有殘絲曲云楡莢相催不知數沈郎靑錢夾城路竊謂自古詩人比興其則不逺得非此錢大小與漢興所鑄如楡莢者不多較耶晉書張軌傳曰太府參軍索輔言古以金貝皮幣爲貨息谷帛量度之耗二漢制五銖錢通易不滯太始中河西荒廢遂不用錢裂匹以爲段數縑布旣壊市易又難徒壞女工不任衣用獘之甚也今中州𨿽亂此方安全宜復用五銖以濟通變之會軌納之立制凖布用錢錢遂大行人賴其利

丘悅三國典略曰王則除洛州刺史舊太原佛像毀以

十國年紀閩史曰王審知爲閩王梁貞明元年汀州寧化縣出鉛置鉛場二年鑄鉛錢與銅錢並行

陶嶽貨泉錄曰王審知鑄大鐵錢闊寸餘甚麤重亦以開元通寶爲文仍以五百文爲貫俗謂之銠■﹝及力﹞錢與鉛錢並行五代史閩世家曰王延羲立攺元永隆鑄大鐵錢以一當十又

十國紀年閩史曰王延羲永隆四年八月鑄永隆通寶大鐵錢一當鉛錢百

十國紀年閩史曰王延政天徳二年鑄天徳通寶大鐵錢一當百

貪黷

庾炳之字仲文領選頗通貨賄諸見人有物鮮或不求聞劉遵考有材便乞材見好燭盤便復乞之劉伯龍大慷慨仲文所行有人送張幼緒語人吾𨿽得一縣負錢三十萬荀萬秋嘗詣仲文逢一客姓夏侯主人問有好牛不言無問有好馬不又言無政有佳驢耳仲文便答甚是所欲客出門遂相聞索之在尙書中令奴沽■﹝盧阝﹞酒利其百十亦是立臺閣所無宋書止云仲文【天中記】

益州新昌縣令夏侯彪之初下車問里正曰雞子一錢幾顆曰三顆彪之乃遣取十千錢令買三萬顆謂里正曰吾未要且寄雞母抱之遂成三萬頭雞經數月長成令便與我賣卻一雞三十錢半年之間成三萬又問竹筍一錢幾莖一錢五莖又取十千錢付之買得五萬莖謂里正曰吾未須筍且林中養之至秋竹成每一莖十錢遂成五十萬其貪猥不道皆此類【僉載】

張崇帥廬州好爲不法士庻苦之常入覲江都廬人幸其攺任皆相謂曰渠伊必不復來矣崇復歸乃計口索渠伊錢明年又入覲盛有罷府之議人不敢指實道路相見皆埒須相慶崇歸又徵埒須錢嘗因燕次一伶人假爲死者被譴當作水族陰吏請於主者主者判云焦湖百里一任作獺崇因大慚【南唐近事】

少府監裴匪舒善營利奏賣苑中馬糞歲得錢二十萬緡上以問劉仁軌對曰利則厚矣恐後代稱唐家賣馬糞非嘉名也乃止【會編】

李石用金部員外郎韓益判度支而益坐贓三千餘緡系獄石按之曰臣始以益頗曉錢谷故用之不知其貪乃如是上曰宰相但知人則用有過則懲如此則人易得卿所用人不掩其惡可謂至公從前宰相用人好曲蔽其過不欲人彈劾此大病也乃貶益官【同上】

潘美尹崇琦帥兵攻南漢郴州克之初南漢主懵然莫以爲慮至是始懼之以廷琄爲招討使屯洸口朝廷旣克郴得南漢內侍余延業帝訪其國政延業具言其主作燒煮剝剔刀山劍樹之刑或令罪人鬥虎扺象又賦斂繁重邕民入城者人輸一錢瓊州斗米稅四五錢置媚川都定其課令入海探珠所居宮殿以珠玳瑁飾之宮城左右離宮數十遊幸常至月餘或旬日以豪民爲課戶供宴犒之費帝驚駭曰吾當救此一方民時方謀下蜀未遑也【同上】

金人欲謀南侵乃造戰船於通州遣使籍諸路先安部族但契丹奚人不限丁數悉僉之凡二十四萬又僉中都南都中原渤海丁壯年二十以上五十以下者皆籍之凡二十七萬𨿽親老丁多求一子畱侍亦不聽又遣使分詣諸道總管府督造兵器命諸路舊貯軍器並致於燕時方建宮室於汴修城郭於燕其財用皆賦於民民不能堪箭羽一尺至千錢村落間往往椎牛以供筋革至於烏鵲狗彘無不被害者【宋史】

鎭州市人劉方遇家財數十萬方遇妻田氏早卒田之妹爲尼常出入方遇家方遇使尼長髮爲繼室有田令遵者方遇之妻弟也善貨殖方遇以所積財令令遵興殖也方遇有子年幼二女皆嫁方遇疾卒子幼不能督家業方遇妻及二女以家財素爲令遵興殖乃聚族合謀請以令遵姓劉爲方遇繼嗣卽令鬻劵人安美爲親族請嗣劵書卽定乃遣令遵服斬衰居喪而二女初立令遵時先邀每月供利二萬及後求取無厭而石李二女夫使二女詣本府論訴之令遵冒姓奪父家財令遵下獄石李二夫族與本府要吏親黨上至府帥判官行軍司馬隨使都押衙各受方遇二女賂錢數千緡而以令遵與姊及書劵安美同情共盜俱棄市人知其寃府帥李從敏令妻來朝懼事發令內地彌縫侍禦史趙都嫉惡論奏明宗驚怒下鎭州委副使符蒙按問果得事實自親吏髙知柔及判官行軍司馬及通貨僧人婦人皆棄市惟從敏初欲削官停任中官哀祈竟罰一季俸議者以受賂曲法殺人而八議之所不及失刑也【北夢瑣言】

唐中宗委政皇后韋氏安樂長寧公主及韋後妹郕國夫人上官婕妤尙容柴氏女巫第五英兒皆依勢用事賣官鬻爵𨿽屠沽臧獲用錢三十萬則別降墨敕除官斜封付中書時人謂之斜封官上官婕妤等皆有外第出入無節朝士咸出其門交通賄賂以求進達【彚苑】

崔烈入錢五百萬以買司徒拜之日天子臨軒顧謂左右曰恨不少靳可至千萬焉【九州島春秋】

帝令左右賣公卿烈入錢五百萬爲司徒問子鈞曰議者以爲何鈞曰大人少有英稱議者嫌其銅臭【崔烈傳】

王大同太尉嗣宗知西京年踰耳順有一郎監當亦年老以吏事被責大同忘己之年遽云年已老何不休官做甚徐悟顧洛陽知縣蕭祕丞云我只要料錢養家【江鄰幾雜誌】

王界爲刑部尙書性貪恡不常在公乃鬻公廨菜園收其價錢以自潤甚爲時論所丑【唐書】

曹武爲右衛將軍晚節在雍州致見錢七千萬皆厚輪大郭【齊書】

馬援平交趾上言太守蘇定張眼視錢自討賊怯於戰功宜加切敕後定果下獄【東觀漢記】

五代鳳翔李永吉初朝京師蘇逢吉以永吉故秦王從曮子家世王侯當有奇貨使人告永吉許以一州而求其先世玉帶永吉以無爲辭逢吉乃使人市一玉帶直數千緡責永吉償之竟不與州【辛漢臣傳】

元誕遷齊州刺史在州貪暴大爲人患有沙門爲誕采藥還誕問外消息對曰惟聞王貪願王早代誕曰齊州七萬家吾至齊州一家未得三鬥錢何言貪也【後魏書】

唐汴州刺史王志愔飲食精細對賓下脫粟飯商客有一騾日行三百里曽三十千不賣市人報價云十四千愔曰四千太少更增一千又令買單絲羅匹至三千愔問用幾兩絲對曰五兩愔令豎子取五兩絲來每兩別與十錢手工之直【朝野僉載】

洛中有僧得數粒所謂舍利者貯於琉璃器中晝夜香火檀越之禮日無虛焉有士子迫於寒餒因請僧願得舍利一觀僧出瓶授與遽卽吞之僧惶駭如狂復慮聞之於外士子曰與吾錢當服藥出之僧喜甚遂贈二百緡乃服巴豆瀉下僧取濯而收之【尙書故事】

唐扶爲福州觀察使濫殺人風節不立及卒奴婢爭財有司按其貲至十餘萬【山堂肆考】

前蜀王衍太后太妃以教令賣官自刺史以下每一官闕必數人並爭而錢多者得之【同上】

晉武帝問劉毅朕方漢何帝曰桓靈帝曰若是其甚乎曰桓靈賣官錢入官庫陛下賣官錢入私門殆不如也五代史漢王章爲三司使徵利剝下緡錢出入元以八十爲伯章每出錢伯必減其三至今七十七爲官省錢者自章始然今官府於七十七之中又除頭子錢五文有奇則愈削於章矣【鶴林玉露】

錢通卷二十一

●欽定四庫全書

錢通卷二十二

﹝明﹞胡我琨撰

科斂

趙在禮之在宋州也所爲不法百姓苦之一旦下制移鎭永興百姓忻然相賀曰此人若去可謂眼中拔釘子何快哉在禮聞之怒欲報拔釘之謗遽上表更求宋州一年時朝廷姑息勲臣詔許之在禮於是命吏籍管內戶口不論主客每歲一千納之於家號曰拔釘錢莫不公行督責有不如約則加之鞭朴𨿽租賦之不若也是歲獲錢百萬【五代史補】

魏盜賊日滋徵討不息國用耗竭豫徵六年租調猶不足乃罷百官酒肉稅入市者人一錢百姓嗟怨【會編】

宇文融爲禦史中丞乘驛周流天下事無大小州先牒上勸農使然後申中書省司亦待融指撝然後處決上將大攘四夷急於用度融以歲終所增緡錢數百萬悉進入宮繇是有寵議者多言煩擾上令百僚議之公卿畏之皆不敢言戶部侍郎楊■﹝王易﹞獨抗議以爲括客免稅不利居人徵籍外田稅使百姓困獘所得不補所失未幾出華州刺史【同上】

宇文融性精敏應對辯給以治財賦得幸廣置諸使競爲聚斂繇是百官浸失其職而上心益侈百姓苦之在相位謂人曰使吾居數月則海內無事矣信安王褘以軍功有寵融疾之使禦史李寅彈之褘聞之先以白上明日寅奏果入上怒融坐貶旣而國用不足上復思之會有飛狀告融贓賄隠沒官錢事坐流嚴州道卒然是後言財利以取貴仕者皆祖之【同上】

王守恩貪鄙専事聚斂喪車非輸錢不得出城下抒廁行乞之人不免課率或縱麾下令盜人財有富室娶婦守恩與俳優數人往爲賀客得銀數鋌而返郭威自河中還過洛陽守恩肩輿出迎威怒不見卽以頭子命白文珂代守恩守恩猶坐客次吏白新畱守己視事於府矣守恩狼狽而歸見家屬已逐出府矣朝廷不之問【同上】

孔謙貸民錢使以錢估償絲屢檄州縣督之知汴州盧質言梁趙巖爲租庸使舉貸誅斂結怨於人今陛下革故鼎新爲人除害而有司未攺其所爲是趙巖復生也不報【同上】

王曦召泉州刺史王繼業還賜死殺其子於泉州自是宗族勲舊相識被誅人不自保曦淫侈無度資用不給謀於國計使陳匡範匡範請日進萬金曦悅匡範增算商賈數倍未幾不能足貨諸省務錢以足之恐事覺憂悸而卒以黃紹頗代之紹頗請令欲仕者輸錢以資望髙下及戶口多寡定其直自百緡至千緡從之【同上】

時睦冦初平帝亦悔於用兵王黼獨言曰中國與遼𨿽爲兄弟之邦然百餘年間彼之所以開邊慢我者多矣且兼弱攻昧武之善經也今而不取燕云女眞卽彊中原故地將不復爲我有帝遂決意治兵黼於三省置經撫房專治邊事不闗樞密括天下丁夫計口出算得錢六千二百萬緡以充用【宋史】

初收經制錢先是命陳遘經制江淮七路遘創議取經制錢至是收之【同上】

命陳遘經制七路治於杭州以供饋餉遘以財用不給創義度公私出納量增其贏號經制錢遂爲東南七路之害【同上】

三班院所領使臣八十餘人蒞事於外其罷而在院者常數百人每歲乾元節醵錢飯僧進香合以祝聖壽謂之香錢判院官常利其餘以爲餐錢郡牧司領內外坊監使副判官比他司俸入最優又歲收糞墼錢頗多以充公用【歸田錄】

今之民間所納夏秋二稅蓋唐大中間取一年諸色科斂最重者定爲二稅則諸色科斂已在其間後唐天成三年七月十三日敕三京鄴都諸道州府鄕村人戶自今年七月後於夏秋田苖上每畆納曲錢五文足陌一任造曲酒貨賣則是再增酒曲錢矣又置坊戶以三年爲限限滿必增錢實封投狀百日限滿折封給價髙人上戶增價攘奪洎其久也課髙難辦又創立戶酒之說將一坊酒額盡均苖頭上舊坊戶旣有醞具上戶亦有力造酒酤賣五等下戶自令出錢數且零細家至戶到貽害良農自合浙東湖北皆有斯解悉緣達官慕愛民之虛名忘久逺之利病爲無窮之害予向在漢東偶有此爲舉力爭得免故書以告來者【雲麓漫抄】

孔謙欲聚斂以求媚凡赦文所蠲者謙復徵之每有詔令人皆不信百姓愁怨郭崇韜頗受饋遺所親諫之崇韜曰吾祿賜巨萬豈藉外財但以僞梁之季賄賂成風今河南藩鎭皆梁之舊臣主上之仇讎也若拒其意能無懼乎吾特爲國家藏之私室耳及將祀南郊崇韜獻錢十萬緡先是宦官勸唐主分天下財賦爲內外府州縣上供者入外府充經費方鎭貢獻者入內府充宴賜於是外府常虛竭無餘而內府山積及是乏勞軍錢崇韜言於唐主曰臣已傾家所有以助大禮願陛下亦出內府之財以賜有司唐主黙然久之曰晉陽自有儲積可令租庸輦取於是軍士皆怨恨有離心矣【會編】

國朝以來京都𨿽有國子監爲講學之地然生徒不上三十人率蒙稚未能成學者遇秋試詔下則四方多士競投牒於學干試求薦罷則引去無肯畱者初試補監生但無大謬無不收采生員得牒以歸則自稱廣文館進士監出一牒生員輸緡二千餘目爲光監利爲公廨之用直講置員但躐爲資地希遷榮耳【儒林公議】

張譲趙忠說帝斂天下田畆十錢以修宮室鑄銅人樂安太守陸康上疏諫曰昔魯宣公稅畆而蝝災自生哀公增賦而孔門非之豈有聚奪民物以營無用之銅人捐捨聖戒自蹈無王之法哉

大凡未敕下已前每日期集兩度詣主司之門三日後主司堅辭卽止同年初到集所國司所繇先參狀元後更參眾郎君訖俄有小勾當中庭唱曰諸郎君就坐雙東只西其亂者罰不少又出抽名紙錢每人十貫文鋪底錢每人三十貫文【摭言】

唐殷侑徙天平節度使以餉軍有贏當上送官乃裁經費歲月錢十五萬緡粟五萬石歸有司禦史大夫溫造劾侑擅斂民爲無名之獻詔以庾承宣代之【山堂肆考】

賄賂

太尉劉虞讓位於羊續靈帝時爲三公者皆輸東園禮錢千萬而續不輸以此不登三公

鄭愔爲吏部掌銓選務貪賄有選人以百錢系鞋帶愔問之答曰當今之選非錢不行面議而愔不恥

革韋說奏事唐主前禮貌不盡恭百官俸錢皆折估而革父子獨受實錢說以孫爲子奏官受選人賂除近官中旨以蕭希甫爲諫議大夫革說覆奏希甫恨之上疏言革說不忠前朝並誣革他罪制罷革說擢希甫爲散騎常侍【會編】

夏四月令吏民入錢谷得拜官賜爵有差通鑑曰從三公之請也【同上】

時三公往往因常侍阿保入錢西園而得之段穎張溫等𨿽有功勤名譽然亦先輸貨財崔烈本冀州名士至是因傅母入錢五百萬故得爲司徒而聲譽頓衰【同上】

淮南節度使王播以錢十萬緡賂王守澄求領鹽鐵諫議大夫獨孤朗等數人請開延英論之上問前廷爭者不在中耶卽日除劉棲楚諫議大夫而竟以播兼鹽鐵轉運使【同上】

上左右受王鍔厚賂多稱譽之上命鍔兼平章事李藩固執以爲不可權徳輿曰宰相非序進之官今鍔旣無忠勲朝廷又非不得已何爲遽以此名假之上乃止鍔有吏才工於完聚範希朝以河東全軍出屯河北耗散甚眾鍔到鎭之初兵不滿三萬人馬不過六百匹歲餘兵至五萬人馬有五千匹器械精利倉庫充實又進家財二十萬緡上復加鍔平章事李絳諫曰鍔在太原𨿽頗著績然今因獻家財而命之若後世何乃止【同上】

陳少遊爲吏彊敏而好賄善結豪貴以是得進除桂管觀察使惡其道逺多瘴癘宦官董秀掌樞密少遊請歲獻五萬緡又納賄於元載子仲武內外引薦遂攺宣歙【同上】

唐張延賞將判度支知一大獄頗有寃曲每甚扼腕及判使召獄吏嚴誡之且曰此獄已久旬日須了明旦視事案上有一小帖子曰錢三萬貫乞不問此獄公大怒更懼之明日復見一帖子來曰錢五萬貫公益怒令兩日須畢明日案上復見帖子曰錢十萬貫公遂止不問子弟承間偵之公曰錢至十萬貫通神矣無不可回之事吾恐及禍不得不受也

楊釗者貴妃從祖兄也鮮於仲通常資給之仲通頗讀書有才智章仇兼瓊引爲采訪吏使委以心腹嘗從容謂仲通曰今吾獨上所厚苟無內援李林甫必見厄聞楊妃新得幸子能爲我結之吾無患矣仲通言釗本末釗儀觀甚偉言辭敏給瓊見之大悅卽辟爲推官使獻春彩於京師贐蜀貨值萬緡釗大悅過望至長安見諸妹分以遺之曰此章仇公所贈也於是諸楊譽兼瓊得出入禁中【會編】

冒濫

賀子敬聲爲太僕驕奢不奉法擅用北軍錢發覺下獄【漢史】

涇州奏吐蕃入寇距州三十里告急求救以梁守謙爲神策行營都監並發八鎭全軍救之邠寧兵以神策受賞厚皆慍曰人給五十緡而不識戰鬥者彼何人耶常額衣資不得而前冒白刅者此何人耶洶洶不止節度使李光顏親爲開陳大義然後軍士感悅而行將至涇州吐蕃懼而退【會編】

蜀孟昶廣政三年上元觀燈露臺舞娼李艷娘有姿色召入宮賜其家錢十萬【蜀史檮杌】

和凝罷加樞密使馮玉同平章事事無大小悉以委之晉主自陽城之捷謂天下無虞驕侈益甚多造器玩廣宮室作織錦樓以織地衣用功數百期年乃成又賞賜優伶無度桑維翰諫曰向者陛下親禦胡冦戰士重傷者賞不過帛數端今優人一譚一笑稱旨往往賜束帛萬錢錦袍銀帶彼戰士見之能不觖望士卒解體陛下誰與衛社稷乎不聽馮玉每善承迎益有寵有疾在家晉主謂宰相曰自刺史以上俟馮玉出乃得除玉乘勢弄權賂遺輻湊朝政益壞【會編】

韓侂冑怒金人欲罪首謀和議遂輟復鋭意用兵乃以趙淳鎭江淮而免張巖巖開督府九月費耗縣官錢三百七十萬緡而無成功【宋史】

上使善相相鄧通當貧饑死文帝於是賜通蜀嚴道銅山得自鑄錢【史記】

何定使諸將各上禦犬二犬直縑數十匹■﹝糹畟﹞紲直錢一萬以捕兔供廚吳主以爲忠賜爵列侯【會編】

秦檜以紹興十五年四月丙子朔賜第望僊橋丁丑賜銀絹萬匹兩錢千萬彩千縑【程史】

成都有丐者詐稱落泊衣冠敝服繿縷常巡成都市鄽見人卽展手希一文云失墜文書求官不遂人皆哀之爲其言語悲嘶形容顦顇居於蚤遷橋側後有勢家於所居旁起園亭欲廣其池館遂彊買之及徙則見兩間大屋皆滿貯散錢計數千萬鄰里莫有知者成都人一槪呼求事官人爲乞措大【朝野僉載】

唐王起攺太子少師起治生無撿所得祿賜爲童婢所盜貧不能自存帝詔曰益仙韶院錢議者謂與玩臣分給可恥也起賴其入不克遜【山堂肆考】

東漢桓帝時李爕爲河南尹時皆以貨賂爲官朝廷有詔復橫發錢三億萬以實西園爕上書諫止之按此李爕固之子【同上】

它日楊貴妃以譴還銛第比中昃上尙不禦食笞怒左右髙力士欲驗帝意乃白以殿中供帳司農酒餼百餘車送妃所帝卽以禦膳分賜力士知帝旨是夕請召還下鑰安興坊門馳入妃見帝伏地謝帝釋然撫慰良渥明日諸姨上食樂作驟賜左右不可貲繇是愈見寵賜諸姨錢歲百萬爲脂粉費銛以上柱國門列戟與錡國忠諸姨五家第捨聨亙擬憲宮禁率一堂費緡千萬見它第有勝者輒壞復造務以瓌侈相誇詡土木工食不息帝所得奇珍及貢獻分賜之使者相銜於道五家如一【亙史外紀】

時諸將擁重兵而無分地光世在鎭江月費至二十萬緡每聞易鎭則設辭不奉詔有急復遷延以避之朝廷無如之何【宋史】

順帝時大臣以兩京馳道狹隘奏毀民田廬廣之已遣使督治蓋苖言馳道創自至元初何今日獨以爲狹力辧其不可乃止又欲出宿衛士爲郡長官俾以飬貧苖曰郡長所以牧民豈養貧之地果不能自存賜之錢可也若任郡守必擇賢而後可議遂寢又欲與角抵者錢萬貫苖曰諸處告饑不蒙賑卹力戲何功獲此重賞乎【經濟篇】

奢侈

漢髙制聘皇后儀黃金二百斤馬十二匹夫人黃金五十斤馬四匹晉宋納後皆嘗引以爲言而平帝納王莽女有司奏漢故事聘皇后黃金二萬斤爲錢二百萬莽深辭受四千萬而以其三千三百萬予十一媵家有詔復益二千三百萬合爲三千萬桓帝納梁冀女弟有司奏案漢儀依孝惠帝納後故事金二萬斤視漢髙初制頓增百倍其懸絕如此【野客叢譚】

何劭字敬祖日供口食計二萬錢而兼四方珍味𨿽三公帝廚之膳不及之也【獨異志】

睿宗於京安福門外作燈輪髙二十丈衣以錦綺飾以金銀燃五萬盞燈望之如花樹宮女千數衣羅綺曵錦繡耀珠翠施香粉一花冠一巾帨皆至萬錢裝束一妓女皆至三百貫鈔簡長安萬年少女婦千餘人衣服花釵婢子亦稱是於燈輪下踏歌三日夜歡樂之極未始有之【朝野僉載】

李徳裕奢侈每食一杯羹其費約錢二萬雜珠玉寶貝雄黃朱砂煎汁爲之過三煎耶棄其滓【獨異志】

王涯居相位有女適竇氏欲求錢十七萬市一玉釵涯曰於女何惜此妖物也必與禍相隨後數月女自婚歸告王曰前時玉釵在馮外郎妻首飾矣乃馮球也王嘆曰馮爲郎吏妻之首飾有十七萬其可久乎其善終乎【南部新書】

王武子被責移第北邙下於時人多地貴濟好馬射買地作埒編錢匝地竟埒時人號曰金溝【世說新語】

任愷字符褒旣失職乃縱酒耽樂極滋味以自奉養初何劭以公子奢侈每食必盡四方珍饌愷乃踰之一食萬錢猶云無可下筯處【晉書】

韋陟逍遙公性奢縱喜飾服馬侍兒閹童列左右常數十侔於王宮主第窮治饌羞擇膏腴地藝穀麥以鳥羽擇米每食視廚中所棄其直猶不減萬錢宴公侯家𨿽水陸具陳曽不下筯常以五采牒爲書記使侍婢主之其裁答授意而已【本傳】

王元寶都中巨豪也常以金銀疊爲屋壁上以紅泥泥之於宅中置一禮賢堂以沈檀爲軒檻以碔砆甃地面以錦文石爲柱礎又以銅綫穿錢甃於後園花徑中貴其泥雨不滑也四方賓客所至如歸故時人呼爲王家富窟【天寶遺事】

時道士皆有俸每一觀給田亦不下數百千頃凡設大齋輙費緡錢數萬貧下之人多買靑布幅巾以赴口得一飫餐而襯施錢三百謂之千道會且令士庻入聽林靈素講經帝爲設幄其側靈素據髙座使人於下再拜請問然所言無殊絕者時時雜以滑稽媟語上下爲大閧笑莫有君臣之禮復令吏民詣宮授神霄祕籙朝士嗜進者亦靡然趨之焉【宋史】

金主稍習經史慕中國朝著之尊密有遷都意遂下詔求直言而上書者多謂上京僻在一隅不若徙燕以應天地之中與金主意合乃遣左丞相張浩右丞相張通古等調諸路夫匠築燕京宮室城周九里三步其宮室一依汴京制度運一木之費至二十萬牽一車之力至五百人宮殿之飾徧傳黃金而後又以五采金屑飛空如落雪一殿之費以億萬計成而復毀務極華麗【金史】

趙韓王治第麻搗錢一千二百餘貫其它可知蓋屋皆以板爲笪上以方磚甃之然後布瓦至今宅壯塗壁以麻搗土世俗遂謂塗壁麻爲麻搗【夢溪筆談】

趙巖自以有功於梁又尙公主聞唐駙馬杜悰位至將相自奉甚丰恥其不及乃占天下良田大宅裒刻商旅其門如市租庸之物半入其私巖一飲食必費萬錢【五代史】

京師上元放燈三夕錢氏納土進錢買兩夜今十七十八兩夜燈因錢氏而添之

公主郭淑妃之女上特愛之傾宮中珍玩以爲資送賜第窓戶皆飾以雜寶井欄藥臼亦以金銀爲之賜錢五百萬緡他物稱是【會編】

僖宗好鬥鵝數幸六王宅興慶池與諸王斗鵝一鵝五十萬錢【田令孜傳】

唐馬璘家富不貲治第京師侈甚其寢堂無慮費錢二十萬緡及璘卒喪歸都人爭入其第觀之假稱故吏赴弔者日數百徳宗在東宮聞之不喜及卽位乃禁第捨不得踰制詔毀璘中寢【會編】

梁曹景宗韋叡設錢二十萬官賭之景宗擲得雉叡徐擲得廬遽取一子反之曰異事遂作塞【綱目】

鍾會字士季元常子善書有父風稍備筋骨會嘗詐爲荀朂書就朂母鍾夫人取寶劍會兄弟以千萬造宅未移居朂乃濳畫元常形像會兄弟入見便大感慟終身不入朂書亦會之類也【筆陣圖】

唐王無■﹝棏﹐去木﹞好博戲善鷹鷂文皇微時與無■﹝棏﹐去木﹞蒱戲爭彩有李陽之宿憾焉帝登極■﹝棏﹐去木﹞藏匿不出帝令給使將一鷂子於市賣之索錢二十千■﹝棏﹐去木﹞不之知也酬錢十八貫給使以聞帝曰必王無■﹝棏﹐去木﹞也遂召至惶懼請罪帝笑而賞之【朝野僉載】

髙陽王雍居止第宅匹於帝宮僮僕六千妓女五百隋珠耀曰羅衣從風日食必數萬錢爲限陳畱侯李崇謂人曰髙陽一日敵我千日【洛陽伽藍記】

霍定與友生遊曲江以千金求人竊貴侯亭榭中蘭花挿帽兼自持往羅綺叢賣之士女爭買拋擲金錢【曲江春宴錄】

晉王濟傳王愷以帝舅奢豪有牛名八百里駁嘗瑩其蹄角濟請以錢十萬與牛對射而賭之濟一發破的因據胡牀叱左右速探牛心來須臾而至一割便去【世說新語】

唐鄭璠在嶺南象江得怪石輦歸榮陽費錢六十萬宋榮咨道以錢三百萬買虞世南夫子廟初刻碑【偶記】

郭子儀自河中入朝代宗命宰相置酒其第一會之費至十萬緡準今銀數當作十萬兩也亦太甚矣【筆麈】

南史宋明帝建湘宮寺在靑溪橋北費極奢侈虞願曰陛下起此寺皆百姓賣兒帖婦錢佛若有知當極慈悲帝不省【應天府誌勝】

長壽三年則天徵天下銅五十餘萬斤鐵一百三十餘萬斤錢二萬七千貫於定鼎門內鑄八稜銅柱髙九十尺徑一丈二尺題曰大周萬國述徳天樞張革命之功貶皇家之徳天樞下置鐵山銅龍負戴獅子麒麟圍繞上有云蓋蓋上施盤龍以托火珠珠髙一丈圍三丈金彩熒煌光侔日月武三思爲其文朝士獻詩者不可勝紀惟宰相李嶠詩冠絕當時【大唐新語】

鄙吝

王戎性嗜利聚錢不知紀極田園水碓周徧天下每自執牙籌曉夜算計而吝嗇不自奉養人以爲膏肓之疾女適裴頠貸錢數萬久而未還女後歸寧戎色不悅女覺遽還之歡遂如初從子將婚戎遺以一單衣婚訖輒更責取家有好李恐人得種恆鑽其核子萬有美名少而大肥戎令食糠而肥愈甚【晉書列傳】

和嶠字長輿家財產丰富擬於王者然性至吝以是獲譏於世杜預以爲嶠有錢癖【晉書】

秦揚安攻晉陽久未下猛引兵助攻爲地道使將軍張蠔帥壯士數百潛入城中大呼斬闗納秦兵遂入晉陽評屯潞川猛進兵相與持評爲人貪鄙鄣固山泉鬻樵及水積錢帛如丘陵士卒怨憤莫有鬥志猛聞之笑曰評眞奴才𨿽有億兆之眾不足畏況數十萬乎乃遣將軍郭慶帥騎五千夜從間道出評營後燒評輜重火見鄴中暐懼譲評曰府庫之積朕與王共之何憂於貧若國家喪亡王持錢帛欲安所置乎乃命以錢帛散之軍士

有周師厚者爲荊湖北路提舉常平水利是時初定募役之法師厚書成上於司農其間曰散從官逐月傭錢三貫文如遇差作市買卽每月添錢一貫文【東軒筆錄】

太子中捨柴餘慶說其從叔內殿承制肅蔡州日掠房緡五千其憂愁焦煎之貌嘗如負人百千萬債者嘗在病幾死才開目問其子曰今日費幾錢【江鄰幾雜誌】

曹虎爲右衛將軍晚節好貨賄吝嗇在雍州得見錢五千萬伎女食醬菜無重殽【南齊書】

漢世有人年老無子家富性鄙嗇聚斂無厭而不自用或人從之求乞者不得已而入內取錢十自堂而出隨步輒減比至於外才余半在閉目以授乞者尋復囑曰我傾家贍君愼勿他說復相效而來老人俄死田宅沒官貨財充於內帑矣

石晉陳保性極鄙吝每與人奕棋敗輒手亂其局懼所賄金錢不欲償也及卒家無妻兒惟有白金千鋌爲他人所有【續世說】

有和長輿者巨萬藏家貫朽反磨鱗次螭縮陳陳腥澀死而有知是謂錢鬼【孫權文】

王鍔累任大鎭財貨成積有舊客諭以積而能散之義後數日復見鍔鍔曰前所見戒誠如公言已大散矣客請問其名鍔曰諸男各與萬貫女婿各與千貫矣【國史補】

逋負

劉翺舟行見赴水者詢其故云欠錢六十貫追補無可還公曰錢易得人命難得悉貸錢還之得活【春气錄】

老子在中國都未有所授知令尹喜命應得道乃停關中老子有客徐甲少賃於老子約日雇百錢計欠甲七百二十萬錢甲見老子出闗遊行速索償不可得乃倩人作辭詣闗令以言老子而爲作辭者亦不知甲巳隨老子二百餘年惟計甲所應得直之多計以女嫁甲甲見女美尢善遂通詞於尹喜得辭大驚乃見老子老子問甲曰汝久應死吾昔賃汝爲官卑家貧無有使役故以太玄淸生符與汝所以至今日汝何以言吾吾語汝到安息國固當以黃金計直還汝汝何不能忍乃使甲張口向地其太生眞符立出於地丹書文字如新甲成一聚枯骨矣喜知老子神人能復使生甲乃爲甲叩頭請命乞爲老子出錢還之老子復以符投之甲立更生喜卽以錢二百萬與甲遺之而去並執弟子之禮具以長生之事授喜【神仙傳】

錢通卷二十二

●欽定四庫全書

錢通卷二十三

﹝明﹞胡我琨撰

○十二之文

王者爲錢頒其制必以其文其文旣式世且閏焉是故擬之以章其原也畫之以詳其用也規之以謩其才之良也諮之以則其旬布之徳也紛其辯以象以箴其異也詡之以錄其節與操之侔也錢或獘錢制不失職歸之文文而詔其人欲其上心不侈而下循其分也故文曰十二

詔誥

孝武太元三年詔曰錢國之重藏小人貪利銷壞無已監司當以爲意廣州夷人寶貴銅鼔而州境素不出銅聞官司賈人皆貪比輪錢斤兩差重以入廣州貨與夷人鑄韛作鼓其重爲禁制得者科罪【會編】

開元二十二年三月二十一日勅布帛不可以尺寸爲交易菽粟不可以抄勺貿有無古之爲錢以通貨幣頃𨿽官鑄所入無幾約工計本勞費又多公私之間給用不贍永言其獘豈無變通往者漢文之時已有放鑄之令𨿽見非於賈誼亦無廢於賢君古往今來時移事異亦欲不禁私鑄其理如何公卿百僚詳議可否【唐史】

其年十月六日勅貨幣兼通將以利用而布帛爲本錢刀是末賤本貴末爲獘則深法教之間宜有變革自今以後所有莊宅口馬交易並先用絹布綾羅絲綿等其餘市買至一千以上亦令錢物兼用違者科罪二十六年於宣潤等州置錢監【同上】

十年六月勅今後天下鑄造買賣銅器並不須禁止其器物約每斤價直不過一百六十文委所在長吏及巡院同勾當訪察如有銷錢爲銅者以盜鑄錢罪論【唐史】

先是三年詔應天下商賈先蓄見錢者委所在長吏令收市貨物官中不得輙有程限通逼商人任其貨易以求便利周歲之後此法徧行朕當別立新規設蓄錢之禁所以先有告示許其方員意在他時行法不貸【綱目】

二年勅買賣人所使見錢舊有條議每陌八十文近訪聞在京及諸道市肆人戶皆將短陌轉換長錢今後凡有買賣並須使八十陌錢如有輙將短錢興販仰所在收捉禁治【同上】

晉天福三年詔曰國家所資泉貨爲重銷蠧則甚添鑄無聞宜令三京諸道州府無問公私應有銅者並許鑄錢仍以天福元寶爲文左環讀之每一錢重二銖四絫十錢重一兩仍禁將鉛鐵雜鑄諸道應有久廢銅冶許百姓取便開錬永逺爲主官中不取煉利除鑄錢外不得接便別鑄銅器【通鑑】

其年十二月勅先許鑄錢切慮逐處缺銅難依先定銖兩宜令天下公私應有銅欲鑄錢者取便酌量輕重鑄造不得入鉛鐵及缺落不堪久逺流行【同上】

四年勅以天下公私鑄錢雜以鉛錫缺小違條今後祇官鑄造私下禁舊法【同上】

十一年詔曰欲省賦甚今獻未有程吏或多賦以爲獻而諸侯王猶多民疾之令諸侯王通侯常以十月朝獻及郡各以口數率人歲六十三錢以給獻費【漢口戶】

大有年上謂侍臣曰朕有二喜一懼比年丰稔斗粟三錢一喜也北敵久服邊鄙無虞二喜也治安則驕侈易生驕侈則危亡立至此一懼也【會編】

詔京東西河北東陜西江南淮南兩浙皆立常平倉計戶多寡量畱上供錢歲夏秋視市價賤貴量減增糴糶三年以上不糶卽回充糧廩易以新粟其後荊湖川陜廣南悉置焉【宋史】

詔天下常平倉多所移用而不足以支凶年其令內藏庫三司共出緡錢一百萬下諸路助糴之【綱目】

詔曰朝四暮三眾狙皆喜名寔未虧而喜怒爲用頃聞外間多用九陌錢陌減則物貴陌足則物賤非物有貴賤乃心有顚倒至於逺方日更滋甚徒亂王制無益民財自今可通用足陌錢令書行後百日爲期若猶有犯男子謫運女子質作並同【梁史】

元狩六年詔曰日者以幣輕多姦農傷而末眾又禁兼並之塗故攺幣以約之【漢武帝紀】

熈寧五年詔曰天下商旅物貨至京多爲兼並之家所困宜出內藏庫錢帛選官於京師置市易務【大學衍義補】

平帝詔天下女徒已論歸家顧山錢月三百【漢平帝紀】

二年春正月詔禁誘人子弟析家產舉息錢壞墳域【宋史】

上謂侍臣曰卿輩勿以毀佛爲疑夫佛以善道化人茍志於善斯奉佛矣彼銅像者豈所謂佛耶且吾聞佛志在利人𨿽頭目猶捨以布施若朕身可以濟民亦非所惜也【世宗】

至正十年詔曰世祖頒行中統交鈔以錢爲文厥後造至元寶鈔以一當五名曰子母相權而錢實未用歷歲滋久鈔法偏虛物價騰踴民用匱乏其以中統交鈔一貫文省權銅錢一千文惟至元寶鈔二貫仍鑄至正通寶錢與歷代銅錢並用以實鈔法【大學衍義補】

孫權赤烏九年詔曰謝宏往日陳鑄大錢云以廣貨故聴之今聞民意不便其省息之鑄爲器物勿復出也【江表傳】

奏對

景王將鑄大錢單穆公曰不可古者天災降戾於是乎量資幣權輕重以賑救民民患輕則爲作重幣以行之於是乎有母權子而行民皆得焉若不堪重則多作輕而行之亦不廢重於是乎有子權母而行大小利之今王廢輕而作重民失其資能無匱乎若匱王用將有所乏乏則將厚取於民民不給將有逺志是離民也且夫有備未至而設之有至而後救之是不相入也可先而不備謂之急可後而先之謂之召災且絕民用以實王府猶塞川原而爲潢污也其竭也無日矣若民離而財匱災至而備亡王其若之何王弗聴

賈山上書諫以爲錢者無用器也而可以易富貴富貴者人主之操柄也令民爲之是與人主共操柄不可長也其後復禁鑄錢

祕書郎楊偘奏曰臣頃在雍州表陳聴人與官並鑄五銖錢使人樂爲而俗獘得攺旨下尙書八座不許以今況昔爲理不殊求取臣前表經禦披析偘乃隨宜剖說帝從之乃鑄五銖錢禦史中尉髙恭之又奏曰四民之業錢貨爲本救獘攺鑄王政所先自頃以來私錢薄濫官司糾繩掛网非一在今銅價八十一文得銅一斤私造薄錢斤餘二百旣示之以深利又隨之以重刑得罪者𨿽多姦鑄者彌眾今錢徒有五銖之文而無二銖之實薄甚楡莢上貫便破置之水上殆欲不沈此乃因循有漸科防不切朝廷失之彼復何罪昔漢文以五分錢小攺鑄四銖至孝武復攺三銖爲半兩此皆由小易大以重代輕也論今據古宜攺鑄大錢文載年號以記其始則一斤所成七十六文銅價至賤五十有餘其中人工食料錫炭鉛沙縱復私營不能自潤直置無利應自息心況復嚴刑廣設以臣測之必當錢貨永通公私獲允後遂用王偘計鑄起自九月至三年正月而止官欲知貴賤乃出藏絹分遣使人於三市賣之絹匹止錢二百而私市者猶三百利之所在盜鑄彌眾巧僞旣多輕重非一四方州鎭用各不同時鑄錢都督長史髙謙之上表求鑄三銖錢曰蓋錢貨之立本以通有無便交易故錢之輕重時代不同太公爲周置九府圜法至景王時更鑄大錢秦兼海內錢爲重半兩漢興以秦錢重攺鑄莢錢至孝文五年復爲四銖孝武時悉復銷壊更鑄三銖至元狩中變爲五銖又造赤仄以一當五王莽攝政錢有六等大錢重十二銖次九銖次七銖次五銖次三銖次一銖魏文帝罷五銖至明帝復立孫權江左鑄大錢一當五百權赤烏五年復鑄大錢一當千輕重大小莫不隨時而變況今冦難未除州郡淪沒人物凋零軍國用少則鑄小錢可以富益抑何損於政何妨於人也且政興不以錢大政衰不以錢小惟貴公私得所政化無虧旣行之於古亦宜效之於今矣臣今請鑄以濟交乏五銖之錢任使並用行之無損國得其益詔將從之事未就會卒【會編】

周武太后復稅天下僧尼作大像靡費巨億李嶠上疏曰造像錢見有一十七萬餘緡若將散施人與一千得濟一十七萬餘戶拯饑寒之獘省勞役之勤人神胥恱功徳無窮禦史張廷珪建疏曰以時政論之則宜先邊境蓄府庫養人力以釋教論之則宜救苦厄滅諸相崇無爲願察臣之愚行佛之意太后爲之罷役召見賞慰之

中書舍人李義諫曰江南鄕人采捕爲業魚鱉之利黎元所資江湖生育無限府庫供支易殫與其拯物莫若憂人且鬻生之徒惟利斯視錢刀日至网罟平滋施之一朝行之百倍未若回救贖之錢物減貧無之徭賦活國愛人其福勝彼【俱同上】

上在道民有獻瓜者上欲以散試官授之陸贄奏曰爵位恆宜惜愼不可輕用獻瓜果者賜之錢帛可也【唐史】

李泌他日又言於上曰臣之上章非私於滉乃爲朝廷計也上曰如何對曰今天下旱蝗闗中米斗千錢倉廩耗竭而江東丰稔願陛下早下臣章以解眾惑面諭韓臯使之歸覲令滉速運糧儲此朝廷大計也上卽下泌章令臯歸覲

上𨿽以李吉甫故罷裴垍學士然寵信彌厚故未幾復擢爲相嘗謂之曰以太宗玄宗猶藉輔佐以成其理況如朕不及先聖萬倍者乎垍亦竭誠輔佐上嘗問垍爲理之要何先對曰先正其心舊制民稅分上供送使畱州三品建中初定兩稅時貨重錢輕是後貨輕錢重民所出已倍其初其畱州送使者所在又降省估就寔估以重斂於民垍奏請一用省估其觀察使先稅所理州以自給不足然後稅屬州繇是江淮稍蘇【俱同上】

帝謂石守信等曰人生如白駒過隙所以好富貴者不過欲多積金錢厚自娛樂使子孫無貧乏耳卿等何不釋去兵權出守大藩擇好田宅市之爲子孫立永逺不可動之業多置歌兒舞女日夕飲酒相歡以終天年朕自與卿等約爲婚姻君臣之間兩無猜疑上下相安不亦善乎守信等皆謝曰陛下念臣等至此所謂生死而骨肉也明日皆稱疾乞罷典兵帝從之【宋史】

李昉初與盧多遜善及遜屢譛昉人或以告昉曰盧與我厚不當爾帝嘗語及多遜事昉頗爲解釋帝曰多遜居嘗毀卿不直一錢昉始悟帝由是益重之遂與宋琪並相【通鑑】

陳恕久領三司帝初卽位嘗命條具中外錢谷恕久不進屢詔趣之恕久對曰陛下富於春秋若知府庫充實恐生侈心是以不敢進也帝嘉之【會編】

一日會朝冦準先退帝目送之王欽若因進曰陛下敬準爲其有社稷功也帝曰然欽若曰澶淵之役陛下不以爲恥而謂凖有社稷功何也帝愕然曰何故欽若曰城下之盟春秋恥之澶淵之舉以萬乘之貴而爲城下盟何恥如之帝愀然不恱欽若曰陛下聞博乎博者輸錢欲盡罄所有出之謂之孤注陛下冦凖之孤注也斯亦危矣繇是帝顧凖寢衰竟罷爲刑部尙書出知陜州【宋史】

王安石曰今中書支百錢以上物及轉補二三吏人皆奏得旨乃行至於制置三司條例何爲不可

李師中在秦持重總大體王韶請築渭涇上下兩城屯兵以脇武勝軍撫納洮河諸部下師中議師中以爲不便詔師中罷帥事韶又言渭源至秦州良田不耕者萬頃願置市易司頗籠商賈之利取其贏以治田乞假官錢爲本詔秦鳳經略司以川交子易物貨給之命韶領市易事師中言韶所指田乃逺邊弓箭手地耳又將移市易司於古渭恐秦州自此益多事所得不補所亡【俱同上】

靑苗法立帝請勿收息王安石不從李常上疏曰條例司始建已致中外之議至於均輸靑苗斂散取息傅會經義人且大駭何異王莽猥析周官片言以流毒天下安石見之遣所親宻諭意常不爲止又言州縣散常平錢實不出本勒民出息帝詰安石安石請令常具官吏主名常以非諫官體不奉詔遂落職通判滑州【通鑑】

初楊繪言提舉常平張靚等科配助役錢一戶多者至三百千乞小裁損以安民心不聴【同上】

王雱言今天下甲冑弓弩以千萬計而無一堅利者莫若更制其法斂數州之所作而聚以爲一若今錢監之比擇知工事之臣使典其職且募良工爲匠師帝頗采雱說置軍器監總內外軍器之政以呂惠卿判監事【宋史】

自去秋七月不雨至夏四月帝知麥苗枯槁五種不入民無生意憂形於色欲罷法度之不善者王安石曰水旱常數堯湯所不免不足貽聖慮但當修人事以應之帝曰此豈細事朕所以恐懼者正爲人事之未修耳今取免行錢太重人情咨怨自近臣以至後族無不言其害者馮京曰臣亦聞之安石曰士大夫不逞者以京爲歸故京獨聞此言臣未之聞也翰林學士韓維言陛下損膳避殿乃舉行故事恐不足以應變當痛自責已廣求直言帝卽命維艸詔行之初光州司法參軍鄭俠爲安石所奬拔感其知己思欲盡忠及秩滿入京安石問以所聞俠曰靑苗免役保甲市易數事與邊鄙用兵在俠心不能無區區也安石不答退不復見久之監安上門會歲饑徵斂苛急東北流民每風沙霾曀扶攜塞道羸疾愁苦身無完衣或茹木實艸根至身被鎖械而負瓦掲木賣以償官累累不絕乃繪所見爲圖奏疏詣閣門不納遂假稱宻急發馬逓上之銀臺司且云旱繇安石所致去安石十日不雨卽乞斬臣宣徳門外以正欺君之罪疏奏帝反復觀圖長吁數四袖以入內是夕寢不能寐翌日遂命開封體放免行錢三司察市易司農發常平倉三衛具熈河所用兵諸路上民物流散之故靑苗免役權息追呼方田保甲並罷凡十有八事民間讙呼相賀是日果大雨逺近沾洽

先是呂嘉問提舉市易連以羨課受賞帝聞其擾民以語王安石對曰嘉問奉法在公以是媒怨帝曰免行錢所收細瑣市易鬻及果實冰炭太傷國體安石力辧至譏帝爲叢脞不知帝王大略帝曰卽如是士大夫何故以爲不便安石請言者姓名令嘉問條析及帝以旱故命韓維孫永集市人問之減坐賈錢千萬安石遂持嘉問條析奏曰朝廷所許民輸錢免行者蓋人情安於樂業厭於追擾若一切罷去則無人祇承又吏胥祿廩薄勢不得不求於民非重法莫禁以薄廩申重法則法有時而屈今取於民鮮而吏知自重此臣等推行之本意也議者乃欲除去是殆不然民未嘗不畏吏方其以行役觸罪𨿽欲出錢亦不可得今吏之祿可謂厚矣然未及昔日取民所得之半也

時李憲乞再舉伐夏帝以訪輔臣王珪對曰向所患者用不足朝廷今捐錢鈔五百萬緡以供軍食有餘矣安禮曰鈔不可取必變而爲錢錢又變爲芻粟今距出徵之期才兩月安能集事帝曰李憲以爲已有備卿等獨無意乎【俱同上】

初盧世榮言天下歲課鈔九十萬餘以臣經畫之不取於民可增三百萬事未行而中外已非議臣請與臺院面議上前行之帝曰不必如此卿但言之世榮又言自王文統後鈔法虛獘已久宜括銅鑄錢並制綺劵與鈔參行泉杭二州宜立市舶轉運司給民錢令商販諸畨官取其息七民取其三各路𨿽設常平倉名存實廢宜取權豪所擅鐵冶鑄器鬻之以其息儲粟平糶則可均物價而獲厚利民間酒課太輕宜官給鈔行古榷酤法仍禁民私酤米一石取鈔十貫可得二十倍【元史】

罷行至大銀鈔銅錢帝以至大銀鈔輕重失宜至大至元銅錢新舊恣用行之未久爲獘滋甚詔並罷之楊多爾濟曰法有便否不當視立法之人爲廢置銅錢與楮幣相權而用古之道也何可廢耶言𨿽不用時論是之【同上】

元世祖時盧世榮旣入中書卽日奉詔理鈔法之獘自謂其生財有法用其法當賦倍增而民不擾翰林學士董文用謂曰此錢取於右丞家耶將取之民耶取於右丞家則吾不知若取於民則有說矣牧羊者歲嘗兩剪其毛今牧人日剪以獻主者固恱其得毛之多然羊無以避寒熱旣死且盡毛又可得乎民財有限右丞將盡取之得無有日剪其毛之患乎世榮不能對禦史中丞崔彧亦極言世榮不可相帝大怒下彧吏欲致之法尋罷之【經濟類編】

有上書言古者以龜貝爲貨今以錢易之民以故貧宜可攺幣上以問師丹丹對言可攺章下有司議皆以爲行錢以來久難卒變易【師丹傳】

任城王澄上言不行之錢律有明式指爲鵝眼綖環剪鑿更無餘禁計河南諸州今所行者悉非制限河北旣無新錢復禁舊者專以單絲之帛疎縷之布以濟有無徒成杼軸之勞不免饑寒之苦錢之爲用貫𦇤相屬不假度量平均簡易濟世之宜謂之深允乞下諸州鎭新舊諸錢內外全好並得通行其雞眼環鑿及盜鑄巧僞不如法者據律罪之詔從之然河北少錢民猶用物交易錢不入市【會編】

貞元九年正月張滂奏諸州府公私諸色鑄造銅器雜物等伏以國家錢少損失多門興販之徒潛將銅錢一千爲銅六斤造爲器物則斤直六百餘有利旣厚銷鑄遂多江淮之間錢實滋耗伏請準從前敕文除鑄鏡外一切禁斷

諸道鹽鐵使包佶奏江淮百姓近日市肆交易錢交下粗惡揀擇納官者三分才有二分余並鉛錫銅蕩不敷斤兩致使絹價騰貴惡錢漸多訪聞諸州山野地窖皆有私錢轉相貨易姦宄漸深今後委本道觀察使明立賞罰切加禁斷

左僕射蔡京奏據陜西轉運副使許天啟申送到新鑄銅錢鐵錢樣已降指揮銅錢於歲終須管鑄三十萬貫鐵錢鑄二百萬貫自來鑄錢張官置吏招刺軍兵所費不少而軍兵之役最爲辛苦官得至薄率三錢得一錢之利蓋是久失擘畫今陜西河中府等處民間私鑄最多召募私鑄人令赴官充鑄錢工匠廣爲營屋許其一家之人在營居止不必限其出入官給以物料盡其一家人力鼓鑄計其工直率十分中支若干分數充其工價又可收私鑄人在官蓋昔人招天下亡命卽山鑄錢之意欲令許天啟相度疾速準此施行仍與舊來軍士相兼鼔鑄今來所鑄銅錢除陜西四川河東系鐵錢地方更不得行使外諸路並凖折十行用其錢惟令陜西鐵錢地方鑄造卻於銅錢地方行使貴絕私鑄之患如有私鑄並以一文計小錢十科罪又陜西銅錢至重每一錢當鐵錢三或四令夾錫鑄造樣制精好欲一錢當銅錢二文令許天啟相度依此施行從之

劉摯爲王安石所器拜監察禦史裏行始就職奏言陛下有勸農之志今變而爲煩擾陛下有均役之意今倚以爲聚斂天下有喜於敢爲有樂於無事彼以此爲流俗此以彼爲亂常此風浸成漢唐黨禍必起矣因陳率錢助役十害【宋史】

建議之臣頗謂民兵可復而正兵可銷誠以今之禁兵率以中等校之每人歲用錢糧衣賜計直五十緡千人則歲費五萬緡至於民兵則非有廩給惟是給之土田或只將見今有地人戶稍寛其租稅省其力役以正兵千人之費足以得民兵數萬人然今之正兵亦不可驟行減放但當卽罷招塡益講民兵府衛之法使財力不屈而戰守有備以之彊國捍邊實萬世之利也【呂公著上英宗奏】

竊聞今建康規畫有司似不能盡體聖意道塗之言皆云欲創建宮室備列百司規效京師臣愚竊以爲未然此行幸非遷都也何遽如是哉夫工大則費廣費廣則民勞此理勢之自然幾月以來爭傳江東之民有家業錢一千而取三十者田一畝而出方磚一片者一邑而率磚灰土木之費以二十萬計者置窯燒磚而望靑斫木者甚有至於取平江府朱勔家之巧石以備玩設𨿽未必皆實然方陛下恢復之初愛民卹下之意如撫赤子惡衣菲食之念自比匹夫此聲豈宜聞於外乎【葉夢得奏】

古者足國裕民惟食與貨所謂貨者今之錢幣是也今之所謂錢者皆盈室以藏之列屋以居之積而不泄滯而不流至於百姓三軍之用則惟破楮券爾一旦緩急破楮劵可用乎【楊萬里上孝宗奏】

臣嘗計之竹木取於山磚灰取於陶工役取於軍費可省半不過糜三十萬緡耳萬二千人更休日役六千人用工不過百萬半年可成臣區區之愚欲望聖慈斷自宸衷給降行在會子三十萬道擇將帥之材者委之工役材料則責之戎司錢谷出入則付之總司事干州縣者則屬之帥司使之互察而協濟自今以始預辦竹木磚灰應用之物一一備足來歲十月鳩工次年三月可以訖事凡樓櫓雉堞髙下闊狹與夫防守之具悉如襄陽之制庶幾可以堅久【蔡戡修城奏】

夫理國之道舉本業而抑末利是以先帝禁人二業錮商賈不得宦爲吏此所以抑並兼長廉恥也今富商大賈多放錢貨中家子弟爲之保役趨走與臣僕等勤收稅與封君比入是以眾人慕效不耕而食至乃多通侈靡以滛耳目今可令諸商賈自相糾告若非身力所得皆以藏畀告者如此則専役一已不敢以貨與人事寡力弱必歸功田畝田畝修則谷入多而地力盡饒矣【桓譚】

竊聞衛尉廖以布三千匹城門校尉防以錢二百萬私贍三輔衣冠知與不知莫不畢給又聞臘日亦遺其在洛中者錢各五千越騎校尉光臘用羊三百頭米四百斛肉五千斤臣愚以爲不應經義惶恐不敢以不聞陛下情欲厚之亦宜所以安之【第五倫】

一臣以濫守藩方聊知稼穡見當州界承前多是荒涼戶小民貧程遙路僻量其境土五縣中四縣居山驗彼人家三分內二分是客昨來差配甚覺艱辛伏緣在此直至莫州來往四千餘里或是無丁有稅須至雇人般糧每■﹝豆斗﹞雇召之資賤者不下五百元配二萬石數約破十萬貫錢直如本戶自行費用無多所較乃是二萬家之貧戶出此十萬貫之見緡所以典桑賣牛十間六七其間兼有鬻男女者亦有棄性命者【趙普】

魏博自十餘年不知朝化賞罰法令都不及之一朝以六州之地歸於朝廷刳河朔之腹心傾悖亂之巢穴不大賞賜出其所望軍心不感事勢難知請特賜一百五十萬錢帛昔竇融當光武削平天下河西是未討之間懷後代之誅爲避禍之計尙此崇奬福畱子孫田興習舊無卽日之憂不順得鄰道之助而天生忠義志懷霜雪舉六州之地兩河之贍惜一百五十萬貫錢物不收此一道人心錢帛用了更來機會一失難復假如舉五十萬眾攻取六州一年而克豈不稱賀而計費三百萬其事畢當賞賚又在此外今度所賜未及一半而顧玆小費失於大計深可惜也【李絳】

武帝時竟陵王子良上表曰頃錢貴物賤殆欲兼倍凡在觸類莫不如玆稼穡艱劬斛直數十機杼勤苦匹才三百所以然者實亦有由人間錢多剪鑿鮮復完者公家所受必須圓大以兩代一困於無所鞭捶質系益致無聊【六朝】

是時盛興安國佛祠幸臣吐突承璀請立石紀聖徳焉營構華廣欲使絳爲之頌將遺錢千萬絳上言陛下蕩積習之獘四海延頸望徳音忽自立碑示人以不廣易稱大人與天地合徳謂非文字所能盡若令可述是陛下美有分限堯舜至文武皆不傳其事惟秦始刻嶧山揚暴誅伐巡幸之勞失道之君不足爲法今安國有碑若敍逰觀卽非治要述崇飾又非政宜請罷之帝怒李絳伏奏愈切帝悟曰微絳我不自知命百牛倒石【李絳】

孝明熈平初尙書令任城王澄上言切尋太和之錢孝文畱心創制後與五銖並行此乃不刋之式臣切聞之君子行禮不求變俗因其所宜順而致用太和五銖𨿽利京邑邑之肆所不入徐揚之市土貨旣殊貿鬻亦異便於荊郢之邦者則礙於兗徐之域致使貧人有重困之切王道貽隔化之訟臣之愚意謂今之太和與新鑄五銖及諸古錢方俗所便用者𨿽有小大之異並得通行貴賤之差自依鄕價庶貨環海內公私無壅其不行之錢及盜鑄毀大爲小僞不如法者據律罪之詔曰錢已行久今東南有事且可依舊澄又奏太和五銖乃大魏之通貨不朽之常模寧可專貨於京邑不行於天下但今戎馬在郊江疆未一東南之州依舊爲便至於京北京邑域內州鎭未用錢處行之則不足爲難塞之則有乖通典何者布帛不可尺寸而裂五穀則有負擔之難錢之爲用貫𦇤相屬不假斗斛之器不勞秤尺之平濟代之宜便益於此請並下諸方鎭其太和及新鑄並古錢內外全好者不限大小悉聴行之鵝眼環鑿依律而禁河南州鎭先用錢者旣聴依舊不在斷限惟太和五銖二錢得用公造新者其餘雜種一用古錢生新之類普同禁約諸方錢通用京師其聴依舊使與太和錢及新造五銖並行若盜鑄錢者罪當重憲詔從之【會編】

熊津都督劉仁軌上曰自顯慶五年以來度海者官不記錄死者無人誰何州縣發兵壯而富者行錢免弱而貧者被髮卽行又初發時惟令備一年資裝今已二年未有還期自非有所更張厚加慰勞明賞重罰以吉士心恐師眾疲勞立效無日上深納其言【同上】

朱熹疏云臣聞虞允文之爲相也盡取版曹歲入窠名之必可指擬者號爲歲終羨余之數而輸之內帑顧以其有名無實積累掛欠空載簿籍不可以催理者掇還版曹其爲說曰內帑之積將以備他日用兵進取不時之須而版曹目今經費已自不失歲入之數聴其言誠甘且美矣然自是以來二十餘年內帑歲入不知幾何而認爲私貯典以私人宰相不得以式貢均節其出入版曹不得以簿書勾考其存亡其日銷月耗以奉燕私之費者蓋不知其幾何矣而曷嘗聞其能用此錢以易敵人之首哉【大學衍義補】

錢通卷二十三

●欽定四庫全書

錢通卷二十四

﹝明﹞胡我琨撰

論策

周禮主財之官𨿽多而專掌錢布則惟外府泉府二官外府掌賫賜之出入泉府掌賣買之出入自王介甫以鄭注國服爲息之說行靑苖誤天下而後儒之解此語者或以息爲生息之息或以息爲休息之息然於義皆無所當蓋古人創泉布之本意實取其流通緣貨則或滯於民用而錢則無所不通而泉府一官最爲便民滯則買之不時而欲買者則賣之無力者則賖貸與之蓋先王視民如子洞察其隠微而多方濟其缺乏仁政莫尙於此初非專爲謀利取息設也不原其立官之本意而剿其一語以斷天下大事可乎【文獻通考】

按後之爲國者不能制民之產以均貧富而徒欲設法以限豪彊兼並之徒限民買田猶云可也限民蓄錢不亦甚乎然買田者志於吞並故必須上之人立法以限其頃畝蓄錢者志於流通初不煩上之人立法以教其懋遷也今以錢重物輕之故立蓄錢之限然錢重物輕正藏鏹逐利者之所樂聞也人棄我取誰無是心正不必設法禁以驅之徒開告訐之門而重爲煩擾耳【唐綱目斷】

致堂胡氏曰令之而行禁之而止惟爲人所難能者若世宗欲禁銷錢而毀銅佛是也銅像人所敬畏尙且毀之錢之不可銷必矣韓愈拜京兆神策六軍不敢犯法曰是尙欲除佛者亦猶是也銷錢爲器其利十倍錢所以權百貨平低昻其鑄之也不計費不謀息今而銷之可不禁乎𨿽然銷而爲噐錢𨿽毀而器存焉若夫散而四出舟遷車轉入於他國歸於蠻夷其害豈特爲害而已而不聞世宗禁之則不以泉貨貿逺方之寶可知已錢之散也以貿逺方之寶故也上好之下效之於是關防不嚴法制隳壊眞錢日少僞錢日多以不貲之價糜有限之錢𨿽萬物爲銅陰陽爲炭亦且不給區區器像又何濟乎故惟至亷無欲然後可蓄生人之共寶而又闗防嚴宻法制具在鼓鑄不廢則中國之錢眞可流於地上矣【綱目斷】

蔡修國史補國朝鑄錢沿襲五代及南唐故事歲鑄之額日增至慶曆元丰間爲最盛銅錢歲無慮三百餘萬貫及元佑紹聖而廢弛崇寧初則已不及祖宗之數多矣魯公秉政思復舊額以銅少終不能得考夫古人之訓子母相權之說因作十錢以一當十至大觀上又爲親書錢文焉蓋昔者鑄冶凡物料火工之費鑄一錢凡十得息者一二而贍官吏運銅鐵悉在外也茍稍加工則費一錢之用始能成一錢而當十錢者其重三錢加以鑄三錢之費則制作極精妙乃得大錢一是十得息四矣始亦通流又以其精致人愛重之然利之所在故多有盜鑄如東南盜鑄其私錢旣鍥薄且制作粗惡遂以猥多成獘大觀三年魯公旣罷朝議攺爲當三當五則折閱甚焉𨿽縣官亦不能鑄矣而大錢遂廢初議攺當三也宰執爭輦錢而市黃金在都金銀鋪未之知不兩月命下時傳以爲訕笑【文獻通考】

泉州守臣宋均南劍州守臣趙崇亢陳宓皆以稱提失職均降一官崇亢宓各展二年磨勘自是歲月扶持民不以信特以畏耳然糴本以楮鹽本以楮百官之俸給以楮軍士支犒以楮州縣支吾無一而非楮銅錢以罕見爲寶前日椿稜之本皆絕口而不言矣是宜物價翔騰楮價損折民生憔悴戰士常有不飽之憂州縣小吏無以養亷爲嘆皆楮之獘也楮獘而錢亦獘者也以錢重而制楮楮實爲便今也錢乏而制楮楮實爲病況僞造日滋欲楮之不獘不可得也且國家建隆之初賦入尙少東徵西伐兵饋不絕於道未嘗借楮以開國也靖康以來外攘夷狄內立朝廷左支右吾日不遑暇未嘗借楮以中興也至於紹興末年權以濟用至於孝宗謀慮及此未嘗不曲盡其心焉當時內有三宮之奉外有歲幣之費而造楮惟恐其多收換惟恐其不盡而或無以示民信也至於光寧以來造愈多而獘愈甚其所幸者恭儉節用無土木之妖動靜有常無錫予之泛所以楮𨿽獘而有以養其原也【宋史斷】

按錢幣之權當出於上則造錢幣之司當歸於一漢時常令民自鑄錢及武帝則專令上林三官鑄之而天下非三官錢不得行郡國前所鑄錢皆廢銷輸其銅三官然錢以銅鐵鉛錫而成而銅鐵鉛錫搬運重難是以歷代多卽坑冶附近之所置監鑄錢亦以錢之直日輕其用日廣不容不多置監冶鑄以供用中興以來始轉而爲楮幣夫錢重而直少則多置監以鑄之可也楮輕而直多則就行都印造足矣今旣有行在會子又有川引淮引湖會各自印造而其末也收換不行稱提無會何哉蓋置會子之初意本非卽以會爲錢蓋以茶鹽鈔引之屬視之而暫以權錢耳然鈔引則所直者重而會子則止於一貫下至三百二百鈔引只令商人憑以取茶鹽香貨故必須分路會子則公私買賣支給無往而不用且自一貫造至二百則是明以之代見錢矣又況以尺楮而代數斤之銅賫輕用重千里之逺數萬之緡一夫之力克日可到則何必川自川淮自淮湖自湖而使後來或廢或用號令反復民聴疑惑乎蓋兩淮荊湖所造朝廷初意欲暫用而卽廢而不知流落民間便同見鏹所以後來收換生受只得再造遂愈多而愈賤亦是立法之初講之不詳故也【綱目斷】

東萊呂氏曰泉布之設乃是阜通財貨之物權財貨之所由生者考之於古如管子論禹湯之幣禹以歷山之金湯以莊山之金皆緣凶年故作幣救民之饑考之周官司市凡國有凶荒則市無徵而作布又考單穆公諫景王之說古者天災流行於是量資幣權輕重作幣以救民以管子與周禮單穆公之論觀夏商之時所以作錢幣權一時之宜移民移粟者爲救荒而設本非先王財貨之本處論國用三年耕必有一年之食以三十年通制則有九年之食以爲財貨之盛三登曰太平王道之盛也以此知古人論財會但論九年之積初未嘗論所藏者數萬千緡何故所謂農桑衣食財貨之本錢布流通不過權一時之宜而已先有所謂谷帛泉布之權方有所施若是無本𨿽積鏹至多亦何補盈虛之數所以三代以前論財賦者皆以谷粟爲本所謂泉布不過權輕重取之於民所以九貢九賦用錢幣爲賦甚少所謂俸祿亦是頒田制祿君卿大夫不過以采地爲多寡亦未嘗以錢幣爲祿所以三代之人多地著不爲末作蓋緣錢之用少如制祿旣以田不以錢制賦又自以谷粟布帛其間用錢甚少所以錢之權輕惟凶年饑荒所以作幣先儒謂金銅無凶年權時作此以通有無以均多少而已所以三代之前論布泉者甚少至於漢初有天下尙自有古意王公至佐吏以班職之髙下所謂萬石千石百石亦是以谷粟制祿不過口算每人所納百餘年尙未以錢布爲重至武帝有事四夷是時國用不足立告緡之法以括責天下自此古意漸失錢幣方重大抵三代以前惟其以谷粟爲本以泉布爲權常不使權勝本所以當時地利旣盡浮游末作之徒少後世此制壊以匹夫之家藏鏹千萬與公上爭衡亦是古意浸失故後世貢禹之徒欲全廢此惟以谷帛爲本此又卻是見害懲艾矯枉過直之論大抵天下之事所謂經權本末常相爲用權不可勝經末不可勝本若徒見一時遊手末作之獘欲盡廢之如此則得其一不知其二後世如魏文帝當時天下盡不用錢貢禹之論略已施行遂有濕谷薄絹之獘反以天下有用之物爲無用其意本要重谷帛反以輕谷帛天下惟得中適平論最難方其重之太過一切盡用及其廢之太過一切盡不用然三代以前更不得而考自漢至隋其帛布更易𨿽不可知要知五銖之錢最爲得中自漢至隋屢更屢易惟五銖之法終不可易自唐至五代惟武徳時初鑄開元最得其平自唐至五代惟開元之法終不可易論者蓋無不以此爲當以此知數千載前有五銖復有開元最可用何故論太重有所謂直百當千之錢論太輕則有所謂楡莢三銖之錢然而皆不得中惟五銖開元銖兩之多寡鼓鑄之精宻相望不可易至本朝初用開元爲法其錢皆可以久行自太宗以張齊賢爲江南轉運務欲多鑄錢自此變開元錢法錢𨿽多其精宻俱不及前代若本朝張齊賢未變之前所謂太平錢尙自可見齊賢旣變法之後錢𨿽多然甚薄惡不可用當時務要得多不思大體國家之所以設錢以權輕重本末未嘗取利論財計不精者但以鑄錢所入多爲利殊不知權歸公上鑄錢𨿽多利之小者權歸公上利之大者南齊孔顗論鑄錢不可以惜銅愛工若不惜銅則鑄錢無利若不得利則私鑄不敢起私鑄不敢起則斂散歸公上鼓鑄權不下分此其利之大者徒徇小利錢便薄惡如此姦民務之皆可以爲錢不出於公上利孔四散乃是以小利失大利南齊孔顗之言乃是不可易之論或者自緣薄惡後論者紛紛或是立法以禁惡錢或是以錢爲國賦條目不一皆是不揣其本而齊其末若是上之人不惜銅愛工使姦民無利乃是國家之大利布帛之法總而論之如周如秦如漢五銖如唐開元其規或可以爲式此是錢之正若一時之所鑄如昭烈鑄大錢以足軍市之財第五琦鑄乾元錢此是錢之權也如漢武帝以鹿皮爲幣王莽以龜貝爲幣此是錢之蠧也或見財貨之多欲得廢錢或見財貨之少欲得鼓鑄皆一時矯枉之論不可通行者也若是權一時之宜如冦瑊之在蜀創置交子此一時舉偏救獘之政亦非錢布經久可行之制交子行之於蜀則可以他利害大段不同何故蜀用鐵錢其大者以二十五斤爲一千其中者以十三斤爲一千行旅賫持不便故當時之券會生於鐵錢不便緣輕重之推移不可以挾持交子之法出於民之所自爲托之於官所以可行鐵錢不便交子卽便今則銅錢稍輕行旅非不可挾持欲行楮幣銅錢卻便楮券不便昔日之便今日之不便議者欲以楮幣公行參之於蜀之法自可以相依而行要非經久之制今日之所以爲楮券又欲爲鐵錢其原在於錢少或銷爲銅器或邊鄙滲漏或藏於富室今則所論利害甚悉財利之用在於貿易孔顗之論惟不惜銅愛工不計多寡此最的當推本論之錢之爲物饑不可食寒不可衣至於百工之事皆資以爲生不可缺者若是地力旣盡谷帛有餘山澤之藏咸得其利錢𨿽少不過錢重錢𨿽重彼此相權國家之利亦孔顗之論要當尋古義識經權然後可也【博議】

水心葉氏曰錢之利害有數說古者因物權之以錢後世因錢權之以物錢帛之所起起於商賈通行四方交至逺近之制物不可以自行故以金錢行之然三代之世用錢至少自秦漢以後浸多至於今日非錢不行三代以前所以錢極少者當時民有常業一家之用自穀米布帛蔬菜魚肉皆因其力以自致計其待錢而具者無幾止是商賈之貿遷與朝廷所以權天下之物然後賴錢幣之用如李悝平糴法計民一歲用錢只一千以上是時已爲多矣蓋三代時尙不及此土地所宜人力所養非谷粟則布帛與夫民之所自致者皆無待於金錢而民安本著業金錢亦爲無用故用之至少所用之數以歲計之亦是臨時立法制其多少後世不然百物皆由錢起故因錢制物布帛則有丈尺之數谷粟有斛斗之數其它凡世間飲食資生之具皆從錢起銖兩多少貴賤輕重皆由錢而制上自朝廷之運用下自民間輸貢州縣委藏商賈貿易皆主於錢故後世用錢百倍於前然而三代不得不少後世不得不多何者三代各斷其國以自治一國之物自足以供一國之用非是天下通行不可闕之物亦不至費心力以營之上又明立禁戒不要使天下窮力逺須故書曰惟土物愛厥心臧老子曰致治之極民甘其食美其服樂其俗鄰國相望雞犬之聲相聞民至老死不相往來其無所用錢如此安得不少後世天下旣爲一國𨿽有州縣異名而無秦越不相知之患臂指如一天下之民安得不交通於四方則商賈往來南北互致又多於前世金錢安得不多古者以玉爲服飾以龜爲寶以金銀爲幣錢只處其一朝廷大用度大賜予則是金盡用黃金旣以玉爲服飾玉爲質重之物以之爲飾過於金珠逺矣漢世猶用金銀爲幣宣元以後金幣始盡王莽欲復古制分三等幣後不復行至東漢以後黃金最少又緣佛老之教盛行費爲土木之飾故金銀不復爲幣反皆以爲器用服玩之具玉自此亦益少服飾卻用金銀故幣始專用錢所以後世錢多此數者皆錢之所由多用錢旣多制度不一輕重大小厚薄皆隨時變易至唐以開元錢爲凖始得輕重之中古錢極輕今三代錢已無如漢五銖半兩其在者猶輕薄不可用蓋古者以錢爲下幣爲其輕易後世以錢爲重幣則五銖半兩之類宜不可用然太重則不可行所以開元爲輕重之中唐鑄此錢漫衍天下至今猶多有之然唐世無錢猶甚【史論】

宋朝則無時不鼓鑄以開元錢爲凖如太平天禧後錢又過於開元仁宗以前如太平錢最好自熈寧以後不甚佳國初惟要好錢不計工費後世惟欲其富往往減工縮費所以錢稍惡至道紹興錢又不及熈丰逺矣然而唐世所以惡錢多正以朝廷不禁民之自鑄要之利權當歸於上豈可與民共之如劉秩之論與賈誼相似當漢文帝欲以恭儉致升平謂天下無用錢處故不復收其權柄使吳鄧錢得布天下吳王因之卒亂東南唐自開元天寶以後天下苦於用兵朝廷急於興利一向務多錢以濟急如茶酒鹽鐵等末利旣興故自肅代以來漸漸以末利徵天下反求錢於民間上下則𨿽私家用度亦非錢不行天下之物隠沒不見而通行於世者惟錢耳夫古今之變世數之易物之輕重貨之貴賤其間疊往疊來不可逆知然財貨至神之物無畱藏積蓄之道惟通融流轉方見其功用今世富人旣務藏錢而朝廷亦盡徵天下錢入於王府已入者不使之出乃立楮於外以代之不知錢以通行天下爲利錢𨿽積之甚多與他物何異人不究其本原但以錢爲少只當用楮楮行而錢益少故不惟物不可得而見而錢亦將不可得而見然自古今之獘相續至於今日事極則變物極則反必須更有作新之道但未知其法當如何變得其決不可易者廢交子然後可使所藏之錢復出若夫富彊之道在於物多物多則賤賤則錢貴錢貴然後輕重可權交易可通今世錢至賤錢賤則繇乎物少其變通之道非聖人不能也【史論】

晉惠帝之時賄賂公行魯褒所謂作錢神論也余觀類文同時綦母民成公綏皆有錢神論各一篇民之論略曰黃金爲父白銀爲母鉛爲長男錫爲少婦庚辛分土諸國皆有長沙越嶲僕之所守伊我初生周末時也景王君世大鑄滋也貪人見我如病得醫饑享太牢未足爲飴綏之論略曰路中紛紛行人悠悠載馳載驅惟錢是求朱衣素帶當塗之士執我之手門常如市諺曰錢無耳鬼可使豈虛也哉幽求子云可以使鬼者錢也可以使人者權也蓋亦同時之語【丹鉛總錄】

尹氏曰李泌相業多有可觀獨輸錢大盈不滿人意夫楊炎尙能一言歸財賦於左帑泌乃反不及之繇徳宗政事多癖泌皆一一爭辯故至是有不能盡言也夫宰相時來則爲之泌非有心於富貴者肅代兩朝皆當相而不相況今因東宮之事力乞骸骨使其因此而去要爲不失其職今乃隠忍於此此君子所以爲之惜也況旣有常稅則稅外安能復有錢帛而又輸之大盈則其失愈益多矣【綱目斷】

尹氏曰作法於涼其獘猶貪此固古今之通患也前書以元友直爲諸道挍勘兩稅錢帛使初未嘗有稅外之文考之分注及前史亦皆無之今友直乃挍勘諸道稅外物悉輸戶部至於民不堪命是豈非姦吏並緣之獘乎【唐史略】

範氏曰泉貨所以權物之輕重流於天下則爲用積於府庫則爲利也蓋谷帛出於民而官不可爲也錢出於官而民不可爲也取其所有而與其所無則上下皆濟矣是故以谷帛爲賦則民不得不耕織以奉公上此驅之於農桑也如不取其所有而取其所無則民之所有棄之必賤矣官之所無收之必貴矣谷帛輕則民爲之者少錢重則物賤者多是以利壅於上民困於下至於田野荒杼軸空繇取其所無故也爲法者必便民去末而反本則富國之道也【同上】

尹氏曰前乎此蓋嘗聞賜諸軍復給賜將士緡錢矣未聞有所謂簡閱諸軍者而周主能行之士卒精彊徵伐四克然則謂驕軍難於制禦何不可乎書以予之宜矣【通鑑斷】

歐陽氏曰嗚呼五代可謂亂世也歟世宗區區五六年間取秦隴平淮右復三闗威武之聲震懾夷夏而方內延儒學文章之士考制度修通禮定正樂議刑統其作之法皆可通施於後世其爲人明達英果論議偉然卽位之明年廢天下佛寺三千三百三十六是時中國乏錢詔悉毀天下銅佛像以鑄錢嘗曰吾聞佛說以身世爲妄而以利人爲急使其眞身尙在茍利於世猶欲割截況此佛像豈其所惜哉繇是羣臣皆不敢言嘗夜讀書見唐元稹均田圖慨然嘆曰此致治之本王者之政自此始乃詔頒其圖使吏民皆習知之期以一歲大均天下之田其規模志意大矣哉【鑑斷】

丘氏浚曰此交會之始按周禮小宰聴稱責以傅別特民間私相稱貸以爲符驗公家未嘗爲之漢皮幣惟王侯朝享用以薦璧民間未用唐憲宗始爲飛錢之法委錢京師以輕裝趨四方合券取之以通商賈之厚賫者其法執劵以取錢而非以劵爲錢也宋眞宗時張詠鎭蜀患鐵錢重不便貿易設質劑之法一交一緡以三年爲一界而換之富民主之後富民衰不能償所負爭訟不息轉運使請置務至是蜀守臣冦瑊置益州交子務以榷其出入始屬之官而有禁焉自是以後始以楮代銅交子代銀限年以爲界而交易之【會編】

胡氏曰仁宗可謂至仁矣大辟疑者皆令上讞所活歲以千計語近臣昨因不寐而饑思食燒羊恐遂爲例寧忍不宣索或獻蛤蜊廿八枚枚千錢曰一下筯費二十八千言不堪也【史略】

劉氏定之曰王安石爲神宗變法大取民財與力而用之也在於兵兵之所用至於破遼而志願畢矣取民財之法曰靑苗春貸而秋償之收息十二秋又貸而春償之亦取息十二歲再收息其實二十四也名爲貸償其實無故歲取民財也曰免役凡民出力以役於官者皆無出力而但輸錢官自以錢雇民應役名爲均役而其實欲自操其貸錢之奇贏也夫民孰皆不貸償而自足哉私貸償焉治世之所不免今也禁其貸償而官與之貸償以利其息錢之入民孰皆不顧募而自役哉私雇募焉亦治世之所不禁今也免其自役而官與之雇募以利其雇錢之餘卽此【二】端言之其它取民財之法無遺巧矣【綱目斷】

丘氏浚曰臣按宋之交會其制無考金史交鈔之制外爲闌作花紋其衡書貫例外書禁條門下備書經繇行換之法及其印章花押元承其舊至今沿用之中𨿽小異而其大槪實相同也宋之交會猶與錢相爲輕重而有稱提之法此後則錢自錢鈔自鈔各自與物相爲輕重矣【宋史】

範祥領制置解鹽始鈔法初年課一百二十萬末年一百六十五萬以爲鈔鹽法止此可矣或徵而多取之則法不獘是以一百六十五萬不專爲以鈔請鹽兼爲飛錢耳今以百年之多移致池州以爲重載易之爲鈔則數幅紙耳於是禁絕鹽法邊置折博務張官置吏買到錢充折斛斗糶客得錢不能置逺必來買鈔是用邊糴不匱鈔法通行逮至熈寧邊事稍勤用鈔日增元丰初年賑饑亦用自爾軍須國計無所不資商賈入京價折於金部歲出見錢三千萬貫買鈔以榷見錢不繼鈔法朘削冶鹽水冷解池遂失所利原天時人事符會如此良可嘆息【畫墁錄】

有司空公子富貴不侈盛服而遊京邑駐駕乎市裏顧見綦母先生斑白而徒行公子曰嘻子年已長矣徒行空手將何之乎先生曰欲之貴人公子曰學詩乎曰學矣曰學禮乎曰學矣學易乎曰學矣公子曰詩不云乎幣帛筐篚以將其厚意然後忠臣嘉賓得盡其心禮不云乎男贄玉帛禽鳥女贄榛栗棗修易不云乎隨時之義大矣哉吾視子所以觀子所由豈隨世哉𨿽曰已學吾必謂之未也先生曰吾將以淸談爲筐篚以機神爲幣帛所謂禮云禮云玉帛云乎哉者已公子拊髀大笑曰固哉子之云旣不知古又不知今當今之急何用淸談時易世變古今異俗富者榮實貧者賤辱而子尙質而子守寔無異於遺劍刻船膠柱鼓瑟貧不離於身名譽不出乎家室固其宜也昔神農氏沒黃帝堯舜教民農桑以幣帛爲本上智先覺變通之乃掘銅山俯視仰觀鑄而爲錢故使內方象地外圓象天錢之爲體有乾有坤其積如山其流如川動靜有時行藏有節市井便易不患耗折難朽象壽不遺象道故能長久爲世神寶親愛如兄字曰孔方失之則貧弱得之則富彊無翼而飛無足而走解嚴毅之顏開難發之口錢多者處前錢少者居後詩云哿矣富人哀此煢獨豈是之謂乎錢之爲言泉也百姓日用其源不匱無逺不往無深不至京邑衣冠疲勞講肆厭聞淸談對之睡寐見我家兄莫不驚視錢之所佑吉無不利何必讀書然後富貴由是論之可謂神物無位而尊無勢而熱排朱門入紫闥錢之所在危可使安死可使活錢之所去貴可使賤生可使殺是故忿爭辧訟非錢不勝孤弱幽滯非錢不發怨仇嫌恨非錢不解令問笑談非錢不發諺曰錢無耳可闇使豈虛也哉又曰有錢可使鬼而況於人乎子夏曰死生有命富貴在天吾以死生無命富貴在錢何以明之錢能轉禍爲福因敗爲成危者得安死者得生性命長短相祿貴賤皆在乎錢天何與焉天有所短錢有所長四時行焉萬物生焉錢不如天窮達開塞振貧濟乏天不如錢若臧武仲之智卞莊子之勇冉求之藝文之以成人矣今之成人者何必然惟孔方而已夫錢窮者能使通達富者能使溫暖貧者能使悍勇故曰君無財則士不來君無賞則仕不往諺曰官無中人不如歸田𨿽有中人而無家兄何異無足而欲行無翼而欲翔使才如顏子容如張子空手掉臂何所希望不如早歸廣修農商舟車上下役使孔方凡百君子同塵和光上下交接名譽益彰【魯褒錢神論】

自天寶以來大盜屢起方鎭數叛兵革之興累世不息而用度之數不能節矣加以驕君昏主姦吏邪臣取濟一時屢更其制而經常之法蕩然盡矣由是財利之說興聚斂之臣進蓋口分世業之田壊而爲兼並歲租庸調之法壊而爲兩稅至於鹽鐵轉運屯田和糴鑄錢括苗榷利借商進奉獻助無所不爲矣【食貨志論】

丘氏浚曰五銖之後惟開元錢輕重大小最爲折中徑八分積十錢重一兩後世三銖四銖當十當千之類皆行之不久惟此錢至今猶用之爲千百年無窮之利【綱目】

宋鑄四銖錢劉氏曰宋自是三十七年錢幣凡七變綱目錢幣自王莽外更變之亟無如宋者矣而幣惡之極亦無如宋者矣【會編】

劉氏曰自呂氏乙夘始書行八銖錢終西漢之世錢貨凡七變於是莽鑄大錢不書書更造貨略之也己巳作小錢不書書禁剛夘金刀庚午更作金銀龜貝錢布不書書作寶貝甲戌作貨布貨泉二品不書書攺錢貨法皆略之以其數更也莽簒漢十有八年之間而錢貨凡四變莽之煩於攺作類如此自古以來錢帛數變未有如莽之亟者也【漢史】

通鑑曰錢五十萬減死一等丘氏浚曰辟以止辟此二帝三王立法之初意也若死者則可以利贖則犯死者皆貧民而富民者不復死矣以此爲比則富民無所忌憚而天下爭趨於利者多矣

孔琳之傳論曰民生所貴曰食與貨昔醇民未離情嗜疎寡奉生贍已事有易周一夫躬耕則餘食委室匹婦務蠶則兼衣被體懋遷之道通用濟乏龜貝之益爲功蓋輕而事有訛變隆敝代起昏作役苦故穡人去而末業廣泉貨可通非復始造之意於是競收罕至之珍逺蓄未名之貨明珠翠羽無足而馳絲罽文犀飛不待翼天下蕩蕩咸以兼本爲事丰衍則同多稌【音塗】之資饑凶又減田家之蓄錢𨿽盈尺旣不療於堯年貝或如輪信無救於湯世其蠧病亦已深矣【本傳】

自什一之法壊天下之財始失其平其偏歸於公室也則有鬻鹽冶鑄以管山海之饒榷酒酤以漁井邑之利算舟車告緡錢以摧抑商賈造皮幣省酬金以侵牟封君甚者至令吏坐列肆販物以求利焉其偏入於私家也則有以農田而甲一州販脂而傾都邑賣漿而踰侈灑削而鼎食貨脯而連騎馬醫而擊鐘甚者至累萬金而不佐公家之急是以民常困於聚斂之吏而吏常嫉夫兼並之民所謂事勢之流相激使然曷足怪哉【秦觀財用策上】

古者吉凶之服則一比共之祭器則一閭共之喪器則一族共之吉凶禮樂之器則一鄕共之凡嫁子娶妻純帛不過五兩凶荒則又殺禮而多婚夫一鄕者五百家而五兩者五匹耳其用財可謂約也今則不然嫁子娶妻喪葬之費其約者錢數萬其丰者至數百萬中人之家一有吉凶之事則賣田疇鬻邸第舉倍稱之息猶弗能給然則今時吉凶之費絕長補短殆二十倍於古也財用安得而不竭乎【秦觀財用策下】

今陛下配天象地覆露萬民絕秦之迹除其亂法躬親本事廢去滛末除苛解嬈寛大愛人肉刑不用罪人亡帑非謗不治鑄錢者除通闗去塞尊賜孝悌農民不租憂勞百姓列侯就都親耕節用視民不奢所爲天下興利除害變法易故以安海內者大功數十皆上世之所難及陛下行之道純徳厚元元之民幸矣【洪舜兪治道一策】

丘浚曰按治國者不能不取於民亦不可過取於民不取乎民則難乎其爲國過取乎民則難乎其爲民是以善於制治保邦者必立經常之法以爲養民足國之定制所謂經常可久百世而不變者禹貢所載貢賦二者是已若漢之告緡算舟車之令唐之借商稅間架之法宋之經總制錢之類是皆罔民取利之具暫行尙不可況常乎【大學衍義補】

丘浚曰按宮中有所用度或有所闕不能不求之於市肆要之不必設場務專官使遇有所用遣亷謹之人賫見錢隨時價兩平交易而不折以他物不限以異時不易以壊幣則官府有實用而小民無怨聲矣【同上】

丘浚曰按布卽泉也泉卽錢也錢以權百物而所以流通之者商賈也故商賈阜盛貨賄而後泉布得行當夫凶荒札喪之際商賈畢聚而食貨阜盛亦得以濟其乏蘇其困矣故於是時市無徵稅所以來商賈來商賈所以阜貨食然又慮其無貿易之具也故爲之鑄金作錢焉蓋以米谷有丰歉非人力所能致金銅則無丰歉可以人力爲之故爲之鑄錢使之博食以濟饑也周官此法其亦湯禹因水旱鑄金幣之遺意歟【大學衍義補】

葉時曰外府掌布𨿽曰以共百物以待邦用而實小用則給之是以賈疏亦云外府所納泉布所積旣少有小用則給之若大用則取於余府後世凡百所用一出於錢曽不知周人外府之布特以供小用爾【同上】

丘浚曰按周禮掌財之官非一職而專掌錢布者外府泉府二官外府掌賫載之出入泉府掌買賣之出入蓋天下百貨皆資於錢以流通重者不可舉非錢不能以致逺滯者不能通非錢不得以兼濟大者不可分非錢不得以小用貨則重而錢輕物則滯而錢無不通故也【同上】

丘浚曰單穆公此言乃後世論錢貨子母相權之說所自出也重者母也輕者子也重者行其貴輕者行其賤貴賤相權而並行焉蓋民之所患有輕重上則持操縱之權相權而行之要之患輕則作重患重𨿽作輕而亦不廢重焉子可廢而母不可廢故也【同上】

丘浚曰按布帛以爲衣米谷以爲食乃人生急用之物不可一日亡焉者也顧欲以之代錢則布帛不免於寸裂米谷不免於粒棄織女積縷以成丈疋農夫積粒以滿升斗豈易致哉況谷帛有用者也錢帛無用者也孔琳所謂聖王制無用之貨以通有用之財旣無毀敗之費又省運致之苦今分榖帛以爲貨則致損甚多勞毀於商販之手耗棄於割截之用由是觀之貢禹此策決不可用茍或偏方下邑有裂布帛捐米榖以代錢用者官府尙當爲之禁制況立爲之法乎【大學衍義補】

丘浚曰夫上天立君以爲生民之主蓋以之掌天下之利非以其專天下之利也日中爲市使民交易以通有無以物易物物不皆有故有錢帛之造焉必物與幣兩相當值而無輕重懸絕之偏然後可以久行而無獘時君世臣徒以用度不足之故設爲罔利之計以欺天下之人以收天下之財而專其利於已是豈上天立君之意哉冝其卒不可行也

丘浚曰按此卽唐人飛錢之法此法今世亦可行之但恐奉行者於民之給受有停滯之獘於錢之出入有減換之獘耳

丘浚曰按自古之幣皆以金若銅未有用他物者用楮爲幣始於此且楮之造始於漢三代以來未有也其初用之以代木簡竹冊以書字唐王玙乃用爲假錢焚以事神噫孰知至是眞以代銅錢而爲行使之幣哉作俑者冦瑊而成之者薛田張若谷以無用之物易有用之物遂使蔡倫之智與太公之法並行於天下後世噫可嘆也哉

丘浚曰古者闗市之徵蓋惡其奪利就徵其稅非隠度其所居積之多少而取之也武帝以元光初旣算其行者之舟車至是又用公卿言凡居貨者各隠度其財物之多少於商賈末作率計有緡錢二千者出一算於手力所作者率計有緡錢四千者出一算嗚呼出諸途者旣徵其齋載之具藏諸家者又算其儲積之物取民之盡一至此哉【俱同上】

江南僞命自於夏稅正稅外有元徵錢物曰鹽博紬絹加耗絲綿戶口鹽錢耗腳斗面鹽博斛斗醞酒曲錢率分紙筆錢析生望戶錢甲料絲鹽博綿公用錢米鋪襯蘆蕟米麵腳錢等凡一十四件悉與諸路不同乃煜父子僣竊江淮糜費爵祿尋納朝廷之琛贐又失淮海之土田物力不克徵斂苛暴太祖躬行天罰誠欲弔民而自克復之初舊獘不去者蓋樊知古始怨僞朝不與名第擔簦去國獻策復仇屬天運之有歸遂甘心於故土然小人之見無大略於時旣任轉輸罔思鼎革而輙怨怒其主流毒其民使我皇朝只得伐罪之名未見弔民之實因仍舊貫以至於今又其沿徵數內醞酒曲錢鹽博紬絹鹽博斛斗者江南舊日許人私下造酒等第科納曲錢及嘗散與官鹽博換紬絹斛斗歸復之後酒則禁斷鹽則不支上件沿徵準前輸納其次耗腳斗面加耗絲綿詰其所由亦皆類此前後巡撫采訪制置茶鹽承受體量發賑貸等皆承委寄不察疲羸不惟不察疲羸而復益之瘡痏遂使貨家鬻產償積累之徵科去土離鄕入逋亡之簿籍目撃堪嘆天髙莫聞【陳靖】

臣觀治平二年天下所入財用大數都約緡錢六千餘萬養兵之費約五千萬乃是六分之財兵占其五禁兵之數約七十萬一夫錢糧賜予歲不下五十千則七十萬人有三千五萬緡之費廂軍之數約五十萬一夫錢糧賜予歲不下三十千則五十萬人有一千五百萬緡之費則是廂禁共費五千萬矣惟餘一千萬以備國家百用之費今若裁損廂禁人數五分之一則可以減錢糧之費一千萬以助縣官用度比之常歲倍增其數百度經費有二千萬足以贍給有餘矣況藝祖朝中外之兵止一十二萬眞宗之時三十餘萬章聖之時已號爲多然不過五六十萬人大抵兵貴在彊不在眾今若選揀精悍之士而去其懦弱羸老者凡五分之一則猶有九十六萬精兵不爲不足矣【陳襄】

緡錢之法初爲商賈設也至其後乃算及民之舟車遂使告緡者徧天下則凡民有蓄積者皆爲有司所隠度矣不但商賈未足也嗚呼取民之財而至於如此民何以爲生哉【以上告緡大學衍義補】

徳宗時國用不給借富商錢約罷兵乃償之捜督甚峻民有自經死者邱浚曰臣按唐行率貸及借錢令以萬乘之君而借貸於民已爲可醜況又名曰借貸其實奪之又可醜之甚也人君其尙制節謹度毋使國家之貧至於如此史冊書之貽丑萬世哉【以上借貸大學衍義補】

丘浚曰按民房屋有稅及官用省錢始此所謂稅間架者每屋兩架爲間計間稅錢除陌錢者凡公私給與及買賣每錢一緡官除五十錢嗚呼爲國而商利至此可謂無策矣【此算間架除陌錢大學衍義補】

文帝尙慘急而姦回不止定盜一錢棄市法聞見不告者坐至死自此四人共盜一榱桷三人共竊一瓜實時行決有數人刼執事而謂之曰吾豈求財者耶但爲枉人來耳而爲我奏至尊自古以來體國立法未有盜一錢而死也而不爲我以聞吾更來而屬無類矣帝聞之爲停盜取一錢棄市之法邱浚曰按先王因情以立法如衡之於輕重少者不可多大者不可小物有多少大小而衡一以無心待之隨其多少大小而權之也盜一錢者則坐以死盜萬錢者又何以加之哉以是立法是教天下之爲盜也不爲盜則已故必爲盜則爲其大而毋爲其小寧取其多而不取其少豈所謂辟以止辟者耶【大學衍義補】

丘浚曰夫天生物以養人如茶鹽之類弛其禁可也錢幣乃利權所在除其禁則民得以專其利矣利者爭之端也

丘浚曰按錢之爲利賤可使貴貧可使富蚩蚩之民孰不厭貧賤而貧富貴哉顧無由致之耳所以致之者錢也操錢之權在上而下無由得之是以甘守其分耳茍放其權而使下人得以操之則凡厭賤而欲貴厭貧而欲富者皆趨之矣非獨起刼奪之端而實致禍亂之淵業也古人山海之利不以封良有以夫

戴綖曰錢與楮猶權衡也有輕重則有低昻分毫之力不與焉蓋錢與楮皆本無用可以貿有用之物則人用之使如古所謂粟易械器械器易粟有無可以相易則何資於錢如古所謂治田百畝歲用五千百之類大小粗足則何資於楮自物貨難於阜通於是假圜法以流轉故言錢則曰平凖所以見有是錢必有是物而後可凖平也錢多易得則物價貴踴此漢唐以後議論也自商賈憚於攜挈於是利交子之兌換故言楮則曰稱提所以見有是楮必有是錢以稱提之也楮多易得則金錢貴重此宋紹興以後議論也平凖稱提皆以權衡取義而低昻有在於輕重明矣陸勢謂錢多則輕必作法以斂之趙開謂楮多則輕必用錢以收之今日病在楮多不在錢少如欲錢與楮俱多則物亦多矣且未有楮之時諸物皆賤楮愈多則物愈貴計以實錢猶增一倍蓋古貿通有無止錢耳錢難得則以物售錢而錢重錢易得則以錢售物而錢輕復添楮以佐錢則爲貿通之用者愈多而物愈貴古人惟重本政谷粟桑麻又諸食用物本也錢末也楮又末之末栁宗元言平衡曰增之銖兩則俯反是則仰此稱提大術【俱同上】

丘浚曰按自古取民之財之多無如宋朝者天下稅務酒務無處無之且如成都一府稅務二十一處酒務三十五處其歲額皆四十萬以上然此大郡也若夫中郡如鳳翔者稅務亦十有五酒務亦二十有五當世之民何以堪哉至於南渡之後又有所謂經總制錢月樁之類所謂月樁者其取之尢爲無謂其間殊名異目皆是於常賦之外經制之餘巧生別計然皆當時權宜不得已而爲之事已世殊悉皆革罷【此經總制月樁大學衍義補】

定稅之數皆計緡錢納稅之時多配綾絹往者納絹一疋當錢三千二三百文今者納絹一疋當錢一千五六百文往輸其一者今過於二矣𨿽官非增賦而私已倍輸此則人益困窮其事三也【陸贄論兩稅之獘】

孝宗以兩淛歲澇又免災傷郡邑身丁錢十三萬七千緡絹十六萬三千匹皆有奇惟臨安以駐蹕所在每三年一下詔除之歲滿復然至開禧元年十二月禦筆浙路身丁錢自今永與除免恩施浸博矣先是紹興末呂公雅廣問爲浙漕以湖州丁絹多所隠漏乃給甲帖付民戶俾自排丁名得四十萬丁每丁爲錢千四百絹八尺有奇明年守臣陳之茂因請折絹以五千爲匹仍止歲額爲定不以添丁而增賦詔皆可之自是湖州以五丁科一匹矣未幾又增以七丁爲一匹乾道八年餘處恭爲烏程令請於朝以七丁科一匹曽欽道秉政行之自是爲例兩淮丁錢者不知所從始榦道末詔民戶一丁充民丁者本名丁錢勿輸二廣丁錢亦不知其所始廣西郡縣貧薄凡民間父祖年六十以上而身丁未成者亦行科納謂之掛丁錢紹熈初詔令本路監司納束大抵丁錢多僞國所剏余嘗謂唐之庸錢楊炎已均入二稅而後世差役復不免焉是力役之徵旣取其二也本朝王安石令民輸錢以免役而紹興以後所謂耆戶長保正雇錢復不給焉是取其三也合丁錢而論之力役之徵蓋取其四矣而一有邊事則兌夫之令又不得免焉是取其五也【文獻通考】

司馬溫公曰百姓有米而官不要米百姓無錢而官必要錢【六臣注】

錢通卷二十四

●欽定四庫全書

錢通卷二十五

﹝明﹞胡我琨撰

論策二

丘浚曰臣按天立君以子民付之利權使其通融以濟天下非專以爲一家一人用也所以通百物以流行於四方者幣也金銀之屬細分之則耗布帛之屬片析之則廢惟鑄銅以爲錢物多則予之以多物少則予之以少惟所用而皆得焉且金銀出於天幣帛成於人錢也者合天人以成其器銅天生者也銅而成錢則人爲之矣自古論錢法者多矣惟南齊孔顗所謂不惜銅不愛工此二語者萬世鑄錢不易之良法也銅出於天吾無所惜工成於人吾無所愛則其錢之爲錢體質厚而肉好適均制作工而輪郭周正造一錢費一錢本多而工費𨿽驅之使鑄彼亦不爲矣況冒禁犯法而盜爲之哉然自太府圜法以來以銅爲泉或爲半兩或爲楡莢或爲八銖或爲四銖不知幾變矣惟漢之五銖爲得其中五銖之後或爲赤仄或爲當千或爲鵝眼綖環或爲荇葉又不知其幾變矣惟唐之開元爲得其中二者之外或以一當三或以一當十或以一當百然皆行之不久而遽變惟其質制如開元者則至今通行焉惜乎世道降而巧僞滋古錢之存於世者無幾凡市肆流行而通使者皆盜鑄之僞物耳其文𨿽舊其器則新律非無明禁也彼視之若無作之者無忌用之者無疑銷古以爲今廢眞而售贗滔滔皆然卒莫如之何也已矣爲今之計莫若拘盜鑄之徒以爲工收新造之錢以爲銅本孔顗之說別爲一種新錢以新天下之耳目通天下之物貨革天下之宿獘利天下之人民今請先勑所司遣人分行天下緝訪盜鑄所在親臨其地拘集其人免其人罪罰就於其私鑄之所立場開鑪就用其徒以爲工作見丁著役著籍定期給廩以食之置官以督之如此則鑄作之工不徵於民而得之矣次敕內帑精選唐宋以來眞錢如開元太平之類得百萬發下戶部分散天下於闤闠市集所在用繩聯貫古錢百文隨處懸掛以爲式樣使小民知如此樣者是爲舊錢非此樣者亦皆俾其具數赴官首告官卽收之每僞錢十斤量償以新錢六七斤則民不失利官得其用如此則鼓鑄之銅不求之民而得之矣𨿽然貧民之家僅有千百之錢恃此以爲生計一日無之則失所恃矣官府攺造動經歲月彼安能待哉請於未出令之先預令內外帑藏拘刷無用之銅器沒入之僞錢盡行送赴開鑪去處照樣錢鑄造一年之後新錢旣成方行倒換之令倒換旣多次第攺造不出十年僞錢盡矣夫然則天下所用者皆前代之眞劑今日之新規行之旣久𨿽不能保其無獘然亦可以持循百年有利而無害焉所以爲新制者當如何曰每錢以十分爲重中間泉文必以古篆或用年號或別制佳名其漫加識以楷書二字上書皇下書明輪郭之旁周回鑿以花紋每文計用銅十五分剉磨之餘去五而存十新錢旣成之後又令天下輸舊錢於官以易新者將所得舊錢周以細紋錢如新錢制其漫亦剗以兩字或兩旁或上下然後散之仍誥天下非此二樣錢不許用而又申明廢銅赴官中賣之律鉟銷爲器者有禁漏出外國者有刑如此則錢法流通而公私俱便矣或曰凡興作必約工計本今耗銅而費工其多如此國家何利之有臣故曰天立君以子民付之利權使之通融以濟天下非專以爲一家一人用也【皇明經濟錄】

蘇轍曰太祖用李漢超馬仁瑀韓令坤賀惟忠何繼筠等五人使備契丹用郭進武守琪李謙溥李繼勲等四人使備河東用趙贊姚內斌董遵誨王彥升馮繼業等五人使備西羌皆厚之以關市之徵饒之以金帛之賜其家屬之在京師者仰給於縣官貿易之在道路者不問其商稅故此十四人者皆富厚有餘其視棄財如棄糞土賙人之急如恐不及是以死力之士貪其金錢捐軀命冒患難深入敵國刺其陰計以效之至於飲食動靜無不畢見每有入冦輙先知之故其所備者寡而兵力不分是以當此之時備邊之兵多者不過萬人少者五六千人以天下之大而三十萬兵足爲之用今則不然一錢以上皆籍於三司有敢擅用謂之自盜而所謂公使錢多者不過數千緡百須在焉而監司又伺其出入而繩之以法至於用間則曰官給茶彩夫百餅之茶數束之彩其不足以易人之死也明矣是以今之爲間者皆不足恃聽傳聞之言采疑似之事其行不過於出境而所聞不過於熟戶茍可信口以欺其將帥則止矣非有能知敵之至情者也【大學衍義補】

爲人後者爲其父母服自三代以來有天下國家者莫不用之而晉氏不用也出帝之於敬儒絕其父道臣而爵之非特以其義不當立不得已而絕之蓋亦習見閭閻鄙俚之所爲也五代干戈賊亂之世也禮樂崩壞三綱五常之道絕如寒食野祭而焚紙錢天子而爲閭閻鄙俚之事者多矣【歐陽修晉出帝】論中尉脫卒動數萬人【王溫舒】樂安隱田幾四百頃【康衡】闗東流民無名者四十萬【石慶】少府陂澤多爲貴戚冒墾【石顯】版籍甚不明而口算田租所入甚無定數也近稅武闗以給守卒遠田車師以給過使【上武紀下西域】公交車索米於長安【東方朔】掖庭出私錢以養宗室【丙吉】郎官出私錢以市財用【揚惲】劑劵甚不明而廩祿所給甚無定所也會稽計籍三年不上【嚴助】內史假貨殖多不入【倪寛】東郡官錢放散至千餘萬【韓延壽】乘傳而行郡國矯賦至六百萬【賈誼】課最甚不嚴而州縣所供甚鹵莾而無定期也乘輿賜竭取給大農食貨大農錢盡續以少府【賈誼】平陵工作取諸水衡【宣紀】私用經費甚不常而緩急所移用甚紊亂而無定制也以至無額雜賦羨租之積尢爲泛然無統如贖罪之錢儲於北軍【江充】無名之錢儲於郡內【張安世】卒吏之錢寄於州郡【東海】廩犧之錢寄於馮翊【韓延壽】軍市之租委於邊吏【馮唐】則其渙散尙未有易究者執掌之官吏出入之司尢存不聞有奉公亷平者糴邊谷百萬而虛數至六十萬斛【趙充國】僦民牛車而增價至三十萬【田延年】甚者或私僦賓客而入多逋負【鄭當時】則其轉移侵藉尙有未易悉數者【鄭伯謙計會論】

按昔人有言買田者志於吞並故必須上之人立法以限其頃畆蓄錢者志於流通初不煩上之人立法以敎其懋遷也憲宗徒以錢重物輕之故立蓄錢之限不亦甚乎【大學衍義補】

丘浚卹民疏若遇饑歉之年民有鬻子者官爲買之每一男一女費以五緡以上爲率量與所賣之人以爲養贍之計用其所餘之貲以爲調養之費因其舊姓賜以新名傳送邊郡編爲隊伍給以糧賞配之軍士之家俾其養育】【死者不許勾丁】如此旣得以全其姓名又得以濟其父母內郡不耗邊城充實是於救荒之中而有實邊之效或者若謂國家府庫有限費無所在惟今江南之人有謫戍西北二邊者勾丁補伍有如棄市及至戍所多不得用今後遇有荒歲預借官錢買之待後於江南民戶有栗戎伍於極邊者願出五百緡以上者除其戶籍出二百緡以上者攺栗近衛如此則除一軍得百軍移一軍得四十軍隨以所得抵數還官數十年之後邊境之軍日增而南方之伍亦不缺矣【皇明經濟錄】

自開辟以來東南財用之饒見諸載史者莫盛於唐而宋猶且加增數倍唐時歲運東南粟以實闗中不贏二百萬石而宋朝漕運大增歲至六百餘萬石唐朝出銅鐵銀錫之冶凡六州而五在江浙【宣潤饒衢信州】歲鑄錢多止於十數萬緡而宋朝鼓鑄大增歲至百餘萬緡唐朝鹽利初不過四十萬緡至劉晏幹盡其利常增至六百萬緡鹽不常有而宋朝鹽利大增多至歲二千萬緡而海鹽之利居多茶利興自唐季正元中始定之額得四十萬緡自後代有增加終唐世不過倍正元之額而宋茶利大增歲至二百二十萬緡而皆在東南此皆熈丰以前國家常賦之歲額也

戴至徳謂王福畤曰髙陽公任遇如是何以謚之爲繆對曰昔何曾旣忠且孝徒以日食萬錢秦秀謚之曰繆許敬宗忠孝不加於曾而飲食男女之累過之謚之曰繆不負許氏矣【大學衍義補】

林駉曰唐府兵之制當給馬者官與其直市之每匹錢二萬五千刺史折衝果毅歲周不任戰者鬻之以其錢更市不足則府供之此給錢以市也至府兵漸壞兵貧難致乃給以監牧之馬此給馬以用也大抵唐之馬政皆給於官民無與焉【同上】

趙孟俯曰始造鈔時以銀爲本虛實相權今二十餘年間輕重相去數十倍故攺中綂爲至元又二十年至元必復如中統使民計鈔抵法疑於太重古者以米絹民生所須謂之二實銀錢與二物相權謂之二虛四者爲直𨿽升降有時終不大相逺也以絹計贓最爲適中況鈔乃宋時所創施於邊郡金人襲而用之皆出於不得已乃欲以此斷人死命似不足深取也【左編】

今郡縣之吏方以靑苖錢爲殿最又靑苗錢未足未得催二稅郡縣吏懼其黜免思自救解其材者猶能小爲方略以彊民其下者直以威力刑罰督迫之如此民安得不請安得不納而謂其願而不可止者吾誰欺欺天乎在唐之時皇甫鎛裴延齡用此術致位公相𨿽然二人者猶不敢避其聚斂之名不如介甫直以周公聖人爲證上則使人主無疑下則使廷臣莫敢非若是乎周公之爲桀跖嗃矢桁楊接槢也商鞅爲秦變法其後夷滅張湯爲漢變法後亦殺爲法逆於人心未有保終吉者也且朝廷取靑苗之息專爲備百姓不足至其盈溢能以代貧下賦役乎府庫旣滿我且見其不復爲民矣外之則尙武開斥境土內之則廣遊觀崇益宮室鄙語曰富不學奢而奢自至自然之勢也介甫一舉事其敝至此可無念哉可無念哉【劉攽與王介甫書】

唐魏元忠曰自仁貴等覆師喪气故虜得跳梁上谷又師行必藉馬力不數十萬不足與虜爭臣請天下自王公及齊人掛藉之口人稅百錢又施天下馬禁使民得乘大馬不爲數限官藉其凡勿使得隱不三年人閒畜馬五十萬卽詔州縣以所稅口錢市之

盜者剟寢戶之簾搴兩廟之器白晝大都之中剽吏而奪之金矯僞者出幾十萬石粟賦六百餘萬錢乘傳而行郡國此其亡行義之尢至者也【經濟編】

今天下食祿之家凡有八入臣請爲陛下數之節度使奏攺一入也用錢買官二入也諸色功優三入也從武入文四入也虛銜入仕五入也攺僞爲眞六入也媚道求進七入也無功受賞八入也國有九破陛下知之乎終年聚兵一破也蠻夷熾興二破也權豪奢僭三破也大將不朝四破也廣造佛寺五破也賂賄公行六破也長吏殘暴七破也賦役不等八破也食祿人多輸稅人少九破也臣聞自古帝王終日勸農猶恐其饑終日勸桑猶恐其寒此軰不農不桑坐食天下欲使天下之人盡爲將士矣舉國之人盡爲僧尼矣舉國之人盡爲刼賊矣欲使誰人蠶桑乎今天下蒼生凡有八苦陛下知之乎官吏苛刻一苦也私債徵奪二苦也賦稅繁多三苦也所在乞斂四苦也替逃人差科五苦也寃不得理屈不得申六苦也凍無衣饑無食七苦也病不得醫死不得葬八苦也仍有五去勢力侵奪一去也姦吏隱欺二去也破丁作兵三去也降人爲客四去也避役出家五去也人有五去而無一歸人有八苦而無一樂國有八破而無一成官有八入而無一出凡有三十餘條上古已來未之有也天下百姓哀號於道路逃竄於山澤夫妻不相活父子不相救百姓有寃訴於州縣州縣不理訴於宰相宰相不理訴於陛下陛下不理何以歸哉伏見蠻冦欺侵神道誑惑我國家作亡命之渠魁爲逋逃之窟穴徵兵五年今日誅之何見之晚也臣聞卻以未終銷兵於當時本無養兵日爲亂臣張本也今不除其亂本而除其亂苗士卒蕩盡於中原玉帛多亡於道路猶以爲上策臣恐今年除一承嗣明年又生一承嗣天下徵戰未有了期則禍難起於腹心蜂蠆生於手足陛下左右無人敢言但知潤色美詞悅情暢志而已豈知千里零落萬里凋殘者哉今國家狼戾如此天下知之陛下獨不知之天下不敢言臣獨言之萬死一生臣死一介之命救萬民之命臣今𨿽死猶勝於生臣獻策千條未蒙一問覊孤貧病流落風塵眷戀朝廷而不能去儻陛下覽臣愚見知臣愚忠則理亂斯須存亡瞬息太平之日昭然目前必也陛下不以萬國爲心不以百姓爲本臣當幸歸滄海葬江魚之腹不忍見國難微臣之願畢矣臣懇擗不勝痛切感懼之至【同上】

主帥剝偏裨偏裨剝隊伍有日給千錢而不足衾絮者有月廩數斛而不飽糟糠者以此飾苞苴以此買歌舞於是乎兵貧至骨矣【眞徳秀應策論當今事勢】

夫大農之家建田阡陌積粟萬斛兼陂池之利並林麓之饒則其居必卜於郊野大賈之室斂散金錢以逐十一之利出納百貨以收倍稱之息則其居必卜於市區何則所操之術殊則所托之地異矣【論大梁可都禆編】

唐有鹽池十八井六百四十皆隸度支蒲州安邑解縣有池五總曰兩池歲得鹽萬斛以供京師鹽州五原有烏池白池瓦池細項池靈州有溫泉池兩井池長尾池五泉池紅桃池回樂池私靜池會州有沔池三州皆輸米以代鹽安北都護府有胡洛池歲得鹽萬四千斛以給振武天徳黔州有井四十一成州嶲州井各一果閬開通井百二十三山南西院領之卭眉嘉有井十三劍南西川院領之梓遂綿合昌渝盧資榮陵簡有井四百六十劍南東川院領之皆隨月督課幽州大同橫野軍有鹽屯每屯有丁有兵歲得鹽二千八百斛下者千五百斛負海州歲免租爲鹽二萬斛以輸司農靑楚海滄隸杭蘇等州以鹽價市輕貨亦輸司農天寶至徳間鹽每斗十錢乾元元年鹽鐵鑄錢使第五琦初變鹽法就山海井竈近利之地置鹽院遊民業鹽者爲亭戶免雜徭盜鬻者論以法及琦爲諸州榷鹽鐵使盡搉天下鹽斗加時價百錢而出之爲錢一百一十自兵起流庸未復稅賦不足供費鹽鐵使劉晏以爲因民所急而稅之則國足用於是上鹽法輕重之宜以鹽吏多則州縣擾出鹽鄕因舊鹽置吏亭戶糶商人縱其所之江嶺去鹽逺者有常平鹽每商人不至則減價以糶民官收厚利而人不知貴晏又以鹽生霖潦則鹵薄暵旱則土澑■﹝土賫﹞及隨時爲令遣吏曉導倍於勸農吳越揚楚鹽廩至數千積鹽二萬餘石有漣水湖州越州杭州四場嘉興海陵鹽城新亭臨平蘭亭永嘉大昌侯官富都十監歲得錢百餘萬緡以當百餘州之賦自淮北置巡院十三曰揚州陳許汴州廬壽白沙淮西甬橋浙西宋州泗州嶺南兗鄆鄭滑捕私鹽者姦盜爲之衰息然諸道加榷鹽錢商人舟所過有稅晏奏罷州縣率稅禁堰埭邀以利者晏之始之也鹽利歲才四十萬緡至大歷末六百餘萬緡天下之賦鹽利居半宮闈服禦軍饟百官祿俸皆仰給焉明年而晏罷貞元四年淮西節度使陳少遊奏加民賦自此江淮鹽每斗亦增二百爲錢三百一十其後復增六十河中兩地鹽每斗爲錢三百七十江淮豪賈射利或時倍之官收不能過半民始怨矣劉晏鹽法旣成商人納絹以代鹽利者每緡加錢二百以備將士春服包佶爲汴東水陸運兩稅鹽鐵使許以漆器瑇瑁綾綺代鹽價𨿽不可用者亦髙估而售之廣虛數以罔上亭戶冒法私鬻不絕巡捕之卒徧於州縣鹽估益貴商人乘時射利逺鄕貧民困髙估至有淡食者其後有以谷數斗易鹽一升私糴犯法未嘗少息順宗時始減江淮鹽價每斗爲錢二百五十河中兩池鹽鬥錢三百增云安漁陽塗■﹝塗上田下﹞三監其後鹽鐵使李錡奏江淮鹽斗減錢十以便民未幾復舊方是時錡盛貢獻以固寵朝廷大臣皆餌以厚貨鹽鐵之利積於私室而國用耗屈榷鹽法大壞多爲虛估率千錢不滿百三十而已兵部侍郎李巽爲使以鹽利皆歸度支物無虛估天下糶鹽稅茶其贏六百六十五萬緡初歲之利如劉晏之季年其後則三倍晏時矣兩地鹽利歲收百五十餘萬緡四方豪商猾賈雜處解縣主以郎官其佐貳皆禦史鹽民田園籍於縣而令不得以縣民治之憲宗之討淮西也度支使皇甫鎛加劍南東西兩川山南西道鹽估以供軍貞元中盜鬻兩池鹽一石者死至元和中減死流天徳五城鎛奏論死如初一斗以上杖背沒其車驢能捕斗鹽者賞千錢州縣團保相察比於貞元加酷矣自兵興河北鹽法覊縻而已至皇甫鎛又奏置榷鹽使如江淮榷法犯禁歲多及田宏正舉魏博歸朝廷穆宗命河北罷榷鹽戶部侍郎張平叔議榷鹽法獘請糶鹽可以富國詔公卿議其可否中書舎人韋處厚兵部侍郎韓愈條詰之以爲不可平叔屈服宣宗卽位茶鹽之法益宻以壕籬者鹽池之堤禁有盜壞與鬻鹻皆死鹽盜持弓矢者亦皆死刑判度支周墀又言兩池鹽盜販者迹其居處保社按罪鬻五石市二石亭戶盜糶二石皆死是時江吳羣盜以所剽物易茶鹽不受者焚其室廬吏不敢枝梧鎭戍場鋪堰埭以闗通致富宣宗乃擇嘗更兩畿輔望縣令者爲鹽院官其後兵徧天下諸鎭擅利兩池爲河中節度使王重榮所有歲貢鹽二千車中官田令孜募新軍五十四都運轉不足乃倡議兩池復歸鹽鐵使而重榮不奉詔至舉兵反僖宗爲再出然而卒不能奪徳宗時戶部侍郎韓洄建議山澤之利宜歸王者自是皆榷鹽鐵使元和初天下歲采銀萬二千兩銅二十六萬六千斤鐵二百七萬斤錫五萬斤鉛無常數開成元年復以山澤之利歸州縣刺史選吏主之其後諸州牟利以自殖舉天下不過七萬餘緡不能當一縣之茶稅及宣宗增河湟戍兵衣絹五十二萬餘疋鹽鐵轉運使裴休請復歸鹽鐵使以供國用【大學衍義補】

鹽之類有二引池而成者曰顆鹽周官所謂盬鹽也煮海煮井煮鹻而成者曰末鹽周官所謂散鹽也宋自削平諸國天下鹽利皆歸縣官官鬻通商隨州郡所宜然亦變革不常而尢重私販之禁咸平中度支使梁鼎言陜西沿邊解鹽請勿通商官自鬻之杜承睿言鄜延環慶儀渭等州自禁靑鹽之後今商人入芻粟運解鹽於邊貨鬻其直與靑鹽不至相懸是以民食賤鹽須至畏法而蕃部靑鹽難售今聞運解鹽於邊欲與內地同價邊民必冒法圖私卻入蕃界私販靑鹽是助冦資而結民怨矣詔罷之天聖八年上書者言縣官禁鹽得利微而爲害博兩池積鹽爲阜其上生木合抱數莫可較宜聽通商平估以售可以寛民力詔翰林學士盛度禦史中丞王隨議更其制度因畫通商五利上之十月詔罷榷法聽商人入錢若金銀京師榷貨務受鹽兩池行之一年增緡錢十五萬貫自元昊反聚兵西鄙並邊入中芻粟者寡縣官急於兵食調發不足因聽入中芻粟予劵趨京師榷貨務受錢若金銀入中他貨與劵償以池鹽繇是羽毛筋角膠漆鐵炭瓦木之類一切以鹽易之猾商貪吏表裏爲姦至入椽木二估錢千給鹽一大席爲鹽二百二十斤虛費池鹽不可勝計鹽直益賤販者不行公私無利咸平四年祕書丞孫冕請令江南荊湖通商賣鹽緣邊折中糧艸在京入納金銀錢帛且免和雇車乘差擾民戶詔吏部侍郎陳恕等議恕等謂江湖官賣鹽蓋近煮海之地欲息犯禁之人今若通商住賣官鹽立乏一年課額冕議遂寢至天禧初始募人入緡錢粟帛京師及淮浙江南荊湖州軍易鹽明道二年參知政事王隨建言淮南鹽初甚善自通泰楚運至眞州自眞州運至江浙荊湖綱吏舟卒侵盜販鬻從而雜以沙土渉道愈遠雜惡殆不可食吏卒坐鞭笞徒配相繼而莫能止比歲運河淺涸漕挽不行逺州村民頓乏鹽食而淮南所積一千五百萬石至無屋以貯則露積苫覆歲以損耗又亭戶輸鹽應得本錢或無以給故亭戶貧困往往起爲盜賊其害如此願權聽通商三五年使商人入錢京師又置折博務於揚州使輸錢及粟帛計直予鹽鹽一石約售錢二千則一千五百萬石可得緡錢三千萬以資國用一利也江湖遠近皆食白鹽二利也歲罷漕運縻費風水覆溺舟人不陷刑辟三利也昔時漕鹽舟可移以漕米四利也商人入錢可取以償亭戶五利也詔知制誥丁度等議皆謂聽通商恐私販肆行侵蠧縣官請益漕船運至諸路使皆有二三年之蓄復天禧元年制聽商人入錢粟京師及淮浙江南荊湖州軍易鹽在通楚泰海眞揚漣水髙郵貿易者毋得出城余州聽詣縣鎭毋至鄕村其入錢京師者增鹽予之並敕轉運司經畫本錢以償亭戶詔皆施行景佑二年諸路博易無利遂罷而入錢京師如故康定元年詔商人入芻粟陜西並邊願受東南鹽者加數與之謂河北穀賤三司因請內地諸州行三稅法亦以鹽代京師所給緡錢糴二十萬石至慶曆二年又詔入中陜東河東粟持劵至京師償以錢及金帛各半之不願受金帛者予茶鹽香藥惟其所欲而東南鹽利厚商旅皆願得鹽八年河北行四稅法鹽居其一而並邊芻粟皆有虛估騰踴至數倍劵至京師反爲蓄賈所抑鹽萬八斤舊售錢十萬至是六萬商人以賤估售劵取鹽不復入錢京師帑藏益乏皇佑二年復入錢京師法視舊錢數稍增予鹽而並邊入中先得劵受鹽者河東陜西入芻粟直錢十萬止給鹽直七萬河北又損爲六萬五千且令入錢十萬於京師乃聽兼給謂之對貼自是入錢京師稍復故

丘浚曰臣按泉府之設以泉爲名蓋主泉布之官也古者以泉布流通天下之物無非以便民而已泉布出於上貨物生於民民之貨物不能以皆有也欲通其有無必資錢以易物然後無者各有焉然其物之聚也有多有少時之用物也有急有緩少而急於用則通多而不急於用則滯上之人因其滯也則以泉布收之俾其少而通焉所以厚民生也上旣收之矣下之人或有所急而需焉則隨其厚價而賣之所以濟民之用也然買物必以價彼民之貧者無價以買官則或賖或貸與之賖則取償而不取息貸則按本以計其息所以不取息者應其喪祭之急而必取息者限其浮浪之費也然泉古錢字其取息也則又不以錢而以力焉所謂國服爲之息者償本之後以服役公家爲息服如國中七尺及六十野自六尺及六十有五徵之以供服役之服也凡若此者無非以阜民之財濟民之急而上之人無分毫利焉豈若王莾王安石之所爲哉

宋太祖時許商人入錢左藏庫以諸州錢給之而商旅先經三司投牒乃輸於庫所繇司計一緡私刻錢二十尋置便錢務邱浚曰臣按此卽唐人飛錢之法此法今世亦可行之但恐奉行者於民之給受有停滯之獘於錢之出入有減換之獘耳

宋榷茶之制擇要會之地曰江陵府曰眞州曰海州曰漢陽軍曰無爲軍曰蘄州之蘄口爲榷貨務六初京城建安襄復州皆置務後建安襄復州務廢京城務𨿽存但會給交鈔往還而不積茶貨產茶之州官自爲場置吏總之謂之山場采茶之民皆隸焉謂之園戶歲課作茶輸租余則官悉市之其售於官者皆先受錢而後入茶謂之本錢又民歲輸稅願折茶者謂之折稅茶悉送六榷貨務鬻之民之欲茶者售於官給其日用者謂之食茶出境則給劵商賈貿易入錢若金帛京師榷貨務以射六務諸山場茶給劵隨所射與之願就東南入錢若金帛者聽計直與茶如京師至道末鬻錢二百八十五萬二千九百餘貫天禧末增四十五萬餘貫天下茶皆禁惟川廣陜南聽民自賈賣禁其出境凡民茶折稅外匿不送官及私販鬻者沒入之計其直論罪園戶輙毀敗茶樹者計所出茶論如法舊茶園荒薄采之不充其數者蠲之當以茶代稅而無茶者許輸他物主吏私以官茶貿易及一百五百者死自後定法務從輕減茶之爲利甚博商賈轉致於西北利嘗至數倍雍熙後用兵切於饋餉多令商人入芻糧塞下酌地之逺近而爲其直取市價而厚增之授以要劵謂之交引至京師給以緡錢又移文江淮荊湖給以茶及夥末鹽端拱二年置折中倉聽商人輸粟京師優其直給茶鹽於江淮淳化三年祕書丞劉式等請罷諸榷務令商人就出茶州軍官場算買旣大省輦運又商人皆得新茶西京作坊使楊允恭言商人市諸州茶新陳相糅兩河陜西諸州風土各有所宜非參以多品則少利罷榷務令就茶山買茶不可行太宗欲究其利害之說命宰相召鹽鐵使陳恕等與式允恭定議召問商人皆願仍舊式議遂寢二年淮南十二州軍鹽官鬻之商人先入金帛京師及揚州折博務者悉償以茶自是鬻鹽得實錢茶無滯積歲課增五十餘萬貫及南北和好罷兵邊儲稍緩物價差減而交引虛錢未攺旣以茶代鹽而買茶所入不補其給交引停積故商旅所得茶指期於數年之外京師交引愈賤至有裁得所入芻粟之實價官私俱無利仁宗時交引益賤京師裁直五千有司惜其費茶五年出內庫錢五十萬貫令閣門祗候李徳明於京師市而毀之幹興以來西北兵費不足募商人入中芻粟如雍熙法給劵以茶償之後又益以東南緡錢香藥犀齒謂之三稅而塞下急於兵食欲廣儲偫不愛虛估入中者以虛錢得實利人競趨焉及其法旣獘則虛估日益髙茶日益賤入實錢金帛日益寡而入中者非盡行商多其土人旣不知茶利厚薄且急於售錢得劵則轉鬻於茶商獲利無幾茶商或以劵取茶或收蓄貿易以射厚利繇是虛估之利皆入豪商巨賈劵之滯積𨿽二三年茶不足以償而入中者以利薄不趨邊備日蹙茶法大壞初景徳中丁謂爲三司使嘗計其得失以謂邊糴才及五十萬而東南三百六十餘萬茶利盡歸商賈當時以爲至論厥後𨿽屢變法以捄之然不能亡敝天聖元年更定其法呂夷簡李諮首考茶法利害奏言十三場茶歲課緡錢五十萬天禧五年緡及緡錢二十三萬每劵直錢十萬鬻之售錢五萬五千總爲緡錢實十三萬除九萬餘緡爲本錢歲才得息錢三萬餘緡而官吏廩給雜費不預是則虛數多而實利寡請罷三稅行帖射法其法以十三場茶買賣本息並計其數罷官給本錢使商人與園戶自相交易一切定爲中估而官收其息如鬻舒州羅源場茶斤售錢五十有六其本錢二十有五官不復給但使商人輸息錢三十有一而已然必輦茶入官隨商人所指予之給劵辦驗以防私害故有貼射之名若歲課貼射不盡或無人貼射則官市之如舊園戶過期而輸不足者計所負數如商人入息其入錢以射六務茶者如舊制商人入芻粟塞下者隨所在實估度地裏逺近量增其直以錢一萬爲率逺者增至七百近者三百給劵至今一切以緡錢償之謂之見錢法願得金帛若他州錢或茶鹽香藥之類者聽大率使茶與邊糴各以實錢出納不得相爲輕重以絕虛估之獘朝廷皆用其說行之期年豪商大賈不能爲輕重而論者謂邊糴償以見錢恐京師府藏不足以繼爭言其不便諮等因條上利害且言當遣官視陜西河北以鎭戎軍定州爲率鎭戎軍入粟直二萬八千定州入粟直四萬五千納茶皆直十萬以蘄州市茶本錢視鎭戎軍粟直反亡本錢三之一得不償失獘在茶與邊糴相須爲用故更今法以新舊二法較之舊用三稅法京師實入緡錢五十七萬有奇邊儲芻二百五萬餘圍粟二百九十八萬石用新法京師實入緡錢增一百四萬有奇邊儲芻增一千一百六十九萬餘圍粟增二百一十三萬餘石推行新法功緒已見詔有司榜諭商賈以推行不變之意然論者猶不已天聖三年詔翰林侍講學士孫奭等同究利害奭等言十三場茶積而未售者六百一十三萬餘斤蓋計商人貼射則善者皆入商人其入官者皆粗惡不時故人莫肯售又園戶輸歲課不足者使如商人入息而園戶皆細民貧弱力不能給煩擾益甚又姦人倚貼射爲名彊市盜販侵奪官利其獘不可不革十月遂罷貼射法官復給本錢市茶然自奭等攺制而茶法寢壞大約虛估居十之八米斗七百甚者千錢劵至京師爲南商所抑茶每直十萬止售錢三千富人乘時收蓄轉取厚利三司患之請行貼買之法每劵直十萬北市估三千倍爲六千復入錢四萬四千貼爲五萬給茶直十萬詔又損錢一萬然亦不足以平其直久之劵比售錢三千者才得二千往往不售北商無利入中者寡皇佑二年三司奏散於民間者旣多所在積而不售故劵直亦從而賤茶直十萬舊售錢六萬五千今止二千以至香一斤舊售錢三千八百今止五六百公私兩失其利請復行見錢法一用景佑三年約束是時𨿽攺見錢法而京師積錢少恐不足以支入中之費帝又出內藏庫錢帛百萬以賜三司久之入中者寢多京師帑藏益乏商人持劵以俟動彌歲月至損其直以售於蓄賈之家言利者請出內藏庫錢稍增價售之歲可得遺利五十萬緡旣行而諫官範鎭謂內藏庫榷貨務皆領縣官豈有榷貨務故稽商人而令內藏乘時射利詔卽罷之然自此並邊虛估之獘復起至和三年河北提舉糴便糧艸薛向建議請罷並邊入粟自京輦錢帛至河北專以見錢和糴未數年論者謂輦運科析煩擾居民且商人入錢者少芻豆虛估益髙茶益賤詔翰林學士韓絳等言自攺法以來邊儲有備商旅頗通未宜輕變惟輦運之費悉從官給而本路舊輸稅絹者毋得折爲見錢入中芻豆罷勿給茶所在平其市估至京償以銀紬絹自是茶法不復爲邊糴所須而通商之議起矣初官旣榷茶民私蓄盜販皆有禁臘茶之禁又嚴於他茶園戶困於徵取官司並緣侵擾天聖中有上書者言茶鹽課虧帝謂執政曰茶鹽民所食而彊設法以禁之致犯者眾顧經費尙廣未能弛禁爾景佑中葉淸臣上疏曰山澤有產天資惠民兵食不充財臣兼利艸芽木葉私不得專封園置吏隨處立筦一切官禁人犯則刑旣奪其資又加之罪黥流日報踰冒不悛使朝廷有聚斂之名官曹滋虐濫之罰皆商吏恊計倒持利權富人豪族坐以賈贏薄販下估日皆朘削臣竊嘗較計茶利所入以景佑元年爲率除本錢外實收息錢五十九萬餘緡又天下所售食茶並本息歲課亦祗及三十四萬緡而茶商見通行六十五州軍所收稅錢已及五十七萬緡若令天下通商秪收稅錢自及數倍卽榷務山場及食茶之利盡可籠取又況不費度支之本不置榷易之官不興輦運之勞不濫徒黥之辟議者謂榷賣有定率徵稅無彛準通商之後必虧歲計臣按管氏鹽鐵法計口受賦茶爲人用與鹽鐵均必令天下通行以口定賦民獲善利又去嚴刑口數出錢人不厭取【俱同上】

唐之始時授人以口分世業田而取之以租庸調之法其用之也有節蓋其畜兵以府衛之制故兵𨿽多而無所損設官有常員之數故官不濫而易祿貞觀中初稅艸以給諸閒而驛馬有牧田太宗方銳意於治官吏考課以鰥寡少者進考如增戶法失勸導者以減戶論配租以斂獲早晚險易逺近爲差庸調輸以八月發以九月同時輸者先逺民皆自槪量州府歲市土所出爲貢其價視絹之上下無過五十匹異物滋味口馬鷹犬非有詔不獻有加配則以代租賦其凶荒則有社倉賑給不足則徙民就食諸州尙書左丞戴冑建議自王公以下計墾田秋熟所在爲義倉歲凶以給民太宗善之乃詔畆稅二升粟麥秔稻隨土地所宜寛鄕斂以所種狹鄕據靑苗薄而督之田耗十四者免其半耗十七者皆免之商賈無田者以其戶爲九等出粟自五石至於五斗爲差下下戶及夷獠不取焉歲不登則以賑民或貨爲種子則至秋而償其後洛相幽徐齊並秦蒲州又置常平倉粟藏九年米藏五年下濕之地粟藏五年米藏三年皆著於令貞觀初戶不及三百萬絹一匹易米一斗至四年米斗四五錢外戶不閉者數月馬牛被野人行數千里不賫糧民物蕃息四夷降附者百二十萬人是歲天下斷獄死罪者二十九人號稱太平中書令李林甫以租庸丁防和糴春彩稅艸無定法歲爲旨符遣使一告費紙五十餘萬條目旣多覆問踰年乃與采訪朝集使議革之爲長行旨以授朝集使及送旨符使歲有所支進畫附驛以達每州不過二紙凡庸調租資課皆任土所宜州縣長者蒞定粗良具上中下三物之樣輸京都有濫惡督中物之直二十五年以江淮輸運有河洛之艱而闗中蠶桑少菽粟常賤乃命庸調資課皆以米凶年樂輸布絹者亦從之河南北不通運州租皆爲絹代闗中庸課詔度支減轉運太府卿楊崇禮句剝分銖有欠折漬損者州縣督選歷年不止其子愼矜專知太府次子愼名知京倉亦以苛刻結主恩王鉷爲戶口色役使歲進錢百億萬緡非租庸正額者積百寶大盈庫以供天子燕私及安祿山反司空楊國忠以爲正庫物不可以給士遣侍禦史崔眾至太原納錢度僧尼道士旬日得百萬緡而已自兩京陷沒民物耗敝天下蕭然肅宗卽位遣禦史鄭叔淸等籍江淮蜀漢富商右族訾畜十收其二謂之率貸諸道亦稅商賈以贍軍錢一千者有稅於是北海郡錄事參軍第五琦以錢谷得見請於江淮置租庸使吳鹽蜀麻銅冶皆有稅布輕貨繇江陵襄陽上津路轉至鳳翔明年鄭叔淸與宰相裘冕建議以天下用度不充諸道得召人納錢給空名告身授官勲邑號度道士僧尼不可勝計納錢百千賜明經出身商賈助軍者給復及兩京平又於闗輔諸州納錢度道士僧尼萬人而百姓殘於兵盜米斗至錢七千鬻籺爲糧民行乞食者屬路乃詔能賑貧乏者寵以爵秩故事天下財賦歸左藏而太府以時上其數尙書比部覆其出入是時京師豪將假取不能禁第五琦爲度支鹽鐵使請皆歸大盈庫供天子給賜主以中官自是天下之財爲人君私藏有司不得程其多少及吐蕃逼京師近甸屯兵數萬百官進俸錢又率戶以給軍糧至大歷元年以國用急不及秋方苗靑卽徵之號靑苗錢又有地頭錢每畆二十通名爲靑苗錢初轉運使掌外度支使掌內永泰二年分天下財賦鑄錢常平轉運鹽鐵置二使東都畿內河南淮南江東西湖南荊南山南東道以轉運使劉晏領之京畿闗內河南劍南山南西道以京兆尹判度支第五琦領之及琦貶以戶部侍郎判度支韓滉與晏分治時回紇有助收西京功代宗厚遇之與中國婚姻歲送馬十萬匹酬以縑帛百餘萬匹而中國財力屈竭歲負馬價河湟六鎭旣陷歲發防秋兵三萬戍京西資糧百五十餘萬緡而中官魚朝恩方恃恩擅權君臣猜間邊計兵食置而不議者幾十年而諸鎭擅地結爲表裏日治兵繕壘天子不能繩以法顓畱意扵祠禱焚帛玉寫浮屠書度支稟賜僧巫歲以巨萬計然帝性儉約身所禦衣必浣染至再三而生日端午四方貢獻數至千萬者加以恩澤朝多畱事經歲不能遣置客省以居上封事不足采者蕃夷貢獻未報及失職未敍者食度支數千百人徳宗卽位用宰相崔佑甫拘客省者出之食度支者遣之歲省費萬計議者以租庸調髙祖太宗之法也不可輕攺而徳宗方信用炎不疑也舊戶三百八十萬五千使者按比得主戶三百八十萬客戶三十萬天下之民不土斷而地著不更版籍而得其虛實歲斂錢二千五十餘萬緡米四百萬斛以供外錢九百五十餘萬緡米千六百餘萬斛以供京師稅法旣行民力未及寛而朱滔王武俊田悅合從而叛用益不給而借商之令出初太常博士韋都賓陳京請借富商錢徳宗以問度支杜佑以爲軍費裁支數月幸得商錢五百萬緡可支半歲乃以戶部侍郎趙贊判度支代佑行借錢令約罷兵乃償之京兆少尹韋楨長安丞薛萃搜督甚峻民有不勝其寃自經者家若被盜然總京師豪人田宅奴婢之估裁得八十萬緡又取僦匱納質錢及粟麥糶於市者四取其一長安爲罷市市民相率遮邀宰相哭訴盧■﹝木巳﹞疾驅而過韋楨愳乃請錢不及百緡粟麥不及五百斛者免而所獲裁二百萬緡淮南節度使陳少遊增其本道稅錢每緡二百因詔天下皆增之自太宗時置義倉及常平倉以備凶荒髙宗以後稍假義倉以給他費至神龍中略盡元宗卽位復置之其後第五琦請天下常平倉皆置庫以畜本錢至是趙贊又言自軍興常平倉廢垂三十年凶荒饋散餒死相食不可勝紀陛下卽位京城兩市置常平官𨿽頻年少雨米不騰貴可推而廣之宜兼儲布帛請於兩都江陵成都揚汴蘇洪置常平輕重本錢上至百萬緡下至十萬積米粟布帛絲麻貴則下價而出之賤則加估而收之諸道津會置吏閱商賈錢每緡稅二十竹木茶漆稅十之一以贍常平本錢徳宗納其策屬軍用迫蹙亦隨而耗竭不能備常平之積是時諸道討賊兵在外者度支給出界糧每軍以臺省官一人爲糧料使主供億士卒出境則給酒肉一卒出境兼三人之費將士利之逾境而屯趙贊復請稅間架算除陌常州刺史裴肅鬻薪炭案紙爲進奉得遷浙東觀察使刺史進奉自肅始也劉贊卒於宣州其判官巖綬傾軍府爲進奉召爲刑部員外郎判官進奉自綬始也順宗卽位乃罷宮市使及鹽鐵使月進憲宗又罷除官受代進奉及諸道兩稅外榷率分天下之賦以爲三一曰上供二曰送使三曰畱州宰相裴垍又令諸道節度觀察調費取於所治州不足則取於屬州而屬州送使之餘與其上供者皆輸度支是時因徳宗府庫之積頗約費用天子身服澣濯及劉辟李錡旣平訾藏皆入內庫是時河北兵討王承宗於是募人入粟河北淮西者自千斛以上皆授以官度支鹽鐵與諸道貢獻尢甚號助軍錢及賊平則有賀禮及助賞設物羣臣上尊號又有獻賀物穆宗卽位一切罷之兩稅外加率一錢者以枉法贓論然自在藩邸時習見用兵之獘以謂戎臣武卒法當姑息及卽位自神策諸軍非時賞賜不可勝紀已而幽州兵囚張宏靖鎭州殺田宏正兩鎭用兵置南北供軍院而行營軍十五萬不能亢兩鎭萬餘之眾而饋運不能給帛粟未至而諸軍或疆奪於道蓋自建中定兩稅而物輕錢重民以爲患至是四十年當時爲絹二匹半者爲八匹大率加三倍豪家大商積錢以逐輕重故農人日困末業日增帝亦以貨輕錢重民困而用不充詔百官議革其獘而議者多請重挾銅之律自會昌末置備邊庫收度支戶部鹽鐵物錢宣宗更號延資庫初以度支郎中判之至是以屬宰相其任益重戶部歲送錢帛二十萬度支鹽鐵送者三十萬諸道進奉助軍錢皆輸焉懿宗時雲南蠻數內冦徙兵戍嶺南淮北大水徵賦不能辦人人思亂及龎勛反附者六七萬自闗東至海大旱冬蔬皆盡貧者以蓬子爲面槐葉爲虀乾符初大水山東饑中官令田令孜爲神策中軍怙權用事督賦益急王仙芝黃巢等起天下遂亂公私困竭昭宗在鳳翔爲梁兵所圍城中人相食父食其子而天子食粥六宮及宗室多饑死其窮至如此遂以亡【唐志唐田賦大學衍義補】

錢通卷二十五

●欽定四庫全書

錢通卷二十六

﹝明﹞胡我琨撰

條議

賈誼諌曰法使天下公得顧租鑄銅錫爲錢敢雜以鉛鐵爲他巧者其罪黥然鑄錢之情非殽雜爲巧則不可得贏而殽之甚微爲利甚厚夫事有召禍而法有起姦今令細民人操造幣之勢各隠屏而鑄作因欲禁其厚利微姦𨿽黥罪日報其勢不止乃者民抵罪多者一縣百數及吏之所疑榜笞奔走者甚眾夫縣法以誘民使入陷穽孰積於此曩禁鑄錢死罪積下今公鑄錢黥罪積下爲法若此上何賴焉又民用錢郡縣不同或用輕錢百加若干【時錢重四銖法錢百枚當重一斤十六銖輕則以錢足之若干枚令滿平也】或用重錢平稱不受【秦錢重半兩漢初鑄莢錢文帝更鑄四銖錢秦錢與莢錢皆當廢而故與四銖並行民以其見廢故用輕錢則百加若干用重錢𨿽以一當一猶復不受之是以州縣不同也】法錢不立吏急而壹之乎則大爲煩苛則力不能勝縱而弗呵乎則市肆異用錢文大亂茍非其術何鄕而可哉今農事棄捐而采銅者日蕃釋其耒耜冶鎔吹炭姦錢日多五穀不爲多善人怵而姦邪願民陷而之刑戮刑戮將甚不祥柰何而忽國如此吏議必曰禁之禁之不得其術其傷必大令禁銅錢則錢必重重則其利深盜鑄如雲而起棄市之罪又不足以禁矣【文獻通考】

元帝時貢禹言鑄錢采銅一歲十萬人不耕民坐盜鑄陷刑者多富人藏錢滿室猶無厭足民心動搖棄本逐末耕者不能半姦邪不可禁原起於錢疾其末者絕其本宜罷采珠玉金銀鑄錢之官毋復以爲幣除其販賣租銖之律【租銖謂計其所賣物價平其錙銖而收租也】租稅祿賜皆以布帛及谷使百姓一意農桑議者以爲交易待錢布帛不可尺寸分裂禹議亦寢

桓帝時議攺鑄大錢劉陶言其不便乃止時有上書言人以貨輕財薄故致貧困宜攺鑄大錢事下四府羣僚及太學能言之士陶上議曰當今之憂不在於貨在於民饑蓋民可百年無貨不可一朝有饑故食爲至急也議者不達農殖之本多言冶鑄之便或欲因緣行詐以賈國利國利將盡取者爭競造鑄之端於是乎生蓋萬人鑄之一人奪之猶不能給況一人鑄之萬人奪之乎夫欲民殷財阜要在止役禁奪則百姓不勞而足陛下欲鑄錢齊貨以救其獘此猶養魚沸鼎之中棲烏烈火之上水木本魚鳥之所生也用之不時必致燋爛帝乃止不鑄錢

孔琳之議曰洪範八政貨爲食次豈不以交易之所資爲用之至要者乎若使百姓用力於爲錢則是妨爲生之業禁之可也今農自務谷工自務器各隸其業何嘗致動於錢故聖王制無用之貨以通有用之財旣無毀敗之費又省運致之苦此錢所以嗣功龜貝歷代不可廢者也谷帛本充於衣食今分以爲貨則致損甚多又勞毀於商販之手耗棄於割裁之用此之謂獘著於目前故鍾繇曰巧僞之人競濕谷以要利制薄絹以充資魏代制以嚴刑弗能禁也是以司馬芝以爲用錢非徒丰國亦所以省刑錢之不用繇於兵亂積久用之於廢有繇而然漢末是也今旣用而廢之則百姓頓亡其利今旣度天下之谷以周天下之食或倉庫充溢或糧靡斗儲以相資通則貧者仰富致之之道實假於錢一朝斷之便爲棄物是有錢無糧之人皆坐而饑困此斷之又立獘也且據今用錢之處不爲貧用谷之處不爲富又人習來久革之怨惑語曰利不百不易業況又錢便於谷也魏明帝時錢廢用谷四十年矣以不便於人乃舉朝大議精才達政之士莫不以宜復用錢下無異情朝無異論彼尙捨谷帛而用錢足以明谷帛之獘著於已試也愚謂救獘之術無取於廢錢朝議多同琳之議故不行【俱同上】

人間頗盜鑄多剪鑿古錢取銅帝甚患之錄尙書江夏王義恭建議以一大錢當兩以防剪鑿議者多同之何尙之議曰夫泉貝之興以估貨爲本事在交易豈假多數數少則幣輕數多則物重多少𨿽異濟用不殊況復以一當兩徒崇虛價夫錢之形大小多品直云大錢則未知其格若止於四銖五銖則文皆古篆旣非庸下所識如或漫滅尢難分明公私交亂爭訟必起此最是深疑者也命旨兼慮剪鑿日多以致銷盡鄙意復謂直繇紏察不精致使立制以來發覺者寡今𨿽有懸金之名竟無酬與之實若申明舊科擒獲卽報畏法希賞不日息矣中領軍沈演之以爲晉遷江南疆境未廓或土習其風錢不普用今封略開廣聲敎遐曁金鏹布洽爰逮邊荒用彌廣而貨彌狹如復競竊剪鑿銷毀滋繁刑𨿽重禁姦獘方宻肆力之甿徒勤不足以供贍誠繇貨貴物賤常調未革愚謂若以大錢當兩則國傳難毀之寶家贏一倍之利不俟加憲巧源自絕上從演之議遂以一錢當兩行之經時公私非便乃罷時言事者多以錢貨減少國用不足欲禁私銅以充官鑄五銖範泰又諫曰夫貨存貿易不在多少昔日之貴今日之賤彼此共之其揆一也但今官人均通則無患不足若使必資廣以收國用者則龜貝之屬自古而行銅之爲器在用也博矣鍾律所通者逺機衡所揆者大器有要用則貴賤同資物有適宜則家國共給今毀必資之器而爲無施之錢於貨則功不補勞在用則君人俱困較之以實損多益少良繇階根未固意存逺略伏願思可久之道捐欲速之情則嘉謨日陳聖慮可廣【會編】

尙書右丞徐爰議曰貨薄人貧公私俱罄不有革造將大乏宜應遵式古典收銅繕鑄納贖刋刑著在往策合宜以銅贖刑隨罪爲品詔可之【六朝史】

鑄錢形式薄小輪郭不成就於是人間盜鑄者雲起雜以鉛錫並不牢固又剪鑿古錢以取其銅錢旣轉小稍違官式𨿽重制嚴刑人吏官長坐罪免者相系而盜鑄彌甚百物踴貴人患苦之乃立品格薄小無輪郭者悉加禁斷時議者又以銅轉難得欲鑄二銖錢顏竣曰議者將謂官藏空虛宜更攺變天下銅少宜減錢式以救災獘賑國弔人愚以謂不然今鑄二銖恣行新細於官無解於乏而人姦巧大興天下之貨將糜碎至盡空立嚴禁而利源難絕不過一二年間其獘不可復救此其不可一也今鎔鑄獲利不見有頓得一二倍之理縱復得此必待彌年又不可二也人懲大錢之攺兼畏近日新禁市井之間必生紛擾富商得志貧人困窮又不可三也況又未見其利而眾獘如此失算當時取誚百代上不聽【同上】

齊髙帝建元四年奉朝請孔覬上書曰三吳國之闗門比歲被水潦而糴不貴是天下錢少非谷穰賤此不可不察也鑄錢之獘在輕重屢更重錢患難用而難用爲無累輕錢獘盜鑄而盜鑄爲禍深人所盜鑄嚴法不禁者繇上鑄錢惜銅愛工也惜銅愛工也者謂錢無用之器以通交易務欲令輕而數多使省工而易成不詳慮其患也自漢鑄五銖錢至宋文帝四百餘年制度有廢興而不變五銖者其輕重可得貨之宜也以爲開置錢府方督貢金大興鎔鑄錢重五銖一依漢法府庫以實國用有儲乃量俸祿薄賦稅則家給人足頃盜鑄新錢者皆效作剪鑿不鑄大錢也若官錢已布於人使嚴斷剪鑿小輕破缺無周郭者悉不得行官錢細小者稱合銖兩銷以爲大利貧良之人塞姦巧之路錢貨旣均逺近則一百姓樂業市道無爭衣食滋殖矣時議者以爲錢貨轉少宜更廣鑄重其銖兩以防人姦上乃使諸州大市銅會上崩乃止【六朝史】

祕書監崔沔議曰夫國之有錢時所通用若許私鑄人必競爲各狥所求小如有利漸忘本業大計斯貧是以賈生之陳七福規於更漢令太公之創九府將以殷貧人況依法則不成違法乃有利謹按漢書文帝𨿽除盜鑄錢令而不得雜以鉛鐵爲他巧者然則𨿽私鑄不容姦錢錢不容姦則鑄者無利鑄者無利則私鑄自息斯則除之與不除爲法正等能謹於法而節其用則令行而詐不起事變而姦不生斯所以稱賢君也今若聽其私鑄嚴斷惡錢官必得人人皆知禁誠則漢政可侔猶恐未若皇唐之舊也今若稅銅折役則官冶可成計估度庸則私錢無利易而可久簡而難誣謹守舊章無越制度且夫錢之爲物貴以通貨利不在多何待私鑄然後足用也左監門錄事參軍劉秩議曰古者以珠玉爲上幣黃金爲中幣刀布爲下幣管子曰夫三幣握之則非有補於暖也捨之則非有損於飽也先王以守財物以禦人事而平天下是以命之曰衡衡者使物一髙一下不得有常故與之在君奪之在君以人戴君如日月親君如父母用此術也是謂人主之權令之錢卽古之下幣也陛下若捨之任人則上無以禦下下無以事上其不可一也夫物賤則傷農錢賤則傷賈故善爲國者觀物之貴賤錢之輕重夫物重則錢輕錢輕繇乎物多物多則作法收之使少少則重重則作法布之使輕輕重之本必繇乎是柰何而假於人其不可二也夫鑄錢不雜以鉛鐵則無利雜以鉛鐵則惡不重禁不足以懲息方今塞其私鑄之路人猶冒死以犯之況啟其源而欲人之從令乎是設陷穽而誘之入其不可三也夫許人鑄錢無利則人不鑄有利則人去南畆者眾去南畆者眾則艸萊不墾又鄰於寒餒其不可四也夫人富溢則不可以賞勸貧餒則不可以威禁故法令不行人之不理皆繇貧富之不齊也若許其鑄錢則貧者必不能爲臣恐貧者彌貧而服役於富室富室乘之則益盜昔漢文時吳濞諸侯也富埒天子鄧通大夫也財侔王者此皆鑄錢所致也必欲許其私鑄是與人利權而捨其柄其不可五也陛下必以錢重而傷本工費而利寡則臣願言其失以效愚計夫錢重者猶人日滋於前而鑪不加於舊又公錢重與銅之價頗等故盜鑄者破重錢以爲輕錢禁寛則行禁嚴則止止則棄矣此錢之所以少也夫鑄錢用不贍者在乎銅貴銅貴之繇在於采用者眾矣夫銅以爲兵則不如鐵以爲器則不如漆禁之無害陛下何不禁於人則銅無所用銅無所用則銅益賤銅賤則錢之用給矣夫銅不布下則盜鑄者無因而鑄無因而鑄則公錢不破公錢不破則人不犯死刑錢又日增末復利矣是一舉而四美兼也伏惟陛下熟察之【唐史】

判應天府張方平上言臣向者再總邦計見諸鑪歲課上下百萬緡天下歲入茶鹽酒稅雜利僅五千萬緡公私流布爾日用而不息上自社稷百神之祀省禦供奉官史廩祿軍師乘馬徵戍聘賜凡百用度斯焉取給出納大計備於此矣景徳以前天下財利出入茶鹽酒稅歲課一千五百餘萬緡太宗以是料兵閱馬平河東討拓拔歲有事於契丹眞宗以是東封岱宗西祀汾睢南幸亳宋未嘗聞加賦於民而調度克集至仁宗朝重熙累盛生齒繁庶食貨滋殖慶曆以後財利之入乃至三倍於景徳之時而國計之費更稱不贍則是本末之源盈虛之數其疎闊不侔久矣陛下憫時事之積獘志在變而通之創立法制凡大措置事以十數要在經國利民崇徳而廣業也其中率錢募役一法爲天下害實深且舉應天府爲例畿內七縣共主客六萬七千有餘戶夏秋米麥十五萬二千有零石絹四萬七百有零疋此乃田畆桑功之自出是謂正稅外有沿納諸色名目雜錢十一萬三千有零貫已是因循獘法然𨿽有錢數實不納錢並系折納谷帛惟屋稅五千餘貫舊納本色見錢大體古今賦役之制自三代至於唐末五代未有輸納之法也今乃歲納役錢七萬五千三百有零貫又散靑苗錢八萬三千六百餘貫累計息錢一萬六千六百有零貫此乃歲輸實錢三千餘貫又弛邊闗之禁開賣銅之法外則泄於四夷內則縱營銷毀鼔鑄有限壞散無節錢不可得谷帛益賤凡公私錢幣之發斂其則不逺百官羣吏三軍之俸給夏秋糴買谷帛坑冶場監本價此所以發之者也屋廬正稅茶鹽酒稅之課此所以斂之者也民間貨布之丰寡視官錢所出之多少官錢出少民間已乏則是常賦之外錢將安出自王安石爲政始罷銅禁姦民日銷錢爲器邊闗海舶不復譏錢之出國用日耗又靑苗助法皆徵錢民間錢荒故方平極言之【宋史】

禦史周尹言臣去冬奉使經繇永興秦鳳路伏見盜鑄錢不少問其本末蓋是錢法用一當二鐵錢易得而民間盜鑄者費少利倍又訪聞得所在官中積聚約有四百萬餘貫民間收藏者猶不在其數緣上件前貨起初元以一當十後來減爲折三近歲又作折二已於國家重貨十損其八若更作一文行用卽又損一分所以不當輙有奏請昨來朝廷差汪輔之往逐路揀選鐵錢萬數不多今三司指揮更不行用仍行攺鑄務監每一日鑄及三千貫一年之內除節假旬假卽實有三百日課程約只得九十萬貫以來計三二年間未滿數百萬貫況日課未必及三千貫之數也若攺鑄之法或只仍舊作折二錢卽民間盜鑄定亦不可止絕臣欲舊作折二鑄錢更不別行攺鑄亦不須揀選起自今後只作一文行用則盜鑄者所獲之利不充所費自然無復冒禁作過歲省重辟而農商交易獲眾貨流通之利且約官中所有止就四百萬貫言之若以二爲一卽猶得二百萬貫之數致力簡省便可得用

戶部侍郎蘇轍北使還論事宜曰臣竊見北界別無錢幣公私交易並使本朝銅錢沿邊禁錢條法𨿽極深重而利之所在勢無繇止本朝每歲鑄錢以百萬計而所在常患錢少蓋散入四夷勢當爾也謹按河北河東陜西三路土皆產鐵見今陜西鑄折二鐵錢萬數極多與銅錢並行而民間輕賤鐵錢鐵錢十五僅能比銅錢十而官用鐵錢與銅錢等緣此解鹽鈔法久逺必敗河東𨿽有小鐵錢然數目極少河北一路則未嘗鼔鑄臣等嘗聞議者謂可於三路並鑄鐵錢而行使之地止於極邊諸州極邊見在銅錢並以鐵錢兌換搬入近裏州郡如此則𨿽不禁錢出外界而其獘自止矣伏乞下戶部令徧問三路提轉安撫司詳講利害如無窒礙乞蚤賜施行惟河東路極邊數郡訪聞每歲秋成必假銅錢於北界人戶收糴乞令相度若以紬絹優與折博有無不可此計若行爲利不小

張商英爲相上言當十錢自唐以來爲害甚明行之於今猶見窒礙蓋十平錢出門有限有禁故四方客旅物貨交易得錢者必入中求鹽鈔收買官告度牒而餘錢又流布在街市小民間故官司內外交相利養自當十錢行一夫負八十千小車載四百千錢旣爲輕賫之物則告牒難售鹽鈔非操虛錢而得實價則難行輕重之勢然也今欲權於內庫並宻院諸司借支應於封樁金銀物帛並鹽鐵等下令以當十錢盜鑄爲濫害法限半年更不行用令民間盡所有於所在州軍送納每十貫官攴金銀物帛四貫文擇其僞鑄者送近便攺鑄小平錢存其如樣者俟納錢足十貫作三貫文各撥還元借處然後京城作舊錢禁施行乃可議榷貨通商鈔法【宋史】

時連年旱蝗資糧匱竭言事者多請赦懷光李晟上言赦懷光有五不可河中距長安才三百里同州當其衝多兵則未爲示信少兵則不足堤防忽驚東偏何以制之一也今赦懷光必以晉絳慈隰還之渾瑊旣無所詣康日知又應遷移土宇不安何以奬勵二也陛下連兵一年討除小醜兵力未窮遽赦有罪今西有吐蕃北有回紇南有淮西觀我彊弱必起窺覦三也懷光旣赦則朔方將士皆應敍勲行賞今府庫方虛賞不滿望是愈激之使叛四也旣解河中罷諸道兵賞典不舉怨言必起五也今河中斗米五百芻槁且盡陛下但敕諸道圍守旬時彼必有內潰之變何必養腹心之疾爲他日之悔哉馬燧入朝奏曰懷光凶逆猶甚赦之無以令天下願更得一月糧必爲陛下平之上許之【會編】

陸贄言於上曰頃立就軍和糴之法以省運制加倍之價以勸農此令初行人皆悅慕而有司競爲纎嗇不時斂藏遂使豪家貪吏反操利權賤取於人以俟公私之乏度支物估轉髙單城谷價轉貴空申簿帳爲指囷倉計其數則億萬有餘考其實則百十不足此謂蓄斂乖宜者也舊制闗中歲運東方租米至有鬥錢運斗米之言習聞見不達時宜者則以爲國之大事不計費損習近利而不防逺患者則以爲不若畿內和糴爲易臣以爲兩家之語互有長短將制國用須權重輕食不足而財有餘則弛財而務實倉廩食有餘而財不足則緩食而嗇用貨泉近歲闗輔屢丰公儲委積江淮水澇米貴加倍闗輔宜加價以糴而無錢江淮宜減價以糶而無米而運彼所乏益此所餘可謂習聞見而不達時宜矣今江淮米斗直百五十錢運至東渭橋僦直又約二百而市司估糴三十七錢耗其九而存其一餒彼人而傷此農制事若斯可謂深失矣每年江淮運米百一十萬斛至河陰太原畱七十萬斛而以四十萬斛輸東渭橋今二倉見米猶有三百二十餘萬斛京兆諸縣鬥米不過直錢七十請令來年江淮止運三十萬斛至河陰而河陰太原以次運至京師其江淮所停八十萬斛委轉運使每斗取八十錢於水災州縣糶之以救貧乏計得錢六十四萬緡減僦直六十九萬緡先令戶部以二十萬緡付京兆糴之以補渭橋之闕數斗用百錢以利農人以一百二萬六千緡付邊鎭使糴十萬人六年之糧餘十萬四千緡以充來年和糴之價其江淮米錢僦隨並委轉運使折市綾絹絁綿以輸上都償先貸戶部錢詔行其策邊備浸充【唐史】

陸贄又奏請均節財賦凡六條其二請兩稅以布帛爲額曰谷帛者人之所爲錢貨者官之所爲也是以國朝著令租出谷庸出絹調出繒纊布曷有禁人鑄錢而以錢爲賦者哉今之兩稅獨以錢谷定稅所徵非所業所業非所徵遂或增價以買其所無減價以賣其所有一增一減耗損已多望勘會諸州初行兩稅年絹布定估比類當今時價加賤減貴酌取其中總計合稅之錢折爲布帛之數【同上】

史館修譔李翔上疏曰定禍亂者武功也興太平者文徳也今陛下旣以武功定海內若遂革獘事復舊制用忠正而不疑屏邪佞而不邇攺稅法不督錢而納布帛絕進獻寛百姓租賦厚邊兵以制夷狄數訪問待制官以通塞蔽此六者政之根本太平所以興也【通鑑】

中書舎人白居易上言曰朝廷本用田布令報父讎今全師出界數月不進蓋繇此軍累經優賞兵驕將富莫肯爲用況其月費計錢二十八萬緡若更遷延將何供給此猶宜蚤令退軍者也【同上】

帝初卽位置計置司議察鹽利害茶法變爲貼射而鹽則官自鬻官得利微而民不便解池積鹽爲阜其上生木合抱數莫可較於是詔翰林學士盛度等議更其制度上通商五利曰方禁商時伐木造船輦運兵民不勝疲勞今去其獘一利也陸運旣差帖額又役車戶貧人懼役連歲逋逃今悉罷之二利也船運有沈溺之患綱吏侵盜雜以泥沙硝石其味苦惡疾生重膇今皆得食眞鹽三利也錢幣國之貨泉欲使通流富家多藏鏹不出民用益蹙今歲得商人出緡錢以助經費四利也歲減鹽官兵卒畦夫傭作之給五利也於是詔罷二京二十八州軍榷法聽商人入錢若金銀於京師榷貨務給鈔受鹽於解池而申私販鬻之禁民以爲便自是𨿽商賈流行而歲課耗矣【宋史】

靑苗錢行首議者謂周官泉府民之貸者至輸息二十而五國事之財用取具焉孫覺條奏其妄曰成周賖貸特以備民之緩急不可徒與也故以國服爲之息然國服之息說者不明鄭康成釋經乃引王莾計贏受息無過歲什一爲據不應周公取息重於莾時況國用專取具於泉府則冢宰九賦將安用耶聖世宜講求先王之法不當取疑文虛說以圖治【同上】

蘇軾曰昔陛下又創制置三司條例司使六七少年日夜講求於內使者四十餘輩分行營幹於外以萬乘之主而言利以天子之宰而治財君臣宵旰幾一年矣而富國之功茫如捕風徒聞內帑出數百萬緡祠部度五千人耳以此爲術人皆知其難也【三蘇文】

靑苖法行陳舜兪不肯奉令上疏深陳其害且自劾曰民間出舉財物取息重止一倍約償緡錢而谷粟布縷魚鹽蔌耰鋤金錡之屬得雜取之朝廷募民貸取有司約中熟爲價而必償緡錢欲如私家雜償他物不可得故愚民多至賣田宅質妻孥有識耆老戒其鄕黨子弟未嘗不以貰貸爲苦祖宗著令以財物相出舉任從書契官不爲理其保全元元之意深逺如此今散爲靑苖惟恐不盡萬一饑饉薦至必有乘時貴糶者未知將何法以制之官制旣放錢取息富室藏鏹坐待鄰里逋欠之時田宅妻孥隨欲而得是豈不爲兼並利哉𨿽分爲夏秋二科而秋放之月與夏斂之期等夏放之月與秋斂之期等不過展轉計息以給爲納使吾民終身以及世世每歲兩輸息錢無有窮已是別爲一賦以敝海內非王道之舉也奏上謫監鹽酒稅【宋史】

先是詔條例司講立役法條例司言使民出錢募人充役卽先王致民財以祿庶人在官者之意命呂惠卿曾希相繼艸具條貫踰年始成計民之貧富分五等輸錢名免役錢若官戶女戶寺觀單丁未成丁者亦等第輸錢名助役錢凡斂錢先視州縣應用雇直多少隨戶等科取雇直又增取二分以備水旱欠闕謂之免役寛剰錢用其錢募人代役旣試用其法於開封府遂推行於諸路旣而東明縣民數百紛然詣開封府訴司馬光言上等戶自來更互充役有時休息今使歲出錢是常無休息之期下等戶及單丁女戶從來無役今盡使之出錢是鰥寡孤獨之人俱不免役夫力者民之所生而有谷帛者民可耕桑而得至於錢者縣官之所鑄民之所不得而私爲也今有司立法惟錢是求歲丰則民賤糶其谷歲凶則伐桑棗殺牛賣田得錢以輸民何以爲生乎此法卒行富室差得自寛貧者困窮日甚矣帝不聽【同上】

王韶倡爲緣邊市易之說王安石善之謂與漢平準法同可以制物低昂而均通之遂用艸澤魏繼宗議以內藏庫錢帛置市易務於京師凡貨之可市及滯於民而不售者平其價市之願以易官物者聽若欲市於官者則度其田宅或金帛爲抵當而貸之錢實期使償半歲輸息十二及歲倍之過期不輸息外每月更加錢百分之一凡諸司配率並仰給焉以戶部判官呂嘉問爲提舉賜內庫錢百萬緡爲本嘉問上建置十三其一欲於律外禁兼並之家輙取利【宋史】

王安石建保甲養馬之法文彥博吳充以爲不便安石持論益堅乃詔開封府界諸縣保甲願牧馬者聽仍令以陜西所市馬選給之於是曾布等承詔上其條約凡陜西五路義勇保甲願養馬者戶一匹物力髙願養二匹者聽皆以監牧見馬給之或官與其直令自市府界毋過三十匹五路毋過五千匹襲逐盜賊外乘越三百里者有禁歲一閱其肥瘠死病者補償在府界者見體量艸二百五十束加給者錢布在五路者歲免折變緣納錢三等以上十戶爲一保四等以下十戶爲一社以待病斃逋償者保戶馬死保戶獨償社戶馬死社戶半償之初行於開封及陜西其後遂徧行諸路【同上】

韓琦言臣觀近年朝廷舉事似不以大敵爲卹彼形生疑必謂我有復燕之意故引先發制人之說造爲釁端所以致疑其事有七招髙麗朝貢一也取吐蕃之地建燕河二也植楡柳於西山以制番騎三也剏保甲四也築河北城池五也置都作院頒弓矢新式六也置河北三十七將七也契丹素爲敵國因事發疑不得不然臣嘗竊計始爲陛下謀者必曰治國之本當先聚財積谷募兵於農則可以鞭笞四夷故散靑苖錢爲免役法置市易務次第取錢新制日下更攺無常而監司督責以刻爲明今農怨於畎畝商嘆於道路長吏不安其職陛下不盡知也【綱目】

司馬光復言免役之法其害有五上戶舊充役固有陪備而得畨休今出錢比舊所差皆土著良民今皆浮浪之人恣爲姦欺又農民出錢難於出力凶年則賣莊田牛具以錢納官又提舉司惟務多斂役錢積寛剰以爲功此五害也今莫若直降敕命委縣令佐揭簿定差其人不願身供役許擇可任者雇代惟衙前一役最號重難今仍行差法陪備旣少當不至破家若猶矜其力難獨任卽乞如舊於官戶寺觀單丁女戶有屋產田莊者隨貧富以差出助役錢尙慮役人利害四方不能齊同乞許監司守令審其可否可則亟行如未究盡縣五日具指畫上之州州一月上轉運司以聞朝廷委執政審定隨一路一州各爲之勅務要曲盡【宋史】

吏部尙書偰哲篤迎合丞相意請以鈔一貫文省權銅錢一千文鈔爲母而錢爲子眾皆唯唯惟國子監祭酒呂思誠曰中統至元自有母子豈有以故紙爲母而立銅爲子者乎又曰而少日嘗見爲一致以虛換實也今歷代與至正錢中統至元鈔交鈔分爲五項慮下民藏其實而棄其虛恐不爲國家利也偰哲篤曰至元鈔多僞故更之思誠曰至元鈔非僞人爲僞耳交鈔若出亦有爲僞者矣且至元鈔人猶識之交鈔人未之識僞將滋多況祖宗成憲其可輕攺偰哲篤曰錢鈔兼行何如思誠曰錢鈔兼行輕重不倫何者爲母何者爲子汝不通古今徒以口舌取媚大臣可乎偰哲篤忿曰公有何策思誠曰我有三字策行不得行不得丞相托克托見思誠之言直頗疑未決禦史大夫額森特穆爾曰呂祭酒之言亦有是者但不當於廊廟中大聲厲色耳於是諷禦史劾思誠狂妄左遷湖廣行省左丞遂定更鈔之議以中統交鈔一貫省權銅錢一千文惟至元鈔二貫仍鑄至元通寶錢與歷代錢並用以實鈔法至元鈔通行如故令民間通行之未久物價騰湧至逾十倍及兵興所在郡縣皆以物貨相貿易公私所積者皆不行國用繇是大乏【元史】

初陜西軍興移用不足知商州皮仲容始獻議采洛南縣江崖山虢州靑水冶靑銅置阜民朱陽二監以鑄錢旣而陜西都運使張奎知永興軍範雍請鑄大錢與小錢兼行大錢一當小錢十及奎徙河東又鑄大鐵錢亦以一當十以助闗中軍費未幾三司奏罷河東鑄鐵錢而陜西復采儀州竹尖嶺黃銅置博濟監鑄大錢朝廷因敕江南鑄大銅錢而江池虢饒州又鑄小鐵錢悉輦致闗中數州錢雜行大約小銅錢三可鑄當十大銅錢一以民間盜鑄者眾錢文大亂物價翔踴公私患之於是奎復奏晉澤石三州及威軍日鑄小鐵錢獨畱用河東而河東鐵錢旣行盜鑄錢者獲利十之六錢輕貨重其患如陜西言者皆以爲不便知並州鄭戩請河東鐵錢且以二當銅錢一行一年又以三當一或以五當一翰林學士張方平宋祁禦史中丞楊察與三司使葉淸臣先上陜西錢議曰闗中用大錢本以縣官取利大多致姦人盜鑄其用日輕救獘不先自損其法未易行請以江南議商州大銅錢一當小錢三又言姦人所以不鑄小鐵錢者以鑄大銅錢得利厚而官不必禁若鑄大銅錢無利又將鑄小鐵錢以亂法請以小鐵錢三當銅錢一旣而又以河東小鐵錢如陜西亦以三當一且罷官所置壚朝廷皆施用其言是姦人稍無利猶未能絕濫錢也其後詔商州罷鑄靑黃銅錢又令陜西大銅錢大鐵錢皆一當二盜鑄乃止然令數變邱民耗於資用類多咨怨久之始定【長編】

臣伏見六月八日勅以狂賊傷害宰臣擒捕未獲陛下悲傷震悼形於寢食特降詔書明立條格云有能捉獲賊者賜錢萬貫仍加超授今下手賊等四分之內已得其三其餘兩人蓋不足計根尋蹤迹知自承宗再降明詔絕其朝請又與王士則士平等官八日之制無不行者獨有賞錢尙未賜給羣情疑惑未測聖心聞初載錢置市之日市中觀者日數萬人巡繞瞻視咨嗟嘆息旣去復來以至日暮百姓小人重財輕義不能深達事體但見不給其賞便以爲朝廷愛惜此錢不守言信自近傳逺無繇辧明且出賞所以求賊今賊已誅斬若無人捉獲國家何因得此賊而正刑也承宗何故而賜誅絕也士則士平何故與美官也三事旣因獲賊獲賊必有其人不給賞錢實亦難曉假如聖心獨有所見審知不合加賞其如天下百姓及後代久逺之人哉【論捕賊行賞表】

一件平叔欲令府縣糶鹽每月更加京兆尹料錢百千司錄及兩縣令每月各加五十千其餘觀察及諸州刺史縣令錄事參軍多至每月五十千少至五千三千者臣今計此用錢已多其餘官典及巡察手力所繇等糧課仍不在此處通計所給每歲不下十萬貫未見其利所費已廣平叔又云停鹽司諸色所繇糧課約每歲合減得十萬貫錢今臣計其新法亦用十萬不啻減得十萬卻用十萬所亡所得一無贏餘也平叔又請以糶鹽多少爲刺史縣令殿最多者遷轉不拘常例如闕課利依條科責者刺史縣令職在分憂今惟以鹽利多少爲之升黜不復考其治行非唐虞三代考績黜陟幽明之義也【論變鹽法狀】

一件平叔請定鹽價每斤三十文又每二百里每斤價加收二文以充腳價量地遠近險易加至六文腳價不足官與出名爲每斤三十文其實已三十六文也今鹽價京師每斤四十諸州則不登此變法之後秪較數文於百姓未有厚利也腳價用五文者官與出二文用十文者官與出四文是鹽一斤官糶得錢名爲三十其實斤多得二十八少得二十六文折長補短每斤收錢不過二十六七百姓折長補短每斤用錢三十四則是公私之間每斤當失七八分也下不及百姓上不歸官家積數至多不可遽算以此言之不爲有益平叔又請令所在及農隙時並召車牛般鹽所納都倉不得令有闕絕者州縣和雇車牛百姓必無情願事須差配然付腳錢百姓將車載鹽所繇先皆無撿齊集之後始得載鹽及至院監請受又須待其輪次不用門戶皆被停畱輸納之時人事又別凡事和雇無不皆然百姓寧爲私家載物取錢五文不爲官家載物取十文錢也不和雇則無可載鹽和雇則害及百姓此又不可也【同上】

一件平叔稱停減鹽務所繇收其糧課一歲尙得十萬貫文今又稱旣有巡院請量閒劇畱官吏於倉場勾當要害守捉少置人數優卹糧料嚴加把捉如有漏失私糶等並準條處分者平叔所管鹽務所繇人數有幾量畱之外收其糧課一歲尙得十萬貫此又不近理也比來要害守捉人數至多尙有漏失私糶之獘今又減置人數謂能私鹽斷絕此又於理不可也

一件平叔云變法之後歲計必有所餘日用還恐不足謂一年已來且未責以課利後必數倍較多者此又不可方今國用常言不足若一歲頓闕課利爲害已深𨿽云明年較多豈可懸保此又非公私蓄積尙少之時可行者也

一件平叔又云浮寄姦猾者轉富土著守業者日貧若官自糶鹽不問貴賤貧富士農工商道士僧尼並兼遊惰因其所食盡輸官錢並諸道軍諸使家口親族逓相影占不曾輸稅若官自糶鹽此輩無一人遺漏者臣以此數色人等官未自糶鹽之時從來糴鹽而食不待官自糶然後食鹽也若官不自糶鹽此色人等不糴鹽而食官自糶鹽卽糴而食之則信如平叔所言矣若官自糶與不自糶皆常糴鹽而食則今官自糶亦無利也所謂知其一而不知其二見其近而不見其遠也國家榷鹽糶與商人商人納榷糶與百姓則是天下百姓無貧富貴賤皆已輸錢於官矣不必與國家交手付錢然後爲輸錢於官也

一件平叔云初定兩稅時絹一匹直錢三千今絹一匹直錢八百百姓貧虛或先取粟麥價及至收獲悉以還債又充官稅顆粒不殘若官中糶鹽一家五口所食鹽價不過十錢隨日而輸不勞驅遣則必無舉債逃亡之患者臣以爲百姓困獘不皆爲鹽價貴也今官自糶鹽與依舊令商人糶其價貴賤所較無多通計一家五日所食之鹽平叔所計一日以十錢爲率一月當用錢三百是則三日食鹽一斤一月率當十斤新法實價與舊每斤不較三四錢以下通計五口之家以平叔所約之法計之賤於舊價日較一錢月較三十不滿五口之家所較更少然則攺用新法百姓亦未免窮困流散也初定稅時匹絹三千今只八百假如特變鹽法絹價亦未肯貴五口之家因變鹽法日得一錢之利豈能便免作債收獲之時不被徵索輸官稅後有贏餘也以臣所見百姓困獘日久不以事擾之自然漸裕不在變鹽法也今絹一匹八百百姓尙多寒無衣者若使匹直三千則無衣者必更眾多況絹之貴賤皆不緣鹽法以此言之鹽法未要變也

一件平叔云每州糶鹽不少長吏或有不親公事所繇浮詞云當界無人糴鹽臣卽請差淸彊巡官簡責所在實戶據口團保給一年鹽使其四季輸納鹽價口多糶少及鹽價遲違請停觀察使見任攺散慢官其刺史以下貶與上佐其餘官貶逺處者平叔本請官自糶鹽以寛百姓令其蘇息免更流亡今令責實戶口團保給鹽令其隨季輸納鹽價所謂擾而困之非前意也百姓貧家食鹽至少或有淡食動經旬月若據口給鹽依時徵價辦與不辦並須納錢遲違及違條件觀察使上下各加罪譴茍官吏畏罪必用威刑臣恐因此所在不安百姓轉致流散此又不可之大者也

一件平叔請限商人鹽納官後不得輙於諸軍諸使覓職掌把錢捉店看守莊磑以求影庇請令所在官吏嚴加防察如有違犯應有資財並令納官仍牒送府縣充所繇者臣以爲鹽商納榷爲官糶鹽子父相承坐受厚利比之百姓實則較優今旣奪其業又禁不得求覓職事及爲人把錢捉店看守莊磑不知何罪一朝窮蹙之也若必行此則富商大賈必生怨恨或收市重寶逃入反側之地以資冦盜此又不可不慮也【俱同上】

錢通卷二十六

●欽定四庫全書

錢通卷二十七

﹝明﹞胡我琨撰

條議二

一臣竊見議者言靑苗錢取利於民爲非而朝廷深惡其說至煩聖聽命有司具述本末委曲申諭中外以朝廷本爲惠民之意然告諭之後縉紳之士議論益多至於田野之民蠢然固不知周官泉府爲何物但見官中放債每錢一百文要二十文利爾是以申告𨿽煩而莫能諭也臣亦以謂等是取利不許取三分而許取二分此孟子所謂以五十步笑百步者以臣愚見必欲使天下曉然知取利非朝廷本意則乞除去二分之息但令只納元數本錢如此始是不取利矣蓋二分之息以爲所得多耶固不可多取於民所得不多耶則小利又何足顧何必以此上累聖政臣撿詳元降指揮如災傷及五分已上則夏料靑苗錢令於秋料送納秋料於次年夏料送納臣竊謂年歲丰凶固不可定其間丰年常少而凶歲常多今所降指揮蓋只言偶然一料災傷爾若連遇三兩料水旱則靑苗錢積壓拖欠數多若才遇丰熟卻須一並催納則農民永無丰歲矣至於中小熟之年不該得災傷分數合於本料送納者或人戶無力或頑猾拖延本料尙未送納了當若令又請次料合俵錢數則積壓轉多必難催索臣今欲乞人戶遇災傷本料未曾送納者及人戶無力或頑猾拖延不納者並更不支俵與次料錢如此則人戶免積壓拖欠州縣免鞭朴催驅官錢免積久失陷【言靑苗錢札子】

且夫錢者官之所爲米粟布帛者民之所生也古者上出錢以權天下之貨下出米粟布帛以補上之闕上下交易故無不利今靑苖免役皆責民出錢是以百物皆賤而惟錢最貴欲民之無貧不可得也【蘇轍論時事】

熈寧雇役之法三等人戶並出役錢上戶以家業髙彊出錢無藝下戶昔不充役亦遣出錢故此二等人戶不免咨怨至於中等昔旣已有差役今又出錢雇法之行最爲其便及元佑罷行雇法上下二等欣躍可知惟是中等則反爲害臣且借畿內爲比則其餘可知矣畿縣中等之家大率歲出役錢三貫若經十年爲錢三十貫而已今差役旣行諸縣於力最爲輕役農民在官日使百錢最爲輕費然一歲之用已爲三十六貫二年役滿爲費七十餘貫罷役而歸寛鄕得閒三年狹鄕不及一歲以此較之則差役五年之費倍於雇役十年所供賦役所出多在中等如此安得民間不以今法爲害而熈寧爲利乎【蘇轍論分別邪正】

只如淳化中李順慶曆中張海等熈寧中廖恩此數夥盜賊計其燔燒官寺刼略倉庫以至發兵命將轉輸糧食耗失兵械募士賞功之費大率不下數百萬貫但得事了豈敢言費然方其未發有能建言乞捐數十萬貫以消其變則上下爭執如惜支體不肯割截此天下之大迷古今之通患也故臣願於元丰庫或內藏庫乞錢三十萬貫上以爲先帝收恩於旣往下以爲社稷消患於未萌伏願陛下權福禍之重輕較得喪之多少斷而行之毋使有司吝於出納以害大計【蘇轍乞招河北保甲狀】

陛下富有四海而元丰及內庫錢物山積莫可計數隻如近日內降睿思殿金銀一色令別庫收貯者自約及百餘萬貫皆是先帝多方收拾以備緩急支用不取於民聖算深遠非凡所及若積而不用則與東漢西園殘唐之瓊林大盈二庫何異於先帝聖徳不爲無損故臣願乞三十萬貫爲招軍例物選文武臣僚有才幹者一二人分往河北逐路於保甲中招其彊勇精悍者爲禁軍隨其人才以定軍分本州島無闕則自近及遠或押上京不過一二萬人則河北豪傑略盡矣【同上】

昔宇文融括諸道客戶州縣觀望虛張其數以實戶爲客𨿽得戶八十餘萬歲得錢數百萬而百姓困獘實召天寶之亂均稅之害何以異此【蘇轍民賦序】

古者三年耕必有一年之蓄以三十年之通制國用則九年之蓄可跂而待也今者一歲之入金以兩計者四千三百而其出之不盡者二千七百銀以兩計者五萬七千而其出之多者六萬錢以千計者四千八百四十八萬【除米鹽錢後得此數】而其出之多者一百八十二萬紬絹以匹計者一百五十一萬而其出之多者十七萬谷以石計者二千四百四十五萬而其出之不盡者七十四萬艸以束計者七百九十九萬而其出之多者八百一十一萬然則一歲之入不足以供夫一歲之出矣【蘇轍收支敍】

然則爲今之策下方紙之詔賜之以錢五十萬貫貸之以粟一百萬石而事足矣何則令被災之州爲十萬戶如一戶得粟十石得錢五千下戶常產之貲平日未有及此者也彼得錢以完其居得粟以給其食則農得修其■﹝畝犬﹞畆商得治其貨賄上得利其器用閒民得轉移執事一切得復其業而不失其常生之計與專意以待二升之廩於上而勢不暇乎他爲豈不遠哉此可謂深思遠慮爲百姓長計者也繇有司之說則用十月之費爲粟五百萬石繇今之說則用兩月之費爲粟一百萬石況貸之於今而收之於後足以振其艱乏而終無損於儲峙之實所實費者錢五巨萬貫而已此可謂深思遠慮爲公家長計者也【曾鞏救災議】

且今河北州軍凡三十七災害所被十餘州軍而已他州之田秋稼足望今有司於糴粟常價斗增一二十錢非獨足以利農其於增糴一百萬石易矣斗增一二十錢吾權一時之事有以爲之耳以實錢給其常價以荼荈香藥之類佐其虛估不過捐荼荈香藥之類爲錢巨萬貫而其費已足茶荈香藥之類與百姓之命孰爲可惜不待議而可知者也夫費錢五巨萬貫又捐茶荈香藥之類爲錢數巨萬貫而足以救一時之患爲天下之計利害輕重又非難明者也【同上】

舊時孤貧無業惟務販鹽所以五六年前盜賊稀少是時告捕之賞未嘗破省錢惟是犯人催納役人量出今鹽課浩大告訐如麻貧民販鹽不過一兩貫錢本偸稅則賞重納稅則利輕欲爲農夫又值凶歲若不爲盜惟有忍饑所以五六年來課利日增盜賊日眾臣勘會宻州鹽稅去年一年比祖額增二萬貫卻支捉賊賞錢一萬一千餘貫其餘未獲賊人尙多以此較之利害得失斷可見矣【蘇軾論河北京東盜賊狀】

又茍朝廷捐十萬貫錢買此兩路之人不爲盜賊所獲多矣夫使朝廷爲此兩路饑饉特出一二十萬貫見錢散與人戶人得一貫只及二十萬人而一貫見錢亦未能濟其性命若特放三百斤以下鹽稅半年則兩路之民人人受賜貧民有衣食之路富民無盜賊之憂其利豈可勝言哉若使小民無以爲生舉爲盜賊則朝廷之憂恐非十萬貫錢所能了辦又況所支捉賊賞錢未必少於所失鹽課臣所謂較得喪之孰多權禍福之孰重者爲此也

去年杭州管常平米二十三萬石今年已糶過十五萬石𨿽餘八萬石而糶賣未巳又緣去年災傷放稅及和糶不行省倉闕數所有上件常平米八萬石只了兌撥充軍糧更無見在惟有糶常平米錢近八萬貫而錢非救饑之物若來年米益貴錢益輕𨿽積錢如山終無所用熈寧中兩浙市易出錢百萬緡民無貧富皆得取用而米不可得故曵羅紈帶金玉橫屍道上者不可勝計今來浙東西大抵皆糶過常平米見在絕數少熈寧之憂凜凜在人眼中矣【蘇軾奏浙西災傷狀】

自甲及乙自乙及丙無有窮已每限皆空身到官或三五限得一二百錢謂之破限官之所得至微而胥徒所取蓋無虛日俗謂此等爲縣胥食邑戶嗟乎聖人在上使民不得爲陛下赤子而皆爲姦吏食邑戶此何道也【蘇軾論積欠】

臣聞之父老章獻皇后臨朝日以江水有皇天蕩之險內出錢數十萬貫築長蘆起僧捨以拯溺者又見先帝以長淮之崄賜錢十萬貫米十萬石起夫九萬二千人以開龜山河今浮山之崄非特長蘆龜山之比而二聖仁慈視民如傷必將捐十五萬緡以平此積崄也【蘇軾乞開西湖狀】

軾官於鳳翔見民之所最畏者莫若衙前之役自其家之甕盎釜甑以上計之長役及十千鄕戶及二十千皆占役一分所謂一分者名爲糜錢十千可辦而其實皆十五六千至二十千而多者至不可勝計也科役之法𨿽始於上戶然至於不足則遞取其次最下至於家貲及二百千者於法皆可科自近歲以來凡所科者鮮有能大過二百千者也夫爲王民自甕盎釜甑以上計之而不能滿二百千則何以爲民今也及二百千則不免焉民之窮困亦可知矣然而縣官之事歲以二千四百分爲計所謂優輕而可以償其勞者不能六百分而捕獲彊惡者願入焉摘發贓獘者願入焉是二千四百分者衙前之所獨任而六百分者未能純被於衙前也民之窮困又可知矣今之最便惟重難日損優輕日增則民尙可以生此軾之所爲區區議以官榷與民也其詳固已具於府之所錄以聞者從軾之說而盡以予民失錢之以貫計者軾嘗粗較之歲不過二萬失之於酒課而償之以稅緡是二萬者未得爲全失也就使爲全失二萬均多補少要以共足此一轉運使之所辦也【蘇軾上韓魏公論場務】

今議者曰吾之法與淮浙不同淮浙之民所以不免於私販而竈戶所以不免於私賣者以官之買價賤而賣價貴耳今吾賤買而賤賣借如每斤官以三錢得之則以四錢出之鹽商私買於竈戶利其賤耳賤不能減三錢竈戶均爲得三錢也寧以予官乎將以予私商而犯法乎此必不犯之道也此無異於兒童之見東海皆鹽也茍民力之所及未有捨而不煎煎而不賣者也而近歲官錢常若窘廹遇其急時百用橫生以有限之錢買無窮之鹽竈戶有朝夕薪米之憂而官錢在期月之後則其利必歸於私販無疑也食之於鹽非若饑之於五穀也五穀之乏至於節口並日而況鹽乎故私販法重而官鹽貴則民之貧而懦者或不食鹽往在浙中見山谷之人有數月食無鹽者今將榷之東北之俗必不如往日之嗜咸也而望官課之不虧疏矣且淮浙官鹽本輕而利重𨿽有積滯官未病也今以三錢爲本一錢爲利自祿吏購賞修築敖庾之外所獲無幾矣一有積滯不行官之所喪可勝計哉失民而得財明者不爲況民財兩失者乎【上文侍中榷鹽書】

銅布於下爲天下菑何以言之銅布於下則民鑄錢者大抵必雜石鈆鐵焉黥罪日繁此一禍也銅布於下僞錢無止錢用不信民愈相疑此二禍也銅布於下采銅者棄其田疇家鑄者損其農事谷不爲則鄰於饑此三禍也故不禁鑄錢則錢常亂黥罪日積是陷阱也且農事不爲有罪爲菑故民鑄錢不可不禁止禁鑄錢必以死罪鑄錢者禁則錢必還重錢重則盜鑄錢者起則死罪又復積矣銅使之然也故銅布於下其禍博矣今博禍可除七福可致何謂七福上收銅勿令布下則民不鑄錢黥罪不積一銅不布下則僞錢不繁民不相疑二銅不布下不得采銅不得鑄錢則民反耕田矣三銅不布下畢歸於上上挾銅積以禦輕重錢輕則以術斂之錢重則以術散之則錢必治矣四挾銅之積以鑄兵器以假貴臣小大多少各有制度以別貴賤以差上下則等級明矣五挾銅之積以臨萬貨以調盈虛以收奇羨則官必富而末民困矣六挾銅之積制而棄財以與匈奴逐爭其民則敵必壞矣七此謂之七福故善爲天下者因禍而爲福轉敗而爲功今顧退七福而行博禍可爲長太息者此其一也【銅布篇】

宋文帝鑄四銖錢與五銖同用費無利故民不盜鑄及武帝卽位又鑄孝建四銖形式薄小盜鑄者眾朝廷患之去歲春詔錢薄小無輪廓者悉不得行民間喧擾沈慶之建議以爲宜聽民鑄錢郡縣置錢署樂鑄之家皆居署內平其準式去其雜僞去歲所禁新品一時施用今鑄悉依此格萬稅三千嚴撿盜鑄丹陽尹顏竣駁之以爲五銖輕重定於漢世魏晉以降莫之能攺誠以物貨旣均攺之僞生故也今云去春所禁一時施用若巨細總行而不從公鑄利己旣深情僞無極私鑄剪鑿盡不可禁財貨未贍大錢已竭數歲之間悉爲塵土矣今縱行細錢官無益賦之理百姓𨿽贍無解官乏惟簡費去華專在節儉求贍之道莫此爲貴耳議者又以銅轉難得欲鑄二銖錢竣曰議者以爲官藏空虛宜更攺鑄天下銅少宜減錢式以救交獘賑國舒民愚以爲不然今鑄二銖恣行新細於官無解於乏而民間姦巧大興天下之貨將糜碎至盡空嚴立禁而利深難絕不一二年其獘不可復救民懲大錢之攺兼畏近日新禁市井之間必生紛擾遠利未聞切患猥及富商得志貧民困窮此皆甚不可者也乃止【經濟類編】

吳越王宏佐議鑄鐵錢以益將士祿賜其弟牙內都虞候宏億諫曰鑄鐵錢有八害新錢旣行舊錢皆流入鄰國一也可用於吾國而不可用於他國則商賈不行百貨不通二也銅禁至嚴民猶盜鑄況家有鐺釜野有鏵犁犯法必多三也閩人鑄鐵錢而亂亡不足爲法四也國用幸丰而自示空乏五也祿賜有常而無故益之以啟無厭之心六也法變而獘不可遽復七也錢者國姓易之不祥八也宏佐乃止【同上】

五年蔡京罷相監察禦史沈畸言古者軍興錫賞不繼或以一當百或以一當千此權時之宜豈可行於太平無事之日自以當十之議召禍起姦遊手之民一朝鼓鑄無故而有數倍之息何憚而不爲𨿽日斬之其勢不可遏也

初王安石旣與呂惠卿議定出示蘇轍等曰此靑苗法也有不便以告勿疑轍曰以錢貨民本以救民然出納之際吏緣爲姦𨿽有法不能禁錢入民手𨿽良民不免妄用及其納錢𨿽富民不免踰限如此則恐鞭箠必用州縣之事煩矣唐劉晏掌國計未嘗有所假貸而四方丰凶貴賤知之未嘗逾時有賤必糴有貴必糶以此四方無甚貴甚賤之病今此法見在而患不修公誠能有意於民舉而行之則晏之功可立竢矣安石曰君言誠有理當徐思之繇是逾月不言靑苖會京東轉運使王廣淵言春農事興而民苦乏兼並之家得以乘急邀利乞畱本道錢帛五十萬貸之貧民歲可獲息二十五萬從之其事與靑苖法合安石始以爲可用召廣淵至京師與之議於是決意行焉【長編】

古今言錢帛之輕重者熟矣或更大錢或放私鑄或龜或貝或皮或刀或禁埋藏或禁銷毀或禁器用或禁滯積皆可以救一時之獘也然而或損或益者蓋法有行不行之謂也臣不敢遠徵古證竊見元和已來初有公取器用禁銅之令次有交易錢帛兼行之法近有積錢不得過數之限每更守尹則必有用錢不得加除之牓然而銅器備列於公私錢帛不兼於賣鬻積錢不出於墻垣欺濫偏行於井市亦未聞鞭一夫黜一吏賜一告訐壞一蓄藏豈法不便於時耶蓋行之不至也陛下誠能采古今救獘之方施賞罰必行之令則聖祖神宗之法制何限前賢後智之議論何窮豈特愚臣盜竊古人之見自稱革獘之術哉【元稹錢貨議】

宋範泰諫市民銅鑄錢曰治國若烹小鮮拯敝莫若務本未有民貧而國富本不足而末有餘者也故囊漏貯中識者不吝反裘負薪存毛實難

自仁貴等覆師喪气故虜得跳梁山谷又師行必藉馬力不數十萬不足與虜爭臣請天下自王公及齊人掛籍之口人稅百錢又弛天下馬禁使民得乘一大馬不爲數限官籍勿使得隱不三年人間畜馬可五十萬卽詔州縣以所稅口錢市之若王師大舉一朝可用且虜以騎爲疆若一切使人乘之則市取其良以益中國使得漸耗虜兵之盛國家之利也髙宗善之【魏元忠】

愚以爲今日之取於民者除江西歲運實京倉者外凡北方之賦無問粟麥黍豆之類隨年所有皆用爲糧一以時價爲準原額輸粟者估以時直如粟直六百文豆直三百則以二石準一石焉他皆仿此【大學衍義補】

請於遼東宣府大同極邊之處各立一常平司不必專設官惟於戶部屬遣官一二員歲往其處蒞其事每歲於收成之候不問是何種谷遇其收獲之時卽發官錢收糴貯之於倉谷不必一種惟其賤而收之官不必定價隨其時而予之其可久畱者儲之以實邊城其不可久者隨時以給廩食之人凡諸谷一以粟爲則如粟直八百豆直四百則支一石者以二石與之他皆準此然後計邊倉之所有豫行應邊運儲州縣俾其依價收錢以輸於邊如此不獨可以足邊郡而亦可以寛內郡矣【同上】

三代以前世無不耕之民人無不給之家後世田不井授人不皆農耕者少而食者多天下之人食力者什三四而資糴以食者什七八矣農民無遠慮一有收熟視米谷如糞土變谷以爲錢又變錢以爲服食日用之需曾未幾時隨卽罄盡不幸而有荒年則伐桑棗賣子女流離失所艸芽木皮無不食者天下之民莫不皆然而淮北山東爲甚臣願朝廷舉李悝平糴之法於此二處各立一常平司每司注戶部屬官三員量地大小借與官錢爲本每歲親臨所分屬縣驗其所種之穀麥熟幾分粟熟幾分與夫大小豆之類皆定分數申達戶部因種類之丰荒隨時價之多少收糴在官其所收者不分是何米谷逐月驗其地之在收市之所售粟少則發粟麥少則發麥諸谷俱不收然後盡發之【若易朽腐者又在臨時斟酌】隨處立倉通融般運分散量時取值凡貨物可用者皆售之不必專取銀與錢也其所得貨物可資國用者具數送官其餘聽從隨時變賣以爲糴本【同上】

若官中許於逐處預借和糴價錢並管在農司斟酌擘劃或以充合造耕稼之具或以爲買糴糧種之資便須逐事計錢明收貫伯於東作之日貸於逐人於西成之時取其償直據官中合要斛斗依逐處時估分文折納入倉分明系帳且在農司收管遂旋牒報三司看三司如要收支卽隨處差人交割仍點勘預借錢數準折勾銷有剰則計數潤官有欠則農司催促此亦應用之良策有速成之要期【陳靖勸】課

今年秋稅和市艸一千萬束便令人戶送入城輸納每束兼車腳與折錢二十五文旣利貧人兼濟公用希顏奉宣進止宜依者伏以制事之體所貴有常順人之情尢重攺作革而能當尙恐未孚動且失宜曷繇無擾臣等又勘度支京兆比來雇車估價及所載多少大率每一車載一百二束每一里給傭錢三十五文百束應輸二束充耗今京畿諸縣去城近者七八十里遠者向二百里設令逺近相補通以百里爲程則雇車載艸百束悉依官司常估猶用錢三千五百文卽是一束之艸惟計搬運已當三十有五文買艸本價又更半之而度支曾不計量自我作古輕以胸臆斟酌限爲二十五文謂之加徵則法度廢隳謂之和市則名實乖反倘可其奏人何以觀豈如官自置場要便收市欲少市則平其估以節費欲多市則優其價以招人買賣旣和貧富俱便有餘者趨加饒易售之利不足者免轉求貴賃之資望委京兆尹幹當別和市艸五百萬束以充貯備其所和市並隨要便官自置場每場置錢旋付價直時估之外仍稍優饒交易往來一依市利勿令官吏催遣道路遮邀但不抑人自當趨利其市艸價直並於年支畱府錢數內以給用不盡者充每市滿十萬束一度聞奏便以府司郵遞車牛並更雇腳相添轉徙場所搬載送付苑中輸納如蒙聖恩允許臣卽依此宣行【陸贄折稅市艸事狀】

嘗因經筵侍坐言散靑苖錢不便自後朝廷更遣使者四十餘人分行天下以提舉勾當常平廣惠倉相度差役農田水利爲名其實專使之散靑苖錢臣竊自疑智識淺短不足以知天下變通之務又疑因臣之言激怒建畫之臣使行之更力繇是閉口不敢復言今行之才數月中外鼎沸皆以散靑苖錢爲不便然後臣乃敢發口復言彼言靑苖錢不便者大率但知所遣使者或年少位卑倚勢作威陵轢州縣騷擾百姓止論今日之害耳臣所憂者乃在十年之後非今日也夫民之所以有貧富者繇其材性智愚不同富者智識差長憂深思遠寧勞筋苦骨惡衣菲食終不肯取債於人故其家常有贏餘而不至狼狽也貧者啙窳偸生不爲遠慮一醉日富無復贏餘急則取債於人債不能償至於鬻妻賣子凍餒塡溝壑而不知自悔也是以富者常借貸貧民以自饒而貧者常假貸富民以自存𨿽苦樂不均然猶彼此相資以保其生今縣官乃自出息錢以春秋貸民民之富者皆不願取貧者乃欲得之提舉官欲以多散爲功故不問民之貧富各隨戶等抑配與之富者與債仍多貧者與債差少多者至十五緡少者不減千錢州縣官吏恐以逋欠爲負又令貧富相兼共爲保甲仍以富者爲之魁首貧者得錢隨手皆盡將來粟麥小有不登二稅且不能輸況於息錢固不能償吏督之急則散而之四方富者不去則獨償數家所負力竭不逮則官必爲之倚閣春債未畢秋債復來歷年寖深債負益重或值凶年則流轉死亡幸而丰稔則州縣之吏並催積年所負之債是使百姓無有丰凶長無蘇息之期也貧者旣盡富者亦貧臣恐十年之外富者無幾何矣富者旣盡若不幸國家有邊隅之警興師動眾凡粟帛軍需之費將從誰取之臣不知今者天下所散靑苖錢凡幾千萬緡若民力旣竭加以水旱之災州縣之吏果有仁心愛民者安得不爲之請於朝廷乞因郊赦而除之朝廷自祖宗以來以仁政養民豈可視其流亡轉死而必責其所負其勢不得不從請者之言也然則官錢幾千萬緡已放散而不返矣官錢旣放散而百姓又困竭但使閭胥里長於收督之際有乞取之資此可以謂之善計乎且常平倉者乃三代聖王之遺法非獨李悝耿壽昌能爲之也穀賤不傷農谷貴不傷民民賴其食而官收其利法之善者無過於此比來所以隳廢者繇官吏不得人非法之失也今聞條例司盡以常平倉錢爲靑苖錢又以其谷換轉運司錢是欲盡壞常平專行靑苖也國家每遇凶年供軍倉自不能足用固無羨余以濟饑民所賴者止有常平倉錢谷耳今一旦盡作靑苖錢散之向去若有丰年將以何錢平糴若有凶年將以何谷賙贍乎臣竊聞先帝常出內藏庫錢一百萬緡助天下常平倉作糴本前日天下常平倉錢谷共約一千餘萬貫石今無故盡散之他日若思常平之法復欲收聚何時得及此數乎臣以謂散靑苖錢之害猶小而壞常平倉之害猶大也今陛下令薛向於江淮爲貿易以三百萬緡畀之又散靑苗錢數千萬緡其餘五十萬三十萬者固不足數爾臣言罷制置三司條例司及追還諸路提舉勾當常平廣惠倉使者其官員並送審官院與合入差遣靑苖錢已散者令州縣候丰熟日催收本錢更不取利未散者毋得更散其常平倉錢谷依舊封樁令提點刑獄司管當則太平之業依然復故矣【司馬光乞罷條例司常平使者】

大凡生於天地之間而五材之用爲急五材者金木水火土也水火不資於作爲金木自產於山澤惟土爰播植非力不成衣食之源皆出於此故可以勉人功定賦入者惟布麻繒纊與百谷焉先王懼物之貴賤失平而人之交易難準又立泉貨之法以節輕重之宜斂散弛張必繇於是蓋禦財之大柄爲國之利權守之在官不以任下然則谷帛者人之所爲也錢貨者官之所爲也人之所爲者故租稅取焉官之所爲者故賦斂捨焉此又事理著明者也是以國朝著令稽古作程所取於人不踰其分租出谷庸出絹調雜出繒纊布麻非此族也不在賦法列聖遺典粲然可徵曷常有禁人鑄錢而以錢爲賦者也今之兩稅獨異舊章違任土之通方效算緡之末法不稽事理不揆人功但估資產爲差便以錢谷定稅臨時折徵雜物每歲色目頗殊惟計求得之利宜靡論供辦之難易所徵非所業所業非所徵遂或增價以買其所無減價以賣其所有一增一減耗損以多且百姓所營惟在耕織人力之作爲有限物價之貴賤無恆而乃定稅計錢折錢納物是將有限之產以奉無恆之輸納物賤則供稅之所出漸多多則人力不給納物貴則收稅之所入漸少少則國用不充公私二途常不兼濟以此爲法未之前聞往者初定兩稅之時百姓納絹一疋折錢三千二三百文大率萬錢爲絹三疋價旣稍貴數則不多及乎頒給軍裝計數而不計價此所謂稅入少而國用不充者也近者百姓納絹一疋折錢千五六百文大率萬錢爲絹六疋價旣轉賤數則漸加向之蠶織不殊而所輸尙欲過倍此所謂供稅多而人力不給者也今欲不甚攺法而粗救災害者在乎約循典制而以時變損益之臣謂宜令所司勘會諸州府初納兩稅年絹布定估比類當今時價加賤減貴酌取其中總計合稅之錢折爲布帛之數仍依庸調舊制各隨鄕土所宜某州某年定出稅布若干端某州某年定出稅絹若干疋其有絁綿雜貨亦隨所出定名勿更計錢以爲稅數其計錢爲數者獨月俸資課而已制祿惟不計錢故三代以食人眾寡爲差兩漢以石數多少爲秩蓋以錢者官府之權貨祿者吏屬之常資以常狥權則丰約之度不得恆於家以權爲常則輕重之柄不得專於國故先王制祿以食而平貨以錢然後國有權而家有節矣況今饋餉方廣倉儲未丰盡復古規或慮不足若但據羣官月俸之等隨百役資課之差各依錢數少多折爲布帛定數某官月給俸絹若干疋某役月給資布若干端所給色目精粗有司明立條例便爲恆制更不計錢物甚賤而官之所給不加物甚貴而私之所稟不減官司有準何利如之古之聖人所以取山澤之蘊材作泉布之實貨國專其利而不與人共之者蓋爲此也物賤繇乎錢少少則重重則加鑄而散之使輕物貴繇乎錢多多則輕輕則作法而斂之使重是乃物之貴賤系於錢之多少錢之多少在於官中盈縮官失其守反求於人人不得鑄錢而限令供稅是使貧者破產而假資於富有之室富者蓄貨而竊行於輕重之權下困齊人上虧利柄今之所病諒在於斯誠宜廣卽山殖貨之功峻用銅爲器之禁茍制持得所則錢不乏矣有糶鹽以入其直有榷酒以納其資茍消息合宜則錢可收矣錢可收固可以斂輕爲重錢不乏固可以散重爲輕弛張在官何所不可今旣總收極甚之數定爲兩稅矣所定別獻之類復在數外矣間緣軍用不給已甞加徵矣近屬折納價錢則又多獲矣比於大歷極甚之數殆將再益其倍焉復幸年谷屢丰兵車少息而用常不足其故何哉蓋以事逐情生費從事廣物有劑而用無節夫安得不乏乎茍能黜其情約其用非但可以布帛爲稅𨿽更減其稅亦可也茍務逞其情侈其用非但行今重稅之不足𨿽更加其稅亦不足也【陸贄請不計錢數狀】

臣所謂周制有從官借本賈者亦不以求民之利但令變所貸錢輸國服卽以爲息也此所謂王道也而鄭康成釋云以其於國服事之稅爲息也於國事受園廛之田而貸萬泉者則期出息五百臣謂周禮園廛二十而稅一近郊十一遠郊二十而三甸稍縣都皆無過十二惟漆林之徵二十而五漆林自然所生非人力所作故稅重康成乃約此法謂從官貸錢若受園廛之地貸萬錢者出息五百公彥因而疏解謂近郊十一者萬錢期出息一千遠郊二十而三者萬錢期出息一千五百甸稍縣都之民萬錢期出息二千臣謂如此則𨿽漆林之所取貸萬錢息二千五百也然當時未必如此今放靑苗錢凡春貸十千半年之內便令納利二千秋再放十千至歲終又令納利二千則是貸萬錢者不問遠近之地歲令出息四千也周禮至遠之地出息二千今靑苖取息尙過周禮一倍則制置司言比周禮取息立定分數已不爲多亦是欺罔聖慈且謂天下之人皆不能辧也且古今異制貴於便時周禮所載有不可施於今者其事非一若謂泉府一職今可施行則上所言以官錢買在市不售及民間積滯之貨俟民急求則依元買價與之民有祭祀喪紀就官中借物限旬日三月還官而不取其利制置司何不將此周公太平已試之法盡申明而行之豈可獨舉注疏貸錢取息之一事以詆天下之公言哉【韓琦論市易】

天下以錢爲患二十年矣百物皆所以爲貨而錢並輕其權錢有輕重大小又自以相制而資其所不及至三錢並行則相制之術盡矣而猶不足至於造楮以權之凡今之所謂錢者反聽命於楮楮行而錢益少此今之同患而不能救者也夫率意而戲造猥以補一時之闕而遂貽後日之憂大都市肆四方所集不復有金錢之用盡以楮相貿易擔囊而趨勝一夫之力輙爲錢數百萬行旅之至於都者皆輕出他貨以售楮天下陰相折閱不可勝計故凡今之獘豈惟使錢益少而他貨亦並之矣設法以消天下之利孰甚於此興利之臣茍欲必行知模刻之易而不知其爲盡錢之難十年之後四方之錢亦藏而不用矣將交執空劵皇皇焉而無從得此豈非天下之大憂乎夫見其有而因謂之有見其無而因謂之無者此常人不識爾所貴於智者推其有無之所自來不反手而可以除其患且今之所謂錢乏者豈誠乏耶上無以爲用耶下無以爲市耶是不然也天下之所以竭誠而獻者有二議有防錢之禁有羨錢之術夫南出於楚北出於燕中又自毀於器用盜鑄者𨿽殽雜而能增之爲器者日損之而莫知也此其禁患於不宻也是誠可宻也若夫羨錢之術則鼓鑄而已矣𨿽然盡鼓鑄所得何足以羨天下之錢且天地之產東南之銅或暫息而未復𨿽有咸陽孔僅之巧何以致之噫不知夫造楮之獘驅天下之錢內積於府庫外藏於富室而欲以禁錢鼓鑄益之耶且錢之所以上下尊之其權盡重於百物者爲其能通百物之用也積而不發則無異於一物銅性融液月鑠歲化此其朘天下之寶亦已多矣夫徒知錢之不可以不積而不知其障固而不流徒知積之不可以不多而不知其已聚者之不散役楮於外以代其勞而天下有坐鎭莫移之錢此豈智者之所爲哉豈其思慮之有未及哉故臣以謂推其有無之所自來不反手而可以除其患者也𨿽然壅天下之錢非上下之所欲也用楮之勢至於此也賫行者有千倍之輕兌鬻者有什一之獲則楮在而錢亡楮尊而錢賤者固其勢也貴莫如珠金賤莫如泥沙至錢而平矣先王之用幣也錢居其一而後世之用錢也他幣至於皆廢誠以爲輕重之適也故夫天下之貨未有可輕於錢者也一朝而輕千倍曾不爲後日之計者何也此臣之所謂獘極而當反者也天下之事本無奇畫爲奇畫者小人之自便以干其君者也不可聽也𨿽然臣又有疑焉計今日之錢自上而下者有兵之料有吏之俸自下而上者州縣倚鹽酒雜貨之入而民之賣易以輸送者大抵皆金錢也故𨿽設虛劵以陰納天下之錢而猶未至於盡藏而不用方今之事比於前世則錢旣已多矣而猶患其少者何也古之盛世錢未嘗不貴物未嘗不賤漢宣帝時谷至石五錢所以立常平之法唐太宗新去隋亂而至富彊米斗十錢以上爲率何者治安則物蕃物蕃則民不求而皆足是故錢無所用往者東南爲稻米之區石之中價財三四百耳歲常出以供京師而資其錢今其中米價已倍之矣不幸有水旱不可預計惟極南之交廣與素曠之荊襄米斗乃或止百錢爲率耳然大要天下百物皆貴而錢賤瓜匏果蓏魚鱉牛彘凡山澤之所產無不盡取非其有不足也而何以至此且以漢唐之賦祿較之於吾宋其用錢之增爲若干以承平之賦祿較之於今日其用錢之增又若干東南之賦貢較承平之所入者其錢之增又若干昔何爲而有餘今何爲而不足然則今日之患錢多而物少錢賤而物貴也明矣天下惟中民之家衣食或不待錢而粗具何者其農力之所得者足以取也而天下之不爲中民者十六是故常割中民以奉之故錢貨紛紛於市而物不能多出於地夫持空錢以制物猶不可而況於持空劵以制錢乎然則天子與大臣當憂其本而已矣【葉適理財中論錢幣】

淸河客李蕚年二十爲郡人乞師於顏眞卿曰公首唱大義河北諸郡恃公以爲長城今淸河公之西鄰國家平日聚江淮河內錢帛於彼以贍北軍今有布三百餘萬匹帛八十餘萬匹錢三十餘萬緡糧三十餘萬斛昔討黙啜甲兵皆追於庫今有五十餘萬事戶七萬口十餘萬竊計財足以三平原之富兵足以倍平原之彊公誠資以士卒撫而有之以二郡爲腹心則餘如四肢無不隨所使矣【經濟】

李徳裕劾奏智興爲壇泗州募願度者人輸錢三千則不復勘詰普加髠落自淮而右戶三丁男必一丁剔髠規影徭賦所度無算臣閱度江者日數百蘇常齊民十固八九若不加禁遏則前至誕月江淮失丁男六十萬不爲細變【左編】

司空馬說趙王曰文信侯相秦臣事之爲尙書習秦事今大王使守小官習趙事請爲大王設秦趙之戰而親觀其孰勝趙孰與秦大曰不如民孰與之眾曰不如金錢粟孰與之富曰弗如國孰與之治曰不如相孰與之賢曰不如將孰與之武曰不如律令孰與之明曰不如【經濟】

貢禹上書曰臣爲諫大夫俸銀月九千二百廩食太官及爲光祿大夫俸錢月萬二千祿賜愈多家日以富蓋寛饒爲司隸俸錢月數千半以給吏民爲耳目言事者或者往往疑以謂俸入不及今之簿尉而能儉以足用如此僕謂漢之士風固𨿽近古漢之錢物固𨿽艱得不應僅得數千或謂家以日富蓋俸錢之外又有祿米及其它頒賚之屬據史漢百官臘及春有賜漢之諫大夫秩比八百石月得八九十斛光祿大夫秩比二千石月得百斛司隸二千石月得百二十斛二公俸錢之外每月所得祿米如是又能儉以用度所以爲有餘也漢人誠實可喜如此非如後人以有爲無以多爲寡務以欺人因而考之漢制三公號爲萬石謂一歲共食萬斛然考漢制三公俸月三百五十斛以歲計之四千餘斛耳成帝時益大司馬大司空俸注丞相大司馬俸錢月六萬禦史大夫俸錢月四萬延平間定制中二千石月俸錢九千米七十斛眞二千石錢六千五百米六十五斛比二千石錢五千米三十四斛其視前漢米減三之二錢減大半當時士夫亦罕以俸薄爲言者唐初祿制正一品米七百石錢九千八百正二品米五百石錢八千正三品米四百石錢七千大率如此自艱難以來增置使額大歷中權臣月俸有至九千貫刺史無大小皆千貫其視兩漢不啻數倍而兩漢職田無聞唐一品十二頃二品十頃以下皆有差唐之俸祿多於兩漢如此當時詞人見於歌詩如元微之在政府與妻詩曰今日俸錢過十萬與君朝暮復營齋通政司馬詩曰月儲三萬養教閒白樂天詩曰典較在祕書一馬兩僕夫俸錢萬六千月給亦有餘孟郊詩曰贑人年六十每月請三千見於詩者往往如此僕謂唐人俸祿守佐以上有不待言簿尉下僚未免爲薄觀孟郊所謂每月請三千之說可以類推矣然考唐九品月得五十七石使果得此亦足用度而郊以吟詩廢務上官差官以攝其職分其半祿酸寒之狀可想而知觀此語亦可以發一笑也而下僚俸祿所得𨿽不等要無鮮薄之嘆夫國家設祿本以養亷而所得不足以育妻孥且動遲數年之次責其亷隅得乎故漢人增俸多增於下寮如宣帝益吏俸百石以下俸十五光武增百官俸其千石以上減於西京舊制矣百石以下加於舊秩蓋知此也【野客叢書】

錢通卷二十七

●欽定四庫全書

錢通卷二十八

﹝明﹞胡我琨撰

詞話

王符潛夫論曰富貴皆背親捐舊喪其本心朽貫千萬而不忍賜人一錢積粟腐倉不忍貸人一升

陸扆撰光院例榜於院臺云費調金鼎能視艸之煩勞擁出碧幢釋援毫之覊束固人臣之極摯亦翰院之榮華至於察風俗於一方賞貨泉於三使其爲盛也抑又次焉各請出錢用光玉署

今之士大夫又有專務科罰者公吏有過則令罰直若干人戶論訴理曲合與斷罪乃以修造爲名各罰錢入官若干不知此錢果歸何地耶【晝簾緒論】

史宏肇遣先鋒將馬誨擊契丹斬首千餘級崇美等不敢進引而南宏肇遣誨追擊破之崇美等退保懷州劉智遠以行徳爲河陽節度使契丹主聞之嘆曰我有三失宜天下之叛我也諸道括錢一失也令上國人打艸穀二失也不蚤遣諸節度使還鎭三失也【五代史】

或謂天下何時太平嶽飛曰文臣不愛錢武臣不惜死天下太平矣【宋史】

李紓侍郎好諧戲又服用華鮮嘗朝回以同列入坊門有負販者呵不避李罵曰頭錢價奴兵輙衝官長負者顧而言曰八錢價措大漫作威風紓樂采異語使僕者誘之至家爲設酒饌徐問八錢之義負者答曰只是衣短七耳同列以爲破的紓甚慚下人呼舉不正故云短也【因話錄】

漢法官至二千石月得米一百二十斛俸錢萬二千古之升斗小今之升斗大量酒之升斗小量谷之升斗大昔人飲酒有數石不亂者班固論一夫百畆所收之粟人食月一石五斗古之人亦今之人也豈有一人能飲數石而食五升米乎無是理也前史稱漢文帝節儉身衣弋綈集上書囊爲殿帷所幸愼夫人衣不曵地此三事以人主行之可謂陋矣然賜鄧通以十數巨萬又以銅山與之此又何也【泊宅編】

古今之語大都相同但其字各別耳古所謂阿堵者乃今所謂兀底也王衍口不言錢家人欲試之以錢遶牀不能行因曰去阿堵物謂口不言去卻錢但云去卻兀底爾如傳神寫照正在阿堵中蓋當時以手指眼謂在兀底中爾後人遂以錢爲阿堵物眼爲阿堵中皆非是蓋此兩堵同一意也然去有兩音一邱據反乃去來之去世常從此音非也當作口舉反韻略云撒也然此義亦非也蘇武掘鼠所去艸實而食之乃鼠所藏者也蓋衍之意以爲此錢不當置於此當屏藏之於他處也【懶眞子】

輝家舊藏歷代錢譜十卷乃紹聖間李孝美所著蓋唐人顧烜張臺先有篹說孝美重修也周秦後錢之品樣具著於帙是特見於形似爾親黨洪子予收古錢幣數十百種自虞夏以降一無遺者每出示坐客道所以然皆有依據大抵古錢輪郭皆重厚叩之有聲𨿽王莽小錢名徑六分重一銖然亦不致輕薄豈上古鼓鑄但求精致初不計銅工耶洪死常叩其子云悉舉入棺矣或言其家慮爲勢力者攘取故爲之辭【淸波雜誌】

元丰間龎懋賢元英爲主家郎嘗著文昌雜錄內一條以不知得一順天錢鑄於何代爲言書成後又言近得今朝士王儀家有錢氏錢譜乃史思明所鑄初以得一非長祚之兆乃攺順天又於洪氏見二錢文皆漢隸徑寸四分以一當開元通寶之百而李譜復云思明銷洛佛銅所鑄賊平無所用復以鑄佛今所餘伊洛間甚多視錢之譜爲詳以是知誠有益於未聞好事者儻裒諸家所譜更考近世圜法沿革萃爲一帙板行於世不亦善乎【淸波雜錄】

齊景公有馬千駟死之日民無得而稱焉伯夷叔齊餓死於首陽之下民到於今稱之楊子云作法言蜀之富人載錢五十萬求書名其間子云不可李仲元鄭子眞不持錢子云書之至今與日月爭光余觀韓退之送窮文歷述窮鬼之害至末乃云吾立子名百世不磨是到底卻得窮鬼力夷齊李鄭亦所謂得窮鬼力者也【鶴林玉露】

士大夫若愛一文不直一文陳簡齋詩雲從來有名士不用無名錢楊伯子嘗爲予言士大夫淸亷便是七分人了蓋公忠仁明皆自此生伯子誠齋冡嗣號東山先生淸節髙文趾美克肖其帥畨禺將受代有俸錢七千緡盡以代下戶輸租有詩云兩年枉了鬢霜華照管南人沒一些七百萬緡都不要脂膏畱放小民家又別石門詩云石門得得泊歸舟江水依依別故侯擬把片香投贈汝這回欲帶忘來休蓋昔吳隱之守五羊不市南物歸舟有香一片舉而投諸石門江中用此事也其帥三山不請供給錢以忤豪貴劾去作詩貽先君曰與世長多忤持身轉覺孤夤緣新齒舌收拾老頭顱我已訶瀧吏君誰誦子虛同歸燈火讀家裏石渠書時先君與之同入閩故也陳膚仲作玉壺冰朱絲弦二詩送之【淸波雜錄】

黃魯直戲作貴耳賤目謎云驢耳對軒軒爭酬價十千眈眈兩虎視不值一文錢【侯鯖錄】

筮易以蓍古法也近世以錢擲爻欲其簡便要不能盡卜筮之道自昔以錢之有字者爲陰無字者爲陽故兩背爲折二畫也兩字爲單一畫也朱文公以錢之有字者爲面無字者爲背凡物面屬陽背皆屬陰反舊法而用之故建安諸學者悉主其說或謂古者鑄金爲貝曰刀曰泉其陰或紀國號如鏡陰之有欵識也一以爲陰一以爲陽未知孰是【儲華谷祛疑說篹】

男兒重義气何用錢刀爲又男兒欲相知何用錢刀爲【卓文君白頭吟】

思陵神輿就祖道祭陳設窮極工巧百官奠哭紙錢差小官家不喜諫官以爲俗用紙錢乃釋氏使人以超度其親者恐非聖主所宜以奉賓天也今上抵於地曰邵堯夫何如人而祭先亦用紙錢豈生人處世如汝能日不用一錢否乎【楓窓小牘】

銅爲錢則人愛爲印則人畏爲足鑪潄盆則翁媼皆役之非性有美惡置之者何如耳於我何加損焉【西堂日記】

嗚呼士知修內不欺諸已外不欺諸人可謂修已矣嗚呼士誠有立耶上不怨於天下不怍於地中不負於神可謂士君子矣凡惟知修至於可立而不欺不愧者其僃如此𨿽天地神明我斯天地神明已豈又卹卹於諸餘哉世衰道隱士心險惑稔匿自危則區區於禍福以壯其毒聞古之用幣以禮神祇後之罪士爲多則假之以請禱禳祈假之不已則翻楮代焉而弗支是故罪者滿世而莫救其非肅肅鄧州惟道之繇識獨超於眾謬行不狥於時流孰巫祝之足因而禧祥之茍求蓋淸修之不媿則萬福之來酬是何楮錢之不然而名位之優優嗚呼豈弟君子求福不回誰其嗣之宋有人猗【不燒楮鏹頌】

靑錢文之美者比靑銅錢唐張鷟文詞猶靑錢萬選萬中【珠璣藪】

泉志聞有泉文近於道者可以廣見又有妄作三皇幣及禹時幣不可爲信卍此字人謂萬字乃出古錢不見此書終不知也故引入以待好事者【學古編】

漢日五銖建姬年九府流天龍帶泉寶地馬列金溝趙壹囊初定何曾箸欲收金門應入論玉井冀來求【李嶠】

往日用錢捉私鑄今許鈆錫和靑銅刻泥爲之最易得好惡不合長相蒙【杜詩】

半輪殘月掩塵埃依稀猶有開元字想得靑光未破時買盡人間不平事毗陵女子年十六詠破錢【沈存中筆談】

趙壹傳文籍𨿽滿腹不如一囊錢

周徐謙歌不羨一囊錢惟重心襟會

銅錢之气望之如靑雲無

勞磁石之火金貨猥臻非遊玉疊之川銅山可見舒王濟之埓猶覺有餘假劉實之繩穿而不盡榮光獨照自均若木負恩知重竊譬蓬萊【簡文謝賜講解錢啟】

重彼八銖珍斯九法赤仄成采出自水衡之錢紺文委貫忽積銅扇之里長充放生用濟宏識發宏誓願等供無邊怖鴿獲安窮魚永樂【前人謝賜放生錢啟】

問吉已通請期有日賢夫之譽多愧張耳非壻之才偶同王粲曲降隆慈俯垂珍錫禽贄獲舉纁幣有資【劉孝威謝賜婚錢啟】

名稱楡莢非投飲馬之橋價重圜泉寧棄咒雞之野始出王門忽光私室靑鳬委質笑夷甫之不言赤仄垂緡重河間之能數【張正見謝賜錢啟】

貫藏文馬如燒安息之銀帶挿通犀似獵雲南之獸北郭騷之長貧是所甘愜南宮敬之載寶殊非念望花開四照惟見其榮鰲戴三山深知其重【庾信謝犀帶金錢啟】

重非半兩輕異五銖子母相權饑寒頓解細看銅郭徐憶牙籌𨿽云神有魯褒便恐癖如和嶠【李商隱謝聘錢啟】

白馬從軍靑鳬受聘磨文難滅較貫知多陸賈方驗於火花郭況莫矜於金穴【前人】

訪蜀郡之卜人懸之莫竭遇河間之奼女數且難窮未艸檄以愈風不執鞭而獲富【前人】

多若鑿山積如別藏丙科擢第未全染於桂香盛府從知卻自驚於銅臭【前人】

鄭元曰金銅無荒年因物貴大鑄泉以饒民【大學衍義補】

邱浚曰虞夏商之幣金爲三品或黃金或白銀或赤銅或錢或布或刀或龜貝至周圜法金惟用其黃者然猶有刀布之屬秦一天下之幣爲二止用黃金並以赤金爲錢耳其它皆不用【同上】

周匡物字幾本漳州人唐元和十二年及第初周以家貧徒步應舉落魄風塵懷刺不偶路經錢塘江乏僦船之資久不得濟乃於公館題詩云萬里茫茫天塹遙秦皇底事不安橋錢塘江口無錢過又阻西陵兩信潮郡牧出見之乃罪津吏至今天下津渡尙傳此詩諷誦舟子不敢取舉選人錢自此始【閩川名士傳】

李豫亨曰貨殖傳云貪賈三之亷賈五之誠哉是言也昔範文正公有鄰嫗晉謁苦貧甚公問汝何生理嫗對曰鬻糕曰日鬻幾斗曰日二斗所入幾何曰日入錢四十文曰汝今日蒸四斗而止徵二斗之入何如嫗如其言糕肥而價省人不之他所而之嫗不半歲大饒富今之逐什一之利者愼勿規近利哉【代醉錄】

太宗時同年數軰取名似姓者爲句云馬子山騎山子馬【馬給事字子山穆王八駿馬有山子之名】久之人對曰錢衡水盜水衡錢【錢某爲衡水令】人謝之曰正欲作對實非有盜也

吳人自相呼爲呆子每歲除夕穉兒繞街呼叫云賣癡呆千貫賣汝癡萬貫賣汝呆見賣盡多送要賒從我來或曰用兵之法殺人如殺艸使錢如使水余曰軍無賞士不往軍無財士不來使錢如使水可也乃若殺人如殺艸則非至論

王欽若曰陛下聞博乎博者輸錢欲盡所有出之謂之孤注陛下冦凖之孤注也斯亦危矣【綱目】

司馬溫公編通鑑時手槁迹嘗見數幅如人名字各分代類寫書未成或言溫公利餐錢故遲遲耳公聞之遂急結未了故五代多繁冗【說海】

負錢必償冥道也然或爲神而償或更爲人而償甚則爲畜而償何其異與豈負債之人善惡不同抑所以負之故亦異也

蜀人羅衝具車馬衣糧勸嚴君平之任君平曰我有餘君不足柰何以不足奉有餘衝曰吾家萬金子無儋石之儲何謂有餘曰吾嘗宿子家見子晝夜汲汲無有足時我賣卜不下牀而錢數百埃塵厚寸無所用之豈非我有餘乎

陜西曾有議欲罷鑄錢者以謂官中費一貫鑄得一貫爲無利伊川曰此便是公家之利利多費省私鑄者眾費多利薄盜鑄者息權歸公上非利而何【蔡語錄】

左相日興費萬錢飲如長鯨吸百川銜杯樂聖稱避賢【飲中八仙歌】

王審知治城城有錢文惡之命剗去而其文愈明又有謡曰風吹楊葉鼓山下不得錢來兵不罷【靑箱雜記】

劉生魯風投謁所知爲典謁所阻吟曰萬卷書生劉魯風煙波萬里謁文翁無錢乞與韓知客名紙毛生不爲通【摭言】

巢許蔑四海商賈爭一錢【古樂府】

宋饒竦熈寧中舉進士不第以詩投王荊公曰又還垂翅下靑霄歸指臨川去路遙二畝荒田俱賣郤要錢凖備納靑苗【山堂肆考】

宋沈希顏嘉佑間知雩都縣公宇後妖禽夜啼希顏書其本云此處離朝路幾千爲官不取一文錢平生弗養無情鳥遮莫妖禽夜哭天詰旦禽去治縣三年災沴不生百廢具舉【同上】

焦仲卿妻詩賫錢三百萬皆用靑絲穿

魏陳思王聖皇篇主上增顧念皇母懷苦辛何以爲贈賜傾府竭寶珍文錢百億萬采帛若煙雲

到漑爲建安太守任昉寄詩求二叚錦曰鐵錢兩當一百易代名實爲惠當及時無待冷秋日

唐王績詩不應長賣卜須得杖頭錢

南市津頭有船賣無錢卽買系籬傍【杜子美】

誰料平生臂鷹手挑燈自送佛前錢【司空圖】

江總新入姬人應令曰數錢拾翠爭佳麗拂紅點黛何相似

蕭子範代美人篇朝酤成都酒暮數河間錢

庾信和張侍中述懷漢陽錢遂盡長安米空索

蔡澤傳太史公曰韓子稱長袖善舞多錢善賈韓非子也

瓦瓏贊瓦瓏礦殻建瓴狀如渾沌錢文外眉而內渠眉爲髙爲眉渠爲疏爲渠此魁六海鈴也【海物異名記】

張平子四愁詩美人贈我金錯刀何以報之英瓊瑤

範鎭送羅勝卿同年提舉玉局觀詩疋馬西歸去知君得意偏人情重鄕裏官職更神仙曉後無衙喏旬頭有俸錢何須駕白鶴辛苦上靑天【四川名勝志】

爍一鼎之銅以灌一錢之形不能成一鼎明矣今謂大人天神故其迹巨巨迹之人一鼎之爍銅也姜原之身一錢之形也【王充論衡】

五百靑蚨兩家缺赤洪厓打白洪厓【丁渭詩】

錢之名號若形若文字若隱語若象物若攺年蓋自葛天軒轅【非有熊氏也】尊盧氏曰幣始以至於今所呼曰板兒棍兒而猶未知所終也殆百紙不可了猶瑣者漢武新莽隋唐間志也諺云財壓當行勢壓奴僮語若墮駔儈然與貨殖篇什則下之百則役之及子輿氏所稱小役大弱役彊皆天也旨何殊哉終身爲魚而求避濕無之也【徐渭】

顏公二十萬盡付酒家錢興發每取之聊向酒中仙淸風明月不用一錢買【李白】

賣油翁弄巧取錢置胡盧乃反臂於肩上取油注錢口如綫注畢而錢四邊不濕

愚今考經國之制爲居家之法隨資產之多寡制用度之丰儉合用萬錢者用萬錢不謂之侈合用百錢者用百錢不謂之吝是取中可久之制也【梭山家制】

宋廣平之抑郝靈荃賞非售功之道也張益州之斬一錢吏非刑罪之道也世方以爲美談矣【筆麈】

嗇夫私賦民錢市衣進父而吳佑原之人有盜鄰麥進母而孔融賞之奴竊食祭先而韓卓免之庾人盜秔米食母而特爾格貸之觀過知仁也𨿽然賞則過矣【偶記】

錢通卷二十八

●欽定四庫全書

錢通卷二十九

﹝明﹞胡我琨撰

詞話二

明帝東巡泰山到滎陽有烏飛鳴乘輿上虎賁郎王吉射中之作祝辭曰烏烏啞啞引弓射洞左腋陛下壽萬年臣爲二千石帝大悅賜錢百萬令亭壁悉畫烏【以下俱堯山堂外紀】

建武中樊曄爲天水太守政嚴猛好申韓法善惡立斷人有犯其禁者率不生出獄吏人及羗胡畏之道不拾遺商旅委錢物於道旁曰以付樊父後還其物如故涼州爲之語曰遊子常苦貧力子天所富寧見乳虎穴不入冀府寺大笑期必死忿怒或見置嗟我樊府君安可再遭值

漢桓帝時有馬子侯者爲人頗癡自謂曉音律黃門樂人更相嗤誚子侯不知名陌上桑反言鳳將雛輙搖頭欣喜多賜左右錢帛無復慚色應璩新詩曰漢末桓帝時郎有馬子侯自謂識音律請客鳴笙竽爲作陌上桑反言鳳將雛左右僞稱善亦復自搖頭

顏延之爲劉抑後軍功曹在潯陽與潛情欵後爲始安郡經過潯陽日造潛飲臨去畱錢二萬潛悉令送至酒家稍就取酒貴賤造之者有酒輙設潛若先醉便語客曰我醉欲眠卿且去

沈烱字初明約之後仕梁爲吳令宋子仙據吳興逼掌書記王僧辧購得之酬所獲者鐵錢十萬後歸陳武帝以爲禦史中丞

代宗以庻務畢委宰相元載專政益亂國典非良金重寶趦趄左道不得出入於朝廷及常衮爲相𨿽賄賂不行而介僻自專失於分別是時京師語曰常無分別元好錢賢者愚愚者賢

李端與韓翃錢起盧綸等文詠唱和馳名都下號大歷十才子郭尙父少子曖尙代宗升平公主賢明有才思尢喜詩人而端等十人多在曖門下每宴集賦詩公主幃而觀之端中宴詩成曰靑春都尉最風流二十功成便拜侯金距闘雞過上苑玉鞭騎馬出長秋燻香荀令偏憐少傅粉何郎不解愁日暮吹簫楊柳陌路人遙指鳳凰樓主大喜命以百縑賞之錢起曰李較書誠有才此篇乃其宿構願賦一韻正之請以起姓爲韻端卽裂箋而獻曰方塘似鏡艸芊芊初月如鉤未上弦新開金埒教調馬舊錫銅山許鑄錢楊柳入樓吹玉笛芙蓉出水妬花鈿今朝都尉如相許願脫長裾學少年端翃等咸稱其妙絕曖出金馬名帛爲贈

韓晉公斷法師云晏等五人聚集賭錢因有喧諍云正法何曾執貝空門不積餘財白日旣能賭博通宵必醉罇罍彊說天堂難到又言地獄長開並付江神收管波中便是象臺

元微之先娶韋氏字蕙藂官未達而苦貧繼室河東裴氏字柔之二夫人俱有才思時彥以爲嘉偶初韋蕙藂逝不勝其悲爲詩悼之曰謝家最小偏憐女嫁與黔婁百事乖顧我無衣搜畫篋凂他沽酒拔金釵野蔬充膳甘長藿落葉添薪仰古槐今日俸錢過百萬爲君營奠復營齋

皮日休詠螃蠏呈淛西從事云未遊滄海早知名有骨還從肉上生莫道無心畏雷電海龍王處也橫行又題金錢花云陰陽爲火地爲鑪鑄得金錢不用模謾向人前逞顏色不知還解濟貧無

王元之責商於有詩云謫官無俸突無煙惟擁琴書盡日眠還有一般勝趙壹囊中猶貯禦書錢

黃覺嘗送客都門外會一道士取所攜酒炙呼飲之旣而舉杯摭水寫呂字覺始悟其爲洞賓也與大錢七其次十又小錢三覺七十餘作詩曰牀頭歷日無多子屈指明年七十三至是歲果卒

範希文鎭越有戶曹孫居中卒其子幼而家甚貧公助以俸錢百緡治巨舟差老衙較送歸作詩一絕戒其吏曰過闗津但以吾詩示之詩云十口相攜泛巨川來時暖熱去淒然闗津若要知名姓便是孤兒寡婦船

範希文鎭鄱陽日有書生獻詩甚工希文頗優禮之書生自言天下至寒餓者無在某右時盛重歐陽薦福寺碑墨本直千錢希文欲爲打千本使售於京師紙墨已具一夕雷擊碎其碑時人爲之語曰有客打碑來薦福無人騎鶴上揚州

盧秉嘗爲江南郡掾於傳舎中題詩云靑衫白髮病參軍旋糶黃粱置酒罇但得有錢畱客醉也勝騎馬傍人門王荊公見而稱之力薦於朝不數年登貳卿

王禹玉丞相旣亡有無名子作詩嘲之云太師因被子孫煎身後無名只有錢喏喏佞翻王介甫奇奇歆殺宋昭宣

舒信道有詠苔卜算子詞曰池臺小雨幹門巷香輪少誰把靑錢襯落紅滿地無人掃

蘇長公旣補外見事有不便者頗托事以諷禦史舒亶言軾作爲歌詩譏切時事陛下發錢以業貧民則曰杖藜褁飯去匆匆過眼靑錢轉手空嬴得兒童好音語一年彊半在城中陛下興水利則曰吳兒生長狎濤淵冒利忘生不自憐東海若知明主意應教斥鹵變桑田陛下謹鹽禁則曰老翁七十自腰鎌慚愧春山筍蕨甜豈是聞韶解忘味邇來三月食無鹽乃自湖州逮系禦史臺獄詔李定等鞫之王珪復舉軾詠檜詩云根到九泉無曲處世間惟有蟄龍知陛下飛龍禦天而軾欲求之地下之蟄龍非不臣而何坡曰王安石有詩天下蒼生望霖雨不知龍在此中蟠我之謂蟄正此龍耳鞫者笑而語塞蓋安石猶當國也

金人徙欽宗回燕京一日行至平順州止泊驛舎時以七夕官中於驛作酒肆縱人會飲帝於室中窺見一老婦攜數女子皆俊目艶麗或歌或舞或吹笛持酒勸客所得錢物酒食率歸老婦稍不及者婦以杖擊之少頃官遣皂衣吏賫酒飲帝老婦不知爲帝也亦遣一橫笛女子入室中對帝嗚咽吹不成曲帝問女子曰吾與汝爲鄕人汝東京誰氏女女顧老婦稍遠乃曰我百王宮魏王女孫也先嫁欽慈太后侄孫京城旣破北兵驅至此賣與豪門作婢旣又遭主母詬撻轉鬻於此老婦俾在此日夕求酒錢食物若不及卽箠楚隨之言訖問帝曰官人亦是東京人想亦擄來此也帝但泣下遣之去詳詠孝純詞旨其所覩卽帝所遇者也然孝純詞賦之尼雅滿席上則是女初屬尼雅滿審矣

福州一農家子張生幼時父使持錢三千入山市斧柯遇村人有爲逋負所迫欲自經者惻然盡以所賫贈之而親釋其縛因坐石上旁有人不相識問饑渴乎曰然指路隅竹萌令食之堅不可咀徐傾小瓢水於掌以飲之生飲水頓覺精爽非常自此絕粒忽識字能爲詩頗言人未來事後祝髮爲浮屠住一小院有不逞系馬於堂上者輙病心疼或教使謝過病良已因丐師言以自警信筆示之曰眾生騎畜生両个不相爭坐的只管坐行者只管行又觀棊詩曰路從平處險人向靜中忙何大圭在閩與師熟所遇乃鍾離先生也

靖康中陳少陽飲於京師酒樓有倡打坐而歌者陳不之顧乃去倚欄而歌望江南音調淸越陳不覺傾聽其詞曰闌干曲紅揚繡簾旌花懶不禁纖手撚被風吹去意還驚眉黛蹙山靑鏗玉板閒引步虛聲塵世無人知此曲卻騎黃鶴上瑤京露冷月華淸問詞孰爲之曰上淸蔡眞人也言訖得數錢卽下樓去亟使追之已失矣林外詞翰瀟爽談論不覊飲酒無算在上庠暇日獨遊西湖幽寂處坐小旗亭飲焉外丰姿都雅角巾鶴氅飄飄若神仙置虎皮錢篋數枚藏腰間每出其一命酒家傾之視錢計酒直酒且盡復傾一篋迨暮凡飲數斗不醉而篋中之錢若循環無窮肆中人驚異將去索筆題壁間云藥鑪丹竈舊生涯白雲深處是吾家江城戀酒不歸去老卻碧桃無限花明日都下喧傳某肆有神仙至飲云

於國寶詞云一春常費買花錢日日醉湖邊玉驄慣識西湖路驕嘶過沽酒樓前

楊東山帥番禺日長泰黃子信調新會鹽場東山以其老榜心易之嘗捃摭其簿書子信將拂衣去投以詩有云明知著腳當來誤幾欲抽身不自繇安得有錢了官債任無三徑也歸休東山得詩恨知之之晚

姜堯章詩雲南山仙人何所食夜夜山中煮白石世人喚作白石仙一生費齒不費錢仙人食罷腹便便七十二峯生肺肝

徐淵子詩云俸余擬辦買山錢卻買端州古硯磚依舊被渠驅使在買山之事定何年後除直院劉攺之答啟云以載鶴之船載書入覲之淸標如此移買山之錢買硯平生之雅好可知

寶佑間馬裕齋尹臨安不畏貴戚豪彊庭無畱訟幅王府訟民不入賃房錢民云房漏裕齋判云晴則雞卵鴨卵雨則盆滿缽滿福王若要房錢直待光祖任滿

禦史陳伯大奏立士藉似道毅然行之凡應舉及免舉人州縣給歷一道親書年貌世系及所肄業於歷首執以赴舉過省參對筆迹異同以防僞濫時人有詞云士藉令行條件分明逐一排連問子孫何習父兄何業明經詞賦右具如前最是中間娶妻某氏試問於妻何與焉鄕保舉那當著押開口論錢祖宗立法於前又何必更張萬萬千算行闗攺會限田放糴生民凋瘁膏血俱朘只有士心僅存一脈今又艱難最可憐誰作俑陳堅伯大附勢專權

賈似道偶退居湖山有一蜀僧襤褸徘徊其側賈問之曰汝爲何僧對曰某詩僧也賈適見湖中有漁翁遂命賦之僧請韻賈以天字爲韻僧應口對曰籃裏無魚欠酒錢酒家門外系漁船幾回欲脫蓑衣當又恐明朝是雨天賈喜厚贈之

張叔仁詩云打硬修行三十年如今證驗作儒仙人皆屈膝甘爲下公獨髙聲罵向前此去好憑三寸舌再來不值一文錢

趙獻之賀鄭景純啟云丹桂一枝不失舊物靑錢萬選無媿古人

叚子新家甚貧而世間事皆不以掛口有以錢遺之者必盡送酒家名酒曰黃嬌蓋闗中人謂兒女曰阿嬌子新以酒比之故云

正大中董國華以公事至■﹝木巳﹞縣自知死期作書與家人及同官又作詩貽■﹝木巳﹞令佐詩畢擲筆於地以扇障面而逝其詩曰無情眞主沒錢僧送上城南無事人簡盡傳燈無盡錄更無公案這畨新

平州王飛伯郁以布爲囊采當世名卿詩投其中李欽叔題云頴露毛錐秖自賢智如樗腹但求全迂疏差似淵才富羞澀猶無杜老錢

落梅風詞天教富莫太奢無多時好天良夜看錢奴硬將心似鐵空辜負錦堂風月

短歌吹細笛低聲泛古琴錢刀不相及耕種且須深長門一紙賦何處覓黃金【幽居值春】

兄爲俘虜受困辱骨露力疲食不足弟爲官吏馬食粟何惜錢刀來我贖【隔谷歌】

可憐白鼻騧相將入酒家無錢但共飲畫地作交蛇【髙陽樂人歌】

平陵東松栢桐不知何人刼義公刼義公在髙堂下交錢百萬兩走馬兩走馬亦誠難顧見追吏心中惻心中惻血出漉歸告我家賣黃犢【右一曲魏晉樂所奏】

石頭龍尾彎新亭送客渚酤酒不取錢郎能飲幾許【白附鳩】

揚州蒲鍜環百錢兩三叢不能買將還空手攬抱儂【襄陽樂】

當壚擅旨酒一巵堪十千無勞蜀山鑄扶受【一作授】采金錢【梁元帝長歌行】

拾遺記曰郭況者光武皇后弟也累金數億錯拾寶以餙臺榭懸明珠於四垂晝視之如星夜望之如日裏語曰洛陽多錢郭氏室夜日晝星富無匹

洛陽徵五隱東都別二賢雲气浮函谷星光集潁川霸陵采樵路【一作徑】成都賣卜錢【庾信奉和趙王隱士】

遼東烽火照甘泉薊北亭障接燕然水凍菖蒲未生節闗寒楡莢不成錢【北周趙王招從軍行】

京兆謡續漢書曰李燮拜京兆詔發西園錢燮上封事遂止不發吏民愛敬乃爲此謡我府君道教舉恩如春威如虎剛不吐柔不茹愛如母訓如父

華陽國誌曰孝桓帝時河南李盛仲和爲郡守貪財重賦國人刺之曰狗吠何諠諠有吏來在門披衣出門應府記欲得錢語窮及請期吏怒反見尢旋步顧家中家中無可與思往往鄰貸鄰人以言遺錢錢何難得令我獨憔悴【蜀國剌】

元淑勢位卑長卿宦情寡二頃且營田三錢聊飲馬【吳均詠懷】

久歸從事麥非畱故吏錢栁栽今尙在棠陰君詎憐【梁簡文帝罷丹陽郡往與吏民別】

人生苦多歡樂少意气敷腴在盛年且願得志數相就牀頭恆有酤酒錢功名竹帛非我事存亡貴賤付皇天【鮑昭擬行路難】

但願樽中九醞滿莫惜牀頭百个錢直得【一作須】優遊卒一歲何勞辛苦事百年【同上】

錢鏄停置農收積場逆旅整設以通商賈【右冬十月】

貧子語窮兒無錢可把撮耕自不得粟采彼北山葛簞瓢恆自在無用相呵喝【應瑗雜詩】

袁安困積雪邈然不可幹阮公見錢入卽日棄其官【陶淵明詠貧士】

長風隱細艸深堂沒綺錢縈郁無人贈葳蕤徒可憐【沈約詠靑苔】

人生一百年歡笑惟三五何處覓錢刀求爲洛陽賈【庾信對酒歌】

楊子云作法言蜀賈人賫十萬錢願載於書不聽也裴均子以萬緡求韋貫之銘不屑也穆伯長作廟記亳豪士遺五百金求載名不許也南昌富人奉鈔五百求虞伯生銘不從也近世文士賈人進十金卽諛墓矣【偶記】

詩曰劉寵淸名舉世傳至今遺廟在江邊近來仕路多能者也學先生揀大錢【輟耕錄】

尹正義爲澤州都督甚公平後王熊來替曲斷科罪百姓歌曰前得尹佛子後得王癩獺判事驢咬爪喚人牛嚼鐵見錢滿面喜無鏹從頭喝常逢餓夜乂百姓不敢活【朝野僉載】

今元宵節假卽唐人賜酺之遺意也唐制百官於春月旬休選勝以樂自宰相以至員外郎凡十二筵各賜錢五千緡元宗或禦花蕚樓邀其歸騎畱飲盡歡此𨿽非三代之法亦太平之象君臣相悅之風也【筆麈】

自知錄善過門云父母歿致敬祭祀所費百錢爲一善祭祀筵宴例當殺生不殺而市買見物所費百錢爲一善置義塜所費百錢爲一善平治道路險阻泥淖所費百錢爲一善善遣妾婢一人爲十善資發所費百錢爲一善白還人賣出男女不取其贖者原銀百錢爲一善出財贖男女還人者同論賑濟鰥寡孤獨癱瞽窮民百錢爲一善零施積至百錢爲一善米麥布幣之類同上計錢數論周給宗族中人同論周給患難中人同論荒年平價糶米所讓價百錢爲一善饒免債負百錢爲一善利多年久彼人哀求度其難取而饒免者二百錢爲一善告官官不爲理不得已而饒免者非善死不能殮施與棺木所費百錢爲一善刋刻大乘經律論所費百錢爲一善二乘及人天因果所費二百錢爲一善若受賄者非善印施流通者同論建立三寶寺院庵觀及牀坐供器等所費百錢爲一善施地與三寶所值百錢爲一善護持常住不使費壞者同論建立諸天正神聖賢等廟宇所費二百錢爲一善用葷血祭祀者非善施香燭燈油等物供三寶所費百錢爲一善爲君父乃至法界眾生施食一壇所費百錢爲一善登壇施法者一度爲三善若受賄者非善爲世災難作保禳道場所費百錢爲一善若受賄者非善不義之財不取所值百錢爲一善無害於義可取而不取百錢爲三善處極貧地而不取百錢爲三善借人財物如期而還不過時日者爲一善代人完納債負百錢爲一善讓地讓產所值百錢爲一善勸人出財作種種功徳者所出百錢爲一善圖名利而募化者非善義不負財物寄托百錢爲一善如還金幼子之類拾遺還主所值百錢爲一善人授鑪火丹術辭不受者爲三十善人受已成丹銀棄不行使者所值百錢爲三善

借人財物不還百錢爲一過倚勢白占人田地房屋等所值百錢爲十過賤價彊買百錢爲一過廢壞三寶尊像所值百錢爲二過廢壞諸天治世正神者同論毀壞三寶殿堂牀坐諸供器等所值百錢爲一過誘他人使之毀壞者同論見毀壞不諫勸爲五過反助成爲十過諸天正神聖賢等廟宇所值二百錢爲一過葷血淫祠惑世者十過占三寶地所值百錢爲一過占屋宇者同毀壞出世正法經典所值百錢爲二過二乘人夭因果所值百錢爲一過取不義之財所值百錢爲一過處大富地而取者百錢爲二過盜取財物百錢爲一過零盜積至百錢爲一過瞞官偸稅者同論威取詐取百錢爲十過主事受賄而擢人官出人罪百錢爲一過受賄而壞人官入人罪百錢爲十過借人財物不還百錢爲一過負他債願他身死爲十過凡秤等小出大入所值百錢爲一過募緣營修諸福事而盜用所施入已者百錢爲一過寶物十錢爲一過因果差移百錢爲一過負財物寄托者百錢爲一過輕賤五穀天物所值百錢爲一過販賣屠刀魚网等物所賣值百錢爲一過拾遺不還主所值百錢爲一過人授鑪火丹術受之爲三十過行使丹銀所值百錢爲三過

賞錢人所習慣則安之如自然不習慣則不能無怨如河決壞民產民不怨決河以壞氏產則怨矣【稗編】

古者國有詔命皆人主所爲故漢光武時第五倫爲督鑄錢掾見詔書而嘆曰此聖主也一見決矣近古則不然【同上】

郭威初出兵過道家問策道曰君知博乎威少無賴好蒲博以爲道譏之色怫然而怒道曰凡博者錢多則多勝錢少則多敗非其不善博所以敗者勢也今合諸將之兵以攻一城較其多少勝敗可知威意大悟謀以遲久困之【左編】

娑羅語云若想錢而錢來何故不想若愁米而米至人固當愁曉起依舊貧窮夜來徒多煩惱【古今贅言】

世之人設樽爼會集賓客𨿽日費萬錢略不掛意至於同胞兄弟分門析戶視若秦越或因寸土尺地斗粟尺布爭訟不已是誠何心哉【同上】

錢通卷二十九

●欽定四庫全書

錢通卷三十

﹝明﹞胡我琨撰

○十三之閏

錢牘終可無閏也其不終乎不在歸余之算也以璅課扐全筞猶之置其气以逆其朔盈弗益也虛弗損也何也無齵財也命曰錢閏閏者徵積以待通也故閏曰十三

張懷民與張昌言圍棋賭僕書字一紙勝者得此負者出錢五百足作飯會以飯僕社鬼聽之若不賽者俾墜其師無克復國【東坡志林】

隆興間徳壽宮與六宮並於中瓦相對今修內司染坊設著位觀孝宗冬月正月孟享回且就看燈買市簾前堆垜見錢數萬貫宣押市食歌叫直一貫者犒之二貫時尙有京師流寓經紀人如李婆婆魚羹南瓦張家圓子之類【癸卯雜識】

今人造墓必用買地劵以梓木爲之朱書云用錢九萬九千九百九十九文買到某地云云此村並風俗如此殊爲可笑觀元遺山續夷堅志載曲陽燕川靑陽壩有人起墓得鐵劵刻金字云敕葬忠臣王處存賜錢九萬九千九百九十九貫九百九十九文此唐哀宗之時然則此事繇來久矣【雜識】

釋氏智論雲天帝釋以大寶鏡照四大神洲察人善惡正五九月照南贍部洲二六十月則照東三七十一月則照西四八十二月則照北唐太宗崇其教故正五九月禁食葷百官不支羊錢迄今不攺【雲麓漫抄】

八月濃湖軍乏食鄧琬大送資糧畏興世不敢進胡欲復攻淺溪旣而曰吾少習步戰未閒水鬭乃托疾不進遣百舸擊興世興世擊破走之顗怒胡不戰乃遣兵步趣南陵載米三十萬斛錢布數十舫豎榜爲城規欲突過至貴口不敢進興世遣兵擊而虜之進逼胡營胡不能制遂遁去顗亦走【會編】

保甲法行帝聞鄕民憂無錢買弓矢加以傳惑徙之戍邊父子聚泣語王安石曰保甲宜緩而宻安石對曰日力可惜

淮西旣平上浸驕侈判度支皇甫鎛鹽鐵使程異曉其意數進羨余由是有寵又以厚賂結吐突承璀上遂以爲宰相制下朝野駭愕至於市道負販者亦嗤之裴度崔羣極諫其不可上不聽時內出積年繒帛付度支令賣鎛悉以髙價買之以給邊軍其繒帛朽敗隨手破裂邊軍聚而焚之度因奏事言之鎛於上前引其足曰此靴亦內庫所出臣以錢二千買之堅完可久服度言不可信上以爲然【俱同上】

帝有疾詔艸野有能治療者白身除節度使有官及願就文資者並與比附推恩仍賜錢十萬田五百頃卒無應者遂崩【宋史】

正月三日買箕四枚懸堂上四壁令人治生大得治田蠶萬倍錢財自入【博聞餖飣】

八月辰日捨錢一文倍還富貴【同上】

漢永平中會稽鍾離意字子阿爲魯相到官出私錢萬三千文付戶曹孔欣修夫子車身入廟拭幾席劍履男子張伯除堂下艸土中得玉璧七枚伯懷其一以六枚白意意令主簿安置幾前孔子教授堂下牀首有懸甕意召孔欣問此何甕也對曰夫子甕也背有丹書人莫敢發也意曰夫子聖人所以遺甕欲以懸示後賢因發之中得素書文曰後世修吾書董仲舒獲吾車拭吾履發吾笥會稽鍾離意璧有七張伯藏其一意卽召問璧有七何藏其一耶伯叩頭出之【搜神記】

開元錢燒之有水銀可治小兒驚風【博聞餖飣】

以賣馬錢娶婦令多惡病夫妻別離【同上】

漢以來葬者皆有瘞錢後世裏俗稍以紙寓錢爲鬼事【暌車志】

內庭嬪妃每至春時於禁中結伴擲金錢爲戲【開元遺事】

眞宗皇帝嘗曲宴羣臣於太淸樓君臣歡咲無間忽問鄽沽尢佳者何處中貴人以實價對之上遽問近臣曰唐酒價幾何無能對者惟丁晉公奏曰唐酒每斗三百上曰安知丁曰臣嘗讀杜甫詩曰速來相就飲一斗恰有三百靑銅錢是知一斗三百上大喜曰甫詩可爲一時之史【玉壺淸話】

江西鍾氏旣滅子匡範歸武肅獻云鶴通天離水犀帶一云玄宗禦玩遺在西門門客獻鍾鍾常寶之武肅回帶賜錢二萬緡範因登碧波亭命與許彥方擊楫而行水開七尺許至瑞石山岸大爲驚賞【僧贊傳載】

有客相從各言所志或願爲揚州刺史或願多貲財或願騎鶴上升其一人曰腰纒十萬貫騎鶴上揚州欲兼三者【小說】

桓公陰懷犯順追蜀人知星者問以國家運祚修短星人曰太微紫微文昌三宮气候如此決無憂慮五十年不論耳繇是大忤溫旨異日送絹一疋錢五千文與之星人乃馳詣習鑿齒曰家在益州被命遠下今受旨自裁無繇致其骸骨緣君仁厚乞爲標碣習問其故星人曰賜絹一疋令僕自裁錢五千以買棺耳習曰君幾誤死君嘗聞星宿有不覆之義乎此以絹戲君以錢供道中資聽君去耳星人大喜明便詣溫別溫問去意以習鑿齒之言對溫笑曰鑿齒憂君誤死君定是誤活然徒三十年讀書不如一詣習主簿【天中記】

陸扆援學士承旨同平章事故事三署除拜有光署錢以宴舊僚內署卽無斯例扆拜輔相之月送學士光院錢五百貫特舉新例內署榮之【同上】

自大歷以來節度使多出禁軍大將皆以倍稱之息貸錢以賂中尉動踰億萬然後得之未嘗由執政至鎭則重斂以償所負至是裴度韋處厚始奏用瑀中外相賀曰自今債帥鮮矣【會編】

晉王以李存進爲天雄都巡按使有訛言搖眾及彊取人一錢以上者皆梟首於市城中肅然【同上】

秦二十一年鑄金狄十二釋氏之源本霍去病討休屠王獲其祭天金人武帝以爲神列於甘泉宮魏黃初元年徙長安銅狄重不可致或言金狄泣因畱覇城南人有見薊子訓與父老共摩銅狄曰正見鑄此時計爾日已近五百年矣董卓毀其九爲錢符堅毀其二爲錢其一百姓推置陜北河中或云翁仲頭髻常出晉軍至髻不復出【述異記】

秦檜惡趙鼎居越偪已徙知泉州又諷司諫謝祖信等論鼎嘗受張邦昌僞命遂奪節提舉洞霄宮鼎自泉還復上書言時政檜忌其復用又諷中丞王次翁論其幹沒都督府錢十七萬緡詔降官爲祕書少監【宋史】

契丹主遣使如北漢告以周使田敏來約歲輸錢十萬緡北漢主使鄭珙以厚賂謝契丹致書稱侄請行冊禮【會編】

時夏竦判永興軍陳執中知永興軍事議多異同故分命竦屯鄜州執中屯涇州竦雅意在朝廷及任以西事頗依違顧避又數請解兵柄不見從及出巡邊嘗置侍婢中軍帳下幾至兵變元昊命募得竦首者與錢三千其見輕侮如此【同上】

貞元初邢君牙爲隴右臨洮節度使進士劉師老許堯佐往謁焉二客方坐一人儀形甚異頭大足短衣麻衣而入都不待賓司引報直入見君牙拱手於額曰進士張汾不敢拜君牙從戎多年殊不爲怪乃揖汾坐俄而有吏過按宴設司失錢物君牙閱歷簿書有五十餘千散落爲所繇隱漏君牙大怒方令分折去處汾乃拂衣而起曰且奉辭牙謝曰某適有公事略須次遣來有所失於君子不知遽告辭何也汾對曰汾在京之日每聞京西有邢君上柱天下柱地今日於汾與吏論三五十千錢此漢爭中君牙甚怪便放吏與汾相貎【狂奴傳】

楊可告緡徧天下【告民匿緡錢不算者】乃分遣禦史廷尉正監分曹郎國緡錢得民財物以億計奴婢以千萬數其沒入奴婢分諸苑養狗馬禽獸及與諸官官益雜置多徙奴婢眾而下河漕度四百萬石及官自糴乃足

王建次子元膺能射錢中孔嘗自抱畵球擲馬上馳而射之無不中

莾爲大司馬時欲令名譽過前人遂克已不倦聘諸賢良以爲掾吏賞賜邑錢悉以享士愈爲儉約

田緒承嗣之子也凶險多過失悅令拘之悅以歸國撤警備緒遂與左右殺悅及其將佐扈■﹝山上咢下﹞許士則蔡濟等登城大呼謂眾曰緒先相公之子諸君受先相公恩若能立緒兵馬使賞緡錢二千大將半之士卒百緡竭公私之貨五日取辦於是將士皆歸緒軍府乃定【會編】

宼彥卿入朝有民不避道投諸欄外而死彥卿自首梁主以彥卿有功命以私財過死者家以贖罪禦史司憲崔沂劾奏請論如法彥卿揚言有得崔沂首者賞萬緡梁主使人謂彥卿曰崔沂有毫髮傷我當罪汝時功臣驕橫繇是稍肅【同上】

先是吳有丁口錢又計畆輸錢錢重物輕民甚苦之齊丘以爲錢非耕桑所得今使民輸錢是教民棄本逐末也請蠲丁口錢余稅悉輸榖帛紬絹匹直千錢者當稅三千或曰如此縣官歲失錢億萬計齊丘曰安有民富而國家貧者耶知誥從之繇是江淮間曠土益辟桑柘滿野國以富彊【通鑑】

吳越王鏐遣錢傅瓘將兵三萬攻吳常州徐溫帥諸將拒之戰於無錫會溫病熱不能治軍吳越攻中軍陳彥謙遷中軍旗鼓於左取貎類溫日擐甲冑號令軍士吳越兵敗殺其將何逢斬首萬級傅瓘遁去溫募生獲叛將陳紹者賞錢百萬獲之紹勇而多謀溫復使之典兵初吳時賈筠亦奔吳越溫厚遇其妻子遣門使告之曰使汝不得志而去吾之過也【會編】

唐罷告身綾軸錢舊制吏部給告身先責其人輸朱膠綾軸錢喪亂以來貧者但受敕牒多不取告身侍郎劉嶽言告身有褒貶訓戒之辭豈可使其人初不之覩後執政議以爲朱膠綾軸錢厥費無多乃奏罷之是後試禦帖號所除浸多乃至卒伍胥使皆得銀靑階及憲官歲賜告身以萬數【通鑑】

太常少卿徐僑嘗侍講開陳友愛大義帝悟乃命復王竑官爵有司簡視墓域以時致祭時竑妻吳氏自請爲尼特賜號慧淨法空大師紹興府月給衣資緡錢

錢思公生長富貴而性儉約閨門用度爲法甚謹子弟輩非時不敢輙取一錢公有一珊瑚筆格平生尢所珍惜嘗置之几案子弟有欲錢者輙竊而藏之公卽悵然自失乃榜於家庭以錢十千贖之居一二日子弟佯爲求得以獻公欣然以十千賜之他日有欲錢者又竊去一歲中率五七如此公終不悟也【歸田錄】

單父人呂公善沛令避讎從之沛中豪傑吏皆往賀蕭何爲主進令諸大夫曰不滿千錢坐堂下注進與贐同【彚苑詳注】

張文定公齊賢爲江西轉運使一日家宴一奴竊銀器數事於懷公在簾下熟視不問後爲宰相門下廝役皆得班行此奴竟不沾祿奴乘間請曰相公獨遺某何也公憫然語曰爾憶江西盜銀器數事乎我懷之三十年不以告人今備位宰相安敢以盜賊薦耶與爾錢三百千可自擇所安旣已發汝平昔當有愧於吾不足復畱也奴震駭泣拜而去【賢奕編】

昔波斯人來閩相古墓有寶气乃謁墓鄰以錢數萬市之墓鄰不肯波斯曰汝無庸爾也此墓已無主五百年矣墓鄰始受錢波斯發之見棺衾肌肉潰盡惟心堅如石鋸開觀之有佳山水靑碧如畵傍有一女靚籹憑欄疑睇蓋此女有愛山水癖朝夕玩望吐吞淸气故能融結如此【潛溪文集】

李玨年十五隨父販糴父年老玨繼其業人與之糴玨但授之升斗使其自量每升只取兩文利息以養父母不論時貴時賤皆然歲月旣久衣物甚丰父怪而問之玨以實對父嘆曰吾之所業同流者眾無不各用出入升斗以恣多取𨿽官司春秋較榷不能禁也吾早悟之只一升斗自謂不偏矣汝今聽其自量吾不及也衣食丰給非神明之相耶【因果錄】

紹興間淮陰有小民喪女經寒食恨無以爲薦其母截髮賣錢六百文欲請僧作佛事忽有五僧過門迎僧以入五僧互相推托良久獨一僧入因訪諸鄰得金光明經一部諷誦竟回向就齋而去向四僧見而邀之到一酒家未及座聞窻外有聲呼之曰轉經僧莫喫酒僧問何人泣對曰我看經家亡女也淪滯冥途日久今蒙師課經功徳方得脫罪超生師若飲酒破齋令我依前沈墜言已不見僧慚而罷其後五僧謹持齋戒念佛看經皆證極樂所謂一鬼度五僧此之謂也【同上】

後蜀李特爲玄休巴西宕渠人其先廩君之苖裔也昔武落鍾離山崩有石穴二所其一赤如丹一黒如漆有人出於赤穴者名曰務相姓巴氏有出於黑穴者凡四姓曰■﹝譯﹐目代言﹞氏樊氏栢氏鄭氏五姓俱出皆爭爲神於是相與以劍刺穴屋能著者以爲廩君四姓莫著而務相之劍懸焉又以土爲船雕畵之而浮水中曰若其船浮存者以爲廩君務相船又獨浮於是遂稱廩君乘其土船將其徒卒當夷水而下至於鹽陽鹽陽水神女子止廩君曰此魚鹽所有地又廣大與君俱生可止無行廩君曰我當爲君求廩地不能止也鹽神夜從廩君宿旦輙去爲飛虫諸神皆從其飛蔽日晝昏廩君欲殺之不可別又不知天地東西如此者十日廩君乃以靑縷遺鹽神曰嬰此卽宜之與汝俱生弗宜將去汝鹽神受而嬰之廩君立碭石之上望膺有靑縷者跪而射之中鹽神鹽神死羣神與俱飛者皆去天乃開朗廩君復乘土船下及夷城夷城石岸曲泉小亦曲廩君望如穴狀嘆曰我新從穴中出今又如此柰何岸卽爲崩廣三丈餘而階階相乘廩君登之岸上有平石方一丈長五尺廩君休其上投策計算皆著石焉因立城其旁而居之其後種類遂繁秦並天下以爲黔中郡簿賦斂之口歲出錢四十巴人呼錢爲賨因謂之賨人焉數傳至特歷勢凡六世僣僞位而滅【史異編】

淳熈七年十二月二十八日南內遣禦藥幷後苑官管押進奉兩宮守歲合食則醵金銀錢消夜歲軸果兒錦歷鐘馗爆伏羔兒法酒春牛花朶等正月初二日早進膳訖遣太子到宮恭迎兩殿幷只用轎兒禁衛簇擁入內官家親王殿門恭迎親扶太上降輦至損齋進茶訖至淸燕殿看書畵翫器約午初刻後苑供進酥酒十色熬煮午正三刻就淩虛閣排當三盞後至蕚緑華堂看梅上進銀三萬兩會子十萬貫太上雲宮中無用錢處不須得再三奏請止受三分之一【辟寒錄】

黃巖戚存心者貧而有膽豪士也有富人子戲之曰厲壇第七格中有錢三百君夜取之乎曰可其地僻寂攢棺甚眾常白晝魘人富人子因令人置錢第七棺仍令潛聽之頃之羣鬼曰戚侍郎來盍避之戚來取錢去明日富人子賀曰君是貴人也言其故而厚贈之後登進士累官工部侍郎【粹語】

婦顧氏騎聶二驢適市二隨之行兩相語婦因知二無室僅有一母曰妾無夫家在通州亦僅一母倘得爲君婦合力以養二慈糟糠固其分也二大喜卽與偕歸見母爲婦矣明日婦爲書顧驢屬姑往迎其母而解錢五百餘屬二往何關門家買靑布一端爲二作長衣旣得矣婦故陰截其一叚令二往更長者何以布名家稱關門者言閉戶而人求之也奚有以殘布給人之理因擊二頰數下二歸言狀婦卽酖二死而騎驢往詰於何何大懼出七十金求釋已婦持金騎驢去不知所往適通州姑歸言何常有母惟榻有死子並驢失焉【同上】

今人意錢賭博皆以四數之謂之攤案廣韻攤之下云攤蒲四數也【瑯琊代醉編】

余幼時嘗見胡石塘先生玄寶傳今不能記其全篇有人出永嘉髙則誠明烏寶傳相示𨿽曰以文爲戲要以有關於世教傳曰烏寶者其先出於會稽褚氏世尙儒務詞藻然皆不甚顯至寶厭祖父業變姓名從墨氏遊盡得其通神之術繇是知名初寶之先有錢氏者亦以通神之術顯迨寶出而錢氏遂廢然其術亦頗相類故不知者猶以爲錢云寶輕薄柔黙外若方正內實垢污善隨時舒捲常自得聖人一貫之道故無入而不自得流俗多惑之凡有謀於寶小大輕重多寡精粗無不曲隨人所求自公卿以下莫不敬愛其子姓蕃衍散處郡國者皆官給廬舍而加守護焉其有老死者則官爲聚其屍而焚之蓋知墨之末俗也寶之所在人爭迎取邀致茍得至其家則老稚婢隸無不忻悅且重扄邃宇敬事保愛惟恐其它適也然素趨勢利其富室勢人每屈輙往𨿽終身服役弗厭其窶人貧氓有傾心願見終不肯一往尢不喜儒𨿽有暫相與往來者亦終不能久畱也蓋儒墨之素不相合若此寶好逸惡勞愛儉素疾華侈常客於弘農田氏田氏朴且嗇寶竭誠與交田氏沒其子好奢靡日以聲色宴遊爲事寶甚厭之鄰有商氏者亦若田氏父之爲也遂挈其族往依焉蓋墨之道貴淸淨故也然其爲人也多詐反復不常凡逹官勢人無不願交而率皆不利敗事故其廉介自持者率不與寶交自寶之術行挾詐者往往僞爲寶術以售於時後皆敗亡故寶之術益尊是時昆侖抱璞公南海玄珠子永昌從革生皆能濟人與世俯仰曲隨人意而三人者亦願與寶交茍得寶一往則三人亦無不可致故時譽咸歸於寶焉寶族𨿽夥然其狀貎技術亦頗相似知與不知咸謂之烏寶云論曰烏氏見於春秋世本姓苑若存余技烏獲皆爲顯仕至唐承恩重胤始盛迨寶而益著寶裔本褚氏而自謂烏氏則變詐亦可知矣寶之學𨿽出於墨而其害道傷化尢甚𨿽孟軻氏復生不能辟也然使寶生於唐虞三代時其術未必若是顯然則寶之得行其志者亦其時有以使之嗚呼豈獨寶之罪哉【同上】

東方朔云侏儒長尺餘奉一囊粟錢二百三十臣朔長九尺餘亦一囊粟錢二百四十侏儒飽欲死方朔饑欲死上大笑賜之【風俗通】

徳宗正元初駱谷散關禁行人以一錢出者憲宗時商賈至京師委錢諸道進奏院及諸軍諸使富家以輕裝趣四方合劵乃取之號飛錢【食貨志】

太祖嘗與趙普議事不合上曰安得宰相如桑維翰者與之謀乎普曰使桑維翰在陛下亦不用蓋維翰愛錢上曰茍用其長當護其短措大眼孔小賜與十萬貫則塞破屋子矣

王嗣宗爲節度使性剛正當臥病家人私爇紙幣以祈福嗣宗大呼而止之曰神茍有知豈枉法而受賄邪【宋掇遺】

邵康節春秋祭祀約古今禮行之亦燔楮錢程伊川怪問之則曰明器之類也茍有一非豈孝子慈孫之心乎嗚呼士知修內不欺諸已外不欺諸人可謂修己已嗚呼士誠有立耶上不怨於天下不怍於地中不負於神可謂士君子已凡惟知修至於可立而不愧者其備如此𨿽天地神明我斯天地神明已豈又卹於諸餘哉世衰道隱士心險惑稔慝自危則區於禍福以壯其毒聞古之用幣以禮神祗後之罪士爲多則假之以楮禱禳祈假之不已則翻楮代焉而弗支是故罪者滿世而莫救其非肅肅鄧州惟道之繇識獨超於眾謬行不狥於時流孰巫祝之足因而禧祥之茍求蓋精修之不媿則萬福之來酬是何楮錢之不然而名位之優優嗚呼豈弟君子求福不回誰其嗣之宋有人猗

季布傳數招權顧金錢注以金錢事權貴而求得其勢以炫耀也

灌夫傳夫罵臨汝侯曰生平毀程不識不值一錢今日乃效女兒曹呫囁耳語

支子曉起憑欄濯纓淸沼俄見遺錢周郭肉好文曰開通字曰元寶水蝕沙饕色澤皛皛先生曰太空無滓我心則夷曾是阿堵而乃來斯少選錢形漸隱化而爲人伸臆鼓唇長揖而呻曰我上淸元君也先生弗察迫而辱之敢以意宣我族綦貴我胤實蕃軒貨惟百虞品有三夏陻洪水鑄彼歷山湯罹赤地莊山是劖姬辟泉府宋易綖環文徳一甲淮南靑蟬夢之者侈靑衣之號聚之者擅王老之譚我爲世用與天地參先生弗察而謾爾譫譫支先生曰汝侈其貴我嗟其穢汝炫其族我畏其黷瓦擲寧歆囊空少陵和嶠暱汝而成痼癖蕭宏耽汝而獲愚名曾是阿堵而混先生上淸元君曰先生之言亦已太甚綦母等我於乾坤魯褒讚我爲通神在昔上古代爲世珍中古多營我遂役人司馬弗綱兄兮我親逮玆叔季爲父爲君三槐九棘儼若神明繄我寓情於酺醢倐然目炫而心傾髙牙大纛气焰燻天我托苞苴以將事立使其頥指而周旋試闈扄鐍崇深嶻嶭鳥飛不下鼠嚙無穴我爲關節髙科晨揭銓司體裁錚錚烈烈政典昭回孤稜截鐵暮夜一投美膴如掇爰書顯附三尺象懸我能刓眞鋼而繞指何方枘之不員白簡皂囊筆底風霜揚眉吐气如虎如狼匪我制之孰挫其鋩兩富齊聲割衿世講升沈倐移盟言反掌繩樞下品暴致千斤仰拔名閥姻連晉秦刎頸締交椎牛歃血情隔富貧覿面胡越累世忿爭貿首之讎稍沾濡沫義洽分投襫襏暑雨胼胝祈寒晨興夜寐僅給饔餐堅鋭■﹝棩﹐弓代木﹞劵奮勇無前匪固輕生俘馘是先倚門之艶彊笑追歡盡墮帷薄以冀錦纒靑襟啞啞口吟自披饑吻嗷嗷覬潤膏脂揮麈淸談坐折名理杖頭一陌衷言呴呴持缽通衢吁父呼天殘胔余瀋謂生可捐腰懸銀艾手握銅符焦喉灼舌敲朴追呼鐵面冷顏峩軒朱轂袖出攜囊笑容可掬王侯貴士放諸四裔惟我低昻惟我軒輊先生執獨行之小亷輕擅國之大權泥豎儒之陳言昧涉世之眞詮何見之偏何量之懁支先生曰汝謂通神我謂戎首舉世混濁誰執其咎風靡景從莫可誨諭吾將手箋眾醜告諸上帝俾麗水不波黃汞永閟委赤仄於刼塵殫飛屑於翡翠大返饑食飽棄之淳風永無藉於若輩行見貪夫袖手守虜消魂逹人曠視介士還眞目分蒼素鼻別蕕燻汝亦安能幹帝者之命而泯泯棼棼以禍斯民上淸元君乃拍掌掀髯而笑曰有是哉先生之迂也上帝有命畀以國柄六宗效靈山川助順先生建議及我卽有舌如蘇張戅如汲鄭且重趼而不前膠口而莫騁也先生且休矣我視先生良用爲恧踽踽涼涼其何能淑蠧魚是侶鳥迹是復手之所握三寸枯竹口之所咀千古糟粕以若所爲而企我之轂殆沈淵而索鹿也去我方遠奚我之讟先生辴然曰人有眞宰士惇雅誼汝聚耶匪予之欣汝散耶奚繇而懥如汝所陳皇皇而求利者奚啻誇父之逐日剖腹而藏珍俄遘大盜發篋擔囊或襢惡子飲博淫荒或水溺而火熛或骫法而飛殃紛五家以共耗亶多藏而厚亡蓋貪取者有掠剰之使踰分者遇剪幅之吏此尼父所爲嘆息乎執鞭而烱戒於欹器我性甚拙我術甚劣不滿而撲左挹右泄分定故也我心自愜在昔少年尙不汝須今𨿽蕩鏐鈑銑麟趾褭蹄北斗齊髙郿塢均糈先生老矣無所用之上淸元君乃促膝附耳吐底裏曰毋謂旣老百營都息方有時政需我甚急今日都邑右文鳩工纂述得我者白璧賁於黃壤失我者夷魂化爲跖魄厥有狡夫生前恣泆賴我居閒名揚簡帙亦有願士好修自飭我不彼與沈淪下隰南媛秉貞苦蘗淸冰匪我爲介飲恨九京惟彼河間垢聞傾城屬有瓜葛族望云仍要以死後貞烈擅聲十郎妬癡糟糠扊扅一朝身貴棄之若遺新聯佳儷鼓瑟齊眉險側如玆邑裏所嗤彼素契我義夫首垂陵凹谷凸眞淆贗易錯沓紛拏孰知紀律昔詭生人今塗死椑昔鬻冠裳今貿枯骨昔亂朝常今迷艸澤力竟徹於重泉勢直傾於冥極我神一至於斯而先生敢於擯斥支先生曰詩云我躬不閱遑卹我後今吾之生也尙以形骸爲委寓芬麗爲桎梏甘貧賤以如飴撫煙霞而嗢噱矧伊身後又焉知天地之盈虛陰陽之消息誰毀誰譽何伸何屈上淸元君締聞太息逡巡辟易俛而沈思爽然自失曰有是哉先生之迂也而終不我易【支子文集】

貴賤相和換影仙賤物互乘貴價錢貴物互乘賤價比相減余爲長法然先使總錢乘賤物後用總物乘賤錢二數相減余爲實長法除之短法言貴物貴價各乘短物價分明皆得全總內減貴余爲賤不遇知音不與傳【仙人換影歌】

今有錢四千九百九十五文共買桃梨五千个只云錢十一文買桃九个又錢四文買梨七个問桃梨各若干答曰桃三千二百八十五个該錢四千零一十五文梨一千七百一十五个該錢九百八十文【大學衍義補】

法列置【九个十一文七个四文五千个四千九百九十五文】先以上【十一】互乘中【七个】得【七十七个】又以【四文】乘【九个】得【三十六个】以少減多餘【四十一】爲長法若求桃數價者以中下互乘置總錢以【七个】乘得【三萬四千九百六十五个】另置總果以【四文】乘之得【二萬】以減【三萬四千九百六十五个】余【一萬四千九百六十五个】爲實以長法【四十一】除之得【三百六十五个】爲短法列二位一位以【九个】乘得桃【三千二百八十五个】一位【以十一文】乘得桃價【四千○一十五文】於總內減桃數餘者卽梨總價也若求梨數價者卻置總錢以【九个】乘之又置總果以【十一文】乘之二數相減余【一萬○○四十五】爲實仍以長法【四十一】除之得【二百四十五】爲短法列二位一位以【七个】乘得梨數一位以【四文】乘得梨價【求桃者以梨價求之求梨者以桃價求之同上】

班孟堅作史敍魯朱家者流振人不贍先從貧賤始趨人之急甚於己私厚施而薄望旣以振人之命不矜其功可謂賢矣而類之遊俠卜式上書願輸家財半助邊繼復持錢二十萬助給徙民式田畜爲事當時聲名曾不足儗俠士及在位亦無奇節然乃獨入列傳焉豈非朱家者流止能擅名鄕邑而義在朝廷者惟式故耶【箴談】

窶人有寢而夢得錢者輙屈指而籌之若干緡買宅若干緡劵田若干緡納小妻終夜展轉而不寐其妻詰之而得其故泣曰窶甚矣方得錢也不以生息而遽買小妻獨不念相與共糟糠耶喧鬧不已鄰人聞而讓之曰子寧人乎吾憫汝之困朝夕以相濟也得錢而不以酬宿負已又聞之閭胥閭胥曰是則逋公稅而不償者也幸而得錢尙不卽輸官乎乃縶而詣縣請法之邑大夫審其爲夢也曰汝敝民矣夫夢錢也而遽議逞其所欲如誠得錢也則將何以娯其心志哉乃杖而遣之玄冥子曰今之不爲窶人者蓋寡矣方其伏艸莾而困於百需也朶頥於富羨者久矣一旦脫迹編氓而階尺寸之柄遽擬王侯之尊貴而欲淫縱耳目之娛曾不計名位之久近與祿奉之多寡矣亦何異於夢錢而妄籌者哉【同上】

梁武帝怠棄萬機邊將使使奏事謁者求賄三月而不通遼左之戍請餉曰所須幾何曰三十萬緡曰若是其多乎卒不許諸浮屠欲易貨也而紿帝以祝釐曰非大齋供不可問其費曰須七百萬緡曰何少也敕右藏亟與之諸浮屠宮闕服食侈於帝居衣綺縠文繡而乘軒結駟者道相屬也侯景作難州郡告急帝不與兵曰佛在何能爲乎景兵日逼流舟積白始遣使徵發遠近莫應曰佛可使也以三十萬緡餉戍而不許以七百萬緡祝釐而爲之柰何捨其所養而用其所不養乎檄如羽馳兵卒不集景遂入據宮闕逼帝遷於臺城餓而死【同上】

昔宋蔡絳著古器圖說極言當時好古風盛至元符間憲章古始眇然追唐虞之典及大觀初乃仿李公麟考古作宣和殿博古圖所藏禮器則已五百有幾故有一器值金錢數十萬後動至百萬天下塜墓破伐盡矣【談子】

嘗聞劉文靖誚丘瓊山有散錢而少貫索瓊山還誚曰公有貫索而卻欠散錢𨿽然世博綜者恃此休休心爲貫索更玅也韓魏公爲相時或謂公之徳業無愧古人但公文章不逮歐陽永叔耳公曰吾爲相永叔爲翰林學士天下文章孰大於是卽此一語永叔之文章便爲魏公一齊穿紐矣【箴談】

錢通卷三十

●欽定四庫全書

錢通卷三十一

﹝明﹞胡我琨撰

閏二

俗稱四司六局者多不能舉其目古杭夢遊錄云官府貴家置四司六局各有所掌故筵席排當凡事整齊都下街市亦有之常時人戶每遇禮席以錢倩之四司六局皆可致四司者帳設司廚司茶酒司臺盤司也六局者果子局蜜煎局菜蔬局油燭局香藥局排辦局也凡四司六局人祗應慣熟便省賓主一半力【輟耕錄】

唐鄭璠在嶺南象江得怪石紺冰而平理彈之有聲輦歸滎陽費錢六十萬宋榮咨道嘗以錢三百萬買虞世南夫子廟初刻碑或談此二事有應聲曰這兩个癡人好一棒打殺何不買百弓上水田九品入流官乎【代醉錄】

眞宗問唐酒價幾何丁謂對以每升三十上曰何以知謂引杜詩速來相就飲一斗恰有三百靑銅錢上喜其對余因看李太白詩有金陵美酒斗十千之句以爲李杜同時何故詩中所言酒價頓異客有戲噱者曰太白謂美酒耳老杜不擇飲而醉村店壓茅柴耳坐皆大笑然亦似也詔化基之孫王楙曰郭生次象嘗與僕論唐酒價謂前輩引老杜詩速令相就飲一斗恰有三百靑銅錢以此知當時酒價然白樂天與劉夢得沽酒閒飲詩曰共把十千沽一斗相看七十欠三年當劉白之時酒價何太不廉哉僕謂不然十千一斗乃詩人寓言此曹子建樂府中語耳唐人引此甚多如李白詩曰金尊沽酒斗十千王維詩曰新丰美酒斗十千崔輔國詩曰與沽一斗酒恰用十千錢許渾詩曰十千沽酒畱君醉權得輿詩曰十千鬥酒不知貴陸龜蒙詩曰若得奉君歡十千沽一斗唐人言十千一斗類然一斗三百錢獨見子美所云故引以定當時之價然詩人所言出於一時又未知果否一斗三百別無可據唐食貨志云徳宗建中三年禁民酤以佐軍費置肆釀酒解收直三千此可驗乎又觀楊松玠談藪北齊盧思道嘗雲長安酒賤斗價三百杜詩引此亦未可知僕因謂郭曰曾知漢酒價否郭無以應僕謂漢酒價每斗一千郭謂出於何書曰此見典論曰孝靈帝末年百司湎酒一斗直千文此可證也按武帝設酤官昭帝罷之賣酒升四錢然則漢初斗酒四十錢耳酒價甚微且隨時髙下似不必遠引博證偶因前人之說記此以資一笑【同上】

劉伯芻侍郎所居巷有鬻餅者每早過其戶必聞謳歌因召之與萬錢令多其本約曰取餅償之後過其戶寂不聞歌召問之答曰本領旣大心計轉粗不暇唱渭城矣【隋唐嘉話】

蘇五奴妻善歌舞擅名一時人愛慕之且有姿色有邀其妻者五奴輙隨之人欲五奴沈醉多勸之酒五奴曰若肯多與我錢𨿽喫錘亦醉不須酒也

陳疙瘩亦京師乞兒也每負母乞於市余素喜施以其負母也施倍焉及門無厭門吏云此輩窘於食每負他人嫗詭稱母實非母也余惡其僞絕之後數月向余曰母病危乞一席爲藉吞聲泣不能語余亦泣予以錢五百爲棺具使人伺之買棺倩一人輿舁埋其母於城南亂塜中竟日哭餘悲之明日使人饋食死於墓傍矣蓋眞母也余悔甚斂而葬之爲傷心者累日乃逐門吏

瀘南有秦吉了者能人言有夷酋欲以錢三十萬賈焉主人告之曰吉了我貧將賣汝於夷吉了曰我漢禽也不願入夷不食而死叔簡氏曰亡宋諸臣漢衣漢冠北面而臣胡主亦聞吉了之言否

突厥遣其柱國康鞘利等送馬千匹詣唐祖爲互市許發兵送入關多少隨所欲祖引見康鞘利等甚厚擇其馬之善者止市其半義士請以私錢市其餘祖曰虜饒馬而貪利其來將不已恐汝不能市也吾所以少取者示貧且不以爲急故也當爲汝貰之不足爲汝費【學海】

李允則知雄州一日民有訴爲契丹民毆傷而遁者允則不治與傷者錢二千眾以爲怯逾月幽州以其事來詰答以無有蓋他諜欲以毆人爲質驗比得報以爲妄乃殺諜

錢惟利於用也天下共貴之假此錢之雜聚如土泥之在也必有不盡用者矣夫錢也而不盡當於用豈其外服圓而心方正者足貴乎嘗笑和嶠之錢癖蕭宏之錢愚知錢貴矣而不能貴錢徒積之於無用也何如金錯囊垂罄者用之盡爲不沒錢之利哉【淇筠志感】

天下之逓相使也則人不愛其力矣曰此鬼道也嘗聞之可以使鬼錢也可以使神者誠也今有忠信之士負戴莫能勝而竭誠於市途以求代吾勞者𨿽素所知識未必其與樂也惟操百錢以招之則𨿽盜跖之任忻忻焉爭爲之奔走矣今天下皆可以錢使者不聞其以誠使也故曰鬼道也【同上】

公孫弘以元光五年爲國士所推尙爲賢良國人鄒長倩以其家貧少自資致乃解衣裳以衣之釋所著冠履以與之又贈以撲滿一枚書題遺之曰土粗物也錢重貨也入而不出聚而不散故撲之士有聚斂而不能散者將以撲滿之敗可不戒歟【西京雜記】

張僧繇始作醉僧圖道士每以此嘲僧於是聚錢數十萬貿閻立本作醉道士圖今並傳於代【隋唐嘉話】

太原竇不疑爲人有膽勇少而任俠常結伴十數人闘雞走狗樗蒲一擲數萬皆以意气相期而太原城東北數里常有道鬼身長二尺每陰雨昬黒後多出人見之或怖而死諸少年言曰能往射道鬼者與錢五千不疑欣然請行迨昬而往眾宻隨之不疑旣至魅所鬼正出行不疑逐而射之鬼被箭走乃還諸人笑而迎之因授之財不疑盡以飲焉【紀聞】

祝雞公者洛陽人也居屍鄕北山下養雞百餘年雞千餘頭皆有名字暮棲樹下晝放散之欲取呼名卽種別而至賣雞及子得千餘萬錢輙置去之吳作池養魚後登吳山雞雀數百常出其旁【列仙傳】

唐魏伶爲西市丞養一赤嘴烏每於人眾中乞錢人取一文而銜以送伶處日收數百時人號爲魏丞烏【朝野僉載】

金錢花梁時荊州掾屬雙六賭金錢盡以金錢花相足魚弘謂得花勝得錢【太平廣記】

玄宗至馬嵬驛令髙力士縊貴妃於佛堂梨樹之前馬嵬媼得韈一隻過客求而翫之百錢一觀獲錢無數【國史補】

賈人張弘者行至華嶽廟前忽昬懵前進不可系馬於一金荊樹而酣睡馬驚拽出樹根而走寤逐而及之樹根形如獅子毛爪眼耳足尾無不悉具乃於華陰縣求木工修之爲一枕獻於廟守廟者常以匱鏁之行人聞者賂守廟者百錢始獲一【見聞奇錄】

晉王浚與東嬴公騰合兵敗石超於平棘乘勝進軍鄴中奔潰頴將數千騎奉晉主南奔倉卒無賫中黃門被囊中賫私錢三十詔貸之於道中買飯食以瓦盆至溫將謁陵晉主喪履納從者之履下拜流涕張方迎晉主還宮奔散者稍還百官粗備

唐天寶末術士錢知微嘗至洛居天津橋賣卜云一卦帛十疋歷旬人皆不請之一日有貴公子意其必異命取帛如數卜焉卦成知微曰予筮可期一生君何戲焉其人曰卜事甚切先生豈誤乎錢請爲韻曰兩頭點土中心虛懸人足踏跋不肯下錢其人本意賣天津橋【酉陽雜爼】

董昌求爲越王朝廷未許昌不悅曰朝廷欲負我矣我累年貢獻無算而惜越王邪有謟之者曰王爲越王曷若爲越帝於是吏民獻謡讖符瑞者無算其始賞以錢數百緡旣而獻者甚多減至三五百錢昌曰讖云免子上金牀此謂我也我生太歲在卯明年復在卯二月卯日卯時此吾稱帝之秋也【學海】

凡鑄金之狀金與錫黑濁之气竭黃白次之黃白之气竭靑白次之靑白之气竭靑气次之然後可鑄之【山堂肆考】

唐李師道上私錢六百萬爲魏徵孫贖故第白居易言徵任宰相太宗用殿材成其正寢後嗣不能守陛下猶宜以賢者子孫贖而賜之師道人臣不宜掠美帝從之蘇仙公名耽桂陽人也漢文帝時得道先生嘗與母共食母曰食無鮓他日可往市買先生以筯挿飯中攜錢而去斯須鮓至母曰何處買來對曰便縣市也母曰便縣去此百二十里汝欺我也欲杖之先生跪曰買鮓時見舅在市與我語云明日來此請待舅至以驗虛實明曉舅果到如先生言

鎭將姓丁是江西廉使劉公親隨一年後得替歸府劉公已薨忽一旦於北市棚下見伊風子夫妻唱望江南詞乞錢旣相見甚喜便敍舊事執丁手上酒樓三人共飲數斗丁大醉而睡伊風子遂索筆題酒樓壁云此生生在此生先何事從玄不復玄已在淮南雞犬後而今便到玉皇前題畢夫妻連臂髙唱而出城其丁將於酒樓上醉醒懷內得紫金一十兩【仙傳拾遺】

唐韓文公愈有疎從子侄自江淮來年甚少吏部令學院中伴子弟不近詩書惟與小臧賭愽或廐中醉臥五日三日或出宿於外吏部懼而勗之因問所長云善卓錢試令爲之植一鐵條尺餘百步內卓三百六十錢一一穿之無差失者又於五十步內雙鉤艸天下太平字點畫極工吏部甚奇之【同上】

陳子昂蜀射洪人十年居京師不爲人知時東市子賣胡琴者其價百萬日有豪貴傳視無辧者子昂突出於眾謂左右可輦千緡市之眾咸驚問何用答曰余善此樂有好事者曰可得一聞乎答曰余居宣陽裏指其第處並具有酒明日專候榮顧且各邀聞名者齊赴乃幸遇也來晨集者凡百餘人皆當時重譽之士子昂大張燕席具珍羞食畢起捧胡琴當前語曰蜀人陳子昂有文百軸馳走京轂碌碌塵土不爲人所知此樂賤工之役豈愚畱心哉遂舉而破之舁文軸兩案徧贈會者會旣散一日之內聲華溢都時武攸宜爲建安王辟爲記室後拜拾遺【獨異志】

張鷟爲河陽縣尉日有一客驢韁斷並鞍失三日訪不獲告縣鷟推勘急夜放驢出而藏其鞍可直五千錢鷟曰此可知也令將卻籠頭放之驢向舊餧處鷟令摉其家其鞍於艸積下得之【朝野僉載】

李相國揆以進士調集在京師聞宣平坊王生善易筮往問之王生每以五百文決一局而來者雲集自辰及酉有空反者揆持一縑晨往生爲之開卦曰君非文章之選乎當得河南道一尉揆負才華不宜爲此變色而去【前定記】

唐隴西李知禮所居宅北見一大坑其中有諸槍矟攢植不可得過見其兄女並婢賫箱箱內有錢絹及別置一器飲食在坑東北知禮心中謂此婢及侄女遊戲意甚怪之回首北望卽見一鬼挺劍直進知禮惶懼委身投坑卽得蘇也自初死至於重生凡經六日後問家中乃是侄女持紙錢絹及飯饌爲奠禮當時所視乃是銅錢絲絹也【冥報記】

楊正見常謂其師曰得食靈藥卽日便合登仙所以遲回者幼年之時見父母■﹝扌東﹞稅錢輸官有明淨圓好者竊藏二錢翫之以此爲隱藏官錢過罰居人間更一年耳【集仙錄】

時中元日番禺人多陳設珍異於佛廟集百戲於開元寺崔煒因窺之見乞食老嫗因蹶而覆人之酒甕當壚者毆之計其直僅一緡耳煒憐之脫衣爲償其所直嫗不謝而去異日又來告煒曰謝子爲脫吾難吾善灸贅疣今有越井岡艾少許奉子每遇疣贅只一炷耳不獨愈苦兼獲美艷煒笑而受之嫗倐不見後數日因遊海光寺遇老僧贅於耳煒因出艾試灸之而如其說僧感甚謂煒曰貧道無以奉酬此山下有任翁者藏鏹巨萬亦有斯疾請爲書導之任翁一聞喜躍禮請甚謹煒因出艾一爇而愈任翁告煒曰謝君子痊我所若有錢十萬奉子幸從容無艸艸而去煒因畱彼煒善絲竹聞主人堂前彈琴聲詰家童對曰主人之愛女也固請其琴彈之女潛聽而有意焉【傳奇】

賀知章西京宣平坊有宅對門有小板門常見一老人乘驢出入其間積五六年視老人顏色衣服如故亦不見家屬詢問閭巷皆云是西市賣錢貫王老更無他業察其非凡也常因暇日造之因與往來漸加禮敬言論漸宻遂云善黃白之術【原化記】

宼萊公貶死於雷詔還塟雒陽過公安民皆迎祭哭其喪斬竹挿地以掛紙錢焚之尋復生筍成林【名臣傳】

晏元獻公爲館職時天下無事侍從文館士大夫各爲燕集以至市樓酒肆往往皆供帳爲遊息之地公是時貧甚不能出惟家居與昆弟講習一日選東宮官忽自中批除晏殊執政莫諭所因次日進覆上諭曰近聞館閣臣寮無不嬉遊玩賞彌日繼夕惟殊杜門與兄弟讀書如此謹厚正可爲東宮官公旣受命得對上面諭除授之意公語言質野對曰臣非不樂燕遊者直以貧無可爲之具臣若有錢亦須往但無錢不能出耳上益嘉其誠實【自警編】

江陵有郭士郎者資產甚殷江淮河朔間悉有賈客有一賈者在京都久無音信郭氏子自往訪之旣相遇盡獲所有僅五六萬緡生耽悅煙花迷於飲愽用過大半是時唐季朝政多邪生乃輸數百萬於鬻爵者門以白丁易得橫州刺史遂決還鄕時渚宮新罹王仙芝冦盜舊居都無捨宇訪獨母與一二奴婢處於數間茅舍之下囊槖蕩空旦夕以紉鍼爲業生之行李猶有二三千緡乃傭舟與母赴秩過長沙入湘江次忽大風舟沈生與一稍工拽舟登岸僅以獲免其餘婢僕生計悉漂於怒浪投於僧室母氏以驚殞生遂寓居永郡孤且貧遂與往來舟船執梢以求衣食永州市人呼爲捉稍郭使君【南楚新聞】

建中初有河北軍將姓夏者彎弓數百斤常於球場中累錢十餘走馬以擊球杖擊之一擊一錢飛起六七尺其妙如此

如意年中洛州人趙玄景病卒五日而蘇云見一僧與木長尺餘教曰人有病者汝以此木拄之卽愈玄景得見機上尺乃是僧所與者試將療病拄之立差則天聞之追入內宮人病拄之卽愈放出救百姓數月以後得錢七百餘貫後漸無驗遂絕

王陶字樂道拜觀文殿學士微時苦貧其友姜愚一日大雪念陶奉母寒餒荷一鍤剗雪行二十里訪之陶母子凍坐愚亟出解所衣錦裘貭錢買酒肉薪炭與陶大飲食又捐數百千爲之娶陶旣貴尹洛愚老而喪明自徽州新鄕往謁之陶對之邈然但出尊酒而已愚大失望歸而病死

舜爲父母淘井將銀錢安灌中與父母【史記】

譙郡有功曹■﹝山間﹞天統初濟南來府君出除譙郡時功曹淸河崔公恕弱冠有令徳於時春夏積旱送別者千餘人至此■﹝山間﹞上眾渴甚思水升直萬錢矣來公有思水色恕獨見一靑鳥於■﹝山間﹞山乍飛乍止怪而就焉鳥起見一石方五六寸以鞭撥之淸泉湧出【酉陽雜俎】

王貭字子野通判蘇州州守黃宗旦少貭常因爭事宗旦曰少年乃與丈人抗耶貭曰事有當爭職也卒不爲屈宗旦得盜鑄錢者百餘人下獄治退告貭曰吾以術鉤致得之喜見於色貭曰以術鉤人寘之死而又喜仁者之政固如是乎宗旦慚沮爲薄其罪

程顥字伯淳調鄠上元主簿鄠民有借兄宅居者發地得瘞錢兄之子訴曰父所藏顥問幾何年曰四十年彼借居幾時曰二十年矣遣吏取十千視之謂訴者曰今官所鑄錢不五六年卽徧天下此皆未藏前數十年所鑄何也其人不能答

伊喇鄂爾多一名巴沁初爲博州防禦使有農民避賊入保郡城以錢三十千寄之鄰家賊平索之鄰人諱不與訴於縣縣官以無契驗卻之乃訴於州鄂爾多陽怒械系之捕其鄰人關以三木詰之曰汝鄰乙坐刼殺人指汝同盜鄰人大懼始自陳有欺錢之隙乃責歸所隱錢而釋之郡人駭服有士鬻產於外得錢數百緡懼川途之難賫也祈所知納於公藏而持牒以歸世所謂便換者寘之衣囊一日醉指囊示人曰莫輕此囊大有好物盜在側聞之其夜殺而取其囊意其有金也旣開無獲投牒於水盜爲吏所捕得其狀樞機之發豈容易哉此所謂不宻而致害也【因話錄】

原武鄭公戩天聖中舉進士嘗與同輩賭彩選一坐盡負獨戩贏數百緡【靑箱雜記】

宋王恭簡公巖叟知開封賈人曹讀以物產貿易萬緡市儈稽遲逾年止輸其半一日讀聞戶外有錢聲償錢俱足甚怪之詢其由乃曰王公今日知府事矣公治開封不用精神智力如在無事小郡而老姦自然畏栗【山堂肆考】

唐穆宗長慶元年成徳兵馬使王庭湊殺節度使田弘正起復弘正子布爲魏博節度使討之布與妻子及賓客決曰吾不還矣悉屏旌節導從而行未至魏州三十里被髮徒跣號哭而入居於堊室月俸千緡一無所取賣田產得錢十餘萬以頒士卒舊將老者兄事之後布爲魏博將史憲誠鼓煽其功不成遂刺心而死【同上】

唐大歷間有僧號鄒和尙不知所從來跨白驢登傘山結茅以居湏鹽米薪菜之屬卽書寸紙系錢緡遣驢負至市區人知爲鄒也取平直掛物於鞍縱驢歸一日驢犯山下黃氏者蔗苖黃請償於鄒鄒曰汝未知因蔗糖爲霜利當十倍吾語汝塞責可乎試之果信自是流傳其法【王灼譜】

慶元元年五月湖州南門外一婦人顏色潔白著皂弓鞋踽踽獨行呼賃小艇欲從何山路往易村登舟未幾卽偃臥自取葦席蔽其上舟才一葉展輾款謦必相聞而寂然無聲舟人訝焉舉席視之乃見小烏蛇可長尺許凡數千條蟠繞成聚驚懼汗流復覆之凡行六七十里始抵岸步扣舷警之奮而起則儼然人形與初來時不少異腰間取錢二百償顧直舟人不敢受道其故婦笑曰切勿泄言我從城中來此行蛇瘟一个月後則歸矣【夷堅志】

漢鄭弘爲靈文鄕嗇夫行官涼洛未至宿一埭埭名沈釀於埭逢故舊友人四顧荒郊村落絕遠酤酒無處情抱不伸乃以錢投水中依口而飲飲酣暢皆得大醉因更爲沈釀川明旦乃分首而去【類林】

漁陽之亂六宮星散永新爲一士人所得韋靑避地廣陵日夜憑闌於上河之上忽聞舟中奏水調者曰此永新歌也乃登舟與永新對泣久之靑始亦晦其事後士人卒與其母之京師竟歿於風塵及卒謂其母曰阿母錢樹子倒矣【樂府雜錄】

舜耕歷山歲不熟舜糶其父詣糴每還錢與米問之子也因相抱泣拭其父目尋自明堯聞而妻之【類林】

宋曹翰太祖時名將也太宗朝貶汝州有中使至翰泣謂曰眾口乏食貧不能活以袱封故衣一包願質錢十千中使回奏之太宗開視乃一畫障題曰下江南圖帝惻然憐之乃召還【山堂肆考】

宋朱壽昌知閬州州大姓雍子良屢殺人挾財勢得不死至是又殺人乃賂裏民代出就吏獄具壽昌覺其姦引至詰之曰聞子良與汝錢十萬許納汝女爲婦且婿汝子故汝代其命有之乎囚色動則又擿之曰汝且死彼書劵抑以女爲婢指錢爲雇直又不壻汝子將柰何囚悟涕泣覆面曰囚幾誤死遂以寔對壽昌立取子良正諸法【同上】

承平舊纂舉進士不第者有供酒食之費謂之買春錢【同上】

宋兪澹字淸老曉音律荊公喜之一日見公云吾欲爲浮屠無錢買祠部公欣然爲買祠部約日祝發過期寂無聞公問其然澹徐曰吾思僧亦不易爲祠部已送酒家還債矣公大笑

孫嵩字賓碩任俠好義趙歧爲唐衡所捕逃之北海著絮巾布袴常於市中販胡餅賓碩入市觀見歧疑其非常人也因問之曰自有餅耶販之耶歧曰販之賓碩曰買幾錢賣幾錢歧曰買三十賣亦三十賓碩曰視處士之望非似賣餅者乃載之歸後仕至太僕賓碩亦仕至豫州刺史

女幾者陳市上酒婦也作酒常美仙人過其家飲酒卽以素書五卷貭酒錢幾開視之乃仙方養性長生之術也【女仙傳】

韓魏公以使相出鎭相州因祀宣尼宿於齋館夜有偸兒入其室褰帷挺刃顧謂公曰不能自濟故來求公公曰幾上器具可值百千盡以與汝偸兒曰非謂此也願得公首以獻西人公卽引頸偸兒投刃稽顙曰以公徳量過人故來試公然幾上之物已荷公賜願公無泄也公曰諾明日於宅庫如其數取償之終不語於人【朝野遺記】

天下有九福京師錢福眼福屏帷福吳越口福洛陽花福蜀川藥福秦隴鞍馬福燕趙衣裳福美女福【珍珠船】

取救荒之餘得錢數萬貫糧數萬石復請於朝得百僧度牒以募役者堤成植芙蓉其上望之如雲錦杭人名之曰蘇公堤焉【鴻書】

宋南渡諸將韓世忠封蘄王楊沂中封和王張俊封循王俱享富貴之極而俊復善治生遂挾多貲其罷兵而歸歲收租米六十萬斛紹興間內宴有優人作善天文者云世間貴官人必應星象我悉能窺之法當用渾儀設玉衡若對其人窺之見星而不見其人玉衡不能卒辧用銅錢一文亦可乃令窺秦師垣曰相星也韓蘄王曰將星也張循王曰不見其星眾皆駭復令窺之曰中不見星惟見張郡王在錢眼內坐殿上大笑【臨安志】

祿山犯闕上西幸太眞死及東歸尋梅妃所在不可得上悲謂兵火之後流落他處詔有得之官二秩錢百萬搜訪不知所在上又命方士飛神禦气潛經天地亦不可得【亙史外紀】

市人方某鬻陶器於儀眞壩上山東客以貨交常時取辦麄者方庋髙處有官陶數聯嘉靖回靑料也每聨索錢二千貫山東客求一視方憚不許曰非爾售者視何爲哉客卽出錢滿二千貫接器入手捽於地顧方曰奚足辱我遂揮手去意揚揚自矜方以爲辱已亟追而坐諸堂悉出其器視之曰同否曰同因推而碎於地語客曰向者聲一吷爾不若此有餘韻也客靡然而退【同上】

直何山之東者錢山其下有錢山漾又五里爲衡山左傳襄公三年楚子伐吳克鳩玆至於衡山卽此【湖州府誌勝】

龍川別誌云慶曆中閣門使張亢知髙陽關契丹方遣信使僥求諸事沿邊皆驚亢每遣諜者厚以金帛無所吝惜閒處便坐有弟子行首入曰願屏人白事亢慢罵久之其人曰所白機事也不肯去亢爲屏人乃曰閣使錢如糞土何故亢曰何與汝事曰閣使所與非其人也如我乃可與耳【直隸名勝志】

貞元中有僧曰少康者乞食睦州城中每得錢卽誘小兒念佛號一聲與以一錢因於髙峯建道場集眾念佛眾咸見佛出康口中坐化之夕有光照焉龍山山色爲之變白雲【嚴州府誌勝】

定光多寶塔在法云寺之西唐黃滔記雲天佑元年瑯琊王公造爲先公司空先秦國太夫人元昆故司空薦祉於幽陰塔之制塹地深五丈初塹及二丈時忽有榮光起於穿中駭而視之有寶珠如拳承以金錢璀璨奪目故有定光之名甃磚爲心構木其外俗呼柴塔【福州府誌勝】

冶官西世人謂之鼓鐘城城之左右猶有遺銅及錢城西阜下有大泉西流注澗與教水合山海經曰鼓鐘之下帝臺之所以觴百神也【山西名勝志】

塜記云晉王昏墓在縣南之樓﨑山墓磚螭形魚文貫以桞或爲錢狀旁有文云晉永和十二年【臺州府誌勝】

羅源山在縣西南二十五里橫陽江流其下受西南諸鄕之水匯爲順溪東流過周奧又東南流注徑口江入海又五里有鳯山臨江綿亙數里舊名錢倉以其石罅中有錢流出故云【溫州府誌勝】

按瀏水在縣北五里又二里曰羅洋山卽大富山也羅洋水出焉又十里曰潙水戍潙水入焉又十五里曰板石湖又二十里曰澇塘河又十里曰銅官渚舊傳是楚鑄錢處【長沙府誌勝】

宋元丰間樵者見五色禽翔集山上政和元年建迎釐觀於山麓宣和間有道士王文卿來遊每出鄕市遇兒童則戲索一錢畫雷於其掌令握固行數步開掌則雷聲霹靂謂之賣雷公【邵武府誌勝】

顏延之送淵明二萬錢悉付酒家稍就取飲【本傳】

齊俗尙烏紗巾家家踴貴其一家特榜其門曰本家每頂只賣八百文【小說艾子】

漢唐後法民有口賦計口輸錢卽今之丁銀至於租稅之類皆以榖帛綢絹等物輸之於官不盡取錢也今別租銀差役皆納銀錢於官不準本色民間以榖綿絹布賤賣取銀其費倍稱如有司肯從民便除起運錢糧折色上納其餘存畱錢糧及銀差工食許以榖布等物隨有上納納時必賤少過數月其價已長民間無賤賣之累官府有羨余之積亦賦役中之平準也惜其以避忌之心踵因循之政無能開其端耳【筆麈】

本朝惟白金與錢黃金不用爲幣雲南用海巴卽古之貝也【同上】

唐時禁京城匄者分置病坊於諸寺以廩之亦謂之悲田院卽今蠟燭幡竿二寺也從古都會之地乞丐遊食者眾故唐宋以來皆有悲田之設苐不知當時有司奉行何如若今蠟燭幡竿二寺所養貧人不及萬分之一叫號凍餒充滿天街至於不可聽聞則二寺之設亦何爲公卿大老有載錢自隨車馬所過輒散以予之每逢呵殿羅列道旁小民相傳以爲美談此所謂惠而不知爲政也身爲公卿海隅一夫咸使得所闕廷之下流離叫號是誰所致而乞與一錢以爲私惠若巷裏婦人之爲者豈惟不知職掌亦非所以壯國容矣【筆麈】

零陵先賢傳曰鄭產字景載泉陵人也爲白土嗇夫漢末多事國用不足產子一歲輙出口錢民多不舉子產乃勑民勿得殺子口錢當自代出產言其郡縣爲表上言錢得除更名白土爲更生鄕也【水經】

漢明帝永平十二年議治汴渠上乃引樂浪人王景問理水形便景陳利害應對敏捷帝甚善之乃賜山海經河渠書禹貢圖及以錢帛【同上】

地皇二年王莾夢銅人泣惡之念銅人銘有皇帝初兼天下文使尙方工鐫滅所夢銅人膺文後董卓毀其九爲錢其在者三魏明帝欲徙之洛陽重不可勝至霸水西亭之漢晉春秋曰或言金狄泣故畱之石虎取置鄴宮符堅又徙之長安毀二爲錢【同上】

漳水又北徑祭陌西戰國之世俗巫爲河伯取婦祭於此陌魏文侯時西門豹爲鄴令約諸三老曰爲河伯取婦卒來告知吾欲送女皆曰諾至時三老廷掾賦斂百姓取錢百萬巫覡行裏中有好女者咒當爲河伯婦以錢三萬聘女沭浴脂粉如嫁妝豹往會之三老巫掾與民咸集赴觀巫嫗年七十從十女弟子豹呼婦視之以爲非妙令巫嫗入報河伯投巫於河中有頃曰何久也又令三弟子及三老入白並投於河豹磬折曰三老不來柰何復欲使廷掾豪長趣之皆叩頭流血乞不爲河伯取婦淫祀𨿽斷地畱祭陌之稱焉【俱同上】

玄妙觀在府治東北唐曰開元宮宋爲天慶觀有何中立者本淮陽書生一旦荷蓑來寓觀中佯狂妄談久而皆驗臥艸中以其垢穢晨起必溲於吳江吳江至郡四十五里而往返不數刻觀中諸黃冠以殿宇摧毀白之何何因求疏軸云來日自有施者至期果有朝使來徵何以疏軸授使曰我不能入覲以此累使者上聞益奇之遂出內帑緡錢數萬以答其意【蘇州府誌勝】

石林詩話云姑蘇州學之南積水彌數頃傍有小山髙下曲折相望蓋錢氏時廣陵王所作旣積土山因以其地瀦水今瑞光寺卽其宅而此其別圃也慶曆間蘇子美謫廢以四十千得之爲居旁水作亭曰滄浪歐陽文忠公詩所謂淸風明月本無價可惜秪賣四萬錢者也【同上】

夷堅丁志云武寧縣有復唐村乾道己丑一日白晝大雷雨牧童見電光中龍鬭良久震霆數聲二龍奔解一物如車輪自半空墜入田中眾童競取之其光漸微大僅若鳬卵圓明如珠富人余氏易以數十錢映空而視中有形如好女【南昌府誌勝】

棊子灣在縣西北二十里有石如棊子若取之者以紙錢拋山下取勿揀選取畢視之黑白適均【廣東名勝志】

本志云州西資聖院金錢井每月明輒有金錢影浮水上又云州治內有玉環井形如玉環因名【四川名勝志】

東原上有紅崖冶其地產銅舊有錢官又三十五里之洛源監亦錢官也【陜西名勝志】

香泥洞在眞源聖祖殿前後有大楓泉出樹中投錢取水洗目能去翳【安慶府誌勝】

古義泉相傳諸葛武侯所鑿侯慮城中無水乃接筒引水後守亡藝以榷水取錢待制王龜齡乃罷之【四川名勝志】

其貿易用貝滇載記曰貝者■﹝貝巴﹞也方言也一貝曰莊四莊曰手四手曰苖五苖曰索九索當白金一錢按古者貨貝而寶龜至周而有泉秦乃廢具行泉王莾時大貝四十八分以上二枚爲朋直二百十六牝貝三寸六分以上一朋值五十公貝二寸四分以上一朋直三十小貝寸二分以上一朋直十不盈寸二分不得朋每枚直錢三貨殖傳云貝五種大貝牝貝公貝小貝不成貝雲南所用小貝之尢細者郭景純贊曰先民有作龜貝爲貨貴以文采賈以小大簡易則資犯而不過蓋用泉則有■﹝扌東﹞選之獘貝則枚數而已南中猶有太古之遺風歟【雲南總敍】

容齋隨筆云淳化間嘉州士人辛怡顯使南詔至姚州其節度使趙公美以書來迎云當境有瀘水昔諸葛武侯戒曰非貢獻徵討不得渡此水若必欲過湏致祭然後登舟今遣本部軍將賫金龍二條金錢三十文並設酒脯請先祭享而後渡焉【四川名勝志】

卓王孫宅在州南五里基方十里耕者往往得銅錢按史記卓氏之先趙人秦破趙遷卓氏夫妻推輦而出曰吾聞岷山之下沃野下有蹲鴟乃求遠遷致之臨卭華陽國誌臨卭有古石山出石礦大如蒜子火燒合之成流支鐵甚剛因置鐵官有鐵祖廟漢文帝以銅鐵賜宦者鄧通通假民卓王孫歲取千匠故王孫貨累巨萬億鄧通錢亦盡天下寰宇記鐵山鑄錢卽此山也【同上】

記略云予得三巖於榛莾間其一呀然雲際天光內通如月半破一似巨龜殻側倚巖下一窪中隆前卑後昻狀如覆鼎上有陰壑刀布藏焉樵者百方力不能到下有盤石螺蚌附之疑古海漸於此因名三海巖又有無名氏碑記云刀布懸巖非人力取【廣東名勝志】

夢溪在朱方門外吳興沈括嘗夢至一處小山山下有水夢中樂之後守宣城有道人曰無外者爲括言京口山川之勝且云郡人有地求售括以錢三十萬得之元佑初道京口過所買之地卽夢中所遊處嘆曰吾緣在是矣遂築室居焉因以夢名其溪【名勝志】

錢石山在縣東北六十里湘州記雲山狀四方如臺巨石三面壁立上有碎石如錢【廣東名勝志】

點蒼山腳挿入洱河其最深長者惟城東一支與喜州一支也南支之神其形金魚戴金錢北支之神其形玉螺二物見必有禎祥【大理府誌勝】

宋郡守余授朱纓堂記蠻商越駔氈裘椎髻交錯於闤闠中寰宇記蕃部蠻夷混雜之地元無市肆每漢人與番人愽易不使見錢漢用綢絹茶布番部用紅椒鹽馬之類【四川名勝志】

宋時七月十五日村郭設會寺僧盡赴惟畱智儼一人已而胥村人來寺彊之同行至舟中見捕蝦者從買一斗索水噉之無遺謂漁者曰齋回還汝錢登岸前行至齋家因不得上座令席一飯而無襯錢還見漁者索錢儼曰還汝蝦復索水飲隨吐活蝦盈斗還之【松江府誌勝】

鑄錢巖在南城縣東五十里覺海寺一望間其巖在平石之際橫廣數丈中有石座髙數尺上丰下殺宛如佛龕石背有小竇僅廣三尺斜袤深下以瓦石擲之如撞石鍾移時方息裏老云昔巖中多破壞古錢因以爲名【建昌府誌】

廬陵縣坊廓鄕永和市中有山曰金鳯池曰金錢觀曰淸都蘇子瞻自儋耳來遊畱書淸都臺三字其上時與黃魯直戲擲金錢於池池中開花如金錢至今猶盛【吉安府誌勝】

郁離子曰法有二有古今之通禁有一代之私禁古今之通禁其不可赦者也惡逆殺傷之類也一代之私禁其可赦者也茶鹽錢幣之類也【千一錄】

凡鑄造審其模範計其銅鐵而鎔之金牌信符鑄之內府凡鑄錢當十當五當三折二小錢凡五等鼓鑄於京師進於內府而頒之諸省亦如之【吾學編】

載酒堂蘇東坡有詩並序云儋人黎子云兄弟居城東南偶與使君張中同訪之居臨大池水木幽茂坐客欲爲醵錢作屋余欣然許之名其屋曰載酒堂【廣東名勝志】

洞元觀有紹興中道士孫野仙服石元丹遂斷榖時食酒菓而已乞錢卽買酒旣醉卽擲餘錢與丐者【四川名勝志】

昔王子瑤華陰人自云王喬之裔以晉永嘉中自玉笥來泰和卽黃茅岡築壇醮籙感白鶴翔舞事聞賜名白鶴觀給錢千緡買田贍之【吉安府誌勝】

錢通卷三十一

●欽定四庫全書

錢通卷三十二

﹝明﹞胡我琨撰

閏三

秦用尉繚之計毋愛財物賂其豪臣以亂其謀不過亡三十萬金而諸侯可盡其後漢亦以其計間楚及淮南謀漢所憚不可下者獨汲黯耳【千一錄】

漢文遺詔薄葬未幾而盜發園瘞錢當時孝景與其臣未能盡遵詔耶虛地上以寔地下無益有害曾是以爲孝乎

鼌錯論貴粟亡農夫之苦有阡陌之得阡陌字稍訛耳而解者乃以仟伯爲錢使古文作鄙語矣

嗇夫孫性私賦民錢市衣以進其父父怒宜令以錢還民不必詣閣自言是有求知之嫌矣其曰有君如是何忍欺之辭近於佞佞以求知君子所恥也

錢塘其始郡議曹華信募致土石一斛與錢一千來者如雲謬云不復用土皆棄而去塘成因名夫食可去信不可去功以詐成者寧可以再幸哉小人哉議曹何可取也原錢塘之名非始此史記秦紀載之矣

士不至饑餓不能出門戶不宜言貧杜子美囊惟一錢食栢拾橡則窮甚矣及卜成都艸堂有髙下亭臺酒有舊醅鵝鴨長數茗飲蔗漿水檻扁舟色色略具亦足以耽詠遣愁無憂溝壑也

孔佑隱四明山嘗見山谷中有錢數百萬斛視如瓦石夫數百萬斛錢在野豈獨一人見之亦豈有不爲人所取者耶史言其至行通神意者鬼神明以試之而寔非錢也志士明此義則取非有必弗爲矣毋爲鬼所戲耶【俱同上】

西門豹爲鄴令倉無積粟府無儲錢兵甲官無計會人數言其過於文侯文侯往行其縣果若人言文侯曰翟璜任子治鄴大亂子能變道則可不能將加誅於子西門豹曰王主富民霸主富武亡國富府庫

梁朱友珪遽爲荒淫內外憤怒駙馬都尉趙巖犨之子太祖之婿也龍虎統軍袁象先太祖之甥也巖奉使至大梁友貞宻與之謀誅友珪巖曰此事成敗在楊令公得其一言諭梁軍吾事立辦友貞乃遣腹心說楊師厚曰友珪簒弒人屬在大梁公若因而成之此不世之功也且許事成之日賜犒軍錢五十萬緡師厚與將佐謀之曰方友珪弒逆吾不能卽討今君臣之分已定無故攺圖可乎或曰友珪親弒君父賊也均王舉兵復讎義也奉義討賊何君臣之有

劉景通季年畫策備邊累數百牘其後趣繼光受職京師病革猶問吾所上備邊封事上納之乎未耶垂絕舍人納楮幣褏中瞪目曰我平生不索人錢冥司必不受我錢悉出之乃瞑【皇明百將列傳】

宋齊丘者父爲江西鍾傳副使父卒覊旅淮南欲上書干謁而無紙墨行嘆道中有娼婦遇之問曰少年何不樂如此齊丘以情告召歸置食贈錢數千因曰郎時至此不遣郎有所闕也齊丘感之及貴納爲正室【江南別錄】

丰有俊字宅之四明人登靑樓偶見小娼疑故人女累目之女亦悟酒罷畱宿女羞澀良久乃入曰丰官人識妾否詰之果故人女丰曰某所以畱者以坐間不敢問也且各寢必有以處汝娼遂退丰與京尹有契明日以白尹且云某僅有錢百千從公更貸二百千嫁之尹嘉其誼卽取入府厚奩具擇良士嫁焉尹卽王宣子佐也【稗史】

榷礬者唐於晉州開成三年罷之宋律白礬出晉汾州坊州緑礬出磁州隰州各置官典護戶有駄錢陳止齋曰私礬之禁爲契丹北漢設也本朝不設礬官亦無礬禁大明律私礬一條當時修者失於刪除耳【丹鉛總錄】

且夫卜筮者掃除設坐正其冠帶然後乃言事此有禮也言而鬼神或以饗忠臣以事其上孝子以養其親慈父以畜其子此有徳者也而以義置數十百錢病者或以愈且死或以生患或以免事或以成嫁子娶婦或以養生此之爲徳豈直數十百錢哉【漢司馬遷日者列傳】

古者民曰編民書所謂彰善闡惡表厥裏宅今之坊牌卓楔排門粉壁是也古者卒字以衣卒衣有題識三代之畫衣冠秦之赭衣也古樂府鴈門太守行有云移惡子姓篇著裏端又云則用錢三千買繩禮竿卽書其惡迹以標示戒卽莊子所謂竿牘也【丹鉛總錄】

巴丘南百折山中有道士善檻虎童子皆得飼之已而出諸囚都無雄心道士時與撲跌爲戲因而賣與人守門以爲常率虎千錢大者千五百錢初猶驚動馬牛後轉見大牛而驚矣【同上】

近日議丘文莊著述者惟劉健謝錦王瓊耳劉閣老嘗戲謂曰丘仲深有一屋散錢只欠索子文莊應之曰劉希賢有一屋索子只欠散錢健黙然愧甚【皇明從信錄】

杜子美滕王亭子詩民到於今歌出牧來遊此地不知還後人因子美之詩注者遂謂滕王賢而有遺愛於民今郡誌亦以滕王爲名宦予考新舊唐書並云元嬰爲金州刺史驕佚失度及遷洪州都督以貪聞髙宗給麻二車助爲錢緡【丹鉛總錄】

初太后微時所爲金王孫生女俗在民間蓋諱之也武帝始立嬖人韓嫣白之帝曰何爲不早言乃車駕自往迎之其家在長陵小市直至其門使左右入求之家人驚恐女逃匿扶將出拜帝下車立曰大姊何藏之深也載至長樂宮與俱謁太后太后垂泣女亦悲泣帝奉酒前爲壽錢千萬奴婢三百人公田百頃甲第以賜姊太后謝曰爲帝費因賜湯沐邑號修成君男女各一人女嫁諸侯男號修成子仲以太后故橫於京師【八編類纂】

順帝進齊公蕭道成爵爲王增封十郡下詔禪位於齊順帝當臨軒不肯出逃於佛蓋之下王敬則勒兵殿庭以板輿入迎順帝順帝收淚謂敬則曰欲見殺乎敬則曰出居別宮耳官先取司馬家亦如此順帝泣而彈指曰願後身世世勿復生帝王家宮中皆哭帝拍敬則手曰必無過慮當餉輔國十萬錢

公孫詭多奇邪計初見日王賜千金官至中尉號曰公孫將軍多作兵弩弓數千萬而府庫金錢且百巨萬珠玉寶器多於京師

帝所幸中書舍人綦母珍之朱隆之直閣將軍曹道剛周奉叔宦者徐龍駒等自山陵之後卽與諸人微服遊走市裏好於世宗崇安陵隧中擲塗賭跳作諸鄙戲極意賞賜左右動至百數十萬世祖取錢上庫五億萬齊庫亦出三億萬郁林卽位未期歲所用垂盡

大將軍霍光秉政褒賜燕王錢三千萬益封萬三千戶劉旦怒曰我當爲帝何賜也

劉胥武帝子封廣陵王始昭帝時胥見上少年無子有覬欲心而楚地巫鬼胥迎女巫李女湏使下神祝詛女湏泣曰孝武帝下我左右皆伏言吾必令胥爲天子胥多賜女須錢使禱巫山會昭帝崩胥曰女須良巫也殺牛塞禱及昌邑王徵復使巫祝詛之後王廢胥寢信女須等數賜予錢物宣帝卽位胥曰太子孫何以反得立復令女須祝詛如前又胥女爲楚王延壽後弟婦數相饋遺通私書後延壽坐謀反誅辭連及胥有詔勿治賜胥黃金前後五千斤它器物甚眾

建元六年彗星見淮南王心怪之愈益治攻戰具積金錢賂遺郡國遊士王有女陵彗有口王愛陵多予金錢爲中詗長安約結上左右

諸侯王朝見天子漢法凡當四見耳始到日小見到正月朔旦奉皮薦璧玉賀正月法見後三日爲王置酒賜金錢財物後二日復入小見辭去凡畱長安不過二十日【俱同上】

蕭何爲民請曰長安地陿上林中多空棄地願令民得入田毋收槁爲獸食上大怒曰相國多受賈人財物爲請吾苑乃下何廷尉械系之數日王衛尉侍前問曰相國胡大罪陛下系之暴也上曰吾聞李斯相秦皇帝有善歸主有惡自予今相國多受賈豎金爲請吾苑以自媚於民故系治之王衛尉曰夫職事茍有便於民而請之眞宰相事也陛下柰何疑相國受賈民錢乎且陛下距楚數歲陳豨黥布反時陛下自將往當是時何守關中關中搖足則關西非陛下有也相國不以此時爲利乃利賈人之金乎

武后將造浮屠大像度費數百萬官不能足更詔天下僧日施一錢助之仁傑諫曰工不役鬼必在役人物不天降終繇地出不損百姓且將何求今邊陲未寧宜寛徵鎭之徭省不急之務就令顧作以濟窮人旣失農時是爲棄本且無官助理不得成旣費官財又竭人力一方有難何以救之後繇是罷役

帝以前世上已九日皆大晏集而寒食多與上已同時欲以三月名節自我爲古若何而可李泌請廢正月晦以二月朔爲中和節因賜大臣戚裏尺謂之裁度民間以靑囊盛百榖瓜果種相問遺號爲獻生子裏閭釀宜春酒以祭勾芒神祈丰年百官進農書以示務本帝悅乃著令與上已九日爲三令節中外皆賜緡錢燕會

李綱對曰道君皇后旣居寜徳宮皇帝自當時詣省問萬一欲暫到禁中豈有不可之理因遣使賜香茶酒食等錢五百貫給散隨行使臣從人綱以前語具札子奏知而道君皇后入國門日聶山請以禁衛護宣徳門道路喧然識者笑之

太宗入謂文徳皇后曰我欲加長樂公主禮數魏徵不肯文徳皇后聞之大喜遣中使賫錢二十萬絹四百匹詣徵宅宣令魏徵曰比者常聞公中正而不能得見今論長樂公主禮事不許增加始驗從來所聞信非虛妄願公常保此心莫移今日喜聞公言故令將物相賞公有爭道勿爲形迹也

黃裳居相位不久未究其才及處外天下常所屬意卒後數年禦史劾奏黃裳納邠寧節度使髙崇文錢四萬五千緡按故吏吳憑及黃裳子載辭服帝念舊功但流憑昭州原載不問

謝枋得以江東提刑江西招諭使知信州明年正月師夔與武萬戶分定江東地枋得以兵逆之使前鋒呼曰謝提刑來呂軍馳至射之矢及馬前枋得走入安仁調淮士張孝忠逆戰團坪矢盡揮雙刀擊殺百餘人前軍稍卻後軍繞出孝忠後眾驚潰孝忠中流矢死馬奔歸枋得坐敵樓見之曰馬歸孝忠敗矣遂奔信州已而賣卜建陽市中有來卜者惟取米屨而已委以錢率謝不取其後人稍稍識之多延至其家使爲弟子論學【俱同上】

今之在位競托髙虛納累鍾之奉忘天下之憂遘災稱疾偃仰自逸一被冊文得賜錢者起矣何疾之易而愈之速也以此消伏災眚興致升平其可得乎【函史】

李少君故深澤侯舍人匿其生長常自謂七十能使物卻老以方徧諸侯更饋遺之常餘金錢衣食不治生業而饒給又不知何所人愈信爭事之【異教考】

昆弟諸公暇謂王孫曰有一男兩女所不足者非財也今文君旣失身於司馬長卿長卿故倦遊𨿽貧其人材足依也且又令客柰何相辱如此卓王孫不得已分與文君僮百人錢百萬及其嫁時衣被財物文君乃與相如歸成都買田宅爲富人【本傳】

縣令段簡貪暴聞其富欲害陳子昻家人納錢二十萬緡簡薄其賂捕送獄中子昻之見捕自筮卦成驚曰天命不佑吾殆死乎果死獄中【陳子昻傳】

栁州土俗以男女貭錢過期則沒入錢主宗元革其法已沒者仍出私錢贖之歸其父母【本傳】

上初欲用蘇軾起居注王安石曰軾豈是可奬之人上曰軾有文學朕見似爲人平靜司馬光韓維王存俱稱之安石曰險邪之人臣非茍言之皆有事狀軾遭父喪韓琦等送金帛不受卻販數船蘇木入川司馬光言呂惠卿受錢反言蘇軾平靜斯爲厚誣陛下欲變風俗息邪說驟用此人則士何繇知陛下好惡所在上乃罷軾不用寘之官告院【同上】

神宗熈寧五年始建武學於武成王廟選文武官知兵者爲教授入學給食習諸家兵法教授纂次歷代用兵成敗前世忠義之節足以訓者講釋之願試陳隊者量給兵伍在學三年具藝業考試等第推恩未及格者逾年再試以兵部郎中韓縝判武學賜食本錢萬緡生員以百人爲額【大學衍義補】

後晉置鄕兵號天威軍教習歲餘村民不閒軍旅竟不可用悉罷之但令七戶輸錢十千其鎧仗悉輸官而無賴子弟不復肯復農業山林之盜自是而繁【經濟編】

孝武時關東四十九郡同日地動或山崩壞城郭室屋殺六千餘人上乃素服避正殿遣使者弔問吏民賜死者棺錢因大赦勝出爲諫議大夫給事中黃霸爲揚州刺史夏侯勝復爲長信少府遷太子傅受詔選尙書論說賜黃金百斤年九十卒於官賜冢塋葬平陵太后賜錢二百萬爲勝服五日以報師傅之恩儒者以爲榮【本傳】

於是叔文及其黨十餘家之門晝夜車如市候見叔文伾者至宿其坊中餅肆酒壚下一人得千錢乃容之【唐王叔文傳】

哈宻城在平川可三四里東北二門王稱速檀人僅數百戶顧非一種多蒙古回回人習俗各異西域三十八國入貢經哈宻者相攔出入索道錢乃已

四月王冠帶劍長信侯毐作亂而覺矯王禦璽及太后璽以發縣卒及衛卒官騎戎翟君公舍人將欲入蘄年宮爲亂王知之令相國昌平君昌文君發卒攻毐戰咸陽斬首數百皆拜爵及宦者皆在戰中亦拜爵一級毐等敗走卽令國中有生得毐賜錢百萬殺之五十萬盡得毐等衛尉竭中大夫令齊等二十人皆梟首車裂以狥滅其宗及其舍人輕者爲鬼薪及奪爵遷蜀四千餘家家房陵【左編】

永樂間廣信永丰有丐子寒暑惟著破衲臭穢不可聞懸一燒缾行歌於市自稱呂貧子洞玄宮前有米賈常施以錢一日來乞而賈冗且厭頻來擲一錢與之誤墮街心石上貧子不拾但以足趾踏錢入石沒輪貧子故宿東嶽山頂早出晚歸風雨不間賈駭踏錢事往尋之而已死矣尙爲槁葬後十餘年賈爲縣所役解銀藩司居半月不得報牒食盡大窘忽遇貧子於章江門曰汝死矣尙在乎曰未也公今日得牒矣賈言食盡貧子曰得牒時來就我往果得牒就貧子貧子著以雙艸履使閉目行誡聞水碓聲始可開目必永丰始有水碓也行數刻聞水碓聲果抵縣投牒令大詫曰藩司今辰所發牒何以遽至賈言其故方知是仙爲建呂仙祠【粹語】

舊唐書西戎傳曰康國生子必以膠置掌內欲其成長掌中持錢如膠之黏物

徐兢髙麗圖經曰廣化門東南卽鑄錢監他貨皆以物交易惟市藥則間以錢貨

魏略曰東沃沮國嫁娶之法女家責錢錢畢乃復還婿

傳燈錄曰城於洪州開元寺受新羅僧金大悲錢二十千令取六祖大師首歸海東供養

後周書異域傳曰波斯賦稅準地輸銀錢

隋書西域傳曰波斯國人年三歲已上出口錢四文

新唐書西域傳曰波斯國偸者輸銀錢

余按地賦口算盜罰當是三種諸史互舉其一何也又按西域記云波剌斯國舊曰波斯貨用大銀錢戶課賦稅人四銀錢然則波斯波剌斯一也唐史云波斯居逹遏水乂於他國旁出云波斯治蘇剌薩倘那城賦稅口出四銀錢二書所載口稅同而史氏不於波斯國表見豈誤以爲二國耶

隋書西域傳曰女國在蔥嶺之南其女王死國中則厚斂金錢求死者族中之賢女二人一爲女王次爲小王

舊唐書西戎傳曰中天竺國謀反者幽殺之小犯罰錢以贖罪

唐書西域傳曰蔥嶺以東俗喜淫龜玆於闐置女肆徵其錢

西域記曰那揭羅曷國昔如來在世之時牧牛之士以金錢買花供養受記又云諸欲見如來頂骨者稅一金錢若取印者稅五金錢

西域記曰健駄邏國有貧士得一金錢願造佛像酬工尙少復有一人持一金錢求畫佛像畫丁是時受二人錢共畫一像

西域記曰室邏伐悉底國王威風遠洽臣諸印度日以五億金錢周給貧窶一使人剃髮輒賜一億金錢

西域記曰羯若鞠闍國有佛牙長餘寸半士庶瞻仰監守者繁其喧雜權五重稅欲見佛牙輸大金錢

西域記曰缽邏那伽國城中有天祠靈異多端眾生於此祠捨一錢功踰他所施千金

西域記曰婆羅痆斯國有隱士遇一人悲號逐路以五百金錢遺之

西域記曰摩揭陁國有伽藍其地本庵沒羅國五百啇人以十億金錢買以施佛

西域記曰伊爛拏缽代多國者一長者晚有繼嗣時有報者輒賜金錢一百億因名其子聞二百億

西域記曰橋薩羅國王爲龍猛菩薩鑿山建立伽藍記

工人所食盬價用九拘胝金【拘胝者唐言億】

阿育王傳曰摩突羅國有長者出錢於山中作精舍又一長者鑄錢財衰耗惟五百舊金錢在詣尊者毱多所而求出家

韋節西番記曰康居國以六月一日爲歲首至此日王及人庶在國域東林下七日馬射至欲罷日置一金錢於帖上射中者則得一日爲王也

四分律曰佛在捨衛國時捨衛城中諸長者集會先有制其有不至者罰錢五百

後漢南蠻傳曰秦惠王並巴中以巴氏爲蠻夷君長其君長歲出賦二千一十六錢三歲一出義賦千八百錢

後漢南蠻傳曰秦昭襄王時有巴郡閬中夷人能作白弩射殺白虎昭王嘉之乃刻石盟夷人傷人者論殺人得以倓錢贖死

後漢南蠻傳曰髙祖爲漢王發夷人還伐三秦秦地旣定乃遣還巴中復其渠帥七姓不輸租賦餘戶乃歲入賨錢口四十

僕按玄帝道家所尊天樞北極相傳昉自黃虞代著顯赫神靈威武掃蕩邪魅所建宮宇若泰和若齊云動發內帑金錢不貲歲時享祀俱領於祝官乃者曷爲著靈於浦豈浦斗度分野所隸而北極玄武實系鬥牛七星之神度有專屬故神有專向理或然也【江浦縣誌】

葉法善字道元嘗因八月望夜師與玄宗遊月宮聆月中天樂問其曲名曰紫雲曲玄宗素曉音律黙記其聲歸傳其旨名之曰霓裳羽衣自月宮還過潞州城上俯視城郭悄然而月光如晝師因請玄宗以玉笛奏曲時玉笛在寢殿中師命人取頃之而至奏曲旣投金錢於城中而還旬日潞州奏八月望夜有天樂臨城兼獲金錢以進【集異記】

先是淸河客李蕚年二十餘爲郡人乞師於眞卿曰公首倡大義河北諸郡待公以爲長城今淸河公之西鄰國家平日聚江淮河內錢帛於彼以贍北軍今有布三百餘萬匹帛八十餘萬匹錢三十餘萬緡糧三十餘萬斛昔討默啜甲兵皆貯其庫今有五十餘萬事戶七萬口十餘萬竊計財足以三平原之富兵足以倍平原之彊公誠資以士卒撫而有之以二郡爲腹心則余郡如四支無不隨所使矣【會編】

蒙古立炮攻洛兵圍其三面彊伸括衣帛爲幟立之城上率士卒赤身而戰以壯士數百往來救應大呼以憨子軍爲號其聲勢與萬眾無異兵器已盡以錢爲鏃【金史】

林靈素置千道會設髙座令靈素講經帝設幄於側以聽貧下者買靑衣幅巾赴之亦得飫餐若施錢然【函史】

陳平用陸生之計乃以五百金爲綘侯壽厚具樂飲太尉亦報如之此兩人深相結則呂氏謀益衰陳平乃以奴婢百人車馬五十乘錢五百萬遺陸生爲飲食費陸生以此遊漢庭公卿間名聲藉盛及誅諸呂立孝文帝陸生頗有力焉【經濟編】

漢譙玄以王莾居攝變姓名隱遁後公孫述僣號於蜀連聘不詣述乃遣使者備禮徵之玄不肯起賜以毒藥太守乃自賫璽書至玄廬玄子瑛泣血叩頭於太守曰方今國家東有嚴敵兵師四出國用軍資或不常充足願奉家錢千萬以贖父死太守爲請述聽許之玄遂隱藏田野終述之世【同上編】

慕容評爲人貪鄙鄣固山泉鬻樵及水積錢帛如丘陵士卒怨憤莫有鬭志王猛聞之笑曰慕容評眞奴才𨿽億兆之眾不足畏況數十萬乎【左編】

趙元昊反有詔削奪其身官爵募能生擒元昊若斬首者卽爲節度使仍賜錢萬貫呂夷簡時在大名府聞之驚曰謀之誤矣諌官張方平言自元昊爲宼三年𨿽常得逞而絕其俸賜禁諸關市今賊中尺布可直錢數百此以揣賊情安得不困倘有悔心勢未能自通今因南郊大禮宜特推曠恩以示綏懷或特降一詔或著之赦文願陛下延召大臣商愚計而施行之上書曰是吾心也命方平以疏付中書呂夷簡讀之拱手曰公言至此社稷之福也【同上】

昌署石職所親吏張觀範堯臣依據說勢市權招賂擅給太原九姓羊錢千萬帝怒召乾曜隱甫刑部尙書韋抗卽尙書省鞠之【右編張說傳】

侯景取梁主之女溧陽公主甚愛之景請簡文褉宴於樂遊苑帳飲三日其逆黨咸以妻子自隨皇太子以下並令走馬射箭中者賞以金錢【左編】

帝手書勞張浚曰近日邊報中外鼓舞十年來無此克捷詔以顯忠爲淮南京東河北招討宏淵副之是時顯忠名出宏淵右符離府庫中尙有金三千餘兩銀四萬餘兩絹一萬二千疋錢五萬緡米豆共糧六萬餘石布袋十七萬條衣絳棗羊粆各一庫酒三庫乃縱親信部曲恣其搬取所餘者始以犒軍人三兵共一緡士卒怨怒曰得宿州賞三百得南京須得四百旣而復出戰悉棄錢溝壑由是軍情憤詈人無鬭志浚乃移書令宏淵聽顯忠節制宏淵不悅已而復令顯忠宏淵同節制於是悉無體統矣【同上】

唐徳宗以宦者爲宮市使置白望數百人抑買人物以紅紫染故衣敗繒尺寸裂而給之仍索進奉門戶及腳價錢名爲宮市其實奪之徐州節度使張建封入朝具奏之以問判度支蘇弁希宦者意對曰京師遊手萬家無生業仰宮市取給上信之故凡言宮市者皆不聽【大學衍義補】

蔡京拔故吏魏伯芻領榷貨造料次錢劵百萬緡進入徽宗大喜持以示左右此太師與我奉料也擢伯芻至徽猷閣待制京每爲帝言今泉幣所積嬴五千萬和足以廣樂富足以備禮於是鑄九鼎建明堂修方澤立道觀作大盛樂制定命寶任孟昌齡爲都水使者鑿大抔三山大興工役無慮四十萬延福宮景龍江之役起浸淫及於艮嶽矣【左編】

錢通卷三十二

