補漢兵志一卷宋錢文子

欽定四庫全書

史部十三

補漢兵志

政書類四

軍政之屬

提要

﹝臣﹞等謹案補漢兵志一卷宋錢文子撰文子字文季樂淸人紹熙三年由上捨釋褐出身以吏部員外郎兼國史院編修官歷宗正少卿後退居白石山下自號白石山人宋初懲五代之獘收天下甲兵悉萃京師謂之禁軍輾轉增益至於八十餘萬而虛名冒濫實無可用之兵南渡以後倉皇補苴招聚彌多而冗費亦彌甚文子以漢承三代之後去古未逺猶有寓兵於農之意而班史無志因摭其本紀列傳及諸志之中載及兵制者裒而編之附以考證論斷以成此書卷首有其門人陳元粹序述其作書之意甚詳蓋爲宋事立議非爲漢書補亡也朱彜尊跋稱其言近而指逺詞約而義該非低頭拱手髙談性命之學者所能然兵農旣分以後其勢不可復合必欲彊復古制不約以軍律則兵不足恃必約以軍律則兵未練而農先擾故三代以下但可以屯種之法寓農於兵不復以井田之制寓兵於農文子所論所謂言之則成理而試之則不可行者卽以宋事而論數十萬之象久已仰食於官如一旦汰之歸農勢不能靖惟有聚爲賊盜耳而以漸而損之則兵未能遽化爲農農又未能遽化爲兵倉卒有事何以禦之此又明知其獘而不能驟革者也以所論切中宋制之獘而又可補漢志之闕故仍錄之以備參考文獻通考載此書作補漢兵制與此本不同然文子明言班書無兵制則作補兵志審矣通考蓋傳寫訛也

乾隆四十六年三月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●補漢兵志原序

漢兵志永嘉白石先生往爲大都授時所著予少小執經師從曾偹討閱因獲聞纂集之大旨初藝祖開基次第剗削五代僭僞收其精兵聚於京師天下旣平而已聚之兵不可復散遂定都汴京以便漕運始倚兵以固國而不及天下之形勢嘗自嘆曰不出百年天下民力殫矣固已逆知後世以兵爲病也然當時徒見兵聚而精不知其後兵聚而不可復用蓋自太宗旣平太原欲遂取幽燕而不克自是歲有契丹之擾澶淵之役僅能罷兵爲和而西夏之叛終莫得其要領尋至永樂之衂極爲中原之變所在戰卒望風奔潰訖未聞一戰之獲渡江以來稍自振刷和議旣成尋復廢弛數十年來天下無事衣糧犒賞不可少殺生息長養而貪將黠吏得以浸容其姦故老弱者難汰虛籍者難核安坐無事則驕驕則難用久聚而法弛則悍悍則難制生息繁而衣給有限則貧貧則思亂徵行調發之日稀不閒臨陣決戰之術則怯怯則棄甲曵兵而走今自京師禁衛江上諸屯諸州廂禁邊上戍守往往以百萬爲額而未嘗可用也夫以天下不及承平之半而養百萬無用之卒凡今天下嗷嗷行一切之術网羅天下之遺利以竭生民之力而楮幣茶鹽之法日益敝壊皆爲此也抑可久而不知變乎於虖此先生所以拳拳有意於漢家之遺制也謹按漢制調民有限無常役之歲則與今日老弱虛籍者異【按補兵制首當知用民之目蓋漢法民二十始傅二十三爲正卒五十六免通爲三十六年自始傳爲更卒歲一月止扵三十有六月卽今廂軍偹廝役者是爲衛士止一歲卽今禁衛扈從者是爲材官騎士止一歲卽今禁軍偹戰守者是戍邊三日卽今更遣戍卒者是漢之用民止此四條夫以民之爲生除其少與老中間三十有六年之間藉其彊壯之日而用之又不過両歲及三十有六月加以戍邊通爲五歲有三日耳其勢老弱虛籍自無所容於其間夫兵不常役則佚而不怨在官之日少則有餘力而不疲故漢兵所向未嘗敗衂橫行於四夷而匈奴卒於摧敗破滅欵塞奉國珍來朝闕下近古未嘗有也其與今日常有邊境之憂異矣】有事檄召事已罷歸無聚食之費則與今日竭民力以養兵者異【按髙帝十年徵陳豨上曰吾以羽檄徵天下兵未有至者是年淮南王布反檄諸侯兵上自將以擊布孝武云吾初卽位不欲出虎符發兵郡國齊哀王謀發兵中尉魏勃語呂平曰王欲發兵非有漢虎符驗也髙帝紀五年夏五月旣誅項羽兵皆罷歸家則知漢法兵皆散於郡國有事則以虎符檄召而用之事已皆罷歸家無復養兵之費矣】衣賫自偹無供億之勞則與今日春秋衣賜不時給賞者異【按賈誼傳曰漢淮南吏民繇役往來長安者自悉而補中道衣敝錢用諸費稱此貨殖傳曰長安中列侯封君行從軍旅賫貸子錢家則知漢兵𨿽以徵行調發衣賫猶自偹而況無事而歲科和買供給春秋二衣乎】近地調發無逺徵之勞【已詳補志並注】不立素將無擁兵專制之虞【按唐杜佑通典云兵制可采惟有漢氏或有四夷侵軼則從中命將發五營騎士六郡良家貳師樓船伏波下瀬咸因事立稱畢事則省𨿽衛霍勲髙績重身奉朝請兵皆散歸】都試課殿最無驕蹇難用之患【已詳補志並注】故自文帝以來與民休息經常不耗則減田租弛山澤【文帝二年賜天下民田租之半十三年除田租稅後元六年弛山澤】尋至太倉之粟陳陳相因都內之錢貫朽而不可挍皆不養兵之效也誠使稍取漢制斟酌劑量參而行於今日以救其極敝不十年間國力可紓民力可裕其效猶指諸掌夫亦何憚而不爲嗟夫先生乃老矣方力疾丐休築室深山中徜徉物外以書史泉石自娛將終身焉此志邈矣顧毎以予講肄滋久警策蘊奧粗可與語理道者其素相期待者逺矣然予亦偃蹇半世安於靜退未嘗出位而思豈敢輙言兵事而先生憂國之心與所著書要不可不與有志於斯世者共之也𨿽然其事大體重關系宏逺要在成順致利不駭民聽其條目次第固非一端初先生更欲編次漢調兵弛役尺籍伍符金皷旗幟及凡兵間調度別爲一書未果蓋漢兵最近古其規模尢精宻而史闕其文姑采摭羣書先志其大莭而其纖悉未能盡載此書也先生名文子字文季世居樂邑白石山下因自號白石山人云嘉定甲戍陳元粹序

●補漢兵志綱目

凡用民【見下四項】

漢法民二十始傅【止】非調民爲之也

更卒

更卒曰踐更【止】𨿽罷癃不免

衛士

衛士屬衛尉【止】有加恩焉

材官騎士

材官騎士屬郡都尉【止】蓋長從募士多而郡國之兵壞矣

戍邊

天下之人皆直戍邊【止】漢之用民殆不過此

復

而天子推恩則有復其身者【止】無以給中外繇役矣

郎

所謂天子之衛則光祿勲所領諸郎是也【止】其郎員悉省於先漢矣

南北軍

其次則有南軍有北軍【止】其所領士徒亦甚多矣

三輔兵

三輔之兵中尉主之【止】則中尉所專職惟徼循而已

城中兵

凡城中屬長安令【止】蓋京師之兵大略具此

滎陽屯兵

其外則滎陽屯兵【止】無常屯之兵也

郡國兵

郡國之兵則材官騎士是也【止】非虎符不得輒發

邊兵

惟當冦之邊特異內郡【止】蓋其權重矣

部都尉

部都尉部戍卒乘障塞【止】不以從徵也

農都尉

農都尉武帝初置【止】其制邊守塞大略如此

屬國

然猶困於匈奴之彊【止】所謂以蠻夷制蠻夷者也

●欽定四庫全書

補漢兵志【並注】

﹝宋﹞錢文子撰

漢法民二十始傅【髙紀二年蕭何發關中老弱未傅者悉詣軍服虔曰傅音附孟康曰古者二十而傅三年耕有一年儲故二十三而後役之如淳曰律年二十三傅之疇官各從其父疇學之師古曰傅著也言著名籍給公家徭役也景紀二年令天下男子二十始傅師古曰舊注二十三今二十更爲異制當考本末】二十三爲正卒【漢儀注民年二十三爲正一歳爲衛士一歳爲材官騎士習射禦騎馳戰陣漢舊儀民年二十三爲正一歳爲衛士一歳爲材官騎士水處爲樓舩】自始傅爲更卒歳一月正卒爲衛士一歳材官騎士一歳【食貨志董仲舒曰秦法月爲更卒已復爲正一歳屯戍一歳力役三十倍於古漢興循而未攺師古曰更卒謂給郡縣一月而更者也正卒謂給中都官者也率計今人一歳之中三十倍多於古也昭紀元鳳四年逋更賦勿収如淳曰此漢初因秦法而行之也後遂攺易有謫乃戍邊一歳爾案正卒比更卒爲正也更卒給郡縣非正卒仲舒所謂已復爲正謂二十三歳後應爲衛士材官者顏說以爲給中都官者非也給中都官卽以衛士分戍中都官耳事見魏相傳循而未攺謂更卒歳一月正卒二歳大略與秦相似耳其實漢人無一歳屯戍一歳力役之事也】戍邊歳三日【如淳曰天下人皆直戍邊三日律所謂徭戍】五十六免【漢儀注年五十六衰老乃得免爲庻人就田裏】至於治城郭築堤防轉輸力役皆官予庸直非調民爲之也【惠紀三年發長安六百里內男女十四萬六千人城長安三十日罷發卒十萬救決河食貨志耿壽昌奏言故事歳漕關東榖四百萬斛以給京師用卒六萬人食貨志天子爲伐胡故盛養馬馬之往來食長安者數萬匹卒掌者關中不足乃調旁近郡案食貨志通西南夷道作者數萬人千里負擔饋餉率十餘鍾致一石散幣於卭僰以輯之又築衛朔方轉漕甚遠費數十百巨萬府庫並虛又溝洫志成帝河平三年治河卒非受平價者爲著外繇六月則知漢人治城郭築堤防轉輸力役皆官予庸直非調民爲之也如養馬至調旁近郡蓋更卒歟】更卒曰踐更【昭紀元鳳四年如淳曰更有三品有卒更有踐更有過更古者正卒無常人皆當疊爲之一月一更是爲卒更也貧者欲得雇更錢次直者出錢雇之月二千是爲踐更也天下人皆直戍邊三日亦名爲更律所謂徭戍也𨿽丞相子亦在戍邊之調不可人人自行三日戍又行者當自戍三日不可往便還因便住一歳一更諸不行者出錢三百入官官以給戍者是爲過更也律說卒踐更者居也居更縣中五月乃更也後從尉律卒踐更一月休十一月也案更卒非正卒也人直一月猶踐履而去故踐更踐更卽更卒也若雇人爲之當隨其月緩急貴賤爲之直謂之平賈漢錢重不得定爲二千也若不直而入錢於官是爲更賦也】秦爵不更不爲更卒左右中更主領更卒【百官表爵四不更十二左更十三中更十四右更師古曰不更言不豫更卒之事左右中更主領更卒部其役使也】其畨上尉主之【昭紀元鳳四年如淳曰尉律卒踐更一月郭解傳解出入皆避有一人獨箕倨視之解乃陰請尉史曰是人吾所重至踐更時脫之毎至直更數過吏弗求怪之問其故解使脫之箕踞者乃肉袒謝罪】郡國役使過律若過員皆坐免【功臣表信武侯靳亭祝阿侯髙成孝文後三年皆坐事國人過律免案過律如滿一月當代而過役之類功臣表東茅侯劉告孝文十六年坐事國人過員免師古曰事謂役使之員數也案過員謂當給郡國者有員數其餘則出更賦過員則更賦減矣】其不役而収其直謂之更賦𨿽罷癃不免【昭紀元鳳四年三年以上逋更賦未入者皆勿収後漢書虞詡傳永平章和中州郡以走卒錢給貸貧人王莽下令云漢氏常有更賦罷癃咸出髙紀二年如淳曰律髙不滿六尺二寸以下爲罷癃案更卒給郡國歳一月不役者官収其庸謂之更賦其輕重未詳唐庸法歳役二旬不役者収其庸日三尺】衛士屬衛尉【百官表衛尉秦官掌宮門衛屯兵後漢志衛尉掌宮門衛士宮中徼循事髙後紀令平陽侯吿衛尉毋納相國產殿門景武功臣表李壽坐爲衛尉居守擅出長安界送海西侯至髙橋又使吏殺人誅霍光傳地節三年徙霍光女壻度遼將軍未央衛尉範明友爲光祿勲徙光女壻長樂衛尉鄧廣漢爲少府及兩宮衛將屯兵悉易以所親信許史子弟代之】其寺在宮內【漢舊儀衛尉寺在宮內】周垣爲區廬衛士分居之【百官表胡廣云衛士於周垣下爲區廬區廬者若今之仗宿屋矣元紀初元五年師古曰衛尉有八屯】有長樂建章甘泉衛尉不常置【百官表長樂建章甘泉衛尉皆掌其宮職略同不常置髙後紀朱虛侯章馳斬長樂衛尉呂更始武五子傳戾太子出武庫兵發長樂宮衛宣紀元平元年太后歸長樂宮初置屯衛案長樂衛尉自漢初有之今云初置者疑戾太子敗後罷之至此方置太初元年起建章宮宣紀元康元年置建章衛尉元紀初元三年罷甘泉建章宮衛令就農】衛尉之屬有衛司馬衛候左右都候有公交車司馬衛士旅賁令丞【百官表屬官有公交車司馬衛士旅賁三令丞衛士三丞又諸屯衛候司馬二十二官皆屬焉二十二官未詳】司馬候主徼巡宿衛【元紀初元五年師古曰衛尉有八屯衛候司馬主衛士徼巡宿衛毎面各二司馬故謂宮之外門爲司馬門元紀初元五年令從官給事宮司馬中者得爲大父母父母兄弟通籍應劭曰司馬主武兵禁之意也籍者爲二尺竹牒記其年紀名字物色縣之宮門案省相應乃得入也後漢志宮掖門毎門司馬一人比千石本注雲南宮南屯司馬主平城門北宮門蒼龍司馬主東門玄武司馬主玄武門北屯司馬主北門北宮朱雀司馬主南掖門東明司馬主東門朔平司馬主北門凡七門凡居宮中者皆有口籍於門之所屬宮名兩字爲鐵印文符案省符乃內之若外人以事當入本宮長史爲封棨傳其有官位出入令禦者言其官又胡廣云諸門部各陳屯夾道其旁掌兵以示威武交戟以遮妄出入者蓋寛饒傳初拜爲衛司馬未出殿門斷其禪衣令短離地冠大冠帯長劍躬案行士卒廬室視其飲食居處有疾病者身自撫循臨問加致醫藥遇之甚有恩及歳盡交代上臨饗罷衛卒衛卒數十人皆叩頭自請願復畱共更一年以報寛饒厚恩元紀初元五年衛司馬谷吉使匈奴鄭吉傳以侍郎遷衛司馬馮奉世傳以衛尉持節送大宛諸國客至伊修城案左氏春秋晉悼公以祁奚爲中軍尉魏絳爲司馬張老爲候奄蓋秦晉間以尉司馬候爲軍官】左右都候巡宮中及天子有所収考【後漢志左右都候各一人六百石丞各一人本注曰主劍戟士徼循宮及天子有所収考蔡質漢儀曰宮中諸官有劾奏罪左都候執戟戱車縛送付詔獄在官小大各付所屬以馬被覆此其識也】皆與中尉相表裏【漢舊儀宮司馬諸隊都候領督盜賊屬執金吾司馬掖門殿門此衛士皆屬衛尉案百官表中尉屬官無衛司馬候左右都候此云屬金吾者蓋執金吾徼巡宮外實相表裏所謂聨事】公交車司馬令受章奏及徵詣公交車者【三輔黃圖未央宮四面皆有公交車劉向傳章交公交車後漢志公交車司馬令一人六百石丞尉各一人掌宮南闕門凡吏民上章四方貢獻及徵詣公交車者丞選曉諱掌知非法尉主闕門兵禁戒非常獻帝起居注曰建安八年議郎衛林爲公交車司馬令位隨將大夫舊公交車令與都官長史位從將大夫自林始】衛士令領衛士【後漢志南宮衛士令一人六百石丞一人掌南宮衛士北宮衛士令一人六百石丞一人掌北宮衛士】旅賁令蓋主衛士之驍勇者以備非常【師古曰旅眾也賁與奔同言爲奔走之任也後漢志中興省旅賁令案周官旅賁氏中士二人下士十有六人徒八人掌執戈盾夾王車而趨漢仿此名以衛士爲之中興以公交車司馬衛故省之歟】凡衛尉太尉所部【漢官目錄太僕光祿勲衛尉三卿太尉所部】時以領屬衛將軍【外戚傳髙後八年以梁王爲相國居後軍文紀卽日夕入未央宮夜拜宋昌爲衛將軍領南北軍二年始罷衛將軍軍案南軍卽衛士張安世傳地節三年罷車騎將軍屯兵更爲衛將軍兩宮衛尉城門北軍兵屬焉】其轉置送迎常二萬人【武紀建元元年詔曰衛士轉置送迎常二萬人其省萬人鄭氏曰去故置新常二萬人漢舊儀饗衛士萬五千人應劭漢官衛尉衛士六十人南宮衛士令衛士五百三十七人北宮衛士令衛士四百七十二人右都候衛士四百一十六人左都候衛士三百八十三人南宮南屯司馬衛士百二人北宮門蒼龍司馬衛士四十人玄武司馬衛士三十八人北屯司馬衛士三十八人北宮朱雀司馬衛士百二十四人東明司馬衛士百八十人朔平司馬衛士百一十七人案衛尉所管衛士數諸離宮寢園及中都官不在其中然後漢制度大率減於西京】有分戍諸離宮寢園及中都官者【韋元成傳昭靈後武哀王昭哀後孝文太后孝昭太后衛思後戾太子戾後各有寢園與諸帝合凡三十所用衛士四萬五千一百二十九人養犧牲卒不在數中魏相傳爲河南太守後人有告相賊殺不辜事下有司河南卒戍中都官者二三千人遮大將軍自言願畱作一年以贖太守罪師古曰來京師諸官府爲戍卒若今衛士上畨分守諸司】𨿽時有減省然用民多矣【賈山傳陛下卽位減外徭衛卒元帝時貢禹言諸離宮及長樂宮衛可減其大半以寛繇役天子下其議省建章甘泉宮衛卒減諸侯王廟衛卒省其半】其始至丞相迎勞【漢舊儀衛士初至未入君侯到都國外賜勞吏士】歳盡罷遣天子臨饗勸以農桑有加恩焉【漢舊儀正月五日大置酒饗衛士蓋寛饒傳及歳盡交代上臨饗罷衛卒王尊傳正月行幸曲臺臨饗罷衛士丞相衡與中二千石大鴻臚賞等會坐於殿門下後漢志饗遣故衛士儀百官會位定謁者持節引故衛士入自端門衛司馬執幡鉦護行行定侍禦史持節慰勞以詔問所疾苦受其章奏所欲言畢饗賜作樂觀其角抵樂闋罷遣勸以農桑】材官騎士【刑法志漢興天下旣定踵秦置材官於郡國京師有南北軍之屯漢官儀髙祖命天下郡國選能引關蹶張材力武猛者以爲輕車騎士材官樓船】屬郡都尉【百官表郡尉掌佐守典武職甲卒秩比二千石有丞秩皆六百石景帝中二年更名都尉諸侯王國中尉掌武職】以歳八月太守都尉令長丞爲會都試水處爲樓船【漢舊儀常以八月太守都尉令長丞尉會都試材官騎士習騎馳戰陣課殿最水處爲樓船亦習戰射行舩】令丞尉亦各統其縣守尉不得專也【翟義傳義爲東郡太守王莽居攝義心惡之遂與東郡都尉劉宇嚴鄕侯劉信信弟武平侯劉璜結謀於是以九月都試日斬觀令因勒其車騎材官】大抵金城天水隴西安定北地河東上黨上郡多騎士三河頴川沛郡淮陽汝南巴蜀多材官【髙紀十一年淮南王反上乃發上郡北地隴西車騎巴蜀材官及中尉卒三萬人軍霸上武紀元鼎六年發隴西天水安定騎士及中尉河南河內卒十萬人徵西羗宣紀神爵元年西羗反發三輔中都官徒弛刑及應募佽飛射士羽林孤兒胡越騎三河潁川沛郡淮陽汝南材官金城隴西天水安定北地上郡騎士詣金城】江淮以南多樓舩士【武紀元鼎五年南越相呂嘉反遣伏波將軍路博徳出桂陽下湟水樓舩將軍楊僕出豫章下湞水歸義侯嚴爲戈舩將軍出零陵下離水甲爲下瀨將軍下蒼梧皆將罪人江淮以南樓舩卒十萬人食貨志元鼎五年南越反因南方樓舩士二十餘萬人擊之朱買臣傳東越數反朱買臣爲會稽太守詔到郡治樓舩備糧食水戰具嚴助傳淮南王上書曰前時南海王反陛下先臣使將軍閒忌將兵擊之會天暑多雨樓舩卒水居擊棹未戰而疾死者過半】其興發量地逺近若宣帝以沛郡淮陽汝南徵西羗蓋罷民矣【事見上】郡國不擅斥騎士【趙廣漢傳坐擅斥除騎士乏軍興數罪腰斬師古曰斥除謂逐遣之】非教士不得徵發【武五子傳燕王旦賜策曰毋乃廢備非教士不得從徵】以功推遷得至將相【申屠嘉傳以材官蹶張從擊質籍袁盎傳君以材官蹶張遷爲隊帥積功至淮陽太守趙充國傳始爲騎士以六郡良家子補羽林霍去病傳騎士孟已有功賜爵闗內侯】然其試騎士有爲伍分左右部置軍假司馬千人或至坐死【韓延壽傳蕭望之案延壽在東郡時試騎爲伍分左右部軍假司馬千人反治飾車甲三百萬以上於是望之劾延壽上僣不道延壽竟坐棄市馮唐傳夫士卒盡家人子起田中從軍安知尺籍伍符】而諸侯王不得領庫兵飭武備【燕王旦傳旦詐言以武帝時受詔得職吏事修武備備非常於是下令羣臣曰寡人親奉明詔職吏事領庫兵飭武備案諸侯王不得領庫兵蓋七國敗後稍禁抑之】武帝之後有選募有罪徒其選募曰勇敢【武紀天漢四年發天下七科謫及勇敢士遣李廣利等擊匈奴李陵傳將勇敢五千人敎射張掖酒泉以備胡天漢二年召陵使爲貳師將輜重陵自請曰臣所將屯邊者皆荊楚勇士奇材劍客也力扼虎射命中願得自當一隊】曰奔命【昭紀始元元年遣呂破胡募吏民及發犍爲蜀郡奔命擊益州應劭曰舊時郡國皆有材官騎士以赴急難今夷反常兵不足以討之故權選取精勇聞命奔走故謂之奔命】曰伉健【宣紀本始二年大發興調選郡國吏三百石伉健習騎射者皆從軍趙充國傳奏云四月艸生發郡騎及屬國胡騎伉健各千倅馬什二就艸】曰豪吏【王溫舒傳會究軍發詔徵豪吏溫舒匿其吏華成及人有變告溫舒受貟騎錢它姦利事罪至族自殺】曰應募【宣紀神爵元年發三輔中都官徒及應募佽飛射士趙充國傳罷騎兵畱弛刑應募及淮陽汝南步兵與吏士私從者馮奉世傳復發募士萬人拜韓安國爲建威將軍常惠傳家貧自奮應募淮南王傳時有欲從軍者輒詣長安雷被卽願奮擊匈奴太子數惡被王使郎中令斥免欲以禁後元朔五年被遂亡之長安上書自明上遣漢中尉宏卽訊驗王中尉還以聞公卿治者曰淮南王安壅閼求奮擊匈奴者雷被等格明詔當棄市詔不許】曰私從【趙充國傳願罷騎兵畱弛刑應募及淮陽汝南步兵與吏士私從者李廣傳負私從者不與】其罪徒曰謫民曰惡少【武紀太初元年遣李廣利發天下謫民西徵大宛武紀天漢四年發天下七科謫及勇敢士遣李廣利將擊匈奴張晏曰吏有罪一亡命二贅壻三賈人四故有市籍五父母有市籍六大父母有市籍七凡七科李廣利傳太初元年發屬國六千騎及郡國惡少年數萬人以往又赦囚徒捍冦盜發惡少年及邊騎歲餘而出又發天下七科謫及載糒給貳師案七科謫張說非也七謫蓋擇其罪之輕者凡七科以謫發之其名不詳見武帝𨿽暴未至如始皇之甚也李廣利傳伐宛罷十一歲徵和三年貳師復出五原擊匈奴無天漢四年擊匈奴事紀傳必有誤昭紀元鳳五年發三輔及郡國惡少年吏有告劾亡者屯遼東】曰亡命【武紀元封六年益州昆明反赦京師亡命令從軍遣郭昌將以擊之昭紀發吏有告劾之者】曰徒曰弛刑【昭紀元鳳元年武都氐人反遣馬適建等將三輔太常徒皆免刑擊之宣紀神爵元年發三輔中都官徒弛刑李奇曰弛廢也謂若今徒解鉗■﹝釒犬﹞赭衣置任輸作也】曰罪人【髙紀十一年淮南王反上赦天下死罪以下皆令從軍武紀元鼎五年南越相呂嘉反遣路博徳楊僕等將罪人江淮以南樓舩十萬人越馳義侯遺別將巴蜀罪人發夜郎兵】曰應募罪人【武紀元封二年楊僕荀彘將應募罪人擊朝鮮昭紀元鳳六年募郡國徒築遼東玄菟城】至於中興並尉職罷都試【後漢志建武六年省諸郡都尉並職太守無都試之役省闗都尉惟邊郡往往置都尉及屬國都尉稍有分縣治民比郡安帝以羗犯法三輔有陵園之守乃復置右扶風都尉京兆虎牙都尉】材官騎士還復民伍【世祖紀建武七年三月詔曰今國有眾軍並多精勇宜且罷輕車騎士材官樓舩士及軍假吏今還復民伍】蓋長從募士多而郡國之兵壞矣【馬援傳建武二十四年武陵五溪蠻反援將十二郡募士及弛刑四萬餘人撃之應劭漢官曰自郡國罷材官騎士之後官無警備實啟戎心一方有難三面救之發興雷震煙蒸電激一切取辦黔首囂然不及講其射禦用其戒誓一旦驅之以卽彊敵是以毎戰常負王旅不振張角懷挾姦僞遐邇揺蕩八州並發煙炎絳天牧守梟裂流血成渠爾乃逺徵三邊殊俗之兵非我族類忿鷙縱橫多僵良善以爲己功財貨糞土哀夫民氓遷流之咎見出在玆不敎而戰是謂棄之迹其禍敗豈虛也哉】天下之人皆直戍邊謂之過更【髙紀二年興關中卒乘邊塞婁敬傳敬齊人漢五年戍隴西蓋寛饒傳家貧身爲司隸子常步行自戍北邊後漢安紀永初四年詔三輔除三年逋租過更口算芻槁】行者兼代他人一歳而更【史記大事記髙後五年令戍卒歲更鼌錯傳今逺方之卒守塞一歳而更不如選常居者如淳曰天下之人皆直戍邊三日亦名爲更律所謂繇戍也𨿽丞相子亦在戍邊之調不可人人自行三日戍又行者當自戍三日不可往便還因便住一歳一更諸不行者出錢三百入官以給戍者是謂過更也案過更言三日之戍過之卽更猶更卒一月名踐更也案紀除逋租過更錢之逋者非謂出錢入官乃名過更】視秦人閭左之戍寛矣【陳勝傳發閭左戍漁陽者九百人應劭曰秦時以謫發之名謫戍先發吏有過及贅壻賈人後以嘗有市籍者發又以大父母父母嘗有市籍者戍者曹輩盡復入閭取其左發之未及取右而秦亡】邊無事又時減外繇【賈山傳陛下卽位減外繇衛卒霍去病傳渾邪王降減隴西北地上郡戍卒之半以寛天下繇役宣紀五鳳四年以邊無冦減戍卒什二昭紀元平元年日者省不急減外繇案史記大事記文十三年除戍卒令諸傳自文帝後但言減之爾未詳】或以官奴婢代戍【貢禹傳又諸官奴婢十餘萬人戲遊亡事宜免爲庻人廩食令代關東戍卒乘北邊亭塞候望】武帝時始有以謫發者【武紀天漢元年發謫戍屯五原食貨志算緡令匿不自占占不悉者戍邊一歳】戍卒至邊蓋領屬部都尉【地理誌邊郡有部都尉百官表無之疑領戍卒】其賜外繇著外繇者皆計庸直得受之其人也【卜式傳賜卜式外繇四百人蘓林曰外繇謂戍邊也一人出錢三百謂之過更式歲得十二萬錢也溝洫志成帝河平元年治河卒著外繇六月師古曰以卒治河有勞𨿽執役日近皆得比繇戍六月也著謂著於簿籍也後二歲河復決治六月乃成治河卒非受平價者爲著外繇六月案外繇無六月者外繇歲不過三日則六月可當六十人今著之俟調發時得受之今庸除已當戍三日它皆爲已有猶卜式傳賜外繇四百人也】漢之用民殆不過此而天子推恩則有復其身者若三老【髙紀二年舉民年五十以上有修行能率眾爲善置以爲三老鄕一人擇鄕三老一人爲縣三老與縣令丞尉以事相敎復勿繇戍】若孝弟若力田【惠紀四年舉民孝弟力田者復其身】若吏卒從軍至平城者【髙紀八年令吏卒從軍至平城及守城邑者皆復終身勿事】若博士弟子【儒林傳武帝詔爲博士置弟子五十人復其身】若通一經者【儒林傳元帝好儒能通一經者皆復】若五大夫【食貨志鼌錯奏云令民入粟受爵至五大夫以上乃復一人此其與騎馬之功相去逺矣案錯云入粟受爵至五大夫以上乃復一人蓋承舊制爵九級至五大夫乃復耳鄭注周禮鄕大夫貴者皆捨若今宗室及關內侯皆復自後漢攺法爵二十級至關內侯乃復也】若車騎馬【食貨志鼌錯奏云民有車騎馬者復卒三人西域傳武帝詔當令務在禁苛暴止擅賦力本農修馬復令以補闕毋乏武備而已】若癃不可事【周禮鄕大夫老者疾者皆捨注云疾者謂若今癃不可事者復之漢律民年二十三傅之疇官髙不滿六尺二寸以下爲疲癃】有復其家若丰沛【髙紀十二年謂沛父兄其以沛爲朕湯沐邑復其民世世無有所與沛父老爲丰請乃並復丰比沛】若吏二千石從入蜀漢者【髙紀十二年詔云吏二千石入蜀漢定三秦者皆世世復吾扵天下賢士可謂無負矣】若軍吏卒非七大夫以下者【髙紀五年詔軍吏卒非七大夫以下者皆復其身及戶勿事】若吏六百石及嘗佩將軍都尉印將兵及二千石官印者若民徙塞下者【惠紀詔吏六百石以上父母妻子與同居及故吏嘗佩將軍都尉印將兵及佩二千石官印者家惟給軍賦它毌有所與案軍賦卽算賦鼌錯傳今令逺方之卒守塞一歲而更不知胡人之能不如選常居者家室田作且以偹之募民之欲往皆賜髙爵復其家賈誼傳今西邊北邊之郡𨿽有長爵不輕得復案邊郡與西羗匈奴接境𨿽髙爵應復之人亦不免操兵爲守戰備言匈奴爲邊郡害如此非漢法不與之復也】若宗室【文紀四年復諸劉有屬籍者家無所與周禮鄕大夫國中貴者皆捨鄭注云若今宗室及關內侯皆復是也】若功臣後【宣紀地節二年詔大司馬大將軍博陸侯復其後世疇其爵邑世世無有所與功臣表元康四年復髙帝功臣絳侯周勃百三十六人家子孫令奉祭祀世世勿絕其無嗣者復其次案宣紀元康元年表必有誤】至於關中卒從軍者【髙紀二年關中卒從軍者復家一歲】諸侯子在關中者【髙紀五年詔諸侯子在關中者復之十二歲其歸者半之】流民還歸者【宣紀地節三年詔流民還歸者假公田貸種食且勿算事】八十九十者子若孫【賈山傳九十者一子不事武紀建元元年詔民年九十以上以有受鬻法爲復子若孫令得身率妻妾遂其供養之事周禮鄕大夫老者皆捨鄭謂若今八十九十復羨卒】民產子者【髙紀七年詔民產子復勿事二歲】有大父母父母之喪者復身若家皆有期限【宣紀地節四年詔百姓或遭衰絰凶災而吏繇事使不得塟傷孝子之心朕甚憐之自今諸有大父母父母之喪者勿繇事使得収斂送終盡其子道】而復算復租尢不輕予【宣紀流民還歸者勿算事髙紀二年蜀漢民給軍事勞苦復勿租稅二歲】武帝始令民入粟復【食貨志桑弘羊請令民入粟甘泉各有差以復終身】入奴婢復【食貨志兵連不解府庫並虛乃募民入奴婢得以終身復】買爵至千夫復而徵發之士益鮮【食貨志法旣益嚴吏多廢免兵革數動民多買復及五大夫千夫徵發之士益鮮案秦爵五大夫第九武功爵千夫第七蓋武帝創武功爵毎級加舊爵二等欲民貴之故千夫比五大夫皆得復除也】無以給中外繇役矣【元紀永光三年用度不足民多復除無以給中外繇役】所謂天子之衛則光祿勲所領諸郎是也【百官表郎中令秦官掌宮殿掖門戶有丞武帝太初元年更名光祿勲期門羽林皆屬焉漢舊儀殿外門署屬衛尉殿內郎署屬光祿勲文紀皇帝卽日夕入未央宮夜拜張武爲郎中令行殿中楊惲傳擢爲諸吏光祿爲親近用事居殿中亷潔無私郎官稱公平】凡入郎者以吏二千石以上任其子若弟【漢儀注吏二千石以上視事滿三年得任同產若子一人爲郎哀紀卽位除任子令張安世陳咸劉向王崇馮玄翟義以父任爲郎袁盎霍光楊惲以兄任爲郎】以明經【髙相傳子康以明易爲郎召信臣傳以明經甲科爲郎眭弘傳從嬴公受春秋以明經爲議郎孔光傳經學尢明年未二十舉爲議郎翟方進傳以射策甲科爲郎二三歲舉明經遷議郎劉向傳宣帝初立谷梁春秋召向受谷梁講論五經扵石渠復拜爲郎中給事黃門】以孝亷【董仲舒臣愚以爲宜使諸侯郡守二千石各擇其吏民之賢者歲貢各二人以給宿衛王吉王駿蓋寛饒鮑宣京房韋元成杜鄴師丹馮奉世子譚駿皆以孝亷爲郎馮唐以孝亷爲郎中署長】以射策甲科【蕭望之翟方進馬宮何武王嘉皆以射策甲科爲郎】以博士弟子髙第【儒林傳武帝時太常奏博士弟子一歲皆輒課能通一藝以上補文學掌故缺其髙第可以爲郎中太常籍奏平帝時增元士之子得受業如弟子歲課甲科四十人爲郎中】以上書若賦【主父偃傳是時徐樂嚴安亦俱上書言世務上召見拜偃樂安皆爲郎中枚乘傳乘子臯召入待詔臯因賦殿中詔使賦平樂館善之拜爲郎】時使民入羊入奴婢入谷入財或買武功爵皆得補郎郎選衰焉【食貨志武帝時府庫空虛乃募民能入奴婢得以終身復爲郎增秩及入羊爲郎始於此後四年置武功爵以顯軍功多用超等大者封侯卿大夫小者郎吏道雜而多端則官職耗廢及孔僅爲大司農始令吏得入谷補官郎至六百石其後所忠又言世家子弟富人或闘雞走狗馬弋獵博戲亂齊民乃徵諸犯令相自變量千人名曰株送徒入財者得補郎郎選衰矣卜式傳是時富豪皆爭匿財惟式先欲助費上以式終長者乃召拜式爲中郎賜爵左庻長田十頃布告天下初式不願爲郎上曰吾有羊在上林中欲令子牧之式旣爲郎布衣艸蹻而牧羊黃覇傳以待詔入錢賞官補侍郎謁者】凡郎有議郎【後漢志凡大夫議郎皆掌顧問應對無常事惟詔命所使百官表議郎中郎秩比六百石侍郎比四百石郎中比三百石】有中郎【東方朔傳復爲中郎上爲竇太主置酒宣室使謁者引納董偃是時朔辟戟而前曰董偃有斬罪三安得入上默然曰吾業已設飲後而自攺朔曰不可有詔止更置酒北宮引董君從東司馬門】有侍郎【東方朔傳上以爲常侍郎遂得愛幸又設客難曰官不過侍郎位不過執戟】有郎中【司馬遷傳爲郎中奉使西徵巴蜀】有外郎【惠紀卽位賜民爵中郎郎中滿六歲爵三級四歲二級外郎滿六歲二級中郎不滿一歲一級外郎不滿二歲賜錢萬蘓林曰外郎散郎也按惠帝卽位賜爵惟中郎郎中外郎不言議郎侍郎又董仲舒云今長吏多出於中郎郎中吏二千石子弟則知漢初郎官考其實惟有三等諸言郎者外郎也中郎者內郎也郎中者在二郎之中也自武帝後始扵中郎增議郎侍郎】非議郎皆更直執戟宿衛殿門【後漢志凡郎皆更直執戟宿衛殿門出充車騎惟議郎不在直中】而內郎守黃門者爲黃門郎【漢舊儀黃門郎屬黃門令日暮入對靑瑣門名曰夕郎】議郎中郎侍郎郎中多至千人【百官表議郎中郎侍郎郎中皆無員多至千人】而又有期門羽林騎期門亦至千人【百官表期門掌執兵送從武帝建元三年初置比郎無員多至千人平帝元始元年更名虎賁郎蔡質漢儀虎賁五百人無常員多至千人】或曰三百人【漢舊儀期門騎者隴西攻射獵及能用五兵材力三百人】羽林七百人【百官表羽林掌送從次期門武帝太初元年初置名曰建章營騎後更名羽林騎漢舊儀羽林從官七百人】孤兒無數【漢舊儀諸孤兒無數】或曰羽林郎百一十八人左右騎各八九百人【蔡質漢儀羽林郎百一十八人無常貟漢官儀羽林左監主羽林左騎八百人右監主羽林右騎九百人】皆以三輔六郡良家子補期門羽林【東方朔傳建元三年微行始出八月九月中與侍中常侍武騎及待詔隴西北地良家子能騎射者期諸殿門故有期門之號自此始漢舊儀期門騎者隴西攻射獵及能用五兵材力三百人行出會待期門下従射獵無員秩比郎従官名曰期門騎地理誌武帝選天水隴西安定北地上郡西河凢六郡補羽林以材力爲官名將多出焉後漢志羽林郎無員掌宿衛侍従常選漢陽隴西安定北地上郡西河凡六郡良家補夲武帝以便馬從獵還宿殿陛巖下室中故號巖郎漢舊儀羽林從官士百人取三輔良家子自給鞍馬按漢用六郡良家補羽林期門蓋三輔園陵賴爲藩蔽故取其子弟以偹宿衛猶髙帝封趙壯士四人各千戶也天水永平十七年更名漢陽趙充國傳隴西人以六郡良家子善騎射補羽林甘延壽傳北地人少以良家子善騎射爲羽林投石拔距絕扵等倫嘗超踰羽林亭樓由是遷爲郎試弁爲期門】及從軍死事之子孫養羽林號孤兒父死子代【百官表又取從軍死事之子孫養羽林官教以五兵號曰羽林孤兒無數父死子代皆武帝時擊胡死子孫不能自活養羽林官比郎従官從車駕不得冠置令一人名曰羽林騎孤兒常挽大行喪車王莽以卿大夫博士直弟子挽大行喪車爲羽林郎案荀綽晉百官表注曰虎賁諸郎皆父死子代漢制也未詳】皆掌執兵送從而羽林又有黃頭郎習棹船【鄧通傳以棹舩爲黃頭郎師古曰刺舩之郎皆著黃帽故號黃頭枚乘傳說吳王曰漢知吳有吞天下之心也遣羽林黃頭循江而下襲大王之都蘇林曰羽林黃頭郎蓋習水戰者】宣帝發期門羽林從徵殆輕用之矣【宣紀神爵元年西羗反發三輔中都官徒弛刑及應募佽飛射士羽林孤兒胡越騎三河頴川沛郡淮陽汝南材官金城隴西天水安定北地上郡騎士羗騎詣金城趙充國傳神爵元年充國子右曺中郎將卬將期門佽飛羽林孤兒胡越騎爲支兵案卬所將爲支兵卽神爵元年所發詣金城者也紀不言發期門誤也馮奉世傳擊西羗請益兵乃發三輔河東宏農越騎迹射佽飛彀者羽林孤兒及呼速絫嗕種】中郎分五官左右【百官表中郎有五官左右三將秩比二千石】郎中分車戶騎仍有左右【百官表郎中有車戶騎三將漢儀注郎中令主郎中左右車將主左右車郎左右戶將主左右戶郎李廣傳景帝初爲騎郎將蓋寛饒傳遷諫大夫行郎中戶將事劾奏張安世子不下殿門楊惲傳召戶將尊欲令戒飭富平侯】與期門羽林皆有將【百官表中郎有五官左右三將秩皆比二千石郎中有車戶騎三將秩皆比千石期門平帝元始元年更名虎賁郎置中郎將秩比二千石宣帝令中郎將騎都尉監羽林秩比二千石後漢志虎賁中郎將比二千石主虎賁宿衛羽林中郎將比二千石主羽林郎】光祿勲以歲時科第其行能【元紀永光元年詔丞相禦史舉質朴淳厚遜譲有行者光祿勲歲以此科第郎從官後漢志光祿勲考其徳行而進退之】大將軍肄習射禦戰陣【武五子傳將軍都郎羽林道上稱蹕師古曰都大也謂大會試之漢光祿挈令諸當試者不會都所免之霍光傳言光出都肄郎羽林師古曰謂緫閱試習武備也】將以兵法部屬之【袁盎傳爲中郎將上曰將軍怯耶案中郎將稱將軍則部屬諸郎當以兵法猶周官諸子】奏免其有罪而薦舉其髙第者【張釋之傳爲騎郎十年不得調欲免歸中郎將袁盎知其賢惜其去乃請徙釋之補謁者楊惲傳遷中郎將謁者有罪遇輙奏免薦舉其髙第有行能者至郡守九卿郎官化之莫不自厲絕請謁貨賂之端令行禁止宮殿之內翕然同聲】中興以五官左右虎賁郎將並將中郎侍郎郎中【後漢志五官中郎將主五官郎左中郎將主左署郎右中郎將主右署郎虎賁中郎將主虎賁宿衛皆有中郎侍郎郎中羽林中郎將主羽林郎】而廢車戶騎三將【後漢志省車戶騎凡三將】其郎貟悉省於先漢矣【百官表謁者貟七十人後漢志謁者三十人案後漢制度大率省約以謁者推之大率可見也】其次則有南軍有北軍南軍則衛士是也【外戚傳髙後八年以梁王產爲相國居南軍以趙王呂祿爲上將軍居北軍臨崩戒祿產曰今王呂氏大臣不平我卽崩恐其爲變必據兵衛宮謹毋送喪爲人所制髙後紀勃將北軍然尙有南軍丞相平召朱虛侯章佐勃勃令章監軍門令平陽侯告衛尉毋納相國產殿門產不知祿已去北軍入未央宮欲爲亂殿門不納徘徊往來平陽侯馳語太尉勃勃未敢誦言誅之也乃謂朱虛侯章曰急入宮衛帝章從勃請卒千人入未央宮掖門見產廷中逐產殺之郎中府吏捨廁中勃曰所患獨產今已誅天下定矣案外戚傳及夲紀考祿產本末則南軍當是衛士以其在北軍之南故謂南軍蓋漢初未有他兵也是歲衛尉營陵侯劉澤】北軍在未央北爲軍壘垣置中壘校尉以一校守之【百官表中壘校尉掌北軍壘門內並屯騎等凡八校尉皆武帝初置刑法志漢興天下初定踵秦置材官於郡國京師有南北軍之屯至武帝平百粵內增七校外有樓船晉灼曰凡八校尉胡騎不常置故云七校案漢初有南北軍則中壘校尉掌北軍壘門當是髙帝所置諸呂反太尉不得入北軍則中壘校尉所守也武帝所置自屯騎以下凡七校尉百官表以八校尉皆武帝所置誤矣北軍當在未央北中壘蓋中北軍而屯也漢制每一校少者七百人多者千二百人】有事屯兵其中事已輙罷【文紀皇帝卽日夕入未央宮夜拜宋昌爲衛將軍領南北軍二年詔曰朕旣不能逺徳故■﹝忄間﹞然念外人之有非是以設備未息今縱不能罷邊屯戍又飭兵厚衛其罷衛將軍黃覇傳守京兆尹發騎士詣北軍馬不適士劾乏軍興】武帝時有諸校尉則常屯矣【胡建傳監軍禦史與護軍諸校列坐堂皇上】北軍有監軍禦史【胡建傳監軍禦史穿北軍壘垣以爲賈區】或曰監北軍使者【劉屈犛傳徵和二年戻太子召監北軍使者任安發北軍兵安受節閉軍門不肯應太子金日磾傳莽何羅與通及少弟安成矯制夜出殺使者發兵案監北軍使者與監軍禦史職號略同自天漢後更名】有護軍都尉皆監其軍察舉非法【陳平傳拜平爲都尉使驂乘典護軍諸將盡讙曰大王一日得楚之士卒未知其髙下卽與同載使監護長者或譛平曰今大王尊官之令臣聞平使諸將金多者得善處金少者得惡處平反復亂臣也漢王召譲平平對云云漢王乃謝厚賜平拜以爲護軍中尉盡護諸將自初從至天下定後常以護軍中尉從百官表護軍都尉秦官平帝元始元年更名護軍都尉衛靑傳元朔五年靑將六將軍擊匈奴還帝詔禦史曰護軍都尉公孫敖三從大將軍撃匈奴常護軍傅校獲王案護軍不屬大將軍師公孫敖從靑擊匈奴故傅諸校傅音附】有軍正正丞掌軍法【百官表髙帝五年軍正陽咸延爲少府昭紀始元五年大鴻臚田廣明軍正王平擊益州衛靑傳軍正閎長史安李廣利傳擊大宛還詔曰軍正趙始成功最多爲光祿大夫胡建傳孝武天漢中守軍正丞時監軍禦史爲姦穿北軍壘垣以爲賈區建欲誅之乃約其走卒曰我欲與公有所誅吾言取之則取斬之則斬於是當選士馬日監軍禦史與護軍諸校列坐堂皇上建從走卒趨至堂皇下拜謁因上堂皇走卒皆上建指監軍禦史曰取彼走卒前曵下堂皇建曰斬之遂斬禦史護軍諸校皆愕驚不知所以建亦已有成奏在其懷中遂上奏曰臣聞軍法止武以威眾誅惡以禁邪今監軍禦史公穿軍垣以求賈利私買賣以與士市不立剛毅之心勇猛之莭無以率先士大夫尢失理不公用文吏議不至重法黃帝李法曰壁壘已定穿窬不繇路是謂姦人姦人者殺臣謹案軍法曰正無屬將軍將軍有罪以聞二千石以下行法焉丞於用法疑執事不諉上臣謹斬以聞案史記司馬穣苴傳監軍荘賈後至穰苴召軍正問曰軍法期而後至者云何對曰當斬遂斬荘賈以狥蓋軍正古官主軍法者】非有事不統於太尉諸將軍【髙後紀太尉欲入北軍不得入胡建傳軍法曰正無屬將軍】而護軍之屬大司馬自武帝始也【百官表護軍都尉武帝元狩四年屬大司馬成帝綏和元年居大司馬府北司直趙充國傳昭帝時武都氐人反充國以大將軍護軍護軍都尉撃定之又充國爲後將軍擊西羗豪靡忘自歸充國遣還諭種人護軍以下皆爭之王莾傳大司馬護軍亷褒奏言安漢公云云】武帝增置七校曰屯騎曰步兵曰越騎曰長水曰胡騎曰射聲曰虎賁【百官表屯騎校尉掌騎士步兵校尉掌上林苑門屯兵越騎校尉掌越騎長水校尉掌長水宣曲胡騎又有胡騎校尉掌池陽胡騎不常置射聲校尉掌射聲士虎賁校尉掌輕車皆武帝初置有丞司馬校尉秩皆二千石刑法志武帝平百粵內增七校外有樓船晉灼曰百官表凡八校尉云七校者胡騎不常置按胡騎𨿽云不常置而自武宣後屢見諸傳至光武始並長水豈得不在數中所謂七校者蓋中壘系北軍非武帝初置自屯騎而下爲七校也】各掌其兵以備宿衛【三輔黃圖漢有長水中壘虎賁越騎步兵射聲胡騎宿衛王宮周廬直宿後漢志屯騎越騎步兵長水射聲校尉皆亦掌宿衛兵】蓋選募精勇及胡越內附之人比之期門羽林無復更代而京師始有長從坐食之兵矣有事時發五校或胡越騎【李陵傳貳師將軍伐大宛使陵將五校兵隨後趙充國傳子卬將期門佽飛羽林孤兒胡越騎爲支兵元紀永光二年馮奉世撃西羗任千秋別將五校並進奉世復請益兵乃發三輔河東宏農越騎迹射佽飛彀者羽林孤兒】而越騎尢重率以所親信領之【金日磾傳金敞子渉領三輔胡越騎師古曰胡越騎之在三輔者若長水長楊宣曲之屬是也霍光傳兄孫山奉車都尉侍中領胡越兵光薨帝封山爲樂平侯以奉車都尉領尙書事諸領胡越兵悉易以所親信許史子弟代】中興省中壘以胡騎虎賁並長水射聲而置北軍中候以監五營【後漢光武紀建武七年省長水射聲二校尉官九年置靑巾左校尉官十五年復置屯騎長水射聲三校尉官攺靑巾左校尉爲越騎校尉是也後漢志中興省中壘但置中候以監五營胡騎並長水虎賁主輕車並射聲】始謂五校爲北軍【吳漢傳漢薨發北軍五校輕車介士送塟案霍光傳發材官輕車北軍五校士軍陳至茂陵謂北軍及五校也東都省中壘無北軍中候營遂通謂五校爲北軍】而胡越騎或以他軍充之其名則猶故也【後漢志越騎校尉如淳曰越人內附以爲騎也晉灼曰取其材力超越也案光武攺靑巾左校尉爲越騎校尉臣昭曰越人非善騎所出晉灼爲允案刑法志武帝平百粵增七校又諸傳多言胡越騎則胡越非超越明矣蓋光武以他軍充越騎其官則仍舊名也】至於少府有佽飛【百官表少府屬官有左弋居室令丞武帝太初元年更名佽飛佽飛掌弋射有九丞兩尉臣瓉曰官有一令九丞在上林苑中結繒繳弋鳬鴈歲萬頭以供祀宗廟如淳曰呂氏春秋荊有玆非得寶劍於幹將渡江中流兩蛟繞舟玆非拔寶劍赴江刺兩蛟而殺之荊王聞之仕以執圭後世以爲勇力之官玆佽音相近師古曰亦因取其便利輕疾若飛故號佽飛】水衡有輯濯【百官表水衡都尉屬官有輯濯令丞如淳曰輯濯船官也師古曰輯與楫同音集濯直孝反皆所以行船也】武帝以後時備興發其所領士徒亦甚多矣【宣紀神爵元年發三輔中都官徒弛刑及應募佽飛射士詣金城趙充國傳子中郎將卬將期門佽飛孤兒胡越騎爲支兵劉屈犛傳徵和二年戾太子反屈犛矯制發輯濯士以與大鴻臚商邱成是也】三輔之兵中尉主之中尉掌宮外戒司非常水火之事【百官表中尉秦官掌徼循京師武帝太初元年更名執金吾秩中二千石後漢志執金吾一人秩中二千石掌中外戒司非常水火之事月三繞行宮外及主兵器】常以緹騎二百人巡京師【漢官曰執金吾緹騎二百人五百二十人輿服道從光滿道路世祖嘆曰仕宦當作執金吾】與衛尉相表裏【胡廣曰衛尉巡行宮中則金吾徼於外相爲表裏擒姦討猾】其督捕姦盜則官司馬都候屬焉【漢舊儀官司馬諸隊都候領督盜賊屬執金吾案百官表衛候司馬及左右都候皆屬衛尉蓋領督盜賊之事則以屬中尉歟】有大事發兵屯衛事已輙罷【髙紀十一年淮南王反上乃發上郡北地隴西車騎巴蜀材官及中尉卒三萬人爲皇太子衛軍覇上文紀三年上幸甘泉發中尉材官屬衛將軍軍長安】其徵伐四夷不輕用也【武紀元鼎六年發隴西天水安定騎士及中尉河南河內卒十萬人遣將軍李息郎中令徐自爲徵西羗】其官有兩丞司馬候千人又中壘寺互武庫都船及式道左右中候皆屬焉【百官表有兩丞候司馬千人屬官有中壘寺互武庫都船四令丞都船武庫有三丞中壘兩尉又式道左右中候候丞左右京輔都尉尉丞兵卒皆屬焉初寺互屬少府中屬主爵後屬中尉】武帝置左右京輔都尉分掌三輔而屬之中尉則中尉所事職惟徼循而已【百官表元鼎四年置三輔都尉都尉丞各一人】凡城中屬長安令有左右尉其外有廣部明部尉凡四尉【漢舊儀長安城中皆屬長安令置左右尉城南城東置廣部尉城西城北置明部尉凡四尉】自戾太子敗乃置城門校尉掌城門屯兵【武紀徵和二年太子亡初置城門屯兵】有司馬十二城門候【百官表城門校尉秩二千石掌京師城門屯兵有司馬十二城門候師古曰八屯各有司馬門各有候蕭望之署小苑東門候】其後以近臣領之【張安世傳罷車騎將軍屯兵更爲衛將軍兩宮衛尉城門北軍兵屬焉】至開幕府如將軍【外戚元後傳王音代鳯爲大司馬車騎將軍而平阿侯譚位特進領城門兵譲不受後上悔廢平阿侯譚不輔政而薨也乃復進成都侯商以特進領城門兵置幕府得舉吏如將軍商代音爲大司馬衛將軍而紅陽侯立位特進領城門兵】而函谷關亦置關都尉屯兵守之蓋京師之兵大略具此【百官表關都尉秦官武帝初置魏相傳大將軍霍光責過相曰幼主新立以爲函谷京師之固武庫精兵所聚故以丞相弟爲關都尉子爲武庫令】其外則滎陽屯兵臨事輙發無常屯之兵也【髙紀十二年帝崩呂后與審食其謀曰諸將故與帝爲編戶民北面爲臣心常鞅鞅今乃事少主非盡族是天下不安酈商見審食其曰誠如此天下危矣陳平灌嬰將十萬守滎陽樊噲周勃將二十萬定燕代比聞帝崩諸將皆誅必連兵還向以攻關中陳平傳平恐呂后及呂嬃怒乃馳傳先去逄使者詔平與灌嬰屯滎陽平受詔立復馳至宮惠紀七年發車騎材官詣滎陽太尉灌嬰將髙後紀八年崩上將軍祿相國產顓兵秉政因謀作亂齊悼惠王子朱虛侯章在京師欲與太尉勃丞相平爲內應以誅諸呂齊王遂發兵祿產等遣大將軍灌嬰將兵撃之嬰至滎陽使人諭齊王與連和待呂氏變而共誅之文紀三年濟北王興居聞帝之代欲自撃匈奴乃反發兵欲襲滎陽於是詔罷丞相兵以柴武爲大將軍將十萬眾撃之祁侯繒賀爲將軍軍滎陽吳王濞傳七國反天子遣曲周侯酈寄擊趙將軍欒布撃齊大將軍竇嬰屯滎陽監齊趙兵】郡國之兵則材官騎士是也漢創秦故始令天下縣邑城【髙紀六年令天下縣邑城】而材官騎士歲時講肄然其給事郡國惟更卒衛士而材官騎士非虎符不得輙發【齊悼惠王傳哀王謀發兵中尉魏勃紿召平曰王欲發兵非有漢虎符驗也】惟當冦之邊特異內郡自漢初置諸侯王【髙紀五年立番君芮爲長沙王立盧綰爲燕王六年立兄宜信侯喜爲代王以太原郡三十一縣爲韓國徙韓王信都晉陽七年廢代王喜立子如意爲代王九年廢趙王敖徙代王如意爲趙王諸侯王表諸侯比境周帀三垂外接胡越】以信臣監邊【盧綰傳陳豨以郎中封爲列侯以趙相國將監趙代邊兵韓信傳陳豨爲代相監邊辭信信挈其手曰公之所居天下精兵處也而公陛下之信幸臣也案髙紀九年廢趙王敖徙代王如意爲趙王蓋豨始爲代相及如意王趙復爲趙相故二傳不同耳】兵精地大隨卽叛亡【髙紀六年韓王信降匈奴十年代相國陳豨反上曰豨嘗爲吾使甚有信代地吾所急故封豨爲列侯以相國守代十二年陳豨降將言豨反時燕王盧綰使人之豨所陰謀上使審食其迎綰綰稱疾食其言綰反有端使樊噲周勃將兵撃綰詔曰燕王綰與吾有故愛之如子聞與陳豨有謀吾以爲亡有故使人迎綰綰稱疾不來謀反明矣】其後徙代地置雲中【髙紀十一年上擊陳豨還雒陽詔曰代地居常山之北與夷狄爲鄰趙乃從山南有之逺數有胡冦難以爲國頗取山南太原之地益屬代代之雲中以西爲雲中郡則代受邊冦益少矣】而長沙燕代皆割其南北邊爲郡【諸侯王表長沙燕代𨿽有舊名皆事南北邊矣如淳曰長沙之南更置郡燕代以北更置緣邊郡其所有饒利兵馬噐械三國皆失之也】旣又募民徙塞下爲築室屋復其家不輸賦【鼌錯傳錯上言今使胡人數處轉牧行獵於塞下或當燕代或當上郡北地隴西以候備塞之卒卒少則入陛下不救則邊民絕望而有降敵之心救之少發則不足多發逺縣才至則胡又已去聚而不罷爲費甚大罷之則胡又入如此連年則中國貧苦而民不安矣陛下幸憂邊境遣將吏發卒以治塞甚大惠也然令逺方之卒守塞一歲而更不知胡人之能不如選常居者家室田作且以備之以便爲之髙城深塹具藺石布渠答復爲一城其內城間百五十步要害之處通川之道調立城邑毋下千家爲中周虎落先爲室屋具田器乃募罪人及免徒復作令居之不足募以丁奴婢贖罪及輸奴婢欲以拜爵者不足乃募民之欲往者皆賜髙爵復其家予冬夏衣廩食能自給而止郡縣之民得買其爵以自增至卿其亡夫若妻者縣官買予之人情非有匹敵不能久安其處塞下之民利祿不厚不可使久居危難之地胡人入驅而能止其所驅者以其半予之縣官爲贖其民如是則邑裏相救助赴胡不避死非以徳上也欲全親戚而利其財也此與東方之戍卒不習地勢而心畏胡者功相萬也以陛下之時徙民實邊使逺方無屯戍之事塞下之民父子相保亡系虜之患利施後世名稱聖明其與秦之行怨於民相去逺矣上從其言募民徙塞下錯復言陛下幸募民以實塞下使屯戍之事益省輸將之費益寡甚大惠也下吏誠能稱厚惠奉明法存卹所徙之老弱善遇其壯士和輯其心而勿侵刻使先至者安樂而不思故鄕則貧民相募而勸往矣臣聞古之徙逺方以實廣虛也相其陰陽之和甞其水泉之味審其土地之宜觀其艸木之饒然後營邑立城制裏割宅通田作之道正阡陌之界先爲築室家有一堂二內門戶之閉置器物焉民至有所居作有所用此民之所以輕去故鄕而勸之新邑也爲置醫巫以救疾病以修祭祀男女有昏生死相卹墳墓相從種樹畜長室家完安所以使民樂其處而有長居之心也臣又聞古之制邊縣以備敵也使五家爲伍伍有長十長一里裏有假士四里爲連連有假五百十連一邑邑有假候皆擇其賢材有護習地形知民心者居則習民於射法出則教民於應敵故卒伍成於內則軍政定於外服習以成勿令遷徙幼則同遊長則共事夜戰聲相知則足以相救晝戰目相見則足以相識驩愛之心足以相死如此而勸以厚賞威以重罰則前死不還踵矣】不給衛士材官【漢官儀邊郡不又給衛士材官】以令徙姦猾吏民於邊以扞冦虜【武紀元狩五年徙天下姦猾吏民於邊】有徵伐則將其兵以從將軍【朱買臣傳上拜買臣爲會稽太守受詔將兵與橫海將軍韓說等俱擊破東越趙充國傳虜絕轉道詔將八校尉與驍騎都尉金城太守合疏捕山間虜充國計欲以威信招降罕開及刼略者時上已發云云與武威張掖酒泉太守各屯其郡者合六萬人矣又云上卽拜酒泉太守辛武賢爲破羗將軍將兵六千一百人燉煌太守快將二千人昭紀元鳳三年遼東烏桓反以中郎將範明友爲度遼將軍將北邊七郡郡二千騎擊之】𨿽髙爵得復然不能不興發也【賈誼傳令西邊北邊之郡𨿽有長爵不輕得復五尺以下不輕得息】太守將萬騎行障塞【漢舊儀邊郡太守將萬騎行障塞】治亭徼【食貨志上北出蕭闗行獵新秦中以勒邊兵而歸新秦中或千里無亭徼於是誅北地太守以下案上下文當是元鼎中紀下書】置長史司馬候千人蓋其權重矣【漢舊儀邊郡太守置長史一人丞一人治兵民當兵行長史領置部都尉千人司馬候農都尉皆不治民百官表邊郡守又有長史掌兵馬秩六百石後漢志郡置太守一人丞一人郡當邊戌者丞爲長史王國之相亦如之馮奉世傳馮譚以孝廉爲郎補天水司馬嚴助傳發兵會稽會稽守欲距法不爲發助乃斬一司馬諭意指】部都尉部戍卒乘障塞有東西部或南北部皆因秦故隨地要害稍損益之【地理誌朔方五原雲中定襄代郡遼東有東西中部都尉酒泉有東西北部都尉鴈門上谷遼西有東西部都尉會稽有南西部都尉隴西樂浪有南部都尉北地武威廣漢上郡有北部都尉西河有南西北部都尉燉煌有中部都尉案百官表有長史典兵馬則部都尉蓋部戍卒守塞歟】乘塞列隧不過數千人【趙充國傳充國奏云竊見北邊自燉煌至遼東萬一千五百餘里乘塞列隧有吏卒數千人虜數大眾攻之而不能害】有障塞尉各領其土【武紀太初三年遣光祿勲徐自爲築五原塞外列城西北至盧胊彊弩都尉路博徳築居延秋匃奴入定襄殺掠數千人行壊光祿諸亭障晉灼曰地理誌從五原棝陽縣北出石門障卽得所築城師古曰漢制毎塞要處別築爲城置人鎭守謂之候城此卽障也後漢志邊縣有障塞尉掌禁備羗夷犯塞張湯傳博士狄山言湯詐忠於是上作色曰吾使生居一郡能無使虜入盜乎山曰不能曰居一縣曰不能復曰居一障間山自度辯窮且下吏曰能乃遣山乘障至月餘匃奴斬山頭而去】要以屯衛邊民不以從徵也【案諸紀傳無戍卒從軍攻戰也】農都尉武帝初置領內郡卒屯田塞下因以備虜【百官表農都尉武帝置後漢志武帝時置農都尉主屯田殖谷】其制邊守塞大略如此然猶困於匃奴之彊毎聞虜入則發兵屯邊公卿大夫罷於奔命逺者至六月輙罷歸【周亞夫傳文帝後六年匃奴大入邊以宗正劉禮爲將軍軍霸上祝玆侯徐厲爲將軍軍棘門河內守周亞夫爲將軍軍細栁以備胡月餘三軍皆罷武紀元光元年衛尉李廣爲驍騎將軍屯雲中中尉程不識爲車騎將軍屯鴈門六月罷二年禦史大夫韓安國爲護軍將軍衛尉李廣爲驍騎將軍太僕公孫賀爲輕車將軍大行王恢爲將屯將軍太中大夫李息爲材官將軍將三十萬眾屯馬邑谷中誘致單於欲襲擊之單於入塞覺之走出六月罷】武帝後時有將屯之兵矣【李陵傳爲騎都尉將勇敢五千人教射張掖酒泉以備胡霍去病傳路博徳爲彊弩都尉屯居延趙充國傳遷中郎將將屯上谷趙充國傳將四萬騎屯緣邊九郡師古曰九郡蓋五原朔方雲中代郡鴈門定襄北平上谷漁陽】自徵伐之餘夷狄衰耗於是卽其歸義者處之塞外爲屬國【鼌錯傳今降胡義渠蠻夷之屬來歸義者數千飲食長技與匃奴同可賜以堅甲絮衣勁弓利矢益以邊郡之良騎令明將能知其習俗和輯其心者以陛下之明約將之卽有險阻以此當之武紀元狩二年匃奴昆邪王殺休屠王幷將其眾合四萬人來降置五屬國處之趙充國傳減隴西北地上郡戍卒之半乃分處降者扵邊五郡故塞外而皆在河南因其故俗爲屬國宣紀五鳳三年置西河北地屬國以處匃奴降者】置屬國都尉領之【百官表典屬國掌蠻夷降者武帝元狩三年昆邪王降復增屬國置都尉丞侯千人屬官九譯令地理誌天水勇士安定三水上郡龜玆西河羙稷五原蒲澤皆屬國都尉治後漢竇融謂兄弟曰張掖屬國精兵萬騎】以備藩衛從徵伐【趙充國傳發郡騎及屬國胡騎伉健各千倅馬什二就艸功臣表昆侯渠復絫以屬國大首渠擊匃奴侯騏侯駒幾以屬國騎擊匃奴捕單於兄侯】而西域有都護【百官表西域都護加官宣帝地節二年初置以騎都尉諫大夫使護西域三十六國有副校尉秩比二千石丞一人司馬候千人各二人西域傳自伐宛之後西域震懼於是自燉煌西至鹽澤往往起亭而輪臺渠犂皆有田卒數百人置使者校尉領護以給使外國者至宣帝時遣衛司馬使護鄯善以西數國其後匃奴日逐王叛單於將其眾來降護鄯善以西使者鄭吉迎之乃使吉倂護北道故號曰都護都護督察烏孫康居諸外國動靜有變以聞可安輯安輯之可擊擊之都護治烏壘城去陽闗二千七百三十八里與渠犂田官相近土地肥饒於西域爲中故都護治焉陳湯傳遷西域副校尉與甘延壽俱出西域湯矯制發城郭諸國兵車師戊巳校尉屯田吏士漢兵胡兵合四萬餘人攻斬郅支單於】車師有戊巳校尉【百官表戊巳校尉元帝初元元年置有丞司馬各一人候五人秩比六百石西域傳元帝復置戊巳校尉屯田車師前王庭師古曰甲乙丙丁庚辛壬癸皆有正位惟戊巳寄治今所置校尉亦無常居故取戊巳爲名也有戊校尉有巳校尉一說戊巳居中鎭覆四方今所置校尉亦處西域之中撫諸國也案戊巳校尉在車師前王庭非寄治又車師在西域東鄰匃奴亦非處西域之中也校尉名戊巳其義未詳】監護諸國屯田殖谷以絕匃奴羗道所謂以蠻夷制蠻夷者也

補漢兵志附錄﹕補漢兵志一卷﹝浙江巡撫采進本﹞宋錢文子撰文子字文季樂淸人紹興三年由上捨釋褐出身以吏部員外郞兼國史院編修官歷宗正少卿後退居白石山下自號白石山人宋初懲五代之獘收天下甲兵悉萃京師謂之禁軍輾轉增益至於八十餘萬而虛名昌濫實無可用之兵南渡以後倉皇補苴招聚彌多而冗費亦彌甚文子以漢承三代之後去古未遠猶有寓兵於農之意而班史無志因摭其本紀列傳及諸志之中載及兵制者裒而編之附以考證論斷以成此書卷首有其門人陳元粹序述其作書之意甚詳蓋爲宋事立議非爲漢書補亡也朱彜尊跋稱其言近而指遠詞約而義該非低頭拱手髙談性命之學者所能然兵農旣分以後其勢不可復合必欲彊復古制不約以軍律則兵不足恃必約以軍律則兵未練而農先擾故三代以下但可以屯種之法寓農於兵不能以井田之制寓兵於農文子所論所謂言之則成理而試之則不可行者卽以宋事而論數十萬之眾久已仰食於官如一旦汰之歸農勢不能靖惟有聚爲賊盜耳而以漸而損之則兵未能遽化爲農農又未能遽化爲兵倉卒有事何以禦之此又明知其獘而不能驟革者也以所論切中宋制之獘而又可補漢志之闕故仍錄之以備參考文獻通考載此書作補漢兵制與此本不同然文子明言班書無兵志則作補兵志審矣通考蓋傳寫訛也﹝四庫全書總目卷八十二﹟史部三十八﹟政書類二﹞白石詩傳二十卷宗正少卿樂淸錢文子文季撰所居白石巖以爲號【案宋史藝文志白石詩傳二十卷又詩訓詁三卷魏了翁作錢氏集傳序曰別爲詁釋如爾雅類例】﹝四庫全書﹟史部﹟目錄類﹟經籍之屬﹟直齋書錄解題卷二﹞補漢兵制一卷錢文子撰﹝四庫全書﹟史部﹟目錄類﹟經籍之屬﹟直齋書錄解題卷十二﹞白石詩傳二十卷陳氏曰宗正少卿樂淸錢文子撰所居白石巖因以爲號﹝四庫全書﹟史部﹟政書類﹟通制之屬﹟文獻通考卷一百七十九﹞補漢兵制一卷陳氏曰錢文子撰﹝四庫全書﹟史部﹟政書類﹟通制之屬﹟文獻通考卷二百二十一﹞錢文子白石詩傳一十卷又詩訓詁三卷﹝四庫全書﹟史部﹟正史類﹟宋史卷二百二﹞錢文子中庸集傳一卷﹝四庫全書﹟史部﹟正史類﹟宋史卷二百二﹞錢文子論語傳贊二十卷﹝四庫全書﹟史部﹟正史類﹟宋史卷二百二﹞錢文子孟子傳贊十四卷﹝四庫全書﹟史部﹟正史類﹟宋史卷二百五﹞錢文子補漢兵志一卷﹝四庫全書﹟史部﹟正史類﹟宋史卷二百七﹞錢氏【文子】白石詩傳宋志二十卷存

魏了翁序曰古之言詩以見志者載於魯論左傳及子思孟子諸書與今之爲詩事實文義音韻章句之不合者蓋十六七而貫融精粗耦合事變不啻自其口出大抵作者本諸性情之正而說者亦以發其性情之實不拘拘於文辭也自孔孟氏沒遺言僅存乃皆去籍焚書之餘編殘簡脫師異指殊歷漢魏晉隋久而無所統一上之人思所以救之於是尙書存孔三禮存鄭易非王氏不宗春秋惟優左杜詩專取毛鄭士豈無耳目肺腸而不能以自信也則寧倍往聖不刊之經毋違時王所主之傳所謂傳者千百家中一人耳而一時好尙遂定爲學者之正鵠占畢訓故悉惟其意違之則曰是非經指也以他書且不可況言詩乎詩之專於毛鄭其來已久捨是誠無所宗然其間有淺闇拘迫之說非皆毛鄭之過序文自一言而下皆歷世講師因文起義傅會穿鑿之說乃敢與經文錯行而人不以爲疑毛傳簡要平實無臆說無攺字於序文無所與猶足以存舊聞開來哲至鄭氏惟序是信則往往遷就迎合傅以三禮彼其於詩於禮文同而釋異已且不能以自信也而流及後世則皆推之以爲不可遷之宗迨我國朝之盛然後歐蘇程張諸儒昉以聖賢之意是正其說人知末師之不可盡信則相與辧序文正古音破攺字之謬辟專門之隘各有以自靖自獻極於近世呂成公集眾善存異本朱文公復古經主叶韻然後興觀羣怨之旨可以吟詠體習庶幾其無遺憾矣永嘉錢公又並去講師增益之說惟存序首一言約文述指篇爲一贊凡舊說之渉乎矜已訕上傷俗害倫者皆在所不取題曰錢氏集傳又別爲詁釋如爾雅類例者使人便於習讀始公奉使成都嘗出以視予至是門人丁文伯黼起家守廬陵將爲板行而屬予題辭嗚呼聖人之經猶王室也二牧三監九宗五正相與同心僇力黜其不衷疆以周索𨿽匪風下泉之弱也苟有是志猶足以維持人心況巨人價藩實翰王略予懼不得與於執事其何敢辭錢公名文子字文季永嘉人蚤以明經厲志有聲庠序仕至宗正少卿學術行誼爲士人宗仰云喬行簡序曰詩者人心之所存有感而後發者也故國風雅頌莫非憂樂怨慕之所形見言詩者必自夫治道之隆替詩人之性情而索之斯足以得其意而達其微泥諸儒雜出之說而無優柔自求之功則其義隱矣小序之於詩其說固未必皆不然也前輩之傳詩乃有削去而不存者今白石先生之詩傳亦獨有取於篇首之一言豈非前後講師各出已見間不免於自相背戾而適以紊亂詩人之意乎士方入小學時詩之與序混然於句讀誦習之初彼固視之皆經也迨夫稍通大義序之說或主於內且將牽合詩意以就之此其爲詩之病痼矣志於傳授解惑者苟不爲之拔其本根而去其所先入安能使之以詩求詩而自有所得哉此殆黜異尊經之意故𨿽若失之易而不暇問也至於他所發明如世變之自興而趨廢人情之懷舊而愴新或致愛於君而引咎於已或委順於天而無惡於人者先生尢致意然亦不過一章之中釋以數語一篇之後贊以數辭而所謂發乎情止乎禮義者固已爲之煥然善逆詩人之志者豈必待辭費哉行簡昔嘗從先生遊聽言論如引岷江下三峽滔滔乎其無涯也今是書乃謹嚴簡要如此則知先生之學自博而之約歲殊而月異矣同門湯尹程嘗爲余述先生病革時言曰吾於詩傳尙多欲有所更定又以見其用功之不已所詣之益深也先生姓錢氏諱文子字文季永嘉人入太學以兩優解褐仕至宗正少卿幹淳諸老之後巋然後學宗師白石其徒號之也沒今二十餘年司馬文正公之孫述自尙書郎出守永嘉行簡知先生有是書而未廣也又知郡太守之賢可屬以此乃訪求於湯尹之侄時大俾偕詁釋刻諸郡齋云紹定六年六月朔﹝四庫全書﹟史部﹟目錄類﹟經籍之屬﹟經義考卷一百九﹞詩訓詁宋志三卷存

陳振孫曰宗正少卿樂淸錢文子撰所居白石巖因以爲號徐秉義曰錢氏詩詁三卷曰釋天曰釋地曰釋山曰釋水曰釋人曰釋言曰釋禮曰釋樂曰釋宮曰釋器曰釋車曰釋服曰釋食曰釋禽曰釋獸曰釋虫曰釋魚曰釋艸曰釋木凡一十九門﹝四庫全書﹟史部﹟目錄類﹟經籍之屬﹟經義考卷一百九﹞錢文子【字文季溫州樂淸人紹熙三年上捨釋褐出身治春秋三年九月以吏部員外郎兼四年四月爲宗正少卿仍兼】﹝四庫全書﹟史部﹟職官類﹟官制之屬﹟南宋館閣錄__南宋館閣錄續錄卷九﹞錢文子【字文季樂淸人篤學明經爲儒林巨擘入太學月書季考每占髙等紹熙壬子以兩優釋褐授職官其後把麾持節皆以循良介特著稱擢宗正少卿】﹝四庫全書﹟子部﹟類書類﹟萬姓統譜卷二十七﹞錢氏詩集傳序

﹝宋﹞魏了翁撰﹝四庫全書﹟集部﹟別集類﹟南宋建炎至徳佑﹟鶴山集卷五十四﹞古之言詩以見志者載於魯論左傳及子思孟子諸書與今之爲詩事實文義音韻章句之不合者蓋什六七而貫融精粗耦事合變不翅自其口出大抵作者本諸性情之正而說者亦以發其性情之實不拘拘於文辭也自孔孟氏沒遺言僅存乃皆去籍焚書之餘編殘簡脫師異指殊歷漢魏晉隋久而無所統一上之人思所以救之於是尙書存孔三禮守鄭易非王氏不宗春秋惟優左杜詩専取毛鄭士豈無耳目肺腸而不能以自信也則寧倍往聖不刋之經毋違時王所主之傳所謂傳者千百家中一人耳而一時好尙遂定爲學者之正鵠占畢訓故悉惟其意違之則曰是非經指也以他書且不可況言詩乎詩之専於毛鄭其來已久舎是誠無所宗然其間有淺闇拘迫之說非皆毛鄭之過序文自一言而下皆歷世講師因文起義傅會穿鑿之說乃敢與經文錯行而人不以爲疑毛傳簡要平實無臆說無攺字於序文無所與猶足以存舊聞開來哲至鄭氏惟序是信則往往遷就迎合傅以三禮彼其於詩於禮文同而釋異已且不能自信也而流及後世則皆推之爲不可遷之宗迨我國朝之盛然後歐蘇程張諸儒昉以聖賢之意是正其說人知末師之不可盡信則相與辧序文正古音破攺字之謬辟専門之隘各有以自靖自獻極於近世呂成公集眾善存異本朱文公復古經主叶韻然後興觀羣怨之旨可以吟詠體習庶幾其無遺憾矣永嘉錢公又並去講師增益之說惟存序首一言約文述指篇爲一贊凡舊說之涉乎矜已訕上傷俗害倫者皆在所不取題曰錢氏集傳又別爲詁釋如爾雅類例者使人便於習讀始公奉使成都甞出以示予至是門人丁文伯黼起家守廬陵將爲板行而屬予題辭嗚呼聖人之經猶王室也二牧三監九宗五正相與同心僇力黜其不衷疆以周索𨿽匪風下泉之弱也茍有是志猶足以維持人心況巨人價藩實翰王略予懼不得與於執事其何敢辭錢公名文子字文季永嘉人蚤以明經厲志有聲庠序仕至宗正少卿學術行誼爲人士宗仰云書錢氏補漢兵志後

﹝淸﹞朱彜尊撰﹝四庫全書﹟集部﹟別集類﹟淸代﹟曝書亭集卷四十五﹞宋懲五代之獘收天下甲兵悉萃京師名曰禁軍開寶入籍十九萬三千不爲不多矣至道增至三十五萬八千天禧增至四十三萬一千慶曆增至八十二萬六千治平以降迄於元丰稍爲裁減尙六十餘萬徽宗將一童貫而禁軍闕額二十四萬靖康之禍按籍止存三萬人而已無一夫可驅之戰者遂以不支髙宗將一張浚富平符離之敗棄師累十萬乃莫有正其罪者尙可言兵事乎樂淸錢文子見南渡兵食之冗濫也以漢制不失寓兵於農遺意而班史無志因以補之書僅一卷言近而旨逺辭約而義該此非低頭拱手髙談性命之學者所能括也文子字文季紹熙三年由上捨釋褐出身以吏部員外郎兼國史院編修官歷宗正少卿退居白石山下自號白石山人故所輯詩傳及是編皆以白石著錄不知者疑是姜夔書誤矣卷首有陳元粹序後有王大昌跋皆其弟子跋稱嘉定中鋟板於淮南漕廨予所抄者虞山錢曽藏本也

