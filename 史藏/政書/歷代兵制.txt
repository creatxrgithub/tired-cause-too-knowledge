歷代兵制宋陳傅良周

春秋秦

西漢王莽東漢三國八陣圖贊兩晉南朝北朝隋

唐五代宋

周

周制﹕王畿千里﹐近郊五十里﹝宅田﹑士田﹑賈田﹞﹐遠郊百里﹝官田﹑賞田﹑牧田﹑牛田﹞。郊爲鄕六﹐鄕百里﹐通十爲同﹐爲百里者十﹐提封九萬井九十萬夫之地。除山川﹑沈斥﹑城池﹑邑居﹑園囿﹑經路三萬六千井﹐爲六萬四千井六十四萬夫之地。除公田九分之一﹐爲五十萬二千夫。又以一易﹑再易﹑三易﹐通之三分去一﹐爲三十五萬四百夫。率三百五十家賦一乘﹝四丘爲乘﹐故曰丘乘﹞﹐積六鄕爲千乘﹐而余率七家賦一兵﹐積六鄕爲七萬五千人。此六軍之制也﹝《周禮》所謂甸﹐卽《司馬法》所謂成也。四甸爲縣﹐四縣爲都﹐則成十爲終﹐卽《周禮》二縣加之半。十爲同﹐卽《周禮》四都。凡六鄕十同﹐蓋四十都也﹐特異名耳。﹞。二百里曰州﹐州爲六遂﹐遂如鄕之法﹝鄭氏云﹕異其名﹐示相變耳﹐遂之軍法如六鄕。﹞。三百里曰野﹐野爲削﹝削一作稍﹐家邑之田﹐大夫采地。﹞。四百里曰縣﹝亦曰邦縣﹞﹐縣爲小都﹝小都之田﹐卿采地﹞。五百里曰疆﹐疆爲大都﹝大都之田﹐公采地﹞。都通爲鄙﹝所謂都鄙﹞﹐爲寰內諸侯治之。皆如遂之法﹝鄭氏曰﹕自遠郊以達於畿中六遂之地﹐有公邑﹑家邑﹑小都﹑大都。﹞。畿方千里﹐爲千里者十﹐如鄕之除﹐爲三百五十萬四千夫﹐賦車萬乘﹐卒七十五萬人﹐爲軍者十﹐此通畿之師也﹝牧野之師﹐紂兵七十萬意者﹐通畿皆發。﹞。隨處搜狩﹐自成什伍﹝案﹕《禮》﹕惟爲社事﹐單出裏民﹐惟田竭作。此見搜狩﹐比屋作兵﹞﹐大司馬遞而徵之﹝案﹕大司馬教兵﹐號名有縣鄙﹑家鄕﹑官野之異﹐等物有諸侯﹑軍吏﹑都﹑鄕遂﹑郊野之別﹐此見遞徵。﹞。十年而役一徧﹐凡三家可任者﹐率十有一人﹝所謂上地可任者家三人﹐中地二家五人﹐下地家二人﹐籍其大數﹐三家爲十一人。《司馬法》﹕自夫三爲起屋數。蓋以此也。﹞﹐則終身無過一再給公上事。蓋先王忠厚之至﹐更勞均佚﹐不欲窮民之力。遞徵之法﹐非偏摘也﹝鄭氏云﹕凡用役者﹐不必一時皆徧以人數計之﹐使勞佚遞均也。﹞。蓋鄕遂以次﹐全軍充調﹐不離部曲。

案﹕傳記如周有南國之師﹐晉有九州島之戎﹐宋有空澤之甲﹐皆全軍更役。在軍之士﹐無非鄕旅﹐相望守助﹐猶之田裏。家有羨卒﹐隸於師長﹑閭裏﹐故不失守備。傳記﹕少康一旅﹐出於一成。﹝魯頌﹞僖公千乘﹐賦於百里﹐與﹝公劉﹞三單﹑《左氏春秋》書社之法﹐皆比屋通數﹐非謂兵之制也。魯三郊三遂﹐可六軍而止三軍﹐亦遞徵也。

古者五侯九伯﹐二伯專徵﹐而諸侯皆共四方之事﹐畿兵不輕出也。

案﹕《詩》文王﹝出車﹞﹕「我出我車﹐於彼牧矣﹝九牧之地﹞。自天子所﹐謂我來矣。」幽王﹝大車﹞﹑﹝漸漸之石﹞﹐爲東勞西逸﹐而有不遑朝矣之嘆。更以《周禮》《司馬法》參考﹐王有四方之事﹐則冢宰徵師於諸侯﹐曰「某國爲不道﹐徵之以某年月日﹐師至於某國。」小宰掌其戎具﹐虎賁氏奉書以牙璋發之﹝詩。常武﹞﹕「王命卿士﹐大師皇父﹐整我六師。」﹐冢宰也。「王謂尹氏﹐命程伯休父﹐左右陳行﹐戒我師旅﹐率彼淮土。」小宰戒司馬出徵也。程伯爲司馬﹐見《史記》。﹞﹐則畿兵不輕出也。在《易》「未濟」之象﹐髙宗伐鬼方﹐三年有賞於大國。則𨿽天子親徵﹐亦用諸侯之師。﹝《詩》﹕「周王於邁﹐六師及之。」﹐則之所至皆成六師。﹞。劉文公平丘之會﹐對晉人曰「天子之老﹐請帥王賦﹐元戎十乘﹝《司馬法》論戎車之名﹐周曰﹕元戎﹑先良也。﹞。」則𨿽王仁蒞師﹐毋過十乘﹐以爲先行。宣王復古北伐﹐其制如此。平王東遷﹐以王人戍申﹑戍甫﹐﹝揚之水﹞始刺之。然春秋之初從王伐鄭﹐猶有陳﹑蔡﹑衛人。二百四十年間﹐王人會伐屢矣﹐未嘗見師之出。惟敗績茅戎﹐王師自出﹐《春秋》深譏焉﹝見﹝史記。世家﹞。赧王伐秦﹐尙從天下銳師﹐以知畿兵不用﹐其力常完也﹝豳﹞詩周公東徵有四國﹐蓋以師從。《春秋》王人子突救衛﹐不書師。﹞。

凡王畿千里﹐車萬乘﹐六軍遞用千乘。而寰內諸侯各從其國之制﹕諸侯大國百里﹐車千乘﹐三軍﹐用五百乘﹝《春秋左傳》﹕「成國不過半天子之軍」。﹞﹔次國七十里﹐車七百乘﹐二軍﹐用三百三十乘﹔小國五十里﹐車五百乘﹐一軍﹐用一百六十五乘。率天子用十之一﹐次國﹑大國十之五﹐小國三之一﹐皆足成軍之數。惟無侯作帥﹐卿帥之以奉天子﹐諸侯率教衛以贊元侯﹐伯﹑子﹑男帥賦以從諸侯﹝寰內外所以不徵同者﹐寰內有遞徵入衛之勞﹐各從其國制﹐而寰外共四方之事﹐勞佚適等也。﹞。

春秋

春秋諸侯見於傳者﹐𨿽未盡信﹐變更王制﹐略可考也。魯自禽父三軍﹐《詩》稱「公徒三萬」﹐舉成數也﹝實三萬七千五百人﹞。

成公元年﹐謀伐齊﹐作丘甲﹐丘各一甲﹝《司馬法》﹕四丘出甲士三人。丘甲﹐丘各出甲士一人。﹞。明年﹐戰於鞍﹐四卿於是乎輿屍以出﹝前此﹐《春秋》未有累書帥師者。﹞。

襄公十一年﹐三桓攺作三軍﹐蓋三分魯而各徵其一。季氏使其乘之人﹐以其役邑入者無徵﹐不入者倍徵。孟氏使其半爲臣﹐若子若弟。叔孫氏使盡爲臣﹐不然不捨。至是﹐中軍削矣。昭公五年﹐遂捨中軍﹐四分公室。季氏擇二﹐二子各一﹐皆盡徵之﹐而貢於公。季氏專一軍﹐而孟﹑叔各專一軍之半﹐公無軍焉。八年﹐搜於紅﹐自根牟至於商﹑衛﹝根牟﹐魯東界。商﹐宋地﹐魯西南境﹐衛北鄰也。﹞﹐革車千乘。故邾人告吳曰﹕魯賦八百乘﹐邾六百乘。蓋竭作也。

哀公十二年﹐用田賦﹐始以夫田爲賦﹐大變丘乘之制﹐民無餘力矣。齊桓公相管仲﹐參國爲二十一鄕﹐工﹑商之鄕六﹐士鄕十五。五家之軌爲五人之伍﹐十軌之裏爲五十之小戎﹐四里之連爲四戎之卒﹐十連之鄕爲十卒之旅。五鄕一軍﹐公將其一﹐髙﹑國各將其一﹐凡三軍﹐教士三萬人﹐車八百乘﹝參周法﹐車增三百乘﹐徒捐三萬人。《吳子》云齊桓募士五萬﹐未詳。﹞﹐蓋如鄕之法。五鄙﹕三十家爲邑﹐十邑爲卒﹐十卒爲鄕﹐三鄕爲縣﹐十縣爲屬﹐五屬各一大夫。自邑積至於五屬﹐爲四十五萬家。率九家一兵﹐得甲十萬﹔九十家一車﹐得車五千乘。可爲三軍者四﹝長勺之戰﹐桓公自謂有帶甲十萬﹑車五千乘﹐蓋其斥地甚大﹐非齊舊封。﹞﹐蓋如遂之法。以通國之數而遞徵之﹐率車用六之一﹐士用十之三﹐大略仿周﹐變以輕便﹝當時地廣﹐參用周畿之制。﹞。

至鄭簡公時﹐公孫捨之﹐公孫僑帥車七百乘伐陳﹐始竭作。子產修廬井之法﹐而兵止丘甲﹐其後遂兵賦矣﹝制用甲兵﹞。楚﹑吳﹑越﹑秦﹐初無井牧之法。楚自武王始爲軍政﹐作荊屍以伐隨戎﹐分二廣而爲三軍﹝斗伯比曰﹕我將吾三軍。﹞。成王地方千里﹐城濮之戰﹐左右師潰﹐惟中軍之卒不敗﹐則猶武之舊。然而東宮之甲﹐若敖之六卒﹐申息之子弟﹐略見於傳﹐往往非古。公子嬰齊爲簡之師﹐組甲被練﹐皆創名之。康王爲掩始並衍沃﹐牧臯隰﹐賦車籍馬﹐而有車兵﹑徒兵﹑甲盾之數。靈王斥地益大﹐陳﹑蔡﹑不羹﹐邑賦千乘﹐於是有五帥﹝《左氏傳》﹕吳人敗諸豫章﹐獲其五帥。﹞。

至平王又始爲舟師。吳﹑越不詳見。吳王僚伐楚﹐空國而二將。夫差伐齊﹝《左氏傳》哀公十一年﹞﹐蓋可見者四軍。其後益彊﹐帶甲之士十有三萬﹐黃池之會﹐三軍皆萬人﹝按﹕《國語》﹕「三將軍三萬人」﹐《吳越春秋》﹕「三萬六千人﹐有中校﹑左右軍。」﹞。勾踐棲於會稽﹐甲盾五千人。其始伐吳﹐發習流二千﹐教士四萬﹐君子六千﹐諸禦千人﹝其名不一﹐已見其非古制。﹞。其再伐吳﹐自將中軍而分左右﹑私卒﹝《吳越春秋》亦云﹕中分其師爲左右軍﹐安廣之人率君子六千以爲中陣﹐爲之私卒。﹞。

戰國相並﹐諸侯斥地益廣﹐而丘乘之法壞。田齊地方二千里﹐帶甲數十萬。臨甾之中七萬戶﹐而卒固已二十一萬﹐一家而三兵矣。湣王創爲技擊﹐以兼桀宋五千乘之國﹐號稱東帝。

趙地方二千里﹐帶甲數十萬﹐車千乘﹐騎萬匹。然武靈王變胡服﹐滅中山五百里﹐猶三軍也。孝成王卒百萬矣。趙括長平之敗﹐喪師四十五萬﹔而破燕栗腹﹐兵二十萬。李牧敗匈奴﹐亦車千三百乘﹐騎萬三千匹﹐百金之士五萬人﹐彀者十五萬人。

魏自惠王以武卒奮﹐凡武士二十萬﹐蒼頭二十萬﹐廝徒十萬﹐車六百乘﹐騎五千匹。至安釐王時﹐秦圍大梁﹐悉比縣勝甲以上爲戎士三十萬。韓地方九百里﹐帶甲數十萬。燕地三千里﹐帶甲數十萬﹐車六百乘﹐騎六千匹。栗腹之敗於趙也﹐二軍六十萬﹐車二千乘。楚地方五千里﹐帶甲百萬﹐車千乘﹐騎萬匹。頃襄王失鄢﹑郢﹐北保於陳﹐收東地兵尙十餘萬。大抵戰國之制﹐勝甲以上皆籍爲兵。

﹝案﹕﹞齊桓﹑晉文始爲召募﹑科民之法﹝《吳子》﹕齊桓募士五五﹐晉文召爲前行四五。﹞﹐而是時﹐秦有陷陣﹐楚有組甲被練﹐越有習流君子之軍。迨至戰國﹐蓋尙騎射﹐而技擊﹑武卒﹑銳士﹑胡服﹑百金之習行於中國﹐後世詐力之兵用矣﹝技擊之法﹐得一首而受賜金。武卒﹐衣三屬之甲﹐操十二碩之弩﹐負矢五十个﹐置戈其上﹐寇冑帶劍﹐贏三日之糧﹐日中而超百里。中試則復其戶﹑利其田宅。銳士﹐功賞相長﹐五甲首而隸五家。胡服﹐以金鐺飾首﹐前插貂尾爲貴職﹐武士冠鶡尾之冠﹑縵胡之纓﹑短後之衣。百金﹐禽將賞百金。﹞。

秦

秦自襄公始列諸侯﹐有田狩之事﹐而不能遵周禮。至春秋﹐繆公霸西戎﹐作三軍﹝殽之役﹐三帥﹐車三百乘。﹞﹐置陷陣﹝《吳子》﹕秦置陷陣三萬。﹞。哀公救楚﹐車五百乘﹝魯定公五年﹞﹐爲戶籍什伍。孝公用商鞅﹐初爲轅田﹝孟康云「三年愛土易居﹐古制也。商鞅爰田﹐自在其處﹐不腹易居。或曰爰田與晉作爰田同。」案﹕杜預云「分田之稅應入公者﹐爰之所賞之眾。」爰﹑轅古通用。﹞﹐遂破井田﹑開阡陌。

以前﹑後漢參考秦法﹕五戶爲伍﹐十戶爲什﹔百戶一里﹐裏有魁﹔五里一郵﹐郵有督﹔十里一亭﹐亭有長﹐長有兩卒﹐一爲亭父﹐一爲求盜﹔五亭一鄕﹐鄕有牧﹑三老﹑遊徼﹔小於鄕曰聚﹐聚有嗇夫﹔十亭一縣﹝萬戶﹞﹐縣有令﹑丞﹑尉﹐不滿萬戶爲長。凡亭間之道﹐南北爲阡﹐東西爲陌﹝司馬貞《史記索隱》云「《風俗通》﹕南北爲阡﹐東西爲陌。河南以東西爲阡﹐南北爲陌。」﹞﹐阡經陌緯。東漢﹝光武紀﹞有千秋亭﹑五成陌﹐而﹝地裏志﹞有華陌﹑陜陌﹐﹝酷吏傳﹞有京兆阡﹑南陽陌﹐蓋卽其地名云。曹植詩曰「東西經七陌﹐南北越九阡。」﹐其制猶存云﹝《唐韻》注「經三里爲﹝土千﹞」﹐《玉篇》﹝土千﹞通作阡﹞。以周百步之畝加之﹐凡二百四十步爲畝﹝通一易﹑再易﹑不易之數﹞﹐聽民買賣﹐隨力所及﹐不限多寡。凡民年二十三傅﹝音附﹞之疇官﹝疇官﹐田疇之長。﹞﹐則給公家徭役。給郡縣一月而更﹐謂更卒﹔已復給中都一歲﹐謂正卒﹔已復屯邊一歲﹐謂戍卒。

凡戰﹐得一首﹐賜爵一級。爵有十八級﹝後通關內侯﹑列侯二十級﹞﹕一曰公士﹝步卒之有爵者﹞﹐二曰上造﹝百卒之長﹞﹐三曰簪褭﹝東禦﹞﹐四曰不更﹝在車右﹐不復與凡更卒同。﹞﹐五曰大夫﹝在車左﹞﹐六曰官大夫﹐七曰公大夫﹐八曰公乘﹝𨿽非臨戰﹐得乘公車﹐故曰公乘。軍吏之爵最髙者。﹞﹐九曰五大夫﹝自公士至不更皆士也﹐自大夫至五大夫皆軍吏也。﹞﹐十曰左庶長﹐十一曰右庶長﹝卽左右偏裨將軍﹞﹐十二曰左更﹐十三曰中更﹐十四曰右更﹝庶長﹑三更﹐所將皆庶人更卒。﹞﹐十五曰少上造﹐十六曰大上造﹐十七曰駟車庶長﹐十八曰大庶長﹝自左庶長至大庶長﹐皆卿﹑大夫﹑軍將也。少﹑大上造言主上造之士也。駟車庶長言乘駟車而爲眾長也。大庶長﹐大將軍也。﹞。蓋皆以戰功相君長。

昭王始有銳士﹑虎賁八百萬﹐車千乘﹐騎萬匹﹐而分三軍。長平之役﹐年十五以上悉發﹐非商鞅之舊矣。始皇並天下﹐分爲三十六郡﹐置守﹑尉﹐尉掌佐守﹐曲武職﹑甲卒﹝卽材官之屬﹞。而郡縣兵器﹐聚之咸陽﹐銷爲鐘鐻﹔講武之禮﹐罷爲角抵。自戰國時﹐秦與山東戍卒僅存五百餘萬﹐至是殺傷益眾。而北築長城四十餘萬﹐南戍五鎭五十餘萬﹐驪山﹑阿房之役又七十餘萬。兵不足用﹐而後發謫矣。先發弛刑﹐次諸嘗逋亡人﹑贅婿﹑賈人﹐次治獄吏不直者﹐次隱宮徒刑者﹝隱宮﹐宦官。﹞﹐次以嘗有市籍者﹐次大父母﹑父母嘗有市籍者。凡在裏門之左﹐一切發之﹐謂之閭左之戍。未及發右而二世立﹐如始皇計﹐盡徵材士五萬人衛咸陽﹐教射禽獸﹐令自賚糧﹐民不聊生﹐而勝﹑廣起矣。周章之戲﹐楚兵百萬﹐秦發近縣不及﹐乃放驪山徒﹑奴產子受兵以擊盜。及周文破關東﹐盜益起﹐又發關中卒東擊盜﹐而阿房不罷。章邯將三歲﹐亡失已十萬數﹔其降楚也﹐坑新安南又二十餘萬人。而峣關下軍將皆賈堅﹐一啖於利﹐沛公入而秦遂亡。

﹝案﹕﹞商鞅破井田﹐不過斥大疆理以便耕﹐聚﹑亭﹑郵﹑鄕﹑縣﹐猶古遺法。然而古人寓兵於農﹐藏用不示﹐是以民習於教而無斗狠﹐上藉其力﹐下安於義。自鞅始明以戰懸爲刑賞﹐以多殺爲爵級﹐以怯斗爲役隸﹐使斯民要利於上﹐非戰無繇。由是秦人之俗﹐尙武暴﹐棄禮義﹐𨿽能卒至彊盛﹐而楚之釁具起矣。昭襄之際﹐徵調無度﹐民非商君之舊。至始皇混一﹐罷講銷兵﹐意謂士散於天下﹐而利器專於京師﹐可以弭患。不知斬木揭竿﹐無非戰具﹔蒼頭﹑廝役﹐往往皆賈勇豪傑也。養成戎心﹐困以苛政﹐彼干賞蹈利而無禮義之習﹐何有於秦哉﹗盜徧山東﹐二世不悟﹐方且納趙髙之邪計﹐過爲阻深﹐以示彊大。章邯百萬之師﹐勢在呼吸﹔長史欣請事咸陽﹐畱司馬門三日不得進。此秦之所以亡也。

西漢

漢大抵依秦制﹐凡民二十三爲正﹐一歲以爲衛士。每立秋斬牲於郊﹐名曰貙。兵官皆肄孫﹑吳兵法六十四陣﹐名曰乘之。季冬﹐天子大會饗賜﹐觀以角抵﹐罷遣﹝王尊傳﹞﹕常以季冬或正月行幸曲臺﹐臨饗﹐罷衛士。﹞。

按﹕《魏書》曰「漢承秦制﹐三時不講﹐惟十月車駕幸長安水南門會﹐五營士爲八陣﹐名曰乘之。」

二歲爲材官﹑騎士﹝材官自秦有之。《志》云﹕秦置材官於郡國﹐髙帝常命天下選能引關蹶張﹑才力武猛者﹐以爲輕車﹑騎士﹑材官。﹞。八月﹐太守﹑都尉﹑令長﹑丞尉會都試課殿最。水處爲樓船﹐邊郡太守各將萬騎行障塞。年六十五乃免就田。又自十五以至五十六出賦﹐人百二十爲一算﹐爲治庫兵車馬﹝秦孝公十四年始爲賦﹐漢興算賦。﹞。天下人皆直戍邊三日﹐不人自行﹐其行者不可往便還﹐因便往一歲一更。諸不行者出錢三百﹐入官以給戍者﹐是爲過更﹝更有三品﹕每一月一更﹐謂之卒更。貧者欲得雇更錢﹐次直者出錢雇之﹐月二千﹐謂之踐更。繇戍謂之過更也。﹞。有事以羽檄發材官﹑騎士﹐以備軍旅﹝如髙祖十一年﹐發上郡﹑北地﹑隴西車騎﹑巴蜀材官。呂后五年﹐發河東﹑上黨騎屯北地。宣帝神爵元年﹐發三河﹑潁川﹑沛郡﹑淮陽﹑汝南材官詣金城。﹞。文帝始以銅虎符代檄。當時各因其地﹐以中都官號將軍將之﹝時以盧卿爲上郡將軍﹐魏遫爲北地將軍﹐周竈爲隴西將軍。﹞﹐事已則罷。

京師之兵﹐止南北軍及中尉緹騎﹑郎中令諸郎﹑城門校尉屯兵。北軍屬太尉﹐南軍屬衛尉。武帝更太尉爲大司馬﹑大將軍﹐以寵將帥﹔而北軍分八校尉﹐以中壘領之﹝中壘﹑屯騎﹑步兵﹑越騎﹑長水﹑胡騎﹑射聲﹑虎賁﹐凡八。﹞﹔中尉爲執金吾﹐而置三輔都尉屬焉﹔郎中令爲光祿勛﹐而置建章營騎屬焉﹐後更名羽林騎﹝選隴西﹑天水﹑安定﹑北地﹑西河﹑上郡﹐良家子能騎射者﹐期諸殿門﹐故置期門﹑羽林。又所從軍死事者子孫﹐養羽林﹐教以五兵﹐號羽林孤兒﹞。元狩間﹐兵革數動﹐士物故者動以萬數﹐民多買復﹐徵發之士益少。於是發謫吏﹐次謫民﹐次謫戍﹐次七科謫﹝吏有罪一﹐亡命二﹐贅婿三﹐賈人四﹐故有市籍五﹐父母有市籍六﹐大父母有市籍七。﹞﹐而又多赦罪人﹑亡命﹑弛刑徒者從軍。初﹐髙﹑文世用兵﹐中尉兵屬衛將軍﹐尙屯關中。至元鼎六年﹐中卒始發矣。邊兵不贍﹐至出武庫。昭帝始元間﹐始募奔命﹝應劭曰﹕常兵不足﹐權選精勇﹐聞命奔走﹐故曰奔命。﹞﹐及命惡少年﹑吏有告劾亡者﹝師古曰﹕被告劾而逃亡。﹞。宣帝神爵間擊羌﹐發三輔﹑中都官徒弛刑及應募佽飛﹑射士﹑羽林孤兒﹑胡越騎以益邊兵﹐蓋北軍亦出矣。

﹝按﹕﹞唐杜佑《通典》云「兵制可采﹐惟有漢氏。重兵悉在京師﹐四邊但設亭障。又移天下豪族﹐輳居三輔陵邑﹐以爲彊榦弱枝之勢。或有四夷侵軼﹐則從中命將﹐發五營騎士﹑六郡良家﹔二師﹑樓船﹑伏波﹑下瀨﹐咸因事立稱﹐畢事則削。𨿽衛﹑霍勛髙績重﹐身奉朝請﹐兵皆散歸。」案﹕漢將軍置以徵伐﹐吳員職﹐佑言命將旋罷﹐是矣。又案﹕漢兵郎官無員數﹔虎賁千五百人﹐而多不過千人﹔羽林左八百人﹐右九百人﹔八校各七百人﹐至東漢不過三千五百三十六人﹔執金吾﹑緹騎五百二十人﹝或曰三百人﹞﹐至東漢不過六百人﹝魏王朗奏﹕漢金吾騎從六百﹞﹔衛尉所領諸宮掖門都侯﹑劍戟之士﹐至東漢不過二千五百人﹔十二城兵𨿽不見數﹐然亦不過門置一侯﹐以掖門司馬所掌考之﹐多至百八十人﹐少或三十八人﹐則城門領於一校﹐大略可見。髙祖晚徵黥布﹐用畱侯計﹐發關內兵合中尉卒三萬人衛太子﹐軍灞上。惠帝末年﹐陳平﹑周勃爲將相﹐始以呂氏故屯兵滎陽。文帝備胡以三軍。景帝七國之變﹐太尉周亞夫乘六乘傳出擊吳﹑楚﹐而大將軍竇嬰間軍滎陽。皆因軍設屯﹐事已卽罷。武帝𨿽置關內都尉﹐領如郡國﹐亦無營壘。而佑謂重兵悉在京師﹐非也。

漢制𨿽曰因秦﹐然多近古。蓋民有常兵而無常徵之勞﹐國有常備而無聚食之費。當是時﹐故將之家﹐亦爲給賦﹝見孝惠元年詔﹞﹔宰相之子﹐均調戍邊。是以繇有復算﹐有減逋﹐有更貸﹐則得爲君上之恩。至於將相﹐廢置惟時﹐或中都公卿﹐或邊郡守﹑尉。禦史大夫出爲護軍﹝韓安國﹞﹐不爲左遷﹔酒泉太守卽命破羌﹝辛武賢﹞﹐不爲異數。而又禦軍之法簡肅精明﹕雲中戰士上功幕府﹐差首虜六級﹐賞典輒格﹔屯田上奏以六月戊申﹐不越旬日﹐璽書已報﹔輪臺之詔﹐敗亡不掩﹔衛﹑霍行封﹐得喪相除。可以槪見﹐其時無有壅蔽誕謾之患。若乃賞賚𨿽或無常﹐廩餼悉皆有量﹕京師將校比二千石﹐塞下戍卒月谷二石六斗有奇﹝東漢藝人日廩米五斗﹐見﹝李固傳﹞﹐注云﹕升少故五升。﹞。是以終漢之世﹐上無叛將﹐下無驕兵。諸侯七國﹐變生倉卒﹐備禦素具﹐南徵北攘﹐連兵數年而邦本不搖﹐誠有以也。

《南北軍記》云﹕南北軍﹐漢制也。古者天子之都必有重兵焉﹐所以壯根本而嚴衛翼也。上天之象﹐以羽林爲天軍﹔黃帝之聖﹐以兵師爲營衛。規天摹聖﹐則爪牙之衛﹐詎可一日而缺諸﹖漢髙祖皇帝以神武之資﹐躬持三尺﹐糾合義旅﹐虱鞮鏊而污介冑﹐其勤五載﹐縛嬰斬羽﹐而後天下合爲一。任罷之兵﹐佚諸農畝﹐巴渝﹑北貉﹐無勤遠人。臥鼓包戈﹐將與天下安於無事矣。然方是時﹐獫狁北張﹐蠻睢南粵﹐竊壤植大﹔彊宗豪姓﹐盤互關東。而材官﹑騎士﹐散在郡國﹐虎符與檄召而後來。帝室皇居無武卒﹑騎士以鎭之﹐殆非所以防未然而窒不軌也﹐此髙帝建軍之本意與﹖夫天下形勢﹐惟地與兵。漢始都洛陽﹐從婁敬及張良議﹐卽命車駕西都秦故地﹐左崤右蜀﹐太華﹑涇渭﹐表裏而襟帶﹐金城千里﹐巍然天府之固矣。南北二軍﹐負城環拱﹐路佖營巡﹐棋羅星布。平居無事﹐虎視眈眈﹔四徵不庭﹐如火發發。而衛尉藩護﹐金吾徼巡﹐武庫司兵﹐司馬禁掖﹐章溝﹑虎威晝揮夜呵。戎心姦膽﹐戰栗駭落﹐無敢弗率於我天威。鎭安四方﹐鞏固萬世﹐兵威地利﹐兩兼得之。信乎﹗髙祖貽燕子孫﹐規模宏遠也。

王莽

莽奪民田爲王田﹐仿古井牧﹐置五威將帥七十二人分鎭天下﹐而命十二將帥偏裨以下百八十人專事北伐。又以七公六卿兼號將軍塡名都﹐中郎將﹑繡衣執法各五十五人分塡邊郡﹐而內置司命軍正﹐外設軍監十二人。又依《周官》之文﹐分六鄕﹑六尉﹑六郊﹑六隊﹝音遂﹞﹐鄕一帥﹐尉一大夫﹐郊一州長﹐隊一大夫﹑屬正。又內置大夫﹐外置大司馬五人。將軍至吏士﹐凡七十三萬八千九百人。仍賜州牧及縣宰皆兼將軍﹑偏裨﹑校尉之號﹐又有豬突﹑狶勇﹑銳卒﹑虎牙﹑五威兵﹑竟﹝音境﹞尉﹑九虎將軍﹑捕盜都尉之屬﹐置輒不罷﹐蓋不可勝數。

﹝按﹕﹞三代國容不入軍﹐軍容不入國。《儀禮》﹕吉﹑凶﹑賓﹑嘉﹐達於天下﹐而軍禮獨載於大司馬法。若國有師田之事﹐則縣師始受法於司馬﹐以作民。六官亦惟小司馬職掌不悉書﹐而軍司馬﹑輿司馬﹑行司馬皆不備官﹐有事斯置。其不欲觀兵蓋如是。自秦以戰馬爲爵﹐卒已自斃﹐而王莽又滋彰焉。凡公卿至於守宰﹐皆兼將校之稱。一切募兵﹐號爲豬狶﹐徵天下明兵士六十三家數百人﹐以備軍吏。所以示民﹐無非逆徳凶器。顧方疑天下之軋﹐已重弩鎧之禁。吝虎符之發﹐求以爲安﹐而綠林﹑新市羣盜已起﹐海內豪傑皆殺其牧守﹐自稱將軍。旬月之間﹐徧於天下﹐敗亡之禍﹐速於暴秦﹐可不戒哉﹗

莽兵大抵因漢﹐而紛更其制﹐不一統屬﹐民不堪擾。又務自攬權﹐𨿽遣將不與兵符﹐必請而後動。其伐邊乃欲同時俱出﹐至久屯者數年﹐常二十餘萬人仰給縣官﹐野有暴骨。而京師衛卒﹐亦三歲不得更代。由是民怨益作﹐莽遂大敗。

案﹕莽昆陽之戰﹐州郡各選精兵﹐牧守自將定會者四十二萬人﹐余在道者千里不絕﹐其它擁眾累數十萬者通天下。蓋漢自武帝徵伐之後﹐數世涵育﹐不見煙火之警。迨及始﹑元之間﹐民戶一千三百二十三萬有奇﹐是以郡國甲士所在而足。及尋邑大敗﹐盡棄山東之眾﹐北軍精兵號九虎者尙數萬人﹐亦可以見漢家養民彊國之制。然自莽俶擾﹐干戈競作。至於光武還定郡縣﹐或空置守長。中元末年﹐方才四百二十七萬﹐十餘一二﹐無復曩時之盛矣。

東漢

光武中興﹐以幽﹑冀﹑並州兵克定天下。始於黎陽立營﹐領騎常千人﹐以謁者監之﹐號黎陽兵﹐而京師南北軍如故。北軍並胡騎﹑虎賁二校爲五營﹐置北軍中侯﹐易中壘以監之﹐領於大將軍。光祿勛省戶﹑騎﹑車三將及羽林令﹐都尉省旅賁衛士﹐領於太尉。建武六年﹐始罷郡國都尉﹐並職太守﹐無都試之法﹐惟京師肄兵如故。明年﹐罷天下輕車﹑騎士﹑材官﹑樓船及軍侯吏﹐盡還民伍﹐惟更踐如故。九年﹐省關中都尉。十三年﹐罷左右將軍。二十三年﹐罷諸邊郡亭侯吏卒。

案﹕光武久在兵間﹐厭武事﹐且知天下疲耗﹐思欲息肩﹐文書調度﹐一切務從簡寡。由是內省營衛之士﹐外罷徼候之職。又自西都之季﹐都試或以爲患。韓延壽始以試士潛擬不道誅﹐而翟義之反王莽﹐隗囂之劫更始﹐李通之勸光武﹐皆以秋試﹐因勒車騎﹐誅守長﹐號令起事。光武懲之﹐遂罷不講﹐自是漢兵法始大變壞。善乎應劭論之曰「天生五材﹐誰能去兵﹖」自郡國罷材官﹑騎士之後﹐官無警備﹐實啟寇心。一方有難﹐三面救之﹐發兵雷震﹐一切猝辦﹐黔首囂然﹐不及講其射禦﹐用其戒警。一旦驅之以卽彊敵﹐猶鳩雀補鷹鸇﹐豚魚曳豺虎﹐是以每戰常負﹐王師不振。張角蕩搖﹐八州並發﹐牧守梟列﹐流血成川爾。遠徵三邊殊俗之兵﹐忿鷙縱橫﹐多僵良喜事﹐以爲己功。不教而戰﹐是謂棄之﹐迹其禍敗﹐豈虛乎哉﹗

然終建武之世﹐已不能遵守前法﹐罷尉省校﹐輒復臨時補置﹝七年罷長水﹑射聲二校﹐十五年復增屯騎校。九年省關都尉﹐十九年復置。而邊郡亦往往復置尉。﹞。明帝之初﹐以爲野無風塵﹐乃悉罷沿邊屯兵。其後北方有變﹐則復置度遼營﹝明帝永平八年鄭眾言﹞﹔南蠻或叛﹐則置象林兵﹝和帝永元十四年﹞﹔羌犯三輔﹐則置長安﹑雍二尉﹝安帝永初四年﹞﹔鮮卑寇居庸﹐則置漁陽營﹝安帝建光元年﹞。其後盜作﹐沿邊緣海稍稍增兵﹝順帝永建元年令緣邊郡增置步兵﹐列屯塞下。﹞。而令扶風﹑漢陽築隴道三百塢﹝順帝永和元年﹞﹐魏郡﹑趙國﹑常山﹑中山六百一十六塢﹝西羌傳﹞﹐置屯多矣。始募死罪系獄囚出戍﹐聽從妻子自占邊縣以爲常。自後往往五營緹騎﹑虎牙之士疊出徵戍。

﹝按﹕﹞漢事略循周畿之制﹐訖於西京﹐都兵無過一﹑再出。自中興郡兵不練﹐而南北二軍交驚於境。安﹑順以來﹐竇憲﹝永元元年﹞﹑鄧鴻﹝永元六年﹞﹑何熙﹝永初三年﹞三將以擊﹐劉尙﹝永元九年﹞﹑鄧騭﹝永初元年﹞﹑任尙﹑朱寵﹝永初五年﹞﹑馬賢﹝永和五年﹞﹑張僑﹝永和六年﹞六七將以討羌﹐而鮮卑之寇﹝永和二年﹞﹐南單於之變﹝永和八年﹞﹐亦數移屯﹐連年暴露。由是王旅無復鎭衛之職﹐而奔命四方之不暇。又方募爲陷陣﹝西羌傳﹞﹐徵爲積射﹐召爲義從。大抵創立名號﹐皇甫規所爲。列屯坐食之兵眾矣。卒於中官之誅﹐結援外將。故夫漢之禍﹐光武之銷兵爲之也。

至安帝永初間﹐募人錢谷﹐得爲虎賁﹑羽林﹑緹騎營士﹐而營衛之選亦衰。當是時﹐邊郡守禦之兵不精﹐內郡五衛之備不修﹝見陳忠疏﹞﹐諸羌轉盛﹐二千石守﹑令並無守戰意﹐皆爭徙避寇。於是徵兵會眾﹐搖動數州﹐增賦借奉﹐費八十餘億﹐暴露師徒﹐連年而無所勝。至於順帝﹐始令郡舉五人﹐教習戰射。然而有憚遠役﹐而郡兵始叛矣﹝永和二年﹞。

﹝按﹕﹞古人調兵﹐各從其方之便。髙宗伐楚﹐蓋裒荊旅﹔武王克商﹐實用西土。至於徵徐以魯﹝書。費誓﹞﹐追貊以韓﹝詩。奕﹞﹐平淮以江﹑漢﹐略見於經﹐可考也。齊桓東討陳濤﹐惟及江黃﹐北入山戎﹐亦因燕威眾﹐蓋猶有節制者。自晉文城濮之役﹐以秦師從諸侯力徵﹐惟黨是與﹐無復先王之舊矣。漢氏獨得古意﹐役民以法。大帥徵師﹐其備胡則上郡﹑隴西﹑北地﹐事越則會稽﹑豫章﹐擊朝鮮則舉遼東﹐開西南夷則巴蜀。移兵赴遠﹐不過一﹑再。自東都兵不能繼﹐然後盜起一方﹐而羽檄被於三邊﹝魏王朗曰﹕一隅馳羽檄﹐則三邊被荒擾﹐此亦漢氏近世之失。﹞民不堪命﹐至於背叛。此興荊﹑揚﹑兗﹑豫四州之卒﹐擊象林萬里之蠻﹐李固所以憤惋也﹝《通鑑》順帝永和三年﹞。

𨿽攺領以步騎五千﹐費用四十四萬億﹐凡一年百八十戰﹐羌寇略定﹐黃巾遂作﹝建寧二年﹐羌平。中平元年﹐黃巾張角反。﹞。所在盜賊﹐不可勝數﹐朝廷不能討﹐於是置八關都尉﹝中平元年﹞﹑十三州牧﹑西園八校尉﹐以小黃門蹇碩統之﹐𨿽大將軍亦屬焉。帝亦自畱心戎事﹐乃大發四方兵﹐講武於平樂觀﹐躬擐介冑﹐稱無上將軍。

﹝按﹕﹞三代而上﹐兵權散主。有扈之師﹐六事咸在﹔牧野之戰﹐三卿同出。《書》稱太保命仲桓﹑南宮毛俾爰齊侯呂伋﹐以二干戈﹑虎賁百人逆子釗。而﹝常武﹞詩亦曰「王命卿士﹐南仲大祖﹐大師皇父﹐整我六師。王謂尹氏﹐命程伯休父左右陳行﹐戒我師旅。」夫太保﹐相也﹐非南宮毛之使不能專令兵師﹔齊侯﹐將也﹐非太保之命不敢擅興禁旅。且以二兵百士﹐而二三大臣參互職掌。至於皇父整師﹐尹氏播令﹐程父出徵﹐則兵無專主﹐將無重權﹐大略可考。是以兵滿天下﹐居然無患。迨及叔季﹐司馬世官﹐爰以命氏。馴至諸侯更霸﹐大夫藏甲。孔子作《春秋》﹐凡書帥師﹐譏臣專也。自後兵多常聚﹐帥多世守﹐文武異途﹐將相爭長。吳起與田文論功﹐而廉頗之賢﹐恥居藺卿之下。兵之所在﹐權實歸之﹐是以在外則外重﹐在內則內重。漢氏兵制﹐庶幾乎古。南北二軍﹐不能兼屬﹐而握兵之臣﹐輒重於時。太尉﹑相國﹐列爲三公﹔城門領兵﹐得如五府。是故諸呂謀難﹐必先監軍﹔平﹑勃交歡﹐勢不相下。孝文入繼大統﹐不俟移日﹐奪絳侯之柄﹐歸代邸之臣﹐蓋忌之也。武帝畱意邊功﹐增設營校﹐卒置大司馬官﹐尊寵將帥﹐以寇諸軍。大臣之權﹐尢偏重於將矣。托孤霍光﹐丞相不與﹐而霍光親戚分典兵衛﹐往往諸奴視相府烏有也。宣帝不堪﹐至赤其族。惜乎﹗亦出一切矯枉之計﹐悉易諸屯﹐付之所親子弟。權臣稍削而宦官﹑外戚始用矣。厥後董賢﹑王鳳代爲元戎﹐以基王莽篡奪之禍。光武中興﹐益制前事﹐內省校士﹐外罷郡兵﹐欲以銷患﹐而良法蕩然。當時滎陽不過千騎﹐公掾監領﹐超遷牧守﹐其任不輕。自後令出房帷﹐政歸臺閣﹐戚宦疊將﹐更相傾奪。然五營畏服中人﹐公卿就戮﹐爲之掃地。何進﹑袁紹不勝其忿﹐於是內置園校﹐陽尊黃門﹔外重州牧﹐實召邊將。閹豎𨿽剪﹐而董卓之禍以成。義軍四起﹐羣牧爭政﹐漢遂三分。由此觀之﹐外內輕重﹐一系於兵。三代之制﹐爲不可易矣。

三國

魏制略如東漢﹐南北軍如故。有中﹑左﹑右﹑前軍各一師﹐又有中護﹑中領軍﹑領﹑護軍將軍各一人﹐其它雜號無常數。初﹐曹公自置武衛營於相府﹐以領軍主之。及文帝增置中營﹐於是有武衛﹑中壘二營﹐以領軍將軍並五校之。京師講武亦如漢﹐惟攺乘之曰治兵﹐然訖魏﹐一﹑再講而已﹝文帝延康元年﹑明帝太和元年﹞。自納司馬朗之言﹐復令州郡典兵﹐然未置尉﹐蓋太守或刺史兼師﹝朗爲丞相主簿﹐言「天下土崩﹐由秦滅五等之制﹐而郡國無搜狩習戰之備故也。今𨿽五等未可復行﹐可令州郡並置兵﹐外備四夷﹐內威不軌﹐於策爲長。」﹞。

文帝初﹐王朗因請寄軍政於農﹝朗奏云﹕舊時虎賁﹑羽林五營兵及衛士並合﹐𨿽且萬人﹐或商賈惰遊子弟﹐或農野謹鈍之人﹐𨿽有乘制之處﹐不講戎陣。旣不簡練﹐又希更寇﹐名實不副﹐難以備急。或兵旣久屯而不務營佃﹐不修器械﹐無有貯聚﹐一隅馳羽檄則三面並荒擾。當今諸夏已安﹐𨿽未得偃武戢兵﹐宜因年之大丰﹐寄軍政於農事。﹞。時方外事吳﹑蜀﹐內興土木﹐未暇也。

黃初三年﹐特置都督諸州軍事﹐尋加四徵﹑四鎭將軍之號﹔又置大將軍﹐都督中外諸軍﹐位太尉上﹝事見曹爽﹝讓司馬懿表﹞。而當時宗室諸王藩兵﹐大數才不過殘老二百人﹐復時時徵調之﹝魏大發士息及取諸國士﹐曹植以近前諸國士息已見發﹐其遺孤稚弱﹐在者無幾而復被取﹐乃奏曰﹕臣初受封﹐得兵百五十人﹐士息前後三送﹐兼人已竭。尙有小兒七﹑八歲已上﹐十六﹑七已還三十餘人。今部曲皆年耆﹐臥在牀席﹑气息裁屬者凡三十七人﹐疲瘵風靡﹑疣盲聾聵者二十三人。﹞。蓋兵權外聚於州牧﹐內歸於大將軍及太尉。

司馬懿與大將軍曹爽爭政﹐誅爽﹐而兵柄世在司馬氏。於是潛消方面﹐並營以二於己﹝毋丘儉﹑文欽矯詔討司馬師﹐共上表云﹕三方之守﹐一朝缺廢﹐多選精兵﹐以自營衛。五營領兵﹐缺而不補。多載器械﹐充聚本營。﹞。是時天下親兵﹐惟殿中蒼頭﹑黃門﹐是以髙貴鄕公徒手遇禍。然司馬師獶憚四徵﹐遂以司空召還諸葛誕﹐以奪其兵。會誕以叛誅﹐魏祚遂移矣。吳﹑蜀兵不詳見。蜀置五軍﹐其左﹑右﹐將軍﹑督﹑護一人﹔其中師﹐監﹑護﹑典﹑參軍各一人﹔其前師﹐將軍﹑監﹑護﹑督軍各一人﹔其後﹐督﹑將軍兼一人。其將校略如漢。而兵有突將﹑無前﹑賓叟﹑靑羌﹑散騎﹑武騎之別﹐蓋不全用蜀人也。是時戶籍﹐士民異號﹐往往充兵之家﹐已非民伍。然諸葛治軍之法﹐師十二更下。張合之戰﹐在者八萬﹐去者願畱。亮卒後﹐士卒亡命﹐更相重冒﹐姦巧非一﹝見﹝呂乂傳﹞。由是蜀兵秏矣。

吳多舟師﹐營校略異於漢。而兵有解煩﹑敢死兩部﹝見﹝胡綜傳﹞﹐車下虎士﹝見﹝甘寧傳﹞﹑丹陽靑巾﹝見﹝沈瑩傳﹞﹑交州義士﹝見﹝步騭傳﹞及健兒﹑武射之名非一﹐調度亦最無法。大率彊者爲兵﹐羸者補戶﹝見﹝陸遜傳﹞。至有六百餘家輒皆料取﹐以他郡羸民遷補其處﹝見﹝陳表傳﹞。然孫權時﹐兵獶不給他役﹐惟春耕秋刈﹑死事江渚而已。亮﹑皓以後﹐始以戰士兼充眾役﹝見﹝陸遜傳﹞。於是家有五人﹐三人爲役﹐父兄在都﹐子弟給役州縣﹐民怨叛者成行矣。其後悉封子爲十一王﹐王給兵三千﹐而黃門宦官亦開召募。陸抗都督﹐欲足兵百萬﹐而守者因循﹐莫肯差赴。抗卒以其五子分將﹐而吳遂亡。

﹝按﹕﹞凡天下戶口﹐才一百四十餘萬耳。曹公案冀州籍﹐自喜得兵三十萬﹐蓋有夫皆兵也。赤壁之敗﹐兵八十萬﹐濡須之屯﹐兵四十萬﹐而蜀兵十萬二千﹐吳兵二十三萬。通三國之兵﹐僅視有戶之數以供三帝之用﹐斯民蓋已病矣。又況三輔流人﹐收入蜀郡﹝劉璋時﹐三輔流人數萬﹐收以爲兵﹐號東州兵﹐事見《英雄記》﹞﹔江淮商旅﹐募爲吳卒。而魏武制錯役之法﹐分離天下﹐使人役戶各居一方﹝見晉劉頌奏﹞。其離逖轉徙之患﹐又可勝言哉﹗

八陣圖贊﹝並序﹞

夫八陣圖者﹐蜀漢丞相﹑武鄕侯諸葛亮之所作也。圖之可見者三﹕一在沔陽之髙平舊壘﹐一在廣都之八陣鄕﹐一在魚腹永安宮南江灘水上。在髙平者﹐自酈道元已言傾圯難識。在廣都者﹐隆土爲魁基﹐四門﹑二首﹑六十四魁﹐八八成行﹐兩陣俱立﹐陣周四百七十二步﹐其魁百有三十。在魚腹者﹐因江爲勢﹐積石憑流﹐前蔽壁門﹐後卻郤月。縱橫皆八魁﹐間二丈。郤月內面﹐九六鱗差。廣都舊無聞焉﹐惟見於李膺《益州記》﹐其言魁行皆八﹐裁舉其半。趙抃《成都記》﹐稱耆老之說﹐以爲江石數魁﹐應六十四卦﹐則知兩陣二道之意﹐以體乾坤門戶法象之所由生也。然其陣居平地﹐束於門壁﹐營陣之法具而奇正之道蘊。魚腹陣於江路﹐因水成形﹐七八以爲經﹐九六以爲緯﹐體方八陣﹐形圓卻月。壁門可以觀營陣之制﹐卻月可以識奇正之變。故𨿽長江東注﹐下流湍駛﹐轟雷奔馬不足以擬其勢﹐回山捲石不足以言其怒。峨峨八陣﹐實瀨其衝。石子如拳﹐灘沙攸積﹐而歷年千數﹐未嘗回撓。隱若敵國﹐屹若長城﹐故桓溫以爲常山之蛇﹐杜甫偉其江流而石不轉也。若夫四頭八尾﹐隅落鉤連﹐隊陣相容﹐觸處爲首﹐則廣都﹑魚腹之圖﹐其法皆八陣也。居則修諸營壘﹐出則備其行陣﹐𨿽有奇正之變﹐一生於正而已。先王寓兵於農﹐而制之以丘井﹔折衝樽俎﹐而舞之以行綴。經國有途軌之制﹐畫地有遂鄕之法。文事﹑武備﹐未列爲二途。民可使知之﹐故顯仁而藏用爾。在《易》先天之象﹐天圓地方﹐八卦相重﹐皆六十四。陰陽相錯﹐剛柔相交﹐而天文﹑地理備焉。先天之文﹐遇於八陣見之矣。八陣之作﹐寧武侯私智自營之乎﹖風後握奇﹐有天地﹑風雲﹑龍鳥﹑蛇虎之名﹐明八卦之象也。漢法﹕大司馬常以立秋日斬牲﹐祠白帝﹐肄孫吳六十四陣﹐則六十四卦之象。中興罷郡國都肄﹐而陣勢浸亡。非有王佐之才﹐明於天人之奧﹐則八陣之變化﹐其誰能嗣之﹖愚以爲八陣之施﹐非徒教戰而已。《文中子》曰「諸葛亮而無死﹐禮樂其興乎﹗」非虛言也。觀古懷人﹐敬爲贊曰﹕

堂堂八陣﹐法地之經。端如置棋﹐維縱與橫。左右有行﹐後先有列。錯綜相成﹐鉤連互設。孰知其首﹐孰測其端﹖直道如繩﹐循之如環。八八相乘﹐陣間容陣。在翼斯張﹐在前斯奮。陣𨿽形八﹐天七攸存。四轅轉隊﹐虛實斯分。亦有握奇﹐列於陣後。辟闔乾坤﹐混融六九。風雲天地﹐體則陰陽。熊騎虎旅﹐龍旗鳥章。奇正相生﹐方員遞出。混沌紛紜﹐杳冥恍惚。其辟無方﹐其闔有儀。幽若鬼神﹐夫誰知之﹖轅門之設﹐實司啟閉。無鍵而關﹐視之孔易。行而爲陣﹐居則爲營。堅重如山﹐能疾而輕。我則通途﹐平平坦坦。致敵天羅﹐莫知遄返。顯允武侯﹐經之營之。可衡天漢﹐以作六師。君子所謂﹐眾人不識。曰易勝哉﹗七擒孟獲。先王體國﹐丘甲作兵。干戚之容﹐萬舞於庭。四頭八尾﹐文成井字。旁睞斜窺﹐孰知其自﹖易有八卦﹐洪範九章。天道昭昭﹐曰惟典常。在帝有熊﹐其臣風後﹐爰作握奇﹐蚩尢是討。六十四陣﹐演自孫﹑吳。豈其妄作﹐文本河圖。三代往矣﹐漢隳都肄。誰其興之﹐天啟明智。惟此武侯﹐器宏管樂。龍隱隆中﹐云蒸巴蜀。先王遣法﹐尙克興之。漢家餘業﹐豈不成之。營頭下墜﹐蒼蒼叵測。心腹奇才﹐嘆興勍敵。廣都之壘﹐云守儲胥。匪石淩矻﹐神物攸居。甘棠古木﹐尙云無敗。此圖之存﹐其何能壞﹖率然之蛇﹐無頭無尾。易象先天﹐於乎不已﹗

兩晉

晉自文王建國﹐陰謀傾魏﹐置二衛﹝中衛﹑後衛﹞﹑三部司馬﹝前驅﹑由基﹑彊弩﹞﹐以中領軍領之。武帝代魏﹐遂分左右各一將軍﹝左衛虎賁﹐羊琇爲將軍﹔右衛虎賁﹐趙序爲將軍。﹞﹐命中虎賁﹐驍騎﹑遊擊別領。又置虎賁﹑羽林﹑上騎﹑異力四部﹐並命爲五督﹝皆領於驍騎﹞。又有左﹑右﹑前﹑後四軍﹐四護軍領之。凡二衛﹑左﹑右﹑前﹑後﹑驍騎七軍﹐皆中軍將軍羊祜統之﹝祜罷攺北軍中侯﹐永嘉中攺中領軍。﹞。其後更制殿中典兵以寵陳勰﹐步兵校尉以寵王浚﹐而東宮亦備三率﹝初置中衛率。泰始五年﹐分爲左﹑右衛率﹐各領一軍。惠帝湣懷太子在東宮﹐又加前﹑後二衛率。成都王穎爲太弟﹐又置中衛率﹐凡五率。﹞。將相諸王﹐始給兵衛﹝義陽王望給兵二千人。賈充伐吳﹐給兵萬人﹑騎二千。楊駿爲太尉﹐給兵三千﹑騎一千。﹞﹐或由中領出鎭方面﹐亦將本營兵以行﹝羊祜以衛將軍出﹐齊王攸以侍中出﹐皆給出營兵。﹞﹐遂爲後例。凡在權寵必給﹐多者兵三萬﹑騎二千。及其罷去﹐親從如故。故有司徒歸第﹐家兵一千餘者﹝見﹝王澤傳﹞﹔方鎭去官﹐送兵千餘家者﹝見﹝範寧傳﹞。由是空校牙門﹐虛立軍府﹐動以百數﹝武帝咸寧五年傅咸奏﹞﹐禁兵外散於四方矣﹝見﹝幹寶傳﹞。淮南死士才七百人﹐而趙王倫與戰輒敗﹝見﹝淮南王允傳﹞﹐其弱可見。惠﹑懷以來﹐諸王交亂﹐疊以國兵代去宿衛﹝永興元年﹐成都王穎以國兵代宿衛﹐悉殺所忌者。永嘉三年﹐東海王越以國兵代宿衛﹐悉罷殿中武官。﹞﹐名將勁卒﹐咸入私家﹝見﹝東海王越傳﹞。

永嘉之亂﹐長安戶不盈百﹐蒿棘成林﹐公私有車四乘﹐宮省無復守衛﹐府寺營署掘塹自守。湣帝圍逼﹐惟涼州義眾千人守死不移而已﹝見﹝索琳傳﹞。江東艸創﹐軍容寡弱﹐鎭衛營校有名無兵﹐識者皆議並省﹝溫嶠傳﹞。當時𨿽優賞投刺﹝大興元年熊遠諫﹞﹐貸免僮客﹝大興四年刁協議﹞以充京師﹐馴至藏獲之徒得命守令﹝孝武帝太元四年許榮疏﹞﹐然而實不足用。王惇﹑蘇峻之叛﹐每戰輒衄。成帝僅得劉超義兵之眾﹐號君子營。峻眾一入﹐未及成列﹐而棄甲走矣。

初﹐武帝深懲魏氏孤立而州鎭太盛﹐大封同姓﹕大國三軍﹐兵五千人﹔次國二軍﹐兵三千人﹔小國一軍﹐兵千五百人。自始封至子孫﹐漸減罷﹐蓋欲特彊宗盟﹐以爲削弱方州之漸。銷鋒刃﹑罷武庫之辭﹐形於賢良之策久矣﹐以吳存未能﹝見﹝華譚傳﹞。吳平之後﹐卽詔天下刺史悉去州兵﹐大郡才置武吏百人﹐小郡五十人。晚乃並遣諸王假之節銊﹐各統方州軍事﹝太康十年用王佑計﹞﹐都督﹑監軍至於盈十﹝咸寧五年傅咸奏﹞﹐參軍﹑司馬皆得增置。由此諸王擅兵﹐動以萬數﹐內相爭政﹐京師數擾。羣盜乃起﹐州縣無備﹐不能擒制﹝見﹝山儔傳﹞﹐當時罷兵﹐惟濤與陶璜以爲不可。﹞。

惠帝之初﹐戍兵四出﹐天下遂大亂矣。繼以五代之擾﹐所在牧守﹐弱者棄地﹐彊者稱盟﹔民間豪傑﹐亦各推塢主﹐以寇抄爲事﹔而富家大姓﹐多藏戶口﹐以爲私附﹝見﹝劉遐傳﹞。京師以羽檄徵天下兵﹐卒無至者。於是義兵紛然﹐大者兼爲方鎭﹐小者聚爲塢壁﹝劉沈諸傳﹞。元帝南渡﹐依以立國﹔祖逖北討﹐藉以爲重。因而撫之﹐未暇更立。往往授以大將軍﹑都督﹑四鎭﹑四徵﹑四平之號﹐或兼王者﹐各自爲將。而江東徵調不出三吳﹐中流﹑上流專於大鎭。宿衛大發﹐毋過三萬。每議出討﹐率取奴兵﹝自用刁協議後﹐皆以奴爲兵。會稽王道子發諸郡奴﹐號曰「樂屬」﹐移置京師﹐東土囂然﹐人不堪命。庾翼發所統六州奴北伐﹐百姓怨嗟。何充悉發二州編戶奴﹐士庶嗷然。﹞。百姓怨嗟﹐臨戰輒敗。是時𨿽嘗從賀循之議﹐欲嚴分界﹐多亭侯﹐番休以備寇﹐然竟無成績﹝循自元帝時建言﹞。終東晉世﹐惟謝玄一戰有功﹐蓋北府兵而已﹝見﹝劉牢之傳﹞。﹞。

案﹕晉武帝之制﹐大抵內彊宿衛﹐領之貴戚﹔外削州牧﹐統於宗藩。皆懲魏也。未幾﹐宗王橫肆﹐而宿衛散於司府﹔禁衛單虛﹐而州牧轉爲彊鎭。是以關門無結艸之固﹐晉陽有屢舉之甲﹐欲彊而反弱﹐將削者滋大。事不師古﹐急於矯獘﹐崇私廢公﹐而患生於所偏也。重以士民調度﹐悉無良法。自錯役之制不攺魏舊﹐而東南二方六州郡兵戍守運漕﹐父南子北﹐咸更不寧﹝劉頌疏﹞。惠帝壬午之詔﹐驅逐倉遽﹝張昌傳﹞﹕太安二年壬午﹐詔書發武勇赴益州﹐號壬午兵﹐人咸不樂。而詔書催促﹐所過之境畱五日者﹐二千石免。由是郡縣官長躬出驅逐﹐昌遂帥避役者爲亂。﹞﹔三王己亥之格﹐爵命猥雜﹝陳頵傳﹞﹕永寧元年﹐三王起義兵。制己亥格以權濟難﹐此自一切之法﹐非常倫之格也。其起義以來﹐依格猥雜﹐金紫佩士卒之身﹐符冊委僕隸之門。﹞比及江左﹐方國異制。江州之兵﹐或至單丁俱上﹐不得番休。

王惇敗後﹐從衛士三番之制。是時民年十六爲全丁﹐十三爲半丁﹐至有生兒不復舉養﹐鰥寡不敢嫁娶者。或𨿽上功不與論封﹝見段灼奏﹞或緣一愆謫辱累世﹝見範寧奏﹞。夫以相傾之將﹐胥怒之民﹐上無所統﹐下無所系﹐人莫之卹﹐而又災寇相仍﹐公私虛乏﹐饑有流殍﹐寒無襦褲﹐斯民將安歸乎﹖由是宗室誘之﹐則爲八王之亂﹔遠方懷之﹐則爲五代之擾﹔方鎭聚之﹐則爲王﹑蘇﹑庾﹑桓之叛。自昔禍變﹐至晉滋極﹐職兵之由。終晉之世﹐惟陳勰﹑馬隆用諸葛亮古陣遺法﹐略試一二。隆以募兵三千﹐克平西涼﹐厥功稱著。勰事𨿽不槪見﹐然徒校標幟﹐兵之一物耳。更數大亂﹐京闕圍逼﹐而白虎幡一麾﹐眾皆解甲不鬥。麾號數信﹐收效至此。孰謂古法之不可施於後世﹐而軍政之果無益於人國也﹖

南朝

初﹐晉兵不竟﹐惟北府有功。方桓玄篡竊﹐髙祖之興不過一千七百人﹐卒定天下。髙祖旣代晉﹐亦惟內弱外彊﹐故首置五校﹑殿中﹑東宮諸兵﹝永初元年﹐置五校三將﹐增殿中將軍﹐領員二十人。二年﹐置東宮三校尉。﹞﹐而限荊州府置兵不得過二千人。二年﹐且以揚州本兵不付道憐﹝長沙王道憐﹐髙祖母弟也。﹞。未幾﹐自以享國日淺﹐欲爲貽後之業﹐以荊居上流﹐甲兵半朝廷﹐遺詔諸王徧居之。由是崇樹𦇤褓﹐疊據方嶽﹝裴子野論﹞﹐而大州率加都督﹐不可詳載。文帝元嘉之政﹐最爲可稱﹐置宣武場校獵講武。然而﹐急用其民﹐猜防智將﹐殺檀道濟而使王玄謨等北伐﹐再舉再敗﹐邑裏蕭條﹐武庫空虛。當是時﹐惟荊州尙完﹐眾率十萬。帝深憂忌﹐思所以制之。

案﹕宋鎭荊州者十有一人﹐爲謝晦﹑朱修之﹑沈攸之三異姓耳。初﹐髙祖用宜都王義隆﹐次謝晦。文帝元嘉三年﹐晦反﹐誅。次彭城王義康﹐元嘉二十年入相﹐誅。次江夏王義恭﹐費帝永光六年入相﹐誅。次臨川王義慶﹑南譙王義宣。武帝孝建元年﹐義宣與江州刺史臧質反﹐誅。次朱修之。次臨海王子頊﹐以應子勛反﹐誅。次山陽王休佑﹐次巴陵王休若﹐泰始七年皆誅。此沈攸之﹐反﹐誅。又竟陵王誕﹐以南兗州反﹐誅。晉安王子勛﹑桂陽王休範﹐皆以江州反﹐誅。海陵王休茂以雍州反﹐誅。義陽王昶以徐州反﹐誅。子勛﹑子頊死﹐皆年十一。乃更益東宮之兵﹐與羽林相若﹐至有實甲萬人﹐以爲宗室尾大不掉之防立矣。不知一旦議開廢立﹐禍起於父子之間﹐非獨凶忍﹐亦居勢使然也。

孝武起義﹐削平內難﹐又謂前日之釁﹐近在東宮藏甲與禁旅競彊也﹐乃增多殿閣諸屯﹝孝建元年﹐初置殿門及上閣門諸屯兵﹐及復置衛尉官。﹞﹐並省太子營衛﹝省太子步兵翊軍校尉﹑旅賁中郎將﹑冗眾僕射﹑左右積弩將軍。﹞。

案﹕宋雜將軍往往貼爲寄祿而掌禁兵﹐則自二衛將軍下有隊主﹑仗主﹑幢主﹑鎧主﹑細仗﹑細鎧主﹑軍主。自是有直閣將軍﹑防閣將軍﹑閣主﹑齋帥﹑直寢﹑左右捉刀之類﹐大見寵任﹐而中郎將﹑驍騎諸營又爲外兵矣﹝時有中郎將外兵參軍﹑驍騎外兵參軍﹞。

旣而南郡﹑竟陵﹑海陵諸王相繼以反誅﹐又以藩州太重大﹐荊﹑揚別置二州﹝分揚州五郡置東揚州﹐分荊州八郡置郢州。﹞﹐鎭王從兵無過六隊﹐而封內官長皆不臣於封君。尋戒刺史﹑守宰﹐須手詔乃興軍。且自謂弱主弱臣﹐庶幾略定﹐而晉人上流中流重鎭之意旣掃地於此。事歸近習﹐勢輕天下﹐廢帝遇害﹐不出房闥。

泰始之初﹐晉安傳檄尋陽﹐而徐﹝薛安都﹞﹑冀﹝崔道固﹞﹑靑﹝沈文秀﹞﹑益﹝蕭惠開﹞﹑湘﹝何慧文﹞﹑廣﹝袁曇遠﹞﹑梁﹝柳元怙﹞﹑豫﹝殷琰﹞﹑會稽﹝孔覬﹞﹑岷山﹝薛常寶﹞諸州郡響應而起﹐南向之兵凡十餘萬﹐朝廷號令不出百里。當是時﹐十萬四出﹝見﹝沈攸之傳﹞﹐宮省危懼。吳喜請定東吳﹐僅配羽林三百。而殷孝祖以傖楚壯三十﹐黃回以江西快手八百來赴﹐恃以爲安。然則孝建﹑大明之制﹐非徒無益﹐只以滋禍。𨿽賴建安王及沈攸之悉力勘定﹐然一時軍功當官者眾﹐板不能供﹐使用黃紙。明帝晚運﹐益念中外多虞﹐禁旅方藩﹐皆不可恃﹐獨親化近幸。至有僕隸皆獲不次之除﹐捉車人爲中郎將﹐馬卒爲員外郎﹐馴使左右禦刀專制天下﹝事見《齊紀》﹞﹐紀綱法度蕩然矣。世祖二十八子旣無孑遺﹝泰始三年誅盡﹞﹐未幾﹐嫌隙日深﹐故亦以有功見疑被誅。而晉平巴陵﹐次第鋤殄﹐本根旣蹶﹐而蕭道成之釁成矣。大抵宋氏之禍﹐無異於晉而又甚焉。蓋皆起於髙祖而成於文帝﹐父子兄弟干戈相尋﹐無足論者。

案﹕宋調役一如晉舊。元嘉以來﹐王宏始議以十五至十六爲半丁﹑十七爲全丁。而何承天備邊之策亦云﹕一城千家﹐勘戰之士不下二千。計丁課仗﹐蓋稍稍欲裁制矣。然文帝銳志中原﹐不暇息民。方其一舉﹐悉六州倩暫行﹐而白丁不較。輕進易退﹐卒至敗衄。當時徐州五軍﹐僅免九百﹐余可略見。帝猶不已﹐於是盡戶發丁﹝二十七年﹞﹐王公以下子弟皆從役。再舉再敗﹐邑裏蕭然﹐遂至子勛之亂。丹陽統內男丁旣盡﹐婦女供役。逮於大明﹐數年兵禍少弭﹐而孝武不思救時﹐更爲嚴科﹐詔士族雜婚皆補將吏﹐避役必斬。由此奔竄山林﹐胥爲盜賊。子勛之變﹐曾不旬日﹐闔境響應﹐蓋有繇然。幸會削平﹐而明帝浸驕﹐因欲宣威淮北﹐一敗塗地﹐枕屍六十餘里。至是虛置州縣﹐荒民無幾矣。重以將由上禦﹐士無專統。元嘉北伐﹐帝授成律﹐交戰日時﹐亦待中詔﹐將帥趑趄﹐莫敢自決。而泰始之師﹐十軍絡繹﹐各立姓號﹐不相稟受。沈攸之以爲耕夫﹑漁父夜相呵叱﹐便致駭亂﹐無惑乎斯民之至此極也。

齊﹑梁﹑陳﹐興亡相及﹐兵無攺制。蓋晉末兵禍﹐不在敵國而日尋於臣子。齊太祖乘釁得位﹐廢諸王屯邸而外斷諸眾募﹝泰始元年以來﹐內外多虞﹐將帥各募部曲。李安民以爲非淮南常備外﹐餘軍悉可罷遣。乃詔曰﹕設募取兵﹐懸賞購士﹐蓋皆權宜﹐自今可斷眾募。﹞。因欲檢括民居﹐稍立符伍﹐以王儉諫乃止。更定戶籍﹐𨿽有其意﹐無其法﹝先是﹐民苦兵役﹐或托死稱疾以避之﹐簿籍無考。虞玩之議更檢定﹐而呂文度行之過甚﹕凡上籍被卻者充遠戍﹐逃亡益多。賊唐寓之由此起﹐奔之者三萬眾。﹞。永明以來﹐凡上所寵暱﹐卽付旅師。蓋世祖任外監﹝呂文度﹞﹐則領軍但守虛位﹔東昏信置閣﹝徐毋標﹞﹐則都督實不領兵﹝崔慧景﹞。甚者﹐禦刀應敕﹝茹法珍之徒﹞﹐用事謂之八要﹔誅鋤舊臣﹐諸將危不自安﹐皆爲逆黨﹝王敬則﹑陳顯達相繼以懼誅叛﹞。永元之後﹐蕩然弛備﹐閱武故場﹐鞠爲苑圃﹝東昏以閱武場爲序樂苑﹐百姓歌曰「閱武場﹐種楊柳。」玩習兵火﹐昏淫肆虐。於是梁武帝假起義之師﹐潛謀伐齊。然志事徵伐﹐恢拓境宇﹐州郡𨿽多﹐戶口日耗。﹞。而又調民止於徐﹑揚二州﹐三丁取二。自徐州南據於蕭勃﹐惟荊益所部尙完。旣而元帝棄益於西﹝以武陵王紀事﹞﹐湘﹑巴兼失﹐荊﹑揚號令千里而近﹐民戶著籍不盈三萬。陳祖因而取之﹐蓋兵力單微也。比於髙宗﹐江州守長亦僅羈縻﹐不應徵發﹐鎭將屯討﹐悉仰禁兵。於是大增六騎遊擊﹝大建六年﹞﹐眾建云旗義士﹝七年﹞﹐而舟師果修﹐所向奏捷。然瘡痍未復﹐輒謀彭﹑汴﹐淸口之殲﹐將士三萬。由是江右尋亡﹐南師不競。閱武於大壯之觀﹐陳於玄武之湖﹐𨿽曰步騎十萬﹑樓艦五百﹐僅足緣江防守﹐臺內空虛矣。後主荒怠﹐責軍人之徵﹐以修宮室﹝舊制軍人無關市之徵﹐至是倍責之。﹞﹔奪故將之兵﹐以配文吏﹝時孔範用事﹐於帝前誹薄諸將﹐自是將帥微有過失﹐卽奪其兵分配文吏。奪任忠部曲以配範﹐故章華上書曰﹕老臣宿將﹐棄之艸莽。﹞。至禎明末﹐徵兵吳會而邊鎭遂虛。施文慶赴江州﹐配兵二千﹐京師戒嚴﹐則恐廢其述職。衰弱之積﹐殆此極矣﹗隋師大至﹐江中無一斗船。自謂齊兵三來﹐周師再來﹐無不摧敗﹐曾不爲備﹐賦詩飲酒不罷。隋師至而陳亡。

北朝

漢光武始以南庭數萬徙入西河﹐遂訖東都﹐代有羌患。董卓之亂﹐汾晉騷然。延及劉漢﹑石趙﹑符秦﹐羣雄並擾﹐至於拓拔魏﹑宇文周﹐盛矣。天厭禍亂﹐及魏稍復﹔周更兵制﹐馴至隋唐﹐庶幾於古。𨿽劉﹑石之禍﹐固不足書﹐然將有其末﹐不可不錄其本。至於得失興亡﹐亦可以爲世鑑。

劉淵匈奴冒頓之師﹐五部者也。晉氏弛馭﹐將發其兵﹐遂歸稱號。劉聰入洛陽始盜華江﹐建營衛﹐凡有十六軍﹝各配兵二千﹐以諸子爲之。﹞﹐而列置單於左右輔以主之。夷夏分將﹐此其始也。旣倚重夷落﹐則中軍宿衛皆疲老不足用。故石虎俘漢遺卒﹐惟氐﹑羌三千餘人悉送襄國﹐而坑戮其餘﹐蓋以漢兵無用云。石勒初以單騎歸劉淵﹐卒代漢稱趙﹐亦以禁兵配世子﹝五十四營悉配世子﹞﹐餘兵委諸將﹐別以衣冠人物號君子營﹝寇巨鹿﹑常山﹐集衣冠人物。﹞。石虎暴亂﹐重徭晉人﹐以厭當气者之說。旣而東宮衛士皆謫涼州﹝世子宣殺其弟韜﹐趙王虎誅之﹐謫其衛士十餘萬人戍涼州﹐謫卒梁犢等至謀作亂。﹞﹐京邑居守﹐往往特耆雋之士﹝姚弋仲謂石遵京師宿衛空虛﹐及入﹐耆雋之士逾城而迎之。﹞。於是冉閔厚撫禁旅以傾石鑑﹝閔旣都督總中外兵權﹐乃撫循殿中壯士﹐皆奏爲殿中員外將軍。﹞﹐鑑亦私結邊兵以圖閔﹝鑑使將軍孫伏都等結邊兵三千﹐以誅閔。﹞。閔旣克鑑﹐乃募召人誅邊兵﹐死者二十餘萬﹐北部衰矣。然交錯殺掠﹐中原始無更生者。慕容又以鮮卑乘之﹐並趙爲燕。當時中州喪亂﹐坑卒子孫﹐孤煢孑立﹐十室九然﹝常偉諫慕容雋﹞。而雋徵發繁擾﹐戶畱一丁﹐民不堪命。自恪死垂奔﹐將三十萬眾賣樵鬻水﹐責以殖貸。貴戚蔭戶﹐戰士絕廩﹐秦師來伐﹐莫有鬥志﹐遂至覆敗。符堅之興﹐王猛傖人稍爲有法。聽符融之言﹐遷羌部之內附﹐卻衛辰之獻﹐歸邊民之遠徙。四禁二衛﹐悉令就學。十丁一兵﹐始有羨夫﹐當時未之有也。

案﹕劉曜河上之役﹐戎卒二十八萬五千﹐自以爲畏威而來者居三之二﹐其調民可見。石虎五丁取三﹐四丁取二﹐凡士五人出車一乘﹑牛二頭﹑米十五斛﹑絹十匹﹐不辦者腰斬。又括民馬四萬餘匹﹐敢匿者斬。百姓窮窘﹐鬻妻子以供軍須﹐猶不能給。蓋合鄴中舊兵﹐常五十餘萬﹐州郡造甲者稱是﹐船夫十有七萬不與焉。西魏之興﹐邊兵略盡﹐然有戍卒三十餘萬﹐石氏殆不能過。燕欲經營秦﹑晉﹐精核隱漏﹐戶畱一丁﹐余悉發爲兵﹐使步卒滿一百五十萬。𨿽以劉貴極爲陳說﹐復用三五。然秦師之入﹐拒兵四十餘萬﹐視魏人爲多焉。後燕略有齊岱﹐步兵二十七萬﹐車一萬七千乘﹐鐵騎五萬三千。率是以觀諸邊之兵﹐大抵空國而作﹐敗亡之禍﹐特不相遠。王猛用秦﹐而十丁一兵之制﹐猶見忠厚。王通以爲有靜中原之功﹐豈不信然。惜乎﹗堅之驟戰亡也﹗

然滅燕之日﹐鮮卑四萬餘戶納之長安﹐而又處烏桓於馮翊﹐徙丁零於澠池。關右編戶﹐大抵殊類。而遠配氐種﹐散居方鎭﹐蓋已爲分崩離析之漸矣。旣而國彊气盛﹐略計士卒九十餘萬騎﹐遂謀江南﹐自謂投鞭足斷江流。發卒六十餘萬﹑騎二十七萬﹐鼓行而東﹐爲慕容垂所誤﹐敗於謝玄。五年之眾﹐全關之地﹐復爲燕有矣。後燕參合之敗﹐積骸如山﹔滹沱之役﹐士卒萬寸刃不返。殘民以逞﹐失律滋甚﹐涼﹑夏而下﹐抑無譏焉。至於利鹿南涼﹐率意攺作﹐耕戰之民始判然離失。崛彊一方﹐遺患萬世。利鹿孤自以爲抗衡中夏﹐建都立邑難以避患﹐於是處晉民於城郭﹐勸課農桑﹐以供資儲﹔帥國人以習戰射﹐弱則乘之﹐彊則避之。蓋居者專耕﹐出者專戰﹐自此始矣。厥後髙歡入魏﹐每令軍士﹐其語鮮卑則曰「漢民是汝奴﹐夫爲汝耕﹐婦爲汝績﹐輸汝粟帛﹐令汝溫飽﹐何爲陵之﹖」其語華人則曰「鮮卑是汝作客﹐得汝一斛粟﹑一匹絹﹐爲汝擊賊﹐令汝安寧﹐汝何爲疾之﹖」夫惟兵農之不相入﹐則其患至於相令且相疾也。先王之法﹐其爲慮患詳矣哉﹗

比及魏氏﹐山東雜夷始徙代北﹐江淮諸蠻滿伊闕之南矣。尋任崔浩關掌軍國。伐夏之役﹐爰有前驅﹑後繼之目﹔其討柔然﹐分道並出﹐各列什伍﹐將帥粗有紀號。然而徵卒南侵﹐士馬亡失過半﹐初未有以寬民力也。自闔門之謫除於崔挺﹝初制﹕一人逋亡﹐合門充役。光州刺史崔挺上書諫﹐太和二十年除其制。﹞﹐三長之制立於李衝﹝太和十年﹞。魏無鄕黨之制﹐惟立宗主督護﹐民多隱冒﹐三五十家始一戶﹝案﹕韓淖疏﹕百姓疊相蔭冒﹐或百室合戶﹐或千丁共藉。蓋當時通然也。﹞。李衝上言﹕宜準古法﹐五家立鄰長﹐五鄰立里長﹐五里立黨長﹐取鄕人彊謹者爲之﹔鄰長復一夫﹐里長二夫﹐黨長三夫﹐三載無過﹐則升一等。旣而課調省費﹐上下安之。至孝靜興和二年﹐臨淮王孝友表曰「令制﹕百家爲族﹐二十五家爲閭﹐五家爲比。百家之內﹐有帥二十五﹐徵發皆免﹐苦樂不均﹐羊少狼多﹐復有蠶食。京師諸坊﹐或七八百家惟一里正﹑二史﹐庶事無缺﹐而況外州乎﹖諸依舊置﹐三正之名不攺﹐而每閭止爲二比﹐計族省十一丁。」事下尙書﹐寢不行。屯田興於薛虎子﹐而戍兵資絹自隨之困省﹝太和五年。初﹐州鎭戍兵﹐資絹自隨。薛虎子上表以爲﹕在鎭之兵不減數萬﹐資糧之絹人十二匹﹐未及代下﹐不免饑寒﹐公私損費﹐宜置屯田。﹞﹔世業定於李安世﹐而豪彊蔭附逃役之獘均﹝初﹐民多蔭附﹐蔭附者無官役。李安世議均田﹐由是均給天下之田﹐皆爲世業﹐終身不易。﹞。

定都中洛﹐增減宿衛﹝十九年﹐選武勇之士十五萬爲羽林﹑虎賁﹐以充宿衛。﹞﹐分建六鎭﹐優復府戶。初﹐魏都平城﹐以北邊爲重﹐盛簡親賢﹐擁麾作鎭﹐配以髙門子弟﹐以死防遏﹐獨得復除﹐當時人物忻慕爲之﹝據廣陽王深疏。又魏蘭根說李崇曰﹕昔緣邊初置諸鎭﹐地廣人稀﹐或徵發中原彊宗子弟﹐或國之肺腑﹐寄以爪牙。中年號爲府戶﹐後同廝養。﹞。旣遷洛陽後﹐往往邊任始重﹐置官頗眾。源懷所謂沃野一鎭﹐自將以下八百餘人者也。中年以來﹐有司號爲府戶﹐役同廝養﹐自非得罪當世﹐莫肯與伍。本鎭驅使﹐但爲虞侯﹑白直﹐一生推遷﹐不過軍主。於是少年不得從師﹐長者不得遊宦。邊任一輕﹐惟孱弱凡材﹐乃出爲鎭將﹐專事聚斂﹐邊人無不切齒。永平之後﹐良法浸壞﹐外則鎭將選舉﹐官不擇人。任城王澄以北邊鎭將選舉彌輕﹐奏重其選。袁翻亦以爲緣邊州郡官不擇人﹐惟論資級﹐或置貪污之人﹐廣開戍邏﹐多置帥領﹐皆無防寇之心﹐惟有聚斂之意。其勇力之兵﹐驅令抄掠﹔羸弱之卒﹐苦役百端。收其實絹﹐給其虛粟﹐綿冬歷夏﹐死什七八。內則勛書竊階至數百﹝盧同檢括冒軍者三百餘人﹞﹐而又痛施排抑。武人選格不預淸流﹝張仲瑀上封事﹐言銓削選格﹐排抑武人﹐不使預淸流。﹞﹐邊方子弟悉同廝養。由是羽林虎賁﹐屠害省郎﹝仲瑀兄始均﹞﹔活野鎭民﹐執戮長帥於景。朝廷不能討﹐爲之還選以撫之﹐攺州以悅之。

蓋識者知魏之將亂﹐髙歡始傾財結客矣。當時六鎭俱沒﹐羣盜充斥。貴寵子弟銜櫰蹻馬﹐以攻戰自許﹐及臨大敵﹐銳气頓盡。羸弱當寇﹐彊壯衛身﹝路思令疏﹞。由是河洛之間﹐淪爲戰地矣﹗髙氏初基﹐不用周禮﹐百保鮮卑﹐自樹種落﹐顧以華人簡備邊要﹐別內外之領二曹﹝以唐邕典外兵曹﹐白建典內兵曹。﹞。𨿽厥後十八受田﹐二十充兵﹐六十免役﹐頗追古意﹔此法之行﹐齊亂已兆。後主之際﹐政以賄成﹐一時領軍二十人﹐無謂甚矣。宇文泰相魏﹐輔以蘇綽經濟之略﹐於軍尢詳。六軍百府﹐始仿周典而稍還兵農不分之舊﹝文帝大統八年初置六軍﹞。泰始藉民之才力者爲府兵﹐身租庸調一切蠲之﹐以農隙講戰陣﹐馬畜糧備﹐六家供之﹐合爲百府。每府一郎將主之﹐分屬二十四軍。泰督中外諸軍﹐六人各督二大將軍﹐凡十二大將軍。每大將軍各統開府二人﹐開府各領一軍。蓋至是而廣州﹑山南﹑北山皆勁兵矣。克濟之後﹐並相各置六府﹐而東北別爲七總管。自隸戶有還﹐奴虜有免﹐隱丁有誅﹐府兵有復﹐丁以十二取﹐役以一月代﹐糧畜以家備﹐民力日以裕矣。惜乎自太祖爭政﹐志移魏室﹐六卿分命﹐冢宰專兵。旣以此始﹐無以貽後。初﹐太祖爲魏相﹐立左右十二軍﹐總屬相府。太祖殂﹐皆受宇文護處分。護第屯兵侍衛盛於宮闕﹐武帝患之﹐密謀誅護。其後楊堅秉政﹐都督諸軍﹐勢傾中外﹐卒以篡周。

隋

隋髙祖繼周統﹐其兵制大抵仍周﹑齊府兵之舊﹐而特加潤飾焉。自今考之﹐其十二衛之制﹐則曰翊衛﹑曰驍騎衛﹑曰武衛﹑曰屯衛﹑曰禦衛﹑曰侯衛﹐各分左右。而置將軍以統諸府之兵﹐故當時之兵互相統攝而權不分。諸府之兵﹐有郎將﹑副郎將﹑坊主﹑團主之屬以相統治﹔其外又有驃騎﹑車騎之軍﹐折衝﹑果毅之軍。𨿽增易不常﹝唐兵制云﹕驃騎﹑車騎二府皆有將軍﹐後更驃騎曰鷹揚郎將﹐車騎曰副郎將﹐別置折衝﹑果毅。﹞﹐而要其大槪﹐則周家井田之遺制也。故隋之兵威﹐視南北之國爲尢彊。是徵伐四克﹐而成一統之業﹐皆府兵之政也。

案﹕魏﹑周﹑齊之世﹐已行租調之法﹐而府兵之制由是而始基﹝通鑑。陳紀﹞﹕齊顯祖令民十八受田﹐輸租調﹐二十充兵﹐六十免力役﹐六十六還田﹐免租調。周﹑魏見前。﹞。加以宇文泰之賢﹐專意法古﹐當時兵制﹐增損尢詳。然未易遽成也。故其制𨿽始於周﹑齊﹐而其效則漸見於隋﹐彰灼於唐。以此知先王之制﹐其廢旣久﹐則復之必以漸歟。

隋取江南之役﹐凡總管兵合五十一萬八千﹐而散之於要害之地﹐凡八所﹕或出於六合﹝晉王廣﹞﹐或出於襄陽﹝秦王俊﹞﹐或出於永安﹝淸河公楊素﹞﹐以至江陵﹝劉仁恩﹞﹑蔪春﹝王世積﹞﹑廬州﹝韓擒虎﹞﹑廣陵﹝賀若弼﹞﹑東海﹝燕榮﹞﹐皆列兵分戍﹐旌旗舟楫數千里。然其節度則總之晉王﹐其元帥則歸之髙熲﹐各相統攝焉。此髙祖禦兵之意﹐亦有所寓也。故擒叔寶﹐取金陵﹐不啻如振槁之易。自煬帝不綱﹐府兵之制不講。至伐髙麗之役﹐四方兵集平壤﹐凡一百一十三萬三千八百人。是以遠近騷動﹐士卒死亡﹐耕稼失時﹐田疇荒蕪。加之饑饉﹐谷價踴貴﹐挽運勞獘﹝大業七年﹐發鹿車夫六十餘萬﹐二人其推米三石。道塗崄遠﹐不足以充餱糧﹐至鎭無可輸﹐皆懼罪亡命。﹞﹐而遼東浪死之歌作矣﹝鄒平民王薄擁眾據長白山﹐自稱知世郎﹐言事可知矣。又作《無向遼東浪死歌》以相感勸﹐避徵役者多歸之。﹞。隋遂以亡。

案﹕煬帝大業八年﹐兵集平壤﹐驅督煩擾﹐所取之兵﹐皆非府衛之制。故其間老癃羸弱殆居其半﹐而訓練之制寂焉不聞﹐況系而置之堅城之下乎﹗遂使堂堂之眾﹐盡沒遼東﹝煬帝凡九軍度遼﹐及還至遼東城﹐惟二千七百人。資儲器械巨萬計﹐失之蕩盡。﹞﹐狼狽而歸。而黎陽﹑江都之盜已熾矣。

唐

唐髙祖初興﹐兵事屬之於子﹝髙祖起太原﹐開大將軍府﹐以建成爲左領大都督﹐領左三軍﹔太宗爲右領大都督﹐領右三軍﹔元吉統中軍。﹞﹐庶事艸創﹐兵制未暇講。及天下略定﹐始置軍府﹐以驃騎﹑車騎兩府統之。分關中爲十二道﹝萬年道﹑長安道﹑富平道﹑醴泉道﹑同州道﹑華州道﹑寧州道﹑岐州道﹑幽州道﹑西麟州道﹑涇州道﹑宜州道﹐皆置府。﹞。𨿽稍有更易﹝武徳三年﹐更以萬年道爲參旗軍﹐長安道爲鼓旗軍﹐富平道爲玄戈軍﹐醴泉道爲井鉞軍﹐同州道爲羽林軍﹐華州道爲騎官軍﹐寧州道爲折威軍﹐岐州道爲平道軍﹐幽州道爲招搖軍﹐西麟州道爲苑遊軍﹐涇州道爲天紀軍﹐宜州道爲天節軍。置將﹑副各一人﹐以督耕戰﹐以車騎統之。六年﹐以天下旣定﹐遂廢十二軍﹐攺驃騎曰統軍﹐車騎曰別將。居歲餘﹐復十二軍﹐軍置將軍一人。軍有坊﹐置主一人﹐以勸課農桑。﹞﹐然每更而輒善。迨太宗貞觀初﹐而其制遂一定焉。

案﹕唐之兵制﹐𨿽因隋舊﹐而與隋亦異﹐貞觀又與武徳大異。隋制﹕每府有郎將﹑副將﹑坊主﹑團主﹐以相統治。始皆隸於十二衛之將軍﹐爲驃騎﹑車騎二府各自有將軍。其後以將軍爲郎將﹐而別置折衝﹑果毅。髙祖之興﹐有兵二十萬。武徳初﹐始置軍府﹐以關中驃騎﹑車騎鎭之﹐折關中之道爲十二。未幾﹐攺爲十道﹐並置府焉﹐凡六百三十四。而又統軍爲折衝都尉﹐別將爲果毅都尉﹐每府各置之﹐而皆隸於諸衛﹐謂之諸衛折衝府。左右衛皆領六十府﹐諸衛領五十至四十﹐其餘以隸東宮十帥。凡府三等﹕兵一千二百人爲上﹐千人爲中﹐八百人爲下。士以三百人爲團﹐五十人爲隊﹐十人爲火。備駱駝﹑驢馬﹑甲冑﹑器械﹑戎器﹑米麥﹐藏之庫﹐有所徵行則視其入而出給之。其番上者﹐惟給弓刀而已。凡民年二十而爲兵﹐六十而免。故兵制至此益善。比之於隋﹐則大備矣。

武徳三年﹐初置十二軍﹐分關中諸府隸焉﹐皆取天星爲名﹐以車騎府統之。每軍將﹑副各一人﹐取威名素重者爲之﹐督耕戰之務。由是士馬精彊﹐所向無敵。貞觀更置十道﹐置府六百三十四﹐而關中二百六十一﹐皆隸折衝及東宮十帥。其能騎射者爲越騎﹐其餘爲步兵﹐而番上者又有驃騎﹑豹騎﹑熊騎﹑渠羽﹑射聲﹑佽飛之名。

按﹕唐本志﹕置府六百三十四﹐關內二百六十一。蘇勉《會要》﹕府六百三十四﹐關內二百六十一。《通鑑》從此數。而陸贄奏議諸府八百餘所﹐而在關內殆五百。杜牧﹝罪言﹞﹕外開果毅﹑折衝府五百七十四。《通典》﹕折衝府五百九十三﹐鎭二百﹐戍三百九十三。此其數之不同也。

唐府兵當宿衛者番上﹐兵部以遠近給番﹕五百里五番﹐千里七番﹐一千五百里八番﹐二千里十番﹐二千里外爲十二番。於是諸衛將軍受其名簿而配以職焉。夫府兵𨿽散在諸道﹐然折衝都尉並遙隸於諸尉﹐乃內任官也。故官制系之於諸衛之後﹐不與外官同。

按﹕﹝兵志﹞述唐制之美曰「府兵之制﹐居無事則耕於野﹐其番上者﹐宿衛京師而已。若四方有事﹐則命將以出﹐事解輒罷﹐兵散於府﹐將歸於朝。故士不失業而將帥無握兵之重﹐所以防微杜漸﹐絕禍亂之萌也。」自井田不復﹐兵制之善﹐莫出於此。惜乎﹗後人之不能遵也。

三衛五府之制﹕親衛之府一﹐勛衛之府二﹐翊衛之府二﹐此三衛五府也。武徳﹑貞觀﹐世重資蔭﹕二品﹑三品子補親衛﹐三品孫﹑四品子補勛衛﹐四品孫﹑五品及上柱國子補翊衛。每月番上﹐宿衛內府及城門。其後入官路艱﹐三衛非權勢子弟輒退番﹐柱國子有白首不得進者。流外𨿽鄙﹐不數年給廩祿。故三衛益賤﹐人罕趨之。

案﹕《通鑑》﹕唐之募置﹝弓廣﹞騎﹐府兵日益隳壞。死及逃亡者有不復點補﹐其駱駝﹑馬牛﹑器械﹑糗糧耗散略盡。府兵入宿衛者謂之侍官﹐言其爲天子侍衛者。其後﹐本衛多以假人﹐役使如奴隸﹐人長羞之﹐至相詬病。其戍邊者又多爲邊將所苦﹐利其死而沒其財。其折衝﹑果毅﹐又歷年不遷﹐士大夫亦恥爲之。夫豈立法之初有不善也﹖其節目次第﹐非可預爲之圖﹐亦在夫繼之者有以維持而潤色也。髙﹑玄之君﹐何足以知之﹗

唐有南北衙﹕南衙﹐諸衛兵也﹕北衙﹐禁軍也。南衙領於金吾﹐北衙統於羽林。李揆曰「朝廷置南北衙﹐文武區別﹐以相伺察也。」北衙之制﹐其後𨿽增易不常﹐名號不一﹐然皆天子宿衛之兵﹝說見後﹞。而南衙之制﹐布之中外﹐綱維統攝﹐實爲盡善。其發府兵﹐皆下符契﹐刺史與折衝勘契乃發。若全府發﹐則折衝都尉以下皆行﹔不盡﹐則果毅行。每歲季冬﹐折衝都尉率五校兵馬之在府者﹐置左右校尉位﹐習戰陣之儀。是日也﹐因縱獵獲﹐各入其人﹝每歲季冬﹐折衝都尉率五校兵馬之在府者﹐置左右二校尉位﹐相距百步。每校爲步隊十﹑騎隊一﹐皆捲弰幡﹐展刃旗﹐散立以侯。角手吹大角一通﹐諸校皆斂人騎爲隊﹔二通﹐偃旗弰﹐解幡﹔三通﹐旗舉﹐左右校擊鼓﹐二校之人合噪而起。右校擊鉦﹐隊少﹖﹐左校進逐。至右校立所﹐左校擊鉦﹐隊少﹖﹐右校進逐。至左校立所﹐右校復擊鉦﹐隊還。左校復薄戰﹐皆擊鉦﹐隊各還。大角復鳴一通﹐皆捲幡攝矢﹐施弓匣刃﹔二通﹐旗弰舉﹐隊皆進﹔三通﹐左右校皆引還。﹞。

案﹕唐之兵制與漢之兵制大抵略同﹕唐有南北衙領於金吾﹐北衙領於羽林﹐而漢則羽林爲南﹐金吾爲北耳﹔唐折衝府皆有木契﹑銅馬﹐朝廷徵發下敕書﹑魚契﹐都督﹑郡府參驗皆合﹐然後遣之﹐漢則有銅虎符之制矣﹔唐每歲孟冬習戰陣之儀﹐漢則亦以每歲八月都試﹔唐惟折衝都尉自教﹐而漢都試之日則郡縣之官盡會也﹔唐以民兵隸折衝府﹐府至折衝﹑果毅﹑長史﹑校尉﹐漢之丞相則唐之長史也﹔唐有越騎﹑步兵﹑驃騎﹑豹騎﹑熊騎﹑渠羽﹑射聲﹑佽飛之名﹐而漢則有輕車﹑騎士﹑材官﹑樓船之別﹔唐府兵宿衛以近給番﹐漢之爲材官者亦爲衛士﹐統於衛尉﹐故與唐類﹔唐之給番﹐𨿽在千里外者亦不免﹐而漢之淮南地遠數千里﹐吏民往來徭役長安道者甚苦﹐賈誼嘗言之矣。是欲遠近均一﹐終恐病民也。唐之府兵居關中者多﹐說者以爲固本。以漢﹝地理誌﹞考之﹐天下郡國凡百有三﹐至都尉者九十﹐三輔至於山西之五原﹐才二郡耳。唐之親衛﹑勛衛﹐皆以品官子弟爲之。漢之期門﹑羽林﹐亦宿衛也﹐而以良家子弟爲之。此其所以同也。然其所異者﹕唐置十六衛﹐各有上將軍﹑大將軍﹑將軍﹐其屬若郎將﹑長史之類尢多﹐漢則光祿勛﹑衛尉二卿爾﹐其屬吏亦少﹔漢有樓船之制﹐而唐不講。然觀荊湘兼統水陸﹝河間元王孝恭傳﹞﹕蕭銑據江陵﹐孝恭數進策圖銑﹐帝嘉納﹐進王趙郡﹐以信州爲夔州。乃大治舟艦﹐肄水戰。俄進荊湘道總管﹐統水陸十二軍﹐發夷陵﹐破銑二鎭﹐縱戰艦放江中。諸將曰「得舟當濟吾用﹐棄之反資賊﹐柰何﹖」孝恭曰「銑瀕江鎭戍﹐見艫舠蔽江中﹐必謂銑敗﹐不卽進。」已而﹐救兵到巴陵﹐見船﹐疑﹐不進。銑內外阻絕﹐遂降。﹞﹐亦必有法矣﹐而兵制不述﹐惜哉﹗

東宮有五率府﹐各有左右﹐其十率府﹕左右衛﹑左右司禦﹑左右淸道﹑左右監門﹑左右內率府。每府有率﹐有副﹐猶天子之十六衛也。親衛府以三品﹑五品子補﹐勛衛府以四品孫﹑五品子補﹐翊衛府以勛官二品﹑散官五品子補﹐猶天子之五府三衛也。其番上宿衛之制略同。折衝亦有番上於東宮者﹐如所謂外府旅賁﹑外府直蕩之類是也。

案﹕唐東宮有十率府﹐而折衝亦皆隸焉﹐則太子主兵矣。太子不宜有兵﹐古制也。春秋之際﹐惟楚有東宮卒﹝僖公二十八年﹞。其後﹐太子商臣卒以宮甲弒成王。故漢皇太子並無兵官﹐惟有中盾主周衛徼道﹐衛卒主門衛而已。則唐制非古也。唐初﹐秦王﹑諸王各有左右護軍府﹑左右帳內府﹑左右親事府﹐皆有護軍﹑統軍之官。其後﹐此制廢止﹐有親事府﹑帳內府﹐各有典軍。而漢諸侯王則置中尉以掌其兵﹐不得擅發。若淮南﹑濟北之稱兵叛逆﹐蓋封建之獘也。

髙宗以後﹐府兵之法浸壞﹐番役更代多不時﹐衛士稍稍亡匿。至開元間﹐宿衛不能給﹐張說乃請一切募士。宿衛取京兆﹑蒲﹑同﹑岐﹑華府兵及白丁﹐而益以潞州長從兵﹐共十二萬﹐號長從宿衛﹐歲一番。明年﹐更號曰﹝弓廣﹞騎﹐入隸十二衛﹐爲六番﹐每衛萬人。而諸府士益多不補﹐折衝將又積歲不遷﹐士人皆恥爲之﹐而府兵益廢。﹝弓廣﹞騎之制﹐皆擇下丁﹑白丁﹑宗丁﹑品子彊壯之民而爲四籍﹐又別爲番頭﹑羽林﹑飛騎之目。其初亦足以霸弭外患﹐自天寶後﹐其法寢以廢弛。士失拊循﹐往往流散﹐而折衝諸府至無兵可校。六軍﹑諸衛皆市人﹐祿山反﹐不能受甲矣。

案﹕開元十年﹐沿邊戍兵六十餘萬﹐張說以時無彊寇﹐奏罷二十餘萬﹐使還農。上從之。旬日得精兵十三萬﹐隸諸衛﹐更番上下。兵農之分。自此始矣。十一年﹐命尙書蕭嵩與蒲﹑同﹑岐﹑華州長官選府兵﹑白丁一十二萬﹐謂之長從宿衛﹐分隸十二衛﹐而爲六番。十三年﹐更命曰﹝弓廣﹞騎。天寶之後﹐復稍變廢﹐應募者皆市井無賴﹐未嘗習兵。承平日久﹐議者謂兵可稍減。是時民間挾兵者有禁﹐子弟爲武官﹐父兄擯而不齒。猛將精兵皆聚於西北邊﹐中國益無武備。路山潛窺中國﹐禍心一萌﹐陷河朔二十四郡﹐若入無人之境﹐唐祚之不絕者如縷。倘非天命不替﹐詎能振中興之業乎﹖

夫所謂方鎭者﹐節度使之兵也﹐其原皆起於邊將之屯防者。唐初﹐兵之戍邊者﹐大曰軍﹐小曰守捉﹐曰城﹐曰鎭﹐而總之曰道。故通天下十二道﹐爲軍八十﹐爲守捉六十有七﹐爲城三十有八﹐爲鎭三十有九。自武徳至天寶以前﹐守之不易﹐其軍﹑城﹑鎭﹑守捉皆有使﹐而道有大將一人﹐曰大總管﹐已而更曰大都督。在太宗時﹐行軍徵討曰大總管﹐在本道曰大都督。自髙宗永徽已後至景云初﹐而節度使之名興矣﹝髙宗永徽已後﹐都督帶使持節者謂之節度使﹐然猶未以名官。景云二年﹐以賀拔延嗣爲涼州都督﹑河西節度使。自是而後﹐接乎開元﹐朔方﹑隴右﹑河東﹑河西諸鎭﹐皆置節度使。﹞。開元之際﹐府兵之制旣壞﹐迨天寶而﹝弓廣﹞騎之制又壞。天子所恃﹐節度﹑方鎭之兵﹔而安祿山正以範陽道節度使反。天子之兵弱不能抗﹐而諸鎭之兵共起誅之﹐當時號九節度使之師。大盜旣滅﹐武夫戰卒有功者皆除節度使。由是方鎭相望於內地﹐將驕兵悍﹐天子無以制﹐而卒以基亂。

案﹕唐杜佑云「國朝李靖平突厥﹐李績滅髙麗﹐侯君集覆髙昌﹐蘇定方夷百濟﹐李敬﹑婁師徳﹑劉審禮皆以卿相率兵禦戎﹐戎平師還﹐兵無久鎭。」此李唐之初﹐所以上無叛降﹐下無叛兵者﹐職此之由也。自﹝弓廣﹞騎之制壞﹐天子倚方鎭之兵。方鎭彊﹐天子弱矣。祿山叛逆﹐遽陷兩京。肅宗卽位靈武﹐而諸鎭之兵共起誅賊。其後﹐祿山子慶緒及史思明父子繼起﹐肅宗命李光弼等討之﹐號九節度之師。大盜旣滅﹐以功起行陣﹐列爲侯王者﹐大者連州十餘﹐小者猶兼三四。故兵驕則逐帥﹐帥彊則叛上。或父死﹐子握其兵而不肯代﹔或取捨由於士卒﹐往往自擇將吏﹐號爲畱後﹐以邀於朝。天子顧力不能制﹐因而撫之﹐謂之姑息之政。由是號令自出﹐以相侵擊﹐虜其將帥﹐並其土地﹐天子反爲和解之。始時爲朝廷患者﹐號河朔三鎭。及其末﹐朱全忠以梁兵﹐李克用以晉兵更犯京師﹐而李茂貞﹑韓建近據岐﹑華﹐妄一喜怒﹐兵已至國門。昭宗用崔胤﹐召梁兵以誅宦官﹐而宦官劫天子奔岐﹐梁兵圍之逾年。當此之時﹐天下之兵無復勤王者。向所謂三鎭﹐徒能始禍而已。其它大鎭﹐南則吳﹑浙﹑荊﹑湖﹑閩﹑廣﹐西則巴﹑蜀﹐北則燕﹑晉﹐而梁盜據其中。自國門以外﹐皆分裂於方鎭﹐而唐遂亡。史臣謂措置之勢使然﹐寧不信歟﹗

唐之北衙諸軍者﹐禁軍也。髙祖定天下﹐以太原初起之兵三萬人畱宿衛﹐號元從禁軍﹐後謂之父子軍﹝髙祖以義兵起太原﹐已定天下﹐悉罷遣歸。其願畱者三萬人﹐髙祖以渭北白渠旁民棄田分給之﹐號元從禁軍。後老不任事﹐以其子弟代﹐謂之父子軍。﹞。貞觀初﹐太宗擇善射者百人﹐曰百騎﹔又擇有材勇者﹐置北衙七營﹝太宗貞觀初﹐擇善射百人爲二番﹐於北門長上﹐曰百騎﹐以從田獵。又置北衙七營﹐選材力驍壯﹐月以一營番上。﹞。至十二年﹐更置左右屯營於玄武門﹐領以諸衛將軍﹐號飛騎。及髙宗龍朔初﹐更置左右羽林軍﹝髙宗龍朔二年﹐始取府兵﹑越騎﹑步射置左右羽林軍﹐大朝會則執杖以衛階陛﹐行幸則夾馳道爲內杖。﹞﹐而禁軍日益熾矣。至於虎後﹐攺百騎曰千騎﹐睿宗攺千騎曰萬騎﹐玄宗攺萬騎爲左右龍虎軍﹝玄宗以萬騎平韋氏﹐攺爲左右龍武軍﹐皆用功臣子弟﹐制若宿兵也。﹞。而印臂之法﹐遂行於開元之初﹝玄宗開元十二年﹐左右羽林軍飛騎闕﹐取京旁州府士﹐以戶部印印其臂﹐爲二籍﹐羽林﹑兵部分掌之。﹞。迨天寶末﹐禁軍浸耗。入蜀之役﹐從者才千人。肅宗赴靈武﹐士不滿百。至徳二載﹐始置左右神武軍﹐亦曰神武天騎﹐制如羽林﹐總曰北衙六軍﹝至徳二載﹐置左右神武軍﹐補元從扈從官子弟﹐不足則取他色帶品者﹐同四軍。﹞。又擇便騎射生手千人﹝至徳初﹐擇便騎射者置衙前射生手千人﹐亦曰供奉射生官﹐又曰殿前射生﹐分左右廂。﹞﹐總號曰左右英武軍。逮代宗以射生軍淸內難﹐而寶應之名立矣﹝代宗卽位﹐以射生軍入禁中淸內難﹐皆賜名寶應功臣﹐故射生軍又號寶應軍。﹞。

廣徳以後﹐吐蕃屢入寇﹐天子不能自立﹐而陜州神策之軍遂爲禁軍之道﹝上元中﹐以衛伯玉爲神策節度使﹐鎭陜州。初﹐哥舒翰破吐蕃﹐卽其地置神策軍﹐以成如璆爲軍使。及安祿山反﹐如璆以伯玉將千人赴難﹐伯玉與魚朝恩皆屯於陜。時邊土限蹙﹐神策故地淪沒﹐詔伯玉所部兵號神策軍。廣徳元年﹐代宗避吐蕃﹐幸陜。朝恩舉在陜兵迎扈﹐悉號神策軍。及京師平﹐朝恩遂以兵歸禁中。永泰元年﹐吐蕃復入寇﹐朝恩又以神策軍屯苑中。自是浸盛﹐遂爲天子禁軍﹐非他軍比。﹞。然而朝恩貪肆無極﹐自鳳翔﹑京兆﹑撫風等郡皆屬其節度﹝大歷四年﹐朝恩請以京兆之好畤﹑鳳翔之麟遊﹑普潤並隸神策軍。明年﹐復以興平﹑武功﹑撫風﹑天興隸之。﹞﹐卒之軍政不立。逮建中之初﹐神策耗散略盡﹐白志貞遂補之以市人。一旦涇原叛卒一呼﹐而天子無從衛之兵﹝建中四年﹐下詔募兵﹐以白志貞爲使﹐志貞陰以市人補之﹐名隸籍而身居市肆。及涇卒潰叛﹐皆戢伏不出﹐帝遂出奔。﹞。非李晟持軍赴難﹐則唐事去矣﹝徳宗出奔﹐李晟與其軍人他將皆自飛孤道西兵赴難﹐遂爲神策行營節度﹐屯渭北﹐軍遂振。﹞。

自後𨿽更易不常﹐其權大率歸之閹寺﹝貞元二年﹐攺神策左右廂爲左右神策軍﹐特置監勾當左右神策軍以寵中官﹐而益置大將軍以下。又攺殿前射生左右廂曰殿前左右射生軍﹐亦置大將軍以下。三年﹐俄攺殿前左右射生軍曰左右神威軍﹐置監左右神威軍使。左右神策軍皆加將軍二員﹐左右龍武軍加將軍一員﹐以待諸道大將軍有功者。自肅宗以後﹐北軍增置威武﹑長興等軍﹐名類頗多﹐而廢置不一﹐惟羽林﹑龍武﹑神策﹑神威最盛﹐總曰左右十軍。徳宗興元十二年﹐竇文瑒爲左神策護軍中尉﹐霍仙鳴爲右神策護軍中尉﹐張尙進爲右神威軍中護軍﹐焦希望爲左神威軍中護軍。十四年﹐又詔左右神策置統軍﹐以崇親衛。由是塞上往往稱神策行營﹐皆內統於中人矣。﹞。順宗卽位﹐王叔文𨿽欲收神策兵權﹐而事卒不克﹝順宗卽位﹐王叔文用事﹐欲取神策兵柄﹐乃用故將範希朝爲左右神策京西諸城鎭行營兵馬節度使﹐以奪宦者權而不克。﹞。

至昭宗﹐以藩臣跋扈﹐而有宗室典禁之謀﹐可謂良策矣。特嗣覃諸王﹐𨿽疊居閫外之寄﹐皆不足以支難﹝景福二年﹐昭宗以藩臣跋扈﹐天子孤弱﹐議以宗室典禁兵。及伐李茂貞﹐乃用嗣覃王允爲京西招討使﹑神策諸都指揮使﹐李鐬副之﹐悉發五十四軍屯興平。已而﹐兵自潰。茂貞逼京師﹐昭宗爲斬神策中尉西門重遂﹑李周﹝言童﹞﹐乃引去。幹寧元年﹐王行瑜﹑韓建及茂貞連兵犯闕﹐天子又殺宰相韋昭度﹑李磎﹐乃去太原。﹞。駕於朱溫﹐可不戒夫﹗

五代

梁祖以宛﹑朐羣盜之黨而附黃巢爲盜﹐後歸命於王重榮﹐遂秉旄宣武﹝巢陷京師﹐以朱溫爲東南面行營先鋒。天子在蜀﹐諸鎭會兵討賊﹐賊勢日蹙﹐溫乃就王重榮以降﹐天子賜名全忠﹐拜宣武軍節度使。﹞。已而﹐挾聽命之唐﹐鞭笞天下﹐卒收神器。其用兵嗜殺﹐且言天怒我殺人少﹐而殺降卒三千﹝太祖攻朱瑾﹐賀環馳救﹐擊敗之﹐降其卒三千。是日大風揚沙蔽天﹐太祖曰「天怒我殺人少耶﹖」盡殺降卒﹞。李存孝出兵窺山東三州﹐赤地數千里﹐而不相救﹝孟方立以邢﹑洺﹑磁三州自爲昭義軍﹐晉數遣李存孝出兵以窺山東﹐三州之人俘掠殆盡﹐赤地數千里﹐無復耕桑者累年。方立以孤城自守﹐求救於梁。梁方東事兗﹑鄆﹐不能救也。﹞。然精於兵算﹐遣將受略﹐五日而下山東三州﹝晉兵出山東﹐攻相﹑衛。太祖遣從周略地山東﹐五日而下三州﹕洺州﹑邢州﹑磁州。﹞。置銀槍效節軍﹝太祖與晉戰河北﹐乃以楊師厚爲招討使﹐悉領梁之勁兵﹐矜倨難制﹐復置銀槍效節軍。﹞﹐置落雁都﹝梁攻兗﹑鄆﹐鄆州朱瑾募驍勇﹐黔雙手號燕子都﹔太祖勇士數百人﹐號落雁都。﹞。又選富家子之材武者﹐置帳前﹐號廳子都。干戈日尋﹐負大惡﹐逆民心﹐攜二弱子與莊宗爲敵﹐此其所以亡也。

案﹕梁起於盜賊﹐值時之亂擾竊神器﹐幸以有成。當是之時﹐環境之外﹐皆其至仇勍敵。李克用居河東﹐與之鏖戰﹐蓋三十餘年﹔李茂貞居鳳翔﹐被圍經歲﹐而不得食﹔朱瑾以勁騎奔淮南﹐楊行密據彊兵王吳﹐王鎔王趙﹐羅紹威王魏﹐劉仁恭王燕﹐王師範節度靑州。使合謀並力﹐連山東之卒以擊其東﹐率關隴之眾以攻其西﹐吳以江﹑淮﹑荊﹑襄之兵挫其南﹐趙以燕上之騎奪其北﹐四面並合﹐爲梁者蓋束手就虜耳﹗𨿽僅免於身﹐而失之於子矣。

唐李克用以沙陀﹝唐徳宗時﹐有朱邪盡忠者﹐居於北庭之金滿州﹐其子執宜歸唐﹐號沙陀軍﹐執宜子國昌﹐國昌子克用。﹞﹐因黃巢之亂﹐有功於王室﹝巢陷京師。中和二年﹐克用以步兵萬七千來赴﹐敗巢﹐橫屍三十里。京師平﹐克用功第一。﹞。至張浚之戰﹐殺戮酷矣﹝大順元年﹐朱全忠及宰相張浚等請討克用﹐戰於陰地。浚軍三戰三敗﹐克用掠至河中﹐赤地千里。﹞。天復初﹐爲梁所困﹐鋒銳亦衰﹐僅保一隅。比莊宗嗣位﹐當時之兵﹐楊行密號黑雲都﹝楊行密據廬州﹐收兵數千﹐以皂衣蒙身﹐號黑雲都。﹞﹐劉仁恭號定霸郡﹝梁攻滄州﹐劉仁恭調其境內凡年十五以上﹑七十以下﹐皆文其面﹐曰定霸郡。﹞。而麾下諸將﹐皆老於行陣﹐與武皇齊駕並驅之人﹐莊宗皆能養之以恩﹑折之以气。遂服其心﹐從定山東﹐取漁陽﹐兼魏博﹐置帳前銀槍都﹝楊師厚卒﹐梁以魏博兵彊﹐欲分爲兩鎭。魏兵不願﹐縱火大掠﹐效節軍校張彥逼賀徳倫求援於晉。晉王軍於臨淸﹐張彥選效節銀槍軍五百人自衛謁晉王。王以其陵脇主帥﹐誅之﹐卽以其卒爲帳前銀槍都。﹞。

然楊劉短兵之戰﹐不其危乎﹝王彥章破徳勝唐軍﹐東保楊劉。彥章圍之﹐莊宗引短兵出戰﹐爲彥章伏兵所射﹐大敗。﹞。遣繼岌伐蜀﹐凡七十五日﹐蜀王衍降﹐兵不血刃﹐誠用兵之最易也。棄鄆之舉﹐非郭崇韜幾失之。從鄆入汴﹐八日而滅梁焉﹝唐自失徳勝﹐梁兵日掠澶﹑相。諸將皆曰「不若棄鄆與梁﹐西取黎陽﹐以河爲界。」莊宗問崇韜﹐曰「臣自康延孝來﹐盡得梁之虛實矣。此天亡之時﹐願陛下分兵守魏固﹑楊劉﹐而自鄆長驅搗其巢穴﹐不出半月﹐天下定矣﹗」莊宗夜度楊劉﹐從鄆入﹐襲汴﹐八日而滅梁。﹞。明宗以所將騎五百號橫衝都﹝進擊葛從周﹐由是李橫衝名重四方。﹞﹐以「肥戰馬﹐瘠吾人。」爲愧﹝明宗問範延光﹕「馬數幾何﹖」對曰「三萬五千。」明宗嘆曰「太祖在太原時﹐不過七千﹔莊宗取河北﹐與梁戰河上﹐馬才萬匹。今有三萬五千﹐馬多柰何﹗」延光曰「一馬之費﹐可養步卒五人﹔三萬五千匹馬﹐十五萬人之食也。」明宗曰「肥戰馬而瘠吾人﹐吾所愧也﹗」﹞。而敗契丹﹐殺戍軍之暴﹐何其甚耶﹝定州王都反﹐晏球爲招討使﹐契丹遣托諾將萬騎救都﹐晏球敗之﹐橫屍棄甲六十餘里。明宗遣鳥震往代房知溫﹐知溫誘殺之。軍亂﹐知溫又以騎兵盡殺亂者。明宗詔悉誅其家屬﹐魏州九指揮三千餘家數萬口驅至漳水上﹐殺之﹐漳小爲之變色。﹞﹗

案﹕歐陽公史論云﹕朱邪﹐部族之號耳﹔沙陀者﹐大磧也。至盡忠孫始賜姓李氏﹐後代遂以沙陀爲貴。然克用以朱邪之裔﹐奄踐汾﹑晉。莊宗襲位﹐與梁對壘河上﹐卒之朱氏失國。旣登大位﹐日與羣伶俳戲。劉后喜聚斂而饑其師﹐郭崇韜以勛舊見戮。曾未三年﹐遽取顚覆。淸泰間﹐呂琦言「石敬瑭必以契丹爲援﹐卒立晉者﹐契丹也。」使帝能從其言﹐亦可以紓禍。惜其莫之能用﹐才十年而易四姓﹐禍亂極矣。

晉髙祖初隸明宗帳下﹐號左射軍。廢帝立﹐徙鎭天平而不受命﹐求援契丹﹐以竊帝位﹝天福元年﹐徙鎭天平﹐敬瑭不受命﹐謂其屬曰「先帝授吾太原﹐使老焉﹔今無故而易﹐疑吾反也。太原地險而粟多﹐吾當內檄諸鎭﹐外求援於契丹。」桑維翰﹑劉智遠等以爲然﹐乃上表論。廢帝遣張敬達討之﹐敬瑭求援於契丹﹐約爲父子。契丹將兵至晉陽﹐陳於汾北之虎北口﹐與唐兵戰﹐大敗之。十一月﹐立敬瑭爲晉皇帝﹞。安重榮反﹐爲偃月陣﹐以杜重威擊破之﹝安重榮反﹐杜重威逆戰於宗城。重榮爲偃月陣﹐重威擊之﹐不動。欲少卻以伺之﹐王重胤曰「兩軍方交﹐退者先敗。」乃分兵爲三﹐重威先以左右隊擊其兩翼﹐戰酣﹐重胤以精兵擊中軍﹐重榮大敗。﹞。出帝籍民爲武定軍﹐與契丹絕盟。𨿽連戰敗之﹐及梁漢璋﹑淸繼以敗績﹐而晉卒滅。

案﹕石敬瑭父臬捩雞出於西夷﹐自朱邪歸唐﹐明宗妻之以女。及地尊勢重﹐猜貳旣生﹐乘隙而奮﹐求援契丹。自非耶律徳光之師﹐不足以亡唐立晉。然彼𨿽有徳於我﹐其遂可無以弭其後患耶﹖曁再傳而爲其所滅﹐桑維翰輩可謂失謀矣。

漢祖乘契丹蹂踐之餘﹐神器未有所歸﹐視天下無復英雄﹐乃建大號以應之﹐天下亦帖然莫或與之爭。及幼小嗣立﹐彊臣奪而取之﹐勢使然也﹐況五代之君臣乎﹗

周祖之討李守貞也﹐居軍中﹐褒衣博帶﹔至河中﹐立三柵以自持重﹝自柵其城西﹐常思柵其城南﹐白文珂柵其河西﹐調五縣丁三萬﹐築壘以護三柵。守貞數出兵擊壞﹐輒補之。守貞每出必有亡失﹐兵食但盡。周祖四面攻之﹐守貞與妻子自焚死。﹞。及守貞之死﹐趙思綰﹑王景崇繼降﹐挾不賞之功﹐乘危而發﹐𨿽履大位而宗族先戮矣。世宗髙平之役﹐首誅樊﹑何﹐以振軍法。於是南割江﹑淮﹐西克秦﹑鳳﹐北開關南。乃興禮樂﹐審法令﹐修政事﹐收賢才﹐於五代之君亦可爲賢矣。遭聖人之興﹐天命有歸﹐不能自立。乾旋坤轉﹐否極泰來﹐亦自然之數歟﹗

案﹕歐陽公史論云﹕世宗區區五六年間﹐函秦﹑隴﹝顯徳二年﹐克秦﹑成﹑階﹑鳳四州﹞﹐平淮右﹝五年﹐克淮南十四州。﹞復三關﹝益津關﹑瓦橋關﹑遊口關﹞﹐震懾夷夏。英武之材﹐可謂雄傑。其北取三關﹐兵不血刃﹐史家猶譏其輕社稷之重。殊不知料彊弱﹐較彼我﹐而乘述律之殆﹐得不可失之機。此非明於決勝者﹐熟能至哉﹖然則﹐世宗亦賢主也。

宋

竊聞祖宗兵制之善者﹐蓋能深鑑唐末五代之獘也。唐自盜起山陵﹐藩鎭竊據﹐外抗王命﹐內擅一方。其末流至朱溫以編戶殘寇﹐挾宣武之師﹐睥睨王室﹐必俟天子禁衛神策之兵屠戮俱盡﹐劫遷洛陽﹐乃可得志。如李克用﹑王建﹑楊行密非不忠義﹐徒以遐方孤鎭﹐同盟欲救王室﹐皆悲吒憤懣﹐坐視凶逆﹐終不能出一兵內向。昭宗親兵旣盡﹐朱溫羽翼已就。行密輩崎嶇於一邦﹐初務養練﹐不能遽成。此內外俱輕﹐盜臣得志之患也。後唐莊宗萃名將﹐握精兵﹐父子轉戰二十餘年﹐僅能滅梁。恃功而驕﹐兵制不立﹐弗知內外之患。一夫奮呼﹐內外瓦解。故李嗣源以退將養痾私第﹐起提大兵﹐與趙在禮合於耳陵。返用莊宗直搗大梁之術﹐徑襲洛陽﹐乘內輕外重之勢﹐數日而濟大事。其後﹐耳陵卒恃功狂肆﹐邀求無窮﹐至一軍盡誅﹐血膏原野﹐而明宗爲治少定。如李從珂﹑劉智遠﹑郭威﹐皆提本鎭之兵﹐直入中原﹐而內外拱手聽命者﹐循用莊宗﹑明宗之意也。

周世宗知其獘﹐始募壯士於帳下﹐立親衛之兵﹐爲腹心肘腋之用。未及期年﹐兵威大振﹐敗澤﹑潞﹐取淮南﹐內外兼濟﹐莫之能禦。當是時﹐藝祖皇帝歷試諸艱﹐親總戎旅。逮應天順人﹐歷數有歸﹐則躬定軍制﹐紀律詳盡。其軍﹐制親衛殿禁之名﹔其營﹐立龍虎日月之號。功臣勛爵﹐優視公卿﹐官至檢校﹑僕射﹑臺憲之長﹐封父祖﹐蔭妻子﹐榮名崇品﹐悉以與之。郊祀赦宥﹐先務贍軍饗士﹐金幣絹錢無所愛惜。然令以威駕﹐峻其等爲一階一級之法﹔動如行師﹐俾各服其長﹐待之盡善矣。爲更戍法﹐使更出疊入﹐無顧戀家室之意。殊方異邦﹐不能萌其非心。僅及三年﹐已復更戍。爲轉員之制﹐定其功實﹐超轉資級﹐以彼易此﹐不使上下人情習熟。又其下凜凜﹐每見事親之懼。樞府大臣侍便殿﹐專主簿員﹐三日畢事。命出之後﹐一日遷徙﹐不得少畱。此祖宗制兵垂法作則大指也。

器甲堅良﹐日課其藝﹐而怠惰無矣。選其教首﹐嚴其軍號﹐精其服飾﹐而驍銳出矣。中都二方﹐制造兵器﹐旬一進視﹐謂之旬課。歲輸所造於五庫﹐故械器精勁﹐盈牣充積﹐前世所不逮。至纖至悉﹐舉自宸斷﹐臣下奉行﹐惟恐不及。其最大者﹐召前朝慢令恃功藩鎭大臣﹐一日而列於環衛﹐皆俯伏駭汗﹐聽命不暇。更用侍從﹑館殿﹑郎官﹑拾遺﹑補闕代爲守臣﹐消累朝跋扈偃蹇之患於呼吸俄頃之際。每召藩臣﹐朝令夕至﹐破百年難制之獘。使民享安泰於無窮者﹐蓋宸心已定﹐利害素分﹐剛斷必行故也。其定荊﹑湖﹐取巴﹑蜀﹐俘二廣﹐平江南者﹐前後精兵不過二十餘萬。京師屯十萬﹐足以制外變﹔外郡屯十萬﹐足以制內患。京師天下無內外之患者﹐此也。京城之內有親衛諸兵﹐而京城之外諸營列峙相望﹐此京城內外相制之兵也。

府畿之營﹐云屯數十萬眾﹐其將副視三路者﹐以虞京城與天下之兵﹐此府畿內外之制也。非特此也﹐凡天下之兵皆內外相制也。以勇悍忠實之臣﹐分控西北邊孔道﹕何繼筠守滄﹑景﹐李漢超守關南﹐以備北藩﹔郭進在邢州﹐以禦太原﹔姚內斌守慶州﹐董遵誨守通遠軍﹐以遏西戎。傾心委之﹐讒謗弗入。來朝必升殿賜坐﹐對禦飲食﹐錫賚殊渥﹐事事精丰。使邊境無事﹐得以盡力削平東南僭僞諸國者﹐此也。州郡節﹑察﹑防﹑團﹑刺史𨿽召居京師﹐謂之遙授。至於一郡﹐則盡行軍制﹕守臣﹑通判﹐名銜必帶軍州﹐其佐書僉書軍事。及節度﹑觀察﹑軍事﹐惟帑庫獨推曰軍資庫。蓋稅賦本以贍軍﹐著其實於一州官吏與帑庫者﹐使知一州以兵爲重﹐咸知所先也。置轉運使於逐路﹐專一飛挽芻糧餉軍爲職。不務科斂﹐不抑兼並﹐曰﹕富室連我阡陌﹐爲國守財耳。緩急盜賊竊發﹐邊境擾動﹐兼並之財樂於輸納﹐皆我之物。所以賦稅不增﹐元元無愁嘆之聲﹐兵卒營於州郡﹐民庶安於田閭。外之租賦足以贍軍﹐內之甲兵足以衛民。城郭與村鄕相資﹐無內外之患者﹐此也。一州錢解之出入﹐士卒之役使﹐盡委二郡者當其事。一兵之寡﹐一米之微﹐守臣不得獨預﹐其防微杜漸深矣。

出銅虎符以發兵﹐驗其機括﹐不得擅興﹐以革僞冒。節度﹑觀察﹑州三印﹕節度印隨本使所在﹐闕則納於有司﹔觀察使印則長吏用之﹔州印則晝付錄事掌用﹐至暮歸於長吏。凡節度使在鎭﹐兵杖﹑田賦之屬﹐則屬官用本使印簽狀焉。故命師必曰某軍節度﹑某州軍管內觀察等使﹑某州刺史﹐必具此三者。言軍則專制兵旅﹐言管內則總察風俗﹐言刺史則治其州軍。此祖宗損益唐制﹐軍民之務﹐職分之守﹐俾得各歸得屯。逐縣置尉﹐捕盜賊﹐濟以縣巡檢之兵。不足則會合數州巡檢使之兵﹐又不足則資諸守臣兼兵馬鈐轄者。故兵威彊盛﹐鼠偸艸竊﹐尋卽除蕩。蓋內外相維﹐上下相制﹐若臂運指﹐如尾應中﹐麾不相資也。

凡統馭施設﹑制度號令﹐人不敢慢者﹐功過必行﹐明賞罰而已。明於賞罰﹐則上下奮勵﹐知所聳動﹐而姦究不少逾繩墨之外﹐事則必立﹐功則必就也。怒徵蜀大將之貪暴也﹐曹彬獨無所污﹐自客省使隨軍都監﹐超授宣徽南院使﹑義成軍節度使以賞之。禦便殿閱武﹐賞其藝能﹐連營俱令轉資。至於荊罕儒戰死﹐責部將不效命﹐斬石進等二十九人。雄武兵白晝掠人於市﹐至斬百輩乃止。川班殿直訴賞﹐則盡戮其將校而廢其班。太祖嘗曰「撫養士卒﹐不吝爵賞。苟犯吾法﹐惟有劍耳﹗」然神機所照﹐及物無遺。察人心之所欲﹐而人盡死力。班太原之師﹐則謂將士曰「爾輩吾腹心爪牙﹐吾寧不得太原﹐豈忍令害爾輩也。」或訴郭進修第同筒瓦﹐如諸王之制﹐則曰「吾於郭進﹐豈減兒女耶﹖」祖宗賞罰𨿽明﹐誠必及物﹐故天下用命﹐兵𨿽少而至精也。逮咸平西北邊境之役﹐兵增至六十萬﹔皇佑之初﹐兵已一百四十一萬。故翰林學士孫朱﹐號善論本朝兵者﹐其言「古者兵足而已﹐今內外之兵百餘萬﹐而別爲三四﹐又離爲六七也。別而爲三四者﹐禁兵也﹐廂兵也﹐蕃兵也﹔離而爲六七者﹐謂之兵而不知戰者也﹕給漕挽者兵也﹐服工役者兵也﹐繕河防者兵也﹐供寢廟者兵也﹐養國馬者兵也﹐疲老而坐食者兵也。前世之兵﹐未有猥多如今日者也﹔前世之制﹐未有煩於今日者也。蓋嘗計天下之戶口﹐千有餘萬﹐自皇佑一歲之入一億二千六百餘萬﹐而耗於兵者常什八﹐而畱州以供軍者又數百萬也。總戶口歲入之數﹐而以百萬之兵計之﹐無慮十戶而資一廂兵﹐十萬而給一散卒矣。其衛士之給﹐又浮費數倍﹐何得而不大蹙也﹖以積習刓獘﹐又數十年教習不精﹐士气不振。揀兵則點數而已﹐宣借則重疊妄濫。逃亡已久﹐而衣糧自如﹔疲癃無堪﹐而虛名具數。」元丰中﹐神宗謂宰相吳充曰「祖宗以來﹐制軍有意。凡領在京殿前馬步軍司所統諸指揮﹐置都指揮使﹑都虞侯分領之。凡軍中之事﹐止責分領節制之人﹐則眾軍自齊。責之旣嚴﹐遇之亦優。故軍校轉員﹐有由行伍不久﹐已轉至團練使者。諸路則軍校不過各領一營耳。本朝太平百餘年﹐由祖宗法度具在﹐豈可輕攺。」蓋祖宗相承﹐其愛民之實﹐若出一心。謂民之作兵者多﹐與兵之抑民者不少﹐而民不可重困也。故張齊賢欲聚益民兵﹐呂蒙正曰「兵非取於民不可。」而眞宗深念擾動邊人﹐遂止。河東﹑北旣置義勇軍﹐韓琦急於備邊﹐又欲刺陜西民爲義勇。諫官司馬光抗章數十萬言﹐論其不可。熙寧中﹐命天下教閱保甲﹐盛於元丰﹐本《周官》寓兵於農之意﹐旋廢置。蓋兵𨿽可練而重擾也。恭惟祖宗以聖神文武﹐斡運六合﹐鞭笞四夷﹐悉本於兵。其精神心術之微﹐蓋不在迹。然則效法祖宗重規疊矩之成﹐在本聖心﹐而其迹顧豈能書﹖今日之淺拙﹐𨿽欲抽繹傳載﹐有所不能知也﹗

