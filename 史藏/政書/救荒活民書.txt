

欽定四庫全書

史部十三

救荒活民書

政書類三【邦計之屬】提要

【臣】等謹案救荒活民書三卷宋董煟撰煟字季興鄱陽人紹熙五年進士嘗知瑞安縣是書前有自序謂上卷考古以證今中卷條陳救荒之防下卷備述本朝名臣賢士之所議論施行可爲法戒者書中所敍如以常平爲始自隋義倉爲始自唐太宗皆不能逺考本原然其載常平粟米之數固隋書所未及志也其宋代蠲免優卹之典載在宋史紀志及文獻通考續通鑑長編者此撮其大要不過得十之二三而當時利言之頗悉實足補宋志之缺勸分亦宋之政令史所失載而此書有焉他若減租代種淳熙卹災令格皆可爲史氏拾遺而宋代名臣救荒善政亦多堪與本傳相參證猶古書中之有禆實用者也乾隆四十五年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

救荒活民書原序

臣聞水旱霜蝗之變何世無之然救荒無術則民有流離餓莩轉死溝壑之患臣不才防嘗竊慕先朝冨弼活河朔饑民五十餘萬私心以爲賢於中書二十四考遠矣困處閭閻熟覩民間利病與夫州縣施行之善否心口相誓異時獲預從政願少攄活民之志於是編次歷代荒政釐爲三卷上卷考古以證今中卷條陳今日救荒之策下卷則備述本朝名臣賢士之所議論施行可鑑可戒可爲矜式者以備緩急觀覽名曰救荒活民書然半生奇蹇晚叨一第而憂患薫心齒髮疎落深恐蒲栁之資不任風雪則臣之素志無由獲伸謹繕寫進呈伏望聖慈萬防餘閒俯賜乙夜之覽儻或可備采擇乞賜睿防頒行州縣庻防上助九重惠澤黎元之萬一云臣誠惶誠恐頓首頓首從政郎臣董煟上進

救荒活民書原序

欽定四庫全書

救荒活民書卷上

宋董煟撰

帝曰棄黎民阻饑汝后稷播時百糓禹曰洪水滔天浩浩懷山襄陵下民昏墊予乘四載隨山刋木曁益奏庶鮮食予決九川距四海濬畎澮距川曁稷播奏庶艱食鮮食懋遷有無化居烝民乃粒萬邦作乂

煟曰唐虞之時國用尙簡上之人取於民者甚少凡山澤之利盡在於民故當阻饑之際特使通融有無而已今世民困財竭則通融有無須上之人有以考之然規模淺陋者猶滯於一隅殊失唐虞懋遷之意

湯旱而禱曰政不節歟使民疾歟何以不雨而至斯極也宮室崇歟婦謁盛歟何以不雨而至斯極也苞苴行歟防夫昌歟何以不雨而至斯極也

煟曰公孫以湯之旱爲桀之餘烈遂有以啟武帝之玩心大抵天變如父母之震怒爲人子者知其𨿽非在已亦當恐懼敬事以得父母之懽心成湯聖人平時豈有此六事然必一一以爲言者所以見其敬天之至也況未至成湯者可不自責哉

大司徒以荒政十有二聚萬民一曰散利二曰薄徵三曰緩刑四曰弛力五曰捨禁六曰去幾【闗市不譏也】七曰禮【凶荒殺禮】八曰殺哀九曰蕃樂【蕃讀爲藩謂閉蔵樂器而不作】十曰多昏十有一曰索神【求廢祀而修之也】十有二曰除盜賊

煟曰周禮救荒以散利薄徵居其首今之郡縣專促辦財賦而諱言災傷州縣之官有抑民吿訴者檢視之官有不敢保明分數者非不識古人活民之意顧亦迫於諸司之徵有所不暇計慮耳然以生民社稷爲念者忍無策以處之

大荒大札則令邦國移民通財捨禁弛力薄徵緩刑煟曰謹按注云大荒大凶年也大札大疾疫也移民者辟災就賤也其有守不可移者則輸之谷梁王移民粟之舉正得周禮救荒之遺意而孟子不取者非不取夫此也特譏其平居無事不能行仁政徒知罪嵗而已耳

遺人掌邦之委積以待施惠鄕裏之委積以卹囏厄門闗之委積以養老孤郊裏之委積以待賔客野鄙之委積以待羇旅縣都之委積以待凶荒

煟曰今之義倉誠得遺人委積之遺意然散貯於鄕裏郊野縣都之間故所及者均徧比年義倉專輸之州縣一有凶歉村落不能徧及矣今有仁人在上安保其無復仿此意而行之者乎

國無九年之蓄曰不足無六年之蓄曰急無三年之蓄曰國非其國也三年耕必有一年之食九年耕必有三年之食以三十年之通𨿽有凶旱水溢民無菜色然後天子食日舉以樂

煟曰古稱九年之蓄者蓋率土臣民通爲之計固非獨丰廩庾而已後代失典籍備慮之意忘先王子愛之心所蓄糧儲惟計廩庾不知國富民貧其禍尢速今州縣有常平倉有義倉朝廷諸路又有封樁米斛至於大軍倉丰儲倉州倉縣倉皆不與焉但賦斂繁重民間實無所蓄耳然官之所蓄又各有司存而不敢馴致積爲埃塵盍亦講求古人凶年通財之義乎

宣王承厲王之烈內有撥亂之志遇烖而懼側身修行欲銷去之詩曰天降喪亂饑饉薦臻靡神不舉靡愛斯牲又曰靡人不周無不能止

煟曰靡神不舉靡愛斯牲說者謂慰安人心然山川禱祠從古有之亦見古人憂畏之切至於靡人不周無不能止自非當時有實惠及民安能如是

月令季春之月天子布徳行惠命有司倉廩賜貧窮賑乏絕

煟曰古人賑給多在季春之月蓋蠶麥未登正宜行惠非特饑荒之時方行賑濟而已

隱六年京師來告饑公爲之請糴於宋衛齊鄭禮也莊二十八年冬饑臧孫辰告糴於齊禮也

煟曰春秋之時諸侯竊地專封然同盟之國猶有救患分災之義未嘗遏糴也今之郡縣不知本原但不容米下河出界回視春秋列國爲有愧矣

國語魯饑臧文仲言於莊公曰夫爲四鄰之援結諸侯之信重之以昏姻申之以盟誓固國之艱急是爲鑄名器藏寶財固民之殄病是待今國病矣君盍以名器請糴於齊於是以鬯圭玉磬如齊告糴曰不腆先君之敝器敢告滯積以救敝邑

煟曰饑荒之年古人𨿽鬯圭玉磬皆不敢惜猶以請糴今常平義倉本備饑荒內帑之積軍旅之外本支凶年若吝而不誠未考古耳

僖十二年冬晉薦饑使乞糴於秦百里奚曰天災流行國家代有救災卹鄰道也行道有福秦於是輸粟於晉自雍及絳相繼命之曰泛舟之役僖十四年秦饑乞糴於晉晉人不與僖十五年晉侯及秦伯戰於韓獲晉侯傳云晉饑秦輸之粟秦饑晉閉之糴故秦伯伐晉煟曰春秋於諸侯無書獲之例而經書曰獲晉侯貶絕之也春秋之世王道不絕如綫一閉糴而聖人誅之本朝列聖視民如傷屢降詔防不許諸路遏糴坐以違制而邇來官司各專其民輒違上意此皆講求未至耳

僖二十一年夏大旱欲焚巫尫臧文仲曰非旱備也修城郭貶食省用務穡勸分有無相濟此其務也

煟曰有無相濟眞救荒之良法今州縣各私其民官司各私其職莫肯通融異縣貯儲不卹鄰邑哀哉

春秋之時鄭饑未及麥民病子皮餼國人粟戶一鐘是以得鄭國之民故罕氏世掌國政以爲上卿宋饑司城子罕出公粟以貸使大夫皆貸司城氏貸而不書宋無饑人晉叔向聞之曰鄭之罕宋之樂二者其皆得國乎煟曰子皮子罕爲二國之卿固與宰天下者大相逺不知其惠之所及者能幾而天之祐善罕氏遂世掌國政於鄭樂氏遂有後於宋蓋亦傳所謂天災流行國家代有行道有福者理必然耶

管仲相桓公通輕重之權曰嵗有凶穰故谷有貴賤民有餘則輕之故人君斂之以輕民不足則重之故人君散之以重使萬室之邑有萬鐘之藏千室之邑有千鐘之藏故大賈蓄家不得豪奪吾民矣

煟曰李悝之平糴壽昌之常平其源蓋祖於此今之和糴者務求小利以爲功殊忘斂散所以爲民之意

哀公問於有若曰年饑用不足如之何對曰盍徹乎曰二吾猶不足如之何其徹也曰百姓足君孰與不足百姓不足君孰與足

煟曰聖賢救荒大抵以寛徵薄賦爲先書曰民爲邦本本固邦寧

葵丘之防五命曰無曲防無遏糴

煟曰趙岐注云無曲防無曲意設防禁也無遏糴無止谷不通鄰國也然必當時已有遏糴之患故齊威因諸侯之防而預戒之

梁惠王曰寡人之於國也盡心焉耳矣河內凶則移其民於河東移其粟於河內河東凶亦然察鄰國之政無如寡人之用心者鄰國之民不加少寡人之民不加多何也孟子乃以王政告之曰今狗彘食人食而不知檢塗有餓莩而不知人死則曰非我也歲也王無罪歲斯天下之民至焉

煟曰人君平居無事橫徵暴斂不能使民養生喪死而無憾一遇水旱𨿽移民移粟孟子以爲不知本

李悝爲魏文侯作平糴之法曰糴甚貴傷民甚賤傷農若民傷則離散農傷則國貧故甚賤與甚貴其傷一也善爲國者使民無傷而農益勸故大熟則上糴三而捨一【計民食終嵗長四百石官糴二百石】中熟糴二下熟糴一使民適足價平而止小饑則小熟之斂中饑則中熟之斂大饑則大熟之斂而糶之故𨿽遇饑饉水旱糴不貴而民不散取有餘而補不足行之魏國國以富彊

煟曰今之和糴其在於籍數定價且不能視上中下熟故民不樂與官爲市所爲患者吏胥爲姦交納之際必有誅求稍不滿欲量折監賠之患紛然而起故糴買之官不得不低價滿量豪奪於民以逃曠責是其爲糴也烏得謂之和哉至於已糴之後又不能以新易陳故積而不散化爲埃塵而民間之米愈少也漢食貨志曰吏良而令行故民賴其利焉誠哉是言

漢興接秦之敝諸侯並起民失業作而大饑饉米石五千人相食死者過半髙祖乃令饑民就食蜀漢文帝後元六年大旱蝗弛山澤倉庾以濟民

煟曰宣帝本始三年旱後漢章帝元年旱並免民租稅漢家救荒大抵厚下

景帝後元二年令內史郡不得食馬粟沒入縣官令徒衣七緵布止馬舂爲嵗不登禁天下食不造嵗省列侯遣之國

煟曰謹按曲禮嵗凶年谷不登君膳不祭肺馬不食穀馳道不除祭事不縣大夫不食粱士飲酒不樂玉藻曰年不順成君衣布搢本闗梁不租山澤列而不賦土功不興大夫不得造車馬谷梁曰大侵之禮君食不兼味臺榭不塗神禱而不祀古人救荒之政凡可以利及於民者靡不畢舉景帝所行皆得古人救荒之遺法所以與文帝並稱爲賢君歟

鼂錯曰人情一日不再食則饑終嵗不制衣則寒腹饑不得食膚寒不得衣𨿽慈母不能保其子君安能以有其民哉明主知其然故務農桑薄賦斂廣蓄積以實倉廩備水旱故民可得而有也夫珠玉金銀饑不可食寒不可衣故明君貴五穀而賤金玉

煟曰陸贄嘗謂國家救荒所費者財用所得者人心今錯謂腹饑不得食𨿽慈母不能保其子人君安能以有其民此意惟贄得之

錯建言今募天下入粟縣官得以拜爵除罪又言入粟郡縣足支一歲以上時赦勿收民租如此則徳澤加於萬民若遭水旱民不困乏其後上郡以西旱復修賣爵令

煟曰國家賑濟之賞非不明白五千石承節郎進士迪功郎四千石承信郎進士補上州之學然近年州縣行之無法出粟之後所費不一故民有不願就者焉

武帝時河內失火延燒千餘家上使汲黯往視之還報曰家人失火屋比延燒不足憂臣過河南貧人傷水旱萬餘家或父子相食臣謹以便宜持節河南倉粟以賑貧民臣請歸節伏矯制之罪上賢而釋之

煟曰古者社稷之臣其識見施爲與俗吏固不同也黯時爲謁者而能矯制以活生靈今之太守號曰牧民一遇水旱牽掣顧望不敢專決視黯當內愧矣

元封元年旱上令官求雨卜式言縣官當食租衣稅而已今羊令吏坐市列肆販物求利烹羊天乃雨煟曰桑羊領大農作平凖之法於京師令逺方之物如異時商賈所轉販者爲賦盡籠天下之貨物貴則賣之賤則買之萬物不得騰踴民不益賦而天下用饒當時議者猶欲烹之謂奪民之利傷和气也今民利無遺矣而聚斂之臣黙思羊可烹之語可不寒心哉

元封四年闗東流民二百萬口無名數者四十萬公卿議欲徙流民於邊丞相石慶上書乞骸骨上詔報切責之

煟曰流民移徙誠當安集勞來乃欲徙之於邊固非良防顧乃切責宰相武皇救荒之術疎矣本朝富弼靑州賑救流民規畫過於漢家逺甚

武帝元鼎元年詔曰京師𨿽未爲丰年山林池澤之饒與民共之今水潦移於江南迫隆冬至朕懼其饑寒不活方下巴蜀之粟致之江陵遣博士等分行諭告所抵無令重困吏民有賑饑民免其厄者具舉以聞

煟曰江南水潦下巴蜀之粟致之江陵其通融有無不滯於一隅與近來州縣配抑認米賑糴有間矣是時師旅宮室百役並興而憂民之心其切如此武帝所以異於秦皇也

宣帝五鳯四年丰穰谷石至五錢耿壽昌建言令邊郡皆築倉以穀賤時增價而糴以利農谷貴時減價而糶以利民名曰常平倉民甚便之

煟曰漢之常平止立於北邊李唐之時亦不及於江淮以南本朝常平之法徧天下蓋非漢唐之所能及也

元帝卽位大水齊地饑民多餓死諸儒多言鹽鐵官常平倉可罷毋與民爭利上從其議皆罷

煟曰鹽鐵可罷而常平不可罷但釐革其可耳今乃遽罷之過矣元帝之失豈特優柔無斷歟

王莽時南方枯旱使民煮木爲酪酪不可食重爲煩擾又令饑人掘鳬茈食之流民入闗者數十萬人置養贍院以廩之吏盜其廩饑死十七八

煟曰木豈可煮以爲酪莽之規模如此其卽日敗亡也宜哉

後漢建武六年春詔曰往嵗旱蝗虫爲災人用困乏其令郡國有谷者廩給永興二年詔五穀不登其令郡國種蕪菁以助人食

煟曰饑年食蕨根煮野菜拾橡子采聖米凡可以度命之計者隨所在而爲之無遺法要是上之人當有以通融之使下無遏糴抑價閉糶之患斯爲上也

永元五年遣使者分行三十餘郡貧民開倉賑給六年詔流民所過郡國皆廩之永初二年遣光祿大夫樊凖呂倉分行冀兗二州廩貸流民

煟曰近嵗溫臺衢婺流民過淮甸者接踵於道衝冒風雪扶老攜防狼狽者不可勝言而爲政者不聞其畱意者不過張榜河渡勸抑使還豈知業已破蕩歸無自安之路矣回視所過郡國皆廩之者寧不愧哉

魏黃初二年冀州大蝗嵗饑使尙書杜畿持節開倉廩以賑之

五年冀州饑遣使者開倉廩賑之

六年春遣使者巡行沛郡問民間疾苦貧者賑貸之孫權赤烏三年民饑詔遣使開倉廩賑貧者

晉武帝泰始三年靑徐兗州水遣使賑卹

煟曰人主身居九重每患下情不能上達故遣使若孫權曹操立國之初禮儀簡略故使者所過無煩擾本朝諸路置使一有水旱而諸司悉以上聞矣此其享國之長所以過於前代

隋文帝開皇三年置常平倉粟藏九年米藏五年下濕之地粟藏五年米藏三年皆著於令

煟曰今之常平義倉多藏米而少藏粟故積久不化爲埃塵非但支移之而已近有臣寮奏請慮立法太重而上下蔽防虛文爲害乞令州縣各具見在常平錢米實數與提舉司差官盤量檢防自今日以後不許他用而盡赦其日前支移之罪庶幾緩急之際不至有誤其說似可行也

唐太宗謂王珪曰開皇十四年大旱隋文帝不許賑給而令百姓就食山東比至末年天下儲積可供五十年煬帝恃其富饒侈心無厭卒亡天下但使倉庾之積足以備凶年其餘何用哉

煟曰蓄積藏於民爲上藏於官次之積而不者又其最次太宗咎隋文積粟起煬帝之侈心其規模宏逺不樂聚斂可知矣近世救荒有司鄙吝不敢盡常平之粟至於丰儲廣惠等倉又往往久不支動化爲埃塵諒未悉太宗之意

闗中旱饑民多賣子以接衣食詔出禦府金帛爲贖之歸其父母詔以去嵗霖雨今玆旱蝗赦天下其略曰若使百姓丰稔天下乂安移災朕身以存萬國是所願也甘心無吝防所在有雨民大恱

煟曰王者以得民爲本凡此舉動皆足以得民之歡心太宗眞至治不世出之主哉

畿內有蝗上入苑中見蝗掇數枚祝之曰民以谷爲命而汝食之寧食吾之肺肝舉手欲食之左右諌曰惡物或成疾上曰朕爲民受災何疾之避遂吞之是嵗蝗不爲災

煟曰太宗存心愛民觀其朕爲民受災何疾之避之語其愛民之心眞切如此宜其一念感通蝗不能爲害也

太宗置義倉常平倉以備凶荒髙宗以後稍假義倉以給他費至神龍中略盡元宗卽位復置之其後第五琦請天下常平倉皆置庫以蓄本錢徳宗時趙贊又言自軍興常平倉廢垂三十年凶荒費散餒死相食不可勝紀自陛下卽位京城兩京置常平𨿽頻少雨澤米不騰貴可推而廣之徳宗納其言

煟曰常平和糴救荒實政然嘗觀憲宗卽位之初有司以歲丰熟請畿內和糴當時府縣配戶督限有稽違則迫蹙鞭撻甚於賦稅號爲和糴其實害民今之和糴者可不鑑懲此獘乎

大歷二年秋霖損稼渭南令劉澡稱縣境苗獨不損上曰霖雨溥博豈渭南獨無更命禦史朱教視之損三千餘頃上嘆曰縣令字民之官不損猶應言損乃不仁如是乎貶澡南浦尉

煟曰代宗斯言眞得人君之體然今之縣令孰無愛民之心顧惟一有荒歉縣道固難支吾矣而上司責令賑救供報紛然費擾不一又有使者不測巡按吏輩誅求小不滿意則妄生事端由是月樁月解愈難辦集今須上官先灼見此上下同心勤卹民隱可也

貞元十四年旱民請蠲免租京兆尹韓臯慮府帑已空奏不敢實其後事聞於上貶撫州司馬

煟曰旱傷所當賑卹儻不蠲租則催科日逼而民必思亂其禍有不可測者韓臯之貶也宜哉

元和間南方旱饑遣使賑卹將行憲宗戒之曰朕宮中用帛一匹皆計其數惟賑卹百姓則不計所費卿輩當體此意

煟曰洪範雲天子作民父母以爲天下王謂之作民父母當以斯民爲念憲宗云惟賑卹百姓則不計所費非惟識人君之體正與洪範父母之意合

憲宗元和七年上謂宰相曰卿輩屢言淮南去嵗水旱近有禦史自彼還言不至爲災李絳對曰禦史欲爲姦諛以恱上意耳上曰國以人爲本民間有災當急救之豈可復疑卽命速蠲其租

煟曰陸贄論江淮水旱有云流俗多狥謟諛揣所恱意則侈其言度其惡聞卽小其事斯言正與李絳合

咸通十年陜民訴旱觀察使崔嶤指庭樹曰此尙有葉何旱之有杖之民怒作亂逐嶤

煟曰水旱災傷而不知以民爲念其禍必至於此書曰臣爲上爲徳爲下爲民若嶤者失其所以爲民之義矣安知輔上之徳哉

懿宗時淮北大水徵賦不能辦人人思亂及龎勛反附者六七萬人自闗東至海大旱冬蔬皆盡貧者以蓬子爲面槐葉爲虀乾符中大旱山東饑中官田令孜爲神策中尉怙權用事督賦益急王仙芝黃巢等起天下遂亂公私困竭昭宗在鳯翔爲兵所圍城中人相食父食其子天子食粥六官及宗室多饑死而唐祚遂亡煟曰當太宗時元年饑二年蝗三年大水上憂勤而撫之至四年而米斗四五錢觀此則知廣明之亂𨿽起於饑荒之餘亦上之人無憂民之念耳蓋天下非有水旱之可憂而無水旱之備者爲可懼

同光三年大水兩河流徙莊宗與後畋逰是時大雪軍士寒凍宰相請出庫物以給軍後不許宰相論於延英後居屏間屬耳因取妝奩及皇子滿喜置帝前曰諸侯所貢給賜已盡宮中惟有此耳請鬻以給軍及趙在禮亂始出庫物以賚之軍士負而訴曰吾妻子已餓死得此何爲上曰適得魏王報平蜀得金銀五十萬盡給爾等曰與之太晚得之亦不感恩

煟曰嘗考周人財用之制有內府以受其藏有職內以受其用宜可以縱一人之欲然天子無私藏王后無移用者以冡宰制財用之故歲荒民乏則權或薄徵或散利皆可以通融算有無天子斂其財特以爲天下之用而吾身無與焉自漢人以私藏歸之少府專供上用後世因之爲私有於是民𨿽告病而上不知卹海內旣貧而人主獨富凡內庫所蓄欲損尺帛斗粟以及民而重如丘山蓋流之極有如莊宗者可不鑑哉

國朝建隆元年遣戶部郎中沈倫使吳越歸奏揚泗饑民多死郡中軍儲尙百餘萬斛可貸於民至秋復収新粟有司沮倫曰今以軍儲賑饑民嵗若薦饑惡所収取孰任其咎帝以難倫倫曰國家以廩粟濟民自當召和樂而致丰年豈復有水旱耶帝卽命廩貸民

煟曰聖主所爲其英謀睿斷自有出人意表者敬觀太祖皇帝不惑羣議軍儲以救民饑眞得通融有無以陳易新之術

幹徳元年夏四月詔諸州長吏視民田旱甚者則蠲其租不俟報

煟曰嵗之災變旱傷至易曉也歷時不雨孰不知旱旱則命長吏上聞而蠲其租何必俟報臣見今時州縣或遇災傷兩次差官檢覆使生民先被騷擾之苦然後量減租入之數所得幾不償所費矣宜以干徳之詔爲法

至道二年詔官倉粟數十萬石貸京畿及內郡民爲種有司言請量畱以供國馬太宗曰民田無種不能盡地利且竭廩以給之國馬以蒭槁可矣

煟曰廐焚子退朝曰傷人乎不問馬孟子曰廐有肥馬民有饑色野有餓莩此率獸而食人也聖人貴人賤物如此饑荒之年其忍以菽粟給馬哉

祥符中澶州上言民訴水旱二十畝以下求蠲租者所傷不多望勿受其訴眞宗曰若此貧民田少者常不及矣朕以災沴蠲租正爲貧民下戶豈以多少爲限耶獨慮諸州不曉此意當徧戒之

煟曰自田制壊而兼並之法行貧民下戶極多而中產之家賑貸之所不及一遇水旱狼狽無防祗有流離餓莩耳今眞宗以災沴蠲租正爲貧民下戶此非聖謨宏逺灼見閭閻之病乎

大中祥符詔江淮運司嵗畱上供米五千石以備饑年賑濟

煟曰祖宗之時上供之米猶每歳截畱以備賑濟則常平義倉無所吝惜可知矣然則祥符之詔可不端拜而大書乎

仁宗初卽位幹興元年十二月以京城谷價翔貴出常平倉米分十四賤糶以濟貧民慶曆元年十一月以京城谷價湧貴廩一百萬石減價出糶以濟貧民四年正月詔陜西谷價翔貴其令轉運司出常平倉米減價以濟貧民皇祐三年十二月癸巳詔曰天下常平倉其依元糴價糶以濟貧民毋得収余利以希恩賞煟曰昔蘇軾論救荒大計全在廣糶常平斛斗若乘艱食之際便行減價出糶平凖在市米價則人皆受賜亦可免流移之災此外更無長策若巡門俵米攔街散粥終無救於饑饉其俵散之利所及者狹不如出糶之利所及者廣也觀此則知蘓軾所論眞得祖宗之遺意但當推行村落尢爲盡善盡美耳

仁宗嘗謂頃者江南嵗饑貸民種糧數十萬斛且屢經倚閣而轉運督責不已民貧不能自償昨遣使安撫始以事聞不爾則民間之無由上達其悉蠲之

煟曰李沆爲相毎奏對嘗以四方水旱盜賊爲言範仲淹爲江淮宣撫使見民間以蝗虫和野菜煮食卽日取以奏禦乞宣示六宮非特下情當上達亦誠相業所當爲也

天禧元年四月濮州侯日成上言本州富民儲蓄斛防不少近來不住增其價直乞差使臣與通判防檢逐戶數目量畱一年之費外依祥符八年秋時毎斛上収錢十五文省盡令出糶以濟貧民詔只依前後勅防勸誘出糶余不得行慮擾民也

煟曰富民有米本欲糶錢官司迫之愈見藏匿須當有術以出之其術謂何臣於勸分抑價篇論之詳矣然則祖宗不從日成上言眞識大體

天聖七年閏二月詔河北轉運司契丹流民其令分送唐鄧襄汝州以閒田處之並令所過日人給米二升初河北轉運司言契丹歳大饑民流過界河上謂輔臣曰𨿽境外之民皆是朕之赤子也可賑救之故降是詔煟曰境外之民一遇饑歉流徙過界仁皇尙且賑救之聖度廣大如此況同路同郡之民爲守令者其可不加意乎

天聖七年六月河北大水壞澶州浮橋七月命三司刑部郎中鐘離瑾爲河北安撫使仍詔瑾所至官廩以賑貧之其被溺之家見存三口者給錢二千不及者半之溺死而不能収斂者官爲瘞埋已檢放稅外聽近輸官權停州縣配率其經水倉庫營壁亟修全之卑下者徙髙阜處水損官物先爲給遣坊監亡失官馬者更不加罪止令根究所部官吏貪暴不能存卹者奏劾之見系獄囚委長吏從輕決遣其備邊事機民間疾苦悉具經畫以聞

煟曰祖宗救災非特旱傷禱祈蠲減而已凡大水卒然而至漂蕩民廬浸濕官廩其賑卹經畫之方尢爲詳悉眞可端拜爲矜式也

慶曆四年二月遣內侍賫奉宸庫銀三萬兩下陜西博糴穀麥以濟饑民

煟曰水旱先常平賑糶義倉賑濟度其不足則預覓度牒借內庫錢於丰熟去處循環糶糴以濟饑民祖宗未嘗吝惜今爲守令者不知典故惟以等第科抑使出米賑糶不知饑荒之年中產之家自不給足安能有餘賑糶哉

慶曆七年以旱避正殿詔中外臣僚指陳當世切務又下詔曰咎自朕致民實何愆與其降咎於人不若降災於朕辛丑祈雨炎日卻蓋不禦是歲江東大饑運使楊義倉以賑之吏欲取防謂吏曰國家置義倉本慮凶嵗今須防而人將殍死上聞乃褒之

煟曰楊逸爲光州刺史荒歉連歳以倉粟賑給有司難之逸曰國以人爲本人以食爲天以此獲戾乃所甘心韓韶爲嬴長他縣流民入界韶聞之乃開倉賑救主藏者爭之韶曰長活溝壑之民以此獲罪又何歉祖宗毎遇水旱憂懼如此今弦不俟取防而義倉誠得二子之用心

仁宗毎見天下有奏災傷州郡必加存卹嘉祐中河北蝗澇時霸州文水縣不依編勅告示災傷百姓狀訴及本州不以時差官檢視轉運以爲言上曰朝廷之政寄於郡縣郡縣之政寄於守令守宰之官最爲親民民無災傷尙當存卹況有災傷而不爲管理豈有心於卹民乎主簿趙師錫罰銅九斤司戶晁舜之錄事參軍周約判官馮泌各罰銅八斤通判王嘉錫罰銅七斤知縣雷守臣衝替上謂左右曰所以必行罰者欲使天下官吏知朝廷卹民之意

煟曰祖宗之時州縣災傷不時差官檢踏𨿽主簿司戶至防之官姓名亦徹於上至勞聖防責罰可見下情無壅聖主畱意饑民如是也

熈寧間上以久旱憂見容色毎輔臣進見未嘗不嗟嘆懇惻盡罷保甲方田等事以謂地力亦荒政急務宜卽施行王安石曰水旱常數堯湯所不免陛下卽位以來累年丰稔今之旱暵但當益修人事以應天災不足貽聖慮上曰此豈細事朕今所以恐懼者正爲人事有所未修也於是中書條奏請蠲減賑卹

煟曰神宗皇帝毎遇水旱憂見容色至云此豈小事聖主憂民誠篤如此社稷安得不久長哉

熈寧間京師久旱下求直言之詔其略曰朕之聽納有不得於理歟獄訟非其情歟賦斂失其節歟忠謀讜言郁於上聞而阿諛壅蔽以成其私者眾歟詔出人情大悅是日乃雨

煟曰謹按是時韓維知制誥京師旱上曰天久不雨朕夙夜焦勞柰何維曰陛下憂憫災傷損膳避殿此乃舉行故事恐不足以應天變書曰惟先格王正厥事近日畿內諸縣督索靑苖錢甚急往往鞭撻取足至伐桑爲薪以易錢貨旱傷之際重罹此苦願陛下自英防過而飬人不猶愈於過而殺人也神宗感悟遂下詔

熈寧七年正月河陽災傷常平倉賑濟斛斗不足乞更省倉詔賜常平谷萬石興修水利以賑濟饑民六月詔常平倉司衛州封樁糧四萬九千餘石貸共城獲嘉等三縣中等闕食戶

煟曰以常平谷萬石興修水利以濟饑民此以工役救荒者也凶年饑歳上戶力厚可以無饑下戶賑濟粗可以免饑惟中等之戶力旣不逮賑又不及最爲狼狽今以數萬石貸中等戶國家救荒允愜人情如此

熈寧八年正月詔曰方農作時雨雪頗足流民所在令州縣曉諭丁壯各願歸鄕者並聽保結經所屬給糧毎程人給米豆一升防者半之婦女凖此州縣毋輒彊逐煟曰近年江浙流移之民過淮上者接踵於道曁至失所悔恨欲歸無策憂愁而死者不可勝數然則熈寧之詔州縣宜效之以爲法

熈寧八年三月上批沂州淮陽軍災傷特甚百姓不惟闕食農乏谷種田事殆廢粒食絕望糾集爲盜者多實可矜閔若不優加賑卹恐轉至連結羣黨難以擒捕防溺其良民投之死地可速議所以賑卹之遂詔京東路轉運提舉司常平錢省倉米等給散孤貧戶聽差待闕得替官就村依乞人例賑濟道殣無主官爲収瘞之煟曰凶年饑嵗細民得錢亦可雜置他物以充饑膓神宗詔常平錢並省倉米等第給散蓋慮米不給足而繼之以錢眞得救荒之活法然國家所失者財用而所得者人心陸贄之言惟神宗得之

政和七年九月手詔州縣遏糴以私境內殊失惠養元元之意自今有犯必罰無赦

煟曰嘉祐四年詔諸路運司凡鄰路災傷而輒閉糴者以違制坐之至此復有是詔非州縣不能奉行蓋俗吏識見淺狹者多也

建炎二年七月十九日禦批大水飛蝗爲害最重之處仰百姓自陳州縣監司次第保明奏聞量輕重與免租稅

煟曰水旱檢放止免田租而已今禦批欲與免稅政合唐人免調之意髙宗眞中興聖主哉

紹興中福建帥臣奏乞措置拯濟事髙宗曰拯濟爲貧民近世拯濟止及城郭市井之內而鄕村之逺者未嘗及之須令措置州下縣縣下之鄕𨿽幽僻去處亦分委官屬必躬必親則貧民霑實惠矣

煟曰賑濟當及鄕村嘗於義倉論之詳矣然嘗聞蜀道冦作臨汝侯嘲羅研曰卿蜀人何樂禍如此研曰蜀中百家爲村有食者不過數家貧迫之人十常八九束之吏十有二三各令有五母雞一母彘牀上有百錢甑中有數升麥飯𨿽蘇張巧說於前韓白按劍於後將不能一夫爲盜蓋賑濟不及村落其如此髙宗論拯濟謂幽僻去處亦分委官屬必躬必親所謂不出戶庭而周知天下者歟

紹興間戶部尙書韓仲通乞以上供之米所餘之數嵗樁一百萬石別廩貯之遇水旱則助軍糧及減収糴號丰儲倉詔從之上曰所儲遇水旱誠爲有補非細事也煟曰丰儲乃上供所餘本備水旱助軍食耳後之經國用者倘遇水旱可不明立倉之本意哉

紹興二十八年平江紹興湖秀諸處被水欲除下戶積欠宰執擬令戶部具有無損嵗計上曰止令具數便於內庫撥還朕平時無妄費所積本欲備水旱爾本是民間錢卻爲民間用復何所惜

煟曰王者以天下爲家不以私藏爲意也髙宗撥內庫錢除被水下戶之積欠且曰本是民間錢卻爲民間用復何所惜眞王者之度歟

紹興戊寅戶部侍郎趙令衿請將州縣義倉陳米出糶右僕射沈該等言義倉米在法不應糶糴恐失預備上曰逐郡自有米數若量糶十之三樁其價次年復糴亦何所損

煟曰義倉本民間所寄在法不當糶錢但太陳腐則不可食髙宗令樁其價次年復糴與今之糶錢移用者有間矣

紹興間詔義倉之設所以備凶荒水旱又曰祖宗義倉以待水旱最爲良法州縣奉行不防寖失本意或遇水旱何以賑救可令監司檢視實數補還侵失

煟曰屢言義倉本民間以義掊率寄之於官凶荒水旱直以還民不宜認爲已物吝而不也髙宗詔義倉之設所以備凶荒水旱又令檢視實數補還侵失大哉王言矣

孝宗乾道禦筆有今春閩中艱食朕甚念之向時諸處賑濟多止及於城郭而不及鄕村甚爲未均卿等一一奏來

煟曰韓愈詩云前年闗中旱閭井多死饑我欲進短策無由到丹墀聶夷中亦云我願君王心化作光明燭不照羅綺筵只照逃亡屋蓋傷上之人不卹下也今孝宗慮賑濟未均不及村落令卿等一一奏來豈有下情之不上達哉

乾道七年饒州旱傷措畫賑濟米本州義倉八萬餘石又撥附近州縣義倉五萬石並截畱在州樁管上供米三萬石及獻助米二千石並立賞格勸諭上戶出米措置賑糶知饒州王秬札子借防子五萬貫接續収糴米麥之類得防依江州旱傷亦措置撥本州義倉米四千餘石又截上供米六千五百餘石勸誘到上戶認糶米二萬八千六百餘石截畱贑州起到一萬石賑糴本錢四萬餘貫作本収糴米斛又撥本路常平米十萬石吉筠等州見起赴建康府米八萬餘石樁管米六萬七千餘石

煟曰救饑截畱本州樁管上供及借防子収糴米麥賑糶皆所當行然非主聖則事多齟齬孝宗以天下生靈爲心略無難色然則萬世人主宜以爲法也

乾道九年詔江淮閩浙或薦告饑意者水利不修失所以爲旱備朕將卽官吏勤惰行殿最各殫厥心毋蹈後悔

煟曰水利凡農民之與稅戶自知畱心不待上之人加勸而後始興也但農夫毎患貧而無力稅戶𨿽助之然工用終不堅實古人春省耕而補不足意者亦畱意於斯歟

淳熈令課利務經災傷者各隨夏秋限依所放分數於租額除豁

煟曰當歉歳民窮於財而百事減省課利務安得如舊臣竊觀本朝熈寧八年災傷最甚放苖米一百三十萬石而酒課虧減亦六七十萬餘貫此可槪見自髙宗中興之後陳亨伯等議立經緫制窠名而大抵多出酒稅茶鹽與夫稅賦之所入自紹興三十年臣僚建請始爲定額行下諸路提刑司毎嵗如數拘催不管拖欠其納有限其防辦有賞其違欠有罰自立額之後至凶年饑嵗而有司督辦益峻而民始以爲病矣孝宗著入令中而州縣𨿽遇災傷不聞舉行蓋不知本末源流也

淳熈九年兩降指揮諸路官司不許遏糴多出文榜曉諭如敢違戾令總司覺察申奏

煟曰本朝列聖一有水旱皆避內殿減膳徹樂或出宮人理寃獄此皆得古聖人用心孝宗尢切惓惓焉宜其享國長久恩徳在人𨿽千百世而未艾也

救荒活民書卷上

欽定四庫全書

救荒活民書卷中

宋董煟撰

救荒之法不一而大致有五常平以賑糶義倉以賑濟不足則勸分於有力之家又遏糴有禁抑價有禁能行五者則亦庶乎其可矣至於檢旱也減租也貸種也遣使也弛禁也鬻爵也度僧也優農也治盜也捕蝗也和糴也存卹流民勸種二麥通融有無借貸內庫之類又在隨宜而施行焉

常平

煟曰常平之法專爲凶荒賑糶穀賤則增價而糴使不害農谷貴則減價而糶使不病民謂之常平者此也比年州縣窘匱往往率多移用差官覈實亦不過文具而已自乾道間給降防子一百萬道兌起諸路常平錢一百萬貫而郡縣遂多侵用義倉後𨿽許用防子措置和糴其間未免抑配當時甚患之然則平糴之法遂不可行乎曰不然臣前於李悝後於和糴篇論之詳矣但官司糴時不可籍數定價須視歳上中下熟一依民間實直寧毎升髙於時價一二文以誘其來何患人之不競售哉蓋官司措置惟欲救民之病財用非所較若以私家理財規式處之則失所以爲常平之意矣

一常平法本無嵗不糴無嵗不糶上熟糴三而捨一中熟糴二下熟糴一此無歲不糴也小饑則小熟之斂中饑則中熟之斂大饑則大熟之斂此無嵗不糶也近來熟無所糴饑無所糶其間有司之吝閉爲埃塵良可嘆息

一常平錢物不許移用不知他費不許移用至於救荒正所當用若必待報則事無及矣今遇旱傷去處州縣仰一面計度用常平錢於丰熟處循環収糴以濟饑民俟結局日以糴本撥還常平可也

一常平賑糶其在於不能徧及鄕村今委隅官里正監視類多文具無實惠及民宜仿富弼靑州監散米豆之法變通而行之但水腳之費般運之折無所從出故縣不敢請於州村不敢請於縣不知饑荒之年人患無米不患無錢毎升增於官中所定之價一文以充上件廩費則自無折閱之慮矣何患賑糶之米不能徧及村落哉但當逐保給歷零賣以防近上戶人頻買興販之

一紹興庚午髙宗皇帝謂執政曰國家常平以待水旱宜令有司以陳易新不得侵用若臨時貸於積谷之家徒爲文具無實效也

一昔蘇軾奏臣在浙中二年親行荒政只用出糶常平米一事更不施行余防若欲抄札貧民不惟所費浩大有出無収而此聲一布貧民雲集盜賊疾疫客主俱斃惟有依此條將常平斛防出糶卽官司簡便不勞抄札勘防給納煩費但得數萬石斛防在市自無壓下物價境內百姓人人受賜古今之法莫良於此臣謂蘇軾之法止及於城市若使縣鎭通行方爲良法也況賑濟自有義倉並行不悖此又爲政者所當知

一或謂減價出糶官廩以壓物價固善矣然饑荒之年常平無米則如之何臣曰不然元祐元年四月左司諌王巖叟言訪聞淮南旱甚物價湧貴本路監司殊不畱意詔發運司截畱上供米一十萬石比市價量減出糶與闗米人戶毎戶不得過三石其糶到錢起上京又何患於無米卽此例前賢行之甚多玆不再舉

義倉

煟曰義倉民間儲蓄以備水旱者也一遇凶歉直當給以還民豈可吝而不而遽有徳色哉謹按隋開皇五年長孫平建言諸州立社倉於當社委社司執帳檢校毎年収積遇嵗不熟則均給之唐貞觀初尙書左丞戴冑上言隋開皇置天下社倉終文皇得無饑太宗曰爲百姓先作儲貯以備凶年亦非橫斂宜下有司具爲令王公以下墾田畞稅六升天寶八年天下義倉無慮六千三百七十萬餘石長慶大中以來約束旣嚴貯貸不絕至於五代因之以饑饉加之以戰伐而義倉不得不廢矣慶曆間王其上言以爲舊事久廢當酌輕法以行之如唐田畝之稅其費太重永徽中別頒新格自上戶以降出粟又且不均方今之宜莫若第五等以上於夏秋正稅之外毎二防納一升隨常賦以入各於州邑擇其便地別置倉以儲之領於本路轉運司今天下大率取一中郡計之夏秋正稅粟麥之屬且以十萬石爲率則義倉米一中郡嵗得五千石矣【若大官斗収一升則又倍之】矧天下所入之廣乎使仍嵗丰熟捐有餘補不足實天下之利上於是詔天下立義倉然今之州縣因仍旣久忘其所以爲斯民所寄之物矣

一義倉合於民間散貯逺都擇人掌之如社倉之法今輸於州縣非也蓋憔悴之民多在鄕村於城郭頗少諸儲州軍多時義倉米隨冬苖輸納州倉一有饑饉人民難以委棄廬舍逺赴州郡請求今欲毎遇凶歉之年相度諸縣饑之大小撥還義倉米斛其水腳之需亦於米內量地裏逺近消尅縣之於鄕亦然如此則山谷之民皆防其惠不猶愈於閉爲埃塵耗於雀鼠仍使斯民饑餓而死乎

一檢準令文州縣鎭寨嵗於十月初差官抄檢內外老疾貧乏不能自存之人十一月起支【後到者聽支】每人日支一升七嵗以下減半每五日一次並支至次年正月終止【遇閏及本土収成早晚者官司相度給散時月日通給百五十日止】今江浙水田種麥不廣冬間民未困乏其困乏多在靑黃未接之時此爲政者所宜究也

一熈寧初陳畱知縣蘇消言臣領幾邑請爲文下倡戶五等自二石四防出粟有差毎社有倉各置守者耆爲輸納官爲籍記嵗凶則出以賑民藏之久則又爲立法使新陳相登卽詔行之旣而王安石沮之遂不果行石介著書亦謂隋唐義倉最便若每村立一倉委有年徳者主之遇饑饉量口以給則民不乏矣此法向來福建亦行之若乃民間再自出米不若卽義倉行之之爲善

一紹聖著令諸縣義倉米防収五合卽元丰舊法也大觀初乃令增防収一升以備賑荒至今行之然義倉米不畱諸鄕而入縣倉悉爲官吏移用始也縣倉於民猶近取後上三等戶皆令輸郡則義米帶入郡倉轉充軍食或資頒費豈復還民故遇凶年無以救民之死今若以常歳所取義米令諸鄕各建倉貯之縣籍其數主以有年徳之輩遇饑饉還以賑民且不勞逺致推行諸鄕卽民被實惠豈不勝於科抑賑糶之策乎

一慶元六年六月臣寮札子言常平義倉國家專恃以待賑救據諸路提舉司申戶部數目常平錢七十餘萬緡義倉錢五十餘萬緡二司之米各幾二百萬石緣提舉主管略不經意徒存虛名二司遂爲虛設臣謂常平有糴本固當有錢義倉五十餘萬緡則誠非令典也攘民所寄之物而私用糶錢廷臣方且昌言而不怪習俗之移人如此

一賑濟之如麻抄札之時里正乞覓彊梁者得之善弱者不得也附近者得之逺僻者不得也胥吏里正之所厚者得之鰥寡孤獨疾病無告者未必得也賑或已是深冬官司疑之又令覆實使饑民自備餱糧數赴防集空手而歸困踏於風霜凜冽之時甚非古人視民如傷之意今縣令宜毎鄕委請一土戶平時信義爲鄕裏推服官員一名爲提督賑濟官令其逐都擇一二有聲譽行止公幹之人爲監視每月送朱墨防心錢縣道委令監里正分抄札不許邀阻乞覓如有乞覓可徑於提督官投狀申縣斷治如更抑遏可自於本縣或佐官防陳訴當痛懲一二以勵其餘其米賑糶亦如之若此則庶乎少革耳

一賑濟所以救饑民者多以支米爲便不知支米最爲重費幸又多不系沿流及產米去處般運極爲費力往往夫腳與米價相等更有在路減竊拌和之獘若是大荒年分穀米絕無民間艱食不容不措置移運米斛若不是十分荒歉米斛流通物價不湧不如支錢最省便更無僞濫之小民將錢可以抽贖典過斛斗或是一防米錢可買二防雜斛以三二升拌和菜茄煮以爲食則是二防之糶斛可供一家五七口數日之費然恐官於支錢所委不得其人亦有減尅之不若錢米兼支實爲兩利

勸分

煟曰民戶有米得價糶錢何待官司之勸只緣官司以戶等髙下一例科配且不測到檢防故人戶憂恐借以爲名閉糴深藏以備不測其往還道路與無歷頭之人反無告糴之所推原其皆緣吏無策但欲認米之足數假勸分之美名欺罔上司以圖觀美不知適以病民也臣居村落日觀其謂上戶固所當勸自余中下之家不必勸所謂上戶者田畝之跨連阡陌蓄積之紅腐相因然今之鄕落所謂上戶者亦不多矣中下之戶凶荒之餘所入未能供所出安能有餘以賑糶哉人之常情勸之出米則愈不出惟以不勸勸之則其米自出臣謂今莫若勸誘上戶及富商巨賈俾之出錢官差牙吏於丰熟去處販米豆各歸鄕裏以濟小民結局日以本錢還之村落無巨賈處許十餘家率錢共販或鄕人不願以錢輸官而願自糶販者聽官不抑價利之所在自然樂趨富室亦恐後時爭先廩則米不期而自出矣此勸分之要術更宜斟酌而行之若山路不通舟楫處又有抄札賑給就食散錢之法初非執一

一吳遵路知通州時淮甸災傷民多流轉惟遵路勸誘富豪之家得錢萬貫遣牙吏二十六次和賃海船往蘇秀収糴米豆歸本處依元價出糶使通州災傷之地常與蘇秀米價不殊當時範仲淹乞宣付史館誠以饑荒之年人旣闕米官復以認米責之則其勢頗逆惟俾之出錢各自運來其策爲最

一天下有有田而富之民有無田而富之民有田而富者每嵗輸官固借苗利一遇饑饉自能出其餘以濟佃客至於無田而富者平時射利浸漁百姓緩急之際可不出力斡旋以救饑民爲異時根本之地哉漢家重困商賈蓋爲此耳今饑饉之年勸誘此曹使出錢糶販初非重困又況救荒乃暫時之役彼亦安得而辭

一淳熈間臣寮上言州縣荒政所謂勸分者蓋以豪家富室儲積旣多因而勸之賑以惠窮民以濟鄕裏此亦所當然臣訪聞去歲州縣勸諭賑糶乃有不問有無只以戶等髙下科定數目俾之出備賑糶於是吏乘爲姦多少任情至有人戶名系上等家實貧窘至鬻田糴米以應期限而豪民得以計免者其餘乘日中之急濟其姦利緣此多受其害臣竊見朝廷重立賞格勸諭賑糶已是詳備所有用等則科糶理宜禁止臣愚欲望睿防下諸路漕臣嚴戒所部如有依前用等則科糶卽許按劾仍許人戶越訴重作施行尋得防止行勸諭毋得科抑則聖意誠知科抑之獘擾民矣

一凶年糶粟以活百姓可謂惠而不費況所及者皆鄕曲鄰里可以結恩惠可以積陰徳可以感召和气而馴致丰稔可以使盜賊不作而長保富贍其於大姓亦有補矣倘使小民轉死溝壑流移他所大姓占田何暇自耕土地荒蕪必有所損況又有甚於此者乎止緣間有小民謂官司抑配我所當得不知感謝卻使大姓有怠於勸分之意此爲縣令者所宜知而以此意曉諭可也

禁遏糴

煟曰嘉祐四年諫官吳及言春秋之時諸侯相傾竊地專封固不以天下生靈爲憂然同盟之國有救患分災之義秦饑晉閉之糴而春秋誅之聖朝恩施動植視民如傷然州郡之間官司各專其民擅造閉糴之令一路饑則鄰路爲之閉糴一郡饑則鄰郡爲之閉糴夫【闕】以上所宜同國休戚而宣布主恩坐視流離又甚於春秋之時豈聖朝所以子育兆民之意者故丁丑詔諸路轉運司凡鄰郡災傷而輒閉糴者以違制坐之

一或者謂遏糴固非美名然聴他處之人恣行般運不加禁止本州本縣自至艱糴臣曰此見識狹陋之論也天下一家饑荒亦有路分今鄰郡以吾境內丰稔而來告糴義所當卹此宜物色上流丰熟去處勸誘大姓或本州錢差人轉糴循環糶販非惟可活吾境內之民又且可活鄰郡鄰路之饑民尙何艱糴之有脫使此間之米不許出吾界他處之米亦不許入吾界一有饑饉環視壁立無告糴之所則饑民必起而作亂以延旦夕之命此禍亂之尢速者也淳熈八年八月勅今嵗間有旱傷州縣全借鄰境或旁近丰熟去處通放客販米斛已降指揮不得遏糴訪聞上流得熟州郡尙不能體認朝廷均一愛民之意輒將客販米斛邀阻禁遏聖防札付諸路帥漕司各檢坐條法徧行所部州軍恪意奉行如敢違戾仰逐司覺察按劾尙或容蔽委禦史臺彈奏小民聞官司有榜禁遏每遇外人糴米則數十爲羣脇持取錢毆人傷損村民亦不敢擔米入市民間遂致闕食其令下詐起類如此

一檢防編勅諸興販斛防𨿽遇災傷官司不得禁止又條法興販斛防及以柴炭艸木博糴糧食者並免納腳力稅錢注云舊收稅處依舊卽災傷地分𨿽有舊例亦免觀此則知條不許遏糴明矣不抑價

煟曰常平令文諸糶糴不得抑勒謂之不得抑勒則米價隨時低昻官司不得禁抑可知也比年爲政者不明立法之意謂民間無錢須當籍定其價不知官抑其價則客米不來若他處騰湧而此間之價獨低則誰肯興販興販不至則境內乏食上戶之民有蓄積者愈不敢出矣饑民手持其錢終日皇皇無告糴之所其不肯甘心就死者必起而爲亂人情易於扇搖此莫大之患何者饑荒之年人𨿽賣妻鬻產以延旦夕之命亦所不顧若客販不來上戶閉糴有饑死而已耳有刼掠而已耳可不思所以救之哉惟不抑價非惟舟車輻湊而上戶亦恐後時爭先廩而米價亦自低矣

一昔範仲淹知杭州二浙阻饑谷價方湧防計百二十文仲淹增至百八十眾不知所爲仍多出榜文具述杭饑及米價所增之數於是商賈聞之晨夕爭先惟恐後且虞後者繼來米旣輻湊價亦隨減包拯知廬州亦不限米價而賈至益多不日米賤此皆前賢已行之明驗

一臣在村落嘗見蓄積之家不肯糶米與土居百姓而外縣牙人在鄕村収糴其數頗多旣是鄰邑救荒官司自不敢輒加禁遏止緣上司指揮不得妄增米價本欲少抑兼並存卹細民不知四境之外米價差髙小民欲增錢糴於上戶輒爲小人脇持獨牙儈乃平立文字私加錢於糶主謂之暗防人之趨利如水就下是以牙儈可糴而土民闕食今若不抑其價彼將由近而及逺矣安忍專糶於外邑人哉

一紹興五年行在防米千錢時畱守參政孟庾戶部尙書章誼亦不抑價大出陳廩毎升糶二十五文僅得時價四之一旣於小民大有所濟次年米賤令諸路以上供錢収糴復多贏餘況村落騰湧極不過三兩月民若食新則價自定矣

檢旱

煟曰災傷水旱而告之官豈民間之得已今之守令專辦財賦貪丰熟之美名諱聞荒歉之事不受災傷之狀責令里正伏熟爲里正者亦慮委官經過所費不一故妄行供認以免目前陪費不慮他日流離餓莩刼奪之禍良可嘆也

一在法陳訴旱傷之限至八月終止訴在限外不得受理昨來臣寮奏請晚禾成熟乃在八月之後今旱有淺深得雨之處有早晚之不同乞寛期限得防展半月臣寮申請乞以指揮到縣日爲始

一淳熈元年孝宗禦札委帥臣監司令從實檢放不得信憑保正伏熟時憲司揭榜許人戶經本州陳狀別差官檢放時已十一月矣及帳目到戶部戶部以令文至八月終止出限者不合受理皆不爲除放而人戶恃憲司榜示不肯輸納鞭撻過多反爲民害

一元祐元年諫議大夫孫覺言諸路災傷各以實言不實者坐之災傷𨿽小而言涉過當者不問今民間縱有被訴災傷縣道往往多不受理間有受理去處又不及時差官檢踏比至秋成田間所有𨿽曰無幾其服田之家只得隨多少収割以就耕墾官司惟見民間収割已畢便指作十分丰熟不容檢収是時開受納遂卽舉催全苗貧民下戶欲訴則田無可驗之禾欲納則家無見儲之粟於是始伐桑柘鬻田產流離轉徙棄墳墓而之四方矣減租

煟曰謹按唐人水旱損四則免租損六則免調損七則租庸調俱免今之夏稅則唐人之調絹也役錢則庸直也今州縣水旱十分去處而夏稅役錢未有減免之文至於檢放止及田租耳猶切切焉勺合之是計全未識古人用其一緩其二之意臣防讀畢仲衍元丰備對錄記熈寧全盛時天下兩稅錢五百五十餘萬緡頃年戶部侍郎劉邦翰上奏天下經總制錢嵗額二千萬緡而實到者亦千萬緡夫斯錢者唐人除陌之類而其數乃倍於承平時正賦且又東南之一隅民困極矣脫遇水旱是可不爲寒心而思所以寛卹之哉

貸種

煟曰貸種固所以惠民然不必責其償也人情易於貸而難於償徵催不集必有勾追鞭撻之患靑苗之法可見矣仁宗朝江南嵗饑貸民種糧十萬斛屢經倚閣而官司督責不已貧民不能自償上憐而蠲之周世宗亦謂淮南饑當以之貸民或曰民貧恐不能償世宗曰安有子倒垂而父不爲之解者安在責其必償也今之議貸種糧者當識此意名之曰貸防其濫請之耳其所可憂者抄札之際利未之及而擾先之若措置施行之得人此等皆不足爲慮

卹農

煟曰耕而食者農民也不耕而食者遊手浮食之民也自來官司之賑給常先市井之遊手與鄕落之浮食而緩於農民耕夫且農家寒耕熱耘以供眾人之食及其饑也不耕者得食而耕者反不得食不免采掘蕨根野葛以充饑腸豈不甚可憐哉臣謂今行抄札之時自五家爲甲遞相保委同其罪罰曰某人爲遊手某人爲工某人爲商某人爲農而官之賑給以農爲先浮食者次之此誘民務本之一術也

遣使

煟曰古人救荒或遣使開倉遣使賑卹遣使循行周詢民間疾苦然法令尙簡故所過無擾比來諸道置使民間利害悉以上聞安有水旱之不知其所缺者在於賑濟無術類多虛文耳今但責監司郡縣推救荒之實政則民受其惠不然民方饑餓官方窘匱而王人之來所至煩擾未必實惠及民而先被其擾者多矣神宗時司馬光曰今朝廷毎有一事不委之將帥監司守宰使自爲方略責以成效而施刑賞常好遣使者銜命奔走旁午於道徒有煩擾之獘而於事未必有益不若勿遣之爲愈也

弛禁

煟曰古人澤梁無禁闗市譏而不徵今山林河泊各有所主又民心不醇一聞榜示因而砍伐墳林大起爭競則弛澤梁之禁已爲難行惟有務邀阻米船此當禁約耳然比年務課額稍重多借舟車𨿽令文米麥不許収稅而務別爲名色號曰公使錢多端邀阻𨿽累降指揮諸處埸務不得將客米船違法収稅庻幾商賈興販然終未能革臣謂爲監司太守莫若每遇凶荒去處相度饑年大小奏之朝廷乞權減務課額一月或半月如此則少寛煎逼之自然不敢重困米船亦古人凶年弛禁之意況淳熈令課利務經災傷者各隨夏秋限依所放分數於租額除豁

鬻爵

煟曰名器固不可濫然饑荒之年假此以活百姓之命權以濟事又何患焉謹按乾道七年八月節文湖南江南旱傷委州縣守令勸誘有米斛富室上戶如有賑濟饑民今來立定格目補授名次今具下項無官人一千五百石補進義校尉【願補不理選限將仕郎聽】二千石進武校尉【如系進士與免文解一次如不系進士候到部與免短使一次】四千石補承信郎【如系進士與補上州文學】五千石承節郎【如進士補廸功郎】文臣一千石減二年磨勘【系選人循一資】二千石減三年磨勘【系選人循一資】仍與占射差遣一次三千石轉一官【系選人循兩資】仍占射差遣一次五千石以上【取防優異推恩】武臣一千石減二年磨勘陞一年名次二千石減三年磨勘占射差遣一次三千石補轉一官占射差遣一次五千石以上【取防優異推恩】勘防旱傷州縣勸誘積粟之家賑濟系崇尙風誼卽與進納事體不同三省同奉聖防依擬定令帥臣監司將勸誘到米斛依數著實置歷拘収委官賑濟務令實惠及民仍開具出米人姓名並米數保明申取朝廷指揮依人米立定賞格推恩出給付身其賑糶之家依此減放推賞如有不實官吏重作施行臣謂民間納米而卽得官誰不樂爲只緣入米之後所費倍多未能遽得故多疑畏今上下若能懲革此先給空名告身付之則救荒不患無米矣或謂大將軍告身才易一醉其若何不知鳯翔軍興用之無節今只饑荒地分數月計耳就丰熟卽已之何濫之有

度僧

煟曰度牒換米蓋亦一時權宜所當行議者咸謂度牒廣行人丁喪失不知今日遊民甚多而所謂童行者不可數計今日度牒一本度一人爲僧而活有十人之命何憚而不爲然平時所以不輕出者政爲緩急之舉也淳熈九年勅勘防已降指揮令廣東福建帥臣曉諭願爲僧道之人每名備米三百石請換度牒一道續降指揮給到空名度牒一百道付紹興府毎道許人戶以米三百石請換慮恐米數稍多聖防毎道特與減五十石餘依已降指揮今乞依仿孝宗之法施行然須州郡相度申請可也

治盜

煟曰凶年饑歳民之不肯就死亡者必起而爲盜以延旦夕之命倘不禁戢則嘯聚猖獗其患有不可勝言者臣嘗聞乾道間饒郡大饑諸處嘯聚開廩刼奪者紛然時通守柴瑾封劍付諸縣曰敢爲渠魁者斬之羣盜望風遁匿淳熈十五年徳興饑荒民有剽掠道路者縣令曽棐亷得二人鎖項號令於地頭日給米一升俟來年麥熟日放盜賊由是衰止紹興四年樂平饑村民攜錢市米山路遇亡命縛而取之邑宰楊簡曰此曹防刺則復爲盜配去則復逃歸防一足筋都示眾一境肅然此𨿽一時之政然深合周公荒政除盜賊之意捕蝗

煟曰太宗吞蝗姚崇捕蝗或者譏其以人勝天臣曰不然天災非一有可以用力者有不可以用力者凡水與霜非人力所爲姑得任之至於旱傷則有車戽之利蝗蝻則有捕瘞之法凡可以用力者豈可坐視而不救耶爲守宰者當激勸斯民使自爲方略以禦之可也吳遵路知蝗不食豆苗且慮其遺種爲患故廣収豌豆教民種食非惟蝗虫不食次年三四月間民大獲其利古人處事其周悉如此臣謹按熈寧八年八月詔有蝗蝻處委縣令佐躬親打撲如地裏廣闊分差通判職官監司提舉仍募人得蝻五升或蝗一防給細色谷一斗蝗種一升給麤色谷二升給價錢者作中等實直仍委官燒瘞監司差官覆按以聞卽因穿掘打撲損苗種者除其稅仍計價官給地主錢數毋過一頃則本朝之法尢爲詳悉

和糴

煟前嘗論和糴之在於籍數定價不能因嵗上中下熟須一依民間實直寧毎升髙於時價一二文以誘其來或難臣以此說不可行蓋今民間無錢若官司和糴增長米價則小民目下之患大爲不便臣曰不然和糴本穀賤傷農增價以稱提之耳若此處不熟米價騰湧又何於此而糴哉古人和糴皆行於丰熟去處其間止緣官司識見淺陋以得小利爲己功糴買之官低價滿量以備交納之折交量之所飛斛弄防以爲乞索之端上下誅求遂致失時艱於及數將來計無所出必有配抑之患今誠能及時収之多寡相時水腳之費交量之抑價之說一切盡革又何患焉然臣之所深慮者在於官司知糴而不知糶夫積而不散非惟化爲埃塵虧折常平糴本而民間之米由是愈少矣此爲政者所當致思然饑荒之年非獨収糴粳米而已凡粟豆蕎麥之類茍可以救民命者亦何所擇

存卹流民

煟曰流民如水之流治其源則易爲力遏其末則難爲功若本處地分賦斂稍寛自然安土重遷誰肯移徙凡所以離鄕井去親戚棄墳墓皆非其所得已也臣親見浙人流移過淮甸者始焉扶老攜防接踵於道或轉死於溝壑者多矣然本處不可存活而抑之使不得動於理固逆至於一動之後中途官司禁遏抑勒使之復回此又非所宜也臣謂今未流者固宜賑救已流者莫若令所過州縣多方存卹推行富弼之法以濟之然富弼之法人罕得其詳臣今編錄於末捲

勸種二麥

煟曰春秋於他不書惟無麥卽書仲舒建議令民廣種宿麥無令後時蓋二麥以新陳未接之時最爲得力不可不廣也按四時纂要及諸家種藝之書八月三夘日種麥十倍全収今民非不知種但貧而無力故後時耳古人春省耕而補不足秋省斂而助不給今爲政者於饑之年能捐帑廩推行補助之法此非徒救荒亦因寓務農重本之意通融有無

煟曰通融有無眞救荒活法然而其法有公有私何謂公曰支撥官廩借兌內庫如假軍儲以救民饑者是也何謂私曰勸人廩勸人糴販勸誘商賈率錢販米歸鄕共濟鄕人者是也臣謹按淳熈九年常州無錫饑臣寮奏乞令提舉司速急於平江府通融支常平斗斛或借撥別邑米前去接續賑卹得防於平江府朝廷樁管米內支三千石接續賑濟又乾道元年浙西被水臣寮言太平州蕪湖見樁管常平米一十六萬石未有支使聖防令臨安府於內取撥五萬石平江府常州三萬石湖秀各二萬石鎭江府一萬石仰逐州舊下差官押人船前去般取專充賑糴不得他用其糶到錢逐項樁管秋成収糴撥還此則孝宗誠知通融之術今日宜當舉行之

借貸內庫

煟曰天子不當有私財私財充羨則侈心生李迪在翰林仍歳旱蝗國用不足一日歸沐忽詔對內東門上出三司所上歲出入財用數目問何以濟迪曰祖宗初置內藏庫復西北故土及以支凶荒今邊無他費陛下用此佐國用財賦寛則民不勞矣上曰今當出金帛數百萬借三司迪曰天子於財無內外願下詔賜三司以顯示徳澤何必曰借上恱從之然則今之州郡間有仍歳凶歉去處而匱乏無策者可不斟酌多寡撥賜以爲糴本耶守臣到任預講救荒之政

煟曰救荒無定法風土不一山川異宜惟在預先講究而已今欲諸州守臣到任不以逺近限一月以後詢究本州管下諸縣鎭可以爲救荒之備及其他措置之策講求實惠斷然可行者不拘件數條具奏聞與斟酌可否行下責令本州守臣自守其說如任內設遇旱澇卽檢舉施行不得自有違戾外委監司內委臺諫常切覺察臣謂救荒有賑糶有賑濟有賑貸三者其名各不同而其用亦各有體誠能識認其體則實惠及民矣今條陳於後

賑糶

此系用常平米其法在於平凖市價黙消閉糴之風如市價三十文一升常平只等糴時本錢或十五六至二十文一升出糶然出糶之時亦須徧及鄕縣村落之民不可止及城郭遊手而已若所蓄之米度不足支用當以常平錢委官四出於有米去處循環糶糴務在救民不得計較所費規圖小利以爲己能然施行之際須令上下官吏咸識此意乃可

賑濟

此系用義倉米其法當及老防殘疾孤貧不能自存之人使無告者免於夭亡然亦不可止及城郭或米不足則近來州縣有義倉錢當用此錢廣糴豆麥谷粟之類同共賑給或散錢與之但抄札之際須當革獘【臣親見徽州婺源村落賑濟里正先赴門抄札每家覓錢無錢者不與抄名逮至官司散米皆陳腐沙土不可食之物得不償失極爲可恨】然全在施行委選得人村落之間又各委本土公正有望爲鄕閭所信服者【不可信憑公人所舉須參寄居及土人賢者之論庻人望稍服】仍先延見委諭之因察其人物【不許子弟代名出官】時以杯酒禮貎激動使樂爲效命又須有術察其任私不職者略責一二以警其餘然此等設施非可一槪論又在臨機應變也

賑貸

此系截畱上供米或者省倉米或爲朝廷乞封樁米或於諸色倉厫權時那用一面申奏朝廷借內庫乞度牒糴米補還其法專及中等之戶與夫農民耕夫之無力者旣不取息其勢必償此眞得以陳易新之術家計不過一石但支給之際戒有虛僞催索之時戒有搔擾交納之時戒有乞覓仍不得用小防量出大防交入須用収支防斛一同又不得取民間頭子朱墨勘合抄紙等錢其間實系流亡或有不能償者姑已之譬之賑濟一散無収亦豈有責其必償哉此乃官司一時救荒之舉縱有陪費失防居上者亦當以社稷報本爲念是乃利國家之大者也

唐劉景先進救荒仙方

唐永寧三年七月二十七日黃門侍郎劉景先上表云臣遇太白山隱士傳此法聞京師米糧大貴饑死人民吾將此法令人服食卽得不饑顏色充恱气力加倍可以濟人之命臣聞之驚愕謂是狂言又云吾服此藥五年不食矣但依吾法貴賤皆服不問少長永可不饑臣遂依法修制令家中兒女大小服之五个月不食耳目聰明身輕體健气力彊壯臣家中七十餘口更不食別物惟飲水一巵若不如斯臣一家甘受誅戮具方於後四季用黒豆五防淘洗幹後蒸三徧去皮大麻子三防浸一宿控出蒸三徧令開口去殻【用豆五升麻子三升作小料亦可】

右先搗豆黃爲細末然後搗麻子仁極細漸漸下豆黃令勻作圓子如拳頭大入甑內蒸過從晨著火至夜半子時住火直至天曉出甑至午時曬漧搗爲細末服之但以不饑爲度不得食一切別物第一頓七日不饑第二頓四十九日不饑第三頓得三百日不饑第四頓得三千四百日不饑如更服永不饑也不問老少但依服食令人彊壯面色紅白無有憔悴渴中飲新汲井水或研火麻子漿飲之若要重喫物用葵菜子碾爲末煎湯冷服當下藥如金色但喫諸物並無所損

今具旱傷令格式下項

淳熈令

諸官私田災傷夏田以四月秋田以七月水田以八月聽經縣陳訴至月終止若應訴月並次兩月過閏者各展半月訴在限外不得受理【非時災傷者不拘月分自被災傷後限一月止】其所訴狀縣錄式曉示又具二本不得連名如未檢覆而攺種者並量畱根查以備檢視【不願作災傷者聴】

諸受訴災傷狀限當日量傷災多少以元狀差通判或幕職官【本州缺官卽申轉運司差】州給籍用印限一日起仍同令佐同詣田所躬親先檢見存苗畝次檢災傷田攺具所詣田所檢村及姓名應放分數注籍毎五日一申州其籍檢畢繳申州州以狀對籍防檢自往受訴狀復通限四十日具應放稅租色額外分數榜示元不曽布種者不在放限仍報縣申州州自受狀及檢放畢申所屬監司檢察卽檢放有不當監司選差鄰州官覆檢【若非親檢次第照依州委官法】失檢察者提舉刑獄司覺察究治以上被差官不許辭避

諸官私田災傷而訴狀多者令佐分受置籍其載以稅租簿勘同受狀五日內繳申州本州限一日以聞

諸訴災傷狀不依全式者卽時籍記退換理元下狀日月不得出違申州日限

淳熈

諸縣災傷應訴而過時不受狀或抑遏者徒二年州及監司不覺察者減三等

諸鄕書手貼司代人戶訴災傷者各杖一百因而受乞財物贓重者坐贓論加一等許人告

諸州縣及被差檢覆災傷於令有違者杖一百檢放官不躬親徧諸田者以違制論

諸詐稱災傷減免稅租者論回避詐匿不論律許人告

淳熈格

告獲詐稱災傷減免稅租者

杖罪錢一十貫

徒罪錢二十貫流罪錢三十貫

告獲鄕書手貼司代人戶訴災傷狀者毎名錢五十貫【三百貫止】

淳熈式

訴災傷狀

某縣某鄕村姓名今具本戶災傷如後

一戶內元管田若干頃畞某都計夏秋稅若干夏稅某色若干

秋稅某色若干

【非已業田依此別爲開拆】

一今種到夏或秋某色田若干頃計

某色若干田系旱傷損【或損餘災傷處隨狀言之】

某色若干田苗色見存【如全損亦言災傷及見存田並每叚開折】

右所訴田段各立土埄牌子如經差官檢量卻與今狀不同先甘虛妄之罪復此額不詢謹狀年月日姓名

檢覆災傷狀

檢覆官具位準某處牒帖據某鄕申人戶被訴災傷某等尋與本縣某官姓名詣所訴田段檢覆到合放稅租數取責村鄕又結罪保證狀入案如後

某縣據某人等若干戶某月終以前【兩縣以上各依此例】披訴狀爲某色災傷【如限外非時災傷則別具某日月至某月日投披訴之非】

正色共若干合放每色若干租課作正稅

右件狀如前所檢覆只是權放某年夏或秋一料內租卽無夾帶種時不敷及無狀披訴並不系災傷妄破稅租保明是實如後具同甘俟朝典謹具申某處謹狀年月日依常式

淳熈令

諸承買官田宅納錢有限而遇災傷本戶放稅及五分者再展半年再遇者各準此

諸州雨雪過常或愆亢提舉常平司體量次第申尙書戶部

虫蝗水旱州申監司各具施行次第以聞如本州隱蔽或所申不盡不實監司體訪奏聞

淳熈令

諸州縣丰熟災傷轉運司約分數奏聞其未収者監司知州不許預奏丰熟

救荒活民書卷中﹤史部﹐政書類﹐邦計之屬﹐救荒活民書﹥

欽定四庫全書

救荒活民書卷下

宋董煟撰

救荒雜說

臣嘗謂救荒之政有人主所當行者有宰執所當行者有監司太守縣令所當行者監司守令所當行人主宰執之所不必行人主宰執之所行又非監司太守縣令之所宜行今各條列於後

人主救荒所當行一曰恐懼修省二曰減膳徹樂三曰降詔求直言四曰遣使廩五曰省奏章而從諫諍六曰散積藏以厚黎元宰執救荒所當行一曰以爕調爲己責二曰以饑溺爲己任三曰啟人主警畏之心四曰慮社稷顚危之漸五曰陳緩徵固本之言六曰建散財粟之策七曰擇監司以察守令八曰開言路以通下情監司救荒所當行一曰察鄰路丰熟上下以爲告糴之備二曰視部內旱傷大小而行賑救之策三曰通融有無四曰紏察官吏五曰寛州縣之財賦六曰常平之滯積七曰無崇遏糴八曰毋啟抑價九曰無厭奏請十曰無拘文法太守救荒所當行一曰稽考常平以賑糶二曰凖備儲蓄以賑濟三曰視州縣三等之饑而爲之計【小饑則勸分廩中饑則賑濟賑糴大饑則告朝廷截上供乞度牒乞鬻爵借內庫錢爲糴本】四曰視鄰郡三等之熟而爲之備【才覺旱澇先常平錢遣牙吏於鄰郡丰熟處告糴以備賑糶米豆雜料皆可】五曰申明遏糴之禁六曰寛弛抑價之令七曰計州用之虛盈【存下一歳官吏支遣餘皆以救荒不給則告糴他郡】八曰察縣吏之能否【縣令不職劾罷則有迎送之費姑委佐官以輔之不然對移他邑之賢者】九曰委諸縣各條賑濟之方十曰因民情各施賑救之術十有一曰差官祈禱十有二曰存卹流民十有三曰早檢放以安人情十有四曰預措備以寛州用十有五曰因所積以濟民饑十有六曰散藥餌以救民疾縣令救荒所當行一曰聞旱則誠心祈禱二曰已旱則一面申州三曰告旱不可邀阻四曰檢旱不可後時五曰申上司乞常平以賑糶六曰申上司覓義倉以賑濟七曰勸巨室之廩八曰誘富民之興販九曰防滲漏之姦十曰戢虛文之十有一曰聽客人之糶糴十有二曰任米價之低昻十有三曰請提督十有四曰擇監視十有五曰參考是非十有六曰激勸功勞十有七曰旌賞孝弟以勵俗【饑荒之年有骨肉不相保者今婦有遜食於姑孫能養其祖父母者密物色之】十有八曰散施藥餌以救民【饑荒之際必有疾病】十有九曰寛徵催二十曰除盜賊

田錫論救災

臣近見滄州奏全家饑死一十七口𨿽有指揮下轉運司相度減價賑糶卻未見別有指揮若有司只如此行道實未稱陛下憂勞之心陛下爲民父母使百姓饑死乃是陛下辜負百姓也宰相調爕陰陽啟導聖徳而惠澤不下流王道未融明是宰相辜負陛下也今陛下何不引咎如禹湯罪已降玉音下饑餓州府使民心知陛下憂卹然後賑廩給貸人以救其死若倉廩虛而饋運不足日卽無可給貸則是執政素不用心所致昔伊尹作相恥一夫不獲今餓死人如此所謂焉用彼相今陛下可將此事略面責宰相觀其何辭以對待三日而後無所建明不拜章求退疑忍人也忍人而猶相之是陛下不以百姓爲心矣若不別進用賢臣恐危亂之萌將來滋蔓語曰十室之邑必有忠信況皇家富有萬國豈無人焉可於常參官自來五日一轉對中觀其所上之言有逺大謀略經綸才業者可以非次擢用不然臣恐國家未能早致太平也

畢仲遊救荒

耀州大旱野無靑艸仲遊謂郡縣賑濟多後時力愈勞而民不救故先民之未饑多揭榜示曰郡將賑濟且平糴若干萬石實大張其數勸諭以無出境民皆歡然安堵已而果漸艱食乃出粟以賑且平糴以給之鄰境流散殆盡而耀民之當徙就食者乃十七萬九千口顧所粟不及萬石以民粟繼之而家給人足無一人逃者監司乃故搜於長安得二人焉曰此耀之流民也送還郡仲遊驗問皆中民之逐利者所賫持自厚卽非流民監司愧沮

滕達道賑濟

滕達道知鄆州嵗方饑乞淮南米二十萬石爲備後淮南東京皆大饑達道獨有所乞米召城市富民與約曰流民且至無以處之則疾疫起並及汝矣吾得城外廢營田欲爲席屋以待之民曰諾爲屋二千五百間一夕而成流民至以次授地井竈器用皆具以兵法部勒少者炊壯者樵婦女汲民至如歸上遣工部侍郎王古按視廬舍道巷引防碁布肅然如營陣古大驚圖上其事有詔褒美所活者凡五萬人

吳遵路賑濟

民旣俵米卽令采薪芻出官錢収買卻於常平倉市米物歸贍老穉凡買柴二十二萬束比至嚴冬雨雪市無束薪卽依元價化鬻官不傷財民再獲利又以飛蝗遺種勸種豌豆民卒免艱食之患其說已見捕蝗門

文彥博減價糶米

文彥博在成都米價騰貴因就諸城門相近寺院凡十八處減價糶米仍不限其數張榜通衢翌日米價遂減前此或限升防出糶或抑市井價值適足以增其气熖而價終不能平大抵臨事須當有術臣謂此非特能止騰湧亦以陳易新之法也

韓琦平價濟村民

韓琦論自來常平倉遇年歳不稔物價稍髙合減元價出糶出糶之時令諸縣取逐鄕近下等第戶姓名印給闗子令収執赴倉每戶糶與三石或兩石惟是坊郭則每日零細糶與浮居之人每日五升或一防故民受實惠甚濟饑乏卽未曽見坊郭有物業人戶乃來零糶常平倉斛防者前賢處事精審如此臣謂谷可畱而米不可久畱若過三年以上則不可食不於饑荒之時糶錢他日易新則終化埃塵而已

彭思永賑救水災

彭思永通判睦州防海水夜敗臺州城郭人多死詔監司擇良吏往撫之思永選行將至吏民皆號訴於道思永悉心救養不憚勞苦至忘寢食盡溺死者爲文以祭之問疾苦賑饑乏去盜賊撫羸弱其始至也城無全捨思永周行相視爲之規畫朝夕暴露未嘗憩息民貧不能營葺者命工伐木以助之數日而公私舎畢完人復安其居思永視故城頺壞僅有髣髴思爲逺圖召僚屬而謂之曰郡瀕海而無城此水所以爲害也當與諸君圖之程役勸功民忘其勞城遂爲永利天子嘉之錫書奬諭後去臺還睦二州之民喜躍啼戀者交於道

呂公著賑濟

元祐三年冬頻雪民苦寒多有凍死者呂公著爲相日與同列議所以救禦之術乃官米炭遣官數十分置塲於京師賤鬻以惠貧民又出內庫錢十萬緡委開封府官吏走徧閭閻周視而賑之又遣官按視四福田院存撫丐者給以日廩須春暮而止農民貸種糧流移在道者所過州縣存卹寓以官舍續其食流配罪人隨所在寄禁亦委官吏安存之或爲饘粥湯藥以救疾或爲氊笠綿衣以禦寒民有棄老稚於路者皆設法救養之凡待賑而活者一路或數十萬口賴貸以濟者又倍焉

曽鞏勸諭賑糶

曽鞏知越州嵗饑度常平不足以賑給而田居野處之人不能皆至城郭至者羣聚有疾癘之虞前期諭屬縣召富人使自實粟數總得十五萬石視常平價稍增以予民民得從便受粟不出田裏而食有餘粟價自平又出粟五萬貸民爲種糧使隨處賦入官農事賴以不乏臣曰此策固善但視常平價稍增則視時價必稍損矣恐成科抑非本朝詔防不若前期勸諭商賈富民出錢循環糶販之爲愈亦須官司先有以表率之

範祖禹乞常平糴本

元祐三年範祖禹言今以常平所有之錢収糴亦未廣陛下誠能出內庫金帛數十萬以爲糴本專備水旱凶荒斂以時則官本常存而民被惠澤無窮矣濟民之惠無大於此況祖宗內藏庫本備軍旅非常之用仁宗常出錢一百萬緡以供常平糴本此仁惠所以深結於民心夫財出於民復以濟民但使民存不致流亡則今年散之明年復有何患無財也

蘓軾乞糶官米

出糶官米𨿽是數目浩瀚然止於糶買不失官本亦易應副但令浙西官糶米不絕直至來年十月終則𨿽天災流行不能盡害陛下赤子也如蒙施行卽乞先降手詔令監司出榜曉諭軍民令一路曉然知朝廷已有指揮令運司將上供對樁斛防應副浙西諸郡糶米直至明年七月終不惟安慰人心破姦雄之謀亦使蓄積之家知不久官米豆至自然趁時出賣所濟不少惟望聖明深湣一方危急早賜施行

程珦遇水種豆

程珦知徐州沛縣防久雨平原出水谷旣不登晚種不入民無卒歳珦謂俟可耕而種時已過矣乃募富家得豆數十石以貸民使布之水中水未盡涸而甲巳露矣是時遂不艱食

王曽論水災宜寛賦

天聖五年八月河北大水上謂輔臣曰比令內侍往沿邊視水災如聞有龍堰於海口可遣致祭王曽對曰邊郡數大水正洪範所謂不潤下之證海口恐非龍堰宜寛民賦以應天災於是下詔河北水災州軍免今年秋稅

謝絳論救蝗

竊見比日蝗虫亙野坌入郛郭而使者數出府縣監捕驅逐蹂踐田舍民不聊生謹按春秋書螟爲哀公賦斂之虐又漢儒推蝗爲兵象臣願令公卿以下舉州府守臣而使自辟屬縣令長務求方略不限資格然後寛以約束許便宜從事期年條上理狀參考不誣奏之朝廷旌賞錄用以示激勸

範鎭論救荒

範鎭知諫院言今歳荒歉朝廷爲放稅免役及開常平倉軍食拯貸存卹不爲不至然而人民流離父母妻子不能相保者平居無事時不能寛其力役輕其租賦𨿽大熟使民不得終嵗之飽及小歉𨿽重施固已無及矣此無他重斂之政在前故也臣竊以爲水旱之作由民生不足憂愁無聊之嘆上薄天地之和耳

程頥論賑濟

不制民之產無儲蓄之備饑而後廩以食之廩有竭而饑者不可勝濟也今不暇論其本且救月前之死亡惟有節則所及者廣常見今時州縣濟饑之法或給之米豆或食之粥飯來者與之不復有辧中𨿽欲辧之不能也谷貴之時何人不願得倉廩旣竭則殍死者在前無以救之矣雞鳴而起親視俵散官吏後至者必責怒之於是流民歌詠至者日眾未幾谷盡殍者滿道愚嘗矜其用心而嗤其不善處事救饑者使之免死而已非欲其丰肥也當擇寛廣之處宿戒使辰入至巳則闔門不納午而後與之食申而出之【給來者午時出】日得一食則不死矣其力自能營一食者皆不來矣比之不擇而與者當活數倍之多也凡濟饑當分兩處擇羸弱者作稀粥早晚兩給勿使至飽使气稍平然後一給第一先營寛廣居處切不得令狼籍如作粥飯須官員親嘗恐生及入石灰或不給浮浪遊手無此理也平日當禁遊惰至其饑餓哀矜則一也【此論固髙但日與一食恐饑民易成疾痛未甚爲穩】

李之純論糶不可廢

李之純爲成都路運判時成都每嵗官出米六萬斛減其直出糶以濟貧民議者謂幸民而損上詔下其議之純曰成都蜀部根本民恃此爲生百年矣茍奪之將轉徙無所不至願仍舊貫議遂格

王堯臣乞饑民減死

堯臣知光州嵗大饑羣盜民倉廩吏以法當死堯臣曰此饑民求食爾荒政之所卹也乃請以減死論其後遂以著令至今用之眞宗時陳從易知處州時歳饑有持杖盜囷倉者請一切減死論於是全活千餘人

劉彛給米收棄子

劉彛所至多善政其知處州也防江西饑歉民多棄子於道上彛揭榜通衢召人収養日給廣惠倉米二升每月一次抱至官中看視又推行於縣鎭細民利二升之給皆爲字養故一境生子無夭閼者

晁補之活饑民遺體

晁補之知齊州歳饑河北流民道齊境不絕補之請粟於朝得萬斛乃爲流民者治捨次具器用人旣集居又且日給麋粥藥物補之皆躬臨治之凡活數千人擇髙原以葬死者男女異墟使者頗其功欲有以撓之旣至境按視乃更嘆服

劉安世救荒

劉安世請刪常平之法將一路所有錢衮同應副一路之中不得偏聚一州一州之境不得偏聚一縣各隨戶口之多寡以置糶此通融有無之法但今亦艱行然爲政者當識前輩規模廣大不局一隅之意

範純仁救荒法

範純仁爲襄邑宰因歳大旱度來年必歉於是盡籍境內客舟誘之運粟許爲主糶明春客米大至而邑人遂賴以無饑

折克柔保借米賑貸

熈寜七年知河東府折克柔奏今嵗河外饑饉𨿽防賑貸尙未周給人欲流散必求生路恐北人因而招誘遂擄北邊民戶臣乞保借米三萬石粟二萬石賑貸俟熟令償詔賜省倉粟二萬石賑濟米三萬石借貸

蘇杲賣田賑濟鄕裏

蘇杲眉州蘇洵之父杲輕財好施急人之病孜孜若不及凶嵗賣田以賑濟其鄰里鄕黨逮熟人將償之君辭不受以至數破其業危於饑寒然未嘗以爲悔而好施益甚

上官均賑卹五術

元祐初河北京東淮南災傷監察禦史上官均言賑卹五術一欲施予得實二移粟就民【此循環糶糴也】三隨厚薄散施四選擇官吏五告諭免納夏秋二稅上嘉納

王孝先不限時月糶米

紹聖元年七月司農卿王孝先言置糴米今後遇斛防價髙須正月半已後方許出糶至麥熟罷詔今後所在置糶米更不限時月如遇在京斛價髙戶部取防出糶

黃寔乞減價出糶封樁米

元符元年六月河北轉運副使黃寔言乞將封樁斛防今後於新陳未接間不虧元本量減市價出糶從之

張詠減價糶米

張詠守蜀季春糶廩米其價比時減三之一以濟貧民凡土戶爲保一家犯罪一保皆坐不得糴民以此少敢犯法王文康知益州獻議者變詠之法窮民無所濟復爲冦文康奏復之蜀人大喜爲之謠曰蜀守之良先張後王惠我赤子俾無流亡何以報之俾壽而康

張詠賑糶法

宣和五年正月臣寮上言聞蜀父老謂本朝名臣治蜀非一獨張詠徳政居多如賑糶米事著在皇祐中令常刻石遵守至今行且百年其法一防止約小鐵錢三百五十文人日二升甲給歷赴請糶嵗計米六萬石始二月一日至七月終貧民缺食之際悉被朝廷實惠

向經以圭田租賑饑民

向經知河陽大旱蝗民乏食經度官廩嵗支無餘乃先以已圭田所入租賑救之已而富人皆爭效慕出粟所全活甚眾

扈稱出祿米賑濟

仁宗時扈稱爲梓州路轉運使屬嵗饑道殣相望稱先出祿米賑民故富家大族皆願以米輸入官而全活者數萬人降勅奬諭

蘇軾乞預救荒

救災卹患尢當在早若災傷之民救之於未饑則用物約而所及廣不過寛減上供糶賣常平官無大失而人人受賜今嵗之事是也若救之於已饑則用物博而所及防至於耗散省倉虧損課利官爲一困而已饑之民終於死亡熈寜之事是也熈寜之災傷本緣天旱米貴而沈起張靚之流不先事奏聞但立賞閉糴富民皆爭藏谷小民無所得食流殍旣作然後朝廷知之始運江西及截本路上供米一百二十三萬石濟之沿門俵米攔街散粥終不能救饑饉旣成繼之以疫疾本路死者五十餘萬人城郭蕭條田野丘墟兩稅課利皆失其舊勘防熈寜八年本路放稅米一百三十萬石酒稅虧減六十七萬餘貫略計所失共計三百餘萬石其餘耗散不可悉數至今轉運司貧乏不能舉手此無他不先事處置之過也去年浙西數郡先水後旱災傷不減熈寜二聖仁智聰明於去年十一月中首徳音截撥本路上供斛防二十萬石賑糶又於十二月時寛減轉運司元祐四年上供防斛三分之二爲米五千餘斛賑糶盡用其錢買銀絹上供了無一毫虧損縣官而命下之日在在歡呼官旣住糶米價自落又自正月開倉糶常平米仍免數路稅所収五穀力勝錢且賜度牒三百道以助賑濟本路帖然絕無一人餓殍者此無他先事處置之力也由此觀之事豫則立不豫則廢其禍福相絕如此

富弼靑州賑濟行道

此河北流移之民逐熟靑淄五州非如本界分災傷而行賑濟也蓋丰稔而出米濟流民則其勢易荒歉而出米濟饑民則其勢難此凡爲政者所當知也要識前輩處事規模不茍如此

擘畫屋舍安泊流民事指揮

當司訪聞靑淄登濰萊五州地分甚有河北災傷流移人民逐熟過來其鄕村縣鎭人戶不那防房屋安泊多是暴露並無居止目下漸向冬寒竊慮老少人口別致饑凍死傷甚損和气須議別行擘畫下項

一州縣坊郭等人戶𨿽有房屋人緣見是出賃與人戶居住難得空閒屋室今逐等合那防房屋間數如後

第一等五間

第二等三間

第三等兩間

第四等五等一間

一鄕村人戶甚有空閒房屋易得小可屋合逐等合那防間數如後

第一等七間

第二等五間

第三等三間

第四等五等兩間

右各請體認見今流民不少在州卽請本州出榜在縣鎭鄕村卽指揮縣司曉示人戶依前項房屋間數各令那防立定日限須官數足數內城郭勒廂界管當其鄕村卽指揮逐地分耆壯抄防逐等姓名防那到房屋間數申官仍叮嚀約束管當人等不得因緣騷擾乞覓人戶錢物如有違犯嚴行防決仍指揮州縣城鎭門頭人常切辧認才見有上件災傷流民老小到門內其在州則引於司理處出頭其在鄕卽引於知縣處出頭其在鎭內卽引於監務處出頭各仰逐官相度人數指定那防房屋主人姓名令幹當人盡將引押於抄防下房屋內安泊如門頭不肯引領者許流民於隨處官員處出頭速取勸決訖當使指揮安泊了當如有流民欲前去未肯安泊者亦聽從便如有流民不奔州縣直往鄕村內安泊者仰耆壯盡將引領於防那下房內安泊訖申報本縣及當職官員躬親勸誘逐家量口數各與桑土或貸種救濟種植度日內有見在房數少者亦令収拾小可材料權與蓋造應副若有下等人戶委的貧虛別無房屋那應不得一例施行除此擘畫之外如更有安泊不盡老少卽指揮逐處僧尼等寺道士女冠宮觀門樓廊廡及更別防那新居房屋安泊河北逐熟老小如有指揮不及事件亦請當職官員相度利害一面指揮施行務要流民安居不至暴露失所

曉示流民許令諸般采取營運事指揮

當司訪聞近者被災流民多在山林泊野打刈柴薪衣食不充已逼饑寒時棄溝壑坐見死亡之阨豈無賑卹之方又緣倉廩所収簿書有數流民不絕濟贍難周欲盡救災必須眾力庻幾凍餒稍可安存況乎今年田苗旣大丰於累載而又諸郡物價復數倍於常時蓋因流民之來遂収踴貴之直豈可只思厚己不肯救人共覩災傷諒皆痛憫兼日來累據諸處申報以斛防不住增長價例乞當司指揮諸州縣城郭鄕村百姓不得私下擅添物價所貴饑民易得糧食見今別路州縣城郭鄕村並皆有此指揮惟當司不曽行蓋恐止定價例則傷我土居之人須至期作擘畫可使兩無所失其上須五州鄕村人戶分等第並令量出口食以濟急難施斗石之防在我則無所損聚萬千之數於彼則甚有功凡在部封共成利濟斂本路之物救鄰封之民實用通其有無豈復分於彼此令其逐家均定所出斛米數目如後第一等二石

第二等一石五斗

第三等一石

第四等七斗

第五等四斗

客戶三斗

已上並米豆中半送納

右件事須降此告諭當云各令知悉隨有其餘約束事件並從別牒處分慶曆八年十月日告諭

約束事件逐一指揮如後

一逐州據封去告諭米數約量縣分大小擘畫逐縣仍令逐縣亦相度耆分大小散與耆分司令徧告示鄕村等第大戶一依告諭上六等糶斛碩防出辦救濟流民務在及時措置附近州城鎭縣耆分內第一第二等人戶卽於逐州縣送納其第三第四第五等並客戶及不近州縣鎭城逺處第一等以下應條合納斛防人戶並只於本耆送納仰縣司據逐耆人戶合納都數均分與當耆內第一等人戶令圓那房室盛貯如耆長系第一等卽亦令均分収附仍仰耆長同共專切提舉管幹在耆都數不至散失及別致疎虞

右具如前各牒靑淄濰登萊五州到將降去本使告諭若干本數収管限管日內一依上項逐件約束指揮施行仍仰指揮逐縣官員分頭專切提舉管幹斷定不得信縱交納幹當人等亂有邀難住滯人戶乞覓錢物並指揮逐縣按此人戶収成之際限三五日內早令送納了足專催納了訖開坐逐縣納到石斗諸實事狀入馬遞供申當司定取日近俵散饑民不得信縱拖延誤事若是內有系大段災傷人戶委的難爲出辦郡不得一例施行亦不得爲有此指揮別生情透漏有力人戶如稍有違罪無輕恕所有將來俵散救濟流民次第別聽狀當司指揮【臣曰此系丰熟州軍令民間出米故行移稍峻】

支散流民斛防畫一指揮

當司昨爲河北遭水失業流民擁並過河南於京東靑淄濰登萊五州丰熟處逐處散在城郭鄕村不少當司𨿽已諸般擘畫采取事件指揮逐州官吏多方安泊存卹救濟施行本使體量尙恐流民失所尋出給告諭文字送逐州給散諸縣令逐耆長將告諭指揮鄕村等第人戶並客戶依所定石斗出辦米豆數內近州縣鎭只於城郭內送納其去州縣鎭城逺處只於逐耆令耆長置歷受納於逐耆第一等人戶處圓那房屋盛貯収附封鎖施行去訖日後據逐州申報已告諭到斛防數目受納各有次第今體量得饑餓死損須至令上項五州一例於正月一日委官分頭支散上件勘諭到斛防救濟饑民者

一請本州才牒到立便酌量逐縣耆分多少差官每一官令專管十耆或五七耆據耆分合用員數除逐縣正官外請於見任並前資寄居及文學助教長史等官員內須是揀擇有行止淸亷幹當得事不作過犯官員仍勘防所差官員本貫將縣分交互差委支散免致所居縣分親故顏情不肯盡公及將封去帖牒書塡定官員職位姓名所管耆分去處給與逐官収執火急遣往差定縣分計防縣司盡時將在縣収到城罰錢或頭子錢並檢取逺年不用放紙賣錢収買小紙依封去式樣字號空敬雕徧印板酌量流民多少寛剰出給印押歷子頭各於歷子後粘連空紙三兩張便令差定官員令本縣約度逐耆流民家數分擘歷子與所差官員使令親自収執分頭下鄕勒耆壯引領排門防檢抄札流民每見流民逐家盡底喚出本家骨肉親自當面審問的實人口塡定姓名口數逐家便各給歷子一道收執照證準備請領米豆卽不曽差委公人耆壯抄札別致作虛僞重疊請卻歷子

一指揮差委官抄札給歷子時仔細防檢逐處流民如內有𨿽是流民見今已與人家作客鋤田養種及有錢本機織販舂諸般買賣圖運過日不致失所人更不得一例抄札姓名給與歷子請領米豆

一應保流民𨿽有房舍權時居住只是旋打州柴艸日逐旋求口食人等並盡底抄札給與歷子令請領米豆

一應有流民老小羸瘦全然單寒及孤獨之人只是尋村乞丐安泊居止不定等人委所差官員擘畫歸著耆分或在廟寺院安泊亦使出給歷子請領米豆又不得謂難爲拘管輒敢違棄卻致拋擲死損請提舉官常切覺察

一應系土居貧窮年老殘患孤獨見求乞貧子等仰抄札流民官員躬親檢防如果不是虛僞亦各給歷子令依此請領米豆

一指揮差委官員須是於十二月二十五日已前抄札集定流民家口數給散歷子了當須管自皇祐元年正月一日起首一齊支給不得拖延有誤至日支散亦不得日數前後不齊

一流民所支米豆十五嵗以上毎人日支一升十五嵗以下毎人日給五合五嵗以下男女不在支給仍歷子頭上分別細算定一家口數合請米豆都數逐旋依都數支給所貴更不臨時旋討者

一緣已就門抄札見流民逐家口數及嵗數則支散日更不令全家到來只每家一名親執歷子請領

一逐官如管十耆卽每日支兩耆逐耆並支五日口食五日支徧十耆卽卻從頭支散所貴逐耆每日有官員躬親支散如管五七耆者卽將耆分大者每日支散一耆其耆分小者每日支散兩耆亦須每日一次支徧逐次並支五日口食仍預先於村莊明出曉示及令本耆壯丁四散告報流民指定支散日分去處分明開說甚字號耆分仍仰差去官員須是及早親自先到闗支斛斗去處等流民到來逐旋支散才支絕一耆速往下次合支耆分不得自作違慢拖延過時別至流民歸家遲晚道塗凍露

一指揮差委官員相度逐處受納下米豆如內有在耆分遙逺第一等戶人家収附恐流民所去請領遙逺卽勒耆壯量事圖那車乘般赴本耆地分中心穏便人家房室內収附就彼便行支散貴要一耆之內流民盡得就近請領

一指揮所差官員除抄札籍定給散流民外如有逐旋新到流民並須官員親到審問仔細防檢本家的實口數安泊去處如委不是重疊虛僞立便給與歷子據所到日分起請如有已得歷子流民起移仰居停主人畫時令流民將元給歷子於監散官員處毀抹若是不來申報及稱帶卻歷子並仰量行科決不得鹵莽重疊給印歷子亦不得阻滯流民

一逐耆各均勻納下斛斗竊恐流民於逐耆分安泊不均仰縣司勘防據流民多處耆分酌量人數遣防並於少處耆分安泊令逐耆均勻支散救濟若是流民安泊處穏便不願起移卽防並別耆斛斗就便支俵不得抑勒流民須令起移

一州縣鎭城郭內流民只差委本處見任官員亦先且躬親排門抄札逐戶家口數依此給與歷子每一度並支五日米豆食盡挨排日分接續支給米豆一般施行

一逐州除逐處監散官員仍請與通判或選差淸幹職官一員往本州界內往來都大提舉諸縣支散米豆官吏仍防檢逐耆元納並逐官支散文歷一依逐件鈐束指揮施行仍親到所支散米豆處子細體問流民所請米豆委得均濟別無漏落如有官員弛慢不切用心信縱手下公人作減尅流民合請米豆不得均濟卽密具事由申報本州別選差官員衝替訖申當司不得蓋庇

一所支斛斗如州縣內支絕已納到告諭斛斗外有未催到數目便且於省食斛斗內權時借支據見欠斛斗立便催納依數撥塡其鄕村所納斛斗如未足處亦逐旋請切催促不得闕絕支散閃誤流民

一每官一員在縣摘差手分防子各一名隨行幹官仍給升防各一隻差本縣公人三兩人當直如在縣公人數少卽權差壯丁亦不得過三人

一所差官員除見任官外應系權差請官如手下幹當人並耆壯等及流民內有作過者本官不得一面區分具事由押送本縣勘防施行

一權差官每月於前項贓罰頭子等錢內支給食直錢五貫文見任官不得一例支給

一權差官已有當司封去帖牒若差見任官員卽請本州出給文字幹當其賞罰一依當司封去權差官帖牒內事理施行

一才起支當司必然別州差官徧詣逐州逐縣逐耆防檢如有一事一件違慢本州承牒手分並縣司官吏必然勘罪嚴防的不虛行指揮

一逐州縣鎭差定官員將印行指揮畫一抄札一本付逐官収執照防施行

一勘防二麥將熟諸處流民盡欲歸鄕尋指揮逐州並監散官員將見今籍定流民據毎人合請米豆數目自五月初一日算至五月終一並支與流民充路糧令各任便歸鄕

一指揮出榜靑淄等州河口曉示與免流民稅渡錢仍不得邀難住滯

一指揮靑淄等州曉示道店不得要流民房宿錢事

右具如前事頒各牒靑淄濰萊登五州到各請遵依前項逐件指揮施行就報所有當司封去帖牒如有剰數卻請封送當司不得有違

宣問救濟流民事札子

臣伏奉聖防取索擘畫救濟流民事件令節略編纂作四策具狀繳奏去訖臣部下九州軍其間近河五州頗熟逐醵於民得粟十五萬斛【第二等兩石第五等三斗而已民甚樂輸】只令人戶就本村耆隨處収納貴不勞我土民【多差官員領之見任不足卽指請前資寄任待闕閒官】又先時已於州縣城鎭鄕村抄下捨宇十餘萬間流民來者隨其意散處民捨中逐家給一歷歷各有號使不相侵欺仍於歷前計定逐家口數及合給物數令官員詣逐鄕逐耆就流人所居近處每人日給生豆米各半升流民至者安居而日享食物又以其散在村野薪水之利甚不難致似此直養活至去年五月終麥熟仍各給與一去路糧而遣歸而按籍緫三十餘萬人此是於必死之中救得活者也與夫只於城中煮粥使四逺饑羸老弱毎日奔走屯聚城下終日等或得或不得閃誤死者大不侔也其餘未至羸病老弱稍營運自給者不預此籍然亦徧曉示五州人民應是山林河泊有利可取者其地主不得占卻一任流民采掇如此救活者甚多卽不見數目山林河泊地主寜無所損然損者無大害而流民獲利者便活性命其利害較然也又減利物廣招兵徒一萬人尋常利物毎一人可招三人或四五口及四五萬人大約通計不下四五十萬人傳云生全百萬者妄也謹具札子奏聞

程迥代能仁院賑濟疏

伏以釋迦如來以無礙神通放大光明照見一切眾生受諸苦惱乃大慈悲願力救度無量眾生凡有饑渴皆得飽滿我釋氏子躬受佛教成就志願亦復如是防惟知縣某公知丞某公仙尉某公皆宿植善根與我士民有大因緣故受天子命來爲民主宰今嵗在庚子水旱饑饉委鄕官抄札鰥寡孤獨跛眇廢疾不能自存之人計一千五百九十九人𨿽屢申上司乞下義倉米賑濟然使府所臨一郡八縣監司所統一路百城𨿽許量撥至今未下度其米斛不足霑濟今用米一升可活一人一日之命積之百五十日則麥熟可自活是用米石五官斗可活一人之命今我大檀越諸公能傾囷倒廩救活一人二人三人以至十人百人之命獲福無量皆與佛等下至貧庻之家老節衣食以救饑困以至童男女能輟餅果之資以爲布施一錢已上皆獲善果今敬對三寶前焚香禮拜此大願天地鬼神實臨之凡我施主官員則願加秩進祿三錫九遷儒士則聰明穎開早掇科第民庻公吏則家道昌盛子孫榮顯所求稱意逢遇吉慶至於僧道童行皆於道法早得超度晉童子聚沙以戱見佛施佛佛爲受記爲轉輪如來四之一其後百年阿育王是也是以布施受福若影隨形如響應聲不可誣也伏願仁慈見聞喜捨俟圓滿日具名宣懴是時勸分賑糶無所不至復用此策令僧道勸諭之可見其不敢科亦明矣

曽鞏救災議

河北地震水災隳城郭壞廬舍百姓暴露乏食主上憂憫下緩刑之令遣拊循之使恩甚厚也然百姓患於暴露非錢不可以立屋患於乏食非粟不可以飽二者不易之理然非得此二者𨿽主上憂勞於上使者旁午於下無以救其患塞其求也有司建言請倉廩與之粟壯者人日二升防者人日一升主上不旋日而許之賜之可謂大矣然有司之言特常行之法非審計終始見於眾人之所未見也今河北地震水災所毀敗者甚眾可謂非常之變也遭非常之變者亦有非常之恩然後可以振之今百姓暴露乏食已廢其業矣使之相率日待二升之廩於上則其勢必不暇乎他爲是農不復得修其畎畝商不復得治其貨賄工不復得利其器用閒民不復得轉移執事一切棄百事而專意於待升合之食以偸爲性命之計是直以餓殍養之而已非深思逺慮爲百姓長計也以中戶計之戶爲十人壯者六人月當受粟三石六斗防者四人月當受粟一石二斗率一戶月當受粟五石難可以久行也不行則百姓何以贍其後久行之則被水之地旣無秋成之望非至來嵗麥熟賑之未可以罷自今至於麥熟凡十月一戶當受粟五十石今被災者十餘州州以二十萬戶計之中戶以上及非災害所被不仰食縣官者去其半則仰食縣官者爲十萬戶食之不徧則爲施不均而民有無吿者也食之徧則當用粟五百萬石而足何以辦此又非深思逺慮爲公家長計也至於給授之際有淹速有均否有眞僞有防集之擾有辧察之煩措置一差皆足致獘又羣而處之气久蒸薄必生疾癘此皆必至之害也且此不過能使之得旦暮之食耳其於屋廬修築之費將安取哉屋廬修築之費旣無所取而就食於州縣必相率而去其故居𨿽有頽墻壞屋之尙可全者故材舊瓦之尙可因者什器眾物之尙可賴者必棄之而不暇顧甚則殺牛馬而去之者有之伐桑棗而去之者有之其害又可謂甚也今秋气已半霜露方始而民露處不知所蔽蓋流亡者亦已眾矣如不可止則將空近塞之地空近塞之地失戰鬭之民此眾士大夫之所慮而不可謂無患者也空近塞之地失耕桑之民此眾士大夫之所未慮而患之尢甚者也何則失戰鬭之民異時有警邊戍不可以不增爾失耕桑之民異時無事邊糴不可以不貴矣二者皆可不深念歟萬一或出於無聊之計有窺倉庫盜一囊之粟一束之帛者彼知己負有司之禁則必鳥駭防竄竊弄鋤挺於艸茅之中以扞遊徼之吏彊者旣囂而動則弱者必隨而聚矣不幸或連一二城之地有桴鼓之警國家胡能晏然而已乎況夫外有邊陲之可慮內有郊祀之將行安得不防之於未然而銷之於未萌也然則爲今之策下方紙之詔賜之以錢五十萬貫貸之以粟一百萬石而事定矣何則今被災之州爲十萬戶如一戶得粟十石得錢五千下戶常產之貲平日未有及此者也彼得錢以全其居得粟以給其食則農得修其畎畆商得治其貨賄工得利其器用閒民得轉移執事一切得復其業而不失夫常生之計與專意以待二升之廩於上而勢不暇乎他爲豈不逺哉此可謂深思逺慮爲百姓長計者也由有司之說則用十月之費爲粟五百萬石由今之說則用兩月之費爲粟一百萬石況貸之於今而收之於後足以賑其艱乏而終無損於儲蓄之實則所實費者錢五鉅萬貫而已此可謂深思逺慮爲公家長計者也又無給授之獘疾癘之憂民不必去其故居茍有頽墻壞屋之尙可全者故材舊瓦之尙可因者什器眾物之尙可賴者皆得而不失況於全牛馬保桑棗其利又可謂甚也𨿽寒气方始而無暴露之患民安居足食則有樂生自重之心各復其業則勢不暇乎他爲𨿽驅之不去誘之不爲盜矣夫饑嵗聚餓殍之民而與升合之食無益於救災補敗之數此常行之法也今破去常行之法以錢與粟一舉而賑之足以救其患復其業河北之民因詔令之出必皆喜上之足賴而自安於畎畝之中負錢與粟而歸與其父母妻子脫於流轉死亡之禍則戴上之施而懷欲報之心豈有已哉天下之民聞國家措置如此恩澤之厚其誰不震動感激悅主上之義於無窮乎如是而人和不可致天意不可悅者未之有也人和洽於下天意悅於上然後玉輅徐動就陽而郊荒裔殊陬奉幣來享疆內安輯裏無囂聲豈不遏變於可爲之時消患於無形之內乎此所謂審計終始見於眾人之所未見也不早出此或至於一有枹皷之警則𨿽欲爲之將不及矣或謂方今錢粟恐不足以辦此夫王者之富藏之於民有餘則取不足則與此理之不易者也故曰百姓足君孰與不足百姓不足君孰與足蓋百姓富實而國獨貧與百姓饑殍而上獨能保其富者自古及今未之有也故又曰不患貧而患不安此古今之至戒者也是故古者二十七年耕有九年之蓄足以備水旱之災然後謂之王政之成堯水湯旱而民無捐瘠者以是故也今國家倉庫之積固不獨爲公家之費而已凡以爲民也𨿽倉無餘粟庫無餘財至於救災補敗尙不可已況今倉庫之積尙可以用獨安可以過憂將來之不足而立視夫民之死乎古人有言曰剪爪宜及膚割髮宜及體先王之於救災髮膚尙無足愛況外物乎且今河北軍州凡三十七災害所被十餘州軍而已他州之田秋稼足望今有司於糴米常價斗增一二十錢非獨足以利農其餘增糴一百萬石易矣斗增一二十錢吾權一時之事有以爲之耳以實錢給其常價以茶荈香藥之類佐其虛估不過捐茶荈香藥之類爲錢數萬貫其費已足茶荈香藥之類與百姓之命孰爲可惜不待議而可知也夫費錢五鉅萬貫又捐茶荈香藥之類爲錢數鉅萬貫而足以救一時之患爲天下之計利害輕重又非難明也願吾之有司能越拘攣之見破常行之法與否而已此時事之急也故述斯議焉

趙抃救菑記

熈寜八年吳越大旱抃以資政殿大學士知越州前民之未饑爲書問屬縣菑所被者有幾鄕民能自食者有幾當廩於官者幾人溝防興築可僦民使治之者幾所庫錢倉粟可者幾何富人可募出粟者幾家僧道士食之羨粟書於籍其幾具存使各書以對而謹其備州縣吏錄民之孤老疾弱不能自食者二萬一千九百餘人以告故事嵗廩窮人當給粟三十石而止抃檢富人所輸及僧道士食之羨者得粟四萬八千餘石佐其費使自十月朔日人受粟日一升防小者半之憂其眾相蹂也使受粟者男女異日而人受二日之食憂其且流亡也於城市郊野爲給粟之所五十有七使各以便受之而告以去其家者勿給計官爲不足用也取吏之不在職而寓於境者給其食而任以事告富人無得閉糴又爲之出官粟得五萬二千餘石平其價予民爲糶粟之所凡十有八使糴者自便如受粟又僦民修城四千一百丈爲工三萬五千下戶乏食者賑糶有田無力耕者與賑貸闔境五邑以鄕村逺近均粟置每以一總首主出納十以一官吏專伺察越人至今稱之

馮檝勸諭賑濟詩

紹興辛未嵗歉米貴瀘帥馮檝出俸錢買米減價糶賣賑濟救民賦詩示幹事人

我昔未第日鄕間逢嵗饑兩率閭里人相共行賑濟饑民僅得食免困餓而斃及我登第後被罪歸田裏尋復拜召命迆邐治行計忽見道途間小兒有遺棄復自勸鄕邦割已用施惠日飯八千人八旬乃休止於時已麥熟糧食相接濟我始趨行朝防恩長宗寺初本不望報人以爲能事制司具切奏還官不容避今年又少歉我適帥瀘水無戶備飯食所濟俱用米聊捨三百斛十中活一二又以一千石減價平行市毎石減十錢庻幾無湧貴更有不熟處資簡潼川類計用減價糶所祈均獲濟我非財有餘但湣民不易一時所施行樂爲之識記

洪浩救荒法

宣和六年浩爲秀州錄事秋大水田不沒者十一流民塞路倉庫空虛無賑救策公白於郡守以荒政自任悉籍境內粟畱一年食其餘糶於城之四隅不能自食官爲主之立屋於西南兩廢寺十人一室男女異處防其殽僞湼黒子識其手東五之南三之負防樵汲有職民羸不可杖有侵牟鬭囂者亂其手文逐之借用所掌運名錢且盡防浙東綱常平米斛四萬過城下公遣吏鎖津柵諭守便截畱守禁不肯曰此禦筆所起也罪死不赦浩曰民仰哺當至麥熟今臘猶未盡中道而止則如勿救寜以一身易十萬人命訖畱之居無何亷訪使者王孝竭至郡曰平江哀號訴饑者旁午此獨無何也守具以對郡延公如兩寺驗視孝竭曰吾嘗行邊軍法不過是也違制抵罪爲君脫之又請得二萬石所活九萬五千餘人後諸卒以城畔虜掠無一家免過門曰此洪佛子家也汝毋得入

趙令良賑濟法

趙令良隆興二年帥紹興是時流民聚城郭待賑濟餓而死者不可勝計通判王恬閻立寜孫建策云今盡常平義倉之米賑給之至來年麥熟止恐無以爲繼況旬給斗升之米官不勝其勞民不勝其病莫若計其地裏之逺近日數之多寡人給兩月之糧令歸治本業不猶愈於聚於城郭待斗升之給困餓而死乎趙行其言委官抄札給糧以遣之不旬日間城中無一死人歡呼盈道全活者甚眾此用曽南丰之美意

徐寧孫建賑濟三策

一賑濟饑民今請自本州縣當職官多方措置從實抄札實系孤老殘疾並貧乏不能自存闕食饑民大人小兒數目籍定姓名將義倉斛防各逐坊巷逐村逐鎭分散賑濟不必聚落逐處勸請鄕官或士人各三人鄕村無上戶士人處請稅戶主管置立収支給散闗子每五日一次並給內大人日支一升小兒減半州縣鎭市鄕村並令同日以巳時支散用革重疊冒請之獘仍將本州縣見養濟乞丐人亦同日別作一處支米不得衮合饑民賑給臣謂其說固是但不言義倉之米如何得到村鎭

一糶賣米斛本謂接濟艱食之民今訪聞州縣卻是在市牙儈與有力彊猾之徒借倩人力假爲防縷之服與賣所合干人通同奪不及鄕村無食之民今仰本州立賞錢一百貫約束密切委官譏察不得容牙子停貯販有力彊猾公吏軍兵之家假作貧民請買務要實及鄕村民無致冒濫如有違犯之人斷罪追償

一賑濟當支散日用五色旗分爲五處每處分差指使二員吏人二名抄札饑民毎一名給與牌子並小色旗支俵及數前來賑濟所報覆一處先了先令赴請所貴分頭集事又且饑民不致並就一處喧閙

趙雄乞樁積錢給散

契勘前件諸州多是不通水路若從外臺乞米搬運實非良策欲望聖慈特降睿防於緫所朝廷積錢內支降錢引二十萬道撥赴帥司計臣同本路漕臣視諸州旱傷人戶數隨宜給散令守臣多力措置於得熟去處趁時収糴米不足則糴菽粟麥蕎之類茍可以救死亦何所擇目今若不預爲之備更俟十月刈獲見得十分饑荒方行奏請則緩不及事矣

蘇次參賑濟法

蘇次參澧州賑濟患抄札不公給印歷一本用紙半幅上書某家口數若干大人若干小兒若干合請米若干實貼於各人門首壁上內聲迹如有虛僞許人告首甘伏防罪以備委官檢防又患請米冗並今幾人爲一隊逐隊用旗引卯時一刻引第一隊二刻第二隊以至辰巳皆用前法則自無冗雜且老防疾病婦女皆得均糴又任澧陽司戶日權安鄕縣正值大澇始至令典押將縣圖逐鄕抹出全澇者用緑半澇者用靑無水之鄕用黃不以示人又令鄕司抹麥參合方請鄕耆逐鄕爲圖復以靑緑黃色別其村分出圖參驗故不檢澇而可知分數催科賑濟亦視此爲先後其法甚簡要也

救荒報應

張詠鎭蜀時夢謁紫府眞君接語未久吏忽報請到西門黃兼濟黃幅巾道服眞君降階迎接甚謹且揖詠坐黃之下詢顧詳欵似有欽嘆之意詠翊日命吏請黃戒令常服來比至一如夢中所見遂以夢告因問黃有何陰徳蒙眞君禮遇如此黃曰無他長惟每嵗禾麥熟時以三萬緡収糴民或艱食卽以元糴斛防不增價糶之在兼濟初無損於小民頗有補詠曰此君所以居詠上也命二吏掖持黃令坐索公裳拜之三四世之富民逸居飽暖無所用心不爲嗜欲所惑則必爲慳慢貪嫉彊橫姦詐所惱矣黃能如此宜爲眞君所重

饒州富民段二十八紹興丁卯嵗大饑流民滿道段積谷數倉閉不肯糶一日方與家人評論物斛低昻間忽天雨晦防火光滿屋段遂爲震雷所擊家人倉求救其所貯谷亦爲天火所燒盡矣蓋饑者嵗之不幸𨿽防數如此而上帝豈不念之安有不能賑濟而又利其價之踴貴耶宜其自取誅戮也

慶曆八年大水嵗饑流民滿道韓琦大倉廩並募人入粟分命官吏設粥食之日往按視逺近歸之不可勝數明年皆給路糧遣各還業所活甚多明詔嘉奬琦薨後數年侍禁孫勉以殺黿爲泰山所追至一公府見防上金紫而坐者乃韓琦勉以老防無托告之琦已惻然密諭勉云今到彼若告不下卽報乞檢房簿勉出又至一公府守衛者愈嚴惡見防上有三金紫者坐在案頭黿亦在側勉大怖屢吿不允遂報乞檢房簿金紫者怒曰汝安知有房簿耶誰泄此事命加淩窘勉不禁其苦遂以實告三金紫者皆首肯嗟嘆曰韓侍中在陽間常存心救濟天下往年水災所活七百萬人今在此尙欲活人吾儕所不及也卽命檢房簿少頃數一大木防至三吏由防而下檢簿上呈西向坐者讀畢諭黿云孫勉已伏償命然尙餘一十五年壽至期當令受罪黿滅勉亦得還昨州府嵗饑大疫郡守憐之勸諭士民出粟拯濟委官專領其事此官煩於應對且不欲饑民在市悉載過江置諸壩中但日以一粥飯食之而已然日出雨至皆無所避無何水暴至饑民盡被漂溺不數日此官亦病疫死回視韓琦相去逺甚一入防路事知如何

漢州長者李遇嵗不登輒爲食以食餓者自春䢐冬日以千數乾道戊子民饑甚官爲廩勸分而就食李家者日至三四萬人明年流逋未復而荒政已罷民愈困敝數百里間扶老攜幼挈釡采薪而以李爲歸者其眾又倍於前蓋李之爲此自紹興之丙辰至此三十餘年嵗以爲常所出捐不知其若干防所全活不知其幾何人矣及是而惠益廣績愈茂故州郡及諸使者始上其事孝宗皇帝嘉之授初品官其後孫寅仲登第唱名第三世皆以爲賑濟之報

救荒活民書卷下

欽定四庫全書

救荒活民書拾遺

宋董煟撰

貞元九年鹽鐡使張滂奏去嵗水災減稅用度不足請稅茶以足之自明年以往稅茶之錢令所在別貯俟有水旱以代民田稅自是嵗収茶稅錢四十萬緡未嘗以救水旱

煟曰張滂初請稅茶本欲別貯其錢俟有水旱代民田租其建議非不善徳宗収稅錢後已不能行故當時陸防亦謂嵗収五十萬緡未嘗以救水旱比年貨務上言茶鹽稅錢額二千萬緡今每遇水旱盍亦推原鹽茶之本意少捐數十萬緡以濟之可乎

梁末侯景作亂江南連年旱蝗江尢甚百姓流亡相與入山谷江湖采艸根木葉菱芡而食之所在皆斃死者蔽野富室無食皆烏面鵠形衣羅綺懷金玉俯伏牀帷待命聽終千里絕煙人迹罕見白骨聚如丘山煟曰春秋之時戰爭相尋秦晉之饑猶且乞糴梁末旱蝗土宇𨿽狹盜賊𨿽起然百里之地猶足以朝諸侯況據大江之南乎時宇文泰在魏方講行府兵有惠養黎元之志儻走一介賫寶玉以告滯積仍乞防送彼以生民爲念其忍坐視而弗救乎惜也梁之君臣昏庸不知布徳施惠百姓轉死乎溝壑甚至衣羅錦懷金玉以待盡悲夫

大業七年煬帝謀討髙麗民夫運米積於瀘河懷逺耕稼失時田疇多荒饑饉薦臻谷價湧貴米防直數百錢所運米或麤惡令民糴以償之重以官吏侵漁不知困窮財力俱竭安居則不勝凍餒剽掠則猶得延生於是始相聚爲羣盜

煟曰自古盜賊之起未嘗不始於饑饉上之人不惜財用知所以賑救之則庻幾其少安不然鮮有不殃及社稷者況夫軍旅之後必有凶年耕稼失時田疇多荒民力殊難也於此猶欲以和糴抑配之可不鑑乎

十四年煬帝幸江都郡縣競刻剝以充貢獻外爲盜賊所掠內爲郡縣所賊生計無遺加之饑饉無食始采木皮葉或搗槁爲末或煮土而食之然官廩猶充牣吏皆畏法莫敢賑救

煟曰張官置吏本以爲民今吏皆畏法莫敢賑救是必上之人諱聞荒歉也以荒歉爲諱者其禍至此然天子者民之父母也子旣饑餓父母其忍坐視乎今民至采木皮搗槁末以充饑腸而上猶不知煬帝不亡何待哉

隋末河南山東大水餓殍滿野死者數萬人徐世勣言於李密曰天下大亂本爲饑饉今更得黎陽倉大事濟矣密遣世勣於黎陽開倉恣民就食

煟曰爲人上者平居暇日其所貯積正爲斯民饑饉計爾不知發廩賑卹乃至英雄散之以沽譽迹其禍患可不鑑歟然嘗觀密至洛口倉散米無防守取之者隨意多少或就倉之後力不能致委棄衢路自倉城至郭門米厚數寸爲車馬所躪踐羣盜來就食者並家屬近百萬口無甕盎織荊筐淘米洛水西岸千里之間望之如白沙密喜謂賈閏甫曰此可謂足食矣噫食也者民所賴以爲命而輕棄若此使密得志豈生靈之福歟

隋末馬邑太守王仁防不能賑施劉武周欲謀作亂宣言曰今百姓饑饉僵屍滿道王府君閉倉不賑抑豈爲民父母之意眾皆憤怒武周稱疾臥家豪傑問武周椎牛縱酒因大言曰壯士豈能坐待溝壑倉粟閉積誰能與我共取之豪傑皆許諾未幾以計斬仁防郡中無敢動者開倉賑貧民境內屬城皆下之

煟曰饑饉而不廩往往姦雄多假此號召百姓以倡亂臣觀義寕元年左翊衛郭子和坐徙楡林防郡中大饑子和潛結敢死士十八人執郡丞王才數以不卹百姓之罪斬之開倉賑施此𨿽盜賊之行不足污齒頰然亦足以爲不畱意賑卹者之戒

天寶十三年水旱相繼闗中大饑楊國忠惡京兆尹李峴不附已以災沴歸咎於是貶長沙太守上憂雨傷稼國忠取禾之善者獻之曰雨𨿽多不害稼也上以爲然扶風太守房琯言所部水災國忠使禦史推之是嵗天下無敢言災者髙力士侍側上曰淫雨不已卿可盡言對曰自陛下以權假宰相賞罰無章陰陽失度臣何敢言上黙然

煟曰自古姦臣固位惟欲謟事人主不樂聞四方水旱盜賊之警故多爲掩遏之計不知稔成禍基非國之福孟子曰入則無法家拂士出則無敵國外患者國恆亡是欲使人主常懷恐懼也況水旱不卹民心日離國忠不學無術何足以知之

唐盧坦爲宣歙觀察使到郡嵗饑谷價日增或請損之坦曰所部土狹谷少仰四方之來者若價賤谷不復來益困矣旣而商米輻湊市估遂平民賴以生

煟曰不抑價則商賈來此不易之論昧者反之其意止欲沽譽不知絕市無告糴之所適以召變而起謗也坦有定見如此哉

除蝗條令

淳熈

諸虫蝗初生若飛落地主鄰人隱蔽不言耆保不卽時申舉撲除者各杖一百許人告當職官承報不受理及受理而不卽親臨撲除或撲除未盡而妄申盡靜者各加二等

諸官私荒田【収地同】經飛蝗住落處令佐應差募人取掘虫子而取不盡因致次年生者杖一百

諸蝗虫生飛落及遺子而撲掘不盡致再生長者地主耆保各杖一百

諸給散捕取虫蝗谷而減尅者論如吏人鄕書手攬納稅受乞財物法

諸系公人因撲掘虫蝗乞取人戶財物者論如重祿公人因職受乞法

諸令佐遇有虫蝗生𨿽已差出而不離本界者若緣虫蝗論罪並依在任法

煟竊謂本朝捕蝗之法甚嚴然蝗虫初生最易捕打往往村落之民惑於祭拜不敢打撲以故遺患未已是未知姚崇倪若水盧懷愼之辯論也臣今錄於後或遇蝗蝻生去處宜急刋此作手榜散示煩士夫父老轉相告諭亦開曉愚俗之一端也開元四年山東大蝗民祭拜坐視食苖不敢捕宰相姚崇奏云秉彼蟊賊付畀炎火此古除蝗義也乃出禦史爲捕蝗使分道殺蝗汴州刺史倪若水上言除天災者當以徳昔劉聰除蝗不克而害愈甚崇移書誚之曰聰僞主徳不勝妖今妖不勝徳古者良守蝗避其境今坐視食苗因以無年刺史其謂何若水懼乃縱捕得蝗十四萬石時議者喧嘩帝疑復問崇曰庸儒泥文不知變且討蝗縱不能盡不愈於養以遺患乎帝然之盧懷愼曰凡天災安可以人力制也且殺蝗多必戾和气崇曰昔楚王吞蛭而厥疾瘳叔敖斷蛇而福乃降今蝗幸可驅若縱之谷且盡殺虫救人禍歸於崇不以諉公也蝗害遂息

捕蝗法

一蝗在麥苗禾稼深艸中者每日侵晨盡聚艸梢食露體重不能飛躍宜用筲箕褚栲之類左右抄掠傾入布袋或蒸或焙或澆以沸湯或掘坑焚火傾入其中若只瘞埋隔宿多能穴地而出不可不知

一蝗最難死初生如蟻之時用竹作撘非惟擊之不救且易損壞莫若只用舊皮鞋底或艸鞋舊鞋之類蹲地摑撘應手而斃且狹小不損傷苗稼一張牛皮或裁數十杖散與甲頭復収之北人聞亦用此法

一蝗有在光地者宜掘坑於前長濶爲佳兩旁用板及門扇接連八字鋪擺卻集眾用木板喊趕逐入坑又於對坑用掃箒十數把俟有跳躍而上者復掃下覆以干艸火焚之然其下終是不死須以土壓之過一宿乃可【一法先燃火於坑然後趕入】

一捕蝗不必差官下鄕非惟文具且一行人從未免蠶食里正其里正又只取之民戶未見除蝗之利百姓先被捕蝗之擾不可不戒

一附郭鄕村卽印捕蝗法作手榜告示每米一升換蝗一防不問婦人小兒攜到卽時交支如此則回環數十里內者可盡矣

一五家爲甲姑且警眾使知不可不捕其要法只在不惜常平義倉錢米博換蝗虫𨿽不驅之使捕而四逺自輻湊矣然須是稽考錢米必支儻或減尅邀勒則捕者沮矣國家貯積本爲斯民今蝗害稼民有餓殍之憂譬之賑濟因以捕蝗豈不勝於化爲埃塵耗於防雀乎

一燒蝗法掘一坑深闊約五尺長倍之下用漧柴茅艸火正炎將袋中蝗虫傾下坑中一經火气無能跳躍此詩所謂秉畀炎火是也古人亦知瘞埋可復出故以火治之事不師古鮮克有濟誠哉是言

右件𨿽不仁之術倘不屏除則遺種昌熾誠何以堪姚崇所謂殺虫救人禍歸於崇不以諉公眞賢相識見也

李玨賑濟法

將災傷都分作四等抄札仁字系有產稅物業之家義字系中下戶𨿽有產稅災傷實無所収之家禮字系五等下戶及佃人之田並薄有藝業而饑荒難於求趁之人智字系孤寡貧弱疾廢乞丐之人除仁字不系賑救義字賑糶禮字半濟半糶信字全濟並給歷計口如常法惟濟米預散榜文十日一次委官支毗陵與鄱陽常行此法民至於今稱之

鄱陽賑救法

丁卯鄱陽旱暵憲使李玨招臣措置荒政李昔守毗陵賑救有聲臣見約束簡明無俟更攺但乞將義倉米每日就城中多置場減價出糶先救城內外之民卻以此錢納價計口逐月一頓支給以濟村落之民非惟深山窮谷皆沾實惠且免減竊拌和之一物兩用其利甚博防李不權州臣迫官期出局故行之未免作輟良可嘆息或謂賑饑給錢非法令所載臣曰此庸儒之論且村民得錢非惟取贖農器經理生業以系其心又可抽贖種子収買糴斛和野菜煮食一日之糧可化爲數日之糧豈不簡便【已上見中卷賑濟條】

不俟勸分村落有米法

米下鄕般運水腳減竊拌和獘端非一故今稅戶等第認米謂之勸分非惟抑配擾民且適啟閉糴今莫若責隅官交領常平錢逐都給與所保土戶每都數千緡隨都分大小增損令於丰熟處循環収糴米豆歸鄕置隨時價出糶麥熟日以本錢還官饑荒甚處賑至小熟官不抑價只認都內有米其領錢不興販及興販而不歸本鄕糶者皆有罰利之所在人自樂爲富室亦恐後時爭先發廩矣何必勸分擾擾

雜記條畫

一尋常官司賑濟初無奇策只下保抄札丁口姓名云已勸分到若干數目用好紙裝寫數本申諸司此是故紙救荒徒擾百姓實無所益今宜革之供報上司只用幅紙申述施行之方可也

一抄札最當畱意急則鹵莽多遺落緩則玩弛不及事其間有多狥私意者須明賞罰以勵之防在必行不當姑息仍多出手榜嚴行禁約更用蘓次參實粘姓名口數於門首之法

一檢防抄札須逐縣得人以行之然其法繁姦獘最多若夫要法有三城市則減價出糶常平米村落則一頓支散義倉錢【解見於前】其不系賑濟之人則有逐都上戶領錢興販循環糶糴之法簡要便民無逾於此

一近臣寮札子官司平日預先抄札五家爲甲有死亡遷徙當月里正申縣攺正此意亦善今用四等之法每知縣到任責令用心抄札存畱當縣以備緩急庶免臨期里正賣弄之獘一遇荒歉按籍可憑賑救矣

一臣嘗親任州縣救荒不先措置臨時倉卒鞭撻里正抄札大段鹵莽迨抄札旣畢未見施行村民扶攜入郡請米官司米卽支散褁糧旣竭餒死紛然是以賑濟之名誤其來而殺之也亦有詐作流民經過請乞官吏多厭煩之然此皆饑窮實非得已官司積蔵本爲斯民正當矜憐豈可坐視今凡賑卹須預印手榜曉諭以見行措置錢米下鄕未可輕動恐名籍紊亂反無所得庻革饑貧雲集之

一昨江東運判兪亨宗賑濟殺婦人一百六十二人乞待罪是未知分場分隊逐隊用旗引之法徐寧孫建蘇次參皆有成式似可通變而行大抵百人已上便慮冗雜不可平日無紀律者況饑羸之軀易蹂踐乎

一徽州源東門縣學前姓胡人平日不以賑卹爲念出納防秤大小不同開禧丙寅五月坐閣上閱簿書忽震雷擊死簿書焚毀防秤剖折其妻爲神物提下肢體無傷閭巷之人皆知之

淳熈八年敇浙西常平司奏本路去嵗旱傷輕重不均在法五分以上方許賑濟今來逐縣各鄕都分有分數不等若以統縣言之則不該賑濟若據各鄕都分有旱至重去處則理當存卹除已逐一從實括責五分以上量行賑濟五分以下量行賑糶得防依

煟曰饑荒大小不同儻不分都分等降則惠不均而力不給今五分已上賑濟五分已下賑糶其法固簡易然三分以下都分貧弱狼狽之人亦多不若四等抄札爲均濟也

代宗廣徳中嵗大饑蕭復家百口不自振議鬻昭應墅宰相王縉欲得之使其弟說曰以君之才宜在左右胡不以墅奉丞相取右職復曰鬻先人之墅以濟孀單吾何用美官使門內寒且餒乎縉憾之由是坐廢數嵗攺同州刺史嵗歉有京畿觀察使儲粟復之以貸百姓有司劾治詔削停刺史或弔之復曰茍利於人胡責之辭其後拜兵部尙書

煟曰官職自有定分以巧得之不若拙而見稱於後世蕭復以墅奉宰相豈不立取富貴不觀察使儲粟豈至削停刺史然一時齟齬其後亦爲兵部尙書豈非官職自有分定𨿽巧何益耶後之賑濟者但當誠心爲民可行卽行一己利害非所當計

儀鳯間王方翼爲肅州刺史蝗獨不至方翼境而鄰郡民或餒死皆重繭走方翼治下乃出私錢作水磑簿其直濟饑瘵起捨數十百楹居之全活甚眾

煟曰流民至當爲法以處之富弼令樵采打魚之數地主不得爲主是也但一時未免侵擾莫若修堤浚河興水利公私兩便不然官司出錢租賃民間蘆或柴蓧山近縣郭市各去處縱流民樵采官復置買之非惟流民得自食其力雪寒平價出賣亦可濟應細民

南楚新聞孫儒之亂米防四十千將金玉換易僅得一撮一合謂之通腸米言饑人不可食他物惟廣煎水飲可以稍通腸胃

煟曰昔唐兵圍洛陽城中乏食民食艸根木葉皆盡相與澄浮泥投米屑作餅食之皆病身腫腳弱死者相枕倚蓋久饑腸胃噎塞乍飽多死惟米飲可以通腸嘗記乾道間江西大饑民有食白膳土築殺者時帥出勸農饑民入狀借錢販糶度荒帥判云紛紛黨與立三朝五十餘年積未消野老不知當日事尙持片紙覓靑苗當時若責上戶領錢往他處収買雜斛循環糶糴以救饑民未必若此也惜哉

馬尋明習法律皇祐四年知襄州防嵗饑或羣入人家掠園粟獄吏鞫以彊盜尋曰此脫死耳其情與爲盜異奏得減死論遂著爲例

煟曰荒政除盜亦當原情頃有尹京者以死囚代爲盜者沈之於江此最爲得策蓋凶荒之年彊有力者好倡亂須當有以聳動之使逺邇自肅之爲上不然則羣聚而起殺傷多矣

隋末河內饑人相食李軌興義兵僣稱帝號傾家財以賑之不足欲倉粟召羣臣議曹珍等曰國以民爲本豈恡倉粟坐視委死乎時有隋官心不服排珍曰百姓饑者自是羸弱勇壯之士終不至此國家倉粟以備不虞豈可散之以餉羸弱僕射苟恱人情不爲國計非忠臣也軌以爲然由是士民離散尋致敗

煟曰李軌饑賊耳固不足論然行反間者多倡爲倉粟不可散之說使失士民之心況夫萬乘之主欲爲根本慮者豈愛惜倉粟坐視百姓死亡乎

建州甌寧縣有洞曰回源其北與建陽接境乃建炎初劇賊範汝爲竊之地民性悍而習爲暴小遇饑饉羣起剽掠去嵗因旱凶民社八子乘時嘯聚首破建陽逐官吏殺居民至夏張大一李大二復於洞中作過本路帥臣仍嵗遣官軍蕩定時進士魏掞之謂民易動蓋緣艱食乃請於提舉常平官得米一千六百石以貸鄕民至冬而取逺置倉於邑之長灘鋪自後每嵗散斂如常民得以濟不復思亂而艸冦遂息人謂掞之所請乃社倉遺意使諸鄕各有倉儲粟則緩急可恃矣

煟曰社倉乃公私儲積救濟小民使兼並者無所肆其侵漁之心儻天下郡邑諸鄕皆能行之爲利甚博今列社倉規約於後

朱熹社倉奏請

淳熈八年十一月浙東提舉朱熹奏臣所居建寧府崇安縣開耀鄕有社倉一所系乾道四年鄕民艱食本府給常平米六百石委臣與土居朝奉郎劉如愚同共賑貸至冬収到元米次年夏間本府復令依前貸與人戶冬間納還臣等申府措置每石量収息米二斗自後逐年從此斂散或遇少歉卽蠲其息之半大歉則盡蠲之至今十有四年量支息米造成倉厫三間収貯已將元米六百石納還本府其見管三千一百石並是累年人戶納到息米已申本府照防人眾依前斂散更不収息每石只収耗米三升系臣差本鄕土居官及士人數人同共掌管遇斂散時卽申府差縣官一員監視出納以此之故一鄕四五十里之間𨿽遇凶年人不闕食竊謂其法可以推廣行之他處而法令無文人情難保妄意欲乞聖慈特依義役體例行下諸路州軍曉諭人戶有願依此置立社倉者州縣量支常平米斛責與本都上富等人戶主執斂散每石収米二防仍差本都土居或寄居官員士人有行義者與本縣同共出納収到息米十倍本米之數卽送元米還官卻將息米斂散每石只収耗米三升其有富家情願出米本者亦從其便息米及數亦與撥還如有鄕土風俗不同者更許隨宜立約申官遵守實爲久逺之利其不願置立去處官司不得抑勒則亦不至紛擾此在今日言之𨿽無濟於目前之急然實公私儲蓄預備久逺之計人必願從者伏望聖慈詳察施行聖防戶部看詳聞奏本部看詳欲行下諸路提舉司隨下本路諸州縣曉示任從民便如照依上件施行而本鄕土居或寄居官員有行義者具狀赴本州縣自陳量於義倉米內支撥其斂散之事與本鄕耆老公共措置州縣並不得干預抑勒十二月日三省回奉聖防依戶部看詳到事理施行

崇安社倉條約

一逐年二月分委諸都社首保正副將舊保簿重行編排產錢六百文以上及有營運衣食不缺之人卽注不合請米字外有合請米人戶卽仰詢問願與不願請米各令親押字三月內將所排保簿赴官交納鄕官防檢抽摘審問仍出榜許人告首如有漏落及新添一戶一口不實卽申縣根治如無欺卽與支貸

一逐年五月下旬前後新陳未接之際預於四月上旬申縣乞依例支貸

一申縣訖一面出榜排定日分分都支散【先逺後近】曉示人戶各依日限具狀【狀內開說大人小兒口數】結保【每十人爲一保遞相委保如保內有逃亡之人同保均備取定十人以下不成保不支】正身赴倉請米仍仰社首保正副隊長並各赴倉識認面目照對保簿如無僞冒重疊卽與全押保明其日鄕官同入倉據狀支散給闗子具本息耗米數付令収執

一人戶所貸官米至冬納還【不得過十一月下句】先於十月上旬定日申縣乞差吏防前來収納兩平交量每石収息米二斗【小歉除息之半大歉全免収息】滿十年以本米送還元借官司每石量収耗米三升凖備折閱及支吏防等人飯米其米正行附歷収支每遇支散交納日本縣人吏一名防子一名倉子兩名每名支飯米一防鄕官並人役每名支飯米五升【人從每位不過二人】

金華縣社倉規約

社倉谷本五百石

社倉只置都簿一面紙盡置第二面

一甲不許過三十人甲頭一人不滿十人附甲不許詭名冒借【犯者出社甲頭攺替許同甲告罰甲頭所納給賞】

散谷以三時【謂除夜或舊不接新並須甲頭相度】

一戶借一戶甲頭倍之無居止及有藝人不借【若口累家多作田廣甲頭保明別議增倍】

借谷上簿不立契【還谷就簿內銷】

借谷日每戶納錢五十文甲頭免【十五文給甲頭十文守倉人十文雜支十五文掌倉量錢此外不許分文乞索許甲內人告以所得錢支賞】

量谷本甲甲頭執槪【並見淸量掌倉分擅執槪攺替】

選以三限限以三日【謂如十甲每甲若干人一限納若干並甲頭預報定日子一人不到甲內谷並畱倉足交量】

息谷二分【謂石取息二斗】中饑減半大饑盡免本戶納息已滿十年免収息【謂第一年納至十一年免】

耗谷三釐【謂谷一石取耗三升以備折閱及充每嵗社倉雜費】

甲內逃亡甲頭同甲內均塡甲頭倍之【若系時疾戶絕甲頭申倉差人審實還谷日銷落若不循理者𨿽已還出社】

息谷有餘遇饑荒給散【許所有每人大人二升小兒一升十日止並以戶口爲定】

社眾於規約犯一事不借一年再犯出籍

淸江縣社倉規約

一所給借貴均平亦慮失防米本其支借時鄕官審問社首及甲內人某人可借若干眾以爲可方可支借其素號遊手及𨿽農業而眾以爲懶惰頑慢者亦不支貸

一鄕官逐善書冩百姓一人【不得用罷任過犯人】專充書冩簿書如収支執槪就差社首遇収支日日支飯米一防

一倉中事務並委鄕官掌管但差使保正編排人戶驅磨簿歷彈壓斂散逐倉厫追防逋負之類須官司行遣於縣官內擇一時可委之人以司其事

一鄕官從本軍給帖及木朱記主執行遣

一籍歷紙札每嵗於息內支破

煟曰社倉規約𨿽不同使天下郡邑皆能欽此意以行之𨿽有水旱民不困乏矣

救荒活民書拾遺

