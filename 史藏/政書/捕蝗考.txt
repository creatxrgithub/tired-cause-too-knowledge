捕蝗考﹝淸﹞陳芳生

欽定四庫全書

史部十三

捕蝗考

政書類三

邦計之屬

提要

臣等謹案捕蝗考一卷國朝陳芳生撰芳生字潄六仁和人螽蝝之害春秋屢見於策書詩大田篇去其螟螣及其蟊賊無害我田穉田祖有神秉畀炎火毛鄭之說以炎火爲盛陽謂田祖不受此害持之付與炎火使自銷亡並非實火是漢時尙未詳除蝗之制也至唐姚崇作相遣使捕蝗引詩此語以爲證朱子本義亦從其說於是捕蝗之法始稍稍見於紀述芳生此書取史冊所載事迹議論彚爲一編首備蝗事宜十條次前代捕蝗法而明末徐光啟奏疏最爲詳核則全錄其文附以陳龍正語及芳生自識二條大旨在先事則預爲消弭臨時則竭力剪除而責成於地方有司之實心經理條分縷晰頗爲詳備𨿽卷帙寥寥然頗有禆於實用也

乾隆四十六年十月恭校上

總纂官臣紀昀臣陸錫熊臣孫士毅

總校官臣陸費墀

欽定四庫全書

捕蝗考

陳芳生撰

○備蝗事宜

一王禎農書言蝗不食芋桑與水中菱芡或言不食菉豆豌豆豇豆大麻檾麻芝麻薯蕷吳遵路知蝗不食豆苖且慮其遺種爲患廣收豌豆教民種植次年三四月民大獲其利

一飛蝗見樹木成行或旌旗森列毎翔而不下農家多用長竿掛紅白衣裙羣逐之亦不下也又畏金聲炮聲聞之逺舉鳥銃入鐵砂或稻米擊其前行前行驚奮後者隨之去矣

一用稈艸灰石灰等分細末篩羅禾稻之上蝗卽不食

一蝗最難死初生如蟻之時用竹作搭非惟擊之不死且易損壊宜用舊皮鞋底或艸鞋舊鞋之類蹲地摑搭應手而斃且狹小不傷損苗種一張牛皮可裁數十枚散與甲頭復收之

一蝗在麥田禾稼深艸中者毎日侵晨盡聚艸梢食露體重不能飛躍宜用筲箕栲栳之屬左右抄掠傾入布袋蒸焙泡煮隨便或掘坑焚火傾入其中若只瘞埋隔宿多能穴地而出

一蝗有在光地者宜掘坑於前長闊爲佳兩傍用板及門扇接連八字擺列集眾發喊推門捍逐入坑又於對坑用掃箒十數把見其跳躍而上者盡行掃入覆以亁艸發火焚之然其下終是不死須以土壓之過宿方死

一燒蝗法掘一坑深廣約五尺長倍之下用幹茅艸發火正炎將袋中蝗傾入坑中一經火气無能跳躍詩云秉畀炎火是也

一捕蝗不可差官下鄊一行人從蠶食里正里正又只取之民戶未見捕蝗之利先被捕蝗之擾謝絳論救蝗曰竊見比日蝗虫亙野坌入郛郭而使者數出府縣監捕驅逐蹂踐田舍民不聊生謹按春秋書螟爲哀公賦斂之虐又漢儒推蝗爲兵象臣願令公卿以下舉州府守臣而使自辟屬縣令長務求方略不限資格然後寛以約束許便宜從事期年條上理狀參考不誣奏之朝廷旌賞錄用以示激勸

一附郭鄕村卽印刷捕蝗法作手榜吿示毎米一升換蝗一斗不問婦人小兒攜到實時交支如此則回環數十里內者可盡

一嚴督保甲使知不可不捕然其要法只在不惜常平義倉糓米博換蝗虫𨿽不驅之使捕而四逺自輻輳矣倘或克減邀勒則捕者气阻

○前代捕蝗法

宋熈寧八年詔有蝗蝻處委縣令佐躬親打撲如地裏廣闊分差通判職官監司提舉仍募人得蝻五升或蝗一斗給細糓一斗蝗種一升給粗糓二升給價錢者作中等寔直仍委官燒瘞監司差官覆按以聞朱子紹興捕蝗募民得大者一斗給錢一百文小者毎升給錢五百文

元仁宗皇慶二年復申秋耕之令蓋秋耕之利掩陽气於地中蝗蝻遺種翻覆壊盡次年所種必盛於常禾

明永樂元年令吏部行文各處有司春初差人巡視境內遇有蝗虫初生設法捕撲務要盡絕如或坐視致令滋蔓爲患者罪之若布按二司官不行嚴督所屬巡視打捕者亦罪之毎年九月行文至十月再令兵部行文軍衛永爲定例宣徳九年差給事中禦史錦衣衛官往山東河南捕蝗萬曆四十四年禦史過庭訓山東賑饑疏捕蝗男婦皆饑餓之人如一面捕蝗一面歸家喫飯未免稽遲時候遂向市上買現成面做餅子擔在有蝗去處不論逺近大小男婦但能捉得蝗虫與蝗子一升者換餅三十个又查得崓山鄰近兩廠領糧饑民一千二十名可乘機撥用卽傳吿示云朝廷自去年十一月養爾等饑民使免於逃死當知效報今蝗虫生發正爾等報效之日也自今以後能將近地蝗虫或蝗子捕得半升者才給米麵一升爲五日之糧如無不許準給

崇禎時徐光啟除蝗疏國家不務畜積不備凶饑人事之失也凶饑之因有三曰水曰旱曰蝗地有髙卑雨澤有偏被水旱爲災尙多幸免之處惟旱極而蝗數千里間艸木皆盡或牛馬幡幟皆盡其害尢慘過於水旱者也𨿽然水旱二災有重有輕欲求恆稔𨿽唐堯之世猶不可得此殆由天之所設惟蝗不然先事修備旣事修救人力苟盡固可殄滅之無遺育此其與水旱異者也𨿽然水而得一丘一垤旱而得一井一池卽單寒孤子聊足自救惟蝗又不然必藉國家之功令必須羣邑之協心必賴千萬人之同力一身一家無戮力自免之理此又與水旱異者也總而論之蝗災甚重除之則易必合眾力共除之然後易此其大指矣謹條列如左

一蝗災之時謹按春秋至於勝國其間蝗災書月者一百一十有一書二月者二書三月者三書四月者十九書五月者二十書六月者三十一書七月者二十書八月者十二書九月者一書十二月者三是最盛於夏秋之間與百糓長養成熟之時正相值也故爲害最廣小民遇此乏絕最甚若二三月蝗者按宋史言二月開封府等百三十州縣蝗蝻復生多去歲蟄者漢書安帝永和四年五年比歲書夏蝗而六月三月書去歲蝗處復蝗子生曰蝗蝻蝗子則是去歲之種蝗非蟄蝗也聞之老農言蝗初生如粟米數日旋大如蠅能跳躍羣行是名爲蝻又數日卽羣飛是名爲蝗所止之處喙不停嚙故易林名爲饑虫也又數日孕子於地矣地下之子十八日復爲蝻蝻復爲蝗如是傳生害之所以廣也秋月下子者則依附艸木枵然枯朽非能蟄蔵過冬也然秋月下子者十有八九而災於冬春者百止一二則三冬之候雨雪所摧損滅者多矣其自四月以後而書災者皆本歲之初蝗非遺種也故詳其所自生與其所自滅可得殄絕之法矣

一蝗生之地謹按蝗之所生必於大澤之涯然而洞庭彭蠡具區之旁終古無蝗也必也驟盈驟涸之處如幽涿以南長淮以北靑兗以西梁宋以東諸郡之地湖漅廣衍暵隘無常謂之涸澤蝗則生之歷稽前代及耳目所覩記大都若此若地方被災皆有延及與其傳生者耳略摭往牘如元史百年之間所載災傷路郡州縣幾及四百而西至秦晉稱平陽解州華州各二稱隴陜河中稱絳耀同陜鳯翔岐山武功靈寶者各一大江以南稱江浙龍興南康鎭江丹徒各一合之二十有二於四百爲二十之一耳自萬曆三十三年北上至天啟元年南還七年之間見蝗災者六而莫盛於丁巳是秋奉使夏州則闗陜邠岐之間徧地皆蝗而土人云百年來所無也江南人不識蝗爲何物而是年亦南至常州有司士民盡力撲滅乃盡故涸澤者蝗之本原也欲除蝗圖之此其地矣

一蝗生之緣必於大澤之旁者職所見萬曆庚戌滕鄒之間皆言起於昭陽呂孟湖任邱之人言蝗起於趙堡口或言來從葦地葦之所生亦水涯也則蝗爲水種無足疑矣或言是魚子所化而職獨斷以爲鰕子何也凡倮虫介虫與羽虫則能相變如螟蛉爲蜾蠃蛣蜣爲蟬水蛆爲蚊是也若鱗虫能變爲異類未之見矣此一證也爾雅翼言鰕善遊而好躍蝻亦善躍此二證也物𨿽相變大都蛻殻卽成故多相肖若蝗之形酷類鰕其身其首其紋脈肉味其子之形味無非鰕者此三證也又蠶變爲蛾蛾之子復爲蠶太平禦覽言丰年蝗變爲鰕知鰕之亦變爲蝗也此四證也鰕有諸種白色而殻柔者散子於夏初赤色而殻堅者散子於夏末故蝗蝻之生亦早晚不一也江以南多大水而無蝗蓋湖漅積瀦水艸生之南方水艸農家多取以壅田就不其然而湖水常盈艸恆在水鰕子附之則復爲鰕而已北方之湖盈則四溢艸隨水上迨其旣涸艸流涯際鰕子附於艸間旣不得水春夏鬱蒸乘濕熱之气變爲蝗蝻其勢然也故知蝗生於鰕鰕子之爲蝗則因於水艸之積也

一考昔人治蝗之法載籍所記頗多其最著者則唐之姚崇最嚴者則宋之淳熙勅也崇傳曰開元四年山東大蝗民祭且拜坐視食苗不敢捕崇奏詩云秉彼蟊賊付畀炎火漢光武詔曰勉順時政勸督農桑去彼螟蜮以及蟊賊此除蝗詔也蝗畏人易驅又田皆有主使自救其地必不憚勤請夜設火坎其旁且焚且瘞乃可盡古有討除不勝者特人不用命耳乃出禦史爲捕蝗使分道殺蝗汴州刺史倪若水上言除天災者當以徳昔劉聰除蝗不克而害愈甚拒禦史不應命崇移書謂之曰聰僞主徳不勝妖今妖不勝徳古者良守蝗避其境謂修徳可免彼將無徳致然乎今坐視食苖忍而不救因以無年刺史其謂徳何若水懼乃縦捕得蝗十四萬石時議者諠嘩帝疑復以問崇對曰庸儒泥文不知變事固有違經而合道反道而適權者昔魏世山東蝗小忍不除至人相食後秦有蝗艸木皆盡牛馬至相噉毛今飛蝗所在充滿加復蕃息且河南河北家無宿藏一不獲則流離安危系之且討蝗縦不能盡不愈於養以遺患乎帝然之黃門監盧懷愼曰凡天災安可以人力制也且殺蝗多必戾和气願公思之崇曰昔楚王吞蛭而疾瘳叔敖斷蛇而福降今蝗幸可驅若縦之榖且盡如百姓何殺虫救人禍歸於崇不以累公也蝗害訖息宋淳熙勅諸蝗虫初生若飛落地主鄰人隱蔽不言耆保不實時申舉撲除者各杖一百許人告報當職官承報不受理及受理而不卽親臨撲除或撲除未盡而妄申盡淨者各加二等諸官司荒田牧地經飛蝗住落處令佐應差募人取掘虫子而取不盡因致次年生發者杖一百諸蝗虫生發飛落及遺子而撲掘不盡致再生發者地主耆保各杖一百諸給散捕取虫蝗谷而減克者論如吏人鄕書手攬納稅受乞財物法諸系工人因撲掘虫蝗乞取人戶財物者論如重祿工人因職受乞法諸令佐遇有虫蝗生發𨿽已差出而不離本界者若緣虫蝗論罪並在任法又詔因穿掘打撲損苖種者除其稅仍計價官給地主錢數毋過一頃此外復有二法一曰以粟易蝗晉天福七年命百姓捕蝗一斗以粟一斗償之此類是也一曰食蝗唐貞元元年夏蝗民蒸蝗暴亁揚去翅足而食之臣謹按蝗虫之災不捕不止倪若水盧懷愼之說謬也不忍於蝗而忍於民之饑而死乎爲民禦災捍患正應經義亦何違經反道之有修徳修刑理無相左敵國盜賊比於蝗災總爲民害寧云修徳可弭一切攘卻捕治之法廢而不爲也淳熙之勅初生飛落咸應申報撲除取掘悉有條章今之官民所未聞見似應依仿申嚴定爲功罪著之甲令也食蝗之事載籍所書不過二三唐太宗吞蝗以爲代民受患傳述千古矣乃今東省畿南用爲常食登之盤飱臣嘗治田天津適遇此災田間小民不論蝗蝻悉將烹食城市之內用相饋遺亦有熟而幹之鬻於市者則數文錢可易一斗噉食之餘家戶囷積以爲冬儲質味與幹鰕無異其朝晡不充恆食此者亦至今無恙也而同時所見山陜之民猶惑於祭拜以傷觸爲戒謂爲可食卽復駭然蓋妄信流傳謂戾气所化是以疑神疑鬼甘受戕害東省畿南旣明知鰕子一物在水爲鰕在陸爲蝗卽終歲食蝗與食鰕無異不復疑慮矣

一今擬先事消弭之法臣竊謂旣知蝗生之緣卽當於原本處計劃令山東河南南北直隸有司衙門凡地方有湖蕩墊窪積水之處遇霜降水落之後卽親臨勘視本年潦水所至到今水涯有水艸存積卽多集夫眾侵水芟刈斂置髙處風戾日曝待其漧燥以供薪燎如不堪用就地焚燒務求淨盡此須撫按道府實心主持令州縣官各各同心協力方爲有益若一方怠事就此生發蔓及他方矣姚崇所謂討除不盡者人不用命此之謂也若春夏之月居民於波湖中捕得子鰕一石減蝗百石幹鰕一石減蝗千石但令民通知此理當自爲之不煩吿戒矣

一水艸旣去鰕子之附艸者可無生發矣若鰕子在地明年春夏得水土之气未免復生則須臨時捕治其法有三其一臣見湖旁居民言蝗初生時最易撲治宿昔變異便成蝻子散漫跳躍勢不可遏矣法當令居民裏老時加察視但見土脈墳起便卽報官集眾撲滅此時措手力省功倍其二已成蝻子跳躍行動便須開溝打捕其法視蝻將到處預掘長溝深廣各二尺溝中相去丈許卽作一坑以便埋掩多集人眾不論老弱悉要趨赴沿溝擺列或持箒或持撲打器具或持鍬鍤毎五十人用一人鳴鑼其後蝻聞金聲努力跳躍或作或止漸令近溝臨溝卽大擊不止蝻驚入溝中勢如注水眾各致力掃者自掃撲者自撲埋者自埋至溝坑具滿而止前村如此後村復然一邑如此他邑復然當淨盡矣若蝗如豆大尙未可食長寸以上卽燕齊之民畚盛嚢括負戴而歸烹煮暴漧以供食也其三振羽能飛飛卽蔽天又能渡水撲治不及則視其落處糾集人眾各用繩兜兜取布嚢盛貯官司以粟易之大都粟一石易蝗一石殺而埋之然論粟易則有一說先儒有言救荒莫要乎近其人假令鄕民去邑數十里負蝗易米一往一返卽二日矣臣所見蝗盛時幕天匝地一落田間廣數里厚數尺行二三日乃盡此時蝗極易得官粟有幾乃令人往返道路乎若以金錢近其人而易之隨收隨給卽以數文錢易蝗一石民猶勸爲之矣或言差官下鄕一行人従未免蠶食里正民戶不可不戒臣以爲不然也此時爲民除患膚髮可捐更率人蠶食尙可謂官乎佐貳爲此正官安在正官爲此院道安在不於此輩創一警百而懲噎廢食亦復何官不可廢何事不可已耶且一郡一邑豈乏義士若紳若弁靑衿義民擇其善者無不可使亦且有自願捐貲者何必官也其給粟則以得蝗之難易爲差無須預定矣

一事後剪除之法則淳熙令之取掘虫子是也元史食貨志亦云毎年十月令州縣正官一員巡視境內有虫蝗遺子之地多方設法除之臣按蝗虫遺子必擇堅垎黑土髙亢之處用尾栽入土中下子深不及一寸仍畱孔竅且同生而羣飛羣食其下子必同時同地勢如蜂窠易尋覓也一蝗所下十餘形如豆粒中止白汁漸次充實因而分顆一粒中卽有細子百餘或云一生九十九子不然也夏月之子易成八日內遇雨則爛壊否則至十八日生蝗矣冬月之子難成至春而後生蝻故遇臘雪春雨則爛壊不成亦非能入地千尺也此種傳生一石可至千石故冬月掘除尢爲急務且農力方閒可以從容搜索官司卽以數石粟易一石子猶不足惜苐得子有難易受粟宜有等差且念其衝冒嚴寒尢應厚給使民樂趨其事可矣臣按已上諸事皆須集合眾力無論一身一家一邑一郡不能獨成其功卽百舉一隳猶足僨事唐開元四年夏五月勅委使者詳察州縣勤惰者各以名聞由是連歲蝗災不至大饑蓋以此也臣故謂主持在各撫按勤事在各郡邑盡力在各郡邑之民所惜者北土閒曠之地土曠人稀毎遇災時蝗陣如雲荒田如海集合佃眾猶如晨星畢力討除百不及一徒有傷心慘目而已昔年蝗至常州數日而盡𨿽緣官勤亦因民眾以此思之乃愈見均民之不可已也

陳龍正曰蝗可和野菜煮食見於範仲淹疏又曝亁可代鰕米盡力捕之旣除害又佐食何憚不爲然西北人肯食東南人不肯食亦以水區被蝗時少不習見聞故耳崇禎辛巳嘉湖旱蝗鄊民捕蝗飼鴨鴨極易肥大又山中人畜豬不能買食試以蝗飼之其豬初重二十斤旬日肥大至五十餘斤可見世間物性宜於鳥獸食者人食之未必宜若人可食者鳥獸無反不可食之理蝗可供豬鴨無怪也推之恐不止此特表而出之

陳芳生曰蝗未作修徳以弭之蝗旣作必捕殺以殄之𨿽爲事不同而道則無二疽已發於背而進以調元气之說曰吾何事乎刀鍼吾知元气未及調而毒已內攻心肺死矣倪若水盧懷愼所見殆調元气於疽發之際者與大約鄙劣惰懦之夫視生民之死生國家之存亡都無與於已而惟恐我之稍拂乎鬼則禍將立至使朝廷下一令曰蝗初作守令捕不盡致爲民害奪其職沒入其家以備賑則畏禍之念更切於諂鬼而蝗可立盡淳熙之勅似猶未嚴也蓋天下之禍易於漫衍者必於初發治之則爲力易而所害不大而鄙夫非禍將切身必不肯竭力以從事故愚謂捕蝗之令必嚴其法以督之蓋亦一家哭不如一路哭之意且古良吏蝗毎不入其境今有事於捕已可愧矣捕之而復不力則良心已無𨿽嚴罰豈爲過耶

