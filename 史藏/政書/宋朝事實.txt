《宋朝事實》﹝宋﹞李攸著

●卷一祖宗世次

僖祖諱朓﹑﹛穴絳﹜﹑身兆﹑眺﹑趒﹑窕。仕後唐﹐歷永淸﹑文安﹑幽都三縣令。十二月七日崩﹐葬欽陵。建降元年﹐追尊文獻皇帝。大中祥符五年﹐加上文獻睿和皇帝。大觀元年﹐再加上立道肇基積徳起功懿文憲武睿和至孝皇帝。樂舞大善之舞。冬至祀昊天上帝﹐夏至祀皇地祇﹐升侑。後崔氏﹐建隆元年追謚文懿。翰林學士禮部侍郎竇儼議﹕行見於外曰懿。子順祖。

順祖諱珽﹑玎﹑脡﹑侹﹑頲﹑町﹑﹛罒丁﹜﹑艼﹑裎﹑侱﹑

珵﹑頊﹑鼎﹑鹿廷﹑甾丁﹑蜓﹑葶﹑閅﹑濎﹑﹛丁﹜﹑

鋌﹑廷。仕歷藩鎭從事﹑禦史中丞。正月二十五日崩﹐葬康陵。建隆元年﹐追尊惠元皇帝。大中祥符五年﹐加上惠元睿明皇帝。樂舞大寧之舞。上辛祈谷﹐孟冬祭神州地祇﹐升侑。後桑氏﹐建隆元年﹐追謚惠明。翰林學士禮部侍郎竇儼議﹕容儀恭美曰明。子翼祖。

翼祖諱敬﹑竟﹑鏡﹑獍﹑璥﹑曔。仕歷營﹑薊﹑涿三州刺史。周顯徳中﹐贈左驍衛上將軍。四月十二日崩﹐葬靖陵。建隆元年﹐追尊簡恭皇帝。大中祥符五年﹐加上簡恭睿徳皇帝。

樂舞大順之舞。大雩祀﹐升侑。後劉氏﹐父正平州刺史。初追封京兆郡太夫人。建隆元年﹐追謚簡穆。翰林學士禮部侍郎竇儼議﹕布徳執義曰穆。子宣祖。

宣祖諱弘殷﹑殷﹑氵隱﹑溵﹑蒑﹑磤﹑氵急急。仕晉爲龍捷左廂都指揮使﹑嶽州防禦使。顯徳三年﹐贈武淸軍節度使。

七月二十六日崩﹐葬安陵。建隆元年﹐追尊昭武皇帝。大中祥符五年﹐加上昭武睿聖皇帝。樂舞大慶之舞。大饗明堂感生赤帝﹐升侑。景靈宮天元殿奉安禦容。後杜氏﹐父爽﹐贈中書令。

周顯徳中﹐封南陽郡太夫人。建隆元年﹐有司請上尊號曰皇太后。二年六月二日崩﹐謚明憲。太常少卿馮吉議﹕照臨四方曰明﹐聖善同達曰憲。乾徳二年﹐攺謚昭憲。子太祖﹑太宗。

太祖諱匡胤﹑筐﹑邼﹑眶﹑恇﹑劻﹑洭﹑镸匡﹑匡﹑

匡﹑﹛艸匡﹜﹑軭﹑匡頁﹑匡﹑框﹑門匡﹑匡﹑廷﹑軖﹑

�﹑靷﹑�﹑引﹑引﹑鈏﹑申﹑勻﹑寅攴﹑�﹑濥﹑

申﹑戭﹑廴﹑枃﹑螾﹑椼。後唐天成二年丁亥歲二月十六日﹐生於西京大內甲馬營。以其日爲長春節。仕周爲歸徳軍節度使﹑殿前都點檢。顯徳七年正月四日﹐受周禪。乾徳元年十一月﹐上尊號曰應天廣運仁聖文武至徳皇帝﹣寶元年十一月﹐加上尊

號曰應天廣運聖文神武明道至徳仁孝皇帝﹣寶九年十月二十日

崩。太平興國二年四月十五日﹐葬河南府鞏縣永昌陵。大中祥符元年歲次戊申十一月戊午朔二十七日甲申﹐孝子嗣皇帝臣某謹再拜稽首上言「臣聞長髮其祥﹐流芳於商頌﹔克昌厥後﹐播美於周詩。慶以積善而綿長﹐祖以有功而丕顯。純熙之祉﹐舄奕無疆。由資始於景靈﹐爰錫羨於來裔。是以允升岱社﹐祗薦牲瑄。式照嚴配之儀﹐恭率追崇之典。聿隆皇運﹐仰屬玄猷。

伏惟太祖英武聖文神徳皇帝奮武開階﹐膺圖構象。神機天縱﹐睿斷飆馳。當建極以居尊﹐乃卜年而垂裕。靈旗直指﹐革輅親徵﹐多壘削平﹐中區大定。烝黎以之富壽﹐寰海於是混同。禮樂交修﹐梯航畢至。倒干戈而弗用﹐肅刑政以惟淸。推恩雨施於萬方﹐發號風行於四表。成功不宰﹐至徳無逾。時格太平﹐

民用丕變。盡垂鴻之經制﹐資奕世之宏規。遺烈具存﹐信書攸紀。臣猥以衝眇﹐逮玆纂承。履大寶之尊﹐奉神器之重。寤寐思治﹐旰昃忘勞。動循燕翼之謀﹐克致治平之化。屬兵鋒載戢﹐年谷順成﹐琛﹛盡貝﹜來庭﹐邊防罷警。仰昊穹之敷佑﹐繄宗社之儲休。景貺薦臻﹐寶符載錫。將伸昭報﹐祗事禋燔。而民庶相趨﹐表章狎至。願遵時邁﹐固請升中。勉徇輿情﹐用成先志。

靈辰協吉﹐毖祀允修。罄誠明之心﹐禱蒼黔之福。上封喬嶽﹐旣畢於增髙﹔歸格太宮﹐敢忘於尊祖粵若應期之康濟﹐創業之艱難﹐底績之基扃﹐歸厚之風化﹐垂於不朽﹐可得而言。欽奉威靈﹐重揚徽懿。謹遣攝太尉﹑推忠協謀同徳佐理功臣﹑金紫

光祿大夫﹑工部尙書﹑同中書門下平章事﹑集賢殿大學士﹑監

修國史﹑上柱國﹑太原郡開國公﹑食邑三千七百戶﹑食實封一

千八百戶臣王旦奉寶冊﹐謹加上尊謚太祖啟運立極英武睿文神徳聖功至明大孝皇帝。恭惟本仁觀徳﹐宗廟載嚴﹔致孝因心﹐簡冊增耀。在天降鑑﹐錫祚有孚﹐眷祐後昆﹐永永無極。謹言。」參知政事馮拯撰。樂舞大定之舞。冬至祀昊天上帝﹐升侑。

景靈宮﹑皇武殿﹑揚州建隆寺﹑西京會聖宮﹑應天院﹑滁州天

慶觀﹑南京鴻慶宮奉安禦容。後賀氏﹐父景思﹐右千牛衛率府率。晉開運初來歸。周顯徳中﹐封會稽郡夫人。生燕王徳昭﹑魏國﹑魯國二大長公主。顯得五年正月三日崩。建隆三年﹐追冊爲皇后。乾徳二年﹐謚孝惠﹐陪葬安陵。祔祭後廟。王氏﹐父饒﹐彰徳軍節度使。周顯徳五年來歸。六年賜冠帔﹐封瑯邪郡夫人。建隆元年八月﹐冊爲皇后。生皇子﹑皇女二人﹐皆早世。乾徳元年十二月七日崩。謚孝明﹐陪葬安陵﹐祔祭後廟。

太平興國二年﹐升祔太祖室。宋氏﹐父偓﹐左衛上將軍﹑邢國公。乾徳六年﹐入宮爲皇后。太宗卽位﹐號開寶皇后。太平興國二年﹐居西宮。雍熙四年﹐移東宮。至道元年四月二十八日

崩。翰林學士宋白議﹕慈愛忘勞曰孝﹐溫克令儀曰章。升祔太祖廟。

太宗諱炅﹑熲﹑炯﹑餇﹑﹛目目火﹜﹑泂﹑穎﹑耿﹑�﹑�﹑

局﹑�﹑�﹑鎣﹑扃﹑憬﹑皛﹐舊諱光義﹑匡義。晉天福四年己亥十月七日﹐生於開封府浚儀縣崇徳坊護聖營之官舍。以其日爲乾明節﹐淳化三年攺爲壽寧節。建隆元年﹐爲殿前都虞候﹑睦州防禦使。八月﹐領泰寧軍節度使。二月七日﹐加同中書門下平章事﹑開封尹。乾徳二年六月﹐加中書令﹣寶六年九月﹐封晉王。九年十月二十一日﹐遂卽尊位。太平興國三年﹐羣臣上尊號應運統天睿文英武大聖至明廣孝皇帝。端拱二年﹐詔曰「朕嘗覽羣書﹐備觀前古﹐居尊之號﹐近代方行﹐固非軒昊之令猷﹐且異唐虞之舊典。載惟涼徳﹐尢愧前王﹐浮實之名﹐非所宜稱。向者羣後同詞﹐封章見請﹐虔懇斯至﹐避讓無由﹐勉從將順之心﹐遂極尊崇之號。每一念此﹐深用憮然﹐豈敢以謙徳自私﹐必將以古道爲法。其自前所加尊號﹐並宜省去。

今後四方上表只稱皇帝﹐庶葉至公。」翌日﹐宰相呂蒙正等奏事長春殿﹐進曰「陛下神功聖徳﹐輝映古今。在於尊稱﹐止可增益。忽奉詔旨省去﹐中外無不驚駭。」帝曰「至如皇帝二字﹐亦不可兼稱。此起自秦始皇﹐後代因之不攺。朕比欲復止稱王﹐又以諸子封王﹐有所妨礙。朕志先定﹐勿煩確奏。」

其後羣臣累上尊號曰「法天崇道文武皇帝」﹐詔除「文武」二字外﹐宜依。至道三年三月二十九日崩。葬河南府永安縣永熙陵。大中祥符元年歲次戊申十一月戊午朔二十七日甲申﹐孝子嗣皇帝臣某謹再拜稽首上言「臣聞應期受命﹐聖人所以致太平﹔卜世其昌﹐上帝所以祚明徳。然則升中昭事﹐旣報本於圜方﹔順美歸尊﹐當增華於簡冊。伏惟太宗神功聖徳文武皇帝元功不宰﹐妙用無方。若唐堯之聖神﹐有周公之材藝。在朱邸也﹐

懸象集連珠之慶﹔紹寶歷也﹐長江出瑞石之文。閩﹑越於是來同﹐並﹑汾以之蕩定。若乃揚庭以選士﹐辟館以育材﹐得人而致治也。集河﹑洛之圖書﹐闡周﹑孔之經籍﹐用文以立教也。

授律以貞師﹐取威而禁暴﹐經武以定功也。審官以考績﹐議獄以緩刑﹐信賞而愼罰也。旣而講三王之禮﹐備六代之樂﹐躬肆類以享帝﹐尊二祖以配天。人神感通﹐上下交泰。和气充塞﹐徳澤涵濡。百靈效祥﹐溢圖牒之所記﹔九譯來貢﹐超載籍之所聞。然猶旰食勵精﹐實行慈儉。除宮室之藻飾﹐絕弋獵之嬉遊﹐省去名稱﹐抑罷封禪。積徳深厚﹐垂慶綿長。俾臣薄祜﹐嗣膺丕錫﹐守位一紀﹐率工咸懷﹐疊委禎符﹐屢惟稔歲。徇黎庶之確請﹐循虞夏之舊章﹐告成介丘﹐昭紀大號﹐奉揚前烈﹐傳之無窮。而陟配方嚴﹐鴻名未稱﹐敢不周爰古道﹐侔揣大猷上以協神祇之心﹐下以伸臣子之志﹐再章節惠﹐永播英聲。謹遣攝

太尉推忠協謀同徳佐理功臣﹑金紫光祿大夫﹑工部尙書﹑同中

書門下平章事﹑集賢殿大學士﹑監修國史﹑上柱國﹑太原郡開

國公﹑食邑三千七百戶﹑食實封一千八百戶臣王旦奉寶冊﹐加上尊謚太宗至仁應道神功聖徳文武大明廣孝皇帝。恭惟至神﹐俯歆令典。延休萬葉﹐介福兆人。謹言。」樂舞大盛之舞。祈谷雩﹐祀神州地祇﹐升侑。景靈宮﹑大定殿﹑西京應天院﹑崇福宮﹑會聖宮奉安禦容。後尹氏﹐父廷勛﹐滁州刺史。太平興國元年﹐追尊爲皇后﹐謚淑徳。太常少卿馮永錫議﹕言行不回曰淑﹐富貴好禮曰徳。符氏﹐父彥卿﹐魏王。周顯徳中來歸。

國初封汝南郡夫人﹐進楚國﹑越國﹣寶八年十二月十九日薨。

太平興國元年﹐追冊爲皇后﹐謚懿徳。太常卿張永錫議﹕溫柔聖善曰懿﹐富貴好禮曰徳。陪葬安陵。升祔太廟太宗室。李氏﹐父處耘﹐淄州刺史﹣寶末﹐納幣。太平興國二年七月﹐入宮。

雍熙元年十二月十七日﹐立爲皇后。至道三年四月八日﹐尊爲

皇太后。景徳元年三月十五日崩。謚明徳。吏部侍郎郭贄議﹕無幽不察曰明﹐中和純備曰徳。升祔太宗廟庭。李氏﹐父英﹐乾州防禦使﹐贈安國軍節度使﹑常山郡王﹣寶初﹐來歸﹐封隴西縣君。太平興國初﹐封隴西郡夫人。二年三月十二日崩。至道三年﹐追封賢妃。十二月﹐追尊爲皇太后。咸平元年﹐謚元徳。都官員外郎祕閣校理舒雅議﹕茂徳丕績曰元﹐中和淳淑曰徳。大中祥符六年﹐去太字。子眞宗。

章獻明肅劉后﹐益州華陽縣人。父通。後爲蜀人龔美攜入京﹐爲開封府人。美以鍛銀爲業。眞宗尹開封﹐美因鍛銀得見眞宗﹐語之曰「蜀婦人多才惠﹐汝爲我求一蜀姬。」美因納後﹐年十五﹐寵幸專房。太宗一曰問乳母曰「太子近來容貌淸瘦﹐左右有何人」乳母以後對。上命去之。太子不得已﹐置於殿侍張耆家。未幾﹐太宗晏駕﹐太子卽位。祥符五年﹐立爲皇后。

仁宗諱禎﹑楨﹑貞﹑偵﹑貞阝﹑媜﹑徵﹑�﹑癥﹑湞﹑

貞﹑寊﹑揁﹑徵阝。大中祥符三年庚戌歲四月十四日﹐生於開封府。以其日爲乾元節。七年三月﹐授左衛上將軍﹐封慶國公。

八年十二月﹐授中正軍節度使﹑檢校太尉﹑兼侍中﹑封壽春郡王。天禧元年二月﹐加中書令。二年二月﹐攺建康軍節度使﹑太保﹐進封升王。八月﹐立爲皇太子。乾興元年二月十九日﹐遂卽尊位。天聖二年十一月﹐上尊號曰聖文睿武仁明孝徳皇帝。

明年二月﹐加號睿聖文武體天法道仁明孝徳皇帝。七月﹐詔去睿聖文武之號。十一月﹐加景祐體天法道欽文英武聖神孝徳皇帝。寶元元年十一月﹐以寶元易景祐﹐冠於舊號。康定元年﹐詔省去「睿聖文武」四字。在位四十二年。嘉祐八年三月二十九日崩。十月二十九日葬永昭陵。翰林學士王珪等議謚曰「臣聞元精磅礡﹐濟萬物而不昭其迹者﹐薦名曰天﹔至徳汪洋﹐

澤萬世而不有其功者﹐建謚於帝。伏思在昔帝王生膺大名﹐終紀大徳﹐使金聲而玉振之﹐以詒乎無窮之間者﹐帝莫盛於堯﹑舜﹐王莫隆於禹﹑湯也。蓋易名之典﹐下不得誄上。古者將爲至尊之謚﹐必質於郊﹐然後定之。玆所以推天下之至美﹐明天下之至公﹐𨿽天子不得以自專也。洪惟先皇帝躬下主之資﹐承累聖之序。流大漢之豈弟﹐履放勛之欽明。包富有之業﹐而能守以約﹔攬泰定之勢﹐而弗恃以安。固嘗邈然究視所未形﹐勉焉積思所不及。謂天命之匪易﹐乃嚴恭戒懼﹐庶以答靈心之顧﹔謂民懷之靡常﹐乃涵容煦沫﹐庶以陶善類之歸。智括萬慮而不可測﹐恩滲四垠而不可形。如兩儀之無不幬載﹐如三辰之無不臨燭。於時修廢官﹐繼絕世﹐禮髙年﹐勸力穡﹐減常賦﹐抑末遊。虛己以遇豪俊之材﹐降志以從忠直之諫。振立賞罰而權衡之﹐章昭典禮而黼黻之﹐宥恕刑獄而蕩滌之﹐惠哀困窮而衣食之。人情莫不欲逸﹐愛其力而不勞﹔人情莫不欲壽﹐輔其生而不傷。羣公庶尹﹐罔弗夷正相與謀王之朝﹔殊鄰絕區﹐罔弗億寧相與慕王之境。父父子子﹐兄兄弟弟﹐罔弗順祗相與立於王之途。蓋仁政之施﹐沛然其若是莫之能禦也。矧夫耕耤於千畝之田﹐袷祭於先王之廟。報天之誠篤﹐則八奠於圜丘﹔嚴父之志盡﹐則再侑於明堂。宗室旣蕃﹐則廣諸分玉之愛﹔邦統未昭﹐則豫有主器之屬。下議樂之詔﹐以考鐘石之和﹔置寫書之官﹐以緝經墳之學。邇英敷席﹐圖講藝也。凝幾校字﹐資味道也﹔藻思粹發﹐窮聖作也﹔飛毫酒落﹐肆天縱也。知聲色之靡﹐伐於徳義﹐於是乎屏燕飲之娛﹔知雉兔之獲﹐殫於精神﹐於是乎絕盤遊之欲。念組織之勤﹐則卻服禦之華﹔念土木之費﹐則損宮室之麗。西羌阻命﹐不欲久戍勞師﹐而遂納玉關之誓﹔南蜑肆姦﹐不欲深入討除﹐而自致槁街之戮。時則有逾沙絕漠﹐卓犖之貢委﹔應圖合牒﹐沕潏之瑞叢。四十二年於玆﹐可謂海內

大治矣。竊迹羲黃之前﹐敻乎莫索其詳。自《詩》《書》之載﹐未有如玆之盛者也。方將勒鴻休受﹐永祐豈圖。神機欻厭﹐邦釁上延。仙鼎已成﹐不返荊山之禦﹔玉衣𨿽在﹐空陳渭水之遊。嘉原旣新﹐同軌畢至﹐下華蓋於北極﹐引龍輴之西巡。此萬國所以摧心﹐三靈爲之變色。有司繇是傷舊典﹐冊丕備﹐皇哉鑠乎﹗幾有以綏王靈而炳帝烈也。謹按謚法﹐治民無爲曰神﹐經緯天地曰文﹐通達先知曰聖﹐保大定功曰武﹐照臨四方曰明﹐慈惠愛親曰孝。若乃羣生啿々﹐鼓之舞之﹐不知至化之所自然﹐非至神乎制作禮樂﹐際天接地﹐煥然而大備﹐非至文乎永惟宗廟之奉﹐實發先識﹐以建大本﹐非至聖乎戴白之老﹐不識兵革之警﹐非至武乎遐末荒昧之情﹐格於聰明﹐而無所遺﹐非至明乎惇敍九族﹐以述夫祖先之志﹐非至孝乎粵廟號之建尙矣。維其歷古聖賢之君﹐莫不極所以尊明令顯之稱﹐又或至於代相襲之。夫仁者聖人之盛徳﹐豈獨未有以當之耶抑當時鴻儒巨學反

略於稽求抑又天之所啟﹑期以克配先帝之廟乎《詩》云﹕『維

天之命﹐於穆不已』﹐此之謂歟惟功以創業爲祖﹐徳以守成爲宗﹐皆尊尊之大義也。先帝尊謚﹐宜天錫之曰神文聖武明孝皇帝﹐廟曰仁宗。」元丰八年﹐加謚體天法道極功全徳神文聖武睿哲明孝皇帝。樂舞大仁之舞。祭皇地祇﹐升侑。景靈宮﹑美成殿奉安禦容。後郭氏﹐故中書令郭崇孫女。天聖二年九月十五日﹐太后手書﹕已於此月特展嘉禮﹐納爲皇后﹐俟南郊畢﹐備禮冊命。十一月二十一日﹐降制﹐太后稱制。恃勢頗驕橫。

太后崩﹐美人向氏﹑楊氏尢得幸。向氏恩寵傾京師﹐後妒﹐屢與忿爭。向氏嘗於上前有侵後不遜語﹐後怒﹐起批其頰﹐上自起救之﹐後誤抓上頸﹐上大怒。閻文應白上﹐以抓痕示執政大臣而謀廢之。上以示呂夷簡﹐且告之故。夷簡曰「光武﹐漢之明主﹐郭后止以怨懟廢﹐況傷乘輿乎」上於是有廢後意。右

司諫範仲淹諫諍﹐不納。後乃請入道﹐賜號金庭教主衝淨元師﹐居於安和院﹐攺院曰瑤華宮。景祐二年薨。詔追復皇后。曹氏﹐父玘﹐尙書虞部員外郎﹐贈太傅兼侍中﹑東氦王。祖彬﹐樞密副使﹑檢校太師兼侍中﹐贈魯王。景祐元年九月﹐內降制﹐立爲皇后﹐所司擇日備禮冊命。十一月冬至﹐行冊禮。嘉祐八年三月﹐尊爲皇太后。四月﹐權同聽政。治平元年五月﹐降手詔﹐還政英宗。尊皇太后所居宮曰慈壽。熙寧元年﹐曾公亮表請名太皇太后宮殿﹐並以慶壽爲名。二年正月﹐尊爲太皇太后。五年十一月二十一日崩。謚慈聖光獻。張氏﹐父堯封。祖潁﹐進士及第﹐終於縣令。堯封景祐元年釋褐﹐授石州軍事推官﹐未赴﹐卒於京師。堯封母﹐錢氏女也。後與其姊妹三人﹐幼無依﹐由錢氏納於章惠太后宮。時後八歲。浸長﹐得幸。慶曆元年﹐封淸河郡君﹐歲中爲才人﹐遷修媛。三年﹐被疾﹐願下遷爲美人﹐上許之。八年十月﹐進貴妃。十二月三日﹐發冊。至和元年薨。冊贈爲皇后﹐謚溫成。子英宗。

英宗﹐天聖十年生於宣平坊﹐赤光滿室﹐咸見黃龍往來室中。濮王夢兩龍﹐與日並墮﹐以衣承之﹐復戲於空中。其一龍視王曰「吾非王所能有也。」後仁宗立爲皇子。

●卷二

○登極赦

太祖建隆元年正月初五日登極赦。門下﹕朕以五運推移﹐上帝於焉眷命﹔三靈攺卜﹐王者所以膺圖。朕起自側微﹐備嘗艱險。當周邦艸昧﹐從二帝以䢐徵﹔洎虞舜陟方﹐翊嗣君而纂位。但罄一心而事上﹐敢期百姓之與能屬以敵國侵疆﹐邊民罹苦。朕長驅禁旅﹐往靖邊塵。鼓旗才出於國門﹐將校共推於天命。迫回京闕﹐欣戴眇躬﹐幼主以歷數有歸﹐尋行禪讓。兆庶不可以無主﹐萬幾不可以曠時﹐勉徇羣心﹐以登大寶。昔湯﹑武革命﹐發大號以順人﹔唐﹑漢開基﹐因始封而建國。宜國號大宋﹐攺周顯徳七年爲建隆元年。乘時撫運﹐旣協於歌謠﹔及物推恩﹐宜周於華夏。可大赦天下﹐應正月五日昧爽以前﹐天

下罪人所犯罪已結正﹑未結正﹑已發覺﹑未發覺﹑罪無輕重常

赦所不原者﹐咸赦除之。應貶降責授及勒停等官﹐並與恩澤。

諸配徒役男子女人等﹐並放逐便。其內外馬步兵士﹐各與等第優給。諸軍內有請分料錢者﹐特與加等第添給。中外見任前任職官﹐並與加恩。文武升朝官﹑內諸司使﹑副使﹑禁軍都指揮使以上及諸道行軍司馬﹑節度副使﹑藩方馬步軍都指揮使﹐應

父母妻未有官及未曾敍封者﹐並與恩澤﹔亡父母未曾封贈者﹐並與封贈。諸處逃亡軍都限赦到百日內﹐仰於所在陳首﹐並與放罪﹐依舊軍分收管。如出百日不來自首者﹐復罪如初。念彼愚民或行姦盜﹐屬玆解网﹐咸許自新。諸軍有艸寇處﹐仰所在州府及巡檢使臣曉諭招喚﹐若願在軍食糧者並與衣糧﹐如願歸農者亦聽取便。於戲﹗革故鼎新﹐皇祚初膺於景命﹔變家爲國﹐鴻恩宜被於寰區。更賴將相公王﹐同心協力﹐共裨寡昧﹐以致隆平。凡百軍民﹐深體朕意。

昭憲太后常與太祖參決大政﹐及疾甚﹐太祖侍藥餌不離左右。太后曰「汝自知所以得天下乎」太祖曰「此皆祖考與太后之餘慶也。」太后笑曰「不然﹐亦由柴氏使幼子主天下耳。」因戒敕太祖曰「汝萬歲後﹐當以次傳之弟﹐則並汝之子亦獲安矣。」太祖頓首泣曰「敢不如太后教」其後太祖遂傳位太宗皇帝﹣寶九年十月二十一日登極赦。門下﹕王者繼統承祧﹐所以嗣神器﹔節哀順變﹐所以寧萬邦。顧歷代之通規﹐諒舊章而可法。先皇帝勤勞啟國﹐宵旰臨朝﹐萬幾靡倦於躬親﹐四海方成於開泰。念農民之疾苦﹐知戰士之辛勤。氛祲盡平﹐生靈永逸。而寒暄遘厲﹐寢疾彌畱。方臻偃革之期﹐遽起遺弓之嘆。猥以大寶﹐付於衝人。遵理命而莫能固辭﹐涉大川而罔知攸濟。負荷斯重﹐攀號莫任。宜覃在宥之恩﹐俾洽維新之澤﹐可大赦天下。云云。恭惟先皇帝推誠損己﹐焦思勞神。念將士之忠勤﹐知戰伐之辛苦。衣糧祿賜﹐無非經手經心﹔土地官封﹐不惜酬勛酬效。生靈是念﹐稼穡爲憂。罷非理之差徭﹐去無名之侵耗。不貪遊宴﹐盡去奢華﹐減後宮冗食之人﹐停諸司不急之務。方嶽止甘鮮之貢﹐殿庭碎珠玉之珍。獄訟無冤﹐刑戮不濫。凡關物務﹐盡立規繩。予小子纘紹丕基﹐恭稟遺訓﹐仰承法度﹐豈敢越違﹗更賴將相公卿﹐左右前後﹐共遵先志﹐同守

成規﹐庶俾衝人﹐不墜洪業。

眞宗至道三年四月一日登極赦。門下﹕創業垂統﹐於以貽後昆﹔嗣位承祧﹐於以紹前烈。爲股肱之元首﹐俾億兆之宅心。

洪惟永圖﹐屬在明辟。夫何涼徳﹐享是丕休。先皇帝膺籙上玄﹐受遺太祖。臨禦迨逾於二紀﹐憂勤遂冠於百王。無一日不舉皇綱﹐無一事不親聖覽﹐宵衣旰食﹐焦思勞神。禹迹混同﹐方致太平之運﹔堯心未倦﹐俄興不豫之災。棄大寶以上仙﹐付衝人之神器。仰遵顧命﹐下迫推崇。若涉大川﹐罔知涯涘。黽勉負荷﹐兢畏交並。宜覃作解之恩﹐聊展奉先之意﹐可大赦天下。

云云。恭念先朝庶政盡有成規﹐謹守奉行﹐不敢失墜。所宜開諫諍之路﹐拔茂異之材。鰥寡無告之民﹐悉令安泰﹔動植有生之類﹐冀獲昭蘇。庶幾延宗社之鴻休﹐召天地之和气。更賴中外百執﹐左右藎臣﹐各盡乃職﹐輔玆不逮。布告遐邇﹐咸使聞知。

仁宗乾興元年二月十九日登極赦。門下﹕天生烝民﹐惟君所以司牧﹔國有神器﹐有子所以傳歸。先皇帝紹累聖之丕圖﹐輯庶邦之大治。焦勞虔鞏﹐二紀於玆。忽興憑幾之言﹐永結遺弓之慕。循顧眇質﹐獲嗣慶基。適屬承祧之初﹐宜覃在宥之澤。

可大赦天下﹐常赦所不原者咸赦除之。恭念夙侍聖顏﹐備承寶訓。凡百機務﹐盡有成規﹐謹當奉行﹐不敢失墜。更賴宗工良佐﹐中外臣僚﹐咸竭乃誠﹐以輔不逮。布告遐邇﹐咸使聞知。

英宗嘉祐八年四月一日登極赦。門下﹕烝民之生﹐置君爲之司牧﹔神器之重﹐有子所以傳歸。先皇帝天資慈仁﹐聖徳深厚﹐臨禦歲逾於三紀﹐憂勤日覽於萬幾﹐常旰昃以忘勞﹐因晦明而遘厲。浸違衝豫﹐遂至彌畱。遽興憑幾之言﹐念及承祧之寄﹐猥以大業﹐屬於衝人。永惟負荷之艱﹐矧在哀迷之次﹐罔知攸濟﹐祗率舊章。宜覃在宥之恩﹐式表奉先之志﹐可大赦天

下。云云。恭念夙奉聖顏﹐備聞聖訓。在於庶政﹐悉有成規﹐惟謹奉行﹐罔敢廢失。更賴中外多士﹐左右忠賢﹐各盡乃誠﹐以輔臺徳。布告遐邇﹐咸使聞知。

神宗治平四年正月九日登極赦。門下﹕夫民之戴君﹐尊如元首之奉﹔天之與子﹐傳有神器之歸。先皇帝紹履至尊﹐欽篤先烈﹐圖治百王之上﹐垂精五載之間。玉几畱章﹐每及夜分之覽﹔紫闈訪道﹐多逾日昃之咨。旣寤寐之積勤﹐因寒暄之遘厲。

神機未厭﹐遽至彌畱之憂﹔邦禍何勝﹐已聞遺訓之托。屬哀荒之靡次﹐固負荷之惟艱。�然自思﹐浩莫能濟。宜本承祧之始﹐用覃澤物之私。可大赦天下。云云。於戲﹗奉先昭孝﹐實本於天經﹔肆眚推恩﹐蓋循於國典。更繄文武之助﹐忠賢之規﹐各勉交修﹐永輔不逮。咨爾有眾﹐體予至懷。

哲宗元丰八年三月六日登極赦。門下﹕生烝民而立之君﹐所以出四方之令﹔有天下而傳於子﹐所以維萬世之安。先皇帝道極聖神﹐徳兼文武﹐圖治三王之上﹐儲精七閏之間。緝熙事功﹐董正法度﹐積勤勞於日昃﹐違衝豫於春元。植璧以歸﹐方致金縢之禱﹔綴衣遽設﹐忍聞玉几之言。眷予衝人﹐屬以重器。

永荷艱難之托﹐曷勝哀疚之懷。宜謹始於承祧﹐用渙恩而及物。

可大赦天下。云云。恭念先朝之治﹐必循五聖之謀﹐思祗率於舊章﹐用答揚於光訓。尙賴中外列辟﹐左右忠賢﹐交修厥官﹐以輔予治。布告遐邇﹐咸使聞知。

徽宗元符三年正月十三日登極赦。門下﹕朕承先帝之末命﹐嗣累世之丕圖﹐若履淵冰﹐未知攸濟。先皇帝睿明聰哲﹐克勤於邦﹐遵制揚功﹐篤紹先烈﹐十有六載﹐海內蒙休﹐憂勞爽和﹐遂至大漸。乃以神器﹐屬予衝人。負荷惟艱﹐怵惕以懼﹐用謹承祧之始﹐肆頒在宥之恩。可大赦天下。云云。恭念元丰詒謀﹐紹聖遺訓﹐具在天下﹐可舉而行。惟旣厥心﹐罔敢廢失﹐其率

循於天下﹐用奉若於先王。更賴忠良盡規﹐文武合慮﹐永弼乃後﹐共圖康功。咨爾萬邦﹐體予至懷。

欽宗宣和七年十二月二十五日﹐受內禪﹐登極赦。門下﹕我國家創業守成﹐紹二百年之祚運﹔宅中圖大﹐奠三萬里之幅員。施及眇躬﹐嗣膺神器。永念纘承之重﹐懼劇春冰﹔載惟臨禦之難﹐憂深朽索。矧今邊垂未靖﹐師旅方興﹐肆推曠蕩之恩﹐用慰邇遐之望。可大赦天下。云云。於戲﹗淸蹕而朝萬宇﹐敢忘丕冒之仁﹔繼明以照四方﹐宜布惟新之澤。更賴忠良協贊﹐文武交修﹐永孚於休﹐同底於道。咨爾有眾﹐體予至懷。

光堯壽聖太上皇帝建炎元年五月一日登極赦。門下﹕皇天祐宋﹐卜世過於漢﹑唐﹔藝祖承周﹐受禪同乎舜﹑禹。列聖嗣無疆之歷﹐保邦隆不拔之基。屬以朝姦﹐稔成邊釁。恃中都之安富﹐忘外敵之憑陵﹐馴致金人﹐來犯京邑。初登城而不下﹐終邀駕以偕行。痛念鑾輿﹐遠徵沙漠﹐宗族從而盡徙﹐宮闕爲之一空。仍仰臣僚﹐俾僭位號。朕以介弟之親而授指﹐開元帥之府以總師。方輸敵愾之忠﹐忽奉講和之詔。豈圖變攺﹐終致阽危蓋嘗指日以誓諸軍﹐使前迎而後請﹔不憚瀝血而檄率土﹐冀外附而內親。而三事大夫與萬邦黎獻共致樂推之懇﹐靡容牢避之私。謂亹亹萬幾﹐難以一日而曠位﹔矧皇皇四海﹐詎可三月而無君勉徇羣情﹐嗣登大寶。宵衣旰食﹐紹祖宗垂創之基﹔疾首痛心﹐懷父兄播遷之難。吁號久隔﹐眾罔系心﹔軍旅薦興﹐農多失業。慰民耳目之注﹐敷朕心腹之言。爰布湛恩﹐誕敷區夏﹐可大赦天下。於戲﹗聖人何以加孝朕每懷問寢之思﹐天子必有所先。朕欲救在原之急﹐嗟我文武之列﹐同時忠義之家﹐不食而哭秦庭﹐士當勇於報國﹔左袒而爲劉氏﹐人咸樂於愛君。

其一徳而一心﹐佇立功而立事。同徯兩宮之復﹐終圖萬世之安。

副我憂勤﹐躋時康乂。

孝宗皇帝紹興三十二年十三日受內禪﹐登極赦。門下﹕《春秋》法五始之要﹐聿嚴受命之符。天地之大徳曰生﹐爰下維新之令。太上皇帝慈儉爲寶﹐遹駿有聲。垂精三紀之間﹐圖治百王之上。神謨獨運﹐總一日萬幾之繁﹔聖武旁昭﹐極四海九州之廣。未嘗暇逸﹐久積倦勤。黃屋非唐堯之心﹐居懷重負﹔泰元增漢武之策﹐欲介長年。顧睿訓之博臨﹐懼朕躬之弗稱。

凡今者發政施仁之目﹐皆得之問安侍膳之餘。爰舉舊章﹐用覃曠澤﹐可大赦。云云。於戲﹗有天下傳歸於子﹐敢忘付托之難建皇極敷錫厥民﹐允副邇遐之望。尙賴股肱同徳﹐中外協謀﹐共底績於中興﹐以益光於永世。咨爾有眾﹐宜體朕懷。

○紀元

太祖朝建隆元年﹑建隆二年﹑建隆三年﹑建隆四年﹝乾徳

元年﹞﹑乾徳二年﹑乾徳三年﹑乾徳四年﹑乾徳五年﹑乾徳六

年﹑開寶二年﹑開寶三年﹑開寶四年﹑開寶五年﹑開寶六年﹑

開寶七年﹑開寶八年﹑開寶九年。

建隆四年﹐始議攺元。太祖謂宰相曰「勿用前代舊號。」

於是攺乾徳。他日﹐帝於禁中見內人鏡背有「乾徳」之號﹐以問翰林學士陶穀﹐穀對曰「僞蜀時年號也。」宮人果故蜀王時人。帝於是益重儒者﹐而嘆宰相寡聞也。按僞蜀王衍﹐以正明五年十二月攺明年爲乾徳﹐盡六年。

太宗朝太平興國二年﹑太平興國三年﹑太平興國四年﹑太

平興國五年﹑太平興國六年﹑太平興國七年﹑太平興國八年﹑

太平興國九年﹑雍熙二年﹑雍熙三年﹑雍熙四年﹑雍熙五年﹑

端拱二年﹑淳化元年﹑淳化二年﹑淳化三年﹑淳化四年﹑淳化

五年﹑至道元年﹑至道二年﹑至道三年。

帝卽位﹐攺元太平興國﹐議者竊謂「太平」字一人六十也。

至道三年﹐帝升遐﹐壽五十九歲﹐亦葉其數。舒州民有獻瑞石《志公記》﹐其文曰「吾觀四五朝後次丙子﹐趙號太平﹐二十一帝王。」國家啟運在五代後﹐太宗丙子歲卽位。四五百年之前﹐天命在國家久矣。

眞宗朝咸平元年﹑咸平二年﹑咸平三年﹑咸平四年﹑咸平

五年﹑咸平六年﹑景徳元年﹑景徳二年﹑景徳三年﹑景徳四年﹑

大中祥符元年﹑大中祥符二年﹑大中祥符三年﹑大中祥符四年﹑

大中祥符五年﹑大中祥符六年﹑大中祥符七年﹑大中祥符八年﹑

大中祥符九年﹑天禧元年﹑天禧二年﹑天禧三年﹑天禧四年﹑

天禧五年﹑乾興元年。

景徳五年正月三日乙丑﹐天書降。丙寅﹐上謂宰相王旦等議降徳音﹐攺年號。丁卯﹐王旦以徳音條目上進。上曰「朕再思之。奉承天意﹐當大赦天下。」馮拯進曰「適中書﹑樞密院共議攺元﹐莫若取神人所告大中祥符之言﹐以爲年號。」

上悅曰「美名也。」先是﹐景徳四年十一月二十七日夜將半﹐上方就寢﹐夢神人星冠絳袍﹐告上曰「宜於正殿建黃籙道場﹐一月結壇齋戒﹐當降天書大中祥符三篇。」至是以紀元。大中祥符九年十一月乙卯﹐詔曰「朕以獻歲肇春﹐元辛葉吉﹐請眞君而致潔﹐奉寶冊以陳儀。將伸薦信之辭﹐式舉建元之典。

其攺來年爲天禧元年。」乾興元年正月一日﹐禦札內外文武臣僚等﹕「朕祇荷慶靈﹐嗣守洪業。顧涉道之猶淺﹐念守文之惟難。曷嘗不未明求衣﹐旣昃忘食﹐兢兢業業﹐罔敢怠荒。而天地儲休﹐宗社垂祐。嘉祥屢降﹐庶政允釐。民俗阜康﹐邊垂靖謐。臻於至治﹐益用愧懷。屬歲律之肇新﹐慶春祺之紛委。式攺紀年之號﹐並伸及物之恩﹐宜自正月一日攺天禧六年爲乾興

元年。重念類帝薦誠﹐尙賒於亞歲﹔先庚施令﹐俾告於門庭。

其今年冬合行南郊﹐諸般恩澤並特移就正月一日。庶玆惠渥﹐亟洽羣倫﹐所有覃慶及賞賚等一依自來南郊體例施行。至日﹐朕親禦正陽門宣制﹐仍令有司艸具儀注以聞。布告中外﹐咸使聞知。」

仁宗朝天聖元年﹑天聖二年﹑天聖三年﹑天聖四年﹑天聖

五年﹑天聖六年﹑天聖七年﹑天聖八年﹑天聖九年﹑天聖十年﹑

明道二年﹑景祐元年﹑景祐二年﹑景祐三年﹑景祐四年﹑景祐

五年﹑寶元二年﹑寶元三年﹑康定二年﹑慶曆二年﹑慶曆三年﹑

慶曆四年﹑慶曆五年﹑慶曆六年﹑慶曆七年﹑慶曆八年﹑皇祐

元年﹑皇祐二年﹑皇祐三年﹑皇祐四年﹑皇祐五年﹑皇祐六年﹑

至和二年﹑至和三年﹑嘉祐二年﹑嘉祐三年﹑嘉祐四年﹑嘉祐

五年﹑嘉祐六年﹑嘉祐七年﹑嘉祐八年。

上卽位﹐攺元天聖。時章獻明肅太后臨朝﹐撰號者取天字於文爲二人﹐以謂二人聖者﹐以尊太后也。至十年﹐攺元明道﹐又以謂於文日月並也﹐與二人之意同。後以犯契丹主耶律明記諱﹐遂攺曰景祐。是時﹐連歲大旱﹐攺元詔意﹐冀以導迎和气也。五年﹐因郊又攺曰寶元。自景祐初慕明皇以開元加尊號﹐遂加景祐於尊號之上﹐至寶元亦然。是歲﹐趙元昊以河西叛﹐攺姓元氏﹐朝廷惡之﹐遽攺曰康定﹐而不復加於尊號。而好事者以謂康定乃謚號也﹐明年又攺曰慶曆。至九年﹐大旱﹐河北尢甚﹐民死者十八九﹐於是又攺曰皇祐﹐猶景祐也。六年四月朔日食﹐以謂正陽之月﹐自古所忌﹐又攺曰至和。三年﹐上不豫﹐久之康復﹐又攺曰嘉祐。蓋自天聖至此﹐凡攺元者九﹐皆有謂也。

英宗朝治平元年﹑治平二年﹑治平三年﹑治平四年。

神宗朝熙寧元年﹑熙寧二年﹑熙寧三年﹑熙寧四年﹑熙寧

五年﹑熙寧六年﹑熙寧七年﹑熙寧八年﹑熙寧九年﹑熙寧十年﹑

元丰元年﹑元丰二年﹑元丰三年﹑元丰四年﹑元丰五年﹑元丰

六年﹑元丰七年﹑元丰八年。

哲宗朝元祐元年﹑元祐二年﹑元祐三年﹑元祐四年﹑元祐

五年﹑元祐六年﹑元祐七年﹑元祐八年﹑元祐九年﹑紹聖二年﹑

紹聖三年﹑紹聖四年﹑紹聖五年﹑元符二年﹑元符三年。

徽宗朝建中靖國元年﹑崇寧元年﹑崇寧二年﹑崇寧三年﹑

崇寧四年﹑崇五元年﹑大觀元年﹑大觀二年﹑大觀三年﹑大觀

四年﹑政和元年﹑政和二年﹑政和三年﹑政和四年﹑政和五年﹑

政和六年﹑政和七年﹑政和八年﹑重和二年﹑宣和二年﹑宣和

三年﹑宣和四年﹑宣和五年﹑宣和六年﹑宣和七年。

欽宗朝靖康元年。

光堯壽聖太上皇帝朝建炎元年﹑建炎二年﹑建炎三年﹑建

炎四年﹑紹興元年﹑紹興二年﹑紹興三年﹑紹興四年﹑紹興五

年﹑紹興六年﹑紹興七年﹑紹興八年﹑紹興九年﹑紹興十年﹑

紹興十一年﹑紹興十二年﹑紹興十三年﹑紹興十四年﹑紹興十

五年﹑紹興十六年﹑紹興十七年﹑紹興十八年﹑紹興十九年﹑

紹興二十年﹑紹興二十一年﹑紹興二十二年﹑紹興二十三年﹑

紹興二十四年﹑紹興二十五年﹑紹興二十六年﹑紹興二十七年﹑

紹興二十八年﹑紹興二十九年﹑紹興三十年﹑紹興三十一年﹑

紹興三十二年。

靖康二年五月一日赦﹕「朕惟火徳中微﹐天命未攺〖光武紀元之制﹐紹建隆開國之基。用赫丕圖﹐益光前烈。可以靖康二年五月一日攺爲建炎元年。」

●卷三

○詔書

太宗嘗爲手詔﹐戒陳王元僖等﹐曰「朕周顯徳中﹐年十六時﹐江淮未賓﹐從昭武皇帝南徵戰﹐軍屯揚﹑泰等州﹐數與交戰。朕𨿽年少﹐擐甲冑﹐習弓馬﹐屢與賊軍交鋒﹐應弦而踣者甚眾﹐行伍皆見。太祖駐兵六合﹐得知其事﹐拊髀大喜。十八﹐從周世宗及太祖下瓦橋關﹑瀛﹑莫等州﹐亦在行陣。洎太祖卽位﹐親討李筠﹑李重進﹐朕畱守帝京﹐鎭撫都城﹐上下如一。其年蒙委兵權﹐歲餘﹐授開封尹﹐歷十六七年﹐民間稼穡﹑君子小人﹐眞僞無不更諳。卽位以來十三年矣﹐朕持儉素﹐外絕遊田之樂﹐內鄙聲色之娛﹐眞實之言﹐固無虛飾。汝等生於富貴﹐長自深宮﹐民庶艱難﹑人之善惡﹐必是未曉。略說其本﹐豈盡予懷﹗夫帝子親王先須克己勵精﹐聽卑納誨。每著一衣﹐則憫蠶婦﹔每餐一食﹐則念耕夫。至於聽斷之間﹐勿先恣其喜怒。朕每親臨庶政﹐豈敢憚於焦勞禮接羣臣﹐無非求於啟沃。

汝等勿鄙人短﹐勿恃己長﹐乃可永守富貴﹐以保終吉。先賢有言曰﹕『逆吾者是吾師﹐順吾者是吾賊。』不可不察也。」

眞宗初爲開封尹﹐旣入對﹐上諭以理民之道﹐曰「夫政教之設﹐在乎得人心而不擾。欲得人心﹐莫若示之以誠信﹔欲不擾﹐莫若鎭之以淸淨。先聖有言曰﹕『撫我則後﹐虐我則仇。

』無越於此。苟撫養得宜﹐𨿽虎狼亦當馴擾﹐況於民乎文王語太子發曰﹕『吾所以得民心者﹐蓋童羊不殺﹐童牛不使。』以是仁愛﹐四海歸心﹐祚延八百。」他日﹐復對宰相語其事。呂蒙正曰「晉﹑漢之世﹐君臣疑間﹐封疆狹隘﹐民苦殘暴。史弘肇輩非理殺戮﹐都市之內橫屍流血。當時議者曰﹕『如是爲國﹐其能久乎』果運祚短促﹐姦臣窺伺。淸淨爲理﹐誠如聖旨。」

仁宗景祐元年四月﹐詔曰「織文之奢﹐不鬻於國市﹔纂組之作﹐實害於女工。朕稽若令猷﹐務先儉化。深維抑末﹐緬冀還淳。然猶杼軸之家﹐相矜於靡麗﹔衣服之制﹐弗戒於紛華。

浮費居多﹐逾侈斯甚。宜懲俗尙﹐用謹邦彜。內自掖庭﹐外及宗戚﹐當奉循於明令﹐無因習於媮風。其錦背﹑繡背及徧地密花﹑透背段子﹐並宜禁斷。西川歲織上供者亦罷之。」

上嘗謂近臣曰「聖人治世﹐有一物不得其所﹐若己推而置諸死地。羽虫不傷﹐則鳳凰來﹔毛獸不傷﹐則麒麟出。比聞臣僚士庶人家多以鹿胎制造冠子﹐及有命婦亦戴鹿胎冠子入內者﹐以致諸處采捕﹐殺害生牲。宜嚴行禁絕。」乃下詔曰「冠冕有制﹐蓋戒於侈心﹔麛卵無傷﹐用蕃於庶類。惟玆麀鹿﹐伏在中林﹐宜安濯濯之遊﹐勿失呦呦之樂。而習俗所貴﹐獵捕居多﹐旣澆民風﹐且暴天物。特申明詔﹐仍立嚴科﹐絕其尙異之求﹐一此好生之徳。宜令刑部徧牒施行﹐應臣僚士庶之家不得戴鹿胎冠子﹐今後諸色人不得采殺鹿胎並制鹿胎冠子。如有違犯﹐許人陳告﹐犯人嚴行斷遣﹐告事人如告獲捕鹿胎人﹐賞錢二十貫﹔告戴鹿胎冠子並制造人﹐賞錢五十貫﹐以犯人家財充。」自是鹿胎無用﹐而采捕者亦絕。

政和三年七月二十一日﹐奉禦筆﹕「禮以辧上下﹐定民志。

自秦漢以來﹐禮壞不制﹐富人墻壁被文繡﹐倡優僭後飾。當時

士之賢者至於太息﹐時君世主亦莫能興。卑得以逾尊﹐賤得以淩貴﹐欲安上治民﹐難矣﹗比裒集三代鼎彜簠簋盤匜爵豆之類﹐凡五百餘﹐載之於圖〖其制作而所尙之象﹐與今薦天地饗宗廟之器無一有合。去古旣遠﹐禮失其傳。夫祭以類而求之﹐其失若此﹐則豈能有格乎已詔有司悉從攺造。若宮室車服冠冕之度﹑昏冠喪葬之節﹑多寡之數﹑等殺之別﹐𨿽嘗考定﹐未能如古﹐秦﹑漢之獘未革也。夫道之以徳﹐齊之以禮﹐有恥且格。今無禮以齊之而刑施焉﹐朕甚憫之。可於編類禦筆所置禮制局﹐討論古今沿革﹐具畫來上﹐朕將親覽﹐參酌其宜。蔽自朕志﹐期在必行﹐革千古之陋﹐以成一代之典﹐庶幾先王﹐垂法後世。」

宣和二年六月十七日﹐奉禦筆手詔﹕「國家承祖宗積累之休﹐民物阜安之久﹐禮樂明備﹐法具令完﹐是宜嘉與四海之人﹐同臻逸樂。而邇歲僥幸浮僞者眾﹐爵祿冗濫﹐政令猥並﹐竭天下賦入之常﹐殆不能給。當寧慨念﹐宵旰不忘。屬考先王立政立事之經﹐紹元丰詒謀之重。至於逾其名分﹑冒濫過甚者﹐稍加裁定。所以抑僥幸﹐澄浮僞﹐垂裕無窮﹐蓋非五季鐫削之計。

而懷姦之士尙敢造言惑眾﹐唱爲裁損之說﹐規欲動搖。夫以三省﹑樞密院之近﹐綱紀所自出﹐而額外吏職逾先帝官制者幾四百員﹐冒帶階官自朝奉大夫至中奉大夫者五十人﹐保引入省院者至千有餘員。神霄一司﹐無所責任﹐而置吏逾四百五十人。

國用之匱﹐顧有自矣﹐𨿽欲不汰可乎咨爾臣子﹐其體玆意。自今有敢妄議朝政﹐鼓惑眾聽﹐意在朋比爲姦﹐及奉承詔令觀望稽滯違戾者﹐有官職人並以編置﹐余杖脊流配。仰禦史臺彈奏﹐開封府察治﹐仍出榜朝堂。故玆親加詔諭﹐師聽無渝。」

詔三省依元丰成憲。宣和七年四月二十七日﹐禦筆手詔﹕「神考若稽古制﹐正名百官﹐以貽休於萬世。眷言三省﹐稽決政事﹐維持紀綱之地。凡命令之出﹐所以審議行者﹐必由此焉。

是以有詔曰「中書揆而議之﹐門下審而覆之﹐尙書承而行之。

有不當者﹐自可論奏。事無巨細﹐徧經三省﹐無出一己﹐使擅其權。屬政和而建議者﹐遂以尙書令僕之名易之公相﹐凡三省之務悉總治之。後復以公相廳爲都廳而領三省﹐則初未之革﹐使神考垂裕不刊之典﹐奪於權臣自營之私﹐良用憮然。朕嗣守丕業﹐率循舊章﹐夙夜於玆﹐大懼弗克祗紹。常謂坐而論道於燕閒者﹐三公之事﹔作而相與推行者﹐宰輔丞弼之職。今居三公論道之位﹐而總理三省眾務﹐使宰輔丞弼殆成備員﹐殊失所以紹述憲章之意。可於尙書省復置尙書令﹐虛而不除﹐三公止系階官﹐更不總領三省。若曰佐王論道﹐經緯國事﹐則三公其任焉。三省並依元丰成憲﹐毋復侵紊。敢輒議者以大不恭論。

若昔大猷﹐是正邦典﹐朕庶幾無愧於前人。播告中外﹐咸知朕意。」

○聖學

太宗篤好儒學﹐嘗覽前代修文殿《禦覽》《藝文類聚》﹐門目繁雜﹐失其倫次﹐乃詔翰林學士李昉﹑扈蒙﹑知制誥李穆﹑右拾遺宋白等參詳類次﹐分定門目﹐編爲《太平總類》一千卷。

俄攺爲《太平禦覽錄》。又謂稗官之說或有可采﹐令取野史傳記﹑故事小說﹐編爲五百卷﹐賜名《太平廣記》。

太宗嘗謂侍臣曰「朕萬幾之暇﹐不廢觀書﹐見前代帝王行事多矣。苟自不能有所尃刂裁﹐全倚於人﹐則未知措身之所。」因言宋文帝恭儉而元凶悖逆﹐及隋楊素邪佞﹑唐許敬宗諂諛之事﹐侍臣聳聽。蘇易簡曰「披覽舊史﹐安危治亂盡在聖懷﹐社稷無窮之福也。」

上覽《兵法陰符經》﹐嘆曰「此詭詐奇巧不足以訓善﹐姦雄之志也。」至論《道徳經》﹐則曰「朕每讀至』兵者不祥之器﹐聖人不得已而用之』﹐未嘗不三復以爲規戒。王者𨿽以武功克敵﹐終須以文徳政治。朕每日退朝﹐不廢觀書﹐意欲酌先王成敗而行之﹐以盡損益也。」

上讀《老子》﹐語侍臣曰「伯陽五千言﹐讀之甚有益﹐治身治國並在其內。至云『善者吾亦善之﹐不善者吾則不善之﹐』此言善惡無不包容。治身治國者其術如是﹐若每事不能容納﹐則何以治天下哉﹗」

太平興國八年﹐上顧宋琪﹑李昉等曰「朕因思閭裏間﹐每日焚香﹐祝天子萬歲﹐次大臣眉壽。朕與卿等焉得不日思善事﹐以副億兆人之禱」宋琪曰「臣等蒙陛下不次擢用﹐又承戒諭﹐豈敢爲不善之事以負宸恩惟思公勤庶補萬一﹐咸再拜謝。」

太平興國九年﹐太宗謂宰相曰「朕每日所爲自有常節﹐晨間視事旣罷﹐便卽觀書﹐深夜就寢﹐五鼓而起﹐盛暑盡日亦未嘗寢。乃至飲食﹐亦不過度。行之已久﹐甚覺得力。凡人食飽無不昏濁﹐儻四肢無所運用便就枕﹐血脈凝滯﹐諸病自生。

欲求淸爽﹐其可得乎老子曰﹕『我命在我不在於天。』全系人之調適。卿等亦當畱意﹐無自輕於攝養也。」

眞宗卽位﹐每旦禦前殿﹐中書﹑樞密院﹑三司﹑開封府﹑審刑院及請對官以次奏事。辰後入宮尙食。少時﹐出坐後殿閱武事﹐至日中罷。夜則傳侍讀﹑侍講學士﹐詢問政事﹐或至夜分還宮。其後以爲常。

龍圖閣直學士陳彭年因次輪對儒術污隆﹑君臣難易之要﹐上曰「朕每念太祖﹑太宗丕變衰俗﹐崇尙斯文﹐垂世教人﹐實有深意。朕謹遵聖訓﹐紹繼前烈﹐庶警學者。人君之所難由

乎聽受﹐人臣之所不易在於忠直。其或君以寬大接下﹐臣以誠明奉上﹐君臣之心皆歸於正﹐上下之際靡失厥中。直道而行﹐至公而遇﹐此天下之達理。先王之治猶指諸掌﹐孰曰難哉」因作二論示之。

上謂近臣曰「朕聽政之外﹐未嘗虛度時日。探測簡編﹐素所耽玩。古聖賢奧旨有未曉處﹐不克廢忘。昨置侍讀﹑侍講學士﹐自今令祕閣官每夕具名聞奏﹐朕欲召見﹐得以訪問。」

其後每當直﹐或召對﹐多至二三鼓方退。

上嘗謂王旦等曰「經史之文﹐有國家之龜鑑﹐保邦治民之要﹐盡在是矣。然三代之後典章文物﹑制度聲名﹐參古今而適時用﹐莫若《史》《漢》。學者不可不盡心焉。」旦曰「孔子於周衰歷聘諸國﹐退而刪詩書﹐定禮樂﹐以五常之道﹐垂萬世法。後之王者﹐𨿽上聖必師範之。古人云﹕『生民以來﹐未有如夫子者。』蓋以此也。如雲志在《春秋》者﹐誠欲以褒貶筆削爲終古誅賞之法﹐使亂臣賊子觀而知懼。玆立教之深旨﹐爲國家之大要。自司馬遷爲一家之書﹐蓋知《春秋》凡例不可繼﹐故曰紀﹑曰書﹑曰世家﹑曰列傳﹐懲勸之微旨在焉。班固而下不得其意﹐但詞采而已。」上曰「夫子之道﹐不可斯須而捨。迂儒或言堯﹑舜之時無夫子亦治﹐此淺識之甚﹐殊不知夫子之道﹐堯﹑舜之道也。故曰﹕『祖述堯﹑舜﹐憲章文﹑武。

』又曰﹕『惟天爲大﹐惟堯則之。』其惟尊堯而宗舜。所謂夫子之道﹐與堯﹑舜無異也。」

上嘗謂近臣曰「古人多言禱神可以延福﹐未必如此。能行好事﹐神必福之﹐如《禮記世子篇》注云﹕『文王以憂勤損壽﹐武王以快樂延年。』其聖經之旨必不如此﹐蓋注皆不思之甚也。文王焦思勞神以憂天下﹐豈得減壽夏禹焦勞﹐有錫圭之瑞而享國永年。大約帝王能憂人之憂﹐不自暇逸﹐豈無感應

值成注此﹐頗不近理﹐安足爲之鑑戒﹗朕嘗與邢昺論之﹐昺不能對。」

右正言知制誥朱巽專對言「朝廷命令不可屢有更攺﹐自應陳述利害。攺張法制者﹐望先委有司詳議。其經久可行者﹐行之﹐不可行者﹐止之﹐庶幾張綱紀以絕分爭。」上顧宰臣曰「此甚識體。且事之可否﹐報政之地所宜盡言無隱。惟貴君臣道合﹐若上下同心﹐何憂不治﹗今四方無虞﹐賴卿等愼守經制。若一事遽行則攀援重臣﹐詞說競起﹐處置頗難。是知今所施行﹐不可不愼。至若言事利病﹐輕爲釐革﹐初則皆以爲當﹐後則翻成有害﹐及復正其事﹐乃是朝令夕攺﹐此事允當執守。

《書》云﹕『愼乃出令﹐令出惟行。』此之謂也。」上又曰「蒞官之人﹐不可太寬﹐致成弛慢﹐亦不可過求人之罪﹐務於煩擾。」王旦曰「古人有言﹕『法出而獘作﹐令下而姦生。

』寬則民慢﹐陷法者多﹐亟則民無所措手足﹐正爲此焉。」上深然之。

治平元年﹐祖無擇知制誥﹐獻《皇極箴》。詔獎之。

治平三年二月辛丑﹐命龍圖閣直學士兼侍講司馬光編集歷代君臣事迹。於是光奏曰「臣自少來略涉羣史﹐竊見紀傳之體文字煩多﹐𨿽以衡門專學之士﹐往往讀之不能周浹﹐況於帝王日有萬幾﹐必欲徧知前世得失爲未易。竊不自揆﹐常欲上自戰國下訖五代﹐正史之外﹐旁采他書。凡關國家之興衰﹐系生民之休戚﹐善可爲法﹐惡可爲戒﹐王者所宜知。略依《左氏春秋傳》體﹐爲編年一書﹐名曰《通誌》。其餘浮冗之文﹐悉刪去不載﹐庶幾聽覽不勞而聞見甚博。私家區區﹐力不能辦﹐徒有其志﹐久而無成。曏曾以戰國時八卷上進﹐幸蒙賜覽。今所奉詔旨﹐未審令臣續成此書或別有編集。若續此書﹐欲乞一以《通誌》爲名。其書上下貫穿千有餘載﹐固非愚臣所能獨修。

伏見韶州翁源縣令劉恕﹑將作監主簿趙君錫﹐皆有史學﹐爲眾所推。欲望差此二人與臣同修﹐庶早成書。」詔從之﹐而令接所進書八卷編集﹐俟書成取旨賜名。其後君錫父喪不赴﹐命太常博士﹑國子監直講劉分攵代之。

元丰七年十二月戊辰﹐端明殿學士司馬光上《資治通鑑五代紀》三十卷。自治平三年置局﹐每修一代史畢﹐上之。至是書成﹐總二百九十四卷﹐目錄﹑考異各三十卷。上諭輔臣曰「前代未嘗有此書﹐過荀悅《漢紀》遠矣。」輔臣請觀之﹐遂命付三省﹐仍令速進入。以光爲資政殿學士﹐降詔獎諭。

範祖禹曰「神宗皇帝卽位之初﹐多與講讀之臣論政事於邇英﹐君臣傾盡無有所隱。而帝天資好學﹐自彊不息﹐禁中觀書或至夜分。其勵精勤政﹐前世帝王未有也。自熙寧至元丰之末﹐間日禦經筵﹐風雨不易。蓋一遵祖宗成憲﹐以爲後世子孫法也﹐可不念哉﹗」

○禦制

太宗皇帝禦制《太師﹑魏國公﹑尙書令﹑眞定王神道碑》

﹕唐堯在位﹐聖賢謂之葉符﹔虞舜得人﹐天地以之開泰。八方理定﹐千載會昌﹐必旌柱石之材﹐以觀其壯節﹔鹽梅之寄﹐以濟其和平。是故應運握圖﹐明王聖帝受天寶命﹔開國承家﹐無不用忠確間世之臣﹔光輔基業﹐股肱心膂之士共同甘辛。萬代通規﹐一時遭遇。保全令徳﹑克荷洪勛者﹐其故眞定王普之謂矣。王姓趙氏﹐字則平。其先顓頊之裔﹐佐禹平水土﹐是謂柏翳。帝堯賜姓曰嬴氏。造父其後也﹐有功於周穆王﹐受封於趙。

周徳下衰﹐叔帶去周﹑適晉﹐六卿取晉﹐遂開國焉。今爲常山

人也。王蘊人倫之風槪﹐稟山嶽之儀型。晦而不彰﹐寬而無撓﹐竭其誠志﹐有始有終﹐無善不藏﹐非義勿取。頃自我太祖從周世宗南平淮甸﹐水陸兼行﹐龍虎震威﹐號令始發﹐捷如影響﹐冥契神人。是時﹐擒其僞將皇甫暉於滁上。王時爲郡之參佐﹐斷事明敏﹐獄無冤者。太祖聞名﹐召見與語﹐深器之。洎後太祖仗鉞左馮﹐因辟爲同州節度推官﹐歷華臺﹑許田﹑濉陽三鎭從事。其在幕府也﹐恭敬畏愼﹐盡竭赤誠﹐夜思晝行﹐勿矜勿伐﹐可謂龍吟虎嘯﹐雲起風從﹐如懷萬頃之陂﹐遭遇承平之會。

太祖光宅天下﹐龍躍商丘﹐知有佐時之才﹐早定君臣之契﹐擢爲諫議大夫﹑樞密學士﹐仍頒金紫以榮之。是歲﹐上黨帥李筠叛﹐太祖將議親徵﹐委之畱守﹐調發軍實。王以爲聖上躬擐甲冑﹐臣子宜效驅馳﹐乃陳懇上言﹐乞扈從鑾輅。洎中途進策﹐曰「陛下初登寶位﹐應天順人﹐將制驍雄﹐光耀神武。兵機貴速﹐不尙迂遲。若倍道兼行﹐掩其倉卒﹐所謂自天而下﹐不戰而成擒也。」太祖深納其言﹐舉兵速進﹐未詣長平﹐李筠果擁眾出戰。於時靈旗指寇﹐勇士齊心﹐叛帥自焚﹐餘黨就戮。

旋又維揚帥李重進包藏禍心﹐阻抗王命。太祖便殿召對﹐問攻取之策﹐王籌其繕修孤壘﹐倚恃長﹑淮﹐而士卒離心﹐資糧乏絕。以順討逆﹐動必成功。太祖深然之﹐乃親禦六師﹐長驅淮﹑楚﹐不逾數月﹐果爾蕩平。駕回﹐酬其功賞﹐階授金紫﹑加太保﹐充樞密使﹐仍賜功臣之號。爰自累代以來﹐朝廷多故﹐諸侯專制﹐兵甲亂常﹐加以僭僞未平﹐師旅未備﹐余風未殄﹐思有以革之。王以庶務艸創﹐深惟遠圖﹐利害靡不言﹐纖微靡不達﹐忠盡其力﹐言無轉規﹐啟心不疑﹐振舉風俗。故得遐邇悅服﹐政令惟新﹐皆其功也。乾徳中﹐拜門下侍郎﹑同中書門下平章事﹐因之大用﹐出於流品矣。我太祖觀其才智﹐凡事責成。

旣升近密之權﹐可觀立功之效。英聲爲之間出﹐文物爲之復興。

戮力同心﹐如石投水。固已蕭﹑張讓行﹐姚﹑宋推功﹐魚水之歡﹐未足爲比。惟誠惟信﹐少是少非。易攵歷艱難﹐上副弼諧之任﹔明哲兼濟﹐聿臻命世之才。忠順其言﹐純誠克著。恢張出之於人表﹐翊戴以助於康平。徇公滅私﹐不忘片善﹐用心合道﹐逆邪求知﹣寶六年﹐太祖以王始佐創業﹐克志升平﹐伐罪弔民﹐開擴疆土﹐下西蜀﹐平南越﹐擒吳會﹐來北戎。威徳綏懷﹐無遠不至﹔雲龍際會﹐大通合符。十有餘年矣﹐知無不爲﹐甚煩神用﹐務均勞逸﹐以優藎臣。尋授太傅﹐佩相印﹐持節河陽。洎朕嗣守丕圖﹐勤修庶政。腹心之寄﹐中外攸同。特授太嶽宮﹐使相如故。乃眷並﹑汾﹐民墜塗炭﹐戎車一駕﹐逆壘宵降。旣靜妖氛﹐爰覃爵賞。攺太子太保﹐增加井賦﹐北連朔嶠﹐東盡海嵎﹐禹穴唐郊﹐盡爲王土。朕嘗念往年之舊徳﹐褒賞輔弼之殊勛。帷幄之謀﹐明於果斷﹐思置之左右前後﹐任以耳目股肱。粵自藩垣﹐入居廊廟﹐久竭弼諧之道﹐更資調燮之能﹐遂徵授守司徒兼侍中﹑昭文館大學士。三階已正﹐百度惟貞﹐憂國忘家﹐直亮在意。常誡諸弟諸子﹐以爲受寵逾分﹐富貴逼身﹐一領名藩﹐再登上相﹐以身許國﹐私家之後﹐吾弗預焉。

嘗念頃自宥密升於宰輔﹐出入三十餘年﹐未嘗爲親屬而求恩澤﹐爾等各宜砥礪﹐無尙吾過。故自始至末﹐親黨無居淸顯者。昔《春秋》美晉大夫羊舌肸『謀而鮮過﹐惠訓不倦』﹐王復有焉。

八年﹐以襄﹑鄧之俗﹐獄訟攸煩﹐惠彼疲民﹐寄之元老﹐下車布政﹐鄕閭阜安。事有未便於民者削而去之﹐利於民者舉而行之。豪猾畏威﹐鰥寡懷惠。曁攺轅襄﹑漢﹐民之去思﹐如失父母時也。得病於南陽﹐經年未差。就移漢水﹐重鎭便藩。常思報主之誠﹐每懷憂國之忠。乃心王室﹐時有箴規。上表引唐姚元崇十事﹐陳古今治亂之由﹐極人臣獻納之意。興懷慷慨﹐詞甚激切﹐揣摩時事﹐居安慮危﹐此又其忠藎也。朕以歷代耤田﹐

其禮久廢﹐勸農務本﹐其可忽諸乃命有司舉行舊典﹐攺元布慶﹐帝載惟熙﹐造膝沃心﹐惠我耆徳。而王久違宸扆﹐思拜闕庭﹐旣累進於直言﹐宜載踐於寢廟。復授太保兼侍中﹑昭文館大學士。居雲霄之上位﹐擢列辟之崇資。燭幽明而無怠無荒﹐報恩榮而可大可久。刑政之務﹐知無不爲。功績播於謀猷﹐羣庶謂之明哲。獻替之職﹐理事皆通。不憚劬勞﹐夙夜匪解﹐可以傳聞淸世﹐書於簡編。而連歲之間﹐風疾頻發﹐願避賢者之路﹐乞歸閒散之官。朕以勛舊之臣﹐方深倚注﹐命駕臨問﹐涕泣興言。齒髮𨿽衰﹐痾瘵未退﹐荷天之寵﹐力所不任。特授太保兼中書令﹐洛陽畱守。又經歲﹐疾勢轉深﹐上表堅乞退避。以禳災眚﹐勉彊誨諭。志不可奪﹐乃冊拜守太師﹐進封魏國公﹐就便頤養。太醫中使﹐不絕於路。顒望有瘳﹐別加殊渥﹐豈期美疢﹐王遽彌畱﹗以淳化三年七月十四日薨於洛陽之私第﹐享年七十有一。朕覽表﹐驚嗟悲慟累日﹐不待巫祝桃茢﹐親臨其喪﹐賻服舉哀﹐輟視朝五日。遣右諫議大夫範杲持節策贈尙書令﹐追封眞定王﹐特賜謚曰忠獻。弔祭賵贈之數並給加等﹐以盡君臣之禮焉。四年二月﹐命有司備鹵簿﹐葬於洛陽北邙之原﹐而合祔焉。嗚呼﹗梁木斯壞﹐哲人云萎。若濟巨川﹐予將安寄王性本俊邁﹐幼不好學﹐及至晚歲﹐酷愛讀書﹐經史百家常存几案。彊記默識﹐經目諳心﹐碩學老儒﹐宛有不及。旣博達於今古﹐尢雅善於談諧。馬伏波詞辧分明﹐杜徵南手不釋卷。見事而敏﹐抱器自然﹐壯志無窮﹐日新其徳。許國常存於懷抱﹐令譽以至於名彰。其爲子也﹐孝養於親﹐動不違禮。友愛於昆弟﹐嚴慈於子孫。其仕於公也﹐奢儉酌中﹐貞忠許國﹐名器能守﹐謙卑益光。茂徳崇勛﹐輝映朝列﹐寵遇之盛﹐古今罕聞。自再入廟堂﹐時陳規諫﹐負荷重寄。常懷啟沃之心﹐竭輸忠忱﹐以待公家之事。有萬石君之周愼﹐孔光之謹命﹐管﹑葛之智略﹐

房﹑杜之經綸。舉而兼之﹐斯謂全徳。朕於早歲﹐嘗與周旋。

而節操有恆﹐始終無玷。荷臺鉉之任﹐處輔弼之司﹐旣集大勛﹐薦膺典冊。紀其功烈﹐宜在旗常。昔唐﹑虞之得臯﹑夔﹐夏﹑商之任虺﹑益﹐有周以閎﹑散佐佑﹐炎漢以蕭﹑曹弼諧﹐用能寅亮帝謨﹐緝熙庶績。儔庸比徳﹐今其勝哉﹗天不慭遺﹐予何自律乃迹其景行﹐勒之鼎彜﹐昭臣範於將來﹐庶令名之不朽。

銘曰﹕應運開國﹐股肱任賢。委以心腹﹐操執彌堅。實猶令徳﹐王猷周旋。裨贊明聖﹐厥位名傳。信任得人﹐方言柱礎。魚水同心﹐君臣盛美。夜寐夙興﹐有終有始。進思盡忠﹐見義從矣。

退思補過﹐器識安閒。攀龍附鳳﹐備歷艱難。縱橫志大﹐接對溫顏。官崇薦陟﹐善惡之間。近密公朝﹐與奪非類。稟性懷柔﹐區別利害。踐揚貴職﹐綽有奇才。經綸寵異﹐學識通該。赫赫皇猷﹐恭恭近侍。任以機權﹐寵彰名器。啟沃王命﹐業茂勛嵩。

南徵北伐﹐平蕩姦雄。日侍冕旒﹐情僞明察。假仗天威﹐好生惡殺。若聞喧駭﹐事不忸怩「爲國重﹐制斷臨時。性直如繩﹐酌中如砥。孝悌於家﹐簡編信史。惟公之徳﹐間代英靈。非義不理﹐庶務乃馨。積善夤緣﹐惇厚必顯。文教潛敷﹐聲聞自遠。

殊勛表信﹐追思念功。素推臣節﹐澤被無窮。奇士挺生﹐民安俗阜。允洽克從﹐禮讓規矩。悲風颯颯﹐夜杳冥冥。咨嗟永隔﹐精魄長扃。喪此貞純﹐曷終暮景。魂影已沈﹐去路斯永。廟堂師傅﹐丘壠幽泉。勒銘翠琰﹐不勝潸然。

《西京崇福宮記》﹕崇髙之奠洛邑﹐望之巍然﹐峻極於天﹐號稱中嶽。夏之興也﹐祝融降焉。自三代以來﹐罔不祀事。深林巨谷﹐陽舒陰慘。有木有艸﹐食者不昧。變化不測﹐厥惟福壤。昔我章聖齊明寅畏﹐格於上下。文思武定﹐以底丕平。大中祥符間天下無事﹐祠祀天地山川﹐舉典則以治神人。顧山川之神足以紀綱天下者﹐非致隆備物以昭崇極﹐則不足以稱﹐由

是冊尊嵩嶽曰中天崇聖帝。嵩旁觀曰太一﹐唐髙宗所立﹐自唐迄今﹐歷歲數百。天禧中﹐章獻明肅皇后斥奩具﹐葺而治之﹐更宮名曰崇福﹐且置殿曰會元﹐以嚴后土元天大聖後之象。仁祖天聖﹑景祐之際﹐永懷章聖皇帝建寶祥之殿﹐以奉晬容﹐而塑章獻明肅皇后於殿之西閣。於是山川之嘉气﹐爰聚爰宅。而王畿之西﹐琳宮眞館﹐神聖所依﹐崇福爲之冠。元丰攺元﹐歲在戊午。欽慈皇后被遇神考﹐深惟繼承之重﹐天下之大本。夙聞嵩嶽多神異之紀﹐而嵩旁之宮﹐得太室澗之勝﹐有靈明肸蚃之實﹐獨崇福爲第一。乃因阿保富氏﹐俾族子永和賫持香幣﹐有禱於會元之神。神享其請﹐賜以吉卜﹐再卜襲吉。越四年﹐壬戌冬十月﹐是生朕躬。明年三月﹐又遣永和自京師命羽流盛芳﹐薦以伸昭報。又十有七年﹐當元符之庚辰﹐朕入繼大統﹐獲承至尊。詢謀往昔﹐畱戀祕宇。而增隆之典﹐廢缺弗講﹐圖像之威﹐黯昧就滅﹐榱桷之制﹐腐剝撓折﹐殆非所以振顯神之大庇。而仰當我烈考欽慈在天之靈﹐爰敕有司於始生之辰﹐增度道侶。而本始之元﹐四序之首﹐候屆炎律﹐歲遘履端﹐衍寶籙之徽言﹐啟仙科之靜供者閱月而後止。黃金之飾﹐瑰麗之器﹐皆尙方所作。百具用修﹐蓋元符庚辰之五月﹑崇寧癸未之九月也。大觀元年丁亥﹐復詔洛師侈宮楹而大之﹐革故取新﹐華潔完固。萬役不出於民﹐一費不取於官﹐庀工予財﹐悉自內府。

三年三月工告訖﹐百辟卿士咸曰休哉﹗必有金石刻﹐以紀本末而垂無窮。朕恭念欽慈皇后爲天下之母﹐育天下之君﹐而不得致天下之養。玆用夙夜﹐震悼於心。若乃儀式刑神考之訓﹐繼其志﹐述其事﹐以紹先烈﹐庶幾乎得四海之歡。以事宗廟﹐於以顯親﹐於以揚名﹐孝之本也。眷求慶源﹐想象嗣服。昭答靈貺﹐肇新寶構﹐以示無忘。朕亦安敢忽諸初新玆宮﹐靈芝拱谷﹐產於萬歲峯下﹐實會元殿之背。薦生嘉卉﹐貫芝同秀﹐世莫識

其名者。凡三本﹐河南守上其事﹐宰臣率百官賀於閣門外﹐天下悉以爲瑞應。賴天溥臨﹐於昭孝思。鋪張聲詩﹐傳之百世﹐非朕孰宜爲辭曰「覆載定位﹐融結以類。維山巖巖﹐惟嵩中峙。爰有琳宮﹐在嵩之旁。佳气萃止﹐福源穰穰。在昔章聖﹐衣冠出遊。惟時仁宗﹐世徳作求。睟儀穆穆﹐寶構奕奕。以安以寧﹐百神受職。於皇神考﹐克肖天徳。旣受帝祉﹐子孫千億。

欽慈方幼﹐長髮其祥。神斯顧享﹐錫羨用光。念玆皇祖﹐厥猷翼翼。以保以承﹐是荷是式。緬懷欽慈﹐永言孝思。凡我有今﹐欽慈之爲。作玆新宇﹐以報以祈。孝奉神明﹐天且弗違。靈芝拱谷﹐異名同秀。於昭瑞應﹐自天之祐。追惟罔極﹐敢怠永久。

刻文玆石﹐以昭厥後。

●卷四郊赦一

太祖乾徳元年﹐南郊禮成﹐車駕將還宮﹐有司請乘金輅。

上顧侍臣曰「朕欲乘輦可乎」對曰「無爽典禮。」乃攺乘輦還。帝禦明徳門肆赦。前一日﹐有司設立文武百官﹑皇親及蕃國諸州朝貢使﹑僧道耆老位於明徳門外﹐太常設宮縣﹐置鉦鼓。其日﹐刑部錄禦史臺﹑開封府﹑京城系囚以俟。及車駕還至明徳門內﹐就幄次攺禦常服。羣臣就位﹐皇帝登樓﹐卽禦坐。

樞密使﹑副宣徽使分侍立﹐仗衛如儀。通事舍人引羣臣橫行﹐再拜訖﹐復位。侍臣宣曰「承旨。」通事舍人詣樓前﹐侍臣宣敕﹕「樹金雞。」通事舍人退﹐詣班﹐宣付所司﹐訖﹐太常擊鼓集囚﹐少府監樹雞竿於樓東南隅。竿木伎人四面緣繩爭上﹐取雞口所銜絳幡﹐獲者呼萬歲。樓上以朱繩貫木鶴﹐仙人乘之﹐捧制書﹐循繩而下﹐至地﹐以畫臺承鶴。有司取制書﹐置案上。

閤門使承旨﹐引制案﹐宣付中書門下﹐轉授通事舍人﹐北面宣云「有制。」羣官再拜。宣赦訖﹐還授中書門下﹐轉付刑部侍郎﹐承制釋囚。羣官稱賀。閤門使進詣樓前﹐承旨宣達﹐訖﹐百官又再拜﹐蹈舞而退。赦文﹕「門下﹕朕以三靈眷命﹐五讓興邦。躬親罔憚於萬幾﹐徳教將加於四海。屬歲時屢稔﹐華夏大同。干戈漸偃於靈臺﹐文軌皆通於象闕。俗阜而南薰風競﹐刑淸而貫索星沈。仰觀則日月麗天﹐俯視而龜龍在沼。加以物無疵癘﹐民樂雍熙。蓋玄穹垂祐於皇家﹐非涼徳自臻於昌運。

由是考百王之舊制﹐緝千古之憲章。墜典必修﹐無文咸秩。潔犧尊而謁淸廟﹐被大裘以郊上玄。萬乘雲屯而在途﹐千官星拱而就列。公侯助祭﹐共江漢以朝宗﹔鐘鼓在懸﹐與風雷而相薄。

百靈受職﹐羣後受釐。明徳惟馨﹐神心有答。非煙塞望以呈瑞﹐嘉气浮空而襲人。民具爾瞻﹐禮無違者。乃回金輅﹐乃禦應門。

律且協於黃鐘﹐日正臨於甲子。順三元之更始﹐慶萬匯之咸亨。

而又藩嶽勛臣﹐宰衡庶尹。外達蠻貊﹐內曁緇黃。謂予歷數在躬﹐以應天廣運順其美﹔謂予溫恭允塞﹐以仁聖文武成其功。

兼至徳之隆名﹐盡哲王之能事。物議斯允﹐予衷莫遑。宜覃曠蕩之恩﹐用慰黎元之望。可大赦天下。云云。於戲﹗崇徳報功﹐取天地無私之象﹔眚災肆赦﹐推雷雨作解之恩。更賴中外大臣﹐佐佑厥辟﹐必使萬邦黎獻﹐盡躋仁壽之鄕﹔百姓平章﹐用致勛華之上。布告億兆﹐咸使聞知。」其後郊祀﹐遵用此制。攺是年爲乾徳元年。宣制畢﹐禦崇元殿﹐百僚奉王冊﹐上尊號曰應天廣運仁聖文武聖徳皇帝。壬申﹐大宴於廣徳殿﹐上壽﹐號曰飲福宴。

乾徳六年攺開寶元年。十一月二十四日南郊赦文。門下﹕我國家受天景福﹐率土咸賓。聲明洞照於萬方﹐徳教咸加於四海。風雨順而歲年丰稔﹐干戈戢而刑政澄淸。域中共慶於小康﹐海外咸欣於至化。朕顧惟寡昧﹐祗奉玄穹。荷上帝之垂休﹐致中原之大定。遂發誠意﹐再舉舊章。恭陳告謝之儀﹐仰答自天之祐。羽衛森羅而在野﹐王公肆覲而在庭。六樂無不調﹐五禮無不備。躬奠玉爵﹐陟配紫壇。具物薦誠﹐神心昭格。非煙塞望以呈瑞﹐嘉气浮空而降祥。宜與寰區﹐同玆胥悅。象闕旣還於彩仗﹐雞竿大舉於鴻恩。同玉曆之惟新﹐與蒼生而共慶。盡日月照臨之內﹐罔間幽遐﹔極車書混同之邦﹐咸均雨露。庶成瑞拱﹐永洽可封。可大赦天下。攺乾徳六年爲開寶元年。自今

年十一月二十四日昧爽以前。云云。於戲﹗皇王報本之義﹐乾坤助順之祥。旣舉彜章﹐諒無缺政。更賴中外宣力﹐將相同心。

保黎庶之乂安﹐致邊陲之寧靜。扶持景運﹐翊亮皇猷。長懷魚水之歡﹐共樂太平之化。布告億兆﹐咸使聞知。

赦文。門下﹕我國家膺上天之景命﹐洽四海之歡心﹐車書大同﹐聲教遐被。爰自塵淸五嶺﹐浪靜南溟﹣萬里之封疆﹐致兆民之蘇息。山川克復﹐日月光華。風雨順時﹐歲年大稔。朕君臨天下﹐道蒞人寰。致率土之同情﹐自玄穹之垂貺。於是恭循典禮﹐親執豆籩﹐當愛日之選長﹐罄虔誠而告謝。羣後執圭而肆覲﹐神郊備物以陳儀。柴燎旣升﹐乾光下燭﹐瑞气浮空而不散﹐生民鼓舞以同歡。宜覃作解之恩﹐用洽自天之慶。可大赦天下。自開寶四年十一月二十七日昧爽以前。云云。於戲﹗

天地垂休﹐所以祚開泰﹔皇王報本﹐所以告成功。盛禮行而人神協和﹐慶澤流而寰海胥悅。文武列位﹐將相具僚﹐同心同徳以逢時﹐盡節盡忠而宣力。宜勤翊亮﹐共致太平。

九年﹐太祖將幸西京。正月十三日﹐詔曰「定鼎洛邑﹐我之西都﹔燔柴泰壇﹐國之大事。今江表底定﹐方內大同。祗遹景靈﹐用伸報謝。乃眷西顧﹐郊兆在焉。將飭駕以時巡﹐躬展誠於陽位。朕今幸西京﹐以四月有事於南郊。」及赴齋宮﹐先時霖雨彌旬﹐是日云物晴霽。觀者如堵﹐垂白之民咸相謂曰「我輩少屬亂離﹐不圖今日復睹太平天子儀衛。」皆相對感泣。赦文。門下﹕我國家受命開基﹐化民育物。荷乾坤之垂佑﹐致文軌之大同。內則朝政雍熙﹐外則武功振耀。洎兩川克復﹐五嶺蕩平﹐被聲教於寰瀛﹐納生靈於富壽。惟有江表﹐未息襖塵。頃勞動於六師﹐尋廓淸於一境。數千里氛妖旣殄﹐百餘年生聚知歸。蘇其久困之民﹐布以惟新之化。非衝人之克乂﹐皆上帝之儲休。今者卜首夏之良辰﹐就西都之正位﹐備其燔燎﹐

靖乃豆籩。躬伸告謝之誠﹐用達恭虔之志。奠玉之盛儀旣舉﹐普天之慶澤方行。宜覃曠蕩之恩﹐用表混同之化。可大赦天下。

云云。於戲﹗牲牢報本﹐所以答天地之休﹔雷雨行恩﹐所以洽華夏之慶。禦鳳樓而風雲助順﹐揭雞竿而士庶同歡。眷惟文武之具僚﹐並效忠勤之亮節。佐我隆平之運﹐實多翊亮之勞。方切注懷﹐更宜宣力。

太宗太平興國三年十一月南郊赦文。門下﹕王者負扆居尊﹐繼天垂統。順三靈之眷命﹐契萬國之歡心。宵衣旰食以忘疲﹐卹物愛民而爲念。自臨宸極﹐再易炎涼。朝政允釐﹐嘉谷屢稔。

四海盡同於文軌﹐九州重正於封疆。顧菲薄以何功﹐賴穹旻之降祐。爰循舊典﹐親祀上玄。獻琛而率土皆來﹐執玉而諸侯畢會。風雲助順﹐羽衛增華。慶皇祚之昌隆﹐見禮容之繁盛。而又王公庶尹﹑中外具僚同傾愛戴之心﹐奉我龐鴻之號。億兆之願﹐豈獨在予宜覃大賚之恩﹐用洽可封之化。可大赦天下。自太平興國三年十一月十五日昧爽以前。云云。於戲﹗郊天祀地﹐牲牢已薦於至誠﹔布惠行恩﹐雨露均沾於萬匯。灑渥澤而瑕疵盡滌﹐出縲囚而囹圄皆空。凡諸有位之臣﹐體我無私之意﹐更資忠力﹐共贊皇圖。寰宇克定於丕平﹐竹帛永光於千古。

太平興國六年十一月十七日南郊赦文。門下﹕王者繼統居尊﹐握圖臨極。法二儀而行化﹐親萬務以忘勞。兢兢如涉於大川﹐蕩蕩期臻於至化。日愼一日﹐於玆六年。八紘之文軌大同﹐四序之陰陽不忒。兵鋒偃戢﹐年谷順成。蘇﹑杭千里之土疆﹐盡歸臨照﹔汾﹑晉一方之生聚﹐頓愈瘡痍。邊陲載息於煙塵﹐宇宙俱凝於和气。顧惟涼徳﹐享是丰功。蓋穹昊之降靈﹐兼祖宗之垂祐。爰伸大報﹐特備嚴禋﹐被衮冕以陟圜壇﹐薦牲牢而饗上帝。而又中外列辟﹑文武庶僚復以徽名加於眇質。尊崇之號﹐念何徳以克堪﹔億兆之心﹐顧抑情而從徇。祗膺典禮﹐良

用兢慚。宜覃作解之恩﹐用洽普天之慶。可大赦天下。云云。

於戲﹗玉帛薦誠﹐已陳於盛禮﹔云雷覃慶﹐咸被於殊休。效忠良者﹐悉與旌酬﹔負瑕釁者﹐皆從滌蕩。百神受職﹐萬國來同。

當景運之昌隆﹐嘉禮容之繁盛。風雲薦瑞﹐士庶同歡。更資有位之臣﹐共質無私之化。各宣忠力﹐永輔皇家。布告寰區﹐咸令悉知。

赦文。門下﹕惟皇撫運﹐樹鴻業於中區﹔惟辟奉天﹐表至誠於大報。旣謹就陽之禮﹐宜覃及物之恩。用慶昌期﹐式符前典。朕自虔膺寶運﹐嗣守瑤圖﹐九載於玆﹐一心無怠。𨿽寰區旣乂﹐敢忘於旰食宵衣﹔而風雨弗迷﹐屢睹於年丰俗阜。加以非煙甘露﹐雰霏繼灑於人寰﹔瑞獸珍禽﹐馴擾咸歸於禦苑。四塞之干戈自息﹐八方之文軌大同。集是丕休﹐匪由涼徳。斯蓋玄穹之所降鑑﹐淸廟之所儲祥。朕所以躬事禋燔﹐告謝天地。

千官景從﹐陪玉輅以供宸﹔諸侯駿奔﹐仰玄壇而助祭。矧乃文物大備﹐聲名孔修。當六變以升聞﹐荷百神之昭格。純嘏之錫﹐豈獨在予思與萬邦﹐同玆大慶。仍攺紀元之號﹐遐均作解之恩。

可大赦天下。攺太平興國九年爲雍熙元年。自雍熙元年十一月二十一日昧爽以前。云云。於戲﹗景運方隆﹐荷乾坤之眷祐﹔彜倫式敍﹐在刑政以交修。更賴文武藎臣﹐方嶽庶尹﹐各伸乃力﹐共泰吾民。庶令擊壤之謠﹐不獨唐堯之代﹔可封之俗﹐復追虞舜之朝。凡爾含靈﹐知予至意。

四年正月二日南郊赦文。門下﹕我國家創業垂統逾三十年﹐禮讓興行﹐車書混一。外則五侯九伯﹐立屏翰之奇功﹔內則三事庶僚﹐罄股肱之亮節。共贊無私之化﹐成玆不拔之基。加以紫壇屢饗於天宗﹐靑輅早修於農事。旣禮交而樂舉﹐致遠肅而邇安。內顧眇躬﹐享玆介福。是用就上辛之良日。薦大報之至誠。乾坤旣錫於鴻休﹐祖宗是崇於嚴配。八蠻景附﹐咸伸助祭

之儀﹔百辟靈從﹐盡展陪鑾之禮。睹士民之繁盛﹐望羽衛之駢羅。思與普天﹐同玆大慶。自淳化四年正月二日昧爽以前。云云。於戲﹗郊天地以致誠明﹐咸尊典故﹔法陽春而施徳澤﹐盡滌瑕疵。華夷遠播於歡聲﹐宇宙徧凝於和气。更資有位﹐益勵乃誠﹐展安民濟物之謀﹐助旰食宵衣之化。庶俾照臨之內﹐俱躋富壽之期。咨爾萬方﹐咸知朕意。

南郊畢﹐禦乾元門﹐下制曰「泰壇燔柴﹐國之大典﹔上辛祈谷﹐禮有舊章。祗見上帝﹐祈福天宗。」癸巳﹐上賦南郊宿齋五﹑七言詩六首﹐賜近臣。乙未﹐雨雪﹐作立春日瑞雪詩三首。祕書監李至言「自廟䢐郊﹐纖飈不搖﹐羽衛如植。升壇而星象炳煥﹐訖事而雲气郁興。應門肆赦﹐非煙可挹。」

赦文。門下﹕我國家千齡啟運﹐百世其昌﹐惟列聖之在天﹐介鴻休於下土。朕自祗膺眷命﹐嗣守皇圖﹐垂二十餘年﹐居億兆之上。域中四大﹐常師古聖之言﹔天下一家﹐幸接隆平之運。

遠肅而蠻夷率服﹐時和而風雨弗迷。盡禹別之九州﹐來修厥貢﹔懋堯咨之四嶽﹐咸建庶官。刑政於是相宣﹐聲明以之大備。夫何涼徳﹐集是丕休皆由九廟之儲靈﹐實荷二儀之降鑑。得不討論方策﹐博采乎禮經﹔祗奉郊丘﹐興崇於祀事。達孝思於淸廟﹐祈景福於上玄。用薦精誠﹐斯爲大報。百神效祉﹐諸侯駿奔。

羅羽衛於康莊﹐煙霞動色﹔設宮縣於兩觀﹐金石成文。千官扈蹕以雲從﹐百姓歡呼而雷動。禮終嚴祀﹐喜成昭事之心﹔候屬載陽﹐廣布惟新之慶。宜覃恩宥﹐溥洽寰區。可大赦天下。云云。於戲﹗時當獻歲﹐禮畢嚴禋。祖宗之純嘏無疆﹐天地之祥符有耀。仰資玄貺﹐敷佑蒼生。更賴三事大臣﹐六師上將﹐炳人文而宣教化﹐揚我武以定疆場。逮夫庶邦冢君﹐凡百執事﹐咸有一徳﹐永孚於休。俾我邦家﹐紹統前代﹐盡善盡美﹐不其偉歟﹗告示萬方﹐明知朕意。

二年十一月丙戌﹐合祭天地於圜丘﹐以太祖﹑太宗配。還禦乾元門﹐下制曰﹕天祚明徳﹐民懷有仁。惟景運之泰階﹐實昊穹之眷命。太祖皇帝以武功定亂﹐驅除八方﹐四登泰壇﹐親行大禮。太宗皇帝以文徳柔服﹐混成一統﹐五奠玉爵﹐合祭二儀。粵以衝人﹐仰嗣丕業。三年無攺﹐恭依典禮之文﹔百谷用成﹐亟獲丰年之瑞。退朝之暇﹐內省於懷﹐未熟化源﹐未成治定。夫何涼徳﹐集是鴻休上由天地之元符﹐人神協贊﹔復荷祖宗之餘慶﹐輔弼宣功。履春冰而常積戰兢﹐涉大川而詎知涯涘。

非惕厲不能繼先業﹐非精虔何以答上蒼。必在乎假淸廟而擁神休﹐舉皇儀而陳備物。於以示昭報﹐於以伸孝思。爰當亞歲之辰﹐躬展事天之禮。玉帛在笥﹐金石在縣。一陽生而寰海會同﹐九奏成而神祇下降。禮無違者﹐天必從之。宜覃作解之恩﹐共洽無疆之祐。可大赦天下。云云。於戲﹗國容全盛﹐天仗旋班。

非煙散朱雀之街﹐旭日麗蒼龍之闕。歡聲雷動﹐喜气雲從。肆士庶之榮觀﹐賴皇家之大慶。更賴文武多士﹐將相藎臣﹐各竭忠規﹐順成元化。同心同徳﹐咸罄於嘉猷﹔無怠無荒﹐不忘乎明戒。同底於道﹐不其偉歟﹗布告萬民﹐咸知朕意。

咸平五年十一月十一日南郊赦文。門下﹕禮莫大於事天﹐孝莫重於嚴父。因心崇陟配之義﹐垂訓懋翼子之規。自伯考建萬世之基﹐聖父纘重熙之業﹐莫不三年而郊上帝﹐九廟以饗神宗。用薦精誠﹐以伸昭報。顧予寡薄﹐獲荷慶靈。奉以周旋﹐焉敢廢墜﹗矧乃寰區底定﹐黎庶幾於小康﹔農畝丰登﹐稼穡呈於上瑞。皆玄穹之所降祐﹐繄列聖之所垂休。得不飭備物以告虔﹐升禋燎而報本蠲吉之祀﹐廣至福於兆民﹔曠蕩之恩﹐宜大賚於四海。可大赦天下。云云。於戲﹗天下之至大﹐萬物之至繁。𨿽勵力以自彊﹐願恭己而自治。更賴藩嶽列辟﹐股肱元臣﹐曁禦侮之羣才﹐迨盈廷之多士﹐咸盡忠而奉化﹐各無隱於厥誠。

俾予垂拱而仰成﹐致俗一變而至道。共臻多福﹐永孚於休。

景徳二年十一月十三日南郊赦文。門下﹕朕自猥紹慶基﹐君臨宇縣。奉若天道﹐馴致時雍。常念守位維艱﹐纂圖斯重。

納隍軫慮﹐旰食視朝。於今九年﹐罔敢逸豫。幸玄穹之降鑑﹐荷宗廟以垂休﹐農祥薦臻﹐邊候不警。屬天正上元之日﹐陳吉土享帝之儀。因得躬執豆籩﹐祗見祖考。牲牢備物﹐圭幣薦誠。

四海九州﹐皆來助祭﹔六變三獻﹐斯用降神。仰景貺之自天﹐慶蒼生之蒙福。報本旣行於盛禮﹐回鑾乃禦於應門。萬國來庭﹐集梯航而入貢﹔九賓就列﹐睹書軌之混同。宜大賚於中區﹐洽鴻恩於庶品。永言純嘏﹐豈獨在予﹗爰稽肆眚之文﹐式布維新之澤。可大赦天下。云云。於戲﹗順天行慶﹐俾渙汗以維均﹔與物爲春﹐浹幽遐而廣被。偃革已臻於開泰﹐垂衣方示於穆淸。

更賴文武具僚﹐中外列辟﹐體君臣之同徳﹐罄金石之純誠﹐資政教於和平﹐納生民於福壽﹐共扶昌運﹐永享於休。

天禧三年十一月十九日南郊赦文。門下﹕朕以仰欽皇緒﹐夙奉慶基。自列聖之詒謀﹐逮眇躬之繼統﹐兵戈銷偃﹐海域混同﹐何嘗不日愼居懷﹐時乘在禦絕畋遊而育物﹐戒服玩以惇風。

納民歸仁壽之區﹐涉道究希夷之際﹐撫安四極﹐賓延萬靈。表下風以丁辰﹐致彌文而熙載﹐講求典禮﹐肅恭神人。燕處穆淸﹐聿懷衝粹。荷太淸之孚佑﹐示祕籙以降祥﹐靈運嘉亨﹐景輿臨曁。載聆諄誨﹐逖悟仙源。勵翼彌堅﹐欽修備至。考古先之盛則﹐畢封禪之洪徽﹐崇尙眞宗﹐登隆妙號。言念元良之嗣﹐生知至徳之方﹐善訪名山﹐特開珍館。祝壽昌之介祉﹐見忠孝之存誠﹐疊委寶文﹐愈昭殊應。是用答顧懷於穹厚﹐成禋享於壇壝﹐薦玉幣以告虔﹐陳豆籩而蠲潔。金匏協奏﹐文物駢羅。九賓相儀﹐百神受職。天旗總集﹐旣彰祚國之休﹔王澤涵濡﹐宜洽均禧之慶。可大赦天下。云云。於戲﹗展嚴恭之禮﹐獲擁神

休﹔覃滂霈之恩﹐式符眾望。諒周隆於慶賜﹐增激勵於神明。

更賴中外信臣﹐文武列辟﹐竭以忠勤之節﹐傾其愛戴之心﹐協贊重熙﹐永膺多福。

天聖二年十一月十三日南郊赦文。門下﹕三載一郊﹐國朝茂典。蓋所以報貺天地﹐致虔祖宗﹐盡欽翼之心﹐膺錫裨之福。

昊穹眷命﹐三聖重光﹐化無遠而不懷﹐惠無幽而不浹。肆予寡昧﹐纂是隆平﹐端扆永思﹐臨淵匪懼。幸賴母儀申誨﹐先烈在民。三事羣卿﹐裨我以公道﹔百工庶尹﹐贊我以遠圖。政常惇本閒邪﹐刑必蠲苛慫善。邊隆撤候﹐方聘修歡。東南之畝屢登﹐陰陽之沴不作。是用采甘泉之曩制﹐方委粟之前經。度土就陽﹐占辰亞歲﹐豫祠眞館﹐虔饗太宮。乃陟嘉壇﹐肅陳量幣。羣司戒潔﹐工器協恭。瞻來格於窈冥﹐納降衷於髙厚。天淸日潤﹐禮備樂崇。克伸孚祐之文﹐實荷厖鴻之賜。宜均渙號﹐溥及含生。可大赦天下。於戲﹗積累之業存乎時﹐涵濡之澤加乎遠。

邦家所著﹐憲度甚明。予惟遵行﹐罔敢失墜。班朝文武﹐有位忠賢﹐庶益藎規﹐以弼涼徳。勿休屢省﹐稱朕意焉。

禮成﹐輔臣皆進官。宰相王欽若等固辭。上謂曰「郊祀慶成﹐朕爲卿等進官﹐懇辭何也」欽若等對曰「臣等待罪近司﹐獲陪盛禮﹐幸甚﹗復遷官秩﹐益爲忝冒。」上懇諭久之﹐欽若等再拜稱謝而退。

是月甲辰﹐百官集尙書省﹐受薦饗景靈宮誓。乙巳﹐受朝饗太廟誓。丙午﹐受合祭天地誓。丁未﹐上謂輔臣曰「此三日﹐百官受誓禮當然耶」王曾等對曰「宗廟告饗﹐皆沿郊祀之事﹐止當一日受誓。今蓋循先朝舊制﹐請俟他日釐正之。」

庚戌﹐宿齋於天安殿﹐百官宿齋於朝堂。辛亥﹐薦饗於景靈宮﹐宿齋於太廟。大禮使王曾言「皇帝執圭被衮﹐酌獻七室﹐而每室奏樂章﹐恐陟降爲勞﹐請節宮架之奏。」上曰「三年一

饗﹐朕不敢憚勞也﹐卿勿復言。」壬子﹐朝饗七室﹐宿齋於南郊。癸丑﹐冬至﹐合祭天地於圜丘。三獻終﹐增禮生七人﹐各引本室太祝。升殿﹐徹豆畢﹐赦文。門下﹕朕以紹膺端命﹐祗服睿圖。六載於玆﹐萬幾在念。守大中之曩訓﹐遵聖善之懿猷。

被四表以宅心﹐浹羣倫而從乂。有祈必應﹐惟動斯和。歲事省成﹐河流順復。此皆鴻靈敷祐﹐列聖顧懷。乃底輯寧﹐愈增惕勵。奉先之道﹐固竭於精衷﹔報本之儀﹐聿循於舊典。旣卜郊而葉吉﹐粵定位之載嚴。沿襲有初﹐講求惟允。格太宮而祼獻﹐率迪肅雍﹔類上帝以燎燻﹐並昭妥侑。罄齋莊而備至﹐荷肸蚃以居歆。矧乃眞系垂謨﹐夙展欽崇之禮﹔玉虛攸館﹐將申裒對之文。回寶眷以博臨﹐介純禧而舉集。顯無疆之大慶﹐豈獨在予霈作解之洪恩﹐式均有眾。可大赦天下。於戲﹗天人交感﹐繄默定之有孚﹔中外胥歡﹐諒寵綏而宣洽。尙賴旣睦之宗戚﹐同體之忠良﹐曁諸邇臣﹐逮夫庶士﹐協一徳以修輔﹐廣四聰而必聞。愼固基扃﹐振明紀律。無隱厥志﹐用恢永圖。主者施行。

宣制畢﹐百官稱賀。上恭謝太后於會慶殿。內常侍贊引皇帝﹐皇帝自殿後幄﹐詣皇太后前﹐再拜跪奏曰「臣禎虔遵舊典﹐郊祀禮成﹐中外協心﹐以歡以抃。」皇太后宣答曰「郊祀之祉﹐與皇帝同之。」皇帝還內。百官賀皇太后﹐垂簾﹐賜酒三行。丙辰﹐宿齋於長春殿﹐百官宿齋於朝堂。丁巳﹐恭謝於玉淸昭應宮。

是月壬辰﹐上宿齋於大慶殿﹐百官宿齋於朝堂。癸巳﹐薦享景靈宮﹐宿齋於太廟。甲午﹐饗七室﹐又饗奉慈廟﹐宿齋於南郊。乙未冬至﹐合祭天地於圜丘﹐以太祖﹑太宗﹑眞宗並配。

赦文。門下﹕朕膺天地之丕貺﹐紹祖宗之慶基﹐政典咸融﹐兆民祗若。休祥狎應﹐大田屢兆於丰年﹔髦俊並生﹐多士協寧於景運。熙平在旦﹐燕翼有光。諸侯盡賓﹐納黎元於富庶﹔三公

論道﹐升遺逸於簪紳。豈惟衝人﹐克致茂實。必修報本之義﹐以答上靈之心。盛服展儀﹐至日惟吉。欽從謨訓﹐率致精明。

淸廟肅雍﹐旣備陳於圭瓚﹔閟宮靜侐﹐復親薦於豆籩。被衮就陽﹐燔柴定位。嚴配並饗﹐昭格於至誠﹔陟降交歡﹐誕膺於純嘏。念紹庭之垂裕﹐顧受福之永昌。思與萬邦﹐同玆大澤。禮交樂舉﹐旣明嚴上之規﹔雷動風行﹐宜覃渙汗之號。可大赦天下。於戲﹗大事在祀﹐聿從裒對之文﹔與物爲春﹐用穆好生之化。更賴良弼﹐賢戚維藩﹐文武藎臣﹐中外庶尹﹐體恭肅以修輔﹐本中和而在寬。俾惇孝友之倫﹐咸躋仁壽之域。翼宣王度﹐永播時雍。主者施行。

太常禮院言「南郊第一龕﹐饗五方帝﹑大明夜明﹑神州地祇﹑北極天皇大帝。比歲﹐上差司天監保章正攝事。且五帝尊神﹐而獻官秩卑﹐饗接非稱。今詣第一龕﹐以少卿監或正郎爲獻官。第二第三龕以員外郎。壇下及內壝之外﹐以京官或保章正分獻。」從之。大禮使言「宗室詣中書受誓戒﹐不至者六十餘員。」詔停郊廟幄位。太常禮院言「皇帝行郊廟之禮﹐故事﹐止設更衣幄殿而未有小次。是以薦獻之際﹐皇帝立版位﹐以至於禮成﹐未有所以裕主尊﹑究恭肅也。謹按《周官》﹕『朝日﹐祀五帝﹐則張大次﹐朝覲會同亦如之。』值成謂﹕『大次﹐所往所止居也。小次﹐旣按祭退俟之處也。』引《祭義》﹕『周人祭日﹐以朝及暗。』𨿽有彊力﹐孰能支之是以退俟﹐與諸臣代有事焉。故說者以爲祀昊天上帝﹐亦張大次﹑小次。

古者大次在壇壝之外﹐猶今更衣幄殿也﹐小次在壇之側﹐今所未行。按魏武帝《祠廟令》﹕『降神禮訖﹐下陛﹐就蕞而立。

須奏樂畢﹐似若不愆﹐列祖遲祭﹐不速訖也。故吾坐俟樂闋﹐送神乃起爾。』然則武帝坐俟﹐容須引設近次﹐與《周官》義符。今參驗前代﹐謂宜設小次於皇帝版位少東﹐每獻畢﹐降壇﹐

若殿﹐就小次。俟終獻﹐徹豆﹐則復就版位﹐至禮畢。如此則奉神之意﹐在久益虔﹔執禮之容﹐有恭無缺。」從之。禮畢﹐羣臣上尊號曰景祐體天法道欽文聰武聖神孝徳皇帝。三年七月己卯﹐孫奭子瑜上《崇祀錄》二十卷。詔送史館。

赦文。門下﹕升禋陟配﹐誠孝所以兼申﹔擁休肆眚﹐神靈於是交豫。朕奉承丕歷﹐欽率先謨。永惟置器之重﹐浩若涉川之廣。托在尊極﹐弗敢遑寧。幸席成規﹐浸尋至治。而疆陲賓款﹐歲物順繁﹐民罔時恫﹐政克用乂。斯皆昊穹開佑之貺﹐宗祏燕詒之謀。幽贊於玆﹐朕將何力內循涼寡﹐期保顧存。是用圖講舊章﹐毖修大報。祓飾壇兆﹐丰潔粢盛﹐虔會迎長之辰﹐躬陳合祭之典。至於前獻道祖﹐歷祼廟昭。蓋經禮必先之文﹐庶哲王能饗之義。措事之日﹐備物有嚴。百執駿奔﹐二聖參侑。

獲率彊力﹐以底盛容。居歆在上﹐降鑑如答。迪拜胙之吉﹐敢曰余勤﹔沛崇朝之澤﹐方思眾共。再念向徇羣議﹐許加徽稱﹐深揆浮實之華﹐如乖克己之訓。宜因冠號﹐俾易建元。顧元專享之福﹐更示惟新之命。可大赦天下。於戲﹗逮下之慶﹐方與物而皆昌﹔屢省之思﹐冀後天而攸奉。尙賴三事庶尹﹐列辟眾司﹐交輸乃誠﹐躋格鴻化﹐茂對乾施﹐永孚於休。

禮畢﹐宰臣張士遜等五人上表﹐加上尊號寶元體天法道欽文烈武聖神英睿孝徳皇帝。上屢卻之﹐謂士遜曰「唐穆宗云﹕『彊我懿號﹐不若使我爲有道之君﹔加我虛尊﹐不若居我於無過之地。』朕常愛斯言﹐卿等亦宜體此意。」士遜等懇請不回﹐上不得已﹐至二十九日下詔﹐惟不稱「英睿」二字﹐余允其請。右司諫韓琦以京城內逼郊祀數月﹐盜賊公行替轂之下﹐宜有禁暴之法。請南郊前一月降敕開封府﹐約束彊盜﹐罪至徒並折傷人以上﹐如犯在敕後﹐毋得以赦原其竊盜贓重者奏聽裁。

從之。

康定二年﹐有獻議者以西事未寧﹐欲權罷郊天﹐上以爲不可。至十一月二十日南郊畢﹐肆赦。門下﹕朕誕膺寶命﹐嗣守鴻基。荷上靈降監之祥﹐奉列聖紹庭之憲。撫寧興運﹐司牧黎元。愼保盈成之難﹐思隆久大之業。祗勤抑畏﹐垂二十年。何嘗不中昃勵精﹐幽微博聽慮一夫之不獲﹐期百志之惟熙。務湯盤之日新﹐致禹疇之時若。至於秉慈儉之訓﹐絕遊畋之娛﹐器物屏雕文之功﹐刑政革煩苛之獘﹐𨿽未臻於淳古﹐庶無怠於始初。幸以諸夏謐淸﹐百嘉匯茂﹐民涵丰楙之樂﹐物違疵癘之傷。

玉燭四時﹐蕭勺羣祀。斯皆三神之所孚祐﹐九廟之所撫綏。豈繄眇眇之躬﹐克召穰穰之福。是用順考聲名之典﹐浸尋禋燎之儀﹐祓飾壇壝﹐祗薦瑄幣﹐揆天元景至之序﹐定國陽郊見之儀。

皇穹後祗﹐勔降瞻饗之厚﹔藝祖文考﹐毖陳升侑之嚴。本陶稭以致其誠﹐合膻薌以達其气。望秩羣祀﹐懷柔百神。冀精意之獲伸﹐奚備物之能稱。若乃首趨眞館﹐前謁太宮﹐肅修祼獻之常﹐罄玆亻愛愾之慕。所以因昭事之大﹐述追孝之恭﹐交集盛容﹐克成美報﹐禮由眾舉﹐慶靡專承。當天地並貺之仁﹐聿均大嘏﹔法雷雨作解之施﹐用霈醲恩。仍建號以紀元﹐美受釐而布度∩大赦天下。宜攺康定二年爲慶曆元年。於戲﹗謹漢畤之親祠﹐玆爲大事﹔體虞書之肆眚﹐所重好生。許淸多辟之流﹐咸沐維新之澤。尙敕臣鄰同徳﹐官尹修方﹐協進忠規﹐允釐庶績。丕格至平之治﹐共酬純錫之私。

初設有小次壇下﹐又設褥爲黃道屬之神位﹐至是﹐上不禦小次﹐徹黃道﹐攺拜褥用緋﹐以盡恭肅之志。

慶曆四年南郊﹐禦札敕內外文武百僚等﹕朕荷祖宗之謀﹐托黎元之上﹐日愼夕惕﹐罔敢怠遑。故嘗六款圜丘﹐祗見上帝。

今賴天之福﹐浹宇以和。𨿽右鄙畱屯﹐南方薄稔﹐已加撫綏﹐期底靖安。匪云交修﹐思有昭報。聖則能饗﹐誠慚於寡徳﹔祭

不欲數﹐旣及於三年。通奉先規﹐講求多物。愾聞列聖之祫﹐裒對明靈之臻。況祈祉下民﹐弗爲專美。在國大事﹐其敢憚行朕以今年十一月二十五日有事於南郊。咨爾攸司﹐各揚乃職。

凡於供億﹐毋俾煩勞。應諸道州府不得以進奉爲名﹐別行科率。

比者多緣嚴配﹐加上徽名﹐止循率吁之常﹐徒爲薦誠之累。且應神以實﹐何用虛文與禮之奢﹐不如寧儉。其文武百官僧道父老等不得因郊祀上表﹐請加尊號。永言有眾﹐宜諭先庚。共獎至虔﹐以副朕意。故玆札示﹐想宜知悉。

郊祀赦文。門下﹕朕聞爲國莫重於祭﹐報本莫尊於天。禮不欲至於煩﹐類當三歲﹔物無以稱其徳﹐是竭至誠。比者原田有秋﹐辰緯澄晷﹐地數見寶﹐蝗弗爲災﹐關輔簡餉與之調﹐羌夏露懷徠之請。間遣近輔﹐分慰三垂﹐就卹邊吏之勤﹐無重編氓之困。亦克用乂﹐方致小康。朕用欽荷顧存﹐謹修禋類﹐抑止貢奉之費﹐裁節供帳之勞。前敕攸司﹐毋加徽稱。𨿽微有善之讓﹐姑底事神之恭。且復稽參典文﹐攺告玆謚。從眞聖之尊統﹐貫乾徳之舊章。旣款殊庭﹐遂見淸廟。葉長日之嘉會﹐祗靈壇而順享。皇穹後地之合﹐藝祖神宗之配﹐六變而樂備﹐三獻而禮成。煬蒿煙於太霄﹐達爟火於羣祀。兩儀洪洞﹐萬瑞紛綸。斯固足以表上帝之眷懷﹐罄衝人之明察。又念乃文乃武﹐有壬有林﹐或奉引掃除﹐或侍祠顯祖。八屯擁衛之格﹐九州獻力之常。共贊眇躬﹐克成毖祀。美不專饗﹐命則惟新。用推多福之祥﹐肆爲兆民之慶。可大赦天下。於戲﹗明徳惟馨﹐已回蓋髙之鑑﹔與眾更始﹐誠慕列辟之良。矧曰如臺﹐敢云自暇。

益當居降祥之地﹐而懼其咎﹔席已安之勢﹐而念其危。弗徇非彜﹐弗爲無益﹐建中道以臨總﹐渙大號而胥歡。嘉與羣元﹐共臻斯路。

慶曆七年十一月二十八日南郊赦文。門下﹕朕嘗博覽載籍﹐

詳觀古今。每資取於典彜﹐用昭施於政教。且夫大事在祀﹐所期奉而益恭﹔讓徳於天﹐必欲善不自處。斯皆垂芳簡策﹐作範邦家。歷世相因﹐百王不易。在沿革而𨿽異﹐諒稽參而靡渝。

故假廟致虔﹐掃地尙質﹐實奉先而嚴配﹐取報本以貴誠。粵自纘承﹐逾玆二紀。遵述詒謀之訓﹐企及欽明之風。愼恃守於盈成﹐念懷柔於遠邇。萬幾之務﹐罔怠於旰宵﹔含生之倫﹐冀登於富壽。尙兢虞於譴戒﹐彌鑑省於昏荒。治格隆平﹐物無疵癘。

制作禮樂﹐敢謂其時﹔協和人神﹐當成厥事。是用虔修毖祀﹐參講縟儀﹐抑菲徳之徽稱﹐增先皇之顯謚。祗見覲徳之室﹐嚴禋定位之方。圜壇載升﹐長日協吉。順考舊典﹐傾竭精衷。九州獻力以惟寅﹐百神受職而咸秩。紛綸之貺﹐仰降於髙穹﹔曠蕩之恩﹐宜覃於率土。可大赦天下。云云。於戲﹗惟聖饗帝﹐益罄於齋莊﹔惟徳動天﹐敢忘於惕勵。尙冀祖宗垂祐﹐輔弼協謀。繄維城親懿之賢﹐曁衛社忠勞之士﹐百工庶尹﹐鹹一乃心。

共贊昌期﹐永臻皇極。

十一月四日南郊赦文。門下﹕燔柴報本﹐崇經禮之親郊﹔渙號宣恩﹐廣春秋之大眚。朕肅膺統業﹐寅奉政機﹐未昭厥塗﹐猶涉淵水。荷乾祇之敷佑﹐賴宗社之擁全﹐治克用平﹐思無不服﹐茂息生齒﹐屢登康年。蓋先烈之累仁﹐省眇躬之何徳。比舉秩於元祀﹐用答揚於靈休。三紀於玆﹐涓衷敢怠。自合宮之訖饗﹐卽陽位以薦誠。申命道司﹐詳稽舊典﹐卜日南之長晷﹐祠地上之圜丘。前詔諸儒﹐考正雅樂。蓋以遵達孝之述事﹐昭盛徳之流光。遹觀厥成﹐升奏羣祀。庶徳音之致﹐相接於天人﹔沿豫象之辭﹐登配於祖考。率前期而戒誓﹐復先甲以潔齊。欽翼䢐宮﹐款見於道祖﹔肅亻愛在廟﹐永懷於前人。懼饗弗能﹐臨祼惟惕。紫營未旦﹐赤霄在望。執事有恪﹐備物無違。蒙上帝以居歆﹐奉列聖之參侑。蒼璧旣奠﹐朱燎以升。惠我無疆﹐

肅然有感。欽惟天表之應﹐誕錫壽康﹔嘉與宇內之人﹐均承貺施。可大赦天下。於戲﹗合祫大祀﹐固靡神之不宗﹔在宥羣方﹐思與物而更始。尙賴左右承弼﹐中外臣工﹐秉徳輔予﹐竭忠圖治。惟休惟卹﹐永底康哉﹗

太常禮院言「奉詔再詳定三聖並侑事﹐伏以配侑之法﹐前代不同。古則一王﹐而後或兼配﹐皆是變禮彌文﹑廣申誠愛也。國朝景祐二年曾下詔書﹐令次郊禋﹐三聖並侑。其後以太祖定配﹐二宗疊配﹐明堂大禮亦三後並侑。今陛下濬發徳音﹐欽明大孝。」況是本朝舊制﹐已再躬行﹐於義無爽。」故下詔曰「王者因郊反始﹐無大於躬親﹔本孝奉先﹐莫尊於主侑。

且明堂之配﹐已著於定儀﹔而景祐之文﹐蓋存於甲令。𨿽協事親之愛﹐猶愼緣情之舉﹐再諏羣議﹐述考舊典。皆以謂祖宗功徳﹐宜對越於上靈﹔文昭武烈﹐亦無嚴於祀位。息民昭徳﹐定保永圖。自今南郊﹐三聖並侑。布告內外﹐宜體至懷。」

三年﹐罷南郊。九月十二日恭謝。敕內外文武臣僚﹕執圭璧以事神﹐嚴祖宗而配帝﹐𨿽有國之常典﹐亦因時而制宜。朕承三聖之丕基﹐撫萬邦之有眾。儉於己﹐思天下之民丰﹔勞於心﹐致天下之民佚。罔敢怠忽﹐庶幾治平。而首春以來﹐偶爽調適。賴三靈敷祐﹐百福來臻﹐順以節宣﹐獲玆康裕。加以邊隅不聳﹐風雨以時。𨿽庶物之咸和﹐顧眇躬而增惕。是用稽先朝之成憲﹐詢故實於有司﹐卽廣殿之翼嚴﹐擇靈辰之良吉﹐式申昭謝﹐以格純休。宜用先期﹐俾玆誕告。朕取今年九月內﹐於大慶殿行恭謝之禮。其今年冬至親祀南郊﹐卽宜權罷。所有合行諸般恩賞﹐並特就恭謝禮畢﹐一依南郊例施行。至日﹐朕親禦宣徳門宣制。仍令所司詳定儀注以聞。務遵典禮﹐勿俾煩勞。咨爾多方﹐咸體予意。故玆札示﹐想宜知悉。

至九月十二日恭謝畢﹐降赦。門下﹕朕纘繩基緒﹐統禦幅

員﹐周視萬幾﹐僅成三紀。思守文之尢重﹐念居上之至難﹐或未明而衣﹐或旣旰乃食。惟正人是訪﹐惟公論是稽。恬然過勤﹐舉不知困。比春云始﹐平履成虧。荷髙明之博臨﹐膺厚順之丕擁。宗社降福﹐士民輸忠。眇眇之躬﹐遄臻於綏乂﹔便便之政﹐率遂於講修。𨿽屬水潦遘災﹐河流移道﹐眷言方國﹐咸克妥安。

邦經所系﹐朕力何有亶玆循省﹐彌用戰兢。秋廩戒期﹐農收畢務。誕詢故事﹐參繹前文。約郊壝之儀﹐嚴路廷之制﹐工師虔鞏﹐物品晏淸。祗罄誠忱﹐潔淸款見﹐上以答乾元之開佑﹐下以蘄生聚之樂康。浸通明靈﹐大示肸蚃。宜與兆庶﹐共均休嘉。

式覃渙汗之恩﹐仍易紀年之號﹐以孚神貺﹐以順物宜。可大赦天下。云云。

初﹐仁宗得疾。議者以太宗至道年升遐﹐乃深惡其年號﹐趣詔中書攺之。是歲以郊爲恭謝天地﹐攺元曰嘉祐。四年十月﹐詔罷冬至祀南郊。十三日﹐祫享。

●卷五郊赦二

英宗治平二年南郊﹐禦札內外文武臣僚等﹕天地者生之本﹐先祖者類之始。故禮有報本反始﹐而祀天地﹐尊先祖﹐於是乎致虔恭焉。國朝之制﹐郊以三歲。而自皇祐癸巳﹐一紀於今﹐鑾輿之行﹐不踵乎經塗﹔皇邸之設﹐不嚴乎大次。交神之道﹐豈不缺然也哉朕以衝眇之資﹐荷顧托之重﹐巍乎王公士民之上﹐凜乎宗廟社稷之寄﹐日愼一日﹐惟恐弗任。而三靈眷懷﹐億姓禔福。天淸日潤﹐雷動風行。嘉生汔臻﹐氛祲蕩定。固可以薦四時之和气﹐總萬國之歡心﹐以報本乎天地﹐而反始乎先祖也。

朕以今年十一月十六日有事於南郊。咨爾攸司﹐務勤厥職。諸道州府不得以進奉爲名﹐輒行科率。必循其故﹐毋或煩民。故玆札示﹐想宜知悉。

赦文。門下﹕朕承祖宗之休﹐托王公之上﹐纘嗣丕業﹐誕隆慶基。我仁考體道誠明﹐率仁髙厚。躬履純儉﹐天俾壽臧。

熙然億兆之懷﹐隆於父母之愛。禮樂明備﹐制作成於百年﹔書軌大同﹐歡心達於四表。憲度著明而可則﹐軌迹夷易而可遵。

肆朕衝人﹐遹當大寶。祗荷先訓﹐仰繄母慈。永念繼體之艱﹐居有涉水之懼。日愼一日﹐三歲於玆。曷嘗不究皇極之建中﹐順乾剛之正命登吁賢俊﹐監循典刑。未明以求衣﹐中昃不暇食。

宮室苑囿之好﹐或弛以便民﹔鐘鼓管弦之音﹐固不以足欲。前日文武多士﹑中外羣臣連上封章﹐求薦稱號。朕以繼志述事﹐

未有以揚緝熙﹔持盈守成﹐未有以彰休烈。下之方以底百室之富﹐上之方以接神人之歡﹐義所未安﹐抑而不受。豈自以得勤民之意﹐蓋將以洪修己之誠。深惟就國陽郊﹐肇禋吉土﹔振古盛節﹐本朝上儀。儲精迓釐﹐欲止不敢。惟孝能饗﹐庶幾與焉。

是以因黃宮之气升﹐迨南極之景至﹐躬執圭幣﹐潔修粢盛﹐祼薦淸廟之廷﹐燔燎泰壇之奠﹐侑以烈祖﹐對越上穹。於時祥景晏溫﹐大圓精粹﹐和气充塞﹐積曀肅淸。玆皆諸神受福於懷柔﹐有昊眷顧而饗答。發祥降祉﹐豈獨朕躬之敢專洗心自新﹐嘉與海內之均慶。可大赦天下。云云。於戲﹗崇大報之禮﹐有以達於誠心﹔覃渙汗之恩﹐是用孚於至信。期爾阜安之俗﹐旣臻恥格之風。尙賴忠藎揚庭﹐明謨在服﹐共勵敕天之志﹐永底無疆之休。主者施行。

是年當郊﹐上意未欲躬行﹐謂韓琦曰「初服滿﹐恐未當出。」琦曰「大禮不可曠﹐兼陛下卽位﹐未嘗郊見天地。」

力請行之。故事﹕郊廟讀祝冊官﹐至禦名﹐必起﹔上至郊宮﹐更衣﹐詣壇下﹐百官皆回班迎向。英宗皇帝初告廟﹐詔讀冊官毋起﹐及詣壇下﹐又詔百官勿回班迎向﹐以見事郊廟之精意也。

四年﹐英宗手詔﹕放治平二年南郊赦前編管人﹐罷陜西衙前配買修河木植﹐而罷江淮近歲衙前復乞置村鄕酒場彊率人沾酒者。時上不豫﹐猶敕輔臣卽時施行之。英宗郊祀習儀﹐尙書省賜百官酒食﹐郎官王易知醉飽嘔吐﹐禦史前劾失儀﹐已肆赦。

韓琦以聞﹐帝曰「已放罪。」琦奏﹕「故事﹐失儀不以赦原。」帝曰「失儀﹐薄罰也。然使士大夫以酒食得過﹐難施面目矣。」卒赦之。帝愛惜臣子﹐欲曲全其名節﹐類如此。

赦文。門下﹕王者祗遹聖緒﹐所以永無疆之休﹔對越顥穹﹐所以凝溥將之命。朕惟列聖垂統﹐盛徳在天。積累熙洽﹐付畀衝眇。夫以制作大定之丕矩﹐在宥恥格之休風﹐夷易所存﹐燕

翼維允。肆朕述遵而無攺﹐恭默以仰成﹐再期於玆﹐百度咸若。

是以羣生蒙福﹐方內大寧﹐穡人有秋而屢丰﹐遠夷稽服而慕義﹐兵革靡試﹐疵癘莫興。蓋昭天之功﹐自上仁而已厚﹔故佑天之澤﹐迨下武而方深。乃眷太和﹐實荷隆慶。內惟寡徳﹐懼不克任。粵稽拜貺之文﹐玆有就陽之祀﹐報本反始﹐事孰重焉。夫恭之所隆﹐不可以恩掩﹔禮之所缺﹐尙貴乎義起。矧乃眞聖舊章﹐著爲成訓﹐搢紳頤論﹐折衷前經﹐斷自朕心﹐博觀輿議。

是用因一陽長極之敍﹐舉三歲親見之儀﹐朝薦殊庭﹐賓祼淸廟。

而後升禋燎於泰畤﹐合陰祀於柔祇﹐昭假上靈﹐配侑列祖。六樂備舞﹐萬玉旅庭。侯衛駿奔﹐蠻夷聳觀。至誠胥感﹐方交神而塞明﹔祥祉來臻﹐且日升而川至。顧予菲質﹐敢以專享思與黎庶﹐同底日新∩大赦天下。云云。於戲﹗接三神之歡﹐惟禮可以致孝饗﹔均兆民之慶﹐惟刑可以示哀矜。玆朕一心﹐期底於道。尙賴股肱碩輔﹐陪側藎臣﹐共勵協恭之誠﹐以格可封之俗。

十一月二十五日南郊赦文。門下﹕王者欽崇神天﹐嚴奉宗祏。就郊以享﹐所以詔天下之恭﹔假廟而烝﹐所以教天下之孝。

洪惟五聖之烈﹐誕輯百王之文。肆予衝人﹐昭事上帝。載念物無以稱﹐維一誠可以展大報之儀﹔祭不欲煩﹐維三歲可以述躬行之典。協會康年之順﹐道迎至日之長。是用朝薦殊庭﹐祼將太室。乃進登於陽畤﹐以裒對於皇穹。合祛柔祇﹐陟配文祖。

祝燧告潔﹐贊犧尙純。大樂變音﹐舞奏而諸物至﹔二精揚燎﹐煙升而萬靈交。方丕事之獲成﹐敢蕃禧之專享。宜敷大號﹐以賚多邦。可大赦天下。云云。於戲﹗意盡精禋﹐旣秩宗祈之舉﹔政施惠衍﹐亶昭慶宥之行。維時黎元﹐綏我徳澤。尙賴謨明四近﹑忠藎羣材﹐儀圖新美之功﹐勱相隆平之運﹐同底於治﹐永孚厥休。

熙寧十年十一月二十七日南郊赦文。門下﹕國莫重於祭﹐所以作民恭之先﹔禮無大於郊﹐所以報物生之始。朕懋建丕命﹐寵綏庶方。夙寤晨興﹐任大守重。惟文武之謨烈﹐心罔敢弗承﹔惟上下之神祇﹐志罔敢弗肅。聿修三歲之祀﹐稽用一陽之正。

嚴大路以備儀﹐款殊庭而先享。於穆淸廟﹐怵惕以見祖宗﹔爰熙紫壇﹐明察而事天地。推本陟配﹐升煙合禋。裒萬靈而誠交﹐變六樂而物至。顧迄成於鉅典﹐敢專享於蕃釐。渙揚予恩﹐敷錫爾眾。可大赦天下。云云。於戲﹗答三才之奧﹐無以稱徳產之微﹔均萬國之歡﹐有以知惠澤之至。尙賴左右勵翼﹐內外交修。永孚厥休﹐同底於道。

元丰六年十一月五日南郊赦文。門下﹕天者物生之始﹐非肇禋無以極其誠﹔親者民恭之先﹐非假廟無以致其孝。永惟五聖之烈﹐必躬三歲之祀。顧循衝人﹐嗣膺歷服。敢不祗率﹐以時飭修然而禮意寢而不明﹐樂文雜而未正﹐故刺六經之說﹐考諸儒之言﹐緝熙曠儀﹐是正巨典。奉罍以款眞宇﹐祼鬯以享宗鬯。齋戒乎端誠之宮﹐淸肅乎禮神之囿。陟配烈祖﹐對越穹昊。

於時維太常之斿﹐備金玉之駕。乃搢大圭﹐以爲國之綴﹔乃服大裘﹐以放古之文。欽柴之燎四施﹐燭煬泰一﹔圜鐘之樂六變﹐皦繹崇丘。孝奏而日月光﹐靈遊而風馬下。顧獲成於熙事﹐敢專享於蕃禧。宜大澤之肆均﹐與羣生而共慶。可大赦天下。於戲﹗答三靈之介祉﹐旣秩於宗祈﹔格四海之歡心﹐在敷於惠術。

尙賴秉文之輔﹐經武之臣﹐相協厥恭﹐同底於治。布告遠邇﹐使咸聞知。

其年﹐遂罷合祭天地。

十一月十四日南郊﹐赦文。門下﹕朕承六聖鴻烈之休﹐禦千載丕平之運。逖觀歷代之治﹐無右本朝之隆。充塞乎協气之流﹐洋溢乎頌聲之作。然而重熙累洽﹐所以應之者惟艱﹔持盈

守成﹐所以保之者靡易。顧玆衝昧﹐紹乃基圖。永惟幾深﹐罔敢逸豫。仰賴文母﹐維持我家。保佑八年之間﹐申錫九疇之敍。

賓禮故老﹐子惠困窮。上順帝心﹐下從人欲。廣祖宗之遺澤﹐蒙天地之降康。欽言肇郊﹐躬行大禮。念嘗再饗乎穹昊﹐未始祗事乎皇祇。是用推本建隆之舊章﹐復舉熙寧之故實。執鬯以祼八室﹐奠玉以合兩儀。嚴烈祖以配天﹐洽百神而承宇。於時禮行而誠意格﹐樂變而祥光浮。誕受三神之釐﹐敢專四海之福。

宜均博施﹐溥宥羣倫。可大赦天下。於戲﹗乾坤之元始生﹐仰俯之觀象法﹐以爲羣臣之道﹐以成覆載之功。咨爾內外之庶工﹐咸罄文武之致用。惟新厥徳﹐永孚於休。

十一月二十日南郊赦文。門下﹕朕保極以宅師﹐奉先而繼統。駿惠先烈﹐愼懷永圖。躬攬萬幾﹐於玆五載。顧徳不敏﹐賴天博臨。四夷咸賓﹐萬邦作乂。師幹獻捷﹐農扈告丰。錫之珍符﹐授以神策。嘉瑞紹至﹐祲氛亟消。豈眇末之克堪﹐實穹旻之眷祐。興言大報﹐莫重禋郊。是用遵昭考之詒謀﹐舉隆周之墜典。稽協彜制﹐發揮祲容。未奉皇祇之祀﹐先嚴蒼昊之饗。

乘一陽之復﹐習三歲之祥。卽路寢以齋居﹐至殊庭而朝獻。廣牡肆祀﹐初假廟以詔虔﹔欽柴宗祈﹐遂升壇而謁款。配侑烈祖﹐對越明神。樂成繹純﹐禮敬敕備。於時乾端澄霽﹐冬序晏溫。

靈心嘉虔﹐精意昭格。師象山則﹐孝奏天儀。申命之休﹐旣昭受於上帝﹔斂時之福﹐其敷錫厥庶民。揚於端闈﹐孚我大號。

可大赦天下。於戲﹗告成大事﹐敢專享於蕃釐﹔申宥眚災﹐宜溥覃於曠澤。尙賴輔弼寅亮﹐官師協恭﹐共維太平之基﹐永底無疆之祚。

建中靖國元年十一月二十三日南郊赦文。門下﹕朕紹膺寶命﹐祗遹洪圖。躬勤儉以禦邦﹐本寬仁而敷政。維先訓是式﹐維師虞是從。永言繼序之艱﹐克謹持盈之戒。荷皇天之降佑﹐

蒙列聖之詒謀。方夏乂寧﹐蠻夷賓服。三時不害﹐六府孔修。

建皇極而王道明﹐卽康功而民志愜。以迪純熙之運﹐以彰平富之風。豈朕徳之能勝﹐繄帝臨之下屬。肇稱禋祀﹐祗答閎休。

是用參酌上儀﹐鋪昭曠典﹐奉神考恭行之志﹐繹紹聖申講之文。

將蕆事於皇祇﹐先致饗乎穹昊。乃候景涓日﹐飭躬詔虔﹐祼淸廟以肅將﹐款圓壇而拜享。侑我烈祖﹐秩於百神。禮嚴欽翼之容﹐樂備雍和之奏。蒼璧旣奠﹐紫煙具升。於時乾象潔淸﹐靈心嘉饗﹐和气洋溢﹐景光陸離。瑞慶大來﹐俾緝熙於純嘏﹔膏潤並受﹐用敷錫厥庶民。豫建新元﹐誕揚渙號。可大赦天下。

於戲﹗潔誠拜貺﹐永祈申命之休﹔肆宥均釐﹐時乃配天而澤。

尙賴成徳之彥﹐正事之臣﹐率黎獻以協衷﹐欽庶明而懋績﹐贊我溥將之緒﹐迄玆伴奐之遊。以明年正月一日攺元爲崇寧元年。

十一月二十六日南郊赦文。門下﹕祼獻淸廟﹐所以承祖宗之靈﹔禋祀紫壇﹐所以答乾坤之貺。朕駿膺寶命﹐龍受寵禧。

丕宣文﹑武之光﹐盡緝熙﹑丰之典。取士於學﹐稽古建官。亮采百工﹐庶幾三代。凡厥成王之式﹐率由昭考之行。而九廟垂休﹐兩儀協佑。生民底乂﹐年谷屢丰。修徳錫符﹐上燦璣衡之政﹔鑄金象物﹐下隆鼎鼐之基。疵癘聿消﹐雨暘咸若。玆豈眇躬之能假﹐時惟上帝之弗違。是用奠玉陽丘﹐蒞牲泰畤﹐嚴配烈祖﹐對越皇天。於時圭景晏曙﹐璇穹澄鑑。二端立而禮無不洽﹐六樂變而物罔不興。靈心載嘉﹐精意咸享。受玆介福﹐豈予一人之敢私﹗錫厥庶民﹐思汝萬邦而共慶。我有渙號﹐揚於端闈。於戲﹗作善降之百祥﹐旣茂膺於純嘏。惟天佑於一徳﹐可共翼於丕平。尙賴三事股肱﹐百辟文武﹐咸勵同寅之業﹐永底無疆之休。

政和三年十一月六日南郊赦文。門下﹕朕承列聖之丕基﹐奉至尊之休徳﹐繼志述事﹐持盈守成﹐躬攬萬幾﹐玆逾一紀。

荷皇天之垂祐﹐浹函夏以底寧﹐年谷屢丰﹐雨暘式敍﹐羌夷請吏﹐川嶽效珍﹐禹功無濫溢之災﹐堯瑞告平成之治。永惟多祜﹐誕集衝人。屬三歲之親祠﹐刺六經而定制。率時昭考﹐欽修時祀之專﹔若昔大猷﹐盡正相沿之陋。乃齋居於路寢﹐乃朝獻於殊庭。得四表之歡心﹐鬷假於廟﹔乘一陽之至景﹐大報於郊。

對越昊穹﹐佑我烈祖。陶匏象性﹐犧牷貴誠。奠蒼璧以禮神﹐秉玄圭而拜貺。器協商周之制﹐樂兼韶濩之純。紫煙燎而爟火升﹐靈光屬而風馬下。禮儀旣備﹐知帝顧之不違﹔福祿來崇﹐豈朕躬之專享宜孚渙號﹐溥洽羣倫。可大赦天下。於戲﹗申命用休﹐俾緝熙於純嘏﹔配天其澤﹐用敷錫厥庶民。尙賴同徳藎臣﹐秉文多士﹐克咸勵翼﹐永保隆平。

壬午﹐上神宗﹑哲宗謚號。是年十月三日﹐禦筆手詔﹕朕若古之訓﹐惟天爲大。觀天下物﹐無以稱之。故先王以類而求﹐祀於圜丘﹐象其形﹔奠以蒼璧﹐象其色﹔冬至之日﹐取其時﹔大裘而冕﹐法其幽。而未有以體其道。夫天玄而地黃﹐玄﹐天道也。上天顧諟﹐錫以玄圭﹐內赤外黑﹐尺有二寸﹐旁列十有二山。蓋周之鎭圭有法乎是。祗天之休﹐於以昭事上帝而體其道﹐過周遠矣。將來冬祀﹐可搢大圭﹑執玄圭﹐庶格上帝之心﹐以孚祐於下民。永爲定制。

十一月十日南郊赦文。門下﹕朕紹膺景命﹐嗣守丕基。尊臨九有之師﹐親攬萬幾之務。翼翼敢忘夫寅畏﹐兢兢常謹於繼承。躬宵旰之勤﹐以圖天下之乂﹔軫淵冰之慮﹐以保天下之安。

屬者百谷順成﹐五緯來敍﹐干戈載戢﹐囹圄屢空。元命之辰﹐九支占南極之端﹔誕彌之旦﹐三山紀黃流之淸。樂作而羽鵠翔﹐鼎定而慶雲集。名山顯位﹐蘄封禪者數萬人﹔絕域殊方﹐徠臣妾者十一國。有邦之應﹐於朕豈功物生本乎天﹐惟聖人爲能饗﹔人道先乎祖﹐𨿽天子必有尊。迪惟古訓之循﹐實重國陽之報。

固嘗辧先王之吉禮﹐庶乎革合祭之非﹔奉上帝之徽稱﹐蓋以正異名之失。玆協丰年之屢﹐載迎至日之長。於時歌昊天成命之詩﹐奏圜鐘六變之樂。奠璧以致蠲潔﹐升煙以適髙明。克禋克祀﹐而精意昭﹔來假來饗﹐而珍符下。肆緝熙於純嘏﹐以敷錫於庶民。其播大猷﹐用推曠澤。可大赦天下。於戲﹗報本反始﹐得萬國之歡心﹔蕩垢滌瑕﹐對三靈之蕃祉。尙賴股肱良弼﹐屏翰舊臣﹐益殫忠藎之圖﹐光輔隆平之運﹐同底於道﹐永孚厥休。

十一月十三日南郊赦文。門下﹕觀會通以行其典禮﹐允符昌運之隆﹔美盛徳而告於神明﹐玆迪精禋之饗。朕肇膺駿命﹐嗣守鴻業。撫九有之嘉師﹐開萬邦之壽域。兢業克艱於底乂﹐寅威罔怠於求端。聿承燕翼之謀﹐裒對博臨之貺。屬者道源闡教﹐帝祉凝釐。農扈載謠﹐黍稷報千倉之慶﹔明堂禦歷﹐璣衡觀七政之齊。氐羌款塞以咸賓﹐狴犴空囹而不式。榮河順紀﹐喬嶽錫符。丹闕瓊臺﹐屢下叢霄之蹕﹔彤烏秀艸﹐共昭炎徳之祥。永惟奕世之休﹐罔匪自天之祐。爰申毖祀﹐比答眞祺。是用測嶰籥以迎長﹐備鑾輿而展采。羽林綺列﹐辟五門象魏之嚴﹔法駕星陳﹐正六引旗章之度。夙祗淸廟﹐恭祓崇壇。耨王耤以奉盛﹐載誕丰年之報﹔潔宮蠶而修幣﹐用端永命之祈。景鐘道和樂之音﹐嘉秠薦大尊之齊。純精昭格﹐肸蚃潛通。月璧星珠﹐紛燎煙而上徹﹔云車風馬﹐欻飆馭以來臨。肆均拜胙之禧﹐式霈滌瑕之宥。誕揚渙號﹐敷告多方。可大赦天下。於戲﹗佑烈祖以格皇天﹐予惟克邁乃訓﹔綏多福而熙純嘏﹐邦其永孚於休。

尙賴輔弼同寅﹐官師勵翼﹐共浹無爲之化﹐茂隆累洽之圖。

四年十一月十五日南郊赦文。門下﹕事上帝而懷多福﹐非禋祀不足以昭報本之誠﹔紹大業以綏四方﹐非升侑不足以極奉先之孝。朕荷三靈之儲祉﹐奉列聖之詒謀。制治保邦﹐克懋持盈之訓﹔立政造事﹐敢忘繼緒之思彌文監虞﹑夏之隆﹐成憲復

熙﹑丰之舊﹐百度惟正﹐庶績其凝。士迪典常﹐盡革淫朋之習﹔民興淳朴﹐式符道紀之昌。人徯志以丕欽﹐天監誠而孚佑。淸臺觀象﹐瑞占七政之齊﹔陽館頒常﹐運協四時之敍。雨澤應期而播潤﹐河宗聽命以回流。農扈奏功﹐黍稷嗣丰年之慶﹔燕民效順﹐封疆歸輿地之圖。刑淸而囹圄屢空﹐物遂而動植咸若。

驗諸福之畢至﹐豈成功之敢居﹗恭念祭不欲疏者﹐禮之經﹔物無以稱者﹐天之徳。肇卜迎長之旦﹐聿修肆類之儀。簠簋豆籩﹐秩九州之嘉薦﹔旗常罕畢﹐儼八衛之祲容。庶邦底貢以駿奔﹐多士秉文而顯相。稽魯人先事之義﹐以前饗於太宮﹔歌周王成命之詩﹐肆靈承於有昊。衎我烈祖﹐徧於羣神。禮三獻而精意昭﹐樂六奏而靈祇下。祥光旁燭﹐景貺備臻。修徳錫符﹐已應克誠之享﹔行慶施惠﹐用均拜胙之禧。嘉與萬方﹐共膺純嘏。

可大赦天下。於戲﹗百神受職﹐知帝命之不違﹔五福錫民﹐浹海隅而丕冒。尙賴忠良修輔﹐文武協恭﹐益堅勵翼之心﹐永底輯寧之治。爰咨爾眾﹐咸體朕懷。

十一月十九日南郊赦文。門下﹕皇武肇禋﹐是創萬年之業﹔大明制禮﹐爰釐二至之祠。朕恭承休光﹐永念丕緒。衎我烈祖﹐實賴賢能之眾多﹔格於皇天﹐當由閭裏之安樂。整飭百度﹐撫綏兆民。神明享持守之誠﹐華夏樂憂勤之政。屬者多稼徹燕﹑云之野﹐齊氓安海﹑岱之區﹐遠人慕義而玉帛來﹐川後畏威而波濤弭。荷天休之震動﹐莫不率從﹔奏工業之艱難﹐庶無罪悔。

是用誕舉丰年之報﹐肅迎景至之期。吉事有祥﹐先致殊庭之薦﹔大禮必簡﹐並嚴淸廟之承。焜煌千乘萬騎之容﹐終始七戒三齋之徳。乃潔誠於陽館﹐遂祗事於泰壇。風馬云車﹐仰百靈之眷顧﹔星珠月璧﹐知四海之淸明。兵錫蕃禧﹐用宏大賚。可大赦天下。於戲﹗薦馨香之治﹐益承九廟垂裕之休﹔施曠蕩之恩﹐更應一陽發生之候。尙賴官師協徳﹐黎獻願忠﹐共扶不拔之基﹐

永篤無疆之慶。

十一月二十二日南效赦文。門下﹕觀會通以行典禮﹐莫嚴定位以交神﹐遠罪疾而弭�兵﹐亦或因時而致禱。朕承大統﹐誕受多方。屬外患之相仍﹐爰省方而臨幸。念父母兄弟﹐尙屈於敵疆﹔惟甲冑干戈﹐再淹於歲序。問寢缺溫淸之奉﹐在原深急難之情。信使屢馳﹐久猶未報﹔全師再遣﹐坐待底寧。復盜竊之無良﹐乘邊陲之多事﹐馮陵州縣﹐震擾民氓。衣冠傾僕於道途﹐耒耜荒殘於本業。行者未知所適﹐居者莫獲其安。傷閭裏之疾苦﹐則撫循之政尙愆﹔閔行陣之勤勞﹐則休息之期猶遠。

每撫心而及此﹐累當食以興嗟。險阻艱難﹐固備嘗矣。勞來還定﹐孰安集之豈菲徳之敢圖﹐惟上穹之悔禍。永懷眷祐﹐恭俟監臨。𨿽丁多壘之辰﹐適在當郊之歲。惟祭之或祈或報﹐必大時物之宜﹔而禮之有儉有丰﹐特視情文之稱。是用講有虞樂巡之制﹐循建武二成之規。新捲冕以嚴恭﹐逮胥徒而齊沐。蓋髙在上﹐聰明皆自於我民﹔與善惟人﹐治亂尢艱於天位。旣殫誠悃﹐彌極戰兢。仰覆冒之何心﹐詎存時怨﹔況顚危之已甚﹐寧忍我遺﹗疾呼反本而必聞﹐精意默通而可動。庶幾來假﹐式燕多難。新命舊邦﹐協幽明而並貺﹔此疆爾界﹐一內外以均安。

其敷曠蕩之恩﹐以廣厖鴻之施。可大赦天下。於戲﹗爲斯民而請命﹐敢忘庶戮之無辜﹔置大器於復安﹐實冀昊天之所子。尙賴六服羣辟﹐三事大夫﹐共宏恢復之功﹐亟底隆平之業。

十一月十日南效赦文。門下﹕朕以菲躬﹐獲承大寶。賴三靈之純佑﹐宏濟艱難﹔遵列聖之詒謀﹐紹隆基緒。干戈載戢﹐囹圄屢空。田疇胥慶於丰穰﹐華夏迄臻於綏靖。繄神所眷﹐豈朕克堪念物皆本乎天﹐宜謹精禋之報﹔而徳無加於孝﹐聿修並侑之儀。豫飭司存﹐肇新器用。迎土圭之至景﹐卽皇邸之齋居。

祗祓崇壇﹐具嚴吉禮﹐設陶匏而尙質﹐肅繭栗以貢誠。籩豆靜

嘉﹐璧琮華潤。粢盛蠲潔﹐出於耕耤之藏﹔筍虡周環﹐冠以景鐘之奏。佩玉鏘鳴而羣心肅﹐燎煙升舉而協气充。惟巨典之備成﹐敢蕃釐之專享。旋輿端闕﹐霈澤寰區。可大赦天下。於戲﹗降祉發祥﹐旣荷博臨之貺﹔赦過宥罪﹐誕昭敷錫之恩。更賴文武同寅﹐股肱修輔﹐益思懋勉﹐永底丕平。

十一月十四日南效赦文。門下﹕父天母地﹐報莫重於精禋﹔尊祖欽宗﹐孝莫嚴於陟配。朕祗承駿命﹐纂紹丕圖。每念王業之難﹐所其無逸﹔矧玆神器之重﹐必置諸安。方撥亂而興衰﹐惟履信而思順。上穹孚佑﹐列聖垂休。甘露降而風雨時﹐五穀熟而民人育﹐邊鄙不聳﹐囹圄屢空。顧以眇躬﹐膺斯景貺。是用迎一陽之長至﹐舉合祭之上儀。先淸廟以告虔﹐衎我烈祖﹔升圜壇而肆類﹐徧於羣神。禮三獻而肸蚃通﹐樂六變而風馬降。

祥光旁燭﹐協气橫流。載惟熙事之成﹐實得歡心之助。上焉承祐﹐豈予一人之敢專下以錫民﹐惟爾萬方之並受。於戲﹗易薦上帝﹐徳崇而刑罰淸﹔詩美太平﹐神寧而福祿下。更賴忠良協贊﹐內外交修﹐共隆不拔之基﹐永底無爲之治。

十八日南郊赦文。門下﹕肅若古先﹐鋪聞典制。蓋物本乎天﹐而人本乎祖。肇郊廟之明禋﹐惟聖能饗帝﹐而孝能饗親。

展皇王之髙致﹐重循菲徳﹐獲履丕圖。體昊穹率育之仁﹐每計安於黎庶﹔嗣列聖好生之訓﹐不輕用於干戈。陟降旣孚﹐邇遐咸乂﹐九谷秀康年之畝﹐五辰澄宣夜之躔﹐犴圄簡淸﹐疆陲整服。祗荷博臨之眷﹐敢忘昭事之誠爰修三歲之彌文﹐式蕆一純之大報﹐款眞庭而朝獻﹐假太室以祼將。遂造云陽之宮﹐以迎日至之景﹐合祛天地﹐升侑祖宗。踐豆薦芳﹐見會通之行禮﹔鳴鐘應律﹐寫和樂以成音。佳气焜於樵蒸﹐美光充於陔陛﹐髙靈並貺﹐熙事備成。濟濟駿奔﹐有同寅之多士﹔穰穰山委﹐可專饗於蕃釐。發肆恩言﹐普施惠術。可大赦天下。於戲﹗惇將

禮以秩祀﹐儀模日月之昭﹔受厚福以漸民﹐號法風雷之布。更賴經邦公輔﹐服采臣工﹐永肩勵翼之衷﹐共托隆平之業。

赦文。門下﹕朕膺申命之休﹐履中興之運。惟發祥流慶之旣遠﹐敢昧靈承﹔念創業守文之爲難﹐每勤紹復。儲精神而聽斷﹐寶慈儉以化民。荷穹昊之降康﹐賴列聖之孚佑。五兵不試﹐寰宇阜安﹐百谷用成﹐刑罰淸省。靈芝連葉於廟柱﹐昭朝饗之孝祥﹔嘉禾合穎於甸郊﹐備粢盛之潔薦。諸福畢至﹐豈朕敢當是用惇報本反始之誠﹐備飭躬施教之義。維天神地祗之貴﹐祭莫重於合祛﹔維祖功宗徳之隆﹐孝尢先於升侑。乃備乘輿之駕﹐乃率侍祠之臣﹐謁款殊庭﹐祼將太室。候黃鐘之初气﹐奉紫畤之明禋。禮三獻而有儀﹐樂六變而告備。神光並見﹐協气橫流。

賚我思成﹐旣秩精能之祀﹔配天其澤﹐爰施汪濊之恩。肆舉邦彜﹐誕敷渙號。可大赦天下。於戲﹗事上帝而懷多福﹐益堅不已之純﹔惠中國以綏四方﹐宜有大賚之慶。更賴爽邦哲輔﹐服采羣工﹐共循宏遠之模﹐永保安彊之治。

赦文。門下﹕朕欽紹慶基﹐肅遵昭式。謂因天事天﹐而因地事地﹐有丘澤之合祠﹔惟以聖繼聖﹐而以明繼明﹐宜祖宗之並侑。每躬三歲之祀﹐茂輯百神之釐。旣益厲精﹐更思圖乂。體覆載無私之徳﹐廓爾大公﹔奉燕詒有永之謀﹐丕釐庶政。中外闓懌﹐顯幽統和。靈臺申偃伯之占﹐砥路息鳴桴之警。象載昭察﹐甫田登成。旣膺孚佑之休﹐當極濟明之報。是用躬飭鸞路﹐涓熙紫壇﹐斂帝耤以共粢盛﹐裁天歌以序金石。祗見恭館﹐祼將太宮。遂迎景至之長﹐載蕆郊禋之吉。大宗祈而宴饗﹐嚴陟配以宣延。實俎焚膏﹐旅令芳之嘉薦﹔展詩應律﹐鏘皦繹之和聲。精意洞乎九閡﹐祥光襲乎五瑞。淸明鬯矣﹐事旣底於備成﹔福履綏之﹐美敢矜於專享。誕受函蒙之祉﹐普施曠蕩之恩。

於戲﹗馨香感於神明﹐裒對一純之祐﹔膏澤洽乎黎庶﹐並臻四

極之熙。尙賴輔弼同寅﹐官師率職﹐協亮有邦之采﹐永恢長世之圖。

●卷六廟制

元符三年﹐詔曰「藝祖順天應人﹐肇造區夏。太宗受命繼代﹐底定寰宇。眞宗以聖繼聖﹐撫盈成之運﹐奉太平之業﹐登岱告成﹐文物典章﹐於斯大備。昔在仁祖﹐並尊千百世不祧之廟。恭惟仁宗皇帝躬天地之度﹐以仁治天下﹐在位四十二年﹐利澤之施﹐丕冒山海。早定大策﹐授英宗以神器之重﹐措宗廟於泰山之安。功隆徳厚﹐孰可擬議英宗皇帝享國日淺﹐未究施設﹐奄棄萬國。神宗皇帝以不世出之資﹐慨然大有爲於天下。

興學校﹐隆經術﹐勸農桑﹐寬徭役﹐禁暴以武﹐理財以義。凡政令法度有未當於理﹑不便於時者﹐莫不革而新之。功業盛大﹐何可勝紀﹗羣臣引舊典﹐數上徽號﹐然自謙挹﹐終抑而不居。

規模宏遠﹐凜凜乎三代之風矣。而廟祏之制﹐殊未議所以尊崇之典﹐缺孰甚焉﹐朕夙興夜寢所不敢忘也。宜令禮官稽參商﹑周﹑兩漢故事﹐考定仁祖﹑神宗廟制﹐詳議以聞。」十一月﹐

權太常寺奏少卿盛次仲等言「恭惟仁宗皇帝承文明武定章聖

之後﹐民庶物阜﹐咸底安樂。於是純以仁徳﹐在宥天下﹐明愼庶獄﹐哀矜無辜﹐側席盡芻蕘之言﹐臨軒空巖穴之士。約侈玩之好﹐絕盤遊之娛﹐恭儉之意﹐無非爲民。夏羌猖狂﹐款塞則聽之﹔儂賊背誕﹐越疆則捨之。舞幹兩階﹐卒自請吏。百越之長﹑南夷之蠻﹐聞至仁而來歸者﹐梯航相屬。日月所照﹐霜露所墜﹐凡在覆幬﹐無不丕冒﹔艸木之微﹐昆虫之細﹐凡在生育﹐

無不咸若。肆享國四十二年。至今田童野叟有聞遺老之言﹑述當時之事者﹐猶春風時雨﹐沐浴膏澤﹐咸有生意﹐而遺澤猶在也。至於蚤定大策﹐授英廟以神器之重﹐子孫相承﹐克享天心﹐此又爲宗社計﹐立萬世之基也。天祚有徳﹐是生神考﹐以卓然天縱之徳﹐輔以緝熙光明之學﹐慨然遠覽三墳五典之所載﹐其詳旣不可復見﹐然猶得於伏羲﹑神農﹑黃帝﹑堯﹑舜之心者乎﹗窮則變﹐變則通﹐通則久﹐故變而通之以盡利﹐鼓之舞之以盡神。尊經造士﹐而舉世知道徳之意﹔弛力便民﹐而終歲無煩擾之勞。理財以義﹐水旱有時﹐而糴不加貴﹔禁暴以武﹐兵革以時﹐而民不加賦。循名責實而政事舉﹐信賞必罰而勸沮行。

下至百工技巧﹐咸有品式。本末具舉﹐小大畢張﹐勵精垂禦﹐十有九年。典章文物﹐炳然與三代同風。規模宏遠﹐迄今四方向風﹐蠻夷率服。法令具而民不犯﹐器械精而兵不試。惟見農安於野﹐男耕而女桑﹔商賈於途﹐貫朽而粟腐。內外晏如﹐萬世永賴﹐斯詒燕之效也。譬如日月往來﹐四時疊運。人見其歲功自成﹐物物咸遂﹐不知帝王造化之所在。故曰惟天爲大﹐民無能名焉。惟我神考﹐實體之矣。謹按《禮記王制》《尙書咸有一徳》《春秋穀梁傳》﹑荀卿之書皆言天子七廟﹐則有天下事七世﹐親盡則毀﹐古今之通制也。至於有功徳者﹐宗無常數。故商有三宗﹐周有二祧﹐其來尙矣。漢羣臣雜議論者不一﹐惟大儒劉歆學術該洽﹐謂宗無常數﹐所以勸帝者之功徳。議者善之。於是以髙祖爲太祖﹐孝文爲文太宗﹐孝武爲武世宗。司徒掾班彪﹐世推儒宗﹐亦以歆之議爲得。及光武立廟睢陽﹐奉祀不攺﹐與天無極。」於是三省表請付外施行﹐有詔恭依。

治平﹑熙寧僖祖﹑順祖祧遷議

治平四年十月二十四日﹐太常禮院奏﹕「僖祖文獻睿和皇

帝﹑文懿皇后神主祧藏於西夾室﹐今具合行典禮如右。臣等謹按﹕《禮記檀弓》曰﹕『捨故而諱新。』《注》謂髙祖之父﹐當遷者也。《唐會要》﹕永徽二年﹐左僕射於志寧言﹕『依禮捨故而諱新﹐故謂親盡之祖。今弘農府君神主上遷﹐請依禮不諱。』從之。又元和十五年﹐太常禮院言﹕『睿宗神主祧遷﹐其忌日﹐準禮合廢。』從之。今僖祖皇帝神主祧遷﹐伏請準禮不諱﹐其忌日﹐亦請依禮不諱。」詔恭依。熙寧五年﹐進呈兩制議僖祖廟事﹐惟韓維異議。神宗曰「昨日韓維上來說廟事﹐引『文﹑武之功﹐起於后稷』﹐以謂因其起於后稷﹐故推以配天。」王安石曰「《經》稱文武之功﹐非稱后稷之功﹔稱尊祖﹐非稱尊有功。言后稷非文﹑武之功不能有天下﹐不能有天下則不得行祭天之禮。文﹑武非后稷焉出故行祭天之禮﹐則以後稷配天﹐乃所謂尊祖也。」上曰「韓維又引『王不待大﹐以爲亦待小國。』」而王安石曰「《孟子》自論湯﹑文王不待大國﹐然後有天下﹐何關尊祖事且夏禹郊鯀﹐禹非因鯀受封﹐然後有天下。前代固有不待有國而王天下者﹐禹是也。故揚雄以爲禹以舜作工。」上曰「鯀治水﹐或有封國﹐亦不可知」

安石曰「若據書傳所載﹐封於有夏氏曰有姒者﹐禹也﹐無預鯀事。」上曰「尊祖不計有功﹐此理無疑。」安石曰「韓維言夾室在右﹐自爲尊位﹐此尢無理。今若子孫據正堂﹐使祖父在偏房﹐乃以偏房爲尊位﹐豈爲不悖﹖又言遇禘祫﹐卽令僖祖東向。如此﹐卽是以遷祖東向﹐古無此理。」上問﹕「配天如何」安石曰「以禹郊鯀言之﹐卽是當郊僖祖﹐推太祖孝心﹐豈以郊僖祖爲憾」上令禮院集議﹐馮京進呈議僖祖事。安石曰「此事欲決自聖裁。如韓維議西夾室在堂之右﹐似亦無嫌。

譬之人家﹐若兒婦在正堂﹐祖父居兩偏房﹐乃謂兩偏房爲尊﹐計韓維家必不如此安排﹐如何令宗廟乃如此韓維又言遇禘祫﹐

卽僖祖東向。旣合東向﹐如何卻毀其廟﹑遷其主所議止此兩事﹐分明不可行。」上曰「韓維已屈服﹐只是疑郊配合如何」安石曰「前代郊配亦不一﹐如商則祖契而宗湯﹐周則祖文王而宗武王。然以理言之﹐若尊僖祖爲始祖﹐卽推以配天﹐於禮爲允。先王之制禮﹐事亡如事存﹐事死如事生。故推僖祖以配天﹐必當祖宗神靈之意。」上曰「宗祀明堂如何」安石曰「以古禮言之﹐太祖當宗祀。今太祖與太宗共一世﹐若疊配﹐亦於明堂事體爲允。」上曰「今明堂配先帝。」安石曰「此乃是誤引嚴父之說﹐故以考配。《孝經》所謂嚴父者﹐以文王爲周公之父。周公能述父事﹐成父業﹐得四海歡心﹐各以職來助明堂宗祀﹐得嚴父之道故也。若言宗祀﹐則自前代已有此禮。」

上曰「周公宗祀﹐乃在成王之世﹐成王以文王爲祖﹐卽明非以考配明堂也。」安石曰「韓維本欲禦史﹑諫官﹑禮官集議﹐朝廷旣不從﹐乃獨議如此。初欲別爲僖祖立廟﹐兩制笑其議﹐攺爲今議。」上曰「韓維是要求眾人爲助﹐然且令禮官議。

無妨﹐看他別有何說」後數日﹐進呈孫固等議僖祖事。上疑配天事﹐安石曰「萬物本乎天﹐人本乎祖﹐故王者配天以祖。

以祖非以功﹐若以有功﹐卽鯀以無功殛死﹐豈得謂之有功然夏后郊鯀﹐卽非有功可知也。」上疑禹因鯀之功﹐安石曰「鯀逆洪水﹐禹順而道之﹐是革也﹐非因也」。上又疑僖祖非始祖﹐安石曰「僖祖非始祖﹐誠是也。僖祖與稷﹑契事卽不盡同。

卽郊與不郊﹐裁之聖心﹐無所不可﹐緣無害逆順之理故也。若藏其主於夾室﹐下附子孫﹐卽逆尊卑之序﹐不可不攺也。」上以爲然﹐乃下固議﹐令太常禮官並郊配議奏。上因言姜嫄廟﹐欲爲僖祖立別廟。安石曰「爲祖立別廟﹐自古無此理。韓維初議如此﹐爲人所笑﹐故攺議。姜嫄所以有別廟者﹐嫄﹐禖人也﹐以元妣故盛其禮﹐歌舞皆序於先祖之上。不然﹐卽周不爲

嚳廟而爲嫄廟﹐無說也。」進呈僖祖奏議。上曰「但議宗廟事﹐卽士大夫紛紛﹐蓋士大夫以禮文爲己任故也。」馮京曰「士大夫皆以太祖不得東向爲恨。」安石曰「野人曰父母何擇焉都邑之士則知尊祖矣。陛下奉宗廟﹐當擇學士大夫之髦俊﹐與之供祭祀。蓋詩人稱文王『奉璋峨峨﹐髦士攸宜』﹐爲此故也。然則議宗廟事﹐要合於士大夫髦俊之心﹐豈可以合野人爲當」上又曰「本不合議配天﹐議者何以及此」安石曰「亦須議了。然本朝配天之禮﹐亦皆不合於《禮經》。但此事未害逆順大論﹐有所未暇釐正。」上曰「今如何議」安石曰「宣祖見配感生帝﹐欲攺以僖祖配。」上曰「好。」安石曰「此事須中書門下議定。」乃降敕施行。馮京又言禮官以祧爲疑。安石曰「此但攺正僖祖﹑順祖合祧﹐於禮亦無可嫌。」

上曰「莫是爲忌諱無妨。」是年十月﹐太常禮院言「奉聖旨詳定僖祖神主祧遷者﹐竊以聖王用禮﹐固有因循﹐逆順之大倫﹐非敢違天而變古。請奉僖祖爲太廟始祖﹐遷順祖神主藏之夾室﹐依禮不諱﹐孟夏祀感生帝﹐以僖祖配。」詔恭依。先是﹐中書言「萬物本乎祖﹐故先王廟祀之制﹐有疏而無絕﹐有遠而無遺。商﹑周之王斷自稷﹑契以下者﹐非絕嚳以上遺之﹐以其自有本統承之故也。若無尊卑之位﹑先後之序﹐則子孫𨿽齊聖有功﹐不得以加其祖考﹐天下萬世之通道也。本朝自僖祖以上世次﹐不可得而知﹐則僖祖有廟﹐與稷﹑契宜無以異。今毀其廟而藏其主於夾室﹐替祖宗之尊而下附於子孫﹐殆非所以順祖宗孝心﹑事亡如事存之義。求之前載﹐𨿽或有之﹐考合於《經》﹐乃無成憲。因情制禮﹐實在聖時。乞以所奏使下兩制詳議而擇取其當。」詔答曰「廟祧之序﹐蓋有典彜﹐所以上承先王﹐下法後世。朕嗣大統﹐獲奉宗祀﹐而世次遷毀﹐禮或未安。討論經常﹐屬我哲輔﹐於以佐朕不逮﹐而仰稱祖宗追孝之

心。朕覽之矍然﹐敢不祗服宜依所請。」八年五月﹐禮院言「今年四月﹐太廟禘祭排列神位﹐以僖祖居東向之位﹐自順祖而下﹐昭穆各以南北爲序。自後如遇禘祫﹐著爲定禮。」詔恭依。

司馬光議﹕「英宗祔廟﹐僖祖神主當遷夾室﹐準朝旨令待制以上同議。臣光於嘉祐八年仁宗祔廟之時﹐已曾與龍圖閣直學士盧士宗上言僖宗當遷夾宗。當時議臣不以爲然﹐朝廷遂從眾議。臣謹按《王制》稱『天子七廟﹐三昭三穆與太祖之廟而七』﹐明太祖之外﹐止有三昭三穆而已。是以前代帝王於太祖未正東向之時﹐大率所祀不過六世。若僖祖於今日方議祧遷﹐則是太祖之外﹐更有四昭三穆﹐與太祖之廟而八﹐不合先王典禮﹐難以施於後世。臣愚以謂仁宗祔廟之時﹐僖祖已當遷於夾室。今英宗祔廟﹐順祖亦合遷於夾室。伏乞更賜詳擇。」知諫院範鎭議﹕「英宗卽位﹐祔仁宗主而遷僖祖﹐及神宗卽位﹐復還僖祖而遷順祖。」鎭言太祖起宋州有天下﹐與漢髙祖同﹐僖祖不當復還﹐乞下百官議。不報。及哲宗卽位﹐鎭又言乞遷僖祖﹐正太祖東向之位。崇寧二年九月﹐詔﹕「朕寅奉宗祧﹐丕式古訓。廟室之制﹐厥有常典。於惟哲宗實繼神考﹐傳序正統十有六年。升祔之初﹐朕方恭默﹐乃增一室於七世之外﹐遂成四穆於三昭之間《禮》與《書》﹐曾靡有合。比閱近疏﹐特詔從臣並與禮官博盡眾見﹐列奏來上﹐援據甚明。謂本朝自僖祖至仁宗始備七世﹐當英宗祔廟﹐神考聖學髙明﹐以義斷恩﹐上祧順祖。曁神考祔廟﹐又祧翼祖﹐則哲宗祔廟﹐父子相承﹐當爲一世。祧遷之序﹐典禮可稽。覽之惕然﹐敢不敬聽其合行事件﹐令禮部太常寺詳議聞奏。」又詔﹕「有天下者事七世﹐古之道也。惟我治朝祖功宗徳﹐聖賢之君六七作﹐休烈之盛﹐軼乎古先。尊爲不祧者至於五宗﹐遷毀之禮近及祖考。永惟景祐

欽崇之詔﹐已行而不敢渝﹔曁我元符尊奉之文﹐又隆而不可殺。

博考諸儒之說﹐詳求列辟之宜。顧守經無以見其全﹐而適時當必通其變。爰稽眾議﹐肇作彜倫﹐推恩以稱情而爲宜﹐則禮以義起而無愧。是用酌鄭氏四親之論﹐取王肅九廟之規﹐參合二家之言﹐著爲一代之典。自我作古﹐垂之將來﹐庶安宗廟之靈﹐以永邦家之福。布告中外﹐咸使聞知。」

太廟七室議

嘉祐八年八月乙酉﹐以修太廟成﹐命參知政事歐陽修告七室。初﹐廟室前楹狹隘﹐每禘祫陳序﹐昭穆南北不對﹐左右祭器塡委。嘉祐親祫﹐築土階﹐張幄帟﹐乃可行禮。至是宗正丞趙觀因修廟室﹐增廣檐陛﹐如親祫時。詔從其請。凡增廣二丈七尺。丙戌﹐太廟神主復歸於七室。初﹐太常禮院奏當以太祖﹑太宗爲一世﹐神主祔廟﹐則增一室。詔兩制及待制以上與禮官議。觀文殿學士孫抃等議﹕「謹按《禮》曰﹕『三昭三穆與太祖之廟而七。』《書》曰﹕『七世之廟﹐可以觀徳。』七世與昭穆云者﹐據父子而言也。若兄弟則昭穆同﹐不得以世數數之矣。商之祖丁之子曰陽甲﹐曰盤庚﹐曰小辛﹐曰小乙﹐四人皆有天下。而商之廟有始祖﹐有太祖﹑太宗﹐有中宗﹐若以一君爲世﹐則小乙之祭不及其太祖祖丁。是古之兄弟相及﹐昭穆同而不以世數數之明矣。故晉之廟十一室而六世﹐唐之廟十一室而九世。中宗﹑睿宗之於髙宗﹐敬宗﹑文宗﹑武宗之於穆宗﹐同居穆位。國朝太祖爲受命之祖﹐太宗爲有功徳之宗﹐此萬世不遷者也。故太祖之室﹐太宗稱孝弟﹐眞宗稱孝子﹐大行皇帝稱孝孫。而《禘祫圖》﹕太祖﹑太宗同居昭位﹐南向﹔眞宗居穆位﹐北向。蓋先朝稽用古禮﹐而著之於祀典矣。大行皇帝神主祔廟﹐伏請增一室爲八室﹐以備天子之事七世之禮。」詔從之。於是龍圖閣直學士兼侍讀盧士宗﹑天章閣待制兼侍講司馬

光議曰「臣等謹按《禮》﹕『天子七廟﹐三昭三穆與太祖之廟而七。』太祖之廟﹐萬世不毀﹐其餘昭穆﹐親盡則毀﹐示有終也。自漢以來﹐天子或起於布衣。以受命之初﹐太祖尙三昭三穆之初次﹐故或祀四世﹐或祀六世。其太祖以上之主﹐𨿽屬尊於太祖﹐親盡則遷。故漢元帝之世﹐太上廟主瘞於寢園﹔魏明帝之世﹐處士廟主遷於園邑﹔晉武帝祔廟﹐遷徵西府君﹔惠帝祔廟﹐又遷豫章府君。自是以下﹐大抵過六世則遷其神主。

蓋以太祖未正東向﹐故止三昭三穆﹔已正東向之位﹐則並三昭三穆爲七世矣。唐髙祖初立﹐祀四世﹐太宗增祀六世。及太宗祔廟﹐則遷弘農府君神主於夾室﹔髙宗祔廟﹐又遷宣帝神主於夾室﹐皆祀六世﹐此前代之成法也。惟明皇立九室﹐祀八世﹐事不經見﹐難可依據。今若以太祖﹑太宗爲一世﹐則大行皇帝祔廟之日﹐僖祖親盡﹐當遷於西夾室。祀三昭三穆﹐於先王典禮及近世之制﹐無不符合。太廟更不須添展一室。」又詔抃等議。議曰「先王之禮﹐自祖以下隆殺以兩﹐故有天下者事七世﹐有一國者事五世。自漢以來﹐諸儒傳禮者始有夏五廟﹑商六廟之說。其說出於不見《商書》伊尹之言﹐而承用禮學之誤。

蓋自唐至周﹐廟制不同﹐而大抵皆七。《王制》所謂『三昭三穆與太祖廟而七』者﹐是也。今議者疑僖祖旣非太祖﹐又在三昭三穆之外﹐以爲於禮當遷。如此﹐則是天下之尊而所事止於六世﹐不稱先王制禮﹑隆殺以兩之意。且議者言僖祖當遷者﹐以爲在三昭三穆之外﹐則於三代之禮﹐未嘗有如此而不遷者。

臣等以爲三代之禮﹐亦未嘗有所立之廟出太祖之上者也。後世之變﹐旣與三代不同﹐則廟制亦不得不變而從時。且自周以上﹐所謂太詛﹐亦非始受命之王﹐特始封之君而已。今僖祖𨿽非始封之君﹐要爲立廟之始祖﹐方廟數未過七世之時﹐遂毀其廟﹐遷其主﹐考三代之禮﹐亦未嘗有如此者也。漢﹑魏及唐一時之

議﹐恐未合先王制禮之意。臣等竊以爲存僖祖之室以備七世之數﹐合於經傳七世之明文﹐而亦不失先王之禮意。」詔又從之。

太廟戟門

太常禮院言「天子宗廟皆有常制。今太廟之南門立戟﹐卽廟正門也。又有外墻欞星門﹐卽漢時所謂壖垣﹐乃廟之外門也。昨新建面西墻門﹐原在通衢﹐以止車馬之過廟者。其臣僚下馬﹐宜勿禁。」從之。初﹐知宗正丞趙恭和言「今廟壖短﹐而去民居近﹐非所以嚴宗廟。請別爲復墻﹐以甓累之。」故又設面西之門﹐然而非制也。

滁州﹑並州﹑澶州三宗神禦殿

仁宗謂輔臣曰「朕覽自古帝王﹐凡起義及立功之地皆崇建俘圖﹐以旌示後人。如唐太宗之詔是也。恭惟太祖擒皇甫暉於滁州﹐是受命之端也。太宗取劉繼元於並州﹐是太平之統也。

眞宗歸契丹於澶州﹐是偃武之信也。功業若此﹐而神禦缺然﹐是朕不能顯揚祖宗之盛美也。今於三州因其舊寺﹐建殿以奉安神禦﹐滁州曰端命﹐並州曰統平﹐澶州曰信武」。神禦告遷﹐上親奠辭。及太宗神禦至並州﹐是歲四月二十二日也。上謂輔臣曰「朕閱《平晉記》﹐所載『太平興國四年﹐親徵至太原城下』﹐亦此日也。事之相去七十有五年﹐而日月符合如此﹐何其異也」宰相寵籍等曰「陛下孝徳感通﹐故符合如此﹐請付其事史館。」

列聖神禦殿

咸平初﹐眞宗始令供奉僧元藹寫太宗聖容於啟聖後院﹑玉淸昭應宮﹐範金以肖祖宗像﹐餘多塑像。其殿名﹕在京奉先禪院曰慶基者﹐奉宣祖﹔在太平興國寺曰開先者﹐奉太祖﹕在玉淸昭應宮曰二聖者﹐奉太祖﹑太宗﹔在啟聖院曰永隆者﹐奉太宗﹔在玉淸昭應宮曰安聖﹑在景靈宮曰奉眞﹑在慈孝寺曰崇眞﹑

在萬壽觀曰延聖﹑在崇先觀曰永崇者﹐並奉眞宗﹔在景靈宮曰孝嚴者﹐奉仁宗﹔曰英徳者﹐奉英宗。而外郡在揚州建隆寺曰章武﹑在西京應天院曰興先﹑在滁州曰端命者﹐並奉太祖﹔在西京應天院曰常華﹑在太原府曰統平者﹐並奉太宗﹔在西京應天院曰昭孝﹑在澶州曰信武﹑在華陰雲臺觀曰集眞者﹐並奉眞宗﹔又鳳翔太平宮有祖宗神禦殿﹔南京鴻慶宮有三聖神禦殿﹔西京永安縣會聖宮有五聖神禦殿。今京師定力院有太祖禦容。

諸後影殿﹕在京奉先禪院曰重徽者﹐奉明徳太后﹑章穆皇后﹔在慈孝寺曰章徳者﹐奉章獻太后﹔在景靈宮曰廣孝者﹐奉章懿太后﹔在萬壽觀曰廣愛者﹐奉章惠太后。又曰神禦殿﹐古原廟也﹐以奉安先朝之禦容。宣祖﹑昭憲皇后於資福寺慶基殿。太

祖神禦之殿七﹕太平興國寺開先殿﹑景靈宮﹑應天禪院西院﹑

南京鴻慶宮﹑永安縣會聖宮﹑揚州建隆寺章武殿﹑滁州大慶寺

端命殿。太宗神禦之殿七﹕啟聖禪院﹑壽寧堂﹑景福殿﹑鳳翔上淸太平宮﹑並州崇聖寺統平殿及西院﹑鴻慶宮﹑會聖宮。眞

宗神禦之殿十有四﹕景靈宮奉眞殿﹑玉淸昭應宮安聖殿﹑洪福

院﹑壽寧堂﹑福聖殿﹑崇先觀永崇殿﹑萬壽觀延聖殿﹑澶州信

武殿﹑西京崇福宮保祥殿﹑華州雲臺觀集眞殿及西院﹑鴻慶宮﹑

會聖宮﹑鳳翔太平宮。仁宗﹑英宗﹑神宗﹑哲宗四朝神禦於景靈宮廣孝殿﹑應天院﹐章獻明肅皇后於慈孝寺章徳殿﹐章懿皇后於景靈宮廣孝殿﹐明徳﹑章穆二後於普安院重徽殿﹐章惠太后於萬壽觀廣慶殿。紹興十五年秋﹐復營建神禦殿於崇政殿之東﹐朔望節序﹑帝後生辰﹐皇帝皆親酌獻行香﹐用家人禮。其殿名﹕徽宗曰承元﹐欽宗曰端慶﹐髙宗曰皇徳﹐孝宗曰系隆﹐光宗曰美明﹐寧宗曰垂光﹐理宗曰章熙﹐度宗曰昭光。

廣親宅神禦殿

嘉祐三年﹐罷修睦親宅祖宗神禦殿。初﹐翰林學士歐陽修

言「神禦非人臣私家之禮﹐若援廣親宅例﹐當得興置﹐則是沿襲非禮之事。」詔送兩制﹑臺諫﹑禮官詳定﹐上言「漢韋玄成奏議《春秋》之義﹐父不祭於支庶之宅﹐君不祭於臣僕之家﹐王不祭於諸侯﹐其後遂罷郡國廟。今睦親宅所建神禦殿﹐不合典禮﹐悉宜罷。」時上以廣親宅置已久﹐不欲毀之。

範鎭乞罷修並州神禦殿

鎭言「竊聞並州素無火災﹐自建神禦殿未幾而輒火災﹐天意若告陛下祖宗禦容非郡國所宜奉安。近日又聞下並州復加崇建﹐是徒事土木﹐以重困民力﹐非以答天意也。自太宗皇帝下並州﹐距今七十七年﹐故城父老不入新城﹐陛下宜寬其賦輸﹐緩其徭役﹐以除其患﹐使河東之民不忘太宗皇帝之徳﹐則陛下孝思﹐豈特建一神禦殿之比哉伏惟上觀天意﹐下顧人心﹐特賜停罷﹐臣不勝區區之愚。」

景靈西宮記

臣謹按﹕景靈宮﹐實始大中祥符﹐以奉祠聖祖。逮天聖初﹐乃易其旁之萬壽殿﹐以爲眞宗館禦之所。治平建仁宗之殿﹐曰孝嚴。熙寧建英宗之殿﹐曰英徳。而宣祖﹑藝祖﹑太宗之殿曰慶基﹑曰開先﹑曰永隆﹐母后之殿曰隆福﹑重徽﹑章徳﹑廣孝﹐皆舊寓於老佛之祠﹐布在都邑與夫郊野之外。歲時奠謁或不克躬行﹐而淸蹕所臨﹐動涉途巷﹐百工執事疲於奔走﹐陟降跛倚而不恭﹐殆非所以致齋莊之誠﹑廣孝欽之本也。神宗天錫聖智﹐超然遠覽﹐功成治定之際﹐乃詔有司度宮之東西﹐建六殿爲原廟﹐奉祖宗之靈。設以昭穆之次﹐列於左右﹔又爲別殿五於其北﹐以奉母后。其經營締構﹑規畫程度靡不素定﹐按圖卽工﹐成不期月。觀者駭異﹐以謂非造化融結﹐孰能若是之壯麗神速也又以宣祖潛眞隱耀﹐實基王迹﹐歷數所鐘﹐自我流澤﹐故名其殿曰天元。藝祖膺命造邦﹐撥亂反正﹐兵不再試﹐五服來享﹐

故曰皇武。太宗親執晉俘﹐混一區夏﹐覆載之內﹐莫不向方﹐故曰大定。眞宗登封告成﹐文物鼎盛﹐珍符上瑞﹐應圖合牒﹐故曰熙文。仁宗徳教善政﹐康濟天下﹐涵養覆露﹐四十二年納斯民於仁壽之域﹐故曰美成。英宗誕膺景命﹐以紹文祖﹐天人和同﹐遠邇綏靖﹐故曰治隆。事辭稱情﹐名實無爽。云漢昭晰﹐揭諸門閎。四方搢紳﹐傳誦於今不絕。今皇帝踐祚之七月﹐哲宗復土泰陵﹐議廣原廟於顯承殿之左。一日﹐顧謂輔臣曰「神考盛徳大業越冠古今﹐而原廟之制實始元丰﹐惟顯承僻處一隅﹐日迫廛市﹐無以稱崇報之重﹐宜攺營新宮於馳道之西﹐奉神考爲館禦之首﹐詔示萬世尊異之意。」君臣踴躍﹐附合爲一﹐退而表請其事﹐詔曰恭依。曲士腐儒有以爲不當遷者﹐皇帝持其說益堅﹐卒破浮議﹐計不中卻。無有內外﹐若臣若子皆延頸企踵﹐知皇帝之繼志述事﹐如是其篤且至也。恭惟神宗皇帝聖神文武﹐有不世出之資﹔仁孝勤儉﹐著無能名之徳。內無聲色便嬖之惑﹐外無遊宴玩好之累。正心修身﹐以先天下。而奮然大有爲於世﹐引見多士﹐無間疏遠﹐日昃不倦﹐省閱幾務無憚寒暑﹐夜分不寐。孜孜焉以招徠俊乂﹐綜核名實﹐詢求民瘼﹐修飭治具。故興學校﹐擇師儒﹐建三捨﹐崇經術﹐以養人材﹔發倉廩﹐時賑貸﹐募皂隸﹐絕徭役﹐以寬民力。修水土之政﹐以惇本業而盡地利﹔嚴保伍之法﹐以察姦宄而寓軍令。宗子疏屬﹐裁祿秩之濫﹐而誘掖以宮學﹔禁衛冗兵﹐考尺籍之實﹐而銷並其名額。重祿責吏﹐以杜苞苴請托之私﹔限員入流﹐以懲胥徒仕進之濫。理財賦以待邦國之用﹐修武衛以固封疆之守。

凡可舉之事﹐世以爲難濟而不敢建者﹐必爲﹔可革之獘﹐眾之所甚願而不能攺者﹐必革。有勞者必賞﹐有罪者必罰。號令風采﹐凜然更新。方是時﹐士以緣飾表彰盜名﹐吏以便文苟偸玩令﹐積習旣久﹐浸以成風。在廷之臣﹐議論蜂起。挾眾尙異﹐

更訕疊毀﹐而不能惑﹔乘機同隙﹐危言巧中﹐而不能搖。固守而力行之﹐沛然若決江河﹐莫之能禦。焦勞惻怛﹐夙夜以之。

一時同事之人聚精會神﹐葉謀並力﹐以趨上之所向。而上之所措縱橫泛應﹐𨿽匠石之斫輪﹑庖丁之解牛﹐不足以諭。事爲之制﹐曲爲之防。典章區式﹐纖悉備具。乃至尙方武庫之兵犀利堅勁﹐期門羽林之士簡練精銳﹐皆昔者之所未有。外則郡縣五溪﹐授以冠帶﹐開拓洮﹑隴﹐建之旌節﹐嶺梅絕域﹐重譯請吏。

天地順紀﹐風雨以時﹐年谷屢登﹐閭裏安悅。英聲茂實﹐充塞宇宙﹐非至神大智﹐誰能與於此乎中更元祐之變﹐政之已攺者人必病之﹐已廢者人必思之﹐然後益知其所設爲良法善政。𨿽偏言橫議﹐亦莫之能易也。今皇帝睿哲溫恭﹐躬有聖質。上帝眷顧﹐駿命所集。孝悌慈仁﹐聞於海內。遠識獨見﹐明並日月。

沈幾剛斷﹐堅若金石。固足以紹庭緒業﹐克成厥功。然猶兢兢業業﹐恭愼約戒﹐毀臺榭﹐卻珠珍﹐罷土木不急之役。而必以繕治太室﹐建原廟爲先。旣崇飭太宮﹐以爲斯宮之首﹐遂奉宗祏﹐上配烈祖﹐世世獻享﹐不遷不毀﹐以爲郊祀社稷﹐並列無窮。致孝寧神之道﹐可謂盡矣﹗蓋西宮之地﹐東與故宮相直﹐其棟宇之制﹑供張之具﹐一視故宮﹐無有損益。大明之南﹐有門曰燕昌。北有殿曰欽儀﹐實母后之所禦也。西則爲寶慶殿﹐以奉哲宗。而南有門曰世徳﹐東則有皇帝齋祓之館﹐門曰昭徳﹐殿曰潔誠。庖廚次捨﹐各以其序。凡爲屋六百四十區。經始於元符三年十月之甲子﹐功不罙歲﹐役不告勞。行者不聞斧斤之聲﹐居者不見追胥之擾。而崇墉廣廈﹐屹然特起於端門百步之外﹐象魏之下﹐俯視二宮﹐樓觀崢嶸﹐髙切辰極﹐金碧焜耀﹐上薄光景。都人士女與夫要荒廣莫之來庭者﹐肩摩足接﹐卻立跂望﹐排眾爭前以快先睹﹐歡欣嘆悅洋溢道路。非皇帝睿哲至誠出於天性﹐而不怵於卑近之說﹐又何以臻此哉周之文﹑武﹐

世有明徳﹐以儀刑於天下。成王率時昭考﹐以緝熙於純嘏。故《鳧鷖》之詩言太平之君子﹐能持盈守成﹐神祇祖考﹐安樂之也。其詩之始曰「福祿來成」﹐終曰「無有後艱」。皇帝嗣宅神器﹐祗率天下。不愆不忘﹐乃作斯宮以顯異先烈﹔是似是續﹐以追配乎前人。方之成王﹐何慊之有宰臣姓名謹記。

復廢後制

景祐二年﹐廢皇后郭氏薨﹐詔復後號。制曰﹕生而有貴秩於朝﹐歿則申卹典於第。矧蚤嬪於天極﹐而奄謝於人寰。不舉徽章﹐曷旌遺躅故金庭教主﹑衝靜元師郭氏鐘層沙之慶﹐分寶婺之輝﹐動鑑圖史之規﹐居服組紃之事。自玉衣葉兆﹐金屋承榮﹐夙施輔佐之勤﹐益懋閒和之則。而乃遺情物表﹐探味淵宗﹐獨抗出塵之心﹐遂厭塗椒之地。靈期遽迫﹐朝露易晞。衣增悼往之懷﹐載厚飾終之典。嗚呼﹗柔儀永隔﹐內範如存﹐躡三景之蹤﹐倏同於萬化﹔應四星之象﹐復正於尊名。芳魂有知﹐歆我渥命。可特追冊爲皇后﹐停謚冊祔廟之禮。其鹵簿儀物﹐皆用孝章皇后故事。

溫成後祔廟議

溫成皇后神主祔新廟﹐皆以兩制攝獻官。端明殿學士楊察﹑攝太尉殿中侍禦史趙抃監察﹐吳充監禮。上又遣內臣臨視祭事﹐內出圭瓚以灌鬯。充言於察曰「禮﹐上親享太廟則用圭瓚﹐若有司攝事則用璋瓚。今使有司祭溫成廟而用圭瓚﹐是薄於太廟而厚於姬妾也﹐其於聖徳虧損不細﹐請奏易之。」察有難色﹐曰「日已暮矣﹐明日行事﹐言之何及」而內臣視祭者已聞之﹐密以上聞﹐詔卽攺用璋瓚。天章閣待制何郯奏曰「臣伏見故貴妃張氏自始沒贈後﹐仍於墳所置廟﹐不稱制度。人言紛紜﹐譏議至今不已﹐稽其本末﹐其有由然。夫國有嬪妃﹐蓋是常制﹐必有賢徳﹐乃可備位。蓋聞張氏之存也﹐諫官王贄倡始建議﹐

策進加位﹐因結托以固恩寵。廟室之設﹐並行定數。前代之建別廟﹐皆是不經。張氏之歿也﹐禮官王洙專用失禮﹐講成廟議﹐不守舊章﹐敗亂典法。二人者不正之心﹐深可誅也。況聞始謀葬之時﹐禮臣按故事上議﹐惟當於葬所置祠室﹐本無立廟之說。

而王洙不顧歸過於上﹐與當時執政合力﹐務爲將迎﹐浸長其事﹐以成黷禮之失。《春秋》載隱公考仲子之宮﹐初獻六羽。蓋仲子非嫡而立廟獻舞﹐故聖人譏之。張氏亦非嫡﹐又母后在宮﹐而追冊後號﹐仍建廟焉﹐是尢不可也。若遂而不攺﹐其招萬世之譏﹐固無窮矣。今欲正其失﹐莫若攺廟名爲祠室﹐歲時祀享不差﹐祠官但委中官或內人掌之。如此﹐則其事初爲姦臣所誤而攺之﹐則過在下而不累聖徳矣。臣近累爲祠官﹐親見禮物黷亂﹐所不忍視﹐故敢上縷陳述﹐伏望聖慈下有司速更之﹐則足以追贖前失。」上頗重其言﹐𨿽不盡行﹐然頗損其儀。舊制每有祠祭封香﹐稱臣書名。至是﹐祀溫成廟﹐內出封香﹐亦稱臣書名。知制誥石揚休上言曰「溫成本陛下妃妾﹐不當稱臣﹐此乃太廟之制。有司不以時聞﹐致有此失。」上曰「朕見諸廟封香﹐一例進來﹐所以各爲書名﹐以表事宗廟之恭。豈可溫成之廟亦稱臣蓋失在有司。非卿言﹐朕無由知。」卽命攺正。

●卷七

○道釋

建隆初﹐太祖遣使詣眞源祠老子﹐於京城修建隆觀。觀在閶闔門外﹐周世宗建曰太淸觀﹐帝命重修﹐賜今名﹐自是齋修率就是觀。自五代以來﹐道流庸雜。乾徳五年﹐右街道錄何自守坐事流配﹐乃詔萊州道士劉若拙爲左街道錄﹐俾之肅正道流﹣寶五年閏二月﹐詔曰「沖妙之門﹐淸淨爲本。逮於末俗﹐頗玷眞風﹐或竊服冠裳﹐寓家宮觀﹐所宜懲革以副欽崇。兩京諸州士庶稱奇詭者﹐一切禁斷﹔其道流先有家屬同止者﹐速遣出外。自今如願入道者﹐須本師與本觀知事同詣長吏陳牒﹐請給公驗﹐方許披度。」十月﹐又令若拙與功徳使集京師道士試驗﹐其學業至而不修飭者皆斥之。若拙蜀人﹐自號華蓋先生﹐善服气養生﹐九十餘歲不衰﹐步履輕捷。每水旱﹐必召於禁中致禱。其法精至﹐上甚重之。大中祥符元年﹐增宮名曰玉淸昭應。凡役工日三四萬﹐發京東西﹑河北﹑淮南州軍禁軍﹐調諸州工匠﹐每季代之﹐兵卒歲一代﹐並優其口糧資值﹐選四廂都指揮使忠佐二員董役﹐立賞格以勸。其所用木石﹐則有秦﹑隴﹑岐﹑同之松﹐嵐州﹑汾陰之柏﹐潭﹑衡﹑道﹑永﹑鼎﹑吉之杉松﹑桐﹑楮﹐溫﹑臺﹑衢﹑婺之豫章﹐明﹑越之松杉。其石則淄﹑鄭之靑石﹐衛州之碧石﹐萊州之白石﹐絳州之斑石﹐吳﹑

越之奇石﹐洛水之玉石。其采色則宜聖庫之銀朱﹐桂州之丹砂﹐河南之赭土﹐衢州之朱土﹐梓州之石靑﹑石綠﹐磁相之黛﹐秦﹑階之雌黃﹐廣州之藤黃﹐孟﹑澤之槐花﹐虢州之鉛丹﹐信州之黃土﹐河南之胡粉﹐衛州之白堊﹐鄆州之螺粉﹐兗﹑澤之墨﹐宣﹑歙之漆﹐賈谷之望石﹐萊﹑蕪﹑興之鐵。其木石皆遣所在官部押兵民入山谷伐取﹐挽輜車﹑泛舟航以至﹐餘皆分布部綱輸送。又於京師置務﹐化銅爲鍮﹐冶金箔﹑鍛鐵以給用。凡宮之東西三百一十步﹐南北四百三十步﹐地多黑土疏惡﹐於京東取良土易之﹐自三尺至一丈有六等。上以負擔之勞﹐令自新城濠由廣濟濠入舊城濠﹐抵宮門。兵匠供茶﹑酒﹑飲食﹐綱卒皆給鞋錢﹑衣屨﹑口糧。民以材木鬻於官者﹐蠲其算。或有獻良木者﹐優賜其值。車駕時來省視﹐必有賜賚﹔遇節序日﹐別賜燕會。及宮成﹐令長吏於采木石處建道場以謝。五年﹐聖祖司命天尊隆臨﹐攺奉尊像於玉皇后殿東﹐建司命殿﹐爲治事之所。

十一月﹐詔名玉皇殿曰太初﹐聖祖殿曰明慶﹐天書閣曰寶符。

凡宮殿門名無慮五十餘所﹐皆禦制賜名﹐親書塡金﹐有司具黃麾仗﹑道門威儀﹐奉迎至宮奉安。東﹑西山院在集靈﹑凝命之旁﹐皆累石爲山﹐引流水爲池﹐東有昆玉亭﹑澄虛閣﹑昭徳殿﹐西有瑤峯亭﹑涵暉閣﹑昭信殿。北門內二宴殿曰迎禧﹑迎祥﹐後二殿曰崇慶﹑崇福。太初殿楚石爲丹墀﹐龍墀前置日月樓﹐畫太陽﹑太陰像及環殿圖八十一﹐太一東西廊圖五百靈官﹐前置石壇﹑鐘樓﹑經樓﹐四隅置樓闕﹐其外累甓爲墻﹐引金水爲甓渠﹐環宮垣﹐又分爲二石渠貫宮中。六年四月﹐上望拜奉迎。

丙午﹐奉安。肆赦。」門下﹕國家重熙鼎盛﹐席慶善之鴻基﹔百祿惟新﹐承昊穹之蕃錫。爰自綿區底定﹐寶籙薦臻。葉千歲之昌辰﹐舉一王之茂典。肇營恭館﹐式耀丕圖﹐偉嘉會以元亨﹐荷太靈之昭格。昔者九龍垂馭﹐啟道徳之仙源﹔五老告期﹐顯

唐﹑虞之瑞命。天人交應﹐古今同符。昨以煉楚﹑越之良金﹐法紫淸之妙像﹐肅陳仗衛﹐迎至國都﹐榮觀焜耀﹐歡聲沸嘒。上眞髙聖﹐凝三气之殊姿﹔英祖神宗﹐儼重瞳之粹質。屬朝修之禮畢﹐罄恪謹之誠深。動色相趨﹐降祥允集。宅靈祕宇﹐永申崇奉之宜﹔賜福羣倫﹐宜霈覃延之澤。可大赦天下。云云。

於戲﹗昭事上帝﹐惟懷永圖。克己彌恭﹐務守盈成之業﹔保民在念﹐庶躋仁壽之鄕。更資同徳之臣﹐葉贊承平之治。」建安軍升爲眞州﹐熔範之地建爲儀眞觀。玉淸昭應宮作於大中祥符元年﹐至七年十一月宮成。

大中祥符元年﹐建玉淸昭應宮。太初紫微殿﹑寶符閣上梁日﹐上皆親臨護。其日大合樂﹐工人以文繒裹梁﹐金飾木﹐寓龍負之輅以升。伶官讀文。其上設機木﹐散擲金錢餅果。修宮使以下及營繕掌事者﹐賜以衣帶﹑金帛有差﹔從官咸賜衣服﹑金犀帶。

大中祥符元年﹐眞宗建玉淸昭應宮。又奉四像﹐禦大舟﹐上設幄殿﹐皆內侍主供具。夾岸設黃麾仗三千人﹐騎吹四百。

別列舟十艘﹐載門旗弓矢﹑靑衣弓矢殳叉﹑道眾幢節。經過州縣﹐道門聲贊﹐鼓吹振作﹐官吏出城十里﹐具道釋威儀﹑音樂迎拜。所過禁屠宰﹐止刑。京師禁屠宰七日﹐止行刑二日。甲辰﹐聖像至﹐上齋於長春殿﹐百官齋宿朝堂。乙巳﹐上衮服朝拜﹐羣臣朝服﹐陳玉幣﹑冊文﹑酌獻﹐具大駕鹵簿﹐自宮城東出景龍門﹐五使前導﹐上望拜奉迎。丙午﹐奉安﹐肆赦。

眞宗建天慶觀。大中祥符二年十月﹐詔曰「朕欽崇至道﹐誕受元符﹐庶惇淸淨之風﹐永洽淳熙之化﹐式營仙館﹐以介民禧。宜令諸路州府軍縣開擇官地建道觀﹐或攺舊宮觀名題而崇葺之﹐以奉三淸玉皇﹐並以天慶爲額。」五年閏十月﹐詔增設聖祖殿﹐惟西京謂之天慶宮。天禧中﹐各賜金寶牌。

王捷者﹐汀州人。咸平初﹐賈販至南康軍﹐於逆旅遇道人﹐自言姓趙氏。是冬﹐再見於茅山﹐命捷市鉛汞煉之﹐少頃﹐皆成金。捷卽隨至和州諸山﹐得其術。又授以小鐶神劍﹐密緘之﹐戒曰「非遇人主﹐愼勿輕言。」捷詣闕求見﹐不得﹐乃謀以罪名自達。至信州﹐陽狂大呼﹐遂坐配隸嶺南。未久﹐逃至京師﹐官司捕系。閤門祗候謝徳權知其有術﹐卽爲奏請。得釋﹐乃解軍籍。劉承珪聞其異﹐爲攺名中正﹐得對龍圖閣﹐具陳靈應﹐特授許州參軍﹐畱止皇城廨捨。時出遊廛市﹐常有道人與之偶語﹐云卽向來授法司命眞君也﹐其語祕不傳。承珪爲創新堂駐之﹐乃以景徳四年五月十三日降於堂之紗幬中﹐戴冠佩劍﹐服皆靑色。自是屢降﹐中正傳達其言﹐凡有端異﹐必先告之。

東封畢﹐加號司命天尊。及司命降臨延恩殿﹐乃上聖祖之號。

每舉大禮及有營繕。中正必達靈命﹐以藥﹑金﹑銀來獻。後攺皇城新堂爲元符觀。中正累官至左神武軍大將軍﹑康州團練使﹐後贈鎭南軍節度使﹐塑其像於景靈宮。上爲制《靈遇贊》﹐紀其始終。九年十月﹐內出所進金﹐命鑄爲寶牌﹐分給在京宮觀及外路名山聖迹並天慶觀。其後著令﹕凡官吏之官罷任﹐並詣觀朝拜聖祖﹐禁乘馬轎入門及不得食葷茹厭﹔遇天慶節﹐許士庶焚香庭中。八年四月﹐上命禮儀院備錄聖祖降臨﹑置節建觀事狀﹐咸命刻石觀中。

聖祖以大中祥符五年十月戊午降於禁中延恩殿。前八日辛亥﹐上夢景徳中所睹神人傳玉皇之命﹐卽命內侍於延恩殿大設道場。是夕﹐五鼓一籌﹐殿庭先聞異香﹐少頃﹐黃光自東南至﹐燈燭失光。俄見靈仙儀仗﹐執香鑪﹑扇拂﹑華奩之類皆有光明。

天尊至﹐冠服一如元始天尊之像。旁有六人﹐四人秉圭﹐仙衣﹔二人通天冠﹑絳紗袍。上再拜於階下。俄有黃霧起﹐須臾霧散﹐天尊與六人皆就坐﹐侍從在東階。上升西階﹐再拜。又欲拜六

人﹐天尊令揖不拜。命設榻﹐召上坐。仙童奉湯飲一器﹐器類碧玉﹐湯甘白如乳。天尊曰「吾人皇中九人之一也﹐是汝趙之始祖﹐再降﹐乃軒轅黃帝﹐凡世所知少典之子﹐非也。母感赤電﹐夢天人﹐生於壽丘。後唐時﹐七月一日下降﹐總治下方﹐主趙氏之族﹐今已百年。皇帝善撫育蒼生﹐無怠前志。」卽離坐﹐乘雲而去。及曉﹐以語宰相等﹐仍召至殿上﹐觀降臨之所。

十月二十五日﹐大赦天下。」門下﹕眾妙之宗﹐蘊道樞而斯祕﹔非常之應﹐稽天眷以有孚。事敻絕於前聞﹐理克彰於合契。洪惟偉兆﹐實煥祥經。朕猥以眇衝﹐嗣承基業﹐荷九淸之眷命﹐遵二聖之詒謀﹐不敢怠遑﹐粗臻嘉靖。頃以上眞告貺﹐祕檢垂文。祗膺元命之符﹐申錫無疆之祚。間歲之內﹐盛典交修﹐秩眾祀以咸禋﹐感靈心之允答﹐彌懷惕厲﹐愈務欽崇。而穹昊顧懷﹐不忘於涼徳﹔神祗鑑燭﹐薦發於休祥。粵以冬初﹐警於宵寐﹐戒先期而誕告﹐約眞馭以下臨。宿設靈壇﹐仰祈鴻應。果於穀旦﹐肅奉睟儀﹐仙霧鬱蔥﹐異香芬郁﹐眾眞列侍﹐寶訓躬聞﹐示基緒長髮之祥﹐見希夷交感之盛﹐久畱扃禁﹐倏返虛無。

惟瑞異之親逢﹐曠古今而罕記﹐載循寡昧﹐奚以奉承。蓋祖宗在天﹐永錫爾類﹔而雷雨作解﹐恩及於民。用均純嘏之休﹐普浹龐鴻之慶。可大赦天下。於戲﹗至神善應﹐旣本於無方﹔王澤誕敷﹐俾周於有截。匪獨在予之慶﹐式均與物之春﹐內省匪躬﹐荷玆殊貺。彌增抑畏﹐罔敢遑寧。更賴文武藎臣﹐中外列辟﹐共欽元誥﹐各勵乃誠﹐葉宣永圖﹐同底於道。」

閏十月癸巳﹐恭上九天司命保生天尊號曰聖祖上靈髙道九天司命保生天尊大帝﹐又上聖祖母號曰元天大聖後。車駕詣宮﹐

酌獻聖祖母玉冊文﹕「維天禧元年歲次丁巳三月庚子朔六日乙

巳﹐嗣皇帝臣徳昌再拜稽首上言曰「恭以大道無形﹐爲一气之祖﹔至神毓粹﹐居二儀之先。洪惟靈懿無方﹐柔明有赫﹐總

妙本而貴始﹐啟眞緒以肇基。顧以衝人﹐嗣守鴻業﹐夙持勵翼﹐思致治平。乃者穹昊監觀﹐祕符申錫﹐祐綿長之祚﹐勗淸淨之風。瑞命殊尢﹐景貺紛屬。由是勒封嶽岱﹐展事汾脽。旣明察以交修﹐復祺祥而薦至。仙馭告期於中禁﹐睟儀來自於太霄﹐法從儼其音容﹐諄誨受於淸密。諭感祥於大電﹐聆毓聖於髙丘。

厚徳孚先﹐浚源長髮。猥紹貽謀之慶﹐敢忘克荷之艱享是休嘉﹐永懷欽奉。仰惟祖徳之盛﹐爰上丕稱﹔而母儀之尊﹐未崇顯號。

斯所以順稽巨禮﹐式耀徽章。允罄精衷﹐肅伸昭報。謹奉玉冊﹑玉寶﹐恭上徽號曰聖祖母元天大聖後。恭惟誕膺茂典﹐丕赫殊徵。垂祐後昆﹐永錫繁祉。謹言。」聖祖名﹐詔中外不得斥犯。

遂攺玄武﹑玄冥﹑玄枵之類並爲眞字﹐玄聖文宣王爲至聖。

七年﹐詔曰「恭以感電發祥﹐合符禦極﹐鴻靈累洽﹐盛徳無疆。猥以眇姿﹐獲承大統﹐躬聞寶訓﹐逖示遐源。間覽庶僚﹐每形奏牘﹐或傍稽於文史﹐必上詣於名稱。𨿽歸美之可嘉﹐誠瀆尊之是懼。自今內外文字並不得指斥黃帝名字。」祥符五年十二月﹐遂以聖祖降臨之地建宮崇奉﹐命修玉淸昭應宮使丁謂擇地﹐及令禮官考制度以聞。司天少監王希元上言「謹按《天文志》﹐太微宮南有天廟星﹐乃帝王祖廟也﹐宜就大內之丙地營建。」於是得錫慶院吉壤﹐卽命丁謂與內侍鄧守恩等修建。初﹐八年正月丁酉﹐聖祖述感電降生之地﹐卽以其年閏十月﹐攺兗州曲阜縣爲仙源縣﹐壽丘建道觀奉聖祖﹐以景靈爲名﹔建道觀奉聖祖母﹐以太極爲名。九年四月﹐宮成﹐凡一千三百二十二區。觀北卽壽丘。東南有小丘﹐攺名慶丘。以石增累壽丘﹐設天尊像﹐慶丘設壽星像。上命宰相王曾紀述其事﹐爲書二十卷﹐賜名曰《聖祖皇帝天源錄》﹐藏於天下名山福地。

大中祥符八年正月丁酉﹐始興太極觀工作。七月丙辰﹐詔曰「朕恭延飆馭﹐逖悟璇源。載懷尊祖之心﹐用建列眞之宇。

顧惟宗姓﹐實兆靈仙。遂命樞密使王欽若討閱道藏﹐得趙氏神仙事迹四十八件。宜令修宮使分畫廊廡﹐庶昭懿範﹐永耀遐宗。」五月宮成﹐凡七百二十六區﹐正殿曰天興﹐琢玉石爲聖像﹐仍刻眞宗聖容立侍。

國初﹐有神降於盩厔縣民張守眞家﹐自言天之尊神﹐號黑殺大將軍﹐玉帝之輔。帝命乘龍降世﹐衛護宋朝。但非棲眞之士﹐無以奉吾教﹐守眞有異骨﹐吾故降之。每守眞齋戒祈請﹐神必降之﹐則室中冷風肅然﹐聲如嬰兒﹐獨守眞能曉之﹐具道其意。所言禍福﹐皆驗。守眞遂度爲道士﹐卽所居創北帝宮。

神爲守眞傳結壇之法﹐曰「結壇有九。上三壇則爲國家設之﹕其上曰順天興國壇﹐凡星位三千六百﹐爲普天大醮﹐旌旗﹑鑑劍﹑弓矢﹑法物羅列次序﹐開建門戶﹐具有儀範﹔其中曰延祚保生壇﹐凡星位二千四百﹐爲周天大醮﹐法物儀範﹐降上壇一等。倘非禱祀﹐不及備此三壇﹐亦當精潔辭意﹐鮮異花果﹐扣鼓集神﹐懇禱而告﹐去地九尺﹐焚香以奏﹐亦可感應也。中三壇則爲臣僚設之﹕其上曰黃籙延壽壇﹐凡星位六百四十﹔其中曰黃籙臻慶壇﹐凡星位四百九十﹔其下曰黃籙去邪壇﹐凡星位三百六十。此三壇所用法物儀範﹐各有差降。下三壇則爲士庶設之﹕其上曰續命壇﹐凡星位二百四十﹔其中曰集福壇﹐凡星位一百二十﹔其下曰卻災壇﹐凡星位八十一。所用儀範量有等差。此九壇之外﹐別有應物壇﹐或六十四位﹐或四十九位﹐或二十四位。法物所須﹐各以差降﹐士民之類﹐可量力而爲之。

如臣庶上爲帝王祈祐﹐當作祈谷福時壇﹐凡一千二百位。或爲父母師尊禳災祈福﹐當爲醮設壇﹐隨宜增益也。」守眞拜而受之。自爾多有徵驗﹐不能備記。乾徳中﹐太宗皇帝方在晉邸﹐頗聞靈應﹐乃遣近侍賫信幣﹑香燭就宮致醮。使者齋戒﹐焚香告曰「晉王久欽靈異﹐敬備俸緡﹐增修殿宇﹐仍表乞敕賜宮

名。」眞君曰「吾將來運值太平君﹐宋朝第二主修上淸太平宮﹐建千二百座堂殿﹐儼三界中星辰﹐自有時日﹐不可容易而言。但爲吾啟大王﹐言此宮觀上天已定增建年月也﹐今猶未可。」使者歸以聞﹐太宗驚異而止。太祖皇帝素聞之﹐未甚信異﹐召小黃門長嘯於側﹐謂守眞曰「神人之言﹐若此乎」守眞曰「陛下倘謂臣妖言﹐乞賜案驗﹐戮臣於市﹐勿以斯言褻瀆上聖。」須臾﹐眞君降言曰「安得使小兒呼嘯﹐以鄙吾言﹐斯爲不可。汝但說與官家﹐言天上宮闕已成﹐玉釒巢開﹐晉王有仁心。」翌日﹐太祖升遐﹐太宗嗣位。尋召守眞作延祚保生壇﹐醮罷﹐眞君降言於內臣王繼恩曰「吾有言﹐汝當爲吾奏之。

曰「建隆元年奉帝言﹐乘龍下降衛人君。掃除妖孽猶閒事﹐縱橫整頓立乾坤。國祚已興長安泰﹐兆民樂業保天眞。八方效貢來稽首﹐萬靈震伏自稱臣。親王祝壽焚香禱﹐遞相虔潔向君親。吾有捷疾一百萬﹐諸位靈官萬垓人。若行忠孝吾加福﹐若行悖逆必誅身。賞罰行之旣平等﹐天無紛穢地無塵。愛民治國勝前代﹐萬年基業永長新。」繼恩錄之以聞﹐太宗覽之﹐驚異﹐稽首謝曰「家國之幸﹐宗廟之慶﹐虔荷上聖﹐賜此格言。」

尋遣內供奉官王守節﹑起居舍人王龜從就終南山下築宮。方卜地於終南鎭﹐眞君忽降言於龜從曰「此地乃修建上帝宮闕之地﹐不可易也。」於是乃定。凡二年﹐宮成。宮中有通明殿﹐

玉皇三十二天帝﹑大遊﹑小遊﹑五福﹑四太乙﹑紫微帝君並二

十八宿。七元殿﹑黑殺殿﹐並靈官童子﹑六丁神﹑歲星辰星﹐

又有天蓬﹑九曜﹑東斗﹑三官﹑玄武﹑十二元辰﹑西斗天曹殿﹑

南斗閣﹑靈官堂﹑龍堂。命常參官一人主宮事﹐選道士焚修﹐軍士百人守衛。題曰上淸太平宮﹐一如眞君豫言之制。命常參官一人監宮﹐擇道士焚修﹐每歲三元及誕節﹑皇帝本命日﹐並遣中使致醮。祀神之夕﹐上望拜焉。歲或水旱﹐或國家將舉事﹐

率致禱焉。初宮成﹐眞君忽降言謂王龜從等曰「汝奉詔修宮﹐勤則至矣。然何爲不開日月華門﹐不畫八小殿壁階墀甓甃亦未嚴備﹐惟求速成﹐以冀恩寵。然上天亦不掩爾功﹐亦不赦汝罪。」守節﹑龜從頗切驚懼﹐然已奏訖役﹐不及增﹐惟稽首祈謝而去。至闕﹐皆獲增秩﹐賜白金千兩。旣而守節染疾而亡﹐龜從歿於兵刃。太平興國初﹐太宗皇帝親徵太原﹐眞君忽降言於守眞曰「官家已臨汾﹑晉﹐非久克復城池﹐汝當令監宮內臣等設醮﹐以謝勝捷於上帝。」守眞等曰「國家大事﹐乞俟捷音。」眞君曰「上天已定勝負也。」逾旬而王師告捷﹐監宮等以聞﹐帝遣內臣盧文壽賫內庫香藥﹑禦書詞章詣宮陳醮以謝。是夕﹐眞君降言曰「官家設此大醮﹐上帝與諸天皆喜。國祚延遠﹐過於有唐。」六年﹐守眞以干明節詣闕朝賀﹐召見﹐因面奏曰「聖眞下降﹐俯爲昌朝﹐乞降詔加號﹐以答靈貺。」上允其奏﹐尋下詔曰「太平宮神受命上穹﹐降靈下土﹐苾芬致薦﹐肸蚃有徵﹐大庇斯民﹐屢垂丕貺。宜加美號﹐以答神休。

其封神爲翊聖將軍。」詔至宮﹐守眞焚香以告﹐眞君忽降言曰「汝當上問官家﹐所言翊聖者﹐翊何聖」守眞數日疑懼不敢答。復降言曰「汝但馳奏﹐官家不罪汝。」守眞遂具章以聞。

太宗覽之﹐召近臣謂之曰「玉帝輔臣﹐所翊者上帝也。當以此意報守眞﹐令啟白也。」旣而內臣傳命到宮﹐守眞詣殿焚香以告﹐眞君曰「此意是也。」七年﹐守眞復詣闕朝賀﹐眞君忽降言曰「吾有言﹐汝當聞於官家。曰「大道興﹐陰謀滅﹐諸天聖眾皆欣悅。宋朝社稷甚延長﹐太平景運初興發。君上端心顯明哲﹐愛民治國常須切。萬年基業永長新﹐金枝玉葉無休歇。」守眞得之以聞﹐詔賜紫衣﹐號崇元大師。至道初﹐忽降言謂守眞曰「吾建隆之初﹐奉上帝命﹐下降衛護宋朝社稷。

今基業已成﹐社稷方永﹐承平之世﹐將繼有明君。吾已有期﹐

卻歸上天﹐汝等不復聞吾言矣。倘國家祈禱﹐但嚴潔焚香﹐北面告吾﹐𨿽不降言﹐當授福衛護宗社。」大中祥符七年﹐詔曰「誕敷寶命﹐仰荷於至神﹔昭報殊徵﹐虔增於懿號。蓋爲邦之大典﹑庇民之深旨也。而況翊宣元化﹐表式眾靈﹐司陰騭於含生﹐播明威於福地。當王基肇啟﹐固降治而已彰﹔洎文考纘承﹐復先期而斯應。由是亟營珍館﹐備薦徽章。蒙介福於無垠﹐佐鴻圖於累盛。顧惟眇質﹐紹撫綿區﹐屬典禮之交修﹐實祺祥之沓委。緬懷幽贊﹐敢怠欽崇是用益以丕稱﹐奉之茂則。式達至精之懇﹐庶申祗答之文。期克萃於寅巷﹐永保寧於品匯。爰頒成命﹐俯告宰司﹐深體予懷﹐共宣其事。翊聖將軍宜加聖號曰翊聖保徳眞君。」守眞又嘗啟眞君曰「道釋儒典﹐並垂於世﹐未審崇奉何者﹐卽得獲其福」眞君曰「太上《道徳經》﹐大無不包﹐小無不納﹐修身煉行﹐治家治國。世人若悟其旨歸﹐達其妙用﹐造次於是﹐信奉而行﹐豈惟增福﹐諒無所不至矣。

釋氏之四十二章經﹐制心治性﹐去貪遠禍﹐垂慈訓戒﹐證以善惡﹐亦一貫於道矣。奉之求福﹐固亦無涯。至於周公﹑孔子﹐皆列仙品﹐而五經﹑六籍﹐治世之法﹐治民之術﹐盡在此矣。

世𨿽諷讀﹐多不依從。若口誦而心隨﹐心隨而事應﹐仁義信行禮智之道常存於懷﹐豈惟正其人事﹐長生久視之道亦何遠矣。」

守眞又嘗啟告曰「華山陳摶近卒﹐時人謂之尸解。未審其人修何功行證仙階乎」眞君曰「摶之煉气養神頗得其要﹐然及物之功未至﹐但有所主掌耳﹗」端拱中﹐知鳳翔府髙凝祐嘗詣宮致禮卽去﹐眞君忽降言於監宮李鑄曰「髙凝祐行虧忠信﹐死非久矣。」秩滿還京﹐爲三司判官﹐數月而卒。自眞君臨降﹐官吏民庶不遠千里祈禱﹐乞聞誨言。大抵多隨其性習加以訓勗﹐人臣依於忠﹐人子依於孝﹐淸淳者示之格言﹐貪酷者警以要道﹐詞甚平易﹐頗葉音韻﹣寶中﹐侍禦史路衝乞賜眞語﹐眞君曰﹕

「盡力事君﹐以爲忠臣。濁財勿顧﹐邪事莫聞。整雪刑獄﹐救療人民。動合王道﹐終爲吉人。積愆爲咎﹐必有沈淪。眾生本無形之性﹐配有形之軀﹐曠劫以來不能自悟。自有無極世界﹐不夜之鄕﹐混合太虛﹐杳冥同理。」又曰「六合乾坤內﹐眾生多不會。造孽向前行﹐如盲驀江海。如將智慧觀﹐自越千里海。」衝再拜錄而誦之。左補闕王龜從焚香懇禱曰「如何修身﹐得獲遐壽」眞君曰「勸汝修煉﹐莫如精勤﹐精勤不怠﹐上聖皆聞。太平降世﹐用武興文。無文則不正﹐用文則益君。

食祿則不違王命﹐行吉善但守淸貧。淸貧者響合天地﹐濁富者像火投冰。投冰者火緣漸滅﹐積惡者自貫其身。自貫者殃及七祖﹐地府下痛害及親。吾懸千尺之索﹐提釣有緣之人。道之尊﹐徳之貴﹐大道能生一切物眾生。頭像天﹐足像地﹐中心空然合眞理。鑿戶牖以爲室﹐房室之中有一物﹐亦無影﹐亦無形﹐杳杳冥冥人不識﹐若能識者得長生。陽在天﹐陰在地﹐二气同和誠有謂≌中造化乃自然﹐自然之中生萬類。天不髙﹐地不卑﹐大道混合虛無理。學道眾生審欲聞﹐此是修行崇妙門。」丞相沈倫嘗連綿臥疾﹐遣使致告曰「如何修行﹐得免玆患」眞君曰「靈物不病﹐形軀自安﹐形軀有病﹐返照而看。」倫驚喜曰「吾得之矣。」後數日﹐疾遂愈。王徳淵因遊終南山﹐寓止其宮中﹐勤奉香火﹐好養生而性褊﹐多所恚怒。忽一日﹐眞君降言謂之曰「汝學道修眞﹐先當調習其性﹐以順天和。忘諸有爲﹐勿耗心識。融怡凝湛﹐道乃可見。復見之日﹐莫管內﹐莫管外﹐來往眞靈無掛礙。所居安樂是汝家﹐各自勤行莫相待。

﹝此處疑有脫漏﹞先達之人難滯礙﹐眞空妙藥有天堂﹐與聖相同滅諸罪。」徳淵曰「上感眞君降言教示﹐不曉前篇內『與聖相同滅諸罪』﹐願垂誨諭。」眞君曰「汝若除煩入靜﹐煉心修眞﹐積累其功﹐數盈之後﹐泥丸百節之神靈通﹐而自同於

聖。天堂妙藥無所不至﹐豈更有諸罪也故言『與聖相同滅諸罪』。」太平興國中﹐駕部員外郎李鑄嘗知鳳翔府﹐備觀靈應。

俄復奉詔監宮﹐凡十餘年﹐志頗嚴潔﹐眞君前後降語僅十餘篇。

其有錄者數首。一曰「建隆之初﹐方稟希夷﹐上帝命吾﹐眾聖皆知﹐乘龍下降﹐列宿相隨。五嶽受命﹐主張地祇﹐潛扶社稷﹐密佐明時。吾要李鑄﹐知吾降期﹐不得輕泄﹐免漏天機。」

又曰「與吾盡忠理國﹐與吾以道理民﹐與吾慈善理家﹐與吾不飲自醉。醒時理民﹐醉時理神。此語是延年益壽之法﹐吾勸府主記取。」又曰「爲官求理在貞明﹐智慧俱通臨事淸。觀天行道合陰徳﹐食君爵祿常若驚。爲吾洗心復換骨﹐背凡入聖奔長生。天宮快樂勝凡世﹐不夜之鄕掛一名。」又曰「府主累世爲人﹐降生中國。與吾淸直﹐莫行邪曲﹐與吾積善累功﹐與吾佐輔明主﹐與吾洗雪黎民﹐與吾掛心刑獄。上帝若知名﹐天官也克取。捨住世輸流之財﹐但修取有形之像﹐獲隨身之功﹐得無量之福。與吾不得因循﹐不柰時光迅速。靈官賞汝功勛﹐天曹與汝添福。若一一依吾聖言﹐必得延年益壽。」又曰「年登七十餘﹐住世不久居。饒君壽百歲﹐問汝得幾秋地府直須怕﹐冥司難請求。有功無驚懼﹐積罪必遭誅。子孫難替代﹐早覺莫癡愚。」淳化中﹐西京畱守中書令趙普嘗遣使備禮致醮虔祈﹐願聞休咎。眞君降言曰「趙普扶持社稷﹐甚有功勛。上天所知﹐賜汝福壽。以大妨小﹐幽府亦有冤對。當啟誦眞經﹐告祈天地﹐首懺前非。吾亦與汝達於上帝﹐庶解玆咎。汝官職壽數已有限矣。」其使錄之而去﹐普跪讀感涕﹐因焚詞謝過﹐遣人詣宮設醮。殿中丞張卓嘗乞聖言﹐眞君曰「大道養汝性﹐陰陽生汝身。爲吾勤行道﹐爲吾勤修眞。公廉當用意﹐憂卹在乎民。遇時佐明主﹐淸濁上帝聞。濁富終不久﹐淸貧爲天人。

莫教人道富﹐從他人笑貧。自有眞家福﹐淸髙不愧貧。」又曰

﹕「形凡性不凡﹐爲國顯淸廉。家積千餘口﹐有罪自家擔。」

眞君又嘗戒宮吏等曰「每存忠信齊其天﹐文武班行自有賢。

爲主萬年安基業﹐常憂黎庶恐饑寒。長行徳行合其道﹐燒香虔祝告虛玄。但願國安君長久﹐齊心輔佐太平年。」凡眞君所降語﹐帝命宰相王欽若編次之﹐爲三卷﹐藏於祕閣﹐仍賜本宮。

眞宗咸平間﹐知揚州魏羽上雩祀五龍祈雨法﹐詔頒諸路。

其法﹕以甲乙日擇東地作壇﹐取土造靑龍﹐土器之大小﹑龍之修短﹐余方皆如之。凡旱﹐建壇取五行生成之數焉﹐長吏齋三日﹐詣龍所汲流水﹐設香茗果﹐率官屬日再至祝酹﹐不用樂巫覡。雨足﹐送龍水中。

擇潭洞或湫濼林木深邃之所﹐以庚辛壬癸日﹐先齋戒﹐以酒脯告社令﹐築方壇三級﹐髙一尺﹐闊一丈三尺。壇外二十步﹐界以白繩。壇上植竹杖﹐張畫龍﹐其圖以縑素。畫黑魚左顧﹐環以天黿十星。中爲白雲。龍黑色。其下畫水波﹐有龜亦左顧﹐吐黑气如綫。和金﹑銀﹑朱丹﹐飾龍形。又設皂幡。刎鵝頸﹐取血﹐致盤中﹐楊枝灑水龍上。羣官再至﹐祝酹﹐雨足﹐取龍投水中。

神宗建中太一宮衣冠之制。熙寧五年﹐建中太一宮。內侍主塑像﹐乃請下禮院議中太一衣冠。禮院乃具狀﹐請如東西二宮之制﹐太一盡服通天絳紗。有言亳州大淸宮有太一塑像﹐上遣中使視之﹐乃盡服王者衣冠﹐遂詔如亳州之制。

延祥觀﹐紹興十四年建﹐以奉四聖眞君。初﹐靖康末﹐上自康邸北使﹐將就馬﹐小婢招兒見四金甲人﹐各執弓劍以衛上﹐指示眾﹐皆云不見。憲仁後聞之﹐曰「我事四聖香火甚謹﹐必其陰助。」乃陷北庭﹐每夕夜深必四十拜。及曹勛南歸﹐後令奏上﹐宜加崇奉﹐以答景貺云。觀今在西湖上﹐極壯麗。其像以沈香斫之﹐修繕之費皆出慈寧宮﹐有司不預。

太宗曰「古者一夫耕﹐三人食﹐尙有受其餒者。今殆二十人矣。東南之俗﹐連村跨邑去爲僧者﹐蓋慵稼穡而避徭役耳。

泉州奏未剃僧尼系籍者四千餘人﹐其已剃者數萬人﹐尢可驚駭。」

太平興國中﹐始置譯經院於太平興國寺﹐延梵僧翻譯新經。

始以光祿卿湯公悅﹐兵部員外郎張公洎潤色之。後趙文定﹑楊文公﹑晁文元﹑李尙書維皆爲譯經潤文官。天禧中﹐宰相丁晉公始爲使。天聖三年﹐又以宰相王冀公爲使。自後元宰繼領之﹐然降麻不入銜。又以參政﹑樞密爲潤文﹐其事浸重。每歲誕節必進新經。前兩月﹐二府皆集﹐以觀翻譯﹐謂之開堂。前一月﹐譯經使﹑潤文官又集﹐以進新經﹐謂之閉堂。慶曆三年﹐呂許公罷相﹐以司徒爲譯經潤文使﹐明年致仕﹐章郇公代之。自後乃降麻入銜。

國家兩京諸州僧尼共六萬七千四百三人﹐歲度千人。自後削平諸國﹐其籍彌廣。

祖宗憫五代之亂﹐民墜塗炭﹐常布恩旨﹐錫福天下。太平興國七年九月﹐詔曰「朕方隆教法﹐用福邦家。念天下之度人﹐拘有司之制度﹐俾申素願﹐式表殊恩。應內外系籍童行長髮﹐並特與剃度。」

景徳三年詔曰「老氏立言﹐實宗於眾妙﹔能仁垂教﹐蓋誘夫羣迷。用廣化樞﹐式資善利。兩京諸州道釋歲度十人者﹐特放一人不取經業。」祥符二年正月﹐以封禪行慶﹐詔天下宮觀寺院內十人度一人﹐不滿十人者亦度一人。三年﹐天慶節﹐兩京諸路宮觀每十人度一人﹐不及十人者亦如之。天禧三年八月﹐詔普度天下道士女冠僧尼﹐凡度二十六萬二千九百四十八人。天禧末﹐天下僧三十九萬七千六百一十五人﹐尼六萬一千二百三十九人。天聖三年﹐判都省馬亮上言「天下僧以數十

萬計﹐間或爲盜﹐而民頗患之。請除每歲合度人外﹐非時更不度人﹐仍自今無得收曾犯刑及文身者。」詔並從之。

禮部勘當﹕今欲將本部例冊內僧尼等師號﹐頒降諸路州軍等處﹐照會委所屬官司﹐許於數內選擇書塡者。奉聖旨依下項

﹕

○僧師號

法乘﹑法眞﹑法照﹑慧滿﹑慧空﹑慧海﹑眞悟﹑眞懿﹑眞

戒﹑妙空﹑文慧﹑普明﹑慈懿﹑慈濟﹑眞教﹑明普﹑宣祕﹑慧

照﹑禪鑑﹑淨因﹑淨慧﹑淨嚴﹑淨悟﹑普證﹑圓證﹑證悟﹑慈

覺﹑慧覺﹑密印﹑崇辧﹑通照。

○尼師號

妙淸﹑妙明﹑妙滿﹑妙果﹑了慧﹑了因﹑了行﹑了緣﹑了

眞﹑眞懿﹑眞行﹑眞淨﹑眞戒﹑眞範﹑慈懿﹑慈娪﹑慈悟﹑慈

願﹑慈滿﹑慈範﹑慈因﹑慧秀﹑淨信﹑圓照﹑妙因﹑崇智﹑眞

寂﹑勝因﹑靖智﹑登寂﹑妙智﹑眞果﹑寶勝。

○道士師號

眞觀﹑衝眞﹑衝淸﹑衝隱﹑道淸﹑道空﹑道安﹑道成﹑虛

希﹑虛安﹑虛遠﹑虛妙﹑虛辧﹑虛一﹑虛濟﹑虛應﹑衝寂﹑元

觀﹑元正﹑明一﹑明素﹑靈一﹑明微﹑洞元﹑淵宗﹑衝素﹑衝

寂﹑崇道﹑演道﹑明素﹑靈寶﹑虛寂﹑保寧﹑洞淵。

○女冠師號

眞寂﹑眞靜﹑眞懿﹑眞妙﹑守一﹑守白﹑守眞﹑安素﹑安

教﹑安常﹑希妙﹑希密﹑希眞﹑虛範﹑凝範﹑棲雲﹑棲月﹑靈

素﹑靈懿﹑衝秀﹑沖和﹑通妙﹑澄妙﹑淵智﹑淵妙﹑通微﹑希

無﹑眞淨﹑宣淨﹑宗微﹑澄秀﹑宣眞﹑衝懿﹑凝眞﹑元素﹑衝

眞﹑靈寂。

●卷八

○玉牒

宋有天下百餘年﹐所與分天工共民事者﹐皆取之疏遠側微﹐不私其親﹐故宗室之賢﹐未有以勛名聞者。神宗皇帝實始慨然﹐欲出其英材﹐與天下共之﹐增立教養選舉之法﹐所以封植琢磨之者甚備。行之二十年﹐而文武之器彬彬稍見焉。

上嘗語及宗室多求外居者﹐宰相韓琦曰「臣請許親盡無服者外居﹐然後因之試以外官。」上曰「宗子素未諳民政﹐若補外官﹐但慮易致過失爾。」琦曰「陛下若命宗室習律令﹐久之﹐何患其不能從政也」參知政事趙槪曰「人臣子弟﹐未必皆有過人之才﹐使之從政﹐尙能粗了局事﹐蓋積習使然。宗室固多美才﹐若擇而任之﹐庶幾漸知爲政之方也。」上曰「五﹑七年漸當以外官試之。」

富弼議裁損宗室授官。英宗問輔臣前代宗室﹐樞密使富弼對曰「唐之名臣多出宗室。」樞密副使吳奎曰「祖宗時﹐宗室皆近親﹐然初授止於殿直﹑侍禁﹑供奉官﹐不如今之過也。

朝廷必爲無窮計﹐當有所裁損。」上然之。

徽宗朝增神宗教養選舉法。尙書右僕射蔡京等言「伏考宗室在祖宗朝制祿蓋寡﹐至仁宗時﹐始除南班官﹐自率府﹑副率凡五﹑六遷﹐遂至正任。承平日久﹐皇支浸繁﹐神宗皇帝乃

下詔書﹐別其親疏﹐異其等殺﹐遂斷自祖宗袒免親﹐罷補環衛之官﹐盡除班行名目。袒免以外﹐更不賜名授官﹐止許應舉。

自熙寧至今﹐宗室人無官者已一千五百餘人﹐宗女之未嫁者亦千五百有奇﹐皆宣祖﹑太祖之裔﹐或有貧困失所者。臣等伏考神宗詔書﹐蓋爲袒免旣已賜名授官﹐若願應舉者自當依進士法。

其非袒免旣不賜名授官﹐故止令量試藝業﹐卽推恩數﹐非若應進士舉之難也。至於年長累試不中﹐則又有特與推恩﹑量材錄用之制﹐則隨其材器﹐收錄盡矣。至於世數稍遠及貧無依者﹐則又賜田存卹有差。逮元祐紛更﹐廢量試之法﹐攺依進士科舉之制﹐是以自熙寧至元符初三十餘年﹐中科舉者才二十餘人。

旣廢量試之法﹐亦未嘗有以年長推恩者。賜田之令﹐徒爲虛文﹐𨿽有量給錢米之法﹐未能周濟其乏﹐遂致宗室不能自給。臣等謹追考神宗詔書﹐推原本旨﹐稽之往者﹐增以當今所可行者﹐

謹條具如右﹕

一﹑非袒免親﹐乃祖宗六世孫。伏請將上件服屬宗室二十五以上者﹐今次許於禮部投狀﹐試經義或律義一道﹐以文理稍通者爲合格﹐分爲兩等﹐候至來春附進士榜推恩內﹔文藝優長者﹐臨時取旨。其不能試或試不中者﹐並赴禮部書家狀﹐讀律﹐列作一項奏名。今來止爲前此未曾推廣補考量試推恩之令﹐致使宗室無官者遂眾﹐有此陳請﹐只作一時指揮﹐不爲永法。今後自依熙寧詔書賜田﹐並於兩京近輔﹑沿流州軍﹐取應未賣官田物業撥充每州府﹐各置宗室官莊。專差文武官各一員﹐與逐州通判同行管幹﹐逐縣兼管。仍置指揮使二員﹐每歲量入爲出﹐宗女量給嫁資﹐仍立定則例﹐量支嫁娶喪葬之費。其逐州自今後有沒官田產物業﹐更不出賣﹐並撥入官莊。仍先於京西北路撥田一萬頃。

一﹑熙寧詔書﹐袒免以下許隨處置產業﹐其出官卽置田宅﹐

一如外官之法。蓋以宗支浸廣﹐其疏屬理當聽其外居」會宗室舊來在宮有出入之限﹐有不許外交之禁﹐宮門有譏察之令。今疏屬外居﹐僅徧都下﹐出入無禁﹐交遊不節﹐往往冒犯法禁。

伏請非袒免親以下兩世﹐欲分於西京﹑南京﹑近輔或沿流便近居止﹐各隨州郡大小創置屋宇﹐仍先自西京爲始。每處置惇宗院﹐差文臣一員﹑武臣一員管幹。參酌在京院法禁可施行者頒下﹐應無父母兄弟見任將軍﹑副使以上官者﹐許令前去。若有父母兄弟而願去或無而不願者﹐聽從便。依外官赴任立法﹐量給舟船接人。

一﹑乞依神宗詔書﹐不拘世數﹐應宗子宗女尢貧失所者﹐伏請委所在州郡報明﹐量加存卹訖奏。

一﹑乞於兩京置外宗正司官﹐掌業所在宗室。擇宗室之賢者管勾外宗正事﹐仍自朝廷於本州通判職官內﹐選差二人兼領丞簿﹐以主其事。

一﹑乞隨所在諸宮置學﹐添教授﹐立法教養﹐量試宗室﹐依熙寧文武官試出官法﹐策試經義。中選者許令出官﹐若再試不中者﹐止許在宮院﹐使食其祿。

一﹑神考釐正宗室袒免﹑非袒免﹐各立奏補子孫之法﹐獨緦麻親舊用國蔭﹐自來未有蔭孫以下明文。伏請依外官例得補蔭孫一。舊制﹐宗室袒免親參選﹐常許不拘名次陳乞指名差遣﹔非袒免親初選依條添差外﹐更不拘名次陳乞指名差遣一次﹐以後每到部﹐與升一年名次陳乞。今後宗室非袒免以下親量試也官者﹐並各於員闕外添差﹐每大郡通屬縣不得過十人﹐中郡不得過七人﹐小郡不得過四人。候到任不簽書本職公事﹐如有本轄長貳或監司二人保奏堪任釐務﹐方得供職。未釐務者﹐添支驛券供給人從。」從之。

宗室賜名授官。孝字親王之子﹐授武衛將軍﹐其餘宗室不

用此例。祖宗緦麻親賜名﹕承字男賜名克字﹐宗字男賜名仲字﹐從字男賜名世字﹐授官太子右內率府副率。祖宗袒免親賜名﹕克字男賜名叔字﹐仲字男賜名士字﹐世字男賜名令字﹐授官右班殿直。祖宗非袒免親不賜。奏薦以上﹐承字﹑宗字磨勘至使相止﹐從字﹑仲字﹑世字至觀察使止﹐叔字﹑士字﹑令字授副率者﹐至窯防禦使止﹐之字﹑不字﹑子字賜名授官者﹐至窯刺史止。

襲封。祖宗之子並傳嫡襲封。濮安懿王諸子。宗室轉官資

級圖﹕節度使兼侍中﹑使相﹑左衛上將軍﹑右衛上將軍﹑節度

使﹐三級﹔節度觀察畱後﹐二級﹔觀察使﹑防禦使﹐一級﹔團練使﹑窯防禦使﹐一級﹔刺史﹑窯團練使﹐一經﹔窯刺史﹐一級﹔左右衛大將軍﹑左右金吾衛大將軍﹑左右龍武軍大將軍﹑

左右羽林軍大將軍﹑左右神武軍大將軍﹑左右驍衛大將軍﹑左

右武衛大將軍﹑左右屯田衛大將軍﹑左右領軍衛大將軍﹑左右

監門衛大將軍﹑左右千牛衛大將軍﹐一級﹔左右衛將軍﹑左右

金吾衛將軍﹑左右龍武衛將軍﹑左右羽林軍將軍﹑左右神武軍

將軍﹑左右驍衛將軍﹑左右監門衛將軍﹑左右千牛衛將軍﹑左

右領軍衛將軍﹐一級﹔太子左右衛率府率﹑太子左右司禦率府

率﹑太子左右淸道率府率﹑太子左右監門率府副率﹑太子左右

內率府副率﹐一級。

宗室換官。諸衛將軍。率府率。率府副率。左右班殿直。

三班奉職供職。以上須袒免親將軍以下﹐方許換出外官。其大將軍以上願換外官者﹐並臨時取旨。

宗室轉官資級。太子右內率府副率。太子右監門率府率。

右千牛衛將軍。右監門衛大將軍。窯刺史。窯團練使。刺史。

團練使。防禦使。觀察使。節度觀察畱後。左右衛上將軍節度使。節度使同中書門下平章事。

○宣祖五子

太祖皇帝﹑太宗皇帝﹑邕王光濟﹑秦王廷美﹑夔王光贊。

○太祖四子

楚王徳秀﹑燕王徳昭﹑舒王徳林﹑秦王徳芳。

○太宗九子

楚王元佐﹑眞宗皇帝﹑昭成太子元僖﹑陳王元份﹑安王元

傑﹑密王元偓﹑曹王元偁﹑涇王元儼﹑代國公元億。

○仁宗四子

褒王昉﹑豫王昕﹑鄂王曦﹑英宗皇帝。

○公主

秦國長公主嘗爲子莊宅使世隆求正刺史﹐眞宗曰「正刺史系朝廷公議﹐不可。」魯國長公主爲翰林醫官使趙自化求尙

食使兼醫官院事﹐上謂王繼英曰「雍王元份亦爲自化求窯﹐朕以窯非醫官所領﹐此固不可也。」駙馬都尉石保吉自求見上﹐言僕夫盜財﹐乞特加重罪。上曰「有司自有常法﹐豈肯以卿故亂天下法也」又請於私第決罰﹐亦不許。

胡宿上仁宗《論兗國公主議行冊禮札子》﹕今月二十一日﹐艸傅公主特進兗國公主制﹐竊聞議行冊禮。然於事體﹐頗有未便。祖宗以來﹐公主﹑長公主未有行此禮者。昔漢明帝封皇子﹐悉半諸國﹐明徳馬皇后曰「諸子食數縣﹐不已儉乎」帝曰「我子﹐豈敢與先帝子等也」唐貞觀中﹐太宗長樂公主將出降﹐帝令有司資送﹐倍於永樂公主。魏徵曰「不可。」引漢明帝之言爲對﹐且曰「天子姊妹稱長公主﹐加長字﹐是有所尊崇。

或可情有淺深﹐無容禮相逾越。」太宗然其言﹐入告長孫皇后﹐後遣使賜徵金帛。陛下卽位以來﹐累曾進封楚國﹑魏國二大長公主﹐亦不曾行冊禮。今施於兗國公主﹐是與大長公主相逾越。

兼以貴主之故﹐賢妃亦蒙殊典。有旨令進諭告﹐不行冊禮﹐是母子之間一行一不行﹐禮意尢不相稱。書於史冊﹐後世將有譏議﹐必謂陛下偏於近情﹐虧聖徳之美。臣願陛下采漢明之言﹐開文皇之聽﹐遵祖宗舊典。如國朝公主曾行此禮﹐行之﹐粗且無嫌。如其不曾﹐則宜且罷。臣以陛下好忠諫納至言﹐臣職在論思﹐不敢不言。

《除皇女傅公主進封兗國公主制》。門下﹕天道之美﹐濟下而光明﹔王化之行﹐由中而洽被。唐堯有釐降之典﹐召南載肅雍之詩﹐範俗崇風﹐於是乎在。國家慶靈憑厚﹐徳教深長。

迪厥眞源﹐育玆懿主。儀我皇室﹐繄於舅門﹐待年及於有行﹐涓日申於誕告。皇女傅公主閒和居徳﹐秀映棲神。聰悟之姿﹐非由於外獎﹔徽柔之性﹐乃蹈於自然。朕懷先後之慈﹐篤外家之愛﹐將惇美化﹐是選密親。教著沁園﹐導人倫之婦順﹔恩加

渭水﹐廣天下之孝思。是用詳按舊章﹐稽合嘉禮﹐爰築其館﹐載肅之車。卜以仲秋﹐社玆元吉。向班初冊﹐嘗擇美名﹐未拓膏腴﹐尙缺湯沐﹐進開曲阜之國﹐衍食龜陰之田﹐儀服有光﹐號名增重。於戲﹗貴宜思降﹐富勿期驕﹐尙懷國史之言﹐緬念衿縭之戒。往服休寵﹐永綏壽昌。

韋驤《代陳少卿賀傅公主進封兗國表》﹕中宸有命﹐美化務先於族親﹔貴主進封﹐優恩不奪於典禮。風聲遐被﹐中外交忻。臣誠歡誠喜﹐頓首頓首。恭惟皇帝陛下﹐配天地之徳﹐紹祖宗之基。守無逸於持盈﹐槪至公於立極。禦遠以近﹐齊邦以家。治宮等《周官》之規﹐訓女偕堯﹑舜之法。罔愧前躅﹐克成令猷。公主分乾之英﹐體巽之順﹐𨿽曰愛之欲其富﹐不以生而榮。豈湯沐不可一而充﹐印綬不可一而足蓋誨育之存節﹐故寵私之有階。龍光一宣﹐慈孝兩得。教其有素﹐下嫁豈忘其矩度﹔澤非不隆﹐四方孰謂之偏黨朝野歡浹﹐人神气和。邁治古之休光﹐增太平之盛事。臣限以官守﹐不獲奔走闕庭稱慶﹐無任瞻天踴躍之至﹗

徳寧公主將出降﹐上謂輔臣曰「公主第及房從之物﹐比傅公主皆減三之一。」又對羣臣數稱唐公主多適名人﹐而近世士人乃畏尙主﹐命擇士人。得尙書職方員外郎王克臣之子孝莊者﹐故駙馬都尉承衍曾孫﹐而父子皆業進士。令至宰相第﹐試以詩而並其所業一編以進。上召見淸居殿﹐拜左衛將軍﹑駙馬都尉﹐賜名師約。又命以毋廢學﹐後又出經籍及紙﹑筆﹑墨賜之。

○宣祖女

陳國長公主。

○太祖女

秦國大長公主﹑晉國大長公主﹑許國大長公主。

○太宗女

燕國長公主﹑曹國長公主﹑晉國大長公主﹑鄭國長公主﹑

申國大長公主。

●卷九

○官職

乾徳四年﹐詔禦史臺﹑吏部流內銓﹑南曹﹑刑部﹑大理寺﹐自少卿﹑郎中﹑員外郎﹑知雜侍禦史以下及丞簿司直﹑評事等﹐並以三周年爲滿﹐須常在本司蒞事者﹐至日限滿﹐卽與轉官。

詔京朝官將命出入及受代歸闕者﹐宜令中書舍人郭贄﹑膳部知雜事滕中正﹑戶部郎中雷徳驤同考校勞績及銓量材器﹐候有闕﹐中書類能以授之。先是﹐常參官自一品以下皆謂之京官﹐未常參官謂之未常參官。近代以常參官爲朝官﹐未常參官爲京官﹐故有朝官之目。

淳化五年十一月﹐詔吏部選人赴調﹐並須於京朝官內求一人爲職目﹐用府縣諸司監印。

太平興國之初﹐朝臣班簿才二百人。至咸平初﹐四百人。

天聖元年﹐乃逾千人。

眞宗初卽位﹐以工侍郎郭贄知天雄軍﹐贄自陳戀闕下不肯去﹐眞宗曰「全魏重地委任於卿﹐亦非輕也﹐宜去。」贄退。

召輔臣問之﹐輔臣對以近例亦有已受命而復畱者﹐曰「朕初嗣位﹐命贄知大藩而不行﹐則何以使人」卒遣之。羣臣皆畏服。

諫官陳升之言「比來館閣選任益輕﹐非所以聚天下賢才﹑張弛成就之意﹐請約今在職者之數﹐著爲定員。有論薦者﹐中

書籍其名﹐若有缺﹐卽取其文學行義傑然爲眾所推者﹐取旨召試。」詔從之。

景祐四年三月﹐詔﹕「自今尙書省議事﹐應帶職官三司副使以上並不赴。如集議大事﹐詔特赴者﹐卽別設坐。」初﹐明道中﹐殿中侍禦史段少連言「國家每有大事﹐必集議於尙書省﹐而本省官自三司副使已帶職者多移牒不赴。請凡托故不集者﹐以違制論。」旣而太常博士﹑集賢校理兼宗正丞趙良規言「都省集官議謚﹐用段少連請﹐應本省官帶學士﹑知制誥﹑待制。臣謹按國朝故事及令敕儀制﹐別有學士﹑知制誥﹑待制﹑三司副使﹐著位視品﹐卽與前朝制度不同﹐固無在朝敍職﹑入省敍官之理。今若全不論職﹐假有中後行郎中兼學士在朝立丞郎以上﹐入省綴駕庫之次﹐知制誥﹑待制入朝與六行侍郎同行﹐入省卽位郎官之下。又如員外郎任三司副使﹑郎中爲判官者﹐在三司爲參佐﹐入省卻位其上。所以舊來議事﹐陳別詔三省悉集﹐則中書舍人﹑知制誥與常侍給諫至左右正言皆赴﹔若內朝官悉集﹐則學士﹑待制﹑三司副使皆赴﹔若更集他官﹐則諸司三品﹑武臣三品各在本司長官之次﹔若止是集尙書省官﹐其帶職者並合不赴。按閤門儀制﹕大宴﹐學士坐殿上﹐與僕射同行﹐知制誥與尙書丞郎同行﹔若曲宴﹐則三司副使在知制誥之後﹐重行異位﹐豈有親奉至尊於殿上其禮如此﹐暫入都省而卻降損著位。又按故事﹐尙書省官帶知制誥者﹐並中書奏班簿﹐卽是於尙書省﹑禦史臺並不著籍﹐故有絕曹之語。又國朝以來﹐凡定學士﹑舍人兩省以上著位﹐陳先後入外﹐若有升降﹐皆是特奉朝旨﹐豈有在朝入省﹐疊爲髙下又郎中員外兼侍禦史及任裏行者﹐皆稱臺官﹐不赴都省集議。臣以謂本省官兼佐臺職﹐卽是與帶知制誥﹑待制等事體無異。又按唐翰林學士有不知制誥者﹐只是與今直館事體相類。若國朝學士知制誥﹑待制﹐則顯

有著位﹐與唐不同。其侍讀﹑侍講﹑龍圖閣﹑樞密等學士及三司副使﹐卽是國朝新制。唐朝三司自是尙書之職﹐自後別置使額﹐而與今不同。請自今除集三省官議事卽如舊外﹐若是本省議事﹐其學士﹑知制誥﹑待制﹑三司副使更不赴議。」詔禦史臺與太常禮院詳定以聞。禮院言「按唐李肇《翰林誌》﹐凡學士無定員﹐皆兼它官﹐下自校書郎至諸曹尙書﹐皆得爲之。

旣入院﹐與班行絕迹﹐亦不系常參類。守官三歲﹐則遷知制誥。

五代《職官志》﹐翰林學士入院﹐並先後爲定﹐惟承旨一員出自上意﹐不計官資先後﹐在學士之上。國朝儀制令敕﹐翰林學

士﹑侍讀﹑侍講學士﹑龍圖閣學士﹑樞密直學士﹑龍圖閣直學

士並在丞郎之上﹐龍圖閣待制及知制誥﹑三司副使在少卿監之上。自唐至國朝﹐翰林學士﹑知制誥﹑待制﹑三司副使與本官絕曹﹐不屬南省官之例。載詳會議之文﹐由來非一﹐或出朝廷別旨﹐或循官司舊規。故言集本省﹐卽南省官也﹔集學士﹑兩省﹑臺官者﹐容有內制﹑給捨﹑中丞之屬﹔集學士﹑臺省及諸司四品以上者﹐容有卿監之屬﹔集文武百官者﹐容有諸衛之屬。

故謀事有大小﹐集官有等降﹐率系詔文。昨因段少連以覆謚小事﹐謂羣牧普會議﹐列爲具奏﹐嬰以嚴科﹐遂使絕曹淸列﹐還入本行。而良規援求故實﹐理當難奪。請自今有臣僚擬謚者﹐止令集南省官屬﹐或緣事體大﹐臨事敕判﹐兼召三省﹑臺﹑寺﹐卽並依國朝舊例施行。」禦史臺別奏云「良規稱尙書省官任外制者﹐不著臺省之籍﹐故有絕曹之語。而以爲重。則今尙書省官任內制者﹐並系臺省之籍﹐寧有坐曹之實﹐而可輕乎然則論職官之言﹐正爲絕曹者設﹐豈有受祿則系官﹐定俸議事則絕

曹爲辭況王旦﹑王化基﹑趙安仁﹑晁迥﹑杜鎬﹑楊億皆時之重

望﹐嘗集議於尙書省﹐而無變古之論﹔故相李昉爲主客郎中﹑知制誥日﹐屢經都省議事﹔與散騎常侍徐鉉言見江南舊儒所說

議事次第﹐與此略同。又議大事﹐僕射﹑禦史大夫入省﹐惟僕射至廳下馬﹐於今行之﹐蓋所以重本省也。故都堂會議﹐列狀以品﹐就坐以官。忽此更張﹐恐非通理。請自今但系本省官帶職令赴議而輒不集者﹐如議國家典禮﹐卽從違制論施行﹔若議常事﹐止依律文處分。」又祕書省著作郎﹑直集賢院同知太常禮院吳育言「若從本省敍官之議﹐有不可者二。且自朝廷至臺省以及郡縣﹐上下有次﹐輕重有倫。至上莫若君父之前﹐至重莫若朝廷之內﹐上可以統下﹐重可以臨輕﹐舉重則不可以輕者幹﹐舉上則不可以下者撓。夫尙書省𨿽制度尊大﹐亦天子之有司。官系其中﹐謂之本省﹐本省相會﹐須有朝廷﹐豈有君父之前﹑朝廷之內列班殊隔﹐一入有司﹐輒易尊卑﹐而云在朝敍職﹐入省敍官以一體爲二家﹐以朝﹑省爲彼我﹐上下異貫﹐輕重不倫﹐此其不可一也。官職之名﹐本非二體﹐官主其號﹐職供其職。名實相系﹐豈有殊途只如庖人是官﹐供庖是職﹔祝人是官﹐致祝是職。以何隔絕﹐分官職爲兩事蓋自唐室以來﹐臨事雜置﹐遂有別帶職事之名。厥後因循﹐未歸本務。卽今而言﹐須以隸名爲輕﹐供職爲重﹐倘云入朝敍職﹐入省敍官﹐則是官職相離﹐遂爲限絕。推之於古﹐蓋紊源流。此其不可二也﹔若從絕班不赴之議﹐有不可者三。古者尙書爲天下綱轄喉舌之地﹐故其官皆材識之士。凡國有謀議﹐取決其中。今則不然﹐惟以敍遷﹐而其間拔擢英異﹐又多歸侍從之中。若絕班不赴﹐則朝事諮決未盡其人﹐此不可一也。知制誥稱中書省奏班簿﹐是謂絕班﹐可以不赴。本省如翰林學士亦知制誥﹐而不絕班簿﹐此皆因循之制﹐參差不倫﹐未可取爲確據。縱絕班有例﹐而絕曹無聞。謹按《唐六典》﹕中書舍人以他官兼者﹐謂之兼制誥。

故白居易艸《楊嗣復授庫部郎中知制誥》辭云﹕『前代制誥﹐中書令﹑侍郎﹑舍人通掌之。國朝以來﹐或以它官兼領。』又

《授元稹中書省舍人》辭云﹕『元稹自祠曹員外試知制誥』。

謂之兼則豈絕本官﹐謂之試則明未正職﹐斯皆章灼不疑之事也。

今縱有明文絕其官﹐若遇定事﹐猶當以事體追而正之。況無明文﹐但引因循參差之事爲據。此不可二也。今兩制遷攺﹐其告身命辭必舉本曹之務爲之訓諭﹐凡受一敕牒﹐則下至府﹑寺冗局﹐猶供其職。豈有一人命書﹑三省運判而都無所系若止爲俸錢﹐徒加官號﹐命官之理豈若是乎惟兩府大臣不可更親有司之事﹐況其俸祿亦不系其官。自余縉紳遷次﹐所主者官名﹐俸給盡從本省﹐居常旣不復至﹐會議又不一來﹐則是自絕其官矣。

仲尼不去餼羊﹐粗存告朔之禮﹐若並羊亦去﹐寄禮無地﹐則一省之制﹐自此盡隳。縱以班絕﹐皆可不赴。若有詔兩制﹑臺省百官諸司畢會﹐則坐次又如何爲定此其不可三也。臣伏謂是非之議﹐至當歸一﹐若又廣爲采摭﹐適足爲煩。今於國朝典故中取一最明之事﹐足以質定。大中祥符五年﹐敕新授僕射於都省

上事曰﹕僕射﹑尙書丞郎﹑郎中﹑員外﹑三司使﹑副學士﹑兩

省﹑禦史臺﹑文武諸司﹑常參官並集省內幕次﹐以俟僕射自正衙退﹐將至都省堂門外下馬﹐朝廷差人前導。諸行尙書丞郎﹑郎中﹑員外郎並於都堂門內﹐分左右列班迎候﹐俟僕射判案訖﹐知班引贊官﹐報班次﹐定禮生贊三司使﹐次學士﹐次兩省待制﹐次三司副使賀。此則𨿽赴本省﹐自有次序之別。臣切詳禮院﹑禦史臺兩奏各有未安﹐請自今凡尙書省會議﹐如止集本省官﹐則帶職者皆赴﹐依在朝兩制班列﹐別作一行而坐。《春秋》之義﹐王人𨿽賤﹐必敍乎諸侯之上﹐所以尊王命而廣臣恭也。今兩制﹑侍從之職﹐皆朝廷拔擢殊才﹐王命所旌﹐禮當表異。況又自分行列﹐非以相壓﹐亦如僕射上事之儀。凡帶絕班之官並赴﹐而別班贊引﹐不與本省官同在迎班﹐顯合本朝之典章﹐亦非今日之臆斷。若詔兩制﹑臺省諸司諸衛官畢集﹐則各從其類﹐

自作一行﹐其書議亦如其坐次。」上以羣議所執不同﹐故參用所宜而降是詔。

治平三年﹐翰林學士承旨張方平奏﹕「切見嘉祐五年諫院陳升之言三班供奉官以下八千八百人﹐乞裁冗濫﹐立條制﹐於時定議事頗酌中。升之始言八千八百餘員﹐及此又已五年﹐數當增倍。其濫如此而不云救﹐何以立憲度﹑建治功乞下兩府檢討前所奏議﹐早爲裁定頒行﹐亦振舉頹獘之一端。」詔以付樞密院﹐而計三班使臣六千五百三十四人而已﹐遂無所更議。

元祐三年﹐詔文臣系銜分左右﹐自朝議以上﹐進士爲左﹐餘人爲右。明年﹐詔朝議以下並分左右。紹聖罷之﹐惟朝議以上如故。崇寧又詔朝議﹑中散﹑正議﹑光祿分左右兩資﹐應轉者先右而後左。蓋元祐之分左右﹐所以別流品﹔崇寧之分左右﹐特以序官爵耳。

龍圖閣。學士一員﹐龍圖閣直學士七員﹐龍圖閣待制三員﹐直龍圖閣五員。

天章閣。學士﹐侍講﹐直天章閣。

大觀二年二月十三日﹐詔曰「朕惟哲宗皇帝英文睿武﹐神機獨運。道與時俱﹐沈潛無方。然事天治人﹐彰善癉惡﹐訓迪有位﹐攘卻四夷﹐則號令指揮若揭日月。蓋自親攬庶政﹐始大有爲﹐一話一言﹐罔不儀式刑於神考之典。故緝熙紹復﹐著在簡編﹐與熙寧﹑元丰之所行﹐相爲始終。比命有司廣加裒輯﹐成書來上﹐本末粲然﹐誠可傳無窮﹑施罔極矣。若昔祖宗述作﹐皆有寶藏之所﹐參列廣內﹐揭爲嘉名﹐擇儒臣以資訪納。今將祗率成憲﹐匹休前烈﹐則夫名出於信﹐不可無所考也。在《詩》有之『君子有徽猷』﹐是爲論徳之美﹐而觀道之成﹐於是乎在。其哲宗皇帝禦集建閣﹐以『徽猷』爲名﹐仍置學士﹑直學士﹑待制。」政和六年增置直閣。

紹興十年五月七日﹐詔﹕「門下﹕恭惟徽宗皇帝躬天縱之睿資﹐輔以日就之聖學﹐因時制治﹐修禮樂﹐恢學校﹐發揮典墳﹐緝熙治具。宸章奎翰﹐發爲號令﹐著在簡編者﹐煥乎若三辰之文﹐麗天垂光﹐賁飾羣物﹐所以貽謀立教﹑作則萬世者﹐殆與詩書相表裏。特加裒輯﹐崇建層閣﹐以嚴寶藏﹐用傳示於永久。其閣恭以『敷文』爲名﹐祗遹舊章。宜置學士﹑直學士﹑待制﹑直閣﹐以次列職﹐備西淸之咨訪﹐爲儒學之畢寵。其著於令。」

直祕閣校理。自建隆初﹐三館有書萬二千餘卷。乾徳元年後﹐平諸國﹐盡收其圖書以實三館。先是﹐朱梁都汴。正明中﹐始以右長慶門東北廬舍十數間列爲三館﹐湫隘卑濕﹐才蔽風雨﹐周廬徼道出於其側﹐衛士騶卒朝夕喧雜。歷代以來﹐未遑攺作。

每諸儒受詔有所論撰﹐卽移於他所﹐始能成之。太平興國初﹐太宗因幸三館﹐顧左右曰「若此之陋﹐豈可以蓄天下圖籍﹐延四方之士耶」詔經度左升龍門東北舊車輅院﹐別建三館﹐命中使督其役﹐制度皆上所規畫。二年三月﹐書院成﹐盡徙舊館之書以實之﹐凡八萬餘卷。端拱元年﹐詔分三館之書萬餘卷﹐別爲書庫﹐目曰祕閣﹐以吏部侍郎李至兼祕書監﹐右司諫﹑直史館宋泌兼直祕閣﹐右贊善大夫﹑史館檢討杜鎬爲校理﹐而直祕閣﹑祕閣校理之官始於此。

祕書省。監﹑少監﹑丞各一人﹐監掌古今經籍圖書﹑國史實錄﹑天文曆數之事。少監爲之貳﹐而丞參領之。其屬有五﹕著作郎一人﹐著作佐郎二人﹐掌修纂日曆﹔祕書郎二人﹐掌集賢院﹑史館﹑昭文館﹑祕閣圖籍﹐以甲﹑乙﹑丙﹑丁爲部﹐各分其類﹔校書郎四人﹐正字二人﹐掌校讎典籍﹐刊正訛謬﹐各以其職隸於長貳。惟日曆非編修官不預。歲於仲夏曝書﹐則給酒食費﹐尙書﹑學士﹑侍郎﹑待制﹑兩省諫官﹑禦史並赴。遇

庚伏﹐則前期遣中使諭旨﹐聽以早歸。大典禮﹐則長貳預集議。

所以待遇儒臣﹐非他司比。宴設錫予﹐率循故事。宋初﹐置三館長慶門北﹐謂之西館。太平興國初﹐於升龍門東北﹐創立三館書院。三年﹐賜名崇文院﹐遷西館書貯焉。東廊爲集賢書庫﹐西廊分四部﹐爲史館書庫。大中祥符八年﹐創外院於右掖門外。

天禧初﹐令以三館爲額﹐置檢討﹑斜等員。檢討以京朝官充﹐斜自京朝﹑幕職至選人皆得備選。以內侍二人爲勾當官﹐通掌三館圖籍事﹐孔目官﹑表奏官﹑掌捨各一人。又有監書庫內侍一人﹐兼監祕閣圖籍孔目官一人。

祕閣。系端拱二年就崇文院中堂建閣﹐以三館書籍眞本並內出古畫墨迹等藏之。淳化元年﹐詔次三館置直閣﹑校理﹐以諸司三品﹑兩省五品以上官一人判閣事。直閣﹑校理通掌閣事﹐掌繕寫祕閣所藏。供禦人﹑裝裁匠十二人。元丰五年﹐職事官貼職悉罷﹐以崇文院爲祕書省官屬﹐始立爲定員﹐分案四﹐置吏八。

元祐初﹐復置直集賢院﹑校理。自校理而上﹐職有六等﹐內外官並許帶﹐恩數仍舊。又立試中人館職法﹐選人除正字﹐京官除校書郎。三年二月﹐詔禦試唱名日﹐祕書丞至正字升殿侍立。九月﹐復試賢良於閣下。五年﹐置集賢院學士並校對黃本書籍官員。十二月﹐詔禮部﹐本省長貳定校讎之課﹐月終具奏。又罷本省官任滿除館職法。元符二年﹐詔職事官罷帶館職﹐悉復元丰官制。崇寧五年﹐詔館閣並除進士出身人。政和五年四月﹐詔祕書省殿以「右文」爲名﹐攺集賢殿修撰爲右文殿修撰。是月﹐駕詣景靈宮朝獻﹐還幸祕書省﹐詔曰「延見多士﹐歷覽藏書之府﹐祖宗遺文在焉﹐屋室淺狹﹐甚非稱太平右文之盛﹐宜重行修展。」八月﹐詔祕書省移於新左藏庫﹐以其地爲堂。七年﹐詔類集所訪遺書﹐名曰《祕書總目》。宣和二年﹐

立定祕書省員額﹕監﹑少監﹑丞依元丰舊制﹐著作郎以四員爲額﹐校書郎二員﹐正字四員。

渡江後﹐制作未遑。紹興元年﹐始詔置祕書省﹐權以祕監或少監一員﹐丞﹑著作郎佐各一員﹐校書﹑正字各二員爲額。

續又參酌舊制﹐校書郎﹑正字召試學士院而後命之。自是采求缺文﹐補綴漏逸﹐四庫書略備。卽祕書省復建史館﹐以修《神宗哲宗實錄》﹐選本省官兼檢討﹑斜﹐以侍從官充修撰。五年﹐效唐人十八學士之制﹐少﹑監﹑丞外﹐置著作郎佐﹑祕書郎各二人﹐校書郎﹑正字通十二人。又移史館於省之側﹐別爲一所﹐以增重其事。九年﹐詔著作局惟修日曆﹐遇修國史﹝此處文字有脫漏﹞修實錄則開實錄院﹐以正名實。十三年﹐詔復每歲曝書會。是冬﹐新省成﹐少監遊操援政和故事﹐乞置提舉官﹐遂以授禮部侍郎秦熺﹐令掌求遺書﹐仍鑄印以賜。置編定書籍官二人﹐以校書郎﹑正字充。

孝宗卽位﹐詔館職儲養人才﹐不可定員。乾道九年﹐正字至六員。淳熙二年﹐少﹑監並置﹐皆前所未有。除少﹑監﹑丞外﹐以七員爲額。尋復詔不立額。紹熙二年﹐館職缺人﹐上令召試二員﹐謹加審擇﹐取學問議論平正之人。自是少﹑監﹑丞外﹐多止除二員。是時﹐陳傅良上言「請以右文﹑祕閣修撰並舊館閣斜三等爲史官。自斜供職﹐稍遷祕閣修撰﹐又遷右文﹐在院三五年﹐如有勞績﹐就遷次對﹐庶幾有專官之效﹐無冷局之嫌。」時論韙之﹐然不果行。中興分案四﹕曰經籍﹐曰祝版﹐曰知雜﹐曰太史。吏額﹕都﹑副孔目官二人﹐四庫收官二人﹐表奏官﹑收庫官各一人﹐守當官二人﹐正名楷書五人﹐守闕一人﹐正貼司及守闕各六人﹐監門官一人以武臣充﹐專知官一人。

日曆所。隸祕書省﹐以著作郎﹑著作佐郎掌之。以宰執時政記﹑左右史起居注所書會集修撰﹐爲一代之典。舊於門下省

置編修院﹐專掌國史實錄﹐修纂日曆。元丰三年詔﹕「宣徽院等供報修注事﹐自今更不供起居院﹐直供編修院日曆所。」四年十一月﹐廢編修院歸史館。官制行﹐屬祕書省國史案。六年﹐詔祕書省長貳毋得預著作修纂日曆事﹐進書卽系銜﹐以防漏泄﹐如舊編修院法焉。八年﹐詔吏部郎中曾鞏﹑禮部郎中林希兼著作。職事官兼職自此始。元祐五年﹐移國史案置局﹐專掌國史﹑實錄﹐編修日曆﹐以國史院爲名﹐隸門下省﹐更不隸祕書省。

紹聖二年﹐詔日曆還祕書省。宣和二年﹐詔罷在京修書諸局﹐惟祕書省日曆所系元丰國史案﹐除著作官專管修纂日曆之事無定員外﹐其餘案編修日曆書庫官吏﹐並依元丰法。紹興元年﹐初修皇帝日曆﹐詔依修日曆所爲名﹐本省長貳通行修纂。三年﹐詔宰臣提舉﹐侍從官修撰。十一月﹐詔以修國史日曆所爲名。

四年﹐詔以史館爲名。十年﹐詔依舊制並歸祕書省國史案﹐以著作佐郎修纂﹐舊史館官罷歸元官。尋復詔以國史日曆所爲名﹐續並修《神宗哲宗寶訓》。隆興元年﹐詔編類聖政所並歸日曆所﹐依舊宰臣提領﹐仍令日曆所吏充行遣。

會要所。以省官通任其事。紹興元年﹐詔祕書省官讎校《國朝會要》﹐逐官添給茶湯錢。乾道四年﹐詔尙書右僕射陳俊卿兼提舉編修《國朝會要》﹐每遇提舉官開院過局﹐就本省道山堂聚呈文字﹐提舉諸司官﹑承受官﹑主管諸司官﹐並令國史日曆所官兼。五年﹐令本省再加刪定﹐以續修《國朝會要》爲名。九年﹐祕書少監陳騤言「編類建炎以後會要成書﹐以《中興會要》爲名。」並從之。其後接續修纂﹐並隸祕書省。

初﹐紹興三年﹐詔置國史院﹐重修《神宗哲宗實錄》﹐以從官充修撰﹐續以左僕射呂頤浩提舉國史﹐右僕射朱勝非監修國史。四年﹐置直史館及檢討﹑斜各一員。五年﹐置修撰官二員﹐斜無定員。是時﹐國史﹑實錄皆寓史館﹐未有置此廢彼

之分。九年﹐修《徽宗實錄》﹐詔以實錄院爲名﹐仍以宰臣提舉﹐以從官充修撰﹑同修撰﹐余官充檢討﹐無定員。明年﹐以未修正史﹐詔罷史館官吏並歸實錄院。二十八年﹐實錄書成﹐詔修《三朝正史》﹐復置國史院﹐以宰臣兼修﹐侍從官兼同修﹐余官充編修。明年﹐詔國史院以宰臣提舉﹐置修國史﹑同修國史共二員﹐編修官二員﹐又置都大提舉諸司官﹑承受官﹑諸司官各一員﹐以內侍省官充。隆興元年﹐以編類聖政所並歸國史院﹐命起居郎胡銓同修國史。二年﹐參政錢端禮權監修國史﹐乾道元年﹐參政虞允文權提舉國史﹐皆前所未有。二年﹐詔置實錄院﹐修《欽宗實錄》﹐其修撰﹑檢討官以史院官兼領。四年﹐實錄告成﹐詔修《欽宗正史》。以右僕射蔣芾提舉《四朝國史》﹐詔增置編修官二員﹐續又增置三員。淳熙三年﹐特命李燾以祕書監權同修國史﹑權實錄院同修撰。四年﹐罷實錄院﹐專置史院。十五年﹐《四朝國史》成書﹐詔置史院﹐復開實錄院修《髙宗實錄》。慶元元年﹐開實錄院修纂《孝宗實錄》。

六年﹐詔實錄院同修撰以四員﹑檢討官以六員爲額。嘉泰元年﹐開實錄院修纂《光宗實錄》。二年﹐復開國史院﹐自是國史與實錄院並置矣。實錄院吏兼行國史院事﹐點檢文字一人﹐書庫官八人﹐楷書四人。

太史局。掌測驗天文﹐考定歷法之事。日具所占以聞。歲頒歷於天下﹐則豫造進呈。祭祀﹑冠昏及大典禮﹐則選所用日。

其官有令﹐有正﹐有春官﹑夏官﹑中官﹑秋官。秋官正有丞﹐有直長﹐有靈臺郎。郎有保章正。其判局及同判﹐則選五官正以上業優考深者充。保章正五年﹑直長至令十年一遷﹐惟靈臺郎試中乃遷﹐而挈壺正無遷法。其別局有天文院﹑測驗渾儀刻漏所﹐掌渾儀臺晝夜刻驗辰象。鐘鼓院﹐掌文徳殿鐘鼓樓刻漏進牌之事。

印歷所。掌雕印曆書。南渡後﹐並同隸祕書省﹐長﹑貳﹑丞﹑郎輪季點檢。

算學。元丰七年﹐詔四選命官通算學者﹐許以吏部就試﹐其合格者﹐上等除博士﹐中次爲學諭。元祐元年初﹐議者謂﹕「本監𨿽準朝旨造算學﹐元未興工﹐其試選學官亦未有應格。

竊慮徒有煩費﹐乞罷修建。」崇寧三年﹐遂將元丰算學條制修成敕令。五年﹐罷算學﹐令附國子監。十一月﹐從薛昂請﹐復置算學。大觀三年﹐太常寺考究﹐以黃帝爲先師﹐自常先﹑力牧至周王朴以上從祀﹐凡七十人。四年﹐以算學生並入太史局。

後入祕書省。宣和二年﹐並罷官吏。

雍熙元年﹐攺匭院爲登聞檢院﹐東延恩匭爲崇仁檢﹐南招諫匭爲思諫檢﹐西申冤匭爲申明檢﹐北通玄匭爲招賢檢。

太宗時﹐始置磨勘差遣院﹐後攺爲審官院。眞宗時﹐京朝官四年乃得遷。天聖中﹐方有三年之制﹐而在外任者不得遷﹐須至京引對﹐乃得攺秩。明道中﹐始許外任滿歲亦遷。時恭謝天地覃恩﹐不隔磨勘﹐有並遷者﹐於是朝士始多。皇祐明堂覃恩﹐隔磨勘﹐人情苦其不均。英宗﹑神宗卽位﹐因有恭謝之例。

景祐二年十月辛亥﹐詔曰「國家分命羣官﹐外釐庶務﹐每代還於京輦﹐或寓止於客坊﹐雜處囂卑﹐頗罹瀆嫚。稽信書於往載﹐有朝邸之舊規﹐爰飭攸居﹐用昭予眷﹐宜於京師置朝集院。」

神宗置大理寺。以上府﹑左右院曁司錄獄無以離合訊辯﹐三司混金穀﹐視獄不專﹐詔曰「稽參故事﹐宜屬理官。」初置大理寺﹐命李淸臣爲記﹐淸臣以謂王者立政以詔天下﹐必辭尙體要﹐則書爲近﹐乃仿古立言所以導事者﹐詞灝噩奇甚。其載上訓之略曰「五教未訓﹐五法亟下﹐是曰暴民﹐治用弗格。

以成上徳。」意先教後刑之敍。上曰「卿言逼近經誥。」

內侍省。大中祥符二年﹐內臣冠以省號﹐初補曰小黃門﹐遷內侍黃門﹐遷內侍髙班﹐遷內侍髙品﹐遷內侍殿頭﹐其極爲都都知。國朝諸司使止於宣政﹐眞宗以內侍李神福有功﹐特置宣慶使以寵之。又以劉承圭﹐特置景福殿使名以寵之﹐班在各省使之上。又以秦翰久在邊隅﹐宣力勤藎﹐特置入內都都知以寵異之。

唐自開元﹑天寶以後﹐藩鎭屯重兵﹐皆自贍租賦所入﹐名曰送使畱州﹐其上供者鮮矣。五代疆境偪蹙﹐藩鎭益彊﹐率令部曲主場院厚斂。其屬三司者﹐補大吏以臨之﹐輸額之外﹐頗以入己。太祖歷試艱難﹐周知其獘﹐及受命﹐務恢遠略﹐革獘以漸。國初猶循前制﹐牧守來朝皆有貢奉﹐以助軍實。乾徳三年﹐詔諸州度支經費外﹐凡金帛悉送闕下﹐無得占畱。時藩鎭有缺﹐稍命文臣權知所在場務﹐或以京朝官廷臣監臨。凡一路之財﹐置轉運使掌之﹔一州之財﹐置通判掌之。爲節度﹑防禦﹑團練畱後觀察﹑刺史者﹐皆不預簽書金穀之事。於是外權削而利歸公上矣。其轉運使職位﹐國初但曰勾當某路水陸計度轉運事官﹐髙者則曰某路計度轉運使。太平興國初﹐皆曰使﹐兩省五品以上則爲都轉運使﹐又置副使判官﹐又置同勾當轉運事。

俄罷諸副使﹐止置使二員。明年復置副使。眞宗每用兵﹐或令都部署兼都轉運使﹐或提點轉運事。及車駕巡狩﹐置隨軍轉運使﹐事畢卽停。眞宗嘗曰「天下物宜﹐民間利病﹐惟轉運使得以周知﹐當召見訪問外事。」上又嘗戒諸路轉運使曰「汝等所至﹐點檢公事固是常職。若州郡相承獘事﹐但且攺正﹐切勿亟行刑罰﹐致其滋蔓﹐害及無辜也。」

景徳元年﹐詔權三司使丁謂等取戶稅條敕及臣民所陳農田利害﹐刪定成農田敕五卷上之。二年﹐謂等又取唐開元中宇文融請置勸農判官﹐檢校戶口田土僞濫等事﹐且言別置官﹐慮益

繁擾﹐而諸州長吏職當勸農﹐乃請少卿﹑監﹑刺史﹑閤門使以上知州者﹐並兼管內勸農使﹔余及同判﹐並兼勸農事﹔諸路轉運使副﹐並兼本路勸農使。詔可。勸農事入銜自此始。景徳四年正月﹐詔諸路提點刑獄官爲勸農使﹐使臣爲副使﹐凡農田事悉領焉﹐置局案鑄印以給之。

先是﹐軍巡及馬步院判官皆用郡府吏。建隆元年﹐始詔兩京軍巡﹑諸州馬步院判官合吏部流內銓擇選人﹐無遺省聽減兩選補之﹐始用文吏也。

乾徳三年﹐詔諸州長吏或有煩藉人代判者﹐卽於賓佐中擇公幹者充﹐不得更任親從人。先是﹐承五代以來﹐領節旄爲郡守者多武人﹐皆不知書﹐所至必自置吏﹐謂之代判﹐正事一以委之﹐用權不法。太祖知其獘﹐罷之。

五代任官﹐凡曹掾﹑簿﹑尉有齷齪無能以至昏老不任驅策者﹐始注爲縣令﹐故天下之邑率皆不治。甚者誅求刻剝﹐穢迹萬狀﹐故天下優諢之言﹐多以長官爲笑。而祖宗深嫉貪吏﹐太祖嘗謂左右曰「晉漢之世﹐侯﹑伯恣橫﹐非法掊斂﹐百姓田蠶所獲﹐未輸公稅﹐已入權豪之手﹐以至縣令將至有年﹐誅求百端﹐下無所訴。國朝以來﹐未革其獘。朕每念耕稼之勤﹐苟非兵食所資﹐固當盡復其租稅爾。」建隆初﹐始以朝官爲知縣﹐其後參用京官﹐或試銜幕職﹑三班爲之。自是懲五代獘政﹐尢重親民之官﹐民政稍稍修舉。凡縣事﹐主簿爲之佐﹐尉掌盜賊殺傷之事。而自五代以來﹐藩侯補署親隨爲諸藩鎭副鎭都虞候﹐同掌驚邏盜竊之事﹐與縣令抗禮。凡公事專達於州縣﹐多缺簿﹑尉。建隆三年﹐復置縣尉主簿﹐掌鄕村盜賊﹐其鎭將所主﹐郭內而已。自是稍統於縣。太平興國二年﹐始禁藩侯不得差親隨﹐其鎭將皆以本州將校爲之﹐縣尉專治賊盜﹐而民始無擾矣﹣寶五年﹐縣令猶兼嶽廟令﹐尉兼廟丞。太平興國中﹐以令錄州官

老耄不治者爲廟令﹐判司簿尉老耄者爲廟主簿。

文武換官格。中大夫﹐防禦使。中大夫﹐團練使。中散大夫﹐刺史。朝議大夫﹐刺史。奉直大夫﹐武功大夫﹑窯刺史。

朝請大夫﹐武徳大夫﹑窯刺史。朝散大夫﹐武徳大夫﹑窯刺史。

朝奉大夫﹐武節大夫﹑窯刺史。朝請郎﹐武略大夫。朝散郎﹐武義大夫。朝奉郎﹐武義大夫。承議郎﹐武翼大夫。奉議郎﹐武節郎。通直郎﹐武義郎。宣教郎﹐惇武郎。宣義郎﹐從義郎。

承事郎﹐秉義郎。承奉郎﹐忠訓郎。承務郎﹐忠翊郎。載文臣換右職之制﹐祕書監換防禦使﹐太卿監換團練使﹐祕書少監﹑太常光祿少卿換刺史﹐少卿監換皇城使﹑窯刺史﹐自帶職郎中至員外郎換諸司正使並帶窯刺史﹐自帶職博士﹑左右正言﹑監察禦史至太子左右贊善大夫﹑中捨﹑洗馬換諸司副使﹐自祕書郎﹑著作佐郎至判司簿尉換內殿承旨至三班奉職。以所載與《通考》互證﹐文武之階悉合。此書於文階不載中奉大夫﹐武階

不載武顯大夫﹑武經大夫﹑武功郎﹑武徳郎﹑武顯郎﹑武略郎﹑

武經郎﹑武翼郎﹑修武郎﹐又武略大夫﹑武義大夫﹑武翼大夫不著帶窯刺史﹐當並由傳寫遺缺。

○勛臣

太祖義社兄弟﹕保靜軍節度使楊光義﹐天平軍節度使﹑同平章事兼侍中石守信﹐昭義軍節度使兼侍中李繼勛﹐忠武軍節度使﹑同平章事﹑中書令﹑秦王王審琦﹐忠遠軍節度使﹑觀察畱後劉慶義﹐左驍衛上將軍劉守忠﹐右驍衛上將軍劉廷讓﹐彰徳軍節度使韓重斌﹐解州刺史王政忠。﹩

○配享

太祖室﹕趙普﹑曹彬。太宗室﹕薛居正﹑石熙載﹑潘美。

眞宗室﹕李沆﹑王旦﹑李繼隆。仁宗室﹕王曾﹑呂夷簡﹑曹瑋。

●卷十

○宰執拜罷

楚昭輔﹐太平興國元年十一月﹐自右驍衛大將軍﹑判三司副使除檢校太保﹑左驍衛大將軍﹐充樞密使。

柴禹錫﹐太平興國七年四月﹐自如京使除宣徽北院使﹑副使。雍熙二年﹐罷爲左驍衛將軍。

眞宗嘗幸澶淵﹐宋湜爲樞密副使﹐扈從遇疾﹐眞宗許其先歸﹐賜以衾褥﹐且曰「此朕所常禦者﹐𨿽故敝﹐亦足以禦道途之寒也。」又遣中使護送之。次澶州﹐卒。眞宗再幸河朔﹐追悼之﹐加贈刑部尙書﹐謚忠定。湜秀穎有器識﹐又善引重後進云。

咸平二年己亥六月戊午﹐樞密使兼侍中曹彬卒。彬自至道三年八月復爲樞密使﹐是年六月卒﹐居樞府三年。彬性仁恕淸謹﹐遜言恭色﹐在朝廷未嘗抗辭忤旨﹐亦未嘗言人過失。博覽彊記﹐善談論﹐被服雅同儒者。伐二國﹐秋毫無所取。位兼將相﹐不以等威自異。彬歸休﹐閉閣門﹐無雜賓﹐保功名﹐守法度﹐近代良將﹐稱爲第一。

七月己丑﹐王顯樞密使。顯自太平興國八年六月拜樞密使﹐淳化二年罷﹐是年復召拜樞密使。

咸平三年庚子二月癸亥﹐王顯罷樞密使。顯再入樞府﹐逾

半年﹐從眞宗伐契丹﹐車駕還京﹐乃以使相罷之。四年五月﹐顯以定州駐泊都部署兼河北諸州水陸計度都轉運使。

同日﹐周瑩﹑王繼英並知樞密院事﹐王旦同知樞密院事。

瑩﹑瀛州人。繼英﹐開封祥符人。旦﹐字子明﹐大名人。瑩少給事於晉邸﹐太宗卽位﹐擢簽書樞密院事﹑宣徽院諸房公事﹐諸房自後不復置云。繼英事眞宗於藩邸﹐至是並知樞密院事。

旦少好學﹐父祐器之﹐嘗手植三槐於庭曰「吾之後必有爲三公者。」眞宗卽位﹐旦爲翰林學士﹐嘗奏事下殿﹐眞宗目送之﹐曰「與朕致治天下﹐必此人也。」是年﹐遂有此除。錢若水名能知人﹐嘗見旦﹐曰「眞宰相器也。」若水爲樞密副使﹐罷﹐召對苑中﹐問誰可大用者﹐若水言「旦可大用。」眞宗曰「吾固已知之矣。」

韓崇訓﹑馬知節並簽書樞密院事。崇訓自樞密都承旨﹑四方館使遷檢校太傅﹐除。知節自樞密都承旨﹑東上閤門使遷檢校太保﹐除。崇訓長厚謙畏﹐未嘗忤物﹔知節折節讀書﹐至是並拜簽書樞密院事。當是時﹐契丹已盟﹐中國無爲﹐大臣方言符瑞﹐知節每不然之﹐言天下安﹐不可存去兵忘戰之意。景徳四年丁未八月庚子﹐韓崇訓罷簽書樞密院事﹐爲齊州防禦使。

崇訓自景徳三年二月召除簽書樞密院事﹐是年八月罷﹐在樞府逾年。崇訓以目疾﹐累表求罷﹐從之。

王欽若﹐大中祥符五年九月﹐自吏部尙書﹑知樞密院﹑監修國史除檢校太傅﹑中書門下平章事﹑監修國史﹐充使。十一月﹐除檢校太尉。七年六月罷﹐權判都省。

陳堯叟﹐大中祥符五年九月﹐自戶部尙書﹑檢校太傅﹑知樞密院﹑修國史除本官﹑同中書門下平章事﹑監修國史﹐充使。

七年六月﹐罷。

寇準﹐大中祥符七年六月﹐自兵部尙書除檢校太尉﹑同中

書門下平章事﹐充使。八年四月﹐罷爲武勝軍節度使﹑同平章事。

大中祥符八年乙卯四月壬戌﹐王欽若﹑陳堯叟並樞相。欽若與堯叟自祥符五年九月並同平章事﹐充樞密使﹐後與堯叟同罷﹐至是復與堯叟並命。

大中祥符八年四月壬戌﹐寇準罷樞密使。準自大中祥符七年六月除中書門下平章事﹑充樞密使﹐至是年四月罷﹐再任樞密逾年。先是﹐準惡三司使林特姦邪﹐數與爭忿。上謂王旦等曰「準年髙﹐屢更事﹐朕意其必能攺前非。今觀所爲﹐似更甚於疇昔。」旦等曰「準好人懷惠﹐又欲人畏威﹐皆大臣所當避﹐而準乃以爲己任﹐此其所短也。非至仁之主﹐孰能全之」

準之未爲樞密也﹐旦嘗得疾﹐未愈﹐上命肩輿入禁中﹐見於偏殿﹐問曰「卿今疾亟﹐萬一有不諱﹐使朕以天下付之誰乎」

旦曰「知曰莫若君﹐惟明主擇之。」再三問﹐不對﹐上曰「張詠何如」又問﹕「馬亮何如」不對。上曰「試以意言之。」旦彊起舉笏曰「以臣之愚見﹐莫若寇準。」上憮然有間曰「準性剛褊﹐更思其次。」旦曰「他人﹐臣所不知也。」

遂辭退。及準爲樞密使﹐中書行事﹐關送樞密院﹐礙詔格﹐準卽以聞。上謂旦曰「中書行事如此﹐施之四方﹐奚所則」旦再拜謝曰「此實臣等過也。」中書吏旣坐罰﹐樞密院吏皇皇告準曰「中書﹑樞密院日有相干﹐舊例﹐止令諸房攺易﹐不期奏白而使宰相待罪。」旣而樞密院有事送中書﹐礙詔格﹐吏得之﹐欣然以呈。旦卻送與樞密院白準﹐準大慚。翌日﹐謂旦曰「王同年大度如此耶﹗」旦不答。旦每對上﹐必稱準之才﹐而準數短之。一日﹐上謂旦曰「卿𨿽談其美﹐彼專道卿惡。」

旦曰「理固然﹐臣在相位久﹐政事缺失必多﹐準對陛下無所隱﹐益見其忠直﹐此臣所以重準也。」上由是愈賢之。及準自

知當罷﹐使人私於旦﹐求爲使相﹐旦大驚曰「使相安可求也﹐且吾不受私請。」準憾之。旣而上問旦﹕「準罷當何官可爲」

旦曰「準年未三十﹐蒙先帝擢置二府﹐且有才望。若使相﹐令處方面﹐其丰采亦足爲朝廷光也。」及制出﹐準入見﹐流涕曰「非陛下知臣﹐何以至是﹗」上具道旦所以薦準者﹐準始愧嘆﹐出﹐語人曰「王同年器識﹐非準所可測也。」

七月戊午﹐王嗣宗罷樞密副使。嗣宗自大中祥符七年七月除樞密副使﹐至是年七月罷﹐在樞符逾年。嗣宗表求外郡﹐故有是命。後上章求退﹐而猶欲領郡。寇準爲相﹐惡之﹐卽以爲左屯衛上將軍﹐致仕﹐卒年七十八歲﹐贈侍中﹐謚景莊。

大中祥符九年正月丙辰﹐張旻樞密副使。旻﹐開封人﹐事眞宗於潛邸﹐及卽位﹐以殿前都虞候從祀東封。是時盛興宮室﹐人皆爭奉符瑞﹐丁謂﹑王欽若主其事﹐無敢議者﹐旻毅然謂土木之役不足以承天意。是年正月﹐遂有此除。

八月甲申﹐陳堯叟罷樞相。堯叟自大中祥符八年四月復爲同平章事﹑充樞密使﹐至是年罷﹐再執政逾年。久疾求領外任﹐上遣閤門使楊崇勛至第撫慰﹐且詢其意﹐堯叟辭意懇確﹐乃從之。命其子賫告牒﹐就第賜之﹐尋命判河陽﹐月給實俸﹐歲賜公使錢百萬。堯叟力疾求入辭﹐肩輿至便殿。詔勿拜﹐賜坐﹐又作詩餞其行。卒﹐贈侍中﹐謚文忠。堯叟偉姿貌彊力﹐奏對明辯﹐多任智數﹐久典機密﹐軍馬之籍悉能記之。父省華﹐終左諫議大夫。母馮氏﹐性嚴毅。弟堯佐﹐景祐四年拜同中書門下平章事﹔堯咨﹐舉進士第一﹐後以儒臣易武守﹐仕至武信軍節度使。

同日﹐任中正樞密副使。中正字慶之﹐曹州濟陰人。

同日﹐馬知節知樞密院事。曹利用﹑任中正﹑周起並同知樞密院事。起字萬卿﹐淄州人。

四月癸卯﹐馬知節罷知樞密院事。知節自天禧元年九月除知樞密院﹐是年四月罷﹐再入樞府凡七月。恩顧極厚﹐素病足﹐特許內朝別爲一班﹐省其舞蹈。未幾疾甚﹐賜告﹐上親臨其第﹐謂之曰「久不相見﹐思卿而來。」病旣久﹐乃罷爲節度﹐畱京師﹐卒﹐贈侍中﹐謚正惠。知節慷慨﹐以武力智謀自喜﹐又能好書﹐賓友儒者﹐所與善必一時豪傑。遇事謇謇﹐未嘗有所顧憚﹐天下至今稱其直云。

六月乙未﹐曹利用知樞密院事。十二月辛卯﹐曹利用﹑丁謂並樞密使。時輔臣以郊恩俱進官。故事﹐嘗爲宰相而除樞密使﹐始得遷僕射﹐乃以謂爲檢校太尉﹐兼本官﹐充使。樞密使舊兼禦史大夫﹐自利用始去之。再入政府一年﹐至四月﹐拜相。

同日﹐任中正﹑周起並樞密院副使。

天禧四年庚申正月乙丑﹐曹瑋簽書樞密院事。瑋字寶臣﹐樞密使彬之子。李繼遷擾邊﹐諸將數出無功﹐太宗問誰可任者﹐是時彬在樞府﹐對以瑋可任﹐召知渭州﹐時年十九。又知秦州﹐秦州人立碑紀功。有詔褒之﹐至是遂有此命。

錢惟演樞密副使。

九月﹐丙辰﹐周起罷樞密副使﹐曹瑋罷簽書樞密院事。起自天禧元年九月除同知樞密院事﹐三年十二月﹐遷樞密副使﹐是年九月罷﹐在樞府三年。丁謂用事﹐逐寇準﹐而以周起爲黨﹐罷知靑州﹐又降太常少卿﹐知光州。謂得罪﹐復禮部侍郎﹑畱守南京﹐卒﹐贈禮部尙書﹐謚安惠。瑋自天禧四年正月除簽書樞密院事﹐是年九月罷﹐在樞府一年。寇準謫道州﹐丁謂惡瑋不附己﹐指爲準黨﹐出之。未幾﹐復降爲左衛大將軍﹑容州觀察使﹐知萊州。瑋自知宿將爲謂所忌﹐恐益爲謂中﹐卽日上道﹐從弱卒十餘人﹐不以弓長矢箙自隨。謂敗﹐乃復節度使﹐卒﹐贈侍中﹐謚武穆。治平中﹐配享仁宗廟庭。瑋好讀書﹐通《左

氏春秋》。爲將幾四十年﹐未嘗敗衄﹐威震西鄙﹐罝勒斯賚每聞其名﹐以手加額而東向之。鎭天雄﹐契丹使過﹐必戒其下﹐無敢疾驅者。在渭州﹐始置弓箭手﹐其所措置後皆爲法云。子琮之孫詩﹐尙魯﹑邠國大長公主。琮累官至馬軍副都指揮使。

張士遜﹐天禧五年正月﹐自樞密直學士﹑右諫議大夫除本官副使。

任中正﹐自大中祥符九年九月﹐除樞密副使。天禧元年九月﹐除同知樞密院事。三年十二月﹐除樞密副使。四年八月﹐除參知政事﹐是年六月罷。爲執政凡六年﹐事眞宗五年﹐事仁宗才數月。中正之貶﹐坐營救丁謂故也。後復禮部尙書﹐卒。

贈左僕射﹐謚康懿。弟中師﹐仁宗時爲樞密副使。

張知白﹐乾興元年十一月﹐自翰林學士﹑尙書右丞除本官副使。天聖三年十二月﹐拜相。

李棁﹐靖康元年正月﹐自正奉大夫﹑戶部尙書除本官同知。

三月﹐遷尙書右丞。

唐恪﹐靖康元年正月﹐自正議大夫﹑吏部尙書除本官同知。

三月﹐遷中書侍郎。

種師道﹐靖康元年正月﹐自靖難軍節度使﹑檢校少保﹑河東北路制置使除同知﹐兼京畿河東路宣撫。二月﹐罷﹐守本官﹑中太一宮使。

李綱﹐靖康元年正月﹐自尙書右丞兼同知﹐兼親徵行營使。

二月﹐罷。三月﹐復故﹐兼都提舉城壁守禦使。四月﹐遷知院。

許翰﹐靖康元年三月﹐自朝散郎﹑禦史中丞除大中大夫﹑同知。八月﹐罷。

孟忠厚﹐紹興十二年某月﹐自少保﹑鎭潼軍節度使判紹興府﹐除充使。某月﹐罷爲福建路安撫使。

石熙載﹐太平興國四年正月﹐自樞密直學士﹑兵部員外郎﹑

本官簽書院事。四月﹐遷副使。

王沔﹐太平興國八年十一月﹐自樞密直學士除右諫議大夫﹐簽書院事。雍熙元年十二月﹐除左諫議大夫。三年八月﹐遷副使。

張齊賢﹐太平興國八年十一月﹐樞密直學士除右諫議大夫﹐簽書院事。雍熙元年十二月﹐除左諫議大夫。三年七月﹐罷爲給事中。

王守正﹐端拱元年九月﹐自內客省使除宣徽北院﹐簽書院事。

張遜﹐端拱二年七月﹐自鹽鐵使除宣徽北院使﹐簽書院事。

淳化二年九月﹐遷知院。

向敏中﹐咸平三年正月﹐以參知政事權發遣。

馮拯﹐景徳元年八月﹐自給事中﹑同知院攺工部侍郎。簽書。二年四月﹐遷參知政事。

陳堯叟﹐景徳元年八月﹐自給事中﹑同知院攺工部侍郎。

二年十一月﹐除刑部侍郎。三年二月﹐遷知院。

韓崇訓﹐景徳三年二月﹐自樞密都承旨除檢校太傅﹐簽書。

四年八月﹐罷爲齊州防禦使。

馬知節﹐景徳三年二月﹐自樞密都承旨除檢校太保﹐簽書。

大中祥符元年十一月﹐除檢校太傅。四年四月﹐除宣徽北院使。

五年九月﹐遷副使。

向敏中﹐大中祥符七年﹐以宰相權發遣。

曹瑋﹐天禧四年正月﹐自華州觀察使﹑鎭國軍節度觀察畱後除宣徽北院使﹐簽書。九月﹐罷爲宣徽南院使﹑環慶路馬步軍都部署。

王徳用﹐明道二年四月﹐自侍衛步軍副指揮使﹑福州觀察使除檢校太保﹐同簽書。十一月﹐遷副使。

郭逵﹐治平三年四月﹐自容州觀察使﹑檢校太保除同簽書。

九月﹐安撫陜西。四年正月﹐加靖難軍節度使。四月﹐還自陜西。九月﹐罷爲宣徽南院使﹐判鄆州。

曾孝寬﹐熙寧八年十二月﹐自龍圖閣學士﹑起居舍人﹑樞密都承旨除樞密直學士﹐同簽書。元丰元年﹐丁父憂。

趙瞻﹐元祐三年四月﹐自中散大夫﹑戶部侍郎除樞密院直學士﹑本官簽書。四年六月﹐遷同知院。

王巖叟﹐元祐六年二月﹐自龍圖閣待制﹑權開封府除樞密學士﹐簽書。七年五月﹐罷爲端明殿學士﹐知鄭州。

劉奉世﹐元祐七年五月﹐自朝請郎﹑寶文閣待制除樞密直學士﹐本官簽書。紹聖元年五月﹐罷爲端明殿學士﹐知成徳軍。

童貫﹐政和六年二月﹐自少保﹑護國軍節度使﹑陜西河東路宣撫使簽書。五月﹐除檢校少傅﹑威武節度使﹐權領院事。

十二月﹐除檢校少師﹑寧江軍節度使﹐領院事。重和元年八月﹐除太保﹑河中節度使。宣和元年八月﹐除太保﹑山南東道節度使。二年十二月﹐加劍南西川節度使。三年八月﹐除太師﹐封楚國公。四年七月﹐以太師攺豫國公﹐致仕。

鄭居中﹐宣和二年十二月﹐自少傅﹑威武軍節度使﹑中太一宮使權領院事。三年五月﹐落權字。六年六月﹐除太保﹑威勝軍節度使﹑燕國公﹐致仕。

童貫﹐宣和四年五月﹐落致仕﹐前太師進封徐國公﹐領院事﹑陜西河北路宣撫使。七年﹐封廣陽郡王。靖康元年二月﹐責授左衛上將軍﹐致仕。

蔡攸﹐宣和六年六月﹐自少師﹑安遠軍節度使﹑寶籙宮使﹑侍讀﹑河東北路宣撫使除前少師﹐領院事。七年﹐除太保﹑燕國公。靖康元年﹐責大中大夫﹐提舉毫州明道宮。

耿南仲﹐宣和七年二月﹐自徽猷閣學士﹑朝散郎﹑太子詹

事除資政殿學士﹑簽書。靖康元年﹐遷尙書左丞。

路允迪﹐靖康元年正月﹐自朝散郎﹑兵部尙書除資政殿學士﹑簽書。二月﹐使河東。建炎元年﹐罷爲資政殿學士﹐提舉南京鴻慶宮。

宇文虛中﹐靖康元年二月﹐自資政殿學士﹑中大夫除本官簽書﹐其月攺資政殿學士。四月罷落職。

李回﹐靖康元年八月﹐自朝議大夫﹑禦史中丞除延康殿學士﹑簽書。十一月﹐罷﹐提舉萬壽觀。

曹輔﹐靖康元年十一月﹐自承議郎﹑禦史中丞除延康殿學士﹑簽書。建炎元年五月﹐卒。

張叔夜﹐靖康元年閏十一月﹐自延康殿學士﹑南道都總管除簽書。建炎元年四月﹐扈從北狩。

路允迪﹐建炎三年二月﹐自資政殿學士提舉洞霄宮﹐除本官簽書。四月﹐罷爲資政殿學士﹐提舉醴泉觀﹐兼侍讀。

呂頤浩﹐建炎三年﹐自大中大夫﹑吏部尙書除資政殿學士﹑同簽書﹑江淮兩浙制置使。四月﹐拜相。

王淵﹐建炎三年﹐自向徳軍節度使﹑禦營都統制除本鎭簽書。四月﹐遇害。

李邴﹐建炎三年三月﹐自翰林學士承旨﹑朝奉郎除端明殿學士﹑本官同簽書。四月﹐遷尙書右丞。

鄭瑴﹐建炎三年二月﹐自朝散郎﹑禦史中丞除端明殿學士﹑同簽書。四月﹐落同字。七月﹐卒。

滕康﹐建炎三年五月﹐自翰林學士承旨﹑朝散郎除端明殿學士﹑簽書。七月﹐除資政殿學士﹐同權三省﹑樞密院﹐從隆祐太后幸洪州。

周望﹐建炎三年七月﹐自朝奉大夫﹑兵部尙書除端明殿學士﹑同簽書。九月﹐宣撫荊﹑湖﹑江﹑浙。十二月﹐遷同知。

張守﹐建炎三年七月﹐自翰林學士承旨﹑朝奉郎除端明殿學士﹑同簽書。四年四月﹐遷參知政事。

趙鼎﹐建炎四年五月﹐自翰林學士承旨﹑朝奉大夫除端明殿學士﹑簽書。十一月﹐罷﹐提舉洞霄宮。

富直柔﹐建炎四年十一月﹐自奉議郎﹑禦史中丞除端明殿學士﹑朝奉郎﹑簽書。紹興元年﹐遷同知。

權邦彥﹐紹興二年五月﹐朝議大夫﹑兵部尙書除端明殿學士﹑簽書。八月﹐兼權參知政事。三年二月﹐卒。

徐俯﹐紹興三年二月﹐自翰林學士承旨﹑中大夫除端明殿學士﹑簽書。四年五月﹐罷﹐提舉洞霄宮。

韓肖冑﹐紹興三年七月﹐自中大夫﹑吏部侍郎除端明殿學士﹑同簽書﹐充大金軍前通問使。四年五月﹐罷﹐知溫州。

胡松年﹐紹興四年七月﹐自朝奉大夫﹑吏部尙書除端明殿學士﹑簽書。遷罷年月缺。

折彥質﹐紹興六年二月﹐自朝議大夫﹑兵部尙書除端明殿學士﹑簽書﹐兼權參知政事。十二月﹐罷﹐提舉洞霄宮。

韓肖冑﹐紹興八年十二月﹐自端明殿學士﹑知常州除本職簽書﹐使大金。十年﹐使還﹐罷知紹興府。

王倫﹐紹興八年十二月﹐自龍圖閣學士除端明殿學士﹑同簽書﹐其月罷﹐以本官職畱守東京。

樓照﹐紹興九年三月﹐自翰林學士承旨﹑朝奉郎﹑知制誥除端明殿學士﹑簽書。十年六月﹐丁母憂。

何鑄﹐紹興十年六月﹐自禦史中丞﹑朝奉郎除端明殿學士﹑簽書﹐尋出使。十二年五月﹐使還。七月﹐兼權參知政事。八月﹐罷﹐提舉江州太平觀。

程克俊﹐紹興十二年﹐自翰林學士承旨﹑朝奉郎除端明殿學士﹑簽書﹐兼權參知政事。十三年二月﹐罷兼權。七月﹐罷﹐

提舉江州太平觀。

樓照﹐紹興十四年二月﹐自資政殿學士﹑知紹興府移知建康府﹐過闕﹐以本官簽書兼權參知政事。四月﹐罷﹐提舉江州太平觀。

李文會﹐紹興十四年五月﹐自奉議郎﹑禦史中丞除端明殿學士﹑本官簽書兼權參知政事。十一月﹐罷﹐落職奉議郎﹐提舉江州太平觀。

楊願﹐紹興十四年十一月﹐自通直郎﹑禦史中丞除端明殿學士﹑朝奉郎﹑簽書兼權參知政事。十五年﹐罷﹐提舉江州太平觀。

李若谷﹐紹興十五年九月﹐自敷文閣直學士﹑朝議大夫﹑樞密都承旨除端明殿學士﹑簽書。十七年正月﹐遷參知政事。

何若﹐紹興十七年正月﹐自奉議郎﹑禦史中丞除端明殿學士﹑朝奉郎﹑簽書。三月﹐罷﹐提舉江州太平興國宮。

詹大方﹐紹興十八年八月﹐自朝奉郎﹑工部尙書除端明殿學士﹑本官簽書兼權參知政事。十一月﹐卒。

余堯弼﹐紹興十八年十一月﹐自朝散郎﹑禦史中丞除端明殿學士﹑本官簽書﹐兼權參知政事。二十年三月﹐遷參知政事。

巫伋﹐紹興二十年三月﹐自朝奉郎﹑給事中除端明殿學士﹑本官簽書兼權參知政事。二十一年四月﹐使大金爲祈請使。是歲還﹐仍兼權參知政事。二十二年二月﹐罷﹐落職﹐提舉太平興國宮。

章復﹐紹興二十二年四月﹐自朝散郎﹑諫議大夫除端明殿學士﹑本官簽書兼權參知政事。十月﹐罷﹐落職﹐提舉太平興國宮。

宋朴﹐紹興二十二年十月﹐自奉議郎﹑禦史中丞除端明殿學士﹑朝奉郎﹑簽書兼權參知政事。二十三年十月﹐罷﹐落職﹐

提舉太平興國宮。

史才﹐紹興二十三年十月﹐自朝奉郎﹑諫議大夫除端明殿學士﹑本官簽書兼權參知政事。二十四年六月﹐罷﹐落職﹐提舉太平興國宮。

魏師遜﹐紹興二十四年﹐自奉議郎﹑禦史中丞除端明殿學士﹑朝奉郎﹑簽書﹑參知政事。十一月﹐罷﹐提舉太平興國宮。

鄭仲熊﹐紹興二十四年十二月﹐自承議郎﹑諫議大夫除端明殿學士﹑朝奉郎﹑簽書。二十五年四月﹐兼權參知政事。五月﹐罷﹐落職﹐提舉太平興國宮。

湯思退﹐紹興二十五年五月﹐自承議郎﹑禮部侍郎﹑直學士院除端明殿學士﹑朝奉郎﹑簽書兼權參知政事。八月﹐罷。

蔡懋﹐宣和六年九月﹐自朝議大夫﹑開封尹除中大夫﹑同知。靖康元年﹐遷尙書左丞。

葉夢得﹐字少蘊﹐蘇州吳縣人﹐官至尙書左丞。在鎭﹐以其子模將數千人守馬家渡﹐金人果使叛將酈瓊將輕兵來襲﹐見有備﹐乃去。時以屯兵眾﹐歲費米八十萬斛﹑錢八百萬緡﹐榷貨務所入不足以贍﹐且命夢得兼總四路漕運。時江淮多難﹐甚賴之﹐以勞進觀文殿學士。

蔡仲熊﹐濟陽人﹐好學博聞﹐執經議論﹐往往與時宰不合﹐亦不攺操求同﹐歷年方至尙書右丞。當時憾其不遇。

王璠﹐以尙書右丞爲京兆尹。自李諒後﹐政條隳弛﹐姦豪浸不戢。璠頗修舉政治﹐有名﹐進左丞。

王安中﹐字履道﹐號初寮道人。宣和中﹐爲翰林學士﹐遷尙書右丞。安中文學稱於時。靖康中﹐坐累謫象州﹐館於謝氏之扶疏堂。又建炎間﹐貶道州司戶﹐避寇寓臨賀﹐有《和李師中布水寺》詩及《稽古閣墨迹》。

李綱﹐爲尙書右丞﹐上欲親徵﹐命綱爲東京畱守﹐以李棁

副之。時宇文粹中扈從東幸﹐綱建議守城﹐罷親徵。辛未﹐上登宣徳門﹐親勞問將士﹐命李綱﹑吳敏撰數十語﹐示金人犯順﹐欲危守社﹐決策固守﹐各令勉勵之意。俾閤下官宣讀一句﹐將士聲喏﹐須臾﹐六軍皆感泣﹐於是固守之議始決﹐乃以綱爲親軍行營使。二月﹐罷。後三日﹐士庶伏闕言綱不當罷﹐復除尙書右丞﹐都大提舉京城四壁守禦使。

張愨﹐建炎元年六月﹐自中大夫﹑戶部尙書除本官同知。

至十一月﹐遷尙書右丞。

忻州地震﹐災異數見。時陳堯佐與王隨同在相位﹐諫官論政事錯繆由宰相不得人﹐堯佐亦先自援漢故事﹐數上章請行策免。下制曰「適因災異﹐繼有奏陳﹐慮煩宰制之勤﹐宜錫都兪之命。從優禮」云。

曾布與韓忠彥同輔政﹐忠彥旣罷相﹐而布亦力請去位﹐乃有是命。未幾﹐臣僚論列﹕「布與宦官閻守勤等相交結﹐使門人李士京通道京語。曁陛下發揮睿斷﹐斥逐守勤。是時﹐布在公堂﹐忽覺驚駭失色曰﹕『昨日見李士京來﹐不言及﹐今日何遽如此』又聞金山登雲門外下鼻唐地嘗有讖記﹐遂諷金山寺僧獻其地﹐又以常住地不可買﹐遂面欺﹐乞令潤州估價買之。王防獻賄於其子紓﹐納妾以事之﹐布亦薦用。朱彥任府界提點日﹐朝廷便錢往京西﹐紓與布之婿吳則禮攬客人便錢﹐所得息錢甚多﹐彥以此速進。陛下深察其姦﹐終以必去而不疑﹐可謂有人主之英斷矣。及其旣去﹐則譽以美詞﹐寵以要職﹐罪狀未著﹐天下惘然。」於是落職﹐提舉毫州明道宮﹐太平州居住。又責授賀州別駕﹐衡州安置。二年﹐又責授廉州司戶參軍。

興化軍仙遊人陳瓘﹐因朝會見蔡京視日久而不瞬﹐嘗以語人曰「京之精神如此﹐他日必貴﹐然矜其稟賦﹐敢亂太陽﹐吾恐此人得志﹐必擅私逞欲﹐無君自肆矣。」尋居諫省﹐遂攻

其惡。京聞瓘言﹐因所親以自解﹐且致情懇﹐而以甘言啖瓘﹐瓘使答之曰「杜詩所謂『射人先射馬﹐擒賊必擒王﹐』不得自己也。」於是攻之愈力﹐艸四章﹐將上﹐會聞隔對不得見﹐乃悉繳而奏之。其奏曰「紹聖之初﹐哲宗之意本無適莫。章惇𨿽挾功自恣﹐然其初猶有兼取元祐之意。京自成都而來﹐與其弟卞共毀宣仁﹐共欺哲宗。京之得售其說自役法始﹐從大攺役法以後﹐事事無不大攺。兄弟同朝﹐塤篪相和﹐無有一事不如其意。當此之時﹐不以所聞神考聖訓告於哲宗﹐至於今日﹐然後引所自書《實錄》以爲證驗﹐唱爲不經之論﹐而欲遷神考於西宮﹐其爲矯誣可謂明矣。京以矯誣之筆妄增《實錄》之事﹐以矯誣之舌僞造神考之訓﹐朝廷用矯誣之言而輕攺宗廟﹐信矯誣之說而力沮言者﹐臣恐自此矯誣之人無復忌憚矣。今朝廷大政又皆委曲遷就而爲一京之地﹐公議洶洶﹐人不敢言。京當紹聖之初﹐與其弟卞俱在朝廷﹐導贊章惇﹐共作威福。卞則陰爲謀畫﹐惇則果斷力行﹐且謀且行者﹐京也。哲宗篤於繼述﹐一於委任﹐事無大小﹐信惇不疑﹐卞於此時﹐假繼述之說﹐以主私史﹔惇於此時﹐因委任之篤﹐自明己功﹔京則盛推安石之聖過於神考﹐以合其弟﹔又推定策之功﹐毀蔑宣仁﹐以合章惇。

惇之矜伐﹐京爲有助﹔卞之乖悖﹐京實贊之。當此之時﹐言官常安民屢攻其罪﹐京與惇﹑卞共怒安民﹐協力排陷﹐斥爲姦黨。

而孫諤﹑董惇逸﹑陳次升亦因論京﹐相繼黜逐。哲宗晚得鄒浩﹐不由進擬﹐置之言路。浩能忘身徇國﹐京又因其得罪﹐從而擠毀。是以七年之間五害言者﹐凡所施行得以自恣﹐遂使當時之所行﹐皆爲今日之所攺。卞之尊紹王氏﹐知有安石﹐豈知有神考知有金陵﹐豈知有京師絕滅史學﹐一似王衍﹐重南輕北﹐分裂有萌﹐臣之痛心默憂非一日也。陛下融會南北﹐去卞不疑﹐然而京尙未去﹐人實憂之。兄弟一心﹐皆爲國害﹐一去一畱﹐

失政刑矣。熙寧之末﹐王安石﹑呂惠卿紛爭以後﹐天下之士分爲兩黨﹐神宗患之﹐於是自安石旣退﹑惠卿旣出之後﹐不復用此兩人﹐而兩門之士則皆兼取而並用之也。當時天下之士﹐初有王黨﹑呂黨﹐而朋黨之禍終不及於朝廷者﹐用此術耳。自京﹑卞用事以來﹐牢籠薦引天下之士﹐處要路﹑得美官者不下數百千人﹐其間才智藝能之士﹑可用之人誠不爲少。若京去朝廷﹐則私門之士數百千人者﹐皆爲朝廷之用矣﹔京在朝廷﹐則皆蔡氏之黨也。然則消黨之術﹐惟在去京而已。國家內外無事一百四十年矣﹐至於保養陰邪﹐必成心腹之患。」瓘又論《哲宗實錄》不當止以蔡京兼修。疏奏﹐上甚感其言﹐密賜瓘黃金百兩。

上謂輔臣曰「瓘言事極不可得﹐暫貶亦不久。前日遣人以金百兩賜之﹐瓘受賜﹐泣下。」布曰「陛下待遇如此﹐宜其感泣也。」元符三年十月﹐京遂以翰林學士承旨出知永興軍﹐至是﹐除尙書左丞。京執政凡二月而相。

王黼上章乞骸骨曰「陛下用臣不爲不盡﹐任臣不爲不專。

緣臣薄祜﹐取戾陰陽﹐內積憂虞﹐外傷疲獘。捫心自悼﹐弔影興嗟﹐獲戾天人﹐莫之可逭。儻許盡還印綬﹐退卽裏居﹐脫身於風波洶湧之中﹐收功於桑楡衰蹇之域﹐人非鬼責﹐少緩顚隮﹐永言此恩﹐是爲終惠。」詔依所乞守本官致仕﹐應得恩禮朝謁人從等並依蔡京例﹐仍給節度使俸。從優禮也。黼當國之久﹐專權稔惡﹐中外畏之﹐無敢言者。及是太上皇覺悟﹐罷其政事﹐天下稱快。

《》下

﹝宋﹞李攸著《》下

﹝宋﹞李攸著

●卷十一

○儀注一

太祖乾徳元年﹐蔣有事於南郊﹐爲壇於城南南薰門外﹐徑五丈﹐髙九尺﹐四成。帝致齋於便殿﹐屏葷茹。前一日﹐上服衮冕﹐備大駕鹵簿﹐宿齋於靑城。上禦靑城門觀奏嚴。夜設警場﹐用鼓吹一千二百七十五人。奏嚴用金鉦﹑大角﹑大鼓﹐樂用大小橫吹﹑觱篥﹑笳﹑笛﹐角手歌《六州》《十二時》﹐每更三奏之。

《導引》二首﹕和調玉燭﹐睿化著鴻明﹐緹管一陽生。郊禮盛禮燔柴畢﹐旋軫鳳皇城。森羅儀衛振華纓﹐載路溢歡聲。

皇圖大業超前古﹐垂象泰階平。歲時丰衍﹐九土樂升平﹐當寰海澄淸。道髙堯﹑舜垂衣治﹐日月並文明。《嘉禾》《甘露》登歌薦﹐云物煥祥經。兢兢夕惕持謙徳﹐未許禪云﹑亭。

《六州》﹕嚴夜警﹐銅史漏遲遲。淸禁肅﹐森陛戟﹐羽衛儼皇闈。角聲厲﹐鉦鼓收宜。金管成雅奏﹐逐次逶迆。薦蒼璧﹐郊祀神祇﹐屬景運純熙。京坻丰衍﹐羣材樂育﹐諸侯述職﹐盛徳服蠻夷。殊祥萃﹐九苞丹鳳來儀。爲膏露降﹐和气洽﹐三秀煥靈芝。鴻猷播﹐史冊相輝。張四維﹐卜世永固丕基。敷玄化﹐蕩蕩無爲﹐合堯﹑舜文思。混並寰宇﹐休牛歸馬﹐咸偃革﹐蹈詠慶昌期。

《十二時》﹕承寶運﹐馴致隆平﹐鴻慶被寰瀛。時淸俗阜﹐治定功成﹐遐邇詠《由庚》。儼郊祀﹐文物聲明。會天正﹐星拱奉嚴蹕﹐布羽儀簪纓。宸心虔潔﹐明徳播惟馨。動蒼冥﹐神降享精誠。燔柴半﹐萬乘移天仗﹐肅鑾輅旋衡。千官云擁﹐羣後輸誠﹐玉帛旅明庭。《韶》《濩》薦﹐金奏諧聲﹐集休享。

皇澤浹黎庶﹐普率洽恩榮。仰欽元後﹐睿聖貫三靈。萬邦寧﹐景貺愈駢臻。

鹵簿使張昭又上言「準舊儀﹐鑾駕將出宮﹐入朝﹐赴南郊宿齋之辰﹐皆有夜警晨嚴之制。奏嚴之設﹐本緣警備﹐事理與作樂全殊。況齋宿之夜﹐千乘萬騎宿於儀仗之中﹐苟無鼓漏之徼巡﹐何警眾多之耳目其宮門﹑廟門南郊夜警晨嚴之制﹐望依舊制施行。」詔從之。

太祖乾徳元年八月六日﹐太常禮院言「南郊壇眾星位版並刻漏時辰﹐司天臺應奉豫申嚴辦。」從之。太宗淳化四年五月三日﹐吏部侍郎陳恕言「郊壇祭祀﹐其神位席褥望自今並委逐司長官封送祀所﹐禮畢﹐監祭使封還。」從之。

太祖乾徳元年﹐將有事於南郊。司天監新定從祀星辰圖上之﹐中書門下詳定祀昊天上帝儀﹐設皇地祇之位﹐從祀五方五帝﹑日月﹑五星﹑中官﹑外官總六百八十七位。有司議請以僖祖升配昊天上帝﹐太常少卿張昭請以宣祖崇配﹐詔從之。

乾徳元年﹐將有事於南郊﹐禮儀使陶穀建議取天文大角﹑攝提列星之象﹐作攝提旗及北斗旗﹑二十八宿旗﹑十二辰旗﹑龍墀十三旗﹑五方神旗﹑五方鳳旗﹑四瀆旗。於時有貢黃鸚鵡﹑白兔及馴象﹐又作金鸚鵡﹑玉兔﹑馴象旗。帝又詔別造大黃龍

負圖旗一﹑黃龍負圖旗一﹑大神旗六﹑日旗一﹑月旗一﹑君王

萬歲旗一﹑天下太平旗一﹑獅子旗二﹑金鑾旗一﹑金鳳旗一﹑

五龍旗五﹐二十一旗皆有架﹐南郊用之。大黃龍負圖旗陳於明

徳門前﹐餘二十旗悉立於宿頓宮前﹐遇朝會冊禮﹐亦皆陳於殿庭。牙門旗﹐赤質錯采爲神人像﹐中道前後各一門﹐左右道五門﹐門二旗。金節制﹐黑漆竿﹐上施圓盤﹐周綴紅絲拂八層﹐黃繡龍袋籠之。幢﹐制如節而五層﹐韜以袋﹐繡四神﹐隨方色﹐朱漆柄。取《曲禮》「行前朱鳥而後玄武﹐左靑龍而右白虎」

之義。絳麾﹐如幢﹐止三層﹐紫羅囊蒙之。黃麾﹐古有黃﹑朱﹑纁三色﹐所以指麾也。漢鹵簿有前黃麾護駕禦史。宋制﹐絳帛爲之﹐如幡﹐錯采成「黃麾」字﹐下繡交龍﹔朱漆竿﹐金龍首﹐上垂朱絲小蓋。幡﹐本幟也﹐貌幡幡然。有告止﹑傳教﹑信幡﹐皆絳帛﹐錯采爲字﹐上有朱絲小蓋﹐四角垂羅文佩﹐系龍頭竿上。有錯采字下﹐告止爲雙鳳﹐傳教爲雙白虎﹐信幡爲雙龍。

又有絳引幡﹐制頗同﹐此作五色間暈﹐無字﹐兩角垂佩。氅爲四角小蓋﹐每角垂朱佩﹐間以朱絲﹐周綴五色帶﹐繡雲龍﹑孔雀﹑白鵝﹐有三色之別﹐系龍頭竿﹐竿制如戟。王公所給幢﹐黑漆柄﹐紫綾袋。節﹐韜以碧玉。麾﹐以紫綾袋。余制同。範質與禮官議﹕「道駕官服褲褶之衣。按褲褶衣﹐其制度所起﹐先儒皆無其說。惟《開元雜禮》五品以上通用細綾及羅﹐六品以下服小綾褶衣﹐其色隨本品綬色。又按諸王朱綬﹐四采﹕赤﹑黃﹑縹﹑紺﹐赤卽朱也。以純朱爲地﹐更次第輕入黃﹑白﹑靑汁內染之﹐共爲四采﹐亦謂之朱褶。一品綠綟綬﹐四采﹕綠﹑紫﹑黃﹑赤。以綠爲地﹐亦謂之綠綟綬褶。二品﹑三品紫綬﹐三采﹕紫﹑黃﹑赤﹐謂之紫褶。其衣身領袖袂﹐請依今制。又按令文﹐武弁﹐金飾平巾幘﹐簪導﹐紫褶白褲﹐玉梁珠寶鈿帶﹐靴﹐騎馬服之。金飾﹐卽金附蟬也。附蟬之數﹐一品九蟬﹐二品八蟬﹐三品七蟬﹐四品六蟬﹐五品五蟬。又令文﹐武弁平巾幘﹐侍中﹑中書令﹑散騎常侍加貂蟬﹐侍左者右珥﹐侍右者左珥。又《開元雜禮》導駕官並朱衣﹐冠履依本品。朱衣﹐今之

朝服也。然自一品至三品﹐並用四入之朱爲衣﹐乃協上下之文﹐異絳繒之色。又令文三品以上紫褶﹐五品以上緋褶﹐七品以上綠褶﹐九品以上碧褶﹐並白大口褲﹐起梁帶﹐烏皮靴。看詳籠巾﹑籠冠﹑平巾與武弁大冠﹐其名𨿽殊﹐本是一物。制同而飾別﹐蓋以官品爲差﹐其幘戴在籠冠下。今請造褲褶如今制﹐其起梁帶形制﹐檢尋未獲﹐欲乞以革帶代之。」奏可。又令博士檢緋紫裲襠制度。按《開元禮》﹐武臣陪位﹐大仗加螣蛇裲襠﹐如袖無身﹐以覆其膊胳。從肩領覆臂膊﹐共一尺二寸。又按《釋文玉篇》云﹐其一當胸﹐其一當背﹐謂之兩當。今詳裲襠之制﹐其領連所覆膊胳﹐其一當左膊﹐其一當右膊﹐故謂之起膊。

今請兼存兩說﹐擇而用之。是歲造裲襠﹐遂用當胸背之制。

乾徳元年﹐將有事於南郊﹐於是範質上言「三公祭服﹐舊皆畫升龍﹐請令禮官檢尋故事。按《三禮》﹐三公毳冕無龍﹑章﹐上公衮冕﹐二品鷩冕。又《周禮》言上公衮冕九旒﹐以五采繩貫五采珠﹐旒長九寸﹐每寸以珠玉瑱。其衣玄色﹐五章﹕山﹑龍﹑華﹑虫﹑火﹑宗彜畫於衣﹔其裳朱色﹐四章﹕藻﹑粉米﹑黼﹑黻繡於裳。又按令文﹐旒並貫靑色珠﹐靑纊﹐其珠及充纊。今請依令文靑色之制。」詔從之﹐遂攺制焉。

淳化四年五月辛卯﹐合祭天地圜丘﹐以宣祖﹑太祖皇帝同配。有司因請孟春祈谷﹑孟冬神州地祇﹑季秋大饗明堂請以宣祖配﹐冬至祀昊天﹑夏至祀皇地祇﹑孟夏雩祀請以太祖配﹐從之。

太宗將南郊﹐彗星見﹐宰相趙普召檢討杜鎬問之﹐鎬曰「當祭﹐日食猶廢祭﹐謫見如此﹐罷祀不疑」遂從其說。至熙寧五年﹐將郊而河決﹐神宗問輔臣曰「議者以河決﹑地震﹐不當郊。」王安石曰「古者年不順成﹐八蠟不通。八蠟小祭﹐或可以變異廢。上帝之祭﹐乃祭之大者﹐恐不宜如此。」上亦

以爲然。

建隆四年﹐太常博士和峴奏﹕「唐以前寅日蠟百神﹐卯日祭社宮﹐辰日臘饗宗廟—元定禮﹐三祭皆於臘辰﹐以應上徳。

聖朝火徳﹐合以戌日爲臘﹐而以前七日辛卯便行蠟禮﹐恐未爲宜。」下太常議﹐而請蠟百神﹑祀社稷﹑饗宗廟同用戌臘日。

仁宗慶曆四年十月壬辰﹐太常禮院言「新修禮儀並據《通禮》﹐而郊廟舊儀所設樽罍之數﹐乃與《通禮》不同。南郊配帝位﹐舊誤著樽二﹑山罍二﹐今宜如《通禮》犧樽之次﹐益以象樽二﹔其下壇午階之東﹐舊設像樽二﹑壺樽二﹑山罍二﹐今宜如《通禮》﹐增山罍爲四﹔每太廟室舊設斝彜一﹑黃彜著尊二﹐今宜如《通禮》﹐用斝彜一﹑黃彜一﹑犧樽一﹑象樽二﹑山罍二﹐仍於堂下階間及設壺樽二﹑山罍二。」從之。仁宗景祐二年十一月十一日﹐詔訪聞祀天地社稷宗廟﹐簠簋籩豆祭器多是損壤﹐收掌不得嚴潔﹐令太常禮院相度修整不堪者﹐別引創造淨潔處﹐置庫收盛。

○封禪

帝每道經險峻﹐必降輦徒步﹐所司議增侍衛﹐皆卻之。導從者或至疲頓﹐而帝辭气益壯﹐侍臣莫不瞻悚。至回馬嶺﹐以天門斗絕﹐給從官橫板﹐選親從卒﹐推引而上。衛士皆給釘鞋。

上至禦幄﹐命近臣觀玉女泉及古碑。前一夕﹐山上大風﹐裂帟幕﹐遲明未已﹐及上之至﹐天气溫和﹐纖羅不動﹐祥光瑞云交相輝映。

辛亥﹐設昊天上帝位於山上圜臺﹐太祖﹑太宗配帝位於東方﹐西向﹐北上側向﹐以申祖宗恭事之意。設五方帝﹑日月﹑

天皇大帝﹑北極神座於山下﹐封祀壇之第一等﹐靑帝於卯陛之北﹐赤帝於午陛之東﹐黃帝於午陛之西﹐白帝於酉陛之南﹐黑帝於子陛之西﹐大明於卯陛之南﹐夜明於酉陛之北﹐天皇大帝於戌陛之北﹐北極於醜陛之東。席皆以槁稭﹐上加席褥。設五星﹑十二辰﹑河漢及內官五十四座於第十有二陛之間﹐各依方面﹐幾席皆內向﹐其內官﹑北斗於未陛之東﹐天一﹑太一皆在北斗之東﹐五帝內座在亥陛之西﹐帝座在卯陛之北。又設二十八宿及中宮一百五十八座於第三等﹐其二十八宿及大角﹑攝提﹑

太微﹑太子﹑明堂﹑軒轅﹑三臺﹑五車﹑諸王﹑月星﹑織女﹑

建星﹑天紀等一十六座﹐並差在外位前。又設外官一百六座席位於內壝之內﹐又設眾星三百六十座席位於內壝之外﹐各依方次十有二陛之間﹐席皆以莞。所司陳寶及嘉瑞等於樂縣之北東西廂。玉﹐昊天上帝以蒼璧﹐靑帝以靑圭﹐赤帝以赤璋﹐白帝以白琥﹐黑帝以玄璜﹐黃帝以黃琮﹐日月以圭璧。幣﹐昊天上帝幣以蒼﹐地祇幣以黃﹐配帝幣以白﹐五天帝﹑日月﹑內官以下各從其方之色﹐各長一丈八尺。又方丘玉幣﹐皇地祇以黃琮﹐其幣以黃﹔神州以兩圭有邸﹐其幣以玄﹔配帝之幣以白﹔封祀

壇內官五十四座﹑中官一百五十八座﹑外官一百六座﹑社壇嶽

鎭海瀆以下一十八座﹐依南郊隨方色用幣。正位配位依南郊﹐各位犢一﹑羊一﹑豕一﹔五方帝每位羊一﹑豕一﹔日月神州每位羊一﹑豕二﹔從祀七百三十七位﹐羊﹑豕每位使肉二段﹐計使一千四百七十四段。上服衮冕﹐侍中奏中嚴﹐少頃﹐又奏殿中監進鎭圭。皇帝出次﹐盡屏導衛﹐減去拂翟﹐燭籠前導亦徹去。上至幄殿﹐登歌﹐樂作﹐用《髙安》之曲。禮儀使引皇帝就褥位﹐西向﹐樂止。禮儀使奏請皇帝再拜﹐拜訖﹐禮生贊拜﹐在位羣臣皆再拜。次禮儀使引皇帝詣罍洗﹑樂作﹐侍中跪取匜盥沃水。皇帝搢圭﹐盥手﹐門下侍郎進帨巾﹐皇帝帨手訖﹐樂

作﹐解劍﹐脫舄如常儀。禮儀使贊引皇帝升幄殿﹐樂作﹐降神﹐用《禮安》之曲。皇帝自午陛升﹐詣昊天上帝正座前﹐禮儀使奏請皇帝再拜﹐上香﹐進酒﹐貢幣﹐俯伏﹐興﹐再拜。中書侍郎讀玉冊﹕「維大中祥符元年歲次戊申十月戊子二十四日辛亥﹐嗣天子臣徳昌敢昭告於昊天上帝﹕臣嗣膺景命﹐昭事玄穹。昔太祖揖讓興邦﹐太宗憂勤致治﹐肅淸寰海﹐混一車書。升中告成﹐猥延積慶。元符錫祚﹐眾寶效祥。異域咸懷﹐丰年屢應。

虔修封祀﹐祈福黎元。謹以玉帛﹑犧牲﹑粢盛﹑庶品﹐備玆禋燎﹐式薦至誠。皇伯考太祖皇帝啟運立極英武聖文神徳玄功大

孝皇帝﹑皇考太宗至仁應道神功聖徳文武大明廣孝皇帝配神作

主。尙饗。」次詣太祖皇帝配座前行禮﹐玉冊文﹕「維大中祥符元年歲次戊申十月戊子朔二十四日辛亥﹐孝子嗣皇帝臣徳昌

敢昭告於皇伯考太祖啟運立極英武聖文神徳玄功大孝皇帝﹕恭

以在昔昊穹顧懷﹐聖神開統﹐救衰五代﹐先徳後刑﹐平亂四方﹐有徵無戰。荊湘請覲﹐巴蜀知歸﹐海隅旣同﹐江左亦服。臣猥以孱眇﹐祗荷慶靈﹐再炳元符﹐誕彰休應。封祀喬嶽﹐陟配上玄。虔舉典章﹐敢祈昭格。謹以制幣﹑犧牲﹑粢盛﹑庶品﹐式伸嚴配﹐侑神作主。尙饗。」次詣太宗皇帝配座前行禮﹐玉冊文﹕「維大中祥符元年歲次戊申十月戊子朔二十四日辛亥﹐孝

子嗣皇帝臣徳昌敢昭告於皇考太宗至仁應道神功聖徳文武大明

廣孝皇帝﹕恭以欽明禦宇﹐玄徳應天。撫泉﹑浙之彊雄﹐除並﹑汾之負固﹐誕敷景化﹐聿致太平。儀抑升中﹐功遵不宰。臣猥承積慶﹐獲荷鴻休。時臻太和﹐屢惟稔歲﹐天錫遐祚﹐再炳元符﹐紀號名山﹐永揚徽烈。謹以制幣﹑犧牲﹑粢盛﹑庶品﹐式伸嚴配﹐侑神作主。尙饗。」封祀玉牒文﹕「維大中祥符元年歲次戊申十月戊子朔二十四日辛亥﹐有宋嗣天子臣徳昌敢昭告於昊天上帝﹕運啟大同﹐惟宋受命。太祖開階﹐功成治定﹔太

宗膺圖﹐重熙累盛。粵惟衝人﹐丕承列聖。一紀於玆﹐四隩來曁﹐玄貺殊尢﹐元符章示。時和年丰﹐羣生咸遂。僉議大封﹐聿伸昭事。躬陟喬嶽﹐對越上玄。祈福下民﹐侑神奉先。天祿無疆﹐靈體允迪﹐萬葉其昌﹐永保純錫。」禮儀使贊引皇帝復褥位﹐亞獻﹐終獻﹐行事。宰臣以下分祀羣神訖。皇帝飲福酒﹐攝中書令王旦跪稱﹕「天賜皇帝太元神策﹐周而復始﹐永綏兆民。」送神。上詣昊天上帝座前封玉匱﹐太祖﹑太宗座前封金匱﹐還立石感南。攝太尉王旦奉玉匱於感中﹐有司徹饌﹐燔燎﹐將作監率工人封石感。畢﹐禮儀使跪奏﹕「禮畢。」

前導皇帝歸幄殿﹐佩劍﹐納舄﹐樂作﹐殿中監跪受鎭圭。皇帝至禦幄﹐樂止﹐司天跪奏﹕「慶雲繞壇﹐月有黃輝气。」宰臣率從官稱賀。卽日﹐還仗奉髙宮。壬子﹐禪祭社首山﹐如封祀之禮﹐禪祭皇地祇。玉冊文﹕「維大中祥符元年歲次戊申十月戊子朔二十五日壬子﹐嗣天子臣徳昌敢昭告於皇地祇﹔無私垂祐﹐有宋肇基﹐命惟天啟﹐慶賴坤儀。太祖神武﹐威震萬宇。

太宗聖文﹐徳綏九土。臣恭膺寶命﹐纘承丕緒。穹昊降祥﹐靈符下付。景祚延鴻﹐祕文昭著。八表以寧﹐五兵不試﹐九谷丰穰﹐百姓親比。方輿所資﹐涼徳是愧。溥率同詞﹐縉紳葉議﹐因以時巡﹐亦旣肆類。躬陳典禮﹐祗事厚載﹐致孝祖宗﹐潔誠嚴配。以伸大報﹐聿修明祀﹐本支百世﹐黎元受祉。謹以玉帛﹑犧牲﹑粢盛﹑庶品﹐備玆禋祀﹐式表至誠。皇伯考太祖啟運立

極英武聖文神徳玄功大孝皇帝﹑皇考太宗至仁應道神功聖徳文

武大明廣孝皇帝配神作主。尙饗。」上至山下﹐服靴袍﹐步出大次。侍臣言「山路險滑﹐請乘步輦。」上曰「接神在邇﹐敢不徒行」前夕陰晦﹐風勢勁猛﹐不能燃燭。及行事﹐風頓止﹐天宇澄霽﹐燭焰凝然不動。封石感訖﹐紫气蒙壇。法駕還奉髙宮﹐日重輪﹐五色云見。鼓吹振作﹐觀者塞路﹐萬歲之聲震

動山谷。配座金匱﹐回日﹐奉置太廟本室。上作《登泰山謝天地述二聖功徳銘》。初﹐王欽若言「唐髙宗﹑玄宗二碑之東﹐石壁南丘平峭﹐欲卽崖成碑﹐以勒聖制。」上曰「朕之功徳﹐故無所紀。若須撰述﹐不過謝上天敷佑﹐敍祖宗盛美。」是日﹐

幸仁聖天齊王炳靈公廟﹑岱嶽觀﹑王母池﹑宜福寺﹑靑帝君觀﹑

天貺殿﹑靈液亭。攺上泰山奉髙宮曰會眞宮﹐增葺室宇﹐選道士住持焚修﹐仍給供具物。放國朝以來天下所獻珍禽奇獸﹐悉縱於山下。

祭醜﹐禦朝覲壇﹐肆赦「門下﹕式觀邃古﹐眇覿前王﹐功成治定之餘﹐時和歲丰之際﹐三靈孚佑﹐萬宇宅心﹐則考登封降禪之文﹐率建顯垂鴻之禮。無懷而下﹐間封祀於崇巒﹔開元以來﹐曠講求於徽典。時更五代﹐運應千年。當聖祖之開墓﹐肇平郊壘﹔曁神宗之制作﹐益固邦基。升喬嶽以未遑﹐謂衝人之克嗣﹐肆予纂紹﹐每務精勤﹐動經畫於永圖﹐庶奉承於先志。

顧惟寡徳﹐素昧王猷﹐遵奕世之貽謀﹐承慶靈之遠及。屬以五兵銷偃﹐四海澄淸﹐良民合歸厚之風﹐嘉谷茂重華之歲。荷洪符之昭錫﹐示大歷以無疆﹐允葉昌期﹐實繁靈眷﹐威蕤絕瑞﹐覺倍輿情。是用承列聖之垂休﹐徇眾臣之勤請﹐聿崇大報﹐躬造神區。文物聲明﹐具陳於法駕﹔豆籩圭幣﹐悉奉於彜章。紫壇伸嚴配之儀﹐玉檢視封崇之制。諒三神之降鑑﹐伊百福以潛臻。輯瑞班朝﹐率從肆覲﹐省方問俗﹐用慰來蘇。遵王度以無愆﹐展國容而有耀。旣被紛綸之景貺﹐宜覃渙汗之洪恩。冀與羣生﹐共膺遐嘏。可大赦天下。云云。於戲﹗升中展采﹐曠古之盛儀﹔尊祖配天﹐哲王之洪範。旣周旋而集事﹐諒中外以咸歡。載省眇躬﹐獲成大禮﹐猥當殊慶﹐愈勵深衷。思廣聽於嘉謀﹐貴同裨於缺政。更賴朝廷勛舊﹑藩輔親賢﹑逮諸文武之臣﹐共立忠勤之效﹐式扶昌運﹐永保丕休。」

是日﹐上有黃气如匹素﹐五色云如蓋﹐紫气翊仗。是夕﹐次中牟縣。辛丑﹐過訾村﹐設幄殿﹐奉置三陵神主﹐上靴袍拜哭奠獻。是夕晴霽﹐始就次﹐蒼煙白露赴陵上﹐俄覆神幄﹐禮畢乃散﹐咸以爲上哀慘所感。

是日﹐帝召近臣登延慶亭﹐南望仙掌﹐北瞰龍門。自宮至脽上列植嘉樹﹐六師環宿行闕﹐旌旗帟幕照耀郊次。帝眺覽久之。

先是﹐脽上多風﹐及行禮﹐頓止﹐黃气繞壇﹐月重輪﹐眾星不見﹐惟大角光明。

上登鄈丘亭﹐視汾河﹑望梁﹐顧左右曰「此漢武帝泛樓船處也。」一時之樂﹐垂於千古。卽日還奉祇宮。鼓吹振作﹐紫气四塞﹐觀者溢路﹐民有扶老攜幼不遠千里而至者﹐咸感泣言曰「五代以來﹐此地爲戰場﹐今乃獲睹天子巡祭﹐實千載一時之幸。」

赦文。「門下﹕爲人倫之紀律﹐禮曰天經﹔著王者之誠明﹐祀惟大事。凡致恭於幬載﹐求介福於黎元﹐已建圜封﹐是崇方澤。考乾元之設像﹐配乾健以同符﹐厚徳無疆﹐柔祇定位。矧髙脽之靈境﹐有前古之嚴祠﹐誕集祺祥﹐薦從禋瘞﹐登隆祭典﹐焜耀國容。歷五運以下衰﹐曠六飛之戾止。顧予菲徳﹐叨纂慶基﹐欽燕翼之貽謀﹐荷丰融之敷祐。旣無文而咸秩﹐顧墜典以交修。多愧眇衝﹐獲遵盛美﹐率由勤請﹐勉徇輿情﹐慰蒲津佇望之民﹐奉鄈上親祠之事。百神幽贊﹐九服駿奔﹐嘉瑞必升﹐靈休允答。遂涓良日﹐式展鴻儀﹐務極洗心﹐以申精意。薦豆籩而惟潔﹐奠琮帛以斯嚴﹐禮樂相資﹐神祇胥悅。集顧懷之殊貺﹐契茂育之玄功。是用周覽時風﹐肆覲西後。輯瑞圭而成列﹐羅琛貢以充庭﹐和气沖融﹐頌聲洋溢。肇迎嘉慶﹐適鐘神賜之祥﹔均被華夷﹐宜廣云行之施。可大赦天下。云云。於戲﹗龐

洪之慶﹐旣浹於八區﹔眷佑之靈﹐普臻於兆庶。更賴宗親勛舊﹑文武忠良﹐罄同徳之端誠﹐贊卜年之景祚﹐庶期寰宇永洽﹐純熙是行。」途中屢有甘澤之應﹐皆夕降晨霽﹐從官衛兵無沾濡之患。又農事方興﹐耕民歡抃相屬。

三月﹐駐蹕西京﹐陳堯叟﹑李宗諤來朝。堯叟奏曰「臣等供使職日﹐面奉宸旨﹕『今之祀事﹐皆爲蒸民﹐如不擾人集事﹐卽副朕意。』臣等自經度訖於禮成﹐凡土木工三百九十萬餘﹐止役軍士。至於輦送芻糧﹐供億頓置﹐亦未嘗科率編民。」

上稱善久之。始雍熙初﹐議封禪﹐特命翰林學士扈蒙﹑宋白﹑

賈黃中﹑右散騎常侍徐鉉﹑兵部員外郎張洎﹑太常丞呂端﹑殿

中丞韓頊詳定儀注。眞宗東封﹐命翰林學士杜鎬﹑待制陳彭年與禮官同撰儀注。至是祀汾陰﹐亦如之。

●卷十二

○儀注二

國初﹐因唐與五代之制﹐文武官每日赴文明殿。正衙常參﹐宰相一人押班。五日起居卽崇徳﹑長春二殿﹐中書門下爲班首。

其長春殿常朝﹐則內侍省都知﹑押班率內供奉官以下並寄班等先起居﹐次客省﹑蘋門使以下﹐次三班使臣﹐次內殿當直諸班﹐次長入祗候﹑東西班殿侍﹐次禦前忠佐﹐次殿前都指揮使率軍校至副指揮﹐次駙馬都尉﹐次諸王府僚﹐次殿前都軍使﹑都頭﹐次皇親將軍以下至殿直﹐次行門指揮使率行門起居。如傳宣﹐前殿不坐﹐卽宰相﹑樞密使﹑文明殿學士﹑三司使﹑翰林﹑樞

密直學士﹑中書舍人﹑三司副使﹑知起居注﹑皇城內監庫藏朝

官﹑諸司使副﹑內殿崇班﹑供奉官﹑侍禁﹑殿直﹑翰林醫官﹑

待詔等同班入﹐次親王﹑次侍衛親軍馬步軍都指揮使率軍校至副都指揮使﹐次使相﹐次節度使﹐次統軍﹐次兩使畱後﹑觀察使﹐次防禦﹑團練使﹑刺史﹐次侍衛馬軍步軍使﹑都頭﹐起居畢﹐見﹑謝班入。如禦崇徳殿﹐卽樞密使以下先就班﹐俟升坐﹐宰相﹑參知政事最後入。日止再拜﹐朔望及三日假﹐卽樞密使以下皆舞蹈。

建隆三年三月﹐重定合班儀﹐升六曹侍郎在給事舍人之上﹐郎中在補闕之上﹐員外郎在拾遺之上﹐節使在六曹侍郎之上﹑

中書侍郎之下。故事﹐京兆省官爲侍從班﹐五品押南省四品﹐六品押南省五品﹐節使在諸司三品之下﹐至是攺焉。十月﹐賜文武常參官冬服。累朝止賜將相﹑翰林學士﹑諸軍大使﹐至是﹐太祖曰「冬服不及百官﹐甚無謂也。」故賜之。

乾徳元年閏十二月﹐詔一品致仕官曾帶同平章事者﹐每遇朝會﹐宜綴中書門下班。是時﹐太子太師致仕侯益等來陪祀﹐故有是詔。

淳化二年十二月﹐太宗禦文徳殿﹐羣臣入閤。禮畢﹐賜百官廊下飧。唐制﹐朔望天子禦宣政殿﹐受百官起居﹐諸司奏事﹐仗衛如式﹔敬宗始於紫宸爲入閤之儀。五代以來﹐禮容多缺﹐至是始復舊。

三年正月﹐太宗禦朝元殿﹐受賀禮畢﹐攺服通天冠﹑絳紗袍﹐升殿﹐羣臣上壽。國朝以來﹐元正﹑冬至朝賀禦正殿﹐卽以退禦大明殿﹐羣臣常服上壽﹐奏教坊樂。至是始約《開元禮》﹐皆以法服﹐設宮懸萬舞﹐酒三行而罷。

大宴羣臣於廣徳殿。分設宰相﹑使相﹑三師﹑三公﹑參知

政事﹑東宮﹑三師﹑僕射﹑學士﹑禦史大夫﹑中丞﹑三少﹑尙

書﹑常侍﹑賓客﹑太常﹑宗正卿﹑丞﹑郎﹑給事﹑諫﹑捨﹑節

度﹑兩使畱後﹑觀察﹑防禦﹑團練﹑刺史﹑上將軍﹑都指揮使

坐於殿上﹐文武四品以上﹑知雜禦史﹑郎中﹑郎將﹑禁軍都虞候坐於朵殿﹐余升朝官﹑諸軍頭﹑都頭以上﹑諸蕃進奉使﹑諸道進奉軍將以上分坐於兩廊。宰相﹑使相坐以繡墩﹔參知政事以下用二蒲墩﹑花球﹔軍都指揮使以上用一藩墩﹔自朵殿而下皆緋緣氈條席。殿上器用金﹐余以銀。其日﹐樞密使以下先起居訖﹐當侍立者升殿。宰相率百官入﹐宣徽﹑閤門通唱﹐致詞訖﹐宰相升殿進酒﹐各就坐﹐酒九行。每上舉酒﹐羣臣立侍﹐次宰相﹐次百官舉酒﹔或傳旨命釂﹐卽皆搢笏起飲﹐再拜。或

上壽朝會﹐止令滿酌﹐不勸。中飲更衣﹐賜花有差。宴訖﹐舞蹈拜謝而出。太平興國後﹐止設春宴﹐雍熙三年後﹐常以暮春召近臣賞花﹑釣魚於苑中﹐三館之職皆預。淳化四年﹐令京官兼館職者並預大宴。咸平三年﹐始備設春秋大宴。五年十二月﹐詔凡內宴﹐宗正卿令升殿坐﹐班次依合班儀。又以翰林學士梁灝請﹐春秋大宴﹑小宴﹑賞花﹑行幸次爲四圖﹐頒下閤門遵守。

天禧四年﹐從集賢院祖士衡言﹐大宴將更衣﹐羣臣下殿﹐然後更衣﹐更衣後﹐再坐。則羣臣班於殿庭﹐候上升坐起居﹐謝賜花﹐再拜升殿。

初入﹐面西躬候﹐通銜位姓名訖﹐引當殿。贊喝兩拜﹐搢笏舞蹈﹐三拜﹐不起﹐奏聖躬萬福﹐喏﹐贊又再拜﹐喝祗候﹐出。如喝有敕賜酒食﹐更兩拜﹐搢笏舞蹈﹐三拜訖﹐祗候差遣見﹐引當殿立﹐躬喝兩拜﹐隨拜山呼﹐奏聖躬萬福﹐喏﹐喝祗候﹐平身﹐立俟。喝謝恩﹐兩拜﹐隨拜山呼。

唐王及善曰「中書令可一日不見天子乎」太祖開寶九年﹐以中外無事﹐始詔旬假日不坐。然其日輔臣猶對於後殿﹐問聖體而退。至道三年三月二十九日﹐旬假。是日﹐太宗猶對輔臣至夕。帝崩﹐李南陽永熙挽詞曰「朝憑玉几言猶在﹐夜啟金滕事已非。」時稱佳作。至眞宗朝旬假﹐輔臣始不入。寶元中﹐西事方興﹐假日視事。慶曆初﹐乃如舊。

諸蕃入朝皇朝之制。西北蕃部及契丹﹑髙麗﹑東南蠻﹑西南夷及諸外蕃國來貢者﹐並對於崇徳殿。契丹使捧書函入殿庭﹐北向﹐鞠躬。閤門使降受升殿以進﹐內侍都知受而啟之﹐通事舍人導使者升殿﹐代其主跪問聖躬。上令內侍都知報問之﹐皆通事傳譯。畢﹐乃降階西向﹐通名﹐起居﹐舞蹈﹐賜冠帶﹑器幣﹑鞍勒馬。上親宴其使於內殿。他國使或止就長春殿﹐皆於殿庭北向﹐跪奉表函﹐通事舍人受以進。南蠻﹑東夷﹑西南夷﹑

海外國﹑西北蕃部對訖﹐復引對於崇政殿。有善本國歌舞者﹐令奏之。契丹﹑髙麗﹑交阯使歸﹐赴內朝奉辭﹐皆於崇徳殿。

其契丹使﹐召升殿授書。他國書皆有司付之。其賜物有差。眞宗景徳後﹐契丹請盟﹐每使至﹐遣官爲接伴館伴使﹑副使﹐捨於都亭驛﹐班在上將軍之下﹐宴賜加等。餘蕃使分館諸驛。髙麗使至﹐遣閤門祗候接送﹐直館一員館伴﹐宴餞亦命近臣。

諸蕃夷奉朝貢四十三國﹕髙麗國﹑定安﹑女眞﹑日本﹑交

趾﹑溪洞諸蠻﹑南丹州﹑撫水州﹑西南蕃﹑邛部州蠻﹑黎州山

前山後蠻﹑雅州蠻﹑風琶蠻﹑占城﹑三佛齊﹑闍婆﹑勃泥﹑注

輦﹑蒲端﹑丹流眉﹑天竺﹑大食﹑於闐﹑龜玆﹑髙昌﹑回鶻﹑

吐蕃﹑黨項﹑西涼府﹑沙州﹑達靼﹑罝勒斯賫﹑董戩﹑層檀﹑

勿巡﹑伊州﹑賓同隴﹑甘州﹑西州﹑大食羅離慈﹑大食兪

盧和地﹑大理國﹑西天大食國。

日本﹕淳化二年﹐貢方物。太平興國九年﹐獻銅鈴磬。景徳元年﹐來朝。大中祥符二年﹐來朝。熙寧五年﹐來朝。元丰元年﹐來朝。

交趾﹕開寶元年八月﹐來貢方物。太平興國二年﹑五年﹑七年﹑八年﹐來貢方物。雍熙二年﹐貢方物。三年﹐貢金器﹑牙犀。端拱元年﹐貢方物。淳化元年﹐貢龍鳳椅子﹑傘握子。

五年﹐貢方物。至道三年﹐貢七寶交椅﹑方物。咸平元年﹐獻馴象。四年﹐貢馴犀象。景徳元年﹐遣其子明提來貢。四年﹐遣其弟明昶來貢﹐乞賜《九經》﹑佛經。大中祥符二年﹐貢馴犀。三年﹑五年﹑七年﹑貢方物。天禧三年﹐遣弟鶴來貢方物。

熙寧二年﹑六年﹐貢方物。元丰元年﹐貢方物。

溪洞諸蠻﹕逐年同天節﹑端午﹐貢方物。

南丹州﹕開寶七年﹐貢銀器﹑馬。九年﹐求賜牌印。太平興國五年﹐貢銀。淳化元年﹐遣其子來貢銀。五年﹐貢方物。

撫水州﹕咸平四年正月﹐貢方物。三年十一月﹑十二月﹐又來朝。天禧元年﹐貢方物。

西南藩﹕乾徳四年﹑五年﹑六年﹐貢方物—寶二年﹐貢方物。八年﹐貢馬。太平興國三年﹐貢方物。五年﹐貢馬。雍熙二年﹑八年﹐貢方物。九年﹐貢馬。淳化元年﹐遣其弟漢興來朝。三年﹐貢方物﹑馬。至道元年﹐貢方物。咸平元年﹐貢方物。二年﹑五年﹐貢馬。景徳元年﹐貢方物。大中祥符二年﹐貢賀東封馬。六年﹑八年﹑九年﹐貢方物。天禧四年﹐貢方物。

天聖四年﹐貢方物。康定元年﹐貢馬。熙寧三年﹐貢方物。六年﹐四次貢方物。十年﹐貢方物。

邛部州蠻﹕開寶二年﹐貢方物。太平興國四年﹐貢方物。

雍熙二年﹐貢馬。端拱二年﹐貢禦馬。淳化二年﹐貢方物﹑馬。

至道三年﹐遣其子來朝賀。咸平二年﹑五年﹐貢方物。景徳二年﹐貢象牙。大中祥符元年﹐貢馬。景祐五年﹐貢方物。

黎州山前山後兩林蠻﹕開寶二年﹑八年﹐貢方物。太平興國二年﹑四年﹐貢馬。雍熙二年﹐貢方物。端拱二年﹐貢馬。

淳化元年﹐貢方物。大中祥符元年﹐貢方物。天禧二年﹐貢方物。

雅州蠻﹕太平興國二年﹐貢方物。大中祥符二年﹐貢馬﹑犎牛。三年﹐貢方物﹑馬。

風琶蠻﹕咸平元年﹐貢馬。景徳二年﹐貢犀角﹑犎牛﹑靑羊。

占城﹕建隆元年﹐貢方物。二年﹐來朝。三年﹐貢方物。

乾徳四年三月﹑九月﹐貢方物。五年﹐貢方物—寶二年﹐貢馴象牙。四年﹐貢方物。六年四月﹐貢方物。七年九月﹐貢方物。

太平興國二年﹑三年﹑四年﹑七年﹐貢方物。八年﹐貢馴象。

淳化元年﹐貢馴犀。三年﹐貢方物。至道元年﹑三年﹐貢方物。

咸平二年﹐來朝。景徳元年﹑二年﹑四年﹐貢方物。大中祥符元年﹑三年﹑四年﹑七年﹑八年二月﹑五月﹐貢方物。天禧二年﹐貢方物。天聖八年﹐貢方物。熙寧元年九月﹐貢方物。元丰元年﹐貢方物。

三佛齊﹕建隆元年﹑二年﹑三年三月﹑十一月﹐貢方物—寶四年﹑五年﹐貢方物。七年﹐貢象牙。八年﹐貢方物。太平興國五年﹑八年﹐貢方物。雍熙二年﹐貢方物。端拱二年﹐貢方物。淳化元年﹐貢方物。咸平六年﹐貢方物。大中祥符元年﹐貢方物。天禧元年﹐貢方物。天聖六年﹐貢方物。

闍婆﹕淳化三年﹐貢方物。

勃泥﹕太平興國二年﹐貢方物。

注輦﹕大中祥符八年﹐貢方物。天禧四年﹐貢方物。明道二年﹐貢眞珠等。熙寧十年﹐貢方物。

蒲端﹕咸平六年﹐貢方物。景徳元年﹑四年﹐貢方物。大中祥符四年﹐貢方物。

丹流眉﹕咸平四年﹐貢方物。

天竺﹕乾徳三年﹐貢舍利—寶五年﹐貢舍利。八年﹐貢方物。太平興國三年﹐貢舍利。五年﹐貢香藥。七年﹐貢佛頂印。

八年﹐貢經﹑犀角。淳化二年﹐貢舍利。至道元年﹐貢佛頂骨。

三年﹐貢梵夾。咸平元年四月﹐來朝。二年﹐貢梵夾。四年四月﹐來朝。七月﹐貢梵夾﹑舍利。六年﹐貢方物。景徳元年﹐貢舍利。二年﹐貢梵夾﹑菩提葉。大中祥符三年﹐貢金剛坐。

四年正月﹐貢金剛坐。六年﹐貢梵夾﹑經﹑佛骨﹑舍利。七年﹐貢梵經。九年二月﹐貢佛骨﹑舍利。四月﹑五月來朝。天禧三年﹑四年﹐貢梵經。天聖二年﹐貢梵經。

大食﹕開寶元年﹑四年﹑六年﹑七年﹑八年﹑九年﹐貢方物。太平興國二年﹑四年﹐貢方物。雍熙元年﹐貢花錦。淳化

五年﹐貢方物。至道元年﹐貢龍腦。三年﹐貢方物。咸平二年閏三月﹑六月﹑三年﹑六年﹐貢方物。景徳元年﹑二年﹑四年﹐貢方物。大中祥符元年﹐貢玉圭。九年﹐貢方物。天禧三年﹐貢方物。熙寧三年﹐貢方物。

於闐﹕建隆二年﹐貢玉圭。乾徳三年﹐來朝。四年﹐遣其子徳從來朝﹐貢方物。大中祥符二年﹐貢方物。天聖二年﹐貢玉圭﹑玉帶﹑方物。嘉祐八年﹐貢方物。熙寧四年﹑六年﹑十年﹐貢方物。元丰元年﹐貢方物。

龜玆﹕太平興國九年﹐貢方物。咸平四年﹐貢玉﹑馬。六年六月十一日﹐貢方物。景徳元年五月﹑六月﹐貢方物。大中祥符三年﹐貢乳香。六年﹐貢方物。天禧元年﹐貢玉﹑馬﹑香藥。四年﹐貢大尾白羊。天聖二年﹐貢橐駝﹑馬﹑玉。三年﹑七年﹑九年﹐貢方物。景祐四年﹐貢方物。熙寧五年﹐貢方物。

髙昌﹕建隆三年﹐貢方物。乾徳三年﹐貢佛牙﹑琉璃器。

太平興國六年﹑八年﹑九年﹐貢方物。景徳元年﹐貢玉﹑馬等。

回鶻﹕建隆二年﹑三年﹐貢方物。乾徳二年﹐貢方物。三年四月﹐貢馬﹑駝。十二月﹐貢馬﹑玉—寶三年﹐貢駝﹑馬。

太平興國五年﹐貢方物。雍熙四年﹐貢鍮石。至道二年﹐貢方物。咸平元年﹑三年﹐貢方物。景徳元年九月﹐貢方物。閏九月﹐貢戰馬。四年﹐貢方物。大中祥符元年四月﹐來朝。三年﹑四年﹐貢方物。五年五月﹑八月﹐貢寶貨﹑橐駝﹑馬。六年﹐貢禦馬。八年十一月﹐貢方物。九年十二月﹐貢馬﹑玉。天禧二年﹑四年三月﹑十二月﹐貢方物。天聖元年﹑二年﹑三年﹐貢方物﹑馬。熙寧七年﹐貢方物。

吐蕃﹕建隆二年﹐貢橐駝﹑馬。三年﹐獻伏羌地。太平興國八年﹐貢馬。九年﹐貢羊﹑馬。淳化二年﹐獻山林田畝。五年﹐貢馬。咸平三年﹐貢犛牛。六年﹐貢馬。景徳元年﹐貢馬。

又三月﹐來朝。三年﹐貢方物。大中祥符元年﹑三年﹑五年﹐貢馬。八年二月﹐貢馬。十月﹐貢方物。九年三月﹐貢馬。四月﹐來朝。天聖二年﹐貢馬。

黨項﹕建隆二年﹐來朝。淳化四年三月﹑十二月﹐來貢馬。

五年﹐遣其子朝貢。至道三年﹐貢馬。咸平元年三月﹑十月﹐來朝。七月﹐貢馬。二年﹐來朝貢。四年﹐貢馬。五年四月﹑十二月﹐來朝貢。六年﹐貢馬。景徳二年﹐貢馬。三年﹐貢方物。大中祥符二年四月﹐貢方物。

西涼府﹕淳化二年﹐貢方物。五年﹐貢馬。至道元年﹑二年﹐貢馬。咸平元年﹐貢馬二千匹。五年﹐貢馬五千匹。十二月﹐貢方物。六年四月﹐貢方物。八月﹐貢馬。景徳元年﹐貢六谷馬三千匹。二年四月﹐貢馬。三年五月﹐貢方物。六月﹑十二月﹐又貢馬。四年五月﹐來朝。十二月﹐貢方物。大中祥符元年﹐貢馬。二年二月﹐貢方物。十一月﹐貢馬。四年三月﹑十月﹐貢方物。五年﹐其子來貢馬。七年四月﹑十一月﹐貢方物。八年五月﹑十月﹐貢馬﹐來朝。天聖四年﹐貢馬。

沙州﹕建隆二年﹐貢玉鞍。太平興國五年三月﹐貢玉圭。

八年﹐貢方物。淳化二年﹐貢良玉﹑舍利。至道元年三月﹑五月﹐貢方物。咸平二年﹐貢玉團。五年﹐貢方物。景徳元年﹐貢玉﹑馬。四年﹐貢玉印。天聖元年﹐貢乳香。皇祐三年﹐貢方物。

達靼﹕乾徳四年﹐貢方物—寶二年﹐貢方物。太平興國六年﹑八年﹐貢方物。

罝勒斯賫﹕大中祥符八年﹑九年﹐來貢馬。天禧三年﹐貢馬。景祐四年﹐貢方物。寶元二年﹐貢方物。慶曆四年﹑六年﹑七年﹐貢方物。皇祐元年﹐貢方物。至和元年﹐貢方物。嘉祐三年﹑四年﹐貢方物。治平元年﹐貢方物。

董戩﹕熙寧三年﹑十年﹐貢方物。元丰二年﹐貢方物。

層檀﹕熙寧四年﹐貢方物。

勿巡﹔大中祥符四年﹐貢方物。熙寧五年﹐貢方物。

賓同隴﹕至道二年﹐貢方物。

甘州﹔天聖三年﹐貢方物。

西州﹕皇祐二年﹐來朝。

大食婆離慈﹕熙寧三年﹐貢方物。

大食兪盧和地﹕熙寧六年﹐貢方物。

西天大食國﹕熙寧六年﹐來朝。

大理國﹕熙寧九年﹐貢馬。

●卷十三

○儀注三

凡勘箭﹐皆左右金吾仗司主之。箭笴長二尺五寸﹐雕羽﹐金鰲筈﹐輸石鏃﹐闊二寸﹐方斜形如匕。二箭合鏃﹐有鑿柄﹐爲雄雌體﹐箭藏內中。一爲辟仗箭﹐藏本司﹐皆韜以絳羅銷金囊。每車駕至門﹐閤門使持鶻箭贊云「勘箭官來前。」勘箭官稱喏﹐跪受箭﹐以左右箭相合﹐奏云「內外箭勘同。」閤門使承制云「準敕行勘。」勘箭官稱﹕「軍將門仗官前來。」

軍將門仗官二十八人齊聲喏﹐勘箭官言「呈箭。」又聲喏」

箭官云「某年月日﹐皇帝宿齋於某殿。某日﹐具天仗﹐迎鑾駕出入某門﹐詣某所。」行體﹐內出雄鶻箭一﹐外進辟仗箭一﹐準敕符﹐左右金吾仗行勘」箭官稱合不合﹐和箭門仗官皆稱合﹐如此再問對。又問同不同﹐和箭門仗皆稱同。如此再問對﹐勘箭官乃伏奏云「左右金吾列駕仗﹐勾盡都知具官臣姓名﹐對禦勘同。」其雄鶻箭謹奉閤門使﹐進入諸司。準式﹐勘箭官卽起居﹐三呼萬歲﹐開門進輅。凡宣徳門出﹐左仗主之﹔景靈宮入﹐右仗主之﹔太廟入﹐左仗主之﹔南薰門入﹐則勘﹐出則否。

許立家廟﹐已賜門戟者﹐仍給官地修建。

冊公主儀制。太常禮院上封冊兗國公主儀注。前一日﹐有司設冊使等幕次於內東門外﹐設內命婦次於公主受冊印本位門

之外﹐又設公主受冊印本位於庭階下北向﹐又設冊使位於內東門﹑副使及內給事於其南差退並東向北上﹐又設冊印案於冊使之前南向﹐又設內給事位於冊使北南向。其日﹐自文徳殿奉冊印將至內東門﹐內給事詣本位﹐請公主服首飾﹑褕翟。冊印至內東門外褥位置訖﹐捧冊官少退﹐內臣引內命婦俱入就位﹐禮直官引冊使﹑副使等俱就東向位立定﹐內給事進就南向位。通事舍人﹑博士引冊使就內給事前東向﹐稱「冊使某﹑副使某奉制授公主冊印」﹐退復位﹐內給事入詣所設受冊印本位公主前﹐言訖退。內給事進詣冊使前﹐面西﹐冊使前跪以冊印授﹐內給事亦跪以授內謁者﹐及主當內臣等持冊印入內東門﹐內給事從本位庭中﹐內給事贊公主降詣庭中﹐北向位立定﹐跪取冊﹐興﹐立於公主之右﹐少前西向。內給事立於公主之左﹐少前東向。

又內給事稱「有制」﹐內給事贊公主再拜﹐訖﹐內給事捧冊跪授公主。公主受以授內給事﹐內給事捧印授公主﹐如捧冊之儀。

內給事贊公主再拜﹐前引公主升位。以次內臣引內命婦賀﹐內給事贊言「禮畢。」內命婦退。遂引公主謝皇帝﹑皇后﹐一用內中之儀。

太常禮院言「古者﹐結婚始用行人﹐告以夫家采擇之意﹐謂之納采﹔問女之名﹐歸卜夫廟﹐卜而獲吉﹐以告女家﹐謂之問名﹑納吉。今選尙一出朝廷﹐不待納采﹔又公主封爵已行誕告﹐不待問名而卜之。若納吉成則旣有進財﹐請期則有司擇日。

宜稍依五禮之名﹐存其物數﹐俾知古者婚姻之事至重。而夫婦之際有嚴如此﹐則亦不忘古禮之義也。欲自公主出降日﹐令李瑋家主婚之人具合用雁﹑帛﹑玉﹑馬等物﹐陳於內東門外﹐以授內謁者﹐進入內中付掌事者受之﹐其馬卽不入。」從之。

太平興國五年﹐令有司詳定打球儀。三月﹐會鞠於大明殿﹐用其儀。有司於球場東西樹雙木爲球門﹐髙丈餘﹐首刻金龍﹐

下施石蓮花座﹐加以彩繪。左右分朋主之﹐以承旨二人守門﹐內臣十二人持小紅旗唱籌﹐禦龍官衣錦繡服持哥舒棒﹐以周衛球場。殿階下﹐東西設日月旗。教坊設《龜玆部》鼓樂於兩廂﹐鼓各以五。又於兩球門旗下別各設五門﹐豫定分朋狀取裁。親

王﹑近臣﹑節度﹑觀察﹑防禦﹑團練使﹑刺史﹑錢俶﹑劉繼元﹑

駙馬都尉﹑諸司使副﹑供奉官﹑殿直悉預。其兩朋官﹐皇帝及節度使以下服異色繡衣﹐左朋黃襕﹐右朋紫襕﹔打球供奉官﹐左朋服紫繡﹐右朋服緋繡﹐烏皮靴﹐冠以花插腳折上巾。天廏院擇馬之馴習者﹐並供鞍勒。上自禁中乘馬出﹐教坊大合《涼州曲》﹐諸司使以下前導﹐從臣奉迎。上降馬﹐禦殿﹐羣臣謝宣召﹐以次上馬﹐馬皆結尾﹐分朋乘馬自兩廂入﹐序立於西廂。

上乘馬當庭西南駐。內侍發金合﹐出朱漆球﹐擲於禦前。通事舍人奏云「禦朋打東門。」上遂擊球﹐教坊作樂奏鼓。球旣度﹐颭旗﹐叩鉦﹐止鼓。上回馬﹐從臣奉觴上壽﹐貢物以賀。

賜以酒﹐卽列拜﹐飲畢上馬。上再擊球﹐命諸王﹑大臣馳馬爭擊。旗下擂鼓。將及門﹐逐廂急鼓。球度﹐殺鼓三通。設繡旗二十四於球門兩旁﹐又設虛架於殿東西階下。每朋得籌﹐卽取旗一立架上以記之。上得籌﹐樂少止﹐從官呼萬歲。羣臣得籌卽唱好﹐得籌者下馬稱謝。凡三籌畢﹐乃禦殿召從臣飲。又有步擊及跨驢騾擊者﹐時令供奉分朋戲於禦前以爲樂。後以打球驢騾務名不經﹐攺爲擊鞠院﹐軍中之戲也。

英宗葬永厚陵。英宗梓宮至永厚陵﹐館於席屋。從韓公下視﹐宮有正殿﹐置龍輴﹐後置禦座﹔影殿置禦容﹐東幄臥神帛﹐後置禦衣數事。齋殿旁皆守陵宮人所居。其東有浣濯院﹐有南廚。廚南﹐陵使廨捨﹐殿西﹐副使廨捨。都知石全育爲陵使。

靈駕至﹐儀仗轉趣園西殿中﹐儀仗前導禦容大升輿﹑禦龍輴﹑禦前殿車輅各就幕屋。方相﹑儀槨﹑漆梓宮等置於塋外﹐各有

方位﹐司天監處之。兵士各執儀仗﹐分屯鞏縣﹑偃師﹐承安命使臣董之。陵北有枯河﹐河北原合抱三陵﹐在靑龍山下。其西白虎澗。靑龍山西卽太室也。少室西﹐俗謂之冠子山。陵前闊角﹐謂之鵲臺門﹐側臺曰乳臺。陵臺三層﹐髙五十三尺。上宮方百五十步﹐卷四重﹐共髙八尺﹐厭木者二重﹐石槨髙一丈。

其鑿長一丈二尺﹐深闊七尺﹐蓋條石各長一丈﹑闊二尺﹐十四板。皇堂方三丈﹐深二丈三尺﹔麓巷長八十三尺﹐深闊一丈八尺。自平地至深六十三尺﹐隧道長四百七十尺﹐石人物六十事。

韓公曰「力士所得直及賜予﹐人不過七緡而已。」癸酉黎明﹐設遣奠於幄殿﹐有牲牢﹑祝文﹐餘皆如朝臨禮。昌王及五使皆吉服﹑金帶﹐導龍輴﹐降隧道﹐抵木階。梓宮升石槨西首﹐禦夷牀﹐下不及地尺而止。巳時一刻﹐乃下。置珠网花結於上﹐布方木及蓋條石﹐及設禦座於蓋下﹐前置時果及五十味食﹐別置五星﹑十二辰及祖思﹑祖明尊位於四壁﹐又設衣冠﹑劍佩﹑筆硯﹑弧矢﹑甲冑凡平生玩好之物﹐又設繒帛﹑緡錢﹐然後設冊寶。乃然漆燈﹐閉柏門﹐置逍遙於麓巷﹐闔石門﹐缺其閾之中央﹐畱人於內﹐搘掂畢﹐鋪匐而出﹐鎖其門﹐投鑰於內。司徒復土九鍤﹐立石柱於中央﹐縈以鐵索。乃以都護排防﹐累石以塞門﹐實隧以土。五使乃易凶服﹐設掩皇堂祭於隧外﹐哭﹐又於陵哭。人易吉服﹑黑帶﹐俟浴虞主畢﹐奏請降輿﹐升輅﹐卽下宮。又奏進發﹐五使前步導至下宮﹐奏降輅﹐升輿﹐設第一虞哭。乙酉未明﹐百官序立集英殿下﹐上自東南來﹐登殿﹐哭奠﹐拜﹐降就幄。宗正卿告遷酌獻畢﹐虞主乘腰輿出兩府﹐前導。上步從﹐至宣徳門﹐乘玉輅﹐上北面再拜﹐辭。是日早﹐太祝浴栗主於廟門西幄﹐王禹玉題之﹐輅及廟門﹐百官拜迎於門外﹐虞主禦腰輿﹐入就幄。辰時﹐百官又立於殿庭﹐內臣以腰輿迎栗主﹐置於中庭之褥子﹐又於褥西北面俯伏興﹐稱英宗

憲文憲武宣孝皇帝﹐祔廟。內臣奉主於腰輿﹐升自阼階﹐詣眞宗室﹐祔坐於東壁下。少頃﹐詣本席褥位﹐公卿以下行禮奏樂﹐如時享之儀。畢﹐以腰輿奉桑主﹐埋於席北﹐百官入慰。乙酉﹐祔英宗於太廟。

太宗詔「天下前後詔敕﹐並聽於敕書樓著以籍﹐受代日交相付﹐仍於印紙歷及南曹歷內批書。」

凡公家文書謂之稿﹐中書謂之艸﹐樞密院謂之底﹐三司謂之檢。今祕府有梁朝宣底﹐卽貞明中崇政院書也。檢卽州縣通稱焉。

理宗用黃封柬板﹐或以牙作﹐號禦槧。

至和元年﹐詔中書提點五房公事𨿽無出身﹐亦聽佩魚。舊制﹐自選人入爲堂後﹐轉至五房提點﹐始得佩魚。提點五房呂惟和非選人入授司天監五官正﹐求佩魚﹐特許之。

眞宗﹑仁宗兩朝禁銷金﹑縷金。眞宗大中祥符四年七月﹐後苑匠爲民造銷金﹐開封府奏罪當笞﹐帝以不足懲誡﹐刺面配中靖。

仁宗性節儉﹐不喜華侈﹐尢惜財用。景祐二年五月九日﹐謂近臣曰「訪聞市肆以縷金爲婦人首飾冠子及梳等﹐潛將貨賣﹐況先朝已有制條禁銷金之作。今縷金之用﹐耗蠹奢侈﹐與銷金無異﹐須議行斷絕。」宰臣對以法嚴則令行﹐乃下詔曰「幣器之興﹐金鎰爲重﹐理財藝貢﹐邦用賴焉。洪惟先朝﹐深鑑治本﹐特嚴塗鑠之禁﹐以杜奢僭之萌。而宵人末工﹐放利矜巧﹐深冒舊防﹐糜壞至寶。崇華首服﹐交相貿鬻﹐陰長奇邪﹐官司因循﹐曾未呵謫。宜申布於前令﹐俾大革其非心﹐倘或弗悛﹐罔有攸赦﹐惇風遠罪﹐當稱朕懷。檢會大中祥符元年至天禧二年二月編敕﹐除大禮法物﹐上從中禁﹐下曁庶邦﹐但系衣服裝著之類﹑土木玩好之物﹐並不得以金爲飾﹐如違﹐並科違

制之罪。其臣僚之家﹐罪在家長﹔皇親宮宅﹐只坐勾當使臣並附馬都尉。其充業匠人不得輒便造作﹐罪當行處斬。如官司並鄰人不覺察造作者﹐亦當勘罪重斷﹐仍許人告﹐得實支賞錢一百貫文。」至慶曆二年﹐又以銷金等物未盡禁止﹐又下詔曰「朕欽遵聖猷﹐精求政治﹐務菲躬而圖儉﹐庶率己以先民。眷乃良金﹐時爲上幣。何玆流俗﹐未穆醇風﹐侈麗相誇﹐蠹獘滋廣﹐銷爇珍寶﹐變尙服裝﹐增效魚龍之文﹐頗姦輿輦之制。浸逾法度﹐遂益僭差。頃在先朝﹐累頒深詔﹐爰重禁防之格﹐乃開購告之塗。肆朕纂承﹐亦嘗申飭﹐如聞近歲﹐違冒猶多﹐俾條舉於舊章﹐冀懋成於惇化﹐必驅眾正。宜自近初﹐上從宮掖之嚴﹐下曁臣民之伍﹐均行屏絕﹐用一等倫。除大禮各有舊制依前行用﹐內庭自中宮以下﹐並不得銷金﹑貼金﹑縷金﹑間金﹑蹙金﹑解金﹑陷金﹑明金﹑泥金﹑榜金﹑背金﹑闌金﹑蒙金等﹐但系裝著衣服﹐並不得以金爲飾。其外廷臣庶之家﹐不以有官無官封邑﹐並皆禁斷。宜令宰司申明前後條貫指揮。」皇祐三年﹐殿中侍禦史張澤行奏曰「臣聞眞宗朝已有衣明金﹑銷金﹐一禁之後﹐無有犯者。其故何也蓋聞先自宮中禁斷﹐然後知禁令必行﹐無敢犯之者。如聞京師近年頗不禁絕﹐此壞亂先帝舊法﹐又違陛下崇儉崇孝之徳。夫先帝發一號﹐出一令﹐豈徒然哉蓋欲後世師其儉也。況陛下動作皆法先訓﹐遂致治平﹐而世俗敢此冒禁者﹐風俗侈靡使然也。惟陛下可以裁之抑之。無知之民﹐從其所好。如允臣所言﹐亦乞先自宮中禁斷﹐仍檢會舊敕﹐如有犯者﹐並從違制定斷。其工匠人仍乞處斬﹐所貴知悉。」上語輔臣﹐令舉行前後詔書﹐嚴行禁止﹐自是銷金之獘遂止。

禁止奢僭制度。仁宗景祐三年﹐詔曰「儉守則固﹐約失則鮮﹐典籍之格訓也。貴不逼下﹐賤不擬上﹐臣庶之定分也。

如聞輦轂之間﹐士民之眾罔遵矩度﹐爭尙僭奢﹐服玩纖華務極

珠金之飾﹐室居宏麗交窮土木之工﹐倘懲誡之弗嚴﹐恐因循而滋甚﹐況歷代之制﹐甲令備存﹐宜命攸司參爲令式﹐庶幾成俗﹐靡蹈非彜。其令兩制與太常禮院同詳定制度以聞。」及羣臣議上﹐因詔﹕「天下士庶之家﹐凡屋宇非邸店﹑樓閣臨街市之處﹐毋得爲四鋪作及斗八﹔非品官毋得起門屋﹔非宮室﹑寺觀毋得彩繪棟宇及間朱漆梁柱窗牖﹑雕鏤柱礎。凡器用毋得表裏用朱漆﹑金漆﹐下毋得襯朱。非三品以上官及宗室﹑戚裏之家﹐毋得用稜器﹐其用銀稜者毋得鍍金。玳瑁酒食之器﹐非宮禁毋得用。純金之器若經賜者﹐聽用之。凡命婦許以金爲首飾﹐及爲小兒鈴鐲用﹐余以爲釵簪﹑釧纏﹑珥環者﹐聽之﹔仍毋得爲牙魚﹑飛魚﹑奇巧飛動若龍形者。其用銀仍毋得鍍金。非命婦之家﹐毋得以眞珠裝綴首飾﹑衣服﹐及項珠﹑纓珞﹑耳墜﹑頭虢韢﹑抹子之類。凡帳幔﹑復壁﹑承塵﹑柱衣﹑額道﹑架帕﹑簾﹑牀裙﹐毋得用純錦徧繡。宗室戚裏茶擔子並食合﹐毋得以緋紅蓋覆。豪貴之族所乘坐車子﹐毋得用朱漆及五彩裝繪﹐若有黑漆而間以五彩者﹐聽之。民間毋得乘擔子﹐及以銀骨釒朵﹑水罐子引喝隨行。其用兜子﹐所舁毋得過二人。非四品以上官毋得服金帶﹐舊經賜者聽之。非五品以上毋得乘鬧裝銀鞍。其乘金塗銀裝條子﹑促結鞍轡﹐自文武升朝官及內職禁軍指揮使﹑諸班押廂軍都虞候﹑防團副使以上﹐聽之﹐仍無得以藍黃爲條﹑白皮爲韉轡。民庶只許以氈皮絁綢爲韉。京官爲通判以上職任者﹐許權依升朝官例。違者﹐物主﹑工匠並以違制論﹐工匠仍刺配他州。有陳告者﹐賞錢五萬。其過百日而不變毀者﹐坐之。

宜令宣徽院﹑禦史臺﹑閤門﹑左右金吾衛司﹑開封府覺察以聞。」

禁止鋪翠銷金等服飾。太上皇帝紹興二十七年﹐手詔﹕「朕惟崇尙儉素﹐實帝王之先務﹐祖宗之盛徳。比年以來﹐中外

服飾過爲侈靡﹐𨿽累行禁止﹐終未盡革。朕躬行惇朴﹐以先天下。近外國所貢翠羽六百餘只﹐可令焚之通衢﹐以示百姓行法當自近始。自今後宮中首飾﹑衣服並不許鋪翠銷金﹐如犯此禁﹐重置於法。仰幹辦內東門司官常切覺察﹐不得有違。若失覺察﹐以違制論。其中外士庶令有司嚴立禁法﹐貴近之家尢宜遵守﹐如有違犯﹐必無容貸。故玆詔諭﹐各宜知悉。」

●卷十四

○科目

進士之舉﹐惟本朝尢盛﹐而沿革不一—寶六年﹐因徐士廉伐鼓訴訟﹐太祖禦講武殿覆試。覆試自此始。賜詩﹐自太平興國二年呂蒙正榜始。分甲﹐自太平興國八年王世則榜始。賜袍﹑笏﹐自大中祥符中姚曄榜始。錫宴﹐自呂蒙正榜始。賜同出身﹐自王世則榜始。賜別科出身﹐自咸平三年陳堯咨榜始。唱名﹐自雍熙二年梁灝榜始。封彌﹑謄錄﹑覆考﹑編排﹐皆始於景徳﹑祥符之間。蔡齊﹐大中祥符八年舉進士第一﹐眞宗臨軒﹐見其舉止端重﹐顧謂宰相寇準曰「得人矣。」特詔金吾給騶從﹐使傳呼道上。因以爲例。

開寶六年﹐翰林學士李昉知貢舉﹐放進士及諸科及第者凡三十八人。下第進士徐士廉自陳屈抑﹐卽詔貢部以入等進士並終場經學人並親覆於殿廷﹐內出《未明求衣》賦﹑《懸爵待士》詩﹐進士宋準等一百二十七人並放及第。昉所放﹐退落者十人﹐責授昉太常寺卿。禦試舉人﹐自此始也。

大中祥符元年﹐貢士萬二千人﹐眞宗自擇太子少保晁迥知貢舉。

仁宗慶曆二年﹐詔罷殿試。時臣僚言「國家沿隋﹑唐之制﹐設進士科﹐取采賢俊﹐𨿽至公之道過於前代﹐而得人之實

或所未至。蓋自咸平﹑景徳後﹐條約漸密﹐然省試有三長﹐殿試有三短。省試主文者四五人﹐皆兩制辭學之臣﹔又選館閣官數人﹐以助考校﹔復有監守﹑巡察﹑糊名﹑謄錄。上下相警﹐不能容毫釐之私﹐一長也。又引試凡三日﹐詩賦可以見辭藝﹐策論可以見才識。四方之士﹐得以盡其所蘊﹐二長也。又貢院凡兩月餘日研究差次﹐必窮功悉力﹐然後奏號﹐三長也。殿試考校之官多不精愼﹐一短也。一日試詩賦論三題﹐不能盡人之才﹐二短也。考校不過十日﹐不暇研究差次﹐三短也。或云﹕省試放榜則恩歸有司﹐殿試唱第則恩出主上﹐是忘取士之實而務收恩之名也。歷代取士﹐悉委有司﹐獨後漢文吏課箋奏而上之端門﹐亦未聞天子親試也。至唐武后載初之年﹐始有殿試﹐此安足法哉往時未有糊名﹑謄錄之制﹐主文者尙可專取捨﹐今旣無以容其私﹐則殿試未見所長。請自今南省放榜﹐必恐恩歸有司﹐則宜如天聖二年貢舉先令﹐考定髙下﹐以混榜引於殿廷﹐然後賜第﹐則與殿試無異矣。」因降是詔。

韓忠獻公﹑宋景文公同召試中選。是時﹐王徳用帶平章事。

例當謝﹐自謙空疏。徳用曰「亦曾見程文﹐誠空疏﹐少年更宜學問。」二公大不堪﹐景文至曰「吾屬見一老衙官﹐是納誨也。」後二公俱大名﹐徳用已卒﹐忠獻謂景文曰「王公𨿽武人﹐尙有前輩激勵﹑成就後學之意。」

○樂律

太祖乾徳元年﹐將有事於南郊﹐翰林學士竇儼撰定樂章﹕降神用《髙安》﹐皇帝行禮用《隆安》﹐奠玉幣用《嘉安》﹐奉俎用《丰安》﹐酌獻﹑飲福並用《禧安》﹐亞獻﹑終獻並用

《正安》﹐送神用《髙安》之曲。

治平二年﹐禮官李育言「《開寶通禮》載圜丘﹑宗廟﹐太樂令率二舞工人就位﹐文舞陳於縣北﹐武舞立於縣南。今郊﹑廟文武二舞工六十八人﹐方行禮時﹐文舞旣罷﹐乃捨羽龠﹐執干戚﹐以爲武舞。竊惟天子親執圭幣以事天地祖考﹐可謂極嚴恭矣。而舞者紛然旁午縱橫於下﹐進退取捨蹙迫如此﹐非所以稱嚴恭之意也。」上曰「自今郊﹑廟二舞各用六十四人﹐以備八佾。」自是二舞之數全矣。

崇寧四年九月﹐蔡京用魏漢津﹐鑄九鼎﹐作《大晟》樂。

時漢津取身爲度之義﹐以帝年二十四﹐當四六之數﹐取帝中指﹐以爲黃鐘之寸﹐而生度量權衡以作樂。漢津本剩員兵士﹐爲範鎭虞候﹐見其制作﹐略取之﹐而京又使劉昺緣飾之。嘗考劉昺《大晟樂論》云﹕五季滅裂之餘﹐樂音散亡。周世宗觀樂懸﹐問工人不能答﹐乃命王朴審定制度。其規模鄙陋﹐聲音焦急﹐非惟朴之學識不能造微。蓋焦急之音適與時應。藝祖以其聲髙近於哀思﹐乃詔和峴減下一律。仁祖朝詔李照與諸儒典治﹐取京縣黍累尺成律﹐審其聲﹐猶髙﹐更用太府布帛尺爲法﹐乃下太常四律。然太府尺乃隋尺也﹐照知樂聲之髙而無法以下之﹐乃取世俗之尺以爲據。是時樂工病其歌聲太濁﹐乃私賂鑄工﹐使減銅齊﹐實下舊制三律﹐然照卒莫之辧。於是議者紛然﹐遂廢不用。皇祐中﹐命阮逸﹑胡瑗參定﹐詔天下知樂者亟以名聞。

逸﹑瑗減下一律﹐三年而樂成。言者以其制不合於古﹐鐘聲弇郁震掉﹐不和滋甚﹐遂獨用之常祀朝會焉。神考肇新憲度﹐將作禮樂﹐以文治功。元丰中﹐采楊傑之論﹐驛召範鎭﹑劉幾與傑參議﹐下王朴樂二律﹐用仁祖所制編鐘﹐稽考古制﹐是正缺失﹐煥然詳明﹐敻出前世焉。然諸儒之議﹐互有異同﹐而其論不出於西漢。𨿽粗能減定﹐而其律皆本於王朴﹐未有能超然自

得﹐以聖王爲師者也。魏漢津居西蜀﹐師事李良﹐授鼎樂之法。

良惟以黃帝後夔爲法﹐余代皆有所去取。皇祐中﹐漢津與房庶以善樂被薦﹐旣至﹐黍律已成﹐阮逸始非其說﹐漢津不得伸其所學。後逸之樂不用﹐乃退與漢津議指尺﹐作書二篇﹐敍述指法。其書行於世。漢津嘗陳其說於太常﹐樂工憚攺作﹐皆不主其說。逮崇寧初﹐上以英明濬哲之姿﹐慨然遠覽﹐將稽帝王之制﹐而自成一代之治。乃詔宰臣置僚屬﹐令講議大政。顧惟大樂之制﹐訛謬殘缺甚矣。太常以樂器敝壞﹐遂擇諸家可用者。

琴瑟制度參差不同﹐簫笛之屬樂工自備﹐每大合樂﹐聲韻淆雜﹐而皆失之太髙。箏﹑築﹑阮﹐秦﹑晉之樂也﹐乃列於琴﹑瑟之間﹔熊羆案﹐梁﹑隋之制也﹐乃設於宮架之外。笙不用匏﹐舞不象成﹐曲不協譜。樂工率農夫﹑市賈﹐遇祭祀朝會則追呼於阡陌﹑閭閻之中﹐教習無成﹐懵不知音。議樂之臣以《樂經》散亡﹐無所據依﹔秦﹑漢之後﹐諸儒自相非議﹐不足取法。乃博求異人﹐而以漢津之名達於上焉。髙世之舉﹐適契聖心。乃請以聖上中指三節爲三寸﹐三三爲九﹐而黃鐘之律成焉。漢津得之於師曰「人君代天理物﹐其所稟賦必與眾異﹐然春秋未及則其寸不足﹐春秋旣壯則其寸有餘﹐惟三八之數爲人正﹐得太簇之律。」今請指之年﹐適與時應﹐天其興之乎前此以黍定律﹐遷就其數﹐曠歲月而不能決。今得指法﹐裁而爲管﹐尺律之定曾不崇朝。其聲中正平和﹐淸不至髙﹐濁不至下﹐焦急之聲一朝頓革﹐聞者無不歡忻﹐調唱和气油然而生焉。越崇寧四年八月庚寅﹐樂成﹐詔罷舊樂﹐賜新樂名曰《大晟》。明年冬﹐致祠於帝鼐殿﹐有甘露自龍角鬣下降。詔令樂府官屬排設宮架﹐備三獻九奏﹐以祗謝景貺。曲再作﹐有雙鶴回旋於宮架之上。

後再習樂﹐羣鶴屢至。黃帝大合樂﹐有玄鶴六舞於前﹐蓋和聲上達而後鶴爲之應。《傳》曰「不見其形﹐當察其影。」世

之知音者鮮矣﹐而羽物之祥﹐可卜其聲和也。蓋聲音之和﹐上系人君之壽考﹐下應化日之舒長。焦急之聲﹐固不可用於隆盛之世。昔李熙欲下其律﹐乃曰「異日聽吾樂﹐當令人物舒長。」熙之樂固未足以感動和气如此﹐然亦不可謂無其意矣。自藝祖禦極﹐知樂之聲髙﹐歷一百五十餘年而後中正之聲乃定﹐蓋奕世修徳﹐和气薰蒸﹐一代之樂﹐理若有待。壽考舒長之應﹐豈易量哉四年八月庚寅﹐崇政殿奏新樂﹐詔曰「道形而下﹐先王體之﹐協於度數﹐播於聲詩。其樂與天地同流﹐雅﹑頌不作久矣。朕嗣承令緒﹐荷天降康﹐四海泰定﹐年谷順成。南至夜郎牂牁﹐西逾積石靑海﹐罔不率俾。禮樂之興﹐百年於此。

然去聖逾遠﹐遺聲復存。乃者得隱逸之士於艸茅之賤﹐獲《英莖》之器於受命之邦。適時之宜﹐以身爲度﹐鑄鼎以起律﹐因律以制器﹐按協於庭﹐八音克諧。蓋祖宗積累之休﹐上帝克相﹐豈朕之徳哉﹗昔堯有《大章》﹐舜有《大韶》﹐三代之王亦各異名。今追千載而成一代之制﹐宜賜名曰《大晟》。朕將薦郊廟﹐享鬼神﹐和萬邦﹐與天下共之﹐豈不美歟其舊樂勿用。」

《實錄》不載詔旨﹐﹝此處文字疑有脫漏﹞亦不載﹐《本紀》於辛卯日書「賜新樂名《大晟》﹐置府建官。」辛卯﹐大理卿曹調﹑少卿李孝稱﹑中書舍人張閣﹑許光凝各以本職進對﹐上謂閣曰「昨日新樂如何」閣對曰「昨日所按《大晟》樂﹐非特八音克諧﹐盡善盡美﹐至於樂﹐莫不皆應古制。竊聞初按時已有翔鶴之瑞﹐與簫韶九成﹑鳳凰來儀亦何以異臣無知識﹐聞此和聲﹐但同鳥獸蹌舞而已。」閣因奏被旨以古州等處納士﹑差官奏告永昭﹑永厚陵﹐上曰「古州是古牂牁夜郎之地。」

閣對曰「牂牁夜郎接連南陸﹐最爲荒遠﹐所謂上仁所不化者。

今不緣徵誅文告之煩﹐舉國內屬﹐非陛下文徳誕敷﹐何以致此今告功諸陵﹐在天之靈亦當顧享。」次光凝奏云「昨日按新

樂﹐臣忝侍從之末﹐得遇榮觀﹐不勝幸甚。」上曰「八音甚諧。」光凝曰「此聖徳所致﹐可謂治世之音安以樂。至如陛下收復靑唐﹐趙懷徳歸順﹐近古州二千餘里盡內附﹐今正功成作樂之時。」上曰「盡出詒謀。」光凝曰「神考厲精庶政﹐今陛下收其成效﹐若非陛下善繼善述﹐何以致此」九月乙未朔﹐以九鼎成﹐禦大慶殿受賀﹐始用新樂。

大觀四年八月丁卯﹐禦制《大晟樂記》云「在藝祖時﹐常詔和峴﹔在仁宗時﹐常詔李照﹑阮逸﹔在神考時﹐常詔範鎭﹑劉幾。然老師俗儒末學昧陋﹐不達其原﹐曾不足以奉承萬一﹐以迄於今。朕仰繼先烈﹐推而明之。蓋古之作樂者﹐事與時並﹐名與功偕﹐制作各不同。故文王作周﹐大勛未集﹐則虡業之聲不可行於武成之後﹔武王嗣武﹐卒其功伐﹐則大武之聲不可施於太平君子持盈守成之日。周𨿽舊邦﹐樂名三易。朕承累聖之謀﹐述而作之﹐有在乎是。然奮乎百世之下﹐以追千古之緒﹐遺風餘烈莫有存者。夙夜以思﹐賴天之靈﹐祖宗之休﹐李良之弟子﹐出於卒伍之賤﹐獻黃帝後夔正聲﹑中聲之法﹔宋成公之《英莖》﹐出於受命之邦﹐得其制作﹑範模之度﹐協於朕志。

於是斥先儒累黍之惑﹐近取諸身﹐以指爲寸﹐以寸生尺﹐以尺定律﹐而樂出焉。爰命有司﹐庀徒鳩工﹐一年制器﹐三年樂成﹐而金石絲竹匏土革木之器備。以崇寧四年八月庚寅﹐按奏於崇政殿庭﹐八音克諧﹐不相奪倫。越九月朔﹐百僚朝大慶殿稱慶﹐樂九成﹐羽物爲之應﹐有鶴十隻飛鳴其上。乃賜名曰《大晟》﹐置府建官﹐以司掌之。明年冬﹐備三獻九奏﹐奉祠鼎﹑鼐﹐復有雙鶴來儀。自後樂作則鶴至﹐形影之相召。於以薦壇廟﹐和萬邦﹐與天下共之。乃按習於宮掖﹐教之國子﹐用之大學辟雍﹐頒之三京四輔以及藩府焉。及親筆手詔﹐布告中外﹐以成先帝之志﹐不其美歟﹗孟子曰﹕『今樂猶古樂。』蓋感人以聲﹐則

無古今之異。四夷之樂﹐先王所不廢也﹐𨿽樂不同﹐而聲豈有二古今參用﹐永爲一代之制。繼周勺之後﹐革百王之陋﹐以遺萬世﹐貽厥子孫﹐永保用享。大觀庚寅八月一日宣和殿記。」

政和三年五月﹐禦筆手詔﹕「樂廢久矣。歷世之君﹐千有餘歲﹐莫之能述﹐以迄於今﹐去古尢遠。循沿五季之舊﹐非治世之音。祖宗肇造之始﹐每未遑暇﹐百年後興﹐蓋在今日。崇寧之初﹐納漢津之說﹐成《大晟》之樂﹐薦之郊廟﹐而未施行於燕饗。夫今樂猶古樂也﹐知樂者知其情而已﹐循聲以知音﹐循音以知樂﹐循樂以知政﹐所通在政﹐所同在音﹐而無古今之異。比詔有司﹐以《大晟樂》播之教坊﹐按試於庭﹐五聲旣具﹐八音始全﹐無怨滯焦急之聲﹐有純厚皦繹之美。朕奉承聖謨﹐立政造事。昭功繼志﹐一紀於玆。乃者玄圭告成﹐今則雅樂大備。功成而作﹐於是始信荷天之休﹑宗廟遂謀。追三代之盛﹐成一代之制﹐以遺萬世﹐嘉與天下共之。可以所進樂並頒行天下﹐舊樂悉行禁止。仍令尙書省措置立法行下。故玆詔示﹐想宜知悉。」牒奉敕依已得指揮﹐並大晟府旣頒降﹐候頒行日﹐禁止舊樂。

六年閏正月戊申﹐大晟府奏﹕「神宗皇帝嘗命儒臣肇造玉磬﹐藏之樂府。乞令略加磨礱﹐俾與律合﹐並造金鐘﹐專用於明堂﹐以薦在天之神。」從之。

○歷象

太宗詔新曆載六十甲子。至道二年十一月﹐司天冬官正楊文鑑請於新曆六十甲子外﹐更增二十年。事下有司﹐判司天監苗守信等議﹐以爲無所稽據﹐不可行用。帝曰「支幹相承﹐

𨿽止六十﹐儻兩周甲子﹐共成上壽之數﹐使期頤之人得見所生之歲﹐不亦善乎」因詔新曆以百二十甲子爲限自此始。

仁宗朝司天論月蝕分刻。皇祐五年﹐知制誥王洙言「據司天監李用晦等狀﹐十一月望﹐月蝕十分﹐七歷並同。復圓在晝﹐不辧刻﹐惟驗起虧時刻﹕內﹐《宣明》算在醜正二刻﹐《儀天》醜正三刻﹐《應天》《乾元》寅初一刻後﹐《大衍》《景福》寅初二刻。而其夜食寅初四刻﹐惟《大衍》《景福》稍近。然《景福》算景祐三年四月朔日食二分彊﹐而《崇天》《乾元》《宣明》不食﹐後果不食。《大衍歷》算唐開元十二年七月戊午朔﹐日食八分半﹐十三年十二月庚戌朔﹐日食十五分之十三﹐至日皆不食。所以一行《大衍歷》議云﹕『假令理歷者因開元二食﹐曲變交限以就之﹐則所協甚少而所失甚多。』用晦等亦不敢指定《大衍》《景福》爲密。緣歷算日交月食﹐諸歷互有疏密﹐不可常準的。蓋月日豈不少有盈虧﹐亦變常不定﹐歷象必無全密。所謂天道遠而人道邇﹐古來撰歷名賢﹐如太史公﹑洛下閎﹑劉歆﹑張衡﹑杜預﹑劉綽﹑李淳風﹑僧一行等尙不能窮究﹐況用晦等淺學﹐止依古法推步﹐難爲指定日月所食疏密。又據編修《唐書》官劉羲叟狀﹕據歷官等稱參校諸歷﹐互有疏密﹐及稱止依古法推步﹐不敢指定歷準的參定者。古聖人歷象之意﹐止於恭授人時﹐𨿽則豫考定交會﹐不必�合辰刻﹐故有修徳救食之理。天道神變﹐理非可盡。設謂必可盡耶﹐則先儒不容自爲疏闊。又《大衍》等七歷所差不多﹐法數大同而小異﹐亦是遞相因藉﹐乘除積累﹐漸失毫釐。且辰刻更籌﹐惟據漏刻﹐或微有遲速﹐未必獨是歷差。按隋《歷志》﹐日月食旣有起訖早晚﹐亦或變常進退﹐於正見前後十三刻半內候之。今止差三刻﹐或是天道變常﹐未爲乖謬。又一行於開元中治歷﹐以《大衍》及李淳風《麟徳》﹑劉綽《皇極》三

歷校日食三十七事﹐《大衍》課第一﹐所中才二十二﹐《麟徳》得五﹐《皇極》得十。以一行聰明博達﹐時謂聖人﹐宜考古今﹐尙未能盡﹐如淳風輩﹐益以疏遠。況聖明《崇天曆》法頒用逾三十年﹐誕布海內﹐熟民耳目﹐方將施之無窮﹐兼所差無幾﹐不可偶緣天變﹐議攺移。詰其本原﹐蓋亦出於《大衍》。

其《景福》歷行於唐季﹐非治世之法﹐不可循用。」詔仍用《崇天曆》法。

英宗治平元年三月﹐賜新曆名曰《明天》﹐命翰林學士承旨王珪序之。初﹐上卽位﹐司天監奏《崇天曆》五星之行及諸气節有差﹐詔判司天監周琮等七人同造新曆。歷成﹐而中官舒易簡﹑監生石道﹑李遘各獻其所造歷。詔翰林學士範鎭﹑諸王府侍講孫思恭﹑國子監直講劉分攵詳定。周琮等所造最密﹐乃用其歷。遷琮等各兩官﹐賜物有差。然琮等歷後亦不可用﹐而琮等皆奪所得官。

天文官李自正上《星變圖》﹐且言月與太白俱犯昴﹐當有邊兵大起。上謂輔臣曰「陰陽占候之說﹐或中或否。紂以甲子亡﹐武王以甲子興﹐盛衰之理﹐何其異也由是言之﹐王者當祗畏天道﹐要在人事應之如何爾﹗」

●卷十五

○耤田

明道元年十二月﹐上謂宰臣曰「朕觀古之興王﹐皆重農桑﹐以爲厚生之本。朕欲躬耕耤田﹐庶驅天下游食之民盡歸南畝。」宰臣賀曰「陛下親發徳音﹐躬耕以勸天下之民﹐皆致治之大本。臣等備位宰輔﹐不勝慶幸。」乃下詔曰「庶政之本﹐蓋先於農﹔五禮之經﹐莫重於祭。所以惇化阜俗﹐昭孝息民。致理之源﹐率由玆道。朕祗若靈命﹐臨拊萬方。守積累之洪基﹐荷淸寧之大徳。然賴母儀訓助﹐衡宰輔成﹐曁中外之庶官皆夙夜而勤職。是致九圍靜謐﹐百姓康熙。內惟涼薄之姿﹐取怠寅威之戒。圜丘告類﹐𨿽屢展於國容﹔千畝躬耕﹐尙缺修於古制。念太宗在禦之日﹐行東郊執耒之議﹐憲度具存﹐典章咸備。今欲述先烈﹐循祖考前規﹐申命攸司﹐因時蕆事。恭惟皇太后恢宣聖範﹐保佑衝人﹐於玆十年﹐克成丕業﹐亦未嘗親詣太室﹐祗薦嘉羞﹐伸昭事之誠﹐答眷懷之祉。復以歲時大順﹐宮寢肇新﹐元歷載更﹐休祥沓應﹐顧玆縟禮可舉而行。朕則躬稼穡之艱難﹐勤身而率下。皇太后則謝祖宗之貺祐﹐精意以告虔。信有合於經彜﹐庶永光於簡冊﹐爰伸誕告﹐用示先期。朕以來年二月內﹐擇日行耤田之禮。兼皇太后自垂簾聽政以來未曾恭謝宗廟﹐朕已稟奉慈旨﹐於耤田前請皇太后恭謝宗廟。其

來年冬至﹐更不行南郊之禮。所有合行諸般恩賞﹐並特就耤田﹑恭謝恭廟禮畢﹐一依南郊例施行。」二年二月乙巳﹐皇太后赴太廟﹐親享七室﹐禮成﹐還宮。上禦天安殿﹐發冊﹐上太后尊號曰應天齊聖顯功崇徳仁慈保壽皇太后。禮畢﹐是日上宿天安殿﹐百官宿齋於朝堂。丙午﹐宿齋於東郊。日旁有黃雲如龍鳳。

丁未﹐祀神農氏於壇﹐乃就耕位﹐執耜行耤田之禮。禮儀使張士遜奏三推而止﹐上曰「朕將耕終千畝﹐以勸天下之力農。」

士遜固請﹐乃耕十二步而止﹐禦觀耕壇。公卿以下執耒﹐耤田令奉穜稑之種﹐司農卿受而灑之﹐率屬以終其事。還禦正陽門﹐下制曰「朕欽承皇統﹐遵奉母儀﹐底定萬邦﹐勤勞一紀。陽郊嚴配﹐旣屢展於孝思﹔儲駕躬耕﹐尙未遵於祖則。是用秩開元之遺事﹐述端拱之舊章﹐毖祀農壇﹐親臨帝耤。復慈闈之憲古﹐款淸廟以謝成﹐圭瓚告虔﹐翚珩從獻﹐樂崇九奏﹐禮備三犧﹐嘉夷夏之駿奔﹐感神靈之降格。威儀卒獲﹐福祿來同。可大赦天下。云云。」宣制畢﹐百官稱賀﹐上禦天安殿。攝太尉呂夷簡等上尊號曰睿聖文武體天法道仁明孝徳皇帝。

○財用

仁宗寶元二年﹐陜西用兵﹐輔臣議節浮費﹐有議減百官及軍班等俸賜者。上曰「朕所欲去者﹐乘輿服禦至於宮掖奢侈奇巧無名之費﹑不急之用爾。國家當擇人以任職﹐至於俸賜自有定制﹐何用紛紛裁減﹐以駭中外乎可下詔申諭之。」六月壬戌﹐詔曰「朕猥奉鴻業﹐深惟永圖﹐恭己愛人﹐勵精求治。

欲素朴形於天下﹐風化始於朝廷﹐專命近臣議去浮費。爰自乘輿之所禦以至宮掖之所須﹐盡屏紛華﹐一惇簡儉。若夫設官置

吏﹐分總事聯﹐經武制軍﹐參處營衛。惟其廩稍之給﹐具載等差之常﹐務從定規﹐無或過議。其文武百官及軍班等俸賜﹐宜令詳定所不得輒行裁減。故玆詔示﹐想宜知悉。」

嘉祐四年正月丁亥﹐詔三司以天下廣惠倉隸司農﹐逐州選幕職曹官各一人專監﹐每歲十月﹐別差官檢視。老弱病疾不能自給之人﹐籍定姓名﹐自次月一日給米一升﹐幼者半升﹐每三日一給﹐至明年二月止。有餘積﹐量諸縣大小而均給之。六月﹐詔諸路轉運司﹐鄰路鄰州災傷而輒閉糴者﹐以違制坐之。初﹐諫官吳及言「春秋之時﹐諸侯相傾﹐竊地專封﹐固不以天下生靈爲憂﹐然猶同盟之國﹐有救患分災之義也。凡外災則不書﹐莊公十一年書宋大水﹐昭公十八年書宋﹑衛﹑陳﹑鄭災﹐然則皆外災也。所以書者﹐是亦承告之辭﹐而患難相卹之謂也。又莊公二十八年﹐臧孫辰告糴於齊﹐魯記之。又以鬯圭玉磬如齊告糴﹐曰﹕『不腆先君之敝器﹐敢告滯積﹐以舒職事。』齊人歸其玉﹐而與之糴。僖公十五年﹐晉侯及秦伯戰於韓﹐獲晉侯。

《傳》云﹕『晉饑﹐秦輸之粟﹔秦饑﹐晉閉之糴﹐故秦伯伐晉。

』諸侯無書獲之例﹐而經書曰獲晉侯﹐貶絕之也。戰國之世﹐王道不絕如綫﹐一有閉糴﹐而《春秋》誅之。陛下恩施動植﹐視人如傷。然州郡之間﹐官司各專其民﹐擅造閉糴之令。一路饑則鄰路爲之閉糴﹐一郡饑則鄰郡爲之閉糴矣。二千石以上﹐所宜同國休戚而班布主恩。坐視流離﹐又甚於春秋之時﹐豈聖朝所以子育兆民之意哉」故下是詔。

英宗嘉祐八年十二月庚寅﹐詔京師老疾孤窮丐者﹐𨿽有東西福田院﹐給錢米者才二十四人。可卽寶勝﹑壽聖禪院置南北福田院﹐並東西各蓋屋五十間﹐所養各以三百人爲額﹐歲出內藏錢五千貫給之。

始﹐益州豪民十餘萬戶連保作交子﹐每年與官中出夏秋倉

盤量人夫及出修糜棗堰﹑丁夫物料。諸豪以時聚首﹐同用一色紙印造。印文用屋木人物﹐鋪戶押字﹐各自隱密題號﹐朱墨間錯﹐以爲私記。書塡貫﹐不限多少。收入人戶見錢﹐便給交子﹐無遠近行用﹐動及萬百貫。街市交易﹐如將交子要取見錢﹐每貫割落三十文爲利。每歲絲蠶米麥將熟﹐又印交子一兩番﹐捷如鑄錢。收買蓄積﹐廣置邸店屋宇園田寶貨﹔亦有詐僞者﹐興行詞訟不少。或人戶眾來要錢﹐聚頭取索印﹐關閉門戶不出﹐以至聚眾爭鬧﹐官爲差官攔約﹐每一貫多隻得七八百﹐侵欺貧民。知府事諫議大夫寇瑊奏﹕「臣到任﹐誘勸交子戶王昌懿等﹐令收閉交子鋪﹐封印卓﹐更不書放。直至今年春﹐方始支還人上錢了當。其餘外縣有交子戶﹐並皆訴納﹐將印卓毀棄訖。乞下益州今後民間更不得似日前置交子鋪。」奉聖旨﹐令轉運使張若谷﹑知益州薛田同共定奪。奏稱「川界用鐵錢﹐小錢每十貫﹐重六十五斤﹐折大錢一貫﹐重十二斤。街市買賣至三五貫文﹐卽難以攜持。自來交子之法久爲民便﹐今街市並無交子行用﹐合是交子之法歸於官中。臣等相度欲於益州就系官廨宇﹐保差京朝官別置一務﹐選差專副曹司﹐揀搯子逐日侵早入務﹐委本州同判專一提轄。其交子一依自來百姓出給者闊狹大小﹐仍使本州銅印印記。若民間僞造﹐許人陳告﹐支小錢五百貫﹐犯人決訖﹐配銅錢界。」奉敕令梓路提刑王繼明與薛田﹑張若谷同定奪聞。奏稱﹕「自住交子後﹐來市肆經營買賣寥索。今若廢私交子﹐官中置造﹐甚爲穩便。仍乞鑄益州交子務銅印一面﹐降下益州﹐付本務行使﹐仍使益州觀察使印記﹐仍起置簿歷。逐道交子﹐上書出錢數﹐自一貫至十貫文。合用印過上簿﹐封押﹐逐旋納監官處收掌。候有人戶將到見錢﹐不拘大小鐵錢﹐依例準折﹐交納置庫收鎖﹐據合同字號給付人戶﹐取便行使。

每小鐵錢一貫文﹐依例克下三十文入官。其回納交子﹐逐旋毀

抹合同簿歷。天聖元年十一月二十八日到本府﹐至二年二月二十日起首書旋﹐一周年共書放第二界三百八十八萬四千六百貫。」景祐三年﹐置監官二員輪宿。皇祐三年二月三日﹐三司使田況奏﹕「自天聖元年薛田擘劃﹐興置益州交子﹐至今累有臣僚講求利害﹐乞行廢罷。然以行用旣久﹐卒難攺更。兼自秦州兩次借卻交子六十萬貫﹐並無見錢樁管﹐只是虛行刷印﹐發往秦州入中糧艸。今來散在民間﹐轉用艱阻﹐已是壞卻元法﹐爲獘至深。轉運司𨿽收積餘錢撥還﹐更五七年未得了當﹐卻勒第十三界書造交子兌換行用﹐憑虛無信﹐一至於此。乞今後更不許秦州借支。」奉聖旨依奏。熙寧元年﹐轉運司奏逐界交子十分內﹐紐定六分書造一貫文﹐四分書造五百文﹐重輕相權﹐易爲流轉。奉聖旨依行。

蘇轍《元祐會計錄》序曰﹕臣聞漢祖入關﹐蕭何收秦圖籍﹐周知四方盈虛彊弱之實﹐漢祖賴之以並天下。丙吉爲相﹐匈奴嘗入雲中代郡﹐吉使東曹考按邊瑣﹐條其兵食之有無與將吏之才否﹐逡巡進對﹐指揮遂定。由此觀之﹐古之人所以運籌帷幄之中﹑制勝千里之外者﹐圖籍之功也。蓋事之在官﹐必見於收﹐其始無不具者﹐獨患多而易忘﹐久而易滅﹐數十歲之後﹐人亡而書散﹐其不可考者多矣。唐李吉甫始簿錄元和國計﹐並包巨細﹐無所不具。國朝三司使丁謂等因之﹐爲景徳﹑皇祐﹑治平﹑熙寧四書﹐网羅一時出納之計﹐首尾八十餘年﹐本末相授﹐有司得以居今而知昔。參酌同異﹐因時施宜﹐此前人作書之本意也。臣以不佞待罪地官﹐上承元丰之餘業﹐親睹二聖之新政﹐時事之變易﹐財賦之登耗﹐可得而言也。謹按藝祖皇帝創業之始﹐海內分裂﹐租賦之入不能半今世﹐然而宗室尙鮮﹐諸王不過數人﹔仕者寡少﹐自朝廷郡縣皆不能備官﹔士卒精練﹐常以少克眾。用此三者﹐故能奮於不足之中而綽然常若有餘。及其

列國款附﹐琛貢相屬於道﹐府庫充塞﹐創景福內庫以蓄金幣﹐爲殄虜之策。太宗因之﹐克平太原﹐眞宗繼之﹐懷服契丹。二患旣弭﹐天下安樂﹐日登富庶﹐故咸平﹑景徳之間﹐號稱太平。

羣臣稱頌功徳不知所以裁之者﹐於是請封泰山﹐祀汾陰﹐禮毫社﹐屬車所至﹐費以巨萬。而上淸昭應﹑崇禧景靈之宮相繼而起﹐累世之積﹐糜耗多矣。其後昭應之災﹐臣下復以營繕爲言。

大臣力爭﹐章獻感悟﹐沛然遂與天下休息。仁宗仁聖淸心省事以幸天下﹐然而民物蕃庶未復其舊。而夏賊竊發﹐邊久無備﹐遂命益兵以應敵﹐急徵以養兵。𨿽間出內藏之積﹐以求紓民﹐而四方騷然﹐民不安其居矣。其後西戎旣平﹐而已益之兵遂不復汰﹐加以宗子蕃衍﹐充牣宮邸﹐官吏冗積﹐員溢於位﹐財之不贍爲日久矣。英宗嗣位﹐慨然有救獘之意﹐羣臣竦觀﹐幾見日新之政。而大業未遂。神考嗣世﹐忿流獘之委積﹐閔財力之傷耗﹐覽政之初﹐爲彊兵富國之計。有司奉承﹐違失本旨﹐始爲靑苗﹑助役﹐以病農民﹐繼爲市易﹑鹽鐵﹐以困商賈。利孔百出﹐不專於三司﹐於是經入竭於上﹐民力屈於下。繼以南徵交趾﹐西討拓跋﹐用兵之費一日千金﹐𨿽內帑別藏時有以助之﹐而國亦憊矣。今二聖臨禦﹐方恭默無爲﹐求民之疾苦而療之﹐令之不便無不釋去﹐民亦少休矣。而西夏不賓﹐水旱繼作﹐凡國之用度大率多於前世。當此之時而不思所以濟之﹐豈不殆哉臣歷觀前世﹐持盈守成﹐艱於創業之君。蓋盈之必溢而成之必毀﹐物理之至﹐有不可逃者。盈﹑成之間﹐非有徳者不安﹐非有法者不久。昔秦﹑隋之盛﹐非無法也﹐內建百官﹐外列郡縣。

至於漢﹑唐因而行之﹐卒不能攺。然皆二世而亡﹐何者無徳以爲安也。漢文帝恭儉寡欲﹐專務以徳化民﹐民富而國治﹐後世莫及。然身沒之後﹐七國作難﹐幾於亂亡。晉武帝削平吳﹑蜀﹐任賢使能﹐容受直言﹐有明主之風。然而亡不旋踵﹐子弟內叛﹐

羌胡外亂﹐遂以失國。此二帝者皆無法以爲久也。今二聖之治﹐安而靜﹐仁而恕﹐徳積於世。秦﹑隋之憂﹐臣無所措心矣。然而空匱之極﹐法度不立﹐𨿽無漢﹑晉彊臣敵國之患﹐而數年之後﹐國用曠竭﹐臣恐未可安枕而臥也。故臣願得終言之﹐凡會計之實﹐取元丰之八年﹐而其爲別有五﹐一曰收支﹐二曰民賦﹐三曰課入﹐四曰饋運﹐五曰經費。五者旣具﹐然後著之以見在﹐列之以通表﹐而天下之大計可以畫地而談也。若夫內藏右曹之積與天下封樁之實﹐非昔三司所領﹐則不入會計﹐將著之他書﹐以備覽觀焉。

蘇轍《民賦》序曰﹕古之民政﹐有不可復者三焉。自祖宗以來﹐論事者嘗以爲言﹐而爲政者嘗試其事矣。然爲之愈詳而民愈擾﹐事之愈力而功愈難。其故何哉古者隱兵於農﹐無事則耕﹐有事則戰。安平之世﹐無廩給之費﹐徵伐之際﹐得勤力之士﹐此儒者之所嘆息而言也。然而熙寧之初﹐爲保甲之令﹐民始嫁母贅子﹐斷壞支體﹐以求免丁。及其旣成﹐子弟挾縣官之勢以邀其父兄﹐擅弓矢之技以暴其鄕鄰﹐至今河朔﹑京東之盜﹐皆保甲之餘也。其後元丰之中﹐爲保馬之法﹐使民計產養馬。

畜馬者眾﹐馬不可得﹐民至持金帛買馬於江淮﹐小不中度﹐輒斥不用縣歲時閱視。可否權在醫駔﹐民不堪命。民兵之害乃至於此﹐此所謂不可復者一也。周官泉府之制﹐凡民之貸者﹐以國服爲之息。貸而求息﹐三代之政有不然者矣。《詩》曰「倬彼甫田﹐歲取十千。我取其陳﹐食我農人。」自古有年。

而《孟子》亦云「春省耕而補不足﹐秋省斂而助不給。」蓋有是道矣﹐而未必有常數﹐亦未必有常息也。至於熙寧靑苗之法﹐凡主客戶得相保任﹐而貸其息﹐歲取十二。出入之際﹐吏緣爲姦﹐請納之勞﹐民費自倍。凡自官而及私者﹐率取二而得一﹐自私而入公者﹐率輸十而得五。錢積於上﹐布帛米粟賤不

可售。歲暮寒苦﹐吏卒在門﹐民號無告。二十年之間﹐民無貧富﹐家產盡耗﹐此所謂不可復者二也。古者治民﹐必周知其夫家田畝六畜器械之數﹐未有不知其數而能制其貧富者也﹐未有不能制其貧富而能得其心者也。故三代之君開井田﹐畫溝洫﹐謹步畝﹐嚴版圖﹐因口之眾寡以授田﹐因田之厚薄以制賦﹐經界旣定﹐仁政自成。下及隋唐﹐風流已遠﹐然其授民田有口分﹑永業﹐皆取之於官﹐其斂民財有租庸調﹐皆計之於口。其後世亂法壞﹐變爲兩稅﹐戶無主客﹐以見居爲簿﹐人無丁中﹐以貧富爲差。田之在民﹐其漸由此﹐貿易之際﹐不可復知。貧者急於售田﹐則田少而稅多﹐富者利於避役﹐則田多而稅少。僥幸一興﹐稅役皆獘。故丁謂之記景徳﹑田況之記皇祐﹐皆以均稅爲言矣。然嘉祐中﹐薛向﹑孫琳始議方田﹐量步畝﹐審肥瘠﹐以定賦稅之入。熙寧中﹐呂惠卿復建手實﹐抉私隱﹐崇告訐﹐以實貧富之等。元丰中﹐李琮追究逃絕﹐均虛數﹐虐編戶﹐以補失陷之稅。此三者皆爲國斂怨﹐所得不補所失﹐事不旋踵而罷﹐此所謂不可復者三也。故臣愚以謂爲國者當務實而已﹐不求其名。誠使民盡力耕田﹐賦輸以養兵﹐終身無復徵戍之勞﹐而朝廷招募勇力彊狡之民﹐教之戰陣以衛良民﹐二者各得其利﹐亦何所不可哉富民之家取有餘以貸不足﹐𨿽有倍稱之息﹐而子本之債﹐官不爲理。償進之日﹐布縷菽粟雞豚狗彘百物皆售﹐州縣晏然。處曲直之斷﹐而民自相養﹐蓋亦足矣。至於田賦厚薄多寡之異﹐𨿽小有不齊﹐而安靜不擾﹐民樂其業﹐賦以時入﹐所失無幾。因其交易而質其欺隱﹐繩之以法﹐亦足以禁其太甚。

昔宇文融括諸道客戶﹐州縣觀望﹐虛張其數﹐以實戶爲客。𨿽得戶八十萬餘﹐歲得錢數百萬緡﹐而百姓困獘﹐實召天寶之亂。

均稅之害﹐何以異此﹗凡此三者﹐皆儒者平昔之所稱頌﹐以爲先王遺法﹐用之足以致太平者也。然數十年以來﹐屢試而屢敗﹐

足以爲後世好名者之戒矣。惟嘉祐以前百役在民﹐衙前大者主倉庫﹑躬饋運﹐小者治燕饗﹑職迎送﹐破家之禍﹐易於反黨。

至於州縣役人﹐皆貪官暴吏之所誅求﹑仰以爲生者。先帝深究其病﹐鬻坊場以募衙前﹐均役錢以雇諸役﹐使民得闔門治生而吏不敢苛問。有司奉行不得其當﹐坊場求數倍之價﹐役錢取寬剩之積﹐而民始困躓不堪其生矣。今二聖鑑觀前事﹐知其得失之實﹐旣盡去保甲﹑靑苗﹑均稅至於役法﹐舉差雇之中惟便民者取之﹐郡縣奉承𨿽未卽能盡﹐而天下之民知天子之愛我矣。

故臣於《民賦》之篇﹐備論其得失﹐俾後有考焉。

●卷十六

○兵刑

自唐天寶後﹐歷肅﹑代﹐藩鎭不復制﹐以及五代之亂。太祖卽位﹐罷藩鎭權﹐擇文臣使治州郡﹐至今百餘年﹐生民受賜。

每一詔下﹐𨿽擁重兵﹐臨大眾﹐莫不卽時聽命。

建隆二年﹐太祖謂宰臣曰「五代以來﹐諸侯跋扈﹐有枉法殺人﹐朝廷置而不問﹐刑部之職幾廢。且人命之至重﹐姑息藩鎭﹐當若是耶令諸州決大辟訖﹐錄案聞奏﹐委刑部覆視之。」

奏案自此始。

太祖嘗讀《虞書》﹐嘆曰「堯舜時﹐四凶之罪止從投竄﹐何近代憲网之密耶」蓋有意於措刑也。故自開寶以來﹐犯大辟﹐非情理深害者﹐多貸其死。

五代時﹐鼎﹑澧﹑辰﹑沅﹑邵陽五州之境﹐各有蠻猺保聚﹐依山阻江﹐殆十餘萬。馬希範﹑周行逢時數出寇邊﹐以至圍迫辰﹑沅二州﹐殺掠民畜﹐歲歲不寧。太祖旣下荊湖﹐思得通蠻情﹑習險厄﹑智勇可任者以鎭撫之。有辰州猺人秦再雄者﹐長七尺﹐武健多謀﹐在周行逢時屢以戰鬥立功﹐蠻黨畏伏。太祖召至闕下﹐察知可用﹐以一路之事付之。再雄起蠻酋﹐除爲辰州刺史﹐官其一子爲殿直﹐賜予甚厚﹐仍使自辟吏屬﹐盡與一州租賦。再雄感激異恩﹐誓死報效。至州日﹐訓練士兵﹐得三

千人﹐皆能被甲渡水﹐歷山飛塹﹐捷如猿猱。又遣親校二十八人分使諸蠻﹐以傳朝廷懷來之意﹐莫不從風而靡﹐各得降表以聞。太祖大喜﹐再召至闕﹐面加獎諭。再雄伏地﹐流涕嗚咽﹐不勝感恩。攺辰州團練使。又以其門客王乃成爲本州推官。再雄盡瘁邊圉﹐故終太祖世無蠻貊之患﹐五州延袤數千里﹐不增一兵﹐不費帑庾﹐而邊境妥安﹐由神機駕用一再雄而己。

淳化三年﹐太宗謂宰相曰「治國之道﹐在乎寬猛得中﹐寬則政令不成﹐猛則民無所措手足﹐有天下者可不愼之哉﹗」

呂蒙正曰「老子稱治大國如烹小鮮。夫魚﹐擾之則亂。近日內外皆來上封﹐求更制度者甚眾﹐望陛下漸行淸淨之化。」上曰「朕不欲塞人言路。至若愚夫之言﹐賢者擇之﹐亦古典也。」趙昌言曰「今朝廷無事﹐邊境謐寧﹐正當力行好事之時。」

上喜曰「朕終日與卿等論此事﹐何愁天下不治。苟天下親民之官皆如此畱心﹐則刑淸訟息矣。」

上嘗禦便坐﹐錄京城系囚﹐至日旰﹐近臣或以勞苦過甚爲言。上曰「不然﹐倘惠及無辜﹐使獄訟平允不致枉撓﹐朕意深以爲適﹐何勞之有」因謂宰相曰「國家設官分職﹐本爲治人。如受任外官悉能盡公決斷﹐焉有不治之事古人宰一邑﹐治一郡﹐致飛蝗避境﹐虎渡鳳集。臣下爲政尙能致玆感應﹐若帝王用意惠民﹐申理冤滯﹐豈不感召和气朕孜孜求治﹐今得天下安泰﹐亦其效也。」宋琪曰「天下治亂﹐系在一人。陛下臨禦十年﹐勤勞致治﹐陰陽和順﹐寰海寧謐。每日前殿所談﹐止在刑政﹐退朝惟觀古史﹐究歷代興亡善惡之事﹐以法古成憲。

上資神聖﹐中外幸甚。」

靈州河外寨主李瓊以城降賊﹐有司將坐其家屬。上曰「窮邊孤壘﹐又無援兵﹐緣坐之法﹐朕不忍行也。」二年﹐契丹入邊﹐邊將言文安﹑大成二縣監軍棄城遁走﹐請以軍法論﹐上

遣中使誅之。旣行﹐謂之曰「此奏尙有疑﹐得無所部召之耶「當詳而後決。」使至﹐訊之﹐果漧寧軍令部送民入城﹐非擅離所部﹐遽釋之。上之明察如此。

上謂侍臣曰「法律之書甚資政理﹐人臣若不知法﹐舉動是過﹐苟能讀之﹐益人知識。比來法寺新案﹐多不識治體」侍臣曰「今天下所上案牘﹐獄情已定﹐法官止閱案定刑﹐事之虛實不可攺也。當在精擇知州通判﹐庶知淸獄訟。若州縣得良吏一二﹐其下必無冤人。」上然之。

上聞汴水輦運卒有私貨市者﹐謂侍臣曰「幸門如鼠穴﹐何可塞之但去其尢者可矣。篙工楫師苟有少販鬻﹐但無妨公﹐不必究問。冀官物之入﹐無至損折可矣。」呂蒙正曰「水至淸則無魚﹐人至察則無徒。小人情僞﹐在君子豈不知之若以大度兼容﹐則萬事兼得。曹參不擾獄市者﹐以其兼受善惡﹐窮之則姦慝無所容﹐故愼勿擾也。聖言所發﹐正合黃老之道。」

上親錄京師系囚﹐謂近臣曰「爲君勤政﹐卽得感召和气。

如後唐莊宗不卹國事﹐惟務畋遊﹐動經旬浹月﹐每出大傷苗稼﹐及還蠲其租稅。此甚不君也。」張弘曰「莊宗兼惑於音律縱酒﹐伶官典郡者數人。」上曰「大凡君人以節儉爲本﹐仁恕爲念。朕在南衙時亦嘗畱意音律﹐今來非朝會未嘗張樂。每旦下藥﹐多以鹽湯代酒﹐鷹犬之娛素所不好﹐且多殺飛走﹐眞誥所不許﹐朕嘗以此爲戒。」

李繼隆討夏寇﹐與轉運使盧之翰有隙﹐欲陷之罪﹐乃檄轉運使﹐期八月出塞﹐令辦芻粟。轉運司調發方集﹐繼隆復爲檄﹐言陰陽人狀陳﹐八月不利出師﹐當更取十月。轉運司遂散芻粟。

旣而復爲檄云﹐得保塞胡偵候狀﹐言賊且入塞﹐當以時進運芻粟﹐卽日取辦。是時民輸挽者適散﹐倉卒不可復集﹐繼隆遂奏轉運司乏軍興。太宗大怒﹐立召中使一人﹐付三函﹐令乘驛取

轉運使盧之翰﹑竇玭及某人首。丞相呂端﹑樞密使柴禹錫皆不敢言﹐惟樞密副使錢若水爭之﹐請先推驗有狀﹐然後行法。上大怒﹐拂衣起入禁中。二府皆罷。若水獨畱廷中﹐不退。上旣食久之﹐使人偵視廷中有何。報云「有細瘦而長者﹐尙立焉。」上出﹐詰之曰「爾以同州推官﹐再期爲樞密副使﹐朕所以擢用爾者﹐爲賢爾﹐乃不才如是耶﹗爾尙畱此安候」對曰「陛下不知臣無能﹐使待罪二府。臣當竭愚慮﹐不避死亡﹐補益陛下﹐以報厚恩。李繼隆外戚﹐貴重莫比﹐今陛下據其一幅奏收﹐誅三轉運使﹐𨿽彼有罪﹐天下何由知之鞫驗事狀明白﹐乃爾加誅﹐亦何晚焉獻可替否﹐死以守之﹐臣之常分。臣未獲死﹐故不敢退。」上意解﹐乃召呂端等。端等奏請如若水議﹐先令責狀。許之。三人皆黜爲行軍副使。旣而虜欲入塞事皆虛﹐繼隆坐落招討﹐知秦州。若水由是知名天下。

眞宗卽位﹐首下詔求言。上謂近臣曰「朕樂聞朝廷缺失﹐以警朕心。然臣僚章奏多是自陳政績﹐過行鞭撲﹐以取幹辦之名。國家政事自有大體﹐使其不嚴而理﹐不肅而成﹐斯爲善矣。

豈可慘虐刻薄﹐邀爲己功使之臨民﹐徒傷和气。此輩眞酷吏也。」

石熙政知寧州﹐上言昨淸遠軍失守﹐蓋朝廷素不畱意﹐因請兵三五萬。眞宗曰「西邊事﹐吾未嘗忘之﹐熙政遠不知耳。」周瑩曰「淸遠失守﹐將相不才也。熙政敢如此不遜﹐必罪之。」眞宗曰「羣臣敢言者﹐亦甚難得﹐其言可用﹐則用之﹐不可用﹐置之。若必加罪﹐後復誰敢有言者」因賜詔書褒嘉焉。

仁宗天聖七年十月﹐詔諸軍班典賣官所給軍號法物﹐以違制論。自余以不應爲﹐從重科之。先是﹐樞密院言禦馬直於榮鬻自制紫衫﹐而開封府以軍號法物定罪﹐請下法官議。而審刑

院言捧日﹑天武﹑拱聖﹑驍騎﹑寧朔﹑龍猛﹑神勇﹑飛猛﹑宣

武﹑虎翼﹑衛聖﹐服緋綢衫﹔渤海神衛﹑捧節牀子弩雄武﹑飛山﹐服紫綢衫﹔吐渾員寮直﹑龍衛﹑云騎﹑武騎﹑龍衛帶甲剩員﹐紫紽衫。又皆有緋﹑小綾卓畫帶﹑甲背子一﹐以上爲軍號。

殿前諸班直﹑馬軍諸班﹑殿前左右班﹑內殿直散員﹑散指揮﹑

金槍東西班﹑鈞容直皆服錦襖背子﹐給塗金銀束帶﹑銀鞍勒﹐謂之儀注。禦龍直服錦襖背子﹑皂羅眞珠頭巾﹑塗金銀帶﹐以上爲法物。犯者亦以軍號論。今於榮鬻自制紫衫﹐難從軍號法物定罪也﹐故降是詔。

平廣西蠻賊歐希範。歐希範﹐環州思恩縣人﹐嘗舉進士試。

景祐五年﹐應募從官軍擊安化州叛蠻﹐旣而詣登聞求錄用。下宜州﹐而知州馮伸己言其妄要賞﹐朝廷遂編管全州。未幾輒遁歸﹐其族百餘人謀爲亂﹐殺馮伸己﹐而曰「若得廣西一方﹐當建爲大唐國。」因問術士石太淸。太淸曰「君貴不過封侯也。」乃殺牛建壇場祭天神﹐推白崖山酋蒙趕爲帝﹐叔歐正辭爲奉天開基建國桂王。慶曆四年正月十三日﹐遂領眾二千餘人﹐破環州﹐劫州印﹐以環州爲武成軍。又破鎭寧州及普義寨。宜州捉賊李徳用出韓婆嶺﹐擊卻之﹐獲僞將崖盈﹑譚護二人。希範遂入保荔波洞﹐間出拒官軍。明年﹐轉運使杜杞大領兵至環州﹐使攝官歐曄﹑進士曾子華﹑宜州押司官吳香誘其黨六百餘人﹐始與之盟﹐置蔓陀花酒中﹐旣昏醉﹐稍呼起﹐問勞至﹐則皆推於後廡下﹐盡擒殺之。後三日﹐得希範等十數人﹐剖其腹﹐繪五臟圖﹐仍醢之以賜諸溪洞。殿中侍禦史梅摯等言「廣州轉運使杜杞誘降人歐希範等六百餘人﹐悉於會上殺之﹐失朝廷所以推信遠人之意﹐宜劾罪以聞。」上爲賜書申戒之。廣西捉殺歐希範兵官禮賓使陳拱等四十三人﹐並行賞有差。

慶曆三年﹐盜起京西﹐掠商﹑鄧﹑均﹑房。叛兵燒光化軍﹐逐守吏﹐吏不能捕。天子患之﹐問宰相誰可任者。宰相言「

度支判官﹑尙書虞部員外郎杜杞﹐名家子﹐好學通知古今﹐宜可用。」乃以杞爲京西轉運按察使。居數月﹐賊平﹐叛兵誅死。

明年﹐廣西歐希範誘白崖山蠻蒙趕﹐襲破環州﹐陷鎭寧﹑帶溪﹑普義﹐有眾數千﹐以攻桂管。宰相又言「前時杜杞守橫州﹐言蠻事可聽﹐宜知蠻利害。」天子驛召杞﹐見便殿﹐所對合意﹐卽除杞刑部員外郎﹑直集賢院﹑廣南西路轉運按察安撫等使。

杞至宜州﹐得州人吳香及獄囚歐世宏﹐脫其械﹐使入賊洞﹐說其酋豪。杞乘其怠﹐急擊之﹐破其五洞﹐斬首數百級﹐復取環州。因盡焚其山林積聚。希範窮迫走荔波洞。蒙趕率僞將相數十人﹐以其眾降。杞與將佐謀曰「夫蠻習險恃阻﹐如捕猩猱﹐而吾兵以苦暑難久﹐是進退遲速皆不可爲﹐故常務捐厚利以招之。蓋威不足以制﹐又恩不能以懷﹐此其所以數叛也。今吾兵𨿽幸勝﹐然蠻特敗而來爾﹐豈眞降者耶啖之以利﹐後必復動。」

乃慨然嘆曰「蠻知利而不知威﹐久矣。吾將先威而後信﹐庶幾信可立也。」乃擊牛爲酒﹐大會環州﹐戮之坐中者六百餘人﹐而釋其尫病脇從與其非因敗而降者百餘人。後三日﹐兵破荔波﹐擒希範至﹐並戮而醢之﹐以賜諸溪洞。於是叛蠻無噍類﹐而杞威震南海。言事者論杞殺降﹐爲國失信於蠻貊﹐天子置之不問﹐詔書諭杞﹐賜以金帛。杞卽上書引咎。

仁宗平保州云翼叛軍。慶曆四年八月壬寅﹐降敕榜招安保州叛軍。又詔﹕「保州兵亂﹐本路見領兵甲捉殺﹐慮恐北界緣邊人戶驚疑﹐可令知雄州王徳基牒報之。」蔡襄言「保州兵士閉城爲亂﹐殺黨中懦兵十餘人﹐指爲首惡﹐以要朝廷招安﹐臣與臣修﹑臣甫已有論列﹐欲令知定州王杲引兵隨招榜入城﹐盡行誅戮。不聞施行。竊以天下內外之兵百有餘萬﹐苟無誅殺決行之令﹐必開驕慢叛亂之源。今州兵殺官吏﹐閉城門﹐從而招之﹐使傳於四方﹐明朝廷有畏眾不殺之意﹑官司有觸事畏忌

之勢﹐則姦何憚而不爲議者若謂今日北戎妄生釁端﹐不可便於極邊之地張皇其事﹐爲敵人所窺﹐是不知制兵之權而昧威戎之略也。夫以中國爲夷狄所輕者﹐本由朝廷威令不行。今以勁兵入城﹐誅一二千叛卒﹐以絕天下禍亂之萌﹐而敵人咫尺﹐必將竦動﹐安慮其見窺乎況事機不可失﹐惟陛下特發睿斷而行之。」

丙辰﹐田況言「保州緣邊人戶多煽言軍賊作亂﹐將引契丹軍馬入界。以臣所料﹐必有姦人固欲搖動邊民。乞下沿邊安撫使密令緝捕﹐法外施行。」從之。又言「保州累有人縋城﹐不得其造﹐逆不肯開城門。軍士云翼左第九指揮一十一人﹑招收第三指揮一十一人﹑第四指揮一十人姓名﹐已令用牀子弩射箭射入城中﹐告示韋貴﹐若能設畫擒戮得叛人﹐則當優遷官資。

如軍中人能自相殺並一人以上﹐並與軍員髙排﹐三兩人則不次擢之。」丁巳﹐命內侍武繼降賫赦敕赴保州招安﹐令田況﹑李昭亮﹑劉渙﹑楊懷敏相度﹐如已開六﹐卽更不以赦敕示之。初﹐河北自五代以來﹐保州﹑廣信﹑安肅別領兵萬人﹐爲三部﹐號都巡檢司﹐亦曰策先鋒。以知州軍爲使﹐置副使二人﹐使鄰道相爲援。太祖嘗用此兵有功﹐因詔每出巡﹐別給錢糧以優之。

其後州將不出巡﹐惟巡檢司所領得給爲不均。通判祕書丞石待舉乃建議於都轉運使張昷之﹐請領所部兵更其出入﹐季一出巡﹐出則別給錢糧﹐余悉罷之。至是﹐巡檢司云翼等軍悉揚言爲亂﹐知州如京使﹑興州刺史劉繼宗不自安﹐乃悉令納所置教閱器仗。

會都監韋貴與待舉射弓賭酒而於眾辱之﹐貴憑酒慢詈曰「徒能以減削軍糧爲己功」。因激其眾。八月五日給軍衣﹐眾遂劫持兵入衙門。待舉挈家上城﹐出東門﹐入無敵營。會繼宗挈家至﹐與待舉列敵兵守關城﹐率神衛﹑招收兵收入東門以拒亂。

旣而轉斗不敵﹐繼宗﹑待舉復上城避之。遂下城﹐繼宗墮城死﹐待舉藏鹿角中﹐爲亂卒所害。眾怒待舉甚﹐揭其首。於是又疑

走馬承受公事劉崇古﹐言與待舉同議﹐亦害之。始迫沿邊巡檢都監王守一﹐不從而死。乃擁韋貴﹐據城以叛。賊平﹐旣降昷之等﹐又降知定州。

張昷之爲河北都轉運使﹐保州界河巡檢兵士常以中貴人領之﹐與使州抗衡﹐多齟齬不相平﹐州常下之。其士卒驕悍﹐糧賜優厚﹐𨿽不出巡徼﹐常廩口食。通判石待舉以爲虛費﹐申轉運司罷之。士卒怨怒﹐遂作亂﹐殺知州﹑通判等﹐懸其首於木上﹐每旦射之﹐箭不能容則拔去更射。推都監爲主﹐不從﹐則以槍刺之﹐洞心﹐刃出於背。又脇監押韋貴﹐貴曰「若必能用吾言﹐乃可。」眾許之﹐遂立貴爲主。貴稍以言諭之﹐令勿動倉庫及妄殺人﹐且說之以歸順朝廷﹐眾頗聽之。會朝廷遣知制誥田況賫詔諭之﹐況遣人於城下遙與賊語﹐出詔示之﹐賊終狐疑不聽。稍近城﹐則射之﹐不能得其要領。有殿直者徑逾壕詣城下﹐謂賊曰「我班行也﹐汝下索﹐我就汝語。」賊乃下索﹐卽授之登城﹐謂賊曰「我班行也﹐豈不自愛苟非誠信﹐肯至此乎朝廷知汝非樂爲亂﹐由官吏遇汝不以理﹐使汝至此。

今赦汝罪﹐又以祿秩賞汝﹐使兩制大臣奉詔書來諭﹐汝尙疑之﹐豈有詔書而不信耶兩制大臣而爲妄誕耶」詞气雄辯﹐賊皆相顧動色曰「果如此﹐更使一二人登城。」卽復下索﹐召其所知數人登城。於是信之﹐爭投兵﹐下城降﹐卽日開門。大軍入﹐收一指揮坑之﹐餘皆勿問。加閤門祗候。

保州城未下時﹐有中貴人張懷敏﹐與張昷之不協﹐在軍中密奏﹕「賊云﹐得張昷之首我卽降﹐願賜昷之首以示賊﹐宜可得。」上從之﹐遣中使奉劍往﹐卽軍中斬昷之首以示賊。是時參知政事富弼宣撫河北﹐遇之﹐卽遣中使復還﹐且奏曰「賊初無此言﹐是必怨仇者爲之。若以一卒之故﹐斷都轉運使頭﹐此後政令何由得行」上乃解﹐昷之落職﹐知虢州。

平貝州妖賊王則。慶曆七年十二月﹐河北安撫使知北京賈昌朝奏﹐十一月二十八日﹐貝州宣毅軍大將王則據城叛。則本涿州人﹐以饑饉﹐流亡至貝州。始去涿時﹐母與之別﹐刺福字於其背﹐以爲記。恩﹑冀之俗﹐多尙妖術。後因習妖法﹐謀爲亂﹐遂言背有福字自然隱起﹐以惑眾。眾頗信事之﹐而州吏張巒﹑卜吉爲之主謀。會冬至﹐知州張得一與官屬俱謁聖祖於天慶觀﹐則率其徒劫庫兵﹐得一保驍捷營。賊焚營門﹐執得一囚之。兵馬監押內殿承制田斌以從卒巷斗﹐不勝而出。城門閉﹐提點刑獄田京﹑任黃裳持印﹐棄其家屬縋城出﹐保南城。賊從通判董元亨取軍資庫鑰不得﹐殺之﹐遂縱獄囚。囚有憾司理王獎者﹐遂殺獎。旣而節度判官李浩﹑淸河令齊開﹑主簿王湙皆被害。則僭號東平王﹐以張巒爲宰相﹐卜吉爲樞密使﹐建國曰安陽。榜所居門曰中京﹐居室廏庫皆立號。攺元曰得聖﹐以十二月爲正月。置破趙得聖等軍﹐百姓年十二以上並刺爲軍﹐所用旗幟號令率以佛爲稱。城上置四總管﹐各主一方。又列其徒爲知州。然縋城下者日眾﹐於是令守者五人爲保﹐一人縋﹐則四人悉斬之。貝州民汪文慶﹑郭斌﹑趙宗本﹑汪順自城中爲書射出﹐約爲內應。夜以索引官軍數百人上城﹐焚敵棚。賊率眾拒﹐文慶等與官軍復自城而下。功𨿽不就﹐上曰「文慶等能向順﹐可嘉也﹐悉錄以官。」三班奉職馬遂爲北京指揮使﹐則叛﹐遂中夜叱吒。晨起詣畱守賈昌朝﹐請擊賊自效。昌朝因使持招降榜入城﹐則盛服見之。遂諭以禍福﹐不答。時知州事張得一侍側﹐遂目之﹐不應。乃起投杯於地﹐扼則喉﹐擊之流血﹐左右無助者。賊黨至﹐斷其一臂﹐殺之。將死猶罵賊曰「妖賊﹐恨不斬汝萬段。」上聞﹐嘆息久之﹐贈宮苑使﹐封其妻爲旌忠縣君﹐仍賜冠帔﹐官其五子。及賊平﹐得殺遂者驍捷卒石慶﹐上使其子剖心而祭之。則始與妖黨謀﹐以八年正旦﹐斷澶

州浮橋﹐相應爲亂。會其黨潘方淨者以書謁畱守賈昌朝﹐昌朝執之﹐故未及期而發。所習妖書﹐有《五龍經》《滴淚經》。

始則之叛也﹐上以權知開封府明鎬爲端明殿學士﹑河北體量安撫使﹐節制討賊。旣屢攻未克﹐上憂賊熾﹐亟召髙陽關總管王信問貝州事﹐且戒信曰「凡軍營在關城內﹐與賊爲亂者家屬﹐悉羈管之。余非是作亂者﹐當加曉諭﹐勿使之憂疑也。」又曰「城中軍民來投者﹐毋得枉有殺戮以來功賞﹐使諭河北安撫使賈昌朝﹐與言亟示之以約束﹐違者以軍法從事。」上又曰「城下要害處旣多設寨柵﹐以防奔衝。卽陰晦雨雪﹐賊乘夜突出﹐以害吾主將﹐不可無備。軍中盛寒﹐凡系官材植及河防物料﹐權許就取爲薪。」上之憂卹軍民如此。一日﹐得賈昌朝奏貝州事﹐憂形於色﹐悵然曰「相公樞密日上殿來﹐無一人與國家了事者﹐何益」彥博早朝﹐慷慨請行﹐以破賊自任﹐上大喜。

旣而左右贊曰「官家無憂﹐貝加文﹐則敗矣。」上益喜。丁丑﹐右諫議大夫參知政事文彥博爲河北宣撫使﹐本路體量安撫使﹑樞密直學士﹑左諫議大夫明鎬副之。戊寅﹐詔文彥博以便宜從事﹐仍以將作監主簿鞠眞卿﹑試將作監主簿成偉﹑進士李景元掌機宜文字。其明鎬所辟官吏﹐並仍舊。彥博行﹐上燕餞賜賚﹐榮盛傾一時。乙酉﹐降空名敕告﹑宣頭札子三百道下河北宣撫使﹐以備賞功。是時明鎬功垂成﹐將士知上委任彥博隆重﹐人百其勇﹐待彥博之來以自效。上亦曰「彥博必生擒此賊矣。」至末逾月﹐閏正月辛丑﹐彥博等遣承受公事李繼和來告貝州平﹐總管王信生捕獲王則。則自反至敗﹐凡六十六日。

凱旋。戊申﹐以彥博爲同中書門下平章事。制曰「膺重任者必勵許國之忠﹐建奇功者必峻登賢之賞。其有早毗大政﹐夙負偉材﹐自奮臨戎之行﹐遂成蕩寇之略﹐宜揚顯命﹐以告治廷。

推忠佐理功臣﹑朝散大夫﹑右諫議大夫﹑參知政事﹑上輕騎都

尉﹑平陽郡開國侯﹐食邑一千戶﹐賜紫金魚袋。文彥博器業異倫﹐智謀適用﹐有彊明果斷之才而濟之以溫裕﹐有周通敏洽之識而輔之以端方﹐自班近途﹐浸發賢蘊。向以預政之地﹐深念擇人之難﹐采西南之治聲﹐陪左右之機論。屬凶徒構孽﹐孤壘偸生﹐巢幕之勢𨿽危﹐拒轍之狂尙肆。始定恢於勝策﹐往卽殄夫妖氛﹐賞而緩功﹐庸何以勸宜升臺席之貴﹐更陟中臺之華﹐兼書殿之美資﹐衍轅田之眞賦﹐褒功馭賞﹐並示優崇。於戲﹗

捨爵策勛﹐已奉謀於太室﹔代天理化﹐終濟治於王家。其懋乃猷﹐用祗攸訓。可特授金紫光祿大夫﹑行尙書禮部侍郎﹑同中書門下平章事﹑集賢殿大學士﹑上柱國﹐進封開國公﹐加食實封四百戶。仍賜推忠協謀佐理功臣。」上顧彥博曰「卿﹐朕之裴度也。」彥博歸功於明鎬﹐讓位久之﹐上屢詔不允。詔以鎬爲端明殿學士﹑給事中﹐遂除參知政事。以王信爲感信軍節度觀察畱後。自餘兵官﹐各以功次遷﹐京朝官及選人預軍期者六十人﹐都虞候至士卒八千四百人﹐第其功爲五等﹕第一等一百六十人﹐轉五資﹔第二等二百人﹐轉四資﹔第三等三百人﹐轉三資﹔第四等六百人﹐轉二資﹔第五等一千八百人﹐轉一資。

王則檻送京師。乙丑﹐剮則於都市﹐誅西上閤門使知貝州張得一於麗景門外。得一﹐太子太師耆之少子也﹐視事八日而遇亂﹐匿營中爲賊所得﹐置其家屬於州廨之西廳﹐日爲具飲食。初﹐賊取州二印﹐猶語曰「用訖卻見還。」後每見必呼﹐則曰大王﹐先揖而後坐﹐坐必東向。又爲則僭排儀衛﹐以故得不害。

旣誅﹐而兄弟悉降黜﹐妻子論如律。

閏正月初五日﹐降曲赦﹐其文曰「門下﹕朕纂承寶緒﹐導發化源﹐思固本之在民﹐每惇仁而修政﹐仰遵先訓﹐罔咈大猷。刑審厥中﹐處之以明決﹔信孚無外﹐示之以懷柔。惟寧𨿽底於萬邦﹐失所每矜於一物。近以貝丘舊壤﹐孽豎爲妖﹐嘯聚

郡城﹐稽誅旬朔﹐眷玆境土﹐不無殘傷。當興師之剿除﹐且有眾之蹂踐。而又枕戈衽甲﹐暴露於夙宵﹔挽粟飛芻﹐疲勞於道路。曁列蕩平之效﹐宜推優獎之恩﹐念彼封疆﹐並均渥澤﹐可曲赦河北諸州軍。云云。於戲﹗天道助順﹐固逆亂之無萌﹔君徳好生﹐惟寬仁之可尙。恩威並及﹐善惡用分。布告羣倫﹐當體朕意。」

王則挾妖法爲亂旣敗﹐州郡大索妖黨﹐被系者不可勝數。

仁宗聞之﹐嘆曰「如此得無濫及良民乎」命有司寬其禁﹐諸傳習妖法非情涉不順者﹐毋得過有追捕。

明鎬討貝州﹐久未下﹐上深以爲憂﹐問於兩府參政。文彥博請自往督戰。八年正月丁丑﹐以彥博爲河北宣撫使﹐節制諸將。時樞密使夏竦惡明鎬﹐凡鎬所奏請﹐多從中沮之﹐惟恐其成功。彥博知其如此﹐卽受命﹐乞以便宜從事﹐不從中覆﹐上許之。閏月庚子朔﹐克貝州﹐擒王則以獻。初﹐彥博至貝州﹐與明鎬督諸將﹐築距門以攻城﹐旬餘不下。有牢城卒董秀﹑劉炳請穴地道以入﹐彥博許之。貝州城南臨禦河﹐秀等夜於岸下潛穿穴﹐棄土於水﹐晝匿穴中﹐城下不之見也。有帳前虞候楊遂請行﹐許之。旣出穴﹐登城殺守者﹐垂絙以引﹐城下之人悉登。城中驚擾﹐賊以火牛突﹐登城者不能拒﹐頗引卻。楊遂力戰﹐身被十餘創﹐以槍刺牛﹐牛卻走﹐賊遂潰。王則﹑張巒﹑卜吉與其黨突圍走至村捨﹐官軍追圍之。則猶戴花襆頭﹐軍士爭趣之。部署王信恐其死無以辧﹐以身覆其上﹐遂生擒之。巒﹑吉皆死於兵﹐不知所在。彥博請斬賊於北京﹐夏竦尙忌其功﹐建言恐非眞﹐乞令檻車送京師。董秀﹑劉炳皆除內殿崇班。

平廣南蠻賊儂智髙。皇祐四年四月﹐廣源州蠻儂智髙反﹐陷邕州橫山寨。五月﹐破邕州﹐又入橫州﹑貴州﹑龔州﹑藤州﹑梧州﹑康州﹑端州﹑昭州﹐圍廣州﹑廣源州。其先韋氏﹑黃氏﹑

周氏﹑儂氏爲首領﹐互相劫掠。邕管經略使徐申厚撫之﹐黃氏遂納質﹐而十三部二十九州之蠻皆定。自交趾竊據﹐而廣源等州多服役之。州在邕管西南﹑郁江之源﹐其地巖險峭深﹐產黃金﹑丹砂。俗尙椎髻﹑左衽﹐善戰鬥﹐輕死好亂。初﹐知儻猶州儂全福殺其弟知萬涯州存祿及其妻之弟知武勒州儂當道﹐而並有其地。交趾怒﹐興兵虜全福及其子智聰以歸﹐而其妻阿儂遂嫁商人而生智髙。智髙生十三年﹐殺其父商人曰「天下豈有二父耶」因冒儂姓﹐與其母奔雷火洞。久之﹐復出據儻猶州﹐建國曰大歷國。阿儂僞稱皇太后﹐天資慘毒﹐嗜小兒肉﹐每食必殺小兒。智髙攻陷城邑﹐皆其謀也。交趾復伐儻猶州﹐執智髙﹐釋其罪﹐使知廣源州﹑文火﹑雷火﹑頻婆四洞﹐又以思浪州附之。居四年﹐智髙內怨交趾﹐攻安徳州據之﹐僭稱南天國﹐攺年景瑞。皇祐元年﹐寇邕州。明年﹐廣西轉運使蕭固遣邕州指揮使元贇往侯之﹐而贇擅發兵﹐攻智髙﹐爲其所執﹐且問中國虛實。贇頗爲陳大略﹐說智髙內屬。由是遣贇還﹐並奉表﹐願歲貢方物﹐許之。遂賫金函書﹐請獻金﹑銀﹑朱砂。知邕州陳拱以其事上聞﹐不報。智髙旣不得請﹐又與交趾爲仇﹐且擅山澤之利﹐遂招納亡命。數出獘衣易米﹐紿言本洞饑﹐部落離散﹐拱信其微弱﹐不設備。乃與廣州進士黃瑋﹑黃師宓及其黨儂建侯﹑儂志忠等日夜謀入寇。一夕﹐焚其巢穴﹐紿其眾曰「平生積聚﹐今爲天火焚﹐無以爲生﹐計窮矣。當拔邕州﹐據廣州以自王﹐否則死於兵刃之下。」四年四月﹐率眾五千沿郁江東下﹐攻橫山寨﹐破之﹐又破邕州。自號仁惠皇帝﹐攺年啟歷﹐赦境內﹐黃師宓以下皆稱中國官名。相繼破沿江九郡貴﹑橫﹑龔﹑潯﹑藤﹑梧﹑封﹑康﹑端﹐所至殺官吏﹐焚府庫。進圍廣州。知英州蘇誠屯兵邊渡村﹐扼其歸路。番禺令蕭注募土丁﹐具戰艦。賊少俱。會張忠自京師至﹐不介馬戰於白田﹐死

之。賊圍廣州﹐凡五十三日。又再戰於皇渡村。七月壬戌﹐由淸遠濟江﹐擁婦女作樂而去。攻賀州﹐不克﹐殺蔣偕於太平場。

破昭州﹐殺王正倫於館門驛。復據邕州。十二月壬申﹐又敗陳曉於金城驛。自智髙初叛﹐上擢狄靑宣徽南院使﹐充京湖南北路宣撫使﹐提舉廣南經制賊盜事﹐降空名宣頭一百道付靑﹐以備賞功。明年正月旦﹐會兵於賓州﹐責斬廣西兵馬鈐轄﹑崇儀使陳曉及左班殿直袁用等三十二人於賓州。初﹐曉遇智髙於金城驛﹐令東頭供奉官王永吉將宜州勇敢兵五百爲先鋒﹐輕而失利﹐曉又素無威令﹐旣遇賊﹐士卒猶聚博營中﹐倉卒被甲以前。

曉旣先受靑節制﹐令不得輕進﹐恐靑至成功﹐故僥幸一戰以至覆軍﹐爲靑所斬﹐軍中股栗。遂下令更十日進軍。賊諜者旣去﹐詰旦遂行﹐至歸仁鋪﹐遇賊迎戰﹐前鋒少卻﹐左第一將孫節死之。靑親執旗幟﹐麾左右蕃落騎﹐馳出賊後﹐大破之﹐斬首二千二百﹐傷創重者三千三百﹐獲賊謀主黃師宓﹑儂志忠等五十七人﹐牛馬器用數萬﹐得賊所擄士女三千餘人﹐招復丁壯七千三百。以所得賊財四十萬均給戰士﹐仍築京觀以志功﹐露布曰「臣靑言﹕臣出身行伍﹐備位要樞﹐屬嶺表之虔劉﹐致聖情之宵旰﹐董師而出﹐承命不遑。受斧鉞之初﹐皆親稟於睿算﹔當矢石之際﹐則全仗於天威。石投卵以何虛﹐竹迎刃而自解。

臣戊辰自連州整兵﹐甲戌至潯州遇寇﹐蕩平小蠢﹐若躡無人﹐度越重江﹐始逢大敵。戊寅﹐儂賊領烏合之眾﹐帥蟻附之徒﹐親統全軍﹐結爲一陣﹐輕兵搏我﹐驕气淩人。臣堅壁不爭﹐張翼而待﹐候其銳鋒稍挫﹐剛气微衰﹐奮驍勇而斬將搴旗﹐侮敗亡則追奔逐北﹐自旦至暄﹐殺獲無餘。旣梟凶獷之俘囚﹐遂舉甌城之降附﹐民歸慈母﹐气廓遐陬。元凶已縶於檻牢﹐餘黨合屍諸市肆。伏念濱潯之地﹐脇從者皆是吾民﹔僭僞之中﹐緣坐者不無非罪。今則重輕差罰﹐首級書功﹐續遣使臣﹐別具敷奏。

謹先具露布﹐馳驛以聞。云云。」初﹐廣南謠言「農家種﹐糴家收﹐」至是爲靑所破﹐如謠言云。是時﹐朝廷以承平之久﹐嶺外州縣類不爲備﹐官吏狃以爲常﹐故寇至如入無人之境。前後遣將又不得人﹐以至暴踐一方幾一年云。二月班師﹐詔加靑檢校太尉﹑河中尹﹐召爲樞密使﹐賜城南第一區。靑始受命討賊﹐卽言於上曰「官軍徵蠻﹐數敗走﹐士气不振﹐請選馬步軍及虎翼五指揮嘗經禦邊者以往﹐庶於必勝。」上悉選精銳而遣之﹐曰「此皆吾勁兵﹐累歷戰鬥﹐可用也。」靑果以此敗賊。始﹐上以靑爲宣撫使﹐付以廣南討賊﹐言者以靑武人﹐不可專任以事。上以問大臣﹐宰相龐籍對曰「靑起行伍﹐若以文臣副之﹐彼視靑爲何者不如不遣。」乃詔嶺南一皆受靑節制。

旣行﹐上謂侍臣曰「靑有威名﹐賊當畏其來﹐左右使令非靑之親信不可﹐𨿽飲食起臥亦宜防竊發。」乃特使以戒之。及捷至﹐上喜顧左右曰「向非委靑專制﹐豈能成功如是之速也﹗」

二月十三日﹐曲赦了南。」門下﹕朕膺穹昊之眷命﹐奉祖宗之貽謀﹐副億兆心﹐垂三十稔﹐何嘗不博稽教化之大﹐勤視蒸黎之繁延登雋良﹐采納嘉謨﹐以補治具﹐以迎休風。肆惟宵旰﹐罔或暇逸。蠢玆蠻旅﹐敢冒典刑﹐驅馳犬羊﹐越去溪洞﹐陰窺守禦之間﹐浸生狡狂之謀﹐傷夷我版民﹐剽盜我州域。屬以夏秋屆候﹐潦霧交蒸﹐言涉險艱﹐遂稽平殄。朕托居人上﹐奄宅域中﹐豈朝經之未孚﹐將吏職之不舉﹐致是方國﹐困於擾攘。慮焉及斯﹐嗟亦良甚。爰申命於將鉞﹐俾總臨於師幹﹐鼓行而前﹐俘馘殆盡。今𨿽醜類正罰﹐旣伏於天誅﹐尙念編甿何辜﹐久罹於寇虐。宜推渙宥之澤﹐曲示憂勞之懷﹐可曲赦廣南東西路。云云。於戲﹗綏寧封疆﹐翦滅凶焰﹐下則賴兵戎之講律﹐上則系廟社之垂靈。粵予統臨﹐益用祗率。眷爾官吏﹐參輸志誠﹐招懷流亡﹐勸勵種斂﹐亟復饒富﹐永臻治平。布告羣

倫﹐庶體朕意。主者施行。」

上以蠻賊彌年逋誅﹐鄰境調發應副亦推恩宥﹐二月十六日﹐降江西﹑湖南徳音。」門下﹕朕紹承基緒﹐維禦幅員﹐丕循燕翼之謀﹐愼固盈成之守﹐內之則詢求文理﹐外之則講練武經﹐冀此蒸民﹐臻於至治。屬溪蠻之釁孽﹐承邊吏之失防﹐逾越土疆﹐繹騷生聚。薄言問罪﹐爰命行師﹐蕞爾狡凶﹐尋抵擒殄。

然念江湖之列郡﹐實鄰海嶠之遐陬﹐封域犬牙﹐道途棋錯。或護巡城堞﹐或輸挽糗糧﹐奔馳險艱﹐暴露丁﹖壯﹐凡此調發﹐豈無勞煩玆惟眷瞻﹐頗用嗟惻﹐宜推宥典﹐曲示矜懷。云云。

於戲﹗寇盜猖狂﹐旣仗翦平之畫﹔生靈瘵獘﹐必資生養之方。

咨爾庶官﹐體予深意。」

儂智髙入寇﹐廣南東西官吏有棄城而逃者﹐大理將議法。

上諭輔臣曰「官吏不能城守﹐可罪也。然朕聞南方無城郭戰具﹐一旦有倉卒之變而責人以死﹐朕不忍也。若兵備可以固禦而棄者﹐論如法﹐其無城與兵力不能敵者﹐當末減。」由是免死者甚眾。

●卷十七

○削平

僭僞孟昶﹐初名仁贊﹐及僭位﹐攺焉。是時﹐契丹破晉﹐漢祖起並門﹐中原旱蝗連歲。昶益自大﹐君臣奢僭。及太祖下荊﹑楚﹐昶欲遣使朝貢﹐王昭遠方總內外軍柄﹐固止之。太祖詔蜀之邸吏將卒先在江陵者﹐並放還﹐乃給錢帛以遣。乾徳二年﹐昶懼王師討伐﹐潛遣謀者孫遇等間道賫蠟丸帛書﹐結太原劉鈞﹐爲朝廷所獲。其書云「蚤歲曾奉尺書﹐遠達睿聽。丹素備陳於翰墨﹐歡盟已保於金蘭。洎傳弔伐之嘉音﹐實動輔車之喜色。尋於褒漢﹐添駐師徒﹐只待靈旗之濟河﹐便遺前鋒而出境」云云。先是﹐太祖已有西伐之意而未發﹐及得書﹐笑曰「吾出師有名矣。」十一月﹐詔曰「朕奄宅萬邦﹐於玆五稔。陳師鞠旅﹐出必有名﹔伐罪弔民﹐動非獲已。眷惟庸蜀﹐久限化風﹐舞階詎識於懷柔﹐干紀自貽於禍釁。近擒獲四川僞樞密大程官孫遇二人﹐搜得孟昶與河東劉鈞蠟書﹐潛相表裏﹐欲起寇戎﹐致姦謀之自彰﹐蓋天道之助順。將定一方之亂﹐難稽六月之師。爰命將臣﹐俾正戎律﹐建靈旗而西指﹐授成算以䢐徵。言念坤維﹐久沈污俗。旣爲民而除害﹐必徯後以來蘇﹐式淸全蜀之封﹐止正渠魁之罪。況西川將校多是北人﹐所宜翻然攺圖﹐轉禍爲福。苟執迷而不復﹐𨿽後悔以何追。如能引導

王師﹐供饋軍食﹐率眾歸順﹐舉城來降﹐咸推不次之恩﹐用啟自新之路。重念徵行之際﹐宜申約束之文﹐已戒師徒﹐務遵法令﹐不得燔蕩廬舍﹑毆掠吏民﹑開發丘墳﹑剪伐桑柘﹐共體救焚之意﹐以成不陣之功。凡彼烝黎﹐勿懷憂慮。故玆詔示﹐知朕意焉。」於是命忠武軍節度使王全斌充西川路行營前軍兵馬都部署﹐武信軍節度使﹑侍衛步軍都指揮使崔彥進副之﹐樞密副使王仁贍充都監﹐龍捷右廂都指揮使史延徳充馬軍都指揮使﹐隴州防禦使張凝充先鋒都指揮使﹐左神武大將軍王繼儔充壕寨使﹐內染院使康延澤充馬軍都監﹐翰林副使張煦充步軍都監﹐供奉官田仁明充壕寨都監﹐殿直鄭璨充先鋒都監﹐步軍頭目向韜充先鋒都軍頭目。全斌而下﹐率禁軍步騎二萬﹑諸道兵一萬﹐由鳳州路進討。以給事中沈義倫爲隨軍水陸轉運使﹐又以寧江

軍節度使﹑侍衛馬軍都指揮使劉光義充歸州路行營前軍兵馬副

都部署﹐內客省使﹑樞密承旨曹彬充都監﹐客省使武懷節充戰棹部署﹐龍捷左廂都指揮使張廷翰充馬軍都指揮使﹐虎捷左廂都指揮使李進卿充步軍指揮使﹐前階州刺史髙彥暉充先鋒都指揮使﹐右衛將軍白廷誨充壕寨使﹐禦廚副使朱先緒充馬軍都監﹐儀鸞副使折彥贇充步軍都監﹐八作副使王令巖充先鋒都監﹐供奉官郝守濬充壕寨都監﹐馬步軍都軍頭楊光美充戰棹左右廂都指揮使﹐供奉官藥守正充戰棹左廂都監﹐殿直劉漢卿充戰棹右廂都監。自光義而下﹐率禁軍步騎一萬﹑諸道兵一萬﹐由歸州路進討。以均州刺史曹翰爲西南面水陸轉運使。詔令孫遇等指畫江山曲折之狀及兵寨城守之處道裏遠近﹐俾畫工圖其險要﹐上以授全斌等。仍令所至之處﹐以前詔告諭僞將吏軍民等。上問全斌曰「西川可取否」全斌等對曰「臣等仗天威﹐遵廟算﹐刻日可定。」龍捷右廂都校史延徳奏曰「西蜀一方﹐儻在天上﹐人不能到﹐固無可柰何。若在地上﹐以今日之兵力﹐

到卽平矣。」上壯其言﹐喜曰「汝等果能如此﹐我何憂哉﹗」

帝又謂全斌等曰「凡克城寨﹐止籍其器甲芻糗﹐悉以錢帛分給戰士﹐勿害良民。」十二月﹐全斌等收復乾渠渡﹑萬仞﹑燕子二寨﹐下興州﹐僞刺史藍思綰退保西縣﹐官軍敗蜀軍七千人﹐獲軍糧四十餘萬石﹐乘勝連拔石圌﹑魚關﹑白水閣二十餘寨。

二十八日﹐詔曰「命將出師﹐指期殄寇﹐今所向皆下﹐捷音繼來﹐方乘破竹之功﹐更示戰兵之令。如聞收復州縣﹐其僞署軍員兵士或投竄山林﹐或散匿民捨﹐俾安疑懼﹐特用招懷。詔到限一月﹐許於逐處首身﹐更不問罪。」是月﹐史延徳等進軍至三泉寨﹐敗蜀軍數萬人﹐生獲僞招討使山南節度使韓保正﹑副使洋州節度李進等﹐又獲軍糧三千餘萬石。三年正月﹐劉光義等收復三會﹑巫山等寨﹐殺僞將南光海等三千餘人﹐﹐生擒戰棹都指揮使渝州刺史袁徳宏等千二百人﹐奪戰艦二百餘艘﹐又殺水軍三千人﹐拔夔州﹐僞節度髙彥儔縱火自焚。詔蜀中僞將士死於兵刃﹑暴露原野者﹐所在郡縣速收瘞之。又詔行營兵戰陣被傷者﹐等第給賜繒帛。八日﹐詔行營馬步兵士及諸道義軍所經之處﹐長吏以牛酒犒之。王全斌進拔利州﹐得軍糧八十萬石。崔彥進﹑康延澤等逐蜀兵過三泉﹐殺戮虜獲甚眾﹐遂至嘉州﹐進擊金山寨﹐不破。蜀人依小漫天寨﹐至深渡﹐旁江列陣以待我師。彥進遣張萬友等擊之﹐奪其橋。會天暮﹐蜀人退保大漫天寨。詰朝﹐彥進﹑萬友與康延澤分兵三道擊之﹐蜀人悉以精銳來拒﹐又大破其眾﹐乘勝奪其寨﹐擒寨主王審超﹑監軍趙崇渥﹐又獲三泉監軍劉延祚。蜀將王昭遠引兵來救﹐遇我師﹐三戰三敗﹐追至利州北﹐昭遠遁去﹐渡桔柏江﹐焚浮橋﹐退守劍門。王師遂入利州。全斌等旣收復劍州﹐殺蜀兵萬餘人﹐生擒僞都監﹑通奏使﹑知樞密院事﹑山南節度使王昭遠﹐馬步

軍都指揮使﹑前洋州節度使趙崇韜﹑劉光義等收復萬﹑施﹑開﹑

忠四郡﹐至遂州﹐僞知州﹑少府少監陳愈率其將吏出降。光義卽日入城安撫﹐盡出府庫錢帛以給軍士。王師由劍門而入﹐昶益惶懼﹐問計於左右。有老將石斌對以王師遠來﹐勢不能久﹐請聚兵固守以老之。昶嘆曰「吾父子以丰衣美食養士四十年﹐及遇敵﹐不能與我東向發一箭。今若閉壘﹐何人與我效命」乃遣僞通奏使伊審證賫表詣全斌請降﹐其表曰「三皇禦宇﹐萬邦歸有道之君﹔五帝垂衣﹐六合順無爲之化。其或未知歷數﹐猶昧死亡。致興貔虎之師﹐實懼雷霆之怒。敢祈英睿﹐俯聽哀鳴。伏念臣生自並門﹐長於蜀士﹐幸以先臣之基業﹐獲從幼歲以纂承﹐只知四序之推遷﹐不覺三靈之攺卜。爰自大明出震﹐盛徳居尊﹐聲教被於遐荒﹐慶澤流於中夏。當凝旒正殿﹐虧以小事大之儀﹔及告類圜丘﹐曠執贄奉琛之義。素居遐僻﹐久阻聲明﹐曾無先覺之心﹐固有後時之責。今則皇威電赫﹐聖略風馳﹐干戈所指而無前﹐鼙鼓才臨而自潰﹐山河郡縣半入於提封﹐將卒倉儲盡歸於圖籍。且念臣中外骨肉二百餘人﹐髙堂有親﹐七十非遠﹐弱齡侍奉﹐只在庭闈﹐日承訓撫之恩﹐粗勤孝養之道。實願克修甘旨﹐保此衰年﹐次望免子孫之睽離﹐守血食之祭祀﹐敢冀容之如地﹑蓋之如天﹐特軫仁慈﹐以寬厄辱﹐臣輒援故事上瀆嚴聰。竊念劉禪有安樂之封﹐叔寶有長城之號﹐皆自歸款﹐盡獲生全。願眇昧之餘魂﹐得保家而爲幸﹐使先臣寢廟不爲樵采之場﹐老母庭闈尙有問安之所。已令緘封府庫﹐肅靖軍資﹐用付典司﹐將期臨照。今則車書混其文範﹐正朔奉以靈臺﹐敢布腹心恭聽赦宥。臣昶謹率文武見任官望闕再拜﹐上表歸命﹐披瀝肝膽以聞。」全斌等旣受其降﹐遣馬軍都監康延澤先以百騎入城﹐見昶諭以恩信。畱三日﹐盡封府庫而還。昶又遣其弟仁贄詣闕上表曰「臣歷觀先覺﹐克奉忠區﹐竇融受累世之封﹐吳芮襲傳家之慶。愚者暗於成事﹐智者見於未萌。

則臣在執迷以何多﹐致顚沛之如是。罪豈容於擢發﹐形可置於磔屍。旣無遠慮之明﹐甘受後期之責。伏念先臣受命唐室﹐建牙蜀川﹐因時事之變更﹐爲人心之擁迫。先臣卽世﹐臣方丱年﹐猥以童蒙﹐謬承余緒。乖以小事大之禮﹐缺稱藩奉國之誠﹐染習偸安﹐因循積歲。所以上煩神算﹐遠發王師﹐勢甚疾雷﹐敏如破竹。顧惟懦卒﹐焉敢當鋒尋束手以雲歸﹐正傾心而俟命。

今月七日﹐已令私署通奏使﹑宣徽南院使伊審證奉表歸降﹐以前路寇攘﹐前進不得。臣尋更令兵士援送﹐至十一日﹐尙恐前表未達﹐續遣供奉官王茂隆再賫前表。至十二日以後﹐相次方到軍前﹐料惟血誠﹐上達睿聽。臣今月十九日﹐已領親男諸弟﹐納降禮於軍門﹐至於老母諸孫﹐延餘息於私第。陛下至仁廣覆﹐大徳好生﹐顧臣假息於數年﹐所望全軀於今日。今蒙元戎慰卹﹐監護撫安﹐若非天地之垂慈﹐豈見軍民之受賜﹗臣自量過咎﹐尙切憂疑﹐謹遣親弟詣闕奉表﹐待罪以聞。」太祖賜詔曰「朕以受命上蒼﹐臨制中土﹐姑務保民而崇徳﹐豈思右武而佳兵至於興戎﹐蓋非獲已。矧惟蜀郡﹐僻處一隅﹐靡思僭竊之愆﹐輒肆窺覦之志﹐潛結並寇﹐自起釁端。爰命偏師﹐往申弔伐﹐靈旗所指﹐逆壘自平。朕常中夜憮然﹐念兆民何罪﹗屢馳驛騎﹐嚴戒兵鋒﹐務宣拯溺之懷﹐以盡招攜之禮。而卿果能率官屬而請命﹐拜表疏以祈恩﹐托以慈親﹐保其宗祀﹐悉封府庫﹐以待王師。追咎攺圖﹐將自求於多福﹔匿瑕含垢﹐當盡滌於前非。

朕不食言﹐爾其無慮。」昶乃舉族與官屬由峽而下﹐至江陵﹐上遣皇城使竇儼迎勞之。昶與母至襄陽﹐復遣使賫詔賜茶藥。

所賜詔不名﹐仍呼昶母爲國母。昶將至﹐命太宗勞於近郊。昶率子弟素服待罪闕下。時乾徳三年也。帝以昶來降﹐意嘉之﹐詔翰林學士承旨陶穀等約前代儀制﹐艸定受降之禮。正月十六日﹐昶至前一日﹐有司設禦座於崇元殿﹐陳仗衛於庭﹐如元會

之儀。又爲昶及僞官屬設次於明徳門外﹐設表案於門﹐橫街之北。是日﹐大陳馬步諸軍於天街左右。昶及弟僞官李昊等三十二人至闕下﹐皆素服紗帽。通事舍人引昶於表案南序立﹐北向﹐僞官屬皆班於昶後﹐置待罪表於案。昶跪授閤門使﹐持表入。

昶等還位﹐序立以俟命。表至帝前﹐侍臣讀訖﹐閤門使承旨出宣。昶等悉俯伏於地﹐通事舍人二員掖昶起﹐僞官屬皆起﹐並鞠躬聽命。閤門使宣制釋罪﹐昶等再拜三呼萬歲。閤門使又承旨賜昶等襲衣冠帶﹐衣庫使導所賜陳於前﹐昶再拜跪受﹐各就次﹐易服乘馬。昶至升龍門下馬﹐官屬至啟運門下馬﹐就次入見於崇元殿。帝衮服升座﹐軸簾卻扇。文武百官先入﹐起居訖﹐分班東西相向。閤門使引昶等入﹐起居舞蹈﹐稱謝。宣徽使承旨喚昶升殿﹐昶等皆再拜﹐僞官屬依位序立。通事舍人引昶升自東階﹐宣徽使承旨安撫至禦座前鞠躬﹐帝親撫問之。昶還位﹐與官屬皆舞蹈再拜﹐三呼萬歲。昶出﹐中書門下率百僚稱賀。

禮畢﹐禦明徳門﹐宣赦﹕「門下﹕伐罪弔民﹐所以昭宣王略﹔眚災肆赦﹐所以蕩滌羣非。稽有國之舊章﹐蓋哲王之能事。朕飛龍撫運﹐躍馬興邦。𨿽禹別九州﹐盡爲王土﹔而蜀川一境﹐猶隔華風。天兵飛渡於劍門﹐蜀主哀號而納款。念其生聚﹐曲爲保全。宜推曠蕩之恩﹐用慰傷殘之俗﹐易苛政以平恕﹐革重斂爲輕徭。用舉宏綱﹐正我王度。自乾徳三年正月二十四日昧爽以前﹐應僞蜀管內罪無輕重﹑常赦所不原者咸赦除之。自乾徳二年終﹐所有殘欠租稅﹐並與除放。仍特放今年夏稅及沿納諸雜物色等一半﹐兼令逐州子細分析目前諸色稅賦及科配煩重名目﹐聞奏﹐當與等第﹐永遠減放。應敗缺場務﹐仍各具事申奏。當議指揮西川城內人戶食鹽﹐僞蜀估定每斤一百六十文足陌﹐令每斤特減六十文足陌﹐今後只定一百文足陌。所有諸州鹽﹐各取逐處價例﹐三分中與減一分。應鄕村不濟人戶缺少糧

食者﹐委逐處官吏開倉賑貸﹐候丰熟日﹐令人戶一斗只納一斗。

昨者收復之際﹐亦已嚴切指揮。或慮諸軍虜得丁口﹐便仰各放還本主﹐不得更有隱藏﹐如敢固違﹐當行嚴斷。其僞蜀內外文武臣僚及將校職員等能奉其主﹐歸我大朝﹐念玆通變之方﹐宜預旌酬之寵﹐各令分析名銜申奏﹐當與加恩。管內應有負罪逃竄之人﹑亡命山林之輩﹐限赦到一月內﹐許自陳首﹐並仰放罪。

仍令逐處長吏倍加安撫﹐如限滿不自陳首﹐復罪如初。乃眷劍南﹐比爲內地﹐自累朝之艱否﹐據千里之江山﹐豈無沈滯之人宜下帝求之詔﹐所在州郡及山林有懷才負藝﹑未沾寸祿者﹐委長吏聞奏。先賢丘壠﹐不得樵采。古來廟宇﹐咸與修崇。其餘節婦義夫順孫孝子有堪旌賞﹐當議舉明。官吏軍民各勤職業。

樂予景運﹐當慶新恩。告示一方﹐咸知朕意。」是日﹐宴近臣及昶等於大明殿﹐昶奉觴上壽。是日﹐又賜昶玉帶﹑金鞍勒馬﹑金器千兩﹑銀器萬兩﹑錦綺千段﹑衣著萬匹﹔賜昶母李氏金器三百兩﹑銀器二千兩﹑錦綺千段﹑絹千匹﹔自仁贄﹑玄喆﹑李昊等恩賜各有差。先是﹐帝詔有司於右掖門街﹐臨汴水起大第五百間以待昶﹐供帳悉備﹐至是賜之。又爲其僞官屬各營居第。

翼日﹐詔曰「伯禹導川﹐黑水本梁州之域﹔河圖括象﹐岷山直井絡之墟。是曰坤維﹐素爲王土。屬中原多故﹐四海羣飛﹐遂割裂於山河﹐競僭竊於位號。朕削平宇縣﹐載整皇綱﹐復周﹑漢之舊疆﹐寵綏羣後﹔采唐﹑虞之大訓﹐協和萬邦。六年於玆﹐百揆時敍。禮樂徵伐之柄﹐盡出朝廷﹔蠻夷山海之君﹐咸修職貢。一昨順長庚而授律﹐法時雨以興師﹐先申誕告之文﹐以慰徯來之眾。咨爾僞蜀主孟昶﹐克承余緒﹐保據一隅﹐擅正朔以自專﹐歷歲年以滋久。而能屬王師之致討﹐察天道之惡盈﹐體此綏懷﹐思於效順﹐盡率官吏﹐來降軍門」手疏以陳誠﹐伏天閽而請命。是用昭示大信﹐盡滌汝瑕﹐度越彜章﹐升於崇秩。

冠紫微之近署﹐以奉內朝﹔翦鶉首之奧區﹐爲之封邑。率從異數﹐式洽殊私。爾宜欽承﹐往踐厥位。可開府儀同三司﹑檢校太師兼中書令﹑秦國公﹐給上鎭節度使俸祿。余僞官除拜有差。」昶數日卒﹐年四十七。太祖廢朝五日﹐素服發哀於大明殿。

贈中書令﹐追封楚王﹐謚恭孝﹐賻布帛千匹﹐葬事官給。後數日﹐其母李氏亦卒。初﹐李氏隨昶至京師﹐太祖數命肩輿入宮﹐勞之曰「母善自愛﹐無戚戚懷鄕土﹐異日當送母歸。」李氏曰「使妾安往」太祖曰「歸蜀爾。」李氏曰「妾家本太原﹐儻得歸老並土﹐妾之願也。」時晉陽未平﹐太祖聞其言﹐大喜曰「俟平劉鈞﹐卽如母所願。」因厚加賜賚。及昶卒﹐不哭﹐以酒酹地曰「汝不能死社稷﹐貪生以至此。吾所以忍死者﹐以汝在爾﹐今汝旣死﹐吾何生焉﹗」因不食﹐數日卒。

太祖聞而傷之﹐賻贈加等﹐與昶俱葬洛陽﹐詔發奉義甲士七千人護送。七月﹐正衙備禮冊命昶﹐其文曰「維乾徳三年歲次乙丑七月己未朔二十四日戊子﹐皇帝若曰﹕咨爾故檢校太師兼中書令﹑秦國公孟昶﹐夫冊贈之典﹐所以彰世祚而紀勛伐﹔繼絕之義﹐所以旌異域而表來庭。苟匪全功﹐寧兼二者。國家承乾撫運﹐括地開圖。稽至徳於勛﹑華﹐體深仁於湯﹑禹。旣定壺關之亂﹐復剪淮夷之凶﹐曁荊及衡﹐洗蕩逋穢。以爲人君之道﹐先徳而後刑﹔王者之師﹐有徵而無戰。兵威震疊﹐寰宇來同。以致薄伐西川﹐䢐徵三峽。惟爾昶襲乃堂構﹐據有巴庸﹐而能祗畏皇靈﹐保全宗緒﹐知機識變﹐委順圖全。馳子牟魏闕之心﹐奉伯禹塗山之會。朕自聞獻款﹐良切虛懷。舟車欣至止之初﹐邸第錫非常之制。封崇異數﹐期保永年。景命不融﹐奄然殂謝。嗚呼﹗爾有及親之孝﹐特異常倫﹔爾有奉上之情﹐所期終養。何髙穹之不祐﹐與幽壤以同歸﹗斯朕所以當寧興悲﹐徹縣永嘆。詢於史氏﹐申命禮官﹐今遣使起復雲飛將軍﹑檢校

太傅﹑右神武統軍﹑兼禦史大夫﹑上柱國﹑平昌縣開國伯﹑食

邑七百戶孟仁贄持節﹐冊贈爾爲尙書令﹐仍追封楚王。嗚呼﹗

式備哀榮﹐載光簡牒。南宮峻秩﹐全楚大邦﹐並示追崇﹐敻超彜制。始終之分﹐朕無愧焉。尙冀英魂﹐歆玆盛禮。嗚呼哀哉﹗」禮畢﹐其冊載以犢車。設鹵簿﹑鼓吹﹐導至其第。冊及門﹐主人迎冊使入。是日﹐仍賜昶墳莊一區﹐給守墳人米千石﹑錢五十萬。初﹐昶在蜀專務奢靡﹐爲七寶溺器﹐他物稱是。每歲除﹐命學士爲詞﹐題桃符﹐置寢門左右。末年﹐學士韋寅遜撰詞﹐以其非工﹐昶自命筆題云「新年納餘慶﹐嘉節號長春。」

昶以其年正月十一日降﹐太祖命呂餘慶知成都﹐而「長春」乃太祖誕聖節名也。又昶襲位後﹐民質錢取息者﹐將徒居﹐必書其門曰「召主取贖。」其末年﹐西川婦女競理髮爲髙髻﹐號朝天髻。始周世宗平淮甸﹐克關南﹐議討而未果﹐至太祖乃平之。自始伐至降﹐凡六十六日。昶父子據有二蜀三十一年﹐至是國除。王全斌旣平蜀﹐部下多漁奪民財。及凱旋﹐太祖盡得其狀﹐召行營都監王仁贍面詰之。仁贍歷詆諸將所爲﹐奢縱不法﹐冀以自解﹐且曰「淸廉畏愼﹐不辜陛下任使者﹐惟有曹彬一人耳。」卽日授彬宣徽南院使﹐彬入奏曰「徵西諸將皆獲罪﹐臣獨受賞﹐何以寧處」上曰「卿有功無過﹐又不自矜。

苟若有纖芥之累﹐王仁贍豈有爲卿隱耶勸懲﹐國之常典﹐可無讓也。」蜀平﹐得州府四十六﹐益﹑彭﹑眉﹑嘉﹑綿﹑漢﹑資﹑

簡﹑梓﹑遂﹑黎﹑雅﹑陵﹑戎﹑瀘﹑維﹑茂﹑昌﹑榮﹑閬﹑渠﹑

合﹑龍﹑普﹑利﹑渝﹑涪﹑黔﹑施﹑達﹑洋﹝原注﹕缺文﹞百

四十﹐戶五十三萬四﹝原注﹕缺文。﹞。

李筠在鎭﹐擅其徵賦﹐頗招集亡命。嘗以私忿囚監軍使﹐世宗不能堪﹐但下詔責讓而已。至是﹐遂以建隆元年四月十四日叛﹐太祖遣侍衛親軍副都指揮使歸徳軍節度使石守信﹑殿前

副都指揮點檢義成軍節度使髙懷徳率諸軍進討。五月二日﹐又命宣徽南院使咎居潤赴澶州巡警﹐詔殿前都點檢昭化軍節度使慕容延釗﹑彰徳軍節度觀察畱後王全斌由東路會兵進討。前徳州刺史曹翰﹑前耀州刺史張暉並充行營壕寨使﹐由東路與守信等合。敕守信等曰「勿縱筠下太行﹐急進師扼其隘﹐破之必矣。」帝乃下詔曰「違天逆命﹐不可以逋誅﹔伐罪弔民﹐式慰其徯望。昭義軍節度﹑檢校太師兼中書令李筠出於賤隸﹐驟列通侯﹐詭譎多端﹐包藏有素。朕以皇天眷命﹐歷數在躬。念同事於前朝﹐每曲形於厚禮﹐推赤心而示信﹐指天日以申盟。

而不體予懷﹐自隳爾節。窺覦神器﹐俶擾天常﹐囚辱使臣﹐虔劉民吏﹐結劉鈞於並壘﹐害張福於髙平。肆其凶謀﹐幹我大戮。

國有常憲﹐人其捨諸。將申齊斧之刑﹐用致靈旗之討。李筠宜削奪在身官爵﹐令諸道會兵進擊。宥其驅脇﹐實前王之令猷﹔示以招懷﹐亦吾民之何罪﹗黎城舊壤﹐上黨名區﹐俗本貞純﹐人知節義。豈私從亂﹐必自攺圖。苟去危以就安﹐可轉禍而爲福﹔立功名於當世﹐保富貴以終身。勿成染污之風﹐自取覆亡之咎。凡爾士庶﹐當體朕懷。」五月十九日﹐內降手詔親徵。」

朕仰膺天眷﹐肇啟皇圖﹐念可畏之非民﹐敢無名而動眾。李筠不知天命﹐犯我王誅﹐棄帶河礪嶽之恩﹐爲干紀亂常之事。已行攻討﹐卽俟蕩平。當九夏之炎蒸﹐念六師之勞苦。深居宮闕﹐情所難安。當議省巡﹐用伸慰撫。朕取此月內暫幸軍前﹐所司供頓務從儉約﹐郡國長吏不得擅赴行在。兩京畱司官起居表章﹐傳置以聞。勿令勞擾﹐以稱朕意。」以二十四日次滎陽﹐西京畱守向拱﹑河陽節度使趙晁來朝。太祖召拱與語﹐拱曰「李筠逆節久露﹐兵勢漸盛。陛下宜速濟大河﹐歷太行﹐乘其未集而擊之﹐平賊心矣。若稽畱浹旬﹐臣恐賊鋒益熾﹐攻之難力矣。」帝深然之。其月﹐石守信敗筠軍於長平﹐斬首三千餘級﹐拔

大會寨。十九日﹐命侍衛親軍都指揮使﹑天平軍節度使韓令坤率兵屯河陽。石守信﹑髙懷徳又破筠眾三萬於澤州﹐獲僞河東節度使範守圖﹐降河東援軍數千﹐皆殺之。帝以親駕﹐大赦天下﹕「門下﹕天生五材﹐武可以底寧禍亂﹔君有一徳﹐恩所以輯睦兆民。爰自眷命自天﹐膺圖開國。繄朕寡昧﹐勉徇樂推。

式造新邦﹐務求治道縣小大之政﹐必切躬親﹔蕃宣勛舊之臣﹐敢忘禮遇以四海樂康爲念﹐以一物失所爲憂﹐勿敢怠荒﹐庶期開泰。不謂壺關之地﹐分野纏災﹐守臣無事以生疑﹐同惡望風而相濟。朕推心勉諭﹐屈己俯從。和气不能易豺狼之心﹐平地於是作荊榛之路。昨者長驅禁旅﹐直上太行。始戮賊軍﹐尋平澤﹑潞。鋒交矢接﹐瓦解冰消。潞州旣逼危亡﹐尋輸降款。契我好生之意﹐各覃加等之恩。一境熙春﹐萬家安堵。旣豁黔黎之望﹐實憑宗社之靈。重念將士同心﹐服干戈而展效﹔官吏奉職﹐部力役以有勞。將同慶於域中﹐宜大賚於天下。應天下見禁罪人﹐自六月二十三日昧爽以前。云云」。

李重進九月反狀聞﹐太祖遣石守信﹑王審琦﹑李處耘﹑宋偓等四將率禁兵討之﹐仍令友規護前軍……乃下詔曰「黃軒禦極﹐嘗行中冀之誅﹔虞舜登庸﹐先正四凶之罪。芘民靖亂﹐何莫由斯朕以歷試艱難﹐肇膺眷命﹐務輯寧於華夏﹐思康濟於黎元。爰整銳師﹐濯徵多壘﹐慰其徯後﹐匪曰佳兵。新授平盧軍節度﹑淄靑等州觀察使﹑檢校太師兼中書令李重進位列公侯﹐任隆藩翰﹐自皇家之起運﹐包異志以無君。朕法天無私﹐與物更始﹐特含垢以宥罪﹐聽攺行而自新﹐申撫諭於璽書﹐形誓言於金券﹐特遷大鎭﹐用保永圖。而敢固守孤城﹐拒違王命。此而無忍﹐孰不可忍宜正彜章﹐用懲大憝。其李重進在身官爵並宜削奪。」上謂左右曰「朕於周室近臣無所圖間﹐重進不體朕心﹐自懷反側。今六師在野﹐朕當自慰撫之。」十月二十一

日﹐內降手詔曰「朕以反臣負國﹐凶黨嬰城﹐勞將帥以徵行﹐救生靈之塗炭。重念蒙犯霜露﹐跋涉山川。將親示於撫循﹐須暫離於京闕。朕取今月內幸揚州﹐凡所供須務令省約。方期靖亂﹐無至勞人。余依徵澤潞詔書從事。」

陳洪進入朝﹐以其地來歸﹐太宗優詔嘉納之。以洪進爲武寧軍節度﹑同平章事﹐畱京師奉朝請。諸子皆授以近郡。五月一日﹐降徳音﹕「門下﹕朕纂紹基圖﹐臨禦區宇﹐慶五兵之銷偃﹐致四海之混同。顧惟動植之間﹐悉被生成之澤。念淸源之一境﹐隔朝化以多年﹐江山𨿽在於照臨﹐黎庶未沾於恩惠。節度使陳洪進素懷明略﹐喜遇昌期﹐偃戎節以來朝﹐錄地圖而上進。今者川途無壅﹐聲教大同﹐宜覃寬宥之恩﹐俾洽維新之化。

應泉﹑漳等州管內州縣諸色罪人﹐限徳音到日﹐並從釋放。云云。於戲﹗同文共軌﹐荷宗社之殊休﹔卹物愛民﹐乃帝王之常道。矧惟遠俗﹐初被皇風﹐用安歸向之心﹐倍注撫柔之意﹐降九天之雨露﹐蘇比屋之生靈﹐必令其萬戶千門﹐永樂於輕徭薄賦。凡爾眾庶﹐當體朕懷。主者施行。」

太宗徵太原﹐次澶淵﹐太僕寺丞宋捷者掌出納行在軍儲﹐迎謁道左。太宗見姓名喜﹐以爲我師有必捷之兆。車駕將至﹐令語攻城諸將曰「我端午日置酒﹐宴會於太原城中。」至癸未﹐繼元降﹐乃五月五日也。

太宗朝平蜀賊李順。淳化四年﹐靑城縣民王小波聚徒起而爲亂﹐謂其眾曰「吾疾貧富不均﹐今爲汝均之。」貧民附者益眾。先是﹐國家平孟氏之亂﹐成都府庫之物悉載歸於內府。

後來任事者競功利﹐於常賦外更置博買務﹐禁商旅不得私市布帛。蜀地土狹民稠﹐耕稼不足以給﹐由是羣眾起而爲亂。二月﹐殺彭山縣令齊元振。十二月﹐與巡檢張玘鬥於江原縣﹐玘死之﹐小波亦病創卒。眾推小波妻弟李順以淳化五年正月叛﹐攻邛﹑

蜀二郡﹐官吏多被其害。又敗都巡檢郭允能於新津﹐賊勢益盛﹐眾附者數萬。永康軍﹑雙流﹑新津﹑溫江﹑郫縣皆爲順所陷﹐縱火大掠﹐遂進攻成都。旣陷成都﹐知府事郭載率官吏奔東川﹐賊遂據成都。上命昭宣使﹑河州團練使王繼恩爲劍南兩川招安使﹐率兵討之﹐以便宜決遣。又命樞密直學士張詠知成都府﹐雷有終﹑裴莊﹑劉錫﹑周渭等掌川峽隨軍漕運﹐馬步軍都軍頭王杲率兵趨劍門﹐崇儀使尹元率兵由峽路而進﹐並受繼恩節制。

又命成都府監軍供奉官宿翰爲崇儀使。先是﹐羣盜自成都分攻劍門﹐翰先自成都領兵投劍門﹐適與正兵合。因迎擊﹐大破賊眾數千人﹐餘三百人奔歸成都。順怒其驚眾﹐盡殺之。奏至﹐上嘉翰功﹐故有是命。三月﹐詔繼恩﹕「朕以凶民嘯聚﹐蜀郡驚騷﹐俾聊舉於軍師﹐務速令於平蕩。已聞虎旅﹐將覆梟巢。

旣顯戮於鯨鯢﹐慮俱焚於玉石。頃令分別﹐用振恩威。宜令王繼恩候前軍所到處﹐其賊黨等或敢恣凶頑﹐或輒行拒抗﹐卽盡加殺戮﹐不得存畱。其有或先被脇從﹐或自能歸順﹐更不問罪﹐並與安存。不惟推好生惡殺之心﹐亦用舉懲惡勸善之典。諒爾將兵之意﹐知予及物之恩。」四月﹐繼恩由小劍門路入研石寨﹐破賊斬首五百級。遂北過靑彊嶺﹐平劍州﹐進破賊五千眾於柳池驛﹐斬首六百級。賊眾望風奔走﹐殺戮溺死者不可勝計。又克閬﹑綿二州。五月﹐至成都﹐破賊十餘萬﹐斬首三萬級﹐獲順及僞官甚眾。及議賞功﹐中書欲除宣徽使。太宗曰「朕讀前代書史﹐不欲令宦官預政事。宣徽使﹐執政之漸也。止可授以他官。」宰相懇言繼恩有大功﹐非此任無足以議賞典。上深怒﹐責丞相等﹐命學士張洎﹑錢若水議別立宣政使﹐序位於昭宣使之上﹐以授之。繼恩握重兵﹐久畱成都﹐轉餉不給﹐專以飲宴爲務﹐每出入﹐前後奏音樂﹐又令騎兵執博局﹑橫枰自隨﹐威振郡縣﹐僕使輩用事恣橫﹐縱所部剽掠子女金帛﹐坐而玩寇﹐

軍士亦無鬥志。餘賊竄伏山谷間﹐州縣有復陷者。太宗知之﹐乃命入內押班衛紹欽同領其事﹐命給事中﹑參知政事趙昌言充川﹑峽路兵馬都部署﹐自宣政使王繼恩以下皆聽其節度。禦札數幅﹐丁寧授以方略。姦黨悉平。至道二年春﹐布衣韓拱辰詣闕上言﹐繼恩有平賊大功﹐當秉機務﹐今薄賞無以慰中外之望。

上大怒﹐以拱辰妖言惑眾﹐杖脊黥面﹐配崖州。俄召繼恩還。

又有劉旴者﹐廣武指揮軍卒也。至道三年八月﹐都巡檢使韓景祐至懷安軍﹐旴謀殺景祐而叛。是夜三鼓﹐嘯聚軍士﹐逐景祐﹐景祐逾垣遁逸。遂掠懷安及漢﹑蜀﹑邛州。永康軍招安使上官正卽與鈐轄馬知節領兵趨新津﹐賊出邛州方井﹐擊敗之﹐斬旴﹐盡平其黨。九月﹐太宗因言西川叛卒事﹐輔臣或曰「蓋地無城池﹐所以失其制禦。」上曰「儻官吏得人﹐善於綏撫﹐使其樂業﹐𨿽無城可也。」昌言爲人辯智﹐於上前指畫破賊之策﹐上悅之﹐恩遇甚厚。旣行﹐時有峨眉山僧茂眞以術得幸﹐謂上曰「昌言額紋有反相﹐不宜委以蜀事。」上方悔之。會昌言至鳳翔﹐是時寇準知州﹐密上言「趙昌言素有重名﹐又無子息﹐不可徵蜀﹐授以兵柄。」太宗得疏﹐大驚曰「朝廷皆無忠臣﹐言莫及此﹐賴有寇準憂國家爾。」乃詔昌言以軍事付王繼恩﹐罷知政事﹐以戶部侍郎知鳳翔﹐召寇準參知政事。西川招安使王繼恩部送賊酉句重榮等五輩詣闕﹐上曰「汝曹本非爲惡﹐但官吏失於撫禦﹐致爾爲盜。及兵興﹐武人務在立功﹐肆行殺戮﹐爾輩懼死亡命耳。朕今諭以恩信﹐不忍誅也。」皆釋甲﹐放之。太宗聞蜀賊起﹐顧侍臣曰「蜀土之民近歲日益繁盛﹐但習俗囂浮﹐多事遨賞。物極必反﹐今小寇驚動﹐豈天意抑其浮華耶」呂蒙正曰「昔楚莊小國之君﹐常懼無災。今升平之代﹐遠方忽有狂寇﹐亦恐天垂警戒。」呂端曰「蒙正之言﹐望陛下畱意。」上深納之。

●卷十八升降州縣一

○東京

開封府﹐大中祥符二年﹐攺浚儀縣爲祥符縣。復後唐匡城縣爲長垣縣。建隆四年﹐升東明鎭爲東明縣﹐以濟陽鎭屬縣。

咸平五年﹐升通許鎭爲咸平縣。

○西京

河南府﹐熙寧八年﹐省洛陽縣入河南縣﹐元祐二年復置。

熙寧八年﹐省緱氏縣入偃師縣。熙寧五年﹐省伊闕縣入伊陽縣。

○南京

應天府﹐景徳四年﹐升歸徳軍爲應天府。大中祥符七年﹐升南京。

○北京

大名府﹐慶曆二年﹐升大名爲北京。

○京東東路

靑州﹐淳化五年﹐攺爲鎭海軍節度使。政和元年曰齊郡。

密州﹐開寶五年﹐升爲安化軍節度。

拱州﹐崇寧四年﹐以開封府襄邑縣﹐建州名輔州﹐以爲東輔﹐又攺今名。

齊州﹐治平二年﹐升爲興徳軍節度。咸平四年﹐省臨濟縣入章丘縣。

濰州﹐建隆三年﹐以靑州北海縣置北海軍。乾徳二年﹐升爲濰州。政和元年﹐曰北氦。建隆三年﹐析北海縣地置昌邑縣。

乾徳三年﹐以營丘城置安仁縣﹐尋攺爲昌樂。

淮陽軍﹐太平興國七年置。太平興國七年﹐以徐州之宿遷縣屬淮陽軍。

○京東西路

襲慶府﹐建隆元年﹐復泰寧軍節度。大中祥符元年﹐攺乾封縣爲奉符縣。大中祥符元年﹐攺曲阜縣爲仙源縣。

興仁府﹐建中靖國元年﹐攺周彰信軍爲郡﹐後升府。大觀三年﹐升都督府。大觀二年﹐攺宛句縣爲宛亭縣。

鄆州﹐大觀二年﹐升大都督府。

廣濟軍﹐太平興國三年﹐以定陶鎭置廣濟軍。至熙寧四年﹐

廢﹐屬曹州。元祐元年復置。

鄧州﹐建隆初﹐省臨瀨縣入穰縣。

襄州﹐乾徳三年﹐以陰城鎭置乾徳縣。太平興國元年﹐復攺義淸縣爲中廬縣。

均州﹐乾徳六年﹐省丰利縣入鄖鄕縣。

隨州﹐乾徳五年﹐升崇義軍節度。太平興國元年﹐攺崇信軍。熙寧元年﹐省安化縣。

金州﹐乾徳五年﹐升昭化軍節度﹐後爲防禦。熙寧六年﹐省平利縣。元祐二年復置。

房州﹐雍熙三年﹐升鋇軍節度—寶中﹐省永淸縣—寶中﹐省上庸縣。

○京西北路

潁昌府﹐元丰三年﹐升許州爲府。崇寧四年﹐建爲南輔。

熙寧四年﹐省許田入長社縣。崇寧四年﹐以汝州之郟縣屬潁昌府。

鄭州﹐景祐元年﹐升奉寧軍節度。崇寧四年﹐建爲西輔。

崇寧四年﹐以河南府密縣屬鄭州。

滑州﹐太平興國四年﹐攺武成軍節度。治平三年﹐省靈河縣入白馬縣。

孟州﹐大中祥符中﹐攺汜水縣汜水關爲行慶關。慶曆三年﹐以唐洛州王屋縣屬孟州。

蔡州﹐景祐二年﹐升淮康軍節度。

陳州﹐建隆元年﹐攺溵水縣爲商水縣。熙寧六年﹐省南頓縣入商水。元祐元年復置。

順昌府﹐元丰二年﹐升順昌軍節度。政和六年﹐升爲潁州府。

汝州﹐熙寧四年﹐省龍興縣入魯山縣。元祐二年﹐復置。

信陽軍﹐唐義陽郡—寶九年﹐降爲軍。太平興國元年﹐攺爲信陽—寶九年﹐省鐘山縣屬義陽—寶九年﹐以羅山縣屬信陽軍。

○河北東路

開徳府﹐大觀元年﹐升府。崇寧四年﹐建爲北輔。雍熙四年﹐省臨黃縣入觀城縣。熙寧四年﹐省頓丘縣入淸丰縣。崇寧四年﹐以大名府南樂縣屬開徳府。

河間府﹐大觀二年﹐升府。熙寧六年﹐省束城縣入河間縣。

熙寧六年﹐省景城縣入樂壽縣。

冀州﹐慶曆八年﹐升安武軍節度。皇祐四年﹐省堂陽縣入南宮縣。

棣州﹐大中祥符八年﹐徒州城及厭次縣於陽信縣地﹐徒陽信縣於故厭次縣。

雄州﹐政和三年﹐爲易陽郡。太平興國元年﹐攺歸義縣爲歸信。建隆四年﹐復置容城縣。

霸州﹐政和三年﹐爲永淸郡。景祐元年﹐省永淸縣入文安縣。

莫州﹐熙寧六年﹐省長丰縣爲鎭﹐又省鄚縣入任丘。元祐二年﹐復鄚縣﹐尋又罷爲鎭。

濱州﹐大中祥符五年﹐省蒲臺縣入渤海縣。慶曆六年﹐析渤海縣地置招安縣。

恩州﹐唐爲貝州。天寶初﹐曰淸河郡。至和元年﹐省漳南縣入歷亭縣。

淸州﹐太平興國七年﹐以滄州永安縣置。大觀二年﹐河淸七晝夜﹐因攺爲淸州。政和三年﹐爲乾寧郡。太平興國七年﹐以永安縣之範橋鎭置乾寧縣。熙寧六年﹐省爲鎭﹐後復置縣。

崇寧三年﹐又省之。

永靜軍﹐慶曆七年﹐以將陵縣屬永靜軍。淳化元年﹐以阜城縣屬永靜軍。

保定軍﹐太平興國六年﹐以涿州歸信縣新鎭﹐置平戎軍﹐景徳元年攺今名。

○河北西路

相州﹐天聖七年﹐攺永定縣曰永和。熙寧五年﹐省入安陽。

熙寧五年﹐省鄴縣入臨鄣。

中山府﹐太平興國元年﹐攺定武軍節度。政和三年﹐攺中山府爲中山郡。康定元年﹐省陘邑縣入安喜縣。景徳元年﹐以祁州無極縣屬中山府。

洺州﹐建隆元年﹐升爲防禦。熙寧三年﹐省曲周縣入雞澤縣。熙寧六年﹐省臨洺縣入永年縣。

祁州﹐景徳元年﹐徒治蒲陰縣。端拱元年﹐以恆州鼓城縣屬祁州。熙寧六年﹐省深澤縣入鼓城。元祐元年復置。

保州﹐政和三年﹐爲淸苑郡。太平興國六年﹐攺淸苑爲保塞縣。

保州﹐崇寧四年﹐升爲慶源軍節度—寶五年﹐攺昭慶縣爲隆平縣。熙寧六年﹐省入臨城。元祐元年復置。熙寧五年﹐省

柏鄕贊皇入髙邑縣。

邢州﹐熙寧六年﹐省平鄕縣入巨鹿縣。元祐元年復置。熙寧六年﹐省堯山縣入內丘縣。元祐元年復置。

熙寧五年﹐省任縣入南和縣。元祐元年復置。大觀元年八月二十六日﹐詔遷趙州隆平縣﹑邢州巨鹿縣於髙地﹐以隆平地下濕﹑巨鹿近爲黃河陷沒故也。政和三年十二月十七日﹐尙書省言邢州巨鹿縣昨被黃河淹沒之事﹐今來水勢已退﹐乞興復舊縣。從之。

永寧軍﹐雍熙四年﹐以博野縣地置寧邊軍。景徳元年﹐攺永定。天聖四年攺今名。

廣信軍﹐太平興國六年﹐置爲威虜軍。景徳元年攺今名。

○陜西路

永興軍路﹐京兆府﹐大中祥符八年﹐攺昭應縣爲臨潼縣。

大觀二年﹐復以淸平鎭置終南縣。

河中府﹐太平興國七年﹐攺護國軍節度。

陜州﹐太平興國元年﹐攺保平軍節度。

延安府﹐唐延州。後唐彰武軍。皇朝升府。

同州﹐太平興國七年﹐升爲定國軍節度……

耀州﹐開寶五年﹐爲感義軍。太平興國元年﹐攺感徳軍。

淳化四年﹐以云陽縣之梨園鎭置淳化縣。

虢州﹐建隆元年﹐攺弘農縣爲常農縣。至道三年﹐攺曰虢略。熙寧四年﹐省王城縣入虢略。

銀州﹐唐銀川郡。

綏徳軍﹐熙寧二年﹐收復唐綏州﹐又廢爲綏徳城。後升爲

軍。

保安軍﹐太平興國二年﹐以延州永安鎭置軍。天禧四年﹐置建子城。天聖元年﹐攺爲徳靖寨。慶曆四年﹐置順寧寨。

○環慶路

環州﹐淳化五年﹐復周之通遠軍爲環州。天聖四年﹐復攺方渠縣爲通遠縣。

慶州﹐乾徳二年﹐復爲安化郡。乾徳二年﹐復順化縣爲安化縣。乾徳二年﹐省同川縣入安化縣。熙寧四年﹐復置合水縣﹐省華池﹑樂蟠兩縣入合水。熙寧三年﹐以寧州彭原縣屬慶州。

○涇原路

涇州﹐太平興國元年﹐攺彰化軍節度。咸平四年﹐置保定縣。五年﹐省爲寨。大觀二年復置。

渭州﹐熙寧五年﹐儀州廢﹐以安化縣來屬。乾徳元年﹐以舊崇信軍地置崇信縣﹐屬鳳翔府。淳化中﹐屬儀州。熙寧五年﹐州廢﹐來屬。熙寧五年﹐儀州廢﹐以華亭縣來屬。

原州﹐太平興國元年﹐攺寧州丰義縣爲彭陽。至道三年﹐屬原州。

懷徳軍﹐大觀二年﹐升平夏城爲軍﹐以蕭關等寨來屬。

鎭戎軍﹐至道元年﹐以故平髙縣地置。

徳順軍﹐慶曆三年﹐以渭州隴幹城置。元祐八年﹐置隴幹縣。

○秦鳳路

鳳翔府﹐熙寧五年﹐以好畤縣屬府。

隴州﹐開寶元年﹐析汧陽置隴安縣。

鳳州﹐河池縣﹐皇朝徒治固鎭。兩當縣﹐皇朝徒治廣鄕鎭。

秦州﹐建隆二年﹐置伏羌寨。熙寧三年以爲城。

鞏州﹐崇寧四年﹐升寧遠寨爲縣。

○熙河路

熙州﹐熙寧五年﹐收復吐蕃之武勝軍﹐置州﹐升鎭洮軍節度。熙寧五年﹐置渭源堡﹐屬州。

蘭州﹐元丰四年﹐收復金城縣。

河州﹐熙寧六年﹐收復鳳林縣﹐置枹罕縣。七年省。崇寧四年﹐升寧河寨爲縣。

岷州﹐熙寧六年收復。崇寧四年﹐復置祐川縣。建隆三年﹐以良恭﹑大潭二鎭置大潭縣﹐屬秦州。熙寧六年﹐屬岷州。熙寧六年﹐以長道縣屬岷州。

會州﹐元符二年﹐收復烏蘭縣。

廓州﹐元符二年﹐收復米川縣。

洮州﹐元符二年﹐收復臨潭縣。

湟州﹐大觀三年﹐賜向徳軍額。宣和元年﹐攺爲樂州。

○河東路

太原府﹐太平興國四年﹐克復﹐降爲並州。舊治太原﹑晉陽二縣﹐遂徙治陽曲。太平興國四年﹐省太原縣入楡次。建隆四年﹐以晉陽縣爲平晉軍。太平興國四年﹐廢爲平晉縣。熙寧三年﹐省入陽曲。政和五年復。

潞州﹐太平興國元年﹐攺昭徳軍節度。建中靖國元年﹐攺隆徳軍節度。

慶祚軍﹐舊晉州趙城縣。熙寧五年﹐廢爲鎭﹐隸洪洞縣。

元丰二年﹐復爲縣。政和三年﹐升爲軍。

麟州﹐乾徳五年﹐升建寧軍節度。端拱元年﹐攺鎭西軍節度。

嵐州﹐咸平五年﹐以憲州樓煩縣來屬。

憲州﹐熙寧三年廢﹐十年復置。咸平五年﹐以嵐州靜樂縣來屬。

慈州﹐熙寧五年廢入隰州。元祐元年復置。熙寧五年﹐省文城縣入吉鄕縣﹐又省鄕寧縣。

丰州﹐嘉祐七年﹐以府州蘿泊川掌地置﹐東南接府州﹐西接麟州﹐不統縣。

遼州﹐熙寧七年﹐廢爲平定軍。元丰八年復置。熙寧七年﹐省和順縣爲鎭﹐入遼山。元丰元年復置。

岢嵐軍﹐太平興國四年﹐析岢嵐州置軍。

寧化軍﹐太平興國四年﹐析嵐州地置寧化縣。五年﹐於縣置軍﹐領寧化一縣。

威勝軍﹐太平興國二年置﹐並沁州入焉。太平興國二年﹐以潞州武鄕縣來屬。太平興國六年﹐廢沁州﹐以沁源縣來屬。

太平興國六年﹐廢沁州﹐以綿上縣屬大通監。寶元二年來屬。

平定軍﹐太平興國七年﹐攺上父縣爲平定縣﹐置平定軍。

保徳軍﹐淳化四年﹐析嵐州置定羌軍。景徳二年﹐攺曰保徳。

火山軍﹐太平興國七年﹐以嵐州雄勇鎭置軍。治平四年﹐置火山縣。熙寧四年﹐縣廢。

晉寧軍﹐元祐二年置。大觀三年﹐石州臨泉縣來屬。

○淮南東路

亳州﹐大中祥符七年﹐升集慶軍節度。大中祥符七年﹐攺眞源縣爲衛眞縣。

泗州﹐乾徳元年﹐以楚州盱眙縣來屬﹐州徙治此。建隆二年﹐省徐城縣入臨淮。乾徳元年﹐以濠州招義縣屬泗州。太平興國元年﹐攺爲招信。

眞州﹐大中祥符六年﹐以聖像成功﹐升爲眞州。

通州﹐天聖元年﹐攺周通州爲崇州。明道二年復故名。

○淮南西路

壽州﹐開寶四年﹐攺盛唐縣爲六安縣。

無爲軍﹐太平興國三年﹐以巢縣之無爲鎭置軍。太平興國三年﹐以廬州巢縣來屬。太平興國三年﹐以廬州廬江縣來屬。

無爲縣﹐熙寧三年﹐析巢縣﹑廬江縣地置。巢縣﹐太平興國三年﹐自廬州來隸。紹興五年﹐廢爲鎭。六年夏。十一年隸廬州。

十二年復隸。

光州﹐建隆元年﹐攺殷城縣爲商城縣。後省爲鎭﹐入固始。

○兩浙路

案《宋史》﹕兩浙路﹐熙寧七年﹐分爲兩路﹐尋合爲一﹐南渡後復分。

臨安府﹐淳化五年﹐攺寧海軍節度。六年﹐升杭州爲府。

太平興國四年﹐攺錢江縣爲仁和縣。太平興國三年﹐攺安國縣﹐復曰臨安縣。太平興國四年﹐攺新登縣爲新城縣。

平江府﹐太平興國三年﹐攺蘇州吳郡爲平江軍。

潤州﹐開寶八年﹐攺鎭江軍節度。熙寧五年﹐省延陵縣入丹陽。

常州﹐太平興國元年﹐攺義興縣爲宜興縣。淳化元年﹐江陰軍廢﹐以江陰縣來屬。三年﹐復置軍。熙寧四年﹐又廢來屬。

秀州﹐政和七年八月二十七日﹐攺秀州爲嘉禾郡。

湖州﹐景祐元年﹐攺爲昭慶軍節度。太平興國七年﹐析烏程縣地置歸安縣。太平興國四年﹐以杭武康縣來屬。

睦州﹐宣和元年﹐升建徳軍節度。三年﹐攺爲嚴州。

越州﹐大觀元年﹐升爲帥府。

明州﹐建隆二年﹐攺奉國軍節度。熙寧六年﹐析鄞縣置昌國縣。

溫州﹐石晉爲靜海軍節度。政和七年﹐升應道軍節度。

臺州﹐建隆元年﹐復攺臺興縣爲天臺縣。景徳四年﹐攺永安縣爲仙居縣。

處州﹐咸平二年﹐復攺白龍縣爲松陽縣。

婺州﹐淳化元年﹐攺寶寧軍節度。

衢州﹐乾徳四年﹐以常山縣地置開化場。太平興國六年﹐升爲縣。

○江南東路

建康府﹐開寶八年﹐降爲升州。

饒州﹐開寶八年﹐以余幹縣地置安仁場。端拱元年升爲縣。

池州﹐開寶八年﹐以江寧府銅陵縣來屬。太平興國三年﹐以江州東流縣來屬。

信州﹐開寶八年﹐升寶丰鎭爲縣。景祐二年省。康定元年復置。慶曆三年﹐又省入弋陽—寶八年﹐以鉛山縣直隸京師﹐後屬信州。熙寧七年﹐復升永丰鎭爲縣。

太平州﹐開寶八年﹐攺雄遠軍爲平南軍。太平興國二年﹐升爲太平州。太平興國三年﹐以宣州蕪湖縣﹑繁昌縣來屬。

南康軍﹐太平興國二年置。太平興國七年﹐以洪州建昌縣﹑江州都昌縣來屬。

廣平軍﹐開寶八年置。端拱元年﹐以郎步鎭置建平縣。

寧國府﹐舊宣州。乾道二年八月二十六日﹐以孝宗潛藩升爲府。

○江南西路

原注﹕紹興元年﹐以江﹑洪﹑筠﹑袁﹑虔﹑吉州﹑興國﹑南康﹑臨江﹑南安軍爲江南西路。四年﹐撥南康軍依舊隸江南

東路

洪州﹐太平興國六年﹐析南昌縣置新建縣。

虔州﹐太平興國八年﹐以險江鎭置興國縣﹐以九州鎭置會昌縣。

吉州﹐太平興國九年﹐置吉水縣。至和元年﹐以報恩鎭置永丰縣。熙寧四年﹐以萬安鎭置萬安縣。

袁州﹐雍熙元年﹐以宜春縣地置分宜縣。

撫州﹐開寶三年﹐以宜黃場復置宜黃縣—寶五年﹐以金溪場置金溪縣。

筠州﹐太平興國三年﹐以髙安監步鎭置新昌縣。

興國軍﹐太平興國二年置。乾徳五年﹐以大冶場置大冶縣﹐屬鄂州﹐太平興國二年來屬。太平興國二年﹐以鄂州通山縣來屬。

南安軍﹐淳化元年置﹐以虔州大庾縣建軍﹐以縣爲治所﹐以虔州南康縣﹑上猶縣來屬。

臨江軍﹐淳化三年置。

建昌軍﹐太平興國四年﹐攺建武軍爲建昌。淳化二年﹐以撫州南丰縣來屬。

●卷十九升降州縣二

○荊湖南路

潭州﹐淳化四年﹐以衡州衡山縣﹑嶽州湘陰縣來屬。熙寧六年﹐以益陽縣地置安化縣。太平興國七年﹐析長沙縣置寧鄕縣。

衡州﹐乾徳三年﹐以安仁場置安仁縣﹐析衡陽﹑衡山二縣地入焉。

道州﹐熙寧五年﹐省永明縣入營道縣。元祐二年復置。乾徳三年﹐攺延唐縣爲寧遠縣﹐省大歷縣入寧遠。

永州﹐雍熙元年﹐以零陵縣之東安場置東安縣。

郴州﹐太平興國元年﹐攺郴義縣爲桂陽縣﹐攺義章縣爲宜章縣。熙寧六年﹐攺髙亭縣爲永興縣。

邵州﹐熙寧五年﹐收復梅山﹐以其地置新化縣。元丰四年﹐以溪洞徽州爲蒔竹縣。崇寧四年﹐以臨口寨爲臨岡縣。

武岡軍﹐崇寧五年﹐升武岡縣爲軍﹐以蒔竹縣分爲綏寧﹑臨岡二縣隸焉。

桂陽軍﹐本桂陽監。景徳元年﹐以郴州藍山縣來屬。

○荊湖北路

江陵府﹐乾徳三年﹐以江陵縣地置潛江縣。乾徳三年﹐置

建寧縣。熙寧六年﹐省入石首縣。元祐元年復置。

鄂州﹐開寶八年﹐攺臨江縣爲崇陽縣。景徳四年﹐攺永安縣爲咸寧縣。

安州﹐熙寧二年﹐省云夢縣入安陸縣。元祐元年復。

復州﹐熙寧六年﹐廢。復置。熙寧六年州廢﹐以景陵縣屬安州﹐省沔陽縣入監利縣。後置州﹐復來屬。乾徳二年﹐以白沙院置玉沙縣﹐屬江陵府。至道三年﹐以縣來屬。熙寧六年﹐省入監利。元祐元年復置。

鼎州﹐大中祥符五年﹐攺武陵郡曰鼎州。乾徳元年﹐析武陵縣置桃源縣。

峽州﹐開寶八年﹐省巴山寨入夷陵縣。

嶽州﹐淳化五年﹐升王朝場爲縣。至道二年﹐攺爲臨湘縣。

乾徳元年﹐復朗州橋江縣爲沅江縣﹐來屬。

歸州﹐熙寧五年﹐省興山縣入秭歸。後復置。

沅州﹐熙寧七年﹐平溪洞地﹐置沅州﹐以潭陽縣地置盧陽縣﹐爲州治。熙寧五年﹐以龍標縣地置鎭江寨。元丰三年﹐廢爲鋪。熙寧七年﹐以龍門縣地置龍門鋪。元丰三年﹐升黔江城置黔陽縣。

靖州﹐熙寧九年﹐平溪洞﹐復置誠州。元祐二年﹐廢爲渠陽軍﹐三年廢爲寨﹐屬沅州。紹聖中復置誠州。崇寧二年﹐攺靖州。元丰六年﹐置渠陽縣﹐爲誠州治﹐攺羅蒙縣爲通道縣。

漢陽軍﹐熙寧四年﹐廢屬鄂州。元祐元年復置。太平興國二年﹐攺汶川縣爲漢川縣。

荊門軍﹐開寶五年置。熙寧六年廢。元祐元年復置。初治當陽﹐後治長林縣。

○成都路

成都府﹐太平興國六年﹐降爲益州。端拱元年﹐復升成都府﹐劍南西川節度。淳化元年﹐復爲益州。嘉祐四年﹐復升爲府。六年﹐復爲劍南西川。熙寧五年﹐省犀浦縣爲鎭﹐入郫縣。

天聖四年﹐攺靈池縣爲靈泉縣。

眉州﹐太平興國元年﹐攺通義縣爲眉山縣。

蜀州﹐紹興十四年﹐升崇慶軍節度爲府—寶四年﹐攺唐興縣爲江源縣。

彭州﹐開寶四年﹐攺唐昌縣爲永昌。崇寧中﹐攺爲崇寧。

綿州﹐熙寧五年﹐省西昌縣入龍安縣。熙寧九年﹐以茂州石泉縣來屬。

嘉州﹐熙寧五年﹐省平羌縣入龍遊縣。淳化四年﹐以眉州洪雅縣來屬。乾徳四年﹐省綏山縣入峨眉縣。

邛州﹐熙寧五年﹐省臨溪縣入臨邛縣。

黎州﹐慶曆七年﹐省通望縣入漢源縣。

茂州﹐熙寧七年﹐卽汶川縣治置威戎軍使。

簡州﹐熙寧五年﹐省貴平縣入平泉縣。

威州﹐景祐三年﹐攺維州爲威州。天聖元年﹐攺通化縣爲金川縣。景祐四年復舊名。治平三年﹐卽縣治置通化軍。

隆州﹐熙寧五年﹐降陵州爲陵井監。政和三年﹐攺爲仙井鹽。隆興元年復爲州﹐更名隆州。咸平四年﹐省始建縣入井研縣。

永康軍﹐乾徳四年置。熙寧五年廢。元祐初復。乾徳四年﹐以彭州導江縣﹑蜀州靑城縣來屬。熙寧軍廢﹐復屬彭州﹑蜀州。

元祐初復來屬。

○潼川路

潼川府﹐乾徳四年﹐攺劍南東川節度爲靜戎軍節度。太平興國三年﹐攺安靜軍。重和元年十一月﹐升梓州爲潼川府。

大中祥符五年﹐攺五城縣爲中江縣。乾徳四年﹐以蜀招葺院置東關縣。熙寧五年﹐省永泰縣爲鎭﹐入鹽亭縣。十年﹐復置永泰尉司。後攺曰安泰。

遂寧府﹐政和五年﹐升遂州遂寧郡爲府。太平興國元年﹐復攺方義縣爲小溪縣。

果州﹐熙寧六年﹐省流溪縣爲鎭﹐入南充縣。

資州﹐乾徳五年﹐省月山﹑丹山﹑銀山三縣入盤石。

普州﹐乾徳五年﹐省普康縣入安嶽縣﹐省崇翕縣入安居縣﹐省普慈縣入樂至縣。

敍州﹐政和四年﹐攺戎州爲敍州。乾徳五年﹐省開邊縣﹑歸順縣入僰道縣。政和四年﹐省僰道縣入宜賓縣。太平興國元年﹐攺義賓縣爲宜賓。熙寧四年省。

瀘州﹐宣和元年﹐升瀘川軍節度。乾徳四年﹐廢綿水﹐以富義置監。

合州﹐乾徳三年﹐攺石鏡縣爲石照縣。

榮州﹐治平四年﹐攺旭川縣爲榮徳縣。熙寧四年﹐省公井縣入榮徳縣。乾徳五年﹐省和義縣入威遠縣。

渠州﹐景祐二年﹐省大竹縣入流江縣。

懷安軍﹐乾徳五年﹐以金水縣立軍。乾徳五年﹐以漢州金堂縣來屬。

廣安軍﹐開寶二年置—寶二年﹐以渠州渠江縣﹑果州嶽池縣﹑合州新明縣來屬。

富順監﹐乾徳四年﹐以富義縣地置富義監。太平興國元年攺曰富順。治平元年﹐置富順縣。熙寧元年省。

長寧軍﹐宋朝初置淯井監。政和四年攺置軍。

○利州路

利州﹐景祐四年﹐攺寧武軍節度。乾徳三年﹐攺山縣曰平蜀。熙寧三年省入嘉川縣。

洋州﹐景祐四年﹐攺武康軍節度。乾徳四年﹐省黃金縣入眞符縣。

閬州﹐乾徳四年﹐攺安徳軍節度。乾徳五年﹐省岐坪縣入奉國縣。

劍州﹐熙寧五年﹐省臨津縣入普安縣。

巴州﹐乾徳四年﹐省盤道縣入淸化。咸平五年﹐以靜州淸化縣屬集州。熙寧三年﹐省七盤縣入恩陽縣。乾徳四年﹐省歸仁縣。熙寧五年﹐省其章縣入曾口縣。熙寧五年﹐以廢壁州通江縣來屬﹐省廣納鎭﹑白石縣入通江縣。

蓬州﹐大中祥符五年﹐更郎山縣爲營山縣。熙寧三年﹐省蓬山縣入營山縣。乾徳三年﹐省宕渠縣入良山縣。熙寧五年﹐省良山縣入伏虞縣。

大安軍﹐乾徳五年﹐以三泉縣直隸京師。至道二年﹐升爲軍﹐以興元府西縣屬焉。三年﹐軍廢復爲縣﹐而西縣還故屬。

紹興七年﹐復爲軍。

○夔州路

黔州﹐嘉祐八年﹐省洪杜縣入洋水縣爲寨。又省信寧縣﹑都濡縣﹐皆入彭水縣爲鎭。

達州﹐乾徳三年﹐更唐通州通川郡爲今名。乾徳五年﹐省閬英縣入新寧。熙寧六年﹐省三岡縣。七年﹐省石鼓縣﹐分屬通川﹑永睦﹑新寧。乾徳五年﹐省宣漢縣入東鄕。

忠州﹐熙寧五年﹐省桂溪縣入墊江縣。乾徳六年﹐以夔州龍渠鎭屬南賓縣—寶二年置尉司。

開州﹐慶曆四年﹐廢新浦縣入開江縣﹐攺萬歲爲淸水縣。

涪州﹐熙寧三年﹐省溫山縣入涪陵縣。

恭州﹐崇寧元年﹐更唐渝州南平郡爲今名。乾徳三年﹐省萬壽縣。雍熙五年﹐省南浦縣入江津縣。

珍州﹐大觀二年﹐大駱解上下族帥駱世華﹑駱文貴等獻地﹐東西四百五里﹐南北三百五十一里﹐以其地爲珍州﹐亦曰樂源郡。復立樂源縣﹐爲州治焉。

承州﹐大觀二年﹐蕨平帥任漢崇獻地﹐東西三百五十九里﹐南北六百六十五里﹐攺爲承州﹐領綏陽﹑都上﹑洋川﹑寧夷等縣。皇朝收復﹐但據夷人所指以置縣。然原其始析置移屬﹐則都上近黔州﹑寧夷近思州。

溱州﹐熙寧七年﹐招收唐溱州﹐置榮懿寨﹐屬南平軍。崇寧中﹐復立溱州。

梁山軍﹐開寶三年﹐以石氏屯田務立軍﹐以萬州梁山縣爲軍治。元祐元年七月二十五日﹐詔梁山軍撥隸萬州﹐其稅租令逐年科折﹐就本軍輸納。梁山縣﹐開寶三年﹐以萬州梁山縣隸軍。熙寧五年﹐又析忠州桂溪縣地益焉。

南平軍﹐熙寧八年﹐招收西南蕃部﹐以恭州南川縣銅佛壩地置軍。隆化縣﹐八年﹐自涪州來隸。南川縣﹐皇祐五年置縣﹐

隸恭州。熙寧八年來隸。尋廢爲鎭﹐隸隆化縣。元丰元年復。

遵義軍﹐大觀二年﹐蕃帥楊文貴獻地﹐東西百二十里﹐南北六百一十二里﹐以其地置軍。

大寧監﹐開寶六年﹐立監於夔州大昌縣之鹽泉所。端拱元年﹐以大昌來屬爲監治。

○福建路

福州﹐太平興國二年﹐復爲威武軍節度。太平興國五年﹐復析閩縣置懷安縣。崇寧元年﹐更永泰縣爲永福縣。天禧元年﹐攺永貞縣爲永昌縣。乾興元年﹐又攺爲羅源縣。

建州﹐端拱元年﹐升建寧軍節度。治平三年﹐析建安﹑建陽﹑浦城置歐寧縣﹐與建寧分治郭下。熙寧三年省。元祐四年復置。淳化五年﹐升崇安場爲縣。咸平五年﹐升關隸鎭爲縣。

政和三年﹐攺爲政和縣。

泉州﹐太平興國三年﹐攺平海軍節度。淳化五年﹐析晉江縣置惠安縣。

南劍州﹐太平興國四年﹐攺劍浦郡爲今名。太平興國四年﹐以建州將樂來屬。

汀州﹐乾徳四年﹐復以唐汀州爲汀州。淳化五年﹐升上杭場﹑武平場並爲縣。元符元年﹐析長汀寧化置淸流縣。

漳州﹐太平興國五年﹐以泉州長泰縣來屬。

邵武軍﹐太平興國六年﹐析邵武縣置光澤縣。太平興國五年﹐以建州之泰寧縣﹑建寧縣來屬。

興化軍﹐太平興國四年﹐立軍於莆田縣之遊洋百丈二鎭地﹐初名太平軍﹐尋攺興化。太平興國四年﹐以泉州仙遊縣來屬。

太平興國四年﹐析莆田縣置興化縣。

○廣南東路

廣州﹐開寶五年﹐省咸寧﹑車二縣﹐入南海縣﹐又省游水縣入懷集縣﹐又省東莞縣入增城縣。六年復置東莞。

韶州﹐開寶五年﹐省仁化縣入樂昌。咸平三年復置。崇寧元年﹐以岑水場析曲江﹑翁源縣地置建福縣。

循州﹐熙寧四年﹐置長樂縣。

端州﹐建中靖國元年﹐升興慶軍節度—寶五年﹐省平興縣入髙要縣。熙寧六年﹐以廣州四會縣來屬。

新州﹐開寶五年﹐省永順縣入新興縣。太平興國元年﹐攺義寧縣爲信安縣。熙寧五年﹐省入新興。元祐元年復置。紹聖四年又省。

康州﹐開寶五年﹐廢入端州﹐尋復立。六年﹐廢瀧州入康州—寶五年﹐省悅城﹑都城﹑晉康三縣入端溪縣—寶六年﹐省廢瀧州鎭南﹑安遂﹑建水三縣入瀧水縣。

南恩州﹐開寶五年﹐廢春州入恩州。六年﹐復立春州。至大中祥符九年﹐又廢。天禧四年復。熙寧六年又廢入焉—寶五年﹐省恩平﹑杜陵二縣入陽江縣﹐以廢春州陽春縣來屬。六年復立縣﹐還屬焉。大中祥符九年﹐州廢﹐屬新州﹐攺曰新春。

又天禧四年復立﹐縣又屬焉。熙寧六年﹐州廢來屬。

梅州﹐開寶四年﹐攺敬州爲梅州。熙寧六年﹐州廢入潮州。

元丰五年復立。

南雄州﹝案﹕南雄州﹐本雄州—寶四年﹐以河北路有雄州﹐加「南」字﹞﹐攺湞昌縣爲保昌縣—寶四年﹐以韶州始興縣來

屬。

英州﹐乾興元年﹐攺滇陽縣曰眞陽。

惠州﹐天禧五年﹐攺禎州爲惠州。

○廣南西路

桂州﹐嘉祐六年﹐省慕化縣入臨桂縣。乾徳中﹐溥州廢﹐全義縣來屬。太平興國三年﹐更名興安。

容州﹐開寶五年﹐廢繡﹑禺﹑順三州入焉。

邕州﹐唐曰朗寧郡。本朝攺永寧郡—寶五年﹐省朗寧﹑思籠二縣入宣化縣。景祐二年﹐省如和縣入宣化縣—寶五年﹐省封陵縣入武緣縣。

融州﹐熙寧七年﹐省武陽縣﹑羅城縣入融水縣爲鎭。

象州﹐開寶七年﹐廢嚴州入焉—寶七年﹐以廢嚴州歸化縣入來賓縣。

昭州﹐開寶五年﹐廢富州﹐熙寧五年﹐廢蒙州﹐皆入焉。

熙寧五年﹐蒙州廢﹐以立山縣來屬。太平興國中﹐攺正義曰蒙山。熙寧五年﹐省東區﹑蒙山入立山—寶五年﹐廢富州﹐以龍平縣來屬。熙寧八年﹐屬梧州。元丰三年復來屬﹝案《文獻通考》開寶五年﹐省思勤﹑開江二縣入龍平﹐此缺載﹞。

梧州﹐開寶五年﹐省藤州之孟陵縣﹑戎城縣入蒼梧﹐六年復置。

藤州﹐熙寧四年﹐廢南儀州入焉—寶三年﹐復儀州曰南義州。五年﹐廢入竇州。六年復置。太平興國中﹐攺曰南儀。熙寧四年﹐州廢﹐以岑溪來屬。六年﹐省永業縣﹑連城縣入岑溪。

龔州﹐開寶五年﹐廢思明州。省思和入武郎﹐來屬。省陽

川﹑武陵﹑隋建﹑大同四縣入平南縣。嘉祐二年﹐省武郎入平南。

貴州﹐開寶四年﹐攺郁平縣爲郁林縣。五年﹐省懷澤﹑潮水﹑義山三縣入郁林。

柳州﹐景徳三年﹐攺龍城縣爲柳城縣。

宜州﹐慶曆三年﹐廢芝忻州入焉。淳化元年﹐以柳州洛曹縣來屬。後攺曰洛下。嘉祐七年﹐省入龍水。熙寧八年﹐以環州思恩縣來屬。治平二年﹐以智州河池縣來屬。

賓州﹐開寶五年﹐廢入邕州。六年﹐復立。端拱三年﹐廢澄州入焉。天禧四年﹐廢思剛州爲遷江縣﹐來屬—寶五年﹐以廢澄州上林縣屬邕州。端拱三年來屬﹐省廢澄州之止戈﹑無虞﹑賀水縣入上林。

橫州﹐開寶五年﹐省從化縣﹑樂山縣入寧浦縣—寶五年﹐省廢巒州之武羅﹑靈竹二縣入永定﹐來屬。熙寧四年﹐省永定入寧浦。元祐三年﹐復置化州—寶五年﹐省陵羅﹑龍化二縣入石龍縣﹐又廢羅州﹐以吳川縣來屬﹐又省羅州之廉江﹑幹水﹑零緣三縣入吳川。

髙州﹐開寶五年廢潘州﹐熙寧四年廢竇州﹐皆入焉—寶五年﹐省良徳﹑保定二縣入電白縣。太平興國元年﹐攺竇州信義縣爲信宜縣。熙寧四年﹐州廢﹐來屬—寶六年﹐省懷徳縣﹑潭莪縣﹑亮縣入信宜—寶五年﹐省廢潘州南巴﹑潘水二縣入茂名縣﹐來屬。

雷州﹐開寶五年﹐省遂溪﹑徐聞二縣入旱縣。

欽州﹐開寶五年﹐省欽江﹑遵化﹑內亭三縣入靈山縣。景徳三年﹐攺安京縣爲安遠縣。

郁林州﹐開寶七年﹐廢黨﹑牢二州﹐政和元年﹐廢白州﹐皆入焉—寶七年﹐廢牢州定川﹑宕川二縣入南流縣﹐來屬﹐而

自郁林縣徙州治此。又廢黨州﹐省撫康﹑善勞﹑文山﹑懷義入南流縣—寶五年﹐省郁平﹑興徳二縣入興業縣—寶五年﹐廢白州﹐省周羅﹑建寧﹑南昌三縣入博白﹐屬廉州。七年﹐復立。

政和元年﹐又廢﹐以博白來屬。

瓊州﹐開寶五年﹐以廢崖州之舍城縣來屬。熙寧四年﹐省入瓊山—寶五年﹐以崖州之澄邁縣﹑文昌縣來屬。

廉州﹐開寶五年﹐省封山﹑蔡龍﹑大廉三縣入合浦縣。太平興國八年﹐省合浦入石康。咸平元年復置—寶五年﹐廢常樂州﹐省博電﹑零淥﹑鹽場三縣﹐以其地爲石康縣來屬。

昌化軍﹐唐爲儋州昌化縣。熙寧六年﹐廢州爲軍。太平興國元年﹐攺義倫縣爲宜倫縣。熙寧六年﹐省昌化縣﹑感恩縣爲鎭﹐入宜倫。元丰三年﹐復置昌化縣。四年﹐復置感恩縣。省洛陽縣入感恩縣。

萬安軍﹐唐爲萬安州萬安郡。熙寧七年﹐廢州爲軍。紹興六年﹐攺萬安軍爲萬寧縣。十三年夏。熙寧七年﹐省陵水縣爲鎭﹐入萬安。元丰三年復置。

朱崖軍﹐唐爲振州延徳郡—寶五年﹐攺爲崖州。熙寧六年﹐廢爲軍。熙寧六年﹐省寧遠﹑吉陽縣爲臨川﹑藤橋二鎭。紹興六年復置。

●卷二十經略幽燕

唐貞觀初﹐始置松漠府﹐以靡會爲都督﹐賜姓李氏—元中﹐降以公主。會昌中﹐始賜契丹之印。於是統有八部﹐雄據北漠﹐懿僖之亂﹐中國不靖。後有按巴堅遂僭帝號﹐抗衡中國﹐南侵鎭﹑定﹑邢﹑洺﹑冀﹑貝之郡。朱全忠時﹐劉仁恭與其子守光盜據幽薊﹐政令苛虐﹐燕入苦之﹐逃入契丹。按巴堅撫存慰納﹐不取租稅﹐以致檀﹑順﹑平﹑營之人亦多歸之。會後唐莊宗領兵入洛﹐誅滅梁氏﹐尋亦剪除劉守光父子﹐於是幽薊不復有抗捍焉。按巴堅攻云﹑朔諸州安次﹑潞縣﹑三河﹑漁陽﹑懷柔﹑密雲等縣﹐俘掠赤子萬數入蕃。至明宗﹐約爲兄弟﹐且以解邊人之倒縶﹐紓國家之外憂﹐按巴堅攺元稱制﹐分建京闕﹐宮室﹑官號盡依中國。按巴堅死﹐子徳光立。會石敬瑭叛於河東﹐遣趙瑩﹑桑維翰等奉使求援﹐許以得志後割地爲獻﹐徳光乃率兵十萬﹐送敬瑭入洛﹐冊爲晉主﹐名之爲子。遂割代北應﹑朔﹑

寰﹑云﹑蔚及範陽山前幽﹑薊﹑瀛﹑莫﹑涿﹑易﹑檀﹑順及山

後儒﹑嬀﹑新﹑武十六州以與之﹐仍歲與帛三十萬匹。供給稍稽﹐則詬辱陵責。及少主嗣立﹐恥稱臣而稱孫﹐自是有隙而兵始交矣。詔天下點抽鄕兵﹐七戶出一卒﹐而四方於是騷然。及景延廣矜橫磨之刃﹐趙延壽希統天之業﹐杜重威領兵而降於中渡﹐張彥澤斬關而爲彼鄕道﹐邊馬嘶於宮闕﹐戰塵坌於河洛。

天地失常﹐少主乃遷於黃龍府。鬼神含怒﹐徳光尋斃於欒城。

大順之時﹐荒淫失政。周世宗乘其衰削﹐遂奪其關南之地﹐以瓦橋關爲雄州﹐以益津關爲霸州﹐淤口關置寨﹐復破楊顯仁於髙平。至顯徳二年﹐又遣劉崇襲府州﹐爲折徳扆所敗。觀其累世恃彊負勢﹐侵削中土﹐亦已甚矣。契丹有五京﹐上鎭十二﹐中鎭六﹐下鎭七﹐觀察州十三﹐刺史上州九﹐中州十一﹐下州三十四。自京﹑鎭等處土田丰好﹐兵馬彊盛﹐地利物產頗有厚利﹐其他自中下州固已寂寥荒漠。然折長補短﹐地利綿亙﹐周圍不過五千里﹐計其所出所產﹐未必敵河東﹑河北州郡也。其他方兵旅大約計之未必滿三十萬﹐且自諸京統軍司及寨幕契丹兵不過十五萬﹐奚家渤海兵不過六萬﹐漢兒諸指揮不過一萬五千﹐刺字父子軍五指揮不過數千﹐鄕兵﹑義軍不過三萬﹐刺手背﹑揀不中老弱兵不過七千。然而分守諸州及河東河北接界州縣﹐又東屯女羅﹑女眞﹑新羅﹑百濟﹑野人國﹑狗國﹑灰國﹑黑水國﹐西屯珠爾布固番﹑遊獵國﹑沃濟國﹑室韋國﹑托歡番﹑

舒嚕國﹑黨項部族番﹑達靼國﹑川瓜﹑沙州土番﹑遇野國土番﹑

夾山土番。西番諸處寨戍縱少﹐亦須十萬方可分守。外餘二十萬爲戰鬥之兵﹐若傾國而來﹐亦須畱三萬人防守外﹐餘一十七萬人。其間亦有負糧持器護從等﹐不過止有十萬人。其來不過一出梁門﹑遂城﹐一出雄﹑霸﹐一出雁門﹑句注﹐一出並﹑代。

然而雄﹑滄﹑霸州以來頗多溏水﹐決河東注﹐於我爲便﹐則雄﹑霸以來不足爲慮矣。又緣邊要害之處多張旗幟﹐增加兵守﹐晝飛沙塵﹐夜多烽火﹐有二十萬人精兵足以禦之。其次淸野而待之﹐多方而誘之﹐又選良將十餘人領兵十萬﹐四出密襲其巢穴。

自易州以東至於欒州以來﹐一自紫荊嶺口路﹐一自白羊口﹑連大安山路﹐一自南口以北居庸關﹑八答嶺﹐一自得勝口﹑湯山口﹑古北口﹐一自遺安口﹑燕市口﹐一自松亭關口﹑白澱口﹐一自首符家口﹑大林土出口。所至攻其城邑﹐盡受大將軍節會

於幽州。取山前郡﹐則山後州縣自下矣。又命兵自梁門至虎北口﹑石門或雁門﹑句注以來﹐設伏用奇﹐要敵之兵﹐斷其往來之路﹐如此敵騎進退失措﹐滅之必矣。凡此者﹐廟堂之所宜知者也。國初﹐天贊賢遣兵攻鎭﹑定﹐聞藝祖登極﹐乃驚曰「中國今有英武聖主﹐吾豈敢以螳螂而禦轍耶」於是遁去。先是﹐五代時﹐募民盜戎人馬﹐官給其直﹐籍數以補戰騎之缺。太祖受命﹐務保境息民﹐不欲生事邊境﹐盡令還前所盜馬﹐仍申明條禁﹐無得出塞爲盜。未幾﹐契丹入邊﹐爲棣州刺史何繼筠擊敗。乾徳二年﹐昭義軍節度使李繼勛攻遼州﹐州將杜延韜以城來降﹐並人引眾步騎六萬復來援繼勛。與彰徳軍節度使羅彥環﹑洺州防禦使郭進﹑內客省使武懷節率馬步軍六萬人﹐擊其眾於遼州城下﹐敗之﹐又攻平晉軍。上遣郭進﹑內客省使曹彬等領步騎萬餘赴之﹐未至而遁。三年冬﹐來攻易州﹐略居民。上令監軍李謙升率兵入其境﹐俘生口如所略之數﹐俟契丹放還易州之民﹐然後縱之。四年正月﹐又攻易州﹐監軍任徳義擊走之。

上令關南監軍及雄﹑霸﹑瀛﹑莫等四州刺史勒所部兵﹐校獵於幽州之境﹐以耀威武。四年﹐天徳軍節度使於延超與其子來降﹐上以延超爲左千牛衛大將軍。六月﹐僞橫海軍節度桑興來降—寶二年﹐太祖親徵河東﹐契丹兩道率眾來援﹐一道攻石嶺關﹐爲何繼筠所破﹐一道攻定州﹐爲韓重斌擊敗之。是秋﹐涿州刺史許周瓊來降﹐上以爲涿州刺史。契丹錫裏伊裏等凡一十六族歸款﹐上以其大首領四人爲懷化將軍﹐八人爲懷化郎將﹐餘八十五人爲歸徳司戈。是歲﹐契丹主爲其下所殺﹐國人立明記爲帝。三年十月﹐契丹以六萬騎攻定州﹐上遣判四方館事田欽祚領兵二千人赴之。上戒欽祚曰「彼眾我寡﹐但背城列陣以待之﹐敵至卽戰﹐勿與追逐。」欽祚於是與敵眾戰於滿城﹐敵騎少卻﹐乘勝逐北﹐至遂城﹐殺獲甚眾。值夜﹐入保遂城。敵圍

欽祚數日﹐欽祚度城中糧少﹐是夜整眾突圍而出至保寨﹐軍中不亡一矢﹐北邊傳言三千折六萬。太祖自是益修邊備﹐嘗謂左右曰「若契丹敢復犯邊﹐我每以三十匹絹購一敵之之首﹐其精兵不過萬人﹐止費我三百萬匹絹﹐此寇盡矣。」太祖一日內出取幽州圖﹐以示宰相趙普﹐謂曰「卿意此圖﹐孰能爲者」

普詳觀﹐嘆曰「他人不能爲﹐惟曹翰能爲之。」帝問何以知之﹐對曰「方今將帥材謀無出於翰者﹐陛下若使翰往﹐必得幽州﹐旣得之後﹐但不知陛下遣何人代翰」帝默然。先是﹐開寶九年正月﹐羣臣上尊號曰應天廣運一統太平聖文神武明道至徳仁孝皇帝﹐帝曰「今汾﹑晉未平﹐燕﹑薊未復﹐謂之一統可乎」卻而不受。帝痛恨開運之禍﹐華人百萬皆沒於契丹﹐自卽位﹐專務節儉﹐乘輿服用一皆簡素﹐別作私藏以貯供禦羨余之物﹐謂左右曰「俟及三百萬貫﹐我當移書契丹﹐用贖晉朝陷沒百姓。」然則帝欲大一統而復幽燕者﹐其意在此不在彼也。

七年十一月﹐其涿州刺史耶律琮以書遺知雄州孫全興曰「琮受君恩﹐猥當邊任﹐臣無交於境外﹐言則非宜﹐事有利於國家﹐專之亦可。竊思南北兩地﹐古今所同﹐曷嘗不世載歡盟﹐時通贄幣往者晉氏後主政出多門﹐惑彼彊臣﹐忘我大義﹐干戈以之日用﹐生靈於是罹災。今玆兩朝本無纖隙﹐若或交馳一介之使﹐顯布二君之心﹐用息疲民﹐重修舊好﹐長爲與國﹐不亦休哉﹗

琮以甚微﹐敢幹斯義﹐遠希能悟﹐洞垂鑑詳。」太祖命全興以書答焉。八年三月﹐遣款附使格什古星什奉書來聘﹐稱契丹國﹐上命閤門副使郝崇信至境上迓之。及至﹐館於都亭驛。太祖召見﹐賜以襲衣﹑金帶﹑銷金皂羅帽﹑烏皮靴﹑器幣二百﹑銀鞍勒馬﹐其傔從衣物器幣有差。宴於內殿﹐仍召至便坐﹐觀諸班騎射﹐令其一使者與衛士馳射毛球﹑截柳枝。及辭歸國﹐召見﹐賜器幣衣服。帝因謂宰相曰「自五代以來北敵彊盛﹐蓋由中

原衰弱﹐以至晉帝蒙塵﹐亦否之極也。今慕化而至﹐乃期運使然﹐非涼徳能致」左右皆稱萬歲。自是契丹始與中國交聘。八月﹐遣使獻禦衣﹑玉帶﹑名馬﹐太祖皆厚賜之。因令其使人從獵近郊﹐太祖親射走獸﹐矢無虛發﹐使者俯伏呼萬歲﹐私謂譯者曰「皇帝神武無敵﹐射必命中﹐所未嘗見也。」及平江南﹐獻弓矢名馬。九年長春節﹐遣使貢禦衣﹑玉帶﹑銀鞍勒馬。太祖升遐﹐遣使修賻禮。太宗卽位﹐遣使獻禦衣﹑金玉鞍勒馬等賀。太祖山陵﹐獻馬﹑金銀。乾明節﹐遣使來賀﹐詔遺監察禦史李瀆﹑借太府卿閤門祗候鄭偉﹑借右千牛衛將軍報聘。開寶四年﹐遣使問起居。尋入寇石嶺關以援晉陽﹐爲郭進所敗。及王師旣平河東﹐詔發兗﹑鄆﹑齊﹑魏﹑貝﹑博﹑滄﹑鎭﹑冀﹑

邢﹑磁﹑洺﹑徳﹑易﹑定﹑祁﹑瀛﹑莫﹑雄﹑霸﹑深﹑趙等州

及乾寧﹑保塞等軍芻粟赴北面行營﹐分遣使督之﹐將有事於幽﹑薊。六月十九日﹐車駕次金臺。二十日﹐帝躬擐甲冑﹐率兵次東易州﹐僞刺史劉宇率官吏開門迎王師乞降。二十三日未明﹐次幽州城南。契丹眾萬餘屯於城北﹐帝親率兵乘之﹐斬首千餘級﹐餘黨遁去。二十五日﹐命諸將分兵攻城。帝乘步輦至城下﹐督諸將進攻。七月三日﹐契丹僞武雄軍節度使知順州劉廷素率官屬十四人來降。五日﹐僞節度使知薊州劉守恩與官屬十七人來降。六日﹐幸城西北隅﹐督攻城。七日﹐詔班師。二十八日﹐車駕至自範陽。五年十一月十日﹐詔曰「邊境多虞﹐兵戎猶梗。介冑之士﹐息肩未遑。樽俎之籌﹐折衝之暇。兩河之際﹐列陣相望﹐烽火時至於近郊﹐羽檄尙馳於絕塞。是用大興戈甲﹐遂殄氛霾。昔者師人多寒﹐楚子所以躬撫﹔匈奴未滅﹐漢武於是親巡。蓋以慰虎旅之心﹐破犬戎之膽。𨿽在窮冬之候﹐敢辭夙駕之勞。朕取此月﹐暫幸邊陲﹐親撫士卒。應經過頓捨﹐凡百費用悉以官物充﹐所在不得輒有裒斂。」又詔幽州﹕「朕祗

膺景命﹐光宅中區。右蜀全吳﹐盡在提封之內﹐東漸西被﹐咸歸覆育之中。常令萬物以由庚﹐每慮一夫之不獲。眷此北燕之地﹐本爲中國之民。晉漢以來﹐契丹竊據﹐迨今不復﹐垂五十年。國家化被華夷﹐恩覃動植﹐豈可使幽燕奧壤猶違禮義之鄕﹐冠帶遺民尙限邊荒之俗﹗爰興師律﹐以正封疆。拯溺救焚﹐聿從於民望﹔執信獲醜﹐卽震於皇威。凡爾眾多﹐宜體玆意。今遣行營前軍都部署曹彬等振旅長驅﹐朕當續禦戎軍﹐親臨寇境﹐徑指西樓之地﹐盡焚沙漠之庭。灌爝火之微﹐寧勞巨浸﹔折蠢螽之股﹐豈待隆車﹗應大軍入界﹐百姓倍加安撫﹐不得誤有傷殺及發掘墳墓﹑焚燒廬舍﹑斬伐桑棗﹑擄掠人畜﹐犯者並當處斬。」十三日﹐車駕發京師。十四日﹐關南言破契丹萬餘眾﹐斬首三千餘級。翌日﹐從官詣行宮稱賀。十九日﹐駐蹕於大名府。雄州言契丹皆遁﹐邊候徹警。從臣稱賀。上乘勝欲進討幽州﹐以問李昉﹑扈蒙等事之可否﹐昉等上奏曰「北方自古爲寇﹐乘秋犯塞往往有之﹐一昨輒率甲兵來擾疆境。陛下櫛沐風雨﹐衝冒嚴凝﹐親禦戎衣﹐以攘民害﹐乘玆北兵畏威而逃﹐因而翦之﹐易於拉朽。況幽﹑薊之壤久陷殊方﹐慕化之心倒懸斯切。今若擁百萬橫行之眾﹐弔一方徯後之民﹐合勢而攻﹐指期可定。其如大兵所聚﹐糧餉是資■河朔之區﹐連歲飛挽﹐近經蹂躪﹐尢極蕭然﹐𨿽薦遇於丰穰﹐恐不堪其調發。屬玆寒冽﹐益復罷勞。況今敵兵宵奔﹐邊陲寧肅﹐若親巡塞下﹐振耀戎容﹐固足懼彼殘魂﹐亦恐勞於大舉。伏望申戒羽衛﹐善養驍雄﹐講習武經﹐繕修攻具。俟府藏之充溢﹐閭裏之富盛﹐期歲之間用師未晚。」上深納其言﹐卽日下詔南歸。七年﹐明記卒﹐有子三人﹕隆緒﹐隆慶﹐隆裕。至是隆緒立﹐年十二歲﹐母葉葉專國政。五月﹐以三萬騎入邊﹐潘美等分兵擊敗之。十月﹐下詔北邊州軍﹐曰「朕受天景命﹐奄宅中區。以四海爲家﹐兆民

如子﹐冀咸登於富壽﹐豈務勝於甲兵況與契丹本通鄰好。昨以河東劉繼元不尊朝化﹐盜據一方﹐念彼遺民﹐行玆薄伐。素非瀆武﹐惟切弔民。而契丹轉舉干戈﹐輒來救援。一鼓旣平於晉壘﹐六師遂指於燕郊。靡辭六月之徵﹐聊報東門之役。𨿽彼曲可見﹐而罪己良多。今聞邊境謐寧﹐田秋丰稔﹐軍民所宜安堵﹐無或相侵。如今後輒入北界擄掠及盜竊﹐亦仰所屬州軍收捉重斷﹐所盜物並送還之。」未幾﹐錫裏伊裏等十一族七萬餘帳內﹐降者又三千帳﹐羊馬萬計。十二月﹐髙陽關捕得敵中首領﹐言契丹種族攜貳﹐慮王師致討﹐頗於近塞築城爲備。太宗謂宰相曰「北人以剽略爲務﹐乃修城壘爲自全之計耳。曩者劉繼元盜據汾﹑晉﹐周世宗及太祖皆親徵不利。朕決取之﹐爲世宗﹑太祖刷恥﹐遂擒繼元至闕下。今日視之﹐猶幾上肉耳。當其保堅城﹑結契丹爲援﹐豈易制乎」宋琪對曰「臣少陷北庭﹐備知戎馬之數。自晉末始彊盛﹐然種類蕃多﹐其心不一。自石嶺關之敗及平繼元﹐緣邊諸郡頻有克捷﹐以臣度之﹐其部下攜貳必矣。國家不須致討﹐可坐待其滅亡。」後上謂宰相曰「數有人自北邊來﹐偵知敵中事。自朝廷增修邊備﹐北人甚懼。昔晉﹑漢衰弱﹐邊陲無盡節之臣﹐大率張皇事勢以要恩寵﹐爲自利之計。今之邊將皆朕所推擇﹐鹹能盡心﹐無復襲舊態也。幽州四面平川﹐無險阻可恃﹐難於控扼。異時收復幽州﹐當於古北口以來據其要害不過三五處屯兵﹐設堡寨﹐自絕南牧矣。」

琪對曰「範陽是前代屯兵建節之地﹐古北口及松亭關﹑野狐關三路並設堡障﹐至今石壘基堞尙存。將來定幽朔﹐止於此數處置戍可也。」雍熙初﹐知雄州賀令圖與其父嶽州刺史懷浦等上言「契丹主幼﹐國事皆決於母葉葉﹐大將韓徳讓寵倖用事。

請乘其釁﹐以取幽州。」太宗以爲然。雍熙三年﹐大發師﹐以天平軍節度曹彬爲幽州行營前軍都總管﹐出涿州﹐河陽節度崔

彥副之﹔馬軍都指揮使米信爲幽州西北道行營都總管﹐出雲中﹐代州觀察杜彥圭副之﹔步軍都指揮使田重進爲定州路行營都統﹐出飛狐口﹐蘄州刺史譚延美副之﹔忠武軍節度使潘美爲靈應州行營都總管﹐出雁門﹐靈州觀察使楊業副之。是時﹐權知髙麗國王治遣使修貢京師﹐帝以王師北徵﹐其國與契丹接境﹐常爲其所侵﹐乃命監察禦史韓國華假太常少卿往吏其國﹐降詔諭之曰「朕誕膺丕構﹐奄宅萬方。艸木虫魚﹐罔不蒙澤﹔華夏蠻貊﹐罔不率俾。蠢玆北方﹐敢拒皇威﹐倔彊沙漠之中﹐遷延歲月之命。幽﹑薊之地本被皇風﹐曩以晉﹑漢多虞﹐契丹因而盜據。《詩》云﹕『我疆我理﹐南東其畝。』今國家照臨所及﹐書軌大同﹐豈使齊民陷玆朔漠﹗今已董齊師旅﹐殄滅塵氛﹐元戎啟行﹐分道間出﹐卽期誅翦﹐以慶混同。惟王久慕華風﹐素懷明略﹐輸此忠勤之節﹐撫玆禮義之邦。而接彼境壤﹐困於蠆毒。舒泄積憤﹐其在玆乎便可申戒師徒﹐疊相掎角﹐葉此鄰國﹐同力蕩平﹐奮其一鼓之雄﹐戡此垂亡之敵。良時不再﹐王其圖之。應擄獲生口﹑牛羊﹑財物﹑器械並給本國將士﹐用申賞勸。」於是彬下固安城﹐又下新城。重進戰飛狐南﹐斬首五百級。

美攻寰州﹐刺史趙彥辛來降﹐又克涿州。美進圍朔州﹐其節度副使趙希贊以城降。契丹以萬騎來援飛狐口﹐重進大破之﹐擒其將大鵬翼﹑康州刺史馬頵。彬又戰涿州南﹐斬首千餘級﹐殺奚宰相賀斯美﹐遂圍應州﹐其節度副使艾正以城降。重進攻飛狐﹐又下靈丘。四月﹐美克靈州﹑蔚州﹐押衙李存璋等以城來降。初﹐太宗謂彬曰「朕令潘美出雁門﹐先取靈﹑應﹐卿以大軍聲言取幽州﹐而持重緩行。敵聞之﹐必聚勁兵於彼﹐不復出援山後矣。」旣美果下寰﹑朔﹑靈﹑應﹐重進得山後要害地﹐太宗疑彬進兵速而餉道不繼﹐彬乃畱涿州。旬日﹐食果盡﹐還軍以援供饋﹐上聞之﹐曰「安有大敵在前﹐而退軍就食者」

卽遣使止之﹐令引軍沿白溝河與米信合﹐待潘美盡得山後之地﹐然後東取幽州。彬之諸將至是聞美等屢戰勝﹐自以持重兵而功少﹐遂欲邀功。彬不得已﹐於是裹五十日糧﹐再趨涿州﹐且行且戰﹐歷二十日始至城中。屬盛暑﹐士卒疲乏不能進﹐還至岐溝。契丹躡戰﹐王師遂敗。彬宵涉拒馬河﹐營於易水之南。彥進亦爲契丹所敗。奏至﹐詔諸將分屯沿邊諸郡﹐召彬﹑彥進等還闕﹐畱田重進守中山﹐令潘美還代州。遣使部徒靈﹑應﹑寰﹑朔四州民五萬戶及其吐渾﹑突厥三部落安慶等族八百餘帳﹐分置於河南孟﹑曹﹑汝﹑洛等四處。是年冬﹐復攻易州。自曹彬失律﹐諸將多坐黜免﹐至是上復思宿將劉廷讓﹑宋偓﹑張永徳﹐時皆罷節制在環衛﹐上欲令進擊自效﹐遂遣廷讓屯雄州﹐偓屯霸州﹐永徳屯定州。廷讓與敵戰君子館﹐軍敗﹐僅以身免﹐先鋒賀令圖﹑髙陽關部署楊重進沒焉。敵復入深﹑析﹐陷易州﹐殺略甚眾。上爲下哀痛之詔﹐大發兵戍鎭﹑定﹑髙陽關。四年正月﹐詔問文武羣臣﹐詢平寇之策。又議作方田﹐爲戰守之備。

上乃以手詔諭緣邊將帥﹐曰「夫料敵之彊弱﹐古人以爲難。

前歲之舉﹐蓋救民之塗炭。蠢玆北寇﹐敢肆憑陵﹐蹂踐我士民﹐攻掠我城寨。朕定必勝之策﹐畫必當之計﹐將以保民安邊﹐略舉大意。且戎人勝則深入而不相讓﹐敗則逃竄而不相救﹐固不可力戰也。又皆騎兵﹐利於平陸﹐馳逐來往﹐難於羈制﹐固不可追奔也。若棄小城就大鎭﹐但屯兵於鎭﹑定﹑瀛﹑莫之間﹐其緣邊城寨必苦於寇掠﹐固不可分兵也。悠久之謀在於設險﹐若乃決大河﹑築長城﹐又徒自示弱﹐爲後代笑。朕今立法﹐令緣邊作方田。已頒條制﹐量地裏之遠近列置寨柵﹐此可以限其戎馬而大利我之步兵﹐𨿽使彼眾百萬﹐亦無所施其勇。自春至秋﹐其功告成﹐持重養銳﹐挫彼彊敵。如此﹐則復幽薊﹑滅林胡有日矣。」淳化元年﹐上遣使至定州﹐密諭旨於都部署李繼

隆曰「若將來復入邊﹐朕當自行。」繼隆上奏以謂「扞城禦侮﹐臣等之責﹐況蕞爾殘眾﹐豈煩戎輅親舉」言甚懇切。至道元年正月﹐其將韓徳威率眾萬騎﹐誘黨項十六大首領﹐自振武入攻府州﹐折彥卿大敗其眾。四月﹐復攻雄州﹐知州何承矩敗之﹐梟鐵林大將一人。

