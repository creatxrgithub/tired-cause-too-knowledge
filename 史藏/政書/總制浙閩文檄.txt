總制浙閩文檄

﹝淸﹞劉兆麒撰

●目錄

序

卷一

卷二

卷三

卷四

卷五

卷六

●序

浙閩總制文檄序

欽命總督浙閩劉瑞圖公初奉特簡舉朝稱慶因公撫楚督蜀威惠並行我皇上嘉公勛伐故有是命公蒞任時海氛未靖指授方略來歸者接踵後專閫於浙浙人士益相慶於途是時濱海者憂遊魂附山者畏伏莽且遷徙失業水旱頻仍公曰民貧矣不可以不飬爲之蠲租賦折漕糧通鄰糴禁放債賑饑民惠貧士卹獄囚救溺女置義冢設藥局凡所以愛飬者無不備至於民苦加派徭役繁興胥吏爲姦徵收苦重公曰民困矣不可以不扶爲之革陋規杜漕獘禁私拷淸虧丁革見年除倉歇凡所以濟困者無不周而尢患詐僞日生恃彊淩弱士風不古蠹役害民公曰民橫矣尢不可以不止爲之戒士習嚴訟棍緝保窩訪衙蠹懲櫃吏禁誣盜凡所以鋤彊者又派﹖﹖不至而且整勵官方申戒文武約束士伍崇獎淸廉加愼刑名惇崇節儉飬和平之福行慈惠之仁皆於公之文檄見之夫禮教者致治之大源兵刑者輔世之要略自虛文盛而實意衰不惟視禮教爲具文且以兵刑爲濟私之具不知禮止未形法懲巳作功用𨿽殊而徳化同歸於一今公於文檄中痛言諸獘立法周詳而大意皆本於忠厚使人人惇重禮義不犯刑章隱然自見於言外凡吾浙爲良民者沐噢咻之仁應世世頌公徳政卽不肖者亦當思公引人爲善之恩革面革心以歸於善庶幾公之志斯慰矣公旣叺文檄布告四方派﹖﹖非仰體我皇上仁民愛物之盛心以下行於羣屬爲羣屬者更能推廣公之徳教而力行之又何患升平不立奏哉後之念切民瘼者請以此爲法

康熙十一季歲次壬子重九日賜進士出身資政大夫經筵講官吏部尙書治通家弟黃機拜書

序

尙書劉公持節來督兩浙不數年而政成吏兢兢奉三尺法兵戢於伍民安其業邊堠亭障無鳴柝之警津梁逆旅行李之至者如歸乃輯其教令文誥移檄梓之凡如千卷暇日以見示豹文受而讀之卒業作而嘆曰公之所以致治兩浙之所以又安胥在是矣天之生才實難其所受彌巨其生之彌不易知效一官能任一職者無論巳卽披荊棘芟凶虓開創招徠其所操猶可槪測若夫凝承於奠定之後翕張敷施於百姓喁喁向化之日銷雄武之餘習振愚惰之气予之以樂生之心而使之蒸蒸焉慕太平之治此非不世出之才不能周家八百年之丕基不定於鷹揚之尙父而定於分陜之周召蕭曹之功烈不逾於韓彭而耆定之後畫一世守衣﹖十開文景之治唐之勛臣褒鄂巳不得等於房杜而貞觀之治必歸之王魏此誠天之篤生以佐王者風動之休以底蒸民並生之樂而親以身沐浴其化者顧未之或知也公之初蒞浙浙稍定矣然而吏未知所守也民未樂生也橫海樓船之師甫歸萑苻庚癸之呼甫息山澤之間尙有貪亂之夫而饁婦耕農尙惴惴焉不保寢食也兵戈之气散爲災沴不旱暵則霪霖來矣稌稻之殖未富也東甌以還下抵鄞江遷徙者多失業而浙西三郡尙沿承平侈肆之習六博燕飲擊鮮披繡遊手無隸者尙未知禮法也公至而翕然丕變者何歟易不云乎默而成之不言而信存孚徳行然而公之爲是書也委曲繁重有大誥洛誥多方多士梓材酒誥之遺意焉蓋其愛之也至則其誨之也周孟春遒人振之月吉而布之懼其習久而忘之也余浮沈栢署雅辱公遇至厚每見公籌劃稽考精湥詳密及後先江漢之役稔悉公治事彊力不怠羽書旁午批答如駛吏舒鴈立左右受事而巳日下舂然官燭以繼疏星微霜精神煥然迨秉鉞東南治連兩省權緩急議變通於朝廷呼應之機軍國應違之本乃至閭裏銖金﹖兩之姦豪俠囊橐之便患生於微而獘伏於遠者無不爬搔櫛比之如遊刃如治﹖咸得當以去人苐知公之才與識而不知公之量與公之心若是其勞也讀是書六官萬事細大舉張弛具矣至尊方虛揆席以竚崧嶽之英公論道沃君斟酌元气布爲霖雨自當與周召比烈又非蕭曹房杜所可幾及也書成因疏其說爲敍先以告吾浙之淑公化者

康熙壬子秋仲谷旦予假河南道監察禦史治通家晚生顧豹文頓首拜序

●浙閩總制文檄卷一

申飭力行實政曉諭官員士民條陳

禁約各衙門不許彊派白取

禁止屬員參謁

關防詐僞

禁約各城門官兵

申飭兩省文官

申飭兩省武官

禁營兵借放民債

禁約營兵不許生事擾民

查取文官劣迹

查取武官劣迹

查取衛弁劣迹

禁飭武弁借盜殃民

禁白役人夫

禁指營放債

禁火耗私派

禁將弁扣冒月餉

禁白役工匠擅取貨物

黽勉士習

勸諭節儉

禁船埠勒扣

淸理刑獄

禁約本標弁兵及投誠等官

巡拿剪徑彊賊

專委臬司督飭禁約諸事

沿海防兵搭蓋茅房不許騷擾

禁約汛防兵丁

申飭海汛愼防偸越

摘禁巧取火耗

禁革傾銀官匠

誡飭諱盜

飭報疏防職名

查究仁和攤賠人丁

禁紹協官兵封占民房

酌議城門鎖鑰職掌

議修戰船

禁閩省營兵放債害人

申飭裏役蠹害積獘

禁訟棍扛詐害人

禁遷民紏眾擾害

禁派鄕民起造臺寨

○申飭力行實政曉諭官員士民條陳

總督浙江福建等處地方軍務兼理精餉兵部右侍郎兼都察院右副都禦史劉爲曉諭事照得浙閩爲財賦奧區瀕海重地本部院欽奉新綸總制兩省期以察吏安民詰戎固圉興利除害爲首務況值皇上勵精圖治功令森嚴之時政事俱貴力行不在空言粉飾按往例新官上任必有條約敷陳非不指畫利獘犁然可觀但本部院初蒞地方采訪未盡若亦循例申言未免迹涉浮泛今擬聞見所及逐事頒行凡有不宜於官常不便於民俗者在我必窮利病之源籌補捄之術不憚縷悉詳言在人必思旣往之非圖實行之效期於夙習丕變敢謂上有道揆哉總求下知法守耳至於采風問俗周爰咨諏則又重賴於達識者之條陳也擬合通行曉諭爲此示諭官紳士民兵丁衙役人等知悉並牌行兩省司道府州協將及照會各鎭遵照嗣後凡屬本部院頒發檄示務必著實遵行勿以具文泛視至於地方果有何利當興何害當革或該斟酌損益之事屬官用公文不時申呈士民候放告日期投遞以憑本部院采擇施行然必開陳所以致害之由應該作何釐剔之法明白直言庶無負本部院公聽並觀集思廣益之意倘或假公濟私妨人利巳與瑣屑不經之論本部院見聞頗悉衡鑑最公輕則不允批飭重則仍行究問俱不得逞臆嘗試自取罪戾可也其各愼之毋忽

○禁約各衙門不許彊派白取

爲禁諭事照得衙門鋪設行戶當官久有禁例不啻嚴切。往聞官府有公然票取白派承�者有名爲買辦借辦而實無現銀給價事後亦不發還者且上用其一下派其五官得其三役烹其七積習相沿恬不知怪彼以爲一物之微一時之用原無大損於民未必有傷淸節殊不知一物卽派一行一行卽累眾戶一官如此處處效尢物價囚而騰踴莫非民之脂膏安得不財窮力盡乎本部院蒞任方新吏治民情宜有重於此者然此實官箴民隱所關擬合先行禁飭爲此示仰官役賈民人等知悉凡各衙門日用公私器具什物等項務須官給現銀平價買辦不得以一絲一縷彊派裏民白取行戶今當剔獘之初應自本部院衙門爲始本部院暫駐省署旋卽巡歷海疆凡署內什物器具必需者俱照市價按數償值不用者業卽逐一檢出當時發還倘有不肖官役刁難隱匿虧短扣克者許卽據實指名呈告以憑拿問此後敢有故違禁約仍踵陋獘者或告發或訪聞定將官役一並參拿從重。治罪追贓斷不姑貸其各凜之

○禁止屬員參謁

爲禁止參謁事照得文武庶官各有所司不得擅離職業本部院誠朴爲性從來不喜趨承玆當新任之初誠恐轄屬官員沿襲參謁虛文或假借面陳事宜爲辭擅離汛守越境前來謁見合行禁飭爲此牌行兩省文武衙門並照會各鎭卽便通行所屬大小各官遵照務須勤修職掌其素履之賢否本部院自有秉公鑑裁總不許擅離地方遠來投謁亦不用駢詞稟啟賀候繁文敢有故違致曠職守者輕則記過重則參處斷不姑恕取各遵依繳查

○關防詐僞

爲關防詐僞事照得本部院籍隸滿洲歷任京職撫楚督蜀硜介素諒於人玆者欽奉簡命總制浙閩職專風憲首重關防凡事親裁並無假手且家鄕距遠從無親戚在外遊學經商仕籍旗下亦無門年譜誼之屬至於遊客九流之徒尢爲素所屏絕誠恐無知姦棍在於督屬地方假冒知交招搖誆騙有幹法紀合行禁約爲此示仰所屬地方巡捕員役官民人等知悉如有指稱本部院親知名色潛藏屬境希圖關說事情詐騙財物者各該官捕里甲人等實時擒拿解赴本部院軍前以憑發問得實照依光棍事例盡法追究若有通同隱匿知情故縱者事發一並參拿連坐治罪斷不輕宥

○禁約各城門官兵

爲禁約守城官兵以肅法紀以便商民事照得各城派撥門兵原爲譏詰姦宄而設也當此地方寧謐之時不過晨昏司其啟閉出入愼其稽查而巳況此派撥兵丁原從行伍輪調月餉給發照常並無分外繁苦何得假借因由恣行非法往聞各城守門官兵每日遇有肩挑負販之人來往出入者物無貴賤皆有抽取乘輿者則勒其徒步過門若婦女則逼其搴簾露面甚之迎婚送葬之家多方刁掯非賂以重貲必不肯輕易放過似此倚禁門爲攫貨之藪借盤詰爲逞暴之圖城守謂何法紀謂何在地方官非不時加禁約然相沿日久竟視榜示爲具文矣本部院訪聞各省及親見輦轂之下俱無此事奚獨此處陋習乃牢不可破耶頃者將軍禁約嚴明滿營兵丁自應恪遵紀律本部院下車之始合再嚴加禁飭爲此示仰守城各官兵曁商民人等知悉嗣後撥守兵丁務須凜守法紀如遇形迹詭異之徒及違禁器械等項照常稽查盤詰不許疏防外其餘來往士民商旅男婦人等俱不得借端抽取一物無故攔阻一人敢有故違除本部院設法委官不時巡查外仍許受害之人備將某月日時經某城門被搶何物被詐何財明白具詞赴該管衙門據實呈告卽行嚴拿審實通詳究治仍查管兵官月按以軍法重處本部院法在必行斷不徒托空言也其各凜遵毋得泛視

○申飭兩省文官

爲申飭文職屬員以勵官常事照得設官所以治民安民必先察吏則政治之隆替民生之休戚繄惟各官是賴本部院叨膺簡命總制羣僚陛見之時疊蒙上諭諄切惟以除貪舉廉爲要務煌煌天語凜若鈇鉞是皇上責成於本部院者旣嚴且專則本部院之厚望於百執庶僚者尢殷且切矣但今初蒞地方首常申言告誡在本部院可免不教不戒之譏而各官亦有可式可遵之路從來官職𨿽別崇卑而責任咸有攸系如司道爲各屬綱領總理錢谷者要在獘絕風淸賦完餉富裕總理刑名者要在執法明允懲暴安良管糧驛者要在國儲無悞郵政舉興司文教者要在振起庠序丕變士風筦鹽法者則足課卹商是其職矣至知府原有師帥之任又歸並守巡理刑之責有司各官民社攸關乳保是寄諸凡承流宣化弭盜固圉刑名錢谷之事於守令均系賴焉他如佐貳諸員凡總捕管糧淸軍水利等務各有分猷幕僚教官雜職俱叨一命之榮宜盡職掌之業而其要惟在公以生明廉以生威勤能集事敏則有劽而巳若乃旅進旅退惟尸位以素餐患得患失置民瘼於度外甚且倚華膴爲壠斷縱貪而貨賄是營結狐鼠爲爪牙任酷而艸菅人命道路騰怨謗之口閭閻皆愁嘆之聲毫無補於地方益水火之深熱於設官安民之義何取哉合行申飭爲此示仰兩省文職各官並牌行司道府州轉行遵照本部院臨蒞玆土統轄庶官於大小諸員悉秉虛公並無成見其相勵也如彼果能潔巳愛民政修事舉則操激揚之柄者自不靳特疏薦舉之典其相誡也如此有則攺圖無則加勉如或好官自我笑罵由他民怨旣騰國法難貸定以白簡從事彼時身名僇辱懊悔晚矣其各諦聽勿謂循套常談也

○申飭兩省武官

爲申飭武職官員以肅軍政事照得國家設立武臣專爲捍衛疆土戢兵安民任綦重也浙閩乃財賦奧區瀕海重地𨿽則承平巳久然而幅■﹝巾員﹞遼闊災祲相仍教養未純瘡痍未復且沿海邊疆乍展行險之姦宄宜防年來守望多疏內地之萑苻間發又與幅裏無事地方不可同日而較也語云安不忘危有備無患則桑上綢繆之計惟講武詰戎是賴矣且本朝崇右武功信賞必罰於紀敍勞績最爲愼重於儀注體統特示優隆今鎭協將領各官上之有分旄專閫之權次亦有駐防汛守之寄所當忠切致身躬先嘗膽俾地方倚幹城之重使士卒懷挾纊之恩凡邊境內外山川險要戰守機宜器械作何整修兵馬作何簡練消息如何哨探膽气如何鼓舞文武期於協衷兵民務求輯睦俱要時時講究事事畱心斯爲克盡乃職若夫偸安竊祿行陣之事茫然貪黷垂張朘剝之工偏巧或公行役占或私自扣除或生事以害民或養癰而諱盜或短價彊買擾累鋪行或壓良爲賤霸占子女以及誣良冒功侵餉虛伍種種不法諸事皆軍政所首嚴而王章所不貰也至都司衛所各弁籍隸軍戎各有錢糧操守職掌均當潔巳安疆奉公守法庶無忝於官守合行申飭爲此示諭督屬武職各官並照會兩省各鎭牌行各將通行各官遵照本部院叨膺簡命總制兩省期與諸將士精白一心甘苦相共其間果有謀勇超羣忠猷懋著兵民愛戴壁壘攺觀者自當特疏薦揚以示優異倘或婪暴不法失人心誤事機如前所指諸事則軍紀具在國憲難寬一掛彈文噬臍莫及可不凜之愼之本部院秉公執法言出必行切勿認新任條約之套語也

○禁營兵借放民債

爲嚴禁營債害人務期實行以袪積獘事照得錢帛通融在有者爲通財在無者爲濟急亦人情之常也惟聞杭城有等姦惡棍徒專一勾合營兵廣放私債藉其威焰規取厚利兩下烹分當放債之時則止於七折八折勒寫足數之劵及索償之際則利至五分六分甚且至於十分票上轉票息上盤息不須半載周年之間竟至倍蓰什伯於本貲矣彼欠債之人無聊困乏只顧目前而放債之人則預先探其某爲親戚殷實可欺某爲至交家道可擾延至本利積累之候封占房屋搶縶女妻猶且不敷劵數則逼其扳親累眷代爲償還或佩刀乘馬辱詈盈門或毀器拿人箠楚備至甚有短見自盡輕棄性命於莫償者更有公然告理逼勒官府代彼追討者天昏日黑慘不忍言人怨神恫毒難盡述甚有多年冷債而送與營兵以索逋亦有放賭拈頭而卽以博輸爲實借此又險惡姦棍設心陷人幾於不可方物矣不思營兵籍隸戎行不但分身無術抑且糧餉有限何從積蓄餘財其爲地棍串通借端牟利不問可知所以放債之人與勾引居間之人皆屬一气貫通巧設機穽者也若非力行禁遏則水深火熱長此安窮頃聞將軍禁令嚴切滿營兵丁自應遵守無犯但本部院任事伊始合行痛切曉諭爲此示爾四民人等知悉爲人在世若能勤儉務本自然衣食充嬴何至窘迫無聊致有借貸營債貽害身家辱及妻孥累連親戚之事自今以後如有先欠營債未淸者止許照依實借原本定例常息按數取償其借後轉票盤加及三分以上重利一槪停止尢不許扳及親屬連累代還敢有姦徒故違禁約者許被害人據實呈告以憑嚴拿重處追銀入官自本部院禁飭之後如有財帛通那止許兵借兵債民借民債照常起息敢有仍前假借營兵借放民債若前所指諸獘除本部院設法密訪外不拘諸色人等但有得知實迹者許卽指名首告以憑嚴拿借債之人重責四十板枷號兩个月示眾其圖利發本勾引保銀之人立時斃之杖下或果系營兵定按軍法從事仍查本管將官職名會同將軍合疏參處俱追出原銀給賞出首之人但不得挾仇誣告自蹈欺罔之罪本部院言出惟行斷不寬假其各猛省毋貽噬臍

○禁約營兵不許生事擾民

爲禁約營兵以肅軍紀事照得朝廷設兵所以安疆土而衛民人也旣給糧餉以優養之又屬將官以鈐束之自宜端事操防恪守紀律乃無失固圉安民之義往有驕卒悍兵全無技勇之長徒有害民之事或離伍而擅入民居或恃彊而攫取民物撥防則醵派煙戶之供給守汛則通同諱盜以貽殃甚之紮詐良善奸殺非爲種種不法難以枚舉此皆本管不嚴軍紀不肅有以致之復有假冒滿營名色廣放營債以牟利橫行市肆以逞彊又有放馬小廝借口芻牧打柴徧處騷擾村落殘人墳墓踐人田禾白坐舟船需索飲食往往有之殊不知滿營甲兵多系旗下舊人恪遵本朝法度且將軍卹民輯兵禁約明切各副都統固山大參領佐領紀律森嚴安有兵丁踰閒壞法之事況各居滿城亦無分身出外之術此皆土著劣兵地方惡棍假威肆虐此得其利而貽彼以不韙之名也本部院欽奉簡命統轄兵民若使兵不戢而民不安在將領止有束兵不嚴之咎而本部院兼負縱兵殃民之辜矣玆當蒞事之初擬合嚴行禁飭爲此示仰文武官民人等知悉務須兵輯營伍民樂安居不許交結往還恣行非法倘有故違若前所指諸項獘端者或本部院訪聞或被受害人告發定行嚴拿作惡兵棍審實情由立以軍法從事仍查該管將領會疏題參從重處治斷不姑寬在爾百姓尢須安心樂業不得無故生非自蹈欺妄之罪本部院視兵民如一體按曲直爲是非無所縱狥亦無所左袒也其各愼之毋忽

○查取文官劣迹

爲查取不職官員劣迹以肅吏治事照得察吏安民政治首務浙閩地處衝繁百姓瘡痍未起所藉以撫循愛養者惟守土各官是賴若乃職業全隳置民瘼於不問苞苴橫斂秪私橐之是營此等皆是蟊賊民社尙何利哉玆當入境之初本部院矢志澄淸吏治大振激揚斷難容因循寬縱以貽地方之患也合行查取爲此牌行兩省藩臬二司各府州照牌事理卽將僚屬大小各官逐細查訪如有溺職敗檢貪殘不法者備開本官贓款劣迹限文到五日內具文密揭呈送本部院以憑復核紏參施行至於廉訪之法務須秉公破面母寬大吏而以卑員塞責毋捨貪酷而以微疵點綴款犯必實有其人不許無端暗埋富戶詭名以畱詐索之地事迹必詳列月日不許遊移朦混以開審勘出入之端尢不得以去任及破甑之官勉彊充數此外若有不職幹八法之議者另開職名事款揭帖一並呈送以便酌奪該司府久任地方聞見必確萬勿狥情寬緩若不如限揭報本部院另有訪聞徑自具疏紏參該司府自難辭狥縱之議矣愼毋忽視致幹諐戾至嚴至切

○查取武官劣迹

爲查取不職武官劣迹以肅戎政事照得設兵所以衛民而約束全資將領浙閩地處衝繁百姓痌瘝未起所藉以捍禦疆土輯睦兵民者惟經制各將弁是賴本部院叨膺簡命總制文武羣僚玆當入境之初矢志詰戎振旅以肅軍政斷難容因循寬縱以貽悞地方也合行查取爲此照會兩省各鎭並牌行各將卽將所屬各營大小各弁逐細查訪如有溺職敗檢貪恣不法縱兵殃民殺良克餉等事以及疏防通海貿易者備開本弁贓款劣迹限文到五日內具揭密送本部院以憑復核參拿施行至於廉訪之法務須秉公破面一洗積習毋捨將領而以偏裨塞責毋寬貪暴而以微疵點綴款犯必實有其人不許無端暗埋富戶詭名以畱詐索之地事迹必詳列月日不許遊移朦混以開審勘出入之端尢不得以去任及破甑之官勉彊充數此外若有不職幹八法之議者另開職名事款揭帖一並呈送以便酌奪該鎭將有專閫分旌重寄且久任地方見聞必確萬勿狥情寬緩若不如限揭報本部院另有訪聞徑自具疏紏參該鎭將自難辭狥縱之議矣愼毋忽視致幹諐戾至嚴至切

○查取衛弁劣迹

爲查取不職衛弁劣迹以肅屯運事照得屯餉爲惟正供輸漕糧關天庾重計設立衛弁所以專徵收而速攢運也務必廉愼急公斯爲克盡厥職若乃徵屯則多收火耗任意侵肥運糧則剝害丁民逗𨖻盜賣有一於此均干國法本部院入境之初務在矢志肅淸難容因循寬縱所有劣迹衛弁合行查訪爲此牌行兩省藩閫二司照牌事理卽將所屬各衛所守千等官逐細查訪如有溺職敗檢扣克運軍重勒火耗索詐私截等事備開本弁贓款劣迹限文到五日內具文密揭呈送本部院以憑復核參拿至於廉訪之法務須秉公至正勿掩大過而以微疵塞責毋捨有據而以風影鋪張不得暗埋富戶詭名致畱日後索詐之地尢不得以去任破甑之官勉彊充數此外若有不職幹八法之議者另開職名事款揭帖一並呈送以便酌奪該司統轄衛弁且歷任巳久聞見必確萬勿狥情寬緩若不如限揭報本部院另有訪聞徑自具疏紏參該司自難辭狥縱之議矣愼毋忽視致幹諐戾至嚴至切

○禁飭武弁借盜殃民

爲專申武弁借盜殃民之禁以肅法紀以安民生事照得武官職守兵丁紀律巳經本部院另示禁約不啻詳盡玆於借盜殃民之禁又復特爲拈出蓋武弁於諱盜拿盜無在不可借題害人者也從來地方弭盜之法武官分內之事惟在平時練兵守禦失事督兵追捕而巳至於究夥黨拿盜窩起贓物取供招皆印捕有司之專責乃聞浙省獨有不然每遇地方被盜大率捺不報聞及奉上司行查又皆諱彊爲竊若失主告理則必多方抑制甚有反拿失主家屬誣爲勾引通同嚴刑拷掠者亦有假借查訊失盜情形彊盜名數致將失主用刑審訊者此不過嗔其告發不能遂伊諱盜之謀耳及拿獲盜犯則又悖違功令竟不會同印捕私自錄取口供甚而擇探素封殷實之人勒盜指扳徧行撲捉假飛燒於盜日縱虎捕爲腹心擇幽房冷廟以爲弔打之場搶日用家私而謂劫分之物箠楚炮烙慘不忍言逼認彊招無非授意迨至賄賂飽足方才釋放而良民鮮不傾家垂死矣且有含冤莫訴遂至喪身者至於借口起贓紮詐典當鋪戶生枝節外無不恣意誅求此等舉動其狠惡百倍於盜爲之上司又多惑於彌縫謂守門吠犬不能禁其噬人以致禦暴爲暴网漏吞舟非無謂也本部院新膺簡命不狥面情嫉惡性成決無寬假除密訪實迹參拿外合先禁飭爲此示仰督屬大小將弁知悉務須洗肺滌腸攺頭換面從前一切諱盜殃民陋獘痛加猛省惟以弭盜固圉戢兵安民爲務如有仍前諱彊爲竊誣詐良善等情及拿獲盜犯不送印捕官審理私下非刑拷訊者許被害指實呈告或本部院別有訪聞定將該弁飛章參拿寘以重法惡捕蠹棍人等立時處死斷不輕宥其各儆惕不得自蹈法网

○禁白役人夫

爲嚴禁白役人夫以袪積獘以蘇民困事照得民間苦累莫甚於夫差白役民夫淸律所嚴禁凡惟正丁徭之外有妄多一事擅役一夫卽爲違禁濫派向聞昏庸有司聽信衙役罔卹民艱借各處上司爲因由狥旗營過客之求索於一切力役奔馳之事無日無項不取派於排門相沿久之遂追呼於裏現甚有煮料�艸墾地種蔬運石挑沙灌園搬土等項名色不分歲時寒暑每日整百盈千初猶紙票勾提今則按圖索應以致一身羈管凍餒之苦楚難言入口饑寒俯仰之事蓄無靠更有土棍里甲串同貪官惡蠹與掛名滿營之人乘機多派恣意折幹馴至每裏每月苛派抓夫銀數兩不等者濫派害民科贓肥巳眞莫此爲甚矣除一面密訪拿究外合先禁約爲此示仰各官役里甲人等知悉嗣後各衙門一應日用力役等事俱不許擅撥排門裏下一人敢有故違仍前擅立各項人夫名色及指借滿營出簽差票赴各都﹖裏下派取者或挨門拘捉或率領土棍悍兵上門橫索者許被害人協同里甲立時擒拿解赴本部院衙門審問得實定將差役及惡棍重責四十板枷號兩个月滿日問罪發落兵丁卽以軍法從事本官立行參革因而折幹得財者照依定例治罪追贓斷不姑恕若本部院巡歷別府卽赴地方官告理審明仍解軍前處治狥情容隱之官訪出一體參究今本部院蒞任之初以身率屬決不白役民夫一人各官役務須凜遵奉行勿得泛視自取罪戾

○禁指營放債

爲嚴禁姦豪土棍指營放債以除民害事照得營兵放債重利滚盤爲浙民第一大害近經將軍嚴戢省會百姓苦累少減本部院見在另行給示杭城務期永禁外但聞向有姦豪土棍借名旗丁挾貲於外府州縣及鄕村各鎭恣意盤算爲惡尢烈或以八當十十分取息或發印子錢愚弄倍收或放賭抽頭誘輸勒票或以貨發鋪加利取償其始皆爲騙局迨後恃彊橫行甚至坐逼淩辱弔打扳賠有拆毀屋宇作價者有彊拉妻兒準折者有勒本身投靠者有累親友傾家者小民慘遭劇害有司狥隱不言以爲確系旗丁未免投鼠忌器殊不思滿營自有定例一離營伍卽系逃人將軍紀律何等嚴明豈有眞正旗下敢於在外生事之理乎此皆豪惡影射土棍串通兼有不肖有司暗中受利假作不知以貽害百姓耳至於居停賃屋之人皆屬結連姦黨勾引胡爲荼毒鄕裏言之眞可痛恨合行通飭嚴禁爲此示仰該府屬官民人等知悉嗣後如有姦惡土棍指稱營兵在於各該地方城市鄕村容畱居住放債盤算毒害小民者許地方里甲呈報所在官司立將姦棍及居停之人拿解本部院以憑審明盡法究處如本部院駐札閩省之時卽解本省按察司究審詳報如該府縣官知而不爲禁逐或被人告發或別有訪聞定將該地方官以溺職殃民參處斷不姑息各宜凜之毋忽

○禁火耗私派

爲禁約火耗私派以蘇民困事照得居官之要首重律身民困之深莫如橫斂頃者屢奉嚴綸諄諄以暗派私徵爲戒誠以惟正之供尙煩敲撲斷難容無藝之求不經之費以重累小民也年來錮獘日滋流風莫遏爲有司者身居民上罔卹民艱凡害民紕政非止一端而惟橫徵私派之獘爲禍尢烈如收解錢糧私加羨餘火耗幾半正銀取派解費雜徭每浮額數以至一切公私費用皆取給於裏民若日用之米蔬供應新任之家夥案衣衙署之興修蓋造宴會之席面酒肴上司之鋪設供奉使客之小飯下程大兵之槽刀饋享提事之打發差錢戚友之抽丰供給節序之慶賀禮儀衙役之幫貼工食簿書之紙札心紅水陸之人夫答應官馬之餵養走差與夫保甲牌籍刋刷由單查報災荒編審丈量等項皆有使費陋規難以更僕枚舉總之無事不私派民間無項不苛斂里甲而且用一派十用百派千以果贓官婪蠹之貪腹嗟嗟小民膏血有幾而能滿此漏卮巨壑哉若浙閩邊海要區軍與未息民風靡侈家鮮蓋藏卽使加意撫循猶恐積疲難起豈民窮財盡之時災眚頻仍之後而尙堪此無端剝削耶本部院深維禁飭之方可無補捄之法大抵士人廁身宦籍其榮華享用之志久巳交構於胸中卽眷屬親朋之徒盡仰周全於鼻息所以幸博一官靡不身家念重廉恥心隳縱有稍知自愛者亦謂地方用度無出勢不得不取給於民間殊不知果能矢心狷介自然節用愛人諸凡室宇之美妻妾之奉與身衣口食日用尋常之需俱當刻意簡省所謂儉可養廉是也且一介不取之屬員上司具有良心方且敬愛不暇又何禮節之誅求乎至於自旣澹泊則鄕親遊宦無丰可抽守若端嚴則兵馬公差有威可畏方將退避三舍尙敢肆其需索哉夫居官者若干操守有玷𨿽具他才小能不足錄也安民者不除橫斂私徵而欲家給人足有是理乎故本部院於申飭官常之外特爲拈出此條誠以遵功令肅官箴安黎庶首務莫先於是爲此示諭闔屬官員人等知悉並牌行兩省藩臬二司各府州卽便移行僚屬各官遵照自今以後務須力洗陋獘易轍攺弦如前所指加耗私派等事痛加禁止一意以潔巳愛民爲主試思昔賢懸魚畱犢之風豈異人任本部院采訪極確衡鑑最公能遵守者有特疏薦舉之例有三年卓異之典自當特爲表揚以備超擢倘有志在溫飽頑冥不悛稍有違犯定卽不時紏參請旨拿問追擬彼時功名不保身命隨之懊悔晚矣惟是大法而後小廉形端而後表正標榜之立請自本部院與監司方面爲始此後若有不肖上官需求屬員苞苴賄賂者俱許據實呈揭以憑立付白簡本部院肅僚貞度決不自食其言此外過往無名之費有妄干者俱卽指名具報法以懲之誰敢不愓凡此公私費用需索之源流盡杜庶幾火耗私徵橫斂之錮獘可止矣其各凜之愼之毋忽

○禁將弁扣冒月餉

爲嚴禁將弁扣冒月餉以卹窮兵事照得募兵著伍給餉代耕以小民手胼足胝之資供兵士不稼不桑之用凡此荷戈戍卒防疆圉而勤操守資彈壓以衛民人是養之旣優而責之甚重也惟是有限月餉衣裝弓矢之整辦家口饔飧之贍養皆取給焉必湏按期關支分毫實得斯免庚癸之嘆古來良將軍士未餐則巳不進食軍士寒冷則巳不禦裘所以敵愾倍加人爭用命今浙閩諸將領其間飭躬馭下潔巳卹兵者固不乏人而沿襲陋獘剝削自肥者當亦不少大率扣克之端非一而其略可得言之如起蓋衙署修造船隻日用之心紅紙札宴會之器皿酒肴自奉之米薪蔬菜供送之火食下程本管上司之禮節饋儀新任冬夏之案衣幃褥與夫假借制辦旗幟火藥銷算使費等項名色任意苛派而實克落入巳者諸如此類難以悉數乃自將領以至偏牌以至百隊而下及於兵丁層層朘剝事事交徵又有藉稱月餉愆期本管貸發而扣重利以償還者有公然彊放債負以取息者有分散布帛鞋靸或凖折作銀或計銀扣取者有向領餉衙門借支經營用度遲久零星補還甚而竟歸烏有者以至開糧拔補索受贄儀家僕內衙需求饋送每於給餉鏨鑿包封之日名𨿽眼同面發仍復按名扣回是何異掩耳盜鈴乎復有營官冒占私役之獘每將孱弱廝僕隨從家人捏造詭名朦混充伍及將見在兵丁充作工匠人等經年役使以致營伍空虛是又扣冒並行者矣頃者屢奉嚴綸諄諄以卹民實伍爲誡本部院總制兩省軍務講求振飭之方惟此禁止扣冒爲第一義故於申飭武官之外首爲拈出此條特加禁約爲此示諭督屬將弁隊哨人等並照會兩省各鎭及牌行各將通加嚴飭自今以後務各洗肺滌腸伐毛換髓若前所指種種諸事有則痛自省攺無則益加勉勵若果能盡絕陋獘整頓戎行疆宇安寧兵心悅服者本部院聞見最眞不靳薦拔或登年例剡章或注軍政優考斷不冺人之善倘有故違紀律怙終不悛定行不時紏參請旨拿問名旣掛於刑書罪難逃於法网卽欲湔洗不可得矣昔賢有云疆場未靖何以家爲是忘家致身者何有於自奉之丰財帛之厚乎獨是源潔流淸形端表直宜自本部院與各鎭將爲則而遞勉於偏裨各弁諸凡虛占之惡習扣克之陋規本部院矢志剔除設法查訪期於甘苦相同休戚與共決非能言而不能行也願同志者諒之朂之

○禁白役工匠擅取貨物

爲禁止白役各項工匠擅取各項貨物以安民業事照得派撥裏排人夫行戶當官承值巳經本部院分事禁約矣惟是百工技藝統在四民之中布帛菽粟皆屬日用之物彼細民勤劬於升斗之間拮據於刀錐之末無非爲仰事俯蓄計耳若使工匠一日當官店家一物虧本在若輩則必餬口無貲在居官則爲褆躬不飭向聞各衙門陋習每遇日用匠作等類若土木若鍼紉若肩輿一切力役之人俱有當官之事不給飯食不計工錢或常川承值或挨日輪流甚而多取少用折幹肥囊以致此輩困頓奔波資生無策又如需用米薪蔬菜紬緞布疋器皿等項每縱買辦人役恣意擾害鋪家有朱票竹簽名爲候發價值而實公然白取者有半價低銀逼勒彊買者有借名賖用看樣竟不償值發還者往往虧折貲本控訴無門在有司迫於上司營頭之傳取昧於辦役胥差之朦蔽沿襲陋規日甚一日而上司又復視爲細故莫之禁止殊不知騰謗官聲貽害閭左莫有甚於此者本部院蒞任𨿽新稔知此獘以後日用工匠小轎等項俱照民間給發飯食工銀買辦布帛米蔬器用等物悉依市價現銀公平交易並不白役一人差取一物其餘大小各文武衙門仍恐因循陋習合行給示禁約爲此示仰官民人等知悉嗣後需用各項匠人務須現給工食如使喚各坊小轎人夫俱要現給雇價在匠作人夫等眾尢不許假借當官名色恣意髙擡雇值至於官用日逐布帛食物等項俱要平價白銀現發買辦各店鋪亦不許借口當官名色私立行頭科派散戶醵錢承值敢有不肖官役仍前白役白取騷擾虧累者許被害據實指名呈告或本部院別有訪聞定將劣員衙蠹一並參革究罪追贓法在必行斷不姑恕

○黽勉士習

爲朂勉士習以弘教育事照得士爲四民之首尢屬風化所關努力蕓﹖穴工心﹖博名泮水正雲路發軔之階也自當潛心篤學明理達道以期遠大若能雅志好修宜無躍冶之事然而品類不齊賢愚各異或把持官府出入衙門或包攬錢糧逋侵額賦或保舉公祖父母藉爲市恩射利之囮或結納衙蠹土豪恣其武斷鄕邦之勢此等喪檢之事均幹褫究之條再則捏詞誣訟恃衣頂以修嫌結社聯盟重聲援而騖外凡背臥碑之訓總非士子所宜而幸免丁糧抗不完納尢爲今日功令所首嚴者至於博奕鬭弔往往負債辱身而彼且謂豪舉邁俗恬無省攺則更愚而陋矣本部院素聞浙閩人文之藪雅具愛慕之心玆當初蒞地方用是諄加黽勉以爲諸生訓並立法以爲諸司約至於薦紳舉貢或巳登仕版或名列賢書旣爲桑梓表坊自必褆躬養重以上諸所指陳又不待本部院之贅囑矣合行出示曉諭爲此示仰兩省官員衿士知悉並牌行學道通行遵照凡守令有表率之任教官有訓誨之責各宜督率生儒謹庠序之教惇禮讓之風理學明則心術正勸戒當則廉恥興今後果有閉戶讀書不履公庭品行醇篤者地方官舉保學道從優作養本部院采風之時定加獎勵如有切巳事情該學掛號然後赴所司衙門陳告若審系虛誣教官一並記過其有不遵學規干犯前項禁約者有司詳報學道請褫究擬若事情重大仍具由通詳以憑特疏題參依律定罪如諸生潛修飭行不預外事而文武各衙門官役兵丁敢於無端擾害者或告發或訪聞定將官弁置之白簡役兵提拿重處各宜凜之學道仍通行各屬有司衙門置立生員門簿凡生員赴衙門者不論公私勾當俱要日逐登記按季送該道稽考以便分別行查飭究施行該道仍行各府出示曉諭母違

○勸諭節儉

爲勸諭力崇節儉以阜民財以厚風俗事照得浙省東南。賦區承平日久謂宜比戶可封家給人足矣年來丰裕無聞凋敝轉甚推原其故有謂天災流行饑饉洊至者有謂軍興絡繹休息無方者有謂貪官衙蠹誅求朘削者有謂勢惡土豪侵淩詐害者凡此致病之由皆事之所必有亦理之所不無而不知總緣士民奢侈太過積漸成風遂至不可收拾耳本部院目擊猶淺耳聞逼眞若宇室之華麗衣服之鮮妍宴會之奢糜遊賞之無度器用之奇伎淫巧飲饌之暴殄精工婚娶喪葬之家則越理犯分斷不肯稱家有無處弔饋遺之文則鬭勝比髙斷不肯量入爲出且也婦人童稚無不首飾珠璣甚之隸卒家奴皆得身被綺縠所以富厚之室𨿽有貲財而不能久長積聚中等之家勉彊費用而必致耗散空虛卽使貧窶之子亦皆心癢眼熱不憚竭肱股之力蹈邪辟之行以冀逞快於一時親戚之稱貸無門勢必忍痛營債朝夕之饔飧莫繼遂致短見逃亡此等獘病通國之所共知而甘心日循覆轍只圖體面不顧身家良可悲也又不知天道惡盈所以災荒疊見驕侈巳甚則艷貪蠹之目起豪惡之心而誅求詐害之事於焉踵至矣天災人禍捷於鼓枹賦重役繁在所難免若燈火之暗吸膏油久病之內枯精髓安得不民窮財盡乎按查士民規制原有定式去奢崇儉屢見條陳率皆視爲具文指爲迂闊此頹風所以莫挽也本部院新奉

簡命期與地方休息教養以立久安長治之規此等風俗未便刑法相加惟有諄切勸誡而巳爲此示諭闔屬士民人等知悉嗣後務將從前奢侈陋習痛加省攺凡日用起居服食吉凶饋遺禮文一槪俱從儉約能惜福則自迓天庥能省費則自然充裕再加勤謹務本積累久之將見貧者可期富厚而富者可以永保嬴余矣至於職官秉風教之權鄕紳立表坊之式與老成耆士練達世務者各宜身先導率互相勸勉期於返朴還醇民丰物阜安居樂業永享升平豈不休哉此本部。院一片屬望苦心願各體諒勿謂過耳常談也

○禁船埠勒扣

爲嚴禁船埠索勒扣克之獘以便商民事照得船埠之設原爲雇船寫契通商便民計也無柰日久獘叢每遇商民到埠雇船姦牙輒借承值官差爲詞百般要挾務勒重貲及給船戶止於六折七折又復攙換低潮曾不得對半到手雇船之人與駕船之人兩無照應惟有飲恨吞聲而巳前部院曾據埠頭呈控差繁乃立設簿稽查之法因委標員前赴黑北二埠監管初意不過欲減省官差使牙埠承值無多則商民之雇值與船戶之扣除槪從輕省矣不意若輩遇事生風官票之應付𨿽減而埠頭之扣克轉增蓋爲差員畱餘地辦供給無不苛取於雇船駕船之人耳法立獘生乃至於此殊可嘆異玆本部院蒞任之初業將標員撤回姑寬旣往外合行禁約爲此示仰黑北二埠及商民船戶人等知悉嗣後凡有士民商旅赴埠雇船務照道裏遠近酌量平價仍使船戶與雇船之人當面講定交銀不許姦牙恣意勒索及重加扣克本部院衙門旣巳撤回標員亦不許別衙門假借監管名色濫差員役坐埠以致需索陋規其各衙門亦不得濫發應付船票擾累埠頭敢有故違或姦埠仍前勒索商民扣克船戶者或各衙門擅立差員濫用應付者俱許據實指名呈告以憑嚴拿追究從重治罪其原日置立簿冊卽繳仁和縣具文申送本部院以憑一稍俱母玩忽取咎

○淸理刑獄

爲淸理刑獄事照得時將溽暑災患易生惟囹圄幽系之人饑餒炎蒸慘苦尢甚𨿽陷罪乃其自作之孽而哀矜宜盡民上之心擬合通行淸理爲此牌行兩省臬司照牌事理除熱審事宜應聽撫院飭查料理外卽便通行各屬府州縣印官親詣各監倉將現在監禁人犯逐一查點除叛逆重情人命彊盜及眞犯死罪欽案欽贓等犯照常牢固監候仍須嚴飭獄官吏卒加意照管母致疏虞並督飭洗滌枷杻掃除污穢飲食給發以時有病撥醫調治不許淩虐瘐斃其餘徒杖以下輕罪人犯應保候者卽取的保應發落者立時省釋限三日內備造簡明淸冊開列事犯緣由姓名注明召保釋放人犯若干該司通查明白匯報察考俱不得沿襲故套僅以遵依了事該司總理刑名疏獄淸刑是乃端責萬毋聽任冤濫致隳職掌敢有屬員違慢淹禁者卽據實指名揭報以憑參處決不姑恕

○禁約本標弁兵及投誠等官

爲申飭事照得本部院初蒞浙省隨卽往閩料理海疆事務所有標下兩營經制官兵及投誠效用等官一槪俱不隨帶委令中軍緱副將管理約束合行申飭爲此示仰標下兩營官兵並投誠效用等官知悉各宜凜遵軍紀照常汛守差操不得在外爲非作歹生事害人其投誠效用等官更須恪守紀律循分安居敢有違犯軍紀者各官許中軍具稟馳報以憑拿究各兵丁中軍徑行處治具文報查至將領守備千把等官皆有管兵責任務各協同約束不得坐視取咎

○巡拿剪徑彊賊

爲巡緝事照得杭城附廓地方皆屬通衢要路近訪有剪徑彊徒執持棍械潛躲深林遇有單身客旅經過或截劫其行李搜奪其財物甚而制命殺傷者以致商民褁足行道興嗟殊幹法紀合行給牌巡拿爲此牌仰該兵役卽便執牌前赴後開處所嚴加巡緝如遇形迹詭祕之徒攜帶棍械潛匿隱僻去處窺伺爲非立時盤詰驅逐具有抗拒及劫奪行人有據者若系旗營兵廝卽行嚴拿同贓械押赴中軍副將會同按察司解赴公衙門聽候審實正法如系綠旗及投誠兵丁或土棍冒營爲非卽行綁拿同贓械解赴按察司嚴究得實盡法處死俱一面先行具報本部院以憑查考但不許執牌兵役捉人馱牌需索騷擾尢不得假借巡查因而作歹截奪通同縱放一有違犯審實軍法重治決不姑貸

○專委臬司督飭禁約諸事

爲督飭事照得本部院總制兩浙庶務殷繁下車之初業將應行事宜及聞見所及諸務分發檄示禁約矣頃因巡察海疆由浙赴閩一切地方事務若禁約營兵禁放營債禁飭守城官兵與武弁借盜殃民白役民夫行戶當官等項誠恐法久生玩耳目難周是未臻實效而徒托空言矣該司爲總持風憲之官合行專委督飭爲此牌行臬司照牌事理卽將本部院申禁前項告示逐一抄謄存案時常置之座右日逐加意覺察若有故違禁約者或被害告發或不時撞遇訪聞務須執法嚴究酌量事情輕重分別詳解本部院軍前以憑懲治參處不得狥情寬縱尢須嚴飭該衙門人役不許借端生事需求賄賂敢有故違本部院訪查得實定行提拿加等治罪該司亦難辭狥縱之咎願言凜遵毋得泛視

○沿海防兵搭蓋茅房不許騷擾

爲申飭事照得奉旨調防沿海各營官兵應用營兵居住本部院現行地方官酌議定奪但因初到汛地不便露處先令於就近采取無礙樹木搭蓋茅房柵欄暫行棲止誠恐無知兵丁借端滋擾合行申飭爲此牌行沿海副參各將照牌事理卽便通加誡諭凡采取樹木不論遠近只以無礙無主山野空處者計算足用酌量砍伐其有古先帝王聖賢廟宇人家墳墓之樹及園林花息菓木一槪不許混采亦不得擅自捉拿百姓扛擡搬運以致民不安生該將有束兵之責務須畱心照管倘有不遵或被害告發或本部院另有訪聞定行提拿兵丁以違律處治管兵官亦難辭狥縱之罪毋得故犯取咎未便

○禁約汛防兵丁

爲嚴禁汛撥兵丁滋擾以利商民事照得汛撥官兵原爲防禦盜賊衛護商民而設給之以錢糧授之以餉米不耕而食不織而衣自當仰體優養之思務盡汛守之事遵法紀而無擾勤巡緝以防姦乃訪聞浙省汛撥兵丁不遵紀律或坐食民居責令輪流供養或科派鄕鎭使出月錢季規如民間口角相爭則索調停使費如遇值節序喜慶則勒稱賀禮儀甚至奸淫不法無所不爲至遇過往船隻或借名巡查或假稱送差勒掯刁難有貨抽貨無貨索銀無論米荳絲綿柴炭竹木以及載繭載桑載谷載糞各項舟船無不抽取無不勒索甚有士民婚娶喪葬之事串同地棍釘椿塞港打合重貲方才放過以致商賈視爲畏途鄕農吞聲飲泣是衛民而反以害民禦盜而較盜更甚也法紀安在軍令謂何除本部院見在察訪得實拿究外合行出示嚴禁爲此示仰各營汛將弁兵丁人等知悉嗣後務須凜守軍紀不許擾害地方不許勒索過往船隻敢有故違如前所指種種諸獘許被害據實赴本部院軍前具告或就近赴地方官具告申詳以憑嚴拿兵目軍法處死該將弁以約束不嚴縱兵害民參拿治罪決不姑貸如地方官瞻狥不報訪出一並參處不宥凜之愼之

○申飭海汛愼防偸越

爲嚴飭海汛戒防以杜姦民偸越事照得浙省寧紹臺溫沿海一帶地方設汛分防毋容一人偸越不許片板下海凡有違犯者姦民梟示汛守弁兵地方印捕知情故縱賣放叢姦一並處斬疏虞無獲從重革職治罪煌煌功令各宜凜遵凡汛守邊疆之弁員與坐臨濱海之守令功令所系身命攸關在地方官員務當家諭戶曉設法稽查在汛守弁兵自應晝夜巡防竭力堤備今屢據紹寧各屬報有姦民偸界情獘見在嚴查疏縱職名題參外誠恐守巡官弁仍前怠忽以致姦民乘機偸越甚有惟利是圖罔顧身命之弁卒通同縱放合再嚴飭爲此牌行海道及該府該將照牌事理卽便轉行所屬沿海各處大書告示嚴飭居民各保首領不得故違並飭汛防官兵無分風雨晦冥之際嚴加防守將領仍不時躬親巡察一有姦民透越立刻追擒務獲萬毋刻遲如或疏虞及有湣不畏死之徒通同縱放漁利或被別汛官兵拿獲或被旁人首告一經發覺立刻嚴拿審實羈候請旨一並正法斷不寬假凜之愼之但不許借端陷害無辜及扳累良民審出官卽參拿兵役處死不貸

○摘禁巧取火耗

爲摘禁巧取火耗之獘以杜姦欺以蘇民力事照得加耗私徵爲今日有司第一厲政巳經本部院嚴示禁傍矣乃今訪聞竟有陽存革耗之名陰收漁利之實每遇徵納條銀限期俱令花戶自封投櫃及拆兌之時不在公堂不依部法於私衙密室內另用大等並封秤驗又聽憑庫役家人髙下其手將各裏民名下混注輕少若干朱簽火票四出拿人加罰倍罰猶不慊意以致小民對證無憑吞聲忍气錢糧巳完而仍受敲撲且打發差錢班錢反數倍於正銀額數在縣官塗飾耳目欺瞞上官以爲花戶自投可免加耗之指摘而孰知苛剝窮檐較昔尢甚貪蠹之巧於攫金乃至於此昔人有云一法立百獘生又云有治人無治法洵不誣也本部院聞見旣眞摘禁宜亟爲此示仰各屬印官及衙役裏現人等並牌行浙江藩司及杭處等十一府通行嚴飭嗣後州縣徵收錢糧無論設櫃秤收自封投櫃總以盡革火耗爲主如設櫃秤收必照司頒部法不許另用重法大等及外加小馬任意低昂如花戶自封必預先示諭小民較凖部式庫平比民間日用小等實重若干每裏給與押字等子一把令其上納之時遵照秤凖然後實封投櫃至當堂拆封之時或有分釐不足止許懸牌示知或票差里長責令下限照數補完不許差役提拿酷刑倍罰敢有貪官衙蠹不遵禁約仍前於部法之外濫加火耗加馬秤收等獘或假借自投輕少名色差拿裏現花戶倍罰加罰擅自刑責者許被害小民據實不時呈告本部院又在設法查訪得實定提庫蠹胥差立時處死本官先行拿問一面飛章參奏按算歷年科贓數目從重擬罪斷不寬縱

○禁革傾銀官匠

爲禁革官匠傾銷之獘便民輸納事照得縣官徵收錢糧各裏花戶原有多寡不同匯總解司例應傾鎔大錠則裏民分限輸將之時惟期水色足紋而止似不必苛求成錠恣其刁難也乃聞有不肖印官婪惡蠹役巧於剝民擅立當官銀匠名色先擇銀匠之姦猾者受其貨財注名官匠每遇小民上納條銀必赴官匠鋪家傾鎔成錁方準收納不但鏨鑿成塊者一槪不收卽錁錠足色而非官匠銷鎔者亦多刁難勒掯甚有烙印爲記若無官匠印記者俱不收納以致姦匠恣意勒索不論銀數多少俱要火錢數分不等且有納銀止於錢數而火錢印錢反浮於正銀者姦匠肆其誅求官蠹暗中分潤此又於私加火耗之外巧計剝民者也爲民父母而設心行事如此卽不畏王章國法豈盡昧廉恥良心乎本部院蒞任伊始不忍爲不教之誅除巳往姑不追究外合行嚴飭禁止爲此示仰督屬印官衙役裏民人等知悉並牌行藩司各府通行遵照嗣後輸納條銀不論額數多寡止要足數足紋如有現成錁錠卽以錁錠上納如無現成錁錠卽以成塊紋銀上納各裏民不得借口本部院禁約混將零碎潮銀充數自取罪責各庫役經承尢不許踵襲陋規恣意刁掯敢有故違仍立當官銀匠名色需索火錢印錢克剝小民者許被害不時首告或本部院別有訪聞定將官蠹姦匠人等一並參拿究贓照例治以重罪斷不輕恕

○誡飭諱盜

爲嚴飭諱盜殃民之禁以遵功令以靖地方事照得弭盜安民乃文武各官專責若果平日綏輯有方保甲得法則地方自無盜賊之虞卽或有姦宄乘間竊發立時追緝亦斷無不獲之理乃今日緝盜之功令彌嚴而文武諱盜之錮獘轉甚有等關茸官員旣不能弭盜於平時又不能緝盜於事後每遇地方失事百計威逼失主裏鄰或勒其隱匿不報或教其諱彊爲竊有家貲被劫罄盡而謂當時趕散並不失物者有公然明火執械盜夥多人而謂二三鼠竊穿窬挖壁者甚有斬關放火殺人奸淫而假借仇家報復內變隱情以圖抵塞者迨至上司查究事迹昭彰勢難收拾輒又歸罪事主里甲謂其首告耽延情事不實以致礙難轉報殊不知人家被盜殺劫痛切剝膚誰肯耽待時日又誰肯隱忍不言此皆欲蓋而彌彰也至於奉文拿盜則又聽憑惡捕悍兵賣放眞賊混以無辜良民充數或非刑弔拷彊逼供招或暗砌贓私誣爲指實有未及到官而箠掠以死者有收禁監倉而絕呈滅口者卽間有一二眞盜又囑其彼此影射謂某日某處卽是某等同劫某案某人卽是某等同夥某巳在某處殺死某巳在某監瘐斃支吾牽扯總無確憑在狡盜旣受賄囑又冀寬刑何難信口胡說在各官畏避考成利於苟且不憚附會人招究竟大盜眞窩逍遙藏匿百分中曾無一二拿獲者凡此獘端總迫於緝盜之參罰日嚴遂致流爲各處文武諸員之通病矣不知各官此等肺腸此等行事久巳爲綠林勘破必且揶揄而笑聚黨而謀謂今日爲盜不但官府不加追緝又從而呵護焉則巳行者何憚不可再行未試者不妨姑且嘗試是不止諱盜而實誨盜矣所以盜賊日盛月多良民局髙蹐厚幾於世無樂土也本部院爲各官熟計深籌失事之參處止於戴罪追緝若諱盜則竟革職矣誣盜而致死民命則當革職提問矣孰重孰輕不待智者而決也且盜案不諱則追緝嚴追緝嚴則盜無藏身之地舊盜旣除新盜不發一勞永逸再無參罰之虞矣孰便孰否又不待智者而決也又思各官工巧諱盜無非爲保全功名計誰知事眞難假盜終不可諱罪又無所辭而縱盜養癰誣良爲盜民不聊生閭閻怨恨必遭鬼譴殃及子孫又不但功名不保而巳靜夜思之能無寒心本部院蒞任𨿽新積獘稔悉玆不憚瑣娓詳言者一以恪遵功令一以安靖地方而亦爲文武各官功名陰騭計也爲此示諭督屬地方文武各官兵捕士民人等知悉並照會兩省各鎭牌行司府協將照牌事理卽便通行嚴飭凡各官並管轄地方務須教養百姓勿使饑寒迫身挺而走險尢須申嚴保甲不許因循怠玩虛應故事若果境內萑苻無警宵柝不驚本部院特加優異不靳薦揚倘有盜賊不時生發各印捕防官遵照定例一面嚴督兵捕窮追密緝務淨根株一面將失事月日情形及失主姓名疏防文武職名曁曾否問有盜賊確數有無現獲眞盜明白具文飛馳通報以憑施行倘有仍前借口事主報遲追緝無及或隱匿不報或諱彊爲竊以至誣良充數冤死無辜捏報並案彼此影射等獘除本部院設法查訪外許被害人等指名指事據實呈告查問得實定將該管文武各官飛章題參革職拿問姦捕惡兵立正大法斷不輕恕本部院立意弭盜安民法在必行其各凜愓毋貽後悔

○飭報疏防職名

爲嚴飭速報疏防職名恪遵功令事照得地方失事先將疏防文武職名開報題參一面追緝盜賊如隱匿不報諱彊爲竊開報遲延於疏防議處之外另參重處此定例也今本部院受事之後每見浙閩兩省失事盜案甚多有部駁確查職名者有地方官僅報失事竟無疏防職名開報者駁查往返勢必有違定限在各官瞻顧逡巡意在規避參罰故於初報之時藏頭露尾情詞閃爍殊不知駁查之後水落石出疏防之參處旣不能免諱匿遲延之罪又必額外蒙諐適足以滋自誤耳況本部院總制兩省幅■﹝巾員﹞遼闊豈能往返耽延代受遲誤之咎除諱盜殃民情獘見在另檄禁飭外所有速報疏防職名緣由合再專檄飭行爲此照會兩省各鎭並牌行司府協將一體遵照凡從前巳報失事及嗣後遇有地方被盜者務將眞實情形並疏防職名屬有司者將印捕各官確查明白屬營汛者將專管兼轄各官確查明白俱於文內一並開報並開職名揭帖一本連文同送以憑復核題報其文職疏防官𨿽經前部院題明聽撫院會參亦須呈報本部院查考至職疏防職名本部院駐節地方與兩省提督地方隔遠尢須飛馳呈報方免遲誤自申飭之後若有仍前怠玩遲延者竟將原報官以諱盜參革其總管承查之臬司知府與專管之鎭協將官徑以狥庇怠玩一並題參斷不姑息代人受過其各凜遵毋忽

○查究仁和攤賠人丁

爲查究攤賠人丁之獘以除民累事照得本部院前自浙省往閩之時有仁邑士民以害政十條連名公呈投遞除將各款訪實另行外內有攤賠人丁一事亟須查詢明白夫仁和一縣額載人丁旣有鄕市之分原無偏枯之獘從前𨿽有流離故絕第今生聚日蕃爲民牧者果能從公僉補必無缺額賠累之虞豈有淸審一番反貽無窮之害者其管理之貪官蠹役眞肉不足食矣據稱當日查審時各裏俱巳足額有冊在縣可考何以又有流居僑住商人軍裏暗加之丁若有此等名色必有實在人戶何以又責之見年賠完日長歲久流獘將何底止合行查究爲此牌行浙江藩司照牌事理卽查該縣人丁全書額載若干未經淸審之前是否分別市民鄕民各自完納有缺額者如何賠補巳經淸審之後果否逐丁補足或是分攤各裏代賠足額有無冊籍爲據旣巳足額何又增編流居僑住人民以及商人軍裏之丁旣巳增編此等名目何故又要各裏見年賠納務須徹底淸察實系如何作獘爲害若此今應作何調劑上不虧賦下不累民限文到半月內逐一查明具詳如系該縣官役狥私播虐卽據實揭報以憑紏參重處但不得借此淸查復又立局審丁以滋騷擾察出並究不貸愼之速之

○禁紹協官兵封占民房

爲禁飭擅住民房事照得紹協官兵移駐郡城所需房屋查有提標官兵遺下營房內除原借民屋巳經給還民居者不得借端占住外其餘遺存實在營房自當逐一淸出安插兵丁至協將公署卽以奉裁守道衙門暫爲駐札斯於地方相安官民無擾頃聞該將有封占民房營造衙署之事殊屬未便合行嚴飭爲此牌仰該將照牌事理卽查紹協移駐郡城官兵需住房屋會同該府立將提標移駐寧郡官兵遺存見在空閒營房逐一淸出酌量通融安插務使得所至於該將公署卽以奉裁紹守道衙門暫居毋得越占民屋起釁滋擾如有不遵紀律擅自彊占民居者定行拿究不貸

○酌議城門鎖鑰職掌

爲嚴飭門禁事據漳州府申詳城門鎖鑰請定職掌等緣由到本部院據此爲照城門鎖鑰若令武官專管則恐不肖弁兵借端生事若令有司專管設或遇警啟閉又慮耽延前部院與提督各自檄行俱不爲無見也但職掌各有定體文武均有責任事貴經權意無膠執總期地方相安巳子今據該府申詳前來本部院擬以幅裏地方責成有司邊界地方責成營官仍再嚴飭兵丁不許生事擾民是否妥便合行酌議爲此牌行閩省藩司照依粘抄事理卽便會同臬司細加從長酌議備由通詳以憑覆奪施行毋得違忽

○議修戰船

爲確查修葺戰船以重海防事切照戰艦爲防剿急需業經上差大人會同貴提督將存畱船隻移泊安置派撥官兵看守在案但有警仍資剿禦近見各汛塘報賊■﹝舟宗﹞往來遊移不絕安知狡賊不因移泊之故而窺伺侵犯乎未雨之綢不可不爲蚤計且屢據水師各鎭將呈詳戰船日久朽腐或船身滲漏或桅木黴脆或風篷碎裂或杠具繩索損壞不堪修葺旣巳逾期燂﹖﹖切久無制辦紛紛控吁自當亟議修理有備無患擬合咨商爲此合咨貴提督煩爲查照迅賜移行水師各鎭將將見在存畱各汛戰船通加查看開明船隻字號捕盜姓名某官管轄原系某年成造或於某年月日投誠帶來或於某年月日當陣得獲某年拆造某年大修某年小修今應作何修艌例動何項錢糧其船上篷桅杠具繩索等項如有不堪者一並一明逐一議妥估計勒限文到三日內造冊具文通報以憑酌議題請修整其見在堅固堪用之船並篷桅杠具繩索等項另冊開報並祈嚴飭各鎭將不得以堅固者開爲損壞堪用者開爲不堪假捏混報以致冒糜錢糧一經查出定將估計各官特疏題參事關海疆要務統希匯冊議妥移示以便具題幸勿遲緩施行

○禁閩省營兵放債害人

爲嚴禁營債害人以蘇民生重困事照得營兵放債重利滚盤爲民間第一大害本部院稔知夙獘蒞浙之時隨經先行禁飭矣頃者叱馭入關復聞閩中營債之害較浙尢甚揆厥所由皆屬姦豪土棍端一勾合營兵恣肆放債藉其威焰剝取厚息兩下烹分尢有一種梟獍姦徒原系庸流下賤積蓄重貲實未領有藩本或影射借領或交結人員假冒藩商名目竟與有司抗禮公庭往來酬答在於外郡州縣及鄕村市鎭恣意橫行爲惡最烈凡借貸立劵只限三月理還每兩之內先扣三錢爲息寫立劵約又每月每兩行利三分至期責償刻不容緩此乃陽避加二加三之名陰受重利之實卽使隨借隨還巳是本利對合倘或限滿無償則子化爲母復於票上轉票息上盤息不須半載數月竟至倍蓰什伯於本貲彼欠債之人無聊困乏只顧目前而放債之人則預先探其某系至親殷實可欺某系至交家道可擾延至本利累積之日咆哮取索排闥塡門因而凖折房屋拘系妻孥倘猶不敷劵數則逼其扳親累眷展轉株連以至逼取淩辱無所不至因有短見自盡輕棄性命於莫償者尢有公然告理威制官府代爲追償者天昏地黑慘不忍言人怨神恫毒難盡述甚有多年冷債而送與營兵以索逋亦有放賭拈頭而卽以博輸爲實借此又險惡姦棍設心陷人幾於不可方物究竟皆是豪惡姦徒肆無忌憚兼之不肖有司狥情趨奉佯推不知甘心殘害百姓此等行爲不但弁髦國法抑且澌滅良心矣本部院巡轍所過屢據士民紛紛呈控咸稱慘受營債之害披閱之餘令人發指若不嚴行禁遏�水深火熱長此安窮本部院因思靖南王久駐閩疆仁民愛物禁令森嚴藩下官員兵士自能恪守紀律何以豪惡神姦敢於假冒污蔑遂至此極耶合行痛切禁諭爲此示仰閩省闔屬一切兵民士庶人等知悉爲人在世若能勤儉務本自然衣食充盈何至窘迫無聊致有借貸營債貽害身家辱及妻孥連累親友之事自示以後如有先欠營債未淸者止許照依實借原本償以常息三分其七折包利與夫轉票滚盤等獘盡行停止尢不許扳及親屬代還敢有故違禁約許被害之人據實呈告以憑參拿按律究治此後如有財帛通那止許兵借兵債民借民債照常起息敢有姦徒富豪挾挈重貲影借藩商營兵名色在於所屬地方恣放民債與府縣抗禮往來狐假害人者除本部院密訪外不拘何項人等得知實迹許卽指名首告以憑嚴拿將借債之人重責四十板枷號兩个月示眾其圖利發本之人並勾引串保一班姦棍立斃杖下如果系眞正營兵及藩下員丁會同靖南王合疏參治仍取出原錢給賞出首之人但不許挾仇誣告自蹈欺罔之條該地方官有知情故縱瞻狥隱忍者或告發或訪聞定以溺職殃民一並紏參重處本部院言出惟行斷不寬恕其各猛省毋貽噬臍

○申飭裏役蠹害積獘

爲特申裏役蠹害以袪積獘以蘇民因事照得泉郡連年兵馬云屯小民輸將供役業巳髓竭骨枯矣官斯土者自宜極力撫綏興利除獘始足以起瘡痍而登袵席今本部院下車以來訪聞泉俗積獘除次第另示頒飭外惟是裏蠹滋獘害民厲階尢甚查得裏役一項每﹖向有十干而十干分作十年每幹輪當一年現役其當役又從米額分限米多則限多米少則限少此通省之定規也詎意泉屬有等勢豪預偵大當現役將至或藉勢要或賂縣令或買囑攢造或賄托總胥將本幹未役之米額飛寄別﹖巳當之幹下使富豪坐享租錢致貧戶應役獨苦及至大當日子其間一二鄕愚又被蠹棍謊誘每計一日或二三金或四五金承認包當銀入其手公務置之髙閣竟將上門﹖龜混卸下門﹖龜將自巳應辦軍需推卸他人累辦使窮民告措無門勢不免於典妻鬻子剜肉醫瘡更可異者又有一種積年蠹胥名曰經管凡錢糧出入公務差派悉由其手或乘上司發糴米穀物料各項蠹卽借端取十派百取百派千官取者什一私派者什九遂爾恣意折幹盈充蠹橐甚有奉上司催提錢糧派點現役管解官銀尙未出庫批文先交本差借以有批無銀爲名上下差承通同打詐是使正項官糧未解而惡蠹嚼民不啻刳心吸髓嗟此孑遺其何以堪本部院訪聞及此不勝發豎除另行密訪拿究外合再飭禁爲此牌仰該府官吏照牌事理卽便嚴行所屬各縣遵照並大書告示禁飭自後各該縣裏役務須查照本幹原載米額分限輪當不許任憑勢豪臨役之時飛寄別幹冀圖避差與夫蠹棍詐錢包當日子悞公卸累及積年蠹胥借公派私折幹充橐並通同胥差朋姦巧詐諸獘敢有仍蹈故轍或被人告發或查訪得實先將該縣官以溺職縱姦飛章紏參其勢豪棍蠹立拿斃杖決不寬假各宜愼之

○禁訟棍扛詐害人

爲嚴禁訟棍扛詐之害以安善良事照得閩當兵燹之餘瘡痍未起素封者百無一二溫飽者十少二三今欲物阜民康無過安居止訟爲第一義訪聞有等勢豪地棍探知鄕民丰裕弱肉易啖或借睚眥小隙或因幹餱微嫌串通衙蠹訟師從中挑唆激構如遇告盜告命將殷實之人牽連詞內又或勾引東人指詐陰囑獄囚誣扳名爲乞羹一經誑準謀差下鄕百般嚇詐不饜不休及橐盈腹滿然後局處講和愚民一墮其阱畏見官府惟所欲爲身未到官家巳先破又有一種惡棍索騙不遂駕虛傾陷不首越販通海則指窩盜匿逃片紙入官虎差肆噬雞犬爲之不寧迨至上下彌縫非公懇注銷卽具詞請息非稱原告遠遁則稱詭名難拘興滅自由姦僞百出間有一二不就索騙出頭赴審者惡等糾集棍夥拳師簇擁衙門淩逼叢毆不惟當時體無完膚將來更有身家莫保之患此等惡習地方有司不能禁遏且又濫準詞訟聽其起滅而射利焉無怪乎殷懦良民不得安枕而姦徒喇虎日以鴟張也本部院訪聞此獘不勝切齒撫心除訪實前項訟棍蠹喇立置重典並行各該衙門中飭不許濫準呈狀及嚴禁差役下鄕勾提嚇詐外誠恐鄕民不知仍受詐害合行給示曉諭爲此示仰閩省闔屬士民人等知悉嗣後如有前項姦棍動輒架款騙害傾陷人家者許被害赴所在官司呈告審實依新例反坐仍解本部院軍前盡法究處如地方官有明知故縱因而索詐害民者查出參革拿�斷不輕宥各宜猛省悛攺毋輕嘗試

○禁遷民紏眾擾害

爲嚴禁遷民紏眾肆害以安�著居民事照得閩省邊海地方曩因逆寇蹂躪奉旨將附海居民入內地以絕交通接濟之患在爾民流離瑣尾情固堪憐但此出朝廷禦寇安民至意爾等適逢其會非關內地居民株連貽累所致也況且鵲巢鳩居便當恕心安分輯睦以待升平乘時而還故上應不遠矣何乃往往借口遷徙難民結黨橫行或乘禾稼登場或偵瓜果成熟相率彊買端用低假潮銀抑勒短價稍不遂欲藉眾彊割彊摘如同寇掠甚有窺知丰裕之家輒尋小隙將道殣死丐冒認至親移屍圖賴糾夥抄搶貲畜爲之一空及至鳴官告理而家業巳掃蕩無遺矣遷民作此行徑又與亂民何異合行嚴禁爲此示仰移調人民並地方居民人等知悉目今朝廷軫念流離復移在卽計期歸里長享太平不得仍前相聚非爲自取罪戾敢有怙惡不悛橫行無忌生事害人詐擾殷實者許該地方協拿解赴所在官司盡法究治若事情重大仍解赴本部院軍前照亂民例重處不貸爾等愼毋以身命爲殉自貽伊戚

○禁派鄕民起造臺寨

爲嚴禁累民起蓋臺寨之獘以卹窮黎事照得邊海殘民年來播遷之苦皮骨僅存叨沐皇恩垂念特遣都統部堂會同藩督提鎭查閱邊界設寨安兵業經會疏具題欽奉兪旨通行在案是修築臺寨安設弁兵正爲綏輯殘黎計也至於沿界各處搭蓋茅屋暫行安插兵丁此不過一時權宜之策地方有司自應設處料理詎有經承差役夥同汛兵沿鄕派取鎖押遷民到營勒具領狀刻期完蓋遲則鞭撻箠楚甚復需索折價侵肥入巳且聞驅使界外修路又責令砍柴供應種種暴虐不可枚舉是設寨安民之徳意反滋生事擾累之獘端不知文武各官所司何事而忍心厲民若此耶況展界設兵事宜巳經前部院疏題部覆奉旨照捐銀五百兩例設法修築本部院現在檄督藩司克期舉行各地方官亟宜遵旨力爲措處豈容苛剝小民致滋大累除濫派另示禁約外合行飭禁爲此示仰地方文武各官兵民人等知悉凡沿海修築臺寨搭蓋茅房地方官務要照例捐修設法辦蓋不許派取民間木料勒索折價及濫用工匠白役小民砍柴供應等獘敢有仍前不悛許被害鄕民人等奔赴轅門喊告定行嚴拿究處官則飛章紏參兵役立正軍法決不姑貸各宜凜遵毋得玩忽

●浙閩總制文檄卷二

飭催欽件

禁革見年苦累

飭查糧役積獘

飭禁透越出洋

禁飭防弁擾民

禁防弁勒派馬艸

禁溪船冒勢避差

禁假命抄搶服毒圖賴

禁興販人口

禁假冒官差需索驛遞

禁地棍構逃詐害

飭令營兵互結

查議險灘設船救護

議修官塘

汰冗役禁濫差

飭報盜案

禁莆田縣私徵暗派

禁宰耕牛

禁投匿害人

禁假命誣賴

勸民省訟勸官簡訟

禁船埠積獘

禁抽蔗車布紙棉花私稅

議修公館禁封民房

禁營將派糴兵米

申禁加派兵米

飭禁營伍縱兵

禁捕快借盜殃民

飭剿漳屬盜賊

禁革泉屬詭寄蔭免

禁牽害幹證

淸豁圈給滿營房地錢糧

申飭愼選行取官員

飭禁獄獘

申飭瘐斃罪犯

申飭浙閩交界州縣力行保甲

通行山邑捕虎

立法禁止賭博

誡諭愼防火盜

○飭催欽件

爲立法飭催欽件以遵功令事照得朝廷勵精圖治凡屬欽件事務俱照新例勒限完結違者部科查參分別議處此蓋考功課績明作有爲也本部院總制兩省幅■﹝巾員﹞遼闊一切兵馬糧餉刑名盜賊海防地方諸事但有部文行查者必須依限具題咨覆頃蒞事檢查前任遺下未完及巳拆未行諸案又本部日逐準到新行部咨約有三百餘件之多而見在應該咨題之事尙不與焉匝月以來水陸奔馳夜以繼日目不停瞬手不停批卽舟輿鞍馬之頃起居服食之時略無片刻休暇總期盡職守而副考成也所賴督屬文武諸員著實奉行及期完報庶得藉手以告無過誠恐經承吏胥狃於積習沈閣耽延而本官又或因循遲誤直至臨時疾呼罔應勢必遵例查參彼時官員徒受降罰之愆𨿽欲重懲經承巳不可贖悔之晚矣本部院擬立一字號查催之法又不欲沿襲舊套今酌用勤能補拙四字亦寓觸目警心之義凡欽案部件及緊要事務初次用勤字號催提不覆二次卽用能字號若遵此二字限內完報者本官卽屬勤能之才若能字號催提不覆三次卽用補字號是欲其補捄遲誤之失事𨿽報完仍於文內批責經承該衙門務須遵照實行戒飭以警其後若補字號催提不覆四次卽用拙字號以見本官之拙於才也事𨿽完報仍將經承解究本官附過一次若拙字號又不回復必致有違欽限定行差人鎖拿經承重責枷號仍將本官職名以怠玩誤公例特疏參處再照浙江欽件系定限五个月福建欽件系定限六个月本部院有兩省責任事務繁多且駐札地方隔省窵遠若聽各衙門挨至限滿之時方才詳報恐駁查往返復核繕疏勢難依限完結今亦勒定限期凡浙省欽件以本部院文到該衙門兩月半爲期務須核明回報倘有不妥駁查第二次的限四个月詳覆閩省欽件以本部院文到該衙門三个月爲期務須核明回報倘有不妥駁查第二次的限五个月詳覆其有部文另立嚴限及逃人盜案等事不在定例限期者又當隨到隨覆不得遲誤本部院於行催之時必將前項字號牌逐一斟酌印發玆當立法之初合行通飭爲此照會兩省各鎭並牌行藩臬二司各道遵照奉行仍轉檄所屬各衙門一體知照該司道鎭協轉發府廳州縣營將等衙門催提欽案部件亦須酌定限期勒催回復如有實系難完情由先期明白詳請展限不許將易完之事朦混請寬及詳報不明致幹駁究如有司營將怠玩者聽司道鎭協揭報查參至於審勘詳覆事情務求妥確明晰以便本部院據繕疏咨不得以限期迫促爲辭苟且塞責及以驗文支吾致煩查駁此系考成所關本部院不得不設立告條諄切申飭各官役務須凜遵奉行毋得泛視白取參究仍具遵依報查

○禁革見年苦累

爲飭禁苦累見年之獘以安民生事照得省會衝繁百姓苦於裏役爲有司者卽加意軫卹猶不能起瘡痍而登衽席若捨久成良法惟事朘削苛求又惡在其爲民父母也本部院向聞浙省有徵精善政不用見年惟以滚單催納起自仁錢二縣各外邑仿而行之民多稱便詎蒞杭之頃有城廓市鎭士民連名公呈民害十條首言見年波累之苦一月三次受比通裏錢糧責令一身催納不用滚單不圈頑戶一味敲撲書役要卯錢皂隸要打錢科索不休復增押差一項到裏詐酒詐銀費輒計兩計十押牌未了復有押簽押簽之外復拿違限凡責差人皆是見年出銀雇倩若無數兩不能支持一卯此乃官比役詐之累甚而地方火盜人命私鹽逃人各項甘結大小等事無不責之見年承值更有﹖金算﹖﹖艸夫役坊頭家夥貢院鋪設等項以及坐坊應捕總甲裏書工食無不取給於見年情詞迫切不可名狀案查浙省前按院牟有力革見年十大獘一疏具題下部覆奉兪旨久巳通行欽遵在案不識省會首邑何以藐抗悖違殘虐小民如公呈所聞種種烈害至此極耶言之眞可痛恨除經檄行布政司嚴加飭禁並密訪蠹役惡迹另拿重處外合行禁諭爲此示仰官役士民人等知悉嗣後縣官催徵條銀糧米遵照先定滚單之法著實力行不許責比見年糧長亦不得濫出牌簽以滋擾害並嚴禁衙役不許索取陋例致幹拿究其各裏見年糧長務須傳諭納戶俱要依限上納條糧毋得頑抗延緩自取罪戾至於火盜人命私鹽逃人甘結等事自有各火頭失主凶身正犯原被保甲承應不得波累見年其派取夫役巳經禁止一切坊頭家夥等項坐坊應捕裏書總甲工食均毋派累倘有不遵官參役處斷不姑恕各宜凜之

○飭查糧役積獘

爲查議飭禁糧役之獘以除民累事照得浙屬地方民力凋疲巳極所藉良有司寓撫字於催科釐姦剔獘加意愛養庶幾百姓望有起色則講求徵輸催納之事爲今日第一義矣本部院蒞杭之頃有城郭士民連名公呈民害十條首言見年波累之苦接閱未竟深以爲訝第向聞浙省有滚單催糧之法民甚便之何以置而不講流獘復至於此除經另�該司轉行仁錢二縣飭禁外因思省會首邑尙且如此外郡州縣大槪可知本宜通加禁約但慮民情土俗各處或有不同因時制宜務期講求裨益該司久在地方諸事眞知灼見合行查議以垂永久爲此牌行藩司照牌事理卽查浙省十一府州縣催徵條糧之法或大同小異或迥不相侔從前通行不許比較見年專用滚單之法某某縣分見今遵照奉行某某縣分爲因何事扞格該司備查前任牟按院具題力革見年十大獘等事一案與各項催徵良法刋本及從前各衙門詳議舊捲逐一檢出細心斟酌並行各府州縣詢問民情孰便孰否要在不悖原行調劑得當開造淸冊一本內列某州縣向系如何徵比今用何法催徵百姓以何項爲便欲爲酌量調劑應用何法可以永遠遵守向有何項雜派雜差爲害今當如何飭禁逐州縣備悉開明具詳呈送以憑復核通行事關地方長久之計該司務須確察妥議萬勿遲延艸率囑切囑切

○飭禁透越出洋

爲飭防隘口要汛以杜透越事照得閩南濱海地方向經設立邊界分撥官兵防守碁布星羅禁戢透越立法嚴而且密若使汛守將弁在在堤防刻刻稽察卽有走險姦民安能私通飛渡近𨿽奉文展界而防範更宜嚴切誠恐不肖將弁通同扞法姦民或將內地麤細貨物裝入小艇驀地夜行潛至汛口官兵爲之導送出洋者又或扮爲客商行李從陸路僻徑穿崖度嶺轉出界外登舟者神出鬼沒陰謀叵測如省會之閩安鎭福淸之海口興化之江口涵江泉州之同安大盈鷓鴣漳州之海澄石碼鎭海及福寧之銅山沙埕蓁山﹖與皆屬通洋要口防緝宜周除密飭拿究外合行禁諭爲此示仰沿海汛守邊界將弁兵丁及地方居民人等知悉嗣後汛防地方務要時加譏察督兵常川哨探不許耽安疏誤如有射利姦徒湣不畏死販運違禁貨物陰圖透越接濟者立卽擒解官司鞫訊轉解本部院軍前審實按例治罪其防弁兵卒敢有勾通導送貓鼠同眠許附近人民從公舉首如果人贓有據出首之人賞銀一百兩該管鎭將以通海接濟會疏題參弁兵先行正法決不輕縱但不得借端羅織平人妄害無辜自幹反坐之罪凜之愼之

○禁飭防弁擾民

爲嚴禁防弁肆虐殃民以拯殘黎事照得泉郡地處海濱百姓播遷之後田土拋荒家業廢棄年來復罹災傷顚連困苦情狀不堪見聞所賴地方文武各官加意撫卹庶幾獲有起色詎意猶有防弁播虐殘民以逞者查泉屬自大盈以及竿頭一帶𨿽處邊界然官兵星羅碁布巳足禦侮緝姦乃惡弁鉆營援剿名色駐札內地占民居而開衙署任地棍以作爪牙派米谷取雞鵝百般科斂甚且探知殷戶輒架虛局非云通海接濟卽稱越界采捕差兵鎖拿濫刑酷拷小民無柰典鬻求生稍或不遂誑捏申詳致使殘黎負屈莫伸本部院經臨玆土業巳廉訪有人俟另查實迹拿究外合行飭禁爲此示仰各汛防弁及鄕民人等知悉嗣後汛守地方務要恪遵軍紀約束兵丁嚴緝巡防保安疆土毋得仍前科派累害小民及風影虛捏詐騙良善敢有故違或經訪出或被告發定行提解轅門按以軍法重處仍查該管將備一同飛章題參決不姑恕各宜凜遵毋貽後悔

○禁防弁勒派馬艸

爲飭禁防弁勒派馬艸以蘇民困事照得泉屬沿海一帶分汛設防原爲禦寇安良固守地方計也膺斯任者自當恪遵軍紀戒約兵丁凡一艸一木不許擾累民間庶稱盡職玆本部院駐節該郡訪聞各汛防弁一到地方全不畱心防禦惟知剝削小民科斂之外又復勒令各鄕每日割送靑艸二三十擔餵養馬匹夫鄕農日事田畝胼手胝足何等辛勤安有餘力割艸供應況兵有月餉馬有幹銀照例給領何不自行餵養反勒鄕民辦送甚有暗令折幹恣飽溪壑者念此殘黎奚堪重累此獘各汛皆然獨廿四都爲最除巳往姑不深求外合行出示飭禁爲此示仰各汛弁兵鄕民人等知悉凡防守官兵馬匹各有月給餉幹餵養或自行放靑照管何得恣意擾民嗣後敢有仍前勒令鄕農割送靑艸及濫派科斂等獘許地方保甲人等奔赴轅門喊告以憑嚴拿重究不貸

○禁溪船冒勢避差

爲嚴飭溪船均勻應差以卹勞苦以免偏枯事照得閩省小民生業最苦莫如船梢灘髙水險百倍艱辛無非藉爲餬口之計況當軍興旁午兵馬絡繹又值連年投誠官兵移駐各省裝載船隻殆無虛日爲有司者不得不從權封覓爲船梢者不得不勉力答應乃聞有等棍惡倚冒勢要或依營頭或影藩下或稱督提標員或冒司道官舫以一人而包數隻以一埠而庇幾船霸占江幹踞攬客貨一切官差全不答應以致應差者常川裝運冒免者享利安閒又有一種積年埠頭盤踞南臺洪塘延平建寧浦城崇陽一帶馬頭西至邵武光澤淸流等處要津每乘官差無論需船多少徧發爪牙沿江封捉取十派百取百派千用者什一賣者什九月收例銀槪不當差嘆此梢人經歲勤劬血汗之資能有幾何而堪此輩無窮朘削哉除另行密訪拿究外合行飭禁爲此示仰閩省地方官吏兵民及埠頭梢水人等知悉以後凡遇公事需船不論藩下督標提標城守各營以及糧驛等道衙門何項船隻俱要與民船一體均勻應差地方各官照例給與米蔬雇價不得偏枯獨累敢有藉勢抗拒姦埠濫封及月收例錢賄賣冒免等獘許梢人據實指名喊告以憑拿究施行地方官不加覺察事發之日定以狥縱一體參治決不輕貸各宜凜遵

○禁假命抄搶服毒圖賴

爲嚴禁假命抄搶服毒圖賴以重民命以遏刁風事照得入情孰不惡死國法尢重輕生若眞正謀故鬭毆則殺人者抵律有明條至於投水跳崖懸梁服毒槪置勿論久有定例頒行但聞閩地多產毒艸食之斷腸如鳥啄長葛之類均足斃人乃有無藉姦民每借爲圖賴張本往往鄕愚雀角爭鬭輒思短見自盡其父兄親屬又多習於報忿視爲奇貨可居見死不救旋卽紏眾移屍破墻毀屋搶掠資財如同洗劫以致被枉仇家立成虀粉及控告委驗衙官胥役仵作行人復有百般需索少不遂意捏報致命傷痕令死者受蒸拆之慘�者戴覆盆之冤此𨿽匹夫輕生實由訟棍地喇從中主使借爲囮利之藪刁悍無良至此巳極令行申禁爲此示仰所屬地方人等知悉示後凡有人命事情如系眞正謀故鬭毆與毒縊跳溺等項該地方保甲鄰佑先將致死根由據實呈明本縣方許屍親赴告該印官卽親行相驗不得濫委衙官致滋捏報出入情獘如有借命架誣率眾移屍抄搶圖賴者該管衙門立卽審明照依新例反坐卽使眞正人命亦將抵償與抄搶情罪各自審斷定案其扛幫棍夥按以搶奪之律追贓究遣不得沈閣淹滯株累無辜倘有司不遵憲禁仍使民受冤誣本部院一有所聞定以庸劣參處不貸

○禁興販人口

爲嚴禁興販人口以實版圖事照得閩省當兵燹之餘戶口流移物力凋敝民困巳極至於賣鬻妻兒苟延殘喘是皆遷民有失故業萬不獲巳之苦情也近訪有等姦棍忍心射利端以販賣人口爲生名曰稍客或詐稱營頭或冒認藩下敢於市埠公然開店每每勾通媒婆窺探貧人子女百計甜哄賤買貴售遠去他鄕更有一等勢豪指欠營債而逼寫身契以折算者尢有光棍憑空囮引拐逃外方以致良家子女墮落煙花者此輩惟圖自巳一家飽暖不顧他人骨肉生離澌滅良心莫此爲甚合行嚴禁爲此示仰官弁兵民人等知悉嗣後敢有棍徒仍在地方開店興販人口牟利害民者許該保甲人等立卽擒送所在官司審實解赴軍前以憑按律究處其關津汛守官兵務須嚴加盤詰不許一人私販出境如有狥縱放行及保甲容隱不舉或告發或訪聞定行一並治罪決不姑息

○禁假冒官差需索驛遞

爲申嚴假冒需索驛遞之禁以遵功令以卹殘黎事照得上杭一邑界連虔粵往時土賊鄰寇交訌徵剿兵馬絡繹其驛遞力役之苦與地方凋敝之形可謂至極卽使加意培養尙慮困苦難蘇乃今訪聞丰市地方界與潮惠二府接境每有一夥姦棍冒稱王公將軍都統差員名色端一攜貨經商假�公差威焰並無火牌應付公然彊索人夫或濫取於驛遞或白派於鄕民甚至交結官府趨承答應又復串同衙蠹恣意多派掯索折幹稍有遲延慘受鞭撻民疲驛困其何以堪況假冒公差勒夫折干等獘久奉嚴旨禁革何物姦徒乃敢橫肆無忌目中眞不知有國法矣合行出示禁飭爲此示仰該地方人等知悉自後藩督撫提衙門凡有勘合火牌應付塡給夫馬方許各驛照例答應如有前項棍徒假冒公差無牌無票敢於驛遞彊取夫馬及擅派鄕村民夫並串通蠹役掯索折幹者無論何項名色員役許被害之人協同地方保甲人等實時擒送該管有司審實押解本部院軍前定按違旨殃民之律究罪追贓如該地方官不行覺察贍狥故縱或告發或訪聞卽以溺職一並參拿俱不輕恕各宜凜遵毋得故犯

○禁地棍構逃詐害

爲嚴禁地棍構逃詐害借逃誣陷以安善良事照得逃人之法屢奉嚴禁巳不啻家諭戶曉矣在爾士民身家所系自必凜遵功令加倍警惕若果容隱情眞致罹法网罪自無辭惟聞浙省眞正窩隱之事少而構逃肆害之事多皆由一等無賴之徒投身旗下復又借端告假回籍或扳害富室或報復私仇或指占田產或誣欠錢糧恣意擾害非止一端又有一等地棍勾結逃人徧探殷實之家或誣指僑寓曾經寄頓某物或捏造假劵妄稱借貸夙逋或並不識面而指爲住宿窩家或並非逃人而冒認鬻身旗下詐害種種難以枚舉可憐守分愚民百般受其魚肉稍不遂欲虛詞誑告構通夥黨不勒說處說和則講買休買脫受騙者倏而攺李爲張不受騙者卽可移甲就乙拴同串詐不飽不休嗟彼殘黎奚以堪此除見在密訪拿究外合行嚴禁爲此示仰浙屬地方士民人等知悉並牌行臬司各府轉行各屬申飭嗣後如有地棍仍前構通逃人及假扮逃人在於該地方種種詐害良民者許被害之人協同里甲實時扭稟所在有司審實解赴本部院軍前定將姦棍立行處死逃人端差解赴督捕堂依律究治如地方官明知故縱一並參究不貸本部院扶良鋤惡法在必行各宜凜遵毋貽伊戚

○飭令營兵互結

爲嚴飭營兵互結之法以弭盜源以安地方事照得浙省盜風日熾屢據文武各官紛紛詳報出沒不常大爲民害其中𨿽有無藉凶徒紏夥行劫者而惟營兵爲盜比比皆是蓋今日法令民間不許養馬卽弓箭軍器稽察甚嚴何以所報盜案俱系長刀大弓器械齊備者乎此非營兵爲盜而何頃據溫屬報獲盜犯數起或系見在食糧之兵或系犯事革退之兵或系脫逃之兵或系假冒營伍之兵頂名換姓勾合成羣各案相連贓明證確除將該管各官查參處治外各處盜情大率類此總因統領將弁稽察不嚴以致營兵恣行非法是設兵以衛民者今則禦暴而爲暴也若不設法稽查盜風何能底止合亟嚴飭爲此照會浙省各鎭並牌行各協將卽便轉行所屬各弁遵照將該營兵丁以十兵互連一結什長稽之五什一結隊長稽之伍隊一結把總稽之兩把一結千總稽之兩千一結中軍稽之上下各弁除去內司內丁名色一槪嚴查如一兵犯盜不舉者事發之日互結各兵一體坐罪至於禁門出入非奉本管官令票不許擅帶弓箭每晚定更炮後兵馬各歸住處非奉差巡哨不許帶刀來往卽巡城官兵必給夜巡木牌雞鳴繳查遇有警息止許該汛官目飛報請令竭力擒緝不許越界致生事端稽查旣嚴俾盜無藏身之地又何自而行劫哉盜絕則民安民安則地方官獲免參罰務須著實力行毋容玩泄疏縱仍每月取具該鎭將稽察並無盜賊互結一張呈報存案如有營兵爲盜發覺之日查系某營兵丁本部院據結從重題參功令森嚴斷不姑容愼勿自誤先具遵依緣由報查毋違

○查議險灘設船救護

爲酌議險灘救護之法以全行旅事照得浦城建延一帶以至福州省會計程七百餘里止藉溪河一綫以通往來其間湍水髙灘比比皆是蓋以無有別路可行凡經過者莫不悚懼登舟冒險前進頃五六月間聞有商旅及投誠官兵船隻覆溺甚多淹死人口以數百計本部院念之不勝憫惻此固山川之險由於天造地設然而救援修補要亦人功可施且聞此路髙灘前人有將巉巖山石煉鑿少平者又如民間沿河水碓亦俱築壩引水旁流者以此推之則險灘尙可修洄澑尙可順必須地方官詢問耆老土人多年舟子酌議可否然後舉行再則一路極險之灘有十餘處每處應設救護渡船或一隻或二隻以防行舟磕損覆溺之虞但此船募令何人撐駕照管始可經久濟事此又在地方官詢問土人酌議妥當再則上水之船每誤於纖﹖﹖亶中斷遂致倒流沈溺蓋因纖夫只顧往前覓路登山直上其纖﹖﹖亶或爲山石樹枝掛住船上呼叫不應因而失事此輩習而不察不爲設法算計本部院年前入蜀言旋之時見川江船隻皆以山爲纖路擊鼓鳴鑼爲號緊擊則纖緊慢擊則停拉呼應甚靈不致失悞玆閩船傲而行之甚爲便益合並查議爲此牌仰該府縣官吏照牌事理卽查該屬河路共有險灘幾處可否修鑿決排從前曾否舉行應否設立救護渡船每只約費工料若干責令何人駕使歲給工食若干果否利於行旅逐一詢問耆老土人纖夫舟子酌議妥確明白具詳如有格礙難行之處不妨據實回復其上水船隻拉纖緊慢以擊鑼爲號是否可行一並查議詳報以憑酌裁通飭事關利濟萬勿率略貽誤未便

○議修官塘

爲酌議修築官塘以護田土以利行人事照得杭州北新關外以至石門縣一帶官塘大路外系運河內皆田地必須修築完固庶可防水澇而便行人亦地方要緊事也頃本部院入境蒞省之時乃見塘路坍塌河水灌入田中出入彌漫陷爲水缺致行旅興望洋之嘆農人無排決之方來往船隻纖夫不特深厲淺揭甚有汨溺其中者豈近省孔道行人絡繹之處所宜如此哉且水患歲警等事一案部行各省修築堤塍每歲冊報查考不知地方各官何以隱匿不言捏飾回復悖功令而害民生莫此爲甚合行查議爲此牌行浙江藩司照牌事理卽將北新關外至石門縣止一帶官塘確查共有水缺若干處或應修補或應另築其餘不缺之處有塌削低陷者俱當築砌增髙其舊塘石塊塌落水中者設法撈取尙有若干內完固髙坦之塘尙存若干處該司分別爲三項備造一冊內開水缺幾處某處長幾丈應用工料銀若干塌削者某某等處共有若干丈應用工料銀若干完固不應重修量加整理者共有若干處逐細明白開造以憑核奪至於石料如何采辦工匠如何雇募應用銀兩作何捐輸何以略可省費何以不致累民該司諳練有素務須籌酌妥當確實具詳其查估工程務委謹愼幕官及的當司役坐小船一隻沿河挨看便知數目不許騷擾裏民需索供應致幹究處未便至於歷年隱匿坍塘不報經管各官另文詳報酌奪施行

○汰冗役禁濫差

爲查汰冗役以淸積獘禁止濫差以蘇民害事照得衙役載在經制毋容額外增加吏書謄寫文移皂快承值役使各衙門果能恪遵奉行則姦蠹斂迹民生自遂近聞有經制一役二三朋充者有串名合姓公然服役者有巳經犯革猶潛伏衙門者有歷役年久詭爲更名換姓者臾有州縣蠹役侵欺發覺犯贓事敗竄人上司衙門以爲護身之符者有巳革刑廳大蠹仍入府署勾連窩訪賣訪嚇詐害人者凡此城社之鼠狐盡是閭閻之蟊蠈至於司道府廳州縣一應刑名錢谷政務與提審詞訟徵收稅糧等事若果能勤以自勵信以立法飭行有序督催有時則屬員自然依期完報小民誰不恪遵奉行又如各武職衙門止有兵馬汛防之責並無刑獄錢糧之事更宜省役停差以杜姦獘乃有一種闒茸官府無術淸查案牘一味恣意濫差吏胥藉賣票以受財積役假奉差而肆虐守提守取不啻蠅逐蟻鉆坐催押催何異狼貪虎噬究竟公務百無一完而縣驛之夫馬供應民間之膏血貲財巳不知糜費幾許矣甚有因追取贓贖而公然差催者有州縣催科無法民欠無幾混行差提而使費反倍於正供者有本官原系票催而吏書混塡差名全無覺察者種種獘端不可枚舉若不嚴行痛革民害何堪嗣後除本部院衙門斷不濫差員役向各衙門催提事件外合行嚴禁爲此示仰各屬官役人等知悉並照會兩省各鎭及牌行司道府將一體遵行並轉行所屬嚴飭凡各衙門吏書皂快等役務須逐一淸查恪遵經制不得多收如有朋役串名革蠹潛伏及下司攺充者實時汰逐仍將汰過姓名造冊呈報其見在應役者取具互結並造供役歲月年貌籍貫文冊一並呈送以憑稽核至於差役一節如有重大緊急欽件遴選的當人役守取計程遠近朱限回銷遲違按日責懲仍於催檄後添寫如差去人役需索差錢飯錢及嚇詐經承事犯打發者許該衙門據實揭報若果無需索卽具印結同繳等語務須遵照實行各無瞻狥庇護其餘一切細務俱不許濫差騷擾若夫催徵錢糧向有滚單之法又有木皂竹簽之法提審詞訟亦有著落原告拘提及保甲協提之法倘系眞正勢豪頑民抗違不服者一面申明所轄上司一面差的役拘喚仍嚴禁需索等獘總之有治人無治法是在才能官員斟酌而行可也自飭行之後敢有濫差一役致滋擾害者許被擾屬官據實指名密揭及受害之人據實指名呈告定行嚴拿蠹差經承一並重究按贓治罪外本官卽以縱蠹參革斷不輕貰其各凜遵毋得玩忽

○飭報盜案

爲專飭查報盜案恪遵功令事照得地方盜案部例森嚴本部院屢次申飭不啻諄切凡遇各屬失事報文俱行該司查究蓋以該司執法之官止任督查不幹參罰必能大破情面據實勘詳若止憑文武諸員因循捏飾則規避朦朧是其故智不但耽延時日抑且大幹功令今特再爲該司詳悉申言之如查究失事之案第一被盜日期或失主當時卽報或隔越幾日才報汛防官兵有無接續窮追第二盜賊確系幾人劫失是何贓物器械有無奪獲第三獲盜幾名於某年月日在某處拿獲未獲幾名見在督何兵捕追緝第四疏防文職官員將印捕職名與是否郡城失事應否將府官一並開報一面具詳撫院參奏第五疏防武職官員將專汛兼轄統轄與有無焚殺情形盜賊多少數目是否幹礙提鎭一面具詳本部院參奏第六巳獲盜犯該司嚴行提審招詳撫院具題其尢切要者近日部例遠處失事定限三月近處二月若某衙門朦混遲延致違定限應將遲誤職名一並揭報以上皆系見行事例條例𨿽多總是一查卽明之事合行專飭爲此牌行兩省臬司照牌事理卽將從前部行關切盜案各定例逐一檢集案頭不時翻繹務期符合再將以前及現今行查各盜案逐一檢集遵照申飭嚴速確查明白通限文到十日內分別詳覆立等題報施行若文武各官有故意推諉觀望者有怙終諱彊爲竊者又當特爲拈出指名揭參不得瞻狥情面其巳逾三月二月限期者文後必須說明將遲延官附報參處此系本部院專一叮嚀該司之事倘以後詳報盜案仍有一件不明之處該司庇護各官不行揭報者本部院徑將該司指名參奏斷不食言惟望著實畱心勿致自誤該司仍通行文武各衙門一體知照恪遵施行

○禁莆田縣私徵暗派

爲痛革私徵暗派之獘以蘇莆民重困事照得閩省荒殘閭閻凋敝本部院念切民生自入境以來凡各屬一切害政巳經陸續示檄飭禁又慮地方時獘各別有司從違不同每驅車所至復加細訪乃聞莆田縣私徵暗派巧立名色隨事苛求不一而足如錢糧官收官解不許僉累里長久經嚴禁各處遵行獨該縣竟將里長姓名假充解役逐圖僉點差押起身且收銀則�耗秤入兌出則不及司平復令里長暗補甚而衙役需索使費姦棍包解侵欺重累小民惟此爲最又有里長輪流值櫃之害凡收糧銀官吏不遵成例自爲經管乃派令逐圖里長秤收按月更番彊逼科斂衙門蠹役種種需索每有鄕愚不諳必須雇倩包收以致侵蝕賠累又每年解運顏料蠟茶自有估價編徵定額何該縣任意妄派加倍濫取及至百姓知有溢額具呈請領又不給還再則匠班一項原有額定匠戶完納與見年里長何干乃該縣責比賠完則原額匠銀收歸何用至於衙役工食奉文議裁此系大例該縣乃巧立雇募之名私勒里長朋出更有櫃價銀兩名目當日派充守道衙門公費之陋規相沿到今仍舊收納橫徵至此令人詫異以上諸獘均系莆邑從前現行之事以殘黎有限之脂膏供官蠹無窮之剝削安得不財盡民逃乎本應特疏紏劾以爲私徵播虐之戒第本部院蒞任以後該縣官役尙在觀望未行姑且緩參合先痛切禁革爲此示仰該縣官役士民里長人等知悉並牌行該縣遵照嗣後本縣錢糧俱要官收官解不許僉點里長並不得著令里長輪流值櫃至每年起解顏料蠟茶詳明估定價值務要刋發由單令民完納不許多徵濫派從前如有多收卽行盡數給還其匠班錢糧按舊額匠戶催納不許波累里長該縣衙役工食不許私勒里長補給並將櫃價銀兩盡行革除自飭禁之後敢再仍前私徵暗派擾累裏民者或被百姓告發或爲本部院訪聞定將該縣印官紏參重處蠹役立斃杖下斷不食言各﹖里長凡遇前項苛派等事一槪不得答應若額編正項錢糧戶役毋許借口抗延頑梗致幹諐戾未便各宜愼之

○禁宰耕牛

爲嚴禁私宰耕牛以重農務事照得力田首重耕牛私宰載在律例且陰騭勸善諸書惟宰牛一事果報不爽凡有人心誰無儆愓乃聞浙中姦民惡棍與兵丁屠肆之輩止圖利巳不顧傷生或興販公行或私竊屠宰以致各處牛只價髙民間無從賃買旣誤力田尢幹嚴禁況爾市肆賈民何業不可資生而必欲習此宰牛不仁之術耶合行禁飭爲此示仰督屬地方兵民諸色人等知悉嗣後無論城市鄕村總不許私宰牛只敢有姦棍不遵恣行屠剝者該地方保甲人等赴稟所在官司嚴拿審實重責枷號毋得輕縱卽有病斃之牛亦須掩埋不許開剝不但報其代耕之勞亦杜借口私宰之獘各宜恪遵愼勿故犯

○禁投匿害人

爲嚴禁投匿害人並飭濫行準理以遏刁誣以惇風化事照得匿民訐告人罪與有司濫行準理者律禁昭然不容違犯詎浙省刁詐成習上下相沿恬不知攺每有劣生刁棍串通訟師慣逞刀筆以作生涯或捏詭名而快私忿含沙射影變幻莫測甚至駕彌天動地之冤抑開盈千累百之贓私投匿聳誑希圖詐噬而不肖官員不但不能禁戢且藉此爲漁獵之術見事生風濫行準理或稱密訪而受下屬之饋獻或竟差拘而索富室之貨賕迨至溪壑旣滿則稱子虛烏有詳請注銷倘或不遂所求不難指鹿爲馬嫁禍他姓種種獘害難以枚舉究竟原告無人質對無據及至昭雪而被害者巳身名受污家業蕩盡矣宵小鴟張殷懦重足刁風滋長民害何窮合行嚴禁爲此示仰官民人等知悉並牌行浙江藩臬二司各道府通行所屬嗣後凡有列款開贓砌詞重大告言人罪者當該官吏務要面訊實據及查明原告籍貫住址發令承問衙門收管候提被犯質審以別眞僞敢有刁惡訟棍仍前投匿詐害捏詞報復等獘密訪得實立拿訟棍訟師通申詳解依律究罪倘有司不行覺察及濫爲準理者定行一並題參決不姑貸願各愼之毋輕甞試

○禁假命誣賴

爲禁飭假命圖賴以遏刁風事照得健訟匿名見經本部院給示禁約矣訪聞浙俗刁險誣賴成風有等姦惡之徒或欲掩飾巳罪或思中傷他人每每假以人命借題罔害良善在有司之賢良者不難推情問事民自無冤一遇胡塗問官不察是非來歷凡有投河服鹵抺頸懸梁者輒謂事關人命視爲奇貨可居將刁民無情一紙頓變爲白鏹靑鈇矣卽後辯晰得明業巳傾家蕩產不知淸法誣告有禁反坐更嚴凡有抺頸自縊及自溺誣賴等情一槪不究仍行治罪奉旨通行在案刁民無知自罹法网殊可痛恨合行嚴禁爲此示仰闔屬官民人等知悉並牌行浙江布按二司各府遵照嗣後人命除謀殺故殺毆級等項重情外倘有刁民悍僕或持刀自抺或投河自縊假借人命希圖誣賴良善及勢宦惡衿營旗地棍人等冒認冷屍扛幫詐害殷實等獘承問官執法嚴審得實立行揭報以憑分別參拿從重治罪倘地方官假公濟私因而罔民嚇詐者查出一並參究不貸

○勸民省訟勸官簡訟

爲勸民省訟以保身家勸官簡訟以勵廉節事照得四民安居樂業者謂之善良居官訟簡刑淸者謂之循吏今本部院蒞任浙閩以來曾以諮訪利獘之故收過呈狀二次與舟車所至接閱喊冤各詞大抵風影之織十居八九乃知南方風俗澆漓習尙健訟而各衙門濫行準理訟獄繁多固可槪見矣爾民不忍一朝罔顧後患往往以睚眥小忿鼠雀微嫌動輒興詞告訐殊不知一經準行身不由巳若遇淸正官府聽斷分明𨿽不至害及身家巳不免追呼刑責之苦乃有一種不肖有司罔知潔巳愛民惟務婪私黷貨方準狀之時非家人衙役乞恩卽紳衿勢豪關說及審問之日非朱價公費暗送卽鄕親遊客抽丰不論情理之短長惟視錢財爲曲直而且衙門使用則差人有費押保亦有費不止打點承行吏書至於苛取贖鍰則被告有罰原告亦有罰甚而罰及地方幹證若其酷刑拷詐狡計誅求出人意表之外又難臆度而枚舉矣所以小民一犯官司未有不身家隨盡者嗟爾鄕愚何苦以太平無事之身甘心爲貪蠹咀嚼怪此劣職乃負玆誠求乳保之任恣意爲軒冕虎狼眞可憐可恨也玆屇農期將滿準理詞訟之時合行諄切勸諭爲此示仰官民諸色人等知悉並牌行兩省各司道府遵照凡民間果有重大冤抑事情如彊盜人命貪官惡蠹勢惡土豪劣弁悍兵等項下司難治者方許赴上司告理其餘戶婚田土鬭毆錢債小事可忍則勉自忍耐不可忍則就親朋鄕裏調處平情而止要知此非讓人乃自爲身家計也若或不能調處勢須官斷之事則當赴有司衙門據事直陳不得裝誣越訴自蹈欺罔倘有架輕爲重捏無爲有及不由下司審理驀越控告者反坐之律例最嚴決無寬假至有司平日務須勸勉百姓省訟安居爲主若有不平事情赴官告理者審理之時尢須實意矜憐迅速發落或判決是非量行責釋或勸解和息竟免罰懲庶幾刑期無刑聽訟止訟之意此非本部院迂談實爾官民所當信受奉行者也倘有刁頑百姓貪惡官役不遵勸諭干犯科條本部院耳目所及定行嚴法重處斷不輕宥其各省惕勿作泛觀

○禁船埠積獘

爲嚴禁船埠積獘以蘇苦累事照得船埠之設所以便商賈通往來也必選有身家誠實之人充當其役庶幾公平不擾可無扣克勒索之獘今本部院訪聞各處船埠埠頭俱系無藉姦徒百計營求鉆謀承值如遇外路船隻裝載客貨到埠每船必索詐銀一兩或七八錢不等名曰到岸錢倘不飽其欲則船隻任憑耽閣客貨因而遲滯又如本地裝載客貨船隻每船每年必索詐銀三四兩以至七八兩不等名曰免當小甲錢若不遂其欲則差使不時派撥客貨無由裝載又如過往客商到埠雇船除寫船分例之外如船戶得銀一兩埠頭必加三四扣克更以潮銀抵換而船戶所得什不及二三名曰常例錢挾船戶以不得不從之勢又如經臨差使封捉船隻各姦埠卽爲漁利之地無論大小船隻槪行捉拿逐船索詐名曰貼差錢遂其意竟公然放去少拂其意卽搬篙搶櫓封捉應差用一拿十用百拿千種種獘端難以枚舉船戶隱忍而不敢言商賈明知而不敢問苦累巳極除密訪拿究外合行嚴禁爲此示仰通省各埠頭船戶及商民人等知悉嗣後承值埠頭務洗從前積獘革除一切陋規如有無藉姦徒湣不畏死仍前扣克勒索苦累船戶商民者許被害人等赴所在官司據實指名呈告轉報本部院以憑嚴拿審實治罪斷不姑恕

○禁抽蔗車布紙棉花私稅

爲禁止認稅橫抽之獘以卹民艱事案查康熙六年九月內戶部題定條例各省關津要地有借名橫行不容商民貿易欺壓詐害者照光棍例治罪久經通行嚴飭在案至於貨物徵收稅銀由縣徵解各有定額豈容豪彊借名擾害指認橫抽今訪聞南安縣土產芒蔗用木車磨汁煮糖名曰蔗車小民賴以餬口有等勢惡棍徒垂涎漁利假討各衙門告示指名認稅恣意橫抽每於九十月間乘小民立車煮糖之時轎馬數十人擁家蠶食每蔗車一座索稅銀二十兩民懼其威只得揭借交納一歲之勤勞不足以供一朝之嚇詐至於夏布每疋抽銀數分紙每擔抽銀一錢棉花每擔抽銀二三兩客商任其淩虐官府莫敢誰何此等借名橫行欺壓詐害眞不知三尺爲何物矣合行嚴禁爲此示仰地方官民人等知悉嗣後如有前項姦棍指冒各衙門名色擅行橫收蔗稅及抽取布紙棉花等項稅銀者許地方商民里甲協同擒拿人贓解赴所在官司呈解本部院軍前以憑審實參究照依光棍例治罪追贓斷不輕貸若地方官狥情畏威容隱不舉一並參處不宥其各凜之

○議修公館禁封民房

爲查議修設公館以杜封占民房之獘事照得欽差官員皇華使客經臨地方例有公館廨捨以爲停旌駐節之所其次則安歇官客之人家與寬廠之寺院皆可借住未有動輒封占民房若杭城流獘之甚也頃本部院蒞任之初屢據士民條陳諄諄以此爲苦大約推原其始多因公館廢傾欽使絡繹偶一爲之日久遂相沿爲成例矣每遇京差大人過往使客將次到省府縣各官徧處差人分投封刷其間鄕紳有力之家自是不敢過問惟擇士民中之素封殷實者無分市井幽僻但是室宇弘敞門面齊整之房槪行逐占迨至央情求脫得財賣放詐索巳遂之後方才封定數處有租賃之名而實無銀給發甚至屋內需用家夥什物等項亦責令本家備辦以致安居樂業之人皇皇若喪家然良足悲也尢可恨者此房一經住破下次援以爲例凡遇使客經臨卽便封占竟視爲郵亭驛舍再無安居之日矣彼平素安寓官客之家與僧房道院惟擇抽丰遊宦有分甘逐膻之利者方行招接其餘欽差旗下官員則百般唆聳賄脫或謂房屋隘小或稱動用什物不便勢必至展轉推卸封占民房而後巳也若不亟圖一勞永逸之計則時方淸晏而有鵲巢鳩居之士民身爲民上而受瑣尾哀嗸之怨謊豈能暯然自安哉本部院詢聞省城有虎林書院南察院武林驛館碧蓮館及裁道刑廳各衙門俱系廨宇見在堂署依然盡堪爲過往官員駐札之地不知地方各官因何曾不計及而必欲重累吾民耶合行查議爲此牌行浙省藩臬二司驛道府縣照牌事理於科場事竣之後西成農隙之時遴委能幹佐領官一二員前赴院館衙門各處逐一估計合用修葺工料銀兩若干或搜措節省官銀或勸諭官民捐助諒亦所用無多一面造冊通詳一面興工修理事完之日仍酌定看守人役責成封扃看管遇有欽差官使經臨之時卽按前項各處公署安插仍勒石禁止永遠不許封占民房此等安輯士民利濟地方之事乃居官職分當爲惟願畱心圖之勿致謀成築捨

○禁營將派糴兵米

爲禁飭營將買糴累民以袪積獘事照得禁約武職營兵事宜屢經本部院給示通飭在案玆復訪聞買糴兵米一事最爲害民查兵餉原有定額藩司給銀糧道給米此成例也乃有不肖營弁或發銀托縣或徑發各鄕村每米一石僅發銀四五錢一等其間口袋有費腳價有費差役有費交納之時淋尖踢斛數逾額外以致民間費銀數兩始足完一石之米甚有畏減數還原銀自願交納者更有將領用私票委官前往各處拘拿保甲沿鄕勒買彊壓虧累者種種慘害難以殫述是百姓旣巳納糧贍兵復因贍兵之糧而重累百姓矣合行禁飭爲此示仰官兵裏民人等知悉並照會閩省各鎭及牌行各協營遵照嗣後營官兵丁需用日食糧米除糧道原給本色之外如有應糴米石務將折給銀兩照依市價公平買用不許仍前短價交縣代糴散發各裏派送及委官私往各鄕彊買累民敢有故違不遵者或被告發或本部院查訪得實定行特疏題參按贓追擬斷不輕貸各宜愼之

○申禁加派兵米

爲申嚴加派兵米之獘以遵功令事照得大司空朱條議閩省百萬軍餉一案內開延建汀邵各府有買米攤賠之獘漳泉二府有借派勻補預徵等項陋習名色先經奉旨嚴究見在查審未結此不但闔閩通知卽各省相聞無不彰明較著矣爲有司者自當警鑑前車勿循覆轍斯爲上遵功令下卹民瘼誠恐官役人等利令智昏踵訛襲陋則王章具在憲典難寬合再出示曉諭爲此示仰闔屬官吏人等知悉並牌行閩省藩司糧道各府州卽便通行各縣嚴加誡飭目今協閩兵餉各省俱巳解足本部院屢次飭行各標營月糧務須按時給發不許遲欠其官兵日用糧米又經另行嚴飭務照市價平買不得發縣發鄕致滋虧累其從前攤賠借派勻補預徵時項陋獘槪宜革除盡絕倘有冥行玩法之官役不遵禁約明知故犯者本部院查訪得實立行飛章參拿追贓治罪決不姑恕各宜凜之

○飭禁營伍縱兵

爲嚴飭營伍縱兵肆害以安民生事照得設立官兵駐防地方原爲禦盜安民起見豈容生端滋擾反爲民害近聞各營有無藉遊棍冒充兵丁名色或竟頂名食糧狐假虎威播虐閭裏有合夥開鋪欺壓鄕愚者有放頭局賭誆騙殷儒者有放印子錢而盤算小民者有窩藏土妓而紮詐火囤者甚且私造營船晝則興販私鹽彊載客貨夜則懸刀插矢劫掠民間放肆橫行無所不至更有埠頭船隻避當官差投營庇護及遇營兵需船又向縣官折幹仍將營船裝載莫可誰何再則聞報盜賊劫掠不遵定例不卽發兵追擒遷延觀望及聞賊遁始借追緝爲名復又沿鄕騷擾指扳良善獵詐鄕村小民受兵之慘甚於受賊之劫種種荼毒殊堪發指此皆土棍鉆入營伍朋比勾引以至作孽如是若不嚴加禁飭民害何止除見在察訪拿究外合行通飭爲此照會兩省各鎭並牌行各協營卽便嚴飭所屬各弁毋得收畱土棍冒充營伍名色頂名食糧縱容開鋪放賭盤債藏姦私造營船興販攬載及勾合兵丁橫行劫掠其埠頭船隻不許借冒營頭懸燈列幟假威虐民如有本汛鄰汛地方盜賊竊發立刻追擒務期必獲不許耽延時刻經過地方勿得秋毫相犯敢有故違或訪聞或告發經管將弁立刻飛參悍兵土棍嚴拿正法斷無寬貸決不食言各宜遵守毋貽噬臍愼之凜之

○禁捕快借盜殃民

爲嚴禁濫差捕快借盜害民事照得捕役之設原爲緝盜詰姦府縣經制各有額定名數今訪所屬府縣經制之外濫收白役白役之外又有幫差一班蠹棍三五朋充賄囑官胥濫僉牌票沿村嚇詐比屋搜求凡積窩大盜得受常例綫索相通先令聞風遠遁反將無辜小民擇殷飛噬指盜稱窩抄搶家私淫辱婦女若彊項分理則云犯人拒捕苦鄰佑公保則云黨眾殺差紮詐沿燒良民重足捕役之橫莫有甚於今日者也除另行訪拿重處外合行嚴飭爲此牌行各府及總捕官並各州縣照牌事理嗣後如有經制之外濫設捕快不察來歷混僉牌票縱令賣放眞盜借端燒詐良民者或訪聞或告發定拿蠹役立斃杖下本管官飛章參處決不姑貸愼之毋忽

○飭剿漳屬盜賊

爲嚴飭搜剿盜賊以安百姓以固封疆事照得漳屬寇盜劫掠先經前部院與撫院具題一十四案見奉嚴旨行查疏防職名處分又有責成剿捕淨盡務絕根株之議該鎭統領三營官兵坐鎭一方自當建威銷萌擒渠殲黨以無負分旄制閫之任乃近日節據報文尙有盜劫失事豈該鎭平日都無聞見竟未設法消弭事後任其逋逃絕不窮追剿捕乎除俟嚴查題報外但恐部議詰責未便以鄕村失事僅諉之偏裨末弁巳也合行督飭爲此照會漳州鎭卽行密會該副將速將漳屬巳報失盜各案星馳分兵剿捕務獲眞盜明正典刑仍作急設法搜山必期盡搗巢穴黨類無遺使疆土奠安居民樂業斯稱無負職守文到之日立將進剿機宜呈報查考仍限一月內將剿捕情形獲盜數目據實回復以憑酌奪施行倘嗣後仍有盜賊竊發本部院不日巡行漳屬廉訪得實則該鎭難辭玩盜養癰之議矣思之愼之仍嚴飭各將弁不許誣良爲盜殺陷無辜如有故違定行審實參拿立正大法斷不姑貸

○禁革泉屬詭寄蔭免

爲痛革詭寄蔭免之獘銷算蠹嚇之害以拯窮黎以蘇重困事照得泉屬爲山海奧區連年兵馬絡繹災眚洊臻小民輸將力役業巳僅存皮骨矣本部院念切痌瘝自駐泉以來凡各屬一切獘害悉經次第示檄分行飭禁在案乃聞永春一邑尙有裏役滋害殊爲厲階查里長一役原有十甲甲下應役悉照米額多寡勻派承當此不易之定例今該縣田產多屬富豪勢猾裏役則在縣治寄莊則在郡城每每現役催糧追呼不應以致拖累賠貱破家喪身縱有零星交完猶不足償差禮板錢之費再遇大當年分勢豪賄囑經承將本甲應役米額飛寄別﹖巳當幹下又有將別甲優免生員移入本甲戶下重免種種獘端無非貽害窮裏至於錢糧乃屬經承之事何得累及裏役銷算使上下差承通同打詐是勢豪坐享租錢貧戶獨受賠苦嗟此窮黎何能堪此朘剝哉除另行密訪拿究外合再飭禁爲此示仰闔縣士民人等知悉並牌行該縣遵照嗣後民間裏役務須淸查歸甲照米輪當不許勢豪臨役飛寄別甲如有業主住居府城田在縣地者或著開注召保自納或於收成之時就佃扣租完糧不得仍累貧戶應役賠苦至於生員蔭免亦不許移甲入乙影射重混與夫銷算錢糧應著經承赴算不許累及裏役致滋詐害敢有陽奉陰違怙終不攺或被告發或經訪聞官以溺職指參衙役立斃杖下決不姑息愼之毋忽

○禁牽害幹證

爲嚴禁牽害幹証之獘以安良善事照得浙中風俗澆漓刁險之徒術工健訟凡告詞一紙除報泄私忿而外又必羅織殷懦數人開作幹證兼有夥告夥証之輩旣巳插身硬證復將平素良善一二人牽入詞內飾人耳目蓋因邇來問官聽斷不公貪風日熾審理詞訟每每誅求證見之人所以姦棍乘機网害不論事情有無干涉止擇略有家業愛惜體面安分怕官者栽名詞內以致經承差役騙詐多端其受累反甚於被犯及至庭鞫之時事非目擊經手勢必對答含糊遂攖問官之怒或妄加刑拷或一槪苛罰獲罪費錢苦難殫述以故預求原告買脫央情關說住提自此夤緣賄脫之門一開而姦棍訟師遂以爲獨得之祕無詞不行此法矣甚且將良家婦女牽爲幹證使其無端出頭露面其惡更堪切齒合行立法嚴禁爲此示仰闔屬官吏士民諸色人等知悉並牌行兩省司道府廳州縣遵照除本部院頒發狀式幹證不許過二人詞非奸殺叛盜重案不許牽連婦女外嗣後各衙門批準狀詞如有多開幹證及株連婦女者一槪不許準行如遇本部院及各上司批發呈狀並自理狀詞或令里甲拘人或行該縣提人凡幹證不願出官者許據實寫呈一張說明此事與某毫無干涉緣由卽交與來差回話其幹證不必到官該衙門不許再提至於原狀無名訴詞續役者尢不許擅行拘攝敢有官役苛求復恣擾害或訪聞或告發定將本官立時紏參蠹役拿來處死決不饒恕如詞中幹證俱具呈回復事無干涉則原告必系欺詐謊詞卽將幹證呈詞同原狀粘連申繳仍將原告定擬誣告之罪具詳發落俱毋故違取咎

○淸豁圈給滿營房地錢糧

爲請除賠納地糧等事康熙八年八月十一日準戶部咨開該本部覆工科柯題前事查杭州兩次圈給房地當日錢糧曾否豁除至於織造衙門官役果否借住民房今有無入官空房截缺衙門可令移住應請敕下該督撫一並查明具題以憑再議等因奉旨依議欽此欽遵咨行到部院準此當經案行浙江布政司確查詳覆去後爲照杭州鎭守滿兵兩次圈給民房所有百姓地糧節經行查題豁今尙有開除未明仍令本戶賠納者皆緣從前有司怠忽害民不肯細心查核致貽無窮之累玆經工垣柯條議部覆奉旨行查前來此正一經淸查永豁包賠之日也第恐縣胥疏玩成習不肯及早通行確察捱至限期將滿朦朧混覆此番題定再無蠲豁之望豈不有負朝廷徳意乎合行出示曉諭爲此示仰該府縣官吏及士民人等知悉凡有省城滿營兩次圈給民房地糧除從前巳經豁免外尙有未經除明仍令本戶賠完者爾士民作速具呈開明某年月日原圈入滿營房屋若干間坐落某里計基地或徵地幾畝幾分向在某里納糧當差從前未曾豁除緣由赴布政司杭州府及該縣呈明以便入冊具詳此系爾士民切膚之事萬勿因循錯過遺累子孫懊悔無及如有府縣經承需索掯勒故意不爲詳報及不按籍徹底淸查再致遺漏不除或經本部院查出或被人告發官參役處決不輕貸愼之毋忽

○申飭愼選行取官員

爲行取久奉上傳等事照得行取知縣一案前據該司具詳前來本部院因具疏展期隨經駁批去後頃閱邸抄吏部議覆本部院前疏仍立限文到一个月咨送似難久遲惟是本部院駐浙未及旬日旋卽從事閩疆各屬縣令之中其有無未完錢糧盜案猶可按籍而稽若其才品之優劣素行之眞僞年力之衰壯采訪未及周知又無由覿面考驗勢不能捨兩司之開報而他問矣但今功令何等森嚴一經咨送卽同保舉倘所送各員日後以不職敗露將何辭於狥情之議乎卽如上虞平湖二令亦聞曾與行取之列今俱以賂彰被論不可謂非前此之開報失實也合行嚴飭爲此牌行浙江藩臬二司照牌事理卽將所屬資俸相應縣官內揀選實無錢糧盜案違礙及平素才品端正者量開二三員寧嚴毋濫寧少毋多備將詳細履歷明白開造揭帖限文到五日內具詳呈報本部院核奪一面就近詳請撫院酌示以便會議施行此系薦舉大典院司均有責成本部院於咨部文內必將此情備述說明倘或舉報不公不明別有狥囑等獘本部院見聞所及定將兩司職名據實參奏斷不相寬其愼其嚴萬毋忽視

○飭禁獄獘

爲嚴禁獄獘以重生命事照得刑獄之設不得巳而用之但罪有重輕事有眞假必待審訊明白而後招案始定罪當者自有國法無辜者卽應省釋原不容詐害淩虐也近訪有禁子獄卒橫行無忌作惡多端凡日收監犯無論罪之重輕百般勒索有見面錢收人錢門上錢貼監錢燈油錢燒紙錢艸薦錢睡場錢免捎錢免柙錢送飯錢甚有買命錢種種作惡不一而足稍不遂欲絕其衣食橫加淩辱在有獄各官或從中分肥或不行覺察以致囹圄重地飲恨難伸更有一種無名陰毒愈令罪犯難當或置之污穢不堪之處或置之疾風露雨之中或以無病之人而驅伴沈屙待斃之犯或以輕罪而肘鐐枷鎖加以重犯之刑或受仇家賄囑而行暗算絕命之計甚至辟犯重囚買充牢頭反管罪輕人犯靡惡不作以致獄犯報病報故者月無虛日殊屬非法合行嚴禁爲此牌行兩省司道府廳州縣照牌事理卽便嚴飭司獄官吏禁卒人等知悉嗣後一切重犯必須枷鐐牢固用心看守毋許受賄賣法縱放疏虞並嚴飭獄內務要不時掃除污穢不得因罪重無錢而陷以非刑非命若夫罪輕人犯分收倉所該管官務須不時親詣監倉明察暗訪力行禁飭敢有獄卒禁子串同作惡牢頭故違不遵仍在監內橫行或唬嚇或陰謀任意勒索枉害民命者許被害本人親屬據實呈告以憑提拿獄官重究禁卒人等立時處死如府廳州縣仍不畱心禁戢知情故縱者察出定以酷例參處決不姑貸取具各遵依匯報查考毋違

○申飭瘐斃罪犯

爲再申瘐斃罪犯之禁以重人命以遵功令事案準刑部咨文爲遵諭陳言請定處分則例事內開承問各官任意遲延監犯多斃者該督撫逐件題參將承問各官交與吏部議處若督撫不行題參將督撫一並議處等因奉有依議之旨案經通行申飭在案爲照牢獄之設所以拘禁罪犯有問刑之責者果能執法秉公勤敏聽斷自然案無畱牘獄無冤民惟有一種貪黷之官藉監禁爲嚇詐之地不論事情巨細一槪輕付監倉苟遂其欲則有罪亦可賄脫若拂其意則羈囚縲紲每至累月經年或泄忿絕呈結果深宵午夜又有一種酷虐之官博風力於网箝視人命如艸菅或非刑鍛煉無端遂化靑燐或任性作聰罔顧冤沈黑獄復有一種闒茸之官叢脞簿書淹滯訟獄公堂無讞鞫之法圜扉成鬼哭之庭往往致情眞罪當者旣不能明正典刑而犯無死法者輒令其骸塡獄底至於近日通病盜案參罰森嚴多陷無辜充數每每爰書未成先行制死滅口或因疑獄大案審斷繁難竟將要犯猝置死地凡此慘刻行爲罪犯巳在必死之數加以祁寒暑雨之不時禁卒牢頭之淩虐安有不一進監門卽名登鬼籙者乎所以本部院每閱各衙門招捲曾未有一案之中不瘐斃數犯者良可惋惜深爲痛恨玆部科之條例旣嚴則申飭之責成宜力爲此牌行兩省司道府廳照牌事理卽便通行嚴飭嗣後各衙門審理獄案關系重犯事情遵照定例一年內完結其餘在外詞訟遵照一个月限期總要隨審隨完不許任意淹滯若果有緊要人犯路遠關提或事涉疑難者方許據實詳請展限至於發禁罪人有犯該大辟者收入大監犯該軍流配站者發倉羈禁笞杖輕罪幹證人等不許監倉取保候審其所監罪犯如有感患疾病者必須先行報明一面撥醫調治倘有怠忽致犯淹斃者本部院於披閱招案之時酌量分別輕則記過劣考重則特疏題參若有貪酷之官蹈前惡習枉取絕呈及誣盜滅口等獘訪聞得實定將該管官役嚴拿參奏按故殺新例治罪本部院法令所行必嚴必信斷不曲狥其各凜愼毋忽取具遵依繳查

○申飭浙閩交界州縣力行保甲

爲申嚴力行保甲以弭盜源以安地方事照得弭盜安民必先力行保甲若地方官果能實心編查譏詰姦宄淸釐盜窩則土賊自然銷滅民生何患不安如浙省溫屬之平陽泰順瑞安與閩省之福寧福安乃五州縣交界之地周圍綿亙四百餘里髙山深谷峻嶺崇崖山凹水曲之地居民雜處靡不藏姦或本地棍徒勾聯外來姦宄以及脫逃營伍投誠之人語言異類鷹眼未馴依艸附木在於孤村僻野揭竿倡亂殺人劫財靡所不爲迨至官兵搜剿奔竄無蹤官兵旣撤復肆跳梁種種害民皆緣地方官平日稽察不嚴撫綏無術所致除經檄行浙閩鎭將會師搜剿務淨根株外若不嚴飭力行保甲民害何日底止合行申飭爲此牌行浙屬溫州府縣閩屬福寧州縣照牌事理凡屬管轄地方無論通衢要津窮鄕僻壤遵照嚴行保甲務於一里之中十家爲甲十甲爲保立甲長爲十家首保長爲十甲首每十家用木牌一面上書男子幾丁婦女幾口作何生理俱送該州縣用印懸掛門首如一家有人暫寓九家協同查間從何處來作何勾當一家有人出外九家協同查間往何處去作何事業並城郭內外寺觀祠廟一槪不許停歇匪人容畱行腳僧道如十家之內住有平日素行不軌之人及交遊匪類日則裝扮爲民夜則潛身爲盜形蹤詭祕出沒不常者鄰佑地方詰訪得實卽許密報地方官立行拿解審究倘十家保甲容隱不舉淸查之後或有賊夥供吐某系某甲某保之人定將合保合甲人等按以通賊一例治罪但不許挾仇妄害審出依律反坐不貸該州縣仍不時單騎減從親赴查點不許擅委佐貳末員及指名造冊勒索陋規亦不許每月朔望取結索例反滋民害或某處有賊竊發偵探的確密移該管汛弁立督兵捕搜拿解審正法如無盜賊官兵擅行騷擾者卽以誣良爲盜依律治罪法在必行毋得泛視敢有陽奉陰違致貽民害者察出定行一並參處不貸仍將奉行遵依緣由呈報查考毋違

○通行山邑捕虎

爲捕虎事照得猛獸食人乃居官不職有以致之記云苛政猛於虎洵不誣也該屬地處山麓近聞常有猛虎噬人在鄕井小民勢難齊心合力而文武諸員又復置若罔聞竟不責成兵丁獵戶人等設法捕捉是可膜然則虎北渡河不足揚美千古而率獸食人其間不能以寸矣今當艸木黃落林箐凋殘之候亟當乘時捕虎以除民害爲此牌仰該府縣協營照牌事理卽便督著各處汛兵及限比獵戶人等多用鳥鎗窩弓网穽等物在於猛虎出沒處所設法擒捕兵丁有能捕虎一隻者賞銀五兩仍查首先用力之人聽候拔補官目獵戶能捕虎一隻者賞銀五兩並給花紅獎勵其地方居民有能捕捉者賞亦如之近處將虎解驗遠處將皮張解驗以憑本部院批發施行若怠玩不遵致傷人口該管官按法比較倘該管官忽視不行卽以藐上溺職記過劣考各宜迅速奉行毋得違悞

○立法禁止賭博

爲立法嚴禁賭博以正風俗以弭盜萌事案查刑部定例凡賭博之人系旗下者枷號兩个月鞭一百系民責四十板流三千里開場之人在家存畱賭博之人將自巳銀錢抽頭放頭之人系旗下者枷號三个月鞭一百系民責四十板充軍官員有犯賭博革職枷號不準折贖等因並議該管官分別參罰則例奉旨通行嚴飭在案爲照士農工商各有本等生計當此太平無事之時正宜安居樂業乃有一種不肖浪子無藉棍徒沈淪賭博流蕩忘返罔卹廢產傾家不顧仰事俯蓄推其本心白手求財則乞丐之行也論其行事設局哄誘則穿窬之類也逐勝無饜虎視眈眈則橫噬之狼也負輸無償室人交謫則喪家之狗也乃至廢業妨工焚膏繼晷而恬不知怪不齒於鄕黨裏鄰見棄於父母昆弟而湣不知恥辱身賤行傷風敗俗未有甚於此者又有因賭輸而借貸營債馴至身命不保者因輸極而衣食無策遂至流爲盜賊者語云姦近殺賭近盜理勢有必然耳更可異者骰色樗蒲鋪牌鬭頁博戲之具頗多而近日胥人陷溺舉國若狂乃有所謂馬弔一項公然訂譜妄注稱經無論貴賤尊卑不分貧富老少靡不以此爲能事擅勝者指爲豪邁風流屏絕者目爲迂腐疏拙以致到處設局開場倚營拈頭放賭士民之身家被害蓋不止一朝一夕矣又下至廝養僕役之類每將制錢沿街翻博致有角逐鬭爭盜逃掏摸之事風气漸染乃至於斯圜府國寶豈容拋擲本部院深維禁絕賭博之方不得不嚴立責成之法爲此示仰地方官役四民軍兵人等知悉自今以後凡一切窩賭之家盡行停止賭博之具盡行禁絕民人責成地方官生員責成教官衙役責成本官軍兵責成該管官各要不時誡諭日逐稽察尢須嚴飭保甲鄰佑地方總甲互相挨查倘有姦徒故違不遵仍前開場賭博者立時將人贓拿首該衙門處解赴本部院軍前以憑審實按例重責分別軍流問罪若系營頭旗下之人送赴將軍副都統公衙門鞭責枷號處治仍將所賭之贓照例一半給賞首人一半入官如有鄰佑保甲總甲人等知情不舉事發之日重責三十板枷號一个月示警其該管官疏縱曲狥與失察不報者分別參處俱不姑寬但不許挾仇陷人自罹審虛反坐之罪至廝僕沿街博錢者當時拘拿責逐並提該坊總甲懲處本部院因人心風俗起見法在必行斷不徒托空言也各宜凜遵愼毋忽視

○誡諭愼防火盜

爲嚴誡愼防火盜以安地方事照得杭城乃五方雜處之地姦宄易叢最難稽察況時屇隆冬更當加意堤防以弭不測除行總捕同知會同仁錢二縣申嚴夜巡禁約外惟慮火盜二事間或生發皆緣地方居民怠忽不遵疏於防備所致合行給示誡諭爲此示仰地方官民人等知悉務須遵照往例將省城內外大小街道酌派官役巡查定更之後責令附近居民看守柵欄遇有各衙門緊急公務必須該衙門票照驗實開放如民間有生產急病婚喪事故或預稟地方官批照或執本甲十家牌查驗照常放行不許衙役兵丁總甲人等借端掯勒需索貲財如違許赴該管官呈稟究治其餘尋常往來之人燕會之類一槪禁止夜行倘有於定更之後三五成羣或形蹤詭異之人夤夜行走立時拿獲押赴該縣審明發落近聞有種窮極無賴姦徒暗中放火希圖結黨搶奪財物其設心狠惡尢甚於盜更須畱心盤查如有得獲火具的據卽刻連人送官審實解赴本部院軍前正法爾四民煙戶人等當此寒冬時候各家倍宜小心火燭勿致失誤至於巡緝員役倘有借名巡察彊奪行人財物搶剝衣帽者許被害人赴按察司呈告審實從重究處若虛應故事以致地方失事定將該管印捕城守等官一並參處�不寬假各宜凜遵

●浙閩總制文檄卷三

禁佐貳首領擅受民詞

禁沿海科取网利

申飭平陽鎭不許多占民房

飭定刑具

招撫漳南餘盜

勸諭漳南各官

飭禁透越

諮諏漳南利獘

禁錢江渡夫勒詐

勸飭沿海汛防官兵

勸諭捐輸建造臺寨

禁兵丁彊買

申飭文移體式

飭防弭盜賊

禁止花爆

申飭地方官安插展界居民

禁飭投誠官兵不法滋擾

新歲飭勵官方

議捐�置設監田

禁約婚喪人夫不許分坊詐索

飭禁結社

申嚴海防

訪拿衙蠹

飭禁濫派夫役

添置義塜地永行收派土﹖棺骸

飭禁踞埠抽稅

禁使假銀

通飭各屬力行保甲

申飭愼防海汛

禁營廝擾害村民

旋衢禁約事宜

飭禁誑告

禁衢州船埠扣索

賑濟貧生窮民

申飭分汛夜巡

禁總甲撥夫擾民

禁緝詐冒棍徒

練習救火兵丁

飭禁傾銷低銀

○禁佐貳首領擅受民詞

爲嚴禁佐領擅受民詞審勘重案以肅政體事照得首領佐貳各官職在分猷分理凡刑名錢谷詞訟等事非奉上司堂印官批發不得專擅施行此憲綱政體也近聞幕僚佐貳雜職等官不遵禁約擅理民詞勢豪紳衿往往以睚眥小忿設局害人因其官卑易近賄賂可通興滅自如威福由巳其行也不必投狀具呈無庸兩造幹證半張說帖實時飛票拘拿一剌封函頃刻朱簽標出其止也無事聽審供招不用當堂發落饜溪滿壑問官與原告烹分打點詐欺胥役與衙差比匪倘或不如所願不難竟發監倉申詳堂上以爲卸過結局之地是佐幕卑官竟爲勢豪劣衿之私人而勢豪劣衿亦代佐幕卑官作生意矣嗟彼鄕井小民理不勝情含冤飲恨者不知凡幾又如彊盜人命重情正官或輕於委托微員以有事爲榮每於初次審供檢驗之時行委佐貳訊問以致始基失實冤濫率由於此不知此輩卑品下僚體統旣輕吏治寡昧卽使守法奉公未免舛錯之虞矧有不肖遇事生風營私隳紀者乎此重案冤抑之獘源尢不可不痛加禁革也合行通飭爲此牌行兩省各司道府照牌事理卽便通行所屬遵照嗣後司府首領州縣丞判吏目典史及巡司雜職等官止許幹辦本職勾當及聽候堂正上官差委或比催錢糧或緝拿人犯或批查平常事情總不許擅自收準呈狀擅發差票朱簽假公濟私越分害民違者分別戒飭參拿俱毋輕宥凡遇地方盜賊生發止許責令巡檢巡捕官偵探追緝一有捉獲人犯在郡城者立時解赴捕廳巡廳或縣正官處審問起贓在外屬者立時解赴州縣印官處收審不許縱容捕役私加拷掠捕官巡司不得帶回署所擅自用刑鞫訊廳印正官亦不得偸安怠忽不行親審輕委卑官致滋獘害又如人命發覺巳死之檢屍未死之驗傷與拘獲凶身凶器明立保辜限期等事府廳州縣正官俱要親自登場問理不許遲延耽懶嫌憎穢觸委之丞尉等官以致開報失眞敢有故違禁約本部院於招詳內看出卽合理無枉者亦將行委之正官記過擅自受理之卑官提解懲飭若有冤濫情節立行參奏革問經承捕快仵作人等鎖拿解赴軍前從重治罪斷不稍寬各取遵依繳查並各大書告示於衙署門首曉諭遵守施行

○禁沿海科取网利

爲嚴禁科取网利以卹窮民事照得海禁森嚴不許越界采捕止令小民在於界內采取魚蝦正爲窮黎資生衣食計也在地方文武各官惟當申嚴誡察不得騷擾民間斯稱盡職乃今訪聞該地方沿海居民在於內港网魚爲活因而文武官弁公然私派陋規一网年例有苛取至五六十兩者合上下各衙門計之不啻盈千累百是海禁徒爲各官壠斷而窮民捕魚資生無異扼其吭而奪之食矣网利害民寡廉鮮恥莫此爲甚合行給示禁諭爲此示仰地方官民人等知悉凡界外港汊海洋不許一人片板偸越如有違犯定行嚴拿以通海治罪其界內小港采魚去處聽民自便地方各官止許防閒譏察不許擅立陋規科取民間一絲一縷敢有文武官弁兵丁衙役人等故違不遵仍前派取漁利者或本部院訪聞或被人告發立將各該官役分別參拿按例追擬決不輕貰各宜凜遵

○申飭平陽鎭不許多占民房

爲遵旨會閱等事據護理平陽鎭咨呈前事等因到本部院據此爲照地方安設官兵原爲城守衛民計也若以兵丁營房之故盡驅士民之房屋而占之設兵之義何居查平陽城內據稱兵民共房二千三百九十三間士民住屋六百八十六間兵丁住屋一千七百七間是兵丁巳居十分之七士民止居十分之三耳今舊兵皆以自典自蓋爲辭執意不肯通融豈欲將士民之屋空城盡出以安兵乎抑不思舊兵之屋固有自典自蓋之名豈士民之屋獨非其自巳產業乎總之在弁兵只圖安插寬裕罔顧士民流離之苦大家不肯平心以致文武議同築捨殊屬可恨至於該縣旣稱酌定房屋一千間三股均分安插若有不敷另造營房居住則所謂千間之房必有著落何以又稱並無確數殊不可解本部院緦制文武官弁兵民視同一體豈容彼此偏執致使士民失業兵丁露處合行嚴飭督催爲此照會該鎭並牌行該道府卽便會同從長計算速將該縣前議房屋一千間逐一查出均勻分派倘再不敷仍作急搭蓋營房務期安插得所在舊兵當存易地而觀之心在士民當思設兵相衛之義在官弁當有調劑安輯之方期於兵民帖服如或仍前推諉耽延卽將抗違職名據實揭報參處斷不輕貸限文到半月內安插完備具文呈報施行

○飭定刑具

爲遵旨飭定刑具之制以重民命事案準刑部咨文爲貪官污吏酷以濟貪等事該本部具題議覆內開查木枷一款律載略賣人三口以上用百觔枷號凡各處姦徒假以上司訪察爲由陷害良善詐騙財物者用一百二十觔枷號等語臣部現與犯人所帶之枷幹濕輕重不等重者七十觔輕者六十劬余長三尺闊二尺九寸律載死罪二十五觔徒流罪二十觔杖罪十五觔長五尺五寸闊一尺五寸俱系獄內囚犯長板之枷非枷號示眾之枷也律載獄囚𨿽應枷號者臣部監禁人犯不用枷號俱照常細鎖其夾棍一款先經科臣劉奏請一應小事苟得其情卽可引律定罪不許濫用夾棍嚴敕在外衙門一體遵守臣部議覆彊盜竊盜人命等事先在別衙門招認後竟攺供或證據巳明不吐眞情再三詳究始行夾訊其餘小事亂用夾棍者以故違題參治罪照此通行內外大小衙門遵行等因具題巳經曉諭在案又刑杖一款科臣李疏稱律用荊杖然必酌凖輕重大頭徑四分五釐小頭徑三分五釐長三尺五寸今用竹板則有龍須板猱頭板合漏板等名色重者十餘觔長者四五尺不等今一槪停止笞杖系旗下人鞭責民人板責臣部現行竹板長五尺五寸大頭闊二寸小頭闊一寸五分重者不過二觔其在外衙門用毛竹連根大板先經按臣朱

題請通行嚴禁在案但恐日久違禁濫用亦未可知俟命下之日再通行直隸各省督撫嚴飭各地方官夾棍止許督撫按察司正印官於彊盜人命酌用其大小衙門所用刑杖並獄囚木枷俱照臣部遵行等因具題奉旨依議行欽此欽遵抄出到部備咨到部院準此隨經通行遵照在案爲照刑具之制律文載有定例袛因貪酷之官作威恣虐以致違式妄行艸菅民命玆經奉旨申嚴除本部院衙門恪遵奉行外誠恐屬員陽奉陰違有辜朝廷徳意合再嚴飭爲此牌行兩省司道府州照依事理卽便轉行所屬廳縣凡遇審理事犯應用刑具之處俱遵部議定制木枷長闊尺寸輕重觔數俱要如法制用非人命彊盜重情不許擅用夾棍其竹板一項照樣長五尺五寸大頭闊二寸小頭闊一寸五分但部文內云重者不過二觔自當以一觔十兩上下爲率各衙門卽將從前不合式重大竹板俱行攺換倘有故違將不應枷夾之人妄用木枷夾棍及用帶根連節毛竹大板與浸泡漲濕橫虐加刑者或經本部院訪聞得實或被受害人呈告定將本官以違旨酷虐例參處若因而致斃人命者拿問抵罪俱不輕恕並大書告示於該衙門署前曉諭施行

○招撫漳南餘盜

爲安撫事照得朝廷統一輿圖普天皆屬赤子乃漳南一塊土邇來間有盜賊生發推原其始皆系良民祗因迫於饑寒又或陷於仇害以致一時短見投迹綠林湔洗無由深可憫念本部院先曾督飭官兵勒限剿捕務盡根株復嚴責地方官力行保甲安輯百姓去後但慮若輩窮極無聊陷身不義今𨿽悔心復萌而無門控告亦有出於迫脇而返邪莫及且皇上視民如傷寬展邊界時使輕徭刻刻以民生爲念本部院仰承徳意志切綏徠當此太平有年之際正爾民安生樂業之會也合行諄切曉諭爲此示仰地方諸色人等知悉凡有從前誤入盜黨失身無歸者俱許據實自首悔過投誠本部院卽與湔除自新盡宥前罪編入保甲永爲良民倘或執迷弗悟畏匿不前官兵所至立時擒拿仍許里甲公舉拿解審實正法決不姑縱若輩各宜及早熟思爲良民則身家可保長享升平爲盜賊則首領異處妻孥僇辱禍福之機間不容髮其各猛省毋貽後悔

○勸諭漳南各官

爲勸諭守土之官加意愛養百姓以盡職業以保功名事照得漳南屬邑民不聊生蓋緣歷歲以來兵燹災傷接踵殘黎元气有損無培官斯土者譬猶醫人之治病慈母之惜兒孱弱則藥餌補之饑渴則飲食濟之保護噢摩朝夕不置庶幾瘡痍可起性命獲存倘或痛癢無關撫字乏術坐視百姓疾苦而不救豈不有辜守土之責哉本部院自入閩境體察民情巳知漳屬之苦甚於他處玆因料理軍務親歷此間目擊荒殘傷心更切惟有相率地方屬員大家竭力愛養務登斯民於袵席始不負朝廷設官之意卽飲此地一口水亦得下咽也合行諄切勸諭爲此示仰漳屬大小各官曁士民人等知悉並牌行該府廳縣遵照凡所屬地方一切利獘務須細心查訪何事有益於百姓則當設法調劑何事有害於百姓則當盡爲釐剔或可竟自舉行或須具詳定奪總期實心實政萬勿徒托空言至徵收錢糧者務須除革火耗羨余盡絕私加暗派問理刑名者務須畱心伸冤理在嚴戒納賄狥情不許騷擾里長遇事苛求不得縱容衙役借端索詐勿濫差一人勿濫準一詞勿嚴刑酷虐勿輕意羈監如日用布帛米蔬必須現銀平買若需用人夫工匠必須雇倩給錢種種事情不能殫述要皆以愛民爲主如各官軫卹果眞撫綏見效本部院不靳特疏保舉格外薦揚倘或視勸諭爲常談置民瘼於不問惟工朘削任彼荒殘白簡有靈王法難貸彼時身名僇辱悔之晚矣本部院念切漳民之困苦有如疾痛在身故不禁披瀝勸誡設有違悖決不相寬其各凜遵毋忽

○飭禁透越

爲勸諭沿海居民毋蹈透越之獘以安樂利以保身家事照得海濱百姓遷徙流離至今日苦云極矣幸朝廷軫念民生展開邊界正爾民復歸故土安居樂業之會本部院稔知殘黎疾痛亟欲咻噢撫摩登諸袵席而後快心故凡見聞所及與地方官詳議曁士庶條陳苟有一毫利於爾民者不憚煩絮卽爲舉行以期生聚愛養仍還舊日景象俾爾民永享升平此本部院刻刻在念者也第展界之恩澤下頒而通海之功令尢切爾民或愚懵無知或舊習難攺或利令智昏或容情扞法有聚眾越界采捕魚蝦者有收買犯禁貨物以伺出洋者有海上潛來賊徒竟敢容畱歇宿者有暗約貿易攜物藏置海邊者有因故舊親戚在於海外而仍通書信往來者有假稱捕魚而乘船偸出外洋者此等違禁之事目今𨿽未有犯恐姦民故智難免復萌一經發覺身家立喪若本部院不早爲諄切禁飭及爾百姓陷罹於法然後從而刑之猶之人家父母溺愛兒女不以道理訓誨任其遊蕩非爲是愛之而反害之也故特灑肝瀝腸痛切勸誡使爾民家諭戶曉觸目警心守分安居永享樂利除嚴檄各汛防弁加謹譏察不許生事擾民外合行給示勸論爲此示仰沿海居民諸色人等知悉凡爾百姓住居耕作捕魚樵采曬鹽地方俱要遵照上差都統會閱定立邊海界限之內安分營生不許一人偸越及片板出洋若有復蹈故轍通海貿易踰界采捕如前所指各獘者或爲本部院訪聞或爲官兵拿獲或被人首告定行立拿審究以通海按例論罪彼時身家俱喪追悔莫及本部院哀矜有心律法難貰亦無拯捄之術矣爾民思之愼之至於界內安插未妥事情遇本部院巡歷所至許卽據實具呈以憑酌處其相離路遠者竟赴該縣具呈轉詳批奪果有利濟百姓斷不靳調劑施行如居民在於界內墾田捕魚開鋪治業者倘有將弁兵丁借端騷擾察出定行重處決不姑貸

○諮諏漳南利獘

爲曉諭事照得漳南兵燹之餘頻年復遭災派閭閻凋瘁生計蕭條本部院自入閩以來體察民間疾苦知漳屬之荒殘較他處更甚故念漳屬之百姓比他處尢切是以減撤隨從親歷巡查務期利獘周知以便次第調劑其間鄕俗異宜或今昔不同應該更張之事非諮諏察訪莫悉其詳今於次日放告收詞合行曉諭爲此示仰該屬士民耆老諸色人等知悉凡本處地方何利當興何獘當革務將從前源流始末及今格礙偏枯之處明列具呈以憑采擇本部院念切民生每於所屬巨細事務率皆畱意講究非可朦混欺瞞爾士民萬勿瞻狥執謬假公濟私有負本部院一片誠心也其訐告狀詞系人命彊盜貪官劣弁惡蠹橫兵冤枉重大事情遵照頒發狀式據實控告不得虛誑誣捏自取反坐之罪若夫戶婚田土鬭毆口角債負瑣細之事勸爾士民平心忍耐或就鄕保調處或依親鄰解紛萬不得巳必須判斷止可就近赴有司告理以免跋涉守候之勞目今世情大抵以平安爲福若因一時小忿與人訐訟興詞不惟廢業妨工且要破財受气何苦以無拘無系之身而受官府拘提押保承胥差蠹需索之擾乎爾士民當一轉念情恕理遣自然大事化小事小事化無事矣並此諄勸願爾士民諦聽遵從毋得故違

○禁錢江渡夫勒詐

爲嚴禁渡夫勒詐以蘇客商苦害事照得錢江橫渡乃往來通津客商必經之路每日潮汐洶湧行人不免懷畏向恐渡夫勒害立有碑禁大船一隻裝載三十人中船一隻裝載二十人小船一隻裝載十人每一人給船錢五文每貨一擔給錢八文邇來渡夫嗜利不法違禁詐害每至年近歲暮輒將船住江心遇有客商負裹而來一夫攘奪行李一夫拉扯客商以致人不暇檢行囊伴不及顧同侶狠同截路形甚劫奪及客商登舟名曰載頭不至延捱日暮挨擠滿載必不肯輕易開船或潮頭驟至風濤危險或雨雪不時受凍忍饑種種苦害難以悉數及至將近彼岸又復停楫半江重勒銀錢不饜不止嗟彼訓館書生手藝經紀終歲勞苦所得幾何滿望及早歸家安心度歲豈期渡夫殘害至此行李疏虞身命莫測深屬可憐可恨除行按察司糧驛道訪拿外合行示禁爲此示仰該地方人民過往客商知悉如有渡夫不法攘奪行李多載多勒等獘該地方卽行公舉擒拿送赴司道衙門審實重責枷號江口示眾如地方狥縱或訪聞或告發定行一體連坐決不姑貸

○勸飭沿海汛防官兵

爲痛切再勸沿海汛防將弁兵丁毋縱透越以保功名性命事照得沿海地方新經展界建設臺寨分派官兵外禦飄突賊艘內防姦民透越專責之職任綦重處分之定例甚嚴本部院屢經示檄申飭在案蓋緣積獘猝難悛攺利欲易於燻心仍舊交通事所或有大抵姦民海上貿易與夫信息往來勢必結連兵丁始敢放心行走然而兵丁受賄未有不分潤於本管弁目將領者一串相連互爲容隱從前冥行蔑法本部院知之甚眞若將弁肯秉公持公則以下兵丁自不敢冒險作獘爾等受朝廷髙俸厚祿月餉口糧且一切邊防安插機宜又費地方各官幾許經營措辦無非欲安內攘外以期寧謐如爾等不思盡心報效仍前爲巳營私幽有鬼神明有國法恐斷難逃於刑戮也合再痛切勸諭爲此照會各鎭牌行各協營卽便大書告示曉諭沿海弁兵人等知悉嗣後看守臺寨各照所轄地方遠偵密探晝夜巡邏如海上有賊■﹝舟宗﹞突至卽便堵剿追擒不許內地姦民一人出界片板出洋如有違犯立時拿獲移解地方官審明通詳倘將弁兵丁不遵禁飭串通奸民貿易海上往來有從公出首者照前示獎賞敢再互相容縱隱瞞或被地方官揭報或爲百姓告發或爲本部院訪聞定卽特疏題參照例重處凡系本管統轄將弁槪不寬恕本部院再三諄切勸誡之意恐爾等圖利忘害爲口傷身猶如漏脯救饑酖酒止渴非不暫飽死亦隨之待至發覺之時本部院欲爲爾將弁兵丁保全功名性命不可得矣願各凜遵毋得泛視

○勸諭捐輸建造臺寨

爲勸諭速建臺寨以重海防事照得沿海地方安設臺寨駐防官兵爲今日海疆第一急務部議照地方官捐銀五百兩之例設法建造本部院曾援直省通州修城卹災事例疏請開納未荷兪旨當此時絀舉嬴之際旣不許白役民力又難蹈私派陋規在地方有司身任其責誠非易事惟是公爾忘私國爾忘家於臣義分所宜然而況民社攸寄守望所關卽職守亦難獨緩且部文旣有責成則致期稽督在所不免各官縱無意圖功獨不思逭咎乎本部院現擬再疏吁陳倘得邀允將來外省官民尙有捐助豈地方官身在事中者反無義舉乎除先據藩司議詳業經置簿勸輸外合再飭諭以速成工爲此照會兩省各鎭並牌行各司道府州協將卽便移檄僚屬文武各衙門知會務體急公子來之義不拘銀兩多寡隨便捐輸一面趁此農隙之時將新舊臺寨嚴限攢工期於速竣本部院擬定三等以爲各官勸如有捐銀及額完工獨先者爲上等次則無監造之責而捐銀如數者爲二等又次則捐銀𨿽不及額而完工在先者與無監造之責而亦能酌量捐貲者爲三等俱於事完之日分別特題薦敍仍於該衙門紀功俟大計軍政冊內注明優考塡入事實決不食言倘或�視推諉工程遲誤者則其爲臣之誼爲官之才巳可槪見𨿽有他長不足錄矣限文到半月內先將勸輸各官職名銀兩數目具揭呈報仍作速上緊攢催通限歲內完工另行造冊詳銷萬勿仍前濡緩自蹈不職之諐本部院蒿目時事洞悉繁難非徒以空言相勉但遺大投艱先義後利乃所以徵才力而勵臣工也願文武大小諸員思之諒之

○禁兵丁彊買

爲嚴禁兵丁彊奪彊買以安地方事照得歲聿雲暮正農工商賈貿易卒歲之時訪得省會地方向有兵丁小廝三五成羣凡遇負販布帛禽魚肩挑菓蔬食物攔街先取名𨿽給價實不償還少爲爭執非一哄而散莫可追尋卽恃彊橫肆生端毆打肩挑小販懦弱鄕愚失物旣巳無憑惟有吞聲飲泣更有公行城市勒取鷹肉甚有潛躲僻徑搜搶銀包種種不法大幹軍紀合行差官巡緝爲此牌仰本官卽便執牌在於省城內外嚴加巡緝遇有兵丁小廝彊奪彊買如前所指諸事卽行鎖拿解赴中軍緱副將如系綠旗並投誠兵丁輕則會同城守副將懲處重則就近解赴撫院發落如系旗營兵廝中軍副將解赴公衙門究治但不得假借巡緝名色生端滋擾查出究革不貸

○申飭文移體式

爲申飭文移以便批閱稽查事照得本部院統轄兩省文武事務地方遼闊庶務殷繁各該衙門申呈公文必須簡明詳備以便翻閱批答免致駁覆耽延今每見各屬詳文書冊有不備原案而朦混敍詳者有看語遊移而事在兩可者有無益繁文而鋪張滿紙者有苟簡塞責而頭緒茫然者更有開報職名不遵定例攢造冊籍舛錯差訛審讞則前後口供矛盾錢谷則總數數目不符委署不開本官出身大案不將原詳粘繳亦有應詳而驗應驗而詳種種朦混難以枚舉至如欽案部件吏治民情刑名錢糧地方緊要事務有例當通詳而不分晰除呈某院字樣者有應並詳本部院衙門直待各院批示之後始行具詳者總緣本部院駐札窵遠各該經承吏書希圖那撚遊移易滋姦獘而本管官員或因匆忙失檢或系模稜不諳以致左右乘機舞文弄法此不特憲綱政體攸關亦各官官評優劣所系也除本部院隨事駁飭兼以公文之妥否甄別屬員才力外合行通飭爲此牌行浙閩兩省各司道府照牌事理嗣後凡系申呈本部院衙門公文務必簡明切實敍列原案以便詳閱批答不得支離舛謬艸率含糊至應詳應驗通詳事件務須分別明白不許朦混俱於原文書冊後開注經承吏書姓名如有仍蹈前項申飭各條故違不遵及不備原行不粘原詳者定行是拿經承重懲本管官以才力不及記過參處斷不姑恕仍轉行所屬一體遵照毋違

○飭防弭盜賊

爲申嚴防弭盜賊以安地方事照得弭盜防姦乃文武各官端責若使盜賊將聞劫失屢見以致民無夜安之枕不但參罰難寬卽撫心自問設官之義何居查浙江一省嘉湖地處水鄕支河龐雜寧紹臺溫半臨邊海金衢嚴處半屬山陬在在可以藏姦盜賊易於竊發而杭州省會五方劇處尢易生姦是在有地方之責者殫力消弭有防守之責者盡心稽察不可須臾稍怠也況時際隆冬歲聿雲暮倘有饑寒無賴之輩乘機走險關系匪輕合行嚴飭爲此牌行浙省各府縣協將照牌事理凡文職總捕印官務須遵照本部院飭行保甲之法實力奉行仍設法稽查用心防範至於武職將領俱要嚴飭汛守各弁員殫心稽察嚴加備禦務使萑苻無警宵柝不驚或有失事立刻窮追務獲通詳具題萬勿隱諱縱盜養癰貽患愼之愼之

○禁止花爆

爲禁止花爆以杜災害事照得省會煙居稠密火患易生凡屬防災杜患之事俱當預爲消弭如節間施放煙火花爆一項或因疏誤以致沿燒民間房屋或有兵棍生事以此驚害士民且暴殄物料有損無益其事𨿽微其害滋大向來𨿽有地方官禁約不過故事而巳不思焰硝乃系禁物民間私相買賣該管官不行覺察尢屬非法合行嚴禁爲此示仰地方官民諸色人等知悉今當年節屇期凡民間一切爆竹花筒流星煙火等項槪行禁絕不許點放店鋪不許制賣如有故違印捕官卽行拿究倘不加禁止以致火災失事定行加倍重治並將該管官記過參處決不輕貸

○申飭地方官安插展界居民

爲遵旨會閱沿海等事案準部文沿海所立邊界應行停止民人應令照舊居住巳經遷移海島應照前禁止不許人民居住令官兵防守及船隻不許入海行走照前嚴禁等因題奉兪旨備咨前來巳經本部院通行遵照並給示嚴飭在案爲照朝廷軫念遷移人民特準展界復業此出皇仁浩蕩自當遵奉亟行但巳經日久未據各屬報有安插過居民開墾過田地實數誠恐有司奉行怠緩或不肖官弁及衙役兵棍人等阻撓勒掯不亦辜負皇恩重困百姓乎且前此遷定邊界旣巳荒棄有蠲則今日展界安民勢必淸查復額目下𨿽未奉有部文將來必加督責有地方之任者又曷可不熟計而預籌乎合亟飭查爲此牌仰該縣掌印官查照節行事理卽查該屬先年遷移人民若干戶口廢置田地若干區畝今奉旨展界之後巳經復業人民若干開墾田地若干或系各戶舊業或系別有墾種曾否安插完備居民是否得所據實具文造冊詳報倘有安插未完者一面設法著落亦一面將見經復業戶口巳墾田地各數目先行具詳以憑核奪至於先年荒廢錢糧實計若干今應作何復額將起科年分錢糧數目逐一酌議妥確一並詳報以便匯核咨部施行如有怠忽膜視以致百姓流離失所田地荒棄無耕或被告發或有訪聞本部院定將守土各官以違旨溺職參拿重處斷不姑恕其嚴禁透越通海防守臺寨各事宜各文武官仍照本部院屢次申飭恪遵奉行毋得疏忽自幹重諐未便

○禁飭投誠官兵不法滋擾

爲嚴禁投誠官兵不法滋擾以安地方事照得浙省投誠官兵撥入各標營效用入伍及分發各府縣墾荒官則授之銜俸以待推補兵則給之口糧以資贍養卽墾荒者亦必預給一年糧餉以爲耕種之資是朝廷之恩養甚優而體卹亦甚厚矣在投誠官兵自當仰副豢養之恩效用入伍者務必謹愼自持禁飭家丁期與百姓無擾墾荒者埋宜躬耕南畝盡力開墾期與兵民相安尢必仰遵軍紀聽該管將領約束調度乃聞近有玩頑不法恣肆橫行或彊買以擾鋪行或出城擅伐民樹或開賭爭哄或鼠竊狗偸或乘機搶奪或不假私行或宿娼酗酒或拐帶潛逃或容畱面生匪類或彊勒百姓幫工甚至不聽將領約束恣意非爲種種不法每見之將領呈詳有司申報除見在嚴查明確輕則飭戒示警重則題參拿問外合行嚴切誡諭爲此示仰投誠弁兵人等知悉嗣後務須恪守法紀遵奉約束敢有橫肆擾民恣行不法如前所指諸事定卽先行嚴拿監禁立刻題參治罪本部院言出必行各官功名攸關各兵性命所系愼勿泛視凜之愼之

○新歲飭勵官方

爲飭勵維新以正官方用安民庶事照得本部院忝任兩省文武攸司半載以來凡於地方利獘百姓休戚畱意諮諏隨時體察當亦見諒於官民將吏矣玆復有所誡諭者竊以浙閩財賦奧區承平日久民勞汔止官有餘閒謂宜政肅刑淸時康物阜矣胡乃見聞所及殊多不然庶職之怠窳未振閭閣之疾苦猶前士習每見澆漓風俗日多刁詐徵糧少按期足額之官衙門鮮奉公守法之役乃至萑苻時有竊發師武臣之職守謂何蒼赤不免流移長民者又安所辭責人窮財盡訟獄滋繁此其故豈非居官者奉職無狀有以致之歟語云大臣法小臣廉又云官淸民自安今當歲序更始之際適值皇恩肆赦之時可不勉勵維新益加警愓爲此示諭督屬文武大小官員人等知悉並牌行兩省文武各衙門自今以往務各洗心滌慮聚精會神勿假仕籍爲利祿之場勿視官守爲傳捨之地靖共爾位實心爲民如文官職掌催徵錢糧能革除耗羨則裏排自然樂輸聽斷詞訟毋違例苛罰則刑獄自然平恕遵緝賊之功令勿諱盜以誣良凜縱蠹之處分勿養姦而貓鼠省耕辟土招集流離時使輕徭淸增戶口夫馬勿派累里甲日用勿白取市廛謝絕遊客抽丰勤理日行案牘至於全書有一定之出納律例載不易之典章與夫欽件限期一切部文見行事例不能一一枚數果能事事畱心時時省覽則政修事舉自著賢聲今年考績之期本部院不靳優考以爲循良勸若武官職掌重在固守疆圉簡練士馬操演技勇輯睦兵民毋冒占毋扣克俾營伍充實眾志成城毋生事毋縱兵使紀律嚴明人心悅服在內地汛防者克淸伏莽之姦在邊海駐守者謹嚴透越之獘如是而止矣本部院職任總制講武詰戎是乃端責旌功薦賢斷不敢狥私泯善也以上居官切要本部院初蒞條約與日夕申飭何止三令五申𨿽言之不過尋常而能行卽爲盡職倘或不畏國憲罔惜人言偸安誤公寡廉鮮恥不但紳衿百姓告訐立至卽本部院耳目頗近訪聞最眞定付紏彈法無寬假彼時身命功名方且不保平日之營私肥家竟何益哉願百執事滌舊從新自求多福勿視爲迂闊耳譚也

○議捐�置設監田

爲酌議捐置監田以卹罪犯事照得古俗沕穆艸鞠圜扉近世澆漓囚盈犴狴此𨿽愚民自罹刑憲實由官長教化未臻比來朝廷徳意屢施解网之恩凡爲民上者可不仰體皇仁畱心矜卹至於見在讞鞫人犯罪名未定內有含冤待辯者原系株累良民卽或罪當情眞者何忍斃塡獄底本部院每念額設囚糧不敷意欲糴米煮粥分給又慮將來不繼終非長策憶前任撫楚時曾有捐俸置田收米賑粥之事頗於監犯有濟玆擬仿而行之但地異人殊事屬創始合行酌議長便期垂永久爲此牌行兩省臬司照牌事理卽查省城各監每年大約囚犯若干人除有力自饍外應賑者若干人每日煮粥一瓢約可兩餐每人需米若干置田幾何方可足一歲之用本地田價每畝需銀若干坐落何處可以永無旱澇收米堆積何所除雜泛差徭因公免派外每年正供錢糧作何輸納或卽以額徵囚糧抵算至於董理收租煮粥分賑者必須誠實僧人總筦其事始無克落中廢之獘亦要卽爲察訪遴定舉報每歲責成何官淸盤總賑以杜虛冒其擔粥分給者亦須酌募苦行僧人兼任其事每僧日給工食若干其煮粥柴薪及房廠器具等物並宜區處停當此系始創之事似屬煩瑣但利濟攸系該司總理刑名必不靳此一籌劃也務須事在必行人皆可用當心查酌詢訪明確逐項具詳以憑裁奪倡捐施行若有從前官紳士民人等曾經舉行創有規模者及諸未盡事宜均望廣諮妥議回報萬勿遲滯仍移布政司知照會商至於給發艸薦茶姜等物或俟再行或一並酌量議定回復此舉果能盡善垂久俾罪犯無餒斃之虞牢獄鮮靑燐之泣是亦寓哀矜之一道也

○禁約婚喪人夫不許分坊詐索

爲酌議禁革陋習以厚風俗以節財用事照得民間婚喪二事寧儉毋奢稱家有無乃古先聖賢防維習俗之至意也本部院昨年下車之初曾有力崇節儉一示業巳約略言之當時隨據士民紛紛條陳首先請禁杭城陋獘一事備言婚姻喪葬之家有等姦徒把持需索爲害最烈其辭激切詳盡但本部院彼時蒞任方新軍務繁重且謂未必有關政體深害士民是以未及準行今�加訪聞始知一種姦惡棍徒凡遇民間婚娶死喪之事藉稱向日買落地方派定日子畫定承值不容他移如婚娶則有吹手吹唱燈籠結彩山子轎夫之類科索身錢飯錢花紅蛋酒好看等項每用至數十人必詐銀至數十兩不等如喪葬則有把頭吹手擡材棺罩亭夫之類科索身錢鮝米稅價齋包東道興靈解扛等項每用至數十人亦必詐銀至數十兩不等更且設立頭家口分當官等項名色不論人家貧富一有用之自謂坐定地方向來成例使人不敢別尋他人卽他人亦不敢承攬當值稍不遂意非咆哮肆橫卽一哄而散彼素封之家只得任其詐索不饜不休最堪憐者單寒之士貧窶之夫旣不能飽其溪壑又不能別尋雇募惟有飲泣吞聲聽憑酷詐而巳是士民𨿽欲稱家有無不可得也推原其故總因風俗奢靡不爲節制遂致惡習相沿極敝難返耳思維爲治之道民間權量斗衡尙須官爲較定不憚煩瑣則此等錮獘害人安可置而不問合行酌議禁革爲此牌行浙江藩臬二司照牌事理卽便轉行杭州府仁錢二縣從長斟酌嗣後凡有士民人家婚喪等事合用迎送扛擡人夫吹唱等類不論貧家富室無分城市關廂俱以道裏遠近爲率如一里以內以至一里議定每人雇銀飯費幾分自二里三里以至十里十里以外每裏每人量加若干惟喪事有全山半山之分應定全山若干半山若干俱要酌議畫一不妨給示傳集士民公同酌量議妥之日具文通詳以憑覆酌批示勒石永遵倘有多勒銀錢不許拘定地方聽民間不論何人別行雇募若故意刁難掯索恣肆橫行者許士民據實呈鳴地方官立拿爲首之人重責枷號示警不得輕縱本部院又思此等刁惡之徒本應盡行革逐不許承值受雇但念若輩亦庶民中之一類生業所關不忍盡絕是以酌量適中之法各有便益期於力行如或姦徒怙終不悛串通衙蠹夤賄阻撓妄覬骫法定行嚴拿重治永遠革除斷不寬假此事關地方利病萬勿以末務忽視也限文到半月內詳報施行

○飭禁結社

爲嚴禁紏結社黨以息民害事照得棍徒紏黨結盟新例立寘大法鄰佑不舉連坐治罪功令煌煌敢不凜愓詎閩省惡俗有等姦徒倡立社黨名色紏結百十餘人歃血盟誓凡民人衙役流棍訟師劣衿人等靡不入伍逐膻羣相附和其中推最黠者一人爲首稱曰大哥諸事俱聽指揮朔望聚集伊家斂積銀錢以爲公費凡屬武斷鄕曲紮詐良善之事生端尋釁百足不僵近而城市郊關遠而鄕居村鎭無不勒令投拜門下諸如生辰年節比戶科斂饋送稱賀又復探知鄕農家稍殷實者分帖請酒名曰義會或十兩五兩不等攫取無忌一有不從非構隙黨掠卽插告陷害至於鄕村人命盜情悉由操縱有錢者勒處調和眞命沈冤莫訴無錢者鹿馬混指無辜慘被株連以致小民畏懼此輩如虎如狼甚有一二不軌通盟作綫擒人勒索種種獘害難以枚舉本部院甫入閩疆卽以公務拆泉未及確查玆聞此輩湣不畏死仍前肆橫除密行細訪拿究外合行給示禁飭爲此示仰地方士民諸色人等知悉自示之後速行解散各安本業本部院姑免追究嘉與維新如敢怙終不悛仍前紏結夥黨詐害鄕愚如前所指諸事或被害首告或別有訪聞定行嚴拿照依光棍新例正法鄰佑不舉一體連坐決不輕貸各宜猛省毋貽噬臍

○申嚴海防

爲申飭海防以固疆圉事照得沿海地方安設官兵原期大小將弁協力同心加意巡防守禦以冀海氛屏息百姓又安庶幾無負師武之任本部院蒞閩以來嚴切諄諭舌敝穎禿豈意狃於積習怠忽如前屢據各屬塘報有逆艘連■﹝舟宗﹞遊移海面者有揚帆駕駛侵犯邊界者若使該汛將弁果能實心巡防出奇堵剿則海寇安敢窺伺自取殄亡惟因官兵偸安泄玩防禦無能以致賊氛愈熾民不安寧長此不戢貽患何巳合再申飭爲此照會閩省各鎭牌行各協營照依事理卽便通查所屬地方某地端汛系何職名某府某縣兼轄統轄系何職名嚴行申飭系何汛防務要巡探倍加嚴愼如遇有警卽親率弁兵奮力堵剿勿致登犯仍將殺獲緣由立行飛報以憑復核題敍倘有失事卽將賊犯情形並端汛兼轄統轄各職名一同開報以憑紏參萬勿遷延違悞隱匿不報所屬將弁毋許殺良冒功生事擾民如有故違功令具在斷不寬假各宜愼之

○訪拿衙蠹

爲飭拿衙蠹以肅法紀以除民害事照得除惡安良必先剔蠹蓋蠹之術不一而蠹之害無窮上而司道次而府廳下而州縣無不有蠹司錢谷者以巧取火耗重勒陋規爲進媚之計管刑名者以生發詞訟悉索賄賂爲聚斂之謀如錢糧或徵收或給放則曰某項原有舊例得之無礙而蠹之從中侵隱從中勒索肥巳者不知凡幾矣如刑名或奉發或職行則曰某家殷實可擾取之無妨而蠹之從中誆騙從中指詐烹分者又不知凡幾矣亦有於本官未任之初先謀長接交結近侍及至到任之後巧意逢迎或窺本官債負催逼或乘本官交際繁難以爲廉吏不可做好官多得錢再三聳動遂將素封之家刻刻打算或指窩逃或誣人命或串腹夥告或囑盜妄扳無中生有不風起波蕩產傾家比比皆是官府利其箕斂任爲腹心若輩倚勢逞凶如牽犢鼻以致惟言是聽是非失眞不特地方百姓遭其大害在本官亦受其玷污挾制爲累無巳言之殊堪切齒甚有上司訪拿革役本官從而呵護陽則公庭絕足陰仍暮夜投金卽或另用一班大約非是同夥卽是後進援引結連狼狽作惡官府尙不能出其圈套何況庸懦小民有不聽其咀嚼者乎要之官府左右得意之人皆百姓含怨而不敢言之人也大抵居官者以衙門體面所關不肯發覺卽遇上司申飭亦不樂聞直待敗露被拿受其貽害悔之無及本部院立心行事從來不爲不教之誅是以不憚絮煩先行通飭並令各衙門自揭以免本官狥庇失察之咎擬合通飭爲此牌行兩省臬司各府州照牌事理卽便通行僚屬各官速將本衙門姦惡蠹役密訪眞實款迹具揭呈報以憑拿究其餘吏書差役人等嚴行飭諭各須洗滌肺腸奉公守法敢有仍前作姦害民如前所指諸獘者或告發或訪聞定行嚴拿處死斷不輕貸凡各衙門庇護衙蠹堅不揭報直待本部院親訪行拿者俱將本官以縱蠹殃民題參決不姑息該司府亦遵照作速自行揭報並通加飭諭攺過自新毋得故違自取罪戾

○飭禁濫派夫役

爲嚴禁濫派包免夫役以均差徭以蘇民困事案準兵部咨開一應旗下駐防往回官兵及移駐綠旗投誠官兵並所帶家口除本身牲口外餘剩婦女孩子始給與夫又開每夫一名每百里給銀一錢五分用夫一千名以上者每多用一百名卽多增價銀一分至三錢止如有多報冒銷及少算苦民查出從重治罪等因通行遵照在案第念閩省當兵燹之餘百姓瘡痍未起一切力役之徵均宜加意寬卹惟是近來尙有欽差過往與夫移駐投誠調防官兵需用夫役例應縣雇者百姓亦無可柰何不得不勉力趨事印官有乳保之責自當念切痌瘝給銀給食撫卹不遑庶幾勞而不怨詎意不肖有司罔顧民艱凡遇撥取夫役無論城市鄕村恣意濫派有官自包免者有假紳劣衿土棍包免者有經承胥役私自庇免者徑將應用之夫槪白派於未免之處而且未免之處又分上中下戶經承差役通同約保賣富差貧用一派十應用之外槪折分肥以致窮困殘黎破家喪命爲民上者忍爲此偏枯戕害之事良心澌滅盡矣言之實堪發指除察訪拿究並行通飭外合再出示嚴禁爲此示仰闔屬官吏士民及地方保約諸色人等知悉嗣後各衙門一應票取私用夫役永行禁止如有緊要差使例應縣雇者遵照

部行按道裏之遠近計名數之多少照例給發現價雇募不許胥役保甲仍前濫派作姦庇免滋害凡用人夫必將奉行衙門票取若干系何大差自某處撥起至某處止共若干戶撥夫若干名每名給官銀若干出示徧諭小民並通詳查核敢有故違或經訪聞或被告發定將該管各官以違旨殃民紏參胥役約保拿解軍前計贓究追盡法處死決不姑貸各宜愼之

○添置義塜地永行收派土﹖棺骸

爲棺骸拋露日久日多等事據前任都司李重耀呈詳置買義塜地畝派土﹖埋暴露棺骸等緣由到本部院據此爲照浙省會城五方雜處往多外籍僑寓之人生則寄食他鄕死則棄棺郭外更有本地土著之民苦於貧窮孤獨身後無人殮埋以致年深日久暴露荒郊白骨拋零靑燐夜泣見聞所及慘目傷心前經李都司捐資置地日逐收葬誠爲義舉今本官升任若不接續而行中廢殊爲不忍先巳批令將置過地畝地址及土工姓名與工費定數造冊移交該司料理所有應行事宜合行申飭爲此牌行都司查照牌內事理卽將前司置買義塜各地照依四至備細查明遇有孤客窮民身死無棺有棺無地者卽爲酌給棺木著落原用各坊土工掩埋該司再出示曉諭凡西湖南北兩山及各城門之外有寄場權厝棺木並城墻河灘廢寺空地處所堆積屍棺責成地方保甲管墳人等逐一淸理如系有主有力者著管墳人通知本人令其安葬不許久停暴露如或子孫遠出未歸親族又不敢代葬而棺柩堅固材屋完全者聽其自便不得借查詢之名以滋騷擾其餘無主之棺盡行查出逐一掩埋如有有主無力未葬之棺聽本主情願報明埋派土﹖勿得相彊其埋材工食照前司所定分別大小給發每塜記認小石碑照舊設置務須寫鑿明悉以便識認所有日需工費本部院先發銀二十兩該司收明應用每年將埋過數目用過銀兩共計若干除有捐輸若干外尙應若干造冊通詳以憑本部院同撫院再捐補足至各處塜地如有埋用巳滿者卽便另覓附近空閒地畝與業主酌定價值詳請發銀續置務期該司不憚煩勞永行無斁諒惻隱之心有所同也勉旃毋忽

○飭禁踞埠抽稅

爲嚴禁渡船霸抽勒運之獘以通商旅事照得渡船原以便民雇載應從民便凡商旅往來裝運貨物隨便趁搭照數給錢此兩相情願之事也今訪有等姦徒假藉營頭名色招集匪類霸占有主民船並私造谷船掛刀執械擺列各處要津遇有客商士民貨物行李彊勒搭渡迫取重載橫索船錢之外復抽私稅稍拂其意遂加鞭撻甚且乘機掠貨行人莫之敢攖肆無忌憚實爲可恨除見在察訪拿究外合行出示嚴禁爲此示仰閩省各埠地方商賈諸色人等知悉嗣後客商往來貨物悉聽民便裝載水腳亦照民�定例不許姦棍鳩集夥黨分踞埠頭截路兜攬額外多索銀錢及擅抽渡稅與夫霸占民船私造谷船迫取重載搶奪行李貨物等獘敢有怙終不悛仍前橫行害民者許爾商賈百姓地方人等赴本部院控稟以憑嚴拿究審無論兵民盡法重處決不寬假

○禁使假銀

爲嚴禁行使低假銀兩以除商民積害事照得興利除害惟以便民爲主故本部院凡有剔釐務必咨詢確實然後力行頃自入省以來察問民間積獘鄕紳士庶首以銀匠作姦傾銷假銀苦害商民爲言除將公呈批行藩司查議並現在訪拿姦匠究處外第思民間貿易時值估價出入皆用紋銀何其直捷卽有俗例應該使用成色者亦以紋銀起水申折頗稱便易何以必要傾換低假之銀互相欺騙利則歸之姦匠害則徧於民間爾百姓試一思之想未有不致恨者此等日用尋常之事無論貧富大小人家均有關切交相勸勉盡可易俗移風若商民各肯齊心不傾不換不用低假色銀使姦匠無所施其技豈不稱快胡爲不自省覺致流獘靡止以貽無窮之害也合行曉諭飭禁爲此示仰官吏兵民商賈諸色人等知悉嗣後民間貿易除使制錢外俱要純用紋銀如有應折者皆以紋銀申水行使不許兌換傾銷低假之銀欺騙使用各行各市互相傳勸若仍前以低銀買物者一槪不與交易敢有兵棍生事彊椏勒使等情卽赴按察司及該府廳縣喊稟立刻拘拿行使假銀之人嚴行追究傾銷銀匠一並重責枷示毋得輕貸此爲爾百姓生計起見各宜體諒萬勿故違至於存畱銀匠止許傾色銀爲紋銀不許傾紋銀爲低假之銀倘有怙惡不悛違禁扞法者立行鎖拿處死決不食言愼之愼之

○通飭各屬力行保甲

爲嚴飭力行休甲以弭姦盜以安地方事照得保甲之法爲弭盜安民至計古人行之屢見成效詎意沿至今日竟成套舉本部院蒞任以來浙省各屬盜賊頻聞劫失屢見揆厥所由皆系地方有司玩忽成風消弭無術遂至盜賊公行或盤踞深山邃谷或行劫城市鄕村迨至事發之日又復巧爲隱諱何異豢虎養癰殊不知除盜必先除窩而除窩必淸保甲何地方官寧甘受疏防之處分與諱盜降革之新例不肯實心奉行眞不可解矧逃人功令綦嚴並而行之大有裨益至於民人打造出海船隻及出海行走貿易等事一有違犯保甲連坐官幹重諐立有定例是沿海各縣保甲尢不可不嚴也合亟申飭爲此牌仰浙省各道府縣照牌事理卽便通行所屬地方聯絡保甲務須正官親自查點不論城市鄕村無分官紳士庶俱要設立門牌上書男婦丁口生理每十家立一甲長每十甲立一保長如一人外來必先問其何處人氏因何勾當至此一人外出必先問其前往何處作何事業務必盤查明白並城郭內外庵堂廟院一槪不許容畱匪人及行腳僧道如十家之內若有交遊匪類結黨成羣日則遊手好閒夜則潛身爲盜晚聚曉散出沒不常旗營裝扮迹似逃人不務生業開場賭博私自造船謀爲姦宄希圖偸透出界者鄰佑保甲察訪得實卽行報官拿究倘容隱不舉嗣後或有擒獲賊夥姦宄姦民供吐系某保某甲之人定將合保合甲以通賊例按法治罪至於鄕鎭村堡亦須酌量立柵每夜輪流周行守禦一遇有警無論彊竊俱要合力喊救庶近汛官兵便於登時追剿倘有勢豪紳衿土棍蠹役及姦徒人等影藉營頭不肯編入里甲者地方官卽指名申報以憑拿究但該府縣務須實力奉行不得虛文塞責尢不得濫委末員下鄕查點借名勒索陋規亦不許每月朔望取結滋擾敢有奉行不力借端擾民定將該地方官以藐上悞公縱盜殃民特疏紏參不貸仍大書告示通行曉諭毋違

○申飭愼防海汛

爲嚴飭沿海文武加意備禦以固邊疆事照得海逆尙爾逋誅賊艘遊移不定本部院入閩以來屢經申飭戒嚴在地方文武各官均有防守之責自無不加謹防備矣惟是沿海港口繁多處處皆可登犯兼以新經展界臺寨建造未完內地姦民不無透越之事近日節據塘報如海門壁頭賊船或十餘只或二十餘只時時遊移馬洋社爲長泰內地海寇直入擄人𨿽經官兵斬獲而外逆內姦出沒叵測在在堪虞玆本部院暫旋衢州離閩稍遠誠恐文武各官怠忽弛防一有疏虞關系非細合行嚴飭爲此照會閩省四鎭並牌行各協營照依事理卽便轉飭所轄將弁嗣後沿海要汛務須遠勤瞭探加謹堤防不許片板寸帆迫近港岸新展邊界更宜晝夜巡守勿容內地姦民潛通出界如有逆艘突入侵犯立時督兵堵剿姦宄私運透越務將人貨現獲通詳報奪倘或不肖官弁受賄縱放以及疏防失察隱諱不報者察出定行特疏紏參從重治罪功名性命攸關俱毋玩忽

○禁營廝擾害村民

爲嚴禁土棍串通營廝擾害村民事照得閩省上游郡邑僻處山陬民貧地瘠且經兵燹之餘瘡痍未起本部院軫念民瘼入閩以來車轍所到凡有地方害民積獘俱經通行飭禁在案玆以暫旋衢郡舟過延津乃有南平縣南裏下洋地方居民訴稱每遭鄰村勢棍串通營廝專以砍柴爲由公然駕舟結夥下鄕無論墳塋蔭木與夫園林菓樹恣行砍伐或借名賣鹽勒獻食米偸盜則不遺雞豕彊梁則污及婦女甚有借命居奇圖賴嚇詐等情言之甚是苦切何物棍徒敢於播惡如此聞之令人發指除見在密訪拿究外合行出示嚴禁爲此示仰該地方兵民人等知悉嗣後再有土棍串通營廝冒稱藩下仍行結夥駕舟在於鄕村彊砍蔭木菓樹以及偸盜雞畜淫辱婦女與賣鹽勒米借命圖賴者許地方人等協力擒拿呈送府縣審實詳解本部院軍前以憑盡法究處決不輕貸各宜愼之

○旋衢禁約事宜

爲禁約事照得本部院先因奉旨巡行閱海今事竣回衢所有本衙門禁約事宜合行曉諭爲此示仰標下各員役遵照後開各條一體恪守奉行毋得故違取咎

計開

一本部院每日升堂自中軍官以下凡隨徵效用巡捕等官承差聽事等役俱要凜守憲規依次站立非奉傳喚及稟白公務不許越次上堂其三鼓以前各在官廳靜候不許先入轅門大門招搖混擾若遇小座之日各官役亦不許無故擅入轅門大門中軍官嚴諭把門員役稽察禁阻倘有故違者實時稟明究治如把門員役疏縱容隱查出加倍重處

一文武各衙門投遞公文批回冊領等項掛號人役務須逐一登記明白除京報塘報咨文會稿等項緊急公文傳鼓投進外其餘俱於投文時匯總呈送不許舛錯遺漏如有紅批紅封投遞稟啟者一槪阻回不許投進倘錯誤混投滋獘察出定行重究

一文武屬員參謁者掛號等役不許討賞需索各衙門差委官役投遞文批者不許索取陋規其有解審人犯解比經承等項各員役不許需索班錢杖錢仰中軍官嚴加誡諭不時稽察如有違犯據實稟究仍許被害人當堂指名認稟定行責革發問追贓斷不姑宥

一本部院法紀重地軍務機密各衙門人役提塘等類不許每日窺探事情抄傳小報以致泄漏軍情訛傳滋獘其通諭告示懸牌例應抄傳者不在禁例俱毋故違取究

一仕客鄕紳封口書函掛號把門員役槪行阻回不許代投如有地方公務露封書帖預先稟明方許投進

一武職各衙門解驗候補千把等官俱候本部院示期考閱秉公定奪如有各官役誆騙財物需索陋規者除本部院不時密訪外仍許該弁指實稟首以憑拿究若容隱不舉察出一體參革治罪不恕

一本部院簡訟卹民每月止初二日放告一次除另示曉諭外如系機密重大事情抱牌赴告者各員役不許借端需索敢有包棍串通奸役誆詐財物通同作獘者訪出定按光棍新例究罪追贓不貸

一本部院需用廩蔬供給等物俱發現銀平買並不虧累鋪行除另示禁約買辦員役外每日開門呈送之時巡捕官逐一搜檢明白方許送進如有夾帶滋獘者據實具稟以憑究治

以上各款本部院執法惟嚴各員役務須著實凜遵俱勿故違自幹重罪

○飭禁誑告

爲飭諭事照得勸民息訟本部院屢經申飭告誡爾士庶久巳周知惟是南方風俗澆漓積習一時難挽誑詞刁險之獘曾不少減蓋因省會郡邑處處都有訟師光棍專一靠此營生乘人微有小忿從中百般�聳彼告府縣此告司道不至督撫不止惟圖騙準不顧招誣迨審虛坐罪之日此輩棍徒錢財到手安然事外而受累之兩造空破身家仍未出气噬臍懊悔嗟無及矣本部院稔知此靑所以準狀極其愼重懲虛反坐必不從寬不過欲爾民省訟安生非惡之深實憐之至也玆本部院駐節三衢每月止於初二日放告一次凡有眞正人命彊盜貪官劣弁蠹役惡兵及重大事情遵照先發狀式實書控告以憑準行申理其餘一切戶婚田土鬭毆口角細故及事在赦前者不許混瀆至於地方利獘凡可興除調劑之事爾士民備閒緣由據實條陳聽候酌核本部院目擊兩省各屬地方凋殘時刻思維補救若有利可興有害當革自應卽爲著實舉行斷不托諸空語爾士民但不可假公濟私致滋煩擾再則訟師光棍皆被聰明自悞之人本部院不忍不教而殺爾等若肯攺惡遷善卽是吾民似可宥其巳往倘或怙終不悛本部院自發示一月之後卽訪拿訟棍土豪盡法究擬處死必不畱此蟊賊以害我良善百姓也合並飭論爲此示仰官吏士民諸色人等知悉各照前項申飭事情一體凜遵均毋故違自幹重戾

○禁衢州船埠扣索

爲飭禁船埠多索重扣之獘以便商民事照得衢州船埠因當年兵馬往來差使絡繹有司責以封刷船隻彼遂借承值官差爲詞凡遇商民雇船百般要挾務勒重貲及給發船戶止於七折八折又復攙換低銀以致有名無實雇船之人與駕船之人兩無照應惟有飲恨吞聲此向來之積獘也今四方寧謐凡有差使俱系動支驛站錢糧雇覓在埠頭頗屬安閒而積習仍舊不攺厲商莫此爲甚前據邵幹可等控告姦埠葉念三多抽牙用本部院批行布政司查審隨據詳稱舊例客貨投埠雇船每兩止牙用五分每貨一擔船銀一錢六分迨念三充埠貪利作俑加至兩倍等語當經批行不許葉念三兄弟父子再充埠頭行府另募誠實公平之人承值船埠照依民間舊例每貨一擔出船銀一錢五分每兩止許扣牙用二分勒石垂久若遇船多路順商民自覓熟人舟子情願減價各聽自便不得藉埠頭名色阻擋生端如違究處批行去後玆本部院駐節衢郡親加察訪聞船埠每船價一兩仍扣一錢每貨一擔船價一錢二分者則扣四分船價一錢者則扣三分又兼攙換低銀虧苦船戶其裝貨船價今若每擔減於原定之數此有益商民自應有減無增槪不具論惟是埠頭違禁多扣情殊可惡且聞蘭溪埠頭勒索扣克甚於衢埠更堪痛恨除見在通訪確實拿究外合行出示禁飭爲此示仰商民船戶諸色人等知悉嗣後凡有到埠雇船者務要啇民與船戶當面公平酌價交付銀錢每貨一擔或幾分以至一錢之外總要兩相情願隨便說定但不許逾於一錢五分之額止許減少不許增添在埠頭按銀計算每兩止準扣牙用二分代爲立契其商民船價務須面交船戶不許埠頭過手缺少等頭調換低色亦不得故意多判價銀致滋偏累敢有積埠姦牙仍前多索重扣者或訪聞或告發立拿追究處死決不輕饒如商民到埠遇有順船熟人自爲雇覓船戶情願裝載各聽自便毋許埠頭攔阻如違一並重治

○賑濟貧生窮民

爲曉諭事照得本部院駐節衢州訪問民間疾苦凡可調劑愛養者現在次第舉行今見郡城內外多有貧窘士庶心甚衿憐擬捐俸資少爲賑濟𨿽涓滴之惠不足以蘇涸鮒聊以盡爲民上者之心耳合行曉諭爲此示仰官吏士民人等知悉凡有衢州西安兩學極貧生員俱赴本學報名該學查其眞實窮寒者匯冊送投該府不得借名假冒及有安貧不願者亦勿用彊其城內關廂極貧百姓俱赴該縣報名該縣查系本籍窮窘者匯冊送投該府不許詭名重開並飭諭里甲毋得掯勒滋獘至養濟院孤貧人口另開一冊以憑一並示期在於公所賑給本部院此舉原爲軫卹窮苦士民起見務期各沾實惠庶慰我心若稍可存濟之人一槪瀆擾以及虛冒混亂反將眞正極貧者遺落不報有辜好意察出定有懲罰決不輕恕各宜體諒愼之毋忽

○申飭分汛夜巡

爲備查省城分汛疆界防禦事據該府詳稱禁止夜行緣由到本部院據此除批行外爲照省會地方姦宄易匿消弭盜賊之法首在禁止夜行從前亦有把柵巡邏莫非虛應故事蓋以騎馬乘轎提燈列炬而行者率皆以爲官府槪不攔阻所以狡盜每每假扮此種形象得以任意往來今分派夜巡必須禁絕此等行走始於弭盜有裨除本部院嚴檄標下官弁兵丁及投誠各官不許夜行外合亟飭行爲此牌仰該府官吏照牌事理卽便移行所派分巡各官務要不拘寒暑風雨認眞執法巡察遇有前項轎馬聚眾深夜行走之人若系姦宄棍徒立時拿究如屬勢要豪彊營頭官弁當時說明犯夜情由次早卽申報撫院及本部院以憑處治至於士民深夜聚飲以及戲子夜行該府均宜飭禁惟百姓延醫喚穩婚喪等事或令執本戶一家牌或令執本甲十家牌諭令各柵察實放行毋容掯阻滋擾該府身處會城全任地方之責自當不論分汛處處俱該巡察不時勤行久而靡懈俾民不闔戶犬不吠夜本部院於此覘該府政績也余俱如詳並飭仍候撫鹽二院批行萬勿怠玩囑切囑切

○禁總甲撥夫擾民

爲嚴禁總甲撥夫擾民之獘以蘇困累事照得白役民夫久有明禁先經本部院給示申飭在案頃據士民條陳各坊總甲不奉上行亦無牌票每日擅發白頭簽票一紙派撥排門人夫或稱打掃衙門或稱城垣拔艸或稱營頭園圃做工等事不一而足挨家撥役殆無虛日彼坐賈經營之輩負販食力之人不能分身勢必措處銀錢托渠料理而其實皆總甲假冒肥囊究竟應役之夫百無一二也又聞此輩每遇地方火盜人命入官產業等務人家婚嫁迎送事情以及逢時遇節擇食素封恣害良懦種種作惡不可枚舉殊屬非法合行嚴禁爲此示仰四民人等知悉排門夫役一項旣經禁革各有司自無派擾之事矣嗣後如有姦惡總甲擅發白簽派取民夫者許被害立將所發知會簽票據實指名告究或有口傳做夫者一槪不必答應又或有臨時差人捉拿者不論衙役兵丁地方總甲等類許被害協同鄰佑登時拿住徑赴本部院衙門或按察司該府衙門喊稟立時審問是何官役違禁派撥或系總甲作姦影射問得實情重則參拿輕則枷責治罪斷不輕貸至於凡有總甲在於該坊作惡詐人等獘俱許被害指實呈告定卽按事拿究重處不饒

○禁緝詐冒棍徒

爲禁緝詐冒以肅法紀事照得浙省五方雜處姦宄易叢風俗澆漓狡詐百出本部院於上年初蒞之時曾經關防詐僞刋示禁緝在案期月以來凡於剖斷公務一切文書詞狀等類俱系秉公裁決亳無假借頃者自閩旋浙軫念民生疾苦吏治隳窳益加矢愼矢公期於上不負朝廷簡任之恩下不負士民拭目之意而中於幼學壯行之志亦庶幾無歉矣誠恐地方無藉姦徒或假冒知交或借名關說或借口夤緣左右或托稱求講面情縱恣招搖誆騙財物而無知事犯之輩被其炫惑誤墮術中此必有之事也除密訪拿究外合再嚴行禁約爲此示仰巡捕員役及地方諸色人等知悉本部院硜執有素任法無私如有前項棍徒詐冒名色恐嚇誆賺等獘立卽指實拿解本部院以憑審明贓據輕則懲治枷號重則題參照依光棍新例將爲首犯人處絞爲從者分別究遣知情容隱及與受之人一體連坐首告得實者立行獎賞決不食言其各凜愓愼勿自蹈法网

○練習救火兵丁

爲練習救火兵丁以安地方事照得省會人煙稠密每多失火之虞向緣救護無方常致難於撲滅今本部院議於城守營練習兵丁四十名以供救火之用責令都司僉書蕭鼎親管卽於該營兵內挑選彊壯便捷之人合成前數每名各置號衣一件背縫白布一塊上書杭協營救火兵丁某人字須粗大明顯該協盜印一顆頭戴藍布盔襯一�如此分別以杜姦宄假冒滋害之獘再置辦火鉤火索鐃鉤麻搭短梯鋸子榔頭之類一聞何處失火卽頭戴號帽身穿號衣手持火具該都司率領前往看風勢所向相機拆救務期立時息滅不許虛應故事不許生事害人不許乘機偸搶對像不許任意打傷居民有一於此定行重處如各兵盡力拆救隨到隨滅沿燒不至數家者各兵俱有獎賞若內中有技能出眾善於救火屢見勤勞者許該都司呈報拔以百總示勸倘各不用心或臨時不到使居民燒至五十家以上者定行查究懲治斷不輕饒其置辦火具號衣等項移會布政司動支本部院項下官銀二十兩給發該營以免借名扣餉所置救火器具必須堅固適用勿似民間擺列虛套之物無裨實濟該都司究心備辦不得苟簡塞責至各兵無事之時照常差操不可廢墮營務總之救火有功本部院另有格外之賞並於此覘都司僉書蕭鼎之才能也合行選練爲此牌仰杭協副將照牌事理卽便督同該營都司蕭鼎於該協官兵內挑選四十名遵照前項事宜勤加練習以備救火之用萬勿視爲常套致幹諐戾未便仍先將遵依緣由花名淸冊造報毋違等因除檄行杭協副將遵照外合行出示曉諭爲此示仰文武各官里甲兵民人等知悉嗣後省會城內並關廂等處倘有失火該地方里甲先飛馳蕭都司公署報聞以便率兵救禦如地方印捕各官先知亦卽差人飛報各勿坐視除此項救火兵丁各穿號衣記認在於火場撲救外其餘旗營兵丁一槪不許到於失火之處如違拿究更聞投誠兵丁小廝多有乘機擾害之事以後敢再混入火場定行鎖拿以搶奪論罪決不饒恕至於民間搬火救火之人悉聽隨便往來不得借端攔阻各宜凜遵但逢地方失火之時本標中軍官與左營參將巡察本標兵丁與投誠各官兵廝杭協副將巡察城守水師二營兵丁杭捕官巡察搶火棍徒仍候移會將軍各副都統誡諭各旗兵丁庶約束各有定規而救禦可無疏悞此本部院先事綢繆有備無患之意也均毋故違

○飭禁傾銷低銀

爲嚴禁傾銷使用低假銀兩以除商民積害事照得本部院凡有興利除害之事務必咨詢確實然後力行原非姑息蓋不忍不教而誅也頃自入省以來察問民間積獘有士庶以銀匠作姦傾銷假銀苦累商民條陳公控閱其情詞實爲地方一害其間最彰著者閩匠居多浙匠因而習學亦復不少呈內開有姓名本部院復加查訪知之甚眞本欲卽行地方官立時拿究第聞向來陋習每逢上司訪拿姦匠各衙門人役皆以此爲利藪營求需索皂白混淆過後仍復傾銷徒滋一番騷擾本部院因思此輩銀匠若肯攺惡遷善卽是吾民自當先行禁飭倘或怙終不悛竟置死地當亦無怨合行曉諭爲此示仰士民商賈諸色人等知悉嗣後民間貿易除行使制錢外俱要純用紋銀如有俗例應折者皆以紋銀申水行使不許兌換傾銷低假之銀欺騙使用至於傾銷銀匠止許傾色銀爲紋銀不許傾紋銀爲低假之銀九成以下一槪不許兌換倘有大膽姦匠仍前傾銷低假色銀兌換者本部院現在察訪拿究並許兩鄰舉首以憑立鎖本人處死鋪內同夥小匠重責枷示決不食言若鄰佑容隱俟發覺之時一體連坐此系本部院眞知最恨之事法在必行爾等匠鋪毋得視爲故套自取喪身之禍愼之愼之

●浙閩總制文檄卷四

禁緝保窩營債姦徒

再禁虧累行戶

禁粘黃刷揭

禁彊買茶絲

訪拿訟師訟棍

訪拿豪惡光棍

禁夜行船隻

禁樵牧兵廝騷擾地方

禁溺女錮婢

禁加貼產價

再禁巧取火耗

慰畱閩省提督

誡飭委署官員

溽暑淸理刑獄

禁西湖拿船

禁營頭勢要勒詐船戶

禁鹽捕擾害

禁衿蠹抗糧

勸諭修築官塘

巡緝不法姦徒

捐置監田事宜

飭拿害民姦徒

訪拿司道積蠹

訪拿各衙門積蠹

禁借命冒屍搶詐

再禁透越姦獘

禁逐抽丰遊客

再禁溺女

禁旗營兵廝害人

禁漁稅陋規

禁獲盜起贓詐害積獘

再禁宰牛

禁濫徵災免錢糧並科派使費

禁仁和縣彊勒糴米完漕積獘

再禁濫差滋擾

議修建公館鼓樓

議定婚喪夫役工銀

議減漕截

通知災傷蠲免錢糧

○禁緝保窩營債姦徒

爲禁緝保窩營債姦徒除害安民事照得營債害人百姓備罹慘苦無辜多被株連致奉嚴旨禁飭巳久又經本部院於上年下車之初詳悉指示首先禁約在案頃據士民條陳謂將軍副都統法令嚴明旗營兵丁率多遵守惟恨土棍姦民身居本地而局陷本地之人前此重利盤算等獘今復巧爲變換有劵上𨿽寫三分起息而銀巳先除加二加三者有累利一兩月卽勒轉寫新劵將利銀算入本錢者有不寫借銀寫作放米放綿等項暗累重利者有放每月印子錢利過於本者此等機局設爲陷穽爲害更烈本部院因思惟有嚴究中保一法蓋借債之人必有中保爲之牽頭放債之人必藉中保爲之綫索囚而上棍假借營頭名目自作中人者有之姦徒搭放本銀瓜分重利者有之甚有貪夫牟利於保借時則扣除加一二於還利時則抽取一二分只圖做中肥巳不顧剝害他人如此設心險惡死有餘辜必須嚴法懲處以遏姦貪至於守分殷實之輩或狃於情面或迫於事勢彊爲中保殃及身家北則可憐又可恨矣惟坐於不知被人暗埋姓名事發無可辯訴者情有可原耳總之劵無中保則借者無從借放者不肯放一切紮局姦徒皆可杜絕此其一也又有嚴究窩頓一法聞省城內外幽僻處所及深堂大宅冷靜寺廟多有租與假冒旗營之人在內兌銀收放及拿欠債與作中之人在內弔打逼勒轉票官府不及知里甲不敢問殊不思將軍副都統禁令森嚴旣不許旗丁在營放債安有眞正官丁敢於在外居住公然放債之理無非土棍姦民借名投充影射作惡耳今當亟淸窩頓之所則此輩無處藏姦此又其一也除本部院見在設法訪拿外合行曉諭爲此示仰官吏兵民諸色人等知悉務遵本部院先今禁約事理一槪不許借放營債如有姦棍串通假冒營頭倚勢出本放債分肥利息者定行按名嚴拿中保之人重責四十板枷號兩个月示儆並同借債之人一並發問治罪決不食言若借放之人勉彊勒爲中保或暗埋名姓株累者許被害人赴地方官呈鳴以憑拿究其地方民居房屋寺廟等處如有窩頓前項棍徒在內兌銀寫劵拿人弔打等事鄰佑里甲人等立時擒拿連人贓一並解赴本部院軍前或按察司衙門審實枷責照光棍例究罪容隱不舉者一體連坐本部院法在必行斷不輕宥總期盡除積害永安百姓俱毋故違自扞法网

○再禁虧累行戶

爲再禁虧累行戶以蘇商民困苦事照得杭城生齒繁多百貨輳集凡貿易商賈輩藉逐末之生涯博刀錐之微利其�身衣口食仰事俯蓄惟此經營是賴爲地方官者目擊民窮財盡情形方當加意節用愛人以期無負牧民責任乃聞往有白取行戶之事是以本部院先經嚴示禁約在案今訪聞各官積習不攺凡日用布帛食物木植柴炭家夥器皿等項陽遵不敢白取之名陰行短價彊買之實每每朱封色銀止發半價限定貨物數目責令運送應用究竟找價並無分文縱找亦不敷值更有差役急取撮借竟歸烏有者亦有衙蠹指稱銷算需索頭除者甚有姦棍憑恃衙門及自稱行頭科派各鋪行季規使費公然醵金入巳者嗟此賈民安能以有限之本貲供無窮之虧累耶除本部院見在訪拿參究外合再嚴禁爲此示仰官役鋪行人等知悉嗣後各衙門需用物件務須現發紋銀照依市價公平買用敢有不肖官員聽憑衙役半價彊取借辦不還等獘及姦蠹假借營弁衙門行頭科索陋規者或經本部院察訪得實或被受害人告發定行嚴拿參究按贓追擬斷不輕恕

○禁粘黃刷揭

爲嚴禁粘黃刷揭以遵功令以懲刁誣事照得民間冤抑事情據實直書告理自有官府聽斷其粘黃刷揭久奉嚴禁在案無如浙省士民刁健成習遇有事故不俟審斷動輒寫黃刻揭糊貼滿街但揭前開寫遵例不敢具揭字樣而長篇累牘列款列贓刋刻刷印非揭而何甚有風影株連含沙污蔑者更有請神於街書黃於背者以爲不若是不足以駭聽聞不足以動官府殊不知曲直自有一定是非豈可混淆刁詐之風殊爲可恨合行嚴禁爲此示仰官吏士民人等知悉嗣後凡有冤抑告理事情靜聽問理衙門審斷敢有再行粘黃刷揭者無論事之大小曲直先行嚴拿出名正犯重責三十板於通衢枷號一个月示眾如系婦女老憊出名卽拿夫男及唆聳姦棍一體枷責仍著落各坊總甲如遇手持黃揭糊粘之人卽刻扭拿赴地方官處驗實解究如本坊容隱聽其糊貼經本部院差官巡查得實並將總甲一體重治不貸其現在粘貼者通限三日內盡數洗去姑免追究

○禁彊買茶絲

爲嚴禁彊買茶絲以除鄕民積害事照得杭郡各邑鄕村以及嘉湖等處一年所望首在蠶桑其產茶地方亦惟芽茶是賴上以完辦國賦下以養贍身家一年之計命脈攸關向聞不肖官員每借官買名色前赴出產地方半價色銀恃彊勒買甚有分文無價著落行頭白取應用兼之奉差之人恣意需索少不遂欲非橫行毆打卽借題陷害庸懦鄕民只得吞聲飲泣不敢不應更有地棍勢豪指借營頭假冒官差公然彊買勒索無休無知小民安辧眞僞合行嚴禁爲此示仰官吏兵民人等知悉凡需用絲綿芽茶等項俱於聚集貿易之處平價公買不許借稱官買名色擅向出產地方彊買勒取在爾鄕民一槪不必承應敢有以白牌小票著落行頭及地棍兵丁借倚營勢半價勒索白取無價者或經訪聞或被告發定將差去人役嚴拿重處問罪追贓該管官故縱者立登白簡斷不輕貸

○訪拿訟師訟棍

爲嚴拿訟師訟棍以除民害事照得浙省民情刁險成習事無大小情無重輕極喜捏詞構訟有微疵小忿輒興絕大冤詞雀角鼠牙竟造迷天大謊惟圖誑準不顧坐誣蓋緣積棍訟師心存姦惡專一打算某某殷實可擾某某愚懦可欺一遇事故不論是非搖唇鼓舌百般唆哄更有捕無風之影起不風之波包告包準包審包完日串通衙蠹許索分肥指稱關說招搖撞歲以致原被二家俱受其害有蕩產傾家賣男鬻女以完訟事者有先幫原告後幫被告從中反噬者及至原告理窮詞遁招問虛誣而訟師囊蠹巳滿安然事外方且自矜得計種種不法殊可痛恨除見在訪拿重究外合行嚴飭爲此示仰官吏士民人等知悉嗣後如有訟師訟棍湣不畏死之徒仍前造詞幫訟包告包管如前所指諸獘許諸色人等直書受害事情被詐贓據指名呈告以憑嚴拿審實立刻處死決不輕貸

○訪拿豪惡光棍

爲嚴拿豪惡光棍以安良善事照得禁令森嚴光棍犯事罪在不赦之條但其詐害不同爲害非一有結連衙蠹打合害民之棍有霸占行頭欺壓小民之棍有私�女當貪淫無恥之棍有拈頭放賭遊手好閒之棍最可恨者倚營放債連營詐害之棍毒害地方其禍甚烈亦有勢惡土豪武斷鄕曲窩訪造訪株陷無辜說騙招搖機關熟習以致道路側目而不敢言官府狥庇而不過問貫惡旣盈誅鋤宜亟除本部院見在設法密訪拿問外合行專飭采訪爲此牌仰臬司照牌事理卽便嚴查所屬地方如有前項稔惡作姦詐害良善棍徒不拘勢豪衙役務須廉得眞正惡迹贓款據實指名開報以憑嚴拿懲治發審追擬施行但不得采訪失實以致巨憝漏网菜傭塞責不能除害而反滋獘待本部院別有訪聞該司大有未便愼之速速

○禁夜行船隻

爲嚴禁夜行船隻以弭盜劫事照得作客經商途遭盜劫𨿽地方官弁之疏防亦由於失主之自取蓋盜賊𨿽橫必不敢於白晝公行每見之於更深夜靜使失主倉皇救援不及之故也若船隻禁止夜行非惟住泊之處同幫可以羣起汛兵可以救援卽盜船亦何能夜行而至無如客商貪攢程途不顧利害雞未唱而輒揚帆夜巳深而猶鼓棹以致盜船追隨中途劫失救援難至謂非事主慢藏誨盜之咎歟合行示禁爲此示仰汛防官兵商民船戶人等知悉示後除緊急差使驗明印票放行外其餘商民一應船隻俱於天明方許開行遇晚卽便住泊敢有仍前夜行實時畱住不許前往如故意阻撓卽便拘拿次日交地方官究治但不許汛防官兵借此滋擾查出一並重處不貸

○禁樵牧兵廝騷擾地方

爲嚴禁樵牧兵廝騷擾地方以安民生事照得采樵牧馬勢所必需但樵則不過薪艸牧則必於平原若民間所胼胝而種之荳麥粟米及辛勤而樹之茶筍桑蔬是藉以完納國課仰事俯蓄者也今訪聞投誠兵丁旗營小廝或故放馬匹牛羊蹂躪於腴田熟地之上恣其踐食或割刈荳麥茶蔬隱藏於茅艸柴薪之內任意竊取又或將鄕民之樣竹劈篾束艸家養之池魚网釣無遺及至所割之艸或捉鄕愚挑送或拿農船裝載悞農病民莫此爲甚更有以掘砍樹根爲名毀壞人家墳塜者種種擾害民何以堪合行嚴禁爲此示仰兵丁士民人等知悉嗣後兵丁采取薪艸俱於郊外鄕村牧放馬匹俱於平原曠野不得作踐民間田內地上樹藝五穀及毀壞墳塜竊取池魚伐取茶菓竹筍等項敢有故違許被害百姓據實呈告以憑拿審如系綠旗及投誠兵廝立以軍法從事如系旗下帶赴公衙門會審究處發落決不輕貸

○禁溺女錮婢

爲嚴禁溺女錮婢以厚人心以惇風化事照得男女始生周禮載懸帨懸弧之典夫妻匹配毛詩著宜家宜室之篇故人生弄瓦弄璋原不容因愛憎而岐視況標梅有三有七實有傷於婚嫁之愆期訪聞浙中向有溺女錮婢惡俗而上路八府爲尢甚如生男則畱而育之生女則溺而斃之不但寒室爲然卽富家亦有此事傷天地好生之徳將豺虎不食其餘假使人皆效尢不幾人倫滅絕乎又有一種陋習人家婢女禁錮終身有至三十四十歲而不得適人有發白齒落而未經人事者試問呼奴使婢之家孰不有夫有婦有兒有女而乃忍心害理一至於此等未設身處地耳傷風敗俗人道淪亡莫此二特未設身處地耳傷風敗俗人道淪亡莫此二者爲甚除檄行浙東八府嚴禁外合行給示爲此示仰官吏士民諸色人等知悉嗣後民間生育女子務須體認天理良心保全至親骨肉俱各鞠育長成不得仍前溺棄至民間婢女丫鬟年過二十歲以上者不論大家小戶以示到一月爲期或外嫁良民或內配僮僕俱要婚嫁完畢嗣後蓄養使女總不許年過二十尙未配人敢有仍前溺殺女子錮婢終身者該地方鄕保鄰佑人等卽赴地方官指名首告立拿喪心之父母忍心之家主重責枷號按律治罪不得輕饒如鄕保鄰佑人等容隱不報事發一體連坐不貸

○禁加貼產價

爲嚴禁加貼產價積獘以杜刁詐以安良善事照得民間鬻賣產業得價方售中契兩明義無復有生端之理況求售之田地荒蕪者大約俱多出賣之房屋破損者勢所必至迨至新主管業田地開墾成熟房屋修葺完固又或先買空地續蓋捨宇前後旣是不同價值自然迥異無如浙省士民刁詐成習凡授受產業正價之外必有找價找價之後必索加貼加貼之後必勒割絕割絕之後又復加價節節生枝無了無休甚有祖父賣產年遠而子孫復告找貼者以及兄弟伯叔甥壻無不覬覦業主有一契而葛藤數十年有一產而訟經十餘次更有倚恃勢要把持投靠營頭包管挾以不敢不加之勢又或扛擡老憊殘疾上門假尋短見恣橫恐嚇逼以不得不加之情至於問官動稱得產不輸委曲業主且以素封可擾勒索夤緣是豈理法之平乎合行嚴禁爲此示仰官吏士民人等知悉嗣後凡民間買賣田地房屋俱當愼之於始惟以正價爲主此外並不許加貼分文地方官亦不許準理加貼產價呈狀率意斷找敢有仍前於正價之外告貼產價生端詐害有司濫行準理者或被告發或經訪聞定將受理之官以不職參處並嚴拿刁詐姦徒從重究治不貸

○再禁巧取火耗

爲再禁巧取火耗之獘以蘇民困事照得私加火耗欽奉上諭飭戒甚嚴凡屬臣工敢不凜畏是以本部院蒞任之初首爲拈出特示申嚴在案今訪聞各屬𨿽不敢明收火耗但小民百姓有不敢不自行投納火耗之勢如銀色實系紋銀輕重實遵部法因無火耗同投或借名靑潤或指爲平輕朱簽火票拘拿納戶需索使費數倍正額�有不拿者仍用重等秤收竟將銀封攺減發票數反多於例耗是以小民只得仍投火耗以免額外苛求至於禁革官匠傾銷不許印烙記認以杜勒耗之獘亦經本部院嚴示禁飭今聞各屬𨿽陽革官匠之名私下仍責官匠估計傾銷暗爲記認方準拆封並櫃如無記認非曰平輕則曰色潤更有將小鑪銀匠不論城內城外鄕村市鎭流寓異鄕凡系銀鋪逐一編定或派定日期或承值裏分將百姓所納條銀先扣火耗足數余銀交令傾鎔著落起解如有低潮虧折責令賠補以致銀匠或於值日日期勒收納戶火耗或於承值裏分勒派各戶貼費縣官仍收火耗之利百姓仍受火耗之害而更增小鑪銀匠侵欺勒索之獘總因利令智昏惟工巧取火耗不顧小民怨讟不顧錢糧疏虞殊爲可恨除見在訪查參究外合行嚴禁爲此示仰各屬官役裏見銀匠人等知悉嗣後州縣徵收錢糧先將部頒法馬較定比民間通用�平實重若干確查數目明示曉諭裏民使知遵守在爾士民務須照依縣官較定部法足色紋銀毋得以靑潤低潮銀色及故意短少等頭自取提擾如完銀實系部法足紋貪惡縣官敢於假借名色拘拿花戶需索刑責及收櫃吏書擅行減攺者許被害小民執發換銀兩原收串票不時呈告定提惡蠹姦胥立時處死本官先拿後參遵照新例定罪至於傾銷起解總不許著落小鑪銀匠傾解以杜獘端敢有故違一體拿究不貸

○慰畱閩省提督

爲海疆軍務最重衰疾不堪臥理再吁賜題請代以無悞邊疆事準貴提督咨前事等因到部院準此爲照貴提督勞深績懋勛在封疆當玆海邦需理之時正藉帷籌石畫以孚宸眷用慰輿情自難遽以引年抱恙爲請也本部院未便具題或仍咨呈靖南王裁奪今準前因相應移覆爲此合咨貴提督煩爲查照施行

○誡飭委署官員

爲誡飭委署官員以肅政體以遵功令事照得府廳州縣缺員勢必遴官署理近奉保舉新例凡署員不職者連坐保舉之官誠重之也本部院每遇屬官升遷事故司府議詳遴委之時俱以保舉印結爲據率多批允其間砥礪自愛者固不乏人而夤謀委用以冀酬溫飽素志者恐比比皆是也大抵員缺一出地方凋殘之處事務棘手之官則觀望諉卸不前若遇美缺而奔競之風起矣閒曹冷幕假借境以逐膻隔屬代庖越屍祝而問俎或向上司乞求審事藉承讞以爲壠斷之謀或於屬員遇事索瘢每設局而施攫取之術利扣克也則濫放存畱不急之錢糧羨耗余也則預徵未及限期之稅課以至廣收詞訟苛取罰谷贖鍰甚之延攬抽丰因而納交還債諺云權官如打劫洵不誣也推原營求委用之初有揭借營宦債負以夤緣者有通同詳委衙門經承以聽許者及至委署到手安得不恣其漁獵以償謀委之本錢兼應盈門之坐素乎在保舉之司府或因循往例或牽制面情恐從前印結一紙後來貽害無窮矣此等陋習曁見在不肖署官本部院業巳廉得其槪除俟確訪實迹參拿外合行飭令檢舉爲此牌行兩省藩司各道府州照牌事理卽將見在各署員中密加察訪內有溺職敗檢之尢者作速開具眞實劣款揭報參處以補從前保舉之悞嗣後凡遇府廳州縣員缺必須遴選就近才幹官員保結詳委俱不得狥情專濫致滋後議倘有署官僨事者定將保舉司府一體參處仍嚴誡見在署攝各員知悉務須潔巳奉公黽勉自愛其有素抱才華借掌印以展其經濟者上也有謹循職掌不干他事者次也本部院廉訪得眞自當分別薦獎如有隳職妄行貪縱不法若前所指諸獘或被人告發或別有訪聞立付彈章斷無寬假至於衙役劣棍人等如有指稱鉆營委署關說招搖公行賄賂者事發之日定按光棍新例治罪追贓決不輕貸取具遵依報查毋違

○溽暑淸理刑獄

爲淸理刑獄事照得刑獄爲民命攸關法之所在固難寬假然而淹滯濫禁又當畱心淸理值此炎歊塺黑﹖貞之時牢獄易生災病倘致無辜瘐斃豈不上干天和本部院屢檄申飭不啻至再各衙門職司刑名體卹獄犯諒有同心況當皇恩肆赦之後熱審恩例直省通行京城旱災奉敕修省可不加之意歟合行查飭爲此牌行兩省各司道府州照牌事理除欽案重犯及眞正人命彊盜叛逆重情並事涉逃人貪蠹常赦不原等犯仍行監禁務令獄卒打掃污穢洗刷刑具飲食給發以時遇病撥醫調治嚴加防範並速審具詳外其餘各衙門一切收送監倉候結輕犯查其情罪應保釋者卽行保釋至於各該衙門不便輕釋人犯務於冊內登答情罪略節一面呈賫本部院察核一面詳明奉批衙門查釋必須親往監倉逐名查詢照例造冊限三日內呈送以憑稽考毋得視爲故套倘有開造情罪不明並隱漏事犯等獘本部院另行查出定卽鎖拿經承重究不貸其熱審減等務須照例遵行刑杖犯人俱要折減板數又竹板輕重觔兩本部院先巳通行申飭俱勿故違自蹈酷虐參處取具依準繳查

○禁西湖拿船

爲禁約事照得節屆端陽龍舟競渡乃吳楚弔古之遺風亦地方遊觀之勝事惟聞西湖各埠船隻向被各衙門營伍封捉當官不能賺錢反多擾累在節序艷陽時候往往有之而每年端午爲尢甚有出簽點票預先封拿者有夜役軍牢臨時白捉者因而兵棍惡差恃彊爭奪鎖弔船戶者有之甚之紳衿士女設席在船公然驅逐者有之稍拂其意鞭撻橫施遂致上年竟有兵丁鬭毆殺人之事釀禍害民莫此爲甚本部院思欲槪行禁止又慮有辜佳節不近人情合行禁約曉諭爲此示仰官民船戶諸色人等知悉今屬節間遊賞觀看龍舟不論旗營文武各衙門鄕紳士庶凡雇坐船隻者俱要現銀平價給與工錢總不許衙役兵丁勢豪土棍擅自白捉民船借端爭奪在各船戶亦須平心安分不得故意昂價刁勒致啟釁端敢有無知兵棍惡役仍前捉拿彊奪弔打等獘許船戶協同地方據實指名赴有司官處具詞呈告卽行嚴拿究處毋得輕縱倘情事重大仍行解審枷責治罪不恕時際升平各宜守分萬勿生非自貽伊戚

○禁營頭勢要勒詐船戶

爲嚴禁勒詐船戶以蘇苦累事照得錢塘江以上金衢嚴寧紹等處舟子船戶俱屬食力鄕民或自有船隻或租賃撐駕其間風潮不虞溪灘險阻獲利甚微生業甚苦先經本部院嚴飭往來差使俱動驛站銀兩見給船價又嚴禁各衙門不許白牌小票濫取裝送並船牙埠頭不許扣克苦累無非哀此煢煢船戶俾得自爲養身贍家計耳今訪有假借免差照管名色或指稱營頭或自恃勢要朱標執照封條彊掗燈籠牌面或於月終或於季滿勒索銀二三兩四五兩不等名爲照管封捉實系彊勒陋規稍有遲延缺少者弔打相加勒寫借票以致典鬻賠償賣船歇業苦累難堪怨聲沸耳除行按察司嚴禁並移將軍會飭外合行給示禁約爲此示仰船戶人等知悉凡見在彊掗收存牌照燈籠等物俱限一月內赴按察司繳銷嗣後敢有指恃營頭勢要勒索月例季規者許被害赴本部院軍前或按察司衙門指名呈告以憑嚴拿究治不貸其禁止白牌小票不許濫差滋擾仍遵前行禁約一體遵守施行毋得故違取究

○禁鹽捕擾害

爲嚴禁鹽捕不法滋擾以除商民積害事照得鹽捕一役原爲巡緝私鹽而設今訪聞姦惡鹽捕不行奉公巡緝鹽梟每每招集白役私置械船歷城鎭則稱巡鹽遇孤村肆行搬搶有遇大夥畏縮不前卽拿獲得銀賣放者有假恃巡鹽公行興販者有牽鎖男人奸淫婦女者更有身帶私鹽搬放客商船內鎖弔毆打詐害勒索者甚至借名搜驗因而彊掠客商劫取財物者種種不法難以枚舉查鹽捕卽是衙役蠹役不法滋擾本官失於覺察例有處分不知該管官何故竟置罔聞除見在查訪確實參拿外合行嚴禁爲此示仰官吏商民船戶鹽捕人等知悉嗣後巡鹽捕役務須奉公守法止拿大舟﹖亨興販眞正私鹽不許借端擾害啇民船戶如敢仍前賣放大夥自販私鹽帶鹽勒索借名搶劫等獘或被害告發或查訪得實立拿捕役按光棍例處死該管巡廳縣官以縱蠹殃民紏參決不輕貸

○禁衿蠹抗糧

爲嚴禁衿蠹抗糧以除積獘事照得紳衿士民應納錢糧凡屬惟正之供自當照額早輸無悞國課今訪聞寧臺溫各郡縣有等積猾劣衿旣抗自巳稅糧又庇他人戶產復又一種衙蠹光棍家無一畝之田日應比糧之役以致歷年錢糧掛欠不完包攬拖逋竟成錮獘案準部咨爲端教化之源救抗糧之獘等事內開貢監廩增附生員有抗本身錢糧及非本身錢糧包攬別戶拖欠者俱黜革爲民責四十板枷號三个月衙役抗糧免差其宗族親戚包攬串通不完錢糧者一面題參一面嚴拿解京送刑部照悖旨之例從重治罪奉有依議之旨欽遵通行在案煌煌功令何等森嚴尙有蠹棍劣衿扞法妄行湣不畏死深可痛恨合行嚴禁爲此示仰寧臺溫各府紳衿士民人等知悉嗣後凡系本戶應充裏役務須親身承值應納錢糧遵照額徵數目依限早完不許雇倩衿蠹包攬代當如有故違事發之日與受一並治罪各該印官務要不時稽查禁飭倘有劣衿蠹棍怙終不悛仍蹈前轍者許卽據實揭報以憑參拿從重究處決不姑貸各宜愼之毋貽後悔

○勸諭修築官塘

爲酌議修築官塘以護田土以利行人事照得北新關外以至石門縣一帶官塘內有田地外系運河誠南北之孔道往來之通衢也昨歲本部院入境舟行目擊塘路坍塌田地水淹來往行人望洋興嘆隨檄行布政司酌議興修在案頃又據仁錢二縣紳衿士民連名公呈咸稱北新關外至塘棲鎭一帶官塘亟宜修築利濟往來計塘五十里約費四萬金其鳩工辦料有越中僧人往年曾築山陰古道業有成效若責之董理工程𨿽巨可告厥成復經批行藩司再議妥確通詳玆據該司酌估工料價值似與前數相符造冊詳覆前來但修築固不可緩而計費又當熟籌旣無正項錢糧可動惟有力行捐助庶克有濟今本部院倡先捐俸五百兩檄發藩司收貯此後再當陸續措發以資接濟其餘文武各官巳據藩司詳議置簿分發共相勸助外惟是爲費不貲官員捐輸恐不敷用誠如首事條議所云紳衿士庶均有樂輸之意此眾擎易舉之大端也且本部院素聞兩浙士民凡於利濟義舉無不樂善好施則此修塘大工諒亦具有同志合行曉諭爲此通知紳士商民人等知悉所有修築北新關外以至塘棲一帶官塘應需工料價值等項爲數浩繁除本部院曁文武各官捐輸之外有能倡義樂施無論數之多少備開籍貫職業姓名輸助若干俱注於募僧簿內本僧公同首事每半月匯交藩司會計出納至於辦料監工俱令首事僧人董理並不擾動民間一役一夫一艸一木工完之日將各輸助姓名與所捐銀物錢米數目盡數勒石紀績用垂不朽本部院且拭目以觀落成矣願各體諒期竣厥工

○巡緝不法姦徒

爲巡緝不法姦徒以安民生事照得杭城乃省會之區路當衝要人居稠密兼之五方雜處兵民莫辧眞僞難稽近訪有等棍徒小廝結黨成羣散處於人煙輳集之處窺伺於郊關野僻之間瞷有單身鄕愚或進城完納錢糧或負貨往來貿易或肩背包褁或身帶銀錢公然搶奪彼傳此遞轉眼無蹤更有各處船埠馬頭此輩假扮舟子拉扯客商名爲裝載半路停舟搜奪銀物到手立時驅逐登岸孤身客旅受害無伸似此路人遭殃不一而足地方鄰里明知而不敢攔救見者側目聞者寒心會城市肆官埠馬頭輒敢橫行無忌以至郊原曠野村居僻壤流毒閭閻又不知凡幾許矣當此光天化日之下豈容湣不畏死之徒貽害地方除經本部院差官並行地方文武各衙門協同拿究外合再出示曉諭爲此示仰巡捕員役地方里甲鄰佑人等知悉嗣後如有棍徒營廝三五成羣在於街巷市肆船埠郊關等處恣意橫行搶奪過往百姓商賈人等財物行李者卽便會同協拿解送按察司嚴究明白如系旗廝解赴公衙門以憑會審發落如系投誠丁役及綠旗營兵徑解本部院軍前審實卽將犯法之兵役立時軍法梟示本管官指名飛參重處決不姑貸

○捐置監田事宜

爲酌議捐置監田以卹罪犯事據該司呈詳捐買監田賑濟獄犯等緣由到本部院據此爲照買田賑獄事須經久可行今以本部院前檄參之�司議詳合之士民條議大約首以捐貲勸輸爲主然後次第舉行合再列款覆酌爲此牌行浙省臬司照依後開條列事宜逐一覆加斟酌一面置簿捐輸一面妥確詳報以憑會議定奪施行

計開

一省城各監獄據稱人犯多寡難定每日約粥十餘擔每犯給粥一瓢計三碗每日約米五六七斗不等後以一瓢不足充饑議給二瓢可供兩飡等語今本部院定議每年四五六七月每人每日給粥二瓢約計每日用米一石爲率其餘月分每人每日給粥一瓢約計每日用米六斗爲率總計每年需米二百六十餘石加以僧人食米共需米三百石可以取給有餘矣今擬置田五百畝除紳士原有捐田約算百畝外應續置田四百畝共成五百畝之數所收租米應扣除完辦條銀糧米余俱貯倉候用卽有丰歉不同可無不敷之慮

一買田四百畝約需價銀二千兩今本部院先倡捐三百兩見發臬司收庫該司卽會同藩司置簿勸輸凡官紳士民有願捐者一面登簿一面交銀付杭州府收庫候用倘有不足再詳本部院酌補敷數

一擇買田畝須責成仁錢二縣招業主情願出賣者赴縣投明果系腴產及三五十畝成片段者卽行踏勘明白官給價銀立契交易不許勉彊亦不得以磽瘠零星充數其田段尢須一鄕之中都﹖相近庶便收租稽核並飭二縣遵照

一田畝應納條銀糧米巳定於租米內取用其餘雜差裏役檄行二縣查照永免不許衙役生端滋擾

一應用燒柴每月以五十擔爲率每年需用柴六百擔每擔定價一錢約需銀六十兩又募僧六人每人年給鹽菜衣鞋銀七兩二錢共需銀四十三兩二錢以上二項大約每年需銀一百二十兩可以充用有餘矣據議復買市屋取租事屬未妥查有虎林書院房地租銀向系督撫衙門稽查公用歷年取租甚薄且多逋欠中飽此項盡可淸查徵足以供前項燒柴給僧之用該司一面檄行該府縣造冊詳報不許虧缺取究仍候本部院咨會

撫院行查定奪

一收米倉廒所貯不過五百石之數房地無多又須與粥廠及府縣衙門相近查舊有革冊庫基址可以蓋造該司卽行縣淸查詳報聞此地貼近府獄墻垣髙厚又且臨水最爲相宜倘有民人曾經請佃今應責令量賣出還閒房數間或空地一塊以便修蓋仍飭令不必借此騷擾

一董理廒務據稱選用正副各十二人恐人多冗雜責成不專今擬遴舉正副各二人每年止用二人公同主僧料理遞年疊輪凡收租完糧上廒稽核等事悉以責之必須愼選好義公直士民方克勝任能料理三年公明妥當者該司詳報督撫給扁獎勵仍聽其轉舉更換接管若有在事侵漁及刁頑佃戶逋租者俱聽其鳴官追究

一召募人今應仍著淡齋總管其事一面出示招倈苦行之僧承應此須亟爲訪求不可遲誤

一冬夏需用艸薦姜湯絮衣茶水藥餌等費將額設囚糧除支給成招重犯之外余存盡數通融支用卽前項租米柴租若有盈餘亦可充數並責成董事正副及主僧握算料理其有好義士民隨便捐捨者又當聽從其便

一捐助人銀數目買田契劵始事緣由該司粘成文卷用印收貯以備稽查每年出納數目年終備造細冊該府縣詳報該司通詳查考

一事成之日備將官紳士民捐輸姓名銀兩數目及酌定規則田房地段詳悉豎勒石碑以紀義舉用垂永久

○飭拿害民姦徒

爲督飭事照得本部院職任總制重在剪惡除姦以安良善興利袪害以正民風前此頒布禁約各檄示務在著實力行非徒粉飾耳目也無如浙屬積玩成習官役多冥頑不靈士民則狙詐莫挽數月以往毫無攺觀是必明刑敕法宜取則乎治蜀之孔明猛以濟寬勿貽譏於鑄書之子產可也除參拿貪官衙蠹端檄另行外若土棍若訟師若營債牽頭若賭博窩戶若指官撞歲之姦黨若造使假銀之鋪家在在不乏其人本部院叱馭所過頗多見聞見在隨處拿究矣該司爲外臺總憲豈寂然無所采訪乎合行專飭開報爲此牌行浙江臬司查照先今屢行事理卽便密查省城及所屬眞正土棍訟師營債牽頭放賭窩家與夫指官誆騙姦徒造使假銀鋪戶不遵本部院禁約者每項確訪數名一面開報惡迹事款揭帖呈送一面嚴拿收管候本部院提解懲處但不得輕聽生姦以致大憝賣放混將無辜麼■﹝麻外骨內﹞塞責本部院別有訪聞於該司大有未便此系本部院振刷頹風至意該司萬勿推諉延捱自幹縱惡養姦之咎又本部院非不知詔赦新頒時方水潦似宜稍示休息但除害安良以慰輿望勢難緩待該司其著實畱意於本部院旋省之日而覆施行至切至切

○訪拿司道積蠹

爲訪察衙蠹事照得訪拿之設原從釐剔姦獘起見初非捨近而求遠嚴小而寬大也除各屬訪蠹見在另檄查拿外惟是在省各司道衙門𨿽居紀綱法度重地實有刑名錢谷之繁內外人役保無有積姦巨猾欺官嚼民之輩潛藏其中流毒地迫者乎府廳卽知其獘未免設鼠忌器之嫌若非當官自行覺察是監司衙門反爲藏姦納垢之藪矣卽如劉糧道案內蠹役累累贓惡貫盈向非本官敗事不幾漏网揶揄此實巳事之明徵也擬合嚴飭查訪爲此牌行浙省各司道照牌事理卽將該衙門內外人役盡心察訪如有眞正積年蠹惡欺上剝民或緣事問革更名易姓鉆營躲雨作姦犯科指官詐索箕斂贓私等獘一一訪實姓名款迹自行密揭以憑拿究本部院采訪所及常聞其略惟俟該管本官開具款揭作一印證耳倘或陰行庇護不肯據實揭報或被害告發或別廉事款除本役立刻嚴拿照例治罪外各司道自難辭縱役養姦之咎勿因愛惜體面而自貽伊戚也愼之速速

○訪拿各衙門積蠹

爲訪察衙蠹事照得拿訪之法原以除蠹惡扶善良也本部院總制全省以戢暴安民爲首務誠恐有司各官昏庸不肖寄耳目於爪牙假威權於狐鼠流毒滋蔓匪止一端前經通檄各該衙門自行釐剔開報去後數月以來杳乎無聞乃知直道難行於今日而各官庇惡養姦之積習眞正牢不可破矣合再專責察訪爲此牌行藩臬二司照牌事理卽將所屬府廳州縣各衙門訪有眞正積年蠹惡欺官嚼民橫霸一方占人田產謀人妻女致人死命者俱要一一查訪的確開列切實事迹贓款密揭具報本部院以憑察訪拿究至於武職衙門蠹役及稔惡應捕鹽捕等項誣盜指窩酷詐殷實尢爲可恨又有一種積姦名𨿽退役實則戀棧借衙門以爲護身之符通溪徑而行詐騙之術包攬公事撞歲招搖種種獘竇不可枚舉與夫裏蠹蠶食細民學蠹剝害士子者俱要嚴密體察一例訪拿據實開報盡法究治但不得輕聽叢姦致使狡猾之輩窩訪賣訪枉害無辜巨憝兔脫以及假借訪費陋規名色夤緣科派反滋獘端如有此等情獘或開報不實者本部院廉訪得情定將庇蠹謊報之官參拿重處斷不輕宥俱限文到五日內呈覆施行愼勿狥延至嚴至切

○禁借命冒屍搶詐

爲嚴禁借命抄搶冒屍圖賴以杜訛詐積獘事照得殺人者抵律有明條凡屬謀殺故殺鬭毆致死以及威逼過失等項輕重攸分審斷宜別然必經官告理傷證分明然後定罪未有藉命居奇橫行抄搶者也訪聞浙中陋俗每遇人命事情未曾告官先率家屬凶徒竟赴仇對人家罄掠貲財毀屋壞器狠同盜劫勢如亂民甚有淩辱婦女鎖弔人口沿害鄰居者及至到宮有司但以苦主可憐都置抄搶於不問是豈法之平乎又或街道廟宇等處適遇無主冷屍橫死乞丐隨有一種姦惡棍徒投報勢豪及投誠營伍之輩冒認屍親舁移富室指稱謀命恣行詐索順則飽欲私休忤則當官誣告卽使辯白昭雪而訛棍之紮局官役之營求必至家業蕩然矣似此姦惡橫行殷懦重足合行嚴禁以戢刁風爲此牌行浙江臬司各府照牌事理嗣後凡有告發人命抄搶事情若系眞正人命卽將凶身按律抵償勘定招案仍將屍親借命抄搶之人分別首從明正搶奪贓罪另案問結不許並招朦混尢不許寬縱不究若系威逼自盡過失殺傷及將病死假命借端抄搶者除按律治罪外仍詳解督撫衙門以憑重責枷示用警刁徒至於拾取冷屍冒認苦主詐害殷實人家者審究得實務將圖賴姦徒照依光棍新例分別立絞遠戍通詳具題正法不得輕縱仍大書告示曉諭並通飭所屬各衙門一體遵照施行如有故違定將該管官以不職參處並拿經承重治不宥取具依準繳查

○再禁透越姦獘

爲嚴禁透越姦獘以遵功令以毖邊防事照得海孽匪茹法令嚴密昨年奉旨展界乃出皇上特恩仍禁片板不許下海一人不許偸越違者立正大法又於沿邊建立臺寨安設官兵防外姦之窺伺絕內地之私通三令五申可謂至嚴且切矣無柰不軌姦徒嗜利如飴走死若鶩或販買貿易或接濟通洋有姦民賄囑汛防官兵利其貲財而故意縱放者有不肖劣弁串通玩法兵民置貨營運而瓜分余利者要見內無細作則外姦何由覬覦官兵若能巡緝無私則姦徒亦斷斷不敢輕蹈法网此自然之理也在若輩利欲迷心以行行險僥幸人莫知覺殊不知若要不知除非莫爲似此姦宄不法之事決無不貫盈敗露者前本部院巡歷閩疆時有姦民劉溫侯鍾喜周三陳進等數起透越事敗俱巳按法擬辟籍沒家私又有長樂防將蔑法賣界人贓現獲本部院巳將弁兵家丁人等特疏參拿見奉嚴旨究擬將來定依條例明正典刑其該管各官業以失察分別革職降級議處似此國法森嚴毫無寬假眞令人不寒而栗矣今浙中沿海各地面積弛巳久透漏不免除見在發覺者本部院查審得實立行參奏請旨正法外其餘各邊界擬卽親行巡歷嚴密稽查以肅海禁用懾眾心合先出示誡諭爲此示仰沿海各汛將弁兵丁及士民人等知悉官兵能恪遵禁令安內防外者旣報平時朝廷豢養之恩又有日後功名進取之路民人能守分循法安心樂業者上以體國家展界安民之仁下以享身家太平無事之福倘或湣不畏法貪利走險一經覺露身首異處家業不保𨿽得貿易厚利究竟不能受享反速非命而亡昔有愚人剖腹而藏其珠正類是矣利害兩途明如指掌出此入彼間不容髮不待智者而決也願爾弁兵百姓人等惕然警醒從前種種不軌肺腸譬如昨日死向後刻刻戒謹恐愳譬如今日生本部院耳目最近執法甚嚴不忍不教而誅故不憚言之娓娓爾等其諦聽藥石之言毋自貽噬臍之悔至囑至囑

○禁逐抽丰遊客

爲遊客有礙憲綱抽丰大乖政體亟行屏絕以振風紀以肅官箴事照得本部院猥以菲材謬叨督任目擊民窮財盡之狀又值災眚示警之時惟期一意與民休息是以勸諭士庶務在平安交勉屬官諸從簡靜所謂省一事則民間少一事之累寬一分則百姓受一分之福也無如南方風俗虛囂人心狙詐諸凡遇事生風不一而足而遊客抽丰一節尢爲今日瘡民害政之大者往有遊手姦徒走空神棍慣與旅店小人及寺廟不法僧道輩串通气息招接過往仕宦曁山人墨客之流名爲逆旅居停實則招搖撞歲如指稱某系某官年家也某系某官寅誼也某某爲同門通譜也某某爲鄕親契交也究竟瓜葛全無說得天花亂墜又如指稱某官評必須某說可以轉否爲賢也某詞訟必須某講可以挽曲爲直也某當道非某人不諧也某公事非芋人不信也止須邂逅通名便托相知心腹彼無知之愚民有事之罪犯不肖之官吏鮮有不聽甜言蜜誘破產傾蠹以圖解棼快忿者矣更有甚者刁勒緣事犯人要挾以不得不從之勢捏稱現任官府原借爲通贓過付之囮止圖自巳肥囊不顧壞人名節而彼走空遊手輩藉此烹分餘瀝好作生涯比比皆是以上陋態非本部院好爲極詆但不如是不足以醒愚蒙而杜詐僞正官守而肅憲綱也卽如上年有張姓仕客爲前府親家在杭誆借營債至今訐訟不休本部院見行駁究此非其明證乎合行禁飭爲此示仰督屬官役士民巡捕人員諸色人等知悉嗣後大小各衙門政務若錢谷若刑名若考較若詞訟一切地方案牘事情俱要秉公執法裁斷施行不許狥情任臆枉法廢公倘有故違營私納賄等獘本部院一有訪聞立付白簡不恕至於各處旅館及庵觀寺院一槪不許容畱抽丰遊宦及山人墨客之類店家著落鄰佑里甲稽查如敢玩法潛藏者事發一並拿究寺廟之處著落僧綱道紀嚴查稽詰有不遵者立拿住持及僧道官一並重責四十板枷號兩个月其招搖兜攬棍徒無論巳未得贓遵照新例治以立絞遠戍決不輕宥願各凜遵毋貽後悔巡捕員役仍行不時邏察倘或作獘縱容定行一並參治本部院更有言者抽丰二字之義蓋因宦囊丰盈而人得抽之也如果官府廉以持巳嚴以馭下則宦況蕭然有何丰之足抽乎是在居官者檢身肅法爲第一義各寮寀其��勉之

○再禁溺女

爲再禁溺女陋俗以重人民以廣好生事照得溺女錮婢爲浙中第一惡俗先經本部院給示誡諭及通行浙東八府禁飭去後頃據生員陸元章張文嘉朱錫丸等條議呈詞備言溺女之慘請乞嚴法禁止並陳省會建立育嬰堂收養遺孩之法應飭各屬仿照舉行與酌定嫁娶條約及禁止錮婢絕胎等情前來除各府建堂育嬰現在另檄通飭查議曁婚嫁規則仍候酌定曉諭外爲照男女生長本乎人倫父子至情出於天性若因家貧不能養育日後嫁送無貲輒將女嬰斃命不舉此誠良心澌滅殆盡狼虎不食其餘矣合再嚴禁爲此示仰所屬官民人等知悉嗣後民間生產不論貧富人家是男是女俱要養育成人如有貧不能育者許付育嬰堂收養倘或忍心害理擅將女嬰溺死又或家長刻待廝養逼令致斃者著令里甲鄰佑指實赴官呈首立拿犯人重責三十板枷號一个月仍按律治以故殺子孫之罪雇工卑幼有犯罪坐家長裏鄰容隱不發一體連坐至於人家婢女有年過二十歲以上者或內婚僮僕或鬻嫁外人俱要盡數婚配全完如有不遵亦許裏鄰首告將家長治罪婢女尙官嫁賣財禮入官其省城內外庸醫藥肆制賣下胎絕孕等藥與粘貼招票者著地方官責成里甲盡行驅逐禁止敢有故違仍前市賣勒騙錢財者許地方指名公舉立行嚴拿枷責究罪俱毋輕恕各宜凜遵

○禁旗營兵廝害人

爲禁約事照得土棍串兵詐人本部院訪聞大槪有移屍拋置人家門首肆行打搶者有病兵頑廝坐臥民間鋪面檐下恐嚇滋擾者有兵廝裝病裝醉詐瘋詐死勒索民間銀錢者有乞丐冒稱兵廝詐死討錢者有婦女裝扮營頭模樣撞入人家口稱取討水漿煙火攘搶民婦衣飾者有兵廝在於街市假稱買物彼此傳遞以致商民失物者有掗使低銀假銀短價彊買�件者此皆姦棍牽引紮局害人大幹法紀除先經差官給牌各處巡察今又委員訪拿外合行曉諭爲此示仰地方諸色人等知悉嗣後如有前項情獘許被害人協同鄰佑保甲一面看守一面馳赴府縣官處據實喊鳴立時拿解本部院軍前如系綠旗營兵投誠兵丁卽行審明軍法從事如系旗營兵廝會同赴公衙門審實按例治罪如系土棍假冒及牽引勾通棍徒一體重責四十板枷號遊示十門完日仍按光棍例問擬絞戍斷不輕恕爾四民人等不必疑慮憂徨致負本部院戢兵安民至意

○禁漁稅陋規

爲嚴禁漁稅陋規以肅海禁以拯殘黎事照得片板不許下海一人不許偸越本部院屢經禁飭一有違犯立行處死惟是沿海插立標竿界內江港原系聽民采捕魚蝦以資殘黎餬口之計乃今訪聞浙屬地方黃巖縣有家子港永嘉縣有溫州港瑞安縣有瑞安港定海縣有定海港向有漁民捕魚爲活因而文武各衙門每歲講立陋規名爲漁稅累百盈千毫無忌憚復有蠹役土棍打合科派姦獘橫生深可痛恨頃準提督移會前來合亟嚴禁本部院又思地方姦頑之民旣巳捐出陋規則其膽大手猾且以稅額不敷爲由必圖透越界外犯禁取償此勢所必至也各文武官弁旣得陋規肥橐自然有欲不剛推聾妝啞全無禁止此亦勢所必至也是抽取漁稅之貽害可勝道哉除見在密訪拿究弁出示曉諭外爲此照會各鎭並牌行沿海各道協府廳卽便通飭沿海各屬嗣後敢有姦徒湣不畏死私通透越者該地方文武各官立刻擒拿解究按例正法其界內江港聽民采取魚蝦不許借端攔阻敢有不肖官弁悍兵衙蠹地棍人等仍前指稱各衙門使費擅派漁稅名色詐擾婪贓者或被告發或有訪聞定卽密行參拿追贓治罪斷不輕恕取具實奉遵依繳查

○禁獲盜起贓詐害積獘

爲嚴禁起贓詐害之獘以安良民事照得獲盜起贓自是定例但有積惡捕快往往緝獲盜賊私刑弔拷恣其供扳殷實人家典當鋪戶以爲窩囤贓私之處不行稟官擅自押追起獲者亦有不肖有司聽信蠹役假借窩寄賊贓之名妄拿良民典商夾打監禁勒詐贓私者以致無辜被害冤屈莫伸深屬非法合行立法嚴禁爲此示諭商民並牌行浙江臬司各府卽便通行所屬禁飭嗣後凡有地方拿獲眞正彊盜竊賊除隨身起獲贓物外如有供出寄贓人家必須研訊是否知情窩主或系無知悞收又如供出轉賣贓物與人亦須訊明是否知情或系悞買明立文案然後押同盜賊失主前去起出若果系窩主知情人犯方許執拿到官覆審定案如系原不知情則悞收悞買之人一槪不許妄拿株害至於開張典當商人必系原有身家斷無窩囤賊贓之理以後如有盜賊供出贓物質當某典鋪者問官追取原執當票明寫事由牌面止差一役前赴該鋪起取原物當堂辯驗其典商不許拘拿到官致啟詐索之獘俟失主認明之後或貯庫或給領若系輕微之物應免追償其有價值貴重當本多至三五兩十兩以上者仍將盜賊家產於照例變賠失主之時一例償還當鋪不許扣克隱匿若使家僕盜逃及指稱官機竊取緞疋質當者此系自失覺察更與盜贓不同務須執票將銀取贖一槪不許紮詐白取以上禁約條例各當該官役遵照奉行敢有捕快不報官府擅自私拷起贓及貪官蠹役指名株害平人詐索當鋪等獘許被害人據實具詞呈告以憑嚴拿參究治罪追贓斷不輕恕

○再禁宰牛

爲再禁屠宰耕牛並禁姦徒私販以重農業事照得私宰耕牛先經本部院通行嚴禁在案今聞屠戶仍不遵依市肆公然廣賣以省會人煙之眾大約城內城外屠家三四十處每二家日宰一牛一月計六百餘頭一年計有七千餘頭矣杭州非產牛之地安得如許總緣一種姦惡棍徒止知謀利遠從鄕鎭各方往來販賣造此惡孽且無論浮屠因果之說報應照然按禮經牛爲太牢惟郊祭宗廟用之諸侯且無故不殺而況編戶細民可以僭供食饌乎惟因販宰日多以致負犂日少違禁妨農殊可痛恨合再力行禁止爲此示仰官民地方人等知悉凡裏內有宰牛屠戶賣牛市儈俱於出示之後盡攺別業營生販牛姦徒尢須一槪禁止俱著落保甲鄰佑不時稽查永遠不許私販屠宰敢有故違許卽據實指名赴府縣衙門呈首立行拿解本部院轅門將犯人重責三十板枷號一个月滿日仍行發問治罪鄰佑知情容隱者一體枷責示警法在必行斷不輕恕如有牛只自斃者許報明地方保甲公驗掩埋亦不得私行開剝致啟訛詐之端自貽咎諐未便

○禁濫徵災免錢糧並科派使費

爲嚴禁濫徵科斂以卹災黎事照得杭嘉湖紹各屬重罹水災節經本部院題報隨卽行委該府踏勘復經撫院親臨查驗確定分數照例造具冊結被災五六分者扣免十分之一七八分者扣免十分之二九十分者扣免十分之三巳經會題請蠲旦夕可邀恩允但扣免之數自當按戶暫爲停徵庶使災民得沾實惠誠恐不肖有司或惟顧考成之迫而嚴刑追比或先畱侵漁之地而截數勒完更有積蠹姦胥假稱未奉部允動以錢糧原限八月全完乘機冒收又或借稱打點名色輒以災免例有使費等項多方派索是被災各戶未受恩蠲之實惠先多一番無厭之誅求矣合行嚴禁爲此示仰官吏士民人等知悉凡各都﹖受災百姓將本名下應完康熙九年分地丁銀兩速照報災分數扣除停徵緩納聽候部示遵行如有不肖官役不行分別災免故意盡數追比或借名造冊及指稱各衙門使用乘機科索者一經本部院察訪得實或被害告發有據官卽飛章紏參蠹役嚴拿處死斷不姑容凜之毋忽

○禁仁和縣彊勒糴米完漕積獘

爲摘禁糧獘事照得徵收漕糧定限十月開倉原使民間秋成以後將田畝收獲之米完朝廷正供之糧不許額外私加耗贈違者參拿治罪今訪聞仁和等縣歷年開倉之時不問裏民巳未收獲竟提糧長橫加追比俱責令糴米上倉又擅立官牙名色凡糧長糴米上納者俱要赴官牙處糴買若無牙人甘結𨿽使米色合式亦不準收以致姦惡牙棍營謀包攬於額外勒取耗贈加一二不等印糧各官俱取耗贈於牙行而姦牙乃敢多收耗贈於糧裏展轉朘剝不顧民艱是何異軒冕虎豸﹖良衣冠盜賊乎言之殊可痛恨本部院愧不能集中澤之哀鴻豈容有此食禾之碩鼠除各項糧獘俟另行通飭外合先摘禁爲此牌行糧守二道照牌事理卽便密行察訪歷年以來是何官役姦牙作俑創立糴米上倉橫加耗贈之獘務將上年贓迹有據者密行嚴拿具詳究革不得狥縱今年以後凡徵收漕糧開倉之時聽憑糧長陸續上納不許急切追比俟至十月下旬田米收獲完備方許分立限期催令完納如數小民當此水災之後尢宜加宜軫卹凡上納之米或系自巳田糧或聽從民便隨處糴買止取幹圓潔淨卽與斛收總不許私創官牙坐定糴米及責取甘結苛收耗贈等獘敢有故違於額米外私加粒粟及故意刁難勒掯憎嫌需索者本部院見在密訪得實定拿作姦胥役牙棍立斃杖下印糧各官先行拿問後付彈章治以貪贓重罪本部院法在必行立誓斷不寬假該道蒞任方新務必執持禁絕仍大書告示於倉前墅河處所嚴切曉諭施行萬勿泛視

○再禁濫差滋擾

爲再行端飭濫差滋擾以蘇民困事照得浙省百姓旣苦於賦役之繁複苦於詞訟之累其所以苦此二端者又差役滋擾爲尢甚也今小民罹此水災之後凡爲民上自宜加意愛卹猶恐不能起殘黎而登袵席遑忍加之差擾以重困乎但今當大計之年時屆新漕之候又值開訟之時保無有不卹民瘼官員各逞私臆任情濫差者若司�差役下府廳則府廳經承費無所出勢必差役下州縣州縣經承費無所出勢必差役下裏遞層層剝削無非出於民間且錢糧不分緩急詞訟不論重輕一事而有一差一差而有數人更有原差有押差有坐府差有坐縣差有坐裏差有拿違限差有提比較差前差未去後差踵至況差役之詐索不止一端每一起差人不啻數十項使費是官府之一點一標皆百姓之一淚一血言念及此差人不可不愼也合行通飭爲此牌行浙省各司道府照牌事理卽便遵照並轉行各屬嚴飭嗣後錢糧止許立法催徵詞訟則使自�投到如果系萬分緊急兵糧等餉及緊要欽部案件方許差催仍具文報明以憑查考敢有不分緩急不論大小故違不遵一槪濫差滋擾者或訪聞或告發官以違例題參經承立拿處死不姑息各宜愼之

○議修建公館鼓樓

爲酌議修建公館鼓樓事照得杭州爲東南省會皇華絡繹因無一定公署多系借居民房以致士民騰讓遷移殊多苦累自應建設公館並修驛舍又鎭海一樓關系闔城風水最爲切要先年被火毀壞尙未起蓋均應亟爲議修案經本部院具疏請動備用錢糧修建部覆以修理驛館公署鎭海樓系地方官之事應責令地方官設法修理等因隨經檄行該司府遵照去後但公館在所必需鼓樓亟應修建案據該府估計鼓樓工料前來因未有部文暫存未議今準部行設法修理合亟查議爲此牌行布政司杭州府照牌事理卽將省城察院衙門虎林書院並裁道裁廳各衙門等處及鎭海樓逐一估計需用工料數目確議作何設法修建或照該司前議通行十一府置立印簿分送文武衙門先行書助並送紳袍衿耆之好義者有無多寡悉聽其便不得相彊並議捐輸者作何鼓舞獎勵明白通詳以憑會奪但須責成該府端董其事確估料價不得委之縣胥致滋浮冒派擾之獘通毋遲延違錯

○議定婚喪夫役工銀

爲酌議禁革以厚風俗以節財用事據按察司會同布政司具詳前事到本部院據此本部院隨批婚姻喪葬關系禮制本部院因念浙俗奢僭無度又據士民屢次條陳備言把頭鼓吹人等橫詐害人之獘是以嚴行禁約今據兩司會議斟酌府縣申詳士民輿論擬定婚事鼓吹價以日計喪事擡送應以路計分別數目銀以八色爲凖俱如司議照行其餘頭家日分與一切巧立名色苛索陋例等項盡行革除更不許分坊坐日設立頂首買賣又山子結彩燈籠茶司等類應聽民便或自備或雇倩亦不許分坊坐日私立頂承若有附近把頭鼓吹人等妄覬私加不願受雇者聽憑有事之家就擇他處把頭鼓吹人等情願者承應或本家僕屬應用至於別項橋埠腳夫機匠等眾與各衙門人役俱不得妄希攘奪致啟事端自禁約之後敢有此輩違抗苛勒仍前私自分坊坐日等獘及棍徒爭訟生非者或被告發或有訪聞定行嚴拿枷責仍照光棍新例治罪斷不饒恕該司卽檄該府縣遵照並大張告示於省城內外各坊通衢徧行曉諭一面行令采石將禁約始末刋勒碑記豎立鎭海樓前永遠遵守不許渝違本部院又聞有不肖官役及無恥上豪從前借事生風誆詐財物除另行密訪外該臬司仍嚴行查究得實指名詳報以憑拿問追擬愼勿狥縱等因批發去後爲照上官頒行禁約無非從民間利獘起見也要在地方官員士民體帖至情力行遵守庶幾法令可施而風俗以正卽如婚喪迎送一事本部院稔知利獘意在力砥頹靡原行憲牌頗稱詳盡乃聞前此竟有不肖官役勢豪土棍人等遇事生風妄希射利有指稱卽爲若輩周全而誆騙賄賂者亦有借名革除而箕斂橋埠等輩財帛者蜩螗羹沸舉國若狂蜂集蟻膻誹謠百出求一眞心直口任事無私之人而不可得是上司徒有釐獘之苦心官民反借爲招搖之生意天理全無良心盡喪人言南方風俗囂惡卽此一端巳見信不誣矣今據兩司酌議前來除批準禁約勒石永遵外合再曉諭爲此示仰官役士民人等知悉務須遵照批詳內事理著實遵守毋得多事生非自幹罪戾至於前此貪官蠹役土棍豪惡之徒有指騙錢財污人利巳者除本部院見在密訪外許諸色人等指實首告以憑參拿治罪明正典刑倘或漏网必遭鬼譴神殃子孫滅絕凡有血气捫心思之

○議減漕截

爲查議徵收漕截銀兩事照得浙省漕糧最爲獘藪前據該道詳議疏漕各款巳經批令嚴飭力行去後今本部院又將最切時獘者見在酌議出示禁飭外但查漕截一項向日議加之時每百石加濕潤米九石八斗每石照時中銀一兩八錢又加船隻盤運綱司等銀二十兩共計給銀三十七兩六錢四分迨至今日米價甚平民間完一石之截約費米五六斗是以民稱苦累屢據士民紛紛呈控有司各官輒謂相沿成例不便更張𨿽經部文屢次行查該管各衙門狃於成見因循率覆其間病恨或爲夤緣朦蔽或因戀膻不捨言之殊可浩嘆且查江南事例不過五米十銀何獨浙省增逾兩倍若不稍爲變通豈堪坐視民困合亟查議爲此牌行浙江糧驛道照牌事理卽將漕糧貼截通行各縣印糧官從長酌議將向日米價騰貴故議九石八斗折銀十七兩六錢四分今米價不過一兩以內自應照得徵折備敍緣由並述從前屢經部文議減情節一並確議條陳該道嚴加核勘並關仿江南事例酌定減數具文通詳撫院及本部院以憑會議酌題請減施行事關民困該道新硎初發諒有同心愼勿遲延推諉未便

○通知災傷蠲免錢糧

爲匯報水災等事照得杭嘉湖紹四府屬縣今歲慘罹異常水災萬姓顚連困苦本部院念切痌瘝爲民請命業將各縣被災田畝例免條銀分數查勘明白會同撫院特疏請蠲巳沐皇恩俯從兪允見準部文備行該司遵照外但奉旨蠲免錢糧必須大張告示通行曉諭使災祲窮民咸知朝廷浩蕩弘仁均受恩蠲實惠往聞有不肖印官罔卹民瘼一任姦胥作獘將應徵條銀不分災免一槪混徵重爲民困除密行察訪有犯必懲外合再嚴行申飭爲此牌行藩司各道府查照牌內事理卽將各屬縣受災田畝例免條銀照依原報都﹖被災分數分別應免若干遵照定例被災五六分田每畝應免條銀若干被災七八分田每畝應免條銀若干被災九十分田每畝應免條銀若干該司道府卽便大書告示頒發各該縣徧張曉諭務令城鎭鄕村家諭戶曉窮檐蔀屋共沐皇仁倘有貪官污吏敢於悖旨橫徵希圖侵肥作獘者本部院密訪得實或被害災民告發官卽先拿後參姦胥立斃杖下倘該司道府縱容不舉亦必一並糾參決不姑貸各宜凜惕毋得泛視

●浙閩總制文檄卷五

申飭學政

禁飭漕獘條約

飭緝盜賊

禁焚燎山林

計冊竣事飭勵官箴

移請鄰省開糴通商

申飭計處候議各官

再禁虧累行戶

飭沿海招集遷民稽察透越

勸捐輸修塘

招撫遷民

申飭營伍討論軍實

再勸捐修塘工

再禁鋪行當官

誡飭沿海文官

誡飭沿海武官

曉諭沿海時政

嚴督追捕盜賊

緝拿土棍

查議淸核招墾田地

移畱撫院

移詢江南采捕始末

捐米賑濟饑民

停訟緩徵

勸諭愼防火燭

申飭夜巡保甲

驅逐遊手棍徒

曉諭攀畱撫院士民

又移畱撫院

再諭攀畱撫院士民

又移畱撫院

誡諭修省

整頓沿海陸師

訪拿指詐姦棍

飭催編審

申飭實勘災傷

再飭城門官兵

移復撫院具題秋審重囚

勸諭息訟

○申飭學政

總督浙江等處地方軍務兼理糧餉兵部尙書兼都察院右副都禦史加從一品劉爲申飭學政事照得該道職掌衡文奉有專敕一切學政學宜俱聽次第舉行惟是兩浙素號劇省士風頑馴不齊其間雅修自好者固不乏人而躍冶踰閒者當亦不少近日功令森嚴首重抗糧之禁次之如包攬錢糧興滅詞訟稱頌官府出入衙門捏造誹謠聯盟結社武斷鄕曲賭博邪淫凡系非分苟營之事均屬干名犯義之條本部院於上年下車時巳有申飭士風禁約矣今該道考較伊始合行申飭爲此牌行浙江提學道照牌事理卽將從前通行部文各則例及本部院條約事宜逐一檢查遵照嚴行各屬飭查生員貢監如有述抗錢糧者立行拿究比追一面通詳各部院照新例重處其劣衿害民犯法蔑理者分別處治如情事重大者仍通報參問施行所至巡行考較郡邑務將行過事宜賞罰過優劣取錄過生童逐一呈報本部院以備考核如遇有學宮頹廢應修葺者祭器零落應整治者一面呈報一面竟行料理其教職官員有溺職廢事者廉實揭報以憑參處俱勿違誤至於考試定例取士額數原有部頒規則事屬該道專司本部院所不預也先具遵依報查

○禁飭漕獘條約

爲禁飭漕獘事照得浙省漕糧徵收起運其中獘害多端屢準部行條議節奉嚴旨申飭炳如星日卽本部院蒞任以來稔知漕獘叮嚀告誡不啻再三無如向來不肖官役與刁軍積蠹朋比作惡怙終不悛當玆水澇爲災小民終歲勤勞秋收大半無望本部院愛民有心撫綏鮮術豈容貪婪蠹弁無窮剝削除據糧驛道詳議疏漕各款巳經批飭力行去後合再摘禁爲此示仰闔屬官吏軍民人等知悉今年漕糧經收經運各遵本部院後開條約務期洗滌舊日肺腸立袪從前錮獘本部院自有鑑察倘湣不畏死仍蹈相沿故轍一經訪聞告發本部院惟有仰遵功令立將官弁飛章參究軍蠹嚴拿處死斷不食言其各凜之愼之

計開

一徵收糧米近例八月開倉九月徵收十月告竣十一月交兌但查漕糧俱系晚禾九月未盡登場且今歲水潦之餘尢爲後時見據糧道詳議寬比一月批行去後今本部院再一酌定徵收之法除見在開倉聽民自便有米者先行上納糧官不得嚴勒限期差人提比自十月十五日起至十二月初五日止此五十日內分爲十限每一限定納糧米各作一分責成糧長分催各甲花戶令其照分數依限完納該縣印鈐串票交發糧官每至一限將所納之米實塡收數交糧長收執如該糧長催徵之米巳經全完卽令歸農肄業不必復至縣倉承值如糧官不給串票及糧米全完復又掯畱者許該糧長赴糧道衙門稟明究報以憑特參至糧米限內完納不及分數止許出票交糧長拘齊欠戶聽比倘有豪彊頑戶抗不依限交納方令差人提追不得

一槪濫委胥役下鄕騷擾需索亦不得端比糧長一人致滋苦累如違定行參拿究治

一漕糧正米並進倉二五耗米每石貼截銀三錢七分六釐四毫徵給之外並無絲毫加派前聞不肖官蠹將一五耗米一槪貼截更且巧立名色額外私加巳經本部院另示嚴禁外但截銀俱系給軍制辦船內什物沿途起淺由閘並水手工食等費原屬零星使用今大膽姦胥借口傾鎔成錠又以重等勒收私加火耗計每正耗米一石約完截銀四五錢不等小民苦累更甚嗣後印官徵收漕截另設一櫃銀色期於紋銀而止如有零星成塊聽其自便不得假手胥役私加重等彊索火耗敢有故違本部院密訪得實官卽先拿後參役卽立斃杖下

一百姓完糧各照本戶下應徵之數赴倉上納有何使用無如一班巨惡積棍盤踞倉廒名爲倉歇倉甲串通府廳縣糧衙人役有米一石上倉必勒數十項使用如心紅分例抽丰飯米看廒出兌做斛張袋等項種種名色衙役借倉蠹爲援引倉蠹藉衙役作生涯百般刁掯稍不遂欲非云米色不堪正耗之外又復加耗卽云糠粃不淨篩揚之後又復篩揚且踢斛淋尖多量少報更致糧米露處不肯入廒際此隆冬寒月雨雪風霜經旬守候鄕愚飲泣吞聲有口莫訴惟求速爲兌收那惜諸般使用使小民有不得不用不敢不用之勢言之殊堪發指除見在密訪拿究從重追擬外嗣後倉歇倉甲名色盡行革去如有惡棍巧換名目仍前包攬說合魚肉鄕民者或訪實或告發定行嚴拿處死仍將監兌官與該縣印官以縱蠹參革在爾糧裏亦不得仍投此輩聽其簸弄自貽伊戚

一官收官兌原不許軍民見面民間上納旣照倉斛管糧官兌收入廒則爲官米非民糧也此後兌米上船或有盤折或有虧少皆責成收受之糧官自與糧裏無涉在橫軍旣無見在愚懦之糧長可以肆其刁難又何所施其勒索之計近則陽奉陰違每當出兌之時仍拘糧長與旗軍親行交受從中設局打合仍系倉歇倉甲等棍搖唇弄吞需索糧裏張筵設席謂之講兌或每石索米四五升銀四五分不等謂之私貼若一日講兌不定則米一日不兌米一日不兌則一日之丁棍酒食費用無不出之糧長迨至私貼講定方始閒倉受兌則又掯以米色不堪勒加淋尖踢斛將糧船故意不駕赴次止雇覓小船撥送上之領幫官有禮次之隨幫官有禮再之運丁有禮以及攔頭拿舵綱司水手無不有禮不飽不饜嗟哉糧長始則受官蠹之詐害繼則遭弁丁之橫索捶髓吸膏眞爲可憫嗣後收糧責成糧官驗其米色果系幹圓潔淨隨到隨收收完卽刻給票歸農倘臨兌有不堪米粒兌少缺數是該管官看驗不實稽察不嚴竟令糧官賠補至於交兌應責成該縣印官並監兌官同該衛所領運官公同驗明米色照依倉斛量凖卽令糧船水手人等搬運上船旗軍止令在船司管收數總不許一人赴倉恣其咆哮需索倘有故違如前所指種種諸獘或本部院密查得實或被害糧裏告發定將弁丁立時鎖拿先按漕法捆打仍行特疏參究監兌印糧各官有仍拘糧長當面交兌者一並

題參重處決不姑恕

一各衛所每幫設領幫官一員押運北上其本等職分除監督糧船不許中途遲滯及稽查侵糧盜賣等獘外凡有刁軍橫索欺淩糧裏亦應領運官嚴加約束今則利欲燻心不惟不加鈐束抑且串同詐索丁則爲官講公費講分例講酒席官則幫丁詐私貼詐使費詐加耗貓鼠同眠交通庇護幾於不可方物且聞僉選一定全單到手擇幫中殷實及頭船運丁設席款待先爲下交搖尾乞憐求其幫襯法紀掃地一至於此今後兌糧之時領幫官親督各丁前赴水次會同該縣印官及監兌官公同開倉照斛交兌上船截銀親領分散不許一軍一丁赴縣赴倉彊索絲毫顆粒如再約束不嚴通同婪詐一經監兌官及印糧官揭報定行軍法重處仍特疏參拿治罪不貸

一旗丁敢於肆橫勒詐皆由領運之官不嚴立兌期以致漕船臨次刁軍多帶親從開筵講兌每至十餘日委決不下小民守候無期只得隱忍加贈方始閒斛前據糧道詳議行令各縣增置官斛進廒出廒便於隨到隨斛今本部院再酌定兌期如糧船一到水次該縣卽刻通報開明某衛所領運官帶領某丁船於某日某時到次卽於是日會同本官開倉驗明米色較斛�兌訖定以五日兌足每一日一報將兌收過米數漕截行月等項俱於五日內交明立驅開行如五日內銀米俱巳交完至第六日該幫開行與不開行亦必報明以憑查考倘有故違定限延捱觀望者本部院將印糧與領運各官弁照縱蠹婪贓例參處不恕

一欲絕倉蠹旗丁詐害之獘必先窮扣克需索之源夫倉蠹敢於公然勒索旗軍敢於恣肆詐害皆緣上下官役牽鼻染指故敢任意橫行往聞端管該管各衙門若大若小是官是役無不箕斂瓜分一遇開徵之時先向倉中講定分例官則有公然起批具揭呈送者亦有借稱慶賀等項名色饋遺者役則有承行有該管有堂眾有後手有小禮各項名色而總其名曰倉規更有廢紳劣衿指稱公費■﹝言爲﹞詐分潤者若運糧旗丁有頭船扣通幫之使費頭腦勒按年之陋規以及領幫隨幫經承胥役無不有一定分例而總其名日年規至於放散錢糧又有一番除頭扣克彼此分肥是軍蠹以爲上下均有浸潤卽或發覺自然狥庇故自恃無恐益加橫行除密訪參拿外嗣後前項獘端責成各府監兌官親行稽察如監兌官交通狥隱糧驛道嚴加覺查卽行揭報以憑參拿不恕若道廳通同不舉本部院訪聞得實誓必一體參究決不姑貸

一漕糧項下錢糧項款𨿽分總不過百姓完納往聞貪官濫差滋擾分列行月本折輕賫席木灰石經費等項每一事則有一票每一件則有一簽印糧官坐催坐裏以及道差府差廳差約計不下數十起終日支持差使何暇催糧辦課嗟此三空四盡之時奚堪如許剝削今應將漕項錢糧分晰某項額徵若干每畝總計共該應徵若干合計一甲內共該應徵若干開列明白酌立限期交糧長分催依限完納如限內不完糧長拘齊欠戶聽比若眞有豪彊頑戶不服拘比者訐糧長呈明該縣嚴提究處不得濫差一人縱容索詐如違定行參拿斷不姑息

一漕運之壞有一種積惡光棍卽系本衛所之軍盤踞其中自恃家藏金穴結交匪類無惡不爲名曰漕蠹深知本衛所某軍殷實某丁素封每至僉點之時唆報該管官勾補運糧蠹復從中打合嚇詐多金爲之買脫及至眞正僉運之人仍系窮軍無可幹辦只得承值蠹又爲之料理運務凡船中需用代爲營運沿途起剝過閘等費代爲應發勒其重利欠票約至冬間運回復領次年行月截頭等項銀米之時將本利盤算盡行扣除皆歸漕蠹之橐以致年復一年運軍愈窮愈橫小民愈受荼毒更且號召眾軍挾制本管嚇詐良民是以本衛所官弁無不仰其鼻息除見在宓訪嚴拿處死外今後若輩不攺前非仍行肆惡糧道及該衛所掌印領運各官卽行據實揭報以憑鎖拿盡法重處倘該管官狥情庇護不行舉首或經本部院訪實或被害告發將本衛所該管官一並參究不貸

一漕船例系冬兌冬開向來過淮愆期押運官弁俱罹參罰蓋因回空船隻濡滯或置買貨物或攬載官商以致沿途逗𨖻凍阻外河至次年正二月內方得旋省修艌受兌開行業巳逾期回空愈至遲悞嗣後京通二倉交糧一完押運通判卽便嚴令隨幫官星夜飛攢務於九十月內俱令到齊如再逾限故意延挨有悞兌期者立拿隨幫官嚴行重處

一浙省造船工料額定二百八十三兩零又有舊船底料貼用共約三百餘兩自應打造堅固渡江過閘始無損折之虞今則廠匠人役俱系一班光棍年年央情包攬冒用錢糧克剝工料每造船一隻必勒運丁貼廠銀二三百兩竟將額給船料錢糧侵吞肥巳所造之船半俱舊物新加之料薄朽不堪以致窮軍每年修船受累大半疲困於此除見在差官查驗並密訪作姦廠匠重處外嗣後造船需用木植灰麻釘油等項務期實用不得徒事粉飾以朽腐物料塞責如本部院差官臨廠查驗仍系不堪經久運載者立將督造官及廠匠人役一並究罪追贓不饒

一今日民窮財盡極矣終歲胼胝之勞盡被洪水漂沒卽有些須收獲亦不過勉完正供而巳今訪有一種土豪自恃多金爲富不仁每於四五月間乘窮民插秧之際廣放生米計米一石約至冬間勒取一石四五斗或銀債數多逼令田地作戤每年包完租米若干當此皮骨僅存完納未免後時豪棍斷不肯少爲寬假或將利銀推作截頭余租推作官糧唆聳糧官百般逼勒更有一班廢紳劣衿每至徵糧時索取陋例倉蠹公然粘單科派彼此分肥毫無廉恥嗟此災黎何堪當此窮奇之剝削示後各發良心恪守法紀將克剝肺腸從新洗滌敢有湣不畏死仍前肆橫盤索者本部院察訪得實立行嚴拿盡法重處

○飭緝盜賊

爲嚴飭緝盜安民事照得弭盜安民乃地方文武專責本部院飭行保甲嚴督夜巡巳不啻三令五申矣夫何城守印捕等官一味諱盜養癰虛應故事凡遇民間失盜威勒事主捏彊爲竊卽使大夥明火傷人者猶以暗進明出竊賊拒捕爲辭至於穿窬小偸之輩失主具呈槪置不理殊不知緝盜之功令最嚴地方若有彊盜生發自當遵例報參一面嚴緝務獲如系穿窬竊賊亦應追捕人贓按律治罪不容少有寬縱乃今日各官病根只畏失事參罰之嚴罔顧民間被劫之苦旣巳立定主意諱彊爲竊則凡彊盜巳獲者勢必輕擬徒杖發落彊盜未獲者勢必因循縱使脫逃彼狡黠之盜誰肯自罹大辟亦勢必迎合官意招認爲暗進明出竊盜臨時拒捕以恣其漏网之姦矣馴至民間被盜是彊皆竊是竊皆可付之不問間有失主鄰佑彊項不服者又巧爲刁難以羅織陷害之或妄加刑責或勒詐錢財或解審遠處以致百般拖累失賊遭官莫可告訴是猶人家豢養守犬不能吠賊止工噬人試問諱盜之官淸夜自思不知尙有心肝否耶言之眞堪發指近聞城內一坊竟有三四家同夜被竊者俱系賊徒四五六人暗藏火械預爲暗進明出之計及至失主具呈印捕官竟以竊賊不行追究則姦宄橫行民無安枕可勝道哉除本部院見在密訪處治外合再嚴飭爲此示仰地方官民人等知悉值此寒冬天道務須各嚴保甲禁止夜行毋使盜賊乘隙窺伺倘有疏虞不諱之事失主卽行據實報官若系彊盜該印捕城守等官一面通詳上司以憑照例題報一面嚴督兵捕追緝眞盜務在必獲若系竊賊亦應責著捕役勒限比緝人贓按律治罪敢有仍前諱盜爲竊威壓失主及竊盜事情不行追究縱容捕役賄放賊徒者許被害直書眞情赴本部院轅門喊冤控告查審得實定將該管各官特疏參究作姦兵捕立拿處死斷不輕貸

○禁焚燎山林

爲飭禁事照得山陵樹木風水攸關從來焚林有禁乃今竟有彊橫棍徒以及無知樵牧每於臘盡春初縱火燒山當木漧艸枯之際星星一炬遂成燎原虫蟻艸木盡爲傷損甚至窮民艸舍或被延燒野露屍棺亦遭化毀有害無益殊屬多事合行嚴禁爲此牌行各府照牌事理卽便通行所屬大張告示嗣後地方除猛虎惡獸爲害人民者止許設穽張网責令獵戶捕捉此外不許借名圍獵縱火燒山敢有仍前違禁焚林致燒房屋墳墓棺槥者無論兵民人等許地方里甲居民拿赴有司重責枷示不得輕貸先具遵依報查毋違

○計冊竣事飭勵官箴

爲飭勵官箴事照得朝廷設官分職爵秩𨿽有崇卑其當潔巳愛民奉公守法則一也頃者三年考績本部院與撫院會同較核悉秉至公業將劣迹各官露章紏參分別冊處內除應提問者卸事候勘外其餘有議屬員例當聽候

部議處分若稱職平常者自應照舊俱職但此計察大典𨿽云懲戒旣往實乃飭勵將來誠恐薦舉無議各官謂計冊巳定罔愼初終有議各官謂巳破之甑不妨敗檢又委署各官謂五日京兆恣其漁獵棄官箴而隳職業在常情有所難免然不知察典𨿽竣吏治當嚴此後若變節冥行者仍有不時紏動在也合行通飭爲此牌行藩臬二司各道府卽便移行僚屬大小各官凡見在任事之員居官一日卽有一日地方民社之責稱職者自宜益勵初心平常者尢當愈加策勉卽有議候代者遷謫升沈固仕途之常理亦宜加意修飾日後功名未可自限至於署事者舊有權官如劫之諺斷不可自蹈法网噬臍莫及本部院聞見甚確執法無阿倘稍有邪僻賂彰者一經訪實定卽不時特疏參問決不姑息苟容其各凜之毋忽

○移請鄰省開糴通商

爲鄰郡閉糴米價一時騰湧亟請通商保救災黎事據浙江湖州府申詳前由到本部院據此除批仰候移咨江南督撫部院轉飭繳批行去後爲照今歲浙省水災湖屬爲甚先經本部院會同撫院題報災傷及請蠲條餉攺折漕糧酌量賑濟俱奉兪旨遵行又經會委分守杭嘉湖道親臨該郡設廠煮粥賑濟饑民各在案今據湖州府詳稱近來廣徳蘇松等處禁止買運遏糴不通以致米價騰湧運商褁足詳請移咨前來竊以災民望救甚殷鄰封緩急宜濟𨿽地方官民或以彼此區分在貴部院饑溺由巳之懷當不以疆域異視也今據前因合亟咨達爲此合咨貴部院煩請查照希卽檄行蘇松廣徳等處通商接濟以救災黎仍祈見覆施行

○申飭計處候議各官

爲再飭計處候議官員以勵職守事照得計察官員除貪酷不謹等項贓款例應候旨提審外其餘處分各官分別休致降革有差內惟浮躁不及二項部院考核之後俱準降級調用是懲其旣往怠窳之失猶開其日後自新之門也誠恐未經離任之前灰心破甑不自檢飭在從前止於不稱厥職乃因計察候議而反恣其貪縱不法者有之殊不知守土一日卽有一日地方之責諸凡徵收錢糧消弭盜賊檢束衙役稽察逃人等事俱當一一照常奉行庶幾盡目前之職守收末路於桑楡亦不負朝廷與上臺使過之典合再嚴飭爲此牌行各縣照牌事理務須洗心滌慮謹循乃職聽候部院核議文到之日另行知照定奪倘有貪婪敗檢諱盜縱役疏逃不法等事犯該革職或犯該提問罪名者本部院耳目最近察訪得實定行特疏補參從重究處斷不因計察止於降調竟置計後劣迹於不問也此系本官日後功名之路萬勿泛視自貽伊戚致貽後悔未便

○再禁虧累行戶

爲嚴禁見任官員虧累行戶之獘以蘇民困以勵官箴事照得各衙門日用物件不許無價白取不許短價累民久經奉旨嚴禁本部院亦屢次申飭在案無如法久玩生訪聞上年歲逼之時竟有見任文武官員仍蹈前獘或指稱當官承值或任意虧短物價僉髮小票名𨿽候找實則無償以致姦狡牙行科派散戶差取衙役恣肆需求嗟此逐末賈民以有限之貲本供無窮之擾累在丰稔年時尙且難堪況當民窮財盡之候乎悖功令而剝民膏隳官箴而喪廉恥莫此爲甚除本部院現在察訪得實另行參究外合再嚴禁爲此示仰各衙門官役及地方賈民人等知悉嗣後官府所需日用物件無分布帛米糧柴炭心紅紙札雜項一切動用等類俱要現發紋銀照依市價按數平買不許仍前白取短價虧累鋪行敢有故違禁約擅立當官名色及虧短價值發票賖取掯勒不還者許被害行戶扭執差人簽票竟赴本部院轅門據實呈稟以憑究審明白將本官立行參拿照貪贓例追擬治罪其衙役藉差需索牙行箕斂克眾者一並按法重處斷不輕貰其各體諒凜遵毋得忽視

○飭沿海招集遷民稽察透越

爲欽奉敕諭第一本條議稽禁姦民通海機宜事照得寧紹臺溫等府爲濱海巖疆最稱險要今者外有遊魂未靖內多姦宄潛生兼之新奉展界墾荒招徠流遺初集防範更宜嚴毖是以本部院特疏條議海邊派船巡哨以禦賊船窺伺內地編立保甲以杜姦民透越沿海無主田地撥給窮民開墾官給牛種籽粒安插得所以靖出海之源等因俱奉兪旨通行欽遵在案所有招徠開墾編立保甲等項事宜復經節檄知照又會同撫院提督列款刋示分發曉諭去後是立法不爲不嚴申飭不爲不備凡有守土之責者自宜實力奉行豈該道府視爲故套竟置膜外迄今許久未據道府將行過事宜詳報封疆謂何職守謂何而容怠玩若是殊不知海禁之功令甚嚴一有姦民透越地方失察文武均幹參處故編立保甲安插窮民不特爲濱海地方之計亦爲守土各官之計也獨不捫心一思必欲故違藐抗迨至臨事周章始知爲今日要務爾時𨿽悔恐無及耳合再飭催爲此牌行沿海各道府查照先今事理卽便嚴行所屬速照原行事宜凡沿海居民無論城市村莊浦嶴等處逐一編立保甲並將展界田土速行招徠開墾復業之民設法安插亦卽逐戶照例編立仍查所屬自展界之後招徠民人若干開墾田地若干給過籽粒若干應扣至某年起科遵照前檄逐一備細造冊迅速呈報以憑查核該道府務以實心力行實政萬勿聽憑下屬虛捏朦混潦艸塞責本部院巡歷沿海在卽所到地方必親行密訪查勘卽以某縣編立保甲曾否實力遵行有無遺漏戶口招徠民人實有若干開墾田地實有若干有無透漏滋獘等事果能一一舉行則系實心任事之良吏如或逡巡怠玩諸事廢弛則系怠窳之劣員盡職者紀功獎薦溺職者特疏題參各宜凜遵毋貽伊戚仍將行過事宜的限文到三日內報查速速

○勸捐輸修塘

爲勸諭捐修塘工事照得北新關外至塘棲一帶塘路傾圯本部院身親目擊倡議興修幸文武各衙門以及鄕紳士民人等各有捐輸自上年至今稍有成緒但估計工程約費四萬餘兩目前捐輸僅止十分之一將來需用正殷若非眾發善心共成義舉萬一中道而廢殊爲可惜卽如行商一項全在風水順利假使重載往還經由此地或遇雨風間阻檣帆不便篙櫓難施必假人力挽拽方能利涉前進似此官塘坍塌保無擔心濡滯之虞乎且因果之說能施獲報理數必然與其視心願於神祗何如作眼前之功徳計自倡修塘工以來聞巨商捐者絕少本部院於此蓋不能巳於言也合行勸諭爲此示諭所屬鹽商知悉凡系賫本行鹽之人不論本利厚薄不拘道裏遠近悉聽情願捐輸多者固見其好義樂施之心少者亦勉盡眾擎易舉之意或銀或錢或米或石或一次不能則聽先捐若干續俟盈餘之時再爲量助該運司仍傳諭爲首商人置立募簿倡率其事若有捐收若干數目卽付僧人聖生及首事施國賢處交受明白刻石志名用垂不朽此系本部院爲爾地方行利濟之事若稍有勉彊難色則非所願聞矣其各勉之毋負本意

○招撫遷民

爲遵旨招撫遷民以廣皇仁以靖邊海事照得皇淸定鼎三十年以來海宇升平外方賓服今皇上勵精圖治尙徳緩刑此曠古極盛之休風也獨有臺灣遺孽負固恃頑偸生旦夕在國家視之不過釜魚幾肉耳惟念遷播之民或以流移失所或以饑寒無歸力竭計窮逃亡島嶼原非甘心從賊之比𨿽其中亦有田地可耕淡水可飲然而棄置墳墓拋撇親朋生爲化外之人死作漂流之鬼思之殊堪憫惻是以皇上特準本部院等所請許以招撫聽其自新凡屬悔過來歸者俱令安插得所若有執迷不悟者盡行剿滅誠恐爾民無知合行徧示曉諭爲此示仰各島流移百姓人等知悉今本部院調發鎭將水師船隻盛張軍容巡行海上凡有從前遷遣無歸潛身島嶼之人不論老幼男婦俱於示到之日卽刻前赴軍前報明姓名籍貫各攜眷屬上船投歸卽與帶入內地聽憑擇便居住仍準撥給地土官給牛種五年之後方才起科其巳往一切過犯盡行赦免永爲盛世良民子子孫孫長享太平之福若或觀望耽延抗拒躲匿是與賊孽無異本部院巳預飭兵將凡有不肯投歸者盡行剿殺不畱遺種爾等試思順生逆死何者爲便及早抒誠免貽後悔卽或漏网一二想窮洋絕島之中衣食無資勢必疲敝而死彼時號天無路𨿽欲投歸不可得矣此系朝廷好生大徳本部院等仰體至懷故爾先撫後剿爾島嶼中有老成通曉事體者作急徧傳勸諭勿辜來意自取絕滅思之愼之至囑至切

○申飭營伍討論軍實

爲申飭營伍以討軍實事照得兩浙山海要區鄰孽尙未消弭伏莽時或竊發所藉以固疆圉而資戰守者惟兵力是賴案準部文營將不許將家人廝役冒占食糧以致營伍空虛又不許將應給官兵糧餉扣克肥巳違者參拿治罪俱經屢次嚴飭在案惟是所屬將弁奉法惟謹者固多而陽遵陰悖者亦復不少今本部院東巡在卽務必親臨營伍討論軍實合行預先飭知爲此照會各鎭並牌行各協營卽將該標營見在經制官兵馬匹戰船軍火器械衣甲旗幟等項逐一整頓齊備聽候不時查驗兵馬務須足額軍器務須整固戰船貢具務須完全如果兵士精壯技勇優長隊伍行陣有方步武止齊得法本部院較閱得實將官紀功聽候薦獎千把頭目聽候優缺拔補此軍政勸勵之典務必實行決不相誑倘或營壘不繕器甲鈍敝或以老弱病廢充數或以家人廝養占糧本部院查驗是眞輕則記過戒飭重則特疏紏參斷不稍有寬假至於官兵糧餉絲粟皆朝廷金錢小民膏血必使足食足兵方能竭力用命如有不肖將弁指稱陋規公費制造禮節等項名色擅扣月餉者除本部院密行察訪外仍許被害目兵指名據實首告以憑發問參拿按贓追擬若本部院巡歷所過減從輕身諸物自備倘有假借迎送下程收拾旗仗等項科斂扣克剝害兵丁者一體訪實拿問治以大法決不姑狥該鎭將仍通飭所屬將弁著實遵奉施行

○再勸捐修塘工

爲勸諭捐修塘工事照得北新關外至塘棲一帶塘路傾圮本部院身親目擊會同撫院倡議興修幸文武各衙門以及鄕紳士庶人等各有捐輸自上年至今稍有成緒但估計工程約費四萬餘兩目前捐輸僅止十分之一將來需用正殷若非眾發善心共成義舉萬一中道而廢殊爲可惜大抵捐施之道富者好施必能獲報貧者能施其功尢倍當此世路艱難時年荒歉之際捐貲固非易事但有餘之家往往專心神佛殊不知修橋砌路與造寺塑像之功相等至於不足之家或抽廚頭之米或積撲滿之錢多寡隨意何莫非眼前功徳也合行勸諭爲此示仰地方諸色人等知悉凡有情願捐修塘工者不拘數目多少或銀或錢或糧米或木石各里甲中推出爲首一二人置立募簿隨便書寫捐輸積有若干卽交付潮鳴寺僧人聖生及武林門外甘露茶亭首事施國賢處匯收明白其有不肯捐輸之人與無力助施之人不必假借院示一槪相彊致生事端至爲首募寫之人尢須秉公誠實不得藉此漁利自取諐責又聞向有義民陳光祚陳烈及僧人本如先曾同修塘路並此外若有好義衿民僧道人等能分任募修三里五里十里者悉聽自認協同興工卽與首事無異工完之日鐫碑紀事各列姓名其塘石之上俱鑿捐輸名氏永垂不朽誠利濟之勝舉也若本部院身在地方不過爲爾地方人代籌興廢舉墜之一端他日任滿而去於我何預焉倘不能相諒稍有勉彊難色則非所願聞矣

○再禁鋪行當官

爲嚴禁鋪行當官之獘法在必行事照得行戶當官承值屢經本部院嚴示禁約近又經部科條奏奉旨通飭在案無如各衙門積習相沿不知省攺凡屬日用飲食器具布帛等項無物不有承值無日不取當官在不肖之官狐假之役自是恣意妄爲又聞省城各有行頭一項每每科派散戶預積堆金名爲伺候當官充用實則希圖苛斂肥囊以致逐末賈民竭辛力於蠅頭不足供貪饕之狼吻流害無巳言之痛心除見在密訪參拿外合再嚴禁爲此示仰所屬官役行戶人等知悉嗣後文武各衙門需用物件務須恪遵功令俱發現錢紋銀照依市價公平買辦不許仍前妄立承值當官名色擅向鋪行恃彊白取尢不許短價低銀髮票掣簽先給半價余候找還等獘敢有故違許被害鋪家或執拿簽票差人或將原票收執竟赴布按兩司衙門指名稟告審實解赴本部院軍前定將本官以貪贓題參衙役立行處死斷不輕貸至於省城積年行頭包攬當官科斂銀錢物件等獘示後永行禁革敢有仍踵陋習克眾害人者許各散鋪指名據實首告以憑嚴拿作姦行頭重責四十板枷號兩个月示眾滿日仍行發問追贓治罪決不姑寬本部院法在必行各宜凜遵愼勿故犯

○誡飭沿海文官

爲誡飭文官恪守職業以安民生事照得沿海地方前此定界遷民閭閻困瘁巳極玆幸奉旨�邊復業正小民咸慶更生之會亦職官加意撫綏之時也頃本部院巡轍所臨接據士民條陳加以畱心采訪大抵保舉稱頌之陋套比比皆然而因循溺職之有司在在不乏除擇其尢者廉得實迹參拿示儆外所有目前時獘亟須釐剔合行摘飭誡諭爲此示卽所屬文職官員及衙役士民人等知悉各照後開條款著實遵守有者作急攺弦無者倍加勉勵倘或怙終不悛陽遵陰悖本部院耳目最近執法最嚴一有覺察憲典具在必不爾寬毋貽後悔

計開

一私加火耗屢有嚴禁今訪聞不肖官蠹收條銀則假稱民等原輕借名傾銷折耗收糧�則倉夫踢斛淋尖倉役加耗索例𨿽勒收多寡不等而錮獘仍未盡除本部院見在察訪拿問外今後務須盡行禁絕凡印官徵收錢糧悉照部法官斛不許額外私加勺合毫釐敢有故違許被害指名首告以憑立行究治決不姑恕一浙東夫徭雜差最爲苦累若再差派不公幹折滋獘則百姓苦上加苦情何以堪以後除無名不急之務一槪不許濫取民夫外如有關系軍機重大等事印官酌用人夫務須刻意撙節從公分派以裏﹖之大小遠近定夫數之多寡不許豪猾衙役幸漏脫免偏累細民不許先期提取羈鎖伺候致妨農業不許經承差役多派少用折幹肥囊敢有不遵故蹈前獘者或告發或訪聞官參役究斷不輕狥至於孤寡老耄殘疾家無餘丁者應準卹免又遷遣新復之民應準暫免俟起科之年一體充役俱毋故違一鋪行承值當官白役民夫工匠本部院屢經禁飭在案近日臺省條陳部議奉旨尢爲嚴切以後大小各衙門凡系日用食物布帛柴炭油燭心紅紙札家夥什物等項務須平價現銀巳貲買用其應用工人匠作夫役俱要日給工食如有白取白役短價虧累等事許被害據實首告以憑審實參治不貸一地方積獘種種難以枚舉縷陳如佐貳雜職不許擅受民詞差人拘攝勒索賄賂各衙門不許假借詞訟催糧名色差役下鄕需索差錢飯錢詐擾百姓又如現年糧長止令催收錢糧若有逋欠頑戶應行按名摘比不許刑責糧現其餘地方火盜人命緝逃等事一槪不許苛求擾害再如戰船臺寨旣勞民力其取用料物價值卽應動支官銀按數給還不許扣克折幹致民苦累至於錢糧官收官解自應一例遵行何獨場竈課銀責之竈戶以致苛索陋規分例困苦不堪其各衙門刑杖竹片原有定例觔兩不許擅用竹根大板及民間詞訟催糧小事不許濫用夾棍拶指久經通飭在案今聞酷虐之官故違禁例意在酷以濟貪以上各條務須盡除積習攺過自新敢有仍前恣行不法者許被害人等據實指名赴道府衙門控告審實輕則就便發落重則詳解本部院軍前以憑分別參拿處治決不輕宥

○誡飭沿海武官

爲誡飭武官恪守職業以固海防事照得瀕海巖疆全藉將士兵丁宣勞捍禦本部院與爾等休戚相關同躬一體故凡可以軫卹激勸者未嘗不盡心經營也惟是設兵所以保境安民而爲將重在檢身馭下頃據士民條陳及本部院采訪所及其間克盡職守者固有而驕蹇不法者亦不乏人除見在甄別勸懲外所有應行申飭事宜合亟曉諭爲此示仰各標營將領弁兵人等知悉各照後開條款逐一遵守奉行若事之所有作速易轍攺弦果事之所無益當加謹勉勵本部院矢公矢明執法有素倘致干犯紀律應知國法無私彼時𨿽欲寬假不可得矣願各凜愓毋貽噬臍

計開

一爲將之道首重技勇嫻熟紀律嚴明故必水陸有各擅之長地方托幹城之寄使士卒畏我法令而不敢非爲使兵民感我恩威而眾心悅服斯爲盡職諸如克減兵糧冒占虛伍玩盜殃民耽安逸豫等事皆兵律所首嚴亦經本部院節次申飭在案果能恪守無愆則年例薦舉軍政考核自不靳優異之典如其不然一有訪聞立付白簡試看從前參革過各營將弁殷鑑固不遠也

一今日功令最嚴透越本部院前此禁約眞不啻三令五申矣彼姦頑愚民只圖微利不惜身家往往私將米谷布帛油麻釘鐵以及違禁貨物偸販濟賊總由不肖將弁犯法兵丁通同賣放之故或講定陋規或臨時賄買不但不能追緝抑且包管護送此等設心藉寇資盜又與逆賊何異本部院見在密訪俟得其實迹立行參拿正法外爾等當思

朝廷豢養之恩無非爲禦寇安疆起見故不惜俸祿糧餉委以重任柰何作此昩心行險之事今後務須盡攺前獘畱心詰緝則紀功激賞定例昭然斷斷不爽倘仍嗜刀頭之蜜是自幹不貰之刑勿謂本部院耳目不廣希圖徼幸於萬一也

一沿海人民全藉漁利資生前此內港采捕在所不禁近日展界凡無礙沙塗等處見在勘議聽候另示步取魚蝦爾汛防官兵不過稽察透越不許犯禁而巳乃聞劣弁悍兵敢於擅立漁稅名色公然抽取或每月每季苛斂匯收或按船按糹﹖廉日逐科索不法殊甚上年曾經本部院禁示在案今聞仍不遵依合再嚴禁嗣後民人采捕之處止許稽查姦宄不許妄取漁利敢有弁兵故違禁約及土棍串通箕斂者許被害指名首告定行參拿追究不貸

一經制官兵額給俸薪馬幹戰守糧餉此朝廷之金錢小民之膏血也今聞不肖防弁汛兵每於分防地面恣肆擾民或彊買谷艸者有之或白取牲畜者有之甚而沿家索取供給以及騙占小廝婦女霸踞行業埠渡等事皆所不免是豈設兵保民之義乎本部院從前屢有禁約不啻諄切今後敢有玩法官兵仍前怙惡不攺者許被害指實控告以憑參拿立正軍法不必詭名投狀礙難施行

○曉諭沿海時政

爲曉諭士民安心樂業事照得本部院巡行沿海一則整飭軍機事宜一則采訪地方利獘今叱馭所過接據士民條陳合以見聞所及除文武官員另行申飭誡諭外所有民間事情亟須諭眾通知者相應給示爲此示仰地方官民諸色人等知悉查照後開各條逐一遵守俱毋故違致辜朝廷徳意有負本部院軫卹至懷其餘利獘應行摘飭者仍候另示禁約施行

計開

一編立保甲爲安內攘外急務本部院與撫院提督會示條例頒布甚明今聞有豪猾土棍及借名營伍之人違禁抗阻者有外籍流寓遷遣等民躲閃規避者又濫用佐貳雜員外委廢職串同胥差白役需索煙居供應陋規冊費等獘均幹不法示後務須遵照前示一體編排責成印官親自查點敢有抗違脫漏生事科索等項情獘印官訪實申詳定行分別參拿重治不貸

一展界開墾蓋爲原日遷民復還故業也今聞有狡猾姦徒機乘五年起科寬卹糧役之利不肯復歸故土往往貪圖就近占踞他人產業又有內地租佃人戶捨成熟納糧之地耕新展不科之田以致熟田拋荒編甲閃避而遲歸無力之人多致失業此昧心�理之甚矣各該印官裏保逐一淸查勸諭務使各歸版圖毋許恃頑梗阻敢有抗違不服者卽繩以法但不得借端刁難生釁致幹並究未便

一年前定界之時前部院曾將塗田埠渡之處分與遷民營趁度日今旣展界復業凡遷民巳經回籍開墾者應將塗埠退還若有未曾開墾者仍準暫管以資生計俱不得彼此爭執致興訟端各該印官曉諭遵行若有姦豪之徒恃彊占踞者許赴有司從公�斷俱毋故違荒田不以臺寨爲界是使遷民就地開墾也至於潮塗水際險要須防透越宜杜之處在本部院與提鎭道將自有經營防備爾民俱不必性急混擾統俟查勘定議某處可容采捕作何立法稽查某處不令民去以防偸越姦獘然後頒有曉諭遵照而行本部院念切爲民若有利於百姓之事斷無不籌劃妥當猶使爾等有向隅之嗟也

一內地拋荒民田屯地曾經撫院奉旨親行丈勘業巳會題請蠲矣今復有士民投詞呈控或系部行未及周知或有當日零星遺落各該縣衛印官查明通加曉諭應蠲豁者速與豁免應勸墾者勸諭開墾並應該開除淸補人丁乘此編審之年一體從公審定仍具文通詳查考不得偏枯致貽民害

一竈籍士民呈控開煎各詞查展界開煎固屬利民增課之事但當日遷棄地方原經具題明白今場竈如何歸復引課如何營銷並竈丁作何均平淸補必須通查酌議方可施行應向該管道府司場等官條議妥當通詳會議定奪

○嚴督追捕盜賊

爲督緝盜賊事照得地方盜賊生發疏防之參罰甚嚴諱縱之處分倍切無非爲督緝盜賊而設也乃今日文武各官每遇彊劫大盜無不諱爲竊賊若遇穿窬小偸一槪置之不究以致爲賊爲盜之輩覷破各官心病𨿽有大盜夥黨器具亦姑作暗進明出形狀何則欲使文武衙門寬其追緝萬一敗露且得避重辟而就黥刑也至於被盜之失主鄰佑勉承各官意指𨿽罹劫殺傪禍亦姑作竊盜含糊開報何則恐觸犯有司之忌必致刁難苛責失賊又遭官司也不思聚夥止於二三輩身無利器黑夜穿窬人莫知覺者是竊賊也若紏黨五六人以至十人以外器械全備步梯踰垣明火入室罄掠貲囊拒捕傷人而去者是豈竊賊行徑乎各官每遇失事之後只顧辯彊竊之是非全不管盜賊之作何追捕請問縱使是竊非彊又豈容不追不緝恣其飽揚乎止爲保全自巳功名不惜人家被劫慘苦流獘至此人亦何憚而不爲賊哉爲今之計無論是竊是彊惟有嚴督追捕一法合行專飭爲此牌行通省守巡各道及各總捕官照牌事理卽將所屬新舊巳報未報盜賊各案逐一查出備開月日失主地方及承緝兵丁捕快姓名造注手冊一本置之座右嚴立三六九日比較之法除兵丁移會該管專汛官依法查比外其府廳縣衙門承緝應捕快壯等役該道廳務須逐案逐名親提到案勒限責比期於全獲眞賊而止蓋各處應捕與盜賊窩綫俱爲一气感通之人責比嚴則躲閃無法而眞賊自出若稍稍寬緩則積年捕役必畱賊以爲歲時貢獻之資或養賊以爲扳累平民之計故欲淸盜除窩捨責比捕役之外再無別法也若果捕緝有功贓眞盜確者該道廳仍酌量激賞以勵將來但須嚴飭獲盜之日立將人贓一並解赴捕廳印官衙門審問供招不許捕快私自做索拷打囑扳無辜及侵換贓物等獘敢有故違俱按新例治罪不饒此本部院急於弭盜安民之意故不惜娓娓諄囑萬惟畱心力行於以覘幹材風力之能否也

○緝拿土棍

爲專飭密緝土棍以靖盜源事照得省會人煙稠雜姦宄叢生有等遊手好閒不事本業之徒專一結交匪類靡惡不爲諸如放賭拈頭火囤紮詐包告包準夥告夥證誆撞太歲造使假銀捏造誹謠匿名榜帖等事是其平居之生意也次而剪綹白闖拐騙掏摸偸雞弔狗放火打搶白晝邀奪黑夜穿窬等事是其小試之端倪也甚而塗面盤頭踰垣入室明火執械劫財傷人則其心雄手猾由小而大由微而顯勢有必至者矣問其黨羽大抵掛名營伍投誠窮迫而總以無賴土棍爲奧援也問其結聚大抵深房僻巷冷靜廟宇城內城外無處蔑有而要之窩賭局場爲尢甚也有招攬者有探聽者有應援者平日則量材而用臨時則遇事生風得財則見者有分地方側目而視有司莫之敢攖以致殷懦人家日不安席夜不安枕將來流禍尙忍言哉本部院訪聞有素今值東巡之後更聞日甚一日合行專飭密緝以弭亂釁以靖盜源爲此牌行杭守道總捕官照牌事理卽便嚴密設法或微行訪察或偵伺鉤舉或發覺於公事審讞之下或巡緝於公出猝遇之時獲其人必窮其黨得其事必絕其根務使贓證的確輿情共快者輕則枷責遊巡以示儆戒重則照依光棍事例招擬解詳正以大法其事涉彊竊盜賊者仍按律例審斷施行但不得輕委失人株累良善致負本部院鋤姦本意此檄此行該道與捕官二處務須著實畱心以副本部院遠懷屬望回巡之日仍逐一面陳以覘該道廳之風力也凜之愼之至囑至切

○查議淸核招墾田地

爲查議淸核招墾田畝並飭借端滋擾事照得沿海展界田畝本部院條議撥給窮民開墾官給牛種寬限五年之後按畝起科納還種本等因業奉兪允見今通檄各屬遵行在案惟是遷棄十年人民流離之後今漸次招徠授田開墾其中墾過畝數坵段莫定按冊難稽自當從新更正淸�明白庶便日後照額徵輸但今遷民𨿽經復業室家未定生計無資正在拮據不遑之候倘不肖有司或勒取親供或濫行造冊或委佐貳胥役前往各鄕淸丈因而作姦滋獘借端科索嗟此甫集之哀鴻又何堪此無藝之誅求也若不亟爲禁飭流獘將何底止合行查飭爲此牌行藩司及沿海各道府照牌事理卽將復業遷民報墾田地作何淸核稅畝或仿照康熙四年間丈量事宜聽民間自丈開報或將民間報墾數目存案俟稍息二三年之後另行淸丈或責成鄕耆裏老董理其事並不許借名科派逐一從長酌議妥確務期見在有裨於民生將來無虧於國課具文通詳以憑�奪至於濫委佐貳胥役下鄕需索及混取冊結任蠹滋擾等獘盡行立法痛革倘陽奉陰違本部院見聞所及定將諛管官特疏紏參不貸

○移畱撫院

爲病患日深等事準貴院咨開再請代題病辭緣由到本部院準此爲照貴體在調總緣治理謀深如傷念切不憚勞思過度以致偶爾違和前準大咨業巳備復在案今再接臺移指意諄摯但浙中凋疲巳極前此深荷偉籌其間廉頑立懦之風愛日棠陰之戴鴻聲久徹於九重蒼赤望殷於霖雨斷不敢遽爲輕請以重拂輿情也惟希節勞釋慮靜養調攝以迓有喜之祥則貴院始終爲國愛民而本部院亦獲永邀葮倚之緣矣相應咨覆爲此合咨貴院煩請鑑察施行

○移詢江南采捕始末

爲咨詢事爲照沿海地方巳經奉旨開展不以臺寨爲界此聖明念切如傷覃恩遐播正遷民更生之會也凡屬沿海情形似必相同一例如浙之邊界延袤二千餘里其間百姓有負鋤南畝端務農業者有無田可耕無績可織更有老幼不能力作種植者必藉魚鹽爲活沿海孑遺在在皆是頃將遷移之民設法招徠還歸故土漸次開墾而向之藉魚鹽爲活者曾未獲沾采曬之利是𨿽經展界而仍有未集之哀鴻也所幸芳規在望補救有資前聞貴省督院曾具聽民采捕一疏業荷兪允所有條陳原本曁議覆部文並各屬奉行法例以及一切有行案卷統祈備悉錄示以便遵仿舉行則叨附維楫之雅不淺矣相應咨詢爲此合咨貴提督煩請查照示覆施行

○捐米賑濟饑民

爲曉諭事照得浙省連歲凶荒加以外屬饑民流移載道撫院與本部院蒿目傷心先經會疏題請平糶官米並設法賑濟巳經通行在案今本部院東巡旋省又值天道亢旱之時窮民更難存濟合再捐米賑給爲此示仰本處饑民及外省難民一體知悉今擬於江幹報國寺湖墅接待寺城內貢院佑聖觀二處委官開廠訂定初五日各居民俱照住處就近赴各廠聽候給發印票每人一紙卽於初六日仍赴各廠處所伺候驗票給米以免重冒之獘此給票定日之法誠恐饑難貧民未及周知不能徧及或致擁擠傷人守候無度是以如此爾等其各體諒至意其餘稍有生業食力做活之人苟可存濟不必混冒

○停訟緩徵

爲曉諭停訟緩徵以弭天災以蘇民困事照得浙民不造上年旣被水災今歲復遭亢旱此皆人事之弗飭之致皇天之降殃本部院拊躬循省痛自刻責見在會同撫院躬率司道有司各官齋戒虔禱冀得祈求感應大沛甘霖但目前民困巳極人心皇皇合行停訟緩徵以示休息爲此示仰所屬官吏士民人等知悉凡各衙門承問訟案除立限欽案與眞正彊盜人命逃人事情仍行審理務期寬刑速結外其餘各項詞訟無論承奉自理一槪停止不許差役追呼俟雨足之日各該管官造冊呈送原批衙門分別輕重注銷至於一應里甲錢糧各印官暫行緩徵亦俟雨足照常催比在百姓各有良心斷不因目下卹民緩比致將來逋負不完貽累考成也其各體諒至懷俱勿故違自取罪戾

○勸諭愼防火燭

爲勸諭愼防火燭事照得天時亢暘祈禱弗應省會爲五方雜處人煙輳集之區近日兩遇火災沿燒甚慘地方官民俱當十分愼防以弭災變誠恐饑饉不逞之徒希圖搶奪故意放火或人家一時失於檢點撲救不及是不可不遠慮綢繆也合行曉諭爲此示仰地方官民諸色人等知悉務須小心謹愼時刻備防免致烽煙不測之事各該總甲巡捕人役尢須不時稽察倘有姦徒放火害人者立刻擒拿解送有司衙門審實轉解以憑重處此系木部院消患於未形之意願各體諒毋忽

○申飭夜巡保甲

爲申嚴夜巡保甲務必靖盜安民事照得保甲乃平日弭盜之法夜巡乃臨時緝盜之事也本部院蒞浙以來三令五申不啻嚴切頃聞省城內外常有彊竊盜賊不時生發除現行嚴查失事的確者會疏題參又訪聞盜窩盜綫勾引無忌亦現在設法擒拿外所有保甲夜巡之令誠恐法久玩生合再嚴切示諭爲此示仰城守將弁府縣印巡等官及兵捕保甲人等知悉查照後開各款逐一遵守著實奉行務使盜息民安而止愼勿故違有辜本部院弭盜之意自取罪戾未便

計開

一嚴行保甲設立牌面等項規則先經本部院通飭各衙門現在奉行玆不多贅惟是鄰佑保甲連坐之法不可不嚴蓋比屋而居之人其平日行止邪正與交遊往來蹤迹斷難瞞鄰佑之耳目如或容畱異類夜聚曉散不務恆業飲博呼盧等項則其人必系不軌之徒各該鄰佑保甲遇有此事之人聯居裏內務須不時稽察訪有爲非實迹卽著左右四鄰會同保甲公首報官以憑拿究但不得挾仇妄害致於反坐之罪嗣後如有拿獲盜賊窩家在於本裏而四鄰保甲未及舉首者非系畏憚容隱卽屬通同故縱定將本犯四鄰保甲一體拿究輕則枷責重則連坐以罪斷不姑貸不論土著僑寓勢豪營兵投誠人等務須一體稽察愼勿故違取咎

一地方失盜報官追緝條例最嚴若有隱匿不報諱彊爲竊等獘官役分別參究本部院申飭之文眞不啻舌敝穎禿矣無柰文武各官只顧自巳功名不管民生痛苦凡遇士民失盜報官者或拘拿家屬或刑責鄰佑威勢箝制以大盜而攺爲竊賊者有之以焚殺而攺爲報仇者有之至於減報盜夥贓數假捏暗進明出竊盜拒捕白晝搶奪等項種種陋習難以枚舉若眞系穿窬竟置之不聞不見矣以致盜賊不緝不究姦宄窺破獘端日甚一日彼失主失賊遭官吞聲飲恨無可告訴怨气沖天安知今日之亢暘不雨非天怒人怨有以致之乎各官淸夜自思溺職殃民之罪何以自解嗣後如遇地方失盜不論是彊是竊近者失主於次日報官遠者於三日內報官若系大盜仰城守將官會同總捕印官一面立差兵捕分投追緝一面具文通報若系竊盜仰總捕官及該縣印捕官立差坐坊應捕追緝俱要五日一次比較務必全獲眞正贓盜而止如有威勒失主妄拿家屬鄰佑諱匿故縱等獘許被害據實指名赴本部院轅門抱牌呈告以便立時傳訊得實定將諱匿不職之官先拿後參兵捕人等嚴拿處死決不輕宥

一省城地方遼闊邇來夜巡不過虛應故事須立分汛責成之法方有實濟仰城守副將會同杭州知府查明省城內外各處地方凡府佐縣正首領雜職各文官城守水師營各武官逐一議定汛地分投巡緝以便猝遇盜賊立時擒拿如有本處失盜分汛之官役不能當時擒獲者事發之日本官分別議處隨行兵捕快壯等役提拿責究不貸限卽日具詳通報以憑批奪至於督標將弁兵丁本部院不時差遣遊巡本部院亦擬躬親巡察若所到之處遇有該汛官兵偸安怠玩者分別記過處治俱勿玩視取究

一夜禁之法行之不善往往徒累民間無濟實事今本部院酌定每夜起更時候仍在淸泰門處所放靜更炮三聲著城守營兵目專司其事此炮響後各柵欄卽上鎖鑰凡士民人家往來宴集者旣盡竟日之歡可免長夜之飲卽有正務不妨次日再辦此杜絕姦宄之法不得不然至於各衙門比較錢糧審理詞訟亦俱於上燈時停止以便衙役人犯各自回歸其有民間急病延醫分娩收生婚喪等項萬不得巳之事俱執一家牌驗明開柵放行間有衙門公務行走者本衙門堂上官預備印信燈籠數盞臨時給發驗明開柵放行次早卽繳其餘一槪不許無故闖柵行走如有故違夜深妄行者夜巡官實時執拿次早送有司衙門審訊發落至於夜巡之官系文職衙門各堂上官備印信髙燈二架武職衙門執印信令箭二枝爲據以杜詐僞之獘守柵人役俱於柵邊歇宿以便查驗啟閉其目前夏間乘涼之人各在本家門首秋冬工作人家在於門內夜間做活者夜巡官役不許生事擾害如違究處不貸

○驅逐遊手棍徒

爲驅逐遊手好閒之徒以消姦宄事照得時當荒旱盜心易萌近日風聞省城內外多有彊竊盜賊不時生發除另行申飭保甲設法夜巡並勒限督緝姦宄務期靖盜安民外但有一種異籍遊手之徒潛居會城往往於市井闤闠之處耍拳舞棒使弄星錘又或戲法走索集眾說書等項種種不一此輩旣系流寓又無恆業安知不乘人煙輳集之時謀結黨爲非之事乎今日欲靖盜源此其一端也合行嚴禁爲此示仰府縣印巡等官及地方裏保總甲人等知悉凡有前項異籍遊手之人在於裏內投歇寄居者定限三日內盡行驅逐不許容畱自示之後本部院差員巡查如有此輩仍前在於街市耍拳使錘等類者定行鎖拿將本犯重責枷號仍究容隱之家一體治罪各地方官尢須加意緝逐不得疏忽尢不許縱容衙役借名挨查需索士民人等銀錢酒食如違一並參拿重治不恕

○曉諭攀畱撫院士民

爲曉諭事照得撫院範簡注宸衷保釐浙土拯饑援溺念時切於痌瘝治劇理繁心實勞於吐握蓋因鞠躬政事遂致偶爾違和頃準三次咨文意欲代題請告俱經本部院寬慰婉畱並再四面言諄勸矣今據闔屬鄕紳舉貢衿民公詞具控前來本部院披讀之下歌功頌徳無非扳轅臥轍之情累牘連篇盡是雪涕披肝之語天聽卽民聽本部院何敢拂輿論以瀆陳謀國如謀身在撫院自必勉珍調而竟績合行曉諭用慰眾心爲此示仰地方士民人等知悉俱各安心樂業不必憂徨疑慮致廑撫院與本部院軫念至懷

○又移畱撫院

爲病患日深精力巳憊懇請代題亟推賢能以無誤封疆事準貴院咨開三請病辭代題緣由到本部院準此爲照貴院拯饑援溺念時切於痌瘝況復治劇理繁神更勞於案牘旣鞠躬以謀國致玉體之需調本部院三捧大咨憂徨靡措竊以九重之倚注方殷萬姓之來蘇正切縱興思髙尙其如蒼生何哉矧功者保釐知必幡然攺也𨿽本部院人微言輕不足以仰達臺聽但刻下鄕紳舉貢衿民人等歌勛頌徳無非扳轅臥轍之詞累牘連篇盡是雪涕披肝之語天聽卽民聽本部院何敢拂輿論以瀆陳壽國以壽身祈貴院不憚勉珍調而竟績除出示安慰士民外惟希釋慮葆和允收成命上以副朝廷簡﹖之隆下以答億兆瞻依之望地方幸甚士民幸甚至本部院誼深維楫奉矜式而協寅恭嘉賴尢非淺鮮矣合再瀝情備覆爲此合咨貴院煩請鑑察俯兪施行

○再諭攀畱撫院士民

爲再行曉諭事照得撫院範勞心民瘼偶爾違和先經三次移文本部院代題請告隨卽回咨婉畱又屢次面言勸慰並大張告示曉諭爾等士民一體知悉矣近者復據遠近士庶投控扳轅之詞殆無虛日喧闐呼吁累萬盈千且聞有罷市廢業之事此𨿽爾等迫切至情不能自巳但本部院誼切寅恭志同道合方將勉力共事報朝廷以安百姓斷不敢私僚友之交情忍名賢之去位誠恐爾民未必周知仍前徨惑則是傷撫院之心益本部院之過甚非爾等愛戴之初意矣合再曉諭以慰輿情爲此示仰闔屬地方士民人等知悉俱各照常樂業不必驚徨在撫院視民如傷業巳俯狥所請在本部院痌瘝一體決不冒勉代題各宜體諒勿負至懷

○又移畱撫院

爲病患日深精力巳憊懇請代題亟推賢能以無誤封疆事準貴院四次咨請病辭代題緣由到本部院準此爲照貴院弘才碩徳原簡注於宸衷厚澤深仁久淪濡於士庶惟因賢勞過度以致珍體在調前準三次大咨詞指忳切本部院敢不仰體臺意惟是浙中待理尙殷輿情依戀彌篤比日以來紳袍士民之呼吁扳轅者紙近百張人幾萬數皇皇然不啻嬰孩之去怙恃此蓋感出至情行猶直道豈一二人阿好哉且無論貴院因勞偶恙稍加靜調旋當勿藥本部院不敢率爾瀆陳卽恐重違尊指冒勉上疏而聖兪斷能邀士民迫不容去是本部院不體廟謀不愜輿志將何以自處也況本部院庸才迂性混濫吹竽兩年以往凡百政務全藉棍模提挈之功得緩脫輹僨轅之罪而素餐伴食眾論攸同此非飾詞亦非謙詞也目前旱�示警黎庶憂徨正藉弘猷大施匡濟若本部院甘狥僚友之交情忍聽名賢之髙尙則朝野輿論將以此舉爲何居乎而天下後世將以本部院爲何如人乎所以局蹐逡巡寧違尊指而義不敢出此耳言盡於斯決難遵命除又大張告示曉諭士民安心樂業外仰惟貴院上念朝廷倚任之重下慰士民迫切之情釋慮凝神勉加珍攝則吉人自膺天相而民聽自合天心立奏霍然之效克終康濟之猷國家幸甚地方幸甚本部院幸甚今準前因合再移覆爲此合咨貴院請煩鑑察施行

○誡諭修省

爲誡諭修省以�天災事照得浙省上年重罹水災今歲復遭旱魃四民有室罄之嗟三農興懸﹖之嘆本部院蒿目焦心補捄鮮術前巳躬率所屬步行祈禱幸獲甘霂稍施將謂秋成有望不意雨未經旬仍然杲杲揆厥天心之示儆實綠人事之不修本部院拊衷思省必系庭有冤民獄多幽滯利有未興害有未除以故災患頻仍祈求罔應所屬大小各官可不猛然警惕歟合行通飭爲此牌行各司道府照牌事理卽便通行所屬凡有雨地方卽鼓勵農民及時耕耨無雨地方督率士民虔誠求禱一面勸諭車水救濟仍誡諭各官力圖修省諸如職業不修苞苴是問民情罔顧敲撲頻施或盜起而不能弭或蠹橫而不知覺以及濫準詞訟淹禁無辜有一於此均干天怒惟願大小僚屬滌慮洗心共修厥職務期上格蒼穹下安黎庶勿負本部院諄諄告誡至意

○整頓沿海陸師

爲密飭整頓沿海陸師官兵以備調度事照得寧臺溫三路水師船隻業巳配兵操練擬於秋汛出洋巡剿海孽惟俟各鎭報齊之日卽可訂期出師但水師官兵船隻一出餘孽不無四散奔潰則沿海陸路汛守堵禦聲援不可不備若止以原派汛守之兵防剿恐兵力單弱難以兼顧應將各鎭營存城官兵責成該管將弁至期偵探親帶堵禦方免逆賊竄入內地之虞是在汛在城官兵俱當操練整頓以便調遣合行密飭爲此照會各鎭查照照會事理卽便轉行所轄各將遵照務將該營官兵馬匹無論存城在汛責令各該將弁收拾器械飼秣馬匹上緊操練俟水師官兵出洋之時聽候另示調度如官兵操演不熟盔甲器械收拾不精馬匹飼餵不壯以及虛冒占役臨期以老弱充數者本部院委官驗視得實定將該管將弁以藐玩軍機從重紏參決不姑貸

○訪拿指詐姦棍

爲訪拿姦棍假印指詐以肅法紀事照得姦棍指詐律例首嚴僞造假印尢幹重典近有湣不畏死之徒誆騙計窮變幻疊出描摸印信仿套批呈愚民之受其挾騙者不知凡幾頃據仁和縣獲解假印大棍褚葵駕窩外方遊棍沈太階等以鄒伯鯤假扮遊宦因有張瑞訐訟指稱關說捏造批呈印信宛然曹國昌等知情密首人贓現獲本部院當堂嚴訊之下棍等直供印屬描摸詐騙巳無遁情除經重責押發按察司嚴究招解外惟是鬼蜮之徒何地無之揆其狼狽夤緣遊棍非串同地棍不足肆其姦地棍非假藉遊棍不能行其詐此輩相需表裏遂無不可爲之事今省城重地尙有此魑魅晝行若各府鞭長莫及者不特愚民被其詐欺恐官役亦受其愚弄矣若不力行訪拿流害將合底止爲此牌行通省各道府照牌事理卽便轉行所屬大張告示曉諭並嚴責緝捕人等如有前項棍徒在於該地方指稱遊宦關說事情假雕印信捏造牌票告示批呈等項指騙愚民者卽便密訪的實立將姦棍及朋謀與受之人一並嚴拿究解以憑審實按律重治若有外來之人不務生業交結匪類行止不端者立刻查明驅逐不許潛住地方如地方官查飭不力或瞻狥容隱不行拿解者別有發覺定行一並參處決不姑貸仍具遵依繳查毋違

○飭催編審

爲飭催編審以重賦役事照得編審一事關系民生十年休戚是以本部院先經屢次申飭務必均平又據藩司詳議及府縣紳士條陳俱經批行在案今時己秋仲轉盻新年卽要輪流充役而各屬曾無一處報竣者將來事急期迫艸率結局勢所必至竊以兩浙賦重役繁民困己極況編審事宜一府有各縣之不同一縣又有各都﹖坊裏之不同其間因革損益全在縣官畱心民瘼執法秉公自無偏欹不均之嘆所謂有治人無治法原不必比而同之也如均田均裏嚴詭寄禁花分飭飛灑除隱漏不許造冊裏書作獘不許科派使費陋規此一定不易之理也若夫紳衿自運按糧起丁按人納丁與夫增田減裏落甲催徵等項本部院原行悉從民便有宜於今而不宜於昔者攺之有便於仍舊而不便於紛更者因之總期役無偏枯丁無虛捏輿情允愜徵輸稱便而止誠恐各印官礙於條款觀望耽延合再通行催飭爲此牌行藩司各道府照牌事理卽便轉行各該州縣印官備照督撫藩司屢次申飭事宜立將所屬裏役作速秉公編定其間有一定不易法當遵奉者俱要著實力行或有時地異宜大同小異之處不妨酌議變通一面上緊料理一面將理合通變情由明白通申以備查考不必往返候示徒滋耽閣本部院惟有專責縣官一法苦今年編審該邑賦役均平民無異議定將本官記功獎薦倘或昩於事理任性偏執聽憑衙役裏蠹冊書叢姦滋獘又或偏狥豪右劣衿情面苦累細民以及假借紙張使費名色苛派里甲肥私入巳者一有告發訪聞立行飛章參拿斷不輕恕至於紳衿百姓人等俱當及時交收過割從公編認不得觀望延捱妄生異議如有實應調劑之處不妨及早條陳以憑酌奪如印官原系秉公而豪劣姦徒阻撓骫法希圖利己損人者許印官據實指名申揭以憑拿問重治仍行令大書告示通加曉諭定限九月審完十月定冊通竣均毋遲違自取咎諐各具遵依繳查

○申飭實勘災傷

爲嚴飭勘災以蘇民困事照得兩浙旱魃爲殃黎民困苦已極本部院蒿目傷心挽捄無策除經給示停訟緩徵見將地方受災情形會同撫院繕疏上聞外具一切請蠲請賑及攺折漕糧官糴平糶各項救荒事宜俱當諄懇剴切一一奏請惟是蹈勘受災分數全在府縣印官實心力行庶於百姓有益無害往聞不肖有司膜視民艱縱役滋獘或輕委佐貳卑員苟且塞責或任憑裏書衙蠹科派生姦使裏民未受蠲折賑卹之惠先罹供應冊費之苦如水益深如火益熱深可痛恨合亟通行嚴飭爲此示仰闔屬官民諸色人等知悉今年查勘災傷本部院俱己行令各府印官躬親踏勘並申飭減帶隨從自備供給所到之處勘實受災分數卽取縣官冊結勒限速行不許騷擾裏民一艸一木如有府縣衙役及裏蠹冊書人等指稱科派供應及造冊紙張做荒使費等項名色者許被害裏民據實指名開列贓迹徑赴本部院轅門抱牌首告以憑審實眞情將貪官犯人立行拿問參處按法追擬斷不姑貸至於災傷各裏俱各靜候蠲卹之文斷不使爾等流離困苦特示

○再飭城門官兵

爲嚴飭城門禁約以肅法紀以便行人事照得省會城門分設官兵防守不過晨昏司掌啟閉出入稽查姦宄而巳乃有悍劣兵目假公濟私恣橫不法如進出之肩挑負販凡屬蔬菓柴炭魚肉牲口等項無一不行抽取士民出城祭掃榼櫑等物無一不行攫奪甚之商客鄕民行李與民間出殯喪棺俱要索取銀錢方才任放行走最可恨者婦女肩輿往來一槪勒令掀簾露面稍或遲延或棒毆轎夫或公然攔阻以致男婦士民靡不怨讟咨嗟莫可告訴似此借防守之名行暴橫之事犯法害人殊幹法紀合行嚴禁爲此示仰城守官兵及過往諸色人等知悉嗣後經紀小民擔負各項什物與夫民閒祭品行李喪棺等類一槪任憑出入行走不許抽搶阻截詐索銀錢其婦女肩輿俱聽照常垂簾進出敢有悍劣兵目仍前恣橫如前所指諸事及彊勒肩輿掀簾打罵攔阻者除不時差員巡視如有違犯立行拿究外仍許被害之人認定某門兵目將違禁不法事情徑赴公衙門及兩院衙門或地方官處指實陳告以憑查明差人綁拿恣橫兵丁分別旗兵鞭責枷號綠旗軍法重處決不輕貸其餘若有果系姦宄逃人行蹤詭祕之徒各官兵仍應小心防範毋得疏忽

○移復撫院具題秋審重囚

爲恭請酌定朝審秋審分別之例等事準貴院咨開秋審屆期本院以臥病不克叨陪淑問仍請貴部院示期主讞挈銜會題等因到本部院準此爲照秋審一事兩承臺命敢不袛遵但會典開載處決重囚巡按職掌自按院衙門裁撤之後案卷俱歸貴院衙門兼理是以歷來總督𨿽預會審之列而具題皆系撫院爲政也今旣貴體在調本部院不敢以公務膠執或一面行令臬司再詳定期審錄一面仍請貴院繕疏題明庶於掌定例兩無礙耳今準前因合就移覆爲此合咨貴院請煩裁察施行

○勸諭息訟

爲勸諭息訟以安民業以端風俗事照得訟簡刑淸乃居官之善政息爭樂業爲守分之良民本部院先經屢次誡諭巳不啻三令五申矣卽前頒禁約每月止於初二日放告一次亦是省訟安民之意不料士民未及周知今十六日復行紛紛投控在本部院不欲固拂輿情是以姑準暫收乃披閱之際多系戶婚田土錢債鬭毆貿易行業等項有司衙門可以結正之事爾等獨不思越訴者禁若民間鼠牙雀角亦要總督審斷則朝廷設此監司守令等官果何爲乎又有見在批審與已經斷結之事投催投訴告並告提不一而足匪特事理多乖卽亦無此憲體至於逞臆說以條陳幹非分之恩澤以及匿名詭名之類益見風俗澆漓之大槪矣除應準各詞分別批發存案另示曉諭外爲此再示呈狀諸色人等知悉嗣後爾等果有大冤大抑下司不能申雪之事準於每月初二日赴本部院轅門投控一次以憑裁奪準理其十六日不必再來混擾其餘細微小故當此年荒窘迫之時可忍則忍之如不能忍或向親友調停或赴有司告理俱不得妄行越訴如或裝誣瀆告本部院斷不準行徒然費壞紙筆爲訟師作生計耳設或誑準日後反坐治罪決不輕饒自示之後商賈農工遠近各安生業詖淫邪遁膚愬總不相干此本部院一片卹民至意願各體諒勿認爲過耳常譚也

●浙閩總制文檄卷六

捐資施藥

飭禁棍徒詐騙

查多徵白耗

再諭藥局

寬徵收漕白限期

禁漕白糧陋獘

申飭推收禁止加貼

實行落甲催徵

禁鹽捕爲盜

嚴飭廠造漕艘

再飭實行官收官兌並革倉歇

申飭監放兵餉嚴禁扣克

嚴飭仁和淸丁

革除南糧倉腳陋獘

禁革南糧陋規耗贈

緝拿放火姦徒

緝拿賭博姦徒

再禁江船勒索

舉劾文職

舉劾教職

舉劾武職

禁革嘉屬裏書

禁飭詐害失主鄰佑

禁飭掯畱起獲盜贓

歲暮通行停訟

申飭防範盜賊

賑卹貧生饑民

查議編立都﹖名目

歲終禁飭夜行

燈夜申飭巡防

曉諭災免田糧

嚴飭緝拿搶奪棍

禁緝誆詐姦徒

酌議都圖字號

催議江幹建亭事宜

再布告期條約

春汛申飭沿海

通飭修築人堤防疏浚水道

申飭操練水師

通飭各屬詞訟

禁飭捕快私拷誣良

春汛再飭海防

勸輸賑濟衢屬饑民

措置獄捨事宜

禁比見年甲頭

酌頒易知小單

考試觀風

○捐資施藥

爲施藥濟人事照得今年異常亢旱酷暑傷人況值饑饉洊臻民多憂患目下秋气漸深之時難免疾病發作在饒裕之家自能延醫調理本部院慮及窮苦單寒之輩感患病癥無力延醫深可憫惻今特於佑聖觀設立藥局捐俸買藥遴用明理醫官及好義士民董理其事俱按時癥酌定成方雇倩藥工配合現成丸散以便病人隨便取用合行曉諭爲此示仰諸色人等知悉凡有偶患寒熱瘧痢等病家貧無貲不能延醫贖藥者或親赴藥局診視或凂人赴藥局明說癥候實時給與丸散依法服用自本月初十日開局起以四十日爲止彼時天道肅寒病者自愈其餘可無感冒之慮矣此系本部院濟人一念無知之輩不得混擾藥局致生事端自幹咎諐未便

○飭禁棍徒詐騙

爲嚴禁地棍勾合遊客詐騙地方以安民生事照得浙省連年水旱饑饉洊臻惟賴有司各官鞠育撫摩與民休息乃有一種走空遊棍本非冠紳甲第居然冒遊客之名挾持綾剌書函習慣作抽丰之事或以邂逅而認爲親戚或以同姓而聯爲昆季或以白丁而稱爲年家或以假道而久戀不歸或以外省而冒稱祖籍借名關說影射招搖未從官府交遊先與棍徒締好因而猾胥土棍之輩無不依附逐膻冀分餘潤竿牘則代寫代投呈狀俱包收包準往往無事生爲有事小事變作大事卽使兩造願息此輩箝制不休殷愚良懦墮其術中由是貧者賣兒鬻女以應誅求富者破產傾家而塡欲壑更加虎狼棍役執劵挾牌追呼逼迫瞬息難緩使賣鬻妻女者不暇擇人變棄田房者無從問價地棍勾合遊客害人一至於此眞國家之蟊蠈百姓之鷹鸇也夫何有司各官受其詐欺不查來歷止狥情面罔惜民艱甚有借名影射彼此分肥者似玆擾攘紛拿吸膏捶髓無怪乎民財日竭而地方大壞也本部院稔知遊客抽丰久爲民害先經嚴示禁飭在案乃薦紳士夫各俱愛鼎而此輩湣不畏死之徒詐僞招搖不可方物甚至描模印信捏造僞牌假扮相公攜帶僕從或公然結黨提人或設局拿訛詐害如吳國士許其禎褚葵曹國昌等其人者何莫非流獘之榜樣乎除見在拿究重處外合再嚴行禁飭爲此示仰官吏士民及里甲人等知悉嗣後如有假冒遊客勾合地棍招搖誆騙指詐作姦者無論與受說事過錢之人該地方巡捕員役卽便密訪確實連人贓一並嚴拿獲解以憑審實照光棍例題參分別絞戍治罪追贓里甲人等如遇前項棍徒私藏潛住者立行密報所在官司拿究每月將該裏並不容畱甘結繳送地方官存案倘居停寺觀容隱不首察出將歇家僧道一並連坐地方各官須念今日如此荒旱百姓困苦已極務必加意撫綏著實休養倘遇此等姦獘不能禁緝仍與交通或被人首告狥情私縱不行詳解者俟本部院別有發覺定卽指參重處斷不輕恕但不許官役借事生端里甲捏情妄首致幹反坐之罪其各凜遵通毋違忽

○查多徵白耗

爲詳明白糧耗外加耗等事案據該道呈詳湖屬白糧五五耗米綫由到本部院據此隨批仰候總漕撫院批示行去後日久未據呈報今新糧徵收在卽難以久遲本部院復查全書開載嘉屬每正米一石連耗並舂折等項準徵糙平米一石八斗車夫等銀計算每石八錢及八錢五分不等湖屬每正米一石連耗並舂折共準徵糙平米一石五斗五升車夫等銀科算每石共一兩及一兩零五分不等故當日部文有嘉屬比湖屬多派米二斗五升湖屬較嘉屬多派銀二錢有奇以二府銀米相較不甚髙下等語惟是糙米乃民納之數自應官爲舂辦今嘉屬計納正耗白米一石五斗五升除加一舂折米一斗五升五合聽還糧裏是民自舂辦矣又余糙米九升五合有零抵作解戶經費之用自軍運以來是否糙米給丁應行查明至於湖屬之糧全書明開每正白一石徵糙平米一石五斗五升則無論官舂民辦每正白一石準算糙米一石一斗餘糙四斗五升又以四斗四升舂成白米四斗尙零糙米一升舂成白米九合淨算止該正耗白米一石四斗零九合方與全書相符不知何故歷年竟徵民納白米一石五斗五升按全書定數以白計之是每石多給白米一斗四升一合以糙米計之每石多給糙米一斗五升五合矣卽據該道初詳議給白米一石糙耗五斗五升猶是多給糙耗一斗玆閱再詳議給正耗白米一石四斗糙耗一斗五升是每石竟多給糙米一斗四升矣旣與全書相悖小民多納何辜總之今日止是釐正全書之所無非是議減全書之所有前此踵■﹝言爲﹞襲陋業已便益領運之官丁今後遵守全書何常偏袒納糧之百姓且事關上供軍民一體捨不刋之成憲而不遵更有何說乎合亟查催定議爲此牌行糧驛道照牌事理卽查歷年以來嘉屬白糧是否俱系裏民舂辦舂折之一斗五升五合是否糧裏除算不納耗余之九升五合有零是否俱系徵給糙米湖屬白糧全書旣載共徵糙平米一石五斗五升因何竟攺白米以致糧裏每年每石多算糙米一斗五升五合再查舊例每正白米一石隨船折耗若干實上京倉正耗米若干各屬投該道批回作何開寫該道投戶部光祿寺批回作何開寫每年奏銷淸冊作何造報逐一備細查明據實登答並關仿蘇松事例如何今應作何釐正以遵欽定之全書以返從前之■﹝言爲﹞錯限半月內確議妥協具文通詳以憑復核會題施行毋得違誤速速

○再諭藥局

爲曉諭事照得本部院設局施藥不過濟人一念昨親臨局中目擊擁擠喧闐法未盡善因詢所由聞有自矜體面之人不屑報名領票空手赴櫃取藥者有本衙門及各衙門人役自恃在官不肯循次報名領票者有老幼力弱婦女羞怯挨擠不前者有路遠後至者有本非甚病受人央倩而任意多取者且有彊猾無賴之徒攫票冒取出外售與老弱後至之人因而得錢自肥者此等流獘甚非公平利濟之初心矣獨不思施藥治病因病取藥人我皆同有何不屑不肯之處又不思藥以治病病間勿藥推已及物柰何有多取轉售之事乎似此人心不齊以致偏枯少濟在局中諸董事者旣不便因做好事而固拂人情在本部院始事者尢不便因做好事而勉繩以法惟有委婉曉諭而已爲此示諭局中司事及取藥人等知悉嗣後到局取藥之人必須報明姓名住址患何病癥登簿給票然後次序進局或自病診視或代人取用約以一服二服多不過三服而止若未全愈不妨攺日再來要以得濟實用爲主蓋用藥人多配合費手若本日前去後空勢必至老弱後到之人跋涉空返而去甚可念也若有不肯報名領票者其人必系緩急無濟勿論士民衙役可以不必給與又或一人而索數藥一病而索多劑與夫取藥與票注不對者須要詰問明白酌量給之毋致有恃彊奪票轉售之獘議者將曰施藥不過吾盡吾心何必分別計較將無蹈悔吝之嫌乎殊不知謀事貴徹始終利濟期於實際此中尙有各僚同志捐貲者在焉統俟事竣通知嗟乎人人而濟昔賢所難於本部院何有哉其各諒之

○寬徵收漕白限期

爲酌寬徵糧限期以蘇民困事照得浙省昨歲水災今年奇旱民生困苦已極本部院業將各屬旱蝗災傷情形會疏入告俟勘定受災分數吁請蠲卹外惟是漕白二糧徵收限期近行八月開倉九月徵比十月徵足候兌往年多有糧長糴米上倉以致管糧官役米牙人等追呼勒索大爲民累是以本部院上年曾經給示寬期在案今裏民積苦之後田禾枯槁者方在救死弗遑卽得雨獲蘇者稻穀在田未獲若照漕運限單必致糧裏重困頃已會同撫院特疏具題請於十月初旬開倉中旬徵比十一月完足俟部文到日另行通知合先給示曉諭爲此示仰該屬印糧官役糧里人等一體知悉今歲漕白二糧俱於十月開倉自中旬起至十一月終止分爲八限徵收按數完納如有未示之前巳經開倉者俱且暫停徵比倘有官役故違追呼勒索等獘定行參拿重處不貸此系本部院寬卹災民至意爾各糧裏若至分限徵收之時務須照額上納以便旗丁受兌無渝冬兌冬開之例萬勿貽累印糧各官考成自取刑比之苦本部院蒿目民艱𨿽現在仰懇皇恩務期多方蠲卹但系年額秋糧不得不設法蘇民諄諄相告爾等其各諒之

○禁漕白糧陋獘

爲嚴禁漕白積獘以蘇民累事照得浙西賦重役繁閻閻困瘁加以連年水旱頻仍民不堪命糧裏惟正供輸尙且不免竭蹶之苦爲民上者若不加意軫卹一味橫斂私徵勢不至小民剜肉竭膏不止本部院蒿目民艱是以上年曾將徵糧陋獘開列條款痛切示禁在案今歲旱災情形本部院先經會疏入告俟勘定受災分數卽便援例題請蠲卹又慮開倉徵糧限期舊時定例太早疏請攺於十月開倉徵收業已通行曉諭外惟是漕白二項乃屬年額秋糧關系天庾上供不得不遵例徵收以副冬兌冬開之限查漕糧每正米一石加耗米四斗內除一五耗米例不加截其正米及二五耗米每石徵貼截頭銀三錢七分有奇以爲運丁置辦船中什物及沿途起淺水手工食等費頃準部文查議見行藩司糧道酌減俟具題之日另行通知至於永減備料灰石輕賫等銀𨿽系漕項錢糧俱在地丁內一例徵收其白糧照由單內載經費丁字沽雇剝銀與耗贈舂折之數此外並無絲毫使費勺合加耗名色糧長照額全完卽令歸農務業至於兌米上船皆系印糧官吏責成俱與糧長無涉在糧裏免守候耽延之苦在運丁亦無從肆其刁難勒索之計所謂官收官兌不易之漕規也但訪聞向來姦胥蠹役倉歇橫丁狃於積習朋比爲姦凡值糧米開倉徵兌之時此輩坐定裏﹖每糧長一名先索條倉鋪設舊例年規及納米完截擅立私斛大等橫勒加贈耗余又有倉歇人役需索分例抽丰看廒飯米張袋做斛出兌等項擁擠倉廒羣聚需索稍若不遂或借銀色低潮復令傾鎔或稱米色不堪勒令駁換甚之稱彈髙下量斛重輕淋尖踢斛等獘任其操縱挾之必從及至糧長照額交完又復掯畱看倉承值與旗丁親行交兌張筵設席講議私貼講論一日不定則糧米一日不兌糧長之需費一日不休小民完米一石有至一石四五斗完銀一兩有至一兩四五錢不等者以致彼此貪戀故不開行有誤止供苦累糧裏皆由官收官兌之法不能力行及猾蠹恣意需索之所致也當此民窮歲歉之時豈容如此侵削除一面責成印糧各官互相覺察仍差員密訪有犯必究外合行出示嚴禁爲此示仰官吏軍民人等知悉今歲徵收漕白錢糧務遵本部院上年告示條款及今次禁約俱於十月開倉自中旬起至十一月終止分爲八限徵收聽糧裏按數完納米則幹潔滿斛銀則足紋官法隨納隨收官給印串收執不許擅自差役下鄕致滋擾害及苛索前項使費陋規倘有頑戶抗違逋欠者止許發票交付糧長拘比如已經完足者卽令歸農不許仍畱看倉承值其米俱聽印官交發旗丁上船依期開行毋得遲延濡滯敢有陽奉陰違濫差滋擾私加耗費如前所指諸獘或經訪聞或經告發定將該管官先拿後參旗丁立正漕法胥役倉蠹人等嚴拿處死斷不輕恕凜之愼之

○申飭推收禁止加貼

爲飭催產業推收以速編審事照得產業授受契券分明不許勒索加貼先經本部院通行禁飭在案玆當審編裏役之時正是遇割推收之際乃聞有等姦險刁徒售產久明掯不推付勒加貼費任意延捱以致裏書目爲奇貨可居百般需索縣官又復因循膜視不肯官收加以訟棍扛幫衙役串詐不特買主爲之魚肉甚至編審因而廢停此等刁風南方爲甚而省城則更甚也合亟嚴飭爲此示仰府縣印官及士民人等知悉凡有新舊田房產業交易巳明者俱卽克期推收過付以便按產定役不得仍前耽延刁掯倘有賣主不肯推付而買主具呈求收者縣官立刻行票知照該裏過付明白不許經承裏胥任意遲延索受賄賂或有刁惡賣主及訟棍窮憊疏遠親屬之類捏詞誑控者各該衙門務須從公審結不得任意狥濫輒斷找貼致啟覬覦之端自示之後敢有故違及衙役裏書生情詐害等獘許被害士民據實指名赴本部院衙門呈告以憑從重法懲決不輕宥該管官藐玩狥縱者輕則記過重則參處各宜凜遵毋忽

○實行落甲催徵

爲實行落甲催徵之法革除見年糧長之名以淸錢糧以蘇民累事照得邑有裏﹖裏分十甲向有見年糧長之名使之輪流值役催辦各甲條銀糧米原欲禁絕差擾休息裏民前人立法之初意非不善夫何日久獘叢縣官昧於講求胥蠹因而肆虐凡遇裏民輪當糧見之年全裏銀糧俱責一人催納其間公直饒裕依限輪將者固不乏人而姦猾亡賴恃頑抗逋者亦復不少致使見年獨任追呼枉受鞭撲加以差胥詐索賠貱難支彼狡黠頑戶方且秦越相視漠不關心也更可異者每遇地方事務如軍需夫艸火盜逃亡人命等項事出不常風吹艸動無一不於見年是問是見年一身供官役之誅求代頑戶之賠累橫罹刑罰廢業失時安得不蕩產傾家流離死徙乎案查歷任各院頒置滚單兼行落甲徵催之法其催納錢糧則專比欠多頑戶不比見年若一切地方軍需不常之事俱與里甲無涉此誠剔獘蘇民之良法也但官役陽奉陰違者有之奉行不善者有之今當編審大造之時尢宜加意更始務期力行爲此示仰印糧官吏糧裏士民人等知悉嗣後該縣里甲人戶應徵田地條銀糧米每年查照赤歷將科則銀米數目刋給易知長單分發各甲人戶凡遇徵納日期聽各戶照限自行完納如人戶能依期按數完櫃上廒者該管糧房實時注明坐簿給票歸農不得畱難過卯掯索陋規其有抗欠頑戶遲延不納者縣官卽發火票摘追若摘追仍抗者方許差提赴比𨿽完必責以警抗違各甲內有役少者數人朋合彼此輪流甲總止管單票傳催不代頑戶比較如系一人獨甲則自完本名銀糧不必人催亦不催人尢屬簡便至於從前每歲派值見年糧長名色盡行革除凡有地方公私諸事俱應官役自爲料理一槪不許差派承值敢有官蠹故違禁約仍前責成糧見者或不行摘比頑戶混比已完甲總者或謂簡明長單零撒裏民易於欺瞞多開毫釐勺合者或踵前陋獘胥役科斂各甲使費及仍差皂快等役坐圖索擾者有一於此許被害裏民指實赴告定將貪官蠹役立行參拿究罪斷不姑恕爾糧里人等當思此乃補偏救敝之法務將各名下應輸銀糧遵限按數完納以免摘追提比之煩倘有仍前恃頑觀望抗欠不前者旣無糧見推諉勢必印糧官指名通申繩以抗糧新例彼時悔之晚矣各宜凜遵毋得玩忽

○禁鹽捕爲盜

爲嚴禁鹽捕爲盜查參縱容失察官員以弭盜賊事照得浙西杭嘉湖一帶盜賊行劫多系駕船放銃持刀挾矢之徒夫民間不許私藏兵器久經禁飭在案則此銃矢器械何從得來乃聞廳縣等衙門設有鹽捕一項此輩原系不耕不織遊惰無賴之人該管官不查來歷朦混收用一給腰牌照票便爲護身之符公然糾結匪類列械楊舲名爲巡緝私鹽實則爲非作歹在地方文武以爲官捕略而不間卽應捕兵役亦因官捕莫之敢攖以致糾柴劫財橫行無忌此皆溺職官員失於覺察容縱養姦所致業有姦徒已經發覺現在嚴查特參外合行嚴飭爲此牌行運都二司及杭嘉湖道府州縣照牌事理卽將所設見在鹽捕嚴加查禁如有來歷不明形迹可疑者立行斥革仍取五人互結並該管官印結備造見役花名文冊呈報查考倘別有發覺以憑據結題參互結各役連坐治罪畱用各役該管官不時密訪飭禁敢有仍前狥庇縱容者本部院別有訪聞定行從重特參請旨革究不貸愼之毋忽

○嚴飭廠造漕艘

爲禁飭廠匠侵冒錢糧以重糧運事照得漕白二糧乃國儲玉食所系自南運北必藉船隻裝載其間渡江涉河經洪過閘關系綦重所以浙省漕船每只額銀二百八十餘兩又將舊船底料貼用約給三百餘金必須成造堅固方能經久無虞無如浙省向有一班光棍蟠蜛仁錢二廠名爲廠匠每年預探額造漕艘數目通同該管胥役多方夤緣謀委成造將額設錢糧恣意侵吞彼此分潤及至定廠打造之際又挾制運軍額外掯勒旗造幫貼銀數百兩不等卽如前歲之張云階是乃明證甚有假借漕船名色或封占民間樹木或彊買鋪行物料或白役各匠幫工種種不法難以枚舉至所造船隻復又工疏料薄不堪裝運是以旗丁年年拆造處處艌修運務疲壞悉由於此除見在委官查驗並密訪拿究外合再禁飭爲此解行糧驛道照牌事理卽便轉行仁錢二縣及監兌督造漕船各官遵照今年額造船隻務將應用物料確估實數照時官辦鳩工打造經久載運歷險無虞不得聽憑姦棍冒侵錢糧掯勒幫貼虧累行戶詐害軍民及徒事粉飾致貽損失之患倘不力行監督仍蹈前轍或經本部院訪聞或委官查驗得實定將督造各官立時參究並嚴拿棍蠹一並盡法處死斷不姑恕各宜凜遵毋得違忽

○再飭實行官收官兌並革倉歇

爲禁革倉歇以肅糧獘事照得漕白二糧官收官兌久有定例若果實力遵行凡民間上納糧米一如條銀完櫃之法軍民兩不見面何至有橫索刁難之獘乃歷年錮習牢不可破總由一班積惡姦歇從中作祟凡該管官役運弁旗丁無不勾通若輩肆其鴟張在若輩亦必假手官蠹弁丁魚肉糧裏以致小民輪值糧長無不視爲畏途𨿽從前屢經示禁無如姦詭百出巧換名目或稱爲區甲或稱爲聯夫或稱爲火夫或稱爲看倉人役而總不外倉歇二字詐索公行恬不爲怪當此水旱頻仍民生困苦之際正供尙且艱難額外豈堪朘削除見在訪拿究治外合再嚴行禁革爲此牌行糧驛道杭嘉湖三府照牌事理卽便轉行徵兌漕白二糧各州縣將今年漕白二糧責令該印官督同糧官實行官收官兌之法凡民間上納糧米驗明米色隨到隨收收完給票卽令歸農毋得稽畱時刻任憑蠹棍乘機鼓弄借名科斂至出兌之際總不許一人進倉干預糧務致滋獘端該道與監兌官仍加不時稽察如有姦胥棍徒仍前掯畱糧裏及勾引該管漕糧人役領運旗丁通同科索彼此分肥者許被害據實呈稟該管官實時具文轉報以憑嚴拿盡法處死斷不姑宥通取遵依及印糧各官不致扶同容隱甘結呈繳查考毋得違忽

○申飭監放兵餉嚴禁扣克

爲酌議散餉之法等事照得兵丁戍守巖疆全藉月餉以資膳養向有不肖營弁借名扣克任意侵吞是以前部院條議凡領餉到營會同該地方文官當面分給取具文武各官及兵丁不致扣減結狀繳查如文官瞻狥通同隱飾知情不舉或經被害兵丁告發或別有確訪眞聞文武一體紏參等因奉有兪旨通行欽遵在案近聞法久玩生營官公然指派凡一切禮節及衙門往來日用攢造冊籍領餉路費以及查點供應等項無一不於兵餉扣取及至會同散餉之時反加派一番交接文官使費文官旣與武官親暱焉得不爲狥庇每於放餉後不過具一甘結了事見經本部院訪實糾參者有之兵丁告發查審者有之豈非通同隱諱之明驗乎除見在行查參究外合行通飭爲此牌行監放兵餉各衙門照牌事理如遇該營領餉到營一面查取見在馬步戰守兵丁實數並應扣小建截曠朋樁等項銀錢外實在每兵應給餉銀若干搭給制錢若干大書告示曉諭該營各兵訂期會集公所驗明銀錢足色足數逐名唱散取具該營兵目將領甘結並本官印結一並呈繳查考如該營捏報兵數及借名暫畱候發等獘卽行揭報以憑嚴究參處又汛防窵遠例應委官會散者亦必查明確數一體出示知照仍嚴飭委官潔己奉公不得虛應故事倘有仍前狥庇或私受賄囑通同隱諱者一經發覺定將會散文職同該營官一並

題參重處斷不姑宥

○嚴飭仁和淸丁

爲嚴禁借端科派以杜陋獘事照得仁和縣新增人丁一項大爲軍民積累本部院蒞任之初曾經檄行淸查隨據藩司詳稱該縣共報新增人丁三千七百一十六丁內派在城民﹖九里四百四十四丁軍地七所三千二百七十二丁續將民﹖搜補外實派軍地七所二千四百三十一丁今查七所新丁內有應成丁者止二百一十九丁無庸議外其餘俱系孤老廢疾死亡異鄕浮居及旣納民﹖復報軍裏並流移遷去有姓無人不應納丁者共二千二百一十二丁應俟編審之年將該縣通里人丁嚴行淸編必有餘丁著落然後將軍地七所虛丁二千二百一十二名竟行開除等因當經本部院批準於來歲審役時執法秉公遺漏者按丁編徵虛加者槪行除豁不許纖毫滋獘如有故違定將�役參拿重治不恕仍先行曉諭各裏知悉等因飭批在案玆當編審淸丁之期訪有走空姦棍充作裏書團保總甲串通該縣糧房蠹役借口免丁名色每所科索銀四五十兩每一戶勒輸一年之丁銀作爲公費方許開除丁名列單傳催公然指派不意省會之地狐鼠橫行魍魎晝現乃至於此除見在訪實拿究外合行嚴禁爲此示仰官吏士民保甲人等知悉示後照依藩司詳議事理將該里人戶逐一查明實有產業及應成丁者從公僉補開明年歲造冊送縣通報查考其有從前混報老疾遷故並己納民裏重復報丁者今次盡行豁除不得畱難掯阻敢有姦棍蠹役湣不畏死仍前借端科索或暗埋貧戶或詭捏姓名希圖影射者一經訪聞告發定將該縣印官以縱蠹害民特疏題參革問並先拿蠹棍姦徒立刻盡法處死斷不輕宥

○革除南糧倉腳陋獘

爲禁革借端科索以杜賠累事照得省倉收貯各屬南米放散滿漢旗營兵糧向𨿽設有倉書倉腳等役不過登記米數及搬運進倉以免管解官役濡滯費累之意也今訪有姦猾積棍夤充盤踞串通該管經承省歇朋比作姦每一縣解米到省必先將官胥分例以及倉內倉外馱米做斛巴倉張糹﹖裊鋪設�墊气筒禾艸並投批掛號等項件件講定勒索到手然後收米進廒若稍不遂欲必不斛收任其露積道左風雨飄零經旬守候上兌無期卽或準收亦必故嫌米色不堪任意篩揚淋尖踢斛無所不至以致掛欠正米畱批不發管解官役只得隱忍賠補要之解米官役何嘗將自己貲蓄代爲賠墊總不過取償於百姓所以民間完糧惟此解運南米無不視爲畏途際玆災祲頻仍之後本部院愧不能盡嗸鴻而集諸野澤豈容此碩鼠以食我黍禾合行禁革爲此示仰省倉官吏及管解官役人等知悉凡各屬解到南米務須隨到隨收公平斛兌馱運進倉需用腳夫聽憑解米官役隨便雇募其原設倉腳等夫名色一切盡行革除毋得仍畱滋獘敢有管倉經承胥役仍前濫派陋規科索耗贈及故意刁難不卽收兌或侵漁盜賣對支折干等獘一經訪聞告發立刻嚴拿蠹胥盡法究治仍將經管官以縱蠹科斂特疏題參重處決不輕宥

○禁革南糧陋規耗贈

爲禁飭南糧徵解陋例以蘇民累事照得浙省南米俱充各該府兵食及解運省倉支給滿漢官兵月糧之用例系官收官解所有夫船腳耗額載定數不許私加耗贈久經嚴禁在案無如各屬積習相沿每至徵解之期多系一班包頭積棍串通衙蠹表裏爲姦名𨿽官收凡淋尖踢斛墊倉鋪設篩揚黑﹖貞耗會籌洗澡等項無不立一名色名𨿽官解凡往來夫船裝運叉口盤剝塘壩投領批回無不定一分規甚至串通營弁擅立私票分發各裏對支月糧縱兵沿鄕需索通同■﹝言爲﹞詐民間輸一石正糧約費一石貼耗當此饑饉洊臻之後小民正供尙苦拮據難完額外陋規豈容無窮朘削合行禁飭爲此牌行布政司各府縣照理事理卽便轉行嚴飭各該屬將該縣南米照額及時收貯聽候撥解毋得任憑糧官縱容蠹棍巧立名目私勒耗贈及折幹對會等獘敢有仍前不法冥行罔忌勒索累民者或經本部院訪聞或被害告發立將該縣印糧各官特疏題參究處並先拿蠹棍盡法重治決不輕貸

○緝拿放火姦徒

爲嚴拿放火姦徒以安地方事照得省會人煙稠密比屋連居當此隆冬之時火燭最宜謹愼今聞有姦惡棍徒三五成羣夜聚曉散通同地棍專一打算某家素封某家殷實小則鼠竊狗偸大則糾夥搶奪尢可恨者攜帶阡張木柹枯竹漧柴及油蠟引火之物每於夜靜更靜或安置人家門首或撮放低矮飛檐意在縱火焚燒乘機劫奪財物夫穿窬偸摸所害不過一家若放火延燒一方皆受荼毒其設心險惡較之彊盜尢甚除檄行地方官設法巡拿外合再示禁爲此示仰地方官吏士民里甲人等知悉嗣後如有姦惡棍徒帶取引火對像希圖點放害人者或地方里甲捉拿或鄰佑覺察呈報或巡緝員役搜擒或行路之人撞獲立卽解赴本部院轅門以憑盡法處死必不姑貸

○緝拿賭博姦徒

爲緝拿賭博姦徒以安地方事照得盜賊叢生多由賭博而起欲靖地方必須首禁賭博本部院屢經告誡不啻萬分嚴切其如湣不畏死之徒怙惡迷心終無悛攺近聞民間仍有結連營丁在於內室髙樓深藏窩賭者有無恥劣衿以書館爲賭場者有反鎖門戶暗藏賭賊在內者有於內房窩賭故令妻女守門肆其刁悍者甚有大膽營丁以及投誠兵廝身藏賭具潛於冷街僻巷人家門首或廟宇神祠隨地賭博以逞其詐害搶奪者地方印捕外巡等官付之不見不聞裏保總甲捕役莫不通同狥縱以致此等姦徒肆無忌憚因而賭極爲盜無惑乎地方之不得寧靖也言之實爲可恨今本部院自差職官訪拿究治外合再飭諭爲此示仰官役兵民里甲人等知悉嗣後各地方凡有賭博之人以及窩賭之家許該坊裏保總甲鄰佑及坐坊應捕執住賭具籌錢報明該縣拿究如系民人卽照例擬罪具詳如系營丁並投誠兵廝卽解赴本部院親審重究如系滿營兵丁候本部院帶赴公衙門會同將軍副都統照例處治有經傍人首告者必將該地方里甲人等連坐究罪如系本部院自行差官拿獲必將印捕各官照失察例特疏紏參斷不姑恕但不許衙役里甲借端騷擾及刁惡棍徒捏情誣首有一於此定置重典各宜愼之毋忽

○再禁江船勒索

爲再禁渡船勒索多裝以杜詐害以重民命事照得錢江渡船系浙東往來要道向緣不法稍子惟利是圖凡遇商民過往先拉行李貨物在船挾以不得不載之勢及至過渡半江停橈橫索脇以不奪不饜之威更有貪惡船戶不行量船裝載不至人擠滿船斷不開行兼之姦棍冒營恣肆搶奪以致過渡之人爭先滿載失事頻聞先經本部院嚴示禁約在案今聞舊習復萌當此隆冬雨雪之時風潮不測之險倘有疏虞沈溺貽害不小除冒營姦棍搶奪兵廝另行發牌差官巡拿外合再嚴示禁飭爲此示仰官吏商民船戶人等知悉嗣後過渡商民所給渡錢遵照前示每人給錢五文行李不給每貨一擔給錢五文貨多人少者每貨一擔給錢八文此外不許多勒每大船一隻約裝二十五人小船一隻約裝十人如裝貨一擔無論大小船隻俱算一人敢有貪惡船戶不法棍徒惟圖多得船錢搶貨拉人半江勒索多裝滿載者或本部院訪聞有據或差官巡拿得實或遇有沈溺之事定行鎖拿從重究處斷不姑貸

○舉劾文職

爲薦舉必不可停事案準吏部咨前事等因到部院準此先經通行遵照在案爲照舉劾官員關系黜陟自應秉公執法以昭勸懲今扣至康熙十一年三月內例應舉行合就通行確查爲此牌行通省各道府照牌事理卽將所屬方面有司教職佐貳等官密行查訪某官應舉某官應劾應舉者必查其平日操守如何淸廉日行政事如何勤敏任內錢糧盜案有無未完粘帶行過事實果否堪列薦剡凡興利除害釐獘剔姦良法美政務必實有可紀不得浮詞揚詡任意鋪張亦必賢能素著輿論共推者方許據實開報萬勿以平常庸劣之員朦混充數其應劾劣員亦必廉訪眞實或貪黷不法行事乖張或暴戾恣睢酷虐任性或闒茸無能悞公慢上或疾病龍鐘尸位廢事以及私徵橫派縱蠹殃民等事開具劣迹密揭固封一呈布按二司兼轄道員一呈本部院與撫院以憑會核定奪不得黨庇大僚而以微員塞責亦不得捨貪惡劣行而以微疵點綴定限正月十五以前送齊不得遲延當此功令森嚴之際若濫舉匪人或有舉無劾希圖市恩比匪等獘經本部院復核得實定將該道府列入應劾數內參處不貸

○舉劾教職

爲薦舉必不可停事案準吏部咨前事等因到部院準此先經通行在案除方面有司佐貳等官另檄行查外爲照教職官員爲士子之表率關文教之隆替其中勤愼好修者固不乏人而隳窳廢職者亦復不少今至康熙十一年三月例應舉劾合行確查爲此牌行藩臬二司提學道照牌事理卽將所屬教職等官逐一查訪應舉者必核其平日操守如何淸廉文教如何修舉考課士子果否勤敏無斁表率士風是否訓廸有方學租錢糧有無未完粘帶履歷年歲是否彊壯英齡以及該管生員有無劣行緣事抗欠錢糧等事務擇廉謹自持學政興舉輿情允服士論咸推者方許開列呈報以憑會核定奪不得借端鋪張浮詞誇詡其有怠玩職業年老龍鐘病廢無能貪婪不檢者廉實劣迹密揭開報以憑參劾不得狥庇定限正月望前取齊萬勿遲誤倘有舉無劾或濫薦匪人本部院別有訪聞於該司道大有未便愼之毋忽

○舉劾武職

爲武臣薦舉亟宜舉行等事案準兵部咨前事等因到本部院準此先經通行遵照在案爲照武臣之設所以馭兵衛民固圉息警是責任綦重而簡練宜精也今旣奉有照文職一體舉劾之例定於康熙十一年三月內舉行自應執法秉公嚴行查察以昭勸懲爲此照會各鎭牌行通省各協營照依事理卽將所屬弁員密行查訪某官應舉某官應劾應舉者必查其技勇弓馬如何嫻習優長分管汛地如何防範謹密營伍兵馬如何整飭訓練兵民共處如何綏輯相安給餉散糧如何實支實給所屬隊伍如何無冒無虛年力如何彊盛膽气如何雄壯紀律如何嚴肅凡廉能功績必須實有可紀不得浮詞揚詡任意鋪張經手錢糧盜情務須毫無粘帶不得遺漏其應劾劣弁或溺職敗檢貪恣不法或隳棄紀律縱兵殃民或弓馬生疏老弱怯懦或防禦怠玩失事疏虞或借名使費扣克月餉或掛名虛伍冒占兵糧以及失盜不追縱賊不緝干預民情交通蠹惡等事開具劣迹密揭固封一呈本部院一送提督以憑會核定奪毋得庇將領而以偏裨塞責不許寬貪暴而以小過點綴定限正月十五日以前送齊勿致遲誤當此功令森嚴之時若濫舉匪人或有舉無劾希圖市恩比匪等獘經本部院復核得實定將該將列入應劾數內參處不貸

○禁革嘉屬裏書

爲禁革坐裏頂首以除積蠹以蘇民困事照得民間田畝輸納條糧自有刋定易知由單並該縣核算赤歷昭然可考豈容蠹胥上下其手包管作姦頃據士民條陳備言嘉屬裏書播虐較他處爲特甚夫邑中有裏裏中有書不過擇見在之糧裏充版圖之書算耳乃今私立坐裏名色各邑有頂首數至二三百兩不等者惟嘉秀一邑價值千金初猶不肖地棍夤入其中近且豪猾劣衿竄爲窟穴甚有積年衙役而攺充裏書亦有身爲裏書而兼充衙役凡裏中之條丁糧米一權掌握多寡聽其指揮科上加科則上加則卽有�於計數之人以爲裏書算定莫可如何更或交通官蠹打合分肥種種條目項項陋規一言卽爲成例詞組孰敢不從甚至裏中戶婚田土鬭毆事情原告被告必須聽其打點主謀田產交易子女婚姻爲媒爲保非蠹不容成交聯屬稍不遂意無中生有不風起波借題詐害無所不至城狐社鼠相習成規此輩坐擁富貲父傳與子兄傳與弟官府以爲在衙役之外略而不問不肖有司方且藉其箕斂容縱養姦嗟此小民奚堪供彼魚肉哉合行嚴禁爲此示仰該地方官吏士民人等知悉嗣後民間條銀糧米俱照易知由單縣算赤歷照額輸將且現行滚單落甲之法已無糧長見年之名其裏書頂首名色盡行革除勒石永遵敢有仍前設立頂頭如前所指種種情獘或訪聞得實或首告有據定行嚴拿惡棍姦徒盡法究治該管府縣官不能覺察卽以縱姦溺職參處不貸各宜凜遵毋得泛視

○禁飭詐害失主鄰佑

爲禁飭詐害失主鄰佑以除盜根以蘇民累事照得靖盜安民爲地方文武諸員專責一遇彊竊盜賊生發自當竭力追緝獲盜正辜以盡一日守土長民之職兼贖平時疏防失事之愆至於事主鄰佑失物受驚備極慘苦爲民上者惟有撫卹安慰確詢情形實時省釋以俟質盜領贓而已乃今日浙屬各官憚於參罰諱盜成風一據失主地方呈報失事卽將原報之人視爲寇讎或妄令攺彊爲竊或威勒諱盜爲仇稍不仰承意指非歸咎失主慢藏卽苛責鄰佑不救呵叱怒罵無所不至有先施刑責示威者有著令失主緝盜者亦有承緝兵捕需索詐害者甚有故意提訊老穉婦女及妄指鄰佑與事主之家人親戚爲盜拘拿刑拷者失賊遭官吞聲飲恨而彼積猾盜賊窺破心事恣意飽揚以致己犯者不妨再舉未犯者往住試嘗無怪乎盜根難除而盜風日熾也究竟文武各官不過爲保全自己功名起見乃其流獘遂至豢盜殃民試令淸夜捫心卽使目前暫逃參罰而天怒人怨鬼譴神殃其能前程永吉乎本部院興言及此蓋不禁切齒恨而更撫心悲矣除嗣後有犯必懲外爲此牌行臬司各道府縣並示諭闔屬官吏士民人等知悉凡遇地方呈報彊竊盜賊事情務須遵照屢飭定例立刻窮追捕獲通報查奪不許遲延疏縱其失主鄰佑卽於呈報之時詢明情形去向取具失贓細單並問曾否見有盜夥確數卽行省釋寧家俟日後起獲眞贓止許傳喚失主一人識認眞假認明之後亦卽省釋不許羈畱押保敢有仍前威勒事主攺彊諱盜拖累株連如前所指諸獘或本部院訪聞眞確或呈報招詳閱實或被害告發有據定將不法害民官員立付白簡經承提拿處死必不輕貸

○禁飭掯畱起獲盜贓

爲禁飭掯畱起獲盜贓以杜勒索侵隱之獘事照得民間貲財衣飾等物以辛勤得之錙銖積之不幸一旦被盜搶失其事亦甚苦而情甚可憐也所以律例起獲盜贓俱給失主收領如有花費無存者又將盜賊家產妻孥變賠及查本案無主贓物抵數無非從憫卹失主起見乃今訪聞印捕官員凡遇起獲原贓𨿽經識認明白仍要勒追貯庫其間看守經承勒詐使費起獲捕役需索銀錢更且抵換侵漁遺失過半迨至上司批令給主或經部文給發償還猶然借端勒詐不饜不休此種設心眞不知民間疾苦者矣除通行各衙門嚴飭外合再示知爲此示仰闔屬官役士民人等知悉凡從前彊盜竊賊各案起有原贓曾經事主認明者立卽盡數查出通行給發各取領狀報查嗣後凡遇起獲盜贓一經失主認明立卽交還原主聽其領回仍明立文案備考如有疑似不認者方許存查覆詢其無主贓物與抵變盜妻財產遵照定例分別按數賠償失主其餘入官敢有仍前掯畱不給需索勒詐抵換侵隱等獘或本部院訪聞得實及閱招詳有據或被失主告發定將該管官員特疏題參經承蠹役按贓究擬決不輕貸

○歲暮通行停訟

爲通行停訟以安民生事照得使民無訟刑期無刑固居官之媺迹亦盛世之休風也南方習俗囂淩凡有微隙小嫌動輒興詞告訐卽使明白問官片言折獄猶不免守候株連妨工廢業之苦若遇不肖官員生事衙役需求詐索無所不至卽使發難之人健訟之輩未有不幡然懊悔者玆當年歲荒歉米珠薪桂之秋況且時屆隆冬民圖卒歲之日正宜省訟停刑與民休息除本部院衙門見在出示停止不收呈狀外合行通飭爲此牌行通省各司道府照牌事理卽便一體遵照並轉行所屬各官申飭凡民間告理詞訟一槪不得準理至來年二月方許準收此本部院息訟安民至意愼勿故違取咎至於佐貳擅受民詞屢經禁約在案該司道府再行通加嚴飭施行

○申飭防範盜賊

爲嚴飭加謹防範以弭盜賊以安民生事照得靖盜安民爲守土文武諸員專職若能平時加意防備則穿窬何由竊發伏莽自然潛消況疏防參罰勒緝限期定例昭然不容寬假本部院諄切告誡巳不啻三令五申矣玆者歲聿雲暮又值災派之餘保無饑寒迫切之愚民挺而走險相聚爲盜者乎與其亡羊補牢蒙疏防責緝之罰無寧先事預備謹綢繆桑土之謀合行嚴飭爲此牌行通省各道府廳照牌事理卽便嚴飭各該地方官保甲期於力行稽詰務須嚴謹至於倉庫獄囚處所尢當倍加防範使盜賊潛蹤小民安枕如或因循怠忽失事疏虞除逐案查明照例題請外定將溺職官員從重特紏重處不貸凜之毋忽

○賑卹貧生饑民

爲曉諭事照得年時荒歉歲序將終屢據貧生饑民吁請賑濟前來情詞哀切殊可憫念本部院擬捐俸貲酌量賑給合行曉諭爲此示仰各貧生饑民知悉俱於本月二十四日齊赴本部院轅門伺候凡系貧生俱令教官驗明正身聽候當堂給發若系饑民俱於西轅門馬廏聚集聽候委官按名散放至期候領之時爾等愼勿擁擠喧闐致有失悞亦不得混冒重支辜負本部院軫卹至意特示

○查議編立都﹖名目

爲催徵旣免地方之役編甲應除地方之名等事十二月十八日接仁錢等縣在城各鄕紳具揭前事到本部院爲照編審裏役一事定以三千畝編爲十甲盡革見年糧長之名實行落甲催徵之法先經本部院通飭力行在案今各紳計慮若仍存都﹖之名恐將來官役必致按冊而派以地方雜務故有攺立區名編排字號之議此誠軫卹小民剔獘務盡之深意也但關系地方永遠事宜合亟行查爲此牌仰該司照牌事理卽便傳齊府縣各官會集鄕紳士民訂期公議將揭內所稱目下攢造淸冊每十甲名爲一區編定天地等字號削去都﹖名目等語逐一確酌妥當作何申飭頒行務期永絕官役派擾之獘盡除裏民雜役之累作速具文通詳以憑酌奪施行萬勿遊移遲誤有辜輿情未便

○歲終禁飭夜行

爲嚴飭加謹防範以弭盜源事照得省會五方雜處之區玆當餞臘更新之候誠恐姦徒乘機竊發皆不可知除經嚴檄文武衙門各照原派汛地無分晝夜加謹巡防本部院亦擬不時單騎親察外所有省城內外街市巷道原建柵欄之處合行嚴飭爲此示仰各坊里甲人等知悉每晚嚴督管柵人等以定更炮響之後將所管柵欄卽行緊閉巡邏更夫周圍巡察或遇各衙門緊急公務奉差員役執有印號燈籠或民間生產急病執有十家牌者驗實方許放行其餘一切夜行人等卽行拿解該地方官從重究懲如司柵更夫敢有偸安懈弛啟閉非時或遇分汛巡防各官及本部院親行所到之處定將違玩夫役重懲枷示決不姑貸

○燈夜申飭巡防

爲再飭巡防以靖地方事照得省會重地時屆燈節恐有不逞之徒乘機竊發地棍營廝橫肆搶奪殊幹法紀合再嚴飭爲此牌行標下三營各將照牌事理卽便委令守備千把各官查照原派巡查汛地量帶兵丁四圍巡邏如遇姦宄竊發及兵棍搶奪等事立刻擒拿解究或有烽煙不測之處實時救護消滅並禁乘機搶擄之獘每晚至更深時候方止仍嚴諭各弁兵務須加謹力巡不得懈弛疏忽如有縱容兵役生事滋擾地方察出一並重究不貸

○曉諭災免田糧

爲匯報旱蝗異災情形等事照得浙省上年旱災民不堪命本部院先據各屬申詳前來俱經會同撫院題報請蠲現準部文覆奉兪旨照例分別蠲免並將被災縣衛所屬地方出示曉諭務使災黎均沾實惠仍取裏民實免甘結分送部科查核等因準此本部院隨檄布都二司轉行遵照並出示曉諭在案此系浩蕩皇恩務使饑民均沾實惠誠恐不肖有司罔卹民隱任役作姦將未徵在民者一槪混徵巳徵在官者不準流抵甚或捏造甘結需索陋規使災民徒有蠲免之名而無蠲免之實有辜皇仁大幹法紀合行出示禁諭爲此示仰官吏裏民屯丁人等知悉凡系原報旱荒田地悉遵定例受災五六分者蠲免十分之一受災七八分者蠲免十分之二受災九十分者蠲免十分之三各照蠲免數目備具實免甘結繳送各縣衛匯報該司轉詳以憑咨送部科查核倘有貪官污吏敢於悖旨橫徵及借端需索擾累侵肥者一經訪聞告發官卽先拿後參姦胥立提處死斷不姑恕俱各凜遵愼勿違忽

○嚴飭緝拿搶奪棍

爲嚴拿搶奪姦徒以肅法紀事照得杭城商民輻輳往來如織訪有玩法兵丁冒營地棍構聯聚集潛伏街衢巷道之間每遇來往行人白日攘奪貨物搜挖銀錢晚遇徒步孤身搶剝衣帽彼傳此遞呼號莫救似此省會重地敢於橫行無忌深屬非法但此輩結黨橫行則搶奪之物必有潛蹤窩頓之所若不設法嚴拿流害無所底止合亟嚴飭爲此牌行標下中軍副將照牌事理卽便嚴飭原派擎牌巡察各官在於省城內外商民來往人煙輳集通衢巷口密察存住窩家緝拿搶奪兵棍連贓物一並獲解軍前以憑重究不得僅以遊巡塞責或被別汛官兵拿獲審出原獲地方定將該汛官兵一並軍法重懲不貸

○禁緝誆詐姦徒

爲禁緝詐僞姦徒以肅法紀事照得本部院奉命制浙三載於玆凡屬地方戢撫兵民釐剔姦獘之事刻意力行罔避勞怨當亦見諒於官紳士庶矣惟是浙省五方雜處習俗澆漓姦詐易叢人心莫測往如吳國士楊三才曹國昌趙培之褚葵楊花臉等或以異籍而流毒誆財或以土棍而害人撞歲或冒旗營而紮詐公行本部院一有訪聞立繩大法此人所共知者也但恐無藉之輩仍前行險徼幸骫法非爲與其行不教之誅無寧爲先事之戒爲此示仰闔屬官民諸色人等知悉本部院不聽關說不狥面情凡事親裁並無假手諸如刑名錢谷官評詞訟等類若系順理成章者自然據情判斷秉公施行爾等俱當靜聽裁奪不必枉費營求其或理短情虧者法之所在斷難曲狥不特營求無益且愈增罪責耳況邇來功令倍嚴本部院關防最密耳目最近此後如有匪人指稱衙門員役乞恩仕宦講情關說以及誆騙招搖夤緣請托等事總系姦徒設局撞歲決不能向法紀森嚴之地圖僥幸於萬一也倘不信誡諭仍前妄行或被人告發或廉訪有據定將行財受賄居停包攬之人一並嚴拿重責四十板枷號兩个月仍發法司衙門照依光棍新例分別絞遣治罪關系職官者先拿後參一體追擬俱不輕恕各宜諦聽凜遵毋得自蹈法网各該巡捕官役務須不時緝訪獲解不許狥縱致幹並究不貸

○酌議都圖字號

爲催徵旣免地方之役等事據布政司呈詳前事到本部院隨批編審裏役一事關系民生休戚必將意義講究明白方能永行無獘如減﹖並裏各屬已經編定但初意原爲省減田畝之徭役使裏民田均而力合其舊額地丁銀糧數目毫無虧損若誤認爲減削版﹖則非矣此均田並裏之義所當講明者一也又如落甲催徵初意原欲盡革見年糧長之名使各甲各自完糧免受頑民拖逋責比之累今各縣𨿽稱奉行尙未見有實效須再加申飭止許摘比頑戶不許圈比甲總若縣官行之不善以致混比甲頭胥差紛擾是十年一次值役之糧現今反爲年年應比之甲戶爲害轉甚矣倘有故違混比者官參役究決不輕狥此落甲催徵之義所當講明者二也再如雜派差徭責成地方之說查人命事情自有凶身苦主及在場證見之人盜賊事情自有失主及貼近四鄰逃人事情自有窩主鄰佑與十家長失火事情自有火頭勾攝人犯自有犯屬釘樁建柵守柵等事自有居住本處之人俱不必干涉里甲他如攢造煙戶牌冊田地冊籍之類自有坐地版籍人戶間有軍需人夫之類止須總甲承催其餘私派不經名目久奉嚴旨禁革總與里甲毫無干涉此雜泛差徭之義所當講明者三也今二縣申文暗串鄕總保甲四字司府不察而並及焉是欲僉報鄕約責備保長別立一樣名色以代糧現雜役之派以遂官役詐擾之私所當嚴加禁飭斷斷不許踵獘貽害者也以上三義旣明而後編立字號之說可得言之閱鄕紳士民意欲攺都爲區之意蓋恐日後官役按﹖派擾雜務耳但杭屬原名都﹖者攺以區名而浙西原名爲區者不能攺也且有司之賢而卹民者𨿽都﹖仍舊而雜派可無若有司之不肖者總攺區名亦不妨違悖禁約而按區以派也語云有治人無治法特以身膺民事故不得不講求立法云爾本部院擬將編定三千畝爲一里之都﹖於每都下編注天地一二等字號按此字號止令落甲催納錢糧不許派及地方雜務其落甲催徵之法與火盜人命逃人等事悉如前說嚴飭力行則裏民不致貽累而紳士之輿志咸孚矣應否如此該司再一酌之至於已銷都﹖革除各蠹如有鉆營復燃如嘉興情獘者訪實嚴拿重處不得輕縱其黃冊達部之說查黃冊久經停止可無置議卽使再有奉行自應查照舊式悉按實額丁田戶口臨期酌量攢造此持不必先行咨部致滋窒礙之端總之今日所行乃是均田並役從寬卹裏民差徭起見其於地裏版﹖按籍而稽並無■﹝言爲﹞缺俱無庸長顧遠慮者也仰司再加覆酌妥當一並確議通詳以憑批奪仍候撫院批示行繳等因批發去後合行知照爲此牌行杭州府仁錢二縣一體遵照施行

○催議江幹建亭事宜

爲創建江亭永貽利涉事據杭州府申詳銀杏埠建亭緣由到本部院據此除批錢江橫渡常有風濤之險往年頻頻疏失𨿽因舟子射利行人孟浪所致亦緣天時人事之不齊也據議建亭江阜設庵瞻僧以爲行旅憩宿之所庶無非時競渡之虞又議懸鐘警覺遇風止渡不惟永利問津抑免無知悞犯具見該府畱心民事籌劃周到其應行勸募舉剏事宜仰布政司確酌妥當具文通詳以憑會議定奪當勿因時絀舉嬴姑置之謀同築捨也於新正望前速報等因批行去後事關利濟未便久延合亟行催爲此牌行藩司查照先今事理速將銀杏埠建亭設庵贍僧等事宜速行查議妥確具文通詳以憑會奪毋再濡遲速速

○再布告期條約

爲禁約事照得南方風俗虛囂士民逞刁健訟本部院諄切誡諭已不啻三令五申矣今二月初二日屆當放告之期若槪行停止則恐小民冤抑不得上達若不加禁約又慮姦徒駕欺罔之詞訟棍造迷瞞之謊使良民枉受陷害胥伇藉爲生涯甚非本部院息訟安民之至意也合行禁諭爲此示仰闔屬呈狀人等知悉嗣後每遇告期除照本部院原頒狀式內各款遵行外更須查照今示後開各條一體遵守倘有故違禁約者或臨時分別責懲或審明按律治罪法在必行斷無寬假特示

計開

一人命彊盜機密重情劣弁悍兵貪官惡蠹土豪勢惡等項下司難治之事方許據實直書具狀投告其餘戶婚田土鬭毆錢債細務應赴有司告理一槪不許混瀆如有以小事舊事捏駕重情裝詞誑準者𨿽非全誣亦必懲處若審系誣告者定行照例反坐並提代書重究不貸

一所投之詞如系條陳利獘申訴冤枉者許用白紙呈詞仍每詞照書副呈一張以備存案其餘凡系告列犯證姓名者俱用狀格塡寫若呈詞無副呈或告人而用白頭呈紙者及告詞無副狀或狀內雙行夾寫字逾格眼者𨿽系實情不準理

一匿名呈狀告言人罪者審出依律治罪若條陳利獘而假捏詭名者與訐告被犯而違禁粘款者或籍貫住址不明或婦女幼稚不列抱告或狀內不寫代書及𨿽有代書姓名而無的確住處或外籍之人不寫歇家或非姦盜叛逆而牽連婦女或被告過四人幹證過二人或被盜不列失單或年月混寫本年本月諸如此類一槪不準

一告人背黃抹頸撒潑逞刁者或家有壯丁而攙扶婦女稚子膚愬者或原系一巳私情而捏開地方公舉多人者或一人而身帶呈狀數紙者或無藉棍徒受人雇倩包告者或被告原非衙門員役而誣捏聳聽及狀內不明寫某衙門某項官弁兵役而混列朦朧字樣者此等俱系刁惡之尢本部院於喚審之時問出實情除原詞毀棄不準外定將本犯分別責懲枷號並拿代書重治決不輕饒

一違禁越訴者巳經問結而再告翻案者巳批衙門不赴候審而投催投訴者或妄請弔捲並批者或斷追給主發落等事不向承問衙門催呈又來混瀆者此等呈詞一槪不準

一每月初二日放告一次其餘日期槪不收準如有轅門喊冤沿街瀆擾者巡捕員役立行驅逐倘有刁民故違不遵恃頑撒潑定行拿究不恕

○春汛申飭沿海

爲特飭巡防以固海疆事照得詰姦固圉爲地方文武諸員端責故內嚴保甲外謹巡防不可一日偏廢若稍有懈弛或姦民偸渡或逆■﹝舟宗﹞飄突貽悞封疆有乖職守所關匪細是以本部院日申月誡不啻諄切試思海禁功令一有姦民透越文武失察者革職通同者重罪至若縱賊登犯坐失事機此更國法之所難貰矣卽如日前海寧蕭山二縣姦民胡斗樞陳君相等置買貨物意圖出洋旋經事露本部院飛疏題參見奉嚴旨將二縣印官革職提問此更前車失察之明驗也玆者春風日勁漁汛屆期保無外侮伺隙窺犯愚民嗜利偸越之事若不預爲綢繆事後補牢何及合亟申飭爲此通行沿海文武各衙門照依事理卽便嚴飭所轄將領弁兵各按派撥營汛加謹偵防遇寇則傳烽飛報有姦卽星逐追拿並飭行所屬各縣不時稽查保甲愼察嚴防如有迹涉可疑務必窮究明白毋許一船近岸毋許一人偸越遇有賊■﹝舟宗﹞情形姦民消息立卽移會鄰汛官兵合力堵剿並飛報本部院軍前以憑調度追擒敢有瞭防不密縱姦不獲或被別屬獲報或被春汛出洋官兵擒拿審訊得實定將該屬疏防文武各官先拿後參立置重典決不輕宥各宜凜遵毋得玩忽

○通飭修築人堤防疏浚水道

爲東作方殷乘時預修水道以備蓄泄以利農業事據杭州府詳稱竊照杭郡連年旱澇相仍民不聊生皆因各屬河道不疏閘壩陡門淤阻淺塞以致遇旱放水不入遇澇放水不出且武林地勢西北山髙爲山脈來龍源泉溪澗俱趨東南下江目今𨿽屢奉嚴檄查通水利皆以官河無阻便可塞責究竟各屬閘壩徒門溝洫久不疏通地脤壅滯故旱澇乘之今當初春東作之時小民亟宜挑浚溝閘橋門以備蓄泄伏懇嚴飭各屬一縣之中凡關水道某處宜浚某處宜築細加查核曉諭士民協力疏通各將本縣修過水利共計幾處備開淸冊具報憲臺查考裨益不淺等因到本部院據此爲照修築堤防疏通水道所以備旱澇而利田禾也是以各屬通判印官俱有水利之責務必疏浚得宜庶幾溝洫攸賴年來浙省水旱頻仍閭閻失望皆緣各屬蓄泄無方以致遇澇則彌漫莫放遇旱則車戽無從今當東作之候正宜及時開浚不獨杭州一處爲然照據前因合行通飭爲此牌行藩司各道府廳照牌事理卽便確查某縣某處閘壩陡門有無淤塞今應作何開導以泄水路某處陂堰塘堤有無坍塌今應作何修築以蓄水源速行查勘明確設法處置務期力行以觀成效至於民間田地溝塍更宜曉諭修治均利樂土但不許籍口踏勘縱役索詐反滋民累如違察出取究未便仍將該屬縣疏通修築某處若干具報查考施行

○申飭操練水師

爲春汛出洋將屆舟師練習宜精特飭配演以重軍務事照得沿海島嶴奉旨每年春秋二汛各鎭總兵官親統官兵出洋搜剿業經遵行在案照今春汛及期又當照例舉行但配搭舟師操練士卒派撥戰艦調度兵將俱當預爲整備聽候示期進發如該鎭見在戰船哨船應統若干出洋酌畱若干居守每船配兵幾何應需器械多少某處隘口險要謂遣何營官兵守禦各船捕舵水手作何查驗訓練至於配船官兵更宜先行操演熟習駕使利便始可破浪衝鋒搜剿必克合亟飛飭爲此照會各鎭查照照會事理速將前指諸項事宜逐一酌調妥當所有配搭出洋官兵卽日登船操演戧使務期精練熟習限文到二日內星速具文馳報以憑酌奪示期出洋搜剿軍務重大萬勿遲延違錯致幹未便

○通飭各屬詞訟

爲嚴飭詞狀夤準夤銷以靖訟源以培民俗事據杭州府呈詳請飭各屬詞訟不許濫準夤銷緣由到本部院據此爲照浙省風俗澆漓刁險之徒每每工於構訟凡告一詞無論口角小隙戶婚田土駕起最大題目報泄私忿之外又必羅織無辜殷懦多人或贅詞尾或牽證佐兼之問官聽斷不公衙蠹乘機詐騙不查事之有無干涉或平素知其家業殷厚者擇而食之上而貪官下而書差蠹役指詐多端是訟未終而無辜之身家早巳破矣是以本部院申飭不許濫準詞訟之文不啻五申三令夫何復有湣不畏死之徒敢於唆聳作姦詐害良善今據前因除佐貳各官不許擅受民詞先經本部院屢檄嚴飭務須著實遵守外合再通行申飭爲此牌行各衙門照牌事理嗣後凡系自理詞狀務須當堂訊明情詞確實者方許審理如系駕情砌陷羅織無辜及牽連婦女者一槪不許準行至於行提人犯或著原告拘喚或令總甲攝提不許濫差衙役凡幹證有不願出官者許據實寫出此事並無干涉交與行拘之人不必到官再如兩造不願終訟情甘銷結者聽其具呈卽行準銷存案不許事外苛求以致日久拖累敢有訟棍興滅自由關說詐害及應銷而貪官衙蠹掯勒不銷者或有訪出或被告發定將本官立時紏參蠹役處死決不姑恕

○禁飭捕快私拷誣良

爲仰遵憲檄嚴究捕役飛燒再請禁飭以安民生事據杭州府詳稱海寧縣捕役誣詐良民見經懲處並請通查申飭緣由到本部院據此爲照捕役誣良爲盜指詐飛燒爲害最烈大凡人家一經盜劫勢必經由此輩躧緝無論盜之眞假一獲到手抄捲橫行不但失主之贓物隱匿無遺卽平素無主盜贓家私對像靡不一网打盡甚至平素殷懦之家有覬覦未遂者指使誣扳擇人飛食非刑私拷命系懸絲飽其欲則眞賊可以賄免拂其意則無辜陷入网羅似此極惡窮凶言之令人發指本部院先經屢檄申飭在案今據該府申詳前情合再通行嚴飭爲此牌行各道府廳縣照牌事理嗣後凡有盜賊生發一經捕快拿獲卽送府捕縣印正官先訊各盜捕役曾否私刑弔拷有無指使供扳無干之人問明然後據情研究審出眞正盜窩受贓之家同夥眞盜密行捕官佰同該汛防弁責令總甲裏鄰認拿究審敢有姦捕蠹快串同地棍總甲借端抄詐陷害無辜私刑弔拷等獘或訪聞得實或告發有據捕快立拿處死縱蠹之該管官先拿後參決不姑饒各宜凜遵毋貽後悔

○春汛再飭海防

爲再飭加謹備禦以重海防事照得沿海一帶申嚴汛守稽察姦民先經本部院特檄飛飭在案但今春汛及期南風日勁或賊■﹝舟宗﹞伺隙突犯惑愚民乘機透越皆宜預爲防範且官兵出洋在卽又恐海內亡命賊徒望風登陸潰突若將弁不整搠臥戈官吏不稽姦詰宄一有貽悞匪特自幹參罰抑亦封疆關系合再通行飛飭爲此牌行各道將府廳查照先今事理卽便轉行所轄凡屬汛守險要臺寨關津無分風雨晝夜務須刻刻堤防一有警息立卽聲援夾剿戮力堵禦倘遇姦民犯界出洋會同發兵追剿必期人贓全獲解赴本部院審實定行分別獎薦如或懈弛疏忽以致失機縱姦及臨事推諉別屬鄰汛事發隱匿不報察出先拿後參端汛將弁立正軍法該道府廳縣仍不時親查保甲察訪姦徒但不許借端捏造妄陷詐害如違一並參究先具各遵依繳查俱毋違錯

○勸輸賑濟衢屬饑民

爲米價驟貴饑民流亡謹陳末議吁憲拯救事據金衢嚴道詳請動支積谷賑發饑民並勸諭捐輸湊濟緣由到本部院據此爲照衢屬上年災傷較之他郡獨甚本部院軫卹有心補捄鮮術除經批行該道如詳作速料理詳報飭行並見在運米平糶設法賑濟外苐恐饑民眾多設處有限自非廣爲勸助不能普濟均沾合再出示曉諭爲此示諭該郡官紳士民人等知悉務須軫念災傷共襄義事無論多寡悉聽樂輸以期積少成多眾擎易舉至於募收設賑之法或推鄕耆分理或附官廠總施期於利濟始終幸勿坐視中撤事完之日仍聽該府縣造冊匯報以憑分別獎勵施行倘有姦徒借端阻撓及乘機射利騷擾等獘許地方人等指名呈稟所在有司審實詳究不貸

○措置獄捨事宜

爲嚴飭獄務事照得囹圄縲紲所以拘系有罪如情眞罪當者固當審勘確實而後明正典刑若其間情輕末減之犯株連待辯之人當該官吏自宜加意看管俾之生全以體朝廷好生之徳以盡民上典守之心今本部院披閱槪司及杭府兩縣申詳人犯患病病故之文殆無虛日日每數件𨿽因時值艷陽災沴發越亦緣官役照管不周獄捨逼窄污穢有以致之若不嚴飭料理使犯人一拘黑索遂化靑燐則淹斃事犯旣於功令有幹而視死不救抑亦良心難昧合亟查飭爲此牌行槪司府縣照牌事理除仁和縣監見在蓋造務須刻期完工以便搬移外務各卽日親詣該管監獄羈候處所逐細看視如墻垣必須堅固扃鑰必須愼密自不待言其所住房屋門牖務要齊備椽瓦務要完全地址務要漧燥笆壁務要遮蔽又每數間天井院落之處必使透露風日之气若有上漏下濕傾圮倒敗去處卽行收拾整補至於臥宿之所酌量人犯多寡分別安頓務令足以展舒最切要者混廁地方更要處置妥當若聽其隨處便遺則臭穢燻蒸極易染病今宜安設坑廁數處並置溺桶數十个仍責令禁卒每過十日半月出脫一次其蔓艸污穢亦令不時掃除以上應該措置處所事務該管官於看視之時卽便登記一折或指示獄官或分付吏役務使記認明白限半月內料理完備計算所費艮錢無多該司府縣卽捐資收拾亦是方便好事若或以無措爲辭不妨據實開明應用數目具文申報以憑本部院設措捐發通完之日仍候本部院不時親臨查閱或委官勘驗倘或故違不遵仍前玩視定將本官記過獄官戒飭吏卒責懲決不寬恕又每日人犯飲食有家屬親戚者聽其供送止許搜檢防閒不許畱難阻滯若無送飯之人須將僧人所擔監粥均勻分給毋使失時斷絕應需水漿著令禁子取給敷用設遇疾病立撥醫生看視治以湯藥不得遲悞直待病勢沈重方才呈報塞責至於牢頭獄卒淩虐詐害等獘該管官時加體察如有違法妄行者立拿重處毋得姑貸此系整飭刑獄要務故本部院不憚瑣細娓娓詳言倘該管官嫌憎穢觸或謂若輩自作自受何必哀衿此等心腸最是傷天害理不思愚民犯罪皆由官司教化未行所致乃居官者軒冕華膴片刻之頃尙且憎嫌疏懶不能禁受若輩遭刑罰之後處患難之餘憂愁恐懼交構於中沴戾饑寒感觸於外安得不染疾而死乎抑安可不設身而觀乎天堂地獄卽在眼前因果業緣總由心上願各畱意毋忽

○禁比見年甲頭

爲再飭徵糧規則以卹裏民事照得徵糧槪用滚單盡除現年糧長之名實行落甲催徵之法先經屢次飭行在案蓋欲蘇卹裏民使免受刑比之累也若不用滚單不分良淳一槪混提比較是昔時止比現年今反通比各甲豈立法之初意乎今訪聞各屬有將甲頭不論完欠混行提比者甚有公然牌示仍輪現年勒令帶同各甲頭赴比者以致裏戶刑責不免胥差詐索橫行違禁厲民莫此爲甚除現在訪實參拿外合亟嚴飭爲此牌行藩司該府照牌事理卽便嚴行各縣再加申飭凡徵納錢糧規則務須實行落甲滚單之法挨次輪催聽民完納若系眞正頑戶違限逋抗者方許摘名提比仍嚴禁胥差勒索等獘敢有仍前混立現年名色及將甲頭混提比較者該司府立將印官職名據實揭報以憑參處並拿經承從重究治斷不輕恕萬勿狥庇失察致幹並咎未便

○酌頒易知小單

爲查議頒發易知小單便民輸納事照得各屬徵收錢糧見經飭行落甲催徵之法革除糧見之名又經每戶頒給簡明小單便民完納以杜包頭裏蠹之害務期經久可行近據各屬申送滚單簡明小革式樣止列花戶完銀比限而田地山蕩科則每畝應徵銀米細數多不載入鄕民𨿽領單到手而完數茫然卽有達部易知由單止開每畝額徵銀若干額徵米若干殊不知額銀之外尙有收零孤折等銀每額銀一兩須加徵銀幾分幾釐額米之內有行月南糧等米每額米一石須派幾升幾合尙未分晰明白所以每當開徵之時該縣仍有收零孤折行月等糧各項派徵名色民間旣無每畝應完細數必須求問裏歇裏歇又須求問房科名曰做數及視所做之數仍是逐戶結總而每兩每石應加應派之源流終不條分縷晰所以每逢一限定須另做一數小民旣不深悉其中源委不得不聽憑胥役指揮但一經此輩之手而包攬兜收私徵暗派之積獘遂不可禁遏是名𨿽禁革裏歇而其獘終不能盡除也合行髮式查議爲此牌行藩司照牌事理卽將發去擬定仁和縣易知小單一紙該司細加查核如有應增應減之處卽行酌議妥當並酌量應否通行各屬照式刋行遵照或今年已給小單俟下年行之亦可再查每年采買本色增減時價勢難同由單預定不妨於本年三月內俟本色價定之後核定畫一通行刋發但不得借名科派故意遲延反滋民害事關民生利獘該司務須查議妥確具文通詳以憑核奪毋得泛視

計發單式一紙

○考試觀風

爲觀風事照得兩浙人文之藪本部院任叨總制例得采風但緣向來戎馬倥傯未暇課文講藝今值大比之歲擬合循例舉行爲此牌行各府照牌事理卽便轉行所屬府學及各州縣印官曁儒學教官一體遵照將本學內文行兼優靑年有志諸生俱聽報名赴考其儒童文學精通者亦準酌量附試仍嚴飭各教官若諸生內有先今考試劣等被黜或緣事除名者務須查檢明白不得濫冒混報其文字俱以醇正典雅爲貴文到之日一面出示曉諭一面訂期考試府學與附郭縣學生儒俱屬該府親考外縣各學委令各縣印官監考考畢照例編號彌封造冊具文連捲解府該府匯齊俱限五月以內解送本部院以憑校閱批評分別等第出案激賞發去釘封題目愼密收藏臨考拆閱不得假手以防漏泄合用供給等項照例動支府縣存畱備用銀兩俟事完具詳報銷施行通勿違悞

總制浙閩文檄

