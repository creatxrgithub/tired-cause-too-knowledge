漢官舊儀

﹝漢﹞衛宏撰

欽定四庫全書

史部十三

漢官舊儀

政書類二

儀制之屬

提要

﹝臣﹞等謹案漢議郎東海衛宏敬仲作漢舊儀四篇以載西京雜事見於範書本傳隋唐經籍藝文志漢舊儀四卷宋史藝文志三卷俱著於錄馬端臨經籍考卷目與宋志同而別題作漢官舊儀陳振孫書錄解題遂以其有漢官之目疑非衛宏本書或又以爲胡廣所作後亦佚不復傳世所見者獨前後漢書注及唐宋諸書所引而已今永樂大典所載此本亦題漢官舊儀不著撰人名氏其間述西京舊事典章儀式甚備且與諸書所引漢舊儀之文參校無弗同者自屬衛宏本書其稱漢官舊儀者或後人因其所載官制爲多妄加之耳至漢書注中頗有稱胡廣曰者與漢舊儀互引其文亦絕不相合惟廣傳載廣著詩賦銘頌及解詁二十二篇而史注所引別有漢官解詁之名蓋卽廣所作而舊儀之當出衛宏手益無疑也此本舊時失於讎正首尾序次錯糅文字至脫誤不可乙今據史文核勘且旁徵舊書參析同異疏於各句下方其原有注者略仿劉昭注續漢志例通爲大書稱本注以別之釐爲上下二卷又前後漢紀志注及唐宋類書內所引佚文頗多蓋此書遞更顯晦已非完本謹爲搜擇甄錄別爲補遺一卷附於其後以略還宋志篇目之舊云

乾隆四十六年正月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

漢官舊儀卷上

﹝漢﹞衛宏撰

皇帝起居儀宮司馬內【按元帝紀初元五年宮司馬中注應劭曰宮司馬中者宮內門也據此則此內字與中字義同】百官案籍出入營衛周廬晝夜誰何殿外門署屬衛尉殿內郎署屬光祿勲黃門鉤盾署屬少府輦動則左右侍帷幄者稱警車駕則衛官塡街騎士塞路出殿則傳蹕止人淸道建五旗丞相九卿執兵奉引乘輿冠髙山冠飛羽之纓【按晉書輿服志引此文作漢官儀又飛羽作飛翮】幘耳赤丹紈裏【按續漢書輿服志劉昭補注引此文裏下有衣字】帶七尺斬蛇劍履虎尾絇履諸王歸國稱從

皇帝六璽皆白玉螭虎紐文曰皇帝行璽皇帝之璽皇帝信璽天子行璽天子之璽天子信璽凡六璽皇帝行璽凡封【按此句有脫字應云凡封命用之】之璽【按此句應云皇帝之璽】賜諸侯王書信璽【按此句應云皇帝信璽】發兵其徵大臣以天子行璽策拜外國事以天子之璽事天地鬼神以天子信璽【按此條皇帝行璽下各句並有脫字續漢書輿服志注所引亦同惟隋書禮儀志稱皇帝行璽封命諸侯及三公用之皇帝之璽與諸侯及三公書用之皇帝信璽發諸夏兵用之文義完備謹參校以正其缺又漢書霍光傳皇帝信璽行璽孟康注天子之璽自佩行璽信璽在符節臺亦可考見漢時藏璽之制並附著之以補此文所未備】皆以武都紫泥封靑布囊【按續漢書輿服志注引此文無布字】白素裏兩端無縫尺一板中約署【按此句疑有脫字】皇帝帶綬黃地六采【按六采舊作赤采似誤又考宋書禮志引漢制皇帝黃赤綬四采黃赤縹紺亦與此互異今據續漢書輿服志注校正】不佩璽【按續漢書志注引此文璽下重一璽字】以金銀縢組侍中組負以從秦以前民皆佩綬以金玉銀銅犀象爲方寸璽各服所好奉璽書使者乘馳傳其驛騎也三騎行晝夜行千里爲程

太官尙食用黃金扣器中官私官尙食用白銀扣器

中官小兒官及門戶四尙中黃門持兵三百人侍宿【按漢書百官公卿表百官志皆不載小兒官及門戶四尙官名】

冗從吏僕射【按續漢書百官志中黃門冗從僕射一人六百石此句首疑脫中黃門三字吏字疑亦衍文】出則騎從夾乘輿車居則宿衛直守省中門戶

本注曰省中禁中也成帝外家王禁貴重朝中爲諱禁故曰省

中常侍宦者秩千石得出入臥內禁中諸宮

侍中無員或列侯將軍衛尉光祿將大夫郎爲之得舉非法白請及出省戶休沐往來過直事

禦史員四十五人皆六百石其十五人衣絳給事殿中爲侍禦史宿廬左右渠門外二人尙璽四人持書給事二人【按漢書百官公卿表僕射禦史治書尙符璽者有印綬續漢書百官志治書侍禦史二人此文持字疑當作治】侍中丞一人領【按漢書表志漢攺禦史大夫爲司空別畱中丞爲禦史臺率而侍中乃列侯以下入侍禁中者所加官名並無侍中丞之官侍字疑衍文】餘三十人畱寺【按寺禦史署也在司馬門內前漢書蕭望之傳注作三十人畱守者非】理百官也

給事中無常員位次侍中常侍

尙書四人爲四曹侍曹尙書【按前漢書師古注引此文侍上有常字與續漢書志合】主丞相禦史事二千石曹尙書主刺史二千石事民曹尙書主庶民上書事客曹尙書主外國四夷事成帝初置尙書員五人有三公曹主斷獄

尙書令主贊奏封下書【按續漢書百官志掌凡選署及奏下尙書文書眾事】僕射主閉封丞二人主報上書者兼領財用火燭食廚漢置中官領尙書事中書謁者令一人成帝建始四年罷中書官以中書爲中謁者令

尙書郎四人匈奴單於營部二郎主羌夷吏民民曹一郎主天下戶口墾田功作謁者曹一郎主天下見錢貢獻委輸【按晉書職官志漢置尙書郎四人一人主匈奴單於營部一人主羌夷吏民一人主戶口墾田一人主財帛委輸與此文少異疑二郎當作一郎匈奴單於上脫一郎主三字】

中臣在省中皆白請其宦者不白請尙書郎宿畱臺中官給靑縑白綾被或錦被帷帳氈褥通中枕太官供食湯官供■﹝麥並﹞餌果實下天子一等給尙書郎伯二人女侍史二人皆選端正者從直伯送至止車門還女侍史執香鑪燒燻從入臺護衣

黃門令領黃門謁者騎吹曰冗從僕射一人領髦頭

左曹日上朝謁秩二千石

右曹日上朝謁秩二千石

黃門郎屬黃門令日暮入對靑鏁門拜名曰夕郎

五官中郎將秩比二千石主五官郎中

左右中郎將秩比二千石主謁者常侍侍郎以貲進

本注曰左主謁者右主常侍侍郎

五官屬光祿勲不得上朝謁兼左右曹諸吏得上朝謁郎中令主郎中【按漢書注主郎內諸官】左車將主左車郎右車將主右車郎左戶將主左戶郎右戶將主右戶郎【按漢書如淳注引漢儀注與此文同】秩皆比千石獨郎中令比二千石【按郎中令武帝太初元年更名光祿勲此文前後皆言光祿勲獨此條言郎中令杜預所謂史駁文也又續漢書百官志光祿勲卿一人中二千石此云比二千石疑有誤或漢初未更官名時舊制耳】

黃門冗從持兵無數宣通內外宦者署尙書皆屬少府殿中諸署五郎將屬光祿勲【按上文五官左右三中郎將此言五郎將者蓋並虎賁羽林二中郎將爲五也】宮司馬諸隊都候領督盜賊屬執金吾司馬掖門殿門屯衛士皆屬衛尉【按宋錢文子曰百官表中尉屬官無衛司馬候左右都候此云屬金吾者蓋執金吾徼巡宮外寔相表裏所謂聨事也中尉武帝太初元年更名執金吾】

右中二千石二千石四官【按少府光祿勲執金吾衛尉四官續漢志皆中二千石此雲中二千石二千石者蓋西漢時初制】奉宿衛各領其屬斷其獄

期門騎者隴西工射獵人及能用五兵材力三百人行出會期門下從射獵無員秩比郎從官名曰期門騎置僕射一人秩六百石騎持五旗別外內王莽更名虎賁郎遷補吏署【按百官公卿表平帝元始元年更名虎賁郎】

中郎將一人施旄頭【按中郎將一人謂羽林中郎將也考漢百官公卿表宣帝令中郎將騎都尉監羽林霍光傳有諸吏中郎將羽林監任勝蓋以中郎將或騎都尉監羽林騎故於本官上不冠以羽林之號至後漢始置羽林中郎將爲定職耳又東方朔傳羿爲旄頭注引應劭曰旄頭今以羽林爲之髮正向上而長衣繡衣在乘輿車前據此則施旄頭之文當爲羽林所職無疑也】屬羽林取三輔良家子自給【按宋錢文子補漢兵志引此文羽林下有從官七百人五字自給下有鞍馬二字蓋舊本脫此七字又漢書如淳注引漢儀注亦云羽林從官七百人】孤兒無數【按錢文子補漢兵志引此文句首有諸字】父死子代皆武帝時從軍死子孤不能自活養羽林官比郎從官從車駕不得冠置令一人名曰羽林騎孤兒

皇帝見諸侯王列侯起侍中稱曰皇帝爲諸侯王列侯起起立乃坐太常贊曰謹謝行禮皇帝在道丞相迎謁謁者贊曰皇帝爲丞相下輿立乃升車皇帝見丞相起謁者贊稱曰皇帝爲丞相起立乃坐太常贊稱敬謝行禮宴見侍中常侍贊禦史大夫見皇帝稱謹謝將軍見皇帝稱謝中二千石見皇帝稱謝二千石見皇帝稱制曰可太守見皇帝稱謝拜禦史大夫爲丞相左右前後將軍贊五官中郎將授印綬拜左右前後將軍爲禦史大夫中二千石贊左右中郎將授印綬拜中二千石中郎將贊禦史中丞授印綬拜千石六百石禦史中丞贊侍禦史授印綬印綬盛以篋篋綠綈表白素裏尙書令史捧西向侍禦史東向取篋中印綬授者卻退受印綬者手握持出至尙書下乃席之丞相列侯將軍金印紫緺綬中二千石二千石銀印靑緺綬皆龜紐其斷獄者印爲章

漢初置相國史秩五百石後罷並爲丞相史

丞相府司直一人秩一千石職無不監武帝初置曰馬直官今省【按馬直官當作司直官百官志本注曰世祖以武帝故事置司直居丞相府助督錄諸州建武十八年省】

列侯爲丞相相國號君侯禦史大夫爲丞相更奏乃封丞相車黒兩轓騎者衣絳掾史見禮如師弟子白錄不拜朝示不臣也聽事閣曰黃閣無鐘鈴掾有事當見者主簿至曹請不傳召掾見脫履公立席後答拜百石屬不得白事當謝者西曹掾爲通謝部吏二千石初除詣東曹掾拜部謁者贊之

丞相門無塾門署用梗板方圓三尺不堊色不郭邑署曰丞相府東門西門長史物故廷尉正監守

丞相初置吏員十五人皆六百石分爲東西曹東曹九人出督州爲刺史西曹六人其五人往來白事東廂爲侍中一人畱府曰西曹領百官奏事長安給騎亭長七十人六月一更倉頭廬兒出入大車駟馬前後大車駢車中二千石屬官以次送從

丞相太尉大將軍史秩四百石【按漢書如淳注引漢儀注與此文同】

丞相刺史常以秋分行部禦史爲駕四封乘傳【按漢書平帝紀如淳注律當乘傳及發駕置傳者皆持尺五寸木傳信封以禦史大夫卬章其乘傳參封之參三也有期會累封兩端端各兩封凡四封也乘置馳傳五封也兩端各二中央一也軺傳兩馬再封之一馬一封也據此則前文所云奉璽書使者乘馳傳當駕五封矣】到所部郡國各遣吏一人迎界上得載別駕自言受命移郡國與刺史從事盡界罷行載從者一人得從吏所察六條刺史舉民有茂材移名丞相丞相考召取明經一科明律令一科能治劇一科各一人詔選諫大夫議郎博士諸侯王傅僕射郎中令取明經選廷尉正監平案章取明律令選能治劇長安三輔令取治劇皆試守小冠滿歲爲眞以次遷奉引則大冠

武帝元狩六年初置大司馬

丞相司置諌大夫秩六百石丞相小史秩四百石次三百石百石書令史斗食缺試中二千書佐髙第補因爲騎史武帝元狩六年丞相吏員三百八十二人史二十人秩四百石少史八十人秩三百石屬百人秩二百石屬史百六十二人秩百石皆從同秩補以爲有權衡之量不可欺以輕重有丈尺之度不可欺以長短官事至重古法𨿽聖猶試故令丞相設四科之辟以博選異徳名士稱才量能不宜者還故官第一科曰徳行髙妙志節淸白二科曰學通行修經中博士三科曰明曉法令足以決疑能案章覆問文中禦史四科曰剛毅多略遭事不惑明足以照姦勇足以決斷才任三輔令【按藝文類聚引此文輔下有劇字】皆試以能信然後官之第一科補西曹南閣祭酒二科補議曹三科補四辭八奏四科補賊決其以詔使案事禦史爲駕一封行赦令駕二封皆特自奏事各以所職劾中二千石以下選中二千書佐試補令史令史皆斗食遷補禦史令史其欲以秩畱者許之歲舉秀才一人亷吏六人丞相典天下誅討賜奪吏勞職煩故吏眾

君侯月一行屯衛騎不以車衛士初至未入君侯到都門外勞賜吏士

武帝元封五年初分十三州刺史假印綬有常治所【按漢誌書太守都尉之治而刺史無有故沈約劉昭皆以爲傳車周流無常治所但刺史行部必待秋分則秋分以前當居何所耶漢書朱博傳博遷冀州刺史敕告吏民欲言二千石墨綬長吏者使者行部還詣治所師古曰治所刺史所止理事處是刺史本有治所漢志特略而不載耳舊儀所云可取證也】奏事各有常會擇所部二千石卒史與從傳食比二千石所傳刺史奏幽隠奇士拜爲三輔縣令比四百石居後六卿一切舉試守令取徵事○本注曰徵事比六百石皆故吏二千石不以贓罪免降秩爲徵事

郡國守丞長史上計事竟遣君侯出坐庭上親問百姓所疾苦計室掾吏一人大音者讀勅畢遣勅曰詔書數下禁吏無苛暴丞長史歸告二千石凡民所疾苦急去殘賊審擇良吏無任苛刻治獄決訟務得其中明詔憂百姓困於衣食二千石帥勸農桑思稱厚恩有以賑贍之無煩擾奪民時公卿以下務飭儉恪今俗奢奓過制度日以益甚二千石務以身帥有以化之民冗食者謹以法養視疾病致醫藥務活之詔書無飾廚傳增養食至今未變或更尢過度甚不稱歸告二千石務省約如法且案不攺者長吏以聞守寺鄕亭漏敗垣墻阤壊所治無辦護者不稱任先自劾不應法歸告二千石勿聽惟神爵三年十月甲子丞相受詔之官【按百官公卿表神爵三年四月戊戌禦史大夫內吉爲丞相與此文月日不合】皇帝延登親詔之曰君其進虛受朕言朕郁於大道獲保宗廟兢兢師師夙夜思過失不遑康寧晝思百官未能綏於戲丞相其帥意無怠以補朕闕於戲羣卿大夫百官愼哉不勗於職厥有常刑往悉乃心和裕開賢俾之反本乂民廣風一俗靡諱朕躬天下之眾受制於朕丞相可不愼歟於戲君其誡之丞相府官奴婢傳漏以起居不擊鼔官屬吏不朝旦白錄而已諸吏初除謁視事問君侯應合奴名白事以方尺板叩合大呼奴名君侯出入諸吏不得見見禮如師弟子狀掾史有過君侯取錄推其錄三日白病去

禦史衛尉寺在宮中亦不鼔

詔書下朱鉤施行詔書下有違法令施行之不便曹史白封還尙書對不便狀

丞相有病皇帝法駕親至問病從西門入卽薨移居第中車駕往弔賜棺斂具贈錢葬地葬日公卿以下會送有天地大變天下大過皇帝使侍中持節乘四白馬賜上尊十斛【按藝文類聚引此文尊下有酒字】養牛一頭策告殃咎使者去半道丞相上病使者還未白事尙書以丞相不起病聞丞相不勝任使者奉策書駕騩駱馬實時布衣步出府免爲庻人丞相有他過使者奉策書駕騅騩馬實時步出府乘棧車牝馬歸田裏思過日食卽日下赦曰制詔禦史其赦天下自殊死以下及吏不奉法乘公就私淩暴百姓行權相放治不平正處官不良細民不通下失其職俗不孝弟不務於本衣服無度出入無時眾彊勝寡盜賊滋彰丞相以聞於是乃命刺史出刺並察監禦史元封元年禦史止不復監後禦史職與丞相參增吏員凡三百四十一人分爲吏少史屬亦從同秩補率取文法吏

廷尉正監平物故以禦史髙第補之禦史少史行事如禦史少史有所爲卽少史屬得守禦史行事如少史少史秩比六百石禦史少史物故以功次徵丞相史守禦史少史所代到官視事得畱罷中二千石詹事水衡都尉

丞相史物故調禦史少史守丞相史若禦史少史監祠寢園廟調禦史少史屬守不足丞相少史屬爲倅事已罷

丞相刺史侍禦史皆稱卿不得言君

禦史中丞督司隸司隸督司直司直督二千石以下至黒綬【按北堂書鈔引漢舊儀作司隸督丞相丞相督司直司直督刺史刺史督二千石云云與此文略異又禦史中丞上有武帝時三字】

大夫見孝廉上計丞長史皆放官司馬門外比丞相掾史白錄

禦史大夫寺在司馬門內門無塾門署用梓板不起郭邑題曰禦史大夫寺

大夫初拜策曰惟五鳯三年正月乙巳禦史大夫之官【按百官公卿表五鳯三年六月辛酉西河太寺杜延年爲禦史大夫與此文月日不合】皇帝延豋親詔之曰禦史大夫其進虛受朕言朕郁於大道獲保宗廟兢兢師師夙夜思已失不遑康寧晝思百姓未能綏於戲禦史大夫其帥意盡心以補朕闕於戲九卿羣大夫百官愼哉不朂於厥職厥有常辟往悉乃心和裕開賢俾賢能反本乂民靡諱朕躬天下之眾受制於朕以法爲命可不愼歟於戲禦史大夫其誡之敇上計丞長史曰詔書數下布告郡國臣下承宣無狀多不究百姓不蒙恩被化守丞長史到郡與二千石力爲民興利除害務有以安之稱詔書有郡國茂材不顯者言上殘民貪污煩擾之吏百姓所苦務勿任用方察不稱者也

漢官舊儀卷上

●欽定四庫全書

漢官舊儀卷下

﹝漢﹞衛宏撰

○中宮及號位

皇后稱中宮

媫妤見大長秋稱皇后爲媫妤下輿坐稱起禮比丞相娙娥見女禦長稱謝【按漢書戾太子傳長禦倚華如淳注引漢儀注云女長禦比侍中皇后見娙娥以下長禦稱謝與此文相合惟禦長作長禦稍異又鄭氏雲長音如長者】禮比將軍禦史大夫昭儀見稱謝比中二千石貴人見稱皇后詔曰可禮比二千石美人無數媫妤以下皆居掖庭置令丞廬監宦者女禦長如侍中

皇后一人媫妤以至貴人皆至十數美人比待詔無數元帝成帝皆且千人

侍中左右近臣見皇后如見【按北堂書鈔引此文見下有帝字】媫妤行則對璧坐則伏茵皇后媫妤乘輦餘皆以茵四人輿以行

皇后玉璽文與帝同皇后之璽金螭虎紐本注曰一本無此條

皇后春桑皆衣靑手采桑以繅三甕蠒【按藝文類聚引此文作三盆甕字誤】羣臣妾從春桑生而皇后親桑於苑中蠶室養蠶千薄以上祠以中牢羊豕祭蠶神曰苑窳婦人寓氏公主凡二神羣臣妾從桑還獻於蠒觀皆賜從采桑者樂皇后自行凡蠶絲絮織室以作祭服祭服者冕服也天地宗廟羣神五時之服【按後漢書東平王蒼傳五時衣各一襲李賢注謂春靑夏朱季夏黃秋白冬黒晉書職官志有五時朝服蓋朝祭皆以爲法服也藝文類聚引此文羣神作羣臣誤】皇帝得以作縷縫衣皇后得以作巾絮而已置蠶官令丞諸天下官下法皆詣蠶室與婦人從事故舊有東西織室作治

皇后五日一上食食賜上左右酒肉畱宿明日平旦歸中宮

皇帝聘皇后黃金萬斤【按漢書王莽傳故事聘皇后黃金二萬斤爲錢二萬萬與此文異疑萬上脫二字】

立皇后太子大赦天下賜天下男子爵女子牛酒繒帛夫增秋

掖庭令晝漏未盡八刻廬監以茵次上媫妤以下至後庭訪白錄所錄所推當禦見刻盡去簮珥蒙被入禁中五刻罷卽畱女禦長入扶以出禦幸賜銀鐶令書得鐶數計月日無子罷廢不得復禦

宮人擇官婢年八歲以上侍皇后以下年三十五出嫁乳母取官婢

皇太子稱家動作稱從

皇太子黃金印龜紐印文曰章下至二百石皆爲通官印

太傅一人眞二千石禮如師亡新更爲太子師中庶子五人職如侍中秩六百石

中尙翼中涓如中黃門皆宦者

門大夫比郎將

洗馬職如謁者十六人選郎中補也

庻子舍人【按續漢書百官志太子庶子太子舍人爲兩官此書庶子已別見後條此條庶子二字疑當作太子】四百人【按四百人三字疑衍】如郎中秩比二百石無員多至四百人亡新攺名爲翼子

率更令秋千石主庶子舍人更直亡新攺爲中更丞一人秩四百石

家令秩千石主倉獄亡新攺爲中更

家府比二千石

僕秩千石主馬

庶子秩比四百石如中郎無員亡新攺爲中翼子

衛率秩比千石丞一人主門衛

食官令秩六百石丞一人

中盾秩四百石主周衛徼循

庻子舍人五日一移主率更長三不會輙斥官奴擇給書計從侍中以下爲倉頭靑幘與百官從事從入殿中省中待使令者皆官婢擇年八歲以上衣緣【按緣字疑綠字之訛】曰宦人不得出省門置都監老者曰婢婢教宦人給使尙書侍中皆使官婢不得使宦人奴婢欲自贖錢千萬免爲庻人宮殿中宦者署郎署皆官奴婢傳言曰作者歌傳以呼召侍中以下署長本注曰宦者及郎署長各顧門戶擇官奴赤幘部領作者掃除曰正本注曰歌傳取於雒陽古周時傳呼聲法【按此注當在歌傳以呼召句下】

天子六廏未央廏承華廏騊駼廏路軨廏騎馬廏大廏馬皆萬疋

中黃門駙馬大宛汗血馬幹河馬天馬果下馬本注曰果下馬髙三尺駕輦大宛汗血馬皆髙七尺幹河馬華山神馬種也

長安城方六十里【按後漢書郡國志京兆尹條下注雲長安城方六十三里漢志似誤】經緯各十五里十二城門積九百七十三頃百二十亭長安城方六十里中皆屬長安令置左右尉城東城南置廣部尉城西城北置明部尉凡四尉

皇后太子各食四十縣曰湯沐邑【按藝文類聚引此文作三十縣】

帝子爲王王國置太傅相中尉各一人秩二千石以輔王僕一人秩千石郎中令秩六百石置官如漢官官吏郎大夫四百石以下自調除國中漢置內史一人秩二千石治國如郡太守都尉職事調除吏屬相中尉傅不得與國政輔王而已當有爲移書告內史內史見傅相中尉禮如都尉太守【按太守當作太傅】相置長史中尉及內史令置丞一人皆六百石成帝時大司空何武奏罷內史相如太守中尉如都尉參職是後相中尉爭權與王逓相奏常不和

王子爲侯

侯王歲以戶口酎黃金獻於漢廟皇帝臨受獻金以助祭大祠曰飲酎飲酎受金小不如斤兩色惡王奪戶侯免國

漢承秦郡置太守治民斷獄都尉治獄都尉治盜賊甲卒兵馬

民年二十三爲正一歲而以爲衛士一歲爲材官騎士習射禦騎馳戰陣八月太守都尉令長相丞尉會都試課殿最水處爲樓船亦習戰射行船

邊郡太守各將萬騎行障塞烽火追虜置長史一人掌兵馬丞一人治民當兵行長史領置部都尉千人司馬候農都尉皆不治民不給衛士材官樓船年五十六老衰乃得免爲民就田裏民應令選爲亭長

亭長課射遊徼徼循尉遊徼亭長皆習設備五兵五兵弓弩戟盾刀劍甲鎧鼔武【字衍】吏赤幘大冠行縢帶劍佩刀持盾被甲設矛戟習射【按此文原本自甲鎧鼔以上爲一條而武吏赤幘大冠以下別爲一條今考北堂書鈔引此文云亭長習設五兵五兵言弩戟刀劍鎧也其於五兵不數盾者蓋傳冩脫漏而並不及鼔則鼔字自當屬下文讀續漢書志注引此亦作鼔吏赤幘云云無武字原本旣分爲兩條又衍一武字俱誤】

設十里一亭亭長亭候五里一郵郵間相去二里半司姦盜亭長持三尺板以劾賊索繩以收執盜

舊制尉皆居官署有尉曹官中領平鏁署【按此句疑有脫誤】

更令吏曰令史丞吏曰丞史尉吏曰尉史捕盜賊得捕格

縣戶口滿萬置六百石令多者千石戶口不滿萬置四百石三百石長大縣兩尉小縣一尉丞一人三百石丞縣長黃綬皆大冠亡新令長爲宰皆小冠號曰夫子亡新時有五百石八百石府下置詔獄本注曰府河南府也鄧展曰舊洛陽有兩獄

建始二年【按元帝紀建昭二年三月益三河大郡太守秩成帝建始二年並無益秩之文建始當作建昭】益三河及大郡太守秩本注曰十二萬戶以上爲大郡太守小郡守遷補大郡

元朔三年以上郡西河爲萬騎太守月奉二萬綏和元年省大郡萬騎員秩以二千石居舊制令六百石以上【按令字疑當作吏】尙書調拜遷四百石長相至二百石丞相調除中都官百石【按漢書師古注中都官京師諸官府】大鴻臚調郡國百石二千石調哀帝時長相皆黒綬亡新吏黒綬有罪先請與廉吏同【按宣帝紀黃龍元年詔曰舉廉吏誠欲得其眞也吏六百石位大夫有罪先請秩祿上通足以效其賢才自今以來毋得舉據此則有罪先請爲吏六百石以上不得復舉孝廉者此文乃曰與廉吏同未詳其義疑上下文有脫誤】

內郡爲縣三邊爲道皇后太子宮主所食爲邑

算民年七歲以至十四歲出口錢人二十三以食天子【按句首脫二十錢三字】其三錢者武帝加口錢以補車騎馬逋稅又令民男女年十五以上至五十六賦錢人百二十爲一笇以給車馬民田積蒭槀以給經用備凶年山澤魚鹽市稅以給私用【按武帝紀太初二年籍吏民馬補車騎馬蓋自元狩四年以來縣官錢少買馬難得於是有馬者籍之且於口賦之外增三錢以補車騎馬之用所謂馬口錢者此也其後昭帝省乘輿馬及苑馬元鳯二年詔郡國無斂馬口錢前後漢書並無以口錢補逋稅之文逋稅乃逐年收責不籍口賦錢補也此條所云以補車騎馬逋稅當是明時校錄者緣光武紀建武二十二年口賦逋稅勿收責一條注中引漢儀注牽連逋稅二字而誤】

漢舊制天下郡國凡百六邑侯國凡千八百上林苑中昆明池鎬池牟首諸池取魚鱉給祠祀用魚鱉千枚以上余給太官

上林苑中以養百獸禽鹿嘗祭祠祀賓客用鹿千枚麕兔無數佽飛具繒繳以射鳧鴈應給祭祀置酒毎射收得萬頭以上給太官

上林苑中天子秋冬射獵取禽獸無數實其中離宮觀十七所皆容千乘萬騎

武帝時使上林苑中官奴婢及天下貧民貲不滿五千徙置苑中養鹿因收撫鹿矢人日五錢到元帝時七十億萬以給軍擊西域

古者諸侯治民周以上千八百諸侯其長伯爲君次仲叔季爲卿大夫支屬爲士庶子皆世官位至秦始皇帝滅諸侯爲郡縣不世官守相令長以他姓相代去世卿大夫士

漢承秦爵二十等以賜天下爵者祿位也

公士一爵賜爵一級爲公士謂爲國君列士也

上造二爵賜爵二級爲上造上造乘兵車也

簮褭三爵賜爵三級爲簮褭

不更四爵賜爵四級爲不更不更主一車四馬

大夫五爵賜爵五級爲大夫大夫主一車屬三十六人

官大夫六爵賜爵六級爲官大夫官大夫領車馬

公大夫七爵賜爵七級爲公大夫公大夫領行伍兵

公乘八爵賜爵八級爲公乘與國君同車

五大夫九爵賜爵九級爲五大夫以上次年徳爲官長將率秦制爵等生以爲祿位死以爲號謚【按百官志注引荀綽晉百官表注曰自公士至五大夫皆軍吏也自左庶長至大庶長皆卿大夫皆軍將也此條所云官長將率祿位謚號非顓指軍吏之辭似當在二十爵一條下爲總結之文或者錯簡在此耳】

左庶長十爵

右庶長十一爵

左更十二爵

中更十三爵

右更十四爵

少上造十五爵

太上造十六爵

駟車庶長十七爵

大庶長十八爵

侯十九爵【按侯當作闗內侯前漢書十九闗內侯師古曰言有侯號而居京畿無國邑】

列侯二十爵

秦制二十爵男子賜爵一級以上有罪以減年五十六免無爵爲士伍年六十乃免老有罪各盡其刑幾有罪男髠鉗爲城旦城旦者治城也女爲舂舂者治米也皆作五歲完四歲鬼薪三歲鬼薪者男當爲祠祀鬼神伐山之薪蒸也女爲白粲者以爲祠祀擇米也皆作三歲罪爲司冦司宼男備守女爲作如司宼皆作二歲【按爲司寇數句疑有脫誤考前漢書刑法志隸臣妾滿二歲爲司寇司寇一歲及作如司寇二歲皆免爲庶人與此互異】男爲戍罰作女爲復作皆一歲到三月【按此下疑有脫誤或當別爲一條】令曰秦時爵大夫以上令與亢禮

五人爲伍伍長一人十人爲什什長一人百人爲卒卒史一人五百人爲旅旅帥一人二千五百人爲師師帥一人萬二千五百人爲軍軍將一人以上卿爲將軍九夫爲井四井爲邑四邑爲丘四丘爲乘乘則具車一乘四馬步卒三十六人千乘之國馬四千匹步卒三萬六千人爲三軍大國也次國二軍小國一軍

漢官舊儀卷下

●漢官舊儀補遺

上林詔獄主治苑中禽獸宮館事屬水衡【成帝紀建始元年注】

諸侯王黃金璽槖駝鈕文曰璽【師古曰謂刻云某王之璽百官公卿表注】

銀印背龜鈕其文曰章【師古曰謂刻曰某官之章也百官公卿表注】

六百石四百石至二百石以上皆銅印鼻鈕文曰印【師古曰謂鈕但作鼻不爲虫獸之形而刻文云某官之印百官公卿表注】

右前漢書凡四條

先農神農炎帝也祠以太牢百官皆從皇帝親執耒耜而耕天子三推三公五孤卿十大夫十二庶人終畝乃致藉田倉置令丞以給祭天地宗廟以爲粢盛【明帝紀永平四年注又禮儀志正月始耕一條下注亦引此條有大賜三輔二百里孝弟力田三老帛種百谷萬斛句】

伏日萬鬼行故盡日閉不幹它事【和帝紀永元六年注】

皇帝惟八月酎車駕夕牲牛以絳衣之皇帝暮視牲以鑑燧取水於月以火燧取火於日爲明水火左袒以水沃牛右肩手執鸞刀以切牛尾薦之而卽更衣巾待牛熟乃祀之【禮儀志注】

求雨太常禱天地宗廟社稷山川以賽各如其常牢禮也四月立夏旱乃求雨禱雨而已後旱復重禱而已訖立秋𨿽旱不得禱求雨也【禮儀志注】

顓頊氏有三子生而亡去爲疫鬼一居江水是爲虎一居若水是爲魍魎蜮鬼一居人宮室區隅甌臾善驚人小兒【甌臾未詳】方相帥百隸及童女以桃弧棘矢土鼔鼔且射之以赤丸五榖播灑之【禮儀志注】

祭天祡壇幄帷髙皇帝配天居堂下西向紺帷帳紺席【祭祀志注】祭天養牛五歲至三千斤【祭祀志注按三千斤疑有誤】

宗廟三年大祫祭於髙廟諸廟神皆合食設左右座髙祖南面幄繡帳望堂上西北隅帳中座長一丈廣六尺繡茵厚一尺著之以絮四百斤曲幾黃金扣器髙後右座亦幄帳卻六寸白銀扣器毎牢中分之左辧上帝右辧上後爼余委肉積於前數千斤名曰帷俎子爲昭孫爲穆昭西面曲屏風穆東面皆曲幾如髙祖饌陳其右各配其左坐如祖妣之法太常導皇帝入北門羣臣陪者皆舉手班辟抑首伏大鴻臚大行令九儐傳曰起復位皇帝上堂盥侍中以巾奉觶酒從帝進拜謁贊饗曰嗣曽孫皇帝敬再拜前上酒卻行至昭穆之坐次上酒子爲昭孫爲穆各父子相對也畢卻西面坐坐如乘輿坐【按二句疑有脫誤】贊享奉髙祖賜壽皇帝起再拜卽席以太牢之左辧賜皇帝如祠其夜半入行禮平明上九巵畢羣臣皆拜因賜胙皇帝出卽更衣中詔罷當從者奉承【祭祀志注】

凡齋紺幘耕靑幘秋貙劉服緗幘【輿服志注】

右後漢書凡九條

臘者報諸鬼神古聖賢有功於民者也

漢法三歲一祭於云陽宮甘泉壇以冬至日祭天天神下三歲一祭地於河東汾陰后土宮以夏至日祭地地神出祭五帝於雍畤祭天用六彩綺席六重上一丈中一幅四周緣之玉几玉飾器

桓帝祭天居玄雲宮齋百日上甘泉通天臺髙三十丈以候天神之下見如流火舞女童三百人皆年八歲天神下壇所舉烽火桓帝就行宮中不至壇所甘泉臺去長安三百里望見長安成帝以來所祭天之圜丘也

祭地河東汾陰后土宮宮曲入河古之祭地澤中方丘也禮儀如祭天

武帝初置博士取學通行修博識多藝曉古文爾雅能屬文章爲髙第朝賀位次中都官史稱先生不得言君其眞弟子稱門人

孝文皇帝時博士七十餘人朝服玄端章甫冠

太僕帥諸苑三十六所分布北邊以郎爲苑監官奴婢三萬人分養馬三十萬頭擇取給六廐牛羊無數以給犧牲按【漢書如淳注引此條作漢官儀注】

將作大匠攺作少府景帝中六年更名

髙皇帝家在丰中陽裏爲沛泗上亭長及爲天子立沛廟祠丰故宅

右藝文類聚凡九條

議郎中郎秦官也議郎秩比六百石特徵賢良方正惇朴有道第公府掾試博士者拜中郎也

議郎十二人不屬署不直事侍禦史遷補博士諸侯王郎中令

中書掌詔誥答表皆機宻之事

髙後選孝悌爲郎

武帝元年令郡國舉孝廉各一人詣禦史

右北堂書鈔凡五條

正月五日大置酒饗衛士

右錢文子補漢兵志一條

漢官舊儀補遺

