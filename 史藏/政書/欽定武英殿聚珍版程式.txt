

欽定四庫全書

史部十三

欽定武英殿聚珍板程式

政書類六考工之屬

提要

【臣】等謹案

欽定武英殿聚珍板程式一卷乾隆四十一年戶

部侍郎金簡恭撰進

呈初乾隆三十八年

詔纂修四庫全書復

命擇其繕本校正剞劂以嘉恵藝林金簡實司其

事因棗梨繁重乃

奏請以活字排印力省功多得

防兪允並

錫以嘉名紀以

睿藻行之三載印本衣被於天下金簡因述其程式以爲此書考沈括夢溪筆談稱慶曆中有布衣畢升始爲活板其法用膠泥刻字簿如錢唇每字爲一印火燒令堅先設一鐡板其上以松脂蠟和紙灰之類冒之欲印則以一鐡範置鐡板上乃宻布字印滿鐡範爲一板持就火煬之藥稍鎔以一平板按其面則字平如砥是活字之板自宋仁宗時已有然泥字旣不精整又易破碎松脂諸物亦繁重周章故王楨農書所載活字之法易以木板其貯字之盤則設以轉輪較爲徑捷而亦未詳備至陸深金臺紀聞所云鉛子之法則質柔易損更爲費日損工矣是編參酌舊制而變通以新意首載諸臣奏議次載取材雕字之次第以及庋置排類之法凡爲圖十有六爲說十有九皆一一得諸試驗故一一可見諸施行乃知前明無錫人以活字印太平禦覽自隆慶元年至五年僅得十之一二者【案事見黃正色太平禦覽序】由於不得其法此亦足見

聖朝制器利用事事皆超前代也乾隆四十六年

十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

欽定武英殿聚珍版程式目錄

奏議

成造木子【有圖並木槽銅漏子式二】

刻字【有圖並刻字木牀式】

字櫃【有圖並式】

槽版【有圖並式】

夾條【一分通長半分通長一分長短半分長短】

項木【與夾條總圖總式】

中心木【與夾條項木總圖總式】

類盤【有圖並式】

套格【有圖並式】

擺書【有圖】

墊版

校對

刷印

歸類

逐日輪轉辦法【附輪轉擺印課程】

欽定四庫全書

欽定武英殿聚珍版程式奏議

乾隆三十八年十月二十八日

【臣】金簡謹

奏爲酌辦活字書版仰祈

睿鑑事竊【臣】奉

命管理四庫全書一應刋刻刷印裝潢等事【臣】惟有敬謹遵循詳愼辦理今聞內外彚集遺書已及萬種現奉

防擇其應行刋刻者皆令鐫版通行此誠

皇上格外天恩加惠藝林之至意也但將來發刋不惟所用版片浩繁且逐部刋刻亦需時日【臣】詳細思維莫若刻做棗木活字套版一分刷印各種書籍比較刋版工料省簡懸殊【臣】謹按

禦定佩文詩韻詳加選擇除生僻字不常見於經傳者不收集外計應刋刻者約六千數百餘字此內虛字以及常用之熟字每一字加至十字或百字不等約共需十萬餘字又豫備小注應刋之字亦照大字每一字加至十字或百字不等約需五萬餘字大小合計不過十五萬餘字遇有發刻一切書籍只須將槽版照底本一擺卽可刷印成捲倘其間尙有不敷應用之字豫備木子二千个隨時可以刋補其書頁行款大小式樣照依常行書籍尺寸刋作木槽版二十塊臨時按底本將木字檢校明確擺置木槽版內先刷印一張交與校刋翰林處詳校無誤然後刷印其棗木子大小共應用十五萬餘个【臣】詳加核算每百字工料需銀八錢十五萬餘字約需銀一千二百餘兩此外成做木槽版備添空木子以及盛貯木字箱格等項再用銀一二百兩已敷置辦是此項需銀通計不過一千四百餘兩【臣】因以

武英殿現存書籍核較卽如史記一部計版二千六百七十五塊按梨木小版例價銀每塊一錢共該銀二百六十七兩五錢計寫刻字一百一十八萬九千零每寫刻百字工價銀一錢共用銀一千一百八十餘兩是此書僅一部已費工料銀一千四百五十餘兩今刻棗木活字套版一分通計亦不過用銀一千四百餘兩而各種書籍皆可資用卽或刷印經久字畫糢糊又須另刻一分所用工價亦不過此數或尙有堪以揀存備用者於刻工更可稍爲節省如此則事不繁而工力省似屬一勞久便至擺字必須識字之人但向來從無此項人役卽一時外雇恐不得其人且滋縻費臣愚見請添設供事六名分領其事所有刋刻木子字十五萬按韻分貯木箱內其木箱用十个每个用抽屜八層或十層抽屜中各分小格數十个盛貯木字臨用時以供事二人專管擺版其餘供事四人分管平上去入四聲字擺版供事按書應需某字向管韻供事喝取管韻供事辧聲應給如此檢查便易安擺迅速查

武英殿現有【臣】等奏添書吏二名攺爲供事止須再添供事四名閒常皆令在檔案房書寫檔案遇擺字時卽令應役如果勤愼五年之後歸並

武英殿修書處供事一體辦理如此擺字之人旣不必外雇而於辦理活字版更爲有益臣因刋刻遺書工料浩繁起見不揣冒昧謹照

禦制命校永樂大典詩刻成棗木活字套版共四塊並

刷印黒紅格子樣式各五十張恭呈

禦覽是否可用伏

聖訓遵行謹

奏奉

防甚好照此辦理欽此

乾隆三十九年二月二十三日

【臣】永瑢等謹

奏【臣】等辦理四庫全書所有永樂大典內采出散篇彚輯成部者頗有堪以刋行之書應行刋刻前經【臣】金簡奏準用活字版擺刷現在籌商應辦諸事因此等散篇原錄艸本移攺增易行字參差難以照式排版而正本又不便令其校對致有污損臣等公同酌議此等應刋書籍非另辦副本不可擬於國子監揀派現食膏火之內肄業貢生十名到

武英殿照現在行走貢生例專供校錄刋本之用並擬派原任翰林院編修祥慶承辦擺版之事業於本月二十二日【臣】於敏中面奏仰防

兪允再檢擺字版必須供事經手前經臣金簡奏明額設供事六名在案但查字版頭緒紛繁六人尙不敷用擬再添供事六名統照

武英殿供事之例一體行走以資供役理合據實奏

聞仰祈

聖鑑奉

防知道了欽此

乾隆三十九年四月二十六日【臣】王際華英廉金簡謹

奏爲請

防事前經【臣】金簡奏請將四庫全書內應刋各書攺刻大小活字十五萬个擺版刷印通行荷

允準嗣又仰遵

訓示添備十萬餘字二共應刻二十五萬餘字現已刻

得足敷排用仰防

欽定嘉名爲

武英殿聚珍版實爲藝林盛典擬於每頁前幅版心下方列此六字至所有工料前經【臣】金簡奏明領過廣儲司庫銀一千四百兩玆添刻木字等項尙屬不敷應用請仍在廣儲司銀庫內再領銀八百兩統俟臣金簡另行核實

奏銷現在四庫全書處交到奏準應刻各書應按次排版刷印每部擬用連四紙刷印二十部以備陳設仍各用竹紙刷印頒發定價通行其某種應印若干部之處【臣】等會同各總裁酌量多少另繕淸單恭呈

禦覽所需刷印紙張工料銀兩除現在

武英殿存貯通行書籍贏餘銀一千七十兩四錢五分八釐堪以支用外應請再於廣儲司支領銀二千兩以備刷印仍照

武英殿通行書籍之例俟收到價值陸續歸欵其書內生僻字必須隨時增添及將來刷多糢糊應行換補者無庸另行支領應卽於

武英殿每年奏請備用銀兩項下核定支銷至此項書籍旣經頒發嘉惠藝林必須排列精審現在已責成原任翰林祥慶筆帖式福昌專司其事其原書樣本尢須校對詳愼應請卽於每頁後幅版心下方印某人校字樣俾益専其責成校對自更不敢艸率再查

禦書處現行之例凡做墨刻字人等服役之日俱給與分例飯食今排印聚珍版處亦照此辦理至額設供事十二名專供擺版實與匠役無異與別館僅供登記收發者有間應請亦照匠役之例遇有擺版之日給與分例飯食庶令常川供役免致遲誤其無書可擺之日仍毋庸濫給理合

奏明請

防遵行謹

奏奉

防好知道了欽此

乾隆三十九年五月十二日

【臣】金簡謹

奏爲奏

聞核銷錢糧數目事前經【臣】奏請將四庫全書內應刋各書攺爲活版擺刷通行擬刻大小木字十五萬个每百个約計工料銀八錢並成做槽板及盛貯木字箱格等項約需銀一千四百餘兩荷防

允準嗣又仰遵

訓示添備十萬餘字約需銀八百餘兩通共請領過銀二千二百兩在案【臣】督同原任翰林祥慶筆帖式福昌敬謹辦理今已刋刻完竣細加查核成做棗木子每百个銀二錢二分刻工每百个銀四錢五分寫宋字每百个工銀二分共合銀六錢九分計刻得大小木字二十五萬三千五百个實用銀一千七百四十九兩一錢五分備用棗木子一萬个計銀二十二兩擺字楠木槽版八十塊各長九寸五分寛七寸五分厚一寸五分每塊各隨長短夾條一分工料銀一兩二錢計銀九十六兩每塊四角包釘銅片工料銀一錢五分計銀十二兩板箱十五个每个工料銀一兩二錢計銀十八兩檢字歸類用松木盤八十个長一尺八寸中安格條每个工料銀三錢五分計銀二十八兩套板格子二十四塊各長一尺寛八寸厚一寸每个工料銀三錢計銀七兩三錢成做收貯木子大櫃十二座名髙七尺二寸寛五尺一寸進深二尺二寸櫃座各安抽屜二百个實用工料銀三十兩計銀三百六十兩抽屜二千四百个成釘銅眼錢曲須圈子二千四百副每副銀一分五釐計銀三十六兩木板櫈十二條各長五尺寛一尺髙一尺五寸每條工料銀九錢五分計銀十一兩四錢通共實用銀二千三百三十九兩七錢五分查原奏請領過銀二千二百兩尙不敷銀一百三十九兩七錢五分請仍向廣儲司支領給發再查此項木子器具成造工價事屬初創並無成例可援所有請領價值俱系實用實銷請將此次奏準工料價值作爲定例造具淸冊咨送

武英殿存案此後如有刷多糢糊及槽版等項應行增添更換之處卽遵照辦理俟將來四庫全書處交到各書按次排印完竣後請將此項木子槽版等件移交

武英殿收貯遇有應刋通行書籍卽用聚珍版排印通行爲此謹

奏奉

防知道了欽此

乾隆三十九年十二月二十六日【臣】王際華英亷金簡謹

奏所有應用

武英殿聚珍版排印各書今年十月間曽排印禹貢指南春秋繁露書錄解題蠻書共四種業經裝潢樣本呈

覽今續行校得之鶡冠子一書現已排印完竣遵防刷印連四紙書五部竹紙書十五部以備陳設謹各

裝潢樣本一部恭呈

禦覽外又刷印得竹紙書三百部以備通行其應行帶

往

盛京恭貯之處照例辦理爲此謹

奏奉

防知道了書交懋勤殿欽此

乾隆三十九年十二月初四日

【臣】永瑢等謹

奏爲奏明事查四庫全書處供事一項上年初辦時翰林院設供事二十名

武英殿繕寫處設供事十二名薈要處設供事四名聚珍版處設供事十二名俱以次奏請荷

允準在案但設立之初止就當時應用酌量定額未及通盤籌計迨行之旣久實有未敷如翰林院辦書自總裁以下官至七十餘員各有所司之事皆需供事供役又永樂大典而外各省送到遺書甚多一切登記搬貯收發等件分派承管頭緒紛繁實非二十人所能了事是以【臣】等於上年七月內募選額外供事二十七名幫助辦理又

武英殿及薈要處共謄錄六百餘名校閱各官七十餘貟所有收發書籍綜核字數登記各種檔案日久益繁近又添有額外謄錄人數愈多前設供事十六名仍不敷分辦【臣】王際華亦節次募選額外供事十三名應役又聚珍版處刋刻木字數十萬檢查排版換篇歸類頭緒更繁現有供事亦不敷使用臣金簡亦募選額外供事十二名協同幫辦以上各供事等俱在額設之外自備資斧飯食效力其逐日到各該處供役與額設供事無異現在旣不可少但無實缺可補將來卽行走多年亦例不議敍同一辦事未免向隅【臣】等酌議將此等額外供事三處共五十二名一並

奏明咨行吏部於奉

防之日一體著役注冊仍毋庸給與公費飯食俟行走五年之後如果勤愼得力與役滿額缺供事一同議敍庶各供事更加鼓勵於辦書亦有禆益爲此公同具奏請

防謹

奏奉

防依議欽此

乾隆四十一年十二月二十二日

【臣】金簡謹

奏【臣】遵

防辦理聚珍版事務所有印出各書業經陸續

呈進其中刻字置櫃擺版刷印等事【臣】率同承辦字版之原任編修祥慶等悉心講求務期工簡事速以仰副我

皇上嘉惠士林之至意三年以來排印過書籍約共三十餘種一切章程漸皆習熟【臣】謹仿墨法集要體例將現在辦法分別條款著爲圖說擬名

欽定武英殿聚珍版程式繕繪淸本恭呈

禦覽伏

訓示永遠遵辦可否卽將此帙擺印通行俾海內欲將善本流傳之人皆得曉此刻書簡易之法似於我

皇上右文之盛愈覃敷於廣逺矣臣謹

奏奉

防知道了交四庫全書處總裁閱看欽此

乾隆四十一年十二月二十五日【臣】永瑢等謹

奏【臣】等防

發下侍郎金簡撰進

武英殿聚珍版程式一本交【臣】等閱看【臣】等伏查聚珍版刋行書籍施工簡而致用博最爲良法仰防

皇上肇錫嘉名

宸章題詠實足昭垂奕世嘉恵藝林今金簡以現在辦法仿墨法集要之例纂輯成編紀錄頗爲詳備俾此後刋書皆得有所遵循於祕籍流傳殊有禆益應照所請卽將此帙交

武英殿擺印通行仍請於全書及薈要內各行抄錄一部用以傳示久逺是否如此辦理伏

訓示遵行謹

奏奉

防知道了欽此

欽定四庫全書

欽定武英殿聚珍版程式

成造木子

聚珍版擺印書籍固稱簡捷然以數十萬散字中輟輯成章其木子大小難以畫一若逐字鏟削又事繁而工費故制造木子之法利用棗木解板厚四分許豎裁作方條寛一寸許先架疉幹兩靣用鑤取平以淨厚二分八釐爲準然後橫截成木子每个約寛四分豫以硬木一塊長一尺四寸寛一寸八分中挖槽一條內寛一寸深三分底墻欲平直外墻以鐵鑲口下首兩墻挖空寸許將木子數十个仄排槽內川活閂擠鑤之以平槽口爲度是槽深三分則木子亦淨寛三分寛厚分數旣得再用木槽一个其法如前中挖之槽只寛三分而深用七分將木子豎排於槽內鑤之平槽口則得直長之數凡大木子每个厚二分八釐寛三分直長七分其小木子厚長分數皆與大木子相同而寛只二分將前槽深三分者另制深二分木槽一个仄排鑤之卽得但用鑤必須輕捷若沈著太過恐鑤齒致損槽口仍於鑤完後用銅制大小方漏子二个中空分數與大小木子相符將木子逐个漏過自無不準之矣

﹤史部﹐政書類﹐考工之屬﹐欽定武英殿聚珍版程式﹐程式﹥

刻字

應刋之字照格寫準宋字後逐字裁開覆貼於木子之上面用木牀一个髙一寸長五寸寛四寸中挖槽五條寛三分深六分每槽可容木子十个上下用活閂塞卽與鐫刻整版無異

字櫃

按照康熈字典分十二支名排列十二木櫃髙五尺七寸寛五尺一寸進深二尺二寸足髙一尺五寸每櫃下用木櫈一條髙與櫃足相齊以便登踏取字每櫃做抽屜二百个每屜分大小八格每格貯大小字母各四俱標寫某部某字及畫數於各屜之面取字時先按偏傍應在何部則知貯於何櫃再查畫數則知在於何屜如法熟習舉手不爽間有隠僻之字所用不多而備數亦少仍按集另立小櫃置於各櫃之上自能一目了然

槽版

用陳楠木做方盤外口面寛九寸五分徑長七寸七分髙一寸六分裏口面寛七寸六分徑長五寸八分八釐深五分四圍用銅包角以期堅固

﹤史部﹐政書類﹐考工之屬﹐欽定武英殿聚珍版程式﹐程式﹥

一分通長夾條

用楠木或松木做成條片寛五分長五寸八分八釐厚一分凡書內整行大字靠整行大字卽用此夾擺按套格每行額寛四分而大字木子只寛三分以之居中則每行之兩傍各空半分二行計之則合空一分故用一分夾條方能恰合格綫

半分通長夾條

寛長如前厚半分凡整行小字靠整行大字者用此蓋小字木子每个寛二分雙行排擺則寛四分尺寸與套格相符本行原無庸夾條但傍邊若靠大字則仍有半分之空處故宜用半分夾條

一分長短夾條

厚一分長自一字起至二十字止凡雙行小字下遇大字而傍行亦系大字者視字之多寡長短揀用

半分長短夾條

厚五釐亦自一字起至二十字止凡大字下遇雙行小字而傍行系大字者用此其長短亦隨字揀用若傍邊均系小字則全不用夾條自然合格

頂木

凡書有無字空行之處必需嵌定方不移動是謂頂木用松木做成方條髙五分用於大字者面寛三分小字者面寛二分俱自一字起至二十字止量其空字處長短揀合尺寸嵌於無字空行處

中心木

凡擺書至九行卽放中心木一條亦用松木髙五分長五寸八分八釐寛四分此卽套格之版心處也

﹤史部﹐政書類﹐考工之屬﹐欽定武英殿聚珍版程式﹐程式﹥

類盤

用松木做托盤寛一尺四寸長八寸深五分內嵌木檔數十根檔寛四分許凡取字歸字隨時安放木子庶不致倒亂

套格

用梨木版每塊面寛七寸七分長五寸九分八釐與槽版裏口畫一周圍放寛半分爲邊按現行書籍式樣每幅刻十八行格綫每行寛四分版心亦寛四分卽將應擺之書名卷數頁數曁校對姓名先另行刋就臨時酌嵌版心

﹤史部﹐政書類﹐考工之屬﹐欽定武英殿聚珍版程式﹐程式﹥

擺書

俱用麤通文義明白字體之人分稿後卽將原文統計文內某字用若干个各以類聚另謄一單按單取完各字置於類盤之內然後照稿順其文義配合夾條頂木排擺於槽版之內隨用小方簽寫某書某卷某頁貼於槽版之外邊以便查記凡遇大字書每人一日可擺二版小字書只可得一版之數間有某字卽同某字今字櫃中褫其重復酌存其一抑或原稿內冩法與字櫃中寫法不同而實卽一字者俱不可不審其同異而辧其正俗之體也至於有不歸偏傍而未易檢查之字在字典中補遺檢字諸法皆備習之則自得崖略

墊版

木子𨿽按式制準然經刷印之後幹濕不勻則木性究有伸縮故擺書完後視其不平之處將低字抽出用紙折條微墊卽能平整

校對

每版墊平之後卽印艸樣一張校閱或有移攺以及錯字卽時抽換再刷淸樣覆校妥卽可刷印其換出之字仍卽貯於本櫃內

刷印

逐版校竣之後卽將前刻套格版先行刷印格紙如某書應刷若干部則每塊豫刷格紙若干張隨將所擺之槽版查對方簽與格紙捲頁相符用以套刷卽可成書如遇溽暑天气刷書時木子滲墨微漲卽略爲停手將版盤風片刻再爲刷印至套刷本系常法然用之於畫圖套色套邊偶爲之耳今逐部逐篇用此其中墨气條綫均不得艸率從事亦宜令藝精者爲之

歸類

每版印完之後卽將槽版內字子盡數抽出各按部分檢置於類盤之內然後就櫃歸於原屜凡取字歸字出入必須按類方能淸晰無訛故𨿽千百萬之多亦不覺其浩繁若稍有紊淆則茫無涯際取給何能應手仍於每年嵗底逐櫃檢查一次不但字數有所稽攷亦且無魯魚之謬矣

逐日輪轉辦法

現在刋成字數其中虛字及經見常用之字多備已不啻倍蓰然書帙種類不一其用字各有所重如算書之於數目字禹貢之於山海地輿字多有一語而兩三見者茍辦理不善則𨿽備數百萬字亦不能資其取給又何簡捷之有焉故擺書與歸類必須間日相繼而墊版校對刷印等事亦必按日輪轉不可令有一處耽延或遇捲頁浩繁之書此種應用之字如實有不敷則宜兼擺別種書一部俟歸類一二次再行續擺本書則字數自能活潑敷用他書亦可兼辦而出矣玆列十日辦法於左其版數之多寡縱不必拘定程式而輪轉之法殆不可忽也

﹤史部﹐政書類﹐考工之屬﹐欽定武英殿聚珍版程式﹐程式﹥

以上十日計之共擺書一百二十版應歸類七十二版現在刷印十二版現校對十二版現平墊十二版未平墊十二版共常積四十八版之數逐日周轉

乾隆三十八年春

詔出內府所藏祕籍及徵天下遺書與永樂大典中散見而世罕傳本者彚錄爲四庫全書擇其尢者刋布海內【臣簡】實奉

命董其事【簡】惟羣書旣集擬刋者多悉用版行則頒布需時下無以副學者先睹之願卽上無以體

聖主嘉惠之意爰以活字法奏請得

防允行

錫名曰武英殿聚珍版系以

睿制【簡】乃率屬鳩工行之三年事省而功速較勝於鎔

鉛埏泥而成洵有如

禦題詩序所云者顧其間刻木有法藏庋有具排校有次第講之精而後用之熟則程式不可不定也間嘗因事爲圖因圖系說事惟其詳辭惟其質𨿽工匠之微皆得通曉俾從事者有所守而將來有所遵云

乾隆四十一年十二月戶部右侍郎總管內務府大臣正藍旗滿洲副都統管理

武英殿禦書處奉宸苑事務四庫全書副總裁【臣】金簡謹記

欽定武英殿聚珍版程式

