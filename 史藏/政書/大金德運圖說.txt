

禦題大金徳運圖說【有序】

大金髮祥於愛新水愛新者國語金也故建國卽以金爲號乃因金色白遂欲從而尙之妄矣且五徳之運說本無稽縱如所言亦取其或生或克議者以宋爲火徳遼爲水徳大金當爲金徳夫宋𨿽南遷正統自宜歸之宋至元而宋始亡遼金固未可當正統也若夫商尙白周尙赤其見於經者亦祗白馬騂剛之類各從其色至如上衣下裳元纁相稱則三代同之而徳運之論固未之前聞也自漢儒始言五徳疊王遂推三皇五帝各有所尙後更流爲防緯抑又惑之甚矣夫一代之興皆由積徳累仁豈遂五行之生克而服禦所尙自當以黃爲正余非所宜元明制度尙黃不侈陳五徳之王其義甚正本朝因之足破漢魏以後之陋說因題是編並闡而正之

徳運相承𨿽有之繼

天立極豈因斯六經未見明文紀兩漢方傳家語辭不出五行生克術那闗萬姓順違爲卽云正統當歸正亦曰基仁乃永基八帝瑞符縱殊別一時色尙已參差【說者謂五徳之王各以相生爲序而所尙之色卽從其所王之徳如伏羲木徳神農火徳黃帝土徳少皥金徳顓頊水徳帝嚳木徳帝堯火徳虞舜土徳皆以次遞嬗而色之所尙惟黃帝尙黃與徳相合若羲農少皥皆不言色顓頊尙赤帝堯尙白用其所勝之色帝嚳尙黑用所由生虞舜尙赤用其所生則又理之所不可通者也】宅中圖大土應守表眾居尊黃實宜【土爲中央正位黃宜爲中央正色王者居中立極自當以黃爲貴豈他色之所得尙哉】朝夕惕幹惟益勵休祥防緯底須奇勝朝未議國朝述足破千秋萬古疑

欽定四庫全書

史部十三

提要

政書類二【儀制之屬】大金徳運圖說一卷

【臣】等謹案大金徳運圖說一卷金尙書省會官集議徳運所存案牘之文也案金史本紀金初色尙白章宗泰和二年十一月更定徳運爲土臘月辰詔告中外至宣宗貞祐二年正月命有司復議本朝徳運是書所載蓋卽其事書前爲尙書省判次爲省札列集議官二十二人其中獨上議狀者六人合具議狀者八人連署者四人其集議有名而無議狀者太子太傅張行簡太子太保富察烏葉修撰富珠哩阿拉費摩諳逹登四人疑原書尙有所脫佚其所議言應爲土徳者四人言應爲金徳者十四人如諫議大夫張行信力主金徳之議而金史行信本傳稱貞祐四年以參議官王澮言當爲火徳詔問有司行信謂當定爲土徳而斥澮所言爲狂妄其立說先後自相矛盾殊不可解又書中但有諸臣議狀而尙書省臣無所可否考史載興定元年十二月庚辰臘享太廟是終金之世仍從泰和所定土徳而未嘗重攺疑是時當元兵深入宣宗南遷汴梁此議遂罷故尙書省亦未經奏覆也五徳之運不見六經惟家語始有之而其書出於王肅僞撰不可據爲典要後代泥於其說多侈陳五行傳序之由而牽合遷就附會支離亦終無一當仰防我

皇上折垂訓斥妄祛疑本宅中圗大之隆規破防緯休祥之謬論闡發明切立千古不易之定論是編所議識見皆爲偏陋本不足錄然此事史文簡略不能具其始末存此一帙尙可以補掌故之遺並恭錄

聖制弁諸簡首俾天下後世曉然知騶衍以下皆妄生臆解用以祛曲說之惑焉乾隆四十六年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

大金徳運圖說

省判

貞祐二年正月二十二日丞相面奉聖防本朝徳運公事教商量呈檢本部照得徳運之說五經不載惟家語有云古之王者易代攺號取法五行終始相生自漢以來並用其說故以庖犧氏爲木徳神農爲火徳黃帝爲土徳少昊爲金徳顓頊爲水徳歷代相承各以一徳興運周而復始自明昌四年十二月十一日奉章宗勅防本朝徳運仰商量當時本部爲事闗頭段呈乞都省集省臺寺監七品以上官同共講議蒙都省準呈集官講議在後累年講究勘當未定至承安四年十二月蒙都堂再選定朝官十餘員置所講究定奪至承安五年二月二十日章宗皇帝再有勅防商量徳運事屬頭段莫不索選本朝漢兒進士知典故官員集議後得長處當時蒙都省再選到官四十餘員置所集議其官員議論旣多不能歸一至泰和元年都省將眾人前後議論編類成六冊轉進過其間眾人議論不同其岐有四刑部尙書李愈以爲本朝太祖以金爲國號又自國初至今八十餘年以丑爲臘若止以金爲徳運則合天心合人道合祖訓翰林學士承防黨懷英取蘇軾書傳之說以爲禹以治水得天下故從水而尙黑書云禹錫圭是也殷人始以兵王故從金而尙白詩曰有客有客亦白其馬是也欽惟太祖皇帝興舉義兵剪遼平宋奄有中土與殷以兵王而尙白理同本朝宜爲金徳此蓋遵太祖之聖訓有自然之符應謂宜依舊爲金徳而不問五行相生之次也戶部尙書孫鐸侍讀學士張行簡太常卿楊庭筠等以爲唐爲土徳五代朱梁自前世已不比數後唐本非李氏子孫又彊自附於唐之土徳外石晉十二年劉漢四年郭周九年皆乘時攘竊其祚促短何足以當徳運宋不用趙垂慶之言不肯繼唐統廼繼郭周爲火徳是彼自失其序合爲閏位聖朝太祖聖訓完顏部色尙白白卽金之正色自今本國可號大金又嘗有純白鳥獸瑞應皆載之國史請依舊爲金徳上承唐統此蓋亦依太祖聖訓自然符應而取越惡承善越近承逺之說也祕書郎呂貞幹校書郎趙泌以爲聖朝先遼國以成帝業遼以水爲徳水生木國家宜承遼運爲木徳此蓋別是一說也惟太常丞孫人傑造爲傾險之論以爲宋運已絕禮官所以言不及宋而委曲擬承唐者意以爲宋猶未絕豈彼之心不欲以絕宋乎人傑作此險語本意欲朝廷繼宋運而爲土徳而忮心求勝故也大理卿完顏薩喇直學士溫特赫大興應奉完顏恩楚文校理珠嘉珠惇等皆以爲合繼宋運而爲土徳至泰和二年奉章宗勑防繼唐底事必定難行繼宋底事莫不行底麼呂貞幹所言繼遼底事𨿽未盡理亦可折正不然只從李愈所論本朝得天下太祖以國號爲金只爲金徳復如何當年十月二十五日尙書省奏遼防一偏宋有中原是正統在宋其遼無可繼張邦昌劉豫皆本朝取宋以後命立之使守河南山東陜西之地卽本朝之臣耳呂貞幹何得言楚齊更覇不可彊繼宋孽李愈所論太祖聖訓卽是分別白黑之姓非闗五行之敍皇朝滅宋俘其二主火行已絕我乘其後趙構假息江表與晉司馬睿何異若準完顏薩喇孫人傑等所議本朝合繼火徳已絕汴梁之宋以爲土徳是爲相應奉勑防準奏行於是告於宗廟攺用辰日爲臘及頒詔書布諭天下奉行至今今來契勘若便輕易議論緣事闗頭段自章宗朝選集眾官専委講究前後十年才始奏定告廟頒詔其重如此旣見欽奉聖防教商量緣系國家徳運當愼其事擬乞從都省依前例選集羣官再行詳議采用所長庻得其當

省札

貞祐二年二月初三日承省札禮部呈該承省札奉聖防本朝徳運公事教商量事緣爲事闗頭段擬乞選官再行詳議尙書省相度合準來呈今防定下項官須議指揮

太子太傅張行簡

太子太保富察烏葉【解任】

吏部尙書完顏伯特

越王傅完顏伊爾必斯

諫議大夫張行信

翰林待制完顏烏楚

直學士趙秉文

大理卿李居柔

刑部郎中富察伊爾必斯

吏部員外郎納塔謀嘉

戶部郎中赫捨哩烏嚕

左司諫呂卿云

濮王府尉阿里哈希卜蘇

右拾遺田庭芳

刑部員外郎呂子羽

修撰富珠哩阿拉

修撰舒穆嚕世勣

修撰費摩諳逹登

應奉崔禧

應奉黃裳

應奉穆顏烏登

編修王仲元

右仰就便行移逐官不妨本職及已委勾當同共講究施行不得違錯準此

議

自前來議論有四說不論所繼只爲金徳刑部尙書李愈之說也繼唐土運爲金徳戶部尙書孫鐸太常卿楊庭筠等之說也繼遼水運爲木徳祕書郎呂貞幹之說也繼宋火運爲土徳太常丞孫人傑之說也大理卿完顏薩喇直學士溫特赫大興校理珠嘉珠惇等皆以爲合繼宋運爲土徳後奉章宗敕防繼唐底事必定難行繼宋底事莫不行底麼呂貞幹所言繼遼底事𨿽未盡理亦可折正不然只從李愈所論本朝得天下太祖以國號爲金只爲金徳復如何尙書省奏遼據一偏宋有中原是正統在宋其遼無可繼張邦昌劉豫皆本朝取宋以後命立之使守河南山東陜西之地卽本朝之臣耳呂貞幹何得言齊楚更覇不可彊繼宋孽李愈所論太祖聖訓卽是分別白黒之姓非闗五行之敍皇朝滅宋俘其二主火行已絕我承其後趙構假息江表與晉司馬睿何異若準完顏薩喇孫人傑等所議本朝合繼火徳已絕汴梁之宋以爲土徳是爲相應奉敕防準奏行今來見奉聖防本朝徳運公事教商量奉到如此今則見有一議論以謂汴宋旣亡劉豫嗣掌齊國本朝滅齊然後混壹中原宋爲火火生土劉齊當以土運土生金本朝合爲金徳

﹤史部﹐政書類﹐儀制之屬﹐大金徳運圖說﹐大金徳運圖說﹥

應奉翰林文字黃裳議

右裳伏承省札仰講議本朝徳運者傳曰君子大居正又曰王者大一統正者所以正天下之不正統者所以統天下之不一也由不正與不一然後正統之論興正統之論興然後徳運之議定自近代言之則唐以土徳王祀三百土生金繼唐而王者徳當在金朱溫唐之羿浞固無足道朱邪存勗以賜姓號唐滅梁之後僅得四年復爲異姓嗣源所奪是可以當徳運邪厥後石晉興亡實系契丹劉漢父子通及四載郭威以逆而得柴榮自外而繼是皆不足以當徳運明矣惟汴梁趙宋傳祚數君差優於五季然考其實則趙宋以柴氏之臣欺孤兒寡婦以取其國初不能並契丹復唐故地而其後嗣君與契丹通好其實事之夫欺奪柴氏是不能正天下之不正也實事契丹是不能統天下之不一也其臣如趙垂慶張君房董衍軰諛說其君欲使承唐爲金徳者非一使當時牽合而從之猶不足以塞後世之公議況妄爲火徳也哉我尙可以繼之也哉我太祖之興也當收國攺元之初謂凡物之不變無如金者且完顏部色尙白則金之正色自今本國可號大金神哉斯言殆天啟之也繼以太宗遂平遼宋夫遼宋不能相正而我正之不能相一而我統之正統固在我矣光承唐運非我而誰事固有不求合而自合者設無太祖聖訓本朝徳運固應金行況乎言與天合而復有純白鳥獸自然之瑞哉故自丑日爲臘以來時和嵗丰中外禔福干戈偃息者八十餘年嗚呼休哉金得其正也泰和之初議者以汴宋甞帝中原爲可繼於是攺金爲土曽不知遼亦甞滅晉而得中原矣本朝實先取遼何獨不繼哉旣閏遼矣而宋獨不可閏乎哉攺之誠是矣其天時人事之應果愈於前日邪抑不及邪夫秦能並六國一四海作法立制後世有不可攺者直以不道漢尙越之而繼周以區區簒奪之宋且甞事遼我獨不能越之而承唐乎誠能復金徳之舊則上以副祖宗之意下有以慰遺老之思袪除不祥感召善气在此舉矣臆見如此伏俟裁擇謹議貞祐二年二月日應奉翰林文字黃裳狀

翰林待制兼侍禦史完顏烏楚議

右烏楚欽依見奉聖防商議本朝徳運事烏楚先於章宗朝已與完顏薩喇溫特赫大興孫人傑郭仲容孫人鑑等以爲本朝繼宋宋爲火徳火徳已絕火生土我爲土徳是爲相應奉勑防準奏行今據烏楚所見本朝徳運止合依先朝奉行爲土徳似爲長便貞祐二年二月日翰林待制兼侍禦史完顏烏楚狀

承直郎國史院編修官王仲元議

右仲元承尙書禮部符承省札備該今來見奉聖防本朝徳運公事教商量仲元品職𨿽卑亦令預商量之數謹按歐陽修正統論有曰君子大居正王者大一統正者所以正天下之不正也統者所以合天下之不一也自古帝王之興必有至徳以受天命豈偏名於一徳哉而曰五行之運有休王一以彼衰一以此勝此歷官術家之事不知出於何人伏覩本朝之興混一區宇正歐陽修所謂大居正大一統者也收國之初太祖皇帝以金爲國號取其不變之義非取五行之數也必欲順五行相生之徳則前此章宗皇帝宸斷繼亡宋火行之絕而爲土徳𨿽當日攺辰爲臘然大金之號亦自仍舊以冠歷日而不相妨也以此看詳止爲土徳是爲相應須至申者貞祐二年二月日承直郎國史院編修官王仲元狀十六日應奉崔伯祥連署訖

翰林直學士中大夫兼太常少卿提防司天臺趙秉文議

右秉文議除與編修王仲元相同外竊詳聖朝之興並滅遼宋俘宋二主遷其寶噐宋爲已滅章宗皇帝宸斷以土繼火已得中當宜不可越宋而逺繼唐以此看詳止爲土徳是爲相應須至中者貞祐二年二月日翰林直學士中大夫趙秉文狀

翰林修撰舒穆嚕世勣刑部員外郎呂子羽議

右世勣等伏承禮部符文令議徳運事竊見前來朝廷論議固已詳備但各執所見或以爲金或以爲木或以爲土彼此不同世勣等愚見旣太祖聖訓謂完顏部色尙白則是太祖宸斷已有所定也當時瑞應復有純白鳥獸之異則是天意固有所命也章宗勑防謂只從李愈所論以爲金徳復如何則是章宗聖意初亦有所疑也據此合無止爲金徳仍舊以醜爲臘謹議貞祐二年二月日翰林修撰舒穆嚕世勣刑部員外郎呂子羽狀十六日大理卿李和甫連署訖十八日戶部郎中赫舎哩烏嚕連署訖

右諫議大夫吏部侍郎張行信議

右行信準禮部告示集議國家徳運事竊以徳運之說其來久矣自伏羲以木徳王炎帝爲火軒皇爲土五帝三王相承以敍皆取五行生旺之气也蒼周訖籙木宜生火秦𨿽彊大傳五世並六國自爲水行逆統失次及漢祖開創斷蛇著符旗幟尙赤此自然之應協於火徳故漢初惑臣誼異說𨿽暫爲土其後終爲火徳承周之統魏晉以降劉石燕秦疊據中國以世業促褊不獲推敍元魏興自朔物色尙黑此亦自然之應協於水徳故魏初𨿽繼秦爲土理有未愜及孝文纉業覽朝賢之議卒定爲水徳逺承晉運周隋曁唐更無異論以其序順而理得也降及五代簒亂相尋地世促更甚於苻秦燕趙其不足推敍亦明矣且梁與晉周皆以簒取豈獨梁爲閏位後唐三姓俱非李氏子孫豈得仍爲土運石晉一紀劉漢四年本史各不載其所王之徳謂之金與水者無所考據蓋趙氏簒周不能越近承逺旣繼周木猥稱火徳必欲上接唐運以自誇大故逆推而彊配之以漢爲水以晉爲金而續後唐之土是皆妄說附防不可信也然則唐土之後當啟金運朱梁以下無可言者宋昩於所承自稱火徳逆統失次亦與秦水無異此國朝所以繼宋爲土有可疑者也五行之運豈有斷絕考次推時天意可見自唐之僖昭墜緒於西本朝始祖已肇迹於東气王於長白祚衍於金源奕世載徳遂集大統太祖開國之始謂部色尙白白者金之正色乃以大金爲號天輔年間又多有純白之瑞凡此數者皆暗相符應運之爲金亦昭昭矣或謂部色尙白國號爲金太祖本不言及五行之敍難便據之爲運是不知漢獲赤帝符尙赤元魏居朔尙黑當初亦非論徳運也何妨漢之爲火魏之爲土晉之爲水哉蓋帝王乘五徳之運王有天下於開創之初必有自然符應協於五徳不得不據而言之也今蒙集議徳運所宜行信愚見若考國初自然之符應依漢承周魏承晉之故事定爲金徳上承唐運則得天統合祖意古典不違人心亦順矣若夫汴宋之火前無所承失其行次自爲五行之閏位不足繼也謹議貞祐二年二月日右諫議大夫兼吏部侍郎張行信狀二十日左司諫呂祥卿連署訖

朝請大夫應奉兼編修穆顏烏登等議

右烏登等竊見自古推定徳運者多矣有承其序而稱之者有協其符而取之者故二帝三王以五行相因備載於漢史此承其徳運之敍而稱之者也迄於漢世不取賈誼公孫臣之議卒以旗幟尙赤此協其斷蛇之符而取之者也由是觀之承徳運之序協天之符瑞乃明哲所行之令典也欽惟太祖一戎衣而天下大定遂乃國號大金以丑爲臘是時𨿽未甞究其徳運而聖謀自得其正其與天之符瑞粲然相合矣何以言之且自李唐王以土徳其後朱梁不能混一天下不得附於正統誠爲然矣而後唐本姓朱邪非李唐之苖裔而彊附於土徳究其失則後唐當爲金石晉爲水劉漢爲木後周爲火亡宋爲土旣土生金而聖朝以醜爲臘者誠可謂黙獲徳運之正矣況自國初甞獲純白鳥獸之瑞兼長白山素系國家福幸之地且白者旣爲金色而太祖國號爲金其與天之符瑞灼然協矣美哉得徳運之正協天之符瑞以致四夷咸懷六合同風干戈永息禮樂興隆八十餘年寂然無事逮乎章宗之朝議論徳運而孫人傑等備言當繼於宋可謂得其事之實者也然而不究亡宋失序爲火徳之由乃謂之土生於火以辰爲臘今若正其宋失更火爲土則本朝取宋自爲金徳若是則得其徳運之正而協於天之符瑞矣貞祐二年二月十六日朝請大夫應奉兼編修穆顏烏登少中大夫吏部員外郎納塔謀嘉中大夫濮王府尉阿里哈希卜蘓中議大夫刑部郎中富察伊爾必斯通奉大夫越王傳完顏伊爾必斯中奉大夫吏部尙書完顏伯特同議

右拾遺田庭芳議

右庭芳伏爲承本部告示集議徳運事者竊惟從來徳運之稱不一大率有三或以本土物色之奇爲之應或以當時符瑞之殊爲之合或以曩朝王迹之始爲之繼其間有一於此卽可爲其運號不必以五行相生爲序論夫本朝於是有所得之者多何以知之蓋聞本朝肇迹之方多出金寶且金之正色也尙白本地又有長白山其中是物自生而白此爲金徳是其物色之奇應之者一也兼天輔之初有純白鳥獸屢甞來見此爲金徳是其符瑞之殊合之者二也又聞曽論本朝合繼唐之土徳謂唐爲有道之統自梁以下皆起於亂無可接之於是者至於宋也𨿽如防中之錚粗如可取及見趙垂慶等言猶不從之反繼柴周以爲火徳是其自失唐之正統之序意者以謂當其運有以待其來兆金之應也玆者若繼於唐亦猶漢之越秦繼周之例此爲金徳是其與王迹之始繼之者三也又聞故老相傳國初將舉義師也曽遣人詣宋相約伐遼仍請定其國之本號時則宋人自以其爲火徳意謂火當克金遂因循推其國號爲金自想爲得不知伊本統非爲火果是因其自背還自速其俘降識者又謂金得火則乃能成噐由宋假於其火轉成金國之大也宜然是故向來以醜爲臘者八十餘年應是當時已有定論後疑失其文本不得其詳爾今來議者本欲復其金之號徒自膠其反本之說其間有所疑議者二請試釋之一則彊爲遷就謂劉齊繼宋宋火也火當生土本朝廢齊齊土也土當生金是不知宋已失序固非爲火之正齊又出於臣使之封抑非爲土之正如此序本朝爲金徳之運似非折中一則議者復謂宋或爲火以金忌於火爲避不知宋非爲火已如上說設如宋本爲火曽不知五行造化衰火不能克於旺金且如昔之秦爲水運水當克火漢爲火運火徳忌水然則秦終爲漢滅之者得非以秦徳衰而漢徳旺之故耶以此參詳如以本朝爲金徳之運委是相應至如以五行上推移之則亦是以徳之衰旺見其運之隆替可使愼終如始爲其戒爾良以金之爲言名則取其堅固不變爲體本以貴其剛明有斷爲徳則知金主於義義以合宜者行一切與奪間決然無疑者是追觀太祖已行之迹固有其義若然是謂開其金運之先貽則於後使燕翼者也今則如能必復金徳之運必依祖義則事自然無所不斷位自然無所不固如不依祖義徒慿運號則亦猶宋人向曽以河淸爲天水郡之瑞應以萬嵗山眞武廟爲鎭北方之術殊不稽於人事畢竟何如右謹議伏承尙書禮部詳酌是望

省奏

尙書省奏準尙書禮部舉竊聞王者受命開統皆應乎五行之气更王爲徳方今並有遼宋統一區夏猶未定其所王伏覩今來方以營造都邑並宗廟社稷竊恐隨代制度不一有無委所司一就詳定奏訖奉聖防分付詳定須議指揮右下詳定內外制度儀式所可照撿依準所奉聖防詳定訖分朗開立狀申以憑再具聞奏施行不得住滯錯失付詳定所準此

