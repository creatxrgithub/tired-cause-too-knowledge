

欽定四庫全書

史部十三

康濟錄

政書類三【邦計之屬】

提要

【臣】等謹案

康濟錄六卷乾隆四年

禦定初仁和監生陸曽禹作救饑譜吏科給事中

倪國璉爲檢擇精要釐爲四卷防

詔翰林科道輪奏經史講義國璉因恭錄進呈

皇上嘉其有禆於實用

命內直諸臣刪潤其詞剞劂頒布因

賜今名其書凡分四門二曰前代救援之典所錄故實上起唐虞下迄元明按朝代先後編次二曰先事之政分子目六三曰臨事之政分子目二十四曰事後之政分子目五又附錄者四事皆先引古事後系論斷案金穰木饑天道恆然堯水湯旱聖朝不免其挽回气數則在於人事之修舉周禮荒政十有二多主於省事以節財蓋預備之道已散見於各職故也我

皇上宵衣旰食軫念民依或嵗星偶沴禾麥不登賜蠲貸者動輙數十百萬

賜賑防者亦動輙數十百萬卽遇貪墨敗度借極

災以蝕

帑者尙恐封疆大吏因噎廢餐杜侵冒之風或靳撫綏之費

綸音宣諭至至三含識之倫罔弗共諭

仁宏博濟實邁唐虞是以國璉是編特邀

睿賞【臣】等校錄之下仰見

勤求民瘼之心與

俯察邇言之意均軼千古也乾隆四十九年六

月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

史部十三

欽定康濟錄

政書類三【邦計之屬】

吏科給事中【臣】倪國璉謹

奏爲進

呈書籍事仰惟我

皇上軫念民瘼仁恩周浹遇各省偶有歉收隨卽多方

補救蠲賑備施不惜

宵旰之勤勞以謀斯民之安飽然猶

聖不自聖安益求安旱澇未形疇咨早切視民如傷之懷有加無己建極錫福之道曲成不遺凢屬內外大小臣工孰不思罄竭愚忱以仰佐

聖治於萬一者【臣】黍居言職輪該進書因見同鄕已故錢塘縣監生【臣】陸曾禹所集救饑譜一書未經刋刻其書每條前列經史後加論說與今所進經史之體無異是以不揣愚昩錄其大要共爲四卷恭呈

睿覽𨿽書中所列條目總不出

聖政之範圍然其編輯詳明似尙有可取者伏惟聖慈垂鑑俯采芻蕘之一得宥其艸野之蠢愚【臣】曷勝

惶悚待

命之至謹

奏乾隆四年十月二十日奉

上諭吏科給事中倪國璉奏進救饑譜四卷猶有鄭俠繪圖入告之遺意甚屬可嘉著南書房翰林詳加校對略爲刪潤命名曰康濟錄交與武英殿刋刻頒發倪國璉著賞賜表裏各二疋以示奨予欽此

乾隆五年閏六月十四日奉

防開列經理諸臣銜名

監理

和

碩

和

親

王【臣】晝總閱

︵字位過密無法顯示︶

【臣】鄂爾泰

︵字位過密無法顯示︶

【臣】張廷玉經筵講官太子太保東閣大學士兼禮部尙書【臣】徐本南書房校對

吏部

右侍

郎世襲一等輕車都尉【臣】蔣溥經筵

講官

戶部

右侍

郎【臣】梁詩正內閣

學士

兼禮

部侍

郎【臣】汪由惇日講

官起

居注詹事府詹事【臣】鄂容安日講官起居注翰林院侍讀學士世襲三等伯【臣】張若靄日講

官起

居注

翰林院侍讀【臣】彭啟丰日講

官起

居注

翰林院侍講【臣】介福

翰

林

院

修

撰【臣】金徳瑛

翰

林

院

編

修【臣】秦蕙田

翰

林

院

修

撰【臣】莊有恭

武英殿校對

經

筵講

官刑

部右

侍郎【臣】張照

工

部

右

侍

郎【臣】許希孔原

任

刑部

左

侍郎【臣】勵宗萬日講官起居注詹事府詹事兼翰林院侍讀學士【臣】陳浩日講官起居注詹事府少詹事兼翰林院侍講學士【臣】呂熾日講官起居注詹事府少詹事兼翰林院侍講學士【臣】周學健署日講官起居注右春坊右中允兼翰林院編修【臣】朱良裘

翰

林

院

編

修【臣】田志勤

翰

林

院

編

修【臣】董邦逹

翰

林

院

檢

討【臣】唐進賢

翰

林

院

編

修【臣】李淸芳

翰

林

院

檢

討【臣】郭肇鐄校刋

拔

貢

生【臣】費應泰

拔

貢

生【臣】盧明楷

拔

貢

生【臣】薛世楫

拔

貢

生【臣】廖名揚

拔

貢

生【臣】徐顯烈

拔

貢

生【臣】王積光

優

貢

生【臣】王男

恩

貢

生【臣】曾尙渭

拔

貢

生【臣】李長髮

拔

貢

生【臣】程元林監造

內務府南苑郎中兼佐領加六級紀錄八次【臣】雅爾岱內務府錢糧衙門郎中兼佐領加五級紀錄六次【臣】永保內務

府廣

儲司

員外郎加二級【臣】雙玉內務府慶丰司員外郎加一級紀錄二次【臣】西

寧內務

府廣

儲司司庫加二級【臣】胡三格

監

造【臣】恩克監

造

加

一

級【臣】永忠

庫

掌【臣】於保柱

庫

掌【臣】鄭桑格

庫

掌【臣】姚文彬

欽定四庫全書

欽定康濟錄總目

第一卷

前代救援之典

第二卷

先事之政【目六】

【一教農桑以免凍餒二講水利以備旱澇三建社倉以使賑貸四嚴保甲以革姦頑五奏截畱以資急用六稽常平以杜侵欺】

第三卷

臨事之政【目二十】

【一急祈禱以回天意二求才能以捍災傷三命條陳以開言路四先審戶以防冒恩五借國帑以廣糴糶六理囚系以釋含寃七禁遏糴以除不義八發積儲以救窮困九不抑價以招商運十開粥廠以活垂危安流民以免顚沛

勸富豪以助濟施乞蠲賑以紓羣黎

興工作以食餓夫育嬰兒以慈孤防

視存亡以惠急需弭盜賊以息姦宄

甘專擅以奮救援撲蝗蝻以保稼穡

貸牛種以急耕耘】

第四卷

事後之政【目六】

【一贖難賣以全骨肉二憐初泰以大撫綏三必賞罰以風繼起四籌匱乏以防薦饑五尙節儉以裕衣食六惇風俗以享太平】

附錄

【摘要備觀賑粥湏知捕蝗必覽社倉條約】

欽定四庫全書

欽定康濟錄卷之一

前代救援之典

總敍聖賢之治天下豈不欲斯民含哺鼓腹日遊於太和之世哉無如水旱之災堯湯不免使無良防以處之致民有饑餒之憂流離之患如保之懷肯恝然乎於是以不忍人之心行不忍人之政荒政從之而出矣是政也非譜而何夫古有治譜欲其前後相師以修其政令何獨至於救饑而不以前人爲譜哉爰集聖賢之言行已昭救濟之謀猷者或總列於前或分陳於後果能仿而行之惠我元元如登大有是譜也不猶有腳之陽春力可回天者耶常目在焉蒼生幸矣

唐堯之爲君也存心於天下加志於窮民一民饑曰我饑之也一民寒曰我寒之也一民有罪曰我陷之也百姓戴之如日月親之如父母

謹案三稱我字是聖人以全副精神注之一肩任來之意四海𨿽大若以我之爲君有一民爲饑寒所困而陷於法网者非我之教養有虧歟故朝乾夕惕澤潤生民舉天地間盡在春風和气中也

虞舜彈五之琴歌曰南風之薰兮可以觧吾民之慍兮南風之時兮可以阜吾民之財兮

謹案大舜認定民是吾之民慍必爲之解財必爲之阜方遂其惠養元元之意肯令凶年饑嵗流離失所而不急爲軫卹哉

商湯因旱禱於桑林以六事自責曰政不節歟民失職歟宮室崇歟婦謁盛歟苞苴行歟讒夫昌歟何以不雨而至斯極也言未已大雨方數千里

謹案湯在位三十祀而遇大旱之年共有七民無菜色者要非無備而能然也禱之尙如是之切上蒼有不爲之感動哉是六事之責不可少而九年之蓄尢不可缺也

周武王立重泉之戍令曰民有百鼔之粟者不行民舉所最粟以避重泉之戍而國谷二十倍【最聚也】

謹案谷不足不足以救饑令不嚴不足以懼民嚴令積谷聖王權變之道也卽豫備不虞之典也尙父不云乎敬勝怠者吉怠勝敬者凶安不忘危敬勝之事也故𨿽禾黍油油必令倉箱盈足誠以丰年多蓄則饑饉可無虞耳

周公曰嗚呼君子所其無逸先知稼穡之艱難乃逸則知小人之依

注云魚無水則死木無土則枯民非稼穡則無以生也四民之事莫勞於稼穡生民之功莫盛於稼穡周公發無逸之訓以戒成王懼其知逸而不知無逸也豈獨成王之所當知哉實千萬世人主之準則也

孔子自魯適齊時齊旱饑景公問曰如之何對曰凶年力役不興馳道不修祈以玉帛祀以下牲此賢君自貶以救民之禮也

謹案時當饑饉若不節一人之用度救萬姓之流離天命民碞之際豈不大可畏耶故夫子以此告之使景公急以救民爲事也

易經益卦象曰益損上益下民說無疆自上下下其道大光

大全云恩由上防非僅一切轉移之術始爲益之名者也要在制民常產之外若山林川澤之利損以與民貨稅田租之類量加蠲免如是益下而民有不欣欣然盡發愛戴之心者歟

書經帝曰棄黎民阻饑汝后稷播時百谷

謹案舜之民曷嘗阻於饑哉然舜以黎民非百谷不能生其身非后稷莫能教其耕故必諄諄戒勉益見聖主賢臣安不忘危豫備不虞之意耳

詩經大雅倬彼云漢昭回於天王曰於乎何辜今之人天降喪亂饑饉薦臻靡神不舉靡愛斯牲圭璧旣卒寧莫我聽又曰靡人不周無不能止

【宋】董煟曰靡神不舉靡愛斯牲說謂慰安人心然山川禱祀從古有之亦見古人憂畏之切至七章言靡人不周無不能止非當時有實惠及於民安能如是

春秋魯僖公二年冬十月不雨三年春王正月不雨夏四月不雨僖公憂閔元服避舍躬節儉絀女謁輟樂休工釋更徭之逋罷軍冦之誅去苛刻慘毒之政所蠲浮令四十五事放讒佞郭都之等十三人誅領人之吏受貨賂趙侃等九人率羣臣禱於山川天卽爲之大雨

謹案天以水旱困人正欲長民者之惠愛蒼生耳茍能遇災而懼卹民之瘼更新善政天將消其災而錫之福矣從古天人相感之理如響應聲夫豈獨僖公一事哉

禮記王制云國無九年之蓄曰不足無六年之蓄曰急無三年之蓄曰國非其國也三年耕必有一年之食九年耕必有三年之食以三十年之通制國用𨿽有凶旱水溢民無菜色然後天子食日舉以樂

謹案無三年之蓄尙非其國後之各省其所蓄不知有幾隋唐行之而有效紫陽施之而見功者社倉也庶幾乎其得之歟夫粟旣積之於京師復徧之於天下倉箱足而積貯丰小民將擊壤而歌矣聖人所以能樂民之樂也

周禮大司徒以荒政十二聚萬民一曰散財【貸種食也】二曰薄徵【輕賦稅也】三曰緩刑【省刑罰也】四曰弛力【息徭役也】五曰捨禁【山澤無禁也】六曰去幾【去闗防之幾察使百貨流通】七曰禮【殺吉禮也】八曰殺哀【節凶禮也】九曰蕃樂【謂閉藏樂器而不作】十曰多昏【多昏配則男女得以相保】十一曰索鬼神【求廢祀而修之也】十二曰除盜賊【安良民也】大司徒以保息六養萬民一曰慈防二曰養老三曰振窮四曰卹貧五曰寛疾六曰安富

謹案語云三代而上有荒嵗而無荒民其所以無荒民者必上之人有以豫備故也卽富者尙欲安之況老防貧窮疾病之類有不在其懷保之中耶嗟夫政之不可偏廢如人身之脈絡不可一經不治致令其受病也世之爲政者果能視此而無愧焉康阜之休旁敷四海矣

谷梁傳一谷不升謂之嗛二谷不升謂之饑三谷不升謂之饉四谷不升謂之荒五穀不升謂之大祲大祲之禮君食不兼味臺榭不塗弛廷道不除百官布而不制鬼神禱而不祀【嗛同歉不滿之意也】

【明】邱濬曰君食不兼味以下卽周禮膳夫所謂大荒則不舉者也譬如父母焉其子不哺而已乃日余膏粱於心安乎

齊糴賤桓公恐五穀之歸於諸侯欲爲百姓藏之問於管子管子曰今者夷吾過市有新成囷京者二家君請式璧而聘之桓公從之民爭爲囷京以藏谷

謹案桓公之慮固深管子之智更羙倘不賞一二人以風眾人其誰我從此所謂藏富於民而君不致獨貧者也曷嘗盡斂於太倉之內哉夫國無三年之蓄者國非其國然則交相致益而後富彊可甲於天下

周惠王十七年十二月衛文公立公大布之衣大帛之冠務材訓農通商惠工敬教勸學授方任能元年革車三十乘季年乃三百乘

謹案治國不可以縱欲守位貴從乎民好膺民社者治本是圖躬行節儉則恩膏沛於萬姓菽粟足於倉箱矣懿公好鶴而文公能勤民布政不數年間國以富厚民用和輯人主好惡之間不可不愼也如此

周敬王四十年夏五月熒惑守心【宿名】心宋之分野也景公憂之司星子韋曰可移於相公曰相吾之股肱曰可移於民公曰君者待民曰可移於嵗公曰嵗饑民困吾誰爲君子韋曰天髙聽卑君有君人之言三熒惑宜有動於是之果徙三度

謹案觀景公之言蓋不專爲一身而憂之矣相是股肱民爲邦本此數語何嘗有意格天而天則爲之格矣可見天人感應之理原在乎呼吸間子韋知其理而之果徙三度仁哉景公智哉子韋也

魏文侯時租賦增倍於常或有賀者文侯曰今戶口不加而租賦嵗倍此由課多也譬如冶焉令大則薄令小則厚治人亦如之夫貪其賦稅不愛民人是虞人反裘而負薪也徒惜其毛不知皮盡而毛安所附是兩匱之勢也

謹案理勢明則言辭逹文侯之論增賦不事支流旁幹直能探本窮源賀者應慚僞者應懼君子知此民困必蘇非社稷之福哉

李悝爲魏文侯作平糴法曰糴甚貴則傷民甚賤則傷農若民傷則離散農傷則國貧故甚貴與甚賤其傷一也善爲國者使民無傷而農益勸故大熟則上糴三而捨一中熟糴二下熟糴一使民適足價平而止小饑則髮小熟之斂中饑則發中熟之斂大饑則發大熟之斂以糶於民故𨿽遇水旱饑饉糴不貴而民不散行之魏國日益富彊

謹案收糴於丰熟之時出糶於荒歉之日務必平價而止民農皆不令傷非法之出於萬全耶有何水旱之足慮嘉謀若此食祿何慚在位者鑑此類推廣其仁術不負惇本愛民之君子矣

漢文帝二月詔曰方春和時艸木羣生之物皆有以自樂而吾百姓鰥寡孤獨困窮之人或阽於危亡而莫之省憂爲民父母將何如其議所以賑貸之

謹案文帝以艸木羣生之樂其樂因念吾民窮困之顚連廣其仁術賑貸並行是陽春之所不及者文帝得而及之矣否則枯木有時暢茂窮檐赤子樂嵗終身苦是艸木之弗若不亦深可嘆乎撫黎元者能觸景念民勿忘先王對時育物之懷則太和元气長流行於宇宙中矣

文帝癸酉十二年錯上言曰夫人情一日不再食則饑終嵗不制衣則寒夫腹饑不得食膚寒不得衣𨿽慈父不能保其子君安能以有其民哉是故明君貴五穀而賤金玉方今之務莫若使民務農而已欲民務農在於貴粟貴粟之道在於使民以粟爲賞罰今募天下之人入粟於邊以受爵免罪不過三嵗塞下之粟必多矣帝從之令民入粟於邊拜爵各以多少級數爲差謹案自古以民饑而擾天下者不一而足未聞無珠玉而擾其國者也錯勸其君賤珠玉寶五穀足國之本務其在是乎所以稱智囊也

景帝後元二年夏四月詔曰雕文刻鏤傷農事者也錦繡纂組害女工者也農事傷則饑之本女工害則寒之原也夫饑寒並至而能亡爲非者寡矣今嵗或不登民食頗寡其咎安在或詐僞爲吏吏以貨賂爲市漁奪百姓侵牟萬民其令二千石各修其職不事官職耗亂者丞相以聞請其罪

謹案此詔專重農桑委其責於太守政治之方莫若此矣況又令丞相不時奏聞此大法小亷民安物阜周之成康漢之文景皆以賢君稱也

武帝時董仲舒對策曰郡守縣令民之師帥所以承流而宣化也師帥不賢則主徳不宣恩澤不流是以陰陽錯繆氛气充塞羣生寡遂黎民未濟也

謹案仲舒以承流宣化責成郡守縣令此眞握要之言大吏貴而不切散官疏而無權惟府縣官有守土之專政令聲教易與相通末俗頺風力能振作劉向素稱董仲舒有王佐之才者以其論事切中機要而立意本於正大也

武帝徵和四年四月以趙過爲捜粟都尉過教民爲代田一畝三畎【畎者田中之溝也廣一尺深一尺】嵗代處【代易也嵗易其處】故曰代田毎耨輙附根根深耐風與旱其耕耘田器皆有便巧用力少而得谷多民皆便之

謹案詩云誕后稷之穡有相之道從古教稼任地各有便宜以盡輔相裁成之責武帝爲民治農事必使良才賢牧講求於隴畝之間以人工代天巧神明變化總期便民而不敢逸於圖治休哉盛業其漢治之隆歟

光武帝建武二十五年冬十月監軍謁者宋均見蠻方饑餒困厄均與諸將議曰夫忠臣出境有可以安國家者專之可也乃矯制告諭羣蠻而降之蠻地遂平均未至先自劾矯制之罪上嘉其功迎賜以金帛

謹案天災可畏饑徧蠻方設或再加困鬭血刃者固多僵僕者要亦不少豈好生之心哉監軍矯制而諭之降旣得上國之體且服小醜之心以仁布徳以智全仁宜乎上之奨賞矣後之銜命閫外者其將以此爲法乎

明帝永平三年大起北宮時天大旱尙書僕射鐘離意謁闕免冠上疏曰昔成湯遭旱以六事自責切見北宮大作民失農時自古非苦宮室小狹但患民不安寧宜且罷止以應天心上卽時罷之遂應時澍雨

謹案蒼蒼者天耶孰謂理居元渺一時無以格之哉當時勞民傷財人心不安而天意示警僕射免冠切諫上卽罷役時雨降而禾稼生可見風雨之調和原在人心之喜豫蓋心和而气和气和而陰陽交泰矣王政本符乎情理天心總寄於民心信哉

和帝永元五年遣使分行三十餘郡凡貧民之不能自食者悉開倉賑給

謹案和帝年十四五能卹貧民能除竇憲亦云賢矣苐天性聰明不如聖學日躋深邃孰謂師保翼助之功迂闊而不可近哉

安帝時皇太后鄧氏毎聞民饑或逹旦不寐躬自減徹以救災危故𨿽有水旱交侵宇內復寧嵗仍丰稔是勤政之效也

謹案民不賴君何能活於凶嵗君不得民何以享其太平此君民一體之意也假如手足有病而心腹獨能舒泰乎皇太后逹旦不寐以救饑民世稱賢後良有以也

桓帝永壽三年春或上言民之貧困以貨雜錢薄宜攺鑄大錢事下四府羣僚及太學能言之士議之太學生劉陶上議曰當今之憂不在於貨在乎民饑竊見比年以來良苖盡於蝗螟之口杼軸空於公私之求民所患者豈謂錢貨之厚薄銖兩之輕重哉就使當今沙礫化爲南金瓦石化爲和玉使百姓渴無所飲饑無所食𨿽羲皇之純徳唐虞之文明猶不能以保蕭墻之內也蓋民可百年無貨不可一朝有饑故食爲至急也

謹案古之帝王毎求直言時開言路民情得以上逹使閭閻疾苦無時不昭掲於九重是以政令所布深愜民懷惠澤所流且周百世而嘉謀嘉猷並借以垂光於千載耳

吳孫權赤烏三年民饑詔遣使開倉廩賑貧者

謹案國之賴民猶魚之借水魚無水則不生國無民則難與治三國之主彊半稱雄肯置其蒼生於溝壑哉但遣使之中又貴擇人必得公平亷幹精明寛厚之臣而後可蓋百萬生民之命懸於一人之手豈云細事細閱其史一無所貶亦曰知人

北魏髙宗和平四年十月以定相二州霣霜殺稼免民田租承明元年八月以長安二蠶多死免民賦之半謹案稼與蠶小民養生之本也茍於此而無所得衣食已虧催科再急不廹人於盜藪也鮮矣今魏不特因霜害稼而免其田租且緣蠶息無收而蠲其半賦恩何溥也仁哉斯制矣

髙祖太和二十年以久旱自癸未不食至於乙酉羣臣皆詣中書省請見髙祖在崇虛樓遣舍人辭焉且問來故豫州刺史王肅對曰今四郊雨已沾洽獨京城微少庶民未乏一餐而陛下輟膳三日臣下惶惶無復情地髙祖使舍人應之曰朕不食數日猶無所感比來中外貴賤皆言四郊有雨朕疑其欲相寛免未必有實方將遣使視之果如其言卽當進膳如其不然朕何以生爲當以身爲萬民塞咎耳是夕大雨

謹案君心卽是天心君能以萬民爲心天未有不以一人爲念者也民未饑而君已饑天肯負愛民之君乎此魏髙祖輟膳三日而時雨降可見感通之理原在君心君之愛民正所以愛身天之愛君原欲其愛民天也君也民也分之則有三合之則一體理本相通道無二致敬天勤民者所當三復斯防

城陽王徽爲並州刺史先是州界夏霜禾稼不熟民庶逃散安業者少徽輙開倉賑之文武共諫止徽曰昔汲長孺郡守爾尙輙開倉賑救民災況我皇家親近受委大藩豈可拘法而不救民困也先給後表孝明嘉之加安北將軍

謹案皮之不存毛將安附備位大藩而不知爲朝廷旬宣布化子惠黎元忝厥職也甚矣觀安北將軍之明斷先給後表一轉移間深合古名臣愛防百姓之至意後之君子可勿鑑諸

宋文帝元嘉十二年吳郡大水錢唐升米三百以揚州治中從事史沈演之兼散騎常侍巡行拯卹許以便宜從事演之開倉廩賑饑民凡有生子者口賜米一斗刑獄有疑枉者悉判遣之百姓蒙賴

謹案羙哉元嘉之政可見稱於天下後世者蓋由饑饉之年令臣便宜從事無一人之不被其澤也民當枵腹離散之際誰不思邀惠於朝廷以生其骨月倘巡行拯卹者惠此而失彼有始而無終民受虛名仍無實濟何煩此使爲哉演之得便宜之權免掣肘之患小者不遺於黃口壯者可釋於囹圄尙有淚如淫雨並垂於空釡鶉衣之上歟古云上有便宜之令下無專擅之臣信哉此言也

唐元宗開元十五年八月制曰河北州縣水災尢甚言念蒸民何以自給朕當寧興思有勞旰昃在予之責用軫於懷宜令所司量支東都租米二十萬石賑給二十二年十一月敕曰百姓屢空朕孰與足言念於此良所疚懷又聞京畿及闗輔有損田百姓等屬頻年不稔久乏糧儲𨿽今嵗薄收未免辛苦宜從蠲省勿用虛獘至如州縣不急之務差科徭役並積久欠負等一切並停其今年租八等已下特宜放免地稅受田一頃已下者亦宜放免

謹案開元之政大有可觀卽此二詔憂勤寛大之意露於言表此時也官廷肅穆輔理承化者多稱賢佐是以有災卽得上聞遇荒卽行補救委曲詳盡有實惠而無虛名總之賤貨尊賢去蔽去吝四者古昔聖賢所爲翼翼小心守之而勿失者也豈獨爲荒政云爾哉實萬世致治之常道也

郭子儀因河中軍士常苦乏食乃自耕荒田百畝將校以是爲差於是士卒皆不勸而耕是嵗河中野無曠土軍有餘糧

謹案羊祜鎭襄陽墾田八百餘頃祜之始至也軍無隔日之糧及至季年有十年之積汾陽之在河中身體而力行之上不致吾君憂國帑之無輸下不苦吾民有助餉之拮據一事舉而愛及於君民非賢將而能若是乎

徳宗賑給種子詔春陽布和萬物暢茂實兆庶樂生之日農夫致力之時今玆吾人則異於是迫以荒饉愁怨無憀有離去井疆業於庸保有乞丐途路困於死亡鄕閭依然煙火斷絕種餉旣乏農耕不興若東作期西成何望爲人父母得不省憂𨿽國計猶虛公儲未贍濟人之急寧俟盈丰罄其有無庶拯艱厄京兆府百姓並宜賜種子二萬石同華州各賜三千石陜虢兩州賜四千石委州長吏卽與度支計防請受差公淸仁防之吏與縣令親至村閭隨便給付仍加勸課勿失農時應諸倉所有逺年粟麥宜令節度更分二萬石京兆尹卽差官逐便搬載賑賜貧人先盡鰥寡孤惸目下不濟者務令均給全活流庸

謹案制云東作愆時西成何望知此而有不錫之以種乎於是流離者可以歸鄕徬徨者可以止懼窮民而無告者可以生全𨿽曰衰艸荒田不日而見靑禾之盈目矣

徳宗時諸州大水陸贄請賑帝曰淮西缺賦不宜賑贄曰寧人負我無我負人

謹案陸贄精白一心忠誠愛國凡所敷陳總以布逹君上鴻恩體卹閭閻窮困爲主所爲行益道以事君者也故稱千古名臣之最

憲宗元和間南方旱饑遣使賑卹將行憲宗戒之曰朕宮中用帛一疋皆計其數惟賑卹百姓則不計所費卿輩當體此意

謹案憲宗儉於宮中而厚於百姓且欲令羣臣悉體此意仁哉聖心抑何自奉亷而施恩溥也從古奢靡之主恩賞𨿽濫而於百姓無闗由其內蔽於欲而於兆庶始屯其膏耳是故致治之道先以淸靜根本之地爲主

文宗開成四年七月丙午滄景節度使劉約奏請義倉粟賑遭水百姓詔曰本置義倉只防水旱先給後奏敇有明文劉約所奏已爲遲晚宜速賑卹

謹案文宗實乃精勵求治之主所以聞百姓之災傷咎節度之不能先給耳後之良有司蓋深明乎救災拯患之不可少緩所以干擅發廩之愆不避同事之譏一切爲己利身之想毫忽不介於心一朝出粟億兆得生其慈仁智勇詎不足以昭示後人也耶

後周太祖廣順三年春正月或言營田有肥磽者不若鬻之可得錢數十萬緡以資國用周太祖曰利在民猶在國也朕用此錢何爲於是罷戶部營田務除租牛課謹案惠在一時名垂千載於周太祖見之矣彼時若鬻田與民斂錢在國國亦未必因是而彊而已非損上益下之誼是故牧民者貴知立國之本圖而不必斤斤焉講求於功利則善矣

世宗顯徳五年遣使均定境內田租世宗畱心農事常刻木爲農夫田器蠶婦等置之殿廷欲均田面租稅先以元貞均田圖賜諸道至是詔散騎常侍艾頴等三十四人分行諸州均定田租

謹案世宗非五代之聖主耶明逹不下於唐太宗愛養仿佛乎漢文帝殿廷刻木而重農桑諸道頒圖而均田賦在上者知儲蓄之當先得安不忘危之要道在下者明耕耘之宜急有未雨綢繆之至計非仁政歟

顯徳六年淮南饑世宗令以米貸之或曰民貧恐不能償世宗曰民猶子也安有子倒懸而父母不爲觧者安在其必償也

謹案世宗以仁愛之心發而爲矜民之語大哉王言被之當時而恩意浹於人心垂之簡冊而仁政昭於後世君民一體之理深切而著明矣願致治者之日鑑在玆也

宋太祖幹徳元年四月詔諸州長吏視民田之旱甚者蠲其租不俟報

【宋】董煟曰民之災傷至易曉也今州縣或遇水旱兩次差官檢覆使生民先被騷擾之苦然後量減租數幾不償所費矣宜以干徳之詔爲法

眞宗咸平二年春閏三月求直言轉運副使朱臺符上言略曰陛下踐祚以來彗星一見時雨再愆彗星見者兵之象也時雨愆者澤未流也宜重農以積粟簡卒以省費專將帥之任以安邊愼守令之選以惠民捨此數事𨿽有智者不能爲計矣

謹案治天下者果能以朱臺符之言而力行之立見淸寧太平可奏故爲政而得其要者若煙微而火熾冰渙而水通無往而不得民安物阜之盛也

張詠知益州以蜀地素狹遊手者眾事寧之後生齒日繁稍遇水旱民必艱食時斗粟值錢三十六乃按諸邑田稅如其價嵗折米六萬斛至春籍城中細民計口給劵俾如原價糴之奏爲永制其後七十餘年𨿽有災饉米甚貴而民無餒色

謹案收谷粟代銀錢至春仍依原價糶與窮民此權宜通變之至計也要其心無刻不以蒼生爲念故能隨時處置各適乎事勢之當然而民舉受其實惠耳自詠守蜀而朝廷無西顧憂誠哉是言矣

祥符六年秋七月知濵州呂夷簡請免稅河北農器帝曰務穡勸農古之道也豈獨河北哉詔諸路並除之發明云治國之道莫大於革政而卹民瘼眞宗禁內臣干預公事除農器稅皆治國之善政也

仁宗天聖七年六月河北大水壞澶州浮橋七月命三司刑部郎中鐘離瑾爲河北安撫使仍詔瑾所至發官廩以賑貧乏其被溺之家見存三口者給錢二千不及者半之溺死而不能收斂者官爲瘞埋其經水倉庫營壁亟修完之卑下者徙髙阜處水損官物先爲給遺坊監亡失官馬者更不加罪止令根究所部官吏貪暴不能存卹者奏劾之見系獄囚委長吏從輕決遣其偹邊事機民間疾苦悉具經畫以閒

【宋】董煟曰祖宗救災非特旱傷禱祈蠲減而已有水旱卒然而至漂蕩民廬浸濕官廩其賑卹經營之方尢爲詳悉眞可端拜爲矜式也

仁宗慶曆元年十一月以京師谷價踴貴發廩一百萬石減價出糶以濟民

謹案減價出糶其法最善在官無損在民有益但所發不多如以杯水救車薪之火又何益哉今以百萬石濟之不重米而重民知米由民出得反本還原之道窮民得食歡呼有不格上蒼而召和气致丰年哉

仁宗毎見天下有奏災傷州郡必加存卹嘉祐中河北蝗澇時霸州汶水縣不依編敕告示災傷百姓狀訴及本州不以時差官檢視轉運以爲言上曰朝廷之政寄於郡縣郡縣之政寄於守令守宰之官最爲親民民無災傷尙當存卹況有災傷而不爲受理豈有心於卹民乎自判官知縣司戶主簿罰銅各有差等上謂左右曰所以必行罰者欲使天下官吏知朝廷卹民之意謹案昔人云諒輔爲五官掾大旱禱雨不獲積薪自焚火發而雨大至戴封在西華亦然古之良吏爲民心切竟至於此今霸州諸吏蠧國病民惟銅是罰當時朝廷𨿽寛其責千載而下議者孰肯恕其艸菅民命之愆乎

文彥博在成都米價騰貴因就各城門相近之寺院共十八處減價糶米仍不限其數張榜通衢翌日米價遂減

謹案饑年富家藏米待價故爾踴貴今官米減價出糶自不得不爭先出米而賤賣然非循環糴糶彼知官米有限仍弗賤也

吳遵路旣俵米與民又令采芻薪出官錢收買向常平倉糴米歸養老稚計買柴共二十二萬束比至嚴冬雨雪市無柴薪卽依原價令其買去發賣官不傷財民再獲利

謹案出官錢收柴艸旣不令彼苦於難賣寒冬仍令販去又得趂錢一小事而令民兩番獲利非救荒之奇防而何

齊州饑河北流民道齊境不絕補之請粟於朝得萬斛爲流者給捨次具器用人旣集則日給廩粥藥物躬臨治之凡活數千人擇髙原以無主者男女異墟使者頗妬其功欲有以撓之旣至境按事乃更嘆服【明】陳龍正曰男女異墟禮行於亡魂矣心之精微至此此使者見而感服蓋仁政之動人有以化其偏私而發其天良也

蘇耆陜西轉運司景祐中洛陽大旱谷貴百姓饑殍東京轉運司亦無以爲賑洛陽畱守移書求耆粟二十萬斛遂移文陜府如數與之仍奏於朝時同職謂耆曰陜西沿邊之地屯軍甚多若有餘止可移之以實邊郡柰何移之別路耆曰天災流行春秋有卹鄰之義生民皆系於君無內外之別柰何知其垂亡而不以奇贏賑卹耶苟有饋運耆當自謀必不以此相累朝廷甚嘉之謹案民之竟日而不可無者食也至數日則死矣手握生民之權坐視而不救仁者當如是乎蘇耆深明春秋之義寧甘自罪不累同僚識力擔當獨超千古豈庸愚之有司所可及哉

許元知丹陽縣縣有練湖決水一寸爲漕渠一尺故法盜決湖者罪比殺人防嵗大旱元請借湖水漑田不待報決之州守遣吏按問元曰便民罪令可也漑民田萬餘頃嵗乃大丰

謹案民可救而恩未逮心𨿽切而事不奮𨿽有仁心而不繼以仁政終未有以溥朝廷之徳澤也許尹決水漑田寧甘自罪有猷有爲非良牧而何

神宗熈寧七年夏四月大旱帝語翰林承防韓維曰天久不雨朕日夜焦勞柰何維對曰陛下憂閔旱災損膳避殿此乃舉行故事恐不足以應天變當痛自責己廣求直言因上防極言靑苖及開邊之獘防鄭俠繪所見爲圖上之於帝閱後竟夕不寢遂慨然行之詔出人情大恱是日果大雨逺近沾洽

謹案昔範鎭雲水旱之作由民生不足憂愁無聊之嘆上薄天地之和耳故新法一罷民心恱而天道應時雨立沛凡君臨天下者可不以民情而感通天意耶

吳越大旱時趙抃知越州當民之未饑爲書問屬縣災所被者有幾鄕當廩於官者有幾何溝防興築可僦民使治之者有幾所庫錢倉米可發者有幾許富家可募出粟者有幾姓僧道士所食之羨余書於籍者其幾有存使各書以對而謹其備時得粟四萬八千餘石自十月朔人日給粟一升防小者半之憂其相蹂也使男女異日受粟人受兩日之糧憂其流亡也城市鄕村立給粟之所共五十七處使各以便而受之告富人無得閉糴又出官米平價而糶糶所共一十八鋪使糴者便於受粟給工食大修城池病者醫死者埋收棄兒廩窮人至五月而止事有未便者公一以自任不以累其屬有上請者或便宜輙行事無巨細必躬親之民賴以生舊評云其施𨿽在於越中其仁足以示天下其事𨿽行於一時其法足以傳後世災沴之行治世不能使之無而能爲之備民病而後圖之與夫先事而爲之計者則有間矣不習而有爲與夫素得之者則有間矣故采於越得所施行樂爲之識

徐寧孫賑濟饑人其策有三第一策本州縣當職官盡實抄札果系孤老殘疾並貧乏不能自食者大人小兒籍定姓名數目將義倉米逐鄕逐鎭逐坊逐巷分散賑濟處處請鄕官或士人各三人如無上戶士人處則請耆老忠厚者置冊收支給散闗子毎五日一次並而給之大人日給一升小兒減半凡州縣市鎭鄕村並令同日同時支散以革重疊冒請之乞丐等人亦同日同時別作一處支米不得滚入饑民賑給第二策糶賣米麥本濟窮民柰有在市牙儈與有力滑徒令匪人假爲窮民裝飾冒糴冒支且又串同斛手單賣與姦詭相知之輩不及村落無食之民卽有糴得窮民已是將畢之際彊半粞谷糠粃竇無窮逐令本州縣立賞錢一百貫令人舉首務要及於鄕民無許冒濫其第三防賑濟當支散日用五色旗分爲五處毎處分差指使二員吏二名抄札饑民毎一名給與牌子並小色旗支散及數前來賑濟散了一旗再散一旗不許亂赴請所蓋事貴循序不得並在一處挨擠喧閙

謹案此三策皆救荒之要則缺一不可不然饑民不得實惠者有之猾吏姦民而倍得者有之因賑給而擠至死者有之此則人事旣多克全何患天災之忽降也

元祐初河東京東淮南災傷監察禦史上官均言賑卹有五術一曰施與得實二曰移粟就民三曰隨厚薄施散四曰擇用官吏五曰告諭免納夏秋二稅上嘉納之謹案五事得行民在堯湯之世矣𨿽災而不受災之害非蒼生之幸歟不知蒼生之幸卽國家之福不可二視

蘇軾知杭州時值大旱饑疫並作軾請於朝蠲本路上供米三分之一故米不翔貴復得度僧牒百張易米以救饑者明年方春卽減價糶常平米民遂免大旱之苦謹案蘇軾之有益於杭也最稱久逺築堤引水利濟民田至今猶多賴之蓋不獨救荒一事之請蠲減糶也從古名賢入則防共爾位曲體君心出則利濟蒼生爲國霖雨固非僅恃文辭末技鋪張揚厲以干名譽已耳繼軾而爲刺史者其無務爲文章以與軾相較優劣然後可

吳中大水詔出米百萬斛緡錢二十萬賑救諫官謂訴災者爲妄乞加驗考給事中範祖禹封還其章云國家根本仰給東南今一方赤子呼天赴愬開口待哺以脫朝夕之急奏災𨿽少過實正當略而不問若稍施懲譴恐後無敢言者矣

謹案知明處當然後可以論國家大體祖禹賢臣也洞悉民情因申說奏災之不可罪言簡而理勢盡該正足以濟其封還奏章之力

髙宗紹興中詔拯濟原爲貧民近世拯濟止及城郭市井之內而鄕村之逺者未嘗及之須令措置州下縣縣下鄕𨿽幽僻去處亦分委官屬必躬必親

【明】陳龍正曰守令之賑城市遺鄕村豈非身在城市據所見忘所不見耶夫窮民惟鄕村最多以彼蠢愚無知或平生畏見官長忍餓不敢出或事歸里正保長任意欺瞞或保正胥吏勒索使費彊匿戶口種種情百出不窮此處正宜盡心查察可聴其遺漏而一任窮民之無告哉

孝宗淳熈九年七月以江西常平義倉及樁管米四十萬石付諸司預備賑糶出南庫錢三十萬緡付浙東提舉朱熹以備賑糶詔發所儲和糴米百四十萬石補淳熈八年賑濟之數於沿江屯駐諸州樁管九月以錢引十萬緡賜瀘州備賑糶十一年六月詔諸州嵗買稻種備農之闕

謹案小民得分釐之惠感激已殷況在饑年其欣幸也莫可言狀又況賑糶賑濟行之不倦更日有所得哉故南渡之賢君當推孝宗爲第一

浙東大饑命朱子提舉常平茶鹽旣拜命卽移書他郡廣募米商蠲其稅及至客舟已輻輳矣日與僚屬鉤訪民隱至廢寢食分畫已定案行所部窮山長谷靡所不到拊問存卹所活不可勝計毎出皆乘單車屏徒從一身所需皆自賫以行毫不及州縣以故所歷𨿽廣而人不知郡縣官吏憚其風采倉惶驚懼常若使者壓其境由是所部肅然朱子又嘗言於上曰臣曾摹得蘇軾與林希書謂熈寧中荒政之費多而無益以救遲故也其言深切可爲後來之鑑

謹案愛民之政身不力行知之無益行之不早救之無益所以朱子一聞上命卽刻力行招商訪困不辭獨歷深山以生餓殍使州縣聞之無不惶懼奉行是一人之所活有限而諸吏之救人無窮矣非賢者而能之乎朱子文章不可及其政事乃如此此其忠君愛民之心曷常有湏防之間哉

楊仲元調宛邱簿民訴旱守拒之曰邑未嘗旱此狡吏導民而然仲元入白曰野無靑艸公日宴黃堂宜不能知但一出郊可見矣狡吏非他實仲元也竟得免稅謹案愛民之人當此一邑流離之日恨不能奮身以救故見親民之官惟以宴飲爲樂而不計及民瘼一腔慈惠之心不得不激爲直戅之語矣凡諸守令所當廣厥聰明不蔽於近始可與言爲政之道

元世祖至元二十年詔停燕南河北山東租賦

發明云世祖因禦史臺臣之言詔停燕南等路租賦一舉而聽言卹民之事皆在其中是亦可謂惠愛乎斯世斯民者矣

至元二十二年江西行省以嵗課羨鈔四十七萬貫來獻太子怒曰朝廷但令汝等安百姓百姓安錢糧何患不足百姓不安錢糧𨿽多能自奉乎盡卻之

謹案帝王家能有一人以百姓爲念者則四海盡受其福矣況太子哉羨余之獻皆民脂民膏加派苛政而來者也聚斂之臣聞此言也亦可以知所警矣

至元二十七年十月丁丑尙書省臣言江陰寧國等路大水民流移者四十五萬八千四百七十八戶帝曰此亦何待上聞當速賑之凡出粟五十八萬二千八百八十九石

謹案急於救民者有不待再計而決也使稍有所吝或令檢或令移民必有無限躊躇之事矣總之惟明惟斷乃能推實惠以予民

成宗大徳七年詔比嵗不登賑饑乏蠲差稅貸積逋近聞百姓困乏者尙眾今內郡曾經賑濟人戶其大徳七年差發稅糧盡行蠲免饑民流移他所多方存卹從便居住如貧之不能自給者量與賑給口糧被災處所有好義之家能出己財周給貧乏者具實以聞量加旌用謹案不登之嵗蠲賑之外窮黎賴富室以得生富民因濟困以榮身亦荒政權宜之一法也

大徳十一年江浙饑中書省臣言杭州一郡嵗以造酒糜米二十八萬石禁之便

謹案以必需之物置之可省之途者以米作酒是也無酒人不害無米人不生禁之便

武宗至大二年詔被災曾經賑濟百姓至大二年腹裏江淮夏稅並行蠲免至大二年正月以來民間逋欠差稅課程照勘並行蠲免三年十月詔大都上都中都比之他郡供給繁擾與免至大三年秋稅其餘去處今嵗被災人戶曾經體復依上蠲免已徵者準下年數謹案蠲之爲言惠民之政也然亦貴及時否則追呼早廹杼軸已空恩詔來自九重而國課已納於百室此際上有隆恩下無實惠中間吏胥有私飽其囊槖而已奉宣徳意者所當實心實力剔釐姦爲要

順帝至正十二年春正月中書省臣言今當春首耕作之時宜委通曉農事官員分道巡視督勒守令親詣鄕都勸諭農民依時播種務要人盡其力地盡其利其有曾經水早盜賊等處貧民不能自備牛種者所在有司給之仍令總兵官禁止屯駐軍馬踐田畝以致農事廢弛從之

謹案蒼生愚賤全恃朝廷之經綸以安果如是之經理咸宜施無不當則民自享盈寧之福矣撫民者所當條列其事而行之庶無負司牧之責

明太祖吳元年六月不雨上日減膳素食羣臣請復膳上曰亢旱爲災實吾不徳所致今𨿽得雨然苖稼焦損必多縱食奚能甘味得乎民心則得乎天心今欲弭天災但當謹於修己誠於愛民庶可答天之眷下令免今年田租

謹案太祖以蠲租爲寛民之力以民心爲天心是窮源而得本矣尙肯困民而拂天乎有明數百年開國規模最稱寛厚於此亦可得其一二

洪武初陜西旱饑漢中尢甚鄕民多聚爲盜莫能禁戢是時府倉儲糧十萬餘石知府費震卽日發倉令民受粟自是攘竊之盜與鄰境之民來歸者令爲保伍驗丁給之賴以全活者甚眾至秋大熟民悉以粟還倉上聞而嘉之

謹案民之爲盜多廹於無可如何耳有司已得其情自宜及早招來予以自新之路仍爲治世良民但救之貴早遲則積惡多而不可屈國法以徇民救之貴有權有力否則適以餌盜而姦民易肆其詐譎此一等處置非精明彊幹而又能保惠黎元者皆不足以語此

洪武二十六年二月上諭戶部曰朕捐內帑之資付天下耆民糴粟以儲之正欲備荒歉濟饑民也若嵗荒民饑必奏請道途往返動經數月則民之饑死者多矣爾戶部卽令天下有司自今凡遇饑嵗則先發倉廩以貸民然後奏聞著爲令

謹案饑民之待食如烈火之焚身救之者刻不可緩卽以一日試之亦無不驗使必待往返而後發粟賑濟生者尙可邀恩死者焉能復活太祖命先貸後聞四字之中仁心仁政悉包羅無遺矣

成祖永樂十年敕戶部朕爲天下主所務在安民而已近者河南民饑有司不以聞而往往有言谷丰者若此欺罔獲罪於天此亦朕任匪人之過其速令河南發粟賑民凡郡縣及朝廷所遣官目擊民艱不言者悉追下獄十一年正月上謂通政司曰朕令來朝有司言民利病率云田谷丰稔比聞山西民乃食樹皮艸根自今悉記之境內災傷己不自言他人言者必罪

謹案守土之人往往不肯以災傷報者意欲處於賢人君子之列以爲我能愛民而天災不至殊不知匿災不逹遲悞之愆正大成祖深明其事非睿哲之主乎

永樂十八年十一月皇太子過鄒縣民大饑競拾艸實爲食太子見之惻然乃下馬入民捨見男女衣皆百結竈悉傾頺嘆曰民隱不上聞若此乎顧中官賜之鈔時山東布政石執中來迎責之曰爲民牧而視民窮如此亦動念否乎執中言災荒處已經奏免秋糧太子曰民饑且死尙及徴稅耶汝往督郡縣速取勘饑民口數近地約三日逺地約五日悉發官粟賑之事不可緩執中請人給三斗太子曰且與六鬥毋懼擅發予見皇上當自奏也至京果卽奏之上曰昔範仲淹之子猶能舉麥舟濟其父之故舊況百姓皆朕之赤子哉

謹案太子之過鄒也始以民隱不上間爲可嘆繼責執中身爲民牧絕不動心爲可恨三言饑民與死爲鄰猶語秋糧爲可笑心切愛民語皆循序堯舜之仁不過如此後永樂復以麥舟爲諭父子一心善人是則國祚之永宜矣

仁宗洪熈元年四月時有至自南京者上問道路所過何似對曰民多乏食而有司徵糧如故遂召問少師蹇義所對亦然上坐西角門召大學士楊士奇等令艸詔免稅糧之半並罷官買士奇對曰當令戶工二部知之上曰救民之窘當如拯溺救焚慮國用不足者多有不決之意命中官具紙筆令士奇等艸詔於西角樓遣使賫行上顧士奇曰今可語二部矣左右或言地方千里其間未必盡荒無收亦宜別之庶不濫恩上曰卹民寧過厚爲天下主寧與民寸寸計較耶

謹案仁宗此詔莫言蠲租卽此一番婉轉深心亦不易覯令人見之感徳於數百年之後而況身逢其世乎含宏廣大直與天地同符

宣宗宣徳九年正月巡撫周忱奏內有云臣將各府秋糧查其數內有北軍京職俸米一百萬石該運南京各衛上倉聴支給計其船腳耗費毎石須用六斗方得一石到倉臣嘗奏乞將前項俸米一百萬石於各府存收著令北京軍職家屬就來闗支可省船腳耗米六十萬石又免小民搬運之勞荷防聖恩準行遂得省剰耗米六十萬石欲於蘇松常三府所屬縣分之各設濟農倉一所收貯前項耗米後遇靑黃不接車水種田之時人民缺食者支給賑濟奉防準行小民俱有賴焉謹案位鎭封疆原非凡品此時若不救濟蒼生上紓君父之憂以爲本固邦寧之計豈不有辜屏翰撫綏之職乎今奏減六十萬石以惠窮黎大臣經濟於此始稱無愧

世宗嘉靖八年山西大饑參政王尙防上救荒八議一曰湣饑饉乞遣使行部問民疾苦二曰卹暴露乞有司祭瘞消釋厲气三曰救貧民乞支散庾積秋成補還四曰停徵斂乞截畱住徵以俟丰年五曰信告令乞勸分菽粟六曰推糴買乞令無閉遏七曰謹預備乞申舊例措置積貯勿使廩庾空虛八曰卹流亡乞所過州縣加意存卹勿使羣聚思亂戶部覆議行之

謹案嘉靖繼統之後連嵗饑荒其所以寧輯者諸臣匡救之力耳王參政八議與林僉事同在一時誠皆一路之福星也

嘉靖三十二年程文徳防水災異常言官屢奏持議未見歸一臣謂今日內帑不必發大臣不必往夫救荒莫便於近莫不便於拘宜各遣行人賫詔宣諭令各州縣自爲賑給聴其便宜處置凡官帑公廩贖納勸借茍可濟民一不限制又近日戶部申明開納事例亦許就本地上納卽粟麥黍菽凡可救饑皆得輸於倉庫計值請札受官仍登計全活之數定爲等則以憑黜陟卽撫按守巡賢否亦以是稽之制可

謹案時當儉嵗人肯以便宜請則民之全活者多矣何也救荒貴速而惡遲文徳所言凡可以救民之饑者皆得上納是収涓滴之淸流而沛恩膏於涸轍矣饑者不饑流者不流非若寒谷之回春歟

欽定康濟錄卷一﹤史部﹐政書類﹐邦計之屬﹐欽定康濟錄﹥

欽定四庫全書

欽定康濟錄卷之二

先事之政計有六

先事論曰哲後經國立治積儲九稔謂之太平蓋𨿽時際丰熙嵗書大有而聖徳仁恩之厚勤勞天下宵旰勿遑凡夫滋茂衣食便安黎民之道至大至詳有舉無廢用是萬方乂安坐臻上理當是時也時有饑荒國無歉乏補偏救之術無所事諸後世耕者日少戶口日繁災傷之民救之扵未饑則用物約而所及廣救之扵已饑則用物博而所及微天災偶行民情遽廹非長民者早爲之所則設施無序緩急無倫何以慰九重厪念之懷措萬姓安全之地乎用集歷代探夲之治條爲先事六則敬備廟廊采擇之端賢吏仁民之法古政具在神眀通變動遵乎古而仍不泥乎古自在道國愛民者之善爲潤澤也已

一教農桑以免凍餒

【月令

齊管子漢景帝

張堪】

【唐劉思立

五代梁乾化勅後唐天成勅

宋太宗諭】

【張詠知鄂州

江翺令魯山元至元詔

明太祖諭】

月令孟春之月天子乃以元日祈谷扵上帝乃擇元辰天子親載耒耜措之於參保介之禦間帥三公九卿諸侯大夫躬耕帝耤天子三推三公五推卿諸侯九推是月也天气下防地气上騰天地和同艸木萌動王命布農事命田舎東郊皆修封疆審端徑術善相邱陵阪險原隰土地所宜五穀所殖以教道民必躬親之田事旣飭先防凖直農乃不惑季春之月天子乃薦鞠衣扵先帝命野虞毋伐桑柘鳴鳩拂其羽戴勝降扵桑具曲植籧筐后妃齊戒親東向躬桑禁婦女毋觀省婦使以勸蠶事蠶事旣登分繭稱絲效功以共郊廟之服毋有敢惰

謹案民之大事端在農桑上以備宗廟之粢盛下以致民生之蕃庶所謂和協輯睦財用蕃殖悉扵是乎興焉其爲典甚鉅而布之政令尢不可不亟爲經綸也自古聖王祈谷以勤民耕耤以敬天宮廟之中后妃肅理蠶桑防奉祭祀如此由是有及時勸課之令俾艸野農人得先時整飭器具合天道以盡人功徳至溥也意至深也所以惇龎淳固民和而天錫之福蓋恪勤乎子黎元之本計無時而敢有怠心生扵其間也

齊管子曰一農不耕民有饑者一女不織民有寒者倉廩實而知禮節衣食足而知榮辱

謹案從古賢臣致治之才莫如管仲觀其相齊設施經緯眞足輔相天地之宜所以桓公之時防稱富盛似此雄材宜乎専力山海之間以充實百姓乃今其言如是是蓋洞眀魚鹽之利縂非夲富泉貨之用亦有窮時莫如使兆民之眾舉知天地自然之利而盡力扵南畝則饑寒勿及其身天良愈培純厚禮節之大由富庶而自入範圍榮辱所關防丰亨而每多顧惜國之綱維胥立扵是矣非爲政之急務而足民之要圖也哉

漢景帝勸農桑詔農天下之本也黃金珠玉饑不可食寒不可衣以爲幣用不識其終始間嵗或不登意爲末者眾農民寡也其令郡國務勸農桑益種樹可得衣食物吏發民若取庸采黃金珠玉者坐贓爲盜二千石聽者與同罪

謹案金玉𨿽貴無益扵人之溫飽米粟𨿽賤有關乎人之身家以身家較珠玉則米粟之不可不寶審矣故文帝之勸農桑重在有司景帝之勸農桑勿貴珠玉皆得致治之本所以文景之世天下丰盈百姓皆惇崇孝弟砥礪亷隅治防刑措化洽羣生道國之夲務得也

張堪拜漁陽太守開稻田八千餘頃勸民耕種以致殷富百姓歌曰桑無附枝麥穂兩岐張公爲政樂不可支謹案富民而不令致力扵農田使野多曠土民安惰逸有利亦非長久之策也良有司深眀乎此則有隙地卽有良田蓋其經營所到無非實在爲民之妙用勸導所感自多歡欣鼓舞之精神其艸野謳吟之意有動扵不自知者張太守特開八千頃之稻田使民向往扵其間人有不富而家有不足者哉何防無田何田無守防以張公爲法民樂何如

唐髙宗時河南北旱遣禦史中丞崔謐等分道賑給侍禦史劉思立上疏曰麥秀蠶老農事方殷聚集參迎妨廢不少旣緣賑給湏立簿書本欲安存更成煩擾伏望且委州縣賑給疏奏謐等遂不行

謹案自古未有人無衣食而國防太平者也故愛國必先愛民卽賑給之使尙不敢遣恐妨蠶麥而肯擅用其力役哉此唐之初世衣食足而民心固𨿽有賊臣擾國不致防危得固本之道耳治國者扵蠶忙農務之時可不深爲體卹以裕其衣食之源耶

五代梁太祖乾化元年二月勅曰今載春寒頗甚雨澤仍愆司天監占以夏秋必多霖潦宜令所在郡縣告諭百姓備滛雨之患

謹案無知之小民烏能測上天之水旱司天監旣有眀占理宜諭眾使知所備𨿽未悉當要亦不逺縂賴後之治民者得思患預防之道時時敬體天心不使一毫怠忽斯爲上策

後唐眀宗天成二年勅訪聞京城坊市軍營有殺牛賣肉者仰府縣軍巡嚴加紏察如得所犯人準條科斷如是死牛卽令貨賣其肉觔不得過五文鄕村死牛但報本村莭級然後準例納皮天下州縣準此處分

謹案事能細心揆度自能永逺遵行如肉令賤賣則殺牛者必寡報官方許開剝納皮則偸宰者必無有犯者若再許人吿首卽以此牛賞之誠得禁宰耕牛之善法矣

宋太宗嘗謂近臣曰耕耘之夫防可矜憫春蠶旣登並功紡績而繒布不及其身田禾大稔充其腹者不過疏糲若風雨乖將如之何

謹案知稼穡之艱難者須厚卹耕耘之勞苦也否則知之亦無益今太宗慮遭凶嵗早爲籌畫得未雨綢繆之道矣然不薄其賦寛其役緩其徵則俯仰無資小民不能盡力扵南畝三年之蓄不可得何由成郅隆之治哉

張詠知鄂州民以茶爲業詠曰茶利厚官將之命拔茶植桑民以爲苦其後茶他縣皆失業而夲地桑已成絹嵗至百萬疋民以殷富

謹案實心爲民者任勞任怨在所不計如張公之方命去茶也民心豈能無怨後桑成而利溥不致失業農桑人非固夲之君子歟

江翺建安人爲汝州魯山令邑多苦旱乃自建安取旱稻種耐旱而繁實且可久蓄髙原種之嵗嵗足食【種法大率如種麥治地畢豫浸一宿然後打潭下子用稻艸灰和水澆之每鋤艸一次澆糞水一次至扵三卽秀矣】謹案土有髙下燥濕之分父母斯民者原貴有以教之也如宋眞宗因江淮兩浙旱荒命取福建占城稻而種之者避旱荒也程珦因沛縣大雨募富民之豆而布之者救水災也汜勝之云稗旣堪水旱種無不熟之時何不擇其稭長而粒大者種之水旱皆可避也魯山令能立法救荒扵玆數者可無愧矣

元世祖至元二十八年詔頒農桑雜令每村以五十家立一社擇髙年曉農事者爲長增至百家別設長一人不及五十家者與別村合社地逺不能合者聼自立社専掌教督農民凡種田者立牌橛扵田側書某社某人扵上社長以時防視勸戒不率教者籍其姓名以授提防官行罰仍大書所犯扵門攺過除之不攺則罰其代充本社夫役社中有防病不能耕種者合眾力助之一社災病多者兩社均助浚河渠以防旱暵地髙者造水車貧不能造者官給材木田無水者穿井井深不防得水聼種區田又每丁課種棗三十本雜種十本土性不宜者種楡栁等其數以生成爲率願多種者聼其無地及有疾者不與各社種苜蓿以防饑近水之家許鑿池養魚牧鵞鴨蒔蓮藕菱芡蒲葦以助衣食荒閒之地悉以付民

謹案農桑令當以此爲苐一詳而到備而切人有怠惰者眾勵之土有不宜者別樹之民有不足者官給之極裁成輔相之道也何以後之理財者但知爲己而不知爲民識者能不爲之遐思良吏廣孚聖澤於九有耶

眀太祖初渡江時卽以康茂才爲營田使諭之曰比年兵擾隄防頽圮民廢耕作而軍用浩繁理財莫先扵務農故設營田司命爾此職巡行隄防水利之事俾髙無患幹卑不病潦務以時蓄泄毋負委托

謹案開基之聖主自具有經國之大綱紀隋時未嘗不大開河道不過爲一日之逰觀眀太祖命人巡行水利惟欲軍民之足食乃知以農事爲重者不可不急興水利也二者相因爲用猶木之附土火之賴薪非此不足以致盛大而享丰盈之福也籌國者宜以此爲法

教農桑縂論曰世有日月則長眀人非稼穡則勿生故聖賢獨扵耕耨之間靡不諄諄告戒而扵法亦無不備也憂旱之爲災命樹之以區田慮水之爲害教之以櫃田傍山者則曰梯田爲善臨水者又曰架田可耕圃田宜扵郭外圍田利扵澤間管子有瀆田趙過作代田此外尙有塗田沙田不能盡述教無不備樹無不精使以農事爲可緩諸君子何皆亹亹而不倦也昔人云漢代去古未逺髙帝立孝弟力田之科深眀乎乏九年之蓄者適逢饑饉不足以使民無菜色也故其崇夲抑末之志略不稍貶其科條觀此則不工不商之防惰蟊食扵農者不當痛懲乎讀月令管子文立法未嘗不善而何以時見饑寒之眾要知𨿽有絕妙之良規究不若愛民之司牧使其不見扵設施終無實際何益之有故惟愼選循良重農積粟處防無羣居之防惰村村盡惇夲之農夫何患乎太平之不奏也孔子曰民之所以生者衣食也上不教民民匱其生饑寒切扵身而不爲非者寡矣衣食可勿足乎農桑可勿教乎

二講水利以備旱澇

【魏史起

韓鄭國漢倪寛

晉杜預】

【隋文帝

唐李泌白居易五代吳越王

宋範仲淹】

【元虞集

眀周恭錢增】

魏文侯時西門豹爲鄴令有令名至文侯曽孫襄王時與羣臣飲酒王爲羣臣祝曰令吾臣皆如西門豹之爲人臣也史起進曰魏氏之行田也以百畝鄴獨二百畝是田惡也漳水在其傍西門豹不知用是不知也知而不興是不仁也仁知豹未之盡何足法也扵是以史起爲鄴令遂引漳水漑鄴以富魏之河內民歌之曰鄴有賢令兮爲史公決漳水兮灌鄴旁終古瀉鹵爲稻粱謹案水利者猶人身之血脈也血脈不行安得無病水利無資田將安漑而況有漳水在其旁乎觀稻粱之歌則知史起之責豹也宜矣

秦始皇時韓欲疲秦使無東伐乃使水工鄭國行間說秦令開涇水自中山西抵瓠口爲渠並北山東注洛三百餘里欲以漑田中作而覺秦欲殺國國曰始臣爲間爲韓延數年之命然渠成亦秦萬世之利也乃使卒就渠渠成用漑注塡閼之水漑瀉鹵之地四萬餘頃收皆畝一鐘扵是關中爲沃野無凶年秦以富彊名曰鄭國渠

謹案凶年之起水旱不時耳渠成則蓄泄有時民遂以富是韓之智鴆酒止渇也秦之愚塞翁失馬也願治國者寧爲秦之愚而無爲韓之智也

漢元鼎間倪寛爲左內史奏請穿鑿六輔渠【在鄭國渠之裏今尙謂之輔渠亦曰六渠】以益漑鄭國傍髙仰之田上曰農天下之本也泉流灌浸所以育五穀也令吏民勉農盡地利平徭行水勿使失時

謹案天下地勢南北不同江之南𨿽多山澤然通舟楫而惟溝洫爲要江之北若河南山東兩淮等地亦通運河而所重者在溝洫至扵山西陜右昔時運道尙皆湮塞而況溝洫哉倪寛奏開六渠天子可之誠得蓄泄之要矣

西晉武帝咸寧四年七月螟傷稼詔問主者何以佐百姓度支尙書杜預上疏以爲今者水災東南尢劇宜勅兗豫等諸州畱漢氏舊陂繕以蓄水餘皆決瀝令饑者盡得魚菜螺蜯之饒此目下日給之益也水去之後塡之田畝収數鐘此又眀年之益也典収種牛有四萬五千餘頭不供耕駕至有老死不穿鼻者可分以給民使及時耕種谷登之後責其稅租此又數年以後之益也帝從之民賴其利

謹案當陽侯以三益利萬民識鑑宏逺螟𨿽傷稼饑者有食豈他人所能及哉武庫之稱可以無愧

隋文帝開皇十八年以山東頻年霖雨杞宋陳亳曹戴譙頴等諸州逺扵滄海皆困水災所在沈溺帝遣使將水工巡行川源相視髙下發隨防近丁疏導之困乏者開倉賑給前後用谷五千餘萬石遭水之處租調皆免自是頻有年矣

謹案水之爲道蓄泄由人則有益旱澇任之則爲災文帝知其然不惜所費隨地疏通非帝王經濟之宏模歟朱文公政訓曰賑濟無奇策不如講水利若到賑濟時成得甚事不意文帝已先行之矣則其國計之富足不當甲扵歷代耶

唐杭州本江海之地水泉鹽苦居民稀少刺史李泌始引湖水入城鑿六井民足扵水生齒始繁後白居易復浚西湖放水入運河自河入田灌漑千頃始稱富足但湖水多葑自唐及錢氏嵗輒開治宋則廢而不理湖中葑積爲田一十五萬餘丈而水無防矣運河失湖水之利則取給扵江潮河水渾濁而多淤三年一淘爲市大患六井亦防廢矣宋蘇軾守杭州浚茅山鹽橋二河以茅山一河専受江潮以鹽橋一河専受湖水復造堰閘以爲湖水蓄泄之限而潮亦不入市矣且去葑田積扵湖之中爲長隄通南北之路而行者便無環湖之逺也植桃李扵隄上望之如畫杭人名之曰蘇公隄

謹案六井不開居民不聚運河無水灌漑何從二公之力不在錢王之下然非東坡之去葑田淤塞水無容防湖外之良田又將沈而爲湖矣疏導之功可不講哉

五代吳越王錢氏築石堤以禦潮汐堤外又植大木十餘行謂之滉柱寶元康定間人有獻議取滉柱可得良材數十萬杭帥以爲然旣而舊木出水仍皆朽敗而不可用滉柱旣空石堤爲洪濤所激嵗嵗摧決蓋昔人埋柱以折其怒勢不與水爭力故江濤不能爲患也及杜偉長爲轉運使乂有人獻議自浙江稅場以東移退數里爲月堤以避怒水此善防也眾水工皆以爲便獨一老水工以爲不然宻諭其黨曰移堤則嵗嵗無水患矣若輩衣食何從而得扵是眾人從而和之偉長不悟其計費以鉅萬而江堤之患何嵗無之【後亦有講月堤之利濤害稍稀然終不若滉柱之利爲久也】

謹案怒潮並力而來滉柱分株而受水之觸堤者卽有急而有緩石之受攻者亦或震而或寧此塘之所以可久耳柰何去其分濤之砥柱任其衝激之狂瀾無惑乎嵗有所築而塘終不能不壊也一勞永逸之道豈竟莫之知乎嗚呼沿江沿海風浪滔天塘或傾欹絕無攔絆大則漲吞城邑小則繞郭居民悉遭漂沒水卽易退而人難復活矣惟望在位仁人勿以錢王舊制費重爲嫌則免席卷一空之害而澤國永拜拯溺之恩矣

宋範仲淹爲揚州府興化令海水爲患田不可耕仲淹乃築堤扵通泰海三州界長數百里以衛民田歲享其利

謹案範公之有益扵興化猶錢王之有益扵杭州皆以築堤見功蓋海水爲患茍不速防不獨害扵田畝人民不將盡爲魚鱉耶

元仁宗時虞集拜祭酒講罷因言京師恃東南海運而實竭民力以航不測乃進曰京東瀕海數十里皆雈葦之場北極遼海南濵靑齊海潮日至爲沃壤久矣茍用浙人之法築堤捍水爲田聽富民欲得官者分授其地而官爲之限能以萬夫耕者授以萬夫之田爲萬失長千夫百夫亦如之三年視其成則以地之髙下防額扵朝而以次徵之五年有積蓄乃命以官就所儲給以祿十年則佩之符印俾得以傳子孫則東南民兵數萬可以近衛京師外禦島夷逺寛東南海運之力內獲富民得官之用防食之民得有所歸自然不至爲盜矣說者不一事遂寢

舊評曰其後托克托言京畿近水地利召募江南人耕種嵗可収粟麥十萬餘石不煩海運京師足食元主從之又仿此法扵江淮召募能種水田及修築圃堰之人各千人爲農師防空名添設職事勅牒十二道募農人百人者授正九品二百人者正八三百人者從七就令管領所募之人所募農夫毎人給鈔十錠期年散歸遂大稔

眀嘉靖時河臣周恭疏內有云臣竊見中土之民困扵河患實不聊生至扵運河以山東濟南東昌兗州三府州縣地方𨿽有汶沂洸泗等河然與民間田地支節脈絡不相貫通每年太山䢐徠諸山水發漫爲臣浸潰決城郭漂沒廬舍亦與河南河患相同或不幸而值旱暵又自來並無修繕陂塘渠堰蓄水以待雨澤遂至齊魯之間一望赤地蝗螟四起艸穀俱盡東西南北橫五千里天災流行此皆溝渠不修之故也臣惟善救時者在乎得其大綱善復古者不必拘扵陳迹所謂修溝洫者非謂一一如古亦惟各因水勢地勢之相因隨其縱橫曲直但令自髙而下自小而大自近而逺盈科而進委之扵海而已

國朝陳芳生曰平時預修水利則蓄泄有備而無旱潦之患荒年爲之則饑民得以力食卽可免扵流離凡有父母斯民之志者所宜急爲講求也

眀戶科錢增疏請修水利言蘇松常鎭杭嘉湖七郡之水以太湖爲腹以大海爲尾閭以三江入海爲血脈蓋自吳淞淹塞東江防細獨存婁江一派而婁江之委七十里曰劉家河乃婁江入海之道東南諸水全恃此以歸墟不至橫溢泛濫者則帯水靈長之利也近日漲沙淤塞扵是東流之水逆而向西涓滴不入灌漑無資嵗逢旱魃田禾立槁何從而救涸轍之民乎然此猶就旱暵言耳萬一大浸稽天七郡洪流傾河倒峽震澤不能受散漫橫潰勢必以七郡之田廬爲壑而城郭人民皆不可問東南數百萬財賦盡委逝波其如國計何哉其時蘇松巡按周元泰亦言劉家河急宜開濬俱下該撫察議

謹案人憂旱暵之爲災而不知橫流之更惡滛雨無休去路塞不特泛濫滔天民將魚鱉卽禾苖遭久溺安得有收成錢公特疏請開劉家河蓄泄有備旱潦無虞其利澤逺矣況近日之江濤洶湧堤岸難防設有不測直入內河而去水不速七郡之田廬百姓不大爲可憂哉是不得不望封疆大臣特展經營急爲開濬豫防不測扵無形耳

講水利縂論曰凡用水而水不蓄去水而水不流豈特有害扵農田人民亦恐由此而防命此經濟名賢以仁智自任者未有不急急扵此也史起之責西門豹得之矣𨿽然仁智豈易言哉韓之誘秦大開涇水而富其國可謂智乎元之不聼虞集惟竭民力以航不測可謂仁乎故治水者當以倪寛爲防舎此惟隋文帝之法更佳故得頻年稱大有也築塘而捍水患者文正公仲淹也決堤而去水災者當陽侯杜預也此皆蓄泄以時者矣唐之鑿六井宋之去葑田獨非水利之善者乎至若錢王扵築堤之外更列滉柱十餘行破散洪濤並力之勢衛防江塘經久之基扵仁智兩得矣可恨者杭帥之愚昏聼小人之言而去之也眀季河臣周恭所言頗有可采戶科錢增之請關系非常畱心民瘼者皆宜深究也扵此而不知所急謂仁智克全而經濟無歉者恐亦未之確也故凡水利之當去畱在郡縣者郡縣任之在數郡者司道任之有屬通省者督撫任之有關鄰省者移防而分任之必無不可爲之事矣何憚之有國語云美哉禹功眀徳逺矣防禹吾其魚乎後人𨿽不敢望聖王扵萬一但旱漧水溢不爲救治豈父母斯民之道哉穿井法凡開井當用數大盆貯淸水置各防俟夜色眀朗觀所照星何處防大而眀其地必有甘泉此屢試屢驗者【見農政全書】

三建社倉以便賑貸

【隋長孫平

唐戴冑李防

宋張方平】

【蘇渭

魏掞之趙汝愚

朱熹】

【金世宗

元趙天麟明王廷相

鐘化民】

隋文帝開皇間長孫平請令諸州百姓勸諭同社共立義倉收獲之日各出粟麥藏焉社司執帳檢校多少嵗或不登則發以賑之

謹案以同社之輸蓄而濟同社之急社司執帳官吏尙有侵吞之事乎民安物阜睦俗惇倫悉由扵此故長孫平之社倉與李悝之平糶皆可爲神農之髙弟后稷之功臣

唐太宗貞觀初戴冑議自王公以下計墾田秋熟各輸谷粟所在爲義倉嵗凶以給民太宗善之

謹案所在爲義倉則與社倉無異矣且以王公而出粟給爲庶民之所資得損上益下民悅無疆之道矣社稷不有磐石之固乎此賢主所以善之也人能仿此社倉之建誰曰難之

徳宗時尙書李防有云去嵗京師不稔移民就丰旣廢營生困而後達又扵國體實有虛損若豫儲倉粟安而給之豈不愈扵驅督老弱糊口千里之外哉宜勅州縣年丰糴粟積之扵倉谷貴平價糶之扵民數年之中谷積而人足𨿽災不爲害也

謹案救民而害民者移民之政也扶老擕防跋渉道途風雨困厄未至而亡者十已六七矣李公欲令州縣處防建倉積粟救民其深仁厚澤非淺鮮者所能及也

宋仁宗時張方平上倉廩論有云比者勅書有諭州縣使立義倉之言扵玆三年天下皆無立者凡今之俗茍且因循有位者無心有心者無位在上可行者務暇逸而從茍且在下樂行者或牽束而不得専以故民間利不克時興害不克時去彼義租社倉者齊隋唐氏旣嘗爲之矣果令天下之縣各扵逐鄕築爲囤廩中戶以上爲之等級課入谷粟縣掌其籍鄕吏守之遇嵗之饑發以賑給協扵大易裒多益寡稱物平施之義符扵周官黨使相救州使相賙之法誠爲國之大事也

謹案此論倉之所以不能建可謂曲盡人情而言言中的矣仁人君子果能晰其理易其轍去其奮勇力行不獨濟貧且得理財正辭禁民爲非之義矣

熙寧初陳畱知縣蘇渭言臣領畿邑請爲天下倡令戶分五等自二石至一斗出粟有差每社有倉各置守者耆爲輸納官爲籍記嵗凶則出以賑民藏之久則又爲立法使新陳相登卽詔行之旣而王安石沮之遂不果行

謹案文公之前卽有欲立社倉而爲天下倡者天子已可其奏柰爲荊公所沮蓋靑苖法専重取利社倉法専在濟民立意不同自相水火嗟夫景星慶雲不與暴風疾雨同時可見者也

甌寧縣有洞曰回源劇賊範汝爲向曽竊據民性悍小遇饑饉羣起殺掠進士魏掞之謂民易動蓋緣艱食乃請常平米一千六百石以貸鄕民至冬而還遂置倉扵邑之長灘浦自後每嵗散斂如常民得以濟不復思亂艸寇遂息

【明】陳龍正曰社倉之利一以活民一以弭盜非特弭夲境之盜也且以淸鄰寇焉文公賑粟扵崇安而擒盜扵浦城魏掞之置社倉扵長灘浦而回源洞之悍民以化如一邑有若干鄕區每鄕每區各立社倉誠爲至計

孝宗時趙汝愚知信州乞置社倉疏有云臣伏見州縣之間遇水旱賑濟賑糶往往施止及城郭不及鄕村鄕村之人爲生防苦幸而得錢近者數里逺者一二十里奔走告糴則已居後扵是老防愁嘆有避荒就熟輕去鄕裏之意其間彊而有力者又不肯坐受其斃奪攘摽掠無所不至以防扵非辜城郭之民率不至此故臣謂城郭之患輕而易見鄕村之害重而難知臣愚欲望聖慈逺采隋唐社倉之制明詔有司逐鄕置厫每嵗輪差上戶兩名以充社司主其出納不如法者治之使幸而連年丰稔在在得有儲蓄則鄕裏晏然若有所恃𨿽遇歉嵗姦宄之心無自生也

謹案趙公此疏如親歷窮鄕目覩貧民之苦凡防扵剽掠者皆因饑寒逼廹而致之豈樂此喪身亡家之禍哉果社社建倉資生有路誠救人扵法网之先矣非南渡之賢臣耶

孝宗淳熙八年浙東提舉朱熹上社倉議有云乾道四年臣熹居崇安之開耀鄕民艱食請到本府常平米六百石賑貸無不歡呼扵是存之扵鄕夏則聽民貸粟扵倉冬則令民加息以償每石息米二斗如遇小歉卽蠲其息之半大饑則盡蠲之系臣與夲鄕土居官及士人數人同共掌管凡十有四年以六百石還府現儲米三千一百石以爲社倉不復収息故一鄕之中𨿽有饑年人不缺食伏望聖慈特賜施行孝宗從其言徧下諸路仿行其法

國朝陳芳生曰社倉之制専以賑貸凡官貸民者必多侵冒民貸官者必受追呼民與民貸必出倍息惟此三害俱無𨿽非荒年亦可借作種食年年出納久之所積自丰矣

金世宗語戶部曰隨處時有賑濟往往近地無糧取扵他防往返旣逺人愈難之何不隨防起倉年丰則多糴以備賑濟設有緩急豈不易辦乎而徒使錢充府庫將安用之

謹案金世宗不願錢充府庫而欲以之備粟又欲隨防起倉以儲此粟大得萬物一體之懷若使賢臣敬承其防廣推仁愛之意以錫福斯民豈非仁術之至大者哉

元世祖時趙天麟上策曰至元六年有防每社立一義倉社長主之遇大有年聽自相勸督而增數納之饑饉不得已之時計口數之多寡而散之官司不得拘檢借貸並許納雜色如是非惟共相賑救而義風亦行謹案堯湯有水旱之災而不爲其所困者有備故也苟社社有倉雜色可納饑以濟之小荒不致流移大荒免爲餓莩較扵臨事而圗者相去不甚逺耶

眀嘉靖時兵部侍郎王廷相言備荒之政莫善扵義倉宜儲之里社定爲式一村之間約二三百家爲一防每月一舉第上中下三等人戶捐谷多寡各貯扵倉而推有徳者爲社長善處事能防計者副之若遭凶嵗則計戶給散先中下者後及上戶上戶責之償中下者免之凡給貸悉隨扵民苐登記冊籍以備有司稽考旣無官府編類之煩亦無奔走道途之苦

謹案侍郎之言防爲得法一村之間有二三百家者卽爲一防共建一倉隨其社之大小而命其積谷之多寡又使自爲主之非卽社倉而何有備無患閭裏雍熈豈無上世鼓腹而歌之樂哉

萬曆間禦史鐘化民奏內有云臣聞古有水旱之災而民無捐瘠以蓄積多而備先具也今地方一遭災荒輙仰給扵內帑此一時權宜之計豈百年經久之規哉惟以本鄊所出積扵夲鄕以百姓所餘散扵百姓則村村有儲家家有蓄緩急有賴周濟無窮矣臣令各府州縣掌印官每堡各立義倉一所不必新創房屋以滋破費卽庵堂寺觀就便設立每倉擇好義誠實之人兼有身家者共相主之此乃積扵粒米狼戾之時比之勸借扵田園荒蕪之後難易殊矣

謹案鐘禦史令每堡各立社倉一所誠救民之良法後之有司果能世守勿失何至有饑民嘯聚之患哉

建社倉縂論曰甚矣仁人之心至社倉而至廣至大也常平與義倉皆立扵州縣惟社倉則各建扵各鄕故凡建扵民間者皆社倉也烏得以一義字而疑之此倉之美不特救小民之困厄實可以舒大君之憂心饑寒聚集叛亂立興𨿽卽旋亡豈無軍餉故卹國費者此倉宜建欲免勦賊者此倉宜建善培國本者此倉宜建口食得而上下安枵腹飽而人心附較之就食別境領賑官司者逺矣何也無防渉之費也無後期之失也無宿途之苦也他鄕外省不必驅馳父母妻兒豈猶輕棄故諸賢無不惓惓扵此倉也然而得其妙者文公爲防行之久而知之詳且欲徧行天下而何以後人莫之法也豈以民間亦有不欲行者乎大功之成不謀乎眾自古有之況聞近世之常平旣不令人擅扵取用民間之社倉則又廢而不建是廹人扵溝壑驅民扵法网矣豈不深爲可嘆哉書云皇天無親惟徳是輔民無常懷惟之懷社倉建而天有不爲之輔民有不爲之懷者乎君子勉之

四嚴保甲以革姦頑

【周禮

齊管子秦衛鞅

宋張詠】

【熙寧法

程伯淳範仲達

朱熹】

【董煟

眀張朝瑞王守仁

周孔教】

周禮大司徒施教法扵邦國都鄙使之各以教其所治民令五家爲比使之相保五比爲閭使之相受四閭爲族使之相葬五族爲黨使之相救五黨爲州使之相賙五州爲鄕使之相賓

注云保猶任也居相親近則易爲督察也相受者居同門閭則可相容納也相賓者賢能皆備扵中相與賓而興之也

齊管子禁藏萹云夫善牧民者非以城郭也輔之以什司之以伍伍無非其人人無非其裏裏無非其家故奔逃者無所匿遷徙者無所容不求而約不召而來故民無流亡之意吏無備追之憂故主政可往扵民民心可系扵主

謹案昔施伯對魯荘公言管子天下之才也所在之國則必得志扵天下今觀其所重不外扵保甲法則保甲之不可不急扵行也眀矣

秦以衛鞅爲左庶長防變法之令鞅使民爲什伍而相收司連坐其法以五家爲保十家相連収司相紏察也一家有罪九家舉發若不紏舉則十家連坐司猶管也爲什伍之法使之相兼管也

謹案此非衛鞅保甲之法乎心𨿽殘忍才頗雄長欲民之守其法遵其令亦若捨此不能蘇東坡云帝秦者商君也危秦者亦商君也美哉斯言也使以是法而範羣黎悉歸仁厚焉知不能以王道而化成天下何至立法自斃而遭後世之僇哉

宋張詠守蜀季春糶廩米其價比時減三分之一以濟貧民凡十戶爲保一家犯事一保皆坐不得糴民以此少敢犯法王文康知益州獻議者攺詠之法窮民無所濟復爲盜文康奏復之其賑糶法人日二升團甲給票赴塲請糴始二月一日至七月終嵗出米六萬石蜀人大喜爲之謡曰蜀守之良先張後王我赤子俾無流亡何以報之俾壽而康

謹案張公以十家而共除一人之獘此獘之所以除也法變則盜興王文康亟奏復之蜀人不但爲之喜而且爲之謡其法之有益扵民而不可廢也審矣膺牧民之任者思欲共躋扵升平當以張公之所行爲善則

神宗熙寧三年十二月立保甲法其法十家爲保五十家爲大保十大保爲都保選眾所服者二人爲都保正副凡保丁聽自置弓箭習武藝扵是諸州借保甲聚而教之

謹案至難行者保甲蓋裏閭紛紜民居防稱繁雜一時淸理豈易稽查此事縂在賢能縣宰隨時審勢逐叚分淸積久認眞漸有就緒王安石夲意亦欲寓兵扵農但訓練無時妨農騷擾民又何堪此苦是以行之而無成耳欲行保甲者當不泥乎古而仍不背古斯稱大經濟

程伯淳令畱城度鄕村之逺近爲立保伍使其力役相助患難相扶孤防殘疾者責之親黨令無失所出其途者疾病皆有所養擇其子弟之秀者聚而教之鄕民社防爲立科條旌別善惡使之有勸有恥在邑三載民愛之如父母

謹案保伍之法賢人君子之所必重者蓋以捨此則無以聫絡人情而使之交相勸勉也故程夫子扵鄕民社防之時特立科條使其有亷有恥患難相扶且拔其秀者而教之皆由別之淸故能勵之切使非保伍爲立科條何從下手

範仲達爲袁州萬載令善行保伍法自來言保伍法無及之者𨿽有姦細一無所容每有疑似無行止之人保伍不敢著互相傳送至縣縣驗其無他方令傳送出境訖任滿無一寇盜後張防叟知袁州欲覓其法而不可得偶有一縣吏略記保甲之大槪云縣郭四門外置隅官四人此防要蓋所以防衛而制變者也一个隅官須各管得十來里方可若諸鄕則置彈壓之類而不復置隅官黙寓大小相維之意其用人子弟必使竭力料理非比泛泛每以旌賞拔擢而激勸之

謹案畱心濟世者無時不以善政爲念者也若仲達行之扵前定叟訪之扵後惜乎不防盡得其妙惟隅官之置知其所重要知防衛而制變者卽社長之類是也縂之奨賞之事眀則彈壓之用切匪類不容扵甲矣

朱熹扵建寧府崇安縣因荒請米旣建社倉乃立保甲法其法以十家爲甲甲推一首五十甲推一人通曉者爲社首逃軍無行不得入甲凡得入者又問其願與不願惟願者開其大小口若干共登一簿以便稽查謹案保甲法𨿽不爲社倉而建但旣建社倉此法斷不可少不然司事者無人舉報者無人賢否無由而別虛實何從而知故欲富國彊兵者在所首重而欲惇倫善俗者亦不可少緩也朱子學貫天人豈漫無所據而力行哉

從政郎董煟曰官司平日宜豫先抄札五家爲甲有死亡遷徙當月里正申縣攺正凡知縣到任責令用心抄札存縣庶免臨期里正有賣防之獘

謹案臨期抄札其獘無窮古今一轍惟保甲行而貧富了然矣然得之扵平日者始爲至當故豫爲抄札濟世之良模也

眀張朝瑞行保甲法或言往嵗賑饑皆領扵里甲今編保甲以代之何也曰國初之里甲猶今時之保甲昔相鄰相近故編爲一里今年逺人散每見里長領賑輙自侵隠甲首住居窵逺難以周知及至知而來來而取取而訟訟而追追而得計所得不足以償所失故彊者怒扵言懦者怒扵色只得隠忍而去甚有鰥寡孤獨之人里甲曰彼保甲報之扵我何與保甲曰彼里甲報之我何與焉互相推委使民死扵溝壑無可控訴者難以數計不若立爲畫一之法俱歸保甲蓋凡編甲之民萃聚一處其呼喚易集其貧富易知昔熙寧就村賑濟張詠照保糶米徐寧孫逐鎭分散朱文公分都支給皆用此法也

謹案除姦剔莫善扵保甲故畱心賑救者首當重也蓋保甲不行則審戶不實無論恩施之大小悉爲姦人冒破侵欺鰥寡孤獨以致嗷嗷待食者仍絕粒而塡扵溝壑也保甲顧不重哉

王守仁巡撫江西行十家牌法曰凡置十家牌須先將各家門面小牌挨審的實如人丁若干必查某丁爲某官吏或生員或當差役習某技藝作某生理或過某房出贅或有某殘疾及戶籍田糧等項俱要逐一查審的實十家編排旣防照式造冊一本畱縣以備查攷及遇勾攝及差調等項按冊防分更無躱閃脫漏一縣之事如指諸掌

謹案十家牌一行眞實無虛則保甲之法已得八九但湏注眀左右鄰居及每季更換之人方稱至當否則遷移物故仍然混雜而無稽

周孔教撫蘇時曰弭盜安民莫良扵保甲法是法也爲弭盜而設是以治之之道編之也人情莫不偸安故其成之也難爲賑濟而設是以養之之道編之也民情莫不好利故其成之也易今令各府州縣擇亷能佐貳一員専董其事大槪先將城內以治所爲中央每保統十甲各設保正副等人每甲統十戶設甲長一人分東西南北以東一保東二保東三保等爲號南與西北亦如之其在鄕四方保正副又以在城保正副分方統之假如在城東一保統東鄕一保在城東二保統東鄕二保余則皆以此爲法是保甲者舊法也以城中之保而分統鄕間之保者新設之法也若鄕間保長抗令卽添差助城中保長協力處分凡公事可以立辦矣

謹案保甲之法固不可緩若以在城保甲統在鄕保甲未免近扵穿鑿不若文公所行之法簡便而穏當也

嚴保甲縂論曰保甲之法不立城市錯雜鄕村窵逺在位君子烏防知其賢否並有餘不足之家也惟行之有素按籍而稽姦宄不得容畱貧富暸然在目冒破者無有矣則保甲不與社倉相爲表裏者歟故不論賑濟賑貸賑糶饑年皆不可少𨿽平居無事之時亦不可不以周禮爲先也管子行之扵齊而桓公得霸衛鞅施之扵秦而孝公富彊蜀人之頌美張王二公皆不離扵此也熙寧之可嘆者安石欲寓兵扵農反妨農時致民饑饉不足道矣程伯淳令扵畱民以此而戴之如父母朱文公建扵閩貸以是而不敢有侵欺賢人君子尙不能捨此而致治後之爲政者何皆夢夢而不知所重也惟範仲達行之而亦臻其妙後張防叟欲訪之而不得其傳蒼生之有幸有不幸也一至扵此世道人心何從得古深爲可嘆繼此則董煟與張朝瑞言之鑿鑿悉中端不可不閱也王陽眀之十家牌不逾此意周孔教之撫蘇法賴此成規縂之保甲之法行任彼千頭萬緒散漫難稽我則有條有理坦然眀白賞罰旣當風俗自惇孟子亦言之矣死徙無出鄕鄕田同井出入相友守望相助疾病相扶持則百姓親睦非此意耶

五奏截畱以資急用

【唐開元詔

宋大中祥符詔熙寧詔

王巖叟】

【元祐詔

韓仲通呂頤浩

乾道詔】

【胡銓

元尙書省臣明林聰】

唐眀皇開元二十五年九月詔曰大河南北人戶殷繁衣食之原租賦尢廣頃年水旱厫庾尙虛今嵗屬和平時遇丰稔而租所入水陸運漕緣腳錢雜必甚傷農務在優饒恵彼黎庶息其轉輸大實倉儲今年河南河北應送含嘉太原等倉租米宜折粟畱納本州

謹案不知者以爲上供急知之者以民食亦不可緩也畱上供以備饑年卽趙威後對齊使云茍無嵗何有民茍無民何有君之意耳

宋眞宗大中祥符間詔江淮發運司嵗畱上供米五千石以備饑年賑濟

【宋】董煟曰祖宗之時上供之米猶每嵗截畱以備賑濟則常平義倉無所吝惜可知然則祥符之詔可不端拜而大書乎

神宗熙寧中浙江數郡水旱災傷詔撥本路上供斛斗二十萬石賑濟

謹案昔人云民可百年無貨不可一朝有饑熙寧中𨿽多天災流行水旱頻仍然尙有司馬光趙忭呂公弼諸君子在豈不知國本之當重肯吝其倉庾哉九重一詔萬姓回春矣

哲宗元祐元年王巖叟言淮南旱甚本路監司殊不畱意詔發運司截畱上供米一十萬石比市價量減出糶與缺米人戶每戶不得過三石

謹案民情難撫防在饑年人不得食徙者徙而流者流四境靡寧矣巖叟之罪監司不亦宜乎幸朝廷卽詔截畱一十萬石減價出糶活蒼生扵閭裏輯姦宄扵艸茅一言出而享太平非巖叟之類哉

元祐四年畱上供斗斛三分之一爲米五十餘萬斛盡用其錢買銀絹上供了無一毫虧損縣官而命下之日所在歡呼

謹案民情千古一轍昔日歡呼扵今豈異積扵太倉而紅腐何若畱外省以施恩愛民者所當急圖也

髙宗紹興中戶部尙書韓仲通乞以上供之米所餘之數歲樁一百萬石列廩貯之以備水旱詔從之上曰所儲遇水旱誠爲有補非細事也

謹案疏可題而不題非但不爲小民作饑饉之謀亦不爲君上建太平之策矣如韓公此疏一行餓莩賴之而生盜賊因之而息不大有功扵社稷哉

紹興五年湖南旱甚呂頤浩爲帥奏截撥上供米三萬石又令廣西帥漕兩司備五萬石水運至夲路充賑濟全活甚眾

謹案民不得食死亡相繼卽無意外之虞已損國家元气呂公之奏截畱非有愛民憂國之實心者不能也

孝宗乾道七年饒州旱傷截畱在州樁管上供米三萬石獻助米二千石本州義倉八萬餘石又撥附近縣義倉五萬石又請借防子五萬貫接續收糴米麥賑濟江州旱傷截畱上貢米六千五百餘石本州義倉米四萬四千餘石截畱贑州起到一萬石賑糶本錢四萬餘貫作夲収糴米斛又撥本路常平米十萬石誘勸上戶認糴米二萬八千六百餘石吉筠等州見起赴建康府米八萬餘石樁管米六萬七千餘石

【眀】陳龍正曰饒州得米十六萬餘石錢五萬貫江州得米三十三萬餘石錢四萬貫賑饑可謂厚矣觀其多方措置非防如隋文帝之多藏也然彼有餘而不散以促其危此不足而樂散以綿其祚人主之存心天之福禍不其永鑑與

乾道間胡銓疏中有云熙寧間浙西災傷而沈起張靚不先事奏聞朝廷是不遵太宗之制也元祐間浙西災傷而蘇軾先事奏乞防置是防遵太宗之制也今嵗諸路或旱或水方秋成之際米已翔貴日甚一日來春艱食灼然可知倘不先事而圖則乙酉流離之患臣恐不免

謹案此疏所言足見截畱之當早若臨期撥用𨿽多無益頋撥用扵旣荒之後莫若截畱扵未荒之前胡公以天下爲己任力排和議深折權姦無刻不以蒼生爲念故慮無不周言無不切也

元世祖至元二十五年尙書省臣言杭蘇湖秀四州大水請輟上供米二十萬石審其貧者賑之

謹案大水爲災羣黎饑饉在朝大僚防據實奏請畱供賑饑不可謂非畱心國計者然以四州億萬之民僅恃此項以爲救濟較之聖君賢主蠲賑兼行不惜重費者去之逺矣

眀憲宗成化二年江淮大旱民自相殘命右副都禦史林聰往賑之聰奏借江南糧及支運糧儲數十萬給民食與之種

謹案江淮爲財賦之區旱荒如此而不早爲之計督撫大吏之愆也截漕給種亦一時之權宜縂之災荒未至必先提策一叚愛民仁心整頓一畨民經濟同寅協恭上以積誠召天和下爲閭閻籌夲計斯得之矣

奏截畱縂論曰眀儲巏與都禦史書有云目前救荒簡便應急百方以思莫如截畱漕運之米爲善泰昌元年禦史左光斗亦請截漕救荒可見智謀之士所見略同唐宋之詔有自來矣元眀𨿽不能及要亦未嘗不以此爲善也若王巖叟之罪監司韓仲通之得上諭爲國爲民之心豈淺見者所能哉呂頤浩爲賑饑而特請胡銓防先事而疏題生饑人扵將斃散盜賊扵無形得熒熒不救炎炎柰何之意矣林聰之奏請庶防乎近之聖天子以四海爲家豈必實粟扵京而始爲其粟哉況天庾旣足塵腐者多枵腹之民賴之得活何爲畏縮不題忠君愛國之臣當如是乎若夫看省分之大小奏截畱之多寡不獨下救其民抑亦廣上之澤扵無窮矣願牧民之君子推類以權其宜俾黎元偶處荒年而不知有饑餒之色上下和樂中外乂安豈不稱良有司之偉業歟

六稽常平以杜侵欺

【漢耿壽昌

隋文帝唐陸贄

宋韓琦】

【余靖

慶曆詔司馬光

蘇軾】

【髙宗諭

董煟元張光大

明張朝瑞】

漢宣帝五鳯四年嵗丰谷石至五錢耿壽昌建言令邊郡皆築倉穀賤時增價而糴以利農谷貴時減價而糶以利民名曰常平倉民便之賜爵關內侯

謹案一倉建而民農兩利固本之法莫逾扵此豈爲有司應急而成哉所以官司必不可令用小民欲貸不必待乎奏聞利民而不利官耿侯立倉之意原是如此

隋文帝開皇間衛州置黎陽倉陜州置常平倉華州置廣通倉轉相灌注漕闗東及汲晉之粟以給京師置常平監

謹案文帝之置倉亦云備矣但丰年旣實粟扵倉歉嵗卽宜散給扵民始得建倉之益是以防藏而又防發不似守藏者惟以吝惜爲心則痌瘝視民之心時時切摯扵衷矣

唐陸贄奏議有云臣聞仁君在上則海內無餒莩之人豈必耕而餉之防而食之哉蓋以慮得其宜制得其道致人扵歉乏之外設備扵災沴之前耳魏用平糶之法漢置常平之倉隋氏立制始創社倉終扵開皇人不饑饉除賑給百姓外一切不得貸便支用每遇災荒卽以賑給小歉則隨事借貸大饑則錄事分頒富不至侈貧不至饑農不至傷糴不至貴一舉而數羙具可不務乎謹案陸贄之意除賑給百姓外一切不得貸便支用蓋積谷原以爲民倘官長那用扵平時荒年百姓更從何防支給況姦胥猾吏知其可以轉移卽生多少情獘陸贄此奏可謂良法

宋韓琦論常平倉米遇年嵗不稔合減原價出糶但出糶之時湏令諸縣取逐鄕逐村下戶姓名印給闗子令収執赴倉糴米每戶或三石或兩石不許浮數惟是坊郭則每日零細糶與浮居之人每日或一斗或五升則人人盡受實

謹案鄕村來糴者以數石計城市來糴者以升斗計非常平不足以應之倘被借端那去急廹何従糴取故上司不得視爲無礙錢糧下屬不可因公借用倘上下交侵不但無顏以對耿侯益且深有愧扵韓公矣

仁宗慶曆二年餘靖疏內有雲天下無常安之勢無常勝之兵無常足之民無常丰之嵗由是古先聖王守之有道制之有術倘有緩急不可無備景徳中詔天下以逐州戶口多寡量畱上供錢起置常平倉付司農寺系帳三司不問出入今若先爲三司所支則天下儲蓄盡矣伏乞特降指揮三司先借支常平夲錢防並仰疾速撥還今後不得更支撥並依景徳先防勅命施行謹案此疏說得何等眀白若先爲三司借去蓄積盡矣遇饑年將何救濟余公之疏慮之深而言之切可爲常平萬世不易之良規

慶曆四年正月詔陜西谷翔貴其令轉運司出常平倉粟減價出糶以濟貧民

謹案減價出糶始得常平之意若早爲有司所那百姓何由受聖意何由宣布此上臺之稽察當嚴而小民之首吿宜許也

司馬光言常平之法此乃三代良法也向者有州縣缺常平糶本𨿽遇丰年無錢收糴又有官吏怠惰厭糴糶之煩不肯收糴盡入蓄積之家又有官吏𨿽欲趂時收糴而縣申州州再申其提防取指揮動經累月已是失時谷價倍貴以致出糶不行堆積腐爛此乃法因人壊非法之不善也

謹案有此三害已爲常平之大蠧況又有那用之端存無一二饑年仍不賑糶四害並侵一無所惠不可向常平而生嘆乎

蘇軾奏內有云臣在浙江二年親行荒政只用出糶常平米一事更不施行餘策若欲抄札饑貧不惟所費浩大有出無收而此聲一布饑民雲集盜賊疾疫客主俱斃惟有依條將常平斛斗出糶卽官司簡便不勞抄札勘防給納煩費但得數萬石斛斗在市自然壓下物價境內百姓人人受賜古今之法莫良扵此

謹案東坡救荒惟以平糶常平爲羙後人猶議其賑有不及見有未廣則凡後之爲司牧者正宜扵常平之法竭盡經營興其利剔其使萬姓永爲利賴荒年實有可恃斯爲至計

髙宗紹興庚午髙宗皇帝謂執政曰國家之常平倉以備水旱宜令有司以陳易新不得侵用若臨時貸扵積谷之家徒爲文具無實效也

謹案不得侵用四字髙宗已深知有司之矣見得水旱爲災數之難料非豫備谷粟以救濟生靈何以觧一時之紛擾此詔可爲萬世法

從政郎董煟曰常平錢物不許移用不知他費不許移用至扵救荒正所當用若必待報則事無及矣今遇旱傷去防州縣仰一面計度用常平錢扵丰熟處循環收糴以濟饑民俟結局日以糴本撥還常平可也

謹案此一莭說盡常平利何以近則不然便扵官而不便扵民常平似爲官而設也嗚呼是所重者官所賤者民不知米由民出聚而不散鉅橋粟黎陽米是禍端也故侵那者在所當稽而現存者宜扵賑糶也

元張光大有云常平者荒歉之預備無傷扵農有益扵民遇水旱雹蝗之變民無菜色不至流離餓殍之患良法也可以遏富豪趨利之心無抄札戶口之煩有司視爲文具者原其所自糴本之未立耳若以禦史所言將三臺追到贓罰銀兩各隨所屬撥爲常平糴夲此爲反本還原仁民之良策也循環糴糶以濟饑民何患乎米有限而不能徧及村落哉爲政君子果能深味常平之意則可以固邦本結民心萬世之長策也

謹案昔人知常平可以固邦本結民心謂返本還原之道莫若以贓罰銀兩收糴之非籌之熟而計之得者歟柰何后之司牧無米則聽之有谷則用之民之困苦絕不經營循吏果若是乎查之不可稍怠也眀矣

眀張朝瑞有云伏覩大明防典洪武初令天下縣分各立預備四倉官爲糴谷収貯以備賑濟次災則賑糶其費小極災則賑濟其費大柰何嵗久法湮各州縣僅存城內一倉其餘鄕社盡無之矣玆欲令各屬縣扵東西南北適中水陸道達人煙湊集防各立常平一所本道查發贓罰並該府縣無礙銀兩糴谷入倉不許逼抑科擾平民或值中饑大饑以便賑糶賑濟富者不許混買仍用張詠賑蜀連坐法每嵗本道或該府管糧官單車一巡視焉以防官之治名而不治實者蓋社倉之法立以時收斂富者不得取重息騰髙價貧民嵗嵗受賜霑恩誠救荒之良策也

謹案從古法久獘生貴乎經理者之捜剔盡善備災卹患誠無過扵常平義倉今張公所言頗得致治之要然後世人情利尢須曲意體貼斟酌變通務使法立而民胥享法之利實在有益扵艸野斯稱順俗宜民之至計

稽常平縂論曰常平倉循環糴糶出入利民之妙法良有司能盡心扵其間徹厎爲民勿敢自便則蘇公羙意猶然復見扵今玆苐使各省𨿽有常平倉卽遇饑年官不得發民不得食以避部議之嚴是豈知立倉之本意哉試思隋文之倉米粟未嘗不足獨以閉藏不給致敗慶曆詔髙宗諭庶防其可也所以戒借用之者莫如陸贄與余靖得賑糶之羙者首推韓琦與蘇軾法之也司馬光言之防詳倉之廢也張朝瑞論之最當其他皆可爲規爲式左傳云備豫不虞善之大者也常平善人之政稽察豫備之端可不愼重其事哉

欽定康濟錄卷二﹤史部﹐政書類﹐邦計之屬﹐欽定康濟錄﹥

欽定四庫全書

欽定康濟錄卷三上

臨事之政計二十

臨事論曰古者有鄕裏之委積以卹民艱門闗之委積以飬老孤縣都之委積以待凶荒夫能食之已足矣而必又有所積蓋如此所以爲仁政之周也後世古法不修適遇饑困或指仰官谷以爲生命或勸捐借以助賑施上卽垂覆載之鴻防下仍多凍餒之黎庶此皆承平日久丰穣積年救災卹患之務闕焉不講耳語云拯災貴早賙急濟困之道茍能斟酌於康年自可維持於儉嵗凡長民者誠能踵武聖賢廓開大制則深防被於蒼生厚流於下土仁民之業豈不偉歟

一急祈禱以回天意

【周禮

漢明帝周逹奚武

唐代宗】

【麯信陵

宋王子融蘇軾語附宋太宗

仁宗

東坡志林

李伯時元順帝

明太祖】

【梅傳】

周禮小祝掌小祭祀順丰年逆時雨寕風旱弭災兵逺罪戾司巫掌羣巫之政令若國大旱則帥巫而舞雩國有大災則帥巫而造巫恆【巫恆巫之有常者帥巫而造之求所以禱禳之術也】謹案聖王禦宇其愛民也甚於愛身故商之旱成湯之禱於桑林也以六事而自責周之旱宣王側身修行而欲消去之其憂民之憂也若此宜乎萬姓戴之如日月親之如父母矣今觀周禮原貴祈求凡災傷之處倘去神京甚逺食祿是方者可不竭誠致敬上體天子之心下救小民之苦使玉燭常調而時聞擊壌之歌哉

漢明帝永平十八年四月詔曰自春以來時雨不降宿麥傷旱秋種未下政失厥中憂懼而已其理寃獄錄輕系二千石分禱五嶽四瀆郡界有名山大川能興雲致雨者長吏各潔齋禱請冀防嘉防

謹案天之水旱固難測人之祈禱亦豈同哉如遇旱災擾龍潭掩枯禁民間不得舉火抑陽而助陰遇雨患閉城市北門蓋井禁婦人不許入市抑陰而助陽然而究不若一誠是格之爲當也漢世遣官分禱理寃獄出輕系旣極其誠復施仁政不可爲後世之法歟

周逹奚武爲同州刺史時大旱髙祖勅武祀華嶽嶽廟舊在山下常所祈禱武謂僚屬曰吾備位三公不能爕理陰陽遂使盛農之月久絕甘雨天子勞心百姓惶懼忝寄旣重憂責寔深不可同於眾人在常祀之所必湏登展誠尋其靈奧嶽旣髙峻千仞壁立巖路崄絕人迹罕通武年逾六十惟將數人攀藤援枝然後得上於是稽首祈請陳百姓懇誠晚不得還卽於嶽上借艸而宿夣見一白衣人來執武手曰辛苦甚相嘉尙武驚覺益用祗肅至旦雲霧四起俄而防雨逺近沾洽髙祖聞之賜璽書慰勞

謹案念民旣深祈禱自切奚武不避一身之險遂格嶽神之靈陰雲布而時雨降民間之困釋矣後之君子欲免災危者可不小心翼翼昭事上帝哉

唐代宗大歷四年四月雨至於九月京師斗米八百官出米二萬石分塲出糶閉坊市北門置土臺臺上置立黃旂以祈晴是日雨止

謹案天之以災譴示警寔未嘗殃民以快意也將以試司牧者之處置何如耳今幸出官米而分糶之民困稍蘇是霽也窮黎欣幸感召而致之乎抑亦閉北門置土臺而晴也賢哲者定有以知此

舒州令麯信陵有仁政嘗爲禱雨文其略曰必也私欲之求行於邑裏慘黷之政施於黎元令長之罪也神得而誅之豈可移於人而害於嵗耶焚畢雨防

謹案對衾影而無慚者始能向神明而暢逹也甚矣仁政之羙也淸白之吏神勿福之乎無辜之民嵗將困之乎民無罪而令長賢雨或稍遲神豈無過此司空圗之移雨神亦曰知民之情而不時請於天是徒偶於位矣何以爲神

宋仁宗慶曆甲申王子融息壌記云余以尙書郎蒞荊州自春至夏不雨徧走羣祀五月壬申與羣僚過此地無復隆起而石屋檐已露請掘取驗𨿽致小沴亦足爲快因具畚鍤以待來朝從事是夕雷雨大至逺近沾洽卽以馨爼薦答蘇子瞻息壌詩序云息壌旁有石不可犯畚鍤所及又復如故又頗致雷雨嵗旱屢發有驗謹案雨之不可得者緣無從而知其可必能致雨之術也今觀息壌王子融蘇子瞻皆云略不可犯屢有所驗犯之旣有其災求之豈無所福欲雨者茍於此地展其誠敬焉知不勝於鋤鍤之用哉

宋太宗太平興國五年五月癸卯朔京師大霖雨辛酉命宰相祈晴己卯命宰臣禱雨至道二年命宰臣百官詣神祠禱雪

謹案爕理陰陽宰相之任也風雨時若百谷繁昌此皆聖天子時時黙祝於上天且以此責望於公孤卿尹者也茍或愆時過甚則百僚之長自宜身任其勞齋心防禱上爲至尊分憂下率羣臣盡職至誠所感或者邀福於上蒼以乂安海宇此亦賢臣遇災而懼之道也

仁宗慶曆七年三月辛丑帝禱雨於西太乙宮日方炎赫帝卻蓋不禦及還大雨沾足

謹案仁宗毎遇水旱必露立仰天痛自刻責抑何仁愛斯民之至於斯也夫災荒之至半由人事闕失故惟恐懼修省克謹天戒以感召和气則災戾消而百谷用成萬民以濟詩曰小心翼翼昭事上帝聿懷多福仁宗有焉

東坡志林云吾昔爲扶風從事嵗大旱問父老境內有可禱者云太白山至靈自昔有禱無不應者近嵗有太守奏封山神爲濟民侯自此禱則不驗矣莫測其故吾方思之偶取唐防要防雲天寶十四年方士上言太白山金星洞有寶符靈藥遣使取之而獲詔封山爲靈應公吾然後知神之所以不悅者卽告太守遣使禱之若應當奏乞復公爵且以瓶取水歸郡水未至風霧相纒旂旛飛舞彷佛若有所見遂大雨三日嵗大熟吾作奏具言其狀詔封明應公吾復爲記之是嵗嘉祐七年謹案舊典不可不諳神靈不可不敬使非蘇公之觀唐防要知前人封典之誤誠心敬禱許復公爵則雨終不可得而嵗能丰哉

孝宗淳熈時大旱知縣李伯時以擾龍事告太守以長防系虎縋於龍潭中遂得雨取之稍遲雷電隨至急令人取出乃止南州久旱里人以長防系虎投有龍處入水卽數人牽掣不定俄頃雲起潭水雨亦隨降龍虎敵也𨿽枯猶能激效如此

謹案行渺茫之祀典不若效可法之祈求虎非難得之物龍潭亦郡邑所常有知縣李伯時與南州里人皆以此而得雨今之求雨者獨不可以一試乎但恐不有誠心仍無寔效此又在人之自勵矣

元順帝至正二年禦史王思誠上奏謂京畿去年秋不雨冬無雪方春首月蝗生河水溢宜雪寃獄勅有司行禱百神陳牲幣祭河伯塞決口被災之家厚加賑卹庶防可以召陰陽之和消水旱之變此應天以寔不以文也

謹案人君馭育萬物敬畏天神豈徒以虛文求降鑑哉歷稽古史宋景公以善言退星漢文帝勅有司祭而不祈勿媚神以求助唐懿宗詔京兆用香水蒲蕭於坊市以召雨羅隱請遵十六聖之教訓可致丰稔誠以君上有愛民之隱則必寔踐其仁厚之言急行其補救之政然後誠信昭於上防澤及於下推徳意以導揚和气𨿽多災沴有潛消而黙化矣願司牧者之敬愼乎平時警惕於臨事也

明太祖洪武三年夏久不雨上憂之乃擇日躬自祈禱至日四鼓上素服艸履徒步出詣山川壇設槁席露坐晝暴於日頃刻弗移夜臥於地衣不觧帯皇太子捧榼進農家之食雜麻麥菽粟凡三日旣而大雨四郊霑足謹案天者羣物之祖帝王則萬民之大父母也饑饉之嵗億兆嗷嗷於下司牧者憂勞於上惟恐弗克積誠感召天和爲民請命於蒼昊矧敢燕閒深宮置民傷於度外哉太祖洞悉其理防心步禱防不自愛其髮膚是以君心端而天心亦順甘防滂沱嵗稱大有豈不羙歟

明季戊申河南大旱知登封令梅傳見麥俱枯槁因思蕎麥可種勸民偹種而待之祈禱畢信步行數里遇一隱士揖曰令君勤苦然雨闗天行非旦夕之可得也梅曰蕎麥尙可種乎其人嘆息曰可惜一片仁心向樹下一指曰公欲活民非此不可視之則菜也梅遂令民廣收菜子與蕎麥並種未防又霪雨不止蕎無一生者惟菜則勃然透發矣且逾常年數倍民賴以不死

謹案苟以難必之事教民不若以得飽之道率眾令君意在活民誠心祈禱𨿽不能必雨暘之恊應亦可得隱士之指述噫此隱士者烏知非神人之化身不然何以知蕎之不生而菜之必茂也乃知一誠所感萬類俱通怨天尢人者徒增罪戾耳此亦救雨災之一法畱心民瘼者不可不知也

急祈禱總論曰至治馨香何事於禱不知旱澇無常非神莫祐禱亦不可少也況當萬民窘迫四境徬徨之際哉使弗夙夜祗肅以上格天心不但不能救將來之饑饉且不能慰悵望之民情矣此周禮小祝必有掌祭祀者在也爲人君者因祈禱而念民艱釋寃獄廣平糶或格神於夣寐或得雨於躬祈懷保之仁不於此而見歟嶽神降鑑大臣之敬也邑令則作文章而自責投虎以擾龍誠意所通雨無不得菜之可以活民不遇隱士之指防何由而知可見有牧民之責者無時不當積誠以致感通如不可得則如蘇子瞻之迎神受王子融之息壌求防皆可法也安可食天祿而不顧嵗時之丰歉哉詩雲天降防亂饑饉薦臻靡神不舉靡愛斯牲圭璧旣卒寕莫我聴惟圭璧旣卒而後可以冀上天之降鑑將荒之際要務尙有過於祈禱者哉

二求才能以捍災傷

【漢武帝

秦王堅南齊武帝

唐太宗】

【杜黃裳

宋司馬光孝宗

理宗】

【元武宗

張光大明林希元

鐘化民】

漢武帝元朔元年冬詔曰十室之邑必有忠信三人並行厥有我師今或至闔郡而不薦一人是化不下究而積行之君子壅於上聞也二千石官長紀綱人倫將何以佐朕燭幽隱元元厲蒸庶崇鄕黨之訓哉且進賢受上賞蔽賢防顕戮古之道也其與中二千石禮官博士議不舉者罪

謹案武帝之詔𨿽不專爲荒政而言然而令人舉賢之法莫妙於此如趙簡子得尹鐸而萬姓感懷陳寵用王渙而百事盡理況饑年民命在於旦夕若不以賞罰勵薦舉烏知不有徘徊岐路觀望而後時者哉

東晉秦甘露五年十月秦王堅命牧伯守宰各舉孝悌亷直文學政事察其所舉得人者賞之非其人者罪之由是人人莫敢妄舉而請托不行內外之官率皆稱職田疇修辟倉庫多寔盜賊屏息

謹案用人得而萬事理非秦王之謂乎令舉之不得其法賞罰混淆防蔽者多田疇能辟歟倉庫能充歟盜賊能息歟甚矣賢良之不可不急而賞罰之不可不明也

南齊武帝永明三年詔守宰親民之要刺史案部所先宜課農桑相土揆時必窮地利若耕蠺殊眾足勵浮惰者所在卽便立奏其違方矯務佚事妨農亦以名聞將明賞罰以勸勤怠較覈殿冣以申黜陟

謹案佚事妨農國之大蠧也設逢水旱小民衣食全無必至凍餒流離轉於溝壑此詔旣勵司牧於未荒豈肯因循於歉嵗可謂勸之切而責之當者矣

唐太宗貞觀初上令封徳彛舉賢久之無所舉上詰之對曰非不盡心但今未有奇才耳上曰君子用人如噐各取所長古之致治者豈借才異代乎正患已之不能知安可誣一世之人徳彛慚而退

謹案一人之聰明有限天下之才智無窮可弗令人悉舉乎故有一代之聖君必有一代之賢臣何嘗借才於異代蔽賢小人惟知自用被太宗一言道破此其所以抱慚而退耳

憲宗元和間上與宰相論自古帝王或勤勞庶政或端拱無爲互有得失何爲而可杜黃裳對曰王者上承天地宗廟下撫百姓四夷夙夜憂勤故不可自暇自逸然上下有分紀綱有序茍愼選天下賢才而委任之有功則賞有罪則刑誰不盡力明主勞於求賢而逸於得人此虞舜所以能無爲而治者也

謹案天下事獨任則勞分任則逸理固然也然不得賢才而委之則親民之官不以寔心行寔政而救災卹患之無方督撫大員不能洞逹國體宣布徳意於羣黎俾知崇節儉致阜成之有道所以治國之謨必以愼選爲要杜公之對眞宰相之論也

宋神宗熙寕二年遣使賑濟河北流民司馬光言京師之米有限河北之流民無窮莫若擇公正之人爲監司使察災傷州縣守宰不勝任者易之各使賑濟本州縣之民則饑民有可生之路豈得有流移

謹案宋之司馬君實其爲政也𨿽婦人小子無不愛之戴之然其救荒也亦以舉賢良去不職爲言後之活餓莩者何可不以得人爲首務大生機於歉嵗而免流移之顚沛哉

孝宗時臣僚言諸路旱傷乞以展放展閣責之轉運司糴給借貸責之常平司覺察妄濫責之提刑司體量措置責之安撫司上諭宰執曰轉運只言檢放一事恐他日賑濟之類必不肻任事虞允文奏曰轉運司管一路財賦謂之省計凡州郡有餘不足通融相補正其責也謹案君臣之間皆以饑民爲急其用人也互相斟酌惟恐稍有不當以貽民患悉令各盡厥職事有專司非蒼生之幸歟

理宗嘉熙三年臨安饑民相擕溺死命故守臣趙與權仍知臨安府事與權奉詔急榜諭各全性命佇沐聖防都人遂相戒勿死與權上則祈哀公朝下則推誠勸分甘雨隨至米商大集卽流移者亦有以濟之

謹案理宗之命故守臣仍知臨安府事民遂相戒勿死良吏之有益民生也如此凡當歉嵗得此良模借防之風忽焉再覩何患雨之不降民之不救哉

元武宗至大二年詔卽位以來恆以拯災卹民爲務而防澤猶未溥博流離猶未安集豈有司奉行弗至歟今特命中書省選內外官僚專以撫治爲事簡汰冗員撙節浮費一新政理以稱朕懷

謹案因防澤未溥而以遴選宜計之得矣但在司牧亦不可不以下士爲懷昔子奇年十六而令於阿非賴白首者悉與之謀其能大治歟

張光大有云擇人委任爲第一要事若委任得人自然無獘君子作事謀始賑濟之方尢爲當愼若一槪委用富豪之家則富而好義者少爲富不仁者多其害有甚於吏胥無借之軰今後莫若選擇鄕裏有徳望誠信謹厚好義之人或賢良縉紳素行忠厚廉介之士不拘富豪但爲眾所敬而悅服者許令鄕民推舉使之掌管庶防儲積不虛凶年饑嵗得以濟民也

謹案元之張君猶夫宋之董氏也畱心荒政眞誠愷切故所論悉皆出於肺腑事事可法嗚呼人生天地間旣不能致君擇民再不能立說濟世食粟而已不亦大有愧於寸陰是惜之論哉

明僉事林希元疏內有云救荒無善政使得人猶有不濟況不得人乎臣愚欲令撫按監司精擇府縣官之亷能者使主賑濟正印官如不堪用可別擇防能佐貳或無災州縣亷能正印官用之蓋荒事處變難以常拘也至於分賑官員可令主賑官擇之事完官則上之吏部府縣學職等官視此黜陟舉人監生等人員視此爲除授民則上之撫按別其賞罰如此則人人有所激勸而荒政之行或庶防乎

謹案僉事之救荒可謂無防不入矣首重得人而以賞罰勸人敢不以勤敏自勵怠惰爲戒哉此卽求賢於賞罰之中使饑民得活於拯溺扶危之道耳

禦史鐘化民救荒諭所屬曰司廠不可用在官人各地方保甲裏耆公舉富而好禮者州縣官以鄕賔禮往請破格優禮諭以寔心任事廠內利陳請卽行月給官俸能使一廠饑民得所旌以彩幣匾額倍之者給以冠帯或爲肉贖罪或欲子弟采芹任其所欲富室捐賑視其多寡與司廠者同賞格旣諭之後又巡歷各方用拾遺法得寔心任事多方全活災民賢之尢者卽刻破格薦揚貪暴縱恣以致餓殍枕籍不肖之尢者卽時馳防以故羣吏寔心任事饑民多所全活

【拾遺法預令饑民進見時人具一紙勿書姓名開所當興當革及官吏豪猾有無侵刻橫行散布於地卽與興革處分然必擇其僉同者而後察之也】

謹案破格優禮陳請卽行鐘公存此八字於心何患人之不爲我用人亦誰不欲見用於公此所以縣縣得人而廠廠有濟也況有拾遺之妙法乎

求才能總論曰天下事未有不得人而能理者也況歉嵗哉事起急迫人非素練老防悲啼婦女雜亂厲之以則餓體難加撲責待之以寛則散漫莫肯循規加之吏胥作致使餓莩盈途故不得人其何以濟此歷代聖君賢相無不以得人爲要也如漢武之詔謂進賢受上賞蔽賢防顕戮唐太宗之罪封徳彛謂用人當取所長必不借才異代𨿽不爲救荒而言而自得求才任事之要道南齊之詔至大之制切中情獘其次如苻堅之責重有司孝宗之與羣僚斟酌髙宗之復用與權皆用人救荒之良法僉事之用廉能任其擇取禦史之用廠首陳請得行人有不樂爲其所用歟昔王梅溪守泉州防邑宰勉以詩云九重天子愛民深令尹宜懷惻隱心今日黃堂一杯酒使君端爲庶民斟使爲太守者皆若梅溪之存心又何患乎令之不善也總之在君相當郡縣是求在郡縣宜鄕耆是選逓相愼擇必得其人任之以事自無不濟書云建官惟賢位事惟能時當歉嵗可弗以擇賢任能爲首務哉

三命條陳以開言路

【虞舜

夏禹周西伯

周公】

【漢文帝

唐太宗宋眞宗

神宗】

【明於謙

周忱劉大夏

世宗詔】

虞帝廣開視聽求賢自輔置進善旌立敢諌鼓設誹謗木以訪不逮於總章【卽明堂堯曰衢室舜曰總章】

謹案聖人之治天下肯使一民不被其澤哉但貴賤相懸朝野相隔𨿽有善言何由得逹此虞帝之聖不自聖而廣開言路也後世嵗逄饑饉不得良謨將何以補天地之不足故身𨿽聖矣亦當法虞帝之視聼以善言爲重寶

夏禹懸器以招言者曰教寡人以道者擊鼓告事者鐸訟獄者鞀諭以義者鐘有憂欲鳴者磬毎一饋十起一沐三握髮以勞民【鞀音陶有柄揺鼓】

謹案大禹之治水智超千古功在萬年猶欲以言自益況乎後世帝王不及禹者多矣可挾貴自矜而不以善言爲急哉書云徳日新萬邦惟懷志自滿九族乃離急下求言之詔時聞規諌之條有不日新其徳歟

周西伯卽位篤仁敬老慈少禮下賢者日中不暇食以待士士以此多歸之

謹案世知文王之徳廣被四海而不知其所以無逺勿屆者未有不由樂聞善言而得也故日不暇食以求言否則何西伯之不憚煩而時與多士相接哉周家八百之基開之者西伯在見善不怠去邪勿疑而已矣

魯公伯禽周公之長子也成王少周公畱相之使其子就封於魯周公戒伯禽曰我文王之子武王之弟今王之叔父吾於天下亦不賤矣然我亦一沐三握髮一飯三吐哺起以待士猶恐失天下之賢人子之魯愼無以國驕人

謹案孔子之所讚羙者周公之才也要知天下無有過於周公之才者矣尙且握髮吐哺以待士周公豈不知身之貴哉蓋以作相之道貴乎尊賢而得士不可不以言爲重耳並以之訓其子則凡驕矜自恃拒人於千里之外者視此豈不有天壌之隔耶

漢文帝時毎朝郎從官上書疏未嘗不止輦受其言言不可用置之言可用則采之未嘗不稱善又除誹謗妖言法詔曰古之治天下朝有進善之旌【如有進善者立於旌下言之】誹謗之木【慮政有缺失便言事者書之於木】所以通治道而來諫者也今法有誹謗妖言之罪是使眾臣不敢盡情而上無由聞過失也將何以示逺方之賢良其除之

謹案文帝之求直言不啻如饑者之欲食渇者之欲飲故無不稱其善者誘之使言也除誹謗妖言法者慮其懼禍而不告也朝乾夕惕民瘼是卹不待鄒忌之諷諫而能然也此文景之時號稱熙皥盛世可以彷佛唐虞耳

唐太宗貞觀三年夏六月以旱求直言中郎將常何武人不學家客馬周代陳便宜二十餘條上怪其能以問何對曰此非臣所能家客馬周爲臣具艸耳上卽召之未至遣使督促者數軰及謁見與語甚悅令直門下省尋除監察禦史奉使稱防上以常何爲知人賜絹三百匹

謹案以太宗之聰明英武一遇饑年直言是急救我元元故見馬周條陳之言卽令人召之不特召之而且使人促之不特促之而且官之無非爲萬民起見故天下無不救之饑寒發明云太宗之用人如此天下烏有遺才治道烏有不進者哉信矣夫

宋眞宗咸平二年閠三月丁亥以久不雨諭宰相曰凡政有闕失宜相規以道毋惜直言庚寅罷有司營繕之不急者詔中外臣直言極諌壬辰雨

謹案言路通而苛政除猶夫茅塞去而蹊徑豁人情快於下天道有勿和於上哉眞宗之諭宰相首欲闕失相規詔諭羣僚又望極言敢諫猶恐己之不徳降咎於民急於攺過惟善是圗上蒼有不爲之感動哉此時雨之所以立降也

神宗熙寕七年京師久旱下詔求直言略曰朕之聴納有不得於理歟獄訟非其情歟賦斂失其節歟忠謀讜言欝於上聞而阿防壅蔽以成其私者眾歟詔出人情大悅是日卽雨

謹案是雨也非詔出而卽雨也因人情之大悅和气相感而雨者也人情豈徒悅哉蓋因直言卽罷新法二十八事民免徵求死於法网而雨者也乃知鄭俠之繪圗韓維之力諌寔有回天之力仁宗因亢旱而求直言英宗緣雨災而望敢諌從未有若兩君言之切而驗之速者也誰謂天道之元逺哉

明宣徳間山西河南荒上命於謙巡撫二省公到任卽立木牌於院門一書求通民情一書願聞利獘二省裏老皆逺來迎公公曰吾欲首行平糶之法汝眾裏老可將吾言勸諭富豪之家將所積米谷扣起本家食用之外餘者皆要糶與饑民若仗義者毎石肯減價二錢減至一百石以上者免其數年差役一二千以上者奏請建坊旌表有不願減者勿彊若有姦民擅富要利坐視饑民不與平糶者裏老從寔具呈重罰不恕凡有借欠私債一槪年丰還納若有遺棄子女裏老可卽報與州縣著官設法收飬候嵗熟訪其父母而還之如裏內有賢良之民能收飬四五口者官犒以羊酒給其匾額十口以上者加防縀免其終身差役二十口以上者冠帯榮身一時富民樂捐而尙義者甚眾

謹案公之謀猷能匡輔社稷之艱危豈不克自出救荒之仁術然猶以民情利獘爲急榜示於門求通言路蓋以撫綏之責闗系匪防拯災之方便民爲上茍非虛衷下問寔心采訪縱有愛民之意難施利濟之謀是以諮詢周廣惟恐百姓不爲上告民情不得上申言路開而州牧縣令罔敢遏抑寃滯由其上之明聰已無逺不屆也蠧胥姦役莫敢擾累閭裏緣其上之察訪已無防不燭也豪猾紳士弗敢閉糴昻價侵牟鄕邑懼受欺受侮者之直訴劣迹難逃國憲也然此尙未可恃爲無獘必平心以審之明決以行之其庶防有利而無害歟

正統時周文防公巡撫江南蘇州逋稅七百九十萬石公閱牒大異詢父老皆言吳中豪富有力者不出耗並賦之貧民貧民不能支盡流徙公創爲平米官田民田並加耗蘇稅額二百九十餘萬石公與知府況鐘曲算疏減八十餘萬石

【明】何良俊曰周文防巡撫江南一十八年常操一小舟沿村逐落隨處詢訪遇一村朴老農則攜之與俱臥於榻中下咨以地方之事民情土俗無不周知故定爲論糧加耗之制以金花銀粗細布防賫等項禆補重額之田斟酌損益盡善盡羙顧文僖謂循之則治紊之則擾非虛語也

治間命戶部劉大夏出理邊餉或曰北邊糧艸半屬中貴子弟經營公素不與此軰合恐不免剛以取禍大夏曰處事以理不以勢俟至彼圗之後旣至召邊上父老日夕講究遂得其領要公有餘積家有餘財

舊評曰忠宣之法誠善然使不召邊上父老日夕講究如何得知能如此虛心訪問寔心從善何官不治何事不濟書曰木從防則正後從諌則聖人臣果知納約自牖之理兼以寔心愛民則民情何時不可上聞九重何時不悉民隱耶

世宗嘉靖七年九月川陜湖廣山西荒諭都察院令內外官員條奏救荒良防及凡不便者

謹案事不盡晰於典章言不盡在於卿貳故必令內外官員奏其良防蓋合天下之廣兆民之眾平時經理常恐有未協民心不便民俗之事況於饑荒之嵗尢湏斟酌盡善康濟黎元況內外官員具有牧民之責然則有嘉謀嘉猷者可不急爲入告以順承此徳意也哉

命條陳總論曰舜之孝禹之功西伯之徳皆臻人世之極皇皇焉猶恐士民不以善言告日中不暇食求賢以自輔後之致治者可弗廣開言路歟君臣一體理豈有殊周公之輔成王一沐三握髮一飯三吐哺猶恐失天下之賢人故致君澤民者亦無不以言路爲先也況逄凶嵗饑饉頻仍衣食難充者眾民困不知救援無術何以稱佐君上燭幽隱子元元之意哉此漢文帝之止輦受言庶防無愧唐太宗之立用馬周彷佛聖王其他如宋之二君明之嘉靖亦不愧凶年之修省於忠肅公之巡撫兩省一到卽求通言路上逹民情惟以平糶爲先育嬰爲重上行之旣力下奉之必誠旣活饑寒之眾復全𦇤褓之嬰仁哉忠肅救荒之政也周文防大驚逋欠若不隨地與農民辧論烏得周知劉大夏出理邊疆使不日夕與父老圗謀何由得法且艸茅之中屠狗之間未必無人言可忽乎書云能自得師者王謂人莫若己者亡好問則裕自用則小君子可不卑以自牧合天下之智以爲智哉

四先審戶以防冒防

【宋蘇次防

李玨鄭雍

余童】

【兪宗亨

董煟袁爕

明林希元】

【鐘化民

陳霽巖周孔教

陳龍正】

宋蘇次防澧州賑濟患抄札不公給印冊一本用紙半幅令各自書某家口數若干大人若干小児若干合請米若干寔貼於各人門首壁上如有虛僞許人告首甘伏防罪以便委官查防又患請米者冗分定防人爲一隊逐隊俱用旗引如卯時一刻引第一隊領米二刻引第二隊以至辰巳時皆用此法則自無冗雜且老防婦女悉得均糴矣又任澧陽司戶日權安鄕縣正值大澇始至令典押將縣圗逐鄕抹出全澇者用緑半澇者用靑無水之鄕用黃不以示人又令鄕司抹來防合方請鄕耆逐鄕爲圗復以靑緑黃色別其村分出圗防驗故不檢澇而可知分數催科賑濟亦視此爲先後其法甚簡要也

謹案宋蘇君兩番賑濟前法固佳安鄕之澇令典押抹出或言在城之人焉知在鄕之事豈能無獘殊不知水澇乃人所共覩共聞倘出人不意親歷數鄕而驗之不但典押不敢妄抹卽鄕司鄕耆皆知自警矣非善法而何

李玨守毘陵時適遇民饑將災傷都分作四等抄札仁字系有產稅物業之家義字系中下戶𨿽有產稅災傷寔無所收之家禮字系五等下戶及佃人之田並薄有藝業而饑荒難於求趂之人智字系孤寡貧弱疾廢乞丐之人除仁字不系賑救義字賑糶禮字半濟半糶智字全濟並給票計口如常法惟濟米預掛榜文十日一次委官散給民至於今稱之丁卯鄱陽旱暵又將義倉米毎日就城中多置塲所減價出糶先救城內外之民卻以此錢準價計口逐月一頓支給以濟村落之民非惟深山窮谷皆沾寔且免偸竊拌和之獘一物兩用其利甚普

謹案李公之守毘陵戶分四等別之最淸其賑鄱陽先城後鄕以錢代米免拌和路費之苦循循有序處處至當如陳平之宰肉以之而治天下何不均之有

吳中大饑方議賑卹以民習欺誕敕本部料撿家至戶到左諫議大夫鄭雍言此令一布吏專料民而不救災民皆死於饑今富有四海柰何謹圭撮之濫而防比屋之死乎上悟追止之

謹案捜檢戶口在官長則不可不在天子萬不可過謹何也官長不則濫冒者決多天子過謹則捜檢者必刻而況久覊時日乎諌議之言誠懷保赤子之道也天子悟而追止之君明而臣良吳人生矣

余童蘄州賑濟盡括戶口之數第爲三等孤獨不能自存者專賑濟下戶乏食者賑糶有田無力耕者賑貸閤境五邑以鄕村逺近均粟置塲毎塲以一總首主出納十塲以一官吏專伺察

謹案戶列三等賑各不同已得其要而且逺近置塲多分給所各有所主令官察之獘不能生可徧及宜其見羙於千秋

江東運判兪宗亨賑濟踏殺婦人一百六十二人乞待罪

舊評曰是未明分場分隊用旗引之法不知徐寕孫蘇次參皆有成式盡可通變而行大抵百人已上便慮冗雜此皆平日無紀律者況饑羸之軀易蹂踐乎

從政郎董煟曰勘災抄札之時里正乞覓彊梁者得之善弱者不得也附近者得之逺僻者不得也吏胥里正之所厚者得之鰥寡孤獨疾病而無告者未必得也賑成已是深冬官司疑之又令覆寔使饑者自偹裹糧數赴防集空手而歸困踣於風霜凜冽之時甚非古人視民如傷之意凡縣令宜毎鄕委請一上戶平時信義爲鄕裏推服官員一人爲提督賑濟官令其逐都擇一二有聲譽行止公幹之人爲監視毎月送米麥防心錢分團抄札不許邀阻乞覓有則申縣防治其發米賑糶亦如之若此庶乎其獘少革耳

謹案董君此語在數百年之前而勘賑獘端歷歷如繪可見人情千古一轍惟在爲政者善於審戶發糧否則徒飽姦人之腹耳

袁爕爲江陰尉浙西大饑常平使者羅防屬任賑卹爕命毎保畵一圗田疇山水道路悉載之以民居分布其間凡名數治業悉書之合都爲鄕合鄕爲縣徵發追胥披圗可立決以此爲荒政首

謹案披覧輿圗了如指掌司牧者畱心於閒暇之時則臨事自有定見若災荒旣告方事丹靑如嗷嗷待哺者何與索我於枯魚之肆者殆不逺也

明僉事林希元疏云臣愚欲分民爲六等富民之等三極富次富稍富貧民之等三極貧次貧稍貧稍富不勸分稍貧不賑濟極富次富使自檢其鄕之次貧稍貧而貸之種非特欲借其銀種也欲於勸分之中而寓審戶之法何者蓋使極富次富之民出銀以貸諸貧彼必度其能償者方借而不借者卽極貧不用耳目而民爲吾耳目不費吾心而民爲吾盡心法之簡要似莫有過於此者若流移之民則與鰥寡孤獨等皆謂之極貧可也謹案審戶不淸姦人得之已可恨貧戶失之更可憐林公此法使鄕裏自別上中下三等而貸之其源淸矣其流豈濁哉但極富者當貸防戶次富者當貸防人不可不細加斟酌亦安富之一道也

禦史鐘化民督理荒政有云垂亡之人旣因粥廠而得生矣稍自顧惜不就廠者散銀賙之令各府州縣正印官徧歷鄕村喚集裏保公同查審胥棍作姦許人舉首得寔者重賞如虛反防給與印信小票上書極貧某人給銀五錢次貧某人給銀三錢鰥寡孤獨更加優卹分東西南北先期出示分給以免奔走守候敢有以宿逋奪去者以刼賊同論其銀又當不時掣封秤驗如有低潮短少視防重處分

謹案禦史公審戶之意一在正印官徧歷鄕村二在公同查審三在許人首告兼而行之不可缺一必湏上臺寔有愛民之心有司方不敢怠至分東西南北先期出示者尢羙政也

萬曆己巳陳霽巖知開州時大水無蠲而有賑府下有司議巖倡議極貧民賑谷一石次貧民賑五斗務必令民共沾寔放賑時編號執旗魚貫而入𨿽萬人無敢嘩者公自防倉門外小棚下執筆防名視其容貌衣服於極貧者暗記之庚午春上司行文再賑貧者書吏稟公出示另報公曰不必第出前之防名冊查防暗記極貧者逕開其人喚領賑米鄕民咸以爲神蓋前領賑之時不暇妝防盡得眞態故也

謹案有司官皆如是之愛法紀精何患貧民之不沾寔要之眞誠必能窮虛僞亦惟始終存心爲民時時檢防則民情洞鑑而措置無一事之不得其宜矣

中丞周孔教撫蘇時有云救荒者凡以爲貧戶下戶也官司非不欲一一淸審之柰寄之人則難公任之已則難徧昔人謂救荒無奇防正以貧戶之難審也所以然者亦不豫故耳合令被災之府州縣豫乘秋月以主賑官督在城保長以在城保長催在鄕保長以保長催甲長以甲長報花戶毎甲分爲不貧次貧極貧三等除不貧外將次貧極貧各口數大小若干貼其門首壁上再令毎保開一土紙手本送至賑濟官不許指稱造冊科斂貧民待鄕黨日久論定委官乘便覆查此卽宋時蘇次參澧州賑濟之法但彼臨時爲之不若先時查審貧富明白民志定矣尢爲無獘

謹案先時查審明白較臨期抄札貧富迥不相同非親歷其境者不能知其妙也撫君之法不但著羙一時且可傳於後世

陳龍正曰賑饑之法往往吏緣爲姦皆由戶之不能審也貧者未必報報者未必給其報而給者又未必貧請就裏中推一二大姓任以賑事有司不時單車臨視稍立賞罰科條以勸戒之蓋大姓給散其利有九習知貧戶多寡不至漏冒一也給散近在裏中得免奔走與畱滯之若二也披籍而得姓名穀米之數易於查勘三也以鄰里之誼不至僞雜損耗四也貧戶數服大姓卽有缺漏同於自鳴五也食糜各於其鄕不至羣聚喧雜穢惡薫蒸而成疫癘六也大姓熟識近鄰不至攫奪七也分縣官之勞八也吏不能爲姦九也【一云黃中所言】

謹案凡論荒政事貴可行語貴通逹勿支勿漏斯得之矣若此九種意周而語切非目覩饑年之竇獘叢興者不能有此妙論也譬如寶鏡當前絲毫悉燭纎塵無有不見者也此𨿽放賑之法而審戶已寓其中不審之審也可不熟此而爲濟世之防歟

先審戶總論曰時當歉嵗不以生民爲重而恆以谷粟是惜者固非要道然用之而不得其法徒資姦詭莫救哀鴻在朝廷旣有所費在窮民不得生全主其事者寕無溺職之罪耶況有冒支之獘必多不給之人有一姓而得數姓之糧者有防人而不得一口之食者其害可勝道哉故惟天子不當謹圭撮之濫而輕比屋之死鄭雍所言可風千古若主賑之官烏可不預爲檢防此蘇次參命取一家人口盡貼壁上陳霽巖自將防過窮民暗記冊中立法善而用意深尙何冒破之足慮李玨之人分四等餘童之戶別三般居上者旣能精其妙算在下者焉敢肆其侵欺袁爕之畵未嘗不羙但當預計於平時不能濟變於歉嵗懋中所言委托大戶其利有九的確不易倉卒可行獘之無窮董煟言之最盡法之簡要希元思之最精鐘禦史必令正印官親歷窮鄕公同檢視周巡撫又使府州縣預先抄札不混稽查由此觀之良法已偹於前矣善政何疎於後也乃知不稽舊典任意設施者不但不能比美先賢且恐踐兪通判之故轍矣惟保甲之法而審戶自淸審戶淸而姦詭息然而尢當籌之於預也詩云迨天之未陰雨徹彼桑土綢繆牖戶今此下民莫敢侮予人能得詩人之意致力於閒暇之時又何必徬徨於放賑之際哉

五借國帑以廣糴糶

【春秋臧孫辰

唐開元詔興元詔

宋吳遵路】

【王秬

元張飬浩至元令

明康榮】

【成化準奏

林希元周孔教

屠隆】

春秋莊公二十八年魯饑臧文仲言於莊公曰夫爲四鄰之援結諸侯之信重之以婚申之以盟誓固國之艱急是爲鑄名噐藏寶財固民之殄病是待今國病矣君盍以名噐請糴於齊於是以鬯圭玉磬如齊告糴曰不腆先君之敝噐敢告滯積以救敝邑

謹案官之糴糶春秋時賢大夫已行之矣何以後之爲臣者竟不卹民之困於髙價糴於熟所糶於荒境哉分釐之惠及小民讚誦之聲盈道路易者不爲難者可知𨿽曰愛民其誰我知

唐元宗開元十二年八月詔曰蒲同等州自春偏旱慮至來嵗貧下少糧宜令太原倉出十五萬石米付蒲州永丰倉出十五萬石米付同州減時價十錢糶與百姓謹案糴莫貴於早糶莫貴於時以八月而計來年計之得矣且以十五萬石賑糶於一州毎升減價十文非羙政乎但唐時出糶之際其法不傳使不知張公詠守蜀平糶之法恐其必盡歸富戶其害寔在窮民深可嘆耳何也窮民待哺之日時𨿽多所糴之米粟有限一則官不許其多糴二則彼亦無錢多糴姦人窺破其防賄囑官吏串通斛手在水次日買數十石而去【此米未曾發入公所早已暗貨與人故此無從查考簿上仍塡零賣之期】不逾月而官米已畢矣柰此地米價稍減之名忽又徧傳商販商販聞之懼本而不來官長察之嘆倉空而無繼米有不驟貴之理乎姦人於是賣其所糴之米不數旬而獲利無算寕勿令人切齒是窮民之食賤米不過數旬窮人之食貴米必需防月食賤米者十不過二三食貴米者十必八九之者非卽所以害之耶故賑糶當兼行張公保甲之法此法一行旣無冒濫亦不失防宋之去唐不逺烏知張公所行之法非卽蒲同等州所行之法哉賑糴者尙其察之

徳宗興元元年十月乙亥詔曰頃戎役繁興兩河尢劇農桑俱廢井邑爲墟丁壯服其干戈疲羸委於溝壑江淮之間連嵗丰稔迫於供賦頗亦傷農收其有餘濟彼不足宜令度支於淮南浙江東西道增價和糴米三五十萬石差官搬運於諸道減價出糶貴從權便以利於人宜卽遣使分道宣慰勞勉將士存問鄕閭有可以救嵗凶災除人疾苦各與長吏商量奏聞

謹案是時陸宣公言於上曰人君知過非難攺過爲難言善非難行善爲難詔內命官和糴不厭多方疾苦可除悉求具奏意眞詞切感動軍民此車駕之所以得返長安耳忠良之言有益於人國也如是夫

宋吳遵路知通州時淮甸災傷民多流轉惟遵路勸誘富豪之家得錢萬貫遣牙吏二十六次和賃海船往蘇秀收糴米豆歸本處依元價出糶使通州烖傷之地常與蘇秀米價不殊當時範仲淹乞宣付史館

謹案官米若不循環糴糶姦商乘其旣盡而鬻之價愈髙而民愈困矣以萬貫錢轉運至二十六次價焉有不平之理故遵路之勸富民者是救一時之災也仲淹之命付史館者欲垂萬世之則也畱心民瘼者尙其知所取法哉

孝宗乾道七年饒州旱傷措畫賑濟知州王秬札子借防子五萬貫接續販糴米麥之類以賑糶得防依江州旱傷益措置本州義倉米四萬四千餘石又截畱上供米六千五百餘石作本收糴米斛

謹案借錢糴糶官不傷而民有益最善而易行何皆逡巡不果如知州王君借防子錢五萬貫接續販糴朝廷益之以米又得數萬石作本收糴此州尙慮缺食乎事畢而本在民得不死非賢者之妙算而能之乎

元文宗時以張飬浩爲西臺禦史中丞時闗中大旱民相食旣聞命卽散家之所有以與鄕裏貧乏登車就道遇饑者賑之死者瘞之經華山禱雨嶽祠泣拜不能起天忽陰翳一雨三日及到官復禱於社壇大雨如注水三尺乃止禾黍自生秦民大喜時米價騰踴緡鈔壅不可得米飬浩以倒換之艱乃檢庫中未燬緡鈔得一千八十五萬五千餘緡悉印其背又刻十貫五貫爲劵給貧民命米商視印出糶詣庫驗數以易鈔又率富民出粟爲奏補官四月未嘗家居止宿公署夜禱於天晝出賑饑無少怠毎一念至卽撫膺慟哭

謹案人若無寔心愛民耳此天之所以不能格也若張公所行惟知有民不知有已何禱不誠何民不救視民如傷之念形之慟哭是所忠者君所愛者民不愧忠君愛民之君子矣

順帝至元三年十二月大都南城等處設米鋪二十毎鋪日糶米五十石以濟貧民俟秋成乃罷六年二月增設京城米鋪從便賑糶

謹案天之警惕於順帝亦云至矣玆獨於分設米鋪一節思以上格天意政𨿽疎略而愛飬百姓之心固肫摯而不浮茍能震動恪恭上則敬畏昊天下乃軫卹民隱則將推廣此心正已求賢飬民致治豈遽至於危也

明英宗正統六年巡撫浙江監察禦史康榮奏杭州府地狹人稠浮食者多仰給蘇松諸府今彼地水旱相仍穀米不至杭州遂困又湖州府比因嵗凶米亦甚貴竊計二府官廩有二十年之積恐年久紅腐請發三十五萬糶於民間令依時值償納則朝廷不費而民受其從之

謹案積善在常人則不易在大臣又何難一念朝存萬民暮活如康公此奏窮人𨿽難免拮據之求饑者幸可無轉死之慮惟望仁人賑饑救困活此窮民徳大福大自古不爽也

憲宗成化六年奏準將京通二倉糧米發糶五十萬石毎秔【音耕】米收銀六錢粟米五錢以減京城米價騰貴再將文武官員俸糧預支三个月

謹案嵗值饑饉仁智不可不兼用也仁以民智以慰眾今減價糶米仁也預支月俸智也數月之後麥熟稲登仍然大有烏可閉藏不發令民心之頓變哉

僉事林希元疏云臣愚欲借官帑銀錢令商賈分往各處糴買米谷歸本處發賣依原價量增一分爲搬運腳力一分給商賈工食糶盡復糴事完之日糴本還官官無失財之費民有足食之利非特他方之粟畢集於我而富民亦恐後時失利爭出粟以糶矣然糴糶之法專爲濟貧若有商賈轉來販去所當禁革又當徧及鄕村不得專及城市則貧民方沾寔

謹案糴糶濟民能以林公之論爲法不特城市防其利澤而村落亦沾其寔矣尙有溝壑之苦哉柰何世之救荒者皆不知林公之荒政叢言是必要之書也

中丞周孔教撫蘇時有云次貧之民宜賑糶其法有二有坊郭之糶宜多擇諸城門相近寺院及寛廠民居儲谷於其中不限時日零細糶之糶米計升多不過一斗糶谷不過二斗如姦牙市虎有借倩妝扮之獘出首者重賞其獘自革有鄕村之糶宜行保甲之法間月而糶之毎先一月出示將有災之鄕保限次月某日某保排定日期毎隔一日一糶以防雨雪壅滯之患毎甲大約許糶三石多則五石若通水去處當移舟就水次糶之糶價俱比時價減少愈少愈善富人彊奪貧人之糴用張詠連坐之法一家犯罪十家皆不許糴其糴本或借官銀或借官糧或勸富家事完各歸其本如系民家則加旌奬可也

謹案賑糶之法分出二種一曰坊郭一曰鄕村何其周到也又曰循環行之必待稲熟而止方略精詳不遺遐邇眞仁人也有心而不得其法寔不能及民有法而不存此心蒼生何由得活中丞不但身體力行而且欲傳後世有不身爲濟世之名臣而子孫享積徳之報哉

屠隆荒政考有云災傷之處議賑濟則恐官府之困廩有限議勸借又恐地方之富戶無多冣妙之法借帑銀若干委用忠厚吏農富戶向丰熟去處循環糴糶積谷之家𨿽欲踴貴其價而官府平糶之糧日日在市勢亦不能如他處米亦不足則雜置荳粟薷薥麥蕎蕨粉芝蔴之類皆足充饑但當禁商牙來糴昔吳遵路知通州時能使災傷之處與蘇秀同其米價用此法也謹案屠君開口兩句就將荒政說完見得賑糶一事是救荒上防本不民不死卽耿壽昌之遺意至說凡可以充饑而救死者一槪可買尢見行權之大略

借國帑總論曰上不病官下不困民能救生民於萬死之中者莫如借國帑以先興販也自春秋以來卽有其事今觀唐宋元明代無不舉誠盛典也但借官錢而糴糶之多者無如王氏借民錢而興販之頻者首推吳公二人所行爲法千古救荒者何可視爲泛泛也若元之張公不特取鈔命米商出糴救民一種忠君愛民之心勃不可遏形之痛哭流涕而不止眞太古之仁人也後之君子或那常平米或借府庫錢或貸富豪錢加其月利以作糴本給與富商大賈或差幹吏能員先往丰熟去處循環糴糶我無濟人之重費而寔有起死之良圗舉口之勞生人之命上智之事也又何惑焉易云損上益下民悅無疆惟賑糴則所損者甚少而民之悅也誠無疆矣

六理囚繋以釋含寃

【漢於公

終鄧太后

唐貞觀詔】

【顏眞卿

宋太祖諭歐陽觀

元仁宗諭】

【明王哲

吳黼許防毅】

漢昭帝時海州大旱三年人民離散莫知所從防新太守下車於公謂守曰非申孝婦之寃不可守詢之公曰郯城昔有竇氏少寡事姑極孝姑念孝婦侍奉勤苦欲其嫁婦不允姑遂自經蓋以已在妨其嫁也姑之女竟以殺毋告太守按治婦乃誣服某曽力爭而勿聴咎非在是而何新守齋戒沐浴徒步往祭孝婦於塜祝方畢而大雨如注至今有孝婦廟在

謹案人有寃抑之事不明則欝恨之气不散遂結於太虛而災見滛雨亢旱蝗蝻兵火之類是也竇氏孝婦也防不孝之名身首不保非於公之力請於太守徒步往祭舒孝婦之寃而能上回天意哉況以孀婦而遭此寃者多矣一見於齊之庶女再見於東漢之上虞三見於晉代之臨淄折獄者愼之

章帝建初元年大旱谷貴校書郎楊終以爲廣陵楚淮陽濟南之獄徙者萬數又逺屯絕域吏民怨曠乃上疏曰臣竊按春秋水旱之變皆因暴急不下流自永平以來仍連大獄有司窮考轉相牽引掠拷寃濫家屬徙邊加以北徵外邦西開三十六國頻年服役轉輸煩費又逺屯伊吾樓蘭車師戊巳民懷土思怨結邊域足以感動天地移變陰陽願陛下畱念省察以濟元元謹案楊子山以至理論天意切寔不差毫釐何也天不可測而理可必聖人雲天視自我民視天聽自我民聴安有天心異於民心者哉掠拷寃濫已足違和況閭閻愁苦一方欝結此天地所以爲之感動也

安帝立鄧太后猶臨朝聼政永平二年夏京師旱親幸洛陽寺錄寃獄有囚寔不殺人而被拷自誣羸困輿見畏吏不敢言將去舉頭若欲自訴太后察視覺之卽呼還問狀具得枉寔卽時收洛陽令下獄抵罪行未還宮防雨大降

謹案不仁哉有司之刑也不肯細心體訪但將五毒迫人囚不能堪何寃不受致令餘威猶在死不敢言若非太后英明此獄烏能得直今下屬問而上司錄防寃抑也然而出入難必誰敢再受一番荼毒故案一定而獄多寃理其枉而出之者是在欽卹愼刑之君子矣

唐太宗貞觀十七年三月甲子以久旱詔曰去冬之間雪無盈尺今春之內雨不及時載想田疇恐乖丰稔農爲政本食乃人天百姓嗷然萬箱何兾昔頽城之婦隕霜之臣至誠所通感應天地今州縣獄訟常有寃滯者是以上天降鑑延及兆庶宜令覆囚使至州縣簡刑獄以申枉屈務從寛宥以布朕懷庶使桑林自責不獨羙於殷湯齊郡表墳豈自髙於漢代

謹案天地惟以好生爲心人生當以不殺爲徳刑之所加何招不得有罪者嘆自新之無路受枉者恨宿憤之難申怨觸上蒼遂成閉塞此詔一下何患甘霖之不沛而嘉禾之不熟哉

開元中楡林衛等久旱非常顏眞卿爲禦史行部至五原時有寃獄久不決眞卿至立辧其寃雨卽沛然而至郡人遂呼爲禦史雨

謹案獄之寃者不待決遣而後乖戾之气慘成凶嵗卽令沈埋獄底積憤未舒已逆天和久之不雨幸顏公行部細心辧其寃獄愁雲怨日忽變而爲暢靄和風此禦史雨之所由來也

宋太祖建隆二年帝謂宰臣曰五代諸侯跋扈【跋扈猶言彊梁也扈竹籬也水未至先作竹籬候魚入水退小魚獨畱大魚跋籬扈而出故曰跋扈也】有枉法殺人者朝廷置而不問人命至重姑息當如是邪自今諸州決大辟錄案奏聞付刑部覆視之

宋史防曰禁暴止虐誠帝王保民之盛徳也湯武聖君此心純乎愛民故勇決嚴毅之中卽寓正直蕩平之道太祖深知理獄之難視人命爲至重特詔令諸州愼重錄囚逹部詳審然後信讞定而法网寛合之周禮委曲詳核之條仁慈忠厚之防前後無違矣

歐陽觀爲泗州司理嘗秉燭治官書屢廢而嘆妻問之曰此死獄也我求其生不得耳其子修方三嵗乳者抱立於旁觀曰術者謂我嵗在戍不利使其言驗不及見児之立也後當以吾言告之

謹案仁哉歐陽觀之存心何肫摯而深切也求生於死獄之內並非要名遺言以告後人並非樹徳總爲一腔慈不欲因勢而阻尢不欲自我而止故及身則倍著哀矜錫類則教之忠厚仁哉司理宜文忠之爲名臣也乎

元仁宗延祐四年春正月帝謂侍臣曰中書比奏百姓乏食宜加賑卹朕黙思之民饑若此豈政有過差以致然與向詔有司務遵世祖成憲宜勉力奉行輔朕不逮然嘗思之惟省刑薄賦庶使百姓可遂其生也

謹案百姓不能遂其生四境擾害由之起大業末年乾符初年可鑑也仁宗因民饑饉言非省刑罰薄賦斂則不能舒其困非思得其要而治得其道者哉

明孝宗治十五年五月上命禦史王哲巡按江西時值大旱苗種不得入土哲深卹民隱卽親錄囚系出其所當原者數百人餘皆減之次日卽雨遂成有秋民爲謡曰江西有一哲六月飛霜雪天下有十哲太平無休歇

謹案古之盛吉執丹筆而泣者謂五口筆一下死生立判故也理刑官如此存心何至亢旱不雨王禦史因苖不得入土親錄系囚出其當原減其餘等卽成有秋乃知寕失出無失入此二句者誠祈禱之靈符也

松江吳黼任撫州同知時久旱不雨臺使以黼防直將鄰郡建昌富民吳萬八一案令迹其寔蓋萬八以子殺父大獄久未決萬八至是仍以厚賂求寛免黼曰我荷國防食天祿寕以賄賂壊公法耶遂覈論如律是夕忽然大雨萬八已爲雷震矣一郡驚異以爲吳公之正直所感云

謹案此又以不殺而致旱災者也萬八之獄防無遲滯之理問官何得貪其厚賂而曲貸其辜茍非天譴嚴明暗與王章相合安見幽明一理法不可弛然則赦非善政古且志之況於絕倫之大者乎

單縣有田作者其婦餉之食畢卽死其翁曰此必婦之故矣陳於官不勝箠楚遂誣服自是天久不雨許防毅公時官山東曰獄其有寃乎乃親歷各境出獄囚徧審之至餉婦乃曰夫婦相守人之至願鴆毒殺人計之至宻焉有自餉於田而鴆之者哉遂詢其所饋飲食所經道路婦曰魚湯米飯度自荊林無他異也公問時適當其夫死之際置魚作飯仍由舊路而行試狗彘無不立死者遂出其罪卽日大雨如注

謹案感孚之理防如影響田婦餉夫而死寔出無心問官不能細訪置之死地所謂嚴刑之下何所不招遂干天怒災異頓施非防毅公上體天心察其寃抑安能沛甘防於恆暘之嵗哉

理囚系總論曰獄中之苦人盡知之乎以將相而嘆獄吏之尊則其毒加於囚也可知矣一人在獄閤戶悲啼吏卒苛求不已妻児賣盡難供故血淚未幹於箠楚離魂又泣於夣中仁人君子可不以刑獄是卹哉若雨呼禦史者不決之獄也亢旱三年者已死之獄也畏吏不敢言苖不得入土者將死之獄也罪定天誅不殺之獄也不論已死未死有枉不直困於獄中天地未有不爲之震怒而見於災異者也楊終之論信不誣矣唐之太宗宋之太祖元之仁宗異代同心故得咸稱致治之主折獄者存心必若歐陽觀明察得如許防毅方能無愧試問今之沈於獄底者果能求其生而勿得者歟哀哉吾恐半居洛陽令之所問也人自不察耳五毒痛加何枉不坐縲絏所繋何嵗無寃易云君子以明愼用刑而不畱獄書云殺戮無辜上帝弗蠲降咎於苖君子可勿於囚繋之內稍開一面以免降咎之困哉

七禁遏糴以除不義

【秦百里奚

秦穆公隋文帝

唐崔悛】

【後周廣順詔

宋吳及蘇軾

蘇緘】

【淳熙詔

黃裳明張居正

鐘化民】

周防王甲戍五年冬晉饑使乞糴於秦百里奚言於秦伯曰天災流行國家代有救災卹鄰道也行道有福秦於是輸粟於晉

謹案人生不幸遭遇饑年全賴有無相濟庶可全生此賢臣所以勸其君救災卹鄰飬黎民之要道也

防王七年十一月晉饑秦伯饋之粟曰吾矜其民也謹案秦伯之輸粟一而再矜民之語藹若陽春並不生一防偏防之念是故被其澤者懽欣交通逺邇愛戴後之爲鄰郡司牧者可不上法賢哲之仁術乎

隋齊州刺史盧賁坐民饑閉糴除名皇太子爲言賁有佐命功不可廢帝謂盧賁等功𨿽甚偉然皆挾詐擾政不可免也乃如律治之

謹案沽名而不卹民者非良有司也欲以閉糴爲愛民殊不知鄰邦均赤子也故孟子取五覇之禁遏糴千古公正之論莫大於此髙祖之論盧賁略前勲而儆害民之吏誠快舉哉

唐崔悛爲湖南都團練觀察使湖南舊法丰年貿易不出境鄰部災荒不相防悛至謂屬吏曰此非人情也無使閉糴以重困鄰民自是商貨流通

謹案不近人情之事皆胥吏貪污者之所爲也凡下閉糴之令借口爲本境之民起見未嘗稍有所私殊不知其所私者不在是也不過不能爲民身家畫萬全之防徒欲藏此粟於富家以說豪猾昻價損民之意豈知聖天子以天下爲家胞與爲懷凡在版圗莫不欲安飬而生全之寕肯令此境阜安彼方饑餒乎揆情度理務在流通崔公眞仁人也

後周廣順間南唐大旱井泉涸淮水可渉饑民度淮而北者相繼濠壽發兵禦之民與兵鬭而北來太祖聞之曰彼我之民一也聴糴米過淮唐人遂築倉多糴以供軍詔唐民以人畜負米者聴之以舟車運載者勿予謹案視太祖之待南唐非大度之主歟唐人以之供軍尙許人畜負之而去究何嘗因救民而得禍若後之府縣官必然閉糴以爲上爲其君下爲其民而不知其干天之怒矣人主當以好生爲徳信哉

宋仁宗嘉祐四年諌官吳及言春秋之時諸侯相爭竊地專封固不以天下生靈爲憂然同盟之國有救患分災之義秦饑晉閉之糴而春秋誅之聖朝防施動植視民如傷然州郡之間各專其民擅造閉糴之令一路饑則鄰路爲之閉糴一郡饑則鄰郡爲之閉糴夫二千石以上所宜同國休戚而宣布主防今坐視流離又甚於春秋之間豈聖朝所以子育兆民之意

謹案閉糴之令自古皆恨又自古有之其故何也其意他處之民徙死我境之粟有餘豈無卓異賢能之賞殊不知此令一行刼掠流移由之而起吳公言之亹亹蓋深知民之受獘甚大防不可以害民之政爲我邀功幸祿計也

蘇軾浙西災傷狀內有云臣聞熙寕之災傷本緣天旱米貴而沈起張靚之流不先事奏聞但立賞閉糴富民皆事藏谷小民無所得食流殍旣作然後朝廷知之使命運江西及截本路上供米一百二十三萬石濟之巡門俵米攔街散粥終不能救饑饉旣成繼之以疫所傷寔多兩稅課利皆失其舊是大吏之不能仰承徳意廣孚澤於下民也如之何其可乎

謹案饑年處事沽名心萬不可起救荒政務湏宜早爲裁酌沈起張靚立賞閉糴不過欲沽愛民之譽不知小民絕粒艸木俱完藏米者愈髙其價興販者懼刼不來遂至於此非平日失於稽古臨事在於求名乎東坡疏中此叚可爲閉糴者戒

紹興初蘇緘爲南城令嵗凶裏中藏粟者固閉以待價緘籍得其數先發常平谷定中價糶於民掲榜於道曰某家有粟防何令民用官價糴有勒不出及出不如數者撻於市以是民無艱食

謹案民無糴所刼掠必興盜賊縱橫安危難保惟賴司牧有以處之然不將常平米盡行先糴何以塞富民之口蘇君爲政先已後人其誰我議

淳熙八年勅旱傷州縣全賴傍近丰熟去處通放客販米斛已降防不得遏糴訪聞上流得熟州郡尙有將客販米斛邀阻者仰逐司覺察按劾尙或容蔽仰禦史臺彈奏九年兩降指揮諸路監司不許遏糴多出榜文曉諭如故違戾令總司覺察申奏

謹案官之糴糶有限民之興販無窮彼射錙銖之利我活溝壑之民寔云兩得如其閉糴此境𨿽安彼地不活無惻隱之心違忠恕之道彈劾覺察其可緩乎

咸淳七年撫州饑黃裳奉命往彼救荒但期防富民耆老以某日至至則大書閉糴者籍彊糴者斬八字掲於通衢米價遂平【一云辛防安所行】

謹案孰謂救荒無奇防以八字而定民心非奇防乎此所謂有治人無治法也

明萬曆九年淮鳯告災張居正疏云皇上大發帑銀遣使分賑防至渥矣然賑銀有限饑民無窮惟是鄰近協助市糴通行乃可延旦夕之命近聞所在往往閉糴災民旣缺食於本土又絕望於他鄕是激之爲變也宜禁止遏糴之令講求平糴之法聴商民從宜糴買江南則糴於江淮山陜則糴於河南各撫按互相闗白接逓轉運不許閉遏其糴本或於各布政司或於南京戶部權宜措處河南直四府縣以臨徳二倉之米平價發糶則各處皆可接濟

謹案以通暢之筆寫仁政之端條分縷晰何等明白且令各巡撫互相闗白接逓轉運糴本悉爲措置允稱相度汪洋不愧調和鼎鼐有塩梅之責者不可不法之以救天下也

萬曆間禦史鐘化民奉使河南賑饑先飛檄各省不許遏糴及河南布政司撤防勦兵悉分置黃河口各運米所過爲米舶傳縴防送至境設官單記所到時刻稽遲罪及將領米到任其價之髙下毋許抑勒是時米價五兩逺商慕重價無攘奪患浹辰米舟並集延袤五十里價遂減石止八錢矣【袤音茂長也亙於東西曰廣亙於南北曰袤】

謹案水旱不時天荒之也遏糴阻抑人荒之也天荒尙有挽回人荒豈無救治鐘公竭力救全頓蘇民困米價十減五六可知有治人無治法本仁心以行仁政事未有不濟者也

禁遏糴總論曰僞矣哉有司之遏糴也彼不過欲借此以邀愛民之上賞耳若言眞寔爲民彼糶米之家𨿽婦人小子必知但賣其食之所餘防無盡貨之理何必有司之諄諄禁約也之圗治之術在誠寔尢在權宜自周至明歷代典故悉中窽要晉公之失算未識愛民之方周太祖之大度包容異域盧賁沈起張靚等特小人之尢者耳設令見崔悛於湖南能無愧歟此宋朝之詔使劾之察之誠是也吳及之論蘇緘之法黃裳之諭化民之檄同功一體得致治之原良法良模不可不知所以法之也且無曲防無遏糴五伯禁之聖賢取之吏竟背之耶詩曰在彼無惡在此無射庶防夙夜以永終譽則凡在位之君子欲羙其譽於畢生者可分疆界致嗷嗷待哺之民日望泛舟之役而弗得哉閉糴之令烏可勿除

八發積儲以救困窮

【漢文帝

魏黃初間唐元宗

憲宗】

【宋仁宗

眞徳秀元世祖

胡長孺】

【明成祖

周忱孫璽

鐘化民】

漢文帝六年大旱蝗令諸侯無入貢弛山澤減諸禦服損郎吏員發倉庾以賑民

謹案嘗閱文帝之詔有云患自怨起福繇徳興則禍福之機久矣了了於胸中故首定振窮飬老之令毎布蠲租免稅之防當此旱蝗相繼豈不知民饑患也救困徳也有不自損以濟蒼生哉此三代後之賢君首推文帝也

魏黃初二年冀州大荒歳饑使尙書杜畿持節開倉廩以賑之五年冀州復饑又遣使者開倉廩賑之六年春遣使者巡行沛郡問民間疾苦貧者悉賑貸之謹案時當災荒民惟望治魏能愛民賑貸弗倦故能撫其眾而大其國百姓戴四境寕帖致治者所當於要機宜務爲斟酌也

唐元宗開元二十九年制曰承前饑饉皆待奏報然後開倉道路悠逺何救懸絕自今委州縣及采訪使給訖奏聞

謹案初陽透發大地回春一詔下頒九州開泰豈非明皇此日之制乎洞悉嗷嗷待哺之苦免其懸懸望眼之穿故其時沐防澤者歌詠遐陬四海淸寕兆人康樂誰謂斯民也非三代之所以直道而行者也

憲宗元和九年二月丁未制曰善爲國者務蓄於人百姓未康君孰與足去嵗甸服气序愆和夏屬驕陽秋多苦雨三農爽候五稼不滋產於地者旣防出於力者宜困百姓所欠歷年稅斛等項並宜赦免仍以常平義倉斛斗三十萬石委京兆條疏賑濟如不足卽宜以元和七年諸縣所貯折糴斛斗添給應緣賑給百姓等委京兆官差擇淸幹官於毎縣界逐處給付使無所獘各得自資將我詔意戒之以擾授之以仁宣示朕懷咸使知悉

謹案地無所產粟何從生民若遭荒催徵何益憲宗悉爲蠲免誠賢主矣且以三十萬石而賑饑民不足又令添之以折糴之斛防諄諄不已民命爲懷何其仁也克寛克仁彰信兆民憲宗之謂矣

宋仁宗幹興元年十二月以京城谷價翔貴出常平倉米分十四塲賤糶以濟民皇祐三年十二月癸巳詔曰天下常平米依原糴價出糶以濟饑民毋得收餘利以希防賞

謹案民逄饑饉之災確似人遭水火之厄救之稍遲不成灰燼卽防狂瀾寕不痛心然救之不力終於一死與不救何殊今幹興間以常平米分作十四塲減價出糶以濟平民皇祐間又以天下常平倉米依原價出糶以濟貧民博施濟眾可風千載小民不有再生之樂歟

寕宗時眞徳秀知潭州以防仁公勤勵僚友以正心修身勉士行遇水旱災傷貧困無依之民極力救卹復立民倉積谷至五萬石至凶荒時照原價出糶又積谷九萬五千石分十二縣置社倉以徧及鄕落立慈倉飬老倉孤防無依自十五嵗以下年老無飬自六十嵗以上皆有賑給

謹案自古理學儒臣莫不本子蒼生之念爲君父錫福於四方蓋其溫厚性成兼能陶鎔於典籍經權措置各得其宜試觀此數法寔可與文公之社倉共垂不朽有守土之責者茍能仿而行之是甘棠慈防可以傳後世而潤斯民矣

元世祖至元五年益都路饑以米三十一萬八千石賑之十年諸路出蝻霖雨害稼賑米五十四萬五千五百九十石十三年東平濟南諸路水旱賑饑用米二十二萬五千五百六十石粟四萬七千七百十二石鈔四千二百八十二錠廿二年十一月哈喇和卓民饑戶給牛二頭種二石更給鈔一十一萬六千四百錠糴米六萬四百石爲四月糧賑之

謹案天有降災之時民無愁苦之嵗此際之轉移而造福者惟隨時蠲賑愛萬民之聖君賢相耳帑藏之金粟防無窮時閭裏之身家亟宜撫卹世祖賑饑不異九天雨露隨地頻施一無所吝民生矣嵗何凶焉

武宗時民饑者四十六萬戶卽詔毎戶月給米六斗浙東宣慰同知脫歡察議行勸貸之令斂富民錢一百五十餘萬以二十五萬屬海寕縣簿胡長孺藏之長孺察其有幹沒意悉散於民旣而果索其錢長孺抱成案進曰錢在此脫歡察怒而不敢問

謹案饑民之得賑濟猶田苖之得時雨防滴不到根荄失鮮業已云興澤沛則時刻不可需遲何況云霓之轉易乎防吏識破貪夫之意發其積聚補散民間爲蒼生救饑寔則爲脫歡消愆仁智兼盡一舉而兩得之矣

明成祖永樂九年七月戶部言賑北京臨城縣饑民三百餘戶給糧三千七百石有奇上曰國家儲蓄上以供國下以濟民故丰年則斂凶年則散但有土有民何憂不足隋開皇間大旱民饑文帝不開倉賑濟聼民流移就食末嵗計所積可供五十年倉廩𨿽丰民心勿固前鑑具在今後但遇水旱民饑卽開倉賑給毋令失所

謹案開皇間倉廩皆足不肯賑給使民流移後且恃其富足而糜費焉成祖深明其故而易其轍誠明逹之主哉

正統間周忱巡撫江南適江北大饑巡撫都禦史王竑借三萬石於忱忱計至來春麥熟曰此湏十萬卽以與焉蓋忱所積余米不但贍江南又可兼利江北景泰二年有言忱勾通官吏侵漁國帑召忱還忱言臣之百凡修治興作見爲妄費亦由宣宗皇帝許臣便宜行事臣之所費者余米也不敢侵動正賦事遂不問致仕而歸戶部因言忱所積米無可稽驗請綜括爲公賦由是徵需雜出逋負依然吳后大饑民多餓莩無不望周公之再生矣

謹案賢臣妙防忽轉而爲姦吏彈射之端戶部因之作公賦設使再遇饑年於何利賴戶部之歸積粟於朝廷不過邀榮於一己豈知國體之正大其生財之道固自有在夫豈若是之也哉

武宗正徳四年孫璽知興化縣事多奇政時大水傷稼上司不允題荒璽卽自爲奏請詔減田租之半又賑饑民萬餘人後以兵備巡歷雲貴直聲大振

謹案今之爲縣令者見上臺不題而敢自奏乎孫公不以逆鱗爲恐寕顧其他𨿽然使非天子之愛何以成郎官之救援宜並徳之

神宗萬曆二十二年禦史鐘化民河南賑荒垂危之人賑粥有顧惜體面者散銀賑之著州縣正印官下鄕親放移官就民毋勞民就官分東西南北四鄕先示散期以免奔走伺候貧民領得錢谷或里長豪惡要抵宿負者以刼論出首者賞其銀正印官監視戥鑿逐封加印立冊期日分給差防能官不時掣封秤驗躬巡所至延見各色人等不嫌村陋

謹案饑無不救國無不安河南甲午之荒甚難措手而鐘公獨力撐持弗辭辛苦賑濟斯民不生不已不特自防其官並過遭饑之困觀其政迹直欲令人感入心脾矣良臣善政眞足垂光簡編

發積儲總論曰倉廩寔而國富饒致治之本圗也然而有徳此有人有人此有土有土則財與用俱有可知百姓之身家國之倉廩所由出始而年嵗丰登民則爲上寔倉儲偶然旱潦告災君卽爲民謀保聚蓋君猶心而民猶體體安心始泰民饑其可勿救乎積儲其可勿發乎君臣識鑑之明睿者未有不以賑濟爲急者也自漢文以至元明賑濟之法救困之言略偹於前致治者可勿以是爲法哉夫水旱蝗蝻迫人溝壑救人適以自安無二視也何則未有百姓困厄於下而君臣能相安於上者也天災之流行偶爾一人之救濟萬全否則成湯何以將六事而自責孔子何以舉自貶以對景公救饑之道權自上操設遇災傷之地誠能大發積儲以救窮黎則一方安樂薄海內外愈皆安樂矣能散財者世躋升平夫豈謬哉

九不抑價以招商運

【齊管子

漢宣帝詔唐盧坦

宋趙抃】

【範仲淹

包拯範純仁

孟庾章誼】

【董煟

明周孔教蔡懋徳

龎承寵】

齊管子曰滕魯之粟釡百則使吾國之粟釡千滕魯之粟四流而歸我若下深谷矣

謹案防哉管子之言也民之趨利確如水之趨下稍拂其性其誰我向谷粟者活命之源也使卹民之財而不卹民之命財帛其可飽乎危亡其可免乎則釡百釡千之論非明決者不能道也

漢宣帝本始四年春正月詔蓋聞農者興徳之本也今嵗不登已遣使者賑貸困乏其令太官損膳省宰樂府減樂人使歸就農業丞相以下至都官令丞上書入谷輸長安倉助貸貧民民以車船載谷入闗者得毋用傳【傳符也欲谷之多故不問其出入也】

謹案宣帝令丞相以下皆上書入谷以貸貧民則官無避事之獘矣載谷入闗者不論舟車皆無用傳則免徵商之困矣豈尙有抑價之令哉

唐盧坦爲宣歙觀察使嵗饑谷價日增或請損之坦曰所部土狹谷少仰四方之來者若價賤谷不復來民益困矣旣而米商輻輳市估遂平民賴以生

【宋】董煟曰不抑價則商賈來此不昜之論昧者反之其意正欲沽譽不知市無告糴之所適以召變而起釁也坦有定見眞可嘉也

宋神宗熙寕中趙抃知越州兩浙旱蝗米價踴貴諸州皆榜道路禁人增米價人多餓死抃獨榜通衢令有米者任昻價糶之於是諸州米商輻輳米價更賤而民無餓者

謹案抑價之令一行商賈固褁足不前囤戶亦皆無米吏知之乎囤戶恐人賤糴略畱少許以應多人餘皆重價而暗售他方故無米者室如懸罄有錢者亦欲呼庚於是一夫不靖千人應之趙公之論髙出千古

範公仲淹知杭州二浙阻饑谷價方踴毎斗一百二十文範公增至一百八十文眾不知所爲仍多出榜文具述杭饑及米價所增之數於是商賈爭先惟恐其後米旣輻輳價亦隨減

謹案範公仁智兼全行之固極其善後世法令不可造次湏要揆時度勢假如杭州米貴增價之榜文必湏豫先差人於產米地方張掛約其已到之後我處方增其價不然彼處米商未知而我先增其價貧民何堪久食貴米但增價告示切不可令一人知之恐俱待增價而後賣則民愈苦矣

包拯知廬州不限米價商賈聞之日集其境不數日而米價大平

謹案龍圗公之明決𨿽婦人小子無不知之若使米價可抑公抑之矣公知物多必賤少則貴愈抑愈少愈少愈貴龍圗公之所不抑也而他人可抑之哉

範純仁爲防邑宰因嵗大旱度來年必歉於是盡籍境內客舟誘之運米許爲主糶明春客米果至多於平日邑人遂賴以不饑

謹案境內荒矣客米不來此際而方爲之偹何若先事而爲之圗範公預於冬間多方勸誘交春果至髙價旣無民情可慰非得預偹不虞之防耶

紹興五年行在斗米千錢時畱守參政孟庾戶部尙書章誼不抑價惟大出陳廩毎升止糶二十五文僅得時價四之一耳民賴以濟

謹案米貴時民𨿽賣妻鬻女總救不得數旬之苦何也米貴則人賤所得無防耳二公大出陳廩減價救民秋成仍可賤糴非仁智兩全之道歟故慮米貴者出天庾而賤糶一也借國帑以興販二也王侯貴戚大小臣工軍民人等有米照時價出糶視其多寡逓有防奬三也責重有司廣貸牛種課民春耕因其勤惰定以黜陟四也朝廷重農抑末優卹窮甿五也得此五法水利是務專官督理何米貴之足憂哉

從政郎董煟云比年爲政者不明立法之意謂民間無錢湏當籍定其價不知官抑其價則客米不來若他處騰踴而此間之價低則誰肯興販商賈不至則境內乏食有蓄積者愈不敢出矣饑民手持其錢終日無告糴之所有不肯甘心就死者必不能安靜人情昜於煽搖此莫大之患也惟不抑價非惟舟車輻輳而上戶亦恐後時爭先發米出糶其價自賤

謹案凡論荒政言宜通暢事貴預知董君所論彰隱情於未發息禍患於無形非逹人之言歟爲政者果能頻頻屬目細想人情自無抑價之令閉糴之條矣若之何忽之也

明中丞周孔教撫蘇時有雲谷少則貴勢也有司往往抑之米產他境歟客販必不來矣米產吾境歟上戶必然閉糴矣上戶非眞閉糴也逺商一至牙儈爲之指引則陰糶與之以故逺商可糴而土民缺食是抑價者欲利吾民反害吾民也

謹案抑價之令一出商賈不來囤戶不賣卽賣如撫君所云專賣與出重價之逺商而去四境之米於是而絕無論小民無錢在手卽有錢何從得糴非死亡卽刼掠緣斯而起撫君燭及隱防非一省之福乎

杭州司李蔡徳通商濟荒條議杭城生齒仰給外米防憲行廣糴通商已無遺防而聚米之道不厭多方近聞鄰境閉糴米價翔湧商販紛紛有各處阻難之愬職思官府之儲散有限民間之自運無窮而民間之自運猶有限逺商之樂販更無窮但能使逺地經商望武陵爲利藪聞風爭赴米貨逬湊杭郡百萬生齒之事濟矣招來之法釐爲八則【八則載後摘要偹觀條內】

謹案商不通民不救價不抑客始來此定理也司李善於擘畫釐爲八則精詳周到蓋以經濟爲心視疎忽者逺矣

杭守龎承寵給批糴米議杭城周遭百里食齒繁聚地又山多田少桑柘多而禾稼少故民間食米皆仰給於外省所從來久矣今夏䢐秋云漢爲災民虞桂玉所借商販雲集庻防拯此孑遺無柰鄰省下遏糴之令掫人又播摽掠之虐使不爲之計商人將褁足不敢出途而杭民有立槁耳給照流通無待再計仍請嚴檄嘉湖二府飭各巡兵不得搶掠嚇詐米船生事者以三尺防之庶商販通行而杭民猶有更生之望也

謹案興販五穀𨿽云射利之徒譬猶救民之使不可與他販等何也杭州素不產米逺商不至朝啼絕粒暮防溝渠害可言哉給批令糴無許阻撓通商之要法也

不抑價論曰諸君子咸以不抑米價爲髙又以稍增米價爲善商自通而民可救此固不易之理矣古人立法固有成算後世仿行貴乎隨時非訪之於父老卽宜詢之於紳衿然終不若防行村僻得寔之爲當也遇饑年果能知境內之粟共有若干石而榜示於通衢必使闔郡人知之令有米者但許隨時價出糶不許閉糴屯積此亦救民之要法不可不知也小民旣知有米可糶心已安矣誰復爭求客商知價不抑舟已集矣豈又他之此不抑之抑也惟杭城之棧米最爲可恨富商略不遂意棧而不賣圗厚利耳豈顧窮民牙人利口欺官阿富翁耳誰憐餓莩彼果爲人何不速買速賣循環糴糶悉屯積而不賣哉此非閉糴而何君子知之自管子以及宋明政之羙者已列於右若能仿行何患乎饑民之不救也與其爲民惜錢不若爲民惜命如宋時濮州侯日成嫌米價日增題請令人畱一年之糧餘皆依祥符八年之數而出糶天子慮其擾民勿許非洞悉人情之聖主耶書云懋遷有無化居蒸民乃粒萬邦作乂故米價貴任其低昻不可稍爲之裁抑欲利吾民而反害吾民也

十開粥廠以活垂危

【齊黔敖

衛公叔文子漢陸續

隋房景逺】

【唐郭禹

宋程頤陳堯佐

元余闕】

【明席書

畢懋康耿橘

鐘化民】

齊大饑黔敖爲食於路以待餓者而食之有餓者防袂輯屨貿貿然來黔敖左奉食右執飲曰嗟來食揚其目而視之曰予惟不食嗟來之食以至於斯也從而謝焉終不食而死曽子聞之曰防與其嗟也可去其謝也可食

謹案禮貎之於人大矣哉士君子當死亡之際略不自貶以偸生曽子論之素矣故鐘禦史河南賑粥賑銀獨加厚於寒士不與庸眾同之蓋以揚目而視之者未必不謝之而寕死也

衛公叔文子卒其子請謚君曰昔者衛國凶饑夫子爲粥與國之餓者不亦乎昔者衛國有難夫子以其死衛寡人不亦貞乎夫子聴衛國之政修其班制以與四鄰交衛國之社稷不辱不亦文乎故謂夫子貞文子謹案人當饑饉之時得一餐之粥卽延一日之命此後得遇生機皆此一餐之力矣故爲力少而致功大以此定謚也宜矣凡當凶嵗人可不以文子之爲哉

漢陸續字智初防稽吳人也防孤仕郡戶曺史時嵗荒民饑困太守尹興使續於都亭賦民饘粥續悉簡閱其民訊以名氏事畢興問所食防何續因口說六百餘人皆分別姓名無有差謬興異之

謹案粥𨿽數碗能活饑人豈可小視公皆悉數無遺其不茍於處事也明矣太守之用人戶曺之謹愼不可爲賑粥之盛典歟

隋房景逺爲齊州主簿多政景逺平生重然諾好施與嵗祲設粥通衢存濟甚眾平原劉郁路經齊兗遇刼賊將殺之郁呼曰與君鄕近何忍見殺賊曰若鄕裏親親是誰郁曰齊州房主簿是我姨兄賊曰我食彼粥得活何忍殺其親遂還郁衣物且防活者二十餘人謹案善之感人如風之偃艸未有不從之而披靡者也故𨿽盜賊不昧其良賑救其可緩乎主簿賑粥得救其親設令景逺自遇化盜爲良豈其所難可見粥之活人感防者切食祿者何不稍分肥甘之萬一以延枵腹之殘喘哉

唐僖宗文徳元年四月以郭禹爲荊南畱後初禹勵精爲治撫集雕殘賑饘粥給孤貧通商務農時藩鎭莫以飬民爲事獨華州刺史韓建招撫流散勸課農桑數年之間民富軍贍時人謂之北韓南郭

謹案人生天地間在一時名垂萬世始可告無忝於生平北韓南郭近之矣若專以功名爲重者生則顯榮死則冺焉不亦大可慨哉

宋程頤有云救饑者使之免死而已非欲其丰肥也當擇寛廣之地宿戒使辰入至已則闔門不納午後與之食申而出之日得一粥則不死矣其力能自營一食者皆不來矣比之不擇而與者當活數倍之多也

謹案昔陳龍正謂伊川之論𨿽佳但日只一餐恐不足以救其死耳曽則以爲莫若俟其食畢毎人或給米二三合或給糕餅數枚以代下次之餐彼旣不專守候於此又可往他處營生一朝而獲數日之糧未可知也

陳堯佐知壽州遭嵗大饑自出米爲糜以食餓者吏民以故皆爭出米共活數萬人堯佐曰吾豈以是爲私耶蓋以令率人不若身先而使其從之樂也

謹案米珠薪桂人皆自顧不暇何處懇求官長若不救全老弱死而壯者盜必然之勢陳公身先率民廣開粥廠一州之中到處盡沾寔非善於鼓眾之君子哉

元順帝至正二年五月起復余闕爲淮東宣慰副使守安慶到官十日防至卻之集將吏議屯田戰守計環境築堡寨選精甲外捍而田其中明年春夏大饑人相食捐俸爲粥以食之請之中書得鈔三萬錠以賑民

謹案忠於君者必能愛民如余公到官十日捐俸煮粥請鈔賑民力行善政惟恐不及後果盡忠於國若置饑民於勿問但以功名爲重是屯其膏而不能布上之防澤矣所以有聖主必賴有賢臣上下交而志同夫非蒼生之幸歟

明嘉靖十七年席書疏云臣竊見南京地方饑饉殊甚初賣牛畜繼鬻妻女老弱展轉少壯流移甚或餓死於道廷議賑卹但饑民甚多錢糧絕少惟作粥一法不湏防姦不湏審戶至簡至要可以救人世俗皆謂作粥不可輕舉緣有行之一城不知散布諸縣以致四方饑民聞風駢集主者勢力難及來者壅積無算遂謂作粥不宜輕舉不知辰舉而午卽受三四舉而卽可寕輯其效甚速其功甚大此古遺法扶顚起斃拯溺救焚未有先於此者未有急於此者此臣一得之愚也

謹案是時餓莩甚多比戶離徙姦民雜出公謂民命在於旦夕若必待編審事定民何以堪令州縣毎十里爲一局先發現銀市米爲粥賑之兩月惟食以粥則所賑皆貧民姦猾漸散乃奏截運儲及戶部所發銀兩議定間月兼給其妙在先令州縣十里爲一局俟賑粥兩月然後議給銀米所以人沾寔而豪彊不得爲姦也

陜西巡按畢懋康賑粥其議有云嘗聞救荒非救饑民乃救死民也其法無如煮粥善相應先盡各州縣見在倉糧盡數動支又動本院贖銀收買米豆雜糧煮粥賑濟然所謂救荒無奇防者患在任之不眞任之不力耳若有眞心自有良法又何事不可爲何災不可弭也向得張司農救荒十二議試有明驗爲此仰司卽將救荒議十二欵發刻令各府印刷分給各州縣逐欵著寔舉行【十二欵載後賑粥湏知內】

謹案若有眞心自有良法非寔心愛民者不能道此二句亦不能知此二句之妙畢公深於愛民令州縣盡開粥廠且令將救荒十二議處處發刻印刷施行其心不但欲救一省之荒並欲救各省之荒更可以救各省千百年後之荒矣生機至今猶在時與春气融和於宇宙間也

萬曆時知常熟縣耿橘有云荒年煮粥全在官司處置有法就村落散設粥廠若盡聚之城郭少壯棄家就食老弱道路難堪一不便也竟日伺候二飡遇夜投宿無地二不便也穢雜昜染疾疫給散難免擠踏三不便也非有司親嘗嚴禁人眾慮粥缺少增添生水往往致疾惟就各處村落屬慕義者主之畫地分煮之爲當也謹案耿君三說言言中窽事事俱眞非目覩而傷心者焉能有此故於不得已之中想出必不可易之法莫如各處村落各令義士主之畱法人間惠愛至今不息吁嗟乎耿公安得天下有司盡如公也

禦史鐘化民河南賑饑令各府州縣官徧歷鄕村察舉善良以司粥廠就便多立廠所毎廠收飬饑民二百不拘土著流移分別老防婦女片紙注明某廠就食以油紙防系於臂彚立一冊聴正印官不時查防使不得東西冒應期至麥熟而止所到必行拾遺之法徧歷州縣村墟粥廠以故地方官望風感動竭力賑救而民賴以生

謹案諺云饑時一口勝如一鬥死在湏臾卽能行走粥廠之妙言難盡述鐘公令州縣鄕村就便多立廠所在在救全而且徧歷周觀有司敢不竭力以生之乎一防仁慈貫徹各廠如陽和之布大地無有不在其化育之中者也

開粥廠總論曰饑年賑粥可以粥視之乎純陽丹藥岐伯仙方不是過也何也得之則生勿得則死故耳於黔敖之事可見矣但粥廠之事務𨿽多其要惟五耳一貴多廠耿橘之論是也二貴得人陸續之事是也三貴巡察鐘化民之所行是也四貴犒賞畢懋康之所頒是也五貴得法席侍郎之所奏是也以此五法得余忠宣之捐俸陳堯佐之先民何患乎粥廠之不盡善盡美也乃知無逺渉之苦門外之嗟者廠多故也無廢弛之事冒破之求者得人故也不事虛名立平賑竈者巡察故也人人竭力不忍相欺者犒賞故也寔均沾不塡溝壑者得法故也茍能若是不特逺邁於房主簿且可與公叔文子及北韓南郭並傳不朽矣禮記云使民有父之尊母之親如此而後可以爲民父母則凡父母斯民者一粥之賑其可緩乎

欽定康濟錄卷三上﹤史部﹐政書類﹐邦計之屬﹐欽定康濟錄﹥

欽定四庫全書

欽定康濟錄卷三下

臨事之政

十一安流民以免顚沛

【漢成帝詔

唐王方翼宋天聖詔

韓琦】

【富弼

畢仲遊趙令良

滕逹道】

【杜紘

鄭剛中元武宗制

明原傑】

漢成帝鴻嘉四年春正月詔曰數勅有司務行寛大而禁苛暴迄今不攺一人有辜舉宗拘系農夫失業怨恨者眾傷害和气水旱爲災關東流散者眾靑幽冀部尢劇朕甚痛焉已遣使者循行郡國被災害什四已上民貲不滿五萬勿出租賦逋貸未入皆勿收流民欲入關輒籍內【籍其名而內之】所之郡國謹遇以理務有全活之恩以稱朕意

謹案民至於一無所有借貸無門身同乞丐今日或父子同行明晚烏知不夫妻離散故不作他鄕之者十不得其半也今此詔除其逋欠所在之處輒籍內之令郡國速爲救全以廣天子之意民有不興鴻雁於飛之詠耶

唐儀鳳間王方翼爲肅州刺史蝗獨不至其境鄰郡民皆重繭走之方翼出私錢作水磑薄其直以濟饑瘵起舎數十百楹居之全活甚眾

【宋】董煟曰流民至當爲法以處之富弼令樵采打魚之類地主不得爲主是也但一時未免侵擾莫若修隄浚河興水利公私兩便不然官司出錢租賃民間蘆場或柴篠山近縣郭市井去處縱流民樵采官復置場買之非惟流民得自食其力雪寒平價出賣亦可濟應細民

宋仁宗天聖七年閏二月詔河北轉運使契丹流民其令分送唐鄧汝襄州以閒田處之仍令所過人日給米二升初河北轉運使言契丹嵗大饑民流過界河上謂輔相曰𨿽境外之民皆是朕之赤子也可賑救之故降是詔

【宋】董煟曰境外之民一遇饑歉流徙過界仁皇尙且救賑之聖度廣大如此況同路同郡之民爲守令者可不加意乎

韓琦知益州嵗饑流民滿道琦募人入粟設粥濟之明年給糧遣歸又招募壯者等第列爲禁軍一人充軍數口之家得以全活檄劍關民流移欲東者勿禁凡撫活流亡共一百九十萬慶曆三年陜西饑詔琦撫之琦至寛徵徭免租稅給復一年逐貪殘不職之吏罷冗員六百七十人時河中同華等州饑民相率東徙琦發廩賑之凡活一百五十萬人琦後爲相封魏郡王五子皆貴忠彥繼爲相

謹案天地之大徳曰生韓公體之有一民不被其澤者若已推而納之溝中韓公任之兩畨賑救法出萬全堪爲濟世之嘉模永作活人之大典於今屈指七百餘年凡見流移必思盛徳是韓公之泯沒者身而不亡者心以其生機猶在故也安流者可不以韓公爲法哉

富弼知靑州防河北嵗凶流人就食者眾公勸民出粟益以官廩隨所在貯之葺公私廬舎若干散處其人以便薪汲或曰此非弭謗自全計也公曰能全活數萬人不勝二十四考中書令哉行之愈力忌者亦無能難也【其法詳於摘要備觀內】

謹案大膽做去細心處事汲汲於民罔知其他富公之安流也安流之法其要惟三一得食一有居三可歸富公盡得其妙故爲千古之名臣

哲宗元祐中耀州大旱野無靑苗畢仲遊謂向來郡縣賑濟多後時力愈勞而民不救乃先民之未饑揭榜示曰郡將賑濟且平糶若干萬石諭無出境民皆歡然安堵已而果漸艱食乃出粟以賑且平糶以給之鄰近流散殆盡而耀民之當徙就食者乃十七萬九千口顧所發粟不及萬石以民粟繼之家給人足無一人逃者監司故搜於長安得二人曰此耀之流民也送還郡仲遊驗閱皆中州之逐利者所賫自厚卽非流民監司媿阻謹案民心惶惑百詭俱生仲遊先期出示則民有所恃而無恐何流亡之有後則繼之以實政或平糶或賑濟恵不混施出之裕如非平日素有籌畫者而能然歟

孝宗隆興二年趙令良帥紹興是時流民聚城郭待賑濟餓而死者不可勝計通判王恬閭邱寧孫建防云今盡發常平義倉米賑給之至來年麥熟止恐無以爲繼況旬給斗升之米官不勝其勞民不勝其病莫若計其地之逺近口數之多寡人給兩月之糧令歸治本業不猶愈於聚城郭待升斗之給困餓而死乎趙行其言委官抄札給糧以遣之不旬日間城中無一死人歡呼盈道全活甚眾

謹案建防者貴乎通盤打算如此則生若彼則死計地給糧令歸治業非生民於必死之中耶其妙處在總給兩月之糧日食之外尙可謀生君子哉趙公也聽仁者之言而活此流民也

滕達道知鄆州嵗方饑乞淮南米二十萬石爲備後淮南東京皆大饑達道獨有所乞之米召城中富民與約曰流民且至無以處之則疾疫起並及汝等矣吾城外廢營田欲爲席屋以待之民曰諾爲屋二千五百間一夕而成流民至以次授地鍋炊器用皆具以兵法部勒婦女炊少者汲壯者樵民至如歸上遣工部侍郎王古按視廬舎道巷引繩綦布肅然如營陣古大驚圖上其事有詔褒美用活者數萬人

謹案安流者心不慈所需必不備法不嚴混亂不循規滕君部民有法派職有條經濟之才令人驚服詔防烏得不大爲褒美

國朝陳芳生曰流民過境必當量倉儲多寡預酌撫卹之宜如其未至又且所積無防或欲揚聲招之以飾虛譽此賊民之甚者亦必自賈奇禍切戒切戒

杜紘爲永平令嵗荒民將他徙召諭父老曰令不能使汝必無行若畱能使汝無饑皆曰善聽命乃官給印劵稱貸於大家約嵗丰爲督償於是咸得食無徙者明年稔償不愆民甚徳之

謹案民之流者或死於道路或亡於疫疾或陷於刼賊或歸於豪彊種種慘狀不一而足惟永平令慰之於未流之前生之於將斃之際民甚徳之不亦宜乎

鄭剛中判溫州嵗饑流民載道勸守發倉賑之守曰恐實惠不及饑者答曰業有措置以萬錢每錢押一字夜出坊巷遇饑臥者給一錢戒曰勿拭去押字次早憑錢給米饑者無遺守嘆服

謹案出人不意而爲之簡且便剛中法也若稍露其機假冒者多矣總之眞心愛民自有善法推廣其意當不止此仁者勉之

元武宗至大元年三月乙丑以北來貧民八十六萬八千戶仰食於官非久計給鈔百五十萬錠帑帛準鈔五十萬錠命太師伊徹察喇等分給之罷其廩給三年詔各處人民饑荒轉徙疾疫死亡𨿽令有司賑卹而實惠未徧今嵗收成轉徙復業者有司用心存卹原拋事產依數給還在官一切逋欠並行蠲免仍除差稅三年野死遺骸官爲收拾於官地內埋瘞

【明】陳龍正曰苛刻之吏稍遇丰收民間有復業者輒並追其舊逋以故民畏而不敢歸況更肯除稅三年乎元時紀綱𨿽頺而民生往往受其寛政故𨿽災荒之日子孫眷屬毫無愁苦仁民之政豈誣也哉

明憲宗成化十二年禦史原傑奏設行臺於鄖陽統治新設竹溪鄖西等縣詔可初祭酒周洪謨憐流民爲項忠所逐著流民說有云東晉時廬松滋之民流至荊州乃僑置滋縣於荊江之南陜西雍州之民流至襄陽乃僑置南雍州於襄水之側其後松滋遂隸於荊州南雍遂並於襄陽垂今千載寧謐如故前代安流民甚得其道今若聽其近諸縣者附籍逺諸縣者設州縣以撫之置官吏編甲裏寛徭役使安生理則流民皆齊民矣何以逐爲禦史李賢然其說至是流民復集遂援洪謨之說疏上之故命原傑往蒞其事事成進傑右都禦史謹案實有救民之心何患無安流之法古之致治何嘗借才於異代項忠坐不讀書未知往事周君深明故典彷佛前人流民借此而生三縣賴之而設故諸事不可不以法古爲先也

安流民總論曰時至饑年以守土牧民官視之則曰流民以天子宰相視之莫非赤子忍令其扶老攜幼冒雨衝風吞饑忍饑途棲路宿而流離於道路哉故愛民之君子皆當法前賢之遺事以救之也民之未流者當以畢仲遊杜紘爲法民之已流者王方翼韓琦富弼可師成帝之詔能釋行路之悲剛中之錢可救途宿之苦趙令良計程給費故鄕得返原子山立縣收畱異地可居境外之民仁宗待之以赤子逺來之眾武宗濟之以恩膏是未流者已流者欲歸者欲畱者行路者途宿者他國民逺來眾前人無不有以處之矣是所望於後之仁人哀其窮而軫卹乎離鄕求活之苦詩云之子於徵劬勞於野爰及矜人哀此鰥寡膺民社者顧可不知勞來還定安集之典哉

十二勸富豪以助濟施

【齊管子

春秋子皮子罕漢趙憙

後魏樊子鵠】

【唐來濟

宋向經扈稱

曽鞏】

【陳珦

明世宗】

齊桓公曰大夫多並其財而不出腐朽五穀而不散管子對曰請以城陽大夫而請之桓公曰何哉管子對曰城陽大夫嬖寵被絺綌鵝鶩含余秫齊鐘鼔吹笙箎而同姓兄弟寒不得衣饑不得食將欲盡忠於邦國能乎其毋復見寡人削其秩杜其門而不出功臣之家皆爭發其積蔵以與其逺近兄弟以爲未足又收國之貧病孤獨老不能自食之氓皆與得焉國無饑民此之謂繆數

舊評旣抑城陽之寵又勸功臣之施管子片言其利大矣

春秋之時鄭饑未及麥民病子皮餼國人粟戶一鐘是以得鄭國之民故罕氏世掌國政以爲上卿宋饑時司城子罕出公粟以貸使大夫皆貸司城氏貸而不書爲大夫之無者貸宋無饑人晉叔向聞之曰鄭之罕宋之樂二者皆得國乎

【宋】董煟曰罕氏果世掌國政於鄭樂氏遂有後於宋此所謂天災流行國家代有行道有福理之必然也

漢趙憙守平原靑州大蝗侵平原荒甚乃出俸賑之勸富民出谷濟饑所活萬計官太傅封侯世爵

謹案以何忍獨飽存於胸中分俸救人伏湛行之矣今又見於趙公且勸富民出谷賑濟所活萬計何平原之多幸也荒於天而不荒於人非太守之力歟

後魏樊子鵠爲殷州刺史屬旱儉恐民流亡乃勸有粟之家分貸貧者並遣人牛易力多種二麥州內獲安謹案不勸貸窮民必流不種麥三春失望何以及秋成而得活樊刺史悉爲措處令小民通那有無已不費而流亡少乏經濟之才者何足語此

唐髙宗顯慶元年夏四月上謂侍臣曰朕思養人之道未得其要公等爲朕陳之來濟對曰昔齊桓公出遊見老而饑寒者命賜之食老人曰願賜一國之饑者賜之衣曰願賜一國之寒者公曰寡人之廩府安足以周一國之饑寒老人曰君不奪農時則國人皆有餘食矣不奪蠶要則國人皆有餘衣矣故人君之養人在省其徴役而已今山東役丁嵗別數萬役之則人大勞取庸則人大費臣願陛下量公家所須外余悉免之

謹案勸分於有力之家孰若輸息於朝廷之上來濟所對得之矣饑寒徧於國中徵役苦於萬姓𨿽日言養人而人得養歟一國之饑寒非朝廷不能濟也非老人不能言也君天下者幸致思之

宋向經知河陽大旱蝗民乏食經度官廩嵗支無餘乃先以已圭田所入租賑救之已而富人皆爭效慕出粟所全活者甚眾

謹案旱蝗一見已知必饑理宜通盤打算國帑肯發而賑乎倉庫足散而救乎如其未然勸分在所不免以身樹法猶恐其遲向君肯後之乎故至饑年當加禮於富人深憐乎貧者否則富人不爲我用而貧者無得飽之時矣

仁宗時扈稱爲梓州轉運使嵗大饑道殍相望稱卽先出祿米賑民故富家大族皆願以米輸之於官而全活者數萬人降勅奬諭

謹案竭一己之力有限合眾人之助方多卽江海不擇細流之意耳然不有以先之其誰我信今扈公先出祿米以賑民則富人之恐後也必矣君子之徳風信然

曽鞏判越州時嵗饑度常平不足以賑給而田野之人不能皆至城郭至者羣聚有疫癘之虞前期諭屬縣召富人使自實粟數總得十五萬石視常平價稍增以與民民得從便受粟不出田裏而食有餘粟價自平又出粟五萬石貸民爲種糧使隨嵗賦入官農民賴以不乏【宋】董煟曰此防固善但視常平價稍增則視時價必稍損矣恐成科抑不若前期勸諭商賈富民循環糴販之爲愈

陳珦知徐州沛縣防久雨平原出水谷旣不登晚種不入民無卒嵗具珦謂俟水退卽耕而種時已過矣乃募富家得豆數千石以貸民使布之水中水未盡涸而甲已露矣是年遂不艱食

謹案凡勸募於人者原不可認定出錢出粟假如沛縣因久雨而田難種若勸人以粟賑之烏能久逺陳君揆時度勢豆尙可種遂募而種之果得以濟爲費旣省爲力又多卽此而推防人多少聰明啟人多少悟頭故因時而募者方稱善法

明世宗嘉靖十年令支大倉銀三十萬兩賑濟陜西又奏準陜西災傷重大扣本家食用其餘照依時價糶與饑民若每石減價一錢至五百石以上者給與冠帶一千以上表爲義門遺棄子女州縣官設法收養如民家有能自收養至二十口以上者給與冠帶

謹案此詔之妙在減價出糶者遞有恩榮使有米者不得盡索髙價小民可沾平糶之恩朝廷不煩發帑之費一舉而數善備焉然皆祖忠肅於公之政也至收養子女亦一時同行之事良有司所當究心者

勸富豪總論曰勸諭之道不一握其要則民輸恐後失其方𨿽官索不輸曷弗以古人爲法哉若管子之勸貴人則以退黜勸司城氏之勸大夫則以不伐勸其他先已而後人者比比然也至如揆時度勢若陳珦之勸輸豆種又在畱心經濟者之善爲師法矣但又有一種分頭勸不可不知宜預查通縣共有防社每社先訪才幹出眾者能事能言者數人聘以禮酌以筵許其旌奬每一人令其勸輸防戶多者爲能倘有富足而不聽勸輸者有司始自勸焉不激不撓循循善誘務在必得如是則社社無不輸之上戶村村無不救之窮民矣詩云哿矣富人哀此防獨周禮云五族爲黨使之相救五黨爲州使之相賙統詩禮而觀之有無原貴相通濟貧卽是安富勸分其可少乎特不可稍存其私耳

十三乞蠲賑以紓羣黎

【漢蠲免詔

唐李絳白居易憲宗

京兆府奏】

【宋沈倫

程顥趙善防

元禦史臺】

【明吳之鵬】

漢昭帝元鳳二年詔朕閔百姓未贍前年減漕三百萬石頗省乘輿馬及苑馬以補邊郡三輔傳馬其令郡國毋斂今年馬口錢三輔太常郡得以菽粟當賦宣帝元康二年五月詔曰今天下頗被疾疫之災朕甚湣之其令郡國被災甚者毋出今年田租安帝延光元年京師及郡國二十七雨水大風傷人詔曰被淹傷者一切勿收田租

謹案漢帝之蠲免田租奚啻數千萬此但略舉一二以見大綱凡在後之撫綏兆民者要當彷佛前人加意百姓蠲免徵收裕其衣食不待有司之報先事豫圖一聞奏請之章凖給恐後庶防天災不害而民有保聚之樂矣

唐憲宗元和四年三月上以久旱欲降徳音翰林學士李綘與白居易上言以爲欲令實恵及人無如減其租稅又言宮人驅使之餘其數猶廣事宜省費物貴狥情又請禁諸道橫斂以充進奉又言嶺南黔中福建風俗多掠良人賣爲奴婢乞嚴禁止閏月己酉降制釋天下系囚蠲租稅出宮人絕進奉禁掠賣皆如二人之請己未雨絳表賀曰乃知憂先於事故能無憂事至而憂無救於事

謹案二公以婉言諫君蠲租之外復請多端悉皆聽從當斯時也愁苦之气變而爲和暢之風此時雨之所以立沛也

元和七年上謂宰相曰卿輩屢言淮浙去嵗水旱近有禦史自彼還言不至爲災事竟何如李綘對曰臣按淮南浙東浙西奏狀皆雲水旱人多流亡求設法招撫其意似恐朝廷罪之者豈有無災而妄言有災耶此蓋禦史欲爲姦防以悅上意耳願得其主名按置之法上曰卿言是也國以人爲本聞有災當急救之豈可復疑之耶朕昔不思失言耳命速蠲其租稅

謹案憲宗之蠲租也不但命蠲而且命速蠲可見人主愛民之心頗切特患無以告之耳使非李絳力言防爲禦史所誤小人之不可令其近君也若此

元和十年三月京兆府奏恩勅蠲放百姓兩稅及諸色逋懸等伏以聖慈憂軫疲氓屢蠲逋賦將行久逺實在均平有依倚權豪因循觀望忽逢恩貸全免徵繇至於孤弱貧人裏胥惇廹及其輸納不敢稽違曠蕩之恩翻不沾及亦有姦猾之輩僥幸爲心時雨稍愆已生覬望競相誘扇因至逋懸若無綱條實恐滋獘自今後忽逢不稔或有恩蕩伏請每貫每石內分數放免輸納已畢者準數折免來年租稅則恩澤所加彊弱普及人知分限自絕姦欺從之諸州府亦準此處分

謹案欲厚斯民燭姦爲最否則孤弱受其追呼豪彊享其徳澤完納者全無實恵拖欠者反得沾恩無以懲其旣往何以勸其將來京兆之奏天子之從兩得之矣

宋太祖建隆元年戶部郎中沈倫使吳越歸奏泗饑民多死郡中軍儲尙百萬餘斛可貸於民至秋復收新粟有司沮倫曰今以軍儲賑饑民嵗若薦饑無所收取孰任其咎上以難倫倫曰國家以廩粟濟民自當召和气而致丰稔豈復水旱耶帝命貸之

謹案帝王𨿽肯愛民亦貴賢臣有以啟之宋太祖之貸軍糧若非沈倫之鼓舞焉能得貸和气致祥實與洪範相符仁人之論非淺見者所能及也故數語而人傳千載

程顥知扶溝水災民饑請發粟貸之鄰邑亦請司農怒遣使閱實使至鄰邑而令遽自陳谷且登無貸可也使至謂顥盍亦自陳顥不肯使者遂言不當貸顥則請貸不已力言民饑遂得谷六千石饑者獲濟而司農益怒視貸籍戶同等而所貸不等檄縣杖主吏顥言濟饑當以口之眾寡不當以戶之髙下且令實爲之非吏罪乃得已

謹案必存濟世豈論位之尊卑若程夫子之抗司農可言其位之尊耶食君之祿者必當忠君之事略不以黜陟介其懷故民得濟而吏得免責也君子之處事豈庸眾之所能測哉

寧宗嘉泰四年前知常州趙善防言貧民下戶每嵗二稅但有重納未嘗拖欠朝廷蠲放利歸攬戶鄕胥而小民未嘗沾恩乞明詔自今郊霈與減放次年某料官物或全料或一半其日前殘零並要依數納足則貧民實被寛恩官賦亦易催理從之

謹案饑饉不蠲民安得活但蠲而不得其當徒歸攬戶良善無恩惟有停徵本年舒萬姓剜肉之苦免其來年全四境易納之人頑戶拖欠空延日月良民肯納來嵗無徵此外別無善法趙公所奏可爲萬世不易之良規

元成宗大徳六年禦史臺言自大徳元年以來數有星變及風水之災民間乏食陛下敬天愛民之心無所不至理宜轉災而福今春霜殺麥秋雨傷稼五月太廟災尢古今重事臣等思之得非荷陛下重任者不能奉行聖意以至如此若不更新後難爲力乞令中書與老成識達治體者共圖之復請禁諸路釀酒減免差稅賑濟饑民帝皆嘉納命中書卽議行之

謹案以災傷而令老成圖治復請禁釀酒免差稅廣賑濟皆饑年之要務而天子從之有不轉災而爲福者哉昔人云儒者之言可寶萬世若此數語能發天地之陽和闡乾坤之生意非萬世之寶歟

明神宗萬曆九年給事中吳之鵬疏內有云至若江南天下財賦半給於斯霪雨不絕田墟盡沒禾苗淹爛廬舎漂流若不大施捐免不可然臣之所謂蠲者不在積逋而在新逋不在存畱而在起運何也蓋積逋之蠲姦頑侵欠者獲厚恵而善良供賦者不沾恩則何以勸且以凶嵗議蠲而乃免樂嵗逋欠之虛數民危在眉睫而乃議往年可緩之徵輸則何以周急乃若存畱不過國課十分之一二耳官俸軍儲之類詎可一日無哉故非蠲運濟民未有能獲蘇者也

謹案凶年之苦拆屋伐桑難存皮骨賣妻鬻子不足充饑故𨿽任爾千般鍛鏈總難上納分釐是不蠲亦蠲矣何若蠲之而民心猶在也然蠲而不得其法等於不蠲耳給事之疏搜剔利獘一目了然奏蠲者所當急效也

乞蠲賑總論曰歲當饑饉小民顚沛流離非急下蠲租之詔頻頒濟困之恩庶民何由而康濟乎此漢唐以下之賢主知之深而謀之最急者也苐聖天子深居九重全恃親民有司目擊民艱者速爲防報鎭撫大員旬宣徳意者急爲具題或請蠲或請賑或請貸時勢不同處置各異是故損上益下之權總在轉移者之審別其要剔除冒濫之法總在推行者之竭盡其心倘或民遇饑荒郡縣抑使不報報亦覆驗遲行甚至災荒分數寧刻毋浮賑濟貧窮寧嚴毋濫此豈聖主恵愛斯民之本意凡厥有司可勿爲之仰承恩防以子恵元元乎要之安民不當惜費撫眾貴乎實心故爲臣者不可不以奏請爲急爲上者自必當以聽納爲先乞天恩而生饑餒洞達國體者必不以爲損朝廷之儲蓄而以爲培國本之良圖矣

十四興工作以食餓夫

【齊晏子

宋趙抃範仲淹

歐陽修】

【熙寧詔

張守約汪綱

邵靈甫】

【明張純李畛

張敷華林希元

鐘化民】

齊景公之時饑晏子請爲民發粟公不許當爲路寢之臺晏子令吏重其賃逺其兆徐其日而不趣三年臺成而民振故上悅乎遊民足乎食君子曰政則晏子欲發粟與民而已若使不可得則依物而偶於政

謹案晏子之濟饑上無逆鱗之恐下有拯溺之恩以智行仁卽工寓賑上下墜其仁術而不知此君子所以美之也

宋趙抃知越州嵗大饑公多方賑救之外又雇小民修城四千一百人爲工共三萬八千乃計其工而厚給之民賴以濟

謹案公之賑救多端念此壯夫一種非興工不足以聚多人故城事一舉而四境歸工貧苦之家賴之得生富貴之室借此免禍不然彊而有力者當此饑寒逼廹不知做出多少不可知之事矣

範公仲淹知杭州吳中大饑吳民素喜競渡好佛事乃縱民競渡召諸寺主諭以饑嵗工賤令其大興土木又新倉厫吏捨工技服力日數萬人是嵗兩浙惟杭晏然民不流徙

謹案令人廣修寺院更美於官府興工其價稍增故耳至於嬉遊者必其力之可費而後費之借此以濟窮民格外之仁智寓於權也

歐陽修知潁州嵗大饑公奏免黃河夫役得全者萬餘家【此卽周禮所謂弛力也】又給民工食大修諸陂以漑民田盡賴其利【此卽以工役而寓賑濟之意也】

謹案歐陽修不但文章名世愛民之政至今膾炙人口此其所以稱全人也

神宗熙寧七年正月河陽災傷防常平倉賑濟斛斗不足乞兼發省倉詔賜常平谷萬石興修水利以賑濟饑民

謹案此詔愛民深矣一舉而數善備焉興修水利令民口有食而家有糧非目前之善防乎興修之後堤塘堅固溝洫分明田事賴以不損非永逺之善防乎賑濟之外果能府府皆然何患大有之難登

張守約知涇州涇水善暴城每嵗增治堤堰費不貲適年饑罷其役或曰如水害何守約曰荒嵗勞民甚於河患禱之河神一夕雷雨河徙而南城不爲患

謹案昔潮州有鱷魚韓文公投之以文則徙而去之人以爲奇今涇水暴城張公禱之於神一夕而徙不更異乎總之爲萬民起見天地神自能鑑原所以無靈不格耳人可不以萬民爲念哉

汪綱字仲舉知蘭谿嵗苦旱勸富民濬治塘堰大興水利饑者得食其力民賴以蘇

謹案窮民無事衣食弗得法网在所不計矣故盜賊蜂起富室先遭塗毒而餓莩亦防殘生爲害可勝言哉今勸富民治塘修堰饑者得食富室無虞保富安貧之道莫過於此

邵靈甫宜興人儲谷數千斛嵗大饑或請乘時糶之曰是急利也或請損值糶之曰此近名也或曰將自丰乎曰有成畫矣乃盡發所儲雇傭除道自縣至湖鎭四十里浚蠡湖橫塘等水道八十餘里通罨畫溪入震澤邑人爭受役皆賴全活水陸又俱得利子梁登第孫綱冠於南省咸謂積善之報

謹案耿壽昌奏立常平而封侯食報宋子貞廣濟饑人而官至平章救人之功上干天聽靈甫子孫連登髙第於理何疑

明英宗正統五年二月以畿內災民食不贍勅張純【都察院右僉都禦史】李畛【大理寺右少卿】區畫賑濟給京城饑民飯三月造奉天華蓋謹身三殿乾淸坤寧二宮以畿內饑復民二年家有父母者人賜二石米

謹案昔周孔教云官府賑給安能飽其一家故凡城之當修池之當鑿水利之當興者召民爲之日授其直是於興役之中寓賑民之恵也今張李二公查有父母之家又各賜米二石孝養教民又得之於興工之內矣非善政歟

孝宗治元年張敷華爲湖廣布政使嵗饑給粟散粥藥病掩胔髙值來商卑詞告糴出官錢修學宮徧役軍民籍爲甲伍使資傭值以業餓者

謹案一命之榮尙能起死況方面乎觀張公之所爲身受其恵者固感激終身卽見諸史者亦永懷不已噫治至今布政多矣惟張公膾炙人口者恵政及民故也

嘉靖時僉事林希元疏內有云凶年饑嵗人民缺食而城池水利之當修在在有之窮餓垂死之人固難責以力役之事次貧稍貧人戶力能興作者𨿽官府量品賑貸安能滿其仰事俯育之需故凡圯壊之當修涸塞之當濬者召民爲之日受其直則民出力以趨事而因可以賑饑官出財以興事而因可以賑民是謂一舉而兩得也

謹案僉事公云在在有城池水利之當修此一句不知提醒多少夢中人蓋他事防銷不無難易若地方急務豈亦躊躇誠一舉而兩得之事也牧民者何事因循不爲上少紓卹民之憂乎

萬曆間禦史鐘化民救荒令各府州縣查勘該動工役如修學修城濬河築堤之類計工招募以興工作每人日給米三升借急需之工養枵腹之眾公私兩利謹案化民之救荒日馳數百里巡察各縣粥廠隨從無防所到食粥以故吏民畏服敬若神人如修學築堤等類悉令防工每人日給米三升不許略加粞谷又諭州縣有領工價而或稍怠其役者鞭撻槪行停止恐一人臥痛闔室餓亡故耳誠不世出之仁人也

興工作總論曰失業之人不知所往加以饑寒逼廹不就死於溝壑必創亂於山林勢所必至何也丰年尙有通那之處歉嵗斷無告貸之門晏子知之範君民於仁術立法千古宋之諸君子法之饑民得濟恵愛何深若張守約之禱河神一夕而徙鐘化民之戒鞭撻百世銜恩不又可爲後世之則歟賜谷萬石而興修水利者神宗一人也給工食而寓孝道者張李二公也靈甫解囊於鄕裏又奚愧焉其他愛民之人未有不急急於此者惟宋與明爲獨甚令彼窮人不暇於爲非全家賴之而得食恩施萬姓名著千秋有爲者亦若是我獨不能歟昔宋時莆陽一寺有建大防者工費鉅萬或告侍郎陳正仲曰當此荒嵗寺僧剝斂民財以作無益之舉盍白郡公禁止之正仲笑曰子過矣建塔之役寺僧能自爲之乎莫非傭此邦之人而爲之也斂之於富饒之家散之於貧寠之輩小民借之得食當此凶嵗惟恐僧之不爲塔也子乃欲禁之乎乃知仁者之言明白顯易可醒愚蒙而爲後世法者此種是也牧民者可不知興工寓賑之道哉

十五育嬰兒以慈孤幼

【越勾踐

漢髙祖光武章帝賈彪

鄭產

晉王濬

南北朝任昉唐文宗詔

宋葉夢得】

【劉彞

虞允文兪仲寛

明林希元】

越王勾踐令國中將免者以告【免卽分娩也】公令醫守之生丈夫二壺酒一犬生女子二壺酒一豚生三人公與之母生二人公與之餼

謹案戶口不繁疆塲誰拓況遭顚沛尢貴人扶故越王命醫給賞與母與餼惓惓焉惟恐稍有不及而損之也此其十年生聚十年教訓二十年之後吳其爲沼也嬰兒其可勿卹乎

漢髙祖七年民產子復勿事二嵗【復免也勿事不役使也】光武帝建武中產子者復以三年之算【每人嵗賦錢一百二十爲一算】章帝二年春正月詔曰人有產子者復勿算三嵗令諸懷者賜胎谷人三斛復其夫勿算一嵗著以爲令謹案漢家之卹丁口也若是故版籍繁而幅員廣兩漢世數約有四百餘年異代豈無愛民之君能以嬰兒爲重者則未有若漢家之惠養殷殷者矣

賈彪爲新息長小民困貧多不養子彪嚴爲其制與殺人同罪城南有盜刼害人者北有婦人殺子者彪出案發而掾吏欲引南彪怒曰賊防殺人此則常理母子相殘逆天違道遂驅車北行案驗其罪城南賊聞之亦面縛自首數年間人養子者千數僉曰賈父所長生男名賈子生女名賈女

謹案人見殺一無辜者必怒罵曰如此沒天理若嬰兒初出母胎何罪而卽遭慘殺況殺之者又其父母非滅天倫之輩乎是可忍也孰不可忍也回車案問重於大盜明決之論也

鄭產泉陵人爲白土鄕嗇夫時民家產子一嵗輒出口錢鮮有舉子者產勸百姓勿殺子口錢皆爲代出郡縣具以聞上錢因得免攺白土曰更生鄕

謹案民之艱於費也骨肉在所不顧故以口錢而殺子者眾今鄭君悉爲代出因而上聞有感得免鄕亦攺爲更生爲人上者可不深念民艱凡可以蘇民困者悉更有以生之哉

晉王濬爲巴蜀太守邑人生子皆不舉濬嚴其科條寛其徭役所活數千人及後伐吳所活者皆堪爲兵其父母戒之曰王府君生汝汝必死之用是破吳而建大功謹案以太守而活嬰兒如拾芥之易去其致死之由防其得生之路其誰敢異何以今不多見也王公因好生而全人骨肉後因骨肉之言而建大功食報之速不捷於影響歟

南北朝任昉爲義興守嵗饑以月俸治粥廣活饑民禁民產子不舉有孕者輒助其資斧全活數千餘家謹案平時尙有斃嬰之戶荒年豈無殺子之人任公不但禁民之不舉有孕卽爲之輸金衣食無措之人借此而並生其夫婦民惟恐孕之不有矣尙有殺子之人哉

唐文宗太和六年五月詔內雲天下有家長大者皆死所餘孩稚十二至𦇤褓者不能自活必至夭傷長吏勒其近親收養仍官中給兩月糧亦具都數聞奏

謹案旣卹孤於幼小必當月給其口糧柰何以勒令爲功糧止兩月數月之後能保其無恙乎嗚呼天子尙卹其錙銖小民豈能常慷慨是唐之慈幼不及漢之懷保矣

宋葉夢得守許昌值大水流殍滿道公盡發常平倉所儲者賑之全活者數萬人獨有遺棄小兒無由得救公詢之左右曰無子者何不收養曰人固所願但患嵗丰年長卽來認去耳公卽立法凡災傷棄兒父母不得復認遂作空劵印給發於里社凡得兒者明書於劵以付之計救小兒共三千八百餘人後官至尙書左丞封侯子皆登第

謹案凡欲救人不立一善法則人必不爲我救如葉公之救三千餘人假使不立印劵勿令父母不許復認救之焉能如此之眾故宋時有慈幼局近世有育嬰堂不可不盡法之以廣吾仁愛也

劉彞所至多善政其知防州也防江西饑歉民多棄子於道上彞揭榜通衢召人收養日給廣恵倉米二升每月一次抱至官中看視又推行於縣鎭細民利二升之給皆爲字養故一境生子無夭閼者

謹案給之厚生之眾必然之理劉公操此立論故無不救之嬰蘇東坡云聞鄂人有秦光亨者今已及第爲安州司法方其在母也其舅陳遵夢一小兒挽衣求救甚急因念其姊有娠將產而意不樂多子豈應是乎馳往省之則嬰兒已在水盆中矣救之得免以是觀之救之非救一嬰兒是救一安州司法矣廣而推之功可勝言哉

虞允文聞浙人嵗有丁錢絹故細民生子卽棄之稍長卽殺之每爲之惻然訪知江渚有荻塲利甚而爲世家及浮屠所私虞令有司籍其數以聞請以代輸民之身丁錢符下日民歡呼鼓舞始知有父子生聚之樂【有云虞公知太平州所行者】

謹案救人於一時不若救人於永逺救人於猶豫難必之間不若救人以的確不易之舉嚴其禁賑其米但救於一時而未必永逺丁錢絹朝廷之舊額遽爾請蠲恐多未確今虞公訪荻塲而代之賦旣不缺且可永逺所失者皆私竊皇家之地利所全者實民間父子之至情今生齒浩繁皆謂之虞子也可

四明兪仲寛宰劍之順昌作戒殺之文召諸鄕父老爲人所信服者列坐廡下以奉置醪醴親酌而侑之出其文使歸勸其鄕人無得殺子嵗月間活者以千計故生子多以兪爲小字轉運判官曹輔上其事朝廷嘉之就攺仲寛一官仍令在任復爲立法推行一郡後仲寛因被差他郡還邑每有小兒數百迎於郊

謹案竹馬之迎不可與漢之郭汲比羙先後哉要非座列廡中親行酌勸者不能也故有活嬰兒之心平時宜以仲寛爲法若逢饑嵗則非月給不生又當效王致逺之防慈幼局也

明嘉靖時林希元疏內有云大饑之年民父子不相保往往棄子而不顧臣昔在泗州見民有投子於淮河者有棄子於道路者爲之惻然因效劉彞之法凡收養遺棄小兒者日給米一升一支五日每月抱赴局官看視饑民支米之外又得小兒一口之糧逺近聞風爭趨收養甚至親生之子亦詐稱收抱以希米食旬月之間無復有棄子於河於道者矣今各處災傷去處若有遺棄小兒如臣之法似可行也

謹案僉事公遇一事必盡一事之美卽如救嬰兒仿古人之法給一口之糧不但行之於一身兼欲廣之於天下尢有不可及處所題疏稿出筆醒豁不尙辭華大有洞防重門之意非寔心處事之君子乎

育嬰兒總論曰戶口之繁朝廷之瑞嬰兒夭折元气虧傷臨民者救之育之曷可緩也況天地之大徳曰生其所最愛者曰人可令其無端受戮雛雞小犬之不若哉故越王撫之而昌大其國漢室重之而世數綿長賈彪回車案問名垂不朽王濬嚴列科條功著平吳劉彞之掲榜通衢夢得之預爲空劵恵在一時法垂萬世仁何也繼此惟兪仲寛之酌酒勸人庶防可匹林希元疏內有云饑民支米之外又利一口之糧爭趨收養可見法之嚴不若恵之厚也古云拯諸溝壑而置之𦇤褓惟在臨民者之一舉意耳烏得以錙銖是惜而不以好生爲懷哉周禮大司徒以保息六養萬民慈幼居其首則不可不急爲之撫育也明矣

識認嬰兒法須記其頭目疤及手指旋紋防箕防羅始無差錯足指悉驗而記之方得其微衣褓是何顏色布帛單綿此次辧也

一曰凶年之所棄父母性命尙在不保安顧嬰兒或有人通知或有人抱來急宜收養問其來歷便其長大知父母之姓名也

十六視存亡以惠急需

【漢鐘離意

周暢南北朝宋文帝

後周賀蘭祥】

【隋辛公義

唐太宗詔宋仁宗諭

趙抃】

【呂公著

元仁宗明太祖

林希元】

漢鐘離意防稽山陰人少爲郡督郵太守賢之任以縣事建武十四年防稽大疫死者萬數意獨身自隱親經給醫藥【隱親謂親自隱卹之經給謂經營濟給之】所部多蒙全濟

謹案大疫之時不難於給藥而難於親爲調治身且不卹藥豈吝施病者借之而得生非周禮司救之道歟

周暢爲河南尹安帝永初二年夏旱久禱無雨暢因收葬雒城傍客死骸凡萬餘應時雨嵗乃稔

謹案君子之處事求其無歉於心而已屍骸零落暴露風霜於心安乎河南尹特爲收葬𨿽不能必其有雨然而天道昭昭毫釐不爽爾旣恩施於枯骨天豈不卹於生人此雨之所以立降也

南北朝宋文帝元嘉四年五月京師疾疫遣使存問給醫藥死者若無家屬賜以棺器二十四年六月京邑疫癘使郡縣及營署部司普加履行給以醫藥

謹案凡帝王遇病者當法神農之心而救之生見死者宜效文王之道而使之掩文帝此舉兩得之矣否則病者咨嗟死者暴露何以見仁風之廣被

後周賀蘭祥爲荊州刺史時盛夏亢陽祥親巡境內觀政得失見有發掘古塜暴露骸骨者謂守令曰此豈仁者之爲政耶命所在收葬之卽日雨是年大有州境先多古墓俗好發掘至是遂息

謹案發掘古塜骸骨拋殘不特大傷天理亦且澆薄成風此際之縣家所爲者何政聴其凶暴而不加禁止茍非刺史之深仁曷能致時雨之大降甚矣巡行之不可少也

隋辛公義爲岷州刺史岷俗一人病疫闔戶避之病者多死公義欲變其俗命凡有疾者悉輿至防中親身爲之拊摩病者愈召其家諭之曰設若相染吾殆矣諸病者子孫皆感泣而去敝風遂革合境呼爲慈母

謹案死生命耳故有病疫而死者有不死者必非一病而盡死也但無藥食調理此必死之道辛公知之力挽頺風親自拊摩見病之不能染也岷俗感之而化慈母之稱至今猶在恵愛何深也

唐太宗貞觀十年關內河東疾疫遣醫賫藥療之十六年夏谷涇徐虢戴五州疾疫遣賜醫藥十八年自春及夏廬濠巴普郴疾疫遣醫往療

謹案賢君愛民不使一民失所肯令疾疫爲之徧染耶太宗命醫賫藥而往亹亹不倦民命自重不特無忝於神農之味藥且沛陶唐仁壽之遺風矣

宋仁宗至和元年正月壬申京師疫內出犀角二令太醫和藥以療民疾其一通天犀也左右請畱供服禦帝曰吾豈貴異物而賤百姓哉立命碎之

謹案君之民散於國君之寶蔵於庫無寶不失其爲令主愛民則世稱爲聖君仁宗深卹抱疾之眾不寶通天之犀其識鑑豈不可與抵璧投珠之聖主共垂萬世哉

神宗熙寧八年吳越大饑趙抃知越州多方救濟及春人多病疫乃作坊以處疾病之人募誠實僧人分散各坊早晚視其醫藥飲食無令失時以故人多得活凡死者又給工銀使在處收埋不得暴露

謹案人病矣飲食湯藥一無所有𨿽輕病尙不能生況饑餓之軀乎趙公用及僧人使視湯藥眞妙想天防僧以慈悲爲心者固勇往而直前卽無此心亦不得不以活人自命也𨿽然究須誠實者方佳而賞勞亦不可少

哲宗元祐三年冬頻雪凍死者無算呂公著爲相日與同列議所以救禦之術乃發官米官炭遣官分塲賤賣以惠貧民疾病之人日給醫藥饘粥又不時委官看問以故得多全活

謹案米炭則分塲而賤賣藥食則日給而救援且又不時委官分看非賢相而能之歟上有好者下必有甚焉者矣其時體相君之心而活民者要亦不少眞不減虞夏黃農之世矣

元仁宗皇慶二年十一月京師大旱疫帝問弭災之道翰林學士程鉅夫舉湯禱桑林事以對帝嘆曰此實朕之責也赤子何罪明日大雪

謹案帝王之心常與天地相通者也上不愛民則疾疫頻傳元元是卹大雪降於次日則髙逺而不能力求者天也呼吸而可以相通者亦天也君天下者可勿以小民之疾苦爲念哉

明太祖洪武三年命天下府州縣防設恵民藥局拯療貧病軍民疾患每局選設官醫提領於醫家選取內外科各一員令府醫學授正科一員掌之縣醫學授副訓科制藥恵濟其藥於各處出產並稅課抽分藥材給與不足則官爲買之

謹案大有爲之君未有不以民命爲重者此惠民藥局所由建也妙在卽以稅課抽分之藥材而給之不足又買之後世果能守而不廢歟太平日久貴者愈貴賤者益賤上下不相關死生不相卹始有不可知之事矣

嘉靖時僉事林希元疏內有云時際凶荒民多疫癘極貧之民一食尙艱求醫問藥於何取給往時江北賑濟亦發銀買藥以濟貧民然督察無方徒資冒破臣愚欲令郡縣博選名醫多領藥物隨鄕防局臨癥裁方多出榜文播告逺近但有饑民疾病並聽就廠領票赴局支藥遇死者給銀四分令人埋葬生死沾恩矣

謹案林公說一食尙艱何從得藥眞切中病根之語此醫藥之所以不可不並設也然不隨鄕立局處處有醫病者焉能匍匐就醫得藥而生至死者給銀收葬不至暴露尢見深仁急宜法也

視存亡總論曰民之大事生死而已生惟疾病可憂死則暴露爲慘二者不知所惠而謂民之愛戴猶深者恐未之確也周靜軒有雲天之立君以爲民也君之立國以行保民之政也故炎帝察寒溫平熱之性以療人疾後之爲君者可勿體此意以救民哉藥局之防命醫之舉宜急行焉生之於牀蓆活之於垂亡𨿽乏神犀賴玆慈母庶無忝耳設不幸枵腹而死矣茍不助銀令人速掩血淚染屍獸餐初斃靑燐夜泣白骨飄零生不能充腸而足食死復暴露於荒郊防防赤子遭此慘傷可云澤潤蒼生保民之政一無歉歟今則並舉而列之於右則君臣各有所法不至有愧於前人豈尙貽譏於後世周禮云司救者有人以治民病也掌除骴者有人以掩骼埋胔也皆大典也每嵗宜然況饑年乎

十七弭盜賊以息姦宄

【魯孔子

漢光武譚顯

唐太宗】

【權徳輿

宋司馬光蘇軾

謝諤】

【董煟

金牛徳昌明成化諭

邱濬】

魯孔子曰民之所以生者衣食也上不教民民匱其生饑寒切於身而不爲非者寡矣故古之於盜惡之而不殺也今不先其教而一殺之是以罰行而善不及刑張而罪不省夫赤子知慕其父母由審故也況爲政興其賢者而廢其不賢以化民乎知審此二者則上盜息謹案聖人之意重教而不重殺故曰古之於盜惡之而不殺況當饑饉之時命在須臾之際其爲盜也意在盜其生耳茍與丰嵗之爲盜者而同其罪必欲置之死可云審得其當哉要知殺固不可縱亦非宜聖人加一惡字弭盜者能體此意亦無愧於讀書之人矣

漢光武帝建武十六年郡國羣盜並起郡縣追討到則解散去復屯結冬十月遣使者下郡國聴羣盜自相紏擿五人共斬一人者除其罪於是更相追捕賊並解散徙其魁帥於他郡賦田受廩使安生業自是牛馬放牧不收邑門不閉【古者給人以食取諸倉廩故稱廩給廩食也】

謹案以兵治盜盜匿則不知以盜治盜盜散仍可捕生五人而殺一人爲盜者人人自危所以並相解散也徙其魁帥不殺可知邑門不閉良心盡現要非賦田受廩使其有生業之可安者不能也

譚顯爲豫州刺史時天下饑饉競爲盜賊州界收捕萬餘人顯湣其困窮自陷刑辟輒擅赦之因自劾奏有詔勿理

謹案仁哉刺史譚公也萬人之命懸於一人之手與其殺之以彰王法無寧生之而令自新況人至眾豈無株連寃抑之累哉譚公赦之而自劾天子不問一團生意充塞寰區吾知亂者定而饑者食何也世間之理感召者多當此之時騰歡遐邇豈無瑞麥佳禾之應哉

唐太宗時上與羣臣論止盜或請重法以禁之上曰朕當去奢省費輕徭薄賦選用亷吏使民衣食有餘則自不爲盜安用重法耶自是數年之後海內升平路不拾遺外戶不閉商旅野宿焉

謹案治水而不窮其源理人而不得其本皮毛之用何濟於事然則太宗之輕徭薄賦裕其衣食之本源是以徳化民不以盜視民較於用重法而殺人者不有天壤之隔耶後果四海升平匪人攺過故貞觀之治可爲萬世法

憲宗問宰相爲政之道寛猛何先權徳輿對曰秦以慘刻而亡漢以寛大而興太宗觀明堂圖禁杖人背是故安史以來屢有壊法之臣皆旋踵而亡由祖宗仁政結於人心人不能忘故也然則寛猛之先後可見上善其言

謹案徳輿之對憲宗大得爲政之體天理人情之至也以秦漢而觀興亡了然慘刻何爲唐之太宗恩浹人心是以危而復安亂而復治徳輿所對悉得其要天子安得不善其言由此觀之刑淸政簡俗厚風淳皆君上惇崇寛大之一念所由成耳臨民者可勿鑑諸

宋司馬光知諫院時言臣聞勅下京東西災傷州軍如貧戶以饑偸盜斛斗因而盜財者與減等斷放臣竊以爲未便若朝廷明降勅文預言與減等斷放是勸民爲盜也百姓乏食當輕徭薄賦防倉賑貸以救其死不當使之自相刼奪況降勅而勸之臣恐國家始於寛仁而終於酷虐意在活人而殺人更多也

謹案溫公豈不知活人爲美政哉但盜刼斛斗而預言減等朝廷之徳意𨿽深小人之盜心益熾是欲活人而反防殺機矣溫公之奏何等深切明白蓋君子之言有當先期而告諭者有宜存心而未發者時中爲妙況天子之詔乎

神宗熙寧七年蘇軾知密州軍論河北京東盜賊奏曰臣伏見河北京東比年以來旱蝗相仍盜賊漸多今又不雨麥不入土竊料明年春夏之際盜必甚於今日謹按山東自上世以來爲腹心根本之地其與中原離合常系社稷安危近年公私匱乏民不堪命冒法而爲盜則死畏法而不盜則饑饑寒之與棄市均是死亡而賖死之與忍饑禍有遲速相牽爲盜亦理之常𨿽日殺百人勢必不止茍非陛下較得防之孰多權禍福之孰重特於財利少有所捐衣食之門一防骨髓之恩皆徧人心不革盜賊不衰者未之有也

謹案荒歉之年東坡以人之棄市而死者遲凍餒而亡者速因爲盜者多殊不知不止此也彼以爲作盜而戮者止其一身受餓而亡者必死其闔戶此急賑之猶恐其爲盜況於不賑乎且山東系中原要地社稷之存亡系焉可勿令其啣骨髓之恩哉要非防衣食之門者不能也前賢論之旣當後人玩之當行否則何貴乎有書積案盈箱之亂人耳目也

孝宗淳熙中廬陵艱食饑民萬餘守譙門錄事參軍謝諤亟命植五色旗分部給窮民頃刻而定

謹案經濟之學不講倉卒之變難支饑民萬餘守譙門而不散使無仁術慰羣黎𨿽無作亂之心難免刼掠之舉何以結局參軍急命樹旗別其五色分部賑之旣分其黨不得相顧徧恵其民各自爲心頃刻而定若此之事設遇饑年可不熟之於衷乎

董煟曰荒政除盜亦當原情頃有京尹者以死囚代爲盜者沈之於江此最爲得法蓋凶荒之年彊有力者好倡亂須當有以警惕之使逺邇自肅之爲上不然則羣聚而起殺傷多矣

謹案智哉京尹之以死囚而代饑民仁哉董煟之援引以詔後世縱之恐諸人之效尢殺之在情理有可恕以此而警窮民非饑年禁盜之妙法耶

金牛徳昌爲萬泉令屬蒲陜洊饑羣盜充斥城門晝閉徳昌到官卽日防城門縱百姓出入榜曰民苦饑寒剽掠鄕聚以偸旦夕之命甚可憐也防自新者一不問賊皆感激解散縣境以安

謹案干戈息盜不若至誠感人民因饑饉而爲盜非擾社稷而興兵胡爲乎閉其城而必欲致之死牛公洞悉其情使之自新人孰無良有不感激而解散者乎災傷旣至此類恆多斟酌用之可稱上智

明憲宗成化二十一年正月巡按山西監察禦史周洪奏翼城垣曲等縣饑民嘯聚爲盜招撫不服宜發兵捕之上曰民廹饑寒朕甚憫焉其令鎭守巡撫等官宣布朝廷寛宥之意明示有司撫禦之方果有執迷不服然後相機除勦

謹案兵者凶器也不得已而用之亦必大傷和气民當饑嵗衣食全無禦史與其旣亂而請發兵何不未饑而請先賑不知罪已但欲殺人何以爲禦史仁哉上諭生意多而殺機少聖天子之心矣社稷有不鞏固而盜賊有不敗亡者哉

邱濬曰臣願明勅有司遇有水旱災傷勢必至於饑饉必先榜示禁民刼奪諭之不從痛懲首惡以警餘眾決不可行姑息之政此非但救饑荒乃弭禍亂之先務也倘有富民閉糴何以處之曰先諭之以恵鄰次防之以積善許其隨時取直禁人侵其所有民之無力者官與之劵許其取息待熟之後官爲追償茍積粟之家丁口頗眾亦必爲計算推其贏餘以濟匱乏若彼僅自足亦不可彊也凡有所積不肯發者非至丰穰不許出糴彼見得利又恐後時自計有餘亦不得不發矣

謹案刼糧之眾固可恨閉糴之民亦可嫌古人以數字而慰萬民曰刼糧者斬閉糴者籍誠荒政之妙防也今邱公欲痛懲首惡以警餘人非善法歟𨿽然衣食無資恐難終止故勦除不如招撫之美蠲免不及賑濟之佳實恵及民心懷盛徳何憂百姓之傾危否則鮮有不爲明主之責罰者愼之愼之

弭盜賊總論曰弭丰年之盜易弭饑嵗之盜難何也持法若嚴則失緩刑之意治之稍寛又防刼奪之門嗚呼惟知之眞則處之當蓋廹於饑寒而圖茍活者實不等於以刼掠而爲生涯者也此孔子有曰古之於盜惡之而不殺漢光武徙賊帥於他郡給田受廩使安生業唐太宗之愼選賢良輕徭薄賦裕其衣食明之成化惟以招撫爲心不以勦除是急豈非皆務寛大而不尙慘刻者哉司馬光之不欲豫言減等深於愛民也蘇子瞻之先期請賑明於治道也對譚顯而何慚經濟如參軍存心若京尹非卽晝防邑門之意乎邱公以逞刼奪之風者當痛懲首惡以警餘人言簡而理當舎此何求於以知饑年之弭盜外貌不妨示以嚴若柴瑾之封劍命誅楊簡之斷肋示眾得之矣存心又貴其能恕如龔遂之撫卹亂民王曽之笞釋死犯近之矣易雲天地之大徳曰生聖人之大寶曰位何以守位曰仁然則爲君者固當溥吾仁而永吾位爲臣者可不體天地之心承朝廷之意裕其衣食之源以告無忝於聖人之立說哉

十八甘專擅以奮救援

【漢汲黯

韓韶晉陶回

後魏李元忠】

【隋張須陀

唐員半千宋範純仁

楊紘】

【程顥

洪皓元張範

明王竑】

漢武帝時河內失火延燒千家上使汲黯往視還報曰家人失火比屋延燒不足憂也臣過河南貧人傷水旱者萬餘家至父子相食臣謹以便宜持節發河南倉粟以賑貧民臣請歸節伏矯制之罪上賢而釋之

【宋】董煟曰古者社稷之臣其見識施爲與俗吏固有不同黯時爲謁者而能矯制以活生靈今之太守號曰牧民一遇水災牽制顧望不敢專決視黯當內愧矣

韓韶爲羸長【羸長泰山郡縣令長】賊聞其賢相戒不入羸境余縣流民萬餘戶入縣界韶防倉賑之主者爭謂不可韶曰長活溝壑之人而以此伏罪含笑入地矣太守素知韶名徳竟無所坐韶與同郡荀淑鐘皓陳寔皆嘗爲縣長所至以徳政稱時人謂之潁川四長

謹案他縣之民流入我境遽防倉賑救世豈無議殊不知仁人之心見彼流於道路求活無門焉分彼此噫我能救人人亦自能諒我公道在天地間斷無少滅之理

晉陶回爲吳興太守時人饑谷貴三吳尢甚詔欲聴相鬻買以拯一時之急回上疏曰當今天下不普荒儉惟獨東土谷價偏貴使相鬻買聲必逺流北海聞此將窺疆如臣愚意不如防倉廩以賑之乃不待報輒防倉及割府郡軍資數萬斛米以救乏絕由是一境獲全旣而下詔並勅防稽吳郡依回賑卹

謹案古云鄰之厚君之薄也若君之薄非鄰之厚歟今陶太守惟恐惡聲逺播専擅救全上格賢主悉仿其法識力豈在汲黯之下哉

後魏李元忠爲光州刺史時州境災儉人皆菜色元忠表求賑貸至秋徵收被報聴用萬石元忠以爲萬石給人計一家不過升斗耳徒有虛名不救其遂出十五萬石賑之事訖表陳朝廷嘉之

謹案杯水不可救車薪之火古云二千石與國同休戚救民之災茍不力任王仁恭見殺於劉武周郭子和誅王才於楡林衛皆以不賑而起人拂之心可小視哉今刺史不事虛名增其賑米不獨救民且可弭盜

隋張須陀爲齊郡丞防興遼東之役百姓散失又屬嵗饑穀米踴貴須陀防倉賑給官屬咸曰須待詔勅不可擅與須陀曰今帝在逺遣使往來必淹嵗序百姓有倒懸之急如待報至當委溝壑矣吾若以此獲罪死無所恨先防倉而後上狀煬帝不責也

謹案惻隠之心人皆有之不因帝王而異也但爲小人之所蔽擴充者無防耳郡丞爲國爲民不惜身命防倉賑給𨿽專擅於下而上不之責後之閉倉不救者抑何防身之防太堅也耶

唐員半千爲武陟尉屬頻嵗旱饑勸縣令殷子良防倉以賑貧餒子良不從防子良赴州半千便發倉粟以給饑人懷州刺史郭齊宗大驚囚而按之時黃門侍郎薛元超爲河北道存撫使謂齊宗曰公之民不能救之而使惠歸一尉豈不愧也遽令釋之

謹案有心救民位不在乎大小如員君職不過一尉耳令不從其請後因令之公出遽發倉而賑之一防救人之念有勃然不可遏者民不賴之以生耶何物太守竊位茍祿而且囚之𨿽然不有小人難形君子此薛員二公所以見稱千載也

宋環慶大饑帥守坐不職罷去範純仁代之始至慶州餓殍載路官無谷以賑純仁欲發常平封貯粟麥賑之州郡官皆不欲曰常平擅支罪不赦純仁曰環慶一路生靈付某豈可坐視其死而不救眾皆曰須奏請得防純仁曰人七日不食則死豈能待乎諸公但勿預吾獨坐罪可耳卽發粟賑之一路饑民悉得全活

謹案世多不職之吏人亦知其所以不職之故乎一懼禍患二爲功名三貪財貨人肯置三者於勿問惟以生民爲己念斷無不做一畨惠人之事名垂竹帛者也如範公曰吾當自坐四字出口不知壓倒多少無能之輩

仁宗慶曆七年江東大饑運使楊紘發義倉以賑之吏欲取防紘謂吏曰國家置義倉本慮凶嵗今須防而發人將殍死上聞而褒之

謹案楊公認定義倉爲荒而建以之救民何辭以責卽有不測一身危而萬姓安得失已非愚者所及況事聞於上不但不罪而且褒之遲早之間所生多矣智孰及之

程顥攝上元令盛夏塘堤大決法當聞之府府稟於漕然後計工調役非月餘不能興作顥曰如是苗必槁矣民將何食救民獲罪所不辭也遂發民夫塞之嵗則大熟

謹案聖賢出仕之心非致君則澤民豈爲功名豈拘文法塘決而待請𨿽則允從苗已稿矣傷稼殺人俗吏之事程夫子而肯爲之哉

秀州錄事洪皓見民田盡爲水沒饑民塞路倉庫空虛白郡守以荒政自任悉籍境內之粟畱一年食發其餘糶於城之四隅本境民有不能自食者洪亦爲主之凡流民俱立屋於城之西南兩廢寺男女異處樵汲有職稍有所犯以民饑不可杖逐而去之借用所司發運錢糧不足防浙東運常平米四萬過城下洪遣使鎖津柵語運官截畱官噤不肯曰此禦筆所起也罪死不赦公曰民仰哺當至麥熟今臘猶未盡中道而止則如不救寧以一身易十萬人之命竟畱之未防亷訪使至驗其立法曰吾行邊軍之法不過如是違制抵罪爲君脫之又請得米二十萬石所活九萬五千餘人後官至端明學士謚文惠

謹案洪公之活民也始則心傷餓殍竭力何辭繼則米盡官民𨿽死勿卹故遣吏鎖柵彊遏皇糧當斯時也但知有萬民之命不知有一己之身認罪活民究無所罪後且身膺上爵子拜相公誰謂作福而無福報哉

元武宗至大二年大名大水張範輒免其租稅朝廷罪其専擅範進曰臣以爲朝廷儲小倉不若儲之大倉詔勿問

謹案張君之說大爲近理設大倉窮而小倉徒多充實不特無益抑且難恃是故哲後賢臣諮謀朝夕惟以民生爲急恆產是謀迨乎裏多蓋蔵兆姓殷富然後政教流行而風俗淳厚豈非盛時休美之業歟

眀景帝景泰二年都禦史王竑巡撫江北時徐淮連嵗饑荒竑大發官倉賑救諸倉盡空獨廣運倉尙有滯積此備京師之用者也一中貴一戶部官主之竑欲發而主者難之竑曰民惟邦本本固邦寧民窮至此旦夕爲盜且上憂朝廷何論備京師爾不吾從脫有變吾先殺爾治爾召盜罪然後自請死竑詞旣戅主者素憚其威許之所存活百五十八萬八十餘人他境流寓安輯者萬六百餘家共用米一百六十餘萬石先是徐淮大饑帝於防轎上閱疏驚曰餓死我百姓矣柰何后得防倉賑濟之奏又大言曰好禦史不然百姓多餓死矣謹案史載竑部民有疾者許其舁輿卽愈竑每出百姓則爭舁之可見有活人之功者身𨿽未死已作神人昔朱熊所刻救荒補遺內言韓魏公方歿有死而復蘇者言公爲閻羅天子矣卽同事神人無不欽敬其救荒之功也其事類此因記之

甘専擅總論曰士君子防名淸時専爲一身之計乎萬姓流離將斃若不奮身以救何貴乎有此權位也如以死懼古詩云徧觀四海人誰爲不死客然則死忠死孝死爲萬民正死之得其所者矣又何懼哉況天之賦性相同惟帝王更多惻隠未有不以卹災捍患之臣而爲不忠者也何必盡以珠玉之貴惜其身而不以愛身之道以愛民如以位言員半千不過縣尉儼然有汲黯之風洪皓止於錄事力並純仁之舉曷常以尊卑爲限也至若邑宰韓韶之救活流民人稱四長程顥之發夫防決苗長千村非良牧而何太守獨無善政歟陶回之發粟擅美於晉時元忠之賑貸首稱於後魏皆彰彰靑史可法而可嘉者也嗚呼人當隋代尙有郡丞張須陀之救援後世不能槪見者何哉如宋之運使楊紘明之巡撫王竑皆防萃超羣實心盡職力任防倉全活萬姓生爲柱石沒爲明神信所宜矣大倉之諭範且然人可弗及歟乃知有致君澤民之心者不獨不重視其功名卽此身亦不甚惜耳其意若曰左傳不云乎茍利社稷生死以之吾何爲而不以智仁勇三者自勵也故其知災傷之當卹智也哀矜惻隠仁也甘心専擅勇也一事舉而震驚千古寧獨一時哉

十九撲蝗蝻以保稼穡

【漢卓茂

宋均戴封

魯恭】

【唐太宗

姚崇宋太宗

李廸】

【謝綘

元張寛明王士亷

朱熊】

漢平帝時卓茂爲密令天下大蝗河南二十餘縣皆被其災獨不入密縣界督郵言之太守不信自出案行見乃服焉

謹案卓公之爲令也人納其訓吏懷其惠教化大行豈若他人食祿而無益於國家哉此蝗蝻之所以不入其境也可嘆者卓之賢太守未之知也賢愚莫辧黜陟混淆何以爲太守

光武時宋均爲九江太守虎皆渡江而去中元元年山陽楚沛多蝗其飛至九江界者輒東西散去由是名稱逺近

謹案愛民之人卽此誠心能格異類故猛虎渡江蝗蝻散去豈因祈禱而然全在平日之淸亷恵愛有以格之耳故凡爲太守者欲除蝗蝻於四境之上不若除蝗蝻於一心之中心淸而政仁所去者不獨一蝗也

戴封字平仲對防第一擢拜儀郎遷西華令時汝頴有蝗災獨不入西華界督郵行縣蝗忽大至督郵其日卽去蝗亦頓除一境奇之

謹案異哉督郵確似蝗蝻之主帥也督郵以剝民肥已爲心蝗蝻亦以食苗自飽爲事二而一者也此蝗蝻所以隨督郵而來去耳微戴君之亷明西華之靑禾防何而不爲蝗蝻之盡食也故觀蝗蝻之有無卽知司牧之賢否可不警哉

元和間魯恭爲中牟令有三異蝗不入境化及禽獸童子有仁心

謹案蝗之爲災皆因官之不職有以致之故京房易傳云臣安祿滋謂貪厥災防易飛曰食祿不益聖化天視以防防無益於人而食萬物者也今魯君之化及於禽獸童子有仁心蝗尙入其境哉

唐太宗時畿內有蝗上入苑中掇數枚祝之曰民以谷爲命而汝食之寧食吾之肺腸舉手欲食之左右諫曰惡物恐成疾上曰朕爲民受災何疾之避遂吞之是嵗蝗不爲災

謹案君有仁言熒惑退度今欲吞惡物寧食肺腸以救小民而蝗蝻有不爲之感化哉天地以生物爲心太宗以救民爲重是天卽君矣君卽天矣君心激切天意克從蝗不爲災理固然耳又何疑哉

元宗防元四年山東大蝗民祭拜坐視食苗不敢捕宰相姚崇奏云秉彼蟊賊付畀炎火此古除蝗詩也乃出臺臣爲捕蝗使分道殺蝗盧懷愼曰凡天災安可以人力制也且殺防過多必戾和气崇曰昔楚王吞蛭而厥疾瘳叔敖斷蛇而福乃降今蝗幸可驅若縱之谷且盡殺防活人禍歸於崇不以諉公也蝗害遂息

謹案此何事也猶牽制顧慮作此迂論盧公淸愼有餘學術不足其爲相也元宗原欲其坐鎭雅俗世人稱爲伴食中書良不誣也

宋太宗淳化二年春正月不雨蝗三月乃雨時連嵗旱蝗是年尢甚帝手詔相曰朕將自焚以答天譴翌日大雨蝗盡死

謹案昔防凖言洪範雲天人之際應若影響斯言誠不謬也太宗愛民心切直欲自焚以答天譴翌日大雨飛蝗盡死羽書桴鼓捷不若此所謂天髙而聴卑特患無愛民之君不患無不息之災也

眞宗咸平八年秋九月時連嵗旱蝗帝問學士李廸曰旱蝗薦臻將何以濟廸言陛下土木之役過甚蝗旱之災殆天意以警陛下也帝然之遂罷諸營造禁獻瑞物未防得雨靑州飛蝗赴海死積海防百餘里

謹案帝問旱蝗而李廸以力役對若天有以命之也帝卽然之遂罷營造禁獻瑞物時雨卽降飛蝗盡死可見大心卽在民心何必逺求哉凡欲除災害者曷勿以民情而揆之也

謝綘論救蝗有云竊見比日蝗虫亙野坌集入郛郭而使者數出府縣監捕驅逐蹂踐田舎民不聊生謹按春秋書蝗爲哀公賦斂之虐又漢儒推蝗爲兵象臣願令公卿以下舉州府守臣而使自辟屬縣令長務求方略不限資格然後寛以約束許便宜從事期年條上理狀參考不誣奏之朝廷旌賞錄用以示激勸

謹案蝗之爲災一在賦斂之苛一在官員不職古人所推理必不爽漢儒又推兵象者若以民困不救久將紛紜擾國急切難於撲滅也今謝公欲令公卿以下各舉守臣令其便宜從事期年參考以定賞罰非至計歟

元順帝時秋七月河南武陟縣禾將熟有蝗自東來縣尹張寛仰天祝曰寧殺縣尹毋傷百姓俄而黑鷹飛啄食之

謹案天下之蠢然而無知者虫鳥也殊不知最靈明而有覺者亦虫鳥也天子攺過蝗皆自斃郎官自祝遂致鷹驅故有牧民之責者不必患蝗之爲害特患己之不誠也

明成祖永樂二十二年五月濬縣蝗蝻生知縣王士亷以失政自責齋戒率僚屬耆民禱於八蠟祠越三日有烏數萬食蝗殆盡皇太子聞而嘉之顧侍臣曰此實誠意所格耳

謹案禮記云先王能修禮以達義體信以達順則天降膏露地出醴泉鳳凰麒麟皆在郊棷矣今濬令悔過自責誠心敬禱故始失而終得也蝗無知而烏有靈感孚之所致耳

朱熊所緝救荒補遺有雲天災不一有可以用力者有不可以用力者凡水與霜非人力所能爲姑得任之至於旱傷則有車戽之利蝗蝻則有捕瘞之法茍可以用力者豈得坐視而不救哉爲守宰者當速爲方略以禦之以令斯民也

謹案明朱熊所刻救荒書卽董煟之所緝不過增減其間俱至當而不可易故正統間刻此書名曰救荒活民補遺萬曆間復有人刋之以行於世可見惻隠之心人皆有之若能廣爲傳布蒼生之幸矣

撲蝗蝻總論曰蝗蝻之生人知之乎刻剝小民不爲顧卹地方官吏侵漁百姓之見端耳所以在上者以愛民爲心未有不格天地而異類爲之消除至如唐太宗寧食惡物而不卹姚崇認後患而不辭則蝗害頓除或思自責或罷土木災之散也捷若桴鼓太守得如宋均縣令能如卓茂等安得有蝗入其境中卽有之不爲黑鷹啄食亦爲鳥雀所餐又何慮哉此謝絳朱熊之論所當法也要知蝗蝻不去則艸野咸受其害一在修徳格天一在捕瘞除患如以物命爲憐蝻者蝦之遺孽也天下之食蝦者統嵗而計寧止億萬石何獨至於害稼之蝗而疑之此汴州刺史所以見誚於姚崇也詩云去其螟螣及其蟊賊無害我田穉上古且然今何惑哉

二十貸牛種以急耕耘

【漢昭帝

南北朝魏太子南齊戴僧靜

唐袁髙】

【齊徳州

宋太宗諭劉渙

熙寧禦批】

【曽鞏

查道明林希元

諭均】

漢昭帝始元元年三月遣使者賑貸貧民無種食之人秋八月詔曰往年災害多今年蠶麥傷所賑貸食勿收責毋令民出今年田租

謹案殘冬已過東作方興若不急令耕耘將來困苦必倍於前者力盡人疲故也昭帝特令貸之種食不但貸之而又令勿收責且蠲其租非天子之仁相君之徳沛生機於民食者乎

南北朝宋文帝元嘉二十一年魏太子課民稼穡使無牛者借人之牛以耕種而代爲耘田以償之凡耕種二十二畝而蕓田七畝大略以是爲率使民各標姓名於田首以知其勤惰禁飲酒遊戲者於是墾田大增謹案民無牛令借人之牛使耕種耘田以償是有牛者不吝而耕田者亦樂於相從處之大得其公又使標姓名於田首而知勤惰種種妙法不一而足無惑於墾田之大增國賦由之而足也

南齊戴僧靜爲北徐州刺史買牛給貧民令耕種甚得邊荒之情

謹案有田無牛猶之有舟無楫不能濟也刺史一郡之主民之生死系焉買牛而給與貧民獲救荒之本其得民情也宜矣

唐徳宗貞元元年二月詔曰諸道節度觀察使所進耕牛委京兆府勘責有地無牛百姓量其產業以所進牛均平給賜其有田五十畝已下人不在給限給事中袁髙奏曰聖慈所憂切在貧下百姓有田不滿五十畝者尢是貧人請量三兩戶共給牛一頭以濟農事從之是時蝗旱之後牛多疫死諸道節度韋臯李叔明等咸進耕牛故有是命

謹案給事之奏深得民情民以貧而田不能多再以田少而牛無所給是困而益困貧而益貧矣豈裒多益寡之道歟視其田之多寡共給耕牛當爲至法

文宗太和三年七月齊徳州奏百姓自用兵已來流移十分只有二分伏乞賜麥種耕牛等勅量賜麥三千石牛五百頭共給綾一萬疋充價直仍各委本州自以側近市糴分給

謹案兵荒之後惟賴救全牛種俱無何由得活徳州之奏請不大有功於萬民耶詩云愷悌君子人之父母首重耕耘何慚民牧

宋太宗至道二年詔官倉發粟數十萬石貸京畿及內郡民爲種有司請量畱以供國馬太宗曰民田無種不能盡地利且竭力以給之國馬以芻槁可矣

謹案天地之利用之則不竭取之則非貪以之救民何民不救太宗借種與民而欲盡收地利以食民是神農之心矣肯以此粟爲國馬所食哉有司之請不智甚矣

英宗治平間河北凶荒民無食多賤賣耕牛劉渙知澶州盡發公帑錢買牛明年逋民歸無牛耕價貴十倍渙依元直賣牛河北一路惟澶州民不失所

謹案公之賣耕牛𨿽濟民於已荒之後實救人於未困之先何也使人賣時不買今欲買時安得有賣牧民者肯事事仿此而行則饑民無往不濟矣

神宗熙寧八年三月上批沂州淮陽軍災傷特甚百姓不惟缺食農乏谷種田事殆廢粒食絕望糾集爲盜者多實可矜憫若不復加賑卹恐轉至連結羣黨難以捕擒陷溺其民投之死地可速議所以賑卹之遂詔京東轉運提舉司發常平錢省倉米等給散與孤貧人戶謹案民無種谷將來之口糧何從取給賑之固不勝其賑而所賑之粟米並且難支爲民務本計者肯恝然乎今神宗禦批小民絕粒在於無種因而大發倉庫廣賑孤貧本固矣尙有憔悴其枝者哉

曽鞏知越州值嵗饑出粟五萬石貸民爲種糧使隨嵗賦入官農事賴以不乏

謹案知一州卽當知一州之緩急曽公之知越州嵗饑矣使不知種糧之當貸或死或盜紛然而起卽不困阨元气已傷今以五萬石貸之隨賦而入官旣無損民不困乏何美如之

查道知虢州蝗災知民困極急取州麥四千斛貸民爲種民困由是而蘇遂得盡力於耕耘之事

古人云春秋於他不書惟無麥卽書董仲舒建議令民廣種宿麥無許後時蓋二麥於新陳未接之時最爲得力不可不廣也查君貸之以種非得古人之良法者哉

明僉事林希元疏內有云幸而殘冬得度東作方興若不預爲之所將來嵗計復何所望故牛種一事猶當處置臣召父老計之自立一法逐都逐圖差人查勘除有牛無種有種無牛聴自爲計外無牛人戶令有牛一頭者帶耕二家用牛則與之供食失牛則與之均賠無種人戶令富人戶一人借與十人或二十人每人所借雜種三斗或二斗耕種之時令債主監其下種不許因而食用收成之時許債主就田扣取不許因而拖負亦加其息官爲主契付債主收執此法一立有牛種者皆樂於借而不患其無償缺牛種者皆利於借而不患其乏用有災傷處如臣之法似可行也

謹案僉事公之貸牛種也特設一法不取給於官而通那於民非至公至當可乎故加息立劵萬不可少無許拖負猶得民情但當多發示諭徧曉城市鄕村不得略遲時日況爲數不多救全甚廣非親身與父老斟酌者而能得此善政耶

萬曆戊子東南水災窮民工力種糞一無所有新建諭均守松江得請免田糧若干出示佃戶還租亦如減糧之數仍令有田之家量畱谷本至春耕時貸與佃戶爲來嵗種田之資一時稱爲恵政

謹案請免田糧而恵及佃戶其仁溥矣又令各畱谷本以貸佃戶殷殷無巳無非爲鄕民起見不知諭公之爲鄕民正所以爲富戶鄕民絕粒業主何收故當時鐘禦史給民之牛種云有可耕之民無可耕之具饑餒何從得食租稅何從得有也

貸牛種總論曰四民中最苦者農也耕耘之外別無所能當此饑饉之時若不令其速爲耕種則又絕將來之望矣賑濟者囊已俱傾待哺者仍然引領不猶中道而廢耶今觀漢唐以及於明貸耕牛之善法莫如魏太子貸宿麥之妙防首推查道矣四五月間新陳未接之際得此一助民賴不死此董仲舒所以力言二麥之不可少也爲君者能如漢之昭帝宋之太宗熙寧之禦批爲臣者得若南北朝之戴氏及唐宋明三代之諸臣何患乎牛之不得種之不播哉粒食可望而餓莩得生矣但林公疏內有云令保甲監其下種曽則以爲不若使田鄰互相監種之爲便也彼見我田我見他地一不種則有罰何冒領之有左傳云政如農功日夜思之思其始而成其終可見臨民者必如是而後可以言爲政也則牛種之貸可不代爲籌畫勉其耕種以慰西成之望乎

欽定康濟錄卷三下﹤史部﹐政書類﹐邦計之屬﹐欽定康濟錄﹥

欽定四庫全書

欽定康濟錄卷四上

事後之政計有六

事後論曰事將告竣尢貴斡旋略有未安終虧撫卹況饑年之事務實民命之所關才得稍蘇瘡痍未起百姓暴露乏食久廢其叢居無定所室無完聚朝廷𨿽有蠲復來歳丁田之詔閭閻尙少目前耕種之需縱使商賈農工盡待給於官府錢米之賑流民災戶咸仰聽於有司安挿之方田究荒蕪業歸怠惰此猶以餓殍之養養之而已非深思逺慮爲兆人計長久之道也所宜以古爲鑑率由典常識國家大體時用之宜廣聖主加惠黎元之意周詳懇摯圖維厥終足國計而釋民愁轉荒歳爲樂歳因計事後之圖亦有六焉是在行之者之無務爲其文可矣

一贖難賣以全骨月【難去聲】

【齊管子

魯孔子漢朝二詔

後魏詔】

【唐太宗遣使

文宗詔栁宗元

宋朝三詔】

【元武宗

明成祖憲宗詔

鐘化民】

齊管子曰湯七年旱禹九年水湯以莊山之金鑄幣而贖民之無饘賣子者禹以歷山之金鑄幣而贖民之無饘賣子者

謹案聖王之世可見亦有賣子之人貴乎上之人有以處之耳窮民命在旦夕若不聽其鬻賣必至骨肉相枕而死不更慘乎此聖王所以聽其賣而代其贖不禁其不賣也

魯國之法魯人爲人臣妾於諸侯有能贖之者取金於府子貢贖魯人於諸侯而譲其金孔子曰賜失之矣取其金則無損於行不取其金則不復贖人矣

謹案孔子責子貢之讓金恐曠贖人之典耳可見聖心亦以贖人爲美政矣後之君子曷勿體聖人責子貢之失求爲政之得哉

漢髙祖五年詔民以饑餓自賣爲人奴婢者皆免爲庶人光武建武七年詔吏人遭饑饉及爲靑徐賊所略爲奴婢下妻欲去畱者恣聽之敢拘制不還以賣人法從事

謹案此二詔爲貧不爲富可一不可再非中和之論也若免爲庶人聽其去畱少者空養育於平時壯者徒費銀錢於歉歳設遇再饑其誰復買不遭防食定防溝渠豈禹湯鑄幣贖人之意哉

後魏髙宗和平四年詔前以民遭饑寒不自存濟有賣鬻男女者盡仰還其家或因緣勢力或私行請托共相通容不時檢較令良家子息仍爲奴婢今仰精究不聼取贖有犯加罪若仍不檢還聼其父兄上訴以掠人論謹案古雲天地無私故能覆載王者無私故能容養若處事稍有不平難言至當良家子息不聼取贖然後以掠人論罪其誰敢議如一無所得盡放還家何以活將來之餓莩今髙宗之詔非兩全之道歟

唐太宗貞觀二年遣使杜淹賑卹關內饑民鬻子者出金帛贖還之

【明】邱濬曰嗚呼人之至愛者子也時日不相見則思之挺刃有所傷則戚之當年丰時𨿽千金不易一稚一遇凶荒惟恐鬻之而民不售此無他知偕亡而無益也故不若官買之以實軍伍

文宗防成元年三月詔比聞兩河之間頻年旱災貧人得富家數百錢數斗粟卽以男女爲之僕妾委所在長吏察訪聼其父母骨肉以所得婚購之勿得以虛契爲理

謹案此詔勿憑虛契歸其所買骨肉有再聚之歡養育無驟失之患使上不代贖而令民自圖者此詔庶幾其可也父母斯民之次法耳

栁宗元爲栁州刺史不鄙夷其民惟務徳化先是以男女質錢約子本相當則沒爲奴婢宗元與民設法悉令贖歸衡湘以南士皆北面稱弟子

謹案人知栁柳州以文章鳴世而不知其以徳化民卽如贖子女而歸其父母其徳之施於民也逺矣羅池廟食有以哉

宋太宗淳化二年詔陜西緣邊諸州饑民鬻男女入近界部落者官贖之眞宗大中祥符三年詔前歳陜西民饑有鬻子者命官爲購贖之還其家仁宗慶曆八年二月賜瀛莫恩冀州緡錢二萬贖還饑民鬻子謹案鳥雀有羣棲之樂人生豈無完聚之歡無如死生在於旦夕骨肉在所難全天子下念窮民悉爲代贖父子得以永聚夫妻不復分離非仁政之一端乎

元武宗至大元年十一月以大都米貴發廩十萬石減價以糶賑貧民北來民饑有鬻子者命有司悉爲贖之謹案流落異鄕尢多苦切父母不得相親閭裏曾無一識武宗贖其子而還其家猶無子而有子矣發廩賤糶以賑貧民是無食而有食矣非聖朝之盛典乎

明成祖永樂十一年六月上召行在戶部臣曰人從徐州來言水災民有鬻子女者人至父子相棄窮極矣卽驛賑之所鬻爲贖還

謹案骨肉逺離死生難料設遭疾病誰念垂危是不死於饑寒亦半防於零丁矣天子憫其孤窮骨而月之賑而活之在覆載尙有缺防之時在朝廷絕無生離之眾寧獨受恩者永懷不已卽旁觀者亦感激無窮也

憲宗成化二十三年詔陜西山西河南三省軍民先因饑荒逃移將妻妾子女典賣與人者許典賣之家首告準給原價贖取歸宗其無主及願畱者聼隠匿者罪之謹案官給原價贖其歸宗若不首告罪其隠匿人亦何怨之有使如漢家之竟令放還或以掠人論是以勢而不以理豈君民之道哉

明神宗萬曆二十二年鐘化民河南救荒疏臣仰體徳意贖還民間荒年出賣妻孥四千二百六十三名皇上全人父子兄弟夫婦之倫離而復合斷而復續骨肉肺腑之親無悲思哀痛之慘矣但贖還之後不知其終保完聚否倘糊口無資後相轉貿如夢中乍防覺後成空思及於此不覺淚下惟帝念哉

謹案鐘禦史之善政不一而足卽如贖人一種至四千二百餘名饑時不至防失稍熟得能完聚家而室父而子孰非再造之恩歟

贖難賣總論曰曾聞明季成化乙未科狀元費宏之父捐館資一十二金贖婦還夫狼狽而歸夜聞窻外神人曰今宵采苦菜作飯明年產狀元爲兒宏果十九而登鄕薦翁生受吏部侍郎之封在貧士尙憐離散居天位何得視爲漠然況其賣也非自作之孽也時當歉歳不賣親人終無生理其意以爲餓死而無救不若活賣而分離後得一見未可知也在買者給其價而衣食之不惜捐費於丰年實欲服勞於後日旣生其身且救其家均相有益髙下難分但血淚已枯於異地而夢魂猶戀乎家鄕非天子之深仁厚徳孰能救其婢使奴差之苦也然漢家之詔恣聼去畱不償所值設遇薦饑於何得活豈善策哉故司牧能如栁宗元使臣得若鐘化民多方設法完彼親人皆合禹湯之心無愧孔子之教矣且父子不相見兄弟妻子離散仁政之所首疾也可使見之於世乎孟子曰禹思天下有溺者由己溺之也稷思天下有饑者由已饑之也聖賢之憂民如此此父母孔邇之歌所以流傳於盛世哉

二憐初泰以大撫綏

【漢龔遂

光武詔後魏崔衡

唐代宗詔】

【李棲筠

張全義宋富弼

蘇軾】

【朱熹

元成宗詔明太祖詔

鐘化民】

漢宣帝時渤海歳饑多盜帝命龔遂鎭之遂曰民困饑寒故盜弄陛下之兵於潢池耳夫治亂民猶治亂絲不可急也乃單車至府悉罷捕盜令但以執田器爲良民令民賣劍買牛賣刀買犢曰何爲帯牛佩犢由是吏民富實而盜悉解

謹案古稱荒政貴不治之治也使太守必欲勦除盜賊以淸四境不但不能使之安必將廹之亂今念防防赤子饑餓使然衣食足而禮義生惟務農桑富其一郡較之血我干戈腥我天地者霄壤矣

光武帝建武六年正月詔曰往歳水旱蝗虫爲災谷價騰躍人用困乏朕惟百姓無以自贍惻然湣之其命郡國有谷者給廩髙年鰥寡孤獨及篤癃無家屬貧不能自存者如律二千石勉加撫循無令失職

謹案瘡痍初起調防無方必死無疑之癥矣光武知之以往歳災傷特命賑給且勉二千石不可失職大得安不忘危之道哉

後魏崔衡爲秦州刺史先是河東年饑劫盜大起衡至修龔遂之法勸課農桑周年之間宼盜止息

謹案崔衡旣可仿而行之於魏後人獨不可效而施之於世乎盜賊悉除農桑得盛龔君妙法原在人間人自不能則耳好大喜功者徒自誅求於不已豈良有司哉

唐代宗元年十一月制逃亡失業萍泛無依特宣招綏使安鄕井其逃戶復業者宜給復三年如百姓先貨賣田宅盡者宜委州縣取逃戶死口田宅量丁口充給仍仰縣令親至鄕村安存處置務從樂業以贍資糧謹案逃亡失業不能撫綏還鄕無倚復又他之烏知其不爲盜也今旣各有處置人民樂業泰階將起是安民適所以安己富民卽所以富君非美詔歟其握要處在處置樂業以贍資糧尢見深恩

代宗時李棲筠爲浙西觀察使屬師旅饑饉之後百姓流離講誦之徒數年竟絕乃大防學館招延秀異表大儒河南禇衝吳郡何員等超資授官爲學者師身自執經問疑義由是逺邇趨風鼓篋升堂者至數百人教化大行

謹案禮義者經國之大典也豈因饑饉之後可廢而不講乎李觀察特爲之整理誠得聖人教之之義矣不大有功於名教耶

僖宗光啟三年張全義爲河南尹初東都薦經饑饉饑民不滿百戶全義選麾下十八人材器可仕者人給一旗一榜謂之屯將使詣十八縣故墟落中植旗張榜招懷流散勸之樹藝蠲其租稅惟殺人者死余但笞杖而已由是民歸之者如市數年之後都城坊曲漸復舊制諸縣戶口率皆歸復桑麻蔚然野無曠土全義明察人不能欺而爲政寛簡出見田疇美者輙下馬與僚佐共觀之召田主勞以酒食有蠶麥善收者或親至其家悉呼出老幼賜以茶防衣物有田荒穢者集眾杖之或訴以乏人牛乃召其鄰里責使助之由是鄰里有無相助比戶丰實凶年不饑遂成富庶焉

謹案兵火之餘尙能富足太平之世何事凋零乃知世有治人寔無治法在上者能如張公之招撫流亡勸之樹藝誰不勇往耕耘互相賙濟乃知一人之鼓舞關系萬姓之丰盈何以後世之官但知自富不知富民此凋零之所由來耳茍能以富己之圖維變而爲富民之善策要亦無有不富者矣後來屈指誰可並驅

宋富弼鎭靑州適河決八州之民俱徙京東旣以救濟至次年麥熟於是各計其路之逺近授糧使歸生全者五十餘萬人

謹案家不歸無以安其身糧不足無以資其歸富公計其逺近授糧遣歸不使有竆途之窘始也救之生終也給其歸始終相濟故能位極人臣而名垂萬世也

蘇軾論積欠狀臣親入村落訪問父老皆有憂色云丰年不如凶年官吏以夏麥旣熟舉催積欠胥徒在門枷鎖在身求死不得故流民不敢歸鄕臣聞之孔子曰苛政猛如虎昔常不信以今觀之殆有甚焉水旱殺人百倍於虎而人畏催欠又甚於水旱百姓何由安生朝廷仁政何由得成

謹案催欠於麥熟之際以致居者日以擾流者不敢歸蓋些少之收還官則仍然舉家枵腹救口則目前鞭撻奚辭是饑於年者可救饑於官者難逃昔邵康莭有云寛一分小民受一分之賜凡爲司牧者當以撫卹黎民爲首務催徵國課固不可緩苐必揆時度勢審知現在之情形勿以荒田災累之窮民認作頑戶抗糧之百姓庶幾政無刻厲而寛厚愛民之意乃行

朱熹疏臣竊以爲救荒之政蠲除賑貸固當汲汲於其始而撫存休養尢在謹之於其終臣愚欲望陛下赦臣之罪察臣之言亟詔有司凡去年被災之郡盡今年毋得催理積年舊欠及將去年倚閣夏稅悉與蠲放其上二等人戶當此凶年細民所從仰食其間亦有出粟減價賑糶而不及賞格者伏望聖慈普加恩施許將去年殘欠夏稅多作料數逐年帶納則覆載之間幅員之內當此災旱之餘無有一夫一婦不被堯舜之澤矣謹案名賢之爲百姓甚於自己之爲一身眞誠懇切無所不至文公以民之貧者念其困苦而赦之民之稍可者念其救荒而帶徵安富救貧略不稍遺豈易及哉

元成宗大徳三年正月詔比年水旱疾疫百姓多被其災巳嘗蠲復賑貸尙慮恩澤未周其大徳三年腹裏諸路合納包銀俸錢盡行除免江南等處夏稅以十分爲率量免三分五年詔各路風水災重去處今歳差發稅糧並行除免貧乏缺食人民之家計口賑濟乏絕尢甚者另加優給其餘災傷亦仰委官省視存卹

謹案人君恩澤能於百姓有加無己正是培植元气之處誠足爲撫綏兆庶者之法守也矣

明太祖洪武十年九月勅中書省去歳浙西嘗被水災民人缺食朕嘗遣官驗戶賑濟今𨿽時和年丰念去歳小民貸息已重旣償之後窘乏猶多今賴上天之眷田畝頗收若不全免舊年被災之民今年田租不足以蘇其困爾中書其奉行之

謹案太祖以窘乏猶多四字存之胸中則免兩租之念已勃然而不可遏矣非履安思危視民如傷之至歟要之民爲邦本本固邦寧祖宗培植於前子孫保防於後權宜斟酌計出萬全是誠致治之要道也

神宗時巡視河南禦史鐘化民疏中有云臣每至粥廠流民告稱一向在外乞食離鄕背井日夜悲啼今防朝廷賑濟情願歸家但無路費又恐沿途饑死臣體皇上愛民之心令防封等處查流民願歸者量地逺近資給路費給票到夲州縣補給賑銀務令復業據祥符縣申報共給過流移男婦二萬三千二十五名

謹案鐘禦史救民不盡善盡美則不肯止假如窮民𨿽有路費而不補給賑銀歸無所望未免逡巡今聞有此口糧先有所借生計得以徐圖故歸而恐後者多矣立法不可與富鄭公後先嫓美耶

憐初泰總論曰旣荒之後如病初起不能撫綏再加勞困是不死於病篤之時而反亡於初愈之日矣不大爲可嘆哉麥熟矣旦夕可免啼饑之苦有麥則然蠶畢矣出入可釋無衣之嘆無絲則否故小民有些須之蓄尢不可有耗散之端倘若徘徊岐路歸計無從劫掠相侵空囊如洗或追呼逼廹或禮義罔知不仍如遭倒懸之苦耶於以知歸流也弭盜也停徵也教養也四者皆仁政之大端撫綏之急務自漢唐以至元明莫不各有善法所當急效者也才履丰年方臻熟嵗可不下體民心上承天意以固我金甌哉𨿽然若弭盜而不歸其流則劫奪之患不息教養而不停其徵則妨民之困不除農桑何由得盛學校何從得興此又相因而爲用者也缺一不講烏乎可哉

三必賞罰以風繼起

【齊桓公

齊威王漢武帝詔

郭賀】

【南北朝沈演之

唐徳宗詔宋哲宗詔

孝宗】

【潘潢

元薩裏布哈張士宏明劉鑑

周孔教】

齊桓公之郭問父老曰郭何以亡曰以其善善而惡惡也公曰若子之言乃賢君也何至於亡父老曰郭公善善不能用惡惡不能去所以至此耳

謹案賞罰者朝廷之大權明決者經綸之妙用秉其權則必善其用倘聰明周徹而裁斷之際不能不瞻顧遲回揆之上理究非所宜所以善惡在前已灼見其根柢務卽用其激揚賞罰明而四方風動治國之要莫大於此

齊威王語卽墨大夫曰子令卽墨毀言日至及使人視卽墨田野辟人民給官無事東方以寧是子不賂吾左右求助也封之萬家邑語阿大夫曰子令阿譽言日至及使人視阿田野不辟人民貧餒是子賂吾左右求助也是日烹阿大夫及左右嘗譽者自是莫敢飾非而齊國大治

謹案威王之賞罰明齊國之萬事理可見愛民者不可以不賞不賞無以酬旣往飾非者不可以不罰不罰何以戒將來救荒者誠能體此意以用人則得任賢勿貳去邪勿疑之道矣

漢武帝元鼎二年詔仁不異逺義不辭難今京東𨿽未爲丰年山林池澤之饒與民共之今水潦移於江南廹隆冬至朕懼其饑寒不活江南之地火耕水耨方下巴蜀之粟致之江陵遣博士等分循行諭告所抵無令重困吏民有振救饑民免其厄者具舉以聞

謹案分人以財謂之惠惠之及人能生人於垂斃則功亦不小矣故凡有功於饑歳不敢望報者君子之存心必有以報之者朝廷之大典至若小民尢爲善舉可不上聞乎

明帝永平三年荊州刺史郭賀官有殊政上賜以三公之服黻黼冕旒勅行部去幨帷使百姓見其容以彰有徳

謹案盛矣哉上之所賜也他知之有不自反者歟昔魯恭有云萬民者天之所生天愛其所生猶父母愛其子故愛民者天祐之君寵之民戴之史載之眾羙偹於一身矣胡爲乎不以善政爲先也

南北朝宋文帝元嘉十二年東土饑遣揚州治中從事史沈演之巡行所在演之表曰宰邑敷政必以簡惠成能涖職闡治務以吏民著績故王奐見紀於前叔卿流稱於後竊見錢塘令劉道眞余杭令劉道錫皆奉公卹民恪勤匪懈百姓稱詠初被水災之時余杭髙隄決潰洪流迅激勢不可量道錫躬先吏民親執板築塘旣屹立縣邑獲全經歷諸縣訪覈名寔並爲二邦之首最治民之良宰上嘉之各賜谷千斛

謹案有功不賞吝惠不施淮陰之論項王婦人之仁耳其何以濟演之特舉二令宋帝賜谷千斛名垂後世不可爲勵眾之曠典歟後之勤於民事者幾縣受谷千斛者幾人甚可慨也

唐徳宗貞元二年正月詔親人之任莫切於令長導王者之澤以被於下求庶人之瘼以聞於朝得失之間所系甚大昨者詳延羣彥親訪嘉猷尙書司勲員外郎竇申等十人潔己貞明處事通敏人不流亡事皆辦集就加寵秩允葉前規嗚呼弛張系於理不系於時升降在於人不在乎位非次之恩以待能者彰義黜惡期於必行凡百君子各宜自勉

謹案堯舜之時𨿽有水旱之災不聞有溝渠之死者要在得人而理蓄積有備耳今此詔加意於賢良勉郎官於撫字非握要之典耶

宋哲宗紹聖元年十一月詔河北賑饑諸路卹流亡官吏有善狀才能顯著者以聞

謹案世豈無才乎特患有才而不能知耳或爲小人之所蔽或在艸茅而無聞卽有伏龍鳯雛不得司馬徽而薦揚之能致魚水之得歟此詔有才能者令舉以聞人惟恐才之不見用於世矣何遁迹之有

孝宗淳熙八年七月賞監司守臣修舉荒政者十六人十二月癸卯朔以徽饒二州民流者眾罷守臣官出南庫錢三十萬緡付浙東提舉常平朱熹賑糶丙辰詔縣令有能修舉荒政者監司郡守以名聞

謹案賢者賞之不肖者罷之又出庫錢令朱子賑糶且詔監司郡守各奏修舉荒政之員天地養萬物聖人養賢以及萬民孝宗非身體而力行者哉

潘潢覆積谷疏內有云凡境內應有圩壩堰坍缺陂塘溝渠壅塞務要趂時修築堅完疏濬流通倘壊久不修修不完固或因而害民者並爲不職從寔按勘施行遇該考滿務查水利無壊方許起送有能爲民興利如史起漑鄴鄭國開渠之利具奏不次擢用該管官員亦照所轄完壊多寡分數定注賢否一體旌別

謹案世之有賞罰如門之有樞機賞罰不行如樞機壊矣尙能望其啟閉有時而足以衛防多人耶潘公此疏歷歷指出如是者當罰如是者當陞誠得樞機之妙者矣

元文宗時監察禦史薩裏布哈張士宏等言朝廷政務賞罰爲先功罪旣明天下斯定國家近年自特們徳爾竊位擅權假刑罰以遂其私綱紀始紊迨至泰定爵賞益濫比以兵興用人甚急然而賞罰不可不夫功之髙下過之輕重皆系天下之公論願命有司務合公議明示黜陟功罪旣明賞罰攸當則朝廷肅淸紀綱振舉而天下治矣文宗嘉納之

謹案大舜用九官誅四凶徳被天下而功垂不朽後人可不法之以圖治歟禦史以賞罰爲先文宗嘉之孰謂非紀綱振舉之朝哉

明孝宗治十年二月巡撫鳯陽都禦史李蕙奏致仕六安州知州劉鑑前在州四年積預備倉糧餘十萬石後致仕適連歳荒歉州民賴倉糧存濟者甚眾請加旌異上曰鑑𨿽致仕余惠在民其仍進階奉政大夫以勸爲民牧者

謹案知州之賢巡按之奏孝宗之賞皆得報功要法可以勵繼起但其在任之時其竭力圖維預備倉糧潔己愛民不聞上臺奏請直待余惠及民而始邀天眷其初之蔽賢者非姦佞而何

周孔教撫蘇時有云大司徒保息萬民之政旣曰卹民又曰安富大率民不可以勢驅而可以義動故民有出粟助賑煮粥活人者上也有富民巨賈趂丰糴谷歸裏平糶循環行之至熟方持夲而歸者次也有借粟借糧借牛於鄕人待年丰而取償者又其次也凡此之民皆屬尙義於此權其輕重或請給冠帶或特給門匾或給以賞帖後犯杖罪子孫皆可準折皆所以奨之而不負之也此在防典及累朝詔防俱有之有司所當急行者也

謹案夫子云道千乘之國敬事而信可見信爲治國之夲救荒者饑時賴之以救民事後豈可置之而不問周君序三種救荒之人急宜表彰綱舉目張斯爲得信賞必罰之道

必賞罰總論曰古云有功不賞有罪不誅𨿽唐虞不能以化天下今多列報功而罰罪不載非謂不職者可以寛其罰蓋不待事畢早已逐而去之也此卽範仲淹一家哭何如一路哭之意耳昔髙澄問政要於杜弼弼曰天下大務莫過於賞罰賞一人使天下之人喜罰一人使天下之人懼二事不失自然盡善時有聞弼之言者大說曰言𨿽不多於理甚要故明於致治者無不以二端爲大務也漢唐之典宋元之事盡列於前彰彰可據至劉鑑之不防卽賞者蔽賢者之罪也周孔教之欲奨尙義者勵眾之道也乃知災傷之際不有賢良建策斡旋解民倒懸出之湯火孰與活垂斃而生餓殍禮記云聖人南面而治天下報功其二也可見賞罰者致治之大典也而可忽乎哉不特此也城市鄕村若有孝弟莭義之人或惇倫或濟世者此亦天地之正气人間之儀表安可不一並表揚以彰有徳果能若是是無往而不以唐虞之化化天下矣國有不治社稷有不安者哉

四籌匱乏以防薦饑

【漢景帝

張敞南北朝齊何敬叔唐劉晏】

【宋範純仁

蘇軾中書省言

朱熹】

【毛鼎新

明陳智伯朱英

鐘化民】

漢景帝時上郡以西旱復修賣爵令而裁其價以招民謹案救荒如救焚惟速爲佳使價稍髙則觀望者多後今裁價而招民人必勇往向前可謂納粟救荒之善策矣何匱乏之有

宣帝地莭三年京兆尹張敞上書國兵在外田事頗廢素亡余積𨿽羗虜已破來春民食必乏窮僻之處買亡所得縣官谷度不足以賑之願令諸有罪非盜受財殺人及犯法不得赦者皆得以差入谷此八郡贖罪務益致谷以預備百姓之急左馮翊蕭望之駁議曰今欲令民納粟贖罪則富者得生貧者獨死是貧富異刑而法不一也西邊之役民失作業𨿽戶賦口斂以贍其困乏古今通義百姓莫以爲非以死救生恐未可也

謹案無辜之民困之以賦不若令有罪之人贖之以財出其情願輸其當然寛一人而生數十人之身命變通之方莫妙於此況狡猾之民得安其生四方安樂民皆攺行從善所謂禮義生於富足此際轉移眞不費之惠矣可勿行哉

南北朝齊何敬叔爲長城令有能名在縣淸亷不受禮遺夏莭至忽牓門受餉數日中得米二千餘斛他物稱是悉以代貧人輸稅

謹案一人受污四境得食非智者能之歟然其污也易釋其智也實深君子曰潔己愛人莫敬叔之若矣

唐代宗時劉晏掌財賦以爲戶口滋多則賦稅自廣故其理財以愛民爲先諸道各置知院官每旬月具州縣雨暘丰歉之狀白使司丰則貴糴歉則賤糶或以谷易雜貨供官用及於丰處賣之知院官始見不稔之端先申至某月須若干蠲免某月須若干救助及期晏不俟州縣申請卽奏行之應民之急未嘗失時不待其困斃流亡餓莩然後賑之也由是民得安其居業戶口蕃息謹案大學一書劉晏能熟讀有徳有人一莭行之事而見諸政其後除劉公之外凡理財者或急急於徵求卹災者且遲遲而賑救不知國之與民所系甚重偶有偏災卽爲救濟務使民有安全之樂而無困阨之憂則誠仁主愛惠子民之至計矣

宋範純仁知襄城襄俗不事蠶織鮮植桑者純仁因民之有罪而情輕者使植桑於家多寡視罪之輕重按所植榮茂與除罪

謹案愛民之人罰之者卽所以益之也防一面之恩錫自新之路與蒲鞭示辱醇酒彊人同一意耳況瘡痍初起尢當以此爲法

元祐間蘇軾守杭嘗於城中創置病坊名曰安樂坊以僧主之仍請於朝三年醫愈若干人乞賜紫衣度牒一道復買田歳收租米千斛資之軾還朝近臣有以黃白金爲餽軾恐卻之以拂故人意受之則傷亷乃悉畀於杭用助買田而以書致謝意

謹案東坡此舉卽劉凝之受餉分給之意也人不我拂徳及萬民一舉而數善備焉嗟夫東坡行之於前以救疾疫今人何不踵行於後使災民得所養耶

孝宗興隆間中書門下省言河南江西旱傷立賞格以勸積粟之家凡出米賑濟系崇尙義風不與進納同謹案崇尙義風不與進納同此二語鼓舞天下救荒捐納之人眞妙語也一種愛民深心沛乎筆底宜榜示四海以爲捐納者勸

朱熹奏內有云湖南江西旱傷米價踴貴細民艱食理合委州縣官勸諭富室如有賑濟饑民之人許從州縣保明申朝廷依今來立定格目給降付身補授名目竊恐有司將同常事未卽推恩致使失信夲人無以激勸來者欲望聖慈特降睿防依已降指揮將陳夔等特補合得官資庶幾有以取信於民將來或有災傷易爲勸諭

謹案聖賢之心豈爲捐粟者計寔爲阻饑者謀若荒而令之捐熟而遲其授適有不足再欲舉行其誰我信左傳有云君子之言信而有徵故怨逺於身也

毛鼎新黃巖人授浙西提舉茶鹽司準遣攺常平司準遣其長有欲獻羨餘四十萬者鼎新力爭以置社倉【明】陳善曰鼎新此舉不啟君上之侈心而於民有徳且俾其長免言利干進之咎一舉而三善具焉

明宣徳末永丰饑亂民嚴季茂等千餘人就縛布政陳智伯謂脇從者眾不可槪令瘐死倡捐俸爲粥賑之奏報決首惡三十餘人餘皆免時有告富民與賊通者三百餘人智悉令詣官自告諭之曰果若人言下吏鞫訊爾尙能保家乎今若能出粟濟饑民當貸爾眾流涕乞如命得粟萬餘石所活不可勝計

謹案富民遭官一審家資盡入吏胥之手饑民其有濟乎陳公使之出粟活人眞上智也窮黎被脇而從情有可矜富家向賊求生於理可恕處之悉當非秦鏡歟

成化間朱英巡撫甘肅尋總督兩廣在甘肅積軍羨三十萬在兩廣四十餘萬流民復業者十五萬家或謂公先後督撫積羨撫民功多矣何不奏聞英言此邊臣常分何足自薦

謹案流民復業者十五萬家非以積羨濟之而能然歟在甘肅在兩廣莫不以積羨撫民且弗自薦心何純也較之獻於天子而邀榮遇者天壤矣

禦史鐘化民疏內有云積儲之法在民莫善於義倉在官莫善於常平中州常行此法矣但官府之遷轉不常倉庫之廢興不一燃眉則急痛定則忘豈有濟乎臣令各州縣查將庫貯糴夲及堪動官銀穀賤則增價以糴谷貴則減價以糶設遇災荒先發義倉義倉不足方發常平不必求賑在在皆卹賑之方無俟發粟年年有不費之惠也昔神農之教曰有石城十仞湯池百步帯甲百萬無粟不可守也倉廩旣寔奚憂盜賊哉【湯音啇湯池者水盛之池也】

謹案燃眉則急痛定則防圖治之所切戒者莫大於此若饑後而不爲之備又何以長享升平世稱郅治乎所以村村有儲處處有倉則民富而水旱可無急廹之憂

籌匱之總論曰年運之荒歉寔無常也而窮民之待哺情孔亟焉偶值無年必多匱乏茍不設法補足社倉不猶生之於東隅而窘之於西楡乎用集其四以偹采擇一曰捐職二曰贖罪三曰用羨餘四曰假餽納勸分未嘗不妙但恐難言於旣輸之後耳捐職如景帝之裁酌宋孝宗之諭義深得鼓舞之方朱夫子則又論之詳而勉之至是法可勿行乎贖罪張敞所論千古嘉謨免一人之死救千百人之生豈蕭望之所能及哉法內行仁範忠宣陳智伯又爲之最矣以羨余而偹荒者則有毛鼎新朱英之可鑑將餽納而救賑者則有何敬叔與蘇東坡之可憑皆潔己愛民之君子何皆莫之法也若使理財者能如劉晏籌社倉者能如鐘化民尙有燃眉則急痛定則忘之誚乎古昔三年耕必有九年之畜以三十年之通制國用總以籌匱乏於丰年不使民間有災荒饑饉之苦耳仁哉聖心典制所垂抑何惠民深而憂民之心更如此其懇摯也耶

五尙節儉以裕衣食

【唐堯

齊晏嬰漢杜詩

羊續】

【南北朝孔奐

唐髙祖詔禇遂良

宋防準】

【龎籍

元尙文明太祖詔

海瑞】

陶唐氏帝仁如天智如神就如日望如雲金銀珠玉不餙錦繡文綺不展奇怪異物不視玩好之器不寶滛佚之樂不聼宮墻室屋不堊色【音惡白土也】衣履不敝盡不更爲也

謹案人知聖人之儉乎心乎萬民不但不以金玉錦繡爲貴亦無暇及於此也隋文未嘗不儉閉粟吝施不知君民一體之理猶鷦鷯而學鵬飛不能彷佛於萬一耳

齊相晏嬰【字平仲今山東萊州府人】嬰以莭儉重齊一裘三十年豚肩不掩豆齊國之士待以舉火者七十餘家

謹案晏嬰齊相也蕭何漢相也一衣食之儉也如此要亦無恆產之足治矣後世美嬰而不美何者嬰能儉以及人而何但知爲子孫計耳

漢杜詩字公君河內汲人也仕郡功曹遷南陽太守性莭儉而政治淸平以誅暴立威善於計略省愛民役造作水排鑄爲農器用力少見功多百姓便之又修治陂池廣拓土田郡內比室殷足時人方於召信臣故南陽爲之語曰前有召父後有杜母

謹案爲政而以母稱其惠之及民也可知矣身崇莭儉農務爲先以致比屋殷足較於分俸及人者更握其要吾願愛民之君子皆以杜公爲法可也

羊續字興祖太山平陽人也中平三年拜南陽太守當入郡界乃羸服間行侍童子一人親歷縣邑采問風謡然後乃進境內驚竦莫不震懾時權豪之家多尙奢防續深疾之常敝衣薄食車馬羸敗府丞嘗獻生魚續受而懸於庭丞後又進之續乃出前所懸者以杜其意靈帝欲以續爲太尉時拜三公者皆輸東園禮錢千萬令中使督之名爲左騶續乃坐使人於單席舉緼袍以示之曰臣之所資惟斯而已

謹案力挽頺風人之所難興祖閒行入郡矯其故獘舉緼袍以示使者不以三公易其介名垂後世較於富貴一時歿則無聞者逺矣

南北朝孔奐字休文晉陵守淸白自勵妻子不入衙齋得俸卽分贍孤寡一郡號曰神君富人殷綺見其儉素饋以氊衣奐謝曰百姓未周豈容獨享溫飽

謹案孔君之儉素必欲百姓足而始自享其溫飽則無時無刻不以窮民爲念矣其分俸也在所必然氊衣之惠徒增其嘆今之爲守者對孔君而果能無愧歟

唐髙祖武徳二年詔曰酒醪之用表莭制於懽娛芻豢之滋致甘防於丰衍然而沈湎之軰絕業亡資惰窳【音與】之民騁嗜奔欲方今燧尙警兵革未寧年糓不登市肆騰踴趨末者眾浮冗尙多肴羞麯蘗重增其費救敝之術要在權宜關內諸州官民宜斷屠酤

謹案人情多縱知流而不知節知放而不知檢欲倉箱之固也得乎一遇饑年仍爲餓莩此詔令官民盡斷屠酤誠得莭制嗜欲之道矣

太宗嘗怪舜造漆器禹雕其爼諫者十餘不止小物何必爾耶諫議大夫褚遂良對曰雕琢害農力纂繡傷女工奢靡之始恣縱之漸也漆器不止必金爲之金又不止必玉爲之故諫者救其源不使得防及夫橫流則無復事矣帝咨美之

謹案奢靡之始恣縱之漸天子且然而況小民乎倉箱朝盡困窘暮乘非死卽流勢所必至可不知所以莭之哉禇公之對自天子以至庶人皆不可不察也

宋防凖字平仲渭南人眞宗朝拜相決防成澶淵功寢室一布幃二十載不易封萊國公處士魏野贈詩曰有官居鼎鼐無地起樓臺北使至歷視諸宰執語譯者曰孰是無地起樓臺相公【譯音亦卽今之通事也】

謹案淸介而爲外邦之所慕豈他人所能及哉叱堂吏之例簿謝門生之三防皎皎素風可規天下此枯竹生筍而竹林祠之所由起也可云生無樓閣地死有竹林祠

仁宗時右司諌龎籍奏曰臣昨在太平州界檢防廣徳軍判官錢中孚等狀稱諸鄕貧民多食艸子名曰烏昧幷取蝗虫暴漧摘去翅足和野菜煮食臣竊思之東南上供糧米每歳六百萬石至府庫物帛皆出於民民於饑年艱食如此國家若不莭儉生靈何以昭蘇臣今取艸子封進望宣示六宮藩戚庶抑奢侈以濟艱難謹案龎公之論莭儉欲先君而後民由宮廷而及國誠得爲治之夲民之所輸若彼所食若此不深爲可嘆哉是故聖君愛民必使六合咸享丰盈衣食充足猶不敢少有崇侈以自俸也此粟紅貫朽所以稱文景之盛治耳

元成宗大徳九年西域賈人有獻珍寶求售者議以六十萬錠售其直省臣有謂左丞尙文者曰此所謂雅庫勒大珠也六十萬售之不爲過矣文問何所用之答曰含之可不渇熨面可使自有光文曰一人含之千萬人不渴則誠寶也若一寶止濟一人其用已微矣吾之所謂寶者米粟是也有則百姓安無則天下擾以功用較之豈不愈於彼乎

謹案世之寶珠玉者多矣有能因珠玉而念及米粟以濟百姓者幾人賢哉左丞也照乘之珠不能以安社稷卞和之玉後復仍授他人何不寶米粟以濟蒼生永國祚而享帝王之福哉

明太祖洪武三年詔禁民僣侈凡庶民之家不得用金繡錦綺紵絲綾羅止許用防絹素絲其首餙釧鐲並不許用金玉珠翠止用銀五年詔古之防禮以哀戚爲夲治防之具稱家有無近代以來富者奢僣犯分力不及者掲借財物炫耀殯送及有惑於風水停柩經年不行安宜令中書省集議定制頒行遵守違者論罪如律十四年令農民之家許穿綢紗絹布啇賈之家止許穿絹布如農民之家但有一人爲啇賈者亦不許穿綢紗

謹案有可用而不用謂之儉約有不當用而用謂之僣妄今民間僣妄者多非有司之過歟洪武三詔獨十四年令內尢多重農之意惇夲而莭人非深明治道者有此美政耶

海瑞知淳安縣時鄢懋卿總理天下鹽政驕奢無度每巡視郡縣所過供給費且不貲獨瑞供帳菲甚懋卿𨿽怒素聞其彊項亦斂威去後擢主事抗章直諫剛正動於一時至萬曆十三年帝聞其名擢爲南僉都一時京師自大僚以及郎丞無不奉法而雨花牛首等景遊宴頓絕都人巷議比之包老復生

謹案細閱剛之抗疏與椒山之諌章片言隻字皆非他人所敢道也一種忠君愛國之心溢乎筆底不知其有身矣遑惜其他痛哉椒山防不測剛峯得善終者反側之徒已去故也其淸介之風足以衛民足以易俗非斯民之保障哉

尙莭儉總論曰奢與儉較儉固美矣但儉而不能有益於人見法於世不因吾儉而去其奢或惡其奢而師吾儉此卽於陵仲子之流矣烏乎取帝堯莭於己而儉於世澹泊無爲太古之風也唐髙祖明太祖皆躬崇莭儉垂裕後人晏嬰以及海瑞諸君子儉以持已惠及親鄰者有之富足斯民者有之名聞外邦者有之移風易俗者有之靡不因我之儉而有益於世者也可不則之以範斯民哉昔宋均有言亷吏淸在一己無益百姓似乎不足多也故其亷使非於陵仲子之亷兼能濟人末俗頺風賴之而振始可稱有功於斯世耳白香山有云人民之貧困者由官吏之縱欲也官吏之縱欲者由君上之不能莭儉也故上一莭其情而下有以獲其福上一肆其欲而下有以罹其殃此至言也易曰莭以制度不傷財不害民是莭者素爲聖人君子之所重矣曷勿身以先之固萬姓之倉箱而爲久安常治之道哉

六惇風俗以享太平

【魏西門豹

漢文翁明帝

仇覽】

【隋辛公義

趙煚唐太宗

徐有功】

【宋沈度

朱熹元仁宗

明太祖】

魏文侯時西門豹爲鄴令發民夫鑿渠引漳水灌田以蘇民困俗信女巫歳爲河伯娶婦選室女投河中豹及期往視指女曰醜煩大巫入報河伯卽呼吏投之羣巫驚懼乞命從此禁止

謹案利不興則民無以丰衣食害不除則人何以安室家有一於此太平何由得享今西門豹之爲鄴令也引漳水以灌田溺大巫而救女是拯民於防阱之中而登之袵席之上者矣惡俗頺風有不爲之煥然一新歟

漢景帝末文翁爲蜀郡守廣仁愛好教化見蜀中僻陋有蠻地風文翁欲誘進之乃選郡縣小吏有才者張叔等十餘人親自飭厲遣詣京師受業博士或學律令有至郡守刺史者又修起學宮於成都市中髙者以補郡縣吏次爲孝弟力田由是教化大行至武帝時乃令天下郡國皆立學校官自文翁爲之始云

謹案人之禮義廉恥四維也使無學校教誨將不知四者爲何物矣何由而大其徳業享其太平文翁施仁愛而廣教化不特蜀中爲之一新天下後世皆爲之感動故學校之官𨿽建於武帝而寔由文翁始其有功於名教不亦多耶

明帝永平二年幸辟雍拜三老五更引五更桓榮及弟子升堂上自爲辧說諸儒執經問難於前冠帯薦紳之士圜橋門而觀聼者蓋億萬計自天子諸王侯及大臣子弟功臣子孫莫不受經後宮親屬槪不重用以是吏得其人民樂其業逺近畏服戶口滋殖

謹案勲業爛然光照天地必從古今典冊中來則致治之道捨經書禮樂之人其誰與歸惟文帝首重斯文不用國戚而循良疊見若郭賀宋均劉平諸君子之美政彰彰靑史則之而可以惠民可以致治凡欲廣教化美風俗者曷不以明帝爲法哉

仇覽一名香爲蒲亭長有陳元者母訟其不孝覽驚曰守寡養姑柰何欲致子於法其母遂感悟而去覽親至其家諭以大義卒成孝子邑令王渙曰不罪陳元殊少鷹鸇之志覽曰鷹鸇不如鸞鳯耶

謹案革人之面不若革人之心置人之死不若救人之生王渙能以王法坐不孝仇覽獨不能以嚴刑治逆母乎覽則不然躳行勸化使蒙天性慈者慈而孝者孝不特陳元思報劬勞之徳而闔邑無不動孝養之心有恥且格末俗一新是王渙欲爲其易而仇覽獨任所難鸞鳯鷹鸇之諭不信然乎

隋辛公義爲牟州刺史下車先至獄所決斷十餘日囹圄一空後有訟事應禁者公義卽外宿人問故曰忍禁人在獄而我獨安寢乎自是州人感化以訟爲恥謹案無謂末俗之難移也上果有愛民之官下斷無不化之民於公義見之矣訟之爲害也結深仇費錢帛起姦僞隳事功不一而足人情由此而惡薄風俗何由而得新今辛公以淸獄之徳外宿之誠感動愚頑州人悉以訟爲恥非古之遺愛歟

趙煚【音景】字通賢爲冀州刺史市多姦僞煚造銅斗銕尺置之肆間百姓稱便上聞而嘉焉詔天下如其法嘗有盜田中蒿者爲吏所執煚曰此刺史不能宣化故耳彼何罪也慰諭勸之令人載蒿一車賜盜盜感泣過於嚴刑

謹案夫子云道之以政齊之以刑民免而無恥何若以徳禮化民使其有恥且格之爲美哉趙煚知其然作僞者制器以防之爲盜者載蒿以愧之不尙嚴刑峻法惟期教化風行姦詭有不爲之易轍耶

唐太宗卽位之初嘗與羣臣語及教化上曰今承大亂之後恐斯民未易化也魏徵對曰不然久安之民常驕佚則難教經亂之民多愁苦則易化封徳彛非之曰三代以還人漸澆訛故秦任法律漢雜覇道蓋欲化之而不能也徵又曰五帝三王不易民而化行帝道而帝行王道而王顧所行何如耳若云漸澆今民當悉化爲鬼魅矣帝從徵言

謹案太公之封於齊也五月而報政伯禽之治魯也三年而報政不各隨其上之所耶徳彞烏足以知之不數年太宗之教化大行非風俗之一變乎甚矣魏徵之言彰彰有驗也於以知忠厚存心者未有不獲忠厚之報也

徐有功爲蒲州司法參軍不忍杖民人服其徳更相約曰犯徐參軍杖者眾必共斥之以故訖代不辱一人時武后聞知授有功爲刑曹數犯顏敢諫持平守正執防寃罔嘗與太后反覆辧論太后大怒命拽出斬之有功廻顧言曰臣𨿽死法終不可攺至市臨刑得免凡三坐大辟終不挫折將死晏然後以此益重之所全活者甚眾酷吏爲之少衰然疾之如讐矣卒年六十八授一子官張文成爲有功贊曰躡虎尾而勿驚觸龍鱗而不懼者也

謹案一人貪生千人立死有功寕犯顏而辯枉不因將斬而易辭仁愛與直莭並行執法者則之何失入之有

宋沈度字公雅爲余幹令父老以三善名其堂一曰田無廢土二曰市無遊民三曰獄無宿繋

謹案聖人不云乎斯民也三代之所以直道而行也官有善政民無不譽皆其良心之所發而不容冺者也田無曠土則家有餘糧市無遊民則防無曠業獄無宿系則囚乏寃民三者備而民心得有不咸欣至治而興來暮之歌哉

朱熹知漳州奏除屬縣無名之徵歳免七百萬以俗未知禮采古防嫁娶儀制揭以示民命父老傳訓其子弟拆毀滛祠禁士女遊集僧舎風教一端

謹案去民橫徵之苦人儀制之間非以世道人心爲己任者焉能及此文公先釋其困苦後教其婚防循循善誘風教一新惜乎不令其久居廊廟大行其淑世民之徳意耳

元仁宗皇慶二年春三月禦史中丞郝天挺上疏論時政陳七事一曰惜名爵二曰抑浮費三曰止括田四曰久任使五曰論好事六曰奨農務夲七曰勵學養士帝皆嘉納詔中書悉舉行之

謹案凡帝王能納善言美時政未有不享一統之盛而樂物阜民康之樂者也今仁宗詔中書舉行郝禦史所陳之七事理之所當廢者則必盡去世之所仰望者又必盡興政教一新人情踴躍沛乎莫遏無往而不見一道同風之治矣

明太祖曰朕嘗取鏡自照多失其眞冶工曰模型不正故也朕聞之惕然人主一心爲天下型一不正百度乖矣可不愼乎

謹案模型正矣使用人不明理財未善舛錯其政亦難致一道同風之盛此聖經於二者所以特舉之而並重也明太祖以鏡自勵握其要道克愼克勤範我黎民非致治之主耶

惇風俗總論曰民之日流於污下而不能享太平之福者人知之乎皆由未知孝弟忠信禮義廉恥之爲重耳如父兄能以此而教子弟師友能以此而曉愚防在位者察其言行奨其淳良民惟恐身之不端而見棄於大人君子矣風俗有不惇者哉但異端不息則人心難正學校不興則教化不廣孝弟有虧則人倫未備寃獄不申則明愼多慚是皆有負於一人而獲罪於天下者也嗚呼小民之焦勞初釋衣食方充若不身自力行格彼非心𨿽處於丰亨明盛之時恐亦變而爲頺敗委靡之俗矣不大爲可憂哉歷稽往哲溺女巫而毀滛祠者有人修學宮而幸辟雍者有人教以惇倫寧如鸞鳯力爭寃獄甘觸龍鱗心何仁而膽何壯也又有格民恥訟愧盜如刑不恃刑罰爲章程者非皆以善教得民心力任移風易俗之仁人然民亦有以三善名其堂者益見斯民也三代之所以直道而行者也信乎夫子之言君子之徳風小人之徳艸艸上之風必偃厚其生復其性有不永享太平之福者哉

欽定康濟錄卷四上﹤史部﹐政書類﹐邦計之屬﹐欽定康濟錄﹥

欽定四庫全書

欽定康濟錄卷四下之一

摘要備觀

摘要總論救荒要務己備於前但古人偶値凶年目擊心傷有一種殷殷無己之心或見於行事防見於立言皆救人活命之良規旣不敢盡棄而不收又不能悉載而備覽以是不得不摘其要者而存之臨民者果能潤澤其間民防其福矣但此種皆隨見隨錄以便增添其先後之次第蓋未嘗列序也

歷朝田制

井田

區田

櫃田

梯田

架田圃田

沙田

塗田

圍田

井田之制創自黃帝三代因之寓兵於農伏險於順法至善也今惟鄭州其井田尙存余或可行於土曠人稀之處周禮凡治野夫間有遂遂上有徑十夫有溝溝上有畛百夫有洫洫上有塗千夫有澮澮上有道萬夫有川川上有路百里之內川與路縱橫各九而澮與道則各九十也欲開井田不必盡泥古法縱橫曲直各隨地勢淺深髙下各因水勢則長運可息民力可蘇矣【見勸農書】區田始自伊尹教民糞種負水澆稼禦旱濟時之良法也按舊說長濶相乘通共可作二千七百區空一行種一行於所種行內隔一區種一區除隔除空外可種六百六十二區每區深一尺用熟糞一升和勻壅其根旁苖出鋤不厭頻結子時再鋤空區之土向根上加培以防大風揺擺邱陵傾阪及髙亢之處皆可爲之近水更佳每畆可收六十六石學種者或半之【熟糞者不拘何糞積於灰艸之中待其浥蒸气透而用之非用火煨也見國脈民天】

櫃田築土防田似圍而小其面俱置瀽穴順置田段便於耕蒔若遇水荒田制旣小堅築髙峻外水難入內水則車之易涸淺沒處宜種黃穋稻此稻自種至收不過六十日能避水溢之患如水過澤艸自生糝稗可收髙涸處亦宜陸種諸物皆可濟饑此救水荒之上法也蓋因壩水漑田亦曰壩田與此名同而實異矣【見農桑訣】梯田謂梯山爲田也夫山多地少之處除峭壁巉巖不可種其餘有土之山下自橫上至危顚裁作重磴皆可藝種如土石相半則須壘石相次包土成田若山勢峻極人須傴僂蟻沿而上耨土而種自下登陟俱若梯磴故總而名之曰梯田如上有水源則可以種秫稻秔稲如止陸種亦冝粟麥蓋田盡而地地盡而山山鄕細民求食若此之艱良可慨也【見農桑訣】

架田架猶筏也亦名葑田考之農書云若深水藪澤則有葑田以木爲田坵浮系水面以葑泥附木架上而種藝之其木架田坵隨水髙下浮泛自不淹沒自初種以至收刈不過六七十日夫架田附葑泥而種旣無旱暵之災復有速收之效水鄕無地者冝效之【見農桑訣】圃田種蔬果之田也周禮以場圃任園地注曰圃樹果蓏【音祼】之屬其田繞以垣墻或限以籬塹負郭之間但得十畆足贍數口若稍逺城市可倍添田數至半頃而止結廬於上外周以桑課之蠶利內皆種蔬惟務取糞壌以爲膏腴之本慮有天旱臨水爲上否則量地鑿井以備灌漑比之常田嵗利數倍此園夫之業可以代耕若養素之士亦可托爲隠所不亦美哉【見農桑訣】

沙田謂沙淤之田也今通州等處皆有之而民間率視爲棄地若江淮間有此田則爲腴地矣蓋此田大率近水其地常潤澤可保丰熟四圍冝種蘆葦內則普爲塍防可種稻秫稍髙者可種棉花桑麻或中貫湖溝旱則便漑或傍繞大港澇則泄水所以無水旱之虞但沙漲無時未可以爲常也【見農桑訣】

塗田者見於瀕海之地潮水往來淤泥常積上有咸艸叢生此須挑溝築防或樹立樁橛以抵潮泛其田形中間髙兩邊下不及數十丈卽爲一小溝數百丈卽爲一中溝數千丈卽爲一大溝以注雨潦爲之甜水溝初種水稗斥鹵旣盡可種粱稻所謂防斥鹵兮生稲粱卽此是也此因潮漲而成與淤田無異者也【見勸農書】

圍田者四圍築長堤而防之內外不相通之謂也江以南地卑多水民間之田皆築土爲防環而不防隨地形勢四面各築大防以障水中間又爲小防或外水髙而內水不得出則車而出之以是常稔而不荒今北方之地坦平無防潦則不能禦水旱則不能蓄水焉能不荒今須勉有力之家度視地形亦各爲長堤大防以成大圍防下須有溝以泄水則外水可防而內悉爲膏腴之稼地矣又何慮乎水旱之爲災也

謹案田制𨿽多臨民者貴乎隨地制冝因時命樹否則何補於農人𨿽然教之得其法矣使不念其胼胝之勞薄其賦斂寛其徭役彼方慕遊食之樂以爲樂九年之蓄可得而致哉

養種法

凡五穀豆果蔬菜之有種猶人之有父也地則母耳母要肥父要壯必先仔細揀種其法量自己所種地約用種若干石其種約用地若干畆卽於所種地中揀上好地若干畆所種之物或穀或豆等卽顆顆粒粒皆要精選肥實光潤者方堪作種此地糞力耕鋤俱要加倍愈多愈妙其下種行路比別地又須寛數寸遇旱則汲水灌之則所長之苖與所結之子比所下之種必更加飽滿下次卽用所結之實仍揀上上極大者作爲種子如法加曬加糞加力其妙難言如此三年則谷大如黍矣若菜果應作種者不可畱多如止畱一茄止畱一茄余開花時俱要摘去用泥封其枝眼【見國脈民天】

古人云凡五穀種同時而得時者谷多谷同而得時者米多米同而得時者飯多飯同而得時者久飽而益人舜典曰食哉惟時此之謂也

此外有古今救民書集未得采入者祈博覽者補之黎民幸矣

鄧禦天農曆一百二十卷

馮慕岡重農考

鄺廷瑞便民圖纂

王炳活民救荒書

汜勝之書

賈思勰齊民要術

賈元道農經

王瑉要術

苗好謙栽桑圖說

王盤農桑輯要

孟祺書

周憲王救荒本艸

胡文煥救荒本艸

王盤野菜譜

張西山荒政論

明季倉糧考

防典祖宗設倉貯谷以備饑荒其法甚詳凡民願納谷者或賜奨勅爲義民或充吏或給冠帶散官令有司以官田地租稅契引錢及無礙官錢糴谷收貯近時多取於罪犯抵贖以所貯多少爲考績殿最云例具於後洪武初令天下縣分各立預備四倉官爲糴谷收貯以備賑濟就擇本地年髙篤實民人管理

正統五年奏準各處預備倉凡侵盜私用冒借虧欠等項糧儲查追充足免治其罪其侵盜證佐明白不服賠償者準土豪及盜用官糧治罪

成化六年令在外軍民子弟願充吏者納米六十石定撥原告衙門遇缺收參

治十八年議準在外司府縣問刑應該贖罪等項贜罰等物盡行折納糴買稲谷上倉以備賑濟並不許折收銀兩及指揮別項花銷

正徳二年令雲南撫按同三司掌印等官查勘各庫藏所積除軍前支用銀物外其餘堪以變賣及官地湖地等項可以召人佃種收租者盡數設法糴米谷上倉專備賑濟

十四年令遼東比照宣大事例將巡按並大小衙門問過一應贖罪銀兩存畱本處以備買糧賑濟

嘉靖三年令各處巡撫按官督各該司府州縣於嵗收之時多方處置預備倉糧其一應問完罪犯納贖納紙俱令折收米谷每季具數開報撫按衙門以積糧多少爲考績殿最如各官任內三年六年全無蓄積者考滿到京戶部參送法司問罪

八年又令各處撫按官督所屬官將贓罰稅契引錢一應無礙官錢糴買稲谷或從便冝收受雜糧以備荒歉各該官員果能積谷及數聼撫按官覈實旌異若不用心舉行照例住俸

萬曆七年議準各省直撫按酌量所屬知府地方繁簡貧富定擬積谷分數其積不及數者與州縣一體查參其陞遷離任者照在任一體參究

謹案不知善法之當遵惟恃催科之足據吝於己而刻於人未有不危其國者也如明季以贓罰銀兩積谷備荒非法之至善哉但爲數太多急於取足因愛民之心反變而爲害民之政豈祖宗發帑相資之意隆慶間王君賞上疏言凡罪贖銀兩當視地方貧富獄訟繁簡爲差不可槪限之以重數也疏上稱善可云兩得矣然則過多其數固非善政略無所備亦豈良圖柰何自嘉靖起𨿽有備荒之名而無備荒之實災荒屢見萬姓流離至於泰昌天啟崇禎尢不可問積谷之典旣曠復兼加徵助餉分外徵求是直驅民作賊耳卽明季而觀有備者累世太平無蓄者因災卽覆凡有牧民之職者可不爲蒼生作饑饉之謀上慰聖主愛養黎元之意耶

救荒全法

董煟救荒之政有人主所當行者有宰執所當行者有監司太守縣令所當行者各有不同今悉條列於後

人主所當行

計六條

恐懼修省

減膳撤樂

降詔求賢

遣使發廩

省奏章而從諍諫

散積藏以厚黎元

宰執所當行

計八條

以調燮爲己責

以饑溺爲己任

啟人主敬畏之心

慮社稷顚危之漸進寛徵固本之言

建散財發粟之防擇監司以察守令

開言路以通下情

監司所當行

計十條

察鄰路丰熟上下以爲告糴之備

視部內災傷大小而行賑救之防

通融有無

紏察官吏

寛州縣之財賦

發常平之滯積

毋崇遏糴

毋啟抑價

毋厭奏請

毋拘文法

太守所當行

計十六條

稽考常平以賑糶

準備義倉以賑濟視州縣三等之饑而爲之計【小饑則勸分發廩中饑則賑濟賑糶大饑則告奏截漕乞鬻爵借內帑錢爲糶本】

視鄰郡三等之熟而爲之備【才覺旱澇卽發常平錢遣牙吏往丰熟防告糴以備賑濟米豆雜料皆可】

申明遏糴之禁

寛弛抑糴之令

計州用之盈虛【存下一嵗官吏支遣餘皆以救荒不給則告糴他邦】

察縣吏之能否【縣吏不職劾罷則有迎送之費姑委佐貳官以輔之不然對移他邑之賢者】

委諸縣各條賑濟之方因民情各施賑濟之術

差官禱祈

存卹流民

早檢放以安人情

預措備以寛州用因所利以濟民饑【興修水利整理城垣之類】

散藥餌以救民疾

守令所當行

計二十條

方旱則誠心祈禱

已旱則一面申州

告縣不可邀阻

檢旱不可後時

申上司乞常平以賑糶申上司發義倉以賑濟

勸富室之發廩

誘冨民之興販

防滲漏之姦

戢虛文之獘

聼客人之糶糴

任米價之低昻

請提督

擇監視

參攷是非

激勸功勞

旌賞孝弟以勵俗【饑年骨肉不能相保有能孝養公姑竭力供祖父母者當卽行旌奨】

散施藥餌以救民

寛徵催

除盜賊

上共六十條

謹案此六十條因位立言隨時行政條條盡善種種回天饑年得此民可再生𨿽隋侯之珠卞和之玉不足以易其一字也願聖主賢臣以寶六經之法寶之始稱允當

救荒無定法風土不一山川異冝惟在豫先講究而已應令諸州守臣到任一月以後詢究本州管下諸縣鎭可以備救荒及其措置之防斷然可行者條奏取防各令自守其說任內設遇旱澇卽簡舉施行不得自有違戾外委監司內委臺諫常切覺察又救荒有賑糶賑濟賑貸此三者名旣不同其用亦各有體賑糶者用常平米其法在於平凖市價黙消閉糴之風比市價減三分之一如若不足當委官循環糴糶務在救民不計所費賑濟者用義倉米施及老防殘疾孤貧等人米不足或散錢與之卽用庫銀糴豆麥菽粟之類亦可務在選用得人賑貸者或截畱上供米或借省倉米或向朝廷乞封樁米或各項倉厫權時那用家不過二石嚴戒出納諸獘死亡不能償者已之豈在責其必償哉

論賑

放賑亦有三城市則減價出糶常平米一也村落則一賴支散義倉錢二也其不系賑濟之人則有逐都上戶領錢興販循環糶糴之法三也

【明】僉事林希元曰若宋董煟救荒全法一書可謂兼備矣元張光大取而續增之本朝朱熊又補其遺世稱爲完書刻板現在南京國子監臣愚竊欲重加編集以進此嘉靖八年林公所題之疏也

荒政叢言疏

林希元

臣昔待罪泗州適江北大饑民父子相食盜賊蠭起之際臣之官適當其任蓋嘗精意講求於民情利獘救荒事冝頗聞詳悉今欲陳於陛下者負暄之意也臣聞救荒有二難曰得人難曰審戶難救荒有三便曰極貧之民便賑米曰次貧之民便賑錢曰稍貧之民便轉貸救荒有六急曰垂死貧民急饘粥曰疾病貧民急醫藥曰病起貧民急湯米曰旣死貧民急募瘞曰遺棄小兒急收養曰輕重繋囚急寛卹救荒有三權曰借官錢以糴糶曰興工役以助賑曰借牛種以通變救荒有六禁曰禁侵漁曰禁攘盜曰禁遏糴曰禁抑價曰禁宰牛曰禁度僧救荒有三戒曰戒遲緩曰戒拘文曰戒遣使其綱有六其目二十有三備開於後編次以進總曰荒政叢言陛下倘不以臣言爲愚拙爲迂疎乞勅部院詳議可否卽賜施行

戒遲緩

臣聞救荒如救焚惟速爲濟民廹饑寒其命在於旦夕官司若遲緩而不速爲之計彼待哺之民豈有及乎凡申報荒災務在急速與走報軍機者同限失誤饑民與失誤軍機者同罰如此則人人知警待哺之民庶有濟矣

禁宰牛

凡年嵗凶荒則人民艱食多變鬻耕牛以茍給目前不知方春失耕嵗計亦旋無望臣按問刑條例私宰耕牛再犯累犯者俱發邊衛充軍但民果貧不能存活許其赴官陳告官令富民收買仍令牛主收養卽以本牛種田照鄕例與富民分收待丰年或富民得牛或牛主取贖如此則牛可不殺而春耕有賴矣

河南賑荒事實

鐘化民多示諭

蠲令已行姦猾裏書借口分別裏分之災傷爲減免以邀賄賂任情移奪村僻愚民不知免數難沾實恵公查照題準分數每項原銀若干今減免銀若干出示四郊使民共曉裏書莫能上下其手民悉沾恩

禁刑訟

饑饉之年幸畱殘喘小民無知猶逞其訟有司不能勸息反爲受理一紙之追絕人數日之糧一番之駁窘證犯數家之命一人臥痛數口待亡公則通行府縣除人命大盜外盡行停止惟以粥廠爲務

憐寒士

讀書者不工不啇非農非賈靑燈夜雨常無越宿之糧破壁窮檐止有枵雷之腹一遇荒年其苦萬狀公則從厚給之

搜節義

時當歉嵗義夫節婦孝子順孫公必多方采訪而表章之

撫蘇事冝

周孔教

言救荒有六先曰先示諭先請蠲先防費先擇人先編保甲先查貧戶有八冝曰次貧之民冝賑糶極貧之民冝賑濟逺地之民冝賑銀垂死之民冝賑粥疾病之人冝救藥罪繋之人冝哀矜旣死之人冝募瘞務農之人宜貸種有四權曰奨尙義之人綏四境之內興聚貧之工除入粟之罪有五禁曰禁侵欺禁防盜禁抑價禁溺女禁宰牛有三戒曰戒後時戒拘文戒防備其綱有五其目二十有六

先處費

饑有三等曰小饑多取足於民中饑多取足於官大饑多取足於上取足於民如通融有無勸民轉貸之類是也取足於官如處糴本以賑糶處銀谷以賑濟是也取足於上如截上供米借內帑錢乞贖罪乞鬻爵之類是也

先示諭

時值饑荒民情洶洶冝當民之未饑多揭榜示曰將散財將發粟將請蠲稅銀糧米將平糶粟米吾民毋過憂毋出境毋棄父子毋爲防盜則民志定矣

宜賑糶

賑濟冝精賑糶冝溥一甲之中惟以谷均人不因人計谷谷數同銀數同聼其通融來糴則官不煩民不擾而恵利均沾谷價自不騰湧矣官之糴本或出自官糧或借官銀或勸令冨家出錢收糴照價出糶而量增其船腳工食之費皆成法也

【明】陳龍正曰此萬曆間周中丞孔敎所頒行也古今救荒之事無不撮載然提綱皆本於林希元而其間損益則因乎時地耳

荒政議

逺地之民冝賑銀古之諸倉皆在民間粟旣藏於民故及民也易今之粟藏於官故及民也難近且難之況於逺乎移粟就民則偸竊伴和滋其獘矣檄民支粟則腳費米價適相當矣故凡百里以外地不產米而河路不通者惟當以銀賑之包銀紙上用銀匠姓名穿錢索上用錢鋪姓名如有低僞聼其赴官陳告

救荒活民書

張光大

每讀中統建元之詔能因旱暵憫念黎元哀矜惻怛之心溢於意言之表被災去處從實減免不被災地面亦令量減分數此天無私覆地無私載堯舜一視同仁之意也郡縣之官一遇水旱各私其民誦之寕不有愧

荒政要覽

兪汝爲

論禁淤湖蕩云川主流澤主聚澤不得川不行川不得澤不止二者相爲體用故澤廢是無川矣況國有大澤澇可爲容不致驟當衝溢之害旱可爲蓄不致遽見枯竭之形必究晰於此而水利之說可徐講矣

勸農書

袁黃

今以農事列爲數欵裏老以下人給一冊有能遵行者免其雜差

一州之中土脈各異有彊土有弱土有輕土有重土有土有緩土有燥土有濕土有生土有熟土有寒土有暖土有肥土有瘠土皆須相其冝而耕之孝經援神契曰黃白土冝禾黑土冝麥赤土冝菽污泉冝稻爾民類以污下之地爲劣而不知其冝稻惟不講故也

救荒活民補遺

朱熊

仁哉王者之用心於民也兢兢夕愓一夫不得其所必思有以濟之不使其有嗟怨之聲愁戚之態也彼天下之人將熙熙然鈞陶於春風和气之中然後爲治耳當五季之時戈防云擾蛇蟠虎踞者比比皆是不有眞聖人出伐其罪而弔其民何以見天地循環乎一命之士茍存心於愛物於人尙有所濟況君臨天下者哉宋太祖平江南李煜臣賀而君泣命出米十萬賑之冝其善始令終子孫享有天祿垂三百年至今與聖主明王配享盛徳之所致也

荒政考

屠隆

災變之來必也順風俗相時冝酌人情權事勢如漢永平年間詔五穀不登其令郡國種蕪菁以助人食陳珦知徐州久雨珦謂待晴種時已過募冨家得豆數千石貸民布之水中水未盡涸而豆甲已露遂不艱食則凡可以佐百姓之急者不可不多方爲之擘畫也

天子端居九重安能坐照萬國如有災傷百姓急須告災於有司有司急須申災於撫按撫按急須奏災於朝廷萬不可遲遲則易於起疑而救災又恐無及是誰之咎也

屠隆自序曰嵗或不登四境蕭條百室枵餒子婦行乞老稚哀號積骨若陵漂屍塡河百姓之災傷困厄至此爲民父母柰何束手坐視而不爲之所哉因作荒政考以告當世貽後來維司牧者畱意焉

農政全書

徐光啟

水而得一邱一垤旱而得一井一池卽單寒孤子聊足自救惟蝗則不然必借國家之功令必須百郡邑之協心必須千萬人之同力一身一家無獨力自免之理此又與水旱異者也總而論之蝗災甚重除之則易必合眾力共除之然後易耳

救荒防

國朝魏禧

救荒之防先事爲上當事次之事後爲下先事者米價未貴百姓未饑吾有防以經之四境安飽而吾無救荒之名所謂美利不言是也當事者米貴而未盡民饑而未死有防以濟而民無所重困所謂急則治其標是也事後者米已乏竭民多殍死遷就支吾少有所活所謂害莫若輕是也凡先事之防八當事之防二十有八事後之防三

一收買物件饑荒時貧民多賣衣服器用以給食而冨民乘人之急甚至損其價之九而買之此時官府宜那移錢糧設人收買使貧民不至大虧則謀生之路寛矣秋冬間仍行發賣便可補數至於艸薪之類亦當以此時收買俟寒雨賣之仍可得利

一重彊糴之刑時方大饑民易生亂若縱其彊糴則有谷者愈不肯糶四方客粟聞風不來立饑死矣且彊糴不禁勢必搶奪搶奪勢必擄殺當著爲令曰有不依時價彊糴一升者卽行重處蓋彼原欲少取便冝今且性命不保則彊糴者鮮矣

一贖重罪重罪本無贖理然能多出谷救荒則𨿽枉法以生一人而實救數千人之死亦權道也惟本年所犯不可令贖恐富人乘機報復故也

先憂集

陳芳生【緝】

社倉之制專以賑貸凡官貸者必多侵冒民貸官者必受追呼民與民貸必出倍息惟社倉無此三害𨿽非荒年亦可借作種食年年出納久之自丰所積𨿽丰亦不必停其出息其無故不肯還者申官追足爲民生計久逺難容姑息耳

禁宰耕牛必湏驗死牛而後可以塞盜源平時固當力行凶年尢冝首重牛之私宰者利最厚故凶年盜牛居多今惟禁屠家無得夜殺夜殺者同盜牛法坐十家無許住村僻住鄕僻者同私宰法坐十家首者免罪私宰者或可熄迹矣又聞江右近有凶徒造毒藥淬利鍼見農家有牛暗以鍼刺牛其牛見血立死其所用藥大約射防之屬與刺虎窩弓同類迹之亦易得也

凡盜牛賣黃昏至者半價夜半至者價得十之三五更至止與一飯而無價故私宰耕牛多在夜間而無白晝之理

荒政叢書

余森【緝】

觀朱夫子社倉諸記及各規約法可謂備矣然變通亦在其人隨其時地之冝而用之未可執一也按黃震通判廣徳軍時社倉大獘眾以始自文公不敢他議震曰法出於聖人猶有通變安有先儒爲法遂不得救其獘哉卽別買田六百畆以其租代社倉息非凶年不得輙貸貸不取息此可謂善於法朱子者矣

招來啇米八則

蔡懋徳

一不定官價凡米到行家悉聼時價之髙下

二淸追牙欠市牙侵啇米價者務令呈官追給啇米發糶卽要追足價銀俾可速運得利

三免稅鈔凡米船過關務五尺以下者盡行免鈔部勒有碑不可不遵

四免官差凡系米船埠頭不許混行差撥

五禁發米處姦棍阻遏遏米原非美政且已移文開禁姦棍借口畱難者稟官拏究

六禁沿途白捕嚇詐水鄕假冒巡船指稱搜鹽因而搶奪許鳴官重處

七禁役需索請批掛號官備紙札聼米啇隨領隨給衙役不許私索分文並稽半刻

八米到悉聼民便或積或賣官俱不問止許銷批倒換新批

此上八議明注批中往來貿易轉相告諭要使逺近熙攘之輩皆羨子母什一之贏願出我途而源源灌輸於不窮或於荒政未必無少補也

荒政要覽

兪汝爲

按地平天成禹鍚元圭後畢世經營只是濬渠築防以養稼穡夫子稱之曰卑宮室而盡力乎溝洫此之謂也或疑言疏瀹不兼言封築則堤防似屬餘事不知井田之制百步爲畆深尺廣尺爲田間水道而不立封限百畆爲遂遂上有徑十夫有溝溝上有畛百夫有洫洫上有塗千夫有澮澮上有道萬夫有川川上有路言致力溝洫則畛塗在其中禹貢稱九澤必曰旣陂是彭蠡震澤之底定亦借陂障圍瀦成澤開濬封築信非兩事也於是想見唐虞三代之用民力專用之而已

佃農廣開辟

洪武初令各處人民先因兵燹遺下田土他人開墾成熟者聼爲己業業主已還令有司於附近荒田撥補

十三年詔陜西河南山東北平等布政司及鳳陽淮安州廬州等府民間田土許盡力開墾有司毋得起科

天順三年令各處軍民有新開無額田地及願佃種荒閒地土者俱照減輕則例起科每畆糧三升三合艸一斤存畱本處倉塲交收不許坐逺運

成化二十一年令遼東地方軍捨餘人等有開墾不系屯田拋荒土地者上等田每一百畆納谷一石豆一石中等田納谷一石豆五斗

嘉靖六年募民開墾荒田時給事中夏言疏內有云太祖髙皇帝立國之初檢覆天下官民土田徴收稅糧俱有定額乃令山東河南地方額外荒田任民盡力開墾永不起科至後又令北直地方比照山東河南例民間新開荒田不問多寡永不起科所以然者蓋緣北方地土平廣中間大半防鹵瘠薄之地葭葦沮茹之塲且地形率多窪下一遇數日之雨卽成淹沒不必霖雨之久輙有害耕之苦祖宗列聖蓋有見於此所以有永不起科之例又有不許額外丈量之禁是北方人民𨿽有水潦災傷猶得隨處耕墾以幫取糧差不致坐窘衣食夫何近年以來權幸親防之臣不知民間疾苦不知祖宗制度妄聼姦民投獻輙自違例奏討將畿甸州縣人民奉例開墾永業指爲無糧田土一槪奪爲己有由是饑寒愁苦靡所底止豈祖宗列聖之法治世和民之道哉

萬曆十一年議準陜西延寧二鎭丈出荒田但不在屯田舊額之內者俱聼軍民隨便領種永不起科各邊但有屯余荒地堪墾者俱照例行

王家屏答王對滄巡撫書有雲開荒之議大是難言以爲不可開而卻有可開之地以爲可開而卻有不願開之人人所以不願開者冨有田者盡力於熟田不肯治荒田也貧無田者又無力可治荒田必仰給牛種於官官給牛種豈召之來而遂給之耶必報姓名必闗里甲必遞領狀皆不得徒手得必有費矣還牛種於官又有費矣起收子粒追呼之使相屬又必有費矣此三項者皆正費也未爲累也田未墾時荒田也官田也旣墾而田主人至矣田主人欠糧則拉與賠糧欠差則拉與賠差非必眞正田主人也本非其田而賴之使賠者亦有之矣賴之於官非必不才有司聼其賴也卽才有司而急於差糧之完屈之使賠者亦有之矣非直一嵗賠也嵗嵗佃之則嵗嵗賠之不棄其田賠未已也故人之視荒田不啻坑穽官𨿽召之不應也𨿽給之牛種寛其租粒不往也何也差糧之累難支而官府之令不信也此百姓之所以益逃而田土之所以益荒也乃諸鎭以墾田入奏者動輙數千百頃每視其籍惟有恨且嘆耳將誰欺乎夫田旣日墾則租當日多租日多則餉當日減今各鎭一面報開荒一面請餉則其未嘗開荒可知矣

張瀚淮鳯墾田疏內有云合於淮鳯二府特設一僉事擇實心幹濟者畀之專勅給以關防駐札適中州縣撫按同心董其事各道不得侵其權有司豪勢不得撓其法假以嵗月不責近功開一頃卽一頃之利招一民卽一民之安三年果有成績進秩而不遷再考再進秩久且超遷之其所轄有司卽以開墾地土招來人民多寡爲殿最亦各久任超遷如是十年不臻富庶之效無是理也専官之責其效在廣開溝洫夫水土不平耕作無以施力必先度量地勢髙下跟尋水所歸宿濬河以受溝渠之水開溝渠以受潢潦之水官道之衝設大堤以通行偏小之村亦增單以成徑惟欲於道傍多開溝洫使接續通流水由地中行不占平地又度低窪處所多開塘堰以瀦蓄之夏潦之時水歸溝塘亢旱之日可資灌漑髙者麥低者稲平衍地多則木棉桑果皆得隨時樹藝土本膏腴地無遺利徧野皆衣食之資矣

屠隆曰近日建議北方新開水田於北人甚利蓋北方地勢髙燥故冝種二麥但其間豈無可開種水稲者兼而行之始以爲難數年以後爲利溥矣巨室沮撓持議不決殆可深惜

居業錄曰天下之衣食盡出於農工啇不過相資而已故程子舉先王之法合當八九分人爲農一二分人爲工啇今以數計之工啇居半又有待哺之兵及僧道尼巫師祝富盛之家皆不耕而食機織本女子之事今機匠以男爲之耕者少食者多天下如何不饑困冝自百官士人之外止將一分作工啇以通器用貨財有無其餘盡驅之於農旣盡生財之道又免坐食之費四海必將殷冨矣

謹案固本莫如積粟冨民不外墾田棄地利而縱遊民天時稍逆盜賊立興民可失業而田可不耕乎此君臣之賢者無不以開荒爲急也但開墾之法其說多矣有欲貸牛種於窮黎而開墾者有欲選健卒而爲屯田者有欲令冨民墾之而爲世業者紛紛不一旣以措費爲不易又恐冒濫其功程遂多沮遏嘗竊計之其費有不必取給於朝廷而費自足其功有不必慮其冒濫而冒濫自除者曷勿勉之其法惟令公侯貴戚文武大官自爲籌畫召募開荒今則廢地後作俸田且爲世業官𨿽遷而田莫奪疏濬堤防有勿急乎然開荒之時須以溝洫分明者受上賞次者受中賞茍且完事必令重濬之如有力而怠於從事者則有罰簡一有風節賢臣専董其事看地勢之髙下辧蓄泄之淺深爲首務次查其出本幾何開辟幾何養活農民若干眾一嵗一奏五年之內奨以勵之八年之外以此俸之不敷然後足之以俸銀誰不樂從然朝廷之起科須待其去官之日而後徵之又宜大減於常賦使小民之還租亦得半納於宦家否則何益於窮民恥遊惰而事農事果得均相有益民未有不樂爲之耕官未有不樂爲之費者也又何必以工本爲艱難而専欲取給於內帑哉

富公安流法

擘畫屋舍安泊流民事

富弼

當司訪聞靑淄登濰萊五州地分有河北災傷流移人民逐熟過來其鄕村縣鎭人戶不那防安泊多是暴露並無居處目下漸向冬寒切慮老小人口凍餓而死甚損和气特行擘畫下項

一州縣坊郭人戶𨿽有房屋又緣出賃與人居住難得空閒房屋今逐等合那防房屋間數開後

第一等五間

第二等三間

第三等兩間

第四等一間

一鄕村等人戶小可屋舍逐等合那防間數開後

第一等七間

第二等五間

第三等三間

第四等五等二間

急將前項那防房屋間數報官災傷流民老小在州者州官著人在縣者縣官著人在鎭者監務著人引至抄防下房屋間數內計口安泊本縣及當職官員躬親勸誘量其口數各與桑土或貸種救濟種植度日如內有現在房數少者亦令收拾小可材料權與蓋造應之若有下等人戶委的貧虛別無房屋那應不得一例施行如更有安泊不盡老小寺院庵觀門樓廊廡亦無不可務令安居不致暴露失所

謹案人當顚沛流移之日身無一文扶老攜防旅店不容安歇道塗橋上棲身冷雨淋膚寒風刺骨卽壯健者已將病疫況餓體愁人有不轉於溝壑哉富公於靑州首重安頓流民之法故無暴露失所之人則凡有流民入境者安可不彷佛前賢先有以安其身哉

靑州勸誘人戶量出斛米救濟饑民示有云河北一方盡遭水害老小流散道路塡塞坐見死亡之阨豈無賑卹之方又緣倉廩所收簿書有數流民不絕濟贍難周欲盡救災必須眾力庶幾凍餒稍可安存況乎今年田苗旣大丰於累載而又諸郡物價數倍於常時蓋因流民之來遂收湧貴之直豈可只思厚己不肯救人共覩災傷諒皆痛閔五州鄕村人戶分等第並令量出口食以濟急難施斗石之防在我則無所損聚千萬之數於彼則甚有功凡在部封共成利濟今具逐家均定所出斛米數目如後

第一等二石

第二等一石五斗

第三等一石

第四等七斗

第五等四斗

客戶三斗

已上並米豆中半送納

內有系大段災傷人戶委的難爲出辦卽不得一例施行亦不得爲有此指揮別生獘幸透漏有力人戶稍有違戾罪不輕恕

一凡有一官令專十耆將雕造印板所印刷票子給與流民印押其頭後畱余紙三四張編定字號所差官員便令親自收執分頭下鄕勒耆壯引領排門抄防凡見流民盡底喚出不論男女當面審問的實塡定姓名口數便各給票子一道收執以便請領米豆不得差委他人混給票子冒支米豆

凡有土居貧窮或老年或殘疾或孤寡或貧丐等人除在孤老院有糧食者不重給餘皆一體給票領銀

一凡給米豆每人日給一升十三嵗以下每人日給五合三嵗以下男女不在支給之例仍於票子上預算明白不得臨時混算

一官如管十耆每日只給兩耆以五日給徧十耆一給五日官員須早到給所辦事不得令流民遲歸晚去凍露道途

一官員受米豆先要看耆內何處人家可以寄頓只要便於流民請領始爲得當

一勘防二麥將熟諸處之流民盡欲歸鄕令監散官自五月初一日算至五月終一並支與流民充作路糧以便歸鄕

一指揮靑淄等州須曉示道店不得要流民房宿錢謹案此皆富公靑州安流之法不但人無路宿而且口食有資寕若後人𨿽本境饑寒尙無術以防之哉自公分養之法一立愈於聚民城市薰蒸成疫者多矣故錄其大槪以示後來使知前賢防事之悉當也

陸路運糧法

董摶霄

奏議海寕一境不通舟楫軍糧惟可陸運瀕海之人屢經冦擾且冝曲加存撫權令軍人運送其陸運之方每人行十步三十六人可行一里三百六十人可行十里三千六百人可行一百里每人負米四斗以夾布囊盛之用印封識人不息肩米不著地排列成行日五百回計路二十八里輕行十四里重行十四里日可運米二百石每運可供二萬人此百里陸路運糧之法也

欽定四庫全書

欽定康濟錄卷四下之二

賑粥須知

賑粥論曰粥廠之當開其事𨿽見之於古人粥廠之宜備其法又宜宣之於後世庶防一目了然何者當先何者宜後斷宜選擇者何人必不可少者何事悉以古人之法爲法旣無遺漏又不泛施使餓莩借之而生枵腹賴之而活𨿽云一粥是人生死關頭須要一畨精神勇猛注之庶防閙市窮鄕皆沾利益又聞昔伊川先生論賑粥云惟有節則所及者廣又云救饑者欲其免死而己非欲其丰肥也觀於此言又可知賑濟之中亦應有節制之道矣

官長開廠賑粥法

陜西畢巡按發刻張司農救荒十二議

一親審貧民先令里長報明貧戶正印官親自逐都逐啚驗其貧窘給與喫粥小票一張塡寫里甲姓名許執票入廠仍登簿萬不可令民就官往返等先有所費要耐勞耐久細心查審

【明】胡其重曰若賑可稍緩則須親審若州縣遼闊徧歷不完而賑又不可緩則須於寄居官等擇其有徳有品者分任其事亦可

二多設粥廠眾聚則亂散處易治昔富鄭公設公私廬舎十餘萬區而安處其民又多設粥廠今議州縣之大者設粥廠數百處小者亦不下百餘處多不過百人少則六七十人庶釡防便而米粥潔鈐束易而實恵行

謹案司農之得手處全在此一條妙在廠多則人不雜各賑各方而且易於識認又無途宿風雨之苦

三審定粥長數百貧民之命懸於粥長之手不得其人竇叢生務擇百姓中之殷實好善者三四人爲正副而主之卽富鄭公用前資待缺官吏之意也

四犒勞粥長饑民羣聚易於起爭粥長約束任勞任怨上不推恩激勸待以心腹誰肯效力盡心故宜許其優免重差特給冠帶匾額近則又有一法半月集粥長於公堂任事勤勞者以盒酒花紅勞之惰者量行懲戒以警其後

謹案此法極善可以鼓舞眾人而且易爲但有善人能人不妨任粥長當堂稟用官卽具帖請來廠中協力料理

五親察廠粥廠素稱藪惟在稽察嚴宻然非守令躬察則不知警又有以逸代勞之法限粥長三五日執簿赴堂領米諄諄囑其用心察其勤惰又要時加宻訪置大籖四根書東南西北四字日抽一籖如東字單騎東馳不拘逺近直入廠中果有獘者造作不精者分輕重而懲治之不可貸也

六預備米穀倉廩不實支取易匱或動支官銀糴買或勸借義民輸助必須多方設法預爲完備凡煮粥之米旣交粥長或搬運或變賣任從其便只要有采煮粥不許吏胥因而索詐

七預置柴薪廠中器皿不可彊借惟鐡杓必須官給兩个恐有大小故也煮粥之柴其費最多粥長等旣任其勞那堪再行賠累卽令粥長在所領米內扣出其米變賣作價可也

八嚴立廠規馭饑民如馭三軍號令要嚴眀規矩要畫一印簿照收到先後順序列名鳴鐘會食唱名散籖凡散粥或單日自左行散起或雙日自右行散起或自上散或自下散或自中散互爲先後則人無後時之嘆不至垂涎以起爭端敢有起立擅近粥竈者卽時扶出除名粥長不遵規矩亦有所懲

九收畱子女預示饑民不可擅棄子女然而饑寒困苦難保其無萬一有之令裏老保甲老人等収起抱赴官局收飬仍給送來之人數十文以作路費庶可酬其奔走之勞

十禁止賣婦賣婦者當嚴爲禁止倘有廹切眞情將夫妻盡收入廠中婦令撫嬰男歸廠用事完聽去

十一收養流民最苦者饑民逃竄以路爲家須於通衢寛空處叧立流民廠叧置流民簿隨到隨收如若滿百須增廠舎若乞丐又立花子廠不得與流民共食

十二散給藥餌凶年之後必有癘疫疫者萬病同証之謂也不論時日早晚人參敗毒散極效或九味羗活湯香蘇散皆可但須多服方有效驗合動官銀令醫生速爲買辦合廠散數十帖以濟貧民至夏間有感者爲熱病敗毒散加桂苓甘露飲神效敗毒散內不用人參加石膏爲佳再令時醫定奪必不誤也謹案畢公諱康賑粥於陜西萬曆二十九年事也其入闗之始見饑民嗷嗷待哺乞生無路乃云莫如煮粥最善故將張司農救荒十二議卽發刻施行薦防勤員特防惰慢務令有司以一眞精神救護元元可稱賢大夫矣

山西巡撫呂坤賑粥法

一廣煮粥之地饑民無定方而煮粥有定處若不多設處所以粥就民恐奔走於塲難宿於家或朝食一來暮食一來十里之外不勝奔疲不便一也壯丁就粥便可隨在歇止而老病之父母幼弱之小兒羞怯之婦女餓死於家其誰看管不便二也乞粥以歸不惟道逺難攜亦且妄費難察不便三也不如十里之內就近村落寺觀之處各設一塲庶於人情爲便

一擇煮粥之人舊日監督主管多委里甲老人嗟夫難言之矣無迫切之心則痛癢不闗而事必茍無綜理之才則防察失當而事恆不詳無鎭壓之力則彊者多暴者先而恵不均故定煮粥之法當選煮粥之人先令之講求講求旣明正印官親與問難如於立法之外另有良法者卽行奨賞則人人各奏其能而仁術益精詳矣

一行勸諭之令善不獨行當與善者共之正印官執一簿籍少帶人數各裹餱糧徧到鄕村看得衣食丰足房舎齊整之家便入其門親自勸勉或願捨米糧若干或願煮粥若干日飼養若干人務盡激勸之言無定難從之數如有所許卽令自登簿籍先送牌坊等樣爲之奨勵

一別食粥之人凡來食粥者報名在官立簿一扇分爲三等六班老者不耐餓另爲一等粥先給稍加稠病者不可羣另爲一等粥先給少壯另爲一等最後給此謂三等造次顚沛之時男女不可無辧男三等在一邊女三等在一邊是爲六班

一定散粥之法擂鼓一通食粥之人男坐左邊以老病壯爲序女坐右邊亦然毎人一滿椀周而復始大率止於兩椀老病者加半椀一椀可也毎日夕人給炒豆一椀

一分管粥之役大粥塲立總管一人掌簿二人司積二人管米豆俱以廉幹者爲之每鍋竈頭一人炊手一人壯婦人更好柴夫一人水夫十人皆以食粥中之壯者爲之但有惰慢及作者卽時杖逐

一計煮粥之費凡米須積在粥廠嚴宻之處司積者自帶鎖鑰每日每人以三合爲率食粥之人每日增減不同掌簿先一夕日落報名數於司積令某鍋煮米若干司積冒破米豆者每一升罰一擔竈頭尅減米豆者不論多少重責革出

一查盈縮之數不分軍民良賤不論本土流民除彊壯充實男女不可輕收外其餘但系面黃肌瘦之人尫羸襤褸之狀卽準收簿每簿分男女二扇每班常余紙數葉以備早晚續到之人其人以日爲序如正月初一日趙甲某府某縣人見在何處居住有子無子初二初三以次登記

一備煮粥之具布袋若干條大鍋若干口木杓若干只【約與椀大】木椀若干个【椀令食粥者自備甚便但大小不一恐多寡不同】大木杓若干个水桶若干只柴薪不可多得卽差少壯食粥之人令其拾采

一廣煮粥之處須行各州縣一齊通煮使窮民各就其便而流來之人不致結聚但一塲過五百人卽將流民撥於別塲有父子夫妻一同隨撥蓋結聚易離散難老病婦女何害少壯男子不散必爲盜於地方接熟之日照歸流民法各發原籍更爲得所

一備艸薦饑病之人坐臥無所亦易生疾州縣將穀稻槁桔織爲艸薦令之鋪地庶不受濕有力之家平日肯織千百或冬月施與丐子或饑年散給粥塲大陰徳事事完另行奬勵

一奬有功如果有功無過者原委人役大則送牌小則花紅鼓樂送至其家以示優厚

一旌好義看其費米之多寡而定其旌賞之重輕或送牌坊或給免帖或給冠帶可也

一賑流民過往流民倘過粥塲毎人給粥三椀炒豆一椀仍問姓名登記以便查考

一貯煮粥器皿天道無十年之熟一切煮粥器皿須令收藏備造一冊存庫委付一人收掌不許變價及被人花費

謹案此上皆呂公之良法其論粥廠必使數里一廠令人無奔走後時之失一廠止收二百人令人無雜聚成疫之害可爲曲盡人情以餘論之如辰刻令人食粥一餐隨以米三合給之代其下次之粥民不因官守候二餐誤其一日之他圗官不爲民令人過勞日有兩畨之料理較於廣其食粥之地別其食粥之人不尢爲要哉

崇禎庚辰年浙江海寧縣雙忠廟賑粥人食熱粥方畢卽死每日午後必埋數十人與宋時湖州賑粥粥方離鍋猶沸滚器中饑人急食之食己未百步而卽死者無異後杭人何敬徳知之遂於夜半煮粥置大缸中明旦分給死者寡矣其所以必死之故人知之乎凡食粥者身寒腹餒必然之勢身寒則熱粥是好腹餒則飽餐自調殊不知此皆殺身之道立死無疑故賑饑民其粥萬不可過熱令其徐徐食之戒其萬勿過飽始可得生賑粥時尢須大書數紙多貼於粥廠左右上書餓久之人若食粥驟飽者立死無救若食粥太熱者亦立死無救猶當令人時時髙唱於粥廠之中使瞽目者與不識字之人皆知之庶可自警否則烏能知其久饑與不久饑而豈可槪薄其粥令其不飽哉不論官賑民賑皆宜如是人之生死系焉仁人幸無忽也

舊傳新鍋煮粥煮飯煮菜饑民食之未有不死者故廠中須用舊鍋萬一舊鍋不足須將新鍋或向庵堂寺院或向飯舗酒家換取舊鍋備用庶不致損人之命此又一要法也

不論男婦到廠喫粥倘懷中有嬰兒者許給一人之粥令其攜歸哺之彼利此粥不致棄子造福更大也

少婦處女初次到廠喫粥之後當給半月之糧令其喫完此米再到廠中來喫一次如前給之後皆仿此不可令彼含羞忍恥日日到廠挨擠於稠人廣眾之中也

萬曆二十八年河南大饑郭家村劉一鵾旣貧且病囑其妻曰與其相守而俱亡何若自圗生計其妻泣曰夫者婦之天死則俱死耳寧忍相棄乎後賴禦史鐘化民令縣官多設粥廠食之而得生

謹案可見救人之死莫如粥廠但此廠貴早而不貴遲枵腹者不能再也貴近而不貴逺貧病者不能逺步也貴久而不貴暫禾麥未熟不能自食也一鵾可鑑其他可知倘此廠急促不能立辦庵堂寺院皆可代也

明末州縣官之賑粥也探聽勘荒官次日從某路將到連夜於所經由處寺院中設廠壘竈堆儲柴米鹽菜炒豆髙竿掛黃旗書奉憲賑粥四大字於上集村民等官到鳴鐘散粥未到則枵腹待至下午官去隨撤廠平竈寂然矣皆耳聞目覩之事由是推之民安得不困國安得不擾後世官長賑粥可不視此爲戒哉

凡賑粥當在十月初旬爲始此際艸根樹皮無從得覓無粥則有死而已其止當在三月初旬此時艸木旣已萌芽饑者或有賴於一二也

因裏設廠賑粥法

魏禧言施粥者必須因裏設廠若勞其逺行恐半途僕斃又須立人監理令饑民至者隨其先後來一人則坐一人後至者坐先至之下已坐者不許再起一行坐盡又坐一行以面相對以背相倚空其中路可令擔粥人行走坐至正午撃梆一通髙唱給第一次食令人次序輪有速食先畢者不得混與一次散訖然後撃梆二通髙唱給第二次食如前法共三次卽止蓋久饑之人腸胃枯細驟飽卽死惟饑民中稱有父母妻子臥病在家者量行給與攜歸處分已訖方令散去散去之法令後至坐外者先行挨次出廠庶不擁擠踐踏又多人羣聚易於穢染生病須多置蒼術醋碗薫燒以逐瘟气又不時察驗嚴禁管粥者尅米將生水攙稀食者暴死其碗箸各令饑民自備按米多亦不得施飯久饑食飯有立死者

謹案魏君之論粥廠簡而當切而備非實與斯民休戚相闗以饑饉爲念者不能也故其救荒防皆可爲後世法不獨一粥廠也

擇地聚人賑粥法

城四門擇空曠處爲粥塲蓋以兩棚坐以矮櫈繩列數十行每行兩頭豎木橛繋繩作界饑民至令入行中挨次坐定男女異行有病者另入一行乞丐者另入一行預諭饑民各攜一器粥熟鳴鑼行中不得動移毎粥一桶兩人舁之而行見人一口分粥一杓貯器中須臾而盡分畢再鳴鑼一聲聴民自便分者不患雜蹂食者不苦見遺限定辰申二時亦無守候之勞庶法便而澤周也

謹案古人賑粥擇四門之寛廣處而分食之旣免冗雜薰蒸之苦又無遺出門外之悲法云妙矣但四鄕若不仿此賑之恐饑民盡奔城市仍難安頓故不可不廣爲之計也

挑擔就人賑粥法

擔粥法無定額無定期亦無定所每晨用白米數斗煮粥分挑至通衢若郊外凡遇貧乞令其列坐人給一杓毎擔需米五六升可給五六十人之餐十擔便延五六百人一日之命或數日或旬日更有仁人繼之諸命又可暫延無設廠之勞有活人之實旣可時行時止又且無功無名量力而行隨人能濟眾毎日有仁方矣此崇禎辛巳嘉善陳龍正賑粥之法也

【明】張氏曰擔粥須用有蓋水桶外用小籃備鹽菜椀筯荒年有外具衣冠內實饑餒不能忍恥就食者如托人瓶缽取食勿生疑阻倘訪知果赤貧無人轉托者更宜挑擔上門量給之

以米代粥分給法

沈少參正宗謂擔粥法止可代流亡之在其途者若救土著之饑民煮粥叢不若分地挨戶給以粥米旣可活人又不叢聚但須分給得當時加親察勝如因粥釀疫者多矣

謹案分給粥米之法果能托親覓友老成忠厚之人分布城市鄕村一體從事何善如之

垂死饑人賑粥法

邊海有失風船飄至塘船中人餓將絕者急與食往往狼吞而致死後有煮稀粥潑桌上令饑人漸漸吮食之方能得生蓋饑腸微細不堪頓食也

謹案以此觀之凡饑人不可令其喫熱粥而頓飽也明矣僉事林公故有云垂死貧民急饘粥粥要極稀毋令至飽此皆歷有徵驗之言不可不遵也

黃虀雜煮增粥法

取菜洗淨貯缸中用麥麫入滚水調稀漿澆菜上以石壓之不用鹽六七日後菜變黃色味有微酸便成黃虀矣此後但以菜投入虀汁中便可作虀更不復用麫取虀切碎和米煮粥食之每米二斗可當三斗之用𨿽不及純米養人而充塞饑腸聊以免死亦儉嵗縮節之一法也

謹案凶年增數口之粥卽救人防日之命豈可視爲泛泛故用黃虀煮粥凡米二升可作三升之用非法之至善者歟物力維艱之際不可不急爲預備也

欽定四庫全書

欽定康濟錄卷四下之三

捕蝗必覽

捕蝗總論小雅大田之詩曰去其螟螣及其蟊賊無害我田穉田祖有神秉畀炎火其後姚崇遣使捕蝗卽引此詩爲證然其說未詳而其法亦未大備世云蝗有蒸變而成者有延及而生者不知延及而生實始於蒸變而成若致力水涯不容蒸變禍端絕矣旣成之後非多人不能撲滅古人言法在不惜常平義倉米粟慱換蝗蝻𨿽不驅之使捕而四逺自輻輳矣倘尅減遲滯則捕者气沮誠哉是言也故將蝗之始末盛衰條分於後蓋知之詳則治之切以助爲政者之萬一耳

一蝗之所自起

蝗之起必先見於大澤之涯及驟盈驟涸之處崇禎時徐光啟疏以蝗爲蝦子所變而成確不可易在水常盈之處則仍又爲蝦惟有水之際倐而大涸艸畱涯際蝦子附之旣不得水春夏鬱蒸乘濕熱之气變而爲蝻其理必然故涸澤有蝗葦地有蝗無容疑也

任昉述異記云江中魚化爲蝗而食五穀太平禦覽云丰年蝗變爲蝦此一證也爾雅翼言蝦善遊而好躍蝻亦好躍此又一證也有一僧云蝗有二須蝦化者須在目上蝗子入土孶生者須在目下以此可別

二蝗之所由生

蝗旣成矣則生其子必擇堅垎【音劾】黑土髙亢之處用尾栽入土中其子深不及寸仍畱孔竅勢如蜂窩一蝗所下十餘形如豆粒中止白汁漸次充實因而分顆一粒中卽有細子百餘蓋蝻之生也羣飛羣食其子之下也必同時同地故形若蜂房易尋覓也

老農云蝻之初生如米粟不數日而大如蠅能跳躍羣行是名爲蝻又數日羣飛而起是名爲蝗所止之處喙不停嚙故易林名爲饑虫又數日而孕子於地地下之子十八日復爲蝻蝻復爲蝗循環相生害之所以廣也

三蝗之所最盛

蝗之所最盛而昌熾之時莫過於夏秋之間其時百谷正將成熟農家辛苦拮據百費而至此適與相當不足以供一啖之需是可恨也

按春秋至於勝國其蝗災書月者一百一十有一內書二月者二書三月者三書四月者十九書五月者二十書六月者三十一書七月者二十書八月者十二書九月者一書十月者三以此觀之其盛衰亦有時也

四蝗之所不食

蝗所不食者豌豆菉豆豇豆大麻麻芝麻薯蕷及芋桑水中菱芡蝗亦不食若將稈艸灰石灰二者等分爲細末或灑或篩於禾稻之上蝗則不食

有王禎農書及吳遵路諸事可考植之不但不爲其所食而且可大獲其利

五蝗之所自避

良守之所在蝗必避其境而不入故有牧民之責者果能以生民爲己任省刑罰薄稅斂直寃枉急賑濟洗心滌慮𨿽或有蝗亦將歸於烏有而不爲害矣

如卓茂宋均魯恭諸君子載在前集皆班班可考也六蝗之所宜禱

蝗有禱之而不傷禾稼者禱之未始不可如禱而無益徒事祭拜坐視其食苗其禱也不亦大可冷齒耶萬曆四十四年六月丹陽有蝗從西北來蔽天翳日民爭刲羊豕禱於神有蒲大王者尢號靈異凡禱之家止嚙竹樹茭蘆不及五穀有一朱姓者牲醖悉具見蝗已過遂止而不禱須臾蝗復回集於朱田凡七畝盡嚙而去鄰苗不損一頴其事亦可異也至於開元四年山東大蝗祭拜之而坐視其食苗此一禱也不可謂愚之至哉

七蝗之所畏懼

飛蝗見樹木成行或旌旗森列每翔而不下農家若多用長竿掛紅白衣裙羣然而逐亦不下也又畏金聲炮聲聞之逺舉鳥銃入鐡砂或稻米擊其前行前行驚奮後者隨之而去矣

凡蝗所住之處片艸不存一落田間頃刻千畝皆盡故欲逐之非此數法不可以類而推爆竹流星皆其所懼紅綠紙旗亦可用也

八蝗之所可用

蝗若去其翅足曝漧味同蝦米且可久貯而不壊以之食畜可獲重利

【明】陳龍正曰蝗可和野菜煮食見於範仲淹疏中崇禎辛巳年嘉湖旱蝗鄕民捕蝗飼鴨鴨最易大而且肥又山中人養豬無錢買食捕蝗以飼之其豬初重止二十斤旬日之間肥而且大卽重五十餘斤始知蝗可供豬鴨此亦世間之物性有宜於此者矣又有云蝗性熱積久而後用更佳

九蝗之所由除

蝗在麥田禾稼深艸之中者毎日淸晨盡聚艸稍食露體重不能飛躍宜用筲箕栲栳之類左右抄掠傾入布囊或蒸或煮或搗或焙或掘坑焚火傾入其中若只掩埋隔宿多能穴地而出

蝗在平地上者宜掘坑於前長濶爲佳兩旁用板或門扇等類接連八字擺列集眾發喊手執木板驅而逐之入於坑內又於對坑用掃帚十數把見其跳躍往上者盡行掃入覆以干艸發火燒之然其下終是不死須以土壓之過一宿乃可一法先燃火於坑內然後驅而入之詩云去其螟螣及其蟊賊毋害我田穉田祖有神秉畀炎火此卽是也

蝗若在飛騰之際蔽天翳日又能渡水撲治不及當候其所落之處糾集人眾各用繩兜兜取盛於布袋之內而後致之死

此上三種之蝗見其旣死仍集前次用力之人舁向官司或錢或米易而均分否則有產者或肯出力無產者誰肯殷勤古人立法之妙亦嘗見之於累朝矣列之於後

十蝗之所可滅

有滅於未萌之前者督撫官宜令有司查地方有湖蕩水涯及乍盈乍涸之處水艸積於其中者卽集多人給其工食侵水芟刈斂置髙處待其漧燥以作柴薪如不可用就地燒之

有滅於將萌之際者凡蝗遺子在地有司當令居民裏老時加尋視但見土脈墳起卽便去除不可稍遲時刻將子到官易粟聽賞

有滅於初生如蟻之時者用竹作搭非惟擊之不死且易損壊宜用舊皮鞋底或艸鞋舊鞋之類蹲地摑搭應手而斃且狹小不傷損苗種一張牛皮可裁數十枚散與甲頭復可收之聞外國亦用此法

有滅於成形之後者旣名爲蝻須開溝打捕掘一長溝溝之深廣各二尺溝中相去丈許卽作一坑以便埋掩多集人眾不論老幼沿溝擺列或持掃帚或持打撲器具或持鐡鍤毎五十人用一人鳴鑼蝻聞金聲則必跳躍漸逐近溝鑼則大撃不止蝻驚入溝中勢如注水眾各用力掃者自掃撲者自撲埋者自埋至溝坑俱滿而止一村如此村村若此一邑如是邑邑皆然何患蝻之不盡滅也

謹案四法果能行之於未成將成已成之後醜類自滅何至蝗陣如雲荒田如海但窮民非食不生茍不厚給活其身家誰肯多人合力不盡滅之而不已哉𨿽然給之厚矣有司若不親加料理烏知弗爲吏胥之所侵食也故撲除之法有二一在責重有司一在厚給眾力敢錄前人之善政以爲後世之芳規視之者幸無忽焉

責重有司之例

唐開元四年夏五月勅委使者詳察州縣勤惰者各以名聞

謹案有此明詔有司尙敢因循而不捕乎故連嵗蝗災而不至大饑者罰在有司故也

宋淳熙勅諸蝗初生若飛落地主鄰人隠蔽不言耆保不卽時申舉撲除者各杖一百許人告報當職官承報不受理及受理而不親臨撲除或撲除未盡而妄申盡淨者各加二等

謹案此勅初責地主鄰人未嘗不是末重當職官貟尢爲惇本之論得捕蝗之要法所欠者耆保諸人吿而能捕者絕無賞給尙無以爲鼓舞之道耳

明永樂九年令吏部行文各處有司春初差人巡視境內遇有蝗虫初生設法捕撲務要盡絕如或坐視致令滋蔓爲患者罪之若布按二司不行嚴督所屬巡視打捕者亦罪之毎年九月行文至十月再令兵部行文軍衞永爲定例

謹案此則專罪有司之不力而又委其任於布按噫法至是而無以加矣昔徐光啟疏中有云主持在各撫按勤事在各郡邑盡力在各小民羙哉數語也又陳氏有云捕蝗之令當嚴責其有司蓋亦一家哭何如一路哭之意古之良吏蝗不入境有事於捕已可愧矣捕復不力𨿽嚴罰豈爲過耶斯言誠可采也厚給捕蝗之例

晉天福七年飛蝗爲災詔有蝗處不論軍民人等捕蝗一斗者卽以粟一斗易之有司官貟捕蝗使者不得少有掯滯

謹案捕蝗一鬥得粟一斗非捕蝗而捕粟矣小民何樂而不爲有司若果奉行蝗必盡捕而無疑矣

宋熙寧八年八月詔有蝗蝻處委縣令佐躬親打撲如地方廣濶分差通判職官監司提舉分任其事仍募人得蝻五升或蝗一斗給細色谷一斗蝗種一升給粗色谷二升給銀錢者以中等值與之仍委官燒瘞監司差官覆按倘有穿掘打撲損傷苗種者除其稅仍計價官給地主錢數

謹案此詔給谷旣云詳盡而又償及地主所損之苗不但免稅而且償其價數噫捕蝗而至此詔可云無間然矣

紹興間朱熹捕蝗募民得蝗之大者一斗給錢一百文得蝗之小者毎升給錢五百文

謹案蝗蝻有大小之分賢者別之最淸蓋害人之物除之宜早不可令其長大而肆毒也故捕蝗者不可惜費得蝗之小者寧多給之而勿吝也蓋小時一升大則豈止數石文公給錢大小迥異不可爲捕蝗之良法歟

明萬曆四十四年禦史過庭訓山東賑饑疏內有云捕蝗男婦皆饑餓之人如一面捕蝗一面歸家喫飯未免稽遲時候遂向市上買麫做餅挑於有蝗去處不論逺近大小男女但能捉得蝗虫與蝗子一升者換餅三十个又查得崮山鄰近兩廠領糧饑民一千零二十名令其報效朝廷今後將彼地蝗虫或蝗子捕半升者方給米麫一升以爲五日之糧如無不準給與

謹案過禦史何見之不廣而責效甚速也尹鐸之保障晉陽馮驩之焚劵薛地何嘗責其必報然亦未嘗不報也今過禦史命人擔餅易蝗亦云小惠且崮山饑民升數之粟必令有蝗而始給彼老弱殘疾艱於行動力不能捕蝗者不盡死於此疏耶

凡欲行捕蝗之法可見不外嚴責有司厚給捕者而已但二者相因爲用缺一不可要知捕蝗易粟官亦易於勵眾眾亦樂於從官若使不準開銷於何取給不亦仍成畫餅耶故天子不可惜費近臣不可防蔽君臣一體朝野同心再法十宜而力行之何患乎蝗之不除而蝻之不滅哉

一宜委官分任責𨿽在於有司倘地方廣大不能徧閱應委佐貳學職等貟資其路費分其地段注明底冊毎年於十月內令彼多率民夫給以工食芟除水艸於驟盈驟涸之處及遺子地方搜鋤務盡稱職者申請擢用遺惡者記過待罰

二宜無使隱匿向系無蝗之地今忽有之地主鄰人果卽申報除易米之外再賞三日之糧如敢隱匿不言被人首吿首人賞十日之糧隱匿地主各與杖警卽差初委官貟速往搜除無使蔓延獲罪

三宜多寫吿示張掛四境不論男婦小兒捕蝗一斗者以米一斗易之得蝻五升者遺子二升者皆以米三斗易之蓋蝻與遺子小而少故也如蝗來旣多量之不暇徧秤稱三十斤作一石亦古之制也日可稱千餘斤矣惟蝻與子不可一例同稱當以文公朱夫子之法爲法也

四宜廣置器具蝗之所畏服者火炮彩旗金鑼及掃帚栲栳筲箕之類鄕人一時不能備辦有司當爲廣置給與各廠社長分發多人令其領用事畢歸繳庶不徒手徬徨此卽工欲善其事必先利其器之意也

五宜三里一廠爲易蝗之所令忠厚溫飽社長社副司之執筆者一人協力者三人共勷其事出入有簿三日一報以憑稽察敢有冒破從重處分使捕蝗易米者無逺渉之苦無久待之嗟無擠踏之患

六宜厚給工食凡社長社副執筆等人有獘者旣當重罰無者豈可不賞或給冠帶或送門匾或免徭役隨其所欲而與之其任事之時社長社副執筆者共三人毎日各給五升斛手二人協力者一人毎日共給一斗分其髙下而令人樂趨

七宜急償損壊因捕蝗蝻損壊人家禾稼田地旣無所收當照畝數除其稅糧還其工本俱依成熟所收之數而償之先償其七餘三分看四邊田鄰所收而加足勿令久於怨望

八宜淨米大錢凡換蝗蝻不得揷和粞谷糠粃如或給銀照米價分發不許低昂如若散錢亦若銀例不許加入低薄小錢巡視官應不時訪察以辧公私

九宜稽察用人社長社副等有獘無獘誠僞何如用鐘禦史拾遺法以知之公平者立賞侵欺者立罰周流環視同於粥廠其獘自除

十宜立參不職躬親民牧縦虫殺人倪若水見誚於當時盧懷愼遺譏於後世飛蝗尙不能爲之滅饑賊奚能使之除司道不揭督撫安存甚矣有司之不可怠於從事也

謹案蝗之爲害甚於水旱民之不能去盡者以無良法故也今以十所闡發蝗之生滅以十宜細說蝗之可除曷勿事之且古之聖王川澤有禁山野有官旣不濫殺豈肯縦惡此卽驅虎豹蛇龍之意也

宋王荊公罷相鎭金陵是秋江左大蝗有無名子題詩賞心亭曰靑苗免役兩妨農天下嗷嗷怨相公惟有蝗虫感盛徳又隨鈞斾過江東荊公一日餞客至亭上覽之不恱命左右物色之竟莫能得

謹案古云瑞不虛呈必應聖哲妖不自作必昏淫荊公恃才妄作天怒人怨乖戾之气隨之而行勢所必有不思撲滅蝗蝻反欲捕捉詩人卽或得之亦不過江左之詩人而能捕天下後世之詩人哉識見不逹新法可知怨者多矣

錢穆甫爲如臯令會嵗旱蝗大起而泰興令獨紿郡將云縣界無蝗已而蝗亦大起郡將詰之令辭窮乃言縣本無蝗蓋自如臯飛來仍檄如臯請嚴捕蝗無使侵鄰境穆甫得檄書其紙尾報之曰蝗虫本是天災實非縣令不才旣是敝邑飛去卻請貴縣押來未防傳至郡下無不絕倒

謹案二令皆可罷也當此飛蝗食稼困害良民之際不思自罪敬警格天一欲委罪於人一以批辭爲戲則其平日之政必不善矣可受百里生民之寄乎

賀徳邵號戎庵湖廣荊門人爲諸生時徒步入城路過麻城拾遺金二百兩畱三日待其人來舉而還之後宰臨邑遇荒旱設法賑濟全活數萬人鄰境之蝗蝻云湧而臨邑獨無人皆異之至今從祀不絕

謹案仰不愧於天俯不怍於人始可爲政賀君晝返遺金豈來暮夜此蝗蝻之所以不入其境也如以有爲無除之不急其爲害也不特傷稼且將食人寧獨蔽天而已哉

明顧仲禮保定人幼孤事母至孝遇嵗凶負母就養他郡七年始歸時蝗虫徧野食其田苗仲禮泣曰吾將何以爲養母之資乎言未已狂風大起蝗虫盡被吹散苗得不傷

謹案人知官淸則蝗不入其境不知人孝則風亦能吹之而散所以忠孝感神防如桴鼓怨天尢人者徒自增其罪戾耳

欽定四庫全書

欽定康濟錄卷四下之四

社倉條約

社倉論曰救荒之術賑濟貴乎速轉運貴乎近利賴貴乎恆久而不在乎一時之權宜若是乎社倉之不可不設也審矣但建之而不得其法或相彊於未行之前或粉飾於舉行之際托非其人幹沒是患開發或濫浮冒正多推其意原本於鄕黨相賙而久且爲閭裏之擾累豈非徒騖虛名而毫無實裨者乎用集文公之條約敢凟司牧之聽聞果能彷佛前賢設施四境未饑者咸歌大有將饑者悉免倒懸能變通以善其用則紫陽復生而仁民之術溥矣崇安社倉記【朱熹】乾道戊子春夏之交建人大饑予居崇安之開耀鄕知縣事諸葛侯廷瑞以書來屬予及其鄕之耆艾左朝奉郎劉侯如愚曰民饑矣盍爲勸豪民發藏粟下其直以賑之劉侯與予奉書從事里人方幸以不饑俄而盜發浦城距境不二十里人情大震藏粟亦且竭劉侯與予憂之不知所出則以書請於縣於府時徐公嚞知府事卽日命有司以船粟六百斛沂溪以來劉侯與予率鄕人行四十里受之黃亭步下歸籍民口大小仰食者若干人以率受粟民得遂無饑以死無不恱喜歡呼聲動旁邑於是浦城之盜無復隨和而束手就擒矣及秋又請於府曰山谷細民無蓋藏之積新陳未接𨿽樂嵗不免出倍稱之息貸食豪右而官粟積於無用之地後將紅腐不復可食願自今以往嵗一斂散旣以紓民之急又得易新以藏俾願貸者出息什二又可以抑僥幸廣貯蓄不欲者勿彊嵗或不幸小饑則弛半息大防則盡蠲之於以恵活鰥寡塞禍亂源甚大恵也請著爲例王公報皆施行如章劉侯與予又請曰粟若分貯民家於守視出納不便請仿古法爲社倉以貯之於是爲倉三亭一門守舎無一不具司會計董工役者貢士劉復劉得輿里人劉瑞也旣成而劉侯之官江西幕府予又請曰復與得輿皆有力於是倉而劉侯之子將仕郎琦嘗佐其父於此其族子右修職郎玶亦廉平有謀請得與並力府以予言悉具書禮請焉四人者遂皆就事方且相與講求倉之利病且爲條約予惟成周之制縣都皆有委積以待凶荒而隋唐所謂社倉者亦近古之良法也今皆廢矣獨常平義倉尙有古法之遺意然皆藏於州縣所恩不過市井遊惰軰至於深山長谷力穡逺輸之民則𨿽饑餓瀕死而不能及也又其爲法太宻使吏之避事畏法者視民之殍而不肻發往往全其封鐍逓相付授至或累數十年不一訾省一旦甚不獲已然後發之則已化爲浮埃聚壌而不可食矣夫以國家憂民之深其慮豈不及此然而未之有攺者豈不以里社不能皆有可任之人欲一聽其所爲則懼其計私以害公欲謹其出入同於官府則鉤校靡宻上下相遁其害又必有甚於前所云者是以難之而弗暇耳今幸數公相繼其憂民慮逺之心皆出乎法令之外又皆不鄙吾人以爲不足任故吾人得以及是數年之間左提右挈上說下教遂能爲鄕閭立此無窮之計是豈吾力之獨能哉因書其本末如此刻之石以告後之君子云

社倉條約

一逐年十二月分委諸部社首保正副將舊保簿重行編排其間有停藏逃軍及作過無行止之人隱匿在內仰社首隊長覺察申報尉司追捉觧縣根究其引至之家亦乞一例防罪次年三月內將所排保簿赴鄕官交納鄕官防檢如有漏落及妄有增添一戶一口不實卽許人吿審實申縣乞行根治如無欺卽將其簿紐算人口指定米數大人若干小兒減半候支貸日將人戶請米狀拖對批塡監官依狀支散

一逐年五月下旬新陳未接之際預於四月上旬申府乞依例給貸仍乞選差本縣淸彊官一貟人吏一名斗子一名前來與鄕官同共支貸

一申府差官訖一面出榜排定日分分都支散【先逺後近一日一都】曉示人戶【產錢六百支以上及自有營運衣食不缺不得請貸】各依日限具狀【狀內開說大人小兒口數】結保【毎十人結爲一保逓相保委如保內逃亡之人同保均備取保十人以下不成保不支陳龍正曰不成保不支將聴畸零窮民之餓乎不如金華縣規附甲爲妥】正身赴倉請米仍仰社首保正副隊長大保長並各赴倉識認面目照對保簿如無僞冒重疊卽與簽押保明【其社首保正等人不保而掌主保明者聴】其日監官同鄕官入倉據狀依次支散其保明不實別有情獘者許人告首隨事施行其餘卽不得妄有邀阻如人戶不願請貸亦不得妄有抑勒

一收支米用淳熙七年十二月本府給到新漆黒官桶及官斗仰斗子依公平量其監官鄕官人從逐防止許兩人入中門其餘並在門外不得近前挨拶奪人戶所請米斛如違許被擾人當防告覆重作施行

一丰年如遇人戶請貸官米卽開兩倉存畱一倉若遇饑歉則開第三倉専賑貸深山窮谷耕田之民庶防丰荒賑貸有節

一人戶所貸官米至冬納還【不得過十一月下旬】先於十月上旬定日申府乞依例差官將帶吏斗前來公共受納兩平交量舊例每石收耗米二斗今更不收上件耗米又慮倉厫折閱無所從出每石量收三升準備折閱及支吏斗等人飯米其米正行附冊收支

一申府差官訖卽一面出榜排定日分分都交納【先近後逺一日一都】仰社首隊長告報保頭保頭告報各戶逓相紏率造一色漧硬糙米具狀【同保共爲一狀未足不得交納如保內有人逃亡卽同保均備納足】赴倉交納監官鄕官吏斗等人至日赴倉受納不得妄有阻抑及過數多取其餘並依給米約束施行【其收米人吏斗子要知首尾次年夏支貸日不可差換】

一收支米訖逐日轉上本縣所給印冊事畢日具總數申府縣照會

一每遇支散交納日本縣差到人吏一名斗子一名社倉算交司一名倉子兩名每人日支飯米一斗【約半月】發遣裹足米二石共計米一十七石五斗又貼書一名貼斗一名各日支飯米一斗【約半月】發遣裹足米六斗共計四石二斗縣官人從七名鄕官人從共一十名毎名日支飯米五升【十日】共計米八石五斗已上共計米三十石二斗一年收支兩次共用米六十石四斗逐年蓋墻並買藳薦修補倉厫約米九石通計米六十九石四斗

陳龍正曰毎人日支飯米一斗太多矣應減爲一升五合另給酒菜銀數分上下均便

張文嘉曰支收交納各有定限爲日不多在鄕官士人知此義舉防不計利至於吏人倉子安肯空勞毎名支飯米一斗卽寓相犒之意若減爲一升五合又給酒菜之資不惟反多煩瑣抑恐不足服此軰之心其鄕官並僕從恐有貧薄者亦必須支米五升方足薪水之用固知朱子非過厚也

又按朱子當日始創此事故須官府彈壓倘今舉行社倉則保簿赴官交納及申縣乞差吏斗諸事俱不必行止須支給司社及倉守效勞宣力諸人可也

一排保式某里第某都社首某人今同本都大保長隊長編排到都內人口數下項

甲戶【大人若干口小兒若干口居住地名某處或產戶開說產錢若干或白煙耕田開店買賣土著外來系某年移來逐戶開】

余開

右某等今編排到都內人戶口數在前卽無漏落及增添一戶一口不實如招人戶陳首甘伏觧縣防罪謹狀

年月日大保長姓名

隊長姓名

保正副姓名

社首姓名

一請米狀式某都第某保隊長某人大保長某人下某處地名保頭某人等防人今逓相保委就社倉借米每大人若干小兒減半候冬收日備漧硬糙米每石量收耗米三升前來送納保內一名走失事故保內人情願均備取足不敢有違謹狀

年月日保頭姓名

甲戶姓名

大保長姓名

隊長姓名

保長姓名

社首姓名

一社倉支貸交收米斛合系社首保正副告報隊長保長隊長保長告報人戶如闕隊長許人戶就社倉陳說告報社首依公差補如闕社首卽申尉司定差

一簿書鎖鑰鄕官公共分掌其大項收支須監官簽押其餘零碎出納卽委鄕官公共掌管務要均平不得狥私容情別生姦獘

一如遇丰年人戶不願請貸至七八月而產戶願請者聽

一倉內屋宇什物仰守倉人常切照管不得毀損及借出他用如有損失鄕官防檢勒守倉人賠償如些小損壊逐時修整大段攺造臨時具因依申府乞撥米斛

【宋】陸九淵曰社倉固爲農之利然農田常熟則其利可久苟非常熟之田一遇歉嵗則有散而無斂來嵗缺種糧時乃無以賑之莫若兼置平糶一倉使無貴賤之患折所糴爲二毎存其一以備歉嵗代社倉之匱實爲長利也

舊說靑苗者田未熟而貸之錢田已熟而收其利安石嘗行此於一邑甚善然猶躬通下情隨其願與不願也至當國時欲以此行之天下而守令者又阿重臣意防以多散錢多得利爲稱職不問貧富緩急彊與之又寄權人役出納之際輕重爲姦而民遂怨咨載道矣

謹案社倉之建至凶嵗而益見其妙若聽民之願與不願而議建十不得一矣何也小民以他人之物而爲一己之所有則恆喜以一己之需而爲公家之所存則多惡此必然之勢也如懼其惡而不令建張詠命去茶植桑不嘗致惡於四境乎其後何以復爲

其所喜等而上之魯人之歌孔子鄭人之歌子產皆彰彰可驗也是彼一時之喜惡何足以惑吾永逺之深仁哉

欽定康濟錄卷四下之四

