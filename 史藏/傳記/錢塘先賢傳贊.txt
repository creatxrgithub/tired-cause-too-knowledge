

錢塘先賢傳贊宋袁韶

欽定四庫全書

史部七

錢塘先賢傳贊

傳記類三

總錄之屬

提要

臣等謹案錢塘先賢傳贊一卷撰韶字彥純慶元人淳熙十三年進士授吳江丞歷參知政事贈太師越國公事迹具宋史本傳韶嘗知臨安府請於朝建許由以下三十九人之祠而各爲之傳贊事在寶慶丙戌至景定五年甲子而祠毀至正二年有呂淵者復其祠重鋟傳贊後二年丙戌浙江等處儒學提學班惟志敍而行之是編猶元時舊刻所紀錄者𨿽止及一鄊之耆舊其中郎簡謝絳等十餘人又俱見於正史然是書爲宋人所撰又在元人修史之前於事實多所綜核如東都事略謝絳傳稱陽夏人是書稱富陽人考宋史本傳謂其先陽夏人祖懿文爲杭州鹽官令塟富陽遂謂富陽人則是書較爲得實又東都事略絳本傳不載絳判吏部流內銓及太常禮院亦不載核吏部官職田及使契丹事此書詳之又是書錢彥遠傳贊載楊懷敏妄言契丹宗眞死乃除入內副都知內侍黎用信以罪竄海島赦歸遽得還衛官許懷徳髙年未謝事彥逺上疏極論之又言楊景宗郭永佑小人宜廢不用而東都事略彥遠本傳不載又錢藻傳贊載藻攺翰林侍讀學士知審官東院卒神宗知其貧特賻錢五十萬贈大中大夫而東都事略藻本傳不載又錢勰傳贊載王安石許用以禦史勰辭謝安石知不附己命權鹽鐡判官又載奉使髙麗卻島王金銀器事而東都事略勰本傳不載沈遘傳贊載知開封府後遷右諌議大夫丁母憂上賜黃金百兩居喪日一食旣塟廬墓側以卒而東都事略遘本傳不載凡此多得之故老流傳頗爲詳瞻修正史者因采以入傳故與宋史頗相脗合傳贊亦古雅可誦固非後來地誌家誇餙附會之比也

乾隆四十五年九月恭校上

總纂官臣紀昀臣陸錫熊臣孫士毅

總校官臣陸費墀

●錢塘先賢傳贊原序

粵自寶慶丙戌歳杭牧袁公韶輯許箕公以下三十有九人請於朝以官鏹售其地若干祠於南山少北新堤之上樹碣以代其繪像且爲之系贊又徙其觀宇曰旌徳者隅其旁以奉之甲子適周據有其觀宇者定香緇流也且毀其祠悉佃其祠地並僕其碣貨於揜坎者然湖山𨿽在而頹基遺址竟蕪於荒艸野田至樵兒牧豎亦能指其彷佛而惻然大夫士過而覽之者此心其有不■﹝聿皕皿﹐上中下﹞傷者乎亦未知曷日可復其舊觀得慰其髙山景行之思也良士呂淵且念皇朝通制內一欵前代名人遺迹不許拆毀事敬恭佩服久矣復徵諸圗志其盛迹有不可郁堙者先捐已帑葺修其寺廡至正二年以所置膏腴田五畝爲本寺常業代佃其故祠地聞其於有司每歳倍其官租錢以五十緡輸之於是盡瘁經營堂宇廊廡悉循舊制非利祿計非子孫謀也觀者爲之嘆息蓋重其成功之不易易也吁昔寶慶之剏此也以其徳行可師節槪可法功業可尙至內而女師亦可晞其軌範於名教不爲小補使感於心者得之於目焉今呂氏以向者得之於目至於老而不忘於心仍以三十九人繋贊鋟諸梓非徒爲士民遊觀之具且使其心抑有所感慕於無窮然人心天理人所具有吾不知昔之毀壞者爲何心也𨿽然剏之者有司也復之者已帑也然其事之昔今孰難孰易昭然不可誣呂不惟此也外置其山地一十五頃歳時以供祀享然故祠田畝爲羽流蔽匿亦且經理而復其固有焉余因其復得舊圗本而重刋其事輒序其始末於前序之後庶來者知有所考云峕至正丙戌上巳日奉政大夫江浙等處儒學提舉班惟志序

●欽定四庫全書

錢塘先賢傳贊

﹝宋﹞袁韶撰

陶唐許箕公

公字仲武諱由隱於箕山師於嚙缺堯知其賢遜以帝位公聞之乃臨河洗耳每飲無桮器以手捧水或遺一瓢得以操飲飲訖掛木上風吹歷歷有聲公以爲煩去之死後堯謚曰箕公按樂史寰宇志杭州靈隱山公嘗隱於此入志忘歸因名曰稽畱山﹝今中天竺左山是也﹞昌化縣西北六十里有千頃山父老亦相傳云公故居縣境又有溪名洗耳灘﹝事見莊子疏並逸士傳臨安志﹞贊曰

一身蘧廬萬物土苴黃屋垂裳何有於我洗耳之泉晝夜不捨稽畱之山可眇天下

漢嚴先生

先生字子陵諱光一諱遵少有髙名與光武同遊學及光武卽位先生乃變名姓隱帝思其賢物色訪之齊國言有男子披羊裘釣澤中帝疑乃備安車玄纁遣使聘之三反而後至車駕幸其館光臥不起帝卽臥所撫其腹曰咄咄子陵不可相助爲理邪先生良久熟視曰昔唐堯著徳巢父洗耳士故有志何至相迫乎帝嘆息而去復引入論道舊故因共偃臥以足加帝腹明日太史奏客星犯禦坐帝笑曰朕故人嚴子陵共臥耳除爲諫議大夫不屈乃耕於富春山﹝富春今爲富陽縣﹞後人名其釣處爲嚴陵瀨年八十終於家﹝事見後漢書﹞贊曰

甄殷陶周起渭去莘先生奚爲畢世隱淪西都之季气節不伸以此助理匪潔其身

吳將軍淩公

將軍字公績諱統余杭人孫權徵江夏時呂蒙敗其水軍而將軍爲前鋒先搏其城於是大獲權以爲承烈都尉與周瑜等拒破曹操於烏林𨿽在軍旅親賢接士輕財重義有國士之風從往合肥時權徹軍魏將張遼等奄至將軍率親近三百人陷圍扶扞權出敵已毀橋橋之屬者兩板復還戰左右盡死身被創度權已免乃還痛親近無反者悲不自勝權引袂拭之謂曰公績亡者已矣茍使卿在何患無人拜偏將軍病卒權聞之拊牀流涕使張承爲作銘誄二子年數歲權養於宮客進見呼示之曰此吾虎子也﹝事見三國誌﹞贊曰

蜮視曹瞞霆掃鋒蝟翼蔽仲謀脫危虎尾忠不顧身有霣無二豈曰兵家爲古國士

晉文正範先生

先生字子安諱平錢唐人研覽墳素徧該百氏姚信賀邵之徒皆從受業吳時舉茂才累遷臨海太守政有異能孫皓初謝病還家崇悅儒學吳平太康中頻召不起年六十九卒有詔追謚文正先生賀循勒碑紀其徳行﹝事見晉書﹞贊曰

涵今茹古殫見洽聞津航學海從者如雲周粟𨿽甘其忍去殷文正之謚汗簡流芬

晉中尉禇公

公字季雅諱陶錢唐人少而聰慧淸淡閒黙以墳典自娛年十三作鷗鳥水磑二賦見者奇之甞謂所親曰聖賢備在黃卷中捨此何求州郡辟不就吳平召補尙書郎張華見之謂陸機曰君兄弟龍躍云津顧彥先鳳鳴朝陽謂東南之寶已盡不意復見禇生機曰公但未覩不鳴不躍者耳華曰故知延門之徳不孤川嶽之寶不匱矣遷九眞太守轉中尉卒﹝事見晉書﹞贊曰

龍躍鳳鳴人物之盛𨿽有他樂亦不敢請晚覿淸姿瞿然興敬吾善者機心會神領

晉孫先生

先生字文度諱晷富春人恭孝淸約學識有理義每獨處幽闇之中容止瞻望未嘗傾邪躬親壠畝誦詠不廢欣然獨得父母起居嘗饌不離左右富春道經江川父難於風波每乘籃輿躬自扶侍兄甞篤疾經年躬侍藥石聞人之善欣若有得聞人之惡慘若有失見人饑寒並周贍之寒同衾食同器年饑人有刈其稻者先生自刈送與鄕鄰感愧司空何充檄爲揚州主簿司徒蔡謨辟爲掾屬並不就卒年三十八朝野嗟痛之﹝事見晉書﹞贊曰

造物與遊盡性窮理闇室不欺佩仁服義禹稷同道饑溺猶已天嗇其年如顏之死

宋龍驤行軍卜壯侯

侯史逸其字諱天與余杭人善射容貌嚴毅文帝使教皇子射元嘉中爲廣威將軍領左細仗元凶劭入弒事變倉卒舊將羅訓徐牢皆望風屈謝侯不暇被甲執刀持弓疾呼左右出戰徐牢曰殿下入汝欲何爲侯罵曰只汝是賊手射劭於東堂幾中逆徒擊之臂斷乃見殺孝武卽位贈龍驤行軍益州刺史謚曰壯侯﹝事見南史﹞贊曰

惟節與誼天下大閒杲杲龍驤爲人所難死輕鴻毛名重泰山凶徒逆儔胡不厚顏

宋範先生

先生史逸其字諱叔孫錢唐人少而仁厚周窮濟急里人疾病必躬往卹療或貧無藥餌饘粥資皆給之不吝所獲全活者甚眾歲饑民多疫裏有父母兄弟同時死者數家喪屍經日不收親鄰畏逺莫敢營視先生悉備棺槥親往殯瘞鄕曲貴其義行莫有呼其名者宋孝武孝建初除竟陵王國中軍不就卒﹝事見南史﹞贊曰

世降俗漓貨力爲已鄰有急難睨而不視溫溫徳人藥疾槥死楡陰孟亭必恭敬止事

齊禇先生

先生字符璩諱伯玉錢唐人少有隱操寡嗜欲年十八父爲之婚婦入前門先生從後門出遂往剡居瀑布山性耐寒暑三十餘年隔絕人物王僧達爲吳郡堅禮致之至郡信宿交數言而退宋散騎常侍樂詢行風俗表薦之召聘本州島議曹從事不就齊太祖卽位手詔吳會二郡以禮迎遣辭以疾敕於剡中白石山立太平館居之卒年八十六﹝事見北史﹞贊曰

瀑布長虹難比其潔剡山白石莫抗其節蒲璧空還不受羈紲館巖之阿太平日月

齊顧先生

先生字景怡一字符平諱歡鹽官人家貧鄕中有學捨無以受業於捨壁後倚聽無遺忘者夕則然松節讀書或然糠自照及長篤志不倦母亡水漿不入口六七日遂隠不仕於剡天臺山開館聚徒受業者常百人讀詩至哀哀父母輒執書慟泣受學者廢蓼莪篇齊髙帝輔政辟爲揚州主簿及踐阼乃至稱山谷臣進政綱一卷優詔稱美東歸賜麈尾素琴永明元年召爲太學博士不就卒於剡山﹝事見南史﹞贊曰

寒松怪節殘膏腹笥蓼莪廢詩晉裒是似山谷諫編蛛网金匱南風帝琴艸堂流水

齊杜先生

先生字景齊諱京產錢唐人少恬靜閉意榮宦專修黃老郡命主簿州辟從事稱疾去孔珪陸澄沈約表薦之以奉朝請召不至於會稽日門山聚徒教授建武中召爲員外散騎侍郎先生曰莊生持釣豈爲白璧所回辭疾不就卒子諱棲字孟山刺史齊豫章王嶷辟議曹從事以父老歸養父亡水漿不入口七日晨夜不罷哭朔望節歲絕而復續嘔血數升至祥禫暮夢見其父慟哭而絕﹝事見南史﹞贊曰

軒冕市朝酰雞舞甕肥遁丘園道義爲重子亦謝官菽水歸奉橋梓俱零死生同夢

梁太中大夫範公

公字子元一字穎彥諱述曾錢唐人幼好學從余杭呂道惠受五經道惠曰此子必爲王者師齊髙帝引爲文惠太子師友遷太子步兵校尉公爲人謇諤在官多所諫爭太子左衛率沈約以方汲黯明帝卽位爲永嘉太守爲政淸平不尙威猛甿俗便之勵志淸白不受饋遺明帝下詔褒美召爲遊擊將軍郡送故舊錢二十餘萬一無所受惟得白桐木火籠朴十餘枚而巳公生平奉祿皆以分施及老壁立無資梁時爲太中大夫卒﹝事見南史﹞贊曰

帝師之學惜不逢時諤諤忠諫汲直之遺秩二千石秋毫無私家徒壁立萬古淸規

梁範先生先生字伯珪一字長玉諱元琰錢唐人父死方童孺哀慕盡禮及長好學博通經史然謙敬不以所長驕人祖母患癰常自含吮與人言常恐傷物居家不出城市𨿽獨居如對賓客家貧以園蔬爲業甞出行見人盜其菘遽退走母問盜者爲誰答曰向所以退畏其愧恥今啟其名願不泄也或有渉溝盜筍者因伐木爲橋以度之盜大慚一鄕無復艸竊齊建武初召爲曹武參軍梁天監九年揚州刺史臨川王宏辟命皆不至卒於家﹝事見南史﹞贊曰

抱甕生涯山澤臞儒匿瑕之徳燻浹裏閭跨齊歷梁蕭然隱居孰云好爵不如園蔬

梁記室禇公

公史逸其字諱修錢唐人父仲都善周易爲當時之冠梁天監中歷五經博士武陵王紀爲揚州引爲宣恵參軍兼記室公少傳父業性至孝父喪毀瘠過禮及丁母憂水漿不入口二十三日每號慟輒嘔血遂以毀卒﹝事見南史﹞贊曰

賾探羲文學鄙歆向孝通於天日嚴以敬溢米廢飱苫廬滅性超絕古今冠冕百行

唐太常卿禇康公

公字希明諱亮錢唐人少警敏博覽圖史一經目輒志於心太宗爲秦王時授王府文學髙祖獵親格虎懇愊致諫王每徵伐公在軍中有裨輔之益貞觀中累遷散騎常侍封陽翟侯卒年八十八贈太常卿謚曰康陪葬昭陵初太宗爲天策上將軍冦亂稍平乃作文學館收聘賢才訪以政事討論墳籍於是公與杜如晦房玄齡等咸在選號十八學士命圖其像使公爲之贊天下慕向謂之登瀛洲﹝事見唐書﹞贊曰

潛龍將翔霧雨先集貂珥蟬聨康濟鴻業鳩杖之歸遺恨黃合蒼梧白楊始終遇合

唐太尉禇公

公字登善諱遂良康公子太宗將有事泰山公諫詔罷封禪遷諫議大夫兼知起居事帝欲自討遼東公固勸無行帝寢疾召公曰漢武帝寄霍光劉備托諸葛亮朕今以太子委卿矣髙宗卽位拜右僕射帝將後武昭儀公入諫曰先帝疾嘗語臣我兒與婦今付卿徳音在陛下耳可遽忘之皇后無過不可廢且昭儀昔事先帝身接帷第今後之柰天下耳目何因致笏殿階叩頭流血曰還陛下此笏丏歸田裏帝大怒左遷潭州都督貶愛州刺史卒徳宗追贈太尉﹝事見唐書﹞贊曰

受遺老臣立朝孤忠事有至難遑卹我躬逐魄湘水胎禍漢宮委階之笏光摩蒼空

唐禮部尙書禇文公

公字宏度諱無量鹽官人刻意墳典尢精禮司馬史記擢第除國子博士中宗將南郊祝欽明建言皇后爲亞獻公固爭以爲郊祀國大事其折衷莫如周禮後不應助祭惟漢有天地合祭皇后參享事末代黷神事不經見不可爲法遷左散騎常侍母喪廬墓左鹿犯所植松栢公號訴曰山林不乏忍犯吾宰木邪自是羣鹿不復掁觸公爲終身不禦其肉喪除復故官帝將幸東都而太廟壊姚崇言廟本苻堅故殿不宜罷行公鄙其言乃上疏諫以爲不足聽卒贈禮部尙書謚曰文﹝事見唐書﹞贊曰

發揮聖眞經緯邦國端憂言歸廬在空谷松柏滋榮麀鹿攸伏惟孝惟忠其人如玉

唐荊州大都督許公

公史逸其字諱逺新城人寛厚長者明吏治祿山反或薦於玄宗拜睢陽太守張巡拔眾至睢陽與公合祿山死慶緒遣尹子琦將勁兵十餘萬攻睢陽公自以材不及巡請稟軍事而居其下專治軍糧戰具子琦敗詔拜侍禦史子琦復圍城公與巡親鼓之賊潰追北數十里七月賊復圍城城中食盡士多餓死巡殺愛妾公亦殺奴僮以哺卒至羅雀掘鼠煮鎧甲以食賊知外援絕圍益急十月城陷公與巡俱執初子琦議生致一人慶緒所乃送公洛陽至偃師不屈死詔贈荊州大都督立廟睢陽歲時致祭大中時圖像淩煙閣﹝今新城有忠烈侯廟﹞贊曰

气吞軋犖屈事髯張鯁賊喉牙爲國金湯壯哉義士魂兮故鄕名存忠烈廟食相望

唐章先生

先生史逸其字諱成緬於潛人貞元八年喪母廬於墓側手植松柏十五年墳側生紫芝十三莖烏鵲來巢麋鹿共處長吏以聞十七年四月勅旌表門閭賜粟帛州縣存問復賦稅按唐書孝友傳序唐二百八十八年天下以孝悌名通朝廷者凡一百五十有八皆得書於史官內余杭郡居者三人先生與何公方公是也何公諱公弁方公諱宗史皆稱事親居喪著至行事實無考今附見於此贊曰

終唐之世垂三百年於杭大州得三人焉孝通神明維徳之全殺靑闕文我永其傳

後梁吳越王武肅錢公

武肅字具美諱鏐臨安人幼時與羣兒戲大木下指麾號令皆有法羣兒憚之及壯善射與槊黃巢掠浙東武肅出奇兵邀擊巢不敢犯臨安劉漢宏遣弟漢宥屯西陵武肅率十八都兵斫其營又與漢宏遇戰大敗之遂破越州董昌反武肅遣顧全武攻昌執昌歸杭州昭宗拜爲鎭海鎭東軍節度使加檢校太尉中書令賜鐡劵詔圖形淩煙閣武肅遊衣錦城宴故老山林皆覆以錦梁太祖卽位封吳越王遊衣錦軍作還鄕歌曰三節還鄕兮掛錦衣父老逺來相追隨牛斗無孛人無欺吳越一王駟馬歸卒年八十一謚武肅﹝事見五代史﹞贊曰

匹馬一呼奄有吳會櫝而藏之百年有待子孫其昌生民永賴錦衣故城山川不攺

後梁給事中羅公

公字昭諫諱隱新城人連舉進士不中遁於池之梅根浦池守竇潏營墅居之唐光啟中錢武肅治吳越辟爲從事旣又表薦爲錢塘令梁開平中魏博羅紹威表授給事中年八十餘終於余杭公性傲睨好譏評人物爲詞章有气力工於詩與同姓虯鄴齊名時人號三羅令狐綯鄭畋李蔚尢敬愛之舊鼉江常有二气夜亙天后因公與杜建徽生气不復見議者以爲文武秀气所鍾公著讒書六十篇詩號甲乙集行於世錢唐縣治有公手植海棠云贊曰

浣西艸堂白髮參謀奇骨非媚與俗爲仇鼉江百篇擬度驊驑異世一轍汗漫天遊

後宋秦王忠懿錢公

忠懿字文徳諱俶武肅孫也漢幹佑初襲封吳越王太祖受命遣子入貢王師討江南以爲東南招撫制置使李煜貽書曰今日無我明日豈有君忠懿不答以書來上率兵拔常州又遣將平潤州來朝京師歸國視事功臣堂徙坐東偏曰西北神京在焉天威不違顏咫尺豈敢寧居乎太宗卽位忠懿來朝以十三州表獻闕下詔封淮海國王攺賜寧淮鎭海崇文耀武宣徳守道功臣端拱元年八月卒是夕有大星墮正寢追封秦國王謚忠懿忠懿𨿽極富貴性儉素自奉甚薄常服大帛之衣幃帳茵褥皆用紫絁云﹝事見國史﹞贊曰

眞人龍興揮斥六合我有土田圖獻閶闔吳芮分茅忠載令甲煌煌大星流光累葉

宋吏部侍郎郎公

公字叔廉諱簡臨安人幼貧借書錄誦中進士第爲福淸令浚石塘陂漑廢田百餘頃邑人祠之調隨州推官召對眞宗曰歷官無過而無一人薦是必恬退者特攺祕書省著作佐郎知滕州興學養士一變其俗滕自是始有舉進士者歷知泉明越諸州以尙書工部侍郎致仕卒年八十九贈吏部侍郎公性和易喜賓客卽錢唐城北治園廬自號武林居士見人有疾病必捄療之鄕人慕其徳孫沔知杭州榜其裏門曰徳壽坊後攺仁壽﹝事見國史﹞贊曰

名遺公交車萬乘知巳膏馥詩書嶺嶠洙泗遨頭倦遊宴林稧汜醫國刀圭乃砭州裏

宋知制誥謝公

公字希深諱絳富陽人天聖中河決滑州公上疏曰按洪範京房易傳政令逆時水失其性則壊國邑傷稼穡比來幹邪者易進守道者數窮政出多門俗喜由徑願下詔引咎勿崇私恩更進直道辭甚切至徙三司度支判官請罷內降凡詔令皆由中書樞密院然後行擢知制誥判吏部流內銓太常禮院吏部舊擬官職田多不均公核其實以多寡爲差至今便之使契丹還請知鄧州卒公以文學知名一時爲人修潔醞藉所至大興學捨嘗請諸郡立學好施宗族喜賓客卒之日家無餘貲﹝事見國史﹞贊曰

決河之諫砥柱頹波爰田之均槪量取禾象璜眾建子衿肩摩乃言厎績其徳不瑕

宋諫院錢公

公字子髙諱彥遠父易弟明逸曁公並舉賢良方正能直言極諫科公遂以太常博士擢尙書祠部員外郎知潤州時旱蝗民乏食公發常平倉振捄之部使者詰其專且搉價公不爲屈召爲右司諫請罷數赦擇牧守增奉入以養廉吏息土木以省功費遷起居舍人直集賢院知諫院時楊懷敏妄言契丹宗眞死乃除入內副都知內侍黎用信以罪竄海島赦歸遽得環衛官許懷徳髙年未謝事公上疏極論之及言楊景宗郭承佑闒茸小人宜廢不用多見聽納公性豪邁其任言職數有建明後卒於官﹝事見國史﹞贊曰

大科異等一翁二季白眉最良徳稱其位玉立朝紳霜淸諫紙犖犖如公百年有幾

宋和靖林先生

先生字君復諱逋錢唐人少孤刻志爲學放遊江淮歸結廬於西湖之孤山眞宗聞其名賜粟帛詔州縣長吏歲時勞問先生有隱操居西湖二十年足迹不至城市善行艸爲詩孤峭澄淡槁就輒棄去或謂先生何不錄所著以傳後先生曰吾終志林泉尙不欲取名於時況後世乎先生不娶無子卒年六十一仁宗賜謚曰和靖先生先生將終有詩云湖上靑山對結廬墳前修竹亦蕭疎茂陵它日求遺艸猶喜曾無封禪書詩集今行於世先生葬捨側紹興中建四聖殿於孤山凡冢隧悉遷之詔特存先生墓且命加旌表云﹝事見國史﹞贊曰

志耽林壑淸畏人知爾梅多事漏吾天機長風孤騫秋鶴與飛山髙水深無成無虧

宋翰林學士沈公

公字文通諱構錢唐人祖蔭補郊社齋郎舉進士第一大臣疑已仕者不得爲第一乃置第二後遂爲故事累遷知制誥出知杭州英宗召見勞問除龍圖閣直學士知開封府遷右諫議大夫翰林學士羣牧使丁母憂上惜其去賜黃金百兩公居喪日一食旣葬廬墓側以卒才四十歲公爲人俊敏通世務杭公鄕郡也郡人有貧不能葬及女子孤無以嫁者以公使錢葬嫁數百人倡優養良家女爲巳子者奪歸其父母令行禁止事至立斷眾駭服屏息不敢犯其治開封亦然﹝事見國史及臨安志﹞贊曰

伊昔繡遊駭耀閭裏而公之歸仁及生死磚花日斜隧柏風起哲人其萎命也天只

宋太中大夫錢公

公字醇老諱藻武肅五世孫幼刻厲爲學慈聖後臨朝公三上書乞還政歷同知起居注知制誥樞密直學士知開封府平居樂易無崖岸而居官獨守繩墨爲政簡靜有條理不肯狥世取顯數求罷攺翰林侍讀學士知審官東院卒神宗知其貧特賻錢五十萬贈太中大夫﹝事見國史﹞贊曰

翩翩王孫侃侃儒素國有大疑庭抗三疏平生美官一寒如故何以贈終知者明主

宋龍圖閣學士陸公

公字介夫諱詵余杭人擢進士累遷知桂州奏言邕去桂十八驛異時經略使未甞行邊臣願得一往使羣蠻知有大將號令詔可自儂猺定後交人浸驕守帥常姑息公至部使者黎順宗復偃蹇如故態公召問折諭懾伏而去遂至邕桂簡壯丁五萬軍聲雄張交人滋益恭遣使入貢後知延州諒祚聲言復攻大順城公謂不稍加折誚則國威不立乃請畱止時服使者及歲賜諒祚聞之大沮始謝罪共貢職攺龍圖閣學士知成都靑苖法出公言蜀峽刀耕火種民食常不足今稅已重脫歲儉不能償逋適陷之死地願罷四路使者詔省其三使﹝事見國史﹞贊曰

琱戈蕩節邕桂延鄜航琛輦贐威行令孚靑苖之議千喙囁嚅筆端膚寸膏澤蠶鳬

宋龍圖閣學士錢公

公字穆父諱勰彥逺子授流內銓主簿陳襄進班簿神宗稱之襄以公爲對將任以淸要官王安石使弟來見許用爲禦史公謝曰家貧母老不能爲萬里行安石知不附己命權鹽鐵判官奉使髙麗凡饋餼皆弗納歸次紫燕島王遣吏走餉金銀器四千兩公曰旣辭之矣吏泣曰王有命徒歸則死公曰汝可死吾不可受知開封凡豪民貴戚皆斂手自縮哲宗蒞政除翰林學士遂嘗待章厚謫詞厚極意排詆諷全臺攻之後知池州卒於官元符末追復龍圖閣學士﹝事見國史﹞贊曰

戒得若仇口唾鉤餌疾惡如風筆驅蛇豕孤云九華一斥不起名振雞林淸哉膚使

宋祕閣吳公

公字安中諱師禮錢唐人爲祕書省正字預餞鄒浩免建中靖國初擢右司諫攺右司員外郎公工翰墨徽宗嘗訪以字學對曰陛下禦極之初當志其大者臣不敢以末伎對聞者奬其知體以直祕閣知宿州卒公遊太學時兄師仁爲正守春秋學他學官惡之條其疑問諸生公悉以兄說對學官怒鳴鼓坐堂上眾質之公引據三傳意气自如江公望時在旁心竊喜後相遇於泌陽公望謂曰得志當如何曰但爲人作丰年耳﹝事見國史﹞贊曰

帝學巍巍遊戲弄翰言當格心奚止筆諫常棣專經谷風共難施屯丰年識者三嘆

宋龍圖閣學士虞公

公字純臣諱奕錢唐人崇寧中提舉河北西路常平洺相饑徙東路入對徽宗問行期對曰臣退卽行流民不以時還則來歲耕桑廢矣上悅西部盜起徙提刑公自詭討賊悉降之入爲開封少尹故時大理開封治獄得請寶蔽罪其後率任情棄法公言廷尉持天下平京師諸夏本法且不行何以示萬國請自今非情法實不相當毋得輒請寶從之遷戶部侍郎內侍總領左藏予奪顓巳視戶部如僚屬公白宰相曰計臣不才當去之而易能者不可使他人侵其官卽自劾不稱職詔爲罷內侍卒贈龍圖閣學士﹝事見國史﹞贊曰

鴻雁安居鼪鼯懷惠皇皇者華君子豈弟若人侵官事持其細投劾以爭所重國體

宋八行崔先生

先生字庭碩諱貢仁和人端重有學識履行飭備黨裏咸敬事之徽宗大觀中詔天下郡縣保任士有孝悌睦婣任卹忠和八行者貢入太學司城考驗以聞釋褐命官政和五年郡太守董正封舉先生應詔以師禮延致於學授密州文學卒鄕人尊之曰八行先生後仁和縣學立三賢祠先生與禇文公許荊州並祀焉﹝事見臨安志並國朝會要﹞贊曰

屍祝於庠惟禇及許異世並祠以盛徳故行歸於周爲彟爲矩仰止髙山尙其踵武

宋太師崇國張文忠公

公字子韶諱九成鹽官人生有異質危坐觀書若與神明爲伍紹興二年廷試對策上及兩宮忠憤激烈髙宗讀之感動垂涕親擢爲第一屢遷除權禮部侍郎兼侍講進講日有食之曰人君之徳與日同光及邪心四起非意巳萌女子蕩心權臣執柄則惡气積稔上見於天秦檜不樂以祕閣修撰提舉江州太平觀落職南安軍居住在南安歷十有四年檜卒始放還公居橫浦久自號橫浦居士有尙書中庸大學孝經語孟說理宗踐阼攺元寶慶以公有中興明道之功首加褒典禦筆特贈太師追封崇國公謚文忠贊曰

闗洛正傳表微繼絕道扶中興大義昭揭讒波稽天何傷日月揚光於今益暢忠烈

孫氏定夫人

夫人晉虞將軍潭母也富春人孫權族孫女恭順正和甚有婦徳夫蚤亡夫人尙少誓不攺節諸孤蕞爾躬自撫養潭始自幼童訓以忠義永嘉末爲南康太守值杜弢叛夫人勉以必死之義傾貲產以饋戰士遂克捷及蘇峻亂潭守吳興假節徵峻夫人戒之曰吾聞忠臣出孝子之門汝當捨生取義勿以吾老爲累乃盡發其家僮助戰貿環佩以爲軍資拜武昌侯太夫人加金章紫綬潭立養堂於家王導以下皆就拜謁咸和末卒年九十五成帝遣使弔祭謚曰定夫人﹝事見晉書﹞贊曰

烈烈共姜英英陵母惟夫人徳二美具有歳晚養堂金章紫綬受報於天俾昌俾壽

虞氏夫人

夫人適晉孫先生晷父諱預初先生聞會稽虞喜隠海嵎有髙世之風欽慕其徳往從之遊喜遂以弟之女妻之是爲夫人先生性至孝夫人克相其徳舅姑起居嘗饌不離左右躬薪水井臼之勞欣然自得先生篤學容止未嘗傾倚夫人端莊靖黙相敬如賓習俗競事奢麗夫人獨棄華尙素多禦綀葛不爲時世妝或訝之夫人曰從吾所好柰何欲相效邪與先生同志隠居時人號爲梁鴻夫婦﹝事見晉書孫先生傳並世說續編﹞贊曰

彤史無傳女師罔詔展如之人獨懷淸操野服巖居名齊徳曜愛表芳徽來者是效

馮孝女

孝女唐穆宗時人居錢塘少孤無兄弟母子相依及長不嫁以養母多病侍藥石必親嘗經年不解衣母病益篤思肉食因刲股爲糜以進後母死號慟嘔血哀毀骨立旣葬傭人結艸廬墓下日焚香蔬食刺臂血書佛經仍舎所居宅爲寺令作佛事以薦母長慶三年守以其事聞於朝詔賜束帛仍賜寺額曰報恩竟不嫁死今錢唐縣有孝女南北兩鄕亦有孝女墓在寺後山古城頭﹝今寺攺名禪智事見臨安志並禪智院結大界相序﹞贊曰

孝之大端於終於始有女能之愧彼男子靡室靡家養生喪死揭名鄕闗永錫爾類

何氏節婦

何氏唐末五代時人嫁於潛莫氏爲婦夫死年猶盛或勸之嫁誓弗從養姑至孝禮敬敇備黃巢亂後羣盜嘯聚山谷鄰里咸奔徙逃難時姑羸疾臥何氏念不可俱行抱姑涕泣曁賊夜至號慟丏賊曰吾數年寡居以有姑耳今姑老且病不忍去願貸姑死吾死不恨賊舎其姑掠何氏以去至巢穴將污之殺所掠他婦女植刃於傍使之懼何氏計無出乃詭請櫛沐更衣賊許且使人伺之須臾具妝澤舉止言貎自如伺者玩稍懈遂解襦自經賊驚視已死義而瘞之﹝事見朝野遺事﹞贊曰﹝原缺﹞

錢塘先賢傳贊

