

●欽定四庫全書

明名臣琬琰續錄卷一

﹝明﹞徐紘撰

文敏楊公墓志銘

楊士奇

正統五年二月十八日少師工部尙書兼謹身殿大學士建安楊公奉勅歸展先墓旣畢事卜日啟行病作眾曰曷俟少間公曰君命不可稽也挾醫以行至臨安武林驛病加遂不起是年七月二十也守臣治棺斂旣馳奏皇上嗟悼輟視朝一日賜特進光祿大夫左柱國太師賜謚文敏遣禮部尙書胡濙蒞祭遣中使護喪還塟其鄕命有司治墳曽大父伯遜大父達鄕父伯成皆贈榮祿大夫少傅工部尙書兼謹身殿大學士曾大母黃大母謝繼阮母劉皆贈夫人公初名子榮字勉仁自學諸生鄕試選第一會試第三廷對擢第二甲賜進士出身入翰林爲編修太宗皇帝入正大統更其名榮初建內閣簡翰林之臣七人其中專典宻務七人者解縉胡廣黃淮胡儼金幼孜公及士奇也公齒最少最警敏一日晚上出右順門召內閣諸臣公一人在出江西三司奏章示之言吉安鄕民之嘯聚者已悉復業蓋朝廷初有聞卽遣行人許子謨賫勅撫諭子謨行將一日又遣都督韓觀率兵繼之如撫諭不下卽加兵及是奏至上諭公曰觀不至不下其降勅褒觀公讀奏訖曰計發奏之日觀尙在中道未足褒從之自是益重公時四方之事方殷七人者旦夕侍左右承顧問受旨退治職務且兼稽古纂述之事不虛寸晷上時步至閣中親閱其勞且視其所治咸稱旨時公尢勤勵遂皆進官公進修譔數月復進侍講明年攺元永樂秋公請告歸省又明年春七人皆賜二品金織衣且勞之曰天下事咸朕與若等同計非若六卿之分理也無幾簡翰林之臣十數人兼春坊官以任輔導公兼右春坊諭徳授奉訓大夫日分直進講經史四年春公得寒疾命中官以禦醫來視賜藥物五年奉命往甘肅同總兵議邊務察視守備還奏稱旨六年夏喪父給傳歸旣葬遂命起復是年冬喪母公奏歸守制時已下詔巡守北京不許七年春內閣胡公金公及公奉命扈從北京甘肅總兵何福奏降元托卜輝罕等率部來歸命公往同福處置還奏上悅遂奉命持節往額齊訥之地封福爲寧逺侯八年春車駕北徵巴雅爾實喇公三人仍扈從至驢駒河命公先賫勅還報皇太子復還北京冬扈從還南京九年春奏合母喪遣中使護送旣還皇太子命公侍諸皇孫學且命公曰嚴則有成公盡心不怠重修髙皇帝寔錄命胡廣胡儼黃淮及公爲總裁十年二月賜誥命並追贈父母妻冬月肅守帥西寧侯宋琥奏邊人婁達罕逃居齊勤蒙古衛將爲邊患丰城侯李彬鎭陜西遂勅彬率師剿之且命公往與彬計度十二月還奏餉道險阻今沍寒人疲馬瘠不可行且邊地不足以煩王師遂勅彬旋師無幾叛者復歸十一年春從狩北京十二年三月從徵衛喇特時皇太孫侍行上命胡金及公三人凡行營有暇卽與講柝理義開其聰明尙寶司官闕命公兼之旣還勅翰林修性理五經四書大全公三人皆爲總裁十四年升翰林院學士仍兼庶子扈從南歸十五年春復扈從巡北京十六年夏進髙廟實錄賜宴賚胡公沒公掌翰林院事益見親宻一時廷臣狎恩多縱忌公抗直發其私適太學闕祭酒眾共舉之寔欲疏公上不聴公遂宻言十獘指斥五府六部都察院章畱中不下十七年進文淵閣大學士仍兼翰林學士授奉政大夫十八年扈從北徵秋還京冬將西徵親藩奏建文中江西所垜集民兵可徵用出奏示公公對云陛下命復民業二十年矣今復徵非信上曰朕意固如此遂寢三殿災公偕金公陳便宜十數事皆見施行重賢愛民或陷非辜必援之尙書夏原吉以兵饟不給坐繋呂震言其柔姦侍讀李勉時嘗論事亦有言其賣直者皆激上怒公悉委曲爲之辧解二十一年秋復扈從西徵駐蹕萬全一切軍務悉付公掌寧陽侯陳懋奏番王額森圖罕來歸命公往議定降歸奏稱旨二十二年復從北徵中道軍餉不繼上聞之命公與金公總計其數遂如二公言遣使諭其釋兵弗臣之罪下令班師浙江三司奏處州之麗水福建之政和山冦劫掠請勅兩都司合兵討之公言愚民爲有司所苦出不得已兵出則良民先被害願遣一勅使撫諭之不足煩兵上從之卒如公言兼事一日上從容坐帳殿諭公二人曰東宮監國久熟政務此歸悉付以天下事吾惟優遊暮年二公共對曰皇太子孝友仁厚天下屬心允稱陛下付托上悅師次楡木川上不豫旣上賓凡沐浴襲奠飯含棺斂一切之禮悉出二公眾遂推公先馳歸報旣至同尙書蹇公等議喪禮遂議卽位禮仁宗皇帝嗣位進公太常寺卿授嘉議大夫仍兼兩職學士逾月進太子少傅授資善大夫兼謹身殿大學士山陵事殷太監孟繼極言公盡心喪事上嘉嘆卽升公工部尙書仍兼前二職賜勅褒諭三俸俱支尙書一俸全給米洪熙元年賜誥贈二代考妣無幾上命範白金爲方寸印四枚其文曰繩愆糾謬以賜師傅公與金公同受其一皆期之直言臣輔修文皇帝實錄公預總裁仁廟上賓時皇太子監國南京遺詔召嗣位公往迎於徳州旣還命公同有司相陵地宣宗皇帝嗣位修仁廟實錄仍預總裁髙煦反在廷多懷二心惟文臣三四人勸上親徵公其首也遂扈從討平之師還特受駢蕃之賜馬騏激變交址黎利聚眾抗王師總帥孱弱不支輙與利和且爲利請立陳氏後遂以師還奏至上以示文武大臣皆勸發兵擊利上不聴竟偃兵息民公預力焉是年八月車駕巡邊至遵化聞兵逼塞下以道陿師難並進上率鐵騎數千先馳撃之文臣獨公從旣還升少傅進榮祿大夫仍兼尙書大學士三俸俱支辭大學士俸進兩朝實錄賜宴賚又範白金爲圖書刻方直剛正四字以賜公數月上念先朝老臣蹇義等四人皆春秋髙並賜勅褒諭命輟職務朝夕左右侍論議公預焉賜玉帶加有禦制詩畫之賜公滿三載吏部以聞賜勅有忠言讜論禆益爲多之褒賜宴禮部遂賜少傅誥進封三代後兩扈從巡邊皆至洗馬林而還宣廟上賓復偕有司相陵地皇上嗣位公與同官三人協志合力以效禆益賜賚特厚修宣廟實錄皆爲總裁書成進公光祿大夫柱國少師兼尙書大學士如故賜玉帶時上日勤聖學命公同知經筵事五年謁告省墓賜褒敕諭加厚賚給傳遣中官護送旣還京道薨春秋七十公仕於朝四十年皆居淸宻考鄕試者一讀廷試卷九爲人闓疏果毅遇事當爲奮前不疑於論古人必欲出新見不肯茍同議辟率歸寛恕勤職事盛寒暑及小疾未嘗少怠於四裔及邊徼事及邊將勇怯智愚靡不通知故忖量事勢率豫中內篤孝友睦婣之行家故丰裕且有厚祿能濟窮卹患無間疏戚喜賓客善交際𨿽貴盛無涯岸貴賤大小皆歸心焉故聞其沒也咸有嗟悼悵惜之意所著文章有黙庵集雲山小稿靜軒稿退思集北徵記訓子編藏於家元配劉贈夫人繼劉封夫人子男六恭讓錫陽貴芳貴通女七孫男十二奏儼倫俊儉佶儆佐倧偉伷儀孫女七曽孫女二士奇與公同僚三十有九年同事四聖今內閣舊臣惟吾兩人未能退公又溘先余逝公之塟其子屬少保楊公書墓上之石餘銘諸幽嗚呼凡今能文士大夫感公之徳述公之行𨿽有之矣若交之久知之深言之信者余兩人其庶幾可無愧也銘曰桓桓文敏通才博識遭際聖明光奮於績承明廷閣著作之庭以翺以翔舒葉振英北裔西垂從狩萬里職典署文亦兼知武外蕃胸臆帥垣弱彊重瞳屢顧數奏惟明晚陟三孤二公弘化恪恭朝夕敢或遑暇帝懷敷仁鞠躬承之民懷被福黽勉成之志存寛惠行在果斷嘉謀讜議褒書有煥予告南旋曽幾何時上下延竚而訃奄來越昔內閣七人同事荏苒三紀我銘其四公壽考終哀榮寵光於乎文敏歿也不亡

少保文定楊公言行錄﹝溥﹞

失名

楊溥字弘濟湖廣石首人進士歷仕洪武正統間位至少保卒年七十五謚文定仁宗一日東宮觀漢史嘆張釋之不易得公進曰釋之誠賢然非文帝之寛仁曷得行其志臣以爲釋之漢一時不易得如文帝三代而下不易得也退采文帝事編爲事類以獻仁宗甚悅賜書褒美﹝名臣贊﹞

先生在獄中十餘年家人供食數絕糧又上命莫測日與死爲鄰愈勵志讀書不輟同難者止之曰勢已如此讀書何爲曰朝聞道夕死可也五經諸子讀之數回已而得釋晚年遭遇爲閣老大儒朝廷大制作多出其手實有賴於獄中之功蓋天玉成之如此爲人謙恭小心接吏卒亦不敢慢初入鄕試爲首選胡儼典文衡批其所刋文曰初學小子當退避三舍老夫亦讓一頭地又曰立玉階方寸地必能爲董子之正言而不效公孫弘之阿人以儼爲知人後儼爲祭酒先生已在禁垣位望益髙終身執門生禮儼亦不辭人兩髙之﹝古穰雜錄﹞

公祭座主胡祭酒先生曰區區昔承見許於文字之間繼而沗同官得相從者二十餘年先生致仕以音問往來者又二十餘年區區夙夜砥礪惟恐負先生所知有玷於斯文而未能也﹝文集﹞

楊文定公最善王檢討張修撰一相見輙出所作就二人評有所攺易卽樂從公亦喜攺人文字泰和陳學士當筆譔祭文公欲有所易陳忿然不平見於言色公卽已之﹝水東日記﹞

嘗聞楊文定公桃符有曰黎庶但教無菜色官居何必用桃符宣徳正統間名臣稱三楊文貞爲西楊文敏爲東陽蓋以姓同因居第以別之文貞因出江西而文定郡望每書南郡乃因以南陽號文定焉東王則抑庵西王則泉坡蓋亦然也﹝同上﹞

宣徳元年春三月旣望太常卿兼翰林學士楊公弘濟被命歸省其母太夫人於江陵時不得見者十有八年矣先是公由翰林編修爲太子洗馬侍仁廟於春宮丁先太常府君憂詔奪起侍講經筵後屢欲歸寧而竟不果行薦以迍晦十年不得快適大夫人年髙彊食益壯教諸孫綜理家政裕如也公在覊逺念不得見母中抱沈欝食息幾廢然聞其康彊冀他日必復得見輙用自解永樂甲辰秋公再入翰林爲學士賜誥命太夫人受五品封號未數月超拜太常卿推恩上及三代太夫人加封三品國初江陵人有南徼之戍什伍連屬楊氏亦隸籍焉其地在瘴鄕往戍者多不得生還追迫無虛歲太夫人甚厭苦之至是上優詔復其家公在京師馳書還報而加封之命適至太夫人披三品命服北向稽顙諸婦孫皆羅拜欣躍以至感泣公今又乘傳南還日抵捨太夫人童顏白髮云冠霞帔坐堂上公朱衣象笏於階下諸婦孫先後奔走奉觴上壽當此之時更不知天壤間復有何樂可以及此也況內帑泉幣白金文綺之錫絢爛稠疊拜墓燎黃祭畢而燕樂與父兄宗族侈上之賜士君子效用於峕沐此光寵可謂盛矣𨿽然賢才之生天固有以啟之是以明良相逢功業克建而令名無窮焉若公之徳器材識卓爲一伐偉人而君臣知遇又如此豈偶然哉﹝送歸省序﹞

自昔聲華謁輦林幾年出處嘆浮沈漢文未許馮唐老鮑叔偏知管仲心賜食每當瓊署曉退朝長傍落花陰眼中親舊無多在白髮相看意轉深﹝金實奉詠直弘文閣詩並覺非集﹞

正統九年春修國子監訖工楊文定公奉旨禦制碑文文定以重建太學爲題具稿進呈命範太監持示楊文貞公時文貞已臥病乃作一篇以新建廟學爲題封進用之文定不悅執用其題文貞具本論凡言重建者謂已作之後又作之廟學𨿽前元所建非國朝事此不可論今旣悉徹而新作之只當云新建且廟與學二者若只書建太學而不云廟於禮未安請通攺作新建廟學四字爲宜廷議𨿽韙文貞之言然已刻石無及矣二公之學識於是可見﹝塞亝瑣綴﹞

公撰繡林讀書記曰學宮在繡林之陽與龍蓋諸峯相望此其讀書處也子自髫齔就傅於玆者若干年讀書之暇偕同逰登山椒盻長江望洞庭覽云夢之墟天光萬里逸興雲飛有不自知其樂者及出仕途歷險夷又若干年今年七十有一追惟父祖教育於斯師友訓礪於斯國家作養於斯而寤寐之間未嘗不在於斯也復惟少時拙工呈璞備員翰林由編修遷洗馬以事坐廢若干年復入翰林遷太常再還禮官忝列三少之末仰惟聖明過蒙拔擢不敢不敬謹從事以圖報萬一況讀書終身亦恆以禮自度不敢以夷險易心第由才識疏庸年益衰邁而終不能無慊然於進退之節尙思以義制之而不敢昧於所私也

公年七十乞老上疏曰臣一介書生荷蒙國家作養出仕四十五年曆事列聖叨享廩祿復蒙皇上厚恩擢居顯秩日侍淸光恩禮優厚臣再世再生莫能補報臣今年七十有三筋力衰耗耳目昏憒思慮不周事多遺忘加以今復遘疾叨蒙聖恩命醫調治痊可然自是血气益衰日甚一日𨿽欲勉彊圖報萬一而力不從心切自思維有斃而已仰惟古昔聖帝明王斟酌人情制爲致仕之典聖朝稽古爲治推廣仁心優老卹賢人臣七十得致仕不彊其所不能以全始終之誼士君子揣分知足明於進退不敢貪祿固位以存廉恥之心維時人有士行朝無幸位良以此也

公自贊小像云資可以爲學而理或有未明時可以行道而力有不至緬懷古人夙夜惟厲而莫及焉嗚呼老矣又自贊待漏像云以一介書生居三公之貳峨峨其冠瑲瑲其佩日近淸光談仁道義將爲徳爲民以爲志乎抑碌碌庸庸以保富貴乎聖賢之道匪知之艱而行之不易也尙思時之所遭身之所自以報萬一庶幾於君親無愧也

李文達公序公文集曰公早掇巍科擢官翰苑進宮僚而輔導之功顯入內閣而論思之職修日備顧問於弘文而經濟之略大展屢任總裁於國史而勸戒之義彌彰平生之志於是乎伸矣則其事業豈易及哉及觀其所爲文章辭惟達意而不以富麗爲工意惟主理不以新奇爲尙言必有補於世而不爲無用之贅言論必有合於道而不爲無定之荒論有溫柔惇厚之旨趣有嚴重老成之規模眞所謂臺閣之气象也平生之學豈不由是而著乎﹝並文集﹞

司冦彭文惠公贊曰江漢炳靈以發文明早居館閣晚踐孤卿懲艾思奮處困而亨謙虛好學保泰以貞老成體國蓍龜典刑東裏建安參合成名二十餘年光輔太平﹝名臣贊﹞

少師楊公傳

王直

公楊氏字士奇其先葉陰人南唐虞部府君輅始居廬陵再世從吉水後至允素乃徙居太和故今爲太和人曽祖景行仕元累官以翰林侍制致仕有傳在國史祖公榮父子將皆不仕而皆以文學行義重於時公早孤母夫人陳氏教育之甫六七歲告以世徳之詳公卽感奮力學𨿽甚貧親執勞事然未嘗廢捲時喪亂𨿽平而苦無書四書五經皆手鈔以讀海桑陳先生夫人世父也甚愛公早夜訓飭使咸由道年十五褎然爲人師學行日益有聞縉紳君子禮重焉郡縣交舉爲學官皆不就久之朝廷以博學徵入翰林任編纂共事者皆天下宿儒雅公精慱未幾令吏部考第其文授以官又以公爲第一授親王府審理副然猶執筆在翰林太宗皇帝卽位遂擢爲編修時方開內閣於東角門內命解縉黃淮胡廣胡儼楊榮金幼孜及公七人處其中典機宻尋升侍講上嘗諭公曰朕知爾文學親擢置此爾但盡心勿自疑畏公感上知遇忠勤不解早夜孜孜以修其職仁宗皇帝爲皇太子又以本官兼左春坊左中允益見寵任文華殿甞講大學公呈講義於上前覽畢上曰先儒謂堯典克明峻徳章一部大學皆具公因奏曰二帝三王所以修諸身施之國家天下皆大學之道上復曰孟子道性善言必稱堯舜講說之際必以前古爲證庶幾易入侍講學士王逵講幹九四舉儲貳爲說皇太子疑其言問公公曰此宋儒胡瑗說也曰與常人言亦舉此說乎公曰程子嘗言卦中六爻人人有用聖賢有聖賢用眾人有眾人用君有君用臣有臣用無所不通王昭素嘗爲宋太祖言之矣講臣非有據豈敢妄出意見哉皇太子嘗閱眞徳秀所輯文章正宗喜其有益於學者公曰徳秀道學之儒志誠甚正其著大學衍義尢有益於朝廷君臣皆不可不知皇太子卽取視且命翻刻以賜諸子亦以賜公曰予倚卿爲輔卿亦當畱意也饒州士人朱季支獻所著書斥廉洛關閩之說上覽之怒曰此儒之賊也時禮部尙書李至剛翰林學士解縉侍讀胡廣及公侍側上示之其書縉曰惑世誣民莫甚於此至剛曰不罪之無以示儆宜杖之擯之四裔公曰當盡毀所著書庶幾不誤後人廣曰聞其人已七十毀書示儆足矣上曰謗先賢毀正道治之可拘常例耶遣行人押季支還饒州會布政司及府州縣官與其鄕士人明諭其罪而笞以示罰悉索其所著書焚之上復諭羣臣曰除惡不可不盡悉毀其所著書最是廣東布政徐奇朝京師載嶺南藤簟諸物將以遺廷臣或得其單目以進上閱視無公名乃獨召公問故將以私交罪之公曰奇自都給事中受命赴廣時眾皆作詩文贈之故有此饋臣不與名者以當時病未有作不然亦不免今眾名𨿽具然受否未可知且物微甚當無他上意解命中官毀其目一無所問升左春坊左諭徳兼侍講禮部尙書鄭賜爲侍郎趙羽所間憂鬰感疾勉彊奉職如平時忽以卒告上疑其自盡召翰林諸臣問之眾未及對公進曰臣觀賜病數日但未敢卽安昨晚同立右順門下賜忽僕地旁人怪賜無人气臣遽命其屬官掖出午門外上聞公言曰微汝言幾悞疑賜賜本君子顧才不足耳命工部與棺禮部往祭之六年冬以巡狩北京詔告天下命公視艸上稱善又命與諸尙書觀之兵部尙書劉儁私於公曰請以有字易自字公善之眾謂二義不相逺且上旣稱善不必易公奏曰國家大體當用儁言上喜公能服善曰則何有敗事由是益屬意於公明年車駕巡狩北京皇太子監國上命蹇義金忠黃淮與公職輔導義於事多疑少斷常持兩端曰事當熟慮不然必有後憂公曰事豈得不思但多思則惑惟當據理而行皇太子聞而笑曰此須兼知行勇自今擇事議當理者從之不必多思致惑也然皇太子知公誠篤惟公言是從或初若有疑而終必見用由是少有闕失而上下安春坊贊善王汝玉每以詩法進皇太子以問公公曰詩以言志明良喜起之歌南燻之詩可見舜之志漢髙祖大風唐太宗雪恥酬百王除凶報千古之作所尙者覇力非王道漢武秋風辭志气已衰若隋煬帝陳後主皆滛靡不足道殿下明經講道之暇娯意文事兩漢詔令皆可觀非但文辭髙古亦可禆益治道詩非所急也皇太子曰儒者亦作詩否公曰儒者固皆作詩然儒之品有髙下有徳行之儒有經濟之儒專意詞章君子謂之俗儒人主尢當辧於此皇太子喜讀易凡決疑必用蓍而以易斷命公取朱子本義纂其要以進名周易直指公因進曰易固爲卜筮作然文王周公孔子所系辭凡修齊治平之道悉具請編輯以備觀覽書成以進名曰周易大義九年上還南京一日退朝召公問曰爾輔東宮久果何如公以孝敬對上使言其實對曰凡有事宗廟祭品祭器皆親閱去年將時享頭風作醫言當汗殿下曰汗卽不敢蒞祭左右請遣人代斥之曰上以命我又可遣人代乎遂親祭祭畢汗徧體勿藥疾自愈每進禦用物皆躬閱封識遣行不輕信下人車駕北徵殿下不敢寧居恆日中昃始食駕還而後能安上曰此子道當然公曰古聖賢亦皆盡其當然者且殿下天資髙或有過未嘗不知知之未嘗不速攺又其存心以愛人爲本將來必不負陛下付托之重上悅十二年正旦日食先數日上問禮部及翰林諸臣正旦日食百官行賀禮乎尙書呂震曰日食與朝賀不同時當賀侍郎儀智曰終然同日冝免賀公對曰日食天變之大者也宋仁宗時元正日食富弼請罷宴徹樂宰相呂夷簡不從弼曰萬一契丹行之爲中國羞後有自契丹還者言於是日罷宴仁宗悔今誠冝免賀上曰君子愛人以徳士奇與智言是也遂免賀及宴十四年上在北京聞髙煦有異志還京師欲發其事疑未決獨召公問曰昨問蹇義漢府事對曰不知若朕有未知爾軰疑有離間不敢言今朕旣知矣爾言之何害公對曰臣與義事東宮外無敢與臣等言者但漢王始封國雲南不肯行攺靑州又不肯行今知將徙都北京惟欲守南京天下皆疑其心惟陛下善處之使早有定所全父子之恩爲永世之利上黙然起還宮後數日悉得其反狀及所爲戰具大怒褫其冠帶縶之西華門內東宮力捄解乃免遂命削其兩護衛處之樂安州曰去此北京甚邇卽其作禍可朝發而夕擒也是冬周王楚王來朝謁孝陵上命東宮皇太孫及諸皇孫陪謁問翰林諸臣拜位當何如眾疑未有言公對曰二王尊屬當分列在前東宮稍後■﹝屍外立內﹞中皇太孫又後亦■﹝屍外立內﹞中諸皇孫與太孫同班而分列兩傍上出片楮所書位次與公言合然下有六字未書授筆命完足之遣鴻臚寺丞周升持赴陵俾率行之少頃復命以宸翰上遂以與公公寶藏之至今存焉皇太孫勤於學問上命吏部翰林舉老成正大儒者侍講讀公與蹇義舉儀智眾以爲老公曰儀智道理明執守正精神不衰老成正大廷臣未見其比上聞之喜曰智𨿽老識朝廷大體能直言不阿向言元正日食冝免賀朕知之可謂得人矣二十二年八月太宗皇帝北徵上賓學士楊榮歸自行在以聞仁宗皇帝卽遣皇太孫往迎梓宮時京兵皆隨徵在外城中空虛慮趙府兵爲變因祕未發喪皇太孫然之顧急未有所與以問公公言上所用東宮圖書今請暫假之行此一時之權歸卽追納上卽取付太孫曰有啟事以此封識此亦久當歸汝汝就畱之旣而謂公曰卿言誠是昔大行臨禦儲位久未定浮議喧騰吾今就以付之浮議何由興且曰朝廷事卿與蹇義當究心吾當重用卿二人也公曰殿下嗣位事無大小皆當盡公此收人心之機也恩之所及必先扈從徵行之臣漢文卽位首進宋昌史書以爲貶臣兩人不應先及上初卽位有詔減冗費而惜薪司準常例賦北京山東棗八十萬斤爲香炭之用公入奏曰詔下甫二日而卽有此𨿽云歲用得無過多上曰數日事叢脞此蓋急遽中答之不暇致審耳卽命減其半九月癸未尙書呂震言於上曰今喪服已踰二十七日請如太祖仿漢制易吉服上時未有答震退徧語羣臣明旦易從吉公謂震曰今未可比此例蓋洪武中有遺詔且仁孝皇后崩太宗皇帝衰服後仍素服衣冠絰帶者數月今上於皇考可遽卽吉乎震厲聲曰朝廷事爾每執異尙書蹇義兼取二說明旦羣臣皆就衣冠黒角帶遂以聞上亦未答明旦上素冠麻衣麻絰出視朝文臣惟學士武臣英國公如上所服罷朝上諭左右大臣曰呂震昨奏當易服朕聽臣下易之梓宮在殯吾豈忍易士奇所執是也公自左春坊大學士進禮部侍郎兼華蓋殿大學士尋升少保翰林以公等所受誥艸進呈上取筆親增二語曰勿謂崇髙而難入勿以有所從違而或怠顧謂公等曰此實朕心卿其勉之公對聖徳能容臣等敢不勉昔富弼有言願不以同異爲喜怒不以喜怒爲用捨成湯攺過不吝所以爲聖人願陛下常以古人爲法升少傳階榮祿大夫時天下方面大臣及羣有司皆朝京師兵部尙書李慶言於上曰民間馬畜蕃以散之軍伍尙餘數千請今朝覲官領之少蘇民力正官領牡馬佐貳官領牝馬太僕寺苑馬寺歲課其息有虧罰與民同公謂慶不可慶忿不納公獨奏曰朝廷求賢任官今乃使養馬而課責與民同豈貴畜賤賢之意乎明日復奏曰必行此令天下賢者誰復肯仕蓋虧損一馬必責陪償破家產累子孫朝廷可爲負此名於天下後世乎上許出內批罷其事不報明日公又言兵部已督朝覲官領馬所領多駒南人脆弱不能控制立視其奔逸號泣於道路臣恐將來逺慮者非但不願仕亦無志學問此令之失非小上曰吾偶忘之當卽批出不爽也午刻上禦思善門召公諭曰內批豈眞忘之朕聞李慶呂震軰皆忿卿朕念孤立恐爲眾所傷不欲因卿言而罷今有名矣出示一章乃陜西按察使陳智言畜馬不便命公據此艸勑止散馬公頓首言陛下知臣臣不孤矣但馬已領者當何如上曰已領者準洪武中官員乘例不責生息虧損不責償未給者止勿給復謂公曰繼今令有不便惟宻與朕言李慶軰不識大體不足語也上以梓宮在殯命禮部尙書呂震新正朝儀不用樂及鴻臚習禮儀仍用蓋震主之公與黃淮等入疏言前已議不用樂今仍用不可乞勑禮部設而不作未報乃復進奏侍廷中至夜漏下十刻遂有旨如公言越三日上召公等諭之曰呂震每事誤朕卿等所奏停樂是臣以能直言爲賢如用震言今悔何及洪熙元年正月命公兼兵部尙書公辭曰臣爲少傳大學士已踰涯分尙書一職更不敢當上厲色曰黃淮楊榮金幼孜皆三職卿獨二職人將謂何卿勿辭公請辭俸上曰卿於朕勞勤二十年故賙以此祿何用辭公曰尙書月俸六十石可飬壯士六十人臣受二俸已過分安敢復加尙書蹇義言冝聽辭學士俸公言辭祿當辭厚何用取虛名上曰朕成卿志乃聽辭顧義曰廉貪之風士奇有焉於是黃淮亦辭戶部尙書俸上監國時禦史舒仲成嘗以事迕旨後已升爲湖廣按察副使矣及卽位尙書蹇義因以他事奏仲成卽命都禦史逮治之公上疏曰向來小人得罪者多陛下卽位皆宥之令追理仲成卽詔書不信漢景帝爲太子召衛綰不赴卽位用綰前史韙之上喜罷治仲成賜公米及鈔幣且降勑奬諭曰卿導朕以仁助朕以徳欲朕爲唐虞之君誠忠臣股肱之臣也有卿如此朕復何憂洪熙元年二月上以田二頃賜公時蹇義先以受賜公懇辭上曰卿事朕表裏一誠資益良多朕心不忘卿前辭祿今又辭田何執之固也公曰臣起自寒微今受恩踰分豈可不知止是幸少延殘喘得更事陛下三二年獲全歸山林受賜多矣上曰汝勿憂終身吾送汝入土身後事皆勿憂公曰聖仁在上臣復何憂遂聽辭明日諭蹇義曰士奇眞能廉使仕者皆如此世豈有贓吏乎四月人上書頌太平者上以示公及蹇義夏原吉楊榮義等曰陛下卽位所行皆仁政百姓無科斂徭役可謂治世矣公對曰陛下恩澤已敷但流徙尙有未歸瘡痍尙有未復逺近猶有艱食之人湏再休息二三年庶幾人皆得所上笑曰朕與卿軰相與出自誠心去年各與繩愆糾繆圖書切望匡輔惟士奇曽上五章朕皆從所言卿三人未有一言豈朝政果無闕生民果皆安乎卿軰吾所倚任事有未當皆湏直言勿有所隱大理少卿戈謙數言事過於矯激尙書呂震吳中都禦史劉觀侍郎吳廷用等交奏其賣直沽名上頗厭之公進曰謙𨿽昧於大體蓋亦感恩圖報耳古人有言主聖則臣直惟陛下容之上以眾言猶不懌因免謙朝而使視事如故公又進言曰陛下有詔求言言不當者不之罪今謙因言取咎朝臣皆以爲戒且四方朝覲之臣咸在豈能盡知謙過失若傳之逺人將謂朝廷不能容直言上惕然曰朕非惡謙言事其言自有過實者卿可以朕心諭眾人公曰此非臣言所能言當以璽書開諭可也上遂命公書勑引過而待謙如初令百官言事毋以謙爲戒由是天下知聖徳之實上念公匡輔之力賜公璽書其略曰朕膺監國之命而卿侍左右同心合徳狥國忘身屢歷艱虞曽不易志及朕嗣位以來嘉謨嘉猷入告於內期予於治以惠黎元正固無二簡在朕心玆以已意創制楊眞一印一枚賜卿用藏於家傳之後世惟卿子孫由是知卿克致顯榮不易惟艱思保守之惟朕子孫亦由是知卿弼朕之功以保全爾與國咸休永世無斁上嘗論科舉湏是取南北士上曰北人學問不逮南人公曰長材大器多出北方豈但南人有文可用也上曰然則將如何公曰試卷例緘其姓名請於外書南北二字如當取百人則南六十北四十南北人材皆就用矣上曰壯士得進則北方學者亦感發興起往年壯士少自科目進故怠惰成風卿言良是往與禮部計議以議定未上而宮車晏駕宣宗卽位遂行之宣徳元年髙煦反車駕親徵罪人旣得尙書陳山來迎見上請乘勢移師彰徳襲執趙王則朝廷永無憂矣上疑之以問楊榮榮力贊其決又語蹇義夏原吉二人依違其間榮遂傳旨令公艸勑詰趙王公曰事當有實天地鬼神其可欺乎今當以何爲辭榮曰令逆黨言實與趙謀卽是矣何患無辭公曰如此能服人心否乎往見蹇夏反復言不可狀蹇夏曰卽如公言當若何公曰朝廷重尊屬厚待之有疑則嚴防之當必無虞而國體正矣二人曰上今特信榮言不系吾軰可否也公復見榮曰太宗皇帝惟三子今上惟二叔其有罪者不可恕無罪者當加厚庶幾仰慰皇祖之靈榮意未解曰汝不艸勑則吾當以聞時惟楊溥與公意合溥曰吾二人俱請入見明其大義榮先趨入公二人繼之門者不內俄復召蹇夏蹇夏以公言白之上不懌而止車駕還京師意大悟不復論彰徳事然言者猶喋喋上皆不聽特召公曰論趙王者日益多當如何公對曰今日宗室惟趙於陛下最親當思保全之豈可惑羣言上曰吾亦思之皇考於趙最友愛且吾惟此一叔柰何不愛今思所以保全之道欲封羣言示之俾自處公曰更得一璽書諭之尢好遂遣廣平侯袁容都禦史劉觀持敇書往諭且示以眾言趙王得書喜曰吾生矣卽獻護衛上表謝恩而言者頓息上待趙王日親厚而薄陳山竟永斥之久之召公諭曰吾侍趙叔不失親親之禮爾有力焉賜公白金文綺楮幣二年十月黎利遣人進前安南陳王嫡孫暠表乞立爲陳氏後詞甚懇切上亦厭兵欲從之大臣有言此黎利之譎當亦發兵誅之或以爲與之無名徒爾示弱上召公與楊榮謀之榮曰永樂中費數萬人命得此至今勞者未息困者未蘇因其請而與之便公曰榮言當從初求立陳氏後者太宗皇帝之心求之未得乃郡縣其地耳數年來兵民困於交址極矣此皆祖宗之赤子體祖宗之初心保祖宗之赤子正陛下盛徳何謂無名漢棄珠厓前史以爲美何謂示弱臣侍仁宗皇帝久聖心每憾此事有意外之慮願陛下勿疑上意遂決五年二月上以四方屢有水旱欲下寛卹之令獨召公議之上曰被災之處稅糧首當免民間有欠孶畜馬騾官責償甚急民苦之亦所當卹凡爾所知者當悉爲朕言公曰百姓積欠薪芻及采買諸物官府但知督責而民不能輸官糧額重民困無聊多有委棄逃徙者當量與減除部符坐徵買辦諸物不問其地有無一槪趣辦民費價十倍不能完惟當於產有處取之無者勿彊也年來刑獄不淸旱潦恐由於此冝戒飭法司惇用平恕務求實情四方工匠丁男皆徵集京師役於公者無幾受私役者十六七身旣勞困而妻孥顧未免怨嘆當命官察治丁多免其半單丁者皆免老病無丁者除其籍其本非匠誣引爲匠者察實除之今軍民若漕運而倉廋無闗防姦盜相繼恬不畏法冝命風憲官巡察上稱善卽書勑明旦行之民大感悅七年二月上諭公曰憶前下令卹民今已再期民事不又有可卹乎公曰官田減租民間皆感聖恩而戶部不行追如舊此循習之獘上色怫然曰今欲再下勑寛卹必舉此爲首如再格不行必罪之因問事之當寛卹者公曰逃移之民朝廷旣赦使復業而家業盡喪又有公逋私債之擾所在官司不能卹則必逃聚山林相結爲非請下有司凡逃民願歸者郡縣善撫卹免其徵徭不願歸者聽於所在附籍給以閒田爲經營居處免徭役三年庶使得安上曰在彼在此皆吾民但得人安足矣公又言各處課程先因鈔法不行加倍徵納蓋一時權冝今鈔法頗通冝減倍徵之額天下課程皆納鈔惟湖廣廣西浙江商稅魚課舊皆納銀請裁爲一例上命納銀一兩者折鈔百貫又言小民之不安皆原有司貪暴請令風憲考察上曰然若有廉能者亦令以名聞奬用之公又言方面及郡守請令京官三品以上及布政按察薦務取公廉端厚能爲國爲民者吏部審其可用奏授以官後犯贓罪並坐舉者凡因保舉授官如有指告其罪者先逮問餘人有驗然後及之庶不爲小人所誣年來吏員太冗多有昏愚不通請令六部都察院翰林院同考試選擇而用之軍民中有文學才行卓然出眾智謀才勇精於武略者亦冝察舉唐虞之世罰弗及嗣今極刑之家有賢子弟例不許進用上曰舜殛鯀用禹聖人至公之心也今除謀反大逆外其餘犯者子孫有文學才行並聽用公又奏臣見聞不廣願命大臣謹厚者一人共議之得推廣仁恩徧及天下上以胡濙謹厚命與公宻議凡可行者悉以進事皆施行今上卽位之初惓惓以天下爲心率其同列首言當整肅軍政飭邊防以奠安百姓南京根本之地𨿽有襄城伯李隆守備其老成忠直如尙書黃福當令參贊軍務有事同議而後行庶幾無闕湖廣河南山東江西去年旱災人民艱食慮有嘯聚爲非者冝委文武大臣各一人往鎭之事定而歸緣邊將士所以警備非常其無馬者冝令於行在太僕寺苑馬寺簡用西蕃在諸處貢馬有可充邊用亦聽畱官員冗濫宜從吏部及內外風憲官考察近詔寛卹軍民內外諸司當體朝廷之意凡事務從減省冝令條奏事有應行者取自上裁詔如所言公等又上疏曰皇上肇登寶位上繼列聖下統萬邦心明堯舜禹湯文武之道以興唐虞之治去年十月宣宗皇帝詔臣士奇曰明年春暖東宮出文華殿讀書凡外侍從俱用愼擇賢良亷謹之人臣謂此第一事望皇上畱心不幸大行上賓臣未敢遽言然此事至重伏望山陵畢日早開經筵以進聖學其所條奏惟在愼擇儒臣及左右侍禦之臣其學術不正立心行已頗僻者皆冝屏逺使不得上惑聰明宗社生民之福實闗於此疏奏上與太皇太后皆嘉納焉太皇太后遂告諭公等專以擇講臣爲務尋升少師特進光祿大夫柱國同知經筵事公又念今遣禦史淸軍有以陜西山東河南北直隸之人往南方極邊補伍者兩廣四川貴州雲南江西福建湖廣浙江南直隸之人往北方極邊補伍者其水土不相習南人死於寒凍北人死於瘴癘且去鄕或萬里或七八千里道路遙逺困於無資多致死亡深爲可惜在祖宗時已除逃軍仍舊其餘軍丁南北各就近衛服役之今兵部以文移煩勞憚於攺發不念下人之艱苦不思兵備之無實遂與少保楊溥計議具疏而率同列上之且曰臣愚欲以今後淸出山東山西河南陜西北直隸軍丁皆發甘肅寧夏延安大同宣府永平遼東諸處雲南兩廣貴州四川湖廣江西福建浙江南直隸軍丁皆發四川雲南貴州兩廣及邊海衛所待補足其缺又以塡腹裏之空則兵備有實下人不困上命公侯大臣議行之天下便焉又言堯湯之世不免水旱而堯湯之民不至甚病者有備故也我太祖皇帝篤意飬民其於備荒皆定制天下郡縣悉出官鈔糴榖各於四鄕置倉貯之以時斂散又相其地宜開浚陂塘修築圩岸閘壩以備水旱小大之民各安其業此萬世之利也歷歲旣久姦獘日滋豪猾侵漁榖盡倉毀凡諸水利亦多堙廢或被占奪稍遇凶災民無所賴風憲不舉守令漫不究心事𨿽若緩所系甚切請令戶部擇遣京官廉幹者往督有司凡丰稔州縣各出庫物平糴儲以備荒陂塘閘壩皆令修復具實奏聞若有災之處則候稔歲而後行郡縣官滿兼以此之廢舉爲殿最風憲官巡歷各務稽考仍有欺獘怠廢者具奏罪之若巡歷所至不復問理聽其堂上官糾治庶幾官有實積荒歲人民不至狼狽耕農無旱潦之虞仁政所施無切於此上曰此祖宗之良法美意命戶部亟行之時有言方面官及府州正官專用保舉卽是恩出於下欲如洪武永樂故事皆令吏部選除上命公與楊溥等議之公等上疏曰宣徳七年以前藩憲二司及府州正官多不得人百姓受害是以宣宗皇帝勑令大臣舉保自玆以後多得其人間有一二非才蓋緣舉主審察不至亦或實是狥私所司不行糾舉以致如此大抵宣宗皇帝求賢養民之心皆上體祖宗之心非是有所更攺昔堯舜禹湯文武及我朝祖宗相承爲政皆有因時損益之冝宣宗皇帝臨禦之時體祖宗之心以行仁民之政者尙多保官乃第一事當時不聞人有異言多以得人爲喜唐太宗力行仁義命在京三品以上官舉郡守縣令後來致天下斗米三錢之效明鑑在前可無疑也聖旨所諭保官則恩出於下切緣眾臣舉保吏部審擇具名奏請聖意允兪然後授官不允卽不得除授恩實非出於下也近年有等京官無人舉保造爲誘語專欲隳壊先帝良法則小人皆得升用小人日進君子日退天下何由治平伏望聖斷只依先皇帝勑旨而行但所舉之人後有犯贓必須明正舉主之罪則人知警畏不敢濫舉官必得人臣受四朝大恩慚無寸補惟念用人賢否生民休戚國家治忽所關是以竭誠盡心惟聖明裁擇詔如公議五年公聞四方雨澤不足率其同列上疏曰皇上臨禦以來凡百科徵一切停罷官府通欠悉皆宥免民生旣安天休當應然今猶旱災者豈刑獄或未淸歟聖心惓切惟恩施不虛恐理官奉行未至乞令三法司精選其屬淸廉仁厚公正無私者數人賜之以敇分行天下審囚錄犯親誥州縣召集裏老親鄰審問實情具奏處置不令有寃輕罪有疑者卽與決斷不得淹禁致傷人命兩京法司悉與疏理庶幾可以回天意從之公之在朝廷處宥宻之地言動以理不苟爲異同亦不惑於利害惟以忠誠結主知而仁宗皇帝知公尢深由是太皇太后亦知公爲人宣宗皇帝嘗奉太皇太后往謁陵公與蹇義楊榮等皆從上傳太皇太后旨命公等進見勞問慰勉加以厚賜旣數日上諭公曰太皇太后爲朕言皇考往年在宮中談卿等姓名及行事甚熟太后悉能記憶其間才學優劣孰肯任事不任事皆有譏評言蹇重厚小心但多思少斷卿能持正言不避迂意議事之際先帝數不樂卿然能從卿言以不敗事嘗有小失甚悔不用卿言太后又謂朕曰凡正直之言爾不可以爲迂而不從謹之謹之公對曰太皇太后之盛徳仁宗皇帝之盛徳也願陛下常奉聖訓公處心公正論事必當大體常扶君子而抑小人羣臣有羅譛毀而非辜者必盡誠爲之伸解有恣貪邪不悛者必正言其不可用三朝史事皆公總裁是是非非悉徵諸實每與同列曰天下萬世之事當以天下萬世之心處之如有一毫出於私意不論厚薄皆當獲罪神明所舉賢才列於中外者五十餘人皆能正已卹民蓋公取人必先徳行而後才能無問識與不識博詢於眾而信乃舉以此不得於公者怨誹忿興不卹也直道而行不爲阿狥永樂宣徳中同列有譛公於上者皆賴上明不聽公聞之亦不爲憾待其人如初篤故舊解縉尹昌隆之死言於仁皇皆存其後公秉謙執虛未嘗自滿薄利篤義壯老一心直嘗觀之宋歐陽文忠公以道徳文章名天下其功業之盛亦旣顯於當時若君臣相得內外無間享其福祿榮名而久於其位蓋未之能也今公徳行文學表之爲四方之望議論政事施於朝廷者四十年君明臣良志同道合軍國之務知無不言而言無不盡典冊制命皆出公手在位之臣事有可疑者一於公決之若公者非書所謂商老成人詩所謂王之藎臣也與公嘗以其進於上上之命於公者備錄成書曰此列聖大徳所寓也何可忘哉直從公久其受教爲多而知公亦深公之細行皆可書當別有備載之者姑取其事有闗於天下國家之大者爲之傳使後之君子有考焉

明名臣琬琰續錄卷一

●欽定四庫全書

明名臣琬琰續錄卷二

﹝明﹞徐紘撰

祭酒文毅李公言行錄

楊廉

李時勉名懋字時勉以字行江西安福人進士歷任永樂正統間官至祭酒卒年七十七謚文毅先生少負大志勤於學問窮性命道徳之奧於書無所不讀永樂間取進士第太宗皇帝銳意文學擇進士之尢者俾盡讀中祕書學古爲文辭先生與焉其文學日進有盛名以母憂去居喪務盡禮服除授刑部主事而所治無寃人與修髙廟實錄成授翰林侍讀先生自以蒙恩厚思所以報殊遇事有當言者輒以聞上亦多聴納𨿽甚忤終不譴宣宗皇帝尢矜容之升侍讀學士待之加厚賓興之歲三命典文衡上臨軒策士則命讀卷人皆以爲公正統初上禦經筵命先生兼經筵官每當進講必盡誠敬冀有所感悟上亦爲之傾聴聞者莫不稱善以爲範淳夫其人也時太學缺祭酒而難其選諸公皆謂莫如先生相與言於上遂以任之諸生數千人皆習經藝先生開導訓誨各因其才而必窮其旨趣俾有所領解如饑者得食渇者得飲於是小大皆有所造就病者有醫死者有歸其未娶者俾有室皆先生出資爲之倡而仁義之行成焉諸生事先生亦如子之事父有急必赴𨿽危難不避賢才之盛蓋彬彬焉車駕視學行釋菜禮退禦彛倫堂祭酒當以經進講而先生久病嗽人疑之至是升堂愈敬愼色溫气和賜坐西南隅講尙書闡明帝堯所以親親仁民協和萬邦之道辭旨淸逺聴者忘倦上爲之喜甚賜予有加﹝王直撰墓表﹞

李時勉在翰林直言進諫仁廟怒命力士打十數爪不死洎宣廟卽位察其忠復召入翰林拜學士自後不聞直言矣正統時爲祭酒仿胡安定教隨其器而造就之諸生勃然興起人才遂盛於一時待諸生恩義兼盡有病者委醫調治死者助其棺衾爲文以祭之後王振怒其持儒禮構以罪枷於監門諸生不忍願代者甚眾獲免未幾乞歸士林髙之亦可謂明哲保身矣﹝古穰雜錄﹞

李先生爲祭酒嚴毅正大極意造就人才督勵尢切夜讀務盡二更將五更命膳夫提鈴循門喚起讀書或自潛行察勤惰無燈者明日責罰自是燈光達旦書聲不絕﹝可齋雜記﹞

洪熈攺元文毅充講席奮忠讜動天地而感鬼神繼司成均諸生愛之如父母晚路權璫執命文毅見辱石大用代死諸生號救闕下者數十人﹝羅倫跋帖﹞

於乎剛士浩然正气博文有養學自中祕危言峻行歷事四帝臣身百折臣心不替學士司成姦驕我忌荷校願代門徒之義歸老於田名儒風致﹝彭韶撰贊﹞

尙書文端王公神道碑銘

李賢

公諱直字行儉別號抑庵系出瑯琊晉太傅導之後也導輔東晉遂家金陵後數世有崇文者仕唐爲吉州刺史因家吉州又數世孫贄仕宋爲戶部侍郎徙居泰和代有顯人曽祖以道祖子興隠居不仕父伯貞仕國朝爲肇慶知府俱以公貴累贈少傅兼太子太師吏部尙書妣皆贈一品夫人公早喪母而父以事去賴祖母李夫人撫育自幼端重異於常兒家貧力薄刻苦讀書永樂攺元遂領鄕薦明年登進士第時太宗皇帝篤意古學詔選進士曽棨等二十八人爲翰林庶吉士俾讀中祕書冀成逺大之學公在選中感激奮志不數年文辭追古作者上以公卓越諸士召入內閣凡機宻之政屬執筆焉尋授翰林修撰車駕巡幸北京仁宗爲皇太子監國畱務之重選任尢嚴時翰林則畱黃淮楊士奇與公三人輔導公夙夜勤愼不懈中外咸倚重之及再幸北京公在扈從遂與修太祖實錄未成以憂去服闋仍入翰林升侍讀仁宗卽位進侍讀學士宣宗爲皇太子愼選官僚首升公右春坊右庶子仍兼侍讀學士凡經筵講義及文武羣臣誥敕皆以屬公又兼記注於聖政聖訓之當書者皆錄之以備纂述進階奉議大夫宣宗卽位與修兩朝實錄成進詹事府少詹事仍兼侍讀學士有白金彩幣襲衣寶鏹之賚進階中順大夫今上嗣位詔修先朝實錄以公總裁書成進禮部左侍郎仍兼學士賞賚如前久之以禮部缺人命公出蒞部事宗伯胡公大喜闔部之政悉付之公處之裕然若素習者吏部尙書郭琎去位詔以公代之命下士類皆悅進階資善大夫歷再歲有無賴不得志者以選撥事嫁禍於公給捨禦史交章論列乃直公誣加授資徳大夫正治上卿正統己巳秋北兵犯邊境車駕欲親徵公獨以爲不可率廷臣上疏止之不獲特命公畱守京師加太子太保兼吏部尙書尋進階榮祿大夫景泰初進少傅壬申兼太子太師進階光祿大夫公累疏求退不允天順攺元皇上復位圖任舊人公艱於步履不能朝謁懇乞休致幷辭師傅二職詔特許之賜以璽書有忠淸之操簡於朕懷之語復出白金文綺寶鏹賜之給驛舟以歸公方面修髯器宇宏偉望之若神仙中人天性嚴重寡言笑居家儼然及至接人和气可掬學富才敏詩文淸致四方求者接踵屢典春闈文衡得人最盛在翰林三十餘年恭勤不怠如一日與王文安公齊名時稱二王又以居第在東稱東王先生士類莫不拭目海內想聞其風采及位冢宰益加廉愼時方面官罷廷臣薦舉専屬吏部公益畱意人才委任部屬凡禦史出巡歸者必令報其髙下以備拔用自是四方號得人奔競之風爲之一息居第隘陋曽不屑意一切世味安於淡薄朝廷重公之徳每優禮之免其朝謁及退休居家杜門不出日課諸生讀書而已所著有抑庵集若干捲行於世天順六年九月二十三日以疾終於正寢享年八十有四訃聞上爲之悼惜特贈太保謚文端遣官諭祭於其家復令有司營葬事公配陳氏累封一品夫人先公二年卒子男五人長■﹝木資﹞翰林檢討居母憂以卒次曰稹次曰穆曰秱孫男十人曽孫男七人稹等卜以天順七年正月十六葬於邑之實信鄕髙坪之原乃以公所爲墓志示賢請銘其神道賢從公遊最久公未嘗待以屬吏又引之同升平生之知未有過於公者謹次第其事而系之以銘銘曰國之明昌系彼才賢有一挺生繄豈偶然侃侃王公天賦其秀有聲煜然大江之右鸞坡鳳閣容與翺翔惟學之富惟譽之芳遂秉鈞衡不倚不忒百司庶府位稱其徳位稱其徳乂我烝民列聖汝嘉保傅師臣公之旋歸旣祿且壽國藉蓍龜士仰山斗公之云亡軫我聖衷節惠二名錫命三公有美哀榮無然愧怍銘在丰碑元老之墓

祭酒陳公言行錄楊廉

陳敬宗字光世浙江慈溪人進士歷任永樂天順間官至祭酒卒年八十三

陳敬宗由翰林拜南京祭酒美須髯容儀端整步履有定則望之者起敬當會食諸生稍有失儀者卽待罪不輕容也或有所稟嚴於對君之禮對客善飲襄城伯重斯文或盛設延賓旣罷必畱敬宗再飲主至酩酊猶自儼然若未嘗飲者人皆服其量﹝古穰雜錄﹞

公登永樂甲申進士第選翰林庶吉士與修髙廟實錄成授刑部主事十二年修五經四書大全成攺翰林侍讀後丁母憂宣徳攺元起復修兩朝實錄未成轉南京國子司業秩滿升祭酒爲人矜嚴好禮久居太學力以師道自任嚴立教條痛革舊習日勵諸生進學成徳戶部尙書闗中楊鼎初發解於鄕試春闈不利自北京求入南監從公卒業其爲士大夫所重如此景泰元年致仕國子祭酒四明陳先生遇僚屬諸生嚴有懷忿而訟之者法司將覆奏就逮周文襄公其同年謂先生當具疏申雪遂屬筆於公未免有遷就之辭先生見之驚曰無乃誑君公笑曰在法惟奏事不實耳聞者或迂先生而先生不亦純臣哉﹝水東日記﹞

行方而嚴學優而粹勢利紛如頹然無累抑抑徳隅人望知畏詞林重輕卜其進退師於國子身以爲誨朋來是樂不解於位時有古廉於公作配﹝彭韶撰贊﹞

副都禦史吳公言行錄

楊亷

吳訥字敏徳直隸常熟人由薦舉歷任永樂天順間官至右副都禦史卒年八十六

公父爲沅陵縣主簿常被誣系京師公乞身代事未白而父沒公治喪如禮不用浮屠法力學尙義兼善醫術聲聞江東郡邑薦爲校官不就永樂末舉醫生至南京上疏懇辭時仁廟監國聞之命教諸功臣子弟復拜監察禦史歷升南京都察院右僉都左副都禦史

海虞吳敏徳爲僉都禦史持敬愼之心秉廉直之節其議論舉措有前賢之遺風視世之隨俗變化方外而圓內者相去逺矣﹝王直撰贊序﹞

吳思庵先生談及淺學後進曰此韻府羣玉秀才好趁航船耳航船吳中所謂夜航船接渡往來船中羣坐多人偶語紛紛蓋言其破碎摘裂之學祗足供談笑也﹝水東日記﹞

公爲人端重純明履方居約不以窮達易所守其學務遵儒先闡經訓以正士習爲文章根據義理有禆世教不徒作也公自童卯積學有素其求端用力必由博以入約自體而達用不事矯飾務以行檢爲先至其爲文根抵則以羣經爲之本波瀾則以遷固爲之輔於是形諸論著不茍同人言必以實而要其歸則一本於理公應詔起自田裏爲禦史爲僉都禦史所至皆籍籍有聲若夫文則又公之餘事耳﹝魏驥撰思庵文集序﹞

公淵乎其學炳乎其文才識論議博達今古其在臺憲十有餘年蹇蹇諤諤正气凜凜其心寛厚仁恕未嘗察察以求人過而姦贓不法之徒自然消縮摧沮不敢喘息方將倚公恃重臺憲坐肅風紀而公力以老去非眾人所以望於公也﹝陳敬宗撰贈致仕序﹞

古貌古心學窺性理孝義幼聞實形踐履避迹儒醫監國所禮乃教世冑乃司風紀卒貳憲臺淸徳莫比獨老劬書以忘憂喜修正遺文垂訓無已﹝彭韶撰贊﹞

諒江知府劉公言行錄

尹直

劉子輔諱﹝闕﹞以字行江西廬陵人永樂宣徳間歷官監察禦史廣東憲使左遷諒江知府死節

子輔自太學生擢監察禦史持身謹行儉約如布衣時而用法公平嘗按臨浙江者三年不見聲色而浙江之人善者愛之橫者畏之時憲使周新持風裁不茍許與獨數數稱子輔爲賢禦史幾載考最升廣東憲使到官數日丁家艱去服闋坐微累左遷交址諒江知府不鄙夷其民撫綏如子民咸愛戴之叛冦黎利攻圍諒江城時冦勢猖獗他郡縣城多已陷子輔與守將倡兵民效死守數月冦增眾攻城城中食盡而人心益固又踰月冦攻益力遂破城城中兵民盡力斗以死無一人降者子輔知事不支曰吾奉命守郡郡亡與亡義不可污賊手卽自經死一子一妾皆先子輔死事聞贈子輔布政司參政遣官賜祭復其家子輔平素恂恂若無所言少長者且不慕交際人蓋鮮知之而其終所樹立卓卓若此士可以其外斷之乎當時總帥如王通輩擁勁兵十數萬不能禦賊而棄城去甚者蔡福之徒甘心從賊反兵來攻圖茍活旦暮間卒之不逃誅於國典夫死一也彼身戮家僨貽誚無窮視子輔蓋冰炭薫蕕之不相同矣時戍守之將如都指揮李任等毅然奮節而死者蓋多死民社者子輔及諒江知府易先政平知府何忠輩亦非一人忠罵賊不絕口從容賦詩乃與其子皆死曷嘗乏正人君子哉顧系於用之者之何如也﹝並楊士奇撰傳﹞

尹直撰贊曰嗚呼子輔志節端方觀風兩浙凜凜冰霜乃司廣臬乃守諒江撫綏民夷愷悌循良黎孽叛冦所在披猖獨率兵民禦遏捍防食盡力屈矢與城亡子要先盡不污賦戕妾義子孝忠儷許張卹恩有腆廬陵有光

尙書張公神道碑銘

李賢

公諱鳳字子儀先世滄州鹽山人徙眞定之安平曽祖才卿祖徳林俱潛徳弗耀考益故爲禮科給事中與徳林俱用公貴贈資政大夫戶部尙書祖母王氏母李氏俱贈夫人初李氏有娠一夕夢大星出懷中覺而生公人以爲異三歲取父書作讀誦狀識者知有奇志鄰有病召巫治之公往觀之竟不驗扣其神曰卿相在此公去神乃降眾驚異曰此子殆不凡者稍長從太常少卿鄭雍言授春秋經每有講說卽能問難穎悟異常已而母病躬侍湯藥衣不解帶母卒居喪盡哀人服其孝永樂己丑北兵犯邊文廟親徵以給事君贊理戎務因主將失利沒於陣公時年十四大父母垂白在堂家道蕭然公哀毀踰禮與兄奉祖還家竭力事養得其歡心久之有司聞公孝友選爲邑庠生公益奮力於學𨿽祁寒暑雨不輟遂領薦入太學時鴻臚序班缺員例選北人爲之吏部尙書蹇忠定公義見公異之曰是生不可就此職也宣徳丁未登進士第癸丑春擢刑部江西司主事時江西豪民爲逆者千餘人系獄未決付公理之公一訊皆得其情獄中獲生者數百人能譽大振大司冦嘉公之才特令總闔部章奏及錄在京逮系者正統戊午冬特升本部右侍郎由主事進侍郎者自公以前未有也己未夏以京城艸場出內多獘敕公巡督之辛酉春攺南京戶部右侍郎公上疏曰南京根本重地糧不可不素蓄宜每歲分米二百萬石遂定爲令往年南京芻粟専委之憲臣至是敕公兼督蓋以出納嚴愼故也時人以公執法呼爲張板朝廷亦知其名己巳春賜璽書嘉勞有淸勤公正之褒賚以白金文綺景泰壬申春升本部左侍郎未幾進尙書明年廷議謂公素有譽望乃轉兵部尙書參贊守備機務又明年召爲戶部尙書時邊務方殷錢谷之費動以萬計多以不給爲憂公至處之裕然國用不勞而足天順攺元皇上復位思南京舊都得舊人庶可以壓眾心仍命公爲南京戶部尙書兼督糧儲辛巳春以考績赴闕上慰勞有加公以足疾懇辭休致不允再還疾甚未抵任而卒是歲三月十八日也距生洪武丙子九月四日享年六十六公爲人正直而心地平易遇事敢爲人不敢以私幹之尢篤於友義同門蹇於仕途者必極力助之故人李恂爲太常贊禮郎母老子幼夫婦相繼而卒公惻然遂養其母以終聘其女爲子婦教養其子至於成立又急於濟人嘗渡江偶遇一舟覆於急流公卽捐白金購人救之舟中之人賴以全活性尢眞率客至卽出酒殽對酌爲樂不計丰約與之接者未嘗不稱爲朴實君子也歷官幾四十年勤愼如一日曽無過舉卒之日有司以訃聞上深悼之遣官諭祭賜以賻儀復命有司爲治墳墓給官舟歸葬於鄕公配李氏累封夫人男子三人長愷次悌次忭孫男六人銘曰侃侃張公生也不偶大器弘才童時已負乃承家學乃掇巍科歷躋膴仕不偏以頗不偏以頗時呼爲板愈見其操孰不嚴憚允顯天性孝友諄諄濟物之心一何孔仁旣參兵戎復總餉饋茂績宏昭光我士類稽其終始惟忠惟勤懿此言行蔚爲名臣褒典式承存歿無間嗚呼張公全歸於善

尙書耿公神道碑銘

李賢

今之公卿大夫功業文章表著天下者甚盛如司冦耿公所存所行尢不易得蓋淸潔之志如金石之不可奪也嗚呼艱哉公諱九疇字禹範別號恆庵初母姙公時忽夢神告曰吾自冠山來當大汝門覺而公生自幼穎敏讀書必究義理弱冠爲邑庠生登永樂甲辰進士第宣徳辛亥擢禮科給事中凡事務存大體有淸操正統攺元之明年大臣言兩淮鹺政之獘必得重名檢者理之於是推公爲鹽運司同知公巡行諸鹽場盡革宿獘公私便之復條奏數事曰均搭派節樣鹽二事遂著爲令癸亥丁母憂鹽場數千人詣闕畱公從之乃進升鹽運使公益循法責效廉名大著嘗坐水傍一童子曰水淸不如使君之淸公因號恆庵以自勵尋以詿誤逮至京事白朝廷知公廉正特升刑部右侍郎屢與同官辯疑獄不爲勢利所怵有婦誣其夫眾欲斷異公曰不可杖其婦而歸之人服其當未幾有邊警乘輿出迎以公畱守京師旣而鳳陽歲凶盜起復敕公往綏之公乃畱英武飛熊諸衛軍耕守以杜姦冦覬覦之心招■﹝扌來﹞流民七萬餘戶一方晏然兩淮鹺政自公去任多廢至是復屬公兼理之於是奏罷易米法申飭條戒有加於舊尋復敕公巡撫江北諸郡公益盡心宣布徳意凡可以惠民者無不極力爲之景泰初敕公審錄諸郡大辟囚公曰洗寃澤物吾所願也凡以情得原者二十六人有婦人來何菊家者旣去而死其家訟菊與弟殺之菊誣服公驗其無實而釋之後知殺者果仇人也人服其明代還議闗中重地守臣缺人僉謂非公不可特敕公以往旣至革獘黜貪威望愈振初六部卿佐使外文移不得徑下按察司以故偃蹇不受約公首奏下之邊將請於臨洮諸衛添取防兵朝廷下公議公上疏言邊城士卒不爲少矣在爲將者馭之何如耳果能嚴紀律精練習勤撫卹絕侵漁以養其銳气則一可當百加以賞罰明信則人人自奮而邊患不足慮矣不然添兵何益徒冗食耳遂從公議初邊民春夏就田耕作秋冬移入公疏言邊將所以禦冦而衛民也今民自避冦而失恆產將何爲哉乞委邊將以止移入不能衛者罪之民皆稱便朝廷以公兼理戎務宜居憲職遂轉都察院右副都禦史仍鎭其地公聞朝廷下有司買羊角以充燈費上疏曰昔宋神宗買浙燈而蘇軾輒諌止之此忠臣愛君之至情也今買羊角制燈無乃類是書曰不矜細行終累大徳遂止繼以災異下詔求直言公復上疏曰天地間有必然之理有或然之數理可盡而數不可泥臣願陛下延儒碩以廣聰明公賞罰以別忠佞擇守令以惠黎庶簡將帥以固邊疆此必然之理不可忽也優詔答之天順攺元皇上復位思公可大用顧侍臣曰耿九疇廉正人也卽召爲右都禦史士類皆賀臺憲得人時子裕任給事中公言父子同在要地非宜遂攺裕爲翰林檢討公自幸遭遇思圖報稱首進五事曰崇廉恥以勵士風淸刑獄以召和气勤農桑以厚民生節糧賞以簡軍士任臺憲以振綱紀上皆嘉納之因敕戒風憲公進禦史告曰朝廷望治於憲職至矣各宜澡滌以副任使不然吾不汝貸眾皆悚息風紀爲之肅淸時邊情不寧將臣怠命公將率諸道禦史劾之事泄反爲所訴置公等於理公引咎自當朝廷察非公罪出爲江西右布政使尋升四川左布政使明年召爲南京刑部尙書先在職者流於諧俗有乖淸議公至肅然自歸於正天順四年八月二十九日忽遘疾不語移時而逝距生洪武二十九年四月十三日享年六十有五訃聞上深哀悼遣官諭祭於其家復令有司爲營葬事士大夫識與不識莫不惜之公天性孝友親終追思不忘遇亡日悲痛如初喪時事三兄恭而盡禮常修耿氏家乘以昭先徳平生慕司馬溫公爲人惇尙古道恥同流俗奉身節儉無他嗜好公退居家惟焚香讀書而已交人不泛闗節不至其門𨿽權貴亦敬憚不敢犯凡論事是非確然不撓未嘗詭隨於邪正之辧尢嚴坐是與眾寡合累遭讒困賴上知其所存卒保全之公先世束鹿人有諱昉者任金爲平定軍指揮使因家平定州有諱守直者務儒業舉進士任總帥府教授髙祖復仕元爲大都路知事曽祖文大寧路推官祖承祖太常太祝考綱通經學洪武中爲河南盧氏縣學教諭卒葬金穀陀之原子孫遂爲盧氏人與太祝公俱贈通議大夫刑部右侍郎妣和氏累贈大淑人配髙氏累贈淑人子男三長智次卽裕今爲泗州判官次發女六孫男七卜葬於先塋之次裕詣京師時持鄕人左都禦史軒公狀乞予爲神道碑予亦鄕人也不可辭則序而銘之銘曰麟之祥■﹝虎﹞鳳之瑞跖實難其逢云誰不惜有若斯世挺生偉人玉立淸修如鳳如麟有偉耿公巨鹿之冑一時英賢鮮出公右早登仕版靑瑣黃門直道而行邁於前聞鹺政旣淸疑獄旣辧乃整邊防乃正臺憲周思職務寢不邊安出領二藩之屏之翰冰壺湛然不容少滓初志如山死而後已百煉之剛不損毫芒南畿作士帝寵煌煌知無不言言則剴切社稷是安旣安乃悅繄父之衷士類所宗譽流無窮惟公之終

子裕歷官禮吏二部尙書性寛簡與物無忤弘治九年卒於官

明名臣琬琰續錄卷二

●欽定四庫全書

明名臣琬琰續錄卷三

﹝明﹞徐紘撰

侍郎孔公墓志銘

薛瑄

公諱文英字世傑系出宣聖之裔大父諱彥明娶曹氏父志學娶蔣氏自彥明值宋季兵作徙家武安再徙邯鄲父志學又徙陜西安化縣遂家焉比再世皆積行陰徳弗耀於時志學生五子次卽公也公生有美質其父遣入縣庠從良師友習舉業中永樂十五年鄕試登辛丑科進士宣徳元年初知江西廬陵縣未幾以事至京師擢任浙江道監察禦史三年累奉璽書巡視北直隸民瘼事訖條奏所以消弭之方大荷寵賚值浙江黃巖縣有健訟者構捏齊民三千人相聚譸張爲非公奉勅諭俾往體量鞫問公至則取其文狀究察端緒所自起遂得其所以構造者羅織之詞一訊眾情皆服立遣詿誤之眾獨械首訟一夫來京處治人皆交口以明果稱之十年丁內艱正統紀元廷臣奉詔選能禦史分理天下軍政公以廷臣薦乃驛召至京攺河南道奉勅淸理江西軍伍九年滿考升支五品俸仍理前事正統五年升湖廣按察使九年丁外艱部屬軍民狀公公平之迹相率訴禦史乞畱禦史會奏得旨報可奪情起復蒞事後以事至京師景泰紀元今皇上詔擇有文武才謀可鎭邊闗者吏部以公名上遂升大理寺卿俾奉勅鎭守紫荊闗及提督緣邊軍務公至練兵有法設險有要弛置得宜闗備大飭內外晏然無警軍民皆得以樂生興事六年春上以刑部左侍郎員缺且邊闗無事仍驛召公補其缺次年爲景泰七年二月二十八日卒於官詔如例遣官諭祭修墳安葬公生當洪武甲戌五月初七日卒是年月日蓋甲子一周又三歲矣公娶陳氏生子男四曰宇宗宙宏女四孫男三公性質溫厚居家孝友接人謙和於世利澹然寡嗜好旣力學尢通吏事登科爲名進士治邑爲賢令尹出入風憲綱紀卓然鎭守邊闗事功就緒入貳秋官庶獄明愼其行已歷官大節可見如此又歷仕淸朝荷國家舉推恩之典贈其祖通議大夫大理寺卿祖妣淑人封其父文林郎監察禦史贈通議大夫大理寺卿母封孺人贈淑人公加授正議大夫資治尹陳氏封孺人至淑人實有三世疏封之榮公旣沒又荷聖朝褒卹之典諭祭有文窀穸有造其可謂有光前後善始善終者矣公之子宗將以某年月日奉公柩葬於某山之原乃奉公狀累然喪服來乞銘則爲之銘曰有璞必追有木必材孰人之瑰而用與違君惟其魁孔牒世輝有胎有胚有敷有爲所持不回所職不隳所積旣徽所成惟丕祖考逺綏嗣慶世累甲子訖推幽銘永垂

尙書恭定年公神道碑銘

李賢

天順庚辰戶部尙書缺人皇上以年公富可當其任有惡其執法者沮之乃屬吏部攺議上曰掌國計者正用執法之人卒用公命下朝紳皆悅已而在任公勤愼宻士望益重一旦以疾卒無有不悼惜者其子請銘其神道之碑按侍郎薛君狀公字大有號謙齋姓嚴氏上世莫詳所居曽祖孟陽仕元爲萬戶守滁陽因家全椒元季兵亂子孫流徙鳳陽之懷逺洪武初附版籍悞以嚴爲年遂因之祖遇春父景和俱以公貴贈資政大夫戶部尙書祖妣朱氏妣邵氏俱贈夫人公甫十歲卽入邑庠爲子弟員明敏端重師友咸器異之弱冠領永樂丁酉鄕薦明年以乙榜教諭濟南之徳平年𨿽少而教規甚嚴諸生多所造就秩滿以績最擢吏科給事中兼署刑科糾正遺失務全大體宣徳乙卯吏部薦升光祿少卿宣廟欲大用之乃奏畱不下久之特升陜西布政司右參政至任卽巡歷郡邑察民隠革吏獘興學勸農尢嫉贓吏貪墨者聞風卽托故解去鎭守憲臣獨加禮焉或措畫未宜聞公言卽止初三邊士馬眾盛供費浩繁民皆疲於逺輸而郡邑豪猾之徒又因緣爲姦邊儲多空乏朝廷深以爲慮乃屬公總之公量地逺近按收之遲速定其徵科防其出入立法甚嚴夙獘盡革民不告勞而邊廩實矣正統甲子升河南右布政使惠故及民愈廣時鄰省饑民流聚南陽陳州諸處無慮十數萬剽掠居民有司莫能制公往撫諭乃分散安輯而賑卹之眾皆感公之徳願爲編民己巳轉左布政使未幾北兵入境雲中烽火通於京畿軍民走避道阻糧絕朝廷憂之以公有謀爲特委督運糧餉八萬石濟邊吏民聞公號令皆冒險而進無後期者邊餉以充明年用邊將論奏進都察院左副都禦史提督大同軍務兼理邊儲時軍民瘡痍未復室家離散呻吟之聲不絕公招亡撫存舉廢政革科徵抑豪橫廣屯田軍民始有更生之望初倉庫所儲多爲勢要侵敓公至悉追復之由是軍務數興谷錢不乏時邊庭大將而下多納賂冒功公至悉核實不錄故爵賞無濫及者景泰乙亥丁外艱朝廷以邊警方急奪哀視事公懇乞終制不允天順攺元將臣石彪因私怨以危事中公逮系於京賴英廟保全乃令致仕不數月卽起爲南京兵部右侍郎尋轉戶部右侍郎巡撫山東隨復左副都禦史公按行靑齊諸郡官吏畏服姦豪屛迹有夷人居東昌者多頑獷弗率其首羅姓者尢爲桀黠公慮爲患乃言於朝因其來京畱之以消其不逞之謀庚辰春召爲戶部尙書英廟知公忠直禮遇優厚公益毖懋夙夜不懈以國計爲己任然處之以靜不動聲色而事無不集癸未賜誥命詞極褒譽甲申春公以陜西累年用兵而督饟道者多不得人乃薦三人爲藩司郡守使理其事吏部以公爲侵官公上疏極論大臣薦賢爲國之道且以年至七十懇乞致仕上初臨禦以公舊臣慰勉之使復任忽得瘡疾且劇上命醫往視竟不起深爲之震悼輟視朝一日賜謚恭定復遣官諭祭令有司治葬事朝之公卿大夫莫不弔哭盡哀公爲人剛正言不輕發廉靜寡欲遇事敢爲臨利害不少變气節才識世不易得生於洪武乙亥十一月七日卒於天順甲申四月十六日享年七十配蘇氏贈夫人子男四人長茂次芳國子生次英次華孫男八人卜以是歲某月某日歸葬於先塋之次銘曰天順人才一時極盛有偉年公尢號敬正旣司國計法不可揺峨冠秉笏挺然獨標有偉年公揚歷最久始終不渝惟道是守屢摧不折勵操愈剛儼如蒼檜任披冰霜有偉年公一代無幾星鳳之祥海內咸視皇卹耆舊恩禮是優恭定之名百世之休形歸泉臺無虞有妥史臣作銘刻石道左

刑部尙書劉公墓志銘

李賢

劉之先河南祥符人其逺祖有曰功甫者仕宋爲江西萬安丞子孫因家焉公諱廣衡字克平曽祖仁一祖昭年父俊英俱業儒不仕祖父以公貴累贈資善大夫刑部尙書祖妣鄭氏妣歐氏累贈夫人公自幼穎敏在等倫中卓異如老成蚤失怙恃遭家多難諸弟幼弱公與兄廣泰綜理家務家遂以振閭裏莫不嘉羨曰劉氏有子矣洎長入邑庠授易於鄕先生翰林檢討宋琮永樂庚子遂領江西鄕薦益肆力於學登甲辰進士宣徳戊申拜刑部廣東司主事乙卯升陜西司員外郎正統丁巳再升浙江司郎中凡歷三署廉明之譽翕然庚申秋朝廷軫念四方多罹饑饉欲廣蓄積以禦荒歲乃簡廷臣分理預備之政勅以便宜從事而公在首選往浙江卽日上道徧歷郡邑所區畫甚多得粟數百萬石爲四倉以儲之復督勸有司築陂塘抑豪彊拯困敝事集而民不擾旣還朝廷嘉之甲子升陜西按察司副使命専理重刑凡疑獄賴公而明者甚眾己巳升陜西布政司右布政使明年上以陜西邊務方殷升都察院右副都禦史鎭守闗中蓋特升也公益感激自效條陳十事皆安邊禦冦利國便民急務多見施行時邊報多警公從容裁處咸得其肯綮督修城堡七十餘處復奉勅轉輸軍餉數萬石於邊城適歲旱民饑因設法濟之俾不失所而公家之務亦辦尋召公還京治院事未幾復命往錄南京法司之獄多所平反旣還有白金彩幣之賚壬申秋復奉命糾察湖廣庻職之廉貪者凡所黜陟人服其公且條陳軍民利病數事多見采納旣還勞以羊酒時浙江福建民鄭懷冒王孝心等作亂特勅公馳往督兵捕之至則賊已就擒公察其嘯聚之故以山有銀場連亙深僻賊得潛伏其中卽命伐山通道且奏設縣治以便巡視其患遂息已而守臣以所獲賊屬俱論謀逆報功希賞公核其實得首惡者十餘人悉縱之事峻而還賜白金彩幣甚厚丙子復奉勅巡撫遼東提督軍務鎭靜不擾逺近悅服天順攺元春皇上復位特召公還升刑部左侍郎八月遂進尙書累膺金帶繡袍之賜公感知遇益自力以圖報稱秋九月忽遘風疾而瘖卽上章懇乞駭骨詔許之旣而言語如常眾醫皆喜曰公疾瘳矣公獨不以爲然惟諄諄屬後事未數日疾果復作竟不起天順二年十二月十五日也距生洪武某年某月某日享壽六十有四上聞訃嗟悼遣官致祭於其家復命有司爲塋葬事公爲人直諒通敏寛厚坦夷處已接人一出於誠不立厓岸平居溫然和气可掬及遇事能斷毅然不可奪而廉介之操始終不渝𨿽歷通顯服食無異於寒士尢以文學推重於時所爲詩文有集藏於家娶康氏累封夫人子男四曰述古曰述憲中順天府鄕試曰述﹝闕﹞曰述績爲邑庠生孫男二銘曰木有松焉挺然秀拔石有玉焉孚暢旁達大江之右懿此劉公卓卓溫溫如玉如松發迹司刑爰列三署巨臬名藩大有時譽都臺薦升司冦載登旣忠以勤皇寵是膺皇寵是膺惟徳之厚惟才之長惟學之富懿此劉公邦家之光胡不慗遺皓首巖廊我懷伊人昭代希有刻銘堅瑉永世不朽

侍講學士曽公行狀

劉球

公姓曽諱鶴齡字延年一字延之其先有仕唐爲先州團練使曰慶者再傳至構避五季亂自金陵徙江西因家泰和六傳至宗彭澤令安定淸川丞安中監察禦史安彊兄弟俱起甲科而族益顯彭澤九世至元瑞金教諭約生九韶仕洪武中以弛利便民罷還黃蓬湖官歸而教行子共共子贈翰林修譔伯髙尢邃於學舉賢良校官皆不就曰吾上世連仕不達而有徳於民食其報者在吾子乎吾何以仕爲卽公之考也母太安人胡氏夢星墜臥內感而生公公少異常兒及受學家廷不煩督責自力於業旣冠與其兄椿齡以書經同領永樂乙酉鄕薦明年會試畱養未行其兄遂第進士爲庶吉士翰林以沒仰事俯育之責萃公一身繼遭父喪內外斬然無足賴者又以閭右齟齬弗克康厥居積學之餘稍出所有授學以自給久而從學者眾贄入益不貲乃營故業邑城之西爲久安計諸子頗長足事事遂辭太安人赴永樂辛丑會試時今少師廬陵楊公司文衡務先典實之作以洗浮腐之獘喜公諸篇悉優多梓行之至今評程文者以是科爲最廷對居第一擢翰林修譔洪熈乙巳受勅封贈父母妻宣徳攺元奉命如南嶽及舜神農二陵修祀事宣徳庚戌同考禮部會試修太宗仁宗實錄成受白金綺幣之賜進秩爲翰林侍讀明年乞歸省道聞太安人訃哀毀終喪復官預修宣宗實錄正統戊午書成受賜如初進秩爲翰林侍講學士尋拔奉訓大夫是秋考順天府鄕試初試之夕場屋火試卷亦有殘缺者有司懼罪不敢以更試爲言惟欲請葺場屋以約後兩試公曰必更試然後其獘滌至公著不然𨿽無所私亦招外謗朝廷何惜一日之費以成此盛事哉有司具二說以進命下悉如公言眾皆懾服得士亦審嘗自謂吾齒未艾而精神覺已衰吾生其不久乎一夕課其子忘倦明旦造朝與同列言笑自若退而得疾未半晝沒蓋正統辛酉三月二十一日也館閣中大爲之慟上聞遣禮部左侍郎王公致祭自公卿至勲戚貴臣交致奠傳聞者莫不悼惜公生洪武癸亥四月十八日曆春秋五十九配陳氏封安人子男五序廉應庶庾序由進士起家爲行人司行人廉乙卯貢士孫男八惟公中懷坦直略無一毫廞■﹝廣外戲內﹞矯枉而處事遇物井然有理起居休如也事親孝於家極雍睦訓育其兄之遺孤庠自晬至有室卒成偉器致有弋陽司訓之薦嫁庠女兄弟二人如己女寡姉孤甥無不席其庇嘗分上賜金買田以給先祀積俸余以周族人之貧者親故亦多蒙其惠與人交初若難合久而益親所知爲達官立當道者不少每燕見必以公天下期之未嘗及於私教學者欲其必先本領毋徒徇外欲速以自小其志故經其指引者無分達與未達俱有儒者風其文有詩歌詞賦頌贊累千篇傳記序說半之行狀墓銘碑讄雜文三百皆出新意得古法無所襲於外而有益於道徳仁義之說爲多可謂沒而有不可沒者矣公就殯之三月序致使命自南夷至將奉柩歸故鄕用某年月日葬其邑某鄕某山之原以公同榜士獨球一人在翰林又素相厚來請狀以爲謁銘圗不朽之地義不可辭因述其世出事行如此庶立言君子有所考焉

大理寺卿王公墓表

李賢

吾鄕之士顯達者甚眾求其志節介然而潔白自守者大理寺卿王公其人也嗚呼公今逝矣年止四十有七可勝痛哉其弟宜乞予爲公墓表義不容辭公諱宇字仲宏姓王氏別號厚齋祥符人也曽大父惇本大父友徳皆樂善好義隠居不仕父希哲讀書執禮行著鄕閭母丁氏有淑徳公自幼穎秀異於羣兒父母獨鐘愛之童丱時從師受業日記萬言巡撫重臣一見而奇之曰此大器也卽遣爲邑庠生公奮志進學𨿽隆寒盛暑不輟正統戊午遂魁鄕解明年登進士第授南京戶部主事管理糧儲痛革宿獘廉能之聲大振都憲周公銓時總其事蔑視其屬於公獨敬愛之三載以績最給勅命進階承徳郎贈父如其官母妻皆封安人公益砥礪名節在郎署中特立獨行不顧流俗時郎佐職滿例轉正郎吏部以公才能顯著遂舉升江西撫州知府是郡地儉民夥素號難治公至以簡禦煩以靜制動六事旣畢闔郡翕然稱頌裏有隠士吳與弼不妄至城府公欲往造其廬與弼聞之卽先謁拜談論竟日出嘆曰眞明府也公益勞心治民事凡漁利害民宿獘盡革罷之吏有姦黠盜府金自若公廉得其狀置之於法眾皆畏服撫民多商給繻之錢歲計累萬守皆自取以爲常然公曰可以無取而取之是傷廉也悉屬於官郡治旁有穴地前守引水蓄魚以自給公遂實之爲倉儲粟數萬石以濟饑民郡人題其壁曰闗節一毫無地入公廉兩字有天知逺邇傳誦宜黃多山有虎爲患公爲告神而驅之虎皆遁去金溪有聚眾暴掠者公曰此吾良民迫於饑餒故耳卽開倉濟之眾皆感泣曰眞吾父母也實時散去藩臬書公績曰剸煩治劇才識有餘淸白操守纎毫無玷都憲巡撫者上公治行於朝特賜誥命以旌異之進階中憲大夫推恩父母妻室天順攺元皇上復位之初首念方嶽重臣爲郡邑表率屬廷臣會舉堪任者公與前列遂擢升山東右布政使時廷議山東累歲不登民皆流移餓殍必屬能者撫安之上以璽書托公感激盡心設法賑濟不憚驅馳民賴全活者數十萬人明年上念宣府邊方重地須得其人巡撫之遂召公爲副都禦史往任其事公至訓練士卒堅完城堡凡糧艸屯田邊備戎務一切便宜處之革獘除姦士卒感慕而權貴則不悅矣賴上知公爲人譛毀不行未幾大同缺巡撫者復屬公兼之時石亨與其侄彪皆驟遷髙爵恃寵自肆而大同乃舊鎭之地索取尢橫眾莫敢攖公獨上章劾之以爲大蠧大姦莫甚於此乞置於法以消未形之患詞气剴切聞者嘆服已而亨彪果以姦敗朝廷益嘉公忠直庚辰丁內艱還家守制一星未終上起公至京將有南臺之命乃念大理缺卿持天下之平者無踰於公遂拜是職公累章乞終制弗許在任惟以洗寃澤物爲先精研獄狀務得其情不知案牘之勞形也由是平反甚眾僚屬莫不敬服癸未春復授誥命進階通議大夫推恩贈祖與父如其官祖妣母妻皆爲淑人士林榮之公質幹奇偉心性剛介愼廉隅重名節操履端方確乎不可拔事親盡孝處兄弟篤於友愛自奉甚薄𨿽居顯貴服食不異寒士視貨財如污穢見不廉者若將凂已避而逺之卒之日囊篋罄然無以爲斂上聞訃惻然傷悼曰可惜佳士遣官諭祭於其家復令有司爲營葬事生榮死哀斯無憾矣公平生耽嗜六籍博極羣書爲文章根理趣詩賦古澹舂容有餘味所存厚齋稿藏於家公生於永樂丁酉閏五月初四日卒於天順癸未七月十六日配段氏子男三長曰樟以是年十一月初六日歸葬於先塋之西嗚呼公之志气如鳳凰翔於千仞之上而潔白之操方之宋司馬溫公趙淸獻公亦可以並驅矣於是爲表以告來世云

吏部侍郎兪公墓表

李賢

竊怪夫世之人見害必避見利必趨已而避害者得害趨利者失利大抵不知命者也若夫知命者遵道而行盡其在已人謂蹈害而利反至焉人謂失利而害莫侵焉豈非明哲之士哉今之士效用於世能若是者其惟兪公乎公諱山字積之別號梅莊先世居﹝闕﹞有仕宋者扈蹕南渡因古籍嘉興遂爲秀水人髙祖瑞卿曽祖禮之俱不仕祖伯剛父璇俱不幸坐累遷戌而死人咸惜之後以公貴俱累贈資善大夫太子少傅兼吏部左侍郎妣王氏鄕先生達道之女累封太夫人公生而岐■﹝山疑﹞風骨秀爽志趣不凡達道見而異之曰兪氏之昌其在玆乎遂妻以子弱冠補郡庠生治春秋從西園李先生講學専業不懈至忘寢食踰年卽得奧義永樂癸卯領鄕薦以祖妣周氏垂老不忍去左右就養者三載宣徳丁未乃入太學時祭酒四明陳先生師道尊嚴愼許可六館之士肅然惟待公以色庚戌春遂中乙榜人或諷之曰以子之才乃屑就邪公曰命也不可彊遂得蘇之昆山訓導昆山之士樂公善教莫不爭先奮勵底於成俄丁內艱諸生攀畱弗克有隨之抵家受業者正統丙辰服闋調常之宜興時公之執友楊氏適主師席遂同心率教士習丕變未幾丁祖母憂宜興之士思之不置爭詣提學禦史畱之弗果正統庚申服除赴京時朝廷嚴勅吏部擇儒官以輔親藩人皆托故避之公曰自有定數吾何避爲遂選擢郕王府伴讀公旣居是職若將終身日勤講說不少輟祿微數窘略不介意弟子從遊者益眾慕求公之文者接踵於門正統己巳景泰卽位進公鴻臚左寺丞時都禦史楊善掌寺事雅重公薦升左少卿踰月拜吏部右侍郎賜誥命階嘉議大夫尋轉左侍郎壬申進兼太子少傅優賜誥命階資善大夫久之忽嬰風疾朝廷屢遣太醫往視後少愈景泰乙亥乃上疏乞骸骨不許且慰畱之踰年請之益切人或謂曰委任方隆疾以漸瘥何苦欲休公曰隆替相尋亦理之常吾非不戀明時揣分宜休況以疾乎復上疏懇辭朝廷重違其意特允其請賚與甚厚俾乘驛舟以歸別之日公卿大夫設祖帳都門外觀者如堵莫不嗟嘆曰於今復見古人矣旣歸越數歲舊疾復作竟弗起公生於洪武己卯六月四日卒於天順攺元十月九日享年五十有九卜葬嘉興永丰鄕之原所著梅莊集若干捲藏於家配沈氏累封夫人生男三長謨次誥工科給事中攺判兗之沂州次諫孫男三公爲人惇厚簡靜於勢利淡如也在藩邸時嘗衍義經書纂成講章尢善諷諫屢有禆益及顯用之日持以正大守以淸謹不市私恩不取容悅人皆知爲君子人也景泰初議迎復之禮公奮然曰鑾輿回則人心安力贊其成言官有持正被嫉者公曲爲調護竟致顯用其佐銓衡也人才多所拔用未嘗自言曰薦賢爲國豈爲私也公之行藏不避害不趨利己而未嘗有害吉無不利者如此𨿽嗇於壽而立心制行之髙俯仰無愧足以暴白於天下後世矣

刑部尙書軒公言行錄

楊廉

軒輗字惟行河南鹿邑人進士歷仕永樂天順間官至刑部尙書公天性嚴介初爲進士往淮上催糧冬寒舟行忽落水救出衣盡濕一綿被裹之有司急爲制衣一襲卻之不用徐待舊衣之幹爲禦史獨振冰蘗之聲爲浙江按察使俸資之外一毫不取四時著一靑布袍蔬食不厭與同僚約三日以來易肉一斤多不能堪故舊經過者畱供一飯至厚者殺一雞僚屬見之驚異此舉不易得也忽聞親喪明日遂行僚屬尙有未及知者升副都禦史總理南京糧儲淸操愈堅張都憲設席會諸僚公獨不赴旣而以卓食饋之亦不納﹝古穰雜錄﹞

左都禦史軒公持已甚嚴遇人無問賢否悉峻拒之不與接居南都歲時詣禮科拜表慶賀至則屛居一室徹去侍燭朝服端坐寂無一言待鼓嚴而出禮旣畢不告於同事者竟禦肩輿而歸同事聞其來亦不樂與處皆避去平生俊偉之節惟恃公牘之存間令吏寫數十大冊以爲他日傳世考此足矣於紀載之文一無所好及卒修史有司從其家求公行實無有也惟寫生卒年月上送官耳

廣州府知府沈琮嘗爲南京兵部武庫司主事武庫司典皂隸凡諸司多屬意焉蓋皂有定數得之多或得之早皆可覬利耳一日告予曰惟利亦可觀人琮司皂者久不以動心而幹人撓法者得兩公焉尙書魏公驥都禦史軒公輗是已﹝水東日記﹞

於維廉士古之李及爲介爲通復謂我激我豈激者百年一日廉憲中丞風紀以植讒諛不行姦墨屏迹乃掌邦禁勁節愈力老而復起憲臣是式﹝彭韶撰贊﹞

明名臣琬琰續錄卷三

●欽定四庫全書

明名臣琬琰續錄卷四

﹝明﹞徐紘撰

副都禦史李公墓志銘

王侍偉

天生一代聖明之君創業繼統必有忠良之臣以贊襄左右扶顚持危不偶然也曩者宣宗皇帝卽位攺元之初會樂安州漢庶人謀叛刼眾從已而行在四川道監察禦史李公州人也以外艱家居語族人曰吾先世皆以忠孝爲立身傳後之範今吾必不爲叛逆所辱汝等宜善自裁吾計決矣乃晨夜馳京告變朝廷仗大義以討平之攺樂安爲武定州嘉公之忠升都察院左僉都禦史升中順大夫復賜以襲彩縀實宣徳丙午也又二年公膺誥命曰爾中順大夫都察院左僉都禦史李浚任風紀淸愼亷介當叛逆圖危之初乃心國家首發其謀嘉爾忠誠擢貳憲長授任以來益圖克稱玆特錫之誥命以爲爾榮又八年是爲正統元年今上皇帝嗣承大統簡任賢能勵精圖治時公丁內艱還適遼東守臣懈於邊備數至冦盜上命在廷大臣舉素有才者一人往撫綏之僉以公爲宜上遂召公往蒞其事公至集諸將士宣布朝廷恩威諭以禦邊之道莫重於守於是髙城深池謹烽堠鳴刁鬥練精鋭士馬分布要害暇則躬親督屯視田區畫措置由是邊儲充實甲兵堅利自瀚海以東悉平寧上聞嘉之進公左副都禦史階嘉議大夫仍勑公凡事所當行者並以便宜施行公在邊凡八年以目疾乞休致還未幾卒於家訃聞上哀悼之遣官諭祭命有司營葬事公諱浚字伯淵自居庠序時已爲流輩推服及升成均擢侍禦綽然有聲已而遭際聖明致位都憲小心愼宻至誠無僞其在朝則比之石慶在邊則比之趙翁孫可謂明良相逢風雲慶會誠不偶也公生洪武某年某月某日卒正統某年某月某日享年六十有七葬某鄕某山之原曽祖諱某祖諱某皆隠徳弗仕考諱任賢贈中順大夫僉都禦史妣鄭氏封太恭人配範氏封恭人子男四人森棨果本棨任戶部司務孫男五人嗟夫予與公生同郡仕同朝且有姻婭之好今公已矣則公之墓石非予銘其誰銘曰於戲李公天產異質早際聖明光奮於績親藩構隙公發其謀憲臺貳長公被寵休頟頟邊城命公綏撫設其運略有赫其緒引疾甫去而訃奄來士林嗟悼當寧興哀嗟嗟我公忠義烈烈其身𨿽死其名不滅刻銘堅石納於壽藏子子孫孫百世蕃昌

尙書靖逺伯忠毅王公神道碑

李賢

本朝之制文臣不許封爵邑惟有武功者不在令自洪武以來蓋百年於玆矣文臣有武功而封爵邑者始一人焉靖逺伯王公是已嗚呼休哉公諱驥字尙徳系出太原先世有宦遊雲中者因家宣寧髙祖而上多顯仕曽祖守道祖思宗仕元爲髙陽令有惠政父成適元季兵亂因徙家束鹿娶程氏生公公自幼警敏年十三入邑庠爲諸生卽有逺大志未幾父母相繼以歿公哀毀盡禮能自樹立遂領鄕薦登永樂丙戌進士第授兵科給事中尋出使山西見徐溝民困奏免鹽池虧課一十萬餘時應天府缺丞務急且冗委公署之立辦復署行在都察院事持正不撓升山西按察司副使洪熙攺元仁廟素知公才名召爲順天府尹畿甸大治特賜誥以褒之宣廟卽位之明年升行在右兵部侍郎時慮南京根本重地眞定州畿內要衝秦蜀二王府護衛兵多兩遣公分調屯駐公皆處之得宜宣徳乙夘進兵部尙書先是北部阿勒坦多爾濟巴勒之軍騷擾塞下今皇上卽位之明年特遣公往視師許以便宜行事公至見沿邊城堡不堅將無紀律嘆曰邊防如此宜乎敵至翊日大集官兵問曰往年出兵遇敵於魚兒海首先退縮者爲誰咸曰都指揮安敬卽命左右引出斬之一軍爲之股栗又誓於眾曰自今遇敵有不前者罪如之號令一新兵威大振旣而部長巴圖博囉八冦莊浪公卽遣都指揮魏榮授以方略率兵剿之遂擒其部落以還敵始俱遁走公閱甘涼軍冗曰兵貴精彊乃退其三之一八月還京上慰勞之者久焉敵聞公還復入擾上復勑公往公至遣大將蔣貴率精騎數千出境且戒曰遇敵不捷無復相見也再遣偏將趙安率兵繼之公與太監魯安都督任禮分兵爲殿遂擒阿勒坦俘殺敵卒幾盡邊境底寧捷聞上遣人賫金幣勞公加兼大理寺卿明年還京先是雲南麓川宣慰使思任發叛累徵不利辛酉春復命蔣貴率諸道兵往討之仍命公總督軍務賜以明鎧雕弓蟒龍緋袍以壯其行公至聞賊在大候州卽遣都指揮馬讓授成算以往斬首數百級餘賊遁去是歳冬分道並進會於上江以夾攻之因風縱火斬獲無算賊首父子僅以身免遂蕩平其巢寨捷聞降勅奬勞召公北還時蠻賊韋郎羅造釁於維摩州公遣指揮萬誠先聲率土兵討之賊潰散郎羅逃之安南復傳檄諭之邊人遂斬其首來獻廣南富州土官儂部舉沈政讎殺十餘年公宣諭朝廷恩威兩讎頓釋至京上親宴於奉天門文武官僚以次陪宴士林榮之論功封公推誠宣力武臣特進榮祿大夫柱國靖逺伯食祿一千二百石特賜誥劵追封三代曽祖考皆如其爵妣皆伯夫人未幾思任發竄入緬甸謀復叛上曰勞卿再一行耳公復總諸軍至金齒遣人促緬甸送思任發至軍前緬人佯諾不遣公曰緬人黨賊不可加兵乃至騰衝分爲五營公與蔣貴及都督沐昂分督以進木邦宣慰使統兵萬餘駐於蠻江滸觀我軍容公責以忠義賞以牛酒遂感悅而退緬人擁眾大至公宻令貴率兵匝江而下焚其舟數百艘大戰一晝夜賊潰遁去捷聞上召公班師慰勞益厚加祿三百石壬戌秋北兵近邊上復命公出巡仍許便宜行事乃自寧夏抵甘肅凡寨堡烽堠悉增修之仍授邊將以破敵及練士方略事竣還京麓川遺孽思機發卜發復據孟養以叛戊辰春上復命公總督諸軍率兵往討之至金沙岡賊於西岸立柵以拒公伐竹爲梁麾兵悉渡一鼓破之賊又於鬼哭山巓立柵公與偏將親冒矢石往拔之二孽死於亂兵南服遂寧景泰初都督宮聚徵湖貴苗賊失利乃以公佩平蠻將軍印代總其兵遂大破苗賊獲其酋僞稱剗平王苗蠻富檻送京師余寨悉平振旅而還復增祿一百石子孫世襲尋委公總督守備南京壬申秋以衰老乞閒還京天順攺元皇上復位思用舊人召公慰諭良久賚以白金文綺顧公精力尙健復拜兵部尙書再閱月兵政漸有次第而公固辭不可彊矣上亦念公重違其請令朝朔望復賜誥加號奉天翊衛推誠守正文臣特進光祿大夫禮遇甚厚天順四年五月十一日以疾薨於正寢公天資通敏遇事敢爲正色立朝欲以身狥天下毎陳國家利害生民休戚辭气懇切孜孜不已襟懷開爽好賢樂善人有寸美必極口稱道見人材沈滯必拔起任用始終成就之未嘗有徳色與人交不立厓岸循循和易𨿽位兼將相望重累朝曽無一毫驕矜之意見於顏面體貌淸■﹝月翟﹞風儀俊整尢善談論見者爲之愯然當大事屹若砥柱之在中流功名事業視前古爲無愧矣疾亟家人皆惶懼公曰古人以死爲歸何至是耶且對故人大理卿龔永吉敍間闊神思如常客甫出門公就席而逝享年八十有三上聞訃哀悼輟視朝一日祭葬賻儀悉從典禮追封靖逺侯謚忠毅士大夫莫不茹泣相弔公娶張氏累封伯夫人生子三曰玉瑢俱早卒側室劉氏生子三曰瑺嗣公爵曰珩爲勛衛孫男二女二卜以是年七月吉日歸葬於束鹿祖塋之右銘曰天生豪傑祚我邦家大其抱負弘彼聲華乃若斯人世豈多有爲鳳爲麟出也非偶惟忠毅公間气所鍾芬芬茅葦挺見孤松早奮於庠入奉廷對羽儀公朝展也無愧歷試繁劇如劍斷犀佐持憲節名震山西召尹京畿畿內安堵貳我夏官折衝尊俎進大司馬出巡邊陲斬其怯將大張兵威於甘於涼於彼沙漠矯矯彊敵罔不就縛麓冦弗靖以跳以梁公來督戰如鷹之揚殱厥渠魁蕩其巢穴滇南之境遺患斯絕報功有典迥出羣流河山帶礪與國同休將相之才一代之望壽考哀榮孰與公抗束鹿之原卜此牛眠丰碑有銘百世之傳

尙書侯公神道碑

王直

侯氏世家澤州公之曽祖父伯謙大父慶先父大亨皆儒業而不仕公諱琎字廷玉自幼端重寡言笑而聰敏喜學慷慨有大志讀書窮日夜不休凡遇宴樂輒先退不欲以酒廢事先生長者皆以逺大期之舉爲州學弟子員永樂癸卯山西鄕試第一遂取進士爲行人以善辭令而剛果能斷得名四州雲南廣西諸土官爭地累年不次者朝廷以命公至則按圖志考故實召諸耆老開誠布公智力貨賂不可移由是皆悅服而罷上亦以爲能交址黎麟請命公輔禮部侍郎章敞往錫封至其境闗門低且隘先驅者謂當傴度公止之曰此中國所謂狗竇也於士人出入則宜今天命下臨不可由此度迓者驚懼爲撤闗乃度由是蠻夷益謹禮不敢肆旣歸毫髮無所受人以此益賢之遷兵部主事北部阿勒坦多爾濟犯邊會昌伯趙安尙書柴車等自涼州分兵出鐵門闗攻敗之公與有勞繼以內艱歸居喪盡禮而哀戚加焉服除升郎中麓川思仁發反詔尙書王驥率兵討之公在行往來督戰視將校用命以施賞罰賊攻大候州公以偏師往援令於眾曰吾視賊气驕有輕我心宜掩其不備卽麾眾薄之呼聲動天地斬殺無算賊大潰我師益奮與參將冉保等遂破石甸等十餘砦聞大軍至麓川賊阻截不得通公與保等由髙黎貢山晝夜兼程進與大軍合搗其巢穴賊遂平凱旋升禮部右侍郎賜白金五十兩鈔五千錠彩幣五表裏且賜誥命以寵之贈大父父皆禮部右侍郎祖妣李氏母宋氏皆贈淑人封繼母劉氏爲太淑人妻翟氏封淑人尋奉勅鎭雲南得便宜從事雲南饑公發倉廩及募富民出粟以賑之全活甚眾會再討麓川餘黨公引偏師由於厓南甸進破賊子思機發所居寨獲其妻孥輜畜捷聞升左侍郎賜白金七十兩鈔五十錠彩幣七表裏丁太淑人憂命馳傳奔喪卽起復遣行人賜祭官爲治葬遷兵部侍郎復鎭雲南築騰衝城置軍衛焉時議以賊子思機發在孟養復命靖逺伯王驥以兵往剿之公與都督張軌分軍抵金沙江造船先齊奪賊地爲營於是大軍畢度毀其柵而進賊奔孟養度不能支各鳥獸散去公窮追至孟那海子等處不可得乃班師諸邊敵長皆震駭曰自古漢人無渡金沙江者今大軍至此眞天威也南夷無復反矣還鎭雲南而今上卽位遣使賫勅嘉勞賜白金二十兩彩幣二表裏貴州饑苗叛攻圍新添諸衛道梗不通城中食盡命公總督軍務往徵之時普定圍急公自雲南選善射者爲前鋒自將至普定疾戰矢下如雨賊大敗圍解遂趨貴州副總兵都督用禮等以兵來曽克龍裏甕城羊腸楊老全溪諸路新添平越淸平都句諸圍俱解由興隆而下抵鎭逺皆平定事聞上嘉其功升兵部尙書又進克安莊克西堡長官司時暑雨方盛疫癘大作公得疾舁歸普定醫弗效諸將問疾惟戒諸將以勿輕此賊宜統兵進剿毋貽患生民遂卒未嘗一語及私時景泰庚午八月十三日也上聞嗟悼遣官賜祭命歸其柩於澤州有司治墳以葬生於洪武戊寅三月初六日享年五十有三其葬以是年十二月十二日其墓在五門山前先塋之次子男一﹝闕﹞爵朝廷以公功命爲錦衣衛世襲正千戶女一孫男三侃偉儀公姿貌魁傑器重宏深而兼資文武仁義忠信之實有諸內功名事業之美見諸外卓然爲今名臣人之能者蓋鮮矣予念天之生賢必使之有爲於世荷國家之重而得盡其才不徒小試而已今天子勵精圖治日靖四方而公以壯盛之年當戡定之托逺大悠久之業不克見其成嗚呼豈非可惜哉予與公同朝久相好爲最深於是爵來請予文刻諸神道以示久逺義不可辭也乃序次其事之大者而系以銘銘曰侯氏之先世爲儒家自君祖考弗耀其華君早嗜學科乃峻擢歷位而升膺此殊渥文武之才兩取其優伐叛南夷克闡令猷偏師疾攻風激霆怒振槁摧枯有僕無拒飛渡金沙遺眾遁逃煙塵廓淸弓矢載櫜蠢玆有苗乃敢干紀震以餘威所向披靡遂陟夏卿遽返於冥維玆戎功弗克厥成天子曰嘻曷表朕志五品之蔭子孫世繼大山峩峩靈秀所鍾蔚然新宮公在其中勒銘穹碑負以龜趾詒後不忘庶其在此

尙書楊公墓碑銘

彭時

天順戊寅十一月二十一日南京刑部尙書歙縣楊公卒於家又明年庚辰其弟宜之子埏會試來京請於予曰先伯父歷仕於朝幾三十年功名事業著於中外惟是墓隧之碑宜有文以詔後世而缺焉敢以爲請得一言庶幾其不朽也言旣因授予狀按狀公諱寧字彥謐姓楊氏世爲錢唐人髙祖世隆元教授曽祖本仁祖源俱隠徳弗耀父諱升有文學行誼卒官徽州府學教授因畱家焉公生而穎異甫三歲祖父引至膝下口授以詩卽應口成誦八歲能通大學語孟十一而能屬文十八卽以春秋魁永樂丁酉京闈丙甲乙榜不就宣徳庚戌林震榜第二甲進士第一人尋詔歸進學壬子赴召明年授刑部主事讞獄明恕蔚有時名正統己未麓川宣慰思任發反冦虐鄰境朝廷命將徵之簡文臣有才識者隨徵公其首也師次麓川境賊遣人欵軍門納降主將欲許之眾莫不起悅公獨進曰不可兵未加而敵降是必詐以誘我也許之懼有後悔弗聴又曰必欲許之請嚴兵以備不虞又弗聴因固請不已眾謂公迂檄令督運於金齒不旬月賊眾奄至士卒多陷焉比還京將兵者卒以失機被譴公獨以勞被褒賞特升郎中歲辛酉大舉伐麓川總督軍務兵部尙書王公驥知公料敵之審也仍以公行師入境土公指授諸將進取方略以公督戰乃渡江攻上江賊砦賊矢石如雨公奮不顧身督戰益力士卒咸用命遂克之又進攻杉木籠山賊柵險拒守公曰賊狃於前勝當多方以悞之使不暇並力乃可圖王公用其言令諸將各視於便以進俱奮連破七寨斬陶孟靠等餘賊奔潰遂乘勢搗賊巢圍之賊以死守晝夜攻賊不息因乘風舉火煙熖漲天賊不知所爲死鋒鏑及墜厓溺水不知其數師還上親宴勞於奉天門賜公白金楮幣拜刑部右侍郎壬戌丁母袁夫人憂甲子奉命參贊雲南軍務至則練兵伍督屯耕興利去害不以勢橈而於懷柔逺人尢盡心焉先是有頭目恭項者嘗效力隨徵公於奉請置隴州宣撫司以恭項爲宣撫用旌其義民俱悅服有言騰衝險要宜城之以控制蠻夷者上命公往城或謂公曰其地險惡多瘴非時冒之輒死盍徐圖之公曰我知奉命而已遑卹其它卽往相地度工計財用勉勵將士使效力越四旬有五日而畢工因建學捨選生徒訓令務學以變土風自爲文刻石紀其事人敬服焉先是麓川賊首逸於緬至是公以城完民且效順諭所以致賊計乃簡鋭師若將有所向者先遣使奉詞責緬緬人懼哀求出賊自效卒誅大憝函其首以獻自是朝廷無南顧之憂丙寅侍郎侯琎代公還朝丁卯曁戊辰春上以淸明謁祭三陵其命公畱守未幾閩浙東廣艸寇竊發師徵未寧江右蜜邇三境懼有侵軼患朝廷命公巡撫公至按視師縣當賊衝者增修城垣立木柵以斷其路團集鄕兵訓以武藝其有侵軼者輒擊斬之以故賊風聞畏避不敢犯公於是時益鎭以簡靜暇則徧歷諸郡宣上徳達下情崇奬學校詢求民瘼而弛張之逺近畏慕景泰初還京奏對稱旨有織金文綺羊酒之賜明日拜禮部尙書與毘陵胡公協心政務濟寛以嚴人謂得體後二年以病足艱於步履調南京刑部示優禮也其在刑部凡五六年斷獄一用寛恕民以不寃蒙贈曽祖祖父俱尙書曽祖妣妣俱夫人天順攺元致仕家居踰年以疾卒春秋五十有九訃聞朝廷遣官致祭營葬以是年十二月十六日葬於一都之金山下配曹氏封夫人無子子宜之次子待如己出側室吳子二人長堣以公平南功授徽州衛世襲副千戶次城女一公天資孝友年方十四適其父教授先生承詔預修永樂大典公隨侍至京旣而父遘疾且卒公於侍湯藥備棺斂無不致謹扶柩歸葬於錢塘不憚險逺及第進士歸母夫人在堂朝夕侍養甚謹會其弟宜領鄕薦而公亦被召乃謂弟曰母之所生惟我與爾今俱出而仕何侍以爲養耶弟感其言養母以壽終乃仕公友愛其弟無間始終待鄕黨朋友一以信義事上以忠蒞政以勤蒞民馭眾嚴不刻寛不縱所至有惠於人而性識機警才器宏偉處事務存大體眾中出言淸辧有條聴者忘倦故識與不識無不稱道其爲人而慕仰之其學博覽經史尢長於春秋自少卽馳名場屋所作諸文有白雲稿臥云稿藏於家公弟宜舉進士拜監察禦史今爲廣東按察司副使其子埏景泰癸酉鄕貢士科第蟬聨實公啟之而埏又知爲公不朽計可謂不負所教已銘曰綿綿楊宗世徳逺而再仕乎外不大厥施委祉儲祥而公傑出磊落其才沈厚其實乃雋賢科乃官郎署乃愼乃勤乃馳淸譽滇南徼外蠻冦縱橫再徵以師而公在行協力贊謀妖氛斯滅終鎭以靜逺人慕悅岌岌江石與冦爲鄰天子慮微命公巡撫公於爲政春生秋歿民以不恐亦懷其徳累玆勞勤正位六卿鴻聲駿望洋溢二京歸曰幾何而遽長逝壽𨿽弗延名鮮與儷金山之麓髙墳峨峨銘以昭之百世不磨

侍郎焦公神道碑

王直

正統己巳五月廿一日戶部右侍郎焦公以疾終於家年五十八先是詔以叛賊思機發猶不庭假息孟養命出徵之而以公主饋運抵金沙江公奉命謹甚冒瘴癘以進軍不乏食而身則病矣然尢力疾終其事師還遂浮三峽道荊襄以朝京師公家南陽葉縣以困憊弗堪少止求醫藥而疾加劇不能就道卽上奏曰臣饋師無功又不善攝養爲瘴癘所侵金瘡復作連項背勢且日甚恐不得入朝見陛下謹具奏復命踰數月訃至上深悼惜之命禮部致祭工部爲治墳營子鈍卜某年某月某日奉葬於﹝闕﹞之原而以翰林編修劉定之所述行狀來請曰先人之葬朝廷寵終之禮厚矣然官至三品於法得立碑神道敢請文以刻焉公諱宏字克明世爲葉人曽祖成祖敬皆不仕考英嘗主郿及萍鄕二縣簿公貴祖考皆累贈至通奉大夫江西右布政使祖妣程氏妣耿氏皆太夫人公天性至孝事父母皆盡其道居喪皆哀毀如禮其於爲學日夜不懈學成取進士拜監察禦史守正不阿時都禦史顧公馭下嚴禦史有不謹禮法者皆罷斥獨善待公嘗出按貴州貴有疑獄不決論死者百餘人公察其實以聞皆釋免坐者十人而已公署相傳有妖前之禦史皆避正寢不敢居公處之恬然陳都督鎭鳳陽行有違法者人重誣之欲寘之死地宣帝疑之命擇禦史之賢且明者往廉問以命公至則爲直其誣而坐以所當罪得不死謫戍邊由是公日益有名人有受誣不能白者皆以得遇公爲幸壬子升江西按察副使人謂江西俗健訟公曰吾知其人多讀書識道理吾當以理諭之訟無難決者於是人有訟惟折之以理不尙嚴酷人亦感公之徳無不服從獄遂淸省江西連歲歉積逋稅藩府病之吏部侍郎趙公任總督奏以委公公撫循勸諭民歡趨之事以辦治己未升江西右布政使益以寛厚爲治察下吏之有才行者奏進之有起自末僚而爲縣令者九江歲納蘆柴而此地不產乃斂錢於民買自他所而納焉逋負歲積民益困公爲奏免之新南昌府學修公署正堂及吏捨皆捐俸以倡僚屬故不勞而集每以公事行縣寛而不縱嚴而不殘吏畏而民愛之尢喜興學捨奬進士類九江濂溪書院久廢人侵軼其地公復之建祠宇以興起其士人郡邑中有寒浚不得齒於學公罷而致之禮遣爲弟子有與鄕薦而貧不能赴春官者公皆厚禮送之由公而成名者眾歲辛酉徵爲戶部右侍郎食從一品祿有重事則以任公閩浙蘇淞半臨海冦往來海中伺便肆抄掠兵備弛廢上命公往視閱其軍修城堞備戰艦防守之法有當因革增損者悉以便宜行事政令一新冦不得爲害蘇之嘉定民有田數百畝已歸之官而稅尙在民民苦之公奏蠲其稅甲子閩中復開銀場又命公往視課頗重者請減之以利民乙丑上以陜西緣邊皆宿重兵俱仰食內郡河南濱陜多積粟而諸衛多屯田慮有名無實復命公公按視其廩庾考較其耕獲姦獘盡革儲峙以充其它建立皆倍之可紀者多類此蓋公盡心朝廷遇事勇爲爲之必盡其方不擇利害爲取捨與人交謙恭和厚言語恂恂有不當其意輙毅然自任不可回於得失不較也公爲人如此上之欲用公與士大夫之所以期望者蓋有大於此而今已矣豈非深可惜哉公兄弟三人最相愛長兄寧早卒公撫育其諸孤以家事屬仲弟宜令季弟寛得専意於學寛遂與鈍亦相繼取進士而寛爲禦史焦氏世科之盛人罕有及者公娶同邑李氏累封至夫人子男二長卽鈍次欽公以文行政事爲當時顯人而子又克孝用表著於後庶永永不朽予家江右素知公且同朝久相知益深奚可辭故論次其事之大者系以銘詩而俾刻之石銘曰天佑聖明篤生俊才侃侃焦公乘時偕來爲名進士爲賢禦史正直自持譽聞逺邇出副外臺亦克持平教行惠施刑爲之淸遂升方伯召公是式亦有詠歌葉於南國天子曰來汝佐司徒邦教之計汝審厥謨出入中外有勞有烈天不慗遺惜哉此傑命之不延人亦奚悲功立名存百世之思刻文道周負以龜趾云誰爲之公實有子

明名臣琬琰續錄卷四

●欽定四庫全書

明名臣琬琰續錄卷五

﹝明﹞徐紘撰

副都禦史程公行狀

蘇景元

公諱富字好禮姓程氏其先出自重黎歷夏商周伯休父封程子孫以國爲姓至東晉元譚公由廣平持節爲新安太守有徳於民遂家於歙傳十三世生靈洗仕梁贈開封儀同三司謚忠壯廟食黃墩又十三世生汾爲唐防禦使自黃墩遷郡之河西十三世生雷甫雷甫生順道贈嘉議大夫右副都禦史母吳氏繼汪氏俱贈淑人生八子長仲仁贈中憲大夫大理寺左少卿加贈右副都禦史公之考也母汪氏及生母劉氏俱贈淑人公生岐嶷秀頴年十三入郡庠爲弟子員典教者奇之此宰相器也讀書過目輙成誦落筆表表超脫永樂甲午以春秋中鄕試歸丁內外艱癸夘赴春官卒業成均宣宗皇帝臨禦三年大黜禦史不職者選國學才識之優者任之初受陜西道監察禦史提挈紀綱鉏削豪猾有桓典之風庚戍命巡廣東其地阻隔山海使者往往憚之公至不避瘴癘躬整蠻區因時察民利病鋪太和以恵鰥寡用重典以威姦暴吏無干沒之患民有奠安之樂院內舊有荔枝百樹門夫養豬雞鵝以備使需公曰是設餌也斧其樹夫畜遣歸官農贓貪土豪爲民害者悉去之不畏權力聲威振動民到於今稱之奏最授文林郎甲寅秋以江西歲連祲民不得安命公往巡公至不解衣下令掊鎖擴門悉出倉實與民活者不知其數樂安永丰新淦三邑間有山大盤巖嶄崄巇頑民曽子良妖術動眾聚至數萬柵巖穴豎旗號僞稱永順王成國公太師萬戶都督等官焚刼殺人其勢猖獗有司不能制會府以告或宜招諭以安之公曰招諭云者宜施於冦盜窮蹙之日今彼因民饑蠱惑其心勢熖方熾安肯輸服稍緩燎原爲患不淺此宜急擊時都司缺軍檄長河都指揮吳堅領兵討之恐其弗敵調吉兵鳩民壯躬率抵賊境爲援堅兵未至出榜諭以朝廷威徳從違利害之故以攜離其黨賊恃眾蜂屯蟻聚來抗我師公出奇敗之賊用蚩尢之術公召術士開之戒眾以待曰霧散必來須臾賊果至公鼓進其勇自持擊之無不一當百賊不能支敗北乘勢搗其巢穴獲男女一千餘人旣而堅兵會府兵繼至賊益窮蹙盡俘其眾皆欲屠之公曰多被脇從槪而誅之豈仁義之師哉審放平民一千一十五人一郡寧謐謡曰程豸冠破大盤逆賊死吾民安捷奏上降勅褒升大理寺少卿賜紵絲二表裏鈔二千貫時江西苦造紙鑄錢二局爲奏罷之又奏桅心杉樟等木二百四十餘萬以蘇民困有十九人搶貓豬法司擬依彊盜死罪公察知其寃曰此左氏所謂牽牛蹊人之田而奪之牛者釋而辧之及代縫掖之士曁田夫村穉屠販隸卒二千餘人擁道遮畱請立生祠還署棘寺印平反庶獄民稱無寃正統三年進階中憲大夫薦邑士江彥傑休寧汪永華以賢良進用明年乞假焚黃上閔其孝思賜寶鈔路費旣歸作壽藏於歙東之古城關明年還京時甘肅缺賢參贊在廷大臣合議公在江西殄滅大盜知仁兼備足當是任詔升公都察院右僉都禦史出鎭張掖裁決軍務糾察貪亷訪博識士以咨所疑定未來策以防急猝小事立辦大事驛聞邊備由是井井上而總戎將佐下而部曲卒伍莫不畏服辛酉代還公之在邊凡軍民利病知無不言一曰陜西行都司梁州等衛城內多空地官豪占據軍士賃住艱苦無訴乞取各城被占空地盡撥與軍無力者官爲蓋造俾得安生以養銳气二曰沒官田土加添稅糧不能及其子孫反貽鄕裏之累自今籍沒產土乞依時價賣米上倉支用民免負累官無逋租三曰禦敵殄冦全仗勇敢之士若非平日周養臨時何以責效甘肅梁州莊浪等十四衛官軍多有勇敢之士精選另編隊伍全支月糧加賞冬衣使異於眾遇有冦盜必收成效四曰蘭縣過河抵甘肅城堡往年敵人犯邊多被擄掠詳其所以不曽操練故冦至不能抵禦乞令空閒軍餘各給軍器每月操練十日令掌堡官管領遇有警急可相救護五曰古人立賢無方取士非一途而科舉得人爲盛其間有文學者或迂於政事否或又劣於文章若不廣求恐未得人乞凡遇科舉不拘名數但文可取者取之會試亦然授職之後嚴加黜陟則人材得矣其言皆切中時務平日言事甚多不能悉書也雲南連年徵討麓川邊儲不給無功命公往區畫餉道﨑嶇負戴者難公謀上下從違臧否途董簿支郡眾樂趨糧芻充羨士無饑色民不告勞大功用集就軍中升左僉都禦史甲子事竣還賜白金八十兩紵絲八表裏鈔八千緡升右副都禦史無幾公以驅馳南北勤勞感疾明年上章乞歸調養上念其賢勞命光祿具饌兵部給驛送歸故鄕陛辭之日公卿百僚咸餞都門外車馬塞途觀者榮之旣歸湯藥之暇創別業於壽藏前以居松竹萬挺石闌曲折池水淸淺名花異果四時皆具琴瑟之音酬酢之聲日夕不息松竹中作小屋數楹窻幾明淨圖書位置暇則幅巾藜杖與二三佳友嘯傲其間宛然神仙洞府也公處心甚仁不屑屑於利環居五十里津渡四處舟梁缺乏營之不吝古城關驛路﨑嶇行人蹶趾捐金伐石四千八百丈往來便之荒年作粥濟饑民寒冬夾衣施貧死而無棺者棺之病而無藥者藥之堂弟無屋買東關胡氏屋與之居又爲其先師贈禮部尙書楊公創祠堂於庠東創舊額福田寺於東山割畀腴田五十餘畝逺近祖墓悉置墓田爲經久計公生洪武己巳十二月十三日天順二年七月七日卒於正寢享年七十其居有水月軒自號水月道人配畢氏有賢行先卒繼許氏俱封淑人子男二長鏞畢出授新安衛世襲百戶次鑑尙幼女二孫男三璋珪珍孫女一公嘗手編本支族譜及集錄天朝褒封三代勅誥並諸公卿贈送詩文爲流芳集監察禦史宗人璥及璲次爲十卷壽梓以傳其自著雜文及君官政典總若干捲悉藏於家公气宇俊逸襟度豪豁外若城府內則坦夷戶廷之間不聞急步疾呼待人接物藹然春風和气其致君之志孜孜焉不少怠立身之節侃侃然無所屈故在朝則能振肅紀綱出巡則能興利除害茂績奇功顯著天下誠朴之忠沃在帝念惠足以振鄕邦徳足以昌後世至於拒疑獨斷智也臨難不避勇也辧釋無辜仁也急流勇退明哲也有一於此爲君子所敬慕矧備體乎大爲公郡人屢登公別業命訂其家譜知家世爲詳又嘗得公故吏言公曆官行治之實切謂於古名臣無愧也不敢黙用書其槪爲狀惟當世碩儒君子用表章之以垂不朽焉晚生休陽蘇大謹狀

僉都禦史張公神道碑銘

李賢

天順庚辰冬十一月南京都察院右僉都禦史張公致慶禮於京師居公邸數日一疾而逝是月七日也上聞訃驚悼良久恃遣官諭祭復令有司爲營塟事其子銜哀乞碑銘於予按其鄕人編修楊守陳狀公諱楷字式之浙之寧波慈溪人天資穎敏讀書過目卽成誦年十三能屬文有司聞其名召補邑庠生公益奮力進學十七領鄕薦登永樂甲辰進士愈肆力於古文辭宣徳攺元之明年試政於夏官時方北徵輿馬之需甚急大司馬雅知公不時委任往關中督之果先期而集拜江西道監察禦史初有彊盜系刑部獄中吏受財脫之公劾其尙書以下十數人皆罷黜名聲赫然六年考績至行在因獻聖徳頌畱俟鴻臚寺正統初乃還在任能辧疑獄有造僞印者本夏三也賂書牒人吳謙承之公亷得其實以罪三有與妖僧作逆事者連坐其主當族公察知逃日所爲主得勿論有兄歐人死誣其弟同歐歷臺審無能辧者公察其枉謂歐時汝安在曰在鄕學乃拘其師友驗之果然遂釋之此類甚多庚申用大臣薦升陜西按察司僉事理屯田督租賦治水利俱有成績尋遷副使時靖逺伯王驥奉勅巡邊以公同行公上安邊十二策多見采者丁夘升都察院右僉都禦史畿甸蝗起上命公督捕公授郡邑捕法而按行之蝗遂息閩賊鄧茂七作亂朝廷遣將率兵往平之以公爲監軍兵至廣信賊黨圍延平甚亟公謂都督劉聚曰賊聞大軍至寧無懼心卽具榜遣人馳諭以威信賊果解去兵至沿山賊圍將樂公調都督劉得新乘夜襲之賊皆潰散茂七僅以身免退保陳山公駐兵建寧四招其黨賊復攻延平公以浙江軍伏后坪南京軍伏后洋江西軍伏沙溪之南而以福建軍素爲賊所易者出城挑之已而礟作伏起合擊大破之遂斬茂七俘其眾未捷之先朝廷慮賊眾兵寡復遣寧陽侯陳■﹝樊﹐心代大﹞統大兵繼之至則茂七已誅餘賊有據九龍山者公選精兵二千撒其筏誡曰明日賊必空寨來攻若疾入其寨而反攻之比旦賊視我營兵少果至溪上無備而還二千兵已據其寨用其滚木櫑石下殪之賊眾遂降凡定三郡七縣破三十六寨擒僞總兵學士等官三百二十四人招徠其民八十餘萬初處州賊葉宗畱亦起已遣都督徐恭徵之至是復勅公旋師與之掎角恭次金公山甚危公往援之至卽伏兵樹鴨兒邑爲壘賊至公麾兵擊之少頃佯走賊追逼壘伏兵四起一皷殱之景泰攺元公班師至京有妬其功者劾公初至耽詩玩冦以罪罷歸天順攺元皇上復位念公之勞仍舊官致仕明年陜右興師禦冦而給軍餉增戰騎募士以佐師者難其人適公至京入謝上見公曰朕得其人矣遂以公往還京上嘉勞之轉南京都察院方專委托而數止於斯豈非命邪公生於洪武三十二年三月二十三日享年六十有三曽祖好古祖叔中俱潛徳弗耀父惟啟尙義攻詩以公貴贈監察禦史母毛氏贈孺人娶邱氏贈孺人子男三長應麟次應麒次應鵬孫男﹝闕﹞人公蚤孤事母至孝爲人瀟灑心地坦夷好引奬士類見人有善必延譽之遇患難者必拯濟之尢喜賓客篤於友道其學浩瀚善行艸隸篆所著有四經糠粃大明律解律條撮要諸書至於選詩唐音李杜詩章唐詩餘幾十數公悉和之累數百卷豪贍壯麗海內之士莫不口服而心悅之外國亦市其集而慕其風采狀之所稱者如此銘曰香鑪句余扶輿磅礡金玉丹砂乃气之略必有精者屬之於人奇士挺生適逢其辰翼翼張公其气秀越玉佩瓊琚文采煥發揚歷中外振紀臺端敵愾之績人以爲難蠅迹微嫌曽無少損晚復登朝益篤忠悃皇卹公死異數惟加浙東故里有賁無涯行寔可稽壠有貞石銘以傳之永永無斁

僉都禦史楊公祠堂記

陳璉

祠堂之建所以酬功而報徳也使其功不施於社稷徳不被於生民𨿽欲祠焉得乎禮所謂有功徳於民者則祀之其信然歟左僉都禦史楊公信民世家浙之新昌始由太學生爲工刑二科給事中忠言讜論著稱中外故受知宣廟擢廣東左參議其來官也切切以愛民爲心凡民間利有所宜興獘有所宜革者輙具實條陳以聞上卽可其奏嘗建罷十餘事民至今便之性爽直負气義一毫不敢屈下於人彼居官守或有爲不法者則不避權豪必面折其過人有片善可稱者𨿽抱關擊析之賤必甄拔之姦必鋤暴必擊嘗曰吾荷朝廷負托之重俾旬宣於民肯忍坐視吾民愁嘆困苦而不之卹乎後以詿誤去遮畱於道者踵相摩肩相接知不可畱也直請於朝乞終惠於民公之名由是而愈著矣尋升僉都禦史於內臺會獄囚黃肖養爲亂攻圍城池聲言得公來卽自散去事聞皇上命鎭守廣東撫捕其盜賊以公得民情故也賊聞公至脇從者罔不來歸首惡者知罪不可逭尙黨據於要害處公曰且撫且捕是探囊中物耳無足慮也焦心勞思拯民於水火之中恐一夫一婦不獲其所用是民稍向安舉欣欣然如赤子之得慈母焉未幾公以疾卒不越月賊果夷矣軍民老壯皆奔走聚哭於庭柩行之日白衣冠送者數千人相與聚錢爲道裏費旣而耆老黎善聚等連名赴闕陳情願竭已財立祠塑像以奉春秋祭祀皇上俯順民情特賜允許維時總督兩廣巡撫右都禦史馬公昂偕鎭守右少監副總兵都督僉事監察禦史曁藩臬閫帥諸公首捐多俸兼募民錢命有司卜地於城隍廟之東召梓人市材木肇工於景泰甲戍秋九月創堂四楹翼以兩廊前辟重門後圍空地堂之中塑像一位衣冠儼然其如生也擇邑之謹厚者二人以奉事落成於乙亥春正月咸謂創之甚速成之甚易豈偶然而致哉都憲公復命刻石以記其事亦仁人君子之心也嗟夫韓昌黎之廟食於潮張燾之繪像於蜀使後世膾炙人口二公者非誠以愛民其何能感於民乎今公深仁厚澤結於民心如此故生則父母之沒則廟祀之當與二公齊休並美享無窮之祀焉或以公之亷介不一毫茍取於民布衣蔬食與寒士爭淡泊而爲公之美稱予曰不然公之存心也以仁處事也以義予民也以信歷官二十餘年終始一心夷險一節忠在朝廷功施社稷徳被生民故能享祀於今日也豈亷介可槪公之平生哉陸宣公曰上不負天子下不負所學非公其誰歟故記曰此僉都禦史楊公之祠過者必式

侍郎文安劉公言行錄

楊亷

劉定之字主靜江西奉新人中進士歷仕正統成化間官至禮部左侍郎卒年六十一贈禮部尙書謚文安公父髦以易經魁鄕闈學者稱之爲右潭先生公自幼天資絕倫書過目輙成誦右潭先生日授以書而不令作文字公毎私爲之而不敢有所呈露一日公病先生往視焉於牀褥間得所作祀竈文及詠桃漿諸詩先生大驚異然未嘗口許之也自是乃稍敢以文詞進然毎進先生輙斥之忽一日公又以所作文字進先生曰此子有八面受敵之才宣徳乙夘歲中江西鄕舉明年會試中禮部第一人殿試第一甲第三人授翰林院編修﹝劉宣撰行狀﹞

正統己未京城大水詔求直言公上十事其一言號令之出宜求其大公至正久而無獘信賞必罰不爲茍且其二言公卿侍從宜時常召見俾承淸問因以觀其才能察其心術而進退之其三言降兵近處京畿宜漸分其類移近南地其四言宜以京官出任郡縣使民得蒙循良之政其五言宜仿唐制朝官升任之時舉賢良自代其六曰武臣子孫宜習韜略其七言守令宜詳加察其八曰宜鋤富卹貧其九言廷臣丁憂宜令終制其十言宜遏僧尼奏畱中不下﹝行狀﹞

己巳歲北兵犯蹕景泰帝登極公上言十事其一言戰陣宜仿古減火鎗增刀斧其二言守禦宜繕亭障塞蹊隧其三言簡練士卒其四言遷移降兵其五言兵士月錢其六言守令虐民其七言選賢充將其八言武臣濫爵其九言總攬權綱其十言經筵進學朝廷嘉納焉壬申北人遣使來朝固邀我使往報居言職者以爲彼懷窺伺之心宜絕之而勿往報執政柄者以爲茍不往報恐開邊釁公上疏屢數十百言修陳前代所以寧邊境之道與今國勢之彊弱事理之順逆以爲宜蹔遣使以覊縻之使我得以益修內治倘我以和往彼以惡來則足以增我師之直气朝廷𨿽從言官之議而亦以公言爲曲盡事理公之學自六經子史下至雜說小技釋老之書無所不窺終身猶成誦非他人彷佛記憶者比其爲文數百千言援筆立就雄渾髙古變化莫測然逼眞蘇氏父子者多少所著經義及策略業舉子者家傳而人誦焉年十七八已名動郡邑間比登進士遂名動天下不惟公卿輔相與士林中知之𨿽武夫悍卒亦無不知之者求文者日踵門戶公皆曲爲應答不少厭倦初北方之變內外章疏無慮千萬惟公之奏爲人所膾炙云性尢孝友微時苦家貧年弱冠卽授徒於鄕資束脩以養二親每夜歸侍晝則赴學館一日冰凍徒涉手足皆龜折比就館則早食已罷隱忍至午方得食其貧困蓋如此公旣入仕卽分祿歸養而已惡衣菲食無異寒士或以爲近侍者不宜如此公亦不能從其言也﹝並行狀﹞

公襟懷坦夷操履謙謹與人語色溫气和惟恐傷之遇人無貴賤大小一於恭敬自下若怯懦然至其居官論事則根據義理詞鋒峭厲𨿽勇者有勿及爲編修嘗因水災陳十事以規切時政及爲侍講當北方構難以十事上陳比任洗馬正敵人求和邀使之時羣議未決公又陳言以爲宜遣使以答其意所陳三疏皆援古證今事理明辧文气壯偉居內閣再進密疏皆國家大計處事必從公論而潔已勤事視昔有加一日中使傳旨命制元宵詩卻立以俟公據几案筆不停揮刻成七言四句詩百首以進其敏速如此﹝彭時撰神道碑﹞

侍講忠湣劉公言行錄

楊亷

劉球字求樂江西安福人進士歷任永樂正統間官至侍講以直言忤權姦死錦衣獄年五十二贈學士謚忠湣

君奉二親必極其歡心居喪哀毀兄弟五人友愛甚篤事伯兄尢謹同居合食始終無間言從弟玭爲莆田知縣奉夏布一疋卽日封還貽書戒之曰力守淸白以光前人此非所望於賢弟者除禮部儀制主事取前後條例爲一帙於是禮儀制度一檢閱之頃可盡得之嘗奉使掌蜀府喪禮王厚饋之堅郤不受其在經筵拳拳於開導啟廸凡考校編纂之事尢克盡心爲人寛厚議論慷慨不爲阿比之習平居憂時之心恆切﹝並李時勉撰墓志﹞

正統八年夏四月雷震奉天殿■﹝氏鳥﹞吻詔求直言時宦官王振專恣士夫側目先生上疏論及謂權不可下移振怒欲嫁禍無由適修譔董璘自求爲太常卿下錦衣獄而先生所言有謂太常卿必得儒者衛使馬順迎合振意誣先生與璘朋姦亦下獄竟死焉﹝門人彭寔撰傳﹞

正統八年公上疏言十事疏有訐詆權臣語遂爲仇擠以死嗚呼自古以來士鮮全節如公者天地間蓋不多見是蓋天與之以全節足以爲人臣之大防立萬世之人紀矣﹝薛瑄書遺翰後﹞

時在院以文鳴者吉郡最多公居其間金春玉應鯨鏗鰲答光前偉後爲二三元老宗工所重公議論堅正以古賢哲爲歸以子孝臣忠爲榮此其素心也心以學經經以爲文其本深矣觀兩溪文集者其宜以是求公焉集若干其文甚富然劉蕡集制科策胡銓集沮和疏斯集雷震章蠙奧之孕月也犀尖之通天也罪之者其在是乎知之者其在是乎具眼者先焉﹝劉定之撰兩溪集序﹞

正統中忠湣安成劉公以死事爲天下慟𨿽販夫婦子亦皆知公之爲烈也公職論思居講讀地謂權不可下移蓋朝夕納誨以輔臺徳啟乃心沃朕心非若泄治史魚之忠侈然戅直而不頋以自嬰其禍者比天下事固有忽然出於不可測者而公當之也﹝莊■﹝日上永下﹞撰忠湣事迹序﹞

於惟忠臣詞林之英沈思力學好義勇行太阿倒持執命腐刑乞戒履霜勿致堅冰不售蒙難乃險而傾褒贈官階節恵易名凜凜大節萬世猶生﹝彭韶撰贊﹞

兵部右侍郎吳公墓志銘

商輅

兵部右侍郎新安吳公永淸引疾家居者三十餘年成化壬寅十一月十日考終正寢距生洪武己夘三月七日壽八十四事聞上特遣官諭祭命工部造塋域恩典隆甚諸孤綱等懼潛徳未白屬其甥南京戶部員外郎汪正述事狀造予淳安山中泣拜請銘刻石墓隧用圖弗朽其考可嘉已按狀公姓吳氏諱寧永淸其字系出吳泰伯後唐時有諱少微者舉進士歷監察禦史寔新安人公逺祖也少微後曰開先遷居歙之澄潭至宋曰大用復遷萃墟大用子永年融州司戶司戶子靖嘉定壬午省元數傳至雷應無子以從子明善嗣公大父也明善無子以公父仕仁嗣仕仁甫倜儻弗覊行義爲鄕邑所重配許氏子三人公其季也公天資頴敏自幼立志逺大言動老成異於凡子年十一有司選補郡庠生祖父欲辭避公曰卿相胥此出曷避爲祖父壯其志從之公自是盡心問學經書子史靡不渉獵晝夜淬礪期底於成無何祖父繼殞公執喪禮甚盡服除以春秋領永樂庚子鄕薦乙巳許安人亦逝公懼弗得吉地以襄大事哀傷不已忽夢有人指其處及遣術士視之果吉遂塟焉人以爲孝感所致宣徳庚戌中進士前列乙夘授行在兵部武庫司主事公亷勤有爲聲稱籍甚正統戊午陜西涼州守臣以回回特烈等類雜處內地非便奏送京師上命公馳驛傳送浙江沿海地方安揷聴其貿易生理公言此類貧者居多若止許貿易而資糧勿給竊恐語言不通水土不服未免失所有虧柔逺之仁詔許可大者月給糧﹝闕﹞斗小半之遂以爲例是歲考績援例贈父仕仁甫承徳郎兵部主事母許氏安人乙丑遷職方郎中丁夘命公充副使持節冊往楚府封通山王及妃周氏凡王府饋送悉卻不受濱行諸親藩相率賦詩以送之歸未幾公以衛喇特額森其勢漸張不可不預爲之備言於尙書鄺公以湖廣南畿進徵麓川凱還官軍畱京操練一旦有警易於調遣鄺是其言行之戊辰沙尢盜起命都督劉聚率師徵剿勅公往南京會同守備丰城侯李賢等簡閱軍士付聚統領公至淸出私占之數居多人心稱快己巳北兵入侵英廟親帥六師討之鄺以公老成練逹畱治部事公乃招募報效人王敬等五千餘名分撥畱守五衛帶管操守仍督山東河南等處官軍至京授以器械並力禦賊已而土木失利公慮敵人必逼我畿甸急陳備邊十事奏畱山東下班都指揮頴衛等乞遣廷臣分行江北地方起取民壯及令江南漕運未回官軍畱守京城並河南等處實操官軍舎余與守海官軍悉赴京操備八月三十日升公本部右侍郎復以前郎中勞給誥進贈仕仁甫爲職方郎中許爲宜人九月敵入至大同邊報甚急景皇帝命於尙書總督諸軍禦之公獨掌部事十月敵入紫荊關布列郊外上命公出都城與總兵議禦敵方略公詣徳勝門外營會議而還至門弗啟敵騎充斥從者各驚散郭外居民潰入城者塞路公立霪雨中移時衣盡濕敵退乃入是時畿內民庶朝夕相率南奔勿可遏總戎欲請詔天下勤王公不可曰如此則人心愈驚疑莫若以官軍勝敵本末移檄郡縣出榜撫安庶可弭變因具奏行之敵旣逺遁京畿奠安而公以勞傷成疾明年景泰攺元疾大作不能事事遂懇疏陳情乞歸田裏優詔許之旣歸疾漸平復杜門謝客足迹不入城府建祠堂以奉祖考課耕桑以供稅賦訓子孫以圖報稱客至壺觴盡情或吟詠以爲樂待族姻故舊恩義兼至與鄕人處漠然無宦貴勢自郡邑大夫至閭巷之人靡不敬而愛之卒之日逺近赴弔門不能容元配汪氏累贈宜人次周氏呂氏丈夫子五人長綱汪出次縉次紳呂出紳以春秋領丙子應天府鄕薦授都昌尹升溯州知州次紋次綺周出紋以春秋領辛夘順天府鄕薦女一孫男十二潾瀚汶浪滄源澍潤濓潭潛淵瀚綱之子亦以春秋領丁酉應天鄕薦皆俟次進士餘各有志向學孫女十曽孫男四椿楫楷槐女三綱等卜以癸卯十一月二十七日奉塟十四都龍擺溪之陽從先塋也嗚呼公耿介士也與人交開心見誠是非之際直言無隱初不以勢利有無爲趨舎所著詩文亦典則雄渾類其爲人予忝同朝相知爲深因節略事狀序而銘之銘曰歙之山川旣秀且淸挺生異材爲時賢英制科髙步郎署蜚聲遷佐司馬位隆亞卿敵人構難都城震驚兵威旣振桓桓於徵力贊廟謨坐閱升平功成身退名重朝廷肖子哲孫蟄蟄繩繩詩書克紹宦業相成慶澤之盛徳善之徵何以考之視此刻銘

兵部尙書鄺公神道碑

王直

兵部尙書鄺公旣卒之明年皇帝悼念不已詔特贈少保兼兵部尙書進階榮祿大夫而官其子儀爲主事儀奉公衣冠以歸將以某年某月某日塟於﹝闕﹞裏之原而述公之行請文以刻諸墓道嗚呼公故人也其可辭公諱埜字孟質別號朴齋郴之宜章人曽祖某祖某皆有學行而不仕父子輔爲學官縣令名重當時及公貴祖父皆贈兵部左侍郎妣李氏王氏皆贈淑人公早喪母祖母李撫育之見其不凡最鐘愛曰是子能大吾門公孝友勤儉出於天性而撫弟妹尢篤其於學問不待程勸選爲邑庠生而泰和王敬先爲訓導循循善教公亦勉於學學成取進士遂入都察院理刑獄以廉平得名永樂癸巳拜監察禦史時車駕在北京有言南京鈔法阻滯命公往察之眾謂將起大獄公往擒市豪一二以歸奏曰市人聞令皆震懼今鈔法已通矣上頷之而罷倭冦犯遼東公按問戍守之失律者凡百餘人皆應死公爲開陳其可矜狀甚明上然而宥之山海關吏卒邀阻行人以取財逃亡之人則受賕縱之去獘積滋甚公亷得之歸至關悉擒治抵罪獘爲之淸丙申北京營造執役之人累巨萬上念有病者命醫與善藥又慮其奉行不謹命公察視之公躬履其地令潔其穢污而時其藥食由是病者多不死戊戍石州人有詣闕告變者曰州民與陜人羣聚千餘謀不軌上擢公爲陜西按察副使往理其事果寔卽以官軍剿戮母貽民患賜之楮幣給驛而遣之公至察其誣乃反獄亡命妄言冀脫死卽具以聞上命止弗問而誅其造誣者宣徳己酉陜右饑華亭冝川尢甚公私廩皆竭公巡歷其地憂之乃移縣粟賑焉羸病不能興者命官府煮粥食之民以全活庚戍至納渒憂歸道聞父喪哀愈甚每號痛輙欲絕其治喪一用古禮其祭亦如之服除拜應天尹輦轂之下賦急役繁公一以養民爲務事無大小茍可以興利去害無不用其心至於市徵田稅皆酌其平豪猾不得爲輕重賓興之歲公設科取士厚其禮而峻其防得人爲多且樽節其費以待會試故事集而民不擾視異時蓋省十三四歲大熟麥有兩岐者民歸徳於公公拒弗受正統攺元進拜兵部左侍郎時西鄙有警尙書王公往視師公獨任其事上嘉其才荊湘民多隸戎伍公家亦與焉至是特除其籍以示寵己未京師淫雨壊官民廬舎公奏曰此陰气爲沴兵陰也皆臣等不職所致乞罷歸田裏上慰勉之師徵麓川公舉蔣貴可任卒有功眾人以爲知人天下軍衛總旗小旗當代者於例必就試京師有道逺無資不能來者終身不得代公請各於都司試之人以爲便時有言欲變易將不勝其獘咎將誰歸卒不動嘗自念曰治軍吾職也當爲國家惜其力養其銳气以備不虞故凡軍家利病有當興革者必爲上言之多見信從己巳邊報敵入境上命軍治旅而權姦獨主親徵不與外廷議及詔下大臣皆以爲不可卽上章請畱不聴公從行出關屢奏言邊疆地不宜屈至尊惟指麾諸將足以成功不聴權姦惡其數言事欲疎之勅公與戶部尙書王佐隨老營至懷安墜馬幾殆從者請少畱懷安就醫藥公曰天子在前吾爲大臣豈可托疾求自便力疾而往至雲中車駕回鑾然行止疾徐惟權姦所命至宣府敵人踵至公深以爲憂再上章請疾驅入關而嚴兵爲殿皆不報最後公詣行殿申前請權姦怒曰腐儒安知兵事再妄言必死公抗言曰我爲社稷生靈而言何得以死懼我權姦愈怒叱左右扶出公與王公相對泣帳中明日次土木營中無水士馬皆饑渇敵四面集矢下如雨眾奮欲戰又爲權姦所沮須臾師覆公遇害蓋八月十五日也生於洪武乙丑某月某日年六十五娶吳氏子男一卽儀女一孫男三琦琳珍公學博行莊仕宦四十年風裁凜然見重於士大夫威行惠施近恱逺懷服仁蹈義至老不衰此其平生大節也權姦誤國而卒陷焉豈獨公之不幸哉嗚呼銘曰允毅鄺公逢時之隆學古入官薦躋顯庸執法在朝爲名禦史再升外臺其行愈偉京尹堂堂百郡所瞻惟少司馬戎律有嚴遂陟夏卿君子所重噫其逝矣云誰不慟人道之大曰義與仁仁義不違何媿於天刻文墓碑負以鬼趾永永不亡庶其在此

明名臣琬琰續錄卷五

●欽定四庫全書

明名臣琬琰續錄卷六

﹝明﹞徐紘撰

少保兵部尙書肅湣於公神道碑銘

倪嶽

憲宗皇帝紀元成化之初故少保兼兵部尙書於公之子冕歸自謫所卽銜哀列疏以訟父寃上聞而憫之追復故秩遣行人司行人馬暶往祭其墓其文有曰當國家之多難保社稷以無虞惟公道而自持爲權姦之所害在先帝已知其枉而朕心實憐其忠由是天下稱快曰此誠天日開明公道暴白之秋也嗚呼休哉已而杭之父老白於巡按監察禦史請卽公所居建祠祀公榜曰憐忠遵制詞也今上皇帝紀元弘治之初訓導儲衍奏公功績宜賜贈謚立廟以祀言甚剴切禮部將上其事會給事中孫孺復言古之節義則諸葛孔明張巡文天祥今之節義則李時勉劉球與公宜一體報祀以勵後來廷臣合議以聞詔歲一祀公於鄕民所立祠未幾冕以應天府尹致事歸復列公平生行業請如制贈謚以慰泉下累數千言事下禮部議僉謂古今人臣能爲國家建大議成大功者生則有旌擢之恩沒則有褒卹之典若前宋嶽飛盡忠報國死非其罪其進謚祠祀在宋具已舉行公受寃𨿽同而功業所就則大過之宜如其子所請制可賜謚曰肅湣建祠於墓表曰旌功命有司春秋致祭其文有曰逢時艱危安內輯外社稷之功世永不忘復賜贈誥其略曰當皇祖北狩之時正國步難危之日乃能殫竭心膂保障家邦廽鑾有期論功應賞不幸爲權姦所構乃殞其身輿論咸寃卹恩已錫玆復贈特進光祿大夫柱國太傅用昭旌崇之典天語丁寧垂之萬世蓋至是而公之寃以白公之功以著矣於呼休哉於是冕抵書京師謂嶽在裏姻之末又適官禮曹親承徳音宜爲具述其事勒之墓碑以昭示無極嶽不敏何足以知之按公狀諱謙字廷益姓於氏號節庵其先家河南八世祖某仕金爲汾州節度使知開封府七世祖某階朝請大夫延津令六世祖某定逺大將軍沁水令金末兵亂譜諜散佚僅存官秩而亡其諱五世祖諱伯儀金亡奉母遷雲中元初收括新附復遷蘇州仕至朝列大夫太常丞兼法物庫使累贈禮部尙書上輕車都尉追封河南郡侯妣晉贈河南郡夫人髙祖諱夔起家中書椽累贈中奉大夫河南江北等處行中書省參知政事護軍追封河南郡公妣張贈河南郡夫人曽祖諱九思階中奉大夫湖南道宣慰使都元帥延佑間爲杭州路總管致仕遂家於杭故今爲錢塘人祖諱文大入國朝仕爲兵部主事攺工部父諱彥昭隱徳不仕自曽祖而下皆以公貴累贈榮祿大夫少保兵部尙書曽祖妣馬楊祖妣施妣劉皆贈一品夫人公生有異質甫七歲僧蘭古春奇之曰此他日救時宰相也長遊邑庠領水樂庚子鄕薦明年登進士第宣徳建元丙午拜山西道監察禦史公風儀峻整音吐鴻暢每入侍奏對上必注聴院長都禦史顧佐風紀甚嚴獨器重公巡按江西奏白誣獄出數十百人於死劾治王府之以和買害民者一道肅然比還復同錦衣衛官校往理官船之貨私鹽者公不避權貴河道以淸上親徵武定州罪人旣得命公數其罪公辭嚴義正肆口而成大稱上旨師還受賚與從徵大臣等自是受知於上屬意用公矣庚戌河南山西災廷議必得大臣兼理之上親署公名擢兵部右侍郎賜勑以往年方三十有三朝野榮之公感上知遇夙夜經畫徧歷梁晉間問民之所欲惡而興革之民大感悅九載秩滿進左侍郎公在鎭久多善政在河南者尢著若勸民糶粟官爲收糴以備賑荒預擬河患督采近地艸束以備築堰公庾積久易敗卽減價而糶旁省亦獲以濟徵輸脫有贏餘卽以鈔拆納官民交以爲便歲旱奏減存畱糧艸積誠以禱雨澤民忘其災河流歲衛土城遂築大堤以障植栁以爲固立舗設夫役以備修補復植栁於道以蔭行旅鑿井以濟道渇迄今存焉時議者欲移山東薪炭及大名牧馬於河南公抗疏止之山東陜西民流徙其地公爲立裏以居給田以耕不使貽患地方後皆視以爲法其在山西奏革大同鎭將役軍耕種之獘盡入其地爲軍屯復以大同逺在北邊乞專差禦史一員巡歷其地庶姦獘可革遂永例議處修築鴈門軍役議派柴炭人夫通融有法仍奏減七分之一以蘇民困時災傷民流移公設法招徠又恐復業者憚於徵輸無復固志卽奏免所欠稅糧請著令有司考績以有無流民爲殿最使知警焉其地霜蚤田薄收當輸邊者多折賫金銀姦民恆竊以逃公奏遣官解以懲其獘且請免煎銷以便分給尢爲民利公嘗自河南抵山西夜經太行山有羣盜持兵喊而前從者駭愕公厲聲叱曰汝何爲者邪盜聞公言大驚散去其徳威所著如此有參議劉孔宗者律已甚嚴頗與流輩寡合眾構贓罪污之公知其誣卽奏白其事恆以盈滿爲懼請舉參政孫原貞王來以自代時中璫王振方用事有禦史姓名類公者嘗忤之意以爲公遂乘機嗾言者劾公擅舉自代罷爲大理左少卿二省之民倍道赴闕交章乞畱親藩亦以不可無公爲請乃復命巡撫寔正統丙寅歲也明年復爲兵部右侍郎畱理部事時公考妣相繼歿皆命奔喪兩遣行人汪琰抵杭賜祭治塟事懇乞終制不許又明年己巳北人額森攻獨石馬營至秋勢益張上下詔親徵公與尙書鄺公埜上言邊防將士皆可托以制敵不必上煩六師且皇上宗廟社稷主無輕臨戎懇畱不聴八月望日師次土木敵奄至主將失律王師敗績皇輿北狩宣府懷來僅以自保緣邊城堡奔潰一空京師大震時公獨任部事北望號泣誓以滅敵將議集兵爲守護京師計會皇太后命郕王監國以系人心於時臺諫廷論土木之變罪歸王振王始攝朝倉卒未有處分錦衣指揮馬順素附振意頗不平眾起捽順擊死復索振所親信二內侍將擊之班行諠雜無復朝儀王疑懼屢欲退諸大臣亦斂避公堅立不動時掖王請畱且請降旨宣諭羣臣無擅動振罪俟請命於太后行誅順罪應死勿論命將軍亟擊二內侍死眾乃定退朝漏過午刻公袍袖爲裂吏部尙書王公直執公手曰今日正賴公等若某百輩何能爲公辭謝不敢當進兵部尙書固辭不獲始就職公受任多事之際首劾扈從失律者武臣顧興祖輩文臣王佐輩皆宜議罪以聞庶後之任事者知所用命從之王嗣位尊上太上皇帝號攺明年庚午爲景泰元年公入見泣對曰敵人不道犯我邊疆遮畱大駕彼旣得志將有長驅深入之勢不可不豫爲計邇者各營精鋭兵械且盡宜亟募兵易漕卒以備調令工部分局治兵器以備用京師九門尢爲要地宜令都督孫鏜衛頴張軌張義雷通分兵以守選給事中禦史如王竑輩佐之列營於外以振軍威徙郭外居民於城內隨地安揷無爲敵所掠通州所積糧數百萬挽運固難棄之或以資敵宜令在官食糧者悉詣關支人以多寡受糧而歸坌集京師庶幾兩便大同宣府嘗經敵剽掠請勑各地守臣協力防鎭訓練修飭務使有備至於選任人才尢爲至務文臣如軒輗者宜令巡撫武臣如楊洪栁溥者宜爲將帥軍旅之事臣請身任其責不效則治臣之罪上皆嘉納行之時邊報絡繹訛言萬端公先事預防達權制變眾視公以爲安危時太監喜寜於土黙特之潰遂歸降額森因爲之用導之入侵敵奉車駕趨紫荊關京師戒嚴朝臣至有挈家南奔者侍講徐珵因謬言占象倡議南遷事聞六宮人心動揺公爲慟哭抗言於廷曰京師天下根本宗廟社稷在此百官萬姓帑藏倉儲在此此而不守去將何之一動則大勢去矣宋南渡之事可鑑也上是公言守議遂定主將石亨復爲異議欲盡閉九門堅壁以避其鋒公言不可請率先士卒躬擐甲冑出營徳勝門外閉門以示必死泣以忠義諭三軍人人感奮勇气自倍十月朔額森入紫荊關傳言送駕還京前驅突至我軍堅不爲動知我有備稍自引卻額森次至城下對我壘而陳駕亦在敵營敵覘我軍嚴整不敢有加於我我亦不敢向敵輕發一矢喜寧嗾額森邀大臣出議和且需金帛萬萬計蓋彊所難從以起釁耳對壘凡七日是爲十月旣望敵移蹕漸逺乃舉炮擊敵營敵死炮下者萬計額森大沮宵遁京師解嚴時謂不戰而屈敵兵實天生公以爲社稷也論功加少保總督軍務固辭久之乃受嘗謂人曰四郊多壘卿大夫之恥今日惟有聲罪討之復還車駕乃臣子之職也復何言大同參將許貴奏欲遣使議和以緩敵兵徐爲討伐公謂去冬嘗遣都指揮季鐸指揮嶽謙厚賫金帛以往敵輙深入繼遣通政王復少卿趙榮往議迎復亦不見鑾輿而回其譎詐莫測和不足恃況與彼不共戴天之讎和則背君父而忘大義理固不可萬一可和彼肆無厭之求從之則害違之則變勢亦不可也莫若選將練兵養威蓄銳無輕遣使以取其侮從之公以涿鹿眞定保定易州皆京師近地兵力單弱𨿽嘗遣都督劉安率兵巡視猶慮敵方逺遁或肆剽掠力弗能及卽奏遣都指揮陳旺石端王信王虹輩分益以兵往爲之援復請勅右都督楊俊節制之民恃以安又以敵之深入必先攻犯白羊紫荊倒馬諸關復奏撥京兵與其原守官軍互爲應援俾無僨事諜報敵偪總兵朱謙於關子口明日復報追石亨於鴈門關烽火甚急逺邇騷動眾謂宜急發兵往援公不爲動卽奏上方略密授亨等仍令各營選調軍馬若將克日大舉者旋報敵已出境乃服公料敵之審公謂喜寜不除敵卒弗靖乃以計授楊俊擒送京師公廷劾其罪誅之自是敵竟畏憚悔禍不敢犯矣辛未額森遣使入貢請送大駕還京朝廷疑未之信下廷臣議公曰此天意也君臣大義兄弟至親當速遣使奉迎以承天心萬一彼果懷詐我有辭矣議乃決秋九月大駕至自邊庭眾韙公一言之重時邊事稍寜公益修安內攘外之政河間東昌諸處永樂門安置降人甚眾方敵入境時勢欲乘機而動公因南徵奏遣其有名號者以行遂畱於彼以爲潛消之計天壽山祖宗陵寢所在而無城郭敵嘗犯其地乃奏起成山伯王通城昌平徙兵民其中以衛陵寢且重邊關之援臨淸漕舟所經商舶輻輳實喉襟之地敵入侵時嘗有往據之謀乃奏遣平江伯陳豫築城以守遂爲重鎭尋諜知爲敵謀者乃我亡命小田兒也適雜敵使中來瞰虛實公奏授計於侍郎王偉因使大同道誅之初北邊獨石馬營八城爲敵所據公謂此不可棄卽奏起都督孫安授以方略率兵度龍門關且戰且守由是八城復完公謂京兵分爲五軍神機三千諸營者𨿽各有總兵然不相統一或遇調發動相選摘兵將不識卒難濟事乃議以諸營馬步兵擇其精者十五萬人分爲十營各立名號每營以都督一員總領之每五千用把總都指揮一員每千用把總指揮一員每隊用管隊官二員團結訓練體統旣定兵將相識有警當調某營則自其總領都督以下督率以行號令專一行伍不亂兵制之善者也故其法迄今守之楊俊議奏盡出營兵並調三邊各路軍馬大舉剿敵可以得志公執不可曰如此則京師各邊皆空敵或分兵牽制何以應之非兵家全勝之謀也上從公言俊素跋扈時謂公此議足以奪其心是時浙江福建則有鄧茂七葉宗流廣東西則有黃蕭養肖乘時竊發殘破郡邑一時命將出師皆出公籌劃𨿽逺千萬里之外懸制切中不啻親歷其地卒用剿平貴州苗賊作亂侍郎何文淵奏乞罷布按司復置宣慰司以土官蒞其地畱都司以轄諸衛遣大將鎭之公謂貴州自祖宗開創餘八十年顧因小冦遽隳成功況土地人民皆受之祖宗者豈可輕棄事遂寢公念北方旣平軍國之務可緩懇辭兵柄復以天變乞罷皆不許初額森犯京師石亨因公成功驟躋侯爵心不自安乃奏公功宜官一子朝廷卽授冕府軍前衛副千戶累疏懇辭且曰欲爲子求官亦不當假手於亨不許旣受命語冕曰我本書生當聖主憂勤之日分以死報顧功微報腆爾宜砥礪名節毋忝恩命朝廷復於京師之西賜公第一區公上疏辭謂國家多事之秋豈臣子安居之日況星文示變正宜貶損豈可厚享以重咎愆不許乃以平日所得賜物盔甲袍帶之屬移置第內封識加謹時一往視焉公素苦痰喘恆寓直房以便朝謁一日疾作上遣太監興安太醫院院使董宿來視云此非竹瀝不可愈安爲上言具述公自奉儉約上親幸萬歲山伐竹以賜仍命計公所用悉給自尙方蓋異寵也病少間復懇乞罷歸不許特降勅諭畱免公朝參屢遣中使促公出視事其爲上所倚重如此公握兵久號令賞罰皆出於公言議所及宿將斂伏亨等不能措一辭亨素貪縱尢爲公所裁積成嫌隙亨侄彪本驍將時皆慮其一門同握京兵公乃奏遣彪充逰擊將軍往戍大同二人不得遂所私益切齒於公思有以傾之丁丑正月景皇帝不豫公同廷臣上章乞復皇儲未報英宗皇帝復正宸極此實天與人歸之會亨等貪天之功掩爲己有卽誣公等迎立外藩以爲罪與大學士王文六七大臣俱下獄所司以金牌勅符俱存他無顯迹可據亨等必欲置公於死會徐珵者以倡南遷爲公所斥久不獲進因易名有貞尢銜公者廷鞫之日力言大肆拷掠宜無不承文不勝忿力辧不已公曰亨等意已如此辧之何益所司承亨風指乃以意欲二字附會成獄蓋卽秦檜莫須有之故智也是月二十三日狀上上猶豫良久曰謙實有功眾未及對有貞直前曰若不置謙於死今日之事爲無名上意乃決時錦衣指揮劉敬方帶刀在宿衛目覩其事每言及未嘗不以爲恨公歿之日天日無輝朝野寃之太監吉祥麾下逹官托爾者聞公死慟哭都市以壺漿酹公祥聞之切責焉明日往哭如初此實忠義感激人心𨿽異類而天理固不泯耳先是杭之湖水竭土裂人驚異之孫原貞方以尙書鎭浙語人曰賢才之生實鍾山川之秀今日之兆哲人其萎乎蓋指公也至是卒驗云公之生爲洪武戊寅四月十七日得壽六十而已惜哉所司籍公家自朝廷所賜外他無一物蓋公平日自律之嚴也未幾陳汝言代公爲兵部以賄敗上命陳所籍物於大內廡下召大臣入視且曰景泰間謙任事久且專沒無餘物汝言未期何得賄無算耶上色變久之亨等俛首不敢動撫寧伯朱永出謂人曰今日觀上意亨輩將無所逃矣一日邊報甚急集廷臣議恭順侯吳瑾進曰於謙在邊患不至此上爲之黙然初公被害時皇太后未及知比聞嗟悼累日上聞之益悟其寃深悔之旣而有貞以罪逺竄亨等坐謀逆夷滅此皆上心有所懲而亦天道好還之明驗也初公之遺骸賴都督陳逵憫公無辜密賂守者收瘞踰年冕遣義兄康詣逵逵乃具棺衾俾康扶歸杭塟於祖塋卽今建祠地也公天性狷介不立私黨一以忠誠結主知分謗任怨無所顧忌不貸贓吏而恆宥小過急於薦賢不遺一善凡公所甄拔如孫原貞王來皆在巡撫時所舉其它文臣武將功名顯著者尢多蓋公知人之明如此公所至聲績懋異遺愛不忘故江西祀公郡學名宦祠河南祀公開封庇民祠二省之民家有公像飲食必祀皆至於今不廢及己巳之變軍旅方興中外論事者紛然議下兵部公悉裁之以理可者行之否則止之知無不言言無不盡一時克詰戎兵登崇智勇卒之肅淸大憝迎復乘輿以安社稷以固邊圉此誠不世之功也歷事三朝位極人臣然故廬之在杭者未嘗增飭尺寸丁內外艱歸蕭然不異寒士孤忠峻節夷險弗渝可謂難矣平居好學手不釋卷爲文有奇气詩詞淸麗在江西時和祭酒胡頥庵山居十詠在河南時和馮海粟梅花百詠詩皆頃刻而就膾炙人口尢長於奏疏至今視以爲凖當政務旁午章日數十上累千萬言揮筆如流皆切中事機人服公明決率推爲天下奇才焉平生著述甚多今僅存節庵詩文槁奏議各若干捲禍變之餘蓋千百之什一耳配董氏累贈一品夫人翰林庶吉士永丰知縣鏞之女柔惠靜專克謹內助先公十一年卒公年未五十遂不娶亦無媵侍人皆義之生子一卽冕自副千戶攺授兵部員外郎進禮部郎中南京太僕少卿應天府尹文學政事無忝家法女一適錦衣千戶朱驥坐公累戍邊比宥還累官都指揮使掌錦衣衛事孫女六嗚呼公之功業在天下公論在人心傳在國史列聖眷卹恩命屢頒一時之屈萬世之伸一時之寃萬世之雪公於此可以無憾也已嶽生也晚𨿽自童丱得之見聞之日久然才力綿弱不能揄揚朝廷褒忠錄功之曠典與公忘身爲國之大節姑卽冕所述掇拾其槪俾之立石墓道以示後世以爲他日爲臣者勸焉惟公諱與先考同未敢以私故闕而不書蓋公之所關者大也臨文悚然銘曰惟天純佑賢俊挺生實商昭周爲國之禎惟公之生允濟斯世雄才卓識孤忠正气始鎭兩藩迄司五兵民困畢蘇邊塵肅淸時方宴安敵忽竊發皇曰往哉執挺以撻公疏懇畱六師已陳越關而北曽未浹旬兵敢犯順皇輿逺狩公獨治兵痛心疾首浮議譊譊公斥正之人心揺揺公鎭定之內決廷論外當敵衝一時安危萬目視公國步載寧皇輿遂復名髙毀來功大弗錄公存以功公亡以寃於惟聖明克俾昭宣萬世之名一日之厄失短獲長公亦何責穹祠顯號報祀無窮西湖之壖嶽廟攸同廟貌儼然公其如在嗟嗟後人守視無懈

潁國武襄楊公言行錄

楊亷

楊洪字宗道陜西漢中人歷仕永樂景泰間封昌平侯卒年﹝闕﹞追封潁國公謚武襄公起行伍生長在邊陲有機變用詭道累立邊功歷升將帥能用奇兵遇敵必搗其虛或出其不意善於刼營人畏之呼爲楊王在邊校之諸將紀律嚴士卒用命爲一時巨擘焉﹝古穰雜錄﹞

楊武襄洪爲人𨿽尙權詭然有威嚴將士知畏之此其所長不可掩者亦賴朝廷主張以成其名耳蓋自宣徳正統來已受知於上閣中廬陵楊公輩皆愛重之如初爲杜衡指揮所誣以魏尙書源復旨而衡貶廣西繼爲部卒李友全等奏上以付洪自治頗類宋太祖待郭進事水﹝東日記﹞

正統十四年十月二十二日遣楊洪孫鏜範廣等帥兵二萬擊敵之未去者二十五日破敵於固安得牛馬至數百匹奪回人口萬餘十一月初八日以敵旣退京城解嚴降詔撫安天下十三日楊洪等旋師入見言敵眾已盡絕其實不過百餘散掠各郡驅人畜以自擁衛望之若萬眾官軍不敢逼其南去者各郡以漸捕獲之北去者洪等逐至關殱焉猶殺官軍數百人洪子俊幾爲所殺旣奏捷以洪爲昌平侯﹝否泰錄﹞

孰闞王略直至便橋偏重勢成神器幾揺公往當之以卻天驕堂堂侯封冠彼百僚兒童知姓兵氛潛銷回鶻羅拜呼韓趨朝壯哉虎臣不數驃驍﹝彭韶撰贊﹞

兵部尙書王公言行錄

楊亷

王竑字公度陜西河州人進士歷仕宣徳成化間官至兵部尙書公賦性正直剛毅無絲毫詭隨人意自其爲給事時國運中否姦邪柄政公首率諸同官具章疏廷論其蠱政誤國之罪時有與姦邪爲黨者不平其言從旁沮止其論奏公勃然奮其忠直之气手擊姦黨以死由是萬口稱快而積憤消眾正和應而公道服而公之名遂以聞於天下﹝薛瑄戅庵記﹞

郕王監國於午門視朝百官彈劾姦臣誤國者方讀彈文未起錦衣衛指揮馬順從旁叱各官起去給事中王竑起捽馬順首此正姦臣當除去監國退百官拳擊馬順死﹝可齋雜記﹞

公自給事擢升今職適敵人入犯京師遂命公董師以禦之公卽戎服鞭馬赴軍號令區畫咸適機宜部伍行陣應時整肅將帥協謀士卒思奮乃出奇折敵人之鋒而奪其气敵旣奔北因驅逐盡境而還京師旣解嚴而逺邇遂以寧謐夫以公之聰明才辧過人百千等而有爲之才著於朝廷著於軍旅者卓卓如此﹝戅庵記﹞

升今官出鎭居庸敵方入侵邊兵訩訩公以大義開諭之正色以率之沈靜以鎭之由是眾志帖然始定若是謂非負正气所見大有異於人者不能也﹝劉儼撰送督運序﹞

公始擢第年尙少慨然以經濟自許比官諫省立朝侃侃無所頋忌土木之變摧姦禦侮忠義奮激以功超拜僉都禦史再遷副都兩奉璽書巡撫淮揚總督國漕威行惠施自景泰初元迄天順末禩公名大振於中外今上卽位圖任老成登公入座馴致柄用而公已屬疾矣上每畱之而公請愈力勇退急流脫屣冨貴﹝王■﹝亻與﹞撰壙記﹞

休庵詩曰王公庵居昔名戅拉摧姦臣九天上卽今卻以休爲名無乃勇气非少壯君不見健帆髙掛乘剛風一日千里無畱蹤歘然卸落艤洲島知進識退無途窮丈夫處世當如此眷戀冨貴非英雄黃門領袖立殿前烏臺副佐尢當權西邊戎略萬貔虎南畿憲力孤鷹鸇﹝劉定之撰休庵歌﹞

明名臣琬琰續錄卷六

●欽定四庫全書

明名臣琬琰續錄卷七

﹝明﹞徐紘撰

副都禦史羅公壙志銘

袁衷

通議大夫都察院右副都禦史羅公旣致仕之八年壽八十有一歲以天順丁丑十月二十五日考終於家訃聞逺邇莫不哀悼皇上念公爲國大臣嘗有功勞於邊境命禮部遣官致祭工部營治事其冡子泰以墓壙之石未有刻辭遂具行實屬筆於衷乃序而銘之公諱亨信字用實其先南雄人徙東筦之英溪祖徳寛父祖昌俱不仕而以公貴皆累贈至右副都禦史公自幼頴敏好學年十二喪其母卽能苦刻立志讀書年十七選爲邑庠生永樂癸未以葩經領鄕薦明年甲申登進士攺翰林庶吉士是年五月授工科給事中往浙江視水災奏免嘉興海鹽崇徳三縣稅糧以蘇民困丁繼母洗氏憂起復調吏科升右給事中坐累謫交址公素位而行𨿽逺在荒服亦怡然自得未嘗有憂苦無聊之嘆因自號安素久之用薦起拜監察禦史嘗命往通州察倉庾之獘巡按眞定等府淸軍山西所至有聲再丁繼母何氏憂命馳驛奔喪卽起復大臣有言公堪任方面者詔復舊任食按察僉事俸宣徳乙卯升右僉都禦史命往平涼等處練兵以備邊塞公殫心力夙夜不懈皇上念邊境苦寒降勅勉勞公益感奮正統丙辰與都督趙安率師巡邊戊午丁外艱奪情視事明年禦敵功成公升俸一級賜紵絲四表裏白金二十兩始命馳驛歸塟父畢事還京奉勅巡撫大同宣府並督屯種給瞻軍餉興利除害爲久安計公悉心國事勞來措置無不得宜言聴計行信任惟允正統戊辰冬十二月給正二品誥命進通議大夫都察院右副都禦史祖與父皆如其官公在邊年久諳於地利之宜戰守之法轉輸之方每有建白無不嘉納己巳秋北人直逼京師廷議君宣府總戎入衛眾紛然欲遂棄其城時公巡撫其地遂挺然伏劍當門止之眾遂定是年九月轉升左副都禦史賜白金二十兩紵絲二表裏是時公年踰七十且有疾上章致仕不兪復承白金文綺之賜庚午秋七月復懇上章皇上復察公實老病得俾致仕公還鄕裏始建祠堂治先壠營居室越八年以壽終其生則洪武丁巳十月二十八日也配劉氏先公二十二年卒再贈淑人子男二長卽泰次賓女七人泰等以天順己夘十二月二十五日癸酉奉公柩與劉淑人合塟於麻地嶺祖塋之右乙向原也嗚呼公之俊徳偉烈朝廷任以腹心用爲耳目忠誠體國四十餘年累承恩賜晚歲歸休優遊鄕曲壽考令終其歿也復蒙朝廷賜以塟祭若公者可謂生榮死哀無憾也矣銘曰徳懋展也位望顯也福全考終世所尠也玆卜諸幽山盤土厚固藏銘壙永利爾後

吏部尙書何公行狀

章綸

公諱文淵字巨川姓何氏江右廣昌人也先世諱坦者仕宋爲寶謨閣學士廣東提刑階宣奉大夫謚文定坦生紹興太守聖聖生武平知縣行行生七二七二生桂芳桂芳生徳元公之祖也贈正議大夫資治尹吏部左侍郎徳元生景榮公父也贈正議大夫資治尹吏部左侍郎母吳氏封太淑人公生於乙丑十二月三十日幼而英邁年七歲入社學從鄕先生讀書過目成誦羣兒或竊瓜果以奉公卻之曰童稚之年詎可習爲盜賊哉識者嘆其不凡永樂初選補邑庠生時父兄繼喪公晝則經營家事夜則刻苦讀書涵濡旣久經史百氏無不貫通發爲文章咸中矩度歲戊戍登李騏榜進士第越二年拜湖廣道監察禦史以亷介自持立朝正色已而巡按山東山東豪右侵漁百姓兼軍衛多擾公發姦摘伏吏民畏之如神仁宗皇帝卽位命考四川吏治公察其殿最而黜陟之人服其當又劾奏工部侍郎楊和黜退參議金文斌副使張銘僉事張明等三百餘人威風凜然貪暴往往棄官去時蜀旱所臨郡邑輙雨人謂禦史雨烏蒙土官知府祿昭妻與耆民什伽私昭知之什伽懼罪潛赴京告昭謀反詔四川雲南貴州建昌行都司各以所部軍討之昭遣人訟寃公移檄止所調軍具以其事聞於上遂直其寃由建昌行都司入雲南經貴州出播州楊宣慰迎謁以銀器文綺來獻公笑而卻之宣慰出語人此可見何公不可以利動宣徳攺元正月奉勅淸理山西戎伍於其寃濫者直之欺隱者謫之民無有茍免而濫加者十一月詔選禦史有風力者體察南京獘政十三道禦史咸推公復承命以往因奏曰人有誤觸刑憲初犯令者今納鈔贖罪又言老人必選年髙眾所信服者使勸民爲善不使非人以虐民害政因請通行禁約上皆從之歲丁未上賜勅命追贈考妣因告歸省及還遇盜行李爲之一空而縣丞張履道家人寄白金十五兩獨存公至京舉以還之封識宛然人皆嘆服庚戊五月上以蘇松等郡素稱難治而任郡守者弗得其人乃命大臣各舉其賢能者任之時都禦史顧佐薦公知溫州府捧璽書馳驛赴任公至則視民之利病政之得失而興廢之舊額田十畝以三畝爲陸田俾輸麥稅其後田有賣買而民畏麥稅之重造版籍莫肯收陸田者以故爭訟連年公請均陸田之稅與水田等於是賦稅不虧而民甚利之郡所屬四縣稅課司河泊所舊徵銀鈔旣而禁用金銀商稅止輸鈔而舊課不除每歲役於官者買銀輸之民多破產公以稅銀例禁請自今銀課亦皆收鈔朝廷從之是後民無輸銀之苦舊徭役弗均而富者得以幸免公度其貧富第其髙下列爲簿籍而民獲其平溫地與金鄕盤石等三衛鄰軍士恃其不統於有司肆爲凶暴廣植田產不供賦役淩轢有司侵刻小民公束之以法軍衛肅然每歲中使至溫取供禦海味果實供饋煩苛不勝其擾公措置有方民不病而事集一日檄下作漕運巨艦四五十艘郡邑驚動公任寮屬集耆老興工料董其事不一二月寂無勞擾而艦成且以所餘物還下中貴官柴某以巨舟浮取寶西洋諸國迨還遇風舟泊海港入溫江瀕岸將起其貨還京柴某聲勢熖熖公處之裕如凡政事有不便於民者大則奏聞小則立攺振舉學校使士有所作興條明法制使吏有所遵守祠先賢舉逸民興禮讓時嫁娶重喪塟具儲積別善徳居數月政化大洽山無盜賊民寡詞訟境內稱治鄰邑之民訟有不直者亦赴訴焉公爲辧其曲直咸恱服而去靑田民葉孟圭徐成皆邑之大姓也兩家故有怨成爲糧長以賦不時輸縣遣孟圭督之孟圭欲因以報怨乃率五百人掠其財壊其屋成訴於官三司調軍追捕公聞之曰洪武初靑田嘗反今以五百人之眾不服進捕逃入於山林必激變又延及無辜乃遣人召孟圭及成至府諭以禍福命孟圭以所掠還成爲葺其屋孟圭拜且泣曰昨聞調軍追捕自謂旦暮鬼耳今聞指示可生之路敢不從命人謂公片言止亂賢於用五百人逺矣壬子冬十月入覲道經括蒼馮公在永嘉亟於見遣其子間道懷金贐公於旅館公慰諭卻之過客聞其事者因匾所舎處曰卻金館士大夫咸有題詠始公與八人受命爲守未期月政聲焯然聞於京師至是上問吏部尙書郭琎曰先所任九人爲知府亦有來者乎琎以公等七人名聞乃召入便殿命中使傳詔奬勞錫宴於廷又以禦制招隠詩賜之所以寵賚之者甚厚公旣復任感上寵遇知無不爲化行旣久民皆信服軍衛亦皆戒飭其下毋得侵害於民郡中無事黃堂閴然暇則詣庠序進諸生周旋爲講論經史亹亹忘倦又召生徒章綸入府親自授業未幾周旋果狀元及第章綸第進士今任禮部右侍郎其餘亦各出仕有亷介心公之指敎居多歲旱齋戒禱於山川立拜移時不能起其禱詞有云薄壽請從今日減甘霖望自九天來俄而黑雲四興大雨如注歲大熟乙夘春處州盜起羣聚四出剽掠官軍討之往往敗績乃於要害處設官防守俄有一人逸入境守關者執之乃殺官軍者也詢知賊據烏風洞爲巢穴遣經歷黃能誠往捕之悉得其渠魁時都指揮使李貴等捕盜無所得乃執村民以火烙之皆自誣服公移文言已得盜彼所捕皆平民也貴等怒必欲置所執者於死公抗言不爲撓由是活二百餘人永嘉民朱良觀良旦兄弟爭財訟於郡公召其鄕長老諭以兄弟天倫大義因判詩於其狀有云秪緣花底鶯聲巧致使天邊雁影分之句於是良觀兄弟感泣退修親睦之行是歲五月浙江布政司布政使黃澤以公治行聞於朝宣宗以璽書奬勵增秩二級掌部事如故命甫下而禮部尙書胡濙復薦公宜大用乃擢刑部右侍郎將赴召溫之官吏軍民父老咸號泣遮畱及出城男女送者萬餘人塡塞城門居民在江之北者率父老童稚望風拜伏悲泣於岸側在郡六年無錙銖之取於民布衣蔬食處之怡然故去時詩云行囊不載溫州物惟有民情滿腹中民思之不已爲立生祠歲時祭祀及在朝數上章言事皆關於治體每朝廷有政事百官廷議公辧析利害眾皆服之論囚常求生之前後辧系者之寃不可勝數又命典獄灑掃囹圄夏月則寛其桎梏正統元年丙辰九月詔往維揚理鹽法惟私販情重者罪之餘悉寛貸議者欲悉籍其家公力爭之全活者百餘家庚申八月朝議遣公經理京畿八府荒政多得賑濟之法初麓川思任發苦邊吏侵刻而叛都督方正討之敗死已而遣使入貢謝罪而羣臣復請討之公上書大略言麓川一彈丸瘴癘地疆裏不過數百人民不滿萬餘以大軍臨之往無不克然莫若命官軍耕守操備仍令官一員直入其地諭以禍福趨避之機好生惡死人之常情彼亦人也一聞開示可生之路必稽首稱臣輿琛入貢若或冥頑梗化則調軍相機剿絕如此則逺人蒙再生之恩而朝廷免出師轉餉之勞詔百官會議時有欲邀功邊徼者倡言徵之便卒以山川險阻弗能克兵疲於奔命民困於轉輸東南騷動眾始悔之辛酉六月旱詔公審覆在京罪囚多所平反凡情有可矜法有可疑者咸從輕議越數日天乃雨大有年上封事者言民之盜竊者多黥刺之刑不足使之懲創自今犯者宜匾其門曰竊盜之家朝議從之公具言律有常憲竊盜初犯再犯俱刺字三犯者絞今又起立牌額是於律條之外又加其罪況在京及各處布政司人煙輻輳爲盜者多若盡立牌額數年之間各處竊盜牌額必多有失四方往來之人觀瞻實傷治體書奏乃寢其令時公以疾屢欲告歸而少師楊公士奇少保楊公溥勉畱之且擬大拜公以疾力求罷上乃許之旣歸杜門不出惟課童僕畊墾教子讀書而已己巳八月車駕北狩郕邸攝位詔起之遂驛召於家旣至以爲吏部左侍郎時貴州蠻叛議討之公言貴州荒服之地洪武中命鎭逺侯提督鎭守夷人以安永樂中始奏以其地設都布按三司及府州縣夷人始苦其役遂至作亂乞遵舊制仍設總兵官鎭守而革新設衙門北人額森請遣大臣迎車駕還京廷議不決公倡言白於眾此事𨿽十上章不得請不可已也於是自艸奏同羣臣詣闕力請迎鑾輿南還公與有力焉明年升本部尙書惓惓以進賢圖治爲心而好惡者不一公知不可力求退避三上章始復命致仕旣歸杜門養疾絕不與世事縣大夫有問候者輙使人謝之竟弗見天順元年四月十一日得疾語諸子曰吾嘗爲溫守溫民戴吾亦深今去溫數十年然心未嘗不在溫也我死神气必歸溫矣越三日正衣冠而坐索紙筆書口占律詩一首付長子宗投筆而逝娶掲氏有懿徳封淑人側室張氏子男六人曰宗曰端曰喬新以進士爲南京禮部主客司主事曰喬壽邑庠生曰喬福曰喬年孫男八曰會同邑庠生曰大同曰仁同曰智同曰道同曰慶同曰矩同曰瑛同曰瓊同孫女十曽孫男一曰丰公晚號鈍庵學者因稱之曰鈍庵先生所著有尙書直解東園集鈍庵奏議牧民備用司刑備用書義庭訓四書講義禮記解義皆行於世章某親受業於公者也故述其梗槪爲行狀以俟名公志而銘諸竑謹按恭毅章公爲公之門人故道公之盛徳爲詳嗚呼亦偉人也惟景泰間易儲一事不免爲盛徳之累耳喬新仕至刑部尙書性嚴毅學識精敏居官淸愼勤三者始終如一弘治辛亥爲禦史鄒魯誣妄遂以本官致仕未幾鄒亦左遷蕭山尹爲邑中仇家瞎其目癸亥喬新考終於家云

大學士髙公神道碑銘﹝榖﹞

李賢

公諱榖字世用姓髙氏其先世居河南之懷慶有仕宋者從髙宗南渡徙維揚今爲髙郵興化人曽祖諱椿父諱焯以公貴累贈少保兼太子太傅工部尙書東閣大學士曽祖妣王氏妣黃氏俱累贈一品夫人髙自上世以儒業相傳至椿當元末避兵姑蘇恐廢先業有子四人皆令從事詩書洪武初復歸維揚始占籍於興化四子業皆成其季公之父也尢長於詩有書數千卷不樂仕進隠居教授而鄕之後進多從之遊公自幼承家訓舉止如老成人父奇之甫十歲乃遣入邑庠卽能奮力於學弱冠遂領鄕薦登永樂乙未進士第選入翰林爲庶吉士辛丑授中書舎人甲辰升左春坊左司直郎洪熈攺元受勅階承務郎未幾以學行獨優升翰林侍講丁外艱服除還任宣徳甲寅主考順天府鄕試人服其公正統攺元春上初禦經筵少傅楊士奇等上言經筵講官必得學問貫通言行端正者以供其職遂薦公與苗衷馬愉曹鼐四人專侍講讀賜三品章服公每進講敷衍詳明聞者嘆服戊午預修宣廟實錄成進侍講學士甲子復主考應天府鄕試士無間言乙丑進工部右侍郎兼侍講學士入內合知制誥丁夘進階通議大夫己巳秋聖駕北狩命公畱守尋進工部尙書兼翰林學士時景泰初敵情莫測邊警日嚴選使敵者得中書舎人趙榮升大理少卿公嘉榮之奮忠卽解所束金帶與之景泰初聖駕自北還議奉迎禮公欲從厚眾渉疑未定有千戶龔遂榮投書於公言奉迎當重之意公卽袖其書以進且曰武夫尙知此禮況儒臣乎已而朝廷以遂榮非分得譴比聖駕至百官郊迎公復上章以伸前議無所顧忌聞者義之辛未朝廷以公望重進少保仍以尙書兼東閣大學士壬申兼太子太傅公懇辭不允尋賜階榮祿大夫甲戍南京災朝廷念祖宗陵寢所在以公大臣中淸愼者特命往祭事竣錄被災者千餘家悉發廩賑之歸奏稱旨是歲冬給事中有忤執政欲害之乃諷禦史劾其私而羅織其罪公獨持正議卒從輕典士論韙之乙亥星變疊見公上疏謂臣濫居保傅不能盡匡輔之道宜譴罷以謝天意不允丙子寰宇通誌書成兼進謹身殿大學士是歲秋順天府鄕試太常少卿兼翰林侍講劉儼爲考官有二執政以子入試不中交章奏儼去取不公欲置於法乞詔翰林及六科十三道覆考公時以疾不出一聞此事卽彊起預考畢毅然入言曰大臣子與寒士並進已不可況又不安於用欲殺考官可乎由是儼得釋公之名益振而拂其意者銜之公屢求退避朝廷重公忠直不允天順攺元皇上復位首召公慰諭而畱之其餘誅斥殆盡公卽上疏辭保傅二職時機務塡委公以衰老弗堪懇乞骸骨上以公舊人方隆倚任然憫其老且重違公意特允所請賜白金楮幣織金襲衣給驛舟送歸其鄕復賜勅諭有曰日與親戚故舊徜徉邱園展契闊之深懷道朝廷之盛事淸風髙致足以勵亷而革貪夙徳雅望足以惇化而導俗則卿永有終譽焉士林以爲榮越四年庚辰忽疾作以正月十日終於正寢距生洪武辛未二月十日享年七十娶郭氏累封一品夫人側室杜氏生子一曰峘爲邑庠生周氏生子一曰岡劉氏生子一曰岐俱幼上聞訃嗟悼遣官諭祭於其家公天資簡重操履淸介而交人不泛視義所在勇於必爲𨿽違眾不卹也在位論薦多號得人可謂慥慥乎篤實之君子矣所著有育齋集八十卷峘以侍讀學士錢君漙之狀來請銘銘曰白葦黃茅易脆而朽松柏挺生何獨能久抑根之固越心之堅蔚然蒼翠何千萬年豪傑之生有類於此相彼髙公寔同容止蚤登仕路厥聲孔揚英華之發斐然成章翰苑優遊帝資啟沃文衡兩持士論咸服乃位保傅乃參化機錦袍玉帶金馬彤闈見義必爲莫之能禦直道古心慨然自許保全晚節宸眷優優容與桑梓胡不少畱亦旣蓋棺名著天壤卹典之褒百世之仰有銘在石懿行輝光嗚呼泉室哲人之藏

禮部侍郎薛公神道碑銘

李賢

吾道正脈寔由近世周程張朱有以倡明之也至我太宗文皇帝乃始表章其言行天下由是天下士習一歸於正嗚呼盛哉然今之君子能忻慕而篤信之則河東薛公其人也公諱瑄字徳溫世爲山西河津人其先自奚仲封薛侯居河東子孫遂以爲氏曽祖常祖仲義皆通經教授鄕裏父貞洪武初領薦爲眞定元氏教諭仲義貞俱以公貴贈通議大夫大理寺卿祖母母皆淑人初母齊淑人夢一紫衣人謁見已而生公祖以生時卜之吉曰此子必大吾門童時教之詩書輙成誦日記千百言貞爲榮陽教諭公侍行時年十二以所作詩賦呈監司監司奇之旣而聞之魏範二老先生深於理學乃禮延於家供子弟職日與講習周程張朱性理諸書久之嘆曰此道學正脈也遂焚其所作詩賦專心於是至忘寢食永樂己亥貞攺河南鄢陵時教官考績以科貢多寡爲黜陟貞大以爲憂公乃補鄢陵諸生遂中河南鄕試第一明年登進士第以省親西歸是歲秋貞有疾公日夜不離左右及居喪一遵古禮服闋願就教職會宣廟思得良憲臣選擢雲南道監察禦史出監湖廣銀場公聞前監者多致富至則黜貪墨正風俗手錄性理大全一書潛心誦讀每至夜分方寢或思有所得卽然燭記之或通宵不寢味而樂之不知手舞足蹈也丁繼母憂服闋會有言學政不舉者吏部尙書郭琎首薦公提調山東學校公欣然就之曰此吾事也每臨諸生必親爲講解不事夏楚皆呼之曰薛夫子未幾用楊文貞公薦召爲大理寺右少卿明日轉左少卿公作大理箴以自警時中官王振權傾一時或欲邀公拜其門公正色曰安有受爵公朝拜官私門邪已而遇諸途眾行跪禮公獨不屈振由是不說會有獄夫寔病死三年其妾私於人欲出嫁妻弗聴遂誣妻魘魅夫死公爲辧其寃都禦史王文謟事振乃誣公出入人罪系獄當死人皆危之公怡然曰辧寃獲咎死何愧焉手持周易誦讀不輟至覆奏將決大臣有申救之者得免官放歸田裏公居家六年閉門不出畱心理學造詣益深正統己巳以吏科給事中程信論薦起公爲大理寺丞時敵騎薄都城公分守北門都帥初疑其迂及接言論遂訪策焉公曰以天時人事驗之北兵必宵遁旣而果然貴州苗冦猖獗朝廷命將往徵之公督軍餉事竣而還景泰初懇乞致仕學士江淵上疏畱之明年升南京大理寺卿有富豪殘虐人命者獄久不決執法者欲貸之公曰死者何辜竟抵於法明斷之譽播於民謡刑部尙書楊寧都禦史張純初以才力相尙及與公同事嘆曰如薛公當於古人中求之中官金英奉使道出南京公卿俱餞於江上公獨不往英至京言於眾曰南京好官惟薛卿耳壬申秋召至京復爲大理寺卿有艸場火朝廷欲置典守者罪公力辧之獲免蘇松有饑民乞粟富家吝而不與遂火其屋蹈海以避罪時遣太子太保王文往亷之文以謀叛籍其家眾皆畏勢莫敢發公抗章辧之文亦悟其非獲免者甚眾是歲公年近七十復乞致仕不允天順攺元英廟復位素知公學行遷禮部右侍郎兼翰林學士召入內閣知制誥尋主考會試事竣轉左侍郎居數月見將臣石亨等竊弄威權嘆曰君子見幾而作豈俟終日乎遂引疾懇乞致仕居家八年四方學者從之甚眾公惓惓以復性爲教嘗曰此程朱喫緊爲人處而歐陽公言性非所先悞矣又曰學者讀書窮理須寔見得然後驗於身心體而行之不然無異於買櫃而還珠也忽遘疾彌畱衣冠危坐於正寢精神不亂悠然而逝時風雨大作有白气上升天順甲申六月十五日也距生洪武乙巳八月十日享年七十有三配寗氏贈淑人生子四人長溥次淳次浚邑庠生次治孫男四人禥登天順甲申進士第嗚呼公之學踐履篤寔之學也嘗曰格物只是格个性吾於日用之間必體察之何事是仁之發見何事是義之發見至於萬物各具一理萬理同出一原是其貫通處也每以聖賢爲師其所寓圖書箴規一言一動於理稍有違失便覺身心不安凡辭受取予必揆諸義一毫不茍晚年玩心髙明黙契其妙有不言而悟者矣其出處大節光明峻潔於富貴利達泊如也接人無大小眾寡一以誠待之教之有序而其言平易簡切不爲穿鑿奇僻之說爲文必根於理辭旨條暢所著有讀書錄行於世河汾集藏於家嗚呼宣徳甲寅秋予始識公於河津知其造詣之深自後仕途南北弗獲相從有時同朝亦各守職務或有所疑但手書質問而已天順初公入內閣予亦濫與其間曽未數月公致仕去矣有道者之難遇也如此公之沒也四方之士聞之莫不嗟悼朝廷得訃遣官諭祭其家復命有司營塟事禥乃以公門人國子監丞閻禹錫之狀來請銘其神道之碑嗚呼予豈足以知公也哉然義有不可辭者銘曰昔有王氏鳴道河汾流風餘韻以啟後聞相彼薛公不以自足濓洛關閩意向猶篤學優而仕寔始爲親仕日以進學日以新學非辭華寔欲聞道身體力行遂以深造惟公之心勝已之私惟公之迹不慍不知富不幸求難不苟免隨遇而安名亦丕顯成彼後學篤是先賢在古爲難公無間然嗟今之人無公所好公今已矣誰臻其奧我銘其隧以詔鄕人千載而下庶得其眞

明名臣琬琰續錄卷七

●欽定四庫全書

明名臣琬琰續錄卷八

﹝明﹞徐紘撰

禮部侍郎李公神道碑

彭時

國朝以天下之事分任六部部長貳非負才徳重望者不是遷故當時以爲極選其有遷自翰林者人望尢重蓋翰林兼有文學之長故也然長於文學者政事或不足語政事文學兩盡其能若吾李公者世亦鮮矣公諱紹字克述世家安成之浮山爲巨族自幼失怙而有立志稍長補邑庠弟子員從前參議鮑先生時受春秋年二十領宣徳丙午江西鄕薦癸丑會試中經魁廷試賜同進士出身觀刑部政是歲奉使雲南歸遇宣宗皇帝銳意儲才合臨禦以來三科進士數百人拔其尢者應二十八宿爲翰林庶吉士俾積學以俟大用而公預焉其優禮給賜一循永樂甲申之制仍賜禦制詩以示勉勵公感激淬礪學以大進乙夘英宗皇帝嗣位擢翰林撿討預修宣廟實錄爲檢閱校正正統戊午書成賜白金文綺加祿秩並賜宴西苑一考最進階徵仕郎贈父如已官封母太孺人妻孺人己未以剰員賜歸鄕裏期年驛召復任充經筵官丙寅丁內艱己巳服闋之官踰月滿九載升修撰是秋北兵入邊六師敗績於土木朝士多遣家南徙公曰主辱臣死奚以家爲卒不遣庚午景泰紀元兼經筵講官辛未同考會試壬申升司經局洗馬兼修撰甲戍主考會試兩持文衡去取公當士論翕然推服尋奉命祀南嶽舟至洞庭阻暴風爲文禱於神俄頃風息舟行無虞是歲賜誥進階奉直大夫贈封父母妻如制丙子預修寰宇通誌成賜白金彩幣進右春坊右庶子兼翰林侍講天順丁丑攺尙寶司卿仍兼侍講尋掌院事冬升學士賜二品金織衣戊寅奉命與諸學士更番侍東宮講學於文華殿尋升禮部右侍郎時有結權貴圖進者上不許密訪近輔求才徳老成厭服人心者得公甚喜曰朕知其人久矣次早召吏部升任公聞者爲之驚喜及卽任公卿往賀尙書王公翺舉酒酹曰天選侍郎也蓋以前此幸進者多旨授故云已而權貴不平伺間譛公奏事多南音上曰大臣以徳選何以聲音爲是年國子監祭酒陳詢致仕去吏部舉翰林二人未用乃請以公兼領之上謂王翺曰禮部不可無此人其別選代之翺退語同列曰我不知李侍郎見重於上如此己夘夏四月賜諸大臣逰西苑且命內臣陪宴盡歡中有醉失儀者公執禮益恭謹旣歸復爲文記之辛巳蒙賜誥進通議大夫贈二代並妻如制癸未會試知貢舉防範嚴密一洗場屋宿獘有怙勢請托者峻卻之弗顧甲申今上卽位命翰林纂修英廟寔錄以公爲副總裁越二年書垂成公沾微疾卽上章求解任上察識其誠許暫歸俟疾愈復來時成化丙戍秋八月也旣歸疾良愈足迹不履城市或諷公曰疾愈矣可不出耶公曰吾老矣出將何爲辛夘春國子祭酒爲其屬所構去天官議曰國子監成賢化俗之地官不重不足以隆師道然官之輕重系乎人今必得學行老成有名望如李某者居之則師道立矣乃援洪武初起致仕尙書劉崧署司業例起公爲祭酒疏入上卽日降勑遣人乘傳召公命未及門而公卒矣士大夫初聞召公相慶於朝比訃至又相嘆曰天不興斯文耶何奪李公之速也上悼惜遣官賜祭且命工部造墳以壬辰十一月二十八日塟於本縣十三都下村南埧金雞嶺公生永樂丁亥十二月二十七日卒成化辛夘正月二十八日壽六十有五曽祖考諱慧龍學行爲鄕裏師祖考伯魁考遵武俱贈通議大夫禮部右侍郎祖妣劉妣劉妻曽俱贈淑人子男六瓌休寧縣丞玘國子生瑢監察禦史琎國子生琛璠孫男女各八曽孫男一公體貌丰偉識見明敏苦刻問學少壯至老未嘗一日去書不觀自六經子史下至地理醫卜方技之書靡不精究聞四方有異書及古碑文字必購求之故積書甚富其爲文力追古作規矩嚴謹有得於歐爲多其字畫出入晉唐間參以蘇長公之剛勁奇逸自成一家與人論文評書必先法度見人制作稍不合則曰是無師承不足觀也察後進有志於學者奬掖稱譽惟恐不至處僚友以誠勸善規過言直意盡𨿽衣冠不正舉止失度亦必告焉其愛人以徳如此平居以經濟自任通古今廢興之故逹政治弛張之宜參稽辧析竦人聴聞其或先事計成敗與逆料人之情僞驗之日後百不失一二居官以文字爲職者二十五六年纂述考校恆盡心不苟典禮八年一以正道輔其長遇吉凶大禮斟酌損益同列無不讓能始爲檢討卽以剛直得名楊文貞公深加器重比寢疾英宗遣內侍詢人才文貞舉公輩五人以對當時𨿽未及用而巋然負公輔望自是始矣士林每徯公大用以展厥蘊而遽止於此宜乎上下交悼之不已也昔公從學鮑先生嘗館谷余家曁余至京亦主公寓以從聨官聨事又聨比而居相往還談論甚密公喜曰吾與人言多不合與子論事十同九何耶嗚呼余豈公比幸賴公切磋之益而公以疾去竟不復起然則余之悼公豈常情比耶焯徳墓道其又何辭謹序述如右復系以銘曰奕奕安成山水淸墽秀鍾於人著自古昔髙才名徳世有顯庸秩躋亞卿寔始於公公貌魁奇公才傑特增重鄕邦匹休前烈奮興科第際遇聖明儲才翰苑頡頑羣英踐歷淸華乃遷翰長直气雄文縉紳翹仰帝心簡在爰陟亞卿國有典禮是程是經兼史總裁功多同輩升榮有期斂焉而退身退名髙天子懷思表儀冑監匪公而誰召命及門而公先逝朝野興悲士林隕涕嗟公才具用無不宜彼蒼弗佑乃嗇厥施施用未宏斂畀諸子踵武仕途方進未巳有子有文有位有年賁終有詔其何憾焉麟碣嵬峨龜趺贔屓焯徳有辭尙垂永世

副都禦史陳公墓碑銘

柯潛

嘉議大夫都察院右副都禦史邵武陳公以疾卒於家訃聞上惻然遣官諭祭並營塟事其子復以君恩父徳皆宜以傳乃專價致書來屬予爲文將伐石刻於墓道以彰示來世予少慕公名及登朝接公偉論加敬重焉請老歸予送於都門外握予歡言以忠義相期許抵家又寄詩申前意則予𨿽晚進辱公之知深矣墓石之文其何敢辭按永丰縣黃永從所著事狀公諱泰字吉亨曽祖祿一姓陳祖幼鞠於外祖曹氏從其姓至公爲都禦史始請復焉祖子祥俱不仕父封中憲大夫都察院右僉都禦史汝繼母封恭人吳氏公儀度修整言簡而有章淹貫經史喜爲詩永樂癸夘發解鄕闈宣徳丁未會試乙榜除直隸安慶府學訓導以得教育英才爲樂正統丁巳廷臣交章薦其賢擢爲江西道監察禦史累奉命巡按貴州山西山東諸藩克振風紀奕奕有重名在貴州都指揮宮聚表桀驁聞公至不敢肆其姦大軍徵麓川歲取土兵二十爲向導將士或失利輙殺土兵以爲功公奏罷之夷人仰戴如父母越數月召還調陜西道諸道有疑獄皆以決於公無或稱寃者在山西時會南北圻旱澇相仍詔下求直言眾皆以爲天災公獨言洪範庶徵皆由人事乞罷大臣不職者以格休徵於是都禦史陳某侍郎李某祭酒吳某禦史成某等皆罷去又奏舉山西藩憲及州縣官之貪殘者悉置之法在山東以藩憲多匪人陳疏懇懇數千言大要以選賢去姦爲治本上嘉納之擢爲四川按察司按察使不踰年而蜀大治鎭守都禦史冦某忌公才名陰諷所私參議陳某誣奏公杖殺人下刑部獄其人寔自溺水死久而始白復官己巳敵人內侵命公協同將臣守偹紫荊關及巡視沿邊諸寨景泰攺元升大理寺右少卿守備白羊口轉都察院右僉都禦史鎭守易州節制紫荊倒馬等關及沿河關口三十六處公早夜究心畫計忘其勞敵知有備遂遁去又考察大名廣平順徳河間諸府衛官吏去畱鹹當人心旣而三上章辭位不得命益勵勤以圖報稱甲戍升右僉都禦史疏理徐州呂梁二洪及臨淸濟寧諸處河道丙子巡撫蘇松常鎭及嘉湖諸大郡蒞下嚴而不苛爲政淸明吏不能髙下其手以侮公法天順攺元以讒言左遷廣東按察司副使連丁父母憂去壬午服闋復左僉都禦史加賞賚巡撫四川蜀中老穉皆熟公名聞公至奔走相告曰曹憲使復來吾蜀其將安以嬉乎州郡吏望風解組者數百人甲申升右副都禦史巡撫淮揚等處兼督漕運軍民皆安之成化攺元上章乞歸詞甚切上念其效勞有年賜允搢紳大夫宴餞於都亭車蓋塞途都人聚觀以爲榮家居五年卒時己丑十月二十二日也距生永樂攺元二月二十九日享年六十七配王氏封恭人先公七年卒子男一復讀書飭行有父風女二墓去家五里許曰伏洲山卒之又明年正月初九日塟公天性孝友嘗慕鄕先哲李忠定公之爲人平居謹黙如不能言在朝廷論事纚纚如倒囊出珠指斥權姦無所頋忌累奉命保障重地積有勛未嘗有矜耀色聞官吏無行檢者怒目切齒必去之乃已以此被讒貶斥其志不少回致仕歸囊中無長物閉戶理舊書里巷人罕見其面間出逰水山間哦詩酌酒囂然樂有餘而忘其家之匱乏也學士安成彭公哭曰如此人天下亦少何止閩中予又嘗於廣坐中聴人論時貴賢否得失至公無少疵議者蓋公之志行素孚於人故爲公論所許無間言君子士夫方望其大用以究厥施而公未及致仕之年決於引去此其始終全節古人所謂知止不殆者尢爲世所髙焉方遘疾語其子曰死生有命無足悲者愼勿舉僧道追薦之事庶以化乖俗也翌日正衣冠肅然而逝所著詩文有拙庵集奏議稿武陽志藏於家塾銘曰翳陳之先世有顯聞公胤厥後益振其芬鄕有先賢曰李忠定公仰其風持行純正以儒發身司教泮庠以道率人多就才良廷臣交薦乃升禦史論事風生聞者喪匕再遷憲使往蒞蜀川威行澤沛一方宴然少卿都憲屢躋峻秩帝曰嘉哉予賴汝弼將命於外歲靡有寧撫民禦敵所至有聲中遘讒言僕而復起天子聖明保公終始公彌效績仰報休恩惟恭惟敬夙夜弗諼名遂身退乃天之道徜徉林邱以佚其老年六十七以壽考終錫塟與祭曰旌其忠君子之榮匪徳曷有刻辭於瑉以昭永久

此言鎭守都禦史冦某忌公才名則錄中左都禦史莊湣冦公其人也嗚呼人才難得瑕不掩瑜尺有所短寸有所長其可忽哉

翰林學士文懿呂公神道碑銘

李賢

公諱原字逢原姓呂氏浙之嘉興秀水人自幼頴敏九歲能通孝經小學稍長爲文輙驚動長者時父兄俱爲教官識者曰此子穎殆脫而出者也未幾父兄俱卒於景州公尙未成童孤貧不能歸喪或諷以俗有焚之者公澘然出涕不從遂厝州城之東曰他日有力必歸之也年及弱冠乃奉其母歸嘉興故無田宅假館以養母力學不輟淸苦之志愈堅郡守黃懋亷知之乃延爲子弟師尋俾充邑庠生公亦自奮大肆力於經史正統辛酉遂魁鄕薦明年中禮部會試廷對賜進士及第第二人擢翰林編修得入祕閣讀所未見書其學益富癸亥與修五倫書丁夘朝廷思用奇才乃簡狀元劉儼等十人進學東閣入侍經筵公居其一景泰初遣祭蜀王往還萬里間凡有饋送一毫不取未幾充經筵講官辛未進侍講壬申夏以右春坊右中允兼侍講秋九月進侍講學士仍兼中允癸酉與修歷代君鑑秋八月主順天府鄕試己亥與修寰宇通誌明年書成進右春坊大學士兼侍講每書成進講輙有寶鏹白金文綺之賚天順攺元皇上復位轉通政司右參議仍兼侍講春三月主禮部會試夏六月召入內閣知制誥尋翰林學士庚辰春主禮部會試尋總裁大明一統志凡金帶玉杯梭服貂帽便蕃之賚歲無虛月公夙夜感激思盡論思之職時老母病在牀公躬調湯藥憂形於色久而不愈壬午秋八月母卒公哀毀踰禮啟父櫬歸而合塟之詔有司營塟命公襄事卽還朝公懇乞終制不允抵家未及窆期忽得風疾不起在是歲十一月二十七日距生永樂戊戌六月十八日得年四十有五訃聞上悼嘆不一特贈禮部右侍郎謚文懿命工部爲營塟事遣官諭祭於其家仍命其子■﹝常上心下﹞爲國子生皆異數也公天性孝友事母得其歡心撫育兄子皆抵成立宗族中有困乏者必推所有以賙之遇人之危殆者濟之惟恐不及也歲時賞賚奉母之餘輙分遺鄕黨僚友而自奉甚儉爲人沈毅有醞藉悃愊無華內端外和與物無競處已待人不立厓岸事有不可則據理諍之未嘗諛言媚色以狥人取恱三爲主考取士得人最多其教人也誠切懇到善於警發故四方之士及門者眾其學造詣益深作爲文章議論超越皆有根據而理趣充然詩有典則音律渾厚無纎巧靡麗態初入翰林時楊文貞文定諸公咸器重之知其所就必逺大也及入內閣與大議所見出人意表而爲民之心尢切天下有陰受其賜者矣士望方殷冀必久於其位用極康濟之功而天不假年可勝痛哉公之先世多顯於宋故居有稱爲呂家府者髙祖茂卿仕元爲提舉曽祖仲雄祖伯誠俱隠徳不仕考嗣芳永樂中領鄕薦爲山西萬泉教諭累贈翰林侍講學士兼春坊中允母顧氏累封太宜人兄本亦領鄕薦爲景州訓導故萬泉就養而終於此公亦流寓者久之配徐氏累封宜人子男二長卽■﹝常上心下﹞次曰奎所著有介軒集藏於家嗚呼公與予同事者六年蓋端謹篤實之士也世何可多得哉今其已矣可不銘諸銘曰浙水之彥代其有人呂氏一族罕與之倫自宋以來至公再顯卓然奮興斯慶之衍儒業相傳自其父兄公克振之以大厥聲遭遇之隆千載不偶事業文章世豈多有冥冥造物胡不假年乘除之數率由自然曠典是承賁於鄕土生榮死哀昭示終古

少詹事劉公神道碑銘

李賢

聖朝承平相繼將百年於玆而博雅老成之士歌詠贊襄於其間以賁飾一代之盛者屢見於世若詹事府少詹事姑蘇劉公其一人焉而今已矣公子瀚持史官陳鑑之狀泣而請銘予因慨夫老成之人漸以澌盡而尙忍銘公哉辭弗獲按狀公諱鋐字宗器號假庵其先汴人有爲黃州統領者宋南度時徙建康髙祖順之仕元爲平江路榷茶提領因家於蘇遂爲長洲人曽祖元善號雪樓元末兵亂嘗率其賢豪以障鄕井里人徳之祖徳讓洪武中以明經爲沛縣儒學教諭考仲輿隠徳不仕用公貴贈徵事郎中書舎人妣陸氏贈孺人公生彌月而孤數歲入鄕塾輙有志向學𨿽衣食粗糲弗顧也未冠卽授徒裏中從之者甚眾其言動規模如宿儒鄕之長者皆折輩行與交性孝友母遘疾刲腕肉以進旦夕吁天求代比沒哀毀垂絕者再見者莫不感嘆事兄若嚴師𨿽加楚毒不敢怨迎寡姊養於家從父沒而絕嗣公以父命出繼之永樂戊戌以善書徵入翰林明年中京闈鄕試未上春闈授中書舎人宣徳己酉與修兩朝實錄成賜白金文綺升兵部車駕主事仍蒞事內廷正統戊午與修宣廟實錄成進翰林侍講金綺之賚有加正統戊辰詔擇進士頴敏者爲庶吉士屬公教之公懲曩之事虛文者慨然以師道自任俾力追古作有一字未愜者經月不置以故諸吉士大有所造後多以文學致名己巳進侍講學士景泰庚午主考京闈及掲曉第一人劉宣乃盧龍軍士同事者欲更之公曰朝廷立賢無方不可乃止時論韙之公未沒宣已第進士爲翰林修撰矣初置經筵官公居首選數賜白金文綺寶鏹禮遇甚隆辛未夏不雨特遣祀濟瀆壬申春缺祭酒眾難其人大學士髙谷曰學行老成無如劉某者遂抗章薦之命下以公爲國子祭酒士類歡然有得人之賀公曰士子若室女當保愛之於是定程課示教條旦暮講解如恐弗及有托權貴以求幸得者斥弗聴六館之士帖然明年養母陳氏卒朝廷欲奪其情公力求終制服除仍拜祭酒天順攺元皇上復位宮端必求宿徳之儒在朝無踰公者遂升少詹事日侍講讀輔導惟謹忽一日不至云已捐館矣朝紳莫不駭然上聞訃哀悼曰安得學行醇篤如斯人者遣禮部侍郎李紹諭祭於其家公生於洪武甲戌八月二十日卒天順戊寅十月六日享年六十有五公性介特絕軟媚之態立身以不欺爲主未嘗疾言遽色尙儉約已貴而猶僦居隘陋裕如也祿賜之餘必分惠宗族故舊之貧者恆館粟之僚友卒而乏者爲具後事復教其孤有至顯官者有病吏公憐而舎之染其疾及家人或請遣之公弗聴已而皆愈鄕人有系逮不能明者公爲白其寃其人亷之懷金以謝公曰吾直爾公也豈爲私邪遂感泣而退其善行如此類者甚多立朝無惰容不以寒暑久速而少變亦其志之堅定也楊文貞文定兩公皆重其爲人每稱道之家訓素嚴仲子瀚以進士使南戒之曰見利毋茍得也閱其衣篋以行比還仍閱之如故乃喜曰無玷吾門矣平生耽嗜文籍博極羣書素有醞藉爲文紆徐演迆務造至理詩古淡舂容自有餘味方眾賢聚於朝以意气相雄長公獨用心於內退然沈毅略不與較有假庵集若干捲藏於家配陸氏封孺人子男四長澄次瀚天順丁丑進士次滸次泳孫男女十人卜以明年某月某日塟其縣武邱鄕之原從先兆也銘曰時維雍熈气乃淳固豪傑之才咸出仕路姑蘇之墟文物之鄕卓犖之士後先相望猗嗟劉公聞道甚早成童爲師諕其長老六書之精應帝之徵受薦於京文爲世程乃入祕書染翰滋久國史屢修皇錫多有乃訓吉士乃典文衡懇切公正位升譽騰公爲司成聿興士類其教以身展也無愧公爲詹事入佐元良其輔以道赫兮有光玆也全歸惟帝之卹勒銘髙原永示無斁

太常少卿文介劉公墓碑銘

李賢

士之所存文與行而已惜乎今之世能具是二者鮮焉若劉文介公其殆庶幾乎公諱儼字宣化別號時雨上世自金陵徙江西泰和復徙吉水以儒術起家爲望族五世祖天聲以書經授家塾宋咸淳進士第新民繼於是劉氏經學盛傳於時曰益厚曰維徳曰永寧公之髙曽祖也皆能以先業相承考原性號退庵隠居不仕以公貴贈奉議大夫右春坊大學士兼翰林院侍講妣楊氏贈宜人生子三公其季也公爲人端介自幼不凡勤學勵行退庵知有逺大志遣從族之先逹時年十六七爲文必主理𨿽修舉子業恥爲口耳之學務探底裏嘗曰讀書豈但皮毛而已年二十四遂領鄕薦春闈中乙榜不就而還潛心林下二十六年正統壬戌乃得雋春闈廷對有鯁直忠愛之詞遂擢進士及第第一授翰林修撰階儒林郎位旣顯學益進遂以古文名天下八年與修五倫書獲賞賚十一年充經筵講官賜勅命景泰初進侍講階承直郎三年遷右春坊大學士兼舊職階奉議大夫四年與修君鑑書有白金文綺之賚五年選進士十八人爲庶吉士與狀元孫賢等屬公教之六年賜誥命是年修寰宇通誌爲副總裁繼續宋元通鑑綱目公復領之七年誌書成進太常少卿兼侍讀階中奉大夫錫賚益厚尋主考京闈有公卿之子欲僥幸科名者公持公道落之遂誣公重罪賴學士髙谷救之獲免天順攺元皇上復位奬用忠良以公署翰林院事將有寵任之漸而一疾不起公天性孝友初二親垂白在堂伯兄早亡仲兄優遊文翰間惟公綜理家務𨿽公私多故而二親安公之養及遭親喪立身毀形凡附身附棺之事無所不用其極居閒教子弟務底成材有侄曰斆官阜城而死公哭之歸櫬於鄕族人數千指稱公無間言凡窘者塟其喪貧者成其配寡弱者扶之得所及上春官鄕人有貸者悉焚其劵嘗慕範文正公之爲人立義倉於先祠之左貯粟以周其乏且自爲記以見志在朝言論侃侃所交必正人回邪者必折之不少假用是直聲大振訃聞上悼惜不已特贈禮部左侍郎謚文介勅工部營塟事復遣官諭祭其家嗚呼若公者斯可謂之士矣公生洪武甲戍正月十三日卒天順攺元九月十二日享年六十有四配淑人王氏故翰林編修覺非之女子男三長節次卽次敉孫男二銘曰黃茅白葦天下紛紛孤松挺秀拔然不羣毅此劉公得气之正浩然流行莫之敢競繄气所發有行有文名魁天下義動士人翰苑春坊太常之署較藝編摩綽有餘裕位不滿徳士論惜之才不盡用我皇卹之特進崇階載加美謚光振廬陵羞彼千駟公行公文耿兮不磨詔爾後世銘勒山河

明名臣琬琰續錄卷八

●欽定四庫全書

明名臣琬琰續錄卷九

﹝明﹞徐紘撰

吏部尙書忠肅王公言行錄

楊亷

王翺字九臯直隸鹽山人進士歷仕永樂成化間官至太子太保吏部尙書卒年八十四謚忠肅公授大理寺正左遷行人宣徳丙午廬陵楊文貞公薦升監察禦史乙夘升僉都禦史正統丙辰奉勅鎭守江西植良善抑姦貪風彩凜然官民畏愛提督遼東軍務總兵以下庭謁公詰所以失機之由命左右曵出斬之再三哀請得釋於是三軍股栗莫敢不用命至廣寧不逾月巡邊自山海關直抵開原髙墻垣深溝塹五里爲堡十里爲屯烽燧斥堠珠連璧貫千里相望簡閱行伍老弱者更之貧窮者賑給之鰥寡者婚配之謂邊境不可以法律治詞訟無問輕重量情以布谷粟贖罪𨿽人命亦以物抵償公在邊十數年間措置積銀萬餘兩糧數萬石馬千餘匹邊用充足器械鮮利軍士飽暖人樂於戰所舉總兵參將如施聚焦禮輩皆自眾中拔起爲敵人所憚

景泰壬申總督兩廣軍務自總兵以下悉聴節制公威望素重蠻夷聞公至大懼公略去兵威一意推誠撫諭參將範信有才略因事革職公奏復其官信卒以能將名癸酉遷吏部尙書嚴考察公銓注抑幸進杜請托李文逹公以事黜補外任欲用公公力辭薦所知上問李賢何如人公頓首曰賢與臣處久終始如此本分人也遂復賢於閣大見親信公之力也上每用人必詢於公公亦以用賢報國爲己任嘗言北方人老實可用故北方進用多公推轂然未嘗使其人知爲己功﹝姚夔撰行狀﹞

辛巳曹欽反夜執李文逹於東長安砍傷其首血流滿面奔公臥所求救賊並執公公曰朝廷何負汝汝乃反耶殺他人寧殺我賊素畏服公因謝曰豈敢殺長者耶遂上馬去李乃得釋﹝並行狀﹞

公出而撫治於名方嶽窮邊塞南若江右廣海摧沮豪俠寧帖蜑獠西若關陜羌戎服其令東若碣遼部長懾其義惟西與東嘗附和北方其勢滔天而凡公之所在屹若巨防可遏懷襄之漸蓋皇朝因公迹踐三陲而譽逹四邊於是召正銓衡閱景泰天順成化紀年屢更而公任遇無攺然而柄𨿽重門無私謁祿𨿽厚家無濫積可謂玉潔不污金眞不毀者焉﹝劉定之撰送致仕序﹞

公爲人端方彊毅淸白儉約立心制行循禮守法一毫不肯茍且事無巨細一經渉歷終身不忘有所當行寢食不遑坐以待旦第宅三十餘年不攺於舊公餘退宿朝房非朔望時令謁先祠未嘗歸家門無私謁苞苴不敢近權勢囑托婉而拒之故人畏而不怨累遭變故無他虞公於恩讎一不介意嘗曰吏部豈報恩讎之地耶李文逹曰臯陶言九徳王公有其五亂而敬擾而毅簡而亷剛而塞彊而義又曰王公凡處事則無滲漏﹝行狀﹞

國初孔廟城隍皆木主今𨿽太學亦皆以塑像爲常不知其自何時始也豈亦流俗傳襲之獘然乎頗聞廣州城隍舊設木主景泰中太子太保左都禦史今冡宰王公易塑像雲﹝水東日記﹞

惟忠肅公松栢之姿鐵冠嶽嶽都憲攸宜三撫外服亦理戎機晚登太宰乃位宮師淡然無欲不識姜姬而況苞苴莫我敢施古三不惑於公見之﹝彭韶撰贊﹞

少保李文逹公言行錄

楊亷

李賢字原徳河南鄧州人進士歷仕宣徳成化間官至少保卒年五十九贈太師謚文逹

公美姿貌年十八始入學讀書登進士第使山西見河津薛瑄講論淵源心悅之益學不厭始爲驗封主事轉文選郎中公餘閉戶讀書五經要義多所自得景泰卽位公進正本十策曰勤聖學顧箴警戒嗜欲絕玩好愼舉措崇節儉畏天變勉貴近振士風結民心陳敬宗見之以爲至論

石亨薦江西處士吳與弼上問曰何如人公曰與弼儒者之髙蹈自古聖帝明王莫不好賢下士徵聘隠逸若陛下行此一事亦本朝盛舉上乃命行人賫勅帛聘之上厭左右招權納賂與公言及之公謂人君之權不可下移能自攬取則彼之勢自消上曰然無此相礙何事不順吾五更二點起拜祖宗畢視朝循此定規定則不敢有誤退朝至文華殿或有政事訪問大臣商確復省決章奏左右乃曰此等奏章何必一一親覽亦不可送與閣下看姦邪不忠如此公曰自古聖君修徳勤政莫不皆然願陛下持此不衰堅如金石可以爲堯舜之君矣上一日又曰內官蔣冕𨿽曽效勞其實讒亂小人朕初復位卽於太后前言曰皇后無子亦當換朕卽斥之及立東宮日復曰其母如何朕曰當爲皇貴妃乃止以此逺絕之公曰讒說殄行自古帝王所深惡者絕之最是禮部請東宮出閣讀書上召公謂曰先讀何書對曰宜先大學尙書上曰書經有難讀者朕昔讀禹貢盤庚周誥甚費力冩字亦須用心朕初習字時任意冩去以此寫得不佳公曰二典三謨太甲伊訓說命諸篇可先講讀字亦不必求佳但點畫不茍且率易爲善上召公從容問政治得失公因極言錦衣官校肆出提抄罪人勢如虎狼貪財無厭有司不勝其擾左右貴近譛公多妄言上遂疎公復密察之皆得其實尢有甚於公所言者遂召其指揮戒之而待公如初或謂招怨公曰若除此獘怨亦不辭先是吏部舉布政賈銓可大用上命公觀之以貌不稱名對乃以爲副都禦史天順四年會試舉子不中者奏考官校文顚倒宜正其罪上見其所言疑而未定召賢問曰此舉子奏考官獘何以處之賢對曰此乃私忿考官實無此獘如臣弟讓亦不中可見其公上意方回乃命禮部會翰林院考此舉子驗其學多不能答題意且奏其狂妄遂枷於部前以示眾羣議方息五年四月上謂官軍一季俸闕銀十四餘萬兩賢曰自古國家惟怕冗食今官軍有增無減如人只生無死無處著矣自古有軍功者𨿽以金書鐵劵誓以永存其子孫一再犯法卽除其國豈有累犯罪惡而不革其爵者今若因循久逺天下官多軍少民供其俸必致困窮不可不深慮也上曰此事誠可慮當徐爲之﹝並天順日錄﹞

吉祥之侄曹欽爲變公被傷不出加太子少保時微有動揺國本之意得公乃止今上卽位歷升少保華蓋殿學士尙書如故成化丙戍遭父喪乞終制不許公爲人孝友忠信謙恭嚴密居位號崇尙正學能容善類得時行志自三楊后莫能及之

河嶽之英鍾爲哲人體貌明粹踐履眞淳潛心六籍濯舊來新不二以止乃翕而信受知英皇忠信日親密勿帷幄人望如神太平宰輔定策元勲﹝彭韶撰贊﹞

徳足以附眾量足以容物學問則師古而通今儀度則淵止而山屹早貳秩於銓衡遽超居於密勿聳百僚之具瞻偉朱衣而赤黻預斷國是十有餘祀而寵恩孰得而比肩位列三孤祿享萬鍾而富貴獨得以兩全蒼生素望乎霖雨賢才多賴乎推遷履險如夷卒免危顚蓋惟小人之間不行而君子之論具在𨿽不永年抑亦奚害﹝澄江文集﹞

刑部侍郎林公言行錄

楊亷

林鶚字一鶚浙江太平人進士歷仕景泰成化間官至刑部侍郎卒年五十四公登辛未進士第明年拜監察禦史丁丑擢鎭江知府壬午當道者以鎭江事簡而公才長於治劇請以蘇州知府姚堂兩易其地詔如其請公在蘇州僅一年超拜江西按察使又三年卽遷右布政使尋轉左庚寅拜南京刑部右侍郎丁憂服除召爲刑部右侍郎公始終歷六官再守大郡貳刑曹於兩京出入中外卒稱官守其爲禦史時適朝方重臺諫一時言事之臣捃摭或過其實公獨持大體略細故有所不言言必當其實時舉以總三法司奏按士論翕然推重嘗監京府試大臣子有不預薦者意考試官故黜落之以沽彊直名誣其取士不公邑人林挺適入試在中列疑公有私逮挺者考訊將中公以法及調所試考卷驗皆如格事遂得白英宗復辟凡前日言事臣過許者卒左遷其官特召大臣擢其得大體者知大郡公得鎭江陛辭召見諭以擢用之意賜膳太官兼給鈔爲道裏費公至郡舉偏補獘凡前政之廢弛者次第興舉之未嘗一言暴前人非惟曰必如是乃是及調蘇俗喜誇詐好興作公一切鎭之以靜有所建革必詳審至再然後施行蘇人以公有雅望責旦夕效於是頗有後言久而是公所處置事一一各有深意然後帖然大服鎭江漕河經孟瀆頗險言者請鑿河自七里港引金山上流通丹陽以避之巡撫都憲主其議公以迂逺而多石且壊民廬墓多言於大臣請按京口閘甘露壩故迹因而浚之以通舟楫春夏以閘秋冬以壩則道裏近而功力省從其言果便至今人過者必指曰此林太守之功也蘇學廟像歲久多剝落者或欲因其舊而加以修飾公奮然曰塑像非古我太祖於太學易以木主百年陋俗乃革彼未壊者猶當毀之幸遇其壊易以木主有何不可或以毀聖賢像爲疑公曰此土泥耳豈聖賢耶孔子生於佛教未入中國之前烏識所謂泥像哉況古人席地而坐政不如此也聞者莫不悚服亷憲江西一時僚貳分巡各道者人異其見往往用已意出入於法公一正之以律多所平反廣信民妄傳天神夏尙書等逺近驚疑公榜諭之且戮其魁其怪遂息又嘗以歲饑奏減恆賦十五萬石禁樂戶買良家女爲娼遏嶺南洞冦不使入境江西士大夫至今稱良方面者必歸公焉在刑部三年罪無大小必加研審其或未當從容請於大司冦務得其情合於法而後已故獄經公者稱咸無寃云﹝邱浚撰墓志﹞

公事事之暇輙危坐閱書史臨古帖作楷書夜分乃止五鼓輙起率以爲常聞人有異書必求之旣得手自校讎有未安者訪善本是正奉身儉薄甚簡言語嗜好待下過嚴而於交逰不苟合事母程淑人尢極其孝敬母性嚴終日侍立未嘗少假以辭色有所不愜意則跪請移時𨿽中夜不敢離左右家事大小一以咨決焉嗚呼若公者豈古所謂篤行君子者歟﹝墓志﹞

初林公之在刑部年未五十地望已駸駸出諸公右人方冀其大用而遽止於是其歿也予與黃公實治其喪圖籍之外囊槖蕭然今其子薇𨿽以恩補國子生而生業僅僅噫官至三品而家無百金之積產無一畝之增古所謂官居亷𨿽大臣無厚蓄者公眞其人矣﹝謝鐸題神道碑後﹞

吏部尙書文靖魏公墓志銘

葉盛

成化七年八月戊辰上禦奉天門顧禮部臣曰魏驥壽及百齡兼有徳望朕深嘉悅其勅遣行人存問賜羊酒有司月給米三石贍之未臨浙公先以是年九月薨於裏第有司已得請如例祭塟旣而其家以公遺言上臣驥死無憾愧無以報朝廷恩卹之典乞辭免上若曰老臣淸儉固爾死尙然邪不可不以成其志其諾之哉於乎玆兩事前所未有也夫君臣之間仁之至義之盡𨿽古昔盛時聖賢相遭曽不是過蓋曠千百年而一日焉孰謂世道可誣哉公子完以公門人禮部尙書鄒君幹所爲狀請銘盛嘗辱知愛於公不敢終辭按狀公魏氏諱驥字仲房紹興蕭山人也永樂四年會試乙榜爲松江府學訓導遷太常寺博士甲辰從徵國有大事公悉與聞遷吏部考功員外郎升太常少卿尋爲行在吏部左侍郎以老辭調禮部又辭特攺南京吏部示優待焉九載入見乞致仕不允升尙書景泰庚午已四乞骸始得歸時年七十有七自承事郎累轉至資善大夫天順甲申詔下進階榮祿大夫嘗纂修永樂大典聘考江西鄕試者二同考會試者三奉勅巡視畿甸持節慶代府冊封郊廟耕藉諸禮典無不預公爲人以端重祇愼簡黙亷動爲本頗好別白君子小人嘗曰孟氏不云乎無是非之心非人也學者可忽哉品量之下人信服之同列有後進公事越職公面折之卽止𨿽怨誹不卹也其少舉於鄕聞父病不俟撤棘而回耄年事其兄教諭先生騏愈益恭謹在學校嚴師道與諸生衣冠相對不間寒暑蒞官所至崇正抑邪務大體山川壇獲雙白兔浙內升瑞麥皆卻弗奏渪陽復漢循吏祠復立洪武望祭北鎭碑昌平立狄梁公祠在吏部有進士未終制來欲爲考功者同官可之公曰選法下可擅又可上欺邪己巳之變公在南都寢食靡遺率諸司條陳禦敵安民之策多見施行法司因旱卹刑有王剛惡逆訴寃或以其年少欲緩之公曰此婦人之仁天道不時正此謂也獄遂決翌日而雨又戍卒四人牧馬三人互毆一人死之有司卻拷訊三人內一人當之公曰罪一人則情可矜罪三人則律不合宜上請幸得旨二人各杖有攺戍邊他多類此裏居二十年無事不踰戶閾而逺邇敬禮候問者相屬於道公遇鄕人言孝友忠信遇有官者言勤謹和緩布袍糲食不別治生其淸修苦節人或難之不忘憂國與民語及輙蹙額以爲常其鄕故多水患有揚龜山湖堤遺迹閘堰塘瀝倡率修築一方迨今賴之求文者不絕苟可與言不爲厭倦篇章之富石刋板刻幾徧天下有南齋集若干捲松江志水利切要理學正義等傳於世先公薨旬餘一夕大星隕其鄰王文政庭中公忽就枕口占云平生不作欺心事一點靈光直上行旣然薨而復語意不亂翛然而逝訃聞識與不識莫不嗟悼松人士相率走弔於門制服哭奠哀感尢深云公之先居河南五世祖宋江淮制置司制幹文昌始家臨安常徳路判官有聲元臨平務副使應其髙曽也祖毅廣東鹽課提舉父希哲上髙知縣以兄伯雅無嗣命公爲後公旣貴毅伯雅皆累贈正議大夫資治尹南京吏部左侍郎妣皆淑人公配戴氏累封淑人側室邱氏子男四﹝闕﹞完鴻臚序班女五孫男十人曽孫二人完以某年某月某日塟公齊家塢之樂丘盛又聞公家營塟之使旣至邱氏趣其子行曰若忘而父之言乎由是完匍匐詣闕得中輟之命又以知公之徳之盛平日所以刑於家者如何也嘗觀夫七八十年來名臣舊徳所謂三楊二王蹇夏師黃胡於諸公其於公或爲舉將或延子師或相益友皆禮重無間以至門生故吏如陳少保循蕭宮師鎡李文達賢翰林楊君珙尹君鳳岐周君敍劉文安定之祭酒陳君詢自余方州學職多不勝數然淪謝略盡知徳者寡矣後生晚出景慕公者如監察禦史梁昉知縣李鞏輩不少也公未襄事李鞏復以公行應謚法言特賜謚曰文靖於乎公孝友行於家信義重於鄕居官爲良吏典教爲明師爲六朝名卿爲一代達尊生軫帝思沒歷國謚銘其宜哉銘曰於嗟乎公公官八座人不以爲過於嗟乎公公壽百齡或猶以爲斯人之不久生於嗟乎公厥聲隆隆厥位崇崇實繁其眾孰如文靖公公也何爲一徳初終於嗟乎公永世淸風

廣西按察僉事鄭先生墓碑銘

王■﹝亻與﹞

先生姓鄭氏諱觀字允巽初字尙賓常州武進人曽祖諱﹝闕﹞祖諱通甫考諱銘以公貴贈文林郎江西道監察禦史妣戴氏贈孺人三子先生其季也天賦敏頴甫能言見母將食河魨魚遽止之曰兒聞此魚有毒能殺人家人驚異知其不凡旣而考妣相繼歿伯兄允孚長育之延師教之弱以兄命居蕭田別業治隰田數百畝躬率僮僕播種斂獲區別疆裏井然有緒𨿽甚勤苦而學無怠廢時郡著姓嚴斯道死有遺孤女其妻孫氏守節求得壻能終養者聞先生賢遂詣其兄請而館焉先生日具甘旨事孫如母暇則親賢取友以相切劘信國湯公之孫仲光延居家塾訓廸其子逺近聞而至者先後數百人至席不能容先生皆隨其才質造就之永樂辛丑縣鄭溱將薦於朝懇辭弗就洪熙攺元朝廷遣進士賫勅訪文儒於常蘇松三郡郡守熊侯觀以先生應詔同舉十一人試天曹以先生爲首會仁廟上賓不果用太傅安逺侯栁公升遂請於朝以爲子師栁公歿子溥嗣先生上疏辭歸特旨授訓導仍館其家蓋列侯之第有訓導者自先生始無何禮部尙書胡公薦升廣東道禦史轉江西道自冷局陟顯官如先生者亦前此不多見也先生於是盡舉平日所存以措諸行事凡分所當爲爲之一無顧忌初巡天財庫繼巡畿甸兩奉璽書整飭西北諸關隘所至威惠並施士卒趨赴恐後事有未便悉更張之還奏稱旨正統庚申巡南北運河兼檢關津所輸舟船稅鈔以均給於逺歲鹽商人人稱平壬戍出巡山東首劾藩司之正佐各一人臬司都司之長吏之蠧政者二三人罷黜之郡邑庶僚以貪墨者去又未可指數武弁干紀至於勢撓先生切責之不少貸疑獄積歲未決者悉爲剖斷蓋一循乎公法而無卹利害魯賢王聞之每宴必舉觴相屬且親書中復堂字以賜乙丑用太常卿蔣公薦升廣西按察司僉事分巡蒼梧諸郡其行事無異齊魯猺獞猖獗兩奉命參贊副總兵田公剿平之朝廷亦兩遣使賫金豸襲衣寶鏹爲賜時柳侯方開府廣右見先生執弟子禮每事必請先生亦隨問而答咸有規益至於饋送之禮則深拒弗納景泰庚午入朝遂乞休致時年六十有一天順甲申援詔例進階朝列大夫蓋在途者二十年北歸林下又二十年以成化庚寅十二月二十七日卒春秋八十有二卒之前夕猶命諸子具酒飲至丙夜不寐飲罷命具紙筆爲鄕先達丁紬之作贊口占授冡子畏曰爾第書之吾不能親書矣黎明命輿至中堂危坐瞑目而逝諸子始扶就寢閱三日始斂容色儼如平時噫玆非所謂俯仰天地間浩然無愧者乎先生爲人稟性方剛識量恢宏自處困乏以至貴顯始終一致華美之服珍玩之器皆性所不好也旣謝事卽別創一室貯粟百斛名存余倉將以供祀謂常存其餘久之遂以周貧每歲訖無餘輙復繼焉有假貸不責其償人有患難亟援之不待其請親友過從欵洽無厭睦宗和族恩義逾篤然於教子孫則一以嚴毅子三人垂白侍側不假辭色遇諸卑幼隨事箴戒肅然栗然無不拱服見之者卒能銷沮其奢豪蕩泆之心而卽之者燻炙其溫厚和平之气嗚呼老成邈矣典型猶存晚生後進豈不獨有聞風而興起者乎先生祖塋故在郭北三里許塋側有田才數十畝始自壯歲經理開拓積五十稔至贏二頃營構廬舎移家居之蓋舎在墓右居之左爲祠堂三間其西北隅塟從姑洎外母孫亦構堂三間匾曰雙節堂右有燕毛亭頥壽堂務本堂大抵皆從朴素俾子孫可以世守故旣植碑刻賜勅其上復爲規戒如世所謂遺言者勒之碑陰使頋諟焉周匝墓廬環植果木竹樹動以萬計居嘗暇日曵杖逍遙其間因自嘆曰凡此墓業皆先世所有而失之者於吾中葉僅能興復因取易復之六二中行獨復之義自號中復學者咸稱中復先生云先生博覽經傳而尢熟於史爲詩文衝澹簡易不事刻琢所著有中復存稿休耕閒話至於篆楷書法亦臻其妙配嚴氏妾孫氏王氏五男畏成謹嚴出黙孫出存王出二女孫男四綸經維緯女三初先生之歸也畏方舉賢良爲建寧府經歷謹中鄕薦任贑州府通判獨成侍左右未幾畏亦謝事歸比先生沒而謹亦致仕鄕人榮之畏惇尙古道行已接物動必以禮人謂其綽有父風先生旣卒之明年十二月某日其諸子奉柩塟所居杜巷村先塋之次今十年矣建寧頃持其從弟知灤州鼐所述來屬銘惟吾兩家居同裏閈先君子長公一紀嘗同仕於朝同歸老於家而予亦從其諸子逰篤世契故不辭其請而序以銘之銘曰世降俗偸士鮮聞道與時推移出處異操維公卓然古訓是師徳義孔時窮養逹施任有偉迹帝有寵賚歸不待年惟義所在杜巷之圃林木茂繁相羊扶攜亦蕃子孫亦有世祿以供滫瀡壽考令終俯仰無愧封域隠隠其安其藏盟誓耿耿有碑其旁咨爾後人毋食是訓嗚呼先生無窮之聞

明名臣琬琰續錄卷九

●欽定四庫全書

明名臣琬琰續錄卷十

﹝明﹞徐紘撰

前監察禦史陳公志銘

王■﹝亻與﹞

公諱綱字從道姓陳氏蘇之長洲人髙祖貞元淛江行樞宻院都事曽祖文達海道萬戶府總管祖則成洪武初由春坊司直攺河南道禦史以直言授旌賞考哲封監察禦史母王氏文靖公汝玉之女贈孺人公在童孺時已有巨人志長而嗜問學通春秋宣徳乙夘領鄕薦其名在第二會試入冑監歷事都察院正統己巳英廟親徵北方未還景帝監國尋卽大位時京師擾攘人心洶洶廷臣𨿽職居臺諌亦莫敢昌言國是公據古證今上中興要務八條一曰謹天變二曰急先務三曰正軍法四曰布恩澤五曰廣言路六曰屏姦邪七曰公薦舉八曰察羣吏其大要謂中興與創業無異因敗爲成轉禍爲福惟在君心一轉移之間冬十月北兵進逼京城公復上勤王急務謂敵勢張甚非直要求金帛而己未必不欲效金人以汴宋待我也然我國家輿圖之廣倉廩之實甲兵之利固非宋比然求其人種師道李綱軰亦未多見乞遴選武臣授以方略俟其深入乃奮擊之及勑邊將勒兵內向邀其歸路設有倡爲和議緩於武偹且請南遷以圖偸安者卽爲姦臣宜急加誅以爲眾戒疏入上感悟命施行之且奇其才可任風紀卽日授公浙江道監察禦史明年景泰攺元上時政五事皆一時安撫之計辛未奉璽書巡視兩淮鹽課權貴爲之斂戢壬申還朝賜宴光祿寺以示優異尋以邊境未寜敵情莫測上軍國大計八條皆見嘉納時吏部缺尙書上命舉可稱任者公率同官言左都禦史王翺嚴公峭直右副都禦史年富操履端方大理寺卿薛瑄特正不回此三人者擇而用之庶能品藻人才追蹤王直上於是召王翺爲吏部尙書以年富爲戶部而薛瑄亦相繼大拜三載賜敕命有咸克振勵不添厥官之褒先是京師有警兵多離次遣使四方召募丁壯聚之勇敢營歳久逋逃者眾大臣請治其罪編之尺籍公上言召募之初旣諭以大義復許以事定遣歸故健夫勇卒雲集京師爭先自效旣而淹畱日久恩寵未及饑寒廹身勢必逃避且皇上嘗體天地好生之仁於犯大辟者尙原其死俾隸尺籍何至使應募無辜之民與之爲伍刑賞失中莫此爲甚方今水旱相仍流亡接踵萬一事例太重搜求太急致生事端爲患非小兼之邊務尙殷急於用武他日復有召募誰其肯從上是其言悉詔不問義勇得復於民者數千人甲戌巡按福建時官臺山民聚爲盜渠魁未獲而逮系脇從公至釋之趣師剿捕且追其典守者於是與眾相忤按察使楊玨乃誣摭公於朝當道亦多忌公遂左遷陜西邠州判官再徙甘州前衛經歷部符未下而公已丁外艱歸由是絕意功名修復舊業於尹山之陽爲終焉計建思庵於先塋之側塑先賢範文公及文信公像於中語人曰初吾自分得用於時當學範公否則爲文公死爾今兩失之奉其所爲像以見吾志識者憫焉公賦性剛毅不肯屈下好善之心𨿽切而嫉惡太甚事有不可𨿽達官貴人亦面折之不爲少容以故立朝未久一斥不復亦其勢然哉春秋七十有六以成化丁酉三月廿三日卒配徐氏封孺人子男四莊萃華莖孫男七元輔元佐元亮元齡元睦元桂元弼初葬徐孺人於吳縣鳯凰山先塋亦自預爲壽藏至是荘等奉柩以戊戌三月二十二日窆焉先期奉河南陽武訓導陳頎狀來請銘予與公同朝最久故序而銘之其辭曰陳在成周官有世公曁於後人代躋顯融不隕益封延升於公惟公才雄式克自奮憂國奉公讜言危論爰求其中有源有本曷不究施卒於困頓鸞鳯伏竄鴟鴞翺翔從古已然於今奚傷公道在人厥聲惟懿太史作銘垂千百世

眘庵彭先生傳

葉盛

先生彭氏名朂字祖期別號眘庵宋禦史中丞思永十二世孫也系出唐安定王后吉州刺史玕始居廬陵山山口六世祖司農少卿少英從文天祥起兵勤王始遷今永丰故今爲永丰人曽祖黃徳以書經試不偶乃業醫濟人家有種徳堂蓋期待其子孫所以識也祖景忠父叔敏先生生有異質七歳日記數百言嘗從鄕父老入佛寺獨不拜寺僧彊之不從反叱之曰彼佛踝跣不衣冠我何拜焉人大奇之父間私語之曰爾能力學以繼前聞人乎卽應聲曰吾能之於是遣從裏孫儒曽以南遊大通四書理經之旨年廿六登永樂乙未進士第念親老乞教職就養得南雄府教授在官凡得一美衣食必先奉親諸生化服其爲教以經書熟讀講觧爲先作文次之毎選諸生之尢者聚一室同飲食躬爲訓導至終其任不替造就甚多雲南鄕試聘爲考官驛舟抵廣南界有稱臨安府先求見贄以黃金先生笑卻之三日復尾其後因怒叱左右擒其人不得旣至方鎭諸公禮待甚厚凡場屋事一惟先生言是聽乃知黔國公晟都師昻二公以考官營私是科則各使人偵之獨先生嚴不可犯故爾九載赴吏部以急闕乃除建寜教授績效如南雄有許宗道者以醫書爲權要所嬖因中傷官民人謟事之按察使副王增刷捲來臥病道中許一女孫飲人家而寘轎於生員遊亨門亨歸怒毆其轎夫許銜之卽以遊氏父子魘魅入誣且以其居近童五郎祠爲證增入其言遂寘亨父叔七人重罪俱就其平民因神而下獄者四百餘家且以增素敬先生恐先生直其誣並讒先生不得見一日官吏聚揖增言玆事不枉人畏其威皆曰然先生獨立言遊氏非巫者五郎非邪神初損地築城人也事載郡誌大人勿信讒眾駭愕而退部選召送誌書入乃大愧悔盡釋﹝下缺﹞

亷齋先生行狀

婁諒

先生姓吳氏始祖諱兢汴州人唐睿宗時累遷諌議大夫七世孫諱宣娶蜀主孟■﹝日上永下﹞女徙居撫州子孫因家臨川之種湖髙祖諱景南號南窻工詩吳文正公序其集曽祖諱審號楚江慱學詞藻淸麗祖諱涇號逸愚徙居崇仁之蓮塘父諱溥字徳潤號古厓國子司業剛介自守所爲詩文有古集母裴氏先生以洪武二十四年十二月十有二日生逸愚夢祖墓一藤盤旋而上問墓傍一老人此爲何藤答曰攀轅藤翌日先生生因名夢祥長諱與弼字子傳號康齊繼母鄭氏先生資稟英異八九歳時已負气岸讀書鄕校嶷然有立待親京師習舉子業科第可期矣永樂己丑年十九一見伊洛淵源錄道統之傳心慨慕焉及覩明道書日夜玩讀乃知聖賢之必可學遂棄舉業謝絕人事獨處小樓日玩四書諸經洛閩語錄收斂身心沈潛義理視世之所尙舉不足爲其志直欲造乎聖賢之域其詩曰九仭始一簣千里方跬步又曰誠當通鬼神志當貫金石蓋不下樓者二年辛夘冬以用工過苦致疾遂還鄕遭風幾覆眾皆驚怖失惜先生獨正襟危坐舟定問其故曰吾守正以俟耳居鄕動必以禮或誚其迂或哂其僻先生介特凜然不少變於俗蓋其涵養體認功深而力定已如此毎省親太學粗衣獘履人莫識其爲司成之子裏閭之人多橫逆勿與校益厚其徳久從其化中歳家亦貧衣食不給風雨不蔽躬親稼穡手足胼胝非其義一介不以取諸人好學之篤不知晝夜寒暑𨿽在途或夜分或枕上亦黙誦精思無一雜念敬義夾持明誠兩進自彊不息日親程課毀譽欣戚不一動其心古之聖賢嘗形諸夢寐昨非今是日攺月化門人胡九韶嘆曰先生可謂日進無疆者矣先生剛毅疾惡慕明道之和易凡遇逆境必加含容用力旣久渾然無復圭角之露然當風頺俗靡之中壁立萬仭非剛毅不能也深慨嗜利者多師道不立四方來學者卻其束脩𨿽饑寒切身有所不顧嘗語學者曰吾平生得患難進了學先韶曰惟先生遇患難能進學在他人則惰志矣嗚乎天所以困窮拂欝其身蓋欲堅志熟仁而勝大任也及其工夫貫徹不怨天不尢人動靜語黙之間莫非鳶飛魚躍之妙其事親則忘其孝親心或微有不順負罪引慝終亦底豫幼失所恃事繼母如所生異母諸弟友愛兼篤夫婦之間未嘗有惰容接朋友以誠敬講論義理每忘寢食待親賓隨其所遇不屈其所無間有寒士欲就學者克己爲義而館榖之惟恐人不入於善歳凶餓莩相枕勸諭富民發廩賑濟全活者甚眾裏有灌蔭溝池久湮爲田率鄕人開墾修築之人有所賴倡明正學逺近尊信皆知崇禮義斥異端惟恐不遵其教爲恥先生於世味淡然年十九嘗從楊洗馬學見先生器識超卓未嘗以弟子禮相待情義極厚洗馬位居保傅屢寄聲於先生先生竟無一字相達先生道益髙譽益廣天下仰之縉紳尙徳之士累上章褒薦俱疾弗起天順元年十月忠國公石亨上疏論先生學行之髙士類爲之矜式朝廷宜禮聘至京崇以祿位俾展嘉猷英宗皇帝允其言遂遣行人曹隆賫詔兼禮幣起先生於家十二月行人奉詔至小陂二年三月上道五月壬寅至京欽授左春坊左諭徳先生上疏辭軄上召入文華殿從容顧問尋遣使賜紗羅羊酒柴米續奉聖旨朝廷允聞髙誼特用徵聘今恵然逺來朕甚喜恱然幣以將誠官以命徳禮非過也不允所辭士友咸勸先生就職先生曰淺陋之學衰病之軀豈堪任使茍就職使須屹然風采動於朝端方不負天書期待之重豈敢爲竊祿之官甲辰再疏辭職奉聖旨固知本心不幹仕進亦不煩以冗務特處以宮僚之職不必再辭戊申學士李賢請旨召先生入內閣講中庸己酉三疏懇辭奉聖旨固辭𨿽得難進之義揆之中道無乃過乎欲觀祕書可勉就職丙辰先生令子瑮赴吏部告疾部以疾聞上知先生終不可以彊畱略有允辭之意七月庚寅四疏終辭奉聖旨旣年老有疾不能供職準辭丙申進封事十策一曰崇聖志二曰廣聖志三曰隆聖徳四曰子庶民五曰謹命令六曰惇教化七曰淸百寮八曰齊庶政九曰廣言路十曰君相一徳同心己未召入文華殿上眷注無已丁寜纂修書籍賚以銀幣給以月廩復遣行人王惟善送歸仍賜詔褒嘉以示拳拳之意先生旣辭上令內臣傳旨勑行人惟善曰天气近寒吳與弼年老一路好生看顧莫教他費力上之眷遇亦云至矣先生拳拳愛君之誠豈不欲行其所學以繼二帝三王之治顧乃懇辭者蓋有不得已焉耳己夘九月遣門生車泰進謝表辛巳冬先生適楚拜舊師楊少傅之墓壬午春適閩拜朱子考亭以申平生慨慕之懷己丑十月十七日夘時以疾卒享年七十有九先生間气所鍾挺然獨立無所傳聞道甚早其爲學也尊徳性以極乎道體之大道問學以盡乎道體之細反躬實踐隠顯一致其成徳也人欲靜而而气宇和大本立而達道行知足以周萬物道足以濟天下其心歉然未嘗自以爲足也先生風格髙邁議論英發善啟廸人聽其言者莫不踴躍思奮恆舉程子之言勵學者曰言人當以聖爲志言學當以道爲志言進修不可躐等必先從事於小學以立其基然後進乎大學以極夫體用之全論語則以博文約禮爲要孟子則以求放心充四端爲本中庸則謹乎存養省察之功以致中和之極明太極以知性之原究西銘以識仁之體易宗程朱而鄙後學新奇之說書則古文𨿽致朱子之疑或者以爲僞書而刪之先生以爲古文𨿽平易而義理亦精深固不得而去取也朱子詩觧已無餘蘊春秋則本程子而資胡氏之發明三禮則講而習之以見聖人品節之精嘗嘆宋末以來箋注之繁率皆支離之說眩目惑心非徒無益而反有害焉故不輕於著述異端雜說不接於目俗儒之說一覧而得失了然理明義精也程朱之言不忍釋手心契道合無古今之異也所謂文皆積中發外之實淸明峻潔曲折迂紆讀之使人自然興起詩則本乎性情原於義理優柔雄渾有盛唐興致日錄紀日新之功發事理之蘊大小楷得晉體自成一家而妙於變化天文地誌律曆醫卜罔不究其說若先生可謂全人矣嗚呼紫陽沒後世道統無傳所尙者文詞訓詁功名利達而己先生奮乎百世之下覽前迹而啟其任道之機逺續闗閩之絕學誠矌古之豪傑也平生歷患甚多務學甚苦竟不獲少試於時惜哉先生始居石泉宣徳戊申居小陂正統庚申居種湖祖基二載而復居小陂成化八年十月乙酉塟本邑羅原岡娶五峯陳氏子一人瑮女三人長適丰城人胡金次適同邑饒循幼適臨川饒協先生沒有年矣瑮以諒受學門下俾狀先生之行顧諒之淺陋何足形容萬一特述聞見之梗槪以詔後世云謹狀

貞孝先生私謚議﹝孫鼎﹞

王■﹝亻與﹞

儒君子經徳不回卓行不忒以正已而率人者必其能深明理道洞徹事機判是非得失之途嚴內外輕重之分而聲利不能移形气不能梏故以守則固以行則篤總萬善而探其本歷萬變而不失其正非如後世匹夫單人執小諒負偏行以成名而立方者其所就固淺淺矣而謂其可以輔倫導俗以表師於人乎哉明故廣東道監察禦史致仕廬陵孫先生天賦眞醇學力懇到行義著於州裏材名播於都邑始領江浦教事再陟松江浦教事再陟松江郡學閱二十年履繩蹈墨正模定範塈登憲臺兼總學政列郡遵化多士向方卹民生之薦臻於饑饉則憂勤之念形於奏疏瞻聖駕之未返於沙漠則悲憤之心發於聲詩及夫請老而歸人斯仰止疾亟而終斂襟待盡若先生者可謂一息尙存終始不離於正者矣然先生性至孝奉二親務得其歡心在松江時嘗控騎郊迎以樂親之就養及禦史績成遂銜歸恩省以榮上褒封母喪未除哀毀不輟父年及耄色養不違郡守欲薦聞於上邦人率觀化於下卒之身沒而父以壽考終若先生者可謂敬而能安安可能也卒爲難矣先生沒旣五年而壹惠之典未舉至是門人之在朝者以爲知理之正而守之勿去者本天徳之貞循仁之愛而行之不拂者全人性之孝此先生之善之大而可取以爲謚者也翰林侍讀學士雲間錢溥先生之髙弟也旣爲文以表其墓謂■﹝亻與﹞嘗辱先生之教盍申眾議而定謚然與今郡守程宗亦嘗親炙於先生者使並刻石墓上庶過之者知尊其名而仰之不替不亦可乎僉曰可遂合而謚之曰貞孝先生云謹議

明名臣琬琰續錄卷十

●欽定四庫全書

明名臣琬琰續錄卷十一

﹝明﹞徐紘撰

禮部侍郎章恭毅公神道碑銘

尹直

南京禮部侍郎章公旣薨之四年其孤南京禮科給事中玄應除喪來告於朝曰臣之先臣綸卒遂蒙遣官諭祭有司營塟寵終之恩渥矣第贈若謚未荷賜焉惟陛下哀憐嘉與之以假寵於章氏而覆蓋其遺胤天子曰噫玆予忠讜之臣也卹與其可弗備乃贈南京禮部尙書謚恭毅官其季子玄會爲鴻臚寺主簿玄應兄弟旣祗謝進而言於予曰先臣幸具蒙卹典矣惟是墓道之石未有刻詞敢以請予惟恭毅公之所以忠於朝聖天子之所以眷於公足爲忠義者勸宜有以著之初景泰元年英宗皇帝歸自北狩尊爲太上皇別居南宮今上在儲位又明年乃易兩宮疏隔嫌隙滋萌災異薦臻人心危懼廷臣無敢以言者時公爲儀制郎中特陳修徳弭災十四事一畏天戒二任爕理三養聖躬四節幸禦五務儉約六勤論政七惇孝義八愼賞賚九重名爵十革巡撫十一擇重臣十二辯異端十三卻貢獻十四汰沈官其畏天戒大意謂內臣不可幹外政佞臣不可假威福後宮不宜盛聲色凡爲陰盛之類請悉革罷其惇孝義則謂上聖皇太后皇太后爲天下母受天下養可謂尊養之至矣然必躬修問安視膳之禮乃盡尊養之誠太上皇帝君臨天下十有四年陛下向嘗親受冊封爲臣子是天下之父也至是以天位授陛下尊爲太上皇是天下之至尊也每月朔望及歳時節旦宜率羣臣朝見於延安門以極尊崇之道而又復舊皇后於中宮以正天下之母儀復舊皇儲於東宮以定天下之大本如此則倫誼篤而和气充天意自回災異自弭矣疏上忤旨下公錦衣衛刑獄逼誣引大臣並南宮通謀榜掠慘酷體無完膚濵死者數卒無一語及他爲禦史鍾同先嘗有言故並逮之俱欲重坐會天大風雨黃气四塞刑乃少緩明年秋大理卿廖莊入朝亦以嘗請復儲杖於闕庭因命杖公與同至百同死公幾絕復生禁錮愈嚴公了無懟悔意越二載英宗復登寶位今上還正儲宮首錄公忠出之獄嘉嘆良深遂升禮部右侍郎一時自王公而下至裏兒巷婦皆嘖嘖嘆頌不容口曰天佑忠義何若是其較然也公諱綸字大經姓章溫之樂淸南閣里人其先出閩王審知太傳仔鈞第七子南唐靜邊指揮使仁政之子賁徙自浦城凡幾世元湖州徳淸典史諱聞宗本比閭吳氏來繼章後公之髙祖也曽祖諱新民考諱文寶字叔珍號西源世有潛徳祖及父咸以公貴贈南京禮部右侍郎祖妣妣俱贈淑人公資稟殊常六歳失恃甫成童卽刻勵好學不事生業年十八丁父憂哀毀踰禮旣冠郡守何公文淵選補郡庠弟子員親爲之講授以詩經中正統戊午鄕薦明年會試第三人廷試賜進士出身給告畢姻時西源尙在殯公塟畢而後娶還朝授南京禮部主事景泰初升禮部儀制郎中適國家多故公則知無不言言無不盡首請增會試取士額次言太平十六事累數千言俱準議行北敵額森索使通好公言宜暫給往來之盟以待天時人事之至車駕欲幸大隆福寺公言以萬乘之尊臨異端之地傳之後世誠非美事又因災異請下詔求致災之由上示撤樂減膳之敬下推捐俸救荒之仁節濫賜之費罷補官之奉愼差遣之擾傋義倉汰僧徒諸事皆剴切明年遂以言及禍矣其後佐禮部益侃侃不回天順二年山東水守臣請蠲租未允公爲請得減其半宗室有被火盜乞賑卹該司沮以無例公言朝廷重親親宜出特恩遂賜金五百兩南京禮部闕卿佐廷議屬公上面諭公曰根本重地非卿不可事有當言具以來聞賜白金貳拾兩文綺二表裏以行四年調南京吏部八年今上嗣位有司奉遺詔百日外請行大婚禮公言山陵尙新元朔未攺百日從吉心實不安釋服公除在前代固有常制諒陰婚娶於今日不忍隨宜乞特諭禮部來春舉行時𨿽迂公言識者韙之成化紀元又陳救荒四事四年奉詔考察南京官吏與都禦史髙明議不恊遂劾之並斥禦史部屬十人五年以星變求避位不許尋升南京禮部左侍郎六年告歸展省踰歲還任十年丁母包氏憂將起復乞休致許之家居創祀先祠及校定時祀拜謁儀節居家雜儀爲子孫規宅西構重屋庋圖籍日坐其上觀書覽勝東構小軒闞嶼西泉石時從賓客觴詠其中給事嘗得拜慶稱壽姻族咸集公劇飲大醉歌吟笑呼甚樂也十九年三月二十二日疾終於正寢先是宅前山巖崩摧聲振林谷公嘆曰吾其當之歟至是果然配朱氏累封淑人母儀婦道閨門楷則前九年卒與公合塟於橫嶼山子男二長卽玄應朱出由進士授今職次卽玄會庶出也女一孫男六嗚呼正統之末社稷非景帝未知如何一時安撫之功卓矣不韙者易儲一事耳使當時廷臣有能直諌以身狥之則儲未必易後有繼公連章僉諍則必從從則儲可必復正月十七日之變亦何自而萌柰何獨公憤發一言遂罹楚毒豈意生全復躋顯位以功名考終而榮及後人忠義之報如何哉蓋公孝友朴惇剛方坦易學問該洽遇事敢言然皆政教大體匪訐匪誣厥後景帝拒絕讒間全護兩宮其亦終有悟於公之言也夫彼棘蠅市虎權鸞姦大之軰徒猥瑣細故而於宗社安危綱常淪斁略不語及者皆公之罪人也漢汲長孺之剛直宋魯宗道之骨鯁杜祁公之勁气直節以公方之亦奚媿哉春秋有大美惡不厭其詞重復余卽公之忠讜始終言之其它文與行有過人者皆可略銘曰人臣事君忠讜是攄弼違繩正敢意全軀正統之末景泰之初疇資眾善國幸無虞久安易玩乃惑佞諛謂儲可易斯爲永圖兩宮嫌間倫誼寖疎有列言責誰伏靑蒲侃侃恭毅獨矢厥謨曰玆孝友政教權輿矧惟國本厥位可虛請復元良以敬天渝過不憚攺庻免淪胥惟是逆耳遽罹攣拘偹嘗楚毒屢絕而蘇天久乃定雲開日舒英皇復辟今上復儲乃釋公系深知奬譽乃貳宗伯橫金紓朱始終一徳不斵其觚衮闕是補綱常是扶南都簡佐帝命公䢐曰匪均逸庸示楷模事有可言予惟汝兪薦更兩曹益勵亷隅功成勇退燕申泊如探奇覽勝觴詠爲娛巖傾谷震神遊淸都後昆繼美卹典尢殊墓道有石螭首龜趺惟公學行宜不一書太史刻詞略其緒餘獨掲一忠以愧鄙夫越山可夷浙水可淤恭毅之名天壤與俱

侍郎廖恭敏公言行錄

尹直

廖荘字安止江西吉水人進士歷仕宣徳成化間官至刑部左侍郎卒年六十三贈尙書謚恭敏

公幼卓犖不凡弱冠中江西鄕試宣徳五年林震榜進士八年選工科庻吉士十年擢刑科給事中正統六年陜右饑命往賑之公率以便宜從事賴以全活甚眾比還多所建白時東裏楊公當國家人有不律者公率同列抗章論其不職或曰獨不爲楊公地乎曰此所以報公也八年大理寺官屬悉以事坐累命公署寺事踰月擢大理寺左丞十一年升南京大理左少卿景泰五年上疏請朝謁南宮及加恩禮於今上大意謂仕中朝十餘年間見上皇臨朝遣使冊命於郕邸歳時令朝臣謁賀於東廊恩禮隆洽羣下感動上今臨居南內問安侍養大爲曠闕是非所以篤忠愛友悌之誼慰天心而召和气也且上皇之子猶子也宜令親近儒臣講明經義輔成徳器以端國家之本以系天下之心由是忤旨明年丁母憂入見命杖於廷幾死明日謫河州定羌驛丞輿曳就道天順元年英廟復位召還爲大理左少卿時母服未闋聞外艱遂以情自陳命賜祭營塟蓋特恩也服闋調南京大理寺五年升南京禮部右侍郎七年調南京刑部成化攺元禦史有言公於朝者公引咎請老上獨知其故斥不聽而遷公刑部左侍郎且曰荘大節可取公益竭誠奉職踰年以疾不起上聞悼惜遣官賜祭有司治塟事贈刑部尙書謚恭敏公爲人直易表裏坦然性剛急詞气激烈少不當意輙面折至不能容故間爲深機者所中率不能自易也廣廷大議刺刺不撓及以言被罪名稱藉甚四方想聞其丰采然不孑孑爲異飭細行以取譽接對異士類不見有纎毫貴勢態尢篤於鄕裏故舊營護拯拔極其力之所至賓至巵酒豆肉輙與爲歡無一食不對賓客旣爲法官所親或勸稍謝往來逺嫌議公笑曰昔人有言臣門如市臣心如水吾無愧吾心而已沒之日無以爲斂鬻居第供費歷時不能售鄕之仕於朝者相與裒助假貸以佐之於是足以先生之平生蓋賢於世之深情厚貌事邊幅者逺矣故河東文靖薛公謂公於議論之識獨能其逺者大者眞知言哉﹝並彭時撰墓志﹞

尹直贊曰知識逺大胸次坦平早列諌垣歷贊司刑昌言讜議人紀天經孰謂鳴陽乃致批鱗廷挺幾隕旣僨乃興大節可取天語褒榮章鍾同傳聮炳汗靑

監察禦史鍾公言行錄

楊亷

鍾同字世京江西永丰人第進士歷仕景泰間官禦史以直諌死錦衣獄年三十二天順初追贈大理寺左丞世京飽庭訓踐孝友培忠義之基厚矣景泰庚午領鄕書明年登進士拜貴州道監察禦史風采壁立嘗因待漏與儀制郎中章公綸期論易儲事願獻狄梁公之誠脫受比干之慘無所憾詞气嚴正繼之以泣綸亦慨然以身許之某年某月某日公疏上言宗社之本在儲位宜復不宜緩兼陳一切獘政聞者毛竦咸度事牢難破勢重莫移韙其朝陽鳴鳯而危其手犯逆鱗旣而綸疏隨入並收下錦衣獄某年某月某日公死焉蓋知有其國不知有其身也英宗復辟下詔謂其忠誠義气貫於金石追贈奉政大夫大理寺右丞官其長子啟知縣當今皇上亦謂其死於忠義詔祿其妻羅氏官其次子通政司知事先是世京遺骸猶在圜土啟陳情乞得歸塟浪田之陽頻年鵲巢丘木累產白雛喙距紅而異常人以爲精神所感故名其地爲忠義鄕

忠義碑詞云三綱五倫首揭道義凡厥有生罔不同具蚩蚩眾人气拘物蔽三五凝精惟公獲粹中兮虛靈善兮由備載帥以志載充以气允矣讜言天下大計訇然雷霆弗驚弗懼猗與那與孰不有死林林總總艸木萎靡龍逢比干𨿽死不死於昭上帝乃眷乃顧湛恩龎洪爰及後裔巍巍泰華中柱天地耿耿列星垂耀萬世﹝髙明撰忠義碑﹞

禦史鍾同之死刑部侍郎林鶚之好禮其烈與嚴美矣﹝名臣贊錄﹞

兵部尙書程襄毅公墓志銘

劉文和

成化己亥秋九月二十有七日南京致仕兵部尙書兼大理寺卿休寜程公卒於正寢有司以訃聞詔贈太子少保謚襄毅遣官諭祭營塟朝紳或曰公一代人豪而今已矣可惜𨿽然朝廷於其生加以穹秩於其休褒以璽書於其沒優以卹典且有象賢之子昌大其業是公𨿽死猶不死可謂無遺憾矣旣而其子敏政慟謂予曰先生交先君子三十餘年僕又曽聆先生一日之教玆墓中志銘敢以爲托乃志曰公諱信字彥實世居嶶之休寜其先聞臣大儒載在簡冊可考髙祖諱杜元至正末用薦者起爲承奉班都知不赴曽祖諱吉輔兩世妣皆吳氏祖諱社壽國朝洪武中謫居河間考諱晟俱以公貴贈兵部尙書兼大理卿祖妣汪氏妣張氏俱贈夫人公以易經中正統辛酉順天府鄕試明年第進士授吏科給事中己巳英廟北徵公偕廷臣上疏諌止不報已而師潰土木敵遂南侵京師戒嚴命公守西城上言五事曰新號令以振軍威募勇敢以偹警急召勤王以遏南侵設武備以防內變養銳气以偹戰守皆見采納額森率兵自西山一帯進薄都城都督孫鏜禦之失利乞領眾入城公堅持不可躬督諸軍自城上以火鎗礟石鼓噪爲鏜援敵引去景泰紀元命公充副使持節冊封華陽王妃凡王府有饋遺悉卻之歸升左給事中辛未九月英廟還自迆北居南宮公復上中興固本十事曰敬天求賢納諌謹災節用詳刑選將練兵尙儉隆師而敬天一事則當時天象屢變請景泰帝隆孝友之實以答天心之仁愛聞者壯之壬申升山東右參政總理遼東邊餉巡撫都禦史奏倉官吏卒盜糧石以上者死乃造新斛視舊加二寸付公公立碎而火之曰使彼眞盜死不足卹今故爲此斛置人於死地豈情也哉遼卒至今能道其事會以憂去轉四川分巡所至問民疾苦松潘夷人作亂公偕侍郎羅綺進攻破其黒虎諸寨天順丁丑英廟復辟公奉表入賀時方錄景泰間上言之人遂畱公爲太僕卿遼東巡撫缺員升公都察院左僉都禦史賜勅以行守將海伯董興姻聨曹欽公一切裁之以正又造戰車創義倉行贖罪法設月輪簿凡百號令一新時建州人董山潛結朝鮮公使土官終成授以成算往亷之得朝鮮授董山中樞院使制書以還公疏曰乘其未發急遣二使問之可伐其謀朝廷乃命一給事往朝鮮一錦衣譯者往建州兩處初不肯承出書示之咸相顧愕然各貢馬謝罪北部博囉聚眾欲入塞自率師巡邊營於境外者凡三月得風濕之疾自此始都指揮夏霖事多不法與董興相結納僉事胡鼎按其罪四十公以狀聞詔中官及錦衣郭指揮逮霖而籍之不意中途受賂乃湊虛實相半都禦史冦深因並劾公輕聽胡僉事言調南京太僕少卿刑部缺堂上官廷臣言非公不可召升右侍郎尋以憂還河間今上皇帝卽位起復公於兵部又轉左成化丁亥四川貴州山都掌蠻據大壩山箐之險叛服不常升公尙書提督軍務與襄城伯李瑾統畨漢兵討之公至永寧自督大軍入金鵝池又分四路兵期會於大壩將士依公方略用神銳勁弩攻賊賊不能支連破二十餘寨獲銅鼓數十斬首五千級生擒二千餘賊復走入深洞公命軍士以土石窟其門以兵圍之月餘賊死洞中臭十餘里又陰察九姓土獠之附於賊者還師撲之未及載都掌悉平乂布置衙門造事以定凱還進兼大理卿有白金彩幣襲衣之賜前此公營大壩凡兩月淫雨不時瘴癘薦興舊恙復作至是四上疏請老俱不允辛夘春上以雨雪不降求言公上言兵事可更張者四兵獘可伸理者五詔下所司執政者難之未幾三邊有事悉如公所料南京缺參贊機務大臣廷臣交章薦公爲宜上允所請公至南京適彗出軒轅乃與六卿合議復上言興利除害三十餘事多見諸行他若汰貪縱修舊典可書者尙多在南京參贊已四載復疏乞休上重違志賜勑還鄕有疾若去體其勿久安於家之語明年公還休寜裏第又四年謝世距其生則永樂丁酉閏五月十六日得壽六十有三塟邑東南南山之原配林氏累封夫人子男三長卽敏政成化丙戍進士及第授翰林編修累升左春坊諭徳學行爲時所嘉次敏徳太學生次敏行孫男三塤圻塏嗚呼公儀觀魁偉性資剛果六籍百子無不渉獵爲詩文略不經意而雄渾可傳事親孝少時嘗力耕以養居憂廬墓側有芝產之瑞教子弟嚴而有方待內外親族恩義兼盡遇故人子矜卹振拔惟恐不及凡百玩物一不以掛目爲諌官知無不言言必達大體而嫉惡太嚴佐兩藩及法司必以敬正輔長官不隠忍坐視以爲賢掌兩京兵政及徵伐俱有成績又能任怨南京守臣或欲預錢榖詞訟公曰守備機務所以謹非常若此乃有司之事也斷不可預論者以爲得體徵川貴時詔以便宜之權付公公自發兵至凱還不爵一人不殺一人同事者以爲言公曰刑賞人主之大柄懼閫外事不集而假之人若幸而事集又竊弄之豈人臣之道也論者又曰此古名臣之心名臣之言可以爲後世法若今敏政輩進進未已能昌大其業安知天之報公不在此耶號晴洲釣者有晴洲集若干捲藏於家銘曰於惟襄毅晉臣之系宋儒之裔豪傑其才剛大其气於昭襄毅科第髙登祿位馴致兵刑聿司畱鑰是寄果哉襄毅眾方棼棼我獨易易不數言間能決大議偉哉襄毅車轍所至吾民獲利威震蠻夷名揚當世無憂襄毅文事武備有人承繼誕昌前烈引而弗替無憾襄毅善始令終皇恩特異歸於南山垂休千祀

興化知府嶽君墓志銘

葉盛

英宗皇帝旣復辟宥宻之臣累出親擢其第五人則吾友燕山嶽君正也君固奇士而王吏部忠肅公又嘗亟稱其賢上雅重之君亦自幸魚水之遭凢所陳請所撰述所對答竭盡忠藎多稱旨一日湯序言變異將以古法進云姦臣未盡之故上以問君君叩首曰姦臣未聞求之將人人自危況序術疏淺宜不足信上恱時石曹二猾勢方張君虞其將來必不盡靖因極言於上前且退而面開導之使爲保全計二猾𨿽陽諾好辭中實銜之蓋未幾君之禍作矣上猶惜君甚止出爲欽州同知旣又追及逮系責戍甘肅之夷鎭二猾尋踵敗上惻然有思曰嶽正言是也召還將復有所用而龍馭上升矣成化初君居母憂服闋禦史有言當急召用君以勸忠詔仍元職吏部言當調南京有旨其勿調命充經筵講官纂修本朝實錄適兵部淸黃官缺部院大臣會薦君遂以成化元年四月俾知興化府以行君在官生財惠民民始嘩而終服號賢守有司者或不知禮君君乃有歸志歲己丑來朝請致仕家居越三載爲成化八年九月十一日疾卒得年五十五公卿以下皆往弔哭莫不嗟悼曰嶽先生亡矣君字季方別號蒙泉畿內漷縣人曽祖徳甫祖思銘父興懷逺將軍輕車都尉府軍前衛指揮同知母太淑人劉氏君少年已能學有名二十一領鄕薦卒業太學正統戊辰會試同考誤寘落卷中侍講杜寜獨驚其文以爲此吾輩中人遂占首選廷試第三名授翰林編修景泰三年升右春坊贊善兼編修天順初元攺修撰是年六月被命入內閣參預機務及其得罪去僅一月耳居偉貌美髯言論灑灑動循矩度居家孝弟交朋友有始終之誼平生性剛而志髙抱負經濟不輕屈下人有古豪傑之風石曹事或迂議之且以未信爲言直應之曰何得以諫官處我我道當如是其篤於自信如此人有不可意事𨿽權貴人當言卽言之無宿藏而人不之察以故愛君者𨿽多卒不能勝夫嫉君者之屢也配宋氏孺人側室周氏子男二增堂皆天女六長許嫁而卒已嫁者婿朱■﹝日上永下﹞生員李經翰林編修李東陽余俱未行君之學精慱旁熟荘騷至方外度數諸書無所不窺所著經解務出新意多儒先所未發惟深衣纂誤成書文章有類博稿若干卷書法晉唐可名家嗚呼美才如君卽特置華要先皇帝之明也中間蹇連坎坷有若不堪處者然觀君今日之金緋在躬考終牖下自非先皇帝今皇帝之明且仁則𨿽欲得此難矣若是者在君其亦可以無憾哉以卒之年十一月十一日塟祖塋之側君之兄端府軍千戶祥哀君無子率猶子坪培均坦墉長號向予乞銘予爲作銘慰答之亦以慰君於地下焉爾銘曰古有李白其人亡嗣亦有栁州擯斥以死其名之長弗系乎此

侍郎葉文荘公言行錄

楊亷

葉盛字與中直隸昆山人第進士歷仕正統成化間官至吏部侍郎卒年五十五謚文荘

公授兵科給事中己巳之變公率同列劾將臣扈從者失律敗事請誅夷之以謝天下然後選將練兵以復不共載天之讎如此則大綱以正大義以明時邊境未寜大臣有奏畱邊將守京師者公言今日之事邊闗爲急往者獨石爲營不棄則六師何以陷於紫荊關白羊不破則敵騎何以薄都城急宜遣固守宣府居庸爲便已而河南陳州流民扇動命公往視公卽兼程以進除貪虐賑饑寒民用安輯

景泰元年八月北兵送駕還京將入闗矣有隠名具帖言迎復事者大臣見之顧忌不敢舉公曰此野人無情之言達於上感動必矣或沮以匿名書公不顧具疏言之有旨令尙書胡濙封進帖𨿽畱中而正論有不泯焉遷山西布政司右參政協贊獨石等處軍務先是獨石馬營入城遇敵失守殘破未復公列其利害可興革者爲八條以進次第罷行之入城旣設暖鋪以便行旅復均蔬圃以給將士制度品式纎悉備旣而又請官銀五千兩買牛千餘頭摘戍卒不任戰者俾事耕稼歲課糧於官凡軍中買馬勞功卹貧諸費皆於是乎取給自是家給人足邊地歡洽歲亦屢登以外艱去擢右僉都禦史巡撫兩廣公乞終制不允至廣興利革獘尢盡厥心請許鹽商計鹽多寡入米餉邊而後出境公私兩利之

成化八年北兵出沒河套爲西邊患有言增兵守險者有言大舉搜套驅出河外沿河築城堡抵東勝徙民耕守其中者公爲吏部侍郎受命往議方略奏言搜河套復東勝此皆事勢所難惟增兵守險可爲逺圖宜令守臣鏟削邊墻增築城堡收新軍以實邊選土兵以助守此不但可責近效而亦足爲長便也從之公溫雅簡重崇道誼尙名節言動思跂古人居家惇孝友蒞官淸愼勤恪設施不苟與僚友論事不激不隨其取人先行檢而後才藝終不及人之過公退手不釋卷考古辯疑殆忘寢食而於世俗聲色財利之好澹然不以經心惜乎大用未究而卒﹝並彭時撰神道碑﹞

顯允文莊萬夫之特博學宏詞忠言逺識君子焉依樂善無斁給事靑瑣以登憲職撫綏朔南保釐勿失吏禮之貳徳音秩秩希文不相古今所惜﹝彭韶撰贊﹞

明名臣琬琰續錄卷十一

●欽定四庫全書

明名臣琬琰續錄卷十二

﹝明﹞徐紘撰

恭順侯忠壯吳公神道碑銘

李賢

天順辛巳逆賊曹欽謀爲不軌潛俟七月二日早朝入內爲亂恭順侯吳公先於是夜一鼓聞之卽與其弟廣義伯琮約總兵懷寜伯孫鏜走詣長安門告變於是禁門不啟賊計遂窮舉火燒禁門公等率兵剿殺奮不顧身賊𨿽誅滅公已捐軀矣嗚呼先機告變公之忠也殺賊喪元公之勇也然則逆賊之敗豈非公之功乎皇上聞公之歿哀悼殊深輟視朝一日追封涼國公謚忠壯凡祕器諭祭賻儀之類悉從厚典復命有司爲之營冢壙以安塟之蓋痛念勛戚之臣爲社稷而死故報功之典倍蓰尋常也旣而琮詣予泣且告曰先兄不幸歿於鋒鏑玆欲立石墓前以白於世非先生之文不可辭弗獲按通政司參議趙君昻之狀公諱瑾字廷璋其先西涼人祖諱允誠永樂中累以戰功封恭順伯父諱克忠嗣伯爵洪熙初以戚裏恩進封恭順侯正統甲子以徵敵功加太子太保己巳秋禦敵北邊力戰而死追封邠國公謚壯勇母楊氏封邠國夫人叔父克勤官至左軍都督府左都督亦同兄沒於陣追封遵化伯謚僖敏公生而英銳襟度爽闓親賢好善未嘗以門第驕人以故縉紳士大夫樂與之遊相與議論古今講說道義而公頗能識其旨趣尢閒武藝精騎射方其父叔禦敵之際公亦在陣中發矢射敵洎父叔矢盡而亡公始就執其部長念公忠義之後釋之乃還京遂嗣父爵天順攺元皇上復位公以勛戚隨侍應對稱旨自是日備顧問賚予甚厚尋命理左軍都督府事公益感激夙夜效勤一遭變委身則其允蹈忠義視乃父乃叔爲無媿矣公生於永樂癸巳十二月一日享年四十有九配李氏故會寜伯之女有淑行封侯夫人生子男三長曰鑑次曰鏞次曰錫卜以是年八月日塟公於順天府房山縣之新荘從先兆也銘曰世祿之家忠義無幾有若吳門展也無比彼美忠壯虎視耽耽遵化之侄邠公之男忠以捐軀壯以禦侮相繼如歸光昭中土飭終追榮惟帝之恩非帝之私惟以報勲闃矣泉宮西山之麓祕器旅陳穹碑載陸仁者有後公則成仁銘以貞之可千萬春

左都禦史冦荘湣公神道碑銘

李賢

都禦史乃紏慝繩違之任總憲度肅百僚權姦之所最忌者冦公居是職五年矣持法嚴明見逆賊曹欽父子兄弟恣意妄爲乃率禦史劾之欽等遂行反逆首害公賊𨿽誅滅公命殞矣朝廷震悼特贈少保謚莊湣加賜賻儀遣官諭祭令有司爲營安塟蓋深念任事之臣遭此凶禍而卹典宜厚也其子林泣且告曰先人不幸勿獲全歸而墓石之銘不可以無托敢固以請辭勿釋按知府張祝狀公諱深字文淵其先山西渾源人世多顯宦曽祖廣仕元爲提舉有才行見寵於世祖爲擇宣寜縣黒虎鎭之幹河裏俾居之至國朝洪武初以閭右給省檄過保定唐縣止連順莊見其風土之美因占籍焉今爲保定人祖彥和父禮俱以公貴贈資善大夫都察院左都禦史祖妣宋氏妣李氏俱贈夫人公自幼警發永樂中爲郡庠生上言時務朝廷奇其人召入冑監時山東要路軍需錢榖有獘政遣中貴人陳保孫往亷之求國子生精敏者同事得公甚喜宣徳初擢刑部主事有勤能之譽尋升員外郎丁外艱服闋復任益盡心刑獄凡疑獄人不能辯者必屬公正統甲子用執政薦升山西按察司副使時天久不雨朝廷念刑獄有寃抑者持委公錄山西諸郡大辟囚公察其情有矜疑者五十餘人悉奏釋之又上邊務數十事多見采納丙寅四川松潘夷不靖守臣請出師剿之朝廷念撫治者非其人乃命廷臣推有風力者僉謂公可卽日召至京師拜都察院右僉都禦史以往遂破賊寨擒其渠魁送京師諸畨詟伏獻盔甲刀劍三千童男三十七人駿馬四百餘匹繼後入貢不絕公暇則撫卹士卒相地要害築闗堡城池六十處道路險峻者咸削之平以便儲運畨夷酋長或率其黨來見公宣布朝廷威徳且諭以享福之道莫不感化地方底寜朝廷嘉公之能進左副都禦史加食二品祿彩幣白金之賚甚厚一日得母報平安書潸然出涕曰老母在堂久曠定省安能爲懷卽上章懇乞終養朝廷優詔慰而畱之景泰辛未召公還特加奨勞畨人乞畱者十有七奏不從未踰月提督遼東軍務缺人廷議復屬公遂假公以便宜之權賜白金彩幣慰勉以往公至遼左威名益振乃積糧練兵畫防禦守備之計中外守臣咸敬畏之海賊李福挾妖術以惑山東之民聚眾萬人公得報略不攺容乃親率數百騎直抵海州遣都指揮周英授以成算捕之遂獲千餘人公詰其其造亂之由得首惡者二十餘人械至京師餘皆釋之景泰甲戍北敵入境會總戎得公所議巡邊之策因其勢便遂斬首七十餘級獲馬六百餘匹公在邊歲久思親益切或與同事者及母老輒流涕終日不食累上章乞歸不允丙子得還京議邊事時母年九十有四已感風疾曰吾得見吾兒卽暝目矣公悲泣懇求歸省至家母一見而逝公哀毀踰禮朝廷起公復任乞終制章凡三上不允天順攺元皇上復位乃許公終制時臺長缺人思臣僚中老成剛勁無踰公者起復公視事進左都禦史公威望日隆百僚敬憚上深嘉之寵賚優厚嘗召公咨訪政務但加老字於姓上呼之而不名蓋重公也公天性至孝𨿽居顯仕惟以不得養親爲歉諳於世故凡本朝舊典歷歷能記聽獄果斷人服其明未老卽以家事付林綜理曰吾受朝廷重托惟職務是盡余不卹也生於洪武癸酉五月七日沒於天順辛巳七月二日得壽六十有九配李氏累贈夫人生子男三長卽林國子生次彬次桂卜是年十一月二十四日與夫人合塟於連順西岡之陽銘曰惟錐在囊脫頴斯見惟楠在壑昻霄可羨彼物且然而況於人惟人之傑眾孰與倫侃侃冦公早有大名揚歷仕途才智首稱兩鎭邊陲邊塵不揚入總臺憲大振朝綱賊姦忌之竟爲所害卹典有加遺澤未艾惟孝與忠在公則崇有志不餒名位攸隆墓碑峩峩昭此行實永悶泉臺曷其有極

姚冢宰誄並序

楊守陳

成化九年二月九日太子少保兼吏部尙書桐廬姚公薨於長安裏第其子兵部郎中璧奉柩以歸嗚呼哀哉公諱夔字大章正統中鄕試省試皆第一遂爲進士擢吏科給事中英廟北巡國勢方岌岌羣臣議尊景泰帝公贊其決敵犯都城召遼宣二藩掎角敵駭而遁公預其謀超陟南京刑部右侍郎轉禮部被命考官雲南三載奏績畱任禮部景泰帝疾甚其部之長在告公彊之出率百官詣闕問安退集東閣公倡言復太子眾翕然議定俄而英廟復位時方徵苗又誣獄連襄府懼有變乃詔班師慰王中外大安蓋公之策也旣而不悅於用事者復遷南京無何上思其忠驛召至京拜禮部左侍郎轉吏部尋陟禮部尙書國家頻歳多吉凶大禮或常或變公皆據古酌今裁定允當嘗知貢舉剗革舊獘有得士之稱今上嗣統之初及戊子星變及慈懿太后之塟公皆艸疏率百官上之有曰節嗜欲以保躬修禮法以齊家出入有妨燕遊有度官爵勿濫授金帛勿虛費土木勿妄興齋醮勿頻設又曰均愛六宮以繁子姓親決萬幾以臨臣民近君子逺小人皆人所不敢言者至謂山陵宗廟聖孝所先綱常倫典國家攸重慈懿之塟或違典禮在庭百辟將有言之宗室親藩將有言之天下後世將有言之能保將來無據禮而攺正者乎世尢傳誦其言拜吏部尙書繼加太子少保先是藩臬由臺省會舉臺省由天子親臨部僅選守令以下耳公至乃悉委之連舉臺省藩臬十數皆稱職舉服其公明公益自勵日思進賢退不肖以臻治平庚寅旱霾辛邜彗見壬辰南方大水皆公上疏條陳天下大利獘乞行罷者以十數多納而施行每議大典禮大政事眾環視莫敢先或甲可乙否公徐一言以決上益信任嘗以災異兩乞歸不允比疾遣賜醫藥中貴遺牢醴旣薨賜賻祭塟贈榮祿大夫少保謚文敏嗚呼自古優於政者多劣於文髙其名者或卑其位騁之前者槪蹶之後通於身者或塞於子而公無一歉焉獨年齡未及乎耄期勲業未臻於極致故上下多悼惜之走也少欽英譽跂而望之長挹令儀輙被知遇恆時觴詠笑談忘乎位與齒之懸也孰謂公遽棄而殂哉哀嘆方殷而璧以誄請是安可辭遂作誄曰越有大江其名粵浙怒潮驚濤轟霆湧雪其上羣山崢嶸嶻■﹝山上辟下﹞紫蓋錦峯富麗尢絕聚靈鍾神千載一發篤生姚公間世之傑儀容魁岸識量廣恢鳥有鸞鶴馬惟龍騋百氏淹貫六行且該瑚璉之器棟梁之材鄕書省選連奪倫魁文播天下厥聲若雷遂登甲第在中給事有皂其囊可否獻替大輅北巡儲宮猶穉國覬長君社稷之利發言盈庭首鼠疑避公奮而前遂決其議敵犯京城國若旒贅謀夫孔多將怯兵脆公請發符窺間遣銳徵兩藩兵刻期並萃掎而角之其畏勿斃先聲所臨電閃雲際敵聞震驚遁返荒裔錯節旣遇利器乃稱擢居重任舊都亞卿用刑惟卹典禮惟淸察官遐逖黜陟幽明入奏厥績畱居於京不擇夷險以篤忠貞倡議復儲獻謀安荊視竈弗媚復南其行不逺而復天寵薦增遷儀天官陟大宗伯恭敬神祗柔撫邊磧先帝陟天嗣皇登極大禮便蕃動皆中式一生禮闈令行獘革姦幸旣驅譽髦斯得屢艸章疏以率羣辟並拜偕進匪朝伊夕自內而外巨細休戚備談極陳以匡聖徳曁論山陵明盡懇直上回天心卒正兆域進位冡宰寅亮天工內自卿署外達藩邦下逮冑子小大窮通孰哲孰否疇勤疇傭旌別進退衡平鑑空誓登英傑驅去妄庸庶官稱職民安歲丰時多災異公心忡忡屢獻大計以輸至忠豈其憂瘁竟殞厥躬嗚呼哀哉昔歳有彗西及臺衡去冬長至天雨水冰何期妖孽殱我老成訃聞於朝哀極聖情贈謚祭塟賜賻與並百卿辟士長嘆失聲姻戚舊故雨涕塡膺昔余髫齔已知公名長而翹企鳯凰星景壯登翰苑幸挹儀刑髙位宿齒奨掖後生賡歌酣嬉歡若舊盟六元方會一老遽薨俯仰今昔能不淚零嗚呼哀哉憶公立朝百僚之上屹若泰山萬峯環向奄云其頹眾所安仰國有大事事有大疑眾皆視公金鼓蓍龜遽云䢐謝其疇之歸崇善應變丸轉無滯琦有奇骨可屬大事公最似之今也則逝相條便宜宣帝中興沆陳災異米眞守城公將五之今歸於冥萬方元元誰恵誰撫九重穆穆孰匡孰輔如何昊天勿弔下土嗚呼哀哉吉日攸召靈輀咨行祖奠載道執紼傾城素驥蹢躅丹旐悠揚春云慘淡旭日淒涼渺渺長路蕭蕭故鄕黃腸下定玉樹埋藏佳城欝欎畏夜茫茫芻狗灰滅石麟蘚荒寒露碧艸悲風白楊鴉啼狖嘯狐貍跳梁雍門之言萬古淒愴嗚呼哀哉

吏部侍郎範公墓志銘

楊守陳

公諱理字道濟一字士倫號省庵宋太傳覺民之後世居臺州自臨海徙天臺又九葉矣祖諱彥善考諱起宗皆以公貴贈正奉大夫正治卿貴州左布政使祖妣陳氏妣潘氏皆贈夫人公少敏悟端凝占畢一呻輙能記縣官嘗以聖壽節習儀鼓吹旗仗喧簇塾小生羣往觀公獨若無所聞坐誦不輟眾異之長爲縣學生傳書工文山畜水湧譽髦皆自謂勿如甫踰冠中鄕試第一會試第三皆有文鋟之梓擢壬戌進士髙第宣宗嘗召進士至齋宮親試用以得其才論公居第二賜白金五兩楮幣五十緡旣而例歸省還朝時重守令之選拜知江陵縣作榜文諭民懇切且明盡民口熟之縣當三方之衝過客旁午公嚴禁令𨿽權貴無敢索一錢先是民累歲負租至十四萬都禦史徵之嚴公以民貧不能償也乃召將卒家之佃田號畸零戶者論之曰世言戶役旣佃田立戶而免役可乎遂定其等俾各出募役之米因以償負租畢完且平訟謡勸樹畜卹窮振弱禁姦招逋訪孝子節婦及忠賢之裔謹學校正禮俗民慶未始得也以舊令復遽去用薦知徳安府亦先榜諭吏民大率如江陵教養之政後悉踐其言毎歳必再按屬以省耕收亷利獘每季必命題試諸生而第之抜其尢置府後堂暇輙躬爲其師道隨州民數百家田爲楚府護衛所占猶輸租公傋奏盡歸其田民感甚皆立主而生祀之滿去以最異超陟福建布政使時大兵剿賊鄧茂七等公司饋餉善調度兵皆給食民不加賦朝廷嘉其功賜彩幣表裏各二楮幣千丁潘夫人憂起家拜貴州左布政使初貴州艸創卽驛爲布政司以夷之難擾也久莫能攺作公奏徙貴州前衛於他所以其地造司數百楹不擾而就土官無訾勿能襲職者十五六公悉俾襲吏無敢難常移文以通夷情間抗章以蠲逋稅餉兵春以糧秋以銀便省漕四川湖廣饋糧貴州艱甚公俾代糧以銀爲之糴減時直十二貴民旣獲利而川廣被惠尢漙秩滿擢南京工部左侍郎南京創自國初歲久凡百皆敝葺造費巨公不欲煩民乃請鬻蘆埸之新葦抽分局之腐木辟碎嚴內府庫之苦瑣布帛通售銀殆萬兩又請南畿獄囚贖者隨葺造所需而納於是自文廟宮殿內外諸署城樓街表或造或葺動輙百千間旣修巡狩諸般數百兵食諸器數萬皆以次成而民不知又奏各處饋南京糧者自船抵倉多所費毎米石費三斗請兵就其船人支三月之餉官取費米歲可萬石以備賑貸從之果利尋轉南京吏部左侍郎考課公明百僚咸憚之嘗請老至再不允滿考赴京途遇疾輿就其子進士絪之第輙舉手加額曰無以報朝廷無以報朝廷遂薨成化癸巳五月四日也壽六十四上聞嗟悼命有司祭塟之公配湯氏累封夫人先公卒塟於縣西長洋之原公以薨之年某月某日合塟焉子男六長綗次卽絪次紈次曽同次昌齡蔭國子生次玄齡補縣學生女二人孫男女十人公早孤事潘夫人孝處昆弟友居官淸愼忠勤凡政皆精慮而果行之一以惠利爲主故江陵才七閱月而去之日民遮阻不克則奔餞數千里慟哭而返少保楊文定公溥聞之曰世有爲縣七月遽得民如此怡愉各書所薦皆公名馬公謂公賢而文宜督學之職文定公曰縣旣得民矣俾任民牧尢宜馬公諾合詞以聞乃有徳安之陟逮其去徳安去貴州也民祖餞如江陵尢甚徳安又勒去思碑於府治焉自庚戌逮今同時軰行無在者巋若魯靈光之獨存而得業聞望隠然動天下殆書所謂耆壽俊史所謂名大臣者其爲文章操紙筆立就率溫厚坦明深切事理嘗著讀史補忘天臺要略皆八卷詩經集觧三卷徳安府誌丹臺稿皆十卷藏於家絪將奉柩還塟乃具狀泣請余曰先君治命固以銘屬先生嗚呼余童而慕公壯被知愛深矣公嘗入賀萬壽節退燕余第同燕者今戶部尙書兼翰林院學士啇公故太子少保兼吏部尙書贈少保姚文敏公國子生故盧君楷今余弟守址凡六人皆浙觧元也三公勲徳位望冠當世而公與文敏對居兩京天官豈惟淛之儀固四海之表也今文敏殂矣公又繼之悲感可勝道哉銘固晚生之職也況公治命其敢辭銘曰太公國齊簡禮從俗僅五月終報政何速公爲江陵政非呂望加其二月仁滂恵洋去不能馳穉耄遮阻執袪號啼如子失母黃覇守郡治莫與夷及爲丞相勲烈小虧公自令長郡守方伯入副尙書居守是職材非偏長所在有績於赫厥聲不損彌益晚秀獨掦行輩凋盡一老之遺天胡不憗有馨其爼有澤其封皆帝之賜恩榮始終臺有赤城萬古赩只公之休光庶或與比

毛宗吉傳

楊守陳

毛宗吉余姚人也名吉自少攻文學尙气義言論侃侃不少屈舉進士授刑部廣東司主事嚴明亷鯁訊囚多立驗權貴無敢撓之芭苴𨿽半號一縷必峻卻山東人有居京者女歸壻反目令女逸匿之山東因誣壻殺其女權嬖右之壻誣伏坐死獄疑當讞已更數司閱數歲適宗吉讞得其情宻訪女獲之婿乃免一部推服京城姦民有晝竊人家貨賄謾途人剪其囊者諺呼小李宗吉捕得其魁箠死之其黨稍戢錦衣衛卒逌百司鉤摭傳政書片楮以聞輙報可至有被誣坐族者公卿皆重足待之干請必狥然或犯罪例入廣東司莫敢誰何宗吉獨法治之如他犯指揮門達怙寵擅威福能生死人在俄頃百官遇之途皆躍馬避恐後宗吉獨與舉鞕抗揖於是皆銜之偵其過百方無所獲一日宗吉以失朝下錦衣獄衛卒羣吠脇之宗吉徐曰有國法在爾曹柰我何達聞益怒嗾健卒掄巨挺挺之見骨幾死猶行行自得療數月方愈人語之盍少貶狥俗宗吉笑不應復職一如故輿論賢之名聲籍甚升廣東按察司僉事分巡潮惠二府黜墨吏摧彊宗殄海冦民用寜輯期滿代還民乞更巡一載從之劇賊楊輝據程鄕縣之寶龍峒其黨曽玉謝瑩分據石坑龍歸二峒西山剽虜刻期攻縣治宗吉曰先人能奪人之心亟調官軍集民壯僅七百人倍道馳至石坑賊三千人出拒宗吉定計令兵佯退以致之賊躍而進乃督兵殊死戰良久麾伏兵起遂克之縳曽玉明日乘勝破龍歸擒謝瑩又明日攻寶龍賊伏山上篁竹間發弩矢我軍阻深谷勿克進宗吉乃簡敢死士百人人懷十石子從間舉道攀蘿陟篁竹後投石子亂擊之楊輝殪餘眾驚潰凡攻三峒斬首五百級俘六千人獲白金八千餘兩他物稱是奏未報時廣西蠻賊滋蔓髙雷亷三府尢苦之眾推宗吉往巡道路榛塞村落爲墟數百里無人煙攬轡四顧悲且憤嘅然有削平禍亂之志至亷州內官監珠池者方系民數十人徵賄箠擊幾死宗吉嘆曰民幸不死於賊者又死於此何忍也遂盡釋之凡黨內官悉寘之法眾口稱快至雷州報賊刼大者體村遽檄都指揮石鼎出擊鼎懦不敢宗吉素知海康縣知縣王麒忠勇可任卽命麒率民壯偕擊賊走之斬首數百級奪還人畜無算賊入吳川縣分爲三其一由水道宗吉覘知復命麒以舟兵追破之其二聞潰去相戒勿犯自是部內稍寜因條平賊方略奏之上嘉嘆升本司副使降勑奨諭委總廣東軍務宗吉益感激思報以滅賊爲己任惠州河源縣告急卽兼程進兵敗之鋪前又敗之長峯徑口賊遁至淸逺縣守將都督僉事張通遇之戰北宗吉亟進援賊見其幟呼曰毛家軍來矣遂奔潰凡斬首三百級奪還人畜數千踰月廣州新會縣告急宗吉提兵至燈下斬賊首數十級賊遁入陽江縣營於云岫山仕峒我師夕至比明擊敗之賊棄營走山下我師狃勝突入其營陣亂賊乘之刺殺前驅潘百戶有哨指揮閻棄師遂潰宗吉勒馬持刀大呼曰札住札住潰已不可遏從騎勸宗吉退避宗吉叱曰爾去吾誓不與此賊皆生益奮而前揮刀砍賊不已力屈被害成化元年三月一日也是日晝夜晦烈風雷雨大作山谷皆震動逾七日得屍貎猶若生櫬還官吏士民弔哭祭奠相屬事聞贈通議大夫廣東按察司按察使遣廷臣諭祭賜其家米四十斛布四十疋錄其子科爲國子生論曰嗚呼兩廣之毒一何酷耶自昔任邊事者賊至僞不聞聞亦不往往亦不戰戰亦不力甚者十餘賊驅子女數百過城下亦莫肯以一矢相加偵人以告則詬箠之賊去乃始耀兵入墟落殺掠齊民以爲功王師兩徵猶踵其故智權貴右之濫封溢貴不吝也朝奏捷夕告急不詰也陷城棄師失律之將不戮也非誨之縱賊殘民耶亦無異乎毒之酷矣獨一宗吉如兩廣何人孰不死而宗吉聲光將與日星照終古彼偸生幸富貴者竟何如哉竟何如哉

明名臣琬琰續錄卷十二

●欽定四庫全書

明名臣琬琰續錄卷十三

﹝明﹞徐紘撰

南山黃先生墓碣銘

楊守陳

山環吾郡而其南若金峨諸峯尢峻秀先生樂之故自號南山而學者稱南山先生無異詞先生嘗仕有官階矣皆不稱其官獨舉其號而先生之者崇其道也先生之道性乎天而成於自得其學聖賢爲一鵠以知行爲兩輪嘗曰學聖賢一分便是一分好人又曰明理務在讀書制行要謹獨此其所以道而學也方其少時已負文行之譽及其壯彊益修耄老不懈徳足重於眾功足昭於時言足立於世其可謂有道而甚文者歟先生諱潤玉字孟淸世爲鄞人曽祖長卿仕元蠏浦巡檢祖啟翁隠卿授徒父良以先生貴贈文林郎行在交址道監察禦史母嚴氏贈孺人生母史氏封太孺人先生方五歳侍母病夜不就寢家人已稱其孝六歲就坐立屹然不與羣兒狎書過目輙成誦師奇之十歲行道見遺金不拾途人悉嗟異歲十二聞郡守王公琎肇舉卿飲酒禮於郡庠往觀之黙識其儀歸書於冊師愈奇之歲十有三時攺元永樂命江南富民實北京其父當行先生詣官請代官少之對曰父去日益老兒少去日益長官異而從之踰年抵京受廛北城外十里所沙漠寒沍茫無人煙先生與同役築室城北閭傾訾給徭賦墾圃鬻蔬以爲生人或不堪其勞瘁先生安之稍隙輙肆力於學以已心爲嚴師而蘄造乎聖賢擇然後語確不可易焉揆然後動端無所苟焉京有富翁僅一女招先生寓宿其家而同賈先生辭或問之曰瓜田不納履也其愼行若此裏中弟子多從之因教且學間爲文辭不作組麗蔪刻之語而理致淵永人喜誦味之補郡庠生京闈鄕試擢禮經魁會試授建昌府學訓導丁文林公憂攺訓南昌府學蔚有聲績用薦拜行在交址道監察禦史出按湖廣罪斥藩臬郡縣之不職者至百有人威望赫然英廟卽位以學政衰弛命廷臣舉有學行者爲憲臣以董之楊文貞公以先生薦遂陟廣西按察司僉事屏浮藻奨俊賢士風丕變時冦起軍興都指揮吳某妄掠子女萬餘口先生劾而歸之副使李公立人民死罪且數百人亦爲辯出之萬口稱快南冊衛在萬山中瘴甚戍卒歲死或幾半爲奏移於夷曠之地人感之至今丁史孺人憂攺湖廣按察司布憲亦嚴巡撫都禦史李實張甚藩臬皆折節下之先生獨無加禮而連黜墨官二人又皆其鄕戚也故發憤誣奏先生不暗刑律先生弗辯也左遷和州含山知縣浚麻湖以復逋租閱蘆埸革其積獘徭均訟平民感恱之請老致仕尋以子隆貴封承徳郎南京刑部廣東司主事閒居簡出日惟玩味經義無厭足平生著述甚富以朱子嘗欲編禮記附儀禮乃取儀禮所爲四卷而以禮記比類附之不類者附諸卷末首亦各有意義又以五禮獨缺軍禮因取周官大田禮補之而以禮記諸篇載田事附焉別爲一卷通五卷皆爲之注釋曰儀禮戴記附注以小學四書諸經注家或遺或悞撰經書補注以大學中庸旨皆淵粵撰學庸通旨以禮記深衣制十有二幅鄭氏誤注爲裳而玉藻長中繼掩尺注亦誤撰考定深衣古制以四明新志蕪撰寜波簡要志以道徳經陰符經古注皆昧各爲之注嘗因安逺侯漙問古兵法爲注孫子其它備論理事曰南山錄雜著詩文曰南山稿皆藏之家居二十載壽八十有九而卒時成化丁酉五月二日也卜某年某月某日塟某處隆具狀屬余銘嗚呼詩有之𨿽無老成人尙有典刑老成人之重於典刑也尙矣吾鄞風俗自古朴淳大裏之髙節董淡之純孝可徵也宋慶曆淳熙以來諸老傑出表以馴行闡以正學旣駸駸於古矣有國初士猶修徳行礪名節尙道學而文藝仕進不甚貴之逮於今則文藝日以盛仕進日以繁而向所謂徳行名節道學者或莫知省於是老成人凋謝盡矣而先生巋然若魯靈光之獨存後生小子有志於古者尙可憲而則焉今亦已矣噫痛哉先生性剛介寡交遊其所稱許者四方若李文毅公時勉薛文淸公瑄不過數人而鄕邦尢鮮獨與守陳祖考棲蕓先生𨿽顯晦不倫而以道徳相契往還間人見兩先生皆偉貌丰髯荘重嚴毅畏之若神莫敢卽所談惟法性道之淵文辭之粵未嘗一語及世故守陳少撰杖履侍側聞緒言爲多長與隆同捨學且久逮先生歸老尙時獲親炙之故知先生爲深宜隆之以銘屬之也先生室範氏封孺人贈繼室以舒氏五男長性永新訓導次教次道宣義郎次隆以進士累官四川按察司副使亷毅公雅政聲章甚次達國子監生孫男廿有七曽孫男十有九先生位不滿徳而年齡之邁子孫之顯且若償之矣況又有不朽者在乎銘曰在古聖人未始不學其學伊何道徳矩矱敷爲勲勞著爲言議以澤當時以覺後世譬彼天道生物爲心霆雨發育日星照臨是二道者蓋難乎備姬孔至哉程朱其次爰及吾郡二敏﹝丰淸憲髙憲敏﹞四先﹝袁楊舒沈﹞深寜﹝王應麟﹞文潔﹝黃東﹞亦各有傳晚生黃公天性孔懿自其少時克已孝義長而好學昕夕簡編心驗躬履誓趨聖賢明理在書謹行於獨發是二矢射彼一鵠乃齒鄕論乃作校師道遵教洽厥聲四馳乃陟於朝六察是職茹雪嚙冰隼翔鷹擊天子曰咨學政日靡愼簡憲臣俾振而起八桂成林丹徼之極鴂舌卉裳在泮挾策先生不鄙示之周行沃醉俾醒瞽豁而明徙蒞湖湘專典臬事鷺車所臨風聲逾厲彼貴方逞我守其恆哫訾栗斯則匪我能攻詆旣成用宰百里斵楹爲杙大匠斯鄙素位安命何怨何尢利興害去惠澤滂流尙丹其心遽白其髮飛不盡韓歸休於樾有子克肖亦豸其冠孫曽蟄蟄敬恭暄寒閒居簡遊舊著是閱漬墨磨丹之死不輟儀禮爲經傳惟戴記合而注焉晦翁之志經書補注庸學指歸有刋彼誤有拾此遺道徳陰符曁孫武子亦各注之以闡厥旨深衣制幅誤注爲裳千載之謬一朝用章格言孔多厥有別錄余文曁詩亦溢於櫝古者不朽惟徳功言先生庶乎鄕之前賢嗟彼蚩蚩耽寵與利行朱懷金以炫於世奄其逝矣湮滅無聞孰與先生身沒名存我銘斯立匪但焯徳且以砭愚庶其有懌

右僉都禦史汪公神道碑

楊守陳

都察院右僉都禦史汪公被命整飭薊州山海邊備兼巡撫順天永平二府越二載得疾請歸未及報疾已亟輿至京師之居第卒成化十六年四月二十三日也年才六十有三自將佐守令下逮兵民皆悲慕不已交章列其行治請賜塟祭以寵異之制曰可舊典凡四品以上賜祭三品以上加祭賜塟今公官僅四品而塟同三品實異數也非有大得乎下而深獲乎上曷克致是公姓汪諱霖字潤夫廬之六安州人髙祖富徳安府同知曽祖景道莘縣知縣有能譽嘗被賜金帛之徵祖克敬不顯父洪麻城縣學教諭以公貴累封大理寺丞母﹝闕﹞氏累封太恭人公承家訓起州學登進士第拜監察禦史出按雲南操已愼布憲公讞獄多所平反吏民安之丁封寺丞公憂復職按浙江持其素益勵時錦衣衛指揮門達方秉權熖熖其子商於浙自鎭守官以下皆曲意恱之以公獨不禮也歸譛之達怒遣校尉偵之卒以無罪也還掌江西道適今上嗣大統言官劾門達抵罪薦前都禦史王公竑李公秉皆復任天下稱快公預力焉先是兩廣蠻冦出沒且十載屢徵不克至是命趙都督同知輔率師徵之遂命劉禦史慶與公察官軍有主事與冒功者皆寘之法公與劉恊心申令師肅然憚之自京抵兩廣所過按堵且以策贊師搗賊巢穴如破竹旣而審首級有妄者斥之俘獲有系吾民者縱還其鄕凱奏論功拜公大理寺丞秩滿陟本寺右少卿尋擢都憲被飭邊撫郡之命遂乘驛徧所治戒將佐練士卒葺城堡樓櫓簡器械軍聲用張敵莫敢犯且厲守宰俾勤卹民隠無或迫違舊例邊軍糧餉永平府給古北口薊州給山海闗皆以車運費重而途艱然緣邊米價頗賤公請以銀代糧分給之兵民兩便皆歡欣戴感之公性孝友喪父哀甚迎母就養京邸逮都憲考最例進階公請輟階進母太恭人之封及死惟以弗克終養爲恨焉至公之爲人寛厚溫恭臨政詳愼未知徼赫赫名然其所治無論朔南人皆恱慕之公娶張氏封張孺人子男五人長曰睦陰陽訓術次曰曉曰暐俱州學生又次曰昉曰■﹝日良﹞孫男十有二人睦輩卜塟於其州之地旣請丘祭酒仲琛銘周侍郎堯夫表矣乃復請余碑焉余與公有雅弗克辭系之銘曰六惟古國臯陶所封於今爲州公家其中公之髙曽以逮於今三世顯榮公大厥紹奮登甲科遂典六察威惠所加六詔兩浙兩廣麻沸帝命師徵公監以憲有聞無聲孰狼孰貪孰猛如虎孰敢幹令以犯吾斧運籌位帥師搗賊窟封豕長蛇是絕是忽矜彼系累有我赤子從而釋之還厥宅裏奏捷第勲丞於大棘貳卿無何都憲是職驚車按邊將士用銳髙城深壕敵駾而喙督守與宰字其下民雨稿俾秀化愁爲欣胡不耄老僅耆而逝小大邇遐交傷並喟天子有詔斧封巍巍刻石墓道過者式之

少詹事柯公傳

王■﹝亻與﹞

學士柯公諱潛字孟時別號竹嵒興化莆田人其先晉江人五代時有諱寶者官大理評事徙莆之武盛裏生宗戶部員外郎峽戶部主事長陽尉濟長陽生朝陽令璇璇之孫贈承事郎昱再徙邑中安樂裏今所居何山是也承事生海丰令新之由海丰二世海陽尉峃海陽以下又六世至公髙祖憲孫曽祖君寶祖徳平皆不仕父原琪用公貴累封奉訓大夫尙寶司少卿兼翰林院修撰配戴氏累封宜人公生有奇質頴異絕人數歲能作詩十五能爲舉子程文從鄕先生林知縣庭芳方行人澥遊補邑庠生正統甲子領鄕薦當赴會試以未忍離親未果行遂攜書入蓮峯僧捨講讀不輟戊辰會試中乙榜辭弗就教職入冑監攻苦敷淡益肆力於學景泰辛未再至禮部遂中甲榜進對大廷賜狀元及第賜朝服冠帯公上表謝越數日授翰林修撰公丰神峻整言動謹飭是時翰林諸老多在咸愛重之爲之延譽未幾賜五倫書正經四書尋用薦入經筵自是凡朝廷用人有制作加恩典公皆與焉壬申四月升右春坊右中允兼修撰五月預修歷代君鑑書成賜白金千兩綺二表里甲戌二月禮部會試爲同考試官五月預修寰宇通誌三載滿授勅命進階承徳郎推封二親及妻戴氏繼室兪氏丙子五月通誌成升司經局洗馬仍兼修撰加賜白金文綺八月考應天府鄕試舟維淮揚有舉子鬻私者暮夜投公公叱之彼固以請以所賂遺置公前公怒命執付有司治以法是秋埸屋肅然比掲曉咸稱得人還朝乞歸省未行英廟復辟攺元天順更授公尙寶少卿兼職如故仍許歸省己夘二月命修玉牒庚辰春命偕呂學士原考禮部會試十二月命充東宮講讀官尋給命進階奉直大夫加封其父母妻癸未二月復命偕陳學士文考會試會埸屋火罷甲申今上卽位以隨侍恩升翰林院學士三月有旨選進士年少質敏者李東陽等十八人入翰林院庶吉士命公教以古文詞學八月上禦經筵勅兼經筵官仍賜白金三十兩寶鈔三千貫文綺二表裏九月奉旨纂修英廟睿皇帝實錄成化攺元八月考順天府鄕試九月玉牒成賜宴兼賜白金文綺寶𦇤丙戍廷試典讀卷賜鈔千貫是月再奉旨教庶吉士林瀚等二十四人十月賜新刻貞觀政要十二月命掌翰林院印丁亥五月實錄成升詹事府少詹事兼翰林院學士賜白金三十兩金織彩段三表裏折衣羅三表裏賜宴禮部十月賜大明一統志戊子二月命日侍經筵講讀自辛巳迄戊子凡遇午節輙賜牙骨聚扇上有禦制淸暑歌解慍歌及諸家繪畫金織扇袋五色圓壽絲縷虎頭絳畫艾虎七月有詔議慈懿太后山陵事內閣大臣先進章公率僚屬繼進論合塟於禮爲宜明日文武羣臣復繼進未得者公復具疏期以死請曰朝廷大事臣子大節捨是奚所用心頃之俱召至文華殿諭可其奏眾歡呼而退十二月賜經筵儒臣七人襲衣冠履公已聞父喪上命卽其家賜之旣而有司爲少卿公請祭命並與塟蓋異數也公感激禦哀就道抵家不入中門寢苫枕塊不脫絰帯擇塟地於所居東一里許和溫山麓以不忍離喪次圖繪形式付其弟通州學正江董成之時母戴宜人在堂事之逾謹備極甘脆己丑九月季弟澍病親爲調藥比卒殯殮皆厚後朔望易期服哭失聲而後返衣衰居苫次君子謂之有禮庚寅正月戴宜人屬疾越五日卒公哭踴絕而復蘇朝廷聞之復遣官諭祭辛邜四月有詔起復祭酒缺員久難其人上知公剛方將用之以厭士論公聞命具疏乞終制大略忠與孝豈有二致事君事親初無兩心使親喪可短則他日所以事君者可知矣上覽疏許其終制公素無疾至是以久居苫塊患在是風痺未平而寒熱繼作公自知不起呼學正君與之訣瞑目而逝時癸巳八月十一日也年五十一訃聞上悼惜遣官賜祭復命工曹營塟公娶戴氏先卒繼兪氏南京禮部侍郎綱之女子三長森次林戴出季宗文側室王氏出女二公天性孝友事親養志友愛二弟撫育從子尢極恩意念季氏早沒悉以先公所寢室讓與其子室壁而自與學正君別作室於都廳東西以儉陋自居人以義稱公稟气峭直操行取捨發爲文章嚴整有法類其爲人其爲詩新淸微婉尢有風致其性喜遊供職之暇時偕二三知己窮覽勝槪雅歌投壺分韻賦詩襟度豁如也旣綜院章卽詞林後圃結淸風亭亭下鑑池蒔蓮決渠引泉公退宴坐其中又翛然若眞登瀛洲者至於遇事感發言論侃侃掦搉古今較然自負如公者可謂動靜不違守之以正者矣故𨿽官庶僚已系天下之望位日通顯望日益重𨿽嘗以聖賢之學啟沃聖心其平生所蘊蓄抱負蓋未及少施於天下故其歿也匪徒士君子傷之𨿽天下蒼生其素所屬望者蓋不能無缺然也使天假其年上柄用之其所經綸贊理宜何如哉予聞之宋儒明道之卒也或有問於富韓公公曰伯淳無福天下人之無福又不知今日之知公者有如富公之知明道與否也■﹝亻與﹞忝與公同年及第同官翰林二十年辱公契受爲深公易簣時其家人咨以後事公無他語第曰爾往南京見王學士訪之噫顧予何人敢承公死生之托耶閱月訃至予旣爲位哭之謹論次其平生以爲傳授其子孫宗支使傳焉

太常寺卿王公墓志銘

王■﹝亻與﹞

公姓王氏諱獻字催臣號退庵杭州仁和人也曽祖諱思誠元醫學提領祖諱性安冠帯醫士贈太常寺卿兼翰林院侍讀學士祖母楊氏贈淑人考諱智初封編修後累封贈太常寺卿兼翰林院侍讀學士妣顧氏亦累贈淑人繼母兪氏封太淑人公天資頴異覊貫知讀書記誦日數百言不煩熟復卽終身不忘十五學通經肄筆作舉子程文十七領鄕書明年景泰辛未登進士第與狀元柯潛等二十八人同進學東閣賜居第給太官酒饌及膏紙費命內閣大臣典領之蓋不別立師不出就外署一如永樂初科故事公感際遇益肆力於學工古文詞在同年中最號敏瞻時公猶未娶吏部侍郎淳安項公見而奇之以女妻焉癸酉授編修與修寰宇通誌升修撰天順初乞歸省賜路費鈔逾年還朝命入內館授中貴人書癸未春同考會試會貢院火秋復試復爲同考是科先後兩入簾不攺命者惟公一人丙戍修撰秩且滿先公訃至卽日陛辭星行抵家治喪塟戚易兩至暇日與鄕人接恂恂厚謹無一毫早達貴侈之態人以爲難尋用薦起復之公疏乞終制服闋升左春坊左諭徳兼修撰庚寅命充經筵日講官賜大紅織金襲衣束帯冠履辛夘再賜大紅羅衣一襲是秋主考順天鄕試壬辰充廷試讀卷官賜寶鏹千緡未幾升翰林學士癸巳賜金帯本朝學士非典密務侍日講者皆不與是賜蓋異數也乙未復充廷試讀卷官賜寶鏹千緡丁酉朝廷用儒臣議追崇先聖禮樂遣公祭告闕裏北還適所嘗與修宋元通鑑成升詹事府少詹事仍兼學士戊戍皇太子出閣命侍講讀於文華殿又命偕學士南昌謝公教庶吉士梁儲等於玉堂外署滿三載乞恩移封父母詔許之今後凡朝臣五品已封者卽四品不封先公旣贈諭徳又加贈詹事皆兼兩銜妣亦由宜人加恭人人罕與爲嫓辛丑主考會試壬寅修文華大訓成升今官甲辰丁未再充廷試讀卷官復賜寶鈔蓋自擢第入翰林於今三十有七年先後握院章者十有六年而年已五十餘後進推公爲先達知己期公於大用公𨿽謙不自居而亦頗自信其必至然訖不登樞筦履要劇以少展其所抱負君子惜之所謂行止非人所能爲而天實爲之也公爲人性度夷坦襟宇澄霽與人交洞見表裏爲人謀不擇利害嘗有同官最厚者卒而子幼家事爲二弟所將公忿然不平乃拉二三友爲之處分不得逞遂造爲無根之謗以誣公好事者從而扇之公𨿽弗爲辧而亦不能釋然於懷卒之以此齟齬終身而不克永年於是識者又深惜之謂人眾勝天而不可盡諉之命也公學春秋三傳作詩文有奇气好論而切於用事作字亦飄逸類其爲人客至對奕終日其所自奉𨿽儉而供具必丰比遭謗則罕與人接過親舊亦寡言初拜官時年方少而臒眇中歲漸丰腴比年乃更羸然如不勝衣蓋時已屬疾猶日侍朝供職相知者才一再晨不見而公已易簀矣成化丁未八月四日也享年五十有四訃聞上憫惜之贈禮部左侍郎遣官諭祭命有司營塟歿後三月兄惟貴自鄕邑來歸其喪以某年某月某日塟某山某原因念公之子霆久廢於癇疾慮無以紹其嗣乃請於朝以其仲子云後公制可之並以云爲國子生俾之有世祿焉吁哀卹之典厚矣公配項氏贈淑人先十二年卒生男一卽霆女三繼劉氏亦卒側室生女三皆幼予曩在景泰初與公同年及第同讀中祕書又同官翰林同居一坊交相契而往還甚欵宻一日公與童庻子大章過予大章好謔浪喜恱相談死生之理自謂其體太魁碩當不壽公亦淸修不耐老吾二人先死銘皆於予是屬蓋予僅長大章一歲死先後未可知若公則少予十稔我銘當以屬公皆笑而頷之後予去官南京二十年不遷大章卒予不及銘惜其自立大節如不附石總兵求官至挽之不去解紛二朝士廷辱石氏之黨上怒索其人而大章不妄指以逭已責當時稱之而後世無傳焉予深有負於大章也頃予被召北來而公之歿甫十日謂可圗踐言於公而公家不予知遂不嫌自售請於編修君得其所述事狀爲按而序之蓋千載之傳𨿽不宜托之蕪陋謭淺之詞而片言之諾庶足以全夫朋友死生之義故不復他卹而卒爲之銘銘曰仕旣逢時位亦不庳直騖橫馳靡適不宜胡嗇其施而止於斯尙永於垂刻此銘詞

戒軒先生傳

楊璇

先生常郡錫邑人也諱善字擇賢姓馮氏故邑著姓髙祖亨甫曾祖達卿皆業儒大父彥嘉福建都衛經歷父景春先生天才極髙性剛果遇事不少假借故號戒軒以自懲時學者未知所尙慕先生立言行已皆以屏斥浮詞惇尙實行卓然爲東南文學之倡年二十爲州裏師摘發疑義爲學徒陳道諸老生無能論難者長益肆力文學期厎於實用宣徳初兵科給事中陳圯左遷邑丞察其賢以經明行修薦爲本縣儒學訓導先生辭不獲乃曰廟堂之臣恢弘事業學校之官陶冶人才人才成則事業見卑其職豈朝廷養士意邪乃拜受之先生𨿽以書經起家而博通五經其論學術則曰五經一理也兼通而時出之始克稱儒自漢以來儒者執一經以名家非所以博學而反約之也其論道統則曰斯道在天下有原有統原出乎天統存乎人吾邑自兪尢諸公得接文靖之傳於紹興嘉定間旣久而晦蝕數百載之下豈無上接其傳者乎乃建議以爲聖賢乃儒教之根源道徳之脈絡學宮舊有祠多歷年所浸至蕪廢今宜以中楹復祠文靖公以下五先生東楹則祀鄕先賢如唐李紳輩西楹則祀有功於學校如元虞薦發輩上書當道遂從其議蓋先生以繼往開來爲己任倡明道學力拯頹風復還於正是以士子翕然從之而先生之革俗獘不用浮屠大爲時輩詆笑縉紳間亦有毀其難行者乃取朱子家禮質以太祖髙皇帝禦制孝慈錄等書並朱子後來所行與家禮不同者逐節筆之如喪禮舊以嫡繼慈養母斬衰三年祭祀則四代共一祝板之類皆革去家禮舊文一遵國朝制度如深衣續袵鉤邊喪禮惟父母用哀辟領負版與夫祭禮冬至立春不祭始祖之類一以朱子晚年所行爲主家禮原文不復載錄以至引用諸書並漢唐宋以下諸儒居家雜議有可依據者卒爲一編名之曰家禮集說敍而習之以立修齊之本大意以爲時有古今禮有損益修而正之變而通之此家禮舊文𨿽少變於今日而未始失其禮意也知禮者是之其書遂行今江南士庶家皆遵之民風亦爲之一變初先生父以詿誤備邊母悲哭喪明先生帣鞲侍養躬自洗濯衣不解帶者十年母目復明至是父歸卒廬於墓者三年有司欲舉孝行先生以母老固乞近地迎養奏可復升安慶望江教諭先生自負甚逺恆欲章封事論天下大計復念犯位卑言髙之分則又嘆曰時不我值命也柰何一析去牙角旣無所發其忠愛則以勸進後學爲事旁引曲諭務啟其聰明故出門下士隨才各足一時登拔者獨盛於他郡嘗典江西鄕試黜浮崇實士論多其得人景泰紀元以秩滿赴銓曹見撤民居爲巫立廟走告大宗伯胡公濙願罷其役詞气激切胡公壯之謂其心術正大不宜屈置閒散方將薦聞而先生竟致政歸當是時年六十三矣又十三年而預自爲志又三年而終得年七十有八其自志曰昔孔明自比管樂時人莫之許今時人許先生有匡世之才卒靡冷官而止人皆惜之先生無悶也其教人以倫理爲本詞章次之化導諄懇能得士心故沒而士子思之有司崇之錫山望江各崇祀於鄕賢祠有子三人泰濟豫泰世其業領丙子鄕薦其平生所著扶樹教道有戒軒文集若干捲宣寄性情有戒軒詩集若干捲參訂古禮有家禮集說惇厚風俗有錫山望江二志其門人分職中外者自郎中李灝以下餘二十人具載先生自志而獨以璇爲合志故於其歿也旣表其墓以爲天下慟復疏其事爲傳俾泰附之家乘以俟史筆

論曰余讀戒軒等集知漢儒之不好法言也道之行廢命也先生爲貧而仕非有行道之責旣老不自休抑有何也孔子云文王旣沒文不在玆乎安定爲蘇湖授敎門人皆有可觀後世與韓範並稱立功與立言所得有不同哉然先生非儒官亦不能著書如此云

戒軒先生預述墓志銘

失名

戒軒先生錫人也馮其姓善其名擇賢其字父景春不仕大父彥嘉福建都衛經歷曽祖達卿髙祖亨甫皆不仕卒戒軒平生讀聖賢之書樂聖賢之教求堯舜禹湯文武之心志堯舜君民之志不戚戚於窮恆熙熙自足年二十受徒州裏三十九舉經明行修任錫庠師轉崇明六十試官江西六十二致望江教諭政歸錫奉母終老焉以父母卽天地嚴加孝敬故於生事塟祭一遵於禮不敢有違其爲人性剛勁觸事易忤一毫剉人若撻市朝故號戒軒以自抑其性气先生天才頗髙識量亦異於眾善料事人亦借服門人郎中李灝布政楊璇參謨馮諲僉事談泰府縣職陳給王納輩學職楊盛唐旭輩二十餘人施政立事惟楊布政合其志嘗曰天下人才一邑人才也吾邑若此餘可類推後世不及唐虞三代者人才爲之也恆欲封事時政不敢犯位卑言髙之分吁孔明窮耕南陽自比管樂時人莫之許今時人許先生有匡世之才望先生有匡世之佐任卒靡冷官而止人皆惜之先生自若也使先生果能顯任其能匡濟否乎或曰先生志堯舜君民之志得其位必行其學恐行其學不能阿順不得久居其位冦凖韓琦貶斥未嘗無也在朝見撤民居爲巫立廟往告胡宗伯勸其力諌罷其役憤切言激人笑其戅以此觀之可見其忠君愛民之心正大矣𨿽然此皆空言特論心之所存而已先生自致仕歸自以不能行道濟時恆歉於中錄醫方合藥以拯民疾達家禮以正民俗修誌書以篤民風躬行孝弟以惇倫理儉治家以杜華競鄕邦吉凶事咨訪而後行奉母之餘惟琴棊適趣而已不預餘事以書經起家教其冡子時泰登景泰丙子科吳啟榜鄕貢進授河南渉庠教諭分俸就養於家天順六年七十五歲自感康寜無恙安享天祿仿杜牧之生前自爲墓志越成化乙酉六月十六日卒於正寢享年七十有八歲卜以是年九月十六日塟於開原鄕惠巷之原從先兆也配盧氏先卒生三子長泰娶秦叔象女次濟娶殷序賓女庶子豫娶周信民女女一適談熙嗚呼若先生之生平出處渉歷備至弗畔於道式克至於今日休亦百中之一二耳懿哉乃系之以銘銘曰教官三紀歸老巖阿人以爲少我以爲多存順歿寜吾末如何自吟不盡畱後人歌

明名臣琬琰續錄卷十三

●欽定四庫全書

明名臣琬琰續錄卷十四

﹝明﹞徐紘撰

大學士彭文憲公言行錄

尹直

彭時字純道安福人進士第一歷仕正統成化間位至少保吏部尙書兼文淵閣大學士卒年七十贈太師謚文憲

公自少端重寡言不與羣兒相狎戲惟奮勵讀書治春秋從叔父僉憲及憲副二公學屬文輙有驚人語二公喜謂他日必爲宗公及領鄕薦入國監博學精思爲海內士所推服祭酒李文毅公尢以公輔器待之初入閣與泰和陳芳洲諸老遊公𨿽晚進積學素履殆無愧焉後復入閣英廟方倚任李文達公有事數召面議文達退卽諮處於公輔益居多其有不可者每據理力爭不肯一詭隨初或意相忤久之心服其公且明語人曰彭公眞君子也天順末錦衣衛指揮使門達甚見寵任忌文達與相軋陰中傷之上曰李且得罪行專用彭某中貴以語公公矍然曰李公何遽至此因爲力辧其誣語聞文達得釋河南有衛官頗彊橫淩人刺事者誣其謀反門達煆煉成之公曰人可輕殺耶具言於上竟得從末減活其家數十人今皇帝嗣進吏部右侍郎兼職如故是歲秋同知經筵丙戌乞歸省詔馳驛往還太監許安致道理費長隨張敬護送抵家未踰月手勅促還朝丁亥二月至上慰勞之六月以四川宣府遼東地震上疏陳六事皆規切時政八月總裁英廟實錄成進太子太保兼文淵閣大學士尙書如故戊子夏陳荘靖卒公上疏言才識迂陋今冒居內閣首僚何以下副羣望乞妙選出眾才賢擢居前任上曰卿輔導有年才識老成何以辭爲慈懿太后崩詔大臣議塟所眾相視莫敢先發公曰梓宮當合塟裕陵主當祔廟此一定禮無可議者具疏引漢文帝合塟呂后宋仁宗合塟劉后故事乞念綱常之大體先帝之心必求其至當此實綱常典禮萬一有違在廷百辟將有言之宗室親王將有言之天下之大萬世之逺亦將有言之豈能保其終無據理攺而從正者乎上猶重違母后之意未允公與在廷文武羣臣伏文華殿以請或至嗚咽泣下上爲之感動卒從禮制是秋彗星見越三臺公上疏乞痛加修省而謂外庭大政固所當先宮中根本尢爲至急望正名分均恩愛以廣繼嗣爲宗祀大計又言大臣進退皆宜斷自宸衷不宜專任臣下如平昔察知其人或召吏部面議或召臣等參詳庶權出於上皆嘉納之平涼土達滿四反官軍連失利都禦史項忠奉詔往撫捕之公料其必成功而朝議洶洶咸欲再遣將出師公執不可或以危語動公公不爲動未幾獻俘至議者始服上嘉賜俘奴一人己丑冬無雪上疏言自古旱災皆由下民困苦怨嘆之气感動天變而致近日光祿寺之買辦各城門之抽分掊克太甚而獻珍珠寶石者私賄估直之人倍增其直以規取府庫以萬民之供輸而爲姦人之所侵奪伏望盡革其獘以惠生民上是其言京師爲之踴躍辛邜十一月彗復見上疏言徳政之要其一乞崇正道而母惑於佛事其二乞謹命令之傳庶事出於一而無詐僞其三請退朝之暇延接大臣面議政事兼問軍民之休戚訪人材之賢否察治體風俗之得失其四言近聞嬖幸無故而受金帛者多工匠無故而冒官職者眾是賞太濫也或罪不應謫戍而謫者或罪不至死而死者是刑太深也宜節賞愼刑以遵成憲其五乞以古之聖賢爲法聽受羣言勿惡其切直勿忽其迂逺苟當理者宜卽行之其六言股肱之臣耳目之司近多至於奉承而嫌於違覆直行己意而不加斟酌乞戒勵各官愼修厥職職股肱者事有不可宜再三執奏母率意而行司耳目者遇事爲民病官爲民蠧宜卽劾奏母徇情而黙庶百官奮厲興起事功其七乞淸理三營艸場減退豪勢莊田嚴有司掊克之禁庶軍民得所邦國永寜上曰然卿等宜益勉佐理

太監劉永誠沒言其有軍功宜追封爲伯公力爭之或曰自古有封王侯者公曰此盛世事耶祖宗成憲具在誰敢違之事遂寢壬辰天下水旱相仍復上疏言時政闕失乞放歸田裏不許乙未正月升太保尋復病蓋自己丑以後凡七在告上輙命醫視疾遣內臣致豬羊雞鵝酒米之賜踰月不出則必再遣焉病革衣冠端坐徐言曰死生常理不足驚但冒居天位上不能報國下不能養老父耳無一語及私問之亦不應是夕遂不起三月二十二日也公資稟旣異加以問學之純自少至老敬謹如一日居閒無惰容行則兩手常端拱飲食不聞匕筯聲尢不喜紛華先後蒙賞賚白金幾千兩彩幣數百鈔十萬緡冠帯衣服書籍器玩鞍馬飲食之類有加而公處之泊然終歲不一二宴會會未嘗有音樂於物尢愛惜𨿽片楮寸墨未嘗輕擲然非其義一毫不茍取與接人色莊气和無疾言喧笑諧謔聲至於論辧事理則確然有不可拔者交朋友久而益敬人有善稱道之惟恐其不彰論薦人材未嘗私以語其人常一典應天府鄕試一主考會試四爲廷試讀卷官皆稱得人大臣間爲新進所媒蘗者必反復辧析且以愛惜人材之意上達言官以言語或微過被譴亦必委曲言其不足深罪賴以全者甚眾﹝並彭華撰行狀商輅撰墓銘﹞

尹直贊曰洵美文憲早躋木天粹溫如玉沈靜如淵歷事三聖抒誠秉謙不大聲色浮惇躁恬化機潛幹豈徒代言

少保商文毅公墓志銘

尹直

成化丙戌冬詔起前兵部左侍郎兼翰林院學士商公於淳安山中至則復職仍參宻務公辭不允乃感激就任累遷太子少保吏部尙書兼謹身殿大學士丁酉以疾懇休上察其誠從之升太保兼職如故賜璽書金幣襲衣瑤鏹給驛以歸抵家十載始卒丙午七月十八日也距生永樂甲午二月二十五日壽七十有三訃聞深見悼惜贈特進榮祿大夫太傅謚文毅遣官諭祭者四命有司營塟如制嗚呼始終榮哀至矣公諱輅字弘載號素庵姓商氏始祖諱瑗宋嘉佑間自西夏都知兵馬使來歸賜地於邑之山子孫因家焉三世俱以蔭補官至祖敬中考仲宣咸因公貴累贈資政大夫兵部尙書兼翰林院學士祖妣胡氏妣解氏俱夫人公幼頴敏卓越宣徳乙邜以壁經發觧浙闈正統乙丑會試廷試俱第一授翰林修撰尋命進學東閣務大期用繼選經筵展書命遂進講己巳升侍讀擢入內閣時英廟北狩國勢危疑妄有倡議南遷者公力沮之敵逼京城公與文武元僚經略戰守遣官撫輯甸居之眾徵各邊師選兵入援揭牓其營購敵復僞爲喜寜報誘擒額森書故遺於敵營敵得牓與書故自相疑遁明年景泰紀元之秋往迎英廟回鑾於居庸闗艸詔稱旨賜酒果馬疋旣而錦衣盧指揮妄言南內事窮治不已公言此不足信獄遂不竟壬申初議易儲公謂此國大事有皇太后在上臣下誰敢議此明日有旨會多官議附和者眾公爭不可踰歲鍾同章綸相繼請復儲下獄禍不測公因召對力救綸竟得免丁丑春景皇帝不豫公卽與陳公循倡請命復儲以系人心不允繼具疏公援筆增二語陛下爲宣宗章皇帝之子當立宣宗章皇帝之孫擬詰旦進至期變作正月十七日也先帝復辟首召慰諭且問攺元公對當同循等具請裁定又明日權姦嗾言官招摭再劾坐免朝廷尋知非辜欲復用不果公家居怡然養母訓子杜門不出及復起首疏八事舉切時獘戊子以地震乞罷諭以方托調爕豈宜去是夏詔議慈懿皇太后塟禮公同彭文憲公力言附陵祔廟理不可易至率廷臣伏闕泣請卒從尋因彗星見言官有所誣詆公力求退奉旨朕用卿不疑何卹人言至詰責言臣曰唐太宗用王魏朕用商輅何不可欲加譴調公言臣嘗勸優容言官已荷嘉納如修撰羅倫復請召用今因論臣而反責之如公論何特允所言召公至榻前勉慰再三尋升尙書仍兼學士蕃長滿四叛官軍往討未下廷臣規再出師邀功有危語公與同官執不從未幾捷至上喜賜公等俘奴各一己丑冬燠公陳時政之獘辛夘冬彗見復疏八事壬辰以天下水旱相仍請省科斂減力役寛兩稅弛利禁悉從之是冬奉敕修續資治通鑑綱目乙未夏進兼文淵閣大學士丙申加太子少保攺吏部賜冠帯一品服時禁中建玉皇閣公論毀之又請建儲尋因墨眚見極陳時獘丁酉兼殿學士時內臣汪直創西廠刺事權傾中外公與同寅指斥激切卽爲革罷公亦決於去遂得辭公配盧氏封夫人先卒勅塟邑西山之原子男三長良臣第進士仕至翰林侍講先公兩月卒於京次良輔以公蔭授禮部主事孫男四汝謙國子生汝順邑庠生汝晉汝泰女四曽孫男四良輔將以卒之明年某月某日奉公柩啟盧夫人之封而塟焉前事以太常卿兼學士王臣所述事狀屬銘直公門生素承愛重方聞訃悲慨不勝銘何敢辭惟公丰儀山立襟度淵澄詞气溫徐平居敬愼不懈接人恭遜早擅三元旋登內閣以經濟爲己任以薦賢爲己首務間論古今治亂事機得失賢否亹亹不倦文牘盈案裁決如流中遭誣間夷然不校權姦旣敗事白復起倚毘益切建白良多𨿽一時僉壬傾之舉無能爲卒之身退名完徳業著於當時風聲聳於後世視古名相碩輔如勃之厚重崇之應變旦之沈靜亦何忝哉先後蒙賞賚金幣冠服書籍鞍馬飲食之類頻腆而自處泊然嘗一主考會試五爲廷試讀卷官皆稱得士於書無所不讀爲文渾厚雅贍詩主平淡不雕刻有集若干捲傳於家蓋一代偉人宗工銘以昭之宜矣銘曰天佑皇明川嶽鍾靈篤生魁傑爲時偉人有偉文毅早擅三元薦登內閣參秉衡鈞展志行道克濟中興尋遭變故東歸角巾坦懷泊慮訓子奉親蠅玷自白寵命更新匪躬匪懈弼亮經綸因天示變讜言屢陳宸衷孚契海宇義寜明良魚水今昔奚頻羣比醜正力辧以貞松栢挺秀陰霾廓淸倚畸方切其如功成辭盈戒滿奉身完名涼風曝日洛社耆英慶延哲嗣澤在斯民諸福克偹始終哀榮流芳百世視此銘文

副都禦史魯公墓志銘

尹直

都察院右副都禦史魯公奉勅巡撫甘肅也甫下車卽嚴明號令簡閱部伍振張領目補剔利獘兵備咸飭聲威逺著敵兵不敢南牧朝廷可無西顧之憂矣無何遽聞父喪請歸守制屬邊務方殷代者不至弗敢輙離日尙墨衰從事摧毀勞劬形神瘠耗疾作不可治卒於闗內道之公館實成化丙午八月十日也有司斂襲如禮歸其喪訃聞上深悼惜遣官諭祭命有司治瑩域卹典厚矣其孤以予爲公同年素相善持同都副都禦史李克承所述事狀來請銘按狀公諱能字幹之姓魯氏居世寜國涇縣曽祖通寶國朝洪武初以民兵守禦宣州有功升總旗十七年調廣東新會縣守禦千戶所子孫遂爲新會人祖諱保輗考諱眞號素軒先生以公貴累封戶部員外郎妣周氏繼母陳氏俱宜人公資質端重性聰敏早嗜學素軒喜曰吾世武弁以儒業起家必是子也遂遣從經師遊年十六選補邑庠弟子員勤勵不懈學大造詣景泰庚午以書經領鄕薦甲戌登進士髙第觀政冬曹時永興王薨公奉命營塟事提督有方事如期集還朝除南京戶部四川司主事天順戊寅丁周宜人憂辛巳服闋攺戶部山西司初考績最推恩給勅封贈父母成化丙戍升員外郎明年以繼母喪去官辛夘起復攺江西壬辰考最給誥推封如制尋升湖廣司郎中癸巳升陜西布政司右參議戊戌進左參政庚子升右布政使尋轉左使甲辰升都察院右副都禦史巡撫甘肅公曆戶部曹務繁劇區畫綜理嚴宻而均適國用以舒司徒多倚重之在藩時分守臨鞏二府淸水縣城久圯敵兵卒至公親卒官民兵且築且戰城成敵自遁去繼奉璽書總理各郡三邊糧餉都行三司屯糧徵運以時逺近有等而民力不疲每歲戶部給來糴米銀數十萬兩舊多幹沒於權要公估直分糴龠合無虧而兵食以足創會計堂一所於公堂之左凡民徭邊儲洎王府祿米所當預計者則集僚佐籌度其中務在均節官民兩便故歲𨿽祲無稽逋甲辰歲郡亢旱不登民相食公處禱郡望百方區畫古今救荒之宜舉行殆盡由是多所全活𨿽間至死不怨而一方卒賴以無虞公之力居多朝廷嘉公勞勩肆有巡撫憲臣之命是年十月也公生宣徳戊申九月二日娶羅氏有淑徳子男二長文衡次文鑑嗚呼公爲人溫厚坦易愼交際口不道人過失至論公事則執定見侃侃不回職所當爲鞠躬盡瘁歷官三十餘年位躋三品甘嗜淡素如布衣時蓋志在澤民安社稷而已銘曰嶺海之間淸淑攸萃惟我魯公頴越羣類早與計階甲科廷對薦歷民曺國賦充倍出牧陜藩旬宣罔懈振張領目簡略苛碎屬歲大祲百方振貸億萬生靈撫摩勞來民免流亡感激愛戴僉曰微公此生豈再令聞以昭帝心簡在制曰爾能敵吾所愾乃遷都憲凜凜風裁惠滿棠陰威行楡塞素志方伸營星奄墜卹典旣優弗壽奚慨勒詞貞瑉昭示永代

工部尙書謝公墓志銘

尹直

皇上臨禦廿有三年旣久於總攬洞鑑羣情乃赫然渙比純違更置一二大臣首召直於南都參典宻務且起致仕都憲劉公叔融正中臺繼擢李公咨徳位冢宰公位司空劉公召和爲少宰黃公文昭貳宗伯吾江右士夫素以剛介寡偶一旦聮陟輿論翕然稱快予輩感激胥規誨矢心匪躬期不孤簡任而工部政務尢號猥冗公方去翰墨躬校案牘嚴勾稽剔蠧獘謹物料出納之數正匠作逋匿之罰工師宿黠者悉逐斥之不得近左右凡有營繕必計程期慮財用以授屬職亷能者董之故費出有經力役無困明年春公得痰疾在告三月上書辭俸優詔不允疾少間亟出視事病復作是夏五月十九日夙興盥颒訖衣冠出坐小齋溘然而逝訃聞上深悼慨特賜鈔萬貫贈太子少保遣官諭祭再命有司治塋如制蓋寵任方隆而遽不祿惜哉其孤紀以刑部侍郎何公廷秀所述公事行丐予銘天順庚辰予同考會試得公捲列之第三爲天下書經魁進試於廷英宗皇帝覧公所對策嘉恱之擢第一傳臚之旦褎然眾中縉紳屬目閣老李公文達尢喜得人後有及第者輙曰安得偉器如謝某者乎除翰林修撰同庶吉士讀中祕書由是所學益慱而精上初嗣統進公侍經筵被賞賚預修英廟實錄據事直書得史官體書成升左春坊左諭徳加賜銀帯尢腆繼修續通鑑綱目時預修者僅十有四人公分修元史凡所褒貶一依朱子書法多正前史之繆旣成進禦升翰林學士宴賚有加嘗因星變上疏陳五事一正宮闈以端治本二親大臣以詢治道三開言路以決壅蔽四愼刑獄以廣好生五戒妄費以足財用忠懇剴切多人所難言者丙戌同考會試甲午主考南畿鄕試鑑別精明得士居多戊戌皇太子出閣詔簡儒臣侍講讀公與焉庚子升禮部右侍郎凡制度儀文多所裁定前所未有者必稽經據史參以時制其爲儀注務使考行一時同事者咸推公練達故遷司空政績卓然有非迂腐者可比公諱一夔字大韶姓謝氏其先本晉太保文靖公安之裔世家南昌之古源祖永亨避仇匿姻丈王氏家遂從其姓及公貴顯乃請於朝復謝姓曽祖公政祖卽永亨父得仁福建汀州府推官俱累贈資善大夫工部尙書前母﹝闕﹞安人母範氏俱夫人郡推始授汀經歷以亷惠得民被薦升推官讞獄明恕正統己巳沙縣大盜起攻圍汀城勢熾甚郡推集民兵助閫帥守禦屢剉賊鋒圍旣觧官軍誣執村氓四百餘眾爲賊又爲力辧得釋民徳之尋卒於行營汀人建祠焉公嘗得告歸省先塋因往汀祠祭奠遺民迎拜歡然相愛皆嘆公賢貴信爲郡推陰徳之所致歟公娶鄧氏累贈夫人先公三年卒勅塟邑之﹝闕﹞山之原至是諸子卜以﹝闕﹞年某月某日奉公柩合窆焉子男三長綱鄕進士早逝次紀次經孫男五騏邑庠生驥國子生次鳯驊驑俱習舉子業惟公天資溫粹性樂易待人接物一本於誠未嘗有所忤故人無貴賤咸愛敬之尢篤於友誼有悞罹法网不能自白者必語所司爲辧之或材可用而淪抑下僚者薦諸當道不幸客死爲歸其喪或卹其孥又置義學以訓鄕族子弟置義田義倉以賑貧乏皆仁厚之所推也公自少至老好學不倦所著述不爲奇崛雕刻之詞而溫厚詳雅類其爲人有古源文集若干捲藏於家初公從侍讀尹鳯岐先生遊先生語人曰大韶他日所造吾不及也吾於父子間見之矣卒以大魁官學士位司空文行功業所成若此先生之言信哉予少公二歲先入翰林及公一蹴位予右顧以座主見待不少違然同官同事朝夕洽比凡二十年予乃出二春卿攺南都暌隔久之幸復同躋崇秩重期白首相周旋孰意永訣予尙忍銘公之隧耶然匪予銘其誰宜銘曰皇明傑魁多出江右有偉謝公早種靈秀經史慱通義理精究先皇策士惟公實褎華秩崇資榮躋顯授論思獻替蜚英騰茂纂書典禮正訛刋謬聖明勵精任人求舊賢碩彚興鴛行聮簉公陟司空剸裁紛紏宿獘以淸人望以副推公先君式遏亂冦開釋非辜陰徳實懋公食報宜盡自天佑名位旣崇胡勿遐壽壽𨿽弗遐卹典優厚天匪昧茫殆昌厥後勒銘賁幽永世無朽

明名臣琬琰續錄卷十四

●欽定四庫全書

明名臣琬琰續錄卷十五

﹝明﹞徐紘撰

懷逺伯襄毅山公神道碑銘

王偉

書曰天惟純佑命則商實詩曰維獄降神生甫及申維申及甫維周之翰是則上天眷佑人君必賚以非常之佐然後可以成莫大之功有若故特進榮祿大夫右軍都督山公殆所謂非常之佐者歟按行狀公諱云字﹝闕﹞父諱靑洪武初隨侍太祖髙皇帝平定海內以功授燕山左衛百戶已而從太宗文皇帝奉天徵討歷升中軍都督僉事母﹝闕﹞氏封﹝闕﹞人永樂元年都督公以疾卒於官公以冢嗣襲任金吾左衛指揮使節隨車駕徵迆北功爲諸將先調府軍前衛掌印尋升中軍都督僉事宣徳二年奉宣宗章皇帝制諭充總兵官掛徵蠻將軍印出鎭廣西先是廣西溪洞猺獞叛服不常數爲邊患公至鎭之以靜照之以仁嚴號令公賞罰親率官軍與叛賊韋朝列等前後十餘戰臨機應變能以身先士卒故所向無前斬賊首凡一萬二千二百六十九降賊酋三百七十七獲被賊抄虜男婦二千五百七十九俾各寜家擒虎豹三百四十獻於朝築永平等九堡葺宣武等四城剏鋪捨五百二十七由是蠻夷懾伏居民按堵天子嘉其功進公右軍都督同知賜紅織金羅衣一襲仍下詔奨諭有亷能公正善撫軍民實副委任之語今上皇帝嗣位念公守邊日久厥績茂著乃賜以白金彩縀正統三年九月二十日公以疾卒於鎭有司以聞天子嗟悼輟視朝一日遣官諭祭命工部營塜壙贈公卒之明年二月六日歸塟先塋之次墓碑未及樹子俊以疾不能任事白於朝以弟泉代厥官泉乃以碑文爲請嗚呼若公者可謂非常之佐者矣公姿貌魁梧善騎射暁兵略持己以亷慮事以愼甘苦與眾共之故臨戰人皆出死力殱彊圉若拉朽腐用以保障生民其卒也西廣之人爲之立祠塑像歳時祭之其得人心可知矣公生某年某月某日享年六十有四夫人吳氏金吾衛指揮之女有懿行子男六人長卽俊次卽泉能嗣其業次璽信義讓孫男三人嵩崟巖予𨿽未嘗識公然公名在天下藉甚銘固不可辭銘曰桓桓虎臣爲國之輔夙秉忠誠動遵軌度粵嗣先秩擢長萬人侍從龍旗克淸塞塵繼握重兵出鎭西廣屹然保障下民是仰恩威並著聲勢流聞智超百將勇冠三軍禦侮禽姦綽有奇略號令一施聞者膽落榮祿之秩亷正之褒宸章煜煜於以報勞西廣之人賴公之佑昕夕吁天祈公永壽天胡不憗遽然而終訃聞於朝天子忡忡褒卹之典特爲優異匪私於公以勸來裔公之義气炳然丹靑下則河獄上則列星我作銘文勒諸神道百千億年永永有耀

永寜伯譚公行狀

尹直

公諱廣字仲寵姓譚氏丹徒河間人也父諱添四當太祖髙皇帝起義濠梁居戎籍從大夫湯克金壇常州攻江陰又克蘇明等州遂畱禦明州收捕蘭秀山以終時公年十四補父籍繼被選入補驍騎衛復調府軍爲伍長帯刀宿衛誥授詔信校尉燕山中護衛百戶從徵諾爾巴哈轉燕山左護衛又徵驢駒河黒松林諾延山等處已而從太宗文皇帝奉天徵討上知公驍勇有謀命率百騎候東安涿州公生捕得還卒輙械以聞上益親信遂從攻眞定取永平下大寜還戰鄭村埧以功升千戶又取廣昌克蔚州圍大同鏖戰白溝河攻濟南升正千戶及破滄州戰東昌定州夾河轉槁城進攻順徳皆奇功因畱守保定升指揮同知尋升指揮使會都督韓觀等率兵十二萬來攻公以孤軍晝夜相拒四十餘日糧且盡公嚙指裂背左區右畫竟以飛礟擊走其眾升大同都指揮僉事永樂攺元營建督運殿材紫金關七年入見畱北京領神機營從上徵迆北封神機驍騎將軍由玄冥河追趕布尼雅實哩至靜逺鎭殺敗阿嚕臺復徵擒胡山還守大同十二年復從徵九龍口敵騎數萬憑厓而陣勢張甚公爲前鋒以神箭手萬入射傷其眾賊驚潰顚坑骨木死者殆萬計公乘勝指揮兩翼以進夾擊之繼以步刀斫其馬足賊大敗去比還上指謂廷臣曰廣之知勇雲長敬徳不足多也升中軍都督僉事有白金彩段駕馬襲衣之賜且俾中貴護至其門仁宗嗣位升左都督制充總兵官出鎭宣府時冬寒上念公備禦於外追賜楮幣彩縀卽掛鎭朔將軍印曁於宣宗尢加褒異勅曰念卿總戎攄忠效謀躬勤夙夜有白金彩縀之賜逮今上皇帝旣禦大寶勅曰卿祗事祖宗多歷年所出鎭邊疆厥績茂著特遣人諭意復賜白金彩縀正統六月以徵剿邊冦功詔封永寜伯七年給誥勅意若曰爾中軍都督府左都督譚廣忠實能勤材智有爲事朕皇祖曽於藩邸翊淸內難從徵北方克振武威曁事皇祖皇考至於今鎭守邊方幾二十載屹然長城之固疆宇晏然念勞勤之旣久宜恩數之渙頒今特授爾奉天翊衛宣力武臣特進榮祿大夫柱國永寜伯食祿一千一百石仍與爾誓除謀逆不宥外其餘雜犯死罪免爾一死爾惟欽哉正統九年上閔公年老不忍勞以事命武定侯郭公往代其任驛召公還未幾而告薨上哀悼爲輟朝一日遣官祭弔申勅有司治塟事王公大臣咸有祭公爲人長身玉立膂力絕人忠義之气大百餘戰戰必勝然未嘗妄殺愛人下士恆恐不及士卒勤勩不啻在已寒爲之衣饑爲之食故公之去也人慕之其薨也人哭之咸盡哀公初所統神機兵鮮明晃耀進退有度人望見皆曰此譚家馬也上有所指揮亦曰譚家馬至敵人相戒亦曰愼毋犯譚家馬迨今猶以爲號所得祿賜一不以私贏均爲學捨浮屠老子之宮之用嗚呼若公者𨿽古之名將何以加玆公生於元至元某年某月某日薨於正統九年某月某日曽祖諱某祖諱某考諱添四皆贈榮祿大夫柱國永寜伯曽祖妣某氏祖妣某氏妣某氏皆贈太夫人配王氏封夫人子男三人表亨襲永淸衛指揮使次商次髙孫男若干人亨將以九年十月日奉公之柩歸塟保定某鄕之原泣請予狀公行實用乞銘於太史氏某爲公之門下士知公頗悉故不辭而述其槪若此云

工部尙書李公神道碑銘

楊士奇

太宗祖皇帝初奉藩北京建文中廷臣有因齊藩不法遂建議凡藩國所在更置守臣於是擢張昺爲北平布政使昺日求王府細事將爲不利其史李友直宻聞於太宗義師旣舉遂擢用友直友直質朴直諒知無不言甚見嘉奨日益信任出理饟運入嚴城守率以命之殫力竭慮事卒蚤集而咸稱上旨初授北平布政司右參議旣建北京攺布政司爲行部升左侍郎時初作宮殿繕務殷繁經度提督躬任其勤勞蚤莫弗敢懈攺行在工部侍郎仁宗皇帝臨禦嘉念舊勞升行部尙書奉命代祀周文武成康陵及秦湣王旣還言闗中民瘼深見嘉納賜誥命並追贈祖考妣請告焚黃遂立碑於墓以侈上恩光昭先徳宣宗皇帝嗣位攺雲南工部尙書嘗奉命董采殿材於蜀設施有方撫綏有成勞者不怨自是朝廷凡有興作重役悉以付之其臨事有條理而體卹下情所行悉公是以人從事集訕誹不興而屢承勞賜焉友直字居正爲人坦夷闓敏𨿽不與物競而持己正直不屈於物有卹人之心施濟弗惜與人言必歸於忠厚有之官往辭公者必勉以愛民之政與人交悃欵緩急率得其力度量有容屬司之貪詭者以公長者數欺慢之公𨿽知弗校淸議以是益重公春秋七十而卒正統三年某月某日也訃聞上賜祭命工部營繕塟禮部賜祭公卿以下皆往祭之李氏之先隴西人元季其曽祖山徙保定淸苑自是以來皆隠處不仕而篤於善行祖彥名父人義皆贈資善大夫北京行部尙書祖妣臧妣杜皆贈夫人先十七年卒繼劉及王皆勤內助子男三昉暉惕孫男四曽孫男四諸子將捧■﹝廠外舊內﹞歸厝淸苑先兆昉奉吏部尙書郭公所述事狀詣予請文於神道之碑余嘗先銘其先塋矣然與公同事四朝雅相好相知故不辭爲敍而銘之銘曰遙遙隴西李所自來徙淸苑屬元季曹穰之鄕栁荘裏土剛水淸毓和粹繇曽大考曁祖禰積仁累厚襲休祉式生居正用奮起攄厥純誠事藩邸義旅之興殫勞瘁髙城浚池固根底聮車連轞給饟饋左馳左驅效智謀乾坤旣正廓氛翳煌煌天寵峻祿位藩垣超渉冬卿貳冬卿申陟極所至守身蒞務嚴劼毖肅肅在公靡怠易心信秉仁處當義卹窮矜鰥急施濟量度恢豁內昭晰有詭罔之弗校計恭事四聖誠一致七十全歸行靡愧必有繼述垂後世故鄕之墳歸率制疇其銘者太史氏

禮部左侍郎李公墓志銘

楊士奇

宣徳七年十月十五日禮部左侍郎李公卒於家訃聞上遣官賜祭師傅六卿而下皆往弔祭卜明年某月某日塟﹝闕﹞縣某鄕某原其孤栗以治命奉翰林侍讀苗君衷所述事狀來請銘禮部尙書毘陵胡公申爲之言予與李公同事三聖凡三十年乃按狀敍而銘之李之先居平陽之臨汾大父諱仲智父諱師曽元季隨兄希賢宦遊燕都遂占籍宛平縣而公生焉公諱嘉字允堅天資凝重不妄言笑自幼卓卓有立志事親孝稍長縣大夫選邑學弟子員前大學士董公倫時爲學教諭公從受業旦暮自策勵所授書率誦讀數百過四書注釋𨿽老不忘已而念家貧親老丐罷歸侍養爲師者初惜其去遂獻詩達意其辭懇切師憫而從之後選奉祠所禮生事太宗文皇帝於藩邸敬恭祀事恆致其誠無幾丁父憂哀毀動人終喪不飲酒食肉覽父手澤未嘗不流涕而養母愛敬兼盡初世父希賢死於兵無子倉卒槁塟公念及輙悲竟卜吉壤備禮而塟爲文皇帝靖內難預效守城勞時南兵逼城城外民有負母入城無所依者公避舍以處之且食之粟民母子得全於急義率類此內難平錄守城功召至南京有司奏授鴻臚寺班數月上親擢爲通政司參議且面諭之曰以爾誠實故擢寘要地必勤必愼毋忝朕命公益盡心力職一日奏事畢自陳臣有老母在鄕裏無兄弟侍側願躬迎母就祿養從之旣至時初建北京奉命董運木之役於河南憚其智慮夙夜不懈後喪母哀毀如喪父詔賜棺及驛舟歸其喪服闋仍前職遂扈從北將自是巡行皆預扈從後坐累左遷鴻臚寺丞仁廟禦極升左通政使又坐累左遷未行上嗣大統復通政使攺北京行部侍郎念其老不堪繁務又攺禮部侍郎公𨿽精力日衰猶勉彊從事未嘗少間再歲以疾聞賜勅褒諭命致仕又數月不起享年七十公持身端謹一介不茍取予剛方嚴毅人不得幹以私其任職細務必親故所歷寡合終不爲變治家整肅教子系必務學而閒暇道說國初以來北京名賢故老流風餘韻娓娓不窮聽者忘倦蓋自是能知而言者鮮矣其歷任散官自將仕佐郎積至通議大夫以公貴再追封二代大父父皆至通議大夫禮部左侍郎大母吳母榮皆淑人追封故妻蔡封繼室趙皆淑人於男四栗直剛簡孫男四震謙泰巽銘曰嗚呼李公有孝有守遭逢龍興陟帝左右剛毅之資自信勿疑顓顓以特莫之或移納言之司宗伯之貳歷年三十終始一致白髮蒼顏鞠躬竭誠三聖在上天鑑孔明奎章龍文奉勅歸第象笏朱衣裏閭迓拜從容優遊以壽考終綸音及門寵光隆隆嗚呼李公生死榮哀勒銘其藏永示後來

兵部尙書兼詹事金公墓碑銘

楊士奇

永樂十三年四月十五日兵部尙書兼詹事府詹事金公得疾明日彊入朝退疾劇又明日卒公世鄞人自少慷慨闊達負气義壯遊京師遂遊齊魯趙魏以達於北京居北京二十年上初舉義靖內難布衣入見署紀善遂從徵伐明年署長史又明年升工部侍郎永樂二年升兵部尙書兼詹事府詹公事上敬愼小心毎被顧問知無不言退未嘗泄以是益見禮遇而委任益篤焉輔導儲君以正直自特言無不盡尢見優待遇同列論事徑情直發不肯持兩端依阿而虛已服善沛然若決江河注之海也兵部機務繁劇公嘗推讓同官之賢能或一事失當則必自引咎人有片善必稱之𨿽有素與公異意者其有他善未嘗不稱也里人有數窘辱公公爲尙書時其人補吏來京師懼不爲容公薦用之或曰彼不於公有憾乎曰顧其才可用柰何以私故掩人之長尢好奨掖善類士有得一官而往見公者必戒之曰國家待士厚所望爲民造福耳所至一以濟物爲務聞人出片言語渉暴刻輙艴然色變可謂公直慈厚者矣襟懷坦夷神情灑落政務之暇朋從往來酒一壺棋一局詠歌談謔相得也事兄世華盡恭撫兄子如子篤交誼朋友卒其子無依公爲長育之亦有長育之而爲之娶婦者其它賙貧乏卹喪塟所濟尢多慱於史學毎論當時成敗治亂之故娓娓千數百言不竭其源委曲折歷歷如身親覩之者享年六十有三初病且革尙書蹇公侍郎盧公往候之問所欲言公曰命至此何言獨念忠始以一夫見上歷數年位列六卿寵極貴盛而未嘗效分寸之報忠卽死能瞑目哉已而顧其𦇤中兒謂二公曰忠不能報上恩矣士奇必志上所以寵我者銘我庶幾兒長而或有知也訃聞上爲文祭之有曰殫竭心膐克勤夙夜小心愼密始終無間皇太子爲文祭之有曰能盡乃心知無不言幫助多矣又曰老成忠厚方資之爲輔而遽沒焉嗚呼觀公君臣之際始終一徳生榮死哀何其盛也公諱忠字世忠祖漢考文英以公貴皆贈資政大夫兵部尙書祖妣樓氏妣馬氏皆贈夫人娶余氏封夫人子男一達公歿時達生始六月明年二月元子復初奉公柩歸塟鄞之某鄕某原士奇素辱公知義不可辭故敍而銘之銘曰神龍禦天云翕從之千載之會特惟昌期金氏之先宅於東浙世篤善仁蓄涵未發如種必獲迨公奮興明良相逢助自北京奉天靖難公侍帷幄寅恭愼宻畀以心腹邦國載寜榮秩顯命爰貳冬官遂掌邦政遂輔儲君宮臣之首公徳多有公存孔厚古之君臣有終不常偉公之終隆隆寵光難名如天維帝之恩公沒惓惓庶其後人鄞原之墳湖山鬰盤歸焉期藏永永其安

新建伯榮僖李公墓志銘

楊溥

公李姓諱玉孟輝字也先世居眞定之曲陽至考士中渉河間交河今爲交河人髙祖誠曽祖徳榮志田園不求聞達祖雄元上都萬戶士中有孝行樂賑施以醫藥濟人所治輙效未嘗責報鄕人徳之皆以公貴贈中軍都督僉事曽祖妣祖妣皆贈夫人母趙氏封夫人公生而英敏異常見甫成童代父戍營州洪武己夘太宗皇帝舉兵靖難自大寜歸附從徵所至皆捷若鄭村壩白河東昌威縣夾河槁城靈璧大戰皆有功隨駕至淮度大江入南京及扈從北徵至玄冥河追殺敵人布尼雅實哩由靜逺鎭出廣漠戍敗阿嚕臺湖州艸冦嘯聚奉命率南京軍合陽所統武侯軍討平之上毎北徵皆扈從嘗命總後營宣宗皇帝徵武定州總軍扈從北還命守彰徳復命從徵烏梁海亦預有功公起行伍以奉天將事士由總旗升百戶再升指揮僉事壬午冬升眞定衛指揮同知永樂庚寅以殺敵人功升指揮使調府軍前衛領功軍隨侍皇太孫洪熙乙巳宣宗卽位念公能升都指揮同知丙午升中軍都督僉事己酉春進封奉天翊衛宣力武臣特進榮祿大夫柱國新建伯歲祿八百石賜券誥是冬奉命往陜西明年往湖廣攺調西安武昌護衛正統初命總禁軍公曆仕四十年小心敬畏受知列聖金帛甲胃器皿諸物恆有賜賚而能約以自處人以是多之辛酉夏以疾告命太醫院給醫藥疾亟自序遭際恩榮愧無以報遺訓子孫永世無忘八月庚午卒壽七十三訃聞上嗟悼輟視朝一日遣禮部尙書胡公諭祭於其第勅有司給齋糧麻布治棺塋塟追封新建侯謚榮僖配趙氏封夫人相成厥家族裏稱賢子男七長英次源先卒次海次賢次良次﹝闕﹞次﹝闕﹞女二長適府軍衛百戶範達次在室孫男十二曰奇曰信曰佐曰﹝闕﹞曰倫曰儼曰健曰稱曰﹝闕﹞孫女三皆在室曽孫二曰政曰﹝闕﹞卒之年某月某日塟懷柔縣某鄕某原英奉中書舍人張弘所述行狀請墓銘銘曰維公展也多才詡歷事四朝勲日著厚祿榮封申眷顧貂蟬先接夔龍武越昔駿奔義旗舉風虎雲龍千載遇玄冥河北廣漢城瞻言白旄奮厥武歸侍東朝司禁旅有偉其體約以處全而歸之有遺裕爵謚褒嘉駢錫與子孫振旅保厥緒懷柔之原良膴膴千百億年安以固

丰城侯茂國剛毅李公神道碑銘

楊溥

公諱彬字文質姓李氏鳳陽定逺人父信善騎射少從太祖髙皇帝徵伐以戰功累官明威將軍四川衛指揮僉事後以老疾致仕公方弱齡補文官卽知名成人上下交譽之洪武庚午率所部兵從潁國公徵北方歷諾延鴉兒諸山追襲敵人阿達實哩至洮河兒獲人馬數十復歷黒嶺寒山諸處至熊皮山追襲敵雙和爾罕時太宗文皇帝居潛邸聞公智勇深嘉賞之明年公巡視宣府興河保安隆慶懷來諸邊城尋以公父信爲遼東都司都指揮使癸酉命公董率築宣歷徳倦口城巡視邊闗明年復命公率兵築萬全懷安城又明年命公率兵徵哨泥河營黒松林諸處至哈剌之地乃還敵人逺遁庚辰文皇帝舉兵靖難命公率兵攻薊州遵化克之以功升指揮同知又攻雄縣莫州克之升都指揮僉事復克大寜城又克敵於鄭村壩克廣昌蔚州大同諸城明年夏於白溝河大戰以功升都指揮同知進克滄州壬午於滹沱河單橋藳城諸處克敵追至彰徳出哨定州升右軍都督僉事又於楊村交戰被鎗止卽遣醫視之賚予優厚俾還北平公辭曰臣本戰士豈以徼傷自餒願隨軍效犬馬之力上不允命輪世子守城癸未命公率兵護中宮至京師永樂甲申上以四方旣平乃論功行賞念公之勞居多封奉天靖難推誠宣力武臣特進榮祿大夫柱國丰城侯食祿一千石子孫世襲自是委托益重乙酉命鎭江西丙戌命巡皂君山丁酉命徵交址有功加祿五百石己亥剿平東海倭冦庚子督操江尋命往長沙討賊孝法良獲之辛丑命捕福建海冦癸邜命佩都督前將軍邙總兵守甘肅大振軍威邊境詟伏丁未隨駕至京命佩南徵將軍印總兵守交址逺人莫不仰徳畏威南倕晏然在鎭六年以疾卒時永樂二十年正月十五日也交人莫不罷市巷哭其徳澤及人深矣訃聞上爲之震悼輟視朝一日加賜賻儀追封茂國公謚曰剛毅遣官諭祭復追封三代祖考皆上公妣皆公夫人子男四人長曰賢故嗣封丰城侯次芳次恭次禎孫男二人長曰勇今嗣封丰城侯次鉞嗚呼公以武士遭遇龍飛之運乃能建勛庸胙茅土東往西討迄無寜歲可謂國之勞臣矣是豈可以不銘輒因勇之請序而銘之銘曰桓桓李公慶時之逢奮武揚威克效其忠統其父兵所向無敵長驅敵巢左右摶擊煙塵旣淸武備是營飭彼邊城大振軍聲靖難之師惟公義勇奉戴眞人不震不悚通侯之爵帝寵是加世澤之延與國無涯公復何心憚其智力奉命周旋曽不少息或鎭邊方或殄彊梁意气之盛泰華軒昻終於炎荒塟於畿土史臣勒銘光昭千古

明名臣琬琰續錄卷十五

●欽定四庫全書

明名臣琬琰續錄卷十六

﹝明﹞徐紘撰

副都禦史楊公神道碑銘

王■﹝亻與﹞

都察院右副都禦史無錫楊公以成化十年四月二十七日卒於河南之行臺壽五十有九訃聞上命驛舟歸其櫬禮部諭祭工部營葬公之子紳卜以是年十二月丙申奉柩葬神獲鄕長腰嶺新阡乃以事狀請銘其神道之碑公諱璇字叔璣自少頴悟喜學正統戊午中京闈鄕薦己未登進士第尙未授室乃以假歸還朝拜戶部主事升郎中累遷山西參政陜西右布政使河南左布政使命下公已聞母喪服除召爲戶部侍郎入謁攺都察院右副都禦史奉璽書撫治荊襄流民巡視北直隸節制永平山海宻云居庸等邊闗巡撫河南揚歷中外幾四十年以勞疩乞休章再上不許崇王之國郊迎感寒疾殆甚猶日就臥榻治官書郡縣吏白事戒直入臥內口占酬應敕至命加公服猶彊起不能支頃之遂卒嗚呼公可謂盡忠於國一息不懈者矣公才貭通敏負器局論事果斷無媕阿態在官爲大司徒金公所器財賦出納凡經公籌劃不復訾省在山西徧歷州郡核實戶數立上中下三等法均其徭役民用利便奉勅督挽軍餉二十萬石寔邊廩事集而人不知勞陜西地控三邊動輙有警往歲西夏用兵芻粟轉輸皆公調度洪渠水溢涇陽縣治堰以殺其勢賑卹匱乏存問煢獨其治民如山西而加勞焉蓋在山右者八年在陜五年而有河南之命先是流民嘯聚荊襄南陽山谷間以百萬計朝議求堪任拊循重寄者僉宜於公故上始欲任公典邦賦尋撤公以去授以峻秩加賜寶鏹公單騎直抵其境勤宣帝命周行賑贍畱者占籍去者嬴糧逺邇宴然未幾有盜起房竹縣境相挺剽刼公曰是曹殆困於饑寒者猶撫諭之弗從乃請加兵俘獲數千人眾議謂當揃刈公持不可曰殱厥渠魁脇從罔治此上意也苐戮首惡數人余悉縱遣之是歲畿內八郡歲凶公聞命兼程以進首閱預偹四倉空無所儲百方營聚有司怠於趨事者公繩之急而豪宗巨室又憚公勸分遂騰口四謗公一無所顧惟汲汲以康濟斯人爲務比移河南先聲所至人益慕賴化行俗阜上嘉念公寵賜彩叚四表裏而公亦感上知遇益勤於事剖決無滯日力不足繼之以夜所至敷求人瘼搜剔吏獘禁遊末抑豪右姦宄屏迹而善類知勸公矢性介特與人交不茍合始舉進士鄕人有爲中官者气熖薫灼人趨之恐後公絕不通問家𨿽富饒其自奉極淸約祿俸所入分給姻族一娣嫠居時加問遺二兄傾逝厚撫其遺孤子而處諸弟篤友愛塾師夏處荘匡文佐卒亦卹其後嘗辟義阡葬死無歸者蓋公旣丰顯從弟叔瓛亦起家甲科歷官郎署羣從子侄或輸粟補官或明經擢科後先相繼父毎以盈滿爲懼寓書戒之俾知向義公故平生所爲多義舉其性尢酷嗜文史殘碑斷碣打搨殆徧見異書必重購得之作爲文章渾厚沈著於詩尢有思致遇佳山水吟眺終日公退手不釋卷蓋其好學之心老而不倦中歲旣有退志遂題其居曰冝閒有宜閒集若干捲藏於家其先世有令徳曾祖廣元季舉義保障鄕邑時識者已占其後必興祖原振考宗淵皆以公貴贈通議大夫都察院右副都禦史祖妣張妣朱皆贈淑人配唐氏由安人累封淑人子男一卽紳以蔭補國子生孫男一曰昻公自束髮卽有志天下濟世康民之具皆其素蘊嘗與其僚南劍黃琛西蜀陳價三人者以意气相期嘗曰使吾輩爲朝廷獨當一面憑仗威靈徇以驅馳功業之成期於不負後三人果相繼爲方嶽陳仕至都禦史黃卒官戶部侍郎出入朝著卓然與公相望質諸前言不爽毫髮傳曰事君先資其言拜自獻其身以成其信如伊傅管樂是也嗚呼使天假之壽考上信任不衰其所就不庶幾古人已乎銘曰天佑聖明英賢挺生發名成業爲時股肱地方劇冑嶽牧重鎭肅肅蘭臺秩號雅峻士沾一命亦足爲勞公於其間屢踐屢更步履所至茂隆聲實維皇聖明嘉乃丕績邦計所屬錢榖委輸黍參絲棼待用無遺曁歷雄藩於秦於晉或専或禆厥聞大振民有父母國有屏翰公宜久任遽罹家難入貳司徒旣有成命屬玆流移須公撫定回授中丞秉鉞南徵公齊其威人施惠行弄兵潢池何物小醜苖薅髮櫛微公孰宥邦畿千里凋瘵以蘇越玆大梁載道觀乎公官𨿽進而志則退天不憗遺邦國殄瘁訃音來聞哀感宸極賻奠有加肇建塋域險夷一節哀榮始終銘以美辭以詒無窮

戶部侍郎馬公神道碑銘

王■﹝亻與﹞

南京戶部左侍郎致仕馬公以成化壬寅十二月廿四日卒於家訃聞上命知和州葉睦諭祭進士王琳營葬有日其子永賢乃持葉知州狀謁子請銘公諱諒字子諒其先汴人六世祖必興仕宋江淮綂制因家於滁之全椒必興生天麟元江浙儒學提舉髙祖正甫龍興路學教授曽祖信叔登延佑進士第元季俶擾伯祖九成舉義從太祖髙皇帝渡江累建寄勛授金牌萬戶與陳友諒兵鏖戰鄱陽湖死之上憫其遺孤賜居和川故今爲和州人祖九思考云以公貴贈通議大夫應天府尹祖妣鄭氏贈淑人妣徐氏累封太淑人公生之前一夕太淑人夣月光入室叔祖澤聞而異之曰顯吾門者必是兒也自幼聰穎絕人書數百言過目便能成誦七歲入家塾十五歲入州庠初習書禮二經後専於詩宣徳壬子領鄕薦癸丑中進士第觀政戶部督賦廣藩丁外艱服除授行在吏科給事中數陳時事闓切知大體奉使山右封藩王恪謹禮儀賞賚一無所受正統甲子升山東布政司左參議景泰辛未升應天府尹天順丁丑升南京戶部左侍郎三月奉表賀闕下陳情歸省有寶鏹之賜六月丁太淑人憂庚辰召至京蒞事戶部壬午復南京戶部癸丑滿九載上疏乞骸骨詔許之蓋公尹應天時嘗忤權貴思有以中傷之久矣至是以公老疾爲言而公年才五十八實未老士論惜之公爲人精敏究心吏治其始至山東也循行郡邑考庶政得失察百司賢否廢興黜陟悉恊公議會河決張秋朝廷𨿽遣大臣治之然分理之務多出於公水訖不能爲患正統末北兵入邊降人安置山東者欲乘機爲亂朝廷憂之以勑諭三司戢民守城公曰此勑不可使聞於眾俄有馳生擒敵人文移至者乃集眾諭之眾咸帖服民有惑於後妻而欲置子於法公諭其父母曰昔夫子爲政誅少正卯而宥不孝以教令不行今爾子有凶徳乃吾教令之失非由爾民之罪也其父母感悟遂請釋之還爲孝子有民婦與夫兄有隙而縊殺其子姦人之婦而殺其夫匿其碑券以彊占民田盜米廩餘地以廣其居皆久訟不決公一訊卽伏其辜歸其侵地而於負寃者尢力爲辯雪比至應天府事塡委公裁決如流案無畱牘溧水民素健訟一日投牒至八百公視其虛實而異置之召訟者曰某也實某也虛虛則受笞實則待勘民願受笞者十七八待勘者不一二焉其俗人死而利其妻者棺斂之人已有棺復有載棺至者妻欲嫁後至者用其棺而先出棺者訟於縣不直後訟於公公責令曰薄俗不能禁民死無所歸安用令爲乃杖出棺者以棺給貧民而歸其妻於所親使俟終喪別適焉六合貧民與其弟妻同刼人三斛粟事覺當棄市公曰以三斛粟而殺一家三人吾不忍也乃爲出其弟妻其人臨刑號於眾曰吾之死無所憾但吾尹之徳無以報爾句容有因人死而棄毀其屍者所司擬以支解人罪獄上公不可曰死後棄毀詎可與生前支解同科爲輕減之先時堂鈔獨歸於尹凡有供需悉出倚郭二縣民不勝擾公至一無所取分給僚屬之餘則儲以備燕饗饋贐又積其餘以爲工傭之費名曰公餘錢凡重建府治修葺廟學創立貢院皆取給於此無勞民傷財之患旣而擢貳地官曾未越月綱紀秩然政有未便者條陳於上茍益於時無所顧忌先是爲參議時陳撫安軍民五事府尹秩滿陳卹民十三事朝覲至京又陳便民九事上覧疏嘉之多見施行蓋公曆官外中餘三十年門無私謁謝事而歸囊槖蕭然田宅讓諸弟侄別建居室少賣田業治常產而家無綱紀之僕多公自綜理暇則閉門焚香翻閱墳典課子侄業明經而已當道至訪以時事輒謝曰老耄無所與聞與守臣言無一語及私鄕人以請托至者拒絕之或以利動則曰吾後事具矣安用此爲其淸節雅操至於老而不變公素感末疾至是復作召子孫語以後事姻戚以候疾至者亦接待如平時乃沐浴衣冠端坐而逝春秋七十有七卒之又明年正月丙午塟歷陽山祖塋之次配王氏封淑人先十四年卒子男二長永賢王淑人出成化甲午中京闈鄕試次永年國子生側室出三女孫男一曰中公爲人厚倫重誼以孝事親恭兄友弟撫遺孤接族姻皆篤於恩意與人交厚尙道義處同寅和而有節禦屬吏嚴而不刻故其處爲名士其出爲賢臣徳器修於家勲業著於朝名聲彰於時𨿽去不待年用之不究其才然舉以儕之古哲聞人於公復何歉焉是宜銘銘曰馬氏世冑實塞於汴滁和再遷繼世逾顯維公祖考蓄徳弗施慶鍾於公乃荷寵綏公才夙成決科從仕黃門顯秩銓衡是蒞出佐魯藩入尹舊都帝曰汝賢貳我司徒輔理宣化裕民足國曾幾何時有煒厥績北臺之召尋返於南去險卽夷公志所甘公年未耄超然引退讒間𨿽行君子所貴古有名言保晚節難幽室全歸亦罔後囏寵終有思裕後有澤太史作銘垂耀無極

副都禦史吳公神道碑銘

王偀

成化乙未八月二十五日總督兩廣軍務兼理巡撫都察院右副都禦史繁昌吳公終春秋六十有一上悼惜之命有司塟祭如制公之子約以明年丁酉正月某日塟公於邑汪衝山之原塟已走京師謝上又命約入冑監以承厥蔭約感激上眷追念先烈期有以表彰之遂奉其鄕人威逺知縣宣達狀以神道之碑來請嗚呼予與公同爲畿內人同領鄕書同第進士官兩京才名位望予𨿽不及公逺甚至於以道義相期气節相許固未嘗少間也公未終之前數日嘗以書抵予賀予子沂擢第謂吾亦有子頗知好學伺其成立當乞身於朝以歸從兄遊噫公之所以望於予者何如也而今已矣晚節末路顧何所賴以有成哉故於公之終旣爲位哭之又爲辭弔之則所爲銘非予其誰宜爲哉按狀公諱琛字與璧號愚庵天性警敏年十四補邑庠生日誦數千言爲文章操觚立成儕輩莫敢與爭雄正統甲子以書經登榜鄕乙丑戊辰兩試禮闈不利益勵於學一日方讀書嘔血數升母蔣氏驚往視之戒勿復學曰脫以是戕生學亦奚爲而公竟不少輟但掩覆無使母知居數年學大有進經史子集靡不掩貫下筆爲文益奔放不覊景泰辛未登進士第援例還家畢姻先已久聘章氏蓋不第不娶至是始娶年二十七矣癸酉秋拜雲南道監察禦史奉勑往甘州犒軍己亥巡按四川所至黜姦貪雪寃滯明達果斷蜀人懷之三載給勑命封父聰如其官母妻皆孺人天順丁丑英廟復位武靖侯石亨以功封忠國公専權自恣漸蓄無將之心公毎同官劾奏之忤旨補外知遷安縣五日天變雨雹命還公臺職尋被選居臺端掌文案故事凡三司會讞獄囚十三道文移刑牒必擇老成諳練禦史二人綜理之蓋以禆總憲之不及而爲諸道之領袖古之雜類也時公以與同年髙公明對筦五年臺中稱賢辛巳升大理寺丞歲除升都察院右僉都禦史巡撫西陲荘浪去城四百里有地深入邊境前檢田者占數屯糧五千七百斛廹於徵輸軍多竄匿公首疏罪之西畨扒沙巴哇等七族累歲盜邊撫之不服協同平羌將軍宣城伯衛公穎徵剿之斬獲千三百級馬駞牛羊甲仗輜重無算賊平升俸二級是歲朝廷推恩加封父聰官都禦史母蔣氏恭人成化攺元還朝議事適四川妖人趙鐸謀叛攺命公往討鐸敗中止蒞臺事時淮揚薦饑尋命公賑卹公勞心焦思凡事有益於救荒者卒以便宜行事之而言多切直大忤權貴𨿽民賴以濟而公之謗滋矣明年春召還言官劾奏必置公於法公危甚賴天子聖明第遷官南臺時代者都禦史林公聰於公所行事一無更張且言於人謂公實有益於民無負於國家於是其誣遂釋而聲稱益重在南未幾丁母恭人憂繼丁都憲公憂兩遭親喪哀毀踰禮再期不禦酒肉四方賻贈一無所受朝廷凡兩遣官諭祭公先以僉都禦史三載秩滿至是始頒誥命進階中憲大夫加封章氏恭人己丑服將終遣使賫勑卽其家授之命巡撫兩廣至廣才半載代日南臺未至復遣使以勑授公巡撫湖廣時湖南已數月不雨民嗷嗷望哺公禱祈不數日雨沾足自是拊修郡邑問民疾苦窮荒僻陋之區無所不至凡在湖廣者五年威行惠施殊俗輯和會寧夏花馬池達部入境兵部以公嘗在邊方熟知軍務擬奏巡撫陜西都禦史徐公易置而湖廣鎭守三司又從民之欲兩上章畱公甲午有旨許畱進右副都禦史適緫督兩廣都禦史韓公致仕朝廷繼韓者僉謂非公不可於是掇公以去去之日郡邑父老扶攜攀送賫咨涕洟而公亦爲之悲不自已當時士大夫言巡撫大臣能深得軍民之心如公者前此蓋未見也公至廣其撫民無異湖湘而於訓兵練士則尢加之意蓋嶺南冦盜矯虔其爲患尢非他方比也英徳流民羅英郭瓊輩聚眾剽掠命兵擒之新會新興連界有劇賊嘯聚流刼村落餘十年公一旦馘其渠魁殱其黨與六百餘人猺獞人聞之大駭相戒斂迹栁慶諸州其窠穴也公親至其地檄召之許以自新詣軍門俯伏聴命者日以萬數公曉以禍福無不踴躍而去時識者又謂廣冦冥頑可以威懼而不可以理諭以理諭之而革心向化如公者亦前此未見也公爲人勤敏自童丱至沒齒無日不雞鳴而起二皷而寢𨿽閫外事叢酬應絕無壅滯少有餘閒博觀羣書以資見識上自公卿大夫下至閭裏後生書教往復靡不手答動輒盈幅初若不經意者而文理通貫情意孚洽𨿽屬艸有所不及𨿽身居顯位其自處一以謙抑待人無貴賤必以禮處故舊無相忘有所饋遺及金帛輒辭不受受其平生所得俸祿又日費於賓友故子姓衣食或不給身歿之後貲業蕭然視先公所遺不長尺寸娶恭人章氏先四年卒至是合塟焉繼娶鳯陽千戶任君女一子曰約讀書有成卽公所語予者今爲大學生四女長惠亷適戶部貟外郎嚴君子瓉余幼在室公先世歙人宋季諱伯繁者徙居太平之繁昌西梁山下公八世祖也曾祖可立祖廷升皆不仕其先世譜牒散逸公纂成之又爲家規十八條以訓戒後人予爲之序公平生所著詩文多不存稿其存者惟愚庵集若干捲年譜若干卷上所賜璽書與公之奏議具在亦足以垂不朽矣銘曰於赫皇明道洽治隆列聖紹統郡賢舊庸曁我吳公官登侍近珥筆臺端按節邊郡遂丞大理薦陟中丞帝曰汝諧殿我西平妖冦搶攘將命中止淮人阻饑尋命往撫頌聲旣作流言亦興不濱於危賴我聖明比官畱臺出鎭南服湖湘數寧嶺海詟伏允文且武有奕其光人孰無死公胡可亾有亾者存有功有烈𨿽存奚爲有歉名節汪衝之原有碑墓門垂耀無窮■﹝貝示﹞此刻文

明名臣琬琰續錄卷十六

●欽定四庫全書

明名臣琬琰續錄卷十七

﹝明﹞徐紘撰

伏羌使武勇毛公傳

鄧廷瓉

公諱忠字允誠姓毛氏先世蜀人曾祖始徙雍之武威祖諱剰國初率眾歸附遂隸籍蘭州洪武丙辰歿於王事考諱寶以雄勇選充總甲永樂癸已収捕沙州叛冦婁逹衮加伍長甲午集眾隨駕北徵授昭信校尉永昌衛百戶並贈右軍都督府都督僉事祖妣都氏妣皆氏並贈夫人公少膂力絕人善騎射年二十代父領兵進徵寧夏至賀蘭山後擒畨王額森圖罕並部眾馬駝以居永樂甲辰復從北狩至半壁山荷賚與回衛甘州操備宣徳庚戍九月徵察遜班珠爾薩奇蘇追至齊蘇擒斬索諾木多爾濟等升武毅將軍永昌副千戶癸丑八月徵伊伯勒山擒僞少尉藏布哲伯又擒僞知院奇徹反升武節將軍正千戶甲寅七月修禦永昌考來口徵哨哈喇托歡山遇敵擒其部長旺紮勒特穆爾等升宣武將軍等本衛指揮僉事己邜八月策應鎭畨等處九月涼州破阿勒坦之兵於三岔河擒僞千戶圖沁十一月黒山擒其圖羅卜岱升指揮同知賞賚有加正統丁巳升甘州右衛操備戊午三月逹部多爾濟巴勒擁眾擾邊公從平北大緫兵蔣公徵剿追至烏嚕乃遇敵當先交鋒以七騎破陣奇功升昭毅將軍陜西行都司都指揮僉事有銀碗文綺之賜誥追封祖考加其官壬戌九月哨巡沙州繕修城堡邊民賴之甲子四月巡迆北天蒼毛目等處乙丑正月朝廷念公勲績賜敕奨諭加升都指揮同知仍舊操備丙寅﹝闕﹞月哈宻使臣朝貢歸過齊勤沙州罕東遇達兵被掠朝廷以公素爲邊廷信服命出罕東追撫公至大集渠魁諭以恩威眾卽羅拜悔罪盡還其所掠時聞沙州都督納木喀偕弟且琳沁潛通衛喇特將謀內冦其弟索諾木巴勒已宻受僞封祁王逸去因令公覘之廉得其實遂擒畨僧紮實琳沁並徵兵邊檄三紙械送京師復領兵往沙州収捕諾海等千二百人招降徳濟塔布特穆爾男婦四百餘口事聞升都指揮使且有白金文綺之賜戊辰三月奉勅徵進罕東等處至實喇哈紮爾界夜集敵營生縳僞祁王索諾木巴勒並部下二百餘人招降沙州等處土眾七十餘人升右軍都督僉事尋被誥命追贈祖考如其官己巳七月哨接將參劉震軍馬至半截墩遇敵奪獲被擄人畜甚眾敕充右參將鎭守甘肅景泰庚午二月領兵繕修髙臺城堡堅完有備人甚賴之公一日令男佺赴京奏事蒙特授佺百戶令賫勅回諭爾父子務在同心協力盡忠報國時英廟出狩北廷公前所獲姦僧紮實琳沁因得不死遂北投額森以師事之適朝廷遣禮部侍郎李實爲通好計至則姦僧紮實琳沁欲圖復仇中公以奇禍因設間告李實實遣以其言歸報公將獲罪而甘之內外守臣及其遣人俱爲公訟朝廷亦知其僞置之不問適福建賊起命公馳往協守公居閩七年天順攺元英廟復辟卽日召公於閩升都督同知賜白金三十兩紵絲二表裏慰勞有加時公以勤勞膺疾上遣太監賜羊酒藥物及日遣禦史醫胗視公疾愈入謝上思甘涼爲西北重鎭欲得老成練達武臣乃命公協同總兵西寧侯宋城鎭守迨行前一日召至文華殿玉音下詢防邊之策公應對咸稱旨上嘉勸良久從容諭之曰卿爲國老成臣舊在西陲民情土俗諳練有素此行當宣布朝廷威徳加意撫輯人民俾知感恩報國遇有朝發必得其用毋致乖違有負委任之重諭畢上親授公以玉帶明日陛辭復贈白金五十兩金織蟒龍袍尋召至文華殿面奨丁寧賜重寶一錠蓋上在邊廷時極悉姦僧之間而益信公之忠誠故恩遇之隆如此九月領兵昌寧等處截殺鎭畨等處提備策應涼州哨至板井敵聞公威聲皆遁去明年戊寅上遣使就鎭賜明甲鳯趐盔繡春刀以壯軍容仍降勑奨勵是年佺病卒公令次男儆奏辭原授百戶有旨毛忠在邊效勞還著男毛儆做百戶公受恩感激愈深每徵伐罄竭心膂務圖成功五月永昌黃珹兒西石門六月山丹紅寺兒甜水湖七月花寨寺溝凡三戰皆大揵擒斬賊眾並奪獲人畜軍器不可勝紀己卯五月陛右軍左都督仍舊鎭守公嘗護送都指揮馬云奉使賽瑪爾堪及程俊使土魯畨賽瑪爾堪使回又護送公威望素著中外畏服所過略無梗阻辛巳正月北部博囉擁眾擾荘浪公與總兵宣城候衛頴分兵遣擊之擒斬其眾奪獲戰馬軍器人畜敵勢少卻隨領騎士三千於涼州三十里鋪墩安塘眾方集適敵騎數萬突至公嚴督將士並力拒之自黎明至於日晡時士皆殊死戰凡百餘合敵應弦墜馬者不知其數敵眾稍卻其長復立陣前宣大言以惑我軍重圍愈困公單騎往見責其不臣之罪目皆眥裂因援兵已俱至敵遂觧去全師而還八月又擾永昌公屢截殺或夜刼營壘以撓之斬獲首級戰馬軍噐並奪回男婦三百餘牛羊驢騾以萬計癸未冬總兵衛公與公訃曰巴舒巴哈等族烏紮馬吉思冬沙思俄思格爾阿爾加倉等畨姓久在荘浪涼州永昌阻截搶刼殺害官軍不舉兵剿除深爲地方患遂合奏刻日分兵攻之公分巴哇大族阿兒加倉小族至期拒者戮之降者撫之不旬日功成惟莊浪軍馬進功咎咂馬吉思冬沙等族不下公又合兵攻之盡滅黨與各族良善畨官部長公與總兵撫安之按堵如故捷奏進公爵爲伏羌伯食祿一千石恊守如故成化戊子八月陜西固原州土逹滿四叛聚眾萬餘據石城炮架山流刼鄰境震驚闗陜其山七峯險峻前此官軍追剿每失利至是公奉勑以行遂率涼州兵馬與總督項公會行自十月初九日發哨期以軍至放炮掣軍舉煙次日至石城前門會議適遇賊迎敵恃甘州軍馬在後遂以騎二百餘人衝陣至炮架山截山奪險對敵後哨至賊已大敗■﹝石畾﹞石滚木至以車輪磨石俱盡公與孫鎧督我軍乘勝直搗七峯聞山上老稚皆號泣奔走功垂成忽昏霧起他哨誤先舉煙掣軍賊遂乘風盡抽餘黨以死決戰公顧孫鎧曰勢急矣我愛髙爵厚祿職在滅賊勢不與賊俱生鎧亦顧眾曰我君我祖在上寧與賊同死遂首騎與鎧破陣以進孤軍相持自己至酉戰凡十餘合射矢皆盡拾賊矢射亦盡公遂中流矢鎧前翼救仍奮馬殺十餘賊賊矢鎧斷具措裂共額曰爾復能射否鎧亦赴救死之是月十一日也夜半風起折旗拔帳營中士卒皆聞甲馬聲幕下卒王寛夢公曰我必將滿四馬上活活擒來旣覺驚愕禦史鄧公本端隔帳聞之卽起焚香祝曰公果有靈能助我擒賊當爲具奏立廟祀公未幾滿賊就擒伏誅忠義所感天固有以相之耶訃聞上震悼輟視朝一日且曰毛忠奮勇殺賊忠義可嘉具與葬祭給麻布一百疋齋糧一百石造營域明器錫以鐵劵贈奉天翊衛宣力武臣特進榮祿大夫柱國伏羌侯謚武勇食祿一千石子孫世襲伯爵公體貌雄偉器量宏豁故人望而畏之卽而愛之性仁孝事先都督公盡色養母皆氏早喪事繼母都尢孝謹能樂友士大夫習古之兵法料敵制勝𨿽古良將不能過平居不喜逰畋不嗜貨利存心一以忠義爲主其訓子孫亦如之嘗又賜五倫書謂子孫曰忠義盡在是矣汝等奉誦之毋忽待士卒務察其饑寒勞苦惟恐有一人不得其所故事卒樂爲之用甞徵甜水湖陣中一軍馬被賊箭而僕公以所從馬乘之其招來逺軍新役者及幼丁無倚悉派殷富軍家給其月糧冬布之半養之其半貯候長成爲婚娶之費凡士卒疾必與湯藥至公自省問如已子其愛護軍士皆類此軍旅所至市不易肆而農不輟耕晏然不知有兵故喪還之日闗中饋運道塗行旅之人𨿽非甘涼部屬而平日威信所感動者莫不揮淚以相弔至有迎櫬而奠望門而哭者自公卿以及偏禆將士弔奠賻祭相屬於路越數月不絕凡荷朝廷曁親王賜祭無不嘉其忠義之節生榮死哀可謂至矣是歲十一月二十八日奉塟甘州城南公生洪武甲戌六月二十一日薨以成化戊子十月十一日享年七十有五配眞氏封夫人子男四長佺錦衣百戶贈伏羌伯次曇事釋氏次俊甘州右衛百戶又次儆甘州左衛指揮孫男九曰鋭今襲伏羌伯鋼鑑鉞鎧鑌釗鐸鋐鐸甘州左衛百戶孫女二弘治乙卯七月朝廷賜名其坊曰忠義以表厥宅裏丁巳七月欽命所司於甘州擇地建祠賜額曰武勇以春秋祭之公名著疆場功施社稷侯封廟食金書鐵劵輝映當時流傳百世蓋凜有生气眞宇宙間丈夫也鋭襲爵弘治元年命封平蠻將軍印充緫兵官鎭守湖廣尋攺命緫鎭兩廣信賞必罰威行恵施功髙不居詩書禮樂念念不置蓋有古郤縠之風得非乃祖積功懋徳及庭訓之所致歟

都禦史韓公言行錄

尹直

韓雍字永熈直隸吳縣人父以閭右徙實京師占籍宛平縣進士歷任正統成化間官至右都禦史卒年五十七

公生秀穎異常書過目輒成誦成童選補順天府學生正統辛酉遂以詩經中京闈鄕試明年登進士第癸亥拜湖廣道監察禦史乙丑奉命錄囚有碭山縣學教諭丘純因責膳夫祝磨兒其父領磨兒遁去乃告純箠死棄屍他禦史問勘誣伏尋屍偶於黃河旁得一支解者認爲磨兒屍遂坐極刑公疑之遣人蹤迹得磨兒純由是得白

戊辰按治江西吉之廬陵等縣凶徒乘歲饑刼掠勢甚熾公與巡撫侍郎楊公寧設法捕首賊二百餘人悉置重典地方以寧己巳少保陳先生循知公之才特薦升都察院右僉都禦史巡撫江西黜姦貪疏滯獄均徭役平市價思威大著丙子劾奏王府及王教授違法等事上命大臣覆實革其護衛而教授以下坐罪有差英廟復辟調山西副使坐累致仕戊寅遷大理寺右少卿尋復右僉都禦史問決彊盜十八人內二人訴被同起二人讎指時左都禦史冦公深云會問已明柰何公曰人命至重存詞且暫畱問不實決未遲二人得畱余欲行刑公復曰若不畱指者將誰與證始畱四人復訴者得白錦衣指揮劉敬因石亨連坐有謂敬曽邀亨至直房同飯欲坐朋黨公曰律之本意謂結交朋黨紊亂朝政者今敬與亨交而非亂政況亨得志時誰不蠅聚其門若以一飯卽坐此罪則曽赴宴會者何以罪之東漢時以朋黨二字害盡忠良覆轍可蹈耶是冬奏勅巡撫大同宣府陛辭召至文華殿諭遣之賜寶鈔三千貫蓋異數也至則卹軍士繕城堡糾治貪蠧震攝敵志有古守邊者風癸未遷議事升兵部右侍郎有忌之者適英宗皇帝上賓因事遷浙江右參政

成化乙酉兩廣蠻冦弗靖上命都督趙公輔充緫兵掛徵夷將軍印兵部尙書王公竑特譽公素有雄才能幹大事遂起公於浙拜都察院左僉都禦史仍食從三品俸贊理徵夷軍務公旣受命會於南京眾議欲分江西軍從逰擊率達官由庾嶺入廣東大軍則從湖廣入廣西以賊在廣東宜逐之在廣西宜困之公曰不然古者仗鉞臨戎専制閫外謂可安國家利社稷𨿽専之可也夫兵有聚而爲正亦有分而爲奇今兩廣已無完郡而大藤峽賊巢穴不圗而趨其末未見其能濟茍全師至彼南可以攻大藤峽援髙雷亷東可以應南韶西可以取栁慶北可以斷陽峒諸路勢如常山之蛇動無不應舉無不克何煩於逐自古蠻夷來冦不可以禮義較惟勝之而已叔敖云寧我薄人軍志曰先人有奪人之心薄之也所以兵貴捷速不尙老遲又何泥於困乎於是命將分兵諭以朝廷威福之重示以賊勢可滅之機眾歡呼咸願死戰不逾月先破修仁荔浦次及大藤峽前後生擒斬首奪回被擒俘獲賊屬共四萬一千七十有奇捷聞皇上嘉喜升公左副都禦史提督兩廣軍務兼理巡撫賜彩段六表裏敍功當蔭子公以與弟睦授錦衣所鎭撫先是公與將士約能生擒被擄男女者準其功故無妄殺之慘功成之日士皆斂迹無嘩秋毫不漁於眾廣人名其所甜亭曰運籌扁曰平蠻所以記其實也戊子公以兩廣土地廣逺恐餘孽復生重貽邊患請於朝願得文武大臣分理其事上可其奏升公右都禦史總督兼巡撫於梧州開設總府居中調度兩廣副總兵參將而下悉聴節制柰何承制専決已久一以繩下不貸大吏以故得理者喜不得理者多不悅於是有上書言公不法事若干條皇上知公功勞遣使勘覆多虛公卽引疾再三陳乞上知其誠悃特賜愈允俾致仕時年五十有二

公爲人洞達凱爽篤於孝友與人交不爲岸谷有信義發摘姦伏如神然每存心於愛人不事苛刻秉兵權於一方未嘗濫殺一人政務塡委不忘文事摛詞文翰思如湧泉無少凝滯嘗作江西第一樓等詩著平蠻錄多膾炙人口﹝並尙書張瑄撰行狀﹞

公聰明才辯迥出流輩按江西時適閩廣處州冦發剽掠及境公設法擊卻之當時巡撫侍郎楊寧稱於眾曰韓繡衣聰明百倍於小子官民奏畱重按一年回朝升廣東憲副不數月升僉都禦史年未三十民情吏治素所諳練風裁凜然凡臨眾決事動發百餘言皆引經據律無一語疎滯處置事務靡不允當至今官民遵守之曰韓都例繼公巡撫者以爲不及嘗念陳芳洲先生爲舉主赴鎭經泰和躬祭墓下流涕不已曰士爲知己者死何能報也﹝寒濟瑣綴﹞

公奉命以討有罪一以仁義誠信宅心師至之始卽律之曰夫兵凶器也聖人不得已而用之茍非以順正而動不可也若等勿盡劉無辜勿濫容首惡勿遏彼之來降勿爽我之號令斯事濟矣眾咸曰諾於是發偏師先下荔浦修仁西延陽峒然後移兵斷藤橫石等八百餘寨所過之地如振槁如破竹自成化乙酉冬十一月至丙戌春正月凡五徵不克者一舉而平之

公之用兵一運乎心徳之微而全活擒掠之眾則公之仁足以恊羣情矣首惡而罪必誅威震而刑不濫則公之義足以討有罪矣撫安來降而弗畔其約則公之誠足以化彊暴矣號令必嚴賞罰必當又公之信足以及軍旅矣

取勝之師必在速戰乃分官軍面授方略水陸並進是歲七月一戰而克遂以七軍之在行者分爲五路八月進全州貝安凡若干戰賊大敗九月又往廣西五路發兵進討荔浦修仁十一月師至大藤峽又釐爲二十五哨固守衝要四面夾攻賊預偹險阻牢不可破以滚石攂木長槍毒矢抗敵公忿然曰吾受天子重托生靈命脈在此一舉事若少緩則兵民膽喪巨萬之眾肝腦塗地又曰文王之師攻必緩戰必徐者欲候其革心順服而全之也公復下令且招且撫得向化致附者一萬三千其怙終者則天誅不可以畱乃申嚴號令以身先之肆兵前進萬眾讙呼聲搖山嶽一戰而渠魁就縳勢若泰山之壓累卵啇飊之拉枯朽羣凶失怙兔竄狐奔旬月之間攻破寨峒五百生擒一千有奇斬首七千三百俘獲賊屬奪回被擄男女三萬餘口燒毀賊巢得獲器械牛馬無算乃攺大藤峽爲斷藤峽立石以告來世捷報於朝仍以向化者眾反側未安乃州治其地設巡司六所擇其夷心信服者數人授以土官而約束撫安之施以實惠量給以田使之得各遂其生﹝並平蠻錄﹞

尹直贊曰長材大器風采桓桓贊戎執法理劇剸繁豹變於隠鵬息如摶愛遺江右功著嶺南奉身而退繼者維難

明名臣琬琰續錄卷十七

●欽定四庫全書

明名臣琬琰續錄卷十八

﹝明﹞徐紘撰

修譔羅公言行錄

楊亷

羅倫字彛正江西永丰人進士第一成化間官翰林修譔養病山間卒年四十性慷慨樂善不疑人欺遇事無所回避有不可輒面斥人舉成化丙戌進士策對大廷頃刻萬言中引程正叔語人主一日之間接賢士大夫之時多親宦官官妾之時少執政欲節其下句倫不從直聲震於時奏名第一爲翰林修譔會內閣大學士李賢遭喪去官朝廷畱之臺諌皆不敢論說倫詣其私第告以不可李公始以其言爲然旣數日復上疏歷陳古今起復之非是且曰如其不然必凖冨弼故事終喪劉珙故事言事反復數千言一本於天理人心之不可已者孔子曰勿欺也而犯之倫以犯顏切諌爲大救時行道爲急其負荷之重未嘗一日忘天下故發憤如是疏奏遂落軄提舉泉州市舶司倫𨿽見逐而士論益榮之由是天下之士爭自刮磨向之不言以養忠厚者爲之一變而終倫之世臺省未嘗有起復者矣倫𨿽以此爲人所知然亦以此取嫉於人明年召還復修譔攺南京尋以疾辭歸閉門授徒日以注經爲業垂十年卒於退居之金牛山世之知倫者不過以其滂沛之文奇偉之節果敢之气而已至其心之所欲爲而力之所未逮未必盡知也嘗欲仿古置義田以瞻族人或助之堂食之錢謝而不受或衣之衣行遇乞人死於途輙觧以覆之客晨至畱具飯其妻語其子曰瓶粟罄矣之旁捨幹之比舉火日已近午亦曠然不以爲意提舉泉州官例應得折薪錢其人欺之以乏告卽放遣之不復問予嘗遣人訪之山中結茅以居取給於隴畆往來共樵牧若無意於世者時或作爲文章以發其感慨之意而人亦莫之知也

論曰倫之必爲君子而不爲小人較然矣如倫之才少貶以狥人𨿽欲竆晦其身寜可得耶以其所學進說於上世目之爲狂何足怪也孟子稱豪傑之士𨿽無文王猶興若倫者今所謂豪傑非歟無道於前而所立卓然人莫能奪之又曰倫才大不及志其靑天白日足稱云﹝陳獻帝撰傳﹞

孤忠大節文文山者爲宋一人髙風直气羅一舉者爲今一人有文山此啟故有一峯此書有一峯此書故知文山此啟此書蓋有不待駢枝縣附而自會者亦自然也予讀前史每見文山之烈未嘗不起千古淩厲之想但予晚生不能接見文山眉宇徒切想望而已然越人去國期年得見似人者喜予𨿽不見文山得見似文山者喜矣今之世豈無似文山者哉成化丙戍附驥一峯之尾登第得拜一峯泰山喬嶽白日靑天蓋眞文山者矣不徒似也嗚呼曾幾何時而一峯謫矣及其再見又未數月而一峯病矣又不數年而一峯卒矣嗚呼予於一峯當何如哉一峯跋文山此啟自謂一字一涕張東自跋一峯此書又謂一字一涕予於一峯吾道之哭世道之哭朋友道之哭𨿽一字萬涕有不足以寫吾痛夫豈止一字一涕者哉﹝荘■﹝日上永下﹞跋書文丞相啟﹞

於乎一峯爲道藝先覺爲仁義郛郭爲士庶依托爲當世醫率爲沛八表之云而翔千仞之鸑爲皷萬物之風而架層空之閣其心洞洞其性落落其文浩浩其行卓卓白日靑天泰山喬嶽於乎一峯九原不作吾誰與歸吾終從子於冥漠﹝陳獻章撰祭文﹞

人心皆孔孟世道皆商周此意無人會西風吹古丘白日金牛洞靑雲丹鳯樓思君不可見新月上簾鉤﹝周瑛撰挽詩﹞

侍郎楊文懿公言行錄

楊亷

楊守陳字維新浙江鄞縣人中進士歷仕景泰弘治間官至吏部右侍郎卒年六十五贈禮部尙書謚文懿公五歲就家塾日記數百言初學詩歌輒有奇語稍長習舉子業詞理兼優夐出倫輩四方學者往往傳錄所作經義論策之文以爲式

憲宗皇帝初開經筵公爲講官多所啟迪一日講書武成篇公進曰魯論稱舜無爲而治周書稱武王垂拱而天下治是則聖人之治皆不勞而佚也然後世人主有祼居禁中委政內侍者乃召望夷之禍有髙居無爲肆情嬖艷者乃啟祿山之變是何也蓋舜之所以無爲者由其封山浚川以至舉相去凶無一不盡其道武之所以垂拱者由其列爵分土以至崇徳報功無一不究其心皆嘗憂勞而有爲乃始佚樂而無爲也後世人主則孟子所謂安其危而利其菑樂其所以忘者耳此聖狂治亂所分惟陸下畱意時左右聴者悚然權幸有重公欲援之者使所親諭意公謝卻之私於其人曰吾猶婺婦也守節三十年今老矣豈白首而攺節邪﹝何辱新撰墓志銘﹞

詔集議桃廟禮官請桃懿祖而以徳祖比宋僖祖百世不遷公抗言禮天子七廟祖有功宗有徳乃孔子之言故凡號太祖者卽始祖必事之以配天若商周之契稷皆以功而非論其本統也宋之僖祖及我徳祖可比商周報乙周亞圉非契稷比議者徒謂大儒嘗有取於王安石之說而不從孔子遂使七廟之間旣有始祖又有太祖太祖旣以配天而不正南向之位名與實乖豈先王之禮哉若謂降而合食爲非禮則王者旣立始祖之廟又推始祖所自出之帝而祀之固無嫌也憲宗升附請並祧徳懿熈三祖自仁祖以下爲七廟異時祧盡則以太祖擬商周契稷而祧主藏於後寢祫禮行於前廟時享則尊太祖祫祭則尊徳祖各不失尊庶無悖禮議者不能從﹝程敏政撰傳﹞

弘治元年春公上疏請上日禦經筵及午朝聴政大略謂陛下一日之間居文華殿之時多處幹淸宮之時少則心淸理明聖徳日隆矣優詔嘉納修憲宗實錄以公爲副總裁仍兼禮部事公上章請辭部事専史職章再上皆不允踰年公又疏乞致仕且曰吏部進退百官眾怨所集聞望如尙書王恕者尙招人言況臣迂疏豈勝此任仗望賜臣致仕養病林下以盡餘年上不許致仕命公以吏部侍郎兼詹事府丞史館供職如故公嘗言古人謂國可滅史不可滅我太祖定天下卽命儒臣撰元史太宗靖內難其後史臣不記建文君事遂使建文數年朝廷政事及當時忠於所事者皆湮沒不傳及今來輯尙可補國史之缺景皇帝已復位號而英宗實錄標目猶言郕戾王附是冝攺正舊例羣臣章疏畱中者𨿽有可傳皆不得書乞以畱中之奏悉付史館擇而書之艸奏欲上以病不果﹝墓志﹞

公天性孝友與人交篤於信義居嘗退遜體若不勝衣言若不出諸口至商確義理論事是非曲直則侃侃剛直視義所在勇往奮發𨿽壯夫不逮也嘗被命教內侍省教成多去爲近侍與公同事者率因之取寵貴而公獨無少資藉士論多之公博學多識於書無所不讀遇有所得卽爲論著蚤歲嘗作五經四書私抄而詩書二經尢爲精到至其家庭授受而用以取科者則専門易學﹝王■﹝亻與﹞撰神碑﹞

先生志行髙雅學博而才俊問學之功孜孜不懈而天資頴敏絕人古今詩文毎一過目輒爲倍誦於凡事物之觸於目感於心者未始不卽之以賦詠作爲詩歌以見意﹝李紹撰禮闈唱和詩序﹞

公二子長茂元字志仁次茂仁字志道先後起家進士茂元累官山東按察副使弘治甲寅河決張秋朝廷遣重臣治河而武臣中貴各持有頭目縻用不貲茂元馳疏上聞以是得罪謫長沙府同知尋謝病棄官歸屢爲當道薦起弗果弘治癸亥尙書馬文升推轂轉安慶府知府茂仁今任刑部廣東司郎中先是委議問刑條例兼總本部十三司章奏諳達事體士論韙之諸孫美珩美璜美琚美瑀美瑤美環美瑜森然玉立又公之積慶雲﹝統志﹞

廣東布政陳公言行錄

楊亷

陳選字士賢浙江臨海人進士歷仕天順成化間官至廣東左布政使卒年五十八公少沈靜端愨不妄言笑從鄕先生陳璲遊日坐一室誦習未嘗嬉戲敝衣糲食人不堪其淸苦而處之自如爲文理致深宻讀之有味﹝吳寛撰傳﹞

出巡江西風紀大振不以刑法立威官吏相戒自不敢犯憲宗嗣位公上疏言君子小人進退治道所系不可不愼言甚剴切提學南畿學者競爲浮華之文力欲變其故習徧歷郡縣宿學宮黙然端坐以身爲教令讀小學書暇則習禮一時諸生翕然感化

擢廣東布政使廣民疲困爲除徭役罷和買偹賑濟皆務爲惠養計數洗寃獄閩人賴克哥等三十九人湧於海舟爲風漂至潮州守者獲之以通畨論又邑民劉馬住及黃福等十九人被誣爲盜公察其寃悉釋之尢不畏貴幸中官有弟昌爲武職者逼娶寡婦爲奪還之於是乃有提督市舶司者倚進貢爲姦利役戶苦於供需特減三十人其後畨人馬力麻與海商私通販易詭稱蘇門答刺國使臣市舶利其貲不問公發其僞時又有賽瑪爾堪使臣泊六灣以獅子入貢浮海還國云欲往滿刺加更市獅子公言此西域賈人爲圗利耳使墮其謀必貽安南諸夷之笑國體所闗甚非細故中官旣蓄減役戶之怨且素利進貢及是毎爲阻抑怨益深乃誣奏他事勘事者求事實不得必欲文致其罪竟逮公赴京廣人數萬擁畱之公在道病作行至南昌而卒

公立志以古聖賢自期待潛修黙識不求人知其學以克己求仁爲要因自號克庵讀書不資於文詞遇格言卽手錄於冊爲力行之助平生言若不出口視所當爲者則勇於爲之不顧利害其處事緩而詳禦下嚴而恕至於言動端荘𨿽家人見其終身然也身旣貴顯燕會惟服先人故衣帶客至瓦器疏食相對無媿色自河南聞喪還行裝蕭然車一兩而已及之官廣東騎驢出都門而去其儉約有寒士所不及者﹝並傳﹞

嗚呼此吾友陳公士賢之墓公有天下不可奪之大節有足以濟天下之大才有不可遏於天下之大勇國家承平日久士夫多奄奄無气節間有之而檢身之功或歉焉故其發之也不耀而其持之也不恆如吾士賢則何可議哉其學識粹然一出於正其操履恪然一出於誠其居此官卽欲盡此職其行此事卽欲盡此心其視去就升沈甚輕一在於生靈國家余不卹也宦轍所至無不感動響應者巡江西江西人到今萬口一詞稱頌爲各禦史南畿河南士名遮道泣送者萬計復相率立生祠及去思碑被閹誣時兵民數萬塡溢衢巷號訴於詔使多涕泣者閹復以賂啖公所黜吏張聚者證公吏死不從公名滿天下士大夫無問識不識論一時正人必僉曰陳某﹝張元禎撰墓表﹞

吏部尙書康懿陳公墓志銘

王■﹝亻與﹞

弘治元年二月二十九日太子少保南京吏部尙書致仕莆田陳公以疾終於家訃聞命加卹典又命舉壹惠之制於是諭祭以文瑩塟以式具如故事而以康懿易名又允合經禮上念公先朝舊臣所以軫不慭之悲而施寵終之恩如此吁可謂盛矣公塟有日其家以公治命來請予銘予感公知已不能辭乃按其鄕人工部侍郎劉公璋狀而銘之曰公諱俊字時英別號患庵自幼聰警不凡長逰卽橫治書經正統丁卯試鄕闈以閩藩第一人發觧明年中進士第授戶部主事累遷員外郎郎中成化乙酉升南京太常少卿戊子召爲戶部右侍郎癸巳攺吏部乙未升左侍郎丁酉滿九載拜南京戶部尙書庚子奉勑攺兵部參贊機務甲辰轉吏部丙午尙書九載滿赴闕上嘉勞之賜以羊酒寶鈔俾還任無何疾作抗疏乞休遂加太子少保致仕璽書馳傳還鄕仍命有司月給廩米二斛歲供輿隸四人蓋歸旣逾年而疾甚以至不起公爲人負气礪志自爲主事已綽有賢聲嘗督天津諸衛官兵采秋靑艸卽日奏減歲增之數三十五萬束令止輸原額蘇松諸郡折糧銀爲裏豪所侵者七十五萬兩有奇公往徵之不數月悉輸內帑尙書金公濓大賞異之自是更景泰以至天順其所任職皆嚴辦而賢能之聲日益有聞辛巳朝廷出師徵兩廣叛冦命公往督饋餉時郡邑殘破公私匱乏百方籌劃事克有濟大率如弛鹽商越境之禁俾得隨處貿易而引輸粟二斗於南雄梧州用是兵不乏食而民不出賦輿論稱之是冬母喪乞守制不許明年師還始歸莆又明年復任未幾而有太常之命先是爲少卿者多不檢一祠官缺請托紛然公至僉舉以公遂帖然服蓋其爲務甚簡而公任之嘗不勞餘力識者固已知非公久處之地矣閱歲再期遂入朝爲戶部尙書楊公鼎以剛悍自任不稍貸於僚佐然獨重公事經公斷制者卽不復省屬時四方奏災異三邊告輸挽文移還集咨議旁午裁決如流不淹晷刻而靡不曲當人咸服公爲不可及幸卯京師饑公奉勑發太倉粟一百萬斛減價糶以利民權貴有乘時射利者公請於上凡糴以升十計滿一石者閉不與其計遂沮而饑者獲濟壬辰上命將北徵特勑公總督軍餉於秦晉諸邊公倍道疾馳比至則邊庾空竭歲且不登芻粟價湧而楡林延綏糧道險逺輸者病之公乃發金於內郡市易且修西安韓城同官徑道以使飛挽是行所向無敵敵人授首公勞伐居多凱旋加俸一階尋遷吏部銓綜人物號爲淸允比陟南臺薦更畱府剗除宿獘蓋不動聲色而事皆就緒不假威嚴而人自折服名徳老成上方倚毗而公乃引疾決去秩增宮保而祿之終身﹝下缺﹞

明名臣琬琰續錄卷十八

●欽定四庫全書明

名臣琬琰續錄卷十九

﹝明﹞徐紘撰

刑部尙書惠安彭公行狀

宋端儀

公諱韶字鳯儀八世祖戍始居莆之涵口曽祖田孟徳妣韶﹝闕﹞氏祖休正祖妣陳氏以婦節聞父思孝卿宿儒母林氏公幼荘重警敏讀書不倦少長識趣已端公父不欲其泛讀以分日力惟課之舉子業公於暇日仍取古聖賢遺文及子史諸書觀之入郡庠再試於鄕未利而公父歿自是生業益替而弟妹皆幼母夫人以遲暮之年夙夜懷憂公歲授徒以給用慰母心景泰丙子預鄕薦明年丁丑會試中第七廷對賜進士出身除刑部山西司主事旣三載蒙恩贈父如其官封母爲安人未幾丁母憂服闋攺廣東司升本司署貟外郎有張岐者自外臺擢右僉都禦史協管院事公以其人非才力論其不可願朝廷而収召王竑李秉葉盛以伸公論疏入詔獄都給事中毛弘等言公持論𨿽過心實懷忠因得宥復職尋進本司郎中廣東爲司繁劇多涉於難挾勢而席寵者左撞而右突公中立不倚■﹝立乞﹞然以定民之茹枉抱欝失利而狂呼者則爲之鋤疆剔蠧敓其有而歸之𨿽罹咎戾無所悔恨外戚之臣指揮周遵與畿內民爭田願得內臣及錦衣衛官往踏勘丈量之會有旨命公正法司官以行眾咸推公公至其地環視周匝揮算主捐弓尺徑歸上自劾之奏曰田本民有𨿽其戶報不及管業然地有髙下歳有旱淹細民頻年出賦以給公上旱則資污下以補髙仰潦則資髙仰以禆污下安有空門可以別給且民者國之本食者民之天食足民安民安則國安豈可以民田給貴戚重傷國本耶復詔獄科道交章言其無他得釋俄而復有請荒田者先帝顧左右曰彼不見周遵之事柰何又請耶立卻其奏庚寅升按察司副使所至平寃滯黜姦蠧惇風俗卹民隠壬辰冬分巡川東道至開縣有劉姓者戶先分二支一徙一畱徙者後復業與所畱家人爭裏役而負遂陰嗾安嶽縣扈氏兄弟焚滅其家男女凡二十一人鄰人訴於府府以爲事非干己且無證佐尼不行公至聞之大駭督捕得扈氏並其徒十餘人一訊欵服寘於法明年至合州屬邑定逺曽姓羣從兄弟數家一日聞盜出沒邑人奔竄弟乘風入兄室掠其貲諉之他盜兄迹知所由訴於官弟夜聚羣少殺之凡十有二人盡死乃僞爲不知持狀詣公告公鞠之得凶黨七人斃於獄其發姦摘伏類如此每出巡郡邑民爭挽肩輿兾先至其境乙未春升按察使公之副憲也凡有滛祀在分司者悉去之至是以二門外有廟祀五顯其事不經趙淸獻公遺愛在蜀淸風鐵面正吾憲臣之式乃與同僚謀撤五顯像而設淸獻神主於位錄朱門問答有及時政與眞希元翰官僚之文名曰政訓以自警且以勵僚屬陳言時事宜變於今者各王府祭塟省差內官及行人等官以免勞費從之在蜀恩威兼著淑慝自分亷而不激明而不苛蜀人懷而畏之至今數賢亷訪必首稱焉戊戍春升廣東左布政使下車首集父老百十人問民所疾苦與利病所當興革者而施行之先是農民補吏視房分罰其直名納公堂公日取其材而責以不貪可乎選俊秀善書者充之其積獘遂革鎭守內臣顧恆歲有進貢之儀裏胥乘之求索多方民不勝其擾公疏言自古明王不寶逺物廣東民力竭矣守土臣以此事上爲恭不知凋傷國本爲害反大也監舶內臣韋眷請以均徭余剰六十戶隸舶司爲造辦貢獻之需公疏言今之官民富彊不及於昔者蓋國害財之多故也使及今十分愛惜加意撙節猶恐無以爲繼況又更啟他端而益以雜用其何以善後哉願將眷所奏餘戶暫與一年以後逓年停罷臣民幸甚有詔減其半陳公甫以學行有聲於時公薦於朝曰國以仁賢爲寶臣才徳不及獻章逺甚猶且叨厚祿顧獻章醇儒乃未及見収用誠恐國家坐失惟善之寶至凡廣南一時名士公皆折節下之每於朔望受民詞日至千百紙決斷如流告戒諄諄如告子弟民卒感之至有不平輙恥見公而自去者儀門外有土神廟亦更爲參政汪公廣洋之祠最後太監梁芳弟錦衣衛千戶某在鄕國私采禽鳥等物進貢官民俱罹其害公復上書言狀忤旨調貴州布政使濱行之日廣之父老涕泣雨下如去慈親追送數百里外者又若干人巡撫朱公英贈詩有獨有羊城臨發處西風臥轍烏聲酸之句蒞貴藩境九閱月因俗爲之設施貴人安之如知廣南先是大宰歷城尹公屢言公賢可大用先帝以是益深知之甲辰夏遂擢都察院右副都禦史巡撫蘇松嘉湖等處公𨿽聲稱廩然而鎭之以靜不尙擊博吏自不敢犯科而民亦益樂其愷悌乙巳夏召爲大理卿未上坐論鎭守內外等官貢獻非宜道攺右副都禦史巡撫順天等處兼整飭薊北軍務陳時政以弭天變議糧運以便軍民滿考蒙恩贈祖考考俱嘉議大夫都察院右副都禦史祖妣妣皆淑人今上登極臣僚交章論薦召爲刑部右侍郎屬浙西不靖承詔巡視公疾馳至誅厥渠魁數人而劾罷守臣一方晏然嗣歲之春戶部言兩浙鹽法久壊命公以本官兼左僉都禦史畱治之公早夜講究利病所在而參伍其說以浙西通舟楫鹽之利多於浙東而浙東停戶抑配尢甚因定兩浙價銀之重輕處州等處課額以殺便宜事數條奏行之又憫煮海之氓貧苦以其山埸艸蕩曬淋煎熬折閱倍徵之狀略分八節具圖以逹宸聰浙江憲司僉事王輔與憲使毛鸃不相能日閧於公堂公奏二人風憲失體左遷其官旣還轉吏部左侍郎時三原王公爲尙書得爲貳皆不避權貴請謁路絕人服其公庚戌冬彗星見於天津詔大臣言軍民利病時政得失公言軍民利病曰厚根本曰減役錢言時政得失曰正近侍曰惜官爵時左右侵權者非一公於正近侍其略曰內臣出入左右言語輕重能爲禍福人所畏憚今軍馬錢糧人匠柴炭盡傅其手分例相沿更相仿效虛名實支遮掩外觀誰能詰之比見凡有章奏無不先允而後下於該部該部承而行之不復審聽是失政體也及至有犯多從寛免有毆人致死者竟不提問或有提問成獄旋復宥之是失刑威也耗財妄費不惟不禁而反助之死者或有給還塟銀八千兩在者或有許其蓋祠覓地第宅踰制服食求奇於斯極矣聲勢移人望風震懾伏望陛下靜思及此大公至正以服其心克勤克明以折其气上法祖宗乾剛獨斷褒良善而親忠良逺佞媚而斥奢縱事務歸於所司威福必由已出終篇又言朝廷一日萬幾安能勞心周溥臣願陛下執其要焉臣獲隨午朝心念日奏尋常起數於事無補然祖宗勤政之典乞師其意可也臣願自今午朝惟議經邦急務如吏部有升除禮部有大災異戶部兵部有緊急錢糧邊報工部法司有緊闗工程囚犯之類許先期開具由事奏乞聖駕定日出禦左順門侍衛一如午朝之儀事該各衛門會議者各官就於衛前公同計議如吏部升除大臣明言某官才徳堪任某官資望未可之類內閣輔臣亦同在彼詳論可否事體旣定就行口奏取旨奉行次日補本備照若系本衙門自行者亦就禦前逐一陳說有無故事兩疑情由請旨定奪若是事體重大一時難決者聴各官先行博議於下候至朝時再議奏行仍乞溫顏俯詢曲折如此不惟世事日熟於聖明耳目而羣臣髙下邪正亦自可見有事則行不分寒暑無事則止勿勞聖駕旣不廢午朝之典又可率羣臣興事則凡時政得失軍民利病自可次第張弛矣上嘉其識謂公此舉有潛消黙運之方壬子夏升刑部尙書數日命侍經筵公掌刑憲務明愼而以忠恕爲本嘗言刑以弼教使之畏威逺罪導之以善耳遇有骨肉相殘者輒憂形於色曰是吾之刑罰不足以止姦也謹於守法而亦嘗有法外之意公素性鯁正貴戚中官往往爲之斂手時安逺侯栁景總鎭兩廣都禦史秦公紘發其贓貨巨萬事聞屬吏公抵景於法秦禠其爵景挾戚畹於內降欲以破公議之是非﹝缺﹞用擠秦於危地公執奏不易朝廷不以公爲然復下大臣廷議竟亦卒如公言其後景贓銀追及八百兩有旨免其餘欠公復言陛下優待貴近之臣如此臣故知之陛下有所不得已也但臣等忝列守法之官不宜阿順以圗自便景應追贓數十未及一乃特蒙恩盡行蠲宥海內聞知貪饕之徒窺此舉措一旦釋之其如物論何且景贓旣可免他日爵位亦可營求而復矣爵位旣復又可營求出鎭矣姦回借口良善解體誠非國家之利也疏入不從左右有不樂公所爲者摘公官屬細過以怵公而伸已志公坦然由之終不爲所疑沮會亢旱求言公復因事納忠條陳四事其一以本部爲荊庶人事會本覆奏今半月有餘未奉勑旨及他奏請間有詢日方才得旨者臣謂今日正一日二日萬幾之時若優遊少斷不惟事見停滯亦恐志生驕惰羣臣左右安於故常不敢有所論列矣四方傳聞甚非細故此時政之得失一也又該本部先前問得內使內官王萌苗通髙永犯該絞罪俱各累訴寃枉荷蒙聖慈饒死發充淨軍臣聞自古帝王𨿽貴近必刑者所以彰天討之公若殺人不死復何所畏憚乞自今以往勿復輕縱庶得法度均平人心恱服此時政之得失二也伏望陛下畏天勤政守法圗治事至物來隨卽予奪宮中外廷視爲一體推廣他類無不皆然何患時政之不善哉本部又先前問得百戶謝原管領隊軍何三等往昌國公墳上做工何三爲脫逃不還工錢被謝原腳踼身死臣看得世情艱難財重命輕殺人犯法時常有之固非爲此一事但聞道路傳言今修皇親昌國公張巒墳塋兆比往年勲戚之家相去懸絕凡百制度務爲宏壯差官領軍萬數輪流上工計年不足恐非人臣所敢當計巒在地下豈能自安是則𨿽曰愛之非所以羙之也上工官軍畏怕箠楚不得已出錢雇人中間貧乏者隨上隨逃而管軍工官貟又復請益前後展轉不得息休豈能無怨讟者哉此軍民之利病一也本部又問得東安等縣知縣朱葉等被神宮監官奏其違例差役陵戶臣看得今順天府所屬州縣正役頗易應當雜差實爲浩瀚其丁多殷實之家往往投充陵廟墳戶及勇士校尉人匠各色人役以避民差致將見戶重疊加役富者累窮貧者逃竄村裏蕭條人無生意宜將墳陵等戶定與優免幾丁餘者仍發州縣相兼見戶均當差使庶彼此各得其所此軍民之利病二也伏望陛下畏天卹民思前慮後將昌國公坆塋減等工程如式修造俾得早完仍勅該部將陵戶等役優免事例酌量定奪以便遵依推此及彼由近及逺何患軍民之不安哉皆時所難言者三月充廷試讀卷官先是公嘗以疾在告旣已勿藥視事而二子浚瀚三孫定宻某相繼夭亾公疾寖加上疏乞休上勉畱再三仍令支俸在家調治公方以素餐自劾而上眷益隆近臣醫官數命來視是年六月疏復連三上上念公情詞懇切特允所請命乘傳以歸有司月給米二石歲撥人夫四名爲國憂賢者猶望公病已復來以卒佐聖天子太平之治而南京監察禦史宗彛嘗率同列言之於朝然公歸裏後卽擇地於縣之文賦裏石皷山蓋不復有當世之念家居歲餘遂以乙卯正月十有三日考終距生宣徳庚戍九月二十二日享年六十有六官自承直郎九遷而爲資善大夫訃聞上命禮部諭祭工部爲營塟域越月贈太子少保謚惠安公壯歲嘗構艸亭扁曰從吾公間自稱從吾生人遂號從吾先生元配黃氏贈淑人繼配黃氏封淑人先公五旬卒子男二長卽浚癸卯鄕貢士元配出娶永丰令陳公裕之女次卽瀚用蔭補國子生以疾授嘉興縣縣丞側室陳氏出娶山東僉憲楊公瑯女繼娶貴州憲使卓公天錫女女一側室姜氏出議配戶部主事余公徵之子楠孫男旣夭女三人今惟浚一子曰輔而瀚則公命猶子澧子實爲之後云公天資粹羙涵養深厚其學以儒者爲宗務淸明其心以求聖賢气象色和貌溫而嚴毅果敢之气自形終日端坐非翻閱經史則黙察性情處已待人一於誠敬使人可卽而不可狎聞人片善則必紀錄服食噐用不求鮮美玩好之物淡泊無所動於心與之居竟日卒未甞見其私喜慍在官守處事精明馭吏嚴整事無巨細必身親視國事如已事視民病如在已身至誠貫徹於上下所至如春風和气著物隨所遇無不發生共立朝直前無所畏縮忠義激發不以禍福嬰懷讜言至訃所以開上心捄時獘別白是非邪正排姦佞而觸貂璫務使爲善者有所恃爲惡者有所懼暮年名徳益尊向其自處退然而無所有是以上則九重知之愈深下則賢士大夫望之愈重以至行旅賤隸亦皆知其名云於弟■﹝音也﹞韹友於篤至養教其子同已子塟族不能若干喪處丘裏終始欲以質儉起頺風進修之功老而不倦未卒前數月猶向所知云扺家半載村居寡學所存所行一故吾而已何由可善其後而減宿咎哉所著有名臣贊錄三卷續修莆陽志十卷在蜀有成都誌二十五卷在吏部有天曺日記差祀恆山有北嶽代行槁爲尙書有秋臺錄平生雜著詩文名滯稿緫若干捲奏議一卷嗚呼天不憗遺海內共嘆惟公功在朝廷惠及黎庻著書滿家掦名當代建立施設多至不可紀述謹掇其大略以俟立言之君子擇焉謹狀

僉都禦史楊公言行錄

楊亷

楊繼宗字承芳山西陽城人進士歷仕天順弘治間官至左僉都禦史卒年六十三公爲童時性資鯁直言動不凡第天順丁丑進士觀刑部山東司政授貴州司主事獄中重囚動三五百計桎梏年久多死於臭腐公毎提督必給與飲食令三日一櫛沐蘇活人命無算王忠肅公薦知嘉興郡公至止帶蒼頭家僕一人如旅寓然禦史楊公瑯具公善政奏聞旌異滿九載民老幼不忍舎去遮道畱之弗得立去思碑後升浙江按察使下車之初憲綱一時爲之振舉初藩臬諸司所用咸辦於下鎭守中官供給日費萬錢公一切革去之軍民愛之如父母官吏畏之如神明未幾以內艱去任將行悉以廨舎中器物付之有司一毫不以自隨篋中惟貯大明律書數卷衣數襲而已制終詔起升左僉都禦史巡撫順天地方外戚宦官荘田多占民間地土公悉奪而還之權貴斂迹成化乙巳上疏左遷雲南副使弘治元年升湖廣按察使復升左僉都禦史巡撫雲南卒於官

公爲人好善惡惡出於天性與人不茍合人多憚其方嚴居官三十餘年其忠孝大節議論風采𨿽庸人孺子皆知其名﹝並黎淳撰神道碑﹞

孔子曰吾未見剛者孟子曰至大至剛以直養而無害則塞於天地之間孔子孟子之所謂剛者吾未見其人矣見其似者可矣今之君子若尙書王君公度禦史謝君元吉太守楊君繼宗僉憲陳君夢祥亦庶乎其似者非歟尙書不得其職數月去禦史三上章出百日謫去太守屢抗彊武乞錢若水例致其仕去僉憲九載不遷辟讒去﹝羅倫撰送陳金事序﹞

吾聞侯以嘉興人物莫大於陸贄名宦莫過於楊繼宗修志之餘皆欲大其祠字寔錄其行以萬古其人於天下﹝莊■﹝日上永下﹞撰嘉興府誌序﹞

漢楊伯起以淸白著聞猶有可卻之金承芳治郡久始終無一足敢暮夜及門者蘇子卿以死爲事史外猶有餘書承芳抵官以來蕭然獨處齋閣此二者尢非夙昔之所多見也或謂公別白太明節目太疏言論太激三者非自全之道此蓋其細者也﹝張寧撰送行序﹞

明名臣琬琰續錄卷十九

●欽定四庫全書

明名臣琬琰續錄卷二十

﹝明﹞徐紘撰

南京刑部尙書張公墓志銘

童軒

公諱瑄字廷璽別號古愚晚號安拙翁再號觀庵系出宋忠定公後世家句容曾祖日宣元滁學教諭因僑寓於滁國初徙江浦遂占籍居焉祖克讓忠信孝友爲鄕人所重考俊民行在左軍都督府都事以言事謫戍保安衛后用薦至京公時甫十歲妣喪隨考與娣李恭人僦屋以寓行裝屢空考後授知縣徳淸日趨公務公毎旦受書於李恭人考常愛而器之曰吾聞祖以來有掩遺骸數萬者吾門昌大其在是兒乎後果以公之貴祖考俱累贈資政大夫南京刑部尙書祖妣徐妣鄭黃朱顧俱夫人初正統間公爲縣學生始業舉子受禮經於姊夫李公侃等中應天府辛酉鄕試刋行經義於錄明年李偕公同登壬戌進士觀政戶部李公後官至都察院僉都禦史公以師禮事之終身奉李恭人如其母未嘗少衰甲子授刑部四川司主事時司冦兪公士悅待屬甚嚴毎稱公賢能以勵諸司戊辰以外艱去軄景泰辛未服闋仍除湖廣司主事明年升本司員外郎時太子少師兼吏部侍郎江公淵奉命南京等處公幹奏公才能欲與之俱適江以憂去不果是冬升本部四川司郎中癸酉升知府吉安吉安素號健訟日不下數十百人公斷如流且屢辧疑獄痛革吏獘發姦摘伏如神吉民畏服然吉俗信鬼歲刻木以像神具冠裳聚眾迎送以邀福澤公禁之弗聴出遇諸途遂叱令棄像水中民首倡者悉寘諸法無何公遘重疾郡之長老皆曰神爲祟也請復之公執復弗許病亦尋差郡民給路引者前例毎引取銀四分謂之堂食前守悉爲已有公遵舊制祗収楮幣一貫仍爲公費丙子夏郡大饑公申上司不候報輒發廩以賑民賴存活者多郡學諸生有匱乏者輒分俸給之若彭教羅倫曽彥輩皆魁甲科爲名宦實公所造就也僚屬亷而貧者家有婚喪皆設以助之又建閣�學以藏禦書建法祠於郡以祀忠節文廟府治橋梁道路皆修治完整公私一新時巡撫都禦史韓雍气焰烜赫郡邑皆望塵雅拜惟公不爲屈蓋公居官剛正嚴明吏部毎考治績恆居天下第一天順庚辰遂由郡守升廣東右布政使去吉之日老稚扳畱不獲存其靴郡中後人復建亭刻石以圗不朽公至廣會廣西流賊越境攻破屬邑建山公督官軍擒殺賊首莫文章等築城堡攺邑治民賴以安賊徒周公轉等嘯聚於陽江縣黃江屯歲久道路不通新興縣頑民鄧李保紏結流賊殺害居民逋負糧差者幾二十年官不敢告公皆剿除之甲申流賊復來刼掠民被害尢甚公復會兵逐殺賊乃遁去大藤峽蠻賊屢肆猖獗朝廷兩度出師頒給彩叚銀牌等件以旌軍功公累受彩叚一十八疋銀牌一十四面特賜公大紅織金雲鶴衣一襲銀定寶鈔尢多後左布政使周鐸右參政卓天錫相與嘆公忠勤共求大學士商公輅爲文勒石以紀其績又嘗躬督各屬造預偹倉六十二處修理陂塘圩岸四千六百六十六處修築廣州新會等府縣城垣一十二處廣袤尋丈若干甃以磚石俱因民利而利之無一怨者戊子轉左布政使先是各該吏典知印承差會同巡撫三司等官參撥公曰此布政司事也専之人莫敢侵己丑冬公滿九載當赴京軍民千餘奔走乞畱於是巡撫鎭守等官交章薦公學行才識剛方仁惠乞畱在任以慰民情詔可其奏辛酉朝廷錫誥命有操存端方才識通敏之褒封贈三代壬辰奉勑升都察院右副都禦史巡撫福建初所屬郡縣多無糧儲公命各建倉廩勸富民出粟以偹凶荒民至今賴之沿海官軍先因事減支俸三糧十餘年遂以爲例公知其貧命依舊支俸官軍感惠立石頌徳閩安鎭出海有二港勝國時有鐵索橫截港口以禦海冦歲久廢沒公奏命所司造鐵索三毎索長百有餘丈兩坼維以鐵樁中以舡二十隻駕之小港如大港之制而索差短由是海冦絕迹莫敢往來事詳載於學士林公文重修閩安鎭記山海冦林壽六魏懷三等攻刼鎭城歲久不獲其鎭守等官屢被勑責公至盡皆成擒福安壽寧縣等地鄰江浙彊賊羣聚阻塞道路公擒獲賊首葉旺葉春餘黨賊散盡朝廷勅諭有處置得宜之褒鎭守太監盧朦暴橫公裁抑之事聞革去鎭守人民稱決閩俗信陰陽拘忌有殯於家十餘載者公屬督責塟不數日出塟者七千餘棺甲午秋又奉勅巡撫河南風紀益振諸司少有不職公或知之輒惶懼謝罪時按察使何喬新副使陳選並有亷能聲公奉聞旌異後俱至大用人謂公有知人之明河南軍糧二十七萬石先在元城縣地方交兌公以爲元城非河南所屬難以鈐制攺置倉於彰徳水次軍民稱便乙未秋公以例入京議事因奏時宜若安揷流民責成守令修舉武偹甄拔滯才等一十八事該部核議而行之河南大饑公發廩賑濟仍於城四門及各寺觀設粥以給饑者出官庫衣布以給寒者無居止者查闗廂空屋土室以處之活民不啻萬數戊戌攺南京刑部左侍郎因見廣東司事繁卽添主事一貟累歲系逮罪囚不旬月間各得其情問擬如律自是獄無寃滯壬寅秋以都禦史侍郎通九載考滿赴京升本部尙書南京禦史何舜賓等坐犯贓罪徽州冨民許通叟彊奪人田當道爲之請囑公不聴咸正以法丁未春公齒七十有一上章懇乞謝事退而家居尋授誥命贈封三代如制公居家孝友慈愛毎遇初度之日未嘗茹葷飲酒歲時祖考忌辰亦必齋戒祭祀諸弟妹六人侄四人婚嫁教育之事公皆以身任之先世產業悉讓諸弟不取仍以俸資周之𨿽疎逺宗族亦皆使得其所初公將生母夢神授一兒旣而誕公容質俊麗月光烱然孩提時性識聰敏稍長博極經史屢以學問師範於人諸生若宋珍蔣達輩先後俱領鄕薦皆公門下士也爲詩文才思溢出下筆立就自成一家且天性儉約於物無所嗜好惟聚書萬卷以教子孫居官幾五十年自奉如寒士其視勢利蓋泊如也一日偶得疾未屬纊前數日猶作送儲考功赴召序聞地震起坐作詩皆忠君愛國之語人多誦之平生所著有香泉稿一卷粉署餘閒稿一卷凝淸集八卷閩汴紀巡錄十七卷奏議八卷南徵錄三卷安拙類稿若干捲公生於永樂丁酉十七年七月七日卒於弘治甲寅七年九月二十四日春秋七十有八夫人吳氏潘氏劉氏側室查氏史氏魏氏楊氏生子男七人紘儒士學行方正雅有父風絧山西布政司都事縞義官紓嘉興府檢校紡由舉人授樂安縣學教諭綬應天府學生■﹝糹甫﹞江浦縣學生於戲公學行淑諸人文章行於世政事及於物功業著於時卓然爲國名臣𨿽用之秉鈞持衡亦無不可今其已矣尙幸諸孤書香不墜豈天將食報於其後人耶公旣卒禮部以聞欽遣南京禮部致祭於家南京工部先以營造墓域於江寧縣安徳鄕唐家山之原將以弘治九年六月初九日啟劉夫人之壙合塟先是公側室查氏夫人從子紡教諭就養樂安終於官舎至是歸柩亦將■﹝穴上之下﹞焉諸孤先期奉其姻家陜西藩司致仕左參議王公徽及其甥知府李公徳恢所狀事行詣軒衰絰稽顙乞銘且謂公遺囑必得童先生銘我瞑目無憾也顧軒不腆之言奚足爲公有亾哉然公命也銘惡可辭銘曰偉矣張公才巨徳宏揚歷中外名位兩崇粵昔乃祖傾廩惠窮長髮其祥公實慶鍾少而慧悟長益豪雄博稽經史智無不通逮登仕版剛介尠同文章拔俗道義萃躬愛民如子事上以忠吉甌閩汴恩威並隆禦災捍患所至成功肆晉司冦簡自九重執法不阿折獄在中矧厚姻族資給甚丰瑤環瑜珥振振阜螽年踰七袠髙朗令終唐家之原馬鬛是封內銘元室虹光燭空

知府張公言行錄

江源

張璝字徳潤廣東畨禺人進士歷任天順成化間官至知府卒年六十二

撫爲江南大都民繁物阜頗稱難治近年爲之守者今畨禺張侯實兼之焉而問學文章又過之逺甚有兄弟爭田者路怙其重名久不能斷侯一言定之有寄籍治內者前官憚其勢位莫敢差發侯處之以公屬邑鄕豪殺人系獄夤緣貴要請囑百端而不爲之動卒正其罪他如詭立戶計茍免科徵隠瞞丁口影瞞軍匠與夫曹囑糧裏交通富民虐害良善吞並窮苦等獘革去幾盡而又聿興士風丕變故鄰境大旱連年饑殍盈道獨吾撫少丰不至甚乏皆侯徳足以格天感神且賑貸有方而然耳是以成化三年春郡圃及四郊有野蠶成繭士民皆以爲侯之徳化而侯若不聞今成化四年夏境內野蠶作繭彌多眾遂詣庭聲賀願聞諸朝廷侯曰休禎薦降聖世常有非不徳能預聞之恐招物議﹝黎近撰蠶野成繭歌並序﹞

卻什器罷快手淸詞狀抑豪右輕引錢制姦吏驅老兵絕乳媼杜裁縫枷屠牛課諸生禮賢士不與燕會不徇私謁前之蠧政之積獘一一革矣法不勝恩行必由式善者吐气惡者潛蹤四民各安其業無復先時之愁嘆非訾也瓊喜而忘寐毎有公評亷健如王祥符而仁恕過之翰墨如周莆田而公正過之當於古人中求匹也﹝禮部尙書徐瓊手書﹞

以長才治大郡正操利器遇盤根錯節時也淸聲雅聞溢於傳誦之口夫豈幸致﹝南京吏部尙書王■﹝亻與﹞手書﹞

漳州府知府張侯成化十年夏到任秋七月洪水百姓淹沒發舟奔救活數百人給衣食周才物亡者設齋具饌招魂以弔繼值旱災祈禱沾足學館從新增寘負租具實奏免修南橋民登坦途辟港道大便灌漑士子傳經延他經以博人材鄕飲茍簡考禮宴耆碩以惇風化不爲勢卻撓法不爲姦瞞遣吏功徳之盛皆爲實錄凡諸被患今列屋奠居思欲以報生我之恩請文豎碑侯名璝字徳潤番禺人中進士授主事以才擢知撫州通經學古才宏器逺威儀山立筆翰如流亷靜恵利溥浹物情顧爲政若其緒餘今知潯州地之相去遼絕民之相離日逺蒙惠懷徳惟恐失墜雍按事實謹書以詔夫當道者﹝兵部郎中林雍撰功徳碑﹞

讀漳州功徳碑絕句云罷守三州臥兩山漳州面目此碑間郡人欲識蒙庵老也傍斯文捉一班別紙錄上兩山先生一笑作碑者林蒙庵曩於京師見其人愼許可人以是信之今直辜他作證明師也蒙庵見拙詩當爲抵掌又云漳州功徳碑絕不數時樣文字亦一奇也絕句寄漳州林蒙庵刻於碑陰以彰太守之羙﹝翰林檢討陳獻章撰詩並跋﹞

嗚呼徳潤乃至是邪方其進也予期君以大用徵以常理謂其必得旣而不果遂迨其退也予期君以遐年謂其不得於彼必得於此今也又不遂嗚呼徳潤予以君故而今而後不敢復評天下士也已﹝大學士丘浚祭公文﹞

易州人物志

戴銑

張鵬宇騰霄號拙庵世爲保定淶水人曽祖思義祖彛仕國朝官至慶府左掌史父榘兵部職方主事並以公貴累贈至資政大夫太子少保兵部尙書公幼已負卓異不與裏中羣兒嬉年十四失所怙繼失所恃𨿽處煢疚而向學則勤勵不懈及入邑庠才思日以充正統丁卯以詩經領順天府鄕薦景泰辛未中禮部會試廷對賜進士出身授山西道監察禦史鵬立朝謇諤有才名凡百施爲務持大體略苛細常條奏時事闗民之休戚者數十人服其切直朝廷喜納悉下有司施行之甲戍監會試公明之譽籍已尋按治隆慶等處乙亥監南和伯軍之湖廣丙子淸理京畿爲政在在卓振風裁賢聲溢著天順丁丑武臣石亨恃寵作威福人莫敢犯公奮不顧身卒同列極詆其罪亨恨之竟被誣稱謫戍遼東鐵嶺衛尋攺廣西南丹衛后亨事敗人服公昞見幾先甲申憲宗卽位宥還乙酉召復舊官明年超擢福建按察使戍子夏廣西缺官巡撫擢公都察院左僉都禦史以往公常謫其地偹諳其民夷土俗凡政命之出甚合時宜而邊境用寧己丑言官劾中外大臣之不職者誤及公上知公忠直獨畱巡撫如故尋攺理南京都察院事是非予奪一以至公而臺綱振肅辛夘春後攺都察院總督漕運兼巡撫淮揚等處明年盜發境丙申勅巡視鳯淮揚廬四府徐和滁三州公以恩信爲治輯捕有方踰年盜息甲午仍還南京理院事是年夏擢右副都禦史巡撫寧夏丁酉召爲兵部右侍郎己亥轉左侍郎壬寅特拜尙書甲辰春進階資政大夫冬加太子少保自是多疾常在告蒙遣中貴湯藥之資偕太醫視療累乞致仕不獲允後復請不已上察其意堅賜之勑俾馳驛以還命有司月給米二石歲給役夫四人陛辭復賜鈔二千緡皆異數也實乙巳之夏閏四月焉丁未今上卽位詔進資徳大夫正治上卿居家優遊自適凡七年而終享年七十有二訃聞詔有司營祭塟如故事賜謚曰懿簡公之剛直貞介夷險一致凡六爲臺憲歷內地邊方者八所至必感激自效竭盡心力而務臻宜民宜人之實其爲兵部責任蓋重公以身殉國不計利害嘗戒僚屬曰處事不患不明特患不公耳公則何事不可爲耶京營團操軍士多爲將領私役公力陳其獘上卽日命內外大臣並臺諫官簡閱得數旣多得人且精遂嚴私擾之禁申訓諌之條營伍肅然故事主將偏禆缺人必集廷臣各舉所知以待兵部請而用之年久寢廢或舉亦未盡公公請核實具名以聞否則有罰自是號稱得人遼東守臣以擒獲敵幼男女來獻者旣而悉分給中貴公懼將士肆貪殘以啟邊釁卽奏止之大同官軍失機於夏米公請治偏禆逗𨖻不進之罪及大臣之統馭失律者並械赴京處置一時軍法大振雲南木邦爲其屬孟密思柄専利侵漁思柄因請自立爲官司領屬修職貢朝議旣從之公言此夷未奉旨尙爾恣橫況從其請使之得志乎宜降璽書以理諭而抑之也上可其奏而人服其逺識公平居𨿽溫和其處事則毅然執義不可奪有武臣兾得金齒衛參將托權貴人薦用公力言其人非將才不可用辯論反復語益直色益厲而竟不従有撫治流民者久不得遷上言流民非得風憲大臣治之不可其意蓋自薦也公言是在人不在官如其怠曠𨿽風憲大臣何益而事遂寢公臨政簡約毎以生事喜功爲戒當歲饑四方奏多盜而山西河南諸處尢甚公報言此輩特逼於饑不得已爲盜耳惟罪首惡者一二餘悉宥之則其黨自散矣各道奉行未幾果無事其居官處事蓋如此公爲人悃朴無華𨿽居顯要自奉如寒士資性樂易荘重不立崖岸不輕笑語其色侃侃若不可親然待人眞誠故多樂爲之用云子六璇濟南府通判瑀珂玹琦瑾

明名臣琬琰續錄卷二十

●欽定四庫全書

明名臣琬琰續錄卷二十一

﹝明﹞徐紘撰

副都禦史謝公墓志銘

李東陽

公姓謝氏諱士元字仲仁其先上虞縣人在宋徙玉融州今福靑地也國初徙長樂縣始定居焉曽祖鐘祖琬考盤封建昌府知府妣陳氏封恭人公以縣學生舉景泰癸酉鄕薦登甲戍進士授戶部主事分納京儲首論時獘力與中官敵敵者忿幸公去系其羣吏因攟摭公罪不可得數年擢知建昌府建昌兵多竊民財武官庇之公攝以危語皆畏法姦無所伏大新學校購書萬卷躬督課授教習古射禮表黃孝子譚節婦之門南城民得石像蒙以腐鼠置屋瓦羣鴉噪其上民陽驚集眾發之以爲神趨者如市公取其石碎於庭乃止有妖憑魯巫來言禍福忽自云吾畏謝公吾去矣巫遂如常民有懷劵訟田宅者公遙見輒謂曰何得以僞券咍我民遽伏罪僚佐問曰何以知之公曰彼所訟二紀前事其券乃今式於是訟者漸引去郡再饑公稍出私俸富民爭開廩延糴民賴以不困大理卿夏公時正考核官吏薦公治行朝廷給誥命封大父母及妻九載民詣闕請畱加從三品俸仍知府事以內艱去攺廣信府治如建昌永丰縣有銀冶久閟處州越境盜廣行旅幾絕公勒民兵東至靈鷲山下直趨之邏卒遇賊王二輩矢輙發公驚曰此誘我曰亟止之不及伏果四起賊環刺公中左股血流滿鞾有巡檢大呼曰此謝公也賊乃退公裹創出戰搗其窟而還後攺永平府以外艱不赴服闋擢四川右參政流民冦東鄕縣凡三劫公捕殺數百人或議徙縣公不可命守吏甓城浚隍戍以土兵後竟無變建始縣有頑民挾縣吏或邀於路以怵代者部使不至凡五十年公徑往得首惡羣黨盡散居六年升本省右布政使上以全蜀非公不可乃用廷議擢都察院右副都禦史巡撫其地吐畨有大小二姓生熟二部相煽爲亂吏告急公托行邊繕亭障嚴斥堠簡實畨覺有偹軍帥其醜獻羊豕羅拜道左公諭遣之姦民多代輸邊儲實不時納公核其數得米十三方有奇歲大祲民流入藩府公置廣實室十餘區爲粥以食餓者飲病者以藥死則塟諸冢叢願歸者給驛傳送之所活萬計蓋其剸繁應變不茍繩墨卒克有濟多類此可謂難已公在官兩迎父養事從父甚謹三弟終身不異才所得俸入使弟侄主其籍聚食千指或弗給自啜粥於堂以率儉旅孤而貧者必爲之所建祠祀先置祭田若干畆家政尙肅內外秩秩尢好學非甚疾不廢吟諷所藏有約庵稿若干捲詠史三百首行於時公配陳氏賢而克相累封恭人三子長廷柱陳出舉鄕貢士次廷棐廷最縣學生孫三本寛本忠本裕公生洪熈乙巳三月乙亥日卒弘治甲寅六月庚辰日享年七十訃聞上命禮部遣祭工部遣官營塟廷柱卜卒之又明年丙辰十二月二十四日塟公於懷安雞籠山奉狀請余銘墓予聞公夙具才行所至有聲績而爲郡尢著在建昌士夫爲立生祠刻碑頌徳公聞而止之比去碑復立後嘗道郡郡人空巷出迓至擁其輿不可行此事編修羅景鳴言甚悉景鳴嘗受公業今所爲著狀者也銘曰事必歷試其長乃見公閱二郡治行獨擅久者建昌澤施尢徧前曹后臺罔弗諳練內訓耕穡外督攻戰隨時樹功曷往非善民思太守若覿公面彼懵弗知公在藩憲史家者流有狀如傳庶有民社於我民勸

王氏先塋之碑﹝王恕﹞

王■﹝亻與﹞

上卽大寶位纉承洪業圖任舊人乃首詔起尙書王公於家命有司勸駕在道辭比至京又辭皆不可立拜吏部尙書未幾加太子太保又辭不可蓋毎辭皆答以溫詔有年徳老成久系人望之褒公感知遇�俛就職銓鏡人物澄汰流品振幽滯杜請托異時丐賕宿獘一旦掃除略盡至於大政事大號令凡廷論未決者公正色讜言力扶國是聞者拱服蓋公旣悉公奉國上亦虛已以聴志葉道同言行計施豈非千載一時之嘉會哉公在位五年爲弘治四年五月賜誥命進階光祿大夫勲柱國貤恩三代曾祖彥成祖眞考智皆贈光祿大夫柱國太子太保吏部尙書曾祖妣張氏繼侯氏祖妣張氏妣周氏皆贈一品夫人云漢之章照耀門閥雨露之澤滲漉泉壤公感激圗惟不朽適予自南都入朝過予言曰恕世家闗中髙祖樂耕府君以上皆居櫟陽司馬村元時至正中曽祖始徙三原之龍橋龍橋距司馬村七十里實爲唇齒之邦曽祖字安止性耿介不羣治家勤儉人有緩急赴之恐後卒塟縣北三家裏與二妣合兆祖字惟眞侯夫人所出居鄕恂恂執禮嘗兩爲鄕飲大賓縣夫人雅敬慕之生四子長諱禮好學樂善言動不茍卒塟三家裏祖塋娶任氏守節四十年辛勤撫育遺孤次卽先考字仲智號西園翁淳誠謙虛禮賢好施篤於教子配先妣有賢行次諱徳篤實不欺勤於治生娶李氏次諱和爲人質直非善不交娶袁氏恕昔爲寺副京師正室蓋夫人卒歸塟西園時景泰辛酉六月也遂舉祖考妣伯妣叔考妣數喪而同塟焉天順甲申繼室張夫人卒於江西藩司亦歸塟西園成化乙酉恕擢副都禦史未久先妣卒朝廷遣官賜祭戊子先考卒復賜祭遣進士蔡晟卽西園治塋域以己丑十月二十日襄事於是享祭之堂制勑之碑法所宜有靡不具完扁其門曰王氏先塋厥後叔和兄約齋卒亦塟於其次惟恕學寡能鮮幸際明聖以至有今日皆先祖考之敷遺也不有紀述何以昭示我後人使知所自而迓承之乎君其爲我作先塋之碑垂諸悠久幸莫大焉予聞公之家自渭川處士以來傳六世積徳百餘年宜臻顯融者久矣然猶務韜晦訖不一施行用以遺之後人以俟公而大發焉此公所謂爲積學勵行以出應時需揚歷中外致位通顯而晚益際遇輸忠竭誠茂建勲業爲國元老蓋公旣發其祖考之遺以顯融而光大之而復斂其餘贏以遺之子若孫而公子七人並稱時彥一官畱府兩舉鄕闈文學政事無愧世濟諸孫累累亦復秀頴名門世冑當時鮮儷大書深刻植之墓隧以侈上賜以彰先徳垂之無窮詎曰匪宜詩曰三原之王系出太原譜送其傳派演枝蕃擽陽之居龍橋之遷一徳相承代產仁賢蓄而未宣其宣其施其在公焉維公挺生英稟卓異奮身儒科以階祿仕自庳而崇由逺而邇出入五朝綿歷四紀指斥權幸觸冒忌諱茍利國家他非所計維公忠誠帝所簡知公休於家驛使交馳公來在廷國有蓍龜一節始終不植黨私維帝聖明曰予舊老豈無寵章覆其祖考秩之冢卿爵之宮保兩國之封載錫嘉號公拜稽首祗服休命匪臣之能祖考之慶懿羙斯彰優渥殊幸曷顯詩之傳之有永睠彼西園松栢蒼蒼三家裏塋蔚乎相望遺蔭後昆俾熾而昌更千百年視此石章一作匡拂時病磨切近貴

太學士文荘丘公墓志銘

何喬新弘

治八年春少保兼太子太保戶部尙書武英殿大學士丘公以疾臥家連章乞致仕優詔不允遣醫賜藥中官問疾賜食物是歲二月戊午薨於城東之私第訃聞天子嗟悼輟視朝一日賻寶鈔一萬貫特進左柱國太傳謚文荘命禮部尙書倪嶽左侍郎徐瓊諭祭塟及祥禫亦皆有祭遣官次苐行之工部差官造墳又官其孫瑩尙寶司丞仍命行人宋愷護其喪歸將以明年十二月乙酉塟於五龍池之原時喬新致政家居瑩造使以公門生翰林院編修蔣冕所述行狀求玄堂之銘且致其祖母夫人之言曰公治命也幸母辭予憶在朝時公暇輒與公相過從論古今事得失公嘗予語曰吾與子相知不啻君實景仁不幸死則後死者銘之予曰諾哉意公言直戲耳別去四五年公猶不忘前乃知非戲也嗚呼方今作者如林予何人敢銘公墓然欲固辭又負公久要之言乃敍而銘之公諱浚字仲深其先世家泉之晉江元季有官於瓊者遭時亂不能歸遂占籍瓊山曾祖諱均祿隠居不仕祖諱普臨髙縣醫學訓科考諱傳賢而蚤卒及公貴曽祖祖考皆贈官同於公曽祖妣李氏祖妣柯氏妣李氏皆贈一品夫人公初進士攺爲庻吉士與修寰宇通誌書成擢翰林院編修憲宗皇帝卽位初開經筵以公充講官有白金文綺之賜成化元年以九載秩滿升侍講修英宗皇帝寔錄成升侍講學士丁母夫人憂觧官歸服闋詣京復舊職奉修宋元通鑑綱目成階翰林院學士十三年升國子監祭酒十六年進禮部右侍郎仍掌監事三十三年冬升禮部尙書掌詹事府事修憲宗皇帝寔錄公爲副總裁弘治四年八月寔錄成加太子太保職如故是歲十月命公兼文淵閣大學士入內閣司制誥典機務公三章辭上不允久之乃就職七年升少保攺戶部尙書武英殿大學士仍兼太子太保自始仕至今四十有二年矣公少孤力學天資過人六歲能詩弱冠著論謂許文正公仕元無能攺於其俗又不得行已之道不仕可也耆儒碩師見其論初甚駭之已而又大服以爲先儒未有言及此者正統甲子舉於鄕爲廣東鄕試第一名兩試禮部名在乙榜當授教職辭卒業太學祭酒蕭先生鎡深器重之爲之延譽繇是名益重景泰甲戌復試於禮部名在前列廷試爲第二甲第一名及選爲庶吉士讀書祕閣自六經諸史九流箋疏之書古今詞人之詩文下至醫卜老釋之說靡不探究發之文章雄渾壯麗四方求者沓至碑碣銘志序記詞賦之作流布逺邇然非其人𨿽以厚幣請之不與修英廟實錄或謂少保於謙之死當著其不軌之迹公曰己巳之變微於公天下不知何如武臣挾私怨誣其不軌是豈可信哉眾以爲然功過皆從實書之兩廣用兵公上書李文達公具陳平冦方略文達繳上之詔以其策付總帥其後蠻冦削平用公策爲多時經生文士爲文以奇怪相髙或不可句公考南京鄕試及禮部會試凡怪詞險語皆痛斥之怨誹不卹也及爲祭酒尢諄諄爲學者言之文體乃復渾厚士有慕道徳者或爲詭異之行以徼名公因考會試發策言之士乃知道以中庸爲至詭異不足貴也其在太學論者謂師道尊嚴無愧李文忠公綜理微宻則文忠不及嘗謂朱子家禮最得崇本惇實之意然儀節略焉爲考諸儒所言作家禮儀節使好禮者可學而行朱子微言散見於傳注語錄學者猝未易求乃采其精切者彚爲二十篇仿魯論語作朱子學的朱子綱目以正統爲主然秦隋之末有不可遽奪漢唐之初有不可遽予者乃作世史正綱著世變之升降明正統之偏全又謂西山眞氏大學衍義有資治道而於治國平天下之事缺焉乃采經傳文史有及於治國平天下者附以已見作大學衍義補今天子嗣位之初公書適成乃表上之上覧之甚喜批答有曰卿所纂書考據精詳論述該博有禆政治朕甚嘉之賜白金二十兩紵絲二表裏升公尙書且命錄其副付書坊刋行憲廟實錄成賜白金八十兩羅段八表裏仍遷宮保踰月遂有入閣之命蓋簡在上心久矣公𨿽堅辭皆溫詔勉飭不允所辭公在位務以寛大啟上心忠厚變士習凡人才進退政事廢舉一惟祖宗舊典是修首上二十二事陳時政之獘又請訪求遺書上皆嘉納洪武永樂以來凡百司朝覲命吏部都察院考其尢不職者乃黜不過數十人其後吏部患人言務以多黜爲公方嶽以下少有微瑕輒黜之黜者亦不敢訴公深知其獘言上曰唐虞三代三載考績三考黜陟今有居官未半載而黜者所黜徒信人言未必皆實此非唐虞之法亦非祖宗舊制也上深然之會吏部上大小庶官當黜者凡二千人乃敇凡歷官未三載者俱復其任𨿽經一考非有貪暴實迹者亦勿黜蓋用公之言也醫官有療疾往來公家者以失職怨冡宰王公奏訐其短眾疑奏出公意科道以爲言上察其誣待公益厚公性剛直與大臣論政義所未安必反復變論言官論事亦以是非詰之不肯媕婀取悅公無歲不求歸前後凡十三疏上皆不允問勞賜賚之使踵相接於門文臣承恩眷未有如公者先娶金氏繼娶吳氏贈封皆一品夫人子男二長曰惇吳夫人出以忘補國子生博士工文章先公五年卒次昆次侖皆殤亾季曰京側室唐氏出女二適馮顥英孫男二長卽■﹝田﹞次甸平生之著述甚多有瓊室類稿瓊臺吟稿家禮儀節朱子學的世史正綱大學衍義補遺行於世又作荘子直解未成公博極羣書有舉僻事問之則曰出某書某篇退取書閱之良是尢熟本朝故典樂爲學者道之纚纚如目前事公今已矣世豈復得斯人哉嶺南人物自張文獻公有聲於唐余襄公崔淸獻公有聲於宋迨公四人焉公晚登政府疾病半之故見於功業者僅若此然大學衍義補一書其經濟之才可見矣使得久其位盡行其言相業豈三君子所及哉銘曰嶺海之陬靈气充塞挺生偉人翊我皇極其人伊何曰惟文荘醇懿內實英華外彰乃官詞林乃登延閣乃侍講筵乃典國學穹碑厚碣輝映四方緗編靑檢百世有光帝曰咨汝其代予言服休迓衡時惟女賢公拜稽首臣老勿克寵命薦臨公乃就職公之在位爲政均平百吏奉法百度惟貞文爲國華位登保傅天旣生公奪之何遽立言則多蓄未盡施方策所存百世之思石麟峩峩南海之隩文荘之墳過者必肅明

名臣琬琰續錄卷二十一

●欽定四庫全書

明名臣琬琰續錄卷二十二

﹝明﹞徐紘撰

翰林檢討白沙陳先生行狀

張詡

先生諱獻章字公甫姓陳氏髙祖判鄕曽祖東源祖永盛號渭川少戅不省世事好讀老氏書嘗慕陳希夷之爲人父琮號樂蕓居士讀書能一目數行下善詩卒之一月而先生始生母太夫人林年二十有四守節教育之祖居廣之新會縣都會村至先生始徙居白沙村白沙村去縣北二十里許天下士大夫重先生之道不斥其名字因共稱之曰白沙先生至於兒童婦女亦皆目其爲陳道統云宣徳三年戊申十月二十有一日生於都會先是有望气者言黃雲紫水之間當有異人生焉黃雲紫水者新會之山川也又有占象者言中星見浙閩分視古河洛百越爲鄒魯符先儒文公之說及先生生身長八尺目光如星右臉有七黒子如北斗狀音吐淸圎太類中州產嘗戴方山巾逍遙林下望之若神仙中人也生前一夕太夫人夢白龍入室其光如晝諸異夢類是自幼驚悟絕人讀書一覧輒記嘗夢拊石琴其音泠泠然見一偉人笑謂曰八音中惟石音爲難調今諧若是子異日得道乎因別號石齋旣老更號石翁少讀宋亾厓山諸臣死節事輒掩卷流涕一日讀孟子有天民者達可行於天下而後行之慨然嘆曰大丈夫行已當如是也弱冠充邑庠生其師見其所爲文異之曰陳生非常人也勢利不足以覊之矣明年丁卯中鄕試戊辰辛未兩赴禮闈不第聞江右吳聘君與弼講伊洛之學於臨川之上遂棄學而學焉時年二十有七也﹝下缺﹞是有所警發南歸羅倫贈文略曰白沙先生處南海者二十餘年矣觀天人之微究聖賢之蘊充道以富尊徳以貴天下之物可愛可求漠然無動其中者荘昶詩曰百年吾道在東周天下斯人豈易求誰爲齊王畱孟子自知堯舜有巢由鳯凰气象終千仞北斗光芒共九州島萬里東南滄海闊蒼生何處問乘桴旣歸杜門潛心大業而道價響天下矣四方學者日益眾往來東西兩藩部使以及藩王島夷宣慰無不致禮於先生之廬先生日飲食其賓客了不知其囊之罄也自朝至夕與門人講學賓友論天下古今事或至漏下亹亹不少厭倦翌旦精神如故𨿽少壯者自以爲莫及也江右藩臬左布政使陳煒等修復白鹿洞書院成以山長書幣走生貟劉希孟等聘先生爲十三郡士者師先生報書謝不往壬寅廣東左布政使彭詔上疏略曰臣聞古昔聖帝明王咨詢敷求罔間遺逸小或致之大或起之動則賴以成顯著之事功靜則因以系士心之向慕聲望丰采蔚爲國華竊見依親監生陳獻章心術正大識見髙明涵養有素徳性堅定給假回還杜門養志沈潛聖賢之書實窺體要通達事物之理俱見精微今年五十餘讀書踐履愈覺純熟孝義著聞人皆感動臣等自度才與徳不及獻章萬萬猶且叨食厚祿顧於獻章醇儒反未及見用非惟臣等之心誠有不安抑國家不及収用是坐失爲善之寶也伏見天順年間英宗皇帝聞撫州人吳與弼文行髙古特加禮聘官以宮僚柰緣與弼老病辭不供職是以未見作用之效今獻章年方彊盛大非與弼之比伏乞聖明以禮徵召必有以補助聖徳風動士類疏聞憲宗皇帝可其奏命有司以禮勸駕先生以老母並久病辭時巡撫右都禦史朱英懼先生終不起也具題薦末云臣已趣其就道矣因曰先生萬一遲遲其行則如予誑君何先生不得已起至京師朝廷用故事勑吏部考試會疾上疏略曰臣累染虛弱自汗等疾又有老母朝夕侍養不能赴部聴選成化十五年以來左布政使彭詔右都禦史朱英前後具本薦臣堪充任使吏部移文廣東布政司等衙門趣令起程臣以舊疾未平母年加老未能輙行府縣官吏承行文書日夕催廹不免彊起就道而沿途病發隨地問醫扶衰補羸僅不大憊於成化十九年三月三十日朝見乃以久勞道路舊疾復作日復一日病勢轉增耳鳴痰壅面黃頭暈視昔所染無慮數倍眾目所覩不敢自誣又於八月二十二日得男陳景陽書報臣母別臣以來憂念成病寒熱疊作痰气交攻待臣南歸以日爲歲臣病中得此神魂飛喪仰思君命俯念親情展轉欎結終夕不寐臣之愚迷實不知所以自處也臣自幼讀書𨿽不甚解然於君臣之義知之久矣伏惟我國家教育生成之恩陛下甄錄収采不遺卑賤之徳至深至厚於此而不速就以圗報稱於萬一非其情有甚不得已者孰敢驚虛名飾虛讓趦趄進卻於日月之下以冒雷霆之威哉臣所以一領鄕書三試禮部承部檄而就道聞君命而驚心者正以此也緣臣父陳琮年二十七而棄養臣母年二十四而寡居臣遺腹之子也方臣幼時無歲不病至於九齡以乳代哺非母之仁臣委於溝壑久矣臣生五十六年臣母七十有九視臣之衰如在𦇤褓天下子母之愛𨿽一宜未有如臣母憂臣之至愛臣之深也臣於母恩無以爲報而臣母以守節應例爲府縣所白已蒙聖恩表厥宅裏是臣以母氏之故荷陛下之深恩厚徳又倍於尋常萬萬也顧臣母以貧賤蚤寡俯仰無聊殷憂成疾老而彌劇使臣逺客異鄕臣母之憂臣日甚愈憂愈病愈病愈憂憂病相仍理難長久臣又以病軀憂老母年未老而气則衰心欲爲而力不逮𨿽欲效分寸於旦夕豈復有所惜哉臣所以日夜憂憊欲處而未能者又以此也夫內無攻心之疾則外不見從事之難上有至仁之君則下多曲全之士惟陛下以大孝化天下以至誠體萬物海宇之內無匹夫匹婦不獲其所者則臣之微亦豈敢終有所避而不自盡哉伏望聖明察臣初年願仕之心憫臣久病思親不能自已之念乞放臣暫歸田裏日就醫藥奉侍老母以終餘年俟母養獲終臣病痊愈仍前赴部以聴試用則臣母子未死之年皆陛下所賜臣感恩益厚圗報益深𨿽死於道路無所復辭矣疏上憲宗皇帝親閱者再三明日授翰林院檢討俾親終疾愈仍來供職蓋異數也先生以表謝其略曰臣本菲材誤蒙薦舉又以臣老母在念沈屙在躬未得以承試用陛下憫其愚誠不加誅責使少寛旦夕之暇已云幸矣而又慰之以溫言寵之以淸秩使遂其欲去而勉其復來此誠天地之量日月之明雨露之恩出於尋常條格之外者臣𨿽至愚亦知銜負恩徳圗報稱於親終疾愈之日不敢負朝廷待士之盛意不敢違臣子效用之初心也又曰臣瞻望朝廷違離在邇𨿽圗報有日而遲速未占俯仰愧怍無任感激戀慕表旣上又遲遲至於旬日始買舟南去學士李東陽贈別詩云只有報恩心未老更無辭表意全眞諭徳陸鉞詩云逍遙佳處恣吟哦古寺心齋長薜蘿本爲愛君觀國屢可堪思母望云多東郊信有靈光在西土空聞鳯翼過應笑病夫方鑄錯汗顏何處逐頹波蓋實錄也某先生省人也素忌先生重名及至京師使人邀先生主其家已而先生僦居慶壽寺某禦之後因纂修實錄陰令所比誣先生學士某見之不平爲削厺歸往南安知府張弼問出處對曰康齋以布衣爲石亨薦所以不授聀而求觀祕書者冀得間悟主也惜乎當時宰相不悟以爲寔肰之言上令受職然後觀書殊戾康齋意遂決去某以所選監生薦人疏陳始終願仕故不敢僞辭以釣虛名或受或不受各有攸宜爾弼唯唯曁歸歲有薦辭皆授詔不行初應詔而起也道出羊城所至觀者如堵至擁馬不得行歸之日有祥雲五色遶其第經日始散弘治攺元以來郎中等官屢任藩府萬某周某先後疏薦庚申給事中吳世忠以以先生及尙書王恕侍郎劉大夏學士張元禎祭酒謝鐸等八人同薦與二三儒臣入內閣柄用上方勑吏部查勘而先生歿矣是年三月十日也享年七十有三歿之前數日蚤具朝衣朝冠命子弟扶掖焚香北面五拜三叩首曰吾辭吾君復作一詩云記仙終被謗記物乃多修弄艇滄溟月聞歌碧玉樓曰吾以此辭世歿之日頂出白气勃勃如蒸竟日乃息前一夕五鼓鄰人聞車馬駢闐異之急出見一人若主者狀儀節甚都出先生廬而去以爲太官至及旦詢之無有也先是知縣左浚以醫來先生病已亟矣門人進曰藥不可爲也先生曰飲一匕盡朋友之情飲已作詩遣之沒後一月提學僉事宋端儀移文當道請入祀鄕賢祀祠都禦史鄧廷瓉疏乞恩典章艸已具尋卒禦史賀鎧巡撫雲南都禦史李士實俱疏乞不拘常例賜與贈謚諭祭不報是年七月二十有一日塟於圭峯之麓辛向之原逺近會塟者凡千人左布政使周孟中賻白金三十星助塟誄之以辭刻石於墓三府曁藩臬諸公門人親友逺近相續設奠致賻殆無虛日於戲生死哀榮吾於先生見之矣先生少負气節毎出少挫歸輒對伯兄泣不食房婢偶露告太夫人必黜之乃已初待學者甚嚴晚更平易孝弟出於天性事太夫人甚謹太夫人非先生在側輙不食食且不甘先生在外太夫人有念輙心動亟歸果然母愛子慕惟日不足太夫人頗信浮屠法及病命以佛事禱先生從之禦史王■﹝日上折下﹞曰此見先生變通處也此時行不能別太夫人欲仿徐仲車故事伯兄不可曰吾弟爲人子吾獨不爲人子乎兄弟泣爭義感行路太夫人歿以七十年之派子居九十年之母喪哭擗食素一如先王之禮太夫人耄耋彊康如壯先生以古希年顧多病嘗慮一旦身先朝露不能送太夫人終故自太夫人七十年之後也毎夕具衣冠秉燭焚香露禱於天曰願某後母死也後喪太夫人服闋絕不衣錦繡曰向者爲親娛耳通判顧叔龍曩見先生束木帶解所自束玳瑁帶贈至是反之一念衡山靡間朝夕曰自今以往未死之年皆幸也事伯兄如父坐必隅坐𨿽迹處山林其愛君憂國之心視諸食祿者殆有甚焉憲廟之升遐也哀詔至先生如喪考妣有詩曰三旬白布裹烏紗六載君恩許臥家溪上不曽攜酒去空教明月管梅花知言者讀之當知先生之心無一日不在天下國家也爲人豁達大度不與物競未第時鄰人有侵其物屋地者欲威之以力揚言於眾曰陳氏子異日他出我必辱於途及見不覺自失先生曰尺寸地吾當爲若讓其人慚竟不能作惡而去又有侵其田者處亦如之復後有盜塟其墓者先生怒曰以此義不共戴天也彼不卽悛吾卽訟之官吾敢沽虛名而忘大義哉盜塟者聞之果悛巡撫湖廣都禦史謝綬遺先生壽木甚羙一日其交厚陳某卒遺言必得木如先生者其子以告卽舉以畀之林良者以畫名天下常作一圗爲先生壽惠州同知林璧至閱之愛甚亦卽畀之無吝色知縣趙某者頗著貪聲懼先生遇當道露其事遺白金數錠爲太夫人壽先生不得已受之戒家人勿啟某後以贓去官追而還之某人感泣提舉注廷貞慕先生特甚在海北時作懷沙亭以寓仰止亦數以白金爲先生壽其卒於官也盡封還以爲賻參政伍希淵僉事戴中輩以次各遺白金欲新先生居卻不可乃營小廬山書屋以處四方學者初年甚屢嘗貸粟於鄕人僉事陶魯知之遺田若干頃晚年按察司學士實仿富鄭公故事破數白金買園一區於羊城之北甚廣先生封券至於三四往返卒俱不受禦史熊達仿洛陽故事欲建道徳坊於白沙以風士類先生不可乃議創樓於江滸爲往來嘉賓盍簮之所榜曰嘉會先生曰斯可矣先是達亦以疏薦先生於朝大略謂宜及先生年未艾而亟用之也都禦史鄧廷瓉檄有司曰月致米一石歲致人夫二名卻之以詩云孤山鶴啄孤山月不要諸司費俸錢行人左輔出使外夷以其師意致白金三十星亦拒而不受其視利若將凂焉如是太夫人兄弟之子陳敬幼無依先生収育教之成人至割田廬以樹其家嘗買婢得邑人尹氏女旣而知之嘆曰良家子也命內人撫育如已女及笄擇婿嫁之友人荘泉病遺書求先生門人之醫範規者往規貧不能赴先生卽備行纒服食津遣與人交無生死炎涼之別都禦史朱英柩歸桂陽爲文遣子不逺數千里設奠尙書彭詔禦史袁道經歷張黻輩之歿也亦然其聞羅倫袁道張黻之訃也皆設位哭爲緦之服三月參政胡榮爲提學僉事時雅重先生嘗選生貟有異質者十餘人往受業今學士梁儲參政李祥輩與焉其後榮遭母憂先生特行弔禮於新諭及祭吳與弼墓於崇仁羅倫墓於永丰訪荘昶宅於江浦其論治道以正風俗成人材爲急務知縣何積之初知新會縣事也出其鄕人給事中董旻書爲介求執弟子禮先生百凡啟迪以致四禮大行民愛之如父母父卒於官先生綜理其後事如己事後民立祠於白沙先生記之其始終成就皆先生之力也顧叔龍爲同知知徳慶州卒遭事不測先生毅然任其事曰朋友之責也後聞其子某至乃已翰林院庶吉士鄒智以言事謫石城吏目其父自蜀來怒其去官也日撻之賴先生諭之以理始釋其後智於順徳也劉大夏時爲右布政使卒吳廷學時爲順徳縣知縣先生相率厚賻擇人而扶歸之李承箕褁糧自嘉魚數千里從學先生服食行纒待如子弟復築楚雲臺以居之臺榜一聮云有月嚴光瀨無金郭隗臺學士王鏊聞而嘆之盛稱先生出處之正見黃公釣臺記東筦林光始有志於學後爲貧累先生欲成之謀田於肇慶同知張吉以光不歸乃不果其接引後學隨人材大小而成就之類如此嘗慕先哲宋丞相崔菊坡之爲人也迎其像爲文祭於家偶坐瞻仰若弟子之於師者久之程節婦鍾氏子也孀居二十七年貧甚先生旣爲詩以嘉其節復遺帛以周其貧君子謂使先生大得志表先徳舉賢才當不遺餘力也其見義樂爲如飲食焉如是厓山大忠祠慈元廟之建與夫祀典之舉也皆發議於先生與副使陶魯右布政劉大夏僉事徐紘共成之大忠祠成太夫人夢金冠三人從甲士數百謝於門慈元廟之未建也先生夢一女人後飾立於大忠之上曰請先生啟之後十年建廟卽其所也故先生弔慈元詩有依稀猶作夢魂通之句先生精神常與神明通居外海陳謙宅有異人來見嘗夢逰天臺至第八重而覺又夢一長髯道士以布囊貯羅浮山遺之八月八夜忽夢玉字無瑕碧雲燦爛南斗下大書八字下有四人面西而行或隠或見臨沒夢與濓溪兩厓答歌於衡山之五峯皆紀之以詩蓋其神之極淸故所感如是昔人所謂夜驗之夢寐者也北歸時泊舟江滸夜半有人呼急起未幾水至溺死人畜無算因得免先生徳气粹面盎背無貴賤老少莫不起敬給事中賀欽執弟子禮旣別肖先生小像懸於家之別室有大事必啟焉羅倫攺官南京修撰先生謂曰子未可以去乎倫卽日解官去按察使薛綱始疑先生及得於觀感乃悔嘆卽欲解官從學有詩曰欲拋事業畱門下老驥那能學駿奔進士姜麟以史事使貴州特取道如白沙以師禮見先生出曰吾閱人多矣如先生者耳目口鼻人也所以視聴言動者殆非人也吾何以名哉至京師有問之對曰活孟子活孟子都禦史諱邦劉洪官廣東藩臬時毎言詡一則曰無緣一曰無福以不見先生爲恨也嶺南士逰國學者北士必問曰逰白沙先生門否以一字一墨爲符驗而因之以輕重其人焉壬寅別都禦史朱英於蒼梧英預約束參隨官族先生至掖之從南道出入先生力辭不能英嘆曰古之聖帝明王尊賢之禮有膝行式車者況區區有中貴謁先生廬至江滸乎卻肩輿走數百步入京師時道經南安知府張弼仿曹參師蓋公禮以待先生道出淮陽總戎平江伯陳鋭往復差官具人船護送極其禮意之隆暮年欲卜築衡山都禦史沈暉創屋士人某等割田以待左布政使周孟中甫下車旣謁先生於白沙欲請先生入省南面坐受拜咨問以風一方以先生病不果嘗經畿內山鄕熱甚思生菜值山民植者良少前此貴客重價求之弗獲先生至山民羣求獻之寓京師時走家僮市靴於肆工人聞自先生亟易以佳者其至誠能動又往往如是先生之始爲學者激厲奮發之功得之與弼爲多自臨川歸足迹不至城府朱英時爲參議造廬求見卒避不見閉戶讀書盡窮天下古今典籍旁及釋老稗官小說徹夜不寢少困則以水沃其足久之乃嘆曰夫學貴乎自得也自得之然後博之以典籍則典籍之言我之言也否則典籍自典籍而我自我也遂築一臺名曰春陽日靜坐其中足不出閾外者數年有答張元禎問學詩曰古人棄糟粕糟粕非眞傳眇哉一勺水積累成大川亦有非累積源泉自涓涓至元有至動至近至神焉發用玆不窮緘藏及淵泉吾能握其機何必窺陳編學患不用心用心滋牽纒本虛形乃實立本貴自然戒愼與懼恐斯言未云偏後儒不省事差失毫釐間寄語了心人素琴本無弦久之又嘆曰夫道非動靜也得之者動亦定靜亦定無將迎無內外茍欲靜卽非靜矣於是隨動隨靜以施其功有示張詡詩曰知夜則知朝西風漲暮潮千秋一何短瞬息一何遙有物萬象間不隨萬象凋舉目如見之何必窮扶搖又曰登髙未必髙老腳且平步平步人不疑東西任回顧豈無見在心何必擬諸古異體骨肉親有生皆我與失之萬里途得之咫尺許得失在斯須誰能別來去明日立秋來人方思處暑又曰兩腳著地此何闗白雲與爾同去還正當海闊天髙處不離區區跬步間蓋其學初則本乎周子主靜程子生靜之說以立其基其自得之效則有以合乎天心泰之說故凡冨貴功利得喪死生舉不足以動其心者其後造詣日深則又有以進乎顏氏卓爾𨿽欲從之末由也已天地位而駸駸乎孔子無意必固我之气象矣其學有本原進有次第的然可據如此迨其晚年超悟極於髙逺則又非他人所能窺測言語所能形容者矣其始懼學者障於言語事爲之末也恆訓之曰去耳目支離之用全虛圎不測之神其後懼學者淪於虛無寂滅之偏也又恆訓之曰不離乎日用而見鳶飛魚躍之妙門人各隨其所見所聞執以爲則天下之人又各隨其所見所聞執以爲稱果足以知先生之道也哉有詩曰十年無鮑叔一懶有柴桑蓋亦嘆天下之莫我知也所待天下之大千百世之逺其心同其理同豈無知言者起誦其詩讀其書當有以知其人卓卓乎孔氏道脈之正傳而伊洛之學蓋有過無弗及也是故見諸日用與百姓同也至於不言而信不怒而威聞風者興起沭化者心服蓋有莫知其爲之者使得大用於世綏來動和之效庻幾乎先生嘗以道之顯晦在人而不在言語也絕意著述有詩曰他年倘遂投閒計盡對靑山不著書又曰莫笑老翁無著述眞儒不是鄭康成有勸之者對曰伏羲著述數畫耳況畫前又有易乎君子曰先生著述可謂富矣自一言演之可萬言自萬言斂之可無言今其詩文不下萬餘首獨非著述乎荘昶讀先生詩集曰喜把炷香焚展讀了無一字出安排爲經爲訓眞誰識非謝非陶亦浪猜又曰老𨿽靜裏都無事笑此山中亦著書帝伯皇王鋪敍裏乾坤今古笑談余大學士李東陽始得先生藤蓑諸作也語人曰待某謝官絕煙火十年然後可屬和耳蓋皆知言者也其爲文也主理而輔之以气𨿽不拘拘於古人之繩尺故自有以大過人者以爲詩也則功専而入神品有故人所不到者矣蓋得李杜之制作而兼周召之情思妙不容言故其詩曰子美詩中聖堯夫又別傳後來操翰者二妙少能兼今蒼梧山東皆梓行某集惜乎未全也至於書翰如其詩能作古人數家字山居筆或不給至束茅代之晚年專用自成一家時呼爲茅筆字好事者踵爲之有詩曰神往气自隨氤氳覺初沐聖賢一切無此理何由矚調性古所聞熈熈兼穆穆恥獨不恥獨茅根萬莖禿又曰茅君煩用事入手稱神工又曰茅龍飛出右軍窠皆指茅筆也天下人得其片紙隻字藏以爲寶太夫人嘗夣星斗燭天旁百人指謂曰此人爾家秀才文字也與弼婿某貧不能自振造白沙求書數十幅歸一坡毎一幅易白金數星庚申朝廷遣朝官使交南交南人購先生字毎一幅易絹數匹攜者恨不多也先生教人隨其資稟髙下學力深淺而造就之循循然善誘其不悟不彊也至於浮屠羽士商賈農業之來謁者先生悉傾意接之有叩無不告故天下被其化者甚眾南畿僧太虛知名當世亦以其學求正扵先生先生復書以逝者如斯夫不捨晝夜告之曰我以此證也先是先生道南畿見太虛告以念老母太虛爲朝夕禮拜祝願至先生歸相見乃已其篤信如此嗚呼若先生者君子謂周子之後一人而已者非邪詡也無似自成化辛丑見我先生於白沙我先生卽以國士待其後受教多而辱愛厚臨歿具書趣至白沙寄以斯文告門人羅冕曰吾道吾有所記矣示以詩云古往今來幾聖賢都從心上契心傳孟子聰明還孟子誰今且莫信人言又曰萬丈祝融何處山三年碧玉夢相闗多少畫工傳不去都沒賢今畫幅寛又曰病久惟聴命詩成不浪傳門前花十丈玉井正開蓮數椽剛到地一棟正橫天不忘吾道在萬萬歲相連旣而曰孔子之道至矣幸勿畫蛇添足又曰用斯行舎斯藏子其勉之吾言止是矣嗚呼言猶在耳不肖詡斗筲之器何修何爲而後可以少副我先生付托之重乎先配張氏生子三人曰景云作小詩得唐人體裁曰景易充邑庠生先先生卒女二人婿黃彥民指揮倪麟孫男三人曰田曰琬皆庠生曰豸尙幼繼室羅無出先生沒後門人聚議湛若水爲行狀李承箕爲墓銘梁儲爲傳而墓表則屬之詡也若水之爲行狀也倉卒事多未備詡竊懼久而湮晦無傳重加補葺僉事許■﹝日旦﹞嘗刻梓以傳矣嗣是有待於同門者數事復增入焉𨿽恆心細行不敢有遺如昔人年譜之爲庶幾他日有得與於斯文者取而刪述之以爲世訓初不暇計其言辭之蕪且陋也謹狀

明名臣琬琰續錄卷二十二

