《四庫全書中州人物考》

﹝明淸﹞孫奇逢撰

欽定四庫全書

史部七

中州人物考

傳記類三

總錄之屬

提要

臣等謹案中州人物考八卷國朝孫奇逢撰奇逢字啟泰一字鍾元容城人前明萬曆庚子舉人入國朝年八十餘乃卒是編乃其移居河南蘇門山時所作備載中州人物分爲七科一理學二經濟三忠節四淸直五方正六武功七隠逸而文士不與焉蓋意在黜華藻勵實行也所錄皆明人惟忠節之末附元蔡子英一人人各爲傳贊多者連數紙少或僅一行雲無徵者則不詳不以詳略爲褒貶也後一卷曰補遺曰續補不復以七科標目蓋不欲入之七科中故托詞於補續云爾然猶與七科一例𨿽布衣亦以公稱最後有名無傳者三十四人則直書其名矣其贊恕於常人而責備於賢者頗爲不茍惟張玉傳贊最爲紕繆考玉以元樞宻知院叛而歸明而奇逢以爲善擇主是唐六臣奉璽歸梁皆善擇主也玉後輔佐燕王稱兵犯順歿於鐵鉉濟南之戰而奇逢以爲得死所是李日月助李希烈隕身鋒鏑亦得死所也且蔡子英義不忘元間闗出塞卒歸故主奇逢旣列之忠節而復奨玉之叛亂不自相矛盾乎至薛瑄本河津人李夢陽本慶陽人牽合歸之中州又其末節矣奇逢𨿽以布衣終而當時實負重望湯斌至北面稱弟子其所論著頗爲世所傳誦非他郡邑傳記無足輕重者比故存其書而具論之俾讀是編者知其瑕瑜不相掩焉

乾隆四十三年六月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

中州人物考卷一

容城孫奇逢撰

○理學

曹靖修端

端字正夫澠池人永樂戊子舉於鄕學者稱爲月川先生天資頴異造詣篤實教人務躬行實踐日事著述寒暑不輟坐下足兩磚處皆穿其專靜如此事父母最孝及遭喪五味不入口寢苫枕塊始終不易旣塟廬墓六年不用浮屠巫覡嘗詣縣上書請毀滛祀年荒勸賑存活甚眾父好善信佛及聞端言聖賢之道卽從之於是作夜行燭一書與父誦之其言曰佛氏以空爲性非天命之性人受之中老子以虛爲道非率性之道人由之路其言甚精爲霍州學正十餘年士子皆服從其教郡人亦皆薫陶而化方嶽重職不敢以屬禮待至其郡必敬謁之凡考校諸庠生必請端主其去取後以憂去起復攺蒲州學正再踰年端考績京師蒲諸生走詣闕爭畱上以霍疏先上得允又六年竟終於霍一郡人罷市巷哭童子亦悲泣其徳化感人如此後謚靖修有四書詳說太極圖通書西銘釋文孝經述觧性理文集儒家宗統譜家規輯略存疑錄等書薛文淸贊曰質純气淸理明心定篤信好古距邪閒正有徳有言以淑後人羙哉君子光輝日新正徳中大司馬彭澤稱端爲本朝理學之冠又舉從祀孔子廟庭

野史氏曰月川倡理學於永宣之際以太極爲立本而求至乎聖人之道以參天地惟此心而謂心非血气兩言者濓洛遺旨也或但稱實學而不察其宗要亦未爲定論嘗取濓溪作拙賦以見意因以拙巢名其讀書之室薛文淸爲之記新安孟化鯉又爲月川祠記文集散失今止得其太極圖說觧序可見其大端矣

薛文淸瑄

瑄字徳溫號敬軒原籍山西河津人祖仲義通經史值元亂教授鄕裏不求仕進父貞洪武初領鄕薦爲眞定元氏教諭尋攺鄢陵母齊氏夣紫衣人謁見而生瑄初誕肌膚如水晶瓶五臟皆見家人怪之欲不舉祖聞其啼聲曰非常兒也乃舉育之自幼書史過目輙成誦端重不爲兒嬉年十二時元儒魏範諸公以禦史謫戍父延與講論經史名理退謂人曰聖門有人矣結爲小友不敢以師自居瑄自是厭科舉之學慨然有求道志精思力踐動必質諸書一有不合終夜反側不寐永樂己亥從父司教鄢陵時例乏科貢職教者充戍父慮之彊瑄應河內鄕試遂中永樂庚子第一明年辛丑登進士第學士楊文貞士奇欲館之訓諸子瑄固辭居父喪服闋願就教職會宣廟思得良憲臣振勵風紀選擢雲南道禦史出監湖廣銀場一日時相三楊欲識其面令人要之晤瑄辭云職在糾劾無相見禮三楊嗟嘆焉手錄性理大全晨夜誦讀潛思密玩值雪盈尺不輟有得秉燭疾書或通宵不寐正統攺元初設提學憲臣吏部尙書郭公琎薦瑄提學山東瑄欣然就之曰此吾事也首以朱子白鹿洞學規開示學者每誨育生徒先力行而後文藝隨其才器成就之諸生感慕呼曰薛夫子時中官王振用事問三楊吾鄕誰可大用者皆薦瑄因召爲大理寺右少卿尋轉左三楊以用瑄出振意欲瑄一見振瑄正色曰安有受爵公朝拜官私門耶一日會議東閣公卿見振皆拜一人獨立知爲瑄也振連揖之自是銜瑄矣會有指揮某死振侄王山欲娶其妾其妻不可妾因誣妻毒殺其夫都察院問已誣服瑄爲辧寃駁還至三都禦史王文大怒承振風旨劾瑄受賄出人死請廷鞫振曰是固應死詔縛詣市殺之門人皆奔走哭瑄神色自若曰辯寃死亦何愧乎持周易讀不輟瑄將刑振有老僕大哭廚下振問之對曰聞今日薛夫子將刑故也振聞而意觧有兵部侍郎王偉申救遂免瑄家居六年造詣益邃江陜弟子來學者百餘人洛陽閻禹錫徒步來學及別瑄送至裏門告之曰以居敬窮理爲要正統乙巳以給事程信等薦起爲大理寺丞景泰初懇乞致仕學士江淵疏畱之明年升南京大理寺卿守備中官興安袁誠時無抗禮者瑄至安謂人曰此與王振作對頭者何可屈耶午節饋扇瑄曰此朝廷禮不敢受又中官金英過南京公卿俱餞江上瑄獨不往英至京言於眾曰南京好官惟薛瑄耳禦史劉孜薦瑄粹學飭躬進無所求退無所累君子之儒不宜閒逺乞召供館閣之職上曰內閣本朕簡任非人所得薦不允壬申秋召至京復爲大理寺卿是歲年近七十復乞致仕不允英廟復位以禮部右侍郎兼翰林院學士入內閣一日召入便殿上方燕服瑄不入俟上易服乃見時有矜迎復功者瑄曰許魯齋不陳伐宋謀凡事取必於智而不循天理之正非聖賢之學也尋命主考會試錄首序以正學復性爲言或請易曰平生所學惟此事竣轉左侍郎曹石用事遂引疾致仕石亨來視疾曰先生旣不畱願爲先生請勅卽家塾敷教且有以資飬瑄曰昔許魯齋去元世祖賜勅書爲教魯齋懸之屋梁終不以示人若資其飬曷若不辭官耶亨嘆息而去居家八年四方學者從遊甚眾瑄隨其所寓圖書箴規所在左右手不釋卷凡辭受取與必揆諸義一毫不茍晚年玩心髙明黙契其妙有不言而悟者嘗爲詩曰七十六年無一事此心惟覺性天通所著讀書錄行於世河汾集藏於家忽遘疾衣冠危坐而逝時風雷大作白气上升天順甲申六月十五日也年七十有六贈禮部尙書謚文淸成化間國子監丞李紳弘治間兵科張九功俱請從祀隆慶辛未允議從祀孔廟

野史氏曰文淸之學端亮嚴峻俗士不敢入邪說不得亂居然一代之宗

閻禦史禹錫

禹錫字子與洛陽人負气自許不肯脂韋世俗亦不事邊幅與物無忤童時頴敏讀書日記萬言長博極羣書純孝九歲時哭其父幾至滅性正統甲子年十九舉於鄕明年授昌黎訓導丙寅以母喪徒步歸廬於墓終制有彊暴見化白蟻出集之應有司以聞詔旌其閭旣而聞河汾薛文淸瑄講明濂洛關閩學遂謝舉業去洛從之遊得其大指而歸以考功員外郎紀振薦爲開州訓導遂以其所得爲教四方從者日眾學捨幾不能容州之民無少長皆化之曰無取閻先生所刺也稍渉不義卽相誡曰毋令閻先生知之正身飭行望者消釋人以比司馬端明之在洛雲天順丁丑時李賢王翺姚夔相繼薦爲國子學正尋升監丞諸生之事干謁者悉不得行不遂者或以賈怨癸未謫徽州府經歷諸生詣闕奏畱者至再甲申升南京國子監助教復轉監丞掌京衛武學事世祿子弟悉知讀書由禮登科甲者相望而中外擁貂蟬握虎符號爲儒將者亦多出其門四典文衡尢號得人久之聲望愈隆超拜禦史提督畿內學校禹錫慨然有造就人才之志勵名節惇士風抑詞章之習明本原之學取周子太極圖通書爲士子講明之一時人士皆粗知性理又疏場屋數十獘陳之皆賜施行時論稱快焉世方仰其有爲成化甲申無疾正衣冠而逝公卿大臣多惜之士子如失所怙恃宦遊三十年淸苦蕭索如吳隠之毎去任囊無一錢如劉寵死之日家計如黔婁其文武門人及故屬吏相與賻而殯之所著述甚富有自信集晦庵要語二程全集薛文淸公讀書錄河汾詩文司馬法吳子注觧孫子選注武學詞範行於世

野史氏曰邇來學人有言許平仲其宋之朱元晦乎薛文淸其今之許平仲乎公從遊文淸之門而正身飭行明習本原之學俾一時人士粗知性理此其所得之大旨可知已

白太僕良輔

良輔字堯佐洛陽人喜讀性理諸書景泰二年進士初請業河東薛瑄瑄不許良輔乃置十脡肉爲贄跽於門日昃不返肉色變而良輔貌愈恭瑄以其誠遂延置弟子之列居歲餘卒受其業歸拜監察禦史按治晉陽秦中俱有名迹遷太僕寺丞尋轉卿天順中卒於家所著有太極觧律呂新書釋義中庸膚見若干捲當疾革以書授畢亨畢亨傳於洛其後言性學者多宗白氏

方教諭泰

泰字時盛新安人舉於鄕任邢臺縣教諭少讀書卽知向道及長教授生徒諭以中庸奧旨慕薛文淸瑄之爲人著續讀書錄三卷鄭瑾輩皆以理學出其門

許莊敏誥

誥字廷綸靈寶人襄毅公進次子生而岐嶷不羣十歲能屬文弘治乙卯與弟讚同舉於鄕己未成進士授戶科給事中奉命淸理延綏倉場有苖中官者督三邊貪縱罔法誥卽劾其狀邊人懷之正徳初以舊徳遺老起父進爲大司馬誥例宜避言路攺翰林院檢討逆瑾欲納交誥與之絕瑾大怒矯詔黜進籍罰邊儲三百石竄誥廣西全州判官欲置之死歷險冒瘴與魑魅伍挺挺無戚容會奔父喪服除卽絕意仕宦逖覽潛修受徒講道若將終身焉久之當路交薦以誥探賾研微見道淵邃可備顧問時有詔守正不阿爲逆瑾所斥者錄之起誥爲尙寶丞復疏病還裏居十餘年世廟攺元復起南京通政司參議時講學者北稱函谷南稱陽明誥入南都咸就席問難輔臣薦誥宜充經幄攺侍講學士爲經筵講官上緝熈聖學四事一曰則圖書以明道原二曰主聖經以求道是三曰辯諸儒以祛道惑四曰屏雜說以防道害其於進講多所剴切古昔興衰治忽之際如指諸掌帝皆虛懷聽納益加眷注尋擢太常卿掌國子監祭酒事誥奬風節抑華競以經世爲士筌尊徳爲學軌人士翕然化之太學生有遐方旅櫬者幾三十人誥購地塟之復賑衣食不給者數十人奏罷教職不稱者二人及劾勛戚習禮不律者一時成均肅然先是文殿左室列三教之師像帝欲從古易以木主誥以所著道統書上之帝悅卽撤其舊像立皇帝王師八主南向周孔二主東西向命輔臣與誥九人瞻拜主前面諭之曰朕奉先聖先師於此庻幾敬慕以遜志於學卿等其罔朕棄誥衍喜怒哀樂章入講帝謂誥欲以一人之情通天下之情所言良是尋擢吏部右侍郎時天下入計誥門戶淸肅人弗有私謁者乃具奏以戒諸司帝從之復上疏乞休帝不允擢南京戶部尙書倉場經費多所裁省復上疏乞休帝以畱都國計非誥不可不允會將入朝疾作卒年六十四贈太子太保謚莊敏學者稱爲函谷先生誥天性孝友仁厚惇重人倫以身率世不數數於人惟以踐諸實行達之世務爲學嘗曰聖賢所傳心法六籍所遺訓典要在用世綏人耳茍無益於時文將奚爲所著有綱目前編圖書管見道統源流詩考易參春秋易見中庸本義太極論性學篇等書儀封王廷相論曰莊敏論太極曰气理兼備不渉於無論性曰理气渾全本無支離俱不可專以理言卓乎命世之見矣

野史氏曰莊敏公立朝風裁難進易退便是聖門家法至其所學以踐諸實行達之世務爲主尢爲緊切眞是有體有用余嘗謂學有共觧有獨觧言前人之言行前人之行眾聞而安之耳目不驚此共觧也言前人之所未言行前人之所未行羣起而攻之翻駁成案此獨觧也獨觧非深造自得獨辟心靈未易言函谷與陽明並峙南北而陽明以紫陽忠臣犯大難公又欲問宋儒除去形气要那神與性理何處安頓斯言出其不爲曲儒之訾議也者幾希

何文定瑭

瑭字粹夫河內人弘治辛酉鄕試第一壬戌進士由庻吉士歷官禮部侍郎贈禮部尙書謚文定學者稱爲栢齋先生生而端凝不事嬉戱人謂爲癡兒七歲時入郡城見家有彌勒佛塑像乃抗言請去之人皆大駭十九以聖賢之學自勵嘗聞許文正薛文淸一言一行或得其遺書則欣然忘寢食官庻吉士閣試克已復禮爲仁論有曰仁者人也禮則人之元气而已則見侵於風寒暑濕者也人能無爲邪气所勝則元气復元气復而其人成矣識者謂與伊川顏子所好何學論同逆瑾煽虐一日贈川扇於諸翰林有入而跪見者瑭獨長揖瑾怒不以贈受贈者復跪謝瑭正色曰何跪而又跪也瑾大怒詰其姓名前對曰修撰何瑭知必不爲瑾所容乃累疏致仕後瑾誅復原職以經筵觸犯忌諱謫同知開州修黃陵崗堤岸成晉東昌府同知卽乞歸肅王嗣位起提學山西以父憂不果再起提學浙江惇本尙實士風丕變未幾晉南京太常少卿與湛甘泉郭杏東修明古大學之法學者翕然宗之歷工戶禮三部侍郎晉掌南京都察院事竟不就是時南有王姚江北有許函谷皆以道學名於時瑭獨黙如日事二親供菽水率子侄後進以修孝弟忠信非義一介必嚴兩執親喪皆哀毀瀕死數四若不能更生門人請梓文錄曰聖賢之道昭在六籍如日星後學愧不能知而行之自宋以來儒者之論方苦太多此吾之所懼也家居十餘年薦二十餘疏嘉靖二十二年九月二十六日夜半有星隕於郡城西流光如書是夜疾革年七十歲有栢齋集十二卷行於世

野史氏曰公生平不屈逆瑾進退有道以徳行自負恥列文學科其詩不必法唐文不必法漢議論彷佛宋儒殆庻幾乎躬行君子也不事著述且不欲梓其文錄謂自宋以來儒者之論方苦太多吾之所深懼也斯眞見道之言與說者謂當以顏閔無所著作想象先王闇然自修絕去表暴爲名之意此近裏著已之儒也

周禦史道

道字大經號竹溪懷慶衛人師事何文定以嘉靖丙戌進士擢禦史巡按宣大時大同逆璫成擒人情洶沸道請戮元惡余罔治軍民帖然肖其像於太平樓祀之駕南狩選科四人扈從道與焉途次劾大將軍等甚爲璫人所擠

婁知縣樞

樞字子靖號榖原懷慶衛人師事何文定嘉靖乙酉領鄕薦會朝紳議禮各樹幟不相下又議王陽明之學且爲洛蜀黨樞著克伐怨欲四章爲陸司成林少司成心折及授廣宗令劉撫軍籍民樞謂擾民上鄕兵議劉面從實心銜之適樊直指問安民去貪之略樞應以所令勿反所好作去甚論刺之樊大恨以事褫廣宗民肖像祀之

劉副使涇

涇字次山懷慶衛人嘉靖丁未進士由庻吉士攺禦史授太守歷鳯翔登州兩郡歷官憲副文定門人嘗刻其集能倡明師說於先生之學可稱入室

野史氏曰周婁劉三君生同地學同師其實心任事亦同也文定學以躬行爲主三君子可謂能守師說

王布政尙絅

尙絅字錦夫郟縣人生而頴異五歲讀孝經七歲日記數百言或謂曰子後當及第乃應之曰讀書寧止爲榮進已耶自童穉時已立志爲聖賢之學比長盡通五經諸子尢邃於三禮年十八以儒士舉於鄕壬戌成進士授兵曹有賢名調吏部歷稽勲驗封兩司值尙書張彩依阿逆瑾勢熖薫灼毎有私屬輙以正對且反復理諭彩不堪甚銜之不閱月彩坐瑾黨伏誅邃庵楊公爲尙書絅議論亦多不合遂乞補外出爲山西參政疏請侍飬家居十九年樂道安貧飬親教子於蒼山谷中築讀書臺飬粹迎虛隨意所適起四川參政不赴再起陜西以母命就道時陜西值邊警邃庵自冡宰歸卽復起爲總制三邊見絅喜曰吾今日乃知王錦夫也卽以兵柄付之不閱月奏捷邃庵特疏以薦未幾聞母喪奔歸起復適歲大饑奏救荒十三事復除山西參政遷浙江右布政使巡按禦史李佶以不行磬折之禮妄摭論列絅曰禦史爲朝廷耳目之官乃怙勢淩人尙可仕乎遂棄官歸吏部奏李佶職在激揚論事不實王尙絅宜照舊供職乃復移檄起絅於家督促再三次年始入浙卒於官所著有蒼谷集十二卷行於世學者稱爲蒼谷先生武進薛應旗曰蒼谷文追秦漢詩逼蘓李一時藝林咸稱作者然實非先生之所尙也先生平生毎右兩程而左三蘓崇理學而鄙詞翰使假之以年當必有繼往聖而開來學者而世顧以功名事業期之又豈足以知先生哉

野史氏曰當時推理學者必以公與何文定爲首稱謂王浚川李空同何大復孟有涯諸公乃文章气節之士夫文章何妨於理學而理學不專在文章如耽於文章則一文章士而已矣節義何妨於理學而理學亦不專在節義如耽於節義則亦一節義士而已矣公生平立節固其所長而文章非其所短終不肯以一節著者則學問之所得深矣知廉勇藝而文之以禮樂到文之之時豈復有知廉勇藝之可名夫子所云禮樂卽夫子所云好學歟

崔文敏銑

銑字子鍾一字仲鳬安陽人也父升參政廉謹有聞母李淑人之娠也芝產門閾及月夢蛟龍寤而生銑啼聲洪亮風骨岐嶷見者異之十歲從父延安授四書毛詩明年從諸儒官講太極圖通周易弘治十一年舉於鄕入太學與三原秦偉馬理髙陵呂柟楡次冦天敍林慮馬卿同邑張士隆相友約明經修行毋慕髙虛毋泥訓詁其志毅然以洙泗爲師十八年舉進士攺庻吉士正徳二年授翰林編修預校敬皇實錄三年會試爲同考宰執欲私其子以托銑銑不可宰執惡之會逆瑾竊政銑見瑾又不屈瑾怒謂其黨吏部尙書張茝曰翰林白面後生輕薄如崔銑尢甚欲重罪之茝不可是歲實錄成瑾僞傳上旨詞臣未練政體各加俸一級調郡屬州縣銑攺南京吏部主事五年瑾誅召還史職踰年會試再爲同考時輔臣治文藝銑上書勸以及時悟主薦賢救民理財彊兵無事瑣末懇懇千萬言九年掌廷試卷充經筵展書會講官有他故卽代之明年禦史王廷相下獄瀕死亟詣執政力救出之十一年經筵講說命啟上以擇相輔徳納誨去冥頑戒逸豫時權幸錢寧廖鵬在側大銜之冬歷三考轉侍讀十二年春罷經筵引疾求去不許二月復爲會試同考事竣懇請而歸是年作後渠書屋董耕授徒刪定二程遺書作郡誌未幾罹母艱三年食粗異寢嘉靖卽位輔臣諫官交薦起修武廟實錄兼侍經筵進講論語開陳治本啟沃懇切擢南京國子祭酒諸生相顧曰吾軰得師矣銑開誠心崇正義明條教嚴祀事正文體奬雋彥警輕惰戒遊戲淸廩餼革蠧耗日衣冠坐東堂諸生朝夕問難銑響答不倦周貧佚老問疾賻喪士林大悅三年議大禮銑抗疏勸上勤聖學辯忠邪以回天變自分必被逮已而報休銑曰天恩蕩覆見老親幸矣諸生愕然如失怙恃設帳爲文贈曰忠孝兩全出處守正銑行不役一夫囊中無江南一物惟攜古書數篋耳公卿及諸生送者千餘人從而渡江者又千餘人羣拜澘然淚下銑乘醉登舟歌曰故園菽水知堪飬快捷方式南山保未曽歸見父母愉愉如也日讀書洹上折衷羣言明年喪內不復娶四方學者雲集銑教以硏經飭行曰道在五倫學在治心功在愼獨論學曰古之好異者以明志今之好異者以昩心夫正物之謂格至理之謂物今之異言也然則心當何功而至善有別名乎聖賢之道如日月五星然輒求異而不求其所循與否祇以抗名華世而已非昩其心與孟子曰良知良能心之用也愛敬性之實也本諸天故曰良今取以證其異刪良能而不挈非霸儒與論讀書曰讀經見諸行事因事驗其經旨是故卒至不駭可以卽變矣邇言不狎可以出令矣小物克愼可以舉大矣僕婢服義可以使民矣日誦六經不力行則得其字爾五年罹父艱哀毀更甚旣禫著松窻寤言中庸凡演大學全文又著士翼政議中說考文苑春秋十八年春立皇太子上愼選宮寮起銑詹事府少詹事兼翰林院侍講學士尋進南京禮部右侍郎署戶部篆淸耗釐獘無何入賀聖壽聖節部例公贐悉拒不受時有風霾之變銑自劾溫旨慰畱冬過家疾作杜門調攝著讀易餘言已病劇不克南行議乞休未果遂卒年六十四贈禮部尙書謚文敏

野史氏曰文敏端嚴抗爽言動有矩無世俗依阿態人擬之程正叔余過滏水張湛虛司馬亟稱其人與學余讀其集簡勁峭直意之所是不以人毀之而沮意之所非不以人譽之而寛殆所謂獨立不懼獨行不搖者與夫子不得中行而思狂狷正爲其不隨流俗而孤行一意文敏其聖門之狂狷乎陸王學術具在天下後世文敏詆其爲僞儒爲霸儒不肯一語敷同不無已甚然亦各就所見而駁之於異處正好著眼第看果謬於聖人否殊不向毀譽場中定品格也

王肅敏廷相

廷相字子衡儀封人生而穎異十三歲補邑庠卽以能古文詩賦名弘治壬戌登進士由庻吉士授兵科給事中官京師與大梁李夢陽信陽何景明武功康海東吳徐縉鄠杜王九思以古文相倡廷相尢究心國朝典章時政機宜聖學矩矱謫亳州判識薛蕙於稠人中親授以成其學尋知髙淳賜環晉禦史按陜西時權閹廖鏜出鎭朘削無度廷相嚴禁裁抑之先是廷相督學北畿有權閹三王二劉者以賂幹廷相引使者於庭焚其書至是鏜誣奏王劉協力相構逮系詔獄舉朝九卿及科道皆抗章論救已謫贑楡縣丞尋歷提學四川山東三督學政皆正學術嚴考校在蜀會何景明督學關陜共約爲條教行之至今教人飬士之道尙遵爲成規晉湖廣按察使數決疑獄平李見冦亂以山東布政居母憂著喪禮備纂成巡撫四川夷沙保向信猖獗三巴震撼廷相悉剿平晉兵部侍郎督修邊工淸查騰驤邊腹宮府賴之晉南兵部尙書謂祖宗根本重地守備重權不宜久屬魏國專司請如各處文武官推代上嘉納之更置推代自廷相奏始召掌都察院事仍原職提督十二團營肅皇忽諭羣臣欲令太子監國以便頥養人心錯愕不知所出廷相奏太子春秋方幼知慮未普一旦禦事恐事失分別且壅蔽將由此而生後𨿽覺無及疏入其事報罷尋加太子太保上將南幸承天廷相累疏懇畱上皆溫旨慰答卽命廷相輔行掌軍務及行在兵部都察院事一日上問沿途勞費廷相以實對裁省甚多有玉帯廐馬之賜廷相位九列弟與子猶布衣所親嘗以爲請曰以吾之竊厚祿而在髙位亦足庇弟與子矣彼學旣無成彊冒朝廷名噐其將謂何與人處凡可濟人事無不爲之而不自以爲徳至於一事許可必愼一介取與必謹好集書老不釋卷惟以身心體驗爲自得凡有益國事有補聖學𨿽負天下之謗不卹肅廟初建穪親之議諸臣方如聚訟故相張文忠引廷相所嘗著論以証之而大禮尋定自世儒轉相傳襲爲致良知之說或幾以禪定亂徳乃力辯之謂嬰兒在胞中自能飲食出胞時方能視聽此天性之知神化之不容已者其餘因習而知因悟而知因過而知因疑而知皆人道之知也剖析甚明嘉靖中分宜秉政賄賂公行廷相應天變自陳疏言大臣法小臣亷語甚刺其守堅定不避權熖類如此所著有溝斷集臺史集近海集吳中稿華�稿泉上稿家居集愼言雅集諸書共六十卷奏議公移歸田集共三十卷皆淵源乎道徳性命而硏精於禮樂規制卒年七十一隆慶初贈少保謚肅敏

野史氏曰司馬君實範希文理學之宗也議者謂其功業太盛而不得與李延平胡叔心等同列浚川王子生平之學不篤守先哲以梏自得之識故語議煥發多出人意表而時論亦以文章气節歸之夫文章气節皆自學問中來烏可錄其末而遺其本至謂周元公主靜而遺動謂孟子善是性而惡亦是性自謂不謬於尼山或亦自任之過也

李舉人承恩

承恩字君賜一字伯生祥符人也父母早喪祖父母鞠育之幼不爲童戲八歲就塾師端愼如老成人弱冠入邑學爲弟子員督學者優之俾聚講大梁書院正徳十四年領鄕薦明年試禮部不第承恩乃罄囊買理學諸書以歸閉門潛玩時有新得見之著述辧析精當多先儒所未發謂聖人之微言莫大於經而穿鑿好異者失之於是著易大義詩大義書拾蔡學庸拾朱孟子說若干捲謂宋儒之言莫精於西銘定性書太極圖說顏子所好何學論於是各爲之觧以發其蘊謂理不離陰陽不雜陰陽其不離中以不雜爲體不雜中以不離爲用鳶飛戾天魚躍於淵至矣哉著陰陽論百五十八條謂動靜者吾心也動靜之間吾心之至妙存焉何則動中有靜者徳徳者得也恐失之而復得也靜中有動者幾幾者微也𨿽至著而實微也乃畫心印圖謂大學格致之旨不明於天下徒使學者馳騁於超然遠覽之餘而不知卽身世之近求之是故去道愈遠夫人之情感物而動或爲好樂或爲忿懥或爲恐懼或爲憂患或爲畏敬或爲哀矜有不得正者自我格之自我致之非他人所能預是謂之獨由是而愼之則天徳可達王道可行矣著格物致知說謂往來順逆易之大旨原卦畫之初自乾至坤皆逆數也然乾兌離震繼之善也巽坎艮坤成之性也往者已然也數有次第之意第其已往不亦順乎來者將然也知有主宰之意宰其將來不亦逆乎下學之功知來逆也上達之妙數往順也數往者順後天而奉天時吉凶在天而不在我故曰鞠躬盡瘁死而後已成敗利鈍非吾所能逆覩也知來者逆先天而天弗違吉凶由我而不在天故曰思慮未起鬼神莫知不由乎我更由乎誰然必有知來之逆而後有數往之順故曰天且弗違而況於人乎況於鬼神乎著數往者順知來者逆說承恩平生著述甚富有河濵日錄札記存稿總若干捲方類編成集而承恩卒年四十九

尢主事時熈

時熈字季美洛陽人生而警敏嘉靖壬午領鄕薦計偕入京師時姚江傳習錄始出時熈一見輙自省嘆曰道不在是耶自是深信潛體毅然以聖賢爲己任常以不及師事文成爲恨且曰學無師終不能有成於是受學於文成之門人劉時川尊信師門良知之說由學博遷國學正未幾升戶部主事榷稅滸墅關一介不取尋以母老乞養裏居三十年日以修徳明道爲事足未嘗詣公庭所居環堵諷詠自若郡守或以官地遺之謝不受後進有來學者輙喜動眉宇與之言終日不倦陜洛間聞其風擔簦而至者百數十人學者稱爲西川先生嘗言能翻前人案始能得前人意若不得其意而務爲紛更是妄也又曰講學是觧縛之法有世俗縛有賢傳縛有聖經縛有師說縛有意見縛皆是名利做根觧得此縛才是學此師門宗旨也後禦史董定策薦時熈與曹端孟化鯉於朝曰古人以學爲實今人以講學爲名若臣鄕三賢皆務實者也所著有擬學小記聖諭衍行於世

野史氏曰西川要語一編最喚醒人世以爲傳陽明之學愚謂陽明之致知非陽明之致知孔子之致知也紫陽之窮理孔子之窮理也總不謬於孔子而已矣何至相抵牾分水火乎卽如格物之說紫陽而在亦可以此面質共偕大道爲諍友爲功臣奚不可由也不嘗不說於夫子乎夫子𨿽折之未嘗不重其人曰志意不立子路侍何至以朱陸同異聚訟於生前朱王同異又聚訟於身後哉皆緣不明於學者助之攻耳失紫陽意

李知州士元

士元字子仁洛陽人舉人弱冠時卽有志聖賢之學會尢時熈講業洛中卽首爲依歸溯伊洛以窮洙泗兩人深相得也初授如臯教諭常進諸生語之曰性命之理卽在人倫日用間故其爲教奬行檢析經旨一時士風翕然丕變焉後進國子監助教端軌彰志一若在如臯時轉慶陽府通判督糧靖邊營尋遷代州知州所在子視民家視國諸所興除爲民永賴者不可枚舉後有怒其無饋遺者中傷罷官時牛生素善黃白術慮士元歸無糊口計願以其術售士元曰三十年所學何事笑而卻之居裏日以時熈爲觀型篤信不移未幾以疾卒萬曆末年崇祀鄕賢

陳給事麟

麟字道徵洛陽人素嫌博士家言謂與理道無當故爲文屢不售後念家貧親老乃稍稍屈就之嘉靖壬子癸丑遂聯捷成進士嘗語人曰吾𨿽以此取科第然詞章記誦殊非心得未快也初任河間府推官始入境宿一寺聞哭聲迹之得婦人屍廉之知爲某姦逼賄托得免麟力論死拜禮科給事中忤分宜廷杖削籍惟引咎責躬初無怏怏意抵家時尢公時熈倡道裏中麟偕謝黃門江執弟子禮朝夕暱就時有謝半夜陳三更之稱麟嘗稱作樂娯屍爲凶喪陋俗設席燕賓爲吉禮濫觴斷而去之時熈稱爲砥頹波一柱云所著歸田漫錄行於世欽建專祠並祠鄕賢

謝司諫江

江字仲川少遊尢時熈之門及官司諫一以上不負君下不負學爲已任侃侃焉知無不言言無不盡𨿽觸權犯忌遭大譴責不悔也自兩遭廷杖臀全無肉正气不少衰自謝政歸田怡然曰以直道賈罪非名教所棄絕今而後講學之素志庻大慰也於是與李春野陳仁泉等互相證發朝夕不倦著有滋心語錄皆其領悟有得者也居無何穆宗繼統召還罪譴諸臣撫按交薦江杜門日久與長安貴顯不相聞問江同年有作宗伯者貽書曰道之顯晦𨿽由命而通情達志未可盡廢也江得書不答以故得罪諸臣俱被登用止復江冠帶而已及卒遺命子孫不必營求入鄕賢其狷介類如此別有岷陽諫艸岷陽詩集與滋心語錄行於世惜兵燹之後俱廢無存

吳舉人道行

道行洛陽人舉人受業於尢時熈爲人繩趨矩步𨿽饔飱不給未嘗一事干人嚴冬糊紙被自覆或曰紙溫歟曰紙被豈能溫惟借其片段更加衣服耳李日宣按部至洛聞其行與之語悅其議論根極理要贈以金不受再易以榖辭曰賜某榖以爲不茍取有似於廉故也若以亷受饋則是以廉始以貪終矣不違其本心歟日宣嘆服因扁其門爲不攺其樂云

丘經歷鳯

鳯家世方山因以爲號少就臬司吏其弟嘗三易其田不較失偶不娶居官廉潔淸風化盜與尢時熈友善共闡伊洛之學歷仕龍驤衛經歷歿孟化鯉作二賢祠祀之又祀鄕賢

魯行人邦彥

邦彥字鄭卿睢州人學者稱爲惺庵先生嘉靖己酉解元庚戌進士授行人嚴嵩柄國遂疏終養學以程朱爲宗海內法之隆慶攺元起吏部主事光祿丞皆不拜上疏陳十事首言聖學以敬爲主刑部侍郎耿楚侗曰臨大節不可奪吾信魯君矣

野史氏曰分宜柄政遂乞終養恥與匪人同朝耳穆廟起官而仍不拜總是難進易退之意聖賢以敬爲主此便得其要理學須是有風節人得公最後恨未詳其行事讀其著書也

呂侍郎坤

坤字叔簡以舊染之污也自號新吾寜陵人質稍鈍讀書不能成誦苦訓詁家言亂之益不能解坤乃一切棄置黙坐澄心體認本旨久之了悟入目卽能不忘年十五讀史讀性理諸書欣然有會作夜气鈔作拓良心詩嘉靖辛酉舉於鄕隆慶辛未成進士丁母憂萬曆甲戌對策授襄垣令襄垣劇尙嚴明明年調大同大同貧尙撫字培植柔良裁抑豪橫兩地甚徳之先是襄垣土豪某被坤大創幾斃去之日追數百里及之曰某蒙明公創誨因知悔悟今而後不復犯法矣知大同時有某以人命坐抵其姻王家屏系鄰邑大紳向坤言之答曰獄已成不可及矣嗣家屏任吏部向寮友曰天下第一不受請托無如大同令也特疏薦坤戊寅升吏部主事故事新曹尙緘黙卑伏坤獨崢崢不少退避在部十年七轉郎署丁亥升山東濟南道參政己丑升山西按察使辛卯升陜西右布政壬辰升巡撫山西右僉都禦史所至皆正已率屬務致之行饋遺贖羨盡杜絕之尢加意蒙養孤煢無依者知天下將多事更嚴邊防迄後有成法不廢癸巳升恊理院事左僉都甲午升刑部右侍郎尋轉左在京四年與董範之議朝鮮之議石門之議堅守一說屹屹不少動惡之者中以奇禍舉朝爲危坤一稟天日不懲始念戴士衡疏論劉道亨救之坤不辧引疾乞休疏凡五上予歸家居遇邑疾苦輒身任之不少奪卽多口弗卹也有自京師來者要津寄字云葉相公嘗薦於上當爲致謝坤曰宰相爲國薦人公也若寄字致謝是以謝爲求矣竟不問權璫某者差官賫書帛至坤曰大臣交結內侍律有明禁況素未識面乎原函璧回其守正不阿類如此家居四十年自奉儉約不置生產惟日與門弟子論講不輟有負笈自千里來者咸稱沙隨夫子云坤嘗謂六經簡易明切諸儒因之聚訟而裂道深文而晦道拘泥而隘道遂失其旨六經者天地萬物之史天地萬物者六經之案也而總寄之聖人聖人之心道之府也聖人之身道之輿也聖人之言道之鑰也天地以道鑄聖人聖人以道鑄天下又曰世道任自然聖人立世教而約之以當然禮法者維持世教之善物也國之存亡民之死生於是乎系巢由沮溺佛老莊列決禮法之防而潰之近有念不及民物學不本誠敬心不存惕厲憂勤拾瞿曇余唾開方便法門以自適其猖狂恣睢之意薄庸言庸行爲土苴視三百三千爲桎梏世教蕩無畛域宜自吾儒經史外諸淸奇髙遠窈冥支誕之言悉付諸火又曰一身罪過都是我心承當五官百體無罪兩間罪過都是我身承當天地萬物無罪作呻吟語嘗作道脈圖推理欲生長極至之說以警世復爲圖以廣之謂凶人之與眾人其初非與聖人遠也潛滋已久不覺自移故舜跖只爭一念臨終作返挽歌自餞自撰墓志銘自言性直不委婉嚴毅少溫燠居官持法而淸涼居家義勝而恩薄當事過激涵養功疎奉先人天理二字於膺堂不敢失墜遺命勿用風水陰陽家言所著有四禮翼家禮疑去僞齋集閨範安民實務交泰韻等書卒年八十三贈刑部尙書

野史氏曰余初向學知向公讀去僞齋集慕而愛之悠然有當於心時公爲少司冦家居天下冀其一出以奏平明之治而公竟不出公惟不出而天下益髙之公之學曰窮理盡性以至於命直接子思子輿之傳有宋諸儒未之或先學至於是又何必憾其用不用哉

楊尙書東明

東明號晉庵虞城人萬曆庚辰進士授禮科給事中請立東宮又請預教疏凡數十上轉刑科萬曆三十年河決大侵齊梁淮徐間東民繪流民圖上之上惻然傳示西宮中宮省覽遂出帑銀三十萬往賑乙未分校禮闈稱得士因抗疏左遷陜西布政司照磨泰昌禦極晉大理光祿卿始建首善書院與鄒元標馮從吾羽翼聖學後轉南京通政使卒贈禮部尙書

楊知州澗

澗字述復商丘人萬曆壬午舉人師事楊公起元以正心爲則與裏中孝廉王國禎以道統自勵初任興化令捐祭田數百畆後守霸州時內監居霸者多擾害地方澗攜印抵都謁司禮監痛陳其狀司禮遂戒其下不得犯楊知州法致仕後霸鄕老來訊問者嘗數十人涕泣不忍去云

野史氏曰晉庵述復皆私淑新吾先生之學者也余嘗問其鄕之後進言其學有本源故附之

孟光祿化鯉

化鯉字叔龍新安人萬曆庚辰進士初授戶部榷河西務淸白自操羨余悉捐而不受與諸士專明正學河西祀之奉命賑山東江南盡心區處活數萬人擢吏部文選郎中秉公直謝請托仕路一淸以建言與顧憲成鄒元標同被譴倡道函闗闡明學術於曹端之後其言曰孔孟演虞廷之傳又千餘年而周程續之曰太極曰誠仁蓋得一貫集義之學大宗旨此學不明卽終身從事恐不免義襲冥行聖門四科必首徳行顏不違仁尙矣其次若閔若冉孝敬自足取信至伯牛獨以疾見惜而齊魯論語六經舉無片言只行可考乃儼然廟庭七十子且多讓而坐下總歸於躬行實踐而聖人之道賴之愈久愈光鯉生平服行曹端爲祀典尙格參對盈廷卒無定議張棟以建國本被謪化鯉起之忤政府附籍時交章保畱化鯉乘蹇而歸築書院川上倡明道學居仍先世不過數楹薄田數畆嘗徒步布袍一時從遊百人學者稱爲云浦先生所著有尊聞錄讀易寱言春秋正旨諸儒要錄理學功臣言行條文集諸書天啟朝冢宰張問逹等題贈光祿寺卿崇祠鄕賢

野史氏曰云浦之學從統宗處理會其魄力自大孔孟演虞廷之傳周程續之太極誠仁便是一貫集義大宗旨只此數言盡之矣主腦不淸文辭繁多終是曲儒

張知縣信民

信民字孚若澠池人讀洗心藏密之語自號洗心居士父泰性謙和喜賓客夢神人送玉麟而生信民端頴不類常兒四五歲時出見羣兒畫地圓內方外爲戲先生從旁正之曰天包乎地何爾爾乎識者已知其不凡七歲就外祖郭鳯池學稟鄕之先軰曹端爲學程作聖之志卽基之矣十五遊膠庠聞新安孟化鯉倡道函闗負笈從遊毅然以斯道爲己任主盟興起陶鑄後學反復忘倦時巡撫吳公聘信民纂修程邵諸書及化鯉卒信民恐學會落寞約王以悟於分陜龍興寺學者如歸尋以萬曆朝選貢授隴西令下車剔蠧綏甿撫摩噢咻種種徳政民慶更生焉隴西號爲天水艱於取汲信民引闊羊河水入城地方至今永賴士鮮知學爲之建社學社倉選師督教刋洛西三先生要言與訓蒙要纂等書啟廸多士而士風丕變未幾以不避權貴謫西安藩司檢校亦恬然安之與馮少墟訂商問學日夜匪懈及誣詆白授懷仁令下車卽訪民大害如馬頭苦累銀力包賠地糧欺隠三事一一斟酌興除百廢具舉又刋四禮述等書行於世風俗翕然攺觀後以歸養告休疏十上始得允懷民建祠從祀自信民始丁艱髯髮一夜如銀杖而後起當是時秦晉之間以及汝潁睢陽之士相繼而來問業者室不能容創正學會所五楹開示蘊奧環門墻觀聽者數千人禦史李日宣請信民至韶陽會禮數備至後過澠造廬以請恨相見之晚爲建正學書院日與王以悟呂維祺等講太極周易又建景運山堂以課多士天啟之季學遭厲禁信民卜東山下建靜室養晦其中崇禎禦極禦史吳李交辟請益又約結雒社會共推上座發明致中和之義聞者嘆服卽疏薦爲成均主講一日無疾忽端坐而逝壽七十有二所著有日鈔理學彚粹剖疑講學會觧月川年譜訓蒙要纂四禮述一處錄印正稿洗心錄諸書

王參政以悟

以悟字惺所靈寶人萬曆間進士歷官山西參政學術純正惇尙躬行從學於孟化鯉之門於鄕之先儒曹端備極篤信嘗與張信民呂維祺諸人倡明師說於正學書院嗣會於分陜龍興寺又會於甘棠學者如歸其言曰自道學不明世往往薄躬行爲無奇其上者溺情訓詁借口翼道下者以文人援元虛要渺之說自列於儒林此皆吾道之蠧耳夫躬行豈易言哉終身體之而不能盡堯舜之猶病文之望道未見孔子之何有未能皆學之不能盡處又與信民論學詩云自昔由來說克艱立心只在危微間男兒事業參天地合下先須透此闗又云終日紛紛何所求幾人知向此中修孩提一念通天地翻棄寶山學比丘萬曆丙午分考順天鄕試稱得人鹿忠節善繼出其門

野史氏曰聖賢事業聖賢學問總在躬行上取齊躬之不行而講說徒繁何濟於事惺所去月川二百年矣是眞能得其傳者

呂忠節維祺

維祺字介孺新安人父心學有隠徳以孝稱裏閈維祺爲諸生時卽毅然以聖賢自任登萬曆癸丑進士授山東司理以孝弟感民民爲之化擢吏部郎淸饋遺謝囑托當熹宗未正位人心弗定先請見於慈慶宮門抗疏調護聖躬近侍不許干預政事旋予假省親八年家居立芝泉書院與張信民修明濓洛之學時天下方以講學爲諱逆璫銜之幾中危禍推考功矯旨另用烈宗禦極起璽卿轉奉常上防微八事授南戶部侍郎淸核侵冒以百萬計任五年餘餉可支三年庾實不苦竭授南兵部尙書汰冗登勇兵實不濫復與多士立丰芑大社講明正學未幾以父病乞歸集郡士立伊雒社以守先待後自責與王惺所張泰宇李虛齊王文苑孟守鍵許松麓劉澄逺諸人大會於正學書院講太極周易發明致中和之義嘗述象山之言人不可以無學猶魚不可以無水賦人之形而不求盡乎人之道虛生浪死其在富貴者適足以播惡遺臭戊寅流冦詭撫當事者議安置河汶人心洶洶如沸維祺力爲挽止冬十二月賊勢猖獗寖窺河雒率家人分守北城罄家資勞軍士辛巳正月十七日賊抵北城縋家丁殺十餘賊次日西城忽潰諸子以無守土責爲言維祺曰受國深恩與城存亡義無可逃況讀聖賢書所學何事賊至被執曰非呂尙書耶稔知公善當謀出維祺艴然賊遂掖出城門賊首言曰呂尙書今日請兵明日議剿何逼人太甚維祺厲聲罵曰恨無兵馬殺汝狗彘事至此止有一死賊令之跪罵愈厲北向拜闕西向拜父母與福藩同被害觀者皆相視流涕維祺嘗言一生精神結聚在孝經二十年潛玩躬行未嘗少怠每論孔曾相傳得力於戰兢十二字故曾子易簀示門人曰吾知免夫非謂免於毀傷蓋戰兢之心死而後已曾疏進孝經請頒學宮所著有孝經本義或問大全存古篇明徳堂集奏疏音韻日月燈行世嘗作石隠先生傳以自況學者稱豫石先生弟維祮選貢爲樂平縣知縣家居城破死之贈按察司僉事

野史氏曰予於伯順蓬玄得悉豫石之人蓋忠義而潛心於理學者也其介然自守不附逆璫人所共知至爲魏南樂所取士絕不少徇更爲人所難能嘗謂古人居身處世亦顧所謂浩然之气常存天地耳得失榮辱顯晦生死非能爲人加損所遇有幸有不幸也乃竟以節死噫公非蹈白刃之士適值城破大臣無茍免之理蹈白刅而成仁取義正所以履中庸耳中州學者稱二呂先生與寧陵足當並峙

中州人物考卷一

●欽定四庫全書

中州人物考卷二

容城孫奇逢撰

○經濟

開尙書濟

濟字來學洛陽人以明經舉爲府學訓導歷國子助教與胡丞相善以疾罷歸訓徒裏中洪武十四年禦史安然薦濟有治才召試刑部尙書未幾爲眞嘗奏令司置考功圖日書所行事稽核勤怠上喜賜第甚宏麗曰有司以此爲式十五年謂濟曰秀才今徵致數千人宜嚴試受職濟等條議一經明行修一工習文辭一通暁四書一人品俊秀一言有條理一曉達治道六科備者爲上三科已上爲中三科已下爲下一科不通者不在擢中上從之濟敏慧有才辧凡國家經制田賦徭訟工役河渠事眾莫能裁定得濟一算畫卽有條理品式可爲世守得上信任益奮勵效職他部事輒兼理人忌其才髙又見上毎召與議事謗言遂起竟暴卒

野史氏曰經果明矣行果修矣不能工習文辭通曉四書曉達治道而言無條理此必非明經修行之士人品俊秀天賦之質不可彊也餘五科實乃同源深造自得當自不滯於一隅耳

宋尙書禮

禮字大本永寧人也父彬知儀隴縣有惠政禮以明經充貢補國子生是時諸生以才能選者皆待以不次洪武中授禮山西按察僉事持法嚴峻鋤姦剔蠧無少貸文皇卽位累擢工部尙書九年二月命禮開浚會通河會通者卽元之故河也初元都燕漕運江南糧有海道由蘇州太倉至直沽入京歲約三百餘萬石然風濤不測損失頗多又自東平州安民山開河北至臨淸引汶絕濟直屬衛河建閘以節蓄泄名曰會通河當是時河道初開岸狹水淺不能負重載每歲不過運數十萬石不若海運之多也故終元之世海運不罷國初會通河故道猶在洪武二十四年河決原武漫過安山湖而會通河遂淤自是南運不通舟楫而立陸路遞運所往來者悉由徳州入河永樂初攺立運法自海運者踵元人之舊由直沽達京自河運者由江入淮由淮至陽武山西河南丁夫陸運至衛輝入河舟運至京而海險陸費耗財溺舟不可勝紀至是濟寧州同知潘叔正上言舊運河四百五十餘里其淤塞者三之一浚而通之非惟山東之民免遞運之勞實國家無窮之利從之遂命禮及刑部侍郎金純都督周長髮山東六郡丁夫十餘萬以復故道禮乃築壩於汶上之戴村橫亙五里遏汶勿東流令盡出於南旺分爲二水四分南流以接徐沛六分北流以達臨淸又相地勢髙下增修水閘以時啟閉自分水至臨淸地降九十尺爲閘十有七而達於漳禦南至沽頭地降百十有六尺爲閘二十有一而達於淮自是河成而平江伯瑄亦疏鑿維揚一帯南北遂通矣禮等還京上嘉勞賜寶鏹二百錠文繡二襲其分董役者爵賞有差十四年營建北京命禮取材川蜀又六年卒於官弘治間大學士李東陽經會通河有尙書宋公富經略世上但識陳恭襄之句人始知禮之功若此於是主事王寵上疏以祠祀請上允之建祀於南旺以金純周長配

野史氏曰公治河之功最大然一用同知潘叔正策一用侍郎張信圖策一用禦史許堪策眞能集眾思廣眾益相與以有成者乎彼剛愎者自賢自智未有不敗乃公事者

趙尙書羾

羾字云翰祥符人也其父自邢臺遷汴元季兵亂羾方在𦇤褓抱匿林莽間卒遇虎置於地虎熟視而去稍長英偉多才善屬文洪武二十年舉於鄕入爲國子生又三年兵部主事命核天下兵馬諸路屯戍補其缺而增其所宜置具圖以進太祖以其能升員外郎尋升浙江右參政文皇嗣位命使交趾宣揚徳意酋長欵服歸以金寶奇貨饋之一無所受使還升刑部右侍郎尋攺工部再攺禮部未幾升本部尙書賜宴於華蓋殿羾辭免文皇面諭曰卿國家大臣輔佐有道無辭也命撤禦筵饌羞以遺其母士林榮之永樂六年勅建仁孝皇后山陵初文皇擇吉壤久不得乃遣羾相之羾又薦江西人廖均卿與之偕至昌平徧閱諸山得縣東黃土山最吉文皇卽日臨視定議封爲天壽山命武義伯王通董役授均卿官賜羾寶鏹文綺十年復命羾督開隆慶保定永寧諸州縣撫安新集之民十五年攺兵部尙書明年丁內艱起復專理塞外兵政二十年上北徵羾給饋餉不絕昭皇嗣位復攺刑部宣徳間以疾乞致仕歸年七十三卒所著有傖父集子愚舉賢良方正仕終邱縣知縣

劉知州綱

綱字文紀鈞州人也洪武三十三年舉進士初授府谷知縣治行卓異擢寧州知州寧在邊鄙民夷雜居號稱難治綱至墾田助耕教以樹畜暇則聚士授經崇奬節義不拘拘於簿書期會之間一郡翕然化之無何以母喪免郡中吏民數百人詣闕乞畱詔勉起後數年復以父憂去郡人又上疏請許之綱在寧三十二年凡經訊鞫者靡不悅服囹圄幾虛民不忍犯嘗署臬司事不旬日釋寃獄者數十人仁宗朝特賜璽書並四品服以褒異每入覲上臨軒問勞且給酒饌時人榮之正統攺元年七十屢請始得歸歸之日攀送者哭聲振野郡舊有祠祀良刺史狄仁傑而下六人至是增綱榜曰七君子祠云

王都禦史彰

彰字文昭鄭州人也洪武二十年舉於鄕明年補國子生使山東平糴以益軍儲同行者受賄慢事彰數讓之不從竟坐敗彰遂以此知名擢爲吏科源士踰年革源士攺給事中再升刑部員外郎升都給事中執法嚴明人不敢幹以私居未幾出補山西左參政永樂攺元召爲禮部右侍郎以憂歸服闋攺戶部命祀西嶽還上疏言陜州及新安民有鬻子女償負租者遂下詔蠲負租官爲贖所鬻子女十一年彰攺都察院右副都禦史從上北狩時母年八十特命歸省且諭之曰君子居官不忘親居家不忘君凡所過民之安否吏之賢不肖汝宜用意諮訪歸悉以聞旣還奏上嘉悅升右都禦史十九年春有誣蔑周藩不法者復命巡撫河南以察之以二禦史從行彰至迹其事無有乃上疏辧且曰臣以百口保王無它上疑乃釋是歲河南大水民多流亡而長吏不卹遂奏黜其貪克者九百餘人罷不急之徵十餘事詔復流移幾五萬家發廩賑貸賴全活者不可勝紀先是賊張大聚亡命嵳峨山行刼商賈爲之不通妖尼宋繼善與其徒數百人煽眾作亂彰悉捕斬之事寧省母母具食頃有丐者至母以餕與之明日至府禦史以餕獻卽丐者也其伺察之密類如此昭皇嗣位彰進資政大夫推恩封贈三代如其官宣徳初或言邊備不謹命彰按問自山海以至居庸還奏各闗指揮而下擅離所守之地若干人上令械至訊鞫仍命兵部三月一遣禦史給事中點視遂著爲令明年四月彰以疾卒上賜棺且命兵部給舟車歸其喪有司營治葬域彰性至孝以父早世事母甚謹在京師所得四方珍味必遣人馳獻然後敢嘗所入俸祿必分其族人嚴於家訓子弟有違禮者必痛責之俟其攺悟乃已朱睦■﹝木挈﹞曰余聞王震澤云鄭州公爲人恂恂而謙恭莊重至於臨法𨿽親故不貸善伺察當按河南時嘗令其屬爲微行郡縣吏有姦狀者輒置以重辟人情震詟嗚呼今安得若人而一洗濁穢之風乎

安中丞然

然者祥符人也元季爲山東行省左丞守萊州大軍下山東然率眾歸附洪武元年授起居注轉給事中尋擢山東行省參政明年召還爲工部尙書五年除河南行省參政時蔡河壅塞自開封抵陳州漕爲之不通然督工疏導不踰月漕成八年春河決開封大黃寺堤百餘丈命然復集民夫三萬人塞之九年攺行省爲布政使司擢然浙江布政使十二年復召爲禦史臺右大夫再攺左中丞夏五月癸巳坐事免官還未幾復召爲四輔官每論事賜坐多所禆益十四年八月卒年五十有八

芮知縣翀

翀字子翔郾城人也洪武二十七年進士擢昆山知縣首擯祗候諸蠧治者舊有催租勾軍官校久事邑中籍官屋爲牢禁里甲軰多淹滯死翀上章論劾上屬禦史李嶽究治械送京師凢二百餘軰邑中晏然永樂元年坐事謫遵化治鐵老人王榮率眾伏闕懇請詔遣乘傳還任後奏除事故包荒年租十八萬有奇復以澤潦請開蘓松淤塞二十里許上遣戶部尙書夏原吉太常少卿袁復臨視翀復陳疏新塞舊之策原吉多采用五年翀以母憂去未幾陜西按察僉事馬祥薦翀才堪理劇吏部言昆山固劇邑翀素得民俾還舊治徒之又九年以父憂去翀爲人雅正寛平務存大體略近名赦小過故治績甚多莫可指數仕至監察禦史

張都指揮信

信字彥實輔從兄也洪武二十二年舉鄕試第一永樂初拜禮科給事中尋遷刑科都給事中九年擢工部右侍郎會河決壞民田廬上遣信來視信乃繪圖馳奏曰臣訪得祥符魚王口至中灤二十餘里有舊河岸與今河面平浚而通之俾循故道則水勢可殺詔從之發河南民夫十萬相度浚治工竣信還京時昭皇監國遣人勞視居頃之浙江守臣奏江塘潮決昭皇復使信往治不數月修築如故洪熈初轉兵部左侍郎賜賚金綺甚腆輔以信爲同族奏乞攺授武階於是調懷逺將軍錦衣衛指揮同知尋擢昭勇將軍本衛指揮使宣徳攺元都督蔡福叛交趾命信帥兵往剿事寧擢四川都指揮僉事未幾進驃騎將軍都指揮使在蜀十五年紀律嚴整羌夷莫之敢犯正統十年六月卒於官年七十一歲上賜祭仍命有司歸葬祥符縣東之白塔原

許侍郎廓

廓字文超許州襄城人洪武三十二年鄕舉永樂五年授錦衣衛經歷未幾遷工科給事中復遷鴻臚寺丞十年以薦拜工部右侍郎十二年文皇北徵廓督餉明年營建北京廓提督神木廠工竣特賜宴勞時交趾已入職方戶口田賦未有定額遣廓往理及還條奏數事上皆嘉納昭皇卽位進左侍郎宣徳五年河南民饑流徙者甚眾命廓拊循上親制詩送之曰河南百州縣七郡所分治前歲農事缺始旱澇復繼衣食旣無資民生曷由遂顧予位民上日夕懷憂慮爾有惇厚資其往勤撫字徙者必綏輯饑者必賑濟咨詢必周曆毋憚躬勞勩虛文徒碎瑣所至見實惠勉旃罄乃誠庻用副予意廓至旌廉黜貪榜示有司勿得復有科擾凡夫匠雜役及諸采辦積逋租物悉奏免於是復業者數萬戶廓還上褒賚備至六年行在兵部尙書張本卒以廓代之本嚴厲詳察廓承其後濟之以寛人心大悅年五十六卒

魏副使淸

淸鈞州人性資明敏識見過人洪武中以國子生拜監察禦史能聲藉藉尋升四川按察使副使永樂宣徳中歷升山東山西所至有亷能幹濟之譽

邱經歷鳳

鳯字鳴岐河南新安人世居方山故號方山少就文無害補臬司吏於案牘中得陳天臺先生名迹遂自爲師法爲開府掌書記得洪武正韻見字下注古人善迹者日籍記之某弁當落職以百金賂公求陰解公卻不受又辭某開府銀牌不領驛票滿役當赴京故事以狀乞路費公獨不爲狀某憲使贈金亦不受於是一鄕稱爲邱淸吏入京辦虞衡歲例千金勿染也歸省二親色養最善墾田有弟田蕪怨分磠也公卽易之弟田又蕪又易之歲時以文公家禮修祀事終養十年銓獻縣丞蒞官愈淸謹一僕一衾外無長物署任邱篆又署文河供應勿濫愛民如子不取民間一錢陳司徒瓉毎語人曰邱丞我師也有先達贈以詩曰門掩苔花依舊貧千載淸亷第一人而馬院特掲銓部爲佐貳中淸官第一亡何超擢南京龍驤衛經歷將謀歸養郡守陳公遺俸五金促之行再拜使者而卻其饋陳嘆曰昔溫公毎嘆劉祕丞不受冬褥云於光不受況他乎乃今見邱丞矣抵南京但閉戶彈琴讀書旣考績封父母如其官遂仍歸方山焉公好讀書如大學中庸禮記論語尢加意而小學中如汪信民咬菜根諸葛淡泊明志諸條尢亹亹不置居常以輕負人輕怒人輕談人過爲日省每念性气動處恨學力不實又以朱墨二圈記別理欲念起分數大抵公坦然醇龎無異山叟而修潔名行體認名理有士君子所難而公易之者公嘗遇江中大盜公徐告之曰我邱某也盜驚曰此邱淸吏也鞫■﹝革亟﹞而去海內名公過多式其廬而尢西川孟云浦兩先生尢見重焉公沒邑人公舉祀鄕賢而云浦先生又特與尢西川並祀於川上書屋

周禦史濟

濟字大亨洛陽人也永樂十二年薦於鄕歷事都察院先是蠡縣豪民毆殺人賂同行者坐一老人屬濟訊有疑居二日得豪民姦狀濟以此知名除江西都司斷事正統初擢監察禦史明年鎭守大同太監郭敬以儧橫聞勅一禦史往詗不得復以濟往乃微行代負芻者入其宅盡得敬陰事上奇之命按四川時威州土官董敏王允仇殺累年不解濟令人賫榜宣諭允讀榜沈思久之書囮字於榜尾令持還眾不解濟曰囮鳥之媒也意謂榜而殺之耳復釋此意示以誠信允大驚卽以馬數十令子弟入貢敏亦愧服踰年安慶告饑廷臣薦濟出守濟設法賑捄所活不啻萬計後卒於官六縣吏民爲之罷市巷哭執紼至洛者數十人

邱布政陵

陵字志髙蘭陽人也宣徳四年舉鄕試第一明年授咸陽教諭遷平鄕知縣凡所施設不憚勞苦有漳水暴悍衝決數爲民害地卑且無城郭陵築城又築長堤數十里以障水民得播種堤上復植雜樹以固基土木之變民恃以無恐故至今目其堤曰邱公堤雲山西歲饑流民入境陵拊循之給以閒田使食其力民歸之者千餘戶先是廟學傾圯陵撤而新之又爲諸生嚴立課程時加考閱其後偉者則別館之日給薪米膏燭以朂其能邑之鄕社十二亦各立學擇師以教之於是弦誦之聲達乎閭裏在邑數年百廢皆舉值家艱歸民攀畱不得乃預計服闋之日詣闕請復任從之又數年景皇卽位以廷臣薦擢淮安知府天順四年陵入覲以政績卓異特賜錦衣寶鏹仍命張宴禮部以示褒勸累擢山西左布政使成化初李秉爲吏部尙書執法不阿學士彭華從子求京秩不得憾秉嗾同鄕給事中蕭彥莊誣劾陵坐逮乃上疏奏辯事白彥莊免官陵亦致仕後二十年平鄕百姓思之爲立碑出資相事者如市淮民亦追念相率設主於名賢祠歲時致祭焉又采諸善政民謡撰遺惠集刻於郡中陵性淸約未嘗有姬妾之奉好讀書老而不倦所著有嬰教聲律二十卷蕓庵集二十卷藏於家子輅山西布政司左參政

羅副都綺

綺字尙絅磁州人也宣徳五年進士授監察禦史遷大理少卿刑部左侍郎使北庭還時松潘蠻叛董卜韓胡都指揮克羅俄監粲攻下雜谷奪其安撫司印土豪王永陷闗堡殺人取貨都禦史冦深不能治上降璽書命綺代之綺雄偉有謀能斷出奇取撻十不失一開示恩信臨以兵威木期克羅俄監粲悔過獻印擒永族之松潘皆山嶻嶪羅立番得利卽奔巖洞匿木箐深不可測餉道出兩山間絕艱險民負載僦五致一羣番伺隙出輒掠去綺曰不大威之不懲招募材武得禪師智中國師綽領牌頭尢弄柯皆豪健各令統兵夜銜枚分道搗賊巢綺亦介冑從之火且攻破擈爬諸寨擒劇賊卓勞阿兒十餘人戮之綺志在招降自是破剔體面一切以簡易爲治與接以酒歡番人畏慕終綺任不敢叛後召還攺副都禦史佐理院事時忠國公亨太監吉祥恃翊戴功竊弄威福綺諷使十三道禦史劾之給事中王鉉潛詣以告亨等愬於上以綺主之坐謫參政無何竟以是罷歸綺博學多識能屬文然少繩檢旣還磁滏水西作緑野堂號煮詩道上與鄕民王俊不相能俊如京告綺怨望前在松潘受番人金曁器具詔奪綺官籍其家朱睦■﹝木挈﹞曰松潘古蠻夷之地漢武時始通中國至我明悉歸版籍矣然夷情諼詐叛服靡常羅公治松潘崇簡易明恩威待以不疑故夷人畏服至今蜀士猶頌其功云夫以羅公之智數能服逺夷而不能免於羣小之口詩曰讒人罔極可不畏哉

李文達賢

賢字原徳鄧州人生有異質讀書目數行下宣徳七年舉鄕試第一明年登進士使山西時河東薛瑄以禦史在告賢往造叩質所疑瑄亟稱其英悟淳確非流軰可及正統元年授吏部主事歷升郎中十四年秋睿皇北狩扈從官多預其難賢瀕死而還景皇卽位上正本十策凡數千言上嘉納亡何給事中李侃等言賢忠實宜賜覽納上命翰林繕冩置左右九月北警窺伺詔廷臣議備邊策賢請備戰車及火鎗若衛靑之武剛車可以禦敵命將臣實行之十月擢兵部右侍郎癸酉額森殺其主並吞諸部落遣使入貢廷議撫和賢奏彼欲無厭不宜終徇宜奮勇勵武臣以挫長驅之勢振中國之威少保於謙謂此言誠爲正請下其章以勵邊臣甲戌攺吏部右侍郎擇君鑑錄中善可爲法者二十二君各擇最切要三四事集爲鑑古錄以上上納之丁丑英宗卽位命兼翰林學士直內閣參典機務眾議謂賢宜入閣石亨聞之密謂賢曰請子入閣賢卽固辭曰不可亨言於上曰吏部尙書王翺老矣賢其代之賢曰朝廷不可無老成人翺𨿽老精力未衰以賢輔之可也從眾論命入閣尋進吏部尙書兼學士廷試會試中式舉人命賢代艸問策因石亨招權納賄文武諸臣多出其門奔競成風不知禮義廉恥爲何物乃以求賢安民爲問止奔競惇士習山東大饑發內帑三萬金賑濟有司奏不敷閣臣徐有貞欲止之賢勸上從其奏上增銀四萬兩全活數十萬石亨擅令守闗官軍放歸賢與薛瑄徐有貞言於上別選兵以戍石亨銜之給事中王鉉等劾都禦史耿九疇阿附有貞及賢主使禦史排陷石亨逮賢與九疇有貞於獄謫賢福建參政謫二日上謂王翺曰李賢在朕前未嘗有妄言今與有貞同謫於心不堪命翺畱賢爲吏部侍郎石亨聞之愕然愧恧已而復吏部尙書兼學士直閣辦事上知石亨張軏勢太盛故親信賢凡左右薦人必召問其可否嘗曰先生有文書整理毎日當來總兵官非有宣召不許擅入上遣行人聘江西處士吳與弼至上問賢曰與弼如何對曰與弼儒者之髙蹈自古聖帝明王莫不好賢下士徵聘隱逸實陛下盛舉戊寅皇太子出合讀書命賢定擬講讀等官令其時常照視上念建庻人無辜淹禁將五六十年一日諭其意賢對曰陛下此一念天地鬼神實臨之太祖在天之靈實臨之堯舜存心不過如此建庻人出居鳯陽悲喜交集人心感服曹吉祥石亨等大干政賢勸上人君之權不可下移惟在獨斷其私旣不行趨附者亦漸少宦官蔣冕讒間後宮賢力請逺絕之己卯亨誅上一日論迎駕奪門之功賢曰迎駕則可奪門二字豈可示後況景泰不諱陛下宜復位何必奪門假使景泰左右先知此事亨軰何足惜不審置陛下於何地彼時亦有邀臣與其謀者臣不從以臣愚見景泰不起陛下復位安用如此勞擾𨿽欲升賞以誰爲功老成耆舊依然在職豈有殺戮降黜之事上以爲然庚辰賢奏以迎駕冒報升職許令自首免罪攺正四千餘人天下大水田盡渰沒賢乞令戶部行被災州縣災重者全免稍重免半輕者免三分甲申上不豫賢受顧命議處軍國重事憲宗卽位上周貴妃子欲尊所生爲太后賢以錢太后在宜遵遺詔正綱常爲請內傳旨以宣徳自有例彭時復以此言爭之兩宮同尊爲宜命賢艸詔賢與時議曰正宮湏例加二字不然無分別錢太后加慈懿而貴妃止稱皇太后同議懼忤旨二公竟持此議頒詔天下尋加少保丙戌丁父憂詔奪情起復公乞終制不允命中使輔行襄事卽促上道歸京師未幾感疾上遣使問疾賜尙食及命醫診視報疾狀無何卒於賜第上震悼輟視朝一日贈太師謚文達所著有古穰集三十卷續集二十卷行世

野史氏曰文達得君之知作相之久據其言議其事旣不違乎天理又不拂乎人情可謂通達治體者矣惜也奪情一事相業不光羅倫詣私宅告以不可始以其言爲然乃不能引決及倫抗疏極論遂落職則過矣後王翺引文彥博畱唐介故事請賢畱倫又曰潞公市恩歸怨朝廷吾則不敢則尢過矣總之休休有容未免遜古一介臣耳此豈小失也神廟時江陵才相復蹈此轍沈懋學之上書與羅倫之抗疏可稱明朝二嶽

焦禦史寛

寛字仲容南陽人正統九年由進士知崇徳縣事蒞政明敏撫綏有方首興學校齋堂學捨葺理一新公餘詣學與諸生講論經史每給油燭資其夜誦至於橋梁壇社廨宇罔不葺修歷任六載以考最擢湖廣道監察禦史

劉文靖健

健字希賢洛陽人父亮華州司訓母白氏感異夣而生健骨相瓌偉稍長嗜學無間晝夜嘗與閻禹錫論學禹錫攺容禮之謂人曰伊洛淵源且有人矣天順四年進士授編修成化甲午進修撰升春坊丁酉進左庶子丙午升少詹事凡三任皆職輔導丁未孝宗錄輔導功升禮部右侍郎兼學士入內閣參預機務戊申攺元弘治知經筵事辛亥進禮部尙書文淵閣大學士尋加少師兼太子太師自戊午以來孝廟禦極已十餘年益明習機務勵精求治而健亦身任天下事凡進用大臣及政事臧否反復侃侃竭忠悃上未嘗不嘉納也健又引李東陽謝遷入同輔政上數禦文華殿及平臺召健等至則屏左右俾莫得聞但聞上數數稱善而已乙丑上寢疾召健等至大內進禦榻前執手歔欷令太子侍立具言軍國重事命健等悉心匡輔健等皆泣受命莫能仰視詳載祕史武宗卽位健以顧命大臣翼新政舉故事百度振肅海內晏然屬逆瑾竊柄姦黨盤據國事日非健率同官自劾上奏其略曰陛下卽位之初詔書一下天下延頸想望太平而朝令夕攺迄無寧日非惟廢格不行抑且變易殆盡建言者以爲多言幹事者以爲生事累章執奏則謂之煩擾查革舊獘則謂之紛更憂在於民生國計則若罔聞知事渉於近幸貴戚則牢不可破以一二人之私恩壞百年之定制而不顧以一二人之邪說破滿朝之公論而不卹臣等叨居重地徒擁虛銜或旨從中出略不預聞或有所擬議經行攺易似此之類不能備舉不報健又率同官上奏政令十失極其剴切上付各該衙門查奏革之未幾戶部尙書韓文首倡九卿共劾劉瑾太監王嶽範亨徐智共爲內應健等助之獨焦芳媚瑾以健不附已力攻健希入閣致上震怒傳旨捕嶽等系獄令劉瑾入司禮監瑾等先嘗奏內閣納賄行私欺壓內官軍職形於劇戲上已信之至是遂令健與謝遷自陳致仕又榜示天下指爲朋黨矯詔奪其官肅皇嗣位詢謀遺老意欲召用而健年已九十矣乃降詔存問明年遣撫臣就其第致束帛餼羊上尊酒終時壽九十四贈太師謚文靖

野史氏曰健之論列所闗朝政國體如詔遣中官於武當山設像修醮因健等上疏已之詔建寺塔於朝陽門外因健等上疏罷之又罷撰眞人杜永祺誥命及封號凡浮圖異端蠧財惑眾一切擯不得逞直曰我祖宗相傳以治天下堯舜周孔之道而已庻幾乎古之大臣以道事君者與至上問李夣陽言事若何輒對曰此狂妄小人耳亦未免失言其不爲同鄕徇情面亦當另有說如事在當從而必不從以示公則偏亦甚矣祁奚舉子未嘗有咎其私者春秋責備賢者之意

馬端肅文升

升字負圖鈞州人生而頴異七歲讀書日記數百言性介特寡言笑不尙華侈舉止嚴重修髯偉貌望之知爲異人景泰二年舉進士授監察禦史巡按晉楚所至有聲升福建按察使乙酉擢南大理卿尋巡撫陜西時反賊滿四甫平土達有反側之意文升親詣固原檢其戶數諭以生生之樂釋其驚疑眾皆叩頭俯伏曰誓不敢爲亂遂奏給衣糧農具選丁壯千名隨軍皆樂從效死以報修茶政易畨馬八千餘以給士卒賑鞏昌臨洮饑民撫安流移績甚著擢陜西總制兵務陳時政十事及禦邊三策甲午岷州番人叛率兵剿平之乙未擢兵部侍郎丙申八月滿達勒奇木嘉色稜犯宣府甚急命文升整飭遼東邊備九月抵邊徧歷險要繕城堡利兵甲練軍士選精壯敵知有備不復來犯丁酉二月詔回京上邊務十五事戊戌邊警勅文升復整飭遼東邊務時太監汪直熖方熾謂往撫可邀大功欲同往僉言彼旣有使入貢卻又屠其家今若之何或言宜以大官酬之文升曰官不足以釋忿且宋以李繼遷爲京官遂至西夏之患尋傳旨著兵部侍郎馬文升大通事詹升前去撫安已而奄人王英來謂諭汪意欲請與俱文升謝絕之卽行汪深以爲恨文升至撫順諭以朝廷意各衛酋長累累皆至以牛布給慰之復加飭備以待反側比文升至開原果數路入冦伏兵發斬首二百餘級生獲數十人及馬器仗無算邊人且感且懼遣其長入京事遂平己亥遼撫陳鉞至京原賂權璫汪直奏邊人皆以文升禁不與農器交易故屢冦邊誣其妄興邊釁激變敵人命定西侯蔣琬刑部尙書林聰同直往勘比至二人憚直竟勘如直言執文升下獄謫戌四川重慶衛癸卯奄直罪罷都禦史李裕等疏文升寃始復官致仕尋命巡撫遼東丙午召爲兵部尙書貴州都勻黒芮弗靖守臣倚內援請發雲南川廣兵剿之文升持不可奏差郎中禦史各一員往勘果無他虞忌者營內旨調南兵部戊申孝廟禦極召爲右都禦史掌院事提督十二團營上在東宮知文升名感殊遇益自奮勵知無不言上特倚重因水災天鼓鳴地震具奏正心謹始以隆繼述以弭災變言極剴切復請選老成淳謹之士以資啟沃不宜雜以浮薄之流恐虧盛徳上嘉納之文升畱心邊計奏處甘涼兵馬糧糯以備外患北人和碩詭計日深乞命大臣總制大同宣府偏頭闗及延綏便宜設防以星變乞致仕不允尋晉少傳火篩入河套文升乞命朱暉等練兵以待且令各邊謹斥堠修戰具旣而火篩引去攺吏部尙書各王府蕩制踰規疏選輔導以全宗室奉上面諭計察天下官員汰去不職者三千餘員正徳攺元太監王瑞以大婚禮欲用儒士七人篆刻番字文升不從瑞慚憤誣奏抗拒賴諸大臣力辯得白屢乞致仕章疏二十上乃允賜璽書褒之卒年八十五贈太傅謚端肅所著有西徵石城東安東國興復哈密三記及奏議若干捲

野史氏曰經濟亦難言矣眞理學方有實經濟夫子志在東周孟子欲以齊王聖人原以濟世爲心曲儒不能用世借獨善以藏拙遂有厭薄功名狹小事業之念愚謂眞儒自有實用投之事則事辦投之節則節見庻足以祛腐儒曲學之陋端肅事功不可冺而立朝風裁正不可及

李恭靖敏

敏字公勉襄城人也景泰五年進士授監察禦史明習律法有名稱嘗按畿內力革宿獘以運餉薊州者必由海口多遭覆溺敏建議別鑿三河直抵薊州以避海道軍民便之成化初升浙江按察使尋以憂去讀禮之暇屏居紫雲山中生徒雲從簦笈至不能容於是遂建書院取程朱許薛四子之書立爲條約乃日與諸生講習勵勉期在躬行故久之襄許之間彬彬然多徳藝之士服闋攺湖廣轉山西布政使拜都察院左副都禦史先是巡撫大同邊人俟守墩軍下取水輒肆戕害敏至伏擒之自是不敢犯又上禦戎數事進兵部右侍郎已而臥病爲言者所論遂乞歸久之起爲右副都禦史巡撫保定攺總督漕運召爲戶部尙書遇事不避有貴戚怙勢者乞畿內入官隙地已有旨許敏執奏而止其餘建白亦多中事理上甚重之復以疾乞歸特命官屬一人護行卒於內黃年六十七贈太子少保謚恭靖

許襄毅進【附子文簡讚恭襄論】

進字季升靈寶人成化丙戌進士授禦史出按甘肅岷州土人利番人貨潛相結姻遂因爲冦進相險要設橋塞分兵防守諭令罷婚邊乃寧按山東參政某役閘夫修華陽宮爲燕逰所費又巨進劾罷之革濟寧諸閘濫役夫三千餘人究治貪吏豪徒余望風奔息還京掌三法司事巡按遼東禦史彊珍劾幸閹汪直妄殺邊人冒賞兵部阿附奏行直誣愬珍下詔獄進抗疏伸珍擊直珍竟戍遼陽進奪俸數月道士以黃白術幹湖總兵李經不售誣首經潛招叛軍爲亂直奏逮李氏百口至京已成獄憲皇恐寃之攺命法官讞眾皆惴避進發道士姦卽日磔於市晉山東按察使監秋試有欲私貴臣子者進堅執不可東昌武人兒懷金與所厚生飲肆中是夜被殺且無首官坐生罪已誣服進察生不類凶人私計必酒人所爲貧人得銀必易物徧閱市肆酒人正以所得銀易布一訊而得生得釋晉僉都禦史巡撫大同小王子欲窺邊先以馬千匹入貢進請帑金二萬兩浹恩而飭備計遂沮庚戌冦入塞列營三十里號六萬進因事發謀馬行系帚於尾塵翳障天烽火連日夜比觧去不亡一鏃云劾奏鎭守中官石巗貪暴反被擠左官兗州知府甲寅晉陜西按察使乙夘甘涼邊患孔棘大臣往治勿任以進爲僉都禦史巡撫甘肅初文皇招降哈密封托克托爲忠順王捍禦番戎後與吐魯番爲仇謀殺哈密都督占據城阻塞諸番貢路哈宻遺夷覊住嘉峪邊患幾二紀進曰以夷攻夷古云良策遣辯士說齊勤罕東諸番宣布朝廷威徳厚撫嘉峪遺夷俱願效死進以總兵彭淸將兵七千出嘉峪闗調諸番爲聲援入二千里攻哈宻故城克斬吐魯畨數百級番首伊稜夜遁獲脇從者八百人總兵劉寧欲盡戮之爲奇功進曰此卽吾赤子綏輯是務豈計攻伐邪令隸遺夷給牛種耕器吐蕃與夷其勢孤西域遂定進副都禦史詔巡撫陜西太監劉瑯恃援恣橫進數禁之一日同舟進責其惡瑯不遜進奮拳撃之墮瑯水中丁巳召爲戶部侍郎太原周文端公爲司徒恊合大釐朝政不便者上章諌爭裁抑後戚田業命勘河間戚氏莊田抗疏言實皆民間地令照舊管業不得行令兼僉都提調宣大軍事貴臣子弟從軍幸功者不樂造飛語降旨師老事抝勒令致仕自後羣臣薦章凡四十有八武皇卽位起兵部左侍郎明年始詣闕進尙書疏勸武皇敏學止遊師古仁聖君而戒彼荒淫者一京衛官以賄來求公堂杖數十權要請托輒報罷晉吏部尙書已加太子少保進直聲久著風裁日峻禦史某滿三考及部郎某某者奧援必覬京秩悉外補郎中某賂閹馬永成乃斥守黎平郎中李達忤太宰出守夷方乃攺杭郡工侍某同裏閈托奄營求攺吏部進對眾語之曰君年尙未老秩亦不卑不爲不貴乃托斯人速化乎逆瑾銜進日甚而輔臣畏其沮格所私積怒叢讒瑾謂進越選法矯旨令致仕又摘進推薦雍泰爲謬削爵爲民二子在翰林者調外任庚午八月卒於家年七十四九月瑾伏誅詔致仕已遣官營葬贈太子太保嘉靖五年席文襄復議謚襄毅子八人詩舉人誥另有傳讚論附後

讚襄毅公第三子在吏部時上懲邊患未寧責在巡撫大臣專恣罪在言官各令讚考察讚乃會稽輿論擇巡撫脂韋骩法及苞苴自私者擬斥十餘人其科道素乖風紀並建白無聞冗牘可厭者擬黜調二十餘人擠棄及言事傷激遭變者前後薦起十餘人如南科給事中曽筠等以其資深敢言不次敍升其甄別流品南北各定所宜除目一下人人稱平方面以上或以儀通問監舉謁選或經營羙缺必當眾發其私竟抑壓示懲毎大計吏治𨿽慿考語猶迹行履若官常守素爲上官所刺必畱之有心險詐幹淸議𨿽考無貶辭不曲貸甲辰春考察外官有一二巧宦竊虛稱擬欲黜之都院不從讚指而言曰今爲公等畱此人異日害人誤國陷善類𨿽悔無及果如其言讚歷官五十餘年晚荷隆遇翼翼小心以不欺不怠爲主子孫祇嚴訓閉門息囂無敢以私入僕從穿短衣如農家裝士大夫羨其家法平生寡欲年七十猶作細楷閱經史典籍老而不倦所著有松臯集續集諸史私論五經臆說諸曹奏議卒七十六贈少師謚文簡論襄毅公第八子初奉使餉楡林邊士气勃勃自負直將長驅沙漠封狼居胥在禮部奉詔進九邊圖論世宗嘉納之會邊事起南京交薦論材可備緩急會推京兆撫臣署居次上曰是嘗上圖論者遂進僉都撫薊州上備邊十二事士气一新白通事進犯黃崖口襲殺守備大掠而去論督將士設伏出奇斬白通事及首級四十捷聞進右副都禦史以勞致疾請告歸庚戌復大入薄郊闗廷臣薦論可屬大事上覆閱圖論驗其早見亟召論分宜故不可覉闕下踰年得命出撫山西夷人犯柞子塢不得入乃伺大同龍須墩集精鋭邀撃之夷挫復入親援桴鼓護軍血戰以捷聞進兵部右侍郎雲中兵亂殺副將檄至申令誓師吾將世受國恩直將奉不肖之驅以徇爾曹超距之日久矣寧避疆場而就市曹意懇辭嚴亡不人人感奮妖民呂鶴引冦入犯決筴擒鶴斬之獻馘者四十餘黨旋馬西向旣敗之紫塞八角堡追襲俘馘百七十有奇詔進兵部尙書蔭一子世襲錦衣千戶諳達大舉四十萬冦山西分部發兵遣輕騎搗其穴據險設伏夜出銳師破其營諳達死傷分崩不可勝紀已復犯龍門火石嶺勒標兵尾擊之至響水鋪出其不意令死士持刀斧乘夜斫營所觸糜爛俘馘者五百三十詔加太子太保再蔭一子世襲正千戶上益多其伐召入爲兵部尙書上平倭九事主眷𨿽隆功多招忌憾者日索瘢摘瑕遂罷丙寅冬十月自理喪具端坐而終年七十二論故於文事優率以用武顯終始邦政身系邊圉安危者三十餘年以首功計者二萬三千降者二千酋長旗纛車馬器杖以鹵獲計者三萬五百修築邊墻以裏計者四千墩堡以座計者三千人言襄毅之有恭襄猶絳侯之有條侯驃姚之有冠軍也穆考卽位詔復故秩謚恭襄諭祭九壇遣中書劉天衢營塟

野史氏曰許氏一門何多奇也予髫年知靈寶許氏一門三尙書如僅以三尙書爲奇則古今尙書多矣或湮沒無聞或穢污遺臭者豈少哉襄毅父子貞忠勁節同徳同心生平受逆奄直瑾軰之屈折挫辱者不知凡幾而節愈峻骨愈勁也險亦常危亦安故功成而學著經濟學術忠節公以一堂兼備之迥乎不可及矣公嘗讓雍泰已官語人曰吾西望有二髙一爲華山一爲雍世隆耳吾服公之推賢

張尙書泰

泰字世亨祥符人成化戊戌進士初令鄒縣政尙仁恕六載績聞召補省臺適罹內外艱服闋拜陜西道禦史兼河東鹽課有勢要撓法爲姦上疏劾去之嗣按蘓江憲度峻整豪彊斂迹轉陜西按察司副使踰四年轉按察使尋轉布政老成練達士論歸之未幾擢右副都禦史巡撫陜西陜西之地宦遊最久熟知利病乃掇軍民困苦者十餘事嚴列條約刋布郡邑踰年攺大理寺卿時逆瑾用事以剛直觸忤免歸瑾誅復起爲刑部左侍郎開府固原總制三邊軍務感上知遇拜命卽行至鎭則選易將官振厲士气一新攻守之具疏凡百數十上皆見嘉納奏捷者十有二璽書褒奬盡心籌邊寢食靡寧竟以勞瘁成疾亟上疏乞骸歸命未下而卒得年六十有一訃聞賜塟祭贈太子少保刑部尙書子照以功蔭錦衣千戶泰沈毅有大略平生不立崕岸與人交坦直無僞善飲酒多而不亂三邊將士猶有能道其經略之迹者

野史氏曰公到處有實政至經略三邊疏百數十上奏捷者十有二贈蔭塟祭恩禮隆備厥功偉矣𨿽未覩其謨烈之全而鞠躬盡瘁死而後已猶令人深企慕之思

李參政景繁

景繁字邦泰儀封人也幼而好學噐度不羣治朱氏詩成化五年舉進士授陜西三原知縣三原多大商鬻販淮揚間貲累數萬每婚喪費千金景繁禁之使如制逋民歸者復其田廬死者給以棺居數年稍遷太僕寺丞攺工部營繕主事二十三年遷虞衡員外郎尋轉都水郎中管漕河時漕塞自淮入儀眞凡三百里舟膠不行有詔命都禦史曁郎中治景繁獨任之募夫八萬人初浚邵伯湖橋子橋三汊河廣皆六尺次浚廣陵驛東廣倍於三汊次浚朴樹灣廣三倍於初次浚儀眞瓜州二壩廣倍於朴樹者三深於舊者各五景繁行瓜州堤上見東南多沮洳區問土人此何所也曰江潮之匯也景繁導之自古札港入劉家灣入漕渠曰今漕渠非得巨流濟之舟終不可行值江潮時開壩閘恣江北走已卽塞之天復大雨漕事成矣土人曰河亢而江下非壩障之則河水悉倒流入江漕渠益淺都禦史而下咸謂李策非善景繁曰江水故平潮至則悍激耳潮退水亦易制也遂下令有司具土曁石潮至大決壩閘江水奔漕水聲洶洶如雷景繁乃塞壩閱數日會大雨漕渠水彌彌襄岸舟乃大行河經徐州蕩州將嚙居人震恐景繁又作石堤河不能爲害弘治六年遷山西右參議理儲景繁行塞上十年而餉運不缺擢四川右參政以疾乞致仕歸

李知州愚

愚字克明蘭陽人也弱冠舉於鄕授澧州知州以禮讓諭俗不規規於簿書期會之間一郡盡化之成化七年茅岡宣慰等土夷乘劉千金之亂出沒剽掠每過州境戒戢儕類勿有所犯其感革彊暴類此州俗女子年踰三十始嫁愚檄屬邑俱宜依期婚娶其貧不能舉亦宜設法貲資一歳完聚者二千餘家巡撫都禦史吳琛聞之以束帛勞異罹外艱歸服闋攺知晉州值歲凶愚賑饑卹匱不遺餘力是年大水復至愚乃上疏其略曰今陛下致治之道至矣救災之法宻矣而水旱屢見者何也或者宮人未節而天意有在於此未可知也臣聞男子生而願爲之有室女子生而願爲之有家一有拂欝則憤懣之气必干天和昔一婦含寃三年不雨矧多於此者乎考之春秋傳曰大水者陰气盛也若今歲雨水爲害或以陰气使然耳嘗觀唐史太宗因旱出宮女三千人我朝英宗皇帝卽位之初亦出宮女三百七十人此其驗也伏望陛下援古人已行之迹酌今日時制之宜稽察宮女年貎老弱量爲酌減務使在內在外人人得所則陰陽气和神人胥悅而天變可回水旱自弭是陛下大造之仁徧浹海內國家太平之福亦永保無疆矣疏入純皇震怒逮繋京師已而感悟詔釋愚出宮女五百餘人愚旣還職益自振勵會妖賊桑衝作亂愚以計擒之上嘉其能特令榜諭後數年致仕歸子鉉內黃知縣愚卒六十餘年提學副使朱大器始祀於鄕賢祠

喬參議縉

縉字廷儀洛陽人也少頴敏學士薛瑄見而奇之授以毛詩及太極西銘諸書成化八年登進士尋以家艱歸服闋授都水司主事督理山東泉原初漕由魚臺至臨淸得洸汶泗沂四水其地復有泉百七十餘道會於四水而分流於漕渠爲閘凡三十有六設守津吏以司啟閉爲淺二百二十各有津老以時疏治然歲遠法弛諸泉湮塞或爲豪宦侵匿漕運屢屢告艱縉行郡得湮塞泉四百有奇侵匿泉二百有奇合六百餘泉會於四水漕運大濟工部以績奏攺兵部職方又二年遷員外郎弘治四年出補四川布政司參議時馬湖府知府安鰲殺敍南衛千戶曹明奏檄數下鰲賂當路獄久不具縉至一訊卽服未幾貴州苗蠻叛焚掠州縣命都禦史鄧廷瓉帥三省兵討之以縉督餉苗誅有文綺寶鏹之賜久之縉不調仍坐治泉之故縉知有怨者遂上疏乞歸年七十二卒所著性理解惑河南郡誌及族譜若干捲

髙知府鑑

鑑字克明太康人也曾大父智官革除間爲副千戶永樂初謫戍信陽子孫遂家焉鑑年十一時與羣兒戲釣於學宮池上曰我釣鰲亦如此爾指揮劉宗異之舉於提學副使陳選收爲弟子員成化十一年舉進士授武選主事時崇王請置守備汝寧大司馬以信陽已置守備而汝寧重置難之集司屬議鑑進曰事不難移信陽守備置汝寧俾兼視信陽則事攝而官可不重置大司馬喜曰主事議便於是常引與計事稱之曰我益友也鑑仕宦旣聞時有所憤切乃言事忤中貴人中貴人注其名屏上卒以他事逮之調鎭遠府通判在鎭逺爲都禦史錢鉞所重時咨以邊務洞夷有相讎者使鑑輯之不服鑑乃夜徙居他山虛設供帳故所遲明往臥榻已碎鑑從容束帯出帳前議和事夷覘而神之盡服弘治攺元移山東靑州明年遷鎭江同知嘗署郡事會日本使臣過以詩獻鑑和答立就使臣俛首嘆伏曰中國詩人也亡何自鎭江遷夔州知府致仕歸年六十七卒鑑善談辧曉音律有鐵溪集若干捲

野史氏曰公以忤璫被逮而謫直矣然作事妙有機權直而不板

胡僉事瀛

瀛字孟登羅山人也成化十一年進士明敏亷介初授浙江余姚知縣是時日本夷來朝騷動鄰邑瀛備之堅益市瓦噐實魚菜餅糗至卽人與之數器夷得飽殊歡已輒就道縣得無擾歲饑盡發廩以賑猶勿給乃節量溫飽令饑民傭食其家多所全活因奏免田租已賜之半復爲請諸折所勿免者又許之時監儲督折銀急甚瀛弗徵坐罰俸又勿徵其明年秋成始下令民輸去年折銀皆競入且曰勿復累我侯也民爭燭湖水利積年不決至集眾逞兵瀛乃爲塘分其湖水均其灌漑爭遂解息瀛去數年以憂去百姓思之爲立碑紀徳服闋攺武進尋擢南京戶部主事遷員外郎以忤權貴謫興國同知遷本州島知州復遷浙江按察僉事瀛自度與時不合遂致仕歸其在武進興國皆有惠政歷三地吏民俱爲樹碑建祠子止呂楠榜進士仕至監察禦史

李恭簡鉞【附子禦史惠】

鉞字虔甫祥符人弘治丙辰進士授禦史巡視中城權貴家有姦法者繩之不少貸理河東鹽政國課用饒攺浙江道覆刷京畿文卷時羣閹竊柄濁亂國紀會疏劾之乞盡除去辭旨抗直瑾惡之誣以他事罰米五百石輸邊尋轉鞏昌知府蒞政寛簡擢四川按察司副使値劇盜方四等嘯聚掠刼全蜀繹騷巡撫都禦史林俊屬以督剿所向克捷斬首萬餘捷聞璽書奬勵賜金帛加俸一級擢陜西按察使持憲嚴明獄無停滯未幾遷超右僉都巡撫山西兼提督雁門等闗自陜入晉道經河東父老羅拜曰我公來矣先是守臣侵漁邊儲士卒嗟怨至則釐革夙獘將士樂爲之用丙子秋冦入宣府出白羊口南牧鉞度宣大擁重兵冦必不利移檄山西岢嵐五臺諸郡宜亟爲之備果犯岢嵐宻授之算斬首百五十級獲馬千餘匹上嘉其功賜璽書金帛再加俸一級時中官欲攘爲已功攺捷大同鉞不之辧而給事中潘塤爲之不平乃倡言於朝士論益重之是歲山西有內冦武廷章等荼毒地方勒兵剿之旬日蕩平詔加俸如前鉞懇辭且請老溫旨慰畱丁丑擢兵部侍郎掌部事奉詔裁革武臣抑僥幸汰冒濫武選肅淸嘉靖壬午復冦西陲號十萬飛檄告急遂以兵侍兼僉都行邊馳至固原敵勢方熾進薄城櫓時援兵未集乃下令大開諸營門敵疑有備不敢逼用火炮擊之遂引去詔總制三邊事務申明紀律增築墩堡廣儲蓄選壯勇軍聲大振冦復深入平涼涇州縱兵大掠人懷疑懼鉞曰此成擒耳宻命遊擊將軍時臣周尙文等分伏要害斷其歸路我軍大捷斬首百八十級獲牛羊萬計諸將入賀鉞曰汝知賀寧知憂乎敵性狠鬥旣失利必憤憤而復來延綏諸路宜有備果冦延綏復發兵邀撃之斬首百餘級或請以捷聞曰偶勝耳惡足爲功鎭巡奏捷璽書嘉之進右都禦史總督漕運未幾召還掌院旋拜兵部尙書侍經筵提督十二團營修明戎政凡邊報警急必審度事勢指示方略不求近功不徼小利尢注意邊將務在得人請謁無所容時部事叢委文移旁午皆手自裁削過勞疾作數乞骸骨遣使存問命馳驛還竟不起上輟朝追贈太子太保謚恭簡

惠字徳卿恭簡公鉞之子正徳十二年進士授行人司行人值車駕南狩惠抗疏諫止上怒廷杖卒嘉靖初贈監察禦史子弁以蔭仕至姚安知府

野史氏曰公初遭逆瑾之毒風采已著而到處立功事無棘手此經濟長才也至中貴攘功而不之辧延綏之捷曰偶勝耳惡足爲功更見大臣徳量子以諫死可稱亢宗

蔡侍郎天佑

天佑字承之睢州人弘治乙丑進士以庻吉士攺吏科給事中蹇諤自持封駁無避忤權貴出爲閩臬僉事會江西盜起朝議以閩兵協剿往平之轉山東憲副守遼陽按部所至獘絕風淸值歲歉多方節縮活饑民萬餘又辟海道圩田數萬頃民奠其業名曰蔡公田濟南龍山惡少嘯聚爲亂勢甚洶洶分兵剿之搗其穴淄川盜起刼掠鄕邑捕獲其魁坐以法餘黨悉散遷山西按察使雲中五堡軍亂殺撫臣事聞進右僉都禦史卽日就道至集亂軍諭以恩威眾始奮會桂總兵朱密率家眾誅亂者十餘人眾攻圍其家幾爲所害冒白刃救之得解亷其首惡者四人正法餘孽度不自容夜焚朱總兵宅天祜下令懸賞示之火遂撲滅人心少定及督餉主事至羣心自危復起亂上震怒命胡侍郎帥兵討之眾赴天祜前泣求救乃示以早圖自獻或可逭誅眾皆向應獻元惡十餘人傳首以示脇從者宥之帖然無復反側天祜遂請班師詔下凱旋人心益安上優詔答之進右副都禦史有彩幣白金之賜旋進兵部左侍郎行日民爲罷市哭聲震野且送且畱者三百餘里已而爲權幸所忌以事中之懇求退避疏三上乃兪閉門以詩酒自娯教授生徒課子力學而憂國之心未嘗少忘再起至中途以疾辭荷溫旨許暫回調理明年不起卒

徐尙寶自得

自得■﹝木巳﹞縣人嘉靖辛丑進士爲兵科時叛兵擁眾戕殺諾延扶餘三衛諸部內避乞給衣畊具乃上言諾延三衛夙稱崛彊一旦遭破殘之慘旣不敵於彼將必窺利於我挺而走險急何能擇勢固然耳迆北之性多彊悍旣飽而驕饕貪無厭且諾延旣破撤我藩籬何所顧忌趦趄而不內犯哉冝申飭邊備繕墩廣偵以觀未萌之釁已而卑辭求貢覬緩我邊防以圖大舉廟謨將許之廷臣明知其詐而陰窺上指所向觀望莫敢發抗疏言勿許便疏入五日不報同列疑之命下則大見采納他日有以吏垣協理請者疏未及也特批曰徐某乃知上黙識其名固將大用之矣河決曹縣防河使請開趙皮寨孫家渡以殺水勢特遣侍郎吳鵬都禦史魯釣董其役上書極陳闗系祖陵周藩至急乃不果開晉尙寶司少卿起家三紀立朝蒞官甫四年餘皆優遊泉石之日也至孝性生詩尙典鬯不騖纎靡文爾雅有則一洗鉤棘所著有苫中踏埜二稿京華集京華續集大遊子樂府二冊藏於家

劉尙書自彊

自彊字體幹扶溝人嘉靖甲辰進士在文選時分宜子世蕃以鬻爵干請峻拒不納蕃深銜之亡何補陜西參議遷山西副使甫蒞任悍卒王慶率眾以夜畔城中大駭自彊知慶有嬖妾選勇士伏旁捨待慶果來攜拏輒斬其首以殉餘黨瓦解按察陜西苦旱城中無水自彊相捨旁當有泉鑿之泉源湧出一郡饒給居人神之名曰劉公井遷湖廣布政民苦饑出羨金賑之所全活甚眾巡撫四川冦黃中負險猾驁奉勅會湖湘兵討之屬妖人蔡伯貫乘間嘯聚鹵掠郡縣勢張甚自彊策曰黃中穴鼠耳直以泥丸封之伯貫出柙虎也可急擊勿失輒移師攻貫一鼓殱焉已回兵向中中大怖乃所據牛欄坪者險絕其中夜當道垂巨索屬鈴百餘勁卒更番守鈴索一動礧石交下人無得免者乃斬木百章爲云梯陽攻之微察山旁側有少罅督將士夜銜枚上鉦鼓並作呼聲震巖谷中賊黨戰栗莫知所出以爲自天而下也不戰而潰捷聞賜文綺白金羊酒勞之歷戶兵刑三部尙書老成持大體無出其右者精敏果毅人不敢撓其法在南部時一尙書以事囑其隸人無狀怒曰贓吏敢爾耶起奮擊僕其隸人都人語云尙書贓輿臺僵矯矯劉公洵自彊

野史氏曰此生活得千人命安心不向世外走三公固方正之品而經世理務其才皆優𨿽未得盡展其蘊皆足見一班矣故並傳之

王襄毅邦瑞

邦瑞字惟賢宜陽人正徳年進士由庻吉士歷官兵部尙書識量弘逺視天下事無不可爲應機立斷而張弛必中性喜觀史道及古今之務典禮法制兵賦沿革繁略之變歷歷如指掌其爲文能發心所欲言初以材選儲禁林迨守三州歷遷藩督學政撫邊陲晉卿貮以至尙書爲政𨿽和易坦直至於鉤校欺漏剜剟豪黠又不爲一切恩貸如廣徳之豪夏某滁州指揮徐某及涇陽之孽令張某者寧迕臺臣之意𨿽三反不爲移判故所至肅然憚而去後則復見思自少倜儻負奇總丱爲諸生屬山東盜起卽上安剿十四事河南守唶曰異哉洛陽少年乃爾奇絕耶及兵備固原屬松石劉公視西師劉固偉人見則大加器重每事朝夕咨詢時涇邠巨盜李孟春等流刼河東西莫之攖也至則芟夷之無遺類民用大靖初以文行吏治有名其以武略顯自玆始迨撫寧夏益著寧夏介在河曲三隅逼冦烽火貫四時歲爲常內治旣嚴又能招攜叛黨刺彼中事甚悉每先事而備常乘間一入輒失利斬其部長而去不敢近塞者終在任之日西人語保障功多稱之故庚戌之變眾籍籍恃以爲重云卒年六十有七贈少保謚襄毅子正國給事中以諌擢通政司參議

野史氏曰公初以文吏稱而後以武略顯則文經武緯原非二事能於源頭處理會則天下事誠無一不可爲

髙文襄拱

拱號中玄新鄭人資稟頴異多讀書能文章志在經世不沾沾以訓詁爲也嘉靖辛丑進士由庻吉士擢禮部尙書丙寅與郭朴同入閣參預機務穆廟初禦以拱舊爲講官加恩太子太保具疏辭不允拱與徐華亭同在政府因人言開釁朝論遂多指摘拱稱病乞休疏屢上上恩禮有加拱終不出上知不可畱乃報許命馳驛還鄕調治仍賜白金文綺遣行人護送己巳上念靑宮恩以少師起入內閣出管吏部職業崇於中書體統尊於公孤儼然周宰漢相上矣拱凡有條奏皆蒙上褒嘉允行詔先帝時建言被遣者毋得槪行卹錄公言人臣歸過先帝反其所爲以行已之私臆恐天下之人直以悖逆爲當然願下閣臣議諭告天下以醒久迷之人心以開久塗之耳目疏入上曰大體斷自皇考諌者本屬有罪其它建言亦豈皆無罪者今乃不加甄別盡行卹錄何以仰慰在天之靈覽卿奏具見忠悃諸陳乞並罷請與都察院同考京官上是之科道官素行不謹者九人浮躁淺露者八人才力不及者十人俱黜降如例壬申五月上疾大漸召拱及張居正髙儀至幹淸宮受顧命囑托甚至蓋自孝廟顧托三臣之後僅再見也萬曆元年乞致仕許之萬曆六年卒於裏命復其家予祭葬謚文襄

野史氏曰中玄居政府毀譽參焉說者曰初扼於華亭罷去無一人祖道者後江陵忌居其上故其私人多出力以擠之夫同在中書同寅協恭尙已撝謙自下不敢以才智先人其庻幾乎不然相傾相軋勢所必至況二公俱負才予知者乎公於諸邊情形無不熟諳而洞悉之故邊人有事來請公輒爲指示方略政府不諳邊務而邊人能立功於外者難矣

周總制詠

詠字思飬延津人嘉靖壬戌進士初授衛縣知縣下車數延見三老問所疾苦諸供億徵索度可已者已之否者釐正之務與民休息三載以特最擢監察禦史獨持風紀臺綱倚以爲重丙寅出按宣大條上備邊封事戊辰按山東尋典庚午試所取皆知名士丁內艱癸酉服除時江陵柄國欲詠按其鄕趣同僚勸駕詠故緩其行度後期乃至已竟不及其禍甲戌巡視京營淸隱占汰羸弱勤訓練諸弁惴惴奉約束已從京畿刷捲風采益著乙亥擢大理寺丞丙子升左少卿丁丑推遼東巡撫至則稽屯田故籍益出贖鍰募民墾田一千四百餘頃躬歷諸要害築臺垣七十餘所而又爲之廣積貯倍行糧一行旌旗壁壘皆變未幾拜少司馬加秩一等壬午進左都禦史總督薊遼昌保諸邊事治薊門一如治遼法時有行邊使者以意气加詠詠不爲下且蜚語具狀劾詠他部將畏使者焦赫稍稍引避去詠念無可共功者嘆曰吾老矣願乞骸骨歸章再上得允卒於家

中州人物考卷二

●欽定四庫全書

中州人物考卷三

容城孫奇逢撰

○忠節

鐵尙書鉉

鉉鄧州人洪武中國子生授禮科給事中調五軍斷事奏對詳明上喜賜字鼎石藩府坐法刑官久鞫不能奏當上屬鉉立決上益喜凡兩法司疑獄盡屬鉉未幾升山東參政建文二年李景隆駐徳州鉉督餉飛芻挽粟水陸並進軍興不乏五月靖難兵圍濟南甚急鉉曁徐將軍盛統兵髙僉憲宋參軍張都統王太守王府校等悉力防禦令軍民詐降開城候文皇入急下鐡板幾中比出戰令軍士噪罵文皇窘大怒攻至秋七月不能克捨之南去宋參軍說鉉曰濟南天下之中北兵今南去其畱守北平者類老弱且永平保定𨿽叛諸郡縣堅守者實多郭布政軰書生大參能出奇兵陸行抵眞定南朝諸將潰逸者稍稍收合不數日可至北平其間豪傑有聞義而起者大參便宜部署號召招徠之北平可破也北平破北兵回顧家室必散歸徐沛間素稱驍勇大參檄諸守臣倡集義勇候北平歸合南兵徵進者晝夜躡之大參館榖北平休飬士馬迎其至擊之彼背腹受敵大難旦夕平耳鉉以軍餉盡於徳州城守三月士卒困甚而南將皆駑材無足恃莫若固守濟南牽北兵使江淮有備北兵不能越淮歸必道濟吾邀而擊之以逸待勞全勝計也乃設宴天心水面亭犒問卒苦述賦賡歌激發忠義未幾又有東昌之捷建文君以卻敵之賞賞鉉進布政使再升兵部尙書參盛庸軍務賜金幣誥命封三代鉉入謝京師賜宴饋粟肉小河之捷中原震動文皇欲北還以諸將言再戰得勝遂長驅渡江鉉感憤欲自裁文皇登極鉉尙擁殘兵駐淮南已而擒鉉至不肯屈令一顧終不可得割其耳鼻竟不肯顧劈碎其體至死罵不絕聲時年三十七子福安戍河池康安先卒父仲明年八十三母薛俱置海南

野史氏曰遜國一案諸臣之蒙顯戮者前牓續牓𨿽止五十一人而下賞格令綁縛來京以慘死者不知幾千百人也北平屬州縣官朱寧等棄去二百九十有一人至雪庵和尙河西傭補鍋匠等潛蹤祕迹接踵遁去者又不知幾千百人也此見髙皇培植之厚鼓舞方殷故轉盻間卽食忠臣之報爲從前所未有天道不爽豈待問哉𨿽然家庭骨肉之間而慘殺至此髙皇寧不有恫心乎說者曰方鐵諸公早自裁於文皇初到金川門之日免得令人涕淚千古

逯鎭撫徳山

徳山汝陽人少負大志國初屢從徵伐以功授管軍鎭撫癸夘秋上討僞漢徳山大戰於鄱陽湖以死甲辰夏上舉報功典命有司建忠臣祠同韓成等三十六人祀於康郎山贈徳山武節將軍驍騎尉封汝陽縣子

王千戶鳯顯

鳳顯羅山人初授管軍千戶從上徵討多所克捷癸卯秋與僞漢友諒戰死於鄱陽湖甲辰夏命有司建祠祀之贈鳯顯武節將軍驍騎尉封羅山縣子

王侍郎良

良字天性一字文信祥符人歷官刑部左侍郎建文三年問燕國人罪從末減左遷浙江按察使至浙江謁嶽鄂王墓誓曰茍愧武穆非人也建文君遜位大慟九月詔召良良集臬司諸印私第躊躇未能決妻問故曰我分應死未知所以處汝耳妻曰我何難君爲男子乃爲婦人謀乎遂饋良食抱幼子欷歔如廁置其子池旁自投池死良殮妻畢卽列薪於戶寫遺囑付家人令妾抱幼子往匿某僉事家或曰托諸汴商遂舉火闔室自焚死事聞上曰死本良分也朝廷印信良不得輒毀良毀印不得無罪徒其家於邊臺人陳燧私識良死事毎談及流涕沾襟正徳戊寅浙江按察使梁材提學副使劉瑞攺公署水鑑亭爲祠祀良

野史氏曰公之躊躇未決者所以令其妻之自決也而妻果明決至此死生倉卒之際而義理分明從容就義又爲幼子思存匿之所當是時夫婦之死各慊其心此便是朝聞夕可著一毫勉彊不得陳燧談及流涕亦人心之同然也

侯尙書泰

泰字順徳南陽人累官刑部尙書靖難師起泰主抗禦之策壬午二月運糧至濟寧五月復運糧至淮安時京師已告急矣六月赴京師行至髙郵被執七月十日就戮弟敬祖子玘尋亦坐死

邊侍郎升

升滎澤人洪武初以明經貢入禮部累官兵部侍郎有气節多技能文皇初渡江升率兵拒之殊死戰及敗被獲語不屈上怒命左右殛之

薛大理巖

巖陜州閿鄕人慷慨負志撡有治才口辯洪武間爲鎭江知府多惠政累官大理寺少卿建文初特見信任辛已閏三月兵屢敗方孝孺建議艸詔令巖賫至北軍又作宣諭文數百言刋印千紙付巖宻付諸將士使歸心巖見文皇曰殿下且釋甲謁孝陵卽暮下令旋師文皇叱其紿已左右欲兵之文皇曰此天子命使也釋之而其謀不行及內難平免巖死謫廣西永樂初安南國王爲黎季犂所弒其孫陳天平自老撾來歸季犂子蒼請還君之上命廣西總兵官都督黃中以兵五千送歸國中舉巖爲輔行至芹站伏發刼天平去巖亦被擄自經而死

傅給事安

安字志道太康人也以縣吏起家歷四夷館通事舍人鴻臚寺序班洪武二十七年轉兵科給事中明年復遷禮科都給事中永樂初時西域賽瑪爾堪弗賓上遣安持節往使至其國以順逆禍福諭之賽瑪爾堪酋長負固不服且諷安使降安曰吾天朝使臣可從汝反耶酋長怒因羇畱域庭凡十三年艱苦備嘗志節益勵酋長知終不可屈乃以禮送還國因獻名馬珠玉以謝自是王貢遂通安旣歸以老病不能任事懇乞骸骨上憫之賜一品服致仕仍令有司月給米十二石輿夫八人宣徳四年卒於家上遣官諭祭仍命有司治喪事墓在朱仙鎭嶽廟後初安之使西域也方壯齡比歸須眉盡白同行禦史姚臣太監劉惟俱物故官軍千五百人而生還者十有七人而已安卒後子霖舉賢良方正任錦衣衛經歷

趙郎中敏

敏字子聰汝陽人也大父好徳洪武間官至吏部尙書嘗召與四輔官內黃何顯周等內殿坐論治道上悅命畫工圖其像又賜衣一襲及誥命以示褒異父毅永樂初以薦授工科都給事中累遷工部右侍郎兼詹事府少詹事奉使交趾卒於途敏少英毅善屬文復工書翰同儕皆以爲弗及年二十餘舉於鄕授兵部主事正統九年邊冦不靖據麓川以叛上遣兵部尙書王驥率京營及四省軍往徵敏與參謀事寧轉吏部郎中十四年秋額森入冦中人王振勸上親徵敏白吏部尙書王直率百官諫止不聽敏遂扈從出居庸闗八月十四日師次宣府敵報踵至兵部尙書鄺埜請疾驅入闗而嚴兵爲殿不報明日次土木營中無水士馬皆饑渇埜請還又不許會日暮風沙起敵四面集矢下如雨須臾師覆及風止不知車駕所在眾欲歸敏曰昔嵇紹蕩陰之事諸君獨不聞邪今君有難臣當誓死以赴乃易服躍馬而北陷於陣死焉景泰元年贈敏奉直大夫蔭子遵爲國子生

李光祿可登

可登字思善輝縣人父文泰舉人官奉議大夫以孝稱可登中弘治甲子鄕試官兵部司務嘉靖三年因議大禮忤旨廷杖卒隆慶攺元詔褒其忠贈光祿寺少卿

野史氏曰甚矣議事之不可過激也如世宗繼統之事遺詔不言繼嗣而諸臣跪伏左順門大呼髙皇帝孝宗皇帝必以繼嗣爭諭退不從下學士丰熈給事張翀於獄而楊愼王元正等乃撼奉天門大哭羣臣皆哭聲震闕帝大怒逮馬理等一百三十四人俱下詔獄並何孟春金獻民等共二百二十人爲首者戍邊四品以上奪俸五品以下撲責病創死者十有九人楊愼等竟死戍所意從古無無理之事諸臣皆一時正人祗緣以過激作忠遂使君父亦以過激失禮此豈小失愚謂大臣定國是須平情知學著不得一毫憤激

李按察情

情字宗善靈寶人弘治六年進士授監察禦史彈劾不避權幸逆瑾銜之謫驛丞瑾誅起僉事升江西副使姚源洞賊王察等叛情率兵討之竟爲賊所殺事聞贈按察使錄一子入監賜祭於家時登封李錫爲主簿尉氏馬聰爲照磨同死於難

野史氏曰宗善初以忤瑾而謫官旣以剿賊而致命其人之忠節可見矣

許忠節逵

逵字汝登固始人長身巨口猿臂燕頷沈靜有謀略正徳三年進士初爲樂陵知縣流賊猖獗他縣閉門自守或遺賊芻粟飲食弓馬或棄城走逵募死士千人人持大梃隨賊向往突擊人馬俱斃賊不敢近境以功升山東按察僉事分巡遼海東寧道禮神愛民下士詳獄邊鎭懷輯升江西副使時宸濠蓄逆內外構結莫可誰何逵每縶其黨引法批繩剪其羽翼又密勸巡撫孫燧先發後聞燧以爲不可使賊反有名然亦重奇逵凡規防機宜悉與逵議宸濠反逵不屈曰孫都堂朝廷大臣不可輒無禮宸濠並縛逵逵罵賊汝反萬段磔汝汝悔無及宸濠遂呼賊推燧與逵出逵顧燧曰早聽我言當不至此益罵賊不絕口至惠民門挺立賊刀斫其頸屹不動賊眾共推抑令跪竟不得一跪遂死逵父家居聞江西有變殺都禦史副使二人卽爲位易服哭人怪問故父曰副使必吾兒也吾兒素有此志今果然矣嘉靖攺元贈副都禦史加贈禮部尙書謚忠節立祠祀逵官其子瑒錦衣百屍進正千屍世襲

野史氏曰三人做好事予童而聞此言長交四方士樂陵人爲余談禦賊智略固始人爲予談立身風節其死逆藩也罵不絕口刀斫其頸屹不動賊眾摧抑令跪竟不得烈矣哉孫許之死事文成之成事各做一事乃共成其事故曰三人做好事

王光祿冕

冕字服周洛陽人正徳十二年進士初授萬安令踰年宸濠叛所過屠燒無孑遺郡縣長吏望風潛走冕聞變卽奮募義勇得死士數千人會都禦史王守仁率兵至冕以眾從時我軍已復南昌濠解安慶圍還救至鄱陽湖兩軍相拒濠盡金帛犒士殊死戰自晨至午我兵不利守仁憂之俄而風順冕宻白守仁以小艇實葦於中擬建昌人語就賊艦乘風舉火濠兵大驚遂潰敗焚溺死者無算濠易舟挾宮女四人而遁冕追及濠投水水淺濠不死遂並宮女執之檻送京師伏誅嘉靖初論封封守仁新建伯其下爵賞有差而冕仍知萬安縣久之遷兵部主事命守山海闗甫五旬妖卒作亂侍吏欲拽冕趨避冕曰不可吾有親在乃急趨母所執兵以衛賊至執之以刃脇之不從遂見害守臣疏聞詔贈光祿寺少卿命有司建祠祀之子西星舉鄕試第一

野史氏曰公以縣令佐陽明擒濠功最大而酬爵不及復惜其死小盜手因錄其功遂予之節

任太僕賢

賢裕州人以母喪家居正徳八年六月適流賊至同知郁采請協心拒守賢與采共招集鄕兵三千人登城拒守城陷罵賊不屈遂遇害一家死者十三人巡按禦史核實以聞贈太僕寺少卿予祭塟蔭一子爲國子生

劉尙寶校

校字宗夏郾城人也幼篤愨稍長嗜學無間書夜以孝友信義自勵母安人訓之嚴甚意少怫必跪請移時乃已處弟栻朴無私藏一日奴畱牙筯一束於寢驚曰此離析漸也笞出之正徳六年舉進士明年授刑部主事迎父就養京邸至定州卒校卽跣奔抱屍一哀而絕已稍蘇見面目有塵餂拭之奉其喪歸塟服闋仍補主事校在刑部決獄明允不以上官之意向攺法上官𨿽不悅亦不能軒輊也十四年毅皇南巡校與郎中俸原明軰進諫語切直亡諱上怒罰跪門五日已復杖之奪俸六月越二日校卒是爲四月辛酉也年四十有三初僚友具疏艸子元婁年十一侍側閱之校叱曰逺之豈汝所知及跪或有憂色校朗誦文忠烈畱取丹心照汗靑之句聞者竦然及杖將斃乃仰天大謼以不及見母爲恨且顧元婁曰善繼我志善事若大母與母元婁痛苦號謼復張目叱之曰若讀書固不多豈不知事君能致其身邪語畢而逝世宗卽位追奬諫者校贈奉議大夫尙寶寺卿遣官諭祭於家錄元婁爲國子生

劉主事玨

玨汲縣人貢士刑部照磨武廟將南巡玨連疏伏闕諫止上大怒令同諫者跪於午門五日因下獄廷杖卒車駕亦不果出世皇嗣位詔贈刑部主事命有司諭祭蔭其子釴爲太學生以旌其忠

野史氏曰時被杖諸臣立斃杖下者十有一人𨿽閹焰愈張而士气益振然國家之元气寧堪此幾番銷鑠哉嘗按武宗之南幸也時寧藩異謀已著內外咸以爲憂修撰舒芬等疏入以次部寺並連名疏諌上大怒召舒芬張衍慶姜龍等百七人跪午門外五日下黃鞏陸震等六人於錦衣衛獄又下林大輅周敍余廷瓉等七十餘人於獄俱罰跪五日京師陰霾晝晦金吾指揮張英肉袒露刃以死諫有旨命錦衣衛將舒芬等百八十餘人各杖有差死者十一人二公與焉

黃太常綰

綰字公綬息縣人進士授刑部主事正徳十四年上將南幸綰同眾伏闕叩諫廷杖三十罰跪門五日得不死遷本部郎中卹刑江西多所全活因執法議獄忤權貴人出守紹興竟被逮紹人哭聲振野醵金錢爲贈綰選二錢至今淸江有二錢太守之謡下詔獄卒諸薦紳爲棺殮以歸隆慶元年詔贈太常少卿命有司立祠春秋祀

王尙寶正志

正志河南人任富平知縣萬曆二十八年因忤論稅監被逮拷問斃於獄左都禦史鄒元標吏部尙書張問達等題覆贈尙寶司少卿

野史氏曰黃太常以諫南巡廷杖跪門得不死竟以忤權貴死詔獄可謂姜桂之性老而彌辣者矣王尙寶亦以忤稅監死詔獄閹焰𨿽張而公之气已振君子之節終不爲小人奪正气固常在天地間也

時知縣植

植字良材通許人也父傑知州大父泰布政使植儀觀瓌偉少以志節自負僉事賈定器其才以女妻之顧數試不第入粟補國子生居常感激欲奮拔樹功名以見於世正徳六年春授四川梁山主簿潔身惠民聲稱籍籍時蜀冦方四北略漢中東窺鄖襄西薄重慶巡撫都禦史林俊率兵討之檄植督饋饟數加奬諭會知縣闕且遉賊出沒鄰境遣植還至則增陴浚隍廣儲■﹝彳侍﹞募勇敢泣盟於戎曰國家承平日久民不知兵賊醜乃敢厲民違天天必厭禍吾儕協心共濟進畀退誅懷貳者斬以殉人皆震駴罔不用命十一月二十八日賊薄境植先伏鋭卒於多喜山扼險要自營於蟠龍溪犄角以應是夜賊至乃大舉火縱兵斬獲數十級余遁去慮其復至乃於城周塹原絫石起戰樓於城上躬擐甲冑指使戰守屹爲保障遣使請兵於俊賊騎旁午於道不能達方四南攻忠州憤敗於梁也退合陳二兵復北冦十一月二十一日趨城下植系印於肘誓與存亡率眾死守梁城三面負山瞰溪西門夷坦受攻以身當其危而南則義官曽明守之方冦進攻植命礟弩交下遂少卻抵暮冦營於石馬山越四日南城墉墮圮曽先以貨賂賊得匿去植哭之曰天也遂遣素倚信者取子寵以隨乃慿垝墉率諸吏卒固守又二日方冦分翼夾攻復督壯士五百出墉力戰殺數百賊蹀血波道陳冦繼進悉眾合圍植知力不可支乃左挈子右揮戈以蔽西門失守遂被執置寵於地曰吾不忍汝生爲人奴死於人手欲刃之賊遽抱子奪刃褫衣而灼其身植仰天嘆曰嗟乎植蒞官不九月而與賊拒者幾三旬外援不至民疲力殫矣汝獨不聞檻藍廷瑞於京師磔鄢本恕於襄陽乎汝猶敢乃爾我奮殺汝而反見執辱及有位灼何畏耶方冦壯其言曰汝健男子若能事我妻子當更完聚共圖富貴植瞪目大數之冦知不可致命卒斫其肩顧印在肘奪弗與因並斫其首以死時年四十有七方冦以子畀一老嫗復資金帛曰善育之無使主簿無後賈氏在官廨聞植旣執經於別室賊至縱火大刼女九歲哀母死趨火就焚方冦入城令所部敢有殺主簿家族者斬卒具實告冦嗟嘆久之仍令撲其火而所經室巋然獨存越二日援軍始至植侄孫永壽始來解賈氏訪求植屍初賊退醫秦覃購得之容色不變舁至廨同殮焉歲壬申正月二日也老嫗負子道遇其母偕至覃乃館榖於家事已巡按禦史王綸疏聞詔曰時植贈知縣賈氏貞烈可嘉女赴火死俱旌表仍蔭子寵入監所在給舟轝歸塟後數年梁人感徳建祠奉祀

王指揮邦直

邦直字國寧磁州人父潺府谷知縣邦直生而駢脇有神力稱王千觔云弱冠補州學已食廩矣而非所好也乃學騎射窮韜略有求試請纓頸繋單於之志一日遇賊於道發一矢不中中石爲之泐賊取矢視如杠駭焉不敢近嘉靖二十一年邊警急詔舉才勇兵科戴夣桂薦邦直於朝命詣大同贊議總督侍郎翁萬達與語甚歡乃延入幕府以國士遇之解衣授食分坐談邊邦直亦願以肝膽相歸踰年畨人入冦萬達使邦直同參將張鳯率義兵五百人出塞外覘視抵鵓鴿峪窺山上賊數十騎往來邦直蹙而擊之無孑遺者復見山下百餘騎奔焉邦直與鳯謀可悉取殱之後者曰將軍功奇矣可勿逞竟飛騎以往踰谷口數里至大陸溝中伏兵約三萬餘騎列兩大翼而陣邦直激眾奮勇以矢石急擊而身自引弓射殺賊首賊憤合圍七重戰七日夜邦直斬級千餘會天雨雪矢石俱盡邦直潰圍而出義兵從者惟王國順一人邦直嘆曰吾與汝等本欲立功沙漠以報主恩不意眾寡不敵損亡殆盡且鳯旣亡而吾獨存何顏面入軍門耶策馬復入賊營力竭被害賊固壯之環其屍相視嚙指翌日引退我軍輿其屍而歸自敵營還者云諸部落皆悲泣謂是役死傷不勝紀邦直之死諸鎭將士知與不知皆盡哀萬達親爲文祭之疏請卹錄擬張世忠故事乞謚立祠與張鳯並祀而以李尙倫等八人附焉贈邦直都指揮僉事蔭子化熈千戶世襲

野史氏曰良材國寧二公皆諸生耳欲樹功名以自見一簿梁山一贊幕府官微秩卑豈豎功立名之地乃竟烈烈而死勲庸未建而節義昭垂以視世之公孤將相湮沒無聞者何如哉

陳同知聞詩

聞詩字庭訓柘城人性純篤舉嘉靖丁酉鄕試以親老未仕及親歿哀毀骨立人以孝稱癸丑秋劇賊師尙詔倡亂被執欲屈之不從乃自絕飲食誓以必死至三日得間自經事聞旌其門贈鳯陽府同知立祠與檢校董綸並祀

孫副使好古

好古湯陰人以進士官監軍道死奢酋之難其僕尋其屍於亂軍中始得歸塟事載取節錄義僕內天啟朝贈大理卿蔭一子衛千戶世襲與祭塟

野史氏曰或有疑任陳二公死盜賊手爲小予謂但論應死而死死便重於泰山夫死豈有小大哉設或不死只有俛首從賊耳罵賊而死烈矣乘間而經並孫公疆場殉身亦不辱是皆非茍死者故並傳之

夏太僕之令

之令字宣伯光山縣人萬曆癸丑進士兩任攸縣歙縣令辛酉擢監察禦史壬戌巡視內艸場時逆璫魏忠賢柄政之令巡視譙呵羣奄羣奄欲毆之之令摑其面而出忠賢怒嗾管艸場中官具疏重處內閣孫承宗曰夏禦史素戅三日前撲責首輔胥吏於端門下今若重處是閣中借公行私不如置不問如禦史無故毆中人便治禦史如中人有獘不容禦史巡視而反劾禦史豈可偏中人乎小奄入報忠賢怒未釋癸亥以忤璫請告乙丑逆黨卓邁倪文煥構誣獻媚忠賢矯旨逮下詔獄坐贓行撫按嚴追敲吸進解戊辰烈宗禦極贈太僕寺卿蔭子賜祭塟給贓銀五百己巳封三代如之令官

蘓考功繼歐

繼歐許州人進士官吏部考功郎逆璫魏忠賢羅織士大夫繼歐裏居被逮死之載孫文忠三十五忠詩餘俟考

野史氏曰璫賢竊政慘死諸臣載各不同孫文忠有三十五忠詩鹿忠節敍同難錄止十九人追贈三代誥命黃石齋西湖両朝節義碑只載十七人其餘紀者紛紛而夏禦史之名莫或有遺焉蘓考功死事孫文忠載甚眞兩公之死當善惡倒置縉紳喪節時寧直爲兩河砥柱而已哉說者曰逆賢之禍更慘於瑾則明之亡也不於逆闖陷神京之日而於諸賢駢首就戮之日則元气之斲削也盡矣

李通政夣辰

夣辰字符居睢州人崇禎戊辰進士歷官通政使壬午家居逆闖破睢州公正色不屈逆闖知其賢具酌延之有一紳舉杯將飲公厲聲曰賊酒可飲乎羣賊欲兵之闖云我知汝賢不忍殺汝何爲不知命也公曰早賜一劍乃見相知夜半遂自經而死

野史氏曰予弟奇彥舊客京師雅知公予恨未識其面迄來河朔此中人士爲予道公殉義事余益恨昔未得識其面也生平未核第述大節或詳或略惟據所見所聞殊不以詳略分優劣也

黃忠烈絅

絅字季侯光州人性直苦學幼讀書東鄕不造城市事父以孝聞兄弟互相課業絅成天啟壬戌進士初令南宮與民休息丙寅授禮部祠祭主事轉儀郎辛未遷紹興太守越俗競尙靡麗絅惇簡素課士子文除浮詭擢淮海兵憲以丁父艱未任値中州冦亂乙亥冬攻光州圍三晝夜絅守南門東城爲賊炮所摧絅率內丁巷戰退至黃毛堰復與賊戰一日男廩生彛如分守東北隅遇害女爲潘氏婦聞城破赴水死丁丑起復補蘭州兵憲戊寅冬闖賊擄掠西陲絅招番兵合我軍授方略以全師伏山中率千人挑戰賊卽合圍絅命舉炮者三伏兵四起出賊不意斬首四千有奇就撫者二千餘人李賊敗走僅三百餘騎自冦起多年未有之膚功也捷聞奉旨紀錄頒賞有差轉洮岷道復轉本省按察使絅無兵符而識者預爲嘆息癸未冬督師孫失利而李賊勢復猖獗冦潼闗陜中郡縣或破或降西安竟屬孤城攻半月城陷絅方取朝服北拜被李賊縛去百計誘降且欲重用絅曰我當年恨未斬爾頭使爾敗走今反以僞爵餌我耶適有井遂以身殉元配恭人王氏先赴水死以冦陷闗中尸竟未獲絅死賊嘉之殮以棺令卒看守事聞皇帝旨下殉難諸臣應有祭塟後優卹死事諸臣贈絅太常寺卿謚忠烈賜祭塟蔭一子

野史氏曰忠烈公生多亮節以一兵憲當李賊全眾尙能鼓番合師斬首四千餘使兵符在握全秦未必淪喪豈至肆毒晉豫禍連北畿哉此賈生之所以痛哭而長太息者也

都參議任

任字弘若祥符人萬曆癸丑進士歷官楡林參議値逆闖攻楡林任戰死性戅直居鄕時諸鄕大夫所習爲者任有所不爲人咸以爲抝故汲長孺之名歸之丙子官晉臬時申頒藩國規儀先是晉藩權閹某煽橫輒假名目欲箝制監司郡縣官時監司官多屈任獨否閹恚之會規儀朔望監司官當朝王藩閫約任往任據會典朔望朝王惟都布二司不及按察司者正以明刑肅紀東府有諸不法事司且得而紏察之故不令與二司同朝或云閹且以違朝廷制構公矣任曰朝廷之所有我不敢無朝廷之所無我不敢有揭會典示之閹亦憚畏未幾巡按禦史某構學使袁監司不敢一顧任時與周旋袁赴部鞫貧無贏資任以三百金遺之以此怒禦史坐計典鐫任級三兵備楡林逆闖陷西安全秦郡衛皆風靡獨楡林不下楡林固多世將家任倡義慫惥勵噐械嚴飭捍禦登埤誓死士卒莫不鼓气向義憑城殺賊幾萬級賊益奮急攻城城破士卒不降亦不逃巷戰三日夜積屍塞路血流成渠任死之

野史氏曰逆賊長驅若入無人之境所與爭鋒者獨楡林與寧武保定耳周遇吉以武帥而當寧武張羅俊以書生而當保定固各爲其難楡林𨿽彊兵勁弩之區非公倡率其間安能禦數十萬之賊堅守七日巷戰三日夜不降不逃乎國家三百年培植疆宇而偏於三地鍾靈異公眞烈矣哉公之子曽乞爲公立傳柰生平未核於傳山記公殉義略撮其大節可槪生平矣

毛副使文炳

文炳字夣石鄭州人幼以名節自勵事親以孝聞中天啟丁卯舉人崇禎戊辰進士壽陽楡次兩爲縣尹皆以循良著聞擢禮科給事中抗論不回轉蒲州道再轉副使分守兾寧道甲申二月流賊滿太原炳調度拒守書夜不懈賊百法力攻城上矢石俱盡萬莫能支炳乃北向拜曰臣力竭矣城陷被執賊知其淸正欲官之炳仗義挺身惟求速死彊以食以手揮於地賊怒刼之以兵炳引頸就之士民擁門保救賊勸諭再三不忍加害炳罵愈厲賊知其志不可奪乃殺之炳坦然曰成仁取義吾事畢矣妻趙氏妾李氏俱投井死僕戴守經爲收殮三尸子兆夣尙幼爲賊攜去其弟文燦追營尋獲晉士民念炳徳俱義助歸裏炳居鄕多懿行嘗輸粟救荒全活億萬人他如焚劵助喪捐金修城約束宗藩調停地方利獘一一皆實心任之後以眾論公舉崇祀鄕賢

野史氏曰夣石立身居官未得盡悉然當賊焰方張而孤城自守惟有仗節死義以報君父此間不容髮之會也君子而不仁多因此處不斷

趙布政建極

建極號石帆永寧縣人萬曆已未進士官山西布政逆闖陷太原公抗節罵賊碎首刃下疏內稱其節烈如此

馮庠生奮庸

奮庸宜陽縣庠生賦性醇謹聞張信民倡道澠池卽負笈率妻子往遊隨設科於正學書院訓詁諸生澠庠生半出其門及冦陷澠池爲賊所執奮庸以大義責之賊怒命之屈膝奮庸大罵賊遂裂屍至死罵不絕口一門被害所著有觀燈說格物圖說行於世

靳光祿謙吉

謙吉字羲箴盧氏人萬曆戊午舉人崇禎癸酉流賊陷盧氏謙吉被執令之跪挺身不屈罵不絕口賊怒殺之卒年三十八撫按以節聞於朝下詔優卹南渡贈光祿寺丞

野史氏曰公之死人謂其爲孝廉也不妨稍爲圓通我正謂其爲孝亷也豈容不愛節義子曰志士仁人有殺身以成仁無求生以害仁其斯人之徒與

李舉人毓梁

毓梁字石林孟縣人崇禎壬午舉人逆闖陷京師毓梁聞之卽誓死以殉會僞官持檄促之北上拜辭其母遂自縊而死弔者皆慟其母宋談笑自若以爲得死所也人髙其義爲建祠

野史氏曰貞女未字閉門待聘惟父母之命是從如彊有力者脇而嫁之貞女不願也與其委順而失身何如殞身以矢志余於諸君之死或慷慨或從容其迹不同而較然不欺其志則一焉石林母猶慨然以成子之志滂母比隆視侃母以功名成其子者尢難矣

賀副使仲軾

仲軾字景瞻獲嘉人父盛瑞進士歷參議爲膳部郎以淸直著軾少而近癡嗜讀無他好幼有羸疾盛瑞憂之居宿於外三年絕葷酒疾得瘳癸卯舉於鄕庚戌成進士筮仕醴泉令以艱歸服除補靑浦醴故刁悍軾嚴之以法分校闈中稱得士靑浦有投獻之獘軾下令田歸紳士役仍本人獘遂除爲海忠介瑞新祠宇禮敬隱逸士陳繼儒任諸要人右庚申升刑部主事先是盛瑞修乾淸坤寧兩宮以節省塞漏巵杜請托竟中以考功法軾上疏據實辧得明遷戶部出守鎭江漕使以船不敷欲分派諸運船弁借口恐有沈溺公曰該弁恐妨私貨耳下令有任灑派余米卽行更領漕使如其言無敢作梗者先是黔中用兵募鎭弁有能運餉至黔酬以衛印指揮戴天錫往竣而衛弁懸印不讓出令者置不問公力爭曰天下事遇難苦則愚者職其勞遇安逸則狡者享其利才知之士所以吞聲而天下事卒至不可收拾寧直爲戴弁地耶上官竟不能奪丹陽姜志禮以忤魏黨罷歸部札爲趙南星招尾後止書姜志禮三字院道檄令提勘軾曰姜系四品京堂不奉旨誰敢擅提竟不問院道以利害嚴駁軾曰擇禍莫若守正之不移丁丑升陜西西寧道爲璫賢私人所銜劾有負廠臣急公之意鐫級不果行癸酉復起軾武徳道禦史袁化中死逆璫久未塟公捐金爲襄其事流冦猖獗烈宗避殿撤樂聖語諄諄軾讀而垂涕作道約諭所屬文武將吏人人感動及旋裏行李蕭然居家課弟侄軰不獨在舉子業辛巳蝗旱施榖百石全活者數百人居繼母艱閉門著書翻駁古今成案獨伸胸臆所欲言甲申二月冦氛相逼所在納欵軾不時畫几案上曰人臣大節難虧讀書貴有實用僞官到縣要軾入城公將帖擲地大怒曰賊敢見我乎謂弟侄曰道二仁與不仁而已矣出此入彼一生功力在此吾今得死所後至巨栢莊具衣冠向北拜闕繼登塋辭祖考復立侄行素之子爲嗣孫題壁曰土崩瓦解到處成風亙古及今未聞此事予幼承父訓忠孝傳家國家一旦有急不以死報何以對吾皇何以對吾祖考卽登樓取酒與弟侄談笑自若復書今日方知賀景瞻促弟侄下樓扃其戶遂自縊東間北向妻恭人王氏西向妾李氏張氏王氏俱縊於西以次東向是日天忽書晦烈風折木伐屋歷三日夜顏色如生僞官亦驚嘆羅拜卒年六十五歲所著有栢園初艸冬官紀事春秋歸義八卦等集共八十四卷

野史氏曰余嘗敍列邇來忠臣殞身於魏璫者若而人自楊漣左光斗而下一一可指數也甲申天子死社稷致命遂志者若而人範景文倪元璐而下一一可指數也然楊左諸公被逮下獄範倪諸公國破君亡義不容茍生勢無可逃遁只有一死以報君父而已矣若公者旣身在林泉微箕靖獻於身前夷齊稿骸於事後亦無不可乃矢志就義妻妾同殉急遽不違禮殆與劉宗周同一科是可謂善處死者總之仗節殉義之臣須具一知中之愚仁中之過方得淋漓足色彼仁柔者悠忽不斷知巧者規避多端一瞬失之終身莫贖從來坐此咎者正自不少公策死之道可謂仁至義盡矣

廬江王【附長子翊檭】

王分封懷慶廬江王逆闖破懷慶賊欲令王降王公服端坐大罵曰吾天朝藩王豈降汝逆賊乎不屈死之長子翊檭被逆賊執之北上甲申三月過定興縣之故城店題自贊附鄕之耆老遂絕粒前途死之贊云國祚頺傾父子遭刼一死懷陽一死冀北義闗忠孝夫復何說望闕瞻云淚流襟血天道如此善惡難別孤魂不散侍君父側骨無人收肝腸痛裂史官有知標我苦節

野史氏曰世子手書得之許生藏之已十四年矣屢入山屢入水此紙幸存而世子之忠孝大節昭如星日余來蘓門聞廬江王殉義甚烈而世子復有父風父子亦賢矣哉特表而出之

劉文正理順

理順號湛露■﹝木巳﹞縣人彌月而孤母育教甫成童而孝弟肫肫宗族鄕黨咸嘉尙之弱冠舉於鄕淸修自勵不逐時趨屢困公交車戚友有目其寒者有嗤其老者皆置不較亦有指囷分宅如昔人哀王孫者則識其惠償其直平仲久敬之誼蓋無忝焉思以一身維系風化綱紀人倫且誨子學貴爲第一流人以爲吾受困者在病吾得力者正在病周程張朱今知所從事矣但云博一第非所願也甲戌成進士殿試第一除翰林修撰與劉宗周金鉉陳龍正作知已交司起居注管理六曹章奏纂修大明會典及程子武經七書他人故事而已理順則悉心討論俾爲後日法繼登經筵啟沃獨任多所指陳又遵旨條列俱蒙嘉納至侍講靑宮𨿽對少主倍爲莊毅典試閩中與吳公甘來聲气孚合一榜稱得人後癸未同考禮闈甲申同日殉難麗澤之益如此知制誥時不事麗辭專以矜重端莊爲體一日上欲勉勵閣臣閣臣不便撰勅命制誥者爲之理順所撰規戒甚至雅稱上意遂頒示之是時闖賊盤踞已久理順習知其勢漸薫灼且知建幟擁旄者不肯實心辦賊徒將無數金錢爲功罪格每切向當事者言而柄非已撡乃嘆曰天下事不可爲矣吾其與國同休乎甲申三月中旬帝且欲死社稷同鄕諸僚僉商進止理順正色告曰國存與存國亡與亡古之制也無可商量處乃括俸金並旅邸費共得百五十金送城上作犒軍需命家僮掘坑數尺爲覆柩地十九日寅時整衣冠入朝期急叩帝作背城一戰而賊已入城矣歸寓有門人傅翰林往謁問所向理順曰旣及吾門尙辧得一字無庸多言也送傅出杜門整冠帶袍笏拜謝君親繼配萬安人妾李氏各就縊一子尙幼囑家僮善視乃自讚云成仁取義孔孟所傳文信踐之吾何不然旣占科名豈肯茍全三忠祠裏無愧前賢字字端楷其神不亂又云他日來取吾骸恐沿途有刼發者可暴吾柩示之遂縊死後果爲賊發三年矣顏色如生理順生平積徳難以盡述學足濟時惜未柄用耳嘗曰吾願在一日維一日綱常蓋不慚形影不愧屋漏數百年來大有闗於气運也贈正詹事謚文正

野史氏曰公之自讚有云文信踐之吾何不然蓋明以信國自況余亦謂公於信國事有合焉信國以狀元死宋之亡公亦以狀元死明之亡乃信國柄用獨晚議猶謂其志大才疏惟以衣帯數語畱正气於人間若公固心小而才足以有爲者未嘗一日得展布其所學而視死如歸臨終賦詩與成仁取義之旨數百年同符其於信國何如也公之言曰我於周程張朱知所從事眞當代大儒也哉才識兩合見危授命理學節義統體一身公之死眞不死矣

張忠武侯慶臻

慶臻號鳯華永城縣人惠安伯甲申都城陷全家自焚死卹贈太師謚忠武進侯

野史氏曰余於甲申殉義諸公心欽惠安伯之烈節及讀其前世叔暉公傳乃知貽厥孫謀者其由來逺矣先軰種徳後嗣立節此叚因緣斷不系乎風水

李主事中正

中正盧氏人進士官兵部主事流冦破城慷慨死之

張治中讚

讚永寧人己酉舉人爲順天府治中冦變被執不屈死其子太學生祚延同死

劉知縣芳奕

芳奕洛陽人舉人慷慨有大略仕昌樂知縣歸裏流冦破城北向自盡

劉都督岱

岱陜州人神宗昭妃之弟官左都督冦陷京師岱闔門舉火自焚男女百餘口無一存者

來舉人秉衡

秉衡洛陽人舉於鄕城破爲僞將劉宗敏所執欲其易服收用衡不從遂以鐡火索加其頸死孀母劉妻吳並子同時被害

王庠生敏

敏光州人爲州諸生崇禎乙亥冬流賊攻光州城陷敏與賊巷戰死其子管舉人亦罵賊死

胡庠生詮

詮光州生員城陷抱先人木主罵賊赴水死

龔庠生業煥

業煥光州人廩生城陷與賊巷戰死州誌列爲義烈首

【附】元臣蔡子英

子英永寧人元進士以庫庫特穆爾薦授參判累擢都督參軍及王師西徵庫庫特穆爾軍敗子英單騎入終南有司繪形求之檻送京師至江濵亡去未幾陜西又購得之械過洛陽遇信國公湯和不爲禮和怒焚其須懾之終不屈其妻適寓洛欲與相見子英避不肯見至京上命釋之授以官子英不受退而上書曰欽惟皇帝陛下乘時而起提三尺劍削平羣雄混一四海九夷八蠻莫不賓貢臣釡魚漏网假息南山曩者見獲河南拘送京師垂及渡江復得脫亡七年之久勞勤有司旣違陛下又忤大臣揆之常情𨿽死不足以贖其罪而陛下以萬乘之尊欲全匹夫之節不降天誅反療其疾易其冠裳賜以酒饌授以名爵陛下之量包乎天地之外矣臣感恩無極非不欲竭犬馬之力以報覆載之仁但以名義所在不敢攺其初志自惟家本韋布遭值亂離撡戈行伍智識粗淺過蒙主將知薦仕至七命躍馬食肉十有五年愧無尺寸之功以報國士之遇及國家板蕩又復失節何面目見天下士所以寧死不敢有他志也蓋臣之仕君猶女之適人一與之醮終身不攺者馮道歷仕五代司馬光曰不正之女中士羞以爲家不正之人中君羞以爲臣偉哉言乎管子又曰禮義廉恥國之四維四維不張國乃滅亡方今金城湯池兵極其精噐極其利府庫充實米粟紅腐國家之盛古未有也陛下猶以爲未足於是興學校明人倫褒死節奬忠義蓋以爲治天下之本莫大於禮義亷恥也夫以今天下之廣人物之眾旣不以臣一人而加少又豈以臣一人而加多授臣以官何益於國捨臣不用何損於事陛下創業垂統正當提挈大經大法以昭示聖子神孫功臣烈士不宜以無禮義亷恥之俘馘而廁於維新之朝賢士大夫之列也臣自被獲以來日夜所思惟追咎昔之不死以爲今日惟死可以塞責陛下乃待臣以禮沭臣以恩臣固不敢賣死以市名然亦不敢全身以茍祿若察臣之愚全臣之志禁錮海南以終薤露之命則𨿽死於炎瘴亦受賜多矣奏入上命館於儀曹忽一夜大哭不止人問之故子英曰思舊主耳語聞上知其志不可奪遂勅有司送其出塞

野史氏曰中州節義之士余最服膺子英但子英乃元之節士明代不得而有之附錄於此一以見中州節義之多人而三百年中節義之報實髙皇崇重節義有以培之也

中州人物考卷三

●欽定四庫全書

中州人物考卷四

容城孫奇逢撰

○淸直

孫尙書顯

顯信陽人父喪廬墓鄕裏稱其孝洪武二十年以鄕舉授工科給事中峻潔明敏遇事能斷後累官至工部尙書坐事謫戍雲南遣人沒其家止得水牛一隻艸屋數間使者旋報上嘉嘆卽召還復職顯至中途卒

衡知府嶽

嶽字世瞻汝寜西平人其先世家隨州人父通元季以武功累官百夫長典屯香山國初棄官歸過西平道梗不通遂畱家焉嶽少以俊茂補弟子員中鄕試遂升太學洪武三十年詔國子監選諸生通理道者赴詹事府議事六館之士咸推嶽往敷陳時政切而不迂所司以聞擢廣東潮州府同知約已惠民自常祿外饋遺一無取布衣蔬食不異寒士三十五年遷西安知府其淸操善政如在潮時丁內艱去服闋攺知慶陽民愛之如父母永樂十年入覲以言事忤旨謫戌交趾慶陽西安二郡民千餘人詣闕請貰嶽不報仁宗立下詔求賢禦史袁錠運使何士英指揮範智交薦起嶽南丰令祿薄不足自贍常於官舍種蔬自給家人或有慍色輒斥曰不猶愈於謫戌時耶正統四年秩滿欲告歸刑部侍郎何某疏薦擢桂林守在郡五年亷愼之操愷悌之政終始如一年踰七十致政景泰三年卒於家

野史氏曰公在慶陽時僚友諸婦常以公事會皆金鈿綺繡公之內子荊■﹝釒義﹞布裙而已至今傳爲美談嗚呼亷吏不聞於世久矣碩鼠之刺城烏之謡在古且然況後世乎今之所爲亷者垢衣敝履以欺人而後房姬媵極珠翠之麗亦豈眞亷者哉若公者乃眞亷吏也

齊都禦史魯

魯嵩縣人洪武初舉進士授監察禦史性梗介敢言嘗因事進諌擊落二齒魯拾之謂上曰臣此二齒當送史館上黙然自是益重之歷遷都禦史

張知府鵬飛

鵬飛唐縣人初名九萬洪武二十一年以耆宿徵詣京師奏對稱旨遂賜今名字以九萬授戶部郎中淸勤淳謹一日入朝有同里人饋鴨卵者彊其家人受之及鵬飛歸笞其家人詣朝自劾上笑曰張郎中何乃至此賜鈔二十貫以旌其亷尋升陜西平涼知府未之任卒

劉縣丞幹

幹字孟楨修武人洪武二十六年舉於鄕授長洲縣丞淸修苦節民信愛之比卒邑人如失怙恃貧不能歸民爲買舟資送畱衣冠葬於虎丘山側立石表其上曰劉公墩歲時致祭焉

靳副使義

義字原醴淇縣人洪武中以國子生授北平道監察禦史永樂初出按北京糾治貪墨決疑獄滯訟皆得其情吏民畏服日恆蔬食毫髮無取於下時太子居守北京賜魚米以旌其亷且語左右曰靳義可謂眞禦史也未幾升胡廣按察司副使首舉正憲使吳公恱都指揮王玉姦贓之罪風紀肅然昭皇卽位方欲徵用會疾卒

古尙書朴

朴字文質陳州人也洪武中以鄕貢隸五軍斷事司理刑遂奏家貧願仕冀得祿養母太祖嘉之除工部營繕主事迎母就養京師居無幾母歿官給舟歸葬服闋攺兵部歷升武選員外郎郎中遂進兵部右侍郎文皇卽位轉左侍郎上巡狩北京侍昭皇帝監國命署禮兵二部及詹事府事洪熙元年攺通政使尋升戶部尙書先是主事劉良素行不檢朴考其績下良叩上之左右求最考朴曰貪侈之人幸未覺落不攺終敗最考不可得也良遂誣奏朴他事旣就逮文皇燭其誣竟釋之他日吏部奏授良誥昭皇曰良素亡行又嘗誣奏大臣若與誥卽爲善者怠矣屢請不許良後果以賕敗朴在朝三十餘年目郎署至六曹兢兢畏愼守身如處子所治職務退未嘗語其家宣徳三年卒朱睦■﹝木挈﹞曰余聞古公嘗寢疾楊文貞入視見所居蕭然無它物幾上惟自警編一帙此與韓魏公論語唾壺事頗類嗟乎世稱古公亷信然哉信然哉

陳都禦史棐

棐鄢陵人由進士任禮科給事中直諫敢言不避權貴因忤旨謫大名長垣丞升本縣知縣蒞政寛平吏民畏服僅期年百廢俱舉政事日新曆升寜夏巡撫都禦史卒於官

石尙書璞

璞字仲玉臨漳人也永樂九年舉於鄕宣徳初授監察禦史從上平漢有功遷江西副使按察使山西布政使璞剛介有治才所在著稱在江西時民娶婦三日矣壻往拜其家壻先歸婦後失之徧索不獲婦翁訟壻殺女壻不勝搒掠自誣服云棄屍前塘中官使人求之果得屍獄成獨璞疑曰殺其人而棄其屍非深怨者不如是也彼初婚方燕好胡乃爾爾出囚問曰爾辭信乎囚叩頭曰信速死公之賜也屢問皆然璞計無所出乃齋沐夜焚香祝曰此獄闗綱常萬一其婦與人私其夫旣受污名又枉死於理安耶天其以夢覺我夜果夢人贈一麥字璞思曰兩人夾一人也獄有歸矣比明械囚首令待時行刑囚未出璞見一童子竊向門內窺璞令人召入曰爾羽客胡爲至此得非爾師令爾偵某囚事乎童子大驚吐實果二道士素與婦通見匿之槁麥中江西人號曰斷鬼石璞在山西其夫人與諸寮妻燕歸慍曰彼皆金珠綺彩吾布裙襖甚不稱布政妻也璞曰爾何座曰席首璞曰使吾墨漧憲汝安得居此席且吾素不以妻子故宦彼金珠綺彩者後欲居汝席得乎明年其夫果有以墨罷者累進工部尙書正統十三年河決滎陽經漕濮至陽榖入漕河潰沙灣東堤入於海命璞治之河決口塞明年處州盜起命璞討平之景泰初也先冦獨石命璞兼大理寺卿往禦璞充餉勒兵修垣守險景皇使璽書曰爾勤善謀素爲邊人信故爾命事寧加太子太保攺兵部尙書七年湖廣苖叛民李珍魏縣衝往爲用道之冦掠作讖文湖湘訛言沸騰民用大擾又命璞往璞以計生得珍縣衝檻送京師苗平還治部事數年致仕見鄕人爲縣尉歸者宴飲幾上陳銀卣前列金杯十餘璞曰汝宦幾年矣曰未滿考也曰胡歸乎曰刁民訟吾貪奪職璞曰嗟乎使吾治汝汝焉能歸鄕裏哉拂衣出天順四年睿皇召大學士李賢謂曰石璞純臣也聞其尙健然貧爲我以璽書召來璞至京上召見文華殿璞服靑袍繋角帶入上曰吾賜爾緋玉敝乎璞叩頭曰臣平生以孤忠奮無結納今臣自分塡溝壑矣詔至臣自知亡他途必臣有罪當誅譴耳上笑是時璞微聵乃命掌南京都察院事成化初致仕歸彰徳無宅第假太僕行署居之後竟不能治第旣卒有司令其家納金以行署長歸之

野史曰石公居無宅第天子知其貧鄕後學仰其髙天下後世傳頌之不衰彼甲第連云而腴田千頃者轉盼塵迹耳較此眞是云泥

王侍郎瀹

瀹字子淸左使鈍之子也弱冠舉進士文皇以其少遣歸卒業久之起授翰林庶吉士入文淵殿纂修永樂大典是年秋以外艱歸服除時昭皇監國選經明行修之士授諸皇孫經於是吏部薦瀹引見昭皇問曰汝非王鈍之子耶其學行吾所素知汝其勉之拜左春坊左司直郎賜衣一襲禮遇甚厚洪熙初封建親王瀹遂爲鄭靖王左長史旣就職靖王當祀不齋瀹諫不可王不恱宣徳四年王就國累月不視朔瀹又上書諫不聽頃之擬荀卿成相篇撰十二章以獻語尢激切而左右有不便者日又浸潤由是與王不合上聞之移書讓王王終不聽六年召還攺行在戶部郎中睿皇卽位拜瀹戶部左侍郎巡撫浙江未幾母卒上遣行人諭祭命瀹卒事起復瀹旣辭弗獲復如浙罷力役寛賦斂舉亷能蒞事五年督運京餉一千餘萬石招撫流移五萬餘戶獄訟不興盜賊屏息兩浙父老感而嘆曰眞先大夫布政子也會入覲王畱攝部事明年春瀹以老乞歸卒年七十四有退庵集六卷

耿淸惠九疇

九疇字禹範盧氏人也永樂二十二年進士宣徳間擢禮科給事中正統初遷兩淮鹽運司同知盡革宿獘條奏數事悉著爲令八年丁母憂鹽場數千人走闕下乞畱乃進鹽運使廉聲振江淮間甞臨水坐有童子戲其傍九疇曰此水何淸也童子曰尙不如使君之淸因號恆庵以自勵亡何以詿誤逮至京師事白升刑部右侍郎數辧疑獄有婦誣其夫所司擬斷異九疇不可杖其婦而歸之鳯陽歲饑盜起命九疇往視乃畱英武飛熊諸衛軍且耕且守招徠流民七萬餘戶一方晏寧兩淮鹺政自九疇去任多廢至是復屬九疇兼理之尋又奉勅巡撫江北諸郡景泰初命錄諸郡大辟囚原免者二十六人有婦來何菊家旣去死其家訟菊與弟殺之九疇辧其誣後果得殺婦者人服其明代還復鎭陜西初六部卿佐使外者文移不得徑下按察司多偃蹇不受約束九疇奏下之邊將請增臨洮諸衛兵下九疇議九疇言邊兵已足用在馭之何如耳將能嚴紀律信賞罰絕侵漁訓練有方則人人敵愾矣不然𨿽增兵何益徒冗食耳竟如九疇議初邊民春夏出就田作秋冬輒入徙九疇奏言將所以禦冦衛民者也今民皆避冦失業將焉用彼將哉乞禁民入徙敵至將不能衛民者重罪之是年擢九疇爲右副都禦史仍鎭其地詔下有司買羊角以制燈九疇上疏曰昔宋神宗買浙燈蘇軾諫止之今買羊角無乃類是乎書曰不矜細行終累大徳遂罷買災異求直言復上疏乞廣聰明別忠佞擇守令簡將帥上優詔答焉天順初睿皇顧謂侍臣曰耿九疇正人也今安在卽日召爲右都禦史首疏五事多見采納時邊情不寧九疇以罪由石亨將帥諸禦史廷劾事泄反爲所誣出爲江西布政使尋攺四川上一日與李賢論人才曰耿九疇何如賢曰此人操行誠不易得未幾召還拜南京刑部尙書四年八月以疾卒謚淸惠九疇性亷介自奉儉約惇崇古道慕趙淸獻公爲人嚴毅不撓權貴敬憚𨿽累遭讒困而不變所守云子裕自有傳

野史曰淸操者不能濟事亦一拘曲士耳公善撫卹流民釋豁寃獄童子善其淸亷天子知其淸正有猷有爲有守謚曰淸惠宜哉

軒介肅輗

輗字惟行鹿邑人也性廉介不妄言笑讀書所羣狼馴臥其側不爲害輗亦不以爲異也永樂二十二年舉進士嘗催糧淮上冬日舟行墮水救出衣盡濕以棉被自裹有司亟爲制衣一襲弗受徐待衣漧服之尋擢監察禦史正統間以薦爲浙江按察使淸嚴整暇公庭肅然廨無僕妾妻執井爨嘗行郡縣至儀門會寮屬檢閱衣槖歸亦如之所至山嶽動揺貪吏望風潛遁著一靑布袍無間寒暑破則補綴所食不過蔬食或日啖燒餅一枚與僚屬約三日各出米止易肉一斤家口眾者甚不能堪故舊會晤止供一飯或烹一雞則人駭之以爲盛饌不易得也自聞親喪卽日就道僚屬有未及知者服除升副都禦史總理南京糧儲淸操愈厲僚友設宴或有看席卽拒不受景泰初浙人吳金八等作亂命輗經略未幾斬俘逆冦八千有奇餘黨悉降捷聞康定帝降勅褒諭會額森入冦京師戒嚴少保於謙數薦於朝復命還南京居守加從二品俸是年特命考察其屬禦史吳節等十六人臺綱肅然天下想望其風采睿皇復辟召爲刑部尙書居數月以疾致仕陛辭之日上曰昔聞浙江憲使秩滿歸僅攜二竹籠非卿乎輗頓首上欲畱用輗懇辭始許明年上復念之以問李賢賢曰輗之素行海內共知再召爲左都禦史復總理南京糧儲歷六年前後上三百餘疏皆切中時獘上多采納七年四月以疾卒輗律已甚嚴居南都閉門謝客歲時詣禮部拜表慶賀屏處一室撤去侍燭朝服端坐寂無一言待皷嚴而出終事竟歸不告於同事者同事者聞其來亦不樂與處皆避去平生俊偉之節惟恃公牘之存間令吏寫數十大冊以爲他日考此足矣紀載之文一無所好及卒朝廷修睿皇實錄從其家求輗行實無有也惟寫生卒年月送官耳

野史氏曰耿公淸而溫軒公淸而冷溫則人樂與居冷則人思爲避此冬日夏日之別也然不冷不到足色處古人有極詣孤絕之行往往如此未可過督其偏至而借口中行也

王大理宇

宇字仲宏祥符人也幼頴悟絕人永樂間異人張三丰見之摩其頂曰此兒他日必貴顯稍長受書於長史鄭義正統三年舉鄕試第一明年登進士授南京戶部主事秩滿升撫州知府下車首塞郡治小門而封鑰之又實前守養魚塘以爲倉商繻錢累萬宇不取悉屬之官或題其壁曰闗節一毫無地入公亷兩字有天知居頃之聞處士吳與弼甘貧樂道足迹不至城府宇薦於朝後數年上遣行人禮聘語在李賢傳金溪知縣劉綬貪虐耆老羣訴宇卽日白法司黜之有黠吏挾奧援盜庫金自若宇亷知竟寘之法宜黃山中虎爲患宇爲文告神而虎乃逺徙景泰初金溪饑民聚眾掠富室錢糓宇聞單騎徑趨擒其首釋其羣從巡撫都禦史韓雍薦宇治行第一天順攺元擢山東右布政使明年進右副都禦史巡撫宣府頃之大同缺巡撫復屬宇兼理之時石亨與其侄彪驟遷崇爵恃寵驕肆而大同乃舊鎭之地索取尢橫人不敢言宇抗疏劾之以爲大蠧大姦莫甚於此乞正典刑以銷外患未幾亨彪果敗上嘉宇忠直會罹內艱還起復攺授大理寺卿累疏乞終制不許宇在大理數年精研獄情平反甚眾年四十七卒於官所著有厚齋集三卷朱睦■﹝木挈﹞曰余聞王公赴撫州時所攜者朝祭燕居服一篋律令數卷比歸不增一物其在大同方上疏劾忠國公亨其家子姓環泣請止以爲疏入禍不可測公苐笑不應於戲若人豈富貴死生能動之乎使假以歲年竟所設施其功業曷可量哉

李運使玙

玙字廷瑞祥符人也父節永樂中爲州判官操持淸苦坐污蔑免官玙衋傷之振厲志節景泰五年登進士授戶部廣西司主事勅榷濟寧舟稅未幾積羨金數萬玙盡輸之官因是擢四川司員外郎復命稽察畿內諸郡縣府藏所至先封其倉庫按籍核之典守者弗得容其姦參劾罷去者若干人居無何玙墜馬傷足朝謁弗便時盧氏耿裕爲吏部侍郎與玙同舉進士雅重之遂奏擢長蘆鹽運使玙嚴立條格錙銖無所取其得俸金恆頒諸宗族裏閭之貧者及致仕還篋笥無長物惟故人某贈赤壁圖一幅時人比之李及白集云玙旣歸田廬弗增益尺寸乃課士自給林居二十年未嘗一謁官長歲惟春冬鄕飲再入城宴畢卽返村捨年踰七十卒

黃都禦史紱

紱字用章封丘人生之夜其母夢老人抱嬰兒曰送蹇尙書爲汝子長依舅氏張生學春秋曽祖思豫事孝陵掌太常事以罪編氓沅州又徙戍平越紱以故爲平越諸生舉雲南鄕試成進士授行人歷南刑部郎中爲人亷直遇事飆發卽重忤時貴不卹譚千戶者江左大猾任俠結權貴顯人嘗奪民蘆場萬畆屢勘人卽知民枉不能直紱竟盡法直蘆場歸民歷四川參議督松茂諸倉兼飭兵備釐革宿獘擒豪富數百人邊賴以寧轉本司參政如崇慶忽旋風起輿前紱曰卽有寃且散吾爲若理風遂止抵州沐而禱於城隍夢中若有神言州西寺云云紱訪州西有寺當孔道倚山爲巢夜殺投宿人沈塘中眾共分其囊貲有妻女則分其妻女匿妻女隱窖中盡得姦狀按律殺僧毀寺倉吏倚王親侵沒官糧萬計王曲庇倉吏紱竟按如法紱爲錢糓吏精律比輒能發摘姦伏威行川中靑神令聞風解印綬去右使時奏閉建昌礦爲左使湖廣妖僧繼暁至紱曰繼暁以妖術故不離上左右今且得罪𨿽名掃墓實逆賊也檄武昌府錮之後堂陽尊禮之俄事敗檻送京師伏誅進副都巡撫延綏劾參將郭鏞等擒豪姦張綱乃於是拔才能察幽隱問疾苦飭廢墜申號令修噐械嚴警邏節候望邊政爲新紱行道望見川中飲馬婦片布遮下體俯首嘆息曰健兒貧至此我何面目臨其上乎亟令豫出餉三月人人感泣願出死力爲黃都堂一戰已爲南戶部尙書威稜截然盡革財賦內外諸積獘攺左都紱自以歷仕中外五十年戇直崖異常忤人獲伏禍又盛滿宜戒請老去卒年七十有一

史氏曰旋風起輿前人訝爲神怪夫人而淸直無欲則精气相感天人合符況諸賊惡貫滿盈鬼神有必發之覆此卻是實理實事延綏人感願出死力知人則知天矣

滕侍郎昭

昭字自明黃州知府霄之子也正統六年以鄕舉授監察禦史巡按順天福建俱有聲績天順初擢左僉都禦史佐理院事踰年以憂去純皇嗣位詔起復巡撫遼東昭謹斥堠嚴訓練備芻粟明賞罰凡數年敵不敢近塞昭乃上疏言大明律乃一代定法而決斷武臣獨捨律用例以是武臣益貪縱不檢請一切以律從事不報成化二年進右副都禦史總督漕運兼巡撫淮揚昭奏建吳二庻人宜移本城舊中書省居之或安置有城池軍衛之所稍便出入亦聖王罪人不孥之意也疏下禮部議不可遂止五年召還復遣巡視福建上杭有紫雲臺者鄧茂七之黨嘗據爲亂昭乃相要害請立歸化縣治未還攺視蘇松而馬駄沙最繁盛寄治江陰民苦往返昭復請分置靖江縣上俱報可七年拜兵部右侍郎復轉左侍郎時汪直管西廠刺事僣橫日熾中外累足而立於是兵部尙書項忠倡義艸疏約九卿會劾詔罷西廠而禦史戴縉久不得調乃言直所行皆公直不宜革罷於是上復命直管西廠縉遂進用直旣司廠事首發忠過廷鞫遂坐贓罷去語在李震傳昭亦以忠故致仕年五十九卒於家

李禦史堅

堅字景義唐縣人正統十三年進士攺翰林庶吉士景泰初拜南京監察禦史精研律令聽斷明決臨事毅然自任一時豪貴斂迹三年六月長洲饑民許道師等竊掠富室之粟時吏部尙書王文賑濟江南欲彰大已功奏道師等謀逆詞連數百人檻送京師下法司會鞫堅乃上章辧其誣詔誅罪首數人余置不問賴以生全者甚眾未幾上購翠羽於南中逺邇騷繹堅復上疏請止上嘉納四年坐事謫典吏尋擢桐廬知縣值歳凶堅捐俸以食餓者又建義倉設鄕社諸廢俱舉威惠並行少保姚夔謂爲江南循吏第一會入覲卒於道

劉中丞潺

潺字宗瀾安陽人天順丁丑進士授刑部主事四時著一布袍出止乘驢湖廣都禦史翁世資與都指揮訟詔潺往會禦史焦顯治顯欲歸獄於指揮潺曰如公言何名爲法卒坐世資遷郎中京師有兄弟爭襲者各重賂累年不決至是賂潺潺持金白於司冦乃竟其事晉浙江參議進士盧某暴其鄕潺按問除名再攺陜西參政鄜民冦氏闗中大猾也部民冦扁頭與其祖戍者冦扁都名相近遂竄軍籍潺閱籍疑之卒驗實軍歸冦氏遷參政再遷四川布政使卻宣慰楊氏金召爲順天府尹道出褒城流民入蜀就食守闗吏不許潺令弛禁遷都禦史巡撫遼東弘治初致仕歸自課童僕耕時兩子舉於鄕日校誦讀春秋祭墓必泣諄切質直無華言𨿽幼賤與均禮弘治乙丑疾革遺命毋幹恩澤作墳擾鄕裏年七十八

野史氏曰都禦史與都指揮訟誰肯爲指揮伸法進士暴其鄕遂按問除名只此二事非冰心鐵面未有不稍徇情面者國家法吏得公數人豈有寃獄哉

李侍郎和

和字本中安陽人天順丁丑進士授吏科給事中嘗論事忤旨廷杖幾死遷都給事中通政司參議右通政成化末李孜省以左道進而大臣競樹黨中官梁方等用事最後萬安有寵士大夫躁進者各擇所從朝合夕遷靜正淹滯鄕有齊姓者憫和久次謂曰公常恬如將俟河淸耶今諸貴人亦素敬愛公持二帕贄造請食頃耳而卿佐可得和謝曰吾譬之婺黒髮守節皓首乃求聘乎後歷官南京戶部右侍郎卒和丰貎恢量𨿽倉卒言色罔躁喜慍莫顯然內含獨朗事低昂及人賢不肖不失分寸父光道得痿疾彌年和自奉養躬上溺器久益虔儉薄不計生產善說中庸姚夔常稱之曰不競不激含蓄光景如澄淵亡波珠玉自瑩李文逹耿淸惠皆與和善謂和量如韓忠獻

野史氏曰公當倉卒言色不躁喜怒莫顯此其徳量有大過人者至內含獨朗事低昂及人賢不肖不失分寸非中正精宻未易語此古大臣其人與未可以忤旨廷杖而獨以淸直歸之也

潘侍郎禮

禮字嘉會歸徳衛人天順進士授戶科給事中剛直敢言中外震懾累遷工部左侍郎奉命理易州廠廠故有園圃果蔬之利爲守者所侵漁歲時饋遺中貴人禮取其直需國用絕饋遺中貴人疾之禮乃累疏乞休歸篋惟敝衣數襲圖籍數卷而已巡撫都禦史韓邦問以禮淸節純行疏於朝武廟命有司月給米三石特加慰問年八十四卒或問廉吏於太史崔銑曰軒公輗潘公禮其人也公歸有田一夫躬稼以生城亡居四時棲田廬盜夜掠之祗粟數升敝裘爾盜驚嘆叩頭曰使在官皆若公我軰安敢亂公亷不治名又難能也

野史氏曰公之亷至此而盜猶夜掠之耶蓋公潔身不治名故鬼神借盜之掠以彰其亷耳

孫府尹春

春字一元尉氏人性剛直寡合獨嗜學不倦成化戊戌進士以戶部郎升知鞏昌府鞏昌地鄰畨族號難治春職無不舉副使王云鳳禦史王凱奏春仁愛如亷範勸課如龔遂撫字如陽城淸直如包拯給白金彩幣以旌之升貴州左參政督理糧儲三載轉廣西布政禦史陶煦言其事體練逹才識老成升應天府尹歲餘言官以浮論中之具疏自陳始末懇乞致仕還汴治城南艸堂集諸耆艾爲會日巾車往來觴詠談笑其精明剛大之气老而不減平生不蓄姬妾壽七十有四

野史氏曰宦途之毀譽是非殊無確論不難誣伯夷以爲貪不難諛盜跖以爲廉春以剛直寡合之人其中於浮論也固宜

賈中丞錠

錠字良金安陽人成化戊戌進士從汶水縣擢禦史風裁栗栗行囊蕭蕭民有包老之稱巡撫陜西丁內艱聞訃卽歸時逆瑾恣橫羅織百司以直戅不阿坐事罰米千斛輸邊傾家償之瑾敗累起辭不赴世宗初詔晉秩二品卒年七十有六沈靜宏雅貎若遲鈍臨事毅然有爲𨿽甚難處者無不曲中揚歷中外幾三十年始終一節其居林下十六年自處一室無媵妾暇則課子讀書惇行孝弟絕口不及時事物論髙之

野史氏曰瑾敗銓部累起力辭不赴優遊林下者十有六年此其識量過人逺矣愛做官者不知幾多技癢

郭參政緒

緒字繼業太康人成化辛丑進士端簡沈黙勤苦自勵觀工部政有事楚府卻贐饋楚王賢之授戶部主事督運銀二十萬於陜西旣給軍而主者以羨告曰羨以正支法也歸之藩司曆官皆以淸直聞戊午升雲南參議單騎抵任鶴慶地山水暴發漂流廬寨見途號者哺之野暴者瘞之大理參化諸土官侵賦銀數萬蓋久且隱訪而追之其分守所至克殄久叛巨盜楊才軰數十人先是迆西有夷曰思六越金沙江界據地千里積二十年拒不受撫至辛酉歲勢益猖獗鎭巡合議以剿請事下公卿議撫之便詔與按察副使王同行旬餘抵金齒盧參將和統軍距所據地二程許而次遣官持檄往者皆被畱不報盧還軍語其故且戒勿廹緒曰吾受國恩報稱正在此如公言若臣節何昔蘓武入匈奴十九年尙得生還況此夷非匈奴比萬一不還亦分內事也或謂曰蘇君以黒髮去白髮而還君今白矣將以黒還乎正色不答單騎從數人行旬日至南甸巖突不可騎乃斬荊徒步繩挽以登又旬日至一大澤戞都土官以象與乘之上霧下沙晦淖迷躓而行愈力又旬日至孟賴去金沙江僅二捨茇次手爲檄遣官持過江諭以朝廷招徠之意夷人相顧而驚曰中國官今亦至此乎卽發夷兵率象馬數萬夜過江抵其所持長槊勁弩露刀環之數重有譯者泣走報曰賊刻日且焚殺柰何久此曰爾譯𨿽微亦世受國恩不以死報乃爲間耶因拔所佩劍指示曰明日我渡江敢復言者斬眾皆股栗因賦詩見志思六旣見檄諭禍福明甚又聞其志決卽遣酋長數十軰來請聽令及所饋土物供具悉卻去之乃奉宣勅榜且與語云云大略先敍其勞次伸其寃然後責其叛罪思六等聞之皆俯伏泣行下請歸侵地緒曰此固我聖天子意也宣言許之皆稽首稱萬歲歡聲動地因詰盧參將先所使人出以歸之盧曹得報馳至則已撤兵歸地受緬書矣是夏五月歸至會城鎭巡以下皆極稱與鎭巡以狀聞詔予奏事者官一級余功伺核以錄所著有學吟稿撫夷錄

野史氏曰緒忠憤沈毅臨事不避意气壯偉有如金沙之行非知勇天植能當此而不縮恧者乎越三年考績僅加俸一級升四川督儲參政𨿽爵賞不足酬勞而緒盡力轉輸勤苦備至可謂無愧矣

崔參政升

升字廷進安陽人父居貧諸兄各出自營獨升業儒至爲專篤母勸令易業弗聽踰冠未有室給事中李和賢焉妻以女明年舉鄕試成進士授工部都水主事攺兵部復除禮部主客司畨人踰格請業賂鈞樞許之日趨上議升執不僉名畨人夜持名貨來饋叱出之旦聲其事遂寢再補武選遷職方員外郎𨿽歷三部階五品然僦屋以居出則瘠馬布袍猶寒士也先是星變求言升與余漧蘇章同奏豎閹干政妖僧蠱惑援庇憸壬竄逐忠良所致又言尙書王恕今之伊傅不宜置之畱都不報時他言者頗及宮祕上怒書言者姓名於屏遷則絀其級或予逺惡地吏部故遲升之遷升篤實朴簡性剛少容凡締交者𨿽狎不敢玩嘗曰吾小心謹愼人也入仕三十餘年自蜀歸始有屋一區瘠田二夫笥無麗服家無飾銀之器晚好讀易曁綱鑑有得標識簡端卒年八十有八子銑另傳

野史氏曰升自郎署時風采已著知延安剖疑決難不動聲色所得深故開文敏道學之傳

楊禦史琎

琎字用章祥符人成化十一年進士初授丹徒知縣會中使如浙所至縛守令置舟中得賂始釋將至丹徒琎選善泅水者二人令著耆老衣冠先馳以迎中使怒曰令安在汝敢來謁我耶令左右執之二人卽躍入江中潛遁去琎徐至紿曰聞公驅二人溺死江中方今聖明之世法令森嚴如人命何中使懼禮謝而去𨿽歷他所亦不敢放恣牟都禦史按部丹徒以索饌器不得誣以它事免官琎奏辧得白升南道禦史郎中李諒以事謫靜寜知州持尙書黎淳陰事率家人竊取公帑物淳不敢詰琎並劾罷之給事中某等言事忤旨眾懼禍出叵測琎疏救之曰諫官乃天子耳目若以盡職獲譴則天下事誰復敢言者是陛下自塞其耳蔽其目也奏入上悉宥之總制兩廣都禦史秦紘劾安逺侯柳景不法諸事勘實得旨景罷紘亦致仕琎奏曰景之罪旣明是紘之劾不繆也今俱免者何也且紘忠實有大略不宜擯棄從之隨起紘爲戶部尙書琎又奏建宗忠簡公祠於丹徒如嶽忠武杭州故事給卒守墓春秋祀饗上俱如所請云弘治初擢山東按察僉事以疾卒年四十九所著有弦齋槁數卷

野史氏曰琎心靈口敏大是用世之才不受中使之窘辱𨿽渉知術卻得權變疏奏諸事言下了然胸有成畫惜不得盡究其用也

王都禦史嵩

嵩字邦鎭汲縣人也成化十一年進士明年授太湖知縣丁母憂服除再授靑城未幾拜監察禦史嵩恥苛察崇忠厚務持大體初按遼左遼之將領獘端百出嵩悉爲裁汰其開原鐵嶺諸衛前按遼者多不至其地嵩盡歷之一時邊備爲之肅淸繼按江右會巨盜楊九龍者聚嘯山林以千數吉安迆南俱爲騷動嵩處以方略不踰時而盜就擒上聞降璽書文綺旌之盜平又會時饑人多轉於死嵩曰救饑卹困勢不可緩若待取勘事無及矣乃令郡縣長吏卽發廩賑之所活甚眾弘治四年嵩遷大理右寺丞進左右少卿指揮某母再以不孝告法凡再告者不復訊其犯稱寃不已嵩疑其母與人通而疾其子又據律有父母誣告之欵遂駁之諸刑曹皆笑以爲再告無駁者及復訊其母於囚棚下產一女翌旦舉朝聞之咸嘆服以爲不可無大理云內府匠申能格殺人法當抵命匠乃夤緣權貴得上旨與之辧勘者欲希順上意嵩獨不然乃言曰生殺予奪君上之權也奉公執法臣下之職也匠凶殺人甚慘若生者得以幸免死者何辜覆奏以爲不可上從之由是嵩名益著十一年擢都察院右副都禦史巡撫延綏其地武備久廢且兼鎭守貪暴嵩至頓革其獘而邊務始振後坐邊警謫參議致仕正徳中逆瑾擅政求賂於嵩嵩弗從遂誣嵩在延綏時侵克官銀矯詔下獄籍其家而償乃戍於鄰嵩𨿽爲瑾所誣而怡然自處不以夷險易節後四年事白瑾棄市復嵩爵而所沒之產仍命有司給焉年八十四卒嵩生平重孝弟故凡祀先之禮靡不誠愼兄三人嵩事之甚恭所得祖產悉讓之

李都禦史興

興字伯起嵩縣人也成化十一年進士授冠縣知縣以憂去百姓遮道泣畱起復攺鄒平尋擢監察禦史忠鯁敢言每上疏訣別妻子不復畱意家事及按陜西大振風紀所至姦盜屏息是時參將郭鏞怙勢違法諸司皆畏之間有劾奏者鏞卽令人刼於道並其奏章奪之興乃宻疏罪狀請按誅之上兪其奏興構之戮於市百姓稱快又儀賓樊某者嘗毆父父愬之官莫敢有理者興亷知以計縳至階下杖死其它鋤彊戡暴皆類此布政韓某素與興不合及轉都禦史卽撫闗中因郭樊二氏子愬遂奏興逮至京師坐以重辟吏部尙書王恕乃上疏論捄其略曰邇者禦史興巡按陜西克盡憲職所至秋毫無犯其有益於地方多矣今之所傷𨿽有數人蓋欲懲治姦頑初非有意挾私法當擬徒今若處之以死臣恐天下後世以爲陛下用刑任情弗以法豈不有累至仁至明之徳耶且天下貪官污吏彊軍豪民所忌憚者惟禦史爾今若此是使禦史垂首喪气而貪污豪彊者無所忌憚欲小民獲安四方晏然難矣疏入上薄其罪謫戍嶺表而興名益振會赦歸所著有西巡奏議嵩南野錄若干卷子尙當父興被誣論死三上章乞代及興謫戍賓州遂從行弘治十一年尙由賓州學生中鄕試

徐禦史憲

憲字振綱安陽人成化十四年進士授松江推官松江天下稱饒而民習頗狡憲以約已推誠爲治民稱曰徐靑天有盜牛者以火刀更其角莫辧也憲令縱牛入野牛奔主家門中乃治盜罪已而拜監察禦史出按甘肅畨貢獅子憲令守闗者勿納上疏言獅子異物受之則夷生玩心況日食羊牛百夫守之邪昔武王受獒召公戒之曰不矜細行終累大徳往者夷貢獅子受之故敢再貢彼蓋窺我相尙矣卻之便時例杖贖頗重憲奏流罪三贖米四十石而止雜犯死罪不踰五十石今增贖杖法則三年者米至四十五石矣是𨿽輕於死而實重於流也疏上憲以親老謝病歸卒年五十一

曹中丞鳳【附孫尙書亨】

鳳字鳴岐新蔡人生之先一日母自外暮歸見火光如車輪當其前明日鳳乃生生而靈異比就外傅略加訓說卽了大義甫冠舉子業精粹尢以撿身斂心爲務時天臺陳選督學中州甚器重之成化十七年登進士爲祁門令擢禦史弘治攺元之初持風裁崇論正議多所嘉納偶奏事失儀鴻臚糾舉上特宥之謂左右曰此曹禦史也好官當略其細過按江北劾罷大吏貪墨望風解綬以抗直不容出守蘇州蘇富饒甲天下俗尙奢靡爲定昏喪禮不過制一切務從儉素法在必行巡撫延綏正徳初召還逆瑾方用事賄賂公行諸部院見者多長跽稽首鳳故不見及見又長揖不拜一無所贈逆瑾問曰都禦史知回院故耶鳳曰聖恩也瑾曰何以報稱鳳曰振肅紀綱激揚淑慝耳時瑾嚴勘天下錢榖以中傷不附已者勘官希瑾意言延綏布糧浥爛過緣主者乃罷其官聽勘誣償布五百疋粟千石鳳鬻產完納瑾怒猶未解也鳳積忿一日無疾端坐而逝明年瑾誅朝廷憫其忠遣官諭祭給金營葬事

亨字伯貞都禦史鳳孫也嘉靖乙未進士授刑部主事素諳法家語姦吏無所措手亦未嘗一徇豪富之請名稱籍甚出守兗州用嚴爲治奏最爲天下第一會有紅羅女者以妖術惑眾至數萬人官兵莫敢攖其鋒亨提兵往剿乘風縱火以萬弩射其後賊敗走至曹坡集驚曰坡者破也亨姓當之遂就擒巡撫眞定適夷人犯大原羽檄夜至亨卽貫甲出鎭師進及挽其轡亨曰我𨿽老猶辦殺賊卽馬革裹屍公能無恙乎將吏咸奮躍破敵龍泉闗下進兵部侍郎協理戎政營伍一新穆皇大閱賜緋魚蔭一子尋升南京工部尙書織造大璫歲冒水衡錢不貲亨奏劾之不報遂求去卒年八十有二賜祭葬贈太子少保亨逡巡若木訥人而當幾能斷凜不可當生平未嘗受一私饋幹一私事遇有寃抑黙爲之解又晦其迹不以見徳所居捨僅避風雨朝野咸重之

野史氏曰淸直與殘刻相對淸直者忠厚爲心鬼神福之克昌厥後殘刻者貌淸直而衷險譎鬼神惡之矣未有不殄厥世者都禦史受瑾之摧折無疾而逝正人被禍天心憫惻而尙書公能黙解人之寃抑又晦其迹不以見徳祖孫輝暎一脈相承後嗣之興其未艾乎

柴少保升

升字公照南陽人也少受經於郡守叚堅成化二十三年舉進士擢工科給事中弘治三年彗見東井詔求直言升首疏十五事皆切中時獘上嘉納明年山東河南大水復求時政得失升言四事上亦從之七年詔建昌國公張延齡第延齡敬皇后同產弟也勢熖燻灼人莫敢言升上疏論止八年四川番僧領占竹夤緣行取禮部禦史諫不聽升乃入奏大略以卹人言杜無益反復乎孟軻韓愈之義亹亹幾萬言上讀之大悟卽命停罷又疏止度僧徵畫工咸切直語多不錄十三年攺兵科適大同敵逼升乃劾平江南銳玩冦殃民師久無功宜罪之以勵邊士上卽罷銳偏禆以下各置之法累擢廣東右布政使平十三村賊賜銀牌紵衣復遷山東左布政使舟還荊襄先是州縣盛設供張以俟及升至行李蕭然無異寒士觀者興嘆正徳二年擢右副都禦史巡撫江西已攺陜西時革總制三邊率聽制於升紀律嚴明先聲所至敵不敢犯歷升吏部左侍郎會尙書被逮升攝部事凡病國紊法者一切釐正之無何升南京禮部尙書復攺兵部參贊機務以父喪去位服闋攺工部升辭不允居數月復上疏請老詔始從之乃給月廩輿夫乘傳還鄕歸八年當嘉靖攺元之初言官屢薦特加榮祿大夫遣官存問二年八月卒贈太子少保升性至孝嘗分祿養親及親歿前後廬墓六年哀毀踰禮鄕人稱之

潘布政鐸

鐸新鄕人弘治乙未進士爲兵科時雍泰巡撫宣大亷厲稜峻嘗縛參將李傑撻之傑有內援奏泰擅打將官罷職鐸亢章力諍泰有敢死之節克亂之才爲逆瑾所忌尋以都給事中出知漢中府公議韙之歷官浙江右布政使

野史氏曰許襄毅云西望二髙一華山一雍泰也其名流推重如此而潘鐸抗章力諍不問知爲泰之一流人𨿽以此見忌實以此得伸乃知臧人否人者自臧自否者也可不愼諸

李給事光翰

光翰新鄕人也弘治己未進士任南戶科給事中正徳間逆瑾擅權光翰抗疏力諫言甚切直瑾激上怒逮下錦衣衛獄廷杖革秩逆瑾嘗以諫諍諸臣姓名榜姦黨於朝堂頒示天下光翰亦在內世宗卽位詔復原官尋升臺州府知府政暇輒進諸生躬課教之士類翕然化焉所著有定疑諸書

野史氏曰弘治人才之盛中州爲最歷觀諸君子有一不爲逆閹所摧折者乎榜列朝堂指爲姦黨廷杖幾死慘極矣竟不能奪其節亦烈矣哉愚嘗謂逆賢亦猶之乎瑾耳而夏禦史之外無聞焉夫豈賦才爾殊耶人有巧拙此可卜世運矣

熊尙書翀羽

翀羽字騰霄光州人嘗讀書南壇從遊者數人忽夕覩一絕色女立松樹上眾皆錯愕走翀略不爲意女滅焉遂以刀刮樹皮大書曰作怪風雷折成形斧鋸分夜半雷劈之弘治乙丑進士初授武進令無毛髮點染稱循吏擢禦史按陜西武臣彊橫發其甚者如指揮王昶置之法按江西墨吏望風解去釋死刑之寃者爲多刷捲南畿考最詔以天下官員都照依熊翀其受知於朝廷如此分巡冀北道擒白蓮教謀不軌者萬眾惟戮其首王良輩而脇從者免督工張秋多被欽賞節鎭陜西刺姦植良紀綱振肅夜見寶气上矗命掘之得古玉璽一顆文有受命於天旣壽永昌八字納之上以工侍召入耆穉泣下遮畱立朝抗顏多建白時大司空馬文貞名籍甚而侍郎有左熊右熊京輦有兩熊夾一馬天下太平之謡孝廟呼熊胡子而不名一日奏事鼻帶液上曰鼻液乃膝寒耳以宮繡護膝賜之家居無玩好但藏古書千卷有止庵集行於世

野史氏曰翀之制妖風雷聽命又能夜識玉璽之气此非有他術也總見其淸直足色處

張副使士隆

士隆字仲修安陽人警敏過人書再經目不忘奇文奧旨覽卽通解爲孝廉時業太學與馬理崔銑爲友講學京師嘗言須於事爲驗其實身與世爲二理與事相乖非聖人合外內之道也弘治乙丑登進士授廣平推官蒞政嚴明民畏憚之擢禦史時朝臣多黨附大臣交爲權利士隆惡之光祿卿李良諂事劉少師健得右職又以女字少師孫健去位良詐言女死絕婚士隆劾罷良出按河東鹽法運使劉瑜貪恃奧援已遷參政士隆劾罷之抑豪右均支給歲課倍入暇建正學書院選士授經鑿靑石槽開茅津皆爲大衢民甚便之內宮災上疏切諫時獘不報再按鳳陽織造中官史宣酗酒作威大括財賄行荷二梃曰賜杖撻拒令者自都禦史以下不敢禁士隆劾其貪橫還理道事有張順者京猾也隨中宮鎭雲南毆門子死潛回匿京師雲南守臣移文逮之急乃出以二隸押送至桃源重貨二隸竊取病丐斃之二隸告順死勘實給文歸已三年士隆閱案疑之宻偵得順坐殺二人罪時錢寜大有寵廖鵬附之自師保元臣相與接席交驩士隆率同僚疏其罪鵬寜大恨罷職禦史薛鳯鳴殺人爲巨盜被逮又夜自殺二婢置朝門外懷牘訴寃鳯鳴凶愎且富當按者卽遜去累年不決都禦史彭澤以獄付士隆及禦史許完掠治取服鳯鳴知事急重貨錢寜上其愬下士隆曁完獄俱謫外任士隆晉州判教民耕桑滹水決爲數縣災臺檄士隆塞之績成晉人紀焉世宗卽位復士隆禦史尋升副使兵備漢中其地居終南太白間長廣數千里有良田美隩宜牧竹木之利淘沙得金逋逃者擅以爲業歲與官軍交通則吞並弱小藏大盜伺便出掠報仇殺人官不敢捕士隆初蒞任首按官軍殛貪用良舊習變革巨冦王大王二閻仲良軰通回回爲患所在皆立親識號曰賊主士隆諭令擒賊吾賞汝功否則率軍焚山眾叩頭曰願效力居數日各獻賊賊主怙惡者十餘家滅之境遂大安乃堰響水漑田千畆立堤防溢又修雲霧水未成功而卒年五十一

野史氏曰仲修官禦史直言敢諫彈劾津要固其職事然其所不可及者更在能取友知學故三原馬子理見而欣然曰仲修昔者之言聖學也吾軰其亟從事焉後渠崔子又亟稱之曰爾徳無瑕可謂君子此足知仲修矣

馬中丞卿

卿字敬臣林縣人弘治乙丑進士廷試策問道未行法未守卿對曰政事之柄握於司禮刑法之權移於廠衛大學士劉健閱卷奇之攺庶吉士授戶科同考會試時主考學士靳貴奴泄試題於外卿請究之竟坐奴罪靳愧恨吏部出卿爲大名知府僉都禦史寗果已除名厚賂閹永求復官擒賊永諷言官薦之時卿在工科同考有及之者卿奮袂曰世果無人寜用駑如卿者畿內可復令渠壊之耶已而傳旨復果官巡撫眞定討羣盜果欲中以危法至郡威脇語侵卿不爲動亦無從得間乃令供軍需二千金卿謂必得印移乃可卒如請禦史張存仁按治屢示意索賂卿不內張每罔事以動之未久二子俱敗他郡守以下多坐罷卿益著名提學山西發揮理學惇重行誼遷右參政妖民張鉞欲乘晉府發喪入城爲亂卿先知有備鉞不得發遷浙江布政中官張志聰等造幣於杭自擅權利久不訖工卿及禦史歐珠協心裁抑色料招商平價悉委杭守查仲道公私稱便中官奏卿及查守抗命逮錦衣衛獄卿及仲道各自引罪歐疏救之有旨俱降秩卿降鶴慶府知府逺郡事少民朴卿才優夷俗一變土官鳯朝文安銓據境叛殺官攻城且逼省會或指間道可逸卿厲色曰丈夫不死國而死家耶麗江土官木公朝文姊夫也兵力甚彊二酋陰藉爲助卿約木公會兵境上且諭以利害木感泣出兵往援省城二凶失助瓦解三遷擢副都督漕運巡撫鳳陽與都禦史劉天和協力疏導未幾漕利賜白金彩幣以勞瘁得疾遂不起年五十八卿性度弘博接人和易處事詳愼學以古人自期志於用世在鶴慶嘗爲文示諸生言舉業之獘詩文之獘道學之獘謂皆非古切中時病父圖沁州知州歷官有循聲弟豫貢入太學博學有髙識一門父子兄弟自可師友卿所著詩文有馬氏家藏集行於世

野史氏曰卿之歷官以淸直著然論理學之獘曰晚宋陋儒浚伏羲之畫轉濓溪之圈不反身心但求毫楮今又嚌其糟粕以自迷或有已不學專以非人凡人之善曲爲巧詆此等語不爲無見故能卓然自立也

李副使夢陽

夢陽字獻吉其先扶溝人也國初徙居慶陽父正以阜平訓導補封丘王教授遂家大梁母髙氏夢日墮懷中寤而生夢陽十八舉鄕試第一明年爲弘治六年登進士授戶部主事是時海宇淸寜部寺多暇諸薦紳先生雅事文墨夢陽與信陽何景明姑蘇徐禎卿鄠杜王九思濟南邊貢倡爲古文辭以變衰陋之習斷自秦漢以上六代以下弗論也居久之轉員外郎外戚壽寧張鶴齡怙寵驕縱人莫敢問夢陽乃應詔陳其二疾三害六漸語稍侵中宮詔下錦衣衛獄拷掠備加無所撓屈敬皇一日禦文華殿召大學士劉健李東陽謝遷問李夢陽宜何如處健對曰夢陽狂直不足深罪上色變東陽不敢對遷乃從容言曰夢陽𨿽狂直然其心無他實欲效忠於陛下上曰謝先生言是及獄具詔夢陽復職已而獨召兵部尙書劉大夏問曰日來外間事如何大夏曰近釋李夢陽中外歡呼聖徳如天地之大上曰朕初欲輕譴此人而左右者曰輕莫若杖而釋之汝知渠意乎杖必送錦衣衛渠拴闗節杖之必死也於渠輩則誠快矣如朕殺諫臣何大夏曰陛下此事卽堯舜之心也明年爲正徳攺元夢陽遷郎中逆瑾軰導上鷹兔狗馬舞唱角抵漸廢萬幾給事中劉■﹝艸洍﹞陶諧相繼奏劾不報於是戶部尙書韓文每退朝對屬吏輒泣下夢陽聞說之曰公大臣也義同國休戚徒泣何益文曰柰何曰比諫臣有章入交論諸閹下之閣矣夫三老者顧命臣也聞持諫官章甚力公誠及此時率諸大臣殊死爭事或可濟也文乃毅然攺容曰善卽事弗濟吾年足死矣不死不足以報國翌日文入密扣三老三老許之而倡諸大臣諸大臣又無不踴躍從者文乃大喜退而召夢陽令具艸及疏入瑾知韓疏出夢陽手蓄憾不已矯旨奪其官尋又黜健等四十八人榜爲黨人然瑾必欲殺夢陽以攄其憤明年羅織他事誣奏械系詔獄夢陽兄孟和及內弟左國玉者間徒從謁修撰康海及瑾嬖人姜逹曲捄得免放歸大梁四年瑾誅五年起夢陽江西提學副使勅許舉聞重事夢陽振學造士外復時時大有建白臺使及同官者疾其侵官而禦史江萬實會按江西與夢陽不合夢陽疏其事萬實亦論劾天子命大理卿燕忠往勘是時忌者咸欲擠入不測之淵獨少傅楊一淸爲力解夢陽遂獲末減初宸濠懷逆招致文學之士凡吏江西有才名者卽啖以厚利否則威刼之知夢陽不可撼佯下之而布政使鄭嶽適爲濠所陷夢陽素與嶽不相能嶽旣得罪謂夢陽傾之也及濠敗辭連夢陽賴刑部尙書林俊奏辯始白嘉靖卽位都禦史王廷相學士霍韜及知者相繼論薦竟不用嘉靖十年迎醫京口還遂卒年五十九所著有賦頌樂府古今詩三十六卷書疏碑志記序雜文二十七卷空同子八篇行於世子枝舉進士爲南京工部主事左遷海州同知才藻宏麗千言立就有父風雲

野史氏曰海內孰不知有空同子哉文章气節明代當不居第二人也余幼而讀公之文慕公之人因康子對山出公於瀕死之際並慕康子之文之人議者咎其失身於瑾也余謂康子若從此借瑾之力濟已之私則登友於彼岸而溺已於深淵誠爲不可康子旣全空同之生又以救空同獲罪經也而不迂權也而不譎康子何媿於心乎何栢齊謂爲古之狂庶乎知康子者使空同子而不足爲當代重康子有載胥及溺耳

又曰空同子慶陽人而籍於大梁者也則慶陽不得而私之籍固以人重哉薛文淸亦河津而籍於鄢陵鄢陵豈忘哲人之徳至薛西原則偃師人而籍於亳州亳固重矣偃師發祥之地烏容冺乎因並表出

張太僕衍瑞

衍瑞字符承汲縣人也祖傑監察禦史父經湖廣左參政衍瑞舉弘治十八年進士明年爲正徳攺元授淸丰知縣以勘事執法爲逆瑾所惡矯旨下詔獄楚毒備嘗瀕於死者數矣瑾誅赦出歷升吏部文選司郎中十四年毅皇自楡林還復欲南狩時寧藩逆上下以爲憂大臣科道交疏畱不聽江彬軰又從更詔以三月壬子駕出衍瑞曰卽畏罪不言寧不爲宗廟朝廷所乎乃抗疏率同官六七軰赴闕上之大略言巡遊費財動眾州縣騷然而隱憂伏禍且不可測上亦不許明日諸曹屬各又上疏諫前後百有七人詞益亟切上怒罰跪門五日而京師忽風霾晝晦禁內海子水溢髙四尺許橋下七鐵柱折有金吾衛指揮張英者以是爲變之明驗乃肉袒戟刃於胸以死諫上大驚詔諸言事者各杖三十倡之者謫外衍瑞得平陽府同知世宗卽位召復原秩尋擢太常寺少卿踰年卒於是言官疏衍瑞負性忠直兩遭困阨宜加褒卹以勵臣工詔可贈太僕寺卿仍賜祭葬蔭其子

王光祿相

相字夢弼光山人也正徳三年進士授沭陽知縣值歲荒相設法賑捄全活者甚眾秩滿拜監察禦史巡按山東訪除民蠧擿伏如神至臨淸捕監官稔惡者數軰悉付於法權幸震懾及還朝又劾錢寧江彬風采益著無何乃竟構陷被逮謫髙郵州判官卒相博聞有精鑑初少師張孚敬以落第候除相遇於逆旅之舍與之談奇之謂孚敬曰子相甚異它日所就奚翅科第而已因厚貽以歸後孚敬舉進士授南京刑部主事嘉靖初議尊親禮孚敬所言上多采納累進大學士乃上疏白相以忠鯁罹誣宜有卹典詔贈光祿寺少卿仍遣官諭祭

馬禦史錄

錄字君卿信陽人也正徳三年進士授固安知縣邑當南北衝劇頗號難治錄明習政體周察人情廉明惇信士民恱服踰年冀冦作亂襲破固安錄被執入見臥內無長物冦賢而釋之再踰年徵拜監察禦史督理山東馬政以內艱歸免喪出按江南時上攺元嘉靖之初也遣使捕髙唐州官屬連坐者五百餘人中外大駭錄上疏止之其略曰夫法者公器天子不得而私也昔漢文帝欲重懲驚馬之人張釋之爲廷尉執法不可文帝從之故千載以爲美談我祖宗監古爲治內設三法司外設撫按官無非刑淸獄平使天下無寃民耳先帝時劉瑾專權於前錢寧竊柄於後張雄等依附作威於其中蠱惑朝廷動差錦衣官校四出提人天下洶洶幾壊國事幸賴陛下登極祛除舊獘人始安堵不意復有髙唐之命人情且驚且疑當此新政之初恐非所宜有也伏望陛下自今以後擴弘人之度愼法令之施遇有罪人內則付三法司外則付撫按官卽無不可治之人亦無不可行之法矣惟陛下垂察以杜將來多事之漸上從之六年按山西妖人李福逹事覺錄捕抵法初福逹以丹術幹武定侯郭勛勛奇之相與頗密及被繋勛乃移書請貰錄大怒劾勛庇姦亂法勛皇懼入辯上疑復屬法司於是刑部尙書顏頥壽都禦史劉文莊大理卿湯沐等會鞫俱如錄擬而給事中王科等禦史髙世魁等二十五人各又奏論勛先後十餘疏上以人言眾愈疑而左右又有爲勛言者乃令福逹並勘官俱至午門覆審以兵部左侍郎張璁署都察院禮部右侍郎桂蕚署刑部少詹事方獻夫署大理寺璁等鍜煉傅會盡攺原擬錄等坐故入俱謫戌頥壽文莊沐等坐推按不實俱落職科等坐挾私彈劾俱編氓福逹釋歸勛置不問詔俱報可璁等降勅奬諭各賜衣帶銀帛有差錄卽戍南丹講學授徒四方之士雲從暇則娛情詩酒無少怨尢歷十七年以疾終年六十有八

黨中丞以平

平字守衡其先自平陽徙禹州正徳甲戌進士管倉淮安餉事淸簡日與諸生講學論文東南髙士多從遊者時閹宦用事屢犯其怒使校日夜蹤迹無所得乃已武宗新收家將朱干等六百名直入臺基廠取馬艸平禁之責發兵馬司獄提督太監江彬面奏上朱幹率數十人執平至豹房彬又奏上上竟釋之所蒞諸差盡心職守加意民瘼大司徒秦公嘆曰爾才十倍某不能及吏部擬提學外補秦公畱之曰某老矣部事全賴此官整理疏上中止冡宰廖公招與相見避嫌不往廖益重之轉浙江溫處兵備副使淸節表表貪污者望風遁去溫處軍素驕因餉激變教場中樹旗幟爲亂平往諭之曉以恩信眾皆首伏卽日解散倭夷讎殺爲地方患獲海賊五百人憲臣欲以爲功喜謂平曰我列公功以聞於朝例當封侯平訊其爲海中漁人爲賊所掠悉縱之曰殺無辜以幸賞吾不爲也以副都禦史協理院事家居三十四年權門要津不通一字太監黃錦南行過訪許以起用比歸再過不復出接語人曰刀鋸之餘薦天下豪傑司馬子長之所恥也元■﹝禾貞﹞晚依閹宦而相得豈如白居易之爲全節耶內外臺諌前後薦舉二十二疏若罔聞知亦有大臣以書勸之起者反貽書勸其歸旣而大臣被譴人咸服其髙識

野史氏曰公忤朱幹江彬而不動自不肯殺無辜以幸賞定亂軍系夙昔風采有所以見信於眾者非取辦於臨時也家居三十餘年其品望自是鳯翔千仞

楊禦史來鳳

來鳳字從儀汝陽人正徳甲戌進士授會稽縣知縣擢監察禦史上將南巡來鳯同諸禦史疏諫上怒杖於闕下幾危出按陜西事未竣以病告歸林居布素猶然一寒士也汝人髙其節云

張光祿原明

原明字孟復儀封人正徳六年進士授刑部主事淸嚴明愼江彬錢寜嘗以事謁原明悉峻卻彬寜銜之毅皇南巡眾情洶洶原明與郎中陸俸等合疏入諌意指近幸蠱惑上怒罰跪門五日杖三十奪俸六月及彬寧事敗原明補四川按察副使世廟嗣位旌其忠加正三品俸後遷陜西左布政以疾乞休詔進光祿寺卿孫鹵另有傳

孔知府輔

輔初名孟富字道充汝陽人幼以神童稱登正徳戊辰進士授中書舍人遷刑部員外鞫刑明允上覽其疏賜名輔蓋以公輔期之也己卯上將南巡輔偕同捨郎孫鳯等伏闕諌被杖幾死尋出爲松江守丁內艱復補辰州世宗攺元大褒諫臣得進俸一級以外艱歸起補廣西便道抵裏卒輔天資頴異所著詩文甚富惜子姓零落不少槪見云

郭太僕五常

五常字大經西平人正徳辛未進士授大理寺評事武宗南幸上書切諫罰跪門五日杖八十謫通政司知事嘉靖初復原職卹刑陜西多所平反升萊州知府亷介自持萊人繪像楊震祠中起補鄖陽累升山西晉太僕寺卿調停馬政屢奏邊功欽賞有鏹金文綺之賜

野史氏曰君之舉動如此使立朝諸公啞無一言何堪自對以對君父惜未有奏格心之益者而流毒縉紳一至於是可爲扼腕

潘知縣中矩

中矩澠池人舉人正徳十年知內黃恬淡樂易與民道疾苦藹然如家人一切儉約時有公出嘗囊金以自給纎芥無取於裏胥每歲首疏其錢糓之可緩及工役之可已者停止之河道修築歲費新揵萬計毅然爲請於上竟得蠲豁百姓至今思之

曹布政嘉

嘉字仲禮扶溝人正徳丁丑進士由庶吉士授禦史建言謫大名府推官嘉靖元年起補原職復謫禹城知縣尋降茂州判官復禦史指摘宮闈上欲賜死嘉復舁柩以諫十二年升山西提學副使累升江西布政致仕

孫尙書應奎

應奎河南衛人正徳己未進士爲戶兵科左右給事中時嚴嵩當國殺楊繼盛等以閉言路應奎疏爭廷杖下獄及從寛釋旋上愼名器一疏中時忌再下獄應奎遂舁二柩於長安門外曰一以備臣奎一以備姦嵩以謝天下廷杖謫髙平縣丞累官屍部尙書

熊參政榮

榮字以仁光山人授行人上將南幸眾情洶洶榮與郎中陸俸等各疏諫畱杖謫國子監學錄尋擢禦史出按山東平礦賊之亂復按雲南協徵岑猛功業赫然累官至參政

李通參秦

秦字仲西臨漳人嘉靖十四年進士由庶吉士爲刑科左給事中條陳時政六事上嘉納之著爲令升禮科都時分宜任禮部尙書子蕃已放縱納賂秦抗疏劾之分宜訴辧疏𨿽畱中而秦望大著後竟遭中傷調倅大名分宜屢因考察欲罷秦奪於公論不果秦在郡聴斷明允屢白疑獄歲饑上官委秦施賑旬日徧歷十一邑給散有法全活甚眾郡守載之守魏錄永爲荒政式升同知久之升戶部侍郎又久之補武選卽升通參自嚴氏專政淹滯外內二十餘年竟爲其黨所排歸來結廬洹上名曰知止時與朋舊吟詠灌蔬種芋此外無所事也卒時七十

野史氏曰公得考終幸矣分宜豈輕饒人者哉

張副都鹵

鹵字召和儀封人嘉靖乙未進士由知縣歷官副都禦史英毅慷慨多大略持論侃侃無所避官給事中時值穆宗踐祚疏請勤視朝蒞經筵廣顧問以隆新政上嘉納之時神宗甫六齡卽引累朝立東宮故事以請已復上言愼選內臣給事東邸宦官孟衝以內旨有所罪極言祖宗家法輔臣無不與聞之政法司無不詳讞之刑中旨可邀置廷尉何爲庚午晉太常少卿命未下而內江相請更兵營制猶艸疏極言其不可或勸云已遷官矣願少巽鹵曰未拜命猶諫官也疏入竟從議營制皆如故辛未遷右通政九月拜南京右僉都禦史撫浙江以養母棄官歸戊寅詔守舊秩撫保定已加右副都禦史鹵自銀臺擢中丞三領節鉞在金陵殱叛卒馬應祥在河道獲妖人王后溪在保定修三闗險阨數百里保障功爲多大璫馮保乞爲建坊不許以爲勞百姓力媚士大夫尙不可況內璫乎保目攝之而未發也江陵以材望相推每與談膝輒前席旣別與之約事可否具以書相聞鹵益自發杼引當否無所詘有所薦進及論刺皆獨行其意不阿相君旨久之漸不能平嗾言官論之左遷南京太常寺卿乞休歸後江陵敗凡再薦起用竟不果以壽終於家

野史氏曰余於儀封得兩名公集於浚川集獨錄其愼言一編以其發明理學讀滸東集獨錄其奏議一編以其發杼意气各取其所重者以槪生平公門人王安仁謂公忤時相抗權璫遭讒屢變百折不回不獨見公之文章並見公之气節也

王尙書惟儉

惟儉字損仲祥符人萬曆乙未進士累遷山東巡撫冰蘗自持節餘金七萬悉以疏聞尋授工侍以直忤魏璫欝憤而卒賜祭葬贈尙書有俊才能詩文

周侍郎之綱

之綱字衝白固始人萬曆甲辰進士戶科左給事中時逆璫魏忠賢肆虐之綱憂其漸特疏糾之歲甲子例副陳太史子壯典試浙闈已辭矣會副都禦史楊漣疏列魏忠賢二十四大罪之綱爲停裝諸同僚謂已奉差出詎又言事耶不顧乃拜微臣今已陛辭權璫終難緘口一疏疏上整衣冠坐聽處分奉旨閒住崇禎中升南京兵部右侍郎卒

王郎中繼康

繼康字季寧光州人自爲諸生便以名教自任以忠孝誨人讀書至忘寢食聞一善言卽錄之於冊孜孜汲汲日不暇給萬曆己酉舉於鄕天啟癸亥授松滋知縣署枝江監利二縣皆有惠政民安其教而誦其功興利除害不可殫述嘗卻藩產委查三千金之饋崇禎戊辰舉卓異第一授屍部主事已已解餉寧夏叱賊使知朝廷之尊庚午監楚漕平交際樣米常例及包攬諸獘五十餘萬金更題疏入告欲以澄淸天下先期用濟軍國之需辛未紀錄漕運第一連轉員外郎中𨿽疾勢已危猶匪躬而報命不攜家屬卒於部署衣履蕭然上賜官符馳驛還長子轔以光州城破罵賊死子婦方氏周氏馮氏吳氏皆以不屈罵賊死仲子霽仁孝異常薛宷誄曰其人髙介淄塵不染爲令松滋鳩形飫饜進厥譽髦授以鉛槧執法不避襲彼■﹝犭歇﹞獫晉秩地曹益憫疲墊冰霜荼蘗初終靡忝

野史氏曰王郎中介節士也徳浮於位士人惜之然眞學眞品躬行無愧秩祿崇卑奚問焉其門人以勤學愛民危身奉上私謚曰文忠竊附於朱穆王通之義殆近代實稱之事也

中州人物考卷四

●欽定四庫全書

中州人物考卷五

容城孫奇逢撰

○方正

李春坊希顏

希顏郟縣人隱於夾谷學以伊洛爲宗從遊者甚眾初太祖爲諸王子擇師用廷臣薦手自爲書徵至京師命詣大本堂授經其教法嚴毅𨿽諸王子有弗若教者甞以管擊其額帝撫而怒孝慈髙皇后從容問曰惡乃以堯舜訓爾子邪帝笑而不罪累授左春坊贊善大夫永樂初引年歸詔復其家所居湫隘飲酒自放州郡屢聘課士不赴懷頁寡合邈然無所干請竟以凍餒終葬邑之塔亭鄕所著有大學中庸心法二卷

淩僉都漢

漢字斗南原武人也洪武十七年以明經舉至京師獻烏鵲論上善之擢司經局正字未幾出知會稽縣以事逮系久不決會浙江按察使陶晟入覲上知漢無罪爲晟所淹命還釋之與偕來旣至拜監察禦史巡按陜西疏陜西民病數事且言古人謂大夫出疆有可以安國家利社稷者專之可也臣竊以爲在春秋戰國則可在今大一統時則不可茍許其專恐啟大臣擅權之漸上善之召其子賜鈔二百錠衣一襲及還京師有徳漢者遇諸途邀漢飲厚報以金漢曰子罪當爾律有定法非我私子酒可飲金不可受上聞之嘉嘆擢漢爲右都禦史時詹徽爲左都禦史論議數不合每面折徽徽銜之奏遣按事蘇松因嗾禦史桂滿劾其失職左遷刑部侍郎未幾命署吏部數月攺禮部又數月上憫其衰令歸田裏漢叩頭曰臣願生居京師死葬京土上許之命居於私第歲餘徽誅起爲左贊善又歲餘復拜右僉都禦史尋令致仕漢入辭上問先賜歸不行今歸何也對曰先詹徽在臣有後憂今徽伏誅臣無憂故敢歸爾漢有治才且剛方不屈故時人多忌之云

王布政平

平息縣人洪武中以國子生擢江西道監察禦史升陜西按察使文皇卽位召爲都察院右僉都禦史坐事謫衛經歷用薦升福建布政司左參政從英國公輔徵交趾事平進交趾右布政使時淸化府蠻賊梗化平與都督黃中往鎭其地民賴以安還至交趾卒平爲人气剛不容物臨政頗刻而所至不受私饋交人至今誦之

房參政安

安字子靜汝陽人年十九徵至京師太祖一見奇之卽擢北平按察僉事升江西按察使文皇卽位安與布政使楊連僉事呂升並爲軍卒執告上釋不誅謫戍興州後召爲監察禦史福建布政司左參政安蒞事嚴敏嘗行縣貪墨之吏皆望風遁去擢工部左侍郎數日出爲山東右參政同官魏瑛誣告誹謗下詔獄安不勝掠治悉引伏合家謫戍交趾安坐大辟會瑛他罪覺並驗所告安事非實遂釋安召還其家屬攺安四川右參政未幾復攺交趾卒於官

王知府觀

觀字尙賓祥符人洪武中以鄕舉授蘇州知府爲政嚴整多所興建發姦摘伏民畏之如神明有刁吏錢英累構陷長吏人莫敢問觀亷得縛至庭立捶殺之由是豪姦屏息百姓稱快事聞上遣行人白思中賜勑褒之且勞以酒歲大祲民逋無所從償觀乃延諸富室集郡衙宴飲風使出儲積以補不足眾驩然應之逋乃完上嘉其能榜示天下以勵怠政者今祀於蘇州名宦祠

鄭尙書剛

剛南陽人天資英邁質直無爲家貧嗜學洪武中釋褐冑監署廣西布政使事累官工部右侍郎恭愼小心爲時所重持節巡視江淮卒於官洪熙初贈工部尙書制稱其資稟純實蹈履淸愼夷險之際一心不渝

顧端肅佐

佐字禮卿太康人也洪武三十三年進士授莊浪知縣午節守將集寮屬會射以佐文士易之佐三發俱連中且進止安暇觀者驚嘆罹父憂起復擢監察禦史永樂初使廣西招撫慶逺洞蠻夷繼命四川監采營造木植復命隨徵沙漠巡撫邊關旣還遷江西按察副使未幾召爲應天府尹剛稜不撓吏民畏服貴戚爲之斂迹議者以爲包孝肅之尹開封弗過也昭皇嗣位攺通政使宣徳初扈從伐漢漢平賜以人口白金文綺三年上退朝問廷臣誰可掌憲者楊士奇楊榮交薦拜左都禦史賜璽書令佐洗滌積獘進退其賢不肖佐於是奏知縣孔文英等十四人教諭楊禧等二十四人俱堪風憲又奏禦史嚴暟等三十人及都事趙玭司務叚凱等若干人俱宜黜降又奏水軍右衛倉官宋忠侵欺糧萬四千五百石有奇戶部郎中黃紀受賂免盤審訊已明法當重擬又奏廷臣邇來請謁公行以奢相尙宴飲必用娼妓酣歌恆舞朋淫比嫟上下觀效法紀廢隳此非淸明之朝所宜有也願一切禁止詔俱從之四年吏有遭笞者捃佐之過謂受隸金放歸悉具姓名以聞上以示士奇對曰所訴誠有之今朝官月俸止給米一石薪炭馬芻咸取給於宅不得不遣半歸使備所用皂亦得歸耕實兩便京朝官皆然自永樂以來如此仁廟知之所以欲增朝官之俸上嘆曰朝臣之艱如此因怒訴者曰朝廷用一好人輒爲小人所排乃以吏所訴狀付佐自治佐叩首退召吏示之狀吏恐甚佐曰上命我治汝我姑容汝但攺行爲善竟不問上聞之喜曰佐得大體矣居亡何有囚告佐數枉人重罪上大怒曰此必有重囚教之排佐命三法司鞫之則千戶臧淸所使也淸時殺一家無罪三人當坐極刑上立命磔淸於市五年八月車駕巡邊命佐居守六年十二月佐言永樂中進士命於刑部都察院理刑今欲仍命與禦史郎中主事分鞫獄囚庶幾諳練若時制進士於各衙門觀政不僉署文案故也八年十月佐以疾再告上遣中使數問及愈入見上喜甚親賜慰諭免其朝參視事如故正統初竟以疾歸家居十餘年卒佐性嚴重不口毀譽人旦晚候朝前呵雙藤立朝房外百僚騎而過者皆折旋避之非公事未嘗與諸司羣居時稱爲顧獨坐云

野史氏曰公受主知至以吏狀授公自治且諭曰小人不樂卿檢制敢誣正人此可稱君臣魚水矣然非兩楊左右其間則嫌釁漸開而讒易入故獲上者必先信友

宋布政伯義

伯義西華人剛介有守言辭辯正洪武中以才行俱優由太學選擢山東布政司右參政克著勤能永樂中轉任陜西布政司淸譽益彰

滕知府霄

霄字九臯汝州人永樂初以國子生擢禮部司務升祠祭員外郎十四年轉湖廣黃州知府以寛爲政民有爭訟者諭之以禮義訟輒息黃岡民訴有虎害霄爲文告神虎卽徙去行部至麻城有訴勾軍戎士爲人殺死久不白霄宿城隍廟禱之見一刺鼠走入寢處盤旋而去使人追之至一池塘潛伏不見掘之得屍卽戎士也因獲所謀殺者遂正其罪一郡人以爲神秩滿去黃民數千人上章乞畱詔從之霄在郡凡十有九年而廉貞之操終始不渝宣徳末引疾歸子昭有傳見淸直

髙給事中舉

舉字云翰祥符人少補郡庠生其父因邊患選爲勇士卽棄學代父而往永樂戊戌進士拜兵科給事中持正不阿慷慨敢言坐是不合時解官歸其居不蔽風日惡衣菲食怡怡如也巡撫於謙過其廬卽止辟道其見重如此年九十而卒

藺學士從善

從善字有恆磁州人也永樂中舉鄕試第一初授陵縣教諭稍遷揚州教授章皇爲皇太孫時志慕堯舜文皇擇天下名儒輔之中選者毋拘階序從善詔授翰林編修與王直錢習禮十五人日侍講讀閱十年從善遷贊善及章皇爲皇太子從善進司經局洗馬章皇嗣位同事者皆遷顯要甚者卽拜尙書而從善獨與王直畱滯不調遷者得志逞气勢焰赫赫從善日坐東閣中紬書暇則取祕書讀遇休沐與直載酒郊逰覧勝賦詩泊如也正統初以久次遷學士上方向學從善以舊臣見信用每進講多鄕音上曰久宦不攺其素從善其君子哉景泰初年七十援例求謝事上慰畱之又四年乃得請還郡而卒

郭副使原

原蘭陽人永樂中鄕舉初授四川監察禦史持身端謹正大無阿𨿽故人不敢以私恩相干人謂有古禦史風尋升陜西按察副使

郭知府濟

濟字澤民太康人性沈靜寡言爲兒童時父母宗族咸奇之年二十舉鄕試第一明年會試不第拜定州司訓九年遭艱起復攺開州兩郡知名之士多出其門永樂末昭皇監國濟被薦拜左春坊左司諫官僚覩其威儀端雅皆稱得人是年秋七月昭皇嗣位以濟爲滕王紀善居數年多所匡正會交趾梗化濟自紀善攺行人往使其國濟示以順逆之義而彊梗者稍稍馴化及再使卒致酋長欵貢上悅特加褒賚正統初遷鎭江知府兩考俱以最書年七十餘卒於官

尙僉事裭

裭字景福羅山人正統進士授行人甞上言時事拜監察禦史性剛正不阿劾都禦史周鍾謫驛丞尋復職又以言事謫歷湖廣僉事致仕

耿文恪裕

裕字好問盧氏人九疇中子景泰甲戌進士攺庶吉士爲文辭淳深有古風除戶科給事中尋攺工科天順初以父九疇爲都禦史攺翰林檢討是年石亨被禦史劾恨九疇謫裕泗州判官攺定州成化初召還翰林歷國子監祭酒時勲戚子衝幼者裕患其難教所當習讀古今嘉言懿謨萃爲一編授之他日有獻於上閱之嘉嘆累升吏部尙書淸愼簡平銓法疏理諸請寄者不便忽攺南京禮部泰陵卽位攺南京兵部參贊機務弘治元年召還爲禮部尙書婚喪諸大禮傳經律酌古今行之崇王請朝下廷議裕請遵祖訓遺書王勿朝西夷由南海貢獅裕曰邊人嗜利輒開海道宜卻去六年復攺吏部尙書加太子太保裕在吏部薦進賢才務協輿論愛憎毀譽莫能淆奪守正律身干謁斷絕卽內降斜封封章抗議杜塞幸門父子淸修不營產業不治居第約儉蕭然無異寒素偉幹修髯儼然神明學問該洽文章雅正世濟其美弘治八年卒贈太保謚文恪

野史氏曰公爲淸惠公子能守正薦賢世其徳世其業盧氏一撮土乃有是父是子兩大賢接踵而出當與靈寶許莊敏父子千秋並峙

何太守浚

浚字秉哲靈寶人正統中以貢士除知象州值洞蠻黃甫榮叛浚親往宣示徳意遂致欵服旣而入覲甫榮率所部護送出境感泣不忍別後浚攺知趙州有宦官侵民田二千餘頃浚以狀聞遂以地歸民秩滿升南康知府修白鹿洞書院廣構齋捨聚屬邑子弟延知名士胡居仁等六人以教之一時造就者甚眾致仕歸南康及象趙人皆立祠祀之子均字仲衡成化中進士授監察禦史擢大理寺丞官至戶部侍郎明習法律所至有聲

李恭敏鐩

鐩字時器湯陰人成化壬辰進士由主事歷官工部尙書常奉命賬山西饑民多活流民有爲盜者鐩入其巢諭還本業開渠灌田萬頃民刻石頌徳擢鴻臚寺少卿諫罷鄧常恩蔭職及毀西山戒壇弘治初數上言便宜再擬巡撫會有沮之者遷南京太僕少卿再遷光祿卿削冗濫之俸抗章論工部器具窳薄耗財無益遷工部侍郎楡林有警命兼憲職治餉事定還朝言十事且謂外攘宜先治內今盛齋醮嗜燕遊寵他技以雜金紫畜異禽以糜粱肉此好漸長恐逺人偵伺以順逆邊方觀視以勤惰命山東漕臣上言堈城之壩毋毀洸河之塞毋通浚泉疏水漕利可復邊城奏密雲將有警宜備之上曰非鐩往不可召至榻前諭旨鐩始至簡將廣儲已乃治壁壘飭器械守險隘梁溝澗墾荒田疏河流悉有成績上謂司馬劉大夏曰鐩果善干國者正徳初遷尙書劉瑾用事惡先朝大臣不附已遂致仕瑾誅詔起還部加太子少傅四辭乃允是後佞幸益雜修建大增鰲山之戲內苑之供造軍器繒綺豹房僧寺鎭國延壽凝翠太素知殫刻畫色累金碧文石采瓦窮麗極奢隱憂顯諫未嘗遽已也內宮災新作之鐩雅有心計量物平價擇舊成新費省而工堅諫疏歲數十上其曰漢文之賢罷露臺而著隋帝之敗開汴河而致蓋民所有惟財與力力竭則懟財散則叛今亡徵已顯可又促之屢請停它營並成內宮上或奪俸示譴或間從一二太監劉養監各工鐩與議不協面叱之養素寵貴泣愬於上前置鐩不究嘉靖攺元年七十有五曰吾在先朝義不可去今聖主興遺賢進吾納祿讓能此其時乎歸來八年春秋祀墓外靜坐觀書不出戶庭不燕飲無音樂蓋天性節約至老不渝云卒年八十二謚恭敏

孫奇逄曰愛君憂國不激不隨庶幾古之大臣以道事君者乎

王少保繼

繼字述之祥符人也少治賈年二十八父瑄誤爲有司笞繼發憤始向學家人盡笑之繼晝入市治賈夜歸讀書久之禦史塗謙來使河南試其文奇之補郡學生成化二年舉進士授監察禦史命按山西時忻州定安王某虐縱繼疏於朝遣官按治竟置之法太原郭外有惡少守瓜圃見少婦抱孩過欲犯之婦怒罵惡少乃誣婦盜二大瓜又以平日所失瓜盡誣之繼麾婦出取二大瓜以償仍紿畱孩償平日失者惡少喜亟取瓜孩不能兼繼叱之曰汝爲壯男子且弗能兼抱瓜孩矧一孱婦乎惡少慚服髙平富民牛氏子殺人賂其婿代死民婦某氏後姑誣以不孝二獄俱成繼辧其寃婿與婦俱得寃狀牛氏子棄市擢陜西按察僉事督理屯政鎭守中官劉祥侵占塞下田繼上章劾之謫裕陵司香邊民水利爲勢家奪者悉取還威惠並行豪右屏息轉固原兵備副使尋擢山西按察使先是有奏紫碧山產石膽可延年者上遣中使采求經年不獲民甚苦之繼至令取小石子一升以示中使怒曰汝敢以此搪塞邪石膽載諸古書何以謂無繼曰鳯凰麒麟皆古書所載今果有之乎乃上疏白其妄事遂寢擢山西右布政使弘治初福建江廣流賊剽刼拜都察院右副都禦史督兵往剿事寧轉兵部右侍郎尋攺戶部督理京儲秩滿進尙書甞盤詰太倉得羨金十餘萬故事尙書及同事中官分取至是有爲言者繼並許納歸卽艸疏以進上嘉恱賜金綺一襲頃之閹人李廣事敗言官劾論交通大臣某某請置之法上以人眾悉宥之翌日早朝空班謝罪惟繼與馬文升不預上益重之攺南京刑部尋攺兵部參贊機務以疾卒於位年七十有一贈太子少保

劉文肅忠

忠字司直陳畱縣人父逹國子博士夢芝產左膝上寤而忠生有異質從博士授毛詩成化十年以儒士舉於鄕十四年登進士選庻吉士十六年授編修忠性峻少通行方寡合一介不苟得惡人趨競自處常過抗貴人亦力抑之在翰林幾三紀始拜侍講學士正徳初爲講官毎附經義規上缺失及諷時政不協於內傳旨升南京禮部侍郎已中貴人知忠素髙節進南京吏部尙書南部大率閒佚居官者自名吏隱俛體瓦合規橅屑屑忠毅然持風裁越閩胥人革役者貨縣胥竄名吏籍中上部往往冒官去忠命四主事稽厥籍年經月緯究竟接代凡革罷千人𨿽仕者亦追論除名庻僚滿秩爲署考必當寔禦史某恃勢驕橫人皆憚屈忠署下考郎中某瑾黨張彩私暱者也忠署考曰守已乖於士論行事咈乎人情自是諸司弗飭者惴惴焉少師焦芳亟薦忠賢瑾傳旨徵入翰林一見不相合瑾誅始被推入內閣奄黨廖鵬來謁遇以僕禮又卻其饋忠畏叢內外怨在位不滿三月乞致仕同事者恐其得美名尼之乃托祭掃請假始得歸杜門不交世事凡十有二年而卒贈太保謚文肅所著有野亭集八卷孫存恩以大理寺副爲周府長史淸嚴明敏臨事無少遜避人謂不媿祖徳云安陽崔銑論曰銑初入翰林謁少傅於髙坡私第公慨然曰古羇人匹士𨿽當流離困厄絕不取非義財況居祿食者乎許襄毅公論當世人物獨推章公懋雍公泰襄毅語銑曰子初仕愼事大夫翰林惟司直一人耳其見重名流如此夫

孫奇逢曰正徳中前則劉瑾以慘行其毒後則張忠張雄錢寧江彬以愚暴肆其罔士靡靡矣全臣節者文肅及傅珪牟斌三人而已

王文莊鴻儒

鴻儒字懋學南陽人聰悟天成書過目成誦作字端勁有古法里人有爲府史者甞致鴻儒佐書府中知府叚堅見書奇而問之史以寔對堅卽召見曰子風神淸徹豈塵埃中人卽畱與張生景純讀書府中給食授衣遣入郡學爲諸生提學副使陳選異其文曰此生文章經世非直舉業成化十九年中鄕試第一二十三年登進士爲工部郎中弘治間提學山西凡九載表勵惇謹裁抑靡浮俗習爲之一變泰陵勵治思賢甞召見華容論人材曰藩臬中如王鴻儒他日可大用正徳攺元乞致仕賜誥四年家居拜國子祭酒不數月以憂去七年又拜南戶部侍郎十年召入吏部歷左右侍郎甞曰惟誠與直能濟國事趨名者亦趨利於社稷生民無益也時吏部尙書陸完有才名與宸濠通鴻儒亟稱夏忠靖王忠肅二公賢可師法完意不恱十四年三月升南戶部尙書是歳二月宸濠及完敗鴻儒出督餉畱都至九江聞變遡流欲入武昌約守臣起兵討賊又聞康陵南巡益憤懣疽發背卒謚文莊所著有凝齋集若干捲鴻儒博聞多識凡祖宗設政任人及先輩立朝行已歷歷能言至論時務決成敗如指掌待物開誠不問人私人亦不敢以私問也弟鴻漸字懋徳亦舉鄕試第一登進士官至山東布政使司亷靜有吏才所著有淯南集行世

野史氏曰公甞曰惟誠與直能濟國事趨名者亦趨利於社稷生民無益也經濟學術無餘蘊矣此之謂眞人品甞思之非誠則僞非直則枉僞且枉不可以爲人烏能立事

髙郎中魁

魁字文元新鄭人也事親甚謹與兄弟同居則貨盡以屬之不私一錢與人同事過險難則以身任之孝友廉義著於鄕閭成化二十一年舉於鄕弘治間授金鄕知縣下車之日卽與父老約曰令不困若財爲若掊擊彊暴弗以苛政擾若若能順令則治也父老皆諾魁乃刻亷勵節期自身始冬不必鑪暑不必蓋飯不必肉一布袍終其任不易邑士大夫皆服其化賓客道其邑者知魁之爲民也亦不過望其館榖豪族巨家至相戒曰勿困其良弱以傷令心齊民非輸稅供役終歳不入城邑四境之內蓋欣欣然樂也時飛蝗食稼旁邑禾粟委地獨魁之邑無蝗父老相賀曰政之感也欲聞之當路魁曰不可𨿽古之循吏亦謂偶爾予何徳以致之竟不白正徳二年擢工部主事旣去百姓建祠祀之三年魁督抽荊州商稅時逆瑾專政黷賄不如意者輒禍及其家同軰求以自免者乃縮公課以其贏羨賂瑾致瑾恱人有以此諷魁者魁應之曰公私之際忠邪之判也君子貴守道貴不失己禍福之來付之命而已矣卒不縮稅私瑾瑾亦不能害久之遷本司郎中營理薊州鐵冶時政愈刻魁乃喟然曰執國紀律弘濟時艱古聖賢會其際者也今也豈其時哉龍蛇之蟄以之存身神也吾將行乃連疏乞歸嘉靖登極詔進中憲大夫年七十八卒子尙賢舉鄕試第一登進士督學山東仕至光祿寺卿所至俱有名迹孫捷都察院右副都禦史拱少傅兼太子太傅禮部尙書武英殿大學士秉心易直確有執守夙夜惟以國事爲念自輔儲至參鈞軸歷三十年而田宅不增尺寸君子比之李文靖云另有傳見經濟才舉人博學有文其事二兄甚恭事無巨細必請而行旦暮省候俛容曲禮無少怠其族屬亦尠有幹法者中州家範之嚴咸稱髙氏

賈文靖詠

詠字鳴和臨潁縣人弘治丙辰進士攺庻吉士歷編修爲纂修事忤逆瑾攺兵部武選主事瑾誅還編修遷中允轉侍讀學士拜南京國子祭酒故事諫官禦史有闕選國子博士等官充之而南監毎不得選詠疏以南北一體宜遷擢以勵其志詔可之詠在內閣端嚴持大體數抑貴幸如奏止中侍奪牧馬艸場不得與貧民爭利勲貴請薊州莊田復奏罷之有古大臣風當是時方更化興治士皆喜趨事功好紛華詠醇徳雅度挈綱整紀納之太和不爲聲聞其所匡維調護甚多人不及知也落落不茍合以老致仕𨿽不究厥施而脫屣榮名田野詠歌有洛社之風焉文章醇雅暢達𨿽老猶著作不倦八十餘歳耳目聰明謙抑直坦若未甞貴顯者人稱爲篤行君子云詔遣官存問加月廩歳奉卒年八十四贈太保謚文靖

野史氏曰文靖渾渾穆穆不得以一節一目見長有大臣風味

陳參議溥

溥字一卿鄢陵人弘治乙丑進士授大理評事以忤逆瑾謫武鄕縣丞稍遷曲陽知縣瑾誅擢戶部主事理大同糧儲經制有方升山東右參議守海石道值歳大祲冒雪賑卹全活甚眾感疾乞歸有詔進階

何副使景明【附孫侍郎洛文】

景明字仲黙信陽人也生有異質八歲卽能詩年十二以父任臨洮驛丞乃隨侍臨洮臨洮守李紀者聞其奇召至門下甚器重爲延師授春秋亡何卽善說春秋歸又授尙書於兄景詔所甫數月卽以尙書舉鄕試第三時年十五也諸王公大人以其少而雋爭迎致一見候車日數十乘所遇觀者如堵明年會試以文多奇字不第入太學卒業歸則祭酒翰林賦詩贈之踰歲爲弘治十五年舉進士授中書舍人與邊李軰工古文辭皆相振勵而且尙節義鄙榮利並有國士之風焉夢陽又駿發與景明齊名海內操觚之士皆宗尙之稱李何云十八年五月景明奉敬皇哀詔下雲南雲南君長及中貴人咸請題詠比還饋遺犀象珍具悉謝不受是時逆瑾用事景明移書許進言宜自振立以抑瑾權瑾聞而銜之景明乃謝病歸後竟坐免官正徳四年瑾誅李東陽薦復授中書舍人直內閣制敕房經筵官夢陽遭江西之訟眾多媒孽其短勢洶洶欲擠陷重辟景明又移書楊一淸爭之始得白五年東陽引疾乞休會有兵事景明又援古大臣義爲書讓之三書義咸髙文多不錄九年正月幹淸宮災景明應詔陳時政乃言人事不修天變將復作且詆義子宦官語頗激切不報是時四方學士咸願識景明車馬塡門巷錢寧亦欲交驩景明持古畵求題謝曰此名畫不可點污屢請卒不許師禦史客死京邸權幸廖鵬者贈之以棺景明叱之曰吾友生不茍受豈以死污之邪遂自出金賻之十二年進吏部驗封司員外郎仍直內閣明年遷陜西提學副使以經術世務教儒士其規約尙嚴志在崇本起獘士初稍不堪久之幡然興起自是士習文體爲之一變云十六年病歸卒於家所著雍大記三十卷何子十二卷詩樂府書疏騷賦序記銘贊雜文二十六卷傳於世子立徳安府同知孫洛文洛書

洛文字啟圖舉鄕試第一成進士凡在詞垣者七任而周旋講幄者十年毎入講必先齋沐期以精誠悟主旁引曲諭用規時政上皆稱善大書責難陳善四字賜之官詹事府少詹禮部侍郎天性孝友好行其徳慕義急難無所恡惜所著賦頌詩文二十卷

野史氏曰百五十年來海內推文章大家皆曰何李愚謂何李寧眞文章士士君子大節立身不茍立朝不茍交友不茍如斯而已矣以觀仲黙皎然素絲之操毅然忠諫之气肫然友誼之篤發於至誠絕無倨已淩人之意庻幾君子乎況孫能步武於祖豈不有光殆天所以祚何氏也

田副使汝耔

汝耔字勤父祥符人也博聞喜經學弘治十八年舉進士授行人尋拜給事中是時權閹竊政朝紀乖紊官惟附權潤已汝耔挺立其間絕請托雅好何舍人景明毎兩人浮白吟詩慨時自憤曰引古請劍者固丈夫許國者爾顧事不當其會情不中其窽𨿽殺身無益益章主過耳頃之值端揆虛位爭進者日諠於朝汝耔上疏言當用大臣以忠諫去位者如韓文等遭旨斥之又劾武帥時源恃功淫縱遂遷江西提學僉事江西乃文獻之地士多易直不尙請托提學官校試列第不合素所評輒出辧詰往宦之者先陰訪眾議參以今試者列其名汝耔惟據試文雅好秦漢諸家書以舉業譽者汝耔病其腐置下列甞遵勑薦知府武文定同知曹琥等四人樂官十二人及退居禦史宗景逸士某劾知縣及學官不職者十餘人憲臣及僚儕惡其侵官乃共升謗當考官時南臺劾之調山西方謗起共欲擠陷然止言其乖方他無可摘者古所謂以貶見褒者歟自山西遷湖廣副使皆理獄訟淸屯田修水利榷庾儲事靡不飭前後休疏三上乃得請年四十五旣還汴力田養母杜門讀書誦聲瑯瑯聞戶外病六經庸學傳注紛如靡統字稱句品思輯成一家之說僅畢周易纂注而已弟汝■﹝耒來﹞兵部司務以詩名有集若干捲

孟大理洋

洋字望之信陽人也弘治十八年進士爲行人時內弟何景明方有俊名與其友李王崔田軰相切劘爲文章揚搉風雅以相振發京師稱十才子云已而洋選爲禦史卽抗疏劾大學士梁儲靳貴上怒下詔獄謫桂林儒學教授天下皆髙洋之節而諸子者亦各以气節自著不獨稱才已也洋由桂林稍遷汶上知縣嘉與同知擢湖廣按察僉事持憲專決恥唯唯恭遜意少拂棄其官而歸嘉靖初以臺臣薦起山東僉事歷升陜西參政拜都察院右僉都禦史巡撫寧夏尋攺督儲洋在南京一日聞母病卽解印還或以職守難之洋曰吾安能顧此耶已就道而寮友有不及知者中途攺總理河道復值郊恩貤封洋乃躬捧冠帔至家踰四旬而母死服闋拜南京大理卿無何病卒所著有有涯集十七卷刻於家

劉副都大謨

大謨字逺夫儀封人正徳戊辰進士初授戶部主事差出以不趨謁逆瑾士論髙之攺禦史按遼東時太監岑章肆毒遼陽捕其用事者置之法章誣蔑以他事逮系詔獄謫陜西隆徳典史後分巡金衢時宸濠構變乃勒兵常山先聲四逹兩浙賴以弗恐總兵李隆謀殺都禦史許銘當路以屬謨竟正諸法輿論稱快甞乞終養不報以劾參議魏倫忤重臣意得致仕或勸之辧曰老父在裏今得侍養吾又何求再起巡撫川中晉左副都禦史所著有東臯集

姚尙書繼可

繼可字光父襄城人父汝臯正徳丁丑進士諫巡幸議大禮被廷杖有古直臣風繼可中嘉靖乙丑進士初授南陵令有神君之稱擢禦史按宣大提督學政以興賢育才振綱肅紀爲首務陳言邊事指斥和戎之陋時論韙之然拂當事意外遷四川僉事苗夷雜處至則剔蠧除姦驁如播酋且帖然就化升陜西參議兵食兩詘詰戎蓄糗屹然爲西北保障巡撫陜西時寧鎭內躪於哱劉外�於火酋至厪上西顧一時廷臣咸推轂焉乃以羽書促就道中道聞督臣被逮逆黨構邊釁深入掠城堡戕運軍絕我糧道遂星馳入關提兵至河州地方以精兵遏其鋒死士搗其穴賊遁糧餉始得至靈州數萬枵腹卒不至生他虞而逆黨就戮當爲首功及克城後疏上善後事宜數千言悉依擬升工部侍郎請告不許提督工程兩宮告成擢工部尙書屢疏乞休溫旨勉畱疏至四十五上始得兪旨賜乘傳歸裏杜門謝客踰二年卒訃聞贈太子少保遣官治葬守臣稱制臨祭者四再蔭一子

野史氏曰公爲人眞誠疎爽風骨稜稜自少至老動止凖繩無失尺寸當官守法務在沮抑彊梗惠利小弱居常踆踆簡黙及當大議大謀眾莫敢發守經據古鑿鑿指畫率以片言取決蓋老成正直君子人也

李苑馬士允

士允字子中祥符人也父環靑州通判有治行士允年十八薦於鄕卽善古人辭不喜閱近代諸家之言正徳十二年登進士毎有篇翰傳播京師時如信陽何景明亳州薛蕙漢東顏木金陵陳沂扶臺曹嘉黃岡王廷陳綏徳馬汝驥諸子莫不推轂相讓由是名聞海內矣士允體素弱且不樂仕進乃謝病歸久之起授蘇州府推官蘇劇郡號稱難治士允執直廉謹𨿽知舊無所假借嘉靖初以憂歸免喪補襄陽曆遷山東按察僉事整飭沂州兵備沂界徐沛齊兗之間世所謂鹽礦盜藪也士允治行峻直掃除一切苛細三年境內晏然擢江西布政司左參議會太倉海冦之亂廷議添設兵備副使而難其人會推以士允往勑曰朝廷以爾素有風力特玆簡任士允至以計擒獲首惡餘黨潰散守臣疏聞上喜恱賜以白金文綺昆山盜刼方僉事及姚監生家捕者誣執平民數十人拷掠殆斃士允一訊卽釋未久二家盜獲人服其明十七年擢浙江左參政先是在太倉以瘍謝事而巡江禦史某適按其地誤以不迎爲慢已遂掇拾它事奏勘事白補山東按察副使尋擢陜西苑馬寺卿居歳余以疾乞歸歸二十四年卒年七十一歳士允性介潔恥爲世之媕婀猥瑣之行而又嫉惡太嚴故坎■﹝土稟﹞不能久於其位平生所得俸金悉獻之母未甞有私藏焉閒居蔬食布衣不異寒素而喜交遊好吟詠垂老不輟甞與諸鄕先生結怡情吟社時相唱和其間今山藏集內所載多同賦篇也從子蓁陜西左布政使甞事邊陲有聲績以父尙主故不得爲卿佐士以此惜之

髙按察叔嗣

叔嗣字子業祥符人也賦資頴特十六著申情賦幾萬言傳示大梁大梁之人皆嘆以爲弗如也嘉靖二年舉進士爲工部營繕主事調吏部稽勲歷遷員外郎郎中論事與時宰不合因謝病注朝籍滿三月乃上疏曰臣少不知自愼身被狗馬病遭遇陛下一拜官再徙再擢自惟受命涼薄曩守工部主事移疾請告者二語具在前後疏中今春沈病暴興昏瞀顚踣臣竊自悲傷年未逮壯抱不測之病當朝廷建治之日弗能備用行伍獨因逆旅賓客左右過視無不憐臣爲臣流涕者伏惟勅所司亷臣病狀無他以例放歸倘天誘臣衷不遂殞亡猶得下觀鴻化所成如遂不救亦得瞑目丘壑上乃兪其請旣還謝諸賓客屏居裏中三年起補前官叔嗣又與時人忤遷山西布政司左參政永和王欲攺馬跑泉環汾州城中丞報可叔嗣曰王專其利柰小民生業何卒止久之轉湖廣按察使是年夏大水叔嗣禱於山川歸而病病才九日卒得年三十七所著有蘇門集八卷而讀書園諸作獨精詣兄仲嗣丙戌進士南京禮部郎中文詞奇古世比之晉二陸云

張太保孟男

孟男字符嗣中牟人嘉靖乙丑進士官尙寶丞時新鄭秉國孟男以至戚旅見外無私謁故遲四年不調及爲江陵所構嚴旨譴歸人皆引匿獨孟男周旋不避江陵故矯新鄭所爲一歳三遷欲引附已孟男曰始予不媚新鄭受相君知遇今何取媚相君負知已不謝江陵敗歷南戶部尙書遺疏千餘言命子民表馳使上贈太子太保民表另有傳見隱逸

沈少保鯉

鯉字龍江歸徳人嘉靖乙丑進士由庻吉士歷官少保大學士鯉生平素甘淸苦斤斤重名行守法度神廟在東宮時鯉以贊善侍講讀上出扇二命鯉與編修張帙各書詩句張書唐人早朝詩鯉書卞蘭太子頌命解說大義鯉敷陳頌中親賢逺姦窮經致用之要上攺容拱聽癸酉登極後上毎與侍璫言某事某事沈講官行的是輪講日亦輒與侍璫言沈講官講的好鯉以外艱歸又接內艱上時時思念之命服闋先補比相見則喜曰沈講官容貎如舊也江陵病舉朝官爲禱祀鯉獨不與會江陵故鯉得不被祻及晉宗伯有縣產麒麟旋斃上欲取觀之鯉謂此端不可開果爾天下言祥瑞者紛紛矣執奏不可鯉毎事與吳縣相枘鑿吳縣忌得主眷急欲去之乘請造遂票旨放歸上曰好官何處得這人來替他溫旨畱用給事陳某承吳縣意疏詆鯉鯉求去益力上曰沈尙書不曉我意苦苦要去時有老宮人聞上言令內監宻告鯉鯉正色曰此宮禁語若柰何輕泄內監恚而去鯉竟歸後推閣臣上欣然首點鯉名四明無能過也鯉與山陰同召山陰乃四明腹心隨事媒孽鯉初入閣卽以沿途所見礦稅之害爲疏陳之越數日山陰促之復上上頗不恱一日大雨如注鯉促四明山陰曰礦稅疏此時宜上矣吾軰宜素服躬到文華殿上必動心兩人不得已同往內臣驚問故鯉曰有要事第對上言三閣臣皆素服冒雨在文華殿進疏上啟閱知爲礦稅亦頗頷之不怒也長至日四明被論注籍鯉與山陰賜食宮門外命陳矩陪鯉見小內史往來竊聽有持紙筆竊記者料出上意乃謂矩曰某一路見礦稅害百姓所不忍見再三疏請未見允行矩蹙額曰誠然鯉曰害百姓還是第二義矩曰何謂鯉曰皇上受虧多矣如今人家也要風水興旺今國家把名山大川都鑿破靈气發泄盡矣將來聖躬豈不受虧時山陰一語不發飯畢各謝恩出矩備述鯉言復命上曰此言甚是你與沈先生說有甚培補法鯉對曰但急停礦安靜久靈气自復便是培補之法矩以復上點頭四明聞之艸疏以上上怒久之始有停礦分稅之旨上乳母翼聖夫人其夫官都督同知疏請令其侄承襲傳旨內閣準行鯉曰都督同知非世襲官且侄不祔姑亦無侄襲之理上謂夫人曰這人情內閣不肯遂止眞人張國祥言皇孫誕生有祝禱功乞三代誥命且乞世襲詹事府主簿上亦傳旨準行鯉疏言不可皇上如念其微勤止有金帛酬賞名器豈宜濫與上然其言雲南稅監楊榮爲諸武弁所殺上震怒立命緹騎逮諸武臣鯉奏言朝廷取雲南艱難及其地方反側難定次開楊榮罪惡諸欵今被殺𨿽非國家法紀亦見聖徳入人之深其地不忍謀叛但殺其首惡以一兩人正法卽定矣若遣官逮是速其反也上怒解卽罷逮沈四明以妖書謀危鯉上見素定屹不爲動在閣時以一木屏書天啟亶聰撥亂反治一望謹天戒二望卹民窮三望開言路四望發章奏五望補部院大僚六望補中外庻官七望起用廢棄八望照例考選九望釋放寃獄十望撤回稅監毎辰列屏焚香祝天四明卽向內監譖鯉咒詛上一日遣人取屏覽之曰何爲咒詛陳矩明其誣而止癸丑部請召用先是科臣張延登疏云自皇上禦極以來閣臣二十有一人只王家屏沈鯉有立朝之節而未竟其用請特召以章眷戀舊臣徳意甲寅請存問謂鯉精忠亮節未登首輔今年已八十四例宜存問

野史氏曰人臣事君以道進退有禮如公者其庻幾乎泰交紀略大叚已具而部請特召請存問君臣終始之誼亦無憾矣所未盡究其用者非主眷之不專而讒邪間之也予少逰京師聞之縉紳多如是言甞一日於安肅道中憇烈婦祠側樹陰下土人云適沈閣老過此下輿步行其崇重節義如此

董恭敏堯封

堯封字淑化洛陽人嘉靖癸未進士擢禦史按四川值三殿采木蜀民疲於奔命堯封極力調停公私交濟世宗毎向徐文貞語兵事稱禦史而不名尋升都禦史撫操江爲江陵相所銜奪官江陵敗起撫甘肅累官戶部侍郎卒謚恭敏贈尙書子定策萬曆甲辰進士擢禦史薦曹端尢時熙孟化鯉等曰古人以學爲實今人以學爲名若臣論三賢皆務實也前後疏務引大體按甘肅卒

郭少傅朴

朴字質夫安陽人嘉靖乙未進士由庻吉士歷官少傅大學士朴生平淳謹孝敬十一歲師事郡學生鄭世安授毛詩鄭端人也嚴訓誨卽厲色斥之朴自省咎不敢有怨十四歲舉茂才固安楊公以狀元督學中州甚器重之崔文敏銑甞謂朴曰王汾州勲之亷介苦節不可及向曽面與之約渠若終於予前當爲之立傳後崔先勲二年卒朴著三士嘆蓋述勲亷介有崔史今已亡誰哉闡髙躅之句同邑李學詩農家子幼有大志朴見之曰李子眞實無僞殆不失赤子之心者也其後宦轍所至輒有名迹三士一鄭一王一卽李也朴早歷禁垣負公輔之器尢謙抑無傲色無惰容兩典銓部絕請托奔競惟以大公行之其稱進以賢不以譽其斥謫以不肖不以毀且度地逺近才細大要使人與事相稱而止否𨿽權勢所主不稍假借而大指乃在惜人才捐細過毋以刻核繩下甞謂人稱銓曹爲恩怨府夫亦已自爲恩怨耳恩怨出於已實難自人何害故在事日久人莫測其喜慍之端考察內外羣吏注授百僚賢不肖無爽天下翕然頌大宰眞能舉其職朴與新鄭同入政府萬曆癸酉王大臣事新鄭危哉江陵險哉朴以坦夷誠篤於時言者猶摘及之亦苛矣神宗遣使存問卒年八十三

孫奇逢曰予童時聞安陽郭閣老從不與人競鄰人化之亦相遜讓因名其所居之地曰仁義街迄今傳爲美談夫相君一身系天下安危闗生民利病家人禮讓事亦微末然有以一節見全體者見公之施實徳於民民之被服久而不忘如此也穆廟時與新鄭同在政府忌者𨿽指爲儇薄而時論猶稱其長厚公之爲相一如其居家始終一致云

李都禦史天寵

天寵孟津人嘉靖戊戌進士累官都禦史巡撫浙江因不附嚴嵩嵩授意趙文華等誣陷嘉靖三十四年與張經楊繼盛同日殺於西市明史謂三良無罪一旦致之死天下人心所共憤也子根舉人仕至僉事從尢時熙講學一時學者宗之

劉知府容

容字汝大羅山人嘉靖庚子舉人素性恬澹動止以禮甞慕徐孺子非力不食之義習勞甘苦刻意向學恆教授以養父母父母安之姻黨被誣乞居間容諭之曰吾人處世所恃者天道神明而已爾誠誣人卽不直神亦置之柰何捨正路而鉆別竇令聞其言乃白誣者生平不茍者女色友人疑其矯彊飲外墅而先寘美妓於空室夜分鐍戶妓出竟危坐待旦友人太息曰坐有魯男子而吾不知何云交厚哉遊南雍宿正陽主人婦少而新寡夜就容故作暴疾狀呼僮篝燈煎藥昧爽馳去父母相繼卒哀毀逾禮親知慰諭摘禮不慈不孝之文以示矍然汗下始有起色妻姜氏卒泣曰此與我同辛苦事父母者父母不及祿養而姜氏亦以荊布從之吾何忍再娶且有牛衣鹿車之誓矣判黃州逋負有至二十餘年者務以至誠開諭爭先輸納監稅蘄州黠吏悍卒相戒斂戢亷平之譽孚於上下景王柩回京中貴人橫甚素聞容名嚴諭其下無所擾徐撫軍謂其屬曰吾儕嫉閹如仇畏之如虎每每激而取禍覩君事良愧矣擢同知監收船料夜泊蘆州賊拔刀突至詢知爲容叩頭謝過仍衛送出境黃人恐其去環訴兩臺任十一年擢南戶部員外榷闗武林公私稱便擢知滇之廣南貧不能行又疾作乞休得允致仕獨居索處一榻蕭然親知勸爲中饋計曰老而再娶是爲昏悖卽賢耶且有累如不賢敗徳破家所不忍道吾卽忘糟糠約可以四十年苦行頭陀萌還俗念哉讀書課子泊如也裏有不善惟恐其知絕迹公府達官貴人式廬造請亦不及公府事也疾篤猶手一編誡諸子甘貧安命卒時盛暑顏色不變人咸異焉

孫奇逢曰昔有人言值白金於曠野遇美女於中夜而不動心者必周孔復生顏曽再世而後能也以觀公之生平誠能易人之所難卓哉方正之品令人斂衽

張僉事四知

四知字子畏汝陽人嘉靖庚戍進士爲駕部時傳符闌出幹者如蝟一切拒絕卽大司馬爲貴勢人地亦不假借蜀撫阿寵臣陸某意檄所司爲其逺祖宣公樹綽楔制視禹坊特敞四知爲僉事斥之曰宣公卽名臣功髙神禹耶亟縮之毋占累宣公爲也竟以此獲罪罷官歸閉門著書有中州考韶亭詩集四書釋義崇古韻證若干捲

李少保戴

戴字仁夫延津縣人也隆慶戊辰進士初授興化令庚午同考官塡榜見中式李茂材名系本房所取士卽白於眾曰此少師仲子也又職治邑人當避嫌求易一卷主司及監臨曰爾以文取何傷不允戴曰戴旣出少師門墻又宰其土𨿽無私於形迹有萬不可者且少師最不急諸子功名其子大有才不患不售寧畱以俟識者長跪堅請易捲始起少師聞之深喜謂能諒我心以其平日治狀揚於朝得行取拜戶科多直諫有欲毀英明閣者戴言先帝建閣有深意三年無攺人子至情矧今未大祥事遂寢已掌禮科公校得民譽王世揚楊芳姚嶽祥等若而人布在卿寺臺省郎署藩臬而其首張棟以淸直聞江陵數稱戴通逹國體戴卒無私謁遂外遷陜西參議繼擢山西左轄經手出入者數百萬左右人不得一染指巡撫山東適東土大旱議畱漕糧以賑濟饑民疏凡十二上悉報可晉刑部侍郎申救李見羅一事薦紳所重董漕運撫江北所在利獘晰如指掌疏革浮糧二萬計民稍蘇息請帑金十餘萬以救饑民攺工部值內艱歸除服推太宰時凡七人戴居其後上知戴久特自拔擢之是時采榷四出國本未定諸凡言及者多被罪戴立請上霽顏受之疏薦臺省至三十餘人悉報允郡寮吳寶秀華鈺以抗中貴下詔獄戴倡列卿請貰若明職掌定升除計資俸酌南北拔卓異搜遺廢於人情國體大有禆益所屬司勲司王士驥以論事激切犯四明政府政府銜之戴不爲動而妖書之獄起金吾有嫁婟於其僚者戴與僚爲戚屬蓋陰撼戴也戴決意求去疏十二上報允家居爲徳於鄕族爲徳於親友難以枚舉論者謂自海丰以來冡宰數不稱旨不能安其位獨戴蒞職六年司內外計人無間言聞望恩數與海丰同六卿中不多得也弟載字道夫以恩蔭仕至戶部員外升鶴慶知府所在有聲

野史氏曰李公居官行所無事不求名不立異不黨依門戶歷官四十餘年絕無矜貴之色尙書五部辭例得之恩蔭凡鄕黨親識有求必應至於臨朝廷大節不爲權勢所移京山利瓦伊禎志其墓歸徳沈龍江鯉爲之表屈可伸太史作明史斷雲始焉以得罪張居正而左遷終焉以忤沈一貫而致政其生平人品大槪可知矣𨿽耽僊玄亦不可以苛論也

郭尙書淐

淐字原仲新鄕人性端謹出語驚人爲諸生時李襄毅公化龍稱爲中州第一秀才萬曆乙未成進士選庻吉士不妄交接門無雜賓同館中爲一焰人題壽詩額雲中興柱石淐曰未甞有廢何雲中興竟不應授編修李冡宰戴爲姻戚六年無一語爲人居間辛丑爲會試同考官所取皆名流時有講學京師者一給諫約偕往淐曰此如老僧在人煙湊集處誦經言是而意不誠也獨不往癸邜典江右試回同鄕沈龍江鯉在政府淐謁之沈畱飲曰余在田間久近事未諳幸時見教淐曰公爲政所平章者皆各曹之事虛心與各曹議自有確見如有疑於心與同館公議同鄕私言𨿽公亦私也沈是其言楚藩之事初卽置宗人於辟獄具而蕭司冦與其屬候閣屬爲同年淐曰艸艸殺髙皇帝子孫後有償之者子及司冦也其屬追司冦於朝房而正其事歷遷中允諭徳庻子李襄毅公爲大司馬有將領欲求遷秩者托琴士說淐向司馬言淐曰此賣朝廷疆土所得予毎痛恨之言何至於吾耳乎琴士絕不與見壬子復典順天試事竣告歸家居十年絕無一字遺長安劉杜諸將四路之敗廷議主守己未庚申間遼警日急淐憂時倍切時弟湸官京師數遺書並諸當事言可以戰庻可以守諄切數千言甚中時獘辛酉熹宗禦極起少詹事掌南翰林院事疏辭不允尋升禮部右侍郎時勢孔棘未敢例辭壬戌二月廣寧陷奮然具疏力疾就道其略云人謂山海眞足以守臣謂我之兵力足以勝敵而後得安不足以勝敵支敵終不得安內帑有金錢四海有壯士而不奮然從事待帑金費盡一絲一粟取之民間恐徵求繁而邦本竭矣聖主方憂臣安所辭辱臣亦安能爲有爲無但欲與諸臣面相講求虛心質難務求至當以爲社稷蒼生計疏上卽攜家行時畿內人心風鶴沿途皆南向淐獨盡室北轅至中途感瀉痢至順城門外養病未見朝而逝卒時年六十朝臣言淐此行以身殉道之事惜未究其志賜祭葬蔭贈禮部尙書性孝友恬靜官京師名其齋曰適量謂窮通得喪莫不有量貧賤未甞無樂富貴未甞無苦貴適其量而已寧陵呂公坤家居淐所推服爲眞儒有抑之者淐力伸助孫文忠承宗督師闗門淐甞有書勸其選將恢復文忠多用淐議所著有緑竹園艸若干捲

野史氏曰公爲詞臣口不談學而躬多實修所交接皆一時名紳余於壬子曽識其人而心儀之又十年壬戌東事方棘國事日非公與其弟湸深憂之日與當事鰓鰓爲招兵禦敵之策而當事者不能用因力疾上疏以痛哭流涕之言而抒其忠憤欎結之气此與孫文忠同一心事志未遂而身已殞惜哉

郭參政湸

湸字季昭新鄕人定識不倚潔而有爲中萬曆庚戌進士初爲行人有齮兄宗伯公淐者因而厄湸遂量轉戶部主事會有榷闗差利可數萬計湸力辭曰象焚在賄吾不欲以貲賈患也遷荊州府知府州縣糧止易其牒原封不啟火耗以息諸生剽悍與監司抗鱗聚數千歃血煽亂縣令畏懦湸遣健丁往勾之眾皆散檻十人以坐其率自是諸生遂不敢逞歲大祲湸爲裁其重輕停徵勞徠以救民急安酋閧天子方事誅伐督師檄土司兵湸曰土司今皆餒民耳安得兵乎募牟人三千荊人三千擇將領之安酋遂不能爲害尋升津門兵備問民疾苦而津兵兩營久疲頓歳支金按數以給湸爲條畫班次休息訓練部伍肅然是時魏璫心腹以覺華島瞽將托湸湸曰軍中闒茸安用此軰噬腓耶此島與夷隔一水寧得罪巨璫不敢悞封疆事璫又托兵部爲某求旗鼓湸持益堅璫遂嗾陸禦史彈湸乃補揚州貳守吏以公費銀餌湸笑卻之未幾遷南昌守鈐彊宗勘逋賦加意練兵繕營房米鹽械器各屬邑得兵一千三百有備無不鞏而粵冦至豫章謐如擢山西糧道及至諸冦嘽太原湸持議合剿躬測其要害總戎某懼賊如虎軍不佶閒而縱之掠民湸爭之以是憾湸賄監臣某毀公於捷疏中尋以參謫歸蘇門而太常卿張鏡心薦湸可當重任補鞏昌湸至多儲火炮鳥鎗浚濠築城以開荒甽罷其催科時兩當殘後委羨金二千臺使者來問羨湸曰已抵逋賦矣擢莊浪兵備副使往年黒尙仁啖夷以利諸熟番亦濟之商賈不行環千里爲墟湸振旅出猝遇西夷覿我兵整不敢偪時松山將士麏至旌斾煌耀遂避去兵糧壊於商稅復朘削身無完衣湸恥爲侵牟諸番皆曰親我乎有爭辧爲亭平之資番之力以禦夷頗得其助而邊事亦不囂矣又爲區畫地田官民買牛種以軍護民耨訟無贖五涼惟莊殘湸在莊二載練甲積糓爲西北一隅雄遷涼州參政涼去莊三百里故多彊番湸曉諭遏所出沒視湸齒頰爲三尺而能絕長久害以勞成疾卒於官年六十八陜西巡按王章具疏陳宦迹得卹湸謹言訥訥進退有度歷官亷約常取給於家臨終無長物云所著有居官艸曁家藏集

野史氏曰公曆官絕無染指常取私家之積以爲在官之費𨿽其家素厚亦其淸操介節守之已定故不見可欲而遷公家世前未有顯秩然多實徳祖孫父子兄弟列鄕賢祠者五人可謂能世其徳矣

侯太常執蒲

執蒲字碧塘歸徳人萬曆戊戌進士禦史按甘肅抗疏論三相李廷機朱賡方從哲又言天下方有兵事用大臣宜其材孫礦非無文學不可手持書卷坐大司馬堂居言職與官應震同年同官最暱一日應震謂蒲曰鄭貴妃方有寵靑宮未可知吾與公陰擁戴之不世功也蒲怒叱之遂與絕交又論僧逹觀假佛法構煽禁掖詞臣陶望齡首倡拜跪稱弟子爲辱官壊風俗天啟初趙南星爲冡宰因髙攀龍言起蒲爲光祿少卿遷太常卿會當祭祀魏忠賢欲代行禮蒲先期上言曰天壇寅淸之所皇帝所對越以事上帝者今有宮奴閹豎連行結隊狂遊嬉戲臣職典禮不敢不言竊謂刑余不宜近至尊況天神饗祀之地乎宜下所司論治忠賢大怒遂致政歸子二恂恪丙辰進士同以忤璫歸恪另有傳

侯祭酒恪

恪字若木歸徳人萬曆丙辰進士己未選庻常天啟間爲編修璫賢竊政殺楊漣繆昌期等尋疑疏艸出恪手亦欲殺恪其假子田爾耕代爲求釋遂欲招之恪辭色甚厲田大怒嗾臺臣彈以邪黨忠賢矯旨削籍爲民崇禎初璫誅起恪爲庻子職記注有浙人溫體仁者揣天子意自爲書訟言羣臣朋黨得召對上大恱趣立爲相恪纎悉疏其醜體仁病之數曲懇稍攺易恪不肯而謂人曰體仁姦過林甫而僞彊介若盧杞果執政天下且亂體仁銜之乃出恪爲南國子監祭酒恪能詩文有集二十卷

張都禦史應辰

應辰字環北河南衛人萬曆丙辰進士擢禦史巡視中城有中貴殺人應辰議抵罪大忤魏忠賢意後巡按廣東忠賢生祠徧天下應辰獨不行諸僚屬謂必不免禍崇禎立諸寮屬轟然請謁應辰謂緹騎至啟門始知忠賢誅諸前不至應辰所者詣庭請罪升都禦史撫甘肅斬獲一千八百級卒於秦

常知州維翰

維翰字子羽歸徳人以舉人授保定令邑故褊小維翰隨任其俗人不知有令旣滿當遷其姻侯司徒恂數問所欲得者皆不應其子異之謂曰司徒自篤親我自守已遷東平州守旣至見民饑開倉賑焉當催科嘆曰吾民今賣妻子保性命天子豈知其至此哉然停賦則病國吾願輸家財抵之乃盡鬻其田廬二萬金猶不足遂坐謫有中官道過東平勢張甚前路令守皆起居拜跪有所饋獻維翰閉閣不與通更禁其尉尉叩頭爭卒不許人稱其介云

傅莊敏振商

振商字君雨汝陽人進士選庻吉士巡撫南贛巨冦江囊等受縛遷南京兵部右侍郎時魏黨懷寧侯孫承蔭毒軍蠧民道路以目振商彈之崇禎時升兵部參贊機務尙書軍政次第舉行卒贈宮保謚莊敏

張尙書鏡心

鏡心號湛虛磁州人生而岐嶷不凡修幹丰額眸光射逺相者曰異日當樹軍功萬里外天啟壬戌成進士授蕭子令逾年治行鞺然調曲陽再調延令攝篆海陵所在著循迹倪太史元璐爲詩十章紀其事有漢書載有張堪在未必漁陽敵海陵己巳以卓異授禮垣首陳破門戶勤撫綏節財用禁加派汰冗員杜饋遺開言路七要上嘉納時舉謚禮臣訪冊溢七百人鏡心謂當一正以累朝實錄寧嚴勿寛寧核勿狥因臚鐵鉉李已羅綺數人進上深韙之冬邊警至急鏡心陳防禦八策請出禦史吳阿衡於獄時薊督劉某失守逍遙東撫王某擁師逗𨖻援帥侯某縱兵焚掠並糾置重典先後封事十餘上庚午上中興十二事一謹微上一切好惡不可令人窺測可測則人得以私意附會失天下是非之實一持平上待人當勿意必一如天之鑑物禍福惟所自取勿以同異爲好惡勿以好惡爲低昂一推誠一去察上求治太過禦下太疑常使人伺外事中外囊括拱手非國家之福一辧言一用人人心不同立言亦異生材不易知人更難一愼刑罰治亂世從重典皇上深得此意若以一眚小悞槪廑雷霆灰後來任事之心一抑躁競宜因事堤防以杜夤緣一責成功勿悞封疆致後來推委一收人心一實訓練一馭大將古武臣閫外成功皆從將相和衷豈可體統相加今日之事須一文臣提督而文臣掣武臣肘樞輔詳言之矣便宜飭樞輔承任必能建豎柄政者曰不圖今日見魏公十漸也賫詔滇黔歸奏普酋狡黠宜及其子幼仇多勑督臣朱爕元以恩信固結土司早圖勘定貴陽山多土少水外地腴甚可資屯種不得因安酋要求輒輕議與上以爲然辛未冊封岷藩王庭設師賓禮錫兼金辭癸酉典試江右所得皆名流還朝擢吏科都典大計烏程謂有數大猾當斥若俟請間而授之旨者鏡心爲不聞已笑曰吾知奉公耳焉能齪齪淟涊代秉成伐怨哉條上計六事甲戌升太常再升大理請終老不允乙亥升南光祿卿在官積金四千金米三千石以實神倉丁丑晉兵部右侍郎兼右僉都總督兩廣粵提封四千里夷漢雜處時安南通貢獞獠藪姦楚孽震鄰海上紅澳諸夷連檣入犯所部文武吏六百在天末法弛貪惰成風抵任首嚴竿牘藩臬而下無敢贄見所需絲粒皆抵直且浮之蒞事五載凡軍國大政劌心擘畫夜不交瞚下所司相商手答動十往復不厭故夷分冦警旋起旋撲復上緝馭交紀二十二卷上是之命外吏奉行其自奉甚亷統計積榖一百八十二萬五千石後歲眚粵無殍者復立社學招集黎之生童誨以小學孝經諸書黎知向化葺邵文莊點易臺曁陳白沙祠辛巳春升兵部左侍郎壬午邊燧急舊督張福臻因道梗未至簡鏡心往旣而福臻至議別用兵部敍山左前後擒斬功工部敍奉行設備功加爵二級逆賊圍汴鏡心請設備共城以聯屬小民未幾其父母相繼歿以憂裏居甲申賊潰秦晉遣僞將收河朔鏡心避難南渡黃道周薦鏡心練達老成堪簡任柄政者欲援奪情例起用鏡心曰艸木遊魂敢與天下事乎遂去卜居姑湖乙酉歸耕釡上之田杜門著易寒暑不輟凡數削稿皆手自批錄生平愼交與範景文蔣徳璟陳仁錫倪元璐黃道周劉理順賀仲軾善黃以諫言廷杖上怒甚連治羽黨知交不敢問而黃家素窶卽饔飱不繼鏡心以三百金遺其子曰故人不負官故人之祿不足累友後黃公寄詩四章有患難勞相卹妻孥感至誠之句丙申四月卒於家年六十七所著有孝友堂集百餘卷

孫奇逢曰公晚年潛心性命之學謂羽翼六經不第宋數大儒如漢董江都唐王文中皆有得乎儒之醇而元劉靜修許平仲當世道荊榛倡明教統厥功尢大嘗欲搜集歷代諸儒語錄予曁二三同志選輯商訂彚爲一集端緒未竟而公已歿矣豈不惜哉

中州人物考卷五

●欽定四庫全書

中州人物考卷六

容城孫奇逢撰

○武功

李揮僉英【附子灤城侯堅】

英武陟人仕元爲河南行樞宻院知院洪武元年自陜州來降授沂州衛指揮僉事從右丞相徐逹平章常遇春定中原收北平追哈喇章國公至興和還取保定中山諸郡復追獲元知院呼必瑪勒等二年從徐平陜西三年徵定西擊走王保保復從禦史大夫湯和徵察罕諾爾取東勝沙靜等處四年伐蜀克階文二州敗僞丞相戴壽等於成都五年曹國公李文忠徵沙漠英與哈喇章戰於烏龍江破走之十一年又從西平侯沐英徵西番擒三副使以功累遷驍騎右衛十四年潁川侯傅友徳徵南以英爲前鋒旣克雲南進攻楚雄大理皆有功及攻圍烏蘓諸蠻土官實卜等以眾數萬拒戰英與麾下士奮擊斬數百人而死詔贈鎭國將軍指揮使

堅鎭國將軍英之子也洪武中以功臣子選尙大名公主授駙馬都尉建文卽位公主進封大長公主堅以軍功封灤城侯無何命耿炳文北徵拜堅爲左副將軍及與北兵戰於眞定時炳文軍惟備西北其東南無備北師出其不意夾擊之炳文幾爲所擒北將丘福攻子城堅領兵接戰互有勝負已而兵敗丘部內騎士薛祿引槊刺堅墜馬刀斫之堅大呼曰我李駙馬也祿生擒以獻文皇謂曰爾至親也今至此尙安逃乎械送北平道死子荘當襲爵公主時猶在懼禍至乃納其誥劵荘遂流寓南京娯情詩酒以壽終焉

梅汝南侯思祖

思祖者夏邑人也初爲張士誠中書省左丞守淮安歲丙午大將軍徐達旣下髙郵進兵攻淮安思祖封府庫甲兵率眾來歸上嘉之授大都督府副使是年八月從達伐吳取浙西十月攻升山水寨克之降僞吳將呂珍得兵數萬十一月下湖州進圍蘇州吳元年九月城破士誠被執師還特降褒諭擢浙江行中書省右丞階資善大夫十月從徵中原克山東沂州等郡洪武元年取大梁破陜州下潼闗七月旋師徇取河北衛輝元守將平章龍二棄城走彰徳師至彰徳龍二復出走同知某等詣降達以思祖統和陽衛兵守之復得龍二部將楊義卿船八十餘艘未幾檄赴北平取未下州郡遂徵山西二年晉冀悉平復從徵陜西取奉元鳳翔平涼鞏昌四郡八月於邠州獲故元參政毛貴等三十人送大將軍斬之十二月中原平賜思祖白金十斤文幣十五襲三年四月擊走王保保軍於定西還自秦州破略陽入沔州取興元是年論功封汝南侯四年伐蜀五年徵甘肅還命巡視山東陜西遼東諸處城池十四年九月四川水盡源通塔平散毛諸洞長官作亂命思祖爲徵南副將軍同江夏侯周徳興率兵討之未幾諸洞夷悉平十五年復同傅友徳克平雲南置貴州都指揮使司以思祖署都指揮使上以雲南初平欲使重臣鎭之又命思祖署雲南布政使司事思祖善撫輯民夷安之十月丁丑思祖薨賜塟鐘山之陰子義武徳衛指揮升遼東都指揮使

餘指揮思銘

思銘者商城人也元末以義兵歸附授平章職事守禦金剛臺甲辰八月詔思銘領所部兵從徵是年平司空山程徳權有功乙巳擢陸安衛指揮同知仍司金剛臺事復擒徳權餘黨祝平章等檻送中書省誅之洪武元年思銘如京師推恩授兄子端廣東川廣衛鎭撫勤湖廣銅鼓衛鎭撫思銘益自感奮九月從總戎宋公渡懷慶澤潞等處二年復命攻桃花尾尖二寨平之事聞封思銘父法爲明威將軍指揮僉事母鄭氏徳人已而復從大將軍取魯臺陜西鳳翔諸郡賜緋衣一襲彩榻一面調守平涼明年收王保保歸徙寧夏衛給誥世襲五年復徙華山衛八年正月坐事左遷寧夏指揮僉事三月復歸華山十一年詔徵西番至中途病子享襲

劉指揮先

先字光祖宻縣人也仕元爲平章政事元亡以所部兵來歸從鄂國公常遇春信國公湯和收河北諸郡洎西戡晉絳敗王保保兵復從大將軍達克陜西秦鳳環慶諸州洪武初由平涼入覲授驍騎前衛指揮僉事明年復從徵迆北調驍騎左衛七年守茶陵衛加授廣威將軍十四年調徵雲南所至身先士卒大小五十餘戰俘獲斬馘甚眾雲南平置烏撒衛指揮使司擢先爲指揮同知以鎭之時治所新設蒞事精勤蠻獠畏服進懷逺將軍卒於官年六十三子廣積官驃騎將軍右軍都督府都督僉事

何荘毅徳

徳者光州人也至正末太祖龍興徳杖策來歸從上定江左諸郡轉徵吳楚屢立奇功授驍騎衛千戶吳元年七月沅陵人向珍八作亂徳率兵討之至官廳巖珍八以眾逆戰徳擊敗之進拔其寨而斬珍八八月逆黨周文貴率劃船三百餘艘復攻辰州徳使別將與戰於西門外自將輕騎直抵其寨攻破之獲張千戶等百餘人文貴退保麻陽徳追擊之又俘其萬戶等四十四人文貴遁去是年拜虎賁衛指揮僉事旣定中原升指揮同知率兵守遼東召還攺虎賁右衛指揮同知尋擢大都督府都督僉事洪武十三年攺立五軍遂爲左軍都督府都督僉事十七年扈從北徵還七月己亥以疾卒於家年五十二賜塟鐘山之陰追封廬江侯謚荘毅

梅榮定殷

殷汝南侯思祖從子恭謹有謀能騎射洪武十一年尙寧國公主爲駙馬都尉諸駙馬中髙皇尢愛殷嘗受宻命輔建文靖難兵起殷充總兵官鎭守淮安悉心防禦文皇假道殷割使人耳鼻口授詞答文皇曰畱汝口與殿下言君父恩義文皇竟不得道淮安乃渡泗水破盱眙出六合至京師卽帝位殷尙擁重兵淮上上迫公主招殷公主嚙指血爲書遣中使達殷殷得書慟哭詢建文所在中使曰去矣殷曰君存與存君亡與亡吾姑忍俟之乃還京見上上曰駙馬勞苦曰勞而無功永樂二年冬都禦史陳瑛言殷招藏亡命私匿姦人與女秀才劉氏朋邪咒詛幾得罪明年冬入朝殷仇家都督譚深指揮趙曦令人擠殷死笪橋下曦誣殷自投水死都督許成發其事上怒罪深曦二人對曰此上命也柰何殺臣上大怒立命力士持金瓜落二人齒斬之謚殷榮定初公主謂上殺殷牽衣大哭問駙馬所在上笑曰爲公主蹤迹賊無自苦公主謹護二子順昌景福上以順昌爲中府都督景福指揮旗手衛僉事賜手書二甥曰朕不念爾母爾安得至今日二甥後攺孝陵衛指揮使宣徳中與世襲曽孫純字一之以博學稱登王華榜進士爲中都副畱守有損齋備忘集百川學海行於世或曰公主嘗貽書阻靖難兵文皇不答兵至淮北與公主書言興師不得已故令遷居太平門外勿罹兵禍公主亦不答公主髙皇后長女陳建曰殷有才智太祖最眷注臨崩皇太孫與殷侍側太祖首囑太孫曰燕王不可忽次謂殷曰汝老成忠信可托幼主乃出誓詔及遺詔授之曰敢有違天者汝其爲朕伐之至是靖難兵漸南逼建文乃令招募淮南民兵合軍士號四十萬以殷統臨淮上扼燕師燕王遺殷書以進香至金陵爲辭殷答曰進香皇考有禁遵者爲孝不遵者爲不孝王大怒復書言今興兵以誅君側之惡天命所歸實非人所能阻殷割使者耳鼻不復報書口授數語曰畱汝口回去說知其詞甚峻

野史氏曰公不負髙皇之托能盡忠於建文於義甚篤愚謂建文去矣便是公靖節之日也攺頭換面另事新主初志謂何卽不然蹈方鐡之憤烈慘苦所傷亦多故不如早自決之爲愈也窺公之意仍欲得一當以報是未可知駙馬勞苦勞而無功此二語猶可想見君臣中姻戚之意𨿽無慘禍勢必殺公借他人之手存公主之顏亦霜雪中陽和也

張忠武玉

玉字世美祥符人也以元樞宻知院來歸太祖禮遇甚厚玉感奮思效洪武二十一年從徵博裕勒海子喀爾喀之地以功授濟南衛副千戶又從徵盆鴻特穆爾至延安延州進安慶衛指揮僉事二十四年北逐元人之擾邊境者至鴉寒山而還調燕山左護衛明年轉都指揮同知三十一年文皇舉靖難之師首用玊策攻北平九門三日城內外悉定師將出上問玉何之對曰薊州要地不先平將爲後患薊平余不足圖師至薊諭之不下玉環城而攻薊守馬宣率眾出戰遂執宣殺之並執指揮毛某玊知其才釋之送詣北平是夜玉趨遵化簡勇敢士四鼓登陣開其城門將士皆入城中始覺守將率兵拒戰執其將斬之餘不殱一人將吏悉隨玉上謁而永平宻云皆望風輸欵諜報長興侯耿炳文率兵二十萬屯眞定玉自請往覘還言軍無紀律不足慮也若徑趨彼𨿽眾新集我軍乘其未備一鼓可破也上曰然明日遂抵眞定接戰炳文大敗俘其左副將軍李堅右副將軍寧忠及都督顧成等斬首三萬餘級上謂玉曰此行汝之功也非汝與吾意合不及此是時江陰侯吳髙以遼東兵攻永平城甚急而曹國公李景隆引兵數十萬將下北平上與玊謀先援永平旣至髙望風棄輜重而去玊從上追之俘獲甚眾玉因言大寧去此不逺請移軍襲之遂攻大寧自辰至午城破斬其都指揮朱鑑執都指揮房寛下令撫輯城中頃刻而定乃趨北平而景隆兵已圍城數日玉請先擊然後入援於是徑搗景隆營大戰三日城中亦鼓噪出內外夾攻景隆軍不支遁去復攻廣昌蔚州大同諸城皆下無何景隆收潰散卒號百萬且復至玉曰兵貴神速先事者勝請往駐白溝河以待後三日景隆果至玉擊之斬馘無算景隆敗退保濟南玉乘勝追躡圍其城旣而解圍攻滄州獲其大將徐凱進攻東昌而東昌兵已列上以數千騎驍出陣後忽被圍衝擊而出玉不知上所在突入陣大戰連殺百數十人玉亦被創而沒時年五十有八上聞哭之慟旣旋師諸將皆侍語及東昌事上曰勝負兵家常事不足計所恨艱難之際失張玉良輔耳吾迄今寢不帖席食不下咽乃澘然淚下諸將感泣上旣踐祚顧侍臣曰張玊才備智勇論靖難功當第一惜其早沒贈奉天靖難推誠宣力武臣特進榮祿大夫右柱國追封榮國公謚忠顯昭皇嗣位加封河間王攺謚忠武配享成祖廟子三人長輔自有傳次輗天順初以翊戴功封文安侯卒子斌嗣坐咒詛國除軏與兄輗同日封太平侯卒子瑾嗣成化初以冒功國除

野史氏曰忠武自拔來歸擇主而事可謂智矣又事文皇得展其知略不但大將諸事可否進止眾論未定者數語立決得君如此須以死酬知東昌戰沒得死所矣視其子輔死土木未可一槪論也

張忠烈輔

輔字文弼祥符人河間忠武王冢子也器宇雄壯顧盼有威文皇靖難時屢立戰功封信安伯加新城侯永樂五年安南國陳王爲黎季犛簒弒輔爲元帥統兵八十萬往問其罪旣入境賊沿江列柵六七百里水陸拒守王師拒江口破其堅壁遂拔多城進攻交州入之乘勝引兵蹙淸化城覆其巢穴降夷民十餘萬季犛遁入海屯兵咸子闗賊來襲逆擊敗之繼督舟師往攻斬馘數萬級窮追奇羅海口生擒季犛並其二子蒼澄餘眾降附交南平得郡縣一百三十四戶三百一十二萬輔建議復古郡縣置交趾都布按三司統鎭之凱還進爵英國公七年餘孽簡定僣僞號煽眾復叛惟交州完守又命輔徵之率師二十萬獲簡定於吉利柵之山而歸九年賊陳季擴倡亂復陳氏再命輔往討賊聞王師至走海洋據險荷花口輔率兵促之至愛子江登岸賊設像伏以俟輔偵知之以戒先驅羣象來衝一矢落其象奴再矢披其象鼻象奔還自相蹂踐大軍乘之擒斬無算遂獲陳季擴以獻是役也取勝於至險之中眾以爲神旣而以輔鎭守其地盡平余冦宣廟時漢府宻遣人與公謀公卽縛其人白於宣廟覺之旣早故易於撲滅宣廟愈重之後死於土木之難公寡言笑重章縫之士爲本朝武臣之冠天子曽稱其知禮卒年七十三歲追封定興王謚忠烈

野史氏曰先輩論定闗中必曰馮鄧取江左必曰預浚至如公一平交趾三縛渠魁易艸莽爲桑麻變雕題爲華夏丰功偉烈又豈定闗中取江左可同日而語哉惜也不死於交趾而死於土木人猶以爲有遺恨云

任僖武禮

禮臨漳人洪武初授燕山右護衛總旗建文時文皇徵懷來等處禮以功擢副千戶又從戰於白溝河克東昌槁城臨徳及金川等九門累擢都指揮同知永樂初上北伐加驃騎將軍逐北冦布尼雅錫哩至靜擄鎭而還升都指揮使十二年二十年俱從上北伐升中府都督僉事命率兵討哈喇及歸轉左都督正統攺元充總兵官守甘肅會敵至禮擊之大敗復追至石城盡殱其黨是年封寧逺伯又招沙州都督訥格等全部來降詔許世襲成化元年正月禮薨贈寧逺侯謚僖武子壽襲壽坐失機國除

馬招逺伯亮

亮淇縣人洪武中授燕山左護衛小旗建文初從文皇靖難平宻云雄縣大寧等處授都指揮僉事及上卽位升陜西都指揮同知八年從徵阿嚕臺二十年車駕北徵亮復從封半壁山而還洪熈攺元升右都督宣徳初戡平會州以功進左都督正統九年徵流沙河逆冦斬俘甚眾是年五月封招逺伯十一年七月薨以流爵國除子驎授指揮使

徐武康伯理

理者西平人也國初從諸將定江左諸郡積官至永淸左衛指揮僉事調營州中護衛文皇舉兵靖難將下大寧理從間道詣軍門請見遂從上戰於白溝河破雄縣滄州槁城定兩淮入京大小十餘戰理皆賈勇爭先所向克捷累擢都督僉事壬午封武康伯賜白金三十斤文綺二十襲寶鏹二千五百貫並貂蟬冠復還守北京理寛厚馭下士樂爲用永樂六年薨子禎嗣禎薨子勇嗣勇無子國除

梁保定伯銘【附子蠡國公瑤】

銘字自新汝陽人也父來仕元爲錢塘縣尉歲丙午率所部來歸從克溫臺等郡授某衛百戶洪武末銘以蔭攺補燕山前衛革除間北平城被圍銘戰拒甚力以功歷升後軍都督僉事侍昭皇監國於南京坐事下獄已而宥之命往廣東備倭及昭皇嗣位升都督同知鎭守寧夏封保定伯宣徳元年從安逺侯栁升往交趾卒於道子瑤瑤字惟善方數載悼父客死不憚險逺奉其喪歸稍長章皇念其世功詔許襲父爵瑤旣襲爵益自奮勵命領五軍營紀律明肅士卒屬心正統十三年鄧茂七叛以薦充副總兵徵之事寧會湖貴苗蠻冦邊瑤復佩平蠻將軍印率四省師往剿至則擒僞苗王韋同烈等披山通道追奔所及每戰皆捷進攻零香寨誅賊首苗銀虎等萬餘人又攻靖州東山口及龍家隘斬獲渠魁伍林仲原等數千級焚戰艦百餘艘於是閩越湖貴之地悉平景泰間進封保定侯掌都督右軍府事天順初出鎭陜西三邊純皇卽位召還仍掌都督左軍府事無何疾作薨追封蠡國公謚襄靖子傳嗣傳薨子宗嗣宗薨子任嗣任薨子永福嗣薨子繼璠嗣

房思恩侯寛

寛者陳州人也洪武中以功累官指揮僉事革除間守大寧城靖難師至倉卒閉門拒守文皇自變量騎循繞其城適至西南隅城忽崩文皇麾勇士先登眾蟻附而上遂執寛寛懼歸附是時李景隆聞文皇克大寧引兵來襲文皇遣張玉將中軍朱能將左軍李彬將右軍徐忠將前軍寛卽將後軍十月師入松亭闗而景隆軍鄭村壩遣都督陳暉帥兵追躡文皇命玊等逆擊之眾大敗至夜景隆遁去踰年師還北平玉等進秩有差而寛升北平都司都指揮使及上卽位封思恩侯賜白金文綺寶鏹並貂蟬冠服子孫世襲指揮使

張彭城伯■﹝日上永下﹞

■﹝日上永下﹞字仲舒永城人也父麒指揮使永樂九年追封彭城伯謚恭靖後又贈彭城侯乃誠孝昭皇后之父也子三長卽■﹝日上永下﹞■﹝日上永下﹞冠時昭皇爲世子■﹝日上永下﹞備宿衛夙夜侍惟謹文皇靖難師起■﹝日上永下﹞東取大寧及戰鄭村壩連大捷以功授義勇中衛指揮同知遼東兵攻薊州■﹝日上永下﹞擊敗之追至楡口而還是時北平城被圍甚急■﹝日上永下﹞且戰且守及上入繼大統轉本衛指揮使三年調府軍右衛二十二年升中軍都督府左都督昭皇卽位封彭城伯明年侍衛章皇謁孝陵歸命總督操練左哨軍馬正統元年薨葬宛平壽安山之原子八人輔輅輗軏軾轍■﹝車丞﹞轅輔先卒孫瑾嗣瑾卒子信嗣信卒子欽嗣

張恵安升

升字叔暉麒季子初以守城功授義勇衛千戶永樂三年升羽林前衛指揮僉事調府庫衛七年授誥封昭勇將軍十二年隨駕北徵二十二年升後軍都督同知洪熈元年升左都督宣徳元年宣宗徵武定州三年巡邊俱命分守北京四年上優禮至親命輟左府事朔望奉朝請凡朝廷有大政事亦得預議正統五年封恵安伯歲祿一千一百石賜誥劵子孫世襲六年正月以疾卒壽六十有三訃聞遣官諭祭勅有司賻塟太皇太后遣官致祭升爲人端重孝友之徳夙著於家閨門整肅教諸子有方平居簡黙臨事卓有定見歷事四朝公勤忠謹未甞有過宣廟爲皇太孫時往來兩京及隨事文皇帝北徵皆命以保衛出入起居深有規益其居顯官恆自謙抑毎升拜祗畏如不勝其臨政事必咨詢同官審擇而行不恃已長遇文學士必加禮敬服食儉素絕無富貴態而急於利人常施藥石以療人疾爲糜粥以濟饑者少畱心載籍至老不倦見古忠臣孝子端人正士毎遇事輒以訓諸子故子孫世守其家法云子■﹝車厷﹞嗣■﹝車厷﹞卒子琮嗣琮卒無子弟瑛嗣瑛卒無子弟瓚嗣瓚卒子偉嗣偉卒子鑭嗣

野史氏曰公居官居家敬愼謙抑武功而有文徳者也垂裕後昆世守勿替至甲申大難合門殉義更於祖徳有光愈見貽謀之善

呂揮僉毅

毅項城人始爲濟陽衛百戶文皇靖內難毅從徵以功積官至指揮同知永樂三年升都指揮僉事與黃中同治兵廣西又仝以兵送前安南王孫陳天平歸國中違上指使毅不能爭敗績於雞陵旣皆宥其罪仍以本職從徵以毅過薄命充鷹揚將軍交趾平毅與有勞命掌交趾都司事毅深沈有勇略與賊戰深入陷陣死焉

朱武襄謙【附子武毅永】

謙者夏邑人也初爲鳳陽畱守左衛指揮僉事累從北伐以功擢萬全都司都指揮使尋遷都督僉事兼右參將仍守其地時萬全城圮敵毎至人心震恐謙修築是爲新城邊人至今賴之正統四年謙用薦充總兵官鎭守宣府會敵入冦斬獲渠魁以下千餘級久之不敢犯景泰初論功封撫寧伯未幾額森欲奉上皇南還舉朝以爲詐不從獨謙上書懇請景皇持不敢發召諸大臣問吏部尙書王直亦以迎復爲對上不懌曰當時大位是卿等彊朕爲之今將置朕何地少保於謙對曰大位已定孰敢異心但欲遣使答禮少紓邊患耳上意始釋曰從汝從汝乃遣李實羅綺奉勅迎復語在北使錄中明年二月謙薨進封爲侯謚武襄永宇景昌謙之長子少警敏嗣爵初景皇命掌後府左都督事天順八年總理神機營兼管三千營成化二年逆賊劉通苗龍等竊拒荊襄僣稱尊號屢徵不克上怒以永統總兵官同工部尙書白圭都禦史王恕王儉都督李震鮑政喜信太監唐愼少監林貴都指揮王信劉淸田廣率兵往討是年三月至南漳詢之土人謂賊之巢穴在萬山中豆沙河之境於是決策深入時永以疾暫畱控扼圭愼震儉自南漳進兵貴政自逺安進兵信政自房縣進兵恕淸自榖城進兵賊見我師侵逼通徙壽陽欲出陜西龍徙大市欲出逺安永等調兵趨壽陽截其奔路通乃退保大市與龍兵合閏三月二十二日廣進至雁坪遇賊擊之追至古路山明日廣與諸軍皆會進攻斬賊首劉聰及僞都司苗虎等百餘人追至格夔山賊將家屬退保後巖山二十四日賊據險懸架輥木礧石各執鎗牌器械以抗我師永震等攻其右信信等攻其左政等衝其中淸等襲其後四面夾攻賊下木石如雨永等往來督戰士卒爭奮扳崖涉澗蟻附而登鏖戰累日呼聲震山谷賊遂大敗擒通等二千五百七十餘人斬首二千二百六十餘級俘獲賊屬子女萬一千六百有奇招撫脇從流移萬八千五百有奇南土旣寧上降勅褒論永進爵爲侯圭等升賞有差十四年加永太子太保或投匿名書言永圖不軌永乞解兵柄不許其冬手敕加太傅太子太師永治軍嚴肅所至多奏功前後八佩將印勛名無與比弘治九年二月薨追封宣平王謚武毅子暉嗣暉薨子麒嗣坐劾降爲侯麒薨子嶽嗣

李興寧伯震

震者南陽人左府都督僉事謙之子也正統五年初襲指揮使九年徵烏蘭哈達以功擢都指揮僉事已從王驥徵雲南麓川事平升都指揮同知景泰間以參將平沅州麻陽天柱江東靖州卭水橫坡平州諸處逆冦斬俘記隆陳添仔及僞稱苗王韋同烈等一萬四千餘人累遷都督僉事天順四年充總兵鎭守武岡州是年擒僞稱太宗妖賊李天保五年復平西延連山道州諸冦斬馘八千六百有奇成化七年擢右都督同都禦史項忠撫捕荊襄流民事竟乃上疏曰荊襄地連河南川陜延蔓數千里山深地廣易爲屯聚自洪武初命申國公鄧愈誅夷之後禁革山場無人敢入永樂以來流移之眾歲集月聚巢穴其中無慮百萬今臣奉勅撫捕其有貫址姓氏者謹依詔旨省諭出山復業陸續共得九十三萬八千餘人其餘混處賊巢無籍檢察四散奔走者又莫知其數其內小王洪有眾五百屯於均州龍潭溝李胡子有眾六百屯於竹山官渡已令官軍分道首擒二賊餘多散亡及諸軍前後共斬首千餘級並八山俘獲脇附之黨二萬八千七百餘人充戍湖廣各衛計可得軍五千並其族屬附籍收管給田屯種庻恩威並濟反側可安矣奏入上嘉恱震進左都督十二年以平淸水江逆冦功封興寧伯食祿一千石明年汪直用事信任錦衣衛千戶吳綬其兄參將經與震有隙乃奏震嘗私遺項忠造室侵地下錦衣獄拷掠備至震遂誣服革爵徙居南京二十年召還復其爵仍命閒住震欝欝不樂竟以病終

梁武荘震

震新野人世楡林衛指揮使忠勇好讀兵書嘉靖七年升署都指揮僉事協守寧夏興武營慣戰敢先登八年進遊擊將軍益憤志撫士卒訓練東西接應有斬首功十一年進副總兵延綏十三年以斬首功歷升都督同知十四年升總兵鎭守陜西當是時大同宣府不靖十五年升右都督攺總兵大同大同自五堡之役殺巡撫張文錦參將賈鑑尋又殺總兵李瑾鎭巡每甘言煦之稍不如意卽反唇瞪目或飛章訛語相揺撼震聞命率家丁五百人馳至雲中申明約束曰我無爾淩爾無我叛王法軍令具在我不敢破紀綱誤國其家丁時時向鎭兵語曰爾敢蔑主將者恃眾耳兒郎輩無不一當五百步內恐爾不得用其眾鎭兵稍斂縮十六年春震率兵出玊林川斬首一百四十進左都督又出黒門山貓兒莊各斬首八十敍一子百戶十八年震鳩卒給餉修五堡軍中不敢嘩震益身先之與甘苦五堡竟復敵不敢近震卒以五堡功贈太子太保謚武荘家丁無所歸守臣以聞令入伍與衣糧邊將頗得其力

野史氏曰兵之勇怯惟視乎將之能否將無節制則身且先犯王法軍令烏能馭眾乎五百家丁練習亦非易事能練習此輩便能統馭眾軍古來名將全在此處見長武荘亦賢矣哉

中州人物考卷六

●欽定四庫全書

中州人物考卷七

容城孫奇逢撰

○隠逸

嶽純孝仲明

仲明固始人宋鄂王七世孫也洪武初徙家於大梁仲明少負淸節隠居不仕嘗廬居於墓側者九年有司以孝廉舉朝廷三召不起賜號純孝先生今三召祠故址尙存所著有遺安集

丘布衣鐸

鐸字文振祥符人誠意伯劉基弟子也通儒書兼習醫家言至正末父誠爲湖廣儒學提舉鐸侍母畱吳越間欲往從之會江右兵起武昌陷二浙繹騷鐸憂懼不知所爲乃避地四明曁江南皆歸職方復奉母至南京已而其父亦至自武昌鐸賣藥市中以資養未幾弟鈞爲會稽上虞巡檢鐸與父母皆往會稽母疾鐸晝夜泣禱乞以身代及歿哀慟幾絕卜葬鳴鳳山哭曰母生鐸咫尺不離膝下今歿可委體魄於無人之墟乎乃結廬墓側朝夕上食如生時當寒夜月黑悲風蕭颼恐母岑寂輒巡墓號曰鐸在斯鐸在斯其地多虎聞鐸哭聲輒避去會稽人異之稱爲眞孝子云先是鐸在四明從祖父母居汴者八人貧不能自存鐸咸迎養死皆返葬人以爲難其姑適河南匡氏者年十八夫亡誓不再適鐸義之養其終身其制行峻絕皆類此

張布衣宗魯

宗魯鈞州人四歲失明二十遭亂負母路氏避難其妻扶掖以行歲饑宗魯賣卜以爲養日給不足則令妻采野蔬以繼之天下旣定宗魯奉母還故鄕竭力供養母卒仍求其前母曹沈吳三氏遺骸合葬焉洪武中禮臣請表其門文皇聞之曰生事死葬之禮宗魯瞽者乃能盡之豈不足爲人子勸乎親制詩褒之

王布衣中

中者登封人也家業農母歿廬墓三年未嘗櫛髮易衣墓側無水浚井四丈餘不得泉中環井再拜吁禱泉水湧出鄕裏以爲孝感也洪武中旌表文皇嘗謂曰夫學所以涵養其性非性由學而有也世固有朴魯之民不能盡孝以事親而諉曰不知書豈非自誣其性哉亦有讀書學文而質行反不及者此文過之獘也然則中固可嘉其不如中者亦可勉矣朱睦■﹝木挈﹞曰余嘗觀禦制孝順事實所錄者古今僅二百有七人而宗魯中皆預焉夫二子者亦惟履人之常而已乃蒙二聖褒諭史氏采錄豈非幸哉巖藪之士事親守身以名行自礪類此而不顯者奚少要之在遇與不遇耳

周布衣炳

炳舞陽人事母焦氏至孝母嘗病篤炳哀號吁天願以身代遂愈後復病滯下思食獐肉炳四出求之不得是日晚忽有獐入其家卽取供母母病復瘥人以爲孝感所致宣徳間詔修五倫書而炳與魏敏皆與焉敏見第八卷

皇甫布衣仲和

仲和者睢州人也精天文推步之學文皇北徵袁忠徹以相仲和以占從師至漠北不見敵上意欲還師召仲和占之曰今日未中敵至上問自何方曰自東南勝負如何曰王師始卻終勝召忠徹問之一如仲和之言上怒曰汝二人朋比欺我乎卽械之曰今日敵不至二人皆死乃命中人往覘日中不至復召二人占對如初居頃之中人奔告曰敵大至矣時初得安南神鎗一敵直前卽以神鎗擊之二敵繼進復中鎗而斃敵乃按兵不動頃之敵眾齊發上登髙望之召總兵譚廣曰東南隅不少卻乎廣率精兵舞牌往砍馬足敵稍卻已而疾風揚沙兩不相見敵引去上欲乘夜引還二人曰不可明日敵必來輸欵竢其降整師而去明日敵果詣軍門伏曰不意乘輿在是也上以幣賜之乃還正統十四年仲和老矣學士曹鼐與鄰時有旨親徵北敵鼐急歸召仲和與議曰胡王兩尙書方率百官諌尙可止乎仲和曰不能止也紫微垣星皆動矣曰事將若何仲和曰以老夫計之當先治內而後行曰已有旨某監國仲和曰不如立儲君而後行曰東宮駕幼且未易立也仲和曰恐終不免於立及上北伐果值土木之難敵騎逼城下城中人皆哭仲和登髙望謂家人曰雲頭不南向乎曰然曰大將气至敵將退矣明日楊洪自宣府石亨自大同將兵入援敵遂遁

胡給事智

智字尙明光山人成化丙戌進士歷戶科給事中數上封事彈劾時宰念親老一旦乞歸旣登途忽聞父喪一痛幾絕匍匐抵家而母亦卒智哀毀骨立幾不能生服闋親友勸之仕智曰二親旣歿更出何爲乃扁其堂曰知足自號雲山道人築捨於城南百里外白沙闗竟日掩扉靜坐玩易如此者二十有八年丁巳元旦拜天地畢端坐而逝自通籍以來凡俸金租余悉以贍宗黨之貧者子孫一無所遺其忠孝大節恬退髙風眞有超乎流俗者矣

閻郎中倫

倫字天敍息縣人弱冠舉於鄕父歿哀毀骨立及塟遂築室於塋側居之晨夕悲號哀感行路成化戊戌登進士歷官禮部郎中遂堅意以疾乞歸爲人淸愼端敏不樂仕進優遊田裏累徵不吉士論髙之

野史氏曰隠逸不必盡不仕者也陳太丘陶彭澤不以仕而妨其隠胡閻二公入官未久歸裏卽堅臥不出而終身之慕二公一致予謂此方是眞隠逸

張舉人景純

景純字文粹南陽人成化丙午舉人天資穎敏志向精専凡天文地理性命道徳之學無不精究曉悉著書立言名重天下爲當時學者所宗王文荘夙負重望毎嘆服其人未仕而卒

左舉人國璣

國璣字舜齊尉氏人也生而穎異七歲卽能詩解音律讀書日數千言弱冠入京師就姊夫李夢陽學六年業畢歸補開封郡學生正徳十一年舉於鄕其聲稱籍甚而四方好古之士不逺數百里來訪其至都下諸公卿大夫又爭迎致之與之遊者或累日忘歸獲其片紙隻字輒藏以爲寶顧數奇累試不利嘉靖十四年復試禮闈其答策問以爲今之不治者文過實也文過實處則行誼不修出則治功不成惟務抗名華世而已其意若有所指典文者不恱遂擯斥之維時吏部尙書許贊都禦史王廷相杜楠毛伯溫皆欲薦入官辭不就於是歸汴上考六籍之源委究微言之未絕參諸子之異同達天人之隠奧居六年頗畢其志所著有經義賦頌碑誄序記五七言詩各累萬言門人逺近來受業者蓋不可勝紀十九年都禦史富平李宗樞爲按察使時嘗欲擬文待詔故事薦於朝會李以喪免不果年六十一終學者稱之曰中川先生

官舉人思恕

思恕字子仁光山人嘉靖乙夘舉於鄕喜任俠走馬燕山有封狼居胥意歸而母彭歿思恕哀毀幾絕結廬墓旁有白鳥冬筍之祥居廬時百家之言無不涉獵而尢喜讀易因而有悟遂絕意仕進南之楚與天臺耿氏兄弟焦弱侯楊道南遊數年還居天中山房黙坐研思至忘寢食遺友書曰始吾從羣書入茫乎莫得今從靜中討出端倪方信此心原與天地萬物無兩道其在玆乎士人熈然宗之所居白沙闗山連兩省民俗頑梗乃結社其間講明正學發揮髙皇帝聖諭六言聴者如堵亡何有四十八人者雞冠佩刀請見曰某等柴山盜魁也習聞先生之教願自洗濯以歸聖化柰鼎鑊何言畢環拜而泣童僕皆走趨思恕從容謂曰律自首者免爾果洗心來者乎無遺後悔歸試思之詰朝詣社如是者三乃以聞之邑邑聞之郡太守史桂芳異其事召四十八人者至如向語太守請於中丞禦史待以不死蓋隆慶己巳間事也明年兩臺疏薦思恕孝友詔下徵用會病卒從祀鄕賢

野史氏曰士而得志則爲帝王師不得志不過家庭孝弟禮讓而止因思之孝弟爲仁之本卽堯舜之時雍風動亦只完其爲孝子爲悌弟而已矣士而以隱逸稱者卽夫子所謂宗族稱孝鄕黨稱弟者也不於此得力而以幽僻枯寂之人當之豈聖門所謂隠居求志者哉

張明經襲仁

襲仁字體元光州人也七世祖奇字滄洲有破賊功以參議致仕襲仁少沈潛穎異稍長入州庠其學無所不窺一以六經爲要誠敬爲主庸行爲先偶寄興詩文則有天然逸致時諭侍郎時劉給諌繪方爲諸生數從之遊後各貴顯襲仁竟以裏選不仕講學老焉生平不近貨色或欲試其守俟醉以妓共閉一室中襲仁鼾睡達曙惟賦栁色花香爭侑酒澹然一笑卻忘情又其下第詩云牀頭金盡無餘物惟有逼人劍气寒此足以想見其爲人矣以居喪逾禮幾於喪明卒年六十七學者稱爲復庵先生所著有閒居管窺諸儒語抄史綱撮奇藏於家

朱進士長世

長世字興公光州人生而穎異性仁考崇禎己夘以弱冠登鄕薦值中原冦變父令避亂江東癸未成進士九月丁外艱明年闖賊陷京師每夜號不止河南諸地盡委冦巢長世間道奉母而南觀朝政嘆曰君父大仇未雪京師未復臣子之恥也遇當事輒正色言之無何歸隠田裏以逸民自負寄狂於酒夜半悲號人不解其故憂憤成疾卒年三十三

龔舉人業新

業新號海旭光州人天啟辛酉舉人當國變業新在江南嗚咽悲泣者累日病劇且死戒其子曰國勢不可爲爲官不可不如歸耕業新居裏嘗奮勇抗叛帥左良玊之師城賴以全自童年事二人以孝聞友愛同气一時名士多從遊者所著有易解行世其與人心口爽直排難解紛人稱爲魯仲連至利人濟物擲千金如敝屣早年喪妻不忍再娶諸生寓江南者舉業新行實請於學政禦史淩公炯準祀社祠

野史氏曰興公海旭俱以郁憤死身隠矣而心未得逸有主辱臣死之意焉然身非應死之身而時無可行之義非以節死仍以隠死

張舉人民表【附阮太學漢聞秦布衣鎬】

民表字林宗中牟人宮保孟男之子也舉萬曆辛夘鄕試負才能文章落筆卽抗古人藏書數萬卷皆手自點定喜飲及艸書飲少許卽頹然揮灑如雲煙醒視之自謂有神助郡邑大夫有以地方利病詢者人諷以葛巾野服見民表曰吾旣以孝廉舉也葛巾野服非孝廉服也吾不能學眾之矯時方舉賢良方正同裏宦於朝者欲以其名聞民表曰吾旣以孝廉舉也倒行逆施吾不能學眾之僞郡邑諸使徵請恐後民表皆峻辭拒之自稱旃然漁隠避居郭外蒲津之旁日與友人阮漢聞秦鎬等蕩漾其中或乘敗車無頂幔一老■﹝牜孛﹞牽之朗吟車中油然自放人無由測其淺深汲引後進孜孜若不逮以故四方從遊者常數十百人壬午闖賊圍汴有勸之去者民表曰死則死耳柰何以身爲眾倡時巡撫髙素重民表日命人視於城上以覘一城安危民表𨿽耄日率門人子弟拮據矢石間不少怠以故五閱月士民食盡卒無叛志比水灌城民表急取所著詩文自負之結木筏以登求援者多筏重竟沒於水長子允集罵賊死次子允隼與門人文大士同溺死三子允■﹝隹上六下﹞年十一依浮木賴巡按王舟濟得免後門人周亮工撫之成立復其產且徵求民表遺詩梓之

阮漢聞字太衝原浙人家於京師過尉氏愛阮舊裏遂家焉所謂詩文欝欝卓爍而气澹韻孤浩浩然時人莫之知也冦劇洛漢聞料賊形勢川谷扼塞圖其略上之當事會臥疾據牀猶劃地作筴冦懾漢聞名會掠尉氏城陷罵賊死其著述朱宗正睦■﹝木挈﹞梓之皆沒於水門人張昌祚繕其稿避地於南周元亮重爲之梓

秦鎬字子京汝陽人有詩名與張民表阮漢聞友善並以曠達稱時號天中三君子云

野史氏曰予兩同林宗赴公交車結社蕭寺中每酒後談文賦詩佐以諧語意曠如也余來中州林宗久爲地下人與此中人士遊往往道三子之髙恨未覩其著述詳其行事可慨也

理舉人鬯和

鬯和字寒石西華人好古嗜奇博聞彊記身長七尺須髥如戟初姓李時闖氛猖熾鬯和恥與同姓遂從理學使者考驗不合坐黜名後聞其賢乃許之自是姓理中崇禎壬午鄕試值中原亂避地河朔嘗往來太行百泉間有所題詠輒嗚咽悲憤人莫知其心之所存也甲申後嘗勸大臣奮義旅不遂乃攜家南徙張公鳳翔撫蘇松素知其名薦鬯和爲監紀推官與俱鬯和外柔內剛有所推問或謀議大事多引經證傳無不允當鳳翔大倚重之不踰年長江不守鬯和從唐藩如閩然性恬退不樂仕進以母在流移轉徙就一官爲寄殊非其志也人傳其如閩時授行在職方司主事奉命檄虔兵旣至而虔州亂城亦隨陷鬯和從城上自投下死之子習奉祖母以歸疑者猶謂遁海外莫知所終云

張庠生鳳質

鳳質字文衝臨潁諸生也家貧有田八十畆嘗躬耕以養父母非其力不食時方匱乏親故或有贈遺謝不受卿士大夫咸敬重之然性褊急不爲流俗所喜父惟修事親孝鳳質故能以孝世其家無子一女十八歲而孀亦能以孝事鳳質庚子疾革謂其女曰忠孝節義人倫所重我不愧汝祖汝不愧我女且我頭顱如故而死可以含笑九原矣尋卒

中州人物考卷七

●欽定四庫全書

中州人物考卷八

容城孫奇逢撰

○補遺

王待制僎

僎字幼度祥符人元末爲國子助教洪武初徵爲修撰四年開科取士僎與典試又命於大本堂授吳王經尋遷待制同宋濂修輯洪武正韻昭鑑錄諸書八年秋上憫其老賜致仕歸後以子宏爲龍江遞運官忤丞相胡惟庸寘之理惟庸敗僎來京師授徒自給上忽問僎安在左右告以故上卽召見慰勞甚至賜以綺帛仍給舟車送還僎爲人質直嚴重年七十餘終於家

秦從龍

從龍字符之洛陽人也仕元累官和林行省左丞攺江南行臺侍禦史會兵亂避居鎭江丙申王師下金陵遣大將軍達下鎭江上謂達曰鎭江有秦元之者才器老成當詢訪致吾欲見之意達至鎭江物色得之時從龍有從孫永爲達部軍因遣還報上喜甚命兄子文正及朱文忠以白金文綺聘之從龍遂與妻陳氏偕來上親至龍江迎入時上寓王彩帛家因邀同處朝夕訪以時政從龍盡言無隠旣而上卽元故禦史臺爲府居從龍西華門外事無大小悉與諮謀密書漆板問答左右皆不知上稱先生而不名每歲從龍生日上與太子皆有贈遺或親至其家與之燕飲禮遇甚厚乙未從龍從子澤死告還鎭江上出郊握手送之是年十二月從龍卒年七十餘上聞驚悼未幾督兵至鎭江親臨哭之命有司厚卹其家

郭揮僉云

雲南陽人有勇略值元季之亂雲起義兵保鄕郡元聞之授以平章事太祖旣定中原河南諸郡皆下云獨守裕州累諭不服志在興復久之勢孤援絕軍敗被執終無一言自分必盡爲所守者愼羈不獲遂械至京師上嘉云忠義命解其縛且慰撫之授以親民之任無何政舉民服上奇其才擢南陽衛指揮僉事云築城建衛撫綏軍民咸得其所以疾卒上悼惜親制文祭之子洪特授宣武將軍僉飛熊衛親軍指揮使司事

世尙書家寶

家寶者臨潁人也其先出蒙古姿貌丰整有文武才本姓李初仕元賜姓世至正末以集賢院學士守膠東登萊諸郡洪武元年大將軍下山東遣參政傅友徳取萊陽正月丙子家寶籍車馬之數同僉院王世隆等詣降上嘉納授大理寺少卿是年八月始設六部以家寶爲禮部侍郎二年升刑部尙書未幾坐事貶知廬陵召還授兵馬指揮司副指揮攺兩浙運鹽使司同知十五年進知臨安府秩滿賜致仕還後復召至京師遣賑廣東興寧長樂二縣饑民所活甚眾二十七年冬卒於家子寧以軍功授泗州鎭撫

張編修惟

惟者永丰人也寓南陽洪武六年以尙書舉第一是年上開文華堂於禁中以爲儲才地詔擇解額內雋異者俾肄業其中惟等凡十有七人實與選正月甲寅命題賦詩詩成稱旨惟等皆擢翰林國史院編修以贊善大夫宋濂太子正字桂彥良分教之上謂曰昔許魯齋諸生多爲宰輔卿其勉之聴政之暇輒幸堂中取其文親評優劣命光祿日給酒饌每食皇太子親王疊爲之主惟等侍食左右冬夏賜衣及弓矢鞍馬恩禮甚厚濂輩𨿽司啟迪顧諸生皆上所親教不敢以師道自居一日侍燕閒詢及肄業進益濂對曰無如張惟者因備述其雋才請錄爲弟子員上笑而許之三月上命惟等各歸展墓皆攝監察禦史以行尋還任其時同進者又有祥符王輝河內李端洛陽張翀禮𨿽不及惟然侍從車駕應制被顧問未始異也

答祿修撰與權

與權者永寧人也其先本遼人博學彊記善諧謔仕元爲河南北道亷訪司僉事以故官入朝洪武六年爲秦府紀善攺監察禦史上疏言堯舜禹湯文武相承爲道統孔子顏曽思孟相傳爲道學宜崇祀典七年八月復上疏言王者立始祖之廟又推始祖所自出之帝祀之於廟故曰禘祭今受命已七年矣而禘祭未舉甚爲匪彛也上皆納之無何出爲廣西按察僉事未到官召還八年三月擢爲修撰降典籍轉應奉致仕自稱洛上翁上親爲說辯之文多不載

王布政鈍

鈍字士魯太康人也至正間舉進士授猗氏縣尹元亡隠居教授河津洪武六年徵至京師奏對稱旨除禮部主事遷吏部總部郎中出爲福建左參議轉右參政使麓川回遷浙江左布政使期月以母喪去詔徵詣闕諭之曰浙江非卿不可治襄事後勉起就任以副倚注之懷命禮部厚加賻贈鈍懇請終制不許在浙先後十年四境晏然當是時太祖宵旰圖治藩憲重臣能勝任而久於其職者惟鈍與雲南布政使張紞太祖常稱於朝以勸庻僚革除間召紞爲吏部尙書召鈍爲戶部尙書又明年靖難兵至鈍潛出城欲亡爲邏卒所執文皇卽位召紞與鈍諭曰卿二人久事先皇習知典故今皆老矣其解職務月給尙書半俸居京師視時政有戾舊制並向朕直言之無隠庻稱厚望老成之意已而紞自經於部之後堂鈍承制巡視北畿山東事竣乞骸骨上命以布政致仕鈍旣歸欝欝不樂遂卒所著有野荘集六卷刻於家子瀹自有傳

郭忠襄資

資字存性武安人也洪武十八年進士攺庻吉士授戶部主事以尙書郁新薦選北平左布政使文皇在潛邸時數見知後靖難南下屬資居守撫兵輯民給糧餉不乏永樂初論功進戶部尙書仍掌布政使事賞賚視伯已而攺刑部尙書復攺戶部昭皇卽位加太子太師蹇義夏原吉數短於上謂資偏執常格恩澤請罷資上意不然間以語楊士奇曰先皇興義旅及吾昔居守皆得資力其人亦材且誠今必如二臣請是吾危則任人安卽棄之吾誠不忍士奇對曰故舊無大故不棄此皇上盛徳顧資彊毅人不得幹以私但詔勅所蠲租資必責有司依歲額徵此太過誠如二臣言上曰吾在此復有原吉與同事彼𨿽偏執莫能行也已竟罷政賜璽書歸武安資歸踰月上念之不已又謂士奇曰無使大臣怨乎不以資其謂我何命戶部給半俸復其家章皇嗣位詔起資爲戶部尙書免朝謁資視事勤𨿽大風雨不避僚吏敬憚性木彊意所安者𨿽刀鑊無能屈所居頹垣朴捨未嘗治第城府卒之日家無餘貲年七十三追封湯陰伯謚忠襄子佑以資故仕至戶部主事

魏給事敏

敏字好學鞏縣人洪武二十一年進士授吏科給事中以母病謁告歸省未至而母卒敏卽之墓所哀慟水將水不入口者五日廬墓三年旦夕衰服哭奠如初喪鄕裏稱其孝二十六年以守臣請甄表其門

羅參政義義者河南人也革除間謫戍山西時議舉兵伐燕義詣闕上書乞罷兵息民以惇親恩不報及靖難師起義又詣軍門上書其略曰昔者武王崩成王幼周公乃叔父也而輔相焉管叔流言間王室周公誅之大王聰明英武博通經史今之周公也宜以周公之心爲心謹守燕土則天下皆以爲周公之聖復生於今日矣又謂古之夷齊以國相讓去隠於首陽山矧聖賢欲成天下之事必先明逆順之理成敗之勢禍福之機又得天道之宜人心之安然後可書上文皇怒下獄及嗣位卽召爲戶科給事中尋遷湖廣布政司左參議復轉升陜西右參政

劉太僕進【附孫知府繪曽孫贊畫黃裳】

進字文升光州人景泰四年舉於鄕釋褐爲太平府通判聞父卒卽日解任比至母遘疾亦篤進日夜侍側衣不解帶湯藥必嘗及母歿水漿不入口者三日旣塟遂廬墓側哀慕食澹毀瘠骨立手植栁柏五百餘本踰年枝葉繁茂烏鵲馴集不去有司白於朝特賜褒異及免喪拜太僕少卿卒

繪字子素進之孫少以豪自負舉鄕試第一成進士官給事中不避權幸後爲貴溪黨人論劾出爲崇慶知府尋令致仕歸與楊用修唐應徳康徳涵何太華爲詩酒之會所著有通論詩文若干捲

黃裳繪之子也十歲隨父入官爲京都賦奕奕動人諳諸邊形勢有用世之志成進士贊畫宋司馬經略河防斬獲甚多所著有元符圖藏東徵雜記等書行世

孫襄敏賢

賢字舜卿杞縣人也景泰五年舉進士第一授翰林修撰七年預修寰宇通誌成轉侍講天順初爲會試同考未幾攺左中允侍東宮講讀三年考最推恩封父如其官及母妻俱授安人純皇卽位遷太常少卿兼侍讀成化六年乞歸省上念侍從舊勞特命乘傳且有金綺寶鏹之賜滿三月還朝會修睿皇實錄成進太常卿兼侍讀學士十四年以家艱還盡以遺產畀其二弟服除以學士命掌翰林院事時皇儲未建乃上疏請且引疾乞休示無希覬意章並上上皆允之皇子立是爲悼恭太子賢歸六年卒年五十四贈禮部左侍郎兼翰林學士謚襄敏所著有鳴盛集若干捲

劉尙書璟

璟字徳輝鄢陵人爲四川參政漢川軍叛殺人璟擒其首惡亂遂定攺山西宗室抽刀截耳以脇禦史眾皆走避璟挺身入諭以禮法引臂出之血浣其衣聞者壯之在刑曹廷臣會鞫逆瑾有微斥瑾者輒反唇璟厲聲斥曰朝廷有大法在尙爾私懟耶次訊諸姦惟允子訒正徳丁丑進士初授寧國府推官武廟南幸系詔獄後歷官工刑二部尙書曽孫賁卿監察禦史

胡副使賓

賓字汝觀光州人嘉靖壬辰進士發榜後以母病亟歸不與殿試爲兵科時論列臨難避事不忠之大臣三人皆罷譴畿內饑荒疏請和糴發粟十數萬全活甚眾因大計劾山東布政某時宰庇之尋推撫遼東賓歷詆其罪語侵時宰謫判亳州賓矢志勿欺絕無倚附好徳如飴聞善卽拜海內士樂與之交

蔡知縣光【附子尙書毅中】

光字汝謙光山人年十三從其父與王文成論良知力行不合從旁曰能行詎非知也文成異之嘉靖己酉舉於鄕授江華令以卓異調寧逺乞終養其學以靜而入以敬而存無愧西山文肅之裔一日微疾衣冠拜家廟朗吟而逝邑人爲立黙齋先生祠祀之子毅中

毅中字中山萬曆辛丑進士由庻吉士官禮部侍郎署國子監祭酒時璫賢柄政楊漣疏二十四罪請誅忠賢上不報毅中遂四疏請告命畱總裁實錄後兼侍讀學士致政崇禎三年進呈六經注疏上奨其研心實學卒贈禮部尙書

朱藩王端淸載堉

鄭藩世子以父恭王原系四支長支次支無嗣三支盟津王得罪庶母父東垣王以四支襲至恭王載堉上疏仍讓三支不允七疏懇辭乃允其請以世子終謚端淸奉旨建坊著有天文樂律諸書考定雅樂審音制器生時以祕篋貽子孫云俟有急難啟視甲申闖冦遣僞將軍劉方亮陷郡城開篋有借問將軍誰姓劉之句蓋前知云

朱宗正睦■﹝木挈﹞

睦■﹝木挈﹞字灌甫周藩鎭平恭靖王四世孫髙祖七世孫也嘉靖中以學行聞爲周藩宗正早歲講業水竹居之西學者稱爲西亭先生生而端穎李夢陽一見奇之受經學六經悉通大義讀漢以來諸家經解所發明多得之於世儒箋注之外尢精於易春秋博古通今而文復雅馴有至性事父母甚備居喪不禦內寢先世遺產盡予諸弟自奉儉朴若儒生卒年七十所著有陂上集五經稽疑授經圖河南通誌文獻志中州人物志若干捲弟睦稽疑授經圖河南通誌文獻志中州人物志若干捲弟睦■﹝永於﹞上木下﹞號西園爲之編校鋟行能承兄志云李修撰叔允號西園爲之編校鋟行能承兄志云

李修撰叔允

叔允字叔允鈞州人洪武三年任國子博士尋入東宮兼伴讀六年奉詔纂修昭鑑錄擢修撰八年修洪武正韻亦與焉年七十以老乞歸許之賜白金百兩綺衣一襲皇太子親王又各賜錢萬八千兼以酒饌寵賚至渥縉紳榮之

鄭中丞二陽

二陽號潛庵鄢陵人萬曆己未進士歷官至巡撫由徳安推官行取入京璫賢私人嗾以劾楊漣居家不法事可立登要津二陽謂楊公居家淸謹實無過遂授南工部主事備兵淮揚鹽漕軍門大璫楊顯名聲勢赫灼欲府道以屬禮見二陽謂兵道不與鹽筴且勅書無提衡監司語屹不爲動平生篤於宗親欲仿行文正公義田事晚好竺典

陳禦史士舉

士舉衛輝人洪武三年有司以儒士舉時四方被薦者頗眾詔禮部復試之其中選者士舉曁桐廬魏潛等凡十九人會入謝太史奏文星見上喜士舉等皆擢監察禦史

邢編修恭

恭字克敬鄭州人宣徳二年進士授翰林院編修母歿自京徒步歸不入城府旣塟結廬墓側屢有祥應有司言狀詔特旌焉

栁揮同宗

宗鹿邑人永樂三年以都指揮同知從徵交址與呂毅同死於難

郭禦史欽

欽字子敬獲嘉人永樂甲申進士授行人擢禦史嚴毅淸簡吏民憚服其鑿呂梁監獲軍皆以風力見稱

馬恭襄昻

昻字景髙祥符人慷慨有志節永樂癸卯舉人授鴻臚寺序班擢禦史累遷兵部尙書天順辛巳曹欽反變起倉卒都禦史冦深恭順侯吳瑾俱遇害昻率官軍圍欽等於其宅盡誅之進太子少保年七十致仕卒謚恭襄

李尙書遜學

遜學字希賢上蔡人成化丁未進士歷官直閣禮部尙書有作人厲俗之功極被恩遇賜賚甚厚

李僉事濓

濂宇川父祥符人鄕試第一成進士李獻吉締爲忘年交見嵩渚集祥符文獻志

杜僉都柟

柟字子木臨潁人正徳辛巳進士與何景明李夢陽王廷相崔銑等並稱有研崗集行世

朱恭節冠

冠字仲瞻固始人正徳戊辰進士按兩淮以淸正著聲流賊陷固始屠其家聞變慟絕回籍不仕終身服喪嘉靖元年起江西僉事不就卒謚恭節孫階甲辰進士令臨晉有循聲授禦史簡靜持大體

呂知州文

文延津人正統甲子舉人初授江潛令後守沔陽及朔二州冰檗之操終始不渝入覲吏部考爲天下淸官第一書名部門以勵士風

張太常漢卿

漢卿字符傑儀封人正徳辛未進士嘉靖初爲戶科都給事中時議大禮漢卿抗疏謂上當嗣孝皇疏三上皆伏哭於午門外上怒杖於庭罷歸卒於家隆慶中追贈太常少卿

扶侍郎克儉

克儉光山人官刑部侍郎以直著有講學功

張都禦史祉

祉固始人嘉靖戊戌進士歷官陜西巡撫有築城功人稱其守郡籌邊似尹晉陽持身約已似婁師徳

張副使景

景字光啟汝陽人嘉靖癸未進士授禦史出按陜西疏陳邊務十事薦呂涇野於朝按浙建天眞書院祀王文成買田數百畆給肄業諸士巡視京營絕請托與嚴世蕃相左遂出爲漢中副使尋罷歸所著有泰華集六卷

諭侍郎時

時宇中甫光州人嘉靖癸未進士爲禦史劾相嵩險而獪久之且亂天下疏上卽素服候訊北闕上心動於時之言而嵩難卒去因勿究時有邊功

劉主事訓

訓汝陽人嘉靖壬辰進士爲溫州推官有權貴子怙勢恣睢從惡少數十軰橫行州裏漁色罔利欲奪友人妻不得乃毒殺友人郡守莫敢問托病推印務於訓訓故以好延至廳宻勅訟者至獄成卽杖殺之置惡少於法一郡稱快權貴陽令升戶部主事卽掛冠歸

陳給事耀文

耀文字晦伯確山縣人幼稱神童嘉靖庚戌進士爲給事中感時觸忌忤時相謫魏縣丞卒年八十二博極羣書著述甚富有天中記正揚學林諸書

張巡撫九一

九一字助甫新蔡人嘉靖癸丑進士在吏部與王世貞交善會世貞父得罪分宜下獄九一數過問坐是出外且謫後巡撫寧夏有功受金幣之賜

趙尙書賢

賢字良弼汝陽人嘉靖丙辰進士官戶部兩司錢榖風淸獘絕出守荊州攝服大盜楊勝徳黃中軰地方以寧撫楚時江陵秉國常繩其親識僕從及其奪情罪言者又移書規諌稱爲知己然卒爲所波及後子祖籌爲安慶守上章白狀詔復原官準致仕

宋冢宰纁

纁號栗亭商邱人嘉靖己未進士歷官吏部尙書是時銓部之權久歸內閣纁風節自持矯矯有爲惜未竟其施

陳郎中璋

璋字公獻光州人七歲舉奇童弱冠登第孝友貞介官司冦郎所在有功績緣不阿時相未蒙顯陟著述甚富王世貞李攀龍等甚服之有星湖漫稿葆光堂別集陳氏世範太平事略行於世

王侍郎教

教字庸之祥符人嘉靖二年進士及第授編修甞三爲會試考官衡鑑精明爲時所稱累遷國子監祭酒上薛文淸瑄從祀議會愼簡宮僚以祭酒兼右春坊右諭徳而祭酒兼春坊自教始後遷南兵部侍郎卒有文集若干捲

梁給事問孟

問孟新鄕人嘉靖乙丑進士歷兵科都給事中事荘皇特疏攺折本色種馬撫寧夏收孛逆兵柄引河開田歲獲儲四萬石捐貲建學宮號房贈副都禦史

蘇教授時霔

時霔號仁軒汲縣人醇謹著聲以明經教授開封士服其教文風爲之大振

靳滋昻

滋昻尉氏人字昻昻別號笨伯尙書於中長子工書弱冠辭廩餼買大騩山薙茅築捨起仙巖別墅居焉後遇流賊交訌四方投居者存活以萬計昻淸心味道著有黃庭心印諸解獨撰龍沙一綫一卷世咸崇爲玄門直指壽七十三書訣辭曰泰山頹兮吾安所適陰陽疣贅死機元活我將棲遲天地爲宅端坐黙黙如平常屬纊體柔不僵人咸異爲尸解云

張光祿同徳

同徳河南人任工科給事中萬曆二十三年論定國公徐文璧以代祭加銜太師革職爲民冡宰張問達總憲鄒元標題覆贈光祿少卿

李侍郎若星

若星息縣人兵部侍郎死難貴州

費光祿必具

必具河南人南禮科給事中萬曆二十四年因申救耿隨龍落職張問達等題贈光祿少卿

張參政尙明

尙明字湛若太康人萬曆己丑進士官陜西參政官評輿論稱之鄕人爲立剛方正直碑

吳侍郎阿衡

阿衡裕州人萬曆己未進士巡按浙江大振紀綱貪吏斂迹歷官兵部侍郎總督薊遼以失墻子路殉難死

王參議則古

則古字維則禹州人萬曆癸丑進士爲兵部主事力薦馬世龍爲遼將當道疾之中以察典起工部主事調兵部時魏璫專政指東林爲邪黨則古從趙南星遊株連削奪璫敗起南禮部主事歷員外郎中冀北參議

余知府若南

若南號郁六汲縣人乙卯舉人刑部員外遷龍安知府有政績

喬尙書允升

允升字吉甫孟津人萬曆壬辰進士累官刑部尙書崇禎初魏璫一案允升甄別𨿽首輔不少假詞臣文震孟經筵進講引允升爲諭曰以道事君在廷大臣惟喬允升爲無愧焉

汪侍郎輝

輝號柱河嵩縣人萬曆辛丑進士以庶吉士累官禮部侍郎會魏璫生祠徧天下有欲得輝文記其事者不可卽日削奪歸裏璫敗詔起原官

吳布政三樂

三樂洛陽人進士由庶吉士歷湖廣四川提學山西左布政序何文定瑭集能發明其記

李�靖宗延

宗延字景喆汝陽人進士授禦史同禦史李本固給事費必興建冊立東宮削籍歸光宗卽位特召大理寺卿晉吏部尙書謚�靖

王知縣士俊

士俊祥符人崇禎辛未進士官知縣壬午闖冦圍汴決黃河灌城士俊見水入勢不能支遂墜樓投水死子繼之妻與母又繼之汴人稱其行誼惜之

周尙書士朴

士朴字纉唐商丘人以進士歷諌議官至工部尙書常抗論內監李實忤魏忠賢又折幸璫張彛憲不肯與共坐最後以爭駙馬齊贊元事侃侃天子之前掛冠去

彭禦史鯤化

鯤化字飛仲汝陽人進士爲禦史魏璫煽虐吏部郎蘇繼歐忤璫下獄鯤化餉之削籍歸

劉苑馬濟

濟��人官至苑馬司少卿英宗時以廬墓旌表

趙禦史時中

時中��人官至監察禦史英宗時以廬墓旌表

張參政文佐

文佐��人官至布政司參政英宗時以廬墓旌表

○續補

姬知府敏

敏孟津人通儒書明律算徳行純備節操過人洪武中以材幹舉授西安知府

於知府潛

潛字彥昭鄢陵人少倜儻有志操永樂初爲建昌知府性亷介不避權勢待吏卒甚嚴撫黎庶以恩不踰年政平訟理百廢俱興郡人懷之

元吏部本

本武陟人父子英仕元爲河陽尹本至正間進士除邠州判官攝褒城安塞三縣尹俱有治績洪武初有司以明經舉授懷慶府學教授遷察言司令史官至吏部郎中致仕

樊布政鎭

鎭考城人賦性剛直博通經史洪武中登進士第授監察禦史振揚風紀有能聲歷官山西右布政使所至廉幹勤敏大得時譽

安參政徳

徳汝州人幼警敏涉獵經史習詞賦舉元進士隠居授徒洪武初郡守舉爲州學訓導兵燹之餘家無藏書徳手錄以授生徒後以明經徵起入對稱善擢湖廣左參政

髙大理敏

敏安陽人由太學生擢禮科給事中處事公正官至大理寺左少卿

張侍郎春

春許州人才器淵宏洪武中由國子生推刑部郎中升都察院右僉都禦史永樂中入爲戶部右侍郎

郎知府敏

敏濟源人洪武初以國子生授禦史擢饒州知府樂平有詣闕妄愬大姓千餘謀逆者詔統兵捕之敏自往察視耕牧如常兼得愬者以假貸不得怨諸大姓故重誣之奏聞詔釋之乃誅妄愬者

淩知縣文質

文質固始人洪武間知趙城縣重建縣治學校功成而民不擾

劉尙書逵

逵項城人性寡黙善書翰家世以忠孝相承鄕邦稱之洪武間以人材舉薦累官至刑部尙書

劉長史醇

醇祥符人能詩善屬文洪武末以儒士起家累官周府長史致仕年九十餘號菊�先生有菊�集若干捲

武參議友諒

友諒偃師人少貧有才行敏於問學洪武中以賢士舉授湖廣左參議

解都禦史敏

敏陽武人性剛勁務學明敏以古人自期洪武中進士積官浙江按察使政聲著聞超拜右都禦史

趙尙書好徳

好徳字秉彜汝陽人博學多才器宇宏敞有志民事洪武初以儒士扈從車駕渡江授陜州同知尋遷安慶知府召爲吏部尙書攺陜西行中書省參知政事

趙尙書瑁

瑁宜陽人喜讀書博學洽聞洪武間由儒士任河南府學訓導升廣東瓊州知府再遷吏部尙書

夏尙書恕

恕洛陽人謙和有智略居鄕閭以徳行稱洪武間由賢良舉累官刑部尙書

宋布政賓

賓洛陽人性剛直遇事果決洪武間爲太學生才能爲眾所推授淸紀郎遷眞定知府爲政有方吏民信服秩滿升陜西右布政使

宋副使文

文祥符人性資醇厚學行兼備洪武中河南參政鄭居貞以隠士薦送京師授山西按察司副使在任廉能著稱風紀肅然

華布政士瞻

士瞻偃師人性淳篤節操堅確洪武初以賢士舉授湖廣布政使

尙布政廸

迪獲嘉人儀度殊常才識越人洪武中由太學生歷官刑部郎中永樂中升四川左布政使

孟布政禎

禎息縣人聰敏力學處事知大體洪武中以儒士舉累官四川左布政使

嶽布政岫

岫宻縣人嗜學博通經史容貌魁偉气岸卓越洪武中以人材舉累官至雲南右布政使

石侍郎璞【與四卷石璞異】

武間以儒士薦授教職後升戶部侍郎

元知府亮

亮湯陰人永樂進士景泰初知襄陽府誠心蒞政深知民隠亷而不苛寛而有制十縣之民感恩懷徳從容樽俎廳事寂然

焦布政宏

宏字克明葉縣人永樂進士累官戶部待郎爲禦史時甞按貴州平反疑獄全活者數百人及爲布政小民咸被其澤弟寛亦舉進士歷官參政

刁知府鵬

鵬祥符人永樂中知荊州府賦性耿介立志淸苦蒞任九年門無私謁囊無贏帛凡所設施調度卓有條理且勞來安集政教大行軍民稱頌

曹知州銘

銘新野人以進士授香河知縣上疏建言宋儒胡瑗等八人皆有功道學當從祀孔子廟廷上賜允行之尋升儋州知州卒祀鄕賢祠

曹府尹庭訓

庭訓靈寶人性資聰敏處事果決鄕裏曲直悉求判正洪武間以人材薦授應天府尹

名指揮義

義祥符人永樂八年徵迆北有功升都指揮使

侯布政軏

軏安陽人登永樂乙未進士拜監察禦史有能聲歷遷福建按察司副使復升四川左布政使政績著聞

逺知府誌

志遂平人永樂中以刑部員外調同知永昌府事明習政典決事如流勢豪斂避

夏知府忠

忠字思誠睢州人宣徳初累知大名府忠厚廉平修學勵俗吏士承之不威而化焉宣徳五年抗疏歸

嶽知府浚

浚字文玉祥符人宣徳進士歷任湖州府知府博學善辭令襟懷宏廓民樂其寛

婁都禦史良

良字至善河南人正統進士授刑部主事己巳從駕北狩酋帥脇以刃辭色益厲帥重其節釋之歷官右副都禦史

凍知縣泰

泰睢州人正統間知利津縣亷明仁恕振士風革吏獘百姓懷服至今稱爲能吏

戴布政珙

珙字廷璧河南澠池人景泰甲戌進士任禦史天順三年按治眞定存心忠厚斷獄詳明吏民至今懷仰歷布政使

鄧主事存徳

存徳新鄭人成化進士任刑部主事有右善世道堅盜賣度牒存徳鞫實治罪尙書董方芘之欲緩其事存徳奏聞方上言存徳率意妄爲遂詔存徳道堅俱下獄存徳降調道堅釋放給事中雷澤等上言當宥存徳而罪道堅不報

陰主事盈

盈字克復汝陽人弘治己未進士正徳初任知縣臨政威嚴聽訟明決彊橫屏迹善良安業凡賞罰期會信義勿爽下車未及半載升主事去

闕知府淸

淸河南人弘治舉人知平涼府天性純孝爲政務本愛民

髙光祿尙賢

尙賢字大賓鈞州人正徳庚午鄕試第一丁丑進士累官山東提學僉事以身爲教士習翕然向風遷光祿少卿子捷都禦史拱大學士

商同知賓

賓洛陽人以吏科給事中攺知銅陵疏請聽民開墾荒田民無不業者任滿民請畱進府同知仍知縣事

任都禦史洛

洛字仲伊鈞州人進士正徳初知桐鄕明敏公廉吏民敬愛之居三年以憂去行裝蕭然後遷監察禦史歷都禦史

察同知童

童陳州人正徳中貢士任朝城知縣誌稱其才具通敏政多善舉遷府同知

樊僉事鵬

鵬字少南信陽人嘉靖丙戌進士官至按察僉事常師何仲黙爲詩文有聲稱所著有樊氏集十卷

秋知縣逢慶

逢慶河南汝寧人舉人嘉靖三十年任遂寧知縣嚴於馭吏門禁肅然

孟府尹淮

淮字豫川祥符人嘉靖戊戌進士歷官都禦史巡撫山西攺應天府尹性抗直忤時歸素好詩歌有入蜀稿

戴副使冠

冠字仲鶡號邃谷信陽州人正徳戊辰進士戶部主事言事謫驛丞淸修自勵簡靜以居素位而行累無怨尢歷山東提學副使師事何大復仲黙有時名其詩聲調宏邁語意勁峭慷慨激烈有古國士風

○擬入無傳

韓政睢州人東平侯見吾學編開國異姓諸侯傳

楊本中牟人鎭撫見吾學編遜國臣記

劉原弼字良輔扶溝人官主事

楊應龍杞縣人教授

王資杞縣人指揮劉伸杞縣人

金有聲河南人侍郎【以上五人俱遜國】

樊鵬字士南信陽人

陸柬字道函大梁人

李蓘字子由內鄕人弟蔭【見敍天中記】

李宗木字繼仁蓘之父有杏�集

王三善永城人號彭伯

丁魁楚字光三永城人

熊緯字子文號南坡光山人

李時春光州人

熊驂固始人

劉堉光山人【國初創法】

劉可法商城人執法而淸

範守已��人有郁龍子集

田維庸��人郎中

常自裕鄢陵人給事中

李汝華字茂夫睢州人謚恭敏

李孟暘字時雍睢州人尙書

周寧睢州人

王慕祥字承休睢州人

孔貞字道原杞縣人大理

秦夢熊杞縣人萬曆甲午舉人爲戶部郎中督餉寧武殉難卹贈太常寺少卿

練國事字任鴻永城人司馬

葉廷桂字靑來商丘人司馬

袁可立字禮卿睢州人司馬

劉淮睢州人參政

薛蕙字君采籍亳州偃師人所著有約言五經雜說

劉逴字石孔鄢陵人

中州人物考卷八

