

欽定四庫全書

史部七

入蜀記

傳記類四【雜錄之屬】提要

【臣】等謹案入蜀記四卷宋陸遊撰防字務觀號放翁山陰人佃之孫宰之子初以防補登仕郎隆興初賜進士出身嘉泰初官至寶謨閣待詔遊以乾道五年授夔州通判以次年閏六月十八日自山陰啟行十月二十七日抵夔州因述其道路所經以爲是記遊本工文故於山川風土敍次頗爲雅潔而於考訂古迹尢所畱意如丹陽皇業寺卽史所謂皇基寺避唐元宗諱而攺李白詩所謂新丰酒者地在丹陽鎭江之間非長安之新丰甘露寺狠石多景樓皆非故迹眞州迎鑾鎭乃徐溫攺名非周世宗時所攺梅堯臣題步祠詩誤以魏太武帝爲曹操廣恵寺祭悟空禪師文石刻保大九年乃南唐元宗非後主庾亮樓當在武昌不應在江州白居易詩及張舜臣南遷志並相沿而誤歐陽修詩江上孤峯蔽緑蘿句緑蘿乃溪名非泛指藤蘿宋玉宅在秭歸縣東舊有石刻因避太守家諱毀之皆足備輿圖之考證他如解杜甫詩長年三老字及攤錢字解蘇軾詩玉塔臥微瀾句解南唐以七月六日作七夕之由辧李白集中姑熟十脈歸來乎笑矣乎僧伽歌懷素艸書歌諸篇皆宋敏求所竄入亦足廣見聞其他搜尋金石引據詩文以參證地理者尢不可殫數非他家行記徒流連風景記載瑣屑者比也乾隆四十六年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

入蜀記卷一

宋陸遊撰

乾道五年十二月六日得報差通判防州方久病未堪逺役謀以夏初離鄕裏

六年閏五月十八日晚行夜至法云寺兄弟餞別五鼓始決去

十九日黎明至柯橋館見送客已時至錢淸食亭中涼爽如秋與諸子及送客步過浮橋橋堅好非昔比亭亦華潔皆史丞相所建也申後至蕭山縣憩夢筆驛驛在覺苑寺旁世傳寺乃江文通舊居也有大碑葉道卿文寺額及佛殿榜皆沈睿逹所書有碑亦睿達書尢精古又有毘陵人戚舜臣所畫水蓋佛後座大壁也卒然見之覺濤瀾洶湧可駭前輩或謂之死水過矣縣丞權縣事紀旬尉曽槃來曽原伯逢招飲於其子槃廨中二鼓歸原伯復來共坐驛門月如晝極涼四鼓解舟行至西興鎭

二十日黎明渡江江平無波少休仙林寺寺僧爲開館設湯飲遂買小舟出北關登漕司所假舟於紅亭稅務之西夜無蚊

二十一日省三兄

二十二日至二十四日皆畱兄家

二十五日晚葉夢錫侍郎衡招飲案間設山礬數盆望之如雪

二十六日晚芮國器司業招飲同集仲髙兄詹道子大著亢宗張叔潛編修淵坐中國器云頃在廣東作漕有提舉茶鹽石端義者性殘忍每捕官吏系獄輒以石鹽木枷枷之蓋木之至堅重者毎曰木名石鹽天生此爲我用也其後石坐罪竟荷校云

二十七日

二十八日同仲髙出闇門買小舟泛西湖至長橋寺予不至臨安八年矣湖上園苑竹樹皆老蒼髙栁造天僧寺益葺而舊交多已散去或貴不復相通爲之絕嘆

二十九日沈持要檢正樞招飲邂逅趙徳莊少卿彥端晚出湧金門並湖繞城至舟中

三十日

六月一日早移舟出閘幾盡一日始能出三閘船舫櫛比熱甚午後小雨熱不解泊糴塲前

二日禺中解舟鄕僕來言鄕中閔雨村落家家車水比連三年頗稔今春父老言占嵗可憂不知終何如也過赤岸班荊館小休前亭班荊者北使宿頓及賜燕之地距臨安三十六里晚急雨頗涼宿臨平臨平者太師蔡京葬其父凖於此以錢塘江爲水會稽山爲案山形如駱駝葬於駝之耳而築塔於駝之峯蓋葬師云駝負重則行逺也然東坡先生樂府固已云誰似臨平山上塔亭亭迎客西來送客行則臨平有塔亦久矣當是蔡氏葬後增築或遷之耳京責太子少保制云托祝聖而飾臨平之山是也夜半解舟

三日黎明至長河堰亦小市也魚蟹甚富午後至秀州崇徳縣縣令右從政郎具道夫丞右承直郎李植監秀州都稅務右從政郎章湜來舊聞戴子防云崇徳有市人吳隠忽棄家寓旅邸終日黙坐一室室中惟一臥榻客至共坐榻上或載酒過之亦不拒淸談竟日隠初不學問至是間與人言易數皆造精防亦能先知人吉凶壽夭見者莫能測也因見吳令問之云皆信然今徙居村落間矣是晚行

【闕】

時可讀蘇州刺史於頔書大略言祕書監陸公齊望始作尼寺於此其後灞滻灃兄弟又新之後又有賢妹字意者陸氏嘗有女子爲尼云然不言宣公所以有祠者【家譜灃賴此證誤諱灞者則宣公之父也】老尼妙濟大師法淳及其弟子居白畱啜茶且言方新祠堂也移舟北門宣化亭晚復過務徳飯

六日右奉議郎新通判荊南呂援來援字彥能進士聞人綱來綱字伯紀方務徳館客自言識毛徳昭徳昭名文衢州江山縣人居於秀予兒時從之甚久徳昭極苦學中年不幸病盲而卒無子綱言其盲後猶終日危坐黙誦六經至數千言不已可哀也赴郡集於倅廨中坐花月亭有小碑乃張先子野雲破月來花弄影樂章云得句於此亭也晚赴方夷吾導之集於陳大光縣丞家二樊呂倅皆在大光字子充瑩中諫議孫居第潔雅末利花盛開

七日早徧辭諸人赴方務徳素飯晚移舟出城泊禾興館前館亦頗閎壯終日大雨不止招姜醫視家人及綯

八日雨霽極涼如深秋遇順風舟人始張防過合路居人繁夥賣鮓者尢眾道旁多軍中牧馬運河水泛溢髙於近村地至數尺兩岸皆車出積水婦人兒童竭作亦或用牛婦人足踏水車手猶績麻不置過平望遇大雨暴風舟中盡濕少頃齊止宿八尺聞行舟有覆溺者小舟叩舷賣魚頗賤蚊如蠭蠆可畏

九日晴而風舟人懲昨夕狼狽不敢解舟日髙方行自至崇徳行大澤中至此始望見震澤遠山午間至吳江縣渡松江風極靜臒庵竹樹益茂而主人死矣知縣右承議郎管銃尉右迪功郎周郔來縣治有石刻曾文淸公漁具圖詩前知縣事栁楹所刻也漁具比松陵倡和集所載又增十事云托周尉招醫鄭端誠爲統綯胗脈皆病暑也市中賣魚鮓頗珍晚解舟中流回望長橋層塔煙波渺然眞若圖畫宿尹橋登橋觀月

十日至平江以疾不入沿城過盤門望武丘樓塔正如吾鄕寶林爲之慨然宿楓橋寺前唐人所謂夜半鐘聲到客船者

十一日五更發楓橋曉過許市居人極多至望亭小憩自是夾河皆長岡髙壠多陸種菽粟或灌木叢篠气象窘隘非楓橋以東比也近無錫縣始稍平曠夜泊縣驛近邑有錫山出錫漢末防記云有錫天下兵無錫天下淸有錫天下爭無錫天下寜至今錫見輒揜之莫敢取者

十二日早謁諭子材郎中樗子材來謝以兩夫荷轎不持胡牀手自授謁云知縣右奉議郎吳灃來晚行夜四鼓至常州城外

十三日早入常州泊荊溪館夜月如晝與家人步月驛外綯始小愈

十四日早見知州右朝奉大夫李安國通判右朝奉郎蔣誼員外倅左朝散郎張堅堅文定公綱之子敎授左文林郎陳伯達員外敎授左從政郎沈瀛司戶右從政郎許伯虎來伯達字兼善瀛字子壽皆未識子壽仍出近文一卷伯虎字子威余兒時筆硯之舊也至東嶽廟觀古檜數百年物也又小憩崇勝寺納涼遂解舟甲夜過奔牛閘宋明帝遣沈懷明擊孔覬至奔牛築壘卽此也閘水湍激有聲甚壯遂抵呂城閘自祖宗以來天下置堰軍止四處而呂城及京口二閘在焉

十五日早過呂城閘始見獨轅小車過陵口見大石獸偃僕道旁已殘缺蓋南朝陵墓齊明帝時王敬則反至陵口慟哭而過是也予頃嘗至宋文帝陵道路猶極廣石柱承露盤及麒麟辟邪之類皆在柱上刻太祖文皇帝之神道八字又至梁文帝陵文帝武帝父也亦有二辟邪尙存其一爲藤蔓所纒若縶縛者然陵已不可識矣其旁有皇業寺蓋史所謂皇基寺也疑避唐諱所攺二陵皆在丹陽距縣三十餘里郡士蔣元龍子云謂予曰毛達可作守時有賣黃金石橊來禽者疑其盜捕得之果發梁陵所得夜抵丹陽古所謂曲阿或曰云陽謝康樂詩云朝日發云陽落日到朱方蓋謂此也

十六日早發丹陽汲玊乳井水井在道旁觀音寺名列水品色類牛乳甘冷熨齒井額陳文忠公所作堆玊八分也寺前又有練光亭下闞練湖亦佳境距官道甚近然過客罕至是日見夜合花方開故山開過已月餘气不齊如此過夾岡有二石人植立岡上俗謂之石翁石媼其實亦古陵墓前物自京口抵錢塘梁陳以前不通漕至隋煬帝始鑿渠八百里皆濶十丈夾岡如連山蓋當時所積之土朝廷所以能駐蹕錢塘以有此渠耳汴與此渠皆假手隋氏而爲吾宋之利豈亦有數耶過新丰小憩李太白詩雲南國新丰酒東山小妓歌又唐人詩云再入新丰市猶聞舊酒香皆謂此非長安之新丰也然長安之新丰亦有名酒見王摩詰詩至今居民市肆頗盛夜抵鎭江城外是日立秋

十七日平旦入鎭江泊船西驛見知府右朝防郎直祕閣蔡洸子平都統慶遠軍節度使成閔通判右朝奉大夫章汶右朝奉郎陶之眞府學教授左文林郎熊克總領司幹辦公事右承奉郎史彌正端叔

十八日右奉議郎簽書節度判官防公事葛郇觀察推官右文林郎徐務滋司戶參軍左迪功郎楊衝焦山長老定圜甘露長老化昭來

十九日金山長老寶印來字坦叔嘉州人自言峽州以西灘不可勝計白傅詩所謂白狗到黃牛灘如竹節稠是也赴蔡守飯於丹陽樓熱特甚堆冰滿坐了無涼意蔡自茶頗工而茶殊下同坐熊教授建寜人云建茶舊雜以米粉復更以薯蕷兩年來又更以楮芽與茶味頗相入且多乳惟過梅則無復气味矣非精識者未易察也申後移舟出三閘至潮閘而止

二十日遷入嘉州王知義船防雨極涼

二十一日

二十二日郡集衛公堂後圃比舊惟增染香亭飲半登壽丘普照寺終宴壽丘者宋髙祖宅有故井尙存寺本名延慶隆興中復泗州有普照寺僧奉僧伽像來歸寓焉因賜名普照寺僑置僧伽道塲東望京山連亙抱合勢如繚墻官寺樓觀如畫西闞大江气象極雄偉也

二十三日至甘露寺飯僧甘露蓋北固山也有狠石世傳以爲漢昭烈吳大帝嘗據此石共謀曹氏石亡已久寺僧輒取一石充數遊客摩挲太息僧及童子輩往往竊笑也拜李文饒祠登多景樓樓亦非故趾主僧化昭所築下臨大江淮南艸木可數登覽之勝實過於舊邂逅左迪功郎新太平州教授徐容容字子公泉州人此山多峭崖如削然皆土也國史以爲石壁峭絕誤矣

二十四日

二十五日早以一豨壺酒謁英靈助順王祠所謂下元水府也祠屬金山寺寺常以二僧守之無他祝史然牓云賽祭豬頭例歸本廟觀者無不笑初紹興末完顏亮入境樞宻葉公審言督視六軍守江禱於水府祠請事平奏加帝號旣而不果隆興中敵再入有近臣申言之議者謂四瀆止封王水府不應在四瀆上乃但加美稱而已廟中遇武人王秀自言博州人年五十一完顏亮入邊時自河朔從義軍攻下大名以待王師旣歸朝不見錄且自言孤逺無路自通歔欷不已是晚欲出江舟人辭以潮不應遂宿江口

二十六日五鼓發船是日舟人始伐鼓遂防金山登玉鑑堂妙髙臺皆窮極壯麗非昔比玊鑑蓋取蘇儀甫詩云僧於玊鑑光中坐客蹋金鼇背上行儀甫果終於翰苑當時以爲詩防新作寺門亦甚雄翟耆年伯壽篆額然門乃不可泊舟凡至寺中者皆由雄跨閣長老寶印言舊額仁宗皇帝禦飛白張之則風濤洶湧蛟鼉出沒遂藏之寺閣今不復存矣印住山近十年興作皆其力寺有兩塔本曾子宣丞相用西府俸所建以薦其先者政和中寺爲神霄宮道士乃去塔上相輪而屋之謂之郁羅霄臺至是五十餘年印乃復爲塔且增飾之工尙未畢山絕頂有吞海亭取毛吞巨海之意登望尢勝每北使來聘例延至此亭烹茶金山與焦山相望皆名藍每爭雄長焦山舊有吸江亭最爲佳處故此名吞海以勝之可笑也夜風水薄船鞺鞳有聲

二十七日畱金山極涼冷印老言蜀中梁山軍鷺鷥爲天下第一

二十八日夙興觀日出江中天水皆赤眞偉觀也因登雄跨閣觀二島左曰鶻山舊傳有棲鶻今無有右曰云根島皆特起不附山俗謂之郭璞墓奉使金國起居郎範至能至山遣人相招食於玉鑑堂至能名成大聖政時同官相別八年今借資政殿大學士提舉萬壽觀侍讀爲金國祈請使云午間過瓜洲江平如鏡舟中望金山樓觀重復尢爲巨麗中流風雷大作電影騰掣止在江面去舟才丈餘急系纜俄而開霽遂至瓜洲自到京口無蚊是夜蚊多始復設防

二十九日泊瓜洲天气澄爽南望京口月觀甘露寺水府廟皆至近金山尢近可辧人眉目也然江不可橫絕放舟而西乃能達故渡者皆遲回久之舟人以帆往姑蘇買帆是日方至【檣髙五丈六尺帆二十六幅】兩日間閱往來渡者無慮千人大抵多軍人也夜觀金山塔燈

七月一日黎明離瓜洲便風掛帆晚至眞州泊鑑遠亭州本唐州揚子縣之白沙鎭楊有淮南徐溫自金陵來覲溥於白沙因攺曰迎鑾鎭或謂周世宗徵淮時諸將嘗於此迎謁非也國朝乾徳中升爲建安軍祥符中建玊淸昭應宮卽軍之西北小山置冶鑄玉皇聖祖太祖太宗四聖像旣成遣丁謂李宗諤爲迎奉【闕】副至京車駕出迎肆赦建軍曰眞州而於故治築儀眞觀政和中修九域圖志又名曰儀眞郡舊以水陸之衝爲發運使治所今廢

二日見知州右朝奉郎王察市邑官寺比數年前頗盛擕統遊東園園在東門外裏余自建炎兵火後廢壞滌地漕司租與民嵗入錢數千昔之閎壯巨麗復爲荊棘荒墟之地者四十餘年乃更葺爲園以記考之惟淸防堂拂云亭澄虛閣麄復其舊與右之淸池北之髙臺尙存若所謂流水橫其前者湮塞僅如一帶而百畆之園廢爲蔬畦者尙過半也可爲太息登臺望下蜀諸山平遠可愛裴回久之過報防光孝寺少畱辛巳之變儀眞焚蕩無餘而此寺獨存堂中僧百人長老妙湍常州人

三日右迪功郎監稅務聞人堯民來堯民茂徳刪定之兄子以恩科入官北山永慶長老蘊常來郡集於平易堂徧遊澄瀾閣快哉亭遂至壯觀以歸壯觀舊有米元章所作賦石刻今亡矣初問王守儀眞觀去城遠近云在城南里許方怪與國史異旣歸亟往防則信城南也有老道士年七十餘自言廬州人能述儀眞本末云舊觀實在城西北數里小【闕】山之麓祥符所鑄乃金銅像並座髙三丈以黃麾全仗道門幢節迎赴京師皆與國史合故當時樂章曰範金肖像申嚴奉宮館狀翚飛萬靈拱衛瑞煙披堤栁映黃麾道士又言賜號瑞應福地則史所不載也今所謂儀眞觀者昔黃冠入城休憩道院耳晚大風舟人增纜

四日風便解纜掛帆發眞州岸下舟相先後發者甚眾煙帆映山縹緲如畫有頃風愈厲舟行愈疾過瓜步山山蜿蜒蟠伏臨江起小峯頗巉峻絕頂有元魏太武廟廟前大木可三百年一井已眢傳以爲太武所鑿不可知也太武以宋文帝元嘉二十七年南侵至瓜步建康戒嚴太武鑿瓜步山爲蟠道於其上設氊廬大會羣臣疑卽此地王文公詩所謂叢祠瓜步認前朝是也梅聖兪題廟云魏武敗忘歸孤軍駐山頂按太武初未嘗敗聖兪誤以佛貍爲曹瞞耳山出瑪瑙石多虎豹害人往時大將劉寶每募人捕虎於此周世宗伐南唐齊王景達自步渡江距六合二十里設柵亦此地也入夾行數里沿岸園疇衍沃廬舍竹樹極盛大抵多長蘆寺莊出夾望長蘆樓塔重復自江淮兵火官寺民廬莫不殘壞獨此寺之盛不減承平至今日常數百眾江面渺彌無際殊可畏李太白詩云維舟至長蘆目送煙雲髙是也晚泊竹篠港有居民三十餘家距金陵三十里

五日大風將曉覆裌衾晨起淒然如暮秋過龍灣浪湧如山望石頭山不甚髙而峭立江中繚繞如垣墻凡舟皆由此下至建康故江左有變必先固守石頭眞控扼要地也自新河入龍光門城上舊有賞心亭白鷺亭在門右近又創二水亭在門左誠爲壯觀然賞心爲二亭所蔽頗失往日登望之勝泊秦淮亭說者以爲鐘阜艮山得庚水爲宗廟水秦鑿淮本欲破金陵王气然庚水反爲吉天下事信非人力所能勝也見畱守右朝請大夫祕閣修撰唐瑑通判右朝散郎潘恕建康行宮在天津橋北橋琢靑石爲之頗精致意其南唐之舊也晚小雨右文林郎監大軍倉王烜來王言京口人用七月六日爲七夕蓋南唐重七夕而常以帝子鎭京口六日輒先乞巧翌旦馳入建康赴內防故至今爲俗云然太宗皇帝時常下詔禁以六日爲七夕則是北俗亦如此此說恐不然

六日見左朝防大夫太府少卿總領兩淮財賦沈夏武泰軍節度使建康諸軍都統郭振右宣教郎知江寜縣何作善右文林郎觀察推官褚意來作善字百祥意字誠叔晚見秦伯和侍郎伯和名塤故相益公檜之孫延坐畫堂棟宇閎麗前臨大池池外卽禦書閣蓋賜第也家人病創托何令招醫劉仲寶視脈

七日早遊天慶觀在冶城山之麓地理家以爲此山脈絡自蔣山來不可知也吳晉間城壘大抵多因山爲之觀西有忠烈廟卞壼廟也以嵇紹及壼二子眕盱配食紹死於惠帝時在壼前且非江左事而以配壼非也廟後叢木甚茂傳以爲壼墓墓東北又有亭頗疎豁曰忠孝亭亭本南唐忠貞亭後避諱攺焉忠貞壼謚今曰忠孝則並以其二子死父難也云堂道士陳徳新字可久姑蘇人頗開敏相從登覽久之遂出西門遊淸涼廣慧寺寺距城裏余據石頭城下臨大江南直牛頭山气象甚雄然壞於兵火舊有徳慶堂在法堂前堂榜乃南唐後主撮襟書石刻尙存而堂徙於西偏矣又有祭悟空禪師文曰保大九年嵗次辛亥九月皇帝以香茶乳藥之奠致祭於右街淸涼寺悟空禪師按南唐元宗以癸夘嵗嗣位攺元保大當晉出帝之天福八年至辛亥實保大九年當周太祖之廣順元年則祭悟空者元宗也建康志以爲後主非是長老寶余楚州人畱食贈徳慶堂榜墨本食已同登石頭西望宣化渡及歷陽諸山眞形勝之地若異時定都建康則石頭當仍爲關要或以爲今都城徙而南石頭𨿽守無益蓋未之思也惟城旣南徙秦淮乃橫貫城中六朝立柵斷航之類緩急不可復施然大江天險都城臨之金湯之勢比六朝爲勝豈必依淮爲固耶左迪功郎新湖州武康尉劉煒右迪功郎監比較務李膺來煒秦伯和館客也言秦氏衰落可念至屢典質生產亦薄問其嵗入防何曰米十萬斛耳

八日晨至鐘山道林眞覺大師塔焚香塔在太平興國寺上寶公所塟也塔中金銅寶公像有銘在其膺蓋王文公守金陵時所作僧言古像取入東都啟聖院祖宗時每有祈禱啟聖及此塔皆設道塲考之信然塔西南有小軒曰木末其下皆大松髯甲夭矯如蛟龍往往數百年物木末蓋後人取王文公詩木末北山云冉冉之句名之建康志謂公自命此名非也塔後又有定林庵舊聞先君言李伯時畫文公像於庵之昭文齋壁著帽束帶神彩如生文公沒齋常扄閉遇重客至寺僧開戶客忽見像皆驚聳覺生气逼人寫照之妙如此今庵經火尺椽無復存者予乙酉秋嘗雨中獨來遊畱字壁間後人移刻崖石讀之感嘆蓋已五六年矣歸途過半山少畱半山者王文公舊宅所謂報寜禪院也自城中上鐘山此爲中途故曰半山殘毀尢甚寺西有土山今謂之培塿亦後人取文公詩所謂溝西顧丁壯擔土爲培塿名之也寺後又有謝安墩文公詩云在冶城西北卽此是也

九日至保寜戒壇二寺保寜有鳳凰臺攬輝亭臺有李太白詩云三山半落靑天外二水中分白鷺洲今已廢爲大軍甲仗庫惟亭因舊趾重築亦頗宏壯寺僧言亭牓本朱希眞書已爲俗子易之矣堂後有片石瑩潤如黒玉乃宋子嵩詩題云鳳臺山亭子陳獻司空鄕貢進士宋齊丘司空者徐知誥也後攺姓名曰李升是爲南唐烈祖而齊丘爲大臣後又有題字云升元三年奉敕刻石蓋烈祖旣有國追念君臣相遇之始而表顯之升齊丘𨿽皆不足道然當攘奪分裂橫潰之時其君臣相遇不如是亦不能粗成其功業也戒壇額曰崇勝戒壇寺古謂之瓦棺寺有閣因岡阜其髙十丈李太白所謂鐘山對北戶淮水入南榮者又橫江詞一風三日吹倒山白浪髙於瓦棺閣是也南唐後主時朝廷遣武人魏丕來使南唐意其不能文卽宴於是閣因求賦詩丕攬筆成篇末句云莫敎雷雨損基扄後主君臣皆失色及南唐之亡爲吳越兵所焚國朝承平二百年金陵爲大府寺觀競以崇飾土木爲事然閣終不能復紹興中有北僧來居講惟識百法論誓復興造求偉材於江湖間事垂集者屢矣會建宮闕有司往往輒取之僧不以此動心愈益經營卒成盧捨那閣平地髙七丈雄麗冠於江東舊閣基相距無百步今廢爲軍營秦伯和遣醫柴安恭來視家人疾柴邢州龍岡人晚禇誠叔來誠叔嘗爲福州閩淸尉獲盜應格當得京官不忍以人死爲己利辭不就至今在選調又有爲他邑尉者亦獲盜營賞甚力卒得京官將解去入郡過刑人處輒掩目大呼數日神志方定後至他郡見通衢有石幢問此何爲從者曰法塲也亦大駭叫呼防墜車自此所至皆迂道以避刑人之地人之不可有媿於心如此移舟泊賞心亭下秦伯和送藥

十日早出建康城至石頭得便風張帆而行然港淺而狹行亦甚緩宿大城岡金陵岡隴重復如梅嶺岡石子岡佘【讀如蛇】婆岡尢其著者也居民數十家亦有店肆

十一日早出夾行大江過三山磯烈洲慈姥磯采石鎭泊太平州江口謝暉登三山還望京邑李太白登三山望金陵皆有詩凡山臨江皆曰磯水湍急篙工並力撐之乃能上然今年閏餘秋早水落已數尺矣則盛夏可知也三山自石頭及鳯皇臺望之杳杳有無中耳及過其下則距金陵才五十餘里晉伐吳王濬舟師過三山王渾要濬議事濬舉帆曰風利不得泊卽此地也是日便風擊鼓掛帆而行有兩大舟東下者阻風泊浦漵見之大怒頓足詬罵不已舟人不答但撫掌大笑鳴鼓愈厲作得意之狀江行淹速常也得風者矜而阻風者怒可謂兩失之矣世事蓋多類此者記之以寓一笑烈洲在江中上有小山曰烈山艸木極茂宻有神祠在山巓慈姥磯磯之尢巉絕峭立者徐師川有慈姥磯詩序云磯與望夫石相望正可爲的對而詩人未嘗掛齒牙故其詩云離鸞只說閨中恨防犢誰知目下情然梅聖兪防母防歸宛陵發長蘆江口詩雲南國山川都不攺傷心慈姥舊時磯師川偶忘之耳聖兪又有過慈姥磯下及慈姥山石崖上竹鞭詩皆極髙奇與此山稱采石一名牛渚與和州對岸江面比瓜洲爲狹故隋韓擒虎平陳及本朝曹彬下南唐皆自此渡然防風輒浪作不可行劉賔客云蘆葦晚風起秋江鱗甲生王文公云一風防吹萬舟阻皆謂此磯也磯卽南唐樊若冰獻防作浮梁渡王師處初若冰不得志於李氏詐祝髮爲僧廬於采石山鑿石爲竅及建石浮圖又月夜繋繩於浮圖棹小舟急渡引繩至江北以度江面旣習知不謬卽亡走京師上書其後王師南渡浮梁果不差尺寸予按隋煬帝徵遼蓋嘗用此防渡遼水造三浮橋於西岸旣成引趨東岸橋短丈餘不合隋兵赴水接戰髙麗乘岸上擊之麥鐵杖戰死始斂兵引橋復就西岸而更命何稠接橋二日而成遂乘以濟然隋終不能平髙麗國朝遂下南唐者實天意也若冰何力之有方若冰之北走也江南皆知其獻南徵之防或請誅其母妻李煜不敢但覊置池州而已其後若冰自陳母妻在江南朝廷命煜防送煜𨿽憤切終不敢違厚遺而遣之然若冰所鑿石竅及石浮圖皆不毀王師卒用以系浮梁則李氏君臣之暗且怠亦可知矣𨿽防若冰有不亡者乎張文潛作平江南議謂當縛若冰送李煜使甘心焉不然正其叛主之罪而誅之以示天下豈不偉哉文潛此說實天下正論也予自金陵得疾是日方小愈尙未能食夜雨

十二日早移舟泛姑熟溪五里泊閱武亭初詢舟人云江口泊船處距城二十里須步乃可入及至閱武乃止在城闉之外徽猷閣直學士左朝請郎知州周元特操聞予病與醫郭師顯俱來視疾自都下相別迨今八年矣太平州本金陵之當塗縣周世宗時南唐元宗失淮南僑置和州於此謂之新和州攺爲雄遠軍國朝開寶八年下江南攺爲平南軍然獨領當塗一邑而已太平興國二年遂以爲州且割蕪湖繁昌來屬而治當塗與興國軍同時建置故分紀年以名之

十三日通判右朝請郎葉棼員外通判左朝奉郎錢同仲耕軍事判官左文林郎趙子覭知當塗縣右通直郎王權來午後入州見元特呼郭醫就坐問爲予切脈且議所用藥州正據姑熟溪北土人但謂之姑溪水色正緑而澄澈如鏡纎鱗往來可數溪南皆漁家景物幽奇兩浮橋悉在城外其一通宣城其一可至浙中姑熟堂最號得溪山之勝適有客寓家其間故不得至又有一酒樓登望尢佳皆城之南也往時溪流分一支貫城中湮塞已久近嵗嘗浚治然惟春夏之交暫通今七月已絕流矣李太白集有姑熟十詠予族伯父彥遠嘗言東坡自黃州還過當塗讀之撫手大笑曰贗物敗矣豈有李白作此語者郭功父爭以爲不然東坡又笑曰但恐是太白後身所作耳功父甚慍蓋功父少時詩句俊逸前輩或許之以爲太白後身功父亦遂以自負故東坡因是戲之或曰十詠及歸來乎笑矣乎僧伽歌懷素艸書歌太白舊集本無之宋次道再編時貪多務得之過也

十四日晚晴開南窗觀溪山溪中絕多魚時裂水面躍出斜日映之有如銀刀垂釣挽罟者彌望以故價甚賤僮使輩日皆饜飫土人云此溪水肥宜魚及飲之水味果甘豈信以肥故多魚耶溪東南數峯如黛蓋靑山也

入蜀記卷一

欽定四庫全書

入蜀記卷二

宋陸防撰

十五日早州學敎授左文林郎吳博古敏叔員外敎授左文林郎楊恂信伯來飯已遊黃山東嶽廟廣福寺遂登淩歊臺嶽廟棟宇頗盛本謂之黃山大監廟大監者不知何神蓋淫祠也今旣爲嶽廟而大監反寓食廡下廣福本壽聖寺以紹興壬午詔書攺額敗屋二十餘間殘僧三四人蕭然如古驛主僧慧明溫州平陽人淩歊臺正如鳳凰雨花之類特因山顚名之宋髙祖所營面勢虛曠髙出氛埃之表南望靑山龍山九井諸峯如在幾席龍山卽孟嘉登髙落帽處九井山有桓元僭位壇稍西江中二小山相對云東梁西梁也北戶臨和州新城樓櫓歷歷可辧蓋自絕江至和州才十餘里李太白有黃山淩歊臺送族弟泛舟赴華陰詩卽此地也臺後有一塔塔之後又有亭曰懷古云余初至當塗飲姑熟溪水喜其甘滑已而徧飲城中水皆甘蓋泉脈佳也

十六日郡集於道院歷遊城上亭榭有坐歗亭頗宜登覽城濠皆植荷花是夜月白如晝影入溪中揺蕩如玉塔始知東坡玉塔臥防瀾之句爲妙也

十七日郡集於靑山李太白祠堂二教授同集祠在靑山之西北距山尙十五里墓在祠後有小岡阜起伏蓋亦靑山之別支也祠莫知其始有唐劉全白所作墓碣及近嵗張眞甫舍人所作重修祠碑太白烏巾白衣錦袍又有道帽氅裘侑食於側者郭功甫也早飯罷遊靑山山南小市有謝暉故宅基今爲湯氏所居南望平野極目而環宅皆流泉奇石靑林文篠眞佳處也遂由宅後登山路極險巇凡三四里有兩道人持湯飯迎勞於松石間又里許至一庵老道人出迎年七十餘姓周濰州人居此山三十年顴頰如丹須鬢無白者又有李媼八十矣耳目聰明談笑不衰自言嘗得異人祕訣庵前有小池曰謝公池水味甘冷𨿽盛夏不竭絕頂又有小亭亦名謝公亭下視四山如蛟龍奔放爭赴川谷絕類吾鄕舜山但舜山之巓丰沃夷曠無異平陸此所不及也亭北望正對歷陽周生言元顏亮入寇時戰鼓之聲震於山中云夜歸舟次已一鼓盡矣坐間信伯言桓溫墓亦在近郊有石獸石馬制作精妙又有碑悉刻當時車馬衣冠之類極可觀恨不一到也

十八日小雨解舟出姑熟溪行江中江溪相接水淸濁各不相亂挽行夾中三十里至大信口泊舟蓋自此出大江須風便乃可行往往連日阻風兩小山夾江卽東梁西梁一名天門山李太白詩云兩岸靑山相對出孤防一片日邊來王文公詩云崔嵬天門山江水繞其下梅聖兪云東梁如仰蠶西梁如浮魚徐師川雲南人北人朝暮船東梁西梁古今山皆得句於此也水滸小兒賣蔆芡蓮藕者甚眾夜行堤上觀月大信口歐陽文忠公於役志謂之帶星口未詳孰是於役志蓋謫夷陵時所著也

十九日便風過大小褐山磯奇石巉絕漁人依石挽罾宛如畫圖間所見過梟磯在大江中聳防特起有道士結廬其上政和中賜名寜淵觀舊說梟磯有梟能害人故得名方郡縣奏乞觀額時惡其名因曰磯在水中水常沃石故曰澆磯今觀屋亦二十餘間然止一道人居之相傳有二人則其一輒死故無敢往者

至蕪湖縣泊舟吳波亭知縣右通直郎呂昭問來按漢丹陽郡有蕪湖縣吳陸遜屯蕪湖又杜預注春秋楚子伐吳克鳩玆亦云在蕪湖至東晉乃攺名於湖不知所自王惇反屯於湖今故城尙存又有玩鞭亭亦當時遺迹唐溫飛卿有湖陰曲敍其事近時張文潛以爲晉書所云帝至於湖陰察營壘當以於湖爲句飛卿蓋誤讀也作於湖曲以反之劉夢得歷陽書事詩敍道中事云望夫人化石夢帝日環營蓋夢得自防州移牧歷陽過此邑也邑人云數年前邑境有盜發大墓棺槨已壞得鏡及刀劍之屬甚眾甃塼有大將軍墓四字或疑爲惇墓云

二十日寜國太平縣主簿左迪功郎陳炳來見泛小舟往謝之則寓寜淵觀下院以提刑司檄來督大禮錢帛寜淵在梟磯隔大江故置下院於近邑道流十餘壇宇像設甚盛有觀主何守誠者今選居太一宮矣炳字徳先婺州義烏人自言其從姑得道徽宗朝賜號妙靜鏈師結廬葛仙峯下平生不火食惟飲酒啗生果爲人言禍福死生無毫釐差毎風日淸和時輒掩關獨處或於戶外竊聽之但聞若二嬰兒聲或歌或笑往往至中夜方止莫有能測者年九十正旦自言四月八日當遠行果以是日坐逝每爲徳先言汝有仙骨當遇異人後因得疾委頓有皖山徐先生來餌以藥卽日疾平徐因畱敎以絕粒訣徳先父母方望其成名固不許然自是絕滋味日食淡湯餅及飯而已如此者六年益覺身輕能日行二百里會中第娶妻復近葷血徐遂告別臨行語徳先曰汝二紀後當復從我究此事徳先送至溪上方呼舟欲渡徐褰裳疾行水上而去呼之不復應徳先至今悵恨有棄官入皖之意予遂遊東寺登王惇城以歸城並大江气象宏敞邑出緑毛就船賣者不可勝數將午解舟過三山磯磯上新作龍祠有道人半醉立蘚崖峭絕處下觀行舟望之使人寒心亦奇士也江中江豚十數出沒色或黒或黃俄又有物長數尺色正赤類大蜈蚣奮首逆水而上激水髙三二尺殊可畏也宿過道口

二十一日過繁昌縣南唐所置初宣城及置太平州復割焉晚泊荻港散步堤上游龍廟有老道人守之臺州仙居縣人自言居此十年日伐薪二束賣之以自給雨雪則從人乞未嘗他營也又至一庵僧言隔港卽銅陵界遠山嶄然臨大江者卽銅官山太白所謂我愛銅官樂千年未擬還是也恨不一到最後至鳳凰山延禧觀觀廢於兵燼者四十餘年近方興葺羽流五六人觀主陳廷瑞婺州義烏縣人言此古靑華觀也有趙先生荻港市中人父賣茗先生幼名王九年十三疾亟父抱詣靑華願使入道是夕先生夢老人引之登髙山謂曰我陰翁也出柏枝啗之及覺遂不火食後又夢前老人敎以天篆數百字比覺悉記不遺太宗皇帝召見度爲道士賜冠簡易名自然給裝錢遣還遂爲觀主祥符間再召至京師賜紫衣攺靑華額曰延禧先生懇求還山養母得歸一日無疾而逝門人塟之山中行半途棺忽大重不可舉其母曰吾兒必有異命發棺果空無屍惟劍履在耳遂卽其處之今冢猶在謂之劍冢自然國史有傳大槪與廷瑞言頗合惟劍冢一事無之荻港蓋繁昌小墟市也歸舟已夜矣

二十二日過大江入丁家洲夾復行大江自離當塗風日淸美波平如席白雲靑嶂逺相映帶終日如行圖畫殊忘道途之勞也過銅陵縣不入晚泊水洪口江湖間謂分流處爲洪王文公詩云東江木落水分洪是也

二十三日過陽山磯始見九華山九華本名九子李太白爲易名太白與劉夢得皆有詩而劉至以爲可兼太華女幾之奇秀南唐宋子嵩辭政柄歸隱此山號九華先生封靑陽公由是九華之名益盛惟王文公詩云盤根𨿽巨壯其末乃修纖最極形容之妙大抵此山之奇在修纎耳然無含蓄惇大气象與廬山天臺異矣岸旁荻花如雪舊見天井長老彥威云廬山老僧用此絮裝衣威少時在惠日亦爲之佛燈珣禪師見而大嗔云汝少年輒求溫暖如此豈有心學道耶退而問兄弟則堂中百人有荻花衣者才三四皆年七十餘矣威愧恐亟除去泊梅根港巨魚十數色蒼白大如黃犢出沒水中每出水輒激起沸白成浪眞壯觀也

二十四日到池州泊稅務亭子州唐置南唐嘗爲康化軍節度今省又嘗割靑陽建康今復故惟所置銅陵東流二縣及攺秋浦爲貴池今因之蓋南唐都金陵故當塗蕪湖銅陵繁昌廣徳靑陽並江寜上元溧陽溧水句容凡十一縣皆畿內今建康爲行都而才有江寜等五邑有司所當議也李太白往來江東此州所賦尢多如秋浦歌十七首及九華山淸溪白笴陂玉鏡潭諸詩是也秋浦歌云秋浦長似秋蕭條使人愁又曰兩鬢入秋浦一朝颯已衰猨聲催白鬢長短盡成絲則池州之風物可見矣然觀太白此歌髙妙乃爾則知姑熟十詠決爲贗作也杜牧之池州諸詩正爾觀之亦淸婉可愛若與太白詩並讀醇醨異味矣初王師平南唐命曹彬分兵自荊州順流東下以樊若冰爲鄕導首克池州然後能取蕪湖當塗駐軍采石而浮橋成則池州今實要地不可不備也

二十五日見知州右朝議大夫直祕閣楊師中通判右朝奉郎孫徳芻遊光孝寺寺有西峯聖者所畱鐵聖者生當吳武王楊行宻時陽狂不羈好吹能役鬼神蛟龍嘗寓池州幹明寺幹明卽光孝也及去畱付主事僧似銅鐵而非色綠而瑩潤如綠玊不知何物僧懼爲好事者所奪郡官求觀之輒出一凡鐵充數予偶與監寺僧有舊獨得一見有石刻沈叡達所作西峯銘文辭古雅可愛恨非其自書也僧言貴池去城八十里在秀山下江之一支別匯爲池四隅皆因山石爲岸產鯉魚金鱗朱尾味極美本以此得貴池之目秀山有梁昭明太子墓拱木森然今池州城西有神甚靈者曰九郎或云九郎卽昭明晚登弄水亭杜牧之所賦詩也亭殊不葺然正對淸溪齊山景物絕佳州𨿽瀕江然據岡阜上頗難得水

二十六日解舟過長風沙羅剎石李太白江上贈竇長史詩云萬里南遷夜郎國三年歸及長風沙梅聖兪送方進士遊廬山雲長風沙浪屋許大羅剎石齒水下排歷此二險過湓浦始見瀑布懸蒼崖卽此地也又太白長干行雲早晚下三巴預將書報家相迎不道逺直到長風沙蓋自金陵至此七百里而室家來迎其夫甚言其遠也地屬舒州舊最號湍險仁廟時發運使周湛役三十萬夫疏支流十里以避之至今爲行舟之利羅剎石在大江中正如京口鶻峯而稍大白石拱起其上叢篠喬木亦有小神祠旛竿不知何神也西望羣山靡迆巖嶂深秀宛如吾廬南望鏡中諸山爲之累欷宿懷家洑懷姓也吳有尙書郎懷敍見顧雍傳

二十七日五鼓大風自東北來舟人不告乘便風解船過雁翅夾有稅塲居民二百許家岸下泊船甚眾遂經皖口至趙屯未朝食已行百五十里而風益大乃泊夾中皖口卽王師破江南大將朱令贇水軍處趙屯有戍兵亦小市聚也是日大風至暮不止登岸行至夾口觀江中驚濤駭浪𨿽錢塘八月之潮不過也有一舟掀簸浪中欲入夾者再三不可得防覆溺矣號呼救久方能入北望望正見皖山太白江上望皖公山詩云巉絕稱人意巉絕二字不刋之妙也南唐元宗南遷豫章舟中望皖山愛之謂左右曰此靑峭數峯何名答曰舒州皖山時方新失淮南伶人李家明侍側獻詩曰龍舟千里颺東風漢武潯陽事正同回首皖公山色好日斜不到壽杯中元宗爲悲憤欷歔故王文公詩雲南狩皖山非故地北師淮水失名王計其處當去此不遠也夜雨

二十八日過東流縣不入自雷江口行大江江南羣山蒼翠萬疊如列屏障凡數十里不絕自金陵以西所未有也是日便風張帆舟行甚速然江面浩渺白浪如山所乘二千斛舟揺兀掀舞才如一葉過獅子磯一名佛指磯蘚壁百尺靑林緑篠倒生壁上圖畫有所不及猶恨舟行北岸不得過其下旁有數磯亦奇峭然皆非獅子比也至馬當所謂下元水府山勢尢秀拔正面山腳直揷大江廟依峭崖架空爲閣登降者皆自閣西崖腹小石徑捫蘿側足而上宛若登梯飛甍曲檻丹碧縹緲江上神祠惟此最佳舟至石壁下忽晝晦風勢橫甚舟人大恐失色急下帆趨小港竭力牽挽僅能入港系纜同泊者四五舟皆來助牽早間同行一舟亦蜀舟也忽有大魚正緑腹下赤如丹躍起柂旁髙三尺許人皆異之是晚果折檣破帆防不能全亦可怪也入夜風愈厲增十餘纜迨曉方少定

二十九日阻風馬當港中風雨淒冷初禦裌衣有小舟冒風濤來賣薪菜豨肉亦有賣野彘肉者云獵蘆塲中所得飯已登南岸望馬當廟北風吹人勁甚至不能語旣暮風少定然怒濤未息擊船終夜有聲

八月一日過烽火磯南朝自武昌至京口列置烽燧此山當是其一也自舟中望山突兀而已及拋江過其下嵌巖竇穴怪奇萬狀色澤瑩潤亦與它石迥異又有一石不附山傑然特起髙百餘尺丹藤翠蔓羅絡其上如寶裝屏風是日風靜舟行頗遲又秋深潦縮故得盡見老杜所謂幸有舟楫遲得盡所歷妙也過澎浪磯小孤山二山東西相望小孤屬舒州宿松縣有戍兵凡江中獨山如金山焦山落星之類皆名天下然峭拔秀麗皆不可與小孤比自數十里外望之碧峯巉然孤起上干雲霄已非他山可擬愈近愈秀冬夏晴雨姿態萬變信造化之尢物也但祠宇極於荒殘若稍飾以樓觀亭榭與江山相發揮自當髙出金山之上矣廟在山之西麓額曰惠濟神曰安濟夫人紹興初張魏公自湖湘還嘗加營葺有碑載其事又有別祠在澎浪磯屬江州彭澤縣三面臨江倒影水中亦占一山之勝舟過磯𨿽無風亦浪湧蓋以此得名也昔人詩有舟中估客莫漫狂小姑前年嫁彭郎之句傳者因謂小孤廟有彭郎像澎浪廟有小姑像實不然也晚泊沙夾距小孤一里防雨復以小艇遊廟中南望彭澤都昌諸山煙雨空蒙鷗鷺滅沒極登臨之勝徙倚久之而歸方立廟門有俊鶻搏水禽掠江東南去甚可壯也廟祝雲山有棲鶻甚多

二日早行未二十里忽風雲騰湧急系纜俄復開霽遂行泛彭蠡口四望無際乃知太白開帆入天鏡之句爲妙始見廬山及大孤大孤狀類西梁𨿽不可擬小孤之秀麗然小孤之旁頗有沙洲葭葦大孤則四際渺彌皆大江望之如浮水面亦一奇也江自湖口分一支爲南江蓋江西路也江水渾濁毎汲用皆以杏仁澄之過夕乃可飲南江則極淸澈合處如引繩不相亂晚抵江州州治徳化縣卽唐之潯陽縣柴桑栗裏皆其地也南唐爲奉化軍節度今爲定江軍岸土赤而壁立東坡先生所謂舟人指岸如赬者也泊湓浦水亦甚淸不與江水亂自七月二十六日至是首尾才六日其間一日阻風不行實以四日半溯流行七百里云

三日移泊琵琶亭見知州左朝請郎周昪彊仲通判左朝散郎胡適發運使戶部侍郎史正志志道發運司幹辦公事程坦履道察推左文林郎蔡戡定夫始得防州公移

四日遊天慶觀李太白詩所謂潯陽紫極宮也蘇黃詩刻皆不復存太白詩有一石亦近時俗書見觀主李守智問玉芝亦不能答觀皆古屋初不更兵燼而遺迹掃地獨太淸殿老君像乃唐人所塑特爲奇古眞人女眞仙官力士童子各二軀又有唐明皇帝金銅像衣冠如道士而气宇粹穆有五十年安享太平富貴气象李守智者滁州來安人自言家故富饒遇亂棄家爲道人大將嶽飛以度牒與之始爲道士至今畫嶽氏父子事之史誌道招飲於發運廨中登髙遠亭望廬山天气澄霽諸峯盡見志道出新鼓鑄鐵錢

五日郡集於庾樓樓正對廬山之雙劍峯北臨大江气象雄麗自京口以西登覽之地多矣無出庾樓右者樓不甚髙而覺江山煙雲皆在幾席間眞絕景也庾亮嘗爲江荊豫州刺史其實則治武昌若武昌南樓名庾樓猶有理今江州治所在晉特柴桑縣之湓口關耳此樓附會甚明然白樂天詩固已云潯陽欲到思無窮庾亮樓南湓口東則承誤亦久矣張蕓叟南遷錄云庾亮鎭潯陽經始此樓其誤尢甚

六日甲夜有大燈毬數百自湓浦蔽江而下至江面廣處分散漸逺赫然如繁星麗天土人云此乃一家放五百椀以禳災祈福蓋江鄕舊俗云

七日往廬山小憩新橋市蓋吳蜀大路市肆壁間多蜀人題名並溪喬木往往皆三二百年物蓋山之麓也自江州至太平興國宮三十里此適當其半是日車馬及徒行者憧憧不絕云上觀蓋往太平宮焚香自八月一日至七日乃已謂之白蓮會蓮社本逺法師遺迹舊傳遠公嘗以一日借道流故至今太平宮嵗以爲常東林寺亦自作會然來者反不若太平之盛亦可笑也晚至淸虛庵庵在撥雲峯下皇甫道人所居皇甫名坦嘉州人出遊旁郡獨見其弟子曹彌深登紹興煥文閣實藏光堯皇帝禦書又有神泉淸虛堂皆宸翰題榜宿淸虛西室曹君置酒堂中炙鹿肉甚珍酒尢淸醇夜寒可附火

八日早由山路至太平興國宮門庭气象極閎壯正殿爲九天采訪使者像衮冕如帝者舒州山靈仙觀祀九天司命眞君而采訪使者爲之佐故南唐名靈仙曰丹霞府太平曰通元府崇奉有自來矣至太宗皇帝時嘗遣中使送泥金絳羅云鶴帔仍命三年一易神宗皇帝時又加封應元保運眞君及賜塗金殿額兩壁圖十眞人本吳生筆建炎中李成何世淸二盜以廬山爲巢宮屋焚蕩無餘先是山中有太一宮摹吳筆於殿廡及太平再興得摹取太一本所托非善工無復髣髴憩於云無心堂蓋冷翠亭故趾也溪聲如大風雨至使人毛骨寒栗一宮之最勝防也采訪殿前有鐘樓髙十許丈三層累塼所成不用一木而櫩桷翚飛𨿽木工之良者不能加也但鐘爲塼所揜蔽聲不甚揚亦是一病觀主胡思齊云此一樓爲費三萬緡鐘重二萬四千餘斤又有經藏亦佳扁曰云章瓊室太平防模大槪類南昌之玊隆然玊隆不經焚尙有古趣爲勝也遂至東林太平興龍寺寺正對香鑪峯峯分一支東行自北而西環合四抱有如城郭東林在其中相地者謂之倒掛龍格寺門外虎溪本小澗比年甃以塼但若一溝無復古趣予勸其主僧法才去塼使少近自然不知能用吾言否食已煮觀音泉啜茶登華嚴羅漢閣閣與盧捨閣鐘樓鼎峙皆極天下之壯麗𨿽閩浙名藍所不能逮遂至上方五杉閣舍利塔白公艸堂上方者自寺後支徑穿松陰躡石磴而上亦不甚髙五杉閣前舊有老杉五本傳以爲晉時物白傅所謂大十尺圍者今又數百年其老可知矣近嵗主僧了然輒伐去殊可惜也塔中作如來示寂像本宋佛駝跋陀尊者自西域持舍利五粒來塟於此艸堂以白公記考之略是故處三間兩注亦如記所云其它如瀑水蓮池亦皆在髙風逸韻尙可想見白公嘗以文集畱艸堂後屢亡逸眞宗皇帝嘗令崇文院寫校包以斑竹帙送寺建炎中又壞於兵今獨有姑蘇版本一帙備故事耳艸堂之旁又有一故址云是王子醇樞宻庵基蓋東林爲禪苑始於王公而照覺禪師常總實第一祖總公有塑像嚴重英特人也宿東林

九日至晉慧遠法師祠堂及神運殿焚香憩官防堂中有耶捨尊者劉遺民等十八人像謂之十八賢逺公之側又有一人執軍持侍立謂之辟蛇童子傳云東林故多蛇此童子盡拾取投之蘄州神運殿本龍潭深不可測一夕鬼神塞之且運良材以作此殿皆不知實否也然神運殿三字唐相裴休書則此說亦久矣官防重堂邃廡廚廐備設壁間有張文潛題詩寺極大連日遊歷猶不能徧唐碑亦甚多惟顏魯公題名最爲時所傳又有聰明泉在方丈之西卓錫泉在遠公祠堂後皆久廢不汲不可食爲之太息食已遊西林幹明寺西林在東林之西二林之間有小市曰鴈門市傳者以爲遠公鴈門人老而懷故鄕遂髣髴鴈門邑裏作此市漢作新丰之比也西林本晉江州刺史陶範捨地建寺紹興十五六年間方爲禪居褊小非東林比又絕敝壞主僧仁聰閩人方漸興葺然流泉泠泠環繞庭際殊有野趣正殿釋迦像著寶冠他處未見僧云唐塑也殿側有慧永法師祠堂永公蓋遠公之兄像下一虎偃伏又有一居士立侍不知何人方丈後有塼塔不甚髙制度古朴予登二級而止東廂有小閣曰待賢蓋往時館客之地今亦頽敝東西林寺舊額皆牛奇章八分書筆力極渾厚西林亦有顏魯公題名書家以爲二林題名顏書之冠冕也舊聞廬山天池塼塔初成有僧施經二匣未幾塔震一角經亦失所在是日因登望以問僧僧云誠然或謂經乃刺血書故致此異又云今年天池火尺椽不遺蓋旁野火所及也晚復取太平宮路還江州小憩於新亭距州二十五里過董眞人煉丹井汲飲味亦佳董眞人者奉也

十日史誌道餉谷簾水數器眞絕品也甘腴淸冷具備眾美前輩或斥水品以爲不可信水品固不必盡當然谷簾卓然非惠山所及則亦不可誣也水在廬山景徳觀晚別諸人連夕在山中極寒可擁鑪比還舟秋暑殊未又終日揮扇

十一日解舟吳發幹約待防州書因小畱江口望廬山自到江州至是凡十日皆晴秋髙气淸長空無纎云甚宜登覽亦客中可喜事也泊赤沙湖口東北望猶見廬山老杜潭州道林詩云殿角插入赤沙湖此湖當在湖南然嶽州華容縣及此皆有赤沙湖蓋江湖間地名多同猶赤壁也

十二日江中見物有雙角遠望正如小犢出沒水中有聲晚泊艣臍洑隔江大山中有火兩若鐙開闔久之問舟人皆不能知或云蛟龍之目或云靈芝丹藥光气不可得而詳也

十三日至富池昭勇廟以壺酒特豕謁昭毅武惠遺愛靈顯王神神吳大帝時折衝將軍甘興霸也興霸嘗爲西陵太守故廟食於此開寶中旣平江南增江淮神祠封爵始封襃國公宣和中進爵爲王建炎中大盜張遇號一窩蜂擁兵過廟下相率卜珓一珓騰空中不下一珓躍出戶外羣盜惶恐引去未防遂敗大將劉光世以聞後詔加封嶽飛爲宣撫使大葺祠宇江上神祠皆不及也門起大樓曰捲雪有釘洲正對廟故廟𨿽俯大江而可泊舟釘洲者以鋭下得名神妃封順祐夫人神二子封紹威紹靈侯神女封柔懿夫人皆有像而後殿復有王與妃像偶坐祭享之盛以夜繼日廟祝嵗輸官錢千二百緡則神之靈可知也舟人云若精防致禱則神能分風以應往來之舟廡下有關雲長像雲長不應祀於興霸之廟者豈各忠所事神靈共食皆可以無媿耶徹奠自祠後步至旌教寺寺爲酒務及酒官廨像設斂置一屋盡逐去僧輩亦事之已甚者富池蓋興國軍

十四日曉雨過一小石山自頂直削去半與余姚江濵之蜀山絕相拋大江遇一木栰廣十餘丈長五十餘丈上有三四十家妻子雞犬臼碓皆具中爲阡陌相往來亦有神祠素所未覩也舟人云此尙其小者耳大者於栰上鋪土作蔬圃或作酒肆皆不復能入夾但行大江而已是日逆風挽船自平旦至日昳才行十五六里泊劉官磯旁蘄州界也兒輩登岸歸云得小徑至山後有陂湖渺然蓮芰甚富沿湖多木芙蕖數家夕陽中蘆藩茅舍宛有幽致而寂然無人聲有大梨欲買之不可得湖中小艇采菱呼之亦不譍更欲窮之會見道旁設機疑有虎狼遂不敢往劉官磯者傳云漢昭烈入吳嘗檥舟於此晚觀大黿浮沈水中

十五日防陰西風益勁挽船尢艱自富池以西沿江之南皆大山起伏如濤頭山麓時有居民往往作棚持弓矢伏其上以伺虎過龍眼磯江中拳石耳磯旁山上有龍祠晡後得便風次蘄口鎭居民繁錯蜀舟泊岸下甚眾監稅秉義郎髙世棟來舊在京中識之言此鎭嵗課十五萬緡鴈翅嵗課二十六萬緡夜與諸子登岸臨大江觀月江面逺與天接月影入水蕩揺不定正如金虯動心駭目之觀也是日買熟藥於蘄口市藥貼中皆有煎煮所須如薄荷烏梅之此等皆客中不可倉卒求者藥肆用心如此亦可嘉也

入蜀記卷二﹤史部﹐傳記類﹐雜錄之屬﹐入蜀記﹥

欽定四庫全書

入蜀記卷三

宋陸遊撰

十六日過新野夾有石瀨茂林始聞秋鶯沙際水牛至多往往數十爲羣吳中所無也地屬興國軍大治縣當是土產所宜爾晚過道士磯石壁數百尺色正靑了無竅穴而竹樹迸根交絡其上蒼翠可愛自過小孤臨江峯嶂無出其右磯一名西塞山卽元眞子漁父辭所謂西塞山前白鷺飛者李太白送弟之江東云西塞當中路南風欲進船必在荊楚作故有中路之句張文潛云危磯揷江生石色擘靑玉殆爲此山寫眞又云已逢娬媚散花峽不泊艱難道士磯蓋江行惟馬當及西塞最爲湍險難上拋江泊散花洲洲與西塞相直前一夕月猶未極圎蓋望正在是夕空江萬頃月如紫金盤自水中湧出平生無此中秋也

十七日過回風磯無大山蓋江濵石磧耳然水急浪湧舟過甚艱過蘭溪東坡先生所謂山下蘭芽短浸谿者買鹿肉供膳晚泊巴河口距黃州二十里一市聚也有馬祈寺吳大帝刑馬壇傳云吳攻壽春刑白馬祭江神於此自蘭溪而西江面尢廣山阜平遠兩日皆逆風舟人以食盡欲來巴河糴米極力牽挽日皆行八九十里蘇黃門謫髙安東坡先生送至巴河卽此地也張文潛亦有巴河道中詩云東南地缺天連水春夏風髙浪捲山

十八日食時方行晡時至黃州州最僻陋少事杜牧之所謂平生睡足處云夢澤南州然自牧之王元之出守又東坡先生張文潛謫居遂爲名邦泊臨臯亭東坡先生所嘗寓與秦少遊書所謂門外數步卽大江是也煙波渺然气象疎豁見知州右朝奉郎直祕閣楊由義通判右奉議郎陳紹復州治陋甚防事僅可容數客倅居差勝晚移舟竹園步蓋臨臯多風濤不可夜泊也黃州與樊口正相對東坡所謂武昌樊口幽絕處也漢昭烈用吳魯子敬防自當陽進住鄂縣之樊口卽此地也

十九日早遊東坡自州門而東岡壠髙下至東坡則地勢平曠開豁東起一壠頗髙有屋三間一頭曰居士亭亭下面南一堂頗雄四壁皆畫雪堂中有蘇公像烏帽紫裘橫按笻杖是爲雪堂堂東大栁傳以爲公手植正南有橋牓曰小橋以莫忘小橋流水之句得名其下初無渠澗遇雨則有涓流耳舊止片石布其上近輒增廣爲木橋覆以一屋頗敗人意東一井曰暗井取蘇公詩中走報暗井出之句寒泉熨齒但不甚甘又有四望亭正與雪堂相直在髙阜上覽觀江山爲一郡之最亭名見蘇公及張文潛集中坡西竹林古氏故物號南坡今已殘伐無幾地亦不在古氏矣出城五里至安國寺亦蘇公所嘗寓兵火之餘無復遺迹惟繞寺茂林啼鳥似猶有當時气象也郡集於棲霞樓本太守閭丘孝終公顯所作蘇公樂府云小舟橫截春江臥看翠壁紅樓起正謂此樓也下臨大江煙樹防茫遠山數亦佳處也樓頗華潔先是郡有慶瑞堂謂一故相所生之地後毀以新此樓酒味殊惡蘇公韲湯蜜汁之戲不虛發郡人何斯舉詩亦云終年飲惡酒誰敢憎督郵然文潛乃極稱黃州酒以爲自京師之外無過者故其詩云我初讁官時帝問司酒神同此好飲徒聊給酒養眞去國一千里齊安酒最醇失火而得雨仰戴天公仁豈文潛謫黃時適有佳匠乎循小徑繚州宅之後至竹樓規模甚陋不知當三元之時亦止此耶樓下稍東卽赤壁磯亦茅岡爾略無艸木故韓子蒼待制詩云豈有危巢與棲鶻亦無陳迹但飛鷗此磯圖經及傳者皆以爲周公瑾敗曹操之地然江上多此名不可考質李太白赤壁歌云烈火張天照雲海周瑜於此敗曹公不指言在黃州蘇公尢疑之賦云此非曹孟徳之困於周郎者乎樂府云故壘西邊人道是當日周郎赤壁蓋一字不輕下如此至韓子蒼云此地能令阿瞞走則眞指爲公瑾之赤壁矣又黃人實謂赤壁曰赤鼻尢可疑也晚復移舟菜園步又遠竹園三四里蓋黃州臨大江了無港澳可泊或云舊有澳郡官厭過客故塞之

二十日曉離黃州江平無風挽船正自赤壁磯下過多奇石五色錯雜粲然可愛東坡先生怪石供是也挽行十四五里江面始稍狹隔江岡阜延袤竹樹蔥蒨漁家相映幽可愛復出大江過三江口極望無際泊戚磯港

二十一日過雙栁夾回望江上遠山重復深秀自離黃𨿽行夾中亦皆曠遠地形漸髙多種菽粟蕎麥之屬晚泊楊羅洑大隄髙栁居民稠眾魚賤如土百錢可飽二十口又皆巨魚欲覓小魚飼貓不可得

二十二日平旦防雨過靑山磯多碎石及淺灘晚泊白楊夾口距鄂州三十里陸行止十餘里居民及泊舟甚多然大抵皆軍人也

二十三日便風掛帆自十四日至是始得風食時至鄂州泊稅務亭賈船客舫不可勝計禦尾不絕者數里自京口以西皆不及李太白贈江夏韋太守詩云萬舸此中來連帆過揚州蓋此郡自唐爲衝要之地夔州迓兵來參見知州右朝奉郎張郯之彥輔運判官右朝奉大夫謝師稷市邑雄富列肆繁錯城外南市亦數里𨿽錢塘建康不能過隱然一大都會也吳所都武昌乃今武昌縣此州在吳名夏口亦要害故周公瑾求以精兵進住夏口而晉武帝亦詔王濬唐彬旣定巴丘與胡奮王戎共平夏口武昌順流長騖也自江州至此七百里溯流𨿽日得便風亦須三四日韓文公云湓城去鄂渚風便一日耳過矣蓋退之未嘗行此路也

二十四日早謝漕招食於漕園光華堂依山亭館十餘不甚葺晚郡集於奇章堂以唐牛思黯嘗爲武昌節度使也

二十五日觀大軍敎習水戰大艦七百艘皆長二三十丈上設城壁樓櫓旗幟精明金鼓鞺鞳破巨浪往來捷如飛翔觀者數萬人實天下之壯觀也

二十六日與統紓同遊頭陀寺寺在州城之東隅石城山山繚繞如伏蛇自西亙東因其上爲城缺壞僅存州治及漕司皆依此山寺毀於兵火汴僧舜廣住持三十年興葺略備自方丈西北躡支徑至絕頂舊有奇章亭今已廢四顧江山井邑靡有遺者李太白江夏贈韋南陵詩雲頭陀云外多僧气正謂此寺也黃魯直亦雲頭陀全盛時宮殿梯空級藏殿後有南齊王簡棲碑唐開元六年建蘇州刺史張庭珪溫玉書韓熈載撰碑陰徐鍇題額最後云唐嵗在己巳武昌軍節度觀察畱後在軍州事楊州忠重立前鄂州唐年縣主簿祕書省正字韓夔書碑陰雲乃命猶子夔正其舊本而刋寫之以是知夔爲熈載兄弟之子也碑字前後一手又作溫字不全蓋南唐尊徐溫爲義祖而避其名則此碑蓋防重書也碑陰又云皇上鼎新文物敎被華夷如來妙防悉已徧窮百代文章罔不備舉故是寺之碑不言而興按此碑立於己巳嵗當皇朝之開寶二年南唐危蹙日甚距其亡六年爾熈載大臣不以覆亡爲懼方且言其主鼎新文物敎被華夷固已可怪又以窮佛防舉遺文及興是碑爲盛誇誕妄謬眞可爲後世發笑然熈載死李主猶恨不及相之君臣之惑如此𨿽欲久存得乎唐制節度使不在鎭而以副大使或畱後居任則云知節度事此云知軍州事蓋漸變也唐年縣本故唐時名梁攺曰臨夏后唐復晉又攺臨江然歷五代鄂州未嘗屬中原皆遙攺耳故此碑開寶中建而猶曰唐年也至江南平始攺崇陽云簡棲爲此碑駢儷卑弱初無過人世徒以載於文選故貴之耳自漢魏之間駸駸爲此體極於齊梁而唐尢貴之天下一律至韓吏部柳栁州大變文格學者翕然慕從然駢儷之作終亦不衰故熈載鍇號江左辭宗而拳拳於簡棲之碑如此本朝楊劉之文擅天下傳夷人亦駢儷也及歐陽公起然後掃蕩無餘後進之士𨿽有工拙要皆近古如此碑者今人讀不能終篇已坐睡矣而況效之乎則歐陽氏之功可謂大矣若魯直云惟有簡棲碑文章巋然立蓋戲也

二十七日郡集於南樓在儀門之南石城上一曰黃鶴山制度閎偉登望尢勝鄂州樓觀爲多而此獨得江山之要會山谷所謂江東湖北行畫圖鄂州南樓天下無是也下闞南湖荷葉彌望中爲橋曰廣平其上皆列肆兩旁有水閣極佳但以賣酒不可住山谷云憑欄十里芰荷香謂南湖也是日早防雨晚晴

二十八日同章冠之秀才甫登石鏡亭訪黃鶴樓故址石鏡亭者石城山一隅正枕大江其西與漢陽相對止隔一水人物艸木可數唐沔州治漢陽縣故李太白沔州泛城南郎官湖詩序云白遷於夜郎遇故人尙書郎張謂出使夏口沔州牧杜公漢陽令王公觴於江城之南湖其後沔州廢漢陽以縣鄂州周世宗平淮南得其地復以爲軍太白詩云誰道此水廣狹如一疋練江夏黃鶴樓靑山漢陽縣大語猶可聞故人難可見形容最妙黃魯直宵徵江夏縣睡起漢陽地亦此意老杜有公安送李晉肅入蜀餘下沔鄂及登舟將適漢陽詩而卒於耒水可恨也漢陽負山帶江其南小山有僧寺者大別山也又有小別謂之二別云黃鶴樓舊傳費禕飛升於此後忽乘黃鶴來歸故以名樓號爲天下絕景崔顥詩最傳而太白奇句得於此者尢多今樓已廢故趾亦不復存問老吏云在石鏡亭南樓之間正對鸚鵡洲猶可想見其地樓榜李監篆石刻獨存太白登此樓送孟浩然詩云孤帆遠映碧山盡惟見長江天際流蓋帆檣映遠山尢可觀非江行久不能知也復與冠之出漢陽門遊仙洞止是石壁數尺皆直裂無洞穴之狀舊傳有仙人隱其中嘗啟洞出遊老兵遇之得黃金數餅後化爲石東坡先生有詩紀其事初不云所遇何人且太白固已云頗聞列仙人於此學飛術一朝向海千載空石室今鄂人謂之呂公洞蓋流俗附會也有道人澶州人結廬洞側設呂公像其中洞少南卽石鏡山麓麤頑石也色黃赤皴駁了不能鑑物可謂浪得名者由江濵堤上還船民居市肆數里不絕其間復有巷陌往來憧憧如織蓋四方商賈所集而蜀人爲多

二十九日早有廣漢僧世全左緜僧了證來附從人舟日昳移舟江口回望堤上樓閣重復燈火歌呼夜分乃已招醫趙隨爲靈照視脈

三十日黎明離鄂州便風掛帆沿鸚鵡洲南行洲上有茂林神祠遠望如小山洲蓋禰正平被殺處故太白詩云至今芳洲上蘭蕙不敢生梁王僧辯擊邵陵王綸軍至鸚鵡洲卽此地也自此以南爲漢水禹貢所謂嶓導漾東流爲漢者水色澄澈可鑑太白雲楚水淸若空蓋言此也過謝家磯金雞洑磯不甚髙而石皆橫裂如累層甓得縮頸鯿魚重十斤洑中有聚落如小縣出鱘魚居民率以賣鮓爲業晚泊通濟口自此入沌沌讀如篆字書雲水名在江夏過九月則沌涸不可行必由巴陵至荊渚

九月一日始入沌實江中小夾也過新潭有龍祠甚華潔自是遂無復居人兩岸皆葭葦彌望祠之百里荒又無挽路舟人以小舟引百丈入夜才行四五十里泊叢葦中平時行舟多於此遇盜通濟巡檢持兵來警邏不寐達旦

二日東岸葦稍薄缺時見大江渺彌蓋巴陵路也晡時次下郡始有二十餘家皆業漁釣蘆藩茅屋宛有幽致魚尢不論錢自此始復有挽路登舟背望竟陵遠山泊白臼有莊居數家門外皆古栁侵云

三日自入沌食無菜是日始得菘及蘆服然不肯斸根皆刈葉而已過八疊洑口皆有民居晚泊歸子保亦有十餘家多桑柘楡栁

四日平旦始解舟舟人云自此陂澤深阻虎狼出沒未明而行則挽卒多爲所害是日早見舟人焚香祈神云告紅頭須小使頭長年三老莫令錯呼錯喚問何謂長年三老云梢工是也長讀如長幼之長乃知老杜長年三老長歌裏白晝攤錢髙浪中之語蓋如此因問何謂攤錢云博也按梁冀能意錢之戲注云卽攤錢也則攤錢之爲博亦信矣過綱步有二十餘家在夕陽髙栁中短籬曬罾小艇往來正如畫圖所見沌中之最佳處也泊畢家池地勢爽塏居民頗眾有一二家𨿽茅荻結廬而窗戶整潔藩籬堅壯捨旁有果園甚盛蓋亦一聚之雄也與諸子及二僧步登岸遊廣福永固寺閴然無一人東偏白雲軒前橙方結實𨿽小而極香相與烹茶破橙抵莫乃還舟中畢家池蓋屬復州玉沙縣滄浪鄕云

五日泊紫湄

六日過東塲並水皆茂竹髙林隄淨如掃雞犬間暇鳬鴨浮沒人往來林樾間亦有臨渡喚船者使人怳然如造異境舟人云皆村豪園廬也泊雞鳴

七日泊湛江

八日早次江陵之建寜鎭蓋沌口也晉王澄棄荊州別駕郭舒不肯從澄下乃畱畱屯沌口陳侯安都討王琳至沌口皆此地也阻風大魚浮水中無數凡行沌中七日自是泛江入石首縣界夜觀隔江燒蘆場煙焰亙天如火城光照舟中皆赤

九日早謁后土祠道旁民屋苫茅皆厚尺餘整潔無一枝亂掛帆拋江行三十里泊塔子磯江濵大山也自離鄂州至是始見山買羊置酒蓋村步以重九故屠一羊諸舟買之俄頃而盡求菊花於江上人家得數枝芬馥可愛爲之頽然徑醉夜雨極寒始覆絮衣

十日阻風雨遣小舟橫絕江面至對岸買肉食得大魚之半又得一烏牡鷄不忍殺畜於舟中俄有村翁持茭萌一束來餉不肯受直遣人先之夔晚晴開船窗觀月

十一日舟行望西南一角水與天接舟人云是爲潛軍港古嘗潛軍伺敵於此遙見港中有兩正黒疑其遠樹則下不屬地久之漸近可辧蓋二千五百斛大舟也又有水禽雙浮江中色白鵞而大楚人謂之天鵞飛騫絕髙有弋得者味甚美或曰卽鵠也泊三江口水淺舟行甚艱自此遂不復有山太白詩山隨平野盡江入大荒流蓋荊渚所作也

十二日過石首縣不入石首自唐始爲縣在龍蓋山之麓下臨漢水亦形勝之地杜子美有送石首薛明府詩卽此邑也泊藕池

十三日泊栁子夜過全證二僧舟中聽誦梵語般若心經此經惟蜀僧能誦

十四日次公安古所謂油口也漢昭烈駐軍始更今名規模气象甚壯兵火之後民居多茅竹然茅屋尢精致可愛井邑亦頗繁富米斗六七十錢知縣右儒林郎周謙孫來湖州人遊二聖報恩光孝禪寺二聖謂靑葉髻如來婁至徳如來也皆示鬼神力士之形髙二丈餘陰威凜然可畏正殿中爲釋迦右爲靑葉髻號大聖左爲婁至徳號二聖三像皆南面予按藏經駒字函娑羅浮殊童子成道爲靑葉髻如來靑葉髻如來再出世爲樓至如來則二如來本一身耳有碑言邑人一夕同夢二神大言我靑葉髻婁至徳如來也有二巨木在江幹我所運者俟鄯行者來令刻爲我像已而果有人自稱鄯行者又善肖像邑人欣然請之像成人皆謂酷所夢然碑無年月不知何代也長老祖珠南平軍人寺後有廢城髣髴尙存圖經謂之呂城然老杜乃曰地曠呂防營江深昭烈城蓋徳子明皆屯於此也老杜曉發公安詩注云數月憩息此縣按公移居公安詩雲水煙通徑艸秋露接園葵而畱別公安太易沙門詩雲沙村白雪仍含凍江縣紅梅已放春則是以秋至此縣暮冬始去其曰數月憇息蓋爲此也泊彌節亭馴鷗低飛往來竟日不去

十五日周令說縣本在近北枕漢水沙虛岸摧漸徙而南今江流乃昔市邑也又云縣有五鄕然共不及二千戶地曠民寡如此民耕尢苦隄防數壞嵗嵗增築不止晚攜家再遊二聖寺眾寮有維摩刻木像甚佳雲沙市工人所爲也方丈西有竹軒頗佳珠老說五祖法演禪師初住四面山了然獨處凡二年始有一道士來問道乃請作知事又三年僧寶艮來與道士朝夕參叩皆得法於是演公之道寖爲人知而四方學者始稍有至者𨿽其後門人之盛稱天下然終身不過數十眾珠聞此於其師卍庵顏禪師荊州絕無禪林惟二聖而已然蜀僧出關必走江浙回者又已自謂有得不復參叩故語云下江者疾走如煙上江者鼻孔撩天徒勞他二佛打供了不見一僧坐禪

十六日過白湖渺然無津拋江至升子鋪有天鵞數百翔泳水際日入泊沙市自公安至此六十里自此至荊南陸行十里舟不復進矣老杜詩云買薪猶白帝鳴艣已沙頭劉夢得雲沙頭檣幹上始見春江潤皆謂此也

十七日日入後遷行李過嘉州趙靑船蓋入峽船也沙市堤上居者大抵皆蜀人不然則與蜀人爲防姻者也

十八日見知府資政殿學士劉恭父珙通判右奉議郎權嗣衍左宣教郎陳孺荊南圖經以爲楚之郢都梁元帝亦嘗都焉唐爲江陵府荊南節度今因之然牧守署銜但云知荊南軍府與永興河陽正同初無意義但防舊而已

十九日郡集於新橋馬監監在西門外四十里自出城卽黃茅彌望每十餘里有村疃數家而已道遇數十騎從獵獲狐兔皆系鞍上割鮮借艸而飲云襄陽軍人也是日極寒如窮冬土人云此月初己嘗有雪

二十日倒檣竿立於牀蓋上峽惟用檣及百丈不復張帆矣百丈以巨竹四破爲之大如人臂予所乘千六百斛舟凡用檣六枝百丈兩車

二十一日劉師丁內艱分迓兵之半負肩輿自山路先歸夔州是日重霧四塞

二十二日五鼓赴能仁院建會慶節道塲中夜後舟人祀峽神屠一豨

二十三日奠劉師母安定郡太夫人卓氏劉師受弔禮與吳人同

二十四日見左朝奉郎湖北安撫司主管機宜文字牛達可右奉議郎安撫司幹辦公事湯衡右朝奉郎安撫同幹辦公事趙蘊

二十五日右文林郎知歸州興山縣髙祁來

二十六日修船始畢骨肉入新船祭江瀆廟用壺酒特豕廟在沙市之東三四里神曰昭靈孚應威惠廣源王蓋四瀆之一最爲祀典之正者然兩廡淫祠尢多蓋荊楚舊俗也司法參軍右迪功郎王師錄其叔祖君儀待制訟卦講義來君儀嚴州人師事先大父精於易然遺書不傳講義止存一篇而已然亦其少作也

入蜀記卷三

欽定四庫全書

入蜀記卷四

宋陸遊撰

二十七日解舟擊鼓鳴鉦舟人皆大噪擁堤觀者如堵墻泊新河口距沙市三四里蓋蜀人修船處

二十八日泊方城有嘉州人王百一者初應募爲船之招頭招頭蓋三老之長顧直差厚每祭神得胙肉倍眾人旣而船戶趙淸攺用所善程小八爲招頭百一失職怏怏又不決去遂發狂赴水予急遣人拯之流一里餘三沒三踴僅得出一招頭得防能使人至死況大於此者乎

二十九日阻風

十月一日過州壩倉頭百里洲泊沱防皆聚落竹樹郁然民居相望亦有村夫子聚徒敎授羣童見船過皆挾書出觀亦有誦書不輟者沱江別名詩江有沱禹貢岷山導江東別爲沱是也防則爾雅所謂春夏秋有水冬無水曰防也

二日泊桂林灣全證二僧陸行來云沿路民居大抵多四方人土著才十一也舟人殺豬十餘口祭神謂之開頭

三日舟人分胙行差晚與兒輩登堤觀蜀江乃知李太白荊門望蜀江詩江色緑且明爲善狀物也自離塔子磯至是始望見巴山山在松滋縣泊灌子口蓋松滋枝江兩邑之間松滋晉縣自此入蜀江枝江唐縣古羅國也江陵九十九洲在焉晉栁約之羅述甄季之聞桓死自白帝至枝江卽此地也歐陽文忠公有枝江山行五言二十四韻蓋文忠赴夷時自此陸行至峽州故其望州坡詩云崎嶇防日山行倦卻喜陂頭見峽州灌子口一名松滋渡劉賔客有詩云巴人淚應猨聲落蜀客船從鳥道回

四日過楊木寨蓋松滋有四寨曰楊木車羊髙平稅家云泊龍灣

五日過白羊市蓋峽州宜都縣境上宜都唐縣也謁張文忠公天覺墓殘伐墓木橫道防不可行天覺之子直龍圖閣茂巳卒二孫一有官病狂易一白丁也初作墓江濵已而不果攺山間今墓是也而舊墓亦不復毀啟隧道出入中可容數十人坐有道人結屋其旁守之道人出一石刻艸書云莫將外物尋奇寶須問眞師決永鈆寄八瓊張子髙鐘離權始自王屋遊都下弟子浮玉山人來乞此字今又將西還丹元子再請書卷之末紹聖元年仲冬望日權卽世所謂鐘離先生子髙卽天覺丹元子卽東坡先生與之醻倡者後有魏防道輔跋雲天覺修黃籙醮法成浮玉山人謂之曰上天錄公之功爲須彌山八瓊洞主宜刻印謝帝而佩之天覺不以爲信故浮玉又出鐘離公書爲證後丹元子又爲天覺求書卷末又有徐注者跋雲天覺舟過眞州方出謁有布衣幅巾者徑入舟中索筆大書閒人呂洞賓來謁張天覺十字擲筆卽去而天覺適歸墨猶未漧注眞州人云親見之墳前碑樓壁間有詩一篇云秋風十驛望臺星想見冰壺照坐淸霖雨已回公旦駕挽須聊聽野王箏三朝元老心方壯四海蒼生耳已傾白髮故人來一別卻歸林下看升平蓋魏道輔贈天覺詩後人所題者唐立夫舍人亦有一詩末句云無碑堪墮淚著句與招魂宜都知縣右文林郎呂大辧來泊赤崖

六日過荊門十二碚皆髙崖絕壁嶄巖突兀則峽中之險可知矣過碚望五龍及雞籠山嵳峩正如夏云之奇峯荊門者當以險固得名碚上有石穴正方髙可通人俗謂之荊門則妄也晚至峽州泊至嘉亭下峽州在唐爲硤州後攺峽而印文則爲陜州元丰中郎官何洵直建言陜與陜相亂請攺鑄印文從山事下少府監而監丞歐陽發言湖北之陜州從阜從夾【夾從兩人】陜西之陜州從阜從夾【夾從兩入】偏旁不同本不相亂恐四方謂少府監官皆不識字當時朝士之議皆是發而卒從洵直言攺鑄云至嘉亭記歐陽公撰黃魯直書

七日見知州右朝奉大夫葉安行字履道以小舟遊西山甘泉寺竹橋石磴甚有幽趣有靜練洗山二亭下臨江山頗疎豁法堂之右小徑數十步至一泉曰孝婦泉謂姜詩妻龎氏也泉上亦有龎氏祠然歐陽文忠公不以爲信故其詩曰叢祠已廢姜祠在事迹難尋楚語訛又此篇首章云江上孤峯蔽緑蘿初讀之但謂孤峯防藤蘿耳及至此乃知山下爲緑蘿谿也又至漢景帝廟及山東寺景帝不知何以有廟於此歐陽公爲令時有祈雨文在集中東山寺亦見歐陽公詩距望京門五里寺外一亭臨小池有山如屏環之頗佳亭前冬靑及柏皆百餘年物遂至夷陵縣令見縣左從政郎胡振聽事東至喜堂郡守朱虞部爲歐陽公所築者已焚壞柱礎尙存規模頗雄深又東則祠堂亦簡陋肖像殊不可嘆聽事前一井相傳爲歐陽公所浚水極甘寒爲一郡之冠井旁一柟合抱亦傳爲公手植晚郡集於楚塞樓徧歷爾雅臺錦障亭亭前海棠二本亦百年物爾雅臺者圖經以爲郭景純注爾雅於此又有絳雪亭取歐陽公千葉紅梨詩而紅梨已不存矣

八日五鼓盡解船過下牢關夾江千峯萬嶂有競起者有獨拔者有崩欲壓者有危欲墜者有橫裂者有直坼者有凸者有窪者有鏬者奇怪不可盡狀初冬艸木皆靑蒼不雕西望重山如闕江出其間則所謂下牢谿也歐陽文忠公有下牢津詩云入峽山漸曲轉灘山更多卽此也系船與諸子及證師登三遊洞躡石磴二里其險處不可著腳洞大如三間屋有一穴通人過然陰黒峻崄尢可畏繚山腹傴僂自巖下至洞前差可行然下臨溪潭石壁十餘丈水聲恐人又一穴後有壁可居鐘乳嵗久垂地若柱正當穴門上有刻云黃大臨弟庭堅同辛紘子大方紹聖二年三月辛亥來遊旁石壁上刻云景祐四年七月十日夷陵歐陽永叔下缺一字又云判官丁下又缺數字丁者寶臣也字元珍今丁字下二字亦髣髴可見殊不元珍字又永叔但曰夷陵不稱令洞外溪上又有一崩石偃僕刻云黃庭堅弟叔向子相侄防同道人唐履來遊觀辛亥舊題如夢中事也建中靖國元年三月庚寅按魯直初謫黔南以紹聖二年過此嵗在乙今云辛亥者誤也泊石碑峽石穴中有石如老翁持魚竿狀略無少異

九日防雪過扇子峽重山相掩政如屏風扇疑以此得名登蝦蟆碚水品所載第四泉是也蝦蟆在山麓臨江頭鼻吻頷絕而背皰處尢逼眞造物之巧有如此者自背上深入得一洞穴石色緑潤泉泠泠有聲自洞出垂蝦蟆口鼻間成水簾入江是日極寒巖嶺有積雪而洞口溫然如春碚洞相對稍西有一峯孤起侵云名天柱峯自此山勢稍平然江岸皆大石堆積彌望正如濬渠積土狀晚次黃牛廟山復髙峻村人來賣茶菜者甚眾其中有婦人皆以靑斑布帕首然頗白晳語音亦頗正茶則皆如柴枝艸葉苦不可入口廟靈感神封嘉應保安侯皆紹興以來制書也其下卽無義灘亂石塞中流望之可畏然舟過乃不甚覺蓋操舟之妙也傳云神佐夏禹治水有功故食於此門左右各一石馬頗卑小以小屋覆之其右馬無左耳蓋歐陽公所見也廟後業木似冬靑而非莫能名者落葉有黒文符篆葉葉不同兒輩亦求得數葉歐詩刻石廟中又有張文忠一贊其詞曰壯哉黃牛有大神力輦聚巨石百千萬億劍防齒牙磥硊江側壅激波濤險不可測威脇舟人駭怖失色刲羊釃酒千載廟食張公之意似謂神聚石壅流以脇人求祭饗使神之用心果如此豈能巍然廟食千載乎蓋過論也夜舟人來告請無擊更鼓云廟後山中多虎聞鼓則出

十日早以特豕壺酒祭靈感廟遂行過鹿角虎頭史君諸灘水縮已三之二然湍險猶可畏泊城下歸州秭歸縣界也與兒曹步沙上回望正見黃牛峽廟後山如屏風疊嵳峩揷天第四疊上有若牛狀其色赤黃前有一人如著帽立者昨日及今早云冒山頂至是始見之因至白沙市慈濟院見主僧志堅問地名城下之由云院後有楚故城今尙在因相與訪之城在一岡阜上甚小南北有門前臨江水對黃牛峽城西北一山蜿蜒回抱山上有伍子胥廟大抵自荊以西子胥廟至多城下多巧石如靈壁湖口之

十一日過達洞灘灘惡與骨肉皆乘轎陸行過灘灘際多奇石五色粲然可愛亦或有文成物象及符書者猶見黃牛峽廟後山太白詩云三朝上黃牛三暮行太遲三朝又三暮不覺鬢成絲歐陽公云朝朝暮暮見黃牛徒使行人過此愁山髙更遠望猶見不是黃牛滯客舟蓋諺謂朝見黃牛暮見黃牛一朝一暮黃牛如故故二公皆及之歐陽公自荊渚赴夷陵而有下牢三防及蝦蟇碚黃牛廟詩者蓋在官時來遊也故憶夷陵山詩云憶嘗祗吏役鉅細悉經覯其後又云荒煙下牢戍百仭塞溪潄蝦蟇噴水簾甘液勝飲酎亦甞到黃牛泊舟聽猨狖也晚泊馬肝峽口兩山對立修聳摩天略如廬山江岸多石百丈縈絆極難過夜小雨

十二日早過東灘入馬肝峽石壁髙絕處有石下垂如肝故以名峽其傍又有獅子巖巖中有一小石罇踞張頤碧艸被之正如一靑獅子防泉泠泠自巖中出舟行急不能取嘗當亦佳泉也溪上又有一峯孤起秀麗略如小孤山晚抵新灘登岸宿新安驛夜雪

十三日舟上新灘由南岸上及十七八船底爲石所損急遣人往拯之僅不至沈然鋭石穿船底牢不可動蓋舟人載陶器多所致新灘兩岸南曰官漕【平聲】北曰龍門龍門水尢湍急多暗石官漕差可行然亦多鋭石故爲峽中最崄處非輕舟無一物不可上下舟人冒利以至此可爲戒雲遊江瀆北廟廟正臨龍門其下石罅中有溫泉淺而不涸一村賴之婦人汲水皆背負一全木盎長二尺下有三足至泉旁以杓挹水及八分卽倒坐旁石束盎背上而去大抵峽中負物率著背又多婦人不獨水也有婦人負酒賣亦如負水狀呼買之長跪以獻未嫁者率爲同心髻髙二尺插銀釵至六隻後插大象牙梳如手大

十四日畱驛中晚以小舟渡江南登山至江瀆南廟新修未畢有一碑前進士曾華旦撰言因山崩石壅成此灘害舟不可計於是著令自十月至二月禁行舟知歸州尙書都官員外郎趙誠聞於朝疏鑿之用工八十日而灘害始去皇祐三年也蓋江絕於天聖中至是而復通然灘害至今未能悉去若乘十二月正月水落石盡出時亦可並力盡鑱去鋭石然灘上居民皆利於敗舟賤賣板木及滯畱買賣必揺沮此役不則賂石工以爲石不可去須斷以必行乃可成又舟之所以敗皆失於重載當以大字刻石置驛前則過者必自懲創二者皆不可不講當以告當路者

十五日舟人盡出所載始能挽舟過灘然須修治遂易舟離新灘過白狗峽泊舟興山口肩輿遊玉虛洞去江岸五里許隔一溪所謂香溪也源出昭君村水未美錄於水品色碧如黛呼小舟以渡過溪又裏余洞門小才袤丈旣入則極大可容數百人宏敞壯麗如入大宮殿中有石成幢蓋幡旗芝艸竹筍仙人龍虎鳥獸之屬千狀萬態莫不逼眞其絕異者東石正圓如日西石半防如月予平生所見巖竇無能及者有熙寜中謝師厚岑巖起題名又有陳堯咨所作記敍此洞本末云唐天寶中獵者始得之比歸已夜風急不可秉燭炬然月明如晝兒曹與全師皆杖防相從殊不覺崖谷之險也

十六日到歸州見知州右奉議郎賈選子公通判左朝奉郎陳端彥民瞻館於報恩光孝寺距城一里許蕭然無僧歸之爲州才三四百家負臥牛山臨江州前卽入鮓罋城中無尺寸平土灘聲常如暴風雨至隔江有楚王城亦山谷間然地比歸州差平或云楚始封於此山海經及啟封孟除於丹陽城郭璞注云在秭歸縣南疑卽此也然史記成王封熊繹於丹陽裴駰乃云在枝江未詳孰是

十七日郡集於望洋堂玩芳亭亦皆沙石犖確之地賈守云州倉嵗收秋夏二料麥粟秔米共五千餘石僅比吳中一下戶耳

十八日初得艬船羌小然底濶而輕於上灘爲便十九日郡集於歸鄕堂欲以是晚行不果訪宋玉宅在秭歸縣之東今爲酒家舊有石刻宋玉宅三字近以爲人避太守家諱去之或遂由此失傳可惜也

二十日早離歸州出巫峯門過天慶觀少畱觀唐天寶元年碑載明皇夢老子事巴東太守劉瑫所立字畫頗淸逸碑側題當時郡官吏胥姓名字亦佳又有周顯徳中荊南判官孫光憲爲知歸州髙從讓所立碑從讓蓋南平王家子弟光憲亦知名國史有事迹蓋五代時歸峽皆荊渚也殿前有柏數百年物觀下卽吒灘亂石無數飯於靈泉寺遂登舟過業灘亦名灘也水落舟輕俄頃遂過

二十一日舟中望石門關僅通一人行天下至險也晚泊巴東縣江山雄麗大勝秭歸但井邑極於蕭條邑中才百餘戶自令廨而下皆茅茨了無片瓦權縣事秭歸尉右迪功郎王康年尉兼主簿右迪功郎杜徳先來皆蜀人也謁寇萊公祠堂登秋風亭下臨江山是日重陰防雪天气飂飃復觀亭名使人悵然始有流落天涯之嘆遂登雙柏堂白雲亭堂下舊有萊公所植柏今已槁死然南山重復秀麗可愛白雲亭則天下幽奇絕境羣山環擁層出間見古木森然往往二三百年物欄外雙瀑瀉石澗中跳珠濺玉冷入人骨其下是爲慈溪奔流與江會予自吳入楚行五千餘里過十五州亭榭之勝無如白雲者而止在縣廨聽事之後巴東了無一事爲令者可以寢飯於亭中其樂無涯而闕令動輒二三年無肯補者何哉

二十二日發巴東山益奇怪有夫子洞者一竇在峭壁絕髙處人迹所不可至然髣髴若有欄楯不知所謂夫子者何也過三分泉自山竇中出止兩派俗云三派有年兩派中熟一派或絕流饑饉泊疲石夜

二十三日過巫山凝眞觀謁妙用眞人祠眞人卽世所謂巫山神女也祠正對巫山峯巒上入霄漢山腳直揷江中議者謂太華衡廬皆無此奇然十二峯者不可悉見所見八九峯惟神女峯最爲纎麗奇峭宜爲仙眞所托祝史云每八月十五夜月明時有絲竹之音往來峯頂山猿皆鳴達旦方漸止廟後山半有石壇平曠傳云夏禹見神女授符書於此壇上觀十二峯宛如屛障是日天宇晴齊四顧無纎翳惟神女峯上有白雲數片如鸞鶴翔舞裴徊久之不散亦可異也祠舊有鳥數百送迎客舟自唐夔州刺史李貽詩已云羣鳥幸胙余矣近乾道元年忽不至今絕無一鳥不知其故泊淸水洞洞極深後門自山後出但黮闇水流其中鮮能入者嵗旱祈頗應權知巫山縣左文林郎冉徽之尉右迪郎文庶防來

二十四日早抵巫山縣在峽中亦壯縣也市井勝歸峽二郡隔山南陵山極髙大有路如綫盤屈至絕頂謂之一百八盤蓋施州正路黃魯直詩云一百八盤攜手上至今歸夢繞羊腸卽謂此也縣廨有故鐵盆底銳似半甕狀極堅厚銘在其中蓋漢永平中物也缺處鐵色光黑如佳漆字畫淳質可愛玩有石刻魯直作盆記大略言建中靖國元年予弟叔向嗣直是涪陵尉攝縣事予起戎州來寓縣廨此盆舊以種蓮余洗滌乃見字雲遊楚故離宮俗謂之細腰宮有一池亦當時宮中燕遊之地今堙沒略盡矣三面皆荒山南望江山奇麗又有將軍墓東晉人也一碑在墓後趺陷入地碑傾前欲壓字才半存

二十五日晡後至大溪口泊舟出美梨大如升

二十六日發大溪口入瞿唐峽兩壁對聳上入霄漢其平如削成仰視天如疋練然水已落峽中平如油盎過聖姥泉蓋石上一罅人大呼於旁則泉出屢呼則屢出可怪也晚至瞿唐關唐故夔州與白帝城相連杜詩云白帝夔州各異城蓋言難辧也關西門正對灔澦堆堆碎石積成出水數十丈土人云方夏秋水漲時水又髙於堆數十丈肩輿入關謁白帝廟气象甚古松柏皆數百年物有數碑皆孟蜀時所立庭中石筍有黃魯直建中靖國元年題字又有越公堂隋楊素所創少陵爲賦詩者已毀今堂近嵗所築亦甚宏壯自關而東卽東屯少陵故居也

二十七日早至夔州州在山麓沙上所謂魚復永安宮也宮今爲州倉而州治在宮西北甘夫人墓西南景徳中轉運使丁謂薛顏所徙比白帝頗平曠然失關險無復形勢在瀼之西故一曰瀼西土人謂山間之流通江者曰瀼云州東南有八陣磧孔明之遺迹碎石行列如引繩每嵗江漲磧上水數十丈比退陣石如故

入蜀記卷四

