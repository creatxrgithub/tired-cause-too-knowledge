

杜工部年譜

《杜工部年譜》一卷﹐宋趙子櫟撰。子櫟字夢授﹐太祖六世孫﹐元佑六年進士﹐紹興中官至寶文閣直學士﹐事迹具《宋史》本傳。子櫟與魯訔均紹興中人。然子櫟撰此譜時﹐似未見訔《譜》。故篇中惟辧呂大防謂甫生於先天元年之誤。考宋人所作甫年譜﹐又有蔡興中﹑黃鶴二家﹐皆以甫五十九歲爲大歷庚戌。獨子櫟持異議﹐以爲卒於辛亥之冬。不知辛亥甫年六十矣。且子櫟以《五年庚戌晚秋長河送李十二》爲甫絕筆。甫生平著述不輟﹐若以六年冬暴疾卒﹐何至一年之內竟無一詩﹐此又其不確之證也。其所援引亦簡略﹐不及魯《譜》之詳。以其舊本而存之﹐以備參考焉爾。

杜工部年譜

呂汲公大防爲杜詩年譜﹐其說以謂次第其出處之歲月﹐略見其爲文之時﹐得以考其辭力﹐少而鋭壯﹐而肆老而嚴者如此。竊嘗深考其譜﹐以爲甫生於睿宗先天元年壬子﹐而甫實生於開元元年癸丑。以爲甫沒於大歷五年庚戌﹐而甫實沒於大歷六年辛亥。其推甫生沒所值紀年與夫紀年所值甲子﹐皆有一歲之差﹐且多疎略﹐今輙爲訂正﹐而稍補其闕﹐俾觀者得以考焉。

明皇開元元年癸丑

按天寶十載﹐公年三十九﹐奏三大禮賦表云「生陛下淳朴之俗﹐行四十載逆數之甫。」是年生。舊譜甫生先天癸丑﹐奏賦天寶十三載﹐十三載年四十三﹐十載亦年四十矣。

開元三年乙夘

《夔峽觀公孫弟子舞劍器詩》序云「開元三年﹐余尙童稚﹐於郾城觀公孫氏舞劍器。」

開元七年已未

《壯遊詩》云「七齡思卽壯。」《進鵰賦表》云「自七歲所綴詩筆。」甫作詩起七歲。

開元九年辛酉

《壯遊詩》云「九齡書大字﹐有作成一囊。」

開元十四年丙寅

《壯遊詩》云「往昔十四五。」

開元十五年丁夘

甫年十五﹐後有《百憂集行》云「憶年十五心尙孩。」

開元二十三年乙亥

有《開元皇帝皇甫淑妃神道碑》云「野老何知斯文見托。」甫時白衣。

開元二十五年丁丑

《壯遊詩》云「忤下考功第。」唐初考功試進士。

開元二十六年戊寅

春﹐以考功輕徙禮部﹐以春官侍郎主之。甫下考功第﹐蓋是年春也。

開元二十八年庚辰

按栁芳唐歷開元二十八年﹐天下雄富﹐西京米價不盈二百﹐絹亦如之。東由汴宋﹐西曆岐鳯﹐夾路列店﹐陳酒饌待客﹐行人萬里不持寸刄。《憶昔詩》云「憶昔開元全盛日﹐小邑猶藏萬家室。稻米流脂粟米白﹐公私倉廩皆丰實。九州島道路無豺虎﹐逺行不勞吉日出。」乃其時也。

開元二十九年辛巳

是年甫有《祭杜預文》云「十三葉孫甫謹以寒食之奠﹐昭告於先祖﹐晉鎭南大將軍當陽成侯預﹐葬龜洛偃師首陽山南﹐甫祭於洛之首陽。」

天寶元年壬午

《集》有天寶初南曹小司冦爲山之作﹐時年三十。

天寶三載甲申

正月丙申朔﹐詔攺年曰載。

天寶六載丁亥

詔天下有一藝詣轂下。時李林甫相國命尙書省試皆下之﹐遂賀野無遺賢於庭。其年甫﹑元結皆應詔而退。

天寶九載庚寅

秋七月置廣文館於國子監﹐以鄭虔爲博士﹐贈鄭虔《醉時歌》云「廣文先生官獨冷。」是年秋後所作也。

天寶十載辛夘

《明皇紀》﹕「天寶十載春正月﹐朝見太淸宮﹐朝饗太廟及有事於南郊。」甫上三大禮賦﹐授河西尉攺右衛率府冑。曹史謂甫天寶十三載獻賦﹐而考《明皇紀》﹐十三載至自華淸朝獻太淸宮﹐未嘗郊廟行三大禮﹐當以《明皇紀》爲證。

天寶十一載壬辰

《除夕曲江族弟杜位宅守歲》云「守歲阿戎家。」云云﹐甫年四十﹐獻歲年四十一﹐位弟字戎﹐甫從弟﹐李林甫壻﹐宅近曲江。《浣花寄位》云「玉壘題詩心緒亂﹐何時更得曲江遊。」

天寶十三載甲午

《上韋左相詩》﹕「鳯歷軒轅紀﹐龍飛四十春。」玄宗卽位四十二載﹐故云。玄宗西嶽太華碑曰「天寶十二載癸巳﹐甫進封嶽表﹐杜陵諸生年過四十。」丞相國忠《今春二月丁丑陟司空賦》曰「維嶽克生﹐司空則賦。」當在是載﹐甫是年四十二﹐故曰年過四十。

天寶十四載乙未

是年十一月初﹐自京赴奉先﹐有奉先縣《詠懷詩》﹐是月有祿山之亂。

至徳元載丙申

是年肅宗卽位﹐攺至徳元載。夏五月﹐甫避冦左馮翊﹐逆旅鄜畤有《白水髙齋三川觀漲詩》。六月祿山入潼闗﹐明皇西幸﹐七月肅宗卽位靈武﹐甫自鄜挺身赴朝廷﹐漸北至彭衙行﹐遂陷賊中﹑冬有《悲陳陶悲靑阪哀王孫詩》。

至徳二載丁酉

其春猶陷賊﹐作《曲江行》﹕「春望憶幼子。」賊退﹐竄歸鳯翔﹐拜左拾遺。房管敗陳陶﹐甫上疏救之﹐有薦岑參謝口勅放推問狀﹐八月墨制放往鄜州﹐有別賈嚴二閣老﹐北徵徒步歸行羌村詩。

乾元元年戊戌

夏六月出爲華州司功﹐其秋有試進士策﹐代華牧郭使君論﹐殘冦狀﹑時有《畱花門洗兵馬詩》。

乾元二年已亥

元年九月九﹐節度兵討慶緒於鄴城﹐遂潰。三月官軍敗滏水﹐甫有《新安吏》《石壕吏》《新婚別》《垂老別》《無家別》﹐甫時華州司功參軍﹐闗輔饑棄官西去﹐度隴客﹐《秦亭立秋後詩》云「惆悵年半百。」甫年四十七﹐冬十月發秦州﹐初至赤谷南﹐至鐵堂峽﹐遂踐同谷城積艸嶺鳯皇臺。

上元元年庚子

《成都西郭艸堂詩》云「經營上元始。」卽其時也﹐有《浣花卜居》《狂夫有客南鄰謾》《與王侍禦掄》《邀髙蜀州適》詩。

上元二年辛丑

是年在蜀郡﹐有《百憂集行》云「卽今倐忽巳五十。」按是年年四十九﹐有《杜鵑行》《石犀行》《古柏行》《病柏》《病橘》《枯椶》《枯柟》詩﹐《代宗紀》﹕「上元二年九月壬寅﹐詔剔上元號﹐獨曰元年月以斗建命之﹐以建子起歲。」艸堂卽事荒村建子月﹐又《戱贈友詩》﹕「元年建巳月﹐郎有焦校書。元年建巳月﹐官有王司直。」其年太子少保鄴國公崔光逺爲成都尹﹐劍南節度會東川叚子璋殺其節度李奐﹐走成都﹐光逺命花驚定平之﹐甫有《贈花卿歌》﹐光逺死﹐其月廷命嚴武。

寶應元年壬寅

嚴武是春開府成都﹐甫有《嚴中丞枉駕浣花艸堂》《仲夏嚴中丞見過》之作﹐《艸堂詩》云「斷手寶應年。」卽其時也﹐甫與嚴武巴西相別。其冬甫遊射洪陳拾遺艸堂﹐南至通泉縣﹐還梓州。

代宗廣徳元年癸夘

其春甫有《登梓州城樓》﹐又西北遊涪城﹐夏還。有《梓城南樓陪趙侍禦詩》﹐九月有《祭房相公文》﹐其秋入閬中﹐其冬有《放船江上詩》﹐甫巴西聞收京闕﹐有《送班司馬入京詩》。其年﹐代宗幸陜﹐有《憶昔詩》云「得不哀痛塵再蒙。」自天寶十四載至此九年﹐玄宗幸蜀﹐代宗又幸陜﹐故曰塵再蒙﹐甫年五十一。

廣徳二年甲辰

嚴武再鎭蜀﹐甫贈詩云「殊方又喜故人來。」除京兆功曺不赴。武辟劍南參謀檢校工部員外郎﹐閬塗中贈武詩﹕「得歸茅屋赴成都﹐直爲文翁再剖符。」其夏至蜀﹐有《公堂揚旗和嚴武早秋詩》《揚旗詩》云「二州陷犬戎。」一本作三州﹐《代宗紀》﹕「吐蕃陷松維二州﹐栁芳歷糧運絕﹐西川節度髙適不能軍﹐吐蕃陷松維保三州。」甫年五十二。

永泰元年乙巳

其春飲鄭公堂﹐四月嚴武死﹐有《哭嚴僕射歸櫬詩》。

大歷元年丙午

二月﹐杜鴻漸鎭蜀﹐甫厭蜀思吳﹐成都亂遂南遊東川﹐至夔峽浮家戎江﹐渝州候嚴六侍禦﹐題忠州龍興寺詩。

大歷二年丁未

有《云安立春詩》放船下峽﹐初宅瀼西﹐有《赤甲鹽東屯白帝詩》﹐其年十月十九﹐有《觀公孫大娘弟子舞劍器詩》云「五十年間似反掌。」自開元三載相去五十三年﹐甫年五十五。

大歷三年戊申

正月旦有《太歲日詩》﹐正月甲子放船下峽﹐畱峽州之上牢﹐下牢過荊州之松滋﹐有《荊南秋日詩》﹕「九鉆巴噀火﹐三蟄楚祠雷。」自庚子卜築劍外巴道及丙午逆旅云安﹐云安楚地﹐移居公安﹐歷石首劉郎浦﹐其冬至湘潭﹐有《嶽陽樓》《歲晏行》。

大歷四年已酉

有《嶽陽洞庭湖》《靑艸湖湘夫人祠》《喬口道林嶽麓二寺》詩。

大歷五年庚戌

髙適乾元中刺蜀州﹐永泰元年卒﹐至大歷五年實六年矣。是年庚戌﹐甫年五十八﹐正月追酬髙蜀州人日寄漢中王瑀敬昭州超先。二月﹐湖南屯將臧玠犯長沙﹐甫發潭州﹐溯湘宿鑿石浦﹐過津口﹐次空靈岸宿石花戍﹐過衡山回棹至衡東南邑曰耒陽。有《呈聶令詩》﹐或謂甫絕筆耒陽之夏﹐然耒陽古體之後﹐律詩尙盡一秋﹐《晚秋長沙送李十二》曰「與子避地西康州﹐洞庭相逢十二秋。」類此者多。

大歷六年辛亥

甫其冬北徵棄魄巴陵﹐元稹志劍南兩川節度﹐嚴武狀公工部員外參謀軍事﹐旋棄去﹐扁舟下荊楚間﹐竟以寓卒﹐旅殯嶽陽﹐享年五十九。或謂遊耒陽江上宿酒家﹐是夕江水泛漲﹐爲水漂漲﹐聶令堆空土爲墳﹐或謂聶令饋白酒牛■﹝炙﹐肉代火﹞﹐脹飫而死﹐皆不可信。

