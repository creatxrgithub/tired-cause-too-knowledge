

扈從東巡日錄

﹝淸﹞髙士奇撰

●目錄

敍一

敍二

敍三

敍四

自序

卷上

卷下

附錄

●敍一

余旣承乏總修明史攬其君臣事迹至於乘輿出入巡幸搜狩尢謹書之而其國初文淵諸臣如楊文敏金文靖輩率嘗扈從行在時時召語或遇山川扼塞立馬論議於史家法皆得備書其事不獨以爲其臣之榮凡所以彰其君接近儒者寵之帷幄資以腹心𨿽在道途猶其勤如此可以爲簡冊之光也康熙二十一年春上東巡省謁陵寢翰林侍講髙君澹人實從歸則以其紀載諷詠之所爲作輯錄卷帙以示余觀其馳驅關塞流連丰鎬鋪陳帝業之艱難誦述民風之勤苦靡不言之成文歌之成聲而出入翠旗羽林之間行宮帳殿有燕見之語有賡載之歌考之文敏文靖諸人所未有焉余左右史職也微澹人記載而諷詠之且猶將求得其事書之簡編藏之石室金匱之中況乎其言之可傳於後也主上親近儒臣引之密勿深嚴之地一時君臣感會啟沃謨猷有外庭所不及知者微澹人紀載之文諷詠之言卽使求得其事書而藏之其得如澹人之所自爲言而可傳於後者歟則言之關於彰君之美而以爲簡冊之光者不綦重且亟歟余旣受而讀其書喜而爲之序康熙二十一年九月望日髙都陳廷敬拜譔

●敍二

皇帝禦禹二十有一年武功耆定中外乂寧九廟畢饗山陵用告於是仲春旣望乘輿發京師越八旬爲仲夏四日駕歸自東臣民胥慶維時丰鎬舊臣曁熊羆虎賁宿衛之士與扈從者以數千百計而漢文臣則內廷供奉侍講髙君澹人及侍讀學士孫君屺瞻與書三人而已道路所經各有紀載旣歸而侍講以所撰日錄上下二卷示余余受而卒業愾然以嘆曰從來扈蹕朝陵儒臣之榮遇而跋履關塞馳驅險陿極喬山瀚海之雄觀循金戈鐵馬之舊地稽之史乘自昔罕聞余自媿荒陋弗文不能發爲壞瑋沈博之辭以信今而傳後是編鋪陳經曲歌詠盛美證事必核辧物必詳以視中郎建寧之記徒述威儀明禮意者不尢爲卓絕矣乎自永陵展謁以後車駕巡視邊徼兼講春搜之禮書偕部院諸臣被命還畱都祇候因以其間延訪故老略覩開天肇造築壘誓師與夫三路克敵之遺迹而侍講獨從鑾輿備歷松花混同白山黑水諸勝聞見益異紀事益奇蓋有遼金元史誌所未具載而胡嶠薛映諸人所未嘗敍錄者余覽之俯仰駭愕恨不獲一至其地以慰宿昔海外九州島之慕而吟誦三復目蕩而心移所得斯已多矣若夫行宮帳殿顧問時殷天章睿藻倚席輒和以及八旬之內皇上奏記兩宮親禦翰札披覽章疏秉燭夜分凡外廷諸臣耳目所不能及者侍講皆一一珥筆而記之讀是編者上以揚聖徳下以摛國典大以鏡形勝小以別物產胥於是有考焉豈特斤斤志一時陪車托乘之盛事已哉康熙二十二年三月旣望京江張玉書拜譔

●敍三

自古英武不世出之主必巡行畿甸登陟山川審覽風俗周知民隱一除壅蔽之習而憂深思遠之臣又必以深居端拱相勸戒乘輿輕發伏輦固爭由是守成恭儉之君閉深宮遠車馬非郊祀大典不敢出沿及末俗怠安自喜日與媍寺親暱而賢士大夫至扞隔不相見𨿽有軍國大計不過從中可否其奏而已爲害可勝言哉大抵爲人君者𨿽身居九重必周乎四海之大察夫萬物之情然後耳目無不達左右之人莫敢肆其欺則所以審處於出不出之間者又烏可忽乎我皇上神武睿哲遠邁前古削平反側顯承謨烈驅馬丰鎬躬祀山陵所以告成功昭祖徳也乃以今年仲春望日六轡東巡諸王大臣扈蹕萬甲雲從特命內廷供奉翰林侍講髙君參行幄朝夕上前不離馬首所過山川郡縣兀塞要害之地必與侍講撫今追昔究論興衰治亂之由而詠懷古迹流連景光則親灑宸翰用紀名勝侍講必倚馬磨盾以和如告祭三陵則有詩望祭長白山醫巫閭山則有詩過盛京舊宮則有詩弔夷齊廟及呂翁山駐蹕山海關大淩河望月遼城載遊千山皆有詩禦制諸篇外廷小臣不可得而見也所及見者侍講奉和諸作與賜侍講一絕句云六禦東巡海上回夜深懷古帙重開祕書日日隨行殿玉勒前頭珥筆來觀此則知君臣賡和之美一時遭遇之榮𨿽古人殆有所不及矣當大駕之東巡也自京師至奉天抵烏喇虞村往返萬有餘裏中間所舉大典禮則告成陵園柴望山川宴勞諸臣於奉天宮門外百戲具陳恩賚普徧又以餘閒射虎於山漁魚於淵行圍講武威加遠邇計其時月出以仲春入以仲夏不過八十日事耳六龍馭風神迅莫測所過市肆不移禾麥無恙又賜租釋罪歡動遠邇何其盛歟嗚呼後代端拱之朝席安枕怠身不出乎宮闈目未覩乎禾稼間或鑾輿一出必徵兵衷甲重圍密布翠華鄭重日移數里國勢日就孱弱武備不講而大事以去不重可嘆哉侍講讀書覽古從來彊弱興亡之故灼有深鑑故於關河邊腹之間廣搜前史旁及山經地誌歷歷紀載用彰我皇上英武遠略垂戒於萬世者實大豈僅以詩詞誇雄麗也然其篇章典博已與宸翰相輝映天下後世必傳誦於無窮豈予株守一經者所得測識乎哉揚州弟汪懋麟拜譔

●敍四

翰林院侍講錢唐髙君澹人以康熙二十一年春扈從天子東巡告成功於三陵歸成日錄二卷其友朱彜尊受而讀之作而曰古者君出史載筆士載言蓋必有文學之臣從周之搜於岐陽也時則有若史籀爲之詩漢之狩於方嶽也時則有若班固有若崔駰有若馬融爲之頌不惟是也昔惟叔之寶鬲鼎銘曰惟叔從王南徵叔邦父之簠銘曰用徵用行用從君王凡獲與扈從者至銘之彜器以永厥世期以鋪揚盛美於無窮自古然矣君侍禁闥久親見聖天子命將四出誅鋤不庭授方略於萬里之外宵衣晚膳不自暇逸君亦未嘗息偃休沐一日弛威弧戢天戈疆宇悉定辰旗星幹有事山陵從容豹尾之後賡天章答顧問惟君實侍左右君之遇亦榮矣𨿽然踰山海而北極乎松花之江荒塗深淖車溓而馬蹶羽林材武之士蓋有不勝疲乏者君以一書生執鞭靮日夜隨侍帳殿不少後又以餘力拜揚賦詠考山川之阨塞覽戰爭之迹訪金源宮闕所在證以舊史至殘碑斷碣靡不摩挲讀之非有倍萬人之才者能之乎天子命君侍從允爲得人君之所記方之古銘詩無愧其可傳於後無疑也爰請鏤諸板以爲載筆載言者法秀水弟朱彜尊拜譔

●自序

泰畤汾陰揚生之賦扈從岱宗梁父應氏之紀登封但隨豹尾之班得載夋兔毫之管恭逢皇上神武洗兵孝思尊祖旣羽幹之治化必俎豆以昭虔鐃曲揚休升歌九廟椒馨報本展謁三陵遊復道之衣冠薦精禋於匕鬯於是關山迢遞溯源窮長白之靈丰沛經過望气識巫閭之鎭千旗萬乘粲以成章七萃八神布而雜沓道路之所躋涉輪蹄之所往還健若天行疾如電發四千里外華胥若水之區八十日中太乙鉤陳之列乃有臣朔陪車孫通杖策隨身筆研近侍鑾輿載路旌旟獨攜書卷乘內廏之馬躡景追風給尙膳之餐珍羞玉粒自維單素獲覩威儀旣邀不世之榮宜著非常之典顧志闕遼左文獻無徵蹕警康衢閭閻難問惟就見聞所逮約略誌之總其時物參以前史公私兩載逐日成編蔡中郎述禮上陵以示學者金文靖記行北轍傳在藝林以臣不文方之增愧繕本旣就題曰扈從東巡日錄云康熙二十一年壬戌五月望日內廷供奉翰林院侍講臣髙士奇謹序

●扈從東巡日錄卷上

內廷供奉翰林院侍講臣髙士奇撰

康熙二十一年正月十七日上諭諭禮部比年以逆賊吳三桂背恩反叛擾亂地方仰荷祖宗在天之靈默垂庇佑克奏蕩平應躬詣山陵展祭以告成功前初聞捷音卽詣孝陵行禮玆奉太皇太后慈諭太祖太宗山陵亦應親往祭告隨命議政王貝勒大臣等會議僉謂事關大典允宜舉行今擬卽謁太祖太宗山陵虔申昭告用展孝思應行事宜及需用各項著各衙門速行備辦爾部卽遵諭行特諭次日欽點隨從諸臣臣士奇供奉內廷例當扈蹕友人寵斯行也得贈行詩若干首

翰林院學士兼禮部侍郎張英一首峯連長白影嵯峨送子東隨警蹕過萬騎云屯看渤海三春冰泮渡遼河龍門史筆登臨助燕國詩篇扈從多聖主恩深丰沛日屬車常和大風歌

詹事府詹事兼翰林院侍讀學士沈荃一首頻年宿直居中禁此日東巡扈翠華路遶靑山森木葉江連黑水漲松花六龍過沛思弘烈七乘隨驂屬大家漫詠皇華持節去巫閭北望渺雲霞

國子監祭酒王士禛一首翠華聞喜出蕭關扈蹕名髙法從班萬騎羽林隨豹尾幾人玉斧侍龍顏風雲自護長陵邑王气遙連木葉山共道千城賜牛酒羨君載筆屬車還

左春坊左贊善兼翰林院檢討徐幹學一首才子趍丹禁承恩歷歲年曾隨云輅出再奉日車旋遼海看綿曠橋陵拜吉蠲聖情歡宴鎬廟略重巡邊石砮徵時古牛魚入饌鮮三韓風尙朴百濟地形便下馬時揮翰行圍亦佩鞬白山明霽雪黑水積寒煙欲續虞衡志將搜宛委編層霄天語切行殿主恩偏還軫逢朱夏懷人寫碧箋橊花午日燕景物正淸妍

翰林院編修陸葇二首萬騎臨遼海連云柳岸長山圍靈寢綠花點禦鞍香委佩趨輪殿賡歌繼柏梁空慚畱滯者相憶紫遊韁灤江春水闊誰念舊徵袍此去乘陽令相看喜建櫜月深龍幄酒風揚錦川桃翠蓋登長白銘碑屬彩毫

翰林院編修杜訥一首才雄倚馬隨仙蹕豹尾雲中第一班東出楡關應賦海北經華表自銘山陵園地迥風煙闊丰沛春深艸木閒帳殿頻年書盛事縹囊又滿屬車還

翰林院檢討毛奇齡四首朔衛嚴淸蹕東巡簡從官持衣陪萬乘橐筆侍三壇仗扈龍驤遠江回鴨綠寒丰人雞犬在彌望卽長安禦路通澄海鑾輿狩盛京掞天流漢藻計地出秦城班借千山影詩題五國名長楊勞聖眷早有射熊情豫動迎花壘春深暗柳旗敷文頒韎韐前史著髙驪墓弔張僉事歌傳來護兒十三山下駐回首一相思才子膺供奉皇恩逮近臣百神黃道合二月翠華春鐵嶺追仙校淩河少凍人杏花山畔發看點屬車塵

翰林院檢討嚴繩孫南浦詞一首披香侍從鎭朝隨宮漏暮宮鴉忽報翠華春豫紫塞度銀沙千里旌旗篲野簇雞翹五色亂雲霞趁六龍飛處極天紅雨江水泛松花還憶鳳城三五共華燈明月醉天家此際長楊羽獵獨自騁妍華行矣靑門鞭影度關山新柳萬行遮待歸來又是翻階紅藥夢天涯

纂修明史主事汪懋麟一首古之英主每巡狩八駿騰驤出天廏有時倉卒不載書卽以儒臣置左右東馬嚴徐何足論少室山人有匡救宣公所遇非所期札子連篇苦煩糅吾愛侍講學問醇內殿深嚴達宵晝宮中艸木且不言何況籌邊與平寇以此敬愼九重喜密敕飛箋必親授詩書陳說當幾筵筆札淋漓上袍袖功成治定告宗祖不爲搜苗獵園囿詔令侍講參龍駒曰惟汝才足先後春云如蓋長白髙春水如油鴨波皺外藩君長爭來迎海鳳天吳雜文繡歡呼一日三列圍殪得黃羊與靑獸特取上殺獻陵廟較勝含桃供飣餖日斜鼓角還禦營一騎封章更宣奏古來勤政如此稀好向轅門待星宿

大理寺左評事髙層雲四首春深花信遞吹寒黃屋東臨地軸寬太乙神祗歆九廟鉤陳羽衛肅千官直卑漢祀登梁父還帙周禋禮泰壇玉殿詞臣重扈蹕建標天闊出三韓遼陽北抵開原路形勝依然紫气深大漠驚沙來滚滚重關怒馬去駸駸十三山外淩丹障廿四屯邊望黑林爲憶振衣云漢表頻看染翰愜宸襟寢園億載閟風霆隧道松楸翠黛扃勢接錦城通穴叫窱垠連鐵嶺入靑冥平琮薦瑞回神睠方鼎升庖協地靈獨謝封泥勤典祀侍臣誰復艸云亭鐃歌莫奏上之回過沛橫汾气壯哉萬里直教天馬至四樓曾笑野鷹來宮中自舞雲門樂塞外新添駐蹕臺酒伴共期疏竹下試探束筍問新裁

纂修明史監生支七品俸黃虞稷二首駸駸羽騎翊飛龍丰鎬耆人望九重日月髙瞻新斗極風雲猶護舊堯封山川乍向圖經見淳朴還疑太古逢獨羨詞臣能扈從屬車載筆紀從容聖主東巡帝裏遙芳春扈蹕敢言勞千山雪淨齊驅馬四海波恬正建櫜帳殿恩深親賜饌行宮晝永獨揮毫宸遊幾度隨仙仗多少天香染繡袍

候選知縣沈皡日徵招詞一首露濃仙掌重門曉早宣屬車陪駕踏徧艸芽香籠靑絲天馬雞翹看插罷便飛到十三山下艾帳收時禦鑪煙起宮袍誰卸雲裏近龍顏邊墻外春嵐翠螺如畫待詔賦新詩聽金鈴鷹架將離花已謝算安石橊開歸也梅黃雨綠暗西窗好剪燈淸話

國子監例監生沈嶙永遇樂詞一首鳳闕雙開龍池九曲住鄰瓊島容我軒窗疏簾靜幾花底春風掃朝衫曉整院蓮晚撤一刻餘香吹遶計三月樽前塵尾倚玉自慚多少忽傳扈蹕便聞驪唱秣馬西華艸艸紙養芙蓉筆裝翡翠打點封山稿秦松漢柏祀諸陵罷能幾詞臣同到算歸路長楊賦就又新句好

錢塘縣學生藍深禦街行詞一首春明門外長楊路五色云邊賦花鬃蹀躞試輕蹄惹得軟紅吹度夕陽天畔徵衫料峭金輦頻回顧何須更到蓬山去咫尺仙鸞護淸宵帳殿數雞籌此際共燒蓮炬玉關人遠詞箋十樣教翠鬟收貯

二月十五日癸巳辰時上率皇太子親辭兩宮畢由東長安門出東直門百官集午門跪送鹵簿設東直門外五里臣士奇得從豹尾班後諸王及八旗禁旅以次行旌旗羽葆絡繹二十餘里雷動雲從誠盛觀也學士臣張英編修臣杜訥送駕至郭外臣英時已得請南還於上馬前叩辭念臣士奇與學士臣英自康熙十六年十二月十七同時入直大內南書房接步隨肩將及五載晨夕無間一旦南北分攜馬上言別不禁黯然道出孤山在通州城東四十里四面平曠一峯挺然水經注雲濡水又東北徑孤山南卽此是也駐蹕采果營月色甚佳帳殿淸肅恭成紀事一首昨歲宸遊奉起居春風又喜宿周廬徵人不唱關山曲史筆難成封禪書鳳闕看來云尙近龍城數去路還紆遙思蕓閣簪花侶碧瓦朱欞夜月虛

甲午馬首東騫微風振斾過三河縣縣近七渡鮑丘臨洵三水故名三河舊城在今治東三里被水沖廢後唐長興三年盧龍節度使趙徳鈞攺置於此元禮部郎中王約有重建三河講堂記亦以縣城剏於後唐明宗云駐蹕賢渠莊

乙未曉行雲气未開盤山嵐翠縹緲不辧頗憶去歲暮春扈從出喜峯口道經薊野賜遊竟日崖壑崚嶒林木茂密時有細泉出峭壁下濺濺艸石間自作溪聲精舍禪房巖棲谷隱淨業庵在山林蔽芾中更爲幽遠私念旅食長安十六七年幽尋罕遘何時髙臥北窗枕上看山萬慮伏息斯爲最樂今乃遙睇山阿似托浮雲謝客可一嘆也亭午微霽過別山山巓三壘尙存土人云是前朝防秋堠瞭之所駐蹕玉田縣城東按玉田古無終國無終山在縣治西北四里一名翁同山搜神記載有陽翁曰雍伯雒陽人於山下汲水作義漿行者皆飲三年有人就飲遺以石子一升使於髙平有石處種之徐氏者爲右北平著姓有女人多求之不許雍伯試求徐氏笑其狂乃云以白璧一雙當可爲婚雍伯至種石處得白璧五雙徐氏大驚以女妻之今水中白沙玉工取以治玉

丙申駐蹕丰潤縣城西自玉田至此八十里中地多汀渚時有鳧鷖飛鳴上下麥隴稻塍疇壤繡錯志稱馬頭山華山諸勝未得一登是夜云黑無月周廬幕火望若繁星也

丁酉駐蹕王家店東北灤州界也春寒甚厲擁絮不寐襲以重裘思沽村醪飲之夜深不可得

戊戌駐蹕盧龍縣範家莊北地皆沙磧微風驟起則驚塵撲面上泛舟灤河至孤竹城城方廣無幾中有夷齊廟殿庭廊廡畢備史稱伯夷叔齊不食周粟餓死首陽山按書傳所載首陽山凡五各有按據莊子曰首陽山在岐山西北馬融曰首陽山在河東蒲阪華山之北河曲之中曹大家注幽通賦云夷齊餓於首陽山在隴西戴延之西徵記云洛陽東北首陽山有夷齊祠今在偃師縣西北說文云首陽山在遼西若山海經所載首陽之山其上多金玉無艸木毛詩唐風采苓采苓首陽之巓汲冢瑣語曰晉平公至於澮見人乘白驂八駟以來貍身而狐尾問師曠師曠曰其名首陽之神飲酒霍太山而歸見之甚善則河東蒲阪之首陽山當爲夷齊采薇處其餘或同名者今瞻拜廟貌皆服冕旒非其志也廟後淸風臺髙據懸崖平臨灤水長松翠柏交蔭臺側隔岸小山有孤竹君廟大小沮水出兩山間與灤河合流漁人网罟時時集此取灤鯽徑尺鮮鱗一方珍味京師爭購以入食單恭和禦制夷齊廟詩史遷著列傳夷齊乃居首忼慨念聲施靑雲期不朽砥行與立名玆言亦借口敝屣視千乘身後復何有西山云恥周北海亦避紂抗懷天地間踽踽絕儕偶遐尙渺疇昔憑弔歔童叟附會采薇迹洛陽或隴右適來孤竹城廡宇崇丹黝攝衣歷虛堂儼然肅冠綬白日黯階除寒煙生幾牖寂寂荒祠春頑懦咸奔走粵稽祥符中加以侯封久古人如有知一笑同芻狗借問墨胎祀奚若芳蹤壽猗歟淸且仁千秋良獨守

己亥渡灤河經永平府城南永平古孤竹國秦漢時爲右北平地李廣曾守北平夜出見虎彎弓射之沒羽比明乃知爲石今府城東南十五里峯巒峭拔下多溪谷射虎石其遺迹也駐蹕撫寧縣城西

庚子過撫寧縣郭外多喬木參差睥睨經渝關驛爲唐之渝關去山海關六十里以渝水名故又曰臨渝關綱目所載唐太宗徵髙麗回從飛騎三千人馳入臨渝關道逢太子進新衣卽此地耶午後微雨淸埃駐蹕二十里鋪夜聽海潮聲殷然鞺鞳意甚慨慷念古人抱書挾劍從軍萬里號爲壯遊今寰宇澄平六龍巡幸所過皆丰沛之地臣忝列侍從蒙恩更渥此又千載一時勉哉此行敢惜況瘁耶

辛丑出山海關關本元時遷民鎭故明中山王徐達守燕相度地形築爲關隘門通一綫雉堞兩重北山南海四塞險固上顧臣士奇曰山海爲畿輔第一雄關前代竭天下徵輸以供兵戍之用我朝定鼎燕京內外一家關門淸晏無所用其險矣臣士奇奏曰臣聞前代自萬曆以來君臣晏安將帥失和其治邊以能名者不過修繕城壕多築墩堡糧餉徒致虛糜兵馬全無核實恃山海居庸紫荊等關爲門戶而黨錮紛爭生民日蹙流寇李自成以烏合之眾一呼京師不守險之不足恃也明矣皇上求治不遑惟務修徳又能遠鑑前失社稷蒼生之福也關西平野卽我兵破李自成處出關數里有姜女祠祠前土丘爲姜女墳望夫石在其側昔秦皇包並六國之後命將蒙恬塹山堙谷築長城萬餘里爲北界殫役驪山銀海金鳧爲萬世計迨陳涉一夫作難秦祚亡滅牧豎求羊遺火寶衣一炬不若姜女荒祠片石千載矣是日行圍樺皮山皇上親射三虎皇太子年甫九齡引弓躍馬馳驟山谷間矢無虛發見一虎射之立斃萬人仰瞻莫不震頌自此每合圍時射虎甚多不能盡紀駐蹕王保河奉觀禦制山海關詩恭和進呈歷代稱重險相沿置內邊喜峯沙气擁碣石海云連壁類千丁鑿門容一箭傳詎知龍躍日應是鹿亡年赤羽飛軍壘黃花卷戍煙綢繆終失守燮伐迅乘權永奠鰲爲極長披錦作川休哉淸晏久扃鑰自天然又題姜女祠詩二首海畔荒祠對夕曛苔痕深淺上羅裙三千鬭盡阿房寵那得人傳姜女墳咸陽原上早飛灰玉匣珠襦事可哀爭似空山一抔土香魂猶作野花開

壬寅遲旦海日欲出朝煙變幻散若綺霞接顧之頃焱然四徹海光浩渺極目無際昔荀中郎羨在京口登北固山望海云𨿽未覩三山便自使人有陵云之气今東臨碣石近指扶桑覺蓬萊方丈隱隱欲出也父老言桃花島崒峯孤嶼遙峙海濱前朝海運必泊艘於此然相去已復不知其幾千里矣是日駐蹕中後所

癸卯駐蹕寧遠城西寧遠河在西北山谷間南流至城西合爲二派環抱城郭三首山在城東二里三峯相峙狀若人首上有渟泉四時不竭寧遠城倚此爲固明宣宗時始分廣寧前屯中屯二衛地於曹莊湯池北置寧遠衛屬遼東都指揮使康熙三年攺爲寧遠州城中居民比屋梵剎華整祗樹相望塔碑可辧多是前朝鎭帥所建

甲辰駐蹕錦縣杏山西七里河是日上行圍所過松山連山塔山呂翁山皆太宗文皇帝用武之地昔文皇帝屢攻錦州及松山杏山等城未下崇徳六年八月復率大兵自松山杏山至敖忻河南山駐營綿山亙海橫截大路明總督洪承疇巡撫丘民仰總兵王朴李輔明唐通白廣恩曹變蛟馬科王廷臣吳三桂等共率騎兵四萬步兵九萬計十三萬人營於松山城乳峯山之上文皇帝先遣諸貝勒大臣各以精兵伏於杏山連山塔山及沿海諸要路親率數騎相視情形往來指揮立馬黃蓋下明將士望見悉戰栗膽喪以爲戰則力詘守則糧匱合謀夜遁我兵發伏追擊盡破明兵十三萬於呂翁山下【去松山三四里許】陸地殺敵五萬有餘自杏山迆南沿海至塔山一帶赴海死者以數萬計浮屍水面如乘潮雁鶩與波上下我兵止傷八人及廝卒二人耳承疇民仰等僅以殘兵萬餘退保松山城我兵復於松山四面掘壕三重困之一夕而成惟三桂率其部下三千人遁去余俱潰散明年正月遂破松山城生擒承疇民仰廷臣變蛟及祖大樂等未幾杏山塔山諸守將亦以城降至今經過其處溝壕壁塹歷歷在目而松山城堞盡毀惟遺址宛然仰見文皇帝神謀睿略猶令人敬懾天威嘆帝王自有眞也恭和禦制過呂翁山詩風霆迅掃六師移髙壘星羅指顧宜此地孤軍銜白璧當年合隊捲朱旗層沙直眺三關迥列石回看八陣奇正喜普天消戰伐文孫親歷頌開基

乙巳淸明憶昔人所云馬上逢寒食也關塞地寒艸甲未拆依依短柳色變微黃上憩小淩河河水澄澈初聞雷聲細雨旋霽暮渡大淩河駐蹕東岸大淩河去錦州四十里明宣宗時於河側增置中左千戶所與錦州爲犄角錦州者以城西有錦川水故名我太宗文皇帝天聰五年秋七月聞明總兵祖大壽與副將何可剛等率山海關外八城兵修築大淩河城晝夜督工甚力因議舉兵攻之兵分兩翼圍大淩河城射書城中招大壽降大壽抗命屢戰未克文皇帝令我兵佯爲錦州援兵距大淩河城十里各執旗幟向錦州馳逐揚塵大壽果信爲援軍至率兵出迎爲伏兵所掩擊踉蹌入城閉門不敢復出越數日明遣太僕卿監軍道張春總兵吳襄鍾緯等統馬步兵四萬來援渡小淩河卽掘壕列車盾鎗炮軍容甚盛明日文皇帝率兩翼騎兵直衝敵營敵不爲動兩軍接戰炮若轟雷矢發如雨我右翼兵突馳張春營敵兵稍挫吳襄及其副將桑阿爾寨等先奔余仍堅壁以待我左翼兵避敵炮矢不從汛地衝擊亦踵右翼兵進遂破其營截殺四十里方兩軍鏖戰時文皇帝遣人於敵營東發大炮火箭突有黑雲起且大風向我軍敵乘風縱火勢甚熾及旣逼我陣天忽雨反風敵倉皇失措被焚死甚眾我兵復扼其歸路盡殲之陣獲張春及副將張弘謨楊華徵薛大湖等惟春不屈但求速死文皇帝義之冬十月令陣獲各官以己意爲書招大壽會大淩河城內糧絕薪盡軍士皆殺修城役夫及商民爲食析骸而炊又執軍士之羸弱者殺而食之援兵不至大壽方議降獨何可剛不從大壽令二人掖出城外就我諸將前斬之可剛顏色不變含笑就刃城內饑人爭啖其肉大壽遂降文皇帝待之甚渥十一月縱大壽入錦州令其獻城以廝卒二十六人隨行大壽至錦州復叛崇徳六年命鄭親王濟爾哈朗武英郡王阿濟格貝勒多鐸等以大兵圍錦州每城一面駐立八營遶營俱掘深壕壕畔修築垛口兩旗中間又掘長壕界之近城設邏卒哨探如是者年餘及松山破後錦州城內糧食俱盡至人相食大壽戰守計窮始率眾出降至今過望錦水猶疑是唐宗美良川宋祖淸流關也康熙元年以錦州爲錦縣屬奉天府四年增設錦州府縣屬府治是日恭和禦制駐蹕大淩河詩云梢羽蓋夜停鑾古渡春冰望裏看歲月已休新戰鼓山川猶記舊徵鞍天髙漏轉千屯肅野曠星連萬幕寒睿藻橫汾眞不羨微臣珥筆和應難

丙午過杏山駐蹕閭陽驛是日會闈題名錄至奉命取閱是科會試天下舉人中式金徳嘉等二百名按金史閭陽本遼之幹州廣徳軍以奉幹陵故名奉陵縣天會八年廢州更名閭陽有淩河有遼景宗幹陵今則驛舍荒涼居民鮮少遙望十三山峯巒挺拔且時逢攺火節候驚心因憶去歲淸明扈從馬蘭峪今歲又在此處遂賦念奴嬌一詞以寄興雲年華幾許怎芳春兩度不曾憐惜古戍黃雲嘶馬去客裏又逢寒食冷雨攢衣顚風掣帽俄頃前村失瓦壚松火恁時盡也消得凝想水國繁華畫裙羅扇處處喧歌席柔櫓嘔啞花影外綠膩葡萄千尺異地今朝傷心楊柳才露些兒碧十三山下伴人一片窮石

丁未曉霧溟蒙咫尺不辧行亂山中意謂不能見醫巫閭山色也頃之日出經廣寧城按遼史爲顯州奉先軍上節度本渤海顯徳府地遼世宗置以奉顯陵者東丹人皇名倍小字圖欲【一作突欲】遼太祖長子讓位於弟性好讀書平生愛醫巫閭山水購書數萬卷藏玆山絕頂名望海山【一作望海堂】世宗因爲建陵蕭太后合葬焉中作影殿制度弘麗其後世宗亦葬於此金時升爲廣寧府攺軍名鎭寧置節度天徳二年隸咸平後廢軍隸東京明攺爲廣寧衛康熙三年設廣寧府附郭爲廣寧縣四年廢廣寧府以縣屬錦州府城南廬舍略存城北皆瓦礫惟李成梁石牌樓尙存鐫鏤表構亦極人工之巧醫巫閭山在城西五里昔虞舜封十有二山之一卽幽州之鎭也其山掩抱六重又名六山上有桃花洞又有聖水盆三水懸崖下灘𨿽冬不冰仙人巖飛瀑巖北鎭廟在山下呂公巖在廟內金蔡太常珪有詩云幽州北鎭髙且雄倚天萬仞蟠天東又云但在林梢看鳥背不知身到碧雲中今從馬上仰首見巖岫靑翠於遼西諸山中獨饒奇秀聞有蝌斗碑惜未得摩崖一讀也板橋河發源此山有二其一流徑衛城北其一流徑城南俱東南合蘆溝河及雙峯河入海有唐文皇屯兵舊壘在城東南三十里東風作寒急雨催暮夜更變雪駐蹕廣寧縣羊腸河東遼史有羊腸河隸始平軍源出白雲山卽此是日奉觀禦制望醫巫閭山詩恭和進呈云根結鰲岫削成千芙蓉馬頭望盤郁幹霄不數重掛流飛白練插石羅靑峯前有拱揖狀疑列大夫松有姚旣輯瑞岱華同時封秩祀先羣神精禋繼六宗星軺今四遣回盻駐倉龍煙藹若圖畫陪遊豁襟胸又得倦尋芳詞一首才晴便雨試暖翻寒禁煙時候一抹泥金烘染夕陽林岫嘆韶光隨逝水鶯花轉眼成辜負數郵簽恁茫茫過盡羊腸人首【羊腸河人首山途所經也】西湖曲釣磯無恙買片春帆欲歸難驟何處封侯幾度陌頭楊柳憶得今宵燈燼暗小窗曾夢遼西否乍聽殘五更風乳鴉啼又

戊申冒雪曉行天寒如嚴冬騁望數十里絕無村落平川曠野如萬頃銀沙或髙或下少焉雪霽云影零亂回顧醫巫閭諸山積素晴嵐別是一境駐驆滚腦兒

三月朔己酉駐驆白旗堡地多雉兔無源水新鑿百井以供行營綆長泉淺殊苦不給

庚子駐蹕遼河又名句驪河河西爲遼西河東爲遼東源出靺鞨北諸山中經塗山至洪州崖頭牛家莊出梁房口入海河上有小城名開城本朝初定遼時所築是日上漁於句驪河獲魚甚多徧賜扈從諸王大臣從官侍衛有差行營𨿽無斫膾具然錦鱗潑刺無不烹鮮者

辛亥駐蹕永安橋先是從沈陽至遼河百餘里間地皆葑泥窪下不受車馬故自廣寧至沈陽向以遼陽爲孔道太祖髙皇帝初定沈陽命旗丁修除疊道廣可三丈由遼河一百二十里直達沈陽平坦如砥師旅出入便之疊道外仍多葑泥永安橋去今奉天府三十餘里側有新碑紀修除疊道之工屹然在望土人名爲大石橋者是也

壬子陵晨微雨車駕過盛京城中鹵簿盡設觀者塡塞道路咸頌太平天子是日謁福陵昭陵畢復入城觀舊時宮殿謹按天聰十年丙子夏四月內外貝勒文武羣臣以徵服朝鮮混一蒙古兼獲玉璽之瑞宜上尊號以順民心勸進再三太宗文皇帝重違眾意降旨許可仍有益勤國政恪共乃職之諭於是具儀注擇吉於四月十一日

乙酉祭告天地受寬溫仁聖皇帝尊稱建國號爲大淸攺元爲崇徳元年朝賀禮成頒詔大赦定宮殿名以中宮爲淸寧宮東宮爲關睢宮西宮爲麟趾宮次東宮爲衍慶宮次西宮爲永福宮臺上樓爲翔鳳樓臺下樓爲飛龍閣正殿爲崇政殿大門爲大淸門東門爲東翊門西門爲西翊門大殿爲篤恭殿東牌坊爲文徳坊西牌坊爲武功坊大殿之側東西各創五亭爲諸貝勒大臣議政之所規模弘整華而不侈儉而合度仰窺文皇帝經營創業有典有則也皇上禦制過舊宮詩一首臣士奇恭和進呈倚天層構勢穹窿山海羣輸景物雄丰水君王周卜世沛宮父老漢歌風金楹玉石寫云常蔚繡桷丹甍雪始融擬賦東京須十載憑臨蚤已動宸衷駐蹕盛京城東北按金遼古爲幽營二州之域春秋戰國並屬燕秦置遼東遼西二郡漢因之武帝拓朝鮮地增置玄菟樂浪眞番臨屯四郡其時縣邑甚多晉以後慕容氏據之歷隋至唐入髙麗渤海至遼金建都州縣之數倍於前代元時已有名存城廢者明初罷州縣置衛益與前制不同卽史文亦多闕略今奉天府本明之沈陽中衛及定遼中左前後東寧海蓋鐵嶺三萬遼海十一衛地屬遼東都指揮使司順治十四年設奉天府於盛京城內領州一縣五云

癸丑謁祭福陵在盛京城東二十五里山形迆邐初不甚髙入大紅門地忽弘敞山勢峻拔磴道層折深邃髙聳幽窅莫測玉衣石馬赫若神靈佳气喬林鬱蔥五色自殿外望之則百水回環眾山俯伏羣趨爭赴拱會朝宗洵天建地設爲億萬年之神丘也駐蹕盛京城內甲寅告祭福陵禮成皇上禦制五言排律十韻臣士奇恭和進呈遙岑開碧甸疊嶂擁珠宮祀典千秋右巡行二月東回瞻蒼藹合俯瞰曲流通地是排云上天因列柱崇干戈今載戢玉帛舊來同式廓邠岐業長貽鎬雒功升磬【磬﹕馨】昭聖武執鬯展宸衷兩序陳弘璧諸藩撫大弓壇壝當太乙艸樹邁新丰仰答開基遠勤勞有聖躬是日天气晴暖惠風和暢念學士臣張英欲於此日登舟南去遙賦送行詩六首望衡對宇五經春玉蝀橋頭躡後塵何意髙情謝太傅暫將山水乞閒身關山三月柳初黃遙想離筵餞一觴悔郤東郊天仗下馬蹄分處太悤忙同日叨趨侍從班忽隨六轡度渝關相思只隔句驪水已送雲帆一片還白玉螭頭殿角西朝朝退直話山棲君今一枕華胥夢不用披衣聽曉雞細艸如茵燕子飛桃花水漲憶漁磯龍眠山下溪流闊誰信春來放艇歸蘭舟桂槳去遲遲行盡殘春花落時好趁江南梅子雨銀刀斫鱠和蒓絲駐蹕盛京城內

乙卯謁祭昭陵在盛京城北八里許山非陡峻而規模爽朗阜接岡連下臨城闕雉堞樓觀無所不見平川廣陌水匯沙明延首閟宮雲霞蒸駁松柏叢駢丰沛老臣尙有鼎湖之慟也駐蹕盛京城內

丙辰告祭昭陵禮成皇上禦制五言排律十二韻臣士奇恭和進呈龍蟠依斗極鳳翥豁羣方野气靑環拱山形翠遠揚丹洲虞瑞啟赤伏漢符長蕩滌逾三紀安全徧八荒玉衣先協兆石馬漸開疆報本弘規辟迎神雅樂張詒謀綏率土孝治格穹蒼復道松爲埒丰碑蘚作房觀瞻何限喜舞蹈有如狂殷室歌來享周庭頌我將鑾儀傳彩仗羽衛列軍廂媿立鵷鸞末欣聞劍佩鏘是日賜諸臣宴於盛京大淸門奏樂陳百戲恩賜有差旣告成功復宣大賚非惟漢廷角抵實則虞階羽幹觀瞻者無不抃舞云駐蹕盛京城內

扈從東巡日錄卷上

●扈從東巡日錄卷下

內廷供奉翰林院侍講臣髙士奇撰

丁巳鑾輿發盛京過撫順舊堡敗壘蓁莽中居人十餘家與鬼倀爲鄰惟一古剎塑像猙獰未經焚毀鑪香廚火亦甚荒涼過之黯慘時聞驚風虎尾欲豎撫順在奉天府東北八十餘里前朝版圖盡於此矣駐蹕琉璃河

戊午皇上行圍過窪轟木【漢語爲鐵背山】崇山巨阜岞崿橫云磊磊石崖連續不斷渾河湯湯一綫圍繞薄暮策馬涉河河流甚駛月色如晝行十餘里至薩爾滸【山名】山勢雄峻侍從老臣爲言昔我太祖髙皇帝初建義旗築城其上開辟疆土攻破撫順俘其遊擊李永芳明總兵張承胤率兵來戰我兵斬之於淸水溝聲勢大震明遣經略楊鎬巡撫利瓦伊翰及總兵劉綎馬林王宣杜松李如柏分四路進兵如柏出淸河松出撫順兵次渾河半渡我軍決上流湧斷明兵復潛發其後車火藥以全寨精力設伏窪轟木與松大戰松沒於陣宣等死之如柏全師而遁乃乘勝攻開原鐵嶺二衛不俟俄頃百雉俱亡林及僉事潘宗顏副將黃鉞以下皆死之綎自牛尾寨堵截我軍戰於馬家寨我軍退一百二十里堅壁相拒髙皇帝遣人佯張撫順軍旗幟傳言杜將軍戰勝來合兵綎未及擐甲遽令開營我軍驟入以五千人合圍自巳至酉綎力不能支面中一矢又戳一刀畢命有劉招孫者綎帳下卒也負綎屍手挾刃與我軍相格亦被殺於是我軍遂乘破竹之勢攻陷沈陽衛進兵遼陽遼撫袁應泰合西北浙蜀之兵列大營於城外以禦我軍我軍佯爲不勝使恇怯者嘗之明兵矢石將盡乃麾精銳蒙重鎧策勁騎以衝之明兵卽鳥獸散惟西蜀石柱土司女將秦邦屏所統者計不顧返力戰死之兵薄遼陽城應泰列銃於睥睨間自置一大銃在城樓上身處其中不濟將以身殉未幾發銃火反內炎銃手先斃乘城者羣嘩士卒皆潰應泰乃發所自置銃雉經於樓上我軍入城禦史張銓被執不屈而死遂定遼東壬戌之春渡三坌河攻廣寧城與明兵戰於河上明兵大潰克廣寧城經略熊廷弼遼撫王化貞以數騎走嘗考明季以來驟加遼餉至八百餘萬竭天下之財以奉東北一隅不惜數十萬金增募戍卒未收片甲之用而兵食兩詘人民離怨皆由文武不和鎭撫二臣旋遣旋罷如同奕棋遂致士气日索河山失守可爲殷鑑我太祖髙皇帝崛起海西經營艸昧百戰百勝克創丕基臣士奇以愚陋豎儒幸叨扈從徧歷關山得覩太祖太宗創業之艱難且得訪聞當時攻取之鴻略赫赫神武此殆天授非人力也爰約略恭紀其事以志不朽云駐蹕札凱

己未告祭永陵大雪彌天七十里中岫嶂山差峩溪澗曲折深林密樹四會紛迎映帶層巒一里一轉時時隔樹窺見行人遠從峯頂自上者下自下者上復有崖岫橫亙嶺頭雪霏云罩登降殊觀恍如洪穀子關山飛雪圖也陵後山气鬱蔥樹木叢茂興京相去十餘里城址尙存昔周太王遷於岐山開有周八百年基業玆山地脈深厚气勢蜿蟺殆我朝之岐山耶臣士奇奉觀禦制告祭永陵詩恭和進呈陟巘環流轉萬層天開一徑入園陵五丁鑿後山容舞千頃奔來水勢騰雪色遠迎仙仗過松枝低拂玉輿升鬱蔥王气鍾煙靄謨烈於今奕葉承是日仍至札凱駐蹕

庚申皇上以謁陵事畢欲巡視邊疆遠覽形勝省覩祖宗開創之艱難兼講春搜之禮因率諸王大臣侍衛東行自此入山詰曲登陟無復斥堠但以馬行記道裏行幕曉起念是日谷雨汲山泉煮所攜龍井茶啜之蓋西湖之水以虎跑爲最兩山之茶以龍井爲佳谷雨前髙臥山中采茶旋焙時汲虎跑泉烹啜香淸味冽入都以來此事久廢今於絕塞聊記佳辰耳駐蹕嘉祜禪

辛酉行萬山中春雪初融地多泥淖馬蹄跋涉登頓爲難時見千嶂嵱嵷屹立天際澗底寒冰春深未解唐人所謂只今河畔冰開日正是長安花落時也老古洞在懸崖下洞口如戶可容二人內爲石室壁石隱然有壚瓶狀西通十餘步東可里許復露天光有如懸鏡前有河流亂石多具鳥獸禽魚之形舊爲老虎洞近易今名駐蹕曾家寨

壬戌過哈達城城在眾山間彈丸地耳材木獐鹿甲於諸處每合圍獐鹿數百常開一面釋之我朝行圍講武使其習熟弓馬諳練隊伍每獵則以隨駕軍密布四圍旗色分八部各以章京主之分左右翼馳山谷間逾髙降深名曰圍場惟視藍旗所向以爲分合有斷續不整者卽以軍法治之章京服色亦隨本旗惟禦前侍衛及內大臣得穿黃褶行圍之法以鑲黃旗大纛居中爲首聖駕在大纛之前按轡徐行兩翼門纛相遇則立而不動以俟後隊漸次逼近謂之合圍緹騎環山旌旄焰野狐兔麋鹿散走圍中或皇上親射或皇太子射之親王大臣近侍非得旨不敢在圍中發一矢獸有出圍者方許扈從諸人捕之亭午就山陽張黃幄尙食一日凡兩合圍約行八九十里遇虎則皇上親率侍衛二十餘人據髙射之無不殪者若虎負嵎則遣犬攖之犬不畏虎隨吠其後或囓其尾虎伏艸間犬必圍繞跳嘷人卽知虎所在也虎怒逐犬出平陸人乃得施弓矢更有侍衛數人持槍步行俟虎被逐中箭必怒撲人隨勢擊刺之亦無不殪者昔人謂虎豹在山其勢莫敵今乃搏之甚易月餘以來殺虎數十前代所未有也駐蹕哈達河雨晴山碧圓月當空坐聽行漏夜深不寢作笛家詞一首魚尾捎殘兔華生滿遙天淡濘薄雲忽送疏疏雨黑山不斷銀礫無邊柳陰誰插靑靑如許碎葉當城倡條踠地宛似笆籬護計徵途幾千里此夜偶隨落絮最苦沙場當日玉龍按曲萬疊關山白雁題書一繩鄕路冷落著盡鐵衣人老若个刀鐶歸去我今何愁氈車茸帽靜把更籌數燒炭獸炙黃羊況有瀉壺湩乳

癸亥道經柳條邊插柳結繩以界蒙古南至朝鮮西至山海關有私越者必置重典故曰柳條邊也關口呰堡居人十餘家名耿家莊出此爲寧古塔將軍所轄荒山古磧道茀不行駐蹕鷂鷹坡

甲子駐蹕庚格白艸黃雲彌漫一狀牧人遺火野燒橫煙頃刻異觀矣

乙丑上諭以時方春深禽獸孕育圍中禁射牝鹿仰見皇上仁民愛物何處不廑聖衷哉所過山嶺十餘髙卑互傾短長相接老樹稠生連岡蔽澗立馬崇巒暮云千里不堪回望也駐蹕庫魯

丙寅皇上萬壽節諸王大臣從官皆詣帳殿前行禮風日晴和天開瑞旦也道傍始見春色穉柳搖靑柔荑結綠偶有會心誦蘇子卿隨時愛景光之句駐蹕三丸山

丁卯駐蹕誇蘭山河山漸平衍細河屢渡有蒲瀕水叢生枝葉如柳長不盈尋用以作箭不矯作而堅蕫澤之蒲不能及也

戊辰駐蹕阿爾灘訥門由開原至烏喇驛道也自嘉祜禪至此罕有人徑地湫濕黑壤落葉積雪窮年相仍漸成淤泥深者二三尺淺者尺餘兩山積水沈滯不流色如鐵銹濺衣則赤土人謂之紅銹水山谷之間澱水渟瀦積艸凝塵積塵生艸新者上浮水際腐者退入污泥遊根牽惹累累成墩馬踏其上則不陷失足則墮水下馬步行庶免蹉跌土人謂之塔兒頭

己巳駐蹕塞木肯河小阜橫連細流縈繞新增驛道徙奉天流人居此作流民嘆將軍重武備曠野開新邊再徙境內民跋涉戍寒煙搖落早無家何堪更遠遷驅馳數百里囊底無一錢裹糧日不給鋤鍤多棄捐空山絕四鄰豺虎時盤旋伐木營板屋粗具三兩椽連朝雨復落舉室無安眠寡妻病哀憊丁男衣不全有地皆蓁荊手足徒胝胼長子被官役辛苦恆經年鵠面向行客欲語先涕漣云自江南來未諳嚴寒天微軀歷患難異域誰見憐聞有寬大詔歸夢猶迍邅藜藿免餓饑性命聊苟延哀哀嘆煢獨鄕信難爲傳

庚午雨行四十里陂陀微上樹有斷行一山已盡一山復來登頓疲勞不知日暮駐蹕黃河

辛未宿雨未霽行五十里駐蹕薩龍河夜分不寐偶成扈從雜紀詩四首漠漠荒陂路不分千山立馬對斜曛彩旄時雜巖前樹黃轡遙飛嶺外云出隊狐貍人共逐合圍麋鹿自成羣揚雄羽獵無能賦後乘空慚托聖君關山日落解徵鞍祇訝重裘客裏單淺艸圍中看射虎平沙洲上候停鑾人迷暮雨歸營晚馬惜障【葉平】泥渡水難邊地蕭條風景別今宵有夢到長安曠野春深日馭遲獵場近遠奏先知【獵場先遣侍衛看定前一夕書綠頭簽奏明】陵晨淸蹕齊分隊薄暮安營各認旗飛鞚金銜馳狗監離絳繡帽脫鷹師【圍中鷹犬各有專官主之犬以朱纓金環飾其項牽者系之於足見獸則出凳縱之鷹以繡花錦帽蒙其目擎者綰絳於手見禽乃去帽放之】新翻艷譜天鵝曲【旌門蹺吹多奏海靑捉天鵝曲】偏向回中靜夜吹東風花信總無憑灌木叢條望眼凝結靷行蹤遮洞壑褰裳去路絕溝塍山寒未減深春雨磵冷常存隔歲冰努力驅馳人尙健三千弱水念何曾

壬申雨初霽行五十里長嶺連捲古木致密時有湫隘處駐蹕蘇惇癸酉行七十里喬林被陂中有杏樹髙可三四丈老幹槎枒紅芳半綴方謂異域苦寒已辜韶景繁葩細蕚忽到眼前欣然色喜馬上賦金縷曲詞一首絕塞山無數動羈愁馬頭雁底黑雲黃霧拚得今年春艸艸落盡垂楊柳絮知道是東君畱否驀地花開橫小阜據吟鞍錯認江村路吹幾點洗紅雨夭斜似解憐人語問春風玉門關外綠何也度嫩蘂穠香空艷冶不見蝶圍蜂舞只惹卻晴絲牽住已斷靑旗沽酒店待踟躕畫角頻催去搖鞭影日亭午將至烏喇雞陵皇上乘鑾輿率皇太子及諸王大臣從官至江幹望長白山行三跪九叩禮畢鼓吹入城駐蹕將軍署內按長白山在烏喇南六百里峯巒綿亙山巓有潭南北五里東西八里淵深莫測南流爲鴨綠江北流爲混同江唐書列傳有馬訾水出靺鞨之北色若鴨頭水經云大遼水出塞外白平山東南入塞卽此山也元人葉隆禮遼志亦雲長白山在冷山東南千餘里【今按長白山在冷山西南六百餘里】白衣觀音所居其內禽獸皆白人不敢入恐穢其間以致蛇虺之害黑水發源於此舊爲粟末河遼太祖破晉攺爲混同江皇上以祖宗發祥之地曾遣侍衛裹糧往探其勝春發秋還具言巖壑淸竦松柏蓊郁固靈仙之窟宅山嶽之神秀也今國家有大典禮必遣使臣祭告每於此望祀焉奉和禦制望祀長白山詩神區當紫極毓秀敞珠宮典祀云亭外靈祗陟降中黑河流不盡靑海气遙通封禪寧勞頌升歆拜舞同

甲戌雨駐蹕烏喇雞陵又因造船於此故曰船廠江卽松花江滿言松阿喇烏喇者是也松花江源出長白山湖中北流合灰圦江至海西流合混同江入海金史名爲宋瓦江康熙十五年春移寧古塔將軍駐鎭於此建木爲城倚江而居所統新舊滿洲兵二千名並徙直隸各省流人數千戶居此修造戰艦四十餘艘雙帆樓櫓與京口戰船相類又有江船數十亦具帆檣日習水戰以備老羌伊車【滿語以新爲伊車】滿洲居混同江之東地方二千餘里無君長統屬散居山谷間其人勇悍善騎射喜漁獵耐饑寒苦辛騎上下崖壁如飛每見野獸蹤迹躡而求之能得潛藏之所又刳木爲舟長可丈餘形如梭子呼爲威忽施兩頭槳捕魚江中往來如駛皇上以徳撫之漸歸王化移家內地被甲入伍隸寧古塔將軍及奉天將軍部下亦有入京爲侍衛者

乙亥冒雨登舟溯松花江順流而下風急浪湧江流有聲斷岸頹崖悉生怪樹江闊不過二十丈狹處可百餘步風濤迅發往往驚人晚際雲開落霞遠映山明水斂鳳舸中流駐蹕大烏喇虞村去船廠八十餘里按烏喇卽遼時寧江州混同軍觀察兵事屬東北統軍司金史太祖克寧江州降移燉益海路大彎照撒等敗遼兵於婆剌趕山趨達魯古城進攻黃龍府遂克顯州則寧江州在當時亦屬耍【耍﹕要】地元滅金設軍民萬戶府五分領混同江南北明初內附後復各分其地我太祖髙皇帝攻取烏喇地爲我有山多黑松林結松子甚巨土產人薓水出北珠江有鱏魚禽有鷹鷂海東靑之類獸有麋鹿熊豕靑鼠貂鼠之類頗稱饒裕其市以銀布不以錢其居聯木爲柵上覆以板復加以艸墻壁亦以木爲之污泥其上地極苦寒屋髙僅丈餘獨開東南扉一室之內炕周三面熅火其下寢食起居其上𨿽盛夏如京師八月時地宜稷宜谷宜稗三月播種八月獲刈蓋三月之前地凍未開八月以後隕霜殺艸計於耜與滌場時不過四月有餘不施糞漑不加耕耨可足終歲之用土膏肥沃可知虞村居人二千餘戶皆八旗壯丁夏取珠秋取薓冬取貂皮以給公家及王府之用男女耕作終歲勤動亦有充水手拏舟漁戶捕魚或入山采樺皮者其食甚鄙陋其衣富者不過羔裘紵絲細布貧者惟麤布及貓犬獐鹿牛羊之皮間有以大魚皮爲衣者珠蚌生支江山溪中人於五六月間入水采老蚌剖取最大者充貢其色微靑不甚光瑩亦不常有但淸水急流處色白濁水及不流處色暗亦往往有得細珠者不敢私取仍投水中然總不及南海之珠珍而且多采人薓者言於春中生苗多在背陰濕潤處初生小者三四寸許一椏五葉四五年後兩椏五葉未有花莖至十年後生三椏年深者生四椏各五葉中心一莖俗名百尺杵四月有花細小如粟蕊如絲紫白色秋後結子或七八枚如大豆生靑熟紅自落采之之法以四月及七月裹糧入山其艸一莖直上獨出眾艸光與曉日相映則刨取其根一窠或四五歧或二三歧者種有紫團白條羊角等名惟黃潤堅實俗名金井玉闌者體實味甘斯爲最勝然秋冬采者堅實春夏采者虛軟故今采薓多在七八月云貂鼠喜食松子在深山松林中一名松狗有黃黑二種紫黑色者蔚而不耀尢爲難得其窟或土穴或樹孔捕者先設网穴口後以煙燻之貂畏煙出奔卽入网中又有捕貂之犬嗅其蹤迹所在守而不去伺其出嚙之此貂皮人薓之利居人藉以衣食故金史亦稱其地爲富庶云

丙子駐蹕大烏喇虞村是日已立夏矣景風不至尙服重裘烏喇故城方廣數里土墉四面中有一臺落日登臨徘徊寓目江岸瓦屋數間信步訪之題爲保寧庵佛殿三楹左右僧寮各三間住僧爲江寧人𨿽不識文字而對客恭謹獻茶乞詩爲題二絕句於壁野寺荒寒江水濱門前寂寞長荊蓁經過莫漫傷歧路幸是天涯扈從人我來異地逢春盡才見花開一兩枝蔓艸孤村人迹斷鄕心遙與白雲期丁丑駐蹕大烏喇虞村是日上欲往觀烏稽因雨不果訪之土人云喇【平聲】母烏稽在松花江東可百里許一曰小烏稽烏稽者漢言大林也中皆喬松及樺柞樹間有楡椴鱗接虯蟠纓山帶磵蒙密紛糾白晝晻日孛霜旦葉雕略見曦月樹根亂石磥硊錯落疑無道路車馬過此爲之躊躇爲之屢顧矣人薓生椴樹下翠蕤絳實爛然灌莽間行者穿林之東隅自厄黑木站至喇伐木站西東四十餘里皆林徑也喇伐東行六十里曰昂邦朵紅朵紅者渡口也又東四十里曰塞【入聲】赤烏稽樹稠道峻倍於喇母仰視天日窔遼如在洞穴中行渡六十里始得平原相傳呼爲大烏稽者是也又東四十里曰曷木逤邏其東北二百餘里有小白山巖岫嵚巇冰雪夏積疑卽宋洪忠宣公皓所徙之冷山也忠宣松漠紀聞亦云冷山去寧江州百七十里地苦寒多艸木至八月則倒置地中封土數尺覆其枝榦季春出之否則凍死自曷木逤邏東行百里曰烏黑法喇有巨石黑色橫亙十餘里車馬經其上作硜硜聲傳云下有海眼也又二十里曰必喇汗必喇又七十里曰沙林東南十五里曰火茸城金之上京會寧府也按金史上京路卽海古之地國言金曰按出虎以按出虎水發源於此故名金源取建國號稱爲內地天眷元年號上京海陵貞佑二年遷都於燕削上京之號止稱會寧府大定十三年復爲上京領節鎭四防禦一縣六鎭一舊有會平州天會二年築契丹之周特成【成﹕城】也後廢其宮室有乾元殿慶元宮【天會十三年建】辰居殿景暉門【天眷元年建】敷徳殿延光門又有寢殿曰宵衣書殿曰稽古又有明徳宮明徳殿金熙宗享太宗禦容之處太后所居也涼殿皇統二年構門曰延福樓曰五云殿曰重明東廡南殿曰東華次曰廣仁西廡南殿曰西淸次曰明義後東殿曰龍壽西殿曰奎文復有時令泰和武徳燻風等殿興聖【金徳宗所居】永祚【金睿宗所居】光興【金世祖所居】等宮正隆二年命吏部郎中蕭彥良盡毀宮殿宗廟諸大族邸第及儲慶寺大定二十一年復修宮殿建城隍廟以甓束其城按出虎水側建皇武殿爲擊球校射之所云錦亭臨漪亭爲籠鷹之所今其遺址漸致湮沒吳江吳兆騫天東小紀所載火茸城廣四十餘里中間禁城可裏餘三殿基址皆在碎碧瓦棊布其上禁城外有大石佛髙可三丈許蓮花承之前有石塔向東小欹出大城而西則芰荷彌渚逶迆綿渺莫窮其際渚間有亭榭遺迹豈卽當時之闕庭苑囿耶聞之兆騫曰自沙林而東八十里爲寧古塔臨江而居以木爲城地極寒八月卽雪度淸明冰乃解人勁勇重信義道無拾遺人不敢私鬭官民相習獄無枉系宛然有陶唐氏之風焉自寧古塔東行六百里曰羌突裏噶尙松花黑龍二江於此合流有大土城或云五國城或云朝鮮北境近寧古者有安置宋徽欽故城在山頂南燼紀聞言二帝初遷安肅軍又遷云州又遷西沔州又遷五國城其地去燕京三千八百餘里西上黃龍府二千一百里此城乃漢將李陵戰敗之地今以他書考之地裏遠近不甚相合姑備載於此以俟後之考者

四月朔戊寅駐蹕大烏喇虞村日暖風恬客懷休暢江煙洲艸晴景歷歷得家信知老母康健白雲子捨欣慰私衷

己卯駐蹕大烏喇虞村暮雨翻盆江昏云黑客捨篝燈淅瀝終夜矣庚辰晨興細雨猶零流云未歇泛舟江中艸舍漁莊映帶岡阜岸花初放錯落柔煙似江南杏花春雨時不知身在絕塞也上漁於冷堋是產鱏鰉魚處去虞村又八十里冒雨晚歸駐蹕大烏喇虞村

辛巳初睛駕發自大烏喇虞村舟行二十里風雨歘至駭水騰波江煙潑墨舟楫臲卼不能行急就岸停泊因念幼稚家居八月望夜登吳山絕頂觀錢塘江潮月色橫空江波靜斂悠悠逝水吞吐蟾光澄澈如練頃焉風色陡寒海門潮起月影銀濤光搖噴雪白浪奔飛聲撼山嶽使人毛骨欲豎語云十萬軍聲半夜潮良不誣也松花江有潮不怒但過眼驚心身共水天飄泊此際沈吟塵心頓盡過午風色稍定牽纜甚緩又二十里登岸覓牛車上下山崖間泥滑難行至船廠漏下三十刻矣賦水龍吟詞以紀之曉峯新翠飛來錦帆半渡春江檝恰才回首碧羅天淨弱云微抹咫尺蒼茫狂颸驟捲怒濤歕雪訝盆翻白雨松林轉黑紅一綫雷車掣如此風波怎去急回船渡頭剛歇野鑪爭擁徵衫未燎薄寒猶怯遼日遺墟金源舊事斷垣殘堞有當年獻納埋錢滿甕聽漁人說【本朝初�有漁人於江岸掘得宋錢一甕】駐蹕烏喇雞陵

壬午駐蹕烏喇雞陵煙靄連江積陰不散乍晴乍雨頃刻迷茫信知變幻無常陰晴難料世態如此哉

癸未駐蹕烏喇雞陵上賜鎭守諸臣筵宴賞賚有差方賜宴時雨晴日出宴畢復雨

甲申江雨初晴鑾輿曉發回望山腰樹杪白霧噴薄猶含濕翠行百二十里渡薩龍河駐蹕河流不甚闊方當山溪暴漲浮梁難支浩瀚彌漫急湍如箭小舟競渡自暮達曉

乙酉渡英兒門河河本細流以久雨故遂成大川上親理舟楫扈從諸臣得利涉焉駐蹕英兒門去此百五十里有大金壯【金史作莊】義王婁室墓神道碑髙八尺八寸寬四尺五寸厚二尺二寸頂髙三尺上鐫翰林院直學士中大夫知制誥兼行祕書監少監虞王府文學輕車都尉大原郡開國伯食邑七百戶賜紫金魚袋王彥潛撰文奉上大夫大名府路兵馬都總管判官飛騎尉賜緋魚袋任詢書丹額篆大金開府儀同三司金源郡壯義王完顏公神道碑其文備載婁室攻克黃龍府白水濼及與宋軍戰於太原汜水蒲解富平延綏之功與經史所載無異末云卒於涇州歸葬於濟州之東南隩按金史隆州下利涉軍節度使古扶餘地天眷三年攺黃龍府爲濟州以太祖攻遼大軍徑涉不假舟楫也置利涉軍大定三年嫌與山東路濟州同更名貞佑由此考之則英兒門亦屬黃龍府故地也考金史載任詢字南麓易州人慷慨多大節書爲當時第一畫亦入妙歷官北京鹽使年老致仕家藏法書名畫數百軸王彥潛姓名爵裏俱不載別載王競彰徳人由固安令召權應奉翰林文字兼太常博士詔作金源郡王完顏婁室墓碑競以行狀盡其實請國史刊正之後遷翰林侍講學士擢禮部尙書其名其爵與此不符今碑文鑿鑿可據亦足徵金史之闕略云

丙戌山徑頗幽林巒交映細艸野花始知初夏駐蹕黃河

丁亥駐蹕伊巴旦遙岑新月野外村煙遊子多懷覽物增慨

戊子駐蹕小雅哈河地气稍溫艸茵初碧倦馬荒途得飽食矣是夕又成扈從雜紀詩四首鎭城南面倚江居長白分來一派余隔岫曉煙籠紫鼠臨流夜火打鰉魚招來甲士彊能挽住久流民籍未除共說年年曾望幸不圖今日度鑾輿覆茆板屋牖低穿土銼周通短竈煙猿臂丁男多矯健蛾眉少婦本便娟三餐但煮玲璫麥【穬麥似大麥而大土人與稗米作飯頗滑潤名玲璫麥】獨槳輕操舴艋船貨殖往來惟鏹布市中全不識緡錢虎革長陪遊直禁營十三通籍盡知名禦前捧牘初傳奏圍裏彎弓學射生褶剪鵝兒迎日艷翎翻孔雀倚風輕三畋古禮升平重漫說微行伴富平橐筆櫜書渡黑河遐方四月又旬過山坳井臼遺墟在站道雞豚舊俗訛馬給圉人牽上駟幕張宮罽載明駞【扈從之時蒙給官馬五匹隨從圉人一名氈賬房一架及一應行李皆官駱駝馱載專人掌之】仗前時見天顏喜鹿尾熊蟠賜獨多【鹿尾熊蟠東方佳味官廚以此爲貴】

己丑駐蹕烏鴉嶺山嵐突兀嶺外云生復愁陰雨

庚寅雨中過夜黑河見梨花一樹慘淡含煙爲賦南樓令詞一首淺艸亂山稠驚沙黑水流好春光只似窮秋剛得一枝花到眼冷雨打幾層休遙憶小紅樓玉人樓上頭月溶溶吹和香篝誰信東風欺絕塞都不許把春畱夜黑城在北山之隈磚甃城根亦有子城尙餘臺殿故址又一石城在南山之陽水艸丰美微有阡陌相傳夜黑哈達灰法皆東方小國各有君長我太祖髙皇帝破之其地遂墟駐蹕西塔克圖昂阿

辛卯駐蹕威遠堡卽柳條邊汛守之地奉天將軍所轄也疆分內外地勢漸髙策馬四望頓履康莊

壬辰過開原縣城堞𨿽殘缺而疊石堅固或云是唐時所修按開元地屬挹婁唐貞觀中以其地爲燕州明皇置黑水州都督府後屬渤海爲上京龍泉府元時攺爲開元路明太祖以其地置三萬衛又徙遼海衛於此成祖時於城內置安樂自在二州並屬遼東都指揮使司康熙三年始設開原縣是日駐蹕三道鋪

癸巳過鐵嶺縣頹然一垣僅禦牛馬看花樓在東門外明萬曆間大帥李成梁故園上宇中橫板蕩無存徒四壁立基石數層門上一石橫尺許縱倍之質素而文黝梅幹儼然成株亦一奇也唐王營在城南十里帽峯山東南寬平如掌四周略有遺址山下小河瀠洄如帶相傳唐太宗徵髙麗駐營於此銀岡書院在城內龍首山在城東二里許按鐵嶺古嚚州地也遼左舊志有古鐵嶺城在銀州東南五百里地接髙麗明洪武初卽彼地爲衛尋徙於此康熙三年攺爲鐵嶺縣懿路在城南六十里古挹婁國故地是日行一百四十里所經柴河範河【一作泛河】小淸河其水皆會於遼河也駐蹕盛京城內

甲午駐蹕盛京城內天气暄暖始謝重裘

乙未駐蹕盛京城內

丙申上謁辭福陵昭陵擬於明日回鑾矣

丁酉大營仍渡遼河皇上駕幸遼陽遼陽在春秋戰國時屬燕史記秦始皇二十五年使王賁伐燕滅之因置遼東郡於此漢髙帝八年封紀通爲侯國漢末爲公孫度所據北海管寧王烈避地皆依之按度本遼東襄平人初爲玄菟吏舉有道累官遼東太守東伐髙句驪西擊烏桓南越海取東萊諸縣威行海外自立爲遼東侯平州牧曹操表度爲永康鄕侯度曰我王遼東何永康也藏印綬武庫中不拜管幼安至乃虛館以待寧廬於山谷與度語惟經典不及時事禮讓崇於海表王烈亦有行誼東域人多歸之爭訟者將質之於烈或半途而還或望廬而還愧使烈聞知也時邴原亦同依度剛正格物度以下皆不能安管寧曰潛龍以不見爲徳乃遣原還度死傳子康孫淵自稱燕王建元紹漢魏滅之及晉陷髙麗後歸慕容垂子寶唐太宗徵髙麗得遼東城置遼州尋棄不守髙宗時又取之置安東都護府後爲渤海大氏所有武后萬歲通天中爲契丹奚忠所逼有乞乞仲象者度遼水自固武后封爲震國公傳子祚榮建都邑自稱震王並吞海北地方五千里兵數十萬中宗賜所都曰忽汗州封渤海郡王十有二世至彜震僭號攺元擬建宮闕有五京十五府六十二州爲遼東盛國忽汗州卽故平壤城也號中京顯徳府遼攻渤海拔忽汗城俘其王大諲譔以爲東丹王國立太子圖欲爲人皇王以主之葺遼陽故城以渤海漢戶建東平郡爲防禦州後遷東丹國民居之升爲南京城名天福髙三丈設八門幅員三十里南爲三門壯以樓觀四隅有角樓相去各二里金時以爲遼陽府中東京畱守司元時以爲遼陽縣明初以其地置定遼中衛及定遼左右前後東寧五衛並屬遼東都指揮使司順治十年以遼東爲遼陽府內設遼陽縣十四年罷府治康熙三年攺爲遼陽州磚甃缺剝睥睨無存遼時故宮亦惟茂艸鼪鼯不得過而問矣太子河在城東北五里水經注云小遼水西南徑襄平縣爲淡淵晉永嘉中涸小遼水又徑襄平入大梁水司馬宣王斬公孫淵於斯水之上志云大梁河一名東梁河卽太子河也華表山在城東六十里丁令威學道於此去家千年化鶴歸來相傳譙樓上石柱卽華表柱也道觀今廢有番僧居焉駐蹕遼陽城內禦制和唐太宗遼城望月詩臣士奇恭和進呈問夜方未央纖阿升右【右﹕石】碣歷歷白楡明周垣象舞綴素景爛招搖神光逾列缺徙倚有餘淸重輪自團結仰矚紓睿懷喜見欃槍滅

戊戌經廣佑寺博敞弘麗中有浮圖九層去地千尺唐剎也後殿自來佛金像一軀趺坐端嚴相傳昔年侍衛過此佛面有悲容兩目垂淚觀者駭焉是日扈蹕遊千山疏雨蒙蒙濕翠沾衣遼左諸山土多石少此獨積石磊砢礸岏駴目峯巒叢疊以千數計此山之所由名也時從斷磵層崖中見芍藥一枝兩枝微馨暫拂顧而樂焉溫泉在叢薄間祖樾寺在谷口林木幽秀入山數里爲龍泉寺方丈前有大石如屏松樹生石罅中細泉出石壁下髣髴王右丞泉聲咽危石日色冷靑松之句尙有大安香巖中惠三寺及仙人臺羅漢洞諸勝日晡未及徧歷聞仙人臺在香巖寺俯瞰滄海如布幾席亦奇觀也得遊千山詩一首霏雨陵芳晨輕陰散林薄修阪被靑苕窮崖吐紅藥流泉旣觱沸詭石亦齦齶微微仙梵聲三五列蘭若憩足愜幽賞晚煙張翠幙松欹云欲墜海靜潮初落緬想平生懷願言遵丘壑矧玆塵外鑣俯仰欣有托駐蹕幾荒屯

己亥駐蹕牛莊自遼陽至此地多下濕雨後泥潦時困行旅前史所載唐太宗徵髙麗車駕至遼澤泥淖二百餘里布土作橋以渡旣渡撤之以堅士卒之心此處是矣時方晴霽遂無泥淖之患得詠史詩一首貞觀昔馭禹神武耀太平新羅請歸命樂浪遂遄徵躬親屬櫜鞬兩箙掛驂衡飛詔下州縣父老免候迎經過朱蒙祠旋出白崖城錯水復阻淖車騎不得行斬樵築長道援枹乃進兵經略𨿽底定辛苦良非輕憶當靺鞨圍嘆惜魏元成常使千秋後獨畱直諫名

庚子渡三坌河按遼河出東北小口爲範河西南流爲大口東梁河自東山西流與渾河合爲小口【又名太子河亦曰大梁水】渾河在東梁範河之間沙河出東南山俱會於此入海故曰三坌河河通潮汐兩岸寬廣遼陽城在河東廣寧城在河西明時於三坌河適中之地設立鎭城以爲聲援後鎭城爲我所得每乘河凍東西攻克曾無界限矣駐蹕沙嶺廢堡荒涼井渫不食六軍駐馬接淅而行

辛醜行百八十里與大營相遇時將仲夏方類春和居人荷耒負鋤勤於農務所種皆在壠上虞爲吹沙所壅耳駐蹕壯鎭堡

壬寅路出十三山下五代史胡嶠北行記云東行過一山名十三山云去幽燕西南二千里遼史燕王淳討武朝彥至幹州十三山皆此地也前東行時從獵鷹窩山僅從遠處望之未甚了了頃策騎山嶺見十三峯互相起伏峯勢巉巖中無尺樹絕類研山山頂有池池下有洞居人往往避兵於此金蔡太常珪詩云閭山盡處十三山溪曲人家畫幅間今山下有人家無溪水矣駐蹕大淩河西

癸卯駐蹕七里河偶作一詩急水河通慢水河關山迢遞幾經過芊綿芳艸無窮綠盡向殘陽落處多志雲急水河發源於萬松山之五指山南流與慢水河合又二十里與六州河合南流入海六州河者大寧建州諸水合流爲一者也

甲辰駐蹕寧遠城西皇上於行殿披閱前史示臣士奇禦制遊千山詩三首復賜臣士奇詩曰六禦東巡海上回夜深懷古帙重開祕書日日隨行殿玉勒前頭珥筆來臣感蒙異數恭和二首進呈禦覽岐陽罷獵斾旌回錦帕牙簽對禦開石鼓未曾歌聖徳天章翻賜史臣來詩成云漢象昭回輦路花隨掞藻開遠愧永興行祕監鈔書也自北堂來歸行幕後再成二首咫尺龍顏日幾回漏沈銀箭月華開羽林衛士周廬靜獨放儒臣自往來山海圖經萬里回覽觀頓使好懷開丰京舊地行應徧擬學長楊獻賦來

乙巳駐蹕中後所

丁未將入山海關過歡喜嶺在關東三里一名恓惶嶺言出關者登此恓惶入關者登此則歡喜也澄海樓在關西八里許飛棟承霄層檐接水樓前有臺平臨海岸海水淜湃臺下初望海水深碧萬里無波天風忽來殷雷四振遙見海上銀濤矗立浺瀜沆瀁少近岸則玄浪颷飛頹波云駛登樓下望水及衣裾南史稱張融海賦有湍轉則日月似驚浪動則星河如覆其信然矣昔漢武帝東巡海上方士言蓬萊諸神若將可得遂欲自浮海求蓬萊羣臣諫莫能止夫武帝以英明之主惑於方士爲後人所譏笑比者左道朱方旦持其邪說蠱世惑民皇上毅然誅之以正人心天下稱快孟子曰經正則庶民興足徵人主好惡關於治亂不淺是日捧讀禦制觀海詩實寓此意也駐蹕二十里鋪作澄海樓觀海歌六龍巡狩滄海東千騎萬騎花五鬃長城旣盡插泱漭層樓更上攀穹隆憑闌四望豁遠目惚怳靈變難周窮胚渾太極杳無際初看水面摩靑銅轟雷忽動勢震撼耳畔颯颯鳴驚風碧沙騰湧銀濤拆白石嶄鑿洪波充回瀾相磓壁矗立飛沫互起山巃嵸薈蔚蕩沃雲霧集轉旋上下乾坤通蓬萊貝闕在何所髣髴想象瀇滉中珊瑚爲梁瑇瑁礎水晶鏤出馮大弓宮介鯨歕浪駕龍女蒼蛟揚髟者【髟者﹕鬐】舞海童吐吞螺節光閃閃漰湱鼉鼓聲逢逢大瀛澄泓散霞綺扶桑照灼初陽紅登州海市更奇幻須臾臺榭生虛空停鑾古岸列蘭錡華旟翠羽翻長虹三山靈境疑咫尺蜃樓縹緲將無同百川朝宗會九野緬維大禹眞神功宸遊扈從廣聞見蕩滌心地開塵蒙平生壯志重登覽北歷窮漠東溟蒙愧無廣川賦浩汗【木華廣川人作海賦】鬼神筆底爭豪雄我思揚帆縱舟柂濯足萬里陵浺瀜茫茫大塊百慮集棲托豈敢休微躬安期喬山事荒忽秦皇漢武心蒙蒙曠哉坎徳合聖度納來弘往含淵衝

丙午駐蹕王保河

五月朔戊申駐蹕永平府城西輕雷驟雨頓洗徵塵天際殘陽斜懸樹杪

己酉駐蹕丰潤城西雨過平疇風搖麥浪百里之程寒燠忽殊矣

庚戌駐蹕薊州城內

辛亥駕回京師由山海關至京師程途七百餘里皇上依戀兩宮久違定省星夜兼程不辭跋涉是日躬詣兩宮問安畢銅龍已傳點矣臣士奇啟奏謝恩歸就邸捨夫臣以山藪鄙儒遭逢盛世追隨勾陳宿衛之中八旬以來伏見皇上於行幄親書啟牘候問兩宮必敬必誠久而彌篤披覽章奏夜深不倦所過郡邑必問【問﹕間】民間疾苦水旱官吏賢否聖徳巍巍超軼前古豈臣蠡測管窺所能盡述惟就見聞所及紀其大略庶比古人扈從日錄之義藉以不朽臣實幸甚

扈從東巡日錄卷下

●扈從東巡附錄

余扈從東行畱松花江上旬有餘日目覩土人日用飲食生殖之殊因考辯名實而詳書之附日錄後用廣異聞焉錢唐髙士奇

亞拉桂紫

樺木箱也山多樺木土人取爲笥以盛衣物如木如革文理蔚然不假緣采

攤他哈花上

麻布紙也烏喇無紙八月卽雪先秋搗敝衣中敗薴入水成毳瀝以蘆簾爲紙堅如革紉之以蔽戶牖

你馬哈蘇姑厄圖枯

魚皮衣也海濱有魚名打不害肉疏而皮厚長數尺每春漲溯烏龍江而上入山溪間烏稽人取其肉爲脯裁其皮以衣無冬夏襲焉日光映之五色若文錦

薩喇

木板鞋也長尺許以皮靸之歷雪磧峻嶺逐獸如馳

摩母羅

木椀也如盂如缽斲痕麤備薦食陳嘗無貴賤咸需之

差非

木匙也長四寸銳上丰下削木爲之燎以火使曲雜佩帶上以代箸

服寺黑

木甑也狀如盆口廣二尺許底差斂於口稜其孔以引气置粟於中蒸而始舂非炊器也

猛姑戳

瓦罇也髙六七寸腹大如缶口小如錢短項而蹩足其質土其聲木產自髙麗此方珍之以貯蘆酒

威護

小船也獨木虛中銳其首尾大者容人五六小者二三一人持兩頭槳左右棹之亂流而渡

摩呼郎

煙囪也相木之竅穴者截如柱樹土炕外引爨煙出之覆以筐以避雨雪若巨表然

護主

木槽也刲木如舟可受水石許橫置爨側以代盆盎

法喇

扒犂也車而無輪犂而有箱載不以盈險不以傾冰雪時利用焉

搽不蝦喇

燈架也取三丫樹斷而倒置之一莖直立鑿以銜燈

梭兒合得

髙麗幾也平其腹稜其緣髙可七寸廣二尺餘屈戍鍵之可支可折

石杭

木桶也截大木空其中以釀酒以臘虀

呼扭

柳斗也編柳條爲之用以汲泉量粟

兀貴他姑兒哈非

烏喇艸也塞路多石磧復易沮洳不可以履縫革爲履名烏喇烏喇堅足不可裹澤有艸柔細如絲摘而捶之實其中艸無名因用以名

他四哈阿落火

莨菪艸也莖如麻葉小而銳花如木綿結實不可食食之令人狂走

哈食馬

拉姑水族也似蝦有螯似蟹無甲長寸許產溪間土人謂天廚之珍歲薦陵寢必需焉

英莪

紅艸果也結實累累如桑椹甘好可食叢生原隰間或言鸚哥關多此艸遂名傳訛爲英莪也

一兒噶木克

花兒水也因色以名碧葉敷地實綴葉上淺紅而鮮望之如落花片片其味甘多汁人爭食之

烏立

老鴉眼也榦柔葉小結實圓如珠色紫而味酸樵者采以止渴尙方舊制嘗漉其汁爲膏以錯珍

交烏郎

麅子尾也菌屬巨木雨餘所蒸含苞而毳狀若芝味甘膩土人聞見不出乎獸故名

伽爾密

蓼芽菜也烏喇地寒及秋卽無生菜取蓼花子濕之覆以剉艸置炕側燠蒸生芽如綫色微紅其味辛辣

諸申木克

滿洲水也滿洲舊稱諸申呼水爲木克法取蔬作虀置木桶中和鹽少許以水溢之其汁微酸取之以代酰

飛石黑阿峯

黏穀米糕也俗重跳神祭品此爲上獻色黃如玉味膩如脂頗香潔跳神之家主婦主鬯而男擊鼓佐之無親疏男女環觀祭畢雜坐分糕如受餕饋遺鄰里若重貺然

詹衝努力

米兒酒也或卽蘆酒炊谷爲糜如以曲蘗須臾成醞朝釀而夕飲味少甘多飲不醉

希福百勒

稗子米也塞田磽瘠粳稻不生故種荑稗亦自芃芃可愛需火焙而始舂脫粟成米圓白如珠

媽龍膩盟

蘇子油也種若紫蘇而葉不紫列畦如樹谷實離離擷而舂之炊熟置葦籠中載以木盤壓以巨石斗實得油數升

蝦棚

糠燈也卽谷糠油滓和以米汁附蓬梗上狀如燭而長十倍燃之靑光熠熠煙結如雲以此代燭

扈從東巡附錄終

