吳耿尙孔四王全傳

平西王吳傳靖南王耿傳平南王尙傳定南王孔傳金壇獄案戴重事錄董心葵事記

平西王吳傳

吳三桂﹐字長白﹐遼東籍﹐髙郵人﹐提督京營吳襄子也。幼試武舉﹐出華亭董宗伯其昌門下。以父蔭﹐得官。歷都督指揮﹐積勛至大總戎。崇禎十四年﹐薊遼總督洪承疇出山海關﹐會八鎭兵於寧遠﹐三桂偕王朴﹑馬科﹑楊國柱等與我朝兵戰於松山。國柱敗沒﹐三桂與朴等俱夜遁。朴被誅﹐而三桂僅鐫秩。未幾﹐奉命鎭守寧遠。三桂年方及壯﹐曾冠諸軍﹐北門鎖鑰籍無恐。

十七年春﹐闖賊李自成由晉入燕﹐漸逼京師。給事中吳麟徵疏請棄關外邊地﹐速召三桂入衛。陜督余應柱亦上言﹕聞賊勢大﹐非全力注之不可﹔請調關東吳三桂及天下雄鎭會師眞﹑保之間﹐並力協剿﹐度賊可滅。廷議以棄地非策﹐疏請不報。

三月﹐自成破陽和﹐賊將入眞定﹐京師戒嚴。始信麟徵﹑棄寧遠﹔封三桂平西伯﹐飛檄令入關東討賊。三桂被命遷延﹐不卽發﹔簡閱步騎﹑攜挈人民﹐徙五十萬眾﹐日行數十里。十六日﹐次山海關﹐而昌平陷矣﹔二十日﹐抵丰潤﹐而都城陷矣。三桂聞變﹐回至關門﹐頓兵不進﹐猶豫未有所決。自成聞三桂回師﹐據關執其父襄﹐令作書招之。略曰﹕汝以君恩特簡﹐得專閫任﹐非眞累戰功﹑歷深資也。今汝徙飾軍容﹑怯懦觀望﹐使李兵長驅直入﹐旣無批吭搗虛之謀﹐復乏形格勢禁之力。事機已去﹐天命難回。吾君已逝﹐爾父幸存。嗚呼﹗識時務者亦可以知變計矣。及今早降﹐不失通侯之賞﹐猶全孝子之名。萬一徒恃憤驕﹑全無節制﹐主客之勢旣殊﹐眾寡之形不敵﹔頓甲堅城﹐一朝殲盡﹐使爾父無辜並受屠戮﹐身名俱喪﹑臣子均虧﹐不大可痛哉﹗遣降將唐通j賫銀四萬犒師﹐並襄手書以往﹔而別令賊帥率兵二萬﹐守關拒三桂。三桂得書欲降﹐爲書覆父﹐有「國破君亡﹐兒自當以死報﹔今吾父諄諄以孝字督責﹐兒又不得不勉遵嚴命」等語。適有愛妾陳沅在襄所﹐爲自成奪去。三桂詢知﹐大憤﹔乃遣使乞降於我朝﹐求其討賊。

時﹐九王統兵十餘萬﹐西向以觀動靜﹔總督洪承疇及三桂舅祖大壽皆在本朝﹐親信用事﹐求發兵助中國。三桂又自潛詣大營﹐承疇﹑大壽卽引見九王﹐遂定盟起師。先是﹐三桂佯受賊犒師銀﹐而襲殺其守關兵殆盡﹐賊師負傷遁歸﹔至是﹐傳檄遠近﹐略云﹕闖賊李自成﹐以麼麼小醜蕩穢神京﹐日色無光﹐妖气吐焰﹔豺狼突於城闕﹐犬豕據於朝廷。又云﹕弒我帝後﹐刑﹝我﹞縉紳﹔戮我士民﹐掠我財物。二祖﹑列宗之怨恫﹐天壽淒風﹔元勛懿戚之誅鋤﹐鬼門泣日。又云﹕周命未攺﹐漢徳可思。誠志所孚﹐順能克逆﹔義兵所向﹐一以當千。試看赤縣之歸心﹐仍是朱家之正統。自成聞之大驚﹐自率兵六萬東行﹐以禦三桂﹔挾太子﹑二王﹑吳襄自隨﹐僞將劉宗敏﹑李過等皆從前鋒。至永平﹐三桂與之十三戰﹐無勝負。及自成大隊至﹐薄三桂營﹐拔之﹐進圍山海城數匝﹔復分兵從關西一片石出口﹐東突外城﹐逼關內。三桂不能敵﹐九王度勢已急﹐統大兵馳至﹔英王率二萬騎﹐從西水關入。三桂見九王﹐薙發稱臣﹐令關內兵悉薙發﹔迫於戰期﹐兵不及薙發者﹐裂白布三條纏縛於身爲別。九王居後隊﹐三桂爲前鋒﹔九王令三桂先與賊戰。旣而遣鐵騎繞出吳兵之右﹐以標爲號﹐急擊賊兵。劉宗敏負重傷﹐自成大敗﹐走永平﹔英王﹑豫王急令三桂追之。自成一日夜馳入京師﹐仍立十二塞於城外。大兵攻之﹐連拔八塞﹐斬首二萬級。自成大懼﹐令僞將上城巡狩﹔遣唐通出戰﹐爲三桂參將馬有威所殺。自成益窘﹐乃遣使議和。三桂曰﹕還我太子﹑二王而後罷兵。自成出太子﹐見三桂。三桂先令守備張成﹑指揮範玉各率兵一千﹐用賊旗幟﹐東西設伏﹔俟太子出﹐疾擊賊營。又令都司耿士良率大兵爲應﹐以奪太子。自成果中伏﹐大敗﹔然所出者﹐非眞太子也。自成復令挾吳襄上城以招三桂﹐三桂射殺左右挾者﹐自成遂斬襄﹐懸其首於城上﹐並家口三十餘人盡殺之。四月三十日﹐縱火焚宮殿﹐棄京城而去。三桂見火起﹐料賊必西走﹐戒諸將勿入城救火﹐分路追賊﹔及於定州之淸水河下岸﹐賊將谷大成勒馬迎戰﹐爲三桂所斬。軍士斫祖光先馬﹐光先墜﹐傷一足﹐自成復大敗走。三桂在定州﹐以賊將首級遙祭其父﹔將奪回金銀散給將士﹐三軍感悅。聞自成屯兵眞定﹐與遼東巡撫黎玉田合兵追及之。自成屢敗而憤﹐復勤精騎迎擊三桂。三桂張二翼以進﹐斬僞獎三人﹑首萬級。自成復益兵搏戰﹐率諸賊師直逼營前﹔大駕曰﹕今日決一死戰﹐勿令外國來助﹐乃爲豪傑耳。三桂分兵疊戰﹐自辰至酉﹐互有殺傷。會東風大作﹐黃沙蔽日﹐賊營旗倒馬蹶。自成急收兵﹐三桂射之中凸脇﹐遂拔營西遁﹔渡固原﹐入山西。三桂乃還軍京師。

時﹐九王已定燕京﹐奉命攝政﹔以三桂有大功﹐晉爵平西親王。南京復﹐福藩僭立﹐以三桂討賊復仇﹐晉爵薊國公世襲﹐贈父襄爲遼國公﹑母祖氏遼國夫人﹐遣使臣沈廷揚海運米十萬﹑銀五萬犒之﹔三桂弗受。八月﹐復遣使臣左懋第﹑陳洪範賫銀﹑幣謝我朝﹐並勞三桂。懋第等至﹐謁三桂﹐出銀﹑幣﹐且致福藩意。三桂謝曰﹕時勢至此﹐我何敢受賜﹗惟有閉門束甲以俟後命耳。懋第被羈北京﹐洪範南還﹐始知本朝渡江之志。

時﹐自成走至平陽﹐發兵守隘﹔攝政王命三桂統大兵追賊﹐入山西。自成數戰不勝﹐遂走西安。

明年春﹐三桂復率兵西伐﹐自成合數十萬悉力而戰﹔三桂率鐵騎衝陣﹐所向披靡﹐斬首數萬﹐賊眾大潰。自成遂出武關﹐南走荊﹑襄。大兵旣定三秦﹐復追賊入楚﹔自成走死羅公山﹐其眾降於何騰蛟﹐闖賊遂滅。

順治七年庚寅﹐是時余逆未靖﹔桂王僭號永曆黔﹑滇﹑蜀﹑粵之間﹐猶阻聲教。世祖命三桂及定南王孔有徳﹑平南王尙可喜﹑嗣靖南王耿繼茂統兵南下﹐以淸宇內﹔三桂由秦入蜀﹐郡邑皆迎附。

九年﹐永曆走安隆﹔張獻忠餘黨孫可望以兵迎之﹐遂遣僞將劉文秀﹑王復臣收復四川。文秀善撫士卒﹐多樂爲死﹔蜀人聞其至﹐所在響應。重慶﹑敍州諸郡邑爲三桂所克者﹐次第失陷。三桂迎戰﹐輒不利﹐乃斂軍退守保寧。文秀躡其後﹐惟恐失敵。復臣諫曰﹕三桂﹐勁敵也﹔且我軍驕矣。以驕軍當勁敵﹐能無失乎﹖不聽。至保寧﹐又諫曰﹕毋圍城﹔圍則兵分力弱﹐師老財匱。文秀曰﹕三桂坐守孤城﹐計日可下﹔將軍何怯甚也﹗令張先璧軍其西南。先璧驍將﹐號�神﹔軍容耀日﹐然勇而經敵。三桂巡城至西南﹐曰﹕是可襲而破也。乃開門出精騎犯其壘﹐果驚潰。轉戰而南﹐至復臣營﹔營爲亂軍所擾﹐又阻以水﹐勢遂不支。三桂乘勝合擊﹐復臣手斬數人﹐圍者益眾﹔乃曰﹕大丈夫不能生擒名王﹐豈其可爲敵所辱﹗遂自刎。文秀解圍去。三桂按兵不追﹔曰﹕平生未見如此惡戰﹐特遣一著耳。令如復臣言﹐我軍休矣。文秀旣敗退﹐三桂益統兵進﹐四川遂平。

十五年戊戌﹐大兵三路入滇。經略洪承疇﹐由貴州大路取雲南﹐與僞將李定國相距於靖﹔徵南將軍趙布太﹐由廣西至黃艸壩而入﹔三桂﹐則由四川至遵義水西﹐以取滇省。永曆走永昌﹐遂遁入呵瓦。以蕩平功﹐上命三桂總統全師﹐鎭守雲南﹔而經略及將軍﹑貝勒等﹐俱復命。

始﹐三桂西徵﹐畱長子於京師﹐以固朝廷意。其子寵眷有加﹐旋尙主爲額駙﹐恩禮優渥﹐亞於親王﹑貝勒﹔而三桂包藏禍心﹐日伺釁以動。世祖賓天﹐三桂入臨﹔慮廷議見畱﹐乃提兵遠道三﹝﹖﹞﹐絡繹啟行。三桂未至﹐前驅在燕者人馬塞途﹐居民走匿。朝廷恐其爲變﹐令於京城外塔廠設祭﹔三桂哭臨﹐成禮而去。吏﹑兵二部選用文武官﹐三桂欲市恩於人﹐每以藩府龍鳳下批﹔咨部曰﹕某爲某守令﹐某爲某參遊。𨿽部選以定例﹐必撤回而用藩府所咨選者﹕號曰「西選」。西選之官﹐幾滿天下﹔所選官蒞任﹐督撫大吏亦攺容加禮﹐惟恐得罪藩府也。三桂自討闖賊﹑平藩以來﹐幕府故舊散亡殆盡﹔乃擇諸將子弟及四方賓客資惟穎敏者﹐授以黃石素書﹑武侯陣法﹐以備將帥之選。一時少年浮誇之士﹐人人自以爲大將材也。所收士卒﹐又皆孫可望﹑李定國﹑張獻忠之勁旅﹐故部下多勇健善斗。鎭滇據守﹐戰馬漸倒斃﹐而川馬力弱﹐難以臨陣﹔三桂密諭養子陜西總鎭王屏藩﹑王輔臣等選西馬之勇健者﹐歲進三千匹﹐皆從西番繞道至滇。兵火之後﹐在在凋敝﹐所徵財不足以充府藏﹔因招徠商旅﹑資以藩本﹐使廣通貿易﹐殖貨財以給軍需。又以遼地產參﹑利盡四海﹐而連﹑附獨出巴蜀﹐因嚴私采之禁﹐設官監之﹑官收其直而鬻於市﹔犯者至死。當是時﹐三桂自以滇中形勢﹐南拒黔﹑粵﹐西控秦﹑隴﹐財用富饒﹐兵甲堅利﹔且治軍嚴整﹑號令肅然﹐屯守攻戰之宜﹐無不畢具。乃復僞爲恭敬﹐虛懷延納。由是﹐將士樂爲之用﹐民心亦翕然歸附﹐彊藩雄鎭咸受其籠絡。其不軌之志﹐固不待智者而後知也。

康熙十一年秋﹐上以三桂逆謀漸著﹐欲先發制之。以其乞師入關﹐有功社稷﹐不欲顯正其罪﹐特召三桂移鎭關東﹐予以世職﹔蓋欲銷其逆志﹐以功名善終也。詔至雲南﹐全藩震動﹐反謀益急。然恐舉兵滇﹑蜀﹐所在阻隘﹐不能全進﹔謀至中原﹐據腹心以至指臂﹐長驅北向﹐可以逞志。乃拜受詔命﹐待使者益謹﹐而陰部勒將吏。使不知狡謀﹐乃日以上命促之﹔督責過深﹐頗淩辱其將吏。始請攺期﹐繼請緩行﹐皆持不可。三桂欲迅﹐恐其下不從﹔乃設宴大會諸將﹐酒三行﹐起而嘆曰﹕老夫與諸君共事垂三十年﹐今四海升平﹐無所用﹔吾輩行且遠矣﹐未知聖意所在。且盡今日歡﹐與諸君敍故﹔未識異日復相見否﹗諸將聞言﹐皆泣下。時有十三太保者﹐皆藩下都統﹑佐領官﹔三桂寄其心膂﹐令將彊兵護藩府。至是﹐皆諭意﹔約期待變。

越兩日﹐使者促益急。三桂下教會諸將曰﹕行期迫矣﹐朝廷之嚴譴不可逃也。若使臣之驅策老夫﹐不意至此﹗諸君行矣﹐毋使徒受使臣辱也﹗諸將怒曰﹕行卽行耳﹐何相逼爲﹗三桂復慰之曰。朝命也﹐誠不可緩。但向者諸君得處此土以有其家﹑以享富貴﹐伊誰之賜﹖願諸君思之。諸將皆稽首曰﹕邀殿下之福。曰﹕非也。諸將曰﹕然則﹐君上之恩。曰﹕是已﹐未盡然也。昔我受先朝厚恩﹐待罪東陲﹐值闖賊構亂﹐召衛神京﹔計不能兩全﹐乃乞師本朝﹐以復君父大仇。繼平滇﹑蜀﹐得棲息於此。今日之富貴﹐皆先朝餘蔭耳。故君之陵寢在焉﹐可無別乎﹝先是﹐辛丑冬﹐三桂兵臨阿瓦﹐檄取永曆以歸﹐縊使貴陽府治﹐殮其遺骸﹐槁葬府城外﹔故云爾﹞﹖諸將皆拜﹐聽命。於是﹐卜日謁陵。先期﹐復集諸將謂之曰﹕別故君﹐當以故君之衣服見。指其首曰﹕我先朝曾有此冠乎﹖指其身曰﹕我先朝曾有此衣乎﹖老臣且易服以祭﹐諸君其預圖之。諸將皆曰﹕諾。乃下令三軍﹐擇某日啟行﹐趣使臣先發。至日﹐各具漢官威儀﹐集陵下。三桂易方巾素服﹐酬酒山呼﹐再拜慟哭﹐伏地不能起﹐三軍皆哭﹐聲震如雷﹐人懷異志。蓋至是而三桂之反謀成矣。將行﹐復下教屬將吏曰﹕老夫耄矣﹐行且戍邊﹔惟是戎伍之事﹐不可以不習。明晨﹐當於郊外大閱﹐後期者按以軍法。向曉﹐鳴鼓角﹐整隊伍﹐軍容肅然。三桂披甲上馬﹐揚鞭疾駛﹐發三矢﹐皆中的。長槍大劍﹐畫甲雕戈﹐羅列左右﹔每馳馬一回﹐卽於馬上接一器運之﹐風馳雨驟﹐英武絕人。其意﹐欲以力詘眾心也。

癸丑冬﹐三桂就道﹐命前隊先行﹐自擁大軍殿後﹔日行三十里。行數日﹐卽稱疾不起。撫臣驅之急﹐使者日三﹑四輩至榻前﹐詞益峻﹑色益厲。三桂堅臥不起﹐諸將數來問疾﹐勸進藥餌﹐不聽。故以言激之曰﹕吾疾在心﹐豈藥石所能愈乎﹗想曩者披堅執銳﹐身經百戰﹐開拓疆宇﹐有大勛於王室﹔章皇帝不以老臣爲不肖﹐錫之藩封﹐載在盟府。今撫臣一外吏﹐相淩乃爾。一旦入國門﹐付廷尉﹐我豈有生路耶﹖諸將聞言﹐果忿忿而出﹐軍士裹甲露刃﹐矢在弦﹑馬塞道﹐風動塵生﹐日色慘淡﹐居民皆駭走﹔襲執撫臣殺之﹐持其首見三桂。三桂頓足失聲﹐以頭搶地曰﹕爾輩殺我﹗爾輩殺我﹗我三百口﹐死不旋踵﹔卽爾輩亦且族矣。諸將大呼曰﹕惟有反耳﹑反耳。三桂大喜﹐霍然而起。卽部署諸將﹐囚執二使﹐以撫首祭旗纛。其妻聞變﹐哭而出曰﹕殺吾兒矣﹗以長子尙�主﹐畱京爲質故也。三桂不顧﹐傳檄四方﹔前隊在荊楚者﹐皆舉兵反。奉使筆帖式王新命﹐乘間得脫﹔疾馳五晝夜﹐至京師﹐赴兵部告變。至則﹐以手抱柱﹐目上視﹐气厥不能出一語。堂吏見新﹐知有異﹐急以湯灌之﹐半日始蘇。乃大言曰﹕三桂反矣﹗撫臣被殺﹐使臣見執矣﹗舉朝震動。

貴州提督李本深﹐張獻忠勇將也﹔從孫可望入京﹐後鎭黔中﹐陰與三桂往來。至是﹐遂從之反﹔發兵守險﹐聲勢甚大。貴撫曹申﹐以片紙書「三桂造反﹐本深作亂」內之函﹐插雙羽﹐馳告川湖總督蔡毓榮﹐所在戒嚴。陜西提督王輔臣聞三桂反﹐卽欲舉兵爲應﹔因寧羗告警﹐以請餉不給激怒軍士﹐卽回秦州﹐據平涼以叛﹐誘降我鞏昌遊擊袁成棟﹑協防階文岷洮參將潘瑀﹑臨洮遊擊曾文耀﹑蘭州遊擊董正己﹐遣趙﹑陳兩僞總兵進屯鞏昌﹐攻陷河東諸州郡。三桂以輔臣爲僞鎭西大將軍。陜西總鎭王屏藩與輔臣俱受僞諭﹑僞印﹐密相聯結﹔聞輔臣叛﹐遂據守城隘﹐發兵以應吳逆入秦之師﹐爲西道主。三桂以屏藩爲僞將軍。時有欲求先朝後以系人﹝望﹞者﹔有欲疾行渡河﹐全師北向者﹔或勸下九江﹑扼長淮﹐以絕南北運道﹔或勸據關東﹑巴蜀﹐塞殽函以自固。三桂皆拒弗從。甫至湖南﹐遽僭大號。攺常徳府治爲行宮﹐易黃瓦不及﹐以漆黝之。築壇衡山下﹐告卽位於上帝﹐建國大周﹐攺元利用。復於山下結席廠萬間﹐爲受朝之地﹔文武以次﹐稱賀舞蹈。未畢﹐大風忽起﹐席廠捲入雲中﹐俄而驟雨如注。逆黨艸艸卒事﹐識者早知其不克終矣。

於是﹐三桂以其婿胡國柱爲僞親軍金吾衛大將軍﹑武英殿大學士﹐與其將李本深攻陷湖南諸郡﹐規圖進取。以其侄吳之茂爲僞西蜀大將軍﹐與屏藩﹑輔臣合兵破甘肅﹑下臨鞏﹐駐師隴右﹐謀據關中﹔與我定西大將軍多羅貝勒﹑巡撫華善﹑靖逆將軍張勇﹑提督王進寶相持於武關。三關諸將﹐惟屏藩最善用兵﹔每出偏師﹐絕糧道﹑斷驛站﹐以隔燕﹑秦音耗﹐散布流言﹐煽動三秦﹐我軍數爲所困。以其侄吳世賓爲僞親軍金吾衛大將軍﹐率兵下廣西﹐降我嗣定南王孫延齡﹑廣西提督馬雄﹔三桂封延齡僞臨江王﹐授雄僞東路都總官。以其將馬承蔭率兵﹝下﹞廣東﹐降我平南王尙之信﹐俾仍掌藩事﹔授藩下都統王國棟爲僞輔翼將軍﹐協守廣東。復遣使至福建﹐招靖南王耿精忠﹔至臺灣﹐招鄭成功子經﹕使各起兵侵擾閩﹑粵﹐以分我軍勢。精忠﹑經皆通款於三桂。

其時﹐本朝之大將軍鎭守嶽州﹐與吳逆相持者﹐爲川湖總督蔡毓榮﹔將綠旗兵﹐與督臣協守三楚者﹐爲江南水師提督楊捷﹔統滿兵與提臣爲犄角﹐以繞吳師者﹐爲大將軍賴塔﹔奉命招撫楚﹑蜀﹐以輯寧軍民者﹐爲大將軍公圖海﹔總統諸師﹐擁重兵爲南北聲援者﹐順承郡王也。當三桂起滇南﹑窺荊楚﹐本深應於黔﹐精忠叛於閩﹐之信﹑延齡擾於粵﹐巴蜀旋破﹐鄂﹑嶽告急。王輔臣據平﹑固﹐下隴右﹔王屏藩出陽平關﹐圖鳳翔。人心搖搖﹐當官無固守志﹐天下事幾不可問矣。幸天奪其魄﹐逼洞庭而不卽渡﹑得劍南而不能守﹐僅徘徊衡﹑湘間﹔此乃天命﹐非人力也。又﹕三桂初發難時﹐洛邑頑民﹐猶思祿父﹔故訛言煽動﹐所在響應。耿﹑尙二王及臺灣鄭氏﹐皆通使往來。及聞其南面自尊﹐建號攺元﹑設官制歷﹐由是天下解體﹐角材而至者﹐皆思有以詘之矣。自癸丑軍興﹐滇﹑蜀之間屢歲不登﹐米一石價五﹑六兩﹐鹽價三﹑四百錢一斤。軍需孔殷﹐則加稅﹔田畝地丁﹐額徵畝至五﹑六錢。徵催嚴迫﹐怨聲四起。故所破州縣﹐旋得旋失。加稅不足﹐又於雲南﹑麗江等處鑿山開礦﹐采取金銀﹔日役苗夷萬人﹐土司多忿怨。而三桂窮極奢欲﹐愛妾陳沅﹐自收京時仍覓得之﹐攜之入蜀﹑入滇﹐寵以專房﹐晝夜聲色自娛﹐不理軍務。脇從之眾﹐日引領以望王師之至。

十六年丁巳﹐大兵定浙東﹑下八閩﹑入兩粵﹐精忠﹑之信旋皆反正。延齡爲馬雄所軋﹐謀復背吳﹐事泄被殺。鄭氏亦退屯島中。閩﹑粵旣定﹐三桂之勢益孤﹔王師無東顧憂﹐遂並力西向。王輔臣據守平涼﹐與張勇等相持三載。輔臣承僞旨﹐屢以王爵餌勇﹐遣僞守備陳旺賫僞諭﹑僞印並吳之茂密書至﹐勇卽遣子云翼從口外入京奏聞﹐與陜西提臣王進寶﹑孫思克進攻益力﹔河東州郡﹐漸次恢復。輔臣勢蹙﹐遂率平涼﹑慶陽﹑固原諸郡州以降。大軍乘勢謀取漢中﹑興安﹐分兵五路﹐屢有殺獲。三桂漸老耄﹐援秦之師不繼﹔所得州縣﹐以次仍失。屏藩﹑之茂據關平關爲平涼聲援﹐輔臣旣降﹐屏藩之勢益弱﹐屢爲大軍所挫﹐後戰敗﹐自刎死﹔之茂遁入成都。秦省蕩平﹐王師遂由隴入蜀。夏國相同李本深規取楚地﹐與我督兵提臣滿師等軍隔洞庭湖紮營﹔湖中飛矢雨炮﹐畫夜不息。國相等不能進取尺士﹐士气漸沮。順承郡王遣大臣遺書三桂﹐三桂不從。

明年戊午﹐王師四集﹐湖南故土奄然歸定。時﹐三桂已退守成都﹐本深見勢不支﹐謀復歸順﹔大將軍公圖海遣使諭以威福﹐遂降。國相西遁。三桂抗命﹐藉命苗兵爲助﹐所爲標槍﹐發無不中。傳數十苗兵扼險而守﹐百萬之眾﹐莫可誰何。至是﹐皆遁歸。胡國柱爲逆藩額駙﹐百紈褲習﹝﹖﹞﹔每出師﹐一切服用玩好﹑奇花怪石﹑棐幾湘簾﹑茶鐺博具﹐悉載以行。軍壘未定﹐先爲經營﹔日以詩酒自娛﹐不以軍事爲意。及王師壓境﹐國勢日逼﹐國柱密謀急歸順﹐有謀士爭之曰﹕王以大任屬將軍﹐將軍足一動﹐則黔中斷左臂﹐滇南援絕﹑荊楚解體﹐王之全局俱敗。且將軍今日降﹐明日誅矣﹗與其降之死﹐不若力戰而死。國柱意已決﹐不聽。馬寶亦力爭不得﹐乃馳告三桂。值中秋﹐三桂方擁歌姬與所嬖陳沅臨軒玩月﹔忽國柱變聞﹐大呼曰﹕吾事去矣﹗卽气噎僕地﹐遽絕。左右姬妾﹐莫不遑駭﹔急救之﹐不復蘇矣。

三桂死﹐夏國相等扶其孫世璠於柩前嗣立﹔築園寢於成都﹐皆僭逾制。後大兵破蜀﹐發其冢﹐粉骨爲塵﹐無餘骼焉。三桂構逆凡五年﹔卒﹐七十有五。嗣孫世璠﹐僭號雲南﹐攺元洪化。以五華山宮爲宮城。昔僞永曆在滇築宮於五華﹐三桂益廣其址﹐繚以重垣﹑俯以傑閣﹐極土木之盛﹔至是﹐遂駐軍焉。拜僞大學士夏國相爲上柱國左丞相﹐宮府機宜﹐咸咨詢之。拜僞將軍馬寶爲元帥﹐專司閫外。

先是﹐靖逆侯張勇密奏搗薄之策﹐上命議政親王會議﹐未報。至是﹐命大將軍多羅貝勒﹑大將軍公圖海從貴竹大路﹐駐軍曲靖﹔而平南將軍賴塔率平閩﹑粵之師﹐由廣西入滇﹐屯黃艸壩。會軍進討﹐雲南大震。自粵入滇﹐有石門道之險﹔兩山矗立﹐中通車馬﹐一人守隘﹐萬夫莫窺。平南兵至﹐奪於先聲﹐守兵皆撤營遁歸﹔大軍過險﹐眾志始定。吳軍於要路聯接營寨﹐以拒我師。一夕傳言﹐關神顯聖﹐敵疑我軍劫寨﹐自相殺﹔天明始散﹐遺皮盔﹑皮甲無算。吳軍恃苗兵﹐鐵槍發必洞腋﹔我軍以鳥槍制之﹐團牌十﹑伏槍百﹐火至齊發﹐苗兵多死。

是時﹐吳軍於石虎關口築炮臺二座﹐臺前飭田百頃﹐鑿池爲淖。時值播種﹐上插靑秧﹐以陷馬足。我軍偵知﹐夜傳令軍士各備泥一升﹑竹梯千乘﹐迂道至關下。先以泥實地﹐乃附竹梯蟻登﹐矢石雨下﹐屍與臺等。欲至第六次﹝﹖﹞﹐吳軍不支﹐悉遠遁。我軍反據其上﹐開大炮擊之﹐死者萬數。馬寶將大兵居外﹐我撫遠大將軍公圖海日遣使賫金幣至其營﹐諭以朝廷威福﹔寶惑於利﹐心動。復縱反間﹐謂寶將擁眾入城﹐謀不利於孺子﹐世璠頗信之﹔軍糧調遣﹐每不如其所請。寶眾進退維谷﹐圖公以愛子爲質﹐誘令釋甲歸順﹔遂信質來降﹐以兵衛入京。上欲原之﹐迫於言者﹐與耿精忠同磔於市。死之日﹐天鼓鳴﹐日無光﹐愁雲四合﹔寶謂行刑者曰﹕我將歸天也。體無寸膚﹐面不攺色。寶死﹐圖公亦被醢焉。寶臨陣所過﹐必衝一血路﹐滿兵者幾數萬﹝﹖﹞﹔將刑﹐八旗軍士雲集﹐爭市其肉﹐歸以祭沒於王事者。

二十年春二月﹐平南大將軍候平西大將軍至﹐會議進剿。四月﹐大軍集雲南城下﹐諸將數請攻城。大將不許﹔曰﹕軍士冒矢石﹑觸鋒刃﹐裹創走萬里﹐得至於此。今遺孽釜息﹐昆明諒無他虞。我按兵不動﹐曉以大義﹐必有起而爲變者﹔何忍令我軍士復塡此堅城下乎﹗遂撤攻具﹐築長圍以困之﹔會城外接昆明池﹐池內橫以木筏﹐上設樓櫓﹐與大軍爲犄角勢﹐以防奔逸。城中樵蘇不通者閱月﹐數出銳卒衝擊營塞﹐我軍堅壁不動﹐吳勢益屈。僞丞相夏國相慮其黨謀變﹐悉移諸將家口屯五華山宮城﹔凡僞僚府署亦移宮城左右﹐分門守禦﹐以示必死。秋九月﹐巡守南門僞總管獻城﹐約舉火爲內應﹔我大軍會訊得實﹐傳令三軍五方齊進。至夜﹐僞政府火起﹐我軍師銜枚至南城下﹔門啟﹐師遂入。夏相國知有內變﹐趨至宮城﹐號哭而言曰﹕吾聞守社稷者死社稷﹐王毋自辱﹗逼世璠自縊﹐並殺宮妾數人﹔歸殺其妻子﹐遂自殺。比明﹐大將軍統全喌酇師城﹐雲南平。諸將以城中百姓爲逆死守﹐照律應屠﹔大將軍曰﹕滇民不幸﹐爲吳逆誘脇﹐死於兵役者半﹑死於饑荒者半﹔幸天兵弔伐﹐民困稍蘇。殘黎有幾﹐忍復殺之乎﹖宜仰體聖朝一視同仁至意﹐暫緩斧越之誅﹐候旨定奪。尋邀大赦﹐與民更始﹔滇民大悅。

初﹐三桂僭號衡州。衡州山嶽廟有白龜﹐大如錢﹐多靈異﹔三桂志希器﹐卜日﹐詣廟供天下輿圖於神座前﹐默視龜之所向。蹣跚循走﹐不出長沙﹑衡永間﹔已復從貴州至雲南而止。再三虔禱﹐白龜三復如之。三桂君臣﹐相顧失色﹔後果如所卜。

外史氏曰﹕嗟嗟﹗三桂不忠﹑不孝﹐身陷大逆﹔家破屍戮﹐爲萬世笑。信哉﹗自作孽﹐不可逭也。當其稽首淸庭﹑乞師討賊﹐六軍縞素﹐萬姓同仇﹔使有明九廟神靈﹐一舒在天之憤﹐厥功非不偉也。而徒以耽情優笑﹐蠱妖涇而爲此舉﹐則豈志存君父者哉﹗洎本朝定鼎燕京﹐錫之珪瑁﹑爵列親王﹐河山帶礪之誓﹐載在司勛﹔可謂榮矣。乃居寵而不思而不知感不感﹝﹖﹞驕奢淫怢﹐恣行無忌﹐據滇南尺土﹐欲與天朝抗命﹔僭號攺元﹐妄窺神器﹐抑何愚也﹗卒之毒流縉紳﹑禍延黎庶﹐徒覆其宗而絕其祀﹔哀哉﹗

靖南王耿傳

耿仲明字雲臺﹐先世山東人﹔徙遼東蓋州衛﹐爲皮島毛文龍養孫﹐名毛有傑。生而面深墨﹑手掌潔白如玉﹐軀幹偉長。驍勇善戰﹐文龍爲心服﹐官至參將。明懷宗攺元人起前遼東巡撫袁崇煥爲督師﹐賜上方劍﹐得便宜行事﹔崇煥故與文龍不相能﹐至是復忌其功﹐檄名至軍中議事﹐語不合﹐卽出上方劍斬之﹐一軍皆嘩。崇煥恐生變﹐奏罷江東帥府﹔散其徒眾﹐令仲明及島將孔有徳隸山東巡撫孫元化麾下。會禦東師出兵而餉不至﹐仲明顧有徳嘆曰﹕大將軍要合義旅﹑跋涉荒﹑出萬死以復疆宇﹐而卒之冤死﹔我與若﹐直幾上肉耳。可鬱鬱久居此乎﹖有徳然之﹐遂率兵歸本朝﹔仲明亦率其眾七千來歸。崇徳元年﹐封懷順王。後從世祖入關定天下﹐攺封靖南王。

順治四年丁亥﹐永明王由榔僭號永曆﹐據有兩粵﹑滇﹑黔﹐上命仲明及定南王孔有徳﹑平南王尙可喜統兵下湖南﹐襲永曆於武崗﹔永曆走柳州﹐獲僞安國公劉承胤殺之﹐湖南平。

六年己丑﹐復同有徳﹑可喜率兵南下。行至吉安﹐仲明卒於軍中﹐子繼茂襲封藩爵。十二月﹐繼茂與皡可喜入廣東而有徳入廣西。繼茂等進攻廣州﹐羊城三面臨水﹐僞將杜永和﹑李建捷等悉力拒守﹐不克拔。攻圍至十閱月﹐偏將範承恩約降爲內應﹐城始破﹔永和走瓊州﹐建捷走肇慶。建捷後與其兄元胤共收髙﹑雷﹐欲迎永曆入海﹐爲士兵所獲。執至繼茂營﹐勸之降﹐不應﹔令之作書招永和﹐不從﹔遂殺之。是冬﹐有徳亦克桂林。明年﹐潯州鎭帥陳邦傅來降﹑杜永和亦降於繼茂﹐兩粵漸平。

九年壬辰﹐永曆遁入安隆﹔其臣李定國等謬以恢復爲名﹐所在蜂起。桂林尋陷﹐有徳自焚死﹐粵中震動﹔上命平﹑靖兩王同鎭廣州﹐以靖餘孽。一府兩藩﹐供應浩繁﹔藩府始命﹐絡繹旁午﹐役縣令如奴隸﹑視百姓如艸芥。後科臣上言兩藩並建﹐諸所未便狀﹔會海寇鄭成功進掠漳﹑泉諸郡﹐遂移繼茂鎭守八閩﹐開府福州。

康熙元年﹐鄭成功死﹐子經嗣立﹐臺灣多故。繼茂同總督李率泰遣人招諭經﹐經請如朝鮮事例﹔不報。知經終無歸化意﹐因糾合紅毛島夷﹐令乘間進襲臺灣。十月﹐繼茂同率泰﹑滿帥郎賽合紅夷出泉州﹐提督馬得功出同安﹐黃梧﹑施瑯出漳州﹐克期進討。經將周全斌軍潰﹐退守銅山﹔繼茂等遂拔廈門﹑金門二鎭﹐屠之。繼茂尋卒﹐子精忠嗣爵。

精忠﹐气岸魁偉﹐生有異表。少長宮壺﹐不知祖父締造大勛。繼位後﹐日與宵小爲伍﹐而羣不逞之徒復煽以邪謀﹕因讖緯所載有「天子分身火耳」之謠﹐謂火耳者﹐耿也﹔天下有故﹐據八閩以圖進取﹐可以得志﹐勸令部署將士以待時變。

十二年癸丑﹐雲南吳三桂叛﹐以書招﹔精忠遂舉福建以應之﹐執總督範承謨﹐置諸嶽。承謨被拘三載﹐矢志不屈﹔王師破仙霞嶺﹐遂遇害。精忠反﹐自稱總統天下兵馬上將軍﹔以弟﹑侄爲左右大將軍﹐統領五軍。五軍設五都督﹑五都尉﹑五副都尉﹔其下設偏將軍﹐有開遠將軍﹑平遠將軍等號。曾養性爲左軍都督﹔養性最善用兵﹐從東路出福寧州﹐破溫﹑臺﹑處等州。白顯中﹐爲後軍都督﹔顯中﹐本旗人。範時榮爲副都尉。王鎬爲開遠﹝將﹞軍﹐破江西廣信﹑饒州。馬九玉爲饒騎將軍﹐同江允勛出仙霞嶺﹐破金華﹑衢州。有羅將軍者﹐破嚴州﹑徽州。時承平日久﹐民不知兵﹔一聞精忠兵至﹐守者或降或遁﹐故所向皆捷。浙之將軍爲圖賴﹑巡撫爲田逢吉﹑總督爲李之芳﹐反報至﹐賴癱軟不能起﹐時稱「擡不動將軍」﹔逢吉頓足不止﹐稱「跌腳巡撫」﹔之芳聞變﹐掀髯不已﹐稱「撚須總督」。一時烽煙四起﹐羽書踵至。之芳疾馳至衢州﹐城中已空﹔方爲捍禦想撚須時﹐已定討賊立功之志。徵福建﹑浙江者﹐爲和碩康親王﹔以十三年駐師金華參贊軍機者﹐爲內院學士黑白﹑大臣紀振疆﹔提大兵�待江上者﹐爲平南將軍賴塔﹔督理大軍糧餉者﹐爲戶部侍郎達都。大兵俱集衢州。州帶山環水﹐江之南九龍山﹐爲九玉所據。江之北姜家山洞眾嶺﹐爲滿漢大軍所屯。將軍賴塔與督臣李之芳﹐畫江而守。十四年八月十五日夜﹐九玉潛引兵劫寨﹐殺傷甚眾﹐得志而去。

明年丙辰八月十三日﹐康親王至衢。十四日﹐親臨江上﹐相視九玉營壘﹐密諭隨徵福建左鎭﹝總﹞兵劉顯芳﹑滿洲副都統胡圖乘夜出兵。十五日黃昏﹐望九龍山而進﹔九玉復遣兵劫寨﹐遇於渡江時。兩軍相值﹐彼此莫辧﹐彼此開大炮擊之﹔九玉兵遽退。初﹐九玉立營在九龍山頂﹐山下密布梅花樁﹐以阻我師﹔其出兵﹐僅開一徑﹐魚貫而行﹐兵出關隨閉。及遇我師﹐猝不能歸守﹐散處山下﹐進不能越江以劫我﹐退不得歸營以自守。顯芳驅眾力戰﹐連發大炮擊其兵﹐一時精銳俱盡。九玉知事不濟﹐亦於山頂開炮﹔山髙斷遠﹐反越江而去﹐我師無受傷者。十六日﹐顯芳率輕騎直抵其壘﹐以覘動靜﹔知彼軍已奪气﹐卽於是夜乘虛而進﹐縱火焚其寨。九玉遂不支﹐僅以五十騎遁歸常山。康親王率大軍繼之﹐盡降其眾﹔乘勝直抵仙霞嶺﹐守者開關納款。時僞後軍都督白顯中頓兵廣信﹐王慮其前後夾攻﹐因畱守建陽﹐而自率大軍竟進。會顯中移檄至﹐聲言會兵十七萬齊集建陽。守者大懼﹐議欲求援於大軍﹔而大軍已發﹐勢不可回。有畛邑陸孔昭隨徵在建陽﹐福議往撫眾﹐卽推孔昭夜往。遂策五騎﹐持康親﹝王﹞諭帖﹐至崇安見顯中之副將範時榮﹑王鎬等﹐諭以禍福﹔眾皆聽命。時顯中據崇安關爲八閩﹑九江之聲援﹐凡銜命以往者﹐恐其搖動軍心﹐至卽殺之﹐以堅眾志﹔聞孔昭至﹐遣飛騎來追﹐而範﹑王己授意﹐從間道歸矣。範﹑王旣降﹐顯中勢益孤弱﹔孔昭復銜命往﹐許以不死﹐不得已亦降。精忠所恃惟馬九玉﹑白顯中﹑曾養性三人﹐九玉旣敗﹐顯中復降﹐養性所破郡縣﹑王師漸次克復﹐而臺灣鄭經復納其降將乘虛襲閩﹐精忠憂憤﹐不知所出。

初﹐經使人借漳﹑泉二府﹐精忠不許﹐耿﹑鄭始惡。經遣將取同安﹐僞守降將學堯降﹔海澄總兵趙得勝亦不附精忠﹐率其眾降經。王師圍潮州﹐精忠不能救﹐僞總兵劉進忠亦以州降。後汀州僞守將劉應麟﹑興化僞守將馬成龍﹑邵武僞守將楊徳﹐相繼降經﹕精忠故封﹐盡入鄭氏。而康親王自提大軍壓壘而陣﹐且以軍帖諭之﹐勸令歸化﹐許仍襲舊封。精忠以鄭警日逼而王師壓境﹐知勢已去﹐遂降。上以臺灣未平﹐許仍統其部。

四十七年七月﹐精忠從浙閩姚啟聖﹑寧海將軍喇哈達﹑都統穆墨林﹑平南將軍賴塔等進剿臺灣。經僞將劉國軒率二十一鎭兵與王師戰於龍虎山﹐都統胡兔先合不利﹐啟聖援之亦潰﹔精忠故仇鄭﹐親督戰﹐斬陣退者三人﹐眾始定﹔援槍大呼而入。平南繼之﹐破營十六﹔國軒泅水遁。經退入臺灣﹐浙﹑閩平。精忠降後﹐鬱鬱不得志﹐復萌不軌之志﹔上於是討其叛逆之罪。俘至京師﹐與吳三桂將馬寶同歸於市。

外史氏曰﹕仲明起身戎校﹐乘中夏多故﹐歸命本朝﹐邀封王爵﹔其被恩寵也厚矣。洎乎入關勘亂﹐率師南徵﹐志切從龍﹑功髙汗馬﹐非所云國士遇我﹑國士報之者耶﹖繼茂嗣位﹐克承父志。粵西再警﹐協力蕩平﹔臺灣阻化﹐興師通討﹕可謂無忝所生矣。𨿽其天性嗜殺﹐所至糜爛﹔然欲削平區宇﹑驅滌海氛﹐志未嘗一日忘也。惜天不永其年﹐異日滇南或化澥海歸誠﹐不獲躬際其盛﹗神忠承兩世遺蔭﹐嗣封藩爵﹐固宜宣力王家﹐矢心勿二﹔上念朝廷寵綏之渥﹑下念祖父締造之艱﹐則子燕孫貽﹐正未有艾。柰何�於吳逆穴鼠井蛙﹐妄親大器﹗兩浙﹑八閩之間丁壯陷鋒刃﹑老弱罷轉輸﹐兵連禍結﹐彌年不解﹗罪尙可逭乎﹖厥後王師四出﹐詘於勢而後降﹔柴市之誅﹐固已晚矣﹗

平南王尙傳

尙可喜﹐遼東人﹔毛文龍養爲孫﹐名毛永喜。勇而善謀﹐官遊擊。文龍被害﹐率親兵五百自島中歸於大淸﹐封智順王﹔佐定天下﹐攺封平南王。順治四年﹐同定南王孔有徳﹑靖南王耿仲明及噶喇賴其焦柰藍拜﹝﹖﹞平湖南﹐所至克捷。六年﹐復同嗣靖王耿繼茂平廣東。廣東底定﹐遂命鎭守其地﹐開府廣州。有子女一百三十餘人﹐長卽安達公尙之信﹐次卽平南將軍尙之孝。可喜自以馬上得功名﹐始終不延師教其子﹐故之信等多驕縱不法。

之信初畱京師﹐歷被兩朝恩寵。康熙六﹑七年間﹐歸藩﹔不得父志﹐酗酒嗜殺﹐所爲多不道。深宮靜夜﹐無以解醒﹐卽佩刀刺其侍者﹐𨿽寵愛弗惜也。喜畜犬﹐築居設監﹐出必塞途﹐居民避免。嘗怒一監﹐命左右割肉啖犬﹐肉盡而止。王之宮監傳命至﹐見其腹大﹐曰﹕此中必有奇寶﹗卽剸刃於腹而斃。嘗縛王之堂官王化﹐曝酷日中﹐自辰至酉﹔百計規脫。王知之﹐呼之信至﹐予杖三十﹔而凶惡更甚。浙人金光﹐字公絢﹔多智數。從王入關﹐後定楚﹑粵﹐多與密議。乘間言於王曰﹕安達公剛而多虐﹑勇而寡仁﹐若以嗣位﹐必不利於社稷﹔請廢之而立之孝。王深然之﹐然猶豫終未決。光恐泄謀﹐反曲事之信﹔凡鑿山開礦﹑煮海鬻鹽﹐無不窮極其利。於是﹐平南之富甲於天下﹐而光之橐亦充然矣。後臺灣鄭錦下東莞﹐守將趙天元﹑謝厥扶以舟師迎降﹐乘勢欲襲廣東。之信與父計﹐殺光以謝鄭曰﹕向之抗衡上國者﹐皆光之爲也。

十二年癸丑﹐詔撤三藩﹐戶部尙書梁淸標﹑郎中何嘉佑奉使廣東撤平南藩兵。至則可喜拜詔如儀﹐主客無一言。逮夜﹐環賬房館垣﹐皆露刃注矢。鼓三下﹐聞介馬聲﹔嘉佑曰﹕事棘矣﹗卽起﹐叩尙書白事。耳語移時﹐出■﹝難上灬下﹞燭艸疏﹔鼓未絕而疏已成。詰旦﹐可喜率之信及諸統領詣使館﹐齊聲愬啟行艱難﹐願守廣中以報劾﹐大夫毋貽後悔﹔尙書遽起﹐拄司賓口曰﹕止拜。詔尙未竟﹐而遽言啟行﹐何謂也﹖吾陛辭時﹐上密諭使臣﹐謂王勞苦異諸藩﹐當永鎭南疆﹔而昨以通詔不可異﹐故俟玆密宣。今所撤﹐獨平西藩耳。王未行也﹐而曰啟行﹐何也﹖可喜等皆錯愕﹐各相視曰﹕可信乎﹖尙書探懷中疏與之曰﹕此復疏也。可喜及諸將傳視畢﹐尙書曰﹕吾已宣諭訖﹐可以覆矣。叱其案﹐鼓樂遂拜使﹐使負疏行﹔可喜等色始下﹐率諸將詣案謝。之信徘徊未肯前﹐可喜嚙其指曰﹕幾負聖朝﹗歡宴三日而去。越四日﹐而三桂之反聞至矣。可喜以之信凶惡不悛﹐恐終貽悔﹐後具疏請於朝﹐以次子之孝爲嗣﹐而自歸老遼東以盡餘年。章未下﹐而三桂兵至﹔之信遂幽其父﹐發兵從三桂反。可喜聞變涕泣﹐悔不早從金光言。不數日﹐遽歿﹔遺命以本朝冠服殮。上以之信從逆﹐削其藩爵﹔之孝不從兄叛﹐拜平南將軍。

之信初附三桂﹐復與鄭經通﹐後俱不相能。旋歸順本朝﹐從莽將軍徵吳逆僞將馬承蔭等於廣西。復拜之信孝﹝﹖﹞宣義將軍﹐徵江西﹑福建耿逆餘兵之未靖者。時方多故﹐而尙氏有大勛﹐故朝廷以大度容之。

丁丑五月﹐寬之信從逆之罪﹐命承襲父爵爲平南親王﹐率兵討孫延齡﹐駐軍宣武縣。有藩下人張伯全者﹑張士選者﹐素不悅於之信﹔忽召伯全至軍。伯全懼﹐密約士選入京告變﹐謂之信懷怨﹐放言訕上。士選本之孝私人﹐之孝欲襲藩位﹐構難多端﹔告詰之興﹐所由來也。王國棟者﹐旗下逃人﹔之信愛之﹐倚爲心腹。其主人奉使至粵﹐見國棟索重賄不得﹐歸告督部﹔之信贖以十萬金﹐位至都統。沈上達者﹐江西優童也﹔之信嬖之﹐授以藩府家政﹐大小事咸取決焉。王府護衛張禎祥﹐爲之信所任寵無與埒﹕三人素黨之信。之孝謀去其兄﹐三人反附之﹔構之信罪﹐發其徵馬承蔭時與莽將軍不協﹐以炮擊大營﹐謀殺莽將軍﹐意在反復﹐與伯全等共證成之。上命侍郎宜昌阿等按問。時藩府兵悉隸至國棟﹐國棟方與粵撫金攜交懼﹐僞授意國棟﹐偕尙之璋至廣西軍中。之信聞詔﹐卽解玉印還廣州待罪﹔霸畱五仙門﹐地方官設兵嚴衛﹐內外音耗不通。母萬福金﹐與其弟若子日夕涕泣﹐不知所爲。而國棟爲藩下都統﹐全藩在掌握﹔乘之信被羈﹐淩虐尙氏﹐奪其權﹑收其重資。尙氏子弟積不能平﹐思所以報之矣。李天植者﹐藩下總兵也﹔密與府中議曰﹕國棟與我輩同起廝養﹐沐恩日久﹐末至固山﹔先王所以待之者﹐不爲不厚矣。安達公通款僞周﹐曾無一言諫阻﹐亦受輔翼將軍之秩。今公已反正襲封﹐宵小讒構﹐致見霸執﹔不能剖肝瀝膽﹐力白其誣﹐反欲賣主以求富貴。先王壞上未幹﹐而使全家骨肉危如壘卵﹔國棟之肉﹐其足食乎﹖不若誘而殺之﹐庶足慰在天之靈﹐而舒合門之憤。遂伏武士於兩廊﹐傳尙太夫人命﹐馳召國棟。國﹝棟﹞帶刀入見﹐語不遜﹐卽縛之﹔之信子剜其目﹐天植同尙之節等寸磔之。國棟家人奔告金撫﹐捕同謀諸人﹐皆無諱詞。撫以狀聞﹐天植坐謀反死﹐同死者一百八人。天植妻舒氏﹐驅二女及侍妾自盡﹐然後自刎死。十九年八月十七日﹐之信賜死於府學之名宦祠﹔粉其骨﹐揚灰焉。兄弟同死者三人﹔沈上達家人鍾姓者﹐拾其遺骸骼余盡■﹝疒﹝癶上土下﹞之西園報資寺。之孝及宗族之產皆沒入官﹐家人發旗下爲奴。平南四十年積聚所得外洋幣帛以百萬計﹐其入官僅什之一。上達等蠶食之餘﹐盡歸撫臣私橐﹔而發難之之孝﹐不得過而問焉。撫臣意猶未足﹐欲並上達之所有﹐許以具題免其爲奴。迨上達金盡﹐仍遣入京。上達有怨言﹐謂將白其事於上﹔撫臣懼得罪﹐中道追回﹐令有司嚴鞫之﹐以三千金買獄吏﹑五百金買獄卒﹐殺之以滅口。上達死﹐伊子仍沒入與內務府爲奴。一日﹐上偶見之﹐子大聲呼冤﹐且泣且訴﹐懷中出平南藩貲原冊呈上﹔遂逮撫臣﹐追其幣入官﹐卒正其罪。

初﹐之信爲逆時﹐建正殿﹔有鐵粟木柱﹐大可合抱。殿成﹐柱上忽題一詩曰﹕掘斷老龍傷粵秀﹐怪風吹上尉陀城﹔可憐白艸黃沙國﹐直待劉家汗馬鳴。詩句倒題於柱﹐意竟不可解。又有仙降乩云﹕周﹑鄭交惡亡。蓋指之信初通三桂﹑鄭錦﹐後皆相背﹐卒以滅國也。而可喜實始終一節﹐後開棺見其冠服如制﹔故之信等四人伏誅外﹐其餘家口俱從寬典。

外史氏曰﹕嗚呼﹗平南披金帶甲﹑食土分茅﹐逆知其子之不肖﹐而自請歸遼﹔善夫﹗惜乎早教其子﹐使披猖至此﹔則亦未爲無過也。若之信幽其父而身死﹑之孝訐其兄而家破﹑國棟負恩而磔死﹑上達噬主而死獄﹑撫臣黷貨而亡軀﹐天道何昭昭也﹗平南𨿽有逆子﹐而始終一節﹐猶得保其百三十口之子女。福善禍淫之說﹐我於平南一藩而益信。

定南王孔傳

孔有徳﹐至聖裔也﹔原籍山東﹐徙居遼陽。明熹宗元年﹐練兵遊擊毛文龍將親兵一百九十七人襲破鎭江城﹐有徳其一也﹔驍勇善斗﹐臨陣先登爲諸將冠。文龍愛之﹐養爲孫﹐名毛永詩。文龍開府皮島﹐有徳累官至參將。及文龍爲袁崇煥所殺﹐調往山東﹐隸巡撫孫元化麾下。會師告警﹐元化檄有徳出禦﹐兵餉不以時至﹐眾軍皆嘩﹔有徳嘆曰﹕大將軍功名卓卓﹐猶且不免﹔我輩死固晚矣。時勢如此﹐尙可爲耶﹗遂率親兵八百人來歸。還襲皮島﹐克之﹔以功封恭順王。後從世祖入關定天下﹐攺封定南王。

初﹐皮島之潰﹐文龍麾下先後來歸﹐封王﹑封伯﹑爲總督﹑爲將軍者甚眾。獨有徳心念舊恩﹐言及大將軍時事﹐輒於邑不自勝。文龍喪停登州北寺﹐有徳親具舟﹐從海道遣人迎之﹐將葬於遼陽﹔舟至中流﹐颶風倏起﹐怒濤山立﹐有徳拜而言曰﹕公不欲往東耶﹖因返舟﹐舟移而風止。有徳素與文龍從子副總兵毛承祿親厚﹐歸命後﹐孫撫令承祿往說之﹔有徳謂之曰﹕李少卿有言﹐歸易耳﹐恐再辱柰何﹗今明官皆刀俎﹐我何能爲魚肉耶﹗欲畱承祿事之﹔承祿不可。尋歸﹐以讒見殺。及開府廣西﹐復迎事文龍子諸生承斗﹐執禮甚恭﹕可謂不以盛衰攺節﹑不以新故易志者也。

順治四年三月﹐上命有徳同平﹑靖兩王及滿師等下湖南。其秋﹐大兵破武岡﹑常徳﹑寶應諸州郡﹐明藩遁走﹐廣西﹑湖南遂定。

七年冬﹐率師下廣西﹐入全州。破桂林﹐執明畱守瞿式耜﹑總督張同敞﹐勸之降﹔不屈﹐殺之。憫其忠﹐許令歸葬。復克潯﹑梧﹑平﹑慶等府﹐廣西平。捷聞﹐遂命鎭守其地﹐開府桂林。以其將李如春﹑綫國安爲都統畱守﹐而有徳同敬謹親王尼堪統大兵進取黔中。

九年壬辰二月﹐有徳以七百騎出河池﹐向貴州﹐大軍至柳州接應。五月﹐僞將李定國率兵收復湖南﹐由黎平出靖州﹐進攻靖沅﹑武岡俱下之。有徳聞警﹐急回守禦﹔而定國由西延大埠﹐偃旗捲甲﹐倍道疾進。七月二日﹐襲全州﹐破之﹐遂奪嚴關。關在全州西南﹐爲桂林出入所必由﹔有徳馳救不及。初四日﹐兵過平樂府﹔定國營於嚴關﹐設像陣以待。兩軍旣接﹐有徳令素嚴﹐將士殊死戰﹐象奔還﹔定國斬禦象者﹐嚴鼓進兵﹐象復衝突。天大雷雨﹐敵兵呼聲動地﹐乘象陣而入﹔我軍不能支﹐遂退。馳入桂林﹐閉城拒守。越三日﹐定國兵至城下。時﹐粵西初定﹐人心未固﹔定國攻城﹐守陴者皆不立﹝﹖﹞﹐桂林遂陷。有徳整衣冠﹐坐府中﹐嘿無一言﹔久之﹐謂夫人曰﹕不幸少入軍中﹐漂泊鐵山﹑鴨綠間﹐冀立寸功﹐垂名竹帛。及大將軍以忠受戮﹐歸命本朝﹔歷被兩朝知遇﹐爵以親王﹑錫之藩社﹐榮寵至矣。我受國厚恩﹐誓以身殉﹔若輩亦早爲自計。夫人曰﹕君無慮﹐我卽死﹗指其子及女曰﹕第兒曹何罪﹐而亦遭此劫乎﹖囑老嫗負之去﹐泣而送之曰﹕此子苟脫於難﹐當度爲沙彌﹐無效乃父一生馳驅南北﹐下場有今日也。言畢﹐與其妾皆自經。有徳縱火焚其府﹐向北再拜﹐拔劍自刎死﹔家口一百二十人皆被害。子尋爲定國軍士所訴﹐死於安隆﹔女亦見獲﹐以年幼﹐羈養軍中。上聞有徳合門死難﹐震悼撤朝﹐下詔褒卹﹔謚忠烈﹐賜葬京師﹐歲時祭祀。

其後李如春﹑綫國安收集潰兵﹐大破定國之眾﹐廣西復平﹐有徳之女得歸。守臣具疏以聞﹐世祖與太皇太后憫有徳歿於王事﹐其子庭訓已見殺﹐止遺一女﹐令送入宮爲太后養女﹐名孔四貞。及四貞年十六﹐太后爲擇佳婿﹔四貞自陳有夫﹐蓋有徳存日已許配孫偏將之子延齡矣。因下詔求得之﹐奉太后命爲夫婦﹐賜第西華門外。廣西之再定也﹐以綫國安統其眾﹐部曲如故﹔而藩府久虛﹐上念孔後無人﹐並盧孔師無主﹐乃封四貞爲和碩格格﹐掌定南王事﹐遙制廣西軍﹔延齡爲和碩額駙內輔政大臣都勒機昂邦﹐世襲一等阿思尼哈番。延齡美丰姿﹐曉音律﹐長於擊刺。體勁捷﹐能趨九尺屏風。惟不喜讀書。然遇有章奏﹐令幕友誦之﹐輒能斟酌可否。與人交﹐必盡其誠﹐能容人過失。時年亦十六云。四貞美而才﹐自以太后養女﹑又掌藩府事﹐視延齡蔑如也。延齡機智深狙﹐以太后故﹐貌爲恭謹以順其意。四貞喜出入宮掖﹐日譽其能。由是﹐太后亦善視之﹔寵賚優渥﹐亞於親王。四貞不知延齡以計愚之也﹐謂其和柔易制﹐事益專決﹔延齡內愈不平﹐日思所以奪其權矣。

康熙五年丙午﹐四貞面奏家口眾多﹑費用浩繁﹐欲就食廣西。奉特旨﹕查定南王女孔四貞﹐於順治十七年奉世祖章皇帝掌定王事﹐在京遙制﹔今應否給與伊婿孫延齡掌管﹐著議政親王貝勒大﹝臣﹞九卿﹑科道會議具奏。諸大臣皆以爲可。議上﹐卽奉旨﹕孫延齡鎭守廣西將軍﹐其下應設都統一員﹑副都統二員﹐卽著延齡遴具奏。綫國安年老﹐著休致。四貞遂請和碩格格儀衛以行﹐與延齡南下。抵淮安﹐誥封敕書至﹐以延齡爲特晉上柱國光祿大夫﹑世襲一等阿思尼哈番﹑和碩額駙﹑守廣西等處將軍﹐其妻室孔氏爲一品夫人。四貞自以爲和碩格格已居極品﹐不從夫貴也﹔今忽封一品夫人﹐則仍似妻以夫貴矣。疑延齡囑內院爲之﹐不愜意﹔夫婦遂不相能。戴良臣者﹐原系四貞包衣左頷﹐頗有才智﹐希大用﹔力薦其親王永年爲都統﹐而欲己與嚴朝綱副之。孫延齡初不許﹐乃營求於內﹐四貞彊之而後可﹔𨿽爲之請命於朝﹐而心甚惡。良臣因構難其間﹐謂延齡獨信任戀子而薄格格舊人。由是﹐夫婦亦不合。良臣佐格格﹐每事與延齡相左﹔所用之人﹐必逐之。而後日延齡竟爲木偶﹐不能復出一令矣。四貞初任良臣﹐以爲尊己﹐故惟言是聽。及其得志﹐並格格而藐之﹐權且漸歸於下﹔事無大小﹐皆擅自題請。廣西一軍﹐惟知有都統﹐不知有將軍﹐並不知有格格。四貞乃大悔恨﹐知爲良臣所賣﹐仍與延齡和好﹔然大權旁落﹐不可復制。三都統益自專﹐延齡積不能平﹐以良臣等僭亂不法事訴與上﹐三都統亦具訴許之﹔上命督臣金光祖究其事。光祖與副都統嚴朝綱爲至戚﹐奏延齡禦下失宜﹑良臣等無罪。上疑其言非實﹐復令大臣按問。三都統懼得罪﹐並力以求伸﹔以故大臣亦不直延齡﹐延齡於是始謀所以殺良矣。

十二年癸丑﹐吳三桂反﹐以書招延齡。延齡遂召良臣等十三人議事﹐伏力士﹐擲盞爲號﹐盡系縳斬之﹐卽舉兵。吳逆封爲臨江王。廣西提督馬雄﹐亦�南藩下人﹐爲都統之助﹐惡延齡害己﹐堅守不下。後三桂大軍至廣﹐雄乘勢亦降﹐爲僞東路總督﹔𨿽與延齡共事﹐而彼此各相猜疑﹐延齡乃復萌反正之意。蓋其初叛也﹐激於良臣之訟﹔及見馬雄勢大﹐畏其逼己﹐四貞又日夜感上恩﹐勸延齡歸順﹐計且決矣。雄探得之﹐密告三桂﹐謂延齡有異志﹐宜急除之以絕後患。

十六年丁巳﹐三桂遣其侄僞金吾大將軍吳世賓領兵以恢復廣東爲名﹐駐師桂林城外。延齡出迎﹐世賓敍故﹐相得甚歡﹔及送之轅門﹐有苗兵數十突起馬首﹐延齡於馬箠中出利刃奮擊﹐斃數人﹐力不支﹐爲所殺。世賓送其頭於馬雄﹐雄掀髯大笑曰﹕延齡亦有今日乎﹗頭忽睜目張口﹐躍然而起﹐直撲雄身﹔雄大叫曰﹕延齡殺我﹖遂嘔血而死。

四貞幼時﹐曾爲三桂養女﹔延齡死﹐遂拘之入滇﹐其子亦爲世賓所殺。厥後雲南平﹐四貞歸京師﹐奉有徳祀﹔廷齡竟無後。

外史氏曰﹕三王皆有開國大臣﹐而定南獨以忠節顯﹔觀其合合俱殉﹑孤女僅存﹐豈非所謂殺身成仁者歟﹗信乎﹗聖人之後﹐其所樹立固殊焉。延齡夫以婦貴﹐位尊國柱﹑權重將軍﹐其披恩寵﹐何其渥也﹗乃不學無術﹐禍生肘腋﹐正節不忠﹐卒至慘死﹔以視婦翁﹐不深有愧於地下哉﹗

金壇獄案

計六奇

金壇風土﹐趨名而鶩利。故周鍾同祖七進士﹐俱以美錦而多染糞穢﹔虞來初兄弟會魁﹐文章﹑材幹一時稱大名家﹐緣京﹑計二典兩掛彈章﹐遂自蹈璫禁。凡名與利之所在﹐不轉計也。如海寇一案﹐屠戮滅門﹑流徙遣戍﹐不止千餘人﹔其起禍之因﹐亦惟放利自尊而已。鎭江之屬邑凡三﹐二丹一金。金爲最僻吏胥舞文特甚。如馬艸﹑米﹑豆等常以設府總數﹐朦朧徵催。不知其獘者﹐三倍完納﹐吏胥則食其二﹔知其獘者﹐不特免其本戶﹐且得重賄於吏胥。鄕紳之有力﹐如進士王重﹑吏部王明試﹑兵部馮徵元﹝禦史馮班之父﹞之類是也。王﹑馮等曾爲馬艸事﹐分過賄銀七百兩。知其獘而復不寬恕其限數﹑役重而且冤﹐則叫號於縣門﹑刻揭於通衢﹔如生員蔣太初﹑蔡黝﹑於厚之類是也。惟此叫號﹑刻揭之諸生﹐吏胥恨之﹐諸紳亦同恨之。又﹐金壇當質鋪俱系徽商﹐典利三分﹔銀水戥頭﹐幾及五分。諸生則控之縣﹐求減卹民。諸商斂銀八百庉允凂王﹑馮二紳﹐王則爲酌之曰﹕兩外二分五釐﹐兩內則仍三分。諸生復叫號於通衢曰﹕日求減典利爲貧民也﹐貧民有兩外之典乎﹖王﹑馮等又深惡之矣。諸生之出言豎議﹐大約多在鄕紳﹐意復不肯揚善隱惡。事蓋非一端也﹐元黃而水火矣。鄕紳通吏胥﹐每思覓一事以難之。會海寇退﹐兩丹紳衿多罹於法﹔因念若以此网羅之﹐不但可以箝其口﹐而且可以絕其影矣。

先發於新海防﹐指其名者﹐蔣﹑蔡﹑於﹑周等十生。海防以法重獄繁﹐且海寇已去年餘﹐內地方慶升平﹐忍發之﹝﹖﹞而指名之揭﹐次第上臬司矣。臬司更原情以寬之﹐亦不欲於無事中生事﹐更不欲以滅門事發於黌宮﹐恐其株連。王重獨深噬臍之恐﹐爲不殺不休之計。適巡方馬騰蛟按臨京口﹐馮徵元之子馮班﹐西臺也﹔重別構重貲以八百金授徵元云﹕不速殺此十生﹐金壇之禍端百出﹐而蠆先中於鄕紳矣。巡方以同臺之父見囑﹐謂事必非無因﹔則嚴刑酷訊之﹐仍批臬司定罪。不十日﹐馬院以別事就逮﹐赴西市﹔臬司益疏縱此十生﹐不欲以「海寇」二字枉法實焉——然尙未出獄也。時十生中有周姓者﹐父亦諸生﹐曰周勉﹐素與王重諸紳相往還﹔泣挽重寬恕。重曰﹕其權在袁大受﹐我不得主也。周因叩袁﹔袁與王明試有私隙﹐曰﹕欲解此案﹐須出首一人云﹕我窮措大﹐安能爲投誠降海之大舉﹔有一現任兵部王明試﹐降海有據也。周欲救其子﹐卽手書一呈付之。時﹐明試現在袁之密室﹐赴馬弔酒會﹔乘其四賞開莊時﹐撫其肩曰﹕亦無過喜﹐大禍臨頭矣﹗以周呈示之。明試乍驚﹐彼於投誠單內實系書名書押﹐中益歉然﹔卽煩大受力寢其事﹐許以千金。又曰﹕我已擇吉北上﹔旣如此﹐明早卽行矣。我到京中﹐諸生之口風撼泰山也﹐亦何足較﹗明日﹐袁於舟次送行﹐促其千金﹔王以一半畀之。袁曰﹕一入都門﹐懇囑巡方早結十生之罪﹐萬事瓦解。王頷之——時蓋辛丑年之春初也。不一月﹐又有鄕紳中書馮標﹝乙未﹞進京﹐袁寄一函於王明試﹝壬辰﹞。馮於轎中私拆其書﹐內云﹕吾邑劣衿惡少﹐挾制官府﹑侮慢鄕紳﹔若不速置之死地﹐種禍金沙﹐現在�紳無焦類也。更有老而不死之餘孽﹐如李恢先﹝戊辰﹞﹑曾宗璠﹝丁丑﹞﹐斷斷不可輕貰等語。標與宗璠子鍾浩﹝乙未刑部﹞兒女至戚﹐抵京日﹐卽對鍾浩言之。浩索書﹐馮曰﹕彼寄﹐吾未可竟與也。浩曰﹕明日贐新邑尊於二廟﹐可使價持來﹐云袁家所寄﹐奪而看之可也。馮如其言。席中曾﹑王二人奪開家信﹐以致機關大露。鍾浩又商之馮班﹐恐將來是事纏涉。班云﹕此事若出自己口﹐甚難措詞﹔蓋使省中風聞言事可乎﹗省臣孫際昌極肯直陳﹐在年臺對戶而居﹐令其入奏爲是。曾卽往商際昌。孫云云﹕我未悉事之顚末﹐做一疏稿來何如﹖曾再往馮班﹔班云﹕請明試迎風﹐間以馬弔﹐以微詞激之﹐委曲自露矣。曾爲發帖﹐並請同邑在京三﹑四紳盡一日歡﹔明試果來。馬弔之興頗髙﹔至午﹐已負百餘金﹐頗有不悅之色。曾挑之曰﹕聞年臺在鄕﹐得虞來初家弒主之僕﹔僕大驚﹐自首銀千兩。又得降海秀才毛於王五百金﹕皆倘來意外物﹐何些須介意。明試曰﹕此皆王重所爲﹐我實無染指也。又有餂之者曰﹕海寇投誠﹐年臺實首倡乎﹖王曰﹕隨眾則有﹐首倡則非。海寇遣僞官王再興進東門﹐守東門者王重與袁大受﹐我則守南門。一番辯論﹐曾﹑馮則以筆述之﹐遞與孫際昌。孫卽風聞奏告﹐隨奉旨拿究﹐差滿洲尼﹑馬二人下江南。王重首先拘來﹐則曰﹕投誠降海﹐系知縣任體坤彊逼所爲﹐非某之本心。遂拿體坤﹐亦上夾棍。體坤曰﹕現有眾紳衿共相商議之單與公約可據﹐一在明倫堂會集﹑一在魯山之某處﹐俱有親筆花押﹐豈不願投降者﹖遂出其二議。公堂質對﹐王重無詞。二大人將與名有押之紳名履歷﹐另奏覆上﹔又奉嚴旨一體拿究矣﹕王重﹝明進士﹞﹑段冠﹝明進士﹐官知府﹞﹑江潢﹝明進士﹐官推官﹞﹑王夢錫﹝明進士﹐官布政﹞﹑馮徵元﹝班父封翁﹞﹑李銘常﹝大淸進士﹞﹑袁大受﹝廣西賓州道﹞﹑史承謨﹝大淸進士﹐官知縣﹞﹑史洪謨﹝大淸進士﹐官推官﹞。袁﹑馮等又招稱投降事情皆系王明試所爲﹐並移文到部提明試。時現任職方有差﹐堂官欲發回咨﹐俟後另結。明試曰﹕非我自去﹐恐詞涉妄舉﹔且謀叛十生或生幸脫計﹐須面質爲妥。一到白下﹐尼﹑馬二大人卽將明試二夾。明試曰﹕捏造蔣﹑蔡十生俱系王重﹑袁大受所爲﹐海寇進城亦是王﹑袁迎入﹐王﹑袁不得不以周勉首呈﹐供出降海的系王明試首倡﹔且議單與花押現證。二大人執筆定案﹕王重﹑袁大受﹑李銘常﹑馮徵元擬斬﹐段﹑江﹑史﹑王等擬絞﹐王明試擬流徙。其知縣﹑縣佐﹑首令三教官﹑練兵守備等官以及裏老﹑吏書﹑兵壯人等﹐徒杖分別不等。又奉嚴旨﹕謀反大逆﹐不分首從﹐皆斬﹔惟知縣任體坤﹐依擬絞。共斬六十四人﹐家屬男女沒入﹐流徙大小老幼又共二百七十六人。蔣﹑蔡﹑於﹑周等十生釋放歸家﹐回學肆業。曾宗璠父子出首﹐免罪。馮班亦在流徙例。段冠夫人年踰六旬﹐久臥牀褥﹐粒米不入口者已數年﹐惟藉參膏果餌度日﹐舁至金陵。起解內院之辰﹐忽然體健步行。就紐黔解之後﹐腹空思啖﹐連■﹝口敢﹞糙黃米飯三碗。羈於籍沒處所﹐爲東人朝夕磨腐﹐兩年而卒。

『郭國士﹑王之琦﹑吳允宏﹑王重﹑史承謨﹑史洪謨﹑江璜﹑王夢錫﹑馮徵元﹑段冠﹑袁大受﹑李銘常﹑虞巽吉﹑周義﹑談善應﹑劉珍﹑王大泰﹑於元起﹑王猷﹑陳三重﹑王錫章﹑許宏﹑陳磻﹑李永安﹑周燦﹑於培徳﹑虞誠﹑於益﹑吳礦﹑範王﹑胡文球﹑嶽可忠﹑朱宏璉﹑楊仲華﹑朱大達﹑虞達理﹑史旭﹑吳周﹑樊耀之﹑陳達甫﹑楊增﹑蔣廷玉﹑李得如﹐俱著卽就彼處斬﹔父母﹑祖孫﹑兄弟俱解﹝部﹞﹐流徙寧古塔。惠六﹐著卽就彼處斬﹔妻子入官。虞默﹑王敕﹑茅鋐﹑史建侯﹐俱著卽就彼處斬﹔家產籍沒﹐妻子入官。任體坤﹐著卽就彼處絞。楊貞等十四名﹐各責四十板﹔解部﹐流徙寧古塔。余俱依議。該部知道』。

斬四十八人﹑絞一人﹑流徙十四人﹐共六十三人。此順治十八年辛丑七月十三事。

戴重事錄

章學誠

戴重﹐字敬夫﹐和州人﹔父淳。重兒時﹐卽嬉戲爲兵械﹐習行陣。年十五﹐爲弟子員。喪父﹐哀毀﹔事祖母與母﹐以孝聞。師江浦鄭朝聘﹐講良知之學﹐慨然志於古人。窮經餘暇﹐抵掌談兵。朝聘疾﹐趨侍湯藥﹔及卒﹐爲位哭制。心喪築室﹐爲木主﹐祀朝聘﹔與同志四﹑五人﹐廬處其中。知和州將亂﹐移家南京。崇禎八年﹐流寇屠和州。後稍輯流亡﹐重歸省鄕井﹐傷學校荒蕪﹐作「哀頖宮賦」。聞中原寇盜縱橫﹐每仰天擊劍﹐彎弓作霹靂聲﹐悲歌泣下。壬午鄕試﹐被放﹔欲上書請莊烈帝遷都陜西﹐不得達。

重通術數﹐時怪異疊臻﹐雞骨塘水久凅﹐居人忽望見白浪漲天﹐就視無有。重愀然曰﹕是所謂陽焰也。沿江餓殍相藉﹐重挈家流離﹐卜居橫望山﹔橫經講肄﹐弟子自遠而至。會盜起﹐移家太平﹔後又營居州西北鷹阿山。

甲申順治元年三月﹐明亡。五月﹐大淸定鼎京師﹐福王南都建國﹐應天巡撫程世昌聘重入幕﹐應之﹐用選貢﹐召試武英殿。是時﹐故明諸臣如史可法﹑姜日廣者﹐頗以忠義自奮。而馬士英引用姦黨阮大鋮﹐日以鬻官報怨爲事﹔聞者解體。重旣入試﹐論中指斥姦黨﹐主司擢爲第一。士英見其文﹐怒甚﹐將中以禍。會有解者﹐得授湖州府推官﹐旣而士英聞重有盛名﹐欲招致之﹔知重有澄泥硯﹐使其客厚幣結重﹐索硯爲贄。重謝曰﹕明公黃金白璧髙山斗﹐窮書生擁一破硯﹐無勞深慮也。拂衣徑去。以書抵故都禦史劉宗周﹐宗周偉其議。宗周尋罷﹐相與涕泣而別﹐重歸石臼湖。

乙酉﹐寧南侯左良玉將稱兵東下﹐列士英八大罪﹐檄遠近以淸君側爲名﹐走使聘重﹔重不應。與韓繹祖等十二人結不可忘社﹐會哭莊烈帝。時﹐巡按山東禦史淩駉馳書﹐因史可法招重﹐期以戮力中原﹐爲南都響應﹔將赴之。俄而﹐淩駉死難﹐重北望遙哭﹔自詫曰﹕天不使我偕淩公死﹐豈尙有待耶﹗卽赴南京謁選吏部﹐注廉州。時﹐南都人爭嘩日現五釆﹐重獨見日中黑暈罩都城﹐有气如墨。因嘆曰﹕黑雲壓城﹐城欲摧﹐勢不旋踵矣﹑復歸石臼湖﹐集鄕人教射﹐爲正社盟﹐從者數十人。

已而﹐程世昌得罪﹐不得代﹐將挈家如湖州﹐邀重偕行﹔重從之。行次衛瀆﹐亂兵阻其舟﹔重用計﹐斬其魁。揚帆入太湖﹐風濤甚厲﹔望東西兩洞庭山﹐出沒浮漚﹐船如箭激。將抵夾浦﹐見湖中棄甲毀盾﹐並流而下﹐知南都已破﹔遂由大全港抵後林村。村中人故都禦史潘谹子國瓚﹐爲重治戴山別業館之。有烏程書生嚴啟隆語重曰﹕程公深受國恩﹐夙有名望﹔或者天未棄周﹐人猶思漢。今日巡撫敕印尙在﹐不以此時戮力﹐亦奚以爲﹗誠假列祖之靈﹐號召天下豪傑﹐東收吳會﹑西連閩越﹐相機而進﹐天下事未可知也。不務出此﹐而匿身避禍﹑顧影求全﹐日後按籍誅求﹐卽欲逍遙苕﹑霅之間﹐豈可得乎﹗重因以激厲世昌。世昌畏葸不決﹐重遂謝去。會大淸兵下湖州﹐蘇﹑湖間遺民故臣多建勝國義旗﹐謀抗王師﹐數來聘重。重俱不赴﹐獨與潘國瓚﹑嚴啟隆計曰﹕丈夫舉事﹐成敗利鈍﹐非所逆睹。因人成事﹐志士不爲也。今欲與諸君同大義﹐聚鄕黨豪俊自爲一軍﹐以待四方響應何如﹖啟隆﹑國瓚皆諾。重因屬世昌故將趙麟趾﹔而國瓚薦其客王元震者﹐謂其短小精悍﹑膽力絕人﹐可任重大﹐相與盟於後林。

當是時﹐招集義軍二千餘人﹐斂湖舸五百艘﹔世家巨室望風輸金助軍實﹑瓚亦罄家資犒軍。簡陳器械﹑部勒行伍﹐遂縞素誓師於象口。自長興達洞庭山﹐故明將吏若黃蜚﹑錢棅﹑吳易﹑盧象觀之徒皆聚眾太湖﹐悉以其師來會﹔而洞庭富室蔡允心者﹐斂家資數十萬金﹐來給重軍。韓繹祖亦統長興之眾千餘人﹐皆推楚藩所謂通城王者﹝明史年表及諸王傳俱未載﹐其事無考﹞﹐以作號令。重建議曰﹕韓繹祖以長興兵﹐由廣徳復太平﹐據采石之險﹔黃蜚以太湖兵﹐走京口﹐徑襲南京﹔己率後林兵﹐疾趨錢唐﹐以合江東之師﹕則江南可恢復也。部署旣定﹐值中秋月夜﹐酹酒大會於洞庭山﹐悲歡而散。越五日﹐逆我大淸兵於蒼溪。前軍王元震以鳥鎗數百頭出沒奮擊﹐縱火焚大舟﹐夾岸伏弩齊發﹔我師頗有傷者﹐大軍稍卻。重方集眾昆山﹐勞苦將士﹔忽大風雷﹐中軍豹纛吹折﹐帆檣旗幟皆裂。比明﹐檢校殘軍﹐無復行列﹔乃仰天大慟﹐謂元震曰﹕自與公等舉義﹐馬革裹屍﹐夙所願也。今三軍未交﹐天意如此﹐人事復何望乎﹗因慷慨賦詩﹐有「更遣包胥何處哭﹑誰爲荊軻復同謀」之句﹔聞者悲之。還泊後林﹐將收舟入洞庭山﹐集師再舉。會大淸兵進剿後林﹐重亟出﹔大軍遙望射之﹐發三矢﹐皆格落不得近。而元震方掉舟急流﹐殊死力戰﹐大呼馳突﹔重急與啟隆率眾繼進。我軍有小校隱垝垣﹐由左出不意﹐射之﹔重中矢﹐洞腹飲羽。重拔出其鏃﹐按創疾走﹐顏色不少動。遇啟隆﹐亦被刀創﹔於是﹐導重從歧途遁去。

方重將舉事﹐以家寄東林﹔至是﹐轉側歸東林山中。大軍將進剿之﹐以趙麟趾歸降乞保﹐東林得無恙。大軍由蒼溪返湖州﹐以所擒元震鞫主謀姓氏﹔元震至死﹐不出一語。重臥東林﹐金創潰裂﹐下血數斗﹔自擬必死﹐作「死問篇」。後創漸平﹐乃爲僧行遁﹔歸和州﹐遂棲馬鞍寺。聞四方以頑民舉義者日就俘戮﹐自悲惋﹐決意絕食。初猶飲水﹐其子潛進以參﹐不得死。凡十日﹐迎歸於家﹐更進湯液﹔輒揮去。遺誡數百言﹕毋作浮屠經讖事﹐書墓石「明和州河村戴重墓」﹐棺止四寸﹐踰月而葬。又九日﹐端坐正衣冠﹐卒﹔年四十五。是爲順治三年﹐距被創周一歲矣。

子四人﹐本孝﹑移孝最知名。

論曰﹕我朝敕修明史﹐凡前明抗節諸臣悉予褒錄﹐無忌諱﹔恢宏之度﹐曠古未聞﹐蓋所以扶植綱常也。戴重以亡國一諸生﹐不自量力﹐號召義旅﹐縞素出師﹐其志可哀矣﹔而不得與復社諸生江天一等並載明史﹗若蔡允心者毀家助餉﹐予考之具區志太湖備考﹐佚其姓字﹐其詳蓋不得聞矣。

章實齋修和州誌﹐爲重作傳。而今再修和州誌﹐削去之﹔余乃芟章傳之煩而存此。

董心葵事記

董心葵﹐武進人﹔農無力﹐商無本﹐工無藝﹐士無學。見貧賤人﹐憐之﹔見富貴人﹐驕之。復嗜賭﹐呼盧客盈座﹐以朱提之多寡次上下﹔謂之曰﹕你見吾有銀百萬﹐與天子坐講金華殿也。其志念如此。

年逾三十﹐糊口幾不周﹔乃爲一友坐糧艘至京﹐且攜家室借寓於長巷中。時藎熹廟初年也。與一篦頭劉姓者﹐各內室而合外門。心葵之妻與劉之妻﹐結爲姊妹﹔彼有一女﹑董有一子﹐盟爲婚媾。心葵則遊浪以度日﹐給口之外﹐不能贏一銖。劉姓者﹐魏忠賢微時﹐素爲櫛沐﹔得時後﹐則無從望見顏色。一日﹐魏遊海甸﹐爲野便﹔劉適過其傍﹐亟呼之曰﹕劉篦頭不來服事我﹗劉跪稟云﹕不敢。魏最喜與故人話舊﹐亦喜所識窮乏示恩施與。乃問曰﹕爾識字否﹖對曰﹕不能。曰﹕數目字可能﹖曰﹕幼時曾讀千字文﹑百家姓﹐十百千萬﹐能舉筆搦之。魏曰﹕可矣。吾今欲於琉璃橋北蓋造無梁藥王廟一座﹐爾主收磚﹑收灰﹑發價﹐記數明白﹐到衙門領銀。劉叩首而去。歸﹐商之心葵﹔與共肩其任﹐爲之召窯戶﹑課灰商﹑構匠工﹑畫規式﹐擘畫董率﹐期年而後成。在魏費銀二萬﹐而支放領取﹐劉俱自爲主裁﹐不與心葵分權﹔在心葵﹐亦無從稽其羨入。事成之後﹐劉仍爲舊業而已。

一日﹐京師中有姓冉者﹐事關人命﹐詞入東廠﹐魏心利其富。冉因劉篦頭介紹﹐通冉駙馬爲一族﹐以駙馬而寢其事。魏心銜之﹐細訪駙馬之來由﹐則劉之指教也﹔因大怒﹐喚入東廠﹐拳勇致其命﹐竟不得歸其屍。心葵與劉妻無從詢耗。一月後﹐妻亦殞於室﹔心葵襄理喪事。後並其室爲一家﹐不意牀下覆金一釜﹐計三千金﹔方悟劉爲大有心人﹐其以我爲浮浪﹐共事一年而不同心以示也。家計𨿽窘﹐不敢輕發。

一日﹐偶入順城門﹐過石虎胡衕﹐見有延陵會館﹐門欹墻折﹔入內縱觀﹐艸滿階除﹐壁掃龍蛇﹐坐屋見天﹐傾廊積地。蓋緣神﹑熹二宗四五十年﹐連爲道學先生居內。初則門槅爲薪﹐繼而椽柱不惜﹔前人席遮穿漏﹐後人則折三並二﹕儉嗇鄙陋。官於此屋爭品﹐屋亦因此官而告頹。風雨之際﹐立爲走出﹐以避狂驟﹔更防傾倒﹐以全生命。心葵曰﹕此奇貨可居也。乃罄其三千而整葺焉。門楣輪奐﹐堂宇宏深﹔邃室仍分內外﹐臥榻各有東西。秋壑之半間﹐牙簽之架可抽﹔郿塢之金穴﹐百萬之藏莫窺﹕眞是金馬玉堂之紫府矣。延陵尊爵﹐屈指伊誰。時陽羨之周將介枚卜﹐惇請而奉爲主室﹔始而駭﹐繼而戚﹐後則安焉。敬之愛之﹑尊之好之﹐千金萬金之托﹑一言九鼎之信﹐內外事委任而授教焉。由是﹐三公入座﹐上揖其履﹔翰銓臺省﹐恭聽其聲。戚畹勛班﹐常爲好會之主爵﹔廠司璫衛﹐時領樗蒲之旺稍。考選講盈千盈萬﹐金喏有神手挽回﹔廠審系出生入死﹐當場慣微言解散。凡進長安之牘﹐必投之以爲主人﹔凡與解鞍陳情者﹐趾相錯也。然心葵亦溫溫自守﹐絕不作矜張狀﹔大小禮節﹐必曲致以友朋之誼。至其家和好如歸﹔宿之再宿﹐必懇畱。窮途﹐亦肯贈﹔仕宦中往還﹐甚有負其千百者。幹辦之能﹐周後知之﹔內廷衣飾﹐時敕尙衣咨其料理。皇親周雲路﹐則又倚爲左右手。如是者數年。又最所不可及者﹐不願以一官羈其身﹐布衣而已。

十五年壬午十月初十日﹐大兵入塞﹔十三日﹐始知確報。帝震怒﹐禦文華殿﹔有獻策者﹐許直入﹐閽卒阻之者斬。童心葵以布衣進﹐賜坐﹑賜點﹔問修練﹑儲備外﹐州縣果否實做﹖今何堵禦﹖趨勤王﹐心葵亦無他策﹐以套語奏﹐叩辭。宣諭﹕事急再進﹔竟成禮退。向日夢語﹐竟如其言也。

延儒再召﹐曾再遣橐歸。公卽每責賫橐之僕﹐謂賄致多金﹐必奴輩誑誘﹔後遂畱京邸﹐盡寄心葵家﹐二年中亦不計數矣。延儒於十六年六月初一日出都﹐行李故爲蕭減﹐筐箱幾件﹔所藏於心葵家者無限也﹐後盡歸之流賊。當蔣拱宸疏參延儒﹐上提問心葵﹕延儒得銀起用爲幾人﹖曰﹕不記也。時禦案有縉紳一部﹐上自擲下﹔心葵卽指一葉曰﹕福寧道施元徵是也。緹騎逮問。心葵遂下獄﹐城陷而獄釋。

順治三﹑四年﹐有外來馬兵不過三十餘人﹐宿其外庭﹐索食索料﹔心葵應不給﹐因相哄。心葵曰﹕爾殺我﹗彼卽曰﹕殺則何如﹗遂殺之。兵亦他去﹐不知何來也。

