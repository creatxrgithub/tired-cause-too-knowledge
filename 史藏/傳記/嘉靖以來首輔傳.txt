《四庫全書嘉靖以來首輔傳》

﹝明﹞王世貞撰

欽定四庫全書

史部七

嘉靖以來首輔傳

傳記類三

總錄之屬

提要

臣等謹案嘉靖以來首輔傳八卷明王世貞撰世貞以史學自任多所著述其弇山堂別集諸書已著於錄是編乃記世宗穆宗神宗三朝閣臣事迹案明自太祖罷設丞相分其事權於六部至成祖始命儒臣入直文淵閣參預機務但稱閣臣而不以相名其後閹幸干政閣臣多碌碌充位至嘉靖間始委政內閣而居首者責任尢専遂有首輔之稱凡一時政治得失往往視之爲輕重故世貞作此書斷自嘉靖爲始以明積漸之所由來前有總序稱閣臣沿起輕重始末巳具年表者卽指弇山堂別集中之百官表也其所載始楊廷和迄於申時行皆以居首者爲主而間以他人事迹附之於當時國事是非及諸臣賢不肖進退之故序次詳悉頗得史法世貞與王錫爵同鄕錫爵家嘗妄言其女得道仙去世貞據以作傳當時劾錫爵者或並及世貞世貞作此書時遂載入仙女事以爲誠然玆則可謂誕矣其餘所紀則大抵近實可與正史相參證云

乾隆四十三年三月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

嘉靖以來首輔傳卷一

﹝明﹞王世貞撰

余所稱述閣臣沿起輕重始末已具年表中旣而嘆曰髙帝之罷設丞相著爲甲令重其典危其辭豈不諄諄偲偲哉然卒避名而陰操其實以至於極重不可反者萬幾不獨斷睿智不恆操耳目之用必有憑而積漸之勢成也仁宣之代與卿並太宰位第一華蓋次之大宗伯位第三謹身次之正統景泰之際大宗伯太宰位皆第一華蓋次之然在正統則中貴秉綸綍而専於內在景泰則司馬預帷幄而分於外𨿽理亂之勢殊而閣臣之不得言相猶故也自天順之隆寄於武功氏然左珥橫冑更得而抗持之且未幾輒敗其後委寄於南陽𨿽亦參之以太宰大司馬而相端萌矣若首次之低昂亦以時露矣成化末太宰文帥與首臣權相敵也次之與首勢相逼也蓋皆有所挾而皆不勝於是相形顯而首次益低昻矣弘治間首次以官序而不異權太宰大司馬以孤卿重而不相角其治世之象乎哉正徳不親政其始端委而聽閣臣之贊襄旣而使大閹奪之閹敗它閹復寄之又復使介冑參之於是閣臣孱不復能振其黙無恥者甘爲之隸役而竊以自私何論相哉是故芳爲之次而不得言首矣宰彩爲之外而不得言內矣寧彬進而絲綸移於介冑矣嘉靖入紹盡掃其蠧而新之歸政內閣新都嶷然三輔鼎承百辟風偃𨿽不久而有所扼以去然相形成而首次遂大分永嘉之爲卿佐則擊內閣而破相之體居內閣則排六卿而成相之尊其爲次則出尊之上爲首則惡次之近然而直者猶能奮而與之抗健者猶能挾而刺其肘若乃屏苞苴折姦幸明主威蕩國蠧斯亦功之首也已信州之所結托不能如永嘉而汰過焉上舞其上下逞其下寵盡而辱乘之身首異處爲天下笑袁州以柔用竊人主之喜怒而爲威福荊州以剛用操人主之威福而成喜怒六卿伺色操旨若六曹吏稱次者亦惕息屏气而不敢有所異同於是乎相之形張矣其首次則霄壤矣夫刑憲之報近而及身小逺而及子孫大家籍名滅播之丹書夫豈不幸哉然談者猶以爲荊州微有功罪稍不蔽云大約新鄭狠於信州而汰小未甚二李肩次無咎無譽新都華亭用亦有剛柔而業相埒其最優者也余旣卒卒不獲終三管之事故及耳目之確者著之曰嘉靖以來首輔傳蓋至嘉靖而始有相與首也曷言輔避相也諸爲次者及與連者附志其中

楊廷和字介夫蜀之新都人十二舉於鄕十九成進士攺翰林庶吉士始告歸娶廷和爲人美風姿性沈靜詳審爲文亦簡暢有法而不好爲聲律華藻之學惟以考究掌故民瘼邊事及一切法家言蓋郁然負公輔望云授檢討滿九載進修撰憲宗實錄成以預纂修進侍讀攺左春坊左中允日侍皇太子講讀主順天試復且滿考而修會典成優拜左春坊大學士兼翰林院侍讀學士復主會試皇太子卽位推恩進詹事府少詹事兼讀學如故充經筵講官爲孝廟實錄副總裁尋進詹事專領內閣誥勅當進講而所稱逺佞幸戒遊逸失中貴人瑾指傳攺南京吏部左侍郎旣行而有爲廷和解者去詹事之五月而遷南京戶部尙書又三月上問楊學士何在瑾以南京戶部對乃召入進兼文淵閣大學士參預機務明年加少保兼太子太保時重修會典與孝廟實錄先後成諸纂修官屢當時遷而瑾意有所修怒屬廷和皆預總裁於是先擿會典誤廷和與大學士李東陽等奪俸二級而以實錄功還之明年加光祿大夫柱國再遷攺吏部尙書武英殿大學士時瑾橫益甚而大學士芳吏部尙書彩爲中外媾廷和與東陽委曲其間小有所救劑而已尋安化王自夏州反以誅瑾爲名廷和等乃稍自舒吐艸赦詔且請擢邊將仇鉞以離賊黨而鉞果乘間執安化王會瑾繇中貴人張永發伏誅廷和等乃復論功進少傅兼太子太傅謹身殿大學士予一子中書舍人流賊劉六劉七齊彥明反左都禦史馬中錫當帥師往討之廷和言中錫文士也寧能當此寄時業已行果不能平賊廷和請逮中錫下獄以侍郎陸完代之而斬故受賕縱賊者參將桑玉已又薦都禦史彭澤將諸邊兵討河南賊趙鐩等時輔臣東陽病多委計廷和以是賊漸平論功錄廷和一子錦衣衛千戶辭特加少師太子太師華蓋殿大學士中貴人張永挾奇僇瑾而驕詗得男子有龍文於臂者以爲功援故中貴人劉永誠例身欲得侯廷和謂封永誠之從子聚伯耳且自以戰功封非永誠身受之也永意乃塞亦不能爲廷和怨彭澤將西討流賊鄢本恕等入問計廷和廷和曰以君才賊何憂不平所戒者班師早耳澤後破誅本恕等奏班師而餘黨復蝟起不可制澤旣發而復畱乃嘆曰楊公之先見吾所不及也幹淸宮災廷和請上避殿下詔罪已求直言因與其僚疏勸上早朝晏罷深居簡出躬九廟祭崇兩宮孝養勤日講復面奏開言路達下情還邊兵革禁市罷皇店出西僧省工作減織造凡十餘條皆切至而上不省尋以父春喪乞歸持服不許三請乃許奔喪使中貴人護而行起之復三疏辭始許閣臣之得終父母服自廷和始也服甫闋卽召入時上出行邊使使賜廷和羊酒楮幣廷和疏謝因請回鑾不報復與大學士蔣冕馳至居庸願得以身出塞請上乃遣中涓阻之歸廷和之初奔喪寔首揆而梁儲代之儲故同舉進士先貴而長於廷和十歲累遷至少師首殿矣至是讓居下時頗稱儲誼當廷和之在事上往往不視朝尋周穆王之轍廷和等數上疏諫止不聽而它如復寧王護衛貴諸義子乃至自稱威武大將軍鎭國公與諸失政之大者廷和亦彊諫俱不聽以是邑邑不自得數移疾乞骸骨上不聽當是時上寛大好佚遊於章疏不甚省而中貴人谷大用魏彬張雄義子錢寧江彬輩橫甚廷和𨿽不爲之下然不能有所裁禁以是得稍自安寧王宸濠反江西事聞上欲帥師親徵廷和等力阻之上乃自詭總督軍務威武大將軍總兵官後軍都督府太師鎭國公朱壽統各京邊將士南討而安邊伯許泰爲威武副將軍左都督劉暉爲平賊將軍前驅鎭守撫按悉聽節制命廷和與大學士毛紀居守以干淸坤寧二宮鼎建推恩錄一子錦衣衛副千戶辭時廷和當艸大將軍南徵勑諭謝弗肯艸上已心恚而會推南京吏部尙書劉龍理東閣誥勑以廷和私其鄕人切責之廷和謝罪乞罷不許少師梁儲等請與俱罷復不許是時廷和方闔門以病請而勑諭行矣上旣南兩更歲朔而廷和頗以鎭靜持重爲中外所推服凡請上回轅者數十疏皆不復省上歸而駐蹕通州廷和等舉故事請上還大內禦殿受俘而後正宸濠等誅上令趣召廷和等至通受事卽行在執宸濠等僇之廷和不能爭也前是兵部尙書王瓊材而險與中貴人及錢寧江彬等狎相表裏爲章奏誅賞遷斥捷取中旨不復關內閣而瓊躐進亦至少師與廷和儲埒其同居守又不自抑損自侈益甚廷和甚恨莫能制也至是與吏部尙書陸完皆發自張永云與宸濠通私外議洶洶以家且籍矣瓊先驅至通輸欵上左右得免而顧奪陸完位而居之廷和以是益恨瓊明年正月上郊祀伏而嘔血輿疾歸尋益甚亡皇子而司禮中貴人魏彬等至閣言國醫力竭矣捐萬金而購之艸澤或有人應廷和心知所謂乃出榜諭購而微以倫序之說風之彬等唯唯又十日而谷大用張永至閣來言上晏駕於豹房矣以皇太后命移殯大內且議所當立廷和業袖皇明祖訓出而示之曰兄終弟及誰能瀆焉以親以長母如興世子遂合策迎興世子而王瓊率九卿突入左掖門厲聲曰九卿之在廷我爲長今日誰當立者而不使聞廷和左右目遂皆不對乃薨然散去而故事內閣當一人與中貴勲戚大宗伯偕往次爲梁儲次蔣冕而冕有志力廷和欲倚以自輔而是時正適當江彬擁重兵在肘腋間知天下之惡之勢必反廷和欲以太后旨捕誅彬恐梁儲老不任迎而故與彬善或泄之冕去則益孤乃佯惜儲憊阻其行儲奮曰事孰有大於迎天子者乎而敢以憊辭儲奉金符往而冕畱矣魏彬故與江彬有連而柄司禮廷和知其稍文弱乃爲詳言江彬反狀以危語脇之彬心動因俾其入白皇太后而後具啟請太監張永武定侯郭勛伯許泰尙書王憲選各營兵分布皇城四門京城九門及南北要害廠衛禦史以其屬嚴幹陬傳遺命罷威武營團練諸軍各邊兵入衛者俱重賚散歸鎭其皇店官校及軍門名色辦事悉勒還衛哈密土魯畨佛郎機諸貢使皆給賞而遣之還國豹房所供番僧及少林僧諸技擊射生棹船黃頭郎散樂工伎一切罷遣時江彬之黨都督僉事李琮尢狠黠勸彬乘間以其家眾反不勝則北走邊彬猶豫未決而與廷和合謀者獨蔣冕毛紀司禮中貴溫祥凡四人而魏亦不敢泄之張永伺知其意亦密爲備乃誘江彬入安坤寧宮獸吻行禮入西華門過永所永飯之俾小緩以待彬且行禮而逮旨下彬返走西華門門閉轉走北安門內監羣追而縛之因並縛都督神周及李琮下詔獄籍其家中外歡呼相慶興世子至都門禮部具儀如皇太子卽位禮由東安門入居文華殿受箋不許遂從行殿受箋由大明門直入告大行皇帝幾筵禦前殿卽位廷和具詔艸上之報可始艸上而司禮諸中貴以其關內政者數條屬廷和削去廷和曰往者吾儕之不得職公等謂出上意今者亦出新天子意耶不然吾儕賀登極後惟有一去且叩之上以誰削詔艸必有當之者於是蔣冕及毛紀相繼發危言諸中貴語塞已而詔下正徳中蠧政釐革且盡中外加額稱新天子聖人而所革錦衣等諸衛內監局旗校工役爲數十四萬八千七百減漕糧百五十三萬二千餘石其中貴義子傳升乞升一切恩幸得官者殆盡失職之徒銜廷和切骨入朝有挾白刃恫喝於輿傍者事聞詔以營卒百人爲廷和出入衛上禦經筵廷和知經筵事修武廟實錄充總裁前是廷和已加特進一品滿九載兼支大學士俸賜勅旌諭至是加左柱國而給事禦史交章論王瓊罪狀下詔獄瓊廹則疏訐廷和以自解法司乃當瓊姦黨律論死瓊力自辯得減邊戍而有以爲承望者會石珤自禮部尙書掌詹事府攺吏部廷和復奏攺之掌府使司誥勅於是人或謂廷和太專然廷和以上𨿽幼沖然英睿不世出益自信以可致天下太平事事有所持諍錢寧江彬𨿽伏誅而張鋭張忠於經等獄久不決賂於內亦減從戍廷和等疏謂不誅此曹則國法不正公道不明九廟之靈不安萬姓之心不服禍亂之機未息太平之治未臻上乃籍沒其貲產廷和復疏請敬天戒法祖訓隆孝道保聖躬務民義勤學問愼命令明賞罰專委任納諫諍親善人節財用語多剴切皆優詔報可而大禮之議起時興獻王與母妃名號猶未定上欲有所加隆召廷和等從容賜茶慰論而廷和持以爲上當後孝宗稱孝宗曰皇考而獻王爲皇叔考爵曰興國太王母妃曰興國太妃而別立益王之次子崇仁王爲興王奉獻王祀禮部因之以請上弗悅而進士張璁有所窺見遂上疏言上宜考獻王母蔣妃皆崇以帝後號且持繼統不繼嗣之說甚晰語見璁傳自是廷和每召對上必溫旨諭之而持不可者三封還禦批者四前後執奏幾三十疏上益忽忽有所恨而左右得乘間言廷和恣無人臣禮言官史道曹嘉等亦遂論劾廷和上𨿽爲之薄謫以安之而意內移矣尋修定冊功封廷和及蔣冕毛紀各伯爵歲祿千石固辭攺蔭錦衣衛指揮使復辭上以賞太輕加蔭四品京職各世襲復辭而會廷和滿四考超拜太傅復四辭而止特賜勅旌異錫宴於禮部九卿皆與焉時上頗畱意齋醮廷和力言其不可引梁武宋徽爲諭優旨報納時江左比歲不登而中貴人以禦衣請遣官之蘇杭二府督織造工部及給事禦史言之皆不聽而趣內閣撰勅廷和等不奉命因極言民困財竭請毋遣官上仍趣撰勅且戒以不得瀆擾執拗廷和因力辯其非瀆擾執拗且謂臣等與舉朝大臣言官言之不聽而獨二三邪佞之言是聽陛下獨能與二三邪佞共治祖宗天下哉且陛下以織造爲累朝舊例不知洪武以來何嘗有之其創自成化弘治始耳憲孝二聖卹民節財美政非一陛下不之法而獨法其不美者何也卽位一詔中官之幸路絀塞殆盡天下方傳誦聖徳而今忽有此何以取信因請究擬旨者上爲謝不審俾戒所遣官毋縱肆而己不能止也廷和故已累疏乞休其後請益力而又以持稱考獻帝議不合疏辭露不平上責以因辭歸咎非大臣道然猶賜之璽書續輿廩郵護如例申前蔭子錦衣衛指揮使之命給事禦史請畱廷和皆不報而蔣冕代

蔣冕字升之廣西之全州人十四應鄕薦又十年而成進士攺翰林院庶吉士授編修遷侍讀攺右中允進左春坊左諭徳兼侍讀以母憂歸還爲侍讀學士進詹事府少詹事仍兼侍讀學士遷吏部右侍郎轉左侍郎爲禮部尙書攺掌詹事府入東閣理誥勑進兼文淵閣大學士加太子太傅武英殿大學士滿三載授光祿大夫柱國尋進加少傅太子太傅戶部尙書謹身殿大學士冕在翰林久最名有學行淸修自好而無所見其入內閣值上多出巡幸畱連塞外不肯還京師冕與楊廷和梁儲毛紀疏請前後以十數皆不聽冕乃自爲疏上之其言尢危切上不之省亦弗罪也旣南徵冕與梁儲扈從以時請回鑾上所縱倡樂遊燕𨿽不能諫止亦不肯依阿而是時中貴人永忠與都督彬泰挾上寵勢張甚然不能親疎冕以是望實頗歸重而上屬疾崩冕與廷和合謀捕江彬與商略詔艸有社稷功世宗自興來論封伯爵與廷和埒力辭至五乃攺蔭錦衣指揮同知及五品京職皆世襲復辭冕故推重廷和旣相得歡甚而冕尢耿介抗顏執諍侃侃大臣體而兵部右侍郎吳廷舉者其鄕裏同年至厚也有所建白而冕迂之遽上章謂冕在先朝不能格君心不稱輔導冕恚甚因盡暴白其所上疏而謂廷舉挾睚眥詆訶故舊斥之南人兩病其隘然廷舉更累進秩冕弗問也其所持追崇興王禮旣雅與廷和合而朝議因之廷和罷而前遣中官織造尙未具艸冕卒不肯具艸上責之引咎而已因移病不出上優詔彊起之再三乃出時上欲崇獻王及母妃得張璁桂萼等疏益決𨿽勉稱本生父母欲立廟於奉先殿側禮部議不合則罷其尙書汪俊以怖冕冕旣與同官力諍復獨疏言其不可因乞休優詔不允乃降詔本生皇考曰恭穆獻皇帝本生母曰章聖皇太后冕益不自得復上疏乞不與議立廟而以骸骨歸上責之然猶備大臣禮略如廷和而錄一子錦衣衛指揮同知給事禦史請畱冕皆不報而毛紀代冕之去距其代廷和兩閱月耳

毛紀字維之萊州掖人也少惇敏好學二十四舉山東鄕試第一明年成進士攺翰林院庶吉士授檢討滿九載進修撰充經筵講官俄侍東宮講讀修大明會典成遷侍讀皇太子卽位進左春坊左諭徳丁父憂歸服除中貴人瑾恨之奪左諭徳復爲侍讀孝廟實錄成進侍講學士尋爲學士權戶部右侍郎遷禮部左侍郎母憂歸服除攺吏部左侍郎進禮部尙書遣中貴人使西域賫畨僧供紀力爭之不報亡何兼翰林院學士掌詹事府入東閣理誥勅賜玉帶蟒衣尋兼東閣大學士直文淵閣預機務無何加太子太保兼文淵閣大學士上以宸濠反欲親徵紀與楊廷和等泣請畱不得遂同廷和居守滿三載進少保戶部尙書武英殿大學士階光祿大夫勲柱國上晏駕紀與廷和等合筴迎興世子及捕誅江彬等興世子卽位與蔣冕俱同知經筵事充武廟實錄總裁論功與廷和冕俱賜封伯爵力辭攺文武蔭襲如冕復辭會冕歸而紀以一品六載滿攺吏部尙書謹身殿大學士時追崇興獻帝勅諭甫下而上復入桂萼張璁等言驟遷其官而下禮部議稱孝宗爲皇伯考獻帝爲皇考與聖母俱去本生字禮部執奏不聽令具儀聞於是詹事府翰林院給事禦史部屬百餘人各上疏爭之上怒甚逮爲首者下詔獄紀乃與大學士石珤復伸其說報聞於是紀移疾乞休優詔畱之而當上聖母冊時大臣多不至者上益怒會紀扶病入朝而有旨捕系言事諸臣他待罪闕門者尙眾人情洶洶紀乃上疏請乞少霽天威急收人心上使司禮監諭數紀朋姦背君紀自辯且乞休益力上乃責而許之其恩禮猶視蔣冕紀之代蔣冕亦僅三月而廷和子翰林修撰愼以倡其僚寀伏闕慟哭杖之數十幾死謫戍雲南之永昌又三載璁萼益貴用事所撰述明倫大典成下詔罪狀廷和謂自詭門生天子定策國老法當僇市姑削職爲民蔣冕毛紀俱冠帶閒住明年廷和卒又三年冕卒皆年七十修撰愼數更赦不得歸而其家亦無敢以卹典請者獨毛紀老無恙援恩詔得復官上亦且忘之年八十命撫按官卽家以幣彩牢醴慰勞又三年而卒贈太保謚文簡廷和紀有子多貴顯而冕無子皆廉靜不茍取久之家悉貧隆慶初褒隆持正大臣特贈廷和太保謚文忠冕少師謚文定而愼竟老死荒徼亦得贈光祿少卿

費宏字子充廣信之鉛山人少溫茂有才識能文章二十舉進士第一授翰林院修撰預修憲宗實錄埀成而以疾請告其長謂宏不小需俟恩命耶宏謝曰疾安能需也遂歸而史成僅有金帛賚病已守故官選侍皇太子攺左春坊左贊善連丁父母憂歸服除以裁纂通鑑召滿九載拜左諭徳兼翰林侍講皇太子卽位推恩進太常少卿兼侍讀預修孝廟實錄仍充經筵日講遷禮部右侍郎轉左侍郎久之進尙書日講如故賜玉帶蟒衣時逆瑾專於諸部事多所更創旣誅而矯之宏於禮部功爲多尋兼文淵閣大學士預機務中原羣盜平錄一子錦衣衛千戶辭乃進加太子太保武英殿大學士尋攺兼戶部尙書時瑾死而錦衣帥錢寧暴貴用事幾如瑾會得贈三代夜使其私人以白金重彩饋宏宏卻之再修它珍饋又卻之以是慚恚而寧王宸濠欲復其所削護衛行萬金錢寧而謂宏其鄰壤人也時宏從弟寀爲翰林編修乃托寀行千金宏寀卻之而以語宏宏入內閣揚言曰徧京師皆寧王金矣且彼王者虎也而授之翼可乎予護衛不便已而王疏下兵部時兵部尙書陸完故善王又以錢寧屬之故朝與宏遇宏曰護衛再削矣不可復也尙書曰如祖訓何宏正色曰公自爲之吾不與知也尋詔子寧王護衛於是錢寧與王合而怨宏居兩月餘忽中旨詰宏以浮漫事宏乃引咎乞休遂並編修寀皆罷寧使騎尾宏至臨淸焚其副舟頃刻燼宏歸而裏居不入城府其族子與鄕之豪姓爭地相讎豪至南昌訴之臺使者不行寧王乃要而授以指俾入京上章誣宏它罪下臺臺之長彭澤詰豪而斥之寧王益愧憤使其私人佐豪相率掘宏墳墓毀其家宏走之郡自系獄僅得免臺爲捕豪寘理而亡何寧王竟以反滅錢寧亦坐交通誅於是中外爭薦宏亡慮十餘上世宗之初卽位使使馳傳徵宏入輔陛見慰諭再三賜玉帶蟒衣進少保時論翊戴功廷和冕紀皆擬封伯爵而宏世官錦衣衛指揮僉事固辭攺蔭正千戶及七品文職復辭宏始以忠節著及再召用天下想望風采而會大禮議起宏頗測知上意所向凡廷和等三臣所持議𨿽預名其間不復爲特疏石珤最晚入然亦有特疏而上遂心徳宏議禮之臣桂萼張璁輩亡所修怨矣毛紀歸宏遂代之尋進吏部尙書謹身殿大學士孝宗實錄成宏以總裁進少師兼太子太師時故輔臣楊一淸由邊大帥召還前已久爲少傅宏故超二等爲少師遂居一淸上又以獻皇帝實錄成進華蓋殿大學士支正一品俸萼璁𨿽以當上心驟貴而翰林諸臣皆賤之不欲與共功名宏亦不能異也以故萼璁爲詹事兼學士而兩修實錄經筵日講主鄕試敎習庶吉士皆抑弗得與具員而已萼璁以是復恨宏甚於恨楊廷和而是時上頗好賦詩往往假宏潤色賞賜隆渥至爲禦平臺召對手歌一章賜之復命輯倡和詩集署其官曰內閣掌參機政輔導首臣一時以爲榮而萼璁聞之不善也萼至上言詩文小技非聖學所急宏不當以此希恩寵報聞於是萼璁前後數上疏攻宏大有所誹詆宏亦自辯因乞歸上溫旨慰畱而已不以咎萼等於是萼等益橫其所以攻宏甚口宏亦不能抗而是時諸閣臣獨石珤諤諤數以持議忤旨錦衣衛革職百戶王邦奇窺其端乃追論故輔臣楊廷和等誤甘肅邊事而宏與石珤爲之黨旣事白乞休上乃許之俾馳驛歸而大臣致仕恩澤皆弗予石珤疏辭小戇上不悅遂不得馳驛歸而卒宏性寛和與物無競又以引進僚屬而抑萼璁等諸後進皆悅之時時念宏不忘家居者凡八年而張璁已更名孚敬居首揆矣久而移病乞骸骨上許之乃使行人奉璽書卽家起宏宏遂星馳入止朝房上卽遣中使勞以上尊禦饌詢及時政旣入對賜金幣且諭之曰別卿久矣喜再見卿卿猶康健宜盡心輔導以稱塞朕意自是顧問益周切上在位久明天下事嘗與宏論羣臣才行皆當宏輔政之二月所而以勞瘁疾驟發一夕而卒年六十有八上爲咨嗟久之予祭及葬賻賜加等贈太保謚文憲寀後亦至少保禮部尙書爲上所寵信當宏之再相也寀爲春坊贊善從子懋中進士及第授編修而子懋賢攺庶吉士一時罕與之比

楊一淸字應寧其先世爲雲南之安寧州人父景以化州同知致仕攜之居巴陵少而穎敏能屬文有司以奇童薦爲翰林秀才憲廟俾內閣擇師敎之與李東陽前後登庶子黎淳門十四鄕試髙等卽以經術爲人師十八成進士明年父喪解官卜葬於京口遂家焉定爲丹徒人服除授中書舍人職務淸簡弟子日益進諸經一淸指授者皆去取髙第爲大官顯名朝廷久之遷山西按察僉事調學校乃力祛宿獘杜請托一切以嚴繩之士大夫始有嘩者久而服其明丁母憂歸服除攺提調陜西學校尋進副使一淸乃益自振勵創正學書院選英儁其中而躬自敎督之所識拔李夢陽以文學名天下而狀元康海呂柟與名士馬理張璇輩皆與焉一淸貌寢而佻顧資警敏甚能爲詩文與書多慕效李東陽其工力不如也好談王霸經世大略材亦足發之籠罩豪傑以起聲譽遂入爲太常寺少卿進南京太常寺卿遷都察院左副都禦史督理陜西馬政西番故饒馬而仰給中國茶飲以去其膻酪疾於是髙帝著爲令以蜀茶易番馬資軍中用久而寖弛茶多闌出爲姦人利而番馬不時至一淸乃請重行太僕苑馬之官而嚴私通禁盡籠茶利於官以服致諸番番馬大集而屯牧之政修軍用亦漸足時李東陽在內閣而劉大夏長兵部皆善一淸而材之會北人入境陜議遣將大夏言兵難隃度卽遣將以不時往而一淸在彼可用也遂攺巡撫陜西兼經略邊務一淸卽選精卒敎演之使軍而創城平難紅古二地以爲固原援築垣瀕河以捍靖敵而劾貪庸總兵武安矦鄭宏及不職禆校數人去之尋敵數萬騎入寧夏乘勝直搗固原烽火通於內地時總兵曹雄軍隔絕不相聞一淸慮其失策乃從帳下輕騎僅五十趣之眾爲一淸危請毋往一淸不聽乃以晝夜兼行抵曹雄軍爲之節度而張疑兵以脇之遂移犯隆徳有一淸所下火炮夜發之響應山谷間敵見以爲大兵至遁出塞所傷殺少大夏乃請設都禦史總制陜西延綏甘肅寧夏軍務開府固原而一淸爲之尋進右都禦史一淸乃具疏極陳戰守之策請修浚墻塹以固邊防增設衛所以壯邊戍經理寧夏以安內附整戢韋州以遏外侵俱報可一淸往來諸鎭所至急於足兵食嚴營陣選將習射每按部旌旗戈甲耀原野士飽馬騰歡呼動地敵聞俱逺徙不敢入侵而一淸首所急者謂河套卽古朔方地唐張仁願築三受降城自是無寇警今因險而墻之聨絡相應可制虜而障全陜於數百里外廷議以爲善於是大發帑金數十萬使一淸治築墻工未竟而中貴人瑾有所望之一淸不肯應以是移疾歸其成者在要害間僅四十里邊人倚以重而瑾再入讒語以一淸冒破邊費逮之下錦衣詔獄一淸迫不能無居間瑾而東陽偕其寮王鏊言之朝事乃解仍致仕歸一淸卽京口治私第得唐許刺史丁卯橋故地而圃之以詩奕飲酒自娛而名聲益盛安化王寘鐇反寧夏詔起一淸提督軍務與總兵官涇陽伯神英西討而中貴人張永監其軍甫入關而一淸故部將仇鉞時亦從安化王劫而事之已乘間捕執之悉誅縛其首逆何錦周昂等一淸馳之鎭宣布徳意有所操捨而張永旋亦馳至時號令機宜皆出永永𨿽尊貴甚然亦能檢束其下不爲騷擾見一淸而奇之一淸亦深自結納兩人相得歡甚永與中貴人瑾故侍東宮至貴而爭寵不肯爲之下時頒賞諸部曲百餘人人百金獨不及瑾之姻族一人一淸固勸之乃亦賞如例而謂一淸曰公不知耳吾何畏瑾哉一淸曰固也今權臣內而大將外公誠貴天子誠重公能保不從中變乎永曰然則柰何一淸曰公宜亟歸歸而乘天子之見向聲瑾罪而誅之此萬世一時也永悟歸而悉發瑾反謀其疏出諸袖皆一淸艸也上爲之誅瑾而進永柄司理永以是徳一淸而一淸視陜師之未幾其吏士皆大悅驛召還拜戶部尙書以功加太子少保賜金幣尋攺吏部一淸於時政最稱爲通練而性闊大不甚飾邊幅愛樂賢士大夫與共功名朝有所知夕卽登薦以是桃李徧天下嘗再帥關中麾下自偏禆起而爲大將封矦佩印者累累然亦不絕饋謝有所入卽關通貴勢周遺交故立散之人時大盜起躪中原殆徧一淸疏請命將調兵前後凡數上皆賜褒允而司禮貴人永時時密叩一淸計爲進止機宜有所傳旨皆與兵法合中外頗稱永以是益心徳一淸盜平加少保太子太保蔭子錦衣百戶再以推內閣不用用一淸之門人尙書靳貴而進一淸少傅太子太傅時禦史孟洋張朴劉天和王廷相成文給事中竇明以言事及與鎭守中貴人交惡系詔獄一淸屢上書請寛之上不能盡用亦不忤也給事中王昂論選法獘於一淸有所指摘上爲謫昂一淸亦請寛之優旨報聞中貴人谷大用陸誾欲援張永例封其兄弟伯爵一淸疏止之不聽幹淸宮災詔求直言一淸疏謂祖宗日昧爽視朝今累數月而一朝或日昃而始出祖宗四時廟享必親蒞事今但聞遣官行禮祖宗深居禁中夜宿寢殿今出無定期止無常所至於番僧諸種豈宜置之宮闈邊兵逺戍豈宜雜之肘腋因引疾乞歸上爲慰畱而已亦無所更正義子錢寧故善一淸而中貴人永爲之主一淸得拜武英殿大學士直內閣永尋得罪罷而錢寧忽中何人間而怨一淸一淸盛置酒禮之且用幣甫得解而會有災異一淸乃自劾因極陳時政得失中有狂言可以惑聖聽匹夫得以搖國是禁廷雜介冑之夫京師無藩籬之托上弗省而寧與江彬輩聞之不善也於是使所私優人臧賢輩於上前爲蜚語刺譏一淸俄而有故諸生朱大周奏訐一淸陰私事其辭甚醜乃力請骸骨歸上賜勅諭襃累百言給夫廩如例一淸歸其客日益進當時目一淸爲智囊所摹畫朝事與自全筴隃度無爽臺司郡邑造問無虛月而一淸之居間屬請亦如之然不必盡私已會武宗南徵至京口欲巡行江浙幸其第爲樂飲者兩晝夜賡詠篇什以十數一淸從容風止上得不爲江浙行而所損進金帛不貲上幾欲特用之會晏駕乃止世宗嗣大位羣臣爭上言一淸可大用至有比之姚崇者乃詔遣官錫金幣存問且諭以宣召期趣使有言一淸陳謝特予一子官中書舍人時大禮議起張璁疏欲考興獻王而母獻王妃一淸心知所謂以書予其門人吏部尙書喬宇曰張生此言聖人復起不易矣久之陜西三邊總制闕詔一淸以少傅太子太傅攺兵部尙書左都禦史蒞之故相行邊自一淸始溫詔褒美比之郭子儀所以賞賜有加一淸道洛中謁故少師劉健健出見僅一揖曰汝不能甘澹薄而猥爲時所餌今日戴兜鍪異日何以復簮冠乎令主上輕吾輩自汝始咄咄入不復顧一淸愧而祕之馳之鎭鎭人以一淸凡再蒞有恩徳而又自臺輔起將士皆自飭勵旌旗壁壘色彩爲新而漸以老不能大隃勝於舊時時有所條請毋不報許居一歲所召入閣而以兵部尙書王憲代復爲吏部尙書武英殿大學士旣入見加少師而所兼仍太子太傅非故事也亡何獻皇帝實錄成加太子太師謹身殿大學士一淸以不預纂修辭不許時費宏少於一淸十三歲而位其上張璁等以言禮獲上知而貴猶未極亟攻宏且欲推一淸以見故助禮徳而上亦心重一淸宏旣逐一淸代之乃薦起弘治間故相謝遷居首遷耆宿於望實皆重而官猶未極時一淸去陜二載余矣陜有馘敵功大帥王憲僅加太子太保而一淸峻加特進左柱國華蓋殿大學士遷至遂位一淸下不能有所設施嘿嘿遂乞歸一淸旣以敏練見知而璁等復推轂上益重之賜禦書和章及金幣牢醴無虛日一淸所言邊事國計大小上悉傾聽而獨欲寛藩戚不爲京朝官例自正徳中已言之至是復伸其說而有司徇故典莫敢從也然一淸自是頗作好而私其所親門生故吏其納賄亦不訾上嘗賜一淸銀印記二曰耆徳忠正曰繩愆糾繆是歲也張璁亦入閣而先被賜

嘉靖以來首輔傳卷一

●欽定四庫全書

嘉靖以來首輔傳卷二

﹝明﹞王世貞撰

張孚敬者初名璁字秉用浙之永嘉人父升凡三娶而生孚敬孚敬生負異質動止不凡及長貌秀偉美須髯有大人度踰冠舉鄕試明年不第孚敬產不能中人而恢廓從性動止若大豪築羅山書院於姚溪聚徒眾其中與講治經術傍析時務孚敬於書鮮所不窺而尢精於五禮旣七試春官而七不利將爲吏部選人禦史蕭鳴鳳善日者言得孚敬干支而異之曰毋爲選人也屈指曰從此而三載當成進士成進士卽與人主若一身傾動海內於世無比孚敬乃彊歸及其成進士則年已四十七矣世宗自興來卽帝位而議追尊其父興獻王與母蔣妃時少師楊廷和居首揆要禮臣議以上入繼武宗武宗於上兄也不當後卽後孝宗而稱皇考孝宗之後皇太后張曰聖母武宗曰皇兄而稱興獻王曰皇叔曰興獻王王妃蔣曰皇叔母興國太妃而別封益王之次子崇仁王爲興王以承獻王祀頗引漢唐事爲據上意不懌孚敬乃奮上疏言上旣以興世子入繼武宗皇帝統非繼孝宗嗣也今以後武宗則弟以後孝宗則自有子柰何捨獻王弗考而考孝宗使獻王有子而無子上有父而無父哉上心是之而不能決姑報聞於是連駁禮官疏乃合議議尊孝宗曰皇考興王曰本生父獻皇帝時孚敬已去爲南京刑部主事復上疏爭之曰是二本也孝宗法得稱皇伯考不得稱考獻帝得稱考不得稱本生因上所艸大禮或問自孚敬之疏上舉朝揶揄之毋有與道往者而上則益心動而士大夫如南京兵部侍郎席書吏部員外郎方獻夫兵部主事霍韜給事中熊浹都督府經歷黃綰輩亦稍稍爲議及疏如孚敬指矣久之尙未決刑部主事桂萼時方自邑令轉刑部主事復具疏力伸其說因悉錄孚敬前後疏上之朝奏而夕報可且召孚敬萼二臣入廷辯道拜翰林院學士部院大臣給事禦史俱言其不可用不聽翰林自學士以下羞與孚敬等爲僚俱乞骸亦不聽孚敬萼復上書論尊皇考聖母諸禮悉從之明年進廟街議俱擢詹事府詹事兼學士桂萼字子實鉛山人也前孚敬登第者十歲三調邑令頗潔廉卹民而好剛使气與上官忤被笞污白簡者再三而得解萼素非與孚敬善旣言禮合而同貴幸乃相暱屢上疏攻首輔費宏而推楊一淸一淸亦虛懷待之明年孚敬乞歸省墓且陛辭矣上忽使中使止之遷兵部右侍郎轉左侍郎時費宏欲有所屬於尙書李鉞鉞弗能應而病甚乞歸孚敬卽上疏言宏刼制鉞不得行志邑邑且死而萼所以醜詆宏尢不可聞宏旣去萼遷爲禮部右侍郎尋與孚敬俱兼學士禮兵二部侍郎之得兼學士自孚敬萼始也獻王旣已稱皇帝復稱皇考而諛者遂欲宗之列祀太廟孚敬萼與禮部尙書席書力爭之而止時故有妖人李福達者正徳間亡命遊江南而至是侯郭勛所善客曰張寅自雲家山西善丹竈之術且能使鬼與其子皆以輸粟得指揮使及省曹掾還山西而遇其鄕人薛良曰此故李福達也首之禦史馬錄所獄具而侯勛爲之居間錄並劾勛勛奏辯上疑之下法司重讞如錄擬上益疑其與錄比而傾侯勛屬孚敬署都察院時桂萼已爲吏部左侍郎俾署刑部而少詹事方獻夫署大理寺悉逮法司尙書顏頤壽左都禦史聶賢大理寺卿湯沐等廷鞫之盡反其獄坐錄等皆永戍而頤壽等皆罷職有差而張寅之爲福達與否竟莫能明也皆召對內殿賜璽書奬諭予二品服金花帶而以獄事出孚敬手益愛重之且念禦史縱非璁莫能制旬日間進孚敬爲禮部尙書文淵閣大學士俾仍掌都察院而萼爲禮部尙書獻夫亦代萼爲吏部左侍郎尋賜孚敬萼銀記各二孚敬曰忠良貞一繩愆糾繆萼曰忠誠靜愼曰繩愆糾違孚敬念以書生片言當主意非久取相位思有所稱塞大要以破人臣之私交而離其黨一意奉公守法不復卹譏怨其馭禦史一以威時時有所糺按然亦不至毛鷙而性特廉介萼外示緩而中實險急嘗以考察請令給事禦史相論糺上從之以是益失中外心時首輔一淸議散館欲畱陸粲等數人爲翰林而上難之孚敬宻疏言此曹子皆費宏所植私士而一淸成之勿畱便上於是出粲爲給事中三四人得禦史餘皆用故資選補皆恨乎敬切骨矣明年孚敬與萼加太子太保孚敬獨辭以上未有太子官不當虛設遂攺授少保上享太廟回孚敬候道左上奇其貌而目屬之賦詩以賜曰予喜荷天眷賚賢作邦珍賜玉帶蟒衣上旣以追崇獻皇帝後得愉志欲錄以成書而孚敬爲總裁萼等副焉旣成進之名曰明倫大典孚敬進少傅加太子太傅吏部尙書謹身殿大學士萼已爲吏部尙書加少保太子太傅方獻夫亦加太子太保霍韜進禮部尙書獨固辭不就而熊浹黃綰以下皆驟貴矣孚敬乃下詔罪狀抗議者楊廷和諸大臣皆削奪官職有差桂萼之爲吏部尢私其所厚善而修睚眥怨其故笞萼者都禦史則逐之知府則孽而戍獨以名薦魏校爲國子祭酒屬使代疏艸其條對及經學時政往往精深當上意孚敬間者覺不如知而意恨之而校與新建伯王守仁爭名不相下萼爲之構守仁奪世封而校入侍經筵忤旨攺補太常萼亦不能救也當孚敬之入內閣上愈傾向之所密問還往月以十數間稱字及號而不名楊一淸𨿽居首揆以老成爲上所禮重然信之不能如孚敬深而桂萼自吏部入居孚敬下孚敬气益發舒下視六卿莫敢與抗乃至輕一淸亦不復修後進禮萼有所建白往往爲孚敬所抑屈孚敬亦以气淩之用是俱憾孚敬而一淸亦自與萼隙三人鼎而相詆諆上聞亦厭之而孚敬復上疏謂三楊以後姦人鄙夫占據內閣貪污無恥習以爲常復以閒廢有年陰求起用去而復來略不懲悔前軌來而復去尢且陰爲後圖其人日輕其勢日重且不知何緣止推首者一人餘皆唯唯小有異同旋加擠斥乞聖明嚴諭毋得懷姦設險詭隨便已意蓋指一淸也於是一淸奏辯爲孚敬惡聶能遷之攻之欲臣擬重處而臣不敢聽以是恨且傍及孚敬他語乞骸骨上兩爲溫旨以解之而於一淸尢厚前是陸粲爲給事中有所建白一淸輒擊節稱嘆謂而家敬輿不過粲內感一淸國士知而禮部侍郎徐縉次當柄用素事一淸而爲粲座主時時以上意語粲謂且厭張桂而武定侯郭勛帥營務時中貴人張永久廢一淸以其知兵要孚敬共薦之與侯勛同爲帥遂訐發勛貪污迹俄而永暴卒中外頗疑中勛毒言路遂擊勛勛故以大獄事獨感孚敬而嚴事之於萼不爾萼亦數宻攻勛且謂孚敬實庇之至是上下給事禦史擊勛章於一淸言孚敬私勛必曲救勿聽也一淸泄之縉縉以語粲而是時桂萼尢爲公論所不齒會給事孫應奎疏論一淸𨿽練事而尙通多私故舊此可與諮謀難獨任也孚敬𨿽博學而性偏傷於自恃猶飭厲功名當抑其過而任之桂萼則鷙鴆之資桀驁之性作威福援黨與政以賄成事多沮撓使天下之人敢怒而不敢言不可畱也上頗是之於是一淸辭疏上優詔勉慰而至孚敬萼疏各有策勵語一淸乃復上章辭謂今之持論者多尙紛更臣獨勸以安靜多尙刻削臣獨矯以寛平欲變法臣謂只宜守法欲生事臣謂不如省事用人則謂才難當惜斷獄則謂罪疑惟輕以故齟齬參差願賜骸骨避賢者路蓋指孚敬萼兾以動搖也而給事中粲果有疏論孚敬萼罔上行私專權納賄擅用威福廣報恩讎因指摘其罪狀而謂孚敬𨿽狠戾自執拗多私其術猶疎爲害猶淺桂萼外若寛迂中實深刻忮忍之毒發於心如蝮蛇猛獸犯者必死上乃責孚敬萼負君忘義令孚敬以原職回家創悔資後用萼革保傅大學士銜以尙書致仕仍許孚敬馳驛而罪陸粲以不蚤聞奏逮下緹騎獄杖謫荒裔居二日而榜示朝堂明孚敬萼功罪且戒中外毋得更加齮齕孚敬旣陛辭而上密諭一淸謂孚敬可還之閣否一淸言上欲還孚敬固當第渙汗大號甫揚庭而遽攺之非所以取信天下少遲孚敬至家而後召可也上乃止於是詹事霍韜上疏力攻一淸謂其納賄壞紀綱專權誤主大罪因自劾乞歸上溫旨諭畱韜一淸上疏辯上亦溫旨諭畱之而意已移矣孚敬行至天津而上使人以璽書召還復職上疏辭優詔不許一淸亦三乞休亦不許霍韜以省母給假因復爲桂萼辯寃而攻一淸時一淸之所薦者中貴人永旣用以黃金器酬一淸永死且葬其家復以黃金器乞一淸爲志銘至是事亦發上乃報韜謂一淸居內閣輔臣首乃大肆納賄不畏人言非大臣體念系耆舊法司會奏處置旣法司議上乃令一淸自陳而孚敬三上密疏引一淸贊禮功乞賜寛假上允之許致仕陛辭令馳驛予金帛從優一淸歸復有旨追所受張永金而悉奪其官爵一淸大恨曰老矣乃爲孺子所賣豈非天乎邑邑疽發背卒又四年而上念之復其官又十二年贈太保謚文襄一淸生而隱宮無子桂萼者亦以是月復故官致仕亡何召還職然气黯然竟其身不復振復請告歸病羸卒而孚敬益獨見任矣乃上疏請求節行道義足以服人者寘之首而臣居其下上嘉其退讓下其章於所司時國家優外戚至有一門三侯伯者有一公一侯者皆得世封其封日以繁祿費日以冗而功臣爲之解體安昌伯故外戚也而家請封孚敬謀之吏部尙書方獻夫俾引唐宋故事如長孫無忌郭子儀曹彬皆以大勲挾椒房然封爵不及世而安昌伯等乃世乎孚敬白之上悉議從革其見封者僅終身人以爲快上嘗諭孚敬畱都天下首地而事皆中貴人專之何謬也擇一宗室近而賢者付之畱守便孚敬言髙帝以親王領宗正不久而罷之宗室不預機政者久矣臣不敢奉詔然自是能得上意數數言中貴人之使外者多貪橫爲國蟊賊上具悉其狀悉裁革鎭守監倉市舶之數後先殆盡孚敬所疏審幾微專委任惜人才求民隠諸事上悉嘉納是時上日事經筵講求聖學作敬一箴及宋儒五箴注皆發之孚敬天下欣然望太平而孚敬又自議禮起上以明聖述作爲任事取孚敬裁決大者若分祭天地南北郊又別爲朝日夕月壇於東西郭費大司農金錢以巨萬計細至武弁燕居冠服之制毋不有所更定獨於文廟易孔子像去王號識者猶以爲宜而至減樂舞裁籩豆表天下惟人主尊上意乃悅而儒者不謂然孚敬行之不顧也孚敬之始名璁至是而以嫌諱請攺至再上爲易今名及字茂恭手書賜之西第成以獻皇帝遺墨扁其堂而侑以白金十鎰彩幣肥羜上以故所讀書姚溪書院敝特命有司新而廣之賜名曰貞義其堂曰抱忠孚敬於居第復爲崇閣以奉誥勅禦札名之曰寶綸居第延袤可二里其土木工石一資之官凡孚敬所議上無不合而獨議郊祀配天禮稍抵牾初上不欲太祖太宗並配而定以冬至圜丘用太祖配孚敬等議謂太宗功徳並太祖不欲離而去之禮則圜丘重而大祀輕序則大祀先而圜丘後竊以爲不可凡四三往復甚苦而孚敬卒不可乃下禮部徑行之於是太宗始不得從配天矣建南郊孚敬以閣臣知建造非故事也而是時吏科都給事中夏言重言故以議皇后親蠶禮得幸上賜四品俸數言事見聽乃論劾吏部尙書方獻夫進用私暱而其大者浙江參政黃卿以孚敬之不悅而調卿以平以孚敬之悅而補彭澤姦回無故而攺右諭徳又無故而超太常卿因劾孚敬喜怒任己好惡咈人上𨿽畱孚敬及獻夫而爲停卿以平它補孚敬乃上書力辯言之挾私上溫旨褒諭而已獻夫亦力辯且辭上亦不允乃復諭獻夫令卿以平調補如前薄責言以解夏言之議親蠶禮實自孚敬以是孚敬與彭澤皆恨言莫能間也而上時猶優禮孚敬嘗召與禮卿李時對西苑故事禁中西苑乃本是皇后蠶地賜名醞珍饌出所艸賦示之俾和以進次日復諭孚敬謂君臣之際在朝當愼他則猶家人禮然且漢文召見賈生語久前席至今稱美朕衝昧世事未經卿之於朕無異周公愛成王首以孝訓他特餘事耳卿夙夜在公敬君盡禮昨退遜太過恐非輔臣所宜夫輔臣與他諸臣不同故曰導之敎訓傅以徳義保其身體此則不可以在朝之制相與明矣今後卿有入奏無拘時而來面相與計處俟性志有定方可廣接他人酌別賢否朕又欲於今春奉兩宮豫遊後與卿輩一遊以仰遵我聖祖丕訓孚敬復請愼選歲薦諸生與進士舉子三途並用一切考核課成皆爲嚴切亡所寛假而監生詹棨有所恨於徐縉時縉已爲吏部侍郎棨乃捃摭縉它事奏之下都察院當坐棨誣孚敬忽上言縉夜使人以黃白金賕請解刺入而捕之則已逃矣上怒爲罷縉而特伸棨孚敬之妻死以繼娶告上賜白金二鎰大紅蟒幣四襲羊八角酒四十瓶手勅以資吉禮久之行人司正薛侃言上春秋鼎盛未有皇子宜擇宗藩之親賢者一人畱之京邸以俟皇子生而後就國上怒甚命法司會文武大臣臺諫廷鞫前是孚敬已心恨少詹事夏言欲去之未有間而太常卿彭澤孚敬客也故與言爭爲都禦史有郤而皆侃同年侃嘗出疏艸示澤澤懷以語孚敬謂玆事上所諱而侃與言故善若疏上而侃得罪使之引言則並禍矣孚敬以爲然而澤乃語侃少傅甚善君疏上當爲從臾使必行旣有日矣澤復報孚敬錄稿以聞而且謂言實使之侃疏上旣就鞫備受五毒不肯吐主者累日詞不具彭澤從旁以微詞挑之使引言侃瞑目曰疏吾自具汝謂張少傅許而趣上之於言何與都禦史汪鋐乃攘臂稱言實使侃言拍案詈鋐幾欲拳毆之時孚敬猶在列給事中孫應奎曹汴前揖孚敬且回避孚敬恚趣入閣復具疏言狀上乃悉下言應奎汴於獄而命司禮中貴人侯勛輔臣鑾等鞫具得其狀以聞上乃出孚敬二密疏示羣臣而斥其忮罔於是給事禦史合論孚敬上責令致仕而逺戍彭澤輕薛侃罪令爲編氓而赦言還職自是連擢至禮部尙書益貴用事孚敬猶得馳驛歸旣陛辭賜公服牙笏以識意禦史張寅追論孚敬與汪鋐誣陷夏言罪狀上爲謫寅以安之孚敬歸甫五月而皇太后數問上張少傅今安在非少傅安得爲若母於是上復遣行人賫璽書馳召孚敬遂趣命旣至追論四郊工功加兼太子太師華蓋殿大學士無何彗星凡三見孚敬引咎避位不允時都給事中魏良弼覘上待孚敬意稍怠不若前乃疏謂彗星見東方君臣爭明彗孛出井姦臣在側孚敬竊弄威福驕恣專橫妖星示異惟其所召乞亟罷之以應天變報聞孚敬疏辯以良弼濫舉京營武職臣見其揄揚過情下兵部核實罰其俸兩月以是挾私報復坐臣專擅夫臣爲皇上守法顧來專權之毀而人之曲法媚人者乃獲得眾之譽臣恐自是效忠無地矣上不悅亦報聞於是給事秦鰲復論孚敬彊辯飾非媢嫉愈甚頃上諭以舉賢容眾同寅協恭今言官論列輒文致其罪而內閣同列亦欲以禍機中之曰曲法曰媚人且票擬聖旨引以自歸明示中外以天子之權在其掌握上干天和下咈人情如此不去不治上乃嘉鰲忠讜而勒孚敬令自陳致仕同列爲之請恩禮皆不報僅予馳驛其明年復召用亡何以一品六年滿考再進少師時昭聖皇太后於世宗有援立恩而上所生章聖皇太后日益重顧有所宴見昭聖猶偃然以故事裁之上忿忿而昭聖之弟昌國公寉齡建昌侯延齡者早幸橫行燕中所爲多不法旣微知上旨惴恐甚而燕中少年亡賴蜂起爭持脇其金帛毋算後稍稍不酬乃上變言其詛魘怨望大逆殺人事頗有狀昭聖恐乃因上後宮有嗣息者屈節爲延齡請上益怒遂欲坐延齡反族其家孚敬固以爲延齡殺人抵償當而坐之反族不可夫延齡守財隸耳何以能反凡數詰問其對如初論延齡殺人罪屬秋盡當論孚敬復上疏謂昭聖皇太后春秋髙卒聞延齡死能不重傷痛乎萬一不食有它故何以慰敬皇帝在天之靈上恚責孚敬自古彊臣令君非一若今愛死囚令我矣當悔不從廷和事敬皇帝耶上故爲重語欲以愒止孚敬而孚敬意不已與少保方獻夫復持之獻夫至謂陛下居法宮誰導以悖倫忍心之事若此者上𨿽不悅然難二大臣詔以秋報悉緩諸論死刑而終太后及孚敬世延齡得長系矣然孚敬意不能無修忮於言者而吏部尙書汪鋐迎其意於魏良弼秦鰲等皆坐考察斥謫相繼矣孚敬爲相務以明天子尊信國威重輔臣體而其初潞州盜陳卿據靑羊山殺官吏中外頗務姑息如楊一淸桂萼皆爲撫安計而孚敬獨持之卒捕誅卿大同叛殺其將孚敬益自信薦劉源淸郤永爲大帥以必得賊爲主而所薦頗不任帥賊挾邊以重僅購間其黨自相殘得一二主謀者夏言乃以撫之說拄孚敬口矣孚敬有子中書舍人遜志賢而夭哭之成疾乞歸上謂孚敬胡忍捨朕耶得無以夏言故邑邑幸寛之勿與較孚敬抗辯不置且言向所與同志萼獻夫皆弱萼又前死而獻夫復先去僅霍韜愎而好辯誰爲臣共大計者因以疾力辭上使太醫令診視孚敬脈已而手調藥以賜曰古有剪須和藥者吾玆之未能玆手調亦庶幾焉其專精神加飡自愛以輔朕爲忠之義孚敬感泣然疾益甚以死誓歸上不得已乃許致仕賜璽書褒諭歲給八騶月俸米八石所以優崇禮加於它相其初孚敬以上未有子嗣請廣選良淑以備六宮又逾年而冊妃嬪禮畢孚敬表賀且問起居上乃遣錦衣衛千戶劉昂視其疾疾愈卽馳傳入輔而別以手書諭之曰卿比以疾乞還久切朕思昨表賀具悉朕躬平吉聖母康泰及擇原選淑女內曰曹王二氏朕禦而各有喜期且近矣先冊爲端昭二嬪河南李氏京選馬氏補敬靜二嬪又朕於春三月躬行謁陵禮奉慈車率后妃以從禮成又於四月之吉恭飾七陵遂作朕幽宮於長陵左之陽翠嶺更名平臺山奉聖母舟還京今遣使昂視卿卿果疾未愈不煩以見如稍可卽星夜以行速見朕副切思情毋使朕眷眷無已是時太廟宮殿及歷代訓錄成孚敬皆以首功當遷賞而孚敬行至處州疾歸再起至金華疾復作復歸以皇第二子生遣人表賀上特賜金幣甚厚諸在事者不得比久之以疾卒上時幸承天聞之哀悼不已贈太師謚文忠命有司治祭葬仍護持其家孚敬有子四人皆有官遜志遜臣遜膚皆夭遜業以尙寶司丞數躓起有才气而亦不免夭諸以大禮貴者共七人

桂萼字子實鉛山人由進士至少保太子太傅吏部尙書武英殿大學士卒贈太傅謚文襄萼爲人廉有才識而憸忮多所行恩怨士大夫惡之

席書字文同遂寧人由進士至少保太子太保禮部尙書加武英殿大學士致仕卒贈太傅謚文襄有材用多讀書然負气而忮

方獻夫字叔賢南海人由進士至少保太子太保吏部尙書武英殿大學士致仕贈太保謚文襄其在諸公稍和平然亦不肯爲骫骳持易退之操而居家不能持謹數與郡國競毀譽半焉

霍韜字渭先南海人由進士至太子少保禮部尙書掌詹事府事翰林院學士卒贈太子太保謚文敏韜有學識才操難進易退又數犯顏敢爭天下稱之然偏而好訐無通人度

黃綰字宗賢黃巖人以祖蔭得官至禮部尙書翰林院學士以侍郎致仕卒綰𨿽起紈袴而精儒士業兼長吏事喜功名第憸閹捭闔君子所羞稱

熊浹字悅之南昌人由進士至太子太保吏部尙書奪職後贈少保謚端肅浹質直弘毅有大臣度晚節矯矯尢爲人所儀

黃宗明字誠甫鄞縣人由進士至禮部左侍郎卒贈尙書宗明性恬雅不汲汲事功而間以直著以稱大禮用者

楊一淸見前

廖紀字時陳東光人由進士至少保太子太保吏部尙書贈太傅謚恭靖

胡世寧字永淸仁和人由進士至太子太保兵部尙書贈少保謚端敏

方鵬字時舉昆山人由進士至南京太常寺卿以原任右春坊右庶子致仕

彭澤字齊物蘭州人太常卿謫戍事見前

言大禮用而不終者

棗陽王佑楒後坐事奪爵援言禮復

楚府儀賓沈淵加從一品服俸後以驕恣斥爲民

聶能遷至錦衣衛指揮僉事坐論孚敬等杖死

何淵太僕寺丞後坐狂躁干進謫府經歷

李時字宗易河間之任邱人父婺舉進士累官山東右參政致仕時生而端重沈默有大人度三十餘成進士攺翰林院庶吉士授編修與纂修實錄兩同考會試進侍讀加俸一級再進右春坊右諭徳仍兼侍讀主武舉試再主順天試世宗初侍經筵日講同纂修武廟實錄遷禮部右侍郎修睿廟實錄充副總裁俄以母憂歸服除爲戶部右侍郎復攺禮部轉左侍郎遂拜尙書時素以寛厚不立異同得長者譽而上自講筵故已目屬之旣擢尙書則上與少傅張孚敬相推明大禮後則采用都給事中夏言議大者如四郊分祀而配太祖出太宗進獻帝令皇后親蠶裁定孔子廟祀時奉行而已度有所不可則稍稍持諍然亦不能堅而上以其終長者意安之特賜玉帶尋以四郊告成加太子太保俄進武英殿大學士入內閣時少傅孚敬方得罪歸時入卽居首召對文華殿面見上諭以事天安民修身講學一切毋負簡委禆益聖治卽命充祀儀成典大明會典總裁官上於西苑建無逸殿成而禦之賜時坐命講周書無逸篇大學士翟鑾講豳風之詩談宴甚浹且引見章聖皇太后賜白金文綺俄而孚敬復用時居次攺兼吏部尙書事孚敬甚謹亦不敢有所抵牾而孚敬意更不能容如議孔廟及言官馮恩獄密疏譛時出異語以徼結物情上亦不爲動彗星見條陳三事曰務安靜曰惜人才曰愼刑罰且請宥大禮大獄諸臣報聞上與少師孚敬務以刻核嚴切爲急而時數用寛大調劑之所救解不少始時在禮部上賜銀記一其文曰忠敏安愼至是置之閣中而失之疏請罪上弗問特爲補鑄以賜久之加少保冊皇后爲大禮副使上在位久益明習政務嘗召時與尙書夏言從容品隲諸大臣材器皆精當時嘆伏以爲非所及孚敬得請老起故相費宏代之甫兩月宏復卒於是時始居首累賜飛魚蟒服麒麟服上謁諸帝陵命時等扈從途次供張一切出尙方朝夕驂乘以備顧問禮成回鑾奉母后泛西湖時與侯勛尙書言鼓楫前導復命泛舟西苑之太液皇史宬成加太子太傅累朝訓錄成加少傅兼謹身殿大學士九廟成加太子太師予一子尙寶司卿尋進加華蓋殿大學士昭聖旣以尊重失上指而其弟延齡復犯大辟章聖與並列而恥爲之下旣各居慈慶慈寜二宮矣而章聖病不豫上忽諭時以慈寜宮多不祥欲奉居楚舊邸歲時朝謁時皇恐不知所謂第云聖母違和寜任逺道皇上膺社稷重寄豈宜逺出凡持之者再三而上始謂昭聖實爲巫蠱且欲行大事時益皇恐不敢明所以第云臣萬死不敢聞命上亦止嘗從上幸九龍池有民婦號而訴其邑令者上震怒欲逮令抵法時爭曰此風不可長也令付所司核治而當民婦犯蹕罪上許之時不能如孚敬廉於親故間有所庇徇然最爲老成詳謹其爲次輔則當張孚敬首其爲首則當夏言次皆行意自如莫能害也以體肥不柰勞得疾卒年六十八贈太傅謚文康時有子坦舉進士爲光祿少卿先卒

嘉靖以來首輔傳卷二

●欽定四庫全書

嘉靖以來首輔傳卷三

﹝明﹞王世貞撰

夏言字公謹廣信之貴溪人性警敏能屬文尢長於筆札自其在公交車則已奕奕有儁聲舉進士授行人司行人擢兵科給事中奉詔核斥錦衣冒濫官屬三千二百出按皇莊侵占農地二萬餘頃糺中貴人趙彬建昌矦張延齡前後七疏皆報可轉右給事中同考會試疏請杜內臣傳乞救知府郭九臯等緹逮及請愼出入以嚴政體及論邢福海等不當以傳奉升皆諤諤爲人所傳誦丁母憂歸服除守故官尋轉禮科左遂進兵科都給事中時山西劇盜陳卿糺眾據靑羊山爲亂朝廷大發諸鎭兵討平之而所遣將臣以下久爭功不決且有因而爲利者言發其事遂命往覆勘次第功罪皆當還朝考武舉試時兵部廷推左都禦史王憲出行邊禦寇憲有難色言卽劾罷之而上實心器言會吏科缺都給事中故事當以左序遷特旨移言長吏科言以是益自負時上方貴輔臣張孚敬等相與推明宗祀禮樂之事言謂農桑天下本今人主旣親耕行籍田禮而後不親蠶非所以昭陰教示婦職也因上皇后親蠶疏上大悅報旨稱美而南北郊之議起髙皇帝初卽位爲圜丘於南郊以祀天爲方澤於北郊以祀地行之未幾而合之恆以元正之後三日致祭因大享羣臣蓋頗用漢唐故事云上與輔臣孚敬密議之不以爲善也孚敬微泄之言乃上疏謂當以冬至祭天於南郊之圜丘以夏至祭地於北郊之方澤而引周禮及髙皇帝初卽位詔爲據而謂漢唐以爲不足法上益大悅下禮官會羣臣議有謂以髙帝二百年之定制爲不當輕易者有謂工巨而財詘不當輕舉者有謂夏至前而冬至後於天尊地卑不稱者十之七八上乃詔言見便殿賜璽書褒奬與四品服欲以風厲羣臣而卒莫之應詹事霍韜辧論益切至貽書切責言指以爲姦邪言恚繳其書上之因遂劾韜五罪上怒甚械韜下之禦史臺獄輔臣孚敬爲力請不聽久之乃釋還職上不欲太宗與太祖並配天與孚敬議以太祖配天而太宗祀大享殿如古明堂以配上帝孚敬意難之下羣臣議亦莫之應而言復伸上指考古禮以請上益大悅以祀典成進翰林院侍讀學士仍兼都給事中侍經筵日講賜金飾花犀帶視尙書言嘗薦都察院左僉都禦史李如圭以右副都禦史出賑濟陜西於是僉都禦史缺廷推言與右諭徳彭澤上遲徊久之而禦史熊爵謂言出如圭以爲己地言亦辭上乃勉慰言俾食四品俸澤以孚敬力復超爲太常卿言楚士也恨孚敬不已薦而右彭澤銜之切骨且覘上意雅不欲大臣太專乃露章論孚敬與吏部尙書方獻夫有所好惡彭澤姦邪不當驟遷上𨿽爲兩解而孚敬與澤亦遂惡言矣上以四時祀太廟奉太祖爲始祖居中而太宗以下皆東西相鄕至大祫則以太祖之四世祖徳祖居中而懿熙仁三世皆合而太祖屈居五至是欲舉禘祭大雩秋報之禮下羣臣議言以爲禘者禘也謂禘其所自出之帝也徳祖旣爲太祖之始祖豈可復爲始祖所自出之帝乎請虛其位而加隆稱焉仍以太祖配中允廖道南則謂朱氏爲顓頊裔宜禘顓頊輔臣孚敬會羣僚議東閣倡言曰請虛位者失之無尊顓頊者失之逺宜仍禘徳祖便言復上書諍之上𨿽意未決而心是言旋特進詹事府少詹事兼翰林院學士言眉目疎朗美須髯大音聲不操楚語上故己才言至進講愈目屬之旣顯與孚敬異孚敬恨乃因行人司正薛侃之疏用彭澤計而傾之卒不勝語見孚敬傳言出獄之月餘遂進禮部左侍郎兼翰林院學士掌院事未幾命禮部尙書李時入閣而言代之與時並召對所以褒勉獨有加時薦紳大夫尙與孚敬讎敵謂言能抗之而言旣以開敏結上知又折節下士時有禦史諭希禮上疏謂祈天求嗣不在祠醮而在行仁政因請宥大禮大獄得罪諸臣禦史石金亦言之且謂人才用捨政事張弛一切付之廷論而陛下恭黙凝神提挈綱領使其眞精內蘊根本固則螽斯之慶自集上疑其有所譏諷大怒下書數百言苛責之命言參究毋得黨護言謂希禮金所奏內稱宥罪可迓天休是但常情福利之說養心不貴勤察則啟人君怠逸之漸論事迂疎罪實難逭第原其本意似亦無它乞俯優容或加飭治上益怒下旨謂此曹仇君怨上意在報復姦巧欺誖罪不可逭因責言位列大臣朕所簡拔專務徇私不圖報主先已戒其黨護奏上參劾肆怠不恭責其具狀以對而逮希禮金於詔獄貶謫荒徼及言謝罪疏聞亦弗罪也以是言益得公卿間聲禦史馮恩嘗有疏品第三公九卿長佐多所不滿而獨稱言救時宰相上旣以制作禮樂自任於故典多所更易其事在春官而言爲之長所建白多當上意上亦欲驟貴之其委寄與閣臣埓多出六卿上嘗賜銀記一曰學博才優俾得密封言事未滿考以督南郊特加太子太保尋進加少保加俸一級督建皇史宬加兼太子太傅重書寶訓實錄成進少傅再以監建宗廟工成加兼太子太師前後錫賚禦書繡蟒飛魚麒麟服色玉帶兼金上尊珍饌時鮮之類無虛月爲之釋其先軍伍有所陳乞亡不立得而是時霍韜起家吏部左侍郎以舊郤思中言莫能間也而會順天府尹劉淑相與言之狎戚費完不相善坐姦人所中下獄疑言之庇其客而主之因上書訐言罪上怒不聽言亦疑韜主之謂淑相與韜謁陵歸縱飲九龍池爲不敬而韜時已轉爲南京禮部尙書矣乃上書論言以朦朧爲故少師費宏請謚得文憲且滅緊關情節當死言亦訐韜大罪十餘條幾於訟師巷口上兩不之辧而鐫韜俸一秩以謝言韜至南京復攻之上亦不深責而言气稍稍驕郎中張元孝李遂坐小忤卽參謫之皇子生言入對上喜甚手簪花於帽侑以白金文幣甚渥遂兼武英殿大學士入內閣是時李時爲華蓋殿大學士以年老朴誠居首輔而上所以委寄之不能如言重一切禮文之事皆以屬言賞亦稱是言气益驕漸孺視八座嘗從上謁陵駐沙河言庖中火延武定侯勛及大學士時行帳毀而上別授言廷臣六疏亦從毀言與二臣合辭請罪上俱弗問而獨責言當特疏而今者不特疏爲屬不敬言皇恐乞休上畱而勉勵之時獻皇帝已崇爲皇考別廟矣通州同知丰坊小人也上疏請復古禮建明堂加尊獻皇帝廟號稱宗以配上帝下禮部議部臣嵩議以功則太宗親則獻帝以配帝惟上裁而不敢任稱宗上不悅令再議戶部左侍郎唐冑爭之力辯之彊上褫其官於是部臣嵩懼而如命獻帝遂稱睿宗入太廟言亦莫能持也尋以滿六年考錄一子中書舍人兼支大學士俸俄李時卒言居首尋以祇薦皇天上帝奉冊勞言加特進光祿大夫上柱國少師餘如故上柱國於人臣未有加者加之自言始其自擬也人頗以爲異時顧鼎臣亦加少保太子太傅禮部尙書武英殿大學士鼎臣蘇之昆山人舉進士第一授翰林院修撰累遷至今官鼎臣於言爲先達長且十歲言躐而貴至師傅先大拜踰二歲而鼎臣繼之意不肯相下事有所可否言內不能善也尋上以章聖皇太后祔葬承天之顯陵躬行謁視言與太師翊國公勛俱扈從而鼎臣同畱守其委寄特重因賜言勛鼎臣蟒服玉帶白金彩幣郭勛者故武定侯也而喜張孚敬孚敬左右之得幸上至貴重封上公數上書論劾大臣無不立應與言爭寵而妬上至承天謁陵畢禮部臣嵩請率羣臣賀表上問之言謂宜俟回鑾至京而後舉上乃報罷殊不悅嵩得其指乃固請賀上答詔以賀非卿等誠言所謂方是第禮樂自上出賀亦可也言數與所親厚大臣宴遊竟日上間有宣諭獨勛在賞賚稍厚於言以是益驕恣數侵言言亦彊應之言旣小失上指而會上幸大峪山閱視永陵工言進居守勑而遲上怒責言自小官因孚敬議郊禮進乃每每怠肆不恭因悉勒令上其前後所賜銀記璽書手札懼謝罪固請上銀記璽書手札而上愈疑其有所毀損削其勛階少師等官令以少保尙書大學士致仕言乃檢十年中璽書手札四百餘通並銀記上之上怒解會言朝辭已發而遣中貴人止之隨諭吏部復少傅太子太傅仍故官言卽入朝具疏謝上報覽奏卿已赴閣宜益勵初忠盡心匡輔秉公持正不惟副朕簡任亦免眾怨也卿其思之言擬所云眾怨者郭勛輩也復疏謝謂自處不敢後於它人惟一志孤立爲眾所忌上不悅隨詰責之並乙其疏中洗攺字言乃皇恐引罪報聞而禦史有論擿顧鼎臣畱守偏徇事上不聽或以爲言實嗾之也亡何奉先殿雷震召言與閣臣往視震所不時至上復不悅命禮部糺之言等復請罪上曰朕所以數寛言非爲言爲左右誼重也言乃滋惰成性蔑不知警何以表率百僚鼎臣亦相效尢耶念其知罪姑宥之尙書霍韜入掌詹事府數面詰言而郭勛喜其得幫助橫時有訓導蕭時芳者疏言三臣皆中興元佐同功一體而外議沸騰心迹未白非國家福宜賜之坐以杯酒釋其心禦史舒鵬翼亦有言上俱不聽而訓導罷爲民禦史坐謫言又上疏乞骸骨謂位髙則怨尢易集官久則過失自多咎積而不悟則謗日聞身危而不避則過將大今臣年近六旬精力衰謝宗支零落孑然一身不能朝夕自存凡世人所利者臣復何心戀慕上勉以勿負朕心而已久之還言所賜銀記及璽書手札會陜西三邊大捷推功言復勛階及少師太子太師仍進吏部尙書華蓋殿大學士江淮寇平復推功言賜白金彩幣賜璽書褒奬閣臣之與邊功正徳中一再見而已明年以北邊謐再賜璽書褒奬時九廟災言方以疾在告乞休不允霍韜死而言與郭勛爲仇益甚言旣數以病請急然實不病而以無子故多擁諸姬妾爲歡慈壽皇太后崩上傳示太子服制議言報疏有訛筆上遂切責令陳狀言引罪因乞還鄕治疾上怒盡削其勛階散官以禮部尙書武英殿大學士致仕言始聞上之怒之乃上備邊事宜兾以解上曰若旣蘊忠謀何自愛而欲去朕耶姑不問是時上方治齋醮其爲靑詞及它文獨言與尙書嚴嵩稱旨內閣僅翟鑾在非上所急也而言且陛辭因詣西苑齋宮叩首上聞而憐之特賜酒饌俾還私第調理以俟後命而郭勛轉恣橫其於督工治兵掊克盜斂以數十萬計上微覺其事前是春時給事禦史請勑勛與提督大臣會派役卒勛弗便也內閣撰勑且數月而勛弗肯領尋與言俱引疾在告京山侯崔元害勛寵久上以元薦景神殿新得獨對從容問言勛皆吾股肱也而相妬者何也元不敢對上復曰言疾欲歸果否歸當在何時元乃曰俟聖誕後始敢請耳又問勛何疾元曰勛實不病言歸卽出耳上首頷久之而給事禦史伺上有畱言而惡勛意因劾勛故不領勅爲作姦植黨以骩國法奏辯有臣姦何事黨何人又有何必更勞賜勑等語多不遜上大怒於是削同事者尙書王廷相官奪伯陳鏸俸而給事中髙時者言所厚也因盡列勛貪縱不法數十條上下之詔獄移三法司覆讞論斬奪封爵誥券獄成而疏畱中不下尋復言少傅太子太師禮部尙書武英殿大學士俾疾愈而後之任言𨿽以疾在外然閣事多所取決而於窮治勛獄指授批根無所不極上猶心念勛疑其中言構也久之言一品滿九年考上遣中使賜金幣寶鈔肥羜上尊盡復其階勛官職賜勑褒諭錫宴禮部前是言與少保禮部尙書嚴嵩同鄕稱晚進而言以議禮驟貴不爲之下而嵩事之甚謹言之入內閣嵩遂越顧鼎臣而代長禮部言有力焉嵩奉行惟恐不當意言亦以門客畜之會坐失上旨當罷呼嵩與謀而嵩已造上所幸秉一眞人第謀掎言而代其位言覺之嵩旣數爲給事禦史所攻乃益爲恭謹以媚上上是時已心愛嵩甚於言言乃日嗾所善給事禦史益攻嵩上益憐之上居西苑齋宮許入直諸貴人得乘馬言獨制小腰輿以乘上聞之不善也人主故所禦翼善冠上不禦而禦道士冠因命尙方仿而雕沈水香爲五冠以賜言及成國公希忠京山侯元大學士鑾尙書嵩言獨密疏謂非人臣法服不敢當上大怒時昭聖章聖太后故禦慈慶慈寧會皆晏駕郭勛故請攺其一宮爲皇太子宮言與上意合不許而至是上卒問皇太子宮當何建言偶忘之念興作工役費重倉卒對曰今兩宮皆虛可攺其一以居皇太子上愈怒令五臣皆出直尋召成國公等入對罷言不召尙書嵩乃故冠香冠而冒輕紗帽於上使上見之上果悅因令成國公等三人出而畱嵩慰諭甚至嵩頓首雨泣訴言之見陵陷上使悉言罪乃得甚口少頃上遂手勑都察院數言三罪又謂郭勛旣以不領勑下獄矣猶復千羅百織不已與太監髙﹝闕﹞交關共謀朕不早朝言亦不入閣軍國重事私家裁之王言要密視等戲具且言官爲朝廷耳目一犬不如專一聽受主使逆君沽譽傾人取位以奉所悅戕人一家以代報復卿等其布此諭俾中外知之上蓋欲言官論劾言而尙疑言之且復用相顧莫敢發亦不敢請罪者十六日而上忽宣言入拜皇考諱忌仍直西苑候聖誕禮成言乃謝恩因乞骸骨欲以嘗上疏上之八日而始奉禦批令革職閒住時日有食之旣上諭禮部以臣子欺逼君外陰侵犯內陽之咎言以臣欺君上作威作福不下郭勛念與卿等累年供事免死去之爲失刑於是給事禦史乃敢合疏論言且請罪上益怒命部院盡覆核之謫降十餘人余畱者亦奪半歲俸而髙時獨攺謫邊逺蓋以其嘗論郭勛故也亡何勛病死刑部獄上以恚因它事奪尙書吳山職余鐫俸有差而還勛子孫侯爵蓋實惜之云言久貴用事家富厚髙甍雕題廣囿曲池之勝媵侍便辟及音聲八部皆選服禦膳羞如王公其始海內縉紳意其且復用問遺踵接而最後漸不召則漸亦希簡而監司守令間不能盡酬答言居恆邑邑不樂遇元正聖壽必上表賀稱艸土臣上亦報聞而已久而漸憐之復禮部尙書武英殿大學士仍致仕是時代言首者翟鑾得罪去代鑾者嵩最得上意而同事大臣許贊張璧以老病或罷或徙嵩獨相上微聞其專特召言自家復任旣陛見盡復其階勲職秩時嚴嵩已爲少傅兼太子太師矣則亦加少師以示並重而言愈驕直陵之出其上凡有所擬旨行意而已不復顧問嵩嵩亦黙黙不能吐一語而心恨之甚故事閣臣日給酒饌當會食言與嵩對案不食所給而自攜庖甚丰亦不以食嵩始嵩信其子世蕃黷賄報復睚眥海內咸恨之謂言能奪嵩而制其命深以爲快未久言復恣禦史陳九徳論劾文選司郎中髙簡下詔獄而都給事中楊上林左給事中徐良傅復劾之言有所不悅於簡及上林等擬杖簡於廷戍之而以上林爲不早奏罷爲民以尙書唐龍與嵩善亦罷爲民都禦史孫繼魯何鰲王學益爲言官所論糺卽遣緹騎捕逮之非居間不解繼魯至盆死獄中吏部尙書聞淵老臣也不能淟涊事言會其部左侍郎缺當以翰林臣補而禮部左右侍郎許成名崔桐皆欲得之吏部初擬成名而桐有力遂推桐給事中言之語有連少詹事黃佐王用賓遂悉勒致仕而奪淵俸半年下文選郎中於獄抵罪淵自是气奪不復抗矣給事中馬錫承言意劾戶部尙書王杲受賄囑運司事上怒下杲獄而都給事中厲汝進遂推劾嚴嵩子世蕃及太倉尙書王暐皆有請囑言欲借以搖嵩嵩辯疏上上卽爲杖汝進等幾死而逺謫之暐斥爲民杲坐戍言亦不能救也禦史陳其學以鹽法事論京山侯崔元都督同知陸炳言擬旨令陳狀皆造言請死有所進槖炳至長跪而解以是皆與嵩比而謀構言言殊不自悟上左右小璫來謁言者言奴視之其詣嵩嵩必執手延坐款款密持黃金置其袖以是爭好嵩而惡言上或使夜瞰言嵩寓直何狀言時已酣就枕嵩知之故篝燈坐視靑詞艸言初以是得幸老而倦思聽客具槁亦不復檢閱多舊所進者上每擲之地而棄之左右無爲報言言亦不復顧嵩聞而益精專其事以是上益愛之而河套之議起始言繇書生以片言合上意驟起鼎貴欲建立奇功名以自顯固居恆謂髙皇帝制文臣非出將入相不得封公侯非謂文臣不得封公侯也文臣不得爲丞相非謂不得爲三公也以故於議撫大同討安南平汝寇皆自顯露其筴不復托之代言而猶未慊其志曾銑者故亦功名士也以禦史平遼陽叛卒顯累官總督陜西三邊念河套肥饒地久棄之邊與敵共之彼得乘間入巢窟其中畜牧水艸於犯秦隴甚易欲以十萬眾逐之因故地入城增戍塡其中其爲全陜計甚備聞於言言見以爲名美大悅而有蘇夫人者繼妻也有才色言嬖而畏之其父綱頗交通關節恣其姦利銑故綱同鄕雅善之亦有所結納綱亟爲言稱銑才言益自信以爲功必可成亟下兵部會廷臣議銑所請大司農金錢以數十萬計調山東河南良家子亦不下萬餘皆心知其難不敢決而言意亦小沮會銑疏復請給誓劍得專僇節帥以下上心惡之始下諭言等河套之患久矣今以徵逐爲名不知師出果有名否兵果有餘力食果有餘積成功可必否一銑何足言祇恐百姓受無辜之僇耳言懼不敢決請上裁上乃以前諭下司禮監印發兵部及預議諸臣嚴嵩旣以窺上指乃上疏極稱敵之不易勝河套之必不可復師旣無名費復不淺而謂在廷之臣無不知其非者第有所畏耳因引咎乞罷上始報嵩以言私薦曾銑任事之忠不顧國安危民生死惟徇銑饞欲耳而不允嵩辭言懼上疏謝罪且謂嵩於計議之際了無異詞而今忽先臣具奏不過諉臣以自解耳上不悅責言之專徇私情彊君脇眾令吏禮二部都察院參看嵩遂具疏力詆言之擅權謂機事大小毫髮不復關同言亦力辯而上怒不可回矣兵部會議上遂罷河套之役而使緹騎捕銑吏禮部都察院參劾言於是尙書淵等論言事爲任意迹涉彊君上責其奉旨議奏猶謂迹涉此非媚卽畏是何臣體姑不究因盡奪言余官俾以尙書致仕言出國門而難作矣始咸寧侯仇鸞鎭甘肅貪愎而桀驁數違總督進止銑論糾其罪狀數千言擬旨令官校逮捕矣嚴嵩旣得志與侯元都督炳謀欲深言罪乃代鸞具艸謂嘗辟曾銑復套議故銑恨而中之又敵入延安殺掠吏民數萬輕出定邊營損卒復數千懼而遣其子曾淳以五千金賄蘇綱俾轉以二萬金賄言故爲之解而戒使復套以爲功時曾淳以冑子在太學上遂捕淳與蘇綱下詔獄都督炳極意煆煉而侯元行金於中貴人實其事獄上論綱邊戍且追所受金遂籍而使緹騎捕言言始覩鸞辯謂彼方就逮發疏時上下諭不兩日何以知上語而敷演爲文又何知嵩疏而附麗若此蓋嵩與崔元輩爲之也其辭甚明晰而上方怒甚弗省也銑就逮以小緩期罪緹騎長奪其官法司當銑比守邊將帥守備不設律斬上不許令更擬於是取嵩指以交結近侍官員紊亂朝政律斬妻子流二千里銑性果鋭有機略其死不當罪天下聞而寃之又十二日而言亦至時於車中聞銑所坐驚墮車曰噫吾死矣復具疏以辯其辭甚苦而刑部尙書諭茂堅都察院左都禦史屠僑大理卿朱廷立等據曾銑律以請而謂言實當八議所謂議貴議能者上怒切責茂堅等阿附其語猶及言前不戴香冠事而言妻蘇氏發廣西從子禮部主事克承從孫尙寶司丞朝慶皆奪職爲編氓言至秋竟坐棄市年六十有七言𨿽以驕蹇得上惡然亦頗能持爭上嘗諭之欲退處西內使太子監國言時年六十答諭云臣全數已盡萬死不敢奉詔上爲之止其後所深恨言者挫郭勛與不肯戴道士冠而天下方怨勛之橫與嚴嵩之姦貪謂言能裁之以是多惜言者隆慶初其家上書白寃狀復吏部尙書已再盡復其官賜謚文湣予祭葬言始有妾孕七月而蘇氏妬之嫁民間生一子後言死而蘇氏知之迎置家其貌甚類言且得官矣而卒病死言竟無後

翟鑾字仲鳴其先山東之諸城人永樂中籍爲錦衣校尉遂隸錦衣至鑾而始讀書以孤童善屬文成進士攺翰林院庶吉士授編修預纂孝廟實錄成當增秩而中人瑾抑之與其儕俱外遷鑾得刑部四川司主事瑾誅復舊官再同考會試滿九載進侍讀復主應天試世宗初以選侍經筵日講鑾長身玉立美音吐工進止上固已目屬之預修武廟實錄成進官時侍讀學士董玘超爲詹事府詹事而鑾得學士𨿽以久資故而時相宏欲拔以與新貴人璁萼埒甫十日而推南京吏部右侍郎鑾以次復得之上忽心動曰是安可使之南因罷弗用再主順天試遂擢禮部右侍郎仍日講上所以慰賜往往同尙書而會閣臣缺命廷臣會推上意欲用新貴人顧所推皆耆碩上弗悅也命再推而始及鑾上不得已用之俾以吏部左侍郎兼學士直內閣首臣楊一淸頗以鑾資淺疑上報曰用鑾於顧問差得益耳然未幾竟用張璁爲尙書大學士出鑾上久之賜鑾銀記二其文曰淸謹學士又曰繩愆弼違侑以勅諭俾密封言事時一淸位髙而輩前璁貴用事俱時有所陳啟鑾墨墨而已上詰之則曰聖徳無可獻替上以是心易鑾而鑾獨謹身自守而已明倫大典成進禮部尙書文淵閣大學士又久之始進兼武英殿大學士後至者輒踞鑾上洊加至保傅鑾前後六年故自如也上建無逸殿於西內命鑾與輔臣李時坐講鑾講詩豳風七月之章賜宴賚又賜縱遊苑中使中官簪紅藥於帽懸蜀扇於帶俾賦詩稱謝上賜飛魚服人以爲榮尋丁母憂服除而鑾家故貧其在政府不以苞苴名旣久不召至不能自給上旋思之而時議南狩少師言當扈從少保鼎臣居守上曰邊人且伺間而動柰何鼎臣請廷推重臣按行九邊以兵威怵止患上不應已而曰吾得之矣翟鑾自內閣出足稱重臣也卽家起充行邊使攺兵部尙書兼都察院右都禦史以往賜璽書金帛一切得便宜行事總督鎭巡皆聽約束鑾乃賫內帑金二十餘萬自宣府始西巡至大同益西入偏頭關保徳州渡黃河歷淸水營入於楡林仍自花馬池而西抵寧夏繇莊浪涼州越甘肅盡西峪關而止還歷鄜延取內道出潼關以東撫保定轉自遵化永平出山海關至廣寧還薊門喜峯燕河太平馬闌諸鎭所至宣上威徳散金錢以賚士練兵保隘其在宣大則與總督尙書毛伯溫議築五堡堡成加太子少保賜金幣在喜峪則與總督左都禦史劉天和議拓關關成予一子官中書舍人還復命仍以禮部尙書武英殿大學士入內閣上所以褒諭有加再論諸邊斬級功予世襲錦衣衛副千戶鑾以相臣出行邊邊之文武大吏咸櫜鞬出迎惴惴望顏色鑾一切以寛和待之遂至監司而上皆盛供帳酣飲謔浪至連日夕蓋始而畏中而悅終而狎且易之歸槖皆益而淸素之風衰矣尋以二品滿六載進太子太傅賜玉帶蟒服以陜西捷加少保安南下賜金幣及俘奴夏言旣以忤旨歸鑾代之首進少傅謹身殿大學士滿三載考授光祿大夫柱國鑾頗以溫厚回上意上嘗怒言官奏事不實鑾徐對曰彼豈恃許風聞故耶爲之解又嘗從容語邊將鑾曰邊將驍勇者多所見無踰於周尙文小過嚴耳上曰卿言之善嚴固當以寛劑也尙文果爲名將嘗以所厚門生張惟一屬吏部尙書許讚欲調之選曹爲讚特奏上兩不問而爲之斥選部郎以其誤許讚也鑾之在內閣前後埀一紀居其上者若楊一淸之巧張孚敬之彊夏言之倨俱貴重有勢力鑾皆以柔道承之故得久自安而其居首輔則嚴嵩次之其材諝藻飾皆逺出鑾上又能以勤敏結上知上所以謀揆錫賚嵩者時時越鑾而致廑特以鑾用事久不忍棄也而鑾猶用故事持嵩亡所遜避嵩漸不懌至鄕會試而以其子中書舍人汝儉太學生汝孝連占髙第物情洶洶嵩尢忌之給事中王交等因而劾鑾鑾奏辯上大怒謂鑾不候處分肆行擾瀆屢以直無逸爲辭向同夏言禁苑坐輿罪止一人全不知懼以朕不早朝並君行事二子縱有軾轍才豈宜分明並用下吏部都察院參處疏上因盡奪鑾官秩並二子削籍爲編氓旋以困厄死年七十穆宗初其子疏請昭雪詔復其官賜謚文懿予祭葬而二子卒不得牽復一子汝儉爲錦衣衛指揮僉事

嘉靖以來首輔傳卷三

●欽定四庫全書

嘉靖以來首輔傳卷四

﹝明﹞王世貞撰

嚴嵩字惟中江西之分宜人父爲藩司吏其婦方娠而有光起廨捨己生嵩藩使奇之賫醪備錢布以贈嵩長身疎瘦如削疎眉目大音聲二十二舉於鄕二十六進士髙第攺翰林院庶吉士授編修數移疾告歸讀書鈐山中嵩好爲詩淸雅有態然弱而不能爲沈雄之思文亦類之其治家纎嗇近小慧時人莫之重也嘗奉使至廣西道謁鄕人李遂遂故禦史司其省試而得嵩者當宴鹿鳴日諸生前爲壽時嵩貌羸鶉衣遂不復盼接至是投刺見而講鈞禮遂出叵測漫應之次日始修門人禮布幣再拜而曰某非敢薄公也以公向厭之恐終棄之耳其狷隘急睚眥如此久之進侍讀領南京翰林院事召爲國子監祭酒嵩於資薄不當祭酒輔臣費宏其鄕人私之旣去位言官有及嵩者疏辯得畱進爲禮部右侍郎給事中陸粲等論糺輔臣桂萼所私復及嵩嵩奏辯復得畱尋遷左侍郎轉吏部左侍郎久之進南京禮部尙書攺南京吏部尙書其在南京踰五載不召以萬壽賀表至京時議重修宋史方開局經理嵩謀於輔臣時以少保夏言在禮部日奉行諸祀典而尙書顧鼎臣敎習庶吉士皆不暇兼職言亦從臾之遂請畱嵩以禮部尙書兼翰林院學士專司董理逾歲間言入內閣鼎臣當次長禮部而嵩復私於言躐得之自是始謬爲恭謹以迎合上意而是時禦史桑喬以災異列嵩等罪嵩辯之彊給事中胡汝霖復糾之有詔大臣被劾宜省已勿得彊辯於是嵩懼益爲恭謹而其子世蕃繇蔭敍授都督府幕已恣行諸曹居間有所賄納矣時上入諛臣言欲祀獻皇帝於明堂以配上帝嵩不敢違已又欲獻皇帝稱宗而入太廟嵩與羣臣廷議皆難之上不悅著明堂或問以見志嵩皇恐盡變前說所以條畫禮儀良備遂尊獻皇帝曰睿宗祔武廟上禮成而賜嵩白金百兩彩幣四有副鈔四千貫上皇天上帝尊號冊寶尋加上髙皇帝尊謚聖號以配嵩奏慶雲見上悅受羣臣賀嵩爲慶雲賦及大禮告成頌上嘉之付史館明年加太子太保已從幸承天賞賜優渥與輔臣埒嵩歸益驕於藩國請卹乞封所挾受賄積訾且巨萬而南北給事禦史以大察交章論貪污大臣皆首嵩而上皆勉畱之嵩奏辯而中謂人臣於人主將必使孤立自勞而身觀望禍福乃爲得計上摘其語稱之於是禦史謝瑜復論嵩彊辯請斥之不聽嵩恚甚乃因員外郎衛元確復命遲歸罪於吏科都給事中丁湛爲寛予之限以市恩參論之俱坐謫已復參其郎中熊過等謫之邊方欲以自張且快意而公論益鄙之言路顯與讎矣是時大學士夏言有所不悅於嵩語見言傳禦史葉經疏稱交城王諸孫輔國將軍表■﹝扌田﹞謀襲爵永壽王庶子惟燱與嫡長孫懷熺爭國封嵩俱納其重賄爲之請勘乞斥嵩以戒貪墨言乃擬旨下臺勘而他多右經語嵩急歸誠於上上憫之弗罪也時邊警吿迫上以嵩非所職而咨詢之旣條對平平耳上必爲之激賞欲以風止言者嵩旣已傾夏言而斥之愈益寵幸所供醮祀靑祠額獨對嵩居最乃以聖誕恩進武英殿大學士入直文淵閣仍掌禮部事免其奏事承旨時嵩年已六十三而神采溢發如壯時於是吏科都給事中沈良才等首論嵩污佞不當幹大位不聽而南京給事中王煜禦史陳經等復論嵩並及其子世蕃饕賄助焰實迹下所司嵩疏辯且乞休優詔慰畱之嵩意不快復上疏謂古語云朝廷輕重系大臣臣今動遭詆目爲姦惡海內流傳損傷國體一宜去言官論事乃其職然或聽指使或代報復如昨歲羣姦構謀呈稿首臣然後封進今不卽退轉相傷害益煩聖心二宜去上果爲溫諭百餘言答之且謂攻擊不休故違君命須罪以無君之律嵩乃出視事時宮婢構逆旋伏誅嵩請詔告天下人謂宮閫而祕密悉揚之其國體傷於論大臣多矣尋代嵩爲禮部者張璧至自南京嵩請解部事許之賜禦饌金幣羊酒且諭曰比以異禮勞卿卿以赤誠匡朕可也前是已賜嵩銀記曰忠勤敏達至是復賜其家藏璽書之樓曰瓊翰流輝奉玄之閣曰延恩堂曰忠弼嵩以吏部尙書許贊等訐其請托事不勝益橫前是考察禦史謝瑜不及當調嵩特擬旨用貪酷例黜之而禦史葉經監山東試嵩乃摘其錄語以爲狂悖不道俾禮部參論逮至京杖死闕下藩臬預試事者皆爲邊邑尉中外愈側目嵩矣時尙書許贊以一品六年滿加兼太子太傅未幾上特加嵩官視贊時輔臣翟鑾特以資序在嵩上上待之不能如嵩每有所咨問及賚予時時首嵩而不及鑾其厭鑾久特以其舊臣不忍去之而鑾不悟也其二子俱進士髙第嵩乃授風旨於給事中王交輩俾發其事鑾與二子俱削職爲民嵩得益發舒上一意用之矣而吏部尙書許贊遂兼文淵閣大學士禮部尙書張璧兼文淵閣大學士同嵩預機務然不獲入直應制嵩事取獨斷不復相關白墨墨而已贊至自嘆曰何必奪我吏部使我傍睨人尋進嵩兼吏部尙書謹身殿大學士亡何復以六年滿加少傅兼食大學士俸予一子中書舍人給四代誥命嵩乃上言每獨蒙宣召於心未安思往歲夏言惡與郭勛同列以致生隙夫臣子比肩事主當協恭同心豈宜有此嫌異今臣希忠臣元臣讚臣璧凡有宣召乞與臣同如祖宗朝蹇夏三楊故事嵩蓋欲示厚希忠等且見言妬也報聞時上方好言長生而都禦史盛端明右參議顧可學家居久各自詭有不死術嵩爲進可學所治餌而薦盛端明上悉召用之巡按福建禦史何維栢條時事而中論劾嵩甚切上怒逮治之維栢在道久嵩不測上意乃請寛維栢獄上爲霽威杖而奪其職時諸曹皆受嵩及世蕃請屬如外府獨吏部尙書熊浹持不肯行莫能難也會浹以罪去則無所不靡俄而太廟工告成加兼太子太師賜金幣渥時上微覺嵩橫而許贊老罷張璧死乃思用夏言時禮部尙書費宷故善言而不能得嵩意探得之因疏畱郎中周珫髙簡而謂大理評事孫學思假嵩名求出使而臣執不與學思嵩私人也多機警好以萋菲中臣臣以孤危而失此二臣助愈難自立矣因乞休其言頗散漫不根上以其托指攻訐切責之然不浹日而召言之命下嵩以是恨費寀言旣至盡復原官遂復踞嵩上上爲加嵩少師以慰安之言旣以銜嵩則頗斥逐其黨與嵩唯唯而已不敢救時世蕃已用恩澤累遷至太常寺少卿掌尙寶司事橫行燕中嵩乃上疏遣世蕃歸省墓以避言上猶使之馳驛還往嵩以萬壽加特進又以考九年滿加華蓋殿大學士璽書褒諭仍賜宴禮部言尋用復河套失上指爲嵩及崔元陸炳構伏法嵩遂獨相上益安之而費寀亦自以撰齋詞得上幸嵩度無可報乃坐其子以不當使事謫之而寀亦自恨病死於是南京吏部尙書張治國子祭酒李本以疎逺擢共事不敢與可否久之懇於嵩始得入直治不任煩竟鬱鬱以卒時宣大督臣翁萬達將臣周尙文拒卻敵而嵩復錄一子中書舍人賜金幣上以罪人王聯訐而信之捕故都禦史胡纉宗及株連新舊朝士數十皆欲置之重典嵩與眞人陶仲文頗爲救解得釋上以嵩對制平獄可嘉令兼支學士俸而仲文遂封伯然意殊不樂嵩乃與仲文疏辭俱報許而仍以萬壽節封仲文伯爵加嵩上柱國嵩乃力辭謂人臣無上引郭子儀不敢當尙書令爲比且欲以示謙而見夏言悖上悅進世蕃爲太常寺卿仍行尙寶事亡何邊眾大侵掠三輔旋薄京師右中允趙貞吉叩嵩直所問計嵩以撰齋詞辭不見而義子右通政趙文華自其室脇肩出貞吉見而詈斥之俄而禮部尙書徐階以敵嫚書請和會廷臣議貞吉厲聲言敵在城下何可和但請皇上禦奉天門赦沈束旌周尙文士气當百倍而貞吉又自具疏請遣羣臣有才識辯博者詣行營宣諭諸將得一敵首予百金敢戰者損卒亦賞逗𨖻者全軍亦罰上𨿽壯之而內不悅也嵩因請卽命貞吉往往而驟至仇鸞軍卒不得要領還嵩乃激上怒杖貞吉而謫之荒徼以自快兵部尙書丁汝夔𨿽以調度失宜然爲人潔廉楊守謙守土臣也倍道勤王上怒其不能力戰誅之嵩皆不能救而巡撫王汝孝總兵羅希韓逮稍緩世蕃盡羅其賄與嵩計伺上喜而解之卒以免仇鸞故以嵩去言而脫其罪深徳嵩約結爲父子復起爲大同帥帥其眾入援無功而爲大言聳上聽嵩從臾之遂總京營兵進太保仍督諸路兵馬入二萬金謝嵩嵩亦受之敵退始上疏請發粟賑被兵者並掩胔骼及它選將練兵碌碌紙上語而已於是中外怨嵩父子刺骨而刑部郎中徐學詩歷指其誤國無狀凡數十事且謂其威權足以假手下石機械足以先發制人財勢足以廣交自固乘機構隙足以示威刼眾文詞辧給足以飾非彊辯精神警敏揣摩精巧足以趨避利害而彌縫闕失私交密惠令色脂言足以結納權路而緘杜人口故諸凡論嵩者卽不能顯禍於正言直指之頃亦必托事假人陰中之於遷除考察之際臣不能悉記卽如先任給事中王煜陳塏禦史謝瑜董漢臣等於時幸蒙寛宥而今安在哉故天下之人視嵩父子如鬼如蜮不可測識寧是痗心疾首敢怒而不敢言何者誠畏其陰中之也上乃捕學詩下詔獄斥爲民而溫旨慰畱嵩嵩不自安請遣世蕃歸田裏不許令給假隨任侍親而已學詩疏𨿽不見用然天下傳誦以爲名言仇鸞始𨿽由嵩入旣挾功得上重而驕嵩猶欲以兒子畜之不應遂淩嵩出其上嵩恚數以密疏言之沮止萬狀皆不聽而諸部臣言官有抗觸鸞者立碎鸞之捕敵姦細以爲大功要重爵賞而嵩子世蕃亦緣而進工部右侍郎予一子錦衣衛千戶鸞以是益恨嵩而侮之其所詆諆嵩上亦爲心動至宣召亦稀矣時陸炳掌錦衣緹騎與鸞爭寵妬嵩乃厚收炳以爲腹心使詗伺鸞鸞亦爲之備然其所從卒不能如緹騎獧狡鸞自是墮炳穽中然炳陽爲推重鸞以爲中山定興之流亞鸞不疑也旣邊勢日迫而鸞病甚上聞收其大將軍印鸞暴死炳乃謀於嵩怵鸞之義子逃之塞而道執之盡得其交通狀誅其妻子嵩以是益親信父子貪亦益甚南京廣東道禦史王宗茂復疏其貪黷數十事事皆有實上復爲之鐫宗茂二秩補外以安嵩而給事中袁洪愈劾去其所善客翰林檢討梁紹儒亦弗敢救也前是兵部員外郎楊繼盛以嘗論與邊市馬非策忤仇鸞下獄謫邊邑倅鸞旣敗繼盛得累遷復官嵩欲以名收之繼盛不應復抗疏極論其十大罪五姦中外傳誦以爲破的中窾可以必勝而上獨怒之摘其中有召問二王語以詐傳親王令旨律坐絞而復杖之百復以手札諭畱嵩嵩乞休上報以羣邪黨比謂逆賊勾敵其本在卿蓋指摘贊直玄修不阻朕耳朕非內色外禽者崇事上玄又與宋徽梁武不同人臣邀譽賣直卿以此乞休墮邪孽計宜安心供職奉順天休時嵩有義孫鵠未十六而冒兩廣功級得錦衣千戶繼盛及之下兵部尙書聶豹皆曲爲掩庇而郎中周冕獨發之亦坐奪職當是時雲貴淸軍禦史趙錦亦有疏論嵩謂嵩窺伺逢迎之巧似於忠勤諂諛側媚之態似於恭順能引植私人布列要地以探諸臣之動靜先發而制之故不敗露又善以厚賂結陛下左右之人凡深宮起居意向無不先得故多稱旨或候聖意所發因而行之以成其私或因事機所會從而執之以肆其毒使陛下思之則其端本發於朝廷使天下指之則其事不由於內閣幸而洞察於聖心則諸司代嵩受其罰不幸而遂傳於後世則陛下代嵩任其咎錦工於中嵩惡而它語尢剴至上亦使緹騎捕之兩月而至怒小解斥爲民亡何嵩之義子趙文華重文華者故無賴小人也數經吏部察嵩彊而用之至通政使乃自以百花酒進上嵩亦跪而詈數之矣會吏部尙書萬鏜者嵩同年相善坐言事廢田間賴嵩以起至爲吏部數與嵩崕異不甚用其言至是復推文華督撫鄖陽以逺嵩而給事中朱伯辰上疏劾文華邪媚奔競寵賂日章不宜玷臺憲有旨再推文華迫則謀於世蕃乃敎之使劾鏜前爲右都禦史中以侍郎起用而並二品通考以臣欲糺之故出臣於外不已而嗾伯辰論臣欲以鉗眾口嵩爲內主激上怒悉奪鏜伯辰官俱爲民而文華愈橫矣嵩以滿十五載考賜金幣禦饌肥羜上尊錄一子中書舍人仍賜勅褒諭再以京師外城完嵩與有閱視勞遷世蕃爲工部左侍郎仍侍親而不奪俸尋以萬壽節推恩令世蕃出理部事嵩辭許之再以卻敵推恩錄一子尙寶司丞嵩辭上諭以盡誠贊玄實爲忠首往往與陶仲文並論嵩不恥也江南連歲倭大作南京兵部尙書張經爲總督討之久未平而趙文華乃疏陳用兵七事首以祀海神爲言人皆笑其誕而上獨然之爲切責兵部復議上上以問嵩嵩言江南奏報多失實宜遣大臣往祭海卽令察視賊情求可以區處長策具實奏聞所使卽文華亦可上乃命文華文華行而大簸威福所挾持將吏金寶無算時總督張經自持其位髙而望隆不肯折節文華諸發兵守便宜又不與計會有流言聞於上上怒文華伺得其指露章劾之上發緹騎逮經而經則已大破賊俘斬千計捷聞上怒亦不釋經迫則行五千金賄世蕃世蕃與嵩謀欲爲上解不解則姑爲溫言款經至死方悟因詈嵩父子於市而李黙者骨鯁士也少有文數更顯宦至浙江左布政使嘗候嵩嵩謂其貌類我援之入爲國子祭酒累薦於上得躐拜吏部尙書乃稍稍自持見不能讎其意嵩更譛於上得罪去而陸炳繇武科爲黙門生乘上之思黙使所厚中人稱之遂得復官尋以撰齋詞入直幸矣念不自嵩起動與抗世蕃威無所不加獨不能得之吏部而會文華歸復命上以禦饌勞之問倭事何時可息肩文華對殘寇行且滅不足憂上爲之悅而文華行珍寶值萬金於嵩夫婦及世蕃至入內室叩首嵩夫人夫人勞苦文華謂尙不能爲郎君易腰帶我相公責也而兵部尙書楊博以憂去文華幾得之黙所推絕不及其見黙欲有陳黙厲色待之怏怏而退乃刺得黙試士策問以爲誹謗上爲漢武唐憲又所推東南督臣不用胡宗憲而用王誥蓋欲敗東南事爲其鄕人張經報讎上大怒下黙詔獄論死尋屬輔臣李本行部事品第羣臣九卿而下及言官悉以次去嵩所惡而薦其客吳鵬代黙而亟稱文華於上遂進工部尙書躐加太子太保罷王誥不用用胡宗憲中外大權一歸於嵩矣文華又以都督陸炳嘗薦黙復刺得其陰事將劾之炳愳重賄世蕃挾以謁文華始解旣而知其謀出自世蕃遂並恨世蕃而徐階以次輔日重爲羣望所屬炳乃委腹階以自固嵩父子亦稍稍覺之倭復大張詔遣兵部侍郎沈良才討之嵩知上意以文華昔對殘寇且平爲不實懼而使文華自以督師請上悅許之與宗憲合而誘降寇首徐海等因掩擊平之文華加少保宗憲爲右都禦史而嵩等皆賜金幣嵩又以十八年滿官一子中書舍人賜宴及璽書褒諭自文華等之有功推遷及罷職尙寶卿史際通政呂希周等而世蕃所納賄復以巨萬計文華乃上疏歸功嵩以爲嵩實授之成算而嵩亦薦文華有學行宜供撰齋詞其後文華以驕蹇忤旨逐嵩不之救上亦不以咎嵩而宗憲自是益傾江南庫藏爲世蕃饋所需古法書名畫種種宗憲皆爲索之富人世家豪敓巧獵靡所不極而它撫臣監司相習成風不以爲諱其所欲鼎彜尊罍之類或發冢剽攻它寶玩多起大獄而後得之世蕃猶汲汲無已尋以萬壽節加嵩兼食尙書俸仍免其奏事承旨母謝自是褒賜皆不謝嵩握權久黨惡徧居要地將帥率以賄通兵部尙書許論宣大總督楊順皆嵩私人論吏部尙書進少子自幼知兵年已老重自顧念遂委身焉順立心傾狡官兵備副使厚結嵩不年餘驟遷總督遂與禦史路楷計殺沈煉以悅嵩嵩亦徳之邊事僨咸爲掩覆其年敵騎數萬毀墩堡殺吏民無算楷以聞順懼賂楷七千金楷亦受嵩囑及勘核盡易前奏稱順功得蔭俄而逃妾欵塞順納之敵憤甚擁眾圍右衛城道梗烽火斷絕順楷連告急上大驚命發帑遣援軍嵩欲爲順委罪乘間言總兵龔業怯而巡撫朱笈與順不相能上入其言下本部論受指覆如嵩言罷笈業而順如故尋圍解給事中吳時來劾順啟釁而論雷同附和桃松寨之降漫無主持日昏酣置邊警度外且發楷受金狀上心動密問嵩嵩言諫官風聞於人不可盡信上不聽趣捕順楷下錦衣獄而奪尙書論職時來遂謂嵩可勝也亟上疏極論嵩世蕃罪惡而刑部主事張翀董傳策亦言之前是輔臣徐階爲禮部時邊入侵數有所建白觸嵩忌諱以是百方阻其進不得而階潔廉又時時爲人語時政輒嘆息流涕稍稍聞於嵩至是以時來翀皆階所取士也而傳策又其鄕人乃密奏三人同日而構臣必有使之者且時來已奉命使琉球疑其悔行欲借口自脫自封進時來翀試錄上乃下之詔獄令追究主使之人以聞而時時自語曰階固賢𨿽然嵩老矣何不小需歲月而忍若是階危且甚而時來等旣下獄考掠窮五毒竟不言主使者第曰髙廟神靈敎臣耳而亦會都督炳心向階以是坐翀傳策相主使時來避逺役獄上各發戍煙瘴衛所而慰畱嵩嵩以是益恨階並及炳其後順楷就逮至詔獄嵩復爲之寛解順僅坐戍而楷謫外當是時上坐深宮中欲以威福逺攝連率大臣時時有所逮訊若阮鶚吳嘉會章煥等多從重典𨿽甚親禮嵩而不盡信之間一取獨斷或故示異同欲以殺離其勢而嵩與世蕃能得其窾欲有救解則必順上意極詈之而微婉曲解釋以中上所不忍其欲有排陷必先稱其媺露若與彼親者而以冷語中之或觸上所恥與諱上更爲之怒以是卒不能脫其籠絡而威福益廣時吏部兵部與文選職方郎號爲文武庫吏而尙書吳鵬歐陽必進許論郎萬寀方祥爲尢著必進者嵩內親也數以賄通嵩得出入臥內會大殿災議興工而必進自刑部調工部上老之以問嵩嵩盛稱其精力才識遂以工屢就驟遷至少保而倦於事嵩復爲之攺都察院上弗悅也於辭疏旨曰必進已之任矣何更辭嵩謂必進毋再辭但履任居兩月而吏部尙書缺嵩復勒廷推必進眾莫應嵩怒慢罵之不得已而以必進名上上投之地嵩密疏曰必進內親也臣老矣非必進無可以慰臣者乃以必進爲吏部尙書僅三月而假他事去之世蕃猶誇於人謂用必進上無若我何棄必進我亦無若上何前是上以嵩直捨隘別撤小殿材營室於側多蒔花木其隙以娯之復發中金百爲制什器朝夕割禦膳法酒使中貴人調而賜嵩嵩老尙健饕始聽腰輿出入禁苑矣已而嘉其年滿八十特賜肩輿且令支伯爵俸嵩復以京師居第之中堂請額上名之曰忠正又名其南昌居第之中堂曰耆徳樓曰寶翰嵩故有髙第在宜春分宜並京師南昌而四皆宏廠壯麗分輦金寶以實之猶不足而縱世蕃之羅取益甚初皇太子薨裕王以序當立禮部數請期而上意嫌代已屢報寢嵩念上獨所信任迫眾情時時亦爲請而與陶仲文比而阿上意上亦自知之時裕景二王並居外邸禮服無異外論洶洶謂莫知適從而故左中允郭希顏失職家居欲以危釣奇乃具疏謂自攻嵩者有問二王之說而得罪恐不相安幸各召而面諭之使二王毋疑嵩嵩毋自疑且請出景王於外以安裕王疏旣上嵩𨿽恨希顏而叵測上旨請下禮部詳上乃露怒希顏意嵩始得發舒上命禦史卽家僇希顏傳首海內世蕃念以多樹敵恐嵩一旦老死不易支而謂上意搖或可因而更樹乃多行金左右謀立景王庶幾異日代嵩執政而上一日忽諭禮部令景王之國世蕃猶令嵩與禮部尙書吳山言上意未必爾或欲因以試物情山不可乃具儀上景王卒之國而世蕃之謀益解俄以世蕃三品滿九載加服俸視尙書再以萬壽節加嵩歲祿二百石而世蕃亦兼支尙寶司卿俸尋嵩夫人歐陽氏卒時世蕃方戀權不欲歸而嵩無次子可以扶柩者嵩請於上謂年已老耄不可無世蕃侍詔聽畱供養如故嵩故以警敏得上意亦善自卑屈至士大夫入謁人人慰勞務得其歡心間標故所憶記以示聰明晚節知天下人怨之間捨舊郤而收錄知名士若故編修唐順之中允趙貞吉等皆以淪落爲感不自覺入其彀至顯庸因而有稱之者然其陰賊發於心而動於機械不自覺也世蕃尢險悍慓猾每謂天下才惟已與陸炳楊博而三然與炳晚節相妬炳暴死世蕃稱快頗亦能習國家典故曉暢時務嵩旣老上時有所問而不能答謀之其客皆不稱旨屬世蕃艸輒報美嵩以是心益仗世蕃而心愛之諸曹白事者輒問曾以質兒子否至云東樓謂何東樓者世蕃別號也世蕃以是益驕橫九卿臺諫至浹日不得見或停使至暮而遣之或有嵩許而世蕃不許者卒弗許也嵩在直或累月不出世蕃日與其所狎客縱倡樂豪飲益拓居第連三四坊堰水以爲方塘踰數十畆傍植奇樹異卉乘輿張褐蓋遊行其中若輔臣階與李本其父執也成國公朱希忠元勛也虐之酒不潦倒不已性尢彊記於中外官職饒瘠險易亡不闇熟其責賄多寡毫髮不能匿上亦稍稍聞之而世蕃以衰服不能入之嵩直所嵩所報札漸不如上旨而齋詞亦稍倦時上所居萬壽宮火而大朝殿工方急嵩以煩費難之欲請上還大內則不敢乃請暫徙南城之離宮南城英宗故稱太上皇時所居也上乃以問階階爲規畫營萬壽宮甚詳且費省而力易上大悅宮旣成而所以褒擢階至厚嵩僅加祿百石不能敵矣自是上有顧問不及嵩卽及嵩不過齋詞事而已嵩故與階郤懼而置酒要階入內使子孫家人羅拜之舉觴屬曰嵩旦夕死矣此曹惟公哺乳階謝不敢當而是時方士藍道行以乩得幸上上故有所問密封使中官至乩所焚之不能答則咎中官穢不能格眞仙中官乃與方士謀啟示而後焚之則所答具如旨道行狡乃僞爲紙封若中官所賫者及焚而匿其眞迹以僞封應上一日問今天下何以不治對曰賢不竟用不肖不退耳則問誰爲賢不肖曰賢者輔臣階尙書博不肖者嵩父子上復問吾亦知嵩父子貪念其奉玄久且彼誠不肖上眞胡以不震而殛之答曰上眞殛之則益用之者咎故弗殛也而以屬汝旣答報袖以示禦史鄒應龍會嵩等請考庶吉士而諸進士中有貸金於司禮監中貴錦者錦密以聞上卽日罷考應龍乃抗疏論嵩父子貪姦誤國諸大罪十餘條上以名捕世蕃及舞法行賄者皆下之詔獄而猶謂嵩小心忠愼壽君愛國人所嫉惡其致仕去仍馳驛歲給祿米百石嵩猶爲世蕃求解上謂念若忠勤已加優處又何以凶兒瀆救嵩乃不敢復言獄上世蕃及其子鵠皆坐戍煙瘴衛所家奴及隸人永年等坐絞當世蕃之用事吏部郎賄最重禦史次之給事中又次之所以先禦史者其巡按得盡收贖鍰鬻卿寺缺而給事中獨不能至吏部郎之始以三千金而後遂至萬二千若項治元者竟就逮瘐死詔獄其家亦破天下笑之世蕃迫則行十餘萬金於諸幸姬家猶能脇詗藍道行陰事下刑部獄侍郎葉鏜鄢懋卿誘使誣伏前僞狀而引徐階道行不聽論死而後得釋應龍以敢諌進通政司參議上猶悔之且追思嵩贊玄勤誠欲退居西內專祈長生以示輔臣階等極言不可上乃勒階等必贊玄如嵩乃可而謂嵩已退其子已伏罪敢有再言者同應龍俱斬中外洶洶虞嵩且復用而久之階益見信乃已於是嵩之黨鏜懋卿萬寀何遷張雨唐汝楫王材及其偦袁應樞先後以白簡革職而胡宗憲自浙直總督被逮尋釋之宗憲旣得志首以書畫賄嵩父子金玉珍玩相繼半入其槖江南公私爲之一空奢淫縱恣靡復風紀而其殱徐海執汪直功亦有足當者上以其屢進白鹿白龜不忍罪也伊庶人之爲王也以殘暴屢見糺臺使者迫則行十萬餘金於嵩得小緩至是使其校卒十餘輩造嵩家脇償金嵩置酒款之而好謂曰所言金十萬則無之僅得半耳而又半費請以二萬金償因盡以上所賜金有印識者予之旣去而聞於郡曰有江盜刼吾家二萬金去矣速掩之可獲也郡發卒追得金悉捕校卒下獄論死而世蕃之自戍所私歸益廣拓第捨又用金多爲盜窺乃召募伎勇材力之士合數百人日夜擊刁鬥自衛郡邑頗疑其迹而嵩故所養捨家子出外爲非者推官郭諌臣受民間訟牒滿百紙輒封以與嵩嵩怒而卻之它臺使監司小有違言嵩輒呼具舟我且入京面奏以時恫喝而會前有賀萬壽表得報且當見憐因懇疏請移世蕃便地供養上不許而報曰嚴嵩有一子侍已恩待矣諌臣乃疏以聞巡江禦史林潤遂露章劾世蕃與羅龍文表裏相約多招納亡命有叛心龍文故世蕃客爲通賄與同戍者也詔卽委潤捕世蕃龍文旣至京潤因盡發其罪狀下三法司比擬俱依子罵父律斬上不懌令更擬乃擬謀叛律而猶未及嵩上令卽棄之市而謂嵩畏子欺君大負恩眷並其諸孫見任文武職俱奪爲編氓拘役籍其家黃金可三萬餘兩白金二萬餘兩它寶玉重器服玩所直又數百萬而知者尙恨其以緩故散匿不少臺臣乃益論戍萬寀鄢懋卿追其受寄金錢埀二十年不盡寀由選部郎至大理卿懋卿至刑部右侍郎皆世蕃腹心寀貪而懋卿尢恣橫其以都禦史出核鹺所經行兩畿齊晉河洛吳楚幾天下半皆挾世蕃父子叱吒風生守令而下膝行蒲伏上食惟謹至以文錦被廁牀白金爲溺器妻妾隨行者錦幛彩輿以民婦十二舁之卽趙文華胡宗憲不能過也嵩死時寄食墓捨不能具棺槨亦無弔者時年八十有六

嘉靖以來首輔傳卷四

●欽定四庫全書

嘉靖以來首輔傳卷五

﹝明﹞王世貞撰

徐階字子升松之華亭人世世受耕不仕至父黼而補邑掾史治牘無害授宣平縣丞徙寧都有廉能聲階生甫周歳而女奴墮之眢井小吏之婦號而出之則絕矣後三日蘇五歳從父移任道墮括蒼嶺百餘丈衣絓於樹得不死二十舉應天試學士董玘識階文於黜而異之寘髙等明年對策遂爲第三人及第階爲人短小白晳秀眉目善容止旣入謁內閣輔臣楊廷和見而獨異之指以語其寮曰此少年名位不下我輩尋授翰林院編修予歸娶且北上道遇言禮得戍逐者邑邑不樂又念其父且老亟返棹至彭城而聞訃歸服除補故官階性穎敏讀書爲古文辭傾身以事豪賢長者時故新建伯王守仁以講學傾東南階與其門人歐陽徳同年而善之遂爲王氏學諸豪賢長者交口稱譽階故盡得縉紳間聲充經筵展書預修大明會典再預修祀儀成典時上好更定禮制欲絀孔子王號去像爲木主於籩豆禮樂皆有所抑損而首揆張孚敬緣上指而發之下儒臣議相顧懾詟亡異同者階獨條其三不必五不可狀甚辧疏上報聞孚敬坐朝堂召階盛气詰之階徐理前說且曰髙帝盡革嶽瀆號而獨不革孔子者何也孚敬遁曰髙帝少時作耳安可據階曰髙帝定天下而後議禮寧少耶果爾明公之議四郊何以力據髙帝少作孚敬頰盡赤曰爾謂塑像應古禮不階曰塑像非古然旣已肖而師事之何忍毀也孚敬曰程氏不云乎一毫髮不似吾親可以親名之乎階曰有一毫髮而似吾親毀諸可乎且明公能盡必列聖之禦容無毫髮不似乎哉卽何以處之孚敬語塞怒曰若叛我階正色曰叛者生於附者也階故未嘗附明公何得言叛長揖出於是上亦緣孚敬意爲或問以難階而斥之外爲延平府推官階旣以尊孔子首抗天子排上相中外稱之而尙意其自禁近出爲小官卽不內鄙薄有故事可以優遊養重階獨不然曰宦大小非王臣耶且盤根錯節所以礪我不淺乃單車馳之郡至則連攝郡事淸夙系囚三百更輸銀法毋落猾胥手毀滛祠剏鄕社學焚其所受鄧析書而韻宋儒之格言以授之使誦習又畫筴捕獲尢溪之劇盜百二十人盡埽其窟穴三載遷黃州府同知當發鄕父老吏民祖餞傾道勒去思之文於石道擢浙江按察僉事提調學校階益勤於職歳周行郡邑必徧大要以正文體端士習爲先旣唱諸生第人人爲語所以甲乙故卽見斥者得自鳴而折之不得已而施檟楚示慘然色諸生人人退自快服三載進江西按察副使仍視學政所操捨一如視浙江時而加詳密以新建伯故有大功江西爲祠祀之而大推明其學前後兩省所造成進士爲名臣者不可指數吏部擬薦尙寶卿國子司業太常少卿皆不果最後以皇太子出閣召拜司經局洗馬兼翰林院侍講以四品服俸居職毋何丁母喪歸服除卽家擢國子祭酒其爲祭酒𨿽籍諸生淑慝以辭示懲勸而大指出於寛久之擢禮部右侍郎尋攺吏部時年僅四十三榜戒語於堂自警故事吏部大僚鐍車門所接見庶官不能得數言以示嚴冷階曰若爾何以能盡人才也乃痛折節修詞色而下之見必深坐亹亹咨訪邊腹要害吏治民瘼錯及寒暄可憐語冀以窺見其人顧見者亦自喜得少宰心願爲之用階益有縉紳間聲尙書熊浹雅重階托以肺腑而階亦爲之竭力相與勵廉節奬恬退振淹滯抑躁競一時翕然歸賢會浹以直諫忤旨去而唐龍周用相繼代其重階則猶浹而又老多病階數署部事所推轂宋景張嶽王道歐陽徳範鏓皆天下長者而最後周用卒當推代者刑部尙書聞淵名爲老成人非上所急也階首推淵淵入吏部顧自處前輩前嘗歷諸曹郎事取立斷其待階不能如前二三公階意不樂求出避之得兼翰林院學士教習庶吉士明年掌院事兼會典副總裁階之授書庶吉士尢詳款有恩義而其修會典亦能發凡定例時時出精裁又明年與推內閣不果進禮部尙書仍兼學士禮部之爲政者嚴嵩費寀皆好以法市利與吏胥共之而孫承恩則耄倦不能別可否至階而加振刷部事頗肅時上察階勤又所委應制文獨多稱旨召入直無逸殿廬與大學士張治李本俱撰齋詞賜飛魚服及尙方珍饌上尊無虛日吏部闕尙書廷推階爲首上不悅曰階方侍朕左右何外擬也階遂請立皇太子不報復連上疏請之又與同直四臣請之皆不報蓋當繼莊敬太子而立者裕王是爲穆宗而景王與同齒又母妃盧得侍上中外未測上意所向階恐有釣奇者故請之亟最後當冠因而及婚禮若開講階復請先裕而後景上意稍不懌明年以萬壽推恩加太子太保邊人入塞遂薄都城階手疏請釋邊將之在司敗獄者若戴綸歐陽安等詣行營自效報可已又請上還大內亟召羣臣計兵事上𨿽褒階忠愛而尙難還內召見羣臣時內閣推階督視九門階亦慷慨請行上倚以自安故特用其副侍郎王邦端而申諭意焉會有中涓受陷歸者以所求貢書叩云不許我則進兵上以示階及嚴嵩等且召對便殿上謂且柰何嵩猶爲緩語曰饑賊耳不足患階曰彼薄城而軍殺人若刈菅何謂饑賊上曰然復問彼求貢書安在嵩出諸袖曰禮部事也上復問階階曰勢重且深矣不許恐激之怒許則彼逞而厚要我上曰茍利社稷珠玉皮幣何愛焉階曰要有重於珠玉皮幣陛下能許之否上悚然曰卿筴之逺𨿽然當何處階曰請計緩之上曰何謂緩階曰請遣譯者至彼所詰之以用中國書而無番文且徵其情實實則許之貢而責其暫出邊我得以益修備而援兵益集彼且走不走而擊其惰歸可十全上稱善者再嵩乃進曰上幸一出視朝上不答階與李本從傍曳之上曰可爾得無驟乎階曰敵鴟張甚中外方洶洶恃陛下而重得一蹕聲若大旱之得雷霆胡驟也上始首肯陛出而會廷臣議皆言求貢非其本情不宜示中國弱階因兼酌所以面請者疏上而上果視朝申飭中外責數言事者甚厲非所望也後尋以飽去乃下階疏弗許貢階因薦故按察副使聶豹都禦史何棟才卽召用之又陳善後數策皆報可階所陳不能無刺譏用事者而當召對時又頗拄嵩口嵩故與夏言顯讎寘之死而言嘗薦階以是恨且忌之方思所以中階者而孝烈祔太廟之議起初孝烈皇后崩上欲祔之廟而念壓於先孝潔皇后又睿考入太廟非中外公論恐千秋萬歳後所祧主或非仁宗而睿考遂下階定議欲以孝烈先祔階合諸大臣議朝堂大約以女後無先入廟者請祀之奉先殿時諸公相顧莫敢應獨禮科都給事中楊思忠以爲然疏上上大怒謂階與思忠專之足矣何諸臣爲令再議階不獲已乃小婉其辭以爲太廟九室皆滿若以今上論仁宗固在所當祧第此乃他日聖子神孫之事而仰煩皇上身自議之臣等愈有不安於心者夫夏廟五商廟七周廟九今更逓益之於太廟奉先殿各增二室而升祔孝烈皇后則仁宗不必祧而孝烈可速祔上難於增二廟謂階故設難以阻之愈怒促更議祧仁宗祔孝烈所以督責階甚峻階皇恐謝罪不獲終守前說而前是上信眞人陶仲文言於邯鄲建呂仙祠使階往落成爲齋醮以祈福階心知其非不敢辭乃以議祔廟解旣上攺議祔廟俾緩期階遂不復請至諳達入侵上意亦益懈乃使尙書顧可學行而內銜階亡所發乃發之思忠於元旦摘其賀表誤廷杖之百而氓之冀以怵止階嚴嵩遂謂階可孽也所以中傷階者百方一日獨召對上與屈指論羣臣孰優至階而嵩徐曰階所乏不在才乃才勝耳是多二心蓋以其嘗請立太子也階危甚不知所爲惟益精心齋詞以冀上憐而寛之而左右亦多爲地道者上怒漸解時咸寧侯仇鸞方言邊事有殊寵與階共直捨東西屋杯酒小暱嵩益惡忌階鸞時利屬國朶顏勢弱欲掩以爲功謂其實導冦請大發兵徵之下禮兵二部議階曰徵之易耳一徵而永撤我百八十年之藩籬且仇鸞所云導諳達者卽得之諳達所言焉知諳達之不利其土沃而假手我也我得其地不能戍將無爲敵外囿何僉事趙時春以山東募卒入衛頗精仇鸞惡而欲並之每言時春暴且怨望流言漸狎聞階挾緹騎帥炳出犒師所以慰諭有加歸以語中貴人麥福俾婉曲白之上乃弗果並鸞自是不悅階然方與嵩角弗暇也而會有獲間功上復下階及兵部議鸞嵩俱獲峻加且延世而僅錄階一子入監上手注加少保尋進兼文淵閣大學士參預機務始仇鸞自詭以必大破敵得上要契眷寵亡兩而其後言益不售顧益縱肆要請無巳上頗心厭之然中外猶畏其熖亡敢及者會鸞疽發背不能將邊警沓至尙嚄唶不肯吐大將軍印階密言其不可恃乞蚤更置將上嘆而答曰吾非不知之欲甚彼所爲耳乃因兵部疏馳使奪其印鸞一夕自恨死死之五日而事敗妻子僇於市家盡籍嵩之始見仇鸞敗謂階同直捨將以是媒之而會詗知自階發而奪印中夜扶牀行咄咄曰吾長於階二紀而智何少也自是謀稍息矣上旣誅鸞益親重階數與謀邊事時議減入衛卒以仇鸞嘗益之故階請毋懲咽而廢食今大同殘而內邊弱入衛卒不可減也又言京營所以積弱之故不在乏而在冗宜精汰之取其廩以資賞費又請罷提督侍郎孫禬上始格於嵩不盡售久而皆用之一品滿三載進勛爲柱國再進兼太子太傅武英殿大學士滿六載兼食大學士俸再錄子爲中書舍人加少傅九載賜兼金文幣寶鈔肥羜上尊攺兼吏部尙書宴禮部璽書褒諭有加上𨿽以重階而猶隱之嘗分郡國所進五色芝授嵩本以方使煉爲藥而進禦曰卿階政本所關不相混也階皇恐言人臣之義孰有過於保天子萬年者且非政本而何上乃亦授之芝使煉藥而階益精專於上所向往不復持矣會兵部員外郎楊繼盛論嚴嵩罪狀而中有二王皆知其姦語上怒下繼盛錦衣獄嵩謂二王深宮何所知我姦楊庶僚何繇知二王之知我姦必有交關其間者屬陸炳加根究階戒炳卽不愼一及皇子如宗社何又爲危語動嵩曰上僅二子萬一根究得之必不忍以二子謝公所罪左右耳公獨柰何顯結宮邸怨也嵩愯然懼乃寢然以階嘗議薄禦史錦宗茂罪益疑之矣錦宗茂故論嵩者也而是時倭事起上以所蹂躪多階鄕而階又曉暢軍事以故數數詢問時撫按亟告急請兵而職方郎謂兵發則倭已去誰任其費尙書惑之階持不可乃以羸卒三千人往階上疏爭之曰江南腹心地也捐以共賊久矣今據撫按奏報或云來者未已或云意不在搶而在擾勢不欲去而欲畱彼皆眞有以驗之而部臣於千里外乃能隃度賊之必去又隃度其去而必不來而阻援兵不發置此腹心地於度外臣所不能解也夫用兵之道當計發與不當發耳不當發則毋論精弱皆不發以省費當發則必發精者以取勝而柰何用虛文塗耳目置此三千羸卒與數萬金之費而餧賊臣又所不能解也尙書乃懼請發精卒六千人俾偏將軍﹝闕﹞國李逢時將焉國已老逢時敢深入而疎驟擊倭勝之前遇伏潰當事者方以發兵爲階咎冀因而搖階而階復上疏謂法當責將校戰而守令守今將校一不利輒坐死而守令偃然自如及城潰矣將校復坐死而守令復僅左降此何以勸懲也夫能使民者守令也今爲兵者一而民者百柰何以戰守並責將校也夫守令勤則儲餉必不乏守令果則探哨必不誤守令警則姦細必不容守令仁則鄕兵必爲用臣以爲重責守令可也報可江南督臣張經素貴而汰然老將能持重守便宜不輕與賊鬭而惡之者謂經家在閩故近賊不欲擊以市恩而階信之數齕於上其後經破寇卒不免於死前後督臣楊宜周珫斥撫臣彭黯屠大山李天寵逮階有力焉而獨保持曹邦輔人頗以爲當階又念寇移庭牧宣大與之雜居士卒不得耕種米麥每石直至中金三兩而所給月糧僅七鐶半菽且不繼時畿內二麥熟石止直四鐶可及時収買數十萬石石費五鐶可出居庸抵宣府費八鐶可出紫荊抵大同大約合計之費中金一兩而士卒可飽一月食其地米麥當亦漸平具疏上上大悅令密撰諭行之時大同右衛危督臣楊順與禦史路楷比而殺故言官沈煉至是復納賄嚴嵩以求脫給事中吳時來劾而勝之遂與主事董傳策張翀劾嵩不勝下獄幾株及階語見嵩傳階旣已免毎出直輒稱病謝客不見而益共謹於應制筆札上久而察知階忠亷有所諮問故密以示嵩者皆捨而之階尋加兼太子太師會上所居永壽宮災徙居玉熈殿隘甚以問嚴嵩嵩乃請上徙南城上不懌更問階階答曰上今居玉熈猶露宿爾臣子何忍安枕請筴之今者楚蜀甫息肩不可復困令伐材卽伐材亦不可以歳月計而時方營三殿有餘材其小而不中程者以當永壽則尙巨請以責司空雷禮可計月而就上悅如階議而命階之子尙寶丞璠兼工部主事同閱視時上復自玉熈徙居玄都殿聞京師內外多盜意恐恐欲以大營兵入衛階謂外兵衛宮禁非便請以錦衣緹卒衛玄都而營兵列宮城外爲儲胥以相屏蔽報可新宮成上卽日徙居之命曰萬壽宮而褒階忠謀進少師兼支尙書俸予一子中書舍人子璠亦超爲太常少卿而嵩日屈議者頗善嵩對而微謂階之臾旨然以天下之恨嵩迫欲去之而歸階政不以過也時階論邊將則薦故遼帥楊博與偏將馬芳董一奎之材勇上卽爲擢用論有司失職則言吏部不當徇賄囑上卽爲罷歐陽尙書而拔郭朴代之論選庶吉士請賜禦題以防泄鬻嚴詗察以防挾逓上卽爲罷選於是中外喁喁覘上意所左右謂治有機矣而階滿十二年考賚金綺鈔緡羊酒如九載予誥命賜宴禮部階固辭乃以白金四十兩彩幣四表裏充焉亡何而鄒禦史應龍論嵩父子罪上勒嵩致仕下其子世蕃獄戍之命吏部擢禦史五品京職上𨿽以禦史言去嵩然念其供奉久憐之而左右入其間者從容言非嚴嵩誰爲上奉玄上忽忽不樂追思嵩贊元勤誠欲退居西內專祈長生以示輔臣階令擬詔行階等謝不敢而吏禮二部奏遷鄒應龍通政參議得旨矣忽復奉諭責階等不擬詔而謂二部臣皆奉贊者何一旦官此邪物階復言退而傳嗣非獨臣等不敢聞命天下皆不敢以爲然邪物之轉二部奉旨而後行之臣不敢傳亦不敢泄不報時應龍內危甚謀於階階曰第之任有某在毋慮也已而上不欲階久直曰無以杜兒輩姦階謂陸博走馬使酒狹邪爲姦長安中者不在外弗杜也甘言比周相合而爲姦於朝堂則在內猶在外也上悟輟分宜直廬以賜階中外人情大安於是階始爲政書三語懸之直廬朝房壁曰以威福還主上以政務還諸司以用捨刑賞還公論於是公卿大夫咸侃侃兾行意矣會袁煒數出直階時邀至直所同擬旨上不可階謂事同眾則公公則百美基專已則私私則百獘生乃從之時給事禦史以抨擊鉤黨貴臣過當上覺而惡之再下階欲有所行遣階委曲調劑得輕論會問階知人之難階對曰大姦似忠大詐似信自古記之知人則哲惟帝其難念欲有以易其難者惟廣聽納而已廣聽納則窮凶極惡人爲我攖之深情隱慝人爲我發之未用者不濫進矣已用者不濫畱矣故聖帝明王有言必察事大而言實者行之其不實者小則置之大則薄責而容之以鼓來者上稱善良久自是於白簡所封進卽小忤弗深治而言路恃以彊益發舒矣時戶部歳請禦史糴粟宣大階謂巡按權重於糴粟禦史而熟宣大事且可以時低昻其直遂歸之巡按工部請開例而議及贖鍰階謂贖鍰例以濟邊市谷者今一切充筐篚宜嚴禁兵興日餉日益增民益困今寇漸輕矣宜裁省逋額不分歳而徵將何所措手足宜以緩急爲限皆用詔旨行之民稍蘓伊王坐法錮祖陵貲當籍故事籍訾者悉入內帑階示意撫按俾部禁物應格而餘金錢三之二以一充邊用一補宗藩之祿不給者廣大寇張璉平上以運籌筴歸功階階力辭僅領下賞念以曩者夏言執政內閣臣始預邊功賞以至嚴嵩重則加公孤錄子孫輕亦兼金重幣敗不與其罪欲自解則先附玄威以中上意而將士效百死取功名於鋒鏑者肆爲稽緩以要之於奏功疏擬上云軍功論賞非實在信地戰守者不得與其將士功次立限速勘以聞內閣臣自是不復預邊功賞矣乃至大朝工完階自擬僅從賞金一鎰幣二上手筆加半當是時將作大匠徐杲有殊寵旣以久絓尙書銜欲引弘治尙書黃冠崔志端例加太子太保力諫而止第不知志端僅以尙書終未嘗加太子太保也敵後繇墻子嶺闌入直趣通州報至階艸勅命大將侯顧寰等爲九營營九門外文武大臣英國公張溶等巡視九門內緹騎帥朱希孝帥其腹心將校往來幹陬以故中外心稍定而上方有祠釐斷章奏兵部尙書楊博得警急不敢奏而謀之階以便宜檄宣府帥馬芳宣大督臣江東各以兵入援芳兵先至階請於上亟賞之又請重江東權俾諸道兵俱屬焉敵阻白河水從通掠香河上令看評楊博疏階請亟先備順義而以奇兵徼之古北口敵果趣順義不得入乃走古北口其後軍遇參將郭琥伏而敗頗得其所鹵人畜輜重始上以尙書博不蚤聞與總督楊選之不能卻敵而任之入也怒甚俱欲有所處分而未發階念能爲縣官任重曉暢邊事者毋如博卽一旦失之緩急何恃且博與選不能兩全乃備言博𨿽以景命祠釐禁不敢疏聞而二鎭兵皆其所先檄者上復問選今尾敵能擊之否階言非尾敵乃送之出境也上以是益怒選竟誅之而不罪博至眾退大遷賞勤王將士忽以階與輔臣袁煒勤勞欲加恩有所崇進而次及尙書博等階力辭言彼得志而去不能大有所芟刈方憂愧之不暇至於臣博方爲臣言欲席槁待罪而未敢幸上赦之將洗心滌慮以圖善後何恩賚可希始袁煒聞而咎階謂何故辭至是上報諭言博果有人心者當不安此恩賚也煒乃服階自是爲博畫筴往往先上所向事必中便宜乃從容爲上言亡論練事如博卽捨博疇能委心事縣官如博者上然之自是注倚博不復替矣階請収戰士骨瘞以大冢具十中牢爲文祭之明年敵復窺黃土嶺及一片石上憂以問階階謂有白文智在而胡鎭董一元兵相肘腋三人者皆梟將亡憂寇也亡何敵果爲文智所拒卻上悅超予二官吏士人賚一金階又請城張家灣城成與通相聨絡爲重以萬壽進階爲建極殿大學士其仲子瑛自中書舍人遷尙寶少卿而袁煒驟貴爲少傅太子太傅建極殿大學士煒故階門生也躁而驕頗欲以气淩階上階故柔之時握其手曰公命世才也非公誰可與計天下者煒以故益攘臂公卿間亡所憚而其俱爲承天大誌總裁諸學士以志稿上煒不以讓階而竄攺之殆盡階亦不問也諸學士意不平以語階階第曰任之而已會煒以久疾失上歡請急而歸卒於道得中謚曰文榮而還志稿於學士盡去其所竄攺亡一存者人頗亦以快煒而微訾階之薄階猶戲謂人吾爲尉則畏守爲守則畏尉如古快吏何得無爲彼笑煒旣歸道死階獨當國內不自安數上疏請增置輔臣而上數難之大意以階孤忠且才足專任階乃密疏乞休謂曩時閣臣居首者以不時請骸骨人主亦以不時去畱故不得攘此位爲私物而恩威常出於上此例也上曰而亦徇例耶夫而自爲計美矣非所以爲君爲國之義也今惟有增置二員同汝輔政足耳階局蹐言臣𨿽庸寧不知天恩之與聖知若此而忍負之所以不欲久用首臣者竊爲主權國政計俾威常在上而紀綱法度不至爲久而專者所攘耳於是階緣上旨復請益二輔而上復難之令俟數月愼擇乃可階言臣不敢避難顧衰轉甚矣內閣事體繁卽開敏者非假以歳月不易周悉萬一旦夕之間溘先朝露卽有繼者何所取裁夫人才須作養於一二年之間而取用於數十年之後今以爲可卽可以爲未可恐未以數月就也上自是與階謀進尙書吏部嚴訥禮部李春芳入內閣而起故吏部尙書郭朴於憂俟滿代嚴訥郭朴者階所薦也時董份故次春芳以文見幸上狙險而貪階故力薦朴以沮之

李春芳字子實揚之興化人也少舉鄕試久不利於公交車而其後竟以狀元及第授翰林院修撰嚴訥先已成進士爲侍讀矣上以齋醮繁而諸詞臣不備不能供時袁煒已先進與吳山郭朴茅瓉顯矣而猶少之遂進訥與春芳以同日撰文多稱旨遂同進翰林院學士復與董份同進太常少卿仍兼學士賜鶴袍上已覺其太濫乃謂此一品服以重齋壇供事耳於是尙書皆不敢服而復進訥吏部右侍郎春芳爲禮部已俱轉左侍郎訥進禮部尙書春芳攺吏部份亦至吏部左侍郎訥攺吏部尙書春芳進禮部尙書無何俱加太子太保又同以武英殿大學士入內閣郭朴旣得召代訥而份春芳爲禮部給事禦史以份無大臣望而又探知階向亟攻之上奪其職訥爲人小心恭愼而志卑識亦淺其在吏部稍自勵不肯通苞苴惟上徇階指向而下委責於選部郎陸光祖階爲上言胡松毛愷髙儀之賢而他若劉采吳嶽諸君子相繼登用矣訥春芳之在內閣嚴事階甚不敢當僚寀有所斷決唯唯而已訥所爲齋詞惟恐不稱上意惴惴至成疾久之不愈遂以就醫藥告上許之歸上所推寄階益至階嘗當考十五載滿逡巡未敢請上知之所以賜賚如前而亟勑吏禮二部具政績恩數以聞請加階特進錄一子尙寶司丞賜璽書褒諭宴禮部給三代誥命上報曰卿等所議恩加都可仍加上柱國以示特眷階力辭上手批曰卿忠誠公正念切邦民輔政多年勛猷茂著奏績加恩彜典不逾聽其辭上柱國而已上嘗賜階玉帶而侑以中金一錠曰爲帶資又擇繡蟒衣有珠者令衣以入階嘗病嗽上遣禦醫診賜賞賜如例復出自禦珍劑二瓿手書方以賜慰諭諄懇如家人父子而階益自斂畏居第成不敢援張夏輩例以請名額階旣用恭謹得上意卽資重甚幸矣而其爲恭謹不衰上或有所委使通夕不敢假寐應制之文沓至促應有諸少年所難者未嘗逾頃刻期人以謂階階嘆曰君天也父也吾敢易之吾豈不知愧諸少年計以得上意此耳得上意而後可有爲於天下夫欲爲一已名不難誰與上共天下者上果日益愛階又時時采外議階以是益重所論建禆益亡間當階之前天下無所不中兵水旱沴厲乘之赤白之警歳不虛月分閫以上第無論貪僨事一語不當上指立就逮緹騎操瑯璫旁午道路大者誅夷小者竄謫而政地諸公復有竊上顏色爲威福者數千里而外不能探所自益惴惴不自保計惟有徙槖長安中論直市六尺軀而已階旣日以寛大廣上意又能鉤物情不自崇重竿尺往復有吐必露徵鎭大臣咸懾於不敢隱而快於得自盡故階在政地大約緹騎逮省減十九廷尉若盧無所用深文𨿽其宛曲劑解之力多亦以意發舒少僨事故也階於它量情罪多所縱捨而獨馭貪酷吏嚴所坐獄必竟不少貸其杜干請絕苞苴卽長安公卿邸中俱肅然亡敢以筐篚出入者大計捧賀寮吏皆有餘資歸老吏白首相驚吒以目創見無有一時稱之而其性頗好名而不惡諛以是縉紳大夫爭爲名髙以中階好往往取通顯小人欲自解多爲近情之諛以蘄入一時不能覺也階欲尊新建學而其門弟子若尙書聶豹階所師事者尙書歐陽徳李遂郎中王畿輩階所友者咸各有徒眾不能盡遵行所聞知而所至挾詐恣爲姦利海內苦之頗指以歸咎階嚴訥旣用請告歸而郭朴髙拱入朴河南之安陽人偉貌黒色少舉進士攺翰林院庶吉士授編修滿九載始進侍讀又六載進左庶子俄兼侍讀學士掌院事擢禮部右侍郎攺吏部預撰齋詞仍兼侍讀學士轉左侍郎去侍讀爲學士加太子賓客予二品服俸滿六載南京吏部闕尙書上以其久次憐之特命朴往加太子少保朴上疏辭請得以原官供事上復憐之俾以禮部尙書掌詹事府遂攺吏部尙書亡何以父喪歸再起原官尋加太子太保

嘉靖以來首輔傳卷五

●欽定四庫全書

嘉靖以來首輔傳卷六

﹝明﹞王世貞撰

髙拱字肅卿河南之新鄭人生而狀瓌奇刻苦學問通經義務識大指爲文不好稱詞藻而深重有气力十七舉鄕試魁其經又十三年始成進士攺翰林院庶吉士授編修滿九載遷侍讀時穆宗爲裕王開邸受經而拱首與焉拱至進講輒反復辧折王頗目屬之而又與其邸近幸中貴人暱好亡間時輔臣嚴嵩徐階內相猜若水火拱往返其間亡所見厚薄而嵩階亦以其在王邸異日當得重相與推轂之以是亟推遷爲翰林院侍讀學士時秦鳴雷已先爲學士矣顧僅遷南國子祭酒而拱遂以太常寺卿兼國子祭酒亡何拜禮部左侍郎尋轉吏部左侍郎掌詹事府仍兼學士拱凡一副主鄕試復主會試所構程序文頗見稱而其主會試也所進題以字嫌忤上意幾欲有所行遣階從容解之乃已尋拜禮部尙書召入直撰齋詞賜飛魚服亡何與郭朴同入內閣朴得武英殿大學士而拱爲文淵閣春芳以朴銜吏部遂亦攺吏部居朴前然事皆決於階春芳等具員而已上有所顧問亦惟及階階之始爲禮部以至首輔十五年而請立太子者數四上春秋髙意不欲言繼嗣輒報寢時裕景二王方並重朝野憂其端以爲且有所更樹姦人從而陰爲蠧矣一旦諭景王之國咸鼓舞稱慶而姦人者亦得罪去一日上忽下諭自謂郊廟弗躬早朝久廢且病弱弗任卦數向周宜捲身奉玄傳繼不可緩不然恐或後醜耳且令與在直諸臣宻計以對階皇恐對謂此豈可與諸臣計夫所謂後醜者必有非常悖逆之人而又有大姦惡左右之以有此叵測今何足疑也上又謂得無以久待爲恨乎階又力辯而上猶以成祖之注意在孫而弗及子爲問且云賢孝難必吾言不甚妄階又言成祖之在位久仁宗之在位促皆天命也繼承之際史冊甚明上道徳隆備天命所歸而今之太子賢孝又中外所共聞萬萬無可疑者居月餘景王自徳安奏書以上不豫請躬詣玄嶽祈禳以嘗上下階擬階知爲中涓泄之方謀所以沮止而王亦病復奏書請醫階因擬遣醫調治而令王且靜攝毋輕動俄而王薨於是裕王乃復安景王所請全楚土田湖陂可數萬頃皆侵之民階擬悉以還之諸王無得乘而矯攘者楚人大悅上以祈雨故欲建雩壇又欲重建興都故宮殿階以府庫財竭而鄖襄困水力阻而止天下鹽額獨淮揚重歳賦六十萬金而前是鄢懋卿欲取上悅增之至百萬金商不能供至有雉經者則皆竄徙階乃風禦史奏復故額額乃登竄徙悉歸上故好玄素術多所服餌晚節益甚階時時持之而方士熊顯與藍田玉胡大順比而爲妖妄煉水銀托乩語進曰金書天章是爲先天水銀長生之藥上以問階階力言其不可輕餌乃已又以乩當請而不下問階階對謂紫姑附筆亦有之第此曹非能究其術大較與所使媾結得上旨乃能答今不得上旨故不能答耳因極言藍田玉胡大順譸張恫喝以挾取人貲不可信亡何俱以妖露論死上旣以服餌故病躁而戶部主事海瑞極論上過失因而風譏階上恚甚逮置詔獄欲殺之且諭階於南都治別殿棲止以避瑞階謂主聖則臣直瑞固戇然不過仰恃聖明在上沽直諫名耳殺之則成其名容之則益見聖徳之廣上抵階疏地已而取讀之又取瑞疏讀之遂得長系上𨿽不殺瑞然意忽忽不樂病亦益甚諭階欲幸興都階謂且試之也因據上體罷不耐輦路勞爲對而上意忽決諸中涓貴人皆具帟幙糗糒之類六軍且甲矣以問階階乃力言南幸事臣所以不敢從命者一以爲聖躬計一以爲國事計往者興都之幸爲己亥距於今二十有七年皇上自度精力之壯盛孰與往時計聖體違豫十有四月矣毋論彼二十七年卽今日體气之康豫孰與此十四月前夫輦行不及宮居之安途次不及殿庭之適計天佑聖躬豈必逺行而後獲萬康之慶也己亥之歳邊警甚輕彼時猶遣輔臣行邊六卿出督內而九門外而三關俱設大臣帥重兵以鎭之今之邊境聲息時聞內外官軍未甚整練而六飛逺狩都輦空虛狡逆之謀倘或竊發聖駕在外能不驚憂抑不特此二事而已至於有司科斂小民如聖慈所軫念全楚兵荒頻仍如撫按所奏陳者臣尙未之及也上指奏內狡逆之徒倘或竊發獨乙之而報階曰此八字不可作常視其罷行於是中外心遂安始春芳訥之共政也事階謹側行傴僂若屬吏而朴拱皆階所薦也顧於禮稍倨兩人皆河南爲鄕曲而拱以朴蚤貴事推之朴念拱侍經裕邸兾得其力兩人相與歡甚階微聞之不懌而拱以驟貴而驕每謂階太假言路爲非大臣體言路亦聞之而吏科都給事中胡汝嘉者才而好挾重故嘗與拱貌相善也偶劾罷拱之姻親工部侍郎李登云拱與客言之而怒汝嘉內自危而又探知階意時拱未有子乃移家近西華門日伺上晝寢則竊出與女媵私迫暮而後進又一日上病甚誤傳有非常拱盡斂其直捨器服書籍出之汝嘉以是爲拱罪露章劾之且發其它事賴上聵不省階擬報聞而拱辭辯疏上亦兩解而已亦無所褒美拱意階右之謂汝嘉欲深文殺我以是恨二人切骨亡何上大漸遂崩當大漸時階念上英斷類髙帝獨齋醮土木珠寶織作不已民力小困而一時抗言廷諍得罪者𨿽其志若已伸而未牽復欲自登極詔發之不能無疑於攺父而上克終之徳未光時門人張居正爲學士方授經裕邸夜召與謀具遺詔艸不以語同列質明謁王請入臨畢遂以詔艸上報可詔下朝野舉手相賀至有喜極而慟者同列皆惘惘若失而朴尢椎時語人徐公謗先帝可斬也拱亦與相應和而是時朝儀廢不講者二紀余初元故老獨階一人在諸所艸創皆中節而登極詔赦尢詳切人舉以配先帝登極詔云登極詔故相楊廷和艸也廷和言至是始驗都給事中胡汝嘉以數言事得用轉橫而會吏部都察院考察庶僚汝嘉亦參與焉旣得旨而復論救給事中鄭鈫胡維新非故事於法當罰懲而階時已示公同列使輪直筆而已酌之時郭朴當執筆曰汝嘉小臣也上甫卽位而敢越法無人臣禮宜削籍階度朴爲拱報讎而傍睨拱則已怒目攘臂乃不復言而削汝嘉籍爲編氓命旣下諸給事禦史合疏請畱汝嘉其語有所侵擿階乃與春芳等具疏謂汝嘉論救考察非法所以擬斥給事禦史謂上初卽位宜開言路廣徳意所以請畱臣等欲守前說則渉違眾而無彰陛下恩欲從後奏則渉徇人而不能持陛下法因兩擬去畱以請中旨薄汝嘉罪調外而當階具疏時拱故不言而目屬郭朴復力持之幾失色於是言路意汝嘉謫出拱指羣上疏攻之上以拱輔臣且故嘗受經不聽歸而言路益攻之不已拱恚甚欲階擬旨杖責階從容言當先帝時以謫斥威言者不已而至杖杖不已至戍且長系戍長系不已而至僇然竟不能杜其口有如海瑞者出吾曹人臣耳寧可以力勝拱益不悅而恃上左右多裕邸中知舊乘忿抗疏至與言者辯而交相詈當是時內閣凡六人階與春芳朴拱而益以陳以勤張居正以勤居正亦皆上所受經而拱友也一日方會食拱忽謂階曰拱嘗中夜不寢按劍而起者數四矣公在先帝時導之爲齋詞以求媚宮車甫晏駕而一旦卽倍之今又結言路而必逐其藩國腹心之臣何也階良久曰公悞矣夫言路口故多我安能一一而結之又安能使之攻公且我能結之公獨不能結之耶我非倍先帝欲爲先帝収人心使恩自先帝出耳公言我導先帝爲齋詞固我罪獨不記在禮部時先帝以密札問我拱有疏願得效力於醮事可許否此札今尙在拱乃頰赤語塞春芳等邀而與至階室謝罪階出卽堅臥引疾拱亦引疾上俱慰畱之而拱以登極恩遷武英殿大學士與朴春芳俱加少傅太子太傅驟貴甚於是給事禦史合而就階第惇勸視事而其醜詆拱無所不極口乃至白簡無虛日而南都亦響應矣當先帝日所以向信階甚階又多在直其二子在外不能無干請舍人子橫行鄕裏間頗有指拱故鉤得之緣飾爲疏將以訐指階而至是迫則授其門生禦史齊康俾上之階乃疏辯乞休而左都禦史王廷等合九卿及給事禦史交章請畱階而極論拱與齊康罪狀上爲謫齊康遠外而許拱養疾然尙賜金幣馳驛遣行人導行而使鴻臚卿宣諭階始出視事乃露郭朴所以私拱而阻胡汝嘉狀於言路移攻朴朴亦不能安久之引疾去其恩禮薄不能如拱而頗有以階爲甚者時上開經筵階爲知經筵事春芳以勤居正同知經筵事修世廟實錄階與春芳俱充總裁亡何上欲幸舊邸階等三疏止之不聽先帝朝言事諸臣得罪者多自田間起暴貴而旣以階勝拱則恃而益彊事毋論大小輒爭上久而不能堪諭階等責其欺肆令詳處階言言官遭際昌時思欲報答非敢爲欺第性气粗率則言或過當事出風聞則語有失實不諳事體誠有之謹錄聖諭轉示使各省攺而同列尼之者云柰何不擬薄譴階曰卽上遽有譴我曹且力諍而乃導之譴乎則曰如上諭詳處何曰令省攺卽處也及疏上上亦竟弗罪也而禦史李惟觀上疏請毋得詰言者以廣忠益階擬旨報聞上以筆乙之而給事中馮成能復推其意爲疏婉而加詳同列謂得無復作報聞乙乎階擬旨謂聽諫乃朕素心卽善言未嘗不嘉納昨諭爲不諳事體者發耳自今宜審所言以稱塞朕意同列皆難之階曰彼獨不難言而我乃難擬也且上所以乙禦史疏者正爲未有以開明之耳擬上果不異俄而有中旨令翰林臣撰中秋宴致語階疏謂先帝神主猶在幾筵卽小小宴樂猶不可而況致語哉上於是並罷宴上欲以九月詣天壽山行祀諸陵階與同列言皇上此舉蓋重祖宗弓劍之藏切歳時霜露之感非他遊幸比第天子之孝以保安社稷爲大故龍輴發引尙不親送山陵二祭止於遣官今年暑雨而後禾稼渰沒坊捨摧塌萬乘親行六師供億何以待之蓋持者再而上不聽乃盛陳北敵窺伺叵測意以聞始報俟異日其明年春警稍解上竟行謁陵禮甫至齋宮而使中貴人滕祥李芳以意問曰行禮在次日上欲輕騎一出觀形勝可乎階曰上以祀來乎以觀形勝來乎以祀來則先遊而後行禮非所以展孝思也祥等曰然乃祀畢而後出遊俄奉旨以太監呂用等分監團營兵階與同列上疏謂今無所謂團營者且中官坐營起於景帝而革於世宗臣望陛下以世宗爲法以兵政隳廢爲慮上不懌所以督責頗峻而階等爭之益力乃爲寢前旨俄復命修內敎場勒中貴人習騎射階因禦史言復率同官上疏謂陛下此舉蓋因邊方多事居安慮危故示邊臣以意使之振戎飭武耳如禦史言則有防微杜漸之慮臣等竊謂邊方遠禁地近聖躬重戎務輕當先帝時嘗欲立二內營而復止之此必有深意在不可不三思也亦報寢聖誕日修先帝故事加恩階錄一子尙寶司丞春芳加兼太子太師建極殿大學士階尋考十八載滿自劾求去溫旨慰畱不聽而命吏部議擬加支伯爵俸錄一子錦衣千戶仍進少卿璠爲太常卿賜勅褒諭宴禮部階辭乃聽免伯爵俸時有小璫以事干巡城禦史不應則踵門而詈禦史禦史怒執而笞之羣璫趣之司禮中貴所欲奏訐禦史階業爲解得免而禦史乃劾論璫璫恨甚結黨百餘人要禦史於午門毆辱之都禦史王廷擬疏糺羣璫以問階階念疏卽行彼璫爭自匿欲得其主名則且展轉不可究詰萬一彼先之以誣我禍且叵測先朝事可監也乃使人致司禮之上佐曰尙文者語之曰諸貴人羣毆禦史業何處文倨謂內外各有體相公毋但爲禦史惜階曰吾非爲禦史惜爲國家大體惜且爲司禮諸公惜耳文怪問何謂階曰毋論禦史王臣卽天子臨禦之所而羣毆人能保上之不怒乎諸公何不以時詗得其人而速奏之卽外廷有繼者其輕重在諸公手而上必不怒諸公體故在也文恱以告其長滕祥悉得其主名參之王廷疏繼上羣璫窘不能自匿又無可以宛轉地道者悉就逮杖其首惡三人百發邊戍餘九人各六十爲南京淨軍階旣以詔旨有諸鎭進鮮奪太和事權與諸監局工役而所持諍又多宮禁事伸者十且八九往往假曲而行久之其人益側目而李芳者故與梁佃俱侍裕邸爲承奉其在世宗時芳已備散局其人頗好讀書自負以呂彊鄭眾之流甚惡嚴嵩姦而薄階以不能救正旣與梁佃俱驟貴而佃聾老滕祥已卒芳益發舒數抗章言外廷事而諸多以故事持之不盡售芳頗以望階階亦覺其意會諫上幸南海子不聽上疏乞休至三上皆優詔不許而亡何張齊之事起張齊者戶科左給事中也使宣大納商賄三千金而爲之請欲破壞鹽制以利子商大司農格不行商聚而咻之事且泄故爲大言聳階欲發兵十萬襲邊民之入擾曰板升者爲奇功以解階哂而已已謁吏部尙書楊博博偶問君近從二邊來鹽商得無困否齊謂博已知之復上疏請考察庶僚及聽大臣自陳兾以恫喝止博而階復謂非時不許齊迫則走謁階子璠欲求爲居間璠病不出齊恨甚遂露劾階六事多禦史康陳語詔調齊外任階再上疏乞歸而張居正意不欲階久居上且與髙拱有宿約以宻紙報李芳階■﹝谷卂﹞不任矣遂許之尋賜馳驛再以春芳等請加恩給夫廩璽書褒美行人導行如故事陛辭賜白金寶鈔彩幣襲衣於是九卿大臣給事禦史上疏慰畱而都禦史廷獨探得齊納賄事劾之下獄論戍邊而春芳始爲政春芳爲人性寛平事期安靜不好爲躁刻時人比之李時其气力不如也而潔廉過之時陳以勤張居正居其下居正視春芳蔑如也始春芳見階乞歸而嘆曰徐公尙不任調停我何以勝之旦夕惟有歸耳居正從傍曰如此庶幾成一名春芳嘿不應而亡何趙貞吉自詹事府入貞吉故有伉直聲旣爲嚴嵩所籠終不能堅久而晚節中貴人陳洪善而薦之旣入多所紛更欲創革兵制與兵部尙書霍兾異使言官噪而逐之又緣兾孽吏部尙書楊博於陳洪復逐之中外皆側目春芳模稜而已不能有所持衡而居正與上左右合起拱於家使掌吏部故事居內閣者不當出理部事理部事不當復與閣務拱稱掌不言兼當爲部臣矣以故不遣行人賫璽書諭而僅部咨拱日夜馳至京而趙貞吉亦謀之春芳欲掌都察院春芳不能違拱旣陛見與貞吉俱免奏事承旨遂參預閣務而王廷與刑部尙書毛愷卽日歸矣胡汝嘉以參議方憂居一夕自恨死而最右階而攻拱者歐陽一敬陳瓉皆以給事中爲太僕太常少卿皆移疾歸一敬至在道憂死物情洶洶拱乃使其所知徧布腹心於言路曰拱當洗心滌慮以與諸君共此治朝所修怨而快意者有如此日言路諸臣乃稍稍自安拱亦間進一二以明無他而拱旣已安則漸橫出而坐吏部斥陟四品以下風言路之爲其門人若韓楫程文宋之韓輩使齮齕三品以下入而扼春芳腕使必行而是時趙貞吉亦恨階之不畱爲禮部而遷之南京也相與日吹摘舊事以見階短時撫按諸臣猶舉遺詔請褒進刑部主事唐樞官而蔭杖死者都給事王汝梅子拱特爲之寢格而上疏極論謂先帝以神聖禦極峻烈鴻猷昭揭宇宙皇上嗣登寶位志隆繼述所謂不攺父之臣與父之政而當時不以忠孝事君假托詔旨於凡先帝所去如大禮大獄及建言得罪諸臣悉起用之不次超擢立至公卿其已死者悉爲贈官蔭子夫大禮先帝所親定所以立君臣父子之極也獻帝尊號已正明倫大典頒示已久而今於議禮得罪悉從褒顯將使獻皇在廟之靈何以爲享先帝在天之靈何以爲心皇上歳時祭獻何以對越二聖至若大獄及建言得罪諸臣豈無一臣當其罪者而乃不論有罪無罪賢與不肖悉加褒顯無乃以反商政待皇上歟卽武王克商反其政亦不過釋箕子囚封比干墓加意賢者而已未聞其於商家所不用之人盡用之也而況皇上乎皇上先帝之親子也議事者先帝之臣遺諸皇上者也而乃敢於如此自悖君臣之義而傷皇上父子之恩非所爲訓天下也夫人臣歸過先帝反其所爲以行已之私臆非一日矣宜亦有明之者矣而今當時之臣尙公然爲之不覺其悖傍觀之人尙漫然視之不以爲非豈天理果滅人心果死歟若終始嘿嘿不一破其說恐天下之人直以悖逆爲當然天經地義淪斁日深無父無君之事將由此起則何以爲國也得旨是其言罷樞及汝梅不旌復以遺詔王金陶世恩等妄進藥物損朕躬而法司當之子殺父律當剮當朝審拱復上言臣閱此讞牘不勝隱痛流涕曰先帝之受誣一至此哉古之人君有殞於非命不得正而終者其名至爲不美先帝聰明睿智事無大小洞燭隱微至於保愛聖體尢極詳愼卽用太醫進劑亦必有禦札與輔臣商確安肯不問可否輕服方士之藥又安有旣服而受傷不以爲言又復服之理先帝臨禦四十五年享年六十壽考令終蓋自古所罕有者末年抱病經歳從容上賓曽無暴遽天下所共聞而今乃擬王金等前律謂先帝爲王金所害然耶否耶議事者不知何意誣以不得正終天下後世以先帝爲何如主因乞下法司更議其罪仍宣示遠近付史館有旨復是拱言前是時有司所論金等殺父律果未當拱得以借口其議亦有可采者而拱意實欲寘階死所謂欺謗先帝假托詔旨皆死法也且因以傾春芳賴上不甚解不及階法司攺減王金等至戍刑科給事中駁謂金等坐前律固不當而熒惑先帝事有指宜坐斬勿赦拱怒遂遷給事中於外拱爲人有材气英銳勃發議論蜂起而性迫急不能容物又不能藏蓄需忍有所忤觸之立碎每張目怒視惡聲繼之卽左右皆爲之辟易旣漸得志則嬰視百辟朝登暮削惟意之師亡敢有抗者間遇親知引滿謔浪一坐爲歡在詹事日與學士瞿景淳同修大志嘗引鏡自照曰吾殆神龍乎景淳老儒然亦好戲曰公以爲龍耶吾直謂蚯蚓耳拱大怒擲鏡碎之詬而出景淳春芳座主也以侍郎歸病卒而是時陳以勤與拱俱爲裕僚而名位亦相等拱意忌之會以勤奏時政六條中於吏部微有忤偶與其屬言及曰髙公故不諳此其屬泄之拱拱怒卽故屈其奏多不行而以勤微知其端上疏懇乞休優詔加兼太子太師吏部尙書璽書褒奬賜金帛夫廩馳驛使行人護行以勤歸而拱益橫旣覘知上意有所不悅於言路遂因左右媒而傳旨下吏部考察拱請與都察院共事貞吉𨿽故與拱合而欲甘心階然惡拱之借考察以盡快宿憾上疏止之不聽而拱以是恨貞吉拱乃悉錄其嘗論摘者魏時亮等黜之陳瓉等謫之而間及貞吉所厚貞吉亦持拱所厚以兩解拱以是益恨貞吉而韓楫爲吏科都給事中遂上疏論貞吉庸橫疏當罷貞吉恚力辯謂人臣庸則不能橫橫非庸臣之所能也往奉特旨命臣兼掌都察院事臣所以不敢致辭者竊思皇上任髙拱以內閣近臣而兼掌吏部入參密勿外主銓選權任太重𨿽無丞相之名而有兼總之實卽古丞相亦不是過此聖祖之所深戒而垂之訓典者皇上委臣以綱紀彈壓之司與之並立豈非欲以分其勢而節其權耶今且十月矣僅以此考察一事與之相左耳其它壞亂選法縱肆大惡昭然在人耳目者尙噤口不能一言有負任使如此臣眞庸臣也若拱者然後可謂橫也已夫楫乃背公黨私之人而拱之門生其腹心羽翼也他日助成橫臣之勢以至於摩天決海而不可制然後快其心於此已見其端矣古之史魚一小國之臣爾𨿽死不忘其主尙欲以屍諫臣受皇上知遇若此今𨿽去敢不以國家大禁聖宗之所深戒者一陳於君父之前乎因請還拱內閣勿再預吏部事中貴人洪𨿽欲兩庇之知必不可並立爲言於上使貞吉歸而拱亦上疏辯其辭頗遁上優詔慰諭之然竟貪吏部權不能辭也階之在先帝朝而燕中有習白蓮教者相聚爲姦滛不已且若有異謀其伍有告之階家僮徐實者階以屬兵部時楊博爲尙書悉捕而誅之實論功得爲錦衣衛百戶頗橫燕中至是拱使人告言實罪下獄煆煉之俾引階爲誣人反妄殺以爲功而不能就止坐實它事死拱益怏怏於是召齊康起張齊而會階之鄕人陳懿徳者素不悅於階自翰林謫而拱其座主擢之尙寶司丞懿徳乃與同門韓楫程文宋之韓及兵部郎中周美等日爲拱恫喝言階以數萬金謀於中貴人且起用矣至曰階使刺客刺公矣時時推算階星命以媚拱曰階於法當僇死其數亦盡今歳而階之子前太常卿璠與少卿琨性貪鄙嘗使其家人置私邸於燕市訾可三萬金階不知也客乃爲拱謀階所藉以復起者訾竭其訾可無復起乃因階之鄕人漢陽守孫克宏行候問而指其爲階所使捕其人下司隸禦史使引邸中僮奴悉逮而籍之復使給事中張博等論階三子行巡按禦史逮而起其門人前蘓州知府蔡國熈於家復其官旋擢爲蘓松兵備副使委以階父子而階之讎復上書誣階父子事並下撫按悉以委國熈國熈故任蘓時潔廉有惠愛時階方在政而奴之賈於蘇者橫國熈以法外窮治之禦史聞而數難國熈不自得乞休家居久不能持貧而謁齊康挾之幹拱拱悉其事故擢之國熈乃窮治其事且募能言階三子及家人事者有賞於是階之故人子前府同知袁福徵諸生莫是龍皆以微憾爲謗書藉陳懿徳以投拱福徵遂卽家補鳳翔且之任首挾階五百金於是凡生平賂階之三子者有所負進而多責償者皆前挾金不已而姦駔小人至無故而挾之亦得所欲去三子皆就系僅階畱而不堪其咻堵其室矣松俗故澆至是遂益潰壞浸滛及他郡拱於是多攺其門生爲部屬大理者悉以爲給事禦史而部之員外郎至知州入而實授五品者亦得爲給事自劉瑾亂政時一行之數十年所未有也前是諳達走其孫於塞請歸之當入貢因與互市邊臣王崇古方逢時爲言於朝朝議嚄唶不能一拱奮身主其事張居正亦和之所以區畫頗當亡何而貢成春芳亦緣以進少師中極殿大學士兼支尙書俸而拱加兼太子太師居正加少傅俱進建極殿大學士錄一子尙寶司丞春芳𨿽以拱之故不得舒然猶時取裁約不至過甚間爲階寛解而拱漸不樂南京吏科給事中王禎緣而論春芳乃力請骸骨凡三上疏許之恩數一視階而拱當居首陽上疏請解部事三辭上不許而賜之白金文幣繡蟒服所以褒諭甚廑亦陳洪力也時廣寇方■﹝氏鳥﹞張督撫臣請以兵討除之與拱意合乃爲奬借得盡力而遼東數與寇角拱善其撫臣張學顏以及總帥李成梁拊而用之遂屢勝成功名拱初起彊自勵人亦畏之不敢輕賕納而其弟爲督府都事者依拱後第而居於是韓楫等乃數攜壺榼往爲小宴拱自閣或吏部歸卽過其弟見而悅曰若等乃爾歡吾不如也因畱酌自是以爲恆而益以珍肴果飲食愈暢乃各進其所私人欲遷某官得某地拱時已且醉曰果欲之邪以一琴板書而識之次日除目上矣以是其所狎門生及客皆驟富門如市而楫文之韓輩有所恨於他給事禦史至中夜警門而入拱出見之則陽怒若气不屬者曰某某乃欲論吾師吾知而力止之暫止耳故不可保也拱恚且恐質明卽召文選郎移缺而出其人於外亦不更詳所繇以是中外益畏惡拱以爲叵測而拱最後時時與客曰日用不給柰何其語聞諸撫鎭以下賕納且麕集矣初司禮之首璫闕時馮保以次當進而偶有所忤不得意於上拱亦素畏之乃緣上意薦陳洪洪故長禦用者也例不當司禮而得之保恨洪因並恨拱洪因而力爲拱內主然其人不甚識書久之以忤旨罷出外而孟衝長尙膳者也與司禮逺而以割烹當上意拱復薦之而保居次如故其恨拱刺骨拱亦覺之拱故爲祭酒而張居正以中允兼司業拱自負以必且相相則當雄重不爲經常貴人而已而器居正材謂且勝我居正亦委心事拱獨退然下之拱性直而傲同官殷士儋等不能堪韓楫之疏上士儋得請致仕而階從困中上書拱其辭哀拱𨿽暴戾頗心動居正亦婉曲以解而蔡國熈所具獄戍其長子璠次子琨氓其少子瑛家人之坐戍者復十餘人沒其田六萬畝於官禦史聞之朝拱乃擬旨謂太重令攺讞而國熈聞而變色曰公賣我使我任怨而自爲恩尋以遼東大捷聞拱進柱國中極殿大學士而居正以六年滿加兼太子太師至是再加少師是時內閣獨拱與居正拱等因上疏請益補報謂吾用卿二輔以理天下足矣何必益拱乃薦起故少傅吏部尙書楊博禮部尙書髙儀於家然尙不肯還博於吏部而使之長兵部儀亦以原官領詹事府而已久之儀始以文淵閣大學士入閣與拱同事而禦史汪惟元上疏譏刺時事謂執政之臣不當爲操切報恩仇拱召而詈之亟補按察僉事以出而尙寶卿劉奮庸所上疏其譏刺益切給事中曹大埜遂抗章糾拱罪狀遂並奮庸謫外而疑居正與知之又以其常與中貴人通而匿其事面叱數甚口居正頰赤彊笑謝罪拱淺人也不復記而居正銜拱深然絕不露拱以大埜言稍戢斂而司禮孟衝復忤旨出外保遂代之與拱意相忌而穆宗不豫尋大漸召拱居正見而憑幾執拱手顧皇后言以天下累先生且復爲諭屬拱等後事事與馮保商確而行俄而上晏駕時今上在東宮拱乃條例卽位數事上之頗周悉然大指使政歸內閣而不傍落尋要其門下給事禦史爲諸疏以劾馮保時居正當遣視陵地不出拱使所厚語居正曰當與公共立此不世功因語云云居正陽笑曰小事耳何足言不世功而密遣人報保保得爲備乃言於皇后貴妃曰拱欺太子幼沖欲迎立其鄕周王以爲功而已得國公爵矣又多布金於兩宮之近侍俾言之皇后與貴妃皆錯愕保乃抑給事禦史疏不遽達而擬旨逐拱責其專擅無君令卽日歸田裏以次日召羣臣入聽宣詔拱猶謂此必逐馮保也使使約居正入朝居正前已知之而稱腹疾故徐徐進至奉天門中官出三宮詔皆啟而授鴻臚使宣則逐拱拱面色如死灰汗陡下如雨伏不能起居正傍掖之起使兩吏扶攜出以明晨僦騾車出宣武門道傍人皆揶揄之有詈者居正乃與髙儀疏請畱拱不許請給驛許之至良鄕而始具威儀以歸於是階事盡解三子皆復官家人不麗一笞杖至年八十天子遣行人卽家賜璽書褒諭錫金幣及繡蟒服階遣其孫疏謝詔予官中書舍人明年卒賜祭者九復加四祭以示重官爲治葬贈太師謚文貞再予一子官尙寶司丞又明年春芳亦卒賜祭九加二祭其它俱視階亦贈太師謚文定而拱之歸也意忽忽不自得間從故人飲或盛服擁輿從或乘一驢楚服馮策或從十餘騎遊獵而笑階深居掉書囊與客必談朝家事爲俗而亡何有奇衺人輕入至幹淸宮門適上出爲誰何者所獲而馮保得之置刃其袖挾使稱拱與陳洪謀以千金餌而使行刺時保兼領東廠與朱希孝同讞獄且成矣保先使四緹騎馳詣新鄭頥指縣官備拱之逸縣官卽發卒圍拱第家人悉竊其金寶鳥獸竄拱欲自經不得乃出見緹騎問將何爲緹騎曰非有逮也恐驚公而使慰之耳拱乃稍稍自安而會居正初亦欲重拱罪旣念以非事體乃微風保保尙持不肯從乃復風希孝希孝行數萬金以賂保用事者且賂三宮左右當再讞忽大雷電保懼乃盡反其辭而坐其人以闌入宮門趣棄之市拱以驚憂成疾後稍愈不復振卒事見居正傳其家以卹典請馮保傳會謂拱事先帝欺肆不忠罷弗予居正等請之始許復其官祭葬如例已復傳旨止與半葬而列其過於祭詞春芳之歸也父母故無恙日縱聲樂爲歡飲其父母以壽終而春芳病盲卒時年七十五

嘉靖以來首輔傳卷六

●欽定四庫全書

嘉靖以來首輔傳卷七

﹝明﹞王世貞撰

張居正字時大湖廣之江陵人也少穎敏絕人爲諸生渺小而是時尙書顧璘撫楚行郡而試其文奇之已得召見復大奇之曰此兒國器也遺以金錢爲膏油費明年舉於鄕謁謝璘解所系犀帶以贈而曰爲若異時圍腰飾然當且玉不足久混也自是又六年而登進士髙第攺翰林院庶吉士是時爲嘉靖之丁未戊申間諸進士多談詩爲古文以西京開元相砥礪而居正獨夷然不屑也與人多墨墨濳求國家典故與政務之要切者衷之時時稱老易以爲能得其用諸老先生如徐階輩皆器重其人相推許遂得授編修尋以妻喪請急歸亡何還職居正爲人頎而秀眉目美須須幾至腹沈深有城府莫能測也時嚴嵩爲首輔而忌徐階爲階者皆避匿而居正行意自如嘗考會試而其門生自喜客於嵩能得嵩意居正眾斥之曰李樹不代桃僵耶亟去毋辱吾門眾稍莊憚之而有天幸毋爲嵩耳目者嵩顧亦稱居正久之遷右春坊右中允領國子司業事居正待諸生嚴無所寛假而獨與祭酒髙拱善相期以相業尋還理坊事遂以選侍裕邸講讀王頗賢之邸中中貴亦無不賢居正者而李芳數從問書義頗及天下事尋進右諭徳兼侍讀預修冰樂大典復預修興都志始解裕邸講進翰林院侍讀學士領院事時階代嚴嵩首輔盡以志事委居正而其所具槁艸輒爲輔臣袁煒所削及煒卒階乃復從居正艸進於上上意不懌亡遷賞然中外目屬居正謂必大用矣世宗崩階艸遺詔頗引以共謀事具階傳居正尋遷禮部右侍郎兼翰林院學士月餘與裕邸故講臣陳以勤俱入閣而居正爲吏部左侍郎兼東閣大學士尋充世宗實錄總裁經筵開爲同知經筵事至秋進禮部尙書兼武英殿大學士亡何加少保兼太子太保去學士之五品僅歳余而至一品其登進之速𨿽張桂不能過也時年僅四十三當居正之進閣閣臣凡七人徐階最爲老宿與李春芳皆好折節禮士郭朴陳以勤皆忠厚長者獨髙拱狠躁而不得志於言路稍絀尋引去居正最後拜獨謂輔相體當尊重於朝堂倨見九卿他亦無所延納而間出一語輒中的人以是愈畏憚之重於他相矣徐階旣去位而春芳代居正意狎視之以爲不足與有爲而大學士趙貞吉入其位居居正下然自負長輩而材間呼居正張子有所語朝事則曰唉非爾少年輩所解居正內恨不復答而與中貴人李芳輩謀召用髙拱俾領吏部計以扼貞吉而奪春芳政拱至益與居正善當是時天子頗好遊而重武居正上疏言六事其一曰簡議論謂朝廷之間議論太多或一事而甲可乙否或一人而朝由暮跖或前後背馳或毀譽矛盾是非淆乎唇吻用捨決於愛憎政多紛更事鮮統紀大抵事無全利亦無全害有所長亦有所短要在權利害之多寡酌長短之輕重斷而行之信而任之二曰振紀綱謂近年以來紀綱不肅法度不行上下務爲姑息百事悉從委徇以模稜兩可爲調停以委曲遷就爲善處刑法之加惟在微賤庶人之議反重朝廷賈誼所謂盭者欲上攬乾綱張紀律法所當加𨿽貴近不宥事有所枉𨿽疎賤必伸三曰重詔令謂天子之號令譬之風霆若風不能動而霆不能擊則乾坤之用息造化之機滯欲部院覆奏者數日卽報不得諉之撫按行撫按議處者嚴令期限不得延緩停閣四曰核名實謂今用人者稱人之才不必試之以事任之以事不必更考其成至於僨事之時人未必明正其罪椎魯少文者無用而見譏大言無當者虛聲而竊譽倜儻抗直者忤時而難合脂韋逢迎者巧宦而易容或以卑微見忽或以名髙見崇或因一善而借資終身或因一疵而取病眾口官不久任事不責成更調太繁遷轉太驟資格太拘毀譽太易欲以嚴考課審名實責之吏部官各久任毋遽遷轉五曰固邦本謂近以蠲賦至半國用不足邊費重大內帑空乏分道檢括庫藏盡掃以致水旱災傷坐視而不能振用兵餉百出而不能支欲上停免一切不急工程無徵辦精擇守令講求出納其分道之使一切取回六曰飭武備則欲上修祖宗大閱故事張皇六師躬賜校肄旌別技勇汰易老弱疏上褒諭下部院議行於是各推演疏指事別爲演多至十餘條以媚居正而所謂大閱者上意果爲動令所司擇日行矣大閱費不訾時方詘而給事中駱問禮頗言其非急居正亦覺之乃復上疏請停止上不允居正以善筆札諸公有密勿疏艸多委之如救給事石星禦史詹仰庇停取戶部合三十萬請皇太子出閣講書其艸皆自居正而同列李春芳陳以勤趙貞吉殷士儋之見逐𨿽發之自髙拱而其機皆出居正故所獨厚者司禮中貴李芳一日言官有忤旨而當懲者春芳顧而言曰當何處居正遽曰不過示責而貸之耳春芳具如居正語而俄頃居正以片紙使小吏投芳曰此人狂妄卽上貸之恐有繼言者須謫譴而後可芳請於上攺停三月俸而春芳後得之心恨居正而不敢發尋李芳以彊諌失上意杖錮之獄而居正小屈後諸公去且盡獨居正與髙拱在兩人相得益宻會北人請入貢通互市亦惟居正贊之初以滿三載加柱國進太子太傅再以六年滿加少傅吏部尙書建極殿大學士兼支大學士俸遼東戰功加太子太師和市成加少師餘如故向者階居正故受業知已也其去由張齊之爲拱而修忮然居正實言之李芳謂階久倦官以是亟報許旣許而心愧之階旣去然約束其三子事居正謹而拱銜階甚必欲殺之嗾言路追論階不已而使其所讎誣飾其諸子罪下撫按置獄事益急階求救於居正居正從容爲拱言階一旦叵測公負薄舊僚名拱稍心動而居正頗復爲撫按居間業稍緩而拱之客乃構於拱謂居正納階子三萬金賄不足信也拱無子而居正多子一日戲謂居正曰造物者胡不均而公獨多子也居正曰多子多費甚爲衣食憂拱忽正色曰有徐氏三萬金何憂衣食也居正色變指天而誓辭甚苦拱徐曰外人言之我何知以故兩自疑而拱之客謂間可乘也日稍稍以居正過聞拱而都給事宋之韓遂具疏且論居正艸成而居正知之走見拱而乘气言曰公不念香火盟而忍逐我耶拱錯愕出不意曰誰敢論公者居正曰公之門人宋之韓已具艸矣公曰亟呼而止之居正曰公發之安能止之拱曰請出之外以明我心晨入部以某省參政補之韓而其疑居正益甚拱又前後薦其所善中貴人陳洪孟衝柄司禮而抑馮保時尙寶卿劉奮庸疏摘時政數事語侵拱而給事中曹大埜則極論拱諸大罪居正爲擬旨謫大埜於外奮庸亦坐謫或云居正實使之或云獨大埜受之馮保莫能明也上一日甫視朝忽馳而下且蹈於陛間第云國有長君社稷之福語且不了居正與拱趨而掖之起還宮卽不豫者月餘矣羣臣詣闕問安而上方臥蹶然興肩輿至內閣居正與拱驚出俯伏上掖之起而捘拱臂仰天气逆結久始云祖宗法壞且盡柰何亦復不了了而持拱袂步且至幹淸宮門始復謂第還閣別有諭明日寂然而居正察知上色若黃葉而骨立神朽慮有叵測爲處分十餘條札而封之使小吏持以投馮保卽有報拱者急使吏迹之則已入矣拱亦不知爲何語第恚甚至閣而詰居正曰昨密封之謂何天下事不以屬我曹而屬之內豎何也居正面發赤不能答漧笑而已徐而曰日與飲食通公安能一切瞰我拱淺謂實然不復置臆而上崩拱與居正歡然具遺詔艸拱復自具艸以聞凡數事皆欲敓司禮權歸內閣馮保聞之意不善也上方諒陰拱有請必報可以爲能得上心而嗾所善言官四五人列疏論保謂必下拱卽擬旨逐之而使其心腹韓楫報居正行且建不世功與公共之居正陽笑曰去此閹若腐鼠耳卽功胡百世也而陰使人馳報保得預爲備而逐拱語見拱傳居正旣代拱首卽請還楊博吏部頃之上禦平臺召居正而諭曰父皇昔在禦日嘗一再聆徳音謂先生忠而髙拱邪先生幸自愛悉心見輔因賜居正金幣及繡蟒鬥牛服居正頓首泣謝謂今國家要務惟在遵守祖宗舊制不必紛紛更攺至於講學親賢愛民節用又君道所先乞聖明畱意上曰善亡何復賜居正白玉帶自是賜賚繁渥無虛日矣時上幼沖虛已委居正居正旣得國亦慨然以天下爲己任中外想望丰采旣已大計廷臣於拱私黨多所屏斥而他不職者亦稱是復具詔艸請於上召羣臣廷飭之謂近歳以來士習澆漓官箴刓缺鑽窺竇隙巧謀躐取鼓煽朋黨公事排擠詆老成廉退爲無用誇讒佞便捷爲有才愛惡橫生恩讎交錯遂使朝廷威福之柄徒爲人臣酬報之資是用去其太甚薄其懲戒餘皆曲賜矜原與之更始書不云乎無偏無黨王道蕩蕩無黨無偏王道平平朕方嘉與臣民會歸皇極諸臣亦宜痛湔宿垢共襄王道自今以後其尙精白乃心恪恭乃職毋懷私以罔上毋持祿以養交毋依阿淟涊以隨時毋噂沓翕訿以亂政任輔弼者毋暱滛朋以塞公正之路典銓衡者毋作好惡以開邪枉之門有官守者宜分猷念以濟艱難有言責者宜竭讜直以資聽納大臣當崇養徳望有正色立朝之風小臣當砥礪廉隅有退食自公之節若或沈溺故常堅守途轍以朝廷爲必可背以法紀爲必可幹則祖宗憲典甚嚴朕不敢赦詔下百揆頗惕然而是時上當尊崇兩宮故事天子非嫡生而尊皇后稱皇太后若生母亦稱皇太后則加徽號於皇后以別之馮保欲媚上生母李貴妃乃風居正以並尊居正不敢違於是下議尊皇后曰仁聖皇太后尊皇貴妃曰慈聖皇太后而兩宮不復別矣慈聖徙居幹淸撫視上主持國柄而倚馮保爲重又與保俱得居正中外大柄悉以委之而居正亦自淬勵亡所受徇經筵開爲知經筵事修世廟實錄爲總裁尋加左柱國進兼中極殿大學士予一子尙寶司丞上疏辭不許而賜白金百兩文幣四有副繡蟒衣一襲復力辭前命乃許之下璽書褒諭以風示百僚居正之爲政大約以尊主權課吏實明賞罰一號令萬里之外朝下而夕奉行如疾雷迅風無所不披靡乃愉快於志居恆謂髙皇帝眞得聖之威者也世宗能識其意是以髙臥法宮之中朝委裘而天下不亂以太阿不下授也今上世宗孫也柰何不使之法祖黔國公朝弼數犯法當逮而朝議皆難之以爲朝弼綱紀之卒且萬人不易逮恐失諸夷心居正擢用其子而馳單使縛之卒不敢動旣至請於上貸其死而錮之南京人以爲快漕河通居正於歳賦往往迂緩逾春而後發卽水潢溢非決則涸乃采漕臣議督艘卒以孟冬月兌運及歳初而畢發少罹水患其始農頗不便之久而習以爲常太倉粟至支十年歳與邊互市饒馬則減太僕種而多令民以其價納民旣樂於不擾價以時上太僕金亦積至四百餘萬又爲考成法以責吏治前是六部都察院有覆奏而行撫按勘者度事之不易行或有所按核或兩訐當質成者其人各以私軋則稽緩之至數十年而不決遂廢寢居正下所司以大小緩急爲限行之誤者抵罪自是一切不敢飾非政體稍肅而漸有不便於居正者矣尋以六載滿加特進中極殿大學士賜白金彩段寶鈔羊酒加等居正有子曰懋修與其孽弟居謙俱試於湖廣得中式懋修僅能成文蓋主司有庇之者人以爲居正不與也而至會試不第居正齗齗修怨其主者人漸識其意而是時吏部尙書楊博病免當代廷議以左都禦史葛守禮工部尙書朱衡南京工部尙書張瀚推衡自謂官宮保當前敍而又素善事居正頗以驕於公卿間居正聞而厭之然亦惡守禮戅不能骫骳如意故特拔用瀚瀚望最凡薄其預推也眾固已輕之自是忽見拔舉朝大駭益相率趨事居正矣始內閣臣髙儀不久卒居正以呂調陽弱薦代之調陽與居正行同而年差長然秩尙卑居正引之數加恩至保傳調陽𨿽不敢有所持諍然內不甚附之居正事取獨斷亦不復諮訪嘗病假一日而遽入取調陽擬旨皆更定曰如此何以示逺近部院大臣緣居正指益易調陽甚或故抑絀其鄕人及親厚者以見公調陽惟仰屋嘆詫而已上以師臣待居正凡所下禦札皆不名稱先生或稱元輔有二白燕育於翰林院白蓮雙蒂者三居正以爲瑞進之上不自有歸徳於居正而居正父母皆老壽無恙上嘗出蟒繡金髻裝重彩以手書慰諭賜焉居正故窶無居第乃大買地於江陵城使緹騎百夫長龎某者假幹陬顕陵之便而爲督治捨宇甫建而馮保言於上名其堂曰純忠左曰社稷之臣右曰股肱之佐名其樓曰捧日又爲儷語以正气萬世休光百年美之皆禦筆大書而出內帑百千金爲資費於是全楚之臺使者監司都守皆有賄也環楚而爲臺使者監司亦如之凡三載而就費直將二十萬自居正帑者不能十之一矣畱都之小閹醉辱一給事中其長已執而榜笞數十且請旨系治矣而他給事中爭上疏請究閹其語激居正取其尢激者趙參魯謫之外而謂其欺幼主不道意以悅馮保也保故以徳居正居正稍說其裁抑中貴人毋與六曹事毋輕銜命出使卽使而緹騎尾而陰詗其短惴惴事畢幸不見謫罰以是怨居正而不歸心保居正念禦史在外驕傲往往淩撫臣出其上痛欲折之一事小不合詰責隨下勅令其長加考察以故禦史給事𨿽畏居正然中多不平而抗勁喜事者出南京戶科給事中余懋學疏請行寛大之政居正以爲風巳奪其職爲庶人而禦史傅應禎繼言之尢切然不敢有所侵於居正也居正以經筵進講訴於上謂此曹子欲市國恩收召朋黨以便姦縱私至下錦衣逮杖而戍之濱海給事中徐貞明等坐就獄視具槖饘亦逮謫外禦史劉臺居正所取士也由刑部郎攺居正擬以爲徳而臺居頗近數刺得其陰事而惡之俄出按遼東遼東捷禦史不當報而臺誤報居正以故事裁斥臺臺益惡居正且分不得免遂極論其黷橫十餘事居正怒甚見上俯伏而泣不肯起上爲下禦坐以手掖之而曰先生起吾爲逮臺竟其獄以慰先生臺至下詔獄上命內閣杖之百而逺戍之時物議頗■﹝角﹞剝居正不自安乃陽具疏爲解得不杖而奪職還裏客有賀居正者公眞宰相度哉居正蹙額曰不過宋宰相事耳古人殆不然蓋以輕處爲未慊也亡何吏部左侍郎翰林院學士掌詹事府張四維進禮部尙書文淵閣大學士入內閣故事入內閣者曰同某人等辧事至是直曰隨著元輔居正等辦事不欲夷之僚佐也於是四維恂恂若屬吏矣

張四維字子維山西平陽之蒲州人少於居正一歲舉進士攺翰林院庶吉士授編修以久次爲右春坊右中允經筵日講進右諭徳兼侍讀四維北人粗讀書自負能文章而實少所通會頗有幹用才於尙書博爲鄕後進而尙書王崇古其舅也二人皆久任邊事以故四維亦頗習之最爲輔臣髙拱所器重遂超爲翰林院學士復超爲吏部右侍郎兼學士如故轉左侍郎崇古時總督宣大諳達求入貢互市崇古已請於拱而四維交關其間頗有緒拱益器之而是時殷士儋長禮部加太子太保矣又上裕邸時與拱先後講臣也而拱欲拔四維前士儋而入閣士儋不獲已則以中貴人陳洪援取中旨得大拜以是心怨拱而忌四維四維猶干進不已其父盬鹽長蘆累資數十百萬而崇古鹽在河東相與擅一方利按河東者禦史郜永春怒二家之橫上疏論劾崇古四維詔勿論而士儋謂四維有隙可傾也四維復疑士儋使之以是兩相構而給事中陳楫拱客而於四維有鄕曲舊復指謫士儋士儋以是益怨拱與四維而卒不勝竟罷去有爲士儋不平者復緣永春疏指劾四維四維意不懌引疾請告歸未幾而拱復念之以修實錄副總裁召同尙書髙儀掌詹事府將出而拱敗復引疾予告四維旣饒於財歳時候居正不絕而慈聖太后之父武淸伯偉故籍山西得四維重賂爲之白太后召掌詹事府時呂調陽朴而老病數求去不能當居正意而四維頗精悍其督視修實錄踰於昔𨿽其出不盡由居正非其所惡也旣入內閣事推居正雅亦相狎尋實錄成調陽加少傅太子太傅而四維亦加太子太保矣居正加左柱國支尙書俸顧再疏辭上謂實錄國家最大典且一句一字孰非出先生筆者而何獨辭居正復疏言一句一字果出臣筆第此臣子常分何足言邇年以來人臣茍效微勞輒萌非分之想小有不酬則深獨賢之怨臣實恥之故不敢苟就兾以少勵此輩上始允其辭溫諭百餘言頒示史館諸拜恩者皆不樂而是時少詹事王錫爵遷詹事亦上疏辭不許居正以錫爵官不及辭而辭者當有激也意銜之錫爵侃侃自若尋禮部舉會試而次子嗣修與呂調陽之子皆中式居正等以嫌請避不允於是假其柄於四維而詹事申時行使所知以嗣修卷上之四維已次名二甲第一矣旣進禦上啟姓名則拔嗣修一甲第一名而召居正謂曰無以報先生功貴先生之子孫以少報耳居正叩首謝出語於人冀塞言者口而劉臺言漸驗時邊塞久不爲中國害獨小王子之部十餘萬眾東北直遼左以不獲通互市數入侵然其人少弱非久卽退而總兵李成梁勇悍善戰數拒卻之東直者泰寧福余女直諸屬國時入侵襲爲不利成梁伺其入輒劫其後營焚掠輜重無算又以春中率精騎掩之皆驚竄移徙成梁復乘勢奮擊斬獲以千計居正張皇上捷天子數褒美加恩輔臣居正多辭不受僅受賞而成梁至儋五等爵位三公而兩廣之破山賊督撫殷正茂淩雲翼所鹵斬尢多至數萬其爵賞亞遼左天子謂居正運籌功多居正益重戚繼光者亦東南良將也旣移鎭薊門多挾南兵而北人嫉之繼光懼而是時兵部尙書譚綸與繼光以財通綸善用女術頗乾居正居正試之而驗則益厚綸以示寵繼光乃時時構千金姬進之居正且他所摹畫多得居正意以是事與之商確諸督撫大臣惟繼光所擇欲爲不利繼光者卽爲之徙去而成梁與二廣之賂亦接踵至居正不能卻也居正性整潔好鮮麗日必易一衣冰紈霞綺尙方所不逮時錦衣大帥朱希孝所蓄名書畵甚富且死裒其精絕者以識別居正旣露之於是日有進以博一解顏然尙不能當嚴氏之十二而他珍奇瑰異稍浮之矣居正天資刻薄好申韓法以智術馭下而士大夫之憸黠者爭欲投其意張瀚以久任之說進然僅能行之藩臬守令而不能行之給事禦史吏部屬譚綸用給事中楊言以蘇驛逓之說進則兩都大臣諸方面之任咸僦民舟車就旅店食與商賈無別而其屬以公使行則馳驛呵殿道路不勝其陵替而遠宦者𨿽貴不任行矣省冗官卽郎署多長僚而待補者累累無罪而褫祿矣淸庠序則大邑之挾經就試者千餘人而獲隸學官者僅百之一貧書生攺業而賈矣皆覩以爲名美而奉行之人卒不能堅久以故見害而不見利然仕路爲少淸費亦率減十三四承平日久姦盜蝟起至深入城市剽府庫以去有司祕之莫敢發居正特嚴其禁匿弗舉者𨿽循吏亦必黜得盜卽報斬決以是有司莫敢飾情盜賊畏死爲衰減而亦多倉卒不審者例盜邊海錢米盈數皆斬首示眾然往往取長系不能完至瘦死居正獨亟斬之而追捕其家屬文吏不習見祖宗制創聞以爲駭而不便者相率而爲怨讟居正奮然身任之不卹也又以糧運阻喜進者議通海運然不能得故時舟子長年而且謂山島多岝■﹝山上咢下﹞能觸舟於是膠州一大僚謂有膠河故道自海入靑穿而出可以避之其意欲通故河以利其鄕邑而大僚之上佐久滯滛不獲登八坐和而請從事焉居正大喜命以侍郎兼憲職發靑登萊三郡夫數萬人鑿之然河之中道髙下不能達稍深則岸立頹遷道而其下多石費十餘萬金卒不可復而大僚之鄕人未見利不勝調發相與逐而噪之乃中寢然居正竟不罪此兩人而用之其自用類如此世宗朝士大夫之言祥瑞者居正顰額而醜之其秉政乃獨好飾祥瑞以上下兩蠱媚言及災異則怒而見辭色於是一切爲蒙蔽滿九載不上考請罷溫旨慰諭如例賜白金麟繡禦膳肥羜上尊外復加賜白金二百兩坐蟒衣一襲彩幣八有副坐蟒者禁服也惟司禮首璫上所憑倚間或得之而居正凡三被錫吏部具故事上進左柱國太傅予一子尙寶司丞璽書褒美給四代誥命賜宴吏部凡三辭不允最後辭太傅而已上將行大婚禮斂發用幘欲加恩居正疏辭仍賜白金百兩彩幣八有副調陽等賜各有差慈聖去幹淸宮將返慈寧勑諭居正謂吾不能視皇帝朝夕恐不若前者之向學勤政有累聖徳先生親受先帝付托有師保之責與諸臣異其爲我朝夕納誨以輔臺徳用終先帝慿幾之誼社稷蒼生永有賴焉因賚坐蟒蟒衣各一襲白金二百兩彩幣八有副居正侈之外光動朝野尋馮保之賚與托孤約略埒是而亡何其父封少師文明卒同列以聞上遣司禮中貴人慰問居正視粥藥止哭絡繹道路三宮賻贈白金共一千五百兩鈔萬貫彩幣三十皆有副白粲六十石麻布百五十疋香油薪炭稱是上加恩居正𨿽踰於他相數十倍然未嘗有意畱之而居正出錯愕無專見而最厚者同年戶部侍郎李幼孜等倡諛辭謂上衝年不能親萬幾不可一日無相公何忍捨而逺去遂以奪情之說進而居正惑矣故事首輔去位之三日則次輔遷坐左而翰林諸僚吏衣緋以謁至是諸僚吏皆衣緋入調陽椎不識物情𨿽不遷坐左而不先期止其僚入揖有報居正者謂翰林皆衣緋入閣矣居正恚謂我尙在而不復少顧忌卽一旦出春明門何望更入乃陽上疏請乞守制而露意馮保使固畱之時有識者皆以爲非然而不敢言之朝而王錫爵與其僚張位趙志臯吳中行趙用賢習孔敎沈懋學輩皆以爲不可懋學移書李幼孜責使諫止且責給事禦史不言幼孜唯唯而已而泄之居正居正怒甚時上遣吏部尙書張瀚慰畱居正宣旨畢瀚在吏部其事居正無不茅靡且以污濫數爲言官所謫藉居正以安不敢以居正奪情爲是而左都禦史陳■﹝譖﹐王代言﹞北人也倡六部請畱居正禮部馬自彊頗持之未上而居正恚則請於上謂瀚昏耄勑令致仕矣禦史曾士楚等遂上章請畱居正吏科陳三謨故居正客也而迫於同事者小遲聞居正之怒因蒲伏謁居正涕泣求解俄而疏亦上矣用賢不能平約中行具疏勒居正歸除服而後用之然其辭緩而刑部員外郎艾穆主事沈思孝繼之則稍峻且傍刺譏居正他事疏上畱中不出馮保蓋欲取居正指而居正怒不知所爲將擬加重辟於是王錫爵要申時行謁居正而請解時行不可錫爵乃獨身往質居正於喪所辭甚峻居正勃窣且拜且言曰上彊畱我而諸曹子力逐我我何以處使有尺刃在我且自刎矣錫爵辭不可已而居正揖之出則進士鄒元標者復上章極言居正以元宰而首斁大倫何以師表天下且其人非能以仁義輔人主不過智力把持耳用之何所利前是上已下旨廷杖艾穆思孝八十謫遠戍用賢中行六十爲編氓而元標袖疏艸入左掖門覩諸臣宛轉血肉心不爲懾疏上而中外壯之得旨杖戍如穆思孝皆頻絕而蘓時彗星從東南方起長亙天無所不掃人情洶洶久不曉有奪情事特創起而諸言者皆得罪以爲居正實應之街議巷謫至作謗書懸之兩長安通道謂居正且反居正不得已乃艸詔戒勵羣臣諭所以畱居正而罪言者意再及之必誅無赦馮保爲請於上宣之朝謗稍息於是使居正子編修嗣修與司禮大璫魏朝馳傳往代司喪而禮部主事曹詰並爲治祭工部主事徐應聘治葬居正請不造朝而以靑衣素服角帶入閣理政及侍經筵講讀又請辭歳俸上許之而日給酒饌二席月給白粲十石香油各百觔燭三百枝茶三十觔鹽百觔薪炭稱是計直踰於奉賜矣始居正自矯飾𨿽不能無任情而英敏善斷辟闔揮霍庶幾以爲有魏相姚元之風而其客面諛之謂漢唐所未覩見至相率而有伊周之目居正亦雅自負不世出爲劉臺等所擿志意漸恍惚而至是始知天下之不見與思以威權劫之益無所顧忌居平謂羅倫小豎子何所知其書當投廁中蓋先朝成化前朝臣稍有事寄者無所不奪情自閣臣李賢奪而羅倫以修撰非之其言𨿽不行而嗣後人稍自知愛非兵革無有言奪者矣居正之聞喪薦紳先生傳錄倫疏紙幾貴居正知之以故追恨倫而亡何上且舉大婚禮故事諸授冊遣聘皆勛臣主之而首輔爲副使居正以有服不當與慈聖亦疑之而使中貴人問居正恐難於易吉居正艷其事乃曰爲天下母國之大事孰有重者且居正受上恩厚卽令之赴湯火不辭而僅卽暫時吉乎於是居正遂被紫橫玉以從事凡十餘日夜給事中李淶疏謂使居正不服吉不可以將禮將禮而服吉恐非上所以處居正與居正所以自處夫吉禮非金革比也閣部大臣皆可使不止一居正也上茍惜居正幸更之居正赧甚恚淶以其辭直姑切責而付吏部處淶尋補按察僉事出矣錫爵意益憤憤請以省覲告人謂相君不有父而君故省父以形若短且君何以責相君深乎錫爵曰吾自知父不知有相君且相君之自爲情而自奪之夫上奪之可也今乃徼太后中貴人以要上卽如所請不入朝不衣錦可也而今且衣錦而從吉卽從吉吾意其顙之有泚而顧揚揚自誇詡謂人何幸躬逢其盛於是竟請告以歸故事大婚禮成閣臣第有賞而無遷拜居正知馮保諸中貴欲得之思以爲恩市而身力辭之以釣奇乃擬調陽進建極殿大學士兼支尙書俸張四維加少保兼武英殿大學士仍各錄一子中書舍人而馮保等皆加秩蔭敍矣上果謂居正讓而有禮賜璽書褒諭累百餘言命吏部候服除而援旨以請已報遼東捷賜居正白金百兩彩幣八有副先是上所賜札稱元輔或稱先生而不名稱先生者獨孝廟然面諭則有之不以施筆札至是始兼稱元輔張少師先生且待以師禮而居正有奏謝亦自負以爲帝者師且引贊拜不名之禮隱然兼蕭何子房而有之人謂居正傲於上而卑於馮保卽陳蹇所不論也居正見人情已定乃始乞歸葬其疏再上始允使尙寶司少卿鄭欽錦衣衛指揮僉事史繼書護歸以一月爲期葬畢卽上道仍命撫臣按臣諸臣先期馳報璽書惇諭範白金爲印記曰帝賚忠良以賜之如先朝楊士奇張孚敬例得密封言事仍戒內閣臣調陽等有大事毋得專決仍馳驛之江陵聽張先生處分人謂古稱伴食同事則有之未有伴食於三千里外者以調陽四維當拂衣而調陽獨怏怏不樂然未能果也始居正念以閣臣裏居者髙拱在未嘗一日忘而殷士儋多左右與援或能乘間以出謂徐階老易待擬薦之自代遣人布腹心於階階諸子且信之而居正復自念階出而居正被召還任名位固相等而階前輩受業師不敢踞其上乃請廣內閣員詔卽令居正推乃疏推太子少保禮部尙書馬自彊吏部右侍郎兼侍讀學士申時行而時行已加太子賓客忘不入銜且謂自彊資深當加太子太保文淵閣大學士時行資稍淺當以左侍郎兼東閣大學士詔如之其辭同張四維自彊抗直數與居正左自分不敢望之人以居正是舉稍不易云

嘉靖以來首輔傳卷七

●欽定四庫全書

嘉靖以來首輔傳卷八

﹝明﹞王世貞撰

申時行字汝黙蘇之吳縣人舉進士第一人爲翰林院修撰初從外家姓爲徐久而後復之時行美姿容秀目疎眉性溫茂有體韻而不促愜能詩文善筆札見者無不親重之初以丁父憂歸家貧時時居間有司又稍從狎邪遊旣服除補官與同年王錫爵善錫爵數規之始稍樹立不茍取與久之副順天試事遷左春坊左中允兼編修選充經筵日講官進左春坊左諭徳兼侍讀預修世穆兩廟實錄尋專爲穆廟副總裁進左庶子掌翰林院事穆錄成進詹事府少詹事兼侍讀學士以久次轉詹事再遷禮部右侍郎攺吏部兼學士世錄成加太子賓客食二品俸時行以文字受知居正又蘊藉不輕崖異居正愈安之且念權寵盛多樹敵欲拔一二後進爲之繼而得時行旣入閣與四維皆自暱於居正談笑無間居正當行上及兩宮賜道裏費爲白金者合千三百兩彩幣十六有副旣辭朝復請見於平臺上撫諭之曰朕不能捨先生恐重傷先生懷是以忍而允所請𨿽然國家事重朕將何所依居正乃勸上以大婚之後宜撙節愛養畱心萬幾因伏地而哭上亦爲之哽咽墮淚爲居正奏辭慈寧宮皇太后復以銀八寶六十兩賜之所以慰諭有加出國門遣司禮中貴張宏供帳郊外以餞百官皆班送於是所經由有司飭廚傳治道路然意居正奔喪參用凶禮則飭白羅傘幔執事輿臺胥史之徒皆具素服以俟而居正以邊將所饋遺兵器羅列禁衛千兵百騎前後部鼓吹光彩耀日於是復皇恐相率易繒彩一新費復不訾前是居正父初死巡撫都禦史陳瑞癸丑所取士也馳至江陵乘幔輿以謁入門從者易白服畢解紗帽出麻冕於袖而戴之巳攺加絰伏哭盡哀畢則請見太夫人太夫人不出跪於庭良久太夫人出復伏哭前謁致慰乃坐太夫人傍有小閹侍居正所私畱以役者也太夫人睨而謂陳君幸一眄睞之瑞拱立揖閹曰陳瑞安能爲公公重如公公乃能重陳瑞耳公公者中貴之尊稱臧獲見而呼者也太夫人亦爲之啟顏至是陳瑞已遷刑部右侍郎復與鄖陽都禦史徐學詩及司道守令會葬所以賻遺不可勝計光彩傾遠邇時有同年禦史於業者罷久矣而與居正故善會葬至墓所自詭工堪輿言密語居正吾相地多毋踰於此者是且有天子气居正懼掩耳孔而趣之去旣畢葬且還朝而兵備憲臣與分守閫帥約請居正閱撡用大帥禮居正欣然許之攺服上所賜蟒繡以禦禮成大出其金帛勞賜加等時遼東續奏大捷上復歸功居正使使馳諭俾定爵賞居正爲條列以聞而大學士呂調陽內慚堅臥乞休矣居正疏以母老不能冒炎暑請俟秋涼而後上道於是內閣兩都部院卿寺給事禦史俱上章請取居正亟還朝上遣錦衣衛指揮翟汝敬馳傳往迎爲日以俟汝敬陛辭錫之白金彩幣而令中貴人侍太夫人以秋日取江路眞州上汝敬至居正就道先具疏聞而撫按諸臣各馳報矣上皆有優旨而前是所經由藩臬守巡迓而跪者十之五六居正意未慊檄使持庭參吏部尙書禮至是無不長跪者臺使越界趨迎畢卽身爲前驅約束吏卒幹陬飭廚傳居正所坐步輿則眞定守錢普所創以供奉者前爲重軒後爲寢室以便偃息傍翼兩廡廡各一童子立而左右侍爲揮箑炷香凡用卒三十二舁之始所過州邑郵牙盤上食水陸過百品居正猶以爲無下箸處而眞定守無錫人獨能爲吳饌居正甘之曰吾行路至此僅得一飽餐此語聞於是吳中之善爲庖者召募殆盡皆得善價以歸道經長沙襄王出候折東要居正宴故事人臣𨿽貴極公侯謁王執臣禮居正不欲執臣禮辭不入王彊而後可於是直入至便殿具賓主而出王者之有北面自襄王始過南陽唐王亦如之諸撫臣爭競以異禮待居正而獨保定之孟重爲甚𨿽同事者亦羞稱之居正入則孟重以兵部侍郎超佐京營大帥矣居正旣過良鄕抵郊外詔遣司禮中貴何進宴勞於眞定寺口諭先生以午入卽召見平臺以未入則質明見而兩宮亦各遣大璫李奇李用宣諭賜八寶金釘障扇禦膳餅果醪醴百僚復班迎以次日質明宣旨召見於平臺慰勞懇篤且訊以途路所見歳計物情與北軍衰敗之狀良久予假十日而後入閣仍賜白金百兩彩幣六有副新鈔三千貫雙羊上尊禦膳因引見兩宮當居正之歸日而禦史趙應元以候代襄陽不及會葬旣得代而中悔恐獲罪於居正上書移病歸前是有旨禦史在外不得輕移病非撫臣爲代請而移病者都察院宻察以聞然亦視爲故常莫有舉行者而居正之門客僉都禦史王篆時佐院要挾其長陳炌使論應元時呂調陽以疾在告不出而張四維等擬旨特斥應元爲民中外知其自咸懣懣而戶部員外郎王用汲遂劾炌以非法陷應元阿輔權臣應元不當罷且謂星變而考察所懲抑者皆居正所不喜宜斥炌而畱應元其詞甚峻詔奪用汲官亦爲民居正旣見用汲疏怒甚畫其事謂臣賦性愚戅不能委曲徇人凡所指辯注施一槪之法法所當加親故不宥才有可用疎遠不遺又務綜核名實搜剔隱姦推抑浮競以是大不便於小人而傾危躁進之士遊俠失志之徒又從而鼓煽其間相與慫慂攛嗾冒險釣奇以覬幸於後日爲攫取富貴之計蓄意積慮有間輒發故向者劉臺爲專權之論今日用汲造阿附之言夫專權阿附者人主之所深疑也日浸月潤鑠金銷骨小則使臣冒大嫌而不自安大則使臣中奇禍而不自保明主左右旣無親信重臣孤立於上然後呼朋引類藉勢秉權恣其所欲爲紛更變亂不至於傾覆國家不已此孔子所以惡利口大舜所以疾讒言也臣日夜念之憂心悄悄故敢不避煩瀆一腔之忠披瀝聖明之前遂以明告天下之人臣是顧命大臣義以死報國𨿽赴湯火皆所不避況於毀譽得喪之間皇上不用臣則已必欲用臣臣必不能枉已以徇人必不能違道以干譽臺省紀綱必欲振肅朝廷法令必欲奉行姦宄之人必不姑息以撓三尺之公險造之徒必不敢引進以壞國家之事如有揑造浮言欲以熒惑上聽紊亂朝政者必舉祖宗之法請於皇上而明正其罪此臣之所以報先帝而忠於皇上之職分也優詔褒美居正累百餘言戒飭言者然居正意欲逮治用汲而以四維等輕之遂厲色而待一語不接握筆縱橫了無顧盼咸捧手受成而已及秋而魏朝奉太夫人所經由滸步皆設席屋張彩幔徐州兵備副使林紹至身雜挽船卒中爲之導護遠邇奔趨將抵京上遣司禮中貴李佑郊迎與魏相結騎隊鳴鼓角列旌幟橫穿禦道而過觀者如堵上復遣中貴人賜金累絲珍珠靑紅寶石首飾雜色繡蟒帛羅凡四襲白金百兩而兩宮之賜尢有加所以慰諭居正母子幾用家人禮居正乃妝綺繡奇器寶玩以進上及慈寧宮所費頗巨而錦衣緹帥劉守有史繼書皆受役如奴客爲之収斂織作矣髙拱之逐其自出居正而有王大臣獄居正復與發而旋救之拱旣內恨刺骨而畏其權與文深又不能不外示感居正始歸葬道新鄭拱已病若痱故爲篤狀輿詣居正撫之乃大哭謝謂往者幾死馮璫手𨿽賴公活而璫意尙未已柰何居正笑曰璫念不至此且有我在無憂也居正歸而拱意其不卽召使使賄太后父武淸伯謀代之武淸伯納其賄不得間居正旣入而知之誚讓良苦拱旣失賄而知其泄憂懣發疾死居正爲請於上復其官予之祭葬之半而殷士儋歸歷城其家親戚爲閣中掾與故裕邸中貴人善謀乘居正歸而用士儋居正知復切責此掾怖而不能答數日死馮保有所私門下筆札人徐爵居正爲擢用之至錦衣指揮同知署南鎭撫又使其蒼頭遊七與結爲兄弟居正有所使遊七入以告徐爵爵以達馮保有所謀亦如之或曰上之奬慰居正詔旨皆爵艸也遊七亦入貲得官勛親文武大臣至翰苑給事禦史多與還往通姻好遊七具衣冠報謁據上坐爲款宵飲讙呼無間居正固與馮保通關然意忌聞張四維之私結保也恫喝止之四維以是恨居正益甚諳達入貢久而以兵西逼回夷使使之烏思藏迎國師索諾木嘉勒創招提剎以居之索諾木嘉勒投書上居正乞賞而侑以大士像氆氌金剛結居正疏聞且辭上褒稱居正輔理勲猷宣播遐邇逺方咸賓朕得以埀拱受成深用嘉悅勑受之而別爲答賜時上病疹痊禦朝羣臣皆廷賀而居正以持服不與復爲之禦平臺以見慰諭有加賜金幣禦膳殽蒸上尊上執手使視顏色居正稱賀因勸上愼服食戒色欲上曰聖母日與朕偕動止三宮俱未宣召居正叩頭謝使還閣而後鳴鐘鼓而後見羣臣嘉靖末徐階執政而李春芳在禮部患宗室日藩衍中外數萬人皆仰給縣官國土之入不足以供歳額相計議爲宗藩條例於封襲婚姻子女名數祿賜之屬苛爲之限至是居正條擿其間彼此矛盾前後抵牾或滅削太苛或擬議不定或一事而或予或奪或一令而旋行旋止或事與理舛錯窒礙難行或法與情乖張輕重失當者皆指實言之請下禮部會議入會典遵守報可居正於諸藩王賄卻不受亦無敢以私幹者而禮部尙書潘晟於居正前輩顧爲恭謹其在畱都率九卿疏請亟迎居正入朝居正憐而用之而漸知其頗納賂爲藩王道地不悅也微諷言者論去之而超用刑部侍郎徐學謨學謨少亦工文章通曉吏筆而其守荊州能爲民抗持景王侵占沙市適居正爲編修使歸治妻葬學謨禮厚之甚以是心徳之居正旣貴用事學謨兩遇劾歸居正俱力持起之田間自是凡四起皆不離居正鄕土未久輒遷自成弘後百餘年來禮部尙書必翰林擢嘉靖之初上以席書言大禮當意由他曹特遷言路攻之十餘疏不止學謨自刑部擢亡敢出一語者人謂居正威在世宗上矣而居正始與姻家刑部王之誥之誥自用兵事揚歷中外不盡由居正顯而又數與之爭論以養母歸其所善者卽同年李侍郎幼孜嘗爲郡守見辱於儒生居正爲左右之不十載而至八座居正復與之通姻遷工部尙書幼孜無他長以講學博士大夫名每見居正輒語移日多布腹心及廣樹朋黨援引所私而時一進逆耳語以示忠赤而他所爲奪情擅權事未嘗不開端引之出則傾身以交抗直聲者謂吾力言之如相公不聽何殷正茂爲戶部尙書進大珠瑰寶鵝罽以媚居正而得用居正專以罽奉進慈寧爲坐褥或曰上見之知其自居正而不善也幼孜與正茂爭寵而妬數嗾言路論之歸而王篆入吏部其見知愛甚於幼孜數爲居正言幼孜時時在外揚相公之愎諌而已力彌縫之冀爲他日地居正微伺得而悉之幼孜以疾在告居正投一札曰吾憊矣寡助之至親戚叛之柰何幼孜懼遂乞歸而居正弗畱也而以曾省吾代領工部省吾居正所取士也爲人貪而巧媚小有文其撫四川而借軍興幹沒萬計入佐兵部以右都禦史掌南院至是代幼孜而居正之門人梁夢龍自薊遼總督入爲兵部尙書其品在下中尢善媚吏部尙書王國光山西人與四維同鄕有連恐居正疑之而篆從傍爲耳目於是六曹鹹傾心事居正𨿽對妻子牀笫無不稱居正賢者其始士大夫之諛以伊周漸謂爲常談不能得居正色喜則進爲五臣又有以稷契臯陶不爲重則直進之舜禹而居正恬然不以爲駭怪至中允髙啟愚主試事遂以舜命禹題非必有他意也而諸當事者紛紛目啟愚勸進矣時上漸備六宮太倉所儲金錢多所宣進居正乃因戶部進禦覽數目而陳之謂歳每入額皆在其內錙銖畢盡今考萬曆五年歳入四百三十五萬九千四百金而六年所入僅三百五十五萬九千八百餘金則已少八十餘萬金矣五年歳出三百四十九萬四千二百餘金而六年所出乃至三百八十八萬八千四百餘金則已多四十萬餘金質之該部云因諸省責畱蠲免之不時追贓人犯財產之已盡奉旨請用之屢下是以入數減而出數溢也因憂其不可繼而請上置之座隅時賜省覽量入爲出罷節浮費疏上畱中上復傳旨工部置錢應用居正亦以利不勝費止之時言官請停蘓松織造不聽居正面爲委曲以請得損數之大半復請停武英殿工及裁省外戚遷官恩數上多曲從之一日上禦文華殿居正侍講讀畢而以給事中所上災傷疏聞之因謂鳳陽及江南諸郡屢無歳而徐宿之間民至屑楡皮而食不急賑之則相聚爲盜賑之切不可緩上曰惟先生所處居正復奏上至仁愛民如子凡請蠲請賑無不賜允而在外諸司往往營私背公剝民罔上非惟不體皇上子惠困窮之徳意且不知臣等所以贊皇上之愚忠殊可恨也今給事中傅作舟疏云報災則曰不敢報曰請賑則曰不敢請有何不敢報與請而推調支吾歸怨君上卽積榖一事屢奉旨申飭竟成虛文彼處有自理贓贖未嘗佐公家之急將焉往臣等不勝憤懣竊以爲此輩若遇聖祖不知當處以何法上怒曰審爾何不重處之居正拜領命乃又曰邇來正賦不虧府庫充實皆以考成法行徵解不爽今江南困窮甚矣河南風災畿輔亢旱將來蠲賑恐不容己惟皇上加意撙節於宮中一切用度及服禦可省者省之賞賚可裁者裁之至於布施一事尢當禁止與其惠緇黃之流以求福利孰若寛卹百姓全活億兆之命其功徳尢大上曰然用度當從省卽賞賚亦故事其無所增減居正又曰夫故事者邇年之所偶行遂據以爲口實則非祖宗故事也世宗朝最不爲節而晏駕之後尙餘百餘萬金今歳之所進內帑者百二十萬而隨取隨用常告乏者故事必不爾也願皇上畱神上首肯之於是有蠲貸而督責奉行者之旨肅如矣江南貴豪如華亭金壇上海各恃勢若姦猾巧避匿而不肯完賦者與瀉鹵蠏螺之民錯莫知所辧析居正聞而深恨之以是選擇大吏精悍者嚴行督責賦以時起而民不勝楚朴則相率而歸怨居正國家日益以富閭閻日益以窮然功與罪實相當時會居正服將除而上宣召吏部問期日於是手勑元輔張少師先生忠孝兩全今制服已滿朕心嘉慰特賜白玉帶一圍大紅坐蟒蟠蟒各一襲金壺一把金臺盞一副用示眷念俾朝見後仍禦平臺召對以後朝參經筵俱吉服如舊旣對慰諭久之使中貴張宏引見慈慶宮於宮門叩頭仁聖皇太后賜白金文幣尋見慈寧宮禮如慈慶而慈聖皇太后慰奬尢至賜禦膳九品金絲壺臺盞金箸白金彩帛葷素甜食十二酒器十瓶使張宏侍宴甫就職而吏部以大婚勑諭請特詔元輔社稷重臣受先帝顧托翊戴朕躬以及大婚弼成治理勛績茂著復加太傅增歳祿百石先錄錦衣千戶問修爲指揮僉事於南鎭撫理事居正復辭太傅而受其餘尋吏部復舉居正守制歳月爲之請十二年滿加恩復再辭詔復加慰諭凡百餘言謂卿之所處恩義兩盡足以垂範萬世特允所請以全忠孝大節至於卿之勛勞簡在朕心當別有酬眷時復當會試大學士申時行許國爲主司而居正二子懋修敬修與四維之子甲徵皆中式矣居正扈上謁諸陵歸卽具疏乞休中云拜手稽首歸政則隱然復子明辟凡再上而天子慰畱懇切最後手書稱慈聖口諭張先生親受先帝付托豈忍言去俟輔爾歳至三十而後商處先生毋復興此念居正乃出而懋修卽狀元及第矣敬修亦在前列而甲徵次之皆得禮部主事而皆邑邑不樂人爲之語首甲幸有三人云胡靳此二子而懋修嗣修俱列史官每出則眾相指而詛或作俚諺書而黏之宮墻門下客至引以相告計得外補王篆與曾省吾益橫南北給事禦史則傅作舟王蔚秦舜翰李選朱璉錢岱顧爾行爲之牙爪而作舟璉尢恣肆選鄙無恥人所羞而不道者而南京兵部主事趙世卿抗章言時政不便數事皆陰以譏居正之操切居正怒欲譴之吏部尙書王國光爲畫策曰譴之是成其名也且或以動上聽某請爲公任其怨不旬日出爲楚府左長史蓋杜其遷轉地也又半歳當大察屬南京吏部都察院去之時尙書何寛與郎中李巳比而並譴司業張位位特以居正聞喪有所刺譏其望實甚著以王篆屬不敢抗李巳素有直聳聲人爲之恨且惜居正聞位譴亦不悅曰何至乃爾而是時抗居正者穆思孝鄒元標皆已逺戍督撫大臣故折挫之使不堪兾以聞於居正取一快而王篆旦夕侍居正知其不釋意於劉臺臺之歸頗不理於鄕人口於是乘間使其鄕禦史賀一桂嗾怨家疏其盜邊銀不法數事於是江西之巡撫王宗載巡按陳某下有司悉爲之證實而遼東巡按於景昌傅會之坐逺戍而系追其贓金又系其父子竭產以償不得則別以富人犯法者寛其罪使爲之償而後遣戍至嶺外無何飲於其戍主所歸而暴得疾以死或曰戍主有所受毒之也而是時王錫爵歸省久之不出其女得道仙去有所奉大士上眞俾錫爵與其友人大理卿王世貞築室於城南居之而女仙之蛻附焉錫爵世貞爲之傳語頗傳京師給事中牛維垣禦史孫承南故嘗客曾省吾謂此奇貨可以贄居正也省吾遂爲維垣具艸與承南先後論錫爵等語甚危兾以搖動上意事下禮部而尙書徐學謨方思所以報居正攘臂謂此妖孽不可長也具槁欲大有處而慈聖在西宮聞之不懌使中貴人張宏語居正神仙者何預人事而言路批劾之居正意絀而學謨方盛气見居正笑謂此二人者皆君鄕人事甚小不足道學謨薨然而退遂停寢而南給事中吳之美輩復吠聲有言報聞而已而趙用賢吳中行亦與錫爵家近王篆與省吾意未慊則風陳炌使用故嘗請奪情禦史曾士楚按吳使伺用賢中行短而甘心焉因以孽錫爵士楚之吳初爲禦史新脇於長不得已具疏而中悔之旣至嘆曰吾向者猶豢彘也而今乃使我鷹犬耶且吾已愧之人復安敢愧之天因絕不復問移疾歸而居正竟亦無他有狂生吳士期者寧國人也與沈懋學善懋學亦移疾裏居而士期常欲走京師上書有所規於居正而懋學止之矣其語頗流聞而吳中輕薄子僞爲故都禦史海瑞論劾居正罪惡亦傳至寧國而有梓之者操江都禦史胡檟屬同知龍宗武使究其人不得則執士期以塞而檟知其爲懋學友也使宗武捕而引懋學且報居正欲自以爲功而居正意不欲彰聞曰小豎子耳何足煩白簡王篆則貽書宗武必令引懋學而宗武不可乃饑死其人於獄而寢其事王篆思所以媚居正與尙書王國光謀曰彼前後上疏戍斥者皆壬夫也而意未嘗一日忘復用欲杜之則莫若中之考察之例於是因大覲疏請錄諸戍斥者姓名於察吏後而榜之以示不収居正悅報可諸戍斥人皆非外僚不當從覲察而戍者已重於察吏不當榜卽榜而異日安能以例杜其用也人謂居正敏識人也而昏誖若此知其不久矣上之初卽位馮保朝夕視起居擁護提抱差有力焉小所扞格卽以聞慈聖而慈聖素誨上嚴切責之甚苦且曰內庭可耳卽使張先生聞之柰何於是上嚴重居正而馮保意自得所以事上不能一切順上漸長而厭之保內恃太后外挾居正待上左右贄禦殊苛峻小與上狎輒牽下加笞責諸有財力可資藉監局多持不與而與所私門下閽張大受輩使爲上耳目頗倚保勢藐上左右如孫海客用則幹淸宮之用事者孫徳秀溫泰司禮之參伍周海則兵仗之領局者也皆貴幸善爲媚而不甘保之見淩上頗好馳騎挽彊弩擊劍豪飲至醉海等以言激之上怒甚睨視其側有二監皆保養子手劍殺之卽騎而馳之保所呼而復欲殺之保巳知其事懼擁大石支門會上醉已甚扶歸熟寐至曉保亟趨謁慈聖爲膚受語慈聖且怒且駭召上跪而詰責之語不可聞上哭謝罪曰此孫海客用誘我耳慈聖乃使保捕海用杖而逐之南京爲小火者發孝陵種菜而盡收幹淸宮所蓄兵仗鑰之庫且使上手書詔自責諭內閣居正請於上謂海用處之輕復削爲淨軍而有疏條海用與徳秀泰及周海請並逐之其司監中貴及內侍皆勒令自陳上裁去畱因勸上戒遊宴以重起居專精神以廣胤嗣節賞賚以省浮費卻珍玩以端好尙親萬幾以明庶政勤講學以資治理上迫於太后不得已皆報可以是左右親信之爲狎而他失馮保意者所餘無幾矣居正當上初嘗纂古君人治亂之事而條治者八十一亂者三十六以應陰陽之數繪而爲圖以俗語解之使易曉至是復屬儒臣紀髙皇帝及列聖寶訓實錄分類而成書凡四十曰創業艱難曰勵精圖治曰勤學曰敬天曰法祖曰保民曰謹祭祀曰崇孝敬曰端好尙曰愼起居曰戒遊佚曰正宮闈曰教儲貳曰睦宗藩曰親賢臣曰去邪姦曰納諫曰理財曰守法曰警戒曰務實曰正紀綱曰審官曰久任曰重守令曰馭近習曰待外戚曰重農曰興教化曰明賞罰曰信詔令曰謹名分曰裁貢獻曰愼賞賚曰惇節儉曰愼刑獄曰褒功徳曰屏異端曰飭武備曰備邊境其辭多檢切請以經筵之暇進講又請立起居注紀上言動及朝內外事爲修史張本日用翰林臣四員入直應制詩文及備顧問上皆優詔許旋以滿十二載奏最上爲召吏部禮部二部傳諭元輔居正受先帝顧命夙夜在公任事任怨𨿽稱十二年滿實在閣十五年忠勛異常恩典宜厚尋使司禮中貴張成賜白金三百兩彩幣四十皆有副坐蟒蟠蟒各一襲酒六十瓶鈔十萬貫饌羞五卓羊豕鵝雞餳蜜油面棗果薪燭之類多以千百計手勅褒諭稱其精忠大勛朕言不能盡官不能酬及吏禮二部議上加上柱國太傅支伯爵俸仍加歳米二百石予一子尙寶司丞給四代誥命下璽書褒美錫宴禮部疏辭上柱國及伯爵俸而已明興文臣無直拜三公者謂居正當力辭至是皆驚怪以爲且必封公侯加九錫而居正亦益汰毋論六卿其視四維等若不屑與稱僚宷者四維等事之益謹而居正則亦已病矣病得之多禦內而不給則日餌房中藥發彊陽而燥則又飲寒劑泄之其下成痔而脾弱不能進食使醫治痔小效尋下壅結而不能暢不獲已復用寒劑泄之遂不禁去若脂膏者而大腸亦遂出日以羸削上時下諭問疾大出金帛以爲醫藥資凡四閱月竟不愈而自六卿大臣翰林言路部曹下至官吏冗散亡不設齋醮祠廟爲居正祈禱者吏部尙書而下捨職業而朝夕奔走仲夏曝身赤日中延至南都山陜楚汴淮漕撫按藩臬亡不醮矣居正深居不出欲使知之則合賂其家人以達取一啟齒而已上始令四維等理閣中細務而大事猶卽家令居正平章居正始自力而其後憊甚不能徧閱然尙不使四維等參之遼東復以大捷聞居正遂進太師歳加祿二百石子爲指揮僉事者進同知而四維亦加少傅太子太師建極殿大學士時行加太子太保居正病益■﹝谷丸﹞不可爲乃疏乞歸上復優詔慰畱稱之爲太師張太嶽先生居正度不起而上亦使人問可次入閣者居正首薦前禮部尙書潘晟次則尙書梁夣龍侍郎余有丁許國陳經邦而復薦尙書徐學謨曾省吾徐學顏侍郎王篆等皆可大用而指王錫爵爲姦邪上爲黏之禦屏晟𨿽居正故識然不甚重之而馮保晟故所授書者也彊居正使薦之時居正已昏甚不能有所主矣居正待其子弟嚴每三五日入問安頷之而已不交一言而以貌羸甚惡人見之臥帷中至明不聞聲家人怪而發焉則气絕矣訃聞上愴悼輟朝賜齋檀麻布五百疋米二百石兩宮麻布二百疋米二百石又與潞王合賻白金二千三百両香及油爲斤者燭爲對者以千計薪爲斤者以數萬計祭九壇復增七壇大約視國公之兼師傅者贈上柱國謚文忠遣營葬仍命京堂之四品者錦衣之在堂上者護喪歸其子編修嗣修等疏辭謝上報諭朕念先生受先帝顧命鞠躬盡瘁歿而後已忠勞可憫遣司禮中貴人陳政護喪歸俱令馳驛居正之喪與輜重凡七十餘艘用夫三千餘人前後十餘里不絕於是四維始爲政而事漸變矣馮保亟爲上言起潘晟爲武英殿大學士使行人卽家召之馳驛來京晟鄙而貪士論所不齒一旦脫廢籍大用亡不姍且笑之者而益以追恨居正四維度時行不欲爲晟下於是合而風給事禦史數上章攻之四維𨿽以馮保故擬旨畱晟然亡所褒美第云爲輔臣所薦而已以示輕晟意馮保不悅也而禦史薦吳中行等諸臣當召用馮保怒而黜之而給事中禦史有詆居正時政者居正之客諸大臣猶持不肯行於是徐學謨歸女於時行之少子以自固而馮保病在告少時給事禦史復乘間論劾晟晟上疏辭四維擬旨放之歸時晟已至臨安道中委頓返駕馮保病起恚曰我小病也而遽無我居正之黨王篆曾省吾朱璉微知之且謂四維之且甘心於居正而逐我曹因委身自眤於時行還往無間而是時余有丁亦得入爲文淵閣大學士矣皇太子生上喜甚因上兩宮徽號頒詔赦天下四維進少師中極殿大學士時行進少保戶部尙書武英殿大學士而有丁遽加太子太保遂無以杜中官口而馮保至錄一侄都督僉事矣張宏以下爲錦衣指揮使同知僉事有差保之始欲封伯爵而四維以無故事難之保詬曰爾由誰得今日耶而負我於是篆省吾行數萬金謁保與歡佞得從容言四維短而亟稱時行相約逐王國光則省吾代爲吏部逐陳炌則篆代爲都察院四維故炌所造士也而省吾以陵工驟進太子太保禦史某者篆所厚也遂上書極論王國光而中謂國光媚四維拔其中表弟王謙爲吏部主事四維避嫌不出時行遂擬罷國光而於工部覆謙交代疏以禦批責其鑽刺而謫之於是言者紛然起攻四維窘甚求徐爵張大受爲保地道皆有賄於是時行小罰言者以解而四維謂時行之與謀遂水火矣國光旣去而擬當代者馮保私其鄕人梁夢龍王篆不敢違遂推夢龍省吾以篆之負約也怒而相詬至相擊朱璉復爲之交閧其間遂不可解而上故所幸中貴人張誠者見惡馮保上不得已斥之而使宻詗保所爲遂及居正至是誠復入悉以兩家交結恣橫狀聞上且謂其珍玩寶藏踰於天府上心動而馮保又以止上郊天及選婚事得罪左右浸言保過惡其與四維善者泄之而四維遂以屬其門人禦史李植使極論徐爵擅入宮禁爲保擬旨挾詐通奸諸違法事而他復論曾省吾貪邪縱欲欲以嘗上而上已報馮保禁中矣於是禦史江東之遂極論保罪狀尋逮徐爵下緹騎獄省吾勒致仕而謫馮保爲奉禦居南京其下大閹張大受等悉奪職從徙而盡籍其家保金銀百餘萬両珠寶瑰異以萬計他宅舍田產器用稱是大受等所籍亦不貲內藏爲充牣而上益心艶居正疑其贏積或過當矣始居正卒而王篆猶挾馮保以恫疑恐喝士大夫尙畏之其銜恩者趨之若流水有兩子一試其鄕一試於南都試南都者九卿禦史出郊迎巡按以下爲之飭傳捨具郵供提學至檄屬邑之雋同經者與處而監試禦史當試時委曲使之同號竟日至暮美酒粱肉水陸之珍絡繹饋餉禦史至自具艸使同號者酌量之且代爲書惟坐飲噉耳竟得中前列而其鄕之試者亦與選人情益憤憤而言官乃列上其事並論劾居正三子躐取上第而四維之子甲徵已爲山西之第二人時行之子用嘉順天第六人而次子用懋冒浙籍與選如篆矣四維𨿽恨居正而畏其不利己乃不復窮究而第擿居正篆之亂政悉削籍爲編氓時給事禦史新進者益務攻居正爲奇並及其黨而禦史楊四知語尢峻於是居正始奪上柱國太師再奪謚而王篆曾省吾朱璉陳瑞輩毋不斥削朝班幾爲一空而吳中行趙用賢等皆召用補官有差劉臺贈光祿少卿還其產禦史魏允貞見四維時行之子先後預薦而亡有及之者意不平乃於建言疏頗譏切時政而謂二相不攺居正之覆轍而私其子坐貶二相皆有疏辯時行尢齦齦彊飾人莫不唾之而其後執政驟遷允貞至吏部郎以爲差善補過云四維知海內之怨居正深一切務爲寛大以收人心而法度漸廢弛至大計貪酷不謹罷削者亦得復官及章服而祖宗之法圯且盡矣時行旣已爲王篆輩所推意不自安會得寒疾踰月不能起四維語時行之客曰夫首相者若四時之有春行必有夏何俟煎廹耶時行起不敢謝過惟默默而已而甲徵用嘉復登第四維嗾其門客之在言路者俾具艸令先攻尙書徐學謨以嘗上學謨斥卽攻時行艸具將上而四維以父喪歸矣四維家素富累積金至餘萬而尢納賂不已度不可如居正例奪情乃大行金於上左右張鯨張程諸用事者使爲間曰時行故居正所私今復得其家金寶萬計爲覆露之矣上頗心動久而察知其無他得稍自安而禦史羊可立者亦四維客也乃復追論居正罪惡而謂居正以私憾構遼庶人憲■﹝火節﹞獄遼庶人之妃因而上疏辧寃且曰庶人之庫金寶萬計悉入居正府矣上喜以可法籍居正乃命司禮中貴張程及刑部右侍郎丘橓偕錦衣指揮給事中往籍其家並勘故構王憲■﹝火節﹞事王憲■﹝火節﹞者其父王薨以幼未立而居正之祖父爲護衛軍太妃聞居正少警頴且與王同歳召而奇之賜之食而坐王憲■﹝火節﹞其下且謂而不才終當爲張生穿鼻王憲■﹝火節﹞以是慚居正而會居正登第召其祖虐之酒至死居正心銜王然王滛酷暴橫其國時居正𨿽在閣然不甚當事所謂金寶者讎語也張程等行則居正諸子頗侵夜焚毀其奇貨禁物而荊州守令以禦史意先期錄其人口出而子女遁避他所者不及發已錮其門則餓死者十餘曹皆爲犬所殘食而盡發其諸子兄弟藏得黃金將萬兩白金十餘萬兩其長子懋修不勝刑自誣服寄三十萬金於曾省吾王篆等然盡其產不能十之三而懋修自縊死家人亦有從死者事聞時行等與六卿大臣合疏請小緩之於是詔畱田千畝以贍其母而省吾等追究亦小緩矣時禦史丁此呂復追論科場事謂髙啟愚之以舜禹命題爲媚居正策禪受且旁及諸黨人時行擬旨畱啟愚而報處其餘於是吏部尙書楊巍等駁此呂爲曖昧中人以大辟若先朝之趙文華王聨等旨下𨿽出此呂於外而奪啟愚職焚其告身給事中王士性等窺上旨所向遂極論楊巍且謂時行實黨居正而主之於是內閣部院諸大臣復劾士性等旃席之地幾成訟庭於是彼此相率而詣中貴人求援時行巍𨿽得畱而大權悉旁落矣其後言者復攻居正不已以媚上於是復敕法司盡削居正官秩奪其前所賜璽書四代誥命以罪狀布天下謂當剖棺僇屍而姑免之其弟都指揮居易子編修嗣修俱發戍邊障地方李植江東之羊可立以能發大姦遷京秩有差而時行自用聖誕推恩時行加少傅太子太傅吏部尙書建極殿大學士余有丁加少保戶部尙書武英殿大學士許國亦加太子太保文淵閣大學士其賞猶先四維時行懼行萬金張宏張鯨等始獲稱元輔每頒賞異於余許明年雲南上莽酋捷時行復加少師太子太師中極殿大學士有丁加少傅太子太傅建極殿大學士許國加少保武英殿大學士時行自意貴極可以杜四維出卽出不至位其下而濫典踰於居正矣

野史氏曰廷和之始微以易進嫌而居位自稱踰於前後數公則其才勝也正徳之政蠧於左右貂譬之衣若鶉結矣不有處者誰與彌縫嘉靖之初収渙爲萃宗社盤石誰之力耶以道事君不可則止則冕與紀皆庶幾是二人者甫得政而棄之若敝屣視宏何霄壤幾也宏之初節內不幹權幸而外伸於姦藩不亦皦皦秋陽哉爲徳不終假辭國老以名爲調劑然再躓再起保功名於猜世則亦長者效也一淸有應變之略而無格心之本捭闔操捨此將道也而行之揆地智殫力竭得死幸矣孚敬因機遘會一言拜相彊直自遂人主爲屈斯功罪不亦等哉二李長者而時稍負荷春芳知止伯仲之間也言詭遇而獲器不勝才上僣下偪東市之辱夫豈不幸也嵩沾沾小技以順爲正內固主寵而外籠天下之利卽不有孽子寧毋敗也抑二臣者相傾若讎敵夔伯之地化爲秦楚徐髙張申之所繇兆也階赤舄幾幾羔羊素絲嘉靖之際亦何下廷和哉惟其小用權術收采物情識者不無遺憾焉𨿽然若廷和階者俱救時相也拱剛愎彊忮幸其早敗𨿽小有才烏足道哉居正申商之餘習也尙能以法制持天下器滿而驕羣小激之虎負不可下魚爛不復顧寒暑移易日月虧蔽沒身之後名穢家滅善乎夫子之言𨿽有周公之才之美使驕且吝其餘不足觀也已

嘉靖以來首輔傳卷八

