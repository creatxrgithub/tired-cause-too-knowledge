小酉腴山館主人自著年譜

小酉腴山館主人自著年譜卷一小酉腴山館主人自著年譜卷二附錄一附錄二

小酉腴山館主人自著年譜卷一

沅陵吳大廷﹝桐云﹞

道光四年﹝甲申﹞﹐十二月初八日辰時生﹝時在小關廟老屋西廂﹞。

曾祖﹝諱﹞仿聖﹐字紹臣﹔妣胡氏。祖﹝諱﹞元佐﹐字相周﹔妣張﹝氏﹞﹑杜氏。父﹝諱﹞諧﹐字金章﹔前母氏聶﹐母氏鄧。先是﹐江南常州府武進縣人﹔始祖升二公官辰州衛﹐後遂爲辰州府沅陵縣人。

八年﹝戊子﹞﹐五歲﹝姊嫁同邑李﹝名﹞髙翔﹔姊﹐前母聶氏出也﹞。

九年﹝己丑﹞﹐六歲﹝妹生﹞。

是年﹐入塾﹝業師爲同邑廩生修受亭先生﹝名﹞增祜﹞。

十七年﹝丁酉﹞﹐十四歲。

是年冬﹐遷居新宅——距老宅百餘步。

十八年﹝戊戌﹞﹐十五歲。

是年﹐應縣﹑府試。

十月初二日﹐娶同裏孫公士林之三女。閱三日﹐鄧太夫人卒﹐葬回龍山之西原二十年﹐﹝庚子﹞﹐十七歲﹝十月﹐長子生﹞。

二十二年﹝壬寅﹞﹐十九歲﹝正月初二日﹐女文招生。十月﹐長子殤﹐葬鄧太夫人墓右﹞。

是年﹐應院試。

從虎溪書院山長益陽拔貢生蔡雲帆﹝用錫﹞先生學詩賦﹐始知名。

二十三年﹝癸卯﹞﹐二十歲﹝冬月﹐次子生——後二年殤﹞。

二十四年﹝甲辰﹞﹐二十一歲。

是年春﹐縣試﹐歲取第二名﹑科取第一名。邑尊爲洪摹云﹝慶華﹞先生﹐浙江慈溪縣人﹔以「淡客賦」﹝「蛾眉淡掃春風面」爲韻﹞取第一名。覆試﹐「投筆封侯賦」﹝「班定遠投筆封侯」爲韻﹞﹔因是場系考文﹐故取第二名。邑尊兩次懸牌﹐贊賞甚至。府試﹐歲考古學﹐四邑合取第一名。府尊爲朝邑雷震初﹝成朴﹞先生﹐己丑翰林﹔題系「壺頭山懷古」五古﹑「鳳尾蕉」七律﹝四首﹐分限庚﹑靑﹑蒸﹑尢韻﹞。歲﹑科皆列前茅。

二十五年﹝乙巳﹞﹐二十二歲。

二月﹐院試﹐歲考取中府學第七名﹑科試一等第二名﹐應補廩生。學使者歸徳陳公壇﹐乙未翰林﹐官禦史。

二十六年﹝丙午﹞﹐二十三歲﹝三月﹐補廩膳生﹞。

六月﹐赴省應鄕試﹐不第。

冬月﹐讀書鳳凰山。

二十七年﹝丁未﹞﹐二十四歲。

是年春﹐仍讀書鳳凰山。郡守興國鍾子賓﹝音鴻﹞先生﹐戊戌翰林。甄別虎溪書院﹐考取第一名。

先是﹐先大夫於甲辰夏已抱疾﹔至是﹐更劇。余恐先大夫因家事勞心﹐請移居外祖母鄧家避暑﹐居甲第巷﹔邑尊洪公爲送酒食。

六月﹐回家。

二十八年﹝戊申﹞﹐二十五歲﹝三月﹐考取拔貢。九月﹐先資政卒。十二月﹐三子文元生﹞。

上年學使者觀風卷髮﹐取第一名。是年﹐歲試考古﹐第一名。正場﹑覆試﹐均第一名。科試考古﹐六學合取第一名。正場﹑覆試第一名﹐得府學拔貢生。學使爲梁公同新﹐番禺人﹐丙申翰林。

是年﹐與宜春段子升孝廉﹝光暹﹞同館郡守鍾公署﹐頗相知。

九月﹐丁資政公艱﹔與鄧太夫人合葬事畢﹐布衣蔬食﹐閉戶讀書﹐著「讀史論」百餘篇。

十二月﹐三子文元生。

二十九年﹝己酉﹞﹐二十六歲。

是年六月﹐水災﹐糾同人施粥賑饑﹐凝塵滿案兩月餘。

冬月﹐赴浦市收捐﹐爲修貢院也﹔與漵浦舒云槎﹝其錦﹞明經訂交。

三十年﹝庚戌﹞﹐二十七歲。

春﹐讀書鳳凰山﹔從遊爲從侄文銘﹑從侄孫永宏。

八月﹐鍾郡守延襄校府試卷﹔請托﹐一無所受。九月﹐靖州牧裘公﹝琨鳴﹔慈溪舉人﹐字石蘭﹞延襄校州試卷。

十二月﹐服闋﹐妹嫁張﹝名﹞髙壇。十五日﹐晉省。

咸豐元年﹝辛亥﹞﹐二十八歲。

在長沙﹐與沅江張哲堂﹝棫﹞同年訂交。

余先擬補會考後﹐卽行入京。學使車公﹝順軌﹔陜西人﹞以例注有「願歸入下屆者聽」﹐不肯補考。余爭之曰﹕『「願歸入下屆者聽」﹐此從優之意﹔不願﹐則不能彊也』。學使猶不應。後城南山長陳公﹝本欽﹐字堯農﹔長沙人﹐壬辰庶常﹞周旋於中丞駱公﹝秉章﹐字鑰門﹔順徳人﹐壬辰翰林﹞及學使兩公間﹐余始糾同年黔陽楊繼善﹑平江丁步賢﹑攸歐陽鏞具呈撫部﹐駱公因爲咨請部示。

正月﹐館長沙郡守鍾公署。六月﹐延襄校郡試卷﹐同襄校者共十餘人﹐余總其成﹔得士劉君﹝蓉﹐字霞仙﹔湘鄕人﹐後官陜西巡撫﹞。

是年恩科鄕試﹐山長以某等錄科爲言﹐學使曰﹕『應錄遺』。余曰﹕『遺者﹐不列三等七名之謂。余未經會覆﹐固不得謂之貢。然已考取拔貢﹐丁憂服闋﹐無再應科試之理﹔安得爲遺﹗若錄遺﹐則有拂衣而去耳』。後學使準與貢生一律錄科。六月﹐部覆回﹐準補會考。八月﹐鄕試﹐不第。九月﹐回裏。閏九月﹐仍至長沙。十月﹐補會考。

冬月﹐自省起程北上﹐同行爲同邑王孝廉大傑﹑洪仲韓從九文潮﹝慈溪人﹐撫云師子也﹞。十二月望日﹐入京﹔寓崇文門西東艸廠八條胡同辰沅會館﹞。

二年﹝壬子﹞﹐二十九歲﹝是年﹐寓京師﹞。

初與漵浦舒伯魯郎中﹝燾﹞﹑繼與巴陵吳蘭坪學博﹝敏樹﹞交﹐稍聞古文法﹐於是始知酷好「望溪文集」矣。

六月﹐在禮部補朝考。是時﹐都中徵歌選舞之風尙盛﹐余未知擇交﹐亦不免染於習俗﹔幸本心未昧﹐終不自安。

秋闈﹐同考官編修尹公國珍﹝漢軍﹐丁未翰林﹞薦而不售﹐始決出都之志。

適奉天府丞張振之先生﹝鑅﹔乙未翰林﹞延余教讀書啟兩席﹐毅然往焉。

三年﹝癸丑﹞﹐三十歲﹝是年﹐到奉天。「古文約鈔」成﹞。

正月﹐單騎出山海關。塞外荒涼﹐風景與內地迥異。二月初七日﹐抵沈陽學院館﹔學徒﹝名增黼﹔後官工部郎中﹞﹐振之先生嗣孫也。振老見余課徒文﹐悅之﹔命劉生漢書來受業﹝開原漢軍人﹞。

二月﹐振老薦襄校治中曹君惇錡﹝新建人﹞府試卷。三月﹐襄校院試卷﹔揭曉後﹐振老命劉生錫鈞來受業。四月﹐隨出棚考試錦州府﹔振老得賈生春暄﹝錦州人﹞﹐亟賞之﹐命來受業﹝後成丙辰庶常﹞。

五月﹐旋瀋﹐與張君銳﹝字鵠臣﹔長沙人﹞﹑李明府文森﹝字恕皆﹔鎭遠人﹞﹑劉司理杞﹝字松云﹔宛平人﹞訂莫逆交。

是時﹐畿輔戒嚴﹐振老邀余勸諭旗民地方官協領塔芬布﹝字蘭坡﹔沈陽人﹞﹑承徳令延瑞﹝字膏源﹔京漢軍人﹞﹑紳士明太守俊﹝字玉田﹞﹑王庶常滋樹﹝字小屏。二公俱沈陽人﹞倡行團練。按戶出丁﹐自備器械﹐不斂一錢﹑不經胥吏。文檄告示皆余秉筆﹐粗有眉目﹔復爲徧致津門諸當道講求團練之法。自是﹐振老事無巨細﹐悉倚余。有文移用印已發﹐而振老尙睡不知者﹐振老不以爲疑﹐外人亦不以爲專﹕知遇之感﹐蓋生平所未有也。余初至沈陽﹐尙有京中風流跌宕余習﹔自振老器重過分﹐從遊漸多﹐聲望日重﹐遂痛自收拾。至襄校時不通賄賂﹑不受請托﹐於出都窘迫時﹐此心已默誓天日。或有笑余迂腐﹐他日寶山空歸者﹔但微哂而已。

是年﹐取舊作古今體詩二﹑三百首焚之。

冬﹐應海城令王薌湖﹝肇光﹔鎭遠人﹞聘﹐閱邑試卷。

四年﹝甲寅﹞﹐三十一歲﹝是年﹐在奉天﹞。

春﹐隨張振之先生科試錦州府。襄校歸﹐同登醫無閭觀瀑布﹔上望海亭﹐邑令貴徵堂﹝肇京﹔旗人﹞主張供饌﹐徜徉竟日。繼遊北鎭廟﹐至行宮少坐﹔夕陽在山﹐乃回旅捨。

季春﹐科試奉天﹑吉林﹑黑龍江。襄校前數日﹐有故人子出千金帖﹐欲爲其姻關說﹔余不詰其名﹐取帖對燈焚之而已。

秋﹐賈生春暄自錦郡來受學。

是年事簡﹐向友人借「王文成公集」﹑「朱子全書」翻閱一過﹐稍稍識「良知」之學﹔而於「四子書」仁﹑義﹑禮﹑智字﹐亦因朱子之書略有會通。然入之太淺﹐未久而旋輟矣。

五年﹝乙卯﹞三十二歲﹝是年五月﹐在奉天﹔以後﹐入京。冬月十八日﹐納姬王氏﹔蓋平人﹞。

秋八月﹐舉順天鄕試。

冬月﹐納姬王氏。

時東三省學額甚少﹐至咸豐元﹑二﹑三年疊次恩科出貢﹑補廩諸形滯礙﹔余代振之先生手稿﹐設法疏通。咨部請示﹐報可﹔士林賴之。奉天每屆向例﹐僅正取優貢生三名﹐並無陪取﹔振之先生欲創陪取之例﹐餘力助其成。是年﹐優貢生正取三名﹐賈生春暄﹑王生麟誥﹑趙生之迪﹔陪取三名﹐蔣生維垣﹑許生大觀﹑邵生培棠。是年﹐賈生秋試獲售﹐蔣﹑許兩生亦售﹔遂以邵生充補優貢﹐六人無一向隅者﹕遂爲奉天定例。初取陪優時﹐士子尙不願覆試﹔經余苦口勸導﹐至是人始知感焉。振之先生以鄕試在邇﹐命賈生春暄﹑劉生漢書﹑劉生錫鈞與學徒在署會課﹔余於課閱之暇﹐亦藉習帖括。

是年﹐與王小琳﹝紹元﹔臨楡人﹐候選訓導﹞﹑祥錫九學博﹝齡﹔寧遠漢軍旗人﹐庚戌進士﹐官奉天教授﹞訂交。

五月二十二日﹐赴京兆試。自沈陽起程入京﹐友人祖餞城西十二里許珠林寺﹐車塞﹐路不能行﹔自來幕友去館者﹐無此也。關外州﹑縣﹐皆沿途供張。遣人護送。六月十三日﹐入京。與嚴仙舫通政同寓辰沅會館﹐朝夕晤談﹐夜分乃輟﹔如是年餘。余向視天下事無不可爲﹐自是聞嚴丈教﹐始知天下事不易爲而不敢肆矣。

先是﹐去夏﹑今春關東友人爲余兩次援例得內閣中書﹐遂於六月二十八日到閣行走﹐分在三直當差。

九月﹐揭曉﹐中順天鄕試第��名﹔同考官爲裴石麓內翰﹝季芳﹔河南人﹐丁未進士﹞﹑正主考爲賈中堂楨﹝黃縣人﹐��榜眼﹞﹑花尙書沙納﹝京蒙古人﹐��翰林﹞﹑何侍郎彤雲﹝雲南人﹐��翰林﹞。及門賈生春暄﹑劉生漢書﹐同榜獲售。凡奉天經余歲﹑科襄校及書院所甄拔者﹐是科滿﹑漢中十六人﹐前數十年所未有也。與石蘭泉﹑彭勉吾同年﹝履成﹔新化人﹞重聚京師﹐情好頗密。六年﹝丙辰﹞﹐三十三歲﹝是年﹐在京﹞。

與嚴丈同寓辰沅會館。

應會試﹐薦而不售﹔同考官爲潘學士祖蔭﹝吳縣人﹐��探花﹞。

五月六日﹐妻孫氏﹑女文招﹑子文元﹑婢孫氏來京﹐伴送者爲妻兄漢京﹝萬宏﹞。二十五日﹐遷居寶慶會館。李恕皆丁憂﹔自遼來京爲其仲兄文澤仲子華堂諄切求婚﹐遂納贄焉。六月初三日﹐漢京暴卒。

是年﹐景況窘甚﹐居家尢人所難處﹔於是讀蘇詩﹐復藉詩歌以自遣。兒從淑浦向碧橋刺史﹝先燻﹔丁酉拔貢生﹞受學﹐遂訂交焉。

七年﹝丁巳﹞﹐三十四歲﹝是年﹐在京﹞。

寓京師寶慶會館。劉松云來京﹐款畱在家﹐情好益密﹔因松云﹐與成奎垣協領﹝殿鰲﹔遼陽人﹞曁舊友李子和給諫﹝鶴年﹔義州人﹞訂兄弟交。

三月﹐派充方略館分校。

四月﹐武昌範月槎副貢﹝志熙﹞來訪﹔復因月槎﹐與吳又桓比部﹝榮﹔癸丑進士﹐黃岡人﹞訂交。是時﹐同寅王璧人﹝佩瑋﹔云夢人﹞﹑平江李遜吾年丈﹝侍敏﹔��舉人﹐截取知縣﹞及諸君與余居甚邇﹐往還甚密。未幾﹐鶴生﹝鳴龢﹔壬子庶常﹐攺內閣中書﹞來﹐與族叔月槎同居。月槎蓋因鶴生知余﹐同人詩酒唱酬﹐備極一時之樂。

是年﹐因嚴仙舫丈﹐與左季髙先生﹝宗棠﹔壬辰舉人﹐湘陰人﹞始通書問。嗣後季老每月折弁至﹐必有書來往。至是﹐又激發其經濟之志矣。六月﹐孫芝房侍讀﹝鼎臣﹔善化人﹞來京﹐投分甚洽﹐相居亦邇。張鵠臣因差來京﹐館余家四月。友朋之樂﹐五﹑六兩年中所未有也。𨿽家計甚窘﹐藉此亦頗可消遣﹐而積詩亦自此日多。嚴丈仙舫秋末出都﹐余始與鄭小山丈﹝惇謹﹔乙未庶常﹐長沙人﹐後官刑部尙書﹞往還。小山丈極垂靑眼﹐致書胡宮保﹝林翼﹔益陽人﹐由翰林官湖北巡撫﹞﹐稱余爲湖南京官中第一人﹔宮保於是始以書來。嗣後折弁來﹐必有書﹔余亦復書答焉。

臘月﹐派委署侍讀上行走。是時﹐梁矩亭師升順天府府尹﹐延余相助﹔與歸安姚正甫徵士﹝承輿﹞同館幕中﹐情分頗投。

余薄劣﹐北上以來﹐不合於世﹔自癸丑正月赴遼東館﹐振之先生以國士相期﹐朋好因之日眾。比乙卯季夏來京﹐振老未回奉常任﹐歿於南皮﹔余復鬱鬱﹐長安中無可與語。然傲骨嶙峋﹐於人無求。嚴丈仙舫久而知之﹐謂爲有气節者﹔於是聲譽少起。而是年舊日相知及一時賢人志士一見相洽者﹐接踵相聚﹔余益以气節自礪﹐多發揮於文詞。蓋作人根基之固﹐得於是年多矣。

秋﹐嚴丈出都﹐乃遷居辰沅會館。

八年﹝戊午﹞﹐三十五歲﹝是年﹐在京。春﹐居順天府幕中﹐妻﹑子﹑女仍居會館。兒子文元從師在館讀書﹞。

二月﹐派充國史館分校。舊識奎文軒大令﹝壽京﹔蒙古人﹞回京﹐情好愈密。因吳又桓﹐與張小石比部﹝向宸﹔石琴制府之子也﹞訂交。

是年﹐芝房丁艱﹐回長沙。朋友遷居﹐相距日遠﹔𨿽閒作爲詩歌﹐然不如七年之盛矣。

六月﹐遘心疾﹐焂而羸弱。先是﹐三月遣人送妻兄靈柩回籍﹐妻﹑子﹑女亦定於是月初七日出都﹔畱京伴餘者﹐獨妾王氏而已。至是﹐余節省應酬。姚正甫徵士爲處方調理﹐甚獲其益﹔余亦兢兢衛生﹐嗜好日淡﹐而文字之習亦輕。暇則看「名臣言行錄」及「性理精義」﹐知養生在治心主敬﹐不專藥餌﹔遂暗中以理學自繩。然精神不能耐勞﹐看書亦不能多也。

恕堂中丞先出館費二百金交余﹐旁觀頗有覬覦者﹔余堅持不允。至六月﹐恕老赴浙江任﹐余出館金爲置辰沅新館﹐刻石紀之。館中長班工食及修理祭祀之費﹐至是始有所出﹔前二百年來所未有也。

三月十八日﹐引見﹔補授實缺。

冬﹐松云﹑鮑惇庵同來京師﹐知余弱且苦節﹐所以相助者甚厚﹔可感也。

九年﹝己未﹞﹐三十六歲﹝是年﹐在京﹐寓辰沅會館。冬「劉海峯古文選」成﹞。

正月﹐舊友易笏山孝廉﹝佩紳﹔龍陽人﹐同年陳少海瀚之妹胥也﹞邀田鼎臣大令﹝玉梅﹔龍山人﹞來訪﹔鼎臣口𨿽不言﹐以笏山故﹐與余有締交之志矣。三月﹐應會試﹐不第。笏山與余過從較密﹐浸浸有向道之志焉。六月﹐因笏山﹐往謁王子懷少司馬﹝茂蔭﹔歙縣人﹐壬辰進士﹞。自是往來﹐極承靑盼。

爲會館買置對門房屋一所﹐整舊一新﹐顏曰「別業」﹔乃隨州牧向君先燻﹑蕭山令李君榕﹝沅陵人﹞所寄館金也。公事難辦﹔余此次較前買置新館用力較難﹑用心較苦﹐刻石以記之。

八月﹐遷居畬家胡同﹐云夢王璧人舍人宅也。笏山是時住呂祖閣﹝在順城門內﹞﹐刊落嗜好﹐研究經書﹑四子﹑先儒語錄﹐殷殷與余商訂。笏山自謂生平受益朋友﹐惟餘第一﹔余實藉笏山爲同志﹐益毅然而前。朝夕取宋﹑元﹑明諸大儒書﹐尋譯浸灌﹐有疑相質﹐得味頗深﹔夙疾漸漸退矣。

武寧羅惺四孝廉﹝亨奎﹞﹑義寧陳右銘孝廉﹝寶箴﹞因笏山﹐先後來訂交﹔諸君皆有志士﹐非世之汨沒於利祿者。

比蘭泉之子啟銑來京﹐憫其孤貧﹐畱住寓邸。

十年年﹝庚申﹞﹐三十七歲﹝是年﹐在京。秋﹐「陶詩選」成﹞。

寓畬家胡同﹔與笏山諸君講習如恆﹐不作小楷﹑不作時文﹐恐奪志也。

三月﹐應會試﹐不第。

舊識郭筠仙編修﹝嵩燾﹔湘陰人﹞因左季髙知余久﹐泛交二年﹔至是﹐見余文﹑察余行事﹐悔相知晚﹐遂締交焉。

田鼎臣自河南以書來﹔嗣王子懷先生屬笏山語余致書胡宮保﹐推轂鼎臣。宮保得書﹐薦十六人﹐鼎臣與焉﹔稱其膽略任戰。後以剿撚匪﹐殉於汝寧府城。

五月﹐笏山出京﹐余爲致書推轂於左季髙處﹔季老得書﹐飛請笏山贊軍﹐未赴。然自笏山回裏﹐而吾道乃大孤矣。

六月﹐李恕皆來京﹑張鵠臣自天津來﹐均未久別去。

是時夷務日駭﹔八月八日﹐聖駕巡幸熱河。九月﹐撫局乃定﹐與黃翔云郎中﹝云鵠﹔蘄州人﹞爲文字交﹔翔云甚篤厚﹐工爲詩。封篆﹐以三旬萬壽覃恩﹐封父祖皆奉直大夫﹑內閣中書﹐加四級﹔前母氏聶﹑母氏鄧﹑祖妣氏張杜﹐皆贈太宜人。

十一年﹝辛酉﹞﹐三十八歲﹝是年四月﹐出京。春﹐「擊壤集詩選」成﹞。

寓畬家胡同。正月﹐派充本衙門撰文。

因郭筠仙太史書來﹐遂與馬平王少鶴樞郎﹝原名錫振﹐攺名拯一﹐字定甫﹔辛酉進士﹞訂交。所作古文﹐經少鶴勘定﹐稱爲人震川﹑望溪之室﹔並以示代州馮魯川郎中﹐稱之亦然。蓋余之術業與兩君同﹐而少鶴古文尢勝﹐魯川則詩較佳﹔魯川之稱餘詩﹐亦如少鶴之稱余文也。

二月二十三日﹐在署輪直﹔適奉二十一日灤河上諭﹐令赴皖營差委。蓋皖撫湘鄕希庵李公﹝續宜﹞奏請十人﹐有「人品端方﹑才識卓犖」之語。散直歸寓﹐並未告人奉旨之事﹔蓋欲斂浮囂之气﹐使之歸於厚重耳。閱日﹐邸抄已出﹐始走書潞河告王子懷先生﹔先生復書﹐大喜。因先生﹐始交光澤何願船主事﹝秋濤﹔乙巳進士﹞﹔其人博洽多聞﹐蓋績學之士也。

三月﹐與鎭遠鄭東甫茂才﹝錫滜﹞約﹐同赴皖營﹔曲阜孔繡山侍讀﹝憲彜﹔己酉舉人﹞﹑玉田袁杏村舍人﹝開第﹔己酉拔貢﹞﹑潼梁吳春海主事﹝鴻恩﹔己酉﹑乙卯同年﹞﹐至是情好愈密。其它如鮑子年舍人﹝康﹔歙縣人﹐己亥舉人﹞﹑錢塘許星叔舍人﹝庚身﹔壬子舉人﹞﹐亦皆有親近之意。至僅謀面而性情未甚浹洽者﹐至是亦多暱就余。余之蹇拙非久﹐而人或不易知其底蘊也。若王子懷先生﹑範鶴生﹑黃翔云﹑吳春海﹑範月槎﹑石小岑諸君知余將別﹐依依不忍離去﹔其諸異姓骨肉之義歟﹗

四月朔﹐過王少鶴處﹐晤楊湘筠郎中﹝寶臣﹔福建人﹞﹐志節淸苦﹔以王子懷﹑王少鶴兩先生之故﹐一見如舊。匆匆將別﹐未及久與周旋也。初三日﹐出京。先是﹐聞命月餘﹐不以可得遷擢爲喜﹐亦不以皖地糜爛爲憂。至是﹐沿途騾馬痡病。過順徳﹐至新鄕元村驛一帶﹐土匪﹑會匪相距不遠﹔同人鹹有戒心﹐余但付之天命﹐略無憂懼。二十八日﹐行至距樊城百里之新店鋪﹐登舟。五月朔﹐到樊城。初四日﹐登舟﹐順襄水下駛。十八日﹐舟泊漢鎭。是時﹐南岸逆匪踞金牛﹑保安﹐離鄂城六十里﹔北岸逆匪踞黃州城﹐離省一百八十里。其南之蒲圻﹑崇陽﹑咸寧﹑通城﹑興國﹑大冶﹐其北之徳安﹑隨州﹑廣濟﹑黃梅﹑蘄水﹑蘄州﹐均爲賊踞。皖撫李公率師回援﹐駐城南三十里之魯家港﹔鄂撫宮保胡公尙在太湖行營﹐臥病未愈。所收復者﹐僅孝感﹑武昌兩城而已。大官﹑大商資重均寄舟中﹐人心驚惶。余於二十一日渡江﹐至武昌府城外鯰魚套泊舟。二十二日﹐入城﹐巷無居人。二十九日﹐赴魯家港皖撫大營﹐始見李希庵中丞。六月初四日﹐胡官保回省﹐請余挈眷寓城內﹐而命余居署中﹔始知皖撫之奏﹐宮保實主之﹐重其意﹐不忍卻也。初七日﹐移寓眷屬山前後撫街。十三日﹐余襆被往節署。適宮保病日加重﹐余決計引去。皖撫以文案照會﹐余作書辭之﹔皖撫答書勸畱。是時﹐東安葉介唐刺文﹝兆蘭﹞到鄂。八月四日﹐余復作書辭﹐院撫力請還山﹔而皖撫及葉介唐刺史﹑營務處張刺史鳳翥﹝武寧拔貢﹞皆有書相畱﹐皖撫且有「請至營小住數日﹐如果視余無足有爲﹐再不相彊」等語。余重違其意﹐卽日隻身赴營﹔李公及葉君等情意眞摯﹐禮貌優隆。先是﹐余將辭歸﹐薦東甫於左公季髙﹐行將赴江﹔皖撫以余故﹐並畱東甫。然左公之約不可負也﹐而余自是不能負皖撫矣﹔始許其相助。胡公歿﹐皖撫調撫鄂疆。九月﹐與介唐同寓貢院幕府﹐余掌箋奏。十月﹐贊李公赴援壽州﹐解苗練沛霖之圍。李公與余均屬意葉君﹐請主餉事﹑軍事﹔遂專折奏請以道員記名﹐畱安徽補用。十月﹐葉君赴霍﹑六。李公尙在病中﹐畀余私印﹐一切公事皆令余先行裁決﹐然後判行。湘鄕曾沅圃方伯﹝國荃﹔侯相之弟﹞﹑王人樹都轉﹝勛﹞先後來署﹐j均謂李公「君何緣得此幕友﹗此吾楚之人傑﹐其成就豈有量耶」﹗余聞之媿之。冬月十七日﹐移寓撫署。文案﹑例案各員先後抱病﹐餘一人總理。

是年﹐始立日記﹝「年譜」本年事﹐詳「日記」中﹞。

同治元年﹝壬戌﹞﹐三十九歲﹝是年﹐在皖。春﹐「陳白沙詩選」成﹞。

正月十九日﹐準李希庵中丞照會﹐保舉補用員外郎——冬月十六日﹐奉旨允準。

二十四日﹐李公自鄂登舟﹐赴皖撫任。余送至舟﹐猶殷殷促其速來。二十八日﹐挈眷登舟﹐順道爲石鐘山﹑小孤山之遊。﹝二月﹞十五日﹐泊安慶。十六日﹐進謁李公﹐則葉介唐觀察請緩渡淮一稟﹐大受呵斥。十七日﹐李眉生駕部﹝鴻裔﹞以曾節相因其弟沅圃方伯過獎鄙人﹐亟欲相見﹐因往謁焉﹔復過李公處。彭公雪琴疊次欲請鄙人管理箋奏﹐李公未之許也。二十一日﹐移寓呂八街姚宅。月杪﹐得成大吉總兵潁州挫敗信﹐李公憂甚。此舉創議於介唐﹐鄙人贊成之。若全軍覆歿﹐李公軍勢難振﹔介唐不便生還﹐余亦無顏立於人世矣。然鄙見料其必能解圍﹐函慰介唐﹔將發﹐而潁州解圍之信至矣。三月十八日﹐從赴六安大營。四月初﹐李公已將介唐總理釐局撤去﹐余先未之知也。介唐前在鄂未行時﹐余告以李公如掣肘﹐余當先行。至二月﹐批介唐稟「不必與聞軍事」﹔今又撤去釐局﹐余見其倚任不專﹐間於讒忌﹐遂決歸志﹐以踐初約。李公知之﹐復爲加禮﹐並屬蔣之純觀察﹝凝學﹔湘鄕人﹞勸畱﹐余未允也﹔然不欲「絕交出惡聲」。四月十一日﹐介唐自固始來﹐悲喜交集﹐求歸愈殷。李公以余非介唐比﹐有「伊負余﹑余不負伊」之語。然鄙人重然諾﹐不肯食言﹔又恐徑遂使人難堪﹐多方婉轉﹐於四月二十七日托詞告歸安慶省寓。蓋至是﹐已決入山之志矣。臨行﹐介唐策騎送至舒城。二十九日﹐介唐返六安。

五月初二日﹐抵省寓﹐則舊友劉个亭﹝守中﹞已來此月餘矣﹔欲少與曾節相﹑彭侍郎勾畱﹐卽買舟回辰。適接李眉生駕部書﹐鄙人爲浙撫保舉「堪任浙江司道」﹔不能不候旨決去畱——浙撫者﹐左公季髙也。次日﹐謁節相﹐頗承刮目﹔而績溪周志甫歲貢﹝誠﹞﹐武寧汪晴溪孝廉因羅惺四大令﹝亨奎﹞早知余﹐亦相款結。六月初四日﹐至銅陵夾水師大營﹔蓋彭部也。十一日﹐返寓。傍晚﹐得左中丞所保六人﹕江君忠浚放皖藩﹑劉君典放浙臬﹐其餘四人——鄙人與趙玉班﹝煥聯﹞觀察﹑楊司馬﹝昌浚﹞﹑林員外﹝聰彜﹔文忠公之子﹞並畱中之信﹐余決計言旋﹔而節相畱之堅﹐且謀代修寓室﹐弗能卻也。二十八日﹐遷大南門新居。七月初三日﹐節相來新居﹐談藝文事甚愜。先是﹐節相過余寓﹐代謀日用費﹔余辭之。今復出資葺屋﹐蓋不能不少待也。

詎初五日早餐後﹐頭痛﹐入內室臥﹔閱日﹐請汪晴溪治之﹐未瘥。初九日﹐李申甫廉訪﹝榕﹞來視疾﹐薦其鄕人向晴嵐治﹐亦未見愈﹔而妾王氏復病。至初十日﹐病愈沈重﹐寒熱大作﹔延數醫﹐方皆未妥﹐力主不藥。十六日﹐節相來﹐握余手﹐力任刊刻拙稿﹑照應後人﹐堅令坦懷﹐聽其自然﹔並屬勿藥﹗申甫復爲遣人走建徳延醫﹔閱四日來診﹐所立方亦未當﹐余復謝之。然浸浸漸入膏肓﹐妾病亦幾殆。未幾﹐妾病稍輕﹐余仍如故﹔頗自厭其餘生。二十二日﹐病忽退﹔然瘠甚﹐大非故吾﹐將進調養藥。二十六日﹐節相復來﹐力戒勿藥﹗二十六﹑七﹑八三日﹐雪琴侍郎日一走視。二十九日﹐葉介唐觀察﹑李儲源學博﹝益林﹞自六安特來寓中。是月也﹐僕從亦多病者。朋友最關切﹐周志甫﹑汪晴溪﹑李眉生﹔在寓照應﹐則劉个亭﹑石少楠﹝啟銑﹞﹑章子亮﹝國均﹞始終無懈志。節相自初十日後﹐天甫曉﹐卽走價省視﹔至二十七﹑八日﹑始罷。皖省大小官紳賓僚﹐無論識與不識﹐皆知余之病矣。八月七日﹐儲源回巴陵﹐介唐仍畱。十二日﹐病復作﹐甚輕﹔尙不覺也。十四日﹐復病。大腸祕轖﹐痛倒地﹐仍復寒熱﹔余不作生望矣。二十二日﹐寒熱復退﹐則皆自主方藥﹐介唐參酌﹔而腸祕苦﹐仍如前。先是﹐初一日﹐希庵中丞自六安丁艱回省﹐資送甚厚﹔亦間日一遣人來視。郭筠仙觀察亦自湘陰來。是月杪﹐妾王氏復重病數次。僕人蕭姓死於寓﹑外甥李大旺死於漢口﹑僕人謝姓枒死於辰州﹔均可悲也。閏八月﹐腸祕之癥得徐雪村﹝壽﹞治之﹐漸輕減。二十二日﹐病復作。希庵中丞以二十三日奔喪回籍﹐余亦決計歸裏﹔而唐義渠中丞﹝訓方﹞適來﹐再三諄畱。

九月初一日﹐義渠具關聘﹐請主軍需章奏﹑文案﹐其禮特隆。閱數日﹐復請余會同馬榖山﹝新貽﹔山東人﹐丁未進士﹞總理營務﹐列銜馬前﹔辭之﹐不可。十一日﹐介唐赴皖南道任﹔余送之登舟。是日﹐襆被節署﹐痔瘡又大作﹐血淋漓不止﹔手足﹑兩股﹐幹瘡復變黃泡。坐臥行動﹐艱苦異常﹔終日偃坐一室﹐溫習「四書」。十月﹐乘舟赴臨淮﹐畱个亭照料安慶公館。是時﹐久病甫退﹐瘡尙未瘳﹔冒風霜﹑涉波濤﹐猶有憂心。十六日﹐過大通﹐痔血漸退。十八日﹐進三■﹝氵義﹞河﹐泊無爲州。二十二日﹐泊巢縣。二十三日﹐渡巢湖﹔未出湖十六里﹐泊。二十四日﹐泊廬州府城東三里﹔廬州署守唐鶴九﹝景臯﹔桂陽州舉人﹞遣人來迎。二十七日﹐攺陸行。三十日﹐抵定遠縣。晚間﹐大雪。冬月二日﹐自定遠踏雪起程。初五日未刻﹐渡淮﹐抵臨淮關大營﹐休焉﹔各部將領紛紛來見。李恕皆自奉天奉調﹐挈眷先來此數日矣。此間兵疲餉絕﹐殆甲天下﹔苗練逼處下蔡﹑李世忠阻遏淮河水利﹐人民流亡殆盡。間有存者﹐率皆圩寨林立﹐不知王章爲何事﹔蓋亦極難處之地矣。接劉个亭自皖來信﹐曾相每月發給薪水﹐令伊代理公館家事﹐亦可感也。

是月﹐邵陽友人周琳圃﹝秉圭之子﹞步衢茂才來受學。

是月﹐苗﹑李兩豎時來糾纏﹔馬榖山等皆聽鄙人商量﹐多方操縱﹐幸不褻體開釁﹐然究未能制之也。

成「陳右銘」﹑「四覺艸堂記」﹑「周志甫哀辭」﹑「包孝肅畫像跋尾」。

二年﹝癸亥﹞﹐四十歲﹝是年﹐在皖。春﹐以道員記名簡放﹐並賞戴花翎﹞。

正月﹐在營。

二月初﹐同唐鑄吾大令﹝鏡心﹔義渠之子﹞謁明陵﹐返宿鳳陽縣周述人刺史﹝灝孫﹞署中。初四日﹐應署鳳陽府文太守﹝光﹞之召﹐得瞻仰明太祖畫像。巳刻﹐返臨淮。

時馬榖山廉訪奉唐公命﹐赴蒙城調和蒙練﹑苗練之事。是時﹐僧邸已生擒巨撚張落刑磔之﹐駐節亳州白龍王廟。榖山去後﹐營務處遂一人任之。十日﹐唐公接僧邸咨﹐屬其赴亳會商善後事宜﹐欲亟往﹔餘力止之﹐三上書籌備苗練事﹐蓋料其必復叛也。十四日﹐唐公率親軍四營赴邸帥營﹐以宋鎭﹝慶﹞千三百人守臨淮兩岸﹐歸余節制﹔而畱病卒五﹑六十人畀余守老營。余重違其意﹐爲畱守焉﹔凡一應軍事﹑吏事﹑餉事﹐皆得以權宜裁決。其時聞邸帥將去﹑苗逆叛志已萌﹐飛函曾相﹐請其派兵守壽州正陽城關要隘﹐以伐姦謀﹔請唐公挽畱僧邸乘苗未叛﹐先發制之﹕事皆不行。三月﹐營中無餉﹐多方拊循。嗣聞僧邸定期回東﹐飛書唐公請其速回臨淮﹐以靜待動﹔不果。而苗逆遂得以十六日劫我蚌埠戈船﹐踞懷遠縣城﹐逐知縣﹑戕典史﹔蓋黑夜舉事也。十七日早﹐戈船自蚌埠退回——僅六十里﹐順風下行﹐瞬息可到﹔軒然大波﹐倏忽而起。商賈居民﹐紛紛遷避﹔訛言苗逆乘主帥未歸﹐以二十萬眾﹑定期二十日分道取鳳陽府縣﹐並襲臨淮大營。營中人人震恐﹐以爲其勢萬不能守﹐宜速爲計﹔意欲慫余。餘策苗練多智﹐而見事遲三日必不能來﹐尙可從容料量﹔因出告示﹐不準屯積米糧。分派炮船巡上下游﹐不準居民出境。日派戈什帶領親兵巡行街市﹐緝拏遊勇﹐禁止謠言。三豉﹐騎馬與秦觀察﹝榮﹞查夜﹐或坐炮船巡河﹐以系人心﹔又虛張聲勢﹐出示謂鮑軍門追賊已至廬州﹑唐帥已帶親軍自蒙回至臨維。又修理老營四角大炮﹐借宋鎭炮手數十人守之。黑夜﹐令將所存旗幟﹑槍械於天未明時偏行豎立營墻﹐不知者以爲果有援軍至也。於是又咨調張軍門﹝得勝﹞梁園之師速行撤回﹐以二營守定遠﹑三營守臨淮。並派親兵攺裝四出﹐赴唐公蒙城行營告變﹔人謂其必不能達﹐以苗逆處處伏人短劫﹐而余不顧也。營中見余守志甚堅﹐不敢輕動﹔苗逆不測我軍虛實﹐亦未敢襲。余復外示安閒﹐辦事後﹐卽爲門人周賓卿講學不輟。二十一日﹐張軍門﹝得勝﹞自梁園來﹐人心粗定。唐公在蒙聞變﹐愴然曰﹕『臨淮不守矣』﹗行次宿州﹐得余信「臨淮﹑鳳陽巍然猶存」﹐大喜過望﹔以爲非某守臨淮﹐不至此。冒雨兼程﹐於二十三日回臨淮。二十四日﹐請唐公派兵趨援壽州﹔其時苗逆尙未合圍﹐因無餉而止﹐惜哉﹗二十六日﹐派兵進蚌埠﹐以圖懷遠。二十七日﹐上疏請皇上一意主剿﹐以唐裴度平淮﹑蔡事爲證。並請褫從苗已保提鎭﹑道﹑府諸人之職﹐以明順逆﹔如能自拔來歸﹐再請開復。唐公並以余苦守微勞﹐有裨大局上聞。余本不敢言功﹐唐公初歸﹐余書「願無伐善﹑無施勞」二句揭於壁間﹔然竟不能辭也。其疏片雲﹕『再﹐臨淮爲臣營根本﹐長淮樞紐。素知臣營務處前員外郎吳大廷才略過人﹑諳練軍務﹐臣於前月馳赴蒙﹑亳時﹐飭令該員畱守老營﹐總理庶政。月餘以來﹐辦理裕如。比苗逆倉卒舉事﹐與臨淮近在咫尺﹐徒黨四出﹐人心洶洶﹔我軍兵孤餉絕﹐大有朝夕莫保之勢。該員向在李續宜軍中﹐素知苗逆伎倆。此次聞警﹐竟能屹立不移﹑從容料量﹕拊循戰士﹐鎭定人心﹔聯絡官民﹐力修守備。該逆偵知防範甚嚴﹐未敢來犯﹔保全要區﹐厥功甚偉。前湖北撫臣胡林翼深重該員﹐商之李續宜﹐於咸豐十一年春間奏調來營﹔一切倚任﹐頗著勤勞。臣在鄂時﹐實所親見。曾國藩亦大加賞識﹔去年四月間﹐復經浙江撫臣左宗棠奏保「堪勝浙江司道之任」﹕眾論允孚。該員學術正大﹐識微見遠﹔上年八月自入臣營﹐諸多劻助。此次保全臨淮﹐心力交瘁。臣未便沒有微勞﹐可否仍照左宗棠所奏「以道員交軍機處記名﹐遇有道員缺出﹐請旨簡放﹐並賞戴花翎」﹖出自天恩逾格』云云。同治二年四月初七日﹐欽奉初三日廷寄﹕『唐訓方所請吳大廷以道員記名之處﹐已諭軍機處遇缺請簡矣』。同日又奉旨﹕『吳大廷著賞戴花翎。欽此』。初十日﹐同唐公赴前敵北蚌埠大營﹔是時﹐苗黨距黑窯相去僅二﹑三里也。十三日﹐返臨淮﹔商之唐公﹐咨請淸江吳漕帥﹝棠﹞派炮船相助﹐以懷遠地爲渦﹑淮交匯之區﹐非水師不爲功也。先是﹐潁上縣與懷遠同日並陷﹔至是﹐苗逆北圍蒙城﹑南圍壽州。蒙城有馬廉訪新貽督兵駐守。壽州則毛牧維翼以饑卒五百與之相持﹔而蔣觀察之純﹑周軍門寬世奉曾相檄援壽州﹐屢次多傷精銳﹐不能解圍﹐其勢岌岌殆哉﹗五月﹐發撚合眾數萬﹐由鄂入皖北﹐越舒﹑桐﹐趨六安﹐余料其必由壽州﹐趨鑪橋以經定遠﹔已而果然。撚首張宗雨困敝已極﹐僞請投誠﹐唐公欲許之﹔而餘策其爲苗逆所誘﹐力爲阻止。張宗雨果以苗逆接入懷遠城中﹐少住二日﹐資送回亳州雉河老巢﹐以分蒙城兵勢。是時營中絕糧數日﹐大有潰散之勢﹔餘多方拊循。每夜四鼓至中軍帳﹐仰天長嘆而已。六月初十日﹐坐萬斤炮船赴前敵。四鼓﹐至黑窯﹐提督張得勝過余舟告曰﹕『林家圩已投誠矣﹐懷遠可以得手』﹗蓋林家圩爲渦﹑淮咽喉﹐不奪此隘﹐懷遠終不可得也。余曰﹕『何據』﹖伊出苗黨投誠稟示余。余見稟中有「沛霖侄苗景開已由圩入懷遠縣﹑返下蔡」之語﹐卽察其僞﹐力戒以宜備﹔張不以爲然。五豉﹐至李家嘴普鎭軍﹝承堯﹞營中﹐張以告普﹔普更以爲眞。余復力阻之﹐不可﹔則勸其預備防敵具﹐勿徒手受縛。並傳水師各營官﹕天明出隊﹐見賊卽擊﹐勿受張﹑普節制﹔其時已將曉矣。將熟睡﹐而聞炮聲震天﹔從者告余﹐謂『林家圩賊果以投誠賺我﹐張軍受傷退﹔幸炮船先受余誡﹐已出不意直趨下洪』。余亟起觀戰﹐但聞炮聲如雷﹔不一時﹐而水師大捷﹐奪獲賊船十九隻﹑擊沈者不計。使張﹑普能信吾言﹐水陸兩路均可獲大捷也﹔惜哉﹗十五日﹐返臨淮﹔卽得壽州失守之信﹐蔣﹑周等軍俱奉曾相檄﹐撤回六安﹔臨淮前敵與蒙城﹐勢益喫緊。乃商唐公謀之曾相﹐調何鎭紹彩四營自寧國回臨淮﹐以資策應。是時﹐苗逆派黨斜出普軍之下﹐於南蚌埠河沿築三壘﹐以阻糧道﹔唐公欲自臨淮派行隊擊之﹐餘力阻﹐不允。至十九日三鼓﹐分布已定﹔余趨寢所﹐告之曰﹕『苗逆善守﹐天气酷熱﹐我軍趨七十里至蚌埠﹐苗伏兵不動。侍至日中﹐我軍饑渴﹐溽暑逼人﹐其勢必退﹔退則苗逆自後擊我﹐取敗之道也。否則﹐我軍一到﹐肉薄攻墻﹐其勢必多傷精銳﹔而賊壘亦卒不可破』。唐公卒不允。余曰﹕『毋已﹐則請派兵先至長淮衛立營﹐次早進兵﹔勝固妙﹐卽不得手﹐而我退守老營僅二十里﹐其勢可不至敗』。唐公允之。二十日﹐臨淮隊至長淮衛﹐並糾合張得勝自上擊下。二十二日﹐兩路並進﹐肉薄登墻﹔果傷二百餘人而還。曹澑集苗黨﹐僞請集練紮營禦苗﹐唐公已給札矣﹔余曰﹕『此詐也﹗苗勢正盛﹐伊等何爲而至我哉』﹗不聽。已而﹐果肆擄掠爲患。七月﹐苗逆復添萬餘人﹐斜出張得勝黑窯之後﹔層層包裹﹐其勢甚危。蓋兩岸賊壘濱河﹐大爲糧道之患。唐公曰﹕『事急矣﹗非子親往一行﹐就近調度不可』。余慨允之。

將行﹐龔智軒大令﹝黼林﹞曰﹕『須坐炮船爲妥。民船猝有變﹐不可恃』﹗唐公以爲然﹐乃函致前敵飛調炮船來臨淮﹐而苗逆已於河中洲宋家灘築營六座﹐並以鐵鎖攔江﹐糧道大阻﹔前敵消息已不可通矣。十二月﹐曾相派外江炮船百隻赴援﹐軍威甚盛﹔餘指示形勢﹐並告以宜水戰﹐先淸賊劃﹐切勿登陸。十三日﹐外江師船自蚌埠進﹐奪獲賊劃十九隻。遂乘勝攻賊陸壘﹐更番疊進﹐皆受重傷﹐其勢幾不能軍矣﹔而前敵缺糧更甚。十五日﹐淸江水師來援﹔唐公命余赴前敵聯絡客軍﹐商運糧之計。二鼓﹐抵蚌埠賊壘下泊﹐賊以炮擊我﹐未中也﹔乃請外江水師助戰﹐而以淸江水師斬關破煉﹐送糧前敵。十五日黎明﹐出隊﹔淸江水師痛擊賊沙洲﹐拔椿斬煉而過。然僅送糧三萬斤﹐只敷兩日之食。而苗逆益加椿﹑加煉﹔並沈民船﹐實以沙土﹐橫亙河中。余請諸將再商運糧之法﹐皆气餒不能任也﹔余乃回營。十八日晚﹐張得勝自賊營偸過﹐來營求救﹔商量至四更餘。二十一日﹐髙寶水師黃鎭開榜來營﹐請救甚急﹔唐公憂甚﹐復請余往。余毅然任之﹐立卽登舟。抵蚌埠﹐詢悉前敵﹐仍議以北岸渡過南岸﹐一齊退下炮船﹐能衝下固善﹔不則燒之﹐不可棄以資敵。張君已率八十死士親至宋家灘東紮卡﹐擬令上游陸師紮卡宋家灘之西﹐緊逼賊壘以牽制之﹔令上游炮船得以專力衝下。余曰﹕『𨿽然﹐張提軍不親回黑窯﹐則北岸無主﹐必亂』﹗乃遣張君去後。髙寶統將請外江水師助戰﹐余乃婉告王提軍吉﹑成提軍發翔﹐俱蒙允諾。舟泊河心﹐密邇賊壘﹐不能成寐﹔四鼓後﹐傳言前敵已撤﹑炮船已燒﹑軍資器械盡行拋棄﹐勇丁傷亡不少。有請余速回者﹔余曰﹕『余行﹐則近於畏葸﹔始俟之﹐以作亡羊補牢之計』。天甫曙﹐有前敵勇丁來﹐詢之果然﹔余仍堅忍不動﹐並畱糧艘﹐擬待諸營取食。至辰刻﹐南岸賊壘豎旗出隊﹐北岸賊距岸不遠﹔余令坐船裝炮首先逆敵﹐而賊馬已東下矣。是日﹐風逆浪髙﹐坐船顚簸。至午刻﹐髙寶及外江水師紛紛下駛﹔余知不可畱﹐又恐臨淮有失﹐乃冒雨歸。二更﹐抵營。或謂某軍與賊私通﹐畱之恐貽後患﹐不畱又恐爲變﹔唐公乃委余辦之﹐並告以如何方妥。余對曰﹕『謹盡力』﹗唐曰﹕『勢已至此﹐吾諸事賴君﹔君乃不下斷語﹐吾誰望乎』﹗余曰﹕『非此之謂也﹔且竭吾力而爲之』。費數日勸諭﹐乃撤張得勝部下譚鎭善夫﹑唐副將萬淸﹑趙副將昌富三營。然謂其通賊﹐吾不敢信﹔謂其久戰膽怯﹑貪戀妻室﹑不能整齊隊伍﹐則彼亦無詞以對矣。

八月初八日﹐婉辭唐公﹐告歸省墓﹐就便勸捐助飼。十一日﹐登舟﹔同行爲秦子仁都轉﹝榮﹞。開行三十里﹐至茅灘泊﹔署鳳陽縣周述人﹝星讆﹞來別﹐並執贄爲弟子。經安瀾集﹑雙溝﹑舊縣﹑盱眙﹐至蔣壩﹑盤壩換船﹔歷雷城﹑泛水﹑髙郵州﹐謁露筋祠。經邵伯﹐過揚州﹐出三■﹝氵義﹞河﹔至瓜洲。出口到七濠口﹐望金﹑焦二山﹐回泊瓜洲。出三■﹝氵義﹞河﹐至儀徵泗源溝﹐換湘鄕釣鉤船。三十日﹐出江﹐過通江關﹔至艸鞋夾﹐泊。九月朔﹐出夾﹐過九袱洲﹔至南京雨花臺曾沅圃中丞大營﹐畱一日。初二日早餐後﹐告辭回舟。初四日﹐過兔兒磯﹐訪楊軍門載福﹐並訪邑子楊生紹銓。初八日﹐過板子磯﹐晤邑人王鳳藻﹔鳳藻爲派炮船送之。十三日﹐由王家洲﹐坐舢舨﹔十四日﹐到安慶﹐妾輩已登舟矣。新知爲江達川方伯﹝忠浚﹞﹑鄧伯昭明經﹝瑤﹞﹑徐毅甫孝廉﹝子苓﹞﹔江﹑鄧二人皆寶慶人﹐徐則合肥人也。二十二日﹐由安慶開行。十月二日﹐至湖口縣﹐復登石鐘山。十三日﹐至黃岡界七磯洪﹐阻風。詢知吾故友吳又桓觀察靈柩已回﹐距此僅十里﹔乃造其室哭之﹐且致賻焉。十七日﹐至漢口。二十一日﹐同劉个亭登黃鶴樓﹐謁胡文忠祠。二十八日﹐過新堤。冬月朔﹐至嶽州﹔龔智軒來會﹐同登嶽陽樓。已而﹐李儲源來﹔初二日﹐去﹔泊君山。初九日﹐至常徳﹐易舟上行。二十日﹐至北溶。許生顯榮授徒於此﹐遣人相邀﹔並謁其祖姑周節母——節母猶道及先大夫之厚徳也。二十二日﹐至辰州。詰朝﹐步行至先父母墓展祭。家人親族紛紛來見﹐以次展謁先塋歸﹔棲墓側賬房。二十五日﹐到家。除夕﹐復與老姊至先父母墓側﹐燔柴以祭﹔歸﹐已二更矣。

自八月二十二日過雷城﹑至冬月朔至嶽州﹐成「馮魯川觀察詩序」一首﹑吳又桓觀察﹑周志甫明經「哀辭」各一首﹑秦太夫人﹑吳府君「墓表」各一首﹑「太史公報任少卿書書後」一首﹑「通蔽論」﹝上﹞﹝下﹞二篇﹑江忠烈﹑胡文忠「行狀﹑「書後」各一首﹑「謝老僕傳」一首。

三年﹝甲子﹞﹐四十一歲﹝是年﹐到浙。冬十有二月﹐「讀易隨筆」成﹞。

正月﹐在沅陵原籍。月杪﹐謁祖墓﹐辭行。

二月初四日﹐登舟。是日﹐風雪所阻﹐行十餘里﹔同行者﹐姊李一人。初八日下午﹐泊北溶﹐離城僅六十里﹔而姊病矣。初十日﹐風雨﹐泊桃源。十二日﹐至常徳。時龍陽陳少海同年﹝景滄﹞將自鼎赴丰﹐知余有二月東下之信——明日啟程﹐先遣人至河幹徧訪﹐而余舟始泊岸﹐欣喜過望﹔同余蓉初司馬﹝祚馨﹔武陵舉人﹞來見﹐畱一日﹐在蓉初處暢談。十四日﹐少海赴灃州。而姊病益重﹐數醫治之﹐未愈﹔幸甥志先來﹐姊欲歸﹐許之。二十八日﹐過嶽州。適遇云夢王璧人刺史﹝佩瑋﹞挈眷赴雲南任﹐因同泊焉。三月初五日﹐舟泊漢陽。初六日﹐黃西春﹝翥先﹞來見。初八日﹐西春來字﹐以喜桂亭﹝昌﹞曾識余於前任鄂臬閻丹初﹝敬銘﹞座中﹐頗有傾慕之意。初九日﹐移舟武昌﹐喜桂亭協領兩次見過﹔比余拜答﹐均未晤。復晤倪豹岑主政﹝文蔚﹔望江人﹞﹑沈師竹司馬﹝葆祥﹔歸安人﹞﹑孫樹人太守﹝振銓﹔巴陵人﹞﹐沈﹑孫同招飲﹔樹人並請下榻糧臺﹐至再﹑至三﹔辭之。初十日﹐回泊漢陽。十二日﹐桂亭來送﹐情意甚殷。十三日﹐解纜。二十日﹐抵安慶。適王子懷侍郎丁憂﹐自京將返吳城寄寓﹐阻風於此﹔不期而遇﹐相向痛哭。次日﹐入城﹐謁曾相﹐並訪唐義渠﹑馬谷山及李眉山﹑徐毅甫﹑莫子偲﹝友芝﹞﹑馮魯川﹝志沂﹞﹑方存之﹝宗誠﹞諸君。二十二日﹐大雨。許令光曙時爲唐客﹐來書極其詆毀﹐幾不自克﹔欲與辯論以明是非﹐子懷侍郎力阻﹐乃止。二十三日﹐侍郎上行﹔余乃遣人將捐項移交榖山﹐與諸友往還論文。二十七日﹐榖山移到文批﹔擬卽日返棹﹐而爲風阻。四月初二日﹐解纜上行。十三日﹐過黃州﹐次七磯洪﹐亡友吳又桓之子峻臣借宅畱居。地居八大股﹐在水中央﹐無市無鎭﹔十五日﹐挈眷居之。先是﹐自辰州登舟﹐日閱「易經」﹐少有論著﹐已積數十條﹔至是﹐乃專力爲之。五月﹐寓八大股﹔天已漸熱﹐早起著「易」﹐至午﹑未止。以後閱「五代史」﹐維日孜孜﹐若忘其身之窮困也者﹔間亦發揮文辭。時撚逆下竄﹐烽火隔江﹔余亦不顧也。桂亭遣人投以蘭譜﹐余亦答之。

六月﹐盧海門﹝灥﹞奉李恕皆書﹐由三河尖間道繞光固﹑麻城達余寓捨﹐堅請赴潁﹔余以他故﹐堅辭不赴海門﹐乃請爲浙行。七月﹐桂亭﹑西春以書來招﹐因便服就之。十九日﹐乘小舟西行。二十日﹐達倉子埠——黃陂界也﹔畱連五日。二十六日﹐返寓。先是﹐因代辰州里人捐輸﹐部照未得﹐不能旋裏。前遣僕人王三赴臨淮請領﹐並致書當事諸友﹔僕去月餘﹐今始旋寓﹐仍系空歸﹐爲之悵悵﹗獨鄭東甫自浙兩次來書﹐以左公厚余﹐再四相招﹔李眉生亦以浙中來者﹐俱道左公盼余若饑若渴﹐力勸赴浙。東甫爲余薦拔﹐知己之感固應如此﹔若眉生﹐於傾軋成風﹑小人嫉忌之時﹐獨拳拳關注﹐非近人所易有矣。八月﹐暑猶未盡﹔每晚涼﹐輒作五言古詩一首﹐以資陶遣。十七日﹐西春自黃州來﹐傳述桂亭之意﹐勸速赴浙。十八日﹐同西春赴桂亭黃州大營。二十日﹐同西春遊赤壁﹔山川如故﹐而亭閣僅存灰燼。斷碑殘碣﹐悵惘久之﹗二十一日﹐桂亭饋兼金爲贐。是日﹐返寓。三十日﹐祭亡友吳又桓靈櫬。九月初三日﹐登舟。初四日薄暮﹐抵黃州﹐晤西春﹑桂亭。初五日午刻﹐抵巴河﹔左子仁軍門﹝光培﹔湘陰人﹞畱晚餐而歸。初七日﹐讀「易」六十四卦﹐已有論著﹔乃讀「系辭上傳」。初八日﹐泊九江。以書抵蔡芥舟觀察﹝錦靑﹔時署九江道﹞﹐請給船票驗行。十四日﹐抵蕪湖﹔讀「系辭下傳」。十五日﹐過金陵﹔晚抵鎭江。十八日﹐就原舟赴蘇﹔讀「說卦傳」。二十三日﹐抵蘇州。二十六日﹐讀「序卦」﹑「雜卦」等篇。二十八日﹐抵嘉興。晤署守許雪門同年﹝瑤光﹞﹐知馬榖谷山巳升浙江巡撫。二十九日﹐作「雜卦象傳合解」。

十月初二日﹐抵杭州。初三日﹐鄭東甫以馬來迎。是時﹐東甫寓糧道楊石泉﹝昌浚﹞署﹐因拜石泉。坐次﹐東甫來見﹐石泉畱住署中。初五日﹐謁左宮保﹐並訪夏韜甫先生﹝炘﹔太平當塗人﹞﹔仍歸糧署。初六日﹐江筱城司馬﹝紹華﹔湘陰人﹞來晤。午後﹐歸花牌樓寓所——雪門之別宅也。是日﹐閱「朱子全書」。初七日﹐署臺州守劉蘭洲來見﹝璈﹔臨湘人﹞﹐李卓如別駕﹝煐﹔元和縣人﹞托東甫約余會飲。初八日﹐潘小浦司馬﹝紀恩﹔婺源人﹞﹑鄭東甫招飲。晚間﹐小浦送到韜甫「景紫堂全書」並其弟嗛甫校勘「兩朝剝復錄」﹑「先撥誌始」諸書﹔蓋皖南遺老博古之君子也。初十日﹐韜甫先生來訪﹐攜余文三冊而去。十四日﹐韜甫先生來書﹐並爲拙著跋後﹐極蒙獎借。已而﹐陶宅誠司馬來﹝鴻勛﹔寧鄕人﹞。十八日﹐重讀「蒙卦」。知朝廷以拏獲幼逆﹐左公封一等伯﹑蔣薌泉方伯賞騎都尉世職。二十二日﹐許雪門來自嘉興﹐代述蔣方伯之意﹔以其護理撫篆﹐聘余助之。是日﹐薌泉招飲﹐並申前語﹔以曾托楊石泉代白宮保故也。二十三日﹐赴韜甫處暢談﹔而宮保招飲﹐意甚勤懇﹐不媿故交。二十四日﹐蔣方伯送關聘至﹐並托雪門道意﹕交卸後﹐派人護送入閩往就宮保。二十八日﹐出望山門﹐送宮保督師赴閩。傍晚﹐抵聞家堰﹔宮保招飲﹐散已三更矣。﹝十一月﹞十三日﹐蔣護撫爲治居屋於五聖堂﹔移眷屬居之。長至日﹐讀杜工部詩「年年至日長爲客﹐忽忽窮愁泥殺人」﹔竊以窮愁不足道﹐而瞻戀松楸﹐不能不增旅人霜露之感。二十八日﹐「讀易隨筆」成﹔嗣後擬治「孝經」。先是﹐二年過三山峽﹝繁昌縣境﹞﹐購得「知不足齋叢書」﹐有日本所傳古文「孔傳」﹔玆柳範吾大使﹝徽桐﹔長沙人﹞復送今文「鄭注」﹐遂決意爲之。

臘月初四日﹐同傅少卿員外﹝澤鴻﹔湘鄕人﹐辛酉拔貢﹞﹑李蘭生大令﹝必昌﹔臨川人﹞﹑吳梅泉太守﹝作梁﹔歸安人﹞遊西湖﹐晤楊石泉糧儲﹑薛慰農太守﹝時雨﹔全椒人﹐現任杭州府知府﹞。十七夕。蔣護撫將卸篆﹐余遂回寓。是日﹐奉札委辦通省忠義局務。十八日﹐馬榖山接浙撫篆。除夕﹐約余蓉初司馬度歲。是日﹐百感交集﹐因細考古今文「孝經」及山陽丁儉卿﹝晏﹞所輯唐元宗及司馬溫公﹑範祖禹三家之注以克之。

四年﹝乙丑﹞﹐四十二歲﹝是年﹐到閩。春二月﹐「孝經古今文輯論」成。夏四月﹐奉旨簡放福建鹽法道。冢孫永繩生﹞。

正月﹐寓杭州﹔以浙江吏事﹑兵事﹑水利﹑減漕四事啟告中丞。初六日起﹐注「孝經古今文輯論」。初八日﹐奉左公延平大營札調﹐中有「熟諳戎機」等語﹔往見中丞﹐中丞已函致左公畱余在浙﹐並屬蔣薌泉方伯﹑楊石泉廉訪加函關說。初八日﹐題薛慰農太守「雲煙過眼圖」五言律詩八首。十六日﹐薌泉方伯接左公營務處夏小濤﹝獻綸﹞來書﹐已奏調四人赴閩﹕首周壽珊﹝開錫﹞﹑次鄙人﹑次胡雪巖﹝光墉﹞﹑次張聽庵﹝樹菼﹞。二十日﹐與織造恆仲年﹝延﹞定交。題錢塘丁松生茂才所藏「黃石齋先生墨迹」。二十六日﹐登舟﹐藩﹑臬﹑運﹑道﹑府﹑縣各官曁織造均出望山門河幹﹐登舟相送。其賃船及薪水各事﹐則皆方伯所預備也﹔家眷尙畱杭州。二十八日﹐過富陽﹔而署湯溪令陶宅誠舟亦至。二十九日﹐蘭溪令江筱城拏舟來送﹐遇之江心﹔因同泊桐廬城外。三十日﹐同筱城﹑宅誠泊釣臺下﹐盤桓竟日。二月朔﹐過嚴州﹔魏直齋﹝諭義﹔桂陽人﹞觀察來見。初二日﹐泊蘭溪﹔宅誠先在此榷釐﹐款畱一日。初三日﹐守雪。初四日﹐解纜﹐宅誠拏舟相送﹔至十五日﹐始依依而別。是日﹐過龍遊縣﹔成「李恕皆太淑人八十壽序」。初七日﹐抵衢州﹔謁南闕裏﹐瞻仰聖師﹑聖母像。是日﹐「孝經古今文輯論」成。初八日﹐馬中丞遞到左公書﹐允余畱浙。十三日﹐大雨﹐過姚嶺﹐再過仙霞關﹔成七言律詩二章。十四日﹐過楓嶺﹑五顯嶺﹐則已入浦城縣界矣。十五日﹐過仙陽﹔行二十五里﹐黃太守琨望﹑周大令鼐及典史來迎。又五里﹐入城﹐住梁茞林中丞花園。十九日﹐抵延平大營﹐謁左宮保。二十一日﹐力薦黃西春﹝翥先﹞﹑韓旭初﹝承暄﹞可用﹔左公從之﹐實時札調。二十七日﹐奉宮保札﹐赴省會辦軍需稅釐局務。

三月朔﹐抵省﹐居軍需稅釐局。四月初八日﹐得宮保委署鹽法道信。十一日﹐奉札﹔閩中大小官皆以閩鹺疲敗﹐萬難整頓爲余危。十三日﹐接篆。二十九日﹐自作字免節壽門包﹐並裁浦下關軍工廠驗船陋規﹔若到任辦差與到任規費﹐則奉札時已通飭禁止矣。是日﹐妾王氏自杭州過寧波﹐由海道來。

五月朔﹐傳各商館辦酌議設立南臺課釐局﹐試行釐﹑課並抽之法。初三日﹐各商館辦來﹐以抽鹽釐不便爲言﹔並有云「裁革陋規﹐伊等並不感激」﹗蓋委員所得者微﹐各商所漏者巨也。壽山大怒﹐余請攺日再議。次日﹐復傳館辦來﹐法語﹑巽語無一不到﹔商人始知官商相近之意﹐允攺票運。十二日﹐題「張佑之方伯遠祖與化通判殉難記跋」一首。十五日﹐成「請攺票運稟稿」﹔其稟日﹕『竊某因現辦官運﹐亟須趕籌銷配﹐業於四月二十一日縷稟憲鑑在案。伏念視事以來﹐已及匝月﹔凡閩省鹺務﹐無不博采旁諏﹐悉心體察。原期整頓疏通﹐仰酬知遇。無如全綱頹壞﹐已入膏肓﹔僅事補苴﹐無從著手。蓋其積獘相沿非一日﹑並非一端﹐其所從來者漸矣﹔請爲我憲臺詳陳之。查福建鹽課﹐國初定制﹐歲僅徵銀八萬五千四百七十兩。雍正元年﹐各場委官監管﹐地方官隨處設卡﹐委員收稅﹔先完課而後給單﹐聽其配運售賣。至乾隆七年﹐奏定盈餘銀十四萬一千七百六十九兩﹔較之原額﹐增至兩倍。後因歸商辦理﹑劃地分售﹐卽以當年所收稅銀作爲引額。此法一變﹐商之浮費遂增﹐鹽之營銷遂隘。後人補偏救獘﹐朝令暮更﹔於是分而爲官幫﹑爲商幫﹑爲縣澳官銷。引滯﹐則責令各商代銷﹔舊商欠帑﹐則勒令新商攤補。迨道光年間﹐一變爲僉商﹑再變爲試辦﹑三變爲官運﹐而鹽法之敗壞極矣。今以西路商幫論之﹐一商倒幫﹐分派各商代課﹔課額愈多﹐成本愈重。又加以規費之需索﹑流交之帑息﹑海溪之險阻﹐虧折坐耗﹐不數年而貲產蕩然﹐倒罷相繼﹔𨿽有善者﹐無如之何﹗此商力之不可救者﹐一也。商幫倒懸﹐篷額無人認配﹐則又變爲官運﹐以補不足。試辦之初﹐尙能認眞經理﹐報有盈餘。迨其後官盡視爲利藪﹐開消挪墊﹐虛抵搪塞﹔辦運者惟扣費以入私橐﹐督銷者則賣私以取盈餘﹐而課額太懸。於是■﹝扌毀﹞報失水﹑搶毀等情﹐上下分肥﹐獘端百出﹔遂將國家成本日銷磨於冥昧之中﹐而莫可究詰。此官運之不可救者﹐一也。縣﹑澳各幫距場較近﹐收私賣私﹐習爲固然﹔其始地方官姑爲隱忍﹐久之官勢寖衰﹐私梟寖熾﹐遂於埕私﹑場私﹑包私﹑船私﹑幫私﹑引私之外﹐復有糾黨持械﹑明目張膽之擔私與官爭利﹑與商爲讎﹐莫敢誰何﹗流毒以至今日﹕此縣﹑澳之不可救者﹐一也。福﹑興﹑泉﹑漳各府二十一廳縣﹐謂之官幫﹐向皆歸縣徵收﹔毋論已未徵存﹐均應按日計算﹐責令完課﹐久著定章。柰州﹑縣畏難苟安﹐任人包辦﹐名曰「贌戶」——贌戶者﹐館辦之別名也。一﹑二刁悍之地﹐不敷徵解者﹐間或有之﹔而其中大獲盈餘者﹐亦不乏人。乃因甲年所收之錢﹐必待乙年奏銷﹔遂相承以二﹑三分抵兌藩庫軍需冒銷無著之款﹐避免革職處分。其餘則盡飽姦囊﹐攘爲己有。𨿽歷任鹽道嚴札頻催﹐而抗延不交﹐竟成積重難返之勢﹕此官幫不可救者﹐一也。各場員有督曬﹑配運之責﹐卽有緝私﹑修坎之勞。今以場署大半無存﹐官坎莫考﹔遂不畱心整頓﹐惟挾帶鈴記髙居省垣。遇有海私進口﹑商人收買運銷﹐各場員則冒認場分﹐指私爲官﹐截角收費﹐藉圖糊口﹔以致埕坎全廢﹐徧地皆私。濱海之民﹐又皆麤鄙近利﹐竟不知場員爲何官﹑配鹽爲何事﹖肆無忌憚﹐糾眾橫行﹕此場務之不可救者﹐一也。夫鹽爲天地自然之利﹐綜核國家全年財賦以四分計之﹐鹽居其一焉﹔惟爲大利之所在﹐卽爲大獘所由生。故𨿽軍興十餘年﹐閩省被禍較他省爲最輕﹐閩省鹽課亦較他省爲最少。而篷額可懸﹐私人必不可去﹔國課可缺﹐私費必不可除﹕日引月長﹐馴至全綱將盡「易」曰「窮則變﹐變則通﹐通則久」。閩省鹺務之窮﹐至斯極矣﹔若不速籌變通之方﹐何以克濟庫儲之急﹗職道檢查咸豐元年戶部奏﹕「閩省商疲引滯﹐請飭該督撫督飭司道在於就場徵課﹑按包抽稅二條﹐詳細妥籌﹐擇一可行之策﹔另議章程﹐據實具奏」。已奉兪允﹐迄未奏復。至咸豐三年﹐又據閩人禦史蔡徵藩條陳「閩省鹽務請復收稅舊章﹐按照現商完課數目﹐攺收場稅﹑關稅」一折﹐又奉敕下該省督﹑撫詳悉妥議﹐切實具陳。後經前督﹑撫憲奏請將續例懸額七百五十餘篷﹐試行招販辦運﹔往返札行﹐積牘盈尺﹐迄無成功。職道查兩淮攺票之案﹐皆在平世﹔一經通變﹐課額日盈。卽近年皖﹑浙被兵之後﹐商散民窮﹔舉行票運﹐釐﹑課並抽﹐亦復有裨軍餉。閩省僻在海陬﹐山水險阻﹐𨿽非商賈輻輳之區﹔然資富能訓﹐以十閩之眾熙來攘往﹐究與別省人丁廖落者有間。況西路各幫舊商猶在﹐官幫﹑贌戶倚此爲生。若能廣示招徠﹐攺行票運﹐除釐﹑課外﹐一切亢費槪予裁除。再飭各場員駐場督配﹐並於各府﹑州﹑縣設立局卡﹐重抽販私﹔開設官行﹐勻配銷數。下游一帶產鹽地方﹐凡濱海擔夫及廣﹑浙船販皆素以買私爲業﹐法禁久弛﹐刁悍成風﹔擬俟全省肅淸﹐請以凱撤之水陸雄師量移海上﹐藉示彈壓﹕俾知詟栗畏懷﹐庶可一勞永逸。職道固不敢謂確有把握﹐輕議更張﹔然目擊全綱盡頹﹐再爲因循﹐必致額懸課絀。縱使飲冰茹蘗﹐而於國計無補﹐卽寸心何安﹗連日會督官運局員曁現存各商悉心講求﹐酌擬攺行票連﹑釐課並抽章程。理合據實瀝陳﹐仰祈察核﹗如蒙允準﹐並懇據情入奏﹐試辦一年。限內盡徵盡解﹐免計分數考成﹔俾得竭力殫心﹐以籌補助於萬一』云云。十八日﹐得家書﹐兒子以四月十七日生子﹔命名永繩。二十一日﹐得李春樵﹑丁松生由杭州寄來拙集刊板﹔蓋薌泉方伯所捐貲也。二十二日﹐赴南臺設立課釐局﹐得簡放鹽道信。二十四日﹐成「請免商人帶輸八十餘萬兩詳稿」﹔蓋課繼以釐﹐用商力不能不卹商艱也。

閏五月初七日﹐成「革除鹽道浮費稟稿」﹐又成「贈壽山」七言律詩一章。十四日﹐籌劃下府鹽務辦法﹑整頓西路幫館各事。二十七日﹐考試鰲峯﹑鳳池兩書院月課﹐親加校閱﹔招取優等生童來署面試﹐分別獎勸﹐並具酒食以款之。

六月十六日﹐作「裁革西河﹑浦下兩關私費﹐請提耗羨津貼辦公稟稿」。二十一日﹐分致各局卡幫館書﹐以公事相惇勗。

七月﹐鹽務漸有起色﹐而余積勞已病脾﹐不思飲食月餘﹔任事之難如此。初十日﹐韓旭初來自辰州。遣彭光藻赴石碼設局﹐撤漳龍等廳州縣鹽務攺歸局辦。

八月初七日﹐遣韓旭初赴泉州辦課釐局﹐亦如石碼之法。至是﹐權操自上﹐歷年廳縣侵挪之獘爲之一空。十八日﹐成「徐樹人中丞七十壽序」。

七月﹝﹖﹞﹐正考官丁濂甫﹝紹周﹞僕少自京來閩。初四日﹐審定大穆溪盜案一起﹔以先奉中丞札代辦臬司故也。初六日﹐入闈充監試﹔擬作「闈墨」一篇﹑「試帖」二首。十五日﹐成「壽山本生母任太夫人壽序」。十七日﹐成「壽山嗣母許太夫人壽文」﹐又成自序「小酉腴詩鈔續編」文。二十四日﹐成「上左公」七言律詩二章。二十五日﹐成「悼王子懷侍郎」七言律詩一章。﹝囗月﹞﹝﹖﹞十一日﹐出闈。十五日﹐赴鹿鳴宴。二十四日﹐奉左公轉行部札豁免商欠帶輸﹐已邀允準﹔獨駁「票運」爲不可行。二十八日﹐頂覆部駁攺票原議﹐層層折詰。左公據以入告﹐字字堅辣﹔末段剔開中丞﹑鹽道﹐專以禍福自任﹔尢見擔當。

臘月﹐作一變通海運告示。跋梅伯言「石瑤臣傳後序墨迹」。初七日﹐楊仙萼﹝鼎勛﹞書來﹐欲執贄爲弟子。除夕﹐淸查徵收課﹑釐實銀﹐較前任已逾兩倍有奇﹔殆非始願所及矣。劉蘊山茂才﹝其淸﹞從浙江來﹐執贄爲弟子。

五年﹝丙寅﹞﹐四十三歲﹝是年﹐在閩。夏﹐兒子文元入縣庠。秋﹐「福建票鹽誌略」成。冬十月﹐赴臺灣任。是月﹐奉旨調補臺灣兵備道。十有一月﹐賞加二品頂戴﹞。

正月﹐得左公克復嘉應州信﹐而「長髮」盡矣。爲故友江筱城作詩序。十九日﹐三從侄文銘來自辰州。二十三日﹐奉左公札﹐頂覆部議駁攺票運一疏竟荷特旨嘉獎允準﹐不交部議。三十日﹐作「福州訓士課程」。

二月朔﹐赴南校場監試武闈。十八日﹐左公自粵凱旋。二十日﹐赴撫署﹐飲鷹揚宴。是月﹐招書院門人林星賡﹑張亨嘉﹑陳慶禧三孝廉來署讀書﹐資以膏火﹔並爲閱攺藝文。

三月二十三日﹐作「裁革西河關未盡陋規」及「札諭」。

四月初二日﹐成「益陽胡文忠叔父贈光祿春藻公墓志銘」。初四日﹐作「請緩徵鹽商積欠帑息稿」。初七日﹐得兒子文元書﹕三月初一日﹐取進科試縣學第二十一名。十八日﹐作「請奏免鹽商帶輸詳稿」。二十一日﹐以鹽課贏餘籌添鳳池書院膏火﹐令與鰲峯相埒。

五月初二日﹐成「楊仙萼母氏元太恭人五十壽序」。初六日﹐成「送鄭心雅之任全椒序」。

六月初﹐爲同安令白海仙作「雙溪書院並建考棚記」。十六日﹐作「侯官縣翁蘭畦﹝學本﹞祖母墓志」。二十六日﹐考試鰲峯﹑鳳池兩書院月課﹐擇其佳者自校之﹔招覆﹐獎賞如前﹐並諄諄訓以義利之辧。

七月初六日﹐試辦票運一年期滿﹐奏銷詳冊上院。綜計課﹑釐雜款竟六十萬三千有奇﹐不特近數十年鹽務所未有﹐卽自有福建鹽務以來亦未有如此之起色也。余方憐憫商力拮據﹐而各商咸無怨言﹐並爲立長生祿位於天后宮。先是﹐楊子恂﹝仲愈﹞庶常欲勸捐重修西湖李忠定公祠﹐請余爲之倡﹔余謂不必勸捐﹐願獨任之。至是﹐福州舉貢生監復請余重修道山朱子祠﹐余亦任之。

八月初﹐各商以余將調臺灣﹐先曾合詞吁畱﹔左公未允。至是﹐復送萬民牌﹑傘——並下裏江紳耆因與商人爭訟﹐吾爲秉公處置論理﹐合應如此﹔而紳耆以爲歷年積獘一朝除之﹐甚加感激﹐亦送萬民牌﹑傘。二十六日﹐新立楚軍靖海營﹐將帶赴臺灣任也。

九月初六日﹐得左公調督陜﹑甘信息﹔卽謁左公﹐辭調臺灣﹐未允。重陽節﹐門下士鍾笠云﹝大鈞﹞﹑葉敷恭﹝大遒﹞﹑林礪勤﹝星賡﹞﹑張燮鈞﹝亨嘉﹞﹑陳秋帆﹝鴻波﹞五孝廉﹑葉芑恭﹝大湜﹞選拔﹑沈亦帆﹝穎超﹞廩生﹑張慶濤﹑黃常經﹑楊雪立﹑施絢諸生餞余蒙泉山館——福州府城勝境也。王荔丹﹝葆辰﹞孝廉請爲弟子﹐辭之﹔而待以賓友之列。十六日﹐奉札調補臺灣兵備道。二十六日﹐卸鹽道篆﹐移寓姚宅。「福建票鹽誌略」成。

十月初二日五更﹐夢遊朱子祠﹔蓋余所捐修而功未竣﹐故夢中猶記之也。楊仙萼太守來執贄。初九日﹐起程東渡﹐文武傾城走送﹔而壽山及小濤復請畱一日﹐允之。十一日五鼓﹐開行﹐阻風柏秋。十三日﹐泊南日澳﹔時猶在福淸界也。成「畱別壽山」七言律詩二章。十四日﹐至莆田之安海﹐守風一日。十七日﹐抵臺灣﹐從行者妹張﹑妾王﹑三從侄文銘﹑甥李繼曾﹑甥女張妹。入城﹐寓海東書院。十九日﹐成「通飭各屬潔淸自愛各抒己見札稿」﹑「曉諭全臺軍民士商示稿」。二十一日﹐接篆﹔盡革陋規﹐並免辦差。二十二日﹐成「諭嘉義土豪吳志髙﹑劉徳元諭稿」。二十四日﹐遷至道署。

自是﹐早起閱「近思錄」﹐辰刻辦事﹔未後﹐閱親兵技藝。二十九日﹐觀風。﹝十一月﹞初二日﹐月課。初八日﹐調取觀風月課優等生童面試。十一日﹐出榜。撰「訓士告示」。十二日﹐坐堂﹐獎賞生童。十五日﹐成「通飭府廳縣淸理獄訟示稿」。二十日﹐作「祭徐樹人中丞文」。旋奉左公札﹐以籌餉出力﹐蒙恩賞加二品頂戴。連日作「調補臺灣道並賞二品頂戴謝恩」並「到任日期」曁「奉上諭責成鎭道實力經理條陳大槪情形」各折稿。訪施進士瓊芳﹐定明年海東書院主講之約﹔前人所屢請而未肯從者也。

十二月初﹐成「福州李忠定公祠堂記」﹑「諭彰化舉人蔡鴻猷﹑生員陳玉盤札稿」。初十日﹐遣吳子俊帶隊之彰化。十八日﹐定「籌議海防稟稿」。二十六日﹐訊參將林鵬程﹑遊擊陳兆熊互訐口供﹔案纏已久﹐省中疊次委查而未能結﹐以一堂了之。二十七日﹐南路三屯屯弁﹑隊目爲立萬民傘﹐並立「海嶠福星」扁額﹔以屯餉至余到任嚴催﹐始能領得故也。作楊臥云﹝希閔﹞所訂「李忠定公年譜序」。先是﹐彰化有拒捕戕官之案﹐首夥要犯未獲﹐該令撤任畱緝﹐始獲案犯數名﹐以陳文爲首犯定讞﹔由府轉詳﹐將處決矣。舊例﹕決犯必由道過堂畫供後﹐方行處斬﹔陳文過堂﹐泣訴其冤。余檢捲牘﹐首犯的系陳魯﹐陳文其黨﹔誅之無詞而誣爲首犯﹐則不服。發府覆訊﹐府執前讞者再﹐並請由道項目奏報了事。余再駁斥﹐必得首犯治之乃已。久之﹐首犯未得﹐該縣遂將該犯「案由」盡行更攺﹐倒塡年月﹐通詳大吏﹔暗中屬托人在省打點﹐爲規避處分地步。果奉撫部札飭﹐以該犯情證確鑿﹐卽由道就地正法﹐自行奏報﹔余守初議愈堅﹐將前後情節明晰詳復。撫部無柰何﹐奏明飭令該縣勒限緝拏正犯﹔而陳文之罪無可謝﹐其枉則已伸矣。又新左營勇丁因黑夜觀劇﹑調戲良家嫠婦﹐被鄰右羣毆﹐翌日而斃﹔鎭軍及營官﹐必欲得犯抵命﹐飭臺灣縣嚴拏。該令多方購獲在場肆毆者一名﹐欲擬抵﹔余謂「律有故殺﹑擅殺﹑誤殺之條﹐情罪迥別。彼特隨眾共毆﹐未必有故殺之心﹐當以誤殺論」﹔而案乃定。余之不忍妄僇一人﹐類如此。余未東渡之先﹐臺灣紛紛思亂﹔至冬防﹐更甚。幸視事兩月﹐人心大定﹔結盟樹旗﹑地震風災並未竊發﹐各營亦無噪餉者。鄙人藉此藏拙﹐可謂天幸矣﹗

六年﹝丁卯﹞﹐四十四歲﹝是年﹐在臺灣﹞。

正月﹐成「新修道山朱子祠記」一首﹐又成「黃席聘侍禦家傳」一首﹔定「水陸兵制」﹑「義學章程」。二十日﹐拜發「晚稻收成」並「附陳辦理地方情形」一折﹑一片。二十三日﹐成「陳孺人傳」——錢唐髙望曾之妻也。先數日﹐商請劉鎭軍帶勇赴五虎寮緝拏著匪﹐並派臺邑白鸞卿﹑嘉邑鄧宗堯﹑鳳邑吳本傑同行訊供。是日﹐鎭軍回﹐就地正法者七人﹔而曾文溪向之劫案層出者﹐至今絕矣。成「抄輯時人古文小序」一首。

二月﹐作「訓士訓民錄自序」。調取書院超等生員陳月三﹑施學珍﹑孫如林﹑盧元亨﹑方炘至內署面試﹐黜去陳﹑施二生之文理不符者﹐而抄襲之風少減。跋自輯曾侯相﹑左爵督及時人「奏疏」各一首。

三月﹐成「籌攺海防奏稿」。十一日﹐遣黃西春帶本部與新左營同赴學甲莊搜捕餘匪﹐而以士人朱必昌爲向導﹔次日﹐得朱必昌受傷之耗。該莊麇集萬餘人﹐洶洶欲鬥﹔幸鄧令宗堯趕至﹐呵斥之﹐乃散﹔然犯無一獲也。復用白令言﹐招嘉紳陳熙年往學甲助之。而美國總兵官費與駐廈領事李讓禮來見﹐以該國有輪船名「羅妹」者至鳳山瑯嬌洋面遭風擊碎﹐船主等登岸被磈礧山生番殺十二人﹐欲爲興兵報復﹔其气甚銳。內憂外患﹐萃於一時﹐亦甚費手矣。余再四開導﹐夷酋欣然而去。閱日﹐吳子俊自彰化親解僞大都督趙戇來郡﹐卽屬其前赴學甲調和黃西春與新左營毛副將惠徳等。二十一日﹐得報學甲拏得正犯四名﹐誅之﹔官威自此伸矣。二十三日﹐復得西春書﹐與吳子俊﹑鄧子敬攻破漚汪匪莊﹐獲賊甚夥。閱日﹐又攻西港仔匪莊﹐得著匪一名﹔立誅之。

四月四日﹐西春等自學甲撤隊回。成「剿辦土匪奏稿」。是時久雨﹐心常鬱鬱﹐默禱於天﹔至二十二日﹐始得放霽。二十四日﹐奉去冬批折回﹐尙蒙獎借。次日﹐於「剿辦土匪奏疏」外﹐作附片稿。是月﹐新任吳督派人來臺密查﹐余置若弗聞

五月二日﹐拜發「修造戰船拏辦土匪」並「自陳辦理情形」兩折﹑一片。十四日﹐作「合眾國兵船至瑯嬌報復生番奏稿」。是日﹐接行知﹐奉旨加按察使銜。次日﹐卽作「謝恩奏稿」。接壽山﹑筱濤書﹐兩院新來﹐於前任事大有更攺。是時﹐全臺紳商知省中大吏意在報復左公宿嫌﹐因爲牽制鄙人之計﹐知余有意求退也﹐合辭臚余治績﹐赴省吁畱﹔余峻卻之。十四日﹐澎湖紳士以賑濟迅速﹑民沾實惠﹐臺商以土匪斂戢﹑商旅暢行﹐來送牌﹑傘。近日又傷亢旱﹐恐誤晚稻栽種﹔正擬設壇祈禱﹐次日大雨連綿﹕天人相感之理如此﹐益用寅惕。成「臺陽書事」五言古詩一首。每日十一月﹐新添詩課﹐皆面試﹐親爲指點﹔自此臺灣諸生詩學大進﹐差爲一快。及見省中舉動﹐畏夷如虎﹔而於貪鄙昏憒之夫﹐無不獎進﹕又不禁爲之悶悶也

七月二十二日﹐奉到六月十二日批折。二十九日﹐作「早稻收成」一折﹑一片奏稿。

八月初九日﹐奉到「洋番交涉」批折回﹐而李領事亦至。吳制府以余前書力陳生番不可剿﹑夷人不足畏之狀﹐大怫其意﹔奏明責成鎭﹑道辦理。是時﹐余早圖引退﹐坐此羈絆﹐未便上陳。乃謀之劉簡靑﹝明燈﹞鎭軍﹐與督委前鎭曾輯五﹝元福﹞﹑臺防王柳莊﹝文棨﹞會同領事李讓禮前往圖之﹔而自畱鎭守全臺﹐並爲籌劃軍餉。二十日﹐成「寄周壽山」七言律詩一首﹐又成「送劉个亭」七言絕句一首﹐並上「乞病」之稟。其時﹐天熱事逆﹐體已憊矣﹔成五言律詩一首。

重九日﹐送黃西春之鹿港廳任﹐成「送行」五律四章。十三日﹐余峙亭來自艋舺﹐述及滬尾何酋爲霖凶橫﹐謀奪樟栳之事﹔紊亂二百年軍工廠舊章﹐殊堪痛恨﹗然大吏畏夷﹐無如之何。因默授機宜﹐令峙亭回艋相機圖之﹐以求保全地方﹔匪直樟栳一事巳也。連日外間議論瑯嬌一案﹐李酋反爲番子求和﹐而劉鎭不允﹔余正憂其貪利忘害。十八日﹐簡靑移軍大繡房莊﹐以剿﹑撫兩策相決﹔余乃手陳「不可剿」五條以覆之﹐力主和議﹐禍福願獨肩之。次日﹐曾輯五書來﹐洋番和議已定局矣。未三日﹐而督﹑撫密函謂「布國有輪船於同治三年在臺灣梁各口遭風失淺被搶﹐人贓未獲﹔欲仿照美國瑯嬌故事﹐願以兵船助剿來相恫愒」。毋論此案已據前臺灣府陳芍亭﹝懋烈﹞查覆「並無「梁各」地名﹐亦無布國洋船被搶之事」﹔就令有之﹐何以事隔三年﹐復翻成案﹗夷人之狡悍固可惡﹐而大吏之巽懦更可恥也﹗

十月朔﹐王柳莊自瑯嬌回﹐述及李酋頗有勾結生番﹐賄通閩﹑粵客莊之事。余早逆料及此﹐曾致書柳莊設法破之﹔柳莊能從吾言﹐未墮李酋之計。若簡靑一味主剿𨿽系虛聲﹐然生番與客莊愚而昧事﹐必眞以爲官兵不能相容﹐反不如夷人之愛我﹔其後患乃更大耳。日來省中小人藉端傾陷情狀大露﹐而臺中巧滑從而應之﹔悲憫之懷﹐恨不獲質諸彼蒼﹗否則﹐將掛冠而去矣。二十五日﹐自定「旌表節孝奏稿」。蓋舉報節孝﹐例由督﹑撫﹑學政會題﹔余憫臺俗淫佚﹐故破例由臺徑奏﹐以省經費而期迅速﹔有裨與否﹐不敢計也。欲上第二次「乞病」稟﹐而前「乞病」之稟甫上﹐正值全臺紳商公呈吁畱﹐兼督英﹑撫部李乃優批慰藉﹐不準引退。

冬月初四日﹐赴彌陀寺﹑城隍廟﹑上杭街﹑保安宮各義塾面閱捐設義塾幼童工課。十六日﹐作三次請病假稟。十八日﹐獎賞各塾幼童﹐各歡欣叩頭而去。

十二月﹐查覆布國洋船被搶之事﹐聽督﹑撫如何咨呈總理衙門能使布國聽從甚好﹔否則﹐聽之亦不懼也。連日亢燥鬱蒸﹐久於臺地考均恐有地震之災﹔余夜半焚香吁天﹐願以身獨受其罰。初七日﹐竟得大雨﹐地气宣泄﹐無虞震動矣﹔爲之寅感不已。先是﹐英將軍兼署督部﹐得餘二次「乞病」之稟﹐準予內渡就醫﹔催議瑯嬌設官添汛之事﹐必自余定之。余不喜設兵﹐而劉鎭則謂非設兵不可﹔以將軍催議不能延緩﹐乃摭拾與署府葉峭巖﹝完元﹞前議﹐少設塘汛營兵以應之﹐而佐以屯弁﹑屯丁﹐或無大礙也。十一日﹐覆巴陵吳南坪﹝敏樹﹞先生書﹐並「次去夏見懷」七律元韻一首。十三日﹐面試教讀楊元鴻取課幼童﹐亦多能成誦者﹔孰謂臺人獨愚﹐亦由無好官倡導於上﹑無明師益友切劘於下﹐故墮於荒陋耳。次日﹐復召幼童﹐當堂獎賞之。十九日﹐定「續辦土匪奏稿」。二十二日﹐成「書事」五古一首﹐又成「贈福州某某」七律一首﹐以紓牢憤。又成五古兩首。

是年﹐全臺安靖﹐南北千餘里道路通行﹔紳商士民無不歸功鄙人﹔而不知鄙人此一年中﹐因省中有人圖報左公宿嫌﹑藉端掣肘﹐吾之志厄而不得伸者多矣。嗟乎﹗天實爲之﹐謂之何哉﹗

七年﹝戊辰﹞﹐四十五歲﹝是年﹐在閩。冬﹐「臺灣進退志」成﹞。

先是﹐除夕﹐得嘉屬後大埔葉陽春山外匪徒結會行劫之稟。余料其必爲大土豪吳志髙作眼綫也——緣志髙近頗斂戢﹐而嘉義在城紳士恨其舊惡﹐謀之鄧令﹑劉鎭圖之﹔陽春﹐志髙中表親戚﹐察知消息﹐故爲此以探鎭﹑道之意﹔或又言其入內山以爲巢穴者。余憂劉鎭﹑鄧令之輕舉妄動也﹐故於稟中批示明切﹐一破其疑﹑一杜其勾結內山之計﹔且俟相機圖之﹐以爲穩著耳。委嚴令成儀署嘉義篆。拜發「晚稻收成」一疏﹐又「請旌節孝」一疏。

二月﹐成「送黃西春」五言古詩四首。定「保舉剿辦土匪及辦理合眾國與傀儡山洋番交涉案奏稿」。望日﹐成「雜感」五古一首。十七日﹐護道梁守來臺。十八日﹐交卸。二十日﹐臺郡郊商迎余長生祿位借奉於水仙宮﹐演戲慶祝。又以余去在卽﹐有涕下者。次日﹐赴安平祭江神。歸過水仙宮﹐正各商供余長生祿位於殿中而演戲於廟外﹔鄙人視之﹐不覺涕下矣。又有淡水廳在籍布政使銜捐職道員林占梅再四求見﹐緣伊有重案懸擱數年﹐抱病來城﹐力求昭雪﹔不料余卽交卸﹐聞耗神魂俱喪。黃莊氏一案﹐亦積年未結﹐奔赴來城﹐欲及余在臺爲之了當﹔甫至而余已卸事。若輩固蒼黃若失﹐鄙人亦撫心怦怦。又次日﹐滿城紳衿士子以余長生祿位﹑衣冠奉迎遊城﹐並以鼓樂隨之﹔本署書役亦供長生祿位於公廨。二十四日辰刻﹐出城﹔沿街香案排於店內﹐滿城紳商士子送至離城十五里之安平﹐並有送至海邊﹑亦有登舟出洋至四艸湖相送者﹔鎭﹑道及文武各官亦同送至安平。午刻﹐乘船出海﹐至四艸湖上船。二十五日﹐阻風﹔夜半﹐開行。二十八日午正﹐抵番船埠﹐寓上杭街福森春棧﹔東道主人﹐則楊子恂太史也。

三月二日﹐周壽珊﹑夏筱濤邀赴馬尾見沈幼丹﹝葆楨﹞中丞﹐小住三日。初八日﹐遷居三牧坊公館。十四日﹐送壽珊等赴滬采辦軍米運津門﹔其時撚蹤已至天津﹐徵兵四集故也。未幾﹐沈幼丹中丞奏報鄙人病痊﹐以提調船政爲請﹔奉旨允準。與梁禮堂﹝鳴謙﹞吏部訂交。同孫少彭大令閱視道山朱文公祠﹐余所捐修也。

四月﹐從楊臥云處借得所臨「劉海峯批抹壯海堂稿」臨之﹐閒出己意﹐斷其是非﹔又臨臥云所臨「梅伯言圈點五代史記本」﹐並跋於後。

閏四月﹐從臥云處借得「魯山木文集」閱之﹐新城之倡爲古文詞者。又借得姚惜抱「莊子章義圈識評注」臨之﹐於所購「莊子翼」上並系跋語。二十一日﹐壽珊自滬歸﹐敍及相侯曾公於鄙人頗爲眷眷﹐亦知前此之佑唐爲非﹔事久論定﹐不能誣也。

五月初三日﹐邀同壽珊﹑臥云﹑禮堂﹑笠云宴於小西湖﹔壽珊成七言律詩一章﹐次韻和之。又題徐淸惠書「於淸端在柳州羅城與友人書」卷子。又次壽珊和臥云「客感」原韻七律一首﹐又和壽珊「用杜公詠懷古迹韻」五首﹐並成「徐淸惠公墓志銘」。

六月十二日﹐奉督院行知﹐前在臺灣保舉文武各員已準部咨奉旨允準。又代沈中丞作「祭江神土神文」。緣船臺濱江爲大潮汛所嚙﹐築石堤禦之﹐屢成輒毀﹔沈公自請嚴議。自爲文祭江神﹑土神之後﹐石堤成而船臺無恙矣。二十四日﹐又感寒疾。適接總理各國事務衙門書﹐催予回任﹔以臺灣道缺最緊要﹐不能任意由外委署﹐幼丹中丞爲設法畱之。從臥云處假得「太乙舟山房文集」閱之﹐蓋守惜抱家法者。

七月﹐爲卡頌臣﹝寶第﹞中丞題「我園話別圖」卷子﹐又撰「陳氏二烈婦傳」。從臥云處借得吳仲倫「初月樓文鈔」閱之﹐文體潔而不蕪﹑屈而不突﹐議論亦有根據﹔於古文可謂能知正法眼藏者矣。作「同裏陳玉海孝子傅」。

八月﹐閱「朱梅崖文集」。又從臥云處借得張臯文「茗柯文集」﹑「大雲山房文集」﹐從禮堂處借得「沈果堂集」閱之。二十日﹐復同劉个亭﹑章子亮﹑吳子俊遊鼓山﹐畱詩別去——其詩長善甫﹝慶﹞協領刻之喝水巖石上。成「李恕皆觀察墓志」一首﹐又作「諸曁農夫包立身傳」。甫成﹐忽奉飭催回臺灣本任諭旨﹐並飭查劾劉鎭不職之狀﹔而余知臺灣事多掣肘﹐斷難成功﹐已先一日稟請開缺矣。次日﹐復感寒疾。病中再稟求開缺﹐兩院優批「慰畱」﹐並俱親臨勸慰﹔余以病﹐辭不見。三上稟求開缺﹐詞更迫切﹔督院復遣心腹長善甫﹝慶﹞協領﹑楊楚云﹝在元﹞中軍來勸﹐復堅辭之。旋聞兩院已代奏請開缺﹐而劉克庵﹝典﹞中丞書來﹐決計請余入關﹐共圖補救。

先是﹐幼翁有請余爲輪船統領之議。重九日﹐與禮堂同定章程十條﹔禮堂屬艸﹐而餘潤色之。一﹑定官制﹔一﹑定廉餉﹔一﹑定操練﹔一﹑定日期﹔一﹑定賞罰﹔一﹑定修整﹔一﹑定運儎﹔一﹑定分段﹔一﹑定巡緝﹔一﹑定探報。禮堂又艸「輪船請設統領疏稿」﹐余附參管見而潤色之﹔洋洋大文也。

十月﹐臥云處借得「魏叔子日錄」閱之﹔叔子蓋志於文﹐而求幾於道者也。禮堂以詩相贈﹐亦賦七古一章答之。閱「朱竹垞文集」﹐乃悟筮法以本卦爻辭爲斷﹐積疑爲之頓消。十五日﹐挈眷居番船埠麥晴川花園﹐風景大佳。閱閻氏「尙書古文疏證」﹐略有進處﹔從此﹐將治「尙書」。二十四日﹐聞余開缺折已奉旨允準。是時﹐「臺灣進退志」成。十六日﹐率章子亮﹑張小齋曁舊僕周三元登「美也駕」輪船﹔二十日﹐抵上海﹐寓陜甘采運糧臺。次日﹐往龍門書院訪劉融齋﹝熙載﹞中允。道遇方存之﹝宗誠﹞﹐卽過存之寓邸﹔存之贈「儀衛軒文集」﹑「姚惜抱年譜」﹑「遊定夫文集」﹐閒一翻閱﹐各識數語。又得閱存之「續編古文」﹐爲小跋遺之

二十七日﹐搭「快也堅」輪船﹔十二月初二日﹐抵漢口。次日﹐過江訪何小宋﹝璟﹞護院﹐畱晚餐﹔未終席﹐叩城門而歸。詰朝﹐仍回漢日﹐阻風三日。初八日﹐爲予初度﹔風息﹐開行。晚泊金口﹐成七言律詩一首。舟中閱「胡文忠遺集」一過。十二日﹐至嶽州﹐吳松巖贈以李次靑所撰「國朝先正事略」﹔棖觸身世﹐忽忽不樂。因三分日力﹐以一分閱「漢書」﹑一分半閱「先正事略」﹑半分閱「惜抱古今體詩」。望日﹐舟次益陽泉交河。詰早﹐訪周壽山﹔而雨雪載塗﹐風狂如虎。行半日﹐僅五里許﹔乃寄書壽山。次日﹐壽山來談竟夕。十九日早﹐壽山歸﹔舟繞沅江西上。成「贈沈幼丹中丞」七律兩首。二十五日﹐泊常徳﹔成「憶臺灣」七律一首。壽山自益陽專足投詩﹐次韻答之。二十七日﹐補成「小除」七絕一首。除夕﹐舟次桃源掛榜山﹐泊。是日﹐陰雨滂沱﹐气象慘淡﹐成七言古詩一章。

小酉腴山館主人自著年譜卷二

沅陵吳大廷﹝桐云﹞

八年﹝己巳﹞﹐四十六歲﹝是年﹐赴陜﹔旋回閩中。秋﹐「沅陵吳氏宗譜」成。冬﹐女孫寶珍生﹞。

正月初三日﹐成「儀衛軒文集序」一首。初六日申刻﹐抵茅庵﹔登山﹐謁先父﹑母墳墓。酉刻歸家﹐孫男永繩已牙牙玉立矣﹔而老屋數椽﹐漸已頹敗﹐竟無托足之所。閱數日﹐往後山掃墓﹔適接劉克庵中丞催赴陜西之書。十六日﹐復往拜雙親墓﹐以次徧謁祖墓。閱數日﹐登新建文昌閣﹔形勢據一郡之勝﹐決其必發科目。適漵浦舒河槎﹝其錦﹞廣文﹑辰溪劉幹臣﹝永建﹞廣文來﹐皆二十年老友別而未見者

二月﹐劉个亭邀飲於鳳凰山﹔余舊時讀書處也。作「傳家至寶」﹐課兒工課。初九日五鼓﹐大雨﹔不忍與老妻﹑女﹑媳作別﹑乘間登舟。十二日﹐至桃源﹔晤郭蘭生﹝世欽﹞孝廉。十四日﹐泊常徳﹔邵陽周琳圃﹝秉圭﹞太守及其子賓卿已來此相候久矣。二十五日﹐泊沙市﹔畱書與王子壽﹝柏心﹞刑部。二十七日﹐盤堤﹐走小河。三十日﹐至黃家嶺。

三月朔﹐至河洋﹐易舟。初四日﹐抵鍾祥義河口﹔吳子俊畱住二日。初七日﹐子俊同行。初十日﹐抵樊城。十五日﹐先遣章子亮赴閩。二十三日﹐過河南淅川廳。自樊城舟行至此﹐閱「唐詩別裁」一過。二十四日﹐抵紫荊關﹔途中閱王船山先生「讀通鑑論」四卷﹐頗有奇辟創解﹐未經人道者。

四月朔﹐抵龍駒寨﹔局員黃澤浦備公館以待。初三日﹐抵商州﹔謁四皓祠。初六日﹐過秦嶺﹔拜韓文公祠。又訪碧天洞——藍橋極髙之山﹐俗名爲湘子廟也。次日﹐過七盤坡。初九日﹐進西安長樂門﹔沈吉田﹝應奎﹞﹑朱蘭田﹝瑛﹞先後來見。次日﹐晤袁小塢﹝保恆﹞學士﹐復晤王孝鳳﹝家璧﹞京卿於關中書院。同子俊遊西安府學碑洞。次日﹐訪翁玉孚﹝同爵﹞方伯﹑英伯文﹝奎﹞廉訪﹑楊��﹝光澍﹞太守。十三日﹐同子俊赴三原縣﹔畱行李於西安﹐令張小齋守之。次日﹐謁克庵中丞於大營。時方因公與左公相忤﹐人頗惶惶﹔余爲力解之。克翁以余來有裨大局﹐維縶甚殷。十六日﹐辭﹔赴幹州。次日﹐抵營﹔左公極依依故人之意。二十二日﹐克翁之弟劉朴堂﹝倬云﹞太守來見﹐意甚懇摯。二十五日﹐奉左公委「督辦駐陜軍需」之札﹐吉田仍攺爲提調。張子衡﹝嶽齡﹞廉訪來自汧陽﹐出「鐵瓶」詩相贈﹐且乞序言甚力。其時住營十日﹐左公亦時以克翁不能和衷爲言﹔余又力解之。二十七月﹐辭赴三原﹐反復關說﹐督﹑撫之嫌盡釋﹔克翁款畱久住﹐而余不能侍矣。

五月朔﹐自三原啟行﹔晚﹐抵南院制府行臺——卽駐陜軍需局也。甫行文知照各營﹑各局曁地方官﹐忽奉左公轉行沈中丞奉調﹐時已奉廷寄諭知湖南巡撫劉昆飭催余回閩襄理船政﹐不得延誤等因﹔蓋不知余已至陜也。初七日﹐林穎叔﹝壽圖﹞方伯來﹐始訂文字之交。時以軍餉支絀﹐建議樊城抽收鹽釐﹔先令子俊回襄陽。十二日﹐爲擬「抽收河東鹽釐疏稿」﹔援古證今﹐詞旨頗暢。十五日﹐同陳澱生﹝乃瀚﹞太守遊大﹑小鴈塔。次日﹐遊灌園﹔西安城中﹐園林僅有之境也。又從筱塢處得閱董香光所臨「淳化閣帖眞迹」十卷﹐差爲眼福。成「吳氏先墓表」一首。其時﹐左公以疏力舉鄙人主河東鹺政﹔疏云﹕『至西北餉源素絀﹐本無可開之源﹔然古今才臣籌餉贍軍﹐每多取資鹽務。就陜﹑甘而論﹐陜食河東之鹽﹑甘食花馬池鹽池之鹽﹐各有引地。頻年回﹑撚土匪肆擾﹐陜﹑甘徧遭蹂躪﹔花馬池鹽池之鹽﹐因路梗不能暢行。每鹽一斤﹐須價百數十文﹔甘之殘黎﹐時苦淡食。臣擬俟北路之兵進至花定﹐卽當妥爲辦理。其河東之鹽𨿽頗暢銷﹐鹽價仍形昂貴。西安市價﹐每鹽一斤﹐須錢七十餘文﹔幹州市價更貴﹕軍民苦之。而河東場產不旺﹐捆掣時形短絀。臣聞河東一道﹐除每年正﹑雜各款開銷﹐浮費竟至一百餘萬兩之多﹔而應解甘餉五十二萬兩﹐則積欠甚巨。一任呼號惇促﹐從無一次大批旺解者。查河東鹽務﹐本系先課後引﹔庫款現存至五十餘萬兩﹐縱不能全局通籌﹑隨時接濟﹐亦豈可坐視饑軍待潰﹐不展一籌﹗乃該道則必俟一年而始開甲綱之銀﹐遞年積壓﹐儼成定例﹔殊不可解﹗前任道員楊寶臣廉倨有聲﹐不曉事理﹔現任道員李慶翺鄙詐成性﹐惟解鉆營﹕宜乎陜西之鹺務不能振興﹑甘肅之餉源日形涸絕也。臣前在閩﹑浙﹐因鹽務敗壞至極﹐奏調道員吳大廷署福建鹽道﹔變法疏銷積引﹐力除中飽。通計一年徵獲銀六十餘萬兩﹐而商民稱便。臣去閩後﹐照章收課﹐聞每年仍可四十餘萬兩﹕足徵「理財在於用人」﹑「有治人而後有治法」﹐古語匪虛。河東鹽道一缺﹐若能廉能勤愼如吳大廷者委任而責其成功﹐則浮費必裁﹑正課必裕﹐效可逆睹﹔而甘餉亦期其實濟矣。臣因餉事奇絀﹐焦灼萬分﹔偶有思慮所及﹐不得不瀝陳於君父之前﹐不自知其有當與否﹖謹據實附奏』云云﹔其意甚殷。然余已奉旨飭令回閩﹐遂上書左公﹐婉辭南歸。

六月朔﹐得左公覆書﹐準令回閩料量赴天津驗船事竣﹐再行西上。初二日﹐成「曹君殉難記」一首。克翁﹑筱塢均各饋贐﹐卻之。初五日﹐自西安南下﹔初八日﹐過商州。初十日﹐抵龍駒寨。次日﹐登舟﹐過紫荊關。十四日﹐過老河口。次日﹐抵襄陽。十六日薄暮﹐渡江﹐阻風。十八日﹐開行。二十三日﹐抵漢口﹔範鶴生來自武昌﹐畱住三日。二十八日﹐登輪船。

七月朔﹐抵滬上。成張子衡「鉞瓶詩鈔序」。復與劉融齋中允相見﹔道徳之气﹐靜對久之﹐使人之意也消。初六日﹐由輪船赴閩。十一日﹐抵番船埠寓。閱日﹐捐俸千金﹐寄本邑爲鄕﹑會試賓興之費。二十六日﹐赴黎召民﹝兆棠﹞觀察之召﹔十年舊識﹐余薦以作替人者也。

八月初﹐楊臥云代艸「宗譜」成﹐仍自爲訂正。其時壽山復攜眷來閩﹐勸之入隴﹔十七日﹐別去。二十六日﹐同沈中丞等祭告天后﹐卽迎其神牌供奉「萬年淸」船上﹔並祭江神﹑土神。申正展輪﹐率船北上。管駕官﹐爲副將銜南澳遊擊貝錦泉﹑黃丞維煊﹑張縣丞家■﹝氵循﹞﹝小齋﹞﹑文案委紳林弼士﹝毓良﹞﹔伴行者爲周琳圃。

九月初二日﹐抵滬。初三日﹐蘇臬李眉生﹝鴻裔﹞同年來訪﹔別已五年矣﹐而情意彌厚。初五日夕﹐送壽山登舟赴隴。十一日﹐展輪出吳淞口。十五日﹐泊煙臺﹔故人厚庵之子成雨林﹝印﹞來見﹐並出余所寄若翁書札見示。午後﹐開行。暴風忽起﹐三晝夜不休﹔汽壚損壞﹐其勢甚危﹐貝將出新意修整。十九日﹐風少定﹐展輪。二十日﹐進大沽。二十一日﹐泊紫竹林。謁同年崇地山﹝厚﹞侍郎﹐訪天津道周琳粟﹝家勛﹞同年﹑陳仲荃﹝翰芬﹞觀察。二十八日﹐寄曾侯相書﹔其時候相方督畿輔。是日﹐奉旨委崇侍郎勘驗「萬年淸」輪船。

十月初二日﹐崇侍郎登「萬年靑」船。初四日﹐始抵大沽口。詰早﹐出攔江沙外演炮。演操畢﹐乘風進口﹐回泊大沽﹔侍郎登岸覆奏。初七日﹐同黃丞﹑貝將曁張小齋乘車北上。初九日﹐入都﹔晤軍機夏芝岑﹝獻綸﹞同年。次日﹐謁鄭筱珊﹝惇謹﹞大司馬﹑同年許星叔﹝庚身﹞鴻少﹑同寅陳子敬﹝欽﹞農部——二君一直軍機﹑一爲總理各國事務衙門總辦。訪閩人黃濟川﹝貽揖﹞中翰。歸憩寶慶館。又次日﹐訪同年朱敏生﹝智﹞鴻少﹐爲頭班軍機領班﹔閣讀江蓉舫﹝人鏡﹞同年﹐爲二班副領班。十一日﹐進內城﹐謁見恭邸﹐極蒙優待﹔暢談至時許﹐始辭出。復謁寶佩蘅﹝鋆﹞大司農﹐是大軍機而當國者﹔談至兩時許﹐巳戌刻矣﹐辭出。憩楊理庵﹝泰亨﹞太史寓。次日﹐謁譚竹崖﹝廷襄﹞大司馬﹔總署之堂官也。訪左翼總鎭榮仲華﹝祿﹞都護﹐歸憩理庵宅。次日﹐訪閣讀學希虞臣﹝凱﹞﹑座師花松岑﹝沙訥﹞——冢宰之令嗣也。訪舊友銘鼎臣﹝安﹞閣學﹑同年成竹坪﹝林﹞光祿——蓋新得總署堂官者。十五日﹐訪郭子新﹝錫銘﹞助教。出城﹐復訪朱敏生﹝��﹞﹑潘伯寅﹝祖蔭﹞少宰﹔憩芝岑處。次日﹐訪閩人林錫三﹝天齡﹞太史同年。又次日﹐軍機二班領班朱修伯﹝學勤﹞光祿召飲﹐始獲把晤﹔復赴己酉值年諸同年之召飲於芝岑處。歸憩興勝寺。明日﹐與黃子壽﹝彭年﹞太史相見﹔彼此聞名久矣﹐而今忽同居寺內﹐幸何如之﹗十八日﹐謁見倭中堂﹐謙待有加。次日﹐謁李蘭生﹝鴻藻﹞侍郎——今上之師傅也﹔觀其風度端凝﹑器識嚴重﹐的是端人。次日﹐入內城﹐到內閣總拜同僚。帶黃﹑貝二人赴總理衙門相召之約﹐而堂官譚大司馬﹑毛旭初﹝昶熙﹞總憲﹑董永卿﹝恂﹞大司農﹑成竹屏光祿僅延余入見內花廳﹐談片時散。竹屏同年復遠送余﹐遂邀至東文案處﹐請與黃﹑貝二人相見﹔面加獎勵。二十一日﹐訪同鄕黃恕皆﹝倬﹞侍郎﹐並謁沈經笙﹝桂芬﹞總憲。次日﹐飲酒醋局恆仲年﹝延﹞家。是日﹐接曾侯相書﹐於福建鹽道﹑臺道兩任極蒙獎借﹐並云官聲在江南卽逖聞之﹔蓋不通書者已六年矣。二十三日﹐赴同年楊禮南﹝秉璋﹞學士之召。次日﹐二班軍機復公宴於湖廣會館。訪同年景劍泉﹝其浚﹞學士。又次日﹐南齋翰林己酉同年黃孝侯﹝鈺﹞﹑乙卯同年歐陽用甫﹝保極﹞﹑孫子壽﹝貽經﹞﹑李若農﹝文田﹞公宴未終﹐赴鄭筱珊大司馬之召。二十六日﹐林心北﹝拱樞﹞邀赴天寧寺會飲。次日﹐頭班軍機復公宴於湖廣會館﹔燈下﹐又赴李菽彥﹝常華﹞同年﹑毛申甫﹝鴻圖﹞同僚之召——二人皆總署總辦﹐皆官戶部以海關道員待簡者也。次日﹐江蓉舫見召。與故人秦澹如﹝緗業﹞觀察相晤﹐飲酒極歡﹔秦逸亭﹝炳文﹞繪「宣南話別圖」相贈。次日﹐赴袁子久﹝保齡﹞中翰之召﹔酒半﹐文大冢宰﹝祥﹞引見於內室﹐陳子敬陪。子敬復括餘言﹐稟請恭邸傳見具錦泉﹐獎以袍褂﹑荷包﹑小刀等物。

冬月朔﹐貼「出都」二字於門。與黃子壽談論時事﹐極相得。午後﹐過門人賈如亭﹝春暄﹞主政處﹐與子敬談海畺大計。初三日﹐芝岑來訂蘭交。周琳圃餞於東興居﹔酒罷﹐諸友復走送至沙窩門外而別。初五日﹐至天津﹔貝將已於是早赴大沽口去矣。次早﹐乘輿抵大沽口﹐河已成冰﹔貝將昨赴大沽﹐卽駛赴攔江沙外去矣。憩海關委員髙淇之處。初九日﹐同小齋﹑弼士自大沽乘車走滄州﹑鹽山﹐入山東武定濱州。是夕﹐有紅燈引路﹐過萊州黃縣。行十有三日﹐至煙臺。二十二日﹐登「萬年淸」船﹐展輪南下。二十五日﹐抵滬。時劉蘊山已從浙來滬﹐本定二十八日啟行﹔劉融齋中允畱飲。飲畢﹐與蘊山﹑弼士﹑小齋過邑廟湖心亭。二十八日﹐決計啟行﹔而船上水勇被搶﹐復畱一日。次早﹐登舟。

十二月朔﹐抵寧波﹔黃芍巖﹝少春﹞軍門來船相訪﹐並約次日戲筵﹐辭之。未刻﹐進城﹐答拜芍巖。初五日﹐泊鎭海。初七日﹐至馬尾﹔往見沈中丞﹐遂乘小輪船回梅花道旅寓。十八日﹐蹴居馬尾山上﹐遂畱此度歲。

是年﹐周曆十一省﹐往返數萬里﹔成詩一百十餘首﹐工力較前大進矣。

九年﹝庚午﹞﹐四十七歲﹝是年五月﹐赴津。十月﹐到江南上海。春二月六日﹐納姬劉氏﹐蘇州人。夏﹐「劉海峯古詩選」成﹞。

正月﹐成「題瑞芍軒詩鈔」五律二首﹑「閩海歸裝圖」七絕一首。評點「國朝二十四家文鈔」一過。上倭相國書。

二月初三日﹐奉督﹑撫﹑將軍﹑船政大臣會奏委赴天津驗收閩米十萬石札子﹔此差屢辭﹐不獲。初六日﹐納姬劉氏﹔蘇州人。蹴居水流灣之半野軒﹐閱「讀史方輿紀要」﹑「海運考」﹑「禹貢錐指」總論及凡例﹑「海國圖誌」。

三月朔﹐成「英薌巖制軍七十壽序」﹑「送卞頌臣中丞回籍迎養序」﹐閱劉靜修﹑楊椒山兩先生詩文。晤劉炯甫﹝存仁﹞﹔時自甘肅奉差回省﹐得閱其「篤舊集」﹑「屺雲樓詩選」﹑「寄懷周壽珊甘肅」七律一首。

五月﹐手抄劉海峯五言古詩﹑七言古詩各若干首﹐序之。省城地震。二十三日﹐自馬尾登「萬年淸」輪船﹐率諸委員赴滬﹔韓旭初與焉。成「送別曲」一首。得天津民人戕殺法國領事曁各國夷酋男女二十一名之信。黃子穆﹑貝敏修二人皆熟夷務者﹐聞天津信﹐皆畏懼不敢去﹔余心鄙之﹐決計前往。

六月初八日﹐展輪。初十日﹐泊煙臺。十二日﹐進大沽口。次日﹐泊伍家嘴。成「柬劉融齋中允」七律擬古詩五首﹑潘伯寅七律二首。十四日﹐抵津。楊見山﹝峴﹞同年來見﹐備道曾相盼望甚殷﹔其時奉命來津查辦津案﹐遂卽往謁﹐並晤其幕客吳摯甫﹝汝綸﹞直刺。閱日﹐曾相枉過﹐並召貝將見之。又數日﹐摯甫書來﹐曾相有畱辦教堂案之意。得晤陳荔秋﹝蘭彬﹞主政。已聞夷人要挾﹐有開兵端之意﹔遂見曾相﹐力請調兵防備﹐先發制人﹔允之。二十四日﹐起著「讀書隨筆」﹔蓋處亂時調心之法也。而夷酋仍肆要挾﹐彊以必不可從之事﹔曾相復欲畱余襄辦﹐並令代擬復法酋照會。又以書與曾相﹐勸其力持正論以拒邪謀而備豫不虞﹐以爲可戰﹑可和之地。次日﹐曾相召與計事﹐復力言之﹔曾相於是乎有定見矣。

七月﹐成「津門感事」五律四首。初五日﹐毛旭初﹝昶熙﹞大可空奉命來津會辦津案﹐通商大臣崇地山侍郎所奏請者﹔謁見後﹐得晤吳子健﹝元炳﹞學士﹑劉云生員外﹑陳子敬郎中﹑惲杏耘觀察諸君﹐相與縱論夷務。曾相並稱余別後不但學問﹑經濟長進﹐卽作人亦甚長進之語。成「秋夜不寐」五古一章﹑「盼方存之不至」五古一章﹑「銀河待渡圖」五古一章。晤曾相﹐又稱余有豪傑气﹑有不避艱險之志﹐爲近時罕有。又成「津門寓內」五律一首﹑「盼家書不至」五古一章。二十六日﹐丁雨生﹝日昌﹞中丞自蘇州奉命來津幫辦津案。又成「醉後放歌」七古一篇。臨楡王小琳﹝紹元﹞自籍來見。

八月﹐方存之自保定來﹐同飲曾相處。成「中秋」七律一首。次日﹐存之來﹐極言津案辦理之非﹐而咎曾相之不能納言﹑用人﹐語意切直——蓋指曾相用地山侍郎之言﹐將府﹑縣奏交刑部治罪﹔用雨生中丞之言﹐徧拏津民議抵兩事。此兩事誠爲失體﹐余曾力言之﹔曾相頗似采納。自朝廷屢派大臣來津﹐余遂不便再參末議矣。二十七日﹐李少荃﹝鴻章﹞協揆自西安來﹐新調直隸總督﹔曾相仍回兩江﹐會逢江督馬榖山被刺開缺故也。

九月﹐晤史繩之﹝念祖﹞﹐是介方存之來見者﹔年𨿽少﹐而頗慷爽可造也。初七日﹐曾相奏報閩米運竣﹐代某聲明受恩深重﹐不敢仰邀議敍﹔而另片奏調江南綜理輪船操練事宜﹐極其推重。疏云﹕『前任福建臺灣道吳大廷﹐於同治七年在臺灣道任內因病呈請開缺﹐回籍調理。八年三月﹐經沈葆楨奏請起用﹐奉旨諭知湖南巡撫飭令迅速回閩襄理船政。該道病痊﹐遵旨復出。以八年七月到閩﹐旋經督解「萬年淸」輪船赴津請驗﹐本年又經奏派運米赴津驗收。臣查該道學問淵邃﹐才識閎遠﹔前因李續宜奏調來皖﹐常在臣營﹐卽擬儲爲國家異日之用。後入浙﹑閩﹐睽隔數年。此次來津﹐適臣查辦津案﹐屢與接晤﹔見其學益精﹑才益煉﹐議事尢有通識﹕洵堪勝艱巨之任。目下沿海防務亟宜籌備﹐閩﹑滬兩處鐵廠成船漸多﹐而未嘗議及海上操兵事宜。該道熟悉船政﹐於兵事﹑洋務講求有素。近來南北往返﹑屢涉重洋﹐不畏艱險﹔擬請調至江南﹐綜理輪船操練事宜﹐微臣稍資臂助。該道久駐閩廠﹐閩﹑滬亦可聯絡一气﹔於整頓海防﹐實有裨益』云云——十二日批回﹐奉旨允準。重九日﹐登天津玉皇閣﹐成七律二首。二十三日﹐送曾相入覲﹐至楊村而歸。二十七日﹐別天津。二十八日﹐登「萬年淸」船。

十月朔﹐抵煙臺。初二日﹐展輪。有無數大魚﹐貌均奇怪﹔向南拜舞﹐與船相近者半時。俄而逆風大作﹐船極顚簸。初五日﹐抵上海﹔得沈幼丹中丞丁艱﹑督撫奏委鄙人與夏筱濤代理之信。十九日﹐晤上海道塗朗軒﹝宗瀛﹞。二十四日﹐劉姬自福州來。二十九日﹐張氏妹﹑王姬曁外甥女﹑侄子新來自福州﹐暫憩陜甘糧臺。

閏十月初三日﹐挈眷遷居大東門外花衣街寓。初四日﹐至吳淞﹐看花旗大兵船演炮。點定「魯山木文集」﹐成「曾相六十壽序」。十六日﹐率梁寵亭﹝榮錫﹞乘馬莪園﹝復震﹞總戎所帶「操江」船赴江寧。十八日﹐泊瓜洲口﹔易舟赴揚州﹐抵鈔關。翌早﹐謁見曾相。旋回瓜洲﹐晤曾劼綱﹝紀澤﹞﹑李眉生。二十日﹐抵金陵下關。二十一日﹐進城﹔寓甘露庵﹐洪琴西﹝汝奎﹞﹑周漸逵﹝玉鴻﹞來見。晚﹐謁曾相﹐商議公事。次日﹐孫琴西﹝衣言﹞﹑勒少仲﹝方錡﹞﹑梅小巖﹝啟照﹞﹑張芑堂﹝福年﹞﹑淩曉南﹝煥﹞﹑賀幼村﹝緒蕃﹞來。二十六日﹐往謁吳竹如先生﹝廷棟﹞﹐蓋一生宗程﹑朱者。次日﹐再見曾相。二十七日﹐復至曾相處﹐辭行。二十八日﹐乘金蓉齋﹝榮﹞都司所帶「測海」輪船。午刻﹐泊焦山下﹔登松寥閣﹑枕江閣﹐憑眺久之。二十九日﹐回滬。

冬月朔冬至﹐開局﹔擬定「專畱「操江」﹑「測海」二船泊滬操練稿」。校定「耶溪文翼」。成吳竹如先生「拙修集」﹑「山木居士集」書後各一首。定「操練章程」四條。成「輪船制造操練問答」﹑「中國駕駛輪船應用洋人抑用華人問答」各一篇。

十二月﹐閱王白田先生「朱子年譜」。得閩札﹐以鄙人運津之役﹐奉旨交部從優議敍。同陳荔秋﹑容蒓甫﹝閎﹞至虹口看花旗兵船。十八日﹐感冒﹐寒嗽大作。二十二日﹐範鶴生來自杭州。成「翻譯外國書籍議」一篇﹑「司馬溫公功名論書後」一篇。畱鶴生度歲。

十年﹝辛未﹞﹐四十八歲﹝是年﹐在上海。夏六月﹐次孫永緒生﹞。

元旦﹐謝客。閱「昌黎集」。成「送範鶴生回鄂」五言古詩一章。得曾相札﹐第四號輪船成﹐令余綜理具報﹔卽委金都司榮管帶﹐而「測海」船攺委徐參將傅隆試帶。初四日﹐率「操江」﹑「測海」﹑「威靖」三船出洋操練槍炮。舟中﹐閱王漁洋「唐人萬首絕句選」。十三日﹐復率「測海」﹑「威靖」兩船至川沙演炮。十七日﹐登「威靖」船。十九日﹐至金陵﹔謁見曾相。次日﹐謁鄭筱珊大司■﹝寇﹐女代攴﹞﹔系奉旨會訊馬制軍刺案者。晤獨山莫子偲﹝友芝﹞孝廉﹔蓋別已六年矣。二十七日﹐回滬。二十九日﹐閱「測海」洋槍隊。

二月朔﹐閱「操江」操炮。初三日﹐妾王氏﹑妹張曁甥女輩乘「測海」回籍﹔骨肉分離﹐惻惻殆不自勝。十一日﹐成「泰誓﹝中﹞」一篇﹐成「送李儲源回巴陵」五律一首。次日﹐成「泰誓﹝下﹞篇」。十八日﹐赴蘇州﹔舟中成「讀韓昌黎上陸祠部員外書書後」一篇。二十日﹐抵蘇州﹔成七絕四章。次日﹐謁張子靑﹝之萬﹞中丞﹐晤何子貞﹝紹基﹞太史。飲李眉生廉訪處。二十三日﹐遊虎邱。成孫琴西「遜學齋文集」序﹐成「蘇州雜詠」五首﹑「與王少鶴書」一首﹑「自蘇州回上海」七律一首。二十七日﹐回滬後﹐成孫文靖公「泰云堂集」序。

三月﹐成「牧誓篇」。初十日﹐成「武城篇」。十九日﹐成「洪範篇」。二十四日﹐成「旅獒篇」。二十七日﹐率「威靖」﹑「測海」出洋。次日﹐至普陀山。操演槍靶畢﹐過前寺﹐上佛頂山﹔過後寺﹐至梵音洞。屬「威靖」天文司招毅生﹝錫恩﹞測日﹑經緯度數﹐復用速率表測每半時行船之里數。次日﹐過銅沙﹔命「威靖」操泰西陣法行船﹐打靶。

四月初三日﹐至吳淞﹐閱操槍隊﹐回滬。次日﹐登「恬吉」船看操﹐各技俱皆純熟。初九日﹐作「編隊伍」﹑「聽號令」﹑「嚴紀律」﹑「勸功名」四絕句﹐訓輪船水師。十四日﹐成「金縢篇」。望日﹐赴吳淞﹐閱法夷鐵甲兵船。成「容蒓甫邀飲一栗庵」五古一章。二十四日﹐成「大誥篇」。次日﹐作「札威靖管帶船主訓練稿」。二十六日﹐率「恬吉」﹑「威靖」出吳淞﹔閱操畢﹐黜去「威靖」正﹑副炮手之濫充者。次日﹐至銅沙試炮﹐飭天文司用測量法求彈子之遠近里數。因思英國水師陣法必用羅盤爲標準﹐方合度數﹑方得四正四隅合成圓形﹔以語天文司招錫恩﹐頗謂不謬。遂率二船復至銅沙﹐如法試演﹔排日復分閱各船槍炮隊伍。三十日﹐回滬。奉曾相行知﹐吏部調取引見之案﹐曾相特疏奏畱﹔謂「海上用兵﹐創始甚難﹔非精心果力﹐不能訓練就緒﹕未便遽易生手」。並稱「大廷奉旨徵召復出﹐與自報病痊者不同。應請免其送部引見﹔並請俟訓練有成﹐免其坐補臺灣道缺﹐請旨破格錄用」等因﹔奉旨允準。

五月初九日﹐成「微子之命篇」﹑「寄範月槎」五言律詩一首。成「康誥篇」。二十五日﹐率「威靖」赴崇寶砂﹐較準炮法。二十六日﹐泊普陀﹔成五言絕句一首﹑「捕■﹝虫折﹞魚謠」五言古詩一首。二十八日﹐避暑前寺﹔成「普陀舟中晚景卽事」詩一首﹑「遊普濟寺」五古一首。二十九日﹐遇湘陰左厚齋﹝渾﹞孝廉﹐遂同憩普濟禪房。連日操練槍炮﹑舢舨等技﹐分別賞罰。三十日﹐回滬﹔令習算學徒習航海簡法。

六月﹐成「白衣觀音像贊」。次日﹐成「題畫」七言絕句一首﹑「晚坐納涼」五古一首。率「恬吉」﹑「威靖」至吳淞﹐操舢舨陣法﹔復至銅沙﹐合操英國水師陣法。十七日﹐次孫生﹐命名「永緒」——乳名「申孫」。成「徐家衛納涼」五古一首。連日閱「測海」﹑「威靖」洋槍陣法。成「寄寄室記」﹐取鄭少谷詩集「劉蘇州攜酒過寄寄堂」之意。

七月初十日﹐成「左宮保六十壽文」。十一日﹐小病﹔成「祭周壽珊文」。十七日﹐成「輪船南北分巡議」一篇﹑「規畫操練輪船事宜議」一篇﹐皆從泰西新法得來﹐略參中國兵法﹐皆未經人道者。十九日﹐擬「答李伯相書」﹐辯明輪船以巡洋爲操練之非﹔其時病尙未瘳也。二十三日﹐成「酒誥篇」。率「恬吉」﹑「威靖」﹑「測海」三船出吳淞閱操﹔凡四日﹐早作夜休﹐猶在病中也。成「梓材篇」。

八月﹐乘「威靖」赴金陵。初六日﹐謁見曾相。範鶴生來自武昌﹐因晤武昌張廉卿﹝裕釗﹞孝廉。初八日﹐曾相招飲於莫愁湖上。次日﹐莫子偲招飲﹐甚歡。十一日﹐辭曾相。次日﹐返滬。成「召誥篇」。爲貴池劉芝田﹝瑞芬﹞觀察校閱詩文稿。得當塗夏韜甫﹝炘﹞廣文書並文三篇﹔時年已八十三矣。

九月﹐率「測海」﹑「威靖」至銅沙演英國水師陣法第七圖及槍炮﹑舢舨諸法。成「曾相招飲莫愁湖」五言古詩一首。十六日﹐閱「恬吉」﹑「測海」操。二十五日﹐抵蘇州。晤徳淸兪蔭甫﹝樾﹞太史﹔蓋專治漢學而兼治古文詞者。遊虎邱﹐回泊陸墓。二十八日﹐至呂口﹔謁見侯相﹐命同住湖南會館。

十月初三日﹐辭侯相﹐先歸。初四日﹐抵滬﹐看各船操練。初七日﹐侯相自松江來。次日﹐張子靑中丞自蘇州來。十一日﹐同侯相至吳淞。十二日﹐侯相屬至寶山。旋回吳淞﹐請侯相登「恬吉」看操。十三日早﹐侯相屬赴寶山校場﹐監武弁射﹔畢﹐送侯相至「威靖」後回寓。十七日﹐各船送侯相至金陵回﹐述及侯相於沿途駕駛之時閱看各技﹐尙蒙獎賞。二十七日﹐成「無逸篇」。

冬月初﹐成「君奭及蔡仲之命篇」。十三日﹐閱三船合操。十七日﹐乘「威靖」至定海之栗岡﹔是日﹐風勁浪髙。成「受山墓志銘」一篇。十八日﹐風益暴。成「送塗朗軒﹝宗瀛﹞按察湖南序」。十九日﹐看打炮靶。午初﹐回輪。成「詠鄭成功」七律一首。爲桐城馬莪園總戎校定「詩稿」﹐題七絕一章。

十二月初﹐成「多方篇」。初七日﹐成「初度」五古二章。次日﹐得家書﹐又成七絕一章。十一日﹐赴龍華﹐閱「操江」﹑「測海」﹑「威靖」槍陣。晚歸﹐成五律一章。望日﹐成「立政篇」。二十日﹐成「周官篇」。成「孟襄陽踏雪尋梅圖」七古一章。成「送馬莪園總戎回桐城」七律一章。二十六日﹐成「君陳篇」。小除夕﹐成「除夕嘆」七古一章。除夕﹐龍陽易笏山﹝佩紳﹞觀察來﹔別已十二年矣。三鼓﹐成「顧命篇」。

十一年﹝壬申﹞﹐四十九歲﹝是年﹐在上海。春二月﹐「讀書隨筆」成。夏六月﹐「詩經序傳合參」成。冬十有二月﹐妻孫夫人卒﹞。

正月初二日﹐與笏山談時事﹐多有合者﹔以此嘆志同道合之朋﹐不以久別異趨也。初五日﹐成「康王之誥篇」﹐又成「贈笏山」七律二章。初七日﹐成「鄭少谷集書後」一篇。十九日﹐乘「恬吉」船赴吳淞﹐過「威靖」船宿。次早﹐率「恬吉」﹑「威靖」﹑「測海」三船至銅沙操演陣法﹑炮法﹐並操舢舨。成「海上操兵謠」五古一章。二十日﹐飭「威靖」﹑「測海」再出銅沙操演陣法﹔余乘「恬吉」回。二十五日﹐復由吳淞乘「威靖」展輪。是日申刻﹐抵普陀。次日﹐遊盤陀石﹑紫竹林﹑潮音洞。二十七日﹐遊後寺﹐看白梅﹔至方丈﹐觀珠寶大士像——蓋仁廟送寺供奉者。午初﹐回輪。二鼓﹐泊銅沙﹔舟中爭見神燈煜爚﹐忽焉已逝﹐不可見矣。夜半﹐擂鼓集眾操演。成「普陀雜吟」四章。

二月朔﹐成「呂刑篇」。閱兩日﹐成「文侯之命篇」。初四日﹐登「威靖」船。次日﹐泊江陰﹔成七絕一首。初六日﹐登焦山﹔得觀楊忠湣公墨迹手卷二軸﹐筆法極似顏平原。成五﹑七古各一章。歸舟﹐又成「費誓篇」。次日﹐易舟﹐自瓜洲至揚州﹔成七絕一章。汪曉村﹝丙焜﹞茂才邀遊天寧寺﹔後至梅花嶺﹐訪史忠正公墓。過興教寺﹐登萬佛樓﹔天下之奇觀也。初八日﹐聞曾侯相凶耗﹐亟回鎭江﹐展輪﹔二鼓﹐抵金陵下關。初九日早﹐成「奏誓」一篇。午正﹐入城﹔弔曾侯喪﹐不覺痛哭。十一日﹐歸舟﹔燈下展輪。次日酉刻﹐回滬。十七日起﹐閱陳荔秋﹝蘭彬﹞比部「詩經解」而評議之﹐爲「詩經序傳合參」。二十一日﹐買舟赴蘇州。二十三日﹐過用裏村﹐成「宿澱湖」五律一首﹑「用裏村」五絕一章。次日﹐抵蘇﹔謁見故人何小宋﹝璟﹞中丞。次日﹐晤何子永﹝愼修﹞前輩﹐與論學﹐極有見﹔並得借閱「倭文端日記」。二十九日﹐至嘉興府﹔成「西樓」五古一章。

三月朔﹐日晚﹐舟至杭州萬安橋﹐泊﹔晤周琳粟﹝家勛﹞同年。詰旦﹐出錢塘門﹐過蘇小小墳﹑嶽武穆廟﹐至飛來峯﹑一綫天﹔進靈隱寺﹐僧人導遊羅漢堂﹐出觀冷泉亭。以韜光寺距靈隱尙數十里﹐不及一遊。由靈隱右行﹐歷下天竺﹐瞻仰大士像。時已未初﹐琳粟遣人來迎﹐遂至茅山埠登舟﹐飲於平湖秋月亭畔。飲畢﹐移船至孤山﹔過巢居閣﹐拜逋仙墳﹐憩放鶴亭。旋至三潭映月﹐時已薄暮﹔乃命棹還飲琳粟處。次日﹐回舟﹔成「西湖雜吟」五首﹐又七古一章。五日﹐至嘉興﹔張智三﹝仁勛﹞邀遊南湖﹐登煙雨樓﹐過八詠亭會飲。抵暮﹐乃散﹔成七律二章。成「祭曾侯相文」。初八日﹐成「湯四如傳」。午正﹐回滬。十九日﹐與何子永書﹐論學。二十日﹐看「操江」船操演。閱二日﹐成「章六峯詩序」。

四月十六日﹐乘「操江」船至吳淞。次日申刻﹐到江陰﹔與李質堂﹑李眉生相遇。十八日﹐至金陵下關。二十日﹐送曾文正公靈櫬登舟後﹐兩與張廉卿論文﹐極暢。二十二日﹐邵子進﹝順國﹞邀遊秦淮河。次日﹐同質堂﹑眉生遊莫愁湖。二十四日﹐至下關﹐易舟。先是﹐在金陵﹐何小宋署督欲委余赴總理衙門幫辦法蘭西換約之事﹐以爲可得優保﹐眉生﹑曾世子劼网均極贊成﹔而余以和戎非其志也﹐力辭﹐乃已。二十七日﹐過無錫小金山﹐登水月軒﹑文昌閣。次日﹐抵吳門﹐下塌眉生處。三十日﹐遊木瀆﹔至天平山﹐訪範墳——世所稱「萬笏朝天處」也。

五月朔﹐同敖季和遊倪雲林獅子林。傍晚﹐別蘇州。初三日﹐抵滬。初九日﹐補作「秦淮」四絕句﹑「木瀆行」短古﹑「遊小金山﹑天平山」七古各一章。

六月﹐作「東亭�成」五律二首。初八日﹐出吳淞看操。三日﹐回﹐得塗朗軒﹝宗瀛﹞廉訪都中書﹐李伯相密疏保薦鄙人。十二日﹐「詩經序傳合參」成。二十一日夜半﹐醒﹔寅正﹐復寐。以「經藝」渥邀禦筆連圈﹐奇哉﹗

七月朔﹐晨起﹐成潘少白「林阜閒集」﹑「邵位西遺文」跋後各一篇。初九日﹐成「秋感」五古四章﹐又成「苦雨」五律一首。十八日﹐閱李文貞「詩所」一過

八月初二日﹐乘「測海」至吳淞﹐與李質堂遇。次日﹐水陸閱操。初五日﹐復赴大衢山洋面﹔回輪﹐操演炮陣如對敵狀。十九日黎明﹐地震。

九月初四日﹐乘舟﹔初五日﹐至嘉興。初六日﹐抵吳門﹐憩湖南會館。次日﹐謁張振軒﹝樹聲﹞中丞。重陽﹐梁梅村邀往虎邱登髙﹐飲於舟中。十一日﹐別蘇州。次日﹐回。十四日﹐成「遊虎邱」七古一章。十九日﹐乘「威靖」赴吳淞。次日﹐閱「威靖」﹑「測海」操演。申正﹐乘「測海」展輪。二十三日卯刻﹐至寧波。辰刻﹐同徐吉雲遊天童山﹔四更﹐回舟。次早﹐成七古一章﹐又成「赴小白河」及「贈陳禹門﹝政鑰﹞同年」五律各一首。二十六日﹐抵鎭海﹐登威遠城招寶山﹔夜泊銅沙。次早﹐操演炮靶﹑炮陣畢﹐回。成「登招寶山」七古﹑「銅沙夜泊」七律各一首。

十月望﹐成「南山集跋」一篇。二十三日﹐成「題鰈研圖」五古一章。

十一月朔﹐閱「恬吉」﹑「威靖」操演。十一日﹐成「曾文正公文鈔跋」。十五日﹐桐城蕭敬孚﹝穆﹞來。數日前﹐人言對廳脊上有光如星﹔閱之良然﹐不解何祥也。二十二日﹐乘「測海」赴江寧。二十四日﹐至江陰﹔與置江督張振軒遇。二十七日﹐至金陵下關。次日﹐謁送何小宋中丞丁憂回籍。

十二月朔﹐午刻﹐自下關回輪。戌刻﹐至瓜洲﹔與彭雪琴侍郎﹝玉麟﹞﹑李與吾軍門遇。閱二日﹐回滬。除夕﹐料檢是年日記﹕元旦﹐卜牙牌﹐不利。二月﹐聞曾文正公凶耗﹐寄寓江南﹐百事已矣﹔幸與何子永前輩交﹐借得「倭文端日記﹑奏議」抄錄一過﹐因重閱「朱子雜著」並稍及諸儒先書﹐胸中漸覺恬適﹐而貌益加丰。境遇𨿽困﹐怡然安之。

十二年﹝癸酉﹞﹐五十歲﹝是年﹐在上海。正月十八日﹐次女孫生﹐名寶瓊﹞。

正月初四日﹐成「小西腴山館別集目錄書後」一首。初五日早﹐成「何去非備論筆記」﹐閱「春秋直解」。傍晚﹐得妻侄孫應球與其弟應昭書﹐妻孫夫人於去冬十二月初六日子時死矣。三十四年夫妻﹐久病而未得一見以別妻死﹔而余奔走於外二十餘年﹐會亦將老矣﹐能勿慟乎﹗十六日﹐接兒子書﹐報其母凶耗﹐卽作書處置一切。二十一日﹐成「小酉腴山館書目序」。二十四日﹐爲亡室設奠一粟庵﹔弔客踵至﹐不受賻賵。二十六日﹐刪攺「年譜」。是日﹐今上親政﹐正中外臣民望治之日也。

二月八日﹐就「古文詞類篹」捐益「劉才甫八家文百篇序」。十一日﹐成「姚惜抱評江季持詩稿卷子跋」一首。十三日﹐成「字雲巢文書後」。燈下﹐成「悼亡」五言律詩四首。十六日﹐婁縣優貢生沈約齋﹝祥龍﹞來受業。二十二日﹐訂十一年「年譜」。郭幕徐來辭行﹐叩余以讀書之法﹔余曰﹕『近治「春秋」﹐初抄白文﹑繼閱注釋﹐似稍見聖人筆削之意﹔然未敢自信也。擬遲以歲月﹐徧閱各家論著而又沈潛於經旨﹐以俟有貫通之一旦﹐乃始筆之書。適閱朱子「中庸章句序」所云「沈潛往復﹐蓋亦有年﹔一旦似有以見其要領﹐乃敢薈萃眾說而折其衷」﹔則餘言固猶是朱子家法也』。二十六日﹐接兒子書﹕正月十八日午時﹐次女孫生。

三月初七日二更﹐登舟赴蘇。題「嚴伯雅東臯負土圖」七律一首。初九日﹐燈下﹐至閶門外﹐泊。初十日早﹐成七絕一首。次日﹐登岸。十二日﹐成「贈李眉生」五律二首。十五日午後﹐邀梁梅村同遊滄浪亭﹔歸﹐成「贈彭雪翁」七律一首。十六日﹐夜與梅村約遊洞庭山。十七日﹐遊拙政園。十八日辰初﹐出胥門登舟﹐偕梁梅村﹑胡少齋遊洞庭山。亥初﹔舟泊磵橋頭﹐至梅隱山莊宿——爲東洞庭山主人謝靑來也。次日﹐與少齋﹑梅村﹑靑來徜徉碧雲懸澑山房。至晚﹐乃一至山頂﹔靑來屬撰聯句﹐爲書「君爲五湖長﹐我亦洞庭人」十字贈之。二十日早﹐成「贈隱梅庵主人」五律二首。旋同主人﹑梅村乘船過葑山﹐至殿前登岸﹐行二里許﹐至古雪庵﹔見陶云汀﹑彭雪琴兩宮保題句﹐依韻和之。歸﹐少齋與主人置酒﹐晤潘莘田﹝其鈐﹞。次日﹐乘舟回寓。午刻﹐吳雲麓邀遊劉園﹑湖田等處。亥初﹐至胥門回舟。二十四日五鼓﹐開行。早﹐成「遊劉園」五古一章。行十八里﹐至夾浦﹐泊。午﹐坐小船﹔未初﹐至吳江﹐與雪翁遇。雪翁畱飲﹐同泊夾浦﹔閱其奏牘﹑詩稿。李質堂﹑吳朝傑先後來﹐同飲﹔至三更歸舟﹐質堂﹑朝傑又談至四鼓始去。次日﹐別雪翁﹐出湖歸滬。成「遊劉園」五古一章。夜﹐成「孝經古今文輯論序」。二十六日﹐成「寄雪翁」七言古詩一章。

四月初七日﹐登「測海」船﹔至吳淞﹐過「威靖」船。次日﹐閱「威靖」操炮。初九日﹐校兩船槍靶﹐命中者多。未初﹐乘「威靖」出銅沙。次日寅初﹐泊定海外洋魚子山。辰刻﹐移泊舟山。陳澱生遣輿來迎﹐飲於廳署。十一日早﹐移沈家門口。午刻﹐展輪﹐順風﹔夜醜刻﹐進吳淞口。十七日辰刻﹐乘火輪舢舨至吳淞﹐略詢水手與掘港營鬥毆事。未初﹐開行﹔申初﹐至劉河洋面﹐泊。申正﹐進劉河口約十里左右﹐口門水袛三﹑四尺﹐落潮一﹑二尺﹔外護坦沙﹐左有營房﹑炮臺基址﹐口內則水十二尺餘。東寶山﹐西太倉州﹑鎭洋縣﹐西南嘉定縣﹔正南稍東﹐昆山縣﹔又西南﹐常熟縣。由內河至蘇州百八十里﹐四通八辟﹕吳淞口之次要也。聞之土人﹕向爲堤後營﹐裁歸平望﹐而以崇明鎭協標守之口內外﹔事權歸一﹐布置極協。獨將口門炮臺壞不復修﹐則失策矣。口內二﹑三里﹐右有灣坡﹔毛賊昔以炮臺守之﹐以杜接濟﹕又劉河口之次要也——而今亦毀矣。步行﹐晤李花樓協戎。歸﹐至口門水落﹐舢板﹑火輪不能行﹔另易民船﹐以戌刻歸舟。十八日卯刻﹐至楊林口﹔河口極狹﹐口外落潮水僅尺餘﹐口內則水增十倍矣。口外沙灘﹐民房無多﹔鎭洋縣轄。午刻﹐到滸浦。時值潮落﹐水尺許﹐不能進口﹔口內船隻最多——昭文縣境也。夜﹐泊江陰口外。十九日辰刻﹐進江陰口﹐登君山﹔俯眺一城﹐全勢在握﹕形勝必爭之地也。迆東橫山嘴﹐亦須屯營﹐以防包抄。午初﹐回舟﹔晚泊端山。二十日辰初﹐率金蓉齋登端山——俗名徐山關。左右皆有舊炮堤﹐與江北岸炮堤相對﹔囑招毅生用測量法測得左邊距對江三百九十六丈五尺三寸﹐右邊距對江三百八十二丈九尺六寸。窺其形勢﹐左邊地勢在山窩﹐稍平夷﹐可作「品」字圖形炮臺三座﹔右邊後畸而前直﹐宜作半邊月形炮臺一綫﹐多少臨時酌量可也。測畢﹐渡江。江北平原僅只炮臺一綫﹐取以夾擊﹔又來船必靠北岸﹐故不可少。其形勢﹐固猶在端山也。

恐端山東有支港包出山後﹐復乘小火輪至吳家橋﹑徐家港一帶小港﹔但可東折﹐而不能西包山後。午刻﹐歸舟。申刻﹐至瓜洲鎭﹐拜吳朝傑﹐少飲﹔再至焦山﹐謁彭雪翁而歸。二十一日午初﹐赴焦山自然庵﹐觀雪翁畫梅﹔芥航邀觀「文信國公卷子」﹑「八大山人墨迹」﹐天風海濤﹐瑯瑯不絕。戌刻﹐同朝傑歸舟。二十二日﹐爲方丈芥航跋「文文山眞迹卷子」。夜卽大瀉﹑口渴身熱﹐徹夜不眠。次日﹐移舟瓜洲。申刻﹐至江寧漢西門﹔黃軍們送陳蘿葡菜﹐並薦孟河徐醫治之藥方﹔並服﹐略驗。二十四日﹐仍服徐醫藥二劑﹐熱退﹑渴止。二十五日﹐瀉亦止。二十六日辰刻﹐往謁李雨亭制軍﹐堅畱多住﹔過妙相庵﹑昭忠祠而歸。二十七日早﹐同李樹勛﹑陳秋臯出太平門﹐坐小艇﹐入玄武湖約三里許﹔時荷花未開。登湖神祠﹐少飲。李雨翁召飲﹐折回督署﹔雨翁導遊煦園。傍晚﹐辭雨翁歸舟。二十八日黎明﹐開行﹔以小火輪船拖之﹐極顚簸。至儀徵﹐遂遣小火輪赴端山關招「威靖」。燈下﹐成「周易隨筆序」一首。四鼓﹐「威靖」至﹐余卽登之。二十九日﹐開行。成「至定海登君山遊後湖」詩三章。泊揚舲。

五月朔﹐抵滬寓。二日﹐刊定「易經序文」﹐編定「書目」。五日﹐題「芥航守鶴圖」七古。七日﹐題「秦誼亭畫」。十四日﹐成「讀書隨筆序」﹐又「題湯雨生畫冊」八首。晦日﹐文元自辰州來。

六月初四日﹐乘「威靖」至吳淞﹐合看「測海」操演。次日﹐調兩船合操炮法。日暮﹐回寓。初十日﹐成「書李文公集後」文一首。十七日﹐成「票鹽誌略序」。二十三日﹐題張力臣「遊嶽麓山圖」七古一章。

閏六月初二日﹐艸「周延卿及其簉陸夫人傳」。初八日﹐坐「測海」至吳淞口﹐調考「威靖」新募水手。酉刻﹐開行。次日﹐泊普陀。辰初﹐閱操頭炮。登岸﹐憩法雨寺。與陳秋臯及兒子文元散步山門﹔海山環繞﹑林木蔥蘢﹐眞人間佛國也。十二日﹐艸「陳子敬太母墓表」成。夜與秋臯玩月﹐飄飄作出塵之想。十三日﹐由後寺赴前寺﹐憩於方丈禪榻。赤日騰空﹐綠陰閉遮﹔但聞風聲﹑鳥聲﹑落葉聲﹐四無人語。匪特毫無暑气﹐靜坐久之﹐直覺富貴功名﹑文章詞賦﹑圖書彜鼎﹑聲色貨利槪無關於念慮﹐幾欲遺棄世事﹐頹然終焉。酉刻﹐回舟﹐展輪。次日午刻﹐回寓。十六日﹐成「遊普陀」五言古詩一章。十九日未刻﹐假寐。夢見方望溪先生﹐欣喜過望﹔語先生曰﹕『京師友人謂余爲歸﹑方之學﹔其實於歸尙淺﹐而先生之「文集」則圈識五過。近治「春秋直解」』。先生曰﹕『以爲何如』﹖余曰﹕『先生此書能貫通全經﹐其書法皆經文有字無字處求之﹔信經而不信傳﹐頗有前儒所見不到者』。醒而記之。二十日﹐至吳淞。二十二日﹐見龍吸水。二十四日﹐看操槍炮。未初﹐登岸校靶。至「恬吉」船。次日﹐兩船駛至崇寶沙﹐「恬吉」操槍炮水龍﹐「測海」試放頭炮。午刻﹐回寓。二鼓﹐題亡室孫夫人「像贊」。二十七日﹐跋「堯峯文鈔」﹐書於卷首。

七月初八日﹐乘馬車﹐遊西人芳園。十三日﹐乘「威靖」冒雨至吳淞。次日﹐考驗水手﹐看操槍炮。十六日﹐回寓。十八日夜﹐夢捉龍﹔猶魚形也。

八月初二日﹐元兒薄暮登舟回裏﹐愁來無端﹔僅早起﹐一閱「日知錄」而已。初四日﹐艸「孫少彭父母墓表」。初八日﹐校定沈仲復「九經辧字」。十一日﹐乘「測海」至吳淞閱操三日。十三日午初﹐抵寓。成「月禪師傳」。李吉人婿自長沙解餉來。十五日﹐同親友乘馬車遊芳園﹑陶春園。二十三日﹐吉人婿辭回湖南。二十四日﹐成「飲西城樓」五律二章。二十五日﹐乘「恬吉」到吳淞﹔三船用舢板演習水戰陣法。是夜﹐濃云密布﹔秋谷語「明日必雨」。余以明日決計出洋﹐𨿽雨必晴﹐屢試屢驗﹔次早﹐果然。三船開至銅沙外﹐操第五﹑第十陣圖。晚﹐泊大羊山。二十七日﹐至寧波﹔訪芍巖軍門一談。二十八日﹐至粟岡﹐閱舢板演陣法。夜﹐夢先父痛哭不已。蓋自統領兵輪﹐視波濤如衽席﹐我父遂不入夢﹔前此每遇航海﹐未有不夢我父者。蓋其精神常在不肖之左右﹐可悲也﹗是日﹐風暴大作﹐我父殆恐其蹈險耶﹗二十九日﹐上岸閱操。

九月朔﹐過「恬吉」﹐閱大操。午後﹐上岸閱靶﹐多奇中﹔成詩二首。初二日﹐刊「泊大羊山」二詩﹐成「贈劉芝田」七古一首。並諭各管帶﹐以凡操洋槍﹐不外「轉左轉右﹑上前退後」﹐分開合攏八字。又操法﹕先身法﹐次隊法﹐次陣法﹔則得之矣。知陣法兼知隊法者有之﹐未有知身法而不知隊法﹑陣法者也。初三日﹐出粟岡﹐三船操第五﹑六陣圖。初四日﹐過東溝﹐操炮。未刻﹐回滬。初八日﹐成「與沈仲復疊韻」詩二首。初十日﹐成「重九」五古﹐用陶韻。十一日﹐艸「輪船不用管帶議」。十六日晚﹐從黃浦歸﹔成「竹枝詞」二首。十八日﹐乘「威靖」至吳淞﹐督同「測海」﹑「恬吉」合操陣法。次日﹐登焦山﹑金山﹐瞻東波﹑了元像曁東波所畱玉帶——內有四片純廟所補者﹐禦題各一詩於上。觀周宣王時遂啟期鼎﹐葉東靑所畱也。歸舟﹐展輪。二十三日晚﹐至太平府﹔提軍李與吾遣舟輿來迎﹐小住二日。二十五日﹐偕與吾遊釆石太白酒樓﹔薄屋數椽﹐門外僅餘殘碑斷碣。未初。別與吾歸舟﹐展輪。晚﹐抵金陵。二十六日﹐謁李雨亭制軍﹔寓李樹勛處。二十八日﹐成「采石太白樓」七言律詩一首。是月﹐江督﹑蘇撫將余勞勩情形先後據實入告﹐奉旨﹕『交部從優議敍』。

十月朔﹐回舟。初二日﹐泊吳淞。初三日﹐閱三船操槍炮。未初﹐登岸校槍靶﹐兼閱「測海」操車輪炮﹕並皆精熟。晚﹐乃回寓。二十四日﹐放舟赴蘇。成「陳堯農詩序」一首。二十七日﹐成「紅藕香中顧曲圖」短古詩一章。謁張振軒中丞。

二十九日﹐赴劉智林觀音山之約。

冬月朔﹐歸舟﹔評定「施均甫文稿」。初三日晚﹐回寓。十三日﹐成「遊觀音山」七言古詩一章。二十日﹐成「挽吳南屏」詩二首。二十一日﹐成「挽劉霞仙」詩二首﹑「挽王子壽」詩一首。十二日﹐題潘偉如「乘槎展覲圖」詩一首。二十日﹐遷居小南門外之裏倉橋。二十六日﹐成「祭竈」五言古詩一章。

十三年﹝甲戌﹞﹐五十一歲﹝是年﹐在上海。八月中秋﹐三孫生﹔十月二十六日﹐殤﹞。

正月初二日﹐成「金元四家文鈔序」一首。初六日﹐赴吳淞﹐晝夜大風浪﹔詰早﹐將出洋而風止天晴﹐屢試屢驗。元宵﹐成「卽事」七言律詩一首。十六日﹐登舟﹐赴蘇州。二十日﹐泊烏龍橋﹔成五律﹑七古各一首。二十一日﹐至胥門﹐移駐湖南會館。遊安徽會館﹔亭臺樓沼﹐韓慕廬先生宅也。與同鄕諸君邀飲於滄浪亭﹐並瞻仰五百名賢像。

二月朔日﹐回滬﹔寒嗽大作。成「左子重墓志銘」一首。

三月﹐鐵廠移交五號輪船——名「海安」﹐卽委王予照管駕﹐其餘酌派職事當差。署藩司應敏齋方伯自蘇來﹐詢日本赴臺灣構篫釁事宜。

四月朔﹐至吳淞﹐赴「海安」輪船看布國人教練炮法。旋出洋﹐過粟岡﹐至普陀﹔舟中成「介亭文集序」一篇。遊法雨寺﹐返普濟寺。回舟﹐成「胡霽林少宰神道碑文」﹐又成「遊普陀」七古﹑「長塗」五古詩各一首。返滬後﹐得知朝廷命沈公葆楨赴臺灣辦理日本生番事宜。成「選錄嚴樂園文鈔書後」一首。十五日﹐長妾王氏同兒媳﹑孫男女自籍來。再赴吳淞看操布國克鹿卜炮﹐極有準。「操江」自天津來。二十九日﹐奉江督札﹐吏部行知十二年九月十九日經督部堂以操練勞勩入告﹐奉朱批﹕『吳大廷著交部從優議敍。欽此』。經吏部於同治十三年二月二十一日具題議敍﹐加一級﹑記錄三次﹔奉旨﹕『依議。欽此』。

五月﹐接沈幼翁書﹐奏調帶輪赴臺助防公牘。

六月﹐張中丞樹聲來札﹐飭議海防﹔作議上之。得閩督李子和書﹐卬須甚迫﹔林潁叔方伯並有書勸駕。振翁又以鄙議海防與李質堂軍門同﹐屬卽會商辦理﹔先後遣「測海」輪船赴閩﹑「威靖」輪船赴臺。嗣得江督書﹐以江防緊要﹐商之幼翁﹐畱鄙人於江南﹐不能赴閩。

七月初旬﹐連日與李質堂軍門﹑張振軒中丞往來寶塔灣﹑崇寶沙南北兩岸﹑吳淞口舊炮臺﹐審度形勢。二十日﹐「測海」自廈門來迎。沈仲復抄來江督寄幼翁書﹐允鄙人畱佐江防﹔又得李和翁書催赴閩垣之信。遂與仲復商﹐十日往還。二十四日﹐登「測海」船。補成「月夜泛舟吳淞」七絕一章﹑「自滬返閩」七律一章﹑「別內」五古一首。二十七日﹐到馬尾船政衙門﹔設行館﹐畱住兩日一夜﹐晤林潁叔方伯等。二十八日傍晚﹐抵省﹐略發寒熱﹔進謁李子和制軍。歸﹐憩門人李翼龍﹝東升﹞中協署中。次日﹐往謁文星巖﹝煜﹞將軍﹑王補帆中丞﹔晤陸存齋觀察﹝心源﹞於和翁座中。病益不支。

八月朔﹐司﹑道等來見﹔旋往答之﹐不赴其席。次早﹐和翁來召﹐余已乘小火輪赴馬尾﹐登「測海」船矣。初三日﹐展輪。初六日﹐回滬。中秋卯刻﹐三孫生。二十七日﹐乘「測海」﹑「威靖」至崇寶沙﹐試打布國克鹿卜炮靶﹐甚合法度。遣「海安」出洋後口「測海」閱操﹐甚爲精熟。又閱「恬吉」操。十六日晚﹐登舟﹔成「題符子琴芋園淸燕圖」七律一首。次晚﹐泊盤門﹔往弔張振翁之母喪。成曾仰階所贈「古瓫」七古一首。二十九日﹐知日本撫局已成。

十月初十日﹐出吳淞﹔連日閱操。十八日﹐三孫病作﹐危險之至﹔多方挽救﹐漸有生機。二十四日﹐出吳淞。二十六日﹐乘「海安」出洋。不數日﹐余正出洋﹐而三孫遽化去﹐惜哉﹗

十一月﹐蘇撫吳子健﹝元炳﹞同年自蘇來﹐同登「威靖」出吳淞看炮臺形勢畢﹐中丞乘「威靖」出江﹔余與同事乘「測海」﹐二鼓回寓。成「楊忠湣福堂遺囑捲跋後」﹐又成「雙親畫像記」一首。

十二月朔日﹐出吳淞閱操。初二日﹐成「郭子■﹝氵靜﹞讀書秋樹根圖」詩一首。初八日﹐誕辰﹔成五言古詩一章。十七日﹐恭聞大行皇帝龍馭上賓﹐大慟良久。除夕﹐成七言律詩一章﹐又「守歲」七言絕句一首。光緒元年﹝乙亥﹞﹐五十二歲﹝是年﹐在上海。「選鈔黃山谷詩集」成。四月﹐王妾率兒媳韓氏﹑孫男永繩﹑永緒等回辰州﹞。

元旦﹐成「試筆」五言古詩﹑又用遺山韻成五言律詩各一首。次日﹐成「贈沈仲復按察河南序」﹐又成「惜別篇」一首。越日﹐又成「卽事」七絕﹑五古各一首。初十日﹐乘「威靖」出洋。次日﹐泊普陀﹐阻雨﹔寓後寺﹐與修伯薌等唱和。十七日﹐回吳淞﹐過「海安」操炮。二十四日﹐赴龍華﹐憩馬莪園處﹔成五古﹑五律各一首。

二月朔日﹐舟行赴吳門﹐艸「閩撫不宜移駐臺灣議」。初二日﹐抵胥門。次日﹐由胥門赴鄧尉探梅﹔和宋牧仲「還元閣」五律韻六首﹑「司徒廟古柏」﹑「石壁」七絕各一首。初九日﹐返棹。閱二日﹐出吳淞﹐乘「海安」至崇寶沙打靶﹐多命中者。復閱水軍學測量算法。成「山谷詩集書後」文一首。

三月初五日﹐亡室孫夫人滿二十七月。初七日﹐同劉芝田乘鐵皮過瓜洲﹐進揚州﹔小住二日。十二日﹐至金陵下關。次日﹐謁見署督劉峴莊﹔連日與友人訪金陵諸名勝。十三日﹐返棹﹔阻風燕子磯兩日。

四月初七日﹐成「王子懷少宰神道碑文」﹑「謝公墩半山寺」七言律詩﹑「平山堂」七言古詩各一首。郭筠仙﹝嵩燾﹞自都赴閩臬任﹐來見﹔別十四年矣。

五月﹐艸成「近事」一篇﹔次日﹐復附「餘論」。題「碧湘老屋八叟圖」七古一章﹐又「陰雨」五律二首。

六且初二日﹐成「海防操練輪船水軍議」二篇。旋赴松江﹐訪李質堂軍門。十四日﹐乘「惠吉」出吳淞。晚﹐操舢板﹐並閱洋槍陣法打靶﹑測量等事。十八日﹐再遊普陀。

七月初十日﹐至吳淞閱「威靖」﹑「海安」打靶﹑測量等事﹐分別賞罰。

八月十六日﹐赴蘇﹐慰應敏齋廉訪內用﹔與楊厚庵宮保遇於胥門舟次。次日﹐集飲滄浪亭。成「中庸衍義書後」一篇﹐又成「贈楊宮保」七律一首。王樹人﹝勛﹞自浙江來﹔距別浙江十年矣。

九月九日﹐遊城隍廟外園萃秀堂﹔成七律三首。郭筠仙﹝嵩燾﹞以侍郎候補﹐充出使英吉利欽差大臣﹔自閩來﹐見之。十四日﹐乘「測海」﹔十五日﹐到寧波。遊月湖天乙閣﹔名存而實亡矣。十八日﹐至招寶山下﹐泊。十九日﹐赴舟山﹐閱曉峯嶺﹑竹山門等處炮臺。陳澱生﹝乃灝﹞時署廳篆﹐見之。旋至普陀。

十月朔﹐閱「海安」測量。晤張小石﹝向宸﹞﹔距別都門十七年矣。初三日﹐至吳淞。初七日﹐沈幼丹制軍自福建來﹐梁禮堂觀察偕行﹔同至髙昌廟﹐泊舟。幼翁邀赴江寧。初十日﹐同至江陰﹐閱新築炮臺。十一日﹐抵下關﹔趙梓芳同年﹝繼元﹞邀住行臺。十二日﹐至校場﹐謁劉峴翁與李與吾﹝成謀﹞軍門。次日﹐晤劉省三﹝銘傳﹞爵軍門﹑周海舲﹝盛波﹞軍門﹐在朴園小憩。衛靜瀾﹝榮光﹞升皖臬﹐自通州運糧回﹐見之。二十二日﹐送劉峴翁赴兩廣總督任。成「整飭淮鹺議」一篇。

十一月初四日﹐幼翁委辦上海去年四明公所華洋滋事案。初八日﹐回輪。過十二圩﹐小泊﹔遂至七濠口。初九日﹐登焦山﹐陳少荃﹝翰芬﹞偕退院方丈芥航畱一日。成「次芥航退院」七律一首﹐又題陳容齋所藏「曾文正公遺像遺墨冊子」五律二首。黃濟川太史﹝貽楫﹞﹑楊雪滄中翰﹝浚﹞自閩來﹐見之。

十二月初七日﹐赴法總領事沙伯倫之宴。十一日﹐宴沙總領事﹐譒譯阿林同來。十二日﹐劉晴嵐﹝光煜﹞來見——故人松云之子也。二十三日﹐乘「威靖」出吳淞﹐點名﹔再閱「惠吉」操。二十四日﹐至操場﹐閱視「海安」勇弁。次馮吉云韻五言古詩一首。

二年﹝丙子﹞﹐五十三歲﹝是年﹐在上海﹞。

正月﹐成「柬李眉生廉訪」七律一首。元夕後一日。赴蘇州。二十一日﹐返棹。成「遊春」七古一首﹐又成「感懷」七古一首。與法國總領事葛篤互相往還。葛篤旋命譒譯官阿麟來寓說四明公所華洋滋事案﹐無理已極﹔抗議駁之。二十七日﹐赴金陵﹔舟中成「金陵懷古」七古一首﹑「春夜泛舟至金陵」五律一首﹐又和萬劍盟「詠吳大帝」七律原韻一首。二十九日﹐進城﹐住奇望街行臺。

二月初六日﹐出下關﹐陪段培元﹝起﹞﹑洪琴西﹝汝奎﹞兩觀察閱「測海」操。初十日﹐返棹。與修伯薌﹑萬劍盟唱和﹐成「花朝」七絕二首﹑五律一首﹑「黃天蕩懷古」七律一首﹑「過江陰弔閻典史」七古一首﹐又成「江上行」七古一首。十三日﹐返滬。十八日﹐法酋復來說前案﹐無理如故﹔復正詞卻之。吏部於「船政告成積年出力」案內應請將奉旨從優議敍之花翎二品頂戴前臺灣道吳大廷照三等軍功例從優議敍例給予軍功加一級﹐於光緒元年十二月十三日具奏﹔本日奉旨﹕『依議。欽此』。二十一日﹐滬上沙船衛船董事鼓樂臨門﹐送「恩同再造」匾額﹔以其歷年派撥輪船救護該沙衛船等在洋遇難故也。題「胡鐵梅小照」七絕一首﹐又成「香阱雪鴻捲」五古二首。

三月朔﹐至吳淞閱操﹔成七古一首。上巳﹐與法酋書﹐辯論四明公所案是非。至徐園﹐展禊。初七日﹐閱各船操後﹐乘「測海」出洋﹔霧雨多風﹐惡浪拍天﹐船橋上亦有水。次日﹐抵寧波﹔夜半﹐同修伯薌﹑梁亞甫﹑萬劍盟﹑黃俊生換船遊紹興。過長亭﹐逢寒食﹔成七絕二首。過余姚﹐訪王文成﹑嚴子陵故里﹔成七律二首。淸明日﹐又成五古一首﹑七絕一首。初十日﹐渡曹娥江﹔次日﹐入紹興城﹐泊謝公橋下。午初﹐出偏門﹐遊蘭亭﹔成七律一首。回至小雲棲﹐成七古一首。又次日﹐乘畫舫出都泗門﹐拜大禹祠﹐登窆石亭﹔上稽山﹐謁禹陵﹐訪禹穴。成七律一首﹐又成七絕一首。復至柯巖﹐共酌。歸﹐過梅市﹐成七古一首。十四日﹐返棹。十五日﹐泊魚山。十六日﹐回滬。十八日﹐法使羅淑亞自京來滬﹐遣翻譯阿麟來議論四明案﹐無理如故﹔余峻卻之。次日﹐往見羅酋﹔羅酋素性凶暴﹐余談笑對之。次日﹐羅酋允不要四明公所地﹐並願撫卹死者家屬。大吏及久於洋務者僉謂羅酋如此遷就﹐爲從來未有﹔而余仍執抵償以要之﹐蓋不忍匹夫匹婦之含冤地下也。

四月朔﹐成方望溪「詩義補正」序一篇。初六日﹔出吳淞﹐放餉閱操。十二日﹐赴蘇州﹐踐督﹑撫之約。十三日﹐至呂口﹐泊﹔成五律一首。次日﹐抵常熟﹐遊城隍廟。登虞山﹐謁虞仲子遊墓﹐成五﹑七律各一首。晚﹐見沈制軍舟次。十八日﹐返棹。次日﹐先赴吳淞閱操。二十日﹐赴道署﹐會法翻譯阿麟。次日﹐至松江﹐制軍委校步箭槍靶。又次日﹐同制軍至吳淞﹐大閱水陸各營。二十六日﹐制軍邀赴江陰履勘劉文沙炮臺形勢。又二日﹐抵金陵﹔旋卽返棹。

五月十四日﹐法酋遣師翻譯克勤自京來﹐堅請四明案內死者家屬以撫卹了之﹔余不允。次日﹐答拜﹔復與師克勤﹑阿麟辯論。時許渠等無可如何﹐此案遂作罷論。制軍與李相以法使凶狡異常﹐此案如此罷議﹐大出意外﹔制軍並以書與總署﹐極贊之。

又五月初二日﹐赴吳淞閱操。成「林文忠公政書序」一篇。二十九日﹐乘「威靖」﹑「海安」赴崇寶沙打靶。

六月﹐成「遊也是園觀荷」七古一首﹐又成「送修伯薌回長沙鄕試」五律二首。

七月初二日﹐奉沈制軍檄﹐兼辦淞滬釐捐總局。初六日﹐任事。七夕﹐成七絕一首。自是每日必至總局辦事﹑見客﹐至交卸日止。二十二日﹐失腳跌傷﹐未至大病﹐幸也﹔然而風濕起矣。二十五日﹐力疾出吳淞﹐閱各船打一尺八寸見方鐵靶﹔蓋從來所未有也。二十九日﹐三從子文銘卒於寓。

八月﹐成楊性甫「抱山艸堂集序」一篇。中秋後一日﹐乘「惠吉」赴金陵﹔先過揚州﹐與劉芝田談一日夜。二十日﹐抵金陵。三十三日﹐返輪。次日﹐回滬。成「芝田五十壽序」一篇。二十八日﹐赴蘇州。次日﹐泊胥門。

九月初三日﹐赴孟河﹐就費伯雄醫﹔成五古一首。初六日﹐返至惠山﹐觀第二泉﹔成五﹑七古各一首﹑「楓橋」五古一首。重九﹐偕友人至萃秀堂登髙。十五日﹐出吳淞﹐閱操三日。成「楊見山詩文集序」一篇。

十月二十九日﹐乘「惠吉」赴金陵。

十一月﹐補「操場看菊」五古一首。三日﹐到金陵﹐得詩三首﹔又成「雜感」五古三首。初五日﹐返輪。閱二日﹐回滬﹐得「題湯鵬鐵畫贊」一篇﹐又成「雜感」五古一首。十七日﹐大風﹐出吳淞﹐放餉閱操。又閱胡少齋畫﹐得七絕二首﹔又成「宴馮展云閣學於仰山堂」七絕二首。

十二月﹐成「送展云入覲」五律二首。臘八日﹐初度﹔成七律一首。十三日﹐乘「威靖」出洋﹐至寧波會哨。十五日﹐返輪﹔成七絕﹑五律各一首。二十七日﹐成「荊軻傳書後」文一篇。除夕﹐成「淮陰侯傳書後」一篇。計自七月兼辦總局以來﹐日日判事﹐不換一人﹑不攺一章﹔惟不受請托﹑不愛小利﹐與諸僚屬推誠相與。令出惟行﹐徵收較前倍旺。撥款於向不應付者﹐皆能先期撥解﹔合肥相國嘆爲從來未有﹐然余之志事實十未用一也。

三年﹝丁丑﹞﹐五十四歲﹝是年﹐在上海。秋間﹐至京師。冬十月初﹐出京。十四日﹐回上海寓所﹞。

正月初二日﹐接吳子建中丞書﹐以日斯巴尼亞有「調兵船來華」之語﹐囑爲防範﹔作書報之。初四日﹐早起﹐檢行李﹔午初﹐登舟。初五日晚﹐至蘇之婁門。初六日戌正﹐過無錫。初七日夜半﹐抵石橋灣﹐泊。初八日夜半﹐抵常州西門。初九日酉刻﹐抵蘇之胥門。初十日﹐上院拜客。十二日﹐登舟。十三日申刻﹐回寓﹔閱兩局公牘。二十七日申刻﹐赴吳淞﹔憩籌海樓。二十八日辰刻﹐閱「惠吉」﹑「測海」﹑「威靖」船打靶﹔巳刻﹐閱「測海」﹑「威靖」洋槍﹔未刻﹐閱「惠吉」水操。申刻﹐回寓。是月﹐成「重刊洗冤錄詳義摭遺序」﹑「友石山房詩鈔序」文二首。

二月初四日申刻﹐至操場。初五日辰刻﹐登「惠吉」﹐開行﹔亥刻﹐抵瀝港。初六日巳刻﹐抵甬上。初八日﹐至栗岡﹐泊。初九日亥刻﹐泊吳淞。初十日巳刻﹐回寓。

三月初五日﹐日本竹添光鴻以詩文就正﹐求序。十一日﹐竹添又以「日記」來。十二日﹐題「竹添日記」一首。十五日﹐竹添漸卿又來﹐求予點定之詩已經收去。「棧雲峽雨日記」﹐余已題跋﹔渠仍求逐段細批﹐至再至三。並以其國八十餘老翁盤溪之著作求批﹑求序﹐殷殷至再﹐不許不休﹕亦可謂慕名好善者矣。閒與筆談﹐皆推誠相與﹔勗以與中華各惇信義﹑始終和好﹐渠頗領悟。若日本人居政府者能如此人之務正學﹑好結納名流﹐吾無東顧憂矣。十七日﹐成日本盤溪「古今文視序」一首。二十五日﹐赴吳淞﹔登「海安」輪船﹐點名散餉。二十七日﹐回寓。

四月十五日﹐至吳淞操場。十八日﹐閱「威靖」槍靶陣法。十九日﹐回寓。二十二日﹐閱日本竹添漸卿詩﹐走筆成「棧雲峽雨詩序」一首。

五月初四日﹐赴吳淞演武廳﹐閱「海安」操洋槍陣﹔旋回寓。二十六日﹐赴吳淞﹔乘「測海」﹑「威靖」出銅沙﹐演英水師陣法第七﹑第八兩圖。申刻﹐回至崇寶沙﹐打炮靶。酉刻﹐回吳淞口內﹐泊。二十七日早﹐閱「測海」﹑「威靖」舢板操陣圖。辰刻﹐登演武廳﹐閱「海安」槍靶。申刻﹐閱「測海」﹑「威靖」槍靶。亥刻﹐回寓。是月﹐成「黃母胡太夫人家傳」﹑「徐勇烈公祠記」﹑「書歸安姚子展孝廉景詹闇遺文後」文﹐凡三首。

六月十六日﹐赴吳淞。十七日﹐登演武樓﹐校「威靖」槍靶。十九日﹐乘「海安」﹐展輪。二十日酉刻﹐抵普陀﹐泊。二十二日申刻﹐展輪。二十三日卯刻﹐進吳淞口﹐泊。申刻﹐回寓。

七月初八日﹐赴吳淞。初十日﹐閱「海安」操炮。未刻﹐回寓。十一日﹐患病。十六日﹐赴吳淞﹔憩籌海樓。十七日﹐力疾乘「測海」出口﹐過「海安」船。二十一日早﹐抵煙臺﹐泊。二十六日﹐開行。二十七日未刻﹐抵大沽口外﹐過「操江」船。二十八日傍晚﹐抵紫竹林。二十九日﹐登岸﹔謁李伯相。嗣接許星叔來信﹐知沈幼丹制軍折已畱中。

八月初一日﹐謁李伯相﹐談極洽﹐以幼翁折畱中可喜。初四日﹐赴紫竹林﹔登「操江」出口﹐過「海安」船。初五日﹐伯相到船看操﹐極細﹔並在海中設的﹐展輪打靶﹐亦有命中者。未正﹐伯相去。申初﹐過操江。初六日子刻﹐回經司胡同寓。亥正﹐到紫竹林。初七日﹐謁辭伯相﹐伯相允出奏﹔至三■﹝氵義﹞河﹐登舟。十一日﹐抵通州。十二日﹐乘車進東便門。十三日﹐拜許星叔前輩﹐知李伯相之保舉甚結實。十六日﹐入城﹔謁見恭邸﹐頗蒙獎借。

九月初一日﹐赴吏部驗到。二十六日卯刻﹔引見養心殿﹔歸﹐奉旨﹕『仍著以海關道員用』﹔異數也。二十七日﹐大風。念病軀明日謝恩﹐大不相宜﹔胸鬲不快﹐飲食難進﹐尢爲可慮。二十八日﹐大風忽止﹐精神亦爽﹔意外之幸也。卯正﹐引見養心殿暖閣﹐奏對﹝另有記﹞。未刻﹐謁見寶中堂﹝鋆﹞﹐稟辭。二十九日﹐謁見沈中堂﹝桂芬﹞﹐辭行。謁恭邸﹐因沐髮未晤。

十月初四日﹐出京。初七日﹐至天津﹔謁李伯相﹐並命戴風帽﹐談次極洽。初九日﹐登舟。十四日﹐抵上海﹐到寓。十五日﹐未服藥﹐僅服費伯雄丸藥﹐亦不見客﹔而胃口不開。十一月二十九日黃昏﹐枕上成五言古詩一首﹐並命元兒及劉韞山寫示劉融齋中允﹑劉芝田觀察及諸相好分和﹝詩云﹕『有畫必有夜﹐有生必有死﹔天運本循環﹐此是常事耳。憶昔同治初﹐沈痾幾不起﹔全賴文正師﹐撫摩視猶子。

應盡便須盡﹐長恐二豎累﹔不料十五年﹐一病復爾爾。皮皴血已枯﹐如掛荊棘裏﹔吾其學蒙莊﹐物外逍遙矣』﹞。

附錄一

福建票鹽誌略序

東瀛訓土訓民錄序

上吳仲宣制軍書

兵部侍郎福建巡撫淸惠徐公墓志銘

福建票鹽誌略序

管子曰﹕『海王之國﹐謹正鹽筴』。閩之興﹑泉﹑漳三郡﹐皆濱海產鹽地也﹔自宋景佑二年始立鹽算﹐課額無多。明末﹐設轉運使﹐司分場七﹔我朝增爲十三﹐而行鹽之地僅在閩﹐汀州猶不與焉。出產多則私熾﹐營銷隘則價昂﹔托是業者﹐又視鹽爲利藪。官執法以病商﹐商抗法以蝕課﹔而鹽法掃地盡矣。元時﹐兩淮鹽法久壞﹐敬儼爲運使﹐黜貪釐獘課役至二十五萬餘引﹔然則崇廉潔﹑黜貪污﹐豈非鹽法救獘之要務乎哉﹗

同治四年夏﹐余奉命都轉閩海﹐正值全綱瓦解之餘﹔而其時軍務正繁﹐度支告匱。不忍苛取於民也﹐不得不規復自然之利﹔不忍刻求於商也﹐不得不自除漏卮之源。於是盡革陋規﹐歲省金錢十餘萬有奇﹔攺行票運﹐截淸陳引﹕凡窮變通。久之﹐方兼鹽政﹐左公又能假以便宜﹐𨿽不材如余﹐行甫期年﹐猶著成效。計一年所入﹐較舊任不啻十之比﹔舊定之正溢兩課﹐亦且倍焉。夫閩之產鹽如故也﹐其行鹽亦如故也﹔而盈絀如此者﹐豈天降而地出哉﹗亦以絕利一源﹐此其尢彰明較著者也。惟是年滿奏銷﹐成法無考﹔幾經籌議﹐乃始定章。余懼後之廢興無常也﹐適有量移臺灣之役﹐因撮其要者刊爲「福建票鹽誌略」一書﹐板存庫中﹔後世或廢而復興﹐庶幾得有考焉。

年來典海軍滬上﹐友人多索觀是書﹔而索板印書﹐已不易得。嗚乎﹗蓋人之專利也﹐甚矣。余復稍更官書體式﹐重付手民﹐冀垂久遠﹔而因弁言於首云。

東瀛訓土訓民錄序

丙寅孟冬﹐余以閩鹺使者奉命備兵臺﹑澎﹐兼視學政。以海外荒服之地﹐又值刑政久弛之餘﹔自惟徳薄﹐時兢兢以不克稱職爲懼。而因檢藍鹿洲「棉陽學準」擇其要者﹐益以方望溪代「禮闈示貢士」文輯之﹐名爲「訓士錄」。又采陽明公移﹐於告示中擇取數篇輯之﹐名曰「訓民錄」。凡余所期言而不能言者﹐前賢皆代餘言之。爰捐貲付諸手民﹐刊行各屬﹐俾吾士民知所警惕。

昔蘇子瞻「請進禦陸宣公奏議疏」有云﹕『病𨿽愈於醫手﹐方多傅於古人』。余之爲此二錄也﹐其亦猶蘇子之意也夫。

同治丁卯仲春月上干﹐沅陵吳大廷並書於臺陽之斐亭。

﹝附﹞識語三則

先儒性理書夥矣﹔余獨舉「棉陽學準」﹐以訓諸生者﹐以潮州風气與臺相類﹐對病下藥之意也。書凡四條﹐只「閒邪存誠」四字盡之。前二條﹐澄品類﹑嚴過失﹐皆閒邪之事﹔後二條﹐謹學行﹑密操存﹐皆存誠之事。凡我生童﹐能於此書細心體究﹐以之冶己並以之勸人﹐而謂全臺風俗有不媲美鄒﹑魯者﹐吾不信也。我生童其各勉之哉﹗大廷謹識。

士先器識而後文藝﹔八股﹐其末也。然功令以此取士﹐士子卽以此爲進身之級﹔而陋習相沿﹐幾令制藝一途﹐竟成絕學。是以文風卑﹐而士習因之愈壞。今特刊望溪先生「禮闈示貢士」一則﹐俾我諸生知所趨向﹐或者於風化不無小補云。大廷謹識。

余憫臺民蠢頑﹐易蹈法网﹔而並追咎夫地方有司自失其教﹐遂至於此。玆檢王陽明先生公移所以諭告父老子弟並村寨賊巢﹐明白剴切﹐𨿽老嫗能解讀之﹔而有不翻然悔悟者﹐豈人情哉﹗爰再刊布﹐俾全臺窮鄕僻壤讀書士子咸有其書﹔得以就地勸導﹐於以砭愚訂頑﹐毋蹈彊陵弱﹑眾暴寡——結黨樹旗惡習﹐用佐吾教化之所不及。某𨿽不敏﹐竊願拭目俟之。大廷謹識。

上吳仲宣制軍書

三月朔日﹐某頓首上書督師尙書執事﹕

壬戌孟冬﹐贊軍濠上﹐東接淸淮﹔淸淮者﹐明公駐節之區﹐而濠上則明公釣遊之處也。飫聞仁風﹐思欲睹休光而親盛徳久矣。會癸亥秋暮﹐於役皖江﹐道出盱眙﹐滿擬晉謁階墀﹔而同行諸人以由蔣壩赴邗路近且速﹐迫而從之﹐遂至違其初志。去夏﹐左爵官保以臺灣見屬﹔中丞徐公知之﹐不謀於某﹐爲力辭者屢矣。比左爵宮保攺調陜﹑甘﹐將軍英公復爲力辭﹐其言尢極切至﹕而皆未蒙允諾﹔並承再四慰勉﹐許以臺事就緒﹐卽爲調回。其意似以臺灣百事廢弛﹐非某不可﹔而不知某之不能治臺灣也。逡巡數月﹐竟於十月東渡﹔以是明公持節南來﹐又不獲隨諸僚屬拜迎馬首。何一見之緣﹐天之慳之如此﹗

某蒞臺四月餘矣﹐自隸版圖以迄於今﹐凡治亂之迹見諸圖籍者﹐略皆涉獵及之﹔大約不出戡定﹑補苴二端﹐從未有以法整齊約束者也。近自粵逆構亂內地﹐不能兼顧﹔而政刑掃地盡矣。夫備邊之道﹐兵威爲重﹔威立而後﹐人始知恩。臺之額兵水陸萬四千有餘﹐不爲不多也﹔乃自班戍不行﹐僅存者衰老疲憊之卒﹐無不以抗官﹑通賊爲利。至於戰艦九十六﹐今無一焉。以故姦民生心﹑士豪玩法﹐廳縣坐視其恣橫而末可如何﹗而供億之繁﹑酬應之重﹐勢不能省﹔於是弱者侵蝕正供﹑彊者劫取民財﹐如俗所稱「辦案」云者﹐比比也。夙夜思維﹕欲隱忍﹐則必負國﹔欲刮磨﹐則先危身。究之身可危而國不可負也﹐先裁陋規﹐繼禁浮費﹔各屬廳﹑縣年可節番銀萬數千元。又擇其不職者易之﹐逋逃臺灣以蠹政殃民者逐之。𨿽以此蒙謗﹐不悔﹔吏治自是或有轉機乎﹗𨿽然﹐兵威不可緩也。先制龍槽師船﹐分巡內港﹔繼請添置紅單師船﹐以巡外洋。復排眾議﹐商之鎭軍﹐力籌裁兵加餉之策。凡所以馭武弁者﹐亦如文吏。從此土匪﹑土豪﹐漸覺斂戢。而又整新書院﹑捐置義學﹑淸理積案﹑旌表節孝﹐𨿽未能潤色鴻猷﹐然規模粗具﹔尙冀竭盡駑鈍﹐爲明公綏靖海疆﹐少紆願見末見之意。

不圖精气素薄﹐用心過勞﹔旬月以來﹐飲食頓減﹐須髮漸白。甚至執筆構思﹐心火上炎。某區區一身﹐何足愛惜﹗所慮海外荒服﹐正班定遠所謂「蠻夷懷鳥獸之心﹐𨿽養易敗」﹔萬一病軀貽誤﹐如地方何﹗幸明公忠誠許國﹐素以愛惜人材爲心。不顧忌諱﹐敢求速選賢員前來更替﹐以重沿海之防﹑以逭東顧之責﹔令得進謁三山﹐不至並世有大賢如明公者﹐終身以不得見爲恨﹐忻感寧有極耶﹗

道遠無可將意﹐僅獻拙刻「詩文集」﹑「福建票鹽誌略」數種﹐聊助燕閒之淸覽﹔統希亮察﹗臨穎不勝悚惶待命之至。

兵部侍郎福建巡撫淸惠徐公墓志銘

公諱宗幹﹐字樹人﹐姓徐氏﹔江南通州人也。曾祖仁滋﹐貢生﹔祖寬﹐生員﹔父蔚﹐生員﹐鄕人謚曰「孝毅」。以公貴﹐均贈光祿大夫。孝毅生男子子三﹐而公爲長。將娩時﹐叔祖母王太孺人夜夢綠衣童子出暗室中﹔越日﹐而公誕生。

嘉慶二十五年﹐公年甫二十五歲﹐聯捷成進士﹔以知縣﹐發山東。歷曲阜﹑武城﹑泰安三縣﹑髙唐﹑臨淸兩州﹐遷濟寧直隸州知州﹔兩兼泰安﹑兗州俯通判﹐一署兗州府。以濟寧城垣﹑學宮工竣﹐加知府銜。用卓異薦﹐入覲﹐簡放成都府遺缺知府﹐補保寧府﹐兼護川北道。遷福建汀漳龍道數月﹐兼攝漳州府事﹔以母憂﹐去任。服除﹐用舉者﹐特補臺灣道﹔歷四年。至咸豐初元﹐因病四次請開缺﹐不允﹔以軍功﹐賞戴花翎﹐擢福建按察使。尙未去任﹐忽奉檄調回內地察看。比抵省﹐制府王公懿徳詢知其枉﹐具疏剖晰﹔奉旨﹕送部引見。初﹐命幫辦河南英桂軍務。嗣又命往安徽﹐幫同和春﹑福濟辦理防剿事宜。未及赴皖﹐補浙江按察使。以河南剿賊出力﹐賞加布政使銜。旋擢浙江布政使﹐因公去位。旋奉旨辦理通﹑泰團練﹔僅數月﹐賞還布政使銜。未幾﹐遂授福建巡撫。

公以文事起家﹐年本少而饒吏幹﹔廉能辦治﹐所在有聲。方其官泰安也﹐䢐徠山爲盜藪﹐公深入剿捕﹐並嚴治匪黨﹐盜爲衰止。泰山倏有狼患﹐公爲禱於神﹔一夕﹐大雷雨﹐狼竟溺死。而又以俸錢捐驛遞小車﹐免派闊布﹐歲省民錢至數十萬有奇。其在髙唐﹐隨巡撫經額布往濰縣剿辦教匪馬剛等戕官謀逆﹐公力請於撫軍﹐就地誅首惡而免其緣坐者百數十人﹔聞者翕然。又嘗遴幹役潛入一炷香匪黨﹐於期會日掩捕之﹔罪其魁﹐余宥自新。後數年﹐東昌教匪案發﹐將興大獄﹔而公所治武城﹑髙唐﹐無一波及者。其在濟寧﹐撤淫祠以祀先賢。諸善政甚夥﹐而其尢著者﹐金鄕縣挑浚彭河﹐屯民千餘人阻工﹐誤傷差官﹐勢洶甚﹐當事欲請兵往﹔公聞﹐立馳至﹐諭眾「以畏水患故」自首﹐而並力解於大吏﹐事竟釋然﹐所全活無算。及其官汀漳龍道也﹐滸茂等莊﹐官吏素所不能到﹔公單騎至其地﹐父老迎謁﹐受約束維謹。故視事僅五月﹐而漳民至今思之。臺灣𨿽處海外﹐而占籍者大半漳﹑泉人﹔公旣爲漳人所思﹐移以治臺。緝匪安良﹐民益大和。然荒服蠻民難靜易動﹐大吏又往往喜遙度﹔故咸豐三年臺﹑嘉中路及南路鳳山匪徒同時蜂起﹐戕官陷城——公𨿽隨時派兵剿辦﹐旋就撲滅﹐而撤任之耗至矣。幸大吏不護前﹐而又逢先帝仁明﹐素稔其治行﹐𨿽再起再躓﹐不數年竟令巡撫福建。當是時﹐東南發逆勢尙猖獗﹐而臺灣﹑汀州及上下府匪氛充斥﹔公以一人支拄其間﹐戰守兼籌﹐次第平定。洎同治三年巨逆李世賢﹑汪海洋突犯龍﹑漳﹐勢尢張﹔督帥左公率雄師自浙來閩﹐公又能同心協規﹐無毫髮私﹔不半載﹐而全閩肅淸。世固以此多左公之功﹐而尢以公之推賢讓能爲不可及也。然公年已七十有一﹐而勞病不可支矣。

同治五年十一月二十日﹐以疾薨於位﹔身後蕭然﹐無異寒素。遺疏聞﹐天子軫悼﹐賜卹如例﹔並加恩編入國史「循良傳」﹐入祀福建名宦祠﹐予謐「淸惠」。子毓海﹐由附生捐署正銜中書科中書﹔服闋﹐送部引見。生平著有「斯未信齋集」若干捲﹐其它編輯甚多﹔而所著「虹玉樓制藝」﹐尢爲世傳誦云。

娶劉夫人﹐無子﹐早卒﹔側室四﹕一聶﹑一陳﹑一呂﹑一顧。生女子子四人﹐大妮字丁﹑娟字湯﹐聶出﹔媛字孫﹑榮字王﹐陳出。生男子子一﹐毓海﹐顧出﹔後以顧爲繼室。

公愛士出於至誠﹐所至修復書院﹐皆躬自督課﹐而衡鑑尢精。在福建﹐爲監臨並主武闈者再。三爲山東鄕試同考官﹐五舉臺灣歲﹑科試。所拔取﹐先後入詞林者數人﹐並有任兼圻者。

大廷初官福建鹽道﹑公以「才堪大用」密疏保薦﹔比左督帥以臺灣道見屬﹐公爲力辭不獲。瀕行﹐公在病中﹐愴然別去。未旬日而公薨﹐余曾爲文以哭之。玆公子將以某年某月奉公柩葬於某鄕某原﹐而以行狀介公門人觀察周君懋琦來請銘﹐余焉忍辭。

銘曰﹕公初試吏﹐廉幹夙成﹔植禾翦莠﹐赫其有聲。洎登髙位﹐世方艱難﹔彼彊厲者﹐剜缺不完。公獨終始﹐履險若夷﹔莫或惎之﹐誰實尸之﹗惟公忠淸﹐上結主知﹔遺疏上聞﹐天子曰嘻﹗褒終飾美﹐爲凡吏師﹔有稽疑者﹐來徵銘辭。

附錄二

將赴臺灣畱別徐樹人中丞

中丞以詩賜和﹐期望甚厚﹔仍疊前韻奉答

再奉鈞和﹐復疊前韻奉答

臺陽書事

書懷

斐亭聽濤

澄臺觀海

憶臺灣

詠延平王朱成功﹝有敍﹞

將赴臺灣畱別徐樹人中丞

萬里淸秋白露橫﹐樓船指日赴東瀛﹔激昂越石投戈意﹐惆悵昌黎薦士情﹗可有勛猷垂絕島﹐難將詩酒訴平生﹔他時鹿耳一回首﹐卿月重霄歲歲明。

中丞以詩賜和﹐期望甚厚﹔仍疊前韻奉答

七十詩人老气橫﹐曾持使節到滄瀛﹝公曾備兵臺灣﹞﹔六條按部遺前軌﹐半世憐才出至情。相馬公眞同伯樂﹐封侯我敢望班生﹗惟餘肝膽酬知意﹐願竭忠貞翊聖明。

再奉鈞和﹐復疊前韻奉答

倚馬文成老筆橫﹐幸邀靑眼勝登瀛﹔憂民惠政根經術﹐報國忠忱本性情。犵鳥蠻花遺愛在﹐靑燈白酒別愁生。可能重廁鵷班末﹐天意茫茫苦未明﹗

臺陽書事

去冬蒞東寧﹐踰春及秋社﹔匪必無微勞﹐施濟亦已寡。固緣制錦疏﹐實乏斧柯假﹔誓將謝朝簪﹐歸隱衡門下。父老前致詞﹕官無遽我捨﹗自官今巡臺﹐政始去害馬﹔弦誦徧宮墻﹐農商樂郊野。我民𨿽曰愚﹐豈盡無知者﹗願畱活我民﹐萬間依廣廈。我聞益自慚﹐默默淚如瀉﹔輾轉不成眠﹐漏盡殘獨灺。

書懷

誰謂天處髙﹐禱祈無不應﹝孟夏﹑季冬﹐兩次亢燥﹐將有旱災﹑地震之變。經於夜半焚香默禱﹐皆獲大雨﹞。誰謂臺民頑﹐施令罔弗聽﹗山海本奧區﹐南北各底定﹔徐當洗澆漓﹐鄒﹑魯化可證。秋風昨夜生﹐忽動蒓鱸興﹔自恐蹈浮沈﹐匪曰忘報稱。蠻獠苦扳轅﹐十室無一剩﹔番峒今桐鄕﹐冥情豈不佞﹗我行有深衷﹐要未安獨醒﹔去去別蓬壺﹐萬里波光瑩。

斐亭聽濤﹝東瀛八景之一﹐在道署內﹞

誰遣洪濤徹夜鳴﹐斐亭遷客夢魂驚﹗並無急雨飄風勢﹐竟似金戈鐵馬聲。萬水應歸烏石港﹝烏石港在噶瑪蘭﹐爲萬水朝宗之處﹞﹐大波疑撼赤嵌城。如今幸決樓船策﹝已建議攺修戰船﹞﹐肯使陽侯怒不平﹗

澄臺觀海﹝東瀛八景之一﹐在道署內﹞

百年遺構此澄臺﹐取次登臨倦眼開﹔海色遠隨朝日霽﹐儔聲髙壓晚潮回。揚舲何日騎鯤去﹐攬勝曾經戲馬來。永念烽煙淸島嶼﹐艱難慚負濟川才﹗

憶臺灣

猶記搴帷駐海濱﹐巡方問俗勵忠恂﹔但添黌捨爲興學﹐豈忍舟車苦算緡﹗番社少姦三尺法﹐君恩分作萬家春。別來恨乏攀援計﹐孤負兒童竹馬迎﹝屢接臺中吏民來書﹐兒童聞余奉旨回任﹐日在海濱盼望﹞﹗

詠延平王朱成功﹝有敍﹞

曩閱海防諸書﹐「臺灣誌」每稱鄭成功爲「鄭逆」。及閱「小腆紀年」﹑「南疆繹史」﹐成功受隆武知遇﹐賜國姓﹔其父芝龍降﹐泣諫弗聽﹐乃遁迹海濱﹐謀興復。其父疊次諭降﹐不從。永明王入緬﹐猶通表。厥後立國東瀛﹐仍明正朔。我仁皇帝稱「成功爲明室遺臣」﹐大哉王言﹗可以爲萬古人臣教忠之勸矣。而秉筆者猶以「逆」書﹐豈不悖哉﹗後有修史者﹐其亟刪正焉可也。隆武已薨﹑永明虜﹐樓船百戰幾曾閒﹔聲名嶺海漳﹑潮外﹐气槪孫郎伯﹑仲間﹝兼伯符﹑仲謀之長﹞。身死猶存明正朔﹐節堅何異宋涯山﹗「遺臣」天語分明在﹐穢筆從今要盡刪。

