

欽定四庫全書

史部七

古今列女傳

傳記類三【總錄之屬】提要

【臣】等謹案古今列女傳三卷明解縉等奉勅撰先是明太祖孝慈皇后馬氏每聴女史讀書至列女傳謂宜加討論因請於帝命儒臣攷訂未就永樂元年成祖旣追上馬后尊諡冊寶仁孝皇后徐氏復以此書爲言因命縉及黃淮胡廣胡儼楊榮金幼孜楊士奇王洪蔣驥沈度等同加編輯書成上進帝自制序文刋印頒行上卷皆歷代后妃中卷諸侯大夫妻下卷士庶人妻時徐後作貞烈事實以闡幽防顯頗畱意於風教故諸臣編輯是書稍爲經意不似五經四書大全之潦艸所錄事迹起自有虞迄於元明漢以前多本之劉尙書後代則略取各史列女傳而以明初人附益之去取頗見審愼蓋在明代官書之中猶爲善本此爲秀水項元汴家所藏猶明內府初刋之板黃虞稷千頃堂書目稱此書成於永樂元年十二月今考成祖禦制序實題九月朔旦知虞稷未見原書僅據傳聞著錄矣乾隆四十三年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

古今列女傳原序

朕聞惟天下至誠爲能經綸天下之大經立天下之大本知天地之化育大經者五品之人倫也大哉經綸之道乎而以人倫爲本人之大倫有五而男女夫婦爲先有夫婦而後有父子有父子而後有君臣妃匹之際生民之始萬福之原經訓之作皆載之首篇聖帝明王相傳之要道豈有加於此哉是故唐虞逺矣三代莫盛於周太王王季肇建邦家文王誕膺天命以撫方夏武王周公修太平之業姜任繼美姒續徽音輔成闗雎麟趾之化朕嘗求之豳風觀其習俗之羙家人婦子驩然有恩粲然有文饁田畝爲酒食治蠶績供衣裳以奉獻祭實二南之權輿也及乎周南后妃貴而勤富而儉長而敬不防於師傅嫁而孝不衰於父母樂而不滛憂而不傷逮下而有螽斯之祥仁厚而致麟趾之應雍雍乎熙熙乎漢廣汝墳咸被其化端荘靜一無狎眤之私離別告語皆忠厚之意何其盛也蓋古必有女師之官所以教之之具委曲詳盡皆著於書周衰散佚今內則諸篇寂寥數言而巳近世有欲復古者相承述作其說浸廣獨劉向輯古列女傳上自后妃下逮士庶人之妻惓惓忠愛之意欲以感悟其君其意亦美矣惜其傳久殽亂南丰曽鞏已不得其詳論其乖異而曰覽者擇其是非向之分類尢不能無議者有虞二妃而冠之母儀之篇謂之何哉向之失不至此其亦未成之書歟朕自少時伏覩皇考修身齊家皇妣輔治同徳訓飭整齊委曲詳盡古人之遺意復見於今日皇妣毎聴女史讀書至列女傳謂宜加討論刪定爲書永作世範請於皇考命儒臣考正有緒未就皇妣違榮皇考毎嘆息悲傷其意竟未及成書永樂元年六月朕旣上冊寶尊諡皇考聖神文武欽明啟運俊徳成功統天大孝髙皇帝皇妣孝慈昭憲至仁文徳承天順聖髙皇后纂成實錄宮壼復申皇妣之意朕不敢違乃命儒臣編次古今后妃諸侯大夫士庶人妻之事分爲三卷頒之六宮行之天下俾爲師氏知所以教而閨門知所以學庶修身者不至以家自累而內外有以相成全體經綸之功大復虞周之盛以知天地之化衍闗雎麟趾之風朕於是書實有望焉永樂元年九月朔旦禦制

欽定四庫全書

古今列女傳卷一

明解縉等撰

虞

有虞【舜氏】二妃者帝堯之二女也長娥皇次女英舜父頑母嚚父號瞽【音古】叟弟曰象敖遊於嫚【慢同】舜能諧柔之承事瞽叟以孝母憎舜而愛象舜猶內治靡有姦意四嶽薦之於堯堯乃妻以二女以觀厥內二女承事舜於畎畆之中不以天子之女故而驕盈怠嫚猶謙謙恭儉思盡婦道瞽叟與象謀殺舜使塗廩【音凜】舜歸告二女曰父母使我塗廩我其往二女曰往哉舜旣治廩乃捐【音防】階【梯也】瞽叟焚廩舜以兩笠自扞【音汗】而下復使舜浚【詢去聲】井舜乃告二女二女曰兪往哉舜往浚井格其出入從掩舜從匿空【去聲】傍出時旣不能殺舜瞽叟又速舜飲酒醉將殺之舜告二女二女乃與藥浴汪【汪池也】遂往舜終日飲酒不醉舜之女弟系憐之與二嫂諧父母欲殺舜舜猶不怨怒之不已舜往於田號泣日呼旻【音民】天呼父母惟害若玆思慕不已不怨其弟篤厚不怠旣納於百揆賓於四門選於林木入於大麓【音鹿】堯試之百方每事常謀於二女舜旣嗣位升爲天子娥皇爲後女英爲妃封象於有庳【音鼻地名】事瞽叟猶若焉天下稱二妃聰明貞仁舜陟【音職】方死於蒼梧【地名】號曰重華二妃死於江湘之間俗謂之湘君君子曰二妃徳純而行篤詩云不顯惟徳百辟【音璧】其刑之此之謂也

夏

啟母者塗山氏長女也夏禹娶以爲妃旣生啟辛壬癸甲啟【音孤】泣禹去而治水惟荒度土功三過其家不入其門塗山獨明教訓而致其化焉及啟長化其徳而從其教卒致令名禹爲天子而啟爲嗣持禹之功而不殞【云上聲】君子謂塗山彊於教誨詩云釐【音離】爾士女從以孫子此之謂也

商

契【音屑】母簡狄者有娀【音崧】氏之長女也當堯之時與其妺娣浴於丘之水有鳥銜卵過而墜之五色甚好簡狄與其妺娣競往取之簡狄得而含之誤而吞之遂生契焉簡狄性好人事之治上知天文樂於施惠及契長而教之理順之序契之性聰明而仁能育其教卒致其名堯使爲司徒封之於亳【音薄】及堯崩舜卽位乃勑之曰契百姓不親五品不遜汝作司徒而敬敷五教在寛其後世世居亳至殷湯興爲天子君子謂簡狄仁而有禮詩云有娀方將帝立子生商又曰天命鳥降而生商此之謂也

湯妃有防【莘同】者有防氏之女也殷湯娶以爲妃生仲壬外丙亦明教訓致其功有防之妃湯也統領九嬪【音頻】後宮有序咸無妬【都去聲】媢【音冒】逆理之人卒致王功君子謂妃明而有序詩云窈【音杳】窕【條上聲】淑女君子好逑言賢女能爲君子和好眾妾其有防之謂也

周

棄母姜嫄【音原】者邰【音臺】侯之女也當堯之時行見巨人迹好而履之歸而有娠【音身】浸以益大心怪惡之卜筮禋【音因】祀以求無子終生子以爲不祥而棄之隘【厓去聲】巷牛羊避而不踐乃送之平林之中後伐平林者咸薦之覆之乃取置寒冰之上飛鳥傴【區上聲】翼之姜嫄以爲異乃収以歸因命曰棄姜嫄之性淸靜專一好種稼穡及棄長而教之種樹桒麻棄之性明而仁能育其教卒致其名堯使棄居稷官更國邰地遂封棄於邰號曰后稷及堯崩舜卽位乃命之曰棄黎民阻饑汝后稷播時百谷其後世世居稷至周文武而興爲天子君子謂姜嫄靜而有化詩云赫赫姜嫄其徳不回上帝是依又曰思文后稷克配彼天立我烝民此之謂也

太姜者王季之母有呂氏之女太王取【娶同】以爲妃生太伯仲雍王季貞順率道靡有過失太王謀事遷徙必與太姜君子謂太姜廣於徳教詩云爰及姜女聿來胥宇此之謂也

太任者文王之母摯【音至】任氏中女也王季娶爲妃太任之性端一誠荘惟徳之行及其有娠目不視惡色耳不聽淫聲口不出敖言生文王而明聖太任教之以一而識百君子謂太任爲能胎教古者婦人姙子寢不側坐不邊立不蹕【音必】不食邪味割不正不食席不正不坐目不視於邪色耳不聴於淫聲夜則令瞽誦詩道正事如此則生子形容端正才徳必過人矣故姙子之時必愼所感感於善則善感於惡則惡人生而肖【音笑】萬物者皆其母感於物故形音肖之文王母可謂知肖化矣太姒者武王之母禹後有莘姒氏之女仁而明道文王嘉之親迎於渭造舟爲梁及入太姒思媚太姜太任旦夕勤勞以進婦道太姒號曰文母文王治外文母治內太姒生十男長伯邑考次武王次周公旦次管叔鮮次蔡叔度次曹叔振鐸次霍叔武次成叔處次康叔封次聃【音耽】季載太姒教誨十子自少及長未嘗見邪僻之事及其長文王繼而教之卒成武王周公之徳君子謂太姒仁明而有徳詩曰大邦有子俔【音峴】天之妹文定厥祥親迎於渭造舟爲梁不顯其光又曰太姒嗣徽【音暉】音則百斯男此之謂也

周宣姜後者齊侯之女也賢而有徳事非禮不言行非禮不動宣王常早臥晏起後夫人不出房姜後脫簪珥【音耳】待罪於永巷使其傅姆通言於王曰妾之不才至使君王失禮而晏朝以見君王樂色而忘徳也夫茍樂色必好奢窮欲亂之所興也原亂之興從婢子起敢請婢子之罪王曰寡人不徳寔自生過非夫人之罪也遂復姜後而勤於政事早朝晏退卒成中興之名君子謂姜後善於威儀而有徳行夫禮後夫人禦於君以燭進至於君所滅燭適房中脫朝服衣防【音泄】服然後進禦於君雞鳴樂師擊鼓以告旦後夫人鳴佩而去詩曰威儀抑抑徳音秩秩又曰隰【音習】桒有阿其葉有幽旣見君子徳音孔膠【音交】夫婦人以色親以徳固姜氏之徳行可謂孔膠也

前漢

馮昭儀者孝元帝之昭儀右將軍光祿勲馮奉世之女也元帝二年昭儀以選入後宮始爲長使數月爲美人生男是爲中山孝王美人爲婕【音接】妤【音余】建昭中上幸虎圏【音勸畜閒】鬭獸後宮皆從熊【音雄】逸出圏攀檻欲上殿左右貴人傅昭儀皆驚走而馮婕妤直當熊而立左右格殺熊天子問婕妤人情皆驚懼何故當熊對曰妾聞猛獸得人而止妾恐至禦坐故以身當之元帝嗟嘆以此敬重焉傅昭儀等皆慙明年中山王封乃立婕妤爲昭儀隨王之國號中山太后君子謂昭儀勇而慕義詩云公之媚子從公於狩論語曰見義不爲無勇也昭儀兼之矣

班婕妤者左曹越騎班況之女漢孝成皇帝之婕妤也賢才通辯始選入後宮爲小使俄而大幸爲婕妤成帝遊於後庭嘗欲與婕妤同輦辭曰觀古圖畫賢聖之君皆有名臣在側三代之末主乃有女嬖今欲同輦得無似之乎上善其言而止太后聞而喜曰古有樊姬今有班婕妤每誦詩及窈窕徳象女師之篇必三復之每進見上疏依古禮自鴻嘉之後成帝稍隆於女寵婕妤進侍者李平平得幸立爲婕妤帝曰始衛皇后亦從微起乃賜平姓曰衛所謂衛婕妤也其後趙飛燕姊【音子】妹有寵驕妬譛訴班婕妤云挾邪詛【租去聲】祝【周去聲】上考問班婕妤曰妾聞死生有命富貴在天修正尙未防福爲邪欲以何望且使鬼神有知不受不臣之訴如其無知訴之何益故弗爲也上善其對而憐憫之賜黃金百斤時飛燕驕妬婕妤恐久見危求供養皇太后於長信宮上許焉婕妤退處東宮作賦自傷至成帝崩婕妤充奉園陵薨因葬園中君子謂班婕妤辭同輦之言蓋宣後之志也進李平於同列樊姬之徳也釋詛祝之譛定姜之知也求供養於東宮寡李之行也及其作賦哀而不傷歸命不怨詩云有斐君子如切如磋如琢如磨瑟兮僩【閒上聲】兮赫兮喧【暄上聲】兮有斐君子終不可諼【萱同】兮其班婕妤之謂也

漢王皇后者安漢公太傅大司馬王莽之女孝平皇帝之後也爲人婉淑有節行平帝卽位後年九嵗莽秉政欲依霍光故事以女配帝後立嵗余平帝崩後數年莽簒漢位後年十八自劉氏廢常稱疾不朝防莽敬憚哀傷意欲嫁之令立國將軍孫建世子豫將醫往問疾後大怒鞭笞旁侍禦因廢疾不肯起莽遂不敢彊也及漢兵誅莽燔燒未央後曰何面目以見漢家自投火中而死君子謂平後體自然貞淑之行不爲存亡攺意可謂節行不虧污者矣詩曰髧【音蓞】彼兩髦實惟我儀之死矢靡他此之謂也

後漢

光烈陰皇后諱麗華南陽新野人初光武適新野聞後美心恱之後至長安見執金吾車騎甚盛因嘆曰仕宦當作執金吾娶妻當得陰麗華更始元年六月遂納後於宛當成裏時年十九及光武爲司校尉方西之洛陽令後歸新野及鄧奉起兵後兄識爲之將後隨家屬徙淯【音育】陽止奉捨光武卽位令侍中傅俊迎後與胡陽寧平主諸宮人俱到洛陽以後爲貴人帝以後雅性寛仁欲崇以尊位後固辭以郭氏有子終不肯當故遂立郭皇后建武四年從徵彭寵生顯宗於元氏九年有盜刼【兼入聲】殺後母鄧氏及弟防【音銀】帝甚傷之乃詔大司空曰吾微賤之時娶於陰氏因將兵徵伐遂各分離幸得安全俱脫虎口以貴人有母儀之美宜立爲後而固辭弗敢當列於媵【音孕】妾朕嘉其義讓許封諸弟未及爵土而遭患逢禍母子同命湣【音閔】傷於懷小雅曰將恐將懼惟予與汝將安將樂汝轉棄予風人之戒可不愼乎其追爵諡【音示】貴人父陸爲宣恩哀侯弟防爲宣義恭侯以弟就嗣哀侯後及屍柩【音舊】在堂使大中大夫拜授印綬如在國列侯禮魂而有靈嘉其寵榮十七年郭后廢遂立爲皇后後在位恭儉少嗜【音視】玩不喜笑謔【香入聲】性仁孝多矜慈七嵗失父𨿽已數十年言及未嘗不流涕帝見常嘆息顯宗卽位尊後爲皇太后永平三年冬帝從太后幸章陵置酒舊宅防陰鄧故人諸家子孫並受賞賜七年崩在位二十四年年六十合葬原陵明帝性孝愛追慕無已十七年正月當謁原陵夜夢先帝太后如平生歡旣寤悲不能寐卽案歷明旦日吉遂率百官及故客上陵其日降甘露於陵樹帝令百官采取以薦防畢帝從席前伏禦牀視太后鏡奩【音亷】中物感動悲涕令易脂澤裝具左右皆泣莫能仰視焉

明徳馬皇后諱某伏波將軍援之小女也少喪父母兄客卿敏慧早夭母藺【音吝】夫人悲傷疾慌【荒上聲】惚【音忽】後時年十嵗幹理家事勑制僮禦內外諮稟事同成人初諸家莫知者後聞之咸嘆異焉後嘗久疾太夫人令筮之筮者曰此女𨿽有患狀而當大貴兆不可言也後又呼相者使占諸女見後大驚曰我必爲此女稱臣然貴而少子若養它子者得力乃當逾於所生以選入太子宮時年十三奉承陰后傍接同列禮則修備上下安之遂見寵異常居後堂顯宗卽位以後爲貴人時後前母姊女賈氏亦以選入生肅宗帝以後無子命令養之謂曰人未必當自生子但患愛養不至耳後於是盡心撫育勞悴【音萃】過於所生肅宗亦孝性淳篤恩性天至母子慈愛始終無纎介之間後常以皇嗣未廣每懷憂嘆薦達左右若恐不及後宮有進見者每加慰納若數所寵引輒增隆遇永平三年春有司奏立長秋宮帝未有所言皇太后曰馬貴人徳冠後宮卽其人也遂立爲皇后先是數日夢有小飛虫無數赴著身又入皮膚中而復飛出旣正位宮闈愈自謙肅身長七尺二寸方口美發能誦易好讀春秋楚辭尢善周官董仲舒書常衣大練裙不加緣朔望諸姬主朝請望見後袍疎麤【粗同】反以爲綺縠就視乃笑後辭曰此繒【音憎】特宜染色故用之耳六宮莫不嘆息帝嘗幸苑囿離宮後輒以風邪露霧爲戒辭意欵備多見詳擇帝幸濯龍中並召諸才人下邳【音丕】王已下皆在側請呼皇后帝笑曰是家志不好樂𨿽來無歡是以遊娯之事希嘗從焉十五年帝案地圖將封皇子悉半諸國後見而言曰諸子裁食數縣於制不已儉乎帝曰我子豈宜與先帝子等乎嵗給二千萬足矣時楚獄連年不防囚相證引坐系者甚眾後慮其多濫乘間言及惻然帝感悟之夜起仿【音旁】偟【音皇】爲思所納卒多有所降宥時諸將奏事及公卿較【音教】議難平者帝數以試後後輒分解【音娶】理各得其情每於侍執之際輒言及政事多所毗【音琵】補而未嘗以家私幹欲寵敬日隆始終無衰及帝崩肅宗卽位尊後曰皇太后諸貴人當徙居南宮太后感析別之懷各賜王赤綬加安車駟馬白越三千端雜帛二千匹黃金十斤自撰顯宗起居注削去兄防參醫藥事帝請曰黃門舅旦夕供養且一年旣無褒異又不錄勤勞無乃過乎太后曰吾不欲令後世聞先帝數親後宮之家故不著也建初元年欲封爵諸舅太后不聽明年夏大旱言事者以爲不封外戚之故有司因此上奏宜依舊典太后詔曰凡言事者皆欲媚朕以要福耳昔王氏五侯同日俱封其時黃霧四塞不聞澍【音樹】雨之應又田蚡【墳上聲】竇嬰寵貴橫恣傾覆之禍爲世所傳故先帝防愼舅氏不令在樞機之位諸子之封裁令半楚淮陽諸國嘗謂我子不當與先帝子等今有司柰何欲以馬氏比陰氏乎吾爲天下母而身服大練食不求甘左右但著帛布無香薫之飾者欲身率下也以爲外親見之當傷心自勑但笑言太后素好儉前過濯龍門上見外家問起居者車如流水馬如遊龍倉頭衣緑褠【音溝單衣】領袖正白顧視禦者不及遠矣故不加譴【牽去聲】怒但絕嵗用而已兾以黙愧其心而猶懈怠無憂國忘家之慮知臣莫若君況親屬乎吾豈可上負先帝之防下虧先人之徳重襲【音習】西京敗亡之禍哉固不許帝省詔悲嘆復重請曰漢興舅氏之封侯猶皇子之爲王也太后誠存謙虛柰何令臣獨不加恩三舅乎且衛尉年尊兩校尉有大病如令不諱使臣長抱刻【音克】骨之恨宜及吉時不可稽【音雞】畱太后報曰吾反覆念之思令兩善豈徒欲獲謙讓之名而使帝受不外施之嫌哉昔竇太后欲封王皇后之兄丞相條侯言受髙祖約無軍功非劉氏不侯今馬氏無功於國豈得與陰郭中興之後等耶常觀富貴之家祿位重疊猶再實之木其根必傷且人所以願封侯者欲上奉祭祀下求溫飽耳今祭祀則受四方之珍衣食則防禦府餘資斯豈不足而必當得一縣乎吾計之熟矣勿有疑也夫至孝之行安親爲上今數遭變異谷價數倍憂惶晝夜不安坐臥而欲先營外封違慈母之拳拳乎吾素剛急有胸中气不可不順也若陰陽調和邊境淸靜然後行子之志吾但當含飴【音移】弄孫不能復闗政矣時新平主家禦者失火延及北閣後殿太后以爲已過起居不歡時當謁原陵自引守備不愼慙見陵園遂不行初太夫人葬起墳微髙太后以爲言兄廖等卽時減削其外親有謙素義行者輒假借溫言賞以財位如有纎介則先見嚴恪【康入聲】之色然後加譴其美車服不軌【音詭】法度者便絕屬籍遣歸田裏廣平鉅鹿樂成王車騎朴素無金銀之飾帝以白太后太后卽賜錢各五百萬於是內外從化被服如一諸家惶恐倍於永平時乃置織室蠶於濯龍中數往觀視以爲娛樂常與帝旦夕言道政事及教授諸小王論議經書述敍平生雍和終日四年天下丰稔【任上聲】方垂無事帝遂封三舅廖防光爲列侯並辭讓願就闗內侯太后聞之曰聖人設教各有其方知人情性莫能齊也吾少壯時但慕竹帛志不顧命今𨿽已老而復戒之在得故日夜惕【音剔】厲【音利】思自降損居不求安食不念飽兾乘此道不負先帝所以化導兄弟共同斯志欲令瞑目之日無所復恨何意老志復不從哉萬年之日長恨矣廖等不得已受封爵而退位歸第焉太后其年寢疾不信巫祝小醫數勑絕禱【音島】祀至六月崩在位二十三年年四十餘合葬顯節陵

和熹鄧皇后諱綏【音𨿽】太傅禹之孫也父訓護羌校尉母陰氏光烈皇后從弟女也後年五嵗太傅夫人愛之自爲翦髮夫人年髙目防誤傷後額忍痛不言左右見者怪而問之後曰非不痛也太夫人哀憐爲防髮難傷老人意故忍之耳六嵗能史書十二通詩論語諸兄每讀經傳輒下意難問志在典籍不問居家之事母常非之曰汝不習女工以供衣服乃更務學寧當舉博士耶後重違母言晝修婦業暮誦經典家人號曰諸生父訓異之事無大小輒與詳議永元四年當以選入防訓卒後晝夜號泣終三年不食鹽菜憔【音樵】悴毀容親人不識之後嘗夢捫天蕩蕩正靑若有鐘乳狀乃仰漱飲之以訊諸占夢言堯夢攀天而上湯夢及天而咶【音是】之斯皆聖王之前占吉不可言又相者見後驚曰此成湯之法家人竊喜而不敢宣後叔父陔【音該】言嘗聞活千人者子孫有封兄訓爲謁者使修石臼河嵗活數千人天道可信家必防福初太傅禹嘆曰吾將百萬之眾未嘗妄殺一人其後世必有興者七年後復與諸家子俱選入宮後長七尺二寸姿顏姝【音樞】麗絕異於眾左右皆驚八年冬入掖【音亦】庭爲貴人時年十六恭肅小心動有法度承事陰后夙夜戰兢接撫同列常克己以下之𨿽宮人役皆加恩借帝深嘉愛焉及後有疾特令後母兄弟入侍醫藥不限日數後言於帝曰宮禁至重而使外舍久在內省上令陛下有幸私之譏下使賤妾獲不知足之謗上下交損誠不願也帝曰人皆以數入爲榮貴人反以爲憂深自抑損誠難及也每有防【音燕】防諸姬貴人競自修整簪珥光采袿【音圭】裳鮮明而後獨著素裝服無飾其衣有與陰后同色者卽時解易若並時進見則不敢正坐離立行則僂【音縷】身自卑帝每有所問常逡巡後對不敢先陰後言帝知後勞心曲體嘆曰修徳之勞乃如是乎後陰后漸疎每當禦見輒辭以疾時帝數失皇子後憂繼嗣不廣恆垂涕嘆息數選進才人以博帝意陰后見後徳稱日盛不知所爲遂造祝詛欲以爲害帝嘗寢病危甚陰后密言我得意不令鄧氏復有遺類後聞乃對左右流涕言曰我竭誠盡心以事皇后竟不爲所祐而當獲罪於天婦人𨿽無從死之義然周公身請武王之命越姬心誓必死之分上以報帝之恩中以解宗族之禍下不令陰氏有人彘之譏卽欲飲藥宮人趙玉者固禁之因詐言屬有使來上疾已愈後信以爲然乃止明日帝果瘳【音抽】十四年夏陰后以巫蠱【音古】事廢後請救不能得帝便屬意焉後愈稱疾篤深自閉絕防有司奏建長秋宮帝曰皇后之尊與朕同體承宗廟母天下豈易哉惟鄧貴人徳冠後庭乃可當之至冬立爲皇后辭讓者三然後卽位手書表謝深陳徳薄不足以充小君之選是時方國貢獻競求珍麗之物自後卽位悉令禁絕嵗時但供紙墨而已帝每欲官爵鄧氏後輒哀請謙讓故兄隲【音質】終帝世不過虎賁【音奔】中郎將元興元年帝崩長子平原王有疾而諸皇子夭歿前後十數後生者輒隱祕養於人間殤【音傷】帝生始百日後乃迎立之尊後爲皇太后太后臨朝和帝葬後宮人並歸園太后賜周馮貴人防曰朕與貴人托配後庭共歡等列十有餘年不獲福祐先帝早棄天下孤心煢煢【音瓊】靡所瞻仰夙夜永懷感愴【音創】中今當以舊典分歸後園慘結增嘆燕燕之詩曷能諭焉其賜貴人王靑蓋車采飾輅【音路】驂【音參】馬各一駟黃金三十斤雜帛三千匹白越四千端又賜馮貴人王赤綬以未有頭上步搖環佩加賜各一具是時新遭大憂法禁未設宮中亡大珠一篋太后念欲考問必有不辜乃親閱【音悅】宮人觀察顏色卽時首服又和帝幸人吉成禦者共枉吉成以巫蠱事遂下掖庭考訊辭證明白太后以先帝左右待之有恩平日尙無惡言今反若此不合人情更自呼見實覈【音核】果禦者所爲莫不嘆服以爲聖明常以鬼神難徵淫祀無福乃詔有司罷諸祠官不合典禮者又詔赦除建武以來諸犯妖惡及馬竇家屬所被禁錮【音固】者皆復之爲平人減太官導官尙方內者服禦珍膳靡麗難成之物自非供陵廟稻粱米不得導擇朝夕一肉飯而已舊太官湯官經用嵗且二萬萬太后勑止曰殺省珍費自是裁數千萬及郡國所貢皆減其過半悉斥賣上林鷹犬其蜀漢扣【音口】器九帶佩刀並不復調止畫工三十九種又禦府尙方織室錦繡冰紈綺縠金銀珠玉犀象瑇【玳同】瑁雕鏤【音漏】翫弄之物皆絕不作離宮別館儲峙【遲上聲】米糒【音敗】薪炭悉令省之又詔諸園貴人其宮人有宗室同族若羸【音累】老不任使者令園監實覈上名自禦北宮增喜觀閱問之恣其去畱卽日免遣者五六百人及殤帝崩太后定防立安帝猶臨朝政以連遭大憂百姓苦役殤帝康陵方中祕藏及諸工作事事減約十分居一詔告司校尉河南尹南陽太守曰每覽前代外戚賓客假借威權輕薄【宗去聲】詷【音洞】至有濁亂奉公爲人患苦咎在執法怠懈不輒行其罰故也今車騎將軍隲等𨿽懷敬順之志而宗門廣大姻戚不少賓客姦猾多幹禁憲其明加檢勑勿相容防自是親屬犯罪無所假貸太后湣陰氏之罪廢赦其徙者歸鄕勑還資財五百餘萬永初元年爵號太夫人爲新野君萬戶供湯沐邑二年夏京師旱親幸洛陽寺錄寃獄有囚實不殺人而被考自誣羸困輿見畏吏不敢言將去舉頭若欲自訴太后察視覺之卽呼還問狀具得枉實卽時収洛陽令下獄抵【低上聲】罪行未還宮澍雨大降三年秋太后體不安左右憂惶禱請祝辭願得代命太后聞之卽譴怒切勑掖庭令以下但使謝過祈【音其】福不得妄生不祥之言舊事嵗終當享遣衛士大儺【音那】逐疫【音役】太后以陰陽不和軍旅數興詔饗防勿設戱作樂減逐疫侲【音眞】子之半悉罷象橐【音托】駝【音陀】之屬丰年復故太后自入宮掖從曹大家受經書兼天文算數晝省王政夜則誦讀而患其謬【音繆】誤懼乖典章乃博選諸儒劉珍等及博士議郎四府掾史五十餘人詣東觀讎校傳記事畢奏禦賜葛布各有差又詔中官近臣於東觀受讀經傳以教授宮人左右習誦朝夕濟濟及新野君薨太后自侍疾病至乎終盡憂哀毀損事加於常贈以長公主赤綬東園祕器玉衣繡衾又賜布三萬匹錢三千萬隲等遂固讓錢布不受使司空持節防喪事儀比東海恭王諡曰敬君太后諒闇【庵同】旣終久旱太后比三日幸洛陽錄囚徒理出死罪三十六人耐罪八十人其餘減罪死右趾已下至司冦七年正月初入太廟齋七日賜公卿百僚各有差庚戌謁宗廟率命婦羣妾相禮儀與皇帝交獻親薦成禮而還因下詔曰凡供薦新味多非其節或郁養彊熟或穿掘萌牙味無所至而夭折生長豈所以順時育物乎傳曰非其時不食自今當奉祠陵廟及給禦者皆須時乃上凡所省二十三種自太后臨朝水旱十載四夷外侵盜賊內起每聞人饑或達旦不寐而躬自減徹以救災阸【音戹】故天下復平嵗還丰穰【音禳】永寧二年二月寢病漸篤乃乘輦於前殿見侍中尙書因北至太子新所繕宮還大赦天下賜諸園貴人王主羣僚錢布各有差詔曰朕以無徳托母天下而薄祐不天早離大憂延平之際海內無主元元戹運危於累卵勤勤苦心不敢以萬乘爲樂上欲不欺天愧先帝下不違人負宿心誠在濟度百姓以安劉氏自謂感徹天地當防福祚【音胙】而喪禍內外傷痛不絕頃以廢病沈滯久不得侍祠自力上原陵加欬【音慨】逆唾血遂至不解存亡大分無可柰何公卿百官其勉盡忠恪以輔朝廷三月崩在位二十年年四十一合葬順陵

晉

文明王皇后諱元姬東海郯【音談】人也父肅魏中領軍蘭陵侯後年八嵗誦詩論尢善喪服茍有文義目所一見必貫於心年九嵗遇母疾扶侍不捨左右衣不解帶者久之每先意候指動中所適由是父母令攝家事每盡其理祖朗甚愛異之曰興吾家者必此女也惜不爲男矣年十二朗薨後哀戚哭泣於自然其父益加敬異旣笄歸於文帝生武帝及遼東悼王定國齊獻王攸城陽哀王兆廣漢殤王廣徳京兆公主後事舅姑盡婦道謙沖接下嬪禦有序及居父喪身不勝衣言與淚俱時鐘防以才能見任後每言於帝曰防見利忘義好爲事端寵過必亂不可大任防後果反武帝受禪【音膳】尊爲皇太后宮曰崇化初置宮卿後𨿽處尊位不忘素業躬執紡績器服無文禦浣【完上聲】濯之衣食不參味而惇睦九族垂心萬物言必典禮浸潤不行四年後崩時年五十二合葬崇陽陵

唐

髙祖太穆順聖皇后竇氏京兆平陵人父毅【音義】在周爲上柱國尙武帝姊襄陽長公主入隋爲定州緫管神武公後生發垂過頸【經上聲】三嵗與身等讀女誡列女等傳一過輒不忘武帝愛之養宮中異它甥時突厥女爲後無寵後密諫曰吾國未靖虜且彊願抑情撫接以取合從則江南闗東不吾梗【更上聲】武帝嘉納及崩哀毀同所生聞隋髙祖受禪自投牀下曰恨我非男子不能捄【音救】舅家禍毅遽掩其口曰毋妄言赤吾族嘗謂主曰此女有奇相且識不凡何可妄與人因畫二孔雀屏間請昬者使射二矢陰約中目則許之射者閱數十皆不合髙祖最後射中各一目遂歸於帝始元貞太后羸老有疾而性素嚴諸姒娣皆畏莫敢侍後事之獨怡謹盡孝或淹月不釋衣履工爲篇章規誡文有雅體又善書與髙祖書相雜人不辧也崩於涿【音卓】郡年四十五帝在帝時多畜善馬后見曰上性樂此盍【音合】以獻徒畱之速罪無益也不聴頃果坐譴帝後見隋政亂多妄誅殛【音棘】乃爲自安計數奏鷹犬異駒帝果喜擢位將軍因泣謂諸子曰早用而母言得此久矣帝有天下詔卽所葬園爲壽安陵諡曰穆及祔【音附】獻陵尊爲太穆皇后始太宗生有二龍之符後於諸子中愛視最篤後卽位過慶善宮覽觀哽欷【音稀】顧侍臣曰朕生於此今母后永違育我之徳不可報因號慟左右皆流涕乃享後於正寢它日幸九成宮夢後若平生旣寤潸【音刪】然不自勝明日詔有司大倉賑【音震】貧瘠【音籍】以爲後報焉上元中益諡太穆神皇后

太宗文徳順聖皇后長孫氏河南洛陽人其先魏拓【音托】防【音防】氏後爲宗室長因號長孫髙祖穉【音治】大丞相馮翊【音翼】王曽祖裕平原公祖兕【音姒】左將軍父晟【音盛】字季涉經史趫【音驕】鷙【音至】曉兵仕隋爲右驍衛將軍後喜圖傳視古善惡以自鑑矜尙禮法晟兄熾【音幟】爲周通道館學士嘗聞太穆勸撫突【豚入聲】厥女心志之語晟曰此明睿【音鋭】人必有奇子不可以不圖昬故晟以女太宗後歸寧舅髙士亷妾見大馬二丈立後捨外懼占之遇坤之泰卜者曰坤順承天載物無疆馬地類也之泰是天地交而萬物通也又以輔相天地之宜繇【音宙】恊【音俠】歸妹婦人事也女處尊位履中而居順后妃象也時隱太子釁【欣去聲】防【馨入聲】已搆後內盡孝事髙祖謹承諸妃消釋嫌猜及帝授甲宮中後親慰勉士皆感奮【分去聲】尋爲皇太子妃俄爲皇后性約素服禦取給則止益觀書𨿽容櫛【臻入聲】不少廢與帝言或及天下事辭曰牝【貧上聲】雞司晨家之窮也可乎帝固要之訖不對後廷有被罪者必助帝怒請繩治俟意解徐爲開治終不令有寃卞嬪【音貧】生豫章公主而死後視如所生媵【音孕】侍疾病輟【音拙】所禦飲藥資之下懷其仁兄無忌於帝本布衣交以佐命爲元功出入臥內帝將引以輔政後固謂不可乘間曰妾托體紫宮尊貴已極不願私親更防權於朝漢之呂霍可以爲誡帝不聴自用無忌爲尙書僕射【音夜】後密諭令牢讓帝不獲已乃聴後喜見顏間異母兄安業無行父喪逐後無忌還外家後貴未嘗以爲言擢位將軍後與李孝常等謀反將誅後叩頭曰安業罪死無赦然向遇妾不以慈戶知之今論如法人必謂妾釋憾【含去聲】於兄無乃爲帝累乎遂得減流越嶲【音髄】太子承幹乳媼【音襖】請增東宮什器後曰太子患無徳與名器何請爲從幸九成宮方屬疾防柴紹等急變聞帝甲而起後輿疾以從宮司諌止後曰上震驚吾可自安疾稍亟【音棘】太子欲請大赦泛度道人祓【音拂】塞災防後曰死生有命非人力所支若修福可延吾不爲惡使善無效我尙何求且赦令國大事佛老異方教耳皆上所不爲豈宜以吾亂天下法太子不敢奏以告房齡齡以聞帝嘆美而羣臣請遂赦帝旣許後固爭止及大漸與帝訣時齡小譴就第後曰齡久事陛下預奇計祕謀非大故願勿置也妾家以恩澤進無徳而祿易以取禍無屬樞柄以外戚奉朝請足矣妾生無益於時死不可以厚葬願因山爲隴無起墳無用棺槨器以瓦木約費送終是妾不見忘也又請帝納忠容諌勿受讒省遊畋【音田】作役死無恨崩年三十六後嘗采古婦人事著女則十篇又爲論斥漢之馬后不能檢抑外家使與政事乃戒其車馬之侈此謂開本源卹末事常誡守者吾以自檢故書無條理勿令至尊見之及崩宮司以聞帝爲之慟示近臣曰後此書可用垂後我豈不通天命而割情乎顧內失吾良佐哀不可巳巳諡曰文徳葬昭陵因九【音防】山以成後志帝自著表序始末揭陵左上元中益諡文徳聖皇后

太宗賢妃徐惠湖州長城人生五月能言四嵗通論語詩八嵗自曉屬文父孝徳試使擬離騷爲小山篇曰仰幽巖而流盼撫桂枝以凝想將千齡兮此遇荃何爲兮獨往孝徳大驚知不可掩於是所論著遂盛傳太宗聞之召爲才人手未嘗廢捲而辭致贍蔚又無淹思帝益禮顧擢孝徳水部員外郎惠再遷充容貞觀末數調兵討定四夷稍稍治宮室百姓勞怨惠上疏極諫且言東戍遼海西討昆丘士馬罷【音疲】耗【蒿去聲】漕饟【音餉】漂【音飄】沒捐有盡之農趨無窮之壑圖未獲之眾喪已成之軍故地廣者非常安之術也人勞者爲易亂之符也又言翠微玉華等宮𨿽因山借水無築搆之苦而工力和僦【秋去聲】不謂無煩有道之君以逸逸人無道之君以樂樂身又言伎【音妓】巧爲喪國斧斤珠玉爲蕩心酖【音鴆】毒侈麗纎美不可以不遏【安入聲】志驕於業泰體逸於時安其剴【音槪】切精詣大略如此帝善其言優賜之帝崩哀慕成疾不肯進藥曰帝遇我厚得先狗馬侍園寢吾志也復爲詩連珠以見意永徽元年卒年二十四贈賢妃陪葬昭陵石室

徳宗賢妃韋氏戚裏舊族也祖濯尙定安公主初爲良娣徳宗貞元四年冊拜賢妃宮壼【音悃】事無不聽而性敏淑言動皆有繩矩帝寵重之後宮莫不師其行帝崩自表畱奉崇陵園元和四年薨

順宗荘憲皇后王氏瑯【音郎】邪【音耶】人祖難得有功名於世代宗時後以良家選入宮爲才人順宗在藩帝以才人幼故賜之爲王孺人生憲宗順宗在東宮冊爲良娣後性仁順宮中化其徳莫不柔雍順宗卽位疾已綿頓後侍醫藥不少怠將立後防病棘而止憲宗內禪尊爲太上皇后元和元年乃上尊號曰皇太后後謹畏深抑外家無毫絲假貸訓厲內職有古后妃風十年崩年五十四葬丰陵

憲宗懿安皇后郭氏汾【音墳】陽王子儀之孫父曖【音愛】尙升平公主實生後憲宗爲廣陵王聘以爲妃順宗以其家有大功烈而母素貴故禮之異諸婦是生穆宗元和元年進冊貴妃八年羣臣三請立爲後帝以嵗子午忌章報聞罷穆宗嗣位上尊號皇太后贈曖太尉母齊國大長公主擢兄釗【音昭】刑部尙書鏦【音聰】金吾大將軍後移禦興慶宮凡朔望三朝帝率百官詣宮門爲壽帝崩中人有爲後謀稱制者後怒曰吾效武氏耶今太子𨿽幼尙可選重徳爲輔吾何與外事哉敬宗立號太皇太后寶歷倉卒後召江王嗣皇帝位是爲文宗文宗性謹孝事後有禮凡羞果鮮珍及四方奇奉必先獻宗廟三宮而後禦之武宗喜畋遊角武抃【音卞】擇五坊小兒得出入禁中它日問後起居從容請曰如何可爲盛天子後曰諌臣章疏宜審覽度可用用之有不可以詢宰相毋拒直言勿納偏言以忠良爲腹心此盛天子也帝再拜還索諌章閱之往往道遊獵事自是畋幸稀小兒武抃等不復橫賜矣宣宗時崩有司上尊諡葬景陵外園懿宗咸通中從禮官王皥【音昊】言詔後主袝憲宗廟

宋

眞宗章穆郭皇后太原人宣徽南院使守文第二女眞宗在襄邸【低上聲】太宗爲聘之封魯國夫人進封秦國眞宗嗣位立爲皇后謙約惠下性惡奢靡族屬入謁禁中服飾華侈必加戒勗【音旭】有以家事求言於上者後終不許兄子出嫁以貧欲祈恩賚但出裝具給之上尢加禮重

仁宗慈聖光獻曹皇后眞定人樞宻使曹武惠王彬之孫也明道二年詔聘入宮景祐元年冊爲皇后性慈儉重稼穡嘗於禁苑種谷親蠶善飛白書慶曆八年閏正月帝將以望夕再張燈後諌止後三日衛卒數人作亂夜越屋叩寢殿後方侍帝聞變遽起帝欲出後閉閣擁持【音促】呼都知王守忠使引兵入賊傷宮嬪殿下聲徹帝所宦者以乳嫗【余去聲】毆小女子紿【臺上聲】奏後叱之曰賊在近殺人敢妄言耶後度賊必縱火陰遣人挈【牽入聲】水踵其後果舉炬焚簾水隨滅之是夕所遣宦侍後皆親剪其髮諭之曰明日行賞用是爲驗故爭盡死力賊卽禽滅閤內妾與卒亂當誅祈哀幸姬姬言之帝貸其死後具衣冠見請論如法曰不如是無以肅淸禁掖帝命坐後不可立請移數刻卒誅之張妃怙寵上僣欲假後蓋出遊帝使自來請後與之無靳【斤去聲】色妃喜還以告帝曰國家文物儀章上下有秩汝張之而出外廷不汝置妃不懌【音亦】而輟英宗方四嵗育禁中後拊鞠周盡迨入爲嗣子贊防居多帝夜暴疾崩後悉斂諸門鑰【音藥】寘於前召皇子入及明宰臣韓琦等至奉英宗卽位尊後爲皇太后檢柅【尼上聲】曹氏及左右臣僕毫分不以假借宮省肅然神宗立尊爲太皇太后名宮曰慶壽帝致極誠孝所以承迎娛悅無所不盡後亦慈愛天至或退朝稍晚必自至屏扆【衣上聲】候矚【音燭】間親持膳飲以食帝外家男子舊毋得入謁後春秋髙弟佾【音逸】亦老帝數言宜使入見輒不許他日佾侍帝帝復爲請乃許之因偕詣後閤少焉帝先起若令佾得伸親親意後遽曰此非汝所當得畱趣遣出晚得水疾侍醫莫能治元丰二年崩初王安石當國變亂舊章後乘間語神宗謂祖宗法度不宜輕攺熙寧宗祀前數日帝至後所後曰吾昔聞民間疾苦必以告仁宗因赦行之今亦當爾帝曰今無他事後曰吾聞民間甚苦靑苗助役宜罷之安石誠有才學然怨之者甚眾帝欲愛惜保全之不若暫出之於外帝悚【音聳】聴埀欲止復爲安石所持遂不果帝嘗有意於燕薊【音計】已與大臣定議乃詣慶壽宮白其事後曰儲蓄賜予備乎鎧【音愷】仗士卒精乎帝曰固已辦之矣後曰事軆至大吉凶悔吝生乎動得之不過南面受賀而已萬一不諧則生靈所系未易以言茍可取之太祖太宗収復久矣何待今日帝曰敢不受教蘇軾【音式】以詩得罪下禦史獄人以爲必死後違豫中聞之謂帝曰嘗憶仁宗以制科得軾兄弟喜曰吾爲子孫得兩宰相今聞軾以作詩系獄得非仇人中傷之乎捃【君上聲】至於詩其過微矣吾疾勢已篤不可以寃濫致傷中和宜熟察之帝涕泣軾由此得免

馮賢妃東平人曽祖炳知雜禦史祖起兵部侍郎妃以良家女九嵗入宮及長得侍仁宗生邢魯國二公主封始平郡君帝將登其品秩力辭不拜林美人得幸神宗生二王而歿王尙幼妃保育如己子在禁掖幾六十年始終五朝動循禮度薨年七十七贈賢妃

英宗宣仁聖烈髙皇后亳【音薄】州防城人曽祖瓊祖繼勲皆有勲王室至節度使母曹氏慈聖光獻皇后姊也故後少鞠宮中時英宗亦在帝所與後年同仁宗謂慈聖異日必以爲配旣長遂成昬濮邸生神宗皇帝岐王顥【音昊】嘉王頵【音君】壽康公主治平二年冊爲皇后後弟內殿崇班士林供奉久帝欲遷其官後謝曰士林獲升朝籍分量已過豈宜援先後家比辭之神宗立尊爲皇太后居寶慈宮帝屢欲爲髙氏營大第後不許久之但斥望春門外隙【音綌】地以賜凡繕營百役費悉出寶慈不調大司農一錢元丰八年帝不豫浸劇【音屐】宰執王珪等入問疾乞立延安郡王爲皇太子太后權同聽政帝頷【音函】之珪等見太后下後泣撫王曰兒孝順自官家服藥未嘗去左右喜學書已誦論語七卷絕不好弄乃令王出簾外見珪等是日降制立爲皇太子初岐嘉二王日問起居至是毋令輒入又陰勑中人梁惟簡使其妻制十嵗兒一黃袍懷以來蓋密爲踐阼倉卒備也哲宗嗣位尊爲太皇太后驛召司馬光呂公著未至迎問今日設施所宜先未及條上已散遣修京城役夫減皇城覘【音苫】卒止禁庭工技廢導洛司出近侍尢無狀者戒中外毋苛斂寛民間保戶馬事由中防王珪等弗預【音豫】知又起文彥博於旣老遣使勞諸途諭以復祖宗法度爲先務且令亟疏可用者從父遵裕坐西徵失律抵罪蔡確【音殻】欲獻諛【音防】以固位乞復其官後曰遵裕靈武之役塗炭百萬先帝中夜得報起環榻行徹旦不能寐聖情自是驚悸【葵去聲】馴致大故禍由遵裕得免刑誅幸矣先帝肉未冷吾何敢顧私恩而違天下公議確悚栗而止光公著至並命爲相使同心輔政一時知名士彚【音謂】進於廷凡熙寧以來政事弗便者次第罷之於是以常平舊式攺靑苖以嘉祐差役參募【音慕】役除市易之法逭【音換】茶鹽之禁舉邊砦【寨同】不毛之地以賜西戎而宇內復安契【音挈】丹主戒其臣下勿復生事於疆曰南朝盡行仁宗之政矣蔡確坐車蓋亭詩謫【音責】嶺表後謂大臣曰元丰之末吾以今皇帝所書佛經出示人是時惟王珪曽奏賀遂定儲極且以子繼父有何間言而確自謂有定防大功妄扇事端規爲異時【音縣】惑地吾不忍明言姑托訕【山去聲】上爲名逐之耳此宗社大計姦邪怨謗所不暇卹也廷試舉人有司請循天聖故事帝後皆禦殿後止之又請受冊寶於文徳後曰母后當陽非國家美事況天子正衙豈所當禦就崇政足矣上元燈宴後母當入覲【音近】止之曰夫人登樓上必加禮是由吾故而越典制於心殊不安但令賜之燈燭遂嵗以爲常侄公繪公紀當轉觀察使力遏之帝請至再僅遷一秩終後之世不復攺又以官冗當汰詔損外氏恩四之一以爲宮掖先臨政九年朝廷淸明華夏綏【音𨿽】定宋用臣旣被斥祈神宗乳媼入言之冀復得用後見其來曰汝來何爲得非爲用臣等遊說乎且汝尙欲如曩【囊上聲】日求內降幹撓國政耶若復爾吾卽斬汝媼大懼不敢出一言自是內降遂絕力行故事抑絕外家私恩文思院奉上之物無問巨細終身不取其一人以爲女中堯舜

神宗欽聖憲肅向皇后河內人故宰相敏中曽孫也治平三年歸於潁【音影】邸封安國夫人神宗卽位立爲皇后帝不豫後贊宣仁後定建儲之議哲宗立尊爲皇太后宣仁命葺【音集】慶壽故宮以居後後辭曰安有姑居西而婦處東瀆上下之分不敢徙遂以慶壽後殿爲隆祐宮居之帝將卜後及諸王納婦後勑向族勿以女寘選中族黨有欲援例以恩換閤職及爲選人求京秩者且言有特防後曰吾族未省用此例何庸以私情撓公法一不與帝倉卒晏駕獨決防迎端王章惇【音惇】異議不能沮徽宗立請權同處分軍國事後以長君辭帝泣拜移時乃聴凡紹聖元符以還惇所斥逐賢大夫士稍稍収用之故事有如禦正殿避家諱立誕節之類皆不用至聞賓召故老寛徭【音遙】息兵愛民崇儉之舉則喜見於色才六月卽還政

髙宗憲聖慈烈吳皇后開封人年十四髙宗爲康王被選入宮後頗知書從幸四明衛士謀爲變入問帝所在後紿之以免未幾帝航海有魚躍入禦舟後曰此周人白魚之祥也帝大悅封和義郡夫人進封才人後益博習書史又善翰墨由是寵遇日至尋進貴妃顯仁太后亦愛後邢皇后崩顯仁以爲言詔冊爲皇后顯仁性嚴肅後身承起居順適其意嘗繪古列女圖置座右爲鑑又取詩序之義扁其堂曰賢志初伯琮以宗子召入宮命張氏育之後時爲才人亦請得育一子於是得伯更名璩【音渠】中外議頗籍籍張氏卒並育於後後視之無間伯琮性恭儉喜讀書帝與後皆愛之封普安郡王后嘗語帝曰普安眞天日之表也帝意決立爲皇子封建王出璩居紹興髙宗內禪手詔後稱太上皇后居徳壽宮上皇崩孝宗欲迎還大內後以上皇幾筵在徳壽宮不忍捨去因命所禦殿曰慈福居焉嘗與光宗言及用人後曰宜崇尙舊臣嘉王侍側後勉以讀書辧邪正立綱常爲先孝宗崩光宗疾未平不能執喪宰臣請埀主喪事後不可已而宰執請如唐肅宗故事羣臣喪太極殿成服禁中許之後代行祭奠禮尋用趙汝愚請於梓宮前埀宣光宗手詔立皇子嘉王爲皇帝翌日冊夫人韓氏爲皇后撤汝愚後以謫死中書舍人汪義端目汝愚爲李林甫欲並逐其黨後聞而非之年八十三崩

孝宗謝皇后丹陽人初被選入宮憲聖太后以賜普安郡王封咸安郡夫人王卽位逾年進貴妃淳熙三年立爲皇后後性儉慈減膳羊每食必先以進禦服澣【浣同】濯衣有數年不易者弟淵以后貴授武翼郎後嘗戒之曰主上化行恭儉吾亦躬服澣濯爾宜崇謙抑遠驕侈後崩諡成肅

元

世祖昭睿順聖皇后名徹伯爾鴻吉哩氏濟寜忠武王按陳之女也生裕宗中統初立爲皇后至元十年三月授冊寶上尊號貞懿昭聖順天睿文光應皇后一日四怯薛官奏割京城外近地牧馬帝旣允方以圖進後至帝前將諌先陽責太保劉秉忠曰汝漢人聰明者言則帝聴汝何爲不諌向初到定都時若以地牧馬則可今軍民俱分業已定奪之可乎帝黙然命寢其事後嘗於太府監支繒帛表裏各一帝謂後曰此軍國所需非私家物後何可得支後自是率宮人親執女工拘諸舊弓練之緝【侵入聲】爲防以爲衣其韌【音刃】密比綾綺宣徽院羊臑【音猱】皮置不用後取之合縫爲地毯【貪上聲】其勤儉有節而無棄物類如此十三年平宋幼主朝於上都大宴眾皆歡甚惟後不樂帝曰我今平江南自此不用兵甲眾人皆喜爾獨不樂何耶後跪奏曰妾聞自古無千嵗之國毋使吾子孫及此則幸矣帝以宋府庫故物各聚置殿廷上召後視之後徧視卽去帝遣宦者追問後欲何所取後曰宋人貯蓄以遺其子孫子孫不能守而歸於我我何忍取一物耶待宋太后全氏甚厚其帽舊無前檐帝因射日色【去聲】目以語後後始制前檐又制衣前有裳無衽後長倍於前無領袖綴兩襻【音盼】以便弓馬時皆效之後性明達國初左右有力十四年二月崩成宗卽位追諡焉

國朝

太祖孝慈昭憲至仁文徳承天順聖髙皇后馬氏其先自宋太保黙家於宿州閔子鄕新丰裏世豪裏中父馬公性剛直愛人喜施賙【音周】人之急如將不及母鄭氏早卒後幼父素與定遠人郭子興爲刎頸之交遂以後托其家父卒子興育後同己女後自少貞靜端一孝敬慈惠聰明出人意表尢好詩書旣笄嬪於太祖聖神文武欽明啟運俊徳成功統天大孝髙皇帝誠敬感孚【音夫】內外咸譽之值嵗大歉【音慊】後從帝在軍嘗自忍饑懷糗【休去聲】餌脯修供帝未嘗乏絕造次顚沛恪遵婦道帝每有識記書札輒命後藏之倉卒取視後卽於囊中出而進之未嘗脫誤帝焚香祝天願天命早有所付毋苦天下生民後謂帝曰方今豪傑並爭𨿽未知天命所歸以妾觀之惟以不殺人爲本顚者扶之危者救之収集人心人心所歸卽天命所在彼縱殺掠以失人心天之所惡𨿽其身亦難保也帝曰爾言深合我意明日冒雨歸語後曰昨聞爾言往來方寸間不能忘有一卒違令忽與婦人俱詰之不能隠吐實云掠得之我告之曰今日用兵所以禁亂若寡人之妻孤人之子適以生亂不卽捨之吾必戮爾此卒感悟遂卽捨之由爾之言也後曰用心如此何憂人心之不歸乎後初未有子撫育帝兄子文正姊子李文忠及沐英等數人愛如己出後太子諸王生恩無替焉帝帥師渡江後亦率諸將士妻妾繼至太平及居建康時吳漢接境戰無虛日親率妾媵完緝衣鞵助給將士夜分不寐時時左右帝規畫動合事機洪武元年春正月帝卽位冊爲皇后因謂侍臣曰昔漢光武勞馮異曰倉卒蕪蔞亭豆粥滹【音呼】沱【音陀】河麥飯厚意久不報君臣之間始終保全朕念皇后起布衣同甘苦嘗從朕在軍倉卒自忍饑餓懷糗餌食朕比之豆粥麥飯其困尢甚昔唐太宗長孫皇后當隠太子搆隙之際內能盡孝謹承諸妃消釋嫌猜朕數爲郭氏所疑朕徑情不卹將士或以服用爲獻後先獻郭氏慰悅其意及欲危朕後輒爲彌縫卒免於患殆又難於長孫皇后者朕或因服禦詰怒小過輒爲朕曰主忘昔日之貧賤耶朕復爲惕然家之良妻猶國之良相豈忍忘之罷朝因以語後後曰妾聞夫婦相保易君臣相保難陛下旣不忘妾於貧賤願無忘羣臣百姓於艱難且妾安敢比長孫皇后賢但願陛下以堯舜爲法耳後旣正位中宮益自勤勵督宮妾治女工夙興夜寐無時豫怠勸帝親賢務學隨事幾諌講求古訓諭告六宮孜孜不倦一日集女史淸江範孺人等問曰自漢唐以來何后最賢家法何代最正對曰惟趙宋諸後多賢家法最正後於是命女史錄其家法賢行每令誦而聴之曰不徒爲吾今日法子孫帝王后妃皆當省覽此可以爲萬世法也或曰宋朝過於仁厚後曰過於仁厚不猶愈於刻薄乎吾子孫茍能以仁厚爲本至於三代不難矣仁厚𨿽過何害於人之國哉帝嘗謂後曰君者百責所萃一夫不得其所君之責也後卽起拜曰妾聞古人有云一夫失所時予之辜一民饑曰我饑之一民寒曰我寒之今陛下之言卽古人之心也致謹於聖心加惠於窮民天下受其福妾亦與有榮焉又嘗從容告帝曰人主𨿽有明聖之資不能獨理天下必擇賢以圖治然世代愈降人無全材陛下於人材固能各隨其短長而用之然尢宜赦小過以全其人帝喜稱善一日聞得元府庫輸其貨寶至京師問帝曰得元府庫何物帝曰寶貨耳後曰元氏有此寶何以不能守而失之蓋貨財非可寶抑帝王自有寶也帝曰皇后之意朕知之矣但謂以得賢爲寶耳後卽拜謝曰誠如聖言妾每見人家產業厚則驕至時命順則逸生家國不同其理無二人之常情所當深戒妾與陛下同處窮約今富貴至此恆恐驕縱生於奢侈危亡起於忽微故世傳技巧爲喪國斧斤珠玉爲蕩心酖【音鴆】毒誠哉是言但得賢才朝夕啟沃共保天下卽大寶也顯名萬世卽大寶也而豈在於物乎帝曰善嘗侍坐乾淸宮語及窮約時事帝曰吾與爾防涉艱難備嘗辛苦今日化家爲國無心所得上感天地之徳祖宗之恩然亦爾內助之功也後曰陛下一念救民之心格於皇天天命眷之祖宗祐之妾何力之有但願陛下不忘於窮約之時而警戒於治安之日妾亦不忘相從於患難而謹飭於朝夕則天地祖宗非惟庇佑於今日將爲子孫無窮之福耳帝凡禦膳後必躬自省視宮人請曰宮中人眾無煩聖體後曰吾固知宮中有人但婦之事夫不可不謹膳羞上進不可不蠲【音涓】潔脫有不至汝輩受責吾心豈安吾所以爲此者一以敬上而不敢忽一以保汝輩免於責也豈爲無人耶宮人聞之莫不感悅後聞女史論西漢竇太后好黃老顧而問曰黃老何如女史答曰淸靜無爲爲本若絕仁棄義民復孝慈是也後曰不然孝慈卽仁義事也詎【音巨】有絕仁義而爲孝慈哉仁義乃爲治之本乃曰絕之棄之非理也後令誦小學書注意聴之旣而奏曰小學書言易曉事易行於人道無所不備眞聖人之教法盍表章之帝曰然吾已令親王駙馬太學生咸講讀之矣後嘗聞元世祖後煮故弓事亦命取練之織爲衾【音欽】裯以惠孤老每制衣裳余帛緝爲巾褥曰身處富貴當爲天地惜物暴殄【天上聲】天物古人深戒也織工治絲有荒纇【音耒】棄遺者亦俾緝而織之以賜諸王妃公主謂曰生長富貴當知桑之不易此𨿽荒纇棄遺在民間猶爲難得故織以示汝不可不知也平居服澣濯之衣不喜侈麗衾裯𨿽敝不忍易有言於後曰享天下至貴至富何庸惜此後曰吾聞古之後妃皆以富而能儉貴而能勤見稱於載籍蓋奢侈之心易萌崇髙之位難處不可忘者勤儉不可恃者富貴也勤儉之心一移禍福之應響至每念及此自不敢有忽易之心耳宮人有過帝怒之後亦怒命左右執付宮正司議罪帝怒解問後曰爾不自責罰付之宮正司何也後曰妾聞賞罰惟公足以服人故不以喜而加賞不以怒而加刑喜怒之際而行賞罰必有偏重人議其私付之宮正司則當斟酌其輕重矣治天下者亦豈能人人自賞罰哉有司者論之耳帝曰爾亦怒之何也後曰當陛下怒時遽自罰之非惟宮人得重責陛下亦損中和之气故妾之怒者所以解陛下之怒也帝喜後以不逮事舅姑爲恨見帝追慕悲傷亦爲之流涕晨夕禕翟從帝拜謁奉先殿每當祭躬治膳羞務盡誠敬接妃嬪以下有恩被寵顧有子者待之加厚語諸王妃公主曰無功受福造物所惡吾與若屬被金繡美飲食終日無所爲當勤女工以報造物者太子諸王𨿽愛之甚篤勉令務學諄切懇至嘗曰汝父尊臨萬國身致太平亦由學以聚之爾小子當思繼繼繩繩以不辱所生又曰吾聞女史言鄧禹爲將不妄殺人故其女爲後吾家世忠厚至吾父𨿽無禹之功然平生急於義今日爲後非偶然也汝輩異日有人民社稷之寄尢必積累忠厚乃可長世切不可自恃而不務徳謂事有偶然也汝切識之諸王或以衣服器皿相尙者後曰唐堯虞舜茅茨土階夏禹文王惡衣卑服汝父儉朴尢惡奢麗日夜憂勤以治天下汝輩無功錦衣玉食猶欲以服禦相加何志气不同如是乎惟當親師取友講論聖賢之學開明心志自無此气習也後慈以接下親戚勲舊之家無不得其懽心命婦入朝不以尊貴臨之延接如家人禮遇水旱嵗凶進食必間設麥飯野蔬帝因告以賑防之事後曰妾聞水旱無時無之賑防之有方不如蓄積之先備卒不幸有九年之水七年之旱將何法以賑之帝深以爲然嘗爲帝言施恩欲溥徧然亦有等差眾庶日給固有艱難百官家在京者其鄕裏遠近不同家貧富亦異而俸入有限慮或不給艱難必甚遇暑雨祁寒輒形於嗟嘆帝感其意每遣存問周給之近臣及諸奏事官朝罷防食廷中後命中官取其飲食親嘗之滋味涼薄不防奏帝曰朝廷用天祿以養天下之賢故自奉欲其薄養賢欲其丰今之典大亨【烹同】者不能輯其下人惟奉上者甘防羣臣飲食皆不得其味豈陛下養賢之意乎上曰飲食之事朕不經心將謂羣臣皆得甘防豈意所司自分厚薄想羣臣欲言又難於啟齒事𨿽甚防所系亦大皇后今日不言朕豈知其如此亟【音棘】召光祿卿徐興祖等切責之興祖等皆慙服帝嘗臨太學祀先師孔子還後問曰太學生幾何帝曰數千又問悉有家乎曰亦多有之後曰善理天下者以賢才爲本今人才眾多深足爲喜但生員廩食於太學而妻子無所仰給彼寧無所累於心乎帝卽命月賜糧給其家以爲常嘗謂帝曰事幾得失本君心之邪正天下安危系民情之苦樂又曰法屢更必獘法獘則姦生民數擾必困民困則亂生帝皆命女史書之後得疾帝寢食不安以語羣臣羣臣請禱祀山川徧求名醫後聞謂帝曰妾平生無疾今一旦得疾如此自度不能起死生有命禱祀求醫何益之有及疾亟帝問曰爾有身後之屬乎後曰陛下與妾起布衣今日陛下爲億兆主妾爲億兆母尊榮至矣尙何言惟感天地祖宗無忘布衣而已帝復問之後曰陛下當求賢納諫明政教以致雍熙教育諸子使進徳修業帝曰吾已知之但老身何以爲懷後復曰死生命也願陛下愼終如始使子孫皆賢臣民得所妾𨿽死如生也遂崩年五十一洪武壬戌八月丙戌也帝慟哭終身不復立後帝嘗罷朝內臣女史更進奏事不已帝淒然不懌曰皇后在吾豈有此煩聒哉後在時內政一不以煩帝帝從容甚適故不勝哀悼焉是嵗九月庚午葬鐘山孝陵諡曰孝慈皇后永樂元年六月丁巳加上尊諡孝慈昭憲至仁文徳承天順聖髙皇后

古今列女傳卷一﹤史部﹐傳記類﹐總錄之屬﹐古今列女傳﹥

欽定四庫全書

古今列女傳卷二

明解縉等撰

周列國

衛姑定姜者衛定公之夫人公子之母也公子旣娶而死其婦無子畢三年之喪定姜歸其婦自送之至於野恩愛哀思悲心感慟立而望之揮泣垂涕乃賦詩曰燕燕於飛差池其羽之子於歸遠送於野瞻望不及泣涕如雨送去歸泣而望之又作詩曰先君之思以畜寡人君子謂定姜爲慈姑過而之厚定公惡孫林父孫林父奔晉晉侯使郤犫【音隙抽人姓名】爲請還定公欲辭定姜曰不可是先君宗卿之嗣也大國又以爲請而弗許將亡𨿽惡之不猶愈於亡乎君其忍之夫安民而宥宗卿不亦可乎定公遂復之君子謂定姜能遠患難詩曰其儀不忒正是四國此之謂也定公卒立敬姒【音似】之子衎【音侃人名】爲君是爲獻公獻公居喪而慢定姜旣哭而息見獻公之不哀也不內【音納】食飲嘆曰是將敗衛國必先害善人夫禍衛國也夫吾不獲鱄【音專人名】也使主社稷大夫聞之皆懼孫文子自是不敢捨其重器於衛鱄者獻公弟子鮮也賢而定姜欲立之而不得後獻公暴虐慢侮定姜卒見逐走出亡至境使祝宗告亡且告無罪於廟定姜曰不可若令無神不可誣有罪若何告無也且公之行舍大臣而與小臣謀一罪也先君有【鐘上聲】卿以爲師保而【綿入聲】之二罪也余以巾櫛【臻入聲】事先君而暴妾使餘三罪也告亡而已無告無罪其後賴鱄力獻公復得反國君子謂定姜能以辭教詩云我言惟服此之謂也鄭皇耳帥師侵衛孫文子卜追之獻兆於定姜曰兆如山林有夫出徵而喪其雄定姜曰徵者喪雄禦冦之利也大夫圖之衛人追之獲皇耳於大丘君子謂定姜達於事情詩云左之左之君子宜之此之謂也

衛宣夫人者齊侯之女也嫁於衛至城門而衛君死保姆曰可以還矣女不聴遂入持三年之喪畢弟立請曰衛小國也不容二庖請願同庖終不聴衛君使人愬【訴同】於齊兄弟皆欲與君使人告女女終不聴乃作詩曰我心匪石不可轉也我心匪席不可捲也厄窮不閔勞辱不茍然後能自致也言不失也然後可以濟難矣衛宗二順者衛宗室靈王之夫人而及其傅妾也秦滅衛君乃封靈王世家使奉其祀靈王死夫人無子而守寡傅妾有子傅妾事夫人八年不衰供養愈謹夫人謂傅妾曰孺【儒去聲】子養我甚謹子奉祀而妾事我我不聊也且吾聞主君之母不妾事人今我無子於禮斥絀【音出】之人也而得畱以盡其節是我幸也今又煩孺子不攺故節我甚內慙【慚同】吾願出居外以時相見我甚便之傅妾泣而對曰夫人欲使靈氏受三不祥耶不幸早終是一不祥也夫人無子而婢妾有子是二不祥也夫人欲出居外使婢子居內是三不祥也妾聞忠臣事君無懈【音戒】倦時孝子養親患無日也妾豈敢以少貴之故變妾之節哉供養固妾之職也夫人又何勤乎夫人曰無子之人而辱主君之母𨿽子欲爾眾人謂我不知禮也吾終願居外而已傅妾退而謂其子曰吾聞君子處順奉上下之儀修先古之禮此順道也今夫人難我將欲居外使我居內此逆也處逆而生豈若守順而死哉遂欲自殺其子泣而守之不聴夫人聞之懼遂許傅妾畱終年供養不衰君子曰二女相讓亦誠君子可謂行成於內而名立於後世矣詩曰我心匪石不可轉也此之謂也

齊田稷子之母也田稷子相齊受下吏之貨金百鎰【音逸二十兩曰鎰】以遺其母母曰子爲相三年矣祿未嘗多若此也豈修士大夫之費哉安所得此對曰誠受之於下其母曰吾聞士修身潔行不爲茍得竭情盡實不行詐僞非義之事不計於心非理之利不入於家言行若一情貌相副今君設官以待子厚祿以奉子言行則可以報君夫爲人臣而事其君猶爲人子而事其父也盡力竭能忠信不欺務在效忠必死奉命亷潔公正故遂而無患今子反是遠忠矣夫爲人臣不忠是爲人子不孝也不義之財非吾有也不孝之子非吾子也子起田稷子慙而出反其金自歸罪於宣王請就誅焉宣王聞之大賞其母之義遂捨【音釋】稷子之罪復其相位而以公金賜母君子謂稷母亷而有化詩曰彼君子兮不素餐兮無功而食祿不爲也況於受金乎

齊相晏子僕禦之妻也號曰命婦晏子將出命婦窺其夫爲相禦擁大蓋防駟馬意气揚揚甚自得也旣歸其妻曰宜矣子之卑且賤也夫曰何也妻曰晏子長不滿六尺身相齊國名顯諸侯今者吾從門間觀其志气恂恂自下思念深矣今子身長八尺乃爲之僕禦耳然子之意揚揚若自足者妾是以去也其夫謝曰請自攺何如妻曰是懷晏子之智而加以八尺之長也夫躬仁義事明主其名必矣且吾聞寧榮於義而賤不虛驕以貴於是其夫乃深自責學道謙遜常若不足晏子怪而問其故具以實對於是晏子賢其能納善自攺升諸景公以爲大夫顯其妻以爲命婦君子謂命婦知善故賢人之所以成者其道博矣非特師傅朋友相與切嗟也妃匹亦居多焉詩云髙山仰止景行行止言當常向爲其善也

齊靈仲子者宋侯之女齊靈公之夫人也初靈公娶於魯聲姬生子光以爲太子夫人仲子與其娣【音弟】戎子皆嬖於公仲子生子牙戎子請以牙爲太子代光公許之仲子曰不可夫廢常不祥間諸侯難失謀夫光之立也列於諸侯矣今無故而廢之是專絀諸侯而以難犯不祥也君必悔之在我而已仲子曰妾非讓也誠禍之萌也以死爭之公終不聴遂逐太子光而立牙爲太子髙厚爲傅靈公疾髙厚微迎光及公薨崔杼【音佇人名】立光而殺髙厚以不用仲子之言禍至於此君子謂仲子明於事理詩云聴用我謀庶無大悔仲子之謂也

孟姬者華氏之長女齊孝公之夫人也好禮貞一過時不嫁齊中求之禮不備終不往躡【音聶】男席語不及外遠別避嫌齊中莫能備禮求焉齊國稱其貞孝公聞之乃修禮親迎於華氏之室父母送孟姬不下堂母醮【焦去聲】房之中結其衿【音今】縭【音離】誡之曰必敬必戒無違宮事父誡之東階之上曰必夙興夜寐無違命其有大妨於王命者亦勿從也諸母誡之兩階之間曰敬之敬之必終父母之命夙夜無怠視之衿縭父母之言謂何姑姊【音子】妹誡之門內曰夙夜無愆視之衿鞶【音盤】無忘父母之言孝公親迎孟姬於其父母三顧而出親迎之綏【音𨿽】自禦輪三曲顧姬與遂納於宮三月廟見而後行夫婦之道旣居久之公遊於瑯邪【音耶地名】華孟姬從車奔姬墮【陀去聲】車碎孝公使駟馬立車載姬以歸姬使侍禦者舒帷以自障【音帳】蔽而使傅母應使者曰妾聞妃後逾閾【音域】必乘安車輜【音緇】軿【音萍】下堂必從傅母保阿進退則鳴玉環佩內飾則結紐【音扭】綢【音稠】繆野處則帷裳擁蔽所以正心一意自斂制也今立車無軿非所敢受命也野處無衛非所敢久居也二者失禮多矣夫無禮而生不若早死使者馳以告公更取安車比其反也則自經矣傅母救之不絕傅母曰使者至輜軿已具姬氏蘇然後乘而歸君子謂孟姬好禮禮婦人出必輜軿衣服綢繆旣嫁歸問女昆弟不問男昆弟所以遠別也詩曰彼君子女綢直如髮其此之謂也

齊杞梁殖【音寔】之妻也齊荘公襲莒殖戰而死荘公歸遇其妻使使者弔之於路杞梁妻曰今殖有罪君何辱命焉若令殖免於罪則賤妾有先人之敝廬在下妾不得與郊弔於是荘公乃還車詣其室成禮然後去杞梁之妻無子內外皆無五屬之親旣無所歸乃枕其夫之屍於城下而哭內誠動人道路過者莫不爲之揮涕十日而城爲之崩旣葬曰吾何歸矣夫婦人必有所倚者父在則倚父夫在則倚夫子在則倚子今吾上則無父中則無夫下則無子內無所依以見吾誠外無所倚以見吾節吾豈能更二哉亦死而已遂赴淄【音玆水名】水而死君子謂杞梁之妻貞而知禮詩云我心傷悲聊與子同歸此之謂也

虞姬者名娟之齊威王之姬也威王卽位九年不治委政大臣佞臣周破胡專權擅勢嫉賢妬能卽墨大夫賢而日毀之阿大夫不肖反日譽之虞姬謂王曰破胡讒諛之臣也不可不退齊有北郭先生者賢明有道可置左右破胡聞之乃惡虞姬曰其幼弱在於閭巷之時嘗與北郭先生通王疑之乃閉虞姬於九層之臺而使有司卽窮驗問破胡賂執事者使竟其罪執事者誣其詞而上之王視其詞不合於意乃召虞姬而自問焉虞姬對曰妾姢之幸得防先人之遺體生於天壤之間去蓬廬之下侍明王之防泥附王著薦牀蔽席供執掃除掌奉湯沐至今十餘年矣惓惓【音拳】之心冀幸補一言而爲邪臣所擠【音虀】湮【音因】於百重之下不意大王乃復而與之語妾聞玉石墜泥不爲污栁下覆寒女不爲亂積之於素雅故不見疑也經田不納履過李園不整冠妾不避此罪一也旣防難中有司受賂聴用邪人卒見覆冒不能自明妾聞寡婦哭城城爲之崩亡士嘆市市爲之罷誠信內感動城市妾之寃明於白日𨿽獨號於九層之內而眾人莫爲毫釐妾之罪二也旣有污名而加此二罪義固不可以生所以生者爲莫白妾之污名也且自古有之伯奇放野申生被患孝順至明反以爲殘妾旣當死不復重陳然願戒大王羣臣爲邪破胡最甚王不執政國殆危矣於是王大寤出虞姬顯之於朝市封卽墨大夫以萬戶烹阿大夫與周破胡遂起兵収故侵地齊國震懼人知烹阿大夫不敢飾非務盡其職齊國大治君子謂虞姬好善詩云旣見君子我心則降【平聲】此之謂也

鐘離春者齊無鹽邑之女宣王之正後也其爲人極醜無雙臼頭深目長指大節卬【音昂】鼻結喉肥項少髮折腰出胸皮膚若漆行年四十無所容入【音縣】嫁不售流棄莫執於是乃拂拭【音式】短褐【音曷】自詣宣王謂謁者曰妾齊之不售女也聞君王之聖徳願備後宮之掃除頓首司馬門外惟王幸許之謁者以聞宣王方置酒於漸臺左右聞之莫不掩口大笑曰此天下彊顏女子也豈不異哉於是宣王乃召見謂之曰昔者先王爲寡人娶妃匹皆已備有列位矣今夫人不容於鄕裏布衣而欲於萬乘之主亦有何奇能哉鐘離春對曰無有特竊慕大王之美義王曰𨿽然何喜良久曰竊嘗喜隱宣王曰隱固寡人之所願也試一行之言未卒忽然不見宣王大驚立隠書而讀之退而推之又未能得明日更召而問之不以隠對但目銜齒舉手拊【音府】膝曰殆哉殆哉如此者四宣王曰願遂聞命鐘離春對曰今大王之君國也西有衡秦之患南有彊楚之讐外有二國之難內聚姦臣眾人不附春秋四十壯男不立不務眾子而務眾婦尊所好忽所恃一旦山陵崩弛【音豕】社稷不定一殆也漸臺五重黃金白玉瑯玕籠疏翡翠珠璣幕絡連飾萬民罷【音疲】極二殆也賢者匿於山林謟諛彊於左右邪僞立於本朝諌者不得通入三殆也飲酒沈湎【音免】以夜繼晝女樂俳【音排】優縱【音蹤】橫大笑外不修諸侯之禮內不秉國家之治四殆也故曰殆哉殆哉於是宣王喟然而嘆曰痛乎無鹽君之言乃今一聞於是拆漸臺罷女樂退謟諛去雕琢【音卓】選兵馬實府庫四辟公門招進直言延及側陋卜擇吉日立太子進慈母拜無鹽君爲後而齊國大安者醜女之力也君子謂鐘離春正而有辭詩云旣見君子我心則喜此之謂也

宿癅【音畱】女者齊東郭采桑之女閔王之後也項有大癅故號曰宿癅初閔王出遊至東郭百姓盡觀宿癅采桑如故王怪之召問曰寡人出遊車騎甚眾百姓無少長皆棄事來觀汝采桑道傍曽不一視何也對曰妾受父母教采桑不受教觀大王王曰此奇女也惜哉宿癅女曰婢妾之職屬之不二予之不忘中心謂何宿癅何傷王大悅之曰此賢女也命後乘載之女曰賴大王之力父母在內使妾不受父母之教而隨大王是奔女也大王又安用之王大慙曰寡人失之又曰貞女一禮不備𨿽死不從於是王遣歸使使者加金百鎰往聘迎之父母驚惶欲洗沐加衣裳女曰如是見王則變容更服不見識也請死不往於是如故隨使者閔王歸見諸夫人告曰今日出遊得一聖女今至斥汝屬矣諸夫人皆怪之盛服而衛遲其至也宿癅駭宮中諸夫人皆掩口而笑左右失貌不能自止王大慙曰且無笑不飾耳夫飾與不飾固相去十百也女曰夫飾相去千萬尙不足言何獨十百也王曰何以言之對曰性相近也習相遠也昔者堯舜桀紂俱天子也堯舜自飾以仁義𨿽爲天子安於節儉茅茨不剪采【柞木也】椽不斵【音卓】後宮衣不重采食不重味至今數千嵗天下歸善焉桀紂不自飾以仁義習爲苛文造爲髙臺深池後宮蹈綺縠【音斛】弄珠玉意非有饜時也身死國亡爲天下笑至今千餘嵗天下歸惡焉由是觀之飾與不飾相去千萬尙不足言何獨十百也於是諸夫人皆大慙閔王大感癅女以爲後出令卑宮室塡【音田】池澤損饍減樂後宮不得重采期月之間化行鄰國諸侯朝之侵三晉懼秦楚一立帝號閔王至於此也宿癅女有力焉及女死之後燕遂屠齊閔王逃亡而弒死於外君子謂宿癅女通而有禮詩云菁菁【音精】者莪在彼中阿旣見君子樂且有儀此之謂也

孤逐女者齊卽墨之女齊相之妻也初逐女孤無父母狀甚醜齊相婦死逐女造襄王之門而見謁者曰妾昔三逐於鄕五逐於裏孤無父母擯【音鬢】棄於野無所容止願當君王之盛顏盡其愚辭左右復於王王輟【音拙】食吐哺【音步】而起左右曰三逐於鄕者不忠也五逐於裏者少禮也不忠少禮之人王何爲遽王曰子不識也夫牛鳴而馬不應非不聞牛聲也異類故也此人必有與人異者矣遂見與之語三日始一日曰大王知國之柱乎王曰不知也逐女曰柱相國是也夫柱不正則棟不安棟不安則榱【音衰】橑【音老】墮則屋幾覆矣王則棟矣庶民榱橑也國家屋也夫屋堅與不堅在乎柱國家安與不安在乎相今大王旣有明知而國相不可不審也王曰諾其二日王曰吾國相奚若對曰王之國相比目之魚也外比內比然後能成其事就其功王曰何謂也逐女對曰朋其左右賢其夫妻是外比內比也其三日王曰吾相其可易乎逐女對曰中才也求之未可得也如有過之者何爲不可也今則未有妾聞明王之用人推一而用之故楚用虞丘子而得孫叔敖燕用郭隗【桅上聲】而得樂毅大王誠能厲之則此可用矣王曰吾用之柰何逐女對曰昔者齊桓公尊九九之人而有道之士歸之越王敬螳【音堂】蜋【音郎】之怒而勇士死之葉公好龍而龍爲暴下物之所徴固不須頃王曰善遂尊相敬而事之以逐女妻之齊國以治詩云旣見君子並坐鼓瑟此之謂也王孫氏之母者齊大夫王孫賈之母也賈年十五事齊閔王國亂閔王出見弒國人不討賊王孫母謂賈曰汝朝出而晚來則吾倚門而望汝莫【音暮】出而不還則吾倚閭而望今汝事王王出走汝不知其處汝尙何歸乎王孫賈乃入市中而令百姓曰淖【音閙】齒亂齊國弒閔王欲與我誅之者袒右市人從者四百人與之誅淖齒刺而殺之君子謂王孫母義而能教詩云教誨爾子式谷似之此之謂也

魯季敬姜者莒女也號戴已魯大夫公父穆伯之妻文伯之母季康子之從祖叔母也博達知禮穆伯先死敬姜守養文伯出學而還歸敬姜側目而盻之見其友上堂從後堦降而卻行奉劍而正履若事父兄文伯自以爲成人矣敬姜召而數之曰昔者武王罷朝而結絲【襪同】絕左右顧無可使結之者俯而自申之故能成王道桓公坐友三人諌臣五人日舉過者三十人故能成伯【音霸】業周公一食而三吐哺一沐而三握髮所執贄【音至】而見於窮閭隘巷者七十餘人故能存周室彼二聖一賢者皆伯王之君也而下人如此其所與遊者皆過已者也是以日益而不自知也今以子年之少而位之卑所與遊者皆爲服役子之不益亦以明矣文伯乃謝罪於是乃擇嚴師賢友而事之所與遊處者皆黃耄【音冒】倪齒也文伯引衽【壬上聲】攘【音禳】捲而親饋【音匱】之敬姜曰子成人矣君子謂敬姜備於教化詩曰濟濟多士文王以寧此之謂也文伯相魯退朝朝敬姜敬姜方績文伯曰以歜【衝入聲】之家而主猶績懼幹季孫之怒其以歜爲不能事主乎敬姜嘆曰魯其亡乎使僮子備官而未之聞邪居吾語汝昔聖王之處民也擇瘠【音籍】土而處之勞其民而用之故長王天下夫民勞則思思則善心生逸則淫淫則忘善忘善則惡心生沃土之民不材淫也瘠土之民向義勞也是故天子大采朝日與三公九卿祖識地徳日中考政與百官之政事師尹維旅牧相宣敬民事少采夕月與太史司載糾【音九】防【音幹】天刑日入監九禦使潔奉禘【音弟】郊之粢【音玆】盛而後卽安諸侯朝修天子之業命晝考其國政夕省其典刑夜儆百工使無慆【音叨】淫而後卽安卿大夫朝考其職晝講其庶政夕序其業夜庀【卑去聲】其家事而後卽安士朝而受業晝而講貫夕而習復夜而計過無憾而後卽安自庶人已下明而動晦而休無日以怠王后親織紞【貪上聲】公侯之夫人加之以紘【音宏】綖【音延】卿之內子爲大帶命婦成祭服列士之妻加之以朝服自庶士以下皆衣其夫社而賦事烝而獻功男女效績愆則有辟古之制也君子勞心小人勞力先王之訓也自上以下誰敢淫心捨力今我寡也爾又在下位朝夕防事猶恐忘先人之業況有怠惰其何以避辟吾兾汝朝夕修我曰必無廢先人爾今曰胡不自安以是承君之官余懼穆伯之絕祀也仲尼聞之曰弟子志之季氏之婦不淫矣詩曰婦無公事休其蠶織言婦人以織績爲公事者也休之非禮也文伯飲南宮敬叔酒以露堵【都上聲】父爲客羞【音修】鼈【邊入聲】焉小堵父怒相延食鼈堵父辭曰將使鼈長而食之遂出敬姜聞之怒曰吾聞之先子曰祭養屍饗養上賓鼈於人何有而使夫人怒遂逐文伯五日魯大夫辭而復之君子謂敬姜爲愼微詩曰我有防酒嘉賓式燕以樂言尊賓也文伯卒敬姜戒其妾曰吾聞之好內女死之好外士死之今吾子夭死吾惡其以好內聞也二三婦之辱共祀先祀者請毋瘠色毋揮涕毋搯膺毋憂容有降服毋加服從禮而靜是昭吾子仲尼聞之曰女知莫如婦男知莫如夫公父氏之婦知矣欲明其子之令徳詩曰君子有谷貽【音移】厥孫子此之謂也敬姜之處喪也朝哭穆伯莫哭文伯仲尼聞之曰季氏之婦可謂知禮矣愛而無私上下有章敬姜嘗如季氏康子在朝與之言不應從之及寢門不應而入康子辭於朝而入見曰肥也不得聞命毋乃罪耶敬姜對曰子不聞耶天子及諸侯合民事於外朝自卿大夫以下合官職於外朝合家事於內朝寢門之內婦人治其職焉上下同之夫外朝子將業君之官職焉內朝子將庀季氏之政焉皆非吾所敢言也康子嘗至敬姜防【音蒍】門而與之言皆不逾閾祭悼【音盜】子康子與焉酢【音昨】不受徹俎【音祖】不防宗不具不繹繹不盡飫【音淤】則退仲尼謂敬姜別於男女之禮矣詩曰女也不爽【霜上聲】此之謂也

魯大夫栁下惠之妻也栁下惠處魯三黜而不去憂民救亂妻曰無乃瀆乎君子有二恥國無道而貴恥也國有道而賤恥也今當亂世三黜而不去亦近恥也栁下惠曰油油之民將防於害吾能已乎且彼爲彼我爲我彼𨿽裸【羅上聲】裎【音呈】安能污我油油然與之處仕於下位栁下旣死門人將誄【音累】之妻曰將誄夫子之徳耶則二三子不如妾知之也乃誄曰夫子之不伐兮夫子之不竭兮夫子之信誠而與人無害兮屈柔從俗不彊察兮恥救民徳彌大兮𨿽遇三黜終不蔽兮豈【開上聲】弟君子永能厲兮嗟呼惜哉乃下世兮庶幾遐年今遂逝兮嗚呼哀哉魂神泄兮夫子之諡【音示】宜爲惠兮門人從之以爲誄莫能竄【攢去聲】一字君子謂栁下惠妻能光其夫矣詩曰人知其一莫知其他此之謂也

臧孫母者魯大夫臧文仲之母也文仲將爲魯使至齊其母送之曰汝刻而無恩好盡人力窮人以威魯國不容子矣而使子之齊凡姦將作必於變動害子者其於斯事乎汝其戒之魯與齊通壁壁鄰之國也魯之寵臣多怨汝者又皆通於齊髙子國子是必使齊圖魯而拘汝畱之難乎其免也汝必施恩布惠而後出以求助焉於是文仲托於三家厚士大夫而後之齊齊果拘之而興兵欲襲魯文仲微使人遺公書恐得其書而謬其辭曰斂小器投諸臺食獵犬組羊裘琴之合甚思之臧我羊羊有母食我以同魚冠纓不足帶有餘公及大夫相與議之莫能知之人有言臧孫母者世家子也君何不試召而問焉於是召而語之曰吾使臧子之齊今持書來云爾何也臧孫母泣下襟曰吾子拘有木治矣公曰何以知之對曰斂小器投諸臺者言取郭外萌內【音納】之於城中也食獵犬組羊裘者言趣饗戰鬭之士而繕【音善】甲兵也琴之合甚思之者言思妻也臧我羊羊有母是蓋告妻善養母也食我以同魚同者其文錯錯者所以治鋸【音據】鋸者所以治木也是有木治系於獄矣冠纓不足帶有餘者頭亂不得梳饑不得食也故知吾子拘而有木治者於是以臧孫母之言軍於境上齊方兵將以襲魯聞兵在境上乃還文仲而不伐魯君子謂臧孫母識微見遠詩云陟【音職】彼屺【音起】兮瞻望母兮此之謂也

魯公乘姒者魯公乘子皮之姊也其族人死姒哭之甚悲子皮止姒曰安之吾今嫁姊矣已過時子皮不復言也魯君欲以子皮爲相子皮問姒曰魯君欲以我爲相爲之乎姒曰勿爲也子皮曰何也姒曰夫臨喪而言嫁一何不習禮也後過時而不言一何不達人事也子內不習禮外不達人事子不可以爲相子皮曰姒欲嫁何不早言姒曰婦人之事唱而後和吾豈以欲嫁之故數子乎子誠不習於禮不達於人事以此相一國據大眾何以理之譬猶掩目而別黒白也掩目而別黒白猶無患也不達人事而相國非有天咎必有人禍子其勿爲也子皮不聴卒受爲相居未期年果誅而死君子謂公乘姒緣事而知弟之遇禍也可謂智矣待禮而後動不茍觸【衝入聲】情可謂貞矣詩云萚【音托】兮萚兮風其吹汝叔兮伯兮唱予和汝又曰百爾所思不如我所之此之謂也

伯姬者魯宣公之女成公之妹也其母曰【音穆】姜嫁伯姬於宋恭公恭公不親逆伯姬迫於父母之命而行旣入宋三月廟見當行夫婦之道伯姬以恭公不親逆故不肯聴命宋人告魯魯使大夫季文子如宋致命於伯姬還復命公享之姜出於房再拜曰大夫勤勞於遠道辱送小子不忘先君以及後嗣使下而有知先君猶有望也敢再拜大夫之辱伯姬旣嫁於恭公十年恭公卒伯姬寡至景公時伯姬常遇夜失火左右曰夫人少避火伯姬曰婦人之義保傅不俱夜不下堂待保傅來也保母至矣傅母未至也左右又曰夫人少避火伯姬曰婦人之義傅母不至夜不可下堂越義而生不如守義而死遂逮於火而死春秋詳錄其事爲賢伯姬以爲婦人以貞爲行者也伯姬之婦道盡矣當此之時諸侯聞之莫不痛悼以爲死者不可以生財物猶可復故相與聚防於澶【音蟬】淵償宋之所喪春秋善之君子曰禮婦人不得傅母夜不下堂行必以燭伯姬之謂也詩云淑愼爾止不愆於儀伯姬可謂不失儀矣

晉趙衰【音催】妻者晉文公之女也號趙姬初文公爲公子時與趙衰奔狄狄人入其二女叔隗季隗於公子公以叔隗妻趙衰生盾【豚去聲】及返國文公以其女趙姬妻趙衰生原同屏括樓嬰趙姬請迎盾與其母而納之趙衰辭而不敢姬曰不可夫得寵而忘舊捨義好新而嫚故無恩與人勤於隘厄富貴而不顧無禮君棄此三者何以使人𨿽妾亦無以侍執巾櫛詩不云乎采葑采菲無以下體徳音莫違及爾同死與人同寒苦𨿽有小過猶與之同死而不去況於安新忘舊乎又曰防爾新婚不我屑以蓋傷之也君其迎之無以新廢舊趙衰許諾乃迎叔隗與盾來姬以盾爲賢請立爲嫡子使三子下之以叔隗爲內婦姬親下之及盾爲正卿思趙姬之讓恩請以姬之中子屏括爲公族大夫曰君姬氏之愛子也微君姬氏則臣狄人也何以至此成公許之屏括遂以其族爲公族大夫君子謂趙姬恭而有讓詩曰溫溫恭人維徳之基趙姬之謂也

晉大夫伯宗之妻也伯宗賢而好以直辯淩人每朝其妻常戒之曰盜憎主人民愛其上有愛好人者必有憎妬人者夫子好直言枉者惡之禍必及身矣伯宗不聴朝而以喜色歸其妻曰子貌有喜色何也伯宗曰吾言於朝諸大夫皆謂我知似陽子妻曰實谷不華至言不飾今陽子華而不實言而無謀是以禍及其身子何喜焉伯宗曰吾欲飲諸大夫酒而與之語爾試聴之其妻曰諾於是爲大防與諸大夫飲旣飲而問妻曰何若對曰諸大夫莫子若也然而民之不能戴其上久矣難必及子子之仕固不可易也且國家多貳其危可立待也子何不預結賢大夫以托州犂焉伯宗曰諾乃得畢羊而交之及欒不忌之難郤害伯宗讚【簪去聲】而殺之畢羊乃送州犂於荊遂得免焉君子謂伯宗之妻知天道詩云多將熇熇【音壑】不可救藥此之謂也

叔姬者羊舌子之妻也叔向叔魚之母也一姓楊氏叔向名肸叔魚名鮒【音付】羊舌子好正不容於晉去而之三室之邑三室之邑人相與攘羊而遺之羊舌子不受姬曰夫子居晉不容去之三室之邑又不容於三室之邑是於夫子不容也不如受之羊舌子受之曰爲肸與鮒亨之叔姬曰不可南方有鳥名曰幹吉食其子不擇肉子常不遂今肸與鮒童子也隨大夫而化者不可食以不義之肉不若埋之以明不與於是乃盛以甕【翁去聲】埋壚【音盧】陰后二年攘羊之事發都吏至羊舌子曰吾受之不敢食也而視之則其骨存焉都吏曰君子哉羊舌子不與攘羊之事矣君子謂叔姬爲能防害遠疑詩曰無曰不顯莫予云覯【音搆】此之謂也叔向欲娶於申公巫臣氏夏姬之女美而有色叔姬不欲娶其族叔向曰吾母之族貴而無庶吾懲舅氏矣叔姬曰子靈之妻殺三夫一君一子而亡一國兩卿矣爾不懲此而反懲吾族何也且吾聞之有奇福者必有奇禍有甚美者必有甚惡今是鄭穆少妃姚子之子子貉【音鶴】之妹也子貉早死無後而天鐘美於是將必以是大有敗也昔有仍氏生女髮黒而甚美光可鑑人名曰妻樂正夔【音逵】娶之生伯封實有豕心貪惏【音嵐】毋期忿戾無饜謂之封豕有窮后羿【音義】防之夔是用不祀且三代之亡及恭太子之廢皆是物也汝何以爲哉夫有美物足以移人茍非徳義則必有禍也叔向懼而不敢娶平公彊使娶之生食我食我號伯碩【音石】伯碩生時侍者謁之叔姬曰長姒產男叔姬往視之及堂聞其號也而還曰豺【音柴】狼【音郎】之聲也狼子野心今將滅羊舌氏者必是子也遂不肯見及長與祈勝爲亂晉人殺食我羊舌氏由是遂滅君子謂叔姬爲能推類詩云如彼泉流無淪胥以敗此之謂也叔姬之始生叔魚也而視之曰是虎目而豕喙鳶【音緣】肩而牛腹谿壑可盈是不可饜也必以賂死遂不見及叔魚長爲國贊理邢侯與雍子爭田雍子入其女於叔魚以求直邢侯殺叔魚與雍子於朝韓宣子患之叔向曰三姦同罪請殺其生者而戮其死者遂族邢侯氏而屍叔魚與雍子於市叔魚卒以貪死叔姬可謂智矣詩云貪人敗類此之謂也

晉範氏母者範獻子之妻也其三子遊於趙氏趙簡子乘馬園中園中多株問三子曰柰何長者曰明君不問不爲亂君不問而爲中者曰愛馬足則無愛民力愛民力則無愛馬足少者曰可以三徳使民設令伐株於山將有馬爲也已而開囿示之株夫山遠而囿近是民一悅矣去險阻之山而伐平地之株民二悅矣旣畢而賤賣民三悅矣簡子從之民果三悅少子伐其謀歸以告母母喟然嘆曰終滅範氏者必是子也夫伐功施勞鮮能布仁乘僞行詐莫能久長其後智伯滅範氏君子謂範氏母爲知難本詩曰無忝爾祖式救爾訛此之謂也懷嬴【音盈】者秦穆之女晉惠公太子之妃也圉【音語】質【音志】於秦穆公以嬴妻之六年圉將逃歸謂嬴氏曰吾去國數年子父之接忘而秦晉之友不加親也夫鳥飛反鄕狐死首丘我之首晉而死子其與我行乎嬴氏對曰子晉太子也辱於秦子之欲去不亦宜乎𨿽然寡君使婢子侍執巾櫛以固子也今吾不足以結子是吾不肖也從子而歸是棄君也言子之謀是負妻之義也三者無一可行𨿽吾不從子也子行矣吾不敢泄言亦不敢從也子圉遂逃歸君子謂懷嬴善處夫婦之間

楚將子之母也子攻秦絕糧使人請於王因歸問其母母問使者曰士卒得無恙乎對曰士卒並分菽【音叔】粒而食之又問將軍得無恙乎對曰將軍朝夕芻豢【音患】子破秦而歸其母閉門而不納使人數之曰子不聞越王勾踐之伐吳客有獻醇酒一器王使人注江之上流使士卒飲其下流味不及加美而士卒戰自五也異日有獻一囊糗【休上聲】糒【音敗】者王又以賜軍士分食之甘不逾嗌【音益】而戰自十也今子爲將士卒並分菽粒而食之子獨朝夕芻豢粱何也詩不云乎好樂無荒良士休休言不失和也夫使人入於死地而自康樂於其上𨿽有以得勝非其術也子非吾子也無入吾門子於是謝其母然後納之君子謂子母能以教誨詩云教誨爾子式谷似之此之謂也

樊姬楚荘王之夫人也荘王卽位好狩獵樊姬諌不止乃不食禽獸之肉王攺過勤於政事王嘗聴朝罷晏姬下殿迎曰何罷晏也得無饑倦乎王曰與賢者語不知饑倦也姬曰王之所謂賢者何也曰虞丘子也姬掩口而笑王曰姬之所笑何也曰虞丘子賢則賢矣未忠也王曰何謂也對曰妾執巾櫛十一年遣人之鄭衛求美人進於王今賢於妾者二人同列者七人妾豈不欲擅王之寵愛哉妾聞堂上兼女所以觀人能也妾不能以私蔽公欲王多見知人能也今虞丘子相楚十餘年所薦非子弟則族昆弟未聞進賢退不肖是蔽君而塞賢路知賢不進是不忠不知其賢是不知也妾之所笑不亦可乎王悅明日王以姬言告虞丘子丘子避席不知所對於是避舍使人迎孫叔敖而進之王以爲令尹治楚三年而荘王以霸楚史書曰荘王之霸樊姬之力也詩曰大夫夙退無使君勞其君者謂女君也又曰溫恭朝夕執事有恪此之謂也

楚令尹孫叔敖之母也叔敖爲嬰兒之時出遊見兩頭蛇殺而埋之歸見其母而泣焉母問其故對曰吾聞見兩頭蛇者死今者出遊見之其母曰蛇今安在對曰吾恐他人復見之殺而埋之矣其母曰汝不死矣夫有陰徳者陽報之徳勝不祥仁除百禍天之處髙而聴卑書不云乎皇天無親惟徳是輔爾嘿【音墨】矣必興於楚及叔敖長爲令尹君子謂叔敖之母知道徳之次詩雲母氏聖善此之謂也

伯嬴者秦穆公之女楚平王之夫人昭王之母也當昭王時楚與吳爲柏舉之戰吳勝楚遂入至郢昭王亡吳王闔【音合】閭盡妻其後宮次至伯嬴伯嬴持刃曰妾聞天子者天下之表也公侯者一國之儀也天子失制則天下亂諸侯失節則其國危夫婦之道固人倫之始王教之端是以明王之制使男女不親授坐不同席食不共器殊椸【音移】枷【架同】異巾櫛所以施之也若諸侯外淫者絕卿大夫外淫者放士庶人外淫者宮割夫然者以爲仁失可復以義義失可復以禮男女之失亂亡興焉夫造亂亡之端公侯之所絕天子之所誅也今君王棄儀表之行縱亂亡之欲犯誅絕之事何以行令訓民且妾聞生而辱不若死而榮若使君王棄其儀表則無以臨國妾有淫端則無以生世一舉而兩辱妾以死守之不敢承命且君所欲妾者爲樂也近妾而死何樂之有如先殺妾又何益於君王於是吳王慙遂退舍伯嬴與其保阿閉永巷之門皆不釋兵三旬秦救至昭王乃復矣君子謂伯嬴勇而精一詩曰莫莫葛累施於條枚【音梅】豈弟君子求福不回此之謂也

貞姜者齊侯之女楚昭王之夫人也王出遊畱夫人漸臺之上而去王聞江水大至使使者迎夫人忘持其符使者至請夫人出夫人曰王與宮人約令召宮人必以符今使者不持符妾不敢從使者行使者曰今水方大至還而取符則恐後矣夫人曰妾聞之貞女之義不犯約勇者不畏死守一節而已妾知從使者必生畱必死然棄約越義而求生不若畱而死耳於是使者取符則水大至臺崩夫人流而死王曰嗟夫守義死節不爲茍生處約持信以成其貞乃號之曰貞姜君子謂貞姜有婦節詩云淑人君子其儀不忒此之謂也

楚昭越姬者越王勾踐之女楚昭王之姬也昭王燕遊蔡姬在左越姬參右王親乘駟以馳逐遂登附社之臺以望云夢之囿觀士大夫逐者旣驩乃顧謂二姬曰樂乎蔡姬對曰樂王曰吾願與子生若此死又若此蔡姬曰昔敝邑寡君固以其民之役事君王之馬足故以婢子之身爲苞苴【音疽】玩好今乃比於妃嬪固願生俱樂死同時王顧謂史書之蔡姬許從孤死矣乃復謂越姬越姬對曰樂則樂矣然不可久也王曰吾願與子生若此死若此其不可得乎越姬對曰昔吾先君荘王淫樂三年不聴政事然而能攺卒霸天下妾以君王爲能法吾先君將攺斯樂而勤於政也今則不然而要婢子以死其可得乎且君王以束帛乘馬取婢子於敝邑寡君受之大廟也不約死妾聞之諸姑婦人以死彰君之善益君之寵不聞其以茍從其闇【音暗】死爲榮妾不敢聞命於是王寤敬越姬之言而猶親嬖蔡姬也居二十五年王救陳二姬從王病在軍中有赤云夾日如飛鳥王問周史史曰是害王身然可以移於將相將相聞之將請以身禱於神王曰將相之於孤猶股肱也今移禍焉庸爲去是身乎不聴越姬曰大哉君王之徳以是妾願從王矣昔日之遊淫樂也是以不敢許及君王復於禮國人皆將爲君王死而況於妾乎請願先驅狐貍於地下王曰昔之遊樂吾戱耳若將必死是彰孤之不徳也越姬曰昔日妾𨿽口不言心旣許之矣妾聞信者不負其心義者不虛設其事妾死王之義不死王之好也遂自殺王病甚讓位於三弟三弟不聴王薨於軍中蔡姬竟不能死王弟子閭與子西子期謀曰母信者其子必仁乃伏師閉壁迎越姬之子熊章立是爲惠王然後罷兵歸葬昭王君子謂越姬信能死義詩曰徳音莫違及爾同死越姬之謂也

息君夫人者息君之夫人也楚伐息虜其君使守門將妻其夫人而納之於宮楚王出遊夫人遂出見息君謂之曰人生要一死而已何至自苦妾無須臾而忘君也終不以身更貳醮生離於地上豈如死歸於地下哉乃作詩曰谷則異室死則同穴謂予不信有如皦日息君止之夫人不聴遂自殺息君亦自殺同日俱死楚王賢其夫人守節有義乃以諸侯之禮合而葬之君子謂夫人說於行善故敍之於詩夫義動君子利動小人息君夫人不爲利動矣詩云徳音莫違及爾同死此之謂也黎荘夫人者衛侯之女黎荘公之夫人也旣往而不同欲所務者異未嘗得見甚不得意其傅母閔夫人賢公反不納憐其失意又恐其已見遣而不以時去謂夫人曰夫婦之道有義則合無義則去今不得意胡不去乎乃作詩曰式微式微胡不歸夫人曰婦人之道一而已矣彼𨿽不吾以吾何可以離於婦道乎乃作詩曰微君之故胡爲乎中路終執貞一不違婦道以俟君命趙將馬服君趙奢之妻趙括之母也秦攻趙孝成王使括代亷頗爲將將行括母上書言於王曰括不可使將王曰何以曰始妾事其父父時爲將身所奉飯者以十數所友者以百數大王及宗室所賜幣者盡以與軍吏士大夫受命之日不問家事今括一旦爲將東向而朝軍吏吏無所仰視之者王所賜金帛歸盡藏之乃日視便利田宅可買者王以爲若其父乎父子不同執心各異願勿遣王曰母置之吾計已決矣括母曰王終遣之卽有不稱妾得無隨坐王曰不也括旣行代亷頗三十餘日趙兵果敗括死軍覆王以括母先言故卒不加誅君子謂括母爲仁智詩曰老夫灌灌小子蹻蹻【音腳】匪我言耄【音冒】爾用憂謔【香入聲】此之謂也

趙津女姢者趙河津吏之女趙簡子之夫人也初簡子南擊楚與津吏期簡子至津吏醉臥不能渡簡子欲殺之姢懼持楫而走簡子曰女子走何爲對曰津吏息女妾父聞主君來渡不測之水恐風波之起水神動駭故禱祠九江三淮之神供具備禮禦釐【音僖】受福不勝至祝杯酌餘瀝【音歷】醉至於此君欲殺之妾願以鄙軀易父之死簡子曰非女之罪也姢曰主君欲因其醉而殺之妾恐其身之不知痛而心不知罪也若不知罪殺之是殺不辜也願醒而殺之使知其罪簡子曰善遂釋不誅簡子將度用楫者少一人姢攘捲操楫而請曰妾願備父持楫簡子曰不谷將行選士大夫齋戒沐浴義不與婦人同舟而渡也姢對曰妾聞昔者湯伐夏左牝驪【音離】右牝【頻上聲】靡而遂放桀武王伐殷左牝騏【音其】右牝防【音黃】而遂克紂至於華山之陽主君不欲渡則已與妾同舟又何傷乎簡子悅遂與渡中流爲簡子河激之歌其辭曰升彼河兮面觀淸水波兮杳防防禱求福兮醉不醒誅將加兮妾心驚罰旣釋兮瀆乃淸妾持楫兮操其維蛟龍助兮主將歸呼來櫂【棹同】兮行勿疑簡子大悅曰昔者不谷夢娶妻豈此女乎將使人祝祓【音拂】以爲夫人姢乃再拜而辭曰夫婦人之禮非媒不嫁嚴親在內不敢聞命遂辭而去簡子歸乃納幣於父母而立以爲夫人君子曰女姢通達而有辭詩云來遊來歌以矢其音此之謂也

曲沃負者魏大夫如耳母也秦立魏公子政爲魏太子魏哀王使使者爲太子納妃而美王將自納焉曲沃負謂其子如耳曰王亂於無別汝胡不匡之方今戰國彊者爲雄義者顯焉今魏不能彊王又無義何以持國乎王中人也不知其爲禍耳汝不言則魏必有禍矣有禍必及吾家汝言以盡忠忠以除禍不可失也如耳未遇間防使於齊負因欵王門而上書曰曲沃之老婦也心有所懷願以聞於王王召入負曰妾聞男女之別國之大節也婦人脆【音翠】於志寙【音愈】於心不可以邪開也是故必十五而笄【音雞】二十而嫁早成其號諡所以就之也聘則爲妻奔則爲妾所以開善遏【安入聲】淫也節成然後許嫁親迎然後隨從貞女之義也今大王爲太子求妃而自納之於後宮此毀貞女之行而亂男女之別也自古聖王必正妃匹妃匹正則興不正則亂夏之興也以塗山亡也以妹喜殷之興也以有防【音莘】亡也以妲【丹入聲】已周之興也以太姒亡也以褒姒周之康王夫人晏出朝闗雎起興思得淑女以配君子夫睢鳩之鳥猶未嘗見乘居而匹處也夫男女之盛合之以禮則父子生焉君臣成焉故爲萬物始君臣父子夫婦三者天下之大綱紀也三者治則治亂則亂今大王亂人道之始棄綱紀之務敵國五六南有從楚西有橫秦而魏國居其間可謂僅存矣王不憂此而從亂無別父子同女妾恐大王之國政危矣王曰然寡人不知也遂與太子妃而賜負三十鐘如耳還而爵之王勤行自修勞來國家而齊楚彊秦不敢加兵焉君子謂魏負知禮詩云敬之敬之天惟顯思此之謂也

代趙夫人者趙簡子之女襄子之姊代王之夫人也簡子旣葬襄子未除服北登夏屋誘代王使廚人持斗以食代王及從者行斟陰令宰人各以一斗擊殺代王及從者因舉兵平代地而迎其姊趙夫人夫人曰吾受先君之命事代之王今十有餘年矣代無大故而主君殘之今代已亡吾將奚歸且吾聞之婦人執義無二夫吾豈有二夫哉欲迎我何之以弟慢夫非義也以夫怨弟非仁也吾不敢怨然亦不歸遂泣而呼天自殺於靡【音摩】笄之地代人皆懷之君子謂趙夫人善處夫婦之間詩云不僣不賊鮮不爲則此之謂也

陶大夫答子妻也答子治陶三年名譽不興家富三倍其妻數諌不用居五年從車百乘歸休宗人擊牛而賀之其妻獨抱兒而泣姑怒曰何其不祥也婦曰夫子能薄而官大是謂嬰害無功而家昌是謂積殃昔楚令尹子文之治國也家貧國富君敬民戴故福結於子孫名埀於後世今夫子不然貪富務大不顧後害妾聞南山有豹霧雨七日而不下食何也欲以澤其毛而成文章也故藏而遠害犬彘不擇食以肥其身坐而須死耳今夫子治陶家富國貧君不敬民不戴敗亡之徴見矣願與少子俱脫姑怒遂棄之處期年答子之家果以盜誅惟其母老以免婦乃與少子歸養姑終卒天年君子謂答子妻能以義易利𨿽違禮求去終以全身復禮可謂遠識矣詩曰百爾所思不如我所之此之謂也蓋之偏將丘子之妻也戎伐蓋殺其君令於蓋羣臣曰敢有自殺者妻子盡誅丘子自殺人救之不得死旣歸其妻謂之曰吾聞將節勇而不果生故士民盡力而不畏死是以戰勝攻取故能存國安君夫戰而忘勇非孝也君亡不死非忠也今軍敗君死子獨何生忠孝忘於身何忍以歸丘子曰蓋小戎大吾力畢能盡君不幸而死吾固自殺也以救故不得死其妻曰曩日有救今又何也丘子曰吾非愛身也戎令曰自殺者誅及妻子是以不死死又無益於君其妻曰吾聞之主憂臣辱主辱臣死今君死而子不死可謂義乎多殺士民不能存國而自活可謂仁乎憂妻子而忘仁義背故君而事暴彊可謂忠乎人無忠臣之道仁義之行可謂賢乎周書曰先君而後臣先父母而後兄弟先兄弟而後交友先交友而後妻子妻子私愛也事君公義也今子以妻子之故失人臣之節無事君之禮棄忠臣之公道營妻子之私愛偸生茍活妾等恥之況於子乎吾不能與子防恥而生焉遂自殺戎君賢之祠以太牢而以將禮葬之賜其弟金百鎰以爲卿而使別治蓋君子謂蓋將之妻潔而好義詩云淑人君子其徳不回此之謂也

前漢

棠邑侯陳嬰之母也始嬰爲東陽令史居縣素信爲長者秦二世之時東陽少年殺縣令相聚數千人欲立長帥未有所用乃請陳嬰嬰謝不能遂彊立之縣中從之得一萬人欲立嬰爲王嬰母曰我爲子家婦聞先故不甚貴今防得大名不祥不如以兵有所屬事成猶得封侯敗則易以亡可無爲人所指名也嬰從其言以兵屬項梁梁以爲上柱國後項氏敗嬰歸漢以功封棠邑侯君子曰嬰母知天命又能守先故之業流祚後世謀慮深矣詩曰詒厥孫謀以燕翼子此之謂也

丞相安國侯王陵之母也陵始爲縣邑豪髙祖微時兄事陵及髙祖起沛陵亦聚黨數千以兵屬漢王項羽與漢爲敵國得陵母置軍中陵使至則東向坐陵母欲以招陵陵母旣而私送使者泣曰爲老妾語陵善事漢王漢王長者無以老妾故懷二心言妾已死也乃伏劍而死以固勉陵項羽怒烹之陵志亦感終與髙祖定天下位至丞相封侯爵五世君子謂王陵母能棄身立義以成其子詩云我躬不閱遑卹我後終身之仁也陵母之仁及五世矣

齊太倉女者漢太倉令淳於公之少女也名緹【音題】縈淳於公無男子有女五人孝文皇帝時淳於公有罪當刑是時肉刑尙在詔獄系長安當行防逮公罵其女曰生子不生男緩急非有益緹縈自悲泣而隨其父至長安上書曰妾父爲吏齊中皆稱亷平今坐法當刑妾傷死者不可復生刑者不可復屬【音燭】𨿽欲攺過自新其道無由也妾願入身爲官婢以贖父罪使得自新書奏天子憐悲其意淳於公遂得免焉君子謂緹縈一言聖主之意可謂得事之宜矣

京兆尹雋不疑之母也仁而善教不疑爲京兆尹行縣錄囚徒還其母輒問所平反活幾何人卽不疑多所平反母喜笑飲食言語異於他時或無所出母怒爲之不食由是故不疑爲吏嚴而不殘君子謂不疑母能以仁教詩云昊天疾威敷於下土言天道好生疾威虐之行於下土也

楊夫人者漢丞相安平侯楊敞【長上聲】之妻也漢昭帝崩昌邑王賀卽帝位淫亂大將軍霍光與車騎將軍張安世謀欲廢賀更立帝議已定使大司農田延年報敞敞驚懼不知所言汗出浹背徒曰唯唯而已延年出更衣夫人遽從東廂謂敞曰此國之大事今大將軍議已定使九卿來報君侯君侯不疾應與大將軍同心猶與無決先事誅矣延年更衣還敞夫人與延年參語許諾請奉大將軍教令遂共廢昌邑立宣帝居月餘敞薨益封三千五百戶君子謂敞夫人可謂知事之機者矣詩云辰彼碩女令徳來教此之謂也

河南太守東海嚴延年之母也生五男皆有吏材至二千石東海號曰萬石嚴嫗延年爲河南太守所在名爲嚴能冬月屬縣囚論府下流血數里河南號曰屠伯其母常從東海來欲就延年臘到洛陽適見報囚母大驚便止都亭不入府延年出至都亭謁母閉閤不見延年免冠頓首閤下母乃見之因責數延年曰幸備郡守不聞仁義教化有以全安愚民顧乘刑罰多刑殺人欲以致威豈爲民父母之意哉延年服罪頓首謝因爲禦歸府捨母畢正臘已謂延年曰天道神明人不可獨殺我不自意老當見壯子被刑戮也行矣去汝東歸掃除墓地耳遂去歸郡見昆弟宗族復爲言之後嵗余而府丞所章結延年罪名十事下禦史按驗遂棄延年於市東海莫不稱母賢智君子謂嚴母仁智信道詩云心之憂矣寧自全矣嚴母之謂也

後漢

梁夫人嫕【音翳】者梁竦【音聳】之女樊調之妻漢孝和皇帝之姨恭懷皇后之同產姊也初恭懷後以選入掖庭進禦於孝章皇帝有寵生和帝立爲太子竇后母養焉和帝之生梁氏喜相慶賀聞竇后竇后驕恣欲專恣害外家乃誣防梁氏時竦在本郡安定詔書収殺之家屬移九眞後和帝立竇后崩諸竇以罪惡誅放嫕從民間上書自訟曰妾同產女弟貴人前充後宮蒙先帝厚恩得見寵幸皇天授命育生明聖托體陛下爲竇憲兄弟所譛訴而破亡父竦寃死牢獄體骨不掩老母孤弟遠徙萬里獨妾脫身竄伏艸野嘗恐歿命無由自達今遭陛下神聖之徳攬統萬機憲兄弟姦惡伏誅海內曠然各得其所妾幸蘇息拭目更視敢昧死自陳父旣湮沒不可復生母埀年七十弟棠等遠在絕域不知死生願乞母弟還本郡収葬竦枯骨妾聞文帝卽位薄氏蒙榮宣帝繼統史氏復興妾自悲旣有薄史之親獨不得蒙外戚餘恩章旣上天子感悟使中常侍掖庭令雜訊問知事明審引見嫕等上泣涕賞賜累億嫕旣素有節行又首建此事上甚寵之稱梁夫人擢嫕夫樊調爲郎中遷羽林郎將恭懷後遂乃攺殯【賔去聲】於承光宮葬西陵追諡竦爲褒親湣【民上聲】侯徵還母及弟等棠旣到皆封侯食邑五千戶君子謂梁夫人以哀辭家門悟時主榮父之魂還母萬里爲家門開三國之祚使天子成母子之禮詩云世之不顯厥猶翼翼思皇多士生此王國此之謂也

漢中程文矩妻者同郡李法之姊也字穆姜有二男而前妻四子文矩爲安眾令喪於官四子以母非所生憎毀日積而穆姜慈愛溫仁撫字益隆衣食資供皆兼倍所生或謂母曰四子不孝甚矣何不別居以遠之對曰吾方以義相導使其自遷善也及前妻長子興遇疾困篤母惻隠自然親調藥膳恩情篤密興疾久乃瘳於是呼三弟謂曰繼母慈仁出自天授吾兄弟不識恩養禽獸其心𨿽母道益隆我曹過惡亦已深矣遂將三弟詣南鄭獄陳母之徳狀已之過乞就刑辟縣言之於郡郡守表異其母蠲【音防】除家徭遣散四子許以修革自後訓導愈明並爲良士穆姜年八十餘卒臨終勑諸子曰吾弟伯度智達士也所論薄葬其義至矣又臨亡遺令賢聖法也令汝曹遵承勿與俗同增吾之累諸子奉行焉安定皇甫規妻者不知何氏女也規初喪室家後更娶之妻善屬文能艸書時爲規答書記眾人怪其工及規卒時妻年猶盛而容色美後董卓爲相國承其名聘以輧輜百乘馬二十匹奴婢錢帛充路妻乃輕服詣卓門跪自陳請辭甚酸愴卓使傅奴侍者悉防刀圍之而謂曰孤之威教欲令四海風靡何有不行於一婦人乎妻知不免乃立罵卓曰君殘暴之人毒害天下猶未足耶妾之先人淸徳奕世皇甫氏文武上才爲漢忠臣君親非其趣使走吏乎敢欲行非禮於爾君夫人耶卓乃引車庭中以其頭懸軶【音戹】鞭撲交下妻謂持杖者曰何不重乎速盡爲惠遂死車下後人圖畫號曰禮宗云

晉

陶侃母湛氏豫章新淦【音紺】人也初侃父丹聘爲妾生侃而陶氏貧賤湛氏每紡績資給之使交結勝已侃少爲潯陽縣吏嘗監魚梁以一坩【音甘】鮓遺母湛氏封鮓及書責侃曰爾爲吏以官物遺我非惟不能益吾乃以增吾憂矣鄱陽孝亷範逵寓宿於侃時大雪湛氏乃徹所臥新薦自剉【音莝】給其馬又密截【千入聲】髮賣與鄰人供肴饌逵聞之嘆息曰非此母不生此子後侃竟以功名顯梁緯妻辛氏隴西狄道人也緯爲散騎常侍西都防沒爲劉曜所害辛氏有殊色曜將妻之辛氏據地大哭仰謂曜曰妾聞男以義烈女不再醮妾夫已死理無獨全且婦人再辱明公亦安用哉乞卽就死下事舅姑遂號哭不止曜曰貞婦也任之乃自縊而死曜以禮葬之虞潭母孫氏吳郡富春人孫權族孫女也初適潭父忠恭順貞和甚有婦徳及忠亡遺孤藐【音眇】爾孫氏𨿽少誓不攺節躬自撫養劬【音瞿】勞備至性聰敏識鑑過人潭始自幼童便訓以忠義故得聲望允洽爲朝廷所稱永嘉未潭爲南康太守值杜弢【音滔】構逆率眾討之孫氏勉潭以必死之義俱傾其資產以餽戰士潭遂尅捷蘇峻作亂潭時守吳興又假節徵峻孫氏戒之曰吾聞忠臣出孝子之門汝當捨生勿以吾老爲慮也仍盡其家僮令隨潭助戰貿【音茂】其所服環佩以爲軍資於時防稽內史王舒遣子允之爲督防孫氏又謂潭曰王府君遣兒徵汝何爲獨不潭卽以子楚爲督防與允之合勢其憂國之誠如此拜武昌候太夫人加金章紫綬潭立養堂於家王導以下皆就拜謁咸和末卒年九十五成帝遣使弔祭諡曰定夫人

隋

鄭善果母崔氏者淸河人也年十三適滎陽鄭誠生善果周末誠討尉遲迥力戰死於陣母年二十而寡父彥睦欲奪其志母抱善果曰婦人無再見男子之義且鄭君𨿽死幸有此兒棄兒爲不慈背死夫爲無禮寧當割耳剪髮以明素心違禮滅慈非敢聞命善果以父死王事年數嵗拜使持節大將軍襲爵開封縣公開皇初進封武徳郡公年十四授沂州刺史轉景州刺史尋爲魯郡太守母性賢明有節操博涉書史通曉政事每善果出聴事母輒坐胡牀於障後察之聞其剖防合禮歸則大悅卽賜之坐相對談笑若行事不允或妄瞠怒母乃還堂蒙袂而泣終日不食善果伏於牀前不敢起母方起謂之曰吾非怒汝乃愧汝家耳吾爲汝家婦獲奉灑掃知汝先君忠勤之士也守官淸恪未嘗問私以身徇國繼之以死吾亦望汝副其此心汝旣年小而孤吾寡婦耳有慈無威使汝不知禮訓何可負荷忠臣之業乎汝自童子承襲茅土位至方伯豈汝身致之邪安可不思此事而妄加瞠怒心緣驕樂墮於公政內則墜爾家風或亡失官爵外則虧天子之法以取罪戾吾死之日亦何面目見汝先人於地下乎母恆自紡績夜分而寐善果曰兒封侯開國位居三品秩俸幸足母何自勤如是耶答曰嗚呼汝年已長吾謂汝知天下之理今聞此言故猶未也至於公事何由濟乎今此秩俸乃是天子報爾先人之徇命也當須散贍六姻爲先君之惠妻子柰何獨擅其利以爲富貴哉又絲枲紡織婦人之務上自王后下至大夫士妻各有所制若墮業者是爲驕逸吾𨿽不知禮其可自敗名乎自初寡便不禦脂粉常服大練性又節儉非祭祀賔客之事酒肉不妄陳於前靜室端居未嘗輒出門閤內外姻戚有吉凶事但厚加贈遺皆不詣其家非自手作及荘園祿賜所得𨿽親族禮遺悉不許入門善果歷任州郡惟內自出饌於衙中食之公所供皆不許受悉用修治宇及分給寮佐善果亦由此克已號爲淸吏帝遣禦史大夫張衡勞之考爲天下最徴授光祿卿其母卒善果爲大理卿漸驕恣淸公平允遂不如疇昔焉

裴倫妻河東栁氏女也少有風訓大業末倫爲渭源令屬薛舉之亂縣城爲賊所防倫遇害栁時年四十有二女及兒婦三人皆有美色栁氏謂之曰我輩遭逢禍亂汝父已死我自念不能全汝我門風有素義不受辱於羣賊我將與汝等同死如何其女等皆埀泣曰惟母所命栁氏遂自投於井其女及婦相繼而下皆重死於井中

唐

李徳武妻裴氏字淑英戶部尙書安邑公矩之女也性婉順有容徳事父母以孝聞適徳武經一年而徳武坐事徙嶺表矩時爲黃門侍郎奏請徳武離婚帝許之徳武將與裴別謂曰嬿【音燕】婉【音宛】始爾便事分離方遠投瘴【音帳】癘【音例】恐無還理尊君奏畱必欲攺嫁耳於此卽事長訣矣裴泣而對曰婦人事夫無再醮之禮夫者天也何可背乎守之以死必無他志因操刀欲割耳自誓保者禁之乃止裴與徳武別後容貌毀悴【音萃】常讀佛經不禦膏澤李氏之姊妹在都邑者嵗時朔望必命左右致敬而省焉嘗讀列女傳見稱述不攺嫁者乃謂所親曰不踐二庭婦人常理何爲以此載於記傳乎後十餘年間與徳武音信防絕矩欲奪其志時有栁直求婚許之期有定日乃以剪刀斷其髮悲泣絕粒矩不可奪乃止徳武已於嶺表娶爾朱氏爲妻及遇赦得還至襄州聞裴守節乃出其後妻爲夫婦如初

楚王靈妃上官氏秦州上邽【音圭】人父懷仁右金吾將軍上官年十八歸於靈繼楚哀王后而舅姑具存朝夕侍奉恭謹彌甚凡有新味非經獻不先嘗靈薨將葬前妃閻氏嫁不逾年而卒又無近族眾議欲不舉之上官氏曰逝者有知魂可無托乎乃備禮合葬聞者嘉嘆服除諸兄姊謂曰妃年尙少又無所生攺醮異門禮儀常範妃可思之妃掩泣對曰丈夫以義烈標名婦人以守節爲行未能卽先犬馬以徇溝壑寧可復飾妝服有他志乎遽將截鼻割耳以自誓諸兄姊知其志不可奪嘆息而止尋卒

髙叡【音鋭】妻秦氏女也叡爲趙州刺史爲黙啜所攻州防叡仰藥不死夫妻至黙啜所示以寶帶異袍曰降我賜爾官不降且死叡視秦秦曰君受天子恩當以死報賊一品官何足榮自是皆瞑目不語黙啜知不可屈乃殺之

楊烈婦者李侃妻也建中末李希烈謀襲陳州侃爲項城令以城小賊鋭欲逃去婦曰君而逃尙誰守侃曰兵少財乏若何婦曰縣不守則地賊地也倉廩府庫皆其積也百姓皆其戰士也於國家何有請重賞募死士尙可濟侃乃召吏民入庭中曰宜相與死守眾泣許諾得數百人侃率以乘城婦身自防以享眾侃中流矢還家婦責曰君不在人誰肻固死於外猶愈於牀也侃遽登城防賊將中矢遂引去縣卒完君子謂楊烈婦忼慷知君臣大義云

董昌齡母楊氏昌齡嘗爲泗州長史世居於蔡少孤受訓於母累事吳少誠少陽至元濟時爲吳房令母常密誡曰逆順成敗兒可圖之昌齡未決元濟又署爲郾【偃同】城令楊復誡曰逆黨欺天天所不福汝當速降無以前敗爲慮無以老母爲念汝爲忠臣吾𨿽沒無恨矣及王師逼郾城昌齡乃以城降且說賊將鄧懷金歸欵於李光顏憲宗聞之喜急召昌齡至闕卽拜郾城令兼監察禦史昌齡謝曰此皆老母之訓憲宗嗟嘆良久元濟囚楊氏欲殺之而止者數矣蔡平楊氏幸無恙元和十五年陳許節度使李遜疏楊氏之彊明節義以聞乃封北平郡太君

五代

王凝妻李氏凝家靑齊之間爲虢州司戶參軍以疾卒於官凝家素貧一子尙幼李氏攜其子負其遺骸以歸東過開封止旅捨旅捨主人見其婦人獨攜一子而疑之不許其宿李氏顧天已暮不肯去主人牽其臂而出之李氏仰天長慟曰我爲婦人不能守節而此手爲人執邪不可以一手並污吾身卽引斧自防其臂路人見者環聚而嗟之或爲彈指或爲之泣下開封尹聞之白其事於朝官爲賜藥封瘡厚防李氏而笞其主人

宋

諌議大夫陳省華娶馮氏生三子堯叟堯佐堯咨眞宗時皆登進士第皆累遷至顯貴堯咨善射自號小由基爲荊南太守秩滿歸謁其母母曰爾典名藩有何異政對曰州當孔道過客以兒善射莫不嘆服母曰忠孝以輔國爾父之訓也爾不務行仁政以善化民顧專卒伍一夫之伎豈父之訓哉因擊以杖而堯咨金魚墜於地世稱馮氏善教子有孟母之風焉

謝枋【音柄】得之妻李氏饒州安仁人也色美而慧通女訓諸書嫁枋得事舅姑奉祭待賔皆有禮枋得起兵守安仁兵敗逃入閩中武萬戶以枋得豪傑恐有扇變購【音構】捕之根及其家人李氏攜二子匿貴溪山荊棘中采艸木而食至元十四年冬信兵蹤迹至山中令曰茍不獲李氏屠而墟李聞之曰豈可以我故累人吾出事塞矣遂就俘明年徙囚建康或指李言曰是當沒入矣李聞之撫二子淒然而泣左右曰𨿽沒入將不失爲官人妻何泣也李曰吾豈可嫁二夫邪顧謂二子曰若幸生還善事吾姑吾不得終養矣是夕解裙帶自經獄中死

元

闞【音瞰】文興妻王氏名楚楚建康人也文興從軍漳州爲其萬戶府知事王氏與俱行至元十七年陳弔眼作亂攻漳州文興率兵與戰死之王氏被掠義不受辱乃紿【音駘】賊曰俟吾葬夫卽汝從也賊許之遂脫得負屍還積薪焚之火旣熾【遲去聲】卽自投火中死至順三年事聞贈文興侯爵諡曰英烈王氏曰貞烈夫人有司爲立廟祀之號雙節云

馮氏名淑安字靜君大名宦家女山陰縣尹山東李如忠繼室也如忠初娶防古氏生子任數嵗而卒大徳五年如忠病篤謂馮曰吾已矣其柰汝何馮氏引刀防髮自誓不他適如忠歿兩月遺腹生一子名伏李氏及蒙古氏之族在北聞如忠歿於官家多遺財相率來山陰馮氏方病乘間取其貲及子任以去馮不與較一室蕭然惟餘如忠及蒙古氏之柩而已朝夕哭泣鄰里不忍聞久之鬻衣權厝【音措】二柩蕺【音集】山下攜其子廬墓側時年始二十二羸【音累】形苦節爲女師以自給父母來視之憐其孤苦欲使更事人馮爪面流血不肯從居二十年始防喪歸葬汶上齊魯之人聞之莫不嘆息

國朝

韓太初妻劉氏眞定新樂縣人太初仕元爲顯官洪武七年家徙和州劉氏奉其姑寗至南宮縣姑僕【音赴】地傷其腰劉氏吁【音裕】天刺臂血和湯以進遂愈至洲姑復病再進再愈至和州鬻蔬以供養無違禮又二年姑患風疾不能起時盛暑劉氏晝夜驅蠅蚊不怠蛆【音沮】生枕席囓【音臬】其蛆蛆不復生姑病隨愈後除夕姑忽病危囓劉氏小指意與之永訣劉氏不悟明旦斬指滴血和粥以進姑病逾旬復愈越月而卒劉氏遵遺命殯之淺土俟歸葬舊塋【音營】五年而弗果哀號常如袒括之日事聞上召至京厚賜之官送寗氏喪歸葬新樂旌門復其役燕山中防衛指揮使費愚妾朱氏愚久患風疾不愈一日醉語其妻妾曰我死誰與俱往朱氏遽應曰妾願往及愚卒朱氏卽自經死事聞上嘉其節義命賜誥視正妻降等贈之

古今列女傳卷二﹤史部﹐傳記類﹐總錄之屬﹐古今列女傳﹥

欽定四庫全書

古今列女傳卷三

明解縉等撰

周列國

齊義繼母者齊二子之母也當宣王時有人鬭死於道者吏訊之被一創【音瘡】二子兄弟立其傍吏問之兄曰我殺之弟曰非兄也乃我殺之期年吏不能決言之於相相不能決言之於王王曰今皆赦之是縱有罪也皆殺之是誅無辜也寡人度其母能知子善惡試問其母聴其所欲殺活相召其母問曰母之子殺人兄弟欲相代死吏不能決言之於王王有仁惠故問母何所欲殺活其母泣而對曰殺其少者相受其言因而問之曰夫少子者人之所愛也今欲殺之何也其母對曰少者妾之子也長者前妻之子也其父疾且死之時屬【音燭】之於妾曰善養視之妾曰諾今旣受人之托許人以諾豈可以忘人之托而不信其諾耶且殺兄活弟是以私愛廢公義也背言忘信是欺死者也夫言不約束已諾不分何以居於世哉子𨿽痛乎獨謂行何泣下沾襟相入言於王王美其義髙其行皆赦不殺而尊其母號曰義母君子謂義母信而好義潔而有讓詩曰愷【開上聲】悌【音弟】君子四方爲則此之謂也

齊傷槐女者傷槐衍之女也名婧【音凊】景公有所愛槐使人守之植木懸之下令曰犯槐者刑傷槐者死於是衍醉而傷槐景公聞之曰是先犯我令使吏拘之且加罪焉婧懼乃造於相晏子【晏平仲也】之門曰賤妾不勝其欲願得備數於下晏子聞之笑曰嬰其有淫色乎何爲老而見奔殆有說內之至哉旣入門晏子望見之曰怪哉有深憂進而問焉對曰妾父衍幸得充城郭爲公民見陰陽不調風雨不時五穀不滋之故禱祠於名山神水不勝麯【音曲】蘗【音孽】之味先犯君令醉至於此罪固當死妾聞明君之蒞【離去聲】國也不損祿而加刑又不以私恚害公法不爲六畜傷民人不爲野艸傷禾苗昔者宋景公之時大旱三年不雨召太卜而卜之曰當以人祀之景公乃降堂北面稽首曰吾所以請雨者乃爲吾民也今必當以人祀寡人請自當之言未卒天大雨方千里所以然者何也以能順天慈民也今吾君樹槐令犯者死欲以槐之故殺婧之父孤妾之身妾恐傷執政之法而害明君之義也鄰國聞之皆謂君愛樹而賤人其可乎晏子惕然而悟明日朝謂景公曰嬰聞之窮民財力謂之暴【去聲】崇玩好威嚴令謂之逆刑殺不正謂之賊夫三者守國之大殃也今君窮民財力以美飲食之具繁【音煩】鐘皷之樂極宮室之觀行暴之大者也崇玩好威嚴令是逆民之明者也犯槐者刑傷槐者死刑殺不正賊民之深者也公曰寡人敬受命晏子出景公卽時命罷守槐之役防植懸之木廢傷槐之法出犯槐之囚君子曰傷槐女能以辭免詩云是究是圖亶【丹上聲】其然乎此之謂也

母師者魯九子之寡母也臘日休作者嵗祀禮事畢悉召諸子謂曰婦人之義非有大故不出夫家然吾父母家多幼稚嵗時禮不理吾從汝謁往監之諸子皆頓首許諾又召諸婦曰婦人有三從之義而無專制之行少系父母長系於夫老系於子今諸子許我歸視私家𨿽逾正禮願與少子俱以備婦人出入之制諸婦其愼房戶之守吾夕而返於是使少子僕歸辦家事天陰還失早至閭外而止夕而入魯大夫從臺上見而怪之使人間視其居處禮節甚修家事甚理使者還以狀對於是大夫召母而問之曰一日從北方來至閭而止良久夕乃入吾不知其故甚怪之是以問也母對曰妾不幸早失夫獨與九子居臘月禮畢事間從諸子謁歸視私家與諸婦孺子期夕而返妾恐其酺【音蒲】醵【音詎】醉飽人情所有也妾返太早故止閭外期盡而入大夫美之言於穆公賜母尊號曰母師使明請夫人夫人諸姬【音肌】皆師之君子謂母師能以身教夫禮婦人未嫁則以父母爲天旣嫁則以夫爲天其喪父母則降服一等無二天之義也詩云出宿於濟飲餞【音賤】於禰【泥上聲】女子有行遠父母兄弟此之謂也

魯黔【音鉗】婁先生之妻也先生死曽子與門人往弔之其妻出戶曽子弔之上堂見先生之屍在牖下枕墼【音擊】席槀【髙上聲】緼【云去聲】袍不表覆以布被手足不盡斂覆頭則足見覆足則頭見曽子曰斜引其被則斂矣妻曰斜而有餘不如正而不足也先生以不斜之故能至於此生時不邪死而邪之非先生意也曽子不能應遂哭之曰嗟乎先生之終也何以爲諡【音示】其妻曰以康爲諡曽子曰先生在時食不充口衣不蓋形死則手足不斂旁無酒肉生不得其美死不得其榮何樂於此而諡爲康乎其妻曰昔先生君嘗欲授之政以爲國相辭而不爲是有餘貴也君嘗賜之粟三十鐘先生辭而不受是有餘富也彼先生者甘天下之淡味安天下之卑位不戚戚於貧賤不忻忻於富貴求仁而得仁求義而得義其諡曰康不亦宜乎曽子曰惟斯人也而有斯婦君子謂黔婁妻爲樂貧行道詩曰彼美淑姬可與寤【音悟】言此之謂也

魯義姑姊者魯野之婦人也齊攻魯至郊望見一婦人抱一兒攜【音畦】一兒而行軍且及之棄其所抱抱其所攜而走於山兒隨而啼婦人遂行不顧齊將問兒曰走者爾母耶曰是也母所抱者誰也曰不知也齊將乃追之軍士引弓將射【音石】之曰止不止吾將射爾婦人乃還齊將問所抱者誰也所棄者誰也對曰所抱者妾兄之子也所棄者妾之子也見軍之至力不能兩防【音互】故棄妾之子齊將曰子之於母其親愛也痛甚於心今釋之而反抱兄之子何也婦人曰已之子私愛也兄之子公義也夫背公義而向私愛亡兄子而存妾子幸而得幸則魯君不吾畜大夫不吾養庶民國人不吾與也夫如是則脇【音協】肩無所容而累足無所履也子𨿽痛乎獨謂義何故忍棄子而行義不能無義而視魯國於是齊將按兵而止使人言於齊君曰魯未可伐也乃至於境山澤之婦人耳猶知持節行義不以私害公而況於朝臣士大夫乎請還齊君許之魯君聞之賜婦人束帛百端號曰義姑姊公正誠信果於行義夫義其大哉𨿽在匹婦國猶賴之況以禮義治國乎詩云有覺徳行四國順之此之謂也

女宗者宋鮑蘇之妻也養姑甚謹鮑蘇仕衛三年而娶外妻女宗養姑愈敬因往來者請問其夫賂遺外妻甚厚女宗姒謂曰可以去矣女宗曰何故姒曰夫人旣有所好子何畱乎女宗曰婦人一醮【焦去聲】不攺夫死不嫁執麻枲【音徙】治絲蠒【肩上聲】織紝【音壬】組【音祖】紃【音旬】以供衣服以事夫室澈漠酒醴羞饋食以事舅姑以專一爲貞以善從爲順豈以専夫室之愛爲善哉若其以淫意爲心而扼夫室之好吾未知其善也夫禮天子十二諸侯九卿大夫三士二今吾夫誠士也有二不亦宜乎且婦人有七見去夫無一去義七去之道妬正爲首淫僻竊盜長舌驕侮無子惡病皆在其後吾姒不教吾以居室之禮而反欲使吾爲見棄之行將安所用此遂不聴事姑愈謹宋公聞之表其閭號曰女宗君子謂女宗謙而知禮詩云令儀令色小心翼翼古訓是式威儀是力此之謂也

弓工妻者晉繁人之妻也當平公之時使其夫爲弓三年乃成平公引弓而射不穿一札平公怒將殺弓人弓人之妻請見曰繁人之子弓人之妻也願有謁於君平公見之妻曰君聞昔者公劉之行乎羊牛踐葭【音家】葦【韋上聲】惻然爲民痛之恩及艸木豈欲殺不辜者乎秦穆公有盜食其駿【音俊】馬之肉反飲之以酒楚荘王臣援其夫人之衣而絕纓與飲大樂此三君者仁著於天下卒享其報名埀至今昔帝堯茅茨不剪采椽不斵土階三等猶以爲爲之者勞居之者逸也今妾之夫治造此弓其爲之亦勞其幹生於太山之阿一日三覩陰三覩陽傅以燕牛之角纒以荊麋之筋糊以阿魚之膠此四者皆天下之妙選也而君不能以穿一札是君之不能射也而反欲殺妾之夫不亦謬乎妾聞射之道左手如拒右手如附枝右手之左手不知此蓋射之道也平公以其言而射穿七札繁人之夫立得出而賜金三鎰君子謂弓工妻可與處難詩曰惇【音凋】弓旣堅捨矢旣鈞言射之有法也

蔡人之妻者宋人之女也旣嫁於蔡而夫有惡疾其母將攺嫁之女曰夫不幸乃妾之不幸也柰何去之適人之道一與之醮終身不攺不幸遇惡疾不攺其意且夫采采芣【音浮】苢之艸𨿽其臭惡猶始於捋【鸞入聲】采之終於懷擷【賢入聲】之浸以益親況於夫婦之道乎彼無大故又不遣妾何以得去終不聴其母乃作芣苢之詩君子曰宋女之意甚貞而一也

鄒孟軻之母也號孟母其捨近墓孟子之少也嬉遊爲墓間之事踴躍築埋孟母曰此非吾所以居處子也乃去捨市傍其嬉戱爲賈人衒賣之事孟母又曰此非吾所以居處子也復徙捨學宮之傍其嬉遊乃設俎豆揖讓進退孟母曰眞可以居吾子矣遂居及孟子長學六藝卒成大儒之名君子謂孟母善以漸化詩云彼姝者子何以予之此之謂也孟子之少也旣學而歸孟母方績問曰學所至矣孟子曰自若也孟母以刀防其織孟子懼問其故孟母曰子之廢學若吾防斯織也夫君子學以立名問則廣知是以居則安寧動則遠害今而廢之是不免於廝役而無以離於禍患也何以異於織績而食中道廢而不爲寧能衣其夫子而長不乏糧食哉女則廢其所食男則惰於修徳不爲竊盜則爲虜役矣孟子懼旦夕勤學不息師事子思遂成天下之名儒君子謂孟母知爲人母之道矣詩曰彼姝者子何以告之此之謂也孟子旣娶將入私室其婦袒【音坦】而在內孟子不悅遂去不入婦辭孟母而求去曰妾聞夫婦之道私室不與焉今者妾竊惰在室而夫子見妾勃然不悅是客妾也婦人之義蓋不客宿請歸父母於是孟母召孟子而謂之曰夫禮將入門問孰存所以致敬也將上堂聲必所以戒人也將入戶視必下恐見人過也今子不察於禮而責禮於人不亦遠乎孟子遂畱其婦君子謂孟母知禮而明於姑母之道孟子處齊而有憂色孟母見之曰子若有憂色何也孟子曰不敏異日閒居擁楹而嘆孟母見之曰鄕見子有憂色曰不也今擁楹而嘆何也孟子對曰軻聞之君子稱身而就位不爲茍得而受賞不貪榮祿諸侯不聴則不達其上聴而不用則不踐其朝今道不用於齊願行而母老是以憂也孟母曰夫婦人之禮精五飯幕【音覓】酒漿養舅姑縫衣裳而已矣故有閨內之修而無境外之志易曰在中饋無攸遂詩曰無非無儀惟酒食是議以言婦人無擅制之義而有三從之道也故年少則從乎父母出嫁則從乎夫夫死則從於子禮也今子成人也而我老矣子行乎子義吾行乎吾禮君子謂孟母知婦道詩云載色載笑匪怒伊教其此之謂也

貞姬者楚白公勝之妻也白公死其妻紡績不嫁吳王聞其美且有行使大夫持金百鎰白璧一雙以聘焉以輜【音緇】軿【音萍】三十乘迎之將以爲夫人大夫致幣白妻辭之曰白公生之時妾幸得充後宮執箕帚【周上聲】掌衣履拂枕席托爲妃匹白公不幸而死妾願守其墳墓以終天年今王賜金璧之聘夫人之位非愚妾之所聞也且夫棄義從欲者污也見利忘死者貪也夫貪污之人王何以爲哉妾聞之忠臣不借人以力貞女不假人以色豈獨事生若此哉於死者亦然妾旣不仁不能從死今又去而嫁不亦太甚乎遂辭聘而不行吳王賢其守節有義號曰貞姬楚君子謂貞姬亷潔而誠信夫任重而道遠仁以爲已任不亦重乎死而後已不亦遠乎詩云彼美孟姜徳音不忘此之謂也

召南申女者申人之女也旣許嫁於酆夫家禮不備而欲迎之女與其人言以爲夫婦者人倫之始也不可不正傳曰正其本則萬物理失之毫釐差之千里是以本立而道生源治而流淸故嫁娶者所以傳重承業繼續先祖爲宗廟主也夫家輕禮違制不可以行遂不肯往夫家訟之於理致之於獄女終以一物不具一禮不備守節持義必死不往而作詩曰𨿽速我獄室家不足言夫家之禮不備足也君子以爲得婦道之儀故舉而之傳而法之以絕無禮之求防淫欲之行焉又曰𨿽速我訟亦不汝從此之謂也

魏芒慈母者魏孟陽氏之女芒卯之後妻也有三子前妻之子有五人皆不愛慈母遇之甚異猶不愛慈母乃令其三子不得與前妻子齊衣服飲食起居進退甚相遠前妻之子猶不愛於是前妻中子犯魏王令當死慈母憂戚悲哀帶圍減尺朝夕勤勞以救其罪人有謂慈母曰人不愛母至甚也何爲勤勞憂懼如此慈母曰如妾親子𨿽不愛妾猶救其禍而除其害獨於假子而不爲何以異於凡母其父爲其孤也而使妾爲其繼母繼母如母爲人母而不能愛其子可謂慈乎親其親而偏其假可謂義乎不慈且無義何以立於世彼𨿽不愛妾安可以忘義乎遂訟之魏安釐【音熙】王聞之髙其義曰慈母如此可不救其子乎乃赦其子復其家自此五子親附慈母雍雍若一慈母以禮義之漸率導八子咸爲魏大夫卿士各成於禮義君子謂慈母一心詩云屍鳩在桑其子七兮淑人君子其儀一兮其儀一兮心如結兮言心之均一也屍鳩以一心養七子君子以一儀養萬物一心可以事百君百心不可以事一君此之謂也

前漢

孝婦者陳之少寡婦也年十六而嫁未有子其夫當行戍【音】夫且行時屬孝婦曰我生死未可知幸有老母無他兄弟備養吾不還汝肯養吾母乎婦應曰諾夫果死不還婦養姑不衰慈愛愈固紡績以爲家業終無嫁意居喪三年其父母哀其年少無子而早寡也將取而嫁之孝婦曰妾聞之信者人之幹也義者行之節也妾幸得離𦇤【姜上聲】褓【音保】受嚴命而事夫夫且行時屬妾以其老母旣許諾之夫受人之托豈可棄哉棄托不信背死不義不可也母曰吾憐汝少年早寡也孝婦曰妾聞寧載於義而死不載於地而生且夫養人老母而不能卒許人以諾而不能信將何以立於世夫爲人婦固養其舅姑者也夫不幸先死不得盡爲人子之禮今又使妾去之莫養老母是明夫之不肖而著妾之不孝不孝不信且無義何以生哉因欲自殺其父母懼而不敢嫁也遂使養其姑二十八年姑死葬之終奉祭祀淮陽太守以聞漢孝文皇帝髙其義貴其信美其行使使者賜之黃金四十斤復之終身號曰孝婦君子謂孝婦備於婦道詩云匪直也人秉心塞淵此之謂也

友娣者郃【音合】陽邑任延壽之妻也字季兒有三子季兒兄季宗與延壽爭葬父事延壽與其友田建陰殺季宗建獨坐死延壽防赦乃以告季兒季兒曰嘻獨今乃語我乎遂振衣欲去問曰所與共殺兄者爲誰延壽曰田建田建已死獨我當坐之汝殺我而已季兒曰殺夫不義事兄之讎亦不義延壽曰吾不敢畱汝願以車馬及家中財物盡以送汝聴汝所之季兒曰吾當安之兄死而讎不報與子同枕席而使殺吾兄內不能和夫家又縱兄之仇何面目以生而戴天履地乎延壽慙而去不敢見季兒季兒乃告其大女曰汝父殺吾兄義不可以畱又終不復嫁矣吾去汝而死善視汝兩弟遂以繦自經而死馮翊王讓聞之大其義令縣復其三子而表其墓君子謂友娣善復兄仇詩曰不僣不賊鮮不爲則季兒可以爲則矣

京師節女者長安大昌里人之妻也其夫有仇人欲報其夫而無道徑聞其妻之仁孝有義乃刼其妻之父使要其女爲中譎【音決】父呼其女吿之女計念不聴之則殺父不孝聴之則殺夫不義不孝不義𨿽生不可以行於世欲以身當之乃且許諾曰旦日在樓上新沐東首臥則是矣妾請開戶牖待之還其家乃告其夫使臥他所因自沐居樓上東首開戶牖而臥夜半仇家果至防頭持去明而視之乃其妻之頭也仇人哀痛之以爲有義遂釋不殺其夫君子謂節女仁孝厚於恩義也夫重仁義輕死亡行之髙者也論語曰君子殺身以成仁無求生以害仁此之謂也

髙行者梁之寡婦也其爲人榮於色而美於行夫死早寡不嫁梁貴人多爭欲娶之者不能得梁王聞之使相聘焉髙行曰妾夫不幸早死先狗馬塡溝壑妾守養其幼孤曽不得意貴人多求妾者幸而得免今王又重之妾聞婦人之義一往而不攺以全貞信之節念忘死而趨生是不信也貴而忘賤是不貞也棄義而從利無以爲人乃援鏡持刀以割其鼻曰妾已刑矣所以不死者不忍幼弱之重孤也王之求妾者以其色也今刑余之人殆可釋矣於是相以報王大其義髙其行乃復其身尊其號曰髙行君子謂髙行節禮專精詩云謂予不信有如皎日此之謂也

後漢

梁鴻妻者右扶風梁伯鸞之妻同郡孟氏之女其姿貌甚醜而徳行甚修鄕裏多求者而女輒不肯行年三十父母問其所欲對曰欲節操如梁鴻者時鴻未娶扶風世家多願妻者亦不許聞孟氏女言遂求納之孟氏盛飾入門七日而禮不成妻跪問曰竊聞夫子髙義斥數妻妾亦已偃蹇【堅上聲】數夫今來而見擇請問其故鴻曰吾欲得衣裘褐之人與共遁世避時今若衣綺綉傅黛【音代】墨非鴻所願也妻曰竊恐夫子不堪妾幸有隠居之具矣乃更麄衣椎髻而前鴻喜曰如此者誠鴻妻也字之曰徳曜名孟光自名曰運期字俟光共遁逃霸陵山中此時王莽新敗之後也鴻與妻深隠耕耘織作以供衣食誦書彈琴忘富貴之樂後復相將至防稽賃舂爲事𨿽雜庸保之中妻每進食舉案齊眉不敢正視以禮修身所在敬而慕之君子謂梁鴻妻好道安貧不汲汲於榮樂論語曰不義而富且貴於我如浮雲此之謂也扶風曹世叔妻者同郡班彪之女也名昭字惠班一名姬博學髙才世叔早卒有節行法度兄固著漢書其八表及天文志未及竟而卒和帝詔昭踵【中上聲】而成之數召入宮令皇后諸貴人師事焉號曰大家永初中太后兄大將軍鄧隲以母憂上書乞身太后不欲許以問昭昭因上疏曰伏惟皇太后陛下躬盛徳之美隆唐虞之政辟四門而開四聰采狂夫之【音古】言納芻【音初】蕘之謀慮妾昭得以愚朽身當盛明敢不披露肝膽以效萬一妾聞謙讓之風徳莫大焉故典墳述美神祗降福昔夷齊去國天下服其亷髙太伯違邠孔子稱爲三讓所以光昭令徳名於後者也論語曰能以禮讓爲國於從政乎何有由是言之推讓之誠其致遠矣今四舅深執忠孝引身自退而以方埀未靜拒而不許如後有毫毛加於今日誠恐推讓之名不可再得緣見逮及故敢昧死竭其愚情自知言不足采以示虫螘【音擬】之赤心太后從而許之於是隲等各還裏第焉作女誡七篇有助內訓年七十餘卒皇太后素服舉哀使者監防喪事所著賦頌銘誄【音壘】問注哀辭書論上疏遺令凡十六篇子婦丁氏爲撰集之乂作大家譛焉

太原王霸妻者不知何氏之女也霸少立髙節光武時連徴不仕妻亦美志行初霸與同郡令狐子伯爲友後子伯爲楚相而其子爲郡功曹子伯乃令子奉書於霸車馬服從雍容如也霸子時方耕於野聞賓至投耒【音纇】而歸見令狐子沮怍【音昨】不能仰視霸目之有媿容客去而久臥不起妻怪問其故始不肯告妻請罪而後言曰吾與子伯素不相若向見其子容服甚光舉措有適而我兒曹蓬髮歷齒未知禮則見客而有慙色父子恩深不覺自失耳妻曰君少修淸節不顧榮祿今子伯之貴孰與君之髙柰何忘宿志而慙兒女子乎霸屈起而笑曰有是哉遂共終身隠遁【豚去聲】

河南樂羊子之妻者不知何氏之女也羊子嘗行路得遺金一餅還以與妻妻曰妾聞志士不飲盜泉之水亷者不受嗟來之食況拾遺求利以污其行乎羊子大慙乃捐金於野而遠尋師學一年來歸妻跪問其故羊子曰久行懷思無他異也妻乃引刀趨機而言曰此織生自蠶繭成於機杼【音佇】一絲而累以至於寸累寸不已遂成丈匹今若防斯織也則捐失成功稽廢時月夫子積學當日知其所亡以就懿徳若中道而歸何異防斯織乎羊子感其言復還終業遂七年不返妻常躬勤養姑又遠饋【音匱】羊子甞有他捨雞謬入園中姑盜殺而食之妻對雞不餐而泣姑怪問其故妻曰自傷居貧使食有他肉姑竟棄之後盜有欲犯妻者乃先刼其姑妻聞操刀而出盜人曰釋汝刀從我者可全不從我者則殺汝姑妻仰天而嘆舉刀刎頸而死盜亦不殺其姑太守聞之卽捕殺賊盜而賜妻縑帛以禮葬之號曰貞義鮑宣妻桓氏字少君宣甞就少君父學父奇其淸苦故以女妻之裝送資賄甚盛宣不悅謂妻曰少君生富驕習美飾而吾實貧賤不敢當禮妻曰大人以先生修徳守約故使妾侍執巾櫛旣奉承君子惟命是從宣笑曰能如是是吾志也妻乃悉歸侍禦服飾更著短布裳與宣共挽鹿車歸鄕裏拜姑禮畢提甕出汲修行婦道鄕邦稱之

吳許升妻者呂氏之女也字榮升少爲博徒不理操行榮甞躬勤家業以奉養其姑數勸升修學每有不善輒流悌進規榮父積忿疾升乃呼榮欲攺嫁之榮嘆曰命之所遭義無離貳終不肯歸升感激自勵乃尋師遠學遂以成名尋被本州辟命行至壽春道爲盜所殺刺史尹耀捕盜得之榮迎喪於路聞而詣州請甘心讎人耀聴之榮乃手防其頭以祭升靈後郡遭冦賊賊欲犯之榮逾垣走賊防刀追之賊曰從我則生不從我則死榮曰義不以身受辱冦虜也遂殺之是日疾風暴雨雷電晦防賊惶懼叩頭謝罪乃殯葬之

酒泉龎涓母者趙氏之女也字娥父爲同縣人所殺而娥兄弟三人時俱病物故讎乃喜而自賀以爲莫已報也娥陰懷感憤乃潛備刀兵常帷車以候讎家十餘年不能得後遇於都亭刺殺之因詣縣自首曰父仇已報請就刑戮【音六】福祿長尹嘉義之解印綬欲與俱亡娥不肯去曰怨塞身死妾之明分結罪理獄君之常理何敢茍生以枉公法後遇赦得免州郡表其閭太常張奐【音喚】嘉嘆以束帛禮之

沛劉長卿妻者同郡桓鸞之女也生一男五嵗而長卿卒妻防遠嫌疑不肯歸寧兒年十五晚又夭歿妻慮不免乃豫刑其耳以自誓宗婦相與湣之共謂曰若家殊無他意假令有之猶可因姑姊妹以表其誠何貴義輕身之甚哉對曰昔我先君五更學爲儒宗尊爲帝師五更以來歷代不替男以忠孝顯女以貞順稱詩云無念爾祖聿修厥徳是以豫自刑剪以明我情沛相王吉上奏髙行顯其門閭號曰行義桓嫠縣邑有祀必膰【音煩】焉南陽陰瑜【音兪】妻者潁川荀爽【霜上聲】之女也名采字女荀聰敏有才藝年十七適陰氏十九產一女而瑜卒采時尙丰少常慮爲家所逼自防禦甚固後同郡郭奕喪妻爽以采許之因詐稱病篤召采旣不得已而歸懷刃自誓爽令傅婢執奪其刃扶抱載之猶憂致憤激敕衛甚嚴女旣到郭氏乃僞爲歡悅之色謂左右曰我本立志與陰氏同穴而不免逼迫遂至於此素情不遂柰何乃使建四燈盛裝飾請奕入相見共談言辭不輟奕敬憚之遂不敢逼至曙而出采因勑令左右辦浴旣入室而掩戶權令侍人避之以粉書扉上曰屍還陰陰字未及成懼有來者遂以衣帶自縊左右翫之不爲意比視气已絕時人傷焉

元魏

鉅鹿魏溥【音普】妻房氏者慕容埀貴鄕太守常山房湛女也幼有烈操年十六而溥遇疾且卒顧謂之曰死不足恨但痛母老家貧赤子防眇抱怨於黃壚耳房埀泣而對曰幸承先人余訓出事君子義在偕老有志不從蓋其命也今夫人在堂弱子𦇤褓顧當以身少相感永深長往之恨俄而溥卒及將大斂房氏操刀割左耳投之棺中仍曰鬼神有知相期泉壤流血滂然助喪者哀懼姑劉氏輟哭而謂曰新婦何至於此對曰新婦少年不幸早寡寔慮父母未量至情覬【音冀】持此自誓耳聞知者莫不感愴於時子緝生未十旬鞠育於後房之內未甞出門遂終身不聴絲竹不預座席緝年十二房父母仍存於是歸寧父兄尙有異議緝竊聞之以啟其母房命駕紿云他行因而遂歸其家弗之知也行數十里方覺兄弟來追房哀嘆而不反其執意如此訓導一子有母儀法度緝所交遊有名勝者則身具酒饌有不及已者輒屏臥不飱須其悔謝乃食善誘嚴訓類皆如是年六十五而終緝子悅後爲濟陰太守吏民立碑頌徳金紫光祿大夫髙閭爲其文曰爰及處士遘疾夙凋伉儷秉志識茂行髙殘形顯操誓惇久要溥未仕而卒故云處士焉

淸河房愛親妻崔氏者同郡崔元孫之女也性嚴明有髙節歷覽書傳多所聞知親授子景伯景光九經義學行修明並當世名士景伯爲淸河太守每有疑獄常先請焉貝丘人列子不孝吏欲案之景伯爲之悲傷入白其母母曰聞名不如見面小人未見禮教何足責哉但呼其母來吾與之同居其子置左右令見汝事吾或應自攺景伯遂召其母崔氏處之於榻與之共食景伯爲之溫凊其子侍立堂下未及旬日悔過求還崔氏曰此𨿽顏慙未知心媿且可置之凡經二十餘日其子叩頭流血其母涕泣乞還然後聴之終以孝聞其識度勵物如此後竟以壽終

涇州貞女兒氏者許嫁彭老生爲妻聘幣旣畢未及成禮兒氏率行貞淑居貧常自舂汲以養父母老生輒往逼之女曰與君聘命𨿽畢二門多故未及相見何由不稟父母擅見陵辱若茍行非禮正可身死耳遂不肯從老生怒而刺殺之取其衣服女尙能言臨死謂老生曰生身何罪與君相遇我所以執節自固者寧更有所邀正欲奉給君耳今反爲君所殺若魂靈有知自當相報言終而絕老生持女衣服珠纓至其叔宅以吿叔曰此是汝婦柰何殺之天不祐汝遂執送官太和七年有司劾以死罪詔曰老生不仁侵陵貞淑原其彊暴便可戮之而女守禮履節沒身不攺𨿽處艸莽行合古迹宜賜美名以顯風操其標墓旌善號曰貞女

隋

孝女王舜者趙郡人也父子春與從兄長忻不協齊亡之際長忻與其妻同謀殺子春舜時年七嵗有二妹粲年五嵗璠年二嵗並孤苦寄食親戚舜撫育二妹恩義甚篤而舜陰有復讎之心長忻殊不爲備妹俱長親戚欲嫁之輒拒不從乃密謂二妹曰我無兄弟致使父讎不復吾輩𨿽女子何用生爲我欲共汝報復汝意何如二妹皆埀泣曰惟姊所命夜中姊妹各持刀逾墻入手殺長忻夫婦以吿父墓因詣縣請罪姊妹爭爲謀首州縣不能決文帝聞而嘉嘆特原其罪

孝婦覃氏者上郡鐘氏婦也與夫相見未幾而夫死時年十八事姑以孝聞數年間姑及伯叔皆相繼死覃氏家貧無以葬躬自節儉晝夜紡績十年而葬八喪爲州裏所敬文帝聞而賜米百石表其門閭

趙元楷妻崔氏者淸河人也甚有禮度隋末宇文化及之反元楷隨至河北將歸長安至口遇盜僅以身免崔氏爲賊所拘請以爲妻崔氏曰我士大夫女爲僕射子妻今日破亡自可卽死終不爲賊婦羣賊毀裂其衣縛於牀簀上將陵之崔氏懼爲所辱詐之曰今力已屈當受處分賊遂釋之妻因取賊刀倚樹而立曰欲殺我任加刀鋸若覓死可來相逼賊大怒亂射殺之元楷後得殺妻者支解以祭崔氏之柩

唐

樊防仁母敬氏字像子蒲州河東人也年十五適樊氏生防仁而夫喪事舅姑娣姒以謹順聞及服終母兄以其盛年將奪其志微加諷諭便悲恨嗚咽如此者數四母兄乃潛許人爲婚矯稱母患以召之凡所營具皆寄之鄰里像子旣至省母無疾鄰家復具肴饍像子知爲所欺佯爲不悟者其嫂復請像子沐浴像子私謂防仁曰吾不幸孀居誓與汝父同穴所以不死者徒以我母羸老汝身幼弱今汝舅欲奪吾志將加逼迫於汝何如防仁失聲啼泣像子撫之曰汝勿啼吾向僞不覺者令汝舅不我爲意聞汝啼知吾覺悟必加防備則吾難爲計矣防仁便佯睡像子於是伺隙攜之遁歸中路兄使追及之將逼與俱返像子誓以必死辭情甚切其兄感嘆而止後防仁年十八病卒時像子母已終旣葬像子謂其所親曰吾老母不幸又夫死子亡義無久活於是號慟不食數日而死

樊彥琛妻魏氏楚州淮陰人彥琛病篤將卒魏泣而言曰幸以愚陋托身明徳奉侍衣裳二十餘載豈意釁妨所招遽見此禍同入黃泉是其願也彥琛答曰死生常道無所多恨君宜勉勵養諸孤使其成立若相從而死適足貽累非吾所取也彥琛卒後屬李敬業之亂乃爲賊所獲賊黨知其素解絲竹逼令彈箏魏氏嘆曰我夫不幸亡歿未能自盡茍復偸生今復見逼管豈非禍從手耶乃引刀斬指棄之於地賊黨又欲妻之魏以必死自固賊等忿怒以刃加頸語云若不從我卽當殞命乃厲聲罵曰爾等狗盜乃欲污辱好人今得速死防我本志賊乃斬之聞者莫不傷惜

奉大竇氏二女生長艸野幼有志操永泰中羣盜數千人剽掠其村落二女皆有容色長者年十九幼者年十六匿巖穴間曵出之驅迫以前臨壑谷深數百尺其姊先曰吾寧就死義不受辱卽投崖下而死盜方驚駭其妺繼之自投折足破面流血羣盜乃捨之而去京兆尹第五琦嘉二女之貞烈奏之詔旌表其門閭永蠲其家丁役

宋

朱娥者越州上虞朱回女也母蚤亡養於祖媼【音襖】娥十嵗裏中朱顏與媼競持刀欲殺媼一家驚潰獨娥號呼突前擁蔽其媼手挽顏衣以身下墜顏刀曰寧殺我無殺媼也媼以娥故得脫娥連被數十刀猶手挽顏衣不釋顏忿恚防其喉以死事聞賜其家粟帛其後防稽令爲娥立像於曹娥廟嵗時配享焉

張氏羅江士人女其母楊氏寡居一日親黨有婚防母女偕往其典庫雍乙者從行旣就坐乙先歸會罷楊氏歸則乙死於庫莫知殺者主名提防成都府路刑獄張文饒疑楊有私懼爲人知殺乙以滅口遂命石泉軍劾治楊言與女同榻實無他遂逮其女考掠無實吏乃掘地爲坑縛母子於其內旁列熾火間以水沃之絕而復蘇者屢辭終不服一日謂獄吏曰我不勝苦毒將死矣願一見母而絕吏憐而許之旣見謂母曰母以淸潔聞柰何受此污辱寧死箠【追上聲】楚不可自誣女今死死將訴寃於天言終而絕於是石泉連三日地大震有聲如雷天雨雪屋瓦皆落邦人震恐勘官李志寧疑其獄夕具衣冠禱於天俄假寐坐防事恍有猿墜前驚悟呼吏卒索之不見志寧自念夢兆非殺人者袁姓乎有門卒忽言張氏饋食者曰袁大明日袁至使吏執之曰殺人者汝也袁色動遽曰吾憐之久矣願就死問之云適盜庫金防雍歸遂殺之楊乃得免時女死才數日也獄上郡榜其所居曰孝感坊

趙氏具州人父嘗舉學究王則反聞趙氏有殊色使人刼致之欲納爲妻趙日號哭慢罵求死賊愛其色不殺多使人守之趙知不脫乃紿曰必欲妻我宜擇日以禮聘賊從之使歸其家家人懼其自殞得禍於賊益使人守視賊具聘幣盛輿從來迎趙與家人訣曰吾不復歸此矣問其故答曰豈有爲賊污辱至此而尙有生理乎家人曰汝忍不爲家族計趙曰第無患遂涕泣登輿而去至州【音戒】舉視之已自縊【移去聲】輿中死矣尙書屯田員外郎張寅有趙女詩

徐氏和州閎中女也適同郡張弼建炎三年春金人侵維官軍望風奔潰多肆淫掠執徐欲污之徐瞠【音嗔】目大罵曰朝廷蓄汝輩以備緩急今敵抵行在旣不能赴難又乘時爲盜我恨一女子不能引劍防汝頭以快眾憤肯爲汝辱以茍活耶第速殺我賊恚以刃刺殺之投江中而去

王貞婦夫家臨海人也徳祐二年冬元兵入浙東婦與其舅姑夫皆被執旣而舅姑與夫皆死主將見婦晳【音析】美欲內【音納】之婦號慟欲自殺爲奪挽不得死夜令俘囚婦人雜守之婦乃陽謂主將曰若以吾爲妻妾者欲令終身善事主君也吾舅姑與夫死而我不爲之衰是不天也不天之人若將焉用之願請爲服期卽惟命茍不聴我我終死耳不能爲若妻也主將恐其誠死許之然防守益嚴明年春師還挈行至嵊【乘去聲】靑楓嶺下臨絕壑婦待守者少懈囓指出血書字山石上南望慟哭自投崖下而死後其血皆漬入石間盡化爲石天且陰雨卽墳起如始書時元至治中旌爲貞婦郡守立石祠嶺上易名曰淸風嶺

譚氏婦趙吉州永新人元至元十四年江南旣內附永新復嬰城自守元兵破城趙氏抱嬰兒隨其舅姑同匿鄕校中爲悍【音旱】卒所獲殺其舅姑執趙欲污之不可臨之以刃曰從我則生不從則死趙罵曰吾舅死於汝吾姑又死於汝吾與其不義而生寧從吾舅姑以死耳遂與嬰兒同遇害血漬於禮殿兩楹之間八甎【音專】爲婦人與嬰兒狀久而宛然如新或訝之磨以沙石不滅又鍛【音段】以熾炭其狀益顯

韓氏女字希孟巴陵人或曰丞相琦【音奇】之裔少明慧知讀書開慶元年元兵至嶽陽女年十有八爲卒所掠將挾以獻其主將女知必不免竟赴水死越三日得其屍於練裙帶有詩曰我質本瑚璉宗廟供蘋蘩一朝嬰禍難失身戎馬間寧當血刃死不作衽席完漢上有王猛江南無謝安長號赴洪流激烈摧心肝

陳堂前漢州雒縣王氏女節操行義爲鄕人所敬但呼曰堂前猶私家尊其母也堂前年十八歸同郡陳安節嵗余夫卒僅有一子舅姑無生事堂前斂泣告曰人之有子在奉親克家爾今已無可柰何婦願幹蠱【音古】如子在日舅姑曰若然吾子不亡矣旣葬其夫事親治家有法舅姑安之子日新年稍長延名儒訓導旣冠入太學年三十卒二孫曰綱曰紱【音弗】咸篤學有聞初堂前歸陳夫之妹尙幼堂前教育之及笄以厚禮嫁遣舅姑亡妹求分財產堂前盡遺室中所有無靳【斤去聲】色不五年妹所得財爲夫所罄乃歸悔堂前爲買田治屋撫育諸甥無異已子親屬有貧窶不能自存者収養婚嫁至三四十人自後宗族無慮百數里有故家甘氏貧而質其季女於酒家堂前出金贖之俾有所歸子孫遵其遺訓五世同居並以孝友儒業著聞乾道九年詔旌表其門閭云

王氏利州路提舉常平司幹辦公事劉當可之母也紹定三年就養興元元兵破蜀提刑龎援檄當可詣行司議事當可捧檄白母王氏毅然勉之曰汝食君祿豈可辭難當可行元軍屠興元王氏義不辱大罵投江而死其婦杜氏及婢僕五人咸及於難當可聞變奔赴江滸【音虎】得母喪以歸詔贈和義郡太夫人

詹氏女蕪湖人紹興初年十七淮冦號一窠蜂倐破縣女嘆曰父子無俱生理我計決矣頃之賊至欲殺其父兄女趨而前拜曰妾𨿽窶陋願執巾帚以事將軍贖父兄命不然父子並命無益也賊釋父兄縛女麾手使亟去無相念我得侍將軍何所憾哉遂隨賊行數里過市東橋躍身入水死賊相顧駭嘆而去

王氏婦梁臨川人歸夫家才數月防元兵至一夕與夫約曰吾遇兵必死義不受污辱若後娶當告我頃之夫婦被掠有軍千戶彊使從已婦紿曰夫在伉儷之情有所不忍乞歸之而後可千戶以所得金帛與其夫而歸之並與一矢以卻後兵約行十餘里千戶卽之婦拒且罵曰斫頭奴吾與夫誓天地鬼神實臨之此身寧死不可得也因奮搏之乃被殺有同掠脫歸者道其事越數年夫以無嗣謀更娶議輒不諧因告其故妻夜夢妻曰我死後生某氏家今十嵗矣後七年當復爲君婦明日遣人聘之一言而合詢其生與婦死年月日同云

元

趙孝婦徳安應城人早寡事姑孝家貧傭織於人得美食必持歸奉姑自啖麄糲【防入聲】不厭嘗念姑老一旦有不諱無由得棺乃以次子鬻【音育】富家得錢百緡買杉木治之棺成置於家南鄰失火時南風烈甚火勢及孝婦家孝婦亟扶姑出避而棺重不可移乃撫膺大哭曰吾爲姑賣兒得棺無能爲我救之者苦莫大焉言畢風轉而北孝婦家得不焚人以爲孝感所致

聞氏紹興兪新之妻也大徳四年新之歿聞氏年尙少父母慮其不能守欲更嫁之聞氏曰一身二夫烈婦所恥妾可無生可無恥乎且姑老子幼妾去當令誰視也卽防髮自誓父知其志篤乃不忍彊姑久病風且失明聞氏手滌混【渾去聲】穢不怠時潄口上堂防【音始】其目目爲復明及姑卒家貧無資傭工與子親負土葬之朝夕悲號聞者惻鄕裏嘉其孝爲之語曰欲學孝婦當問兪母

李智貞建寧浦城人父子明無子智貞七嵗能讀書九嵗母病調防甚謹及卒哀慟欲絕不茹葷三年治女工供祭祀及奉父甘防不乏鄕裏稱爲孝女父嘗許爲鄭全妻未嫁從父客邵武邵武豪陳良悅其慧彊納采求聘智貞防髮拒之且數自求死良不能奪卒歸全事舅姑父母皆有道泰定間全病歿智貞悲泣不食數日而死

李景文妻徐氏名彩鸞字淑和浦城徐嗣源之女略通經史每誦文天祥六歌必爲之感泣至正十五年靑田賊冦浦城徐氏從嗣源逃旁近山谷賊持刀欲害嗣源徐氏前曰此吾父也寧殺我賊捨父而止徐氏徐氏語父曰兒義不受辱今必死父可速去賊拘徐氏至桂林橋拾炭題詩壁間有惟有桂林橋下水千年照見妾心淸之句乃厲聲罵賊投於水賊競出之旣而乘間復投水死

趙彬妻朱氏名錦哥洛陽人也天歷初西兵掠河南朱氏遇兵五人被執逼與亂朱氏拒曰我良家婦豈從汝賊耶兵怒提曳箠楚之朱氏度不能脫卽紿謂之曰汝幸釋我捨後井傍有瘞金當以遺汝兵信之乃隨其行朱氏得近井卽抱三嵗女踴身赴井中死

節婦張氏濟南鄒平縣人年十八爲里人李五妻居無何夫戍福建之福寧州死於戍時舅姑父母俱老家貧張自度不能歸其夫之喪益自勤苦蠶繰紡績以爲養舅姑父母病凡四刲股救不懈曁死喪葬盡禮旣而嘆曰夫死數千里外不能歸骨以葬者以舅姑父母無所仰故也今不幸舅姑父母皆死而夫之骨終暴棄遠土妾何以生爲乃臥積冰上誓曰使妾卒能歸夫之骨以葬卽幸不凍死臥月餘不死鄕人異之乃相率贈以錢張大書其事於衣以行由鄒平至福寧凡五千餘里不四十日而至得見其猶子問夫所葬處則已忘之矣張乃哀號欲絕忽其夫降於童道別及死哀苦狀且指示骨所在張如其言求之果得骨以歸有司上其事至治元年夏四月遂旌表其門復其身

兪士淵妻童氏嚴州人姑性嚴待之寡恩童氏柔順以事之無少拂其意者至正十三年賊防威平官軍復之已乃縱兵剽掠至士淵家童氏以身蔽姑眾欲污之童氏大罵不屈一卒以刀擊其左臂愈不屈又一卒斷其右臂罵猶不絕眾乃皮其面而去明日乃死

惠士妻王氏大都人至正十四年士病革王氏曰吾聞病者糞苦則愈乃嘗其糞頗甘王氏色愈憂士屬王氏曰我病必不起前妾所生子汝善保防之待此子稍長卽從汝自嫁矣王氏泣曰君何爲出此言耶設有不諱妾義當死尙復有他說乎君幸有兄嫂此兒必不失所居數日士卒比葬王氏遂居墓側蓬首垢面哀毀逾禮常以妾子置左右飲食寒暖惟恐不至嵗余妾子亦死乃哭曰無復望矣屢引刀自殺家人驚救得免至終喪親舊皆攜酒禮祭士於墓祭畢眾欲行酒王氏已經死於樹矣

國朝

欒城李大妻甄氏孝於舅姑夫與其弟異居姑一日出往次子家甄氏隨侍不忍去姑命之還甫三日甄氏忽心動舉身流汗少頃果有來告其姑病篤者甄氏沿道拜禱往至姑側侍疾數日而愈後姑年九十一以疾卒合葬於舅墓甄氏廬於墓側三年旦夕悲慟不輟里人稱爲孝婦洪武中詔旌表其門

寗氏女初許嫁安丘劉眞兒未嫁而眞兒死寗氏年十六聞訃哭甚哀旣而謂父母曰古云烈女不更二夫吾身𨿽未與之醮然媒妁聘幣父母之命皆已定矣今其不幸而死其父母老無所依吾豈忍背之操他人家箕帚耶遂請往夫家侍養舅姑父母初未之許寗氏請益堅卒許之寗氏至其家哭臨葬祭無違禮執婦道甚恭織紝以供甘防如是者凡五十二年年六十八鄕裏稱焉事聞詔旌表其門曰貞節

延安張敏道妻趙氏年二十一敏道疾將終趙氏對夫自誓及夫歿日夜號慟自經死詔旌其門曰貞烈上海任仕中妻兪氏字淑安年二十一而寡女甫二嵗一男生五月姑先夫卒舅仕遠方家貧無依親戚咸勸之再適兪氏斷髮自誓復彊之兪氏欲自剄【音頸】眾懼而止紡織績紝教子女至於長女適兪邦用邦用亦早卒所親憐其貧勸之再適女曰我再嫁兪氏祭祀誰奉之且辱吾母寧餓死不攺節乃歸與母同居守志有司上其事詔旌所居曰雙節之門

李忠妻王氏安慶懷寧人忠溺死王氏求屍得之號慟欲絕移時始蘇旣斂又欲赴水死姑救免還家日夜號慟絕不飲食數日自經死

步善慶爲陳氏贅婿未幾病卒其妻哀痛三年如一日服除拜其父母兄嫂曰吾夫家無可依乞養我以終身其父曰汝年少當爲汝求配婦不答卽自經死

山陰徐允讓與妻潘氏元至正己亥春從父安避兵山谷間遇官兵至斫安頸流血允讓大呼曰汝寧殺我勿殺吾父兵卽捨安而殺允讓將辱潘潘紿曰我夫旣死從汝必矣若能焚吾夫則從汝無憾也兵信之聴潘聚薪焚其夫因自投烈熖而死國初事上聞禮部議曰允讓能捐軀以全父生潘氏能隕命以全婦道孝節並著實人所難詔旌表爲孝節之門

安吉李茂死妻髙氏買棺葬之自經於墓側

眞定髙邑許顒二妾陳氏牛氏顒卒皆自經死事聞詔旌爲雙節之門

光州固始髙氏有五節婦劉氏髙希鳯妻也希鳯在遼東爲亂軍所掠拒而不伏軍怒防其腕而死劉氏亦被擄行十餘里罵不絕口爲所殺希鳯仲弟藥師努妻李氏早寡因亂攜子侄往避難髙麗國初同子侄來歸居應天府守夫墓誓不再適希鳯季弟巴延布哈爲納克楚所殺其妻郭氏自縊於馬【音歷】希鳯從子髙達實丹爲父讎誣防而死其妻金氏與姑邢氏俱自縊於室一門義不受辱詔旌表之

眞定深州傅某妻嶽氏年十八無子其夫病革呼嶽屬曰爾年少善事後夫嶽涕泣曰吾豈忍事他人寧俱死不獨生及夫卒嶽憑屍號哭遂自經死有司以聞旌其門曰貞烈

饒州樂平縣徐徳安妻陳氏年甫二十其夫疾革謂曰汝無子吾死汝他適陳泣曰旣爲君婦豈事二姓乎卽割一耳及剪髮示之夫死納棺中終身不攺事聞詔旌表之

古今列女傳卷三

