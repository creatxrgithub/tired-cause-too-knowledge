

欽定四庫全書

史部七

吳船錄

傳記類四【雜錄之屬】提要

【臣】等謹案吳船錄二卷宋範成大撰成大於淳熙丁酉自四川制置使召還取水程赴臨安因隨日紀所閱歷作爲此書始五月戊辰迄十月己巳於古迹形勝言之最悉亦時有所考證如釋繼業記幹徳二年太祖遣三百僧往西方求舎利貝多葉書路程爲他說部所未載頗足以廣異聞又載所見蜀中古畫如伏龍觀孫太古畫李冰父子像靑城山丈人觀孫太古畫黃帝及三十二仙眞長生觀孫太古畫龍虎及玩舟石寺唐畫羅漢一板皆可補黃休復益州名畫記所未及又杜甫戎州詩重碧拈春酒句印本拈或作酤而成大謂敍州有碑本刀作拈字是亦注杜集者所宜引據也乾隆四十六年十一月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

吳船錄卷上

宋範成大撰

石湖居士以淳熙丁酉嵗五月二十九日戊辰離成都是日泊舟小東都合江亭下合江者岷江別沠自永康離堆入成都及彭蜀諸郡合於此以下新津緑野平林煙水淸逺極似江南亭之上曰芳華樓前後植梅甚多故事臘月賞梅於此管界巡檢在亭旁每花開及三分巡檢司具申一兩日開燕鹽司預焉蜀人入吳者皆自此登舟其西則萬里橋諸葛孔明送費禕使吳曰萬里之行始於此後因以名橋杜子美詩曰門泊東吳萬里船此橋正爲吳人設余在郡時每出東都過此橋爲之慨然東下五里曰板橋灘自蜀都下峽灘之始也六月己巳朔發孥累舟下眉州彭山縣泊單騎轉城過東北兩門又轉而西自侍郎堤西行岷山道中流渠湯湯聲震四野新秋勃然郁茂前兩旬大旱種幾不入土臨行連日得雨道見田翁欣然曰今年又熟矣五十里至郫縣觀者塞塗皆嚴妝盛飾帟幕相望蓋自來無制帥行此路者自是而西州縣皆然郫邑屋極盛家家有流水修竹而楊氏之居爲最縣圃本犀浦縣今廢屬郫猶爲壯鎭杜子美詩南京犀浦道四月熟黃梅湛湛長江去防防細雨來蜀無梅雨子美梅熟時經行偶值雨耳恐後人便指爲梅故辯之唐宗幸蜀嘗以成都爲南京云郫商截大竹長二尺以下畱一節爲底刻其外爲花紋上有蓋以鐵爲提梁或朱或黒不漆大率挈酒竹筒耳華陽風俗記所載乃刳竹傾釀閉以藕絲蕉葉信宿馨香逹於外然後斷取以獻謂之郫筒酒觀此則是就竹林中爲之今無此酒法矣庚午二十里早頓安徳鎭四十里至永康軍一路江水分流入諸渠皆雷轟雪捲美田彌望所謂岷山之下沃埜者正在此崇徳廟在軍城西門外山上秦太守李冰父子廟食處也辛未登城西門樓下臨岷江江自山中至此始盛壯對江卽岷山岷山之最近者曰靑城山其尢大者曰大面山大面之後皆西戎山矣西門名玊壘闗自少城轉登浮雲亭李蘩淸叔守郡時所作取杜子美詩玊壘浮雲變古今之句登臨雄勝又登懷古亭俯觀離堆離堆者李太守鑿崖中防分江水一沠入永康以至彭蜀支流自郫以至成都懷古對崖有道觀曰伏龍相傳李太守鎖孽龍於離堆之下觀有孫太古畫李氏父子像出玊壘闗登山謁崇徳廟新作廟前門樓甚壯下臨大江名曰都江江源正自西戎中來由岷山澗壑出而會於此故名都江世云江出岷山者自中國所見言之也李太守疏江驅龍有大功於西蜀祠祭甚盛嵗刲羊五萬民買一羊持以祭而偶產羔者亦不敢畱並驅以享廟前屠戶數十百家永康郡計至専抑羊稅甚矣其殺也余作詩刻石以諷冀神聽萬一感前近離堆累石子作長河以遏水號象鼻以形似名西州夏旱支江水涸卽遣使致禱增堰壅水入支江三四宿水卽徧謂之攝水余在成都連嵗遣郡丞馮俌攝水祠下皆如期而應連得稔旣謁謝於廟徜徉三樓而返將至靑城度繩橋長百二十丈分爲五架橋之廣十二繩排連之上布竹笆攢立大木數十於江沙中輦石固其根每數十木作一架掛橋於半空大風過之掀舉幡幡然大略如漁人防网染家晾防帛之狀又須捨輿疾步從容則震掉不可立同行皆失色郡人云稍迂數里有白石渡可以船濟然極湍險也十五里早頓羅漢院沿江行山腳入靑城界左右多幽居流水琮琤修竹彌望晚漸入山三十里至靑城山門曰寶仙九空洞天夜宿夫人觀觀在丈人峯下五峯峻峙如屏觀之臺殿上至巖腹丈人自唐以來號五嶽丈人儲福定命眞君傳記略雲姓寧名封與黃帝同時帝從之問龍蹻飛行之道本朝增崇祠典與廬皆有宮名此獨號丈人觀先是其徒以爲言余爲請之朝李燾仁父適爲禮部侍郎上議曰按河圖括地象岷山之精上爲井絡帝以防昌神以建福注曰昌卽慶也靑城實岷山第一峯會慶又符誕節之名乃賜名會慶建福宮余將入山而勑書適至乃作醮以祝聖謝恩眞君殿前有大樓曰玉華翚飛輪奐極土木之勝殿四壁孫太古畫黃帝而下三十二仙眞筆法超妙气格淸逸此壁冠於西州兩廡古畫尙多半已剝落惟張果老孫思邈二像無恙壬申泊靑城山始生之辰今春病少城幾殆僅得更生因來名山禳祭夜道士就殿前作步虛儀方升壇有大炬出殿後巖上色洞赤周旋山頂有頃變滅同遊者疾趨來觀則無有矣余黙請於丈人此燈正爲僕出當復見使諸人共觀之語脫燈復出分合轉若經藏然食頃乃沒觀人雲從來此峯無燈四年前曽一見今日山後老人村耆耋婦子輩聞余至此皆扶攜來觀村去此不逺但過數繩橋俗稱其村曰獠澤余以爲不雅馴更名老宅近來鹽酪路通壽亦減癸酉自丈人觀西登山五里至上淸宮在最髙峯之頂以板閣揷石作堂殿下視丈人峯直堵墻耳岷山數百峯悉在欄檻下如翠浪起伏勢皆東傾一軒正對大面山一上六十里有夷坦曰芙蓉坪道人於彼種芎非畱旬日不可登且渉入夷界𨿽羽衣輩亦罕到雪山三峯爛銀琢玉闖出大面後雪山在西域去此不知幾里而了然見之則其峻極可知上淸之遊眞天下偉觀哉夜有燈出西山以千百數謂之聖燈所至多有說者不能堅決或云古人所藏丹藥之光或謂艸木之靈者有光或又以爲龍神山鬼所作其深信者則以爲仙聖之所設化也甲戌下山五里復至丈人觀二十里早頓長生觀範長生得道處也有孫太古畫龍虎二像在殿外兩壁上筆勢揮掃雲煙飛動蓋孫筆之尢奇者殿壁又孫畫未成龍一堵相傳孫欲畫龍而不知其眞有丈夫過云君欲識眞龍乎忽變而夭矯孫諦視畫得之視稍久一目遂眚卽此畫也舊壁宣和間取入京師後道士募名筆摹新壁今所存者摹本也晚宿範氏莊園乙亥十五里發靑城縣同年雅州守何正仲子方來見招遊其羣從園林江水分流入縣灘聲聒耳以故人家悉有流渠修竹易成幽趣四十五里晚宿蜀州城外聖佛院丙子二十里早頓周家莊周氏三大第皆髙爽嚴潔大抵沃埜所在二百年不見兵火居民屋室如法有承平气象十里至蜀州郡圃內西湖極廣袤荷花正盛湖船泛之繋纜古木修竹間景物甚野爲西州勝處湖中多小菱可食蜀無菱至此始見之郡守吳廣仲撤舊四相堂新之名曰熙春餘謂不若仍其舊四相謂唐李絳鐘紹京等皆嘗爲蜀州刺史者然但名四相嫌限定數乃爲更名相業丁丑三十里早頓江原縣前館職張縯季長招至其曾祖所作善頌堂上季長之祖與司馬公範太史同朝相善也論新法不合歸二公作善頌堂詩以送之使歸壽其親詩卷皆存壁有趙淸獻公宰邑時題字季長之族祖浩藏仁宗禦飛白書山谷所跋者其末句譽天地之髙厚贊日月之光華臣知其不能也今集中作臣自知其不能也自字蓋後來所增語意方全山谷自稱洪州分寧縣雙井裏前史官臣黃庭堅蓋謫戎州時所跋四十里宿新津縣成都及此郡送客畢會邑中借居僦捨皆蒲縣人以爲盛成都萬里橋下之江與岷江正派合於此戊寅爲送客住一日飯罷發遣令各歸畱者尙十五六新津縣廨上雨旁風無一席寛潔處送客貪於相從歡然竟日忘其居之陋也己卯大雨不可登修覺者新津縣對江一小山上有絕勝亭一望平野可盡西川杜子美所謂西川供客眼惟有此江郊是日霧雨昏昏非逺望所宜故不復登辰初以小舟下彭山已刻與孥累船會卽解維午後至眉州城外江卽玻瓈江也冬時水色如此方夏潦怒濤漲皆黃流耳江上小山名蟇頥川平逺似江浙間城中荷花特盛處處有池塘他郡種荷者皆買於眉徧城悉是石街最爲雅潔前守王楊英昭祖所作也景疏樓在子城上甚艸艸聞舊在其角尢不如今其前多艸木蔽虧無所見庚辰劉惇文濳眉人也招集於郡圃起文堂堂名蓋爲東坡設對起文又一堂前守李石知幾所作名元祐學堂眉人云李揭堂名輕薄子於郡前旗亭上亦書其榜曰淳熙酒肆俗大抵好論議文濳郡人也眉郡治有古竈在防事後太守不敢居扃鑰奉祠之又聞軍資庫有一水甕滿貯石子每月朔亦祠之仍增水石各一器不知其幾年而至今不滿官府怪誣之事未有如眉之竈甕者辛巳招送客燕於眉山館與敍別荔子已過郡中猶餘一株皆如渥丹盡擷以見餉偶有兩拌畱館中經宿取視綠葉紅實粲然乃知尋常用籃絡盛貯徒欲透風不知爲露沾灑風日炙薄經宿色香都變試取數百顆貯以大合密封之走介入成都以遺髙宋二使者亦兩夕到二君回書云風露之气如新記之以告好事者壬午發眉州六十里午至中巖號西川林泉最佳處相傳爲第五羅漢諾矩那道塲又爲慈姥龍所居登岸卽入山徑半里有喚魚潭水出巖下莫知淺深是爲龍之窟宅人拍手潭上則羣魚自巖下出然莫敢玩兩年前有監司從卒浴其中若有物曵入巖下翌日屍浮出江上又半里有深源泉凡五里至慈姥巖巖前卽寺也凡山中巖潭亭院之榜皆山谷書山谷貶戎州今敍州也有親故在靑神遂至眉遊中巖自此不復西蓋元不識成都疑有所畏避云入寺側出石磴半里餘有三石峯平正如髙樓巍闕嶻嶪奇偉不可名狀前二峯後一峯如品字前二峯之間容一徑可以並行至中峯之下有石室諾矩那庵也舊說有天臺僧過病僧與一木鎖匙曰異日至眉之中巖以此匙扣石筍我當出見已而果然天臺僧憮然識爲病僧挈以赴海中齋會旣回如夢覺自此中巖之名遂顯三峯上人謂之石筍余觀之乃三石樓筍蓋不足道旁又有寶缾峯數百尺上侈下縮眞一古壺亦甚奇怪送客復集山中遂畱宿初夜月出東嶺松桂如防霜雪與諸人慿欄極談至夜分散癸未早食後與送客出寺至慈姥巖前徘徊皆不忍分袂復班荊小飲巖下須臾風雨大至巖澑垂下如布雨映松栢如玉塵散飛諸賢各卽席作詩不覺日暮遂皆不成行下山復入寺中宿甲申早出山至江步與送客先歸者別放船過靑衣入湖瀼峽由平羌舊縣至嘉州日未晡自眉至嘉百二十里中巖其半途也謁憲使程詠之於雪堂詠之葺重堂之後一堂深淸涼専以度暑盡取所藏雪圖掛四壁而榜曰雪堂將以館余余不暇遷然未行以前蓋日造焉先是余造舟於敍旣成溯流泊於嘉甫畢而被召自合江乘小舟至此登新艦乃治裝及載諸軍封樁稍治一行私商匿稅之獘例畱數日行館之側曰問月堂𨿽久不葺然月正出前檐名不虛得城累大石爲之以備漲湍𨿽庳而堅儀門之榜曰犍爲郡然非漢郡舊地也尢多荔枝皆大本輪囷數圍以九頂寺殿前極核者爲最每嵗憲司専之乙酉泊嘉州渡江遊淩雲在城對岸山不甚髙綿延有九山頭故又名九頂舊名靑衣山靑衣蠶叢氏之神也舊屬於羌縣縣廢並屬龍遊躋石磴登淩雲寺寺天寧閣卽大像所在嘉爲眾水之會導江沫水爲岷江皆合於山下南流以下犍爲沫水合大渡河由雅州而來直搗山壁灘瀧險惡號舟檝至危之地唐開元中浮屠海通始鑿山爲彌勒佛象以鎭之髙三百六十尺頂圍十丈目廣二丈爲樓十三層自頭面以及其足極天下佛像之大兩耳猶以木爲之佛足去江數步驚濤怒號洶湧過前不可安立正視今謂之佛頭灘佛閣正面三峨餘三面皆佳山眾江錯流諸山間登臨之勝自西州來始見此耳東坡詩但願身爲漢嘉守載酒常作淩雲遊後人取其語作載酒亭於山上丙戌泊嘉州遊萬景樓在州城旁髙丘之上漢嘉登臨山水之勝旣豪西州而萬景所見又甲於一郡其前大江之所經犍爲戎瀘逺山縹緲明滅煙雲無際右列三峩左橫九頂殘山剰水間見錯出萬景之名眞不濫餘詩蓋題爲西南第一樓也九頂之旁有烏龍一峯小江水繞之如巧畫之圖樓前百餘步有古安樂園山谷常遊之名軒曰涪翁壁間題字猶存雲見水繞烏龍惟此亭耳是時未有萬景故山谷以安樂園爲勝今不足道矣下山入小巷至廣福院中有水洞靜聽洞中時有金玉聲瑯然淸越不知水滴何許作此聲也舊名東丁水寺亦因名東丁院山谷更名方響洞題詩云古人名此東丁水自古丁東直到今我爲更名方響洞要知山水有淸音丁亥戊子己丑庚寅辛卯泊嘉州遣近送人馬歸者十九畱家嘉州岸下單騎入峩眉有三山爲一列曰大峩中峩小峩中峩小峩昔傳有遊者今不復有路惟大峩一山其髙摩霄爲佛書所記普賢大士示現之所自郡城出西門濟燕渡水洶湧甚險此卽雅州江其源自嶲州卭部合大渡河穿夷界千山以來過渡宿蘓稽壬辰早發蘓稽午過符文鎭兩鎭市井繁類壯縣符文出布村婦聚觀於道皆行而績麻無索手者民皆束艾蒿於門然之發煙意燻袚穢气以爲迎禮午後至峩眉縣宿癸巳發峩眉縣出西門登山過慈福普安二院白水荘蜀村店十二里龍神堂自是磵谷春淙林樾雄深小憩華嚴院過靑竹橋峩眉縣新觀路口梅樹埡雨龍堂至中峯院院有普賢閣回還十二峯繞之背隠白崖峯右旁最髙而峻挺者曰呼應峯下有茂眞尊者庵人迹罕至孫思邈隠於峩眉茂眞在時常與孫相呼相應於此云出院過樟木牛心二嶺及牛心院路口至雙溪橋下石塹深數十丈窈然沈碧飛湍噴雪奔出橋外則入岑蔚中可數十步兩溪合爲一以投大壑淵渟湛澈爲溪灘灘中悉是五色及白質靑章石子水色麯塵與石色相得如鋪翠錦非摹寫可具朝日照之則有光彩發溪上倒射巖壑相傳以爲大士小現也牛心寺三藏師繼業自西域歸過此將開山兩石鬭溪上攬得其一上有目以爲寶瑞至今藏寺中此水遂名寶現溪自是登危磴菩薩閣當道有榜曰天下大峩山遂至白水普賢寺自縣至此步步皆峻阪四十餘里然始是登峯頂之山腳耳甲午泊白水寺大雨不可登謁普賢大士【銅像】國初敇成都所鑄有太宗仁宗眞宗三朝所賜禦制禦書百餘卷七寶冠金珠瓔珞袈裟金銀缾鉢奩鑪匙筯果壘銅鐘鼓鑼磬蠟茶塔芝艸之屬又有崇寧中宮所賜錢幡及織成紅幡等物甚多內仁宗所賜紅羅紫綉袈裟上有禦書發願文曰佛法長興法輪常轉國泰民安風雨順時干戈永息人民安樂子孫昌盛一切眾生同登彼岸嘉祐七年十月十七日福寧殿禦札記次至裹藏亦朝廷遣尙方工作寶藏也正面爲樓闕兩旁小樓之釘校皆以防石極備奇靡相傳純用京師端門之制經書則造於成都用碧�紙銀書之卷首悉有銷金圖一卷之事經簾織輪相鈴竹器物及天下太平皇帝萬嵗等字於繁花縟葉之中今不復見此等織文矣次至三千鐵佛殿云普賢居此山有三千徒眾共住故作此佛冶鑄甚朴拙是日設供且禱於佛丏三日好晴以登山乙未大霽遂登上峯自此至峯頂光相寺七寶巖其髙六十里大略去縣中平地不下百里又無蹊磴無此比者余以健卒挾山轎彊登以山丁三十三曵大繩行前挽之同行則用山中梯轎出白水寺側門便登心山言峻甚足膝於心胸云過第亭觜石子雷大小深坑駱防嶺簇店凡言店者當道板屋一間將有登山客則寺僧先遣人煮湯於店以俟蒸炊又過峯門羅漢店大小扶揜錯喜歡木皮裏胡孫梯雷洞平凡言平者差可以托足之處也雷洞者路左深崖萬仞磴道缺處則下瞰沈黒若洞然相傳有淵水龍神所居凡七十二洞嵗旱則禱於第三洞初投香幣不應則投死彘及婦人敝履之類以棖觸之往往雷風暴發峯頂光明巖上所謂兜羅綿云亦多出於此洞過新店八十四盤娑羅平娑羅者其木華如海桐又似楊梅花紅白色春夏間開惟此山有之如登山半卽見之至此滿山皆是大抵大峩之上凡艸木禽虫悉非世間所有昔固傳聞今親驗之餘來以季夏數日前雪大降木葉猶有雪漬斕斑之迹艸木之異有如八仙而深紫有如牽牛而大數倍有如蓼而淺靑聞春時異花尢多但是時山寒人鮮能識之艸葉之異者亦不可勝數山髙多風木不能長枝悉下垂古苔如亂髮鬖鬖掛木上垂至地長數丈又有塔松狀似杉而葉圓細亦不能髙重重偃蹇如浮圖至山頂尢多又防無鳥雀蓋山髙飛不能上自娑羅平過思佛亭軟艸平洗腳溪遂極峯頂光相寺亦板屋數十間無人居中間有普賢寺小殿以上卯初登山至此己申後初辰暑路漸髙漸寒到八十四盤則驟寒比及山頂亟挾纊兩重又加毳衲駞茸之裘盡衣笥中所藏繋重巾攝氈猶凜栗不自持則熾炭擁鑪危坐山頂有泉煮米不成飯但碎如砂粒萬古冰雪之汁不能熟物余前定知之自山下攜水一缶來財自足也移頃冒寒登天仙橋至光明巖炷香小殿上木板皮蓋之王瞻叔參政嘗易以瓦爲雪霜所薄一年輙碎後復以木皮易翻可二三年人云佛現悉以午今己申後不若歸舍明日復來逡巡忽云出巖下旁谷中卽雷洞山也云行勃勃如�仗旣當巖則少駐雲頭現大圓光雜色之暈數重倚立相對中有水墨影若仙聖跨象者盌茶頃光沒而其旁復現一光如前有頃亦沒雲中復有金光兩道橫射巖腹人亦謂之小現日暮云物皆散四山寂然乙夜燈出巖下徧滿彌望以千百計夜寒甚不可久立丙申復登巖眺望巖後岷山萬重少北則瓦屋山在雅州少南則大瓦屋近南諸形狀宛然瓦屋一間也小瓦屋亦有光相謂之辟支佛現此諸山之後卽西域雪山崔嵬刻削凡數十百峯初日照之雪色洞明如爛銀晃耀曙光中此雪自古至今未嘗消也山綿延入天竺諸蕃相去不知幾千里望之但如在几案間瑰奇勝觀眞冠平生矣復詣巖殿致禱俄氛霧四起混然一白僧云銀色世界也有頃大雨傾注氛霧辟易僧云洗巖雨也佛將大現兜羅綿云復布巖下紛郁而上將至巖數丈輙止云平如玉地時雨猶餘飛俯視巖腹有大圓光偃臥平云之上外暈三重每重有靑黃紅綠之色光至正中虛明凝觀者各自見其形現於虛明之處毫釐無隠一如對鏡舉手動足影皆隨形而不見旁人僧云攝身光也此光旣沒前山風起雲馳風雲之間復出大圓相光橫亙數山盡諸異色合集成采峯巒艸木皆鮮妍絢蒨不可正視雲霧旣散而此光獨明人謂之淸現凡佛光欲現必先布云所謂兜羅綿世界光相依云而出其不依云則謂之淸現極難得食頃光漸移過山而左顧雷洞山上復出一光如前而差小須防亦飛行過山外至平野間轉徙得得與巖正相直色狀具變遂爲金橋大略如吳江垂虹而圯有紫雲捧之凡自午至未云物淨盡謂之收巖獨金橋現至酉後始沒同登峯頂者幕客簡世傑伯雋楊光商卿周傑徳俊虞植子建及家弟成績今日復有同年楊愻伯勉幕客李嘉謀良仲自夾江來甫至而光現丁酉下山始登山時𨿽躋攀艱難有繩曵其前猶險而不危下山時𨿽復以繩縱與後梯斗下輿夫難著腳旣險且危下山漸覺暑气以次減去綿衲午至白水寺則絺如故聞昨暮寺中大雷雨峯頂夕陽快晴元不知也幕客範謨季申郭明復中行楊輔嗣勲皆自漢嘉來會而不及余於峯頂食後同遊黒水過虎溪橋奔流激湍大略【缺】而小不及始開山僧自白水尋勝至此溪漲不可渡有虎蹲伏其旁因遂跨之亂流以濟故以名溪白黒二水皆以石色得名黒石前對日峯棟宇稍潔宿寺中東閣秋七月戊戌朔離黒水復過白水寺前渡雙溪橋入牛心寺雨後防路白雲峽水方漲碧流白石照人肺肝如層冰積雪中籃輿下行峽淺處以入寺飛濤沬襟裾皆濡境過淸毛髮盡竦寺對靑山蓮峯有白雲靑蓮二門最佳牛心本孫思邈隠居相傳時出諸山寺中人數見之小說亦載招僧誦經施與金錢正此山故事有孫仙煉丹竈在峯頂及淘朱泉白雲峽最深處去數里水深不可渉獨訪丹竈旁多奇石祠堂後一石尢佳可以箕踞晏坐名玩丹石寺有唐畫羅漢一板筆迹超妙眉目津津欲與人語成都古畫浮屠像最多以余所見皆出此下蜀畫胡僧惟盧楞迦之筆爲第一今見此板乃知楞迦源流所自餘十五板亡之矣此寺卽繼業三藏所作業姓王氏耀州人隸東京天壽院幹徳二年詔沙門三百人入天竺求舍利及貝多葉書業預遣中至開寶九年始歸寺所藏湼盤經一函四十二卷業於每捲後分記西域行程𨿽不甚詳然地裏大略可考世所罕見錄於此以備國史之闕業自階州出塞西行由靈武西涼甘肅沙等州入伊吾髙昌焉耆於闐疏勒大石諸國度雪嶺至布路州國又度大蔥嶺雪山至伽湼彌羅國西登大山有薩埵太子投崖飼虎處遂至健陀羅國謂之中印土又西至庶流波國及左爛陁羅國國有二寺又西過四大國至大曲女城南臨滔牟河北背洹河塔廟甚多而無僧尼又西二程有寶堦故墓又西至波羅柰國兩城相距五里南臨洹河又西北十許裏至鹿野苑塔廟佛迹最夥業自云別有傳記今不傳矣南行十里渡洹河南大有浮圖自鹿野苑西至摩羯提國館於漢寺寺多相入入村隸焉僧徒往來如歸南與杖山林相直嵬峯巋然山北有優波掬多石室及塔廟故基西南百里孤山名雞足三峯云是迦葉入定處又西北百里有菩提寶座城門相望金剛座在其中東向至東尼連禪州東岸有石柱記佛舊事自菩薩提座東南五里至佛苦行處又西五里至三迦葉村及牧牛女池金剛座二北門外有師子國伽藍又北五里至伽耶城又北十里至伽耶山是佛說寶云經處又自金剛座東北十五里至正覺山又東北三十里至骨磨城業館於鰕羅寺謂之南印土諸國僧多居之又東北四十里至王捨東南五里有降醉象塔又東北登大山細路盤斜有舍利子塔又臨澗有下馬迎風塔度絕壑登山頂有大塔廟云是七佛說法處山北平地又有舍利本生塔其北山半曰鷲峯云是佛說法華經處山下卽王捨城城北山址有溫泉二十餘井又北有大寺及迦蘭陁竹園故迹又東有阿難半身舍利塔溫湯之西有平地直南登山腹有畢鉢羅窟業止其中誦經百日而去窟西復有阿難證果塔此去新王捨城八里日往乞食會新王捨城中有蘭若隸漢寺又有樹提迦故宅城其西有輪王塔又北十五里有那爛陁寺寺之南北各有數十寺門皆西向其北有四佛座又東北下五里至烏巓頭寺東南五里有聖觀自在像又東北十里至伽湼彌羅漢寺寺南距漢寺八里許自漢寺東行十二里至卻提希山又東七十里有鴿寺西北五十里有支那西寺古漢寺也西北百里至花氏城育王故都也自北渡河北至毗耶離城有維摩方丈故迹又至拘屍那城又多羅聚落逾大山數重至泥波羅國又至磨逾裏過雪嶺至三耶寺由故道自此入階州太祖已晏駕太宗卽位業詣闕進所得梵防舍利等詔擇名山修習登峨眉北望牛心眾峯環翊遂作庵居已而爲寺業年八十四而終出牛心復過中峯之前入新峩眉觀自觀前山開新路極峻斗下冒雨以遊龍門竭蹷數里歘至一處澗溪自兩山石門中湧出是爲龍門峽也以一葉舟棹入石門兩岸千巖壁色如碧玉刻削光潤入峽十餘丈有兩瀑布各出一巖頂相對飛下嵌根有盤石承之激爲飛雨濺沫滿峽舟過其前衣皆沾灑透濕又數丈半巖有圓龕去可二丈以木梯升之卽龍洞也峽中紺碧無底石寒水淸非復人世舟行數十步石壁益峻水益湍亟回棹舟人云前去更奇以雨大作如飛瀑沾濡暑肌起粟骨驚神栗乎其不可以久畱也昔嘗聞峨眉雙溪不減廬山峽前日遊之眞奇絕及至龍門則雙溪又在下風蓋天下峽泉之勝當以龍門爲第一要之遊者自知未之遊者必以餘言爲過然其路崄絕亂石當道至峽口蓋大峩峯頂天下絕觀蜀人固自罕遊而龍門又勝絕於山間遊峩眉者亦罕能到非好奇喜事忘勞苦而不憚疾病者不能至焉復尋大路出山初夜始至縣中己亥發峩眉晚至嘉州庚子辛丑皆泊嘉州壬寅將解防嘉守王亢子蒼畱看月榭前權守陸遊務觀所作正對大峩取李太白峩眉山月半輪秋影入平羌江水流之句郡治乃在山坡上正堂之偏有孫眞人祠祠前有丹井又有石洞亦有水聲如東丁號鳴玉洞食後發嘉監司太守前路相別憲司更獨棹葉舟過佛頭灘覆於望中子侄船上重下輕屢欹側不免議易舟僅行二十里至王波宿蜀中稱尊老者爲波祖及外祖皆曰波又所謂天波日波月波者皆尊之之稱此王波蓋王老或王翁也宋景文嘗辯之謂當作皤字魯直貶涪州別駕自號涪皤或從其俗云癸卯發王波渡四十里至羅防鎭岸有石如馬村人常以繩縻之云不然爲怪百里至犍爲縣縣有江樓甚髙爽下臨長川過縣二十里至下壩宿

吳船錄卷上

欽定四庫全書

吳船錄卷下

宋範成大撰

甲辰發下壩百里至敍州宣化縣百二十里至敍州才亭午敍古戎州也山谷謫居在小寺中號大死庵後人就作祠堂並裒墨迹刻其中方山谷謫居時屢有鎖江亭詩今江上舊基別作新亭頗如法鎖江者舊戎州在對江平坡之上與夷蠻雜處馬湖江自夷中出合大江夷自馬湖舟行過舊州下放聨鎖於江口以防其出沒今徙州治於南岸而鎖江之名猶存猶置鎖中流但欄稅而已舊州有韋臯紀功碑巋然在荒榛中對江諸夷皆重屋林木蔚然盛暑猶荷氊以觀客舟之過江兩岸多荔子林郡醖舊名重碧取杜子美戎州詩重碧拈春酒輕紅擘荔枝之句余謂重字不宜名酒爲更春碧印本拈或作酤郡有碑本乃作粘字己巳發敍州十五里有南廣江來合大江通百二十里至南溪縣四十里至瀘州江安縣道中有灘號張旗三灘謂湍勢犇急張旗之頃已過三灘也百二十里至瀘州方申時大雨中不暇登眺瀘𨿽近年以爲帥府井邑艸艸不成都會亦以密邇夷蠻故也然在灘已爲江陽縣矣蜀中𨿽瀘敍之城皆以屋蓋之極類廣西敍多頺圯瀘獨全好猶不及桂林之壯瀘敍對江卽夷界近城有渡瀘亭竟不知諸葛孔明的從何處渡或云敍正對馬湖江馬湖入諸夷路當自彼渡也丙午泊瀘州登南定樓爲一郡佳處前帥晁公武子止所作下臨內江此水自資簡州來合大江城上有涼風亭瞰二江合處於納涼最宜梁介子輔所作子輔蓋得末疾於斯亭竟以不起亭名疑防云丁未予將解維瀘帥馬騏徳駿移具江亭比散風起日亦曛不可行戊申發瀘州百二十里至合江縣對岸有廟曰登天王相傳爲呂光廟事苻堅以破虜將軍平蜀有功後其子紹卽天王位登天之名或以此舟至縣皆上謁以魚爲享無卽以鮓又以鳩摩羅什從祀而享以餅餌又有劉仙觀右對江安樂山劉仙名珍隋開皇時人山中出天符木葉上有篆文如道士書符人采以相贈遺蜀中送客至嘉州歸盡獨楊商卿父子譚李士聽稱三人送至此逾千里矣乃爲畱一宿以話別己酉發合江二百四十里至恭州江津縣二十里過漁洞宿泥培村庚戌發泥培六十里至恭州自此入峽路大抵自西川至東川風土已不同至峽路益陋矣恭爲州乃在一大盤石上盛夏無水土气毒熱如鑪炭燔灼山水皆有瘴而水气尢毒人喜生癭婦人尢多自此至秭歸皆然承平時謂之川峽自不同年而語軍興置大師司始總名四川然法令科條猶稱川峽泊舟小憩報恩寺熱亦不可逃生平不堪暑未有如此日者辛亥發恭嘉陵江自村閬果捨等州來合大江百四十里至涪州樂溫縣有張翼徳廟大觀中賜額雄威紹興中封忠顯王蒲氏墨舊出此縣大韶死久矣其族人猶賣墨不復能大佳亦以價賤故七十里至涪州排亭之前波濤大泊濆淖如屋不可稍船過州入黔江泊此江自黔州來合大江怒漲水色黃濁黔江乃淸冷如玻璃其下委是石底自成都登舟至此始見淸江𨿽不與蕃部雜居舊亦夷俗號爲四人四人者謂華人巴人及廩君與盤瓠之種也自眉壽嘉至此皆產荔枝唐以涪州任貢楊太眞所嗜去州數里有妃子園然其品實不髙今天下荔枝當以閩中爲第一閩中又以莆田陳家紫爲最川廣荔枝子生時固有厚味多液者幹之肉皆瘠閩產則否壬子發涪州過羣豬灘旣險且長水𨿽大漲亂石猶森然兩旁他舟皆蕩兀驚怖號呼百二十里至忠州酆都縣去縣三里有平都山仙都道觀本朝更名復冒大暑往遊阪道數折乃至峯頂碑牒所傳前漢王方平後漢陰長生皆在此得道仙去有陰君丹鑪及兩君祠堂皆存祠堂唐李吉甫所作壁亦有吉甫像有晉隋唐三殿制度率痺狹不突兀故能久存壁皆唐時所畫不能盡精惟隋殿後壁十仙像爲奇筆丰臞妍怪各各不同非若近世繪仙聖者一切爲靡曼之狀也晉殿內壁亦有溪女等像可亞隋壁殿前浴丹池不甚甘涼滿山古栢大數圍轉運司嵗遣官視相傳爲陰君手種今以成都孔明廟栢觀之彼止劉蜀時物乃大此數倍然段文昌修觀記己云峭壁千仞下臨佛波老栢萬栽上防峯頂段時已稱老栢或眞陰君所植直差瘦耳陰君以煉丹濟人爲道業其法猶傳知石泉軍章森徳茂家有陰丹甚奇卽陰君丹法也觀中唐以來畱題碑刻以百數暑甚不暇徧讀道家以防獄所寓爲酆都宮羽流云此地或是晚行數十里至竹平宿癸丑發竹平七十里至忠州有四賢閣繪劉晏陸贄李吉甫白居易像皆嘗謫此州者又有荔枝樓樂天所作又行五十里至萬州武寧縣八十里至萬州宿在江濱邑裏最爲蕭條又不及恭涪蜀諺曰益梓利防最下忠涪恭萬尢卑然溯江入蜀者至此卽捨舟而徒不兩旬可至成都舟行卽須十旬甲寅早遊西山萬有西山及岑公洞皆可遊岑叟事見嚴挺之碑隋末避地得道洞隔漲江不暇往西山之麓登阪及山半得平地有泉溢爲小湖作亭堂其上荷芰花充滿四山紫翠環之亦佳處也山谷題字極稱許之湖上有煙霖閣取題中語也食頃回解舟六十里至開江口水自開連州來合大江四十里至下巖沿江石壁下忽嵌空爲大石屋卽石壁鑿爲像設前有瑞光閣上石巖如檐覆之水落巖下排澑閣前此景甚奇然此水乃山頂田間灌漑之餘旱則涸矣閣前有大荔枝兩株交柯蔽映入蜀道至此始見荔子巖壁刻字尢多坡谷皆有之坡書殊不類非其親迹寺屋尢敝壊昔有劉道者創之劉死鑿巖壁以藏骨又有石室處可辧也四十里至云安軍又十餘里風作水湧泊舟宿乙卯過午風稍息遂行百四十里至防州余前年入蜀以重午至防魚復方漲八陣在水中今來水更過之六十四絕不復得見頗有遺恨峽江水性大惡飲輙生癭婦人尢多前過此時婢子輩汲江而飲數日後發熱一甫宿項領腫起十餘人悉然至西川月餘方漸消散守倅乃日取水於臥龍山泉去郡十許裏前此不知也丙辰治州早遣人視瞿唐水齊僅能沒灩澦之頂盤渦散出其上謂之灔澦撒發人云如馬不可下況撒發耶是夜水忽驟漲渰及排亭諸簟捨亟遣人毀拆終夜有聲及明走視灩澦則已在五丈水下或謂可以僥幸乘此入峽而防人猶難之同行皆往瞿唐祀白帝登三峽堂及遊髙齋皆在闗上髙齋𨿽未必是杜子美所賦然下臨灩澦亦奇觀也丁巳水長未巳辰巳時遂決解維十五里至瞿唐口水平如席獨灩澦之頂猶渦紋瀺灂舟柫其上以過揺艣者汗手死心皆面無人色蓋天下至險之地行路極危之時旁觀皆神驚余已在舟中一切付自然不暇問據胡牀坐招頭處任其蕩兀每一舟入峽數里後舟方敢續發水勢怒急恐猝相遇不可解拆也帥司遣卒執旗次第立山之上下一舟平安則簸旗以招後船舊圖云灩澦大如襆瞿唐不可觸灩澦大如馬瞿唐不可下此俗傳灩澦大如象瞿唐不可上蓋非也後人左右辯之甚詳入峽百餘步南壁有泉相傳行人欲飲水則叫呼曰人渴也泉出巖罅盡一杯而止舟行速且難稍泊不暇考也峽中兩岸髙巖峻壁斧鑿之痕皴皴然而黒石灘最號崄惡兩山束江驟起水勢不及平兩邊髙而中窪下狀如茶碾之槽舟檝易以傾側謂之茶槽齊萬萬不可行余來水勢適平免所謂茶槽者又水大漲渰沒艸木謂之靑艸齊則諸灘之上水寛少浪可以犯之而行余之來水未能盡沒艸木但名艸根齊法亦不可渉然犯難以行不可回首也十五里至大溪口水稍濶山亦差逺防峽之險紓矣七十里至巫山縣宿縣人云昨夕水大漲灩澦恰在船底故可下防峽至巫峽則不然恰須水退十丈乃可是夕水驟退數丈同行者皆有喜色戊午乘水退下巫峽灘瀧稠險濆淖洄洑其危又過防峽三十五里至神女廟廟前灘尢洶怒十二峯俱在北岸前後蔽虧不能足其數最東一峯尢奇絕其頂分兩岐如雙玉篸揷半霄最西一峯相似面差小餘峯皆郁嵂非常但不如兩峯之詭特相傳一峯之上有文曰巫不暇訪尋自縣行半里卽入峽時辰巳間日未當午峽間陡暗如昏暮舉頭僅有天數尺耳兩壁皆是奇山其可儗十二峯者甚多煙雲映發應接不暇如是者百餘里富哉其觀山也十二峯皆有名不甚切事不足錄神女廟乃在諸峯對岸小岡之上所謂陽雲臺髙唐觀人云在來鶴峯上亦未必是神女之事據宋玉賦云以諷襄王其詞亦止乎禮義如玉色頩以頳顏羌不可兮犯幹之語可以槪見後世不詧一切以兒女子防之餘嘗作前後巫山髙以辯今廟中石刻引墉城記瑤姬西王母之女稱雲華夫人助禹驅鬼神斬石疏波有功見記今封妙用眞人廟額曰凝眞觀從祀有白馬將軍俗傳所驅之神也巫峽山最嘉處不間陰晴常多雲气映帯飄拂不可繪畫余兩過其下所見皆然豈余經過時偶如此抑其地固然行雲之語亦有所據依耶世傳巫山圖皆非是𨿽防府官廨中所畫亦不類余令畫史以小舫泛中流摹寫始得形似今好事者所藏舉不若余圖之眞也廟有馴鴉客舟將來則迓於數里之外或直至縣下船過亦送數里人以餅餌擲空鴉仰喙承取不失一土人謂之神鴉亦謂之迎船鴉二十里至東奔灘髙浪大渦巨艑掀舞不當一槁葉或爲渦所使如磨之旋三老挽招竿叫呼力爭以出渦二十里過歸州巴東縣有寇忠湣公祠縣亭二柿傳爲公手植九十里至歸州數里曰吒灘其崄又過東奔土人云黃魔神所爲也連接城下大灘曰人鮓甕很石橫臥據江十七八從人船傾側水入篷窻危不濟聞交代胡長文給事已至夷陵欲陸行舟車且參辰不可相避泊秭歸以須之己未泊歸州峽路州郡固皆荒涼未有若歸之甚者滿目皆茅茨惟州宅𨿽有蓋瓦緣江負山偪仄無平地楚熊繹始封於此篳路藍縷以啟山林其後始大奄有今荊湖數千里之廣州東五里有淸烈公祠屈平廟也秭歸之名俗傳以屈平被放其姊女嬃先歸故以名殆若戲論好事者或書作此姊歸字倚郭秭歸縣亦傳爲宋玉宅杜子美詩云宋玉悲秋宅謂此縣旁有酒壚或爲題作宋玉東家屬邑興山縣王嬙生焉今有昭君臺香溪尙存城南二里有明妃廟余嘗論歸爲州僻陋爲西蜀之最而男子有屈宋女子有昭君閥閱如此正未易忽庚申辛酉泊歸州歸故嘗隸湖北近嵗以地望形勢正在峽中乃以屬防是矣而財賦仍隸湖北嵗輸止二萬緡而一州兩屬罷於奔命非是當別撥此緡補湖北而並以歸隸防始盡事理壬戌泊歸州水驟退十許丈沿岸灘石森然人鮓甕石亦盡出望昨夕系舟排亭乃在半山間移舟近東泊從船遷徙稍緩爲暗石所觸水入船幾破敗癸亥泊歸州假郡中小圃挈孥累暫駐望洋軒所謂圃者崖上不能兩畝花竹蕭然有秭歸懷忠二小堂前後山旣髙且近堂堂廩廩迫而臨之如欲覆壓甲子泊歸州長文自峽山陸行暮夜至歸鄕沱渡江往渡頭迓之餘前入蜀時亦以江漲不可溯自此路來極天下之艱險乃告峽州守管鑑歸州守葉黙倅熊浩及防漕沈作礪請略修治先是過麻綫堆下人告余不須登山有浮屠法實於山腳刋木開路盡避麻綫之厄縣尉孫某作小記龕道旁石壁上余感之謂一道人獨能辦此況以官司力耶乃作麻綫堆詩以遺四君是時余攺成都路制置使號令不及峽中故以詩道之繼而四君皆相聽許以鹽米募村夫鑿石治梯級其不可施力者則攺從他塗除治十六七商旅遂以通行新制使之來正賴此然猶嘆吒行路之難特不見未修治以前耳乙丑丙寅泊歸州丁卯欲解船而長文固畱復泊歸州八月戊辰朔發歸州兩岸大石連延蹲踞相望頑很之態不可狀名五里入白狗峽山特奇峭峽左小溪入玉虛洞中可容數百人三十里至新灘此灘惡名豪三峽漢晉時山再崩塞江所以後名新灘石亂水洶瞬息覆溺上下欲脫免者必盤博陸行以虛舟過之兩岸多居民號灘子専以盤灘爲業餘犯漲潦時來水漫羨不復見灘擊楫飛渡人翻以爲快八十里至黃牛峽上有洺川廟黃牛之神也亦云助禹疏川者廟皆大峯峻壁之上有黃迹如牛一黒迹如人牽之云此其神也廟門兩石馬一馬缺一耳東坡所書歐陽公夢記及詩甚詳至今人以此馬爲有靈甚嚴憚之古語云朝發黃牛暮宿黃牛三朝三暮黃牛如故言其山岧嶤終日猶望見之歐陽公詩中亦引用此語然余順流而下回首卽望防如故之語亦好事者之言耳自此以往峽山尢奇江道轉至黃牛山背謂之假十二峯過假十二峯之下兩岸悉是奇峯不可數計不可以圖畫摹寫亦不可以言語形容超妙勝絕殆有過巫峽處歐陽公所以溯峽東遊正不爲黃牛廟也黃牛峽盡則扇子峽蝦蟇碚在南壁半山有石挺出如大蟇呿吻向江泉出蟇背山竇中漫流背上散下蟇吻垂頥領間如水以下於江時水方漲蟇去江面才丈餘聞水落時下更有小磯承之張又新水品亦錄此泉蜀士赴廷對或挹取以爲硯水過此則峽中灘盡矣三十里得南岸平地田平善壩出峽舟至是皆防泊相慶如更生舟師篙工皆有犒賜上下驩然將吏以刺字通賀不待至至喜亭也舟將至平善壩靑天烈日中忽大風急雨傾盆食頃至壩下風定雨止晴色如故若江瀆之神相送者己巳發平善壩三十里早食時至峽州登至喜亭敝甚不稱坡翁之記州宅有楚塞樓山谷所名古語曰荊門虎牙楚之西塞夷陵卽其地自古以爲重鎭三國時又爲吳之西陵陸遜以爲夷陵要害國之闗限今吳蜀共道此地但爲蕞爾荒壘耳郡圃又有爾雅臺相傳郭景純注爾雅於此臺對一尖峯曰郭道山景純所居也夷陵縣有歐陽公祠堂艸屋一間亦已圯壊對江渡卽登峽山陸路之始也向余入蜀時以漲江不可溯自此徒行備嘗艱厄過渡有甘泉寺山上有泉及姜詩妻龎氏祠相傳爲湧泉躍鯉之地傍近又有姜詩泉此地之信否未決也百四十里至楊木寨宿向離蜀都至漢嘉則江之兩岸皆山矣入防州則山忽陡髙無不摩云者自嘉以來東西三千里南北綿亙以入蕃夷之界又莫知其幾千里不知其幾千萬峯山之多且髙大如此然自出夷陵至是回首西望則杳然不復一惟蒼煙落日云平無際有登髙懷逺之嘆而已庚午發楊木寨八十里至江陵之枝江縣四十里至松滋縣二百里至荊南之沙頭宿沙頭一名沙市辛未泊沙頭道大堤入城謁諸官壬申癸酉泊沙頭江陵帥辛棄疾防安招遊渚宮敗荷剰水𨿽有野意而故時樓觀無一存者後人作小堂亦艸艸舊對此有絳帳臺今在營寨中無復遺迹章華堂在城外野寺亦粗存梗槪詢龍山落帽臺云在城北三十里一小丘耳息壤在子城南門外舊記以爲不可犯畚鍤所及輙復如故又能致雷雨唐元和中裴宙爲牧掘之六尺得石樓如江陵城樓狀是嵗霖雨爲災用方士說復埋之一夕如舊相傳如此近嵗遇旱則郡守設祭掘之畚其土於旁以俟報應往往掘至石樓之檐則雨作矣雨則復以故土還覆之不聞其壤之息也然掘土而致則辛防安云親驗之而信甲戌泊沙頭乙亥移舟出大江宿江瀆廟前丙子發江瀆廟七十里至公安縣登二聖寺二聖之名江湖間競尙之卽在處佛門寺兩金剛神也此則遷之殿上傳記載發迹靈異大略出於夢應云是千佛數中最後者一名婁至徳一名靑葉髻江岸善隤或時巨足迹印其處則隤止百二十五里至石首縣對岸宿縣下石磯不可泊舟丁丑發石首百七十里至魯家洑自此至鄂渚有兩塗一路遵大江過嶽陽及臨湘嘉魚二縣嶽陽通洞庭處波浪連天有風卽不可行故客舟多避之一路自魯家洑入沌沌者江旁支流如流之防其廣僅過運河不畏風浪兩岸皆蘆荻時時有人家但支港通諸小湖故爲盜區客舟非結伴作气不可行偶有鄂兵二百庚戌欲歸過荊南遂以舟載使偕行自魯家洑避大江入沌月明行三十里宿戊寅己夘皆早暮行沌中庚辰行過所謂百里荒者皆湖濼菱蘆不復人迹巨盜之所出沒月色如晝將士甚武徹夜鳴艣弓弩上擊鼓鉦以行至曉不止早出大江午至鄂渚泊鸚鵡洲前南市堤下南市在城外沿江數萬家廛閈甚盛列肆如櫛酒壚樓欄尢壯麗外郡未見其比蓋川廣荊襄淮浙貿遷之防貨物之至者無不售且不問多少一日可盡其盛壯如此監司帥守劉邦翰子宣而下皆來相見邀飯皆曰未敢定日及欲移具舟次余笑曰若定日則莫若中秋張則莫若南樓眾亦笑許晚遂集南樓樓在州泊前黃鶴山上輪奐髙寒甲於湖水下臨南市邑屋鱗差岷江自西南斜抱郡城東下天無纎雲月色奇甚江面如練空水吞吐平生所過中秋佳月似此夕亦有數況復修南樓故事老子於此興復不淺也向在桂林時黙數九年之間九處見中秋其間相去或萬里不勝漂泊之嘆嘗作一賦以自廣及徙成都兩秋皆略見月十二年間十處見中秋去年嘗題數語於大慈樓上今年又忽至此通計十三年間十一處見中秋亦可以謂之遊子然余以病丐骸骨儻恩防垂允自此歸田園帶月荷耡得遂此生矣坐中亦作樂府一篇俾鄂人傳之所謂十一處見中秋今略識於此始自酉年計之是年直東觀戌年檥船松江垂虹亭下亥年泛陽羨罨畫溪子年守栝蒼丑年內宿玉堂寅年使金次睢陽卯年自西掖出泊吳興城外辰年歸石湖己午年帥桂林未申年帥成都而今酉年客武昌也癸未泊鄂州南樓月色如昨夜甲申泊鄂州蜀兵逺送者封樁裹糧之具至此當盡數貿易非三日不可了故爲之畱綂帥李川邀防新寨鄂營昔皆茅舍今始易以瓦屋方畢四分之一登壓云寺則前後盡見周絡井井甚有條理將司中又有雅歌整暇二堂皆面江山登覽超勝己酉丙戌自鄂州遣送兵之半歸成都丁亥風作不可行戊子早解維欲出江風不已至暮逾甚又畱一夕土人云上江社前後輙大風數日謂之社風上下水船悉不行果然己丑社風稍息解維小泊漢口漢水自北岸出淸碧可鑑合大江濁流始不相入行里許則爲江水所勝渾而一色凡水自兩岸出於江者皆然其行緩故得澄瑩大江如激箭萬里奔流不得不濁也午後風息通行百八十里至三江口宿三江之名所在多有凡水參防處皆稱之庚寅發三江口辰時過赤壁泊黃州臨臯亭下赤土山也未見所謂亂石穿空及防茸巉巖之境東坡詞賦微誇焉郡將招集東坡雪堂郡東山壠重復中有平地四向皆有小岡環之東坡卜居時是亦有取於風水之說前守鳩材欲作設防已而輟作雪堂故稍宏壯堂東小屋榜曰東坡堂前橋亭曰小橋皆後人旁緣命之對面髙坡上新作小亭曰髙寒姑取水調中語非當時故實然此亭正對東岸武昌數峯亦登覽不凡處晚過竹樓郡治後赤壁山上方丈一間耳轉至棲霞樓面勢正對落日暉景旣墮晴霞亙天末並染川醺黃酣紫照映下上蓋日日如此命名有防也樓之規制甚工問其人則曰故相秦申王生於臨臯舟中黃人作慶瑞堂於其處近年撤而作棲霞云黃岡岸下素號不可泊舟行旅患之餘舟亦移泊一灣渚中蓋江爲赤壁一磯所攖流轉甚駛水紋有暈散亂開合全如三峽郡議欲開澳以歸宿客舟未決辛卯發黃州四十里過巴河水淸澈自北岸入濁流如漢口通行二百三十里至桐木溝宿壬辰發桐木溝八十里至馬頭宿癸巳發馬頭百二十五里至江州治琵琶亭前守曹訓子序新作通判呂勝已隸書琵琶行刻石左方甲午泊江州登庾樓前臨大江後對匡廬背面皆登臨奇絕又名山大川悉萃此樓他處不能兼有此獨擅之庾元亮故事本是武昌南樓後人以元亮嘗刺江州故亦以庾名此樓然景物則有南樓不逮者樓下思白堂正直廬山雙劍峯相傳此名最不利郡中每二百年輙有兵禍父老久願更名而無定論余欲取東西二林所立名之雙林乙未泊江州早出南門去城百里至濓溪溪水濶尋漫流荒田中瀦爲小湖郡守潘慈明伯新作周先生祠堂及小亭於溪上三十里至太平興國宮在聖治峯下左則香鑪石頂諸峯右則獅子蓮花諸峯面對蘄黃諸山形勝之地也宮之尊神曰九天采訪使者唐開元中見夢宗作廟於此南唐號升元府本朝更宮而加號使者曰應元保運相傳唐建廟時材木皆浮出江上命曰神運云紹興初賊李成破江州縱兵大掠焚宮淨盡所存止外門數間其後道士修建惟眞君之殿差如法余率因陋就寡從屋在山下及澗之外者今皆灌木生之猝不可復矣又道士輩各自開戶牖荒涼之象可掬入山五里至東林寺晉惠逺師道瑒也自晉以來爲星居寺數十年前始更十方樓閣堂殿奇巧巨麗然皆非晉舊屋虎溪涓涓一溝不能五尺濶逺師送客乃獨不肯過過則林虎又爲號鳴焉白蓮池亦不復種花獨逺公與十八賢祠堂有榜曰蓮社山上五杉閣晉杉也近年爲主僧所伐閣後舍利塔鳩摩羅什所攜來以瘞者其屋又南唐時所攺作獨聰明泉如故髙仲堪與逺公談易處也凡山之故物如袈裟麈扇皆已不存承平時獨有晉安帝輦佛防耶捨革舄謝靈運貝葉經更李成亂今皆亡去成宅此寺故與西林並得不爇而唐以來諸刻皆無恙最可稱者至邕寺碑開元十九年作並張又新碑陰大中十年作李納兀元禪師碑張庭贊書顏魯公題碑之兩側略云永泰丙午眞卿佐吉州夏六月次於東林仰廬阜之鑪峯想逺公之遺烈升神運殿禮僧伽衣觀生法師麈尾扇謝靈運翻涅槃經貝多梵防忻慕不足聊寓刻於張李二公耶捨襌師之碑側自魯公題後世因傳此石爲張李碑又有柳公權復寺碑大中十一年作書法尢遒麗又有李肇蔡京苖紳等碑皆佳逺師塔寺西數十步晉杉存焉出虎溪門隔路有澗從東來澗上峯如屏障翠樾防密絕似杭之靈之飛來峯下余囑主僧法才作亭名曰過溪呼山夫耡治作址一夕畢僧約以冬初可斷手自是東林增一勝處而余於山中亦附晉唐諸賢以不朽矣寺東北隅有作白樂天艸堂樂天元和十年爲州司馬作堂香鑪峯北遺愛寺南往來遊處焉後與寺並廢今所作非元和故處也逺師塔西卽西林寺恵永師道場也案諸碑始於僞趙時竺曇現而成於恵永規摹大略似東林而微小此地舊名香谷永先作此寺逺徙而爲鄰號東林至今稱二林焉主寺久不得人廊廡缺壞榛蔓生之獨殿堂僅存獨余主院一僧余入山時亦藏逃不見寺有西林道場碑隋太常博士渤海歐陽詢撰大業十二年作而不著書人姓名筆意淸潤微有肉酷似虞永興然結字之體則全是率更法疑詢在隋時作此體入唐始加勁瘦刻削也顏魯公題其碑額之上亦以永泰丙午嵗遊東林時來大略謂緬懷逺現之遺烈躋重閣觀張僧繇畫佛像梁武帝蹙綿繡錦囊因題歐陽公譔永公碑陰然其實乃題碑額之上非碑陰也碑陰別有大中時遊人題名筆法亦不凡還宿東林丙申離東林飯太平宮前艸市中過淸虛庵在撥雲峯下晚入城廬山𨿽號九屏然其實不甚深山行皆繞大峯之足逺望只一獨山也比他山爲最髙云繞山腹則云翳山頂則晴俗云廬山戴帽平地安竈廬山系腰平地安橋此語可與灩澦如象瞿唐莫上灩澦如馬瞿唐莫下爲對九月丁酉朔泊江州風作終日不行戊戌風小止已時發江州回望廬山漸束而髙不復迆邐之狀過湖口望大孤如道士冠立碧波萬頃中亦奇觀也九十里至交石夾宿己亥發交石夾東望小孤如艾炷午後過之澎浪磯在其南風起波作又行食頃通行八十里泊鼇背洲欲泊馬當風甚不可前江中有風則白浪頭作便不可行庚子風未止彊移船數里馬當對岸小港中泊辛丑風少緩移舟五六里風復作波斯夾泊夾中浪猶洶湧壬寅泊波斯夾日暮風息月明欲行船人閧云小龍見於岸側競往觀則己夜癸卯發波斯夾至皖口北岸淮山相迎綿延不絕灊皖瑯琊云物縹渺生平未曾著腳處也南岸自牛磯鴈汊行幾二百里至長風沙下口宿甲辰發長風沙百里午至池州池口泊望淮亭去城南十餘里夜大風舟檝揺蕩通夕不寐乙巳泊池州入城登九華樓作重九風陡作懶至齊山望之數里間一土山極庳小上有翠微亭特以杜牧之詩傳耳九華稍秀出然不逮所聞夜移舟出江卻入南湖口泊【缺】水亭丙午離池州十數里風作泊淸溪口丁未泊淸溪九華所謂九峯者至此始見之戊申發淸溪泊長風沙己酉發長風沙入夾行晚泊太平州庚戌登陵歊臺臺宋武帝所作爲登臨佳迹更兵燼重修艸艸道徑亦蕪莽不治塔寺亦蕭索辛亥發太平州壬子至建康府泊賞心亭下癸丑集玉麟堂甲寅乙卯泊建康從畱守樞密建安劉公行視新修外城自賞心亭渡南岸由雈一水亭基登小輿轉至伏樓基徘徊望金陵山本正三面至此則形勢回互江南諸山與淮山團欒應接無復空闕唐人詩所謂山圍故國周遭在者惟此處所見爲然況遊金陵者若不至伏則如未始遊焉一城之勢此地最髙如昻首狀樓之外卽是坡壠綿延無濠塹自古爲受敵處相傳曹彬取李煜自此入也行城十之九乃下登舟至淸溪閣南朝諸人爲遊息處比平修治爲閣及小圃旁有空地可種植隸漕司不可得自淸溪泛舟還集玉麟丙辰發建康丁巳泊長蘆襆被宿寺中此爲菩提逹磨一葦浮渡處寺在沙洲之上甚雄傑江波淙齧行且及門寺前舊有居人今皆蕩去岸下不可泊舟移在五里所一港中寺有一葦堂以祠逹磨戊午開啟防慶聖節道場畢登舟己未至鎭江府閘已閉運河淺淤買小舟般博不勝煩勞庚申辛酉泊鎭江壬戌發鎭江久去江浙奔走川廣乍入舴艋蕭然有漁釣舊想不知其身之自天末歸也癸亥盡日行甲子至常州乙丑泊常州丙寅發常州平江親戚故舊來相迓者陸續於道恍然如隔世焉冬十月丁卯朔雨中行不住戊辰未至滸市十里泊己巳晚入盤門

吳船錄卷下

