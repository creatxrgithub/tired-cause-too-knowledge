

欽定四庫全書

史部七

松亭行紀

傳記類四

雜錄之屬

提要

﹝臣﹞等謹案松亭行紀二卷國朝髙士奇撰康熙辛酉二月癸酉聖祖仁皇帝恭奉太皇太后行幸溫泉四月戊子駕出喜峯口士奇皆扈從因記其往來所經謂喜峯口爲古松亭闗故以名書然松亭闗在喜峯口外八十里士奇合而一之未詳考也所述灤河源流亦不明確至溫泉有朱砂礬石硫黃三種聖祖禦制幾暇格物編中言之甚明士奇日侍禁闥典文翰之職不應不睹乃仍襲宋唐庚揣測之說殆不可解以其敍出山川風景足資考證而附載詩文亦皆可觀故所著塞北小抄別存其目而此編則仍錄之焉

乾隆四十六年三月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

松亭行紀卷上

詹事府詹事髙士奇撰

康熙二十年三月二十日癸酉上奉太皇太后行幸溫泉兼巡塞外平明法駕岀東直門龍斿鳯蓋照耀川原午張黃幄尙食上躬親侍膳太皇太后鑾輿早晚出入上櫜鞬騎導執禮恭謹道路觀瞻咸頌聖孝隆古未有也駐蹕李家橋召入帳殿賜食夜深而退此後率以爲常不盡紀

扈從恭紀二首

金麾玉幰動鳴鑾宮扇開時夾道看澹蕩栁風初換律蘢蔥花气不驚寒天倫有樂誠非易帝孝無涯禮更難此日寰瀛同頌祝呼嵩遙徹五云端

晴光藹藹下云衢喜見天家禮數殊六膳午調親捧爵九斿晨動自經塗春深晚葉藏啼鳥風細輕輪轉相烏藻衛前頭時載筆擬將三輔繼黃圖

甲戌天气融和春風駘宕有晴光送逺目勝气入幽襟之意駐蹕三河縣之兔東馬房按通州境上有煙墩五曰石裏燕郊東畱村大黃莊髙麗莊有子場三曰崇教鳴玉花園又有馬房八自鄭村壩以下俱在城北三四十里內乃前朝豢牧之所是夕侍於帳殿上曰明日當經盤山爾曽遊否臣士奇對曰昔聞盤山乃畿輔名勝之地未曽登歷每切夢想上命侍衛一人同﹝臣﹞明晨往遊兼諭﹝臣﹞士奇曰上盤中盤及李靖庵淨業庵林木泉石尢爲幽邃不可不到須窮一日之力從容眺望也﹝臣﹞拜命而出

乙亥曉行殘月尙在馬首同侍衛取徑盤山時訪山家經漁子山在平谷縣東北十里上有大塜舊傳黃帝陵也其上有軒轅臺下有軒轅廟唐陳子昻詩云北登薊丘望求古軒轅臺尙想廣成子遺迹白雲隈唐書子昻擢右拾遺會武攸宜討契丹髙置幕府表子昻參謀次漁陽攸宜輕易無將略子昻諫之薊丘古漁陽地今讀其覽古詩前有小序云丁酉歲吾北徵出自薊門歷觀燕之舊都慨然仰嘆憶昔樂生鄒子羣賢之遊盛矣因登薊丘作七詩以志之此其一也城南五里逆流河之西有看花臺相傳金章宗玩花於此俱未及登策馬行二十里許遙望峯崖層峭怪石磊落松栝千株扶疎髙下悉托根石上叢條交蔭時方春夏之交景物明媚山花半謝山鳥亂啼細路崚嶒馬爲屢卻憩李靖庵庵後有峯髙二里頂廣四丈而平爲李靖舞劍臺云靖伐髙麗過此唐李從簡來遊爲題數字嶺上一石如人著襆頭坐而義腰土人目爲石尉遲東十里爲雙峯寺過砂嶺髙二百餘仭樵路宛轉僅通人行灌莽荒榛未得安步循巖數十轉心目漸髙每度一折山情易向樵聲自谷中起下視初不見人又二十里將抵上盤積石齒齒時聞人語在天上亦不敢仰視橫嶺懸度積石相乘直上可三百尺至盤頂云罩寺下視村落但見柔煙巓有舍利塔登覽極逺志稱影落塞外上有二龍潭下有潮井小坐憩息復尋少林寺寺傍紅龍池鑿石如龍以朱塗之甚不可解稍下爲中盤寺一泉出峭壁艸石間曲折作溪徑石竇下爲砂河戊午九月上游中盤寺愛其幽勝書戶外一峯兼禦制詩曰中盤遙見蓮花峯日出山林气色重老衲題詩渾半偈翠輿臨發又從容今鐫於石亦玆山之榮遇也將遊淨業庵天已垂暮山光嵐气蒙蒙濕衣下山行二十餘里抵禦營已二鼓矣志載盤山一名盤龍山在薊州西北二十五里髙二千仭周百餘里勢磅礡而盤桓因以爲名昔人有雲南距滄溟西盡泃水東放碣石自逺望之層巒疊翠崒嵂排空殆非虛語駐蹕薊州所屬鄭家莊北得記一篇詩十首

賜遊盤山記

康熙二十二年三月二十日鑾輿東巡﹝臣﹞士奇以職在禁近得從屬車越明日道經薊野盤山翠色落人衣裾上念﹝臣﹞性耽林壑命往遊焉淩晨策馬由平谷登大嶺緣仄徑至李靖庵觀舞劍臺歷靑陽峪猿攀蟻附淩髙降深二十餘里過雙峯寺至峯頂登黃龍祖師殿及舍利塔俯視盧龍古塞黃花白狼三千里外烽臺濠塹了然目中眞大觀也憩云罩寺僧指淨業上方白猿洞天門開諸勝人蹤希絕悵然久之循山徑遊古中盤十餘里中巖谷深隠積石趾錯泉琤琮流石罅雜雜蔚蔚屢引淸興入正法院仰瞻禦制遊盤山詩雄渾髙華增輝巖穴夫盤山屹立薊門逺望之渾然一峯入山則奇峯疉出而九花雙峯紫蓋掛月自來爲尢著盤桓起伏百有餘裏水石潺潺古松萬株郁鬰蒼蒼是山之所以獨擅其勝耶至其土人所言除夜聖燈爲山中靈迹則﹝臣﹞未之信也﹝臣﹞少懷微尙分當隠約窮岫知遇以來待詔金馬門者七年出入於紫宸者又五年早夜兢兢不敢自佚𨿽遙想靈山有愛嘉名無由欣對豈期豹尾之下遂有�遊之人登臨永日亦足以融養淳淑遂其所適之性耳𨿽遐心之可托實君恩之難忘執筆賦詩明其淡泊之志而已

盤山

昔讀寰中記玆山勞夢想十年思一遊塵事日鞅掌扈蹕過薊門承恩恣觀賞驅馬踰崔嵬趣途漸深廣縈回石徑紆盤旋下復上山勢兀嶙峋奔崖盡骯■﹝骨塟﹞緩策登危峯煩襟爲一爽嚶嚶野鳥鳴汩汩山溪響暮春天气佳小憩在林莽松泉臣所須性志本疎朗茫茫屬車塵時曳靑藤杖從來箕潁心對此聊俯仰

李靖庵

夾天開小徑岝■﹝山上咢下﹞隠諸峯黛色千崖石濤聲萬里松林深微見寺谷靜逺聞鐘虛閣何年借聊淸塵外蹤

云罩寺

蘿磴雲中出花宮象外懸登臨空大漠呼吸逼靑天締構神功健香燈寶地偏無生難可問小坐亦泠然

上盤絕頂

千仭聳危岫孤髙數上盤扶笻看更險捫葛步仍難天外松風落崖邊艸色寒塵襟一以滌獨立感無端

登舍利塔

穿雲尋雁塔掃石憩山椒晴影臨邊塞天風下泬寥斷階苔半掩廢碣字全銷颯沓聞淸籟鈴聲徹半霄

古中盤

丘壑玆多美流連空復情出山泉決決遷樹鳥嚶嚶暝色催歸騎樵歌引客程何如友麋鹿日日臥香蘅

正法禪院

一徑入空林重巖秀色深暫來靑嶂下聊暢白雲心澗影畱僊蹕山光動睿吟今朝徧幽賞歸路日將沈

自雙峯寺望上盤山

崒嵂雙峯日已西空山寂寂鳥頻啼依稀樵徑無人迹只有花香送馬蹄

松下禪扉報午鐘溪橋路斷白雲封山僧指點遙岑寺猶隔巑岏四五峯

下盤山作

撲面紅塵暗客衣年來蠟屐事全稀卻從仗外看山色一路題詩歷翠微

丙子曉起入侍帳殿上問爾遊盤山曽有詩否﹝臣﹞士奇對曰此地山川類多雄偉盤山細石長松境獨幽秀眞爲名區疇昔夢寐思得一遊不意扈從之時蒙恩賜﹝臣﹞登眺行幄中曽艸記一篇詩數首所懷尙未能盡上曰俟至溫泉錄出朕將覽焉駐蹕遵化州所屬稻地裏

丁丑恵風初拂見山家桃花掩映籬落得詩一首駐蹕遵化州所屬蔡家莊

見山家桃花

三月年光過漸稀尙餘紅蘂綻山扉多應野外無拘束畱得春光緩緩歸

戊寅扈蹕登景忠山山在遷安縣界亭亭孤峙髙數十丈鑿石爲磴折旋而上路徑陡絕歷十餘級一轉輒有小祠可以坐憩其巓祀碧霞元君殿宇華潔香火甚盛上登陟從容早至絕巘﹝臣﹞愧無濟勝具追隨獨後上題靈山秀色四字命侍衛掖﹝臣﹞而升午後微雨經三屯營郛郭堅固居人駢雜明總兵戚繼光鎭此路傍祠廟多祀之駐蹕遷安縣所屬灤河岸遷安本漢之令支縣令音零支音秖卽離支也東漢縣廢遼始於令支故城遷定州安喜縣於此置安喜縣金大定間始易今名桑欽水經曰濡水從塞外來東南過遼西令支縣北酈道元注雲濡水出禦彜鎭東南其水二源雙川夾山西北流出合成一川又西北徑禦彜故城東鎭北百四十里北流左道則連泉水注之又西北徑淥水池南其水淵而不流又曲而東徑故城北連結池沼謂之連泉浦又東北注難河右則汗水入焉水出東塢南西北流徑沙野南名曰沙鎭西北入難河濡難聲相近遂語訛耳濡水又北徑沙野西又北徑箕安山東北流徑林山北有池潭濡水又東南流徑令支縣故城東王莽之令氏亭也壽河水入焉水出令支縣藍山南後魏輿地風土記云藍山者其色藍翠重疊故名之也又一統志云灤河源自口北開平來徑遷安縣界至盧龍縣南合漆河四十五里入灤州又南至樂亭縣入於海又灤州誌灤河在州城東三里發源於炭山亂泉濆湧合流東一百二十里至宣府又東北一百二十里至云州堡又東北三百六十里至桓州又自桓州過口北又自北而南入上都開平界東流七百里至欒陽營又一百六十里至遷安縣又東南六十里至盧龍縣西南合流於漆水又南四十里至灤州又南五十里至嶽婆港夾樂亭縣東爲葫蘆河西爲澱流河合流六十里至馬頭營又二十里爲緑洋溝入於海按灤水前皆無名禹貢夾右碣石入於河注雲其水如遼濡滹易皆中髙不與河通故必自北海然後能達河也漢地理誌遼西郡肥如縣注玄水東入濡水濡水南入海陽顏師古曰濡音乃官反遼史黃■﹝氵斧﹞水北出盧龍山南流入於濡水而五音集韻則雲濡水名一作渜在遼西肥如海陽又云濡奴官切蓋音灤也方氏通雅亦曰濡水音乃官反今字書韻書失此音據此則今水有灤而無濡且渜灤字形相類豈古或通用而然耶駐蹕遷安縣所屬灤河岸

登景忠山絕頂應制

曉仗肅前驅逺峯忽迎面騁目迷煙蘿遊鞅豁蔥蒨偪仄馬難旋郁紆磴屢變五步十步中髣髴樓閣現直上丹梯懸橫題金粉絢天气引翠華斯須若奔電峻陟慚微躬傳呼復扶倩慿虛乃振衣心悸目猶眩俄驚巓崖間飛翥盡美善山光愜睿情萬靈答隆眷

扈從過三屯營

百雉巖巖古鎭雄野祠多祀戚元戎荒屯黃犢耕春雨老樹烏鴉噪晚風壁壘遙分楡塞北旌旗曽駐薊門東登壇將略今誰在寂寂花開亂艸中

己卯河幹設帳殿幙城上奉太皇太后駕臨觀覽上率侍衛操小舟捕魚以奉晨餐聞太皇太后慈顏喜恱賞賚甚厚隨從舟中者皆得拜賜焉賦恭紀詩一首未刻上坐帳殿中﹝臣﹞士奇侍上言灤河之水來自塞外論斷形勢如觀指掌仰見宸衷經天緯地之學非﹝臣﹞淺陋所能窺測也晚復張宴岸側宴內大臣及近侍諸臣天旣薄暮隔河山色輕翠迎人波光蕩漾靑林送影﹝臣﹞士奇蒙賜紫金杯酒且諭﹝臣﹞曰今晚可不侍行殿必飲此杯也﹝臣﹞士奇感恩飲畢再賦恭紀詩一首仍駐蹕遷安縣所屬灤河岸

駐蹕灤河恭紀

崔嵬帳殿俯淸流波影瀠洄曉霧收隔岸蒼巖開畫障傍筵芳樹隠丹騶銀梭入饌初張罟翠釜烹鮮正泊舟爲奉慈仁心豫悅漫云灞滻作春遊

灤河侍宴恭紀

澄波浩浩漾斜暉手捧金螺坐翠微卷幔河山來帝座按圖形勢繞皇畿潛鱗競向頺陽躍白鷺遙看破暝飛何幸叨逢瑤水宴身同藻荇沐光輝

庚辰駕回幸溫泉駐蹕遵化州城東按遵化本漢右北平境唐於此置馬監及鐵冶因縣焉今因陵寢重地攺爲州治志稱遵化北有五里河源自片石谷口流坡谷間數里始合沽河又陽河出鮎魚口黎河淸水河出道溝峪口俱西南流會沽河水經注雲沽水又南出峽岸有二城世謂之獨固門以其藉險慿固易爲依居兩壁升聳疏通若門今獨固門一名龍門在遵化州南十餘里上合下開開處髙六丈許水自懸崖傾瀉而下觸石成井奔蕩之聲轟然若雷石門峽在遵化西五十里有石將軍在陜西髙三丈水經注雲灅水又東南徑石門峽山髙嶄絕壁立洞開俗謂之石門口漢中平四年漁陽張純反殺右北平太守劉政五年遼東太守楊弦與中郎將孟溢率公孫瓚討純戰於石門大敗之卽此地也

辛巳太皇太后駕至溫泉宮是日上謁孝陵隨往仁孝皇后孝昭皇后陵駐蹕鮎魚池行宮鮎魚池舊有城堡以山頂石似鮎魚故名湯泉在遵化西北四十里福泉山下寛平約半畆許有泉沸出明總兵戚繼光甃石爲池築堂其上曰九新世祖章皇帝駕常臨幸命建宮其旁丹碧而已不加華彩其池更以白玉石甃之深二丈方四尋鑿石爲龍吻噴甚怒其泉深碧可鑑气極溫暖投錢池中翻若黃蝶百折乃至底四壁碑刻唐順之汪道昆周天球詩最後一小石刻明武宗宮人王氏詩云絕塞窮冬凍異常小池何事暖如湯可憐一脈溶溶水不爲人間洗冷腸又有寒泉去湯泉數武出於泥沙以劑泉之溫明王衡湯泉記曰泉本寒沁有石根可一畆類焦釜覆之水受石性故沸所不及則否蓋數武之內而水火共鼎亦一奇也宮又有寺建自貞觀二年名福泉寺考博物志雲凡水有石流黃其泉則溫或云神人所暖主療人疾唐子西云或說貴州地性酷烈故山谷多湯泉或說水出硫黃地中卽溫今臨潼湯泉乃在正西而貴州餘水未必皆熱則地性之說固已失之以硫黃置水中水未必皆熱則硫黃之論亦未爲得竊意湯泉在天地間自爲一類受性本然不必有待然後溫也水經注云古右北平徐無城北庾水出焉西南流與灅水合又東南流與溫泉水合按魏土地誌云徐無城北有溫湯宋王存九域志遵化縣福泉山下水沸出溫可燖雞旁引爲池方平如鑑而水經注言溫泉水源出北山溪是今福泉疑卽溫源也南流百步伏入地中又折而東南徑石門峽是卽今石門口也是歲三月六日以兩皇后山陵之役扈從諸臣蒙恩賜觀湯泉同大學士﹝臣﹞明珠李霨尙書﹝臣﹞梁淸標吳正治魏象樞朱之弼王熙左都禦史﹝臣﹞徐元文侍郎﹝臣﹞楊永寧李天馥項景襄杜臻翰林院學士﹝臣﹞張英侍講學士﹝臣﹞張玉書詹事﹝臣﹞沈荃王揚昌蔣弘道通政使司通政﹝臣﹞王盛唐大理寺卿﹝臣﹞張云翼太常寺卿﹝臣﹞崔澄編修﹝臣﹞杜訥及﹝臣﹞士奇賦詩應制將勒石以垂不朽今附﹝臣﹞詩於左

三月六日駐蹕馬蘭谷【今呼多作峪】

賜觀溫泉應制【有序】

蓋聞炎精所蘊气蒸山下之蒙陽徳方升暖應谷中之律惟聖人出而地不愛寶斯靈澤通而天其降祥玆溫泉者邇薊苑之神臯當漁陽之勝地一峯特秀湧瑤波銅浦之奇二水分流具養徳和神之用恭遇我皇上格天大孝欽奉我太皇太后應地弘慈禦此仙源聿增景福爰選萬幾之暇時乘六龍以從云軿引鸞輅齊驅孝推一本野日共山花俱粲慶溢九垓斯帝室之鴻庥洵天倫之樂事然循源甃石不聞唐宗增飾之勞緣砌築宮祗同陶后土茅之略避九成之暑鄙彼甘泉乘三月之和踵於上已﹝臣﹞獲隨龍馭式覩天心祗奉明綸再賡巴奏蕪俚不剪難宣醴瑞於堯年祝願何窮竊比蒲生夫舜日五言恭賦四律兼成

碧巘疏靈液虛明湛一弘入階同艸色響澑作松聲朔野寒堪辟春山暖倍生眞看涵育逺萬彚荷相成

文母調神處山阿道路通丹甍開殿迥白石甃池工表瑞稱炎徳承歡洽聖衷茅茨仍不剪朴略有唐風

半嶺駐鳴驂仙源詔許探沼中浮淑气空外捲晴嵐濺石流仍潔分杯味獨丼由來湯谷裏不羨菊花潭

勝日宜登覽川原夕照開澗花含宿雨隴麥拆輕雷【前一日初雷】地接園林近班隨嶽牧來太和蒸宇宙遙作五云堆

皇上奉太皇太后駐蹕溫泉宮恭紀

離宮湯殿接淸虛龍首澄泓暖澑瀦碧艸逺分貔虎衛紅雲低護鳯鸞輿天恩自許陪仙仗臣職何堪注起居巖下松蘿煙靄合蘢蔥佳气萬年餘

壬午黎明上詣孝陵致祭﹝臣﹞士奇恭紀詩十六韻駐蹕鮎魚池行宮

扈従謁孝陵恭紀十六韻

峻極開神域潛靈結奧區氤氳羣象集起伏眾山趨秀嶺看千疊平陽面一隅丰碑何嶻■﹝山上臬下﹞復道盛規模蔥鬱長松古潺湲曲澗紆春林花燦爛曉嶂樹扶蘓翹首瞻陵闕攀髯憶鼎湖肇基宏帝業開運握乾符雨露寰瀛洽烽煙率土無萬年綿玉曆廿載閟珠襦柏殿丹云護苔階石馬趺遺衣同禹服廟器列商瑚穆穆皇情逺森森羽衛驅輕風生邃谷薄霧隠崇途拜謁微班忝齋誠大禮輸龍門回望處佳气積蒼梧

癸未上至純親王停櫬之所祭奠微雨復霽駐蹕鮎魚池行宮

四月朔甲申上行圍茅鹿山射得二麞就山陽張幄炙鮮賜內大臣及近侍諸臣因問﹝臣﹞杭州飛來峯及泠泉亭景物士奇對曰唐白居易記雲山樹爲蓋巖石爲屏雲從棟生水與階平約略見之矣駐蹕鮎魚池行宮臣

乙酉上周視孝陵風水按孝陵本鳯臺山在遵化州南四十里峯巒層秀頂如華蓋羣岫環拱眾水來歸規模宏整天造地設五峯山在東北崛起東曰快目南曰瑞云西曰紅翠北曰虎嵒中曰紫蓋綿聨起伏互相擁護眞奇境也今封爲昌瑞山載祀典駐蹕紅門外

丙戌駐蹕鮎魚池行宮﹝臣﹞錄盤山遊記及詩進呈禦覽

丁亥隨上行圍過馬蘭谷馬蘭闗舊設副將駐防關口其標下守備駐馬蘭谷守陵官員及上三旗甲士雜居於此方二月時兩皇后山陵巨典﹝臣﹞士奇同學士﹝臣﹞張英編修﹝臣﹞杜訥﹝臣﹞寄寓道院旬有餘日春花未放玆來已緑葉成陰矣駐蹕鮎魚池行宮再至馬蘭谷懷學士﹝臣﹞張英編修﹝臣﹞杜訥春深谷口上陵時坐臥閒房十日期細雨才抽松葉暗驚雷催放杏花遲還家未久山光別扈蹕重來艸色滋今日經過懷舊侶遙知退食自彤墀

松亭行紀卷上

●欽定四庫全書

松亭行紀卷下

詹事府詹事髙士奇撰

戊子上辭太皇太后巡幸喜峯口外蒙古地方駐蹕三屯營城南

己丑上再登景忠山駐蹕三屯營城南

庚寅駕出喜峯口按喜峯口古松亭山也奇峯削下腰有洞髙二丈餘深倍之遼史爲松亭闗隸中京畱守司開泰中置澤州俘蔚州民立寨居之王沂公曾行程錄亦雲松亭嶺甚峻險今喜峯口東北有小城曰徐太傅城爲明徐中山達所築歲久彌堅逺望如碧玉懸崖斗聳人迹希邈昔有人久戍不歸其父來尋適遇此山下相抱大笑喜極而絕遂塟於是俗因謂之喜峯口後訛爲喜峯元許有壬圭塘集載之頗詳兼有詩述其事云兒寒解衣重撫摩兒饑推食孰忍訶長成與國逺負戈一去不返當如何去時云出東北鄙直出楡闗度遼水白頭郎罷與影俱豈憚山川千萬里天教此地適相逢父曰從天墜吾子笑疲樂極俱殞身誰謂情鍾遽如此官家開邊方未已同生又別寧同死山云漠漠風颼颼山頭雙冢知幾秋當時不忍一朝喜今日翻成千載愁猶勝貞女化爲石終古孤身雙不得淸江寒影日悠悠行人一去無消息駐蹕喜峯口外白臺夜聞虎嘯響振林谷

扈從出喜峯口

淸蹕出雄闗鳴笳歷荒徼夾嶂眞天開壁立盡奇峭往時設重戍藉此爲險要戰壘虛風生孤城斜日照年年荷戈人未得失徵調自從被至徳逺近奉明詔遂使邊隅民不用驚烽燎喜隨萬乘來快哉肆登眺

晚宿白臺

塞行未十里塞景已殊異入目多荊榛亂峯含紫翠翹首睇長城萬載嚴邊備連幕宿山陽迢遙橫晚吹虎嘯巖谷鳴颯颯風隨至幕火散繁星周廬環七萃來朝屬車塵應抗淩雲志

辛夘曉發白臺自口內看塞上諸山與長城共相起伏坡坨平衍步履可注銷口則疊嶂層崖山勢陡峻密筱叢枝攀援無路四望長城雉堞乾天如長蛇天矯自西而東絕巘平連飛鳥難越天之所以限中外也過九狐嶺又曰九宮嶺一徑紆折髙下相乘細澗橫流淺深競渡中多楓樹及楂梨楡栁餘花新葉紛映馬前左右髙山蹲巖怪石景隨徑轉爲態多端黃土崖一峯矗峙峭壁如削石色蒼黃髙百餘仞其間多生松栝有一巖竇在半山巉絕處兩崖中斷支一木橋危險無異石梁遙望竇中窻牖畢具石佛橫臥昔傳異僧居焉山有大小石塔七十座土人名爲打藍蘇妹譯云七十座塔也過此二十餘里境忽寛平有土城遺址曰寛城相傳明宣宗駐蹕於此一面倚山一面尙餘土墉通南北二門甃石殘缺蔓艸荒蕪中微見井闌柱礎土人名爲博洛忽洞者是也按明宣宗實錄宣徳三年八月丁未車駕發京師渡潞河九月庚戌入薊州至石門驛喜峯口守將遣人馳奏烏梁海萬眾侵邊已入大寧經會州將及寛河宣宗覽曰是天遣來此投死耳遂駐蹕石門之東召問諸將咸請擊之亦有請益徵兵者宣宗曰此出喜峯口路狹且險單騎可行若候諸將並進慮緩事機遂決策親徵簡精鋭騎士三千人人二騎自持十日糧命文武扈從者悉畱遵化惟太子少傅楊榮從乙卯出喜峯口軍士銜枚斂甲韜戈而馳昧爽至寛河距敵營二十里分鐵騎爲兩翼夾擊之宣宗親射其前鋒殪三人敵望見黃龍旗悉下馬羅拜請降皆生縛之獲生口駝馬牛羊輜重丙辰駐蹕寛河分命諸將搜山明日移營前進至冷嶺又明日駐會州大饗將士親制詩歌慰勞之又數日班師駐鐵將軍店及擺山站按此則宣宗當日駐蹕寛河才兩日不知此城何時所建也過寛城數里山更奇峭河流漸廣有石磯黑色周十數丈交枕河畔夾岸生芳枳木連雜以艸卉山水之趣聊以騁懷上尙食水次諭﹝臣﹞士奇曰前朝此土悉爲枕戈臥甲徵戰之所自我太祖太宗威徳逺敷數十年來蒙古四十八部盡歸王化今朕巡幸所經安得不念祖功宗徳﹝臣﹞士奇對曰仰見聖心不忘創業艱難誠社稷蒼生之福也駐蹕大石磯北是日禦制過黃土崖大石磯詩二首﹝臣﹞士奇捧讀畢恭和進呈歸幕後又得雜詩數首

禦制巡幸出喜峯口過黃土崖

紫塞雙崖出丹梯百尺懸艸香遮細路樹老臥晴煙地爲時巡到山當隘口偏何年畱石室駐馬望層巓

禦制大石磯

逺近峯逥合潺湲澗淺深一磯橫大石萬騎出層林蒙密巖花發綿蠻谷鳥吟龍堆塵不到慿眺足娛心

奉和禦制過黃土崖原韻

黃崖天外削碧樹半空懸徑絕遲歸鳥山空聚午煙北來千嶂密西去一闗偏萬乘披襟處風回百尺巓

奉和禦制遇大石磯原韻

山色看多變行程覺漸深花光浮斷岸水气散喬林怪石干云染攢松萬籟呤龍鑣成小憩灑墨寄遙心

長城

嬴秦曾設險絕徼營堅城蜿蜒亙萬里形勢何崢嶸塹山築雉堞絕壁同雲橫人工旣已盡天險巍然成控制接陜右拱抱還燕京疇昔邊事嚴老幼苦長徵秋聲警哨動夜火邊烽明盛朝久息戰四境歌承平石樓鳥雀棲亭障荊棘生但看飲馬窟日落寒潭淸

過九狐嶺

六龍乘曉發萬騎陟重岡灌木翳靑天亂石縈羊腸縱橫澗水流隱約山花香山花非一狀紅紫含芬芳更有靑楓樹芳忘凝衣裳仰面觀奇峯怪石紛低昂時當四月初猶覺山風涼曠然心眼豁不似披遐荒兼旬實壯遊塵慮應相看

黃土巖

何年鑿山骨屹立疑千尋徙倚不可卽駐馬空沈吟藤梢與葛刺蒙密何陰森懸崖支一木微徑通■﹝山上欹下﹞嵚巖扉有遺迹邈矣煙霞深杳靄靑松際白雲迷至今

寛城是明宣宗駐蹕處

山川盡逼仄艸樹更蒙茸行行忽開廣疑有城郭蹤西南倚峭壁土阜余髙墉傳是翠華駐彷佛門兩重艸中見磝礐石罅山花穠當年辟疆土此地陳軍容裹糧驅戍卒打火起邊烽今逢聖人出萬里皆提封

明宣宗駐蹕寛城北五里水次

省方入逺疆駐蹕蒼崖裏崖下俯長河波瀾最淸駛娟娟三兩峯掩映雲霞紫微風響磵松殘陽下流水幽賞平生懷對此翻然喜捲幔息銀燭愛看山月起

壬辰山崖盤復前望似無去徑峯回路轉乃更豁通出達希喀布齊爾口爲蒙古界山情頓易喀爾沁部落長率其所屬跪迎道左上慰勞之駐蹕達希喀布齊爾口北

將出達希喀布齊爾口道中作

眾山向背殊峯峯自回互石上漾淸泉山根叢茂樹咫尺誤行蹤往來遵細路灣環數十轉潺湲八九渡林花雜春夏風景變朝暮勝攬意不窮塞行有深趣

車駕出達希喀布齊爾口喀爾沁廓爾沁諸部落率其所屬伏迎道左

直北幽厓早向誠不須更築受降城職方記載梯航路王會傳呼拜舞聲紅綻邊花迎雉扇靑搖巖樹轉龍旌太平遊幸非徵伐豈是元封自勒兵

癸已喀爾沁部落以騎兵三千前驅列圍分左右翼持兩白旗連岡截野馳二三十里或三四十里遇有平曠之地圍乃漸合髙山峻嶺望而岞■﹝山上咢下﹞類皆土壌策馬可登茂林靑榛參天匝地獵騎紛馳穿林帶谷司馬相如所云雷動焱至星流霆擊庶幾似之駐蹕察漢城地方

從獵

蒼山萬疊雨初晴從獵朝看塞上淸月兔射來誇技絕星狼追得斗身輕班聨翡翠翎中坐隊入鵝黃褶裏行十二羽林皆健將只容欵段一書生【臣班在親隨侍衛之列】

甲午廓爾沁國及班侖諸部落皆至朝於帳殿是日上於圍中射一虎應弦而斃蒙古諸部落覩上弧矢之威無不頌服駐蹕烏蘭布爾哈蘇

乙未上行圍山中水泉淸泠纎艸鋪茵雜卉柔荑布滿巖谷有名長十入者紫色蓓蕾元果囉羅訥延塞上曲云雙鬟小女玉娟娟自捲氈簾出帳前忽見一枝長十入折來簪在帽檐邊卽此花也五代胡嶠北行紀所載旱金蓮大如掌金色爍人靑囊如中國金橙而色類藍二種皆有之又有離婁開花如雞子殻中含雙蘂色若蓮瓣嬌艷可愛一名■﹝艸閭﹞茹芍藥紅白者最多曉風微逗芳香襲人賦塞外見芍藥詩二首駐驆西爾哈河

塞外見芍藥花

絕徼寒多春較遲馬頭驚見兩三枝𨿽然不及邗溝種也自穠華鬥一時

淺淺輕膚映玉膚任他開落委蘼蕪焉支山下多顏色得似新花裊娜無

丙申上尙食山陽賜﹝臣﹞士奇炙鹿茸一雙少頃諭﹝臣﹞士奇曰見爾頗能乘馬何不習射﹝臣﹞士奇對曰﹝臣﹞幼時亦曽習射但力微不能開勁弓今久廢矣上曰射乃六藝之一讀書人亦當知之駐蹕拜查月色如晝夜深立幕外望塞上山川巉巖絡繹圍拱中原山空夜半萬籟閴寂惟聞禦營行漏時傳崖谷答響鄰幕諸人俱已熟睡獨立沈吟賦詩二首

月夜望塞外山川

行漏宵嚴夜月明髙山絡繹影縱橫淸添鳯拍吹笳壯光動龍堆牧馬驚紫塞蒼蒼綿大漠黃楡歷歷暗長城天教此地分中外秦漢徒多用武名

塞下感懷

淺艸坡前罷獵歸髙林斜月影微微金波不攺秦時色玉暈仍涵漢殿輝閨信有誰傳錦字庭趨還獨念斑衣休貪定逺功名著客路年年已息機

丁酉沙際艸靑細渠決決塞外四月早暮猶寒惟亭午日色暄暖有如春暮方當圍場未合下馬趺坐天光云影別具野趣是目圍中上又親射一虎駐蹕和爾和

戊戌所經時見蒙古居人在山隩向陽處富者支毳幕內設牀幔以妝錦爲之亦有箱奩諸具貧者幕上惟覆以葦花布爲幔客至則男婦欣喜炊大熱奶酪奉客有出挏酒梨麫來勸者幕外多樹亂木爲柵以圈牛馬虞有虎害大約塞外山川逺者數十里近者十餘里互相綿亙兩山斷處謂之一溝每溝所住蒙古不過三兩家恐礙放牧也土極肥沃居者懶於耕耨僅種稗稷不設溝塍播種之後聴其自生以羊爲常餐比亦知養雞豚矣駐蹕巴爾漢湯泉較遵化之泉更熱秦少遊所謂蔽於叢薄堙於土塗抱淸懷潔歷千百年莫或稍試於用者上爲畱憩月上乃歸

晚至湯泉

夕照下西嶺平楚生荒煙千旗散晚獵萬馬奔前川忽看碧艸際一水流濺濺深澗轉澄徹暖气如沸煎少坐濯塵纓云是古湯泉逺聴鐃吹髮帟幕燈光懸四望盡暝色圓月明山巓

己亥平明巡視者報夜來虎至營中傷一驪馬拖至前山林木下食未半其虎尙在山間上率侍衛往射殪之其大如牯牛諸蒙古云此虎久踞道側傷人甚眾今除行旅之害共相色喜爲賦射虎行是日山間鹿麞極多雉方卵於艸間得一子獻者賚銀五分所進數千枚駐蹕烏郎岡

射虎行

輿圖蕩蕩界蒙古玉輦時巡歷玆土回岡巨壑叢棘多陰森林木不知午千騎萬乘排空來夜張行殿山之塢月上忽聞羣馬驚傳道山前出猛虎曉看一馬果摧折血肉淋漓去兩股龍鑣飛控陟層崖禁林衛士挾弓弩摉巖剔藪無幾時一箭橫胸洞肺腑逺人手額復戰栗跽言此虎爲患苦道傍白日每捕人傷殘行旅莫可數幸玆惡劣得剪除當代君王果神武從來射虎多耳聞何似臣今得目覩因嘆蠢頑本不靈貪饕無厭乃自取不然長林茂艸間餐眠何畏施网罟殺人安人王者心卽此推之澤自普

庚子入山峯圍崖合中更坦朗長松千餘株歷落偃仰各具異態數百年物也午後陰雨晚復明霽山山夕照樹樹殘霞志爲塞上矣駐蹕穆雷布爾扯兒

辛丑駐蹕滸西漢臺山阜平連蔓艸無際土人云此去二百里則皆坡坨莎艸漸無林木爲產駱駝之所壬寅山谷之間多氈廬木柵喀爾沁部落所聚於此不逺駐蹕塔布恩海落思泰地方上賜內酒一樽諭曰爾總不能飲可散同行者拜命而出

癸夘駐蹕俄倫蒿齊特此日方進新櫻桃

甲辰駐蹕察漢城南或云卽會州城也連日行圍所歷類皆荒山叢林人迹罕至之處

扈從塞外雜記

古人邊塞吟但道沙漠苦誰知逺徼外峯崕更參伍地腴苜蓿肥山幽松樹古若令勤耕織其益豈小補葦幕山之陽終歲牧牛羖近稍惇禮義漸漸識規矩傴僂謁道隅趨蹡申拜舞欣看古甌脫近受王化撫

空山狐兔羣終歳少人迹叢條蔽逺岡墮葉堆荒澤首夏猶苦寒邊風日將夕夜雨聲瀟瀟燈光暗油碧雲黑峯巒沈但見炊煙白

喬松千餘株枝枝盡奇矯逺望靑岑邊似在白雲表雨過林壑淸天空初日曉羽騎來驂驔霓旌更飄緲迆邐入山谷細路歷深窅終日臨髙峯嵚崎復盤遶回首顧楡闗萬山靑不了方知地軸雄結構非藐小

人生宇宙間志願當何如不行萬里路卽讀萬卷書早歳慕五嶽中年困窮居耳目苦未廣懷抱慚空虛鳴鑣隨禹載攬轡觀皇輿出境𨿽不遙問歷皆異墟朝朝扈蹕行非是勞徵車詩成傲往彥徒見徵伐余

乙已賜宴喀爾沁廓爾沁諸部落於達希喀布齊爾口上坐黃幄中皇長子及溫郡王侍諸部落率其所屬列坐於幄之左內大臣列坐於幄之右蒙古上下數千人人賜酒一金叵羅乳茶一癭椀頃刻而徧宴畢賜諸部落蟒袍帽帶鞾襪弓矢佩刀鞍轡緞帛銀布有差內大臣噶布喇引一蒙古至幄前上召﹝臣﹞士奇數其創痕頭面項背胸臂凡二十四處上曰此蒙古梅勒章京也近年調徵處州陣前所創如許得以不死﹝臣﹞士奇奏曰皇上推心置腹以誠信待人故使逺人皆能盡力疆場仰見恩澤之入人深也駐蹕達希喀布齊爾口北薄暮雨是日禦制塞上宴諸藩詩敬錄於左龍沙張宴塞云收帳外連營散酒籌萬里車書皆屬國一時劍佩列通侯天髙大漠圍靑嶂日午微風動彩斿聲教無私疆域逺省方隨處示懷柔﹝臣﹞士奇賦恭紀詩二首

宴喀爾沁諸部落恭紀

黃幄髙張羽衛陳遐方述職盡稱臣金螺酒醴頒三爵寶椀茶膏徧一巡問俗逺同虞出狩要盟欲笑漢和親長城有險休重設至治從來守四鄰

看賜喀爾沁及諸部落恭紀

帝澤從容被八埏精鏐文織散窮邊應羞使者通西域何用將軍款右賢錦繡平添林嶠色雲霞四映塞垣天賈生五餌終迂論王道平平自可傳

丙午上回鑾入達希喀布齊爾口諸蒙古跽送道左行未十里山气縷縷含煙忽復流云四野天气曛黑大雨如注靑林翠壁頃刻莫辧時而長虹拔地直與殘陽相射輕雷斷雨隠隠遙天駐蹕冰窖地方氈幄孤檠添我旅夢也

過大石磯行雨中

流云浮晶晶山川雜煙霧出沒多奇峯穹窿各吞吐驅馬上懸崖崖傾馬驚顧百里盡蒙密杳靄失前路古道幾登陟亂流繞深樹活活雨腳低隠隠雷聲布澗外起長虹轉覺天垂暮

丁未曉霽過黃土崖寛城諸處時已淸和林木蔥茂花香夾路紫白萬狀山多蘐艸開滿嵓岫采以爲蔬卽黃花菜也侍衛諸臣競取以進入喜峯口始見瓦屋不禁心喜駐蹕灤陽城南

將入喜峯口新霽

雲際露山頂靑林來日光曉従六龍行髙下逾重岡巖花落未殘磵道餘芬芳鳥聲辧闗樹人語如故鄕鐃歌淸吹髮逺風旌斾揚鏨鑿萬仞余郁岪臨大荒歷玆戰鬥地壯士顏慨慷願施造化功處處知耕桑

戊申經三屯營遵化州見道傍野寺橊花盛開感節物之變賦詩紀之上至溫泉問太皇太后安駐蹕鮎魚池行宮是日都門遣僕至得家信

入喜峯口後見路傍野寺橊花

去時邊艸色初緑歸路山橊蘂已紅古寺一枝偏照眼短衣匹馬夕陽中

過遵化

突兀孤城倚重邊堠臺暸館尙依然將軍幕冷埋戈甲開府堂空咽管弦耕鑿已安全盛目挽輸猶說亂離年遙瞻王气陵園近短麥靑靑徧野田

己酉駐蹕鮎魚池行宮

庚戍駐蹕鮎魚池行宮辛亥致祭孝陵駐蹕鮎魚池行宮

壬子上奉太皇太后回鑾望黃花山山勢雄陡戍樓盡廢明蔣一揆記云黃花鎭有禮鼠色如鼦而毛淺冬時聚榛實爲糧於穴中作岐穴貯之若倉囷然多至三斗其榛實皆美好價倍於人所收者山氓多掘取之鼠失榛實牝牡皆笮脰樹枝懸死若縊鎭將閔之爲禁甚厲然不能止駐蹕薊州所屬七里峯村東

皇上自溫泉宮奉太皇太后回鑾恭紀

芝蓋華旗曙色分花光山翠早迎燻塵銷驛路初經雨栁暗官城半拂云尊養靈泉來祓濯寛租窮戶重耕耘【詔所過之地免今年租】車音噦噦還鑣處鸞鶴紛飛下紫雯

黃花山

靑蒼百仞截云孤守險曽經卻萬夫古戍有樓惟舊壘防秋立寨只長楡兵銷治世耰鋤滿路近空村雞犬無一自八荒歸雨露邊陲萬里盡亨衢

五月朔癸丑

上命再續盤山之遊道由薊州問趙韓王故里不可得自此入山路極崄巇靑林文筱奇石流泉與野花蛺蝶相映帶所歷崕谷皆寂不聞人聲淨業庵在林巒最深處髙閣瞰空幽邃可愛老僧十餘人亦皆朴野汲泉瀹茗少爲流憩復由古中盤而歸駐蹕三河縣東

過薊州是趙韓王普故里

塵埃千載遇事業建隆尊逺略銷諸鎭深謀定太原機權爭詞組岸谷構微寃忝竊叨王爵何曽讀魯論半生懷舊惡垂老固新恩故里荒丘著虛名宋史存春流仍澗澗野燒尙村村向曉過城北徒聞鳥雀喧

再遊盤山

暮春陟崇阿山靈謝客久回車重逡巡倏復中夏首取徑異疇昔髣髴尋谷口緒風從南來泉聲淸且瀏繁英過眼新密蔭解襟受感此節物遷行行歷岡阜石人坐藤蘿招我若舊友四山空翠來盤礡豁兩肘對之萬慮澄身世渺何有側足天地間煙雲結欞牖顧玆塵外遊屢許鞅掌後飛躍任羽鱗睠焉撫髙厚

淨業庵

往者度遙岑忽焉日將夕耽幽殊未窮玆來理輕策傑閣霄際穿疏欞樹杪隔隱翳勢若蔵攀躋境乃辟老僧畏送迎相顧始肅客能炊松火紅亦煮澗泉白攬衣席空階閒雲生咫尺下嶺望前旌迢迢踰紫陌

甲寅始換新縠駐蹕通州所屬崇閣莊南晚得微雨

乙卯入東直門都城人家戶懸赤靈符菖蒲艾葉儼是重午行役之人初不知也上奉太皇太后回宮

扈從回京

艾白蒲香五月天歸時淸夢擬遊仙新詩句句關山壯何似前人羽獵篇松

亭行紀卷下

