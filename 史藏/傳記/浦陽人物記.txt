浦陽人物記明宋濂欽定四庫全書

史部七

浦陽人物記

傳記類三

總錄之屬

提要

﹝臣﹞等謹案浦陽人物記二卷明宋濓撰濓字景濓浦江人元末用薦除翰林編修以親老辭明初徵授太子經歷官翰林學士承旨事迹具明史本傳是書凡分五目曰忠義曰孝友曰政事曰文學曰貞節所紀共二十有九人而以進士題名一篇附於後歐陽玄爲作序稱其至公甚當不以私意爲予奪蓋濂本以文章名世故所作皆具有史法其書本成於元時後人編輯濓集者止采錄其論贊而全書則仍別行蓋用羅願鄂州小集收新安誌諸小序而不收其志例也此本爲明弘治中歷陽王珍所重刻卷末有濓一跋稱始立稿而廉侯景淵遽取刋布故抵牾者多今補定五十餘處視舊行爲小勝末題至正十三年此跋濓集亦未收蓋晚年攺正之本編錄時偶佚矣

乾隆四十三年六月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●浦陽人物記目錄

卷上

忠義

梅溶梅執禮

孝友

陳太竭何千齡

鍾宅鄭綺

政事

楊琁張惇

蔣邵傅柔

傅雱黃仁環

吳傳石範

王萬吳直方

趙大訥

卷下

文學

於房朱臨

錢遹何敏中

朱有聞倪朴

方鳯黃景昌

栁貫吳萊

貞節

淩楠妻何道融戴銘妻倪宜弟

●浦陽人物記原序

古者以公侯伯子男五等之爵分建邦國於天下由其國有小大故其制度文章亦有隆殺不相沿襲惟史氏之官則皆得置之而史氏之所職掌凡時事之當否人材之善惡田賦之多寡朝聘之往來又皆得書之其名見於書傳者則晉之乘楚之檮杌魯之春秋是也自封建廢而爲郡縣不復各有其官於是舉天下之大四海之眾其事悉萃於一史氏使書之𨿽罄渭川之竹以爲簡竭䢐徠之松以爲煤焉能保其無闕逸乎後之君子有以知其然復各以所聞見於論述若廬陵豫章之紀烈士襄陽東萊錦裏之載耆舊魯國會稽汝南濟北零陵武昌之傳先賢他如幽州古今人物志南陽先民傳閩川名士錄陳畱人物記等書凡九十餘家至今與史氏之文並傳蓋非但欲補其遺亡而於天衷民性之發亦有不容自已者矣浦陽爲婺屬邑異時人物彬彬輩出陳孝子以卓行聞梅節湣以忠義顯王忠惠以政事著倪石陵以文學稱與夫制行衡門流聲天闕其事可紀者尙多考之信史或載與否金華宋景濓有感於斯亦以所聞述浦陽人物記二卷上而忠君事親治政講學下曁女婦之節可以爲世鑑者悉按其實而列著之不以一毫喜慍之私而爲予奪何其至公而甚當也噫立言之法惟其公而已惟其公也非惟不因喜慍論人亦不以窮逹觀人但察其賢否爲何如耳茍或不然則𨿽入帷幄歷臺府贊樞機典藩翰曾不若匹夫之所行者固不少世之文士好揚富貴而沒賤貧是果何道哉景濓斯記惟有關治教者則書不問乎其它此其學術之正才識之髙豈易及耶予甚敬畏之因志其所見於篇首景濓爲文序事極有法議論則開闔精神气昌不少餒復深惜其沈困在下而未能遇也翰林學士承旨榮祿大夫知制誥兼修國史歐陽玄序

●凡例

一楊琁傳照後漢書修錢遹梅執禮鄭綺王萬傳照宋史修其餘諸傳或采洪遵郡誌或考朱子槐縣經或按朱紱東軒日抄毛洪筆錄蔣思先逹遺事記謝翺浦汭先民傳更各參之行狀墓碑譜圖記序諸文事迹皆有所據一字不敢妄爲登載其舊傳或有舛繆者則無如之何姑俟博聞者正之

一忠義孝友人之大節故以爲先而政事次之文學又次之貞節又次之犬槪所書各取其長或應入而不入者亦頗示微意焉

一古人於傳記中多書名非特以其尙質蓋亦爲文之體當然爾子孫之於祖考有稱名者則司馬遷自序謂昌生毋懌毋懌生喜喜生談班固敍傳謂回生況況生三子伯斿稺稺生彪是也弟子之於師有稱名者則子路答長沮之問曰爲孔丘是也後人之於先聖先師亦有稱名者則韓愈石鼓歌曰柄任儒術崇丘軻是也此類甚多不能枚舉蓋古者生無爵死無謚𨿽祖考亦名之況其它乎所謂避諱但不敢面呼之耳著文欲紀事行逺未必屑屑爲之諱也後世彌文日盛往往不能行尊慕之實徒於名號謬爲恭敬淳佑以降不惟諱其名又諱其字或以號舉或以齋名稱其見之文字間在當時固有知之者稍歷一二世則不識爲何人矣深可一嘅濓今一依史氏之例皆以名書惟於所嘗師事者仿孟子之稱仲尼程伯淳之稱周茂叔以字書之蓋變例也

一祖父書名而子孫或書字蓋仿司馬遷伍子胥傳例

一知其所自出者則書曰自某郡來遷浦陽不知者及己見者則書曰縣人至於居在何鄕卒在何年壽年多少可考者亦書

一舊有名無字者因之不知其事之詳而姓名不可闕者附諸傳中

一本傳所載有與墓銘不同者而墓銘又有與行狀不同者歷官次第行事後先多紊亂難考今擇其理優者載之

一贊文之設非欲專如史氏作品評蓋以事有所疑與當知者不言則不可欲雜陳傳中又恐於文體有礙故藉是以發之耳

一梅溶六傳而絕執禮四傳而絕傅雱之後居淸江王萬之後居常熟若此之類旣各載譜圖玆不書惟子若孫可以附麗者著之

●欽定四庫全書

浦陽人物記卷上

﹝明﹞宋濓撰

○忠義篇

濓嘗讀隋書見史臣所載張季珣事謂季珣家素忠烈兄弟俱死國難未嘗不竊嘆其難也蓋自古忠臣能殺身以狥義者何代無之求其一門而再見者曷其少哉將父兄子弟之所志有不同耶抑一死爲不易非大勇者不能全其節也當宋宣和初睦州方臘反攻破六州五十二縣棄官守委城邑望風而遁者往往皆是梅溶以單州助教攝松陽丞乃能挺身捍禦就死弗悔靖康末金人大舉入侵京城失守輔翼大臣反面事讎至有拔劍殺攀輅之人而逼上如靑城者溶之從子執禮不勝其憤復團結軍民十餘萬謀奪萬勝門夜搗敵營以二帝歸謀泄被害自宣和至靖康七年之間而梅氏一門殺身狥義者凡二人豈非難哉豈非難哉較之季珣家其忠烈未必少減之也夫生者人之所甚樂而有家之私又人之不能遽忘彼豈甘於頸血濺地而自以爲得計哉第以君上決不可背名教決不可負綱常決不可虧忠義一激𨿽泰山之髙不見其形雷霆之鳴不聞其聲刀鋸在前不覺其利鼎鑊在後不知其酷必欲得死然後爲安也今去之𨿽數百載忠剛之气充塞乎天地之間凜然如生非烈丈夫能如是乎使當時縱能屈膝受辱以保其首領受人唾罵受人賤惡𨿽生百年又何益也賈誼有言曰守圉捍敵之臣誠死城郭封疆梅溶以之法度之臣誠死社稷執禮以之濓生也後慕其气節欲爲之執鞭而不可得輙書其事可以勸不忠者作忠義篇第一

梅溶其先吳興人五代時有諱聳者始避地來遷浦陽寖成大族在通化者爲尢蕃溶以儒受薦爲單州助教年七十餘攝松陽丞宣和二年冬盜發靑溪據歙睦遂破杭明年春婺衢處相繼陷兵及境溶勢不能敵死之從子執禮言於朝官其二子惇時惇成惇時後爲遂安令

執禮字和勝家故貧幼又喪父其母胡氏教以讀書中崇寧五年進士第調常山尉未赴以薦爲詳定三司勑令刪定官俄遷九域志編修官秩滿除武學博士或謂執禮文儒不宜處以武事執禮欣然就職陳說大義間親挾弧矢爲諸生率大司成彊淵明賢之數爲宰相言相以未嘗識面爲慊執禮聞之曰以人言而得必以人言而失吾求在我而已卒不往謁轉重修政和勑令刪定官擢軍器監丞以親嫌辭攺鴻臚遷比部員外郎比部職勾稽財貨文牘山委率不暇經目苑吏有持茶劵至爲錢三百萬者以楊戩矯旨迫取甚急執禮一閱知其妄欲白之長貳疑不敢乃獨列上果詐也攺度支吏部進國子司業兼資善堂翊善歷左右二司員外郎召試中書舍人移給事中林攄以前執政赴闕宿畱冀復用臺諫顧望莫敢言執禮論去之孟昌齡居鄆質人室廬嘗贖不肯與而請中旨奪之外郡卒畱役都中者萬數肆不逞爲姦詔悉令還楊戩占不遣內侍張佑董葺太廟僣求賞皆駁奏不行拜禮部侍郎素與王黼善黼嘗置酒其第誇示園觀女樂之盛有驕色執禮曰公爲宰相當與天下同憂樂今方臘流毒吳地瘡痏未平豈歌舞宴樂時耶退又以詩戒之黼愧怒執禮上疏求去有不能薦進人材之語黼曰是欲爲宰相耶會孟享原廟後至以顯謨閣待制知蘄州又奪職明年徙知滁州復集英殿修撰西洛歳供縣官炭自元丰以來稱林木且盡令淮南代輸執禮曰滁之林木亦盡矣經四十年久洛都當已復舊卽奏免之賦鹽有定數而間者抑配以補故額執禮曰郡不能當蘇杭一邑而食鹽倍於粟數民何以堪請於朝詔損二十萬滁人徳之皆繪像祠焉欽宗立徙知鎭江府召爲翰林學士未上攺吏部尙書旋攺戶部方軍興調度不足執禮請以禁內錢隸有司凡六宮廩給皆由度支乃得下嘗有小黃門持中批詣部取錢而禦封不用璽者旣悟其失復取之執禮奏審詔責典寶夫人而杖黃門由是人不敢妄取月省浮費三十萬金人抵闕執禮勸帝親徵而請太上帝後皇后太子皆出避用事者沮之洎失守金人質帝於營邀金繒以數百千萬計曰和議已定所需滿數則奉天子還闕執禮與同列陳知質程振安扶皆主根索四人哀民力已囷相與謀曰金人所欲無藝極𨿽銅鐵亦不能給盍以軍法結罪儻窒其求宦者挾宿怨語金帥曰城中七百萬戶所取未百一但許民持金銀易粟麥當有應者已而果然帥怒呼四人責之答曰天子蒙塵臣民皆願致死𨿽肝腦不計於金繒何有哉顧以比屋枵空無以塞命耳帥問官長何在振恐執禮獲罪遽前曰皆官長也帥益怒先取其副胡舜陟胡唐老姚舜明王俁各杖之百執禮等猶爲之請俄遣還將及門呼下馬撾殺之而梟其首時靖康二年二月也是日天宇晝冥士庶皆霣涕憤嘆初二帝再出執禮力爭不從遂大慟歸見其母曰主辱臣死何以生爲母曰忠孝難兩全汝受國厚恩如此宜刳心上報愼勿以老人爲念執禮乃以其母屬兄弟去與諸將謀奪萬勝門夜搗敵營以二帝歸範瓊輩皆謂無益獨吳革從公議以振給爲名與宗室子昉宻團結軍民不旬日得十餘萬王時雍徐秉哲聞之使瓊泄其謀故陽托根索事殺之秉哲卽捕子昉送營中革欲以一隊自奮瓊紿至帳下議事遂斬革執禮通諸經尢深於周易所著有文集十五卷死時年四十九髙宗卽位詔贈通奉大夫端明殿學士議者以爲薄復加資政殿學士謚曰節湣子忠恕承務郎監潭州南嶽廟忠範承務郎

贊曰溶之死執禮嘗哭之曰吾從父一老儒生耳平日恂恂似不能言者乃能慨然守百里之地以蕞爾之軀膺虎狼之暴至於糜身弗顧執禮之言其眞足信哉凡人外柔者內未必柔但視其所存爲何如耳世槪以白面書生目之可乎哉可乎哉執禮之事尢光明俊偉是蓋無忝於溶者使狗鼠小臣不泄其謀則二帝未必北巡髙宗未必南渡悠悠蒼天此何人哉悲夫

○孝友篇

浦陽自唐天寶末置縣以來凡歷七代更五百餘年而生齒之繁至一十二萬有奇歳月如是之久民人如是之眾中間豈無豪傑者興效長才出祕計以自赴於功名之會者哉又豈無握長鎗大劍陷陣攻城以苟徼貴富者哉計其當時雄視一方勇蓋三軍自謂可以流芳於無窮曾未百年聲消響絕𨿽其子孫亦有不能道其名若字者矣嗚呼是果何爲者哉若夫閭巷布衣之家𨿽其所爲不足以驚世動俗有能修孝友之道者朝廷必下詔以旌之史官必求其實而書之脫或史官失書賢士大夫又必從而謹志之則其事往往反足以傳於後世豈非天經地義不可磨滅有非區區功名貴富者所可同也哉善乎魏徵之言曰𨿽或位登臺輔爵列王侯祿積萬鍾馬踰千駟死之日曾不得與斯人之徒隸齒其言又豈不信然也哉嗚呼有志之士寜不於是重有感哉濓𨿽不敏未嘗不感激思奮因考舊書及諸儒之所記錄以孝友著者得四人焉衰麻終身哀哭不輟上通神明可感異類曰陳太竭四代聚居穆穆雍雍門旌偉然映照閭井曰何千齡剔肝療母化感一門𨿽非中道亦出至性曰鍾宅惇禮行義世濟厥美延於九葉聲聞益著曰鄭綺作孝友篇第二

陳太竭縣人武鼎之子親並亡卽墓手藝松柏終身衰麻形質枯瘁哀哭弗輟毎奠果肴烏鳥不啄

何千齡縣人四世同居梁貞明六年表旌門閭

鍾宅縣之興賢人淳熈中母病宅剔肝和藥以進病尋愈從子明亦刲股療母及明有疾明弟滿又刲股療明皆瘳知縣李知退義其事爲代輸稅賦三年宅家嘗三世同居宅之子文厚文廣尢極友愛文廣妻求分文廣恐傷兄之心卽出之宅有至行其事親出於天性而非矯揉所致當時有金智深者母得危疾亦剔肝爲餌方安議者謂宅化之

贊曰太竭衰麻終身𨿽過乎禮其純孝有足稱焉千齡當唐季人倫廢壞之時孝行推於友睦而禮遜之風數世不衰眞所謂豪傑之士矣鍾宅一家剔肝刲股者三人亦皆出於迫切之誠或舉韓愈氏所論鄠人者非之非之誠是也較於親病不嘗藥者豈不有間歟書而列之非嘉宅也

鄭綺字宗文白麟二十一世孫也其先居滎陽凝道遷歙自牖遷睦淮遷浦陽今爲浦陽感徳人淮綺之祖也綺通春秋榖梁學撰合經論數萬言事父母孝父照以非罪系獄當入死綺上疏郡守錢端禮請以身代端禮察之白其誣母張病風攣綺保持若嬰兒但適廁必抱就之三十年不懈綺生聞聞生運運生政政生徳珪徳璋至元中仇家傾徳璋以死罪將械送揚州徳珪毅然代其行徳璋泣隨之爭欲赴吏徳珪竟以詭計先死之徳珪生文嗣自綺至文嗣凡同居六世歷二百年咸如綺在時至大二年秋九月鄕老黃汝霖等言於縣縣上其事亷訪使加審按焉文逹中書禮部四年春二月準式旌表門閭文嗣生鑑鑑生渭渭生梴皆善守合數千指無異心者重紀至元元年冬十二月太常博士栁貫與鄕校羣士又上狀請如故事復其家從之初文嗣旣沒徳璋子太和司家事嚴而有恩𨿽家庭中凜如公府子弟小有過頒白者猶鞭之毎遇歳時太和坐堂上羣從子皆盛衣冠鴈行立左序下以次進拜跪奉觴上壽畢皆肅容拱手自右趨出足武相銜無敢參差者見者唶唶嗟嘆謂有三代遺風𨿽石奮家亦有所不及名聞天下自大丞相及臺院名公卿多賦詩美其行部使者行縣以其孝友七郡或莫之先復書浙東第一家以襃寵之太和喜學禮不奉老子浮屠經像冠昏喪祭必稽古乃行子孫從化馴行孝謹不識廛市嬉戱事執親喪哀戚甚三年不禦酒肉食貨田賦之屬各有所司無敢私凡出納𨿽絲毫事咸有文可覆挾日則會不公則監視發之諸子晝趨功入夜輙聚坐一室溫溫語笑至更餘始休𨿽多列顯仕不敢挾此有一毫自驕意諸婦惟事女紅不使預家政宗族裏閭以恩懷之各有差內外極嚴輿臺通傳不敢越堂限家畜兩馬一出則一爲之不食人以爲行義所感有家範二卷傳於世

贊曰史氏之言多有不足取信者濓少時嘗讀唐書世系表謂鄭白麟之後不傳私竊信之及觀司空圖滎陽記則曰白麟生師愼師愼生懷芬懷芬生鄑鄑生斌卿斌卿生唐靑州刺史庶庶生侍中徽徽生大理卿墉墉生鱐鱐生給事中謩謩生宣州觀察使回又觀鄭燮生遂安譜則曰回生弘弘生垣垣生倕倕生子襲子襲生扈扈生宋歙縣令凝道凝道生殿中侍禦史自牖自牖生祕閣校理安仁安仁生淮淮生照照生綺綺卽傳之所書者也其承傳次第灼灼可信如此惡覩其所謂不傳者哉考徵不廣而欲以一人之見聞定百載之是非難矣

○政事篇

嗚呼紀載之文其可少乎使數百年之間赫赫焉若前日事者非記之於文乎其有政事可書而不書遂至冺冺無聞者又非當時執筆者之過乎濓嘗從薦紳先生遊頗知浦陽事聞五代時其人多仕吳越錢氏有劉英黃子先者或爲其國尙書或爲其國統軍使錢氏納土之後又多仕於宋嘉佑元佑之間方資及其子揚逺連中進士第揚逺之事語在方鳯傳揚逺之子鑄字世範通判秀州贈奉直大夫鑄之子洙字宗魯歷知梅新二州洙之族子果字叔毅中龍興元年進士第通判臨安府果之弟梁字叔材亦舉進士不第以恩補官爲山陽尉趙不玷自睦來遷之後孫曾以文科奮者八人或爲令丞或爲簿若尉其名皆班班見於登科記中他如鄭端禮之知英徳府吳大同之爲淸逺軍節度推官則又在所不論凡此十餘人豈無以治能名者閱世未久𨿽或僅知其名氏而已不聞其行業之詳可勝嘆哉其知名氏者尙若是則其所不知者從可知矣自五代以來且若是則夫五代之前又可知已嗚呼政事於人大矣操厚倫惇俗之具執舒陽慘陰之柄禦賞善罰惡之權任出生入死之寄其在朝廷則四海被其澤其在一郡則一郡仰其賜其在一縣則一縣受其福茍得其人則上明下淳歌謡太平一或反是則流毒四境神怒民怨至有激成他變者其所系甚重且難也蓋如此人能以一善自效於官者豈可使之冺冺無聞乎縱曰往者之不可作寧不使來者之知勸乎嗚呼紀載之文其可少乎濓竊拳拳於此不可知者固已無如之何幸猶可以考見者輙不敢不書自楊琁至趙大訥凡十一人𨿽官有崇卑治有優劣其利吾民一也因盡錄之作政事篇第三

楊琁字機平髙祖父茂本河東人從光武徵伐爲威冦將軍封烏傷新陽鄕侯建武中就國傳封三世有罪國除因而家焉父扶字聖儀爲武源令遷交趾刺史有理能名兄喬爲尙書容儀偉麗數上言政事桓帝愛其才貎詔妻以公主喬固辭不聽遂閉口不食七日而死琁初舉孝亷靈帝時爲零陵太守是時蒼梧桂陽猾賊相聚攻郡縣賊眾多而琁力弱吏人憂恐琁乃特制馬車數十乘以排【去聲】蘘盛石灰於車上系布索於馬尾又爲兵車專彀弓弩克期會戰乃令馬車居前順風鼓灰賊不得視因以火燒布然馬驚奔突賊陣因使後車弓弩亂髮鉦鼓鳴震羣盜波駭破散追逐傷斬無數梟其渠帥郡境以淸荊州刺史趙凱誣奏琁實非身破賊而妄有其功琁與相章奏凱有黨助遂檻車徵琁防禁嚴宻無由自訟乃噬臂出血書衣爲章具陳破賊形勢又言凱所誣狀潛令親屬詣闕通之詔書原琁拜議郎凱反受誣人之罪琁三遷爲渤海太守所在有異政以事免後尙書令張溫特表薦之徵拜尙書僕射以病乞骸骨卒於家

張惇字伯仁縣人爲諸曁令海冦二百餘人剽鹵爲患悉平之轉重泉令民悅其化遷車騎大將軍

蔣邵字景倩縣人爲益陽令遷洪撫二州刺史攘虎卻蝗民蒙其惠轉交州刺史

傅柔字仲席縣人爲宣城令無爲而治謳謡載路遷鄂州刺史

贊曰洪遵撰東陽誌書揚扶在蔣邵張惇傅柔之後且言邵歷洪撫二州刺史轉交州惇遷車騎大將軍柔亦刺鄂州扶東漢中人也遵旣如此書則邵等又在扶之前無疑矣濓不謂然漢嘗置車騎將軍衛將軍左右前後皆位次上卿典京師兵衛則車騎固漢官也惇爲扶前人亦未可知若洪在兩漢時名爲章郡而撫之地隸焉鄂亦名爲江夏郡並無稱洪撫鄂三州者及隋平陳始皆置之而冠以今號則邵柔疑隋以後之人也遵曾不考之是果何耶浦陽未置縣時地屬烏傷扶自曾祖茂來遷考其所居處實今縣地故扶之墓猶在縣西北十五里扶之子孫不見有別居之文遵獨據舊經以扶隸浦陽以扶之子喬琁隸烏傷其又何耶濓皆不得不正之

傅雱其先世居汴父大理評事瑄始遷浦陽之感徳雱多膽略遇事奮發有爲與李綱宗澤遊建炎元年金兵始退黃濳善力主和議白上遣雱爲祈請使雱時階宣義郎乃特遷宣教郎以優異之未行朝論遣重臣以取信攺命周望爲通問使李綱爲上言今日之事正當枕戈嘗膽內修外攘使刑政修而中國彊則二帝不俟迎請而自歸不然𨿽冠蓋相望卑辭厚禮終恐無益今所遣使但當奉表兩宮致思慕之意而已上乃命綱艸二帝表付雱以行獻二帝衣各一襲且致書於尼堪雱與王倫俱畱軍中久之乃歸官至工部侍郎弟光字子溫爲諸王宮教授未幾退歸田裏方臘反縣民多托之爲亂任士安統兵至怒甚欲盡屠之光適與任厚往諫之曰亂者惟通化一鄕餘皆良民將軍奉朝廷命殺賊爾柰何延及無辜耶任悟如光言光之孫如松如川皆從太史呂祖謙學知名於時

黃仁環縣之上洛人以武悍爲閭裏雄方臘起睦州往往曹聚從賊仁環以能自歸得官受沿邊差遣建炎元年山賊何三五作亂仁環呼諸子謂曰吾受國恩恨無以爲報誓當以計禽賊乃與唐子容謀僞與賊合賊信不疑仁環謂其酋曰今欲破縣兩主首俱行誰守洞汝等畱此吾先破陣於是引眾鼓而東行十餘里至朱村分路口將覆賊乃詭分兩道出攻虛整部伍宻令子容等各揷竹葉爲標識與賊兩兩相夾部分旣定仁環大呼曰轉陣殺賊子容奮兵夾擊賊千餘人得脫者無數輩諸酋畱者仁環令諸子享於家酒酣用斧自後斫殺之初仁環有女嫁賊黨中或曰公報國固善如愛女何仁環曰吾恐事不就一女何惜至是竟爲所戮仁環官至訓武郎縣人感其徳立祠祀之

吳傅字淸叟縣之通化人傅自少無所好惟嗜讀書中宣和三年進士第歷官至監察禦史四持憲節亷明之聲甚著初州縣官遇賜燕有飲至夜分者傅奏不許見燭上從之

石範字宗卿其先由靑社來徙浦陽家素貴盛其大母杜氏有賢行以女歸寒士鄭剛中剛中後爲名臣人服其先見範天資頴茂從呂祖謙遊講索殊精切中紹熙元年進士第調奉化尉歳饑貧民將爲變範振之不誅一夫而定海冦爲害範設計捕殺之攺知麗水縣以丁繼母憂去遷知婺源縣縣有月樁錢二萬皆取之民民患之範建請蠲其十之二俄權通判袁州峒獠弄兵衡潭贑吉四州被禍尢酷袁當其衝人情凜凜範攝州事練軍旅閱民兵廣儲蓄博訪守禦之策威聲甚震峒獠不敢近轉通判泉州兼南外宗正丞卒年六十六範守正不撓或勸其謁權貴人美官可立至範謝曰吾儒者攺官爲縣亦固當爾何以僥幸爲卒不詣士論多之弟籌亦能文中嘉定十三年進士第官至吉州司理子武戩戡

贊曰古語有之人才必臨事乃見豈非然哉雱之使金也制詞甚褒之至有庶爾一言之合爲吾兩國之成之語則當時任寄之重可見矣雱亦奇男子哉傅以亷肅自將範以振凶禦冦自效要之皆良吏若仁環者區區一劍之雄耳其初未必不鈔掠爲人患亦復進之士君子之列何哉宥過錄善春秋之義也錄之斯進之𨿽然當賊气正銳之時使仁環不急挫其鋒則數萬生靈血污荒原矣

王萬字處一其先出於會稽唐之中世始遷烏傷之鳯林萬之祖起又自鳯林遷浦陽父約之遊淮間萬因生長濠州家甚貧而厲志於學凡三舉始中嘉定十六年進士第調和州教授遷浙西提舉司主管文字未閱月遭父喪端平元年除主管尙書戶部架閣文字轉國子學錄明年添差通判揚州以母老辭攺鎭江萬自少忠伉有大志究心當世急務極知邊防要害嘗爲書歷吿重臣大官論沿邊事宜則謂長淮千里中間無大山澤爲限擊首尾應正如常山蛇勢首當並兩淮惟一制閫之命是聽兩淮惟濠州居中濠之東爲盱眙爲楚以逹鹽城淮流深廣敵所難度濠之西爲安丰爲光以逹信陽淮流淺澀敵每掲厲以渉之法當調揚州北軍三千人自淮東搗虛常往來宿亳間使敵無意於東而我並力淮西淮西則又惟合肥居江淮南北之中法當建制置司合肥而以濠梁安丰光州爲臂以黃岡爲肘後緩急之助又必令荊襄毎候西兵東來輙尾之使淮襄之勢亦合而後規模可立也論用兵則謂當以五千人爲屯毎屯一將二長一大將一路又合一大將而並合於制置爲總統淮東可精兵三萬光黃可二萬東西夾擊而沿江制司會合肥兵共二萬以牽制其中行則結營陣止則依城壘行則賫漧糧止則就食州縣論屯田則謂當於新復州軍東則海邳所依者水之險西則唐鄧所依者山之險畫此則無地無田不耕而歸附新軍流落餘民亦有固志論守戍則謂戎司舊分地戍守殿步兵戍眞揚六合鎭江兵戍揚楚盱眙建康馬司兵戍滁濠定逺都統司兵戍廬和安丰以至池司兵戍舒蘄巢縣江司兵戍蘄黃浮光地勢皆順皆以統制部之出外而皆常有帥臣居內以本軍財賦葺營棚撫士卒備器械以故軍事常整辦遇警急則帥臣親統重兵以行比乃有以建康馬帥而知黃州者都統而知光州者以池司都統而在楚州以鎭江都統而在應天者將不知兵兵不屬將往往以本軍之財資他處之用以致營柵壊而莫修士卒貧而莫給器械鈍而莫繕宜與盡還舊制其它敷陳皆類此多者或累數千言文多不載三年授樞宻院編修官嘉熈元年兼權屯田郎官萬因輪對又言於上曰天命去畱原於君心陛下一一而思之凡惻然有觸於心而不安者皆心之未能同乎天者也天不在天而在陛下之心苟能天人合一永永勿替則天命在我矣其言尢爲精白未幾差知臺州萬至郡惟疏食獘衣終日坐公署事至立斷吏無所售多攺業散去民亦化之不復訟上下肅然丁歳祲萬盡力拯之民無饑死者往往感之但言萬名莫不舉手加額曰吾父母也才五月乞祠去三年遷屯田員外郎兼編修官轉尙右郎官尋兼崇政殿說書四年擢監察禦史首論刑部尙書史宅之故相之子昔嘗弄權不當復玷從班上命丞相再三諭旨迄不奉詔上不得已出宅之知平江府史嵩之自江上董師入相气象迫遽人心傾搖眾莫敢言萬又首論之會議相之事已決疏入除大理少卿萬卽日還常熟寓捨拜太常少卿辭差知寜國府辭召赴行在奏事出爲福建提點刑獄加直煥章閣四川宣諭司參議官皆辭俄乞休致詔特轉朝奉郎守太常少卿致仕卒年四十八及嵩之罷相人方交論其非上思萬先見親賜禦札謂萬立朝謇諤古之遺直爲郡亷平古之遺愛特贈集英殿修撰予錢五千緡田五百畆以贍給其家萬遇事敢言眾知其人豪毎咨問之當金初滅鄭淸之欲謀乘虛取河洛萬曰今朝廷勇於復境而怯於備邊莫若移勇於怯爲自治之規不然非萬所知也已而北兵壓境三邊震動其言果驗理宗下罪已之詔命中書舍人吳泳視艸萬謂泳曰用兵固失矣亦豈可遽示怯哉今邊民生意如發宜振厲奮發以興感人心泳如其言萬初與季衍遇衍勉萬從事朱熹四書之說久之有得於時習之語謂學莫先於言顧行言是而行違非言之僞也習未熟耳熟則言行一矣故終身言行相顧發於設施論諫忠懇剴切無所顧忌初官不受人薦生平不交權貴人絲毫不妄取或饋藥材甚丰萬力卻之至使人謝過萬不得已受一附子守臺時有故人來謁欲售錦裀贈之入白其母母曰不可此固汝當得終官物也或以萬之介潔其母教之有素云初謚議節惠後更忠惠所著書名時習編有易書詩論語孟子中庸太極圖說及其它奏札論天下事者凡十卷子庭字徳揚受知賈似道官終大理寺丞

贊曰人之欲猶夫疾也聖賢之書猶夫藥也以藥治疾則疾瘳而體順以聖賢之書克欲則欲去而理明自然之勢也世顧玩之以爲辭章之助𨿽日誦五車亦何補身心哉萬自聞季衍讀四書之一言潛思精索反以自治故其律己則義利截然表裏不欺牧小民則忠厚粹和不事威斷人自感服居言官則不畏權姦擊之愈力言或弗行掛冠徑去嗚呼是可謂善讀者矣當時賢士交口稱譽或謂其如白圭振鷺玉尺冰壺或謂其振荒如朱熹先見如蘇洵呂獻可無實功者能之乎嗚呼是足以貽不朽矣視彼抽祕思騁妍辭而與庸人孺子同一澌盡者竟何爲哉竟何爲哉

吳直方字行可其先毗陵人一遷於鄱再遷於睦三遷浦陽之新田唐幹寧初有名公養者又遷縣西吳溪上至直方十五世直方年七歳母亡十歳大父蕃又亡獨與其父寶居豪家利其弱時侵苦之直方𨿽在童子中常發憤自厲必欲伸己志乃已稍長出遊浙東西習刑法於帥府及行中書復北走京師無他親朋童禦一身在逆旅中凡三十六年困苦艱難無不備歷或勸其南歸直方曰生爲寄死爲棄等一死耳何分冀北與江南乎其志愈壯不少折後用薦者以說書事明宗於潛邸會明宗出鎭北藩復罷去尋爲上都路學正欲上又爲代者所先遂主畱守曼濟臺家教其子托克托及額森特穆爾元統二年托克托爲禦史中丞以直方嘗事先朝奏爲江浙等處儒學提舉中書攺授副提舉未上禦史臺又攺授廣東亷訪司承發架閣兼照磨轉中政院架閣管勾俄升長史重紀至元末廟堂用事者專權肆虐人情震栗上與近臣謀罷其政柄更新庶務直方實恊贊之上念其功召至便殿賜以黃金系帶超授集賢直學士轉侍講學士尋又升學士時托克托爲右丞相國有大政令多咨直方然後行直方毎引古義告之民被其賜者甚眾未幾上章乞骸骨以大學士榮祿大夫致仕食俸賜終身至正中監察禦史劾直方躐進官階奪其誥命除名爲民他禦史辧其誣復之直方深沈有謀人莫測其喜慍夷險一致可屬以天下大事縱羣言沸騰不少動爲人謙下待人恆如布衣時受一飯之恩必思報之人以是稱焉子萊志道萊別有傳

趙大訥一名良勝字敬叔縣人周恭肅王元儼之十世孫也起家譯曹掾調泉州錄事大盜起寧都泉之無賴男子嘯眾應之遂謀來攻城大訥作柵以禦其衝盜爲引去遷興化錄事轉龍溪尹俗尙鬼壘石作祠以奉紫衣神黠民將爲姦利必牲犬以祭大訥投神江中移石以修孔子廟庭縣多山畬洞獠官稍侵之輙弄兵暴掠至煩大將出屯經年不解大訥調禦得其術服從如良民邑大姓怙勢殺人郡守受其財出之大訥抱案詣府歷指其姦守怒陰中以他罪大訥略無所懾攺永春以丁父憂去復攺侯官未終喪不赴俄遷永嘉永嘉計口賦鹽民以爲病大訥建請令富商轉售之瑞安猾吏僞爲官書誣平民盜販民自殺者三人府下大訥訊之大訥徙之臨汀州城枕大江水暴岸善崩大訥列植巨木先以萁芒殺浪勢然後實土以石甃之岸凡數千尺得不壊除溫臺等處海運千戶遭母喪攺知永新州州民素豪勢出守吏上聞大訥至皆畏服不敢吐气民以死狀聞官去按之卒史千餘人從行民皆逃匿數里無煙火大訥與一二吏出田裏晏然鵠湖羅陂皆羣盜淵藪時出爲過客患大訥用奇計剪其渠魁餘黨奔散鄕飲酒之禮久廢大訥講而行之賓主就位獻酬有節揖拜有容觀者嘆恱在官二年告老解印綬而歸時至正八年夏六月也大訥性剛直不憚大吏屢典劇縣皆有能聲卒胥無敢出鄕宿猾元豪亦相告逺遁數平反寃獄民爲立生祠或以事如逺鄕父老攜子弟聚觀曰此趙侯也其爲人愛慕如此大訥同時有金徳潤君澤者亦縣人由湖南亷訪司掾歷官至嘉興推官亦以政事稱其果毅有爲議者謂不如大訥云

贊曰丈夫之以功名自見者豈必藉祖父之勢哉藉祖父之勢而成者世豈無之終不足謂之丈夫必也奮自布衣卓然有立小或作州牧大或聞國政使徳澤簡在人心聲聞流於後世然後始無媿於斯名善矣哉吳趙之爲何其近是耶𨿽然均名爲人均生是邦均食粟衣帛而有能有不能焉稍知自厲者可以惕然而省矣

浦陽人物記卷上

●欽定四庫全書

浦陽人物記卷下

﹝明﹞宋濂撰

○文學篇

文學之事自古及今以之自任者眾矣然當以聖人之文爲宗文之立言簡奇莫如易又莫如春秋序事精嚴莫如儀禮又莫如檀弓又莫如書書之中又莫如禹貢又莫如顧命論議浩浩而不見其涯又莫如易之大傳陳情托物莫如詩詩之中反復詠嘆又莫如國風鋪張王政又莫如二雅推美盛徳又莫如三頌有闔有開有變有化脈絡之流通首尾之相應莫如中庸又莫如孟子孟子之中又莫如養气好辧等章嗚呼濂之所言者略爾以其所言推其所不言蓋可知矣人能致力於斯得之深者固與天地相始終得其淺者亦能震蕩翕張與諸子較所長於一世𨿽然此特論爲文之體然耳若原其本則未也其本者何也天地之間至大至剛而吾藉之以生者非气也耶必能養之而後道明道明而後气充气充而後文雄文雄而後追配乎聖經不若是不足謂之文也何也文之所存道之所存也文不系道不作焉可也苟系於道則萬世在前不謂其久吾不言焉言則與之合也萬世在後不謂其逺吾不言焉言則與之合也是故無小無大無外無內無古無今非文不足以宣非文不足以行非文不足以傳其可以無本而致之哉浦陽𨿽小邑自宋以來以文知名者甚眾大抵據經爲本有足貴者故濓悉傳其人而僭誦所聞於其首作文學篇第四

於房縣人其先自河內來遷父暠有學行尢長於文辭會五季之亂抗志不仕以布衣終後以房貴贈大理寺丞房爲文有父風而精簡過之逺邇學徒咸從之遊中嘉佑四年進士第官至尙書屯田貟外郎通判應天府南京畱守司兄立壁皆舉進士於鄕弟淸穆去爲浮屠亦以文鳴諸子世封正封亦舉進士世封能暗記六經三史正封尢以愽洽自負每兄弟論辧旁引曲證各歷誦全文一字不遺人號爲雙璧初世封善屬文項刻數千言縱橫變通無不如意自以爲所向無敵及同正封見歐陽修修不然之世封慚修因授以爲文之道世封之學於是益進晚乃著易書詩傳四十卷正封著春秋三傳是非說二十卷正封善正書酷類顏眞卿世多傳之有方蒙者嘗受學世封輯其家三世能文者七人號七星集云

贊曰於房論文有曰陽開陰闔俯仰變化出無入有其妙若神何其言之善也蓋文主於變變而無迹之可尋則神矣司馬遷班固韓愈之徒號爲文章家其果能易此言哉宜其三世以文名也濓竊慕之歷求其文而不可多得近過左溪山見房之子正封所書碑字勢雄拔如蛟螭虎豹盤拏後先慨然想見其爲人登髙遐望精神爲之飛動嗚呼數百載之下能令人思之不置者必有以也夫

朱臨其先家吳興五季避亂遷浦陽臨少頴悟從安定胡瑗遊瑗以明體適用之學教東南人士或治經或治事各有條法長樂劉彛授周禮又兼習水利臨乃授春秋瑗嘗著春秋辧要惟臨得之爲精臨晚年好唐陸淳學淳之師啖助趙匡嘗會三傳而取舎之淳遂總其說爲纂例辧疑二書臨謂孔子沒千有餘年說春秋者皆膠於偏見無有出淳書之右者𨿽董仲舒爲兩漢通經第一然猶拘於谷梁不克別白餘可知也其所學蓋卓卓有所見如此臨初以丞相呂公著薦入官歷宣徳郎守光祿寺丞以著作佐郎致仕後以子貴贈正議大夫所著春秋說二百餘萹他詩文又別有集藏於家

贊曰天聖慶曆間縣之能文章者惟於房父子爲盛優於經學則臨一人而已臨之所傳有淵源意其所著必有大異人者今皆亡之惜哉濂幼時尙見臨所受嘉佑告身於吳明孫家明孫蓋朱氏外孫其亡亦已久今又不知何如也斯文存亡尙往往類是豈沈酣聲利者爲可恆也哉

錢遹字徳循縣之通化人世隱於農遹自少彊敏記問過人中熈寕九年進士第調洪州推官守將王詔由樞府出威重異常他僚屬不敢仰視會有疑獄遹正色爭辧至怒罵不少奪後卒如遹議轉信州歷常眞二州燕衛王宮三教授通判越州吏挾守爲姦畱難訟者常百數遹攝府事才二日獄爲一空及後爲守姦吏望風遁去除校書郎徽宗立擢殿中侍禦史中丞丰稷論其回邪不可以任風憲不報稷復言必用遹則願罷臣乃攺提舉湖北常平夔峽轉運判官遹興利除害發擿姦伏風采凜然人畏之如神明崇寧元年召爲都官員外郎復執法殿中劾曾布援元佑姦黨擠紹聖忠賢布去遷侍禦史閱兩月進中丞首乞治元符末大臣乞復孟後而廢劉後事韓忠彥曾布李淸臣黃履及議者曾肇丰稷陳瓘龔夬皆坐貶遂與殿中侍禦史石豫左膚言元佑皇后得罪先朝昭告宗廟天下莫不知哲宗上賓太母聽政當國大臣盡變亂紹聖之事以逞私欲因一布衣何大正狂言復還廢後位號當時物議固已洶洶乃至疏逖小臣詣闕上書忠義激切則天下公議從可知矣今朝廷旣已貶削忠彥等及追禠大正誤恩則元佑皇后義非所安孔子曰必也正名乎名不正則言不順夫在先朝則曰廢後今日則謂之元佑皇后於名爲不正先朝廢而陛下復於事爲不順考之典禮則古昔所無稽之本朝則故實未有詢之師言則大以爲不然況旣爲先朝所廢則宗廟祭告歲時薦饗人事有嫌疑之迹神靈萌厭斁之心萬世之後配祔將安所施宜蚤正厥事斷以大義無牽於流俗非正之論以累聖朝明日又言典禮所在實朝廷治亂之所系𨿽人主之尊不得而擅又況區區臣下敢輕變易者哉元佑皇后得罪先朝廢處瑤華制詔一頒天下無間然者矣並後匹嫡春秋譏之豈宜明盛之朝而循衰世非禮之事於是尙書右僕射京門下侍郎將中書侍郎益尙書左丞挺之右丞商英言元佑皇后再復位號考之典禮將來宗廟不可從享陵寢不可配祔揆諸禮制皆所未安請如紹聖三年九月詔旨後由是復廢豫遹遂言元符皇后名位未正乃冊爲崇恩太后遹章所言小臣上書者昌州推官馮澥也其書以爲先帝旣終則後無單立之義稽之逆順陛下無立嫂之禮要之始終皇太后亦不得伸慈婦之恩𨿽已遂之事難復之失然感悟追正何有不可澥由是得召對除鴻臚主簿蔡京謀取靑唐遹助成其議會籍元佑黨遹以爲多漏略給事中劉逵駁之左轉戶部侍郎二年遷工部尙書兼侍讀三年以樞宻直學士知潁昌府未行言者疏其罪黜知滁州四年徙宣州五年稍復直學士召還工部舉馮澥自代謂澥趣操端勁古人與稽嘗建眀典禮忠義凜凜薦紳嘆服言者又疏其罪以待制知秀州中書舎人侯綬封還之又奪待制久之除集賢殿修撰知越州卽提舉江州太平觀大觀二年會行八寶赦復修撰俄除顯謨閣待制以疾請致仕四年起爲顯謨閣直學士政和三年攺述古殿皆領宮祠遹家居十餘年無益之事不爲惟築三大湖以利鄕民民深徳之宣和二年方臘陷婺遹走蘭溪靈泉寺爲盜所刺年七十二盜平州以聞有旨贈五官至太中大夫與遺表致仕恩澤賜銀絹三百匹兩遹無所不學晚尢深於曆書爲文章眀白簡切自成一家學者從之多爲名儒所著有遺文八十卷藏於家子楚材楚翁皆承務郎孫億年字伯壽宣和七年以祖蔭入官乾道二年以右朝請大夫致仕五年落致仕除利州路提點刑獄不果上淳熈十一年轉朝議大夫卒有詩號雲巢集云

贊曰四朝史有云瑤華失位而復也太母實詔之姑有還婦之文母有攺子之道播之天下合於至公誠哉是言也遹在當時孰謂其不知此理耶其意蓋有所循焉爾執禮銘遹之墓嘆其剛方少圓死生負謗其厚於揚善者哉

何敏中字符功世家太末其逺祖延壽始來遷浦陽敏中自少學易恐飲酒廢事終其身弗禦與梅執禮交甚洽每有疑難相與論定之郡縣察其賢將以八行爲遺逸薦辭敏中素仁厚遊太學時同舎生方立卒敏中鬻行槖持其喪歸鄰州冦起將壓境敏中攜家避山中比鄰從者以百數道遇擁刃來者眾相頋泣且死敏中出告其酋酋大呼曰此浦江何公也吾昔爲尉所縛藉公一言而免是嘗有恩於我者不可害不可害卽命兵護出之

朱有聞字子益縣人幼孤長能刻苦爲學夏不避蚊冬不擁鑪久之悉通諸家書作文尙質實有理致好飲酒視富貴無所屈縣令丞而下欲見之不能得同郡呂祖謙名重一時知其有守而多聞訪之逆旅中再以書速之止修報謝亦竟不行祖謙愈重焉淳熈十六年卒年六十五子羣字穎叔遊太學有聲中紹熈四年進士第贊曰揚雄有言曰君子純終領聞蠢迪撿押如敏中有聞二人是已議者以立傳之法必闗大勸懲則書若二人者陸陸爾庸庸爾何必累簡編哉濂曰不然世之人掊克自恣剝膚及髓苟臨患難人將甘心焉如盜感敏中之恩庇百人而不殺者有之乎奔走州邑奴事上官望塵亟拜掃門求通惟恐不能一見如縣令丞欲謁有聞而不可得者又有之乎時非三代人有小善必取曽謂二人之行而可遺之乎激而書之知者當識之也

倪朴字文卿唐戶部侍郎若水之後也若水居恆州唐末之亂子孫南遷江浙間五代時有名盈者又自吳興遷浦陽之石陵世爲農至朴曽祖展始以貲雄於鄕初衢婺嘗輸丁身錢相傳仁宗時永康胡則爲奏免崇寧間欲復算之適部使者行郡展持則像拜使者於馬前歷訴其非便使者上其事復獲免祖子從性好施田旱及半悉捐與種家然又多奇謀建炎初山賊作亂逺近震動縣令丞揖子從問計子從爲之籌劃使其子統民兵爲前導賊皆敗走民兵別部有貪功擒至百餘人者縣令例縛之將斬以徇子從聞之急白令曰此輩豈皆賊哉不如勿殺使自新賊不足定也令悟頓足曰微公言幾敗吾事悉縱之事果帖帖朴豪雋不覊喜舞劍談兵棄其無用之學必欲見之於事功紹興間聞廟堂謀遣將掃淸河洛喜曰依日月乘風雲以佐天誅此其時矣乃艸書數千言歷陳徵討大計精忠感激有古作者風鄭伯熊見之連吐舌曰男子男子𨿽以無階不得上進而朴志益堅且以天下山川險阻戶口多寡用兵者所當知乃徧考羣書成輿地會元志四十卷又合古今夷夏繪爲一圖張之屋壁手指心計何地可戰何城可守猶幸一用其能晚𨿽知不用復著鑑轍錄五卷以痛國家禦侮用策之失惓惓猶前志也朴好使气與人多不合年四十七尙未娶當時人亦鮮有知朴者獨永康陳亮敬焉淳熈中與知縣趙汝鉞有隙鄕人樓益恭遂以豪俠中之徙家筠州會赦東歸朴於書過眼不再覽辧駁甚精嘗言吳越受梁封爵未嘗稱帝其攺元寶大實當梁亡之後且取觀音院鐘刻爲證以破五代史之疑論者服之朴之友吳克己字復之縣之鶴塘人窮經愽古尢邃於易旁通釋氏書多有著述朴嘗評其文汪洋恢怪如崩崖翻浪使人畏且驚又翫之而不忍去竟不知爲何等語蓋克己多談內典故朴頗譏之

贊曰宋自宣和之後國勢不振金人乘釁長驅而入破陷太原侵軼眞定攻搗汴京以致天子蒙塵生民暴骨當時臣僚謂宜枕戈待旦不共戴天以洗刷國恥以克復土疆乃復割地議和頓首請命忠義之士𨿽欲有爲每擯斥不用卒致淪亡而莫之救哀哉朴以一布衣之微非有爵號之榮祿賜之厚乃能赤心憂國吐其耿耿直欲叩帝閽上之𨿽其書不能進其視賈廷佐之二疏陳亮之三書俊快朗烈照耀後先如朴者豈非人傑也哉使朝廷用之未必不能立奇勲柰何姦惡秉軸有志之士不獲泄其忠憤之气推是言之亦不獨人謀之不臧也嗚呼王業終至偏安父讎終至不報必當有任是責者幸朴書猶存百世之下非惟使英雄灑淚肉食者聞之亦或知勸哉

方鳳一名景山字韶父其先出唐玄英處士幹幹曾孫傅字輔卿始自睦來遷浦陽仙華山傅生招招生文遇文遇生資字逢原中嘉佑八年進士第歷官知眞州未上卒贈金紫光祿大夫資生揚逺字遐舉疏雋慷慨以文章震耀一時亦中元佑三年進士第以吏部侍郎出爲河北轉運使有能名上屢降詔寵諭之歿贈太中大夫揚逺至鳳凡七世鳳有異材常出遊杭都盡交海內知名士將作監丞方洪奇其文以族子任試國子監舉上禮部不中第主合門舎人王斌家教其二子大小登斌與丞相陳宜中爲親晜弟鳳因得見宜中三以策告宜中𨿽不能聽將奏補爲初品官旣而宜中走海南事遂寢後以特恩授容州文學未幾宋亡鳳自是無仕志益肆爲汗澷遊北出金陵京口南過東甌海上類皆悼天塹不守翠華無從顧盻徘徊老淚如霰一日復遊杭有人自海上來見鳳伏地泣起相抱持鳳問故則曰予大登也自從陳丞相乞師南海不得還遂爲暹國臣暹蓋古者文單盤越屬國泛大海至泉南始達岸今爲其奉使上國重過丞相故府無一人一馬可識不意復得見先生也言訖泣下鳳亦泣因欲俱行人勸止之鳳善詩通毛鄭二家言晚遂一發於詠歌音調淒涼深於古今之感臨沒猶屬其子樗題其旌曰容州示不忘也宋季文獘鳳頗厭之嘗謂學者曰文章必眞實中正方可傳他則腐爛漫漶當與東華塵土俱盡已而言果驗性不喜佛老讀唐傅奕傅壯其爲人自摭奕後辟異教者數十事以擬髙識篇題之曰正人心書尙未完他所著詩三千餘篇曰存雅堂槀樗字壽父亦精於詩無愧於鳳云

贊曰世言杜甫一飯不忘君今考其詩信然鳳𨿽至老但語及勝國事必仰視霄漢淒然泣下故其詩亦危苦悲傷其殆有得於甫者非耶鳳嘗與閩人謝翶括人吳思齊爲友思齊則陳亮外曽孫翶則文天祥客也皆工詩皆客浦陽浦陽之詩爲之一變思齊以父任入官爲嘉興丞宋亡麻衣繩屨退隱深山中翶𨿽布衣尢忠憤欝欝或披髮徉狂行嘯於野或登釣臺慟哭以酹天祥酹已復作楚歌以招其魂皆可謂气節不羣之士而獨與鳳善豈易所謂同聲相應者耶

黃景昌字淸逺一字明逺縣之靈泉人其先與太史公庭堅同所自出四歲入小學十二歲能屬文長從方鳳吳思齊謝翶遊益通五經諸子詩賦百家之言尢篤意書春秋學之四十年不倦三傳異說學者不知所從景昌據經爲斷各采其長有不合者痛辭辟之不少恕作春秋舉傳論巴川陽恪著夏時考正言三代悉用夏時不攺月數景昌以左氏縱不與孔子同時亦當近在孔子後其言當不誣作周正如傳考建安蔡沈集眾說爲書傳世無敢議其非景昌獨疏其倍師說者數十百條作蔡氏傳正誤古今詩體制𨿽相襲而音節則殊近代以此名家者亦罕知其說景昌以古人論詩主於聲今人論詩主於辭聲則動合律呂可以被之金石管弦辭則文而已矣乃集漢魏以來諸詩各論其時代而甄別之作古詩考景昌善持論出入經史衮衮不窮如議法之吏反復推鞫其人辭不服不止故其所言皆綽有理致他著述尙多不能備陳景昌年旣耄猶執筆刪述不已或勸其休景昌曰吾豈不知老之宜佚哉恐一旦卽死無以藉手見古人耳晚自號田居子述田間古調辭九章賓客至輙揭甕取酒共飲酒酣取辭歌之以筴擊幾爲節音韻激烈聞者自失不知世上有貴富也景昌事親孝親沒哀泣至終喪遇孤姊甚戀戀懷鄕人有恩重紀至元二年卒年七十六

贊曰縣之立言之士名不著者三人宋元佑紹聖間有朱恮者師黃山薛大觀大觀得平陽孫復春秋之學恮悉傳之嘗著春秋羣疑辧若干捲宋季有蔡慶宋光逺者以春秋舉於鄕後以恩補官至武進丞亦著春秋集解若干捲有陳訥升之者通周易得先儒未發之祕亦著河圖易象本義八卷今皆散佚無存或僅存人亦鮮知之者竊意事功之實行難亡語言之空文易泯故致是爾然則世之傳者亦何往而非空文哉必系其學之醇疵醇則習之者多疵則傳之者少也嗚呼信如是說古之荒誕不經之文縱橫捭闔之術可謂極疵矣至今熟在人口者又何其多耶是蓋有不可曉者意亦有幸不幸存焉幸不幸天也天則非人之所知矣𨿽然人眾者勝天文之得傳與否實系乎後之人天何預哉今觀景昌所著之書亦將散佚無存矣濂爲此懼故得而備論之

栁貫字道傳其先居河東宋建炎中七世祖鑄始從趙鼎自解遷杭鑄子森又自杭遷浦陽烏蜀山父金字時聲擢咸淳三年右科進士第爲髙郵令宋季城竇山民倡亂火金所居官同金捕斬之金惻然曰此豈其本心哉第爲饑寒所驅爾乃白戮其魁余悉縱不問眾感金造室廬還之道傳幼有異質頴悟過人受經於蘭溪金履祥學文於方鳳吳思齊謝翶自經史百氏兵刑律曆數術方技異教外書靡所不通作爲文章涵肆演迆舂容紆餘人多傳誦之大徳四年道傳年三十一始用察舉爲江山縣學敎諭遷昌國州學正轉湖廣等處儒學副提舉未上延佑六年攺國子助教升慱士前後在弟子列者千餘人業成而仕後多知名擢太常愽士時方承平稽古禮文之事次第並舉遇有所設施必俟道傳論定柄國大臣欲以其祖配食孔子廟眾莫敢忤道傳毅然卻之有神降於洺長吏列上禮部乞加封號道傳謂神姦鼓民不治將亂宜下所部禁之禮部如其言沅州貢包茅茅輕舟易溺道傳請附他貢物以輸監察禦史馬祖常薦其材可任風憲章再上不報泰定三年出提舉江西等處儒學新龍興郡庠復東湖書院侵田聘名儒爲學者師士風大振他書院未籍於官者亡慮數十舊設主領以司出內多行貨求檄至則幹沒爲姦道傳禁勿設分隸學官吏循舊比以例捲進歲爲米八十石道傳斥去之南康倉吏坐飛糧株連逮系者百餘人省憲二府檄道傳訊其獄鉤擿隠伏所平反甚眾至正元年召爲翰林待制兼國史院編修官到官僅七閱月以疾卒年七十三館閣之士多至灑泣者道傳局度凝定燕居黙坐端嚴若神卽之如入春風中久與之處未嘗見疾言遽色𨿽有桀驁者瞻其徳容莫不气奪而意消孝友本乎天性弟實出爲人後遇之有恩不翅在家者生平以奬進人材爲巳任人有一善諄諄稱舉惟恐不聞天歷以來與崇仁虞集丰城揭徯斯義烏黃溍齊名天下人髙之號之曰四先生善楷法工篆籕妙處不讓李陽冰兼能鑑定古彛器書畫而別其眞贗所著書有文集二十卷別集二十卷字系二卷近思錄廣輯三卷金石竹帛遺文若干卷子卣同因孫頴穆頴以蔭入官調永丰尉

贊曰浦江壤地𨿽不越一百里仙華山拔地而起奇形佹觀如旌旗如寶蓮華如鐵馬臨闗而大江之水又如白虹蜿蜒斜絡乎其前實天地間秀絕之地也故人生其中多以文學知名𨿽去家他縣者子孫亦以文顯如黃侍講晉卿其先亦縣人至名琳者始遷烏傷琳之先墓今猶在仙華山南豈堪輿家風气之說實有所憑耶抑適然也

吳萊字立夫年四歳其母盛氏口授孝經論語及谷梁傳隨能成誦七歲能賦詩族父幼敏家素多書立夫每私取讀之幼敏從傍竊窺乃班固漢書也乃指谷永杜鄴傳謂曰汝竊觀吾家書能誦此當貸汝罰立夫瑯然誦之至終篇不遺一字幼敏以爲偶熟此第三易他編皆如初因盡出所有書使讀之方鳳時寓幼敏家見而嘆曰明敏如吳菜𨿽汝南應世叔不是過也悉以其學授焉立夫自是該貫古今無所不考年未冠撰論倭千七百言論議俊爽識者謂有秦漢風延佑七年立夫年二十四以春秋舉上禮部尋以所言不合於有司退歸松山中益窮諸經之說用功旣深所造愈精間有論著絕出於庸常數等翻閱子書百餘家辧其正邪駁其僞眞援據皆的切可傳四方學者一時多師之重紀至元三年監察禦史許紹祖以茂材薦調長薌書院山長未上卒年四十四初立夫好遊嘗東出齊魯北抵燕趙每遇中原奇絕處及昔人歌舞戰鬭之地輙慷慨髙歌呼酒自慰頗謂有司馬子長遺風及還江南復遊海東洲歷蛟門峽過小白華山登盤陀石見曉日初出海波盡紅瞪然長視思欲起安期羨門而與之遊由是襟懷益疏朗文章益雄宕有奇气嘗謂人曰胸中無三萬卷書眼中無天下奇山川未必能文縱能亦兒女語耳立夫精識絕倫自秦漢至於近代但舉只簡片削必能別其爲何代人所作或怪而問之立夫曰辭气音調世有不同人自不深察耳工詩賦尢善論文嘗言作文如用兵兵法有正有奇正是法度要部伍分明奇是不爲法度所縛舉眼之頃千變萬化坐作進退擊刺一時俱起及其欲止什自歸什伍自歸伍元不曾亂聞者服之晚自號曰深褭山道人人因稱之曰深褭先生所著書有尙書標說六卷春秋世變圖二卷春秋傳授譜一卷古職方錄八卷孟子弟子列傳二卷楚漢正聲二卷樂府類編若干捲唐律刪要若干卷詩文六十卷他如詩傳科條春秋經說胡氏傳考誤未完子士諤士謐士諤金華縣學教諭

贊曰濓嘗受學於立夫問其作文之法則謂有篇聫欲其脈絡貫通有叚聫欲其奇耦疊生有句聨欲其長短合節有字聨欲其賓主對待又問其作賦之法則謂有音法欲其倡和闔辟有韻法欲其淸濁諧協有辭法欲其呼吸相應有章法欲其布置謹嚴總而言之皆不越生承還三者而已然而字有不齊體亦不一須必隨其類而附之不使玉瓉與瓦缶並陳斯爲得之此又在乎三者之外而非精擇不能到也顧言猶在耳而恨學之未能因志諸傳末以謹其傳焉

○貞節篇

詩曰無非無儀惟酒食是議釋之者曰有非非婦人也有善亦非婦人也惟議夫酒食而已蓋婦人之行不出閨門在無事之時尙不欲以善自聞況當哀苦之餘稱之曰未亡人而頋以是自衒歟君子之論每欲先之而不敢後者豈非憫其志之確而不少變歟抑將假是以勵其不能者歟世之材士大夫習爼豆攻詩書坐而堯言行而舜趨其自負誠不在古人後一旦受人家國之寄輙懷二心者有之矣況區區一女子所事不過織紝中饋之間反能守死自誓如秋霜烈日不可狎玩又可得而少之歟是故楚之貞姬梁之髙行漢之桓嫠皆登於彤管之書者殆以是歟𨿽然貞節之昭風俗之偸也使當比屋可封之時果孰名其爲貞婦貞婦之得名蓋以世之不貞者眾也濓又豈得不爲衰俗一嘅也歟浦陽舊志無及貞節之事者濂今得二人焉作貞節篇第五

何道融字處和紹興諸曁人善讀書鼓琴年十九歸縣人淩楠歸一年而楠亡遺腹產一子曰堅道融誓不再適惟晝夜教堅以學俾從陳亮遊及堅能與薦書以姓名自見於諸君子間喜曰吾之不死待汝者欲持以見汝父於地下耳汝益勉之堅後以學聞紹熈元年卒年五十一

倪宜弟縣之興賢人年二十爲同裏戴銘妻三十而銘亡生二子泳洽甚幼銘家故貧宜弟上無所依下無所托米鹽日以不給乃飲泣就絲枲夜分燈屢涸猶煢煢在機杼間歷三十年始能塟舅姑父母及夫之喪教其子成人又二十一年乃終至治中部使者行縣鄕老白宜弟之行當得旌門閭使者命縣上其事會有沮之者不行

贊曰婦人以貞節名謂之不幸而尙欲邀旌寵乎旌寵朝廷事也浦陽人物記卷下

●欽定四庫全書

浦陽人物記附錄

○宋進士題名

嘉佑四年劉輝榜

於房

嘉佑八年許將榜

方資

熙寧九年徐鐸榜

錢遹

元佑三年李常寧榜

方揚逺

崇寧五年蔡薿榜

嚴裕梅執禮

大觀三年賈安宅榜

吳徳輿

宣和三年何渙榜

吳傳

紹興二十一年趙逵榜

朱紱

隆興元年木待問榜

方果黃度

淳熙二年詹騤榜

繆友臯

紹熙元年餘復榜

石範

紹熙四年陳亮榜

朱羣

嘉定元年鄭自成榜

王望之

嘉定七年袁甫榜

石璞

嘉定十三年劉渭榜

石籌

嘉定十六年蔣重珍榜

王萬

嘉熙二年周坦榜

蔣厚

淳佑四年畱夢炎榜

趙崇袍

淳佑七年張淵微榜

毛洪趙汝沓

方策

淳佑十年方逢辰榜

樓斌【武舉】

寶佑元年姚勉榜

趙汝祥張夢弼【武舉】

景定三年方山京榜

蔣思趙崇■﹝礻賀﹞

咸淳元年阮登炳榜

趙汝僊趙崇崍

趙崇滼陳應酉【武舉】

咸淳三年武學釋褐

栁金

咸淳六年武學釋褐

陳文豹金�臣

王應午

咸淳十年王龍澤榜

趙必霢

浦陽人物記附錄

●浦陽人物記後序

浦陽人物載於鄱陽洪氏郡誌者不過蔣邵張惇傅柔揚扶陳太竭何千齡六人而已邑之儒先朱氏因之以撰縣誌別出新意析爲四門會稽李知退爲縣有善政隸遺愛傳太竭千齡錢遹梅執禮隸孝節傳卲惇柔扶及吳傅王萬隸名徳傳寶掌祖登玄朗靈黙隸髙僧傳比舊增多九人通爲一十五人三山謝氏最後出獨取執禮及萬益以梅溶倪朴作浦汭先民傳金華宋景濓氏讀而非之謂洪氏紀載旣甚簡略又不宜失時代後先朱氏亦不宜以會稽之人參於浦陽善附之臣入於名節龎辭幻學之流儕於士類謝氏取舎謹嚴𨿽或差彊人意亦不宜引枝蔓浮辭而於事實反多遺闕於是潛精積思稽采史傳旁求諸儒之所記錄上下數百年間一善不遺先之以忠義孝友次之以政事文學貞節合二十九人區分類聚勒成一家之言號之曰人物記其文奮迅而感嘅微婉而精深有類歐陽文忠公五代史記之作非抱良史材者能之乎蓋景濂氏自幼以絕人之資無書不讀比其長也又得栁待制道傳黃侍講晉卿吳山長立夫三先生爲之師故其撰述往往筆埶煒煌如此嗟夫浦陽之爲縣不攺於前而昔之人物若希闊寂寥今則昭著赫奕與通都大邑相抗者庸非景濂氏振厲之功歟向使景濂氏不亟爲之更歷百餘年顯者固若無害而弗顯者不隨世而磨滅幾希矣或者則曰維桑與梓必恭敬止桑梓且然況鄕之先達乎景濂氏之作善則善矣而微寘品評於其間無乃不可乎曰非是之謂也文之所貴者在據事直書而是非善惡自見今景濂氏所述況又多紀善之辭吾見其扶植綱常者至矣何名爲品評哉濤也不敏嘗與景濂氏師事三先生竊有同門之好頗獲窺其述作之意故敢忘鄙陋而序之末簡且以解或者之疑焉景濂氏名濂其先居京兆宋憲自唐武徳中移吳興十四傳至榮字體仁周廣順中又移義烏之根溪榮之子甫甫之子訓訓之子帳帳之子祥祥之子阜阜之子偘偘之子柏宋嘉定初又移金華之潛溪距根溪蓋三里柏之子溥徳溥徳之子守富守富之子朝朝之子卽景濂氏也國朝至正十年三月又移浦江感徳鄕之靑蘿山山去孝門橋不百步稱人之善必當本其家世故復疏此以附見云至正十年八月旣望經筵檢討權參贊官浦江鄭濤書於京師湛露坊中

浦陽人物記後序

●浦陽人物記跋

此書始立稾而廉侯景淵遽取刋布故其中抵牾者多今略補定五十餘處視舊行爲稍勝然微瑕尙眾以不涉於大義也寘之至正十三年九月望日濓記浦陽人物記跋

