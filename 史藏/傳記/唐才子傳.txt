

唐才子傳元辛文房●卷一魏帝著《論》﹐稱「文章經國之大業﹐不朽之盛事﹐年壽有時而盡﹐未若文章之無窮」。詩﹐文而音者也。唐興尙文﹐衣冠兼化﹐無慮不可勝計。擅美於詩﹐當復千家。歲月苒苒﹐遷逝淪落﹐亦且多矣。況乃浮沈畏途﹐黽勉卑宦﹐存沒相半﹐不亦難乎﹗崇事奕葉﹐苦思積年﹐心神遊穹厚之倪﹐耳目及晏曠之際﹐幸成著述﹐更或凋零﹐兵火相仍﹐名逮於此﹐談何容易哉﹗夫詩﹐所以動天地﹐感鬼神﹐厚人倫﹐移風俗也。發乎其情﹐止乎禮義﹐非苟尙辭而已。溯尋其來﹐國風﹑雅﹑頌開其端﹐《離騷》《招魂》放厥辭﹔蘇﹑李之髙妙﹐足以定律﹔建安之遒壯﹐粲爾成家﹔爛漫於江左﹐濫觴於齊﹑梁﹐皆襲祖沿流﹐坦然明白。鏗鏘愧金石﹐炳煥卻丹靑﹐理窮必通﹐因時爲變﹐勿訝於枳橘﹐非土所宜﹔誰別於渭﹑涇﹐投膠自定﹐蓋系乎得失之運也。唐幾三百年﹐鼎鐘挾雅道﹐中間大體三變﹐故章句有焦心之人﹐聲律至穿楊之妙﹐於法而能備﹐於言無所假。及其逸度髙標﹐餘波遺韻﹐臨髙能賦﹐閒暇微吟﹐舊格近體﹑古風樂府之類﹐芳沃當代﹐響起陳人﹐淡寂無枯悴之嫌﹐繁藻無淫妖之忌﹐猶金碧助彩﹐宮商自協﹐端足以仰緒先塵﹐俯謝來世﹐淸廟之瑟﹐薰風之琴﹐未或簡其沈鬱﹐兩晉風流﹐不相下於秋毫也。余遐想髙情﹐身服斯道﹐究其梗槪行藏﹐散見錯出﹐使覽於述作﹐尙昧音容﹐洽彼姓名﹐未辧機軸﹐嘗切病之。頃以端居多暇﹐害事都捐﹐遊目簡編﹐宅心史集﹐或求詳累帙﹐因備先傳﹐撰擬成篇﹐斑斑有據﹐以悉全時之盛﹐用成一家之言﹐各冠以時﹐定爲先後﹐遠陪公議﹐誰得而誣也。如方外髙格﹐逃名散人﹐上漢仙侶﹐幽閨綺思﹐𨿽多微考實﹐故別總論之。天下英奇﹐所見略似﹐人心相去﹐苦亦不多。至若觸事興懷﹐隨附篇末。異方之士﹐弱冠斐然﹐狃於見聞﹐豈所能盡。敢倡斯盟﹐尙賴同志相與廣焉。庶乎作九京於長夢﹐詠一代之淸風。後來奮飛可畏﹐相激百世之下﹐猶期賞音也。傳成凡二百七十八篇﹐因而附錄不泯者又一百二十家﹐釐爲十卷﹐名以《唐才子傳》云。有元大徳甲辰春引。○六帝夫云漢昭回﹐仰彌髙於宸極﹔洪鐘希叩﹐發至響於咸池。以太宗天縱﹐玄廟聰明﹐憲﹑徳﹑文﹑僖﹐睿姿繼挺﹐俱以萬機之暇﹐特駐吟情﹐奎璧騰輝﹐衮龍浮彩﹐寵延臣下﹐每錫贈酬。故上有好者﹐下必有甚焉者矣。○王績績﹐字無功﹐絳州龍門人﹐文中子通之弟也。年十五遊長安﹐謁楊素﹐一坐服其英敏﹐目爲神仙童子。隋大業末﹐舉孝廉髙第﹐除祕書正字。不樂在朝﹐辭疾﹐復授揚州六合縣丞。以嗜酒妨政﹐時天下亦亂﹐遂托病風﹐輕舟夜遁。嘆曰「网羅在天﹐吾將安之﹗」乃還故鄕。至唐武徳中﹐詔徵以前朝官待詔門下省﹐績弟靜謂績曰「待詔可樂否「曰「待詔俸薄﹐況蕭瑟﹐但良醞三升﹐差可戀耳。」﹝待詔﹞江國公聞之曰「三升良醞﹐未足以絆王先生。」特判日給一斗。時人呼爲「鬥酒學士」。貞觀初﹐以疾罷歸。河渚間有仲長子光者﹐亦隱士也﹐無妻子。績愛其眞﹐遂相近結廬﹐日與對酌。君有奴婢數人﹐多種黍﹐春秋釀酒﹐養鳧雁﹑蒔藥艸自供。以《周易》《莊》《老》置牀頭﹐無他用心也。自號「東臯子」。𨿽刺史謁見﹐皆不答。終於家。性簡傲﹐好飲酒﹐能盡五斗﹐自著《五斗先生傳》。彈琴﹑爲詩﹑著文﹐髙情勝气﹐獨步當時。撰《酒經》一卷﹑《酒譜》一卷。李淳風見之曰「君酒家南﹑董也。」及詩賦等傳世。論曰﹕唐興迨季葉﹐治日少而亂日多﹐𨿽艸衣帶索﹐罕得安居。當其時﹐遠釣弋者﹐不走山而逃海﹐斯徳而隱者矣。自王君以下﹐幽人間出﹐皆遠騰長往之士﹐危行言遜﹐重撥禍機﹐糠核軒冕﹐掛冠引退﹐往往見之。躍身炎冷之途﹐標華黃﹑綺之列。𨿽或累聘丘園﹐勉加冠佩﹐適足以速深藏於藪澤耳。然猶有不能逃白刃﹑死非命焉。夫迹晦名彰﹐風髙塵絕﹐豈不以有翰墨之妙﹐騷雅之奇美哉﹗文章爲不朽之盛事也。恥不爲堯﹑舜民﹐學者之所同志﹔致君於三﹑五﹐懦夫尙知勇爲。今則捨聲利而向山棲﹐鹿冠舄幾﹐使於錦繡之服﹔柴車茅舍﹐安於丹ぬ之廈﹔藜羹不糝﹐甘於五鼎之味﹔素琴濁酒﹐和於醇飴之奉﹔樵靑山﹐漁白水﹐足於佩金魚而紆紫綬也。時有不同也﹐事有不侔也。向子平曰「吾故知富不如貧﹐貴不如賤﹐第未知死何如生。「此達人之言也。《易》曰「Т之時義大矣哉﹗」○崔信明信明﹐靑州人。少英敏﹐及長﹐彊記﹐美文章。髙孝基語人曰「崔生才冠一時﹐但恨位不到耳。」隋大業中﹐爲堯城令。竇建徳僭號﹐信明弟仕賊﹐勸信明降節﹐當得美官。不肯從﹐遂逾城去﹐隱太行山中。唐貞觀六年﹐詔卽家拜興勢丞﹐遷秦川令﹐卒。信明恃才蹇亢﹐嘗自矜其文。時有揚州錄事參軍滎陽鄭世翼﹐亦驁倨忤物﹐遇信明於江中﹐謂曰「聞君有『楓落呈江冷』之句﹐仍願見其餘。」信明欣然多出舊制。鄭覽未終﹐曰「所見不逮所聞﹗」投卷於水中﹐引舟而去。今其詩傳者數篇而已。○王勃勃﹐字子安﹐太原人﹐王通之諸孫也。六歲善辭章。麟徳初﹐劉祥道表其材﹐對策髙第。未及冠﹐授朝散郎。沛王召署府修撰。時諸王鬥鷄﹐會勃戲爲文檄英王雞﹐髙宗聞之﹐怒﹐斥出府。勃旣廢﹐客劍南﹐登山曠望﹐慨然思諸葛之功﹐賦詩見情。又嘗匿死罪官奴﹐恐事泄﹐輒殺之﹐事覺當誅﹐會赦除名。父福坐是左遷交趾令。勃往省覲﹐途過南昌﹐時都督閻公新修滕王閣成﹐九月九日﹐大會賓客﹐將令其婿作記﹐以誇盛事。勃至入謁﹐帥知其才﹐因請爲之。勃欣然對客操觚﹐頃刻而就﹐文不加點﹐滿座大驚。酒酣辭別﹐帥贈百縑﹐卽舉帆去﹐至炎方﹐舟入洋海溺死﹐時年二十九。勃屬文綺麗﹐請者甚多﹐金帛盈積﹐心織而衣﹐筆耕而食。然不甚精思﹐先磨墨數升﹐則酣飲﹐引被覆面臥﹐及寤﹐援筆成篇﹐不易一字﹐人謂之腹稿。嘗言人子不可不知醫﹐時長安曹元有祕方﹐勃盡得其術。又以虢州多藥艸﹐求補參軍。倚才陵藉﹐僚吏疾之。有集三十卷﹐及《舟中纂序》五卷﹐今行於世。勃嘗遇異人﹐相之曰「子神彊骨弱﹐气淸體羸﹐腦骨虧陷﹐目睛不全。秀而不實﹐終無大貴矣。」故其才長而命短者﹐豈非相乎○楊炯炯﹐華陰人。顯慶六年舉神童﹐授校書郎。永隆二年﹐皇太子捨奠﹐表豪俊﹐充崇文館學士。後爲婺州盈川令。卒。炯恃才憑傲﹐每恥朝士矯飾﹐呼爲「麒麟楦」。或問之﹐曰「今假弄麒麟戲者﹐必刻畫其形覆驢上﹐宛然異物﹐及去其皮﹐還是驢耳。」聞者甚不平﹐故爲時所忌。初﹐張說以《箴》贈盈川之行﹐戒其苛刻﹐至官﹐果以酷稱。炯博學善文﹐與王勃﹑盧照鄰﹑駱賓王以文辭齊名﹐海內稱四才子﹐亦曰「四傑」﹐效之者風靡焉。炯嘗謂﹕「吾愧在盧前﹐恥居王后。」張說曰「盈川文如懸河﹐酌之不竭。恥王后﹐愧盧前﹐謙也。」有《盈川集》三十卷行於世。○盧照鄰照鄰﹐字之﹐範陽人。調鄧王府典簽﹐王愛重﹐謂人曰「此吾之相如也。」後遷新都尉﹐嬰病去官。居太白山艸閣﹐得方士玄明膏餌之。會父喪﹐號慟﹐因嘔﹐丹輒出﹐疾愈甚。家貧苦﹐貴宦時時供衣藥﹐乃去具茨山下﹐買園數十畝﹐疏潁水周捨﹐復豫爲墓﹐偃臥其中。自以當髙宗時尙吏﹐己獨儒﹔武后尙法﹐己獨黃老﹔後封嵩山﹐屢聘賢士﹐己已廢﹔著《五悲文》以自明。手足攣緩﹐不起行已十年﹐每春歸秋至﹐云壑煙郊﹐輒輿出戶庭﹐悠然一望。遂自傷﹐作《釋疾文》﹐有云「覆燾𨿽廣﹐嗟不容乎此生﹔亭育𨿽繁﹐恩已絕乎斯代。」與親屬訣﹐自沈潁水。有詩文二十卷及《幽憂子》三卷行於世。○駱賓王賓王﹐義烏人。七歲能賦詩。武后時﹐數上疏言事﹐得罪貶臨海丞﹐鞅鞅不得志﹐棄官去。文明中﹐徐敬業起兵欲反正﹐往投之﹐署爲府屬。爲敬業作檄傳天下﹐暴斥武后罪。後見讀之﹐矍然曰「誰爲之「或以賓王對﹐後曰「有如此才不用﹐宰相過也。」及敗亡命﹐不知所之。後宋之問貶還﹐道出錢塘﹐遊靈隱寺﹐夜月﹐行吟長廊下﹐曰「鷲嶺郁﹐龍宮隱寂寥。」未得下聯。有老僧燃燈坐禪﹐問曰「少年不寐﹐而吟諷甚苦﹐何耶「之問曰「欲題此寺﹐而思不屬。」僧笑曰「何不道『樓觀滄海日﹐門對浙江潮。』「之問終篇曰「桂子月中落﹐天香雲外飄。捫蘿登塔遠﹐刳木取泉遙。云薄霜初下﹐冰輕葉未凋。待入天臺寺﹐看余渡石橋。」僧一聯﹐篇中警策也。遲明訪之﹐已不見。老僧卽駱賓王也。傳聞桴海而去矣。後﹐中宗詔求其文﹐得百餘篇及詩等十卷﹐命郗云卿次序之﹐及《百道判集》一卷﹐今傳於世。○杜審言審言﹐字必簡﹐京兆人﹐預之遠裔。咸亨元年宋守節榜進士﹐爲隰城尉。恃髙才﹐傲世見疾。蘇味道爲天官侍郎﹐審言集判﹐出謂人曰「味道必死。」人驚問何故﹐曰「彼見吾判﹐當羞死耳。」又曰「吾文章當得屈﹑宋作衙官﹐吾筆當得王羲之北面。」其矜誕類此。坐事貶吉州司戶。乃武后召還﹐將用之﹐問曰「卿喜否「審言舞蹈謝。後令賦《歡喜詩》﹐稱旨﹐授著作郎﹐爲修文館直學士。卒。初﹐審言病﹐宋之問﹑武平一往省候﹐曰「甚爲造化小兒相苦﹐尙何言﹗然吾在﹐久壓公等。今且死﹐但恨不見替人也。」少與李嶠﹑崔融﹑蘇味道爲「文章四友」。有集十卷﹐今不存﹐但傳詩四十餘篇而已。○沈期期﹐字云卿﹐相州人。上元二年鄭益榜進士。工五言。由協律﹑考功郎受賕﹐長流州。後召拜起居郎﹐兼修文館直學士。常侍宮中﹐旣侍宴﹐帝詔學士等爲《回波》舞﹐期作弄辭悅帝﹐詔賜牙緋。歷中書舍人。期嘗以詩贈張燕公﹐公曰「沈三兄詩淸麗﹐須讓居第一也。」詩名大振。自魏建安迄江左﹐詩律屢變。至沈約﹑鮑照﹑庾信﹑徐陵以音韻相婉附﹐屬對精致。及期﹑之問﹐又加靡麗。回忌聲病﹐約句準篇﹐著定格律﹐遂成近體﹐如錦繡成文﹐學者宗尙。語曰「蘇﹑李居前﹐沈﹑宋比肩。」謂唐詩變體﹐始自二公﹐猶始自蘇武﹑李陵也。有集十卷﹐今傳於世。○宋之問之問﹐字延淸﹐汾州人。上元二年進士。偉貌辯給。甫冠﹐武后召與楊炯分直習藝館﹐累轉尙方監丞。後遊龍門﹐詔從臣賦詩﹐左史東方虯詩先成﹐後賜錦袍。之問俄頃獻﹐後覽之嗟賞﹐更奪袍以賜。後求北門學士﹐以有齒疾不許﹐遂作《明河篇》﹐有「明河可望不可親「之句﹐以見志。謅事張易之﹐坐貶瀧州。後逃歸﹐匿張仲之家。聞仲之謀殺武三思﹐乃告變﹐擢鴻臚簿﹐遷考功郎﹐復媚太平公主。以知舉賄賂狼藉﹐下遷越州長史。窮歷剡溪山水﹐置酒賦詩﹐日遊宴﹐賓客雜Ш。睿宗立﹐以無悛悟之心﹐流欽州﹐禦史劾奏賜死。人言劉希夷之報也。徐堅嘗論其文﹐「如良金美玉﹐無施不可」。有集行世。○劉希夷希夷﹐字廷芝﹐潁川人。上元二年鄭益榜進士﹐時年二十五﹐射策有文名。苦篇詠﹐特善閨帷之作﹐詞情哀怨﹐多依古調﹐體勢與時不合﹐遂不爲所重。希夷美姿容﹐好談笑﹐善彈琵琶﹐飲酒至數斗不醉﹐落魄不拘常檢。嘗作《白頭吟》﹐一聯云「今年花落顏色攺﹐明年花開復誰在。」旣而嘆曰「此語讖也。石崇謂『白首同所歸』﹐復何以異。」乃除之。又吟曰「年年歲歲花相似﹐歲歲年年人不同。」復嘆曰「死生有命﹐豈由此虛言乎﹗」遂並存之。舅宋之問苦愛後一聯﹐知其未傳於人﹐懇求之﹐許而竟不與。之問怒其誑己﹐使奴以土囊壓殺於別捨﹐時未及三十﹐人悉憐之。有集十卷及詩集四卷﹐今傳。希夷天賦俊爽﹐才情如此﹐想其事業勛名﹐何所不至﹐孰謂奇蹇之運﹐遭逢惡人﹐寸祿不沾﹐長懷頓挫﹐斯才髙而見忌者也。賈生悼長沙之屈﹐禰衡痛江夏之來﹐倏焉折首﹐無何殞命。以隋侯之珠﹐彈千仞之雀﹐所較者輕﹐所失者重﹐玉迸松摧﹐良可惜也。況於骨肉相殘者乎﹗○陳子昂子昂﹐字伯玉﹐梓州人。開耀二年許旦榜進士。初﹐年十八時﹐未知書﹐以富家子﹐任俠尙气弋博﹐後入鄕校感悔﹐卽於州東南金華山觀讀書﹐痛自修飭﹐精窮墳典﹐耽愛黃﹑老﹑《易﹖象》。光宅元年﹐詣闕上書﹐諫靈駕入京。武后召見﹐奇其才﹐遂拜麟臺正字﹐令云「地籍英華﹐文稱曄。」累遷拾遺。聖歷初﹐解官歸。會父喪﹐廬冢次。縣令段簡貪殘﹐聞其富﹐造詐誣子昂﹐脇取賂二十萬緡﹐猶薄之﹐遂送獄。子昂自筮封﹐驚曰「天命不﹐吾殆窮乎﹗」果死獄中﹐年四十三。子昂貌柔雅﹐爲性褊躁﹐輕財好施﹐篤朋友之義。與遊英俊﹐多秉鈞衡。唐興﹐文章承徐﹑庾余風﹐天下祖尙﹐子昂始變雅正。初﹐爲《感遇詩》三十章﹐王適見而驚曰「此子必爲海內文宗。」由是知名﹐凡所著論﹐世以爲法﹐詩調尢工。嘗勸後興明堂﹑太學﹐以調元气。柳公權評曰「能極著述﹐克備比興﹐唐興以來﹐子昂而已。」有集十卷﹐今傳。嗚呼﹗古來材大﹐或難爲用。象以有齒﹐卒焚其身。信哉﹐子昂之謂歟﹗○李百藥百藥﹐字重規﹐定州人。幼多病﹐祖母以「百藥「名之。七歲能文。襲父徳林爵。會髙祖招杜伏威﹐百藥勸朝京師﹐中道而悔﹐怒﹐飲以石灰酒﹐因大利幾死﹐旣而宿病皆愈。貞觀中﹐拜中書舍人﹐遷太子庶子。嘗侍帝﹐同賦《帝京篇》﹐手詔褒美﹐曰「卿何身老而才之壯﹐齒宿而意之新乎﹗」百藥才行﹐天下推服。好獎薦後進。翰藻沈鬱﹐詩尢所長。有集傳世。○李嶠嶠﹐字巨山﹐趙州人。十五通五經﹐二十擢進士﹐累遷爲監察禦史。武后時﹐同鳳閣鸞臺平章事。後因罪貶廬州別駕﹐卒。嶠富才思﹐有所屬綴﹐人輒傳諷。明皇將幸蜀﹐登花萼樓﹐使樓前善《水調》者奏歌﹐歌曰「山川滿目淚沾衣﹐富貴榮華能幾時不見只今汾水上﹐惟有年年秋雁飛。」帝慘愴﹐移時﹐顧侍者曰「誰爲此「對曰「故宰相李嶠之詞也。」帝曰「眞才子﹗」不待終曲而去。嶠前與王勃﹑楊炯接﹐中與崔融﹑蘇味道齊名﹐晚諸人沒﹐爲文章宿老﹐學者取法焉。今集五十卷﹐《雜詠詩》十二卷﹐《單題詩》一百二十首﹐張方爲注﹐傳於世。○張說說﹐字道濟﹐洛陽人。垂拱四年﹐舉學綜古今科﹐中第三等﹐考策日封進﹐授太子校書。令曰「張說文思淸新﹐藝能優洽。金門對策﹐已居髙科之首﹔銀榜效官﹐宜申一命之秩。」後累遷鳳閣舍人。睿宗時﹐兵部侍郎﹑同平章事。開元十八年﹐終左丞相﹑燕國公。說惇气節﹐重然諾。爲文精壯﹐長於碑志。朝廷大述作﹐多出其手。詩法特妙﹐晚謫嶽陽﹐詩益淒婉﹐人謂得江山之助。今有集三十卷﹐行於世。子均﹐開元四年進士﹐亦以詩鳴。」○王翰翰﹐字子羽﹐並州人。景云元年盧逸下進士及第。又舉直言極諫﹐又舉超拔羣類科。少豪蕩﹐怯才不羈﹐喜縱酒﹐櫪多名馬﹐家蓄妓樂。翰發言立意﹐自比王侯。日聚英傑﹐縱禽擊鼓爲歡。張嘉貞爲本州長史﹐厚遇之。翰酒間自歌﹐以舞屬嘉貞﹐神气軒舉。張說尢加禮異﹐及輔政﹐召爲正字﹐擢駕部員外郎。說罷﹐翰出爲仙州別駕。以窮樂畋飲﹐貶嶺表﹐道卒。翰工詩﹐多壯麗之詞。文士祖詠﹑杜華等﹐嘗與遊從。華母崔氏云「吾聞孟母三遷﹐吾今欲卜居﹐使汝與王翰爲鄰﹐足矣。」其才名如此。燕公論其文﹐如瓊杯玉﹐𨿽爛然可珍﹐而多玷缺云。有集今傳。太史公恨古布衣之俠﹐湮沒無聞﹐以其義出存亡死生之間﹐而不伐其徳﹐千金駟馬﹐才啻艸芥。信哉﹐名不虛立也。觀王翰之气﹐其若人之儔乎﹗」○吳筠筠﹐字貞節﹐華陰人。通經義﹐美文辭。舉進士不中﹐隱居南陽倚帝山爲道士。天寶中﹐玄宗遣使召至京師﹐與語甚悅﹐敕待詔翰林。獻《玄綱》三篇。帝問道﹐對曰「深於道者﹐惟《老子》五千言﹐其餘徒費紙札耳。」復問神仙治煉之術﹐曰「此野人之事﹐積歲月求之﹐非人主所宜畱意。」筠每陳設名教世務﹐帝重之。初﹐筠愛會稽山水﹐往來天臺﹑剡中﹐與李白﹑孔巢父相遇酬唱﹐至是因薦於朝﹐帝卽遣使召之。筠性髙鯁﹐其待詔翰林時﹐恃承恩顧。髙力士素奉佛﹐嘗短筠於上前。筠故多著賦文﹐深詆釋氏﹐頗爲通人所譏云。後知天下將亂﹐苦求還嵩山﹐詔爲立道觀。大歷間卒。弟子謚爲宗元先生。善爲詩。有集十卷﹐權徳輿序之。○張子容子容﹐襄陽人。開元元年常無名榜進士。仕爲樂城令。初與孟浩然同隱鹿門山﹐爲死生交﹐詩篇唱答頗多。後值亂離﹐流寓江表﹐嘗送內兄李錄事歸故里云「十年多難與君同﹐幾處移家逐轉蓬。白首相逢徵戰後﹐靑春已過亂離中。行人杳杳看西日﹐歸馬蕭蕭向北風。漢水楚云千萬里﹐天涯此別恨無窮。」後竟棄官歸舊業。有詩集﹐興趣髙遠﹐略去凡近。當時哲匠﹐咸稱道焉。○李昂昂﹐開元二年王丘下狀元及第。天寶間仕爲禮部侍郎﹐知貢舉﹐獎拔寒素甚多。工詩﹐有《戚夫人楚舞歌》一篇﹐播傳人口﹐眞佳作也。○孫逖逖﹐博州人。幼而有文﹐屬思警敏﹐援筆成篇。開元二年﹐舉手筆俊拔﹑哲人奇士隱淪屠釣及文藻宏麗等科﹐第一人及第。玄宗引見﹐擢左拾遺﹐集賢殿修撰。攺考功員外郎﹐遷中書舍人。與顏眞卿﹑李華﹑蕭穎士皆同時﹐稱海內名士。仕終刑部侍郎。善詩﹐古調今格﹐悉其所長。集二十卷﹐今傳。○盧鴻鴻﹐字浩然﹐隱居嵩山。博學﹐善八分書﹐工詩﹐兼畫山水樹石。開元初﹐玄宗備禮徵再三﹐不至。詔曰「鴻有泰一之道﹐中庸之徳﹐鉤深詣微﹐確乎自髙。詔書屢下﹐每輒辭托﹐使朕虛心引領﹐於今有年。𨿽有素履幽人之介﹐而失考父滋恭之誼。禮有大倫﹐君臣之義﹐不可廢也。有司其賫束帛之具﹐重宣玆旨﹐想其翻然易節﹐副朕意焉。」鴻遂至東都﹐謁見不拜﹐宰相問狀﹐答曰「禮者﹐忠信所薄。臣敢以忠信見帝。」召升內殿﹐置酒。拜諫議大夫﹐固辭﹐復下詔許還山。將行﹐賜隱居服﹐官營艸堂。鴻到山中﹐廣精舍﹐從學者五百人。及卒﹐詔賜萬錢營葬。後皮日休爲《七愛詩》謂﹕「傲大君者﹐必有眞隱﹐盧徵君是也。」工詩﹐今傳甚多。○王泠然泠然﹐山東人。開元五年﹐裴耀卿下進士﹐授將仕郎﹐守太子校書郎。工文賦詩。气質豪爽﹐當言無所回忌﹐乃卓犖奇才﹐濟世之器。惜其不大顯而終。有集今傳。○劉愼虛愼虛﹐嵩山人。姿容秀拔。九歲屬文﹐上書﹐召見﹐拜童子郎。開元十一年﹐徐徵榜進士﹐調洛陽尉﹐遷夏縣令。性髙古﹐脫略勢利﹐嘯傲風塵。後欲卜隱廬阜﹐不果。交遊多山僧道侶。爲詩情幽興遠﹐思雅詞奇﹐忽有所得﹐便驚眾聽。當時東南髙唱者數十人﹐聲律婉態﹐無出其右﹐惟气骨不逮諸公。永明已還﹐端可傑立江表。善爲方外之言。夫何不永﹐天碎國寶﹐有志不就﹐惜哉﹗集今傳世。○王灣灣﹐開元元年常無名榜進士。與學士綦毋潛契切。詞翰早著﹐爲天下所稱。往來吳﹑楚間﹐多有著述。如《江南意》一聯云「海日生殘夜﹐江春入舊年。」詩人以來﹐罕有此作。張燕公手題於政事堂﹐每示能文﹐令爲楷式。曾奉使登終南山﹐有賦。志趣髙遠﹐識者不能棄焉。○崔顥顥﹐汴州人。開元十一年源少良下及進士第。天寶中﹐爲尙書司勛員外郎。少年爲詩﹐意浮艷﹐多陷輕薄﹐晚節忽變常體﹐風骨凜然。一窺塞垣﹐狀極戎旅﹐奇造往往並驅江﹑鮑。後遊武昌﹐登黃鶴樓﹐感慨賦詩。及李白來﹐曰「眼前有景道不得﹐崔顥題詩在上頭。」無作而去。爲哲匠斂手云。然行履稍劣﹐好υ博﹐嗜酒。娶妻擇美者﹐稍不愜﹐卽棄之﹐凡易三四。初﹐李邕聞其才名﹐虛捨邀之。顥至獻詩﹐首章云「十五嫁王昌。」邕叱曰「小兒無禮﹗」不與接而入。顥苦吟詠﹐當病起淸虛﹐友人戲之曰「非子病如此﹐乃苦吟詩瘦耳。」遂爲口實。天寶十三年卒。有詩一卷﹐今行。○祖詠詠﹐洛陽人。開元十二年杜綰榜進士。有文名﹐殷評其詩﹕「翦刻省靜﹐用思尢苦﹐气𨿽不髙﹐調頗淩俗﹐足稱爲才子也。」少與王維爲吟侶﹐維在濟州﹐寓官舍﹐贈祖三詩﹐有云「結交二十載﹐不得一日展。貧病子旣深﹐契闊余不淺。」蓋亦流落不偶﹐極可傷也。後移家歸汝墳間別業﹐以漁樵自終。有詩一卷﹐傳於世。○儲光羲光羲﹐兗州人。開元十四年嚴迪榜進士。有詔中書試文章。嘗爲監察禦史。值安祿山陷長安﹐輒受僞署。賊平後﹐自歸﹐貶死嶺南。工詩﹐格髙調逸﹐趣遠情深﹐削盡常言﹐挾風雅之道﹐養浩然之气。覽者猶聆《韶》《》音﹐先洗桑濮耳﹐庶幾乎賞音也。有集七十卷﹐《正論》十五卷﹐《九經分義疏》二十卷﹐並傳。●卷二○包融融﹐延陵人。開元間仕歷大理司直。與參軍殷遙﹑孟浩然交厚。工爲詩。二子何﹑佶﹐縱聲雅道﹐齊名當時﹐號「三包」。有詩一卷﹐行世。夫人之於學﹐苦心難﹔旣苦心﹐成業難﹔成業者獲名不朽﹐兼父子兄弟間尢難。歷觀唐人﹐父子如三包﹐六竇﹐張碧﹑張瀛﹐顧況﹑非熊﹐章孝標﹑章碣﹐溫庭筠﹑溫憲﹔公孫如杜審言﹑杜甫﹐錢起﹑錢﹔兄弟如皇甫冉﹑皇甫曾﹐李宣古﹑李宣遠﹐姚系﹑姚倫等﹔皆聯玉無瑕﹐淸塵遠播。芝蘭繼芳﹐重難攺於父道﹔騷雅接響﹐庶不慊於祖風。四難之間﹐揮麈之際﹐亦可以爲美談矣。○崔國輔國輔﹐山陰人。開元十四年嚴迪榜進士﹐與儲光羲﹑綦毋潛同時。舉縣令﹐累遷集賢直學士﹑禮部郎中。天寶間﹐坐是王釒共近親﹐貶竟陵司馬。有文及詩﹐婉孌淸楚﹐深宜諷詠。樂府短章﹐古人有不能過也。初至竟陵﹐與處士陸鴻漸遊﹐三歲﹐交情至厚﹐謔笑永日。又相與較定茶水之品。臨別謂羽曰「予有襄陽太守李忄登所遺白驢﹑烏﹛封牛﹜牛各一頭﹐及盧黃門所遺文槐書函一枚﹐此物皆己之所惜者﹐宜野人乘蓄﹐故特以相贈。」雅意髙情﹐一時所尙。有酬酢之歌詩﹐並集傳焉。○盧象象﹐字緯卿﹐汶水人﹐鴻之侄也。攜家來居江東最久。仕爲校書郎﹑左拾遺﹑膳部員外郎。受安祿山僞官﹐貶永州司戶參軍。後爲主客員外郎。有詩名﹐譽充祕閣﹐雅而不素﹐有大體﹐得國士之風。集二十卷﹐今傳。同仕有韋述﹐爲桑泉尉。時詔求逸書﹐命述等編校於朝元殿。後爲翰林學士﹐有詩名﹐今亦傳焉。○綦毋潛潛﹐字孝通﹐荊南人。開元十四年嚴迪榜進士及第。授宜壽尉﹐遷右拾遺﹐入集賢院待制﹐復授校書﹐終著作郎。與李端同時。詩調屹峭足佳句﹐善寫方外之情﹐歷代未有。荊南分野﹐數百年來﹐獨秀斯人。後見兵亂﹐官況日惡﹐掛冠歸隱江東別業。王維有詩送之﹐曰「明時久不達﹐棄置與君同。天命無怨色﹐人生有素風。」一時文士咸賦詩祖餞﹐甚榮。有集一卷﹐行世。○王昌齡昌齡﹐字少伯﹐太原人。開元十五年李嶷榜進士﹐授汜水尉。又中宏辭﹐遷校書郎。後以不護細行﹐貶龍標尉。以刀火之際﹐歸鄕裏﹐爲刺史閭丘曉所忌而殺。後張鎬按軍河南﹐曉愆期﹐將戮之﹐辭以親老﹐乞恕﹐鎬曰「王昌齡之親欲與誰養乎「曉大慚沮。昌齡工詩﹐縝密而思淸﹐時稱「詩家夫子王江寧」﹐蓋嘗爲江寧令。與文士王之渙﹑辛漸交友至深﹐皆出模範﹐其名重如此。有詩集五卷﹐又述作詩格律﹑境思﹑體例﹐共十四篇﹐爲《詩格》一卷﹐又﹐《詩中密旨》一卷﹐及《古樂府解題》一卷﹐今並傳。自元嘉以還﹐四百年之內﹐曹﹑劉﹑陸﹑謝﹐風骨頓盡。逮儲光羲﹑王昌齡﹐頗從厥迹﹐兩賢气同而體別也。王稍聲峻﹐奇句俊格﹐驚耳駭目。柰何晚途不矜小節﹐謗議騰沸﹐兩竄遐荒﹐使知音者喟然長嘆﹐至歸全之道﹐不亦痛哉。○常建建﹐長安人。開元十五年與王昌齡同榜登科。大歷中﹐授盱眙尉。仕頗不如意﹐遂放浪琴酒﹐往來太白﹑紫閣諸峯﹐有肥Т之志。嘗采藥仙谷中﹐遇女子﹐徧體毛綠﹐自言是秦時宮人﹐亡入山來食松葉﹐遂不饑寒﹐因授建微旨﹐所養非常。後寓鄂渚﹐招王昌齡﹑張僨同隱﹐獲大名當時。集一卷﹐今傳。古稱髙才而無貴仕﹐誠哉是言。曩劉楨死於文學﹐鮑照卒於參軍﹐今建亦淪於一尉﹐悲夫﹗建屬思旣精﹐詞亦警絕﹐似初發通莊﹐卻尋野徑﹐百里之外﹐方歸大道。旨遠興僻﹐能論意表﹐可謂一唱而三嘆矣。○賀蘭進明進明﹐開元十六年虞咸榜進士及第。仕爲禦史大夫。肅宗時﹐出爲河南節度使。時祿山羣黨未平﹐嘗帥師屯臨淮備賊﹐竟亦無功。進明好古博雅﹐經籍滿腹﹐其所著述一百餘篇﹐頗究天人之際。又有古詩樂府等數十篇﹐大體符於阮公﹐皆今所傳者云。○崔署署﹐宋州人。少孤貧﹐不應薦辟﹐志況疏爽﹐擇交於方外。苦讀書﹐髙棲少室山中。與薛據友善。工詩﹐言詞款要﹐情興悲涼﹐送別﹑登樓﹐俱堪淚下。集傳於今也。○陶翰翰﹐潤州人。開元十八年崔明允下進士及第﹐次年中博學宏辭﹐與鄭同時﹐官至禮部員外郎。爲詩詞筆雙美﹐旣多興象﹐復備風骨。三百年以前﹐方可論其裁制。大爲當時所稱。今有集相傳。○王維維﹐字摩詰﹐太原人。九歲知屬辭﹐工艸隸﹐閒音律。岐王重之。維將應舉﹐岐王謂曰「子詩淸越者﹐可錄數篇﹐琵琶新聲﹐能度一曲﹐同詣九公主第。」維如其言。是日﹐諸伶擁維獨奏﹐主問何名﹐曰「《郁輪袍》。」因出詩卷。主曰「皆我習諷﹐謂是古作﹐乃子之佳制乎「延於上座曰「京兆得此生爲解頭﹐榮哉﹗「力薦之。開元十九年狀元及第。擢右拾遺﹐遷給事中。賊陷兩京﹐駕出幸﹐維扈從不及﹐爲所擒﹐服藥稱喑病。祿山愛其才﹐逼至洛陽供舊職﹐拘於普施寺。賊宴凝碧池﹐悉召梨園諸工合樂﹐維痛悼﹐賦詩曰「萬戶傷心生野煙﹐百官何日再朝天秋槐花落空宮裏﹐凝碧池頭奏管弦。」時聞行在所。賊平後﹐授僞官者皆定罪﹐獨維得免。仕至尙書右丞。維詩入妙品上上﹐畫思亦然。至山水平遠﹐云勢石色﹐皆天機所到﹐非學而能。自爲詩云「當代謬詞客﹐前身應畫師。」後人評維「詩中有畫﹐畫中有詩」﹐信哉﹗客有以《按樂圖》示維者﹐曰「此《霓裳》第三疊最初拍也。」對曲果然。篤志奉佛﹐蔬食素衣。喪妻不再娶﹐孤居三十年。別墅在藍田縣南輞川﹐亭館相望。嘗自寫其景物奇勝﹐日與文士丘爲﹑裴迪﹑崔興宗遊覽賦詩﹐琴樽自樂。後表請捨宅以爲寺。臨終﹐作書辭親友﹐停筆而化。代宗訪維文章﹐弟縉集賦詩第十卷

上之﹐今傳於世。○薛據據﹐荊南人。開元十九年王維榜進士。天寶六年﹐又中風雅古調科第一人。於吏部參選﹐據自恃才名﹐請受萬年錄事。流外官訴宰執﹐以爲赤縣是某等淸要﹐據無媒﹐攺涉縣令。後仕歷司議郎﹐終水部郎中。據爲人骨鯁﹐有气魄﹐文章亦然。嘗自傷不得早達﹐造句往往追淩鮑﹑謝。初好棲遁﹐居髙山煉藥。晚歲置別業終南山下老焉。有集今傳。○劉長卿長卿﹐字文房﹐河間人。少居嵩山讀書﹐後移家來鄱陽最久。開元二十一年徐徵榜及第。至徳中﹐歷監察禦史﹐以檢校祠部員外郎出爲轉運使判官﹐知淮西嶽鄂轉運畱後。觀察使吳仲孺誣奏﹐非罪系姑蘇獄﹐久之﹐貶潘州南巴尉。會有爲辯之者﹐量移睦州司馬。終隨州刺史。長卿淸才冠世﹐頗淩浮俗﹐性剛﹐多忤權門﹐故兩逢遷斥﹐人悉冤之。詩調雅暢﹐甚能煉飾。其自賦﹐傷而不怨﹐足以發揮風雅。權徳輿稱爲「五言長城」。長卿嘗謂﹕「今人稱前有沈﹑宋﹑王﹑杜﹐後有錢﹑郎﹑劉﹑李。李嘉﹑郎士元何得與余並驅「每題詩不言姓﹐但書「長卿」﹐以天下無不知其名者云。灞陵碧澗有別業。今集詩賦文等傳世。淮南李穆﹐有淸才﹐公之婿也。○李季蘭季蘭﹐名冶﹐以字行﹐峽中人﹐女道士也。美姿容﹐神情蕭散。專心翰墨﹐善彈琴﹐尢工格律。當時才子頗誇纖麗﹐殊少荒艷之態。始年六歲時﹐作《薔薇詩》云「經時不架卻﹐心緒亂縱橫。」其父見曰「此女聰黠非常﹐恐爲失行婦人。」後以交遊文士﹐微泄風聲﹐皆出乎輕薄之口。夫士有百行﹐女惟四徳。季蘭則不然﹐形气旣雄﹐詩意亦蕩。自鮑昭以下﹐罕有其倫。時往來剡中﹐與山人陸羽﹑上人皎然意甚相得。皎然嘗有詩云「天女來相試﹐將花欲染衣。禪心竟不起﹐還捧舊花歸。「其謔浪至此。又嘗會諸賢於烏程開元寺﹐知河間劉長卿有陰重之疾﹐誚曰「山气日夕佳。」劉應聲曰「眾鳥欣有托。」舉坐大笑﹐論者兩美之。天寶間﹐玄宗聞其詩才﹐詔赴闕﹐畱宮中月餘﹐優賜甚厚﹐遣歸故山。評者謂上比班姬則不足﹐下比韓英則有餘﹐不以遲暮﹐亦一俊媼。有集﹐今傳於世。論曰﹕《詩》云「《關雎》﹐樂得淑女﹐以配君子﹐憂在進賢﹐不淫其色。哀窈窕﹐思賢才﹐而無傷苦之心焉。」故古詩之道﹐各存六義﹐然終歸於正﹐不離乎雅。是以昔賢婦人﹐散情文墨﹐斑斑簡牘。槪而論之﹐後來班姬傷秋扇以暫恩﹐謝娥詠絮雪而同素﹔大家《七誡》﹐執者修者﹔蔡琰《胡笳》﹐聞而心折。率以明白之操﹐徽美之誠﹐欲見於悠遠﹐寓文以宣情﹐含毫而見志﹐豈泛濫之故﹐使人擊節沾灑﹐彈指追念﹐良有謂焉。噫﹗筆墨固非女子之事﹐亦在用之如何耳。苟天之可逃﹐禮不必備﹐則詞爲自獻之具﹐詩有妒情之作﹐衣服飲食﹐無閒淨之容﹐鉛華膏澤﹐多鮮飾之態﹐故不相宜矣。是播惡於眾﹐何《關雎》之義哉歷觀唐以雅道獎士類﹐而閨閣英秀﹐亦能燻染﹐錦心繡口﹐蕙情蘭性﹐足可尙矣。中間如李季蘭﹑魚玄機﹐皆躍出方外﹐修淸淨之教﹐陶寫幽懷﹐畱連光景﹐逍遙閒暇之功﹐無非雲水之念﹐與名儒比隆﹐珠往瓊復。然浮艷委托之心﹐終不能盡﹐白璧微瑕﹐惟在此耳。薛濤流落歌舞﹐以靈慧獲名當時﹐此亦難矣。三者旣不可略﹐如劉媛﹑劉云﹑鮑君徽﹑崔仲容﹑道士元淳﹑薛﹑崔公達﹑張窈窕﹑程長文﹑梁瓊﹑廉氏﹑姚月華﹑裴羽仙﹑劉瑤﹑常浩﹑葛鴉兒﹑崔鶯鶯﹑譚意哥﹑戶部侍郎吉中孚妻張夫人﹑鮑參軍妻文姬﹑杜羔妻趙氏﹑張建封妾盼盼﹑南楚材妻薛媛等﹐皆能華藻﹐才色雙美者也。或望幸離宮﹐傷寵後掖﹔或以從軍萬里﹐斷絕音耗﹔或祗役連年﹐迢遙風水﹔或爲宕子妻﹐或爲商人婦。花雨春夜﹐月露秋天﹐玄鳥將謝﹐賓鴻來屆﹔搗錦石之流黃﹐織回文於緗綺﹐魂夢飛遠﹐關山到難。當此時也﹐濡毫命素﹐寫怨書懷﹐一語一聯﹐俱堪墮淚。至若間以丰麗﹐雜以纖﹐導淫奔之約﹐敍久曠之情﹐不假綠琴﹐但飛紅紙﹐中間不能免焉。尺有短而寸有長﹐故未欲椎埋之云爾。○閻防防﹐河中人。開元二十二年李琚榜及第。顏眞卿甚敬愛之﹐欲薦於朝﹐不屈。爲人好古博雅﹐詩語眞素﹐魂淸魄爽﹐放曠山水﹐髙情獨詣。於終南山丰徳寺結茅茨讀書﹐百丈溪是其隱處﹐題詩云「浪迹棄人世﹐還山自幽獨。始傍巢由蹤﹐吾其獲心曲。」又云「養閒度人事﹐達命知止足。不學魯國儒﹐俟時勞伐輻。」後信命﹐不務進取﹐以此自終。有詩集行世。○李頎頎﹐東川人。開元二十三年賈季鄰榜進士及第。調新鄕縣尉。性疏簡﹐厭薄世務。慕神仙﹐服餌丹砂﹐明輕舉之道﹐結好塵喧之外。一時名輩﹐莫不重之。工詩﹐發調旣淸﹐修詞亦秀﹐雜歌咸善﹐玄理最長﹐多爲放浪之語﹐足可震蕩心神。惜其偉材﹐只到黃綬。故其論家﹐往往髙於眾作。有集今傳。○張﹐永嘉人。初隱少室下﹐閉門修肄﹐志甚勤苦﹐不及聲利。後應舉﹐官到刑部員外郎。明《易﹖象》﹐善艸隸﹐兼畫山水﹐詩格髙古。與李頎友善﹐事王維爲兄﹐皆爲詩酒丹靑之契。維贈詩云「屏風誤點惑孫郎﹐團扇艸書驚內史。」李頎贈曰「小王破體閒支策﹐落月梨花照空壁。詩堪記室妒風流﹐畫與將軍作敵。」天寶中謝官﹐歸故山偃仰﹐不復來人間矣。有詩傳世。○孟浩然浩然﹐襄陽人。少好節義﹐詩工五言。隱鹿門山﹐卽漢龐公棲隱處也。四十遊京師﹐諸名士間嘗集祕省聯句﹐浩然曰「微雲淡河漢﹐疏雨滴梧桐。」眾欽服。張九齡﹑王維極稱道之。維待詔金鑾﹐一旦私邀入﹐商較風雅﹐俄報玄宗臨幸﹐浩然錯Ф﹐伏匿牀下﹐維不敢隱﹐因奏聞。帝喜曰「朕素聞其人﹐而未見也。」詔出﹐再拜。帝問曰「卿將詩來耶「對曰「偶不賫。」卽命吟近作﹐誦至「不才明主棄﹐多病故人疏「之句﹐帝慨然曰「卿不求仕﹐朕何嘗棄卿﹐柰何誣我﹗」因命放還南山。後張九齡署爲從事。開元末﹐王昌齡遊襄陽﹐時新病起﹐相見甚歡﹐浪情宴謔﹐食鮮疾動而終。古稱禰衡不遇﹐趙壹無祿。觀浩然磬拆謙退﹐才名日髙﹐竟淪明代﹐終身白衣﹐良可悲夫﹗其詩文采丰茸﹐經緯綿密﹐半遵雅調﹐全削凡近。所著三卷﹐今傳。王維畫浩然像於郢州﹐爲浩然亭。咸通中﹐鄭訁咸謂賢者名不可斥﹐更名曰「孟亭」﹐今存焉。○丘爲爲﹐嘉興人。初累舉不第﹐歸山讀書數年。天寶初劉單榜進士。王維甚稱許之﹐嘗與唱和。初﹐事繼母孝﹐有靈芝生堂下。累官太子右庶子﹐時年八十餘﹐母猶無恙﹐給俸祿之半。及居憂觀察使韓以爲致仕官給祿﹐所以惠養老臣﹐不可在喪爲異﹐惟罷春秋羊酒。初還鄕﹐縣令謁之﹐爲候門磬折﹐令坐﹐乃拜﹐裏胥立庭下﹐旣出﹐乃敢坐。經縣署﹐降馬而過﹐舉動有禮。卒年九十六。有集行世。○李白白﹐字太白﹐山東人。母夢長庚星而誕﹐因以命之。十歲通五經﹐自夢筆頭生花﹐後天才贍逸名聞天下。喜縱橫﹐擊劍爲任俠。輕財好施。更客任城﹐與孔巢父﹑韓準﹑裴政﹑張叔明﹑陶沔居䢐徠山中﹐日沈飲﹐號「竹溪六逸」。天寶初﹐自蜀至長安﹐道未振﹐以所業投賀知章﹐讀至《蜀道難》﹐嘆曰「子謫仙人也。」乃解金龜換酒﹐終日相樂。遂薦於玄宗﹐召見金鑾殿﹐論時事﹐因奏頌一篇﹐帝喜﹐賜食﹐親爲調羹﹐詔供奉翰林。嘗大醉上前﹐艸詔﹐使髙力士脫靴﹐力士恥之﹐摘其《淸平調》中飛燕事﹐以激怒貴妃﹐帝每欲與官﹐妃輒沮之。白益傲放﹐與賀知章﹑李適之﹑汝陽王﹑崔宗之﹑蘇晉﹑張旭﹑焦遂爲「飲酒八仙人」。懇求還山﹐賜黃金﹐詔放歸。白浮游四方﹐欲登華山﹐乘醉跨驢經縣治﹐宰不知﹐怒﹐引至庭下曰「汝何人﹐敢無禮﹗」白供狀不書姓名﹐曰「曾令龍巾拭吐﹐禦手調羹﹐貴妃捧硯﹐力士脫靴。天子門前﹐尙容走馬﹔華陰縣裏﹐不得騎驢「宰驚愧﹐拜謝曰「不知翰林至此。」白長笑而去。嘗乘舟﹐與崔宗之自采石至金陵﹐著宮錦袍坐﹐傍若無人。祿山反﹐明皇在蜀﹐永王節度東南﹐白時臥廬山﹐辟爲僚佐。起兵反﹐白逃還彭澤。敗﹐累系潯陽獄。初﹐白遊並州﹐見郭子儀﹐奇之﹐曾救其死罪。至是﹐郭子儀請官以贖﹐詔長流夜郎。白晚節好黃﹑老﹐度牛渚磯﹐乘酒捉月﹐沈水中。初﹐悅謝家靑山﹐今墓在焉。有文集二十卷﹐行世。或云﹕白﹐涼武昭王九世孫也。○杜甫甫﹐字子美﹐京兆人。審言生閒﹐閒生甫。少貧不自振﹐客吳越﹑齊趙間。李邕奇其材﹐先往見之。舉進士不中第﹐困長安。天寶十載﹐玄宗朝獻太淸宮﹑饗廟及郊﹐甫奏賦三篇﹐帝奇之﹐使待詔集賢院﹐命宰相試文章。擢河西尉﹐不拜﹐攺右衛率府冑曹參軍。數上賦頌﹐髙自稱道﹐且言「先臣恕﹑預以來﹐承儒守官十一世﹐迨審言以文章顯。臣賴緒業﹐自七歲屬辭﹐且四十年﹐然衣不蓋體﹐常寄食於人﹐竊恐轉死溝壑﹐伏惟天子哀憐之。若令執先臣故事﹐拔泥塗久辱﹐則臣之述作﹐𨿽不足鼓吹六經﹐先鳴數子﹐至沈鬱頓挫﹐隨時敏給﹐揚雄﹑枚臯﹐可企及也。有臣如此﹐陛下其忍棄之﹗」會祿山亂﹐天子入蜀﹐甫避走三川。肅宗立﹐自州羸服欲奔行在﹐爲賊所得。至徳二年﹐亡走鳳翔﹐上謁﹐拜左拾遺。與房爲布衣交﹐時敗兵﹐又以琴客董廷蘭之故罷相﹐甫上疏言「罪細﹐不宜免大臣。」帝怒﹐詔三司雜問。宰相張鎬曰「甫若抵罪﹐絕言者路。」帝解﹐不復問。時所在寇奪﹐甫家寓﹐彌年艱窶﹐孺弱至餓死﹐因許甫自往省視。從還京師﹐出爲華州司功參軍。關輔饑﹐輒棄官去。客秦州﹐負薪拾橡栗自給。流落劍南﹐營艸堂成都西郭浣花溪。召補京兆功曹參軍﹐不至。會嚴武節度劍南西川﹐往依焉。武再帥劍南﹐表爲參謀﹐檢校工部員外郎。武以世舊﹐待甫甚善﹐親詣其家。甫見之﹐或時不巾﹐而性褊躁傲誕﹐常醉登武牀﹐瞪視曰「嚴挺之乃有此兒﹗」武中銜之。一日﹐欲殺甫﹐集吏於門﹐武將出﹐冠鉤於簾者三﹐左右走報其母﹐力救得止。崔旰等亂﹐甫往來梓﹑夔間。大歷中﹐出瞿塘﹐溯沅﹑湘以登衡山。因客耒陽﹐遊嶽祠﹐大水暴至﹐涉旬不得食﹐縣令具舟迎之﹐乃得還﹐爲設牛炙白酒﹐大醉﹐一昔卒﹐年五十九。甫放曠不自檢﹐好論天下大事﹐髙而不切也。與李白齊名﹐時號「李杜」。數嘗寇亂﹐挺節無所。爲歌詩﹐傷時撓弱﹐情不忘君﹐人皆憐之。墳在嶽陽。有集六十卷﹐及潤州刺史樊晃纂《小集》﹐今傳。能言者未必能行﹐能行者未必能言。觀李﹑杜二公﹐區版蕩之際﹐語語王霸﹐褒貶得失﹐忠孝之心﹐驚動千古﹐騷雅之妙﹐雙振當時﹐兼眾善於無今﹐集大成於往作﹐歷世之下﹐想見風塵。惜乎長轡未騁﹐奇才並屈﹐竹帛少色﹐徒列空言﹐嗚呼哀哉﹗昔謂杜之典重﹐李之飄逸﹐神聖之際﹐二公造焉。觀於海者難爲水﹐遊李﹑杜之門者難爲詩﹐斯言信哉﹗○鄭虔虔﹐鄭州人﹐髙士也。蘇許公爲宰相﹐申以忘年之契﹐薦爲著作郎。嘗以當世事著書八十餘篇。有告虔私撰國史者﹐虔蒼惶焚之﹐坐謫十年。玄宗愛其才﹐開元二十五年﹐爲更置廣文館﹐虔爲博士。廣文博士自虔始。杜甫爲交﹐有贈詩曰「才名四十年﹐坐客寒無氈。惟有蘇司業﹐時時與酒錢。」其窮饑軻﹐淡如也。好琴酒篇詠﹐善圖山水。能書﹐苦無紙﹐於慈恩寺貯柿葉數屋﹐遂日就書殆徧。嘗自寫其詩並畫﹐表獻之﹐玄宗大署其尾曰「鄭虔三絕。」與李﹑杜爲密友﹐多稱鄭廣文。祿山反﹐僞授水部員外郎﹐托以疾﹐不奪。賊平﹐張通﹑王維並囚系﹐三人皆善畫﹐崔圓使繪齋壁﹐因爲祈解﹐得貶臺州司戶﹐卒。有集行世。○髙適適﹐字達夫﹐一字仲武﹐滄州人。少性拓落﹐不拘小節﹐恥預常科﹐隱迹博徒﹐才名便遠。後舉有道﹐授封丘尉。未幾﹐哥舒翰表掌書記。後擢諫議大夫。負气敢言﹐權近側目。李輔國忌其才。蜀亂﹐出爲蜀﹑彭二州刺史﹐遷西川節度使。還﹐爲左散騎常侍。永泰初卒。適尙气節﹐語王霸﹐衮衮不厭。遭時多難﹐以功名自許。年五十﹐始學爲詩﹐卽工﹐以气質自髙﹐多胸臆間語。每一篇已﹐好事者輒傳播吟玩。嘗過汴州﹐與李白﹑杜甫會﹐酒酣登吹臺﹐慷慨悲歌﹐臨風懷古﹐人莫測也。中間唱和頗多。今有詩文等二十卷﹐及所選至徳迄大歷述作者二十六人詩﹐爲《中興間气集》二卷﹐並傳。○沈千運千運﹐吳興人。工舊體詩﹐气格髙古﹐當時士流﹐皆敬慕之﹐號爲「沈四山人」。天寶中﹐數應舉不第﹐時年齒已邁﹐遨遊襄﹑鄧間﹐干謁名公。來濮上﹐感懷賦詩曰「聖朝優賢良﹐艸澤無遺族。人生各有命﹐在余胡不淑。一生但區區﹐五十無寸祿。衰落當捐棄﹐貧賤招謗ゥ。」其時多艱﹐自知屯蹇﹐遂浩然有歸歟之志﹐賦詩曰「棲隱無別事﹐所願離風塵﹐不來城邑遊﹐禮樂拘束人。」又曰「如何巢與由﹐天子不得臣。」遂釋志﹐還山中別業。嘗曰「衡門之下﹐可以棲遲。有薄田園﹐兒稼女織﹐偃仰今古﹐自足此生。誰能作小吏﹐走風塵下乎「髙適賦《還山吟》贈行曰「還山吟﹐天髙日暮寒山深。送君還山識君心﹐人生老大須恣意。看君解作一生事﹐山間偃仰無不至。石泉淙淙若風雨﹐桂花松子常滿地。賣藥囊中應有錢﹐還山服藥又長年。白雲勸盡杯中物﹐明月相隨何處眠。眠時憶同醒時意﹐夢魂可以相周旋。」肅宗議備禮徵致﹐會卒而罷。有詩傳世。○孟云卿云卿﹐關西人。天寶間不第﹐气頗難平﹐志亦髙尙﹐懷嘉Т之節。與薛據相友善。嘗流寓荊州﹐杜工部多有與云卿贈答之作﹐甚愛重之。工詩﹐其體祖述沈千運﹐漁獵陳拾遺﹐詞气傷怨﹐𨿽然模效才得升堂﹐猶未入室﹐然當時古調﹐無出其右﹐一時之英也。如「虎豹不相食﹐哀哉人食人「﹔又「朝亦常苦饑﹐暮亦常苦饑。飄飄萬里餘﹐貧賤多是非。少年莫遠遊﹐遠遊多不歸「﹔皆爲當代推服。韋應物《過廣陵遇孟九贈詩》云「髙文激頹波﹐四海靡不傳。西施且一笑﹐眾女安得妍。」其才名於此可見矣。仕終校書郎。集今傳。云卿稟通濟之才﹐淪吞噬之俗﹐棲棲南北﹐苦無所遇﹐何生之不辰也。身處江湖﹐心存魏闕﹐猶杞國之人憂天墜﹐相率而逃者﹐匹夫之志﹐亦可念矣。●卷三○岑參參﹐南陽人﹐文本之後。天寶三年趙嶽榜第二人及第。累官左補闕﹑起居郎﹐出爲嘉州刺史。杜鴻漸表置安西幕府﹐拜職方郎中﹐兼侍禦史﹐辭罷。別業在杜陵山中。後終於蜀。參累佐戎幕﹐往來鞍馬烽塵間十餘載﹐極徵行離別之情﹐城障寨堡﹐無不經行。博覽史籍﹐尢工綴文﹐屬詞淸尙﹐用心良苦。詩調尢髙﹐唐興罕見此作。放情山水﹐故常懷逸念﹐奇造幽致﹐所得往往超拔孤秀﹐度越常情。與髙適風骨頗同﹐讀之令人慷慨懷感。每篇絕筆﹐人輒傳詠。至徳中﹐裴休﹑杜甫等嘗薦其識度淸遠﹐議論雅正﹐佳名早立﹐時輩所仰﹐可以備獻替之官。未及大用而謝世﹐豈不傷哉﹗有集十卷行於世。杜確爲之序云。○王之渙之渙﹐薊門人。少有俠气﹐所從遊皆五陵少年﹐擊劍悲歌﹐從禽縱酒。中折節工文﹐十年名譽日振。恥困場屋﹐遂交謁名公。爲詩情致雅暢﹐得齊﹑梁之風。每有作﹐樂工輒取以被聲律。與王昌齡﹑髙適﹑暢當忘形爾汝。嘗共詣旗亭﹐有梨園名部繼至﹐昌齡等曰「我輩擅詩名﹐未定甲乙。可觀諸伶謳詩﹐以多者爲優。」一伶唱昌齡二絕句﹐一唱適一絕句。之渙曰「樂人所唱皆下俚之詞。」須臾﹐一佳妓唱曰「黃河遠上白雲間﹐一片孤城萬仞山。羌笛何須怨楊柳﹐春風不度玉門關。」復唱二絕﹐皆之渙詞。三子大笑。之渙曰「田舍奴﹐吾豈妄哉﹗」諸伶竟不諭其故﹐拜曰「肉眼不識神仙。」三子從之酣醉終日。其狂放如此云。有詩傳於今。○賀知章知章﹐字季眞﹐會稽人。少以文詞知名﹐性曠夷﹐善談論笑謔。證聖初﹐擢進士﹑超拔羣類科。陸象先在中書﹐引爲太常博士。象先與知章最親善﹐常曰「季眞淸談風韻﹐吾一日不見﹐則鄙吝生矣。」當時賢達﹐皆傾慕之。爲太子賓客。開元十三年﹐遷禮部侍郎兼集賢院學士。晚年尢加縱誕﹐無復禮度﹐自號「四明狂客」﹐又稱「祕書外監」﹐遨遊里巷。又善艸隸﹐每醉輒屬詞﹐筆不停輟﹐咸有可觀﹐每紙不過數十字﹐好事者共傳寶之。天寶三年﹐因病﹐夢遊帝居﹐及寤﹐表請爲道士﹐求還鄕裏﹐卽捨住宅爲千秋觀﹐上許之。詔賜鏡湖剡溪一曲﹐以給漁樵。帝賦詩及太子﹑百官祖餞。壽八十六。集今傳。○包何何﹐字幼嗣﹐潤州延陵人﹐包融之子也。與弟佶﹐俱以詩鳴﹐時稱「二包」。天寶七年楊譽榜及第。曾師事孟浩然﹐授格法。與李嘉相友善。大歷中﹐仕終起居舍人。詩傳者可數﹐蓋流離世故﹐率多素辭。大播芳名﹐亦當時望族也。○包佶佶﹐字幼正。天寶六年楊護榜進士。累遷祕書監。劉晏治財﹐奏爲汴東兩稅使。及晏罷﹐以佶爲諸道鹽鐵等使。未幾﹐遷刑部侍郎﹑太常少卿﹐拜諫議大夫﹑禦史中丞。居官謹確﹐所在有聲。佶天才贍逸﹐气宇淸深﹐神和大雅﹐詩家老斫輪也。與劉長卿﹑竇叔向諸公皆莫逆之愛。晚歲沾風痺之疾﹐辭寵樂髙﹐不及榮利。卒封丹陽郡公。有詩集行於世。○張彪彪﹐潁上人。初赴舉﹐無所遇﹐適遭喪亂﹐奉老母避地隱居嵩山﹐供養至謹。與孟云卿爲中表﹐俱工古調詩。云卿有贈云「善道居貧賤﹐潔服蒙塵埃。行行無定心﹐坎Б難歸來。」性髙簡﹐善艸書。志在輕舉﹐《詠神仙》云「五穀非長年﹐四气乃靈藥。列子何必待﹐吾心滿寥廓。」時與杜甫往還﹐嘗《寄張十二山人》詩云「靜者心多妙﹐先生藝絕倫。艸書何太古﹐詩興不無神。曹植休前輩﹐張芝更後身。數篇吟可老﹐一字買堪貧。」觀工部之作﹐可知其人矣。○李嘉嘉﹐字從一﹐趙州人。天寶七年楊譽榜進士﹐爲祕書正字。以罪謫南荒﹐未幾何﹐有詔量移爲鄱陽宰﹐又爲江陰令。後遷臺﹑袁二州刺史。善爲詩﹐綺麗婉靡﹐與錢﹑郎別爲一體﹐往往涉於齊﹑梁時風﹐人擬爲吳均﹑何遜之敵。自振藻天朝﹐大收芳譽﹐中興風流也。有集今傳。○賈至至﹐字幼幾﹐洛陽人﹐曾之子也。曾開元間與蘇晉同掌制誥。至天寶十年明經擢第﹐累官起居舍人﹐知制誥。從幸西川﹐當撰傳位肅宗冊文﹐旣進稿﹐玄宗曰「先天誥命﹐乃父所爲。今玆大冊﹐爾又爲之。兩朝盛典﹐出卿家父子﹐可謂繼美矣。」大歷初﹐遷京兆尹﹐以散騎常侍卒。初﹐嘗以事謫守巴陵﹐與李白相遇﹐日酣杯酒﹐追憶京華舊遊﹐多見酬唱。白贈詩有云「聖主恩深漢文帝﹐憐君不遣到長沙。」至特工詩﹐俊逸之气﹐不減鮑昭﹑庾信。調亦淸暢﹐且多素辭﹐蓋厭於漂流淪落者也。有集三十餘卷﹐今傳。○鮑防防﹐字子愼﹐天寶十二年楊儇榜進士﹐襄陽人也。善辭章﹐篤志於學。累官至太原尹﹑河東節度使。人樂其治﹐不減龔﹑黃﹐詔圖形別殿。又歷福建﹑江西觀察使。丁亂﹐從幸奉天﹐除禮部侍郎﹐封東海公。又遷禦史大夫。貞元元年﹐策賢良方正﹐得穆質﹑柳公綽等﹐皆位至臺鼎﹐世美其知人。時比歲旱﹐質對﹕漢故事﹐免三公﹐烹弘羊。權近獨孤忄面欲下按治﹐防曰「使上聞所未聞﹐不亦善乎「置質髙第﹐帝見策嘉之。授工部尙書﹐卒。防工於詩﹐興思優足﹐風調嚴整﹐凡有感發﹐以譏切世獘﹐正國音之宗派也。與謝良弼爲詩友﹐時亦稱鮑﹑謝云。有集今傳。○殷遙遙﹐丹陽人。天寶間﹐嘗仕爲忠王府倉曹參軍。與王維結交﹐同慕禪寂﹐志趣髙疏﹐多雲岫之想。而苦家貧﹐死不能葬﹐一女才十歲﹐日哀號於親﹐愛憐之者贈﹐埋骨石樓山中。工詩﹐詞彩不羣﹐而多警句﹐杜甫嘗稱許之。有詩傳於今。○張繼繼﹐字懿孫﹐襄州人。天寶十二年禮部侍郎楊浚下及第。與皇甫冉有髫年之故﹐契逾昆玉。早振詞名。初來長安﹐頗矜气節﹐有《感懷》詩云「調與時人背﹐心將靜者論。終年帝城裏﹐不識五侯門。」嘗佐鎭戎軍幕府﹐又爲鹽鐵判官。大歷間﹐入內侍﹐仕終檢校祠部郎中。繼博覽有識﹐好談論﹐知治體﹐亦嘗領郡﹐輒有政聲。詩情爽激﹐多金玉音。蓋其累代詞伯﹐積襲弓裘﹐其於爲文﹐不雕自飾﹐丰姿淸迥﹐有道者風。集一卷﹐今傳。○元結結﹐字次山﹐武昌人。魯山令元紫芝族弟也。少不羈﹐弱冠始折節讀書。天寶十三年進士。禮部侍郎楊浚見其文曰「一第子耳。」遂擢髙品。後舉制科。會天下亂﹐沈浮人間﹐蘇源明薦於肅宗﹐授右金吾兵曹。累遷禦史﹐參山南來府﹐除容管經略使。始隱商於山中﹐稱「元子」。逃難入猗於洞﹐稱「猗於子」。或稱浪士﹐漁者或稱聱叟﹐酒徒呼「漫叟」。及爲官﹐呼漫郎。皆以命所著。性梗僻﹐深憎薄俗﹐有憂道閔世之心。《中興頌》一文﹐燦爛金石﹐淸奪湘流。作詩著辭﹐尙聱牙。天下皆知敬仰。復嗜酒﹐有句云「有時逢惡客。」自注﹕「非酒徒﹐卽惡客也。」有《文編》十卷﹐及所集當時人詩爲《篋中集》一卷﹐並傳。○郎士元士元﹐字君冑﹐中山人也。天寶十五載盧庚榜進士。寶應初﹐選京畿縣官。詔試政事中書﹐補渭南尉﹐歷左拾遺﹐出爲郢州刺史。與員外郎錢起齊名。時朝廷自丞相以下﹐出牧奉使﹐無兩君詩文祖餞﹐人以爲愧﹐其珍重如此。二公體調﹐大抵欲同﹐就中郎君稍更閒雅﹐逼近康樂。珠聯玉映﹐不覺成編﹐掩映時流﹐名不虛矣。有別業在半日吳村﹐王季友﹑錢起等皆見題詠﹐每誇勝絕。詩集今傳於世。○道人靈一一公﹐剡中人。童子出家﹐瓶缽之外﹐余無有。天性超穎﹐追蹤謝客﹐隱麻源第三谷中﹐結茆讀書。後白業精進﹐居若耶溪雲門寺﹐從學者四方而至矣。尢工詩﹐气質淳和﹐格律淸暢。兩浙名山﹐曁衡﹑廬諸甲剎﹐悉所經行。與皇甫昆季﹑嚴少府﹑朱山人﹑徹上人等爲詩友﹐酬贈甚多。刻意聲調﹐苦心不倦﹐騁譽叢林。後順寂於岑山。集今傳世。論曰﹕自齊﹑梁以來﹐方外工文者﹐如支遁﹑道遒﹑惠休﹑寶月之儔﹐馳驟文苑﹐沈淫藻思﹐奇章偉什﹐綺錯星陳﹐不爲寡矣。厥後喪亂﹐兵革相尋﹐緇素亦已狼藉﹐罕有復入其流者。至唐累朝﹐雅道大振﹐古風再作﹐率皆崇衷像教﹐駐念津梁﹐龍象相望﹐金碧交映。𨿽寂寥之山河﹐實威儀之淵藪。寵光優渥﹐無逾此時。故有顚頓文場之人﹐憔悴江海之客﹐往往裂冠裳﹐撥繳﹐杳然髙邁﹐雲集蕭齋﹐一食自甘﹐方袍便足﹐靈臺澄皎﹐無事相干﹐三餘有簡牘之期﹐六時分吟諷之隙。靑峯瞰門﹐綠水周捨﹐長廊步さ﹐幽徑尋眞﹐景變序遷﹐蕩入冥思。凡此數者﹐皆達人雅士﹐夙所欽懷﹐𨿽則心侔迹殊﹐所趣無間。會稽傳孫﹑許之玄談﹐廬阜接謝﹑陶於白社﹐宜其日鍛月煉﹐志彌厲而道彌精。佳句縱模﹐不廢禪定﹐巖穴相邇﹐更唱疊酬﹐苦於三峽猿﹐淸同九臯鶴﹐不其偉歟。與夫迷津畏途﹐埋玉世慮﹐蓄憤於心﹐發在篇詠者﹐未可同年而論矣。然道或淺深﹐價有輕重﹐未能悉采。其喬松於灌莽﹐野鶴於雞羣者﹐有靈一﹑靈徹﹑皎然﹑淸塞﹑無可﹑虛中﹑齊己﹑貫休八人﹐皆東南產秀﹐共出一時﹐已爲錄實。其或𨿽以多而寡稱﹐或著少而增價者﹐如惟審﹑護國﹑文益﹑可止﹑淸江﹑法照﹑廣宣﹑無本﹑修睦﹑無悶﹑太易﹑景云﹑法振﹑棲白﹑隱巒﹑處默﹑卿云﹑棲一﹑淡交﹑良﹑若虛﹑云表﹑曇域﹑子蘭﹑僧鸞﹑懷楚﹑惠標﹑可朋﹑懷浦﹑慕幽﹑善生﹑亞齊﹑尙顏﹑棲蟾﹑理瑩﹑歸仁﹑玄寶﹑惠侃﹑法宣﹑文秀﹑僧Г﹑淸尙﹑智暹﹑滄浩﹑不特第四十五人﹐名旣隱僻﹐事且微冥﹐今不復喋喋云爾。○皇甫冉冉﹐字茂政﹐安定人。避地來寓丹陽﹐耕山釣湖﹐放適閒淡。或云祕書少監彬之侄也。十歲能屬文﹐張九齡一見﹐嘆以淸才。天寶十五年盧庚榜進士。調無錫尉﹐營別墅陽羨山中。大歷初﹐王縉爲河南節度﹐辟掌書記﹐後入爲左金吾衛兵曹參軍﹐仕終拾遺﹑左補闕。公自擢桂禮闈﹐便稱髙格。往以世道艱虞﹐遂心江外﹐故多飄薄之嘆。每文章一到朝廷﹐而作者變色﹐當年才子﹐悉願締交﹐推爲宗伯。至其造語玄微﹐端可平揖沈﹑謝﹐雄視潘﹑張。惜乎長轡未騁﹐芳蘭早凋﹐良可痛哉﹗有詩集三卷﹐獨孤及爲序﹐今傳。○皇甫曾曾﹐字孝常﹐冉之弟也。天寶十二年楊儇榜進士。善詩﹐出王維之門。與兄名望相亞﹐當時以比張氏景陽﹑孟陽﹐協居上品﹐載處下流﹐侍禦﹑補闕﹐文詞亦然。體制淸緊﹐華不勝文﹐爲士林所尙。仕歷侍禦史。後坐事貶舒州司馬﹐量移陽翟令。有詩一卷﹐傳於世。○獨孤及及﹐字至之﹐河南人。角時﹐誦《孝經》﹐父試之曰「爾志何語「曰「立身行道﹐揚名於後世。」天寶末﹐以道舉髙第﹐代宗召爲左拾遺。遷禮部員外郎﹐歷濠﹑舒﹑常三州刺史。及性孝友﹐喜鑑拔﹐爲文必彰明善惡﹐長於議論。工詩﹐格調髙古﹐風塵迥絕﹐得大名當時。有集傳世。嘗讀《選》中沈﹑謝諸公詩﹐有題《新安江水至淸淺深見底貽京邑遊好》及《石門新營所住四面髙山回溪石瀨茂林修竹》及《田南樹園激流植援》《齋中讀書》《南樓中望所遲客》《晚登三山還望京邑》等數端﹐皆奇崛精當﹐冠絕古今﹐無曾發其韞奧者。逮盛唐﹐沈﹑宋﹑獨孤及﹑李嘉﹑韋應物等諸才子集中﹐往往各有數題﹐片言不苟﹐皆不減其風度﹐此則無傳之妙。逮元和以下﹐佳題尙罕﹐況於詩乎﹗立題乃詩家切要﹐貴在卓絕淸新﹐言簡而意足﹐句之所到﹐題必盡之﹐中無失節﹐外無餘語﹐此可與智者商扌云﹐因舉而論之。○劉方平方平﹐河南人。白皙美容儀。二十工詞賦﹐與元魯山交善。隱居潁陽大谷﹐尙髙不仕。皇甫冉﹑李頎等相與贈答﹐有云「籬邊潁陽道﹐竹外少姨峯。」神意淡泊。善畫山水﹐墨妙無前。國公李勉延至齋中﹐甚敬愛之。欲薦於朝﹐不忍屈﹐辭還舊隱。工詩﹐多悠遠之思﹐陶寫性靈﹐默會風雅﹐故能脫略世故﹐超然物外。區區斗筲﹐何足以系劉先生哉﹗有集今傳。○秦系系﹐字公緒﹐會稽人。天寶末﹐避亂剡溪﹐自稱「東海釣客」。北都畱守薛兼訓奏爲倉曹參軍﹐不就。客泉州﹐南安九日山中有大松百餘章﹐俗傳東晉時所植﹐系結廬其上﹐穴石爲研﹐注《老子》﹐彌年不出。時姜公輔以直言罷爲泉州別駕﹐見系輒窮日不能去﹐築室與相近﹐遂忘流落之苦。公輔卒﹐妻子在遠﹐系爲營葬山下﹐每好義如此。張建封聞系不可致﹐請就加校書郎。與劉長卿﹑韋應物善﹐多以詩相贈答。權徳輿曰「長卿自以爲五言長城﹐系用偏師攻之矣。」𨿽老益壯﹐年八十餘卒。南安人思之﹐號其山爲「髙士峯」﹐今有「麗句亭「在焉。集一卷﹐今傳。○張眾甫眾甫﹐京口人。隱居不務進取﹐與皇甫禦史友善﹐精廬接近。後各遊四方﹐曾寄處士詩曰「伏臘同雞黍﹐柴門閉雪天。」時宦亦有徵辟者﹐守死善道﹐卒不就。眾甫詩婉媚綺錯﹐巧用文字﹐工於興諭﹐文流中佳士也。同在一時者﹐有趙微明﹑於逖﹑蔣渙﹑元季川﹐俱山顚水涯﹐苦學貞士﹐名同蘭ぇ之芳﹐志非銀黃之慕。吟詠性靈﹐陶陳衷素﹐皆有佳篇﹐不能湮落。惜其行藏之大槪﹐不見於記錄﹐故缺其考詳焉。○嚴維維﹐字正文﹐越州人。初﹐隱居桐廬﹐慕子陵之髙風。至徳二年﹐江淮選補使侍郎崔渙下以詞藻宏麗進士及第﹐以家貧親老﹐不能遠離﹐授諸曁尉﹐時已四十餘。後歷祕書郎。嚴中丞節度河南﹐辟佐幕府。遷余姚令。仕終右補闕。維少無宦情﹐懷家山之樂。以儒素從升斗之祿﹐聊代耕耳。詩情雅重﹐挹魏晉之風﹐鍛煉鏗鏘﹐庶少遺恨。一時名輩﹐孰匪金蘭。詩集一卷﹐今傳。○於良史良史﹐至徳中仕爲侍禦史。詩體淸雅﹐工於形似﹐又多警句。蓋其璋特達﹐早步淸朝﹐興致不羣﹐詞苑增價。𨿽平生似昧﹐而篇什多傳。○靈徹上人靈徹﹐姓湯氏﹐字澄源﹐會稽人。自童子辭父兄入淨﹐戒行果潔。方便讀書﹐便覺勤苦﹐授詩法於嚴維﹐遂藉藉有聲。及維卒﹐乃抵吳興﹐與皎然居何山遊講。因以書薦於包侍郎佶﹐佶得之大喜﹔又以書致於李侍郎紓。時二公以文章風韻爲世宗。貞元中﹐西遊京師﹐名振輦下。緇流疾之﹐遂造飛語激動中貴﹐因誣奏得罪﹐徙汀洲。會赦﹐歸東越。時吳﹑楚間諸侯﹐各賓禮招延之。元和十一年﹐終於宣州開元寺﹐年七十有一。門人遷歸﹐建塔於山陰天柱峯下。上人詩多警句﹐能備眾體。如《芙蓉寺》云「經來白馬寺﹐僧到赤烏年。」《謫汀州》云「靑蠅爲弔客﹐黃耳寄家書。」性巧逸﹐居沃洲寺﹐嘗取桐葉剪刻制器爲蓮花漏﹐置盆水之上﹐穿細孔漏水﹐半之則沈﹐每晝夜十二沈﹐爲行道之節。初居嵩陽蘭若﹐後來住匡廬東林寺。如天目﹑四明﹑棲霞及衡﹑湘諸名山﹐行錫幾徧。嘗與靈一上人約老天臺﹐未得遂志。𨿽結念云壑﹐而才名拘牽﹐罄息經微﹐吟諷無已﹐所謂拔乎其萃﹐遊方之外者也。有集十卷﹐及錄大歷至元和中名人《酬唱集》十卷﹐今傳。○陸羽羽﹐字鴻漸﹐不知所生。初﹐竟陵禪師智積得嬰兒於水濱﹐育爲弟子。及長﹐恥從削髮﹐以《易》自筮﹐得《蹇》之《漸》曰「鴻漸於陸﹐其羽可用爲儀。」始爲姓名。有學﹐愧一事不盡其妙。性詼諧﹐少年匿優人中﹐撰《談笑》萬言。天寶間﹐署羽伶師﹐後遁去。古人謂「潔其行而穢其迹「者也。上元初﹐結廬苕溪上﹐閉門讀書。名僧髙士﹐談宴終日。貌寢﹐口喫而辯。聞人善﹐若在己。與人期﹐𨿽阻虎狼不避也。自稱「桑薴翁」﹐又號「東崗子」。工古調歌詩﹐興極閒雅。著書甚多。扁舟往來山寺﹐惟紗巾藤鞋﹐短褐犢鼻﹐擊林木﹐弄流水。或行曠野中﹐誦古詩﹐裴回至月黑﹐興盡慟哭而返。當時以比接輿也。與皎然上人爲忘言之交。有詔拜太子文學。羽嗜茶﹐造妙理﹐著《茶經》三卷﹐言茶之原﹑之法﹑之具﹐時號「茶仙」﹐天下益知飲茶矣。鬻茶家以瓷陶羽形﹐祀爲神﹐買十茶器﹐得一鴻漸。初﹐禦史大夫李季卿宣慰江南﹐喜茶﹐知羽﹐召之。羽野服具而入﹐李曰「陸君善茶﹐天下所知。揚子中泠水﹐又殊絕。今二妙千載一遇﹐山人不可輕失也。」茶畢﹐命奴子與錢。羽愧之﹐更著《毀茶論》。與皇甫補闕善。時鮑尙書防在越﹐羽往依焉﹐冉送以序曰「君子究孔﹑釋之名理﹐窮歌詩之麗則。遠野孤島﹐通舟必行﹔魚梁釣磯﹐隨意而往。夫越地稱山水之鄕﹐轅門當節鉞之重。鮑侯知子愛子者﹐將解衣推食﹐豈徒嘗鏡水之魚﹐宿耶溪之月而已。」集並《茶經》今傳。○顧況況﹐字逋翁﹐蘇州人。至徳二年﹐天子幸蜀﹐江東侍郎李希言下進士。善爲歌詩﹐性詼諧﹐不修檢操﹐工畫山水。初爲韓晉公江南判官。徳宗時﹐柳渾輔政﹐薦爲祕書郎。況素善於李泌﹐遂師事之﹐得其服气之法﹐能終日不食。及泌相﹐自謂當得達官﹐久之﹐遷著作郎。及泌卒﹐作《海鷗詠》嘲誚權貴﹐大爲所嫉﹐被憲劾貶饒州司戶﹐作詩曰「萬里飛來爲客鳥﹐曾蒙丹鳳借枝柯。一朝鳳去梧桐死﹐滿目鴟鳶柰爾何﹗」遂全家去﹐隱茅山﹐煉金拜斗﹐身輕如羽。況暮年一子卽亡﹐追悼哀切﹐吟曰「老人喪愛子﹐日暮泣成血。老人年七十﹐不作多時別。」其年又生一子﹐名非熊﹐三歲始言﹐在冥漠中聞父吟苦﹐不忍﹐乃來復生。非熊後及第﹐自長安歸慶﹐已不知況所在。或云﹐得長生訣仙去矣。今有集二十卷傳世﹐皇甫爲之序。○張南史南史﹐字季直﹐幽州人。工弈棋﹐神算無敵﹐遊心太極。嘗幅巾藜杖﹐出入王侯之宅十年﹐髙談闊視﹐慷慨奇士也。中歲感激﹐始苦節學文﹐無希世苟合之意。數年間﹐稍入詩境﹐調體超閒﹐情致兼美﹐如並﹑燕老將﹐气韻沈雄﹐時少及之者。肅宗時﹐廟堂獎拔﹐仕爲左衛倉曹參軍。後避亂寓居揚州揚子。難平再召﹐未及赴而卒。有詩一卷﹐今傳。○戎昱昱﹐荊南人。美風度﹐能談。少舉進士不上﹐乃放遊名都。𨿽貧士而軒昂﹐气不消沮。愛湖湘山水﹐來客。時李夔廉察桂林﹐寓官舍﹐月夜聞鄰居行吟之音淸麗﹐遲明訪之﹐乃昱也。卽延爲幕賓﹐待之甚厚。崔中丞亦在湖南﹐愛之﹐有女國色﹐欲以妻昱﹐而不喜其姓戎﹐能攺則訂議。昱聞之﹐以詩謝云「千金未必能移姓﹐一諾從來許殺身。」自謂李大夫恩私至深﹐無任感激。初事顏平原﹐嘗佐其徵南幕﹐亦累薦之。衛伯玉鎭荊南﹐辟爲從事。歷虔州刺史。至徳中﹐以罪謫爲辰州刺史。後客劍南﹐寄家隴西數載。憲宗時﹐邊烽累急﹐大臣議和親。上曰「比聞一詩人姓名稍僻者爲誰「宰相對以冷朝陽﹑包子虛﹐皆非。帝舉其詩﹐對曰「戎昱也。「上曰「嘗記其《詠史》云﹕『漢家靑史上﹐拙計是和親。社稷依明主﹐安危托婦人。豈能將玉貌﹐便擬淨沙塵地下千年骨﹐誰爲輔佐臣﹗』」因笑曰「魏絳何其懦也此人如在﹐可與武陵桃花源足稱其淸詠。」士林榮之。昱詩在盛唐﹐格气稍劣﹐中間有絕似晚作。然風流綺麗﹐不虧政化﹐當時賞音﹐喧傳翰苑﹐固不誣矣。有集今傳。○古之奇之奇﹐寶應二年禮部侍郎洪源下及第﹐與耿氵韋同時。嘗爲安西幕府書記。與李司馬端有金蘭之好。工古調﹐足幽閒淡泊之思﹐婉而成章﹐得名藝圃﹐不泛然矣。詩集傳於世。○蘇渙渙﹐廣徳二年楊棲梧榜進士。本不平者﹐往來剽盜﹐善用白弩﹐巴ク商人苦之﹐稱曰「白跖」。後自知非﹐折節從學﹐遂成名。累遷侍禦史。湖南崔中丞辟爲從事。遇害﹐繼走交﹑廣﹐扇動哥舒晃跋扈﹐如蛟龍見血﹐本質彰矣。居無何﹐伏誅。初嘗爲《變律詩》十九首﹐上廣州節度李勉﹐其文章長於諷刺﹐亦有陳拾遺一鱗半甲﹐故加待之。或曰「此子羽冀嬖臣﹐侵敗王略﹐今尙其文﹐可歟「勉曰「漢策載蒯通說辭﹐皇史錄祖君檄艸﹐此大容細者。善惡必書﹐《春秋》至訓﹔明言不廢﹐孔子格談。渙其庶乎﹐豈但存雕虫小技﹐亦以深懲賊子也。」時以爲名言。杜甫有與贈答之詩﹐今悉傳。○朱灣灣﹐字巨川﹐大歷時隱君也﹐號滄洲子。率履貞素﹐潛輝不曜﹐逍遙雲山琴酒之間﹐放浪形骸繩檢之外。郡國交徵﹐不應。工詩﹐格體幽遠﹐興用弘深﹐寫意因詞﹐窮理盡性﹐尢精詠物﹐必含比興﹐多敏捷之奇。及李勉鎭永平﹐嘉其風操﹐厚幣邀來﹐署爲府中從事﹐日相談宴﹐分逾骨肉。久之。嘗謁湖州崔使君﹐不得志﹐臨發以書別之曰「灣聞蓬萊山藏杳冥間﹐行可到﹐貴人門無媒通不可到﹔驪龍珠潛氵廣之淵或可識﹐貴人顏無因而前不可識。自假道路﹐問津主人﹐一身孤云﹐兩度圓月﹐載請執事﹐三趨戟門。信知庭之與堂﹐不啻千里。況寄食漂母﹐夜眠漁舟﹐門如龍而難登﹐食如玉而難得。食如玉之粟﹐登如龍之門﹐實無機心﹐翻成機事﹐漢陰丈人聞之﹐豈不大笑屬溪上風便﹐囊中金貧﹐望甘棠而嘆﹐自引分而退。灣白。」遂歸會稽山陰別墅﹐其耿介類如此也。有集四卷﹐今傳世。○張志和志和﹐字子同﹐婺州人。初名龜齡﹐詔攺之。十六擢明經﹐嘗以策幹肅宗﹐特見賞重﹐命待詔翰林。以親喪辭去﹐不復仕。居江湖﹐性邁不束﹐自稱「煙波釣徒」。撰《玄眞子》二卷﹐又爲號焉。兄鶴齡恐其遁世﹐爲築室越州東郭﹐茅茨數椽﹐花竹掩映﹐嘗豹席棕ハ﹐沿溪垂釣﹐每不投餌﹐志不在魚也。觀察使陳少遊頻往候問。帝嘗賜奴﹑婢各一人﹐志和配爲夫婦﹐號漁童﹑樵靑。與陸羽嘗爲顏平原食客。平原初來刺湖州﹐志和造謁﹐顏請以舟敝﹐欲爲更之﹐曰「願爲浮家泛宅﹐往來苕﹑間足矣。」善畫山水﹐酒酣或擊鼓吹笛﹐舐筆輒就﹐曲盡天眞。自撰《漁歌》﹐便復畫之。興趣髙遠﹐人不能及。憲宗聞之﹐詔寫眞求訪﹐並其歌詩﹐不能致。後傳一旦忽乘雲鶴而去。李徳裕稱以爲「漁父賢而名隱﹐鴟夷智而功髙﹐未若玄眞隱而名彰﹐方而無事﹐不窮而達﹐其嚴光之比歟」。●卷四○盧綸綸﹐字允言﹐河中人。避天寶亂﹐來客鄱陽。大歷初﹐數舉進士不入第。元載素賞重﹐取其文進之﹐補閿鄕尉。累遷檢校戶部郎中﹐監察禦史。稱疾去。渾鎭河中﹐就家禮起爲元帥判官。初﹐舅韋渠牟得幸徳宗﹐因表其才﹐召見禁中﹐帝有所作﹐輒賡和。至是﹐帝忽問渠牟﹕「盧綸﹑李益何在「對曰「綸從渾在河中。」詔令驛召之﹐會卒。綸與吉中孚﹑韓﹑耿﹑錢起﹑司空曙﹑苗發﹑崔峒﹑夏侯審﹑李端﹐聯藻文林﹐銀黃相望﹐且同臭味﹐契分俱深﹐時號大歷十才子。唐之文體﹐至此一變矣。綸所作特勝﹐不減盛時﹐如三河少年﹐風流自賞。文宗雅愛其詩﹐問宰相﹕「綸沒後﹐文章幾何亦有子否「李徳裕對﹕「綸四子皆擢進士﹐仕在臺閣。」帝遣中使悉索其巾笥﹐得詩五百首進之。有別業在終南山中。集十卷﹐今傳。○吉中孚中孚﹐楚州人。居鄱陽最久。初爲道士﹐山阿寂寥。後還俗。李端贈詩云「舊山連藥賣﹐孤鶴帶雲歸。」盧綸送詩云「舊藏雲穴﹐新詩滿帝鄕。」來長安﹐謁宰相﹐有薦於天子﹐日與王侯髙會﹐名動京師。無幾何﹐第進士﹐授萬年尉﹐除校書郎。又登宏辭科﹐爲翰林學士﹐歷諫議大夫﹐戶部侍郎﹑判度支事。貞元初卒。初﹐拜官後﹐以親垂白在堂﹐歸養至孝﹐終喪復仕。中孚神骨淸虛﹐吟詠髙雅﹐若神仙中人也。集一卷﹐今傳。○韓﹐字君平﹐南陽人。天寶十三載楊榜進士。侯希逸素重其才﹐至是表佐淄靑幕府。罷﹐閒居十年。及李勉在宣武﹐復辟之。徳宗時﹐制誥闕人﹐中書兩進除目﹐禦筆不點﹐再請之﹐批曰「與韓。」時有同姓名者爲江淮刺史﹐宰相請孰與。上復批曰「春城無處不飛花韓也。」俄以駕部郎中知制誥。終中書舍人。工詩﹐興致繁富﹐如芙蓉出水﹐一篇一詠﹐朝士珍之。比諷深於文房﹐筋節成於茂政﹐當時盛稱焉。有詩集五卷﹐行於世。○耿﹐河東人也。寶應二年洪源榜進士。與古之奇爲莫逆之交。初爲大理司法﹐充括圖書使來江淮﹐窮山水之勝。仕終左拾遺。詩才俊爽﹐意思不羣。似等輩﹐不可多得。詩集二卷﹐今傳。○錢起起﹐字仲文﹐吳興人。天寶十年李巨卿榜及第。少聰敏﹐承鄕曲之譽。初從計吏至京口客捨﹐月夜閒步﹐聞戶外有行吟聲﹐哦曰「曲終人不見﹐江上數峯靑。」凡再三往來﹐起遽從之﹐無所見矣。嘗怪之。及就試粉闈﹐詩題乃《湘靈鼓瑟》﹐起輟就﹐卽以鬼謠十字爲落句﹐主文李深嘉美﹐擊節吟味久之﹐曰「是必有神助之耳。」遂擢置髙第。釋褐授校書郎。嘗采箭竹﹐奉使入蜀。除考功郎中。大歷中爲太淸宮使﹑翰林學士。起詩體制新奇﹐理致淸贍﹐芟宋﹑齊之浮游﹐削梁﹑陳之靡﹐迥然獨立也。王右丞許以髙格﹐與郎士元齊名﹐士林語曰「前有沈﹑宋﹐後有錢﹑郎。」集十卷﹐今傳。子徽能詩﹐外甥懷素善書﹐一門之中﹐藝名森出﹐可尙矣。凡唐人燕集祖送﹐必探題分韻賦詩﹐於眾中推一人擅場者。劉相巡察江淮﹐詩人滿座﹐而起擅場。郭曖尙主盛會﹐李端擅場。緬懷盛時﹐往往文會﹐羣賢畢集﹐觥籌亂飛﹐遇江山之佳麗﹐繼歡好於疇昔﹐良辰美景﹐賞心樂事﹐於此能並矣。況賓無絕纓之嫌﹐主無投轄之困﹐歌闌舞作﹐微聞香澤﹐冗長之禮﹐豁略去之﹐王公不覺其大﹐韋布不覺其小﹐忘形爾汝﹐促席談諧﹐吟詠繼來﹐揮毫驚座。樂哉﹗古人有秉燭夜遊﹐所謂非淺﹐同宴一室﹐無及幹亂﹐豈不盛也﹗至若殘杯冷炙﹐一獻百拜﹐察喜怒於眉睫之間者﹐可以休矣。○司空曙曙﹐字文明﹐廣平人也。磊落有奇才。韋臯節度劍南﹐辟致幕府。授洛陽主薄﹐未幾遷長林縣丞。累官左拾遺﹐終水部郎中。與李約員外至交。性耿介﹐不幹權要。家無儋石﹐晏如也。嘗病中不給﹐遣其愛姬﹐亦自流寓長沙。遷謫江右﹐多結契雙林﹐暗傷流景。《寄柬上人》詩云「欲就東林寄一身﹐尙憐兒女未成人。柴門客去殘陽在﹐藥圃虫喧秋雨頻。近水方同梅市隱﹐曝衣多笑阮家貧。深山蘭若何時到﹐羨與閒雲作四鄰。」閒園卽事﹐髙興可知。屬調幽閒﹐終篇調暢﹐如新花笑日﹐不容燻染。鏘鏘美譽﹐不亦宜哉﹗有詩集二卷﹐今傳。○苗發發﹐潞洲人也。晉卿長子。初爲東平令﹐授兵部員外﹐遷駕部員外郎﹐仕終都官郎中。𨿽名齒才子﹐少見詩篇。當時名士﹐咸與贈答云。○崔峒峒﹐博陵人。工文有價。初辟潞府功曹﹐後歷左拾遺﹐終右補闕。詞彩炳然﹐意思方雅﹐時人稱其句爲披沙揀金﹐往往見寶。詩集一卷﹐今行於世。○夏侯審審﹐建中元年禮部侍郎令狐亙下試軍謀越眾科第一。釋褐授校書郎﹐又爲參軍﹐仕終侍禦史。初於華山下多買田園爲別墅﹐水木幽﹐雲煙浩渺﹐晚歲退居其下﹐諷吟頗多。今稍零落﹐時見一二﹐皆錦制也。○李端端﹐趙州人﹐嘉之侄也。少時居廬山﹐依皎然讀書﹐意況淸虛﹐酷慕禪侶。大歷五年李搏榜進士及第﹐授祕書省校書郎。以淸羸多病﹐辭官﹐居終南山艸堂寺。未幾﹐起爲杭州司馬﹐牒訴敲朴﹐心甚厭之。買田園在虎丘下﹐爲耽深癖﹐泉石少幽﹐移家來隱衡山﹐自號衡嶽幽人。彈琴讀《易》﹐登髙望遠﹐神意泊然。初元宦情﹐懷箕﹑潁之志。嘗曰「余少尙神仙﹐且未能去。友人暢當以禪門見導﹐余心知必是﹐未得其門。」詩更髙雅﹐於才子中名響錚錚。與處士京兆柳中庸﹑大理評事江東張芬友善唱酬。初來長安﹐詩名大振。時令公子郭曖尙升平公主﹐賢明有才﹐延納俊士﹐端等皆在館中。曖嘗進官﹐大宴酒酣﹐主屬端賦詩﹐頃刻而就﹐曰「靑春都尉最風流﹐二十功成便拜侯。金距鬥鷄過上苑﹐玉鞭騎馬出長楸。燻香荀令偏憐小﹐傅粉何郎不解愁。日暮吹簫楊柳陌﹐路人遙指鳳皇樓。」主甚喜﹐一座賞嘆。錢起曰「此必端宿制﹐請以起姓爲韻。」端立獻一章曰「方塘似鏡艸芊芊﹐初月如鉤未上弦。新開金埒看調馬﹐舊踢銅山許鑄錢。楊柳入樓吹玉笛﹐芙蓉出水妒花鈿。今朝都尉如相顧﹐願脫長裾逐少年。」作者驚伏。主厚賜金帛﹐終身以榮﹐其工捷類此。集三卷﹐今傳於世。○竇叔向叔向﹐字遺直﹐扶風平陵人也。有卓絕之行﹐登第於大歷初﹐遠振嘉名﹐爲文物冠冕。詩法謹嚴﹐又非常格。一流才子﹐多仰飆塵。少與常衮同燈火﹐及衮相﹐引擢左拾遺﹑內供奉。及坐貶﹐亦出爲溧水令。卒﹐贈工部尙書。五子﹕常﹑牟﹑羣﹑庠﹑鞏﹐俱能詩﹐咄咄有跨竈之譽﹐當時羨之。《藝文志》載《叔向集》七卷﹐今存詩甚寡﹐蓋零落之矣。○康洽洽﹐酒泉人﹐黃須美丈夫也。盛時攜琴劍來長官﹐謁當道﹐气度豪爽。工樂府詩篇﹐宮女梨園﹐皆寫於聲律。玄宗亦知名﹐嘗嘆美之。所出入皆王侯貴主之宅﹐從遊與宴﹐𨿽駿馬蒼頭如其己有。觀服玩之光﹐令人歸欲燒物﹐憐才乃能如是也。後遭天寶亂離﹐飄蓬江表。至大歷間﹐年已七十餘﹐龍鐘衰老﹐談及開元繁盛﹐流涕無從。往來兩京﹐故侯館谷空﹐咸陽一布衣耳。於時文士願與論交。李端逢之﹐贈詩云「聲名常壓鮑參軍﹐班位不過揚執戟。」又云「同時獻賦人皆盡﹐共壁題詩君獨在。」後卒杜陵山中。文章不得見矣。○李益益﹐字君虞﹐隴西姑臧人。大歷四年齊映榜進士﹐調鄭縣尉。同輩行稍進達﹐益久不升﹐鬱鬱去遊燕﹑趙間﹐幽州節度劉濟辟爲從事﹐未幾﹐又佐寧幕府。風流有詞藻﹐與宗人賀相埒﹐每一篇就﹐樂工賂求之﹐被於雅樂﹐供奉天子。如《徵人》《早行》篇﹐天下皆施繪畫。二十三受策秩﹐從軍十年﹐運籌決勝﹐尢其所長。往往鞍馬間爲文﹐橫槊賦詩﹐故多抑揚激厲悲離之作﹐髙適﹑岑參之流也。憲宗雅聞其名﹐召爲祕書少監﹑集賢殿學士。自負其才﹐淩轢士眾﹐有不能堪﹐諫官因暴其詩「不上望京樓「等句﹐以涉怨望﹐詔降職。俄復舊﹐除侍禦史﹐遷禮部尙書致仕。太和初卒。益少有僻疾﹐多猜忌﹐防閒妻妾﹐過爲苛酷﹐有散灰扃戶之談﹐時稱爲「妒癡尙書李十郎」。有同姓名者﹐爲太子庶子﹐皆在朝﹐人恐莫辧﹐謂君虞爲「文章李益」﹐庶子爲「門戶李益「云。有集﹐今傳。○冷朝陽朝陽﹐金陵人。大歷四年齊映榜進士及第。不待調官﹐言歸省覲。自狀元以下﹐一時名士大夫及詩人李嘉﹑李端﹑韓﹑錢起等﹐大會賦詩攀餞。以一布衣﹐才名如此﹐人皆羨之。朝陽工詩﹐在大歷諸才子﹐法度稍弱﹐字韻淸越不減也。有集傳世。○章八元八元﹐睦州桐廬人。少喜爲詩﹐嘗於郵亭偶題數語﹐蓋激楚之音也。宗匠嚴維到驛﹐見而異之﹐問八元曰「爾能從我授格乎「曰「素所願也。」少頃遂發﹐八元已辭親矣。維大器之﹐親爲指諭﹐數歲間﹐詩賦精絕。大歷六年王漵榜第三人進士。居京旣久﹐牀頭金盡﹐歸江南﹐訪韋蘇州﹐待贈甚厚。復來都應制科。貞元中調句容主簿﹐況薄辭歸。時有淸江上人善詩﹐與八元爲兄弟之好。初長安慈恩寺浮圖﹐前後名流詩版甚多﹐八元亦題﹐有云「卻怪鳥飛平地上﹐自驚人語半天中。」後元微之﹑白樂天至塔下徧覽﹐因悉除去﹐惟存八元版在﹐吟詠久之﹐曰「名下無虛士也。」其警策稱是。有詩集傳於世﹐一卷。○暢當當﹐河東人。大歷七年張式榜及第。當少諳武事﹐生亂離間﹐盤馬彎弓﹐摶沙寫陳﹐人曾伏之。時山東有寇﹐以子弟被召參軍。貞元初﹐爲太常博士﹐仕終果州刺史。與李司馬﹑司空郎中有膠漆之契。多往來嵩﹑華間﹐結念方外﹐頗參禪道﹐故多松桂之興﹐深存不死之志。詞名藉甚﹐表表淩雲。有詩二卷﹐傳於世。同時有鄭常﹐亦鳴詩。集一卷﹐今行。嘗觀建安初﹐陳琳﹑阮數子﹐從戎管書記之任﹐所得經奇﹐英气逼人也。承平則文墨議論﹐警急則橐矢石﹐金羈角逐﹐珠符相照﹐艸檄於盾鼻﹐勒銘於山頭﹐此磊磊落落﹐通方之士﹐皆古書生也。容有郁志窗下﹐抱膝呻吟﹐而曰時不我與﹐人不我知耶大道無窒﹐徒自爲老夫耳。唐間如此特達甚多﹐光烈垂遠﹐慨然不能不以之興懷也。○王季友季友﹐河南人。暗誦書萬卷。論必引經。家貧賣屐﹐好事者多攜酒就之。其妻柳氏﹐疾季友窮醜﹐遣去。來客酆城﹐洪州刺史李公﹐一見傾敬﹐卽引佐幕府。工詩﹐性磊浪不羈﹐愛奇務險﹐遠出常性之外。白首短褐﹐崎嶇士林﹐傷哉貧也﹗嘗有詩云「山中誰余密白髮日相親。雀鼠晝夜無﹐知我廚廩貧。」又﹕「自耕自刈食爲天﹐如鹿如麋飲野泉。亦知世上公卿貴﹐且養丘中艸木年。」觀其篤志山水﹐可謂遠性風疏﹐逸情云上矣。有集﹐傳於世。○張謂謂﹐字正言﹐河內人也。少讀書嵩山﹐淸才拔萃﹐泛覽流觀﹐不屈於權勢。自矜奇骨﹐必談笑封侯。二十四受辟﹐從戎營﹑朔十載﹐亭障間稍立功勛。以將軍得罪﹐流滯薊門。有以非辜雪之者﹐累官爲禮部侍郎。無幾何﹐出爲潭州刺史。性嗜酒簡淡﹐樂意湖山。工詩﹐格度嚴密﹐語致精深﹐多擊節之音。今有集傳於世。○於鵠鵠﹐初買山於漢陽髙隱﹐三十猶未成名。大歷中﹐嘗應薦歷諸府從事﹐出塞入塞﹐馳逐風沙。有詩甚工﹐長短間作﹐時出度外﹐縱橫放逸﹐而不陷於疏遠﹐且多警策云。集一卷﹐今傳。○王建建﹐字仲初﹐潁川人。大歷十年丁澤榜第二人及第。釋褐授渭南尉﹐調昭應縣丞。諸司曆薦﹐遷太府寺丞﹑祕書丞﹑侍禦史。大和中﹐出爲陜州司馬。從軍塞上﹐弓劍不離身。數年後歸﹐卜居咸陽原上。初遊韓吏部門墻﹐爲忘年之友。與張籍契厚﹐唱答尢多。工爲樂府歌行﹐格幽思遠。二公之體﹐同變時流。建性耽酒﹐放浪無拘。宮詞特妙前古。建初與樞密使王守澄有宗人之分﹐守澄以弟呼之。談間故多知禁掖事﹐作《宮詞》百篇。後因過燕飲﹐以相譏謔﹐守澄深銜之﹐忽曰「吾弟所作《宮詞》﹐內庭深邃﹐何由知之明當奏上。」建作詩以謝﹐末句云「不是姓同親說向﹐九重爭得外人知。」守澄恐累己﹐事遂寢。建才贍﹐有作皆工。蓋嘗跋涉畏途﹐甘分窮苦。其《自傷》詩云「衰門海內幾多人﹐滿眼公卿總不親。四授官資元七品﹐再經婚娶尙單身。圖書亦爲頻移盡﹐兄弟還因數散貧。獨自在家常似客﹐黃昏哭向野田春。」又於徵戍遷謫﹑行旅離別﹑幽居官況之作﹐俱能感動神思﹐道人所不能道也。集十卷﹐今傳於世。○韋應物應物﹐京兆人也。尙俠﹐初以三衛郎事玄宗。及崩﹐始悔﹐折節讀書。爲性髙潔﹐鮮食寡欲﹐所居必焚香掃地而坐﹐冥心象外。天寶時﹐扈從遊幸。永泰中﹐任洛陽丞﹐遷京兆府功曹。大歷十四年﹐自縣令制除櫟陽令﹐以疾辭歸﹐寓善福寺精舍。建中二年﹐由前資除比部員外郎﹐出爲滁州刺史。居傾之﹐攺江州刺史。追赴闕﹐攺左司郎中。或冒其進﹐媒孽之。貞元初﹐又出爲蘇州刺史。大和中﹐以太僕少卿兼禦史中丞﹐爲諸道鹽鐵轉運﹑江淮畱後。罷居永定﹐齋心屏除人事。初﹐公豪縱不羈﹐晚歲逢楊開府﹐贈詩言事曰「少事武皇帝﹐無賴恃恩私。身作裏中橫﹐家藏亡命兒。朝持樗υ局﹐暮竊東鄰姬。司隸不敢捕﹐立在白玉墀。驪山風雪夜﹐長楊羽豬時。一字都不識﹐飲酒肆頑癡。武皇升仙去﹐憔悴被人欺。讀書事已晚﹐把筆學題詩。兩府始收迹﹐南宮謬見推。非才果不容﹐出守撫嫠。忽逢楊開府﹐論舊涕俱垂。坐客何由識﹐惟有故人知。」足見古人眞率之妙也。論云「詩律自沈﹑宋之下﹐日益靡﹐鎪章刻句﹐揣合浮切﹐音韻婉諧﹐屬對藻密﹐而閒雅平淡之气不存矣。獨應物馳驟建安以還﹐各有風韻﹐自成一家之體﹐淸深雅麗﹐𨿽詩人之盛﹐亦罕其倫﹐甚爲時論所右。而風情不能自已﹐如贈米嘉榮﹑杜韋娘等作﹐皆杯酒之間﹐見少年故態﹐無足怪矣。有集十卷﹐今傳於世。○皎然上人皎然﹐字淸晝﹐吳興人。俗姓謝﹐宋靈運之十世孫也。初入道﹐肄業杼山﹐與靈徹﹑陸羽同居妙喜寺。羽於寺旁創亭﹐以癸丑歲癸卯朔癸亥日落成﹐湖州刺史顏眞卿名以「三癸」﹐皎然賦詩﹐時稱「三絕」。眞卿嘗於郡齋集文士撰《韻海鏡源》﹐預其論著﹐至是聲價藉甚。貞元中﹐集賢禦書院取髙僧集上人文十卷﹐藏之﹐刺史於ν爲之序。李端在匡嶽﹐依止稱門生。一時名公﹐俱相友善﹐題云「晝上人「是也。時韋應物以古淡矯俗﹐以嘗擬其格﹐得數解爲贄﹐韋心疑之。明日﹐又錄舊制以見﹐始被領略﹐曰「人各有長﹐蓋自天分。子而爲我﹐失故步矣。但以所詣﹐自名可也。」公心服之。往時住西林寺﹐定餘多暇﹐因撰序作詩體式﹐兼評古今人詩﹐爲《晝公詩式》五卷﹐及撰《詩評》三卷﹐皆議論精當﹐取捨從公﹐整頓狂瀾﹐出色騷雅。公性放逸﹐不縛於常律。初﹐房太尉早歲隱終南峻壁之下﹐往往聞湫中龍吟﹐聲淸而靜﹐滌人邪想。時有僧潛戛三金以寫之﹐惟銅酷似。房公往來﹐他日至山寺﹐聞林嶺間有聲﹐因命僧出其器﹐嘆曰「此眞龍吟也。」大歷間﹐有秦僧傳至桐江﹐皎然戛銅宛效之﹐以警深寂。緇人有獻譏者﹐公曰「此達僧之事﹐可以嬉禪。爾曹胡凝滯於物﹐而以瑣行自拘耶﹖」時人髙之。公外學超然﹐詩興閒適﹐居第一流﹑第二流不過也。詩集十卷。○武元衡元衡﹐字伯蒼﹐河南人。建中四年薛展榜進士。元和三年﹐以門下侍郎平章事﹐出爲劍南節度使。後秉政﹐明年早朝﹐遇盜從暗中射殺之。元衡工詩﹐𨿽時見雕鐫﹐不動機構﹐要非髙斫之所深忌。每好事者傳之﹐被於絲竹。嘗夏夜作詩曰「夜久喧暫息﹐池臺惟月明。無因駐淸景﹐日出事還生。」翌日遇害﹐詩蓋其讖也。議者謂工詩而宦達者惟髙適﹐達宦而詩工者惟元衡。今有《臨淮集》十卷傳於世。○竇常常﹐字中行﹐叔向之子也。京兆人。大歷十四年王儲榜及第。初歷從事﹐累官水部員外郎﹐連除閬﹑夔﹑江﹑撫四州刺史。後人爲國子祭酒而終。常兄弟五人﹐聯芳比藻﹐詞價靄然﹐法度風流﹐相距不遠。且俱陳力王事﹐膺寵淸流﹐豈懷玉迷津區區之比哉。後人集所著詩通一百首爲五卷﹐名《竇氏聯珠集》﹐謂若五星然。常集十八卷﹐及撰韓至皎然三十人詩﹐合三百五十篇爲《南薰集》﹐各系以贊﹐爲三卷﹐今並傳焉。○竇牟牟﹐字貽周﹐貞元二年張正甫榜進士。初﹐學問於江東﹐家居孝謹﹐善事繼母﹐奇文異行﹐聞於京師。舅給事中袁髙﹐當時專重名﹐甄拔甚多﹐而牟未嘗干謁﹐竟捷文場。始佐六府五公﹐八遷至檢校虞部。元和五年﹐拜尙書虞部郎中﹐轉洛陽令﹑都官郎中﹐出爲澤州刺史。仕終國子司業。牟晚從昭義盧從史﹐從史浸驕﹐牟度不可諫﹐卽移疾歸﹐居東都別業。長慶二年卒。昌黎韓先生爲之《墓志》云。○竇羣羣﹐字丹列﹐初隱毗陵﹐稱處士。性至孝﹐定省無少怠。及母卒﹐哀踴不已﹐嚙一指置棺中﹐結廬墓次。終喪﹐蘇州刺史韋夏卿薦之﹐舉孝廉﹐徳宗擢爲左拾遺。憲宗立﹐轉吏部郎中﹐出爲唐州刺史。節度使於ν奇之﹐表以自副。武元衡輔政﹐薦爲禦史中丞。羣引呂溫﹑羊士諤爲禦史﹐宰相李吉甫不可。羣等怨﹐遂捃摭吉甫陰事告之。帝面覆多誑﹐大怒﹐欲殺羣等﹐吉甫又爲力救得解。出爲黔南觀察使﹐遷容管經略使﹐卒官所。家無餘財﹐惟圖書萬軸耳。○竇庠庠﹐字冑卿﹐嘗應辟三佐大府﹐調奉先令﹐遷東都畱守判官﹐拜戶部員外郎。貞元中﹐出爲婺﹑登二州刺史。平生工文甚苦﹐著述亦多﹐今並傳之。○竇鞏鞏﹐字友封﹐狀貌瑰偉﹐少博覽﹐無不通。性宏放﹐好談古今﹐所居多長者車轍。時諸兄已達﹐鞏尙來場屋間﹐頗抑初志。作《放魚》詩云「黃金贖得免刀痕﹐聞道禽魚亦感恩。好去長江千萬里﹐不須辛苦上龍門。」人知其述懷也。元和二年王源中榜進士。佐緇靑幕府﹐累遷祕書少監﹐拜禦史中丞﹐仕終武昌觀察副使。鞏平居與人言不出口﹐時號爲「囁嚅翁「云。○劉言史言史﹐趙州人也。少尙气節﹐不舉進士。工詩﹐美麗恢贍﹐世少其倫。與李賀﹑孟郊同時爲友。冀鎭節度使王武俊頗好詞藝﹐言史造之﹐特加敬異。武俊嘗獵﹐有雙鴨起蒲稗間﹐一矢聯之﹐遂於馬上艸《射鴨歌》以獻。因表薦請官﹐詔授棗彊令﹐辭疾不就﹐當時重之。故相國隴西公李夷簡爲漢南節度﹐與言史少同遊習﹐因遣以襄陽髹器千事﹐賂武俊請之。由是爲漢南幕賓﹐日與談宴﹐歌詩唱答﹐大播淸才。問言史所欲爲﹐曰「司功掾甚閒﹐或可承闕。」遂署。𨿽居官曹﹐敬待埒諸從事。歲餘奏升秩﹐詔下之日﹐不恙而終。公初以言史相薄﹐不俗貴﹐以惜其壽。至是慟哭之曰「果然﹐微祿殺吾愛客也﹗」厚葬於襄城。皮日休稱其賦雕金篆玉﹐牢奇籠怪﹐百鍛爲字﹐千煉成句﹐眞佳作也。有《歌詩》六卷﹐今傳。○劉商商﹐字子夏﹐徐州彭城人。擢進士第。貞元中﹐累官比部員外郎﹐攺虞部員外郎。數年﹐遷檢校兵部郎中。後出爲汴州觀察判官﹐辭疾掛印﹐歸舊業。商性好酒﹐苦家貧。嘗對花臨月﹐悠然獨酌﹐亢音長謠﹐放適自遂。賦詩曰「春艸秋風老此身﹐一飄長醉任家貧。醒來還愛浮萍艸﹐飄寄官河不屬人。」樂府歌詩﹐髙雅殊絕。《擬蔡琰胡笳曲》﹐炙當時。仍工畫山水樹石﹐初師吳郡張ロ﹐後自造眞。張貶衡州司馬﹐有惆悵之詩。好神仙﹐煉金骨﹐後隱義興胡父渚﹐結侶幽人﹐世傳沖虛而去﹐可謂江海冥滅﹐山林長往者矣。有集十卷﹐今傳﹐武元衡序之云。●卷五○盧仝仝﹐範陽人。初隱少室山﹐號玉川子。家甚貧﹐惟圖書堆積。後卜居洛城﹐破屋數間而已。一奴﹐長須﹐不裹頭﹔一婢﹐赤腳﹐老無齒。終日苦哦﹐鄰僧送米。朝廷知其淸介之節﹐凡兩備禮徵爲諫議大夫﹐不起。時韓愈爲河南令﹐愛其操﹐敬待之。嘗爲惡少所恐﹐訴於愈﹐方爲申理﹐仝復慮盜憎主人﹐願罷之﹐愈益服其度量。元和間﹐月蝕﹐仝賦詩﹐意譏切當時逆黨﹐愈極稱工﹐餘人稍恨之。時王涯秉政﹐胥怨於人。及禍起﹐仝偶與諸客會食涯書館中﹐因畱宿﹐吏卒掩捕﹐仝曰「我盧山人也﹐於眾無怨﹐何罪之有「吏曰「旣雲山人﹐來宰相宅﹐容非罪乎「蒼忙不能自理﹐竟同甘露之禍。仝老無發﹐奄人於腦後加釘。先是生子名「添丁」﹐人以爲讖云。仝性髙古介僻﹐所見不凡近。唐詩體無遺﹐而仝之所作特異﹐自成一家﹐語尙奇譎﹐讀者難解﹐識者易知。後來仿效比擬﹐遂爲一格宗師。有集一卷﹐今傳。古詩云「枯魚過河泣﹐何時悔復及。作書與魴與﹐相戒愼出入。」斯所以防前之覆轍也。仝志懷霜雪﹐操擬松百﹐深造括囊之髙﹐夫何戶庭之失。噫﹐一蹈非地﹐旋踵逮殃﹐玉石俱爛﹐可不痛哉﹗○馬異異﹐睦州人也。興元元年禮部侍郎鮑防下進士第二人。少與皇甫同硯席﹐賦性髙疏﹐詞調怪澀﹐𨿽風骨稜稜﹐不免枯瘠。盧仝聞之﹐頗合己志﹐願與結交﹐遂立同異之論﹐以詩贈答﹐有云「昨日仝不同﹐異自異﹐是謂大同而小異。今日仝自同﹐異不異﹐是謂同不往而異不至。」斯亦怪之甚也。後不知所終。集今傳世。○劉叉叉﹐河朔間人﹐一節士也。少尙義行俠﹐傍觀切齒﹐因被酒殺人亡命﹐會赦乃出。更攺志從學﹐能博覽﹐工爲歌詩﹐酷好盧仝﹑孟郊之體﹐造語幽蹇﹐議論多出於正。《冰柱》《雪車》二篇﹐含蓄風刺﹐出二公之右矣。時樊宗師文亦尙怪﹐見而獨拜之。恃故時所負﹐自顧俯仰不能與世合﹐常破履穿結﹐築環堵而居休焉。聞韓吏部接天下貧士﹐步而歸之﹐出入門館無間。時韓碑銘獨唱﹐潤筆之貨盈缶﹐因持案上金數斤而去﹐曰「此諛墓中人所得耳﹐不若與劉君爲壽。」愈不能止。其曠達至此。初。玉川子履道守正﹐反關著述﹐《春秋》之學﹐尢所精心﹐時人不得見其書﹐惟叉愜意﹐曾授之以奧旨﹐後無所傳。叉剛直﹐能面白人短長﹐其服義則又彌縫若親屬然。後以爭語不能下客﹐去遊齊魯﹐不知所終。詩二十七篇﹐今傳。○李賀賀﹐字長吉﹐鄭王之孫也。七歲能辭章﹐名動京邑。韓愈﹑皇甫覽其作﹐奇之而未信﹐曰「若是古人﹐吾曹或不知﹐是今人﹐豈有不識之理。」遂相過其家﹐使賦詩。賀總角荷衣而出﹐欣然承命﹐旁若無人﹐援筆題曰《髙軒過》。二公大驚﹐以所乘馬命聯鑣而還﹐親爲束髮。賀父名晉肅﹐不得舉進士﹐公爲著《諱辯》一篇。後官至太常寺奉禮郎。賀爲人纖瘦﹐通眉﹐長指爪﹐能疾書。旦日出﹐騎弱馬﹐從平頭小奴子﹐背古錦囊﹐遇有所得﹐書置囊裏。凡詩不先命題﹐及暮歸﹐太夫人使婢探囊中﹐見書多﹐卽怒曰「是兒要嘔出心乃已耳﹗」上燈﹐與食﹐卽從婢取書﹐研墨疊紙足成之。非大醉弔喪﹐率如此。賀詩稍尙奇詭﹐組織花艸﹐片片成文﹐所得皆驚邁﹐絕云翰墨畦徑﹐時無能效者。樂府諸詩﹐云韶眾工﹐諧於律呂。嘗嘆曰「我年二十不得意﹐一生愁心﹐謝如梧葉矣。」忽疾篤﹐恍惚晝見人緋衣賀赤虯騰下﹐持一版書﹐若太古雷文﹐曰「上帝新作白玉樓成﹐立召君作記也。」賀叩頭辭﹐謂母老病﹐其人曰「無上比人間差樂﹐不苦也。」居傾﹐窗中勃勃煙气﹐聞車聲甚速﹐遂絕。死時才二十七﹐莫不憐之。李藩綴集其歌詩﹐因托賀表兄訪所遺失﹐並加點竄﹐付以成本。彌年絕迹。乃詰之﹐曰「每恨其傲忽﹐其文己焚之矣。「今存十之四五。杜牧爲序者五卷﹐今傳。孟子曰「其進銳者其退速。」信然。賀天才俊拔﹐弱冠而有極名。天奪之速﹐豈吝也耶若少假行年﹐涵養盛徳﹐觀其才﹐不在古人下矣。今玆惜哉﹗○李涉涉﹐洛陽人﹐渤之仲兄也。自號淸溪子。早歲客梁園﹐數逢亂兵﹐避地南來﹐樂佳山水﹐卜隱匡廬香鑪峯下石洞間。嘗養一白鹿﹐甚馴狎﹐因名所居曰白鹿洞。與弟渤﹑崔膺昆季茅舍相接。後徙居終南﹐偶從陳許辟命﹐從事行軍。未幾﹐以罪謫夷陵宰﹐十年蹭蹬峽中﹐病瘧成痼﹐自傷羈逐﹐頭顱又復如許。後遇赦得還﹐賦詩云「荷蓑不是人間事﹐歸去滄江有釣舟。」遂放船重來訪吳﹑楚舊遊﹐登天臺石橋﹐望海得風水之便﹐掛席浮瀟﹑湘﹑嶽陽﹐逢張祜話故﹐因盤桓。歸洛下﹐營艸堂﹐隱少室。身自耕耘﹐妾能織﹐稚子供漁樵﹐拓落生計﹐伶俜酒鄕﹐罕交人事。大和中﹐宰相累薦﹐徵起爲太學博士﹐致仕。卒。妻亦入道。涉工爲詩﹐詞意卓犖﹐不羣世俗。長篇敍事﹐如行雲流水﹐無可牽制﹐才名一時欽動。初﹐嘗過九江皖口﹐遇夜客﹐方ㄣ伏﹐問何人曰「李山人。」豪首曰「若是﹐勿用剽奪。久聞詩名﹐願題一篇足矣。」涉欣然書曰「暮雨瀟瀟江上村﹐綠林豪客夜知聞。他時不用藏名姓﹐世上如今半是君。」大喜﹐因以牛酒厚遺﹐再拜送之。夫以跖﹑喬之輩﹐猶曰憐才﹐而至寶橫道﹐君子不顧﹐忍哉。詩集一卷﹐今傳。○朱晝晝﹐廣陵人。貞元間﹐慕孟郊之名﹐爲詩格範相似﹐曾不遠千里而訪之﹐不厭勤苦﹐體尙奇澀。與李涉友善﹐相酬唱。晝《古鏡》詩云「我有古時鏡﹐初自壞陵得。蛟龍猶泥蟠﹐魑魅幸月蝕。磨久見菱蕊﹐靑於藍水色。贈君將照心﹐無使心受惑。「凡如此警策者稍多﹐今傳於世。○賈島島﹐字閬仙﹐範陽人也。初﹐連敗文場﹐囊篋空甚﹐遂爲浮屠﹐名無本。來東都﹐旋往京﹐居靑龍寺。時禁僧午後不得出﹐爲詩自傷。元和中﹐元﹑白變尙輕淺﹐島獨按格入僻﹐以矯浮艷。當冥搜之際﹐前有王公貴人皆不覺﹐遊心萬仞﹐慮入無窮。自稱碣石山人。嘗嘆曰「知余素心者﹐惟終南紫閣﹑白閣諸峯隱者耳。」嵩丘有艸廬﹐欲歸未得﹐逗畱長安。𨿽行坐寢食﹐苦吟不輟。嘗跨蹇驢張蓋﹐橫截天衢﹐時秋風正厲﹐黃葉可掃﹐遂吟曰「落葉滿長安。」方思屬聯﹐杳不可得﹐忽以「秋風吹渭水「爲對﹐喜不自勝。因唐突大京兆劉棲楚﹐被系一夕﹐旦釋之。後復乘閒策蹇訪李余幽居﹐得句云「鳥宿池中樹﹐僧推月下門。」又欲作「僧敲」﹐煉之未定﹐吟哦引手作推敲之勢﹐傍觀亦訝。時韓退之尹京兆﹐車騎方出﹐不覺衝至第三節

﹐左右擁到馬前﹐島具實對﹐未定推敲﹐神遊象外﹐不知回避。韓駐久之曰「敲字佳。」遂並轡歸﹐共論詩道﹐結爲布衣交﹐遂授以文法﹐去浮屠﹐舉進士。愈贈詩云「孟郊死葬北邙山﹐日月風雲頓覺閒。天恐文章渾斷絕﹐再生賈島在人間。」自此名著。時新及第﹐寓居法乾無可精舍﹐姚合﹑王建﹑張籍﹑雍陶﹐皆琴樽之好。一日﹐宣宗微行至寺﹐聞鐘樓上有吟聲﹐遂登﹐於島案上取捲覽之﹐島不識﹐因作色攘臂﹐睨而奪取之曰「郎君鮮Ο自足﹐何會此耶「帝下樓去。旣而覺之﹐大恐﹐伏闕待罪﹐上訝之。他日﹐有中旨﹐令與一淸官謫去者﹐乃授遂州長江主簿。後稍遷普州司倉。臨死之日﹐家無一錢﹐惟病驢﹑古琴而已。當時誰不愛其才﹐而惜其命薄。島貌淸意雅﹐談玄抱佛﹐所交悉塵外之人。況味蕭條﹐生計吾。自題曰「二句三年得﹐一吟雙淚流。知音如不賞﹐歸臥故山秋。」每至除夕﹐必取一歲所作置幾上﹐焚香再拜﹐酹酒祝曰「此吾終年苦心也。」痛飲長謠而罷。今集十卷﹐並《詩格》一卷﹐傳於世。○莊南傑南傑﹐與賈島同時﹐曾從受學。工樂府雜歌﹐詩體似長吉﹐气𨿽遒壯﹐語過鐫鑿﹐蓋其天資本劣﹐未免按抑﹐不出自然﹐亦一好奇尙僻之士耳。集二卷﹐今行。○張碧碧﹐字太碧。貞元間舉進士﹐累不第﹐便覺三山跬步﹐云漢咫尺。初慕李翰林之髙躅﹐一杯一詠﹐必見淸風﹐故其名字皆亦逼似﹐如司馬長卿希藺相如爲人也。天才卓絕﹐气韻不凡﹐委興山水﹐投閒吟酌﹐言多野意﹐俱狀難摹之景焉。有《歌行集》二卷傳世。子瀛。○朱放放﹐字長通﹐南陽人也。初﹐居臨漢水﹐遭歲歉﹐南來卜隱剡溪﹑鏡湖間。排靑紫之念﹐結廬云臥﹐釣水樵山。嘗著白接﹐鹿裘筍屨﹐盤桓酒家。時江浙名士如林﹐風流儒雅﹐俱從髙義。如皇甫兄弟﹐皎﹑徹上人﹐皆山人良友也。大歷中﹐嗣曹王臯鎭江西﹐辟爲節度參謀。有《別同志》曰「潺寒溪上﹐自此成離別。回首望歸人﹐移舟逢暮雪。頻行識艸樹﹐漸老傷年發。惟有白雲心﹐爲向東山月。」未幾﹐不樂鞅掌﹐扁舟告還。貞元二年﹐詔舉韜晦奇才﹐特下聘禮﹐拜左拾遺﹐不就﹐表謝之。忘懷得失﹐以此自終。放工詩﹐風度淸越﹐神情蕭散﹐非尋常之比。集二卷﹐今行於世。○羊士諤士諤﹐貞元元年禮部侍郎鮑防下進士。順宗時﹐累至宣歙巡官﹐爲王叔文所惡﹐貶汀州寧化尉。元和初﹐宰相李吉甫知獎﹐擢爲監察禦史﹐掌制誥。後以與竇羣﹑呂溫等誣論宰執﹐出爲資州刺史。士諤工詩﹐妙造梁《選》﹐作皆典重。早歲嘗遊女幾山﹐有卜隱之志﹐勛名相迫﹐不遂初心。有詩集行於世。○姚系系﹐河中人。貞元元年進士﹐與韋應物同時。有詩名﹐工古調﹐善彈琴﹐好遊名山﹐希蹤謝﹑郭﹐終身不言祿﹐祿亦不及之也。與林棲谷隱之士往還酬酢﹐興趣超然。弟倫﹐詩亦淸麗﹐有集﹐並傳。○麯信陵信陵﹐貞元元年鄭全濟榜及第。仕爲舒州望江縣令﹐卒。工詩﹐有集一卷﹐今傳。○張登登﹐初隱居。性剛潔﹐幅巾短褐﹐交友名公。後就辟﹐歷衛府參謀﹐遷廷尉平。久之﹐拜監察禦史。貞元中﹐攺河南士曹掾﹐遷殿中侍禦史﹑漳州刺史﹐退居告老。嘗晚春乘輕車出南薰門﹐抵暮詣宜春門入﹐關吏捧牌請書官位﹐登醉題曰「閒遊靈沼送春回﹐關吏何須苦見猜。八十老翁無品秩﹐三曾身到鳳池來。」其狷迫如此。數年﹐坐公累被劾﹐吏議捃摭不堪﹐感疾而卒。有集六卷﹐權徳輿爲序云。○令狐楚楚﹐字殼士﹐惇煌人也。五歲能文章。貞元七年尹樞榜進士及第。時李說﹑嚴綬﹑鄭儋繼領太原﹐髙其才行﹐引在幕府﹐由掌書記至判官。徳宗喜文﹐每省太原奏疏﹐必能辧楚所爲﹐數稱美之。憲宗時﹐累擢知制誥。皇甫薦爲翰林學士﹐遷中書舍人﹐拜中書侍郎﹑同平章事。楚工詩﹐當時與白居易﹑元稹﹑劉禹錫唱和甚多。有《漆奩集》一百三十卷﹐行於世。自稱曰「白雲孺子」。○楊巨源巨源﹐字景山﹐蒲中人。貞元五年劉太眞下第二人及第。初爲張弘靖從事﹐拜虞部員外郎﹐後遷太常博士﹑國子祭酒。大和中﹐爲河中少尹﹐入拜禮部郎中。巨源才雄學富﹐用意聲律﹐細挹得無窮之源﹐緩雋有愈永之味。長篇刻琢﹐絕句淸泠﹐蓋得於此而失於彼者矣。有詩一卷﹐行於世。○馬逢逢﹐關中人。貞元五年盧頊榜進士。佐鎭戎幕府﹐嘗從軍出塞。得詩名﹐篇篇警策。有集今傳。○王涯涯﹐字廣津﹐貞元八年賈稜榜及第。博學工文﹐尢多雅思。梁肅異其才﹐薦於陸贄。又舉宏辭。憲宗時﹐知制誥﹑翰林學士﹐俄拜中書侍郎﹑平章事。長慶中﹐節度劍南﹐召爲禦史大夫﹐遷戶部尙書﹐監鹽鐵使。進僕射。涯榷鹽苛急﹐百姓怨之。及甘露禍起﹐就誅﹐悉詬罵﹐投以瓦礫﹐須臾成堆。性嗇﹐不蓄妓妾﹐家財累鉅萬﹐嘗布衣蔬食。酷好前古名書名畫﹐充積左右﹐有不可得﹐必百計傾陷以取之。及家破﹐往來人得卷軸﹐皆剔取奩盒金玉牙錦﹐余棄道途﹐車馬踐踏﹐悉損污矣。惜哉﹗善爲詩﹐風韻遒然﹐殊超意表。集十卷﹐今傳。否泰遞復﹐盈虛消息﹐乃理之常。夫物盛者﹐衰之漸也﹔散者﹐積之極也。有能終滿而不覆者乎﹗況圖書人變化之際﹐神物所深忌者焉。前修耽玩成癖﹐往往殺身﹐猶非剽剝而至也。王涯掊克聚斂﹐以邀穹爵﹐逼孤淩弱﹐以積珍奇﹐知己之利﹐忘人之害﹐至於天奪其魄﹐鬼瞰其家﹐一旦飄零﹐殊可長嘆。孟子曰「死矣﹐盆成括。」《傳》曰「貨悖而入者﹐亦悖而出。」不亦宜哉。庶來者之少戒云。○韓愈愈﹐字退之﹐南陽人。早孤依嫂﹐讀書日記數千言﹐通百家。貞元八年擢第。凡三指光範上書﹐始得調。董晉表署宣武節度推官。汴軍亂﹐去依張建封﹐辟府推官。遷監察禦史。上疏論宮市﹐徳宗怒﹐貶陽山令。有善政﹐攺江陵法曹參軍。元和中﹐爲國子博士﹑河南令。愈以才髙難容﹐累下遷﹐乃作《進學解》以自諭。執政奇其才﹐轉考功﹑知制誥﹐進中書舍人。裴度宣慰淮西﹐奏爲行軍司馬。賊平﹐遷刑部侍郎。憲宗遣使迎佛骨入禁中﹐因上表極諫﹐帝大怒﹐欲殺﹐裴度﹑崔羣力救﹐乃貶潮州刺史。任後上表﹐陳情哀切﹐詔量移袁州刺史。召拜國子祭酒﹐轉兵部侍郎﹑京兆尹﹑兼禦史大夫。長慶四年卒。公英偉間生﹐才名冠世﹐繼道徳之統﹐明列聖之心。獨濟狂瀾﹐詞彩燦爛﹐齊﹑梁綺艷﹐毫髮都捐。有冠冕玉之气﹐宮商金石之音﹐爲一代文宗﹐使頹綱復振﹐豈易言也哉固無辭足以贊述云。至若歌詩累百篇﹐而驅駕气勢﹐若掀雷走電﹐撐決於天地之垠﹐詞鋒學浪﹐先有定價也。時功曹張署亦工詩﹐與公同爲禦史﹐又同遷謫﹐唱答見於集中。有詩賦雜文等四十卷﹐今行於世。○柳宗元宗元﹐字子厚﹐河東人。貞元九年苑論榜第進士。又試博學宏辭﹐授校書郎﹐調藍田縣尉﹐累遷監察禦史裏行。與王叔文﹑韋執誼善﹐二人引之謀事﹐擢禮部員外郎﹐欲大用﹐值叔文敗﹐貶邵州刺史﹐半道﹐有詔貶永州司馬。徧貽朝士書言情﹐眾忌其才﹐無爲用心者。元和十年﹐徙柳州刺史。時劉禹錫同謫﹐得播州﹐宗元以播非人所居﹐且禹錫母老﹐具奏以柳州讓禹錫﹐而自往播﹐會大臣亦有爲請者﹐遂攺連州。宗元在柳多惠政﹐及卒﹐百姓追慕﹐立祠享祀﹐血食至今。公天才絕倫﹐文章卓偉﹐一時輩行﹐咸推仰之。工詩﹐語意深切﹐發纖於簡古﹐寄至味於淡泊﹐非餘子所及也。司空圖論之曰「梅止於酸﹐鹽止於咸﹐飲食不可無﹐而其美常在酸鹹之外﹐可以一唱而三嘆也。子厚詩在陶淵明下﹐韋應物上﹐退之豪放奇險則過之﹐而溫厲靖深不及也。」今詩賦雜文等三十卷﹐傳於世。○陳羽羽﹐江東人。貞元八年﹐禮部侍郎陸贄下第二人登科﹐與韓愈﹑王涯等共爲龍虎榜。後仕歷東宮衛佐。羽工吟﹐與靈一上人交遊唱答。寫難狀之景﹐了了目前﹔含不盡之意﹐皎皎言外。如《自遣》詩云「稚子新能編筍笠﹐山妻舊解補荷衣。秋山隔岸淸猿叫﹐湖水當門白鳥飛。」此景何處無之﹐前後誰能道者二十八字﹐一片畫圖﹐非造次之謂也。警句甚多。有集傳於世。○劉禹錫禹錫﹐字夢得﹐中山人。貞元九年進士。又中博學宏辭科﹐工文章。時王叔文得幸﹐禹錫與之交﹐嘗稱其有宰相器。朝廷大議﹐多引禹錫及柳宗元與議禁中。判度支鹽鐵案﹐憑藉其勢﹐多中傷人。禦史竇羣劾云「挾邪亂政。」卽日罷。憲宗立﹐叔文敗﹐斥朗州司馬。州接夜郎﹐俗信巫鬼﹐每祠﹐歌《竹枝》﹐鼓吹俄延﹐其聲傖佇。禹錫謂屈原居沅﹑湘間﹐作《九歌》﹐使楚人以迎送神。乃倚聲作《竹枝辭》十篇﹐武陵人悉歌之。始﹐坐叔文貶者﹐𨿽赦不原。宰相哀其才且困﹐將澡用之﹐乃悉詔補遠州刺史﹐諫官奏罷之。時久落魄﹐鬱鬱不自抑﹐其吐辭多諷托遠﹐意感權臣﹐而憾不釋。久之﹐召還﹐欲任南省郎﹐而作《玄都觀看花君子》詩﹐語譏忿﹐當路不喜﹐又謫守播州。中丞裴度言「播﹐猿所宅﹐且其母年八十餘﹐與子死決﹐恐傷陛下孝治﹐請稍內遷。」乃易連州﹐又徙夔州。後由和州刺史入爲主客郎中。至京後﹐遊玄都詠詩﹐且言「始謫十年﹐還輦下﹐道士種桃﹐其盛苦霞。又十四年而來﹐無復一存﹐惟兔葵燕麥動搖春風耳。「權近聞者﹐益薄其行。裴度薦爲翰林學士﹐俄分司東都﹐遷太子賓客。會昌時﹐加檢校禮部尙書﹐卒。公恃才而放﹐心不能平﹐行年益晏﹐偃蹇寡合﹐乃以文章自適。善詩﹐精絕﹐與白居易酬唱頗多﹐嘗推爲「詩豪」﹐曰「劉君詩在處﹐有神物護持。」有集四十卷﹐今傳。○孟郊郊﹐字東野﹐洛陽人。初隱嵩少﹐稱處士。性介﹐不諧合。韓愈一見爲忘形交﹐與唱和於詩酒間。貞元十二年李程榜進士﹐時年五十矣。調溧陽尉。縣有投金瀨﹑平陵城﹐林薄蓊﹐下有積水。郊間往坐水傍﹐命酒揮琴﹐裴回賦詩終日﹐而曹務多廢。縣令白府﹐以假尉代之﹐分其半俸。辭官家居。李翺分司洛中﹐日與談宴﹐薦於興元節度使鄭餘慶﹐遂奏爲參謀﹐試大理評事﹐卒。餘慶給錢數萬營葬﹐仍贍其妻子者累年。張藉謚爲貞曜先生﹐門人遠赴心喪。郊拙於生事﹐一貧徹骨﹐裘褐懸結﹐未嘗俯眉爲可憐之色。然好義者更遺之。工詩﹐大有理致﹐韓吏部極稱之。多傷不遇﹐年邁家空﹐思苦奇澀﹐讀之每令人不歡﹐如「借車載家具﹐家具少於車。「如《謝炭》云「吹霞弄日光不定﹐暖得曲身成直身」﹐如「愁人獨有夜燭見﹐一紙鄕書淚滴穿」﹐如《下第》云「棄置復棄置﹐情如刀劍傷「之類﹐皆哀怨淸切﹐窮人冥搜。其初登第﹐吟曰「昔日齷齪不足嗟﹐今朝曠蕩思無涯。春風得意馬蹄疾﹐一日看盡長安花。」當時議者﹐亦見其气度窘促﹐卒漂淪薄宦﹐詩讖信有之矣。天實爲之﹐謂之何哉﹗李觀論其詩﹐曰「髙處在古無上﹐平處下顧二謝「云。時陸長源工詩﹐相與來往﹐篇什稍多﹐亦佳作也。有《咸池集》十卷﹐行於世。○戴叔倫叔倫﹐字幼公﹐潤州金壇人。師事蕭穎士爲門生。賦性溫雅﹐善舉止﹐能淸談﹐無賢不肖﹐相接盡心。工詩。貞元十六年陳權榜進士。嘗在租庸幕下數年﹐夕惕匪怠。吏部尙書劉公與祠部員外郎張繼書﹐博訪選材﹐日揖賓客﹐叔倫投刺﹐一見稱心﹐遂就薦。累遷撫州刺史。政擬龔﹑黃﹐民樂其治﹐圜扉寂然﹐鞠爲茂艸﹐詔書褒美﹐封譙郡男﹐加金紫。後遷容管經略使﹐威名益振﹐治亦淸明﹐仁恕多方﹐所至稱最。徳宗賦《中和節詩》﹐遣使者寵賜﹐世以爲榮。還﹐上表請爲道士﹐未幾卒。叔倫初以淮﹑汴寇亂﹐魚肉江上﹐攜親族避地來鄱陽。肄業勤苦﹐志樂淸虛﹐閉門卻掃﹐與處士張眾甫﹑朱放素厚﹐範﹑張之期﹐曾不虛月。詩興悠遠﹐每作驚人。有《述稿》十卷﹐今傳於世。○張仲素仲素﹐字繪之。貞元十四年李隨榜進士﹐與李翺﹑呂溫同年。以中朝無援不調﹐潛耀久之﹐復中博學宏辭﹐始任武康軍從事。貞元二十年﹐遷司勛員外郎﹐除翰林學士。時憲宗求盧綸詩文遺艸﹐敕仲素編集進之。後拜中書舍人。仲素能屬文﹐法度嚴確。魏文帝有云「文以意爲主﹐以气爲輔﹐以詞爲衛。」此言得之矣。其每詞未達而意先備也。善詩﹐多警句。尢精樂府﹐往往和在宮商﹐古人有未能慮及者。集一卷﹐及《賦樞》三卷﹐今傳。○呂溫溫﹐字和叔﹐河中人。初從陸贄治《春秋》﹐梁肅爲文章。貞元十四年李隨榜及第。中宏辭。與王叔文厚善﹐驟遷左拾遺﹐除侍禦史。使吐蕃﹐畱不得遣彌年。溫在絕域﹐常自悲惋。元和元年還﹐進戶部員外郎。與竇羣﹑羊士諤相愛。羣爲中丞﹐薦溫爲禦史﹐宰相李吉甫持久不報。會吉甫病﹐夜召術上﹐羣等因奏之﹐事見羣傳。上怒﹐貶筠州﹐再貶道州刺史﹐詔徙衡州﹐卒官所。溫藻翰粗贍﹐一時流輩咸推尙。性險躁﹐譎怪而好利。今有集十卷﹐行於世。○張籍籍﹐字文昌﹐和州烏江人也。貞元十五年封孟紳榜及第。授祕書郎﹐歷太祝﹐除水部員外郎。初至長安﹐謁韓愈﹐一會如平生歡﹐才名相許﹐論心結契。愈力薦爲國子博士。然性狷直﹐多所責諷於愈﹐愈亦不忌之。時朝野名士皆與遊﹐如王建﹑賈島﹑於鵠﹑孟郊諸公集中﹐多所贈答﹐情愛深厚。皆別家千里﹐遊宦四方﹐瘦馬羸童﹐靑衫烏帽﹐故每邂逅於風塵﹐必多殷勤之思﹐銜杯命素﹐又況於同志者乎。聲調相似﹐況味頗同。公於樂府古風﹐與王司馬自成機軸﹐絕世獨立。自李﹑杜之後﹐風雅道喪﹐至元和中﹐曁元﹑白歌詩﹐爲海內宗匠﹐謂之「元和體」﹐病格稍振﹐無愧洪河砥柱也。樂天贈詩曰「張公何爲者業文三十春。尢工樂府詞﹐舉代少其倫。」仕終國子司業。有集七卷﹐傳於世。○雍裕之裕之﹐蜀人。有詩名。貞元後數舉進士不第﹐飄蓬四方。爲樂府﹐極有情致。集一卷﹐今傳。○權徳輿徳輿﹐字載之﹐秦州人。未冠﹐以文章稱諸儒間。韓洄黜陟河南﹐辟置幕府。復從江西觀察使李兼府爲判官。徳宗聞其材﹐召爲太常博士﹐攺左補闕﹐中間累上書直言﹐遷起居舍人。貞元十五年知制誥﹐進中書舍人。憲宗初﹐歷兵部侍郎﹑太子賓客。以陳說謀略多中﹐元和五年自太常卿拜禮部尙書﹑同中書門下平章事。徳輿善辯論﹐開陳古今﹐覺悟人生。主輔相﹐尙寬﹐不甚察察。封扶風郡公。徳輿能賦詩﹐工古調樂府﹐極多情致。積思經術﹐無不貫綜﹐手不釋卷。𨿽動止無外飾﹐其醞藉風流﹐自然可慕。貞元﹑元和間﹐爲薦紳羽儀。有文集﹐今傳﹐楊嗣復爲序。○長孫佐輔佐輔﹐朔方人。舉進士下第﹐放懷不羈。弟公輔﹐貞元間爲吉州刺史﹐遂往依焉。後卒不宦﹐隱居以求志。然風流醞藉﹐一代名儒。詩格詞情﹐繁縟不雜﹐卓然有英邁之气。每見其擬古﹑樂府數篇﹐極怨慕傷感之心﹐如水中月﹐如鏡中相﹐言可盡而理無窮也。集今傳。○楊衡衡﹐字中師﹐人。天寶間避地西來﹐與符載﹑崔羣﹑李渤同隱廬山﹐結艸堂於五老峯下﹐號「山中四友」﹐日以琴酒寓意﹐雲月遣懷。衡詩工﹐苦於聲韻奇拔﹐非常格敢窺其涯。嘗吟罷﹐自賞其作﹐抵掌大笑﹐長謠曰「一一鶴聲飛上天﹗」謂其響徹如此﹐人亦嘆伏。試大理評事。往來多山僧道士﹐爲方外之期。詩一卷﹐今傳於世。●卷六○白居易居易﹐字樂天﹐太原下わ人。弱冠名未振﹐觀光上國﹐謁顧況。況﹐吳人﹐恃才少所推可﹐因謔之曰「長安百物皆貴﹐居大不易﹗」及覽詩卷﹐至「離離原上艸﹐一歲一枯榮﹐野火燒不盡﹐春風吹又生﹐「乃嘆曰「有句如此﹐居天下亦不難。老夫前言戲之爾。」貞元十六年﹐中書舍人髙郢下進士﹑拔萃皆中﹐補校書郎。元和元年﹐作樂府及詩百餘篇﹐規諷時事﹐流聞禁中﹐上悅之。召拜翰林學士﹐歷左拾遺。時盜殺宰相﹐京師洶洶﹐居易首上疏﹐請亟捕賊。權臣有嫌其出位﹐怒﹐俄有言居易母墮井死﹐而賦《新井篇》言旣浮華﹐行不可用﹐貶江州司馬。初以勛庸暴露不宜﹐實無他腸﹐怫怒姦黨﹐遂失志。亦能順所遇﹐托浮屠死生說﹐忘形骸者。久之﹐轉中書舍人﹐知制誥。河朔亂﹐兵出無功﹐又言事不見聽﹐乞外﹐除爲杭州刺史。文宗立﹐召遷刑部侍郎。會昌初﹐致仕﹐卒。居易累以忠鯁遭擯﹐乃放縱詩酒。旣復用﹐又皆幼君﹐仕情頓爾索寞。卜居履道裏﹐與香山僧如滿等結淨社﹐疏沼種樹﹐構石樓﹐鑿八節灘﹐爲遊賞之樂﹐茶鐺酒杓不相離。嘗科頭箕踞﹐談禪詠古﹐晏如也。自號「醉吟先生」﹐作傳。酷好佛﹐亦經月不葷﹐稱「香山居士」。與胡杲﹑吉皎﹑鄭據﹑劉眞﹑盧貞﹑張渾﹑如滿﹑李文爽燕集﹐皆髙年不仕﹐日相招致﹐時人慕之﹐繪《九老圖》。公詩以六義爲主﹐不尙艱難。每成篇﹐必令其家老嫗讀之﹐問解則錄。後人評白詩如山東父老課農桑﹐言言皆實者也。雞林國行賈售於其國相﹐率篇百金﹐僞者卽能辧之。與元稹極善膠漆﹐音韻亦同﹐天下曰「元﹑白」。元卒﹐與劉賓客齊名﹐曰「劉﹑白「云。公好神仙﹐自制飛雲履﹐焚香振足﹐如撥煙霧﹐冉冉生云。初來九江﹐居廬阜峯下﹐作艸堂燒丹﹐今尙存。有《白氏長慶集》七十五卷﹐及所撰古今事實爲《六帖》﹐及述作詩格法﹐欲自除其病﹐名《白氏金鍼集》三卷﹐並行於世。○元稹稹﹐字微之﹐河南人。九歲工屬文﹐十五擢明經﹐書判入等﹐補校書郎。元和初﹐對策第一﹐拜左拾遺。數上書言利害﹐當路惡之﹐出爲河南尉。後拜監察禦史﹐按獄東川。還次敷水驛﹐中人仇士良夜至﹐稹不讓邸﹐仇怒﹐擊稹敗面。宰相以稹年少輕威﹐失憲臣體﹐貶江陵士曹參軍﹐李絳等論其枉。元和末﹐召拜膳部員外郎。稹詩變體﹐往往宮中樂色皆誦之﹐呼爲才子。然綴屬𨿽廣﹐樂府專其警策也。初在江陵﹐與監軍崔潭峻善。長慶中﹐崔進其歌詩數十百篇﹐帝大悅﹐問今安在﹐曰「爲南宮散郎。」擢祠部郎中﹑知制誥﹐俄遷中書舍人﹑翰林承旨﹐後拜同中書門下平章事。初以瑕釁﹐舉動浮薄﹐朝野雜笑﹐未幾罷。然素無檢﹐望輕﹐不爲公議所右﹐除武昌節度使﹐卒。在越時﹐辟竇鞏。鞏工詩﹐日酬和﹐故鏡湖﹑秦望之奇益傳﹐時號「蘭亭絕唱」。微之與白樂天最密﹐𨿽骨肉未至﹐愛慕之情﹐可欺金石﹐千里神交﹐若合符契﹐唱和之多﹐無逾二公者。有《元氏長慶集》一百卷及《小集》十卷﹐今傳。夫松柏飽風霜﹐而後勝梁棟之任﹐人必勞餓空乏﹐而後無充詘之態。譽早必气銳﹐气銳則志驕﹐志驕則斂怨。先達者未足喜﹐晚成者或可賀。況慶弔相望於門閭﹐不可測哉。人評元詩如李龜年說天寶遺事﹐貌悴而神不傷。況尢物移人﹐侈俗遷性﹐足見其舉止斐薄丰茸﹐仍且不容勝己﹐至登庸成忝﹐貽笑於多士﹐其來尙矣。不矜細行﹐終累大徳。豈不聞言行君子之樞機﹐榮辱之主耶古人不恥能治而無位﹐恥有位而不能治也。○李紳紳﹐字公垂﹐亳州人。元和元年武翊黃榜進士﹐與皇甫同年。補國子助教。穆宗召爲翰林學士﹐累遷中書舍人。武宗卽位﹐拜中書侍郎平章事。紳爲人短小精悍﹐於詩特有名﹐號「短李」。與李徳裕﹑元稹同時﹐稱「三俊」。集名《追昔遊》﹐多紀行之作。又《批答》一卷﹐皆傳。初爲壽州刺史﹐有秀才郁渾﹐年甫弱冠﹐應百篇科﹐紳命題試之﹐未昏而就﹐警句佳意甚多﹐亦有集﹐今傳。○鮑溶溶﹐字徳源﹐元和四年韋榜第進士﹐在楊汝士一時。與李端公益少同袍﹐爲爾汝交。初隱江南山中避地。家苦貧﹐勁气不擾﹐羈旅四方﹐登臨懷昔﹐皆古今絕唱。過隴頭古天山大阪﹐泉水嗚咽﹐分流四下﹐賦詩曰「隴頭水﹐千古不堪聞。生歸蘇屬國﹐死別李將軍。細響風凋艸﹐淸哀雁入云。」其警絕大槪如此。古詩樂府﹐可稱獨步。蓋其气力宏贍﹐博識淸度﹐雅正髙古﹐眾才無不備具云。卒飄蓬薄宦﹐客死三川。有集五卷﹐今傳。○張又新又新﹐字孔昭﹐深州人也。初應宏辭第一﹐又爲京兆解頭。元和九年禮部侍郎韋貫之下狀元及第﹐時號爲「張三頭」。應辟爲廣陵從事﹐歷補闕。爲性傾邪﹐諂事宰相李逢吉﹐爲之鷹犬﹐名在「八關十六子「之目。逢吉領山南節度﹐表爲司馬﹐坐田亻丕事貶官。李訓專政﹐又新復見用。後竟坐事謫遠州刺史。仕終左司郎中。善爲詩﹐恃才多藺藉。其淫蕩之行﹐卒見於篇。嘗曰「我少年擅美名﹐意不欲仕宦﹐惟得美妻﹐平生足矣。」娶楊虔州女﹐有徳無色﹐殊怏怏。後過淮南﹐李紳筵上得一歌姬﹐與之偕老﹐其狂斐類此。喜嗜茶﹐恨在陸羽後﹐自著《煎茶水記》一卷﹐及詩文等行於世。○殷堯藩堯藩﹐秀州人。爲性簡靜﹐眉目如畫。工詩文﹐耽丘壑之趣。嘗曰「吾一日不見山水﹐與俗人談﹐便覺胸次塵土堆積﹐急呼濁醪澆之﹐聊解穢耳。」元和九年韋貫之放榜﹐堯藩落第﹐楊尙書大爲稱屈料理﹐因擢進士。數年﹐爲永樂縣令。一舸之官﹐彈琴不下堂﹐而人不忍欺。雍陶寄詩曰「古縣蕭條秋景晚﹐昔時陶令亦如君。頭巾漉酒臨黃菊﹐手板支頤向白雲。百里豈能容驥足﹐九霄終自別雞羣。相思不恨書來少﹐佳句多從闕下聞。」及與沈亞之﹑馬戴爲詩友﹐贈答甚多。後仕終侍禦史。堯藩初遊韋應物門墻﹐分契莫逆。及來長沙﹐尙書李翺席上有舞《柘枝》者﹐容語淒惻﹐因感而賦詩以贈曰「姑蘇太守靑娥女﹐流落長沙舞《柘枝》。滿座繡衣皆不識﹐可憐紅粉淚雙垂。」眾客驚問之﹐果韋公愛姬所生女也﹐相於吁嘆。翺卽命削丹書﹐於賓館中擢士嫁之。今有集一卷傳世﹐皆鏗鏘蘊藉之作也。○淸塞淸塞﹐字南卿﹐居廬嶽爲浮屠﹐客南徐亦久﹐後來少室﹑終南間。俗姓周﹐名賀。工爲近體詩﹐格調淸雅﹐與賈島﹑無可齊名。寶歷中﹐姚合守錢塘﹐因攜書投刺以丐品第﹐合延待甚異。見其《哭僧》詩云「凍須亡夜剃﹐遺偈病中書。」大愛之﹐因加以冠巾﹐使復姓字。時夏臘已髙﹐榮望落落﹐竟往依名山諸尊宿自終。詩一卷﹐今存。○無可無可﹐長安人﹐髙僧也。工詩﹐多爲五言。初﹐賈島棄俗時﹐同居靑龍寺﹐呼島爲從兄。與馬戴﹑姚合﹑厲玄多有酬唱﹐律調謹嚴﹐屬興淸越﹐比物以意﹐謂之「象外句」。如曰「聽雨寒更盡﹐開門落葉深。」又曰「微陽下喬木﹐遠燒入秋山。「凡此等新奇﹐當時翕然稱尙﹐妙在言用而不失其名耳。今集一卷相傳。○熊孺登孺登﹐鐘陵人﹐有詩名。元和中爲西川從事﹐與白舍人﹑劉賓客善﹐多贈答。亦祗役湘中數年。凡下筆﹐言語妙天下。如﹕「江流如箭月如弓﹐行盡三湘數夜中。無柰子規知向蜀﹐一聲聲似怨春風。」又《經古墓》云「碑折松枯山火燒﹐夜臺從閉不曾朝。那將逝者比流水﹐流水東流逢上潮。」類此極多。有集今傳。○李約約﹐字存博﹐公李勉之子也。元和中﹐仕爲兵部員外郎。與主客員外張諗極相知。每單枕靜言﹐達旦不寐。嘗贈韋況曰「我有心中事﹐不向韋郎說。秋夜洛陽城﹐明月照張八。」性淸潔寡欲﹐一生不近粉黛﹐博古探奇。初﹐公海內名臣﹐多蓄古今玩器﹐約愈好之﹐所居軒屏公案﹐必置古銅怪石﹐法書名畫﹐皆歷代所寶。坐間悉雅士﹐淸談終日﹐彈琴煮茗﹐心略不及塵事也。嘗使江南﹐於海門山得雙峯石及綠石琴薦﹐並爲好事者傳。然亦寓意﹐未嘗戛然寡情﹐豪奪吝與。復嗜茶﹐與陸羽﹑張又新論水品特詳。曾授客煎茶法﹐曰「茶須緩火炙﹐活火煎﹐當使湯無妄沸。始則魚目散布﹐微微有聲﹔中則四畔泉湧﹐累累然﹔終則騰波鼓浪﹐水气全消。此老湯之法﹐固須活水﹐香味俱眞矣。」時知音者賞之。有詩集。後棄官終隱。又著《東杓引譜》一卷﹐今傳。○沈亞之亞之﹐字下賢﹐吳興人。初至長安﹐與李賀結交。舉進士不第﹐爲歌以送歸。元和十年侍郎崔羣下進士。涇原李匯辟爲掌書記。爲祕書省正字。長慶中﹐補櫟陽令。四年﹐遷福建團練副使﹐事徐晦。後累遷殿中丞禦史內供奉。大和三年﹐柏耆宣慰徳州﹐取爲判官。耆罷﹐亞之貶南康尉﹐後終郢州掾。亞之以文辭得名﹐然狂躁貪冒﹐輔耆爲惡﹐頗憑陵晚達﹐故及於謫。嘗遊韓吏部門。杜牧﹑李商隱俱有擬沈下賢詩﹐蓋甚爲當時名輩器重云。有集九卷﹐傳世。○徐凝凝﹐睦州人。元和間有詩名。方幹師事之。與施肩吾同裏。日親聲調﹐無進取之意﹐交眷悉激勉﹐始遊長安﹐不忍自鬻﹐竟不成名。將歸﹐以詩辭韓吏部云「一生所遇惟元白﹐天下無人重布衣。欲別朱門淚先盡﹐白頭遊子白身歸。」知者憐之。遂歸舊隱﹐潛心詩酒。人間榮耀﹐徐山人不復貯齒頰中也。老病且貧﹐意泊無惱﹐優悠自終。集一卷﹐今傳。余昔經桐廬古邑﹐山水蒼翠﹐嚴先生釣石﹐居然無恙。忽自星沈﹐千載寥邈﹐後之學者﹐往往繼踵芳塵﹐文華偉傑﹐義逼雲天﹐產秀毓奇﹐此時爲冠。至今有長吟髙蹈之風﹐古碑石刻題名等﹐相傳不廢。攬轡徨﹐不忍去之。勝地以一人興﹐先賢爲來者重﹐固當相勉而無倦也。○裴夷直夷直﹐字禮卿﹐吳人。元和十年禮部侍郎崔羣下進士﹐仕爲中書舍人。武宗立﹐以罪貶州司戶。宣宗初﹐爲江﹑華二州刺史。終尙書左司員外郎﹑散騎常侍。工詩﹐有盛名。集一卷﹐今傳於世。○薛濤濤﹐字洪度﹐成都樂妓也。性辧惠﹐調翰墨。居浣花裏﹐種菖蒲滿門。傍卽東北走長安道也。往來車馬畱連。元和中﹐元微之使蜀﹐密意求訪﹐府公嚴司空知之﹐遣濤往侍。微之登翰林﹐以詩寄之曰「錦江滑膩峨嵋秀﹐幻出文君與薛濤。言語巧偸鸚鵡舌﹐文章分得鳳凰毛。紛紛詞客皆停筆﹐个个公侯欲夢刀。別後相思隔煙水﹐菖蒲花發五云髙。」及武元衡入相﹐奏授校書郎。蜀人呼妓爲校書﹐自濤始也。後胡曾贈詩曰「萬里橋邊女校書﹐枇杷樹下閉門居。掃眉才子知多少﹐管領春風總不知。」濤工爲小詩﹐惜成都箋幅大﹐遂皆制狹之﹐不以爲便﹐名曰「薛濤箋」。且機警閒捷﹐座間談笑風生。髙駢鎭蜀門日﹐命之佐酒﹐攺一字愜音令﹐且得形象﹐曰「口似沒梁斗。」答曰「川似三條椽。」公曰「柰一條曲何「曰「相公爲西川節度﹐尙用一破斗﹐況窮酒佐雜一曲椽﹐何足怪哉﹗」其敏捷類此特多﹐座客賞嘆。其所作詩﹐稍欺良匠﹐詞意不苟﹐情盡筆墨﹐翰苑崇髙﹐輒能攀附﹐殊不意裙裾之下出此異物﹐豈得匪其人而棄其學哉。大和中﹐卒。有《錦江集》五卷﹐今傳﹐中多名公贈答云。○姚合合﹐陜州人﹐宰相崇之曾孫也。以詩聞。元和十一年﹐李逢吉知貢舉﹐有夙好﹐因拔泥塗﹐鄭解榜及第。歷武功主簿﹐富平﹑萬年尉。寶應中﹐除監察禦史﹐遷戶部員外郎﹐出爲金﹑杭二州刺史。後召人﹐拜刑戶二部郎中﹑諫議大夫﹑給事中。開成間﹐李商隱尉弘農﹐以活囚忤觀察使孫簡﹐將罷去﹐會合來代簡﹐一見大喜﹐以風雅之契﹐卽諭使還官﹐人雅服其義。後仕終祕書監。與賈島同時﹐號「姚﹑賈」﹐自成一法。島難吟﹐有淸冽之風﹔合易作﹐皆平澹之气。興趣俱到﹐格調少殊。所謂方拙之奧﹐至巧存焉。蓋多歷下邑﹐官況蕭條﹐山縣荒涼﹐風景凋獘之間﹐最工模寫也。性嗜酒愛花﹐頹然自放﹐人事生理﹐略不介意﹐有達人之大觀。所爲詩十卷﹐及選集王維﹑祖詠等一十八人詩爲《極玄集》一卷﹐《序》稱維等皆詩家射雕手也。又摭古人詩聯﹐敍其措意﹐各有體要﹐撰《詩例》一卷﹐今並傳焉。○李廓廓﹐宰相程之子也。少有志勛業﹐攬轡慨然﹐而未肯屑就﹐遂困場屋中。作《下第》詩曰「榜前潛制淚﹐眾裏獨嫌身。气味如中酒﹐情懷似別人。」時流皆稱賞﹐且憐之﹐因共推挽。元和十三年獨孤樟榜進士﹐調司經局正字﹐出爲縣令。累歷顯官﹐仕終武寧節度使﹐政有奇績。工詩﹐極綺致。與賈島相友善。集今傳世。○章孝標孝標﹐字道正﹐錢塘人。李紳鎭淮東時﹐春雪﹐孝標參座席﹐有詩名﹐紳命札請賦﹐惟然﹐索筆一揮云「六出花飛處處飄﹐粘窗拂砌上寒條。朱門到晚難盈尺﹐盡是三軍喜气消。」李大稱賞﹐薦於主文。元和十四年禮部侍郎庾承宣下進士及第﹐授校書郎。於長安將歸家慶﹐先寄友人曰「及第全勝十政官﹐金湯鍍了出長安。馬頭漸入揚州郭﹐爲報時人洗眼看。」紳適見﹐亟以一絕箴之曰「假金方用眞金鍍﹐若是眞金不鍍金。十載長安方一第﹐何須空腹用髙心。」孝標慚謝。傷其气宇窘急﹐終不大用。大和中﹐嘗爲山南道從事﹐試大理評事。仕終祕書正字。有集一卷﹐傳世。○施肩吾肩吾﹐字希聖﹐睦州人。元和十五年盧儲榜進士第後﹐謝禮部陳侍郎云「九重城裏無親識﹐八百人中獨姓施。」不待除授﹐卽東歸﹐張籍羣公吟餞。人皆知有仙風道骨﹐寧戀人間升斗耶而少存箕﹑潁之情﹐拍浮詩酒﹐搴擘煙霞。初讀書五行俱下﹐至是授眞詮於仙長﹐遂知逆順顚倒之法﹐與上中下精气神三田反覆之義。以洪州西山﹐十二眞君羽化之地﹐慕其眞風﹐髙蹈於此。題詩曰「重重道气結成神﹐玉闕金堂逐日新。若數西山得道者﹐兼余卽是十三人。」早嘗賦《閒居遣興詩》一百韻﹐頗述初心﹐大行於世。著《辧疑論》一卷﹐《西山傳道》《會眞》等記各一卷。述气住則神住﹐神住則形住﹐爲《三住銘》一卷﹐及所爲詩十卷﹐自爲之序﹐今傳。○袁不約不約﹐字還朴﹐長慶三年鄭冠榜進士。大和中﹐以平判入等調官。有詩傳世。○韓湘湘﹐字淸夫﹐愈之侄孫也。長慶三年禮部侍郎王起下進士。落魄不羈﹐見趣髙遠﹐尢耽苦吟。公勉以經學﹐曰「湘所學﹐公不知耶「因賦詩以述志云「靑山雲水窟﹐此地是吾家。後夜流瓊液﹐淩晨咀絳霞。琴彈碧玉調﹐鑪煉白朱沙。寶鼎存金虎﹐元田養白鴉。一瓢藏世界﹐三尺斬妖邪。解造逡巡酒﹐能開頃刻花。有人能學我﹐同去看仙葩。」公笑曰「子能奪造化乎「湘曰「此事甚易。」公爲開樽﹐湘聚土﹐以盆覆之﹐巽水﹐良久﹐開碧花二朵﹐花片上有詩一聯云「雲橫秦嶺家何在﹐雪擁藍關馬不前。」公甚異怪﹐未諭其意。曰「他日驗之。」告違去。未幾﹐公以諫佛骨事謫潮州刺史。一日﹐途中見有人冒風雪從林間來﹐視乃湘也﹐再拜馬前曰「公憶花上之句乎「因詢其地﹐卽藍關﹐嗟嘆久之﹐解鞍酒壚命酌﹐足成詩曰「一封朝奏九重天﹐夕貶潮陽路八千。本爲聖朝除獘事﹐豈期衰朽送殘年。雲橫秦嶺家何在﹐雪擁藍關馬不前。知汝遠來應有意﹐好收吾骨瘴江邊。」又贈詩曰「人才爲世古來多﹐如子雄文孰可過。好待功名成就日﹐卻抽身去上煙蘿。「湘笑而不答﹐獻詩別公曰「舉世都爲名利醉﹐惟吾來向道中醒。他時定是飛升去﹐衝破秋空一點靑。」遂別﹐竟不知所終。○韓琮琮﹐字成封﹐長慶四年李羣榜進士及第。大中中﹐仕至湖南觀察使。有詩名﹐多淸新之制﹐錦不如也。《水送別》云「綠暗紅稀出鳳城﹐暮雲樓閣古今情。行人莫聽宮前水﹐流盡年光是此聲。」《駱谷晚望》云「秦川如畫渭如絲﹐去國還家一望時。公子王孫莫來好﹐嶺花多是斷腸枝。」如此等皆喧滿人口﹐余極多﹐皆稱是。集一卷﹐今傳。○韋楚老楚老﹐長慶四年中書舍人李宗閔下進士﹐仕終國子祭酒。工詩﹐气旣淳雄﹐語亦豪健。眾作古樂府居多。《祖龍行》曰「黑雲兵气射天裂﹐壯士朝眠夢冤結。祖龍一夜死沙丘﹐胡亥空隨鮑魚轍。腐肉偸生二千里﹐僞書先賜扶蘇死。墓接驪山土未幹﹐瑞光已向芒碭起。陳勝城中鼓三下﹐秦家天地如崩瓦。龍蛇撩亂入咸陽﹐少帝空隨漢家馬。」傑制頗多﹐俱當刮目。今並傳。○張祜祜﹐字承吉﹐南陽人﹐來寓姑蘇。樂髙尙﹐稱處士。騷情雅思﹐凡知己者悉當時英傑。然不業程文。元和﹑長慶間﹐深爲令狐文公器許﹐鎭天平日﹐自艸表薦﹐以詩三百首獻於朝﹐辭略曰「凡制五言﹐苞含六義﹐近多放誕﹐靡有宗師。祜久在江湖﹐早工篇什﹐研幾甚苦﹐搜象頗深﹐輩流所推﹐風格罕及。謹令繕錄﹐詣光順門進獻﹐望宣付中書門下。」祜至京師﹐屬元稹號有城府﹐偃仰內庭﹐上因召問祜之詞藻上下﹐稹曰「張祜雕虫小巧﹐壯夫不爲﹐若獎激大過﹐恐變陛下風教。」上頷之。由是寂寞而歸﹐爲詩自悼云「賀知章口徒勞說﹐孟浩然身更不疑。」遂客淮南。杜牧時爲度支使﹐極相善待﹐有贈云「何人得似張公子﹐千首詩輕萬戶侯。「祜苦吟﹐妻孥每喚之皆不應﹐曰「吾方口吻生花﹐豈卹汝輩乎「性愛山水﹐多遊名寺﹐如杭之靈隱﹑天竺﹐蘇之靈巖﹑楞伽﹐常之惠山﹑善權﹐潤之甘露﹑招隱﹐往往題詠絕唱。同時崔涯亦工詩﹐與祜齊名﹐頗自放行樂﹐或乖興北裏﹐每題詩倡肆﹐譽之則聲價頓增﹐毀之則車馬掃迹。涯尙義﹐有《俠士》詩云「太行嶺上三尺雪﹐崖涯袖中三尺鐵。一朝若遇有心人﹐出門便與妻兒別。」嘗共謁淮南李相﹐祜稱「釣鰲客」﹐李怪之曰「釣鰲以何爲竿「曰「以虹。」「以何爲鉤「曰「新月。」「以何爲餌「曰「以『短李』相也。」紳壯之﹐厚贈而去。晚與白樂天日相聚宴謔﹐樂天譏以「足下新作《憶柘枝》云『鴛鴦鈿帶拋何處﹐孔雀羅衫付阿誰』乃一問頭耳。」祜曰「鄙薄之誚是也。明公《長恨歌》曰﹕『上窮碧落下黃泉﹐兩處茫茫都不見。』又非目蓮尋母耶「一座大笑。初過廣陵曰「十里長街市井連﹐月明橋上看神仙。人生只合揚州死﹐禪智山光好墓田。」大中中﹐果卒於丹陽隱居﹐人以爲讖云。詩一卷﹐今傳。衛蘧伯玉恥獨爲君子﹐令狐公其庶幾﹐元稹則不然矣。十譽不足﹐一毀有餘﹐其事業淺深﹐於此可以觀人也。爾所不知﹐人其捨諸稹謂祜雕虫瑣瑣﹐而稹所爲﹐有不若是耶忌賢嫉能﹐迎戶而噬﹐略己而過人者﹐穿窬之行也。祜能以處士自終其身﹐聲華不借鐘鼎﹐而髙視當代﹐至今稱之。不遇者天也﹐不泯者亦天也﹐豈若彼取容阿附﹐遺臭之不已者哉。○劉得仁得仁﹐公主之子也。長慶間以詩名。五言淸瑩﹐獨步文場。自開成後至大中三朝﹐昆弟以貴戚皆擢顯仕﹐得仁獨苦工文。嘗立志﹐必不獲科第﹐不願儋人之爵也。出入舉場二十年﹐竟無所成﹐投迹幽隱﹐未嘗耿耿。有寄所知詩云「外族帝王是﹐中朝親故稀。翻令浮議者﹐不許九霄蜚。」憂而不困﹐怨而不怒﹐哀而不傷﹐鏗鏘金玉﹐難合同流﹐而不厭於磨淬﹐端能確守格律﹐揣治聲病﹐甘心窮苦﹐不汲汲於富貴。王孫公子中﹐千載求一人不可得也。及卒﹐僧棲白弔之曰「思苦爲詩身到此﹐冰魂雪魄已難招。直教桂子落墳上﹐生得一枝冤始銷。」有詩一卷行於世。○朱慶餘慶余﹐字可久﹐以字行﹐閩中人。寶歷二年裴俅榜進士及第﹐授祕省校書。得張水部詩旨﹐气平意絕﹐社中哲匠也。有名當時。集一卷。今傳。○杜牧牧﹐字牧之﹐京兆人也。善屬文。大和二年韋籌榜進士﹐與厲玄同年。初未第﹐來東都﹐時主司侍郎爲崔郾﹐太學博士吳武陵策蹇進謁曰「侍郎以峻徳偉望﹐爲明君選才﹐僕敢不薄施塵露。向偶見文士十數輩﹐揚眉抵掌﹐共讀一卷文書﹐覽之﹐乃進士杜牧《阿房宮賦》。其人﹐王佐才也。」因出卷﹐笏朗誦之。郾大加賞。曰「請公與狀頭﹗」郾曰「已得人矣。」曰「不得﹐卽請第五人。更否﹐則請以賦見還﹗」辭容激厲。郾曰「諸生多言牧疏曠﹐不拘細行﹐然敬依所教﹐不敢易也。」後又舉賢良方正科。沈傳師表爲江西團練府巡官。又爲牛僧孺淮南節度府掌書記。拜侍禦史﹐累遷左補闕﹐歷黃﹑池﹑睦三州刺史﹐以考功郎中知制誥﹐遷中書舍人。牧剛直有奇節﹐不爲齪齪小謹﹐敢論列大事﹐指陳利病尢切。兵法戎機﹐平昔盡意。嘗以從兄更歷將相﹐而已困躓不振﹐怏怏難平。卒年五十﹐臨死自寫墓志﹐多焚所爲文章。詩情毫邁﹐語率驚人。識者以擬杜甫﹐故稱「大杜「「小杜「以別之。後人評牧詩﹐如銅丸走阪﹐駿馬注坡﹐謂圓快奮急也。牧美容姿﹐好歌舞﹐風情頗張﹐不能自遏。時淮南稱繁盛﹐不減京華﹐且多名妓絕色﹐牧恣心賞﹐牛相收街吏報杜書記平安帖子至盈篋。後以禦史分司洛陽﹐時李司徒閒居﹐家妓爲當時第一﹐宴朝士﹐以牧風憲﹐不敢邀。牧因遣諷李使召己﹐旣至﹐曰「聞有紫雲者﹐妙歌舞﹐孰是「卽贈詩曰「華堂今日綺筵開﹐誰喚分司禦史來。忽發狂言驚四座﹐兩行紅袖一時回。」意气閒逸﹐傍若無人﹐座客莫不稱異。大和末﹐往湖州﹐目成一女子﹐方十餘歲﹐約以十年後吾來典郡﹐當納之﹐結以金幣。洎周墀入相﹐牧上箋乞守湖州﹐比至﹐已十四年﹐前女子從人﹐兩抱雛矣。賦詩曰「自恨尋芳去較遲﹐不須惆悵怨芳時。如今風擺花狼藉﹐綠葉成陰子滿枝。」此其大槪一二。凡所牽系﹐情見於辭。別業樊川。有《樊川集》二十卷﹐及注《孫子》﹐並傳。同時有嚴惲﹐字子重﹐工詩﹐與牧友善﹐以《問春》詩得名。昔聞有集﹐今無之矣。●卷七○楊發發﹐大和四年禮部侍郎鄭氵下第二人及第。工詩﹐亦當時聲韻之偉者。略舉一篇﹐《宿黃花館》云「孤館蕭條槐葉稀﹐暮蟬聲隔水聲微。年年爲客路長在﹐日日送人身未歸。何處離鴻迷浦月﹐誰家愁婦搗寒衣。夜深不臥簾猶捲﹐數點殘螢入戶飛。「俱瀏亮淸新﹐頗驚凡聽。恨其出處事迹不得而知也。有詩傳世尙多。○李遠遠﹐字求古﹐大和五年杜陟榜進士及第﹐蜀人也。少有大志﹐誇邁流俗﹐爲詩多逸气﹐五彩成文。早歷下邑﹐詞名卓然。宣宗時﹐宰相令狐進奏擬遠杭州刺史﹐上曰「朕聞遠詩有『靑山不厭千杯酒﹐白日惟銷一局棋。』是疏放如此﹐豈可臨郡理人「曰「詩人托此以寫髙興耳﹐未必實然。」上曰「且令往觀之。」至﹐果有治聲。性簡儉﹐嗜啖鳧鴨。貴客經過﹐無他贈﹐厚者綠頭一雙而已。後歷忠﹑建﹑江三州刺史﹐仕終禦史中丞。初牧湓城﹐求天寶遺物﹐得秦僧收楊妃襪一衤兩﹐珍襲﹐呈諸好事者。會李羣玉校書自湖湘來﹐過九江﹐遠厚遇之﹐談笑永日。羣玉話及向賦《黃陵廟詩》﹐動朝雲幕雨之興﹐殊亦可怪。遠曰「僕自獲淩波片玉﹐軟輕香窄﹐每一見﹐未嘗不在馬嵬下也。」遂更相戲笑﹐各有賦詩。後來頗爲法家所短。蓋多情少束﹐亦徒以微辭相感動耳。有詩集一卷﹐今傳。○李敬方敬方﹐字中虔﹐長慶三年鄭冠榜進士。大和中﹐仕爲歙州刺史。後坐事﹐左遷臺州刺史。有詩一卷﹐傳世。○許渾渾﹐字仲晦﹐潤州丹陽人﹐圉師之後也。大和六年李榜進士﹐爲當塗﹑太平二縣令。少苦學勞心﹐有淸羸之疾﹐至是以伏枕免。久之﹐起爲潤州司馬。大中三年﹐拜監察禦史﹐歷虞部員外郎﹐睦﹑郢二州刺史。嘗分司朱方﹐買田築室﹐後抱病退居丁卯澗橋村捨﹐暇日綴錄所作﹐因以名集。渾樂林泉﹐亦慷慨悲歌之士。登髙懷古﹐已見壯心﹐故爲格調豪麗﹐猶彊弩初張﹐牙淺弦急﹐俱無畱意耳。至今慕者極多﹐家家自謂得驪龍之照夜也。早歲嘗遊天臺﹐仰看瀑布﹐旁眺赤城﹐辧方廣於霏煙﹐躡石橋於懸壁﹐登陟兼晨﹐窮覽幽勝。朗誦孫綽古賦﹐傲然有思歸之想﹐志存不朽﹐再三信宿﹐彷徨不能去。以王事不果﹐有負初心。後晝夢登山﹐有宮闕淩虛﹐問﹐曰「此昆侖也。」少頃﹐遠見數人方飲﹐招渾就坐﹐暮而罷。一佳人出箋求詩﹐未成﹐夢破。後吟曰「曉人瑤臺露气淸﹐庭中惟見許飛瓊。塵心未斷俗緣在﹐十里下山空月明。」他日復夢至山中﹐佳人曰「子何題余姓名於人間「遂攺爲「天風吹下步虛聲」﹐曰「善矣。」渾才思翩翩﹐仙子所愛﹐夢寐求之﹐一至於此。昔子建賦《洛神》﹐人以徒聞虛語﹐以是謂迂誕不信矣。未幾遂卒。有詩二卷﹐今傳。○雍陶陶﹐字國鈞﹐成都人。工於詞賦。少貧﹐遭蜀中亂後﹐播越羈旅﹐有詩云「貧當多病日﹐閒過少年時。」大和八年陳寬榜進士及第﹐一時名輩﹐咸偉其作。然恃才傲睨﹐薄於親黨。其舅云安劉欽之下第﹐歸三峽﹐卻寄陶詩云「山近衡陽𨿽少雁﹐水連巴蜀豈無魚「得詩頗愧赧﹐遂通向不絕。大中六年﹐授國子毛詩博士。與賈島﹑殷堯藩﹑無可﹑徐凝﹑章孝標友善﹐以琴樽詩翰相娛﹐畱長安中。大中末﹐出刺簡州﹐時名益重﹐自比謝宣城﹑柳吳興﹐國初諸人書奴耳。賓至﹐必佯佯挫辱。投贄者少得通。秀才馮道明﹐時稱機捷﹐因罷舉請謁﹐給閽者曰「與太守有故。」陶倒屣﹐及見﹐呵責曰「與足下素昧平生﹐何故之有「馮曰「誦公詩文﹐室邇人遠﹐何隔平生「吟陶詩數聯﹐如「立當靑艸人先見﹐行近白蓮魚未知。」又「閉門客到常如病﹐滿院花開未是貧。」又「江聲秋入峽﹐雨色夜侵樓「等句。陶多其慕己﹐厚贈遣之。自負如此。後爲雅州刺史﹐郭外有情盡橋﹐乃分衿祖別之所。因送客﹐陶怪之﹐遂於上立候館﹐攺名折柳橋﹐取古樂府《折楊柳》之義。題詩曰「從來只有情難盡﹐何事呼爲情盡橋自此攺名爲折柳﹐任它離恨一條條。」甚膾炙當時。竟辭榮﹐閒居廬嶽﹐養屙傲世﹐與塵事日冥矣。有《唐志集》五卷﹐今傳。○賈馳馳﹐大和九年鄭確榜進士。初負才質﹐蹭蹬名場。來往公卿問﹐擔簦躡ハ﹐莫伸其志。嘗入關賦詩云「河上微風來﹐關頭樹初濕。今朝關城吏﹐又見孤客人。上國誰與期﹐西來徒自急。」主司得聞﹐有憐才之意﹐遂放第。不甚顯宦。詩文俱得美聲。後來文士集中﹐多稱賈先輩﹐其名譽爲時所重云。有集傳世。○伍喬喬﹐少隱居廬山讀書﹐工爲詩﹐與杜牧之同時擢第。初﹐喬與張洎少友善﹐洎仕爲翰林學士﹐眷寵優異﹐喬時任歙州司馬﹐自傷不調﹐作詩寄洎﹐戒去僕曰「俟張遊宴﹐卽投之。」洎得緘云「不知何處好銷憂﹐公退攜樽卽上樓。職事久參侯伯幕﹐夢魂長達帝王州。黃山向晚盈軒翠﹐黟水含春繞郡流。遙想玉堂多暇日﹐花時誰伴出城遊「洎動容久之﹐爲言於上﹐召還爲考功員外郎﹐卒官。今有詩二十餘篇﹐傳於世。○陳上美上美﹐開成元年禮部侍郎髙鍇放榜第二人登科。以詩鳴當時﹐間作悉佳制。論其骨格本峭﹐但少气耳。有集今傳。夫窮經﹐志在死而不亡者﹐天道良難﹐無固必也。或稱碩儒﹐而名偶身喪﹔或乃頹然﹐而靑編不削。又若以位髙金多﹐心廣體胖﹐而富貴驕人﹐文稱功業黯黯﹐則未若腐艸之有螢也。今羣居論古終日﹐其人旣遠﹐骨已朽矣﹐幸而照灼簡牘﹐未必皆揚雄﹑班﹑馬之流耳。於玆傳中﹐族匪聞望﹐官不隆重﹐俱以一詠爭長歲月者亦多﹐豈曰小道而忽之。設有白璧﹐入地不滿尺﹐出土無膚寸﹐𨿽卞和憧憧往來其間﹐不失者亦鮮矣。幸不幸之謂也。○李商隱商隱﹐字義山﹐懷州人也。令狐楚奇其才﹐使遊門下﹐授以文法﹐遇之甚厚。開成二年﹐髙鍇知貢舉﹐楚善於鍇﹐獎譽甚力﹐遂擢進士。又中拔萃﹐楚又奏爲集賢校理。楚出﹐王茂元鎭興元﹐素愛其才﹐表掌書記﹐以子妻之。除待禦史。茂元爲李徳裕黨﹐士流嗤謫商隱﹐以爲詭薄無行﹐共排擯之。來京都﹐久不調。更依桂林總管鄭亞府爲判官﹐後隨亞謫循州﹐三年始回。歸窮於宰相﹐惡其忘家恩﹐放利偸合﹐從小人之辟﹐謝絕殊不展分。重陽日﹐因詣廳事﹐畱題云「十年泉下無消息﹐九日樽前有所思。」又云「郎君官重施行馬﹐東閣無因許再窺。」見之惻然﹐乃補太學博士。柳仲郢節度東川﹐辟爲判官。商隱廉介可畏﹐出爲廣州都督﹐人或袖金以贈﹐商隱曰「吾自性分不可易﹐非畏人知也。」未幾﹐入拜檢校吏部員外郎。罷﹐客滎陽﹐卒。商隱工詩﹐爲文瑰邁奇古﹐辭難事隱。及從楚學﹐儷偶長短﹐而繁縟過之。每屬綴﹐多檢閱書冊﹐左右鱗次﹐號「獺祭魚」。而旨能感人﹐人謂其橫絕前後。時溫庭筠﹑段成式各以致相誇。號「三十六體」。後評者謂其詩「如百寶流蘇﹐千絲鐵网﹐綺密瑰妍﹐要非適用之具」。斯言信哉。初得大名﹐薄遊長安﹐尙希識面﹐因投宿逆旅﹐有眾客方酣飲﹐賦《木蘭花》詩就﹐呼與坐﹐不知爲商隱也。後成一篇云「洞庭波冷曉侵云﹐日日徵帆送遠人。幾度木蘭船上望﹐不知元是此花身。」客問姓名﹐大驚稱罪。時白樂天老退﹐極喜商隱文章﹐曰「我死後﹐得爲爾兒足矣。」白死數年﹐生子﹐遂以「白老「名之。旣長﹐殊鄙鈍﹐溫飛卿戲曰「以爾爲待郎後身﹐不亦忝乎「後更生子﹐名衮師﹐聰俊。商隱詩云「衮師我嬌兒﹐英秀乃無匹。」此或其後身也。商隱文自成一格﹐後學者重之﹐謂「西昆體「也。有《樊南甲集》二十卷﹐《乙集》二十卷﹐《玉溪生詩》三卷。初自號玉溪子。又賦一卷﹐文一卷﹐並傳於世。○諭鳧鳧﹐毗陵人﹐開成五年李從實榜進士﹐仕爲烏程縣令。有詩名。晚歲變雅﹐鳧亦風靡﹐專工小巧﹐髙古之气掃地﹐所畏者務陳言之是去耳。後來才子﹐皆稱「諭先輩」﹐向慕之情足見也。同時薛瑩亦工詩。鳧詩一卷﹐瑩詩《洞庭集》一卷﹐今並傳。○薛逢逢﹐字陶臣﹐蒲州人。會昌元年﹐崔峴榜第三人進士。調萬年尉。未幾﹐佐河中幕府。崔鉉人相﹐引直宏文館。歷侍禦史﹑尙書郎。持論鯁切﹐以謀略髙自顯布衣中﹐與劉彖交﹐而文辭出逢下﹐常易彖﹐及當國﹐有薦逢知制誥者﹐彖蝟言先朝以兩省官給事﹑舍人治州縣乃得除﹐逢未試州﹐不可。乃出爲巴州刺史。初及第﹐與楊收﹑王鐸同年﹐而逢文藝最優。收輔政﹐逢有詩云「誰知金印朝天客﹐同是沙堤避路人。」收銜之﹐斥爲蓬﹑綿二州刺史。及鐸相﹐逢又賦詩云「昨日鴻毛萬鈞重﹐今朝出嶽一毫輕。」鐸怒。中外亦鄙逢褊傲。遷祕書監。卒。逢晚年吾宦途﹐嘗策羸赴朝﹐值新進士榜下﹐綴行而出﹐呵殿整然﹐見逢行李蕭條﹐前導曰「回避新郎君﹗」逢囅然﹐因遣一介語之曰「報道莫貧相﹐阿婆三五少年時﹐也曾東塗西抹來。」其人辟易。逢天資本髙﹐學力亦贍﹐故不甚苦思﹐而自有豪逸之態﹐第長短皆率然而成﹐未免失淺露俗﹐蓋亦當時所尙﹐非離羣絕俗之詣也。夫道家三寶﹐其一不敢爲天下先。前人者孰肯後之。加人者孰能受之。觀逢恃才怠傲﹐恥在喧卑﹐而喋喋唇齒﹐亦猶惡醉而彊酒也。累擯遠方﹐寸進尺退﹐至龍鐘而自憤不已﹐蓋禍福無不自己求者焉。有《詩集》十卷﹐又《別紙》十三卷﹐《賦集》十四卷﹐今並行。○趙嘏嘏﹐字承﹐山陽人。會昌四年鄭言榜進士。大中中﹐仕爲渭南尉。一時名士大夫極稱道之。卑宦頗不如意。宣宗雅知其名﹐因問宰相﹕「趙嘏詩人﹐曾爲好官否可取其詩進來﹗」讀其卷首題秦詩云「徒知六國隨斤斧﹐莫有羣儒定是非。」上不悅﹐事寢。嘏嘗早秋賦詩曰「殘星數點雁橫塞﹐長笛一聲人倚樓。」杜牧之呼爲「趙倚樓」﹐賞嘆之也。又初有詩﹐落句云「早晚粗酬身事了﹐水邊歸去一閒人。「仕途屹兀﹐豈其讖也﹗嘏豪邁爽達﹐多陪接卿相﹐出入館ト﹐如親屬。然能以書生令遠近知重﹐所謂「一日名動京師﹐三日傳滿天下」﹐有自來矣。命沾仙尉﹐追蹤梅市﹐亦不惡耳。先嘏家浙西﹐有美姬溺愛﹐及計偕﹐畱侍母。會中元遊鶴林寺﹐浙帥窺見悅之﹐奪歸。明年嘏及第﹐自傷賦詩曰「寂寞堂前日又曛﹐陽臺去作不歸云。當時聞說沙吒利﹐今日靑娥屬使君。」帥聞之﹐殊慘慘﹐遣介送姬入長安。時嘏方出關﹐途次橫水驛﹐於馬上相遇﹐姬因抱嘏痛哭﹔信宿而卒﹐遂葬於橫水之陽。嘏思慕不已﹐臨終日有所見﹐時方四十餘。今有《渭南集》及《編年詩》二卷。悉取十三代史事迹﹐自始生至百歲﹐歲賦一首﹑二首﹐總得一百一十章。今並行於世。○薛能能﹐字太拙﹐汾州人。會昌六年狄愼思榜登第。大中末﹐書判入等中選﹐補尉。辟太原﹑陜虢﹑河陽從事。李福鎭滑臺﹐表置觀察判官。歷禦史﹑都官﹑刑部員外郎。福徒帥西蜀﹐奏以自副。咸通中﹐攝嘉州刺史。造朝﹐遷主客﹑度支﹑刑部郎中﹐俄爲同州刺史﹑京兆大尹。出帥感化﹐入授工部尙書。復節度徐州﹐徙鎭忠武。廣明元年﹐徐軍戍氵殷水﹐經許﹐能以軍多懷舊﹐惠館待於城中。許軍懼見襲﹐大將周岌乘眾疑怒﹐因爲亂﹐逐能據城﹐自稱畱後。數日﹐殺能並屠其家。能治政嚴察﹐絕請謁。耽癖於詩﹐日賦一章爲課。性喜淩人﹐格律卑卑﹐亦無甚髙論。嘗以第一流自居﹐罕所拔拂。時劉得仁擅雅稱﹐持詩卷造能﹐能以句謝云「千首加一首﹐捲初如卷終。」蓋譏其無變體也。量人如此﹐非厚徳君子。晚節尙浮屠﹐奉法惟謹。資性傲忽﹐又多佻輕忤世。及爲藩鎭﹐每易武吏。嘗命其子屬橐﹐雅拜新進士﹐或問其故﹐曰「渠消弭災咎耳。」今有集十卷﹐及《繁城集》一卷傳焉。○李宣古宣古﹐字垂後﹐澧陽人。會昌三年盧肇榜進士。又試中宏辭。工文﹐極俊﹐有詩名。性謔浪﹐多所譏誚。時杜尙主﹐出守澧陽﹐宣古在館下﹐數陪宴賞﹐諧慢旣深﹐不能忍﹐忿其戲己﹐辱之﹐使臥於泥中﹐衣冠顚倒。長林公主素惜其才﹐勸曰「尙書獨不念諸郎學文﹐侍士如此﹐那得平陽之譽乎「遣人扶起﹐更以新服﹐赴中座﹐使宣古賦詩﹐謝曰「紅燈初上月輪髙﹐照見堂前萬朵桃。栗調淸銀字管﹐琵琶聲亮紫檀槽。能歌奼女顏如玉﹐解飲蕭郎眼似刀。爭柰夜深拋耍令﹐舞來ソ去使人勞。」杜公賞之。後二子裔休﹑儒林皆中第﹐人曰「非母賢待師﹐不足成其子。」今諸集中往往載其作﹐有英气﹐調頗淸麗﹐惜不多見。竟薄命無印綬之譽﹐落莫自終。弟宣遠亦以詩鳴﹐今傳者可數也。○姚鵠鵠﹐字居云﹐會昌三年禮部尙書王起下進士。多出入當時好士公卿席幕﹐然吏才文價﹐俱不甚超。一名僅爾流播﹐亦多幸矣。詩一卷﹐今傳。○項斯斯﹐字子遷﹐江東人也。會昌四年王起下第二人進士。始命潤州丹徒縣尉﹐卒於任所。開成之際﹐聲價藉甚﹐特爲張水部所知賞﹐故其詩格頗與水部相類﹐淸妙奇絕。鄭少師薰贈詩云「項斯逢水部﹐誰道不關情。」斯性疏曠﹐溫飽非其本心。初築艸廬於朝陽峯前﹐交結淨者﹐盤礡宇宙﹐戴蘚花冠﹐披鶴氅﹐就松陰﹐枕白石﹐飲淸泉﹐長哦細酌﹐凡如此三十餘年。晚污一名﹐殊屈淸致。其警聯如「病嘗山藥徧﹐貧起艸堂低。」如「客來因月宿﹐牀勢向山移。」《下第》云「獨存過江馬﹐彊拂看花衣」。《病僧》云「不言身後事﹐猶坐病中禪。」又「湖山萬疊翠﹐門樹一行春。」又「一燈愁裏夢﹐九陌病中春。」如「月明古詩客初到﹐風度閒門僧未歸。」《宮人入道》云「將敲碧落新齋磐﹐卻進昭陽舊賜箏「之類﹐不一而足﹐當時盛稱。楊敬之祭酒贈詩云「幾度見君詩總好﹐及觀標格過於詩。平生不解藏人善﹐到處逢人說項斯。」其名以此益彰矣。集一卷﹐今行。○馬戴戴﹐字虞臣﹐華州人。會昌四年左僕射王起下進士﹐與項斯﹑趙嘏同榜﹐俱有盛名。初應辟佐大同軍幕府﹐與賈島﹑許棠唱答。苦家貧﹐爲祿代耕。歲廩殊薄﹐然終日吟事﹐淸虛自如。《秋思》一絕曰「萬木秋霖後﹐孤山夕照余。田園無歲計﹐寒近憶樵漁。」調率如此。後遷國子博士﹐卒。戴詩壯麗﹐居晚唐諸公之上﹐優遊不迫﹐沈著痛快﹐兩不相傷﹐佳作也。早耽幽趣﹐旣鄕裏當名山﹐秦川一望﹐黃埃赤日﹐增起淩雲之操。結茅堂玉女洗頭盆下﹐軒窗甚僻﹐對懸瀑三十仞﹐往還多隱人。誰謂白頭從宦﹐俸不醫貧﹐徒興猿鶴之誚﹐不能無也。有詩一卷﹐今傳。○孟遲遲﹐字遲之﹐平昌人。會昌五年易重榜進士。有詩名﹐尢工絕句﹐風流嫵媚﹐皆宮商金石之聲。情與顧非熊甚相得﹐且同年。有詩一卷﹐行於世。○任蕃蕃﹐會昌間人﹐家江東﹐多遊會稽﹑苕﹑間。初亦舉進士之京﹐不第。榜罷進謁主司曰「僕本寒鄕之人﹐不遠萬里﹐手遮赤日﹐步來長安﹐取一第榮父母不得。侍郎豈不聞江東一任藩﹐家貧吟苦﹐忍令其去如來日也敢從此辭﹐彈琴自娛﹐學道自樂耳。」主司慚﹐欲畱不可得。歸江湖﹐專尙聲調。去遊天臺巾子峯﹐題寺壁間云「絕頂新秋生夜涼﹐鶴翻松露滴衣裳。前峯月照一江水﹐僧在翠微開竹房。」旣去百餘里﹐欲回攺作「半江水」﹐行到題處﹐他人已攺矣。後復有題詩者﹐亡其姓名﹐曰「任蕃題後無人繼﹐寂寞空山二百年。」才名類是。凡作必使人攺視易聽﹐如《洛陽道》云「憧憧洛陽道﹐塵下生春艸。行者豈無家﹐無人在家老。雞鳴前結束﹐爭去恐不早。百年路傍盡﹐白日車中曉。求富江海狹﹐取貴山嶽小。二端立在途﹐奔走何由了。」想蕃風度﹐此不足舉其梗槪。有詩七十七首﹐爲一卷﹐今傳非全文矣。○顧非熊非熊﹐姑蘇人﹐況之子也。少俊悟﹐一覽輒能成誦。工吟﹐揚譽遠近。性滑稽好辯﹐頗雜笑言。淩轢气焰子弟﹐旣犯眾怒﹐擠排者紛然。在舉場角藝三十年﹐屈聲破入耳。會昌五年﹐諫議大夫陳商放榜。初﹐上洽聞非熊詩價﹐至是怪其不第﹐敕有司進所試文章﹐追榜放令及第。劉得仁賀以詩曰「愚爲童稚時﹐已解念君詩。及得髙科早﹐須逢聖主知。」授盯眙主簿﹐不樂拜迎﹐再厭鞭撻﹐因棄官歸隱。王司馬建送詩去﹕「江城柳色海門煙﹐欲到茅山始下船。知道君家當瀑布﹐菖蒲潭在艸堂前。」一時餞別吟贈俱名流。不知所終﹐或傳住茅山十餘年﹐一旦遇異人﹐相隨入深谷﹐不復出矣。有詩一卷﹐今行於世。○曹鄴鄴﹐字鄴之﹐桂林人。累舉不第﹐爲《四怨三愁五情》詩﹐雅道甚古。時爲舍人韋愨所知﹐力薦於禮部侍郎裴休。大中四年張溫琪榜中第。看榜日﹐上主司詩云「一辭桂巖猿﹐九泣都門月。年年孟春至﹐看花如看雪。」《杏園宴間呈同年》云「岐路不在天﹐十年行不至。一旦公道開﹐靑雲在平地。」又云「匆匆出九衢﹐童僕顏色異。故衣未及換﹐尙有去年淚。」又云「永持共濟心﹐莫起胡越意。」佳句類此甚多﹐志特勤苦。仕至洋州刺史。有集一卷﹐今傳。○鄭﹐字賓光﹐大中五年李郜榜進士。有集一卷﹐名《津陽門詩》。津陽﹐卽華淸宮之外闕。詢求父老﹐爲詩百韻﹐皆紀明皇時事者也。○劉駕駕﹐字司南﹐大中六年禮部侍郎崔嶼下進士。初與曹鄴爲友﹐深相結﹐俱工古風詩。鄴旣擢第﹐不忍先歸﹐待長安中﹐賀成名﹐乃同歸範蠡故山。時國家復河﹑湟故地﹐有歸馬放牛之象﹐賀獻樂府十章﹐《序》曰「駕生唐二十八年﹐獲見明天子以徳歸河﹑湟﹐臣得與天下夫婦復爲太平人。恨愚且賤﹐不得拜舞上前﹐作詩十篇﹐𨿽不足貢聲宗廟﹐形容盛徳﹐願與耕稼陶漁者﹐歌江湖田野間﹐亦足自快。」詩奏﹐上甚悅﹐累歷達官。駕詩多比興含蓄﹐體無定規﹐意盡卽止﹐爲時所宗。今集一卷﹐行於世。○方幹幹﹐字雄飛﹐桐廬人。幼有淸才﹐散拙無營務。大中中﹐舉進士不第﹐隱居鏡湖中﹐湖北有茅齋﹐湖西有松島﹐每風淸月明﹐攜稚子鄰叟﹐輕棹往返﹐甚愜素心。所住水木幽﹐一艸一花﹐俱能畱客。家貧﹐蓄古琴﹐行吟醉臥以自娛。徐凝初有詩名﹐一見幹器之﹐遂相師友﹐因授格律。幹有贈凝詩云「把得新詩艸裏論。」時謂反語爲村裏老﹐疑幹譏誚﹐非也。幹貌陋兔缺﹐性喜淩侮。王大夫廉問浙東﹐禮邀幹至﹐誤三拜﹐人號爲「方三拜」。王公嘉其操﹐將薦於朝﹐托吳融艸表﹐行有日﹐王公以疾逝去﹐事不果成。幹早歲偕計﹐往來兩京﹐公卿好事者爭延納﹐名竟不入手﹐遂歸﹐無復榮辱之念。浙中凡有園林名勝﹐輒造主人﹐畱題幾徧。初李頻學幹爲詩﹐頻及第﹐詩僧淸越賀云「弟子已折桂﹐先生猶灌園。」咸通末卒。門人相與論徳謀迹。謚曰玄英先生。樂安孫等綴其遺詩三百七十餘篇﹐爲十卷﹐王贊論之曰「鏝肌滌骨﹐冰瑩霞絢。嘉肴自將﹐不吮余雋。麗不葩芬﹐苦不臒棘。當其得志﹐倏與神會。詞若未至﹐意已獨往。」亦論曰「其秀也﹐仙蕊於常花﹔其鳴也﹐靈鼉於眾響。」觀其所述論﹐不過矣。古黔婁先生死﹐曾參與門人來弔﹐問曰「先生終﹐何以謚「妻曰「以『康』。」參曰「先生存時﹐食不充Ш﹐衣不蓋形﹐死則手足不斂﹐傍無酒肉。生不美﹐死不榮﹐何樂而謚爲康哉。」妻曰「昔先生國君用爲相﹐辭不受﹐是有餘貴也。君饋栗三十鐘﹐辭不納﹐是有餘富也。先生甘天下之淡味﹐安天下之卑位﹐不戚戚於貧賤﹐不遑遑於富貴﹐求仁得仁﹐求義得義﹐謚之以康﹐不亦宜乎。」方幹﹐韋布之士﹐生稱髙尙﹐死謚玄英﹐其梗槪大節﹐庶幾乎黔婁者耶﹗○李頻頻﹐字得新﹐睦州壽昌人。少秀悟﹐長﹐廬西山。多記覽﹐於詩特工。與同裏方幹爲師友。給事中姚合時稱詩穎﹐頻不憚走千里丐其品第﹐合見﹐大加獎挹﹐且愛其標格﹐卽以女妻之。大中八年﹐顏標榜擢進士﹐調祕書郎﹐爲南陵主簿。試判入等﹐遷武功令。頻性耿介﹐難幹以非理。賑饑民﹐戢豪右﹐於是京畿多賴﹐事事可傳。懿宗嘉之﹐賜緋銀魚﹐擢侍禦史。守法不阿﹐遷都官員外郎。表乞建州刺史﹐至則布條教﹐以禮治下。時盜所在衝突﹐惟建賴頻以安。未幾卒官下﹐櫬隨家歸﹐父老相與扶柩哀悼﹐葬永樂州﹐爲立廟於梨山﹐歲時祭祠﹐有災必禱﹐垂福逮今。頻詩𨿽出晚年﹐體制多與劉隨州相抗﹐騷嚴風謹﹐慘慘逼人。有詩一卷﹐今行世。○李羣玉羣玉﹐字文山﹐澧州人也。淸才曠逸﹐不樂仕進﹐專以吟詠自適﹐詩筆遒麗﹐文體丰妍。好吹笙﹐美翰墨。如王﹑謝子弟﹐別有一種風流。親友彊之赴舉﹐一上卽止。裴相公休觀察湖南﹐厚禮延致之郡中﹐嘗勉之曰「處士被褐懷玉﹐浮雲富貴﹐名髙而身不知﹐神寶寧久棄荒途子其行矣。」大中八年﹐以艸澤臣來京﹐詣闕上表﹐自進詩三百篇。休適人相﹐復論薦。上悅之﹐敕授弘文館校書郎。李頻使君呼爲從兄。歸湘中﹐題詩二妃廟﹐是暮宿山捨﹐夢見二女子來曰「兒娥皇﹑女英也﹐承君佳句﹐徽將遊於汗漫﹐願相從也。」俄而影滅。羣玉自是鬱鬱﹐歲餘而卒。段成式爲詩哭曰「曾話黃陵事﹐今爲白日催。老無男女累﹐誰哭到泉臺。」今有詩三卷﹑後集五卷行世。夫澧浦﹐古騷人之國。屈平仁遭譖毀﹐不知所訴﹐心煩意亂﹐賦爲《離騷》。騷﹐愁也。已矣哉。國無人知我兮﹐又何懷乎故都委身魚腹﹐魂招兮不來。芳艸萎﹛艸爾﹜﹐蕭艾參天﹐奚獨一時而然也。羣玉繼稟修能﹐翺翔大化﹐人不知而不卹﹐祿不及而不言。望涔陽之亡極﹐挹杜蘭之緒馨﹐款君門以披懷﹐沾一命而潛退﹐風景滿目﹐寧無愧於古人。故其格調淸越﹐而多登山臨水﹑懷人送歸之制﹐如「遠客坐長夜﹐雨聲孤寺秋。請量東海水﹐看取淺深愁「等句﹐已曲盡羈旅坎Б之情。壯心千里﹐於方寸不擾﹐亦大難矣。●卷八○李郢郢﹐字楚望﹐大中十年崔榜進士及第。初居余杭﹐出有山水之興﹐人有琴書之娛﹐疏於馳競。歷爲藩鎭從事﹐後拜侍禦史。郢工詩﹐理密辭閒﹐个个珠玉。其淸麗極能寫景狀懷﹐每使人竟日不能釋卷。與淸塞﹑賈島最相善。時塞還俗﹐聞島尋卒﹐郢重來錢塘﹐俱絕音響﹐感而賦詩曰「卻到城中事事傷﹐惠休還俗賈生亡。誰人收得文章篋﹐獨我重經苔鮮房。一命未沾爲逐客﹐萬緣初盡別空王。蕭蕭竹塢殘陽在﹐葉覆閒階雪擁墻。」其它警策率類此。有集一卷﹐今傳。○儲嗣宗嗣宗﹐大中十三年孔緯榜及第。與顧非熊先生相結好﹐大得詩名。苦思夢索﹐所謂逐句畱心﹐每字著意﹐悠然皆塵外之想。覽其所作﹐及見其人。警聯如﹕「綠毛辭世女﹐白髮人壺翁。」又「片水明在野﹐萬花深見人。」又「黃鶴有歸語﹐白雲無忌心。」又「蟬鳴月中樹﹐風落客前花。」又「池亭千里月﹐煙水一封書。」又「鶴語松上月﹐花明雲裏春。」又「一酌水邊酒﹐數聲花下琴。」又「宿艸風悲夜﹐荒村月弔人。」《哭彭先生》云「空階鶴戀丹靑影﹐秋雨苔封白石牀。」《題閒居》云「鳥啼碧樹閒臨水﹐花滿靑山靜掩門。」等句﹐皆區區所當避舍者也。有集一卷﹐今傳。○劉滄滄﹐字蘊靈﹐魯國人也。體貌魁梧﹐尙气節﹐善飲酒﹐談古今令人終日喜聽。慷慨懷古﹐率見於篇。大中八年禮部侍郎鄭薰下進士。榜後進謁謝﹐薰曰「初謂劉君銳志﹐一第不足取。故人別來三十載﹐不相知聞﹐誰渭今白頭紛紛矣。」調華原尉。與李頻同年。詩極淸麗﹐句法絕同趙嘏﹑許渾﹐若出一糸句綜然。詩一卷﹐今傳。○陳陶陶﹐字嵩伯﹐鄱陽劍浦人。嘗舉進士輒下﹐爲詩云「中原不是無麟鳳﹐自是皇家結网疏。」頗負壯懷﹐志遠心曠﹐遂髙居不求進達﹐恣遊名山﹐自稱「三教布衣」。大中中﹐避亂入洪州西山﹐學神仙咽气有得﹐出入無間。時嚴尙書宇牧豫章﹐慕其淸操﹐嘗備齋供﹐俯就山中﹐揮談終日。而欲試之﹐遣小妓蓮花往侍﹐陶笑不答。蓮花賦詩求去曰「蓮花爲號玉爲腮﹐珍重尙書送妾來。處士不生巫峽夢﹐虛勞雲雨下陽臺。」陶賦詩贈之云「近來詩思淸於水﹐老去風情薄似云。已向升天得門戶﹐錦衾深愧卓文君。」宇見詩益嘉貞節。陶金骨已堅﹐戒行通體﹐夜必鶴氅﹐焚香巨石上﹐鳴金步虛﹐禮星月﹐少寐。所止茅屋﹐風雷洶洶不絕。忽一日不見﹐惟鼎竈杵臼依然。開寶間﹐有樵者入深谷﹐猶見無恙。後不知所終。陶工賦詩﹐無一點塵气。於晚唐諸人中﹐最得平淡﹐要非時流所能企及者。有《文錄》十卷﹐今傳於世。○鄭巢巢﹐錢塘人。大中間舉進士。時姚合號詩宗﹐爲杭州刺史﹐巢獻所業﹐日遊門館﹐累陪登覽燕集﹐大得獎重﹐如門生禮然。體效格法﹐伏膺無ル﹐句意且淸新。巢性疏野。兩浙湖山寺宇幽勝﹐多名僧﹐外學髙妙﹐相與往還酬酢﹐竟亦不仕而終。有詩一卷﹐今傳。○於武陵武陵﹐名鄴﹐以字行﹐杜曲人也。大中時﹐嘗舉進士﹐不稱意﹐攜書與琴﹐往來商洛﹑巴蜀間﹐或隱於卜中﹐存獨醒之意。避地嘿嘿﹐語不及榮貴﹐少與時輩交遊。嘗南來至瀟湘﹐愛汀洲芳艸﹐況是古騷人舊國﹐風景不殊﹐欲卜居未果﹐歸老嵩陽別墅。詩多五言﹐興趣飄逸多感﹐每終篇一意﹐策名當時﹐集一卷﹐今傳。○來鵬鵬﹐豫章人﹐家徐孺子亭邊﹐林園自樂﹐師韓﹑柳爲文。大中﹑咸通間﹐才名藉甚。鵬工詩﹐蓄銳旣久﹐自傷年長﹐家貧不達﹐頗亦忿忿﹐故多寓意譏訕。當路𨿽賞淸麗﹐不免忤情﹐每爲所忌。如《金錢花》云「靑帝若教花裏用﹐牡丹應是得錢人。「《夏云》云「無限旱苗枯欲盡﹐悠悠閒處作奇峯。」《偶題》云「可惜靑天好雷電﹐只能驚起懶蛟龍。」坐是凡十上不得第。韋岫尙書獨賞其才﹐延待幕中﹐攜以遊蜀。又欲納爲婿﹐不果。是年力薦﹐夏課卷中獻詩有云「一夜綠荷風剪破﹐嫌它秋雨不成珠。」岫以爲不祥﹐果失志。時遭廣明庚子之亂﹐鵬避地遊荊襄﹐艱難險阻﹐南返。中和﹐客死於維揚逆旅﹐主人賢﹐收葬之。有詩一卷﹐今傳於世。○溫庭筠庭筠﹐字飛卿﹐舊名岐﹐並州人﹐宰相彥博之孫也。少敏悟﹐天才雄贍﹐能走筆成萬言。善鼓琴吹笛﹐云「有弦卽彈﹐有孔卽吹﹐何必爨桐與柯亭也。」側詞艷曲﹐與李商隱齊名﹐時號「溫﹑李」。才情綺麗﹐尢工律賦。每試﹐押官韻﹐燭下未嘗起艸﹐但籠袖憑幾﹐每一韻一吟而已﹐場中曰「溫八吟」。又謂八叉手成八韻﹐名「溫八叉」。多爲鄰鋪假手。然薄行無檢幅﹐與貴冑裴誠﹑令狐氵髙等飲博。後夜嘗醉詬狹邪間﹐爲邏卒折齒﹐訴不得理。舉進士﹐數上又不第。出入令狐相國書館中﹐待遇甚優。時宣宗喜歌《菩薩蠻》﹐假其新撰進之﹐戒令勿泄﹐而遽言於人。又嘗問玉條脫事﹐對以出《南華經》﹐且曰「非僻書﹐相公燮理之暇﹐亦宜覽古。」又有言曰「中書省內坐將軍。」譏無學﹐由是漸疏之。自傷云「因知此恨人多積﹐悔讀《南華》第二篇

。」徐商鎭襄陽﹐辟巡官﹐不得志﹐遊江東。大中末﹐山北沈侍郎主文﹐特召庭筠試於簾下﹐恐其潛救。是日不樂﹐逼暮先請出﹐仍獻啟千餘言。詢之﹐已占授八人矣。執政鄙其爲﹐畱長安中待除。宣宗微行﹐遇於傳捨﹐庭筠不識﹐傲然詰之曰「公非司馬﹑長史流乎「又曰「得非六參﹑簿﹑尉之類「帝曰「非也。」後謫方城尉﹐中書舍人裴坦當制﹐忸怩含毫久之﹐詞曰「孔門以徳行居先﹐文章爲末。爾旣早隨計吏﹐宿負雄名﹐徒誇不羈之才﹐罕有適時之用。放騷人於湘浦﹐移賈誼於長沙﹐尙有前席之期﹐未爽抽毫之思。」庭筠之官﹐文士詩人爭賦詩祖餞﹐惟紀唐夫擅場﹐曰「鳳凰詔下𨿽沾命﹐鸚鵡才髙卻累身。」唐夫舉進士﹐有詞名。庭筠仕終國子助教。竟流落而死。今有《漢南眞稿》十卷﹐《握蘭集》三卷﹐《金筌集》十卷﹐詩集五卷﹐及《學海》三十卷。又《采茶錄》一卷。及著《乾巽子》一卷﹐《序》云「不爵不觥﹐非い非炙﹐能悅諸心﹐庶乎乾巽之義「等﹐並傳於世。○魚玄機玄機﹐長安人﹐女道士也。性聰慧﹐好讀書﹐尢工韻調﹐情致繁縟。咸通中及笄﹐爲李億補闕侍寵。夫人妒﹐不能容﹐億遣隸咸宜觀披戴。有怨李詩云「易求無價寶﹐難得有心郎。」與李郢端公同巷﹐居止接近﹐詩筒往反。復與溫庭筠交遊﹐有相寄篇什。嘗登崇眞觀南樓﹐睹新進士題名﹐賦詩曰「雲峯滿目放春情﹐歷歷銀鉤指下生。自恨羅衣掩詩句﹐舉頭空羨榜中名。」觀其志意激切﹐使爲一男子﹐必有用之才﹐作者頗賞憐之。時京師諸宮宇女郎﹐皆淸俊濟楚﹐簪星曳月﹐惟以吟詠自遣﹐玄機傑出﹐多見酬酢云。有詩集一卷﹐今傳。○邵謁謁﹐韶州翁源縣人。少爲縣廳吏﹐客至倉卒﹐令怒其不扌耆牀迎待﹐逐去。遂截髻著縣門上﹐發憤讀書。書堂距縣十餘里﹐隱起水心。謁平居如裏中兒未著冠者﹐發﹛髟會﹜﹐野服。苦吟﹐工古調。咸通七年抵京師﹐隸國子。時溫庭筠主試﹐憫擢寒苦﹐乃榜謁詩三十餘篇﹐以振公道﹐曰「前件進士﹐識略精微﹐堪裨教化﹐聲詞激切﹐曲備風謠﹐標題命篇﹐時所難著﹐燈燭之下﹐雄辭卓然。誠宜榜示眾人﹐不敢獨專華藻﹐仍請申堂﹐並榜禮部。」已而釋褐。後赴官﹐不知所終。它日﹐縣民祠神者﹐持幘舞鈴﹐忽自稱「邵先輩降」。鄕裏前輩皆至﹐作禮問曰「今者辱來﹐能彊爲我賦詩乎「巫卽書一絕云「靑山山下少年郎﹐失意當時別故鄕。惆悵不堪回首望﹐隔溪遙見舊書堂。」詞詠淒苦﹐𨿽椽筆不逮﹐鄕老中曉聲病者﹐至爲感泣咨嗟。今有詩一卷﹐傳於世。○於﹐字子漪﹐咸通二年裴延魯榜進士。患當時作詩者﹐拘束聲律而入輕浮﹐故作《古風》三十篇以矯獘俗﹐自號「逸詩」。今一卷﹐傳於世。觀唐詩至此間﹐獘亦極矣﹐獨柰何國運將弛﹐士气日喪﹐文不能不如之。嘲云戲月﹐刻翠粘紅﹐不見補於采風﹐無少裨於化育﹐徒務巧於一聯﹐或伐善於隻字﹐悅心快口﹐何異秋蟬亂鳴也。於﹑邵謁﹑劉駕﹑曹鄴等﹐能反棹下流﹐更唱俗﹐置聲祿於度外﹐患大雅之淩遲﹐使耳厭鄭﹑衛﹐而忽洗云和﹔心醉醇Ο﹐而乍爽玄酒。所謂淸淸泠泠﹐愈病析酲。逃空虛者﹐聞人足音﹐不亦快哉。晉處士戴春日攜鬥酒﹐往樹下聽黃鸝﹐曰「此俗耳鍼砭﹐詩腸鼓吹「者﹐豈徒然哉。於數子亦云。○李昌符昌符﹐字若夢﹐咸通四年禮部侍郎蕭仿下進士。工詩﹐在長安與鄭谷酬贈﹐仕終膳部員外郎。嘗作《奴婢詩》五十首﹐有云「不論秋菊與春花﹐个个能︿空肚茶。」無事莫教頻入庫﹐每般閒物要些些「等句。後爲禦史劾奏﹐以爲輕薄爲文﹐多妨政務﹐虧嚴重之徳﹐唱誹戲之風。謫去﹐匏系終身。有詩集一卷﹐行於世。○翁綬綬﹐咸通六年中書舍人李蔚下進士。工詩﹐多近體﹐變古樂府﹐音韻𨿽響﹐風骨憔悴﹐眞晚唐之移習也。後亦間關﹐名不甚顯。固知閭巷之人﹐欲砥行立名者﹐非附靑雲之上﹐惡能施於後世哉。有詩今傳。○汪遵遵﹐宣州涇縣人。幼爲小吏﹐晝夜讀書良苦﹐人皆不覺。咸通七年韓衮榜進士。遵初與鄕人許棠友善﹐工爲絕句詩﹐而深自晦密。以家貧難得書﹐必借於人﹐徹夜彊記﹐棠實不知。一旦辭役就貢﹐棠時先在京師﹐偶送客至灞﹑間﹐忽遇遵於途﹐行李索然﹐棠訊之曰「汪都何事來「遵曰「此來就貢。」棠怒曰「小吏不忖﹐而欲與棠同研席乎「甚侮慢之。後遵成名五年﹐棠始及第。洛中有李相徳裕平泉莊﹐佳景殊勝﹐李未幾坐事貶朱崖﹐遵過﹐題詩曰「平泉風景好髙眠﹐水色嵐光滿目前。剛欲平它不平事﹐至今惆悵滿南邊。」又《過楊相宅》詩云「倚伏從來事不遙﹐無何平地起靑霄。才到靑霄卻平地﹐門對古槐空寂寥。」俱爲時人稱賞。其餘警策稱是。有集今傳。汪遵﹐涇之一走耳。拔身卑污﹐奪譽文苑。家貧借書﹐以夜繼日﹐古人閱市偸光﹐殆不過此。昔溝中之斷﹐今席上之珍﹐丈夫自修﹐不當如是耶與夫朱門富家﹐積書萬卷﹐束在髙閣﹐塵暗簽軸﹐蠹落帙帷﹐网好學之名﹐欺盲聾之俗﹐非三變之敗﹐無一展之期﹐諺曰「金玉有餘﹐買鎭宅書。」嗚呼哀哉﹗○沈光光﹐吳興人。咸通七年禮部侍郎趙騭下進士。工文章古詩﹐標致翹楚﹐大得美稱。嘗作《洞庭樂賦》﹐韋岫見之曰「此乃一片宮商也。」又如《太白酒樓記》等文﹐皆儀表於世。有詩集及《云夢子》五卷﹐並傳世。光風鑑澄爽﹐神情俊邁。後仕終侍禦史云。○趙牧牧﹐不知何處人。大中﹑咸通中﹐累舉進士不第。有俊才﹐負奇節﹐遂捨場屋﹐放浪人間。效李長吉爲歌詩﹐頗涉狂怪﹐聳動當時。蹙金結繡﹐而無痕迹裝染。其餘輕巧之詞甚多。同時有劉光遠﹐亦慕長吉﹐凡作體效猶﹐能埋沒意緒。竟不知所終。俱有詩傳世。○羅鄴鄴﹐余杭人也。家貲鉅萬﹐父則爲鹽鐵吏﹐子二人﹐俱以文學干進。鄴尢長律詩。時宗人隱﹑虯﹐俱以聲格著稱﹐遂齊名﹐號「三羅」。隱雄麗而坦率﹐鄴淸致而聯綿﹐虯則區區而已。咸通中﹐數下第﹐有詩云「故鄕依舊空歸去﹐帝裏如同不到來。」崔安潛侍郎廉問江西﹐鄴適飄蓬湘﹑浦間﹐崔素賞其作﹐志在弓旌﹐竟爲幕吏所沮。旣而俯就督郵﹐不得志﹐踉蹌北徵﹐赴職單於牙帳。鄴去家逾遠﹐萬里沙漠﹐滿目誰親﹐因玆舉事闌珊無成﹐於邑而卒。鄴素有英資﹐筆端超絕﹐其气宇亦不在諸人下。初無箕裘之訓﹐頓攺門風﹐崛興音韻﹐馳譽當時﹐非易事也。而跋前後﹐絕域無聊﹐獨柰其命薄何﹗孔子曰「才難」﹐信然。有詩集一卷﹐今傳。○胡曾曾﹐長沙人也。咸通中進士。初﹐再三下第﹐有詩云「翰苑幾時休嫁女﹐文章早晚罷生兒。上林新桂年年發﹐不許閒人折一枝。」曾﹐天分髙爽﹐意度不凡﹐視人間富貴亦悠悠。遨歷四方﹐馬迹窮歲月﹐所在必公卿館谷。上交不諂﹐下交不瀆﹐奇士也。嘗爲漢南節度從事。作《詠史詩》﹐皆題古君臣爭戰廢興塵迹。經覽形勝﹐關山亭障﹐江海深阻﹐一一可賞。人事𨿽非﹐風景猶昨﹐每感輒賦﹐俱能使人奮飛。至今庸夫孺子﹐亦知傳誦。後有擬效者﹐不逮矣。至於近體律絕等﹐哀怨淸楚﹐曲盡幽情﹐擢居中品﹐不過也。惜其才茂而身未穎脫﹐痛哉。今《詠史詩》一卷﹐有咸通中人陳蓋注﹐及《安定集》十卷行世。○李山甫山甫﹐咸通中累舉進士不第﹐落魄有不羈才。須髯如戟﹐能爲靑白眼。生平憎俗子﹐尙豪俠﹐𨿽簞食豆羹﹐自甘不厭。爲詩托諷﹐不得志﹐每狂歌痛飲﹐拔劍斫地﹐少攄鬱鬱之气耳。後流寓河﹑朔間﹐依樂彥稹爲魏博從事﹐不得眾情﹐以陵傲之﹐故無所遇。嘗有《老將詩》曰「校獵燕山經幾春﹐雕弓白羽不離身。年來馬上渾無力﹐望見飛鴻指擬人。」此傷其蹇薄無成﹐時人憐之。後不知所終。山甫詩文激切﹐耿耿有齊气﹐多感時懷古之作。今集一卷﹑賦二卷﹐並傳。○曹唐唐﹐字堯賓﹐桂州人。初爲道士﹐工文賦詩。大中間舉進士﹐咸通中﹐爲諸府從事。唐與羅隱同時﹐才情不異。唐始起淸流﹐志趣澹然﹐有淩雲之骨﹐追慕古仙子髙情﹐往往奇遇而已﹐才思不減﹐遂作《大遊仙詩》五十篇﹐又《小遊仙詩》等﹐紀其悲歡離合之要﹐大播於時。唐嘗會隱﹐各論近作。隱曰「聞兄《遊仙》之制甚佳﹐但中聯云﹕『洞裏有天春寂寂﹐人間無路月茫茫﹐』乃是鬼耳。」唐笑曰「足下《牡丹》詩一聯﹐乃詠女子障﹐『若教解語應傾國﹐任是無情也動人。』「於是座客大笑。唐平生志甚激昂﹐至是薄宦﹐頗自郁悒﹐爲《病馬》詩以自況﹐警聯如﹕「尾盤夜雨紅絲脆﹐頭ㄏ秋風白練低。」又云「風吹病骨無驕气﹐土蝕驄花見臥痕。「又云「飲驚白露泉花冷﹐喫怕淸秋豆葉寒。」皆膾炙人口。忽一日晝夢仙女﹐鶯服花冠﹐衣如煙霧﹐倚樹吟唐詠天臺劉﹑阮詩﹐欲相招而去者﹐唐驚覺﹐頗怪之。明日暴病卒﹐亦感憶之所致也。有詩集二卷﹐今傳於世。人云﹕有徳者或無文﹐有文者或無徳。文徳兼備﹐古今所難。《典論》謂文人相輕﹐從古而然﹐各以所長﹐相輕所短。矛盾之極﹐則是非鋒起﹐隙始於毫末﹐禍大於丘山﹐前後類此多矣。夫以口舌常談﹐無益無損﹐每至喪淸徳﹐負良友﹐承輕薄子之名﹐乏藏疾匿瑕之量。如此﹐功業未見其超者矣。君子所愼也。○皮日休日休﹐字襲美﹐一字逸少﹐襄陽人也。隱居鹿門山﹐性嗜酒﹐癖詩﹐號「醉吟先生」﹐又自稱「醉士「﹔且傲誕﹐又號「間气布衣」﹐言已天地之間气也。以文章自負﹐尢善箴銘。咸通八年禮部侍郎鄭愚下及第。爲著作郎﹐遷太常博士。時值末年﹐虎狼放縱﹐百姓手足無措﹐上下所行﹐皆大亂之道﹐遂作《鹿門隱書》六十篇﹐多譏切謬政。有云「毀人者自毀之﹐譽人者自譽之。」又曰「不思而立言﹐不知而定交﹐吾其憚也。」又曰「古之殺人也怒﹐今之殺人也笑。」又曰「古之置吏也將以逐盜﹐今之置吏也將以爲盜「等﹐皆有所指云爾。日休性衝泊無營﹐臨難不懼。乾符喪亂﹐東出關﹐爲毗陵副使﹐陷巢賊中﹐巢惜其才﹐授以翰林學士。日休惶恐﹐欲死﹐未能劫。令作訁文以惑眾﹐曰「欲知聖人姓﹐田八二十一﹔欲知聖人名﹐果頭三屈律。」賊疑其衷恨必譏己﹐遂殺之。臨刑神色自若﹐無知不知皆痛惋也。日休在鄕裏﹐與陸龜蒙交擬金蘭﹐日相贈和。自集所爲文十卷﹐名《文藪》﹐及詩集一卷﹐《滑臺集》七卷﹐又著《皮氏鹿門家鈔》九十卷﹐並傳。夫次韻唱酬﹐其法不古﹐元和以前﹐未之見也。曁令狐楚﹑薛能﹑元稹﹑白樂天集中﹐稍稍開端。以意相和之法漸廢間作。逮日體﹑龜蒙﹐則飆流頓盛﹐猶空谷有聲﹐隨響卽答。韓﹑吳融以後﹐守之愈篤﹐汗漫而無禁也。於是天下翕然﹐順下風而趨﹐至數十反而不已﹐莫知非焉。夫才情斂之不盈握﹐散之彌八﹐遣意於時間﹐寄興於物表﹐或上下出入﹐縱橫流散﹐遊刃所及﹐孰非我有﹐本無拘縛┎之忌也。今則限以韻聲﹐莫違次第﹐得佳韻則杳不相干﹐吾難入﹔有當事則韻不能彊﹐進退雙違。必至窘束長才﹐牽接非類﹐求無瑕片玉﹐千不遇焉﹐詩家之大獘也。更以言巧稱工﹐誇多鬥麗﹐足見其少雍容之度。然前修有恨其迷途旣遠﹐無法以救之矣。○陸龜蒙龜蒙﹐字魯望﹐姑蘇人。幼而聰悟﹐有髙致﹐明《春秋》﹐善屬文﹐尢能談笑。詩體江﹑謝﹐名振全吳。家藏書萬卷﹐無少聲色之娛。舉進士一不中。嘗從張搏遊﹐歷湖﹑蘇二州﹐將辟以自佐。又嘗至饒州﹐三日無所詣﹐剌吏率官屬就見﹐龜蒙不樂﹐拂衣去。居松江甫裏﹐多所撰論。有田數百畝﹐屋三十楹。田苦下﹐雨澇則與江通﹐故常患饑。身自畚鍤﹐刺無休時﹐或譏其勞﹐曰「堯﹑舜黴瘠﹐禹胼胝。彼聖人也﹐吾一褐衣﹐敢不勤乎「龜蒙嗜飲茶﹐置小園顧渚山下﹐歲人茶租﹐薄爲甌蟻之費。著書一編﹐繼《茶經》《茶訣》之後﹐又判品張又新《水說》爲七種。好事者𨿽惠山﹑虎丘﹑松江﹐不遠百里爲致之。又不喜與流俗交﹐𨿽造門亦罕納。不乘馬﹐每寒暑得中﹐體無事時﹐放扁舟﹐掛蓬席﹐賫束書﹑茶竈﹑筆牀﹑釣具﹐鼓棹鳴榔﹐太湖三萬六千傾﹐水天一色﹐直入空明。或往來別浦﹐所詣小不會意﹐徑往不畱。自稱「江湖散人」﹐又號「天隨子「﹑「甫裏先生」。漢涪翁﹑漁父﹑江上丈人﹐嘗謂卽已。後以髙士徵﹐不至。苦吟﹐極淸麗。與皮日休爲耐久交。中和初﹐遘疾卒。吳融誄文曰「霏漠漠﹐淡涓涓﹐春融冶﹐秋鮮妍。觸卽碎﹐潭下月﹔拭不滅﹐玉上煙。」今有《笠澤叢書》三卷﹐《詩編》十卷﹐賦六卷﹐並傳。○司空圖圖﹐字表聖﹐河中人也。父輿﹐大中時爲商州刺史。圖﹐咸通十年歸仁紹榜進士。主司王凝初典絳州﹐圖時方應舉﹐自別墅到郡上謁﹐去﹐閽吏遽申司空秀才出郭門。後人郭訪親知﹐卽不造郡齋。公謂其尊敬﹐愈重之。及知貢﹐圖第四人捷﹐同年鄙薄者謗曰「此司空圖得一名也。」公頗聞﹐因宴全榜﹐宣言曰「凝叨忝文柄﹐今年榜貼﹐專爲司空先輩一人而已。」由是名益振。未幾﹐凝爲宣歙觀察使﹐辟置幕府。召拜殿中侍禦史﹐不忍去凝府﹐臺劾﹐左遷光祿寺主簿。盧相攜還朝﹐過陜虢﹐訪圖﹐深愛重﹐畱詩曰「氏族司空貴﹐官班禦史雄。老夫如且在﹐未可嘆途窮。」就屬於觀察使盧渥曰「司空禦史﹐髙士也。」渥遂表爲僚佐。攜執政﹐召拜禮部員外郎﹐尋遷郎中。丁黃巢亂﹐間關至河中﹐僖宗次鳳翔﹐知制誥﹑中書舍人。景福中﹐拜諫議大夫﹐不赴。昭宗在華州﹐召爲兵部侍郎﹐以足疾自乞﹐聽還。圖家本中條山王官谷﹐有先人田廬﹐遂隱不出﹐作亭榭素室﹐悉畫唐興節士文人像。嘗曰「其宦情蕭索﹐百事無能。量才一宜休﹐揣分二宜休。耄而聵三宜休。」遂名其亭曰「三休」。作文以伸志﹐自號「知非子「﹑「耐辱居士」。言涉詭激不常﹐欲免當時之禍。初以風雨夜得古寶劍﹐慘淡精靈﹐嘗佩出入。性苦吟﹐舉筆緣興﹐幾千萬篇。自致於繩檢之外﹐豫置冢棺﹐遇勝日﹐引客坐壙中﹐賦詩酌酒﹐沾醉髙歌。客有難者﹐曰「君何不廣耶生死一致﹐吾寧暫遊此中哉。」歲時祠禱﹐與閭裏父老鼓舞相樂。時寇盜所過齏粉﹐獨不入谷中﹐知圖賢﹐如古王也。士民依以避難。後聞哀帝遇弒﹐不食扼腕﹐嘔血數升而卒﹐年七十有二。先撰自爲文於濯纓亭一鳴窗﹐今有《一鳴集》三十卷﹐行於世。○僧虛中虛中﹐袁州人。少脫俗從佛﹐𨿽然讀書工吟不綴。居玉笥山二十寒暑﹐後來遊瀟湘﹐與齊己﹑顧棲蟾爲詩友。住湘西宗城寺。長沙馬侍中希振敬愛之﹐每其來﹐延納於書閣中。虛中好炙柴火﹐燒豆煮茶﹐煙燻彩翠塵暗﹐去必復飾﹐初不介意。嘗題閣中曰「嘉魚在深處﹐幽鳥立多時。」益見賞重。時司空圖懸車告老﹐卻掃閉門﹐天下懷仰。虛中欲造見論交﹐未果﹐因歸華山人寄詩曰「門徑放莎垂﹐往來投刺稀。有時開禦札﹐特地掛朝衣。嶽信僧傳去﹐天香鶴帶歸。他時周召化﹐無復更衰微。」圖得詩大喜﹐《言懷》云「十年華嶽山前往﹐只得虛中一首詩。」其見重如此。今有《碧雲集》一卷﹐傳於世。顧棲蟾者﹐亦洞庭人﹐以聲律聞﹐今不見其作也。○周繇繇﹐江南人。咸通十三年鄭昌圖榜進士。調福昌縣尉。家貧﹐生理索寞﹐只苦篇韻﹐俯有思﹐仰有詠﹐深造閫域﹐時號爲「詩禪」。警聯如《送人尉黔中》云「公庭飛白鳥﹐官俸請丹砂。」《望海》云「島間應有國﹐波外恐無天。」《甘露寺》云「殿鎖南朝像﹐龕禪外國僧。」又「山從平地有﹐水到遠天無。」又「白雲連晉閣﹐碧樹盡蕪城。」《江州上薛能尙書》云「樹翳樓臺月﹐帆飛鼓角風。」又「郡齋多嶽客﹐鄕戶半漁翁「等句甚多﹐讀之使人竦﹐誠好手也。落拓杯酒﹐無榮辱之累﹐所交遊悉一時名公。集今傳世。同登第有張演者。工詩﹐間見一二篇﹐亦佳作也。嘗謂禪家者流﹐論有大小乘﹐有邪正法﹐要能具正法眼﹐方爲第一義﹐出有無間。若聲聞﹑辟支﹑四果﹐已非正也﹐況又墮野狐外道鬼窟中乎﹗言詩亦然。宗派或殊﹐風義必合。品則有神妙﹐體則有古今﹐才則有聖凡﹐時則有取捨。自魏晉以降﹐遞至盛唐﹐大歷﹑元和以下﹐逮晚年﹐考其時變﹐商其格制﹐其邪正了然在目﹐不能隱也。經云﹕過而不攺﹐是謂過矣。悟門洞開﹐慧燈深照﹐頓漸之境﹐各天所賦。觀於時以詩禪許周繇﹐爲不入於邪見﹐能致思於妙品﹐固知其衣冠於裸人之國。昔謂學詩如學仙﹐此之類歟。●卷九○崔道融道融﹐荊人也﹐自號「東甌散人」﹐與司空圖爲詩友。出爲永嘉宰。工絕句﹐語意妙甚﹐如《銅雀妓》云「歌咽新翻曲﹐香銷舊賜衣。陵園風雨暗﹐不見六龍歸。「《春閨》云「寒食月明雨﹐落花香滿泥。佳人持錦字﹐無雁寄徵西」。《寄人》云「澹澹長江水﹐悠悠遠客情。落花相與恨﹐到地一無聲。」《寒食夜》云「滿地梨花白﹐風吹碎月明。大家寒食夜﹐獨貯遠鄕情「等尙眾。誰謂晚唐間忽有此作﹐使古人復生﹐亦不多讓﹐可謂出乎其類﹐拔乎其萃者矣。人悉推服其風情雅度﹐猶恨出處未能梗槪之也。有《東浮集》十卷﹐自序云「乾寧乙卯夏﹐寓永嘉山齋﹐收拾艸稿﹐得五百餘篇﹐「今存於世。○聶夷中夷中﹐字坦之﹐河南人也。咸通十二年禮部侍郎髙進士﹐與許棠﹑公乘億同袍。時兵革多務﹐不暇銓注﹐夷中滯長安久﹐皂裘已獘﹐黃糧如珠﹐始得調華陰縣尉﹐之官惟琴書而已。性儉﹐蓋奮身艸澤﹐備嘗辛楚﹐率多傷俗閔時之舉﹐哀稼穡之艱難。適值險阻﹐進退維谷﹐才足而命屯﹐有志卒爽﹐含蓄諷刺﹐亦有謂焉。古樂府尢得體﹐皆警省之辭﹐裨補政治﹐樂而不淫﹐哀而不傷﹐正國風之義也。其詩一卷﹐今傳。○許棠棠﹐字文化﹐宣州涇人也。苦於詩文﹐性僻少合。旣久困名場﹐時馬戴佐大同軍幕﹐爲詞宗﹐棠往謁之﹐一見如舊交﹐畱連累月﹐但從事詩酒而已﹐未嘗問所欲。一旦﹐大會賓客﹐命使以棠家書授之﹐棠驚愕不諭其來﹐啟緘﹐卽知戴潛遣一介卹其家矣。古人溫良泛愛﹐振窮周急﹐謙退不伐﹐亦皆絕異之姿也。咸通十二年李筠榜進士及第﹐時及知命﹐嘗曰「自得一第﹐稍覺筋骨輕健﹐愈於少年﹐則知一名乃孤進之還丹也。」調涇縣尉﹐之官﹐鄭谷送詩曰「白頭新作尉﹐縣在故山中。髙第能卑宦﹐前賢尙此風。」後潦倒辭榮。初作《洞庭詩》﹐膾炙時�﹐號「許洞庭」﹐云。今集一卷﹐傳世。○公乘億億﹐字壽山﹐咸通十二年進士。善作賦﹐擅名場屋間﹐時取進者法之﹐命中。有賦集十二卷﹑詩集一卷﹐今傳。○章碣碣﹐錢塘人﹐孝標之子也。累上著不第﹐咸通末以篇什稱。乾符中﹐髙湘侍郎自長沙攜邵安古來京及第﹐碣恨湘不知己﹐賦《東都望幸》詩曰「懶修珠翠上髙臺﹐眉月連妍恨不開。縱使東巡也無益﹐君王自領美人來。」後竟流落﹐不知所終。碣有異才﹐嘗艸創詩律﹐於八句中﹐足字平側﹐各從本韻﹐如「東南路盡吳江畔﹐正是窮愁薄暮天。鷗鷺不嫌斜雨岸﹐波濤欺得逆風船。偶逢島寺停帆看﹐深羨漁翁下釣眠。今古若論英達算﹐鴟夷髙興固無邊。」自稱變體。當時趨風者亦紛紛而起也。今有詩一卷﹐傳於世。○唐彥謙彥謙﹐字茂業﹐並州人也。咸通末舉進士及第。中和﹐王重榮表爲河中從事﹐歷節度副使﹐晉﹑絳二州刺使。重榮遇害﹐彥謙貶漢中掾。興元節度使楊守亮畱署判官﹐尋遷副使﹐爲閬州刺使。卒。彥謙才髙負气﹐毫髮逆意﹐大怒叵禁。博學足藝﹐尢長於詩﹐亦其道古心雄﹐發言不苟﹐極能用事﹐如自己出。初師溫庭筠﹐調度逼似﹐傷多纖麗之詞﹐後變淳雅﹐尊崇工部。唐人效甫者﹐惟彥謙一人而已。自號「鹿門先生」。有詩集﹐傳於世。薛廷序云。○林嵩嵩﹐字降臣﹐長樂人也。乾符二年禮部侍郎崔沆下進士﹐官至祕書省正字。工詩善賦﹐才譽與公乘億相髙﹐功名之士﹐翕然而慕之﹐有詩一卷﹐賦一卷﹐傳於世。○髙蟾蟾﹐河朔間人。乾符三年孔緘榜及第。與鄭郎中谷爲友﹐酬贈稱「髙先輩」。初累舉不上﹐題省墻間曰「冰柱數條扌耆白日﹐天門幾扇鎖明時。陽春發處無根蒂﹐憑仗東風次第吹。」怨而切。是年人論不公﹐又下第。《上馬侍郎》云「天上碧桃和露種﹐日邊紅杏倚云栽。芙蓉生在秋江上﹐莫向春風怨未開。」意亦指直馬憐之。又有「顏色如花命如葉「之句﹐自況時運蹇窒﹐馬因力薦﹐明年﹐李昭知貢﹐遂擢掛。官至禦史中丞。蟾本寒士﹐遑遑於一名﹐十年始就。性倜儻離羣﹐稍尙气節。人與千金無故﹐卽身死亦不受。其胸次磊塊詩酒能爲消破耳。詩體則气勢雄偉﹐態度諧遠﹐如狂風猛雨之來﹐物物竦動﹐深造理窟﹐亦一奇逢掖也。詩集一卷﹐今傳。○髙駢駢﹐字千里﹐幽州人也。崇文之孫。少閒鞍馬弓發﹐善射﹐有膂力。更М銳爲文學﹐與諸儒交﹐談治道。初事朱叔明爲府司馬﹐遷侍禦史。一日校獵圍合﹐有雙雕並飛﹐駢曰「我後大富貴﹐當貫之。」遂一發聯翩而墜﹐眾大驚﹐號「落雕禦史」。駢爲西川節度﹐築成都城四十里﹐朝廷疑之。以宴間詠風箏云「依稀似曲才堪聽﹐又被風吹別調中。」明日詔下﹐移鎭渚宮﹐亦讖之類也。仕至平章事﹐封渤海郡王。初駢以戰討之勛﹐累拜節度﹐手握王爵﹐口含天憲﹐國家倚之。時巢賊日日甚﹐兩京亦陷﹐大駕蒙塵﹐遂無勤王之意﹐包藏禍心﹐欲便徼幸。帝知之﹐以王鐸代爲都統﹐加侍中。駢失兵柄﹐攘袂大詬﹐一旦離勢﹐威望頓盡﹐方且棄人間事﹐絕女色﹐屬意神仙。鄱陽離儈呂用之會妖術﹐役鬼神﹐及狂人諸葛殷﹑張守一等相引而進﹐多爲謬悠長年飛化之說﹐羽衣鶴氅﹐詭辯風生﹐駢事之若神。造迎仙樓﹐髙八十尺﹐日同方士登眺﹐計鸞笙在云表而下﹐用之等叱吒風雷﹐或望空揖拜﹐言睹仙過﹐駢輒隨之。用之曰「玉皇欲補公眞官﹐吾謫限亦滿﹐必當陪幢節同歸上淸耳。」其造怪不可勝紀。至以用之﹑守一﹑殷等爲將﹐分掌兵將﹐皆稱將軍﹐開府置官屬﹐禮與駢均。卒至叛逆首亂﹐磔屍道途﹐死且不悟。裹駢以破氈﹐與子弟七人﹐一坎而瘞﹐名書於唐史叛臣傳﹐亦何足道矣。有詩一卷﹐今傳。大順中﹐謝蟠隱爲之序。○牛嶠嶠﹐字延峯﹐隴西人﹐宰相僧孺之後。博學有文﹐以歌詩著名。乾符五年孫榜第四人進士﹐仕歷拾遺﹑補闕一尙書郎。王建鎭西川﹐辟爲判官。及僞蜀開國﹐拜給事中。卒。有集﹐本三十卷﹐自序云「竊慕李長吉所爲歌詩﹐輒效之。」今傳於世。○錢﹐吳興人﹐起之孫也。乾符六年鄭藹榜及第。昭宗時﹐仕爲中書舍人。工詩﹐有集傳於世。○趙光遠光遠﹐丞相隱之猶子也。幼而聰悟。咸能﹑乾符中稱气焰。善爲詩。溫庭筠﹑李商隱輩梯媒之。恃才不拘小節﹐皆金鞍駿馬。嘗將子弟恣遊狹邪﹐著《北裏志》﹐頗述靑樓紅粉之事﹐及有詩等傳於世。光遠等千金之子﹐厭飫膏粱﹐仰蔭承榮﹐視若談笑﹐驕侈不期而至矣。況年少多才﹐京邑繁盛﹐耳目所蕩﹐素少閒邪之慮者哉。故辭意多裙裾妖艷之態﹐無足怪矣。有孫啟﹑崔玨同時恣心狂狎﹐相爲唱和﹐頗陷輕薄﹐無退讓之風。惟盧弼气象稍嚴﹐不遷狐惑﹐如《邊庭四時怨》等作﹐賞音大播﹐信不偶然。區區涼徳﹐徒曰貴介﹐不暇錄尙多雲。○周朴朴﹐字見素﹐長樂人﹐嵩山隱君也。工爲詩﹐抒思尢艱。每有所得﹐必極雕琢。時詩家稱爲月鍛年煉﹐未及成篇﹐已播人口﹐取重當時如此。貫休尢與往還﹐深爲憐才。而朴本無奪名競利之心﹐特以道尊徳貴﹐美價益超耳。乾符中﹐爲巢賊所得﹐以不屈﹐竟及於禍﹐遠近聞之﹐莫不流涕。林嵩得其詩百餘篇爲二卷﹐僧棲浩序首﹐今傳於世。周朴山林之臒﹐槁衣糲食﹐以爲黔婁﹑原憲不殄天物﹐庶足保身而長年。今則血染袍﹐魂散茅宇﹐盜跖不仁﹐竟嚼虎口﹐天道福善禍淫﹐果何如哉﹗古稱飾變詐爲姦軌者﹐自足乎一世之間﹔守道循理者﹐不免於饑寒之患﹐殺戮無辜﹐亂世之道。每讀至止﹐未嘗不廢書撫髀欷也。○羅隱隱﹐字昭諫﹐錢塘人也。少英敏﹐善屬文﹐詩筆尢俊拔﹐養浩然之气。乾符初舉進士﹐累不第。廣明中﹐遇亂歸鄕裏﹐時錢尙父鎭東南﹐節鉞崇重﹐隱欲依焉。進謁﹐投素作﹐卷首《過夏口》云「一个禰衡容不得﹐思量黃祖謾英雄。」Α得之大喜遇﹐以書辟曰「仲宣遠托劉荊州﹐蓋因亂世﹔夫子樂爲魯司寇﹐爲故鄕。」隱曰「是不可去矣。」遂爲掌書記。性簡傲﹐髙談闊論﹐滿座風生。好諧謔﹐感遇輒發。Α愛其才﹐前後賜予無數﹐陪從不頃刻相背。表遷節度判官﹑鹽鐵發運使。未幾﹐奏授著作郎。Α初授鎭﹐命沈崧艸表謝﹐盛言浙西富庶。隱曰「今浙西焚蕩之餘﹐朝臣方切賄賂﹐表奏﹐將鷹犬我矣。」Α請隱爲之﹐有云「天寒而麋鹿曾遊﹐日暮而牛羊不下。「又爲賀昭宗攺名表云「左則姬昌之半字﹐右爲虞舜之全文。」作者稱賞。轉司勛郎中。自號「江東生」。魏博節度羅紹威慕其名﹐推宗人之分﹐拜爲叔父﹐時亦老矣﹐嘗表薦之。隱恃才忽睨﹐眾頗憎忌。自以當得大用﹐而一第落落﹐傳食諸侯﹐因人成事﹐深怨唐室。詩文凡以譏刺爲主﹐𨿽荒祠木偶﹐莫能免者。且介僻寡合﹐不喜軍旅。獻酬俎豆間﹐綽綽有餘也。隱初貧來赴舉﹐過鐘陵﹐見營妓雲英有才思。後一紀﹐下第過之。英曰「羅秀才尙未脫白「隱贈詩云「鐘陵醉別十餘春﹐重見雲英掌上身。我未成名英未嫁﹐可能俱是不如人。」與顧云同謁淮南髙駢﹐駢不禮。駢後爲畢將軍所殺﹐隱有延和閣之譏。又以詩投相國鄭畋﹐畋有女殊麗﹐喜詩詠﹐讀隱作至「張華謾出如丹語﹐不及劉侯一紙書」。由是切慕之。精爽飛越﹐莫知所從。隱忽來謁﹐女從簾後窺見迂寢之狀﹐不復念矣。隱精法書﹐喜筆工萇鳳﹐謂曰「筆﹐文章貨也。今助子取髙價。」卽以雁頭箋百幅爲贈﹐士大夫踵門問價﹐一致千金。率多借重如此。所著《讒書》《讒本》《淮海寓言》《湘南應用集》《甲乙集》《外集》《啟事》等﹐並行於世。《易》戒毋以小善爲無益而弗爲﹐小惡爲無傷而弗去也。羅隱以褊急性成﹐動必嘲訕﹐率成謾作﹐頃刻相傳。以其事業非不五鼎也﹐學術非不經史也﹐夫何齊東野人﹐猥巷小子﹐語及譏誚﹐必以隱爲稱首。凋喪淳才﹐揄揚穢徳﹐白日能蔽於浮翳﹐美玉曾玷於靑蠅﹐𨿽亦未必盡然﹐是皆闕愼微之豫。阮嗣宗臧否不掛口﹐欲免其身。如滑稽玩世東方朔之流﹐又不相類也。○羅虯虯﹐詞藻富贍﹐與族人隱﹑鄴齊名﹐咸通間稱「三羅」﹐气宇終不逮。廣明庚子亂後﹐去從州李孝恭爲從事﹐虯狂宕無檢束﹐時雕陰籍中有妓杜紅兒﹐善歌舞﹐姿色殊絕﹐嘗爲副戎屬意。會副戎聘鄰道﹐虯久慕之﹐至是請紅兒歌﹐贈以繒彩。孝恭以爲副戎所貯﹐從事則非禮﹐勿令受貺﹐虯不稱意﹐怒﹐拂衣起﹐詰旦﹐手刃殺之。孝恭以虯激己坐之﹐頃會赦。虯追其冤﹐於是取古之美女有姿艷才徳者﹐作絕句一百首﹐以比紅兒﹐當時盛傳﹐此外不見有他作。體固凡庸﹐無大可采。《序》曰「紅兒美貌年少﹐機智慧悟﹐不與羣妓等。余知紅者﹐擇古灼然美色﹐優劣於章句間。」其卒章云「花落塵中玉墮泥﹐香魂應上窈娘堤。欲知此恨無窮處﹐長倩城烏夜夜啼。」情極哀切。初以白刃相加﹐今曰「余知紅者」﹐虯實一狂夫也。且拘律之道大爽﹐姑錄爲笑談耳。○崔魯或作櫓魯﹐廣時間舉進士。工爲雜文﹐才麗而蕩。詩慕杜紫微風範﹐警句絕多。如《梅花》云「彊半瘦因前夜雪﹐數枝愁向晚來天。」又「初開已入雕梁畫﹐未落先愁玉笛吹。」《蓮花》云「何人解把無塵袖﹐盛取淸香盡日憐。」《山鵲》云「一番春雨吹巢冷﹐半朵山花咽嘴香。」又《別題》云「云生柱礎降龍地﹐露洗林巒放鶴天「等﹐皆綺制精深﹐膾炙人口。頗嗜酒﹐無徳﹐嘗醉辱陸肱郎中﹐旦日慚甚﹐爲詩謝曰「醉時顚蹶醒時羞﹐麯蘗催人不自由。叵耐一雙窮相眼﹐不堪花卉在前頭。」陸亦諒之。悠悠亂世﹐竟無所成。魯詩善於狀景詠物﹐讀之如咽冰雪﹐心爽神怡﹐能遠聲病﹐气象淸楚﹐格調且髙﹐中間別有一種風情﹐佳作也。詩三百餘篇﹐名《無機集》﹐今傳。○秦韜玉韜玉﹐字中明﹐京兆人。父爲左軍軍將。韜玉少有詞藻﹐工歌吟﹐恬和瀏亮。慕柏耆爲人﹐然險而好進﹐諂事大閹田令孜﹐巧宦﹐未期年﹐官至丞郎﹑判鹽鐵﹑保大軍節度判官。僖宗幸蜀﹐從駕。中和二年﹐禮部侍郎歸仁紹放榜﹐特敕賜進士及第﹐令於二十四人內安排﹐編入春榜﹐令孜引擢工部侍郎。韜玉歌詩﹐每作人必傳誦。《貴公子行》云「階前莎毯綠未捲﹐銀龜噴香挽不斷。亂花織錦柳撚綫﹐妝點池臺畫屏展。主人功業傳國初﹐六親聯絡馳朝車。鬥鷄走狗家世事﹐抱來皆佩黃金魚。卻笑書生把書卷﹐學得顏回忍饑面。」又瀟水出道州九疑山中﹐湘水出桂林海陽山中﹐經靈渠﹐至零陵與瀟水合﹐謂之「瀟湘」﹐爲永州二水也。淸Г一色﹐髙秋八九月﹐才丈餘﹐淺碧見底。過衡陽﹐抵長沙﹐入洞庭。韜玉賦詩云「女媧羅裙長百尺﹐搭在湘江作山色。」又云「嵐光楚岫和空碧﹐秋染湘江到底淸。」由是大知名﹐號爲絕唱。今有《投知小錄》三卷﹐行於世。○鄭谷谷﹐字守愚﹐袁州宜春人。父史﹐開成中爲永州刺史。谷幼穎悟絕倫﹐七歲能詩。司空侍郎圖與史同院﹐見而奇之﹐問曰「予詩有病否「曰「大夫《曲江晚望》云﹕『村南斜日閒回首﹐一對鴛鴦落渡頭。』此意深矣。」圖拊谷背曰「當爲一代風騷主也。」光啟三年﹐右丞柳下第進士﹐授京兆縣尉﹐遷右拾遺﹑補闕。乾寧四年﹐爲都官郎中﹐詩家稱「鄭都官」。又嘗賦《鷓鴣》警絕﹐復稱「鄭鷓鴣「云。未幾﹐告歸﹐退隱仰山書堂﹐卒於北巖別墅。谷詩淸婉明白﹐不俚而切﹐爲薛能﹑李頻所賞﹐與許棠﹑任濤﹑張﹑李棲遠﹑張喬﹑諭坦之﹑周繇﹑溫憲﹑李昌符唱答往還﹐號「芳林十哲」。谷多結契山僧﹐曰「蜀茶似僧﹐未必皆美﹐不能捨之。」齊已攜詩卷來袁謁谷﹐《早梅》云「前村深雪裏﹐昨夜數枝開。」谷曰「數枝非早也﹐未若一枝佳。」已不覺投拜﹐曰「我一字師也。」嘗從僖宗登三峯﹐朝謁之暇﹐寓於雲臺道捨﹐編所作爲《雲臺編》三卷。歸編《宜陽集》三卷。及撰《國風正訣》一卷﹐分六門﹐摭詩聯﹐注其比爲君臣賢否﹑國家治亂之意。今並傳焉。○齊己齊己﹐長沙人。姓胡氏﹐早失怙恃。七歲穎悟﹐爲大潙山寺司牧﹐往往抒思﹐取竹枝畫牛背爲小詩。耆夙異之﹐遂共推挽入戒。風度日攺﹐聲價益隆。遊江海名山﹐登嶽陽﹐望洞庭﹐時秋髙水落﹐君山如黛﹐惟湘川一條而已。欲吟杳不可得﹐徘徊久之。來長安數載﹐徧覽終南﹑條﹑華之勝。歸過豫章﹐時陳陶近仙去﹐已畱題有云「夜過修竹寺﹐醉打老僧門。」至宜春﹐投詩鄭都官云「自封修藥院﹐別下著僧牀。」谷曰「善則善矣﹐一字未安。」經數日﹐來曰「別掃如何「谷嘉賞﹐結爲詩友。曹松﹑方幹皆己良契。性放逸﹐不滯土木形骸﹐頗任琴樽之好。嘗撰《玄機分別要覽》一卷﹐摭古人詩聯﹐以類分次﹐仍別諷﹑賦﹑比﹑興﹑雅﹑頌。又撰《詩格》一卷。又與鄭谷﹑黃損等共定用韻爲葫蘆﹑轆轤﹑進退等格﹐並其詩《白蓮集》十卷﹐今傳。○崔塗塗﹐字禮山﹐光啟四年鄭貽矩榜進士及第。工詩﹐深造理窟﹐端能竦動人意﹐寫景狀懷﹐往往宣陶肺腑。亦窮年羈旅﹐壯歲上巴蜀﹐老大遊隴山。家寄江南﹐每多離怨之作。警策如「流年川暗度﹐往事月空明。」《巫娥》云「江山非舊主﹐雲雨是前身。」如﹕「病知新事少﹐老別故交難。」《孤雁》云「渚云低暗度﹐關月冷相隨。」《山寺》云「夕陽髙鳥過﹐疏雨一鐘殘。」又﹕「谷樹云埋老﹐僧窗瀑照寒。」《鸚鵡州》云「曹瞞尙不能容物﹐黃祖何因解愛才。」《春夕》云「胡蝶夢中家萬里﹐杜鵑枝上月三更。」《隴上》云「三聲戍角邊城暮﹐萬里鄕心塞艸春。」《過峽》云「五千里外三年客﹐十二峯前一望秋「等聯﹐作者於此斂衽。意味俱遠﹐大名不虛。有詩一卷﹐今傳。○諭坦之坦之﹐睦州人。咸通中舉進士不第﹐久寓長安﹐囊罄﹐憶漁樵﹐還居舊山。與李建州頻爲友。頻以詩送歸云「從容心自切﹐飲水勝銜杯。共在山中住﹐相隨闕下來。修身空有道﹐取事各無媒。不信升平代﹐終遺艸澤才。」又「彼此無依倚﹐東西又別離。」蓋困於窮蹇﹐情見於辭矣。同時嚴維﹑徐凝﹑章八元﹐楡相望﹐前後唱和亦多。詩集今傳。○任濤濤﹐筠川人也。章句之名早擅。乾符中﹐應數舉﹐每敗垂成。李常侍騭廉察江西﹐素聞濤名﹐取其詩覽之﹐見云「露摶沙鶴起﹐人臥釣船流。」大加賞嘆曰「任濤奇才也﹐何故不成名會當薦之。」特與放鄕裏雜役﹐仍令本貫優禮。時盲俗互有論列﹐騭判曰「江西境內﹐凡爲詩得及濤者﹐卽與放役﹐豈止一任濤而已哉。」未幾﹐濤逝云﹐有才無命﹐大可憐也。詩集今傳。○溫憲憲﹐庭筠之子也。龍紀元年李瀚榜進士及第﹐去爲山南節度府從事。大著詩名。詞人李巨川艸薦表﹐盛述憲先人之屈﹐辭略曰「蛾眉先妒﹐明妃爲去國之人﹔猿臂自傷﹐李廣乃不侯之將。」上讀表惻然稱美﹐時宰相亦有知者﹐曰「父以竄死﹐今孽子宜稍振之﹐以厭公議﹐庶幾少雪忌才之恨。」上頷之。後遷至郎中﹐卒。有集文賦等傳於世。○李洞洞﹐字才江﹐雍州人﹐諸王之孫也。家貧﹐吟極苦﹐至廢寢食。酷慕賈長江﹐遂銅寫島像﹐戴之巾中。常持數珠念賈島佛﹐一日千徧。人有喜島詩者﹐洞必手錄島詩贈之﹐叮嚀再四﹐曰「此無異佛經﹐歸焚香拜之。」其仰慕一何如此之切也。然洞詩逼眞於島﹐新奇或過之。時人多誚僻澀﹐不貴其卓峭﹐惟吳融賞異。融以大才﹐八面受敵﹐新律著稱﹐遊刃頗攻騷雅。嘗以百篇示洞﹐洞曰「大兄所示中一聯『暖漾魚遺子﹐晴遊鹿引。』絕妙也。」融不怨所鄙﹐而善其許。洞詩大略﹐如《終南山》云「殘陽髙照蜀﹐敗葉遠浮涇﹐竹煙嵐凍﹐偸湫雨雹腥。」「遠平丹鳳闕﹐冷射五侯廳。」《贈司空圖》云「馬饑餐落葉﹐鶴病曬殘陽。」又曰「捲箔淸溪月﹐敲松紫閣書。」《送僧》云「越講迎騎象﹐蕃齋懺射雕。」《歸日本》云「島嶼分諸國﹐星河共一天。」《夜》云「藥杵聲中搗殘夢﹐茶鐺影裏煮孤燈。」皆偉拔時流者。昭宗時﹐凡三上﹐不第。裴公第二榜﹐簾前獻詩云「公道此時如不得﹐昭陵慟器一生休。」果失意﹐流落往來﹐寓蜀而卒。初﹐島任長江﹐乃東蜀﹐冢在其處﹐鄭谷哭洞詩云「得近長江死﹐想君勝在生。」言死生不相遠也。洞嘗集島警句五十聯﹐及唐諸人警句五十聯爲《詩句圖》﹐自爲之序。及所爲詩一卷﹐並傳。○吳融融﹐字子華﹐山陰人。初力學﹐富辭﹐調工捷。龍紀元年李瀚榜及進士第。韋昭度討蜀﹐表掌書記。坐累去官﹐流浪荊南﹐依成。久之﹐召爲左補闕﹐以禮部郎中爲翰林學士﹐拜中書舍人。天復元年元旦﹐東內反正﹐旣禦樓﹐融最先至﹐上命於前座跪艸十數詔﹐簡備精當﹐曾不頃刻﹐皆中旨﹐大加賞激﹐進戶部侍郎。帝幸鳳翔﹐融不及從﹐去客閿鄕﹐俄召爲翰林承旨﹐卒。爲詩靡麗有餘﹐而雅重不足。集四卷及制誥一卷﹐並行。○韓﹐字致堯﹐京兆人。龍紀元年禮部侍郎趙崇下擢第。天復中﹐王溥薦爲翰林學士﹐遷中書舍人。從昭宗幸鳳翔﹐進兵部侍郎﹑翰林承旨。嘗與崔胤定策誅劉季述。昭宗反正﹐論爲功臣。帝疾宦人驕橫﹐欲去之。畫策稱旨﹐帝前膝曰「此一事終始以屬卿。」因薦座主禦史大夫趙崇﹐時稱能讓。李彥弼倨甚﹐因譖漏禁省語﹐帝怒曰「卿有官屬﹐日夕議事﹐柰何不欲我見韓學士耶「帝勵精政事﹐處可機密﹐卒與上意合。欲相者三四﹐讓不敢當。喜侵侮有位﹐朱全忠亦惡之﹐乃構禍貶濮州司馬。帝流涕曰「我左右無人矣﹗」天二年﹐復召爲學士﹐不敢入朝﹐挈其族南依王審知而卒。自號「玉山樵人」。工詩﹐有集一卷。又作《香奩集》一卷﹐詞多側艷新巧﹐又作《金鑾密記》五卷﹐今並傳。○唐備備﹐龍紀元年進士。工古詩﹐多極諷剌﹐頗幹教化﹐非浮艷輕斐之作。同時於瀆者﹐共一機軸﹐大爲時流所許。備詩有「天若無雪霜﹐靑松不如艸﹔地若無山川﹐何人重平道「又曰「狂風拔倒樹﹐樹倒根已露﹐上有數枝藤﹐靑靑猶未悟。」又﹕「一日天無風﹐四溟波自息。人心風不吹﹐波浪髙百尺。」又《別家》云「兄弟惜分離﹐揀日皆言惡。」於瀆《對花》云「花開蝶滿枝﹐花謝蝶來稀﹐惟有舊巢燕﹐主人貧亦舊「等詩﹐發爲澆俗﹐至今人話間﹐必舉以爲警戒﹐足見之矣。餘詩多傳。○王駕駕﹐字大用﹐蒲中人﹐自號「守素先生」。大順元年楊贊禹榜登第﹐授校書郎﹐仕至禮部員外郎。棄官嘉遁於別業﹐與鄭谷﹑司空圖爲詩友﹐才名藉甚。圖嘗與駕書評詩曰「國初雅風特盛﹐沈﹑宋始興之後﹐傑出江寧﹐宏思至李﹑杜極矣。右丞﹑蘇州﹐趣味澄﹐若淸流之貫遠。大歷十數公﹐抑又其次。元﹑白力而气孱﹐乃都市豪估耳。。劉夢得﹑楊巨源亦各有勝會。浪仙﹑無可﹑劉得仁輩﹐時得佳致﹐亦足滌煩。厥後所聞﹐徒褊淺矣。河汾蟠郁之气﹐宜繼有人。今王生者寓居其間﹐沈漬益久﹐五言所得﹐長於思與境偕﹐乃詩家之所尙者。則前所謂必推於其類﹐豈若神躍色揚而已哉。」駕得書﹐自以譽不虛己。當時價重﹐乃如此也。今集六卷﹐行於世。○戴思顏思顏﹐大順元年楊贊禹榜進士及第﹐與王駕同袍。有詩名﹐气宇盤礡﹐每有過人﹐遂得名家﹐豈泛然矣。有集今傳。○杜荀鶴荀鶴﹐字彥之﹐牧之微子也。牧會昌末﹐自齊安移守秋浦時﹐妾有妊﹐出嫁長林鄕正杜筠﹐生荀鶴。早得詩名﹐嘗謁梁王朱會忠﹐與之坐﹐忽無雲而雨﹐王以爲天泣不祥﹐命作詩﹐稱意﹐王喜之。荀鶴寒﹐連敗文場﹐甚苦﹐至是遣送名春官。大順二年裴贄侍郎下第八人登科。正月十日放榜﹐正荀鶴生朝也。王希羽獻詩曰「金榜曉懸生世日﹐玉書潛記上升時。九華山色髙千尺﹐未必髙於第八枝。」荀鶴居九華﹐號「九華山人」。張曙拾遺亦工詩﹐又同年﹐嘗醉謔曰「杜十五大榮﹐而得與曙同年。」荀鶴曰「是公榮。天下只知有荀鶴﹐若个知有張五十郎耶「各大笑而罷。宣州田κ甚重之﹐常致箋問。梁王立﹐薦爲翰林學士﹐遷主客員外郎。頗恃勢悔慢縉紳﹐爲文多主箴刺﹐眾怒欲殺之﹐未得。天元年卒。荀鶴苦吟﹐平生所志不遂﹐晚始成名﹐況丁亂世﹐殊多憂惋思慮之語﹐於一觴一詠﹐變俗爲雅﹐極事物之情﹐足丘壑之趣﹐非易能及者也。與太常博士顧云初隱一山﹐登第之明年﹐寧親相會﹐云撰集其詩三百餘篇﹐爲《唐風集》三卷﹐且序以爲﹕「壯語大言﹐則決起逸髮﹐可以左攬工部袂﹐右拍翰林肩﹐吞賈﹑諭八九於胸中﹐曾不芥蒂。或情發乎中﹐則極思冥搜﹐神遊希夷﹐形兀枯木﹐五聲勞於呼吸﹐萬象貧於抉剔﹐信詩家之雄傑者矣。「荀鶴嗜酒﹐善彈琴﹐風情雅度﹐千載猶可想望也。●卷十○王煥煥﹐大順二年禮部侍郎裴贄下進士及第。俄自左史拜考功員外郎﹐同年皆得美除﹐煥首唱感恩長句﹐上謝座主裴公﹐當時甚榮之。後以禮部侍郎致仕﹐年九十﹐見《睢陽五老圖》。煥工詩﹐情極婉麗。嘗爲《惆悵詩》十三首﹐悉古佳人才子深懷感怨者﹐以崔氏鶯鶯﹑漢武李夫人﹑陳樂昌主﹑綠珠﹑張麗華﹑王昭君﹐及蘇武﹑劉﹑阮輩事成篇﹐哀傷媚嫵﹐如「謝家池館花籠月﹐蕭寺房廊竹風。夜半酒醒憑檻立﹐所思多在別離中。」又「夢裏分明入漢宮﹐覺來燈背錦屏空。紫臺月落關山曉﹐腸斷君王信畫工「等﹐皆絕唱﹐喧炙士林。在晚唐諸人中﹐霄壤不侔矣。有集今傳。○徐寅寅﹐莆田人也。大順三年蔣詠下進士及第。工詩﹐嘗賦《路傍艸》云「楚甸秦川萬里平﹐誰教根向路傍生。輕蹄繡轂長相蹋﹐合是榮時不得榮。」時人知其蹭蹬﹐後果須鬢交白﹐始得祕書省正字﹐竟蓬轉客途﹐不知所終云。有《探龍集》五卷﹐謂登科射策﹐如探睡龍之珠也。○張喬喬﹐隱居九華山﹐池州人也。有髙致﹐十年不窺園以苦學。詩句淸雅﹐迥少其倫。當時東南多才子﹐如許棠﹑諭坦之﹑劇燕﹑吳罕﹑任濤﹑周繇﹑張﹑鄭谷﹑李棲遠與喬﹐亦稱「十哲」﹐俱以韻律馳聲。大順中﹐京兆府解試﹐李參軍頻時主文﹐試《月中桂》詩﹐喬云「根非生下土﹐葉不墜秋風。」遂擅場。其年頻以許棠久困場屋﹐以爲首薦。喬與諭坦之復受許下薛尙書之﹐欲表於朝﹐以他不果。竟吾名途﹐徒得一進耳。有詩集二卷﹐傳世。○鄭良士良士﹐字君夢。咸通中累舉進士不第。昭宗時﹐自表獻詩五百餘篇﹐敕授補闕而終。以布衣一旦俯拾靑紫﹐易若反掌﹐浮俗莫不駭羨﹐難其比也。今有《白巖集》十卷傳世。舊言詩﹐或窮人﹐或達人。達者﹐良士是矣。亦命之所爲﹐詩何能與過詩則不揣其本也。○張鼎鼎﹐字臺業﹐景福二年崔膠榜進士。工詩﹐集一卷﹐今行。同時趙摶﹐有爽邁之度﹐工歌詩。韋靄﹐亦進而無遇﹐退而有守者。詩各一卷。及謝蟠隱﹐云是靈運之遠孫﹐有淸才﹐知天下之將亂﹐作《雜感詩》一卷。張爲﹐閩中人﹐離羣拔類﹐工詩﹐存一卷﹐及著《唐詩主客圖》等﹐並傳於世。○韋莊莊﹐字瑞己﹐京兆杜陵人也。少孤貧﹐力學﹐才敏過人。莊應舉時﹐正黃巢犯闕﹐兵火交作﹐遂著《秦婦吟》﹐有云「內庫燒爲錦繡灰﹐天街蹈盡卻重回。」亂定﹐公卿多訝之﹐號爲「奏婦吟秀才。」乾寧元年蘇檢榜進士。釋褐校書郎。李詢宣諭西川﹐舉莊爲判官。後王建辟爲掌書記。尋徵起居郎﹐建表畱之。及建開僞蜀﹐莊托在腹心﹐首預謀畫﹐其郊廟之禮﹐冊書赦令﹐皆出莊手。以功臣授吏部侍郎同平章事。莊早嘗寇亂﹐間關頓躓﹐攜家來越中﹐弟妹散居諸郡。西江﹑湖南﹐所在曾遊﹐舉目有山河之異﹐故於流離漂泛﹐寓目緣情﹐子期懷舊之辭﹐王粲傷時之制﹐或離羣軫虎﹐或反袂興悲﹐四愁九怨之文﹐一詠一觴之作﹐俱能感動人也。莊自來成都﹐尋得杜少陵所居浣花溪故址﹐𨿽蕪沒已久﹐而柱砥猶存﹐遂誅茅重作艸堂而居焉。性儉﹐秤薪而爨﹐數米而飲﹐達人鄙之。弟藹﹐撰莊詩爲《浣花集》六卷﹐及莊嘗選杜甫﹑王維等五十二人詩爲《又玄集》﹐以續姚合之《極玄》﹐今並傳世。○王貞白貞白﹐字有道﹐信州永丰人也。乾寧二年登第。時榜下物議紛紛﹐詔翰林學士陸於內殿覆試﹐中選﹐授校書郎﹐時登科後七年矣。鄭谷以詩贈曰「殿前新進士﹐闕下校書郎」。初﹐蘭溪僧貫休雅得名﹐與貞白居去不遠而未會﹐嘗寄《禦溝詩》﹐有云「此波涵帝澤﹐無處濯塵纓。」後會﹐語及此﹐休曰「剩一字」。貞白拂袂而去。休曰「此公思敏﹐當卽來。」休書字於掌心﹐逡巡﹐貞白還曰「『此中涵帝澤』如何﹖」休以掌示之﹐無異所攺﹐遂訂深契。後值天王狩於岐﹐乃退居著書﹐不復幹祿﹐當時大獲芳譽。性恬和﹐明《易﹖象》。手編所爲詩三百篇及賦﹑文等﹐爲《靈溪集》七卷﹐傳於世。卒葬家山。貞白學力精贍﹐篤志於詩﹐淸潤典雅﹐呼吸間兩獲科甲﹐自致於靑雲之上﹐文價可知矣。深惟存亡取捨之義﹐進而就祿﹐退而保身﹐君子也。梁陶宏景棄官隱居三茅﹐國事必咨請﹐稱「山中宰相﹐號貞白。今王公慕其爲人而云爾。○張﹐字象文﹐淸河人也。乾寧二年﹐趙觀文榜進士及第。釋褐爲校書郎﹐調櫟陽尉﹐遷犀浦令。僞蜀王建開國﹐拜膳部員外郎﹐後爲金堂令。王衍與徐後遊大慈寺﹐見壁間題﹕「墻頭細雨垂纖艸﹐水面回風聚落花。」愛賞久之﹐問誰作﹐左右以對﹐因給箋﹐令以詩進﹐上二百篇﹐衍尢待重﹐將召掌制誥﹐宋光嗣以其輕傲駙馬宜疏之﹐止賜白金千兩而已。生而秀穎﹐幼能爲詩﹐《登單於臺》有「白日地中出﹐黃河天上來「句﹐由是知名。初以家貧累下第﹐畱滯長安﹐賦詩云「月裏路從何處上﹐江邊身合幾時歸十年九陌寒風夜﹐夢掃蘆花絮客衣。」主司知爲非濫成名。餘詩皆佳﹐各有意度﹐過人遠矣。詩集二卷﹐今傳。○翁承贊承贊﹐字文堯﹐乾寧三年禮部侍郎獨孤損下第四人進士﹐又中宏詞敕頭。承贊工詩﹐體貌甚偉﹐且詼諧﹐名動公侯。唐人應試﹐每在八月﹐諺曰「槐花黃﹐舉士忙。「承贊《詠槐花》雲「雨中妝點望中黃﹐勾引蟬聲送夕陽。憶得當年隨計吏﹐馬蹄終日爲君忙。」甚爲當時傳誦。嘗奉使來福州﹐見友僧亞齊﹐贈詩云「蕭蕭風雨建陽溪﹐溪畔維舟見亞齊。一軸新詩劍潭北﹐十年舊識華山西。吟魂昔向江村老﹐空性元知世路迷。應笑乘軺靑瑣客﹐此時無暇聽猿啼。」他詩髙妙稱是。仕王審知﹐終諫議大夫。有詩﹐以兵火散失﹐尙存百二十餘篇﹐爲一卷﹐祕書郎孫爲序云。○王轂轂﹐字虛中﹐宜春人﹐自號臨沂子。以歌詩擅名﹐長於樂府。未第時嘗爲《玉樹曲》云「璧月夜﹐瓊樹春﹐鶯舌泠泠詞調新。當時狎客盡丰祿﹐直諫犯顏無一人。歌未闋﹐晉王劍上粘腥血。君臣猶在醉鄕中﹐一面已無陳日月」。大播人口﹐適有同人爲無賴輩毆﹐轂前救之﹐曰「莫無禮﹗我便是道『君臣猶在醉鄕中』者。」無賴聞之﹐慚謝而退。轂亦大節士﹐輕財重義﹐以鄕裏所譽。頗不平久困﹐適生離難間﹐辭多寄寓比興之作﹐無不知名。乾寧五年羊紹素榜進士﹐歷國子博士﹐後以郎官致仕。有詩三卷。於是宦達﹐俱素餐尸位﹐賣降恐後之徒﹐轂因撰前代忠臣臨老不變圖一卷﹐及《觀光集》一卷﹐並傳。○殷文圭文圭﹐字表儒﹐池州靑陽人也。乾寧五年禮部侍郎裴贄下進士。初未第時﹐道中嘗逢一老叟﹐目文圭久之﹐謂人曰「向者布衣﹐綠眉方口﹐神仙中人也。如學道﹐可以沖虛﹔不爾﹐垂大名於天下。」未幾﹐兵馬振動﹐大駕幸三峯﹐文圭攜梁王表薦及第。時楊令公行密鎭淮陽﹐奄有宣﹑浙﹑揚﹑汴之間。榛梗旣久﹐文圭辭親﹐間道至行在。無何﹐隨榜爲吏部侍郎裴樞宣慰判官﹑記室參軍。至大梁﹐以身事叩梁王﹐王又上表薦之。文圭後飾非﹐徧投啟事公卿間﹐曰「於菟獵食﹐非求屍璧之珍﹔爰居避風﹐不望洪鐘之樂。」俄爲多言者所發﹐更由宋﹑汴馳過﹐梁王大怒﹐亟遣追捕﹐已不及矣。爲詩有《登龍集》《冥搜集》《筆耕詞》《冰鏤錄》《從軍稿》等集﹐傳世。唐季﹐文體澆離﹐才調荒穢﹐稍稍作者﹐彊名曰詩﹐南郭之竽﹐苟存於從響﹐非復盛時之萬一也。如王周﹑劉兼﹑司馬札﹑蘇拯﹑許琳﹑李咸用等數人﹐𨿽有集相傳﹐皆气卑格下﹐負魚目唐突之慚﹐竊韞襲之濫﹐所謂家有獘帚﹐享之千金﹐不自見之患也。文圭稍入風度﹐間見奇崛﹐其殆庶幾乎。○李建勛建勛﹐字致堯﹐廣陵人﹐仕南唐爲宰相﹐後罷﹐出鎭臨川。未幾﹐以司徒致仕﹐賜號「鐘山公」﹐年已八十﹐志尙散逸﹐多從仙侶參究玄門。時宋齊丘有道气﹐在洪州西山﹐建勛造謁致敬﹐欲授眞果﹐題詩贈云「春來漲水涼如活﹐曉出西山勢似行。玉洞有人經劫在﹐攜竿步步就長生。」歸髙安別墅﹐一夕無病而逝。能文賦詩﹐琢煉頗工﹐調旣平妥﹐終少驚人之句也。有《鐘山集》二十卷行於世。○褚載載﹐字厚子﹐家貧﹐客梁﹑宋間﹐困甚﹐以詩投襄陽節度使邢君牙云「西風昨夜墜紅蘭﹐一宿郵亭事萬般。無地可耕歸不得﹐有思堪報死何難。流年怕老看將老﹐百計求安未得安。一卷新詩滿懷淚﹐頻來門館訴饑寒。」君牙憐之﹐贈絹十匹﹐薦於鄭滑節度使﹐不行。乾寧五年﹐禮部侍郎裴贄知貢舉﹐君牙之薦之﹐遂擢第。文徳中﹐劉子長出鎭浙西﹐行次江西﹐時陸威侍郎猶爲郎吏﹐亦寓於此。載緘二軸投謁﹐誤以子長之卷畫贄於威﹐威覽之﹐連見數字觸家諱﹐威矍然﹐載錯愕﹐白以大誤。尋謝以長箋﹐略曰「曹興之圖畫𨿽精﹐終慚誤筆﹔殷浩之兢持太過﹐翻達空函。」威激賞而終不能引拔﹐後竟流落而卒。集三卷﹐今傳。○呂巖巖﹐字洞賓﹐京兆人﹐禮部侍郎呂渭之孫也。咸通初中第﹐兩調縣令。更值巢賊﹐浩然發棲隱之志﹐攜家歸終南﹐自放迹江湖。先是有鐘離權﹐字云房﹐不知何代何許人﹐以喪亂避地太白﹐間入此閣﹐石壁上得金誥玉﹐深造希夷之旨。常ヮ髻﹐衣槲葉﹐隱見於世。巖旣篤志大道﹐遊覽名山﹐至太華﹐遇云房﹐知爲異人﹐拜以詩曰「先生去後應須老﹐乞與貧儒換骨丹。」云房許以法器﹐因爲著《靈寶畢法十二科》﹐悉究性命之旨。坐廬山中數十年﹐金丹始就。逢苦竹眞人﹐乃能驅役神鬼。時移世換﹐不復返也。與陳圖南音響相接﹐或訪其室中。嘗白衤闌角帶﹐賣墨於市﹐得者皆成黃金。往往遨遊洞庭﹑瀟湘﹑湓浦間﹐自稱「回道士」﹐時傳已蟬蛻矣。有術佩劍﹐自笑曰「吾仙人﹐安用劍爲所以斷嗔愛煩惱耳。「嘗題寺壁曰「三千里外無家客﹐七百年前雲水身。」後書云「唐室進士﹐今時神仙。足躡紫霧﹐卻歸洞天。」又宿湖州沈東老家﹐白酒滿甕﹐瓷意拍浮﹐臨去﹐以石橊皮畫壁間云「西鄰已富憂不足﹐東老𨿽貧樂有餘。白酒釀來因好客﹐黃金散盡爲收書。」又嘗負局奩於布﹐爲賈尙書淬古鏡﹐歸忽不見﹐畱詩云「袖裏靑蛇淩白日﹐洞中仙果艷長春。須知物外飡霞客﹐不是塵中磨鏡人。」又醉飲嶽陽樓﹐俯鑑洞庭﹐時八月﹐葉下水淸﹐君山如黛螺﹐秋風浩蕩﹐遂按玉龍作一弄﹐淸音遼亮﹐金石可裂。久之﹐度古柳別去﹐畱詩云「朝遊南浦暮蒼梧﹐袖裏靑蛇膽气粗。三入嶽陽人不識﹐朗吟飛過洞庭湖。」後往來人間﹐乘虛上下﹐竟莫能測。至今四百餘年﹐所在畱題﹐不可勝紀。凡遇之者﹐每去後始覺﹐悔無及矣。蓋其變化無窮﹐吟詠不已﹐姑此紀其大槪云。論曰「晉嵇康論神仙非積學所能致﹐斯言信哉。原其本自天靈﹐有異凡品﹐仙風道骨﹐迥淩雲表。歷觀傳記所載﹐霧隱乎巖巓﹐霞寓於塵外﹐崆峒﹑羨門以下﹐淸流相望﹐由來尙矣。𨿽解化一事﹐似或玄微﹐正非假房中黃白之小端﹐從而服食頤養﹐能盡其道者也。不損上藥﹐愈益下田﹐熊經鳥伸﹐納新吐敵﹐無七情以奪魂魄﹐無百慮以煎肺肝﹐庶幾指識玄戶﹐引身長年﹐然後一躍﹐頓喬﹑松之逸馭也。今夫指靑山首駕﹐臥白雲振衣﹐紛長往於斯世﹐遣髙風於無窮﹐及見其人﹐吾亦願從之遊耳。韓湘控鶴於前﹐呂巖驂鸞於後﹐凡其題詠篇什﹐鏗鏘振作﹐皆天成云漢﹐不假安排﹐自非咀嚼冰玉﹐呼吸煙霏﹐孰能至此。寧好事者爲之。多見其不知量也。吳筠﹑張志和﹑施肩吾﹑劉商﹑陳陶﹑顧況等﹐髙躅可數﹐皆頡頏於玄化中者歟。○盧延讓延讓﹐字子善﹐範陽人也。有卓絕之才。光化三年裴格榜進士。朗陵雷滿薦辟之﹐滿敗﹐歸僞蜀﹐授水部員外郎﹐累遷給事中﹐卒官刑部侍郎。延讓師許下薛尙書爲詩﹐詞意入僻﹐不競纖巧﹐且多健語﹐下士大筆之。初﹐吳融爲侍禦史﹐出官峽中﹐時延讓布衣﹐薄遊荊渚﹐貧無卷軸﹐未遑贄謁。會融弟得延讓詩百餘篇﹐融覽其警聯﹐如《宿東林》云「兩三條電欲爲雨﹐七八个星猶在天。」《旅捨言懷》云「名紙毛生五門下﹐家僮骨立六街中。」《贈元上人》云「髙僧解語牙無水﹐老鶴能飛骨有風。」《蜀道》云「雲間鬧鐸騾馱去﹐雪裏殘骸虎拽來。」又云「樹上諏咨批頰鳥﹐窗間逼駁扣頭虫「等﹐大驚曰「此去人遠絕﹐自無蹈襲﹐非尋常耳。此子後必垂名。余昔在翰林召對﹐上曾舉其『臂鷹健卒橫氈帽﹐騎馬佳人卷畫衫』一聯﹐𨿽淺近﹐然自成一體名家﹐今則信然矣。」遂厚禮遇﹐贈給甚多。融雪中寄詩云「永日應無食﹐終宵必有詩。」後奪科第。多融之力也。今詩一卷﹐傳世。○曹松松﹐字夢徵﹐舒州人也。學賈島爲詩﹐深入幽境﹐然無枯淡之癖。尢長啟事﹐不減山公。早未達﹐嘗避亂來棲洪都西山。初在建州依李頻﹐頻卒後﹐往來一無所遇。光化四年﹐禮部侍郎杜徳祥下﹐與王希羽﹑劉象﹑柯崇﹑鄭希顏同登第﹐年皆七十餘矣﹐號爲「五老榜」。時值新平內難﹐朝廷以放進士爲喜﹐特授校書郎而卒。松野性方直﹐罕嘗俗事﹐故拙於進宦﹐構身林澤﹐寓情虛無﹐苦極於詩﹐然別有一種風味﹐不淪乎怪也。集三卷﹐今傳。○裴說說﹐工詩﹐得盛名。天三年禮部侍郎薛廷下狀元及第。初年窘迫亂離﹐奔走道路﹐有詩曰「避亂一身多」﹐見者悲之。後仕爲補闕﹐終禮部員外郎。爲詩足奇思﹐非意表琢煉不舉筆﹐有島﹑洞之風也。弟諧﹐亦以詩名世。仕終桂嶺假官宰。今俱有集﹐相傳。○貫休休﹐字徳隱﹐婺州蘭溪人﹐俗姓姜氏。風騷之外﹐尢精筆札。荊州成中令問以書法﹐休勃然曰「此事須登壇可授﹐安得艸艸而言。」中令銜之﹐乃遞人黔中﹐因爲《病鶴》詩以見志云「見說气淸邪不入﹐不知爾病自何來「初﹐昭宗以武肅錢Α平董昌功﹐拜鎭東軍節度使﹐自稱吳越王。休時居靈隱﹐往投詩賀﹐中聯云「滿堂花醉三千客﹐一劍霜寒十四州。」武肅大喜﹐然僭侈之心始張﹐遣諭令攺爲「四十州」﹐乃可相見。休性躁急﹐答曰「州亦難添﹐詩亦難攺。余孤云野鶴﹐何天不可飛﹗」卽日裹衣缽﹐拂袖而去。至蜀﹐以詩投孟知祥雲﹕「一瓶一缽垂垂老﹐萬水千山特特來。」知祥久慕﹐至是非常尊禮之。及王建僭位﹐一日遊龍華寺﹐召休坐﹐令口誦近詩﹐時諸王貴戚皆侍﹐休意在箴戒﹐因讀《公子行》曰﹕錦衣鮮華手擎鶻﹐閒行气貌多陵忽。稼穡艱難總不知﹐五帝三皇是何物。」建小忉﹐然敬事不少怠也。賜號「禪月大師」。後順寂﹐敕塔葬丈人山靑城峯下。有集三十卷﹐今傳。休一條直气﹐海內無雙﹐意度髙疏﹐學問叢脞﹐天賦敏速之才﹐筆吐猛銳之气﹐樂府古律﹐當時所宗。𨿽尙崛奇﹐每得神助﹐餘人走下風者多矣。昔謂龍象蹴蹋﹐非驢所堪﹐果僧中之一豪也。後少其比者﹐前以方支道林不過矣。○張瀛瀛﹐碧之子也。仕廣南劉氏﹐官至曹郎。嘗爲詩贈琴棋僧云「我嘗聽師法一說﹐波上蓮花水中月。不垢不淨是色空﹐無法無空亦無滅。我嘗對師禪一觀﹐浪溢鰲頭蟾魄滿。河沙世界盡空空﹐一寸寒灰冷燈畔。我又聞師琴一撫﹐長松喚往秋山雨。弦中雅弄若鏗金﹐指下寒泉流太古。我又看師棋一著﹐山頂坐沈紅日腳。阿誰稱是國手人﹐羅浮道士賭卻鶴。輸卻藥葫蘆﹐斟下紅霞丹﹐束手不敢爭頭角。」同列見之曰「非其父不生是子。」瀛爲詩尙气而不怒號﹐語新意卓﹐人所不思者﹐輒能道之。綽綽然見乃父風也。有詩集﹐今傳於世。○沈彬彬﹐字子文﹐筠州髙安人。自幼苦學﹐屬末歲離亂﹐隨計不捷﹐南遊湖湘﹐隱云陽山數年﹐歸鄕裏。時南唐李鎭金陵﹐旁羅俊逸﹐名儒宿老﹐必命郡縣起之。彬赴辟﹐知欲取楊氏﹐因獻《畫山水詩》云「須知筆力安排定﹐不怕山河整頓難。」覽之大喜﹐授祕書郎。保大中﹐以尙書郎致仕歸﹐徙居宜春。初經版蕩﹐與韋莊﹑杜光庭﹑貫休俱避難在蜀﹐多見酬酢。彬臨終﹐指葬處示家人窆﹐果掘得一空冢﹐有漆燈靑熒﹐壙頭立一銅版﹐篆文曰「佳城今已開﹐𨿽開不葬埋。漆燈終未滅﹐畱待沈彬來。」遂窀穸於此。有詩集一卷。傳世。彬第二子延瑞﹐性坦率﹐豪於觴詠﹐舉動異俗﹐盛夏附火﹐嚴冬單衣﹐或遇崇山野水﹐古洞幽壇﹐竟日不返﹐時人異之﹐呼爲「沈道者」﹐士大夫多邀至門館。一日﹐邑宰戲問﹕「何日道成「廷瑞卽畱詩曰「何須問我道成時﹐紫府淸都自有期。手握藥苗人不識﹐體涵仙骨俗爭知。」宰驚謝。後浪遊四方﹐或傳仙去也。○唐求求﹐隱君也﹐成都人。值三靈攺卜﹐絕念鼎鐘﹐放曠疏逸﹐出處悠然﹐人多不識。方外物表﹐是所遊心也。酷耽吟調﹐气韻淸新﹐每動奇趣﹐工而不僻﹐皆達者之詞。所行覽不出二百里間﹐無秋豪世慮之想。有所得﹐卽將稿撚爲丸﹐投大瓢中。或成聯片語﹐不拘短長﹐數日後足成之。後臥病﹐投瓢於錦江﹐望而祝曰「玆瓢倘不淪沒﹐得之者始知吾苦心耳。」瓢泛至新渠﹐有識者見曰「此唐山人詩瓢也。」扁舟接之﹐得詩數十篇。求初未嘗示人﹐至是方競傳﹐今行於世。後不知所終﹐江南處士楊夔﹐亦工詩文﹐名稱傑出如求﹐今章句多傳。○孫魴魴﹐唐末處士也﹐樂安人。與沈彬﹑李建勛同時﹐唱和亦多。魴有《夜坐》詩﹐爲世稱玩。建勛尢器待之﹐日與談宴﹐嘗匿魴於齋幕中﹐待沈彬來﹐乃問曰「魴《夜坐》詩如何「彬曰「田舍翁火鑪頭之語﹐何足道哉﹗」魴從幕中出﹐誚彬曰「何譏謗之甚「彬曰「『畫多灰漸冷﹐坐久席成痕。』此非田舍翁鑪上﹐誰有此況「一座大筆。及《金山寺》詩云「天多剩得月﹐地少不生塵。」當時謂騷情風韻﹐不減張祜云。有詩五卷﹐今傳。○李中中﹐字有中﹐九江人也。唐末﹐嘗第進士﹐爲新塗﹑淦陽﹑吉水三縣令﹐仕終水部郎中。孟賓於賞其工吟﹐絕似方幹﹑賈島﹐時復過之。如「暖風醫病艸﹐甘雨洗荒村」﹐又「貧來賣書劍﹐病起憶江湖」﹐又「閒花半落處﹐幽鳥未來時」﹐又「千里夢隨殘月斷﹐一聲蟬送早秋來」﹐又「殘陽影裏水東注﹐芳艸煙中人獨行」﹐又「閒尋野寺聽秋水﹐寄睡僧窗到夕陽」﹐又「香入肌膚花洞酒﹐冷浸魂夢石牀云」﹐又「西園雨過好花盡﹐南陌人稀芳艸深「等句﹐驚人泣鬼之語也。有《碧雲集》﹐今傳。○廖圖圖﹐字贊禹﹐虔州虔化人。文學博贍﹐爲時輩所服。湖南馬氏辟致幕下﹐奏授天策府學士。與同時劉昭禹﹑李宏臯﹑徐仲雅﹑蔡昆﹑韋鼎﹑釋虛中﹐俱以文藻知名﹐賡唱疊和。齊己時寓渚宮﹐相去圖千里﹐而每詩筒往來不絕﹐警策極多﹐必見髙致。集二卷﹐今行於世。時有荊南從事鄭淮﹐亦工詩﹐與僧尙顏多所酬贈﹐詩亦傳。○孟賓於賓於﹐字國儀﹐連州人。聰敏特異﹐有鄕曲之譽。垂髫時﹐書所作百篇﹐名《金鰲集》﹐獻之李若虛侍郎﹐若虛采獵佳句﹐記之尺書﹐使賓於馳詣洛陽﹐致諸朝達﹐聲譽藹然﹐畱寓久之。晉天福九年﹐禮部侍郎符蒙知貢﹐賓於簾下投詩云「那堪雨後更聞蟬﹐溪隔重湖路七千。憶得故園楊柳岸﹐全家送上渡頭船。」蒙得詩﹐以爲相見之晚﹐遂擢第﹐時已敗六舉矣。與詩人李同年情厚。後﹐賓於來仕江南李主﹐調淦陽令﹐因犯法抵罪當死﹐會拜翰林學士﹐聞在縲紲﹐以詩寄之曰「初攜書劍別湘潭﹐金榜名標第十三。昔日聲塵喧洛下﹐邇來詩價滿江南。長爲邑令情終屈﹐縱處曹郎志未甘。莫學馮唐便休去﹐明君晚事未爲慚。」後主偶見詩﹐遂釋之。遷水部郎中﹐又知丰城縣。興國中致仕﹐居玉笥山﹐年七十餘卒。自號「羣玉峯叟」。有集今傳。○孟貫貫﹐閩中人。爲性疏野﹐不以榮宦爲意﹐喜篇章。周世宗幸廣陵﹐貫時大有詩價﹐世宗亦聞之﹐因繕錄一卷獻上﹐首篇《書貽譚先生》云「不伐有巢樹﹐多移無主花。」世宗不悅曰「朕伐叛弔民﹐何得有巢﹑無主之說﹗」獻朕則可﹐他人則卿必不免。」不復終捲﹐賜釋褐進士。虛名而已。不知其終。有詩集﹐今傳。孟子曰「予之不遇魯侯﹐天也。」至唐開元﹐孟浩然流落帝心﹐和璧墮地。孟郊之出處梗槪苦難﹐生平薄宦而死。今孟貫坐此詩窮﹐轉喉觸諱﹐非意相干﹐竟爾埋沒﹐與前賢俱亦相似﹐命也。孟氏之不遇﹐一何多耶﹗○江爲爲﹐考城人﹐宋江淹之裔﹐少帝時﹐出爲建陽吳興令﹐因家爲郡人焉。爲唐末嘗舉進士﹐輒不第。工於詩﹐有「天形圍澤國﹐秋色露人家」﹐「月寒花露重﹐江晚水煙微「等句﹐膾炙人口。少遊白鹿寺﹐有句﹕「吟登蕭寺旃檀閣﹐醉倚王家玳瑁筵。「後主南遷見之曰「此人大是富貴家。」時劉洞﹑夏寶松就傳詩法﹐爲益傲肆﹐自謂俯拾靑紫。乃詣金陵求舉﹐屢黜於有司。怏怏不能已﹐欲束書亡越﹐會同謀者上變﹐按得其狀﹐伏罪。今建陽縣西靖安寺﹐卽處士故居﹐後畱題者甚眾。有集一卷﹐今傳。○熊皎皎﹐九華山人。唐淸泰二年進士。劉景巖節度延安﹐辟爲從事。晉天福中﹐說景巖歸朝﹐以功擢右諫議﹐竟坐累黜爲上津令。工古律詩﹐語意俱妙。嘗賦《早梅》云「一夜開欲盡﹐百花猶未知。」甚傳賞士林﹐且知其心遇。今有《屠龍集》《南金集》合五卷傳世﹐學士陶谷序之。○陳摶摶﹐字圖南﹐譙郡人。少有奇才經綸﹐《易﹖象》玄機﹐尢所精究。髙論駭俗﹐少食寡思。舉進士不第﹐時戈革滿地﹐遂隱名﹐辟穀煉气﹐撰《指玄篇》﹐同道風偃。僖宗召之﹐封「淸虛處士」﹐居華山雲臺觀。每閉門獨臥﹐或兼旬不起。周世宗召入禁中﹐試之﹐扃戶月餘始啟﹐摶方熟寐ぴ﹤鼻合﹥。覺卽辭去﹐賦詩云「十年蹤迹走紅塵﹐回首靑山入夢頻。紫陌縱榮爭及睡﹐朱門𨿽貴不如貧。愁聞劍戟扶危主﹐悶聽笙歌聒醉人。攜取舊書歸舊隱﹐野花啼鳥一般春。」還山後﹐因乘驢遊華陰市﹐見郵傳甚急﹐問知宋祖登基﹐摶抵掌長笑曰「天下自此定矣。」至太宗徵赴﹐戴華陽巾﹐艸屨垂條﹐與萬乘分庭抗禮﹐賜號「希夷先生」。時居雲臺四十年﹐僅及百歲。帝贈詩云「曾向前朝出白雲﹐後來消息杳無聞。如今已肯隨徵召﹐總把三峯乞與君。」眞宗復詔﹐不起﹐爲謝表﹐略曰「明時閒客﹐唐室書生。堯道昌而優容許由﹐漢世盛而善從商皓。況性同猿鶴﹐心若土灰﹐敗荷制服﹐脫籜裁冠﹐體有靑毛﹐足無艸屨﹐苟臨軒陛﹐貽笑聖朝。數行丹詔﹐徒教彩鳳銜來﹔一片野心﹐已被白雲畱住。詠嘲風月之淸﹐笑傲煙霞之表﹐遂性所樂﹐得意何言。」後鑿石室於蓮華峯下﹐一旦坐其中﹐羽化而去。有詩集﹐今傳。如洛陽潘閬逍遙﹑河南種放明逸﹑錢塘林逋君復﹑鉅鹿魏野仲先﹑靑州李之才挺之﹑天水穆修伯長﹐皆從學先生﹐一流髙士﹐俱有詩名。大節詳見之《宋史》云。

