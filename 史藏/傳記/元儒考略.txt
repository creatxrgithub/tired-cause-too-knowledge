元儒考略明馮從吾

欽定四庫全書

史部七

元儒考略

傳記類三

總錄之屬

提要

臣等謹案元儒考略四卷明馮從吾撰從吾字仲好長安人萬曆已醜進士攺庶吉士又攺禦史以上疏言事廷杖歷遷左副都禦史以爭紅丸挺擊事乞歸起工部尙書以疾辭後竟削奪及奄黨敗詔復官謚恭定事迹具明史本傳是編乃集元代諸儒事實各爲小傳大抵以元史儒學傳爲主而旁采志乘附益之中有大書特傳者亦有細書附傳者皆據其學術之髙下以爲進退體例頗爲叢碎又名姓往往乖斘如歐陽元別號圭齋今乃竟題作歐陽圭旣以號作名又刪去一字校讎亦未免太疎然宋儒好附門墻於淵源最悉明儒喜爭同異於宗派尢詳語錄學案動輒災梨不啻汗牛充棟惟元儒篤實不甚近名故講學之書傳世者絕少亦無匯合諸家勒爲一帙以著相傳之系者從吾掇拾殘剰補輯此編以略見一代儒林之梗槪存之亦足資考證物有以少見珍者此之謂歟

乾隆四十七年三月恭校上

總纂官臣紀昀臣陸錫熊臣孫士毅

總校官臣陸費墀

●欽定四庫全書

元儒考略卷一

﹝明﹞馮從吾撰

趙復字仁甫徳安人元太宗命太子闊出徵徳安俘得復時姚樞以行臺郎中同行中書省楊惟中從軍樞奉命搜訪人才見復與語大悅之復以九族俱殘不欲生因與樞訣樞恐自裁畱帳中共宿旣覺月色皓然惟寢衣在遽馳馬周號積屍間無有也行至水際見復已披髮徒跣仰天而號欲投水而未入樞曉以徒死無益汝存則子孫或可以傳緒百世隨吾而北可必無他復彊從之先是南北道絕載籍不相通洛閩之學惟行於南北方之士惟崇眉山蘇氏之學至是復以所記程朱諸書盡錄以付樞惟中聞復議論始嗜其學乃與樞謀建太極書院立周子祠以二程張楊遊朱六君子配食選取遺書八千餘卷請復講授其中復以周程而後其書廣博學者未能貫通乃原羲農堯舜所以繼天立極孔曾顏孟所以垂世立教周程張朱氏所以發明紹續者作傳道圖而以書目條列於後別著伊洛發揮以標其宗旨朱子門人散在四方則以見諸登載與得諸傳聞者共五十有三人作師友圖以寓私淑之志又取伊尹顏淵言行作希賢錄使學者知所向慕然後求端用力之方備矣樞旣退隠蘇門乃卽復傳其學由是許衡郝經劉因皆得其書而尊信之北方知有程朱之學自復始復爲人樂易耿介以儒學見重於世𨿽燕居不忘故土世祖在潛邸嘗召見問曰我欲取宋卿可導之乎對曰宋吾父母國也未有引他人以伐吾父母者世祖恱因不彊之仕元好問南歸復贈之言以博溺心末喪本爲戒以自修讀易求文王孔子之用心爲勉其愛人以徳若此竟不受官而終學者稱爲江漢先生元史入儒學傳

姚樞字公茂號雪齋柳城人後遷洛陽元初以楊惟中薦爲燕京行臺郎中從軍徳安詔樞搜訪人才得名儒趙復從復得覩程朱理學之書時伊嚕斡齊行臺惟事貨賂以樞幕長分及之樞一切拒絕因棄官隱於蘇門墾荒田數百畝誅茅爲屋置私廟於室中堂龕魯司寇容傍列周程張邵司馬六君子像讀書鳴琴其間以道學自任許衡竇黙咸從遊師友淵源倡明斯道若將終身世祖在潛邸遣召之待以客禮詢及治道樞爲書數千言首陳二帝三王之道嘗從世祖徵大理樞陳宋太祖遣曹彬取南唐不殺一人事世祖嘉納之諸凡內修外攘之政悉委任焉官至昭文館大學士翰林承旨卒贈太師謚文獻樞爲人含弘仁恕未嘗疑人欺已有負其徳亦不畱怨憂患之來不見顏色有來卽謀必反復告之子煒字顯夫號誠齋官至平章政事元史有傳

許衡字平仲號魯齋懷之河內人八歲從塾師問讀書欲何爲師曰取科第耳曰如斯而已乎師大奇之稍長嗜學益篤遭世亂且貧無書聞人有善本卽往求觀夜思晝誦一言一行必質之書嘗暑中過河陽渇甚道旁有梨眾爭取啖衡獨危坐樹下自若或問之曰非其有而取之非義也人曰世亂此無主曰梨無主吾心獨無主乎轉魯畱魏與竇黙友善自是出入經傳泛濫釋老下至醫卜諸子百家兵刑貨殖水利算數之類靡不研究所至學者翕然師之旣還懷會姚樞講學蘇門衡同黙往從之始獲讀程朱諸書遂幡然大悟還謂學者曰昔所授受殊孟浪也今始聞進學之序矣取向來簡帙悉焚之使無大小皆自小學入嘗與子書曰小學四書吾敬信如神明能明此他書𨿽不治可也已而移家蘇門依樞以便誦習樞被召衡獨處慨然以斯道爲己任嘗曰綱常不可一日亡於天下茍在上者無以任之則下之責也凡喪祭嫁娶必徵古禮以倡俗從學者益眾家貧躬耕處之泰然歌誦之聲聞戶外如出金石世祖出王秦中以樞薦召提學京兆風化大行世祖南徵還懷比卽位召衡於家上問所學以學孔子對尋請歸已復召爲太子太保衡力辭攺國子祭酒謝病歸未幾徐左丞召議事中書省請歸又未幾召定朝儀官制復請歸後召以集賢大學士守國子祭酒衡曰此吾事也乃請徵其弟子王梓劉季偉韓思永耶律有尙呂端善姚燧髙凝白棟蘇郁姚燉孫安劉安中十二人爲伴讀夾輔燻陶由是人人自得尊師敬業下至童子亦知三綱五常爲生人之道敎成以攺葬親喪歸後又召以國子祭酒領太史院事同王恂楊恭懿等定歷歷成以病歸卒於家年七十三追封魏國公謚文正蒲人王楫年踰六十衰絰赴葬司賓者辭曰門人衰禮與楫曰吾師也術藝之師歟賓主之師歟吾猶懼乎報之無從吾將以愧夫王通之門人耳其感人如此衡之學一以朱子之言爲法眞知實踐超然自得其立朝屢召屢辭歸問伐宋終不對未嘗少貶所學以徇世誠朱子之後一人而已所著有小學大義讀易私言孟子標題四箴說中庸說語錄等書皇慶初詔從祀孔子廟庭元史有傳

竇黙字子聲初名傑字漢卿肥鄕人幼讀書毅然有立志會世亂避地蔡州遇名醫授以鍼術又走徳安孝感令謝憲子以伊洛性理之書授之黙自以爲昔未嘗學而學自此始尋北歸隠居大名與許衡友善聞姚樞講學蘇門黙同衡往從之朝暮講習至忘寢食繼還肥鄕以經術教授世祖在潛邸聞其賢遣召之黙變姓名以自晦使者俾其友人往見而微服踵其後不得已乃拜命問治道首以三綱五常誠意正心爲言久之請南還及世祖卽位召問欲求如唐魏徵者用之乃薦許衡史天澤累官昭文館大學士卒贈太師封魏國公謚文正黙爲人樂易平居未嘗評品人物與人居溫然儒者也至論國家大計面折廷諍人謂汲黯無以過之帝嘗謂侍臣曰朕求賢三十年惟得竇漢卿及李俊民二人子履官至集賢大學士元史有傳

晁國章字﹝闕﹞髙平人性聰敏邃於理學避金不仕教導生徒從遊者眾士論歸美方古逸民山西通誌

耶律有尙字伯彊遼東丹王十世孫祖父官東平因家焉有尙資識絕人篤志於學受業許衡稱髙第弟子其學邃於性理而以誠爲本儀容辭令動中規矩識與不識莫不服其爲有道之君子至元中衡爲祭酒奏以門人十二人爲伴讀有尙其一也比衡告歸上以有尙等爲助敎嗣領其學事久之拜監察禦史不赴除祕書監丞出知薊州裕宗在東宮召爲詹事院長史尋攺國子司業晉祭酒儒風爲之丕振以親老辭歸後屢召屢辭累官昭文館大學士兼祭酒力請致任有尙前後五居國學其立敎以義理爲本而省察必眞切以恭敬爲先而踐履必端愨凡文辭小技足以破裂聖人之大道者皆屏黜之是以諸生知趨正學崇正道以經術爲尊以躬行爲務悉爲成徳達材之士大抵其敎法一遵衡之舊而勤謹有加焉身爲學者師表者數十年海內宗之猶如昔之宗衡云卒年八十六謚文正元史有傳

姚燧字端甫平州柳城人燧三歲而孤育於世父樞樞隱居蘇門督敎燧甚急楊奐馳書止之曰燧令器也長自有分爾何以急爲且許醮以女年十三從許衡遊至元中衡爲國子祭酒奏召弟子十二人爲伴讀燧自太原驛致館下累官翰林學士承旨燧之學有得於衡以窮理致知反躬實踐爲事爲世名儒爲文閎肆該洽有西漢風時髙麗國王求燧詩文燧靳不與至奉旨乃與之王贈謝幣帛金玉名畫五十篚盛陳致燧燧實時分散諸屬官及吏胥侍從金銀付翰林院爲公用器皿燧一無所取人問之燧曰彼藩邦小國惟以貨利爲重吾能輕之使知大朝不以是爲意其器識豪邁過人類如此然頗恃才輕視趙孟俯元明善輩故君子以是少之所著有國統離合表若干捲牧庵集五十卷元史有傳

呂戜字伯充先河內人金末隨父佑徙家闗中戜從許衡學衡爲祭酒舉戜爲伴讀輔成敎養戜功爲多至元間爲四川行院都事勸主帥李徳輝不殺巴人感徳立祠祀之知華州勸農興學俱有成效累官翰林侍讀學士致仕卒追封東平郡公謚文穆大徳中河東闗隴地震月餘戜與蕭■﹝奭斗﹞各設問答數千言以究其理居父憂喪葬一仿古禮衡貽書稱其信道力行爲楊元甫之亞云元史有傳

劉宣字﹝闕﹞潞州人徙太原沈毅淸介有經世志嘗從許衡講明理學累官吏部尙書時伐交址再徵日本宣上疏諫累遷行臺禦史中丞節操爲世所重卒謚忠憲一統志

李俊民字用章澤州人得河南程氏傳受之學金承安中舉進士第一應奉翰林文字未幾棄官不仕以所學敎授鄕裏從之者甚盛至有不逺千里而來者金渡南遷隱於嵩山自號鶴鳴後徙懷州俄復隱於西山旣而變起倉猝人服其先知俊民在河南時隱士荊先生者授以邵雍皇極數時之知數者無出劉秉忠之右亦自以爲弗及也世祖在潛藩以安車召之延訪無虛日遽乞還山世祖重違其意遣中貴人護送之又嘗令張仲一問以禎祥及卽位其言皆驗而俊民已死賜謚莊靜先生元史有傳

張特立字文舉東明人金泰和中進士累官監察禦史坐言宰執罷歸田裏特立通程氏易教授生徒金亡不仕元世祖在潛邸受王印首傳旨諭特立曰前監察禦史張特立養素邱園易代如一今年幾七十研究聖經宜錫嘉名以光潛徳可特賜號曰中庸先生又名其讀書之堂曰麗澤已又降璽書諭特立曰白首窮經誨人不倦無過不及學者宗之昔已賜嘉名今復諭意歲癸丑特立卒年七十五中統初詔曰中庸先生學有淵源行無瑕玷𨿽經喪亂不攺故常未遂邱園之賁俄興窀穸之悲可復賜前號以彰寵數特立所著書有易集說歷年系事記元史入隱逸傳

李冶字仁卿欒城人金末進士知鈞州金亡不仕流落忻崞間聚書環堵人所不堪冶處之裕如也元世祖在潛邸聞其賢遣使召之且曰素聞仁卿學優才贍潛徳不耀久欲一見其勿他辭旣至問今之人材冶以趙復郝經等爲對又問天下當何以治之冶對有法度則治按名責實則治進君子退小人則治世祖嘉納之晚家元氏買田封龍山下學徒益眾及世祖卽位復聘之欲處以淸要冶以老病懇求還山至元二年再以學士召就職期月以老病辭去卒於家年八十八所著有敬齋文集四十卷壁書藂削十二卷泛說四十卷古今難四十卷測圓鏡海十二卷益古衍疑三十卷元史有傳

王盤字文炳號鹿庵永年人舉金進士後仕元世祖官至翰林學士兼修國史與許衡友善同議朝政裨益居多盤自幼篤志好學超然異眾搜羅經史百氏文詞宏放嘗講學蘇門東平嚴實興學養士迎盤爲師受業者嘗數百人當時稱爲名儒文天祥死盤哭以詩有大元不殺文丞相君義臣忠兩得之之句人爭傳誦之或有流涕者卒年九十二封潞國公謚文忠出其門者汲人王惲爲最著惲字仲謀號秋澗博學有俊才舉進士仕至翰林學士承旨追封太原郡公謚文定所著有秋澗集元史有傳

楊奐字煥然號紫陽幹州奉天人母程嘗夢東南日光射其身旁一神人以筆授之已而生奐其父振以爲文明之象因名曰奐天性至孝年十一喪母哀毀如成人未冠夢遊紫陽閣景趣甚異後因以自號長師鄕先生吳榮叔迥出倫輩讀書厭科舉之學遂以濂洛諸儒自期待金末嘗作萬言策指陳時病辭旨剴切皆人所不敢言者詣闕欲上之不果元初隱居講道授徒抵鄠縣柳塘門生百餘人剏紫陽閣﹝卽淸風閣﹞稱紫陽先生嘗避兵河朔河朔士大夫想聞風采求見者應接不暇東平嚴實久聞奐名數問其行藏而奐終不一詣歲戊戌太宗詔宣徳稅課使劉用之試諸道進士先生試東平兩中賦論第一以耶律楚材薦授河南路徵收課稅所長官兼廉訪使旣至招致一時名士與之議政事約束一以簡易爲事按行境內親問監務月課幾何難易若何有以增額爲言者奐責之曰剝下欺上汝欲我爲之耶卽減元額四之一公私便之不踰月政成時論翕然謂前此漕司未有也在官十年請老於燕之行臺壬子世祖在潛邸時驛召奐參議京兆宣撫司事累上書請歸築堂曰歸來以爲佚老之所敎授著述不倦乙卯病革諭子弟孝弟力田以廉愼自保戒家人無事二家齋醮引觴大噱命門人員擇載筆畱詩三章怡然而逝年七十一賜謚文憲奐博覽彊記眞積力久猶恐不及作文務去陳言以蹈襲爲恥一時諸老皆折行輩與之交闗中號稱多士一時名俱未有出奐右者不治家人生產業而喜周人之急𨿽力不贍猶勉彊爲之人有片善則委曲稱奬惟恐其名不聞或小過失必盡言勸止不計其怨怒也初翰林學士姚燧早孤育於世父樞樞督敎甚急奐聞馳書止之曰燧令器也長自有分何以急爲乃以子妻之燧後爲名儒其學得於奐者爲多元好問譔神道碑稱爲闗西夫子江漢趙復序其集稱其志其學粹然一出於正卽其文可以得其爲人其見重如此所著有還山前後集百卷天興近鑑三卷韓子十卷槪言二十五篇硯纂八卷北見記三卷正統書六十卷元史有傳

宋規字漢臣長安人與楊紫陽及遺山鹿庵九山數儒論道洛西弟子受業者甚眾親歿廬墓瑞艸生塋閻復嘗稱之曰天性至孝徳重三秦才贍而敏冠絕一時中統戊戌徵試中論賦兩科拜議事官先是官吏縱肆日久數侵苦小民規繩之以法惕然皆莫敢犯丙辰春詣闕陳便宜數事上悉嘉納廉希憲云宋規循良可與共事希憲相知公有經濟才議欲薦列有嫉其文章名世者沮之署爲講議官不就後徵爲耀州尹官至蜀道憲副政聲在在著聞號鑑山先生有鑑山補暇集梓行於世年七十七卒

岐裕齋解州人逸其名至元之初隱居不仕以學行鳴於時人稱爲裕齋先生云嘗於所居西南建孔顏曽燕居堂及學歲時率鄕人修祀事習禮儀敍鄕飲少長之節敎樹畜惇行誼鄕人翕然臻向孫祖訓以賢良方正舉歷官右都禦史山西通誌

王結字儀伯易州定興人少聰頴讀書數行俱下從太史董朴受經深於理學故措之事業見之文章皆有所本累官翰林學士中書左丞卒封太原郡公謚文忠結立言制行皆法古人故相張珪曰王結非聖賢之書不讀非仁義之言不談時以爲名言所著有易說及文集十五卷其易說吳澄讀而善之元史有傳

王恂字敬甫中山唐縣人父良金末爲中山府掾尋棄去潛心伊洛之書恂性頴悟篤信理學太保劉秉忠見而奇之世祖時以秉忠薦爲太子贊善恂早以數學名太子嘗問焉恂曰算數六藝之一定國家安人民乃大事也每侍講讀必發明三綱五常之旨修身平治之道太子問守心之道恂曰嘗聞許衡言人心猶印板板不差𨿽摹千萬紙皆不差板旣差矣摹之於紙無不差者故要在正心太子深然之恂以正道經術輔相太子以師道自任由是貴戚多慕文學矣遷國子祭酒先是衡病歸秉忠等言若以太子贊善王恂主國學庶幾衡之規模不致廢墜從之旣又詔恂與楊恭懿及衡等定歷居父喪過毀卒謚文肅子寛賓並從衡遊元史有傳

杜瑛字文玉霸州信安人父時升金末避地嵩洛山中究心伊洛之學瑛亦隱緱氏山中搜訪諸書盡讀之究其旨趣元初敎授汾晉間因家焉開府紐赫珪遺良田千畝辭不受望气者言所居下有黃金家人欲發視輒止之後來居者果得金百斤其不茍取如此屢徵聘不就人勸之仕瑛太息曰世去古𨿽逺而先王設施本末先後猶具可考見茍仍舊習以滋世獘吾不能令隨時俯仰以赴功吾不願也杜門著書竟不仕以終卒贈魏郡公謚文獻所著有春秋地裏原委十卷語孟旁通八卷皇極引用八卷皇極疑事四卷極學十卷律呂律曆禮樂雜誌三十卷文集十卷元史入隱逸傳

胡長孺字汲仲婺州永康人祖巖起父居仁俱宋進士俱以文學政事知名至長孺其學益大振九經諸史下逮百氏無不包羅而揆序之咸淳中外舅徐道隆官荊湖四川長孺從之入蜀銓試第一名授廸功郎監重慶酒務與髙彭李湜梅應春等號南州八士歷福寜州倅會宋亡退棲永康山中元世祖至元間詔下求賢有司彊起至京拜集賢修撰與宰相議不合攺敎授揚州移建昌轉寜海主簿延佑初轉兩淛運鹽使司丞未上以病辭隱杭之虎林山以終長孺初師靑田余學古學古師邑人王夢松夢松受學朱門葉味道長孺淵源旣正復行遊四方訪求其旨趣益信涵養用敬爲最切黙存靜觀超然自得故其爲人光明宏偉專務明本心之學慨然以孟子自許惟恐斯道之失其傳誘引不倦一時學者爭慕之方嶽大臣與郡二千石聘致說經環聴者數百人嘗言人𨿽最靈與物同體初無二本此學之大原聴者躍然興起海內求其辭章如購拱璧非其人𨿽一金易一字不與鄕闈取士屢司文衡文風一變年七十五卒所著有瓦缶編南昌集寜海漫抄顏樂齋稿行世其從兄之綱之純俱有名人稱之爲三胡云元史入儒學傳

宋思約字﹝闕﹞山西屯畱人學問宏深涵養純粹不欲仕元私淑聖道當時學者敬宗之建麗澤書院以爲講學之所設先聖諸賢廟廡毎春秋朔望率其諸徒行釋奠禮俱以常正爲業國朝正徳六年入祀鄕賢提學閔煦祀考云學問宏深不幹祿仕傳名聖道後學宗之屯畱志

元儒考略卷一

●欽定四庫全書

元儒考略卷二

﹝明﹞馮從吾撰

劉因字夢吉初名駰字夢驥保定容城人父述邃於性理之學元中統初官左三部尙書因天資絕人日記千百言弱冠閱古方冊思得如古人者友之作希聖解見志國子司業硯彌堅敎授眞定因從之遊初爲經學究訓詁疏釋之說輒嘆曰聖人精義殆不止此及得周程張邵朱呂之書一見卽曰我固謂當有是也及評其學之所長曰邵至大也周至精也程至正也朱子極其大盡其精而貫之以正也至元中以薦徵至京擢右贊善大夫敎國子未幾以母老辭歸俸給一無所受後復徵爲集賢學士以疾固辭不至帝聞之嘆曰古有不召之臣其斯人之徒與遂不彊致之因性不茍合不妄交家𨿽甚貧非其義一介不取隱居敎授師道尊嚴弟子造其門者隨材器敎之皆有成就嘗愛武侯靜以修身之語表所居曰靜修學者稱爲靜修先生間遊郎山雷溪又號雷溪眞隱卒年四十五無子延佑中贈翰林學士追封容城郡公謚文靖所著有四書精要丁亥集小學四書語錄易系辭說等書眞定蘇天爵表其墓翰林歐陽玄贊云微點之狂而有沂上風雩之樂資由之勇而無北鄙鼓瑟之聲於裕皇之仁而見不可畱之四皓以世祖之略而遇不能致之兩生嗚呼麒麟鳳凰固宇內之不常有也然而一鳴而六典作一出而春秋成則其志不欲遺世而獨往也明矣亦將從周公孔子之後爲往聖繼絕學爲來世開太平者耶論者以爲名言元史有傳

林起宗字﹝闕﹞內邱人自幼力學嘗從劉因遊深得道學之指旣而敎授於鄕後學多宗之嘗著志學指南心學淵源二圖及大學論語孟子中庸諸圖孝經圖解小學題辭發明魯庵家說等書

安熙字敬仲號黙庵槁城人祖滔號石峯父松號恕齋皆以學行淑其鄕人熙旣承其家學及聞保定劉因之學心向慕焉熙家與因所居相去數百里因亦聞熙力於爲己之學深許與之熙方將造其門而因已歿乃從因門人烏叔備問其緒說蓋自因得朱子書卽尊信力行之故其敎人必尊朱氏然因爲人髙明堅勇其進莫遏熙則簡靚和易襟韻敞夷其學以下學爲功上達爲極愼獨爲要其封龍書院釋菜先聖文略曰追憶舊聞卒究前業灑掃應對謹行信言餘力學文窮理盡性循循有序發軔聖途以存諸心以行諸已以及於物以化於鄕或冀有成不悖於道其愼獨箴曰可尊者徳可畏者天無處不有無時不然念慮之發必有其幾勿隱其隱勿微乎微從事於斯是曰愼獨自此精之萬物並育毫髮有間天理弗存利欲紛挐厥心則昏於乎戒哉敬作此箴書諸坐隅以警某心其用功平實切密可謂善學朱氏者熙遭時承平不屑仕進家居敎授垂數十年四方來學者多所成就旣歿鄕人李士興輩爲立祠於槁城之西筦鎭祖滔父松咸有位焉歐陽玄作記門人蘇天爵爲輯其遺文而虞集序之曰使靜修得親炙朱子以極其變化充擴之妙則所以發揮斯文者當不止是使敬仲得見靜修廓之以髙明厲之以奮發則劉氏之學不旣昌大於時已乎惜乎靜修旣不見朱子敬仲又不獲親於靜修二君子者皆未中壽而卒豈非天乎所著有黙庵文集續皇極經世等書歐陽玄贊曰寤寐乎明善誠身之書步趨乎格物致知之學闗西三鱣未必榮於敎授之四世荀陵八龍奚以過於伯仲之一壑豈非白茅重而忠信著玄酒醇而嗜欲薄者乎鍾期伯牙有同世而不相遇者吾故於黙庵之神交而益以重容城之先覺也元史入儒學傳

楊恭懿字符甫號潛齋髙陵人天徳之子自少讀書彊記日數千言會時艱從親逃亂而東於汴於歸徳於天平𨿽間闗險阻未嘗怠弛其業年十七侍父西歸家貧假室以居鄕鄰或繼其匱皆謝不取惟服勞以爲養暇則力學博綜於書無不究心而尢邃於易禮春秋思有纂述恥爲章句儒而止志於用世反復史學以鑑觀古昔興亡之事從學者已眾海內搢紳與父友者馳書交譽卽以宗盟斯文期之年二十四始得朱子四書集注太極圖小學近思錄諸書讀之喜而嘆曰人倫日用之常天道性命之妙皆萃此書今入徳有其門進道有其途矣吾何獨不可及前修踵武哉於是窮理反躬一乎持敬優遊厭飫俟其成功於潛齋之下自任益重前習盡變不事膚末矣赫然名動一時宣撫司行省以掌書記共議事辟之皆不就至元七年與許衡同被召恭懿不至衡由國子祭酒拜中書左丞日於右丞相安圖前稱譽其賢丞相以聞十年帝遣協律郎申敬來召以疾辭十一年太子下敎中書俾如漢惠聘四皓故事再聘之丞相遣郎中張元智爲書致命不得已乃至京師帝遣國王和通勞其逺來旣入見帝親詢其鄕裏族氏師承子姓無不周悉詔與學士圖克坦公履定科舉之法恭懿議曰三代以徳行六藝賓興賢能漢舉孝廉兼策經術魏晉尙文辭而經術猶未之遺隋煬始專賦詩唐因之使自投牒貢舉之法遂熄𨿽有明經止於記誦宋神宗始試經義亦令典矣哲宗復賦詩遼金循習將救斯獘惟如明詔嘗曰士不治經學孔孟之道日爲賦詩空文斯言足立萬世治安之本今欲取士宜勅有司舉有行檢通經史之士使無投牒自薦試以五經四書大小義史論時務策夫旣從事實學則士風還淳民俗趍厚國家得識治之才矣奏入帝善之會北徵辭歸十六年詔安西王薩惇遣赴闕詔與太史王恂等攺歷明年曆成授集賢館學士兼太史院事辭歸當歷成進奏日諸臣方列跪帝命恭懿及許衡起曰二老自安是年少皆受學汝者故終奏皆坐畢其說蓋異禮也二十年以太子賓客召二十二年以昭文館大學士領太史院事召二十九年以議中書省事召皆辭疾不行三十一年卒年七十先是魯齋提京兆學與恭懿爲友一遇講貫動窮日力篤信好學操履不茍魯齋亟稱之父歿水漿不入口者五日襄事遵朱文公家禮盡祛桑門惑世之法爲具不足稱貸益之魯齋會葬歸語學者曰小子識之曠世墜典夫夫特立而獨行之其功可當肇修人紀聚居六年衡東歸後治母喪一如父三輔士大夫知由禮制自致其親者皆本之恭懿云蕭維斗■﹝奭斗﹞志其墓曰朱文公集周程夫子之大成其學盛於江左北方之士聞而知者固有其人求能究聖賢精微之蘊篤志於學眞知實踐主乎敬義表裏一致以躬行心得之餘私淑諸人繼前修而開後覺粹然一出乎正者維司徒曁公司徒謂魯齋也學士姚燧譔神道碑銘曰維天生賢匪使自有俾拯烝民爲責已厚公於明命實肩實負乾乾其行艮艮其守師古喪祭如禮不茍三綱之淪我條自手推得其類無倦誨誘學者宗之西土山斗皇慶中贈榮祿大夫太子少保弘農郡公謚文康所著有潛齋遺稿若干卷子寅字敬伯博通六經百氏累官集賢學士國子祭酒在成均講明誨誘終日忘倦有父風元史有傳

蕭■﹝奭斗﹞字維斗號勤齋奉元人天性至孝自幼翹楚不凡長爲府史語當道不合卽引退讀書終南山力學三十年不求進制一革衣由身半以下及臥輒倚其榻玩誦不少置於是博極羣書凡天文地理律曆算數靡不研究侯均謂元有天下百年惟蕭維斗爲識字人學者及門受業者甚眾鄕裏孚化稱之曰蕭先生鄕人有自城暮歸者途遇寇詭曰我蕭先生也寇驚愕釋去嘗出遇一婦人失金釵道旁疑■﹝奭斗﹞拾之謂曰殊無他人獨公居後耳■﹝奭斗﹞令隨至門取家釵以償其婦後得所遺釵媿謝之世祖初分藩在秦用平章咸寜王額森薦徵侍藩邸以疾辭授陜西儒學提舉不赴省憲大臣卽其家具宴爲賀遣一從史先往■﹝奭斗﹞方灌園從史不知其爲■﹝奭斗﹞也使飲其馬卽應之不拒及冠帶迎客從史見有懼色■﹝奭斗﹞殊不爲意後累授集賢直學士國子司業攺集賢侍讀學士皆不赴武宗初徵拜太子右諭徳不得已扶病至京師入覲東宮書酒誥爲獻以朝廷時尙酒故也尋以病請去或問其故則曰在禮東宮東面師傅西面此禮今可行乎俄除集賢學士國子祭酒諭徳如故固辭歸年七十八以壽終於家謚貞敏劉致謚議略云聖王之治天下也必有所不召之臣蓋志意修則輕富貴道義重則輕王公蟬蛻塵埃之中翺遊萬物之表不事王侯髙尙其事者以之傳曰舉逸民天下之民歸心焉故必蒲車旌帛側席以俟其至冀以勵俗興化猶或長往而不返亦有旣至而不屈則束帛戔戔賁於邱園者治天下者以之也於吾元得二人焉曰容城劉因京兆蕭■﹝奭斗﹞士君子之趣向不同期各得所志而已彼不求人知而人知之不希世用而世用之至上徹帝聰鶴書天出薜蘿動色巖戶騰輝猶堅臥不起不得已焉始一至卒不撓其節不隳所守而去亦可謂得所志也已方之於古則嚴光周黨之流亞歟𨿽其道不周於用而亷頑立懦勵俗興化之功亦已多矣且其累徵而不起蹔出而卽歸不旣貞乎以勤自居其好古好學之心不旣敏乎按謚法淸白守節曰貞好古不怠曰敏請謚曰貞敏詔從之■﹝奭斗﹞制行甚髙眞履實踐其敎人必自小學始爲文立意精深言近指逺一以洙泗爲本濂洛考亭爲據闗輔之士翕然宗之稱爲一代醇儒門人涇陽第五居仁平定呂思誠南陽富珠哩翀爲最著所著有三禮說小學標題駁論九州島志及勤齋文集行世元史入儒學傳

呂思誠字仲實山西平定州人母夢文昌星寤而生思誠長從蕭■﹝奭斗﹞學泰定初舉進士翰林編修累官禮刑二部尙書總裁宋遼金三史卒年六十五謚忠肅思誠气宇凝定素以勁拔聞不爲勢利所屈三爲祭酒一法許衡之舊諸生從化後多爲名士嘗病古注疏大繁魏了翁刪之太簡將約其中以成書不果有文集若干捲兩漢通紀若干捲元史有傳

同恕字寛甫號榘庵奉元人祖升父繼先博學能文廉希憲宣撫陜右辟掌庫鑰家世業儒同居二百口無間言恕安靜端凝羈丱如成人從鄕先生學日記數千言年十三以書經魁鄕校至元間朝廷始分六部選名士爲吏屬闗陜以恕貢禮曹辭不行仁宗初卽其家拜國子司業階儒林郎使三召不起陜西行臺侍禦史趙世延請卽奉元置魯齋書院中書奏恕領教事制可之先後來學者殆千數延佑設科再主鄕試人服其公六年以奉議大夫太子左贊善召入見東宮賜酒慰問繼而獻書歷陳古誼盡開悟涵養之道明年春英宗繼統以疾歸致和元年拜集賢侍讀學士以老疾辭恕之學由程朱上遡孔孟務貫浹事理以利於行教人曲爲開導使得趨向之正性整潔平居𨿽大暑不去冠帶母張卒事繼母如事所生父喪哀毀致目疾時祀齋肅詳至嘗曰養生有不備事有可復追逺有不誠是誣神也可逭罪乎與人交𨿽外無適莫而中有繩尺里人借騾而死償其值不受曰物之數也何以償爲家無擔石之儲聚書數萬卷扁所居曰榘庵時蕭先生■﹝奭斗﹞居南山下亦以道髙當世入城府必主恕家士論並稱曰蕭同自京師還家居十有三年中外縉紳望之若景星麟鳯鄕裏稱爲先生而不姓至順二年卒年七十八贈翰林直學士封京兆郡侯謚文貞所著有榘庵集二十卷元史入儒學傳

韓擇字從善奉元人天資超異信道不惑其教學者𨿽中歲以後亦必自小學等書始或疑爲淩節勤苦則曰人不知學白首童心且童蒙所當知而皓首不知可乎尢邃禮學有質問者口講指畫無倦容士大夫遊宦過秦必往見擇莫不虛往而實歸焉世祖嘗召之疾不果行其卒也門人爲服緦麻者百餘人元史入儒學傳

侯均字伯仁蒲城人父母蚤亡獨與繼母居賣薪以給奉養積學四十年羣經百氏無不淹貫每讀書必熟誦乃已嘗言讀書不至千徧終於已無益故其答諸生所問窮索極探如取諸篋笥名振闗中學者宗之用薦者起爲太常博士後以上疏忤時相意卽歸休田裏均貎魁梧而气剛正人多嚴憚之及其應接之際則和易款洽𨿽方言古語世所未曉者莫不隨問而答世咸服其博聞云今祀蒲城鄕賢祠元史入儒學傳

第五居仁字士安涇陽人幼師蕭維斗■﹝奭斗﹞弱冠從同寛甫恕受學博通經史躬率子弟致力農畆而學徒滿門其宏度雅量能容人所不能容嘗行田間遇有竊其桑者居仁輒避之鄕裏髙其行義率多化服作字必楷整遊其門者不惟學明而行加修焉卒之日門人相與議易名之禮私謚曰靜安先生元史入儒學傳

傅定保字﹝闕﹞晉江人六歲通大學事母至孝大徳初用薦爲漳州學正首以太極圖西銘講說聽者悅服號古直先生一統志載

胡炳文字仲虎婺源人元初爲信州書院山長再調蘭溪州學正炳文以易名家作易本義通釋而於朱子所注四書用力尢深余幹饒魯之學本出於朱子而其爲說多與朱抵牾炳文深正其非作四書通凡辭異而理同者合而一之辭同而旨異者析而辧之往往發其未盡之蘊其所著又有易春秋集解禮書纂述大學指掌圖四書辧疑五經會義爾雅韻語雲峯筆記等書東南學者因其所自號稱雲峯先生卒謚文通元史入儒學傳

董朴字太初順徳人自幼彊記比冠師事樂舜咨劉道濟幡然有求道之志至元十六年用提刑按察使薦起家爲陜西知法官未幾以親老歸養尋召爲太史院主事復辭不赴皇慶初朴年已踰八十詔以翰林修撰致仕延佑三年無疾而終年八十有五朴所爲學自六經及孔孟微言與凡先儒所以開端闡幽者莫不研極其旨而會通之故其心所自得往往有融貫之妙其事親孝與人交智愚貴賤一待以誠或有犯之者夷然不與之校中山王結曰朴之學造詣旣深充養交至其爲人淸而通和而介君子人也朴家近龍岡學者因稱之曰龍岡先生云元史入儒學傳

張■﹝盨﹐立代皿﹞字達善其先蜀之導江人僑寓江左金華王栢得朱子三傳之學嘗講道臺之上蔡書院■﹝盨﹐立代皿﹞從而受業焉自六經語孟傳注以及周程張氏微言朱子所嘗論定者靡不潛心玩索究極根柢用功旣專久而不懈所學益弘深微密南北之士鮮能及之至元中行臺中丞吳曼慶延致江寜學宮俾子弟受業中州士大夫欲淑子弟以朱子四書者皆遣從■﹝盨﹐立代皿﹞遊其在維揚來學者尢眾逺近翕然稱曰導江先生大臣薦諸朝特命爲孔顏孟三氏教授鄒魯之人服誦遺訓久而不忘■﹝盨﹐立代皿﹞气宇端重音吐洪亮講說特精詳子弟從之者詵詵如也其弟子知名者甚多馬祖常孔思晦瓜爾佳之奇楊剛中尢顯■﹝盨﹐立代皿﹞無子有經說及文集行世吳澄序其書以爲議論正援據博貫穿縱橫儼然新安朱氏之屍祝也至正中眞州守臣以■﹝盨﹐立代皿﹞及郝經吳澄皆嘗畱儀眞作祠祀之曰三賢祠元史入儒學傳

富珠哩翀字子翚其先隆安人金泰定間定女直姓氏屬望廣平祖徳從憲宗南徵因家鄧之順陽父居謙初謙辟掾江西以家隨生翀贛江舟中釡鳴者三人以爲異翀稍長卽勤學父歿家事漸落而爲學益力乃自順陽復往江西從新諭蕭克翁學克翁隠居不仕學行爲州裏所敬嘗夜夢大鳥止其所居衝天而去明日翀至翀始名思溫字伯和克翁爲易今名字以夢故後復從京兆蕭■﹝奭斗﹞遊其學益宏以肆翰林學士承旨姚燧以書抵■﹝奭斗﹞曰燧見人多矣學問文章無足與子翚比倫者於是■﹝奭斗﹞以女妻之大徳末以薦爲襄陽儒學教諭文宗時爲集賢直學士國子祭酒時上以西僧爲帝師至京有旨朝臣一品而下咸郊迎大臣俯伏進觴帝師不爲動惟翀舉觴立進曰帝師釋迦之徒天下僧人師也余孔子之徒天下儒人師也請各不爲禮帝師笑而起舉觴卒飲眾爲之栗然元統初以江浙行省參知政事告歸尋召爲翰林侍講學士以疾不至卒封南陽郡公謚文靖翀狀貌魁梧不妄言笑其爲學一本於性命道徳文章簡奧典雅天下學者仰爲表儀居國學久論者謂自許衡後能以師道自任者惟耶律有尙及翀而已有文集行世子逺字明道用翀蔭令襄陽以忠義死賊妻雷亦從死元史有傳

孫轍字履常臨川人幼孤母蔡親敎之卽警策自勵比長學行純篤事母孝家居教授庭外蕭然而考徳問業者無虛晷與人言以孝弟忠信爲本辭溫气和聞者皆油油乎其有感也待親戚鄰里禮意周洽未嘗幾微及人過部使者若郡縣長吏仁賢者畢慕造焉監司屢辟皆不就吳澄敍其文以謂仁義之人其言藹如也時同郡吳定翁字仲谷淸修文雅與轍齊名而善詩居恆言士無求用於世惟求無愧於世人以爲名言辟薦相望竟不仕以歿元史入隠逸傳

龍仁夫字觀復永新人博究經史以道自任仕元爲湖廣儒學提舉晚年僑居黃州著周易集傳十八卷多發前儒之所未發其它文尢奇逸流麗學者稱麟洲先生元史入儒學傳

吳仲迂字﹝闕﹞浮梁人號可堂博學明經隱居著書有四書語錄經傳發明春秋紀聞數十卷

牟應龍字伯成其先蜀人後徙居吳興祖子才仕宋贈光祿大夫謚淸忠父巘爲大理少卿應龍當以世賞補京官盡讓諸從弟而擢咸淳進士第時賈似道當國自儗伊周謂馬廷鸞曰君故與淸忠遊其孫幸見之當處以髙第應龍拒之不見及對策具言上下內外之情不通國勢危急之狀考官不敢寘上第調光州定城尉應龍曰昔吾祖對策以直言忤史彌逺得洪雅尉今固當爾無愧也沿海制置司辟爲屬以疾辭不仕而宋亡矣故相畱夢炎事世祖爲吏部尙書以書招之曰茍至翰林可得也應龍不答已而家益貧稍起家敎授溧陽州晚以上元縣主簿致仕初宋亡時大理卿已退不任事一門父子自爲師友討論經學以義理相切磨於諸經皆有成說惟五經音考盛行於世以文章大家稱於東南學者因應龍所號稱之曰隆山先生泰定元年卒年七十八虞集志其墓元史入儒學傳

陸文圭字子方江陰人幼而頴悟讀書過目成誦終身不忘博通經史百家及天文地理律曆醫藥算數之學宋咸淳初文圭年十八以春秋中鄕選宋亡隱居城東學者稱之曰墻東先生延佑設科有司彊之就試凡一再中鄕舉文圭爲文融會經傳縱橫變化莫測其涯際東南學者皆宗師之朝廷數遣使馳幣聘之以老疾不果行卒年八十五文圭爲人剛明超邁以奇气自負有墻東類槁十卷元史入儒學傳

梁益字友直江陰人博洽經史而工於文辭其敎人以變化气質爲先務學徒不逺千里從之淛以西稱學術醇正爲世師表者陸文圭與益而已所著書有三山槁詩緒餘史傳姓氏纂又有詩傳旁通發揮朱晦庵之學爲精年五十六卒元史入儒學傳

熊凱字﹝闕﹞南昌人精義理之學以明經開塾四十餘年時稱遙溪先生子東造詣尢髙逺從遊者益眾同邑熊良輔受學於凱善屬文所著有易傳集疏風雅遺音小學入門等書

瞻思字得之其先大食國人國旣內附大父魯坤太宗時官眞定因家焉瞻思少頴異弱冠從翰林承旨王思廉遊博極羣籍汪洋茂衍見諸踐履皆篤實之學延佑初以科舉取士人勸其就試笑而不應泰定初以薦徵遺逸見帝於上都時道拉實柄國人多附之瞻思獨不往見卽以養親辭歸天歷初召爲翰林應奉文字進所著帝王心法上稱善預修經世大典以議論不合求去上諭畱之堅以母老辭至元初拜陜西行臺禦史有直聲攺淛東廉訪僉事尋以病免後屢召皆不起卒封恆山郡侯謚文孝瞻思邃於禮而易學尢深至於天文地理鍾律算數旁及外國之書皆究極之家貧饘粥或不繼其考訂經傳常自樂也所著有四書闕疑五經思問奇偶陰陽消長圖及文集等書其餘著述亦多駁雜元史入儒學傳

布顏一名師聖字宗道哈拉魯氏隸軍籍蒙古萬戶府世居開州濮陽縣布顏生三歲嘗以指畫地若爲卦者六歲從裏儒授書卽成誦早孤其兄買經傳以資之日夜誦不輟稍長從宋進士建安黃坦學坦大奇之因命以顏爲氏且名而字之焉久之坦辭曰余不能爲爾師羣經有朱子說具在歸而求之可也布顏自弱冠卽以斯文爲己任其於大經大法粲然有覩而心所自得毎出意言之表鄕之學者質疑問難咸解其惑於是中原之士聞而從遊者日益眾至正四年以隱士徵授翰林待制預修金史史成辭歸已復起江西廉訪僉事數月以病免及還四方來學者至千餘人蓋其學専事講解而務眞知力踐不屑事舉子詞章必期措諸實用士出其門不問知其爲布顏氏學者至於異端之徒亦往往棄其學而學焉後遇賊不屈與妻子俱死贈奉議大夫僉太常禮院事謚文節生平修輯六經多所著述皆毀於兵元史入儒學傳

元儒考略卷二

●欽定四庫全書

元儒考略卷三

﹝明﹞馮從吾撰

吳澄字幼淸撫州崇仁人自幼頴悟九歲從羣子弟試鄕校每中前列旣長於經傳皆習通之知用力聖賢之學宋末舉進士不第入山著書元世祖時侍禦史程巨夫奉詔求賢江南起澄至京師未幾以母老辭歸巨夫請置澄所著書於國子監以資學者朝廷命有司卽其家錄上元貞初遊龍興按察經歷郝文迎至郡學日聽講論錄其問答凡數千言行省掾元明善以文學自負嘗問澄易詩書春秋奧義嘆曰與吳先生言如探淵海遂執弟子禮事之左丞董士選延之家親執饋食曰吳先生天下士也旣入朝薦澄有道擢應奉翰林文字有司惇勸久之乃赴而代者已至澄卽日南歸未幾除江西儒學副提舉居三月以疾去至大初召爲國子監丞皇慶初升司業嘗爲學者言朱子於道問學之功居多而陸子靜以尊徳性爲主問學不本於徳性則其敝必偏於言語訓釋故學以尊徳性爲本議者遂以澄爲陸氏之學澄一夕謝去諸生有不謁告從之南者俄拜集賢直學士俾乘驛至京師次眞州疾作不果行家居四方從學者恆數百人英宗卽位起翰林學士時勑寫金字藏經命澄爲序澄持不奉詔泰定初爲經筵講官進帝範資治通鑑大學衍義貞觀政要諸書尋謝病歸從學者益眾再徵不起卒於家年八十有五追封臨川郡公謚文正澄身若不勝衣正坐拱手气融神邁答問亹亹使人渙若冰釋所居僅艸屋數椽程禦史題曰艸廬學者稱艸廬先生所著有易春秋禮記尙書纂言私錄支言等書又著學基學統二篇使人知學之本與爲學之序云元史有傳

陳徵字﹝闕﹞其先閬州人宋陳堯叟十三世孫徙家南康受學臨川吳澄研精經史考核百氏元時累薦弗就遊吳遂家焉子惟寅惟允皆博學善詩文一統志

武恪字伯威宣徳府人初以神童遊學江南師事吳澄澄奇之薦入國學肄業明宗在潛邸選恪爲說書秀才及出鎭雲南恪在行明宗欲起兵陜西恪諫曰太子北行於國有君命於家有叔父命何可違也南何遽非福若向京師發一矢史官必書反不可悔矣左右惡恪言乃曰武秀才有母在京合遣歸恪遂還京師居陋巷敎訓子弟文宗知其名除祕書監典簿秩滿丁內艱再除中瑞司典簿攺汾西縣尹皆不起人或勸之仕恪曰向爲親屈今親已終不復仕矣臺哈布哈薦爲沁水尹近臣又薦爲授經郎皆不就好讀周易每日堅坐或問先生之學以何爲本恪曰以敬爲本所著有水雲集元史入隱逸傳

韓性字明善紹興人其先家安陽宋名相琦其八世祖也髙祖左司郎中膺冑扈從南渡家於越性博綜羣籍而於儒先性理之說尢深造其閫域爲文自成一家四方學者受業其門戶外之屨至無所容延佑初詔以科舉取士學者以文法爲請性語之曰今之貢舉悉本朱子私議爲貢舉之文不知朱氏之學可乎四書六經千載不傳之學自程氏至朱氏發明無餘蘊矣顧行何如耳有徳者必有言施之場屋直其末事豈有他法哉士有一善必爲之延譽不已及辧析是非則毅然有不可犯之色性出無輿馬僕禦所過負者息肩行者讓道巷夫街叟至於童穉廝役咸稱之曰韓先生韓先生云憲府嘗舉爲敎官謝曰幸有先人之敝廬可庇風雨薄田可具饘粥讀書砥行無愧古人足矣祿仕非所願也後薦章屢上竟隠居不仕以歿年七十有六賜謚莊節先生所著禮記說詩音釋書辧疑郡誌文集行世元史入儒學傳

元明善字復初大名淸河人資頴悟絕出讀書過目輒記諸經皆有師法而尢深於春秋弱冠遊吳中浙東使者薦爲安丰建康兩學正歷行省掾仁宗在東宮首擢爲太子交學及卽位攺翰林待制升翰林直學士詔節尙書經文譯之以進毎奏一篇帝必稱善曰二帝三王之道非卿莫聞也爲禮部尙書正孔氏宗法以宣聖五十四世孫思晦奏襲封衍聖公拜湖廣行省參知政事復入爲翰林學士眷遇之隆當時莫並卒謚文敏明善早以文章自豪後從吳澄問經傳奧義嘆曰與吳先生言如探淵海遂執弟子禮師事之翻然有志於學又與虞集相切劘故晚益精詣所著有文集行世元史有傳

蕭漢中字景元泰和人泰定中譔讀易考原發文王序卦之旨爲圖分上下經之義躍然

陳櫟字壽翁徽之休寜人櫟生三歲祖母吳氏口授孝經論語輒成誦五歲入小學卽涉獵經史七歲通進士業十五鄕人皆師之宋亡科舉廢櫟慨然發憤致力於聖人之學涵濡玩索貫穿古今嘗以謂有功於聖門者莫若朱晦庵晦庵沒未久而諸家之說往往亂其本眞乃著四書發明書傳纂疏禮記集義等書無慮數十萬言凡諸儒之說有畔於朱氏者刋而去之其微辭隱義則引而伸之而其所未備者復爲說以補其闕於是朱子之說大明於世延佑初詔以科舉取士櫟不欲就試有司彊之試鄕闈中選遂不復赴禮部敎授於家不出門戶者數十年性孝友尢剛正日用之間動中禮法與人交不以勢合不以利遷善誘學者諄諄不倦臨川吳澄嘗稱櫟有功於朱氏爲多凡江東人來受業於澄者盡遣而歸櫟櫟所居堂曰定宇學者因以定宇先生稱之元統二年卒年八十三掲徯斯志其墓乃與吳澄並稱曰澄居通都大邑又數登用於朝天下學者四面而歸之故其道逺而章尊而明櫟居萬山間與木石俱而足迹未嘗出鄕裏故其學必待其書之行天下乃能知之及其行也亦莫之禦是可謂豪傑之士矣世以爲知言元史入儒學傳

程端禮字敬叔鄞縣人幼頴悟純篤年十五能記誦六經曉析大義慶元自宋季皆尊尙陸九淵氏學而朱子之學不行於慶元端禮獨從史蒙卿遊以傳朱氏明體適用之指學者及門甚眾所著有文集及讀書工程國子監以頒示郡邑校官爲學者式仕爲衢州路學敎授弟端學字時叔通春秋至治中進士仕爲國子助敎動有師法剛嚴方正學者嚴憚之遷太常博士所著有春秋本義三傳辧疑春秋或問元史入儒學傳

金履祥字吉甫蘭溪人幼而敏睿父兄授之書卽能記誦比長益自策勵於書靡不畢究及壯知向濂洛之學事同郡王栢從登何基之門二人蓋得朱子之傳者自是講貫益密造詣益邃徳佑初以迪功郎史館編校召時宋之國事已不可爲履祥辭弗就宋亡遂絕意進取屏居金華山中兵燹稍息則上下巖谷追逐雲月寄情嘯詠視世故泊如也平居獨處終日儼然至與物接則盎然和懌訓迪後學諄切無倦而尢篤於分誼何基王栢之喪履祥率同門之士以義制服觀者始知師弟子之系於倫常也有故人子坐事母子分配爲隸不相知者十年履祥傾貲營購卒贖以完其子後貴履祥終不自言嘗以劉恕外紀記司馬氏通鑑以前事不本於經舛謬不可信乃斷自尙書旁采子史作通鑑前編又著尙書表注四書考證表注論者謂多所自得視蔡傳加精考證門人許謙上之朝命刋行謙序之略曰聖賢之心盡在四書而四書之義備於朱子顧其立言辭約意廣讀者咸得其粗而不能悉究其義或以一偏之致自異而初不知未離其範圍世之詆訾貿亂務爲新奇者其獘正在此耳此金先生考証之所由作也初履祥旣見王栢首問爲學之方栢告以必先立志且舉先儒之言居敬以持其志立志以定其本志立於事物之表敬行乎事物之內此爲學之大方也及見何基基謂之曰會之屢言賢者之賢理欲之分便當自今始當時以爲基之淸介純實似尹和靖栢之髙明剛正似謝上蔡履祥則親得之二氏而並充於己者也居仁山之下學者稱仁山先生大徳中卒元統初門人吳師道爲國子博士移書學官祠於鄕學至正中謚文安元史入儒學傳

吳師道字正傳蘭溪人自羈丱知學卽善記覽工詞章詩歌弱冠因讀宋儒眞徳秀遺書乃幡然有志於爲己之學師事金履祥刮摩淬礪日長月益復以持敬致和之說質於許謙謙復之以理一分殊之旨由是心志益廣造詣益深大抵務在發揮義理而以辟異端爲先務登至治初進士歷國子博士其爲敎一本朱子之旨而遵許衡之成法六館諸生人人自以爲得師丁內艱歸以禮部郎中致仕所著有易詩書雜說春秋胡傳附辧戰國策校注敬鄕錄及文集二十卷師道同郡又有王餘慶字叔善仕爲江南行臺監察禦史亦以儒學名重當世元史入儒學傳

許謙字益之金華人生數歲而孤稍長肆力於學𨿽疾恙不廢已聞仁山金履祥講道蘭江上委已而學焉履祥語之曰士之爲學猶五味之在和酰醬旣加則酸鹹頓異子來見我已三日而猶夫人也豈吾之學無以感發子耶謙聞之惕然履祥嘗告之曰聖人之道中而已矣謙由是事事求夫中者而用之居數年盡得其所傳之奧嘗自謂吾非有大過人惟爲學之功無間斷耳延佑初屏居東陽八華山學者翕然從之尋開門講學逺而幽冀齊魯近及荊揚吳越皆不憚百捨求受業焉其教人以五性人倫爲本以開明心術變化气質爲先以爲己爲立心之要以分辧義利爲處事之制至誠諄悉內外殫盡嘗曰已或有知使人亦知之豈不快哉討論講貫終日不倦惰者作之銳者抑之拘者開之放者約之爲學者師垂四十年及門著錄者千餘人隨人材分咸有所得四方之士以不及門爲恥搢紳先生至是邦必卽其家存問焉歲大祲謙貌加瘠或問之謙曰今公私匱竭道殣相望吾豈能獨飽耶其處心如此中外名臣交章屢薦而郡復以遺逸應詔鄕闈大比請司其文衡皆莫能致至其晚節獨以身任正學之重逺近學者以其身之安否爲斯道之隆替焉順帝至元三年卒年六十八門人以義制服者若干人常以白雲自號世稱爲白雲先生賜謚文懿所著四書叢說書傳叢說詩名物鈔觀史治忽幾微自省編等書謙不矜露所爲詩文非扶翼經義張維世敎則未嘗輕筆之書吳澄謂其議論正大援據精博儼然新安屍祝黃溍謂程子之道得朱子而復明朱子之大至許公而益尊史稱何基王栢及金履祥歿其學猶未大顯至謙而其道益著故學者推原統緒以爲朱子之世適云元史入儒學傳

王麟字﹝闕﹞東平人有志聖賢之學聞金華許白雲謙講道至順初麟徒步往從之謙作學箴遺之麟佩服之後舉於鄕爲昌平敎授以所聞啟發學者及謙卒麟爲發喪制服遇諱必齋戒設祭人皆稱爲篤信好學君子也子延陵本朝永樂間爲翰林檢討

虞集字伯生本蜀之仁壽人宋丞相允文五世孫曾祖剛簡爲利州路提刑嘗與魏了翁範仲黻李心傳輩講學蜀東門外得程朱微旨蜀人師尊之祖■﹝工工﹞上﹝工工﹞下﹞知連州以文學知名父汲黃岡尉宋亡僑居臨川與吳澄友善家貧敎授於諸生中得富珠哩翀歐陽玄而稱許之後以翰林編修致仕母楊氏祭酒文仲女集三歲卽知讀書宋亡汲挈家避兵嶺外干戈中無書可攜楊氏口授語孟左傳歐蘇文比還就外傅始得刻本則已盡通諸經大義矣文仲素以春秋名家而族弟參知政事棟明於性理之學楊氏在室卽盡通其說故集與弟盤皆受業家庭出則以契家子從吳澄遊授受具有源委大徳初以薦授大都路儒學敎授𨿽以訓迪爲職而益自充廣不少暇佚爲國子助敎卽以師道自任諸生時其退毎挾策趨門下卒業他館生多相率請益焉累官翰林學士兼國子祭酒命修經世大典成謝病歸順帝至正八年卒追封仁壽郡公謚文靖集學𨿽博洽而究極本原研精探微心解神契其經綸之妙一寓諸文其文未嘗茍作性素孝友與弟盤同辟書捨爲二室左室書淵明詩於壁題曰陶庵右室書堯夫詩題曰邵庵故世稱邵庵先生所著有道園學古錄若干捲盤字仲常以進士尹嘉魚方正有學識吳澄亟稱之集嘗集方外士扣擊其說以爲聖人之敎不明爲學者無所底止茍於吾道異端疑似之間不能深知而欲竊究夫性命之原死生之故其不折而歸之者寡矣盤不然聞有僧在坐輒不入𨿽集亦嚴憚之不幸年不及艾先集卒所著有非非國語行世元史有傳

陳旅字眾仲莆田人幼孤其外大父趙氏學有淵源撫而敎之旅得所依惟篤志於學於書無所不讀稍長負笈至於溫陵從鄕先生傅古直遊聲名日著以薦爲閩海儒學官禦史中丞馬祖常見而奇之因相勉遊京師旣至翰林侍讀學士虞集見其所爲文嘆曰此所謂我老將休付子斯文者矣卽延至館中朝夕以道義學問相講習自謂得旅之助爲多又以薦除國子助敎居三年考滿諸生不忍其去請於朝再任焉元統二年出爲江淛儒學副提舉至元四年入爲應奉翰林文字至正元年遷國子監丞又二年卒旅聞見該博爲文峻潔髙古生平尢篤於師友之義毎感虞集爲知己其在江淛時冒暑訪集於臨川集感其來畱旬日而別惓惓以斯文相勉集毎與學者語必以旅爲生平益友云有文集行世元史入儒學傳

劉霖字﹝闕﹞安福人少從虞集學博通五經元季寇陷安成乃避地泰和學者師尊之性耿介所著有四書纂釋太極圖解易本義童子說杜詩類注

潘迪字﹝闕﹞元城人博學能文歷官國子司業集賢學士所著易春秋庸學述解及格物類編六經發明諸書傳於世

章仕堯字﹝闕﹞溫州平陽人元時科舉方尊程朱之學仕堯研精覃思發明四書旨意嘗曰時之治亂由人心之邪正人心之邪正由學術之醇疵識者以爲名言同邑史伯璇字﹝闕﹞亦精究四書得朱子之旨所著有四書管窺及外編行世一統志

杜本字伯原臨江淸江人博學善屬文嘗被召至京師未幾歸隱武夷山中文宗在建康時聞其名及卽位以幣聘不起以丞相托克托薦賜上尊文幣召爲翰林待制兼國史院編修官使者趣之行至杭州稱疾固辭致書丞相曰公能以萬事合爲一理以萬民合爲一心以千載合爲一日以四海合爲一家則可言制禮作樂而躋五帝三王之盛矣竟不至本沈靜寡欲無疾言遽色與人交篤於義有貧無以養貲力無以學者皆濟之學者稱爲淸碧先生卒年七十五所著有四經表義六書通編十原等書時有張樞字子長金華人亦屢徵不起所著有春秋三傳歸一義三十卷刋定三國誌六十五卷林下竊議曲江張公年譜各一卷敝帚編若干捲元史入隱逸傳

熊朋來字與可豫章人宋咸淳進士授寶慶簽判未上而宋亡隱處州裏間生徒受學者常百數十人取朱子小學書提其要領以示之學者家傳其書幾徧天下豫章爲江西會府與羣賢講論經義無虛日儒者咸依爲重元初以薦爲福建廬陵敎授所至考古篆籀文字調律呂協詩歌以興雅樂制器定辭必則古式學者化焉調建安主簿不赴晚以福寜州判官致仕四方學者因其所自號稱爲天慵先生每燕居鼔瑟而歌以自樂門人歸之者日盛旁近捨皆滿至不能容朋來懇懇爲說經旨老益不倦延佑初詔以進士科取士江淛湖廣皆卑詞致禮請爲主文朋來屢往應之及對大廷其所選士居天下三之一朋來之學諸經中三禮尢深當世言禮學者咸宗之至治中英宗始鋭意於制禮作樂元明善以朋來爲薦未及召而卒年七十八朋來動止有常喜怒不形於色接賓客人人各自以得其意有家集三十卷虞集志其墓元史入儒學傳

何中字太虛撫之樂安人少頴拔以古學自任家有藏書萬卷手自校讎其學弘深該博廣平程巨夫淸河元明善栁城姚燧東平王構同郡吳澄掲徯斯皆推服之至順二年江西行省平章全嶽柱聘爲龍興郡學師明年六月以疾卒所著有易類象二卷書傳補遺十卷通鑑綱目測海三卷知非堂槁十七卷同郡危復之字見心宋末爲太學生師事湯漢博覽羣書好讀易尢工於詩至元初元帥郭昂屢薦爲儒學官不就至元中朝廷屢遣奉禦察罕及翰林應奉詹玉以幣徵之皆弗起隱於紫霞山中士友私謚曰貞白先生元史入隱逸傳

宇文公諒字子貞其先成都人父挺祖徙吳興今爲吳興人公諒通經史百氏言弱冠有操行嘉興富民延爲子弟師夜將半聞有叩門者問之乃一婦人公諒厲聲叱去之翌日卽以他事辭歸終不告以其故至順四年登進士第授婺源州同知丁內艱攺余姚州遷髙郵府推官未幾除國子助敎日與諸生辯析諸經六館之士資其陶甄者往往出爲名臣調應奉翰林文字同知制誥兼國史院編修官以病得告後召爲國子監丞除江淛儒學提舉攺僉嶺南廉訪司事以疾請老公諒平居𨿽暗室必正衣冠端坐嘗挾手記一冊識其編首曰晝有所爲暮則書之其不可書卽不敢爲天地鬼神實聞斯言其檢飭之嚴如此所著述有折桂集觀光集辟水集以齋詩槁玉堂漫槁越中行槁凡若干捲門人私謚曰純節先生元史入儒學傳

黃瑞節字﹝闕﹞安福人元季不仕嘗輯濂洛闗閩諸儒格言爲朱子成書行世李

孝光字季和溫州樂淸人少博學篤志復古隱居鴈蕩山五峯下四方之士逺來受學名譽日聞臺哈布哈以師事之南行臺監察禦史闔辭屢薦居館閣至正七年詔徵隱士以祕書監著作郎召與旺紮勒圖濟爾噶朗董立同應詔赴京師見帝於宣文閣進孝經圖說帝大悅賜上尊明年升文林郎祕書監丞卒於官年五十三孝光以文章負名當世其文一取法古人而不趨世尙非先秦兩漢語弗以措辭有文集二十卷元史入儒學傳

陸以衜字﹝闕﹞無錫人明易經遡程朱之源得象外旨趣至正中官至翰林待制所著有宋鑑提綱

王充耘字﹝闕﹞吉水人舉進士同知永新州著書義矜式行世

元儒考略卷三

●欽定四庫全書

元儒考略卷四

﹝明﹞馮從吾撰

黃澤字楚望蜀之資州人父儀可隨兄驥子官九江因家焉澤生有異資慨然以明經學道爲志尢深研於吾道異端之辧好爲苦思作顏淵仰髙鉆堅論以自廣蜀人治經必先古注疏澤於名物度數考核精審而義理一宗程朱作易春秋二經解二禮祭祀述略大徳中江西行省相臣聞其名授江州景星書院山長使食其祿以施敎又爲山長於洪之東湖書院受學者益眾秩滿卽歸閉門授徒以養親不復言仕嘗以爲去聖久逺傳注家率多附會近世儒者又各以才識求之故議論𨿽多而經旨愈晦必積誠研精有所悟入然後可以窺見聖人之本眞乃掲六經中疑義千有餘條以示學者旣乃盡悟失傳之旨久之豁然無不貫通於易謂以明象爲先而其機括盡在十翼作十翼舉要於春秋謂以明書法爲主而其大要在考核三傳作三傳義例考又懼學者得於創聞不復致思作易學濫觴春秋指要示人以求端用力之方於禮謂鄭氏深而未完王肅明而實淺作禮經復古其辧釋諸經要旨詆排百家異議作補注作翼經罪言近代覃思之學推澤爲第一吳澄嘗觀其書以爲平生所見明經士未有能及之者謂人曰能言距楊墨者聖人之徒也黃楚望眞其人乎其後年老家貧歲大祲家人采木實艸根以療饑澤處之晏然終不少降挹惟以聖人之心不明而經學失傳若已有罪爲大戚至正六年卒年八十七門人新安趙汸最著元史入儒學傳

程瑁字君用號恱古涇陽人隱居不仕弱冠卽以古學自力討論六籍𨿽祁寒暑雨造次顚沛未嘗少輟嘗主盟三原學古書院逺近從學者百餘人循循然樂敎不倦嘗誡諸子曰人性本善習之易荒古聖賢皆以驕惰爲戒況凡民乎集家戒一卷以遺子孫著述有遼史三卷異端辧二卷云陽志二卷樂府文集傳於世雍大記通誌俱載一統志闕

周仁榮字本心臺州臨海人父敬孫宋太學生師事王栢受性理之旨仁榮承其家學又同郡人孟夢恂從楊■﹝玉玉﹞陳天瑞遊仁榮治易禮春秋而工爲文章用薦者署處州美化書院山長美化在處州萬山中人鮮知學仁榮舉行鄕飲酒禮士俗爲變後辟江淛行省掾史省臣皆呼先生不以吏遇之泰定初召拜國子博士遷翰林修撰升集賢待制奉旨代祀嶽瀆至會稽以疾作不復還朝卒年六十有一其所教弟子多爲名人而臺哈布哈爲進士第一其弟仔肩字本道以春秋登延佑五年進士第終奉議大夫恵州路摠管府判官元史入儒學傳

孟夢恂字長文黃巖人與周仁榮同師事楊玨陳天瑞夢恂講解經旨體認精切務見行事四方從逰者皆服焉部使者薦其行義署臺州學錄至正中以設策禦寇捄鄕郡有功授宜興州判官未受命而卒年七十四賜號曰康靖先生所著有性理本旨四書辧疑漢唐會要七政疑解及筆海雜錄五十卷元史入儒學傳

黃溥字彥博蒲圻人至正元年鄕舉授慶元路鄮山書院山長性惇朴學知務本言動不茍士子則之湖廣總志

方敏中字仕文巴陵人總角時能屬文年十二遂通詩書春秋諸經義及聞嶽麓遺教倡於嶽陽乃潛心黙識求不失其本體爲主構室書其上曰自明軒從之遊者必敎以克己爲要云湖廣總志

揭傒斯字曼碩龍興富州人﹝今江西丰城縣﹞傒斯父來成宋鄕貢進士傒斯少貧讀書刻苦父子自爲師友學通五經程巨夫盧摰咸器重之巨夫因妻以從妹延佑初巨夫摰列薦於朝授翰林編修文宗時中書每奏用儒臣必問曰其才何如掲曼碩間出所上太平政要策以示臺臣曰此朕授經郎掲曼碩所進其見敬禮如此至正初致仕南還上命丞相托克托諭畱之傒斯曰使某有一得之獻諸公用其言而天下蒙其利𨿽死於此何恨不然何益之有後紹修經世大典及宋遼金三史丞相問修史以何爲本曰用人爲本有學問文章而不知史事者不可與有學問文章知史事而心術不正者不可與用人之道又當以心術爲本累官翰林侍讀學士卒於官追封豫章郡公謚文安傒斯生平淸儉至老不渝立朝𨿽居散地而急於薦士揚人之善惟恐不及爲文章語簡而當殊方絕域咸慕其名得其文者莫不以爲榮云元史有傳

余天民元延佑間授白鷺洲書院山長惇復古道務崇正學書院側有奉浮屠者請於總管毀之立復古亭於上由是洲地悉屬書院見吳師尹書院記曾洋撰白鷺書院志人物列傳

黃溍字晉卿義烏人﹝今屬金華府﹞溍自幼篤學博極羣書師事長山敎諭王炎澤以文章名世延佑初進士累官翰林侍講學士告歸復召還修宋遼金三史後得請優遊田裏凡七年卒年八十一封江夏郡公謚文憲溍天資介特蒞官淸白升朝挺立無所附君子稱其淸風髙節如冰壺玉尺𨿽剛中少容觸或弦急霆震一旋踵間煦如陽春溍之學博極天下之書而約之於至精多先儒所未發所著有日損齋稿義烏志筆記共若干捲而其太極賦尢稱精詣其文曰厥初馮翼以瞢闇兮維玄黃其孰分爰掲掲於中立兮配天地以爲人曩旣學而有志兮紛遑遑其求索曰道不可名兮孰無徵而有獲繄皇羲之神聖兮感龍馬之負圖得妙契於俯仰兮何有畫而無書豈至道之玄逺兮非名言之可摹懿尼丘之降神兮廓人文以宣朗掲日月於中天兮啟羣昏之罔象指道妙於難名兮曰以一而生兩是謂太極兮非虛無與惚恍髙下以位兮天尊地卑燥濕以類兮五行順施南乾北坤兮西坎東離物錯綜兮殊巨細與妍媸孰主張是兮玆一本之所爲歷兩都而江左兮胡論說之紛霏豈淸言之弗美兮去道逺而愈失偉先哲之獨詣兮重指掌於無極掲座右以爲圖兮開盲聾於千億謂斯道之匪他兮在夫人而曰誠幾善惡猶陰陽兮玆吉凶之所生嗟奇論之後出兮穴墻垣爲戶牖折同異於一言兮或曰無而曰有蕕終不可使薫兮堊終不可使黝道惟辧而愈明兮貽話言於不朽昔聖門之多賢兮繽入室而升堂端木氏之頴悟兮僅有覩其文章𨿽亞聖之挺生兮猶嘆其前後之無方疇敢索無聲於窅黙兮孰能求無形於渺茫惟下學而上達兮炳聖謨之洋洋嗟諸生之貿貿兮方鉤深而摘隱探賜也之未聞兮誇神奇而捷敏持空言於系影兮曾不滿夫一哂曰予未有知兮何太極之敢言秉思誠之遺訓兮矢顚沛而弗諼庶反觀而有得兮明萬里之一原申誦言以自詔兮聊紓意於斯文元史有傳

吳萊字立夫浦江人父直方元統間以薦累官集賢大學士萊天資絕人七歲能屬文延佑中以春秋舉上禮部不利隱居深褭山中益窮諸書奧旨以著述爲務著尙書標說六卷春秋世變圖二卷春秋傳授譜一卷古職方錄瓜捲孟子弟子列傳二卷漢楚正聲二卷樂府類編一百卷唐律刪要三十卷文集六十卷他如詩傳科條春秋經說胡氏傳證誤皆未脫槁萊尢喜論文嘗云作文如用兵兵法有正有奇正是法度要部伍分明奇是不爲法度所縛千變萬化坐作擊刺一時俱起及其欲止部伍各還其隊元不曾亂聞者服之行輩稍後於栁貫黃溍而貫溍咸深重之以禦史薦爲長薌書院山長未上卒年四十四門人私謚曰淵頴先生或病其未稱更謚曰貞文丁氏南湖謂元人之才以二吳爲重云元史見黃溍傳

陳尙徳字﹝闕﹞福州寜徳人號懼齋隱居不仕其學以四書五經爲本而尢精通律呂天文地理算數之說著述有四書集解書傳補遺易經解注詠史詩弟子韓信同字亦寜徳人號古遺隱居不仕著書經講義五百餘篇及易經三禮旁注書集解史類纂

栁貫字闕道傳婺州浦江人器局凝定端嚴若神嘗受性理之學於蘭溪金履祥必見諸躬行自幼至老好學不倦凡六經百氏兵刑律曆數術方技異敎外書靡所不通作文沈鬱舂容涵肆演迆人多傳誦之始用察舉爲江山縣儒學教諭仕至翰林待制與同郡黃溍及臨川虞集豫章掲傒斯齊名人號爲儒林四傑所著書有文集四十卷字系二卷近思錄廣輯三卷金石竹帛遺文十卷年七十三卒元史見黃溍傳

翁森字﹝闕﹞僊居人隱居敎授從遊者前後八百餘人著述有一瓢槁嘗建安洲書院

王吉才字﹝闕﹞龍溪人篤志古道尢明典禮元時郡守知其有身心之學延爲弟子師後爲泉州學正吉才天性孝敬親終皆及期耄已且老哀慕痛毀有逾早喪𨿽在家庭亦冠衣斂容人未見其遽言怒色自號益齋學者稱益齋先生

黃鎭成字﹝闕﹞邵武人年弱冠厭棄榮利慨然以聖賢道學自力學者號曰存齋先生至正間隱居不仕著述甚富以壽終集賢定謚貞文處士

聞人夢吉字應之金華人夙承家學於六經傳疏悉手鈔成帙義理所在必深究密察閉戶討論逾十年乃開門講授泰定間歷敎官所至學者爭從之遊門人宋濂吳履仁輩私謚曰凝熙

周潤祖字﹝闕﹞臨海人與達兼善爲友精性理之學爲時所推重至正中被召以老謝歸有紫巖槁十餘卷

朱震亨字彥修婺州義烏人別號丹溪學者稱丹溪先生少治經修博士業長棄去爲任俠壯聞金華許先生謙得朱子四傳之統盡棄其學學焉而篤深於躬行時許先生病久不瘥震亨母病脾乃慨然專於醫久之業成許先生病竟以震亨愈震亨簡愨特介非其友不友非其道不道一時名公卿多折節下之震亨侃侃直義陳得失無諱語榮利則拂衣而起豪家大姓肆筵錯水陸爲供正襟黙坐未嘗一舉箸也淸修苦節絕類古篤行之士所至人化之其卒也宋濂表其墓比修元史附其傳儒林中元史見許謙傳

屈繼平字﹝闕﹞翼城人生七歲而孤性敏彊記至元間鄕舉得程朱爲己爲人之實學以爲學者倡及卒門人號曰北城先生山西通誌

倪士毅字仲弘休寜人潛心求道嘗學於陳櫟朱敬輿所著有四書輯釋

汪克寛爲之序程復心字子見婺源人自幼沈潛理學會輔氏黃氏之說而折衷之章爲之圖圖爲之說書成名曰四書章圖總要仕元爲徽州路敎授後以母老辭歸

汪克寛字﹝闕﹞祁門人少頴敏力學元舉於鄕不第遂隱居敎授與弟時中讀書城南扁其居曰中山書堂鄰郡學者皆宗師之號環谷先生所著有春秋纂疏綱目考異

朱公遷字克升江西鄱陽人父梧岡翁聞同郡準軒吳中行﹝字直卿樂平人﹞得聞朱文公門人黃幹之學於廣信饒魯往準軒受業焉於是大肆力於學道徳文章卓然名世公遷之學得之家庭於經傳子史百氏之書禮樂律曆制度名物之數無不通貫而悉究之用力於聖賢之道以正心誠意爲學眞知實踐爲功天性仁孝勤於著述剖析經傳極其精微而又善於訓迪其言溫煦諄諄不倦故所至無賢不肖皆樂從隨其才質之昏明大小咸有所得從者嘗數百人元順帝時以遺逸徵至京授翰林直學士毎勸帝親賢逺佞抑豪彊省冗費修徳卹民庶天意可回民志可定不然恐國家之憂近在旦夕帝嘉納之當國者惡其切直不能容公遷亦知世之不可有爲力辭不許章七上乃出爲金華郡學正翰林侍講學士黃溍少許可一見公遷特加敬愛焉會兵亂轉徙無定處已而寓婺源後歸家卒所著有朱子詩傳疏義四書說約四書通旨行於世

陳■﹝木巳﹞字﹝闕﹞海康人博通經史領鄕貢退休於家深究性理之學受業於門者甚眾所居之裏曰義江元末寇起過其鄕輒相戒曰勿犯陳敎授家其爲人欽慕如此

歐陽圭字原功瀏陽人﹝今屬長沙府﹞圭幼岐嶷母李親授孝經論語小學諸書八歲能成誦始從鄕先生張貫之學卽知屬文弱冠下帷數年人莫窺其面經史百家靡不研究伊洛諸儒源委尢爲淹貫延佑初舉進士累官翰林學士承旨湖廣行省右丞致仕將歸帝復畱之仍爲承旨時天下已亂卒京城寓捨年八十五追封楚國公謚曰文玄性度雍容含弘縝密處已儉約居官廉平三任成均兩爲祭酒六入翰林三拜承旨修實錄大典三史凡朝廷制誥多出玄手文章道徳卓然名世羽翼斯文贊衛治具與有功焉所著有圭齋集若干捲元史有傳

張翥字仲舉晉寜人﹝今山西平陽府﹞其父爲饒州安仁典史又爲杭州鈔庫副使翥少時豪放不羈好蹴踘喜音樂父憂之翥一旦翻然攺曰大人勿憂今請易業矣乃謝客閉門讀書晝夜不輟因受業於李存先生存家安仁江東大儒也其學傳於陸九淵氏翥從之遊道徳性命之說多所研究未幾畱杭又從仇逺先生學已而薄遊維揚居久之學者及門甚眾至元末同郡傅巖起居中書薦翥隱逸至正初召爲國子助敎尋退居淮東會朝廷修遼金宋三史起爲翰林編修累遷侍讀學士兼祭酒勤於誘掖學者樂親炙之有以經義請問者必歷舉眾說爲之折衷進翰林學士承旨致仕初博囉特穆爾入京命翥艸詔削奪庫庫特穆爾官爵翥毅然不從左右或勸之翥曰吾臂可斷筆不能操也天子知其意不可奪乃命他學士爲之及博囉特穆爾誅詔以翥爲河南行省平章政事仍翰林學士承旨致仕卒封潞國公元史有傳

陳樵字君采金華人樵好學有邃悟元末戴華陽巾制鹿皮爲衣入太霞洞著書以斯道爲己任語郡人宋濂曰今夫家國天下一枳也枳一而穰十焉枳有穰而一視之其於人則仁也發而視之穰有十則其等有十於人則君臣父子長幼之等夷刑賞予奪之殊分者也所謂禮也視十爲十者禮之異視十爲一者仁之同分愈異者致愈同禮愈嚴者仁愈篤此先王之道也治天下國家而不以禮則彜倫斁禮樂廢而仁亡是故洙泗濂洛朝夕之所陳者天下萬殊之分視聴言動之宜所操者禮之柄焉耳故一體萬殊者孔子之貫於言無不說者也其立論如此著書窮晝夜不怠會世亂家毀於兵寓子壻王爲家畱六年年八十有八卒

吳當字伯尙崇仁人澄孫當幼承祖訓以頴悟篤實稱長精通經史百家言侍其祖至京補國子生久之澄旣捐館四方學子從澄遊者悉就當卒業焉至正初以父文蔭補官未上用薦者攺國子助敎勤講解嚴肄習諸生皆樂從之會詔修遼金宋三史當預編纂書成除翰林修譔仕至翰林直學士時江南兵起授江西廉訪使募民兵殲建昌渠凶鄭天瑞又平撫州劇寇胡志學等尋爲撫州路總管罷歸後起江西行省參知政事命未下而陳友諒已陷江西諸郡當杜門不出日以著書爲事友諒遣人辟之當臥牀不食以死自誓乃舁牀載之舟送江州拘畱一年終不爲屈遂隱居廬陵吉水之谷坪逾年以疾卒年六十五所著書有周禮纂言及學言槁元史有傳

黃異字民同南康都昌人灝之後少好學讀書白鹿洞至元間領鄕薦授恵州學錄遷道源書院山長元季兵亂棄官歸隱講論經史開悟後學陳友諒據江州聘之不起自號節庵有詩集三十卷

胡純字﹝闕﹞平陽府人元翰林應奉本朝初以耆儒碩學徵至京授以官不就謫居桂林閉戶卻掃潛心性理之學都督韓觀嘗造其宅終不報謝再至謂曰先生於觀似無情者純曰將軍知我我固如此所謂士伸於知己者觀嘆息而去一統志載

元儒考略卷四

