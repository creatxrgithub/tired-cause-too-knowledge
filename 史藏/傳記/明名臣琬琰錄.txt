

明名臣琬琰錄明徐紘編

欽定四庫全書

史部七

明名臣琬琰錄

傳記類三

總錄之屬

提要

臣等謹案明名臣琬琰錄二十四卷續錄二十二卷明徐紘編紘字朝文武進人弘治庚戍進士以刑部郎出爲廣東按察司僉事分巡嶺東終於雲南按察司副使是書乃仿宋杜大珪名臣碑傳琬琰集而作所輯自洪武迄弘治九朝諸臣事迹前錄所載一百十有七人續錄所載九十五人凡碑銘志傳以及地誌言行錄之類悉具焉其中如李景隆之喪師誤國不得謂之名臣惠安伯張升在戚裏中𨿽有賢聲而始終未嘗任事亦難與勲臣並列又如陳泰墓志中稱冦深忌其才名嗾人誣劾而李賢所作深墓志亦在錄中乃極稱其持法嚴明𨿽自附識語調停究不免彼此矛盾然明自成弘以前風會淳厚士大夫之秉筆者類多質直不支無緣飾誇大之詞尙屬可以取信且其中如郁新吳壽昌等凡數十人皆史傳所不詳考獻徵文亦足以資證據固非小說家言掇拾傳聞構虛無據者比也

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

明名臣琬琰錄卷一

﹝明﹞徐紘撰

太祖髙皇帝禦制中山武寧王神道碑

大明中山武寧王姓徐氏諱達鳳陽府鳳陽縣人家世農業王年二十有二值元末兵興歲癸巳朕集義旅王束麾下朕視其所以周旋幾二年動靜語黙悉超羣英於是命爲帥首凡有微徵以代朕行又幾一載明年乙未朕被敵所執敵之帥首亦爲我軍所執明日王來以身代朕歸朕歸縱敵帥首易王還已而從朕渡江下采石定太平時機務浩繁姑孰之郡密邇大江況元帥首曼濟哈雅率舟師以拒江面爲朕肘腋之患不暇率兵四徵乃命王爲將擇精兵數千東取溧水溧陽王兵至守者不戰民庶咸安明年丙申春二月敗元舟師於采石王仍屯溧水三月召王從徵建業越十日庚寅師入建業越七日丁酉命爲大將浮江而下水陸並進東取京口大破元師京口已定東探浙右時張士誠擅稱名號遣將已據毗陵旌旗相望其守者潛遣間諜誘我斥堠王察知遣使歸告請勒兵以討朕許之王將三萬人逼近其壘復遣歸告賊勢少窘益兵可下朕遣戰將千餘負甲士三萬師會合圍毗陵張士誠自姑蘇發其弟張九六將兵數萬來援王遣兵逆戰不移時破之生擒張九六城守猶堅朕復益新附二萬合勢共圍守者窘甚計出多方誘我新附者二萬新附帥首密從傾營入城助彼來戰初我軍環其城而營之因新附者叛四方去其三獨王固守其南開平王猶營東南外一捨之餘扼彼援兵尙未驚移間新附者叛冦迫王營王拒守且戰開平自外來援內外夾攻大敗其眾擒其守將張徳餘軍敗入其城王復環而困之士誠自姑蘇遣將呂珍夤夜入城督兵以守與王相抗初彼軍𨿽少糧且足用戰守益堅及請降入軍多糧少戰且狐疑丁酉春守將呂珍潛遁城下師旋復遣徵寧國城圍援至王發兵扼要而戰援者敗俘斬者眾旬日城降宣城亦附凱旋時四方羣雄甚多朕固守江東數郡命王秣馬厲兵以觀四方之勢又明年戊戍命王點兵固守建業朕親下淛東金華旣平二月師還未幾遣王西徵皖城水陸並進微北秋命王西徵池州師抵而平陳友諒遣兵來救斬首萬級生獲三千餘時張士誠發兵來冦宜興城陷遣王將兵復取師抵城下不旬日城復生獲三千餘皆戰死其年惟楊元義兵盡歸壬寅秋王從朕下潯陽陳友諒敗潰時張士誠發兵攻長興畱王守潯陽未幾召歸師次中塗令復守潯陽比至陳兵已入城守王遣兵與戰陳兵復潰俘斬數千獲其眷屬戰騎彼時潯陽之境空荒棄而弗守師旋建業癸夘春正月取豫章城降命王西取武昌不克班師中塗豫章內變王復討平張士誠北冦壽春朕親往援王爲前部張兵敗北旋師金斗周圍其城戰間陳友諒大率兵冦豫章詔王罷金斗之圍歸整舟師解豫章之難秋七月師次彭蠡陳友諒罷圍逆戰王身先諸將敗陳一巨艘死者千五百人自是彼軍勢弱我軍威振由王身先癸夘歲畱王守京朕西徵武昌甲辰武昌下克陳之後其年大會兵於京師乙巳歳命王取淮東淮陰諸州仲夏師旋歳丙午命率甲士二十餘萬東取吳越鏖戰於吳興皁林之野生擒張兵六萬不戮一卒盡赴京師冬十有一月師抵姑蘇明年丁未秋九月姑蘇下兼浙左之大半詔班師命王西略蒼梧九溪率服還軍京師洪武元年戊申春正月朕卽大位二月命王爲徵北大將軍銀靑榮祿大夫上柱國錄軍國重事中書左丞相兼太子少傅信國公命率甲士二十五萬北定中原抵齊魯而民安所過輯兵守禦規畫足食兵不民擾所得壯士帥而䢐徵不煩朕念北齊旣平命渡河南兵至大梁父老壺漿以迎西下洛陽長驅崤函直抵潼關守者拒戰王命宋國公馮勝拔之朕命據關而守諭歸大梁北下河內由鄴下趨趙州抵臨淸其年八月三日辛未北入元都捷奏平元復命西下晉冀如命井陘長驅晉冀以平二年春正月召渡河西兵入關中守者皆棄全有關內之地召歸天下太平三年冬十有一月論功行賞命王爲開國輔運推誠宣力武臣特進光祿大夫左柱國太傅中書右丞相徵北大將軍攺封魏國公五年夏五月眾議北入沙漠王至嶺北兵疵而還勅命沿邊輯守歳鎭於燕口外餘民自是收盡海內無虞十七年甲子太陰數犯上將朕惡之召罷北鎭勞之於家是年臘月二十有一日染疾朕恐之星馳四召名醫咸至終疾勿瘳明年乙丑二月二十七日己未薨特封中山王謚武寧享年五十有四爰以是年四月十八日己酉葬於鐘山之陰生男四人世子允恭襲封魏國公女四人長燕王妃王平昔言簡慮精當提兵之時令出不二諸將敬若神明所至之處攻城不屠與人不戲凡受命而出及功成而旋每不自矜至於封姑蘇之府庫置元宮之美人財寶無所取婦女無所愛忠志無疵昭明乎日月旣薨朕恐歳月幽遐磨迷偉績朕特親筆生前張我武威偃兵息民混一區夏奠安神人之勞以示子孫耿光萬世勒諸堅石樹當神道歌曰景命昌兮天彰錫我英俊兮忠良幽韜祕略兮神機黙溫溫兮兼剛秉旄鉞而䢐徵兮旣出幡幢繚繞兮雄气軒昂戰騎靈兮蹄疾旌旗烈烈兮前行六軍濟濟兮甲冑礪矛燦爛兮精鋩捨之兮周廬星列屬櫜兮比比懸傍刁鬥聲頻兮令密山川妖魅兮奚藏彎弧力勁兮射欃槍幾披星月兮秋霜奮志海內兮孰前當摧堅撫順兮我武惟揚

臣惟古功臣之薨壙有志墓道有碑禮也然自唐以來皆命詞臣爲之惟我聖皇芟夷羣雄混一區宇𨿽股肱爪牙非止一人而中山武寧王實元勛之首南收吳越北定中原東平齊魯西入關陜大抵皆王之功今其薨也聖上以王丰功偉績始終本末非詞臣所能周知故親筆之刻置墓道自古人君禮報功臣未有若斯之盛者也臣等不敏幸得同侍經筵欽覩禦制不勝感激流涕謹拜手稽首書於碑文之左文淵閣大學士奉議大夫臣朱善承務郎左春坊左贊善臣劉三吾承務郎左春坊司直郎臣汪仲魯翰林院侍詔臣沈士榮孫大雅謹書

勅賜滁陽王廟碑

張來儀

洪武十六年十一月七日皇上親槁滁陽王事實召太常司丞臣張來儀諭之曰王之恩徳注在朕心今滁有廟祀而碑刻未具甚闕典也汝其據此爲文於石臣來儀謹再拜奉詔按王諱子興姓郭氏其先曹州人王父少好術數常從異人遊得其書年長未娶南逰定逺邑人神其術將有爲叩之必驗邑中富翁家有處女以瞽未許稼王父過其門翁以女命來卜數成曰此貴人也翁曰瞽目未配王父曰翁能不鄙我乎則妻之翁曰諾旣而娶不數年夫婦家日贍生子三女一王中子也始生父卜之喜謂人曰是兒得佳兆異日非常必大吾家旣長兄弟別業三人皆善殖產元末民間有造言者王誤中其說信之甚篤忽不事業而妄散家財陰結賓客至正壬辰汝潁兵起王識天下當變乃召所結賓客子弟拔濠梁據之時皇上潛居民間爲訛言所逼懼禍將及遂挺身入濠梁抵其城爲門者所執將欲加害人以告王王親馳活之撫之麾下間召與語異之取爲親兵居數月王謂曰汝單居當爲汝婚王暮歸與夫人飲食語及斯事次夫人忽惋惜謂王曰方今兵亂正當收召豪傑是子舉止異常若不撫於家而使爲他人之親是失智矣王悟遂以女妻之孝慈皇后是也王爲人勇悍善戰時軍師四人名位皆在王上王素剛直不屈人下每遇事四人瞋目語難而王剖決通敏數以非語侵之眾故含忍未幾客軍首帥彭趙以兵來駐濠二姓皆僣稱王王等遂爲所制一日眾挾趙勢拘王於獄將害之皇上自軍馳歸或曰勿往曰再生父母有難可不赴乎遂入王家明日彭帥聞遣人釋王以歸明年夏還故里收元卒七百獻王王就令將之又明年夏染末疾未差王聞元義兵欲歸將說之左右無可使特過寢門示意趑趄因請扶疾往卒說降之得其精卒三千旣而彭趙東屯泗洲因挾王以往時皇上方駐滁陽知眾不可共事獨堅守以待復遣人賂彭趙左右賂行王得縱歸滁陽時王兵共四萬其麾下僅萬人皇上所部三萬有奇明年乙未王命守和陽旣而信流言親至和陽視師值王仇人亦駐其中聞王至移軍異處皇上禮送行者俄爲所艱王聞驚懼得疾尋卒歸塟滁州夫人張氏生三子長戰歿次爲降人所陷幼與羣小陰謀伏罪次夫人張氏生女一爲妃生蜀王豫王如意王女二洪武元年天下旣一剖符行封追思更生之恩實帝業所始乃封滁陽王建廟墓滁陽命有司歳時率滁人祭之臣來儀伏聞自古帝王之興𨿽受命於天未始不因乎人蓋必有所佑助維持而後成及其旣成也其所佑助維持之者亦得以與享其榮傳之無窮而施之罔極惟我皇上奮布衣提一劍而起外無尺土一民之助而王能脫危難識幾微納於貳室授以兵柄慨然不少吝惜遂肇大業可謂有知人之鑑矣及今大統旣定四海一家推本尋源實由於王爰建顯號俾永永血食蓋非王無以開萬世之業非皇上無以永王之名臣謹卽是爲銘銘曰皇受天命發迹濠梁方其始興附於滁陽滁陽先知識聖於微聖有大難王脫其羈取彼神龍翼之風雲浴日咸池洗其垢氛龍騰日升伊誰之功有相自天實啟王衷皇奮無旅王命予之皇室無嫓王命女之謀行諫從肝膽勿疑萋斐之言終莫我離秉鉞專徵付以閫外顚彊蹙驕有眾日大變生不意卒疾於驚何啟其緒勿享其成皇明日昌旣臣萬方割符錫爵乃侯乃王爰念舊恩極天罔報一飯必酬矧有大造乃封大郡乃建廟廷乃復滁人護其園塋祠官孔嚴報祀春秋罍酒鉶羹黍稷羊牛王其來歆勿曰無後王女皇妃三子挺秀王支百世王有廟祀紛紛羣雄孰王之似小臣受詔作此銘詩勒著貞瑉以永無期

鄂國常公開平忠武王神道碑銘

宋濓

洪武二年己酉秋七月七日銀靑榮祿大夫上柱國中書平章軍國重事兼太子太保鄂國常公薨於軍中二十三日訃聞皇帝爲之震悼罷朝在廷之臣莫不灑泣越明日詔中書定議贈翊運推誠宣徳靖逺功臣開府儀同三司上柱國太保中書右丞相追封開平王謚忠武八月朔日柩車至龍江上往臨奠慟哭而還親爲擇地於鐘山艸堂之原營建宅兆及棲靈之祠凡百須之具一給於官不以煩其家至冬十月九日始塟復推恩及其三代皆爲王爵生榮死哀可謂至矣上猶念其功不置召臣濓於庭而謂之曰朕東撫髙麗西抵吐番北際沙漠南來交址占城莫不稽首奉命計其開拓之功以十分而言王蓋居其七八朕今手錄戰伐次第以授爾尙爲文勒諸丰碑以著王之功於無窮焉臣濓受詔而退謹再拜序而銘諸幽王諱遇春姓常氏濠州懷逺人世爲農家賦性剛毅膂力絕人歳壬辰羣雄並起江淮爲之鼎沸時王年二十有三爲羣盜劉聚所得聚覩王狀貌奇偉拔於行伍而信任之王每出戰必鼓勇爭先聚深喜之王察聚所爲終不能有成欲擇所依乙未聞上駐兵和州領眾數十人棄聚來歸居兩月餘請爲前部先鋒上曰爾之來者爲士卒糧絕故就食耳爾自有主我安得而畱之王請之再三至於涕泣上曰爾姑從吾渡江俟克太平委身事吾未晚也夏六月上先抵采石磯元兵陣於磯上而磯下巨舟如織相距僅三丈餘猝難登岸王乘快舸相繼而至上麾之使前王卽捨舟挺戈先登眾皆披靡遂拔采石乘勝取太平從上守禦乃始授總管府先鋒冬十月升管軍總管丙申春二月元中丞曼濟哈雅復以兵屯采石南北不通上慮將士𨿽渡江而其父母妻帑尙畱淮西勢莫可致命王綂兵攻之王至設疑兵以分其勢而以正兵與之合及戰別出奇兵搗敗之悉俘其精鋭自是元兵扼江之勢衰矣尋守溧陽攻建康功爲諸將先三月從今大將軍右丞相徐公達克鎭江夏四月授承信校尉領軍先鋒秋九月再攻常州會有軍叛去與僞吳張士誠合徐公被圍於牛塘王與諸將力戰大敗其眾擒士誠梟將張將軍徳冬十有一月升統軍大元帥丁酉春三月遂克常州遷中翼大元帥夏四月從徐公下寧國秋八月克馬駄池冬十月取池州戊戍春擢江南行中書省都督馬步水軍大元帥冬十有二月上親取婺州己亥夏四月轉鎭國上將軍同僉書江南等處行樞密院事守婺城尋命攻衢州降之冬十月升僉院十有二月攻杭州庚子夏五月召還京師從徐公拔安慶趙普勝之水寨時僞漢陳友諒揚言援安慶王策其必攻池州以羸弱守城伏鋭士於九華山明日友諒兵果來攻城伏兵四合俘殺萬餘人六月友諒入太平犯龍灣王共謀擊敗之已而上整舟師襲友諒畱王守京師軍民無敢嘩辛丑春三月拜江南行中書省參知政事秋七月從上取安慶破江州回守龍灣冬十一月張士誠出兵冦長興上時駐九江聞報還京師命王往援士誠兵敗俘殺五千餘人壬寅春修安慶城羅友賢構亂據池州神山寨將與士誠通杭歙震動命王往攻之癸夘春正月擒斬羅友賢餘黨悉平三月張士誠遣兵圍劉福通於安丰王從上擊之將戰王突入其陣三戰三勝敵兵大敗而去俘獲士馬無算遂同徐公圍廬州凡三月城將下適陳友諒攻南昌王解圍而還秋七月從上率諸將往援八月遇友諒於彭蠡湖之康郎山王與之聫舟大戰呼聲動天地無不一當百縱火焚僞平章舟風急火熾十里之間湖水盡赤敵將張定邊素號梟猛奮前迎戰王射之定邊中矢走友諒乃退保鞋山諸將以友諒兵尙彊請縱其去王獨不言及我師出湖口皆言江流湍急欲放舟而下上知其情命以舟扼上流王應之諸將乃遡流而上舟蔽江面控湖口者旬有五日友諒軍食乏出江求戰王遣火舟火筏禦之敵兵奔潰追北數十里與之酣戰自辰至未不解上所乘舟及王舟皆膠於沙王旣脫禦舟而已舟被圍復力戰而脫於是友諒中流矢死士卒十萬皆降未幾其臣立友諒之子理於武昌冬十月王帥師討之四面合圍甲辰春二月理銜壁出降荊湖之地望風皆附升中書平章政事秋七月從徐公取廬州八月遂自將兵平臨江之沙坑麻嶺十洞牛陂諸寨進取贑州乙巳春正月克之悉定南安南雄韶州夏五月還兵取安陸襄陽冬十月從徐公克泰州丙午春三月復從克髙郵夏四月淮安濠泗徐宿安丰皆下秋八月諸將攻浙西師次太湖僞萬戶尹義等逆戰王擒之直趨湖州之毗山與敵兵水陸鏖戰敵兵大潰遂抵城下塞其四門晝夜環攻之僞丞相張士信悉發境中兵爲援屯於舊館出我師之背王綂奇兵由大全港入結營東阡復出敵背且塡壅溝港絕其歸路士誠知事急親出兵拒斗王一鼓勝之士誠復遣其將徐義統赤龍船親軍來援王復擊之敗於烏鎭冬十月舊館降得兵六萬十有一月湖州亦下遂進圍平江丁未圍之益急士誠收合餘燼猶背城百戰降其將士且盡秋九月始克之縛士誠來獻籍其兵二十有五萬乃加授中書平章軍國重事疏封鄂國進爵上公冬十月復授徵北副將軍同徐公奉命北伐戊申春正月上卽皇帝位國號大明攺元洪武王與徐公下山東諸郡遂攻汴梁守臣李景昌遁進攻河南敵兵五萬屯於洛水之北將出迎戰王布陣旣定單騎執弓矢衝入其隊敵發二十騎攢槊刺王王一箭中其前鋒大呼殺入悉獲其眾而河南諸城先後皆平上幸汴京謀取燕都秋七月徐公與王渡大河河北諸郡又平八月三日燕都不戰而克元君北奔師次太原其守將庫庫特穆爾帥眾來禦其鋒鋭甚王與徐公謀曰我騎兵𨿽集而步卒未至何以能戰莫若遣精騎夜刼其營其眾可亂眾亂主將可縛也徐公如王言庫庫特穆爾果中傷而遁己酉春正月進攻大同竹眞棄城走河東又平遂西入秦張良弼遁李思齊迎降奉先鳳翔鞏昌臨洮又平夏五月元將伊蘇侵通州有旨命王以所部軍東還拒之遂搗永平過惠州獲江文淸士馬以千計至大寧伊蘇遁破開平元君又北奔追至北河俘其宗王三人及平章鼎珠等凡得軍士萬人車萬兩馬三千牛五萬全師還燕次柳河川得疾而薨享年僅四十耳王之爲人守謙而不矜有功而無過運籌決勝之方不學而能其從大將軍東徵西伐而能遵守節制及其自將兵則所至無不克捷由其智識明而材力雄故施之各得其宜嗚呼若王者可謂開國之殊勛者矣王之曽大父四三府君累贈銀靑榮祿大夫上柱國中書平章政事追封開平王謚莊簡妣張氏追封開平王夫人大父重五府君累贈開府儀同三司上柱國少保中書平章政事追封開平王謚安穆妣陳氏追封開平王夫人父六六府君累贈開府儀同三司上柱國太保中書右丞相追封開平王謚靖懿妣髙氏追封開平王夫人妻定逺藍氏封開平王夫人子男三人曰茂曰升曰森皆上所賜名女三人長許爲皇太子妃餘皆幼臣濓聞之昔日唐太宗起義兵而定天下當時有尉遲恭者棄劉武周仗劍來從其後輔成唐業而恭之功爲多於是生有鄂國之封歿有忠武之謚今王之功非恭之所可及上之所以遇王者封謚與之𨿽全而其王爵之加恩數優渥揆之於唐誠又過之史臣所謂君臣相遇千載一時者豈不異世而同符也哉是宜銘諸貞石傳之千萬世一以昭聖天子垂念功臣如此之至一以著王之勲烈於不朽云爾銘曰聖皇開天豪傑四從龍興而云虎嘯而風義旗所指山嶽震動颷馳霆舂孰不神竦維忠武王其气至剛仗劍來從飛渡大江無堅不摧無敵不碎席捲長驅易如拾芥平吳定越帖荊撫淮威聲所加大小畢來齊魯旣寧汴洛亦定直指幽燕不戰而勝元君逺逝六軍倒戈本根旣撥何有條柯乃收晉冀乃淸秦隴乃狥遼海人百其勇茫茫朔漠灤河所經誓將剗滌邊塵弗驚王之忠精上貫天日煜其有光亙古不沒副戰百捷備殫勤勞光輔帝業翊運之勛靖逺之威在古或罕於今見之大功垂成王忽長逝當寧興哀如失一臂爰加恩寵用錫王封衮衣繡裳照耀泉宮天子曰噫未慊朕志其推爾爵上褒三世死生哀榮孰可比焉王𨿽云沒生气凜然鐘山之陰隧道有石詞臣勒銘垂示千億

明名臣琬琰錄卷一

●欽定四庫全書

明名臣琬琰錄卷二

﹝明﹞徐紘撰

曹國李公歧陽武靖王神道碑銘

董倫

洪武十有七年春三月開國輔運推誠宣力武臣特進榮祿大夫右柱國大都督府左都督曹國公同知軍國事李公薨於第皇上輟視朝三日親制文遣使致祭追封歧陽王謚武靖賜塟地於鐘山之陰越三年秋有司奏王神道碑石已具而未有刻辭明日詔臣倫爲文撰次王之勛徳以寵其子孫於無窮臣倫再拜稽首而退謹按王諱文忠字思本姓李氏世爲泗州旴■﹝日臺﹞人父隴西恭獻王尙曹國長公主生王十有二歲而公主薨時元末大亂恭獻攜王走軍中幾不能存聞皇上駐兵滁陽始來見焉皇上喜甚卽自養育擇師傅以敎之一日取所業示近臣曰是亦可矣當於馬上習之歲丁酉乃以舍人領軍策應池州僞漢陳友諒發兵冦城王奮擊有序敗之戊戍春正月進攻靑陽石埭太平旌徳皆下二月敗元判院鄂爾和於萬年街遂破苗獠於於潛昌化獲其婦女輜重甚眾王恐士卒恃此富驕莫有門志因激怒使其盡殺所獲焚其輜重曰此何足惜能努力破敵何患不富貴乎眾咸奮厲進次淳安夜襲破僞洪元師營降其眾千餘三月會寧河王鄧愈越國公胡大海兵取嚴州授帳前總制親兵都指揮使司左副都指揮兼領元帥府事守嚴州時嚴新破城壁未備而僞吳張士誠遣其徒率苗獠水陸奄至王與戰大敗其眾復取所斬俘馘載巨筏中乘流而下水冦見之亦遁冬十有二月帥師攻諸曁克之壬寅春三月擢浙江等處行中書省左丞癸卯春二月苗獠蔣英構亂金華賊殺越國胡公王聞亂率兵馳賊委城夏四月守將謝再興據諸曁以叛上命築新城於諸郡之西以拒之秋九月再興誘士誠寇東陽王自嚴將鋭師破之冬十月升右丞乙巳春正月士誠遣僞司徒李伯升大率其徒號二十萬冦新城王聞之卽合將士未至新城十里許有地曰龍潭立營其上新城守將遣人由間道詣王曰眾寡莫敵姑宜避之以俟大軍之至王曰以眾論之則我非彼敵以謀論之則彼非我敵且八千之謝玄破八十萬之苻堅庸非眾乎吾若未戰而退則彼勢益熾𨿽大軍至亦難爲攻矣莫若與戰死中求生正在今日何避之有遂下令曰彼眾而驕我少而鋭以鋭當驕可一戰而擒擒彼之後輜重皆汝等有也明日交戰王橫槊據鞍自變量十騎乘髙馳下直出陣後衝其中堅敵列騎逆戰王格殺數人出入陣中所向皆靡因督眾乘之敵遂大潰亂自相蹂躙城中將士亦鼓噪而出呼聲動地莫不一當百斬首數萬級擒將士七百餘人委棄鎧仗彌亙山丘自是張不能寧矣丙午八月召還京師升受宸算總水陸之師下江浙冬十月師進克桐廬新城富陽至余杭謝再興子五人嬰城固守王合圍攻之一日而拔杭守將潘允明聞之恐遣員外方彛詣軍門請降王曰師來臨城而員外逺來得無以計緩我師乎彛曰大人奉命伐叛所過秋毫無犯杭𨿽孤城生齒百萬擇所托而來尙有他意乎王見其誠引入臥內歡笑欵接因命條畫入城次第翼日遣歸允明遂封府庫籍軍數出城拜降王入宿於城上令曰敢有擅入民居者斬有一卒下借民釜卽磔以徇由是內外帖然民皆不知有更革事就加榮祿大夫浙江等處行中書省平章政事戊申春正月上卽皇帝位國號大明攺元洪武二月閩中旣平餘燼復合詔王討平之二年春以王爲偏將軍副開平王常遇春徵進迆北由遵化度鹿兒嶺敗江文淸於錦川次大寧元將伊蘇逆戰一鼓敗之追至灣河斬其宗王慶生遂進次大興王度其必走乃分兵千餘伏其歸路敵果夜遁遇伏大破之斬其將鼎珠進克上都秋七月開平王薨於軍中八月詔王領其眾接援慶陽師至太原大將軍中山王徐達已討平之王聞大同受敵甚急因諭眾曰吾與若等受命而來閫外之事有利於國者專之可也若候進止吾恐大同之敵愈盛不可復制於是出鴈門次馬邑元邏騎數千猝至王與戰擒其將劉平章進次白陽門又擒敵中四大王前軍已去敵五十里爲營王至遽令遷之復前進五里阻水爲營是夜敵果悉鋭來攻王堅壁不動委二營以待敵督令死戰自寅至辰度其饑疲乃分軍爲左右翼出擊大破之乘勝逐北擒其將圖嚕卜降眾萬餘遂進兵至莽格展不見敵而還三年春正月授徵北左副將軍總兵北伐二月師出野狐嶺降其守將進師察罕諾爾擒其平章祝貞夏五月克應昌獲元孫密迪哩巴拉及后妃宮女金寶玉冊以歸元太子僅脫身走追之不及而還過中興擒元將江唐國公進攻紅羅山其擁兵自固者皆請降冬十月朝廷論功行賞加開國輔運推誠宣力武臣特進榮祿大夫右柱國大都督府左都督曹國公同知軍國事食祿三千石賜鐵券四年西蜀平詔王帥兵鎭撫五年春詔王同中山復徵迆北王總兵東道五月取和林師進於昆至哈喇穆爾敵連遁去王曰兵貴神速千里襲人難多重負乃畱東平侯韓政駐輜重於廬車河令士卒各持二十日糧兼程並進至圖喇河元將哈喇章曼濟悉起營渡河列騎以待王督軍力戰敵卻追至翰海敵來益眾王據險爲營示以單弱敵疑有伏遁去軍還失故道乏水渴死者甚眾王患之至格爾瑪斯出野尋水脈忽所乘馬以足跑地泉隨湧出三軍賴之乃刑牲以祭六年冬十月將兵屯代縣出朔州擒元大位巴延巴哈七年春詔總兵北徵王駐兵代縣遣將各出至賽音布拉克擒其平章陳安禮瑪蘓翻至於順寧門陽者斬其將珍珠律至白登者俘其國公鄧博囉特穆爾秋七月攻大寧髙州大石厓克之斬其宗王托多實哩擒承旨巴爾嘉還自是邊境肅然矣十三年詔參贊國事禆益恆多至十六年冬十有二月王有疾明年春疾轉亟東宮臨視明日上親幸其第撫悼良久乃還王召諸子訓以大義翌日而薨時三月丙戍日也享年四十有六髙祖諱某贈中奉大夫浙江等處行中書省參知政事妣林氏贈夫人曽祖諱某贈貲善大夫浙江等處行中書省左丞護軍追封臨淮伯妣蔡氏胡氏俱贈臨淮伯夫人祖諱某贈榮祿大夫浙江等處行中書省平章政事柱國追封隴西侯妣陳氏贈隴西侯夫人考諱禎特進榮祿大夫駙馬都尉右柱國曹國公追封隴西王謚恭獻妣曹國長公主太皇太后所生皇上皇姊也繼妣陳氏追封淑徳夫人王娶畢氏累封曹國夫人子男三世子景隆襲封曹國公次增枝次芳英皆上所賜名女長適汪致淵次適髙昂孫男順安女一王器量沈閎人莫測其際臨陣蹈厲奮發至遇大敵膽气益壯故有不戰戰必勝及釋兵家居恂恂若儒生嘗師金華範祖幹胡翰講明性理之學其處身處家一循理度惟謹及出爲詩詞皆偉壯可觀至音樂華靡泊如也嗚呼王起貴戚際風雲之會東徵西討挺立殊功名滿天下生有大國之封死有王爵之賜壽𨿽不及而耿耿者固將與國相永久非可與身同泯也臣倫故謹掇其大事有系於世者爲之銘銘曰天生聖人篤開大業風行電指孰不震懾時惟武靖丰頥秀頬皇親訓迪才日煜煜偎長三軍屢奏佳捷俾奠南服民心孔愜新城之役血滔四流以少制多歸王之謀武林之兵降其守臣市不易肆歸王之仁先聲旣赫聞者膽落直搗其穴王公就縛彼卒如羊我卒如熊摧陷無堅皆王之功王乃慊然曰我有成皇上所敎匪臣之能海宇載穆倚樹嘯吟王𨿽不言簡在帝心錫封於曹旌王之勞金符刻誓天意彌髙乃贊國經髙密是紹秉誠束禮百僚可表壽豈惟多天奪之暴星殞砥拆伊誰控告皇上悼閔賜玆刻文百世之下昭王崇勛

衛國鄧公寧河武順王神道碑

朱夢炎

洪武十年冬十一月初九日開國輔運推誠宣力武臣特進榮祿大夫右柱國衛國公鄧愈自河州召還至壽春以疾薨訃聞上哭之哀爲輟朝三日詔追封寧河王謚武順其月十九日柩車至三山門車駕臨奠且親視其葬地而舊塋在鳳臺鄕者狹隘弗稱上乃徧覽傍近岡阜擇於城南西山之原寛平爽塏敕有司營建墓兆仍命遷王母夫人及弟哻之喪同塟焉凡喪事所須皆官給之恩至渥也上猶念其功不已召臣夢炎等於廷諭之曰愈事朕二十二年東徵西討勤勞至甚歷鎭八州有功無過爾其撰文刻之石以昭不朽臣謹按公牘所載賜名愈泗州虹縣人三世弗仕以王貴曽祖父大公贈資善大夫中書右丞追封臨淮伯曽祖母孟氏追封臨淮伯夫人祖父太公贈榮祿大夫中書平章政事柱國追封南陽侯祖母戚氏追封南陽侯夫人父諱順興贈特進榮祿大夫大都督府右都督右柱國追封衛國公母張氏追封衛國公夫人王生而魁偉幼有大志勇略過人元季壬辰天下云擾王父衛國公起兵於鄕遂戌臨濠與元兵戰死之長兄反隆代領其眾未幾友隆病卒眾推王領軍事年方十六王出戰必挺身破敵軍中咸服其勇歲乙未上駐師滁陽王自盱眙率所部來附充管軍總管其年夏六月從度大江克采石取太平繼而元將曼濟哈雅以舟師振采石陳額森合兵數萬逼城下上親督兵禦之調王與魏國公以奇兵出其後大敗之生擒陳額森丙申三月定金陵拔溧水破鎭江王皆與有功升元帥出守廣徳冬十有二月長鎗謝元帥率眾來冦王出城奮擊俘其總管武世榮及軍士一千餘人丁酉三月轉行樞密院判移戌宣州七月領兵取休寧績溪乘勝克徽州元將敗走十月浙江苗元帥率眾十餘萬來攻城時徽州新附城郭未完守禦之器未備王激厲將士明立賞罰與越國公胡大海等分門並出奮兵力戰大敗其眾生擒部將胡辛等一百五十八人賊眾奔潰婺源元江同僉領兵來降戊戍正月擊破特穆爾巴哈元帥寨斬首五百餘級追至婺源東門擒殺特穆爾巴哈獲士卒三千餘人遂克婺源三月取嚴州四月攻淳安縣賊帥金子珍敗走獲馬一百餘匹降其頭目軍士三千餘人遷同僉樞密院事五月浙江苗陽復率眾屯徽州烏龍嶺拒卻之九月轉僉書行樞密院事己亥正月領兵略浙江臨安大敗張冦於閒林寨庚子七月番陽院判於光及右丞余椿擊走僞漢部將辛同知取饒州遂以其城來附有旨命王往鎭之饒城彭蠡湖而僞漢主陳友諒尙據江州數遣舟師來攻城王斂兵東門外與余椿於光等連營以拒之屢殱其眾賊兵遂退辛丑正月除江南行省參政仍兼僉書行樞密院事總制各翼軍馬饒之境內弄兵者尙懷疑阻王推誠結納撫以恩信於是左丞吳宏等皆請降八月領兵襲浮梁僞參政侯邦佐棄城遁八月取樂平擊敗蕭總管五千餘眾擒萬戶彭壽等六十八人饒境悉定進取江西十月駐兵於臨川之平塘時鄧克明據撫州遣使通欵而實無獻城之志王知其情捲甲夜趨比旦入城克明單騎遁翌日遣人以分省印來獻王號令嚴肅秋毫無犯江右之民室家相慶爭持牛酒迎勞王悉卻而不受是時上親討僞漢主陳友諒於江州友諒敗走遂下江西命王以步兵來會車駕至南昌有旨授王江西行省參知政事畱鎭之時壬寅正月四日也癸夘夏四月友諒悉國內兵圍江西江水暴漲冦舟直抵城下王與諸將恊謀固守屢挫其鋒賊勢大阻相持者凡三月會上親率援兵至湖口友諒懼而退大戰康郎山友諒竟死甲辰三月新塗土豪鄧靑叛以卒二萬人據永丰王調兵破之擒賊首明理問劉右丞五十一人八月從開平王平臨江之沙坑麻嶺十洞諸山寨合兵圍贑州降之南安南雄韶州皆送欵乙巳正月進江西右丞加湖廣行省平章出鎭襄陽西抵巴蜀北控河洛烽火相望新附之民未有定志王撫而鎭之民懷其惠軍忘其勞遐邇悅服吳元年十月擢拜禦史大夫洪武元年命大將軍經略中原而以王爲徵戌將軍徵取江淮未取州郡三月攻唐州克之又取南陽生擒蔡國公史克新等一十七員軍士一千五百人馬一百五十匹七月克隨州右丞王誠降九月進取洪山老馬劉寨夜四鼓斬關而入擒殺甚眾冬十有一月率兵討蜀河莾張獲之金商均房之境悉定三年命王爲徵北左副將軍平隴右大敗王保保於定西招諭河州土番諸部元帥何索諾木布哈濟汪來等皆納印請降於是河州以西朶甘烏思藏等部來歸者甚眾冬十有二月定功行賞特封衛國公食祿三千石賜以鐵劵五年命王爲徵南將軍討灃州等處溪洞蠻夷平之九年吐蕃所部州城邀沮烏思藏使者掠其輜重有旨命王爲徵西將軍往討之十月王與副將分兵爲三並力齊入覆其巢穴窮追至昆侖山斬首不可勝計獲馬牛羊一十餘萬上嘉其功遣使召還未至薨王以元後至元丁丑二月十五日生享年四十有一兄弟三人長卽友隆弟哻仕至羽林衛指揮僉事先王五年卒夫人曹氏側室王氏徐氏子男七人長鎭羽林衛鎭撫﹝鎭後於十三年服制旣終命襲封爲申國公﹞次銘次鐸次銓次太平奴皆庶出女四人長女夫人曹氏出也爲秦宮妃次適河南護衛指揮周巖余尙幼孫女一人王之塟也以是年十有二月二日丙午惟王器量宏偉而沈毅簡重謙恭愼密而奉公守法臨大敵而不懼有大功而不矜又能禮賢下士寛惠愛人廣徳宣州徽嚴饒撫南昌襄陽八州之民至今猶懷其徳事母夫人能致其孝撫弟孤幼能致其愛蓋不獨將略之雄兼有君子之徳宜乎爲國元勛光輔帝業而膺上眷之隆者謹再拜稽首而爲之銘曰聖皇受命地辟天開掃淸六合鼓舞羣材惟武順王雲龍風虎仗策來從誓以身許飛渡大江奮戈前驅斧堅摧鋒何敵不除一舉姑孰再舉建業飆馳電掣百戰百捷玉節飛雲金戈凜霜有赫其威往徵羣方乃輯浙東乃撫江右大閫煌煌厲我城守孰謂狂堅而敢慿陵自速厥辜江漢底平帝用有嘉平章湖廣駐節荊南爰資開蕩化仇而恩循暴而柔以徳輔刑澤及八州武功告成四海一統爵以上公受天之寵烈烈徵西極討窮追殱彼勁敵張我皇威召還有期中道而逝九重痛悼三軍隕涕念王之忠開拓建功念王之徳無忝始終何以報之王封是錫衮衣繡裳光賁泉宅西山之原墓門有石視此刻銘永錫無極

信國湯公東甌襄武王神道碑銘

方希直

洪武三十一年九月壬辰皇帝禦奉天門故東甌襄武王之孫昱頓首言曰先臣和沒已三年墓道之碑已具而未有刻文惟陛下憫之俾史臣有述焉制曰可臣昱至翰林以文爲請臣謹以其事聞有詔俾爲之銘臣乃言曰昔元徳旣衰天下大亂我太祖髙皇帝以神武明聖之資哀生民之無辜奮袂一麾四方響應芟夷僭盜蕩滌凶姦十餘年間遂濟大業𨿽曰天命所屬不以智力然猛將名臣之勛著於王室有可徵者昔王之歸鳳陽新第也髙皇帝有餞賜之勅其薨也有祭誄之文帝自謂與王同受知滁陽稱其智勇過人命勒石以紀勞績聖情深厚矣今陛下不遺舊而賜銘其碑以寵綏湯氏實行髙皇帝之遺志臣執筆從太史後何敢卒讓謹按故開國輔運推誠宣力武臣特進光祿大夫左都督左柱國議軍國事信國公追謚襄武封東甌王姓湯氏諱和字鼎臣世居鳳陽縣之東湖裏曽祖五一府君祖六一府君皆以王貴追封信國公考七一府君贈特進光祿大夫右都督左柱國追封信國公曽祖妣﹝闕﹞氏祖妣周氏妣謝氏俱封信國夫人王幼喪二親卓越有奇志嬉戲常習騎射指使羣兒父老異之及長身長七尺倜儻饒智略元至正間豪傑多起兵據郡縣王亦思自奮拔以取富貴壬辰歳滁陽王據濠兵勢彊率所厚壯士千餘人仗劍從之滁陽王奇王驍勇置之麾下使從諸將略地每在前行命爲百戶取九灣攻濠之定逺得兵千百五人推爲千戶時髙皇帝處滁陽王甥館上委心推奉率兵從大洪山寨得兵八百升長萬末復從攻滁州獲其守帥以功多授管軍總管招集士卒益眾又明年甲午帝自取和州諸將多滁陽王貴部曲顧望未盡效臣禮惟王以所領兵聽命甚謹帝心嘉焉會敵兵元帥陳額森復攻和州王與將士擊走之乙未六月帝渡江下采石定太平王獲敵馬三百士卒稱是旣而額森與其將康將軍水陸分道冦城王擊其水軍矢中左臂怒气益奮中山王徐公達寧河王鄧公愈帥師由東門轉戰城北破其步軍遂生擒額森以獻王分兵取溧水句容克而守之丙申帝定建業三月王偕中山王取鎭江一日克其城兵不血刃升統兵元帥復同中山王取金壇及富莊七月轉同僉樞密院事丁酉三月克常州奉命鎭守其地攻取江陰明年僞吳張士誠兵冦常州王力戰卻之擒其卒三百十月復來冦俘甲士千餘舟數十艘馬數十匹賊勢爲之少沮壬寅偕中山王攻無錫癸夘大破士誠兵於陽山斬其梟將獲甲首五百級逐其別將莫將軍擄其妻子以還拜中書左丞甲辰士誠弟僞丞相士信冦圍長興王率步將吳福興會開平王常公遇春軍合戰士信大敗而退超遷中書平章乙巳擊江西劇盜姚大膽斬之遂取永新州戮僞左丞周安等籍士馬歸於京師仍出守常州丙午帝命諸將伐士誠略太湖營於舊館降僞將呂左丞等獲其兵二千馬八十匹轉戰湖州守將張右丞降進擊吳江州將不能格亦降遂薄姑蘇圍之明年丁未爲吳元年九月中山開平與王益督兵力戰卒平姑蘇縛士誠以歸三吳悉定除禦史大夫兼太子諭徳階榮祿大夫時方谷珍據溫臺慶元三郡與士誠比境聞士誠敗固已震恐王督諸軍徵之谷珍懼乘大舶逃匿海島中王遣人持書諭以國家威徳谷珍卽率昆弟子侄待罪軍門得兵械舟檝以萬計所至不擾王之功居多乘勝下福州戊申帝卽大位攺元洪武王略定閩中諸郡至延平主帥陳友定怙險橫甚令其副出城降觀望持兩端王擒之以歸東南海上晏然是歲九月帝幸汴梁王實扈從旣而與宋國公馮勝取懷慶澤潞晉絳二年同中山王拔河中渡河入潼關趨鳳翔越六盤關皆平明年與中山王宋國公至定西襲元帥庫庫特穆爾營西北取寧夏至察罕諾爾獲其猛將虎陳定東勝大同宣府皆以勞先諸將九月還京師論功行賞錫以鐵劵封中山侯號開國輔運宣力武臣階榮祿大夫勛柱國祿一千五百石明玉珍乘中國亂僣號四川以重慶爲都玉珍死其子升立四年詔王及徳慶侯廖永忠綂諸將徵之升鎖瞿塘峽以遏舟師王以計敗之水陸並進直搗僞都升不能支率其臣屬奉金寶以降五年同中山王北徵窮追和林明年甓通州外郛八年移鎭彰徳甓其城是冬追元逋臣巴延特穆爾於察罕諾爾獲馬牛羊無算十年正月元日帝念王之功加號推誠位特進階爲光祿大夫軄爲左都督勛爲左柱國爵爲公國於信俾議軍國事加祿至三千石仍賜鐵劵王益恭畏不自驕盈繼與歧陽王李公文忠練卒於鳳陽鳳陽濠之賜名也明年巡撫西河州繕完其城郭營捨十四年偕中山王北伐下灰山擒其平章必裏克及樞密副使久通又明年詔至四川永寧治墉壕飭士馬十八年五開山獠僞亂王帥師討之夷其窟穴俘戮四萬人及入朝王以春秋髙思歸故鄕從容乞骸骨羣公次第以爲言帝喜之賜寶鈔五萬俾造第宅於鳳陽而謂王曰日本小夷屢擾東海上卿𨿽老彊爲朕行視要害地築城增戍以固守備王築海上數十城民四丁取其一爲兵以守之二十一年新第以成告率妻子陛辭賜白金以兩計者二千黃金以兩計者二百鈔以緡計者一萬五千文綺四十端信國夫人胡氏亦賜金錢文綺甚厚俱降手勅褒嘉之二十三年元旦朝於京師忽被末疾且失音不能言帝聞之大驚卽命駕臨視嘆惋久之遣歸故里十月詔王之子將命召至邸賜以安車入殿庭燕勞備至復厚賚俾歸以俟有瘳二十七年王疾彌甚不能興帝思見之特召輿入覲手爲摩撫語及舊勞對之雪涕賜鈔六百五十緡預爲營塟之資二十八年八月七日薨於裏第之正寢至是年七十矣訃聞帝感悼爲之不禦朝者三日追封定謚親爲丈授使者以祭命親王咸遣祭於其家棺槨明器冢壙皆官爲之以是年十一月十二日塟於縣曹山之原詔肖像於功臣祠配饗於太廟祥禫必賜祭髙皇帝禮遇功臣加恩於王恩禮之隆時莫與比夫人有婦徳明詔稱其賢子五人曰鼎署前軍都督府僉事曰■﹝車瓦﹞太原中護衛鎭撫曰鼐曰燮皆早卒曰醴同知左軍都督府階榮祿大夫將兵徵五開卒於軍女五人孫男十一人曰昱暹升晟朂景升昺昊曅晟其嫡也孫女四人曽孫男一人女二人皆幼王沈毅質直勇而善斷不妄發言入聞國論一語不泄於左右行師受任有詔卽行不少顧家臨敵果敢堅忍未嘗挫衂有語及兵書者輙笑曰臨陣決機在智識敏達耳何以泥古爲家畜妾媵百餘暮年皆資遣寧家得賞賜多惠鄕黨父老及孤貧無告者貴極公宰及歸田裏見故交遺民意驩如也厥後羣公多先物故而王獨享壽考以令名終斯固保身之有道而始終不倦可謂盛也已今陛下追惟創業之艱顯揚刻銘使播不朽豈獨蓋覆湯氏之子孫蓋以昭揚先帝之功徳而垂萬世也是用備著其事而獻銘曰於昭上帝視下孔仁降聖儲才相玆兆民民之顚隮俾聖康之復俾賢臣佐而襄之有元旣衰天實厭亂篤生髙皇拯綏大難龍奮於潛八極晦冥英傑如雲翼之以升惟東甌王旣智且武灼知天命早識眞主眾方夢夢未決所從獨斷不疑委身效忠臣或擇君挾策千里生於帝鄕其祉孰似寶劍雕戈折衝四方如虎如貔我武維揚披淮濟江以作京邑京邑旣成皇業乃集東遏僞吳坐鎭毘陵不騫不傾仗義爲城皇徳日宣逺懷遐服王率之行勢若破竹旣平姑蘇元惡就誅威鎭東南曁於海隅乃淸關隴乃平幽冀萬邦來同獻其琛貝帝曰念哉劬我元勛爰啟土疆流慶後昆中山建侯遂公大國貂冠金劵繡裳赤舄海宇晏寕巍巍中華民休田閭谷粟絲麻王亦白髮燕嬉甲第伊誰致之天子之賜天子有詔共樂太平文錦兼金侑以百朋內曁夫人亦受寵錫璽書爛然觀者動色天實生材股肱聖皇丰其第祿俾之壽康壽考令終孰與之同天子之明式勸有功沒登王封從饗宗廟始卒無瑕其忠有耀昭哉大明如日麗天載焯鴻勛以訓萬年

明名臣琬琰錄卷二

●欽定四庫全書

明名臣琬琰錄卷三

﹝明﹞徐紘撰

黔寧昭靖王祠堂碑

王景

徳足以昭三辰勛足以靖四垂故能翕張皇猷揮霍幅員乘大化以控揣與天地而俱存生爲人豪沒爲明神理之常也是以先王敍功以作元祀也非爲褒徳顯忠蓋亦示神而明之之誼焉若馬援之於漢張仁願之於唐賽音迪延齊之於元其功烈在人千載猶如一日語云大功必百世祀玆其近之有若黔寧昭靖王之茂實比之數公實有過焉屍而祝之斯古道也夫聖王作而大命集必生應昴降嶽之佐以間其休以道相我家邦是豈偶然而已哉按王諱英字文英姓沐氏鳳陽之定逺人元季天下難作王在童穉喪所怙恃時皇上龍飛鳯陽往拜於門上奇而育之旣長機敏過人數從徵伐終日侍側無戲色亦無惰容弘量孝恭出於天性上益奇之滋欲試以事壬寅授帳前都尉出鎭鎭江綽有聲績甲辰除廣武衛親軍指揮軍府肅然尋加昭勇大將軍廣信衛指揮使軍事益律戊申春正月上旣卽皇帝位攺元洪武旣定鼎命王從徵福建禽元平章陳友定三月復命王往鎭建寧三郡三年升鎭國將軍僉大都督府事四年升榮祿大夫同知大都督府事時天下兵樞交壅治出聲生稱上意旨中宮尢屬望焉九年乘傳繇陜右抵熈河市徳澤康遠人事有不便更張以聞明年副寧河王總大兵徵畨部西渡黃河略川藏耀兵昆侖轉戰千里俘獲萬計班師論功封西平侯開國輔運推誠宣力武臣偕仍榮祿大夫勛柱國食祿二千五百石賜鐵劵勛有盟府若曰朕昔子汝無異汝父汝今世有玆爵守乃宗祧以賁乃祖父無忘朕命敬之哉又明年八月拜徵西將軍將兵徵西畨降元萬戶奇實嘉三副使舒多爾濟阿溫都爾人卒二萬雜畜三十餘萬平朶甘納琳七站地數千里十三年以陜西兵徵和林元國公托和齊等略以集乃渡黃河回賀蘭涉流沙偵報去穹盧五十里王分爲四翼自以驍勇衝其中堅銜枚夜薄其營托果齊和卓全部皆降明年引兵出古北口襲公主山長寨平四郡過驢駒河鹵知院李宣還京副徵南將軍綂兵徵雲南繇辰沅出羅鬼攻普定下之攻普安又下之轉戰而前元梁王巴紮喇烏爾密以司徒平章達哩瑪軍曲靖會大霧咫尺不辧兵壓白石江兩軍相望徵南欲濟王曰我軍逺來利在速戰然步卒未集不若以計破之乃陳兵陽若渡者遣其兵從上流濟單山出其陣後爲疑兵元軍見之陣動王麾軍泅水元軍亦■﹝厷阝﹞陣我師旣成列鎧仗鮮明彼皆奪气大戰自辰至晡蹀血膏野士率鐵騎撞之出而復入生擒達哩瑪元兵大敗俘二萬人僵屍相屬乘勝蹙之勢若拉朽梁王棄城走自殺收其金寶列衛屯守諸部皆納欵惟大理不下王率兵攻之段世據龍尾關關險王分一軍夜從間道登點蒼山襲其背黎明王擐甲執兵亂流攻關關不守薄其城遂攻之城潰擒世永昌鶴慶會川皆平間使下車下緬不浹十辰雲南底定夏王與徵南分兵東平烏蠻余冦諸部謂王師東下復叛餘孽二十餘萬圍雲南城幾不支王聞以銳師萬人馳救之遂拔營宵遁時曲靖永昌皆失守王次第復平之事聞詔徵南班師王畱鎭二十一年春平摩沙勒斬首千餘級三月緬思倫發以三十萬眾冦定邊東川廣西往往遙應之王率諸衛兵三萬禦之克日會戰蠻用象王分兵軍爲三令曰聞吾炮聲大眾齊入初風從賊來炮發風反助順乘風縱炮象皆股栗三軍夾擊之聲震山谷殺其首將刀斯郎等蠻師大奔斬獲萬餘人盡獲其象馬軍實思倫發遂附秋七月東川平冬十月廣西平誅其部長擒獲五千餘人明年平越阿資冬朝京師錫宴奉天殿賜金銀楮幣繒彩以萬計尋還鎭上慰曰汝在鎭朕無西南之憂二十四年阿資復叛王親擊之有詔命王還鎭以僉都督何福爲平冦將軍討之阿資來降秋遣使招八百八百入貢明年夏王薨於正寢軍民罷市巷哭訃聞上哭之慟追封黔寧王謚昭靖王鎭十年初內訌外攘人卒流亾內無宿儲外絕餉運王分軍墾田九十七萬畝且耕且戰招撫攜貳敬賢納士不吝賚予民始知有生𨿽連歲用師而陽春煦育之意常寓於霜露水霰之中遐逷■﹝勿上日下﹞闇皆覩天日山川艸木滋生懋豫與嘉賴之其功徳之盛古所未有也民夷念王不置合辭請於朝廷建祠報可俾王之胤子今西平侯纂其任從民望也又按祭法古之通祀者曰法施於民曰以死勤事王兼而有之載祀百世此其肇歟祠作於薨之後二年十月乙未成於明年六月己卯凡爲楹若干行馬列戟不侈不踰遵憲章也旣成享咸請記於石以垂無極因作迎享送神之詩俾歌以樂焉大明麗天萬國明赤符飛騰策六丁惟王翊運天降精身薄日月騎斗衡坐張天弧檻攙搶助帝駟伐基隆平气壓昆侖蕩滄溟出入星緯無畱行勁涉滇海縻長鯨長鯨旣殱波浪腥龍蛇走陸殺气橫噓陽吹陰孰敢攖文經武緯光晶熒手揭元會歸虞廷上騎箕尾爲列星帝錫侈封王黔寧河山帶礪分漢明堂堂遺像夾兩楹神光夜夜飛爽靈肸蠁布冩通杳冥棽麗颯沓從兩旌倐焉如雲摶紫淸八衡鏘然韻流鈴春秋報事垂千齡

安陸侯黔國威毅吳公神道碑銘﹝有序﹞

劉三吾

上之洪武二十六年冬十月二十九日安陸侯吳公薨於雲南軍中訃聞上爲之震悼輟朝明年春正月晦匶車至龍江遣官祭奠賜宅兆鐘山之陰翼日詔禮曹定議追封黔國公謚威毅其葬之二月二十二日駕出太平門髙岡望祭旣襄事之三年洪武之二十八年冬十月己亥皇上禦奉天門以工部奏公碑已具惟文未有勅詞臣三吾等文之鑱諸石焉臣職在揚厲不敢控詞謹按其狀敍而銘之公諱復字伯起姓吳氏世廬州合肥人貴由公始曽大父伯七公追封句吳子妣嚴氏句吳子夫人大父省三公諱虎贈昭勇將軍親軍指揮使追封保信伯妣朱氏保信伯夫人父萬一公諱海贈鎭國上將軍僉大都督府事追封安陸侯妣耿氏安陸侯夫人公生而沈鷙少言笑勇略過人當元季宇內幅裂羣雄蠭起念不能坐受魚肉必有眞主方得拔迹至正甲午首自梁縣仗劍謁今上於淮右上察其底裏無他俾領前驅克滁州下湯泉六合等寨乙未夏六月從龍濟江取采石太平繼當句容溧水丙申春二月破臺中丞曼濟哈雅水寨進攻臺城功先諸將授管軍總管調之鎭江丹陽金壇兵至卽下丁酉三月拔元帥擊江陰無錫下之還守常州戊戍夏四月姑蘇張士誠軍奄至致死爭公躍馬手矛追奔之己亥四月九月十月連攻士誠軍於髙橋太湖於常州庚子夏五月破常熟西門辛丑夏四月張盛气取償所喪敗於太湖冬十有一月又敗於長興俘斬五千餘張憤屢衂癸卯春三月悉眾圍劉福通於安丰公隨駕往擊率先陷陣大崩其軍俘獲士馬資仗無算嗣是張爲之奪气矣甲辰春二月領戰艦哨江敗敵於黃山殺傷過當三月從徐公今中山王圍廬州五閱月未下手鎗大呼先登極敵樓兒張前鋭禽其渠帥連士馬遂克之時常公今開平王已南定荊湖有旨授公指揮同知振武衛鎭沔陽元同僉任亮者柵安陸擁兵肆虣五月開平總大軍復襄漢公將其先鋒自沔倍道徑搗安陸州兵大潰生縛亮以歸上命畱鎭其地威憺徳懷欵附日至薙荊蓁宇公私捨樓堞隍塹糧儲甲仗無不畢具兵民胥賴焉戊申正月上卽皇帝位國號大明攺元洪武其秋拔麻張寨洪山冬十月克汝州魯山以功直授懷遠大將軍同知安陸衛指揮二年春正月取勛縣均州房州諸柵險以自豪者悉就削平三年正月踣易文通寨擄僞官及冦三百餘二月調徵陜西定安州元大將庫庫特穆爾逆戰走之禽李區二平章等官兵士七百餘駞馬七百二十蹄夏五月徵吐蕃克河州襲元豫王巴納王黙色院使底西黃河黒松林敗阿實克圖於窮荒乃還秋八月拔南鄭回安陸冬十有一月受世襲之命四年夏五月從潁川侯平西蜀五年夏四月從衛國公平九溪柿溪辰州諸蠻俘峒酋沒則蝩蠻三百餘秋八月帥各衛兵會王都督夾擊散毛峒九月回本衛進官鎭國將軍僉大都督府事十年授世襲昭勇將軍指揮使十一年從西平侯再徵吐蕃十二年振旅京師賜鐵券號開國輔運推誠宣力武臣階榮祿大夫勛柱國爵安陸侯食祿二千石十三年從鎭北平十四年從潁國公徵雲南冬十一月破阿賈牓土者月等寨十二月得普安城之十五年春正月破西保阿驢等寨城水西守之夏五月破客裏硬華楚硬本岡硬等寨秋八月取關索嶺九月赴援盤﹝闕﹞十六年春正月克黒定苗寨秋八月克比納寨而舊病金創復作馹聞亟遣尙醫醫之已無及竟薨於水西矣公自結髮從軍三十餘年馬蹄所至由淮而浙沔漢窮梁雍以西前後俘馘諸蠻峒七百四十有五招捕華楚硬等寨三百有一戶四千七百有九往往冒險矢石體無完膚平居同軰中語及徵戰事一不自口其能至臨陣對敵則气機橫發是故所至無堅不潰無攻不克斯其樹立之俊偉者也嗚呼天以我皇上大是一綂再造斯世則必篤生名將爲之恢郭徐常兩王開之於前黔國諸賢佐之於其間此其事業相望忠義所貫豈不與我國家河山帶礪同萬億年無疆之休也哉公生至順辛未某月某日薨之年春秋五十有三室采氏從封安陸侯夫人男六人長曰傑試驍騎右衛指揮使襲封安陸侯次曰佑曰儀曰偉曰倫曰重喜女六人長爲齊王妃次納贅譚信次適昌樂侯子智次適前軍都督子謹余尙幼公在普定買妾楊氏年甫十七當公殮時慟哭已卽沐浴更衣自經以死事聞上嘆異久之錫封貞烈淑人從公葬墓下仍旌異其門云銘曰聖皇受命龍興鳯陽風雲慶會神靈效祥徐常両王功臣第一繼有吳侯奮自梁邑委質以來戮力輸忠繇淮而浙屢衂冦鋒振武開衛沔陽駐節民資以綏兵藉之戢元有餘眾邈在西垂公鼓其勇彼窘於追旋師未幾雲南四伐威風所曁孰不震怛棹鞅之遙九圍半周一疾水西竟是弗瘳人之蓋棺旋踵朽息公有哀褒於黔之國誰謂蠻姬以死從公誰謂公死不磨者功惇史勒銘徵諸爾封爾後克熾我銘孔壽

鞏昌侯陜國宣武郭公神道碑銘﹝有序﹞

劉三吾

洪武二十年冬十有一月己亥皇上禦奉天門工部侍郎臣秦達奏故鞏昌侯墓道之碑已具宜得文及時鑱之有旨翰林學士院制文臣三吾職在詞垣不敢以才學謭淺爲辭謹按其世系功勛年爵次第而銘之臣聞天興聖代大有爲之君必篤生瓌偉英勇之將與之會遇以輔成其大業𨿽人也實天也當元季主政不綱所在裂裳爲旗荷矜爲革艸野自雄罔所適主時則今上皇帝龍興鳯陽天人合應有若中山開平両公傑出其間是固功無與儷矣其知所趨向先後疏附厥有成迹若鞏昌侯臣郭子興者亦豈偶然哉子興世鳯陽人拳勇有膂力善騎射自癸已歲起兵首隸元帥郭某麾下卽知所以適主明年得滁州又明年得和州亦旣從龍濟江若采石若太平若溧陽溧水所向崩角義勇之聲日以襮矣丙申三月隨大軍進拔臺城先登授管軍總管繼升統軍元帥攻圍常州身犯矢石晝夜不解衣甲爲生蟣虱九閱月城始下被賞優渥載調克宣州江陰宜興婺州安慶衢州勢劇破竹壬寅分兵之江西南昌得其全城癸夘八月進克鄱陽彭蠡之戰海艘駢進戒嚴所部人百其勇陳友諒計蹙中流矢死人知天命有歸矣甲辰春侍上親徵湖廣武昌灑血馳戰多所斬獲用屢功擢應揚衛指揮使簡在上心俾從中山王拔廬州拔安丰率先陷陣大敗姑蘇張士誠爲之奪气其平襄陽下衡州定澧州辰州轉而鞣髙郵踣淮安拔浙西湖州坐困姑蘇往往裹創力戰中山王以公之勇功聞升鎭國上將軍大都督府僉都督吳二年正月攺洪武元年上卽位有事關陜命領其軍進討中原搤守潼關三年獻一迹不敢南移戍鞏昌招摩邇殘嚴戢部曲戎西羌夷兩境帖然進封鞏昌侯方倚之永鎭西垂而溘先朝露薨於家矣上爲之震悼輟朝三日賻贈有加追封陜國公謚宣武以洪武十七年冬十有二月日葬聚寶山之原曽祖考某贈鎭國上將軍僉大都督府事護國追封光山縣子妣某氏從封光山縣子夫人祖考某贈驃騎將軍都指揮使追封汾陽伯妣趙氏從封汾陽伯夫人考某贈榮祿大夫同知大都督府事柱國追封鞏昌侯妣單氏從封鞏昌侯夫人配汪氏封鞏昌侯夫人皆由公貴貤恩子男四人長景儀卒五開次振次宗次官僧公生以某年某月某日薨以某年某月某日壽五十有四惟公自開國以來從龍上下盡瘁所事所至以英勇聞是故攻無不克戰無不勝視轉萬里之逺歷歲之久若堂奧之朝夕焉𨿽鋒矢交集饑渴不時咸不避卹必蕩殱渠凶歸報終事乃已其依日月之光仗雷霆之威以恢拓疆宇勒勛西垂者亦人傑也哉詞臣揚厲爲職是宜有銘詞曰聖皇受命龍興鳯陽戡定禍亂經略封疆篤生武臣先後相望維陜國公實生帝鄕沈鷙其勇鐵石其剛乘風慶雲依日月光旌麾所指敵摧鋒芒底定東南載戢遐荒萬里之逺如在室堂生前封侯式是鞏昌自後封公亦此西方聚寶之原不食之岡佳城鬱鬱公所固藏詞臣載筆徳音靡忘子孫善保奕世流芳

定遠侯王弼追封三代神道碑銘﹝有序﹞

劉三吾

國家當天造艸昧之初爪牙輩出風雲慶會時則有艸萊之士爲效其忠勇不二之節焉當功成治定之日慶賞大行雨露濃鬱時則受鐵券之封者人堅帶礪之盟焉於是武臣定遠侯王弼受封有年矣乃洪武二十有七年秋八月侯以其履歷事狀來請文於翰林學士劉三吾某徒武不學義所當爲每在人後今於公侯之還鄕者弼還鄕矣與造第者弼造第矣鈔錠金銀匹帛之駢蕃錫賚者弼亦受錫矣推貴生者之爵爵其三代已死者之考妣亦獲爵其光矣惟是片石之樹所以顯揚其親子孫所以當爲者朝廷亦與爲之弼旣不如自愧又不能勇爲傾遲之至今且三四年夫以弼之貴顯不後乎諸臣而誼當發揚者乃不克先乎諸臣三吾悲其言而閔其忠爲敍其狀曰王氏之先世鳯陽定遠人髙曽祖妣考因兵興年幼失其名氏祖考四七公祖妣張氏考五五妣魏氏三代之親俱封定遠侯侯夫人兄十六公追封廣威將軍上騎都尉河南中護衛指揮使一門三世並受侯封朝廷於臣門無一之或遺臣於朝廷顧萬分無一之少報況弼之生實當元政不綱羣雄蠭起之年大明眞人誕爲民生之日以至正丙申率其部下納欵內附從龍濟江日益被遇竊自惟念弼之蠢愚語智不足以有謀語勇不能以陷陣屬當天心厭亂人心思治是故兵行所至如涼颷之振槁葉不遺餘力破竹之迎霜刃無所指手隨克霅川而得石■﹝氵隸﹞攻蘭溪而下金華諸曁及會稽龍舒鄂渚以至解洪城之受圍戰鄱湖之鏖兵獲儁禁江應援安丰迆邐襄陽安陸秦郵淮陰浙西湖州悉知如廟算所策遂階昭勇大將軍驍騎右衛親指揮使時兩廣福建皆以平定則奉命從大將軍今某公徵進中原沂州益都東樓城轉而之濟南浚儀河南潼關廣平彰徳諸大郡先聲所至望風欵附乘此破竹之勢下幽燕眞定關陜元之餘眾遂相繼淪歿其察罕諾爾紅羅斷頭等山舉不戰自潰載進秦國將軍僉大都府事洪武十一年調隸大將軍某公西徵討平羌戎摧其部落生口槖駝羊馬俘獲無算進右副總兵賜令號宣力武臣勛階官爵食祿二千石繼平雲南二十年道出金山從大將軍受降納克楚二十一年復從大軍徵北師次補魚兒海獲元餘眾後宮妃後等無遺余我師方病渴而山額靈泉爲之湧是捷也非人力所及也實則天也時寵班芳效全軍勸動微臣王弼亦獲哀褒至今陰山鐵侯虹光所貫永夜不息爲之銘曰天生眞人龍興鳯陽一時牙爪皆在帝鄕奮勇農畝拔迹戎行維時我皇國運方昌百爾執事亦荷寵光乘風雲會運籌策良旌麾所指敵摧鋒芒所攻者下所向者降維侯定逺值時劻勷念弗自保無所於藏率其部曲從龍濟江濟江以來被遇異常首事霅川陣無堅彊繼拔姑蘇冦無鴟張盛兵中原行營相望陳師幽燕彼敵敢當紅羅之山窮追邊疆蹙踏河冰衝冒雪霜金城之進遂服殊方滇池之下逺過遐荒極北金山受厥王降功於何有皇則不忘旣賜之爵金匱永藏繇侯世襲善善何長以侯就第富貴莫量墓有肖像翁仲馬羊墓有穹碑金石文章人子所職事在顯揚金石文章自爾王堂河山帶礪與國無疆

明名臣琬琰錄卷三

●欽定四庫全書

明名臣琬琰錄卷四

﹝明﹞徐紘撰

長興侯耿炳文追封三代神道碑銘﹝並序﹞

劉三吾

皇上有天下以來玉音日所敷訓文武臣庻惟忠與孝是勵是懋念爾數四開國勛舊相從濟江翼載興運宣忠效勞亦有年矣今朔南一軌天下大定而賞賚卹典稽至於今勅賜緡鏹人五萬定與造第鳯陽亦旣告成行且就第則載賜鈔二十錠與葺先塋表儀其墓念爾子爾孫克有今日皆由祖宗樹徳其前乃追贈其先金四錠白金四十錠鈔一千錠文段表裏三十疋安富厥家榮享有廟神道有碑偹物肖像有翁仲羊馬於是賜號長興侯耿炳文旣得賜第其家以爵就第其鄕三代考妣子孫侯者其髙曽祖考亦侯子孫所妣者侯夫人髙曽祖考妣亦侯夫人陰陽表裏忠厚之道炳文惟念不肖之身奮自農畝獲際皇上不世之遇貴至封侯富迨子孫皆非始願所及也某愚且蠢不知所以顯揚其先皇上不惟教以顯揚之道又與顯揚之資又三年爲洪武二十七年乃狀其事於翰林儒臣劉三吾按狀炳文世鳯陽邑人奮身農畝當元至正壬辰所在虹亂鄕邑尢甚老父君用四顧彷徨無所於歸父子二人因念與其伏山林義手就戮曷若相率舉義兵得豪傑而往輔之乃挺身謁今上於鳯陽一見被蒙知遇自至麾下日偹使令授先父管軍百夫甲午年四月領軍隨上取滁州六月取城口張營寨取嘉山繆把頭營寨再取滁州守禦軍千戶乙未閏正月從上領軍取和州守禦授明威將軍管軍總管六月隨龍濟江取太平守禦丙申二月從上克采石中丞曼濟水寨取額森繼取臺城守禦聚寶門悉父子相從領軍是月十七日同父領軍隨總兵徐達今開國公取鎭江守禦其夏四月先父奉命統兵應拔常之宜興地界張氏勢所必爭則日相遌嘬各柵木自營盡死以報稍失尺寸卽全軍而死是故人百其勇有死無二是役也先父賈勇先登用獲蟻附騰柵而上見斫傷以死猶力戰不休父旣死炳文襲職仍管其軍六月取廣徳守禦丁酉取長興守禦開設長興翼元帥府署授總軍元帥甲辰攺元帥府爲興武衛親軍指揮使司就職本衛指揮使丙午調隨徐總兵取湖州其年取蘇州吳元年九月回京授大都督府僉事明年正月上卽皇帝位攺元洪武其年授鎭國上將軍兼太子右卒副使其年九月隨總兵常國公徵大同守禦回至太原二月以其軍隨總兵徐國公徵取陜西時兩軍人馬甚盛方事仇殺夾武功東川兩陣思齊在其東思道壘西日數挑戰蓐食以俟曽不少懈衣甲■﹝虫凡﹞虱生身而瘡不卹也如是者數月餘兩軍相敵無少休暇大槪彼稍隙我卽進以是堅固力不克支相與遁去旣得其地就鎭守之開設行大都府陜西等處行中書省署事久之三年開秦府授府左相之職其相秦也直言正色多所匡正其年十一月受今封爵爲侯自壬辰至丙申五年悉從父領軍自其父沒於王事後卽以其軍攻城略地得廣徳得長興而侯所爵兆於此矣繼得湖州蘇州懷慶澤潞平陽太原陜西爲侯所兼官亦兆於是矣前後從軍二十有七年中間多其父子之兵與其所自得之兵最苦戰者長興之役當姑蘇■﹝氏鳥﹞張之日其所必戰血戰之地而湖蘇兩大郡尢其表裏山河之勢當其有事於東吳也諸將會議上前無不先請往搗其所穴抑亦平探囊中之物耳皇上首策萬全乃首在霅川大都彼折兵以禦我其力分全軍以出戰其勢空如此則鼎魚穴蟻安所暇息諸將乃嘆服聖算之髙非凡所能及也由是決計先湖後蘇彼𨿽連營相望而湖蘇之勢兩分彼有手足不相應之患我師無腹背受敵之虞則侯等所爲酬戰能爲國全是東吳者實皇上發縱指示伏逐虎兔之勢耳是功也徇之功也其敢以自名今故爲三吾言之也然則侯前後所歷戰百戰百捷其功大矣侯𨿽不敢自名其功而功之在侯猶獵之不能忘犬犬之不能忘所自也如此其克有今也宜哉三吾聞其言念昔建武之中興也況弇兩耿實以文子同攄忠赤盡瘁國家故能聲援相應共成犄角之勢以恢復舊物光照先業炳文父子固不敢上方況弇其心之忠卽二耿之忠也而侯一不自口其能天之生斯人爲我皇上成是混一之功致此太平之治也豈偶然哉爲之銘曰天生聖皇龍興鳳陽有志其人識主之眞率相來迎如漢沛丰蕭曹景從風虎雲龍耿侯長興父子領兵從上討徵父況子弇力敵是戡毎戰必酣長興之役父也戰死子也世襲李張在陜西兵據險卒也俱剪長興受封悉以是功孰克比隆秦相兼官舉由其賢入其泥丸父死王事朝有贈謚公爲果毅子旣封侯三代亦侯富貴是優金匱石室山河帶礪子孫世世子孫世世輔我皇家億千萬禩

宋國公馮勝追封三代神道碑銘﹝並序﹞

劉三吾

嘗讀小雅詩天保序有曰君能下下以成其政臣能歸美以報其上然後知君推恩以待臣下臣子當感受及其親之恩以報君上君親之恩天地之造不容名言臣子報上罔極之恩詎言語所能形容其萬一哉當元政不綱宇內幅裂羣雄蠭起皇上以神武之資濟難逃之運時則有若熊羆之士不二心之臣疏附先後折衝禦侮於是馮勝兄弟夤緣會遇爲時爪牙從龍濟江獲展尺寸以有今日非偶然也洪武二十二年詔公侯各還其賜之緡鏹與各造第捨繼賚金帛安富厥家追封三代用生者爵墓之享堂則偹物肖像礱石樹碑悉出內帑與爲之以三吾職在翰林式司紀載懇文其事公之先泗州幕山人有逺祖失其名諱再移家光州固始近代裏中有老卒見馮家祖先書始祖徵西將軍異者傳爲徵西將軍異之後曽大考諱元善家世業農以曽孫貴勛階爵贈如其曽孫妣史氏國公夫人祖考諱信贈如其孫妣朱氏國公夫人再徙今鳯陽定逺之地家焉考諱文質贈其如子隠徳不仕妣汪氏國公夫人生三子公其季也公名勝賦性謹厚有智而勇當兵興時念不能坐受魚肉甲午之歲同兄國用伏謁今上於妙山從克滁州三義和河州收門寨度江克采石太平等處陳額森來犯和州人馬三倍我師以廟算制勝獲其全軍額森匄死不得則願欵附刑牲與盟飲血而嘔知其懷貳必不令終矣其軍之投戈也環上而寢悉其兵士惟公一人侍側竟達曙無他是後公先陷陣眾乘勢崩之遂擒額森丙申二月從破臺中丞曼濟哈雅水寨於采石三月進攻臺城拔之還軍從擊鎭江丹塗寕國授萬戶丁酉克甘露松山望亭戊戍克秦宜興遂授元帥守禦庚子國用卒由親軍指揮封郢國公公襲其職仍掌親兵僞漢陳友諒悉眾來冦公衝其中堅敗之於龍灣繼復采石太平壬寅克安慶江州升都護癸卯應拔江丰升同僉調擊廬州甲辰從拔武昌得廬州己巳克泰州海安壩及江西諸郡丙午淮安安丰浙西舊館蘇州悉從諸總戎下之吳元年丁未升銀靑榮祿大夫都督府右都督是年克山東諸郡戊申春正月上卽帝位國號大明攺元洪武其年十月授副將軍充開封淮南潼關懷慶太原澤潞等處悉平之二年授徵西將軍克陜西鳯翔等處諸郡進兵追元大帥李思齊於臨洮降其全軍河州等處以次俱下三軍大敗元總兵庫庫特穆爾於定西回京封今爵宋國公守鎭陜西四年分兵三道北徵公以徵西將由西道取甘肅等處敗元帥失刺兵敗多喇口入於哈勒琿口獲人馬數十萬羊馬駝稱是進拔肅州等處至額齊訥敗兪實兵五年回軍六年七年練兵臨淸北平繼往大同八年自大同徵元末布色博囉等地回鎭陜西十一年回軍十二年至十七年連鎭河南撫軍卹民民兵欣附頻年以久鎭於外爲勞上乃召還遣禮曹賫羊酒慰勞之其年秋授徵北大將軍總兵北徵屯兵絳橋操練兩月而還二十年佩徵北印總步騎三十萬城大寧等處北徵元邊將納克楚受其學士額森及全國公觀通平章吹丹降欵所部悉降驅之入山海各城屯住二十一年往東昌等處調各城達勒達軍隨潁國公傅友悳徵雲南兵至常徳四川等處叛其後繼往永寧鎭守沿邊撫安諸軍二十三年秋蒙恩賜第追封之典制詞所謂爾勝居京師除肘掖之患歷徵戰建爪牙之勛平定中原宣力內外佐成混一是勛也發蹤示指之力也朝廷旣待之隆而報之厚矣而公則曷敢以此自名哉嗚呼一門兄弟両封公爵郢公不壽公也克壽是使兄所賫志不能以卒報者而公所著微勞不惟不克報乃因之益以顯揚其先郢也宋也幽明之感爲何如哉遂申之以歌歌曰眞人爲時作民主兮揭日月於中天爪牙從龍亦奮起兮際風雲於八埏郢公去宋公繼兮式克振後而光前稟廟謨而廓疆宇兮爵彌進而志彌堅其賜之第賚以金帛兮旣安富其家聲霈厥澤滲及漏泉兮又尊榮其先親以愚臣不知所以顯揚兮復俾勒文乎堅瑉祖孫相望感洪造兮矢銜結而無其因則願世篤忠貞兮等帶礪乎萬億之春

陸安侯許國襄簡王公神道碑銘﹝有序﹞

劉三吾

許國襄簡公旣塟有年洪武之二十年冬十有一月己亥皇帝禦奉天門以工部奏公墓隧之石已具勅翰林學士院爲文賜其家俾鑱焉臣三吾職在紀述不敢控詞則退而稽其世次官代行事之實序而銘之臣聞天生聖上聰明時乂當元政秕僻■﹝宀禹﹞內幅裂羣雄角起資以君主治其爭亂則有熊羆之士不二心之臣若徐常両王佐命討伐襄簡王公單秉義效順以會其成功大一統之業者亦天所畀予者哉公姓王諱志世鳯陽臨淮人性鷙猛有智謀臨陣對敵果毅無前至正壬辰三月土冦蠭起舉鄕兵取濠州且守且戰甲午前克滁州勢劇破竹知天命攸歸在今上疏附來從乙未濟江得采石太平破中丞曼濟哈雅水寨進拔建康丙申七月調隸總兵同僉樞院徐中山圍常州屢騰柵先登身犯矢石功聞授懷逺大將軍右副元帥丁酉三月常始下公功爲最後恢復宣州江陰宜興髙郵等州府多著戰績中山悉其能公克攄其智勇故也辛丑秋九月侍上親下安慶諸郡邑壬寅夏四月復隸中山身先馳戰江曲諸州縣望風崩角癸夘八月乘海艘從禦舟■﹝戚﹞陳友諒於彭蠡友諒中流矢死擊走其餘黨於注口之水寨甲辰三月上親徵湖廣武昌公曁諸將壹稟承睿算與賊遌嘬遂下之載從中山復盧州拔安丰逐北姑蘇張士誠軍升飛熊衛親軍都指揮使總兵守禦陸安州明年春攺按陸安衛指揮使戰守戢綏敵詟民附戊申春正月上正宸極國號大明攺元洪武其夏五月奉旨將本衛兵徵迆北次汴梁尋調徵河南冬十月從馮勝宋國公渡河迆邐進取懷慶澤潞府等州往往所部直前無堅陣是臘徙鎭平陽居三年移守漢中仍駐帥陜西明年將其全軍深入察罕諾爾絕塞卻敵遠遁還軍平陽冬十一月勅贈開國輔運推誠宣力武臣榮祿大夫柱國同知大都督府事封陸安侯五年從中山徵漠朔大獲敵而還九月又從傅友徳今潁國公徵雲南所向克捷十七年凱還京師十九年八月十七日以疾薨於第上爲之震悼罷朝賻贈有加追封許國謚襄簡公生元統乙亥正月九日春秋五十有二以薨之十月二日勅葬鐘山之陰曽祖考四一公鎭國將軍僉大都督府事護軍追封羅山縣子妣董氏追封羅山縣子夫人祖考五一公驃騎將軍親軍指揮使護軍追封太原伯妣寗氏追封太原伯夫人考六三公榮祿大夫同侯妣潘氏追封陸安侯夫人室潘氏從封許國夫人先公薨生至順壬申五月十九日卒洪武﹝闕﹞三月始葬鳯陽臨淮至是從公祔焉生男四人長威次域次璣次環女一人適黔國公子景佑孫男三女二揆公功行是宜銘詞曰先時寓內劻勷弗靖烝民有主資以戡定效用者將鷹揚其人徐常兩王開國藎臣各有牙爪奮其威武惟襄簡公久佐徐府旣定江淮亦拓中原自河䢐陜益西其轅繇淮而北極是朔漠轉徵雲南卓著勇略最公在軍沐雨櫛風惟知狥國遑卹厥躬陸安受封方倚大用天不慗遺黃梁遽夢上爲震悼卹典是頒許國襄簡爵謚具完鐘山之陰公所藏室壽正名垂煜然竹帛有桓其表有穹其碑千秋萬■﹝礻冀﹞永永無期

東川侯胡公墓志

劉三吾

勅賜開國輔運推誠宣力武臣榮祿大夫柱國僉大都督府事東川侯臣胡海世鳳陽定遠縣毛城村人當元之季羣雄角起侯念不能義手就戮始從亦豪舉義知非其人去之隨大軍拔鳳陽敗元將賈魯兵爲千夫甲午復泗州滁州爲萬戶乙未春復和州夏六月從龍濟江得采石太平溧水溧陽還太平戰敗陳額森於北門丙申春次克臺中丞曼濟哈雅水寨旣破額森營於南臺先登城之東北隅臺軍潰馬進克鎭江援廣徳擊宣州拔常州取寧國敗謝璽元帥兵遂得宣州選帳前先鋒略江陰踣湖州西南直抵天門寨鋒宜興敓婺州鏖諸曁紹興衂僞漢於龍江仍得太平復潛山擊安慶攻江州得湖廣沌口得江西南昌得城山羅家寨悉與有功其隸魏國公有事於荊常澧衡潭敍寶慶手俘元將唐隆就守禦其地受上吳王令旨升寶慶衛指揮使增陴浚隍兵民欣附以其力余載葺益陽城壘畱鎭焉吳元年上卽位之洪武元年以本衛兵聽調平章楊璟進徵湖南廣西自祁陽永州全水相以北諸縣郡或摧或撫仁形義著旣乘勝壓桂林之分省城壁峭倚郡縣完備未易攻下侯駐兵東江首推萬戶皮彥髙替通把水張榮元帥者翻城內應夏六月二十三日四鼓大軍於北門入角亭梯墉而上軍令所臨全城悉附議者謂侯首其功直授大將軍仍寶慶指揮二年有旨授右副總兵助剿江上思州獞酋黃英傑等大勢泰山之壓鶵卵也英傑等逃之士萬山七洞口尾追之去英傑陣死英覽就俘斬余撫安之三年春聽調江夏徳周徳興取蜀然伏隘至險侯扼亢而咋之無不擊焉天門山亦負固旅拒夜率敢死士緣崖而上賊無一得脫者四年春抵賈厚漁陽關不避崖陡騰柵以入巢穴爲一空功聞授世襲指揮仍守益陽是年夏江陰侯調補武岡雲飛山寨梟其反者數人得生口三百六十五新寧縣內石鶴金竹萬數等寨亦梟其渠餘戶口或民或俘武岡以寧是秋再以江陰調捕靖州之綏寧首得馬羊西兒等寨次得大水上峒諸寨或奔之或械之綏寧以平五年復以江陰調攺沅嶽徑三衛兵節次攻下五開潭溪太平山穴﹝闕﹞山皮林峒然塗山栗家峒曹滴如拘勝浪林長保等乃中闕峒或禽斬或撫諭靖之內舉安可戰瘡痍中又六年始有除大都督擢錄朝家爲不負侯矣十四年秋大將軍潁川侯今潁國公總兵徵雲南諸夷侯與郭英都督今武定侯統兵率四川三萬之眾道永寧抵赤水爲潁公聲援俾得致力於雲南功實相表裏焉明年春侯與武定討大理平建昌降其平章伊嚕特穆爾其旬澧州到大溪大容也度天﹝闕﹞嶺擒獲蠻首夏三入古皮等旣已獻馘次永順士卒未駐營悉出兵志修路俄蠻兵千餘驀嶺而下侯與其子玉卽被甲上馬迎敵玉手射斃七人侯亦多所射殺蠻潰去會修路之兵亦回腹背擊之無一獲免者散毛之後尢多所俘馘人謂侯得士死力致然十七年夏以平雲南功今爵食祿千石子孫世襲金書鐵券載在盟府三十年春宋國公馮勝總戎北徵侯左參將抵金山從大軍受元邊將克楚出降時其部曲有中悔者侯身遌嘬之竟得納欵無他虞二十三年秋侯例受褒卹之典先錫鏹五萬錠建第其鄕邑繼賚金帛俾安富追封三代侯爵且廟墓次偹物肖像樹碑顯揚其先方期享福未艾而疽發於背醫鐍鎩志在戰陣以死中使問病未復命薨矣六月二十三日也輟朝遣祭卹典有加嗚呼侯當羣雄並起能擇眞主而事之最其攻戰溪峒居多黔南朔潰功亦不可語將用老際風雲之會依日月之先迄於侯封三代子爲駙馬孫食世祿侯𨿽死而猶生乎公生元之天歷己巳十月十日酉時壽六十有三曽祖考諱某妣某氏祖考諱某妣某氏考諱某妣某氏妻吳氏以侯貴受封子男八人長斌龍虎衛指揮使徵雲南卒次玉次觀尙公主次寶次財次■﹝王久﹞次和尙次行者孫男三人曰炳者斌子食其父之祿孫女三人以九月某日葬所居一里許之鳳凰山方侯臨終謂諸室有從者否李氏恩賜者隨諾之卽就死眾妾捄止之居一二日竟自縊矣其不食前言亦難矣諸孤駙馬等遣人致禮獘求志其石因爲備書侯所履歷以壽不朽云

越國公新廟碑代大史公作

方遜志

丈夫之遇於時也生使人懷之歿使人思之且建廟食於其土必其徳澤入人之深堅如金石而弗渝信如四時而弗爽昭如日星而不忒然後足以厭乎人心而合乎輿論也嗚呼豈易致哉若今之越國公者其庶幾無愧於此乎自辛卯兵興天下大亂民遭溺焚倀倀無所棲止皇帝提三尺劍起而救之屯兵滁陽公杖策謁轅門一見語合遂居前鋒以佐揚天威焉至乙未春三月王師取和州夏六月下太平丙申春三月平金陵攻京口丁酉春三月又拔毘陵公皆在行中搴旗斬將或操蝥弧以先登前後屢建奇功乃授右翼統軍元帥使衛帳下夏四月又從上破宣城上命行樞密判官鄧愈成宣公副之秋七月遂同諸將攻徽州拔之元將楊完者聚兵十萬欲復其城公自婺源兼程以進橫槊而前大呼殺入眾皆披靡而遁戊戌春三月諸將軍克嚴州公又偕行降溪洞兵三萬以功遷行樞密院判官公謂蘭溪云嚴爲甚通蘭溪下則斷婺之右臂矣冬十月乃下蘭溪十有二月王師取婺州升公僉書行樞密院事公益思有以自效己亥春正月攻下諸曁州十有一月又平處州庚子夏六月又拔信州信方絕糧人皆勸公還師公曰此閩楚喉衿地可棄之乎乃築城浚隍爲堅守計辛丑夏五月上憫公之勞且以婺爲海右大藩通閩引越非宿將重臣有以控制之不可乃授公江南等處行中書省參知政事屯兵於婺州壬寅春二月溪洞兵叛而歸公遂遇害一時知公之死者莫不哀慟流涕如喪父母焉上聞之亦震悼弗置親禦翰墨作文以祭之且命有司塑公像配享於卞忠貞公廟庭甲辰冬復降旨贈光祿大夫浙東等處行中書省平章政事柱國追封越國公先是公歿之明年公之諸部曲與境內之民皆悵然遐思若不能勝其情者乃相率卽城中作新廟一區十閱月而廟成堂門亭廡咸具及是寵褒之命下復羣謁於金華宋濓諸部曲進而言曰公之號令素嚴人無違禁賞非無功罰非無罪使我等攻必克戰必勝而丕冒於寵靈之內者非公之賜歟我之病也孰扶而起之我之凍且餒也孰察而周之其能親自裹創注藥及安於食且衣者非公之賜歟公之徳我何以將之境內之民又進而言曰吾婺之民周瘵殊甚公専心撫摩之昔也奔走乎西東歲無寧居今也長幼一堂愉愉雍雍非公之賜歟昔也商賈不通布糓不給今也市區充溢百貨具集非公之賜歟昔也厄於暴彊莫敢何問今也攘一莖茅公亦使人償之如承平時非公之賜歟公之徳我亦何以將之今者寵光下被爵登上公人神洽熈云日潤明山川艸木亦有喜气適新廟告成願爲我紀詳公之功徳以垂永於無窮是用合辭以請濓竊觀古之名將出戍邊城者矣茍得甲士之歡心則耕田鑿井之氓必至於弗寧使斯民稍得以遂其生則持戟荷戈者或不免於愁嘆孰能有兩全者哉若公者可謂尢賢乎已公常自誦曰我不知書然吾行軍惟知有三事而已不殺人不虜人婦女不焚毀人廬舍故其軍一出遠近之人皆爭附趨之蓋公處心以仁蒞事以威惟其仁也故不言而民附惟其威也故不待戒而兵自不敢犯昔際徵討制禦士心不越法度所在吏人不知有軍及其死也人爲立祠享之較之於公其事固無大相遠也廟而祠之其誰曰不宜初公之未薨嘗夜出人見其兩目煜煜有光若燈及其旣薨敵人數擾我邊陲公降祥異或見夢於人或觀靈光滿野洶洶聞人馬聲及出師輙大捷似實有陰兵來助者是則公之陰魂靈出入於星辰之間固未嘗亡也因並及之使知天之生公有非偶然者公姓胡氏諱大海字通甫泗之虯縣人詩曰眞主啟運四方攸同升龍在天颷行雲從中有一人萬夫之雄其人謂何時維越公﹝其一﹞凜凜越公勁气橫騖手荷鐵殳其粲若路彼趫以爲我捷以步陷陣如飛逢者必僕﹝其二﹞天兵四出靡弗在行樘目疾視前無堅城有聲洸洸敵人震驚土疆旣拓大勛以凝﹝其三﹞王曰兪哉爾予羽翼婺維雄藩爾鎭其域爾參政府解爾宥密爾勞爾倈以盡乃職﹝其四﹞公旣受命分閫建牙威詟化孚莫敢或嘩﹝闕﹞汝掖汝摩化汝呻吟而爲謳歌﹝其五﹞視彼郊原其耕澤澤視汝闤闠其通繹繹視彼室廬其居奕奕何以致斯伊公之力﹝其六﹞我民無祿俾公棄捐精神上游同合化權氏之云思其何捨旃非廟曷祀非祀曷虔﹝其七﹞乃簡甓材乃端術經乃差榖辰視星之定林衡奔事班垂稟令紫梲星錯素階玉瑩﹝其八﹞邃淸有寢嚴衛有門旁挾有廉四繚有垣肖像中居威神騰軒陰風肅如髣髴若存﹝其九﹞維公顧綏時著靈響陰火東騖鐵錡西上赤幟一揮無敵不磢孰不生畏孰不景仰﹝其十﹞生爲名臣死爲明神策書可列指可縷陳矧公之英貫爲屈伸幽明有殊神人則勻﹝其十一﹞公實惠我弗間弗二人之依公如旌擊檖登我稼穡遏我妖沴歆我明祀欽於世世﹝其十二﹞

明名臣琬琰錄卷四

●欽定四庫全書

明名臣琬琰錄卷五

﹝明﹞徐紘撰

汪國襄烈吳公神道碑銘

吳伯宗

洪武十四年十一月二十六日開國輔運推誠宣力武臣榮祿大夫柱國同知大都督府事江陰侯吳公以疾薨於靑州十二月訃聞皇上爲之憫悼輟朝三日詔所司定贈謚加贈特進光祿大夫上柱國中軍都督追封汪國公謚曰襄烈遣使者迎柩以歸洪武十五年二月丙子賜塟鐘山之陰上念其功不已命臣撰文勒諸丰碑以垂不朽伯宗職居翰林屬當執筆謹敍而銘之公諱良姓吳氏鳯陽定逺人初名國興後賜今名气岸雄偉性質剛直與弟楨俱以勇力稱元末羣雄並起海內鼎沸皇上以聰明神武仗大義奮起布衣公兄弟委身相從服勤左右上深器焉甲午秋從上取滁州乙未春從克和陽常爲先驅戰皆有功六月從渡大江與元兵戰於采石拔其營乘勝克姑孰尋下溧水溧陽丙申從定建康戰功爲多又從今大將軍太傅魏國公徐公逹克鎭江下常州屢著功勤歷升軍職丁酉下江陰命公以指揮使領兵鎭守時僞吳張士誠據姑孰跨有淮東浙右地大物眾兵食富彊實江南一勍敵而江陰正當東南要衝喉襟之地士誠又多變詐動以金帛啖誘將士公行上諭之曰彼以其詐我以吾誠爾爲邊將愼守封疆約束士卒世外交毋納逋逃毋逐小利無與爭鋒惟保境安民而已公奉命惟謹繕城池逺斥堠利器械嚴部伍士卒無敢逃亡無敢出境生事者敵亦畏之不敢侵犯數年上親將兵下江西克湖廣平僞漢陳友諒大軍屢出而無東顧之憂以公之扞蔽也丁未克姑蘓士誠面縳上以姑蘓承士誠割據之餘力戰乃服必得剛毅有智略者鎭之遂以命公公至奉宣皇上盛徳紀律嚴明號令整肅軍民輯睦咸得奠安洪武三年天下大定論功行賞以公有守江陰之功封爵爲江陰侯食祿二千五百戶賜以鐵劵子孫世襲恩至渥也廣西右江諸州僻處炎徼去中國逺數千里前古號爲要荒乍臣乍叛唐宋已來羈縻而已元都兆方相去益逺姑息尢甚夷俗狃於仇殺數侵盜邊境五年春命公將兵討之公率兵深入跋履崇山踐歷險阻剪薙荊棘衝冒瘴霧勤勞特甚數月盡平其地俘獲不可勝計自是溪峒夷獠畏威懷徳革心回化輸租賦奉法令同內地焉先是上稽古制建親王爲盤石藩屏齊王受封靑州命公營建王府宮殿社禝公經營區畫部署軍卒並手偕作功成民不知勞公畱靑州二載得疾而薨享年五十有八公自起身行伍至爲將帥受封爵終始一致有功無過故其薨也上深惜之恩禮有加焉公存時以公貴推恩三代曽祖三七府君贈鎭國將軍僉大都督府事護軍追封潁上縣子妣周氏追封潁上縣子夫人祖十一府君贈驃騎將軍都指揮使護軍追封延陵伯妣劉氏追封延陵伯夫人考似龍府君贈榮祿大夫同知大都督府事柱國追封渤海侯妣葉氏追封渤海侯夫人配髙氏封江陰侯夫人子男二人長曰髙神策衛試指揮使次曰壽安女三人在室公弟楨亦以勲封靖海侯追封海國公先公三年薨嗚乎古今豪傑之士際風雲之會攀龍附鳯竭忠勤樹勲烈以名世者多矣未有如公兄弟同遇聖朝同立大勲同膺髙爵輝映赫奕若斯之盛者也是宜勒諸貞石以光前古傳後世而垂無窮豈止照耀泉壤而已哉銘曰天啟洪運大明肇興豪傑率從霧擁云蒸桓桓吳公剛毅英烈異才間出萬人之傑天戈義旗飛渡大江爭先鼓勇敵莫敢當旣定金陵亦下京口公俱在行厥績多有江陰崇墉東南要衝屹若底柱維公之功姑蘓新附命公綏靖紀律嚴明大小從令炎荒僻逺命公䢐徵歷代羈縻慕義來庭功成汗馬名載竹帛兄弟二人並著開國河山賜誓列侯疏封慶延後嗣與國無窮生榮死哀富貴終始進爵上公錫謚具美鐘山之陰有碑穹然勒銘紀功何千萬年

海國襄毅吳公神道碑銘

劉崧

洪武十一年戊午前徵南副將軍靖海侯吳楨奉詔出定遼是秋以疾聞上遣醫馳驛視之弗能愈遂輿疾還京車駕幸其第問勞有加明年己未五月疾革以其月二十六日薨訃聞上爲之震悼輟朝二日詔贈特進光祿大夫左柱國追封海國公謚襄毅仍賜窆鐘山之陰俾官給其事葬之日車駕臨奠加贈賻焉又明年庚申上追念其勞爰敕儒臣禮部侍郎臣崧撰文刻諸神道之碑以昭不朽臣崧奉詔不敢辭乃追考公牘紀載第而書之謹按公初名國寶後賜名楨字幹臣姓吳氏世爲濠之定逺人自少時已卓犖有膽略及天下大亂從上起兵裏中卽能知天命有在與兄江陰侯良俱隸麾下悉心委事焉自歲甲午乙未西克滁和東渡大江揚威振銳所向無敵由帳前都先鋒爲總管升建興翼院轉判分院元帥尋爲天興右翼副元帥與良同守江陰每冦至輙擊走之首破僞吳張士誠水寨擒其梟將朱錠甲辰授英武衛指揮使丙午冦出爲駄沙上親督戰追至巫子門冦乘潮逆拒首尾相失公縱兵急擊之俘獲無算是秋從大將軍魏國公徐逹率馬步舟師由港口取湖州公勒奇兵出舊館振之戰以大捷事平遂畱戌焉吳元年丁未九月復從大將軍攻圍蘓州連破胥葑二門士誠就執公奉令撫循秋毫無所擾進僉大都督府事時方谷珍推明州未下上以公爲徵南將軍從禦史大夫信國公湯和往平之公引兵乘潮夜入曹娥江夷壩通道出其不意直抵車廏會降者言方氏已潛挈家之海公領兵追於盤嶼與合戰自申至夜三鼓敗之盡獲其戰船人馬輜重而還未幾谷珍降有旨由海洋進取福州不數日奄至城下圍其西南水部三門一鼓克之時僞平章陳友定據延平作亂明年洪武元年戊申進破延平擒陳友定閩平公歸次昌國會海冦葉陳二姓聚刼蘭秀山公調兵立剿之三年庚戌朝廷定功行賞進開國輔運推誠宣力武臣榮祿大夫柱國吳相府左相靖海侯食祿一千五百石賜以鐵劵使子孫世襲焉五年壬子詔大發兵東戍定遼命分總舟師數萬由登州轉運以餉之海道險逺人用艱虞公調度有方兵食充羨折衝風濤如履如逹尋召還七年甲寅海上警聞公復領沿海各衛兵出捕至琉球大洋獲倭冦人船若干俘於京上益嘉賴之常往來海道總理軍務至是歸自遼東而疾作不起矣公生以天歷戊辰六月二十一日葬以薨之閏月十三日享年五十有二曾祖三七府君贈鎭國將軍僉大督都府事護軍追封潁上縣子妣周氏追封潁上縣子夫人祖十一府君贈驃騎將軍都指揮使護軍追封延陵伯妣劉氏追封延陵伯夫人考似龍府君贈榮祿大夫同知大都督府事柱國追封渤海侯妣葉氏追封渤海侯夫人配李氏封靖海侯夫人子男五人長堅西安護衛鎭撫側室陶出也次忠林羽左衛鎭撫夫人李出也次端次洪皆庻出女五人其第五女許爲湘王妃尙在室惟公以驍勇之才際興王之會鍾英淮甸立勲遼海致位公爵而不矜不伐盡瘁所事眞古之名將哉是宜銘銘曰赫赫景命大明當天帝業所基公侯出焉桓桓吳公有仡其勇顧瞻在廷玉立山聳元政不綱帝憫下民爰揮天戈掃除妖氛始克滁和旋拔采石飛渡大江曽不終日公時在行兄弟齊一莫不率從幹城是力帝命汝楨言守江陰鄰敵授首逺人歸心南牧丹陽東略無錫建興策功英武躋軄冦窺海口縱兵擊之風從潮生彼逆不支從攻吳興機略周布捷出舊館振其歸路進拔葑門東定姑蘇擒厥渠魁獻於京都帝念爾勞升秩督府不曰四明亦肆違拒遄厲戈甲往貳徵南挾潮而飛颷旗電帆摐金伐鼓壁其城下冦窮而逋膽落萬馬躡景追風執訊凱還鯨奔鯢伏海霽云鮮張方告平閩海方急千艘南馳殱彼勍敵三山旣隳延平遂通麾旄所指列郡來同公歸自南蘭秀連梗鋤而辟之海道昞昞帝曰靖海實汝之功玆命汝侯往承其恭煌煌鐵劵翼翼命秩恩延子孫功翼王室載授徵北督餉定遼白粲連云■﹝風貝﹞風不揺倭童跋扈出沒大洋爰獸狝之皇威以張茫茫遼海烈烈英勇式弘將略茂對天寵方召元老曹周世庸气應徳符千載一逢維天佑賢公宜永福何疾之嬰遽此不淑儀曹考行贈謚有光鐘山佳城天設地藏神道之左有石■﹝山上凝下﹞■﹝山上凝下﹞儒臣作銘昭示無極

滕國襄靖顧公神道碑

劉崧

自昔國家興王之地必有才武雄傑之士出於其間以贊立大功佐成大業爲國虎臣享有祿位豈非天人交會之應哉故徵西左副將軍濟寧侯顧公名時字時舉世爲臨淮人曽祖十四府君以公貴贈鎭國將軍僉大都督府事護軍追封睢寧縣子妣王氏封睢寧縣子夫人祖文俊累贈驃騎將軍都指揮使護軍追封武陵伯妣林氏封武陵伯夫人考道祥累贈榮祿大夫同知大都督府事柱國封濟寧侯妣雷氏繼潘氏俱封濟寧侯夫人公志气倜儻勇於有爲元末政隳海內大亂皇上龍興淮甸思濟天下公以同裏率先來附被堅執鋭常侍左右自歲甲午起兵西拔和州東渡大江凡擊叛討逆開疆拓境靡不率從始由百夫長轉元帥尋同知天策衛親軍指揮使司事繼調濠梁衛丙午詔與東平侯韓政取濠州破四門月城拔之洪武元年戊申從大將軍魏國公徐逹北定燕薊拜驃騎上將軍副大督都府事兼同知太子率府事三年庚戌論功行賞進號開國輔運推誠宣力武臣階榮祿大夫勲柱國職同知大都督府事爵寧濟侯食祿一千五百石賜以鐵劵使子孫世襲焉明年辛亥授徵西左副將軍由興元取四川入階州擒其梟將王進克文州綿州撃向家營寨破之又克漢州進圍成都僞夏丞相戴壽等望風欵附北師入重慶其主明升出降四川平五年壬子仍左副將軍從徵北前將軍曹國公李文忠等分道入沙漠與大將期失道糧且盡士卒不能戰公奮引麾下數百人躍馬大呼衝薄部落戰敗走之遂掠其輜重羊馬而還軍勢復大振七年甲寅從魏國公總各衛兵出鎭北平益築堡障練士伍繕甲兵廣牧畜𨿽邊隅日靖晝夜從幙府吏深計逺算常若敵至明年乙卯詔還尋有旨從魏國公仍出北平十二年己未秋遽遘奇疾藥弗能愈以是年冬十一月二十一日薨享年四十有六訃聞上爲之震悼輟朝二日明年庚申春二月己夘公喪歸自北平舟行數千里迎祭塡道觀者感嘆敕賜葬鐘山之陰上親爲舉奠復定志文以賜之明日詔贈特進光祿大夫左柱國追封滕國公謚襄靖其始終榮寵可謂異數矣配李氏封濟寧侯夫人今封滕國公夫人子男四人長曰敬金吾前衛后千戶所鎭撫次曰英曰華曰茍爾女二人旣葬其孤敬泣而請於朝曰惟先臣事上二十餘年不幸蚤終顧神道之石銘文未勒敢援故事以請於以見聖朝眷待之厚且以慰先臣於地下也於是禮曹以爲言詔可其請命禮部侍郎臣崧爲之銘臣崧職在討論不敢以蕪陋辭謹狀次而書之且系以銘曰聖人受命萬物咸覩乘時佐運各奮其武矯矯靖襄生於帝鄕帝猶龍飛雲從之翔自淮渡江首定建業公時左右執俘獻捷領兵東向遂夷月城電擊颷馳濠梁以淸北収燕薊旋拜驃騎崇勲丰祿劵鐵以誓乃命西討進自漢中取道階文山巉水潨進圍成都作气一鼓千夫投戈殍厥孱主旣從徵北北度陰山擁槊奮呼出其險囏薄衝部落兔脫鶻擊掠其牛馬還給軍食主將上功帝憫爾勞四方旣平汝弓其櫜櫜弓戢戈北守燕薊嚴其扄鐍式謹邊事濼水茫茫居庸閒閒馬絕南牧城無晝關公歸未期遽以訃告沿邊驚呼當寧嗟悼襄靖有謚滕國有封茅土新疏沛丰舊庸闡績著銘爰勒神道榮光自天天子有詔

營國威襄郭公神道碑銘

楊榮

洪惟太祖髙皇帝龍飛淮甸應天順人芟刈羣雄戡定海內一時智勇材力之臣感會風雲效其忠勤輔成帝業開千萬載太平之運奇勲偉績鏗鍧振耀勒銘鼎彛垂光竹帛與國家相爲無窮猗歟盛哉予嘗叨職國史竊觀開國勲臣其間能身躋壽考世爲貴戚子孫享有顯爵久而益盛者不數人豈非其存心之仁與積累之厚有間耶若營國威襄公蓋足徵焉公姓郭氏諱英臨淮人生有異徵沈毅多智身長七尺膂力過人尢精騎射年十八從太祖起義兵甚見親信每令直宿帳中取徐泗滁和采石太平建康鎭常寧國諸郡屢立奇功上嘗以郭四呼之上親徵僞漢陳友諒大戰鄱陽湖相持連晝夜公時金瘡未瘳力疾鏖戰賊敗於禁江口已而友諒中流矢死有言公之功者上問之公曰天威神算臣何力焉上益重之時友諒子理復立於武昌進軍攻之其將陳僉同驍捷善槊馳入中軍帳下上方據胡牀遽呼公曰郭四爲吾殺賊公持鎗躍馬奮臂一呼賊應手殞墜上解所禦赤戰袍衣之曰唐之尉遲敬徳不汝過也授驍騎衛管馬軍千戶從徵襄陽克淮安濠州安丰升宣武將軍驍騎左衛指揮僉事洪武元年戊申從大將軍徐公北定中原下齊魯克汴梁平河南敗元都破潼關彰徳廣平所至有功初大將軍遣公取通州公距城三十里爲營深溝髙壘爲持久計眾請速攻之公曰吾師逺來敵以逸待勞攻城非我利也宜出其不意破之翌日大霧公以千人伏道傍率精騎三千直抵城下元將烏實巴國公帥敢死士萬餘張兩掖而出與戰良久公佯敗彼乘勝來追伏兵中起截其軍爲兩道斬首數千級擒元宗室博囉梁王遂克通州元君乃北遁克永平眞定生擒守將湯同僉復從平章常公取太原守將王巴拜軍於城西公慿髙望之謂常公曰彼兵多而不整營大而無備請夜刼之常公深然其計遣五十騎伏城東十里以舉火鳴炮爲期至夜公率十餘騎潛入其營舉火鳴炮伏兵亦舉火鳴炮常公引兵繼至鼓噪之聲相接巴拜軍大潰自屠戮乃棄城遁下興州大同至沙淨州生擒僞將竹平章度可取鹿臺西安鳯翔鞏昌追敗賊將賀宗哲於亂山庚戌升本衛指揮副使從徵迆西克定西討西夏察罕諾爾撫安呼察平章沙淨州復叛討平之克登寧州斬首二千級獲牛馬數千升昭勇將軍本衛指揮使賜金龍衣一襲辛亥升驃騎將軍河南都指揮使將赴鎭皇寧妃公之女弟也上遣至公第餞之且謂公素靖儉賜白金二十罌廐馬二十二匹時河洛新罹兵燹邑井蕭條居民艱食盜賊充斥公宣布威徳綏輯流亡申寛條明賞罰逺邇來歸者日以千計未期年戶口倍增境內大治丙辰移鎭北平河南士女不忍其去遮公馬數十里不得行甚至泣下旣去爲立生祠北平初定居民反側不寧公開示誠欵諭以理亂禍福人心遂安元左丞何允中等聞公之徳來降者凡九千餘人上遣使勞以上尊羊馬授龍虎將軍北平都指揮使賜誥命逾四年召還京進大都督府僉事灰山賊反承命討平之賜馬七匹辛酉從潁川侯傅公徵雲南旣至命公及都督陳桓胡海分道進討道多險隘諸將欲深入公曰破敵貴先聲攻取必自近始捨近趨逺豈策之上耶遂先攻赤水河路距河二十里爲營時久雨河水暴漲公曰賊恃水漲不意吾濟下令諸軍斫木造筏夜半濟河北曉賊始覺遂大潰生擒烏撒並阿容諸蠻由是雲南諸賊破膽進攻曲靖六梁州關索嶺及僞石元帥山寨皆克之至江川掎子寨寨依山公先遣騎兵五千攻其前賊空寨迎戰復以精騎數百搏其後斬門而入火炮連發烈熖漲天賊乃亂悉破滅之進攻大理金齒降其僞官段平章攻安寧州賊將布哈特穆爾棄城走破富縣山寨攻靖寧州蠻七寨一日夜破之攻牢撞山寨取仁徳府破硝店山寨圍姚安敗賊將李自久平蒙化州鄧川州破三營復光寨過金沙江攻北勝府生擒賊將髙生平麗江府平偉等州前後斬首一萬三千餘級生擒二千餘人收精兵人馬數萬船千餘艘蠻民降者數十萬戶雲南諸路平論公功進爵開國輔運推誠宣力武臣柱國武定侯賜誥劵食祿二千五百石子孫世世承襲己丑加靖海將軍鎭守遼東丁夘同大將軍宋國馮公討北敵納克楚降之師旋敵將追襲公與戰創傷左脇箭復中右脇公洋呼敵傷吾甲我眾益奮連戰數十合敵遂卻已而進徵北右副將軍仍鎭遼東戊辰出討北敵至捕魚兒海邏騎偵敵營不逺公乃令諸軍少憇飲馬銜枚捲甲倍道直抵敵營北主覺乃率十餘騎潰圍出其將曼濟太尉來拒我師公手刃之獲兩營所積金寶珍玩圖書降其眾五萬餘人生擒敵將約約司徒曩嘉及太尉雙寛塔爾呼布逹喇王子等四萬餘人馬駝萬五千匹牛羊輜重無算師還賜白金千兩鈔八百錠彩幣四十疋巳巳上以天下無事且憫諸將老欲保全之厚加賜賚遣歸其鄕公亦就遣庚午獨召還京上賜坐與語歡甚命統禁兵及在京諸軍蓋上春秋髙知公忠謹特倚重焉辛未以北兵喇特納實哩冦邊命公討之獲其人口孳畜逐北至鴉寒山而還丁丑川陜冦發勢張甚上顧曰非卿無能勝其任者授徵西將軍印討之至沔之後河生擒賊首髙福興及黨四十餘人公疏其同謀者請誅之脇從者乞勿治且有司不卹民宜正其罪上可之永樂元年癸未二月十七日卒於家享年六十有九訃聞太宗文皇帝爲之震悼輟朝二日遣官致祭賻卹有加贈營國公謚威襄賜葬京師聚寶山之原公孝友仁恕恭儉誠實出於天性母夫人嘗疾篤懸身燈告天求以身代疾遂愈人皆謂公孝感所致後母夫人卒公廬墓側晝夜號泣不絕聲臥寢於地毀瘠日甚一夕夢夫人告曰地濕則致疾致疾則傷生汝固純孝惟竭忠報國爲父母光墓不必廬也公感悟而歸家三年之中哀痛如一日平居兄弟怡怡克盡友愛禦軍行師動有紀律推心任人甘苦同之其攻克州郡必禁擄掠戒殺降封府庫収簿籍一錢尺帛不敢私嘗北徵軍法夜必令親軍更直荷戈環帳立一夕風雪大作公悉罷遣歸營其愛卹軍士多類此家居簡靜好讀書天文地理百家之說靡不通曉教訓子孫以儉素力學爲務事太祖髙皇帝四十餘年小心謹愼未嘗有過眷遇𨿽隆而自處益謙上嘗禦便殿賜坐適有奏事者公趨避之上曰卿第坐朕自理事不汝關也其見敬愛如此時公卿多置田產公獨不治上問之對曰臣一布衣荷陛下寵靈叨有封爵子孫衣食餘饒安敢增益俾生侈心上善之嗟嘆良久公大小百餘戰金瘡徧體每陰雨痛甚及聞徵討之命卽日就道未始以老疾辭其事上竭忠蓋如此會祖參祖聚父山甫累贈營國公曽祖妣何氏祖妣趙氏母單氏贈營國夫人配馬氏封營國夫人公兄弟四人長早卒次興以軍功封鞏昌侯贈陜國公謚宣武次某福建都指揮使次卽公也子男十二人鎭銘鏞鑑鑰銓錡鈺鈁鑌鋼錀鎭駙馬都尉尙永嘉公主銘遼王府典寶追封武定侯鏞中軍都督府右都督﹝闕﹞鑑中都畱守司副畱守鑰散騎舍人錡早卒鈺贈承徳郎尙寶司丞鈁旗守衛指揮使女九人長適府軍衛指揮僉事藺瑜次適濟南衛指揮使戈某次遼王妃次適府軍衛指揮僉事趙斌次郢王妃次適金吾右衛指揮同知範聚余早卒孫男二十有八人玹璧瑭琮瑾珷瑀璒璟玘瑋玨琎璨璝琬琰余尙幼琮府軍衛指揮僉事玹襲武定侯瑾早卒珷尙寶司丞瑀梁王府典寶璒璟皆勲衛孫女十六人長仁宗昭皇帝貴妃次適畱守左衛指揮陳鑑余在室曽孫男五人聰■﹝耳宄﹞余尙幼聰散騎舍人予觀前史稱郭汾陽功蓋天下而主不疑位極人臣而眾不嫉富貴壽考終始令節七子八婿諸孫數十人俱膺顯仕唐世榮之若公勲業之隆子孫之盛方之汾陽夫豈多讓皆由公存心一本於仁故積累之厚愈逺愈隆焉嗚呼偉哉玹以神道之石未立無以昭示永久來請文予閱其家傳考定其大者次第之而系之銘曰天啟皇明淮甸龍飛乘時應運風雲一機太祖受命汛掃餘孽羣力桓桓鼓勇就列東西徵伐北南以平斷出神聖功恊眾能展也郭公有文有武翊輔其主實天畀付鄱陽之戰眾論偉公公仰廟略不有其功旣捷通州再捷太原河南北平黎庶沾恩南詔之徵武功尢大誅叛全生蜀民是賴蠢彼餘人疊爲傾側捲甲擒之兵氛蕩滌皇有嘉錫錫爵褒功金書鐵劵武定啟封錦袍禦馬白金文綺赫赫髙門煌煌戟棨世聮國戚代有顯融匪幸所致惟公之忠忠在朝廷載之信史亦有孝思永錫爾類在昔汾陽著勲有唐公實以之於今益彰我作銘詩勒公墓道百世斯承有赫其耀

都督僉事謝公神道碑銘

李景隆

昔我太祖髙皇帝受天明命握乾符而起淮甸禦寶歷而定萬方豪傑貔虎之士應期而出以折衝禦侮而克戡多難自正大統旣論功行賞以報功徳之臣至於位躋五府始終哀榮而垂光史冊者蓋亦可數焉夏四月六日前軍都督府僉都督事謝公以疾卒禮部以聞擇葬地於京城桂山之陽以六月九日■﹝穴上之下﹞焉按狀公諱彥字子超姓趙氏世爲鳯陽府鳯陽縣於皇里人幼失怙恃鞠育於外家因以孫爲氏故元之季兩淮兵興公募集義勇圖保鄕井歲辛丑秋七月乃將其兵南渡大江從太祖皇帝破安慶克江州於時僞漢陳友諒盜名字置官屬據爲國都至是始奔武昌公以功授義兵元帥癸夘春三月由安丰進攻廬州九月援荊衡歸峽等州己巳冬十一月取通泰州甲辰春二月徐宿濠泗潁五州淮安髙郵安丰三郡皆入版圖秋九月轉攻湖州冬十一月圍僞吳張士誠於姑蘇丁未春正月太祖皇帝卽吳王位已四年始以丁未僞吳元年從大將軍中山武寧王破姑蘇俘士誠公又以功升掌羽林環衛賜以良馬復從徵山東克沂莒密州遂入靑州走故元平章庫庫特穆爾洪武元年戊申春正月太祖卽皇帝位公駐軍東昌進階武略將軍尋敗故元平章鄂普軍取河南通務等州秋八月中山武寧王奉詔統兵攻北平公與在行故元順帝旣逺遁而燕薊永平保定眞定中山以次悉平遂乘勝取山西大同太原二年己酉春三月西破潼關故元平章李思齊棄輜重引兵奔鳯翔三月庚戊公從中山王駐軍陜西列營長安城北平章王武率其官屬士民迎降夏四月取鳯翔卽追降思齊於鞏昌遂破臨洮延安平涼靜寧莊浪開成六盤等處而秦屋環三郡亦望風而靡慶陽守將張思道率兵拒戰凡七閱月而思道敗走公復從中山王還軍臨洮會故元河南左丞相庫庫特穆爾來襲我軍王率大眾亟與決戰旣敗之於臨洮復敗之於定西橋殪其將校驅殄其士卒無算庫庫特穆爾引殘兵北遁四年辛亥夏五月調公守禦處州升應天衛指揮僉事進階宣武將軍五年壬子春正月移守朔州從徵和林六年癸丑秋八月敗故元兵於朔州之北獲其將知樞密院張寶院使哈喇巴圖參政髙其並其所部兵眾九年丙申春三月進軍寧夏敗諾爾巴哈於賀蘭山収其番眾及其駝馬牛羊而還十年丁巳轉廣威將軍二十年丁卯特升僉前軍都督府事軍賜彩帛萬疋黃金百兩白金百兩及甲第一區臧獲數十輩命公徵討雲南廣西龍裏諸部二十二年己巳秋八月還朝賜以誥命授驃騎將軍二十三年庚午奉詔湖廣都司訓練官軍至貴州置新添衛二十五年壬申更給新制之誥九月公赴山西籍民丁爲軍置天成東勝二衛二十七年甲戍春三月十二日太祖皇帝禦奉天門召公慰撫之眷倚甚特賜犀帶命復其姓爲謝氏明日以其季子逹入覲卽除散騎逾月而選尙汝陽公主拜駙馬都尉有玉帶金帶襲衣鞍馬之賜長子忠復授興武衛指揮同知三十一年戊寅公得末疾乃致政家食甫二歲而卒享年六十有九顯祖諱厚菱贈驃騎將軍僉前軍都督府事祖妣張氏贈夫人顯考諱中善贈驃騎將軍僉前軍都督府事妣許氏贈夫人妻郤氏贈夫人子男三人忠懷逹將軍任世襲指揮同知順未任逹持進榮祿大夫駙馬都尉女三長適馬旺次在室季適指揮同知戴義長子孫男十人女十人自昔一代之興必有虎臣碩輔豪傑之材以翊扶昌運至於功成治定而彛常鐘鼎之銘河山帶礪之誓俾與國家相爲悠久夫豈易得哉若公以篤厚之姿勇果之藝盡瘁效忠而致位將領斬關陷陣搴旗先登與夫首馘之獻不可以數計至於鳴劍伊吾之山飲馬捕魚之海踐霜雪絕餱糧凍餒■﹝軍攵﹞瘃皆身歷之故能簡在宸衷光承天寵身居宥府子爲駙馬克享榮祿以致考終豈偶然哉先武靖王與公逢興王之運周旋戎旅二十有餘年予又辱公同朝而與駙馬君忝同戚裏及爲是銘𨿽重於作而義不敢辭銘曰天啟聖明篤生皇祖奮自側微丕揚神武瓌材傑士聞風景從盡用羣筞以成治功維時謝公勇踰貔虎小大百戰折衝禦侮乃擢將領乃掌羽林乃僉衛事簡注皇心自東䢐西北南萬里降城破邑惟上所使殫力盡瘁不有其躬克殄大敵寰宇混同宥府是登品列第二寵錫使蕃恩榮備至光照後嗣有義彌惇帝女擇配有赫慶門福澤方隆受天之祉子孫承傳世濟其美賜葬徵吉桂山之陽刻銘玆石永古流芳

明名臣琬琰錄卷五

●欽定四庫全書

明名臣琬琰錄卷六

﹝明﹞徐紘撰

蘄國武義康公神道碑銘﹝有序﹞

宋濓

皇帝卽位之三載混一華夏聲教所被罔間遐邇梯山航海奉贄獻琛上念熊羆之士不二心之臣東徵西伐宣力有年方將胙土分茅以定功賞而都督康公薨於陜西上聞之嗟悼不已旣勅有司穿土作室以寧體魄復欲昭其功勲於悠久詔翰林學士臣宋濓稽諸簡牘所書文於堅石以垂示於億萬載臣濓謹按公諱茂才字壽卿康其姓也世蘄州人曽祖文廣皇贈中奉大夫參知政事護國追封京兆郡公祖懋皇贈資善大夫中書右丞上護軍追封京兆郡公父壽皇贈榮祿大夫同知大都督府事柱國追封蘄國公母蕭氏追封蘄國夫人當元之季四方云擾未幾蘄州陷公結義旅以捍蔽爲務授以長官俄遷爲鎭府同諸將復九江搗蘄水黃連寨轉蘄州路同知總管府事屯戍和之裕溪太平之采石使者考其功狀升淮西宣慰副使同知元帥府事又升宣慰使都元帥歲己未六月上帥師渡江將士家屬尙畱於臨濠陣人多效死於是數戰不克後數月常忠武王遇春遣遊邱虛撓之公連日發軍以應王度其力疲夜設伏兵質明殱其精鋭殆盡然猶収合潰散豎寨於天寧州明年二月上命諸將以襄陽大炮破其寨公奔行臺便宜升淮南行省參知政事甫踰月上亦克金陵又奔京口舟師追及之公度天命有歸乃率所部餘兵三千解甲來附免冠頓首言前日之戰各爲其主今日屢敗天數也事主於此死生惟命茍得生全尙竭犬馬之力以圖報效上笑而釋之仍許統所部兵從徵又明年授秦淮翼水軍元帥守禦龍灣取江陰之馬駄沙八月僞吳張士誠犯我疆境公驅兵逐之獲其樓船上賜名馬一匹黃金一錠歲戊戍從廖楚公永安攻池州取趙雙刀之樅陽遷都水營田使兼帳前總制親兵左都指揮使明年八月攻皖城僞將率樓船出戰公復獲之又明年六月僞漢陳友諒傾國入冦攻陷我姑孰殺戮我吏民將窺我南京上召公謂曰爾不疑我乎公復頓首謝上曰汝旣不相疑宜作書遣使僞降友諒爲內應招之速來仍紿告以虛實使分兵三道以弱其勢友諒果如所言旣至諸將同公奮擊大破之縛其士卒二萬有幣帛白金之賜歲辛丑八月上怒友諒來冦率將士親徵公領舟師行擊安慶破江州僞都友諒西遁遂下蘄州興國漢陽公沿流而下克黃梅某家寨十一月取江之瑞昌敗友諒八陣指揮友諒之勢遂衰遷陣前親兵副都指揮使明年九月復隆興又明年攻左君弼於廬州四月友諒圍龍興上親往援公與諸將皆從友諒聞上至亟解圍還七月大戰於彭蠡湖軍聲嘯呼湖水爲之立起浮屍蠢蠢動至數十里友諒遂至敗亡又有幣帛之賜十月上親徵武昌公從之歲甲辰二月下之友諒之子理銜璧出降三月進金吾侍衛親軍都護府副都護四月從大將軍徐公逹遊攻廬州七月下之八月拔安丰繼取江陵及湖南諸州加賜幣帛明年二月攺神武衛指揮使五月進大都督府副使閏十月士誠兵犯江陰京口上帥大將軍水陸並進公在行中及至鎭江士誠兵已遁又明年正月追至巫子門擊取其眾獲士卒二千公功爲多四月搗淮安之馬邏港拔其水寨復獲士卒與艨艟無算淮安平七月遂攻湖州十一月破之進逼姑蘇姑蘇士誠僞都卽遣鋭卒來迎鬭大戰尹山橋公持戟督戰益力鋭卒盡覆乃進圍齊門刀劍林立飛鳥不敢下大將軍命諸將合攻之吳元年九月姑蘇平公取無錫州十月升同知大都督府事兼太子右率府使進階榮祿大夫洪武元年上以江南之地入版圖乃遣大將軍經略中原公從齊魯之地復由黃河取汴梁下洛陽駐師陜州規運饋餉造浮橋以渡大軍鎭河中善撫綏遺民爲之立石頌徳絳解二州則公所招徠蔽遮潼關秦人不敢東向三年復從大將軍徵漢中奉詔還軍中道因疾而薨實八月之三日也年五十有七上下羣臣議贈公推忠翊運宣力懷逺功臣光祿大夫湖廣等處行中書省平章政事柱國追封蘄國公謚曰武義以九月二十一日塟於應天府上元縣鐘山鄕之幕府山上親臨奠而百司繼之登幄相望聮絡原野時人以爲榮公娶方氏追封蘄國夫人繼室田氏封蘄國夫人側室朱氏兪氏子男三人公通經史大義事太夫人以孝聞輕財仗義意气磊落而尢有志於事功值元祚將終其才弗克盡施然而眞主龍飛於羣雄之中公卽能識之捲甲韜戈率眾臣附坦然而不惑可謂上知天命下察人心者矣由是昭被寵眷倚之以心膂用之爲爪牙十餘年間屢從徵討茂績奇勲著稱當世存則安富尊榮加以爵位薨則疏封賜謚賁及九泉令名垂於竹帛重祿延於子孫公其可以不朽矣臣濓謹拜手稽首述辭於碑系之以銘深懼不足以稱上報功之意銘曰於赫大明受命於天如日之升照於八埏﹝其一﹞於時康公江險之恃大軍西來視如平地﹝其二﹞巨礟轟雷物莫敢攖何戰弗潰何守弗傾﹝其三﹞天人攸歸勢何敢抗知機先來率眾內向﹝其四﹞皇帝曰嘻有附匪疏予開誠心遇爾不疑﹝其五﹞爾礪矛鋋爾部士卒助予四方以寧萬國﹝其六﹞公拜稽首賜死爲生誓殫報效如無餘齡﹝其七﹞孰不爲庭率師往討矯如翼如風馳電掃﹝其八﹞東吳西楚蹴陳駕張身經百戰凶豎始亡﹝其九﹞大將北伐同取汴洛出鎭於蒲卹其孤弱﹝其十﹞蔽遮河潼以義爲闗誰敢操戈睥睨其間﹝其十一﹞玄龜負碑以頌遺愛民亦何心恩義斯在﹝其十二﹞從伐漢中迢迢西徵有命班師中道而薨﹝其十三﹞帝念將臣血戰之苦將酬其勲錫以茅土﹝其十四﹞孰不壽考以樂承平公胡嬰疾隕魄泉扄﹝其十五﹞帝情憫悼恩命絡繹穿山爲堂畢玆窀穸﹝其十六﹞名垂於史祿延於家翩然而逝公復何嗟﹝其十七﹞史臣造文大書深刻以昭公勲有永無極﹝其十八﹞

縉雲伯胡公神道碑銘

宋濓

上天旣革元命皇帝定鼎金陵遣大將下浙東諸郡而婺衢處三州相繼平時當艸昧之初上思得智勇之才用之於是處之胡公仲淵躍然而起以自赴功名之會入陪廟算出鎭鄕邦言聽計從寵遇無比浙東之俊彥攀龍鱗而附鳯翼者皆自公始若公者可謂卓犖不羣之士矣公諱深仲淵其字也系出漢安定宋初有諱棟者自潤之丹陽遷處之龍泉因家焉棟生璠璠生文虎文虎生竦竦生晟晟生滂滂生衢州錄事參軍松年松年生鄕貢進士應辰應辰生溫州樂淸令■﹝王季﹞■﹝王季﹞生江南西路兵馬都監見大則公之曽大父也大父諱堂父諱鈺仕元爲徵東行中書省左右司員外郎母趙氏生三子公其長也員外府君蚤歲宦遊京師公始十齡而大母李夫人與母夫人相繼亡公侍大父奉繼母撫幼弟艱難刻厲以自植立未弱冠走京師侍府君適府君使髙麗復往候焉居久之府君棄捐館捨公﨑嶇萬里奉柩南還舟行一日泊大厓下夜夢人語之曰此厓且崩宜急避驚覺趣移舟俄傾大雨至厓果崩聲如萬雷旣歸葬於縣北之圍原遂廬於墓左悉取諸子百氏天官地誌兵謀術數醫藥卜筮老釋之書而研窮之發爲文辭操筆可立就當元之季江淮俶擾蔓延閩淛間盜由建之浦城松溪入龍泉公嘆曰制水東地气白矣禍將及乃集鄕兵結寨於湖山已而處州之民相挺爲盜江淛行中書省調萬戶舒穆嚕公宜孫戍處州辟公參謀軍事檄所隸諸縣募壯士爲軍浹日間得數千引之屯竹口下令賊中曰爾皆良民也因驅廹故爲亂棄仗卽仍良民耳賊以公長者其言不欺盡毀旗械肉袒請降溫州戌卒韓虎陳安國殺主帥據城叛行省命宣慰使恩寧普公討之道由處州與公語意合帥府軍事復辟公參謀之公曰溫城叛者惟一二人耳若破其城玉石必俱焚如平民何遣辧士入城說其黨曰韓虎等悖逆亂常今王師四集旦夕且攻城𨿽金湯無不破者若輩胡爲與賊守自取作虀粉耶將軍未忍卽加兵茍能去逆效順悉從原宥或稔惡不悛城一破悔無及已其黨相向泣曰吾屬自度旦暮鬼耳儻獲復至敢不惟命乃殺韓虎等以城降溫城瀕海民以魚爲業時城閉者三月民病甚公請發粟賑之驩呼之聲載於道路宣慰欲列公功於朝公辭旣而宣慰以行省參政總兵徵鄱陽復邀公俱行戍無巨細悉屬之靑田潘惟賢聚眾爲叛龍泉長吏聞風遁去賊遂焚縣治公之師曰王■﹝豸殳﹞先生與門弟子集義兵搗退而裏中惡少年疾其功因害先生公在鄱陽馳而歸執害先生者盡殱之縉雲之黃邨松陽之白巖遂昌之大社麗水之浮雲泉溪無賴之氓咸爲盜根勢蟠結不可禦行省丞相喀喇公承制以舒穆嚕公爲行樞密院判官分院鎭處州旣至假公分院行軍都士統兵討麗水攻泉溪賊寨拔之未幾又平浮雲白巖賊懼遂乘降縉雲盜亦就平乃移師攻遂昌賊酋周天覺方友元傾其精鋭出迎敵公望見笑曰賊若堅守不出未易卽殄滅今玆之來豈非天授我乎分部諸校以正陣接戰以奇兵夾擊之別遣遊軍入山搜其伏匿比戰賊三面受擊輒大敗斬首數千級生擒八百人獲方友元梟之乘勝直攻大社周天覺降復移兵討靑田賊黨金徳安殺潘惟賢兄弟以降先是國兵取浙東婺衢旣下獨處州爲舒穆嚕公所守不降歲己亥今上皇帝遣僉樞密院事胡公大海由間道取處州舒穆嚕公出戰敗北大軍入城而分兵取屬邑未附者公時以假元帥統龍泉慶元松陽遂昌四縣兵故閉關爲拒守計四縣士民咸請於公願內附以全民命旦曰君治兵殆十年勤勞至矣而朝廷無一命之錫國家負君君何負於國哉公知時事已去乃解甲出見胡公四縣因不受兵上素聞公名召至南京待以殊禮居無何擢中書左司員外郎上日與公論天下事公有言未嘗不稱善也遂詔公還處州招集舊所部將校兵卒以從徵西上旣平江西命公以親軍指揮守吉浙東苖軍爲變婺守將旣被害而處城亦爲所據上遣公復處州比至城已復除公浙東行省左右司郎中總制處州軍民事郛郭甫被兵民物凋瘵而山冦乘間竊發人情未固公隨方招捕凡首惡者卽誅之然猶慮戍兵之寡日募之獲勝卒萬餘人諗於眾口兵少不足禦敵師眾又無以食之柰何眾皆曰養兵所以衛民茍不爲禦備計子女玉帛且不保況於食乎公乃因民之產以權宜增賦之沿海軍素驕橫及是以復城有功橫益甚公擇其尢無良者斬之眾乃詟服江西食東浙鹽而有司十分稅一販者鮮至公請以二十分収一商賈遂通城南枕大溪浮橋之廢已久橋堤當水之衝亦爲所嚙蝕幾盡公卽上流比舟爲梁以濟行者州學敝壞講捨僅存用以貯官粟公撤而新之薦新進士吳世昌爲郡文學以司教事城中民廬多爲戎士所據混淆而處公度閒曠之地建營屋數十區使別居之縉雲官田其稅額甚重執役者恆私以粟代賞公以新役入之田實其數其害乃除諸曁守將謝再興叛兵犯東陽平章李公文忠擊走之公引兵爲援建議以爲諸曁浙東藩障若諸曁不守則衢處不支矣乃度地去諸曁六十里並五指巖新築一城不旬日而成樓櫓濠柵靡不畢備上聞諸曁叛遣使來議別爲城守計曁至城已完上嘆賞不已其後浙西將李伯貞大舉入冦兵號二十萬至城下城堅不可攻敗績而去上念公立城功以名馬賜之靑田之廬茨地接閩徼人素獷悍葉仲賢恃其險屢叛乘我師在外復來冦公怒還軍深入擒其渠魁少壯者皆籍爲兵二十年逋誅之盜一旦就平溫州方明善攻我平陽公出偏師復之並復瑞安所侵地而親統正軍攻溫州明善勢蹙與其仲父國璽議納歲幣詔公還師明善繼以鹽若干來進貢上命處州易銀以入內藏上怒銀色惡責守令使償公曰此吾過也守令祿薄何能償乃售龍泉田以銀九百兩代輸公尋入覲上欲晉公且柄用之以邊事未輯願還守外上時已卽王位乃擢王府參軍仍總制處州等翼陛辭上諭之曰俟閩浙盡平當還汝中書矣福建陳有定擾邊公奉命徵之遂取建之浦城而崇安建陽二縣亦下上賜以所乘駿馬建之守將阮徳柔兵四萬屯錄江實出我師後公還兵擊之破其寨柵有定大愳帥鋭卒亟圍我營公突陳與決戰馬蹶因被執有定旣得公頗禮遇之公具道天子仁聖四海歸心羣雄樂爲之用且援竇融歸漢事撼之有定初無殺公意會元使至督迫之遂遇害於福州實歲己巳之春也享年五十有三上痛悼不已命使者卽其家祭之復詔中書議加卹典追封縉雲郡伯有爵而無階官職勲者有司之制未備也公天資穎拔智識絕倫藝術弗學弗已學之則無不精性倜儻好施予賢士有貧乏傾橐以周之弗吝也其守鄕郡凡五載馭眾一以寛厚用兵十餘年未嘗妄戮一人恩惠在人甚多故其歿也聞者莫不流涕鄕人爲立祠宇祀之公元配同鄕項氏二子長曰楨宣武將軍僉處州衛指揮使司事次曰樞繼室滁陽楊氏公旣歿之二年楨等乃刻木爲象具衣冠以葬實祔於圍源之左塟已來徵濓爲之文昔濓侍上於白虎殿忽顧問曰胡深何如人濓對曰文武才也上曰誠如卿言浙東一陣朕方賴之則上所以倚公者至矣然公亦知宸眷之深而無以圖報嘗謂人曰區區承詔鎭處城皇靈覆冒幸已寧謐誓將挈全閩之地以圖展犬馬之微衷柰何功業未就而死及之其非命也夫濓辱交公者五六春秋見公酒酣耳熱指揮三軍而雄姿奮揚不可遏及與縉紳之流論文評詩則欿然布衣書生也濓未嘗不服其勇而愛其謙今公不可作矣敢用備著公之事掲諸墓門以告世之知公者銘曰洸洸胡公萬人之英一劍橫空莫之敢攖浙河之東地气盡白此爲兵徵見於龜莢爾眾荷戈來入我堡寘爾枕席拔爾水火公師如風鼠冦如雲一鼓之餘散爲埃塵節鉞出鎭涉歷三年將鼔不驚雞犬晏然𨿽登叛人陷我諸曁公遷其城冦至輒敗皇用嘉錫使車絡繹天閒龍馬於公弗惜公感主知酣歌慨慷誓提入閩以歸軄方旄纛所屆勢如破竹天未厭亂三軍夜哭公材孔多公志弗阿月出如赭公命柰何丈夫之澤流於異方孰能行之父母之邦匿公之臨十里枯骴公𨿽止斯庶亦無愧廟堂有嚴肖像其中精靈翕然上與天通括蒼之山其翠欲滴公名配之有永無斁

禦史中丞章公神道碑銘

宋濓

嗚呼是爲吾友龍泉章公之墓初予未識公時輒稔聞其名及公應聘而起同赴於南京同館於靑溪同出入禁署以備顧問如是者四三年私竊以爲生我者父母知我之志者惟公而已不知公何爲棄予而遽死矣乎有善孰予相孰知我瑕疵而攻之乎神道之碑公之子特以爲屬肝腸百裂其何能綴緝言辭乎相知之深者不爲之則鋪張君子之休美不識當屬之誰乎因抆淚而敍之曰公諱溢字三益姓章氏處之龍泉人逺祖有曰巖者仕宋以兵部尙書守泉州始家於南安至唐康州刺史及又自南安遷建之浦城及生福州軍事判官修修生光祿大夫檢校太傅西北面行營招討制置等使持節髙州諸軍事髙州刺史仔鈞娶練氏生子十五人其第三子獻誠仕南唐爲銀靑光祿大夫檢校司徒獻誠生文錫仕宋爲祕書省校書郎文錫生都官郎中重又自浦城遷於龍泉子孫遂爲龍泉人重生吉吉生順順生公琛公琛生世安世安生舉舉生宗宗生鄕貢進士輔輔生文義文義生用之用之生彊宗彊宗生煥文則公之髙祖也曾祖諱斯立祖諱格父諱遇孫母某氏公之始生其音如鐘父母疑爲不祥幾棄不舉及成童嶷然莊重不習鄕井輕儇態諸兄出應科繇頗爲儕類所侵苦公忿曰彼徒謂我弱爾吾不自厲豈爲男子耶乃往受事縣官卽有曲者舉正理直之眾始愧服比弱冠從鄕先生王叔剛遊從事於正心修身之學旣又聞金華爲文獻之邦閒出遊以次叩其統緒浙東憲使圖卜沁布哈請與語悅之已而攺官陜西要公俱至虎林心忽驚悸力辭而歸抵家父病已革越八日而逝人以爲純孝所感至正壬辰蘄黃妖冦自閩犯龍泉公與從子存仁避亂山中而存仁爲冦所執公心計曰吾兄止有一息不可使無後挺身出謂賊曰兒幼無所用我願代之賊聞公名方出重購以求及得公大喜知賊帥欲問計公正色拒之曰若等皆有父母妻子顧爲此滅族事耶賊怒擊之柱以刀磨其脇曰不降者且死公曰貪生惡死固人常情然吾終不爲不義屈賊愈益怒曰汝誠不畏死耶公曰死卽死何畏乎賊壯之不敢加害公夜紿守者乘間脫歸乃集裏民爲兵不旬日擊卻之處州府判官以兵來龍泉欲盡誅平民詿誤者舒穆嚕將軍宜孫實總兵政公走麾下說曰將軍知賊之由乎曰不知也公曰貧民迫於凍餒故相挺而從盜誠得一循吏招輯之民卽貧民耳今不出此而肆行剪屠是殆揚湯而止沸也不識可乎舒穆嚕將軍曰善微先生言事幾敗卽檄判官母擅殺舒穆嚕將軍服公器識畱幕下與議軍事其平屬縣慶元及建寧之浦城松溪羣盜公有力焉上其功江浙行省丞相喀喇公承制授公將仕郎龍泉主簿辭不受海冦起黃巖掠沿海郡縣行省命舒穆嚕將軍守臺城臺之寧海民亦變攻圍臺城急舒穆嚕將軍飛檄召公爲援公方退居田裏得將軍檄卽起曰吾邦非舒穆嚕將軍人且盡爲枯骨今一旦有急政我報徳之秋也集趫勇少年數百人晝夜行至城下約內外夾擊賊遂潰海冦亦遁去寧海大饑豪氏吳甲蔣乙積粟不糶公言於舒穆嚕將軍將軍因屬公行縣賑之公至縣卽抵二豪罪發其粟賑餓夫其尢困者俚僧作糜食之公還龍泉龍泉亦歲儉大家有粟髙其直且不發公先以私田易粟貸里人乃行勸分之政民受其惠爲多鄰邑靑田潘惟賢爲盜而龍泉監縣保赫鼎貪虐無狀民因導潘攻縣治保赫鼎棄印走公同其師王叔剛召豪傑與賊戰敗走之縣治遂復行省給銀幣爲賞保赫鼎懼棄軄獲罪而愧公有功乃謀害公公方贊元帥和迪爾開府處城未敢發會帥府問保赫鼎罪遂結季溪惡少拒命首害叔剛於家帥府檄兵擊之保赫鼎遁去於是處之七縣盜皆蠭起行省移舒穆嚕將軍以行密樞院判官分治處州公謂舒穆嚕將軍曰松陽小醜不速平將養成大患耶將軍曰惟君處之公乃遣千戶曹勝安督兵授以方略一戰盡降之分院上其功行省升承事郎松陽縣尹又辭不受元帥葉君環攻鄭冦於麗水屢爲所敗分院調公及密樞院都事胡君深合討之公與胡君統軍至浮雲賊眾來逆戰並山爲長陣兵旣接我軍張左右翼夾攻之賊大敗直搗其巢穴賊望見公來拜乞曰我非爲冦者待我殱此海蠻卽降矣海蠻謂葉君所部海軍也公曰吾不知他特捕反者爾爲內外二砦公麾兵踰外砦立壁或疑壁於兩砦間非利公曰非爾輩所知我旣踰外砦則內砦疑其已降而外砦亦計其疑已二砦相疑賊破必矣壁未完賊突至相持未有勝負公麾其奇兵橫擊賊奔北卽移兵圍內砦數重下令急攻遂陷之執鄭寘諸法外砦亦降行省復授福建行省檢校官尋又攺除奉訓大夫處州路總管府判官皆不受南行臺治書侍禦史沁摩喇實分臺於婺長鎗軍判迫其城治書遣從事楊迪徵師於公公勒所部軍就道長鎗聞公至輒引去省憲交章薦於朝除武徳將軍僉浙東都元帥府事又辭不受或疑爲要名公曰吾所將皆鄕裏子弟使其肝腦塗地而吾獨取功名弗忍爲也靑田賊吳英掠婺之金華永康東陽諸縣聚眾猖獗公議討分院乃調兵屬公及胡君與戰屢戰皆敗之賊勢沮縛其黨張貴李興甫等出降遂昌凶右戶閉糶土豪周天覺嘯聚殺之元帥胡君往討天覺負固不服久之始請降公曰此賊不殄必貽後患胡君不聽受其降已而天覺果以復叛誅始天覺之未降也嘗執其黨與三百人系諸獄至是胡君欲盡坑之公執不可得生全者十六七時天下日入於亂公結廬匡山上自號匡山居士屬其子曰兵將至矣汝曹其保障州裏乎己亥王師克處州公又避地入閩中今上皇帝遣使以束帛召公公乃幡然而起與靑田劉君基麗水葉君琛金華宋濓同召至建業入見上問勞曰我爲天下屈四先生耳然四海紛紛何時定乎對曰天道無常惟徳是輔惟不嗜殺人者能一之耳上曰卿等其畱輔予矣亡何擢僉營田司事巡行江東兩淮之境田荒蕪及耕墾者皆分籍之差稅賴之以便公以疾在身者久上時遣使存問及疾少愈卽入謁上見其來喜曰疾其瘳乎何遽出也一日上忽念公詢於中書左司都事張來碩曰章溢日來康彊否來碩對曰溢日夜念母不置而以主上遇之厚不敢以言鬰鬰成疾耳上卽命公歸省賜以白金文綺而畱其季子存厚於京師浙東始設提刑按察司卽擢公僉其事尋命還處州代總制胡君入朝而爲存厚娶胡君女賜賚優渥且俾存厚入侍皇太子以示親信胡君出師溫州復詔公還守處州饋餉供億規措無缺而民不知勞及師旋卽日以總制事付胡君而還其部王師平荊楚設湖廣提刑按察司遷公僉事司公入見上慰勞之曰紀綱之事今屬卿矣公旣至覩荊襄多廢地遂建議分兵屯田且以控制北方計爲便上曰所言甚善苐未暇耳湖廣行省鎭撫回回怙勢作威輕重人罪以爲常公廉得狀坐以法曽未幾河內道按察使宋思顏以浙東憲使事不白下獄而浙東按察使孔克仁僉事王璹亦以事被逮辭或連公公憂懼不知所爲上遣大令史劉君基諭公曰予素知章溢守法令毋疑也旣而胡君以兵入閩陷沒處之境皆動揺上命升公浙東按察司副使往鎭之平陽瑞安浦城福寧軍民等事皆隸焉公辭曰臣前任浙東無狀同列皆獲罪而臣獨蒙寛宥今若加升擢則益重臣過疆場之事臣身任之萬死且弗避副使之命臣不敢拜上重違其志命仍僉浙東按察司事比至山寨或已叛公宣布詔旨軍民皆感動乃誅其首叛者餘皆帖然靑田夏淸聞胡君敗與福建參政範昌大合冦慶元龍泉時官兵盡戌浦城城中僅足自守公召舊兵義兵使據要害列木柵爲屯勢相聮絡別命元帥祁興季汝卽龍泉縣治亦環植木城賊聞不敢犯公長子存道初以元帥戌浦城及是有旨命存道提兵爲遊擊而公卽處城坐鎭之公謂父子相統於律不宜乃上奏請罷存道官不允兵戌浦城者以食不繼爲病上以屬公洎浙東行省右丞李公文忠李公欲運處州糧餉公以爲舟車不通而軍中所掠糧甚殷請拘入官而均給之兵食乃足靑田稅官金甲發其同僚白乙匿官課乙旣誅死而甲恣爲姦利公訊之甲善口給辧不置公曰汝罪狀已明柰何欲以口舌撓法乎其辭遂屈上知爲公所鞫當不寃命斬之建寧守將阮徳柔遣使來納欵人咸以爲詐公曰陳友定據全閩勢必不能容故徳柔爲圖自全計非詐也以其事聞詔許徳柔以元官守本郡命比下徳柔果爲友定所並公因畱其使厚存卹之溫州茗洋周遂卿恃山險常爲冦鄰邑皆患之而郵傳之通平陽瑞安者亦爲所要遮公命存道合平瑞總督孫安之兵擒斬遂卿中書命處州造海舟若干艘並僉溪船戶爲水軍其戶凡一千旣有領之者而又隸於軍府役繁而事擾公上奏設水軍千戶所專統之處多山而少田軍需恆不足胡君爲奏免惟輸硫黃白藤於朝而行省復有所科公屢以爲言罷之水軍千戶任惟淵朱仲欽共戌靑田會冦至仲欽逆戰而惟淵走還仲欽以無援故敗公斬惟淵以狥遣指揮何世明擊冦走之惟淵乃胡君所任信者旣伏誅部曲莫不股栗浙江行省參政朱亮祖總兵取溫州公調何世明以軍從溫州平公聞其掠人子女命鎭撫林理徵之各部送還其家海隅旣寧公請朝京師上報曰吾知卿在邊良苦俟平吳當卽召卿爾及浙西諸郡皆平上遣使召公且命分兵徵入閩而存道守處州公旣入見上嘉奬甚至上諭羣臣曰章溢𨿽儒臣父子宣力一方冦盜盡平其功誠不在諸將後公再拜謝不敢當明日上召問閩諸將何如公對曰禦史大夫湯和由海道進平章政事胡廷瑞自江西入此固必勝然閩中尢服浙江平章李文忠之威信若令文忠帥師從浦城取建寧此萬全計也卽日召文忠出師如公策處州之糧其舊額一萬三千石有畸後以軍興加徵至十倍民不堪命公言之丞相丞相入奏上曰吾勞處民久矣詔從其舊溫州黃宗云朱君逹來附各授以元帥之職還守其土及我師徵溫失利輒叛去溫旣平君逹又請降公曰何物小醜叛而復降納之是無法矣奏戮之浙江行省承詔作大舟入海徵輸巨材檄處州與諸府同公曰處婺之交限以峻險縱有木道何從出且凋敝之民曷以勝此公力言於省臣止之洪武元年正月上卽皇帝位有事於太廟公與執事畢越翌日召公及劉君基入見上禦奉天殿羣臣咸在上歷陳其功並拜禦史中丞公辭不允尋兼太子贊善大夫公務存大體不屑屑於細故或以爲言公曰憲臺百司之儀表居其職者當先飬人以亷恥使人避而不犯豈直待搏擊爲能哉上親祀社稷會大風雨還坐外朝怒儀曹議禮不合以致天變將殺之公奏曰風雨已連朝無足怪者縱禮官議有未盡陛下之誠自足以格神明願寛雷霆之怒上爲之霽威上愛公甚嘗語公及劉君曰二先生年向耄恐感霜露致疾善自衛攝不宜早趨朝也存道部鄕兵萬五千從李公入閩閩平詔存道以兵從海道北徵公持不可曰鄕兵農人耳始命徵閩許以事平歸農今復調之是爽信也上不懌而罷公繼論奏曰兵已入閩者俾還州裏昔嘗叛逆之民宜籍爲軍使北徵一舉而恩威著矣上喜曰孰謂儒者果迂闊哉非先生爲朕一行無能成玆者事公受詔遂行比至處州母夫人已歿公馳還捨援例乞丁憂詔不允丞相李諱公復貼書道上眷倚之意而遣存厚還家公灑泣而出日治戎事惟謹鄕兵旣集命存道部領由永嘉浮海北行上章乞如律守制詔仍不允已而章再上上覧之爲惻然曰吾固知其情不可奪矣但朕憲臺缺人耳遂可其奏存道至昆山走京師聽進止上諭之曰汝父事朕則予汝嘉因授以處州衛指揮副使戌於上黨尋移平陽公自喪母夫人悲戚過度居常忽忽若無以自存者及營宅兆親負土石而感疾益深子女見之皆相顧淒愴曰勿憂也吾父母幸以安厝祖宗邱墓幸粗整飾歲時薦饗幸有條序吾庶幾無憾苐荷國厚恩未能報效此爲慊耳臨終親友何璇來候曰當収斂此心母有所執滯公曰吾久矣知之遂薨於龍淵之私第實洪武二年夏某月某日也享年五十有六訃聞上甚憫悼乃親撰文遣官卽其家祭之以某年某月某日塟於某山之原公娶陳氏勤儉恭淑克盡內助子男三人長卽存道明威將軍處州衛指揮副使次存誠次存厚孫子男四人集慶集恭集善集正公性篤於孝友父喪未塟而盜發裏閈室廬被焚公稽顙吁天火至柩所而滅事母夫人備極孝養毎事必得其歡心與二兄別居已久旣創第龍淵請二兄同居以奉母怡怡之情藹如也先世有墓祠曰標慶庵公起其廢一新之且益田供祀事而定祭享條序命子孫世守之其於宗族裏黨患其子弟無所肄業則創龍淵義塾延碩師以教之患其死者無所於塟則以玉峯西岡爲義阡聽其■﹝貍﹞瘞焉又以王叔剛實鄕郡之賢者而舒穆嚕將軍能忠於所事卽龍泉劍水之陽設祠宇祀之曰忠賢祠蓋凡可以聳善扶義者無不爲也公狀貎宏偉器局夷曠而撫世酬物一本於誠一循乎禮義外若和緩而其臨大事則議論爭辧不避權勢必折衷於理而後已其與學士大夫談聖賢之道如味飴蜜丸篤尙伊洛之學嘗曰古人爲學皆躬行實踐人倫日用之間無非學也今人以記誦詞章爲務特學之末事耳故公於章句之習皆不以屑意而於綱常之大端有關於世教者恆切切爲人言之生平務在濟人利物嘉言善行人皆能道之不可勝紀余竊聞之章爲東南著姓自五季以迄於宋代多顯者內則兩制八座外則州牧邑宰皆未嘗缺人至親提師旅捍衛鄕州能成其勲名惟太傅公爲尢盛閩人至今道之公當元季紛擾羣盜四起磨牙吮血而桑梓爲墟公談笑而起皆劓殄之無遺育處之民至今思之於是聲光流顯上致萬乘之知持節諸部執法中臺其功業視太傅公疑若過之此無他大傅之所遭者衰也公之所際遇者有道維新之朝也古人所謂能光前人者公其有焉予敢評隲公行勒諸堅瑉以垂示永久於戱金可銷也石或可泐也公之功不可忘也銘曰五季之亂殺气昬太傅雙手障南閩西巖結壘兵云屯羣眾偸竊方繽紛怒來欲以一气吞陰功上聞帝爲欣勑生蟄蟄千子孫白牀如爛銀匡山繼之譽益振方頥疏髯目電焞鴻鬯鐘在軒蚩蚩赤子扇妖氛額抹絳帕手握■﹝矛堇﹞嘯呼不異鬼鬼羣公起長驅汗且奔一障仡立無邊塵較之太傅功或殷重徽疊照絕等倫大明天子禦紫宸濟濟萬國咸來賓束帛往聘東海濵加以祿爵恩寵新庸田使者勞徠勤繡衣行部照靑春貪夫宵遁不待晨一朝南徼將星湮括山恍惚失嶙峋狐貍跳舞騁妖神帝曰汝溢汝老臣整汝戎斾旋汝轅缺缺公交車戾止集吏民導宣威徳語復諄有叛命者馘以狥坐鎭鄕城如虎蹲大兒遊擊左右巡四郊帖帖多柔馴詔還執法居諫垣長跪敷奏嬰逆鱗萱堂風慘驚逝魂上表陳情逹帝閽哀號負土自築墳因劬致疾亟返眞聞之誰不淚沾巾公知學術歸一原時■﹝奭斗﹞濓洛漑本根所以不剉枝葉繁文事武備道乃存黃腸題湊藏山礬大書遺行勒堅瑉傳千百載期無諼明

名臣琬琰錄卷六

●欽定四庫全書

明名臣琬琰錄卷七

﹝明﹞徐紘撰

禮部侍郎曾公神道碑銘﹝有序﹞

宋濓

治古之時非惟道徳純一而政教修明至於文學之彥亦精贍完博足以爲經濟之用蓋自童丱之始習四經之文畫以歲月期於黙記又推於遷固範曄諸書豈直覧之其黙記亦如經基本旣正而後徧觀歷代之史察其得失稽其異同會其綱紀知識益且至矣而又參於秦漢以來之子書古今譔定之集錄探幽索微使無遁情於是道徳性命之奧以至天文地理禮樂兵刑封建郊祀職官選舉學校財用貢賦戶口徵役之屬無所不詣其極或廟堂之上有所建議必旁引曲證以白其疑不翅指諸掌之易也自貢舉法行學者知以摘經擬題爲志其所最切者惟四子一經之箋是鑽是窺余則漫不加省與之論談兩目瞪然視舌本彊不能對嗚呼一物不知儒者所恥孰謂如是之學其能有以濟世哉此濓銘亡友曽公之墓憤激於中而復繼之永嘆也公諱魯字得之曽其氏也孔門弟子郕公五十七代孫其居新淦吉陽裏者已久世裔之傳與夫轉徙之詳昔以著於公之先墓玆不重載曽大父兼善宋贈大理評事祖天騏宋宣教郎軍器監主簿父順元韶州路學教授妣劉氏公年七歲能諳誦九經一字勿遺奉禮郎簡君正理欲以神童舉於朝其父止之及齒稍長取三史日記之尋及其餘數千年間國體治亂人材忠佞制度沿革咸能言之有叩之者如山川出雲層見疊數杳莫察其端倪公殊不以爲足所藏子集動至數百家各攬其精而掇其華聞有僻書隱牒不憚道裏之逺必購得之旣得必篝燈讀之逹旦不寐發爲詞章龎蔚炳朗毅然有不可奪之气廬陵劉提舉嶽申與之語連日夜不休嘆曰不意後生中能至於斯也其將以文鳴乎杜內翰鄕之丈人行也公負笈從之遊益充拓其所未至寤疑辧惑惟日不足遂以博極羣書稱於時公猶謂未要於至道述長書一通謁虞文靖公集於臨川虞公大悅曰昔程子以張敬夫年十六七卽有志聖賢之道子能如是復何讓古人公年蓋十九矣由是益濳心濓洛關閩之學分別義理密如蠶絲牛毛而尢愛吳文正公微之書吳公亦居臨川其著書滿家無大無小公一一訪獲之玩繹未嘗擇手久之充然有得盤桓林泉以道自娛若將終身焉至正壬辰天下大亂州縣所在繹騷公召裏諸豪集健兒持兵以保障乎一方仍椎牛釃酒開陳逆順禍福言甚剴切眾皆聳耳而聽卒無敢犯非義者人號曰君子鄕入國朝有詔纂修元史勒成一代之典遣使者起公於家公贊決部居補苴罅漏者不一而足其功爲最多史成上坐端門召諸史臣有白金束帛之賜公居其首焉公將乞身還山會朝廷開局編類禮書輿論以老成之士無踰於公者共堅畱之議禮之家有如聚訟自古難定於一公當羣言沸騰之中揚言曰某禮宜據某書則是從某說則非有不服者爭相辧詰公曆舉傳記答之各心醉而去俄遷入儀曹爲祠部主事階承事郎時洪武二年十二月也常忠武王薨髙麗王遣使來祭公索其文觀之使者靳不與公不可使者不得已出之外則襲以金龍黃帕內則不書洪武之號公責之曰龍帕固疑誤用若納貢稱藩而不奉正朔君臣之義果安在耶使者頓首謝過皆命易去乃已安南來貢主客曹已受其表將入見公取其副覧之其主乃陳叔明公曰前王陳日熞爾今驟更名必有以也亟白尙書諗之使者不敢諱蓋曰熞爲叔明所逼而死遂纂其位中心懷懼故托修貢以覘朝廷之意上叱之曰島夷何狡獪如此卻其貢不受五年二月上問丞相曰曽魯在禮部今何職邪對曰不過主事爾卽日超六階拜中順大夫禮部侍郎公以順字犯父諱辭就朝請下階吏部以國法有定不之許倭夷入冦戍將每捕獲之上憫其無知命儒臣艸詔歸其俘公之所譔有中國一視同仁之語上悅曰頃觀陶凱文已起人意今魯復如此文運庶其昌乎凱禮部尙書也八月奉旨考京畿鄕試入院之後忽吐血一升公猶力疾閱卷不息自是遂奄奄不振九月膏露降鐘山羣臣咸見諸詠歌公獨譔賦以進十月上將郊祀出宿齋宮命取諸作使侍臣更畨誦之至公獨曰此曽魯作邪援據旣精鋪敍有法豈新進之可驟至哉十又一月疾愈篤上章乞骸骨甚至中書以聞上惻然許之十又二月辛卯歸舟至南昌公謂次子圭曰吾命止明日不能至家矣然吾以一介韋布之士受國寵恩位躋法從又得守正而斃死復何憾所憾者不見二孫之成立也卽趣觚翰爲書戒之壬辰次石政潭果斂袵而逝距家才兩驛爾丙申至故居丁酉具棺斂擇地於縣南屏山之陽以六年某月某甲子祔塟九世祖髙安府君之塋從治命也公蓄徳熈和人近之者溫如春風不見忿戾之色然其人則山澤之臒身退然若不勝衣未嘗有所矯飾其處家也事親克孝父喪哀毀致疾踰年而後能起已而二兄諸侄相繼捐館公抆淚經紀凶事三年間塟十餘喪且撫存其孤惸惟恐或失其所生平輕財仗義喜周人之急四方賓客日登其門公倒屣迎之了無倦容嘗一試江西鄕闈有司寘諸乙榜人爲不平而公亦澹如也其出仕精白一心有知無不爲凡典禮涉於制度者必經公損益而後定𨿽古者吏牘之繁簡署字之上下人所不能知公獨稽諸書以爲決公誠所謂濟世之學者非耶公屬文不喜畱槁其徒𨿽有所輯錄猶未成書其自著書有六一居士集正訛南丰類槁辧誤藏於家他咸未脫槁當公修元史時濓實爲總裁及入南宮又有僚友之好故相知號爲最深共坐官舍更析互辧每至夜分嘆末學之空虛傷古道之寥落又復相視囅然一笑嚴陵徐尊生嘗有言曰南京有博學之士二人一以舌爲筆一以筆爲舌其意蓋指公與濓也嗚呼尊生過矣濓也何人而敢上儷於公哉𨿽然公未常欲棄濓也相期他日幸歸林下胥會焉共成一書庶可藉手以見前賢公今不可作矣故因銘墓之文而屢興懷於治古之時也世之讀者必將深感焉公讀書之室曰守約齋學者遂稱爲守約先生享年五十四歲娶聶氏先二十年卒公再不納配一榻蕭然如山林枯槁之士人難之子男二人長塾今來請銘者次卽圭出爲仲兄後女一人應眞適劉奉孫二人正龍夢龍銘曰气化糾纒人文昭宣萬類斯甄兮天設地施一偶一奇形聲相資兮載籍繽紛六藝攸尊各辟其門兮枝分葉敷散爲千塗混其精觕兮彌綸大邦文物采章有變有常兮不生碩儒孰軋其樞孰苞其膄兮玉笥之陽神珠吐芒莫自翳藏兮大明麗天束帛戔戔搜羅俊賢兮衮褒鉞誅寓於策書輿論所孚兮儀曹之升議禮稽經日維烝兮黼黻帝猷上窺殷周功在刪修兮所積之諶所發之深開陽闔陰兮正笏垂紳其色誾誾邦之老臣兮媚學躚躚其中■﹝目號﹞然何翅霄淵兮天胡降喪一鑑之亡四國之傷兮其神上徵化爲列星寒光晶熒兮下■﹝身矢﹞屏山馬鬛桓桓名在不刋兮

誠意伯劉公行狀

黃紀善

公諱基字伯溫世爲括蒼人年十四入郡庠從師受春秋經人未嘗見其執經讀誦而黙識無遺習舉業爲文有奇气決疑義皆出人意表凡天文兵法諸書過目洞識其要講性理於復初鄭先生聞濓洛心法卽得其旨歸先生大器之乃謂公父曰吾將以天道無報於善人此子必髙公之門矣後應進士舉授江西瑞州府髙安縣丞掲文安公曼碩見公謂人曰此魏徵之流而英特過之將來濟時器也公在燕京時間閱書肆有天文書一帙因閱之翊日卽背誦如流其人乃大驚欲以書授公公曰已在吾胸中矣無事於書也之官以亷節著名發姦摘伏不避彊禦爲政嚴而有惠愛小民自以爲比慈父而豪右數欲陷之時上下咸知其亷平卒莫能害也新昌州有人命獄府委公覆檢案核得其故殺狀初檢官得罷職罪其家眾倚蒙古根腳欲害公以復讎江西行省大臣素知公遂辟爲職官掾史以讜直聞後於幕官議事不合遂投劾去隱居力學至是而道益明後爲江淛儒學副提舉爲行省考試官頃之建言監察禦史失職事爲臺憲所沮遂移文決去嘗遊西湖有異雲起西北光映湖水中時魯道原宇文公諒諸同逰者皆以爲慶雲將分韻賦詩公獨徒飲不顧乃大言曰此天子气也應在金陵十年後有王者起其下我當輔之時杭城猶全盛諸老大駭以爲狂且曰欲累我族滅乎悉去之公獨呼門人沈與點置酒亭上放歌極醉而罷時無能知者惟西蜀趙天澤知公才器以爲諸葛孔明之流嘗作文以期之方谷珍反海上省憲復舉公爲浙東元帥府都事公卽與元帥納琳哈剌謀築慶元等城賊不敢犯及特哩特穆爾左丞招諭方冦復辟公爲行省都事議収復公建議招捕以爲方氏首亂掠平民殺官吏是兄弟宜捕而斬之餘黨恊從詿誤宜從招安議方氏兄弟聞之懼請重賂公公悉卻不受執前議益堅特哩特穆爾左丞使其兄子省都鎭猶以公所議請於朝方氏乃悉其賄使人浮海至燕京省院臺俱納之準招安授谷珍以官乃駁公所議以爲傷朝廷好生之仁且擅作威福罷特哩特穆爾左丞輩覊管公於紹興公發憤慟哭嘔血數升欲自殺家人葉姓等力沮之門人宻拉薩巴曰今是非混淆豈公自經於溝瀆之時耶且太夫人在堂將何依乎遂抱持公得不死因有痰气疾是後方氏遂橫莫能制山穴皆從亂如歸公在紹興放浪山水以詩文自誤時與好事者遊雲門諸山皆有記行省復以都事起公招安山冦吳成七等使自募義兵賊拒命不服者輒擒誅之略定其地復以爲行樞密院經歷與行院判舒穆嚕宜孫守處州安集本郡後授行省郎中經略使李﹝闕﹞鳯巡撫江南諸道采守臣功績奏於朝時執政者皆右方氏遂置公軍功不錄由儒學副提舉格授公處州路總管府制諸將聞是命下率皆解體勑書至日於中庭設香案拜曰臣不敢負世祖皇帝今朝廷以此見授無以宣力矣乃棄官歸田裏時義從者俱畏方氏殘虐遂從公居靑田山中公乃著郁離子客或說公曰今天下擾擾以公才略據括蒼並金華則越可折簡而定方氏將浮海避公矣因畫江守之此勾踐之業也捨此不爲欲悠悠安之乎公笑曰吾平生忿方谷珍張士誠輩所爲今用子計與彼何殊耶天命將有歸子姑待之會上下金華定括蒼公乃大置酒指乾象謂所親曰此天命也豈人力能之耶客聞之遂亡去公決計趨金陵眾疑未決母夫人富氏曰自古衰亂之世不輔眞主詎能獲萬全計哉眾乃定或請以兵從公曰天下之事在吾之所輔者爾奚以眾爲乃悉以眾付其弟陸陴家人葉性朱佑等參掌之且曰善守境土毋爲方氏所得也勿憂我適總制官孫炎以上命遣使來聘公遂由間道詣金陵陳時務策一十八欵上從之會陳氏入冦獻計者或謀以城降或以鐘山有王气欲奔據之或欲決死一戰不勝而走未晚也公獨張目不言上召公入內公奮曰先斬主降議及奔鐘山者乃可破賊爾上曰先生計將安出公曰如臣之計莫若傾府庫開至誠以固士心且天道後舉者勝宜伏兵伺隙擊之取威制敵以成王業者在此時也上遂用公策乘東風發伏擊之斬獲凡若干萬上以克敵之賞賞公公悉辭不受中書省設禦座將奉小明王以正月朔旦行慶賀禮公大怒罵曰彼牧豎爾奉之何爲遂不拜適上召公公遂陳天命所在上大感悟乃定徵討之計遂攻皖城自昏達旦不拔公以爲宜徑拔江州上遂悉軍西上陳氏率其屬走湖廣江州平上使都督馮勝將兵攻某城命公授方略公書紙授之使夜半出兵云至某所見某方靑雲起卽伏兵頃有黒雲起者是賊伏也愼勿妄動日中後黒云漸薄回與靑雲接者此賊歸也卽銜枚躡其後擊之可盡擒也眾初莫肯信至夜半詣所指地果有雲起如公言眾以爲神莫能違竟拔城擒賊而還王漢一以饒信降上命公撫之陳氏洪都守將胡均美使其子約降諸禁止若干事上初有難色公自後踢所坐胡牀上意悟許之均美遂以城降初公聞母富氏喪悲慟欲卽歸上以書慰畱之期以成功公不得已遂從徵伐至是辭歸上遣禮官伴送累使弔祭恩禮甚厚時苗軍反金華括蒼殺守將胡大海耿某孫炎等衢州或謀翻城應之守將夏毅懼無所措會公至卽迎入城一夕定之公卽發書金處屬縣論以固守所部遂同邵平章諸軍克復處城擒苗帥賀某李某處州平公至家營塟事時語所親以上必當有天下之狀於是鄕裏及鄰附郡縣翕然心服方氏𨿽據溫臺三郡其士大夫皆仰公如景星慶雲其小民亦未嘗不懷公之舊徳也方氏素畏公名時遣人致書奉禮公不敢受使人白於上上因令公與通問公因宣國家威徳方氏遂納土入貢上時使人以書訪軍國事公卽條答悉合機宜某年月日公赴京道經建徳今嚴州也適張氏入冦時曹國公守建徳欲奮擊之公乃使勿擊曰不出三日賊當自走追而擊之此成擒也比三日黎明公登城望之曰賊走矣眾見其壁壘旗幟皆如故且聞嚴鼓聲疑莫敢輕動公趣使疾進兵至則皆空壘擊鼓者乃所掠老弱耳遂窮追賊迸去至東陽悉擒之以還公遂至京時陳友諒據湖廣張士誠據浙西皆未下眾以爲蘇湖地肥饒欲先取之公曰張士誠自守賊耳陳友諒居上流且名號不正宜先伐之陳氏旣滅取張氏如囊中物耳會陳氏復攻洪都上遂伐陳氏因大戰於彭蠡湖勝負未決公密言於上移軍湖口期以金木相犯日決勝上皆從之陳氏遂平上還京定計取張士誠因定中原拓土西北公密謀居多上或時至公所屏人語移時乃去𨿽至親密莫知其由以公爲太史令一日公見日中有黒子奏曰東南當失一大將時參軍胡深伐福建果敗後他日公見上上方欲刑人公曰何爲上語公以所夢公曰是眾子頭上有血以土傅之得土得眾之象應在得夢時三日當有報至上遂畱所欲刑之人以待之三日後海寧以城降果如公言至上大喜悉以所畱人俾公縱之某年月日熒惑守心羣臣皆震懼公密奏上宜罪已以回天意次日上臨朝卽以公語諭羣臣眾心始安後大旱上命公諗滯獄凡平反出若干人天應時雨上大喜公因奏請宜立法定制上從之張士誠平後張昶欲亂政乃使人上書稱頌功徳勸上宜及時爲娛樂上以示公公曰是欲爲趙髙也上頷之昶色動知公得其情也乃使齊翼巖時伺察公陰事欲陷之未及發而昶先事受誅及司天臺災翼巖因爲書言之於上其事多公平日密聞於上或上使爲之者翼巖未之知也書奏上切責翼巖斬之遂治黨與盡得其與昶通謀狀上適以事貴丞相李善長憲使淩悅因彈之公爲上言李公舊勲且能輯和諸將上曰是數欲害汝汝乃爲之地耶汝之忠勲足以任此公叩頭曰是如易柱必湏得大木然後可若束小木爲之將速顚覆以天下之廣宜求大才勝彼者如臣駑鈍尢不可爾上怒遂解洪武元年正月上登大寶於南郊公密奏立軍衛法外人無知者拜禦史臺中丞適中丞章公溢奏定處州七縣稅糧比宋制畆悉加五合上特命靑田縣糧止作五合起科余準所擬且曰使劉伯溫鄕裏子孫世世爲美談也或言有殺運三十年公慨然曰使我任其責者掃除獘俗一二年後寛政可復也上幸鳯陽使公居守公志在澄淸天下乃言於上曰宋元以來寛縱日久當使紀綱振肅而後惠政可施也乃命憲司糾察諸道彈劾無所避公案劾中書省都事李彬侮法等事罪當死丞相李善長素愛彬乃請緩其事公不聽遣官賫奏詣行在上從公議處彬死刑公承旨斬之由是與李公大忤上回京李公愬之公乃求退上命歸鄕裏公奏曰鳯陽𨿽帝鄕然非置都之地王巴拜𨿽可取然未易輕也願聖明畱意焉遂辭歸後定西失利王巴拜竟走沙漠上手詔敍公勲伐且召公赴京師同盟勲冊公至京師上賚賜甚厚追贈公祖父爵皆永嘉郡公累欲進公爵公曰陛下乃天授臣何敢貪天之功聖恩深厚榮顯先人足矣遂固辭不敢當上知其至誠不彊也上欲相楊憲公與憲素厚以爲不可上怪之公曰憲有相才無相器夫宰相者持心如水以義理爲權衡而已無與焉者也今憲不然能無敗乎上曰汪廣洋何如公曰此褊淺觀其人可知胡惟庸何如公曰此小犢將僨轅而破犂矣上曰吾之相無愈於先生公曰臣非不自知但臣疾惡太深又不耐繁劇爲之且孤大恩天下何患無才願明主悉心求之如目前諸人臣誠未見其可也三年七月授弘文館學士十一月進封城意伯四年正月賜歸老鄕裏二月至家遣長子璉捧表詣闕謝恩某年某月復遣璉進賀平蜀表頌上仍以文答之八月上使克期以書手問天象事公悉條答其大意以爲霜雪之後必有陽春今國威已立自宜少濟以寛書奏上悉以付史館其書槁並已前奏請諸槁公皆焚之莫能得其詳也初公言於上甌括間有隙地曰談洋及抵福建界曰三魁元未頑民負販私鹽因挾方冦以致亂累年民受其害遺俗猶未革宜設巡撿司守之上從之及設司頑民以其地系私產且屬溫州界抗拒不服適茗洋逃軍周廣三反溫處舊吏持府縣事匿不以聞公令長子璉赴京奏其事徑詣上前而不先白中書省時胡惟庸爲左丞掌省事因挾舊忿欲構陷公乃使刑部尙書吳云訹老吏許公乃謀以公欲求談洋爲墓地民弗與則建立司之策以逐其家庶幾可動上聽遂爲成案以奏賴上素知公置不問省部又欲建公長子獄上時已勅璉歸及奏上曰旣歸矣免之公入朝惟引咎自責而已先是楊憲敗後汪廣洋爲丞相未幾而貶廣東乃相惟庸公乃大戚嘗謂人曰使吾言不驗蒼生之福也言而驗者其如蒼生何遂憂憤而舊疾愈增洪武八年正月胡丞相以醫來視疾飲其藥二服有物積腹中姬捲石遂白於上上亦未之省也自是疾遂篤三月上以公久不出遣使問之知其不能起也特禦制爲文一通遣使馳驛送公還鄕裏居家一月而薨公生於至大辛亥六月十五日薨於洪武乙卯四月十六日享年六十五歳公之子璉仲璟以是年六月某日塟公於其鄕夏山之原禮也遺文郁離子十卷覆瓿集二十四卷冩情集四卷長子璉又集所遺文稿五卷名曰犂眉公集娶富氏封永嘉郡夫人繼室陳氏章氏子男二人長璉由考功監丞任江西參政卒於官次仲璟皆陳氏出己女二人孫男三人廌虎豹孫女三人公未薨前數日乃以天文書授璉使俟服闋進且戒之曰勿令後人習也復命次子仲璟曰胡惟庸必敗我欲奉遺表無益也日後上必思我待有問當密爲我奏其略以爲修徳省刑祈天永命且爲政寛猛如循環耳諸形勝要害之地宜與京師聲勢相連絡幸聖主畱意公生平剛毅慷慨有大節毎論天下安危則義形於色然與人交遊開心見誠坦蕩無間阻至於義所不直無少假借𨿽親之者以此而忌之者亦以此惟上察其至誠任以心膂公亦以爲不世之遇知無不言毎遇急難勇气奮發計劃立就外人莫能測其機累贊上成大功上嘗臨朝稱之公輒逡巡不敢當家居惟飲酒奕棋未嘗自言其功毎天象有大變則累日不樂凡公以天下蒼生休戚爲憂喜者卽此可知矣上天威嚴重惟公抗言直議不以利害怵其中上亦甚禮公常稱爲老先生而不名又曰吾子房也廷臣或有過失得譴者公密爲救解而免其人或知而詣公謝者則拒不納其人不知亦未嘗爲人言也其居鄕裏守禮義尙節儉多陰徳不以富貴驕人公初與同郡葉公景淵胡公仲淵章公三益金華宋公景濓同出處有通家之好至於居官任政則各行其志俱以功名顯於世而公與宋公又文章爲當代首稱云伯生辱在同郡預諸生列於公子璉仲璟相知最深今公薨而璉沒仲璟與璉之子廌請錄公遺事因輯平昔所聞大略爲行狀至於皇上知人之明倚注之重公之遭遇感激以天下公議輔人主者觀綸綍之文考成效之績可見矣其籌策帷幄有不能盡詳者亦不敢彊質也

參政劉公墓碑銘

蘇伯衡

皇明有佐命勲臣曰誠意伯劉公旣薨上嘉念其功不寘洪武十年秋遂以承務郎考功監丞官其子孟藻後一月兼試監察禦史後二月超拜江西等處承宣布政使司右參政未三年竟薨於位十二年六月三十日也年三十有二上聞之嗟悼不已勑有司護喪反其裏親爲祭文命國子生陸居敬致奠其子廌等卜地裏西石門嶺董田之原以是年十一月六日塟焉旣而使來屬伯衡銘其墓上之碑按孟藻姓劉氏諱璉字則孟藻也處州靑田縣人曽祖諱庭槐皇贈中奉大夫中書參政知事護軍祖諱■﹝火侖﹞皇贈資善大夫禦史中丞上護軍並追封永嘉郡公考諱基禦史中丞兼弘文館學士太子贊善大夫加開國翊運守正文臣資善大夫護軍封誠意伯曽祖妣梁氏祖妣富氏並追封永嘉郡夫人妣富氏封永嘉郡夫人娶陳氏子男二人長廌次虎女一人適麗水陳仔孟藻生數歳授以書二三通輒能諳誦後終不忘年十餘爲文辭立就奇气爍爍紙上其師覧之有愧色孟藻器局凝重而識慮宏逺誠意伯之畱輦下也孟藻內事母睦宗婣外應門戶撫鄕裏無一不中度於時永嘉爲方氏所據鄕之羣無賴子煽於方氏將相挺爲變孟藻出其不意先其未發一夕撲滅之無得脫者而闔境遂以奠枕其年才十八耳誠意伯以聞上曰非卿焉有是子誠意伯之得請歸老於家也遣孟藻上表謝恩召至榻前與語上爲傾聽而任用之意昉於斯矣其年復進平蜀頌入見武樓下內出所制潁川侯傳友徳等文俾持歸示誠意伯別撰進入自誠意伯家居孟藻將命朝謁無慮八九至至輒燕見上見其進止安雅占對明敏未嘗不以爲賢而極爲皇太子所重初誠意伯請於上曰甌閩之交有地曰談洋僻絕而嵓險戎卒逋逃淵藪也遇民往往蟻聚爲姦利樹巡撿其地庶幾人知顧忌可其請執政胡惟庸當國以不闗白恨甚及其封事言郡縣豪猾吏孟藻上之又不先通執政執政愈益恨適有旨逮豪猾吏乃訹使誣誠意伯非法而刑部尙書吳云等承執政風旨議坐孟藻賴上知其父子深故免誠意伯薨之又明年夏監察禦史李鐸以上旨來取其觀象玩占諸書孟藻卽日出書石室中橐從李禦史赴闕奏曰臣先臣基臨終屬臣以書成之日愼勿泄也喪塟事畢其上之臣未及上重煩使者來取臣罪當萬死今悉送官矣惟陛下哀矜上慰諭之曰忠孝哉其畱服事朕孟藻頓首乞賜歸持服賜寶鈔三十貫遣之皇太子召賜食加賜五十貫秋七月服甫除而考功丞之命下考核平亭時譽翕然上猶以爲散地兼試監察禦史風裁凜凜眷遇尢篤陪祀圓丘被旨進勺無違禮者縉紳多之明日圓丘署丞進瑞粟特詔孟藻與通政使曽秉政作歌獨孟藻所作稱旨未幾除參政出蒞江西進階中奉大夫同日除官四百餘人上諭眾曰劉璉勲臣子操心正大居家奉法歷官著效故委以重任也顯有異績且入中書矣眾乃始知上於孟藻用之速由知之至而孟藻益感激圖報稱其在江西也同官韓士原貪而苛沈立本憸邪而不知大體孟藻一以忠信介直自處臨事決議不爲俯仰𨿽出語侵之不變一號一令忖度利病便不便而後從違造城磚厲民更其要約而倒縣以解督運吉安布粟兼収而私公稱便繚禁囚徒充斥窮日夜之力疏理而囹圄以空此尢見褒賞於朝廷者也以此專使來錫監丞參政命書方屬意大用之而孟藻憤立本專恣致疾奄至大故庸非民之無祿而天奪之乎薨之日君子以其方向用而遽沒降年又不永咸涕泣衋傷焉伯衡竊爲劉氏先世之積累至誠意伯而始發誠意伯之遭逢至孟藻而益隆亦顯矣乎況孟藻能篤其忠貞奮其材猷上結主知濟美先公生膺峻擢死蒙異數是豈惟當世賢能後來聞風其未有不歆慕其忠孝者也然則其材𨿽不盡用其志則大行其命𨿽短而其名則已長孟藻復何憾於斯哉今伯衡以朋友執筆爲銘誼也烏得而讓之銘曰聖皇龍興豪傑雲從運籌帷幄偉哉劉公令徳不匱有君爲子繼武而作爲天子使君鍾粹美彊絕記倫不煩師教肆筆成文爰自弱冠善謀善斷不動聲色制變將亂事聞當寧當寧曰嗟允矣肖子亶其克家公𨿽退休心乎宸黈上表上章君則奔走闗門峩峩出入不呵侍於燕閒家人莫過上公通候罔不恭敬曰父名臣宜子之令柄臣憾公獨不已親因事反噬遷怒於君巧詆深文冀罔天聽君免子辜皇仁且聖求公遺書詔使臨門乃縢乃橐獻於帝閽皇欲用君君乞終制兪其請矣申錫楮幣祥琴旣禦趨而造朝榮以好爵曽不崇朝第宅鞍馬以莫不賚其官再遷首尾三載君在考功有陟必明君試禦史無回不貞殿彼大藩豈無方伯往參厥政微君孰托有兵有民有錢有糧有獄有訟有紀有綱晝思夕惟不遑啟處何利不興何害不去去害興利民罔時恫頌聲洋洋逹於九重命書來錫昭示崇奬使者言還君以長往命難諶斯而止乎玆不秉事權以究厥施年與材違皇用慨嘆遣文祭之親禦宸翰恩禮優渥終始哀榮君又奚恨𨿽死猶生輝映前人慶延後嗣銘以傳信作者太史

明名臣琬琰錄卷七

●欽定四庫全書

明名臣琬琰錄卷八

﹝明﹞徐紘撰

學士承旨潛溪宋公行狀

鄭楷

先生諱濓字景濓世爲婺之金華人其先有諱憲者官大理丞爲易講師弟子至數千人唐武徳間自京兆尹遷吳興更十四世有諱榮者私謚文通先生通尙書春秋周廣順中從於義烏隠居覆釡山又七世至宋嘉定初有諱栢者復遷金華其地曰潛溪又五世乃至先生始遷浦江仁義裏之靑蘿山仍以潛溪扁其所居示不忘本也於是四方學子咸以潛溪先生稱之先生在妊七月卽生爲嬰兒時苦多病每風眩輒昏迷數日祖母金及母陳更相保抱得免無虞年六歳入小學授以李瀚蒙求一日而盡自後日記二千言同肄業者日暮罷歸其所讀書先生皆成誦九歳爲詩歌有奇語人異之呼爲神童年十五六里人張繼之長者也聞先生善記誦邀至別墅所問以四書經傳若干日可通倍先生以一月爲答初繼之不之信抽架上雜書俾卽記五百言先生以指爪逐行按之按畢輒倍一字不遺繼之告先生之父尙書公曰是子天分非凡當令從明師卽有成爾乃攜入學府受業於聞人夢吉先生授以春秋三傳之學凡學春秋者皆苦其歳月先後難記先生卽並列國紀年能悉誦之但舉經中一事卽知爲魯公幾年幾月是年實當別國某君幾年幾月或俾書而覆之無少異者且兼通易書詩及周禮諸經先生爲舉子業每出諸生右會吳貞文公萊授經於白麟溪上攻古文辭金華胡君翰亦來從學胡君致書於先生曰舉子業不足慁景濓盍來同學古文辭乎先生欣然來從吳公博極經史學之未幾悉得閫奧自是先生文章之名籍然著聞矣居無幾向吳公解館而歸先生嗣主教席子弟年十六者皆相從讀書講道東明山中受業者一門凡四十餘人終始越二十年學成多有躋膴仕者當是時曽伯祖貞和府君主家政年踰八十端巖方正先生年甫二十有五終日毅然賓主人尢髙之府君方著家規示子孫其冠婚喪祭儀制禮文多參問先生先生則據證古今凖酌時宜以成一家之法子孫世守詩禮之教者先生之力也先生嗜學日篤時栁文肅公貫黃文獻公溍皆大儒天下所師仰又各及其門執子弟禮二公則禮之如朋友栁謂公曰吾邦文獻浙水東號爲極盛吾老矣不足負荷此事後來繼者所望惟景濓以絕倫之識而濟以精博之學進之不止如駕風帆於大江中其孰能禦之黃公曰吾鄕得景濓斯文不乏人矣先生所爲文多經二公指授栁公謂其渾雄可喜黃公謂其雄麗而溫雅國子監丞陳君旅序先生之文謂能兼二公之所長歐陽文公玄謂非才具眾長識邁千古安能與於斯先生爲當時所稱許如此二公相繼卽世先生踵武而起遂以文章家名海內矣至正己丑用大臣薦擢將仕佐郎翰林國史院編修官自布衣入史館爲太史氏儒者之特選先生以親老不敢遠違固辭會世亂益韜閟不事表顯乃與弟子入龍門山著書二十四篇曰龍門凝道記及著考經新說周禮集注等書初宋南渡後新安朱文公東萊呂成公並時而作皆以斯道爲己任婺實呂氏倡道之邦而其學不大傳朱氏一再傳爲何篹氏王栢氏又傳之金履祥氏許謙氏皆婺人而其傳遂爲朱氏之學適先生旣間因許氏門人而究其說獨念呂氏之傳且墜奮然思繼其絕學每與人言而深慨之識者又以知其志之所存蓋本於聖賢之學其自任者益重矣先生於天下之書無不讀而析理精微百氏之說悉得其旨要至於佛老之學亦所研究用其義趣裁爲經論類其語言寘諸其書中無辯也誠意伯劉君基謂其主聖經而奴百氏馳聘之餘取佛老語以資戲劇辟猶飫梁肉而茹茶飲茗汁耳歳庚子大明皇帝定鼎金陵遣使者樊觀奉書幣造門徵先生先生曰昔聞大亂極而眞人生今誠其時矣遂幡然應詔先生與靑田劉君基麗水葉君琛龍泉章君溢俱見上尊重之語必稱先生而不名七月以先生爲江南等處儒學提舉十月奉旨入內授皇太子經先生誠明儼恪遇綱常大義明白開陳再三言之而不倦上深嘉嘆之壬寅八月上召先生及興國孔克仁講春秋左氏傳畢先生起曰春秋乃孔子褒善貶惡之書茍能遵行則賞罰中適天下可定也是月告歸省親有白金文綺之賜且曰卿之誠愨朕素知之故有此賜耳甲辰十月攺起居注先生侍上左右知無不言補益甚眾明年正月上禦端門與先生論及黃石公三略且口釋之先生進曰尙書二典三謨帝王大經大法靡不畢具願陛下畱意講明之上曰朕非不知典謨爲治之道但三略乃用兵攻敗時務所先耳嘗侍上語賞賚先生曰天下以人心爲本茍得人心帑藏𨿽已竭無傷也人心不固𨿽有金帛何補於國耶上詔丞相李公善長歸江西軍中所掠牛於其民無牛者官給之物其取租丞相退上顧先生曰向所言事當乎先生對曰民富則君不至獨貧民貧則君何能獨富捐利於民實興邦之要道也三月先生以疾苦告詔還家燮治仍賜金帛皇太子致贈有加焉先生上箋謝恩復奉旨皇太子勉以孝友恭敬勤敏讀書無怠惰毋驕縱修徳進業以副天下之望上覧書喜甚召太子語以書意且賜書答其略曰曩者先生教吾子以嚴相訓是爲不佞也以聖人文法變俗言教之是爲疏通也所守者忠貞所用者節儉是爲得體也昔聞古人今則親見之復以文綺侑書上毎與羣臣言先生淳謹君子輔導有方眷遇甚隆旣而先生丁尙書公憂及服除洪武二年詔徵先生總修元史六月除翰林學士亞中大夫知制誥兼修國史時編摩之士皆山林布衣發凡舉例一仰於先生先生通練故事筆其綱領及紀傳之大者同列斂手承命而已逾年書成先生之功居多時剖符封功臣下先生議五等封爵召宿大本堂討論逹旦先生歷據漢唐以來故實量其中而奏之曰此可法彼不可法皆傳於理而已時甘露屢降上問災祥之故先生對曰受命不易天子之膺休符不於祥於其仁是以春秋不書祥而紀異爲是故也上侄文正以荒淫擅殺得罪先生言曰文正罪固當死陛下體親親之義生之而置諸逺地則善矣上嘗言古之帝王當宴安之餘多好神仙以朕言之使國治民安心神恬康卽神仙也先生對曰漢武好神仙而方士至武梁好佛而異僧集皆由人主篤好故能致之使移此心以求賢輔天下其有不治乎上深然之上旣追封外王父爲闕陽王立廟京師禦通天冠絳紗袍以祭祭畢召大臣問曰朕祭外王父卿等以爲不當服衮冕何也先生對曰衮冕惟祭天地宗廟用之餘則當降禮也上嘗祀方邱患心不寧先生進曰孟軻有言養心莫善於寡欲審能行之心淸而身泰矣上稱善久之三年十二月遷奉議大夫國子司業國子多大臣子弟先生蒞之以莊率之以正日進諸生立兩序據坐執經敷揚閫奧之旨教以孝弟忠信之道學者帖帖遵度惟恐不得爲先生弟子上欲試先生次吏事四年八月授安逺知縣五年二月召爲禮部主事十二月擢太子贊善大夫階如司業時先生之忠誠久而彌篤皇太子一言一動皆以禮法諷諭使歸於道讀書至切於政教及前世興亡之故必拱手揚言曰君國子民之道當如是不當如彼且推人情物理以明其義皇太子每斂容嘉納敬禮未嘗少衰言則曰師父師父云且書舊學二字以賜先是上問帝王之學何書最要先生請上讀眞徳秀大學衍義上覧而悅之令左右大書掲之両廡之壁時睇觀之六年二月上禦西廡大臣皆侍坐上指衍義中司馬遷論黃老事令先生講析俾在坐者聽之先生旣如詔復言曰漢武嗜神仙之學好四夷之巧民力旣竭重刑罰以震服之臣以爲人主能以義理飬性則邪說不能侵興學校教民則禍亂不作矣刑罰非所先也上謂先生曰朕之爲君上畏天地下畏兆民兢兢業業不敢自逸先生對曰陛下此心古先哲王之心也書曰予臨兆民凜乎若朽索之禦六馬爲人上者柰何不敬正謂此耳願陛下愼終如始天下幸甚上禦齋室先生侍坐上問三代歷數封疆之修短廣狹先生歷言之且曰三代之治天下也以仁義故歷年之多後世莫及上從容謂曰皇太子畱心治道卿等宜常與議論庶廣識見幸善調護之先生益孜孜弗懈七月升翰林侍講學士中順大夫知制誥同修國史仍兼贊善大夫先生之父文昭贈中順大夫禮部侍郎母陳氏贈徳人先生奉詔搜萃歷代姦臣之迹編爲辧姦錄及進太子諸王各分賜焉初上作祖訓錄至是成命先生作序諭以大意先生歷言帝王之道及皇上創業之艱以致箴戒之意於後人上稱善命刻於篇先生嘗侍上後苑觀稷上曰農事成矣先生對曰國以民爲本民以食爲天陛下知稼穡之艱難而念民生之良苦實盛徳也上問曰三代以上所讀何書先生對曰上古載籍未立不專誦讀而尙躬行人君兼治教之責躬行以率之天下有不從教化者乎八月奉旨纂修大明日曆一百卷擇言行之大者爲寶訓五卷先生總裁其事朝夕禁中至七年五月乃成先生自以布衣沐非常之遇誓竭誠以報國凡上有所任使靡晝靡夜躬閱載冊書於牘進之或覆視於冊一字不遺先生在朝日久若郊社宗廟山川百神之典朝享宴慶禮樂律曆衣冠之制四夷朝貢賞賚之儀及勲臣名卿焯徳耀功之文承上旨意論次紀述咸可傳於後世先生在上前所陳說不爲文飾隠蔽𨿽家事茍有問亦一一道之嘗曰君猶父也天也其可欺上嘗問昨日飲酒否座客爲誰饌爲誰何物悉以其人及膳羞品對上笑曰卿飲時朕令人視之果如卿言卿信不欺我故上久而益信其誠欲俾參大政先生辭曰臣少無他長惟文墨是攻今幸得待罪禁林陛下之恩大矣臣誠不願居職任也上愈厚之每燕見必命茶賜坐每旦令侍膳詢訪舊章講求治道或至夜分乃退先生屢有所建明召問廷臣藏否第言其善者不置又問否者爲誰先生曰善者與臣交故知其否者縱有臣不知也卒無所毀短或命賦詩爲文必寓忠告嘗奉制詠鷹令七舉足卽成有自古戒禽荒之言上忻然曰卿可爲善諫矣然先生絕不以語人至於應制之作亦不畱槁署溫樹二字於居室之壁有問及內事者指以示之上嘗與先生飲先生素不勝杯勺舉觴卽辭上彊之至三觴面如赭行不成步上歡笑親禦翰墨賦楚辭一章以賜仍命侍臣咸賦醉學士歌且曰俾後世知朕君臣同樂若此也甘露降上召先生賜坐上躬執金杓煉湯於鼎以甘露投之手注於巵以賜先生曰此和气所凝能愈疾延年故與卿共之耳皆異恩也九年六月上以先生久典制作宣勞爲多特拜翰林學士承旨嘉議大夫知制誥兼修國史上毎謂先生曰朕以布衣爲天子卿亦起艸萊列侍從爲開國文臣之首俾世世與國同休不亦美乎趣令取孫官之先生屢辭謝不敢奉詔是年某月詔徵先生冢子瓉之子愼爲殿廷儀禮司序班未幾復召介子璲除中書舍人上時休暇輒命題試璲與愼而戒飭之上笑語先生曰朕爲卿教子孫先生或奏事久稱倦上命璲愼共扶下殿祖子孫三世皆官內廷當世以爲異事復以先生艱於行步特詔皇太子選良馬以賜上親作馬歌復詔羣臣咸作之以寵焉先生益感激不自寧常戒子孫曰上徳猶天地也將何以爲報獨有誠敬忠勤略可自效萬一耳上以先生年且至不可煩以事十一月有致政之詔乃加贈先生之父侍郎爲嘉議大夫禮部尙書母徳人爲淑人祖徳政贈亞中大夫太常少卿祖妣金氏贈淑人夫人賈氏封亦如之先生及二代誥辭皆上所親制天下榮之誥辭中稱先生徳量之弘如千頃波澄之不淸撓之不濁人以爲上知人之明云先生行旣有期上眷念尢深曰卿去何時復來見朕乎幸相待數日姑徐徐行由是朝夕左右者累月時詔許言事朝臣有上疏萬餘言者上聽厭其迂愆怒欲罪之以問羣臣有阿意者指其疏曰此不敬此詆謗罪當誅上笞之而罷怒未解召先生先生曰彼應詔上疏其心忠耳爲可深罪乎上黙然已而上覧疏中有足采者召阿意者罵曰吾怒時若等不能諫乃激吾誅之何異以膏沃火向非宋景濓之言豈不誤罪言者耶上嘗廷譽先生曰古之人太上爲聖其次爲賢其次爲君子若宋景濓者事朕十有九年而未嘗有一言之僞誚一人之短寵辱不驚始終無異其誠所謂君子人乎匪止君子亦可謂之賢者矣在廷之臣皆以爲信然十年二月先生遂辭歸瀕行賜紙幣文綺及禦制文集皇太子贈以衣三襲上諭曰朕最愼於賞予嘉卿忠誠可貫金石故以是賜卿卿今年幾何矣先生曰六十有八上曰藏此綺俟三十二年後作百歳衣也先生卽叩首謝上復屬曰大江漲不可舟卿宜循內河逹家庶幾無虞仍俾愼護先生行先生至家卽拜表遣愼詣闕稱謝仍上箋皇太子申明正心治國之要上賜詔褒答大旨謂先生忠良之臣勲業旣著文章必傳功成身退惟先生獨全初先生將辭請歳一來朝是年九月朔先生遂入朝越十又四日見於端門上佇想已久廷問累矣及見大喜加勞再三皇太子諸王皆驩動顏色越翌日上降勅符遣儀曹奉醪膳諸物扺寓館以賜自是日侍上游歷觀闕盤旋禁籞詢諮備至便殿侍食日宴始退恩禮之優羣臣莫敢望上嘗喟然嘆曰純臣哉爾濓純臣哉爾濓方今四夷皆知卿名卿其自愛先生避謝不敢當凡所陳論皆古之格言朝廷百官惟恐不畱先生下至寺人衛卒見先生至皆以手加額相推排迎拜恐不得先覩先生畱朝七旬餘上重先生還而難言之先生以歳暮力辭還復遣中貴人賜上尊至於道所經行皆上爲先生指畫聖心惓惓愈加於昔及先生旣行數日上問璲曰爾父道中無恙否璲以安對未幾復謂璲曰朕疇昔之夜夢見爾父笑談如曩時爾父𨿽去其容儀儼然在朕目中璲叩頭謝曰非陛下垂念臣父之至何以形諸夢寢中書舍人史靖可太子正字桂彥良等皆爲詩歌以紀之上之眷重先生不忘如此先生徳尊而不居位顯而彌恭旣司制作之柄造門求文之士先後相繼蠻夷朝貢者數問先生安否日本得潛溪集刻板國中髙句麗安南使者至購先生文集不啻拱璧而先生欿然自持似不能言者遇人拜𨿽三尺童子必詘膝而首下垂至於公候貴人則未嘗降不曾一識其門何向朝廷有大議誾誾引古今辯說不少有所回性命之理晚而益究其極外物之往來視之若不相干嘗曰古人之爲學使心正身修措之行事俯仰無愧而已繁辭復說道之蔽也先生作事不尙表襮務合乎義教人皆隨其質而道之便入於善尢篤於倫品處父子兄弟夫婦之間者皆可爲法與人交和易任眞無鉤距縱爲所紿亦弗與較臨財廉非其分不取大書於門曰寧可忍餓而死不可茍利而生君子以爲名言權要及有力者茍非其人𨿽置金滿槖求一字不肯與縱不得已與之亦不受其饋謝日本使奉勑請文以白金爲獻先生卻不受上以問先生先生對曰天朝侍從之官而受小夷金非所以崇國體也上深然之貧賤人情有可哀欲發潛振幽卽欣然爲之先生四持文衡試天下士得人爲多接引後學惟恐弗及逺方來者授館而飲食之𨿽久不衰有小善必眾譽之色溫气和近其側者如大寒之加重裘盛暑之濯淸風也天下之能文者多經先生指授朝廷英俊咸以先生爲法初奉勑教文華生數十輩至是出參大政爲禦史知列郡者相望四方士得一見先生誇於人以爲幸承一言之賜者人輒攺觀視之不敢與齒士大夫言當世有徳者必曰先生而天下之人識與不識無賢愚咸推先生爲大人長者及先生歸上面發後學無師之嘆蓋先生之道內誠外恕一出於正發之也當而行之也安故上下信服若是云𨿽已貴顯平居布衣疏食無異貧士先生細目美髯狀貎丰厚不爲奇異行以求過於人不事生產不置田宅或勸爲子孫計先生曰富貴豈一家物哉吾乃所以遺之也先生惟刻意於學自少至老未嘗一時去書不觀及致政歸淸蘿山辟一室於靜軒終日閉戶纂述人不見其面戒子孫毋至城市姻■﹝女連﹞有以郡縣事爲托者皆峻謝之或談及時事輒引去不與語切於仁愛聞民有困乏者爲之不飽先生視近甚明夜然燈於幾臥絺帷中閱蠅頭小書一黍土能作十餘字皆可辯點畫人以爲先生不飲酒寡嗜欲所致豈或然歟先生所著文有潛溪集四十卷蘿山集五卷龍門子三卷浦陽人物記二卷已傳於學者翰苑集四十卷芝園集歸田已後所著計四十卷十三年冬先生孫愼以罪被刑舉家當寘重辟上念先生特降赦安置茂州十四年五月二十日先生以疾卒於夔府臨歿端坐斂手而逝當是時夔之府守官吏皆來賻贈哭奠塟先生於夔府之西蓮華池山下其經紀喪塟刻石表墓者則知事桑以從也先生生於至大庚戍十月十二日享年七十有二娶賈氏前先生一年卒塟靑蘿山子男二長瓉次璲有文行精篆隸眞艸四體書孫男愼愷恂懌嗚呼楷自垂髫時嘗侍先公眞孝府君拜先生於牀下先生不以童子無知卽辱進教之親承化育於玆有年矣苐懼才質凡庸如望洋有孤父師之教今聞先生謝世長慟莫知所從竊念先生道徳文章固已顯著於當世其出處遭逢行事之盛世系遷徙生卒歳月之詳尙恐人未盡知爰敢裒取翰林待制王公偉先伯父太常博士諱濤君舊著小傳及同門友人所作歷官記輯爲行狀一通俟請當代立言君子著爲碑銘表諸墓隧庶幾他日太常國史有所采擇焉

明名臣琬琰錄卷八

●欽定四庫全書

明名臣琬琰錄卷九

﹝明﹞徐紘撰

行省參政陶安傳

失名

陶安字王敬姑孰人少敏悟有大志博渉經史尢深於易元季嘗試於有司爲明道院山長再調髙節書院秩滿避亂家居沈涵道藝賦詠自樂若將終身乙未夏六月太祖起兵自和州渡江取太平路安與耆儒李習率父老出城近安見上狀貎謂諸父老曰龍姿鳯質非常人也我輩今有主矣上召與語時事大悅安因獻言方今四海鼎沸豪傑並爭攻城屠邑互相長雄然其志皆在子女玉帛取快一時非有撥亂救民安天下之心今明公率眾渡江神武不殺人心悅服以此順天應人四行弔伐首取金陵以圖王業天下不足平也上曰諾授安天下興國翼元帥府令史丙申秋七月己卯朔諸將奉上爲吳國公以元禦史臺爲公府置江南行中書省上兼總省事以安爲員外郎晉參幕府從克金陵會丁母夫人憂服闋授行省都事尋升左司郎中贊畫之功良多上旣得劉基宋濓章溢葉琛四人因問四人者何如安對曰臣謀略不及劉基學問不及宋濓治民之才不如章溢葉琛上多其善讓癸卯黃州平上思得重臣以鎭之曰無愈安者遂命知黃州至則寛賦稅省徭役民悅服之攺桐城令尋移知饒州時方徵伐急軍需安勸諭率其民民皆樂輸而用不乏適閩冦至攻城安諭父老率子弟固守俟援兵至擒其眾諸將以鄕民多從賊欲屠之安曰民爲所脇耳柰何殺之由是民皆得全四境以寧上嘉其功禦制詩以示褒美遣使往勞明年入朝命復守饒州民懷其徳建生祠事之吳元年初置翰林院首召安爲學士凡國家制度禮文之事多所定擬禦制門帖賜之曰國朝謀略無雙士翰使文章第一家戊申上卽皇帝位建元洪武春正月詔修大明令公爲議律官是月辛巳安與中丞劉基言於上曰適聞仿元舊制設中丞令欲奏以太子爲之上曰取法於古必擇其善者而從之茍惟不善而一槪是從將欲望治譬猶求登髙岡而卻步渡長江而回擢豈能逹哉且吾子年未長學未充更事未多所宜尊禮師傅講習經傳博通古今識逹機宜他日軍國重務皆令啟問何必效彼作中書令乎上因謂詹同等曰朕今立東宮官取廷臣勲徳老成兼其職老成舊人動有典則若新進之賢者亦選擇參用夫舉賢任才立國之本崇徳尙齒尊賢之道輔導得賢人各盡其職故連抱之木必以授良匠萬金之璧不以付拙工於是以李善長等兼東宮官乃諭曰昔周公教成王告以克誥戎兵召公教康王告以張皇六師此居安慮危不忘武備蓋繼世之君生長富貴泥於安佚軍旅之事多忽而不務一有緩急罔知所措二公所言不可忘也上一日禦東閣安與中丞章溢等侍因論前代興亡事上曰喪亂之源由於驕侈大抵居髙位者易驕處佚樂者易侈驕則善言不入而過不聞侈則善道不立而行不顧如此者未有不亡卿此論深有契於予心古者今之鑑豈不信歟上與儒臣論學術安對曰道之不明邪說害之也上曰邪說之害道猶美味之悅口美色之眩目鮮不爲所惑自非有豪傑之士不能決去之也戰國之時縱橫捭闔之徒肆其邪說遊諸侯諸侯急於功利者多從其說往往事未就而國隨以亡此誠何益夫邪說不去則正道不興天下烏得而治安曰陛下所言深探其本上曰仁義治天下之本也賈生論秦之亡不行仁義之過夫秦襲戰國之餘獘又安得知此二月壬寅朔中書省臣李善長傅獻洎安等進郊社宗廟議其圜丘之議若曰今當尊古制分祭天地於南北郊冬至則祀昊天上帝於圜丘以大明夜明星辰太歳從祀其方丘之議若曰今當以經爲正擬以今歳夏至日祀方丘以五嶽鎭四海四瀆從祀其宗廟之議則若曰今擬四代各爲一廟皆南向以四時孟月及歳除凡五享孟春特祭於太廟孟夏孟秋孟冬歳除則合祭於髙祖廟其社稷之議若曰今宜祭以春秋二仲月上戊日皆從之安又奏古者天子五冕祭天地社稷諸神各有所用請制之上曰五冕禮太繁今祭天地宗廟則服裒冕社稷等則服通天冠絳紗袍余不用時有禦史言安隠微之過者上曰朕素知安安豈有此且爾何由知之對曰聞之道路上曰禦史但取道路之言以毀譽人以此爲盡職乎命黜之中書省臣進曰禦史職當言路言之有失乞容之上曰不然夫植佳木者必去蟫蠧長良苗者必芟稂莠任正大者必絕邪人凡邪人之事君必納以小信而後逞其大詐此人常有所言朕不疑而聽之故今日乃爲此讒言夫去小人當如撲火及其未盛而撲之則易爲力不然則害滋大矣竟黜之某年還江西行省參政汪廣洋於山東以安代之時江西諸郡縣初下安鎭定之有法軍民帖然得恩追封其祖父父爲姑孰侯祖母母爲姑孰侯夫人某年安有疾旣劇猶艸時務十事上之九月戊戍卒於官上聞之憂悼親爲文遣使祭之時年五十九事載國史論曰自古帝王之興伐暴救民以安天下𨿽其智勇神授動有定略要之艱難艸昧之初人心未定所以啟廸淵宸者亦不能無賴於英雄豪傑之助若董公說髙帝爲義帝發喪誅無道秦之類者是已然我太祖之興比之漢髙抑又過之蓋元主入統華夏百二十餘年衰亂之後我太祖出而順天應人奠安中外當時奔走禦侮推誠效力如徐鄧湯常李沐諸公勲業烜著然謨謀帷幄自誠意伯劉公之外如參政陶公者亦不可多見方其避亂家居賦詠自若樂將終身其與耕莘釣渭同一揆也及其遇我太祖乃能審識眞主首從義旗因說以弔伐安天下爲心一見之頃兩言而合不數年間削平禍亂登斯民於袵席以立中國帝王萬世之業其視鳴條牧野之役夫何異乎然則董公之說不足言矣曩嘗得公之文集於當塗縣博張佑獲覩永樂間刑部侍郎劉辰所進事迹及銘山宮贊費先生序語因類萃成篇庶幾一覧得以仰見明良相遇之盛焉

文淵閣大學士朱公言行錄

楊亷

朱善字備萬江西丰城人國初仕至文淵閣大學士卒年七十有二先生少聰穎不好弄好讀書十歳作文通四書五經大義祖洞云先生嘗指以示人曰吾是孫他日必爲令器壯年以經學授徒壬辰兵變隠居鄕裏養親教子之外惟著書立言以聖賢道學之傳爲己任著述有詩經觧頥詩經輯釋史輯等書奉繼母李氏克盡孝道壬寅亂劇扶母逃竄十餘日兩全無恙人謂孝感所致﹝聶鉉撰墓志﹞

皇上平定天下開設學校丰城仍舊爲富州州守彊侯憲中延公訓導南昌守許方延至郡庠皆有成效大府以名聞於朝授職教授洪武八年起取赴京師廷試第一除授翰林修譔署院事知制誥逾年以家屬不完謫教遼東公略無慍色方且日賦詩文有遼海集未至遼城賜還鄕語子逢掖曰汝力耕以供賦役我取汝祖所著皇極經世等書而考証之十七年天子思用老成驛使召公授翰林待讀十八年奉旨校文禮闈撤棘之日授奉議大夫文淵閣大學士是年九月遘危疾上命醫治月餘疾增劇逢掖詣闕上訴蒙上賜告歸臨終起坐加冠帶舉手加額曰感荷聖恩無以報效言畢而逝卒之前鄕人望見有星如虹墜於所居之室眾咸謂文星之墜以到家之日計之得九十日﹝墓志﹞

國子祭酒宋先生墓志銘

劉三吾

國子祭酒宋先生卒旣往哭弔居數日博士吳守徳持學正朱惟嘉所狀先生行實來曰先生嗣子麟疾在苫次不得先以請玆將歸窆滑之永寧阡惟翰林兄長吾於先生爲同捨故懇銘焉尙憶走始來時會先生於春坊先生曰得毋與劉長吾爲晜弟耶不然何面貎之似也相與感嘆久之嗚呼先兄以後至元丙子入監周旋十有五年中間才兩歸江南爾在監捨法以其同時爲晜弟以晜弟相知爲世契則走於先生忍銘不忍乎按狀先生姓宋氏諱納字仲敏世本衛之山楊人後徙滑家焉兩世繇貤恩贈嘉議大夫禮部尙書上輕車都尉追封京兆郡侯諱徳仁其曽祖贈中奉大夫河北江南等處行中書省參知政事護軍追封京兆郡公諱宣其祖官中奉大夫陜西諸道行禦史臺侍禦史贈推誠秉義守正功臣通奉大夫江浙等處行中書省參知政事護軍追封魏郡公謚忠肅諱崇祿其父忠肅在元時揚歷中外四十餘年五持憲節逮事七朝丰功盛徳所以燾後衍慶神道碑紀之悉矣先生濡染家教動以矩彟雅性持重不妄言笑齒貴冑館以來所師宗工碩儒月開日益卓然有成擢科登仕爲時聞人中經繹騷乃被褐懷寶以自韜晦皇明受祚徵詣公交車召見次有言動聽洪武之十二年也是冬除國子助教橫經發難擊蔀廓塞學如客得歸嘗同諸儒應制撰勑文畀僧道錄司領教事者十有六通操筆立成雅稱上意超授翰林學士奉議大夫俄升文淵閣大學士日見親信有所補拾會建太學成中外歳貢學徒日夥而職大司成者往往選懦師生相訐教尼不行宸衷簡注擢爲祭酒升朝列大夫以釐正前獘上自制誥詞至以尙父興周八百儗之感惟眷遇所以提挈鏟磢不遺餘力師道旣立皇心載寧乙丑戊辰兩科得士大率三天下之二而龍頭魁選恆在太學大被賞遇一日有疾上遣中使致諭其略曰卿稟天命之性發仲尼之誠施已之幽徳修道教人所以病不病而速差以其有神也天章下賁光輝儒紳恆謂祭酒骨格必壽適有畫工至命繪其像肖焉喜溢天表然終老之以其子麟主望江簿特勅召之還俾便侍養其被遇優渥類此方倚之以棟梁我道楷式諸生也不謂得疾旬日遽不可起病也尙醫來治卒也遣官致祭其文悉上所自制故事文臣四品無給賞費者曠典之舉昉自先生斯皆異數也居嘗飲食恆在廂房未始一宿於家及是疾革麟等托諸監官懇請其還勵聲曰是何風雲气少兒女情多況在丁社兩祭齋戒中耶至是祭畢乃就舁歸一不口及家事及家气絕焉二月之三日昏暮時也嗚呼先生以八袠之年當易簀之際而風雲爲气不少衰丁社兩祀始終齋戒是持非其平日操存有素詎能方寸不亂若是哉可謂眞大丈夫矣取其平生所裒集先世碑銘傳紀曰紀徳錄一集所自著述曰西隠集十又七卷旣號西隠復別號所居別業曰白雲茅屋自法書名畫外他無所嗜好中朝名儒詩若文讀一二過輒能記憶不減少時今皆已矣生以元至大辛亥十二月四日卒以今洪武二十三年春壽八十配康氏先卒子三人長衎祖卽麟擢進士第拜監察禦史出主望江簿次復祖鄕邑訓導次安祖女一人在室孫男三恕慧懋女孫四曽孫男女各二皆遊臨發柩時上再遣祭舟車之費一出於官可謂生榮死哀也已銘曰銅臺世家忠肅公挺生賢嗣遭時雍身逢堯舜接夔龍代言文淵掌辟廱感惟皇上倚注隆率先條約自其躬風雲气槪冰霜容教行六館諸生從金石文章錦繡胸蔚爲海內諸儒宗譽髦多士振文風棟梁斯道伊誰功夫何一疾逺罹凶至尊爲之惻淵衷命醫與祭恩禮丰年登八十善考終歸定祖塋得幽宮銘阡者誰靑藜翁子孫世世其吉逢

吏部尙書陳公墓志

解縉

余奉詔纂修太祖實錄觀自歳癸卯戡定陳氏彭蠡之戰至動星象眾庶咸見而四方豪傑之士云合響應輻湊而爭趣之𨿽湯武之得士未能如是何其盛哉至歳甲辰卽王位而浙江取次平若廣信陳公修太祖之尢注眷者也是以首擢理官講畫律令崇寛厚而省繁苛復倫要而黜姑息簡明正大四方翕然知有一統之制作由此始焉繼而又謂兵刑之大者也唐世府兵之制稍爲近古而未精宻乃擢公兵部郎中而所以任將帥飬士卒得內外相維之體兵農相資之意遂爲萬世之法而公之昭顯成徳益以著焉太祖初卽位山東新下念濟南重經王氏之亂民墜塗炭尢甚大將多練兵屯田其間非公莫可治也遂權濟南知府居二年而政成太祖嘉之以天官六曹之長而明習經制建官均職惟公是宜權拜吏部尙書引據古典參酌時宜審地劇易制事繁簡貴賤疏數逺近寛嚴課功覆實賞錫黜陟之類皆公啟之未幾卒於位繼之者莫能移易也予嘗謂太祖之治天下也其事有緒而若素定於■﹝畝犬﹞畆之中誠所謂天授之者而一時勛舊臣髙才碩徳道全方備皆非近世之所能髣髴其一二者也於戱盛哉今尙書公沒四十餘年始得其子九成爲之狀求爲之刻辭於石按狀陳氏自彬始有聞於信之弋陽生應隆應隆生文光號南隠贈廸功郎生萬里字徳甫號梅間任信州路歷山長教授贈黃巖州知州生三子曰誼曰天驥曰敏學字志仲號亦梅官至平江總管府治中生弘字仕逺蔭韶州路乳源縣主簿公之父也母張氏公生至正辛酉九月十九日沒於洪武辛亥七月十三日享年五十又一塟梧桐塢夫人楊氏今年九十餘公沒二年九成奉母隠居於桂徙南寧今家於貴縣之郭門有子三人曰鏞曰銘曰鐸鏞之子璉銘之子瓉鐸之子瓛爲之詞曰廣信之山龍虎鬰盤弋陽九華連峯巑岏篤生偉人逢時經綸審所宜歸乘運躍鱗聖人好生明刑勑法與定章條惟存欽卹制兵之宜因仍歷世寓農講武經久無獘山東初下兵民雜居朱轓皂蓋往來撫綏期年政成歸掌銓衡平均四海位冠六卿我納石室用纂六經敬服徳業副其聲稱著之簡冊復爲此銘邦家之光閭裏之榮

戶部尙書郁公神道碑銘

解縉

國朝復先王之典禮所以付任才能用長舊典裁成輔相以全天下之士保其初終恩兼新故大小之臣咸稱職業班班有可稱道者豈惟天佑國家而賜之多賢亦國家深仁厚澤有以積累克稱天心也嗚呼豈不盛哉乃洪武戊辰歳予以年少擢進士爲中書舍人直翰林日侍講華蓋殿中時時引選官居前講官不避卽顧問可否輒以直對一日見鳯陽郡公於儕眾中資貎瓌偉音吐濃暢威儀整齊知心異之上果賜名新卽命戶部度支主事度支掌內幣賜予內直所與文淵閣相邇也會嘗與議論練逹經歷久相善也未幾公升北平部郎中先是戶部其屬有四是歳分爲十二次有是命進階奉議大夫二十四年超授嘉議大夫戶部侍郎毎奉事廷中玉音顧問天下地理陰陽戶口遭運之數民間利害無巨細皆向應無或遺謬在廷之臣莫不以爲難而歉然毎事啟度其屬能者未嘗以精敏自多名位自髙人又莫不以爲難及考滿遂升尙書益寛大得體不爲鎖屑授資善大夫喪母歸塟鳯陽賓客至者數郡蓋公平生慷慨急於義饒財而好施尊禮儒生雅喜交遊從不爲冷熟變親戚有急難不避治家有法綜理微宻而不傷於繁𨿽國家能曲成人才如公之才亦可謂難能者也今永樂三年八月五日公卒於官上賜槨斂祭之爲素服輟朝一日士大夫咸以爲榮公本蘇州吳縣人曽祖和祖仲瑜父字銘本母某氏祖父以洪武初遷鳯陽公隨而家焉公娶嚴氏尢善理家公於家事不以爲言而井然有條無不舉公生至正丙戍正月十四日年六十子彬字孟文將奉公之柩歸塟於鳯陽臨淮公嘗托予銘其墓而神道之碑亦不可不刻也乃序而銘之詩曰泰運肇開賢彚生巨細咸具勲業成有奮布衣位六卿寛欲彊敏豈惟承有善不伐責已盈人道不惡天所矜有崇斯阡其永寧

翰林學士劉三吾傳

劉三吾名如孫三吾其字也別號坦齋素以字行系出宋楚國公之裔世爲茶陵人大父平埜父芃翁皆宿學兄長吾以上捨教宜庠存吾登庚午進士令臨武元末俱死節三吾美須髯有云鵬海鶴之姿性情警絕文藻天縱方其未遇也以志節自厲陶冩性情自娛著表忠發微正气諸書知非化鶴諸集流寓嶺南十有四年始以鄕貢辟爲廣右掾當壬辰癸巳流離饑饉之歲與芃翁父子兄弟自相師友𨿽在擾攘不廢文墨及我太祖髙皇帝定鼎金陵大召名儒三吾幡然應聘而起日與宋濓詹同孫蕡輩侍上左右眷顧特隆朝廷設科取士三場四書經義論詔誥表判策三吾多所刋定因著學業啟蒙嘗被旨考正周禮纂書傳會選及諸功臣神道碑銘多命三吾爲之屢典文衡充讀卷官某省有進嘉禾三吾時侍經筵首進嘉禾賦其辭曰皇上以一心之和形而爲庶徵之和年谷順成靈貺昭格天人合應逺邇騰歡蓋聞水陸艸木之英爲瓜爲蓮所茁必駢所毓必雙矧是嘉禾爲五穀之長文者異本而同秀質者同本而異秀是謂仁卉其莖當輝芒而森森鋒起其穎當結實而顆顆珠明莖之森也日出瑤空漏萬頃黃金之鎖碎穎之結也露下璇室連一色碧玉之晶熒蓋天惟發祥故特以是兆來歳之丰稔地不愛寶故以是開萬世之太平也玆祥也其在成周則異畆同穎於地爲陶唐其在炎漢則一莖九穗於地爲洛陽信地利之所鍾在天意之靡常往聖有徳必於往聖而感應今聖有徳必於今聖而闡揚聖莫聖於大明朝之君靈莫靈於今天子之都廬嶽效靈仙醫進劑聖躬奏效於萬安國祚永綿於周世嶽靈假昔者而有言謂自今以往國家祥瑞種種相繼信斯言也宜郡國所奏之禎祥前後不一至而至皇上曰噫我玆開國不尙靈異惟民之安年之丰乃爲朝廷之盛事猗猗嘉禾惟谷之精其大盈箱恊種禾莖昔生周朝今來明廷獻之廟堂以昭祖靈則以是禾昭格有廟者以生民命脈之所本有國生業之所自也旣告宗廟乃敕太官飯抄云子供入禦餐所以必熟而薦者不敢虛其賜必昭受上帝也自今以始獲之秷秷積之栗栗其崇如墉其比如櫛以開百室此又可見嘉禾之祥爲丰年之兆而詠歌於良耜之什也抑玆祥也其在唐宋必付書史館必繪而爲圖今國家不圖之圖而圖以九州島四海一桑麻雨露之區不史之史而徳澤在人心芳馨在史冊自有千萬世口碑之紀遂爲之歌曰天心降祥兮萬宇雝和地靈效珍兮所在嘉禾自今國其有年兮維此之瑞不厭其多斯豈不愈於漢廷赤雁之賦芝艸之歌洪武二十年二月甲辰上命儒臣書洪範掲於禦座之右朝夕觀覧欲自爲注三吾時爲左春坊贊善

明名臣琬琰錄卷九

●欽定四庫全書

明名臣琬琰錄卷十

﹝明﹞徐紘撰

靖江府右相李公墓志銘

陳璉

公諱質字文彬號樵雲姓李氏其先開封祥符人宋季有仕於徳慶者因家焉公生頴悟有大志蚤知嗜學經史子集無不讀讀輒記憶旣長遭元季多故與時落落不合遂家居不出日與弟文昭放情山水以詩酒自娛居無何中原擾攘嶺海多事公起構義兵捍鄕裏及徳慶路陷士民遑遑無所依戴推公入守之日夜浚城隍繕甲兵扼險要以遏他冦由是一路賴之以寧時據鄕邑者多刻剝殘忍公嘗戒麾下非遇敵毋妄殺或執敵人來獻卒給衣糧從之家𨿽富饒急於賑施三族與鄕裏流寓之貧者咸有所仰以故一時名士如建安張智茶陵劉三吾江右伯顏子中羊城孫仲衍王彥舉皆聞風來歸及大明皇帝定鼎金陵遣師南討洪武戊申四月平章廖公永忠參政朱公亮祖總師至公遂散麾下全城歸附總兵遣使入奏上嘉公忠誠召至慰勞再三賚予優渥就擢中書斷事越明年己酉轉都督府斷事階奉訓大夫皆能執法丞相都督咸敬憚之五年壬子授刑部侍郎階中順大夫尋升本部尙書階奉議大夫尢愼於刑獄盡哀矜之情致淑問之頌寛猛適中爲上所知日益親幸時開行省於浙江念厥地素重號稱難治宜簡廷臣有徳望才器者往綏之卽拜公浙江行省參知政事階中奉大夫是年秋九月也下車首以承流宣化爲己任振紀綱正風俗勸農桑興學校舉遣賢卹民隠知無不爲爲無不力居三年惠流兩浙厥績以■﹝樊﹐心代大﹞聲聞於上天子念公老召還致政於京師嘗入見賜坐便殿訪以時政得失直言無隠上益重之八年己卯冬十月復起爲靖江府右相階資政大夫有敕奬諭甚至公益思竭誠以盡輔導之職嘗入覲因奏乞歸省先隴上可其請王親揮翰賦詩以賜復命藩憲元僚與府中官屬宴餞於江之滸人莫不以爲榮後王坐事去國公隨終焉公美風儀性孝友治家有法接人以誠𨿽極顯融情素沖淡暮年尢工於詩有樵雲集若干捲生於元延佑丙辰三月十一日卒於洪武庚申閏五月某日初權厝金陵聚寶山後某年某月某日歸塟鄕之淸秀裏布山之源祖廣孫累贈嘉議大夫禮部尙書父熈春累贈中奉大夫浙江行中書省參知政事祖妣孔氏贈淑人妣林氏贈夫人公凡三娶先梁氏次石氏俱贈夫人汪氏封夫人弟文昭學識優長隠徳弗耀子四人恆震復熈皆知學好禮惟復有詩名孫男四人公瑾公瑜公瓛公玖女三人孫女二人次第公之行實來速銘者卽震也於戲自元綱解組海宇共爭乘時起者莫不剝下自封樹威肆毒少知推一毫爲利人事公能仁其族屬以及於眾視彼之暴豈直相千萬哉及一時與公全城來歸者鮮克有終惟公踐歷中外官至卿相忠義著朝廷聲名滿天下勲垂竹帛徳在人心五福備膺子孫蕃衍非先世積善之深公存心之厚何以臻是哉銘曰嶷嶷李公值元鼎沸保障鄕裏公之庇民如室斯宇公之好賢誠出肺腑聖明禦歷威詟四夷公散其徒全城來歸帝嘉厥誠錫以祿秩尋升秩官克殫忠赤後參大政於浙之中威徳交敷聲聞上聰致仕於朝出於寵渥時有敷陳多所禆益逮居相國有諤其言直錐不容此志則完之身云亡之徳弗替慶流綿綿式延後裔淸秀之裏布山之阡勒銘貞石垂美萬年

中憲大夫贈翰林學士胡公墓表

胡廣

嗚呼先公棄諸孤三十有六年未克以表於阡將無以昭著先徳夙夜是懼用敢述言行以刻諸石先生諱壽昌字子祺世居金陵始祖公覇南唐吉州刺史子勝避地廬陵之鄕因成家焉七世祖宋貲政殿學士忠簡公銓銓子泳宋右承務郎泳次子渠宋兵部尙書渠子煌煌子文彬宋南郡文學徙居邑儒行鄕子敬之宋修職郎又徙吉水之大州子諱震龍字起晦宋宣義郎子洪範宋國學上捨生先公曽祖也祖諱元吉字鼎亨究極羣經不樂仕進急義好施以徳行稱考諱崧字彌髙號貫齋博士有隠徳嘗一試於有司輒就引退探索至奧以造其成妣夫人韋氏有賢行先是未有子嘗禱於神大父夢巨星墜於捨已而生先公時元至順癸酉六月八日也生而岐嶷稍長端重如成人犬父尢鐘愛從寵元同先生受學於郡城事師爲學日謹不懈深爲寵先生重寵先生沒再學於莘樂吳先生卒業於門先生尢篤愛事親至孝親疾侍湯藥日夜不解衣帶親喪哀毀幾殆諸父相繼沒力疾以營喪塟撫諸兄弟娣長爲畢婚嫁元末兵亂避於洪歳壬寅皇朝兵下洪先公偕豪傑迎王師遂分兵趨吉安初僞漢右丞鄧克明降以其眾從徵吉水反奔回新淦王師追之弗及獲居民男女萬餘指以爲從賊欲盡戮之先公言於軍師曰此良民也非從賊者不可殺軍師愕曰有是哉訊之果良民乃盡釋之民賴以活洪武元年州守費震辟爲郡文學﹝闕﹞春詔入京試吏禮二部選十八人次名第八明日召廷對適大史奏文星見太祖喜親擢十八人爲監察禦史先公首上書言都陜其略謂天下已定鴻業已成國家大事莫先於建都夫咸陽乃邦畿千里之地山河之險固田壤之膏膄光嶽之气全寒暑之候正自昔成周漢唐得以措社稷於悠久者也天下可爲都者凡四河東地勢髙厚跨有西北控制蕃漢堯嘗都之然其地隘塞卞梁北界黃河南臨江淮宋嘗都之然其地平曠無險阻可依洛陽周公嘗卜之矣周漢嘗遷之矣然嵩邸諸山何若殽函終南之險瀍澗伊洛之水何若涇渭灞滻之雄故得天地之中據華夏之要莫闗中若也可以永郊廟之享可以綿子孫之祚莫闗中若也可以居重而馭輕可以彊本而弱支可以頓天下之兵可以聳諸侯之望舉莫如闗中也臣聞居中而制外者易居外而制中者難陛下以難而制易者何也實天以授陛下也夫鐘山龍蟠石城虎踞江南之喉襟陛下肇基於此中國迎刃而解誠得乎天命之全吳晉宋齊梁陳得气運之偏不能制中原而中原制之者中原有人也中原有人則金陵之勢僅足以據有江南中原無人然後可以控制天下今大寶已歸正統斯建正當上合天心下符民望願移江上之龍輿永鎭闗中之大業臣職當言路天下之事固將次第言之而獨以此爲先者蓋觀古之聖帝哲王創業於悠久莫不以建都爲重故敢首以爲言惟陛下圖之書奏太祖嘉悅時廣西初定擇人按治先公與禦史王子啟被召入對稱旨遂除廣西提刑按察僉事先公儀表魁岸及陛辭太祖顧謂曰眞可懾服蠻夷至則出臨諸郡敷宣徳意撫察民隠不事威望務存大體嘗錄囚有疑獄必平反之恆語吏曰人死罪不復更生罪茍當無憾不當則負寃無窮嘗求其當恐猶失之過況不求乎由是所活者多時徵稅失實令憲官監收以羨爲額先公監處視舊獨無增廉使舉他郡例爲言且恐並得罪先公曰實無增有罪吾獨當之不敢虛羨以病民後亦無事民竟受惠融州眞仙巖多碑刻見元佑黨人碑尙存卽擊碎之六年調知彭州初灌縣都江堰自秦李冰爲蜀守鑿堆以分江水灌漑成都田畆歷代相沿修治兵亂堰廢民不得耕田野荒蕪先公以修堰興水利爲言逹諸省府咸不樂反復詰難欲沮格不行先公曰所利於民吾何卹乎乃再三言便辭剴切轉聞於朝命始下省就委先公得命亟集丁夫伐木萬五千有奇竹十九萬八千有奇縳長木爲三腳架鋭上而闊下束短木於其腰戴以竹筏堅置於江口水中表裏二重大小九十餘坐復架長木於橫木之上壓之以石制其動揺卻立順水木於三腳架外又排立水竹於順水木傍布以竹簟苴以萑葦實以沙土閘斷江流乃用工淘洗積污以竹編籠狀若長蛇凡千三百餘實以沙石包護堰岸重疊三層以分水勢前髙後低隆然下垂名曰象鼻用木三千餘橫從錯綜交串其面又用木三千餘削其末自上擊下貫穿聮擊使無衝決修築都江及水釣魚大石門侍郎口寶瓶口顏上等堰岸以丈計者凡二百二十有八又作護水堤二里修堰畢放水循渠下流灌漑成都田畆充足公私皆喜前代修堰鑿石甃墄欲其固練油灰膠其縫冶鐵扃鍵其中又鑄鐵柱鐵龜當水之衝以鐵爲巨莋交系於鐵柱之上春夏水泛旋見衝決然縻費錢糧至動以萬計先公計於毎歳隙水涸之時如前修治則官不費財民不費力而沾水利者亦樂於趨事爲文記之後一守先公之法又修彭州彭口諸堰當堰廢時城中鑿井四五丈不見泉居民炊饌取水於千里外朝夕壓苦及是堰成引水旋注鑿井卽生水民免負汲之勞四召流通勸其開墾教以樹藝先是民稅僅足給官俸曁後歲增數倍兵荒州多暴骨命徧収痊之一夕夢人羅拜堂上爲政三年專務徳化視民如子獄無一囚庭有古槐數十株其半已枯至復榮茂鵲來巢樹間去地數尺馴擾不驚及將去鵲羣噪連日九年升延平府吏有不撿者望風遁去比至臨事神明宿獘悉革厥後有淫祠前居者數見有怪避舍別所或以爲言先公曰非祀典神何得處此遂毀其祠室而居之絕其妖妄作興學校修先賢祠表章延平李先生之學奬勵生徒多底於成甫期年百廢具舉姦蠧屏迹治化大行會有大星墜閭光芒照室家人咸驚已而棄諸孤實丁巳夏五月十四日享春秋四十有五先是偶得疾日視事不輟或勸令少休先公曰一息尙存豈宜自逸翊日坐廳事署案畢舉手告同僚曰今日與公等永訣矣言訖而終同僚遽抱持號泣士大夫莫不傷悼市人無老少皆哭𨿽武將悍卒咸感動嗟息爲具棺殯斂給驛傳送柩還家以是年十二月十八日卜厝於縣南黃土嶺白竹塘之原後有松生墓側團如車蓋覆於墓人以爲陰徳所至云初娶太夫人晏氏元獻公之嫡生一女先卒再娶太夫人吳氏考諱師尹卽莘樂先生元進士永丰縣丞家世官族太夫人生二男四女男直與廣也女長適永丰劉子仍次適黃志榮次適徐宗威宿州知州幼適解與髙孫男四人種穆導穗女五人長適劉誠余在室曽孫男一人善裔先公居鄕黨治家理動必由禮𨿽一飯未嘗不敬對人無疾言遽色有犯不較重義樂施甚於嗜欲有孤弱者矜憐扶植不使失所故士宦所至多惠愛凡有利於民者盡心竭力不辭勞瘁俸入以周賓客服食無華靡取適可而止歷官數任不隨一僕所處蕭然無異平時暇則賦詩暢懷寄興髙逺胸襟灑然無所凝滯與人言惟以忠孝亷讓惇厚誠敬爲先故當言路傾竭不諱歷揚風紀持憲公平典領州郡盡心撫字懇懇愛卹吏感於徳民懷於仁棄諸孤之日無一毫長物惟圖書數卷遺田園僅可營衣食有文集詩集若干捲行世小子廣生一月先公宦遊不幸七年而孤賴太夫人長育教訓惟不肖無以自立不能顯揚先徳今幸際遇聖明竊祿於朝荷天子推恩榮加褒贈宜有所表見於世謹述其世譜及考先公徳行其常聞太夫人教言撮其槪以掲於阡庶後世子孫瞻仰先公之徳而興其孝敬之思者有感於斯焉

翰林待制王公墓表﹝禕﹞

鄒緝

大明受天命掃除羣雄奄有區夏元主旣逺遜於漠北獨其梁王巴圖時猶據守雲南地恃其險逺弗遂臣服屢遣使往諭之輒殺使者拒不從命太祖皇帝終欲以徳綏懷之洪武五年正月乃復遣翰林待制王公持詔往諭焉眾皆謂公文學詞臣不宜逺蹈不測之竟而公辭色慷慨卽日就道旣至雲南見梁王諭曰大明受命統一疆宇皇帝聰明神武作君萬邦內外大小罔敢不服惟爾西南僻在遐逺未被聲教故遣使者來諭意宜順天道奉圖歸職方否則偏師南指坐見夷滅矣梁王聞公言頗駭懼欲降會沙漠有遣使至雲南聞其納我使怒責梁王使速殺公梁王初不肯後不得已乃出公見之公慷慨言曰天實訖汝元祚我明代之汝如爝火餘燼尙欲與日月爭光耶我將命逺來誓爲國死終不爲若屈遂被害時六年癸丑十二月二十四日也年五十有二公旣沒後八年大兵始平雲南梁王敗死遂郡縣其地又十有五年其子紳任爲成都府文學乃往求遺殖不可得因訪其諱所制神主以歸將奉公之遺衣冠以塟志弗獲而卒永樂五年十二月二十四日其孫稔始卽靑巖裏象鼻岡奉公之神主塟焉遵父命也公諱禕字子克金華義烏人祖炎澤考良玉皆仕元爲學官公少從學於侍講學士黃公溍其爲人長身山立屹然有偉度大祖皇帝初下金華聞公名遣使召公一見甚悅卽處以幕職未幾授江南儒學提舉司校理遷侍禮郎兼引進使除起居注出爲同知南康府事及太祖皇帝卽大位召還議禮以不合意復出判漳州府二年己酉詔修元史復召公還與翰林學士宋濓同爲總裁官遂拜翰林待制承直郎同知制誥兼國史院編修官預教大本堂公旣爲上所知甚見禮遇嘗謂浙東儒者惟卿與宋濓耳公凡兩佐郡事皆有善政其在南康當兵革之後人民逃散百不存一庶事皆艸創公披搸莾剔瓦礫以建府署撫摩其瘡殘而安輯之民由是稍復其故又収禮其士之賢而廩餼之搜除姦蠧經理廢壞郡以安集民至於今思之其在漳州府亦然其於史職雅擅其長裁繁剔穢公之功爲多及教大本堂尢盡開導之益上毎召對必賜坐從容宴語久之而後退性剛直於人少許可人初見之若不可卽及一言合意卽傾盡無所靳少時嘗遊元都翰林張起巖危素諤勒哲圖等雅敬重其才列薦之時元政已非公一獻書闕下不報卽南歸讀書以養其親公學問深粹博覧經籍兼綜百家與胡翰宋濓俱以文章名江南三人之交相上下而公之才气尢雄逺其文章簡而嚴深而肆跌宕閎偉卓然鮮儷蓋自宋元諸君子之後所以振起斯文者公與胡宋二人實爲之首也公之學問文章旣已不可及而其死忠大節復炳炳然昭如日星不可遏如此嗚呼公可謂無愧於古烈丈夫矣公之忠義在人心其行實在國史而稌復欲有以表掲於阡者亦孝子孝孫不忘其親之心也公娶何氏子二人綬早世紳仕爲國子博士卒孫男五人穆穰稌稔稚女三人平生所著述自有集行於世皆不論獨敍其大者於此使以告其鄕之人

博士王君墓志銘

鄒緝

君諱紳字仲縉姓王氏婺之義烏人其先本太原祁人五代時有爲節度使曰彥超者始自會稽徙義烏宋時有諱固者嘗從學於安定胡先生登皇佑五年進士第爲固陽令以卒邑之有科第蓋自固始也南渡後復有典方州積階金紫食邑開國封男者子孫自是世爲仕宦家君曽祖炎澤元石峽書院山長祖良玉常山儒學教諭考禕博學有文行最爲世所推重國初由儒臺校理歷官起居注出佐南康漳州二府召修元史爲總裁官遂拜翰林待制奉使雲南以節死妣何氏君幼孤鞠於其兄綬讀書慷慨有志操見史傳中有以功業文章名世者輒慕之稍長從鄕先生翰林承旨宋公景濓逰宋公教以爲文章卽能馳騁變化議論鑿鑿出人意表宋公極稱之曰吾友待制公有後矣一時流輩亦皆以爲不可及然君不自以爲足益搜閱經史下至諸子百家考索無遺居家事親孝與兄相友愛母病奉湯藥未嘗去左右夜臥衣不解帶及母卒哀毀不能勝未幾其兄又歿君煢然單居然君學問亦遂成名聲籍籍於人矣洪武辛未蜀王方求士有以君國初名臣子其學行文章有稱於時遂遣使以幣羅君旣至蜀王見之喜甚謂長史黃友義曰王徵士不逺千里而來卿宜善爲館谷復作詩以賜之因命爲成都府文學使得朝夕見君念待制公死節雲南逺在萬里外乃請於王乞往求遺殖王憫其情許之爲資給其行旣至訪其所在不可得哭泣悲哀不能置乃作眞陽慟哭記以述其志旣還蜀王復賜以冠服及帶所以禮遇之者益至蜀人以君受王知遇之厚皆相愛慕自藩閫諸司大臣無不敬禮者歳戊寅閏五月給事中徐誠監察禦史黃凱復以文行共薦君君遂入拜國子博士其時四方賢士皆來集京師君復與其知名者相遊處其文章益工而名日益盛其位將益顯以大而君竟不幸以疾卒於金陵之官舍享年四十有一時庚辰十二月十六日也君平生志行修潔性寛厚善於取友有與之契合輒傾意以接之人或相忤亦不與之較常曰吾於坦懷接物虛已納人庶幾有焉所奉素儉薄居家亦無所矜飭酷嗜著述每夜孤燈獨坐吟詠多忘寢食𨿽祁寒盛暑不少變至於體憊力疲而猶未巳也爲文章宏涵演迆丰蔚雅贍稱其家法尢善爲五言詩衝澹古雅有陶韋風致所居四壁蕭然無華靡玩好之物惟經籍滿架而已娶丁氏曹氏子男四人穆稌稔稚女一人孫男一人淵君旣卒之明年三月稔以君之喪歸塟義烏之崇徳鄕靑巖裏象鼻岡又明年復狀君之行來請銘余與君交旣厚而相知爲尢深每與君聚會極論天下士未嘗不慨然興嘆知君之所志逺蓋所謂磊落奇士也惜其壽不及中年而遽止於此可哀也君所著詩文有繼志齋集三十卷平生所交遊文章豪傑之士甚眾或以事先卒或仕宦散處四方無能爲君發其幽光者然則非余其誰銘銘曰學足以嗣其先仕足以行已志有昭此立百世之遺

吳尙書傳

李應禎

尙書吳公云字友云宜興淸泉鄕人世業儒父仲傑仕元湖南財賦提舉公少有文行爲國子生同輩皆推重之國朝洪武元年太祖髙皇帝遣魏國徐公北定元都魏國以禮惇遣公赴京是年九月除弘文館校書郎二年攺陜西渭南縣丞四年召還擢刑部郎中尋遷磨勘司令五年拜刑部尙書六年出爲湖廣行中書省參知政事八年坐事被逮至上重其才卽釋之時以元梁王據雲南尙未下特命公往使諭之曰今天下混一四夷賓服獨雲南一隅未奉正朔殺我使臣朕欲以兵取之恐勞師費財且傷逺人卿能爲朕作陸賈乎公對曰天命所在誰敢違之苐彼恃險逺故阻聲教臣奉陛下威徳往告以大義諭以禍福彼必附順若冥頑不從興師未晚上然之遂遣公行會梁王使其鐵知院等二十餘人使漠北爲大軍所獲械送京師上欲以恩懷之今與云偕行至雲南之沙塘口鐵知院等謀曰吾屬奉使不逹中道被執而還罪必不免於是說公攺易制書共給梁王公不從欲殺之適梁王亦遣人來刼降逼令變服攺裝往見公曰朝廷念雲南一方生靈不忍加兵特遣使持勑招降汝輩今反欲脇使臣以降邪吾以死自誓終不爲汝屈遂被害旣而梁王壯其節命収其骸骨送蜀給孤寺藏之後雲南竟入版圖朝廷始知公之死適其子黻亦以其事來白乃命馳驛奉襯歸塟而許黻爲國子生黻貧不能還鄕以公嘗仕湖廣卽塟江夏縣金口鎭歳久遂占籍江夏公四子其季衮永樂初由歳貢生除交址安逺縣知縣今曽孫曰志髙玄孫曰鳯翔家益貧不振應禎往來宜興知公之名久矣及官南京兵部以公事過湖訪其子孫得之至金口將謁公墓已犂爲田居人莫肯言者蓋其家益貧故不祭掃者已久莫能辧識於是求其地契則與家藏誥命及遺書俱毀於火矣爲之嘆息不已獨嘗考論公之爲人於學士大夫及鄕之故老得公使事爲詳重其伏節死又可以爲世道之勸輒書而爲傳後必有白其事於朝者則公之名當與金華王忠文公並傳於世也

明名臣琬琰錄卷十

●欽定四庫全書

明名臣琬琰錄卷十一

﹝明﹞徐紘撰

參贊軍務髙巍傳

失名

髙巍山西遼州五指里人也性倜儻尙志節事二親以至孝聞洪武十五年壬戍願入太學爲時效用十七年甲子詔旌表巍孝行之門尋授前軍都督府試左斷事乙卯秋八月上疏欲墾河南山東北平兵後荒田及抑末技愼選舉惜名器數事太祖嘉納之是年以斷決不稱旨當罪以議賢發貴州都司關朔嶺千戶所充軍仍許以侄代役洪武三十一年戊寅夏五月宮軍晏駕建文君受遺詔登位巍上表言伏聞鳯凰至而諸禽舞麒麟出而百獸鳴物之類微尙知有主而飛鳴以賀何況人臣靈於萬物者今我皇上龍飛九五鳯歷初春謳歌歸向四海會同臣歡忻踴躍如流水朝宗而不能自己也於洪武三十一年六月十二日遠聞聖詔頒告臣民於本年閏五月十六日恭依太祖皇帝遺詔嗣登寶位以代理萬幾之榮天下士庶臣民萬口一言齊聲共賀伏惟太祖皇帝禪位以嫡長大居正也使聖子神孫本宗伯世爲天子支庶百世爲諸侯上法三代之公下洗漢唐之陋祖訓一定後王永法繼繼繩繩於千萬年也微臣才力疏短文詞鄙野何足以頌祝聖代宏軌之遠末復引大雅下武之詩云昭玆來許繩其祖武於萬斯年受天之佑受天之佑四方來賀於萬斯年不遐有佐以寓忠愛之誠次年爲建文元年巍上書陳情乞放歸田里許之旣而遼州知州王欽應詔求賢舉巍禮送京師吏部引奏以巍爲戍闗朔仍發還本所先是太祖封建諸王分封秦楚燕齊湘兗寧遼谷代慶肅諸地巍慮地大難制上書欲弱藩王之權使下無背叛之心上無誅伐之意經制一定而萬世無疑若曰臣借漢爲諭昔漢髙帝提三尺劍起布衣摧彊秦滅暴楚以定禍亂憫秦孤弱而已遂大封同姓荊王貫楚王交代王喜齊王肥淮南濟北分王天下之半漢髙祖遠慮莫不欲禦四夷而藩中國也豈想遺文景不可治之痼疾哉故賈誼治安策曰今天下方病大瘇一股之大幾於要一指之大幾於股平居不可屈伸後𨿽有扁鵲不能爲矣故發痛哭流涕之嘆其欲削弱六國之意不言可知矣賴文帝寛厚長者含忍容之是以吳王不朝賜以幾杖以折彊悍不臣之心厲王長謀反廢處蜀郡罰所當也而不免有尺布斗粟之謡以累文帝之徳此往事可鑑也其後景帝寛厚不如乃考又遇晁錯恃才刻深徑削諸候遂挑六國之禍非文帝遺命托將得人民心輔漢又遇趙涉遮說淆澠指示之方幾危劉氏之社稷則晁錯不能辭其責矣昔我太祖皇帝之起與漢髙同而神武過之漢髙馬上居帝位者數年故不免中伏弩冒流矢危然後定我太祖皇帝遭元運之大更羣雄並起龍飛淮甸蔓刈羣雄東徵西怨混一區宇中國旣定惟有四夷命將徵討髙居九重神謀聖算所向克服海外之國三皇五帝所不能臣者皆來臣服莫不納貢而效職焉𨿽因天與人歸實賴我太祖皇帝有文王純一之徳大行皇后有後妃不妬之行則百斯男無不穆穆皇皇宜君宜王者矣故使之本支百世爲諸侯上法三代之公下洗孤秦之陋於是體三代之封建分茅胙土先封形勢之地陜西百二山河昔有人言一人當闗萬人莫開其人悍勇西鄰土番故以藩王之長秦府王之山西表裏山河地產良馬屈產之乘在焉其人剛壯所謂山西出將者也地近漠北故以晉府王之其燕國𨿽無名山大川之限其南冀州眞定保定順徳廣平大名等府所謂桑土之野地裏坦平肥沃其供賦之饒不待言而可知其北𨿽曰沙漠寒涼不毛之地廣畜羊馬其土地之人不耕不織皮衣肉食弓馬是務遼金及元藉之而各興一代之業故以燕府王之其西川𨿽曰西南一隅山河阻深劉備諸葛據之而虎視吳魏者也故以蜀府王之其餘楚湘濟兗寧遼谷代慶肅星羅棋布比之古制𨿽皆分封過當然太祖皇帝之聖意莫不欲護中國而屏四夷也今各處親王故多驕逸不法違犯朝制者不削則朝廷紀綱不立削之則傷親親之恩此我皇上之所難處也賈誼欲天下之治安莫要於眾建諸侯而少其力力少則易使以義國小則無邪心令海內之勢如身之使臂臂之使指莫不率從眞裁制諸侯之良策也當今之勢以臣愚見莫聴晁錯削奪之策當行主父偃下推恩之令秦晉燕蜀四府子弟分王於齊兗吳楚潭湘對分於秦晉燕蜀其餘寧遼谷代慶肅等府比類而分王之少其地而小其城如此則藩王之權不削而自弱矣臣又願皇上待遇親王薄其貢而厚其恩當盡親親之禮如歳時伏臘外國所供稀罕之物並京制嘉殽美味命使臣頒送之就問起居安否何如其賢如漢之河間獻王與東平王蒼者下明詔褒賞之其驕逸不法如漢之淮南濟北者初犯則容之再犯則赦之三犯而不攺者當會親王告太廟削其地而廢處之豈有不順服者哉臣嘗以爲人君之有天下亦如人之有一身也天下之患有內外一身之疾有腹膚其四夷之患人身之疥癬骨肉之患人身之腹心也疥癬之疾有時而搔癢吾體命良醫而修妙藥一掃之而平復矣腹心之疾非智識膏肓者不能也昔賈誼見漢諸侯彊盛故以脛腰指股爲諭今臣以一身百體爲譬今我皇上乃天君一心也所謂具眾理而宰萬方百體之從命者也各處親王五臟耳目口鼻手足也五臟酸甜嗜欲不同手足安逸亦異如目好色而耳好音鼻好臭而口好甘其心天君隨其百體之好則失主宰之道不隨則撓亂吾心而已故醫書云智者能調和五臟五臟旣和不惟無腹心之疾而疥癬之疾亦不生矣噫五臟和而一身安一家和而百事遂諺曰家不和而鄰里欺臣亦謂國不和而四夷窺此一理也蓋自古帝王之治天下莫不以修身齊家爲先是以堯之文思安安允恭克讓者亦必先親九族九族旣睦平章百姓文王之小心翼翼亦必先刑於寡妻至於兄弟以禦於家邦則孔子所謂身修而家齊家齊而國治國治而天下平孟子言舉斯心加諸彼親親而仁民仁民而愛物此古今聖王治天下之軌範也是年廷臣有因齊藩不法遂建議凡藩國所在更置守臣太宗不自安舉兵靖難巍後上疏言臣聞成周之時管蔡監殷以叛成王命周公往討之以周公聖人之全才率武王伐紂之大眾取二叔所監之小國如反掌也而周公緩攻徐戰者非兵不利而戰不勝聖人之心以兵凶器也戰危事也孤人之子寡人之妻獨人之父母傷天地之和召水旱之災不至於不得已不用也故必待三年之後而滅絕之其初豈不欲二叔武庚自悔過而投降耶觀於東山破斧之詩可見矣今皇上命大將率大眾而往討之其蕞爾一隅之小國固易破也今我皇上若恐傷生靈損折軍將況彼之軍民卽皇上之軍民以皇上天地好生之仁豈忍赤子肝腦塗地乎臣願奉明詔或咫尺之書臣當披露忠膽大陳義禮之詞對彼明以天命曉以禍福明親親有和解之義無讎殺之理使各罷兵而復守分王從則著我皇上英武之威徳不從當盡臣子之節義蓋自古用兵﹝闕﹞酈食其掉三寸之舌下齊七十餘城魯仲連修咫尺之書燕之軍將見者無不涕泣𨿽無二子通變之口才頗有二子破燕齊之素志惟在我皇上用與不用聽與不聽爾疏入差充參贊北徵大將軍曹國公李景隆軍務巍以爲可說而下也詣北軍上書言臣聞世之所謂丈夫者蓋以其能爲國家排難解分上足以安國家下可以福黎庶而無一毫邀利幹譽之私爾臣樗櫟朽材年近桑楡遨遊山野經史自娛內有飽暖之樂外無攘竊之虞感荷皇朝之賜厚且深矣臣𨿽無丈夫之才頗有丈夫之志素慕仲連子房之爲人善與人排難解紛名世而不朽也近因天下不幸我太祖髙皇帝升遐遺詔內外臣民同心輔政蓋欲使聖子神孫本宗百世爲天子支庶百世爲諸侯上法三代之公下洗漢唐之陋祖訓一定萬世永賴我聖明天子欽遵遺詔嗣登寶位龍飛之初誕布惟新之政下養老之詔天下感戴奚翅考妣莫不願立於朝而忠於其事朝野皆曰內有聖明君主外有骨肉親藩二帝三王之治指日可待此萬世盤石之固也吁不意忽聞大王與朝廷有隙張皇三軍抗禦六師竟不知其意何出今在朝諸臣文者導之以智武者奮之以勇皆謂執言仗義以順討逆焉有不勝取北平如反掌擒大王如拾芥正所謂徒能料事而不能料人臣寄迹巖穴不忍坐視兵連禍結所以挺身自投願效一策蓋以爲一二人之欲而傾覆百萬億之生靈露宿風眠被堅執鋭嗟咨滿野肝腦塗地孤人之子寡人之妻獨人之父母傷天地之和召水旱之災是豈仁智者之爲哉臣以爲動干戈孰若和解使帝者復帝王者復王君臣之義大明骨肉之親愈厚乃天下萬世之幸也臣所以得奉聖天子明詔置死度外來見大王欲盡一言求頸血污地者稱臣宿許太祖皇帝生當殞首死當結艸之願豈有要求於其間哉且老子雲天下神器也不可智力求之秦以智力求不能以二世守魏以智力求不能以三世守若我太祖皇帝乘天下亂極思治之機提一旅於鳯陽揮三尺於馬上兵不血刃席捲長驅羣雄斂迹奄有華夏是豈智力之所能實應乎天而順乎人也是以旣卽寶位立綱陳紀奠安中外分茅胙土封建子孫欲其藩屏王室而外禦禍患其神謀聖算爲天下子孫萬年之慮也以大王之賢智躬承先帝聖訓不爲不熟矣夫何以一朝之忿遂以骨肉之親翻爲仇敵其爲先帝之累爲何如哉嗟夫昔周公聞流言之謗卽避位居東若使大王始知謀逆者擒其逆賊或械送京師或戮而奏聞若聞疑謗之言或解其護衛甲兵或質其所愛子孫釋骨肉猜忌之疑塞讒邪離間之口如此大王安得不與周公比隆哉大王慮不及此遂移檄逺邇大興甲兵侵襲疆宇所以任事者得藉其口以爲殿下假誅左班文臣實欲效漢之吳王倡七國以誅晁錯爲名也臣獨以爲不然殿下欲伸伊尹之志行周公之道𨿽然豈不聞孟子有雲家必自毀然後人毀之國必自伐而後人伐之臣愚過慮恐有姦雄豪傑鳩集無賴因時乘釁率眾數萬突起而橫擊之萬一有失大王獲罪於先帝不能辭其責矣今大王據北平取密雲下永平襲雄縣掩眞定擒將虜士易若建瓴𨿽古之用兵若孫吳者豈能過哉但自興兵以來經今數月尙未能出區區蕞爾一隅之地較之以天下十五而未有一焉其用兵之計又可知矣且百戰百勝兵家不以爲奇老子又云嘉兵者不祥今計大王之將士乘戰西伐馬無定足殆亦疲矣況朝廷驅天下無限之師大王以一國有限之眾應之大王得心之士大約不過三十萬眾大王與我聖天子義則君臣親則骨肉尙生離間之疑況三十萬眾異姓之士寧可保終身困廹而死於殿下乎蓋軍將屢戰則疲疲則離離則孤大王其熟思之以臣之計臣躬奉聖天子之旨念及大王以爲帝室最近之親何至如此未嘗不灑泣流涕今大王惟當以表謝罪按甲休兵以待事報朝廷必寛宥大王擅興兵甲軍民將士脇從之罪用修親親之好則天意順人心和太祖皇帝在天之靈亦永安矣如其不驗臣願烹鼎鑊甘無戚色不然大王執迷不回捨千乘之尊捐一國之富輕謀淺慮爰及干戈走風塵日月霜露恃區區之小勝忘親親之大義以寡敵眾以弱敵彊而爲此僥幸不可之悖事臣又不知其孰優而孰劣也況太祖皇帝大喪未終毒興師旅恐與伯夷叔齊太伯仲雍求仁讓國之義有徑庭矣𨿽殿下有淸夷朝廷之心天下臣民以殿下不無簒奪之議幸而兵勝得成故中大王之計後世公論之士以大王爲何如哉倘有蹉跌取譏萬世於是時也追復愚臣之言可得乎伏願大王再思而審處焉書上弗聴巍又假周公之說援引詩書反復數千言若曰殿下論親親最賢最長卽我朝之周公也當存周公至正之心毋惑他人流言之謗亦如周公安重自修使無一毫驕吝之態有則攺之無則加勉內輔朝廷外屏四夷則周公制作之功不得專美矣推我朝基業同周室太祖皇帝純徳同文王大行皇后慈惠同后妃今殿下才美同周公輔我皇上守成邁成康故以周家始終之說言之巍白髮書生蜉蝣微命生死不懼者但久蒙太祖皇帝教養無所補報況者朝廷勉勵風俗於洪武十七年已旌表臣孝行之門臣竊自負旣爲家之孝子不可不爲國之忠臣死忠死孝臣素願也故敢披露忠膽大陳義理之辭惟願皇上與殿下各棄流謗之言和好親親如故罷兵息民臣之忠義旣盡如果賜死於九泉之下得見太祖皇帝在天之靈問臣所以臣亦有以借口矣書再上講解數四終弗聴巍復歸景隆軍上長徵四十二韻景隆兵札駐徳州出師敗績巍遂與督餉參政鐵鉉南行道出臨邑誓酒同盟起集民丁與徐將軍盛總兵髙僉憲宋參軍張都統王太守王府校恊同固守濟南辛巳夏五月靖難師攻圍濟南不下越三月圍解北兵敗而北捷聞會宴於水心亭巍爲賦詠以紀其事旣而從徵晉陽雁門等處北兵復長驅未幾渡江克金川門太宗卽眞巍聞自經於驛舍贊曰樂毅下齊七十餘城而安平君以一日復之魯仲連天下士也當時諸侯皆莫能用卒蹈東海賫志以歿天下事幸不幸焉而已𨿽然靖難之興天固有以啟之豈謀臣智士所能遏耶

鐵石鼎傳

宋端儀

鐵石鼎名鉉鄧州丰和鄕人幼處州校聰敏過倫旣入國學聲聞益大除禮科給事中遷五軍都督府斷髙廟每試以盤根錯節知其能喜而字之曰石鼎凡法司有疑獄未決多屬鉉以成建文朝擢山東布政司參政二年乙卯秋靖難兵起建文命曹國公李景隆掛印充北徵大將軍帥師百萬往徵駐札徳州命山西河南山東三路給餉是年十月景隆進圍北平城連敗績於鄭村壩等處明年四月師再進又敗績於白溝河北兵乘勝追襲鉉時主餉在行與參贊遼州人髙巍並轡南奔以夏五月五日道出臨邑誓酒同盟起集民丁同徐將軍盛統兵髙僉事宋參軍張都統王太守及檢校諸臣固守濟南是月十六日北兵臨城欲誘降之鉉令軍民固守堅不肯下攻圍三月時或出兵討捕互有殺傷已而以計焚其樓幾擒獲其巨冦之尢姦者北兵知有備且虞援兵至遂夜遁捷音旣聞使使賚以金幣並誥封三世其父仲名母薛氏年皆八十生膺寵命當世榮之時李景隆以敗軍召還命歷城侯盛庸掛印代之鉉趨朝謝恩蒙錫宴饋肉凡所建白皆如其言升山東布政使不數日拜兵部尙書參佐盛庸凡運籌策印軍政會糧艸主將多倚藉之北兵旣襲取滄州以十月晦擒帥臣徐凱復來攻鉉專城守濟南庸帥兵往來邢博間北兵以鉉故不敢近濟南徑趨東昌辛巳春由夾河還戰槁城遂略彰徳眞定壬午春由徳州取道東河汶上直抵靈壁北兵副將陳揮平安等遂渡淮庸大軍亦連敗績自是不踰月京師平執鉉以八月朔至京師故老相傳云鉉俘見正言不屈令其一顧終不可﹝缺﹞時年三十七十月十七日也男福安年十二三發充河池千戶所軍

曹國公傳

宋端儀

曹國公名景隆字﹝闕﹞先世家泗州旴■﹝日臺﹞縣祖父禎駙馬都尉尙曹國長公主父文忠大都督府左都督封曹國公追封岐陽王謚武靖年四十六卒景隆洪武十九年襲父爵初文忠以武功佐髙廟成大業酷好文事景隆少小卽使之讀書友儒生而景隆亦謙讓好修禮賢下士不爲近臣貴戚之嗜好嘗手錄禦書體爾禰祖忠孝不息之訓嚴奉於居第之正堂又以春風和气名其燕處之室皆命方希直爲文發揮之當時非惟老臣宿將歸心而韋布士若天臺林右輩皆樂與上下其論偉然爲一時儒將文廟時藩國舉靖難之師旣執北平都指揮謝貴及布政使張昺﹝闕﹞兵出近郊廷臣齊泰黃子澄張紞等益畫興兵之策僉謂六軍宿將親而且賢無踰景隆乃命景隆掛北徵大將軍印賜通天犀帶卽日推輪送之江滸時長興侯耿炳文歷城侯盛庸安陸侯吳傑江陰侯吳髙都督楊松潘忠寧忠顧成都指揮平安駙馬都尉李堅及徐凱李文陳暉等皆屬景隆軍景隆帥眾濟江涉丰沛之墟進屯徳州檄山東山西河南三路供餉是年八月漸移北地前鋒將楊松等敗績於雄縣耿秉文敗績於滹沱河吳髙所統遼東兵亦敗績於永平十月景隆圍北平城連敗績於鄭村壩等處明年四月整師再進仍號百萬又敗績於白溝河景隆與督餉參政鐵鉉退保濟南時鉉備禦有策北兵攻圍三月走襲滄州於是召景隆歸京師以盛庸代總大兵陳暉等副之而命鉉爲兵部尙書參佐軍事景隆旣還居位如故北兵臨江急命景隆輔潭王守金川門文廟至景隆等開門降是年九月初四日論功行賞封奉天輔運推誠宣力武臣特進光祿大夫左柱國太子太師曹國公增祿一千石通前四千石子孫世世承襲賞銀四百兩彩緞四十表裏鈔四千貫尋命充重修髙廟實錄都總裁官

忠誠伯茹公言行錄

失名

茹瑺字﹝闕﹞湖廣衡山縣人由國子生歷仕洪武建文間官至兵部尙書加授奉天翊運守正文官特進榮祿大夫柱國太子少保兼兵部尙書忠誠伯食祿一千石致仕於家

公受制誥曰諸進士監生立志成人特以目前居官有效者指示而激勸之如通政使蔡瑄左通政茹瑺戶部侍郎楊靖工部侍郎秦逵皆同時由進士監生而登顯職各官乃能率職以稱朕心其操行恪遵先聖先賢之道故能伸於羣職之上惟夙夜在公而已所以其家稅糧不供差徭不役有司吏卒無有登門者其各家祖父伯叔年髙者朝涉田園以爲樂撫兒孫以爲歡或有居市者隨其所以而遂其情上無科差之擾下無鄰里相欺之患如此指示諭之

封忠誠伯劵文曰咨爾兵部尙書茹瑺威儀山立器宇淵深執徳不回秉心無競昔受知於太祖遂列位於上卿三至納言夙夜惟允一魁禦史栢府生風旣輔靑宮又領司馬二十餘年恩寵如一是以太祖有內外一人之語朝廷有中流砥柱之褒而卿能特立自持念太祖恩澤之在躬以社稷安危爲己任非仁義不談以忠亮自守推誠竭力品物咸熈令聞著昭於四方乃心惟在於王室爰加爾績簡在朕心

南方以衡嶽爲宗衡嶽鍾靈篤生茹公由冑監而登顯職以文臣而封伯爵夙夜在公及其告老而歸優遊衡嶽餘十五年是固我祖宗保全功臣而亦茹公明哲保身所致也

公幼時嘗掃書室題詩云此室此室常不掃看看徧地生塵艸丈夫焉事一室間我欲掃之天下好及謝政還家又有詩云三十餘年喜治安兩朝深荷聖恩寛才微愧食千鍾粟位重叨承一品官帝命歸來全出處神靈呵護賴平安結茅衡嶽依松竹晚節淸風耐歳寒﹝並衡山鄕賢錄﹞

國朝著令中外文武大小百職事服勤在官者賜復其家有年矣而行能卓異簡在帝心者並其田塘園林一切租稅悉蠲之盛哉前事未有於是左通政茹瑺家衡山若叔君美兄珍弟瑛三人者感恩不逺湖江數千里詣闕謝焉上嘉其知徳所自也溫慰至再且謂爾楚有人矣今年春正月陛辭復賜中楮爲錠者十仍勑光祿賜內法三尊筵三幾偕瑺賫詣其門以飲餞之斯殊渥也眞千載其一逢哉先是茹公過予請曰瑺愧予早失怙恃自鼓篋賢闗侍從上前逮進今官曽何涓埃少補惟先子素心教育期事揚顯訖賫志以沒而故有譜牒亦幹兵燹叔父來告以厥故幸克記憶封始祖金紫光祿大夫者其子從正令今衡山卽仕爲家至瑺兄弟六世矣

茹氏諸老薫香乎儒林而餘芳所鍾在公乃羽儀乎天朝幸哉皇上覃恩所曁美翁之來家乘記憶之得皆非偶然者﹝並劉三吾文集﹞

少保兵部尙書茹公瑺薦公才可大用遂奪情起復﹝曽棨撰節湣陳公治墓志銘﹞

惟公衡嶽英華聖朝良弼器宇淵深威儀玉立當洪武之初年領黃門之要職受知遇於髙皇端表率於百辟烏府靑宮屢著茂勛銀臺司馬益隆嘉績召輔重調燮之寄伯爵位人臣之極非仁義而不談以忠亮而自執令聞昭著於四方乃心惟在於王室內外一人之語旣被奬於綸音中流砥柱之褒亦見収於史筆全壽考於令終等明哲於古昔﹝都禦史謝綆祭文﹞

明名臣琬琰錄卷十一

●欽定四庫全書

明名臣琬琰錄卷十二

﹝明﹞徐紘撰

司業劉公言行錄

尹直

劉崧字子髙江西泰和人舊名楚元季鄕舉國初攺今名仕至禮部侍郎權吏部尙書終國子司業年六十一公賦性仁孝純厚頴悟絕人年五歲誦書日記數千言七歳能賦詩嘗侍世父夜寢聞雞聲因命爲題公應口成一絕末句喚醒人間蝴蝶夢起看天上火龍飛世父驚嘆是子他日必大用家貧無火執筆作文手爲皸裂而力學不廢年十六授徒他邑十九遊南昌時善賦者稱幹才子見公制作推讓爲先列行省嘗以薦授龍溪山長公曰吾無勞於國而有困命吾不爲也至正丙申應鄕試報捷者至公適自田中摘粟歸悵然泣下曰始二親篤於訓子柰何今不及見時天下大亂州城陷家蕩覆避地累歳無以爲生會皇明開基四方以次平定公以經明行修薦召見奉天殿﹝拜兵部職方郎中﹞小心謹畏歷署駕部總部事奉命鎭江徵糧鎭江多公侯田土往往掣肘公歸奏之令與民無異未幾命往廣東買馬得五百八十四匹又明年往山東點視驛逓來州相視遭風海船時天旱水凍衝冒風雪跋涉水陸凡四閱月以訖事聞在兵部凡三載升北平按察司副使北平當元故都新造之初公持憲綱靜以臨之考核屬官以亷愼爲先訊獄必求其生而不得乃付之法受罰者亦自以爲當罪而不怨作興學校刻石立禮部學規榜示府縣毋以差役混諸生而廢學考問風俗立宋忠臣文天祥祠於大興縣學之側以宛平驛事繁馬少遂損僻路分添設走逓及設法關防賣鹽退引禁治影射私鹽爲政裁畫有方率多類此

十三年春徵拜禮部侍郎旣拜命日稽古典惟寅惟淸上嘉之以其文學雅正勑撰滕國公顧時海國公吳禎神道碑及撰申國公鄧鎭襲封誥詞宋學士景濓嘗觀其文嘆曰此司馬遷之文求之今世蓋未有過之者而於詩則尢所推譲夏四月命公攝吏部尙書將仕郎陸某以察爲明公一處以寛銓次不茍藻鑑不失五月以災異疊見命公致仕

十四年三月徵拜國子司業賜鞍馬令朝夕進見見則必燕語移時夏四月得疾遽卒上悲悼因言劉崧前日徵來朕怪其倐老朕命教國子將以作成我公侯子弟以待用豈意其至此哉卽命有司治殯斂諸費皆官給遣禦史唐壽諭祭其文首曰卿有學有行嗚呼公所居室獘半覆以茅嘗欲更之未能則曰令後世師吾儉家有田五十畆皆館授時所置後居官未嘗有所增益在北平身所覆被亦館授時物也嘗爲鼠所傷始命更置其故鼠傷者仍命補葺以衣其子歷官十一年未嘗以家累自隨嘗攜一童子到官亦遣還當赴北平時始盡支職方俸廩易得白金九十兩封托鄕人収貯及歸往取則其人已用之止余封紙而已公亦不復問公手筆子史醫卜地理等書六十帙北平八府誌書三十帙北平事迹一帙詩文三十餘帙而職方詩集行於世﹝並劉埜撰行狀﹞

洪武初爲北平按察副使止攜一童赴任每夜焚一燈坐一榻讀書五鼓卽起視事時當兵革後招徠逋逃慰安反側務寛厚以存大體民甚賴之﹝大明一統志﹞

尹直贊曰世否則匿世治乃興歷司兵署憲副北平孤燈獘衾孰如其淸進貳宗伯尋攝天卿退而復起特贊司成有學有行終始哀榮

寧國府知府陳公言行錄

尹直

陳瓘字同故江西廬陵人國初仕至寧國知府公幼孤事母孝旣冠睹元綱目壞冦盜蜂起遂募義勇保障一鄕陳友諒據江西其將熊天瑞彊禮致公與俱至九江睹陳氏不足有爲去之甲辰春太祖髙皇帝克武昌公因弘文館學士羅復仁詣軍門上謁力陳救亂安民之說悉見聽納擢湖廣行中書省左右司員外郎累升禮部郎中大都督府經歷大將軍北徵公贊軍事旣克泰州畱公督築城之役不旬日竣事遣使勞之命總制眞州軍事

丙午春除寧國府知府下車首詢民隠興利除害增修先聖廟建學禮致師儒以教俊秀士習一新百廢皆舉爲條格革兼並之俗核隠欺之籍朝廷取其戶帖一事行之天下

宣城民田濱江化城等十六圩故堤峻薄遇衝決則水傷禾稼歳以爲患公親規畫築堤廣厚加舊數倍又伐石作水門以時蓄泄民至於今賴之

宣城諸邑歲民租無入官廩率書虛籍有發其事者公念此特循故獘耳揚言於眾曰吾以某月某日行視邑廩蓋俾得爲計及期邑廩皆實而獘亦革有彊盜四十八人以刼舟麥當死獄已具公聽其詞曰此愚民因舟漂抵岸而挻引取之非素有合謀安得四十八人俱死坐先取者一人余從減論

公風采凝峻人咸畏服爲治務寛厚崇禮教三年政化行焉旣得代民不忍捨代者山東鞠騰霄素負才不讓觀公所設施嘆曰吾徒當守而勿失也

公秉行淸介重義輕利洪武四年以謁告歸省被召至京師未復命卒於旅次年四十有七﹝並楊士奇撰墓碑﹞

尹直贊曰傳哉陳侯蚤負巨志遭時孔棘莫我敢置謝天所與曰予攸歸軍門獻策撥亂濟時惟聖嘉納擢置幙府有才有識禆文贊武出守圻郡視民如傷蘇疲興學百廢具張政化大行民弗忍釋代者鑑觀守而勿失

吏部尙書張公言行錄

尹直

張紞字昭季號鷃庵陜西西安府富平縣人洪武末仕至吏部尙書死節

鷃庵以明經舉歷官雲南布政司右參政尋升本司左布政使凡雲南土地之貢賦法令之條格祀神之壇祠公署之廨宇與夫上卞典儀公用程度一一皆所規定民夷心孚逺近奠安洪武二十年三月入覲考其功能爲天下第一深見奬諭還仕三十一年升吏部尙書三十五年聞靖難之師入金川門自經於吏部之後堂

此傳不知何人作楊都憲叔璣嘗錄張公行移一冊卷末附錄此傳疑是括蒼王景彰所作也近得此傳僅半幅而不全篇首僅著其姓字與鄕裏篇末僅著其死節之所聞其遺文亦多是雲南所作雄健簡直類其爲人而深恨不見其全往歳曾托友人楊一淸訪而求之近今寂無所報今特錄其不全者奉去一覧﹝尙書喬新回尹直書簡﹞

楊文貞公初以明經徵入翰林任編纂未幾有旨諸編纂悉送吏部試文章考第髙下而官之尙書張紞讀文貞策喜曰明達時務有用之才不但文詞之工也以爲第一奏授親王府審理文貞由是著名後果大用知人之鑑張公有焉﹝謇齋瑣綴﹞

尹直贊曰赫赫太宰其气桓桓蚤舉明經歷掌滇籓干戈甫定百廢其完民夷信服逺近奠安課最第一進統百官品裁允當知人非難靖難師至智力以殫自經自靖節重泰山紛紛鄙夫茍生何顏

侍中黃公言行錄

尹直

黃觀字瀾伯一字尙賓直隸貴池縣人進士第一洪武末歷官禮部侍中死節

觀洪武辛未會元狀元官至禮部侍中死於忠舉家溺死池州府誌忠臣類京畿解元

嘗觀人之爲學平居無事坐言其志曰我欲爲忠臣爲孝子及臨利害遇事變則所行非所知所守非所學君子則不然必欲得於已而後行於人行於近而後行於逺孟子曰身不行道不行於妻子詩曰刑於寡妻正謂是歟前禮部侍中池郡黃觀早讀聖賢書學聖賢道擢魁天下位亞宗伯其所以得於已行於人者有素一旦我太宗文皇帝舉仁義之師肅淸內難後受億兆推戴以正大統在廷之臣莫不攀龍附鳯而觀獨念其平昔之遇略不計其後來之榮寧赴江流塟魚腹非所學有得而捨生取義者豈能然哉妻及二女念事至此亦投秦淮而沒而非身能行道而行於妻子者又能然哉苐恐史官諱忌不書使其一門忠節將日冺焉無聞惟合下生觀之郡覩觀之儀詳觀之事宜作傳一通以補郡誌闕略則往者不冺來者受教而彰善之義不明有及哉昔張巡之死韓愈得於嵩之言於張籍而後其傳始備段秀寶之死桞宗元召邊上故老卒吏而後得其詳以告史官韓愈令觀之死與張段同一善道而閣下同其鄕覩其儀詳其事比愈之得於他人者實相倍蓰後有遷其人者包羅古今成一家言欲紀觀之事徵諸是傳豈不賢於徵荊軻韓信於夏無且淮陰人者邪﹝教授黎擴與柯憲使暹書﹞

洪武末觀爲尙寶卿聞靖難之師已渡淮奉命起上游之兵以入援兵至湖州府聞靖難師已駐金川門哭於江上謂其友柯暹曰吾妻有志節必不肯受辱暹招魂塟之江上越明日其家僮自京兆來言執政大人有觀望欲推戴者索傳國寶不得或言黃尙寶已赴上游起兵矣因命執其妻女配象奴象奴叱其妻出金銀釵釧之類持之市酒肴欲供合歡之費其妻俟象奴出與二女及家屬十人俱赴淮淸橋下死柯暹爲之作傳載其事甚詳柯之子天順中爲湖屬縣知縣予嘗詢觀死事其言皆同索其文則不肯出黃觀元待制黃冔門生其節義無愧於其師自古女婦之死節者多矣然未有若黃觀妻女之烈也豈可使之冺滅耶﹝並何司冦喬新回尹直書﹞

予嘗致書司冦何公詢及名臣言行公復書以張冢宰及黃觀死事見示但謂觀爲尙寶卿與予所考池州府誌稱侍中不合而黎擴之書以觀之妻女亦投秦淮而沒則與何公謂赴淮淸橋下死不同然秦淮淮淸同一汨羅之水耳蓋不足辧至謂尙寶卿豈觀嘗歷官尙寶而人呼之熟邪觀自洪武二十四年殿魁至是十年豈止官尙寶而侍中正其時增次尙書之員當以侍中爲是惜柯之傳不載於志豈柯欲爲之傳而未果抑已爲之而柯之子終以忌諱匿而不肯出耶

尹直贊曰烈烈侍中學有師承春元殿魁歷貳春卿國步斯棘奉詔徵兵兵未入援世已變更自度厥偶志節剛貞痛哭江上招魂以盟維妻與女果不茍生遽率十口投死淮淸身隨家殞上友屈平負節烈義今古同稱孰紀其事而匿其文其文則匿其名則馨

知縣顏公言行錄

尹直

顏伯瑋諱瓌字伯瑋以字行江西廬陵縣人洪武末任沛縣知縣死節年五十顏氏爲廬陵詩書家冑出唐太師魯國文忠公居薌城爲忠簡胡公故里元至順壬申有諱洗者由鄕貢進士辟憲府史死節廣東伯瑋之先也伯瑋素聰敏介直能文辭洪武己卯詔郡邑徵賢良有司以伯瑋舉擢徐州沛縣令以善政撫民未幾而南北構兵官軍駐徳州淮北之民終歳給軍餉伯瑋布置有方民趨事赴功不敢告勞三年辛巳六月望北兵直搗濟寧過沛邑沛民多竄匿兵退伯瑋設法招來之民復業如故秋九月有旨設丰沛軍民指揮司集民壯五千人築土堡以備禦尋調三千益前軍所存二千皆疲軟四年正月兵駐沙河二十二日攻沛邑伯瑋遣縣丞胡先百夫長邵彥莊詣徐都督告急二十六日攻益急伯瑋呼弟玨曁次子有爲曰兵勢盛孤城無援事不可測倘有難汝脫身還家白大人瓌旣爲人臣子職弗克盡矣又名爲士臨難豈容茍免乎取筆賦詩一章題察院壁曰太守諸公鑑此情祇因國難未能平丹心不攺人臣節靑史誰書縣令名一木豈能支大廈三軍空擬作長城吾徒𨿽死可無憾望采民艱逹聖明漏下二鼓報兵入東門指揮王顯迎降伯瑋具冠帶升堂南望拜自經子有爲自刎以從俄而諸軍至擒主簿唐子淸典史黃謙俱死弟玨幸脫走濟寧踰月還沛詢邑人知伯瑋父子屍已爲胡先埋瘞二十二日至徐泣道其故伯瑋於予爲同郡沛於徐爲屬邑予家居時知伯瑋善事父母友於兄弟睦於族婣鄕■﹝尙阝﹞稱其六行無異辭故爲郡守縣令所知以其名聞及爲沛邑令數以事至徐又同督運徳州每連牀共食談誦慷慨練逹機宜予深喜鄕郡之有人屬縣之得賢長吏期其逺且大也嗚呼竟止於斯耶夫人莫不有死有重於泰山有輕於鴻毛非死之難處死之難也古語云謀人之軍師敗則死之謀人之邦國危則亡之若伯瑋以藐然之躬寄百里之命其平居素志已定視死如歸賦詩述情其賢於人逺哉﹝奉政中士徐州判官晏壁撰墓銘﹞

太宗皇帝舉師靖難所過郡縣皆歸附伯瑋度不支不出時惟一子在側伯瑋預送之出走遂入衣冠南拜自經其子不忍去父復還父已死亦死之事具國史僕與伯瑋有故過沛悼之情見於辭焉平生金石見臨危就義從容子亦隨千載山河遺縣在一門忠孝史官知故鄕住近文丞相先徳傳從魯太師欲弔孤墳何處是離離芳艸淚空垂﹝楊士奇挽詩﹞

父子捐生總蹈危精魂常與日光隨縣南荒壠遺民識地下丹心故老知雙節名家先世徳四忠同郡後賢師古今載筆皆公道共使淸名百代垂﹝劉球和韻﹞

知縣顏公墓在沛邑南闗公名瓌素以學行稱洪武末由明經授知縣民悅其政太宗靖難之兵壓境伯瑋父子同日就死邑人義之遂斂塟焉歳久冢平人莫能知正統初監察禦史彭朂巡教至邑詢於致仕戶部主事孟式得其塟處乃令有司起墳立祠而祭之﹝彭朂撰墓記﹞

尹直贊曰忠孝二端天經人紀烈烈顏侯宰沛百里堅守孤城矢死無二力屈援絕詩以言志衣冠自經子亦刎死父爲忠臣子爲孝子文山之鄕魯公之裔惟忠惟孝照耀奇史

王府紀善周公言行錄

尹直

周是修諱徳以字行江西泰和人洪武間歷官王府紀善卒年四十有九

是修少孤貧自奮於學從遊鄕先生胡渚樵渚樵以孫妻之又從國子學錄蕭執先生明詩經初舉霍立縣訓導陛辭太祖髙皇帝問曰汝年幾何頓首對曰年四十曰家居何事曰導人爲善而已帝善之擢爲周府奉祠正踰年從王出巡漢北渡黃河歷太行東北邯鄲過趙襄子故都爲文以弔古情極豪邁又北逾涿郡過燕都出居庸闗扺黒山覩蘇李之遺迹訪衛霍之故蹤一時豪气橫放襟懷蕩滌思若湧泉應教作賦援筆立就至限以十步而遽成七言四韻奮然以古人自負以志節自與嘗曰忠臣不以得失爲憂故其言無不直貞女不以死生爲慮故其行無不果取三代及近世貞烈死節之事聞見所及史傳所遺者著一小傳名曰觀感錄平生所著類編論語二卷廣衍太極圖一卷詩經小序及詩譜集義三卷綱常懿範十二卷邇言四卷家訓十二篇詩文十餘卷﹝並梁潛撰行狀﹞

髙皇帝上賓之明年有告言過失事王府官屬皆下吏是修以嘗諫得免攺衡府紀善預修纂翰林數陳論國家大計及指斥用事者誤國用事者怒眾共挫折之是修屹不爲動太宗文皇帝靖難之師駐金川門宮中悉自焚明日是修畱書其家別其友江仲隆解大紳胡光大蕭用道楊士奇且付後事暮入應天府學自經六月十五日也又明日臣民推戴文皇帝繼大統數月禦史言是修不順天命請加追戮上曰彼食其祿自盡其心一無所問

是修內貞外和有孝友忠信之行非其義不茍取襟懷坦明灑落而衝澹悠然其學自經史百氏下至陰陽醫卜之說靡所不通爲文章未嘗締思援筆立就而雍容雅贍詞理條逹稍暇著述吟詠不虛寸晷汲汲導誘人善人有過失恆爲之隠以是無少長貴賤皆樂親之明於知人所薦士如梁用之劉叔毖皆知名當世

是修之學𨿽一間未純然於明綱常爲世道計必身履之而不徒托之空言豈非卓然特立者歟﹝並楊士奇撰傳﹞

尹直贊曰或謂是修居散地可以死可以無死乃獨竟行其志彼背主全軀保妻子方借口管仲與玄成欲圖後功以飾恥然則自靖自獻確乎是修之素守食祿盡心大哉文皇之卹旨嗚呼捨生取義是修有以

重修修撰王公墓記

周瑛

去廣徳城西五里許王修撰墓在焉修撰故臺州人姓王氏名叔英字原采有气節仕建文朝爲文字官未幾文皇帝南巡原采募丁壯廣徳遂自經而死死時嘗自爲贊曰生旣久矣未有補於當時死固徒然庶無慚於來世又自爲詩曰人生穹壤間忠孝貴克全嗟予事君父自昔多過愆有志未及竟奇疾忽見纒肥甘空在案對之不能燕意者造化神有命歸九泉嘗念夷與齊餓死首陽巓周粟豈不佳所見良獨偏髙蹤逺難繼偶爾無足傳千秋史臣筆愼勿稱希賢尋有詔治姦黨其二女赴井死其妻擊獄死人爲上其所賦詩上曰彼食其祿自盡其心耳乃置不問初原采將死以書扺祠山道士盛希年曰可塟我祠山之麓希年卒収塟之蓋原采同希年臺州人故托以後事正統中少師楊公士奇始爲題其墓曰嗚呼故翰林修撰王公原采之墓且爲文以祭之曰先生之學聖賢是師先生之行綱常是持先生之心金石其貞先生之志雪霜其明浩然歸全乘雲翩翩我懷先生崇山長川桐山之藏旣固且深遙致觴奠神其來歆蓋原采嘗薦楊公建文朝久後事定故及此原采死無後墳墓陵夷鞠爲立莽所可識別者僅有楊公之碑而已瑛初爲進士時嘗聞其事於其鄕諸縉紳及官廣徳首以特羊祭於其墓繼而訪諸故老得其遺事爲詳云原采入廣徳未幾車駕度江郡人皆出走原采募丁壯番上遇兵部尙書齊泰來奔皆潰歸原采以齊爲二令州人執之旣至告以故其夕原采引決原采死時年未四十蓋其見義之明殺身之勇處此不亂良由有所養非若一時忙廹失據計出無所而自經於溝瀆者之比也因念其行義之篤且悲其無後而爲修治其墓並述其事以告後人或議之曰原采建文臣子子不爲諱而表彰之非罪耶瑛曰不然也自古忠臣義士各爲其主耳原采仕建文朝故忠於建文若仕於太宗朝其忠於太宗也必矣況兩朝天下皆太祖髙皇帝所培植之人物也譬如天地分爲四時日月禽鳥感時而鳴者𨿽有春秋之異要皆造化中物未可捨此而取彼也議者謝曰子之言是也麗牲有石其鑱諸

明名臣琬琰錄卷十二

●欽定四庫全書

明名臣琬琰錄卷十三

﹝明﹞徐紘撰

梁用之墓碣銘

楊士奇

永樂十五年車駕巡狩北京仁宗皇帝在春宮監國南京凡南方庶務惟文武除拜四夷朝獻邊警調發上請行在若祭祀賞罰一切之務有司具成式啟聞施行事竟則所司具本末奏達而已上旣有疾兩京距隔數千里支庶萌異志者內結嬖幸飾詐爲間一二讒人助於外於是禁近之臣侍監國者惴惴茍活朝暮間賴上聖明終保全無事小人之計不能行然其意不已也會南京有陳千戶者擅取民財事覺令旨謫交址數日念其軍功貸之召還有言於上曰上所謫罪人皇太子曲宥之矣遂殺陳千戶事連贊善梁潛司諌周冕旣逮至上親問之潛等具實對上顧翰林學士楊榮等曰事固無預潛他日又諭禮部尙書呂震曰事亦豈得由潛然猶未悉陳千戶非出上命謫之也兩人者皆未釋有毀冕者數言其佻薄放恣不可用遂並潛皆死非命十六年九月十七日也士君子聞潛死皆嗟惋悼惜又相與出資收殯之文明門外其妻時隨在北京慟夫非命哀毀不食數日亦死明年其家始啟殯歸而合塟於泰和縣某鄕某原梁氏其先家長沙唐有進士曰震徙荊南又七世曰勝用任南唐爲徵仕郎徙令泰和又十七世贈知吉州曰逢吉二子皆仕宋伯君崇累官起居舎人兵部員外郎直史館知鳯翔府仲君傑累官同知黃州府入爲翰林院編修官君崇五世孫蕃景定三年進士太常博士知宣州攺撫州生才可才可生彥卿彥卿生不移娶陳氏元潮州儒學教授以道之孫生男子二人長卽潛次混潛字用之自幼好學警敏嶷然有巨人志嘗受經於鄕先生王子啟及舅陳氏仲述入則浸漬不移先生之教父子兄弟討論切磨無虛日故所得率出其同輩用之甫弱冠其文章論議已馳騁頡頏諸先輩洪武丙子選鄕試明年授四川蒼溪縣學訓導蒼溪僻逺過使客終歲無幾人而山水可適其學者前此未嘗遇明師用之樂得其地旦暮坐講開諭辧析必盡其說諸生皆忻忻有向進意稍有暇獨行淸流茂樹間吟詠自得又明年用薦除廣東四會知縣授承事郎推誠愛民剗宿獘崇寛政臨之以平易導之以禮讓致勤撫字稍暇輒就學舎親授業諸生歲餘民咸恱服而爭訟息學校興流徙來歸以累千計縣有瀧橋河世傳吏有廉平之政卽河水淸自用之至訖其去河水澄潔可鑑又明年攺陽江又攺陽春治之一如所治四會者而陽春猺獠環處稍不得所欲卽獸怒跳蹶不可制用之待之如子而不拘於法亦皆盡誠事縣令如父敬恭命令惟恐不及所歷之處將去人皆遮道畱之不得至有流涕者永樂元年召修太祖皇帝實錄書成升翰林修撰授承事郎賜白金五十兩織金衣一襲文幣四表裏五年命以本官兼右春坊右贊善進儒林郎時修永樂大典召至四方儒學老成充纂修及繕冩之士幾二千人人眾事殷特命太子少師姚廣孝禮部尙書鄭賜總之已而賜卒命禮部翰林院就本院推舉文學服眾者代賜遂舉用之用之方公明決蒞事有程而惰慢放肆者有不樂之相與誣其過於上召問具對云云上曰梁潛言是遂抵造誣者罪於是以文事禆益皇太子尢爲所重上幸北京馹召赴行在八年南還十一年復扈從北京十三年考禮部會試十四年南還明年復北狩將發親擇侍從監國之臣時翰林獨畱學士楊士奇特詔尙書夏原吉呂震方賓舉一人副之遂以命用之其在皇太子前累累進善言皆見嘉納而寵以賜賚是年考應天府鄕試蓋明年及於禍矣嗚呼用之爽闓弘毅耿介自執其智足以燭幾其徳足以及物其才足以興理其自任之重不肯下古人凡士君子哀而惜之夫豈以私用之也哉用之之學通諸經尢長於詩易自十五六已用意周程張朱之學壯而益探其微爲文章馳騁司馬子長韓退之蘇子瞻亦間出莊騷爲奇務去陳言出新意古詩髙處逼晉宋所著有史論若干篇碑傳記序銘頌贊述若干篇五七言古近體詩若干篇皆可傳其與人交藹然有相輔之義人有過面誚之不爲依阿取容及其能攺歡好如初焉用之死時年五十有三娶楊氏子男四果楘楫楡皆知務學果楘皆舉鄕貢未升孫男幾﹝闕﹞皆秀朗可望造物者殆以是報之歟梁楊世婚姻家余長用之一歲少學同業壯而仕於朝同官知用之孰有深於予哉故其葬也宜予銘而予銘之亦豈出於私哉銘曰梗楠之蒼蒼可車可梁靈芝之煌煌瑞世之章曷其舉之又中毀之夫毀於琢曷全於璞理有瞢瞢爲善罔佑顏短跖長從古則有從古則有善者徒傷尙有傳者其永不忘

前右參議解公墓碣銘

楊士奇

嗚呼此解公大紳之墓葬二十有二年矣其友楊士奇始克序而銘之序曰解氏姬姓其先居鴈門唐同州刺史琬之孫隠爲蘄州司戶參軍始家廬陵之同水鄕參軍六世孫盛遷吉水邑中世有科第至諱夢十宋太學上舎生諱應辰元髙安縣學教諭生諱子元舉進士授安福州判官兵亂守節死生開先號筠澗娶髙氏進士若鳯之子公之父母也公諱縉字大紳自幼頴悟絕人五歲父教之書應口成誦七歲賦詩有老成語十歲日誦數千言終身不忘十三盡讀四書諸經貫穿其義理老長不能難也而文思溢發十八舉江西鄕試中第一洪武二十二年會試禮部中第七廷試讀卷者以所對策論過髙抑寘第二甲時兄綸及女弟之夫黃金華同登榜第太祖髙皇帝喜其一家三人出仕授綸禮部祠祭主事公與金華皆中書庶吉士日侍左右甚見愛重閒暇語公曰爾試舉今施政所宜直述以聞卽具奏大槪言陛下得國之正非唐宋所及取天下於羣盜救生民於塗炭徐定燕都市不易肆而女寵外戚寺人藩鎭之患消融底定皆處之有法矣不邇聲色不殖貨利不爲遊畋皆逺過漢唐宋之君而無愧三代聖王矣惟願喜怒一聽於天理而推誠任使不以察爲明又言陛下拳拳於畏天畏鬼神治民治彊暴然畏民者畏天之本治心者治民之本又言令不必數攺數攺則民疑刑不必太繁太繁則民翫法司近有朋姦罔上倚法爲姦二條下人殆難措手足矣又言禦覽之書宜集唐虞夏商周孔及濓洛闗閩之言隨事類別以備勸戒又言六經殘缺莫甚禮樂宜正禮經及訪求審樂之儒作樂書又言祀天宜復掃地之規尊祖宜備七廟之制太常非可以肄俗樂又言僧道之壯者宜黜之使復人倫經咒之妄者悉火之以杜誑惑斷瑜珈之教禁符式之科絕鬼巫破淫祀以底善治又言進人當擇賢否授職常量重輕今大誥有不爲君用之罪則仕者不復擇矣又言古者鄕鄰善惡必記今𨿽設申明旌善二亭而無黨庠鄕學之教互知之法𨿽嚴訓告之方未備宜取古人治家睦鄰之法若古藍氏呂氏鄕約及今義門鄭氏家範布之天下世臣大族率先以勸旌之復之爲民表率而致治不難矣又言易曰王公設險以守其國重門擊柝以待暴客而近世䢐於宴安墮城池銷鋒鏑諱言兵事以爲天下已治一旦或有不測之虞何以爲備宜勅有司以時整葺寛之歲月守之裏胥額設弓手課射教民以農隙兼習兵且乞設武舉以收英才又言宜廣鄕校前代多有書院有學田有貢士莊宜修復以教養賢士又言極刑之禁慮有遺才給配婦人恐傷節義旣奏上嘉其識正公素與兵部尙書沈溍不合溍奏公入部堂索皁隸語嬉慢非禮上慮公優閒怠逸卽除江西道監察禦史蓋以繁劇玉成之也時都禦史袁泰怙勢家人橫恣諸道禦史欲糾之無敢執筆爲章者公揮筆立就歷舉其過章上𨿽曲宥泰而一時多其直上又慮公少涵養將爲眾所傾召其父至諭之曰才之生甚難而大器者晚成其以而子歸益進其學又諭公曰朕於爾義則君臣恩同父子其歸益盡心於古人後十年來朝朕大用爾遂侍父歸公天分髙又感上大恩歸益自勵而造詣深矣數歲髙皇帝上賓公趨赴臨權臣忌公謂赴臨非詔旨遂謫河洲歲餘權臣黜召還以爲翰林待詔太宗皇帝入嗣大位首索公旣見寘諸左右深信任之時朝廷詔勅與凡大制作咸出公手每預宻議寵賚加厚升侍讀學士奉訓大夫上初與武臣丘福等二三人議建儲文臣惟金忠預皆靖難時股肱也武臣咸請皇第二子髙煦謂其有扈從功上不聽福等叩首請不已終不聽遂召公預議事定然祕未發明年冊仁宗皇帝爲皇太子封髙煦爲漢王進公翰林學士兼右春坊大學士奉議大夫又明年福等初所議頗泄於外髙煦素不樂公言於上曰藩府之舊無泄者其縉泄之遂出公爲廣西布政司右參議授朝列大夫又以李至剛言公怨望攺交址八年入奏事時車駕已出徵北方至京師見仁宗而歸車駕還髙煦言解縉瞰上逺出覲儲君徑歸無人臣禮遂徵下獄後三年以病死獄中素所交遊出資殮之外兄髙建春歸其柩塟之髙氏公死後家徒邊仁宗皇帝臨禦特赦還而官其從子從期爲中書舎人公仕前後不十歲爲庶吉士再歲禦史未滿歲爲學士四歲兩贊外藩皆席未暖初修髙皇帝實錄及永樂大典皆爲總裁考會試者一讀廷試卷者二聲名在天下籍甚惇孝友重義輕利遇人憂患疾苦輒隠於心茍可用力盡意爲之篤於故舊及名賢世家之後喜引拔士類或誚其泛愛者終不爲變襟宇闊略不屑意細故而表裏洞達絕崖岸𨿽野夫稚子皆樂親之求文與書者日輻湊率與之無厭倦意或言有不當與者笑曰雨雲豈擇地而施哉且人孰不可與進者不畏彊禦承運庫官張興恃寵而橫嘗笞擊人於左順門下公過之叱興曰禦座在此敢爾違犯禮法乎興𨿽忿公然不敢應一語遽俛首退同官治軄事或有失悞公在上前率引爲已過明於知人太宗嘗與論羣臣禦筆書蹇義等十人名命各疏於下十人者皆上所信任政事之臣亦多於公善而具以實對於義曰其資重厚而中無定見於夏原吉曰有徳有量而不逺小人於劉儁曰𨿽有才幹不知顧義於鄭賜曰可爲君子頗短於才於至剛曰誕而附勢𨿽才不端於黃福曰秉心易直確有執守於陳瑛曰刻於用法好惡頗端於宋禮曰戅直而苛人怨不卹於陳洽曰疏通警敏亦不失正於方賓曰簿書之才駔儈之心旣奏上以授仁宗曰李至剛朕洞燭之矣余徐驗之仁宗因問公建文所用諸人對曰皆洪武中人才往事不足論已遂問尹昌隆王汝玉對曰昌隆君子而量不弘汝玉文翰不易得所惜者市心耳後十餘年仁宗出其所奏十人者示士奇且諭之曰人率謂縉狂士縉非狂士向所論皆定見也公之文雄勁奇古新意疊出敍事髙處逼司馬子長韓退之詩豪宕丰贍似李杜其教學者有曰寧爲有玷玉勿作無瑕石書小楷精絕行艸皆佳其卒以永樂十二年正月十三日春秋四十有七配徐有賢徳子男二禎應卒於徙所次禎亮孫男女各二太宗皇帝初召翰林七人入山閣其三出廬陵公與明公光大及士奇也三人相與厚而相知深今獨士奇在胡公墓上之石士奇書之公墓石未有書其可不書銘曰千里之足越國過都或一蹷之不虞楩楠百尋其寸之蟊寧見損於匠輸郁乎紛紛五采承日競瞻望以忻快何冺沒之遄疾幹將地下其神不死尙有光華天涯之涘

少詹事鄒公墓志銘

楊士奇

永樂二十二年三月初六日詹事府少詹事鄒公卒於官公之先自檇李徙錢塘世蓄徳不仕考壽之博學有志遭元季亦晦迹不出公諱濟字汝舟蚤喪父事母以孝稱天資頴敏好學彊記稍長遊縣庠才識爲同軰所服先生君子多重之餘杭令聘佐教縣學遂奉母徙家焉而毅然師道自任振起諸生皆趨於學一新學舎自令丞以下皆嚴敬之秩滿升中都國子學錄又升國子助教一時國學之爲師者皆樂與交爲弟子者多樂就其幕下無幾坐事自陳左遷西安府學教授未赴攺河間府學用薦者升平度知州階奉訓大夫廉簡寛厚吏民安之丁母憂服闋用翰林修撰李貫舉修實錄官事摭要井井有章書成賜紗衣一襲幣表裏各四白金五十兩升禮部儀制郎中階奉議大夫進奉政大夫時朝廷祭祀冊拜慶賫及儀物制度徵舊章參古典蓋部一資於公詔修永樂大典以五人總裁而公預焉安南拒命詔大將軍帥師徵之擇朝臣有文學者往司奏記公承命以行軍事多所幫助安南平踰年餘黨復貳王師再出公亦繼往還升廣東布政司右參政務持大體而而簡重寛平以率郡邑嶺海之區政化行焉坐累左遷吏部郎中數月擢左春坊左庻子在輔導之軄言無不從寵遇特厚奉令旨按皇孫經明於啟廸滿秩升詹事府少詹事階中順大夫公爲人和易坦夷不見崖岸於物無所迕自命卿下至武人庸隸皆樂親之其學長春秋爲文章不煩思索舉筆率就所居號頥庵客至必具酒相與傾洽遇朋徒之會山水之遊輒欣然從之不以事廢兼嗜老釋之書旁通深造𨿽其徒尊宿者鮮或過之蓋春秋六十有八而卒娶袁氏繼薛氏子男二本干孫男一炳公𨿽歷事三十餘年數更顯任而歿之日家無餘資惟藏書數千卷而已余與公同爲史官時往還後春坊同寮又十餘年相與益厚於是夲幹將奉公之喪歸塟余杭以左司直郎金寔所爲事迹請銘義不可辭爲敍而銘之銘曰繄公之興自儒師詵詵執業超臯比表植模範懸蓍龜陡於上庠閎厥施細書石室登金閨討論五禮宗伯資參贊戎幙文翰馳旬宣出佐南海涯宮坊入侍騰龍輝倚公曆試罔不宜鏟觚削畦和以夷有不謂公規入矩盍視公履誰疾疵天目之趾公全歸後欲考徳徵銘詩﹝子幹歷官至禮部尙書﹞

翰林院學士王公景彰墓碑銘

陳璉

翰林院學士王公卒之十有五年其子應天府儒學訓導貫始具事狀來請曰先君棄世時貫兄弟俱幼不及請銘當世立言君子今墓木已拱墓道之石未有刻詞罔以昭於幽潛倘畀一言銘之存歿知感也予記洪武季年助教國子公居翰林獲接緒論啟廸良久公自捐館思之弗置今有貫之請烏得以不腆之文辭乎按狀公諱景字景彰自號常齋姓王氏世爲括蒼松楊人唐觀察使明之後代有聞人宋南渡以從龍功得官者十有三人遂爲大族七世祖利政髙州助教六世祖祖光大理評事越二世諱宗儒仕至國子祭酒者曽大父也諱可仕卓有學行鄕邑推尊者大父也父諱必莊慱極羣書通性理之學公自幼聰敏異常而有至性十歲通尙書十五舉業成時元鼎已沸乃辟常齋以屏世益求性命道徳仁義之說期於實踐凡經史子集渉獵殆徧發爲文章髙深雄健得古作者意當國朝洪武三年郡邑交薦不就又明年由科目進其父語之曰吾家世受宋爵曁元不競汝生命在斗箕此其兆也當思先世以儒道顯希聖賢之迹立身行道非止於事親當移忠於君也汝其勉之公拳拳服膺及至京除鳯陽懷逺教諭時方兵燹後學校甫興日與諸生披荊棘建學官講明堯舜禹湯文武周孔之道亹亹無倦士子多有成就上於天官考爲九州島二十五縣最命未下而父卒聞訃哀號頓絕復蘇凡治喪悉從古制服除有旨徵天下愽學之士浙江布政使安然以公應詔旣至訪以至道日直翰林隨班朝見錫晏西序制王朝覲儀攺賜藩本書作樂章與京城鐘鼓樓記太祖皇帝皆親覽尋升大名開州知州發其素蘊以施於政寛而平明而恕不爲淺功近利民皆安之復修學宮建壇墠勸農桑均賦役得新籍戶三千口若干田賦稱是會以疾歸鄕裏明年徵赴闕禦書姓名於策命覆檢山東諸司牘奏日給食大官亾何授山西布政使司右參政與右布政使韓宜可俱乘傳至官夙夜祗若以承流宣化爲己任振紀綱卹民隠厚風俗淸吏獘善彰惡癉百司肅然上下虛心屬目冀見眞儒之用不意有以稅糧撓法者按之不伏辜上章誣以事與韓同謫居雲南臨安簞瓢屢空不以介意日以經史自娛𨿽故人饋遺非義者一不受自總兵西平侯及文武縉紳莫不禮重之仰思朝廷聲教溢於前代撰鐃歌二十平雲南頌一鋪敍聖徳以潤色鴻業以爲碑銘記序雜文又若干捲洪武季年召回入翰林會太夫人項卒守制於家服闋回京太宗卽位初授翰林侍講未幾升學士階奉政大夫居淸華之地掌絲綸之命日承顧問寵眷益隆及修太祖髙皇帝實錄與永樂大典復爲總裁書成賞賚優渥復督淸文武官貼黃舉有成績兩典文衡去取至公號爲得人其年以疾終於官塟江寧鳯樓鄕之原元至元丙子四月十五其生之辰永樂戊子七月十三其卒之日享年七十三配毛氏先卒繼李氏丈夫子五曰宏曰荊先卒曰誠曰信克承其家曰貫癸夘貢士洪惟國家撫有萬方民物康阜宜有博學耆俊之士詠歌徳業以賁飾一代之盛而公奮由科第累官藩臣𨿽暫屈復伸從躋輸死用能以弘才碩學典司帝制黼黻皇猷潤色鴻業爲當代偉人究其平生克孝輸忠服仁履義宜享百齡乃七袠有三而止邪其文章爲當世所重在翰林爲玉堂稿在黔中有南詔稿藏於家旣敍其事復系以銘銘曰有偉王公觀察之裔自唐迄宋代有祿位宗支蕃碩蔚爲名宗詩禮相承文學是崇國家龍興顯用儒術公由科第幡然而出首振文鐸尋部郡符教化肇興卓有令譽養痾未幾應詔而起出參大藩政聲赫煒靑蠅興謗白璧奚傷謫居黔中不易厥常受知元戎縉紳加禮文章愈奇志節益厲恭承召命萬里向京預職纂修彌光以亨曽未幾時榮升院長寵遇日隆士類敬仰論思獻納期竭厥忠胡不慭遺翛然告終鳯棲之原是爲玄宅墓石有辭適者必式

左侍郎劉公墓志銘

胡儼

北京行部左侍郎劉公旣卒其孤徵以子與公故乃寓書奉狀來求墓銘按狀公諱辰字伯靜姓劉氏其先沛人後徙鄞遷婺之金華則自公之曽祖三顧始也三顧仕元爲明臺上萬戶府經歷幼鞠於舅氏王遂因其姓故公之祖文璜父志皆姓王氏至公復姓劉公慷慨負气節喜立功業以表見於世初王師親下婺州公首上謁署爲典籖奉命使方谷珍谷珍令左右飾二姬以進公叱卻之其人慚而退浙江左丞李文忠開省於嚴辟公置幙下以資贊畫時元帥葛俊守廣信當祁寒集丁夫浚城壕民苦之欲爲變文忠檄之不聽遂怒欲臨以兵公請往諭以大義俊卽悔悟謝文忠意乃釋旣而授監辦金華茶鹽官秩滿課最以親老歸養教授鄕閭嘗道遇故人李惟中死於逆旅具棺斂瘞之任昊母喪不舉遺金塟之未幾二親繼歿執喪哀毀不勝衣所居室廬僅蔽風雨饘粥或不繼處之裕如也里人劉十八懷金入城遇二卒摑其金與飲醉之扶行水次欲加害公見力解之獲免後以懷材抱徳起爲廣湖道監察禦史臨江同知陳斌受賕歿銀工盜金皆坐死公爲辧之得減死論居二年以蹇諤聞擢知鎭江府興廢舉墜勤於其政聞宋宗忠簡公墓在丹徒荒穢墓田據於民卽加封樹復其田命墓傍寺僧收田之入以主其祀丹陽道接句容細民任負戴者往往因日暮行刼行旅患之公嚴爲禁盜遂息郡中瀕江田八十餘頃歲久淪沒仍責賦於民公請於朝除之京口閘廢舟楫不通東南漕運者轉新河江陰二港以出江多爲風濤阻溺公乃自京口至呂城百二十里去於塞甃石作壩修閘門順水勢之出入於是公私便之然漕河源淺易涸每仰練湖以益水湖有三斗門亦廢公又修築立三斗門成漕運之舟旣通湖下之田益稔時浙江轉輸之民道其境上死者爲收瘞疾者給米命以小舟送出境賴以活者數百人永樂元年夏六月以預修國史知故實賜白金文綺襲衣升江西布政司左參政至則以久雨江水泥溢九江郡水瀕江之田皆澇饑民爲盜富室多罹其害公卽檄郡邑勸富民出粟以貸饑者蠲其役以當其息官爲立劵約明年償夲粟由是富者樂從饑者得食南安贑州等九府荒田糧六萬石有司歲抑取於民民不堪公以聞悉蠲其額後以同官坐事相連免歸永樂六年秋命下復起爲北京行部左侍郎出特恩也公以老不任政日被顧問畱京師者三年乃賜勑書文綺鈔錠致仕歸踰年復驛召至京命督工武當未行疾作又賜鈔錠遣官督醫給驛舟送還至常州毗陵驛遂卒實永樂十年七月二十三日春秋七十有八孫祚奉柩歸塟文星門下閣塘先塋之次是年冬十二月九日也娶陸氏董氏董氏中書參政嘉納女陸氏有婦道子男二人徵觀觀蚤卒女三人孫三人祚祺禧予與公舊同史館知公爲人直諒多聞而公亦以此自信有古節士風可尙已銘曰不撓不污而端其趨不激不隨而安以居恩榮始終而善不虛嗚呼來禩欲知其人視此刻瑉

肇慶府知府贈禮部侍郎王公神道碑

楊溥

世自漢以來有道之士有碑有位之士有碑用紀徳善勲業聲名爲世昭監故肇慶府知府王公以子官加贈通議大夫禮部左侍郎有道有位宜紀述公之神道公諱泰字伯貞晉司徒導之後其先自金陵徙泰和髙祖芳洲妣曽氏祖天隠妣劉氏祖臣則妣彭氏考竹亭先生元福建行省照磨攺吉安路治中妣陳氏繼李氏其先也公天資瓌偉襟度豁逹自幼頴悟日記千言甫冠羣經諸史悉通大義發爲文章浩大如也常從安成劉云章受易經盡得其蘊諸父啟翁僉憲廣西公往省之由庾嶺過蒼梧憇桂林及啟翁攺知崇慶乃浮洞庭遡三峽至西蜀復來遊京師足迹半天下而山川淸勝皆在觀覽中一時賢大夫皆得與交遊由是志意益恢弘文思益閎逺鄕裏老師宿儒亟稱譽之自以爲不可及其文學也公字學深得晉人書法若陰陽地理醫卜方外之書悉得其要又餘事焉公性至孝家居時母陳夫人病侍疾晝夜不解帶湯藥必甞而後進後及繼母疾以官守不及親侍抱恨終身啟翁罷歸無子公躬養之終身撫其孤女得所歸處宗族親戚故舊咸有恩意其接人以誠意未嘗言人過失自奉儉約義所當存卹者不計其有無謫居安慶恬退自如所與處者無不敬愛嘗曰吾所守者三言循天理而已其躬行之實也洪武壬戌朝廷聘賢才講求治道有司以公應詔太宗皇帝召問論及太極公備陳其蘊時天下應詔者五百餘人上禦奉天門試經學及時務擢公第一且命公次第其餘上以爲公論授廣東按察司分巡雷州府海康縣知縣事會罷分巡僉事召還吏部請攺官上曰江西秀才王泰頗讀書授工部主事時工部尙書趙俊特爲上意所眷注欲公與之講學公初不知之也旣蒞事俊乃諭上意如此未幾遭父喪去以家故滯於謁選坐是謫安慶者十年戊寅膺薦瓊州知州復以母喪去服闋攺知肇慶其遭際歷履也爲僉事至則詢民利害興革之故上言振寃滯卹孤寡防海冦革海北鹽法之獘開時呂塘廢渠灌東洋口皆切時務其移瓊州父老聞之喜曰是先巡按雷州王公耶吾屬有父母矣守將奏崔州黎叛請兵剿之公適至謂曰此但黎人讎殺耳兵發則禍及無辜請以身任其事乃遣廉吏往察之已而果如公言黎得免其兵諸洞咸服凡令下趨承無後者瓊田歲三獲所入甚薄租皆給守土將士將士每承其乏橫斂之公令民每獲則輸其租民遂免害姦頑之徒憚公嚴明陰擿其過竟無所得遂愧服郡民健訟一事或連十百人吏緣爲姦民不勝其擾多亾生黎中公諭以理訟日以簡復業者萬二千餘口由是郡中無事乃修學政新廟宇學者興起爲南最郡中嘗大旱父老巫祝禱之終不雨公曰是吾責也乃齋沐暴露禱之烈日中明日大雨而半舎外尙焦然公再禱之復大雨是歲郡大熟及去官送者十餘里旣去而思之不忘其政績也攺肇慶時年七十有五以疾卒於京師永樂丙申七月九日也配歐陽氏克相君子爲中族表儀繼蕭氏子二人長信仲直由翰林歷官拜吏部尙書女一孫男八人■﹝禾資﹞國子博士■﹝禾耒﹞■﹝米遂﹞種秬稹稚穆女三人詩文遺稿千餘篇公卒時直以翰林修撰偕其兄奉喪南還是年十月某日塟泰和千秋鄕新山原越五年原中有泉出乃以壬戌十月某日攺云亭鄕之聶家山直屬余神道碑文余以不敏辭重惟皆嘗得拜公其儀刑至今在目義不可辭爲之銘曰詩書世澤廊廟器宜鄕宜相普厥施乃臨南服司憲紀乃分虎符専郡治所至故治治民心在我有餘克攸濟矧惟利器恆斂銳天之福善庸有旣不盈其躬於其類恩典駢蕃褒所自龍光自天燭幽竁谷可稜兮山可礪允矣我銘貽永世

明名臣琬琰錄卷十三

●欽定四庫全書

明名臣琬琰錄卷十四

﹝明﹞徐紘撰

河間忠武王張公神道碑銘

楊士奇

王諱玉字世美姓張氏世家河南開封之祥符曽祖某祖某父天佑皆追封榮國公曽祖妣某氏祖妣劉氏妣王氏皆追封榮國夫人王初仕元爲樞密知院已而灼知天命洪武乙丑自拔來歸我太祖髙皇帝禮遇甚厚玉感奮思效戊辰従徵漁海子哈勒哈之地以功授濟南衛副千戶又従剿布昆特穆爾至延安延州還升明威將軍安慶衛指揮僉事庚午從徵永順散毛諸洞辛未逐北敵之侵邊者至鴉寒山而還調燕山左護衛癸酉追敵之黒松林甲戌徵野人等處升都指揮同知戊寅朝廷用讒加兵親藩事急太宗皇帝不得已舉靖難之師帷幄謀畫悉以任玉玉推誠致慮夙夜不懈事可否進止眾論紛紜未定者玉正色數語決之咸中機宜故凡舉措必資於玉首用玉策辱北平九門撫順討逆三日城內外悉定師將南出玉曰不先定薊州將爲後患薊平余不足平時薊守州馬宣謀起兵迎拒上命玉討之玉至諭之不下環城攻之宣率眾出戰遂執宣殺之並執指揮毛某玉知其可用釋不殺送詣北平遂撫集軍民是夜急趨遵化豫戒將士止殺曰師行以得民心爲本遂簡敢勇士四鼓登埤開其城門將士皆入城中始覺守將率眾拒戰執其將斬之餘不傷一人將吏悉隨玉上謁遂移師永平密雲皆望風輸欵從至灤河玉進曰都督潘忠楊松在莫州阨吾南路宜先擒之上悅遂親發兵命玉爲先鋒用其計取涿州雄縣生禽潘楊時長興侯耿炳文率兵二十萬屯眞定玉自請往覘之還言軍無紀律且其上有敗气無能爲上至無極以敵眾我寡欲試諸將勇怯召問今舉兵所向且度可必勝否眾未有適說玉曰今當徑趨眞定彼𨿽眾然新集未齊我軍乘勝一鼓可破之上曰玉言合吾意吾倚玉一人足辦明日抵眞定接戰耿炳文大敗幾被擒獲其左副將軍馬都尉李堅石副將軍都尉寧忠及督都顧成等斬首三萬餘級獲馬二萬復敗安陸侯吳傑軍上召玉諭曰汝之功也非汝與吾意合不及此永平馳報江陰侯吳髙等以遼東兵攻圍城急又諜報曹國公李景隆引兵數十萬將攻北平城上與玉謀先援永平旣至髙等望風棄輜重遁玉從上追之斬獲甚眾玉言大寜去此不逺請移軍襲之可免後顧從之遂從攻大寜自辰至午城破斬其都指揮朱鑑執都指揮房寛下令安撫城中頃刻而定北平報李景隆兵圍城遂旋師玉請先攻其營然後歸援從之徑搗景隆營大戰三日城中亦鼓噪出表裏夾攻景隆軍不支大敗遁去從攻廣昌蔚州進攻大同悉下諜報景隆收潰散卒號百萬且復至玉言兵貴神速先事者勝請往駐白溝河以逸待勞可必勝也上命玉率眾馳往駐三日景隆兵至玉以精騎馳擊之斬馘無算景隆復大敗收餘卒退保濟南乘勝追擊圍其城旣而解圍還攻滄州獲其大將徐凱進攻東昌敵列陣決戰上以數千騎繞出陣後敵圍數匝上以衝擊而出玉不知上所在突入敵陣大戰連殺百數十人玉亦被創而歿十一月二十五日云春秋五十有八上哭之慟旣旋師諸將皆侍語及東昌事上曰勝負兵家常事不足計所恨艱難之際失張玉良輔吾至今寢不帖席食不下咽隕涕不已諸將皆泣上旣正大統行報功之典顧侍臣曰張玉才備智勇論靖難功當第一惜其蚤歿贈奉天靖難推誠宣力武臣特進榮祿大夫右柱國追封榮國公謚忠顯進封其三代考妣仁宗皇帝在春宮數與侍臣言張玉識見謀略卓然老成非諸將所及且端方匡直之益誠難得也旣嗣位加封河間王攺謚忠武告於廟以配享太宗親制祭王之文有秉義懷忠一心爲國靖難之際發謀奮勇百戰當前所向風靡大功垂成挺身陷陣惟義所在視死如歸忠精貫於星日功烈揚於竹帛之褒蓋王爲人莊重果毅涉獵書史明其大義而識慮髙逺治家禮法秩然奉命行師紀律嚴肅與士卒同甘苦未嘗妄戮一人毎語麾下曰爲將當濺血戰袍流芳汗簡蓋其殉國之志素定古名將何過焉配王氏樞密院判執中之女累封王夫人子男三長輔起武功累進奉天靖難推誠宣力輔運佐理武臣特進光耀大夫左柱國英國公太師監修國史知經筵事功徳茂碩爲國元臣次輗神策衛指揮使次軏錦衣衛指揮同知女一永樂中冊爲貴妃孫男六長忠授勲衛次鑑次瑾次斌次集余陪太師公在史館經筵久以余永樂洪熙從臣實聞二聖所嘗論王者應銘神道之碑乃敍而銘之銘曰文皇奉天中興邦國桓桓忠武奮起羽翼帷幄密勿長策深畫上契淵衷魚水之得義旗肇舉仗劍先驅敓城九門功其權輿取薊遵化如探穴雛執其抗鋒摧朽折枯龍馭旣南大斾在前連下雄鄭遄奮常山長河無險鐵城不堅撫降殱逆徳威並宣決志敵愾遑卹厥躬精誠貫日勁气吐虹聊城之鏖發忽上衝先軫戰旗千載一忠王勞在國王績在史王嗣象賢益閎以偉帶礪山河廷有明誓淸廟陟配逾千萬祀

成國朱公東平武烈王神道碑銘

楊士奇

天命仁聖爲下民主必生文武材略恢傑弘偉之士爲之輔翼相與協力一心靖暴亂致治平以建非常之功夫肇創之績難矣中興尢非易也故前史贊勲臣率以肇創中興並言若我太宗文皇帝龍興北藩安社稷於將危保皇業於永固其功蓋又有難者以一隅之眾而應四方彊盛之敵靡堅不摧靡剛不馴固自天之所定亦必有材略恢傑弘偉之佐以效夫疏附先後奔走禦侮之能是以大功之成勃然莫之能禦也若時東平武烈王其偉然特出者乎王姓朱諱能字士弘世家鳯陽之懷逺曽祖考某妣某氏祖考某妣某氏父亮從太祖皇帝徵伐有功累升武毅將軍燕山中護衛副千戶謹持行善撫士有譽於時母某氏王生有令質自少喜讀書事父母至孝洪武甲戌襲父職事太宗皇帝於藩邸小心愼恭未嘗少懈而撫卹下人一如其父甚爲上所信任朝夕侍不去側奉天靖難之師初興帷幄密議惟河間忠武王與王預焉時北平三司之交構造禍者王與忠武建議率麾下首擒之遂奪城九門撫綏城內外三日人心大定引兵攻薊州禽其將都指揮馬宣等遂取遵化永平密雲從上攻灤河旣還從充雄縣首破其東門敵眾敗走追及於月漾橋執其總帥都督楊松潘忠等復追其餘眾於鄭州斬獲不可勝計乘勝長驅入眞定大敗長興侯耿炳文兵時王獨與敢死士三十餘人追奔至滹沱河炳文眾尙數萬復列陣向王王奮勇大呼衝入敵陣敵眾披靡自相蹂躙死者無算棄甲來降者三千餘人上大悅賜書褒諭永平馳報汪陰侯吳髙以遼東兵攻城急王從上赴援髙遁去王追及之多所殺獲遂從定大寜戮其拒命撫輯其眾而還時曹國公李景隆率兵攻北平城王從上至鄭村壩與景隆兵遇大戰敗之進攻其營又敗之景隆兵列營九門者連敗之城中亦出兵夾擊景隆狼狽走王從攻廣昌蔚州大同次第悉下景隆復收潰散之卒號百萬來攻上親摧之王爲前鋒午至白溝河敗其都指揮平安軍及申又與敵兵戰大敗之明日王領左哨當前鋒又大敗敵盡克其砦敵盡走保濟南王率眾迫之至鏵山敵嚴兵列陣以待王連破之敵眾釋兵降者萬餘人王以聞上悉撫而縱之蓋自是敵兵戴徳皆願來歸無復鬥志然上得之卽遣之不畱王從攻滄州先破其東門入城斬首六萬餘級敵震懼遂獲其總帥徐凱進攻東昌敵列陣決戰上以數千騎出陣後敵圍上數匝王奮力翼上以出進戰夾河王爲奇兵先鋒大敗敵將盛庸兵又敗平安兵於槁城追奔至眞定戰其東門斬首萬餘級遂彰徳及定州剿西水寨已而敗敵將李文於徳州遂克東阿東平破汶上諸寨設伏淝河敗平安兵十萬餘進戰小河爲敵所乘稍卻諸將遽請旋師獨王力勸上行曰用兵未必常勝豈可因小挫輒自沮項羽百戰百勝竟亡漢髙屢敗而終興自殿下舉兵以來克捷多矣此小挫何足置意但當以宗社爲重整兵前進耳上撫掌嘆曰爾言深合吾意遂行至靈壁敵盛兵迎戰王先登陷陣大敗之生擒其副總兵陳暉平安參將馬溥徐眞及都指揮三十餘人獲馬二萬敵眾死者屍蔽原野降者數十萬人悉縱遣之進克泗州渡淮敗盛庸兵遂克旴■﹝日臺﹞下揚州從上渡江入京師內難平諸王臣民推戴上承大統論靖難功王居首賜號奉天靖難推誠宣力武臣特進榮祿大夫右柱國左軍都督府左都督封成國公食祿三千五百石子孫世襲賜誥劵追封三代考皆成國公妣皆成國夫人永樂二年命兼太子太傅四年安南黎季犛弒其國主毒虐下民拒遏詔使數諭不悛遂發兵討罪命王總兵佩徵夷大將軍印率左右副將軍左右參將及神機橫海驃騎遊擊鷹揚五將軍兵八十萬討之瀕行上親送之龍江師至廣西上顧侍臣曰朕夜察天象西帥有憂其朱能乎然能足辦斯事朕第慮气候非其所習耳踰旬訃聞上震悼輟視朝五日一時同王從舉義者永康侯徐忠等十數人皆入奉慰上灑泣曰方艱難時協心一力相濟能其首也且其素存心行事皆應逺到曷遽止此言已益酸楚左右皆流涕莫敢仰視蓋王至龍州嬰疾薨十月初二日也春秋三十有七上親爲文祭之宸衷悲愴溢於言表讀者皆爲泣下賻卹特厚追封東平郡王賜謚武烈並加贈其三代皆王爵仁宗皇帝臨禦特詔王配享太宗廟廷賜祭之文尢極褒重蓋當時元功之首也王頎然魁碩勇力過人器宇宏博知識髙逺雍容端重辭气溫裕廣坐羣議王折衷之詞簡理當無不心服善馭將士教訓撫卹親若父子紀律明肅無敢踰越毎遇勁敵大呼馳斗以一敵百敵皆望風辟易懷綏降附恩惠周至出謀制勝靡有遺策尢善用才人卒歸心𨿽古名將不過是也葬昌平北澤山之原配王氏屢封東平郡王夫人子男若干長男襲封成國公太子太保孫男若干永樂初某侍講禁林凡軍國事預陪廷議恆與王接知之有素至是太保公屬書神道之碑敬敍而爲銘銘曰明聖之興天實命之必有名世輔翼攸資文皇大聖奉藩恭恪天將啟之內難奄作有不得已義旗載揚彬彬文武風雲奮興於時東平雄才弘略夜寐夙興宻待惟幄刈違撫順式宣徳音環城中外有截一心金戈所向漁陽風靡永平不固大寧傾圯復顧無虞前驅翩翩折朽雄鄭摧堅中山益都追奔滄州殱逆咸奮先登電掃霆擊靑齊旣帖踴躍而南持志決往宗社爲心靈璧疾下長淮飛渡茫茫圻甸有迓無拒大江無險內難廓淸翼龍升禦天開日明國有元良遂兼儲傅端肅之行寛仁之度南交弗靖奉命䢐徵師未出疆大星墮營天不愸遺堂柱遽僕帝聞衋傷卹與隆厚忠存社稷勲載簡編偉哉嗣興顯顯象賢河山有誓追崇有詔皇明萬年永配淸廟

定西侯涇國武勇蔣公神道碑

錢文通

蔣周公之胤以國氏漢末有諱子文者淮南人仕爲秣陵尉逐盜至鐘山而亡大著靈異隆於祀典子孫散處於淮代有聞人而公其裔也然未有如公之顯者公諱貴字大富揚之江都人父從龍當元之季以義勇附太祖起淮甸洪武十一年隸燕山中護衛侍親王之國卽太宗也公生有大志恆念父功屈人下甫冠卽代後三十一年舉義克雄縣攻大寧戰鄭村壩取廣昌蔚州白溝河戰勝圍濟南回取滄州戰夾河槁城克西水寨敗敵將平安軍於肥河戰靈璧收泗州遂渡江入京師功成論次自十夫長升至昌國衛指揮同知後徵交址四徵沙漠敗阿嚕岱於九龍口洪熈元年復至大松嶺禽殺敵眾升都指揮僉事調掌彭城衛事宣徳二年四川松潘夷叛以公充右參將率兵捕之首募鄕道從東路險絕處攀緣而進賊驚曰兵從天上來耶一日戰十數合以全勝聞賜勑有奪橋斬關如古良將之譽明年升都指揮同知鎭守宻云諸闗畨夷復叛仍充參將討之尋升左軍都督僉事充副總兵公謂夷性變詐非長驅撲滅患未可弭乃大閱士連破黒虎等四十餘寨斬首千五百級生禽稱是投崖箐死者無算夷遂寧謐賜勑奬諭升都督同知充總兵官佩平蠻將軍印鎭守其地凡事有利害悉奏罷行之就威州千戶所建州治興儒學使知所教列屯而耕易木柵以從逺近堡壘相望使知所守廩庾以足人心大安正統攺元召還升右都督時西儌僞王阿勒坦等冦丼涼邊將屢失利命公佩平西將軍印率京營五千騎徵剿凡陜西及丼肅涼州等處官軍悉聽莭制兵至鎭畨出魚兒海子哨還時部長巴圗博囉率眾犯莊浪公命將禦之生縛博囉等百餘人諜報阿勒坦屯伏河西遂躡蹤倍道至亂山奮勇衝入且追且殺至石城泉斬首二百餘盡獲其馬駝衣械時有逃奴來言阿勒坦所在公議卽往副將李安沮之公拔劍厲聲曰汝任邊寄肉食且數年坐視其縱橫不制尙掉三寸舌以撓我師敢復諫者死乃策馬前馳見賊遂整陣而前生禽男婦數十人送營諜復知其不逺令軍士疾走至烏魯斯猝見彼牧馬遂約衝馬羣以鞭擊箭櫜聲驚之馬盡佚敵旣失馬皆挽弓步戰不決旣令眾躍馬揮刀齊入以旗牌手督之遂大捷內擒一畨譯審自石城泉敗衂止餘八百精勇者公得其情乃分爲掎角勢列五百騎爲左右翼縱百騎登髙峻疑之旣遇賊夾擊轉戰逾九十里阿勒坦窘死西土遂寧捷聞遣中官賫彩段白金宴勞封奉天翊衛推誠宣力武臣特進榮祿大夫柱國定西伯食祿千二百石給世襲誥劵封追其曽祖三公祖八公父從龍皆定西伯曽祖妣楊祖妣杜妣程皆伯夫人畱鎭甘涼四年召還以雲南麓川宣慰思任發屢冦邊六年命公充總兵官佩平蠻將軍印賜蠎袍銀盔甲以行公與總督兵部尙書王驥至雲南眾謂瘴發不宜進公謂尙書曰賊毒吾民甚可坐視耶遂遣兵剿之賊勢稍卻師集金齒分三路進而公與尙書從中路合上江兵夾攻會南風大作縱火四焚矢石俱下如雨公乃擐甲鼓勇而前賊大潰斬首一萬餘級地盡赤移屯騰衝賊據木籠山爲連寨環山塞流又驅象爲陣合數十萬人於馬鞍山公悉破之勢如拉朽直搗巢穴蕩無遺氛賊父子僅以身遁凱還詔戶部侍郎王質持羊酒迎犒臨淸至則上親慰勞遣中官賜金幣羊酒於家擇日禦奉天門設教坊樂部勞平夷功升定西侯三代考妣復封如其爵賊父子旣遁聞被擊於緬甸八年命公與尙書下緬取賊仍寵賜以行時緬人數報送至而濳以金樓船載賊離五十里而不至尙書謂公曰此紿我也遇江則絕我歸路且瘴癘將發不垂此而翦之可乎於是誘緬人聽賞公則往焚其舟大戰一晝夜其賊首已先去賊子思機發之在孟牙者亦遁去盡俘其妻孥象馬以還破其寨二百餘處僰夷遂平九年還上復親宴勞加祿二百石賜白金百兩彩段十表裏楮幣一萬貫金酒器二副鞍馬一疋以寵異之公之子雄見賊去亟率漢逺官軍三十人追殺不及而賊已阨其後眾寡不敵某日刎沈於江時年二十四其十人亦從之死上嘉其忠勇贈懷逺將軍彭城衛指揮使十二年烏拉遣使來朝諜者知托克托布哈及額森候使回卽分兵入冦上命公總兵禦之公至境嚴耀威武遂引去召還嘉勞甚至十四年正月二十一日忽感風疾薨於家距其生洪武庚申十一月二十九日享年七十訃聞上震悼罷朝遣禮部尙書胡濙等諭祭前後十四壇及賜齋糧孝布明器等物追封涇國公謚武勇命工部營兆域於楡河鄕泥井裏先塋之次而以其年七月六日葬焉旣塟越月衛喇特復冦遂有土黙特之變使公在豈遽至是哉其冬以公之孫琬襲爵掌左軍都督府事成化初佩平羌將軍印充總兵官節制丼涼諸軍旣而守備南京管中軍都督府事忠毅簡亮克繩祖武而雅好文學逹古今事變爲時所倚重父塟後二十五年而隧道之碑未立琬狀公勲續來請予𨿽不獲接公然慕公望久矣而與嗣侯交且久聞公性淳厚體貎丰偉平居謙退如不能臨陣則奮勇敢前以一當百故起自徒步建立殊勲追封三代列爵五等與國咸休也可不載諸聲詩勒諸金石而使之顯示永久哉初公娶李繼李皆贈封侯夫人子男五長義患足疾以琬封定西侯後公七年卒次卽雄次謙次讓次諫女五長適杭州前衛指揮使李剛次適宻云衛指揮使劉容次適後府左都督長子馮泰次適羽林前衛指揮使李秀次適富峪衛指揮使張勇孫男五長璟蚤卒曰琬曰琰曰瑾曰瑜女五武彊伯楊能會昌長子孫璉永庸侯長子徐昌道化衛指揮使張玙其婿也銘曰皇明開天六合重輝繄惟蔣公世際龍飛起自淮甸繼奮燕山義旗所指克濟於艱天位旣正屢進其職從定交南復徵迆北維彼北方擾我邦坰公往禦之西涼以寧蕞爾麓邦負固連釁公復剿之南荒以順爰自左樞超登五爵貂蟬峩峩爲時李郭龍章鳯誥三代同封鐵劵金書世永彌崇公之忠勇所向無敵三邊之靖式昭帝極茂績方殷公忽長逝天子興嗟有贈有謚有祭有塟有爵有嗣詒孫有謀以燕翼子生榮死哀時孰儷焉公𨿽云歿遺風凜然楡河之鄕泥井之裏琢石刻詞以彰來裔

翼城侯孫公神道碑銘

楊榮

世之宏傑英偉之士遭遇聖明屢建勲績致有名爵老而復能感激思奮竭忠賈勇力效勞勩弘濟艱難其光烈著於當時聲華及於後世者吾於故應城伯孫公見之公諱巖字﹝闕﹞世家鳯陽之於皇裏曾大父某大父某父重四三世皆務本力穡周貧卹患鄕以善人長者稱母周氏有懿徳公生元至正己夘十一月十有一日幼時有術者異其狀謂其親曰是兒不凡宜善視之旣長性豪爽膂力絕人輕財好義爲族裏愛重元季兵興仗劍歸太祖髙皇帝於淮甸在軍中以驍勇聞巳未從渡江克采石定金陵取兩浙自是南取江廣北定中原咸與有功擢金吾左衛百戶調守鳯陽已而升武徳將軍燕山中護衛正千戶洪武庚申從太宗皇帝之國於燕公誠直不欺甚見親信藩國之事多委任焉乙亥公引年致政而以子亨代己夘太宗舉義靖難以公宿將知兵特起守通州是歲南兵大至城圍數周起土山臨城攻西門毀樓堞公率眾極力捍禦城賴以完未幾兩軍合戰公操戈身先士卒大呼陷陣士气爭奮追奔逐北斬馘不可勝紀得饋運船三百餘艘貲糧無算以功升明威將軍指揮僉事仍鎭通州辛巳兵復至攻城益急公勵將士登城力戰矢石交下敵乃退走論功升都指揮僉事壬午春南帥平安督遼東兵十餘萬偪城公語將佐曰彼眾我寡若城守不出自示弱也不若及其始至而擊之彼必敗亾乃率敢死士數百犯其鋒而城上亦合勢大噪安眾大潰自是敵兵無復來攻者是歲六月太宗入正大位以通城屏蔽冀方使六師南進而無北顧之憂者皆公之功於是進封奉天翼衛宣力武臣特進榮祿大夫柱國應城伯歲食祿千石給誥劵子孫世繼自曽祖考而下勲號諸爵皆如公封曽祖妣而下悉贈夫人永樂戊戌六月二十日以疾卒於正寢享年八十訃聞太宗悼念不已命有司給棺殮治墳塋遣官致祭贈翼城侯謚威武歲十月塟通州東馮家村之原配劉氏封夫人先公卒子男六曰亨曰忠曰旺曰喜曰泰曰榮亨由都指揮僉事襲公爵女二長適武徳將軍正千戶徐亨次適昭勇將軍指揮使房斌孫男十五人英傑敬玘貴瑀琳勉斌建禮智綱云綸英襲父爵早世傑今嗣爲應城伯孫女十四人一適太師英國公男忠一適金吾衛指揮桑華餘幼在室曽孫五人公歿塟二十有二年傑奉公之事行謁予告曰傑賴先祖余休嗣膺封爵顧墓道之碑未立無以昭功烈垂不朽乞不靳而畀以文庻後世子孫知先世成立之難兢愼自持不敢廢墜厥家予昔獲侍太宗左右備悉公之勲績有可書者今傑又具述公始終之詳謁請益堅義不容辭乃敍次於右而系之辭曰明明太祖順天應人舊自淮甸汛掃煙塵公於是時仗劍來附從多羣雄克用其武功成位升弗究厥施武徳之階養鋭蓄威太宗龍潛天鑑明徳內難構興皇恕斯赫乃張義旗乃舉義師起公於家知公有爲言言通城寔國屏蔽命公鎭之邦域之計維公桓桓振我師幹士勇民和戰克守完東兵之來其勢十倍薄而擊之一鼓而潰京師旣寧四方旣平皇命報功顯爵是膺礪山帶海金書鐡劵子孫繩繩碩大蕃衍維公之功惟皇之徳世其承之有永無斁馮村之原峨峨穹碑用詔後人刻此銘詩

明名臣琬琰錄卷十四

●欽定四庫全書

明名臣琬琰錄卷十五

﹝明﹞徐紘撰

昌寧伯壯敏趙公墓志銘

尹直

國朝膺天禦宇百二十載內安外寧丰亨熙豫固由聖明繼作於上而亦文武夾輔於下之所致肆惟英桓果毅之才宏偉頎碩之資入則纓冠佩玉位保傅儀百辟出則綰章持節總師旅敵王愾使朝廷有所恃而安逺方有所憚而不敢發者蓋世有其人焉若太保兼太子太傅昌寧伯趙公其一也乃玆已矣嗚呼惜哉公諱勝字克功姓趙氏系出漢充國之裔世居河朔至伯父赤考再興國初始徙家永平之遷安遂占籍焉太宗文皇帝靖難師興赤以謀略從徵有功授永平衛百戶歿於戰陣無嗣再興襲升千戶永樂庚寅北徵大破其帥巴雅實哩殺敗阿嚕岱餘眾升指揮僉事洪熙攺元復以徵北功升指揮使尋卒公襲甫髫齡賴母王夫人矢節教育底於成立恆思父遺言我生爲壯士而志弗就爾長須努力報國亢宗毋負奇男子也由是刻志勵行事母極孝敬始終無違禮正統己巳北兵入京畿公率兵出西直門扼其衝突躬履戰陣斬馘無等敵遂奔遁景泰庚子擢僉都閫名以發聞英廟復辟錄公舊勞加僉前軍都督府事佩刀侍衛天順戊寅選管三千營操辛巳秋曹孽叛逆公擒獲居多遷都督同知時北兵深入陜西固原公﹝闕﹞參將率師往剿敗之今上嗣統命兼勇營典操推恩給誥進封榮祿大夫褒榮三代成化乙酉重建永天門公董軍應役旣訖工適山西邊徼有警命公佩平西將軍印統軍來援次鴈門闗報兵已遁乃還明年秋往徵延綏河北兵聞風渡河趨大同納欵入貢師旋卽命典操耀武營戊子夏故元兵曁海西諸夷弗靖廷議請以公總鎭之乃佩北徵前將軍印杖節以徵至則申嚴號令簡閱軍士調度有方屢奏克獲賜勅奬諭辛夘春召回總典五軍營壬辰春調千三營是夏至甲午秋兩奉制勅佩印總帥北徵敵輒逺卻丙申總督軍士浚築京城垣塹兼葺西直門城樓升後軍都督府左都督戊戌冬加太子太保癸卯秋勅封昌寧伯歲食祿千鍾丙午冬加太保兼太子太傅丁未春皇貴妃萬氏薨奉勅董工造墳於天壽山之西南朝夕督視觸冒寒暑遘疾輿歸遂不治是歲七月朔也訃聞當寧惻然哭悼特賻鈔三萬貫給麻薴白布有差輟視朝一日勅所司爲造塋域遣官諭祭者屢追封昌寧侯謚壯敏卹典渥矣公生永樂庚子後正月之朏享年六十有八曽祖寶山祖保父泊俱贈榮祿大夫同知都督府事曽祖妣閆妣王及原配李繼冉俱贈夫人先卒葬昌平縣太平鄕之原子男一瑄以舎人選侍春官詔賜冠帶先公一年卒女二長適都指揮白壐次適定西侯蔣公仲子騤孫男三長鑑恩授冠帶次鉞次錫女三曽女孫二俱在室鑑卜以卒之秋八月二十日奉公柩啟夫人之封窆焉前事具公世出行實請予銘維公早襲勲階煢孑乃克篤志奮興閒習武略涉獵儒書累膺簡命佩符建節東徵北伐英威勇譽聳聞中外所至敵輒聞風奔遁靡敢抗迎乃不窮追逺襲僥功啟釁所謂不戰而屈人之兵厥功■﹝樊﹐心代大﹞焉矧平居總操督工簡教有方卹撫周至士卒感悅立朝行已愼重無違縉紳推敬朝廷倚重凡奉勅遣出辭還見有白金文綺寶鏹餼醴之錫蟒衣玉帶歲節恩意尢多而卒也賻襚塟祭封爵加謚有隆無殺始終榮哀何其盛哉余與公同朝久知公深去秋參典邦政兩偕公考閱武學官舎諸生相歡竟日益見公之忠亮端凝信爲國之幹城而於古之名將奚忝然則銘於予宜銘曰皇明奠安泰山盤石曰惟文武篤棐勵翼桓桓趙公系出充國世有聞人儲休委澤粵若公考早世充職從我文皇勛階累積公自幼孤式克修飭武略究通體貌軒特兵冦及郊慨然舉檄乃率虎旅乃肆鷹撃乃僉都閫英譽炫赫先帝錄勞崇登顯陟出則總操入則侍直今上倚毗寵恩彌益屢佩印符屢奉制勅東徵北伐所向無敵或聞風遁或受俘馘恬不邀功邊不啟隙惠周司徒威詟逺域帝曰汝勝久樹勛績予維汝嘉其進封伯公拜稽首曰敢忘徳報徳維何委身戮力營星俄隕尙勞惇役訃聞九重良深痛惜卹典渥優哀榮何極太平之原鬰鬰松栢撮迹勒銘永賁窀穸昌寧之號於昭千億

戶部尙書陳公神道碑銘

王■﹝亻與﹞

成化壬辰夏六月辛夘南京戶部尙書陳公以疾終於位今制凡兩京文武大臣喪朝廷必遣官諭祭命有司營塟至於勲業位望之照灼者又益以賻贈之禮凡此皆公所宜有而必得者南京戶部旣以公訃聞其叔子鵠遂奉柩去歸其鄕以俟命焉公諱翼字衝霄鳯陽虹縣人其先居朱陳村宋季徙彭城今居虹縣者又徙自國初祖敬先考鑑皆以公貴累贈資政大夫南京戶部尙書祖妣妣皆夫人公幼有異質先考尙書公指以語人曰吾家世農業人知吾所治者稼而不知者種徳吾兒其稼之獲乎宣徳壬子中應天府鄕試宣徳丙辰會試中進士第授行在戶部主事歲己巳北兵侵邊王師北徵命往永平等處偹芻糧永平圻內郡徵輸繁重民無宿儲公百方區畫民不厲而兵饒給還奏稱旨復出內帑金數萬兩命糴粟遼陽實邊廩竣事升郎中尋奉璽書督江西先是歲賦皆卒伍漕挽朝廷因用武乃復更以民有司承望風旨嚴程趣辦民殆弗堪公曰賦無後期足矣奚以亟爲乃循行郡邑求得其富厚者俾具舟分漕且諭之曰此一時權宜爾師還當無爾勞眾樂従焉景泰初上崇孝敬錄忠義偹財用淸贓罰申舊典體羣臣六事未報聞尙書公訃乞歸三司禦史交章畱之上命公卒事公遽已馳歸喪次聞命往督漕抵京師乃復歸服幾終會上命廷臣舉堪任方嶽者僉以公對卽其家拜山西右布政使馳傳赴任公問民疾苦爲蠲其逋稅至十餘萬石素民利五臺山木至是有禁公弛之樵蘇自若鴈門旣設兵守禦益戍以民咸釋之使歸農業公旣厚民生謂可以役其力矣始於某暇日築忻州城除道通平西嶺又感發其良心俾修陽曲諸廟學蓋民不知勞而頌有徳者至多不容口英廟復辟召還拜都察院右副都禦史給従二品祿巡撫寧夏時西邊連歲用兵民罷敝甚公拊循之又籍其貧甚者計口給食奏蠲逋租之累里正者寛兩稅抵輸布帛厥貢果實皮革諸物皆乞權罷之其地故有宣聖廟祀禮與中州等頃歲儉行釋菜公曰其爲費幾何而用以化導邊氓其利溥矣俎豆之事吾何敢廢亟復之時西番入冦邊將失利其勢猖獗公乃檄諸部固城堡繕器械募材武士爲土兵參以官兵守要害旣而朝廷命將出師敵始引去西師解嚴公乃上章乞省墓不允然上亦念公在邊久思有以少休之矣未幾升南京戶部左侍郎今上卽位勅公總督京儲及屯田諸務公始至會臺臣建議令諸司察舉其屬公首劾罷其不事事者數輩而薦用其才且賢者廩庾廢壊其修復之資咸取具軍役而公有餘財則積以待敝公曰縻有用之物困無告之民吾不能牽於吏議以隠忍於心也卽日以便宜從事人謂公一舉而能除數十年獘復因災異上卹民力錄囚徒裁省鹽糧俸鈔三事丁繼母憂賜葬祭旋命起復公懇乞終制祥禫召還京升南京戶部尙書總督如故三年乞奏最上以其兼領諸務止之賜誥命進階資政大夫公至是功業旣成精力向衰在他人若可以少自暇逸而公感知遇期於盡瘁每晨興入公館治事食頃詣臺迄日旰未休屬僚文移趣辧不少貸卒之以此成疾疾甚猶日省署不廢嗚呼必如公而後可謂無負於委任矣公爲人嚴偉立朝稜稜有風望自爲郎署人已憚其剛直無敢有忤之者及出更藩鎭入踐臺省位敍日髙年徳日茂晚生後進以得公接納爲幸而小官下吏趨走聽令有莫敢仰視者矣公生於永樂甲申壽六十九配李氏封夫人側室樊氏朱氏五男子鳯沂州判官鸞虹縣陰陽訓術鵬義官皆李出鵠國子生樊出鶚朱出三女其長者嫁郭宣錢宗季在室孫男五公之卒也其同年友南京吏部尙書崔公旣經紀其喪復述公履歷以授鵠俾持以乞文於予將立碑神道予雅辱公知愛公之妣文夫人喪嘗忝執筆爲銘今於銘公又奚辭其葬以卒之年十一月壬寅其墓在邑西南沱河之陽銘曰維古大臣以道事君道用於時惠利在民烈烈陳公遭逢列聖煌煌兩疏詞嚴義正豈不公用人孰究知其所知者公之緒餘秉徳懷誠初終一節何歉於公元侯大耋沱經夏丘爰墓其陽勒銘穹碑永永不忘

副都禦史盛公墓志銘

丘浚

英廟復辟之初權臣之冒功者朋比爲姦鑿空起邊釁欲樹奇功以蓋其迹率師關塞卽還敵因乘之而入十三道禦史欲有言同事有泄之者彼先入愬於上誣禦史中有與被系內臣張永同族者欲爲之報復以激上怒卽逮所誣禦史下獄明日眾禦史章始上上禦便殿召眾入盛气待之擲章付禦史誦之至半上曰止摘章中所條事析之令其分疏復諭之以終誦上意稍悟然重違權臣意姑従輕典凡列名者俱謫外任其一人錫山盛公也時掌河南道事出知保定之束鹿縣先是權啟邊釁其勢熖可畏人無敢言者惟公首與同官淶水張君鵬謀謂事干軍國某等官臺憲烏可畏禍不言張公以爲然卽入謀之兵都給事中王鋐約以章交上機事因之而失時聯官者皆未知也亟召入永平周公賓倉卒誦所上章者音洪亮略無阻滯及對上之言詞直理正天下聞而壯之而不知首啟其謀者盛公也同日出補外者若干人其後惟盛公年最髙官最顯而能以令徳終嗚呼天於忠臣之報固獨厚之耶公諱顒字時望常之無錫人正統辛酉以尙書蔡氏傳得儁京闈在太學十年所交皆海內知名士景泰辛未始登進士第首擢河南道監察禦史尋以老成掌道事時初經己巳之變朝廷懲前政委靡之失稍開言路一時言事者毛舉細故攻訐陰私以張直聲公獨顧大體惜人才掩其疵疾不爲已甚善類賴之嘗兩奉命出按淮時值歲大歉發倉賑貧全活者甚眾按閩時適當大比拔賢振滯是科得人爲盛及是首謀摧折巨姦直聲凜凜聞天下其知束鹿也邑多顯宦往往怙勢爲不法聞公至相戒曰是嘗劾奏石總兵者其人不可犯也公變搏擊以爲撫循吏畏而民安之未幾丁內艱去民畱之不可俟其服闋相率詣闕乞公公得再任不復用刑法有爭訟者諭之以理輙叩首聽受不復辯鄰邑聞之訟多年不決者各來請判於公公折以片言各心服而去時人有淸如水明如鏡之謡邑介眞保間四境之民𨿽非所治亦聞趨赴郊外有荒地自然聚以城市邑人風因目爲淸官店旣去任民築亭爲立去思碑請文士爲作記至今存焉歲甲申推守邵武行所無事不動聲色而郡大化旣而巡撫都憲以延平民狡而事繁請於朝移公治之延平與邵接境聞公政有聲素莫不革心向化巡按禦史錄公兩郡政績請旌異於朝進公一階封贈父母及妻癸巳升廣西參政専督糧餉丙申升雲南右布政使丁外艱服闋攺陜西尋遷左時廣西殘破之餘公委曲措注民夷賴以不擾陜西地臨三邊公在任日邊報無虛月適歲多歉公調度有方而饋餉不缺入爲刑部右侍郎佐其長以明刑恆舉歐陽公求生不得則死無憾之語爲寮屬告有深文巧詆者輒不樂之刑用是平僅再閱月調公南京蓋當道者之鄕人有欲得公處者或以爲言公乃曰吾南人往官於南固其所也明年山東旱饑盜賊將乘之而起廷議建遣大臣巡撫僉曰無如盛時望者攺公都察院左副都禦史乘驛往命至公卽日就道甫下車禱於天雨卽大至枯槁復蘇公多方設法凡前人救荒之政於今有益者次第舉而又因時之宜條數十策行下所司民賴以賑濟卹之餘所儲尙百餘萬又有餘力以及於前代聖賢有功於齊魯者爲之建祠宇以報祀之公山東之政大抵以黜貪暴表忠良除苛政以固民心爲本在山東者三年齊俗翕然以變年近七十以老疾上章乞致仕上以其情詞懇切從之馳驛歸至徐州適所部有大獄以公知其始終有旨命鞫之獄成後歸公自家食時家事一以付其弟頤至是抵家伯仲怡怡友愛加篤公於家事一不問頤爲之構方塘書院疊山鑿池蒔花植竹以爲娛老之地公時靜坐一室焚香讀書以自適泊如也歲丁未以上皇太后徽號恩進公一階家居者六閱寒暑以歲壬子正月二十六日卒享年七十有五訃聞賜塟祭如例卜以是年臘月六日塟於惠山之原弟頤命其子虞持狀來京師求予銘按狀盛氏常州右族世多聞人曽大父諱茂之大父諱子實父諱文珪俱以公貴贈都察院左副都禦史祖妣吳氏妣馬氏俱贈淑人公配三娶殷氏贈淑人顧贈恭人何封淑人子男二唐義官龍蔭補國子生女三人孫男二銘釗女四曽孫男一女二銘曰公爲循吏仁中自義公爲憲臣義中有仁公撫邦國變荒爲熟公佐邦刑於死求生撮其功業所在烈烈曰巨而艱摧折大姦因銘及之補史之遺

浙江按察使楊公墓志銘

楊守陳

天順初英廟復辟時廣西道監察禦史楊公印馬於畿內民羣訴太監吉祥忠國公石亨奪其田若干頃公具以聞並言其怙寵擅權之罪詔稱公敢言稱職命吏部記之蓋將以大任也旣而還京彗孛連見祥亨二凶日益張十三道禦史謀劾之有私泄於亨者乃與祥合謀上譛曁彈章入上震怒召諸禦史詣文華殿俾誦彈章而歷詰之某道禦史周賓與公同輩且誦且讀歷陳二凶罪狀明甚然天意入先譖莫能回悉下錦衣衛獄逼誣引大臣刑甚慘酷數瀕死卒無一語他及有司文致坐公死而十三道長皆坐戍餘多坐貶奏上矣會京城大風雹拔木壊屋走正陽門下馬牌於郊外於是獄皆從減死者戍戌者貶貶者復而公就戍遼東之鐵嶺道遇赦還或謂公宜詣二凶謝庶免後禍公不可復謫戌廣西南丹居五歲二凶相繼以逆誅公被特旨還裏居今上嗣位以言官奏復公舊官攺陜西道尋升浙江按察副使居父憂起復舊治巡海後升按察使卒於官自古亂臣逆黨必先淫刑重法以箝羣眾之口而懾服其心俾莫敢不從然後逞其志此二凶所以必欲寘公於死旣而公幸生全二凶卒皆誅滅而公乃復於位由天子之明足以別忠邪智勇足以定福亂故也公姓楊諱瑄字廷獻南昌丰城縣人其始祖曰王君權唐季相南平王累官金紫光祿大夫居南昌之武寧傳十有五世曽祖回仲猶王姓國初徙丰城占籍始訛爲楊蓋其方言王楊無異音故也公祖名髙不仕父子榮以鄕舉累官蜀府左長史母周氏公以甲戌進士爲禦史僅兩期而罹二凶之禍再起爲禦史歲餘遂副憲於浙杭州衛指揮陳鼎父子肆凶惡海寧民管箎沈琦工詆誣皆莫敢誰何公悉寘之法屬府造上供紙歲若干萬工估價每張銀一兩公計量纎悉減十之九歲省銀若干萬兩民徳之其巡海道以軍官多役戌卒嚴禁之立五日一操點之法以邊餉米糲而卒空爲革勢豪攬糧之獘奏增一通判専理以武臣多不學無諳爲葺學延師教其子弟凡城隍墩堠廨署舸艦兵甲皆以次繕葺之無遺餘力及定海之城北捍海塘縣西走馬堤霩衢所之衷外海塘健跳所之海塘海塩縣之大海塘皆修築之以奠邑居以興民利而海鹽塘踰二千三百丈工尢巨禦患尢大非公莫能爲也在杭州以按察司卑隘逼塞乃徹舊宇攺創數百楹穹巨偉麗辟其前衢廓然四達以西湖舊深廣能漑諸邑田至十六萬頃今湮過半奏請浚深之如舊防於湧金門址辟水門放湖流入城河出淸湖閘抵海寧黃灣以漑十六萬頃田復於畏吾寺前後建三橋以通水門俾小舟常入湖取淤泥以浚深可久不湮功𨿽未就慮則深逺矣公巡海數歲波恬風息成化丁酉春忽報倭船數百犯邊公時在杭寮寀驚問公徐曰彼果來犯吾將盡誅之乃出巡至寧波府衛已戒嚴守令呼民壯授甲林立矣公謂曰海上甲兵自足內地不須虞安用民壯今農事方殷亟散之至定海數日乃方倭僅兩船入貢耳於是皆服公之智量其爲按察司以憲度久弛力振之嚴門禁察吏姦斷訟明敏無畱獄禁官署毋桑蠶以爭民利諸婦女毋入寺觀以隳風俗甫半載而病作寮寀往問尙與論築海溏之法浚西湖之利無片言及私成化戊戌七月朔日卒年才五十有四耳公疏爽有志節喜建功業又才足勝之視天下事無不可爲者然賦命不永而止此無不惜之公娶許氏封孺人生三男長源縣學生次淮次澗側生一男澮最少卜以某年某月日葬某山原以余與公有雅持憲副胡君濙狀請銘余讀狀至天順間二凶事爲之慟哭流涕不能已豈獨爲公悲也哉嗚呼正統之末社稷非景帝莫可保而一時竭忠殫勞者皆可謂社稷臣也二凶於是時亦受恩不貲富貴極矣而勞蔑如逮景泰末誠可謂惠懷無親者矣天下非英廟其誰歸而二凶者貪天之功弁髦景帝魚肉其社稷之臣殆盡此余所謂慟哭流涕而不能已也嗚呼二凶是舉豈但要功以固位而已哉蓋以圖攺玉之兆也於是勢熖炙天孰敢一睚眥之而公露章顯斥濱死而不易辭可謂忠讜之臣矣曽不數年而二凶者身刑家戮遺臭無疆而公乃髙陟令終流譽千載豈直薫蕕之辧而已哉嗚呼使二凶不自作孽則國家無釁而富貴延及於來胤未巳公非以忠讜著則須有他表見豈能若今之焯焯後世決不可泯哉是亦足爲萬世人臣之至戒至勸矣余修國史旣嘗書之然春秋之法辭之重言之復必有大美惡焉故因源請重書之並及其勲業之著者其它文與行皆略之銘曰人與萬物生天地中惟厥性貴不與物同父子之仁君臣之義是惟綱常允不可離有或離之以肆厥欲宜兩其翅宜四其足策名委質以服事人有死無二是名曰臣烈烈楊公事我明辟豸冠繡衣實有言責視彼跋扈害國殃民忍不能黜飛章奏陳彼日鴟張志將攺玉凶熖炙天莫或敢觸公艸白簡以率其僚歷數彼惡願肆諸朝尺威之嚴國典之極濵死不渝厥心惟赤爲國之故以忘其身是曰忠讜庶幾臣誠瀕死而生入幽而顯帝心孔昭天道不逺公有巨才亦有嘉行有學有文有繁厥詠我皆略之不書於石獨揚一忠以勵百辟華嵩可夷滄渤可湮惟忠讜臣億載不冺

明名臣琬琰錄卷十五

●欽定四庫全書

明名臣琬琰錄卷十六

﹝明﹞徐紘撰

鎭逺侯夏國武毅顧公神道碑銘

楊士奇

永樂十二年五月二十五日鎭逺侯顧公薨於貴州訃聞上震悼遣官賜祭追封夏國公賜謚武毅賻贈如制命有司治喪塟遂命其嫡孫興祖襲封興祖奉柩歸塟於揚州之﹝闕﹞原頋之先居湘潭公之曾大考百四妣某氏大考於二妣朱氏始家江都考萬一妣周氏公諱成字景韶天性仁厚自少能矜卹鰥寡負直气遇以橫逆加人者必摧辱使畏服乃已其大考嘗詫於眾曰是孫必興吾門公資貌魁偉涉知書通大義而膂力絕人善武事尢精騎槊射命中元末嘗遊燕都有彊冦十數刼其舟同載者皆驚愕公獨奮出斗冦皆披靡走旣歸張士誠起泰州僣王號公知其無能爲乙未我太祖髙皇帝渡大江明年公來歸附至鎭江皆號勇士十一人轉斗入城莫敢嬰其鋒者旣敵益眾而援絕悉爲城中人所縶十人者皆被殺公奮躍起縶絕蹴持刃者僕之脫走歸語眾曰鎭江城中皆庸夫可取也遂導眾攻其城克授百戶従攻常州宣州皆克之遂簡充旅正還從克江陰従寧河王克通州升千戶攻雙刀趙於樅陽攻安慶江州池州興國諸山寨皆下之庚子敗陳友諒兵於龍江公得其戰艦及馬特賜白金友諒退仍據安慶江州公隨大將軍悉復之並得其八陣營諸寨從克南昌援安丰敗元兵進攻廬州従克武昌荊州衡州從間平王下襄陽還取泰州畱守興化從中山王破舊館克湖州薊州洪武元年升堅城衛指揮僉事一年領軍克信陽唐光四年従臨江侯取西蜀道遇敵公手殺敵百餘人生擒二十餘人進攻羅江生禽其僞元帥及其下二十餘人悉送軍門斬以徇入漢州僞官戴丞相向知院者盛兵迎戰公揮眾奮進戴向皆狼狽還走追北至城郭圍其城竟降之蜀平調成都後衛總帥以公守之六年率兵赴重慶禽妖賊王玄保及僞萬戶李邦祖等八年調貴州衛明年甕傍等山寨蠻冦叛公率兵討之斬首百餘級俘獲人馬尢眾夷懾服叩首請歲納租賦公從之其僻逺山峒有負固未下者次第平之已而僻夷叛服不常公連歲出兵平之前後俘戮不可勝計十四年從平川侯徵雲南率步騎兵爲前鋒首克普定畱公守之且爲後繼公部將士樹柵以守明年公出兵克西堡於是諸蠻合數萬攻圍普定諸將皆欲出戰公持不可曰賊眾我寡一出則爲賊所窺必俟其擊柵乃出賊及柵公披甲上馬出北門率戰士奮進手殺賊騎之迎戰者十數人賊眾引卻諸將遂乘勝出東門西門戰敗賊眾時南門之圍未解公取所生禽者十八人斬而縦其一人歸曰吾以夜二鼓時及殺爾矣及期賊聞官軍舉銅角銃刨皆惶懼奔走圍悉解獲賊甲兵無算時有中使在普定見公勇略絕羣還奏特遣賜龍衣金帶升世襲指揮使凡普定所麗諸蠻公悉平之十七年平阿黒螺螄等十餘寨及降尾灑蠻酋馬乃之眾兩堡蠻攜貳復平之二十一年總戎檄公討平乖西扒古裏谷勞金綱等寨遂禽闗索嶺首賊葛蓬及叛冦阿束皆誅之土官阿宗叛焚刼驛舎乘虛將攻公勢張甚時官軍精鋭悉駐東川公率餘眾及土兵深入賊地據闗口屢敗之賊旣遁眾以暑瘴非士卒便欲退師公不聽未幾賊黨殺阿宗降遂奏革普定府而黜其守之懷二心者建兵衛以屬其民析其地爲州三長官司六而公統理焉自是公悉意撫綏大布恩信諸夷向服廿五年夏入朝賜文幣二十有﹝闕﹞副鈔二千貫白金四百兩且賜宴會同館升鎭國將軍貴州都指揮使司同知公至貴州首徵康佐叛蠻破阿老諸寨峒廿七年平都勻丰寧西梁瓦村等冦斬首萬四千餘級俘生口三千八百有奇而撫其良善二十九年升驃騎將軍右軍都督府僉事官其長子統普定衛指揮使是歲命公佩徵南將軍印總兵徵水西叛冦生擒賊首敬徳斬之餘冦悉降三十年五開蠻反公率兵至臻剖大峒悉破之進天柱天堂春花金井蒲頭大小坪等生苖及螃蠏米毫灣溪萬潮等冦皆破之三十一年普定西堡及貴州光金穀勞古裏金石畨羨唐諸夷復叛公次第親行誅其叛首而撫其餘眾以歸明年髙廟上賓又明年太宗文皇帝靖難之師起北方公受命往禦至眞定靖難之師縳公以獻文皇識公先朝舊人解其縶與之語曰豈非皇考之靈以爾授我乎因語以不得已興師之故言已泣下公亦泣遂遣人護送北京令輔仁宗皇帝居守時姚廣孝奉命輔居守有腹心之寄姚素不習兵事與公議多不合會南兵圍城仁皇於軍旅調度恆從公言城中文武之臣競進日顧城南將其中莫測不可専任然公所言計皆合幾用皆有效數命公出將兵固辭曰使臣侍左右日陪論議得效分寸足矣賜公甲冑刀劍弓矢公皆不受南兵數圍城卒以敗去者多用公謀也洪武三十年九月論公功賜號奉天翌運推誠宣力武臣特進榮祿大夫柱國後軍都督府右都督封鎭逺侯食祿千五百石子孫世襲賜錢三千貫白金一百兩彩幣三十四副遂賜誥劵是冬命公鎭守貴州蓋以公威信素行於彼云永樂元年春至貴蠻夷聞公至歡起出拜叛者皆歸境內靖寧公上書論大計謂國家宜早建儲以正名分北邊官軍有功者爵賞旣定宜制以禮法降勅褒答賜錢五千貫彩幣八加副申賜鈔萬貫白金二百兩彩幣如前三年賜誥追封三代考皆鎭逺侯妣皆侯夫人永寧土官宣撫爲其弟謀殺致其下亂公執其弟送京師罪之而従土俗奏以宣撫妻襲職其眾遂靖六年車駕將巡狩北京豫召公副儲君監國旣至上慰勞再四且諭所以召公之意公言皇太子仁厚恭勤明達足任付托且左右文武之臣其智識深長皆非愚臣所及蠻夷𨿽今帖服小有所爭卽持兵爲亂愚臣非敢決意去畱惟陛下命之上忖知公意嗟嘆累日賜鈔四萬貫白金二百兩彩幣三十有六副命還貴州陛辭文華殿曰殿下於事君父卹兵民素行有誠惟於小人當寘度外萬事有天理不足計蓋是時懷奪嫡志者不樂公在京師公獨知故先幾引去也時土官奏欲爲公建生祠従之公之赴召也播州貴州蠻作亂公歸遣子男率兵剿之悉平時思州臺羅等蠻亦亂公遣人諭其酋普亮卽服於是公病事聞遣醫馳視竟不起春秋八十有五公自少壯履行陣挺身戰鬥奮勇無前𨿽身被十數創不稍引卻必致俘馘見功效深於籌略料敵制變百不爽一於謀國事明大體不瑣屑細故竭誠奉公至老死不倦諸葛公所云鞠躬盡瘁死而後已者公蓋有焉朝廷旣追封公並追封三代考皆夏國公妣皆夏國公夫人元配彭氏再追封夏國夫人繼室穆氏李氏子男七長統先公卒洪熙中以其子貴追封鎭逺侯次銑次銓次鋭次勇累官貴州都指揮僉事次亮次源孫男九興祖襲封鎭逺侯效用三朝克繩祖武凱再興徳旺興能貴州衛指揮同知先卒琮琦玹曽孫男六玄孫男一至是興祖具事狀屬士奇書神道之石士奇永樂洪熙中官翰林日侍二聖實聞公事故不辭敬次第書之而系以銘曰大明奉天肇迹淮土公奮従龍來歸皇祖金戈鐡馬桓桓四徵鏟暴鋤彊疇之敢攖函夏旣寧報功錫命崇爵丰祿往綏南境逖彼南境毒虺妖狐慿阻弗馴跳蹶嘯呼公奉天威霆驅電掃夷藪室穴屢徵乃安乃登督府乃衛禁垣居無幾何遄北其轅天其佑公俾爾聖輔惟聖知公曰時舊老明明二聖任公心腹蓄疑盈庭公任愈確公不尢人公處有道秉誠執恭謀猷屢告卒底厥功爲報益隆金貂玉鞶亞於上公帝謂爾成予懷南徼汝往申撫公拜奉詔夷獠迓公父母歸止焦者以濡僕者以起孰其悖凶敢幹刑誅小者擒俘大者戮屠公身在外心存廷陛匭函有陳皆國大計當寧聖明嘉公忠言寵賚華褒誕自天降國有老成謂宜百歲曷不憗遺營星奄墜雄蓋萬夫智名勇功公福簡簡哀榮始終慶澤之貽綿綿來嗣駕念先祖祗於世世

陽武侯鄞國忠武公神道碑銘

楊士奇

宣徳五年五月太保陽武侯薛公奉命城隆慶永寧赤城獨石竣事將歸以疾聞上遣中官以禦醫往視且賜勅諭勞至京猶力疾入見上慰諭再三旣歸第日賜禦藥遣中官臨問無幾竟不起七月廿三日也訃聞上震悼親爲文祭之追封鄞國公賜謚忠武詔有司治喪塟凡塟喪之儀皆優等蓋特恩云公諱祿姓薛氏世家山東膠州之新興社曽祖考諱安妣劉祖考諱大妣金考諱遇林妣張公兄弟六人公第六自少傑特有大志未冠籍戎伍上官皆奇之從北徵金山及哈勒哈之地又從徵迆都山諾爾布哈等處自是屢出西北二邊涉萬里而還太宗皇帝舉兵靖內難公首従義旗攻九門克薊州遵化援宻云攻雄縣追敵漢州咸奮勇先驅以一當百戰眞定公生禽敵左副將軍駙馬都尉李堅超升燕山右護衛指揮僉事賜白金文綺從援永平攻下大寧富峪會州寛河時南兵已圍北平城公還先遇其哨騎薄戰敗之車駕繼至従戰鄭村壩敵大敗升指揮同知従克廣昌蔚州攻大同率兵前哨獲敵人馬遂従南徵大戰白溝河追奔至濟南升指揮使従克滄州大戰東昌公以五十騎前哨遇敵兵數百與戰敗之獲馬三十餘疋敵悉眾來追公復奮戰大敗之獲馬二百餘疋敵於威縣及深州伏兵以要旋師皆擊走之従戰夾河大捷戰滹沱河右軍力屈公率眾馳起之出入敵陣數十合戰敵敗走公追至夾河斬首領無算獲馬五百餘疋明日戰單家橋公馬蹶爲敵兵所得拔刀斬敵兵復上馬督戰遂敗敵將平安軍以次攻下順徳大名彰徳及攻西水寨公生禽敵都指揮一人斬獲尢多従攻東阿東平汶上皆下之繼戰淝河大店小河汴堤靈璧率勇先諸軍遂渡淮渡江從車駕入京師太宗皇帝爲臣民推戴旣正大位論功行賞升驃騎將軍後軍都督府都督僉事以其官秩贈三代永樂六年升都督同知八年従車駕北徵至玄冥河以功進榮祿大夫右軍都督府右都督兼左軍都督府事以其官秩贈加三代時四方選至幼軍數萬悉命隸於公操習十二年従車駕北徵十五年初建北京宮殿命公董營繕十八年成加奉天靖難推誠宣力武臣特進榮祿大夫柱國封陽武侯食祿千五百石追封其三代皆侯爵賜誥劵三十一年従車駕北徵是年八月仁宗皇帝嗣大位加公太子太保子孫世襲侯爵奉命巡北邊適敵入云州公率兵追至大松嶺斬獲甚眾事聞賜勅嘉奬遣中官及鴻臚卿卽軍中勞之旣還賜白金鈔幣加歲祿五百石洪熙元年佩鎭朔大將軍印率師巡北邊宣徳元年庶人髙煦反車駕親徵命公爲前鋒先二日圍其城罪人旣得畱公撫綏城中軍民還賜銀幣甚厚明年秋従車駕巡邊出會州邂逅敵至塞下與戰敗之生禽其部長獲其餘眾遂鎭薊州永平冬還賜銀幣加厚四年率師護兵餉開平者再五年春佩鎭朔大將軍印巡邊至奇黃嶺遇敵拒戰悉斬之盡收其家口孳畜升太保賜鈔幣居二月董築城之役蓋従公之言以便戍守公平居無事未嘗忘危每計邊務言之亹亹或誚其瑣屑者終不爲變蓋其志奉國惟恐不盡爲將勇智兼備嘗先事籌劃用心之至以夜繼日故所向成功未嘗敗北間一二臨陣中矢石裹創赴斗有進無退其率師所過紀律嚴明秋毫無犯而撫卹士卒人人歸心若董繕作規置有方力不煩費功率堅久人亦罕及蓋一代之興必有一代之臣公祗事三聖涉歷多用志篤鞠躬盡瘁以效臣職故能建功國家流光簡冊致身貴富垂慶後昆其非古名將之流而今之不可多見者歟公壽七十有三其配李累封至侯夫人子男三以是年十月三日葬公於﹝闕﹞鄕﹝闕﹞原銘曰明聖之興有命自天必有輔翼名世之賢气機翕會雲龍風虎有勲有烈左文右武桓桓薛公始奮従義大呼迅馳金戈鐵騎智明幾先勇蓋萬夫疇其膺之折朽摧枯宗社載安功書冊府在帝左右股肱心膂公於事上一誠不貳知竭﹝臣﹞職死且無怠公於馭眾有紀有綱撫如春和令如秋霜歷事三聖麟衣蟬冠廷有老成國有屏翰丹書鐡劵傳襲來裔公如長城曷不百歲英靈升遊九原在此太史作銘式昭無已

永康侯蔡國忠烈徐公神道碑銘

楊士奇

公諱忠字仲達姓徐氏世家廬州之合肥父諱用元季守宣城我太祖皇帝兵至宣率眾歸附命仍其職遂従徵討以功實授管軍百戶従守南昌進武略將軍河南衛副千戶洪武壬戌自陳老疾命公代之丁夘從徵北方至哈勒哈之地還城大寧無幾調大寧偹禦戊辰従徵金山之眾之爲邊患者屢戰敗之獲其馬牛輜重賜白金鈔幣庚午運兵饟數十萬解赴溫口遂従徵諾爾布哈大敗其眾俘獲其人口萬餘總兵遣公護送入闗公悉心撫卹俘者如歸升濟陽衛世襲指揮僉事乙亥城懷安萬金丙子率兵従徵北方至驢駒河而還丁丑往鎭開平己夘太宗皇帝舉靖難之師公首従義旗克密雲克雄縣眞定取永平克大寧還戰鄭村壩取廣昌薊州戰白溝河皆有功進攻濟南克滄州大戰東昌及夾河攻彰徳破西水寨克東阿東平汶上大戰靈璧遂從渡淮及江至京師公臨戰奮勇百夫莫當出入敵陣率在眾先白溝之戰敵揮刃斮公兩指未殊公自斷指擲地裂衣帛褁創仍奮進戰其馭士卒撫卹誠至人人歸心而號令嚴明所過無擾上行師恆飭諸將無妄殺曰吾奉天弔民厲民違天何望有濟公承命惴惴惟執兵迎拒者不容而誘諭招倈綏撫附降多效力焉其以功進官自指揮同知歷都揮僉事指揮奉天靖難推誠宣力武臣特進榮祿大夫柱國前軍都督府左都督永康侯食祿千一百石子孫世襲賜誥劵追封曽祖六二祖七九及考皆永康侯曽祖妣陶祖妣王妣張皆永康侯夫人永樂己丑曁癸巳車駕巡狩北京仁宗皇帝監國上以公惇厚老成畱之南京兵政一以任公公小心寅畏淸靜簡易上下咸宜之一日夙興盥櫛衣冠坐都督府得風疾遽卒癸巳八月二十四日也上在北京聞訃震悼輟視朝一日遣官賜祭給賻命有司治喪塟追封蔡國公謚忠烈並加封其三代皆蔡國公妣皆蔡國夫人配亦蔡國夫人仁宗皇帝在東宮遣祭賚賜甚厚公沈毅質恪有孝行旦暮出入必先詣家廟事繼母敬愛兼至少有訓責必跪受𨿽貴不變所得上賜必謹視之約己守法未嘗有過接人謙恭和气滿容語簡而誠洞見底裏春秋五十有二而卒卒之歲十一月二十七日葬江寧縣安徳鄕長岡之原子男二安山壽安襲侯爵安奉國子祭酒貝公泰所述事狀求文刻神道之碑士奇與公同朝十有餘年後同侍監國相厚知公之行加詳故爲序而銘之銘曰桓桓徐公爲時虎臣襲家之勲奮武以振天啟聖明義旗爰舉提誠來従股肱之輔皇麾所指公迅前驅誰抗誰禦拉朽折枯神武不殺公行聖志來迓來歸撫綏勤至仁施如春義行如秋公實左右威懷並流臲卼旣安氛翳咸廓宗社再隆褒功命爵悃愊無華厚重靡遷貂蟬充廷孰愈公賢鑾輿北狩聖儲監國峙武以衛孰優公徳肅肅小心溫恭靖嘉巋焉老成爲國之華維孝維忠在公允蹈宜貴宜富曷不耆耄都門之南聿崇起墳過者下車視玆刻文

平江侯恭襄陳公神道碑銘

楊士奇

太宗皇帝初自北藩靖內難至江上都督陳公瑄具兵迎濟內難平上正大統錄功賜公奉天翌衛推誠宣力武臣特進榮祿大夫柱國封平江伯賜誥劵陳氏家合肥公字彥純自少頴敏不凡好善惡惡內篤孝行洪武中侍父官成都習兵略精騎射以武臣子選侍大將嘗従出郊外遙望孤鴈雜鵝羣命眾従者射不中最後命公發一矢斃之有鴟翔於上命公射應弦而墜自是屢試皆奇中眾大服而公不自爲能朝廷命總兵者作蜀府宮城遣將伐材於山所行失律又材不中度又所經瘴地士多死總戎察公可用遂命之公善撫綏明號令別取善道七百里以入先期而還士不病所得材皆適用總戎者嘉之又命董繕作具有條理遂従徵南畨巖州亭中及散毛鎭南咸建勞績代父職爲成都右衛指揮同知父坐舊累謫戍遼陽公伏闕奏請代行特詔父子並免復職衛卒數輩饕詖狙詐挾制上下爲眾患公次第悉去之善類以安従徵越嶲討建昌酋長裕嚕特穆爾踰梁山平天星寨破寧畨諸蠻駐西河口諭降夷人數千従總帥復徵鹽井平三山寨及小伯夷進攻卜木瓦寨據要害立堡以斷賊路官軍分三隊進公居中已而左右兩隊弗支奔還公所統僅百餘人冒險先登賊數千圍公公下馬率眾且■﹝身矢﹞且斫賊疲稍卻公亦傷足裹創進戰自己至酉賊敗走公全所統南還復従徵余冦賈哈喇時冦眾數萬據險以拒官軍分三道公軍後進由番西涉打中河得間道乃出奇兵作浮梁渡河旣渡撤梁以固士志遂壓冦境冦慿險迎敵一日十三戰奪其險明日復力戰凡七合冦大敗遂入其壘簡鋭卒出哨令望見前軍旌旗卽舉炮俾知已敗冦仍遣五百軍斷冦走路冦窮出降械送賈哈剌於京師撫輯其餘眾公及麾下皆被升賚従蜀獻王巡邊招撫邊夷兼理茶馬之政邊人悅戴灌口都江堰壊民苦水患公修其堤防躬督工作爲堅久計矜卹無告出貲置義田二百畆於成都積所入租凡貧不能衣食不能婚嫁及死不能殮塟者皆給之會雲南兵徵百夷以功升四川都司都指揮同知遂進右軍都督府都僉事太宗皇帝知公才可任時北京軍儲不充命公歲董運百萬石道海給之公措置井井剏建百萬倉於直沽尹兒彎城天津衛籍兵萬人戍守公善任使均勞逸秋毫無取於下凡漕途姦獘掃滌一淸漕舟所經海島夷人畏憚官軍悉閉匿公下令俾出爲市而遣官監臨平其直軍無敢嘩人兩便之舟還值倭冦刼沙門島公率眾追至朝鮮境上焚冦舟殆盡冦以殺溺死者甚眾奉命率舟師於閩海偹冦倭者三海溢坍沒堤岸起揚之海門歷通泰北至鹽城凡八百里奉命以四十萬卒修之航海至者茫洋莫知所停泊往往膠淺公於太倉相可泊處以二十萬卒築髙丘三十丈延亙十里爲表識眾便之稱寶山事聞上親制文樹碑焉旣建北京罷海漕浚濟寧臨淸河通南北往來仍屬公董餉運建議造淺艖二千艘初公歲運二百萬石爲之有方後增至五萬石國用以足若疏淸江浦引水由管家湖入鴨陳口達淮以免淮河風濤之患就管家湖築堤亙十里以便引舟浚儀眞瓜州二埧潮港之堙鑿呂梁徐州二洪石以平水勢築沛縣刁陽湖濟寧南望湖長堤開泰州白塔河通大江築髙郵湖堤堤內鑿渠亙四十里以通舟南北建梁以便陸行自淮至臨淸相水勢髙下建閘四十有七以時啟閉皆舟楫通行永逺之利於淮濱作常盈倉五十區以貯江南輸稅於徐州臨淸通州皆建倉以便轉輸慮漕舟昧河淺深自淮底通州濱河置倉五百六十八所舎置卒俾導舟可行處緣河堤鑿井樹木以便夏月行者凡於事慮之周而爲之果仁宗皇帝初臨禦下詔求言公首言七事大槪謂南京國之根本宜爲久逺鞏固之計選將益兵以嚴守備長民長兵皆宜擇賢能然後政舉而下不失所賢能在推舉推舉在覆實乞選朝臣之公正者分巡天下考察百司政事得失進亷能黜貪鄙則官得人而治可興今府州縣學教官多不得人乞令風憲考察罷黜別選今中外軍伍多缺蓋由所管頭目私役擾害不勝致其逃逸乞勅都府兵部都司嚴切禁約就行淸理老疾者令戶下代逃逸者責限追捕戶絕者驗實除豁伍籍又邊防之要在兵食足近歲如開平等處城不足兵兵不足食所守何由完固乞選武官之有方略者授以精兵足其衣食給之堅利器械俾日教習如有沃壤令兼務耕守今漕運惟江西湖廣浙江及蘇松諸郡去北京甚逺漕河又有洪閘淺凍之阻往復踰年雜費數倍正糧上逋公租下妨農務乞自今令運於近便淮安徐州等處收貯別令官軍運至北京則民力可蘇農務不妨各處官軍每歲漕運畢後財力殫乏到家又修理壊船運來歲糧勞勤可憫其所管頭目又加別役以重困之乞行禁約今後漕運軍士不得再有別役馬船快船惟二三百料者可行於漕河所載不過五六十石每船已有額設水夫今又於緣河拘集軍民聽候甚至接逓聽候日久衣食艱難有至行丐者乞自今罷之上覽奏嘉嘆命有司咸卽施行賜勅奬諭有老成忠愛之誠之褒加之重賚賜誥追封其曽祖某祖某考某皆平江伯曽祖母祖母母妻皆夫人命子孫世襲宣宗皇帝臨禦命公鎭守淮安兼督漕運公至察宿獘之爲民厲者悉革之豪猾姦宄皆斂避境內以寧時已嬰疾而躬勤旦暮靡有滯事疾間入朝深被嘉勞賜宴賚還至淮安無幾復作上聞特勅勞問時子儀在侍衛令挾醫馳驛往侍竟薨宣徳癸丑十月十一日也春秋六十有九訃聞上悼嘆輟視朝一日追封平江侯謚恭襄賜祭命工部營塟公爲人闓爽英毅弘度偉略禂人廣會談論亹亹倫輩推服公餘披閱載籍考知往古成敗治亂之故喜近逢掖士時相講議善交際能推利爲義所至以濟人爲心多所建置人用徳之不忘家有樂善堂恆舉鄒孟氏仁義忠信樂善不倦之語以勉子孫子男五位襲平江伯後公數歲卒次儼次儀今爲勲衛次倫次侃孫男三裕今襲平江伯塟以薨明年之三月墓在江寧縣大山之原余與公同朝三十餘年相知且好於是儀以狀求著神道之碑故按狀敍而銘之銘曰繄公挺出何桓桓武兼勇智追前聞材藝夙試卓寡倫峨冠三品承考勲蠻溪獠洞獫猖羣負險弗憂寧且■﹝峻﹐走代山﹞公奮掃刮迅拔塵前滌舊俗寧邊民有嶻譽望齊峩■﹝山上昆下﹞歘徵來東衛宸垣遭承興運效駿奔錄勞疏封昭鴻恩貂蟬鞶玉衣繡麟報賜志企古藎臣殫心畢慮靡夕昕滄溟茫洋渺涯濱歲增萬艘奄然臻有梗於海威赫震斬鯨戮鱷焚甲鱗崇表海岸亙長云云章龍彩天垂文南賦北貢艱以辛踰淮歷濟底天津疏湮鑿堅劬且勤坦行如砥戚者忻猗嗟公篤孝與仁厥施諸時績弗泯愛國亦有嘉謨陳功載冊府被後昆大江之陽巋有墳太史銘之昭不泯

明名臣琬琰錄卷十六

●欽定四庫全書

明名臣琬琰錄卷十七

﹝明﹞徐紘撰

西寧侯宋公神道碑銘

楊士奇

永樂五年七月某日推誠輔運宣忠效力武臣柱國後軍都督府五都督西寧侯宋公終於肅州訃聞天子悼嘆遣官賜祭勅有司給傳還其喪明年夏至京師葬聚寶門外其考之塋之次公諱晟洪武中所賜名其字景暘宋世家鳯陽之定逺元季我太祖皇帝龍興壬辰公隨父朝用兄國興來歸明年從克濠州又従戰敗賈魯父兄並以功授萬戶甲午従張天佑克五河泗州盱眙又並進總管乙未従上克和州渡江下采石太平總管邵榮等潛有異謀國興察知以聞榮等伏誅従克溧陽進攻南臺國興戰沒命公襲兄職丙申従攻陳也先水寨克之遂従克南臺公父升廣徳元帥丁酉隨廣徳公克宣州還攺廣徳公天寧翼元帥以老畱建康公從鄧愈克徽州受功賞戊戌召入侍衛己亥襲天寧翼元帥庚子調徵饒州及江西諸郡以次平賜襲衣文綺命充總兵官平諸山寨洪武元年克建寧隨畱守禦新定官制實授武徳將軍建寧衛正千戶四年升懷逺將軍建寧都指揮使司都指揮同知冬召還升江西都指揮使九年調大同授龍虎將軍十一年調陜西所至治兵撫民不嚴而肅十二年掌涼州衛十三年逐北兵至白城獲其人馬甚眾十五年父病詔公還侍又三年父沒旣襄事復鎭涼州敵時數爲邊患公率兵討之追至額齊訥之地斬其渠魁伊蘇爾戩等及其眾無算余悉生縶送京師時又招其國公吳巴圖等萬八千人而送其部長格布達爾等百五十人詣京師簡其壯者隸卒伍余悉處之善地俾耕牧自便驛召公還京奬諭再四賜賚甚厚復鎭涼州十九年召還升驃騎將軍左軍都督府督都僉事賜鈔文綺以其官贈其三代仍鎭涼州二十三年夏遣中使就賜白金及鈔至秋復三遣賜鈔文綺授制諭充總兵官徵哈瑪爾破之哈宻者去肅州千餘里敵所城也時誅其王子必璢齊等三十餘人獲其眾千三百人及金印一銀印二悉送京師所獲馬牛羊咸給將士二十五年復充總兵官徵罕東西畨叛冦誅禽七千五百餘人獲馬二千五百牛羊十萬遂還京師二十七年調中軍都督府是歲敵入遼東命充副總兵率兵討之遇戰諾尼江獲其眾千餘馬倍之明年廣西帡幪諸寨連結爲亂命充右副總兵往徵之誅擒七千餘人賊平還京又明年總羽林八衛兵往平五開龍裏十三洞之冦三十一年率師城萬全諸衛歸二年出鎭甘肅太宗皇帝初臨禦公朝京師升後軍都督府左都督永樂元年授平羗將軍充總兵官仍鎭甘肅三年北兵日益聚近邊公遣人諭以朝廷徳意其部長巴圖特穆爾溫都爾呼率部眾五千馬駝萬六千來歸邊境底寧事聞勅賜奬諭命都督徐膺緒尙書趙羾持節卽軍中封西寧侯賜推誠輔運宣忠效力武臣柱國仍後軍都督府左都督食祿千一百石加賜田若干頃又二年以疾終享年﹝闕﹞公曽祖﹝闕﹞贈﹝闕﹞官妣﹝闕﹞氏贈﹝闕﹞夫人祖﹝闕﹞及考皆再贈﹝闕﹞官祖妣朱妣陳皆再贈﹝闕﹞夫人公之配丁氏許氏皆封西寧侯夫人子男﹝闕﹞人﹝闕﹞瑄府軍右衛指揮使琥駙馬都尉尙安成公主瑛駙馬都尉尙咸寧公主永樂中琥襲西寧侯仁宗皇帝嗣位琥坐事攺命瑛襲西寧侯孫男﹝闕﹞傑金吾左衛指揮使偉羽林左衛指揮同知俊天策衛指揮僉事儼旗手衛正千戶佐龍驤衛正千戶嗚呼公勲著國家貴聯戚裏慶澤被於後嗣名聲施於無窮固本於際遇聖明千載之幸會亦必其忠義之行閎逺之材克勤始終有以迓承之矣旣述其事於碑文系之銘曰天建皇明龍興淮土魁智傑能如雲従附定逺宻比猶漢沛丰父兄偕來有偉宋公義旗所向仗劍先驅神武不殺迎降歡呼長江飛渡金陵定鼎分命股肱出妥四境於宣於歙於番於閩公從總兵聲威日振甌寧旣靖公畱奠之進奠藩垣大江之西雲中在左分陜在右公來鎭撫煌煌旌棨敵窺西陲公往遏之斬縶其渠招懷其餘繋兵遼陽驅除嶺表如燎滅枯如鐡摧朽馬迹所歷幾周四遐桓桓之志無康於家文皇禦臨親任舊老自西來朝蒼顏白首天子曰嘻卿宜在庭紓予西顧孰愈乎卿公曰臣職及臣未衰西人忻忻迓公復來鞠躬盡瘁遑敢怠寧邊人恃公■﹝立乞﹞然長城宣上徳恩洽於遐外耄倪畢歸如川赴海天子曰嘻維時茂勲崇爵丰祿予慰乃勤維公遭際實多父兄偉績賢稱晚而益閎存沒榮哀歸從先兆來世莫京繇公所肇墓道有石其崇九尺太史述銘永耀無極

涇國襄敏陳公神道碑銘

金幼孜

公諱亨字﹝闕﹞姓陳氏鳯陽壽州人生而奇偉有大志元季爲揚州萬戶時太祖髙皇帝龍飛濠梁歲丁酉遂仗策叩軍門上謁髙皇帝奇之選爲鐡甲長從大將常公徵泰州破張士誠軍獲乘馬而還戊戌冬從車駕攻婺州拔其月城陷陣先登有銀器金幣之賜由是以驍勇聞遂定浙東諸郡洎徵安慶太平髙郵皆效勞績壬寅春大兵攻陳友諒於鄱陽公以功擢鐡甲百戶癸卯再舉師次湖口公言於主帥曰陳氏兵多土人熟於水道今方秋湖水尙盛中多灘磧或爲所誘則我舟膠淺難可以逞莫若募其土人潛遣小舟察其深淺險易量勢而進斯可濟也主帥用其言以聞如其計遂大敗陳友諒兵甲辰實授天策衛管軍百戶隨大將定江北諸郡縣吳元年以平浙西取薊州功升昆山衛千戶階武徳將軍繼從丞相徐公北定中原取東昌公副指揮常某守之值元兵數萬猝至城下眾蒼黃失措公曰敵眾甚鋭利速戰難與爭鋒當以計破之於是堅壁不與戰越三日公先以兵數百誘之敵見人寡悉力來攻公與常率大軍奮擊且出奇兵邀之敵遂敗追奔至棠邑僵僕載路獲人馬輜重無算公亦身被十數創已而徐公復選公攻元都克之追元兵出塞而還遂従定幽燕諸城未下者洪武己酉調守大同攻王保保魏伯章俱有功已又徵和林應州天城白登甲寅破詹童軍生禽僞官劉平章乙夘擢燕山左衛指揮僉事是後屢徵迆北遼陽破滅營帳綏輯降附威聲逺著戊辰冬以公守禦邊陲久效勞績特升驃騎將軍北平都司指揮使追封其三代公感上知遇益以邊務爲任功烈之茂一時邊將罕與爲儷歲戊寅升後軍都督僉事仍掌行都司使己夘太宗文皇帝舉兵淸內難至大寧得公召見軍門賜坐親酌卮酒勞之問以安社稷計公奏對稱旨乃曰天以卿授吾其遂成吾志於是命公爲五軍總兵官南進至鄭村壩首與敵遇卽摧敗之従攻廣昌蔚州大同諸郡無不克捷庚辰夏四月戰白溝河下濟南茂建奇策敵聞公名不戰自退勅書褒諭升都督同知未幾公嬰疾在營文皇帝憂念不置晝遣中使絡繹往問夜則就勞察視安否醫藥飲食皆出上賜疾篤命還北京文皇尋亦旋師親幸其第臨問者二公獨以用賢厚民爲勸文皇嘉納之遂以其年十月七日卒於正寢訃聞悼慟不勝遣官諭祭者七喪塟之費悉出內帑以某年某月某日葬於北京宛平縣某鄕之原文皇旣登大寶錄序前勞定議贈公奉天靖難推誠宣力武臣特進榮祿大夫右柱國追封涇國公謚襄敏公之曽大父諱某大父諱福父諱泰皆贈涇國公曽祖妣某氏祖妣張氏母秦氏妻韓氏皆贈涇國夫人公享年六十有九子男三人忠府軍衛指揮使次恭今後軍都督府都督鎭守鳯陽次■﹝樊﹐心代大﹞今大保寧陽侯佩徵西將軍印總兵鎭守寧夏孫男﹝闕﹞人紀羽林衛指揮使昭爲勲衛餘皆幼曽孫男﹝闕﹞人狀稱公爲將四十年未嘗殺一無辜妄取一財色他將或多以殺戮爲功橫取子女玉帛公輙語之曰好生惡死人人所同奚忍害彼之命爲己功耶父子夫婦人倫至重又奚忍獨人之父鰥人之夫而奄有其妻子耶於是聞公言而化者甚眾嗚呼若公者其校古良將肯多讓哉宜其歷事二聖生膺髙爵沒受大封澤流後胤益顯而盛則天之報施於公者可謂厚矣太保公之神道未有刻詞乃以公事行命其子勲衛昭來請銘遂爲之銘曰烈烈陳公虎臣之傑昔事太祖佐興皇業従徵四方如霆如雷無敵不破無堅不摧洎任邊閫勞勤亦至綏輯降附宣昭徳意威馳沙漠風塵肅淸勲在明府忠著朝廷繼事太宗內難是靖宣力效謀屢戰屢勝大功垂勝公侯弗支公進讜言忠誠不衰宸衷興悼遽失名將九原追錫實天所相煌煌寵命侈昭崇封翼翼涇國列爵上公名顯於躬慶流後嗣錫圭儋爵惟公有子惟公有子惟國有臣爲國楨幹本公之仁公仁何以不妄殺戮不事俘擄不寶金玉斯實公仁格彼穹旻昭玆錫類以大厥聞峩峩丰碑用揚勲徳與國始終永世無極

寧陽侯浚國武靖陳公神道碑銘

李賢

永樂初靖難功臣不下數十人然克享祿位於悠久者鮮矣惟太保寧陽侯陳公曆事五朝出藩入衛凡六十餘年而以令終嗚呼盛哉公諱■﹝樊﹐心代大﹞字舜卿鳯陽壽州人髙祖萬曽祖福三祖大一俱追封涇國公妣皆涇國夫人父亨従太祖髙皇帝定天下以功升都指揮使洪武三十二年從太宗文皇帝靖內難後以功進都督同知卒贈奉天靖難推誠宣力武臣特進榮祿大夫柱國追封涇國公謚襄敏母韓氏涇國夫人襄敏公三子長恭嗣爲都督同知次忠府軍前衛指揮使季卽公也器字宏逺識見超卓尢負膽气工騎射年弱冠卽從父領兵爲前行凡壩上廣昌蔚州大同白溝濟南之戰與父同功又禦敵於單橋槁城西寨東平固鎭小河戰尢力累升右都督永樂初論功行賞進奉封天翊衛宣力武臣特進榮祿大夫柱國寧陽伯食祿一千石子孫世襲賜誥劵賚予甚厚六年受詔佩徵西將軍印總兵鎭守寧夏賜寶鏹白粲牛羊以爲戒嚴之費公至鎭號令一新凡人之降附者親撫綏之務得其歡心乃已七年選精兵自將大敗敵於境外由是北兵逺遁邊塵爲之一淸捷聞加封奉天靖難推誠宣力武臣進榮祿大夫柱國寧陽侯食祿一千三百石子孫世襲復賜誥劵及貂蟬冠服錦綺寶鏹八年春上親徵北方公將左掖兵十一年冬還鎭十二年春上復親徵公仍將左軍俘馘甚眾明年還鎭十四年夏有報敵帥瑪哈珠死者公未之信曰是欲懈我邊備也卽申飭諸將固守已而其眾果來見有備而退二十年春上復北徵公率所部兵以従還京賜玉帶金綺龍衣且聞公有女賢淑禮聘入宮冊封麗妃尋命歸寧父母賚予駢蕃當世無與爲比二十一年詔公統陜西寧夏甘肅三鎭兵出剿叛兵公率眾直抵賀蘭山搗其巢穴盡收其部長額森圖罕部落及其駝馬牛羊數萬凱還上大悅寵賚有加二十二年復隨上北徵師還以公爲殿至京遂領前軍都督府事仁宗皇帝登極以公勛戚有勞加太保復官其長子昭爲勲衛宣宗皇帝臨禦待公尢厚樂安州之平公領京營兵衛士有功還有金帛人口之賜二年復鎭寧夏三年春奏徙靈州城以便防守四年春得玄白二兔以進上賜璽書奬諭兼有玉帶龍衣馬圖之賚六年還京十年命佩平羌將軍印移鎭甘肅正統攺元今上皇帝嗣位念公勛戚之舊召還奉朝請十三年冬福建民鄧茂七作亂僞稱閩王其勢甚猖獗上曰此賊非老將不能平特命公率師往討之至浙江有欲分兵先守海口者公曰如此是絕其生路則爲死冦矣不従明年春師次建寧有欲屠沙尢二縣者公曰如此則益堅冦心矣乃下令諭之俾各復業能斬賊首者官賞與王師同於是降者日眾公曰賊勢已孤無能爲也乃五路進兵一鼓而收之凱還賞勞加等命領中軍都督府事尋兼領宗人府景泰中加太子太師天順攺元皇帝復位恩遇益隆固辭宮師許之六年春忽得疾踰秋不能起上言臣老死不足恨惟陛下以生民爲念任賢用能以圖太平之治則國家幸甚上覽之惻然曰看卿所奏足見忠誠宜尙加調治以副朕懷久之醫藥弗效遂薨時天順癸未七月十六日也距生洪武乙未二月初九日享年八十有五訃聞上震悼輟視朝一日追封浚國公謚曰武靖遣官諭祭加賻及塋塟事東宮及諸王亦各致祭公偉觀修髯語音洪亮胸懷磊落敬禮文士𨿽位極人臣未嘗妄自尊大而南徵北伐隠不言功當爲中興名將稱首配嚴氏封寧陽侯夫人子男六人長郎昭次福寧次晟次潤次瑛次昻以是歲某月某日與嚴夫人合塟於都城西香山之原銘曰壽有陳宗父子傑特涇公浚公後先開國文皇靖難孰多勛勞涇公輔之首秉節旄奮武桓桓所向披靡大事垂成星殞於壘浚公承之以篤世忠鼓勇前馳涇公是同躍馬揮戈到處渫血乃伯乃侯成此茂烈金符虎節屢鎭邊陲於徵於狩無逺不隨閩冦劻勷東南震恐浚公徵之遂輯其眾巍巍勛戚歷事五朝龍衣玉帶惟帝之褒壽嘏旣純允顯大紀容與承平宿將有幾煌煌湣冊賁此令終生死哀榮孰如浚公西山嵯峩佳城在側史臣勒銘千載輝赫

漳國忠毅鄭公神道碑銘

楊榮

宣徳甲寅二月乙丑奉天靖難推誠宣力武臣特進榮祿大夫柱國中軍都督府左都督武安侯鄭公薨於大同訃聞上嗟悼輟視朝三日遣官致祭賜棺及賻命有司營葬追封漳國謚忠毅某年某月某日歸塟北京之西山婺裏其子能旣襲侯爵遂具公平生之槪來求神道碑銘予嘗叨總史職不復有辭乃爲次序之曰公諱亨世家廬州合肥按鄭氏譜世居歙之跳石元末乃徙居合肥今忠毅公祖墓俱在跳石歲時遣人上墓不絕曽祖父五乙祖父大巳父用以公貴俱追封武安侯曽祖母劉氏祖母張氏母英氏俱追封夫人昔我太祖髙皇帝龍興淮甸公之先君子自和州率先應募積軍功授平陽右衛百戶升大興衛副千戶歲癸亥公始襲父職公天資剛毅純篤壬申出使漠北至鄂諾河撫輯元遺還以勞升宻云衛指揮僉事乙夘秋太宗文皇帝舉兵靖難命公攻薊州時都指揮馬宣城守不下公百計破克之遂生擒宣歸旋攻雄縣討眞定俱大克捷升指揮使及遼東軍圍永平上親率諸將援之公賈勇奮進敵遂披靡旋師收大寧升北平都指揮僉事未幾戰鄭村壩克紫荊闗復廣昌所向無前明年庚辰取蔚州大同大戰白溝河乘勝遂北直抵濟南升都指揮同知滄州之役公軍北門北門芻糧所聚兩軍必爭之地公力戰破之又明年辛巳敗順徳軍於深州夾河決戰剿戮尢甚槁城西水寨連戰俱捷遂擢兵廣平略地彰徳所至皆下是冬升中軍都督僉事歲壬午従上南向歷取諸縣及廣平汶上等堡對敵小河鏖鋒靈壁搗泗州取鎭淮渡江克金川門內難旣平上正大統策勲頒爵封公武安侯階勲如前白金文綺襲衣前後賜賚不可勝計永樂癸巳夏奉命出闗巡視山川險易撫輯軍士時闗外軍衛統攝無紀遇有邊警猝難制敵公因奏調大同前衛帶管東勝等衛措置得宜自是各衛皆從所隸以聽調用尋奉勅領士卒築長安嶺城規畫有方人不知勞未逾月而城成歲庚寅以來上屢親徵北方公扈従每著勞績仁宗皇帝嗣位念公舊徳特命佩徵西前將軍印充總兵官鎭守大同嚴斥堠固屯守北騎逺遁不敢窺邊居常以淸介自將服食之奉泊如也用是下人毋擾邊境輯寧宣宗皇帝倚任尢重屢降璽書褒異之公生元至正丙申至是享年七十有九配夫人張氏子男三人長卽能次熙次嘉女工人孫男一人孫女一人於戲自古帝王之興必有才謀智勇之臣爲之左右以戡靖大難垂不刋之典故其子孫世世有爵邑與國咸休永無窮之聞焉若公遭遇太宗竭誠效力奮不顧身﨑嶇戰斬以佐助翊戴奠安宗社迨扈從北徵鎭安邊陲其奇能偉績輝映後先者何其盛哉是宜勒銘丰碑昭示後世焉銘曰於皇太宗有臣忠毅克殫心膂助順舉義崎嶇戰陣奮不顧身祗奉神謀用成大勲皇帝曰吁有臣如是惟天所生皇考所遺従徵沙漠屢效驅馳出鎭邊陲敵不敢窺長安之嶺其城萬堵營之築之士不知苦盛福遐齡逮事四朝功成不有位髙不驕天不憗遺殞傷元老輿論興嗟聖情悲悼聖情悲悼慨念元功式昭褒典賜謚追封婺裏之西西山之麓鬱鬱松楸佳城是卜紀行有史銘功有司後百千祀視此丰碑

武進伯朱公神道碑銘

羅亨信

洪熙元年乙巳秋七月三十日徵敵前將軍總兵官武進伯朱公以疾卒於遼東之鎭所訃聞皇帝爲悲悼輟朝廷臣皆縞素越明日詔禮部遣官諭祭賻贈其家定議追贈公奉天靖難推誠宣力武臣特進榮祿大夫柱國武進侯謚忠靖九月喪柩至京十月九日賜地塟於宛平縣京西鄕盧溝橋之西原旣求翰林學士曽棨志其壙迄今二十有一年矣其家嗣今大同總戎襲封武進伯晃大懼公之丰功盛烈弗白於世又慮乎後人或怠於進修則無以報聖恩而繩祖武也於是泣持參謀戶部右侍郎沈君仲威所具事狀謁予撰其神道之碑予以衰陋出巡塞北辱愛於總戎甚厚義不容辭按狀公諱榮字仲華姓朱氏世爲兗之沂州大家元季擾攘田廬蕩盡承平奉二親來歸艱難營養不失其歡公賦性剛毅體貌豊偉少負奇气年未二十膂力絕人初同父僑寓表伯葉氏家葉間戲曰男子非士則農商以自立胡爲托迹於人而不思所以振厲公曰人亦奮發有時大丈夫又安知他日不爲都督乎聞者甚狀其志無何朝廷下令四方舉年少傑特之士以備任使郡以公應詔而起擢爲府軍衛驃騎舎人實洪武九年丙辰也武藝日修嘗備宿衛尋授卒長領騎五十人時鎭南諸夷初附跳梁未輯歲辛酉命大將西平侯帥師往平之公従徵大理金齒百夷建昌烏撒烏蒙諸郡壬戌復徵積有勞效授世襲百戶戊辰徵金山伊爾們河哈勒哈之地明年乙巳升大寧前衛左所副千戶創建城池撫綏士卒己卯秋會太宗文皇帝舉兵靖內難十月駕臨大寧公審知天命已有所歸遂率所部詣軍門謁見大被賞賚卽升本衛指揮僉事扈蹕還至鄭村埧遇敵大戰又奪九門進都指揮僉事繼取廣昌庚辰攻蔚州大同戰白溝河濟南皆勝升都指揮同知又克滄州東昌辛巳浹河槁城兩大戰皆捷進都指揮使壬午克東平汶上肥河敵皆披靡旣而收兵復戰公率精騎伏險大破之復攻小河靈璧泗州渡淮克盱眙下揚州招撫鎭江敷宣徳意人皆按堵下六月渡江入京上登寶位大赦攺元論功行賞授公左軍都督府都督僉事參貳元僚聿新政化永樂四年交址黎季嫠肆爲不靖毒痛生靈上命徵夷將軍英國公帥師往討其罪公翼贊元戎大建勲績六年渠魁旣得起升左都督明年餘孽負固構亂公復徵遂平西東兩都列其地爲郡邑置守令撫循其民設三司以鎭焉師還受賞八年春北鄙餘眾屢剽我邊人爲弗寧上親率六師以剿之公隨徵至玄冥河追逐部長布尼雅實哩至紅山口靜邊鎭敵乃率眾逆戰公獨鼓勇取勝遂亡命奔遁遷左都督十二年復徵於和林蒼厓峽衝入其陳大破約羅之眾師還是年冬命徵大同鎭守都督操軍馬守禦邊疆敵人聞風逺遁西北以寧十五年召還十六年命鎭遼東嚴斥堠謹烽火東徼晏然二十年復徵北方公由東路兩與之遇奮勇破敵俘獲人馬牛羊而還二十一年七月進封奉天翊衛宣力武臣特進榮祿大夫柱國武進伯食祿一千二百石子孫世世承襲頒賜誥命鐡劵褒封三代眷遇日隆屢掌府事政通人和中外譽之二十二年復徵北方回還仍鎭遼東洪熙元年仁宗昭皇帝嗣位簡任老成分蒞邊鎭謂公惇實有古將才是年春遣使持徵敵前將軍印綬授公充總兵官鎭禦其地思惟付畀之重整戎伍撫士卒期罄丹衷以無負委任詎意夏六月忽疽發背馳奏京師遣醫往治弗效竟卒凡將校士卒莫不悲泣如喪所親距所生己亥六月九日享年六十有七公之曽大父成大父徳父原賜初皆封武進伯追封武進侯曽祖母葉氏祖母濟氏母施氏俱已卒配楊氏初皆封武進伯夫人追封武進侯夫人子男六長卽晃襲封武進伯正統四年命佩徵西前將軍印充總兵官鎭於大同文武兼資慈祥愷悌綽有父風娶陳氏封武進伯夫人次黻次果次升次昌次昱孫男十五琦瓚瑛琎瑋璘琛璁■﹝王扁﹞晃之子瑾瑄琰珍黻之子理升之子璽昌之子嗚呼予聞公之爲人謙退而能容有功而不伐運籌決勝之方素所講習每同大將東徵西討摧鋒破敵惟殱其所當誅未嘗妄戮一人恭承閫外之寄思以遠圖不僥幸以取功徼詭而成名孜孜以安輯爲務所至兵民無不仰戴由其宅心平恕智識髙明才力超邁所施靡不咸適其宜視之古人信不多讓矣豈非治世之勲臣中興之名將歟是用紀其本末勒諸貞石以垂無窮焉系以銘曰聖人禦極簡拔豪英公起■﹝畝犬﹞畆卓犖崢嶸俾長卒徒殱厥南服大建奇勲乃有世祿廓淸沙塞武備遊膺出守雄藩是曰大寧屠維單閼內難斯作皇秉天戈姦回戩削遂登九五肆攬乾剛四方萬國莫不來王公功最多官登都府贊貳戎樞闡揚威武股肱心膂爲國幹城雄才逺略中外咸稱南越旣平朔方亦定伯爵進封榮膺顯名丹書鐡劵簪紱煌煌崇徳報功恩數異常鸞誥再頒光昭祖禰胙土分茅山河帶礪屢承閫寄寵眷益隆荷徳感恩誓竭其忠一疾弗瘳溘爾云逝當寧曰噫元勛已矣追惟碩艾錫謚加封襲其冢嫡復總兵戎賜塟京域西山之麓封築孔堅巍巍夏屋穹碑載樹勒此銘章永利後人百世不忘

明名臣琬琰錄卷十七

●欽定四庫全書

明名臣琬琰錄卷十八

﹝明﹞徐紘撰

少師工部尙書追封莊平伯榮襄吳公神道碑銘

楊士奇

公諱中字司正姓吳氏世家山東之武城業儒曽祖淵祖興仕元爲任邱令考成皆以公貴累贈榮祿大夫正治上卿少保工部尙書曾祖妣某氏祖妣某氏妣某氏皆贈夫人公洪武戊寅自國子生授營州後屯衛經歷升大寧都司經歷太宗皇帝義旗所指師至大寧公以眾出迎公體白潔丰偉應對明暢上一見抜於羣眾中賜襲衣命守會﹝闕﹞力田南兵攻城率眾卻之移守薊州捍禦撫綏具有方略賜衣服器物以嘉奬之遂命署北平布政司理問升本司經歷給饟運贊城守並效勞績升大理寺丞是歲旱蝗公言此由刑濫所致皆臣等之過乞法司務寛平無幾升少卿以發姦慝升都察院右都禦史將營北京宮殿攺工部尙書奉命取材於蜀還又命董餉運北京賜帛六百疋車駕北徵公扈從兼督餉運旣還丁外艱歸起復仍命督宮殿營繕公言營繕吉事臣喪服未除非所當預攺刑部尙書後以言事忤旨逮系仁宗皇帝嗣位尢見信任升少保兼尙書賜寶帶金織衣已而坐累解少保公事三聖皆見信任凡車駕行幸不以遐邇皆在扈從三陵之建皆公董役竣事皆有銀幣之賜皇上嗣位以公舊老復少保重建奉天華蓋謹身三殿乾淸坤寧二宮命公董之蚤暮勞勤致疾功成公𨿽在告嘉念厥勞升少師賜白金文綺加繡麟衣無幾疾竟不起正統壬戌六月丙辰公訃聞輟視朝一日遣禮部尙書胡濙賜祭追封荘平伯賜謚榮襄命有司治葬官其子賢世襲錦衣衛百戶公爲人和易闓爽勤於奉公其掌刑憲寛厚平恕恆躬視獄中命除穢惡疎桎梏時食飲戒飭吏卒以時寛卹進遷人官職務塡委規措經回條理井井心之黙識𨿽久不忘襟度有容𨿽忤不較或屈已伸謝愛護僚屬恆掩瑕疵其佐在南京者常賦造海艘材於江西浙江竟至加數十倍時論讙嘩公聞駭愕遽奏罷賦悉給於公屬官有器能者率奬進之尢事蓄財以應時需隨用皆足未嘗缺乏自正統來京師多大營建悉出公家有司不知百姓不聞此本皇上之仁亦公預贊畫焉明於燭姦嘗四鼓入朝道遇負鈔數十萬緡者公曰非冦而何命従者悉執以奏詰之乃造鈔匠盜鈔實提舉司鈔遂置於法邂逅以見必上聞不以出位爲嫌歷事四聖皆承厚遇所得賜賚時鮮與擬宣徳中嘗賜銀章其文曰和敏詳達蓋以貺公之行雲所得書詩圖畫尢多自念久病奏乞停祿不允家居事親孝敬常迎就養京師偹極崇奉親沒致禦祭之榮永樂中命大臣之子入侍皇太孫公推於其弟𨿽貴待姻戚鄕黨待相與欵洽如布素時賙窮卹匱不問識與不識與人處謙和怡愉大官中貴皆樂親之屬纊之日哀悼之眾無間疎戚享年七十有一塟良鄕縣某鄕之原配劉氏封夫人子男七予與公同朝交四十年至是賢奉少保江陵楊公所志墓文求書墓道之碑遂益以予所知者序之而爲之銘銘曰奕奕英公興自成均發軔伊始感會風雲英氏之服従師於邁攄勤效謨夙夜靡懈乃進棘寺乃陟栢臺隆隆寵光亨衢弘開正法以施秉公持平遇災引咎帝嘉乃誠遂掌邦禁詰姦刑暴惟欽惟卹恭帝之詔再入冬官加右司空居民恃利飭材考工鞠躬致誠歷事四聖陟降左右式恆厥敬廷多其績時偉其望巖巖師保六官之上曷不憗遺而遽長歸七十髙齡於古已稀壽富考終亦旣寧止史氏有銘詒厥來嗣

兵部尙書張公墓志銘

楊士奇

公諱本字致中姓張氏山東東阿人曽祖欽祖誠考従善洪武中公自國子生擢揚州府江都知縣升揚州知府遂升江西布政司左參政召爲工部左侍郎坐累謫交址還爲刑部右侍郎升南京兵部尙書兼都察院事召爲行在兵部尙書兼太子賓客兼戶部事公少勤學治毛氏詩爲人直諒通敏有器識初在江都治其縣有法豪猾斂肅𨿽上官素悍暴者不得下擾江都之民安之太宗皇帝義兵及境衛府皆已歸附公猶率民治守其母夫人曰此天命也可違天以禍人乎遂率民耆老詣軍門朝內難平升知府進參政賜白金文綺是時江西唐琮在都司劉辰在布政司周觀政爲按察使三人皆負勁气不相下琮觀政尢縱私無忌憚事連軍民者卽各持說務已勝不復揆理有積滯數月不決者公至齗齗持正且溫辭和气以導之久而三人者皆惟公言之聽吏獘素甚公每事躬理吏無容姦聲譽頓起逺郡邑民事當貳佐躬臨視者眾或憚行輒自請行所過民多徳之爲工部職務叢脞旦暮在公悉心殫慮寖有條理在刑部奉命督北京河運至濟寧而病朝廷聞之遣中官挾醫馳視並賜藥及貂裘竣事還益持敬愼議獄必究情疑者處之率厚數發姦擿伏奇中而經理秩秩仁宗皇帝初嗣大位重南京根本重地曰張本特立不阿首進公南京兵部尙書兼都察院事明年被召入見言國家大計遂畱行在兵部毅然以革獘舉廢爲務皇上嗣位知公忠直可任所言多見聽納髙煦反車駕親徵罪人旣得命公撫輯其眾而錄其餘黨兵政久獘姦人以貨脫伍籍而援平民實伍者逺邇一轍公言於上擇廷臣四出淸理悉用釐正於他獘尢多賜勑奬諭命兼太子賓客賜白金文綺鞍馬遂命兼戶部事戶部政紀尢弛公夙夜不懈講求其故蠲其積獘舉其墜典凡上利國家下利民生者靡不盡心事日益就緒宣徳六年正月六日得疾又明日訃聞上深悼惜遣禮部尙書胡濙賜祭遣中官賜賻鈔三萬緡勅工部營喪葬戶部復其家比葬復遣官賜祭卿大夫士之賢者皆走哭弔致奠祭又相與嘆曰一世居髙位享厚祿而能任國事如家事如張公者幾人天胡奪張公之速哉公廉介有守其心未嘗斯須不在國事剛果嫉惡於治姦宄鮮寛假而禮賢敬儒尢厚春秋六十有五而卒卒之日家無餘貲亦可以親其平素矣以公貴祖若考皆贈資善大夫兵部尙書祖妣李妣丘皆贈夫人配王封夫人子男二璘環孫男三承祖繼宗如意保公葬以卒之歲某月某日墓在東阿先塋之次璘等以右通政徐琦所狀事行來請銘余與公兩京交好殆三十年又悉其江西之政蓋琦知公不若余之深也銘曰重秩重祿偉公與卿巍冠褒衣蟬聨在庭孰如張公經國如家夙夜弗遑勞思孔多何以益上何以益下曰予時職其敢遑暇焯焯成績在公多有倚任方隆公止下壽廉淸之操公正之施賢人之喪善人之思

少師忠定蹇公墓志銘

楊士奇

宣徳十年正月十有五日少師吏部尙書蹇公薨於位先四日以疾聞上遣太監範弘以醫來視賜鈔萬緡明日範太監以眾醫偕來又明日疾革範復來問所欲言對曰陛下初嗣大寶義獨寡佑不能效分寸禆益然區區犬馬之誠所望於聖明者惟敬守洪武成憲始終不渝耳言已而絕訃聞上深悼嘆屬時國有大事悉停諸祀特賜鈔萬緡勅工部治喪葬贈公特進光祿大夫太師謚忠定遣官賜祭而官其長子英英等奉櫬歸葬有日求予爲銘予與公同朝三十有五年而事仁宗皇帝自登儲至大位始終皆陪公公國家老成人所以啟益士奇蓋多不敢辭蹇氏世家重慶之巴縣宋以來多顯仕自公髙曽以下始隠居不出曽祖繼祖妣牟祖均壽妣雍考源武妣胡繼羅以公貴贈曽祖祖考皆榮祿大夫少師吏部尙書曾祖妣祖妣妣皆夫人公諱義字直之生而岐嶷長端重不好弄而嗜學弗懈始従里社師中書左丞殷哲時爲郡守一見異之引充郡學弟子員語其師曰是兒將來逺到非吾所及當成就之而公不煩程督日益有進洪武甲子中四川鄕試明年中禮部會試廷試賜同進士出身擢中書舎人授徵士郎見重太祖髙皇帝每前奏事率稱旨而數見奬賚初名瑢一日奏事畢問汝蹇叔之後乎親灑宸翰書義字賜之以易舊名時丁羅夫人憂賜道裏費且命馳馹歸蓋特恩云服闋仍舊職滿三載吏部奏當調特命終九載朝夕左右凡機宻文字必以付公而小心敬愼久而愈篤建文中升吏部侍郎授嘉議大夫太宗文皇帝入正大統轉左侍郎數月升吏部尙書授資善大夫時政令制度有非洪武之舊者詔悉復之公従容爲上言損益貴適時冝間舉數事陳說本未文皇帝以公忠實悉従其言小人有譖公不忘建文者賴上聖明不聽有除官不得善地訴公者上皆斥之永樂二年冊仁宗皇帝爲皇太子命公爲詹事時師傅皆以勲臣兼之而輔導責任文臣詹事蓋元僚也上欲有諭皇太子率諭詹事往導意公亦委曲周悉皇太子尢愛重公所言靡不信用滿三載升資政大夫七年車駕巡狩北京命皇太子監國中外庶務惟諸王及逺夷有奏請詣行在余悉啟聞處分公熟於典故達於政體孜孜無倦不動聲色而事賴以濟賜誥以其官秩封贈二代滿九載賜勅有秉心正直及淳良篤實禆益國家之褒數奉命兼禮部事𨿽職務塡委處之裕如十七年丁父喪歸上及皇太子皆遣官賜祭皇太子贈賻尢厚有詔起復公詣北京謝上慰勞再三賜鈔千緡遣中官護送歸南京明年従皇太子朝北京遂命公巡撫直隸應天等府州問兵民休戚及文武吏之賢否而升黜之謂國家多事之際悉以法繩吏人將不勝特黜其太甚者數人餘多見寛貸而兵民吏獘當建革者具奏行之仁宗皇帝初嗣位一切政議預者三四人而公居首進少保兼吏部尙書二俸俱支賜冠服象笏及玉帶二遂進少傅又進少師賜師傅之臣銀章各一其文曰繩愆糾繆公首被賜上諭之曰朕有過舉卿卽具疏用此封識進來蓋望公等匡直也繼賜誥授榮祿大夫封贈三代及妻於公數人誥詞上特增曰勿謂崇髙而難入勿以有所従違而或怠所以望公等者至切也又念公侍従監國舊勞制特蹇忠貞印賜之其賜勅有以善翊君勞心焦思二十餘年夷險一致之褒時修太宗皇帝實錄命公監修宣宗皇帝嗣位一切政議屬公數人如仁考之初繼奉命監修仁宗皇帝實錄書成賜白金文綺鞍馬扈從往庶人髙煦還寵賚尢厚後從巡邊旣還以公年老不欲煩以有司之務賜勅曰卿事祖宗積效勤誠朕嗣統以來尢資贊輔夙夜在念圖善始終蓋以卿春秋髙尙典劇司優老待賢禮非攸當況師保之重寅亮爲職不煩庶政乃副倚毗可輟吏部之務朝夕在朕左右相與討論至理共寧邦家卿其専精神審思慮益致嘉猷用稱眷倚老成之意繼賜銀章一其文曰忠厚寛宏以益褒徳云賜新第於文明門內寵錫洊加吏部言公曆少師九載降勅褒諭仍賜宴禮部是歲生日賜白金文綺是日齋宿於公所疾越五日竟不起享年七十有三公爲人沈深質實和厚簡靜內有孝友之行事君有誠處人有量無所咈逆未嘗輕涉一語傷物至於議法亦不茍爲包含必歸中正歷事五朝凡五十年所履坦坦無一日顚躓之憂退朝之暇手不釋卷貴而能謙富而能約上前所言未嘗退以語人蓋天下有陰被其利者矣士奇嘗竊論之魯簡肅之忠實不欺李文正之不爲傷人害物張忠定之不飭玩好傅獻簡之遇人以誠範忠文之不設城府公蓋兼有之矣元配劉氏繼張氏皆封夫人子男四長英次芳次蕓次荃英荃皆尙寶司丞男孫四霖震沾露公之葬以薨之歲某月某日墓在巴縣某鄕某原先塋之次銘曰節乎蜀山浩乎蜀川孕精毓靈挺生偉人溫中穆外履夷蹈素皇明麗天奮躍自下在帝左右秉公與誠掌帝之制播告四方進貳天官遂職冢宰簡用俊良往興至理帝命洊隆俾輔聖儲陳厥謀謨聖罔弗兪四紀在廷三翼升禦肅肅師臣秉王之度一念惟仁永矢不渝寅畏小心保終猶初陰利逮人人則罔覺惟帝昭明褒詔有數嗚呼忠定維國老成曷不憗遺翼我聖明生榮死哀死且不朽昭徳刋辭永告爾後

戶部尙書郭公墓志銘

楊士奇

宣徳六年四月十一日資政大夫行在戶部尙書棠邑郭公卒訃聞上悼嘆賜祭命有司給舟歸喪且營葬事公諱惇字仲厚姓郭氏其先自太原交城徙東昌棠邑祖諱忠妣石氏考諱政寛妣侯氏繼馬氏郭世有善徳公自幼凝重端謹稍長遊鄕校日勤講習已卓卓出倫輩洪武癸酉以詩經中山東鄕試會試下第後擢戶部廣西淸吏司主事歲餘有賢聲升衢州知府下車咨民隠蠲獘興利修學政務教化崇儒術禮賢行以表勵其民振卹無告郡俗貧死不能葬者焚屍沈之公相城東得廢地百餘畆榜曰義阡令民貧死者悉葬是又爲約教民有急相資助民利賴之嘗歲旱公齋沐致禱雨立降沾足蝗入境爲災公自爲文檄城隍神是夕大雨雷電蝗盡死凡所禱輒應城西有淫祠歲四月軍民男女聚謁祭祠下讙嘩若狂公禁止之已而得風眩疾吏民爭勸罷禁弗聽疾亦瘳同僚有私取民財者公𨿽不面斥而義形於色其人頓首謝攺過待之如初屬邑吏爭濯磨自效公退所謀諸心發諸言未嘗不在民事所秉正直襟宇坦明言出而民信令出而民從不俟程督庶務畢舉舎內蠶箔嘗有叢絲類織成鞶帶修廣適度郡人謂公仁政之應在衢七年政化大行坐累徵詣京師耆老數百人伏闕奏乞畱理官報不可耆老皆涕泣而退後廷臣有言公亷正不阿者召爲監察禦史升河南布政司左參政無幾調陜西以公務畱京師今禮部尙書胡公言其行於太宗皇帝曰郭惇有大臣體冝在左右卽日召見以病不克入遂遣禦醫視疾病愈入謝奬勞再三賜鈔襲衣明日升禮部右侍郎兼太僕寺卿仁宗皇帝臨禦進官戶部左侍郎兼詹事府少詹事賜誥以其官贈祖若考而贈其祖妣妣皆淑人宣徳二年升戶部尙書命鎭陜西歲餘召還在戶部無敢一毫幹以私者未幾得疾上聞之命太醫往視數日竟不起春秋六十有二爲人純實溫雅事親愛敬兼至隆寒盛暑不懈閨門之內儀度淸肅聲色未嘗畱耳目公暇手不釋卷私居無隋容居官剛正人莫能奪所至整飭綱紀盡誠撫卹不徐不亟吏畏民懷冰孽之操無遜古人𨿽列官六卿汩然布素身沒之日家無餘貲豈非篤行君子者乎子男五人曰祺貞禧禋佑孫男女皆六於是諸孤奉衛府長史金實所狀事行介禮部尙書胡公求塟銘噫行爲如公銘其何愧銘曰君子之徳惟正故直惟公故碩惟澹故適於道之迪於民之則嗟乎郭公允備眾好嗟乎斯銘無愧有道

太子少保文靖金公墓志銘

楊士奇

太子少保禮部尙書兼武英殿大學士金公以宣徳六年十二月十六日訃聞上嗟悼甚至贈榮祿大夫少保謚文靖命禮部尙書胡公賜祭文命自喪至祥禫皆遣官祭勑有司治喪葬百需所以褒寵之厚且備矣公諱善字幼孜以字行自幼嗜學問內承家訓之篤長從前進士聶鉉先生授春秋經得其微旨中進士乙科授戶科給事中太宗皇帝初臨禦注意文學士攺翰林檢討居無幾簡翰林之臣七人處之內閣付以宻務而兩制悉歸焉七人者廬陵解大紳胡光大永嘉黃宗豫南昌胡若思建安楊勉仁與士奇也數月皆升官公爲侍講授承徳郎仁宗皇帝在東宮時翰林春坊司經局之臣日講經史公専說春秋數析簡明睿旨稱善遂命纂十二公事作春秋要旨三卷以進永樂五年升右春坊右諭徳仍兼侍講授奉訓大夫七年車駕巡狩北京公與光大勉仁同扈從八年扈從北徵還南京升奉直大夫十年賜誥命贈其考守正爲右春坊右諭徳母陳爲宜人封母羅爲太宜人贈妻孔爲宜人十一年扈從巡北京從徵北方十二年復從北徵升翰林學士仍兼諭徳輯五經四書性理大全爲總裁官授奉議大夫十四年還南京明年扈從巡北京預修太祖皇帝實錄十八年升文淵閣大學士仍兼翰林學士二十年扈從北徵二十二年復從北徵旣旋師中道宮車晏駕初喪至斂皆勉仁與公據禮行之旣而勉仁先驅歸報道中之儀皆咨公而行仁廟嗣位進戶部右侍郎兼文淵閣大學士翰林學士踰月升太子少保兼武英殿大學士専典內制賜大臣五人銀圖書其文曰繩愆糾謬蓋以匡直勉之公其一也奉命持節冊封趙王妃及封梁王洪熙攺元命兼禮部尙書三俸並支大臣兼三俸者惟勉仁與公二人賜誥命授資善大夫贈其祖仲卿及父皆太子少保武英殿大學士祖母周母陳皆夫人進封母羅太夫人贈故妻劉繼室屠皆夫人以法司論死罪多寃抑命自今臨決必會大學士三人同審而公預焉詔百官親有違離三年以上者聽給告歸省公首奏歸省母蓋前此百司職務塡委無敢言私至是公首奉詔賜賚甚厚是歲丁太夫人憂上嗣位修兩朝實錄起公爲總裁官明年奉命持節之寧夏冊封安化眞寧二王妃歷河南闗東西之境弔覽周秦漢唐以來遺墟故趾悉見賦詠所過兵民休戚旣還具言於上實錄成賜金織襲衣文綺白金鞍馬是歲扈従巡邊至宣府而還歲餘得疾上遣太醫院官視療數月竟不起春秋六十有四公爲人簡易沈黙溫裕有容居家惇孝友之行旣仕事上以誠持論必正扈從北徵時道中士卒有憊者太宗皇帝知之以問羣臣羣臣未有對公直對宜遂班師凡於公務致勤不倦處同僚能讓於人泛愛無忤其學該慱文章和平寛厚類其徳性四方求者無虛日靡不酬應得一篇一詠者皆寶重之書兼工眞行嘗考會試者一讀廷試者者四不伐善不騖名初升學士寵賚日加卽以盛滿爲戒名其燕處之居曰退庵疾革士奇勉仁問之有何言公言受國重恩上無所益朝廷下無所益生民何言旁或啟之請身後之澤者公正色曰君子所恥訖終淸明未嘗詞組涉亂旣卒自公侯六卿曁諸司之長皆哭弔奠祭士庶賢愚皆有喪善人之嘆嗚呼儒者際遇始終光榮如公一世其幾何人公之所存蓋無忝矣子男五長昭伯宣徳三年進士次武伯堅伯文伯壽伯孫男六公葬以卒之明年某月某日葬在某縣某鄕某原銘曰玉笥崔嵬金川湛澄公生其間萃龢挺英賓興賢能濟濟偕至靑萍出匣淬礪初試六禦乘時登庸玉署淸邃崇嚴參與宻務恪勤夙夕小心寅恭於狩於徵龍旗率從上承簡知履坦平平鵾遊滄溟鵬翔九天歷事三聖敬終猶始不競不絿有譽無毀方簡大冊天府所載崇碑厚碣敷在四方謙退之存易簀不貳嗚呼文靖可式有位

少保戶部尙書黃公神道碑銘

楊士奇

自古仁人君子之明夫道者恆以天下國家爲心而不爲其私計範希文言士當先天下之憂而憂後天下之樂而樂夫天下之懷抱斯志者未嘗無人顧其志得行與否則系於其所遇以希文之志猶不得盡行於當時非所遇之難乎惟士之卓然有志者則不以是而或怠然亦鮮矣三四十年間士奇所接名卿大臣若東萊黃公其可謂有志於希文而無愧者也公稟剛毅之資持正直之節懷忠厚之志負逺大之器風采凝重气量弘偉而表裏洞達博學好古篤信不疑不茍爲同不矯爲異不爲勢屈不爲禍懾惟義之循惟道之行豈非士之卓然者歟公諱福字如錫東萊之昌邑人自少不凡以書經選洪武甲子鄕貢入太學初授項城縣簿攺淸源縣皆有愛民之政升金吾前衛知事攺龍江左衛蚤暮勤職而才識明敏剗剔宿獘數出意見輔翼上官升本衛經歷上書論國大計太祖皇帝覽而奇之超升工部右侍郎特見信用太宗皇帝初臨禦治齊黃離間之罪李景隆於上前並指公爲姦臣公厲聲言臣罪應死但目爲姦則非上知其正直不問遷左侍郎遂升工部尙書授資善大夫凡所陳奏悉見嘉納歲餘天下工匠集京師者多疫死都禦史陳瑛以爲公罪劾奏之又不問初建北京置行部時北方用兵累年民敝甚首攺公爲行部尙書任之撫綏公據誠盡瘁植僕濡焦而民以蘇交址逆命遣大將軍率師討罪命公先詣兩廣治軍實調度有方用足而民不困交址平郡縣其地建都指揮司布政司按察司總之設官民如制命公以尙書兼掌布政按察二司印章而董其治公視民如子狥其所欲革其所惡勞之輯之訓之飭之躬勤不倦且戒郡縣邑吏咸修撫字之政吏承公仁無敢違戾公以新造之邦新附之民政令條畫靡間纎巨悉盡心焉於是人益戴公如父時中朝士大夫以遷謫至者咸以見溫卹或者有疾病躬造視之拔其賢者與之共事及以教導其民而悉加禮焉中官馬麒怙恩肆虐自三司以下皆縮首斂避惟公數裁抑之麒誣奏公有異志上深照其妄曰此君子不容於小人寢其奏公居交址幾二十年仁宗皇帝登極上言六事悉見采用時初建儲驛召公還璽書有元老久勞於外篤念不忘亟欲見之之語瀕行交人扶老攜幼送公皆號泣不忍別旣至深被奬勞賜白金文綺遂命兼詹事蓋付托之重云無幾仁廟上賓公董山陵之役宣宗皇帝嗣位馬麒激變交址時兵部尙書陳洽代公掌藩臬二司累奏乞還公蓋以交人思公之深公先已持節親藩冊封卽日召還奉命復詣交址時交冦黎利據列城叛朝廷命將率師討之及公偕行將及境交冦拒師總師者失律爲冦所得並得公冦皆下馬拜公曰公不北歸我曹不至此言已皆泣共置公於館父事之公度冦無悔罪意卽不食冀死冦謹防護不去側竟禮送北歸旣歸奉命偕平江伯陳瑄董江南饟運公與平江協心合謀績用有成公上言足食足兵省役三事均於時務並見嘉納宣廟念公春秋髙久勞在外攺南京戶部尙書上龍飛之初以南京根本重地公先朝老成進榮祿大夫少保仍兼尙書參贊襄城伯李景隆南京守偹公時𨿽老事無巨細必周於慮而裁處適當襄城惟公言之聽文武諸司凡有疑務咸就正焉於時南京政肅民安蓋倚公爲重朝廷下璽書事闗機宻者公必預焉賜誥命授光祿大夫加贈三代又上言學校田賦鈔鹽法官俸事多見施行正統四年冬得疾日加亟猶時彊起議公務明年正月五日薨公卿以下奔走哭弔訃聞賜祭命有司治葬賢士大夫皆傷正人之沒以爲世道惜公自小官至一品始終以國家生民爲心常取希文語名其退食之堂曰後樂臨大事決大議眾或媕婀公獨奮斷眾辟易公獨邁往人或有善告樂從如流斥姦辟佞無所顧忌下人有過多見優容所與交遊必輔於道憂國忘家老而彌篤所得俸賜率分姻族屬纊之日室無百緡平生立心行事一以不昧天理爲主享年七十有八塟昌邑西新郭之原曽祖佑志祖谷保考士中皆賜光祿大夫少保兼戶部尙書曽祖妣倪祖妣李妣王皆贈夫人配王封夫人子男五■﹝王堂﹞琮琇■﹝王子﹞玗孫男二愷■﹝儁﹐忄代亻﹞士奇與公同朝四十年晚辱公知甚厚未薨之先歲餘予告歸江西道過南京公時有疾首造焉躍然起執予手論國事娓娓不詞組及他嗚呼言猶在耳安得復見正直憂國如黃公也哉■﹝王堂﹞求書公墓上之石敬敍而銘之銘曰維天之仁生賢與才上以輔徳下以康時士之髙明誠道在我我祗行之其敢佚惰萊有黃公桓桓其資於道克明行之弗疑遭逢列聖旣五十載崇爵重秩踐揚中外靡遑夙夜靡間寢興闡智畢慮顓顓用誠益下以惠益上以徳敷厥謀猷亶時正直凡民被疾猶痛在我民旣有瘳我食斯下南交初附詔公拊循育之訓之昭其春溫交人戴公曰我父母有詔歸公如去恃怙肅肅其度內直外方不茹不吐推賢薦能先哲所存後天下樂公實承之秉執有確國之有公柱石在堂士之仰之如霍與衡爵圭林林疇並公志遽不憗遺匪時之嘅

明名臣琬琰錄卷十八

●欽定四庫全書

明名臣琬琰錄卷十九

﹝明﹞徐紘撰

大學士文穆胡公神道碑銘

楊士奇

太宗皇帝禦天下二十有三年文武之臣各展其才能達諸事功若竭誠效力始終不渝者其身𨿽沒所以寵眷之率有進而不衰其文臣遭遇之盛者文淵閣大學士胡公尢著者也公初以進士第一爲翰林修撰階承直郎又明年太宗皇帝入正大統升侍講踰月攺侍讀進承徳郎永樂二年升右春坊右庶子階奉議大夫仍兼侍讀四年進翰林學士兼左春坊大學士階奉政大夫進文淵閣大學士仍兼左春坊大學士又三年得疾且劇上數命太醫集眾醫之良者往視日遣中使問疾旣卒上悼嘆不已命工部具棺禮部賜祭者再贈資善大夫禮部尙書謚文穆國朝文臣有謚自太子少師姚公廣孝與公始也又命官給舟還其喪命有司治祠墳時仁宗皇帝監國南京公之喪過焉遣官臨祭賜賻甚厚塟畢其子入謝官其長子穜爲翰林檢討仁宗旣嗣位追念公舊人加贈榮祿大夫少師禮部尙書遣官諭祭且厚賜其家公遭逢二聖恩備始終何其愈久而愈盛也公居官敬愼在上前承顧問應對必盡誠必據理而忠厚爲本未嘗及人過失事於奉旨制勅視艸卽有所見必具可否以聞多見采納所譔進文字上知出公筆輒稱善所奏對語及所治幾務退未嘗出口𨿽親厚不敢私涉有問蓋自守之嚴有素事太宗皇帝十有七年凡巡幸北京親徵北方翰林率公與楊公勉仁金公幼孜在扈從信任甚篤禮部郎中周訥建請封禪羣臣亦多言此太平盛事上皆不聽時獨公之言與上意合旣退作卻封禪頌奏之丁母憂召還上問百姓安否對曰安但郡縣窮治姦惡外親爲民厲遽詔罷之其兼春坊也小心盡誠多所禆益故尢爲儲君所厚而沈靜謙約以滿爲戒未嘗幹人以私人亦未嘗以私幹之兩考京畿鄕試四爲廷試讀卷鑑別公明奉勅修髙皇帝實錄及五經四書性理大全書皆爲總裁志於扶植名教奬掖善類果於義事於利不茍取與未嘗一比匪人所與交必輔之於善不善去之不復顧小人有不滿公者屢造言毀之賴上深知之不聽遽黜毀者而公自執愈堅意度蕭散𨿽身處榮祿未嘗一日忘山林幽澹閒逺之趣公退閉戶讀書賦詩而已初名廣廷試傳臚更名靖永樂初復舊名其字光大其齋居名晃庵因以爲號公十數歲喪父己有志問學內浸漬其母訓外則日受從祖子貞先生之教故徳器不凡居家篤倫誼處鄕曲恂恂執恭讓旣冠薄逰閩中閩之前軰君子率忘年與交歸而從黃伯器先生講論得所歸宿之地而日進焉其學博究經史百氏下逮醫卜老釋之說亦皆旁通而用志性命道徳之旨晚益有造詣爲文援筆立就頃刻千百言沛然行雲流水之勢賦詩取適其性情近體得盛唐之趣工書法行艸之妙獨步當世四方重其文翰求者日接踵至𨿽無厭倦意然非其人不茍予其卒以永樂戊戌五月八日春秋四十有九其先自金陵徙廬陵宋忠簡公銓其十二世祖也曾祖鼎亨祖彌髙父子祺累官延平知府母吳元進士永丰縣丞師尹之子永樂中贈公父翰林學士封母太宜人公娶夏初封宜人洪熈初進封夫人子男三長卽穜次穆次穗孫男六所著文章有晃庵集扈從集若干捲公與士奇同郡同官知最深未卒前二年有後死則銘之約旣卒其孤又奉臨終之命索文刻墓石嗚呼士奇先公生五年豈謂竟銘公墓哉蓋今九年乃克成之銘曰經國所資文武並施維武以靖維文以治巍巍太宗統禦九有任武曁文如左右手公職詞垣十有九禩秉恭執勤司帝之制玉冊金簡天章龍文光華日星敷宣帝仁萬幾燕閒淸問前席公所入告惟帝時懌公所蓄志寛惠被下沕穆泯焉宻贊鴻化春宮輔徳平直之行二聖惟明燭鑑公誠好文之朝儒林之首人聳其瞻公視無有泊虛之府簡肅之度彼其何心有好有惡仲尼有言善者好之善之好公沒思不衰寵章駢蕃貫終猶始始終之全曠代其幾金螺在左文川在右埋璧有光上貫牛斗墓道之碣爲尋有多最行琢辭來者是儀

少保忠靖夏公神道碑銘

楊士奇

公姓夏氏諱原吉字維喆其先家於饒州曾祖復祖希政元末爲湖廣行省都事兵亂死之考時敏爲湘陰縣儒學教諭遂家湘陰公自幼端厚好學年十三教諭公歿益知自勵母夫人廖守節教子公終父喪卽出教裏塾取束脩以資養而率其二弟恭侍婉愉得母夫人歡心出入鄕閭其老長皆忘年賓禮之時已負巨人度喜怒不形裏少年嘗被酒侮慢公里人共擊之詈之曰汝小人不知鄕有君子耶有鬼物白晝附人言禍福驚動裏中或彊公往觀卒無所言他日復有言或問之故曰夏公端人也吾不可以近公一無所動心洪武庚午歲以詩經選鄕貢入太學遂擢戶部前四川部主事授承直郎進承徳郎曹務叢挫凡倉庫府帑之出入簡牘之著悉有條理同官後至於事有未通者咸以質公日環左右公𨿽紛冗必爲之盡心蓋人人徳公如師升戶部右侍郎授嘉議大夫巡撫福建所過郡邑考察吏治咨訪民隱公明寛大人咸悅服太宗皇帝入正大統轉左侍郎逾月升戶部尙書授資善大夫永樂初蘇松諸郡大水命公往治發浙西兵民十數萬疏決壅滯自松江黃浦東北以達於海水患乃息而撫卹曲當人不言勞又撫綏饑民奏發廩三十餘萬石賑之散給有方民賴以濟進資政大夫初建北京采宮殿材於東南命公自南京抵北京督視運送給以錦衣衛官校且命有不率命便宜行事公於號令中備矜卹之意人人效用太宗巡狩北京公預扈從命兼行在禮部都察院事歲餘車駕親徵北方今上以皇嫡長孫畱守北京命公輔導庶事修舉京師肅然太宗還良喜賜公鈔千緡彩幣四表裏羊酒鞍馬自是屢奉命侍今上有司奏公與吏部尙書蹇公曆官九載皆賜勅嘉奬有淳良篤實如古名臣之諭太宗親宴之別殿無幾賜誥命追封祖考皆爲資政大夫戶部尙書祖妣爲夫人封母爲太夫人重修太宗皇帝實錄命公監修書成賜鈔織金文綺衣文綺表裏北京宮殿成奉勅召仁宗皇帝及今上於南京二聖喜公至賜宴勞及鈔白金鞍馬北兵復擾邊太宗皇帝將親徵公言今邊儲不足請遣將無煩六師忤旨罷官仁宗皇帝嗣位卽日復公戶部尙書公以母喪未終辭仁宗曰國家不幸有大事正朕與卿等協心比力之時如卿以親喪辭則朕亦未當在此公乃不敢復言遂加少保仍兼戶部尙書賜玉帶今上正位東宮加公兼太子少傅少保尙書二職如故賜誥命追封曾祖祖考皆爲榮祿大夫少保兼太子少傅戶部尙書曾祖妣祖妣妣皆一品夫人賜銀章一其文曰繩愆糾繆且諭公曰朕有過舉卿但具奏來以此識之朕不難於從善賜鈔萬緡禦用米二十石胡椒二百斤公感知遇之厚鞠躬小心靡或不盡修太宗皇帝實錄命公監修仁宗皇帝崩時今上監國南京至則喪禮及卽位之儀皆具皆公一二人所預定上旣嗣大位公以舊輔尢重倚注公亦孜孜惟謹寵賚日盛修仁宗皇帝實錄仍爲監修庶人髙煦反上親率六師擒之公預扈從還賜白金文綺等物甚厚賜銀圗書一其文曰含弘貞靜蓋褒公之徳云明年扈從巡邊旣還上念少師蹇公及公等四人者皆春秌髙欲優逸之賜勅嘉勞命輟職務而仍其祿朝夕侍上備顧問謀議而恩遇益厚兩朝實錄成賜白金織金羅衣文綺表裏鞍馬賜宴明旦入謝暮歸第得疾遂薨宣徳五年正月二十七日也壽六十有五歲上聞訃震悼遣禮部尙書胡濙賜祭贈特進光祿大夫太師謚忠靖賻鈔萬緡勅有司營塟官其子瑄爲尙寶司丞仍復其家朝臣自公侯貴戚下至郎曹將校咸往弔祭衛卒巷氓亦有嘆息至流涕者公天性至孝友其弟原啟原禮皆厚原啟沒愛其子如子讀書鄕校時教諭史九韶𨿽非授業師遇之必拜𨿽貴不變旣貴九韶升教國子月恆分之祿九韶將老朝廷從公請命致仕公與人交久而敬平生故人在患難卒賙給之遇士之貧者振之有顚躓失所者援之徳𨿽微必報而未嘗存怨惡心接人溫然處事善善長而惡惡短襟宇靜深閎廓不見涯涘嘗有從隸污公金織賜衣懼欲逃者公曰污可浣何懼爲有吏壞公所寶硯石匿不敢見公召吏諭之曰物皆有壞吾未嘗惜此慰遣之於時卿大夫雅量推公第一知者蓋比公於王子明韓穉圭之度其在上前所言必歸仁厚臨政必酌大體其預宥宻𨿽泯然無迹蓋有陰受其徳者矣故不問貴賤疏戚識不識皆知其爲善人長者喜爲詩四方士重公名得其一篇一詠藏以爲榮公配鄭氏再封皆夫人子男三琉瑄瑾公卒之三月歸塟湘陰其家以墓碑屬予予與公同朝三十年晚益親厚相知又嘗爲予道平生余豈意遂志公之墓耶銘曰溯夏厥初以國爲氏衍於會稽綿綿厥系太末之邑後來徙居曁唐中和復徙於番懿夏之升逢掖其服詩書有承徳善有續轉鄂而潭自公祖考積厚必發公奮起紹燕歌鹿鳴來與計偕官任其賢政用其才繇司徒屬曁掌邦教寅恭小心寛仁允蹈參決大議洊任重負不亟不徐雍容雅度如彼喬嶽嶻焉弗移其气黙運澤潤良多祗事列聖旣四十載夷險一道其舄幾幾國有老成堂有柱石胡不慭遺當寧興惻旣榮且哀隆隆寵光於乎忠靖沒世不忘

戶部尙書古公神道碑銘

楊士奇

宣徳三年二月十八日戶部尙書古公卒訃聞上遣進士康琰賜祭命有司給舟歸其喪且營塟事旣塟其子本奉禮部尙書蔚公所述事狀走北京介少保夏公求書神道之碑余與古公同朝三十年知其有亷淸之操諾而不辭公諱朴字文質號素軒古氏世家河南陳州諱義甫娶王生諱安道娶程公之大父母父母也以公貴公之大父父皆贈資善大夫戶部尙書大母母皆贈夫人公洪武中舉鄕貢爲太學生奉命淸理郡縣田賦圖籍丁父喪歸服闋隸五軍斷事理刑遂奏家貧願仕得祿養母太祖皇帝嘉之除工部營部主事授承事郎迎母就養京師居無幾母沒官給舟歸塟服闋攺兵部司馬部主事升武選司員外郎授奉訓大夫再升郎中授奉議大夫遂升兵部右侍郎授嘉議大夫太宗皇帝正大統轉左侍郎授通議大夫賜文綺襲衣上巡守北京侍仁宗皇帝監國常奉命權禮部兵部及詹事府洪熈中攺通政使是歲升戶部尙書授資善大夫賜誥命追賜一代遂謁告歸省墓賜鈔襲衣公事親孝非其義一豪不茍取居官臨事蚤作夜思勤勞弗懈一志於公無敢幹以私者謹守祖宗成憲不肯踰越或言事久於時小過不及者亦當損益就中終不爲動永樂中建北京宮殿董伐木之役於江西有愛民之心竣事時被賜賚戶部主事劉良素行不檢滿三載公考其績下良叩上之左右人求公最考公曰貪侈之人幸未覺露不攺行終當敗最考不可得也良遂誣奏公他事旣就逮系太宗皇帝燭其誣竟釋公他日吏部奏授良誥命封贈其父母仁宗皇帝曰豈弟君子福祿攸降是常誣奏大臣罪者其得爲君子乎不與良卒以贓敗眾服公之明公所治職務退未嘗語其家人冰蘗之操確乎不移平素不事生產華靡雕琢之玩纎毫不畜公退淸坐一室書冊自娛嘗病士奇往問之入其齋室几案間獨有自警編一帙可以觀其所存矣洪熈誥辭有端厚簡靜操行淸潔之褒蓋見知於上者深矣卒之日無銖累之積以遺子孫男三瑄璟李本孫男若干銘曰古有恆言曰公生明何道而公其惟亷淸亷之爲行士分內事曷世由之什靡一二士行弗貞理曷由興嗟文質甫爲亷有誠厥亷伊何冰壺玉暎迨其屬纊室類縣磬紛彼貴仕夏屋渠渠嗟文質甫歸兮焉居紛彼榮爵田亙阡陌嗟文質甫歸兮焉食其履湜湜其心休休污者之嫉淸者之逑相彼貪人潢潦之溢崇朝而盈涸不待夕嗟文質甫皦乎不緇永揚休聞其在斯碑

黔國沐公定逺忠敬王神道碑銘

楊士奇

正統四年三月十八日黔國沐公薨於雲南之楚雄訃聞上悼念輟視朝加降卹典遣官賜祭者再追封定逺王謚忠敬親王亦再遣祭其子護喪歸南京公卿文武羣臣及所過方嶽大臣皆祭以薨之歲十一月廿六日塟江寧縣長寧北鄕觀音山先塋之次沐氏鳳陽定逺人其先所自具前翰林學士王景所著黔寧昭靖王神道之碑王之髙祖考曾祖考祖考以昭靖貴皆追封黔寧王髙祖妣曽祖妣祖妣妣耿皆追封黔寧王夫人昭靖四子伯諱春襲封西平侯歿謚惠襄仲卽王叔昂右軍都督府同知季聽駙馬都尉王諱晟字景茂自少气宇閎厚端愨凝重聰悟過人而博學逺識恭愼寡言喜怒不形於色髙皇帝重之旣冠授後軍都督府僉事夙夜祗勤升授特進榮祿大夫左都督時惠襄繼昭靖鎭雲南薨王嗣封西平侯仍奉命勅鎭雲南王承父兄之後秉誠殫慮益弘逺圖威服徳懷恪勵夙夜先是麓川不靖諸蠻逐宣慰使而分據其地王適至奏發兵平之復奏以其地置孟養木邦孟定三府鎭沅威逺二州千厓潞江灣甸大侯者樂五長官司而歲徵其貢賦又於潞江之西置騰衝千戶所以控制之夷遂帖息太宗皇帝臨禦之三年八百蠻酋侵邊王遣將先率兵討之躬率兵繼其後及蒙自縣蠻聞王來遂遁進禽其酋誅之事聞賜璽書白金勞王四年安南叛命徵夷將軍率兵師及湖廣等都司兵討罪命王佩徵夷副將軍印充左副將軍率雲南等都司兵分道進討王率兵由蒙自經野蒲斬木通道以入先遣偏禆攻奪猛烈棚華闗隘賊徒悉遁遂築堡駐造兵舟分遣諸將出宣光江口奪澳沕寺沙舁舟夜出洮水陣師遂遣將引兵溯流攻賊之富良江自旦鏖戰抵暮賊引卻翼旦諸將皆欲奮擊王曰受命弔伐所欲得凶渠數人而已縱殺非皇上好生之心乃止遂造浮梁渡師時徵夷將軍大兵亦至乃合攻冦之多邦城柵繼搗其東西二都及盤灘困枚嚕江仙侶等冦悉破之冦首黎季犁父子狼狽棄其眾獨挈家屬及左右心腹逺遁於海王合徵夷將軍兵追至日南州奇羅海口禽俘無遺械送京師凡得郡四十八縣百八十六戶三百十二萬五千九百獲象馬牛畜軍資器仗安南平六年春班師入朝賜號顯惠輔運推誠宣力武臣特進榮祿大夫右柱國封黔國公食祿二千石賜誥劵玉帶金幣命子孫世襲旣大宴上親制詩褒嘉又日賜宴於便殿還鎭雲南是冬安南余冦攜貳命王佩徵夷將軍印總兵討之王師壓境冦遁入乂安海島追至占城之境禽冦首陳季擴阮帥鄧容等送京師誅之師還仍鎭雲南十七年富州蠻酋積逋賦不入朝廷命王發雲南貴州兵討之蠻據險以抗王遣兵斷其後諸將請急攻王曰威服不若徳服遂使人諭以禍福蠻卽遣子詣京師謝罪悉償所逋仁宗皇帝嗣位重王勲徳老成詔兼太傅召至恩禮加厚遂命佩徵南將軍印還鎭宣宗皇帝初嗣位遣使賫璽書及金幣勞之皇上嗣位恩禮視宣徳之初明年攺元正統賜金幣加厚是年冬四川會川棃溪蠻各底泊等蠻爲亂奏遣弟都督昂討平之二年冬馬龍他郎甸蠻不靖復奏遣昂平之三年麓川思任發擾邊侵掠騰衝南甸遣人諭之不下奏躬率兵討之兵至潞江王勉諸將曰出兵尙謀不專恃勇且逼瘴月非用武之時令官軍已集如賊能畏威武悔過攄誠謝罪請命赦之斯亦可也遂復遣人諭之不下乃命弟昂及都督方政等率兵前進王尢戒其愼重時王整兵在後政等乘夜度江破賊柵賊眾奔北官軍乘勢追至景罕等寨斬首三千餘級獲象三十餘政奮勇獨進賊伏兵四發政力戰死之時春已半王慮瘴發非官軍利遂旋師將駐金齒會有旨命王還鎭王至楚雄疾遂薨力疾革時顧弟昂曰吾父子兄弟受國家天地罔極之恩吾不能報矣吾弟勉之吾一家子子孫孫世堅忠誠保臣節無忝君親又顧昂曰斯役也𨿽偏將失利固吾總帥之過此賊必不可貸汝勉之勉之言訖而逝歸櫬所過道路城郭無貴賤小大迓拜哀慟蓋王在鎭久惠愛之被於下者深也王忠孝之誠本乎天性無或弗盡與子孫言亦惓惓斯道友二弟甚厚教子孫動以禮法家政秩然位極人臣而禮賢重士虛己聽納寛裕有容未嘗面及人過凡文武屬治吏有過者惟恐王知務自掩蓋其因自悔徙行者亦多王明於韜略然以仁爲主蠻夷有罪未嘗輙加兵誅必諭導使攺數諭非悛乃奏發兵逮兵入境若夷能知懼罪亦曲貸之與之更新𨿽臨陳必戒麾下母縱殺戮賞罰明信威愛並行至於完城池飭武備訓將士理屯田通水利實倉庾恆謹戒法若輕徭賦問疲瘵尢勤致意學捨敝陋具財僦工葺之不以煩下治公有暇手不釋卷稽古明道動師昔賢蓋從容其文武之才仁義之師也配程氏追封定逺王夫人子男一儼襲封黔國公孫男一玘至是王之子以事狀求余書神道之碑謹按狀敍而銘之銘曰天啟皇明於淮之右配天與地篤生帝後二聖至仁作民父母心存萬方包含徧覆矧孤在裏靡攸怙恃二聖矜惻曰其予子鞠之誨之勞劬備周以長以成有偉才猷帝有恩言爾復爾氏懋乃樹立華乃先祀嗚呼昭靖盛徳丰功皎日之誠持孝以忠嗚呼忠敬纘乃烈考惟孝之執惟忠之蹈發軔都府簡在宸心夙夜弗遑秉其愼欽往綏滇人幾五十年率考之行敷帝之恩俾食俾衣免其寒饑重學崇師導之尊卑平其政令時其作止人戴惠慈淪骨浹髓有或弗惠以諭以誨洊誨弗悛式劉以戒交人悖凶披猖爲狂違天毒氓軼我邊疆奉詔出師往行天討桓桓疾馳雷驅電埽富良飛渡如履坦途兩師窮追縳冦海隅解縱脇從宣布教條爰整師旅凱歌歸朝飲至策勛上公錫爵嘉寵元臣龍章輝灼滇人之思瞻望斾旌帝不忘逺申命南行祇事五朝鞠躬小心奉國忘家志如堅金寸棘未剪躬不寧處過自偏禆於躬引咎終於王事徳善孔多顯顯華褒千歲弗磨沐世子孫奕奕象賢篤忠與孝永光其傳

惠安伯張公壙志

楊溥

公諱升字叔暉今太皇太后季兄也世居河南永城髙祖文銘曾祖景惠祖從義世以積善相承考麒以勲戚任指揮使追封彭城侯妣仝氏封侯夫人三代祖考皆追封彭城侯妣皆追封夫人伯兄杲襲彭城伯卒仲再襲仲兄旭府軍衛指揮使公初以城守功授義勇衛正千戶永樂三年升羽林前衛指揮僉事調府軍衛七年授誥封昭勇將軍十七年隨駕北徵二十二年升後軍都督同知洪熈元年升左都督宣徳元年宣宗皇帝徵武定州三年巡邊俱命公守北京四年上優禮至親命輟左府事朔望奉朝請凡朝廷有大政事亦預議後奉太皇太后命弗預正統五年九月封惠安伯授奉天翊衛宣力武臣特進榮祿大夫柱國歲祿一千一百石賜誥劵子孫世襲六年正月十三日以疾卒壽六十有三訃聞上深嗟悼輟視朝一日遣官諭祭勅有司賻塟太皇太后遣官致祭以是年二月某日塟宛平壽安山先塋之次公爲人端重孝友之徳夙著於家閨門整肅教諸子有方平居簡黙臨事卓有定見歷事四朝公勤忠謹未嘗有過宣廟爲皇太孫時往來兩京及時侍太宗文皇帝北徵皆命公保衛出入起居深有規益退而未嘗形於言宣宗以保衛功嘗欲加封爵固辭其居顯官恆自謙抑每升拜祇畏如不勝其臨政事必咨詢同官審擇而行不恃己見與人交尙道義遇文學士必加禮敬服食尙儉素不爲富貴態而急於利人常蓄藥石以療人疾爲糜粥以濟饑歉公餘畱心載籍至老不倦往古治忽及忠臣孝子事皆能道其詳每遇事輒以訓諸子嘗燕居諸子侍適雷雨暴至公肅然起敬曰語云迅雷風烈必變學者不可不愼臨終召諸子語曰吾素無功徳朝廷篤念親親與髙官一家祿食莫能報稱喪事不可幹朝廷宜從節儉依文公家禮無作佛事無狥世俗爲塟儀費財勞人無久停柩於家母煩費親戚朋友塟宜深坎毋髙爲墳塋吾所注意者不幸長子蚤喪孤孫數人諸子宜加保愛爾等能體我心則爲孝配王氏封夫人子男六長■﹝車厷﹞襄府典寶次軑次輪府軍左衛指揮使次■﹝車原﹞次軫次■﹝車遂﹞■﹝車厷﹞■﹝車原﹞先卒女六人長適劉浚威逺衛指揮使次適唐彥金吾左衛指揮同知次適李純燕山右衛指揮使次適山俊府軍前衛指揮使余在室孫男八人女闕人嗚呼前代勛戚賢否得失具載信史世爲勸懲若公者可謂生順死安生榮死哀者矣𨿽沒以中壽而不忘者逺爰述其槪用納諸壙以示永久云

冷面寒鐵公傳

彭森

公姓周初名日新在國初受知太宗文皇帝嘗獨以新字呼之遂更名焉字志新世爲南海人居郡南郭外之髙第裏永樂甲申拜監察禦史彈劾不避權要凡知無不言而言無不盡𨿽屢犯天威公言愈懇切不少變貴戚皆畏之目爲冷面寒鐵人因稱之曰冷面寒鐵公公初爲郡庠生負入太學有時名入選授大理寺評事以剛直著讞獄平允莫有稱屈在列咸推遜焉每有疑獄必決之公公一言而白至是轉風憲風裁益揚人競相畏或紿小兒曰冷面寒鐵公來皆匿己而擢雲南按察使未及蒞任有任轉浙江有寃民逮系數載聞命下喜相告曰冷面寒鐵公來也吾屬無患矣公至洗其寃放之有一巨商逺回未抵家而日暮恐孤行爲人所剽掠潛以其貲置一祠石下至家妻問之商告以故明日求之無有也以公神明往訴焉公曰是必而妻有外遇也核之果然蓋歸語妻時爲姦人所聽而是夜先往取之矣其燭姦如此境中暴虎嘗害人公爲文告城隍湏臾虎詣伏罪格殺之初來行道上有蠅蚋羣聚馬首尾之見暴屍一軀無他物惟一鑰及小木私記收之及至令人市布取入比印號不同者卽發還已而得同號者鞫之乃刼布商賊也悉以其贓召布商家人給之家人大驚時商去已二載於是始知爲盜殺也爲政多類此它如辧豆獲盜人皆服之嘗巡屬縣易服色入觸縣官收系獄中遂知一縣疾苦明日迓公乃自獄出縣官恐懼伏謝竟以罪去由是諸郡縣吏聞風悉股栗莫敢肆其姦寮宷一日以鵝炙饋公公懸之後有遺者指示之無復有以毫髮幹公其寮宷有受遺者必問冷面寒鐵公知否公未顯時配夫人嘗治褥以給及此偕來淛處如貧日無難色同僚私屬內燕公夫人往荊釵布裙大類若田野婦各歸漸恧遂更相變爲澹素公𨿽處家儉朴而轉移人若此脫大柄用而侈聲樂不爲之減者少矣朝廷命錦衣千戶如浙拿贓吏郎受吏贓公時進須知遇諸涿州捕之系於涿獄千戶逸走詣闕奏上上怒令馳驛縳至旣至伏丹陛下猶口口歷陳其罪不已上愈怒命肆諸市臨刑大呼曰生得爲直臣死當作直鬼是夕奏文星墜上大悔枉了好人不悅者久之問左右曰周新何許人對曰廣東上曰廣東有此等好人自後嘗見形於朝或見一人衣紅衣立日中上呵之問爲誰對曰臣周新也上帝以臣剛直命爲浙江城隍爲陛下治姦臣貪吏言已不見天顏憮然公少鯾直勁厲姿幹髙大俊偉異常好學能文尙淩厲在童子行而气宇凜若成人人無犯者有小挫必奮奮不平必直之而後已在庠校同列有過則面責至人無所容人以公爲太甚輒抗聲曰責善朋友道茍阿諛胡取友爲有過者卽攺恆恐公知之蓋其養可知已爲政尙大體問無明事斷如神人以爲生閻羅姦宄潛伏羣吏膽落民無犯令犴圄皆空然尢愛卹小民惠澤艸野𨿽三尺童子皆頌其美至今閩廣父老猶解說其事公沒夫人獨挈公遺衣及遺書數卷歸廣貧居如洗然新昌楊公信文去歲來南巡撫時存問其家每月周之以奉嘗語人周志新當代第一人吾黨所未及也森於公同裏爲叔行且蚤知於公今公死慮歲久湮沒因暇筆其粗梗以識其爲人或爲公發姦摘伏有廣漢風而宋有鐵面禦史公似過之故因當時之稱傳之曰冷面寒鐵公云

明名臣琬琰錄卷十九

●欽定四庫全書

明名臣琬琰錄卷二十

﹝明﹞徐紘撰

都禦史向公神道碑銘

金幼孜

公諱寶字克忠姓向氏別號疎庵其先河南之開封人宋僕射文簡公之十五世孫也文簡四世系蔚嘗扈蹕從宋髙宗南渡子水性仕孝宗累官大中大夫封魏國生仕煜官朝奉大夫朝奉生公道爲臨川縣丞娶進賢許氏遂以朝奉塟其邑潤安因家焉自是爲進賢人祖云翔父允恭以公貴皆贈資善大夫都察院右副都禦史兼詹事府詹事祖妣張氏母熊氏皆贈夫人公資性頴異五歲能頌孝經七歲通四書章句過目不忘稍長肄業邑庠教諭丁之翰授以書經甚見器重嘗從邑人假通鑑綱目七日卽遣還之間舉以問答之如響洪武甲子科舉復行遂以書經薦於鄕明年登進士第觀政都督府丙寅授庫部試員外郎丁卯實授職方員外郎奉議大夫壬申登丁外艱明年詔起復仍前職丁丑秩滿升通政使以不善奏對力辭攺應天府尹階嘉議大夫戊寅坐事謫廣西蒼梧甲申太宗文皇帝入正大統復公前職己丑以譴逮獄憲臺庚寅冬左選兩淮都轉運鹽判官未幾復訟繋南京乙未春宥復前職命督運糧餉並總督淮安諸郡漕運材木甲辰秋八月仁宗皇帝卽位驛召還朝上方欲擢用公適交趾缺按察吏部首以公爲奏上未許之遂以爲都察院左僉都禦史翊日入謝升右都禦史階資善大夫未幾復命兼詹事府詹事特賜楮幣羊酒公𨿽屢見挫抑而志於有爲到官不數日卽條陳八事以進其一曰錄用勲舊二曰設置諫官三曰選舉賢才四曰簡練將帥五曰貴重有司六曰考核吏員七曰監生資格八曰疏通鈔法其言皆懇切有禆於時政者上命次第行之今上皇帝卽位之初以南京都察院缺人特命往蒞焉宣徳戊申夏秩滿入覲公時以嬰疾艱於拜跽上念其老特賜勅令致仕歸其鄕然自是疾益加劇遂以八月四日卒於南京之官舍訃聞上悼嘆之特遣使賜祭命官給舟還其喪復命有司治祠墳以其年十二月丁酉塟潤安九世祖朝奉公之塋公生元至正丙午六月九日至是享年六十有二娶羅氏封夫人子男五長劉孫次可觀可規可靚可寛噫公爲人淸介公方歷事四朝逾四十年初居庫部職方時公牘日累千百次第剖折並無停滯眾皆推其勤愼及爲京尹愷悌亷明興學育才恆加督勵撫善推恩彊暴悚懾公庭肅淸終日不聞鞭箠民皆感服及居憲臺振舉紀綱以徳濟威嚴而不苛士論多之屢遭黜斥辭气浩然未嘗少屈所至輒開館延士觴詠賦詩未嘗以夷險易其志故亷厲端確之行始終如一日性至孝嘗以祿不逮親爲歉時忌日悲泣如初喪奉繼母不違其志撫諸弟友愛切至處鄕裏恂恂自下交友朋恭謹謙抑久而益■﹝艸馬﹞平居言不及禍財不茍取與疏食水飲自處泊如其學博究經史百氏爲文章有理致詩雅健可愛有疎庵日稿若干捲學者稱之爲疎庵先生云銘曰猗歟向氏文簡之裔魏國繼之益顯其世逮於朝奉實塟南昌公紹厥緒閥閱煌煌公年弱冠名薦南宮祗事列聖太祖太宗洎於仁考歷濟顯融揚踐中外有聲沨沨公在官守執勤秉恭寛惠愛人卹於痯恫公有言責勵其淸忠不撓不激雅度雍容公志之篤操履之堅夷險一致隨遇而安公老致仕始終克全公歿有榮無憾九原士論所歸如公有幾匪公之能惟徳之比匪惟有徳而又有子圖其不朽屬銘太史最行琢詞掲石墓道後千百年其永有耀

顧都禦史言行錄

楊亷

顧佐字﹝闕﹞河南太康人中進士歷仕洪武宣徳間官至左都禦史除莊浪知縣午莭會射將佐以文士易之公連發三中無不驚服尋擢禦史守正嫉邪爲應天府尹剛稜不撓吏民畏服勲豪貴戚爲之斂手政聲赫赫議者謂類包孝肅之知開封府宣徳三年六月中早朝罷召楊榮及楊士奇問廷臣中誰可使掌憲兩人久未對上曰未必都無一人臣士奇對曰通政使顧佐亷公有威曽任禦史及按察司皆有風采帝曰佐亦嘗爲京尹能防禁下吏政淸獘革上喜曰顧佐乃能如此升右都禦史賜璽書令考黜不肖洗滌積獘佐奏黜其不肖者二十餘人宣徳四年顧佐自升都禦史憲度嚴明宿獘淸革下至吏卒悚惻凜然吏有遭笞者捃佐之過謂受皂隸賂放歸悉具姓名以聞上宻以示臣士奇且曰爾不舉佐亷乎對曰所訴之事誠有非誣蓋今朝臣月俸止給米一石薪炭馬芻皆資於皂不得不遣半歸使備所用皂亦皆樂得歸耕實官皂兩便此京師大小臣僚皆然臣亦然﹝自永樂以來如此﹞仁宗皇帝固知之所以增朝臣之俸上嘆曰朝臣之艱如此因怒訴者曰朝廷用一好人輙爲小人所排欲下法司治之臣對曰此末事不足上干聖怒但付佐自治恩與法並行矣臣退上召佐以吏訴狀授之諭之曰放皂隸耕使給薪芻京官皆然不足爲過小人不樂檢束誣陷正人汝自治之佐叩首退召吏示之狀吏恐甚佐曰上命我治汝我姑容汝但攺行爲善竟不治之上聞之喜曰佐得大體矣數月有囚告佐累累枉人重罪不聽訴理者上大怒召楊榮及臣諭曰此必有罪囚教之排佐小人陷正人不可不究治遂命三法司鞫之實千戶臧淸殺一家無罪三人當死代寫狀教之誣告上曰不誅之佐何以行事立命磔淸於市﹝並聖諭錄﹞

顧都禦史佐性嚴重聲望偉然未嘗口毀譽人旦晚東朝房小憇前呵雙藤立戶外官僚行道以此爲驗往往有挽驢駐馬折而還者𨿽公遭時得君之盛要亦有懾伏彈壓之實焉

午門外東直房六部都察院堂上官候朝之所兩門入惟都察院正官獨處一小夾室近歲都禦史顧公佐非公事未嘗與諸司羣坐﹝並水東日記﹞

太康之墟卓有良臣烈烈汝介匪矯而眞髙簡不接一榻凝塵尹正天府明察如神擢中執法實來縉紳赤捧生气公論以伸事歸臺閣弼於一人﹝彭韶撰贊﹞

大理卿虞公言行錄

尹直

虞謙字伯益鎭江金壇人仕洪武宣徳間官至大理寺卿公自幼秀朗端重聰敏好學洪武乙亥由太學生擢刑部山東部郎中升杭州知府永樂初召爲大理寺左少卿尋升左副都禦史甲辰春轉大理寺卿恆曰爲臣之道愛君愛民二者愛君崇其徳愛民厚其生爲副禦禦史奉命巡視揚州淮安旱災至則疏民所苦請發廩賑貸官爲贖還所賣男女爲奴婢者皆從之又奉命督兩浙蘇松諸郡運賦建議丁多而糧最少運北京丁多糧少次者運徐州丁糧俱中運南京淮安丁少而糧多存畱本郡縣倉又奉命巡撫浙江察亷糾貪建議便民十數事多見施行仁宗皇帝旣嗣位欽卹刑獄而嚴大理之選曰是天下之平也於是攺公爲卿先是都察院論■﹝馬匡﹞騙罪準洪武榜例梟首公言比奉詔書自今準律斷罪誆騙在律當杕而流梟首非詔書意上曰虞謙言是天津衛倉災焚糧數十萬禦史亷視言主典者盜用故縱火以自蓋追逮幾八百人不勝考掠皆誣服應死者百餘人公察其寃白於上得減論於兩法司及四方所上獄議皆親閱之必當必平於大辟罪尢加意曰彼無憾斯我無憾矣時有詔求直言公言七事其一用人曰用得其人則治道興非其人則治道隳人主之職惟在擇人而已其二興學校曰教育之道本於師範不在於備而在得人庶有成效三曰都察院耳目紀綱之職用以激濁揚淸今專俾治獄非設風憲本意四曰廣儲蓄今國用空乏冝預爲備五曰北京八府之民困於養馬宜分給無馬郡縣牧養以蘇圻內六曰鈔法不通由於出多而入少今但多方收之而不輕出民艱於得鈔則自流通七曰京師盜賊之系由於軍民工匠每十家編爲一甲使互相覺察出入一家有犯十家連坐有能捕首免其連坐之罪皆切中時獘公儀觀偉然瀟灑絕俗以詩名於時有玉雪齋稿喜冩山水木石有倪雲林韻致宣徳二年卒年六十三﹝並楊士奇撰墓碑﹞

尹直贊曰蘭臺棘寺刑乃攸司惟公亷平仁廟簡知遂自郎署擢都憲紀歷揚多年累效勞勩讞議平反惟愼惟明敷陳剴切允愜輿情

工部主事劉公言行錄

尹直

劉季箎諱韶字季箎以字行浙江余姚人進士歷仕洪武永樂間官至刑部侍郎左遷工部主事

君自幼端靖喜學問旣承其家訓長而進學登洪武甲戌進士第授行人司行人嘗持節使雲南四川朝鮮所至宣上徳達民隱饋贐一毫無所受事聞上賜鈔襲衣丁丑升陜西布政司左參政先是陜有逋賦民積歲不能輸有司峻刑督之君至嘅然曰民困不能輸爲之父母又忍峻刑督之耶與其寮謀分行郡縣解其系緩其期勞來綏輯而從容勸誘焉民皆感激曰是赤子矜念我我可不戮力以累仁人奔走假貸以輸無幾畢完陜不產碙砂而歲月有課額民窘不能償至或僨其家者君爲奏罷之

洪渠水溢爲民患躬行視之爲設法治堰民賴以安蓋凡可以利民者率盡心焉

召爲刑部左侍郎尢懇懇重民命平反具獄數事陜平民王某爲彊盜所引逮至而所引者已伏法不能自白君察寃召所引者之妻子使識之而聽其詞竟得實王免於誣有典守錢谷而虧兌者旣被逮則援引千餘人同罪君亷知其誣卒辧所誣引者釋之河陽逆旅夜有朱趙二人異室而宿朱怨家後追至而誤殺趙朱實不知逆旅主人疑朱殺之追執送至鞫訊考掠朱遂誣服不敢求辧君獨曰是偶邂逅相聚非素有負且計其裝非有圖也特緩其獄遣人宻察之無幾有司竟得殺趙者而朱以緩獄不死揚州民胡氏夜有賊入其室殺人而遺刀屍傍旦視之柄有鄰家蘇氏私識官捕鞠蘇蘇曰家失此刀久矣不服旣備極諸刑竟無服君潛使持刀往察其鄰一童子識之曰我家物也遂得賊而釋蘇蓋其理刑一以求生爲務永樂乙酉纂修大典命太子少師姚廣孝禮部尙書鄭賜監修而擇有文學者一人爲之副遂以命君討論裁處人多服之庚寅坐失出人罪左遷兩淮鹽運判未行復攺工部營繕主事躬勤治職未嘗以崇卑爲意癸卯卒年六十一君爲人淸素𨿽復歷顯要而泊然自待雍容雅度有犯不校閒暇手不釋卷治經長於春秋喜吟詠衝澹優閒有陶靖節韋刺史之趣﹝並楊士奇撰墓志﹞

尹直贊曰有學有行風度醞籍早擢甲科使車屢駕於蕃於宣有禆上下入佐秋卿恪勤夙夜祗體欽卹隱郁舒達寧失不經寧職可罷厚徳永垂崇卑奚訝

刑部尙書趙公神道碑銘

楊榮

天之生才特以資於世用然必國家有以教養之於未用之先歷試之於方用之際及其練達旣久而後大用之以盡其才故能建功立業進退協道足以震今而耀後焉若故資政大夫刑部尙書河南趙公蓋其人也公諱珝宇云翰其先爲邢臺鮮於社人元季擾攘公之父攜家避兵於平陽夏縣而公始生時冦出四掠公在𦇤褓母嘗抱匿林莽間迫於虎置公於地虎熟視而去聞者異焉世靖將歸邢臺道經於汴閱其風土而樂之因家於汴遂爲汴人公自幼頴敏嗜學進退動止屹如老成旣長遊學郡邑庠已卓然於儕軰中洪武丁卯由郡薦入太學生嘗被命董事山東以克亷謹受襲衣楮幣之賜歲庚午授兵部職方主事命核天下兵馬曁諸路屯戌補其缺而增所宜置公得其實具圖以進太祖皇帝以爲能己亥升武庫員外郎愼宻小心無爲當道者所重戊寅升浙江右參政剸繁治劇事無少凝滯時海冦出沒刼取人財公以計捕之境內獲安尋丁外艱吏民慕之如離父母太宗皇帝嗣臨大寶以公能專對命使南交至則誕宣徳音恩威兼布夷長欵服旣歸卻其金寶之饋太宗聞而嘉之錫賚優渥擢刑部右侍郎未幾轉工部再轉禮部受命往封西寧侯宋晟歸拜禮部尙書賜宴於華蓋殿並徹禦筵饌羞遺其母以榮之戊子仁孝皇后崩逝公詣北京卜山陵告成膺楮幣之賜壬辰督創隆慶保安永寧諸郡治撫輯有力而新集之民悉其業而不知其勞丁酉攺兵部尙書明年以內艱去已而起復專理塞外兵政疾作太宗遣中官偕名醫往視疾已入謝復令調攝於家旣康復命詣塞北訪牧地遂具順川等處以聞於是出廐馬牧之孳畜蕃息壬寅大駕北徵命公督軍餉措理有方兵食克給仁宗皇帝嗣位攺刑部尙書居職六年式敬由獄宣徳庚戌力以疾辭宣宗皇帝矜其賢勞特賜致仕旣歸汴構一室於東郊名曰石泉茅屋日與親友爲歡以樂暮年正統丙辰七月十有五日以疾卒於正寢享年七十有三訃聞上遣官諭祭仍命有司營塟公生乙巳某月某日曽祖諱某有隱徳祖諱和之父諱得以公貴俱贈資政大夫刑部尙書祖妣張氏母侯氏俱贈夫人配胡氏封夫人子男四長曰愚舉賢良方正授潞州襄垣縣丞次魯次純次朴女二孫男五瑄琰玘琮珍孫女五以是歲八月廿有三日塟公於祥符南百畝岡之原愚奉都禦史顧公佐所述狀來京謁予泣拜請銘惟公儀度英偉倜儻多才善屬文喜歌詠有傖父集二卷藏於家嗚吁士君子出處進退求合乎道而已觀公之仕於朝也攄誠效勞知無不言每有獻納多契上意雅性節儉𨿽貴列六卿而自奉澹泊及退居也幅巾藜杖蕭散自如不以外物經心公之進退協於道者如此是宜有銘銘曰於皇太祖建學育才士習丕變人文聿開嶷嶷趙公遭值明世肄業泮宮用成大器學優而博識敏而明列職內外式殫厥成明明太宗惇信崇徳擢任亞卿旋拜宗伯直淸寅畏夙夜惟勤和厥上下治玆神人乃遷司馬克詰戎政兵食之充畜牧之盛伊誰致之實公之爲中外咸曰任公其宜邦禁之司仁廟之命昭哉五刑惟卹惟敬國有六卿公曆其三僚屬具瞻泰山巖巖公仕四朝終始一節旣老而休允矣明哲維公之賢生榮死安作此銘詞以永後觀

右都禦史王公神道碑銘

楊榮

國朝稽古爲治用人之法惟舊是圖列聖相承率由玆道於是耆徳宿望之臣揚歷中外洊躋顯要以至持衡秉鈞先後數十年榮名始終者往往有其人焉何其盛也乃宣徳二年夏四月朔日都察院右都禦史王公以疾卒明日上賜之棺具命禮部遣官祭之兵部給舟車歸其喪有司爲治墳塋越月其孤瑾奉監察禦史羅汝敬所述公之行狀詣予泣拜請曰先公旣歿將祔塟鄭之城西南先塋之次然無文刻於墓石恐遺徳弗傳敢請一言以示於後庶幾永有賴焉予於公同官於朝交久且厚誼弗可辭按狀公諱彰字文昭其先世家太原代有顯人其後散居四方皆爲巨族公之髙祖諱資元至正中以明經爲河南鹿邑學官因家焉曾祖良祖賜父汝能皆樂善好義居鄕有聞母郭氏元季汝能挈家避兵汾晉之間海內旣平將歸其鄕過鄭樂其風土遂占藉焉公生元至正丙午九月十八日幼頴悟好學稍長有司選爲州學生益自刻苦學日進洪武丁卯領河南鄕薦明年會試禮部弗利補太學生嘗使山東平糴以實軍儲同列納賄縱逋負者公毅然責之弗聽比還其人果得罪公遂以亷幹聞明年擢吏科給事中典封駁之任夙夜在公出納惟允歷左右給事中益愼益虔聲譽無著遂進都給事中未幾升刑部福建司員外郎時有豪橫往往構訟根株連結至數歲不能斷決有司卒爲所誣害公曰法貴平恕然亦豈宜寛縱以長惡哉於是正之以法而爲所誣者皆得釋人咸恱服旣而超拜山西布政司左參政居藩七年吏弗忍欺民懷其惠永樂初召拜禮部右侍郎階嘉議大夫時四方萬國奉玉帛重九譯以朝覲賓貢者肩皆相望於京師賞賚燕享無虛日與尙書鄭公賜同徳協恭奉職惟謹明年以父喪去官哀毀踰節鄕﹖稱焉服除遷戶部嘗祀華嶽過陜州之新安聞民鬻男女償逋租旣還奏之詔悉蠲其租且官給楮幣以贖其所鬻男女人皆徳之永樂壬辰攺都察院右副都禦史論事嚴毅持法公正人不敢幹以私嘗以母夫人年髙欲歸省侍而難於請適蒙恩命按河南許其過家且賜母夫人冠服仍給白金楮幣以歸爲壽時人莫不歆羨歲庚子升右都禦史秩資善大夫仍按河南待諸鄕舊一如平生至於公法𨿽親不貸時諸郡連歲水患民多流亡而有司復加重斂民益以困公悉奏之於是詔停不急之徵十餘事凡官吏以貪暴罷免者九百餘人招流民復業者幾五萬家發官廩以振之賴全活者甚眾先是彊賊張大聚亡命嵯峩山行刼商賈爲之不通女僧宋繼善與其徒數百人爲妖言惑眾姦人李人美以左道惑人公悉捕斬之平生嫉惡甚然微有所疑者必反復訊鞫然後決有鄭旺者罪當辟公閱其辭疑焉命禦史爲辧之果得不死公性至孝以父早世事母夫人尢謹在京師所得四方珍味必遣人馳獻然後敢食歲時薦先竟日悲哀不樂所得俸祿必分族人及濟貧乏嚴於家法訓飭子弟其有違禮度者必痛責之俟其悔悟乃已洪熈攺元進咨政大夫得推恩封贈其祖考皆如公官母封太夫人咸以爲榮公卒之日士論嗟惜之配郝氏有賢行封夫人子男二長卽瑾次瑜女四公爲人簡靜待人以誠率下以正平居言若不出口至臨事論辧詞气侃侃弗少置自爲侍從之職薦躋顯要歷事累朝亷介自將恪勤夙夜垂四十年毅然有古大臣之風若公者庶幾無愧於其職也歟遂爲序次其平生行能之槪而系之以銘其辭曰王出太原世有聞人維遷鹿邑閥閱嶙峋迨於髙曽家聲益振元季兵興避地汾晉幸際聖明桑梓是思爰樂鄭鄕占籍於玆公承厥後早悟而通發迹場屋逰歌辟雍列職內廷實典封駁優遊禁近薦膺顯擢旣遷秋官持法惟平出佐山西藩方實寧公來自藩乃貳宗伯維贊司徒厥聲藉藉秉憲內臺風軌肅淸白髮蒼顏翼然在廷弗規弗隨正色率下從容廟堂贊輔聖化惟公克忠亷謹自持惟公克孝祗奉母慈薦沐國恩膺此褒典光子三世無間幽顯公宜壽考寵眷是承云胡逝矣溘爾遺榮公則無憾世乃嗟惜邦失重臣人懷舊徳蒼山峩峩爲公之墳百世之下尙徵斯文

禮部左侍郎陳公墓志銘

王直

陳氏之先汴梁人宋建炎間有諱譽者爲嶺南淸海軍節度使終於官子宴蔭東莞令因家邑之延福鄕由是爲東莞人公髙祖祖舜曽祖誠子祖用廣父宗彛皆不仕宗彛娶翟氏生四子公其長也諱璉字延器別號琴軒自幼聰敏喜學從邑庠訓導黃先生績受書經學成領薦會試不偶入太學選爲桂林府學教授嚴明條約以身先之時有詔武臣子弟皆受學公日進諸生講聖賢之道所謂忠孝仁義之說必使身體而力行之諸生𨿽文武不同莫不皆有所得都督韓觀總兵鎭守廣西猛悍不下士聞公之教心恱誠服每以儒師加禮焉秩滿升國子助教永樂初近臣言公有治才不宜置之散地召試在優等擢知許州始至人以儒者易之公少有警發眾爲悚懼乃更以寛厚寧民末幾代還攺滁州均徭役時徵斂禁姦戢暴民用太和太宗皇帝巡幸北京所過先遣廷臣察吏治問民隱治有異效者加升擢焉眾皆言公績最滁人恐失之詣闕乞畱遂升揚州知府掌州事賜綺衣一襲鈔五百貫禮部宴餞給驛遣還在滁又九年升四川按察使四川去京逺民不畏法豪吏黠胥姦獘百出公至一治以法不少貸軍中暴橫有號虎彪太歲者人莫敢犯犯輒受奇禍公亷得實爲設方略宻遣人捕之皆置之重典而人以寧乃建言修武備愼刑罰明禮制復義倉正風俗等九事上嘉納之召還攺南京通政使出納命令罔不明允上喜其盡職賜之誥命以示褒而曽大父大父父皆贈通政使妣與妻皆淑人正統初特調南京禮部左侍郎於稽古禮文之事無惓惓不少懈又五年以年踰七十乞致仕上許焉公徳行淳懿文詞典重人愛之若拱璧其所進於上有巡狩頌平蕃頌鐃歌鼓吹天下傳誦之縉紳士大夫求碑銘序記詩賦諸作以發徳述懷娛情寫物者足相躡於門公應之如響故所作最多今傳者有琴軒集歸田槁若干捲尢好著書凡所臨郡邑必采其山川人事風俗物產所以供賦稅之正而適上下之宜者爲書以傳若潁川永陽羅浮成都等志皆具存其識鑑精明取捨不妄賓興之歲公必在主司之列而收得人之譽及致仕而歸鄕之學者有所增益郡縣守令政有未逹者得咨度之於公黃肖養作亂其所以制禦綏靖卒保無恙者公之策爲多公生於洪武庚戌五月初七日而以景泰甲戌十月十六日終享年八十五配淑人袁氏有婦道先卒又娶侯氏子男二鼎鼐孫男二鎧鑑將以明年二月初三日奉公柩與淑人合塟焉塟宜有銘以公之友左副都禦史致仕羅公亨信所有行狀來請予嘗托交於公知公文行政事之善且與羅公同年又知其言足以取信於後世誼不可辭乃爲序次而銘之銘曰東莞陳宗來自汴梁武徳桓桓奠此一方傳至於公益篤文藝奮迹泮宮遂領民事今之太守乃古諸侯千里滁陽賦役優優繼登外臺克謹邦憲政肅刑淸俗爲之變典教成均學者有師執事之樞出納具宜維少春官禮樂是輔帝實用公公乃求去白髮蒼顏老於故鄕賢哉二疏千古相望山川出雲雨彼黍稷功成歸來孰知其力公今逝矣與汗漫期有美在人百世之思明

名臣琬琰錄卷二十

●欽定四庫全書

明名臣琬琰錄卷二十一

﹝明﹞徐紘撰

春坊贊善陳先生行狀

金實

先生諱濟字伯載姓陳氏常州武進縣人上世居溫之樂淸代爲儒家髙祖號月巖爲瑞安州學正有子七人其第六子曰可山者因遊平江兵興不得還遂僑寓常熟之雙鳳裏先生之曾大父也大父益初父貞又自常熟遷今居母唐氏先生頴悟異常總角讀書過目輒成誦比長勵志弗懈嘗以父命遊錢唐會稽從縉紳先生學從者載泉貨隨之貿遷比還先生以其貲之半購書父奇之笑曰汝能盡讀耶吾弗汝惜先生自是益肆力其間日夜務記覽聞人有異書輒假手錄成帙至於胼指無憚勞勩如是者十餘年遂貫穿經史百家之言才名卓然振起東南諸郡會朝廷修永樂大典大臣有言先生者以布衣召至爲都督總裁時合內外詞臣曁太學儒生眾數千戶翻閱中抄四庫書浩瀚塡委先生至則與故少師姚公尙書鄭公祭酒學士數軰詳定凡例區別去取莫弗允愜而六館執筆之士凡有疑難輒從質問先生隨問響答未嘗觗滯疏抉剖析咸有源委非口耳獵渉者可比故一時之人無不服其該博書成擢右春坊右贊善居輔導之職十有五年小心謹愼未嘗有分毫過差去年被命隨侍五皇孫授經凡有諮問先生援據精詳洞究始末博而有要皇孫亦素聞先生名深加禮重方將咨以啟沃今年夏五月某日暴中風不能言百藥弗瘳六月四日卒於寓捨年六十一前甲辰之歲某月某日其始生也配潘氏子男三人長格次栻夭卒次栝女二人先生重厚修愼孝友天至事母太夫人備極色養太夫人嘗戒以無過飲終身未嘗至醉其宦逰京師也以太夫人年髙不可迎養每一念至輒欷歔飲泣教篤二弟底於成立尙書公以碩徳長才由給事中升大理卿再轉而位大司馬事先生如父出鎭交址歲峕書問往來不絕先生以其弟位六卿已復繼登淸要深懼盛滿彌自敬畏平居惇尙儉素食不兼味衣無華綺僑寓闤闠一室蓬戶葦壁僅蔽風雨而終日危坐手不釋卷爲文章根據經史必務理勝不事葩藻常曰文如菽粟布帛貴有益於世不爾𨿽工奚益所著有綱目集覽證誤若干捲文集若干捲藏於家病後數日會格奉母來省病且革至是復蘇瞠目視格母子以手書太夫人安否字格對以無恙頷之出涕被面後三日竟卒格旣畢殯殮事將奉柩南還塟裏之某山乃涕泣求予狀其行實乞銘於當代立言君子以昭不朽予與先生有同官之好而又相知義不得而辭焉謹狀

兵部尙書節湣陳公墓志銘

曽棨

兵部尙書毘陵陳公之死事於交址也訃聞詔贈少保榮祿大夫謚節湣遣官諭祭命其子樞爲刑科給事中勅工部爲造墳塋厚卹其家樞旣仿古具衣冠招魂與公之夫人合塟其邑定安西鄕三橋之原乃奉禮部尙書胡公濙所述行狀詣余泣拜請銘余嘗辱知於公而忠節事又所當書者遂不辭按狀公諱洽字叔逺姓陳氏其先浙之樂淸人曾祖可山喜爲湖海之遊元季客平江遭亂道梗弗得歸遂家姑蘇之常熟祖益初父以貞連世弗仕母唐氏有淑徳國朝洪武中以貞自常熟徙居毘陵之武進三子皆聰頴秀異公其仲子也生洪武庚戌正月初六日自遊端重不爲兒嬉甫成童已屹如老成人稍長貌奇偉長身玉立人望而敬焉與兄濟曁弟浚同遊鄕先生謝子蘭之門子蘭謂人曰陳氏兄弟才气如此河東之薛不得專美於前矣且以逺大期之公讀書力學淹貫羣籍尢工於書法弱冠用薦登朝命點軍卒過其目輒識其面且記姓名弗忘有再至輒笞之叱令其去總戎懼請罪公上其事太祖皇帝嘉之賜織金鸂鶒衣一襲洪武丙子以貞戍五開以父沒去官至家時五開蠻冦竊發公匍匐將往以歸父喪或止之公不應涕泣以行其後觸瘴癘冒危險間闗五千餘里竟負骨歸塟焉未幾少保兵部尙書茹公瑺薦公可大用遂奪情起復授文選郎中太宗皇帝入正大統之初首升爲吏部右侍郎尋轉升左侍郎階嘉議大夫量才任官銓衡惟允復署地官事益有聲永樂乙酉遷大理寺卿持法平恕民無告寃者丙戌交址黎賊構逆朝廷興師問罪且命公覘賊蹤迹調土兵三萬以佐總戎者未幾黎賊就俘交址遂平旣還朝命掌春官事論功定賞人無間言繼署冬官名譽尢振歲己丑交趾余冦作亂仍命英國公張輔率師往討之公實與參贊機務遂擒其凶渠簡定而還時北方兵動車駕親徵公承命偕英國公訓練士卒於塞外辛卯復任鎭交址以克綏輯其民先教化而後刑法夷人安之蠻俗爲之丕變而窮陬遐裔間弦誦之聲相聞乙未還京師上嘉其功升兵部尙書階資善大夫丁酉仍與丰城侯李公彬同鎭交址兼掌二司事仁宗皇帝卽位勅領交址布政司按察司兩司仍參軍事賜誥命追封二代祖考皆資徳大夫正治正卿兵部尙書祖妣贈夫人母封太夫人故妻楊氏贈夫人今上皇帝宣徳攺元之初蠻冦黎利勢益張成山侯王通率師討叛公仍與參贊是歲冬十一月八日出師討賊公以爲宜駐師石室縣之沙河以覘賊勢主帥欲渡河而陣公反復諭以利害且陳方略主帥弗聽翊旦五鼓麾兵以渡公弗能止次寧橋賊自己至未及力戰公遂自奮馬突入賊陣欲擒其首惡身被創甚而了無怯色旣而墜馬左右扶掖公欲還營中且曰主帥且退公何自苦如此公張目叱之曰吾受朝廷厚恩四十年報國正在今日吾豈偸生忍恥者乎眾皆潰散公奮勇持擊戈前進手殺數人知力不能支大罵自刎而死賊相視駭嘆公自筮仕卽居內庭恂恂謙謹淸儉寡欲忠信孝友出於天性動止語黙皆有禮度奬善嫉惡尢惡謟諛親仁好賢歜尙正直於人無所毀譽而遇之必以誠性樂恬淡不事侈靡平生不畜媵妾所至惟家僮二人以給使令晚年不喜飲酒閒居沈黙寡言終日危坐人莫窺其底蘊有言兵者則曰兵凶器也古人尙徳化必不得已然後用之博渉書史論至古將相忠孝之事必正顏定色英气橫發擊節稱嘆若已有之𨿽有邊徼經營軍旅之務稍暇卽讀書自娛手未嘗釋卷也其爲詩文敏捷往往皆有思致公卒之明年主帥棄城而歸交址遂爲賊所據夷人思公之遺徳語及輒爲之涕流嗚咽久之公卒之日享年五十有七配楊氏贈夫人子男二人長卽樞次曰機女二孫男二曰勲曰傑銘曰烈烈陳公乘時奮庸薦剡星馳一鶚橫空亦旣登朝遂膺寵澤優遊淸班以典封駁執喪居廬制未克終承詔復起薦躋顯融授官郎署銓衡是職繼貳天官厥聲籍籍黎冦叛逆命將往徵公贊戎機厥功以成蠻荒底寧爰立郡縣公乃藩方夷俗丕變旣還京師上嘉乃績乃授司馬屢加寵賜承命載行餘孽披猖負其險固出沒跳梁主帥恣驕而不持重輕敵以戰公言弗用冦勢益張公弗顧身力戰以斃捐軀成仁公之忠誠以死徇國義气英風有聲赫赫褒典薦加恩命尢隆髙爵美謚用表厥忠旣卹其家復官其子公其不朽有光信史三橋之原窀穸允臧銘以昭之萬世流方

兵部尙書許公神道碑銘

楊榮

汴之許州卽古之潁川郡其士風端愨尙志節由是出者莫不著明於世若今之大司馬許公其一焉公諱廓字文趨姓許氏世居許之襄城曾大父居敬大父守誠父忠信皆隱徳弗仕母王氏公生而岐嶷賦性惇厚齠齔之年卽知務學其父遣入邑庠受經遂領洪武已卯河南鄕薦明年試禮部弗偶入太學永樂丙戌擢錦衣衛經歷未幾超授工科給事中復升鴻臚寺左丞皆能舉其職歲壬辰拜工部右侍郎時職務叢脞公悉心殫慮以佐其長凡可惠工而利國者皆奏行之事多就緒輿論歸焉甲午太宗皇帝親率將士往徵北方命公督運糧餉隨軍往返六閱月而士馬給足人無暴擾乙未將營建北京命公提督神木廠事工繁而役重公益持謹愼始終弗渝己亥以交址人戶田賦未有定規命公往理之公至察人心事宜與總戎丰城侯李彬掌交址布政司事尙書黃福等議其可否遂還朝條奏其利害數事上皆嘉納之仁宗皇帝卽位念公勤勞中外政績有稱遷工部左侍郎授正議大夫資治尹賜誥命推恩贈其父祖皆如公官祖妣閻氏母王氏皆爲淑人皇上嗣位知公惇實可任益隆眷待宣徳庚戌秋民饑流離者眾上以公大臣素爲鄕邦所重命往撫輯之至則旌亷黜貪勸善懲惡榜示有司弗得復有科擾禁豪右母索取私錢凡夫匠雜役及諸采辦與積逋稅糧諸物悉奏免焉於是民皆趨走復業戴公若父母還朝上慰勞甚至辛亥春正月降勅奬諭升公爲行在兵部尙書復賜誥命授資善大夫並加贈厥祖若父皆尙書祖妣及母皆夫人公荷國厚恩方夙夜經慮以圖報而遽以疾聞皇上賜藥命醫視疾竟不能起實宣徳壬子六月十二日距公生洪武丁巳三月辛巳得年五十有六訃聞上深悼惜遣官賜祭命有司治墳塋給舟車歸其喪公卿大夫皆走哭而致奠祭焉配王氏封夫人子男四長麟獸次繼廣繼文繼武卜以某年某月某日塟公於其鄕首山之陽其宗侄國子生昌率其幼子奉監察禦史羅亨信所狀事行詣予請銘予昔與公有同官之好弗可辭惟公姿貌丰偉襟度夷矌具寛厚之徳有通敏之才歷事三聖薦沐寵恩詳愼縝宻不驕不矜凡受任靡不竭盡心力是以官無廢事民庶樂康蓋卓然有大臣之風是以樹碑墓道以垂不朽予旣爲次序之而復系以詩曰猗歟許公中土之英少克務學遭世太平發迹戎幕尋陟機要復升鴻臚益臻榮耀貳卿之任佐理式勤益國利民譽日以振督運糧餉從徵北土將士給足歡聲載路於彼南交版賦未淸具陳可否深協聖情二皇嗣位益隆眷顧錫命推恩光照宗祖聖皇繼統篤任弗渝命撫河南民用昭蘇迨進司馬璽書奬諭機務孔繁實深倚注惟公砥礪理國如家經慮多方茂著才華尙未耄期遽爾遐棄帝用嗟悼賜塟及祭恩命載臨哀榮始終勒石墓道垂耀無窮

詹事府少詹事曽公墓碑

楊士奇

天之生才甚難也然髙明彊毅弘博奇偉智能勇略之士世未嘗乏用惟文章者不易得夫探造化之閟徵帝王之法通古今之賾渟澑融會而後出之上焉者發揮性道修正人紀此聖賢之事不可幾及次焉者惟明義理紀述功徳作爲風雅以鳴國家之盛司馬遷相如楊雄班固及韓栁歐蘇作者之事然亦代不數人焉信乎其難也國家自洪武以來有文之士其可以嗣遷固者蓋有之矣太宗皇帝禦天下慨然欲作新人才興起斯文而龍飛第一科進士中簡明秀通敏者二十八人就文淵閣盡出中祕書俾進所業朝暮大官供膳月給內帑鈔爲膏火費蓋期之於古人曽君子啟其首也君名棨時以第一人授翰林修撰授承務郎遂晝夜淬礪文與學俱進上時召試子啟迅筆千百言立就不費思索而理致文采皆到𨿽苦心思索者有不能及上屢舉羣書隱僻事以驗所學靡不悉對以是深見奬重遂名聞天下明年修永樂大典爲副總裁五年升侍講授承直郎七年扈從巡北京數侍燕閒應制賦詩並荷褒嘉後有薦文士於上者必問得如曽棨否卒之考其能未有庶幾跂及者升承徳郎預修太祖皇帝實錄十一年復扈從巡北京十二年考北京鄕試十三年廷試充讀卷官實錄成賜鈔襲衣文綺十六年考禮部會試升侍讀學士授奉訓大夫修天下郡誌爲副總裁二十二年考禮部會試仁宗皇帝嗣位升左春坊大學士仍兼翰林侍讀學士日以經史進講文華殿從皇上之南京還預修太宗仁宗實錄宣徳二年考禮部會試五年充廷試讀卷官兩朝實錄成賜金織襲衣銀幣升詹事府少詹事仍兼侍讀學士賜寶帶子啟爲文章如源泉渾厚沛然奔走一瀉千里又如園林得春羣芳奮發組繡爛然可翫可悅賦詠之體必律唐人興之所至筆不停揮狀冩之工極其天趣他人不足已嘗有餘四方求者無問貴賤日集庭下靡不酬應一時文人所作碑碣記序表贊傳銘詩賦流布逺邇蓋未有如子啟之富者工書法艸書雄放有晉人風致自解大紳胡光大後獨步當世儀貌魁偉襟度坦夷而精神灑落善譚論簡而有味良辰淸景擇勝而遊未嘗以事廢其天性孝友慈厚喜奬拔士類交際有始終之義急人之急無論識與不識平生以及物爲心使之臨民必有所濟惜其仕三十年恆以文學在侍近所及者未廣也素有痰疾一日侍朝遽引退上遙見之勅免常朝宣徳六年冬疾大作命太醫視療明年正月二十一日卒訃聞上爲悼惜贈嘉議大夫禮部左侍郎遣侍郎章敞賜祭命有司營塟給舟還其喪朝臣自公侯尙書以下皆臨奠春秋六十有一嗚呼人才之難成也一代之文人如子啟何可多得而今已矣蓋悼惜之無間言云曾氏世家吉之永丰其髙祖晞顏宋兵部侍郎爲江西湖南安撫使元贈武城伯妣蕭氏曾祖選申元應奉翰林文字同知制誥兼國子院編修官與其兄翰林直學士徳裕皆有盛名於時妣胡氏祖如瑤集賢院司直妣周氏考叔本洪熈初以子啟貴贈奉議大夫左春坊大學士兼翰林侍讀學士而贈其妣張氏宜人其配鍾氏封宜人子男三秬積種公之易簀也以身後事屬建安楊公及余楊公旣爲著墓銘余爲書其墓石而系以詩曰鄫出有夏少康裔曲烈啟封國爲氏去邑爲曾適魯仕郕國聖學述傳義親承素王道統系後十餘葉新莽際爰以闔宗徙南避宅時與吉心洙泗章逢蟬聨如櫛比歐陽之鄕吉之委宋元連綿起祿位天啟文運赫昭■﹝日制﹞公奮而興屬隆世天經煌煌表人瑞彯纓垂組侍廷陛操觚含毫應帝制岷江茫洋萬里勢春空澄明云錦麗重瞳回矚夭容霽紀功述徳封金匱操執權衡品文藝宏章大什耀海內朝陽和鳴鳳翽翽儒林翹翹拔其萃矜惻焚溺懷惠濟惟仁故存未弘施沒奚憾兮此賫志

尙書文襄周公言行錄

楊亷

周忱字恂如江西吉水人進士歷仕永樂宣徳間官至工部尙書卒年七十三謚文襄太宗簡進士曽棨等二十八人入文淵閣俾進學公自陳願進學其間太宗喜曰是眞有志者命增爲二十九人攺翰林庶吉士旦暮大官供膳月給膏燭之費公感激自奮於學與修永樂大典歲壬辰授刑部主事公爲人旣精敏而又盡心簡牘者所推讞無不曲當﹝蕭鎡撰墓志﹞

公擢工部右侍郎巡撫南直隸初蘇州稅糧負欠七百九十餘萬石常松亦然公至詢父老皆云蘇松民俗大戶不出加耗以致小戶連累納欠公乃使大小戶一例加耗官降斛斗久失糧長往往私造大入小出公奏行南京工部鑄造鐵斛發屬縣依造木斛較勘烙印給與糧長収槪於是出入均平蘇州糧額二百九十餘萬石公同知府況鍾奏減八十餘萬石舊例不許團局収糧糧長自徵収公曰此負欠之由也遂令各縣於水次置圍編囤聚一處糧長一人總之名曰總収定與加耗總徵平米上囤每囤設糧頭囤戶各一名管收置立撥運支簿支撥起運加耗者正糧一石收平米一石七斗候起運之時酌量支撥如京通等倉逺運正米一石支與三石臨淸淮安南京等倉以次定支置立綱運文簿聽其博淺等項費用塡注回銷支撥羨余存積在倉號曰余米次年餘多令加六徵收又次年益多令加五除依前撥運外猶有附余令各縣造倉一所名曰濟農將逓年撥運剩米運入以備賑濟或農民缺食及運夫遭風被盜者賑給借納秋成抵斗還官修築圩岸開挑河道人夫闗納口糧秋成不還其賑濟農民每歲揷蒔之際於中下二等戶內驗其種田多寡給之秋成隨糧還官若遇凶歲則再賑之不還者不復給往時裏河運糧軍民相半軍則官爲打造淺船民則自行雇船裝運經年往復多失農月公乃與平江伯陳瑄議奏軍民令於淮安瓜州等處水次對船交兌令衛所出給通闗付還銷徼在淮安正糧一石兌與平米一石五斗瓜州兌與平米一石五斗五升如各處並南京衛所運糧官軍未曾過江者聽於蘇松常鎭等府縣交兌加與過江船錢米二斗丰年米賤兌與加七五升凶年米貴兌與加六五升襯墊蘆席折米五合方兌船在江或遭風公又令州縣支糶余米蓋倉二十餘厫於瓜州江畔遇到船糧搬入收貯聽候交兌畢日量支余米雇人看守﹝古穰雜錄﹞

民間馬艸每年運赴兩京上納若北京每包艸一千束該用五百料船一隻人夫十五名艸束在船十壊六七所費不貲公奏於通州艸場設立官庫每束折収白銀三分一千束止用白銀三十兩若南京則輕賫赴彼買納人皆稱便

北京文武職官俸糧皆領票於南京戶部闗支當米賤時一兩可買票米七八石公因會議奏準折支金花銀兩納官每兩準米四石解運京庫交收折支京官俸糧嘉定昆山等處折納官布每疋準正糧一石舊例驗収務重三斤糧解領布到官率因紗麤不堪觀驗十退八九公知之奏稱布疋斤重紗麤其價反賤紗細布輕其價乃髙乞不拘斤重務在長闊如式兩頭織造色紗以防盜剪之獘從之

各處走逓馬匹及鋪陳等件死損多被馬頭科逼民財買補歲無虛日公創法每田一畆収米一升九合隨糧帶納另厫收貯遇有死損驗馬上中下價直給米備用馬頭科斂之患遂息

正統初淮揚地方被災鹽課虧欠公奉詔巡視乃奏今蘇州等府將撥剩餘米每縣量撥一二萬石運赴揚州各鹽場收貯照數出給通闗準行各縣下年預納秋糧其米在場聽令竈戶將私鹽於附近場上分納卽照時價給還糧米食用於時米貴鹽賤官得鹽課積聚民得食米安生上下賴之

十四年邊事緊急工部移文造盔甲腰刀撒袋以數百萬計其盔俱要水磨明亮公取余米依數成造且計水磨明盔非遲歲月不可暫令撥錫以副急用處事因而敏多類此

公在南圻凡二十二年兩遭喪皆起復視事

蘇松一帶稅糧有五六年未完者朝廷遣官催促相繼終未能完遂舉忱爲侍郎往任之忱爲人謙恭言若不出口謀慮深長一切破崖岸爲之虛心訪問兼采眾論不一二年累欠之累數皆完羨余之積日見充溢小民賴以賑卹歲凶無慮歲輸京師之米甲於諸省朝廷每勞其能亦善於附勢中官王振極重之宦其地者無虛日人人得其所欲釋子建造者必往求之所獲必過望﹝並古穣雜錄﹞

上任旣專公亦盡心於其職爲人謙恭不立崖岸言若不出口謀慮深長善采眾論徵輸皆有常度貢賦未嘗稽欠且有贏餘遇屬郡有荒歉卽以便宜從事撥余米以補不足之數凡官府織造供應軍需之類盡出於所積余米蓋民賦歲一石五斗之外漠然不見他役之及而官府無復科率之擾諸縣學校先賢祠各郡橋梁河道多所修葺浚治一切取諸餘米人爭爲立生祠沒因以祀之其後戶部言濟農余米失於稽考奏遣曹屬盡括歸之官於是徵需雜然逋負自若人益思公焉

長史金實送公還東吳詩云公當永樂初讀書文淵閣閣下四庫書我實司管鑰翻閱窮古今寐寤攻制作气若橫海鱣志欲吞恆嶽駿如汗血駒千里思一躍時雨沐春葩鵜膏淬霜鍔拜官屬司冦利器遇盤錯無情不得盡焉用施敲朴中年樂散地娛嬉事棋槊巧匠髙縮手無地施善斵天生有用才豈俾久寂莫忽如鵬快風萬里翔寥廓東吳財賦疆國用之所托料量出心計調度歸掌握守令受成算裏胥奉條約富豪絕兼並農田逐耕獲官儲足賑貸私負釋纒縛𨿽遭大侵歲不致塡溝壑小民相與言輒以手加額自從相公來濟利誠溥博旣無倒懸苦乃有邨田樂相公朝天去還期在冬朔屈指算歸程扶攜候江郭東南數十郡到處省民瘼潤如甘雨零明似福星灼大夫得如此豈負平生學﹝覺非集﹞

學博而邃禮和而恭茂著才猷爰作司空撫綏南服國計以丰民無移粟歲不知凶惇大成裕沛乎有容沒而屍祝人仰休風二十八宿孰能右公﹝彭韶撰贊﹞

明名臣琬琰錄卷二十一

●欽定四庫全書

明名臣琬琰錄卷二十二

﹝明﹞徐紘撰

刑部尙書魏公神道碑

王直

正統九年閏七月二十七日刑部尙書魏公以疾終於家事聞上爲之嗟悼遣官賜祭命有司治塟事在朝士大夫亦莫不惋惜致賻奠先是公有足疾詔俾釐務免朝參久之未能愈公嘆曰食君祿而不一造朝心豈能自安八年二月拜疏乞致仕上憐而許之降勅慰且賜鈔三千貫歸一年而終年六十三公諱源字文淵幼而岐嶷喜讀書習於禮節十三能屬文嘗作桂花詩爲時軰所嘆賞選爲學官弟子永樂乙酉以書經領鄕薦明年取進士拜監察禦史所至舉其職松江知府黃子威被誣不能白公爲辧其枉浙東傍海民困於漁課爲奏減之西安大疫民間比屋不能興督有司具醫藥往療全活者甚多涼州有冦將大爲民患公亷得之亟請兵殄除民得免害父母相繼卒皆奪喪起任職爲禦史九年升浙江按察副使未幾召還署刑部右侍郎會河南旱饑民轉徙乃命公爲河南左布政使至則發倉廩以賑民奏免逋賦省徭役及諸不急之務一以安民爲事民稍稍來歸而雨亦大至是歲有年召爲刑部左侍郎食從二品祿或言四川邊務多弛廢命公往理之明罰飭法眾務修舉還朝拜刑部尙書獄無滯囚凡公所決斷者人人自以爲不寃時上注意邊事又命往西邊督察諸將謹防邊以便宜從事遣都指揮李謙守獨石楊洪副之劾奏指揮杜衡等慢令當死諸將始嚴憚不敢肆自天城抵朔州視要險地宜守者凡八分命諸將守之請增修開平龍門城使髙大皆甃以甓庶可守又自獨石抵宣府增致墩堠發開平龍門兵並力爲之屯軍免其租一年凡諸大城堡請給神銃火藥嚴爲備上皆從之再遣勅嘉勞焉時諸軍有勇壯者依托權豪以避役公悉搜括歸伍中權豪側目一弗顧旣而病足不能朝遂以此致仕大夫君子皆惜其去而亦莫不以爲榮公忠厚坦豪孝於親友於兄弟睦於宗族而信於朋友與人交必依於仁義其襟度夷曠洞見肺腑事有可疑者得公處之眾無不愜意凡公所蒞人至今興嘆不能忘魏氏先居南昌之奉新後乃徙建昌故今爲建昌望族曾祖父卿祖庭都父伯泰皆有徳義而不仕及公貴祖考皆贈資善大夫刑部尙書妣皆贈夫人公娶盧氏四子鑑鐸欽銓側室石氏生一子曰銘孫男十二瑛瑞璋瑾環佩珂珪玨琰瑉玭公以某年某月某日塟於邑之甘泉鄕某之原鑑來京師謁予告曰先人不幸棄諸孤朝廷寵終之禮厚矣惟墓道石宜有文以示久逺非先生誰能爲敢以請予最知公不可辭乃爲序述其事而系以銘侃侃魏公有美在中乘時而升事我太宗始爲禦史職是憲紀爰副外臺來表兪美方伯之尊遺愛實全遂升秋官民用不寃皇撫萬邦威制逺域公行邊師武臣竭力伊維邊城隆隆軍聲萬里塞垣纎塵不驚公旣勞只簡在天子以疾而休是謂知止邦家之光閭裏之榮溘然上徵爲風爲霆甘泉之山神道有石掲徳振華以示亡極

兵部尙書柴公墓志銘

王直

公諱車字叔輿姓柴氏世家錢塘靈芝鄕之義溪曽大父諱茂有隱徳大父允明父望皆以公貴贈嘉議大夫兵部右侍郎母嚴氏贈淑人公自少聰敏喜學遊郡庠從徐大章先生受春秋學成領鄕薦遂入太學諸生多推讓之永樂甲申擢爲兵部武選主事卽以勤愼得名未幾升員外郎己丑太宗皇帝北徵公與方尙書從行凡軍務倚辦於公公隨機應變無畱事凡官屬從公者又能庇佑之眾皆樂從及還升江西參議時營造事嚴公入閩中取大材丁夫之貧病者公處之有方故能集事而民不告勞初經廣信太守與公有舊饋蜜一罌疑其重發視之皆白金笑曰此所謂故人知君君不知故人卒拒不納至閩縣有婦人抱嬰兒哭訴曰夫亡田產見奪於豪橫公察其實移文所司斷還之歲餘入爲職方郎中職方事最繁公治之有餘力會謡言當有變詔沿江諸郡擇賢守以公知嶽州公鎭以靜民安之嶽州有江湖之險官船來往當役民上下挽送多或至千百人暮夜促召不能集公私病之公計主客戶有丁幾何約三丁役一丁五十人領以總甲署其名小牌百人領以百長署之大牌視役之多寡用之牌下皆來集無後者民得畨休皆便之公事之暇則至學宮與諸生講學或行田間視耕獲賞勤而戒惰居三歲郡大治復召爲職方郎中丁內艱奪情俾任事宣徳庚戌升兵部右侍郎公素有才望人徯其進命下皆爲喜轉左侍郎時余敵假息塞下西鄙戒嚴朝廷命將往經略之以公重臣俾參贊軍務凡發卒搜騎積穰餉爲戰守備皆有條法上嘉之賜織金綺衣一襲先是敵入鎭畨副總兵劉廣自涼州出兵往援遇敵而退敵隨逼涼州廣閉門不敢出乃大掠而去廣不以實聞反奏功徼賞公劾其罔上又陳其欺誑不法事甚悉請必寘之法詔械送廣父子至京師又劾奏寧夏等守將失律亦召還上益以公公亷詳愼爲國盡忠賜白金三十兩文綺三匹有副公前後章數十上皆剴切人或以後患怵公公曰吾敢愛身以誤國耶由是同事者或不恱其所爲公亦惡其樂燕樂忽大計遂斷酒肉澹泊以自處凡燕樂皆不與而持論益堅必據理守正每有功賞𨿽勅下必覆驗而後行詐冒必糾正無毫髮私岷州土官都指揮僉事後能以家人冒功得升賞公奏罷所升官能復以爲請上宥之公反復論不可曰詐冒如能者非一人臣方按核皆請罷今宥能如餘人何若無功而得官則捐軀死敵者何以待之朝廷倘以能土人宜寛假則以他名賜之爵人莫敢援例若冒詐而升臣實以爲不可詔嘉公忠誠遣使賜白金四十兩綺帛各四疋特命食從二品祿秩滿升尙書仍理軍務旣而事平西師亦解嚴庚申召還賜以羊酒命視事且侍經筵聽講其年八月告歸省墳墓上可之然尙欲托以邊事命公速來賜鈔五千貫遣焉辛酉三月公還朝已感疾命太醫日往視予善藥冀速愈而公疾益甚數驚悸起曰誤事誤事命速治行蓋心不忘其身之病也上聞之而憫焉俾還鄕治疾未行疾大作竟不起六月二十五日也享年六十七娶王氏封淑人子男三拱抃拭孫男一訃聞上爲之惻然遣禮部尙書胡公濙往祭之命兵部給舟楫還其喪工部治喪事抃乃以翰林侍讀學士苖光生所爲狀謁予銘竊嘗念之朝廷之於西事蓋愼重矣嘗宿勁兵任良將又輟近臣往臨之欲以安內全外然其忠於上仁於下不爲利回不爲勢屈者蓋無幾是以安全之效不立迨天子赫然更命將帥而公等夙夜圖議振頹綱去獘事明賞罰以示勸懲而人始知有法思奮其材武以從徵伐立功名於是余敵影滅迹絕而天威振動於萬里之外矣今邊鄙晏安烽火不作𨿽神謀睿算使然而公等之功亦豈細也哉宜聖天子悼念之篤而恩禮之周公之大節如此若其交友敬臨財亷奉己有度待人有恩不附勢以干利其美蓋不可勝書姑序次其大者而爲銘使後世有考焉其塟以某年某月某日其墓在﹝闕﹞之原銘曰允毅柴公學以植躬遭時而升遂躋顯融三十餘年出入中外克一其心以熈帝載帝曰西顧予欲汝爲殄此眾敵汝往視師維公朅朅羣志爰發乃暢皇威幽逺畢達邊塵不驚公與其功何以致之繄公之忠天不慭遺國有典禮寵榮式多哀念無已松栢丸丸有慰其阡刻銘垂休何千百年

右僉都禦史淩君墓表

王直

宣徳九年八月十五日中順大夫行在都察院右僉都禦史淩君晏如以疾卒於官年五十三朝廷爲遣舟歸其喪於湖州歸安縣將塟於所居瑯琊鄕某山之原其幼子啟旣請右都禦史熊公銘其墓矣復來請予文表諸墓上曰啟之兄敬以養祖父不克來京師今喪歸有期亦不能俟其來也故啟敢以請淩君嘗入翰林與予接踵同朝久且相知義不可辭君諱安然字晏如自少力問學尢工書其楷書學習小篆則師秦相早有名鄕邑太宗皇帝鋭意文藝必欲追配古人君優遊館閣益自勵務欲稱上意仁宗皇帝在東宮雅知之常令繕書以進今藏於祕府永樂十五年擢拜吏科給事中以恭愼舉其職日侍上左右有所顧問敷奏詳明同軰皆推服焉仁宗皇帝卽位升吏科都給事中益毖懋不懈人未嘗見其有過舉今天子卽位三年大正庶官以修百度以君爲右僉都禦史蓋是時持憲者多以賄聞由是用君其間君感上知遇確然自守不爲眾所惑思欲稍拯其獘事不可卽懇懇爲其長言之多見聽從然猶膠箝牢宻君未及有所振舉而以內艱去蓋在任不二年君去而其長及凡附托者皆得罪矣服闋仍爲右僉都禦史兵部以武職貼黃久不淸請會官淸理如故事上以命君君與翰林侍讀苖君衷皆從事於此同力一心罔有漏失有顏鎭撫旣卒子孫當一人繼乃復以一人冒官三十餘年無覺者君閱其實乃奏罷一人又著令凡武官有靖難功而無子者不忍遽絕其祿得以婿或義兒一人繼不再及也有張指揮者旣以義兒者繼矣又欲冒及其子因有所調發托統帥以疾豫以子代亦十餘年矣君亦奏請罷之其臨事用心不茍皆以類而不能久於世豈非可惜哉曾祖祖徳皆不仕父彥能官至應天府通判坐累罷居均州仁宗亦知其爲人因君爲都給事中卽令冠帶造朝以都給事中致仕歸湖州今加封右僉都禦史君幼娶周氏卒有一子曰敬再娶唐氏四子曰啟肇惇敷於乎自古聰明才俊之士遭時奮身皆有志於功名以顯當時傳後世然而不至於大有建立而卒如君何恨蓋莫非命也使君得永年其所立豈小哉今𨿽不幸而其居官行事之善不可以泯也故表諸其墓闕

副都禦史賈君墓碑

楊榮

天眷我皇明挺生俊乂列於庶位以理政務至於內佐風紀振憲綱而外播恩威除姦宄植善良者若正議大夫資治尹行在都察院右副都禦史賈君亦其人焉君諱諒字子信其先兗之武城人洪武初徙家嶧山之陽祖志剛父旺俱不仕以君貴悉贈嘉議大夫都察院都禦史祖母顧氏母魏氏俱贈淑人尹自幼卓犖頴拔異羣兒由邑庠生應永樂辛夘鄕舉升太學太宗皇帝時選侍皇太孫說書講論詳明深沐眷待歲甲午擢刑科給事中宣宗卽位升今職委任旣重君愈敬愼凡所施爲務惇大體不事末節夙夜匪懈稱厥職遂得推恩贈祖父母父母以及其室焉初君在刑科也克體朝廷欽卹之意獄有寃抑卽以爲言或至再三必得請乃已人或言其執奏太過君曰近侍以言爲職茍知而不言其如人之寃抑何江淮間賊徒操舟刼殺畨使君受命往捕旣至以計悉擒之按行鈔法於京都人不之駭鈔以流通宻察百職發姦擿伏人不敢犯其居內臺也詳讞重囚務求其生必底無可生之理而後已江右豪民肆毒君往按之得實悉寘於法良善獲安川屬姦盜作梗惟捕其首惡餘黨解散及奉命督山東等處陶冶奏減工程蠲免虛數民力以紓今皇帝卽位首令往鎭湖湘撫緝有力陟黜惟允巡視淮濟賑活饑民千餘萬督築固安堤河道疏通人不知勞邇因徐州彊賊反獄潛處芒碭間時爲民患復奉命捕治還至茌平遘疾正統己未正月十有四日卒於徳州訃聞聖上嗟惋遣官諭祭命有司爲治塟事君生洪武壬戌六月十日得年五十有八配石氏側室郝氏蔣氏子男三俊傑偉女四俊以卜卒之歲某月某日奉君柩塟於城東馬貴社先塋之次先期奉翰林編修許道中所述行狀泣丐予銘其墓予於君有同朝之雅歷官行已亦所聞知狀復稱君篤於事親始終盡禮兄子儀早孤撫育無異己子玆又仁徳推於家者也若君者不可以不銘銘曰惟天生賢以時登庸輸忠服勤代理天工猗歟賈君遭逢盛世擢官黃門克稱於位天憲有佐特然超遷粵自筮仕迄今有年惟忠惟勤終焉如始爲國爲民匪私於己夙猷茂著列聖受知中朝外服績用咸熈命𨿽不永所存者久勒銘有碑庶傳不朽

章尙文傳

楊溥

尙文名敞世居會稽髙祖斌宋景定中鄕舉第一祖君乘父可道世有善聞尙文頴敏有智略初補郡庠弟子員日以讀書攻文辭爲事服食之需不計其有無永樂癸未以詩經魁鄕試明年第進士入翰林爲庶吉士同狀元曽棨而下二十八人績學文淵閣預修永樂大典授刑部江西司主事尙文究心理斷訖無寃滯久之復入翰林纂修輯五經四書性理大全書成受重賚時山西有盜掠人財詔有司亟捕之逮至數百人尙文適當其事上官督之甚急尙文曰殺人重事豈宜率易編鞫之皆有辭一人辭色獨異尙文収其辭色異者余悉疏之俾明日復來明日亦如之眾皆如約勘其爲盜者果一人眾始爲尙文危終乃深服之有何千戶者商數軰莫宿其家被刼商疑何何訴之官恐不能自明乃縊死事聞詔巡捕者三日弗獲抵死旣三日不獲則拘鄰何者二十餘家別楮幣證其爲盜尙文諮之曰商逺來而楮幣約皆斷何也捕盜者不能隱遂首伏二十餘家皆得釋未幾升本部員外郎授奉訓大夫復升本部郎中丁外艱歸起復行在吏部考功郎中洪熈攺元賜誥命授奉議大夫推恩父母丁母夫人憂服除調驗封郎中尋升行在禮部右侍郎進階嘉議大夫加封父母及祖父母如制奉詔往安南命酋首黎利權署國事尙文宣威徳詟服利郊迎拜使者常下利令所親給事左右數進甘言誘以聲色尙文正色遏絕之及還賂以金珠異物多方致之尙文堅卻不受及利死朝廷以其子麟署國事復命尙文往諭之闗吏曰此天使前卻金者再來矣比還麟所贐皆卻之不受更進平陽王復封晉爲恭王峕所以有田土及護衛官軍房舍有司莫能處分王以爲言詔遣尙文往理之至則勘其田土悉歸王府房舍驗所有軍士給之餘悉以居民王樂從之復遷左侍郎與尙書胡公協謀國家典禮前後損益不同吏無所據或緣姦乃取國初以來所行條格籍記之於是司屬遂有所持循太醫院醫士妄舉鄕人爲醫以復私怨時爲積獘奏革之僧道請度牒者歲以千計姦僞日滋請遵洪武中例循舊額三歲一給其有舉任僧道官者不許越州郡由是姦僞者漸息會同館四夷朝貢者日給廩餼往爲監臨侵克乃嚴爲闗防以副懷柔之意尙文爲人尙誼气賙卹朋友曲盡其道不以患難死生爲輕重平居簡靜遇朋友談笑戲謔襟度豁如然絕口不道政事及臨事井然有條爲文簡潔所著有貭庵稿藏於家壽六十二其子瑾正統丙辰進士克世其家云論曰士君子抱負才气修志山林無聞於世者何限哉尙文際明時爲顯官處順安常克諧所事蔚然有聲稱書曰時人斯其惟皇之極有以哉

右春坊右諭徳黎君墓碑銘

楊士奇

右春坊右諭徳黎君以正統二年十一月謁告歸淸江得疾卒於家其孤統以翰林侍讀習嘉言所狀事行求書墓碑余聞而哀之曰嗚呼黎君之擢第也爲良進士入風憲爲良禦史於長民爲良郡守於近侍爲良輔臣柰何遽止於斯乎黎之先見余所作其考墓表其曾大考允誠大考惟琇考宗瑞妣鄒氏以君貴考贈右春坊右諭徳妣贈宜人君兄弟三人其季卽君諱恬字潛輝天資淸淑生六七歲知慕學問累從明師得其旨歸而自進其功永樂壬辰擢馬鐸榜第二甲進士無幾丁內艱去服闋除陜西道監察禦史以正直揚風裁歲辛丑朝廷以災異求言羣禦史同上奏實君具艸歷詆大臣之任事者無憂國卹民之心剴切激厲無顧避上曰禦史言是任事者不能堪後薦禦史之才可用於上皆升知州而處之逺方君得交址南靈州尢僻逺君怡然曰聖人不鄙九夷我何人哉旣至教愛其民如子民皆父母師事之政化旣行會黎利反其眾日盛總帥王通孱弱不能制爲吏所協遂矯制勒三司郡縣官吏悉解職守隨通北歸君時在行旣歸通及協謀者皆坐法朝廷以事不出於眾悉置不問宣徳七年士奇率同官言黎恬文學操行可任近侍遂命爲右春坊右諭徳授奉直大夫時春坊事簡奉旨入翰林院與纂述考最賜誥追贈其考妣預修宣廟實錄簡充經筵官奉命考禮部會試者二用心公正時多得人遂謁告歸展先墓賜道裏費給驛舟旣展墓樹碑墓側退而洽其親戚鄕裏歡甚將行得疾醫藥久弗效以正統三年正月卄二日卒享年五十有一君篤孝友之行而磊落有大志恥屑屑流俗事學博而正論議沛然爲文章波瀾藻麗而根於理存心公平於論人之邪正事之枉直靡不服之盡心公務未嘗茍且非其人弗與處容色潔白如玉儀度恭肅人不可犯而雅度灑落良朋勝友卒然邂逅詩酒倡和酬酢率極歡而罷其藏修之齋名熈熈所著有詩文集若干捲其娶先敖氏贈宜人繼王氏封宜人子男四統縉頌生顥生孫男二升生冕生其塟以卒之歲某月日塟某原與敖宜人合塟焉黎君余考禮部會試時所取士又以同鄕故相知深而相與久其仲兄愼兄子經皆有文學於余往還餘嘗謂淸江自劉氏公是公非而後有一家三人聨璧輝映者今再見於黎氏居無何愼卒經又卒黎君每向余道其兄與侄未嘗不泣下余亦爲之感嘆豈意又於今哀悼黎君哉銘曰淸江之黎代襲詩禮由金三州徙阪城裏自其髙曾潛徳弗揚迨其大考武弁奮庸卓卓潛輝篤志問學升自賢書秋空鵰鶚鐵冠白筆北面在廷用振憲紀用張國經觸邪指佞動植有知昔之所學今惟行之旣斥遐僻俾治夷類不賤鄙之躬勤撫字夷亦有心曰我仁侯父之母之而肯以尢旣升桂芳所職輔導詞苑經維在帝左右方將顯庸曷殞遽亡栢松中僕不至柱梁嗚呼潛輝其藏我銘後有考徵庶其猶生

春坊諭徳林君墓志銘

楊榮

宣徳二年五月辛亥奉訓大夫右春坊右諭徳兼翰林侍讀林君卒於官交遊之士莫不爲之傷慟臨終之夕其孤云瀚適自南京至幸履一見不及有所言而絕良可哀也將奉柩歸塟於鄕某山之原乃匍匐涕泣以翰林修撰王君鈺所述行狀來乞銘予與君同鄕又同官而素相好弗可以辭按狀君諱志字尙黙晉黃門侍郎頴之後頴從晉元帝渡江居建康其子祿由散騎常侍出爲閩之晉安太守子孫因家焉是後有仕爲宋禦醫院使諱古松者君之五世祖也曾祖諱淸祖諱顓父諱興音隱徳弗耀母遊氏宋監察禦史廣平公之後嘗夜夢梁僧寶志入室而生君因以名焉幼頴悟其母嘗口授經傳卽朗然成誦在髫齔時已喜爲文辭後從學於王偁孟陽極好辧論因字之曰尙黙將弱冠選入郡庠益自勤勵於經史子集旁及天文地理星命醫卜之書無不研審而尢工舉業性至孝父早世事母益謹或有疾則憂形於色親調湯藥不敢暫離左右及母歿家𨿽貧薄而殯殮塟祭一於禮而不茍永樂辛夘鄕試壬辰會試皆第一殿試賜進士第二人授翰林編修考滿升修撰嘗纂修五經四書性理大全古今名臣奏議郡邑誌書辧論精確勤於編述迥出儔軰甲辰秋九月升侍讀尋升右春坊右諭徳仍兼舊職升奉訓大夫給二俸嘗兩爲京闈考試官去取惟公士子敬服洪熈攺元蒙恩賜誥得推恩追贈其父如君之職母爲宜人每痛二親不逮祿養語及必淒愴終日蓋君治家儉而有禮待宗黨極厚族弟喜孤幼無依養於異姓取歸撫育迄於成立勸子侄讀書言不輟口間有領薦者輒加慰勉與鄕人周旋欵洽不事矯飾鄕人亦多敬愛之事其師孟陽最謹孟陽後爲翰林檢討以事沒於京爲之經畫喪事以歸其妻子於閩處僚友必誠必信於人無所毀譽在朝十有五年入則恭勤趨事惕然警勵𨿽隆冬盛暑不自知其爲勞退則靜坐一室優遊疎散醉吟自適淡然若與世事不相干者家居時郡庠後進多從之遊若今湖廣參政黃澤浙江按察使林顧軰皆親及門受業時多推其學問有源委以爲吾閩之傑然者自號蔀齋又號見一居士所著詩文確健簡古多爲人所傳誦與修二聖實錄方擬告成歸省丘墓展焚黃之禮而乃以是春疾作自知必不起遂請於朝得告而卽日加劇第奄奄一息以待其子之至而卒其生洪武戊午八月四日至是享年五十配陳氏有淑徳封宜人子男二人長曰云瀚次云瀣女三人嗚呼幼學壯行君子之志也惟君荷聖朝教育之恩學旣有成官兼顯秩可謂榮且盛矣亦可謂得行其所志矣烏可以無銘其辭曰林氏之先閥閱以崇粵自建康始居閩中歷世相傳其積彌厚發之於君獨稟其秀孝友篤志信誼卓然學有源委思如湧泉爰擢巍科超出流軰拜官翰林詞益霶霈編摩纂述克愼克勤侍讀講筵忠賢是陳輔導春宮多所禆益考藝京闈公論籍籍不盈以矜志節允堅無毀無譽罔不推賢善積厥躬惟君之徳學淑諸人惟君之澤閩山蒼蒼閩水汪汪藏石於斯百世不忘

明名臣琬琰錄卷二十二

●欽定四庫全書

明名臣琬琰錄卷二十三

﹝明﹞徐紘撰

吏部尙書黃公神道碑

王直

宣徳十年今天子嗣大寶位臨萬邦顧南京根本重地建置百司而置吏部爲之首宜得謹厚大臣往蒞之九月以命吏部左侍郎黃公宗載陛辭之日詔進爲尙書以行士大夫知公者莫不譽嘆以爲宜在京南八年以老疾求致仕上初不許章四上乃許之歸丰城故第又幾年年七十以九疾終訃聞命禮部致祭工部爲治墳塋明年十二月二十一日葬於其鄕梨樹岡之原葬已其子儒剴來謝恩闕下詣予拜且泣曰先考之葬朝廷寵終之禮厚矣於今得樹碑神道而未有文敢以請予少於公而辱交久誼不可辭黃氏於丰城爲大家公曾祖仲軒有隠徳祖以仁考子貞以公貴俱贈吏部侍郎進尙書妣皆贈淑人進夫人妻余氏亦累封至夫人公自幼喜學年十五已能爲裏墊師爲郡庠弟子從熊伯機受春秋遂取進士爲行人謹於自治奉使四方未嘗受饋遺歷左右司副爲司正以父憂去治喪無違禮不飲酒食肉者三年服除領舊職永樂癸未以賢舉授湖廣按察檢事時湖廣諸道惟銅鼓五開最難治分巡刷捲者多憚行蓋天下巨姦宿猾皆謫戌其間善舞文弄法興事撓官府而陰把持其短長往者欲稍按治卽糾結如沭漆不可解欲一切漫漶則見嗤無可柰何多避不肯往公至當刷捲卽毅然治行到武夷問風俗知其人苦於從軍女子惡爲軍婦不果嫁男子則慮婦家往從戌而以徭賦累已不果娶至年三四十猶獨處公召鄕老里正諭人道大端俾轉相告語務嫁娶以時不踰月成婚姻者三百餘家他縣間風皆樂從俗爲之變乃榜諭銅鼓五開諸姦豪數其罪惡且發其善端曰不攺必寘之法眾知公務以徳化人相戒勿犯比至莫有幹分背理者丙戌徵詣文淵閣修永樂大典書成受賞而歸戊子朝廷以海運糧餉赴北京下湖廣造海船四十九命擇風憲官之賢且能者蒞其事眾議以屬公而工部所遣官務苛察生事將聞於上以衒能公鎭之以靜消其毒螫而落其機牙得不擾而成功己丑車駕將北徵遣都指揮吳正徵兵湖廣王暴貪失期上謂按察司官不糾劾於是公與同僚皆坐累謫楊靑驛公遽之如平時遺一力受役而躬自執爨未嘗有不豫暇則閱書史以吟詠自娯癸巳復起爲山東道監察禦史侃侃自持不肯少貶以徇俗乙未上親策士於廷時鴻臚無卿丞張斌任事恃城守功最狼戾多所中傷人頗憚之以不與讀卷至爭論上前不已公奏斌不學無識不可以讀卷乃敢煩瀆聖聽如此當伏法士論壯之丙申命巡按交址交址城中諸軍營房覆以茅故多火公兼知軍民歲歲伐材陶瓦備官用然皆資權豪命三司幙官稽其數凡有取者皆著於籍由是無敢私費不半年營房皆易以瓦覆火患遂息時工部尙書東萊黃公福掌交址藩憲二司才行過人而不事邊幅禦史往者多庸常視之至公獨恂恂恭讓而法亦不廢及歸行李蕭然無交址一物東萊嘗語人曰吾久居此所接禦史多矣惟宗載知大體己亥丁祖母憂居家有旨奪情授貴州道監察禦史益謹禮蹈義遇事必究極是非不曲隨茍止於禍福利害不計也故再陷刑辟而賴公道以免甲辰宣宗皇帝正位東宮以東宮僚職輔導擢詹事府丞未幾升行在吏部右侍郎時少師蹇公猶兼領吏部事多倚公公協力一心進退人才必以公論不苟爲異同故一時號得人洪熈元年賜誥命制詞有淸潔平恕恭謹厚重之褒是年遣祀夏禹及南鎭會稽山因賜鈔八百錠俾歸焚黃於墓下其後嘗奉命往浙江理軍政及伐宮殿大材於湖湘設施措置舉不失宜故事集而民不告勞久之遂有南京之命蓋上知其老而欲安之也南京𨿽無銓選之勞而勞於馭吏蓋其人多邪巧才見害必避見利必趨往往冒法以僥幸公正已率物無少回撓屹然如太山喬嶽不可撼陰陽闔辟風雷雲雨以榮悴百物而細大不遺其施博矣己未進階資善大夫詞曰寛和有執亷靜自持又曰小心愼職始終不諭人以爲實錄當是時公卿大夫齒徳之盛莫如公及致仕而歸猶康彊無恙士大夫出餞都門外瞻望咨嗟漢之疏傅不過也公旣孝於親尢篤於二兄仲氏宗曼有孫孤承裔貧苦不能自立公命其子文凱儒凱収養之文凱先卒獨儒凱繼其家及公歸卽爲承裔治居室使仍守舊業毋廢墜其施於鄕族細行之美尢多玆不載姑序次其大者俾刻諸神道而系以銘銘曰在太祖世經術取士公乃奮興以克有位於皇太宗復舉用公揚於外臺以肅庶工出入中外有勞有烈人望謂何邦家之傑遂丞詹事遂佐冢卿式展其猷以宏厥聲天官之尊天子所命殿於南京亦罔不正祗事列聖殆五十年殊錫寵褒帝制在焉達尊者三公則兼備哀榮始終莫與爲比梨樹之原峩峩新阡刻此銘詞百世之傳

都察院右都禦史熊公墓志銘

錢幹

宣徳九年十月甲寅都察院右都禦史熊公以疾卒於北京居第之正寢上聞之嗟悼賜祭命有司給官舟歸其喪治墳葬於吉水縣之某里七歲孤端奉左春坊左庶子兼翰林侍讀周公所爲狀來請銘以志於幽堂之石乃爲序曰公諱槪字符節熊氏世爲南昌丰城人祖達夫仕元福州錄事卒於官考敬方幼無依母夫人攜以適吉水胡氏因冒其姓今爲吉水人公貴始復舊姓焉用恩贈祖考皆資善大夫都察院右都禦史祖妣楊氏夫人妣郭氏封夫人公幼英悟過人甫成童聞父講左氏春秋卽知大旨忻然請授之由是書過目輒記憶不忘父心異之比長學大進有志尙一時同軰不惟推讓其學至其噐識多自以爲不及永樂六年戊子舉進士於鄕九年辛卯登進士髙第拜監察禦史聽決精敏若先於吏事者卽以能稱父繇邑校弟子員升國子監生六館多所宗仰方是時太宗文皇帝駕幸北京仁宗昭皇帝以太子監國事公侍朝立文華門下於大眾中見其狀貎壯偉問侍臣誰何知者以公姓名對且言父學行之美稱嘆久之以是父子益有聲於都邑間歲餘父歿還家執喪哀毀如禮卽起復爲禦史署刑部事會藩憲大臣員闕太宗命吏部簡兩京朝臣之有才望者補之公在選列仁宗宴之禮部予道裏費至擢廣西按察使慨然以戢吏姦卹民隠爲己任屬溪峒蠻獠大出殺掠民聲揺諸郡桂人大恐布政使議欲請於蕃王出兵以遏之公曰吾等受方面之寄冦至無計捍禦乃以煩王事聞誰任其咎冦必不至戒嚴而已旣而果然議者服其識其居官而沒於其土者家之道逺弗能還朝廷詔所在給舟車歸之有司廹促甚至公念男女生娶有一旦遣行貲用凋落奏乞聽其便從之尋調廣東仁宗正位召所擢用迨至而宮車宴駕矣今上親政鋭然思用賢材以責庶事之實以新天下之治而常鎭蘇松淛東西諸郡豪右之民往往訴力持吏短長脇制州縣肆毒良善無厭細民苦之上以公爲可使攺大理寺卿命偕中貴人往按之公亦知上用己之意徧歷其地凡官吏之無狀民之尢無良爲人巨蠧者籍其家盡執以歸於京寘諸法聲威振動於一時海鹽民史慶眞自號平康聚無賴之徒恣行剽掠有司累歲莫能禁聞公至而盡室逺遁得之武昌抵以殊死於是姦宄帖息單弱之民舉復其業父老動色稱快三尺童稚皆知公名而相與傳頌之所至於餘力新學宮勸勵諸生先賢若胡安定公範文正公魏子翁二陸祠宇之傾圯者葺之範氏義田魏氏墳地之侵奪者歸之其子孫之有賢行者祀之士類增重姦民有不便公者誣以受贓在勢者以私怨欲擠之騰口昌言於朝上疑未之信遣禦史亷問豪髮近似無所得還乃直公所爲用是上益知公之賢爲足任賜璽書奨勵公亦自信不疑於利害之當興除者皆列以聞松江嘉興兩郡接攘處其間地大民眾徵調復役公私病之奏折其地爲五縣如其請入朝問勞有加特升都察院右都禦史往治南京院事始公之出也須髮如點漆比還皓然盡白人皆嘆其賢勞及斯命下又謂宜居是職公材長於從政務持大體疑獄滯訟能立得其情而志存平恕每具獄推見至隠惟恐吏售其姦民有不得其平故凡被其埋者人以無寃尢能嚴束郡屬恆舉古人剛方有志節者警之詞气俱厲人人畏其威而莫不奉法以遵職憲紀用振明年賜誥命進階爲資善大夫榮其所出以及其配未幾太夫人以壽終於私第官給祭葬命公扶柩歸葬起視事去年北京右都禦史顧公以病久在告召公馳至領其事至益感激自效視居南京時勤又倍之在上前知無不言於條囚之枉抑者多所伸雪故事車駕巡幸以文武重臣畱守公兩被是命今年兼署刑部事自朝慮囚日宴未暇食忽風眩久之乃蘇歸治於家踰數日駕逺猶力疾入見退而愈劇勞以上尊彊起拜受曰小臣被國厚恩曷以補報是夕奄然而逝無一語及家事生於洪武十有八年己丑正月初十日得年五十元配劉氏有賢行先卒贈夫人繼配璩氏封夫人子男五人長燁壬子貢士次焯次安次卽端次盛孫男三人公爲人身長六尺神色明秀望之屹然可畏卽之溫然可愛久而知其坦然無城府人多樂與之交公與人交恩意備至居家孝於親友於兄弟庭內無間言在官不以仕優而廢學有間輒手不釋經史論說古今聽者忘倦爲詩文豪偉健麗似其爲人尢善艸書四方有求之者祁寒盛暑忻然樂應之人得所欲而去所著有芝山公餘二槁藏於家於乎公以一介之士遭值聖明起爲世用出入二十餘年位致通顯任國重事直已自遂始終保全是上之圖任也專公之報稱者不顧其身無所不用其心假以多壽所樹立當有絕者奄至於斯可哀也已習禮於公爲邑人復有同年之雅少相好也義不可辭故論次公之世出裏居行已爲政之詳序而銘之銘曰於皇三聖如天之仁文條武鬯若時之春公與時遇光奮於身踐更中外爲世材臣天子嗣位以聖繼神延登俊乂子育庶民蠢爾羣醜毒痛於人命公往治勞於咨詢扶植善柔誅鉏頑嚚大憝旣去隠詘獲信天章有偉用旌厥勤歸典邦憲堂堂垂紳聳栗在列風紀由振奄其不畱同朝頻呻曷以昭徳銘玆具岷垂示後世永永不湮

都察院右僉都禦史魯君墓志銘

楊榮

正統二年六月十日都察院右僉都禦史魯穆希文以疾卒於官上聞遣禮部左侍郎章敞諭祭仍給舟歸其喪旣至家爰具葬事遂卜於北山之原其邑人翰林修撰杜寧爲述其歷官行已之實來請銘希文嘗僉福建按察司使事操行履歷予知之悉故不辭爲銘而敍之希文宋散騎常侍澤之裔建炎初澤自汴徙居於嚴七世祖初溫州平陽令始自嚴徙居天臺爲天臺人曾祖古訓祖谷瑤皆隠徳弗仕考友敬以希文貴贈文林郎監察禦史妣奚氏贈孺人希文自幼舉動異常兒裏有識者語其祖父曰是兒他日當爲偉噐宜善教之稍長肄業邑庠攻苦食澹篤志經史𨿽祁寒盛暑不少休息常自書人常咬得菜根則百事可做之語於座右蓋已毅然以淸操自勵永樂丙戌登進士第勅賜歸榮於鄕因是益肆力問學鄕生執經受業者亦多造就及赴召有司贐鈔萬緡謝而郤之或曰行者以贐何用固郤希文曰筮仕之始未有益於鄕裏而先厲之可乎言者愧服嘗核江北諸衛儲糧巡兩淮鹽法及監龍江抽分竹木局綜理周宻吏莫肆其姦旣而以外艱去家居杜門哀毀逾禮服除拜福建道監察禦史介然自持人莫敢幹以私時太宗皇帝巡幸北京仁宗皇帝監國希文屢上封事知者皆稱其爲敢言又嘗鞫常州巨商法當死商家托其姻舊夜饋白金覬脫兔希文斥而拒之竟寘之法秩滿擢福建按察司僉事理寃滯繩貪墨凡豪右一無所顧避泉州進士李某調官廣西妻吳少而美故富民林肆欲圖之陽與某善遣二黠僕偕行至中道毒死某並其侄吳還肆納之某之族人訴於郡及臬司官受肆賂反罪訴者希文至亷得某執而訊之果服罪漳州民許某富而無子初以侄爲後晚而妾生子因析貲產與而以子托之許死侄謬言子非叔出還之奄有其貲希文按行至郡妾攜孤訴其狀希文乃於市集諸小兒宻以許之孤雜其中令父老別之父老獨指是兒狀類許某必其子也於是悉歸其貲畱江縣竟有四閘水以蓄泄漑田數百頃爲豪右專以自利歲旱細民羣訴希文罪其專利者民皆驩呼鼓舞今上皇帝嗣位大臣薦希文治行驛召至升今職尋命相蝗大明廣平循行千百勞來不倦民不之擾而害隨息曁還贊肅憲紀駸駸有聲朝退方治事疾遽作而卒家無以爲斂公卿賻治其喪始克襄事希文生洪武辛酉﹝闕﹞日享年五十有七配張氏先希文三月卒於家子男二曰升曰昻孫男三曰誠曰誼曰譓希文爲人剛正淸愼內恕外嚴寡嗜欲薄滋味歷仕中外二十餘年家無饒貲被服如寒士卒之日聞者莫不咨嗟嘆悼嗚呼士之爲世用材足以應變知足以決疑者非不有也而求其淸介有守執法不回似希文者殆亦不多見焉是故不可以無銘也銘曰介如石兮繼守之眞直如矢兮維心之平維介維直士徳之偉人一羣稱君乃廣美方其蜚聲震耀當時今焉云亡孰不悼思遙遙閩藩政傳永久奕奕憲臺名著不朽天臺之原考卜維新安此宅兆永裕後人子昻一名崇志累官應天府尹循良愷悌人咸稱爲長者

吏部右侍郎鄭君墓志銘

楊榮

士君子遭時得位才行兼茂克舉厥職上無負國家下不負所志人皆仰其存而哀其歿者斯豈多見哉若故通議大夫行在吏部右侍郎鄭君蓋其人也君諱誠字文實世家建昌之南城髙祖禎仕元爲撫州路醫學學錄曾祖徳銘歷彭澤南陵二縣典史祖瀚逺以君貴贈吏部右侍郎父守中累封吏部右侍郎妣王氏累封贈淑人君生洪武庚午九月十日自少刻志問學選爲邑庠生究春秋之旨同軰自以爲莫及永樂辛卯領鄕薦入爲太學生夙夜淬礪噐宇日充歷冬官以勤愼自效擢爲吏部司務以職克稱尋以侍郎師遷薦升考功員外郎君𨿽年少居要職■﹝樊﹐心代大﹞履謙恭事先軰以禮課功責實無所徇人以是多之未幾丁內艱痛念母疾弗克躬侍湯藥哀毀逾禮及葬陰雨不止君號泣吁天天稍霽人以爲孝感所致制未終特起攺文選員外郎尋轉郎中時同官孫英號稱狷介少許可以君獨加敬讓洪熈紀元受誥命榮及二親宣徳丁未歸省還朝仍故職庚戌以少師蹇公薦爲吏部右侍郎選任精審敷奏詳明尢爲眾所推宣廟嘗召問庶官品級及居職者賢否君歷對稱旨遂受寶帯襲衣之賜今上皇帝嗣位益致公勤𨿽故舊執贄相見亦卻而不納鄕人有爲太學生者於公有宿怨及嘗受官自謂必見抑君惜其才擢寘五品其所守所行類如此正統壬戍年十一月﹝闕﹞卒於官自卿士以及僕隸莫不嗟惋翌日上聞爲之悼惜遣禮部尙書胡公致祭仍命有司治葬事君娶黃氏有淑行初封宜人進淑人子男一曰垕弟來自南城將奉柩歸葬於鄕某山之原乃以刑部侍郎何君文簡所述事行謁拜請銘惟君天性孝友父嘗遘足疾繼以目眚君憂形於色徧求良醫得善藥輒附傳以歸療之疾遂愈奉繼母傅氏淑人不異所生遇諸昆弟及從昆弟俱有恩位臻貴顯歸拜舊師惟執師弟子禮見其貧厚遺以金繒待僮隸亦未嘗加以疾聲厲色居官二十年小心愼宻始終如一至其寛字和易虛己容人識達政要旁行不流卓卓乎有足稱者是不可不銘銘曰麻姑之山秀擁一方下有旴水其流洋洋維水之淸維山之英孰其鍾之天官亞卿亞卿之生人中褎然師奇其敏友推其先肇自小官薦登顯庸弗倨弗隨克勤克公勤不自盈公而生明鑑別研媸衡審重輕天子曰嘉是爲能臣輿論攸歸咸曰偉人生不失榮歿不失哀悠悠逝川去不可回勒此銘辭閟之幽宮惟千百祀令名罔終闕

國子司業吳先生墓志銘

楊士奇

大學爲國家成賢育材爲興治之本所系非細故其師範尢在得人而非道明徳立心古人之心知本末之務多士所心敬誠服者不足以稱任數十年來稱斯任者臨川吳先生其卓乎表表者與先生以明正之學惇實之文端厚之行峻潔之操挺然而不拙皜然而不滓其施教必先正本而後循序以達也蓋先生自讀書鄕校已立志不遷家𨿽窶夙夜勤苦淬勵不奪於外物洪武中選鄕貢病不果上後入充太學生祭酒司業禮之不與諸生等奉命宣諭武臣雲南又閱軍士福建時奉旨出使者所至皆有金幣之贈重朝命也先生一豪無所受及歸其裝不益絲豪維經過山川所作弔古賞勝之詩數十篇耳會試禮部擢第一廷試第四賜進士出身授翰林院編修升修撰考禮部會試纂修髙皇帝實錄書奏賜白金文綺及金織衣修永樂大典爲副總裁吏部言國子監闕司業太宗皇帝曰此非可輕受其令祭酒胡儼愼舉有學行可爲師表者以聞胡公舉先生卽日授國子司業居無何祭酒有他命自是皆先生總監事時士習日下舉者急於進取率不究心經傳惟誦習前軰程文以覬僥幸先生革之終日危坐堂上召與講析義理且說疑詰之使退求諸心庶有自得之益於爲文必先義理而後辭采學者始趨實功不事苟得以禮法率其屬屬官中有不檢者數軰不便之相與求先生之短以沮之卒無所得又餙詐以謗之然先生素行孚於外者久謗率不行有以告者先生但自引咎而已以是名益髙而謗者益不容於淸議𨿽弘度待物然未嘗屈已求合𨿽是權貴卒不樂之而自信益■﹝艸馬﹞仁宗皇帝知之有素一日顧士奇曰朕卽位以來兩京之臣多以序進惟南京吳司業未進蓋朕久不見之故忘之耳後三日宮車上賓矣先生爲司業十有八年太學生數千人及天下賢士君子皆稱吳先生古道吳先生賢師而職銓衡者獨若不聞此𨿽先生之命而益以見其所守且士大夫之重輕於世者亦豈系乎其官之進否也哉先生篤孝友親喪哀毀骨立後在太學遇諸生告歸省者輙感慟不勝處交友必輔之正道𨿽迕不避中允李貫故同捨生素相厚實坐累系獄十年家甚貧先生極力賙之且戒其家人有無相共貫竟死獄中而賙其家益勤平素施義類此一日會宴太學得風疾遽革畀歸顧其子吾死勿用浮屠老子法治喪不一語及他業事而卒之日家無一緡之儲禮部尙書蔚公集眾賻治斂歸塟先生諱溥字徳潤號古厓吳氏世業儒其先居臨川之種湖曾大父景南大父某父思淸贅崇仁章氏遂家崇仁後以先生貴贈其父承徳郎國子司業母章氏安人及封其妻鄭氏安人子男四與弼與疇與年與性人孫男三先生卒於宣徳丙午九月三日春秋六十有四以卒之明年某月日葬崇仁左橋之原先生長士奇二年同官翰林者七年又以同鄕相交莫逆後來北京嘗主余家共夜坐談其貧賤時事蓋使人聳然起敬而後知其操執峭厲蓋天性云無幾聞其訃余爲儒林慟之嘗私爲作傳矣欲書一通寄其子未暇也今與性新除休寧縣學訓導在北京求予作父墓銘遂損益傳文爲之志而系以銘曰嗚呼先生君子之儒古道之趨古人之徒其存者貞其執者確必有本原用淑來學豈世無人誰與古心嗚呼先生足重儒林嗚呼先生逝矣不作寒厓古栢髙風凜若子與弼字子傳別號康齋天順攺元以髙士徵至京授左春坊左諭徳四上疏以疾辭不就進封事十策英宗嘉納之遣行人王惟善送歸行狀見後

明名臣琬琰錄卷二十三

●欽定四庫全書

明名臣琬琰錄卷二十四

﹝明﹞徐紘撰

刑部右侍郎段君墓志銘

楊士奇

宣徳九年二月二十九日刑部右侍郎段君卒於南京家素貧僉都禦史吳君敏徳旣經紀喪事禮部尙書胡公源潔以聞上爲悼嘆賜祭命有司營葬於是吳君使人北京需葬銘而胡公以屬士奇嗚呼段君者世所謂仁人君子也又士奇素所交遊士奇宜銘按國子司業陳君光世狀段之先居南康之建昌世業儒其曾祖元營田郎祖篤修徙吳中父志淸又徙常州武進母葉氏君諱民字時舉自幼溫重穎敏喜學且其父母惟一子篤意教之故徳噐蚤成登永樂甲申進士第爲翰林庶吉士時太宗皇帝命禮部翰林院準天經之數選曾棨等二十八人就文淵閣盡出中祕書使進其業旦暮給太官饌又月給膏火之資蓋期之於大用而君與曽君祗體上意益勵弗懈而文學大進與修永樂大典丁內艱去服闋除刑部山東淸吏司主事授承直郎蒞官亷愼而明敏克勤恆存哀矜惻怛之心處疑獄必歸於厚麗僻者咸以得君爲幸踰年扈從赴北京召修四書五經及性理大全書成被重賜復還刑部升郎中益精獄議尢爲尙書所重凡大獄必資君部奏章必歷君閱乃上在刑部八年山東妖婦唐賽兒作亂三司官以縱冦誅詔廷臣簡代者共推舉君數人授君山東布政司參政同舉中有畏難者君曰竭誠以共吾職耳何足計利害哉下車敷宣徳意整飭紀綱撫綏殘氓剗革宿獘政理一新吏民悅戴居三年召同考禮部會試士論服其衡鑑又三年召赴闕命以本官署戶部右侍郎之南京是時車駕在北京久南京諸司習於玩愒任錢榖刑名者其務叢脞尢號不治君至躬勤率之莫敢或違始若扞格已而服從咸修其職明年實授本部右侍郎又明年攺刑部其振起作新一如戶部罪人聞君至皆相慶於獄伸抑疏滯浹旬之間聲譽用彰三年以績最賜誥授嘉議大夫贈其祖若考皆嘉議大夫刑部右侍郎妣李淑人封其母太淑人妻盛淑人初爲參政考滿當得誥言於朝願推以封母從之至是母年將九十得封者再人皆榮之君忽得寒疾數日小差矣將出視事左右謂未可以風曰數百人困坐獄中翹跂待我柰何可自佚哉彊出三日疾復作遂亟有問之者答曰不能報上恩矣如老母何言也遂卒君性至孝初爲庶吉士得祿卽迎父母就養京師父沒後所歷官未嘗不奉母以行而曲盡愛敬襟宇淸明坦夷表裏一致喜怒不形聲色當官任事惟義所在不苟遜避與人交久而信卒之日其官屬臨哭皆哀南京卿大夫之賢者皆走弔哭北京自師傅六卿以下咸寓奠祭君春秋五十有九其子男四實宏安寧孫男二璇璣其葬以卒之歲﹝闕﹞日附武進先塋之次銘曰仁以及民義以行身其履坦坦其存溫溫我懷若人於古多有嗚呼時舉於今曷少亦旣乘時曷不永年匪直哀斯而獨其親凡今之人哀此君子士奇之銘亦哀賢友

大學士張公墓碑

楊溥

正統元年秋九月戊戌資善大夫禮部尙書兼華蓋殿大學士張公以疾卒於位享年六十有二訃聞朝廷遣官諭祭詔有司營葬如制明年五月一日葬邢臺縣郭村先塋其子祥以墓碑未有刻文走京師奉禮部尙書胡公狀泣拜以請予與公久同僚寀誼不可辭按狀公諱瑛字子玉世居順徳之邢臺祖和興父敬徳皆樂爲善祖妣王氏妣馮氏俱以公貴封贈如秩公自幼及長丰偉凝俊識者奇之初補弟子員於鄕校勉勤問學日有進益同軰咸推讓之甫弱冠卽以明經領丙子鄕薦授陜西寧州學訓導調武徳衛學訓導武臣子弟再調淮安之宿遷縣學所至嚴教條責效生徒多成材者秩滿擢吏科給事中稽考銓選封駁章奏克舉其職宣宗皇帝爲皇太孫時太宗皇帝遴選文儒侍從講學公實與焉仁宗皇帝登大寶宣宗正位東宮詔升左春坊左中允又升左諭徳兼洗馬宣宗卽位首錄舊勞升行在禮部右侍郎宣徳攺元之三月升本部左侍郎兼華蓋大學士入翰林知制誥明年升尙書兼職如故修太宗仁宗兩朝實錄爲總裁官旣而命蒞南京禮部蓋以根本之地分理六卿之事必重臣也凡有奏績當赴京師皆賜璽書以止其行其見委任若此後以父喪歸守制宣宗旣遣官治塟祭仍起復公視事今朝廷於老成人益加倚毘公不起矣嗚呼惜哉公於經史善講解其侍宣宗每於帝王傳授心法與夫修齊治平切要之言漢唐以下人君行事可爲勸懲者必反復敷陳之以是日見親厚先後賜賚攸多當起復入見時宣宗特出禦制詩詞並緡錢二千錠賜之公退而陳之語人曰古人云稽古之力子亦云然心性寛厚喜慍不見待人接物一以眞率爲本推讓賢能僚寀協和平居嬉嬉然若無所介意臨事施設毅然不可奪人以此稱道之而亦嘉其遭際之爲盛云娶陳氏賜夫人繼室郭氏封夫人側室韓氏曹氏王氏賈氏子男三祥陳出祈郭出裕曹出女二孫男一女二嗚呼公以詩書之業起庠校職輔導而居論思位列上卿榮遇四朝儒臣之光顯者可謂至矣宜有銘詞以昭來世銘曰於昭皇明列聖重熈登崇爾雅千載一時公自學官擢之禁近位至六卿官居二品昔我宣廟育徳之初公在左右進說詩書以啟以沃歲月滋久恩賚之臻亦旣多有飛龍在天風雲景從乃登祕閣乃領南宮論思之職禮樂之典任日益親望日益顯兩朝徳業日月光華纂述之任公實領之舊都金陵根本之地用肅神人惟公之事龍章鳯誥錫類惟均況其祿養上逮乎親貴富光融宜有始終公則得之世罕其比郭邨之原有髙者墳後來考徳視此刻文

國子祭酒胡先生墓碑

楊溥

正統八年八月二十七日太子賓客國子祭酒兼翰林侍講致仕胡公頥庵先生卒訃聞詔遣官諭祭命有司營塟制得立碑其子■﹝日東﹞昭奉江西參政張君居傑所述行狀走京師請文余與先生有斯文之誼不可辭先生諱儼字若思世居臨江之新淦元末徙南昌先生天資頴悟自幼好學受經於伯父虞部員外郎汝噐及遊鄕校從郡中請先軰講學若書若琴若詩若文皆有傳授旣長博極羣書至於天文地理律曆醫卜皆通其說先軰皆稱許之以書經中洪武丁卯鄕試第二明年會試中副榜授松江華亭教諭以內艱去丙子攺授長垣縣上疏乞近便養親詔許之攺饒之餘幹自是著爲令己卯以薦升安慶桐城令壬午太宗皇帝入正大統聞先生名召試之稱旨特授翰林檢討尋升侍讀直內閣朝廷推恩封其父母妻室永樂甲申升左春坊諭徳兼官如舊是年九月拜國子祭酒庚寅上北徵命以祭酒兼侍讀掌翰林院事輔導皇太孫監國洪熈春以疾辭加授太子賓客致仕此其歷官也先生筮仕華亭時尙少而能以師道自任勸勉諸生務實學勵行檢以變浮靡之習日親講授每至夜分𨿽隆冬盛暑不廢華亭長者皆稱之謂先生必大用其在余幹如華亭時士子樂從之成效居多宰桐城以愛民爲本凡可使民者以身任之民間積年逋負悉與奏免邑中虎爲害傷民物乃齋沐告於神虎遂減迹表朱桐鄕墓俾民奉祀嘗督漕運次三山值大風雪遇中流有覆舟命僕夫授之活其被溺者三十餘人捕蝗途中見饑餓病者悉命裏胥扶掖就民捨給以藥食是夜大風雨得免暴露存活數百十人入翰林時朝廷選任儒者若江右解大紳胡光大楊士奇金幼孜永嘉黃宗豫福建楊勉仁一時共事者七人先生在眾人遇有顧問必從容審度而後對未嘗以材智先人時論多之及兼宮僚在講筵凡古今治亂得失必反復敷陳以圖禆益以外艱去詔奪情道過南京見東宮詢及民情所對皆切時事爲祭酒以身率諸生奉守學規以圗成效一時人材翕然從化朝之公卿大夫咸推敬之時國子生有以故告歸者皆坐戌邊先生爲言其情有可矜乃得免先生𨿽掌國學朝廷有大制作若纂修太祖皇帝實錄及永樂大典天下圖志諸書皆爲總裁未嘗去館閣令桐城時嘗爲湖廣鄕試考官其去取有公論在國學遇太宗皇帝幸太學禦彛倫堂賜坐講經賜賚優厚縉紳榮之此其宦績也乞致仕賜璽書褒美復其子孫賜寶楮爲道裏費仍命有司給舟車還先生閒居廿餘年日與學者講求性理之學親藩禮遇之方嶽重臣咸待以師禮而師生未嘗一言及私自處甚淡薄歲時僅足衣食嘗表許遜韋丹廟請春秋致祭修白鹿書院此其處退閒之有道也先生達於報施之理凡處是非利害可否之間咸審度以求至當惟恐貽患於人羣論中有不合卽引退不與辯以故所至能全交此又其守身之槪也其爲文以理爲主不尙辭藻所著有頥庵詩文若干捲行於世考直翁累贈朝議大夫資治少尹國子祭酒兼翰林侍講妣王氏累贈恭人配張氏累封恭人嘗受命婦冠服之賜子男三曰玘早卒曰■﹝日東﹞曰昭女六孫男四諲詢訥詵孫女四曾孫男二先生臨終命斂以時服嘗卜城南懸榻裏爲壽藏明年閏七月二十五日塟之門生楊溥爲之銘曰繄古有君子觀光於朝爲國賓之及老而歸儀式後學師道聿尊是爲鄕先生歿而祭於社噫先生其人也

禮部尙書忠安胡公神道碑銘

李賢

我朝名公巨卿聰明特達者多矣若噐識宏逺福壽隆長惟武進胡公一人嗚呼休哉公諱濙字源潔別號潔庵其先淮安宿遷人有諱蕃者仕劉宋爲太子左衛將軍遷豫章數傳至諱■﹝鬲咸﹞者仕唐爲侍禦史子常州刺史瓊生持因家於常遂爲武進人持四世孫曰宿仕宋爲樞宻副使宿十一世孫曰中立爲常州制置中立生昭公之髙祖也曾祖庸仕元爲浙江儒學提舉祖禎爲常州路醫學錄考宗仁隠居不仕皆以公貴贈光祿大夫少傅兼太子太師禮部尙書曾祖妣章氏祖妣徐氏妣李氏皆贈一品夫人公生而髮白彌月方黒母夢一僧持花以遺之覺而生公居數日有僧至家索觀公見僧卽笑僧曰此吾西天髙僧之後身也命我求見以笑爲志果然聞者咸驚異之公自幼端重不好嬉戲弱冠入邑庠洪武中領鄕薦登庚辰進士第授兵科給事中尋遷右給事中公勤識大體士林譽之太宗文皇帝入正大統公供職如舊永樂攺元材以奏對稱旨升戶科都給事中丁亥上察近侍中惟公忠實可托遂命公巡遊天下以訪異人爲名實察人心向背時禦制性理大全爲善陰隲孝順事實書成俾公以此勸勵天下以故𨿽窮鄕下邑軌迹無不到在湖廣間最久丙申秋還朝丁內艱乞終制不允尋進禮部左侍而明年往巡江浙諸州授嘉議大夫癸丑復自均襄還朝車駕親徵北方駐蹕宣府公馳謁行在所上臥不出聞公至喜而起且慰勞之曰卿驅馳良苦賜坐與語凡所歷山川道裏郡邑丰嗇民情休戚以至所聞所見保國安民之事悉爲陳說上欣然納之向所疑慮者至是皆釋比退漏下四鼓先是仁宗皇帝爲太子監國時飛語上聞文廟屬公往察之公至以所見七事皆誠敬孝謹宻疏以聞上覧之大悅自是不復疑仁宗嗣位特賜誥命授正議大夫資治尹已而聞公曾有宻疏疑之乃轉太子賓客兼國子祭酒之官南京未幾閱章奏見公所上宻疏深嘉其忠方議重用之而龍馭上賓矣宣宗皇帝卽位復禮部左侍郎兼職如故洪熈乙巳冬公自南京來朝上素重公及見入顧問良久卽畱任行在禮部事宣徳攺元春進尙書是歲秋漢王謀叛事覺公贊上親徵事平公受賞賚甚厚復給叛者家屬四人丁未賜誥命授資善大夫復賜近第一區於長安右門外給閽者二人戊申上嘉公忠勤特賜銀章四其二曰文恭世家曰淸和恭靖蓋深嘉美之也尋以公生辰賜宴於其第秋八月公扈從巡邊至會州而還己酉命兼詹事府事夏五月扈從北巡時常民有豪橫者旣抵於法悉以田宅賜公辛亥命兼行在戶部事聖節禦制詩一章賜公及蹇忠定楊文貞文敏三公且曰朕茂膺天眷惟爾四人贊翼之功因賜宴盡醉而罷新建禮部成命光祿設宴勲戚公卿皆往賀公以爲盛事立石廳事之右倚任益隆每燕見上虛心問曰卿有何言得其章奏卽施行之時有芝產於公署人以爲公和气所召今上皇帝踐阼亦惟圖任舊人待公寵厚凡軍國重務皆與聞加授資徳大夫正治上卿每考績必有賚予甲子以年至七十上章乞致仕上以公精力未衰慰勉畱之己巳上親徵北方命公畱守京師秋八月進太子太傅階榮祿大夫景泰初賜誥命辛未春公因災異數見乞放免以回天意不許尋進少師壬申兼太子太師二俸兼支公固辭一俸癸酉復賜誥命進階光祿大夫自後每歲引年乞歸皆不許丙子復因災變乞賜罷黜亦不許時公年八十二忽疾作艱於步履明年皇上復位公喜不勝自扶疾入朝而筋力不可彊矣遂乞謝事且辭師傅二職上方重用耆舊憫其老皆從之陛辭賜白金寶鏹金織襲衣給驛舟以歸復賜璽書有卿宅心允臧處事惟愼𨿽經變故無攺厥常之諭歸之日鄕人老穉聚觀者以億萬計公陳所受賜於堂感激泣下遣冢子長寧詣闕申謝上念公曆事累朝遂官長寧爲錦衣衛世襲鎭撫俾歸終養公之弟克恭克寧克誠時年皆七十餘蒼顏白髮燕樂於一堂遂扁曰壽愷優遊桑梓者七年疾復作召諸子前曰爾軰圖報國恩勿墜家聲遂瞑目而逝天順七年八月八日也享年八十有九終之日常州守卓天錫夢公來辭已而聞終大以爲異訃聞上爲之震悼贈太保謚忠安遣官諭祭於其家復令有司營塟事恩榮始終世莫與比公爲人平易寛和亷靜寡欲自奉澹薄起居有常居官敬愼一毫不苟歷事四聖無纎毫過舉蔚然爲一代名臣立朝幾六十年薦拔士類甚多十知春闈貢舉天下之士盡出其門平居未嘗疾言遽色𨿽庸夫孺子亦知其爲長者暇則手不釋卷喜爲詩文晚年譽望益尊其酬應愈劇曾不厭倦所著有芝軒集若干捲又嘗輯錄醫藥經驗者曰衛生易簡方經進又有律身規鑑俱行於世公配範氏早卒累贈夫人繼張氏累封夫人子男四人長曰谼卽長寧居母喪廬墓有司聞於朝旌其門曰孝子次■﹝谷幹﹞以武舉得官沒於王事次豅錦衣衛指揮僉事次■﹝谷同﹞女三孫男一曾孫男一銘曰大明盛時有臣胡公從容其間以篤其忠始爲夕郎乃教冑子輿論攸歸多士咸喜作賓春宮遂長春官列聖倚之四海乂安國之老成進位師傅溫恭維人翊我皇度公在朝廷六十春秋祿位優遊莫之匹休公身𨿽亡中有不死懿行崇功昭彼信史皇卹耆英曠典是承隧道有碑儒臣刻銘

河南左布政使李公墓碑銘

錢幹

太宗文皇帝入正大統首下明詔搜揚側陋思得天下材智之士以共新治道而尢向用儒術永樂甲申廷試取士四百七十二人在位二十二年凡以科取士而咸稱是科得人爲最盛河南布政使司左布政使李公昌祺其一焉公少負材噐志於用世繇郡學生以明經取進士第簡入翰林爲庶吉士性素介特至是益自檢飭達官勢人未嘗謁之私第會修永樂大典禮部奉詔選中外文學之士以備纂修公在選中例凡經傳子史下及稗官小說悉在収錄與同事者僻書疑事有所未通質之於公多以實歸推其該博精力倍人辰入酉出編摩不少懈退復以其餘力發爲詩文應人之所求者皆典瞻非苟作隠然聲聞館閣間書進被宴賚擢爲禮部主客司郎中部凡四司主客視他司最繁劇官難其人公以明敏濟之不怠剸治其間庭無畱事退視其私一室枵然無長物俸不足以供費泰然不以屑其意堅苦礪節時流少與爲比尙書呂震有巧佞材倚被主知狠愎自用專以嚴憚下人羣吏莫敢仰視慢易僚佐少忤其意者輙中傷之眾皆側目而待公特異有所承稟色詞俱溫始終不少衰駕幸北京仁宗以皇太子監國兩命權知部事行在吏部奏藩憲員闕太宗命簡兩京朝﹝臣﹞有材望者補之仁宗舉公等若干人應詔宴於禮部予道裏費至則升爲廣西左布政使朝野榮之廣西地極南徼溪洞猺獠時出摽掠邊氓苦之公至而威望凜然䢐伏深阻不復出爲民患境內宴安政務修舉尋丁外艱去官吏民皆追思之服除入覲仁宗在位言於朝曰此佳士良不易得在列竦聽退而相與嘉嘆不已先是河南連歲旱蝗民多死徙太宗震怒被災郡縣有司不以上聞者悉逮寘於法思得人以撫安其民攺公往蒞河南被命卽就道旣至宣布主恩疏滯舉廢捄災卹患憫困窮繩豪猾去貪殘方嶽之政所當舉者悉盡心焉質明起視事日入方息居數月政化大行聲績茂著復丁內艱歸服喪河南薦饑本司累奏起公治之宣宗命奪喪乘傳赴官爲治如初勤勞倍之因感風疾往往增劇不待引年堅乞致其仕詔報可之歸而先廬僅庇風雨服食淸約如寒士伏臘不克處之裕如居𨿽宻邇郡城足迹未嘗至公府守長於政務有所咨決極言無隠因其言民陰受其惠者居多病間輙書不去手吟詠自娯逺近有求支應之不倦一日疾革遺訓二子惟以力學修身爲言余無他語翛然而逝時蓋景泰壬申三月二十五日距生洪武丙辰六月二十六日壽七十有五歲公諱禎昌祺字也僑庵白衣山人運甓居士其號也李八世家金陵宋南渡有諱義者仕爲郎中扈從隆佑太后南上畱居吉水之烏江元時諱某者烏江徙居郡城之吉陽門又徙今之螺川巷爲廬陵人曾大父道華大父充國皆隠不仕而以行義稱父伯夔力學工詩名聞當時母劉氏公生資稟英悟早卽嗜學成童屬對賦詩語出驚人弱冠爲文藻思溢出蔚有老气不惟一時材俊若禮部侍郎曾公子啟軰相與頡頏名聲不相上下鄕之老成人亦皆駭其文識謂必顯於世平生所著詩文有稿若干捲藏於家平居孝弟友順出於天性卹孤赴難皆盡其力元配艾氏繼配劉氏子二人長宣次定孫男五女六墓在縣之紫雲山招義院之西從先兆也定奉事狀來謁銘以刻諸墓隧之碑於乎昔之所謂大臣者委身徇國夙夜憂勤以任天下之重遑卹其私故宋杜正獻公身至大拜歸老無屋以居寓於南京驛舍範文正公晚參大政妻子僅給衣食至其歿也家無以爲喪公任牧伯身寵家溫固其宜也而乃俛盡厥職空乏以終其身所謂貴而能貧揆之二公夫何愧哉視彼顧利冒恥不爲公議之所容者其賢不肖何如哉因定之請論次公之裏系官閥蹈履之詳爲銘以刻諸貞石又何媿詞銘曰聖明禦極宵旰得士天心純佑俊人云萃奮庸於朝布列有位效其智能稱厥任使公起茂科立躋顯仕兩殿大藩所至稱治去其煩苛蒞以簡易招徠罷氓奠安田裏震疊逺夷綏靖邊鄙惠洽羣黎威憚健吏威惠並施本仁輔義夙夜孜孜弼成化理先民有云國之利器牖下告終得正而逝螭蟠丰碑表厥墓隧昭其民庸垂示永世

鎭江府同知陳公墓志銘

朱與言

公諱諤字克忠少字一諤姓陳氏世居畨禺曾大父諱中奉宋季爲亷訪使按山東有能聲大父諱照卿樂善好義隱居田裏勢利澹然邑人敬慕有貧者輙捐已賑貸事弗平者咸質之退無怨言頗有陳太丘王彥方風父諱以惠博通經史兼通內典而精於醫治疾如神弗圖報於人人多徳之國初海內甫平乃退耕田野無復仕進心惟篤義方之教配杜氏生四子其次公也公自幼性敏洎長遜志篤學而識見迥出流軰讀書過目成誦辭藻英發卓有古作者气格以惠公嘗曰吾子諤器宇不凡他日必大吾門也弱冠遊廣郡庠受業於永嘉陳先生門益自奮勵冀以成父志先生深器之永樂六年戊子以書經領薦卒業於太學納交名流以宏所蘊用志愈篤聲譽籍籍遂聞於朝八年庚寅夏五月超擢刑科給事中介然自守遇事剛果劾奏豪彊不避權要嘗奏事聲響甚大聽者凜然上令餓之數日奏對如前乃曰是天生也每見呼爲大聲秀才云嘗以直諫致逆鱗之怒命爲坎奉天門外瘞之七日不死遂釋還職未久升吏科都諫一日率同列奏事忤上上怒落職罰令修葺象房同事者先治完降職去公貧不能倩人乃力自爲值駕至觀象問治屋者誰也公前俯伏陳其故上念其直且憐其貧尋命復官由是擊搏愈甚朝廷肅然而上亦屢有付托委任之意焉九年辛卯九月奉使雲南公幹還朝卽命署通政司事癸巳春三月也逾年署應天府未幾又署刑部事所至克舉厥職凡百施爲悉中肯綮十四年丙申夏又轉鴻臚寺亦署事也明年冬又攺署工部事歷履聲迹視前有加不四年而轉署三五公才皆足膺之爲無忝焉至是升授順天府府尹治同三輔政尙嚴明有漢張趙風吏畏其威民懷其惠歌誦興焉嘗出行轉城陽處衝皇太子駕太子怒訴上上曰陳府尹是我父母官竟不問其見重有如此己亥四月癸巳有白烏乳公庭槐公表而獻之上喜賜金帛有加廷臣稱賀時有白烏之頌旣而執政出公爲湖廣按察使論者以白烏𨿽爲國上瑞而亦公外補之兆也歷三載刑政肅淸一道無寃獄亦無寃民前憲使孟公督營造公成之民不苦勞事易以集將代朝廷命之部侍郎師公有事湖廣劉公督軍公嚴號令秌毫無犯民得按堵旣平奏最攺山西公至一以治湖湘者治之洪熈攺元封建親藩選輔導之職廷臣推公重厚老成才徳兼備足副簡畀遂授荊府長史先是公因忤親王貶知浙江海鹽知縣一日問左右大聲官人何在此人宜復爲輔導使人得易聞過至是因有是命降勅曰朝廷建諸子以藩屏國家必選賢能端正之士爲之輔長史其首也所以贊其徳義治其政令尢爲得賢乃足以克副簡畀爾浙江海鹽縣知縣陳諤自給事廷陛擢尹京府職司風紀揚歷有年玆持受爾奉議大夫荊府長史漢之河澗東平飭躬勵行令聞長世固王之能自修亦必輔導有其人焉爾宜勉之王有無窮之美爾亦有稱於世時攺元正月也公至左右匡輔殫心竭誠多補益初命下人爲公懼贊理有方率爾於善益副上付托之重蒙賜忠良鯁直四大字以寵異之旣而封贈其父如已官母杜氏爲宜人配蕭氏封如母宣徳三年丁母憂還哀毀甚至郡人素服公剛直有屈者來白公公語諸當道皆伸之服闋復爲長史與王不協遂除鎭江府同知時戶部侍郎周公忱督漕於淮以公亷介有爲檄修陂圩岸相方設宜隨事就緒及郡之山川社稷壇壝學校齋堂殿廡咸大而新之成績皆歷有紀未滿考以年耄乞歸不許欲徑掛冠鎭民遮畱弗得行及章屢上乃允命兵部撥夫隸送逾兩期以疾終時正統九年甲子三月二十三日距公生洪武十年丁巳十有一月初十日春秋六十有八矣越明年乙丑十二月二十二日將奉柩塟於番禺永泰鄕白雲山櫟木坑酉辛向之原適予以賜歸吉州其孤郡庠生綸以其郡人都禦史羅公亨信所爲狀請銘志石用垂不朽予與公同時官於朝知公獨深義不可辭嗚呼公以豪傑之才正大之學歷仕四朝懋著勞績眷顧之恩有隆無替英風義气足以亷頑而立懦求之古人無愧也顧世之才徳節操有如公者能幾何人哉公二子長經次綸卽求銘者銘曰亹亹克忠才徳通敏出仕明時持身端謹擢君近侍職列禁垣劾奏嚴宻受知帝尊經署大政殫心制治榮遷京尹操法循理進獻禎瑞加秩賜金兩居總憲刑微惟矜部邑澄淸綱維振肅藩輔旣遷轉導忠告志存忠良行有鯁直勲烈流聞千祀弗息引年上疏致政榮歸優遊暮景山谷增輝同仕四朝眾稱特達令聞彰彰威望日赫令終壽考安順榮光於乎克忠歿也不忘

南雄府知府劉君言行錄

楊亷

劉實字嘉秀江西安福人進士歷仕宣徳天順間終南雄知府卒年六十六

嘉秀來京師課績不投足於達官貴人之門自陳其才薄親老乞授教職以自便自通判而視教職其位之崇卑秩之厚薄固敻然不俟矣乃欲辭此以居彼是豈利於富貴者之所能爲哉會有詔旨省滌庶官中外執事之臣以冗退者累千百嘉秀自謂必得所欲乃復有金華之命豈不以其才足以爲治長民非典教之職所能盡歟今嘉秀辭之旣敏朝廷畱之益固其猶有古之風與嘉秀出判郡事三年不以妻子隨不與流軰伍亷介之操綽有聲稱﹝劉球撰贈行序﹞

君授官金華府通判郡賦以旱歲逋不能完民或鬻子女以足數奏寛貸之又贖還其子女督賦至浦江其丞王韶君鄕友也具盤饌罌菹詣館饋君君謝弗納坐郡治公務有間輒探案間經史閱之視事乃掩卷已則復然郡僚或竊笑之不爲攺郡中顏孝子宗澤呂東萊祠墓汲汲修葺鄭義門合爨世久漸不能自給又買馬出丁供山西驛以君言得免役﹝劉定之撰小傳﹞

南京鄕闈校文給帷幙衾褥遂以爲贐舊常然也君卻還之丁母憂廬墓蔬食以終喪擢順天府治中民饋送鵝不受委而去君縱之門外景泰中召修宋元史於東閣筆削任心無所咨承屈遜見所修不合己意笑聲徹闕陛間聞者驚愕相戒勿以槁示君擢知南雄府府爲江廣要路商稅巨萬官於是者鮮不盈饜推其餘以待過客亦無或觖望君至存稅之一二以繕郡學補張九齡大廋嶺松而已末數月中貴使嶺外至南安先遣騎來南雄視供帳不如昔所聞君又與騎抗禮不假借一辭騎馳還南安明日從中貴至入驛與諸眾騎弓劍羅立左右郡僚庭參畢趨出獨畱君詰以慢已共苛辱之庭中轟然南雄民自驛門外爭走入爲君謝過以身翼蔽遂以君出中貴見君得民心徐問知其平素欲召釋前憾君不復往中貴去至韶韶人爲言南雄守驛書言公矣中貴乃亦以驛馬兼程疾馳先聞逮君至京入見具言臣從官三十年不以妻自隨餐粗衣敝欲爲國家愛養所部不忍勞費之以是觸忤天使無所逃罪上霽威聽其言不復更窮治獄事得釋有日矣以病卒贊曰予聞安成大夫士云君喜著書尢用意春秋中夜有得蹴童子然燈起書之如獲至寶斯可謂慕學矣而其所行與古亷吏範丹塵甑何相異學而知行之誠難能也然以是律己可爾以是求合於塗之人欲與已不齟齬豈可得乎位至郡太守全而歸之其托鑑於聖明爲幸已多矣﹝並小傳﹞

惟公躬過人之操履立絕俗之儀矩利誘之而不回勢惕之而不沮﹝彭侍郎撰墓銘﹞

南雄知府劉實其亷足尙也﹝名臣贊錄﹞

安慶知府周公行狀

李賢

公諱濟字大亨世家洛陽曽大父諱文質大父諱誠之俱隱徳不仕父諱禮以不羈之才逺涉江湖間公旣冠永樂丁亥春自入郡庠爲弟子員博學彊記因讀論語至父母在不逺遊章味定省矌而音問疎之語愀然不樂曰父在數千里之外幾星周矣若之何而不往省乎卽棄學徒步以往再越月抵閩適遘疾已危一見公遂愈乃奉以歸復入學曰方寸定矣於是刻苦不知寒暑者累年遂領河南甲午鄕薦赴太學學業大進尋歷事烏臺會蠡縣豪民毆人至死賂同行證一老人已問未決公訊其情有疑旣二日乃得豪民狀遂出老人闔院異之聞於都堂自後獄有疑咸委公無不得其情適有中官陳姓者宣廟極寵之因有過大怒送院鞫之禦史嚴繼先軰莫測上意咸避之公曰何以避爲立訊成獄都禦史劉觀由此注意於公會禦史缺員以公屬吏部補之公以目疾不就宣徳戊辰夏遂除江西都司斷事初獄有輕重惟都指揮是決公曰此吾職也彼何與焉𨿽盛怒執愈堅旣久服其公反加禮呼爲大兄藩臬巨公由是皆重之癸亥春以父喪去位居家不作佛事一從文公家禮鄕人咎之謝曰僕儒者流安敢從佛因嘆曰昔程子之賢亦不能化況我軰乎服闋調湖廣都司正統攺元秋用當道者薦拜監察禦史立朝有蹇諤風士大夫爲之攺觀二年冬鎭大同中官郭姓者以豪橫狀聞於朝廷勅一禦史往亷之先往者不得其情復以公往乃微行代負芻者入其宅盡得違法狀朝廷嘉之明年春禦史出巡宣府者以邊情劇不能處分遂自經欲遣能者咸曰非公不可公旣至邊將爲之斂迹邊務一淸四年夏以母喪還家躬修塋域見艮方多磚公曰此必古者不封之墓卽掩之因增土數尺是夜夢一老人衣冠甚偉揖謝曰感公修吾宅問其名曰乖厓也旣覺悟曰乖厓乃張詠之號已而考之實塟其地公之誠能感鬼神如此七年春服除復受命往巡西蜀威州土官董敏王允讎殺累年不解勢愈大朝廷勅公率方鎭兵數千至其境公曰朝廷本意欲安之撫之不服然後加兵未晚也吾不忍其肝腦塗地乃令人賫榜於各寨宣布朝廷恩威且曰從撫者卽無罪允讀其榜沈思之書囮字於榜尾令持還眾不解其意公曰此非難見囮者誘禽鳥之媒也意謂誘而殺之耳復釋此意示以誠信允大驚曰非凡禦史也卽投服以馬數十令子弟入貢贖罪敏亦媿服一方遂安朝廷嘉勞之十年秋復巡鳳陽逢歲歉民多窘於食公嘆曰此地民饑我饑之也輒開倉賑之然後聞於朝有司危之公曰以此得罪甘心焉若俟報何啻穿井以沃焦釡民賴全活者數十萬竣事會安慶以人民饑食流離聞耳報無賢守之故於是大臣咸推公十一年夏出守安慶公馳至視篆之明日召闔郡老父問其故皆流涕曰此處三歲不熟矣以子女易食滿載而南者無虛日公卽分命止其舟借漕運糧以濟之子女得存者不下萬餘連章懇陳歲荒民流之故復乞停稅朝廷俱從之首訪余忠宣公祠已毀矣公嘆曰余公昔鎭安慶保孤城於七年之久仗義死節有功於名教今乃無祠非缺典乎遂與僚屬各捐俸立祠民之樂從者甚眾俗尙奢親沒不塟者數百家女聘未歸者千餘家公乃出令示期違者罰之貧者助之不兩月無畱焉閩中冦起天下騷動安慶貧民亦欲乘機乃聚眾彊取富民粟富民以盜訟於公公曰此非盜也乃貧耳卽碎其狀曉於貧民曰得其榖者報以數吾代償之貧民聞之感愧遂解散暇則集職行錄以驗爲政之得失櫛垢爬癢務蘇其困民賴之如父母焉工部尙書周公忱巡撫諸郡獨慮安慶歲必數至爲綜理自公下車之後曰吾無安慶之憂矣在任三年以疾卒六縣之民爲之罷市巷哭若親喪願扶柩至洛陽者數十人視古之循吏亦何愧焉公爲人謙恭不立厓岸外和內剛事上接下交友無不得其歡心風流醞藉善記子籍凡事必究其出處𨿽隱僻事亦精到喜淸談遇知己對酒達旦不寐人論文或忽公詰之卽窘復爲開之識量過人能用其智眞所謂豪傑之士也生於洪武丙寅卒於正統己巳壽六十有四配封氏子一人端儀用有司舉爲陜西狄道縣丞景泰攺元端儀塟公於邙山駱駝峯之陽從先兆也謹狀

河南府知府李君墓志

楊士奇

先皇帝臨禦宵肝勞勤圖惟安民之道簡求賢俊任之牧守乃宣徳五年命監察禦史李驥爲河南知府賜之璽書命去民所惡而與其所欲河南地大務殷其民數困於旱澇又壓於親藩之重其嬖近及將校怙勢厲民民不勝獘李君至辛勤信詘起僕濡槁實虛而正綱紀明憲度民始有蘇息意而向之爲厲者不得縱肆咸不愜志相率假親藩勢以摧君朝廷聞之悉捕假勢者寘諸法君政治益行中貴人過洛陽有過取縣帑白金去者君聞之遣吏馳追索之中貴人知君遣追侻首探懷中出以歸之黙不敢一語在郡興學禮賢均賦役弭盜賊鹹盡心焉致勤職事率昧爽坐公堂或日中昃不暇食郡嘗大疫捐俸市藥以濟民嘗大旱躬禱嵩嶽雨隨降沾足所治一州十三邑吏憚其情民得其惠鄰郡民有爭訟不平率走庭下求直爲河南六年卒卒之日其僚屬及民耆老哀之如喪親戚古所稱良二千石君其人哉君諱驥字尙徳生六歲而孤自遊知務學謹言行見重於師友治詩經中山東鄕試爲太學生洪武丙子車駕臨太學親拔生徒十八人爲給事中君與焉授戶科奏羅闗市檢察商稅苛細之獘居無幾坐累免官後用薦起知新鄕縣爲之有方𨿽時供億繁而民無憂招徠流亡數千戶咸俾得所丁內艱去民猶數詣上官乞奏畱君不報服闋攺知東安縣招撫流亡如新鄕勸課農桑凡民所未便者悉奏除之縣多狼嘗噬寡婦子寡婦欣於君君反躬自責白寡婦寃於城隍神翌日噬所有死狼云廷臣交奏君治行召爲刑部浙江司郎中議獄平恕嘗上疏言崇教化重農桑育賢才選守令惜民力卹軍士汰冗官養亷能抑侍進簡馬政通鈔法等十四事多見采納在刑部三年又坐累謫戍邊仁廟嗣位下詔求賢近臣奏舉君召爲貴州道監察禦史益自奮振舉風紀慷慨持論未嘗以訐爲直常陳事務十事皆嘉納之巡歷所至斥姦貪奬賢能人用說服馭下以簡居官稍暇手不釋書冊堂室至廩庾率掲銘以自驚所用物𨿽幾杖之微必取正直不可以茍在河南於治之後堂植梅竹松恆退食其中名堂曰四友其一君自謂也一日宴賓客堂中談笑之頃奄卒正統元年六月二十七日也春秋七十其先世居靑州業儒後徙兗之郯城曽大父紹宗大父輝祖父壽康母朱氏以君貴贈父監察禦史母孺人封妻劉氏孺人子男五長僯長垣縣儒學教諭次傑英輔恭孫男二興道興邦士奇與君同朝素熟君徳善於江陵楊公弘濟江陵公嘗爲君著傳至是又道僯求爲墓文嗟乎李君外嚴重而內明恕處也孝於親惇於鄕仕也所歷勞績焯著而冰蘗之操夷險不貳嘗自號復一貞士考其平生隱顯窮達履之正執之固所云貞者不其然哉故特爲之表

明名臣琬琰錄卷二十四

