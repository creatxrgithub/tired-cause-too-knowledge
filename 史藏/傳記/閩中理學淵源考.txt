閩中理學淵源考淸李淸馥

欽定四庫全書

史部七

閩中理學淵源考

傳記類三

總錄之屬

提要

臣等謹案閩中理學淵源考九十二卷國朝李淸馥撰淸馥字根侯安溪人大學士光地之孫以光地廢授兵部員外郎官至廣平府知府是編本曰閩中師友淵源考故序文凡例尙稱舊名此本題理學淵源考蓋後來所攺序稱乾隆己巳而每篇小序所題年月多在己巳之後蓋序作於艸創之時成編以後復有所增入也宋儒講學盛於二程其門人遊楊呂謝號爲髙足而楊時一派由李侗而及朱子轉輾授受多在閩中故淸馥所述斷自楊時而分別支流下迄明末凡其派傳幾人某人又分爲某派四五百年之中尋端竟委若昭穆譜牒秩然有序其中家學相承以及友而不師者亦皆並列以明其學所自來其例每人各爲小傳傳之末各注所據之書並以語錄文集有闗論學之語摘錄於後考據頗爲詳核其例於敗名隳節貽玷門墻者則削除不載間有純駁互見者則棄短錄長如廖剛傳中刪其初附和議一事胡宏傳中但敍不持生母服爲右正言章廈所劾而不詳載其由蓋爲賢者諱古義則然不盡出鄕曲之私也淸馥父鍾倫早夭淸馥幼侍其祖光地多聞緒論故作是編一稟家訓尙有典型𨿽意崇桑梓而無講學家門戶異同之見云

乾隆四十四年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●閩中理學淵源考原序

淸馥自雍正戊申歳輯訂有志學錄內外篇因詳考朱子之學薈萃集成負荷統緒其平生師友多在閩中屢欲參稽編錄而未暇也乾隆辛酉年冬效職天雄適因公赴省道經博野謁副憲元孚尹公公卽自述所學慨然念國朝魏環溪湯睢陽陸當湖及先文貞公四先生欲有待論列於朝寧因言濓洛關閩五子之書遞衍八百年來家習戶誦生於其鄕者或親炙或私淑其派別相續源流更易爲尋遡傾聆之下與余夙心所擬者頗合歸署後數月得病告休養屙少暇重尋舊簏得伊洛淵源錄萬氏儒林宗派宋氏考亭淵源錄諸編錄出次第訂之目曰閩中師友淵源考曰淵源者是書以龜山載道南來羅李遞傳集成於朱而上溯周程以傳千載不傳之祕者也故以龜山冠冕編首各從派系遞列相承不以世次論其先後而以師承訂其旨歸也唐初歐陽四門與翁林諸賢勃興爲開閩人文之始彼時師友未廣也故列未及焉宋初海濱四先生與安定胡氏諸公同時倡學有魯一變之風然派別未著也故另附本篇之後是道南者賡續𨿽名爲衍緒而倡作則實爲開先非獨閩省一方所賴而實千古正學之宗也由元閱明成化間蔡虛齋陳剰夫周翠渠諸賢後先講學起而倡述之經學稱一時之盛中明以後學術漓雜迄於季造決裂判散使後生晚出不復見先正本來之懿先公感焉嘗論吾閩之學篤師承謹訓詁終身不敢背其師說以爲近於漢儒傳經遺意公餘講切每持此論以救末學之偏其意逺矣淸馥竊謂近代異同之習勝者窮經實踐之功微也今欲卑訓詁而讀經蔑師資而求道猶航斷港絕潢以望至於海也不亦難哉自洙泗以來羣哲相承𨿽眾論紛紜莫不以至聖爲折中之準濓洛以後英賢日懋𨿽支流各異莫不以紫陽爲論學之宗嘗考紫陽之書明訓詁溯師傳力行一生使後人知聖功由下學以上達者其效於今益光矣今曰不問師承不稽傳注目空前輩簧惑後人是宜賢者之所爲戒譬猶守家之子忘厥髙曽榘矱其可乎吾鄕先正素尙朴學自唐宋迄元明傳經說理之盛溯厥淵源粹然者不少而所以奮起作興者皆耆賢宿學啟迪之功爲多考其旨歸大都崇奬典型共趨惇厚師傳友授飭躬厲行是閩中習尙前輩述之屢矣今歲律屢更不揣固陋匯集諸家之傳綜其要者而纂錄焉𨿽歷代學術不無升降盛衰醇疵互異然參互考訂庻有以爲知人論世之資徵文考獻之助獨念大雅日逺載籍寖湮耳目所及掛一漏百旁搜逺紹是在來賢今聖天子崇重正學丕承列聖壽考作人之效海內眞儒輩出尙論閩中國朝師友者更當詳徵博采以上溯道南之緒而闡發濓洛之傳猶有望於後之君子乾隆十四年己巳六月二十七日癸卯閬裏後學李淸馥謹序

●凡例

一道南原委諸賢本傳皆稱先生稱公閩書則從史例皆稱名今斯錄於諸儒宗師席並近代諸耆徳前輩稱先生稱公至各門徒則槪稱名以別之

一是編目曰師友淵源則凡平昔所與諸儒往返論辧志气相合有交友一門私淑一門皆附之學派中非必盡及門親炙也

一後世史家列傳中間有載本人纂述一兩篇者是欲存其立言之旨近世理學宗傳明儒學案諸編其著述大略皆附之傳後仿舊也玆編規制仿之前人而立教宗旨則恪遵庭訓所聞以奉一先生之言云覽者若以此斷斷於同異之辧則非編錄此書之意也

一是編原欲錄其師友派別淵源故諸賢有傳習源流者皆錄於學派其無可考者闕略尙多不得不有所遺也

一閩中諸公箋注經學者蔣氏垣黃氏海於篇末載之今各於本傳附見不另別一門目但諸公箋注盡多亦不無闕略焉

一評論諸賢在宋則以紫陽西山諸大儒爲據元明以降兼采近世儒宗諸賢而謹遵庭訓所聞者折衷焉

一睢州湯文正公纂洛學編其事實俱本原傳使後人知所由來得以定其是非此祖述伊洛淵源錄舊例也今所錄諸傳悉本原傳存其舊名或有從別本增添者亦注增添原名以便考證不敢妄加增入

一閩中儒學開先始於唐歐陽四門至宋海濱四先生亦爲倡學之始至龜山楊文靖公及中州二程先生之門仔肩道脈千聖心傳系焉故今諸儒學派之編斷自有宋列龜山爲首蓋以師承定其旨歸不以世次論其先後也至唐歐陽先生爲一代開剏之始余另約選登之閩學誌略焉

一學派中前已載入諸賢門徒者後別爲門徒則單載其名字姓氏注云已見某氏門徒不重錄

一學派一門其派衍遺漏尙多各郡遺書未能徧得尙有待增入

一朱子門人有無事實可考者照儀封道南原委例亦附姓名閭裏於後

一增家世學派及交友一門亦本舊例也

一近世論學大都分別門戶異同之論究非眾言淆亂折衷於聖之歸語載四科之目逸民數章亦備人品學術差等孟氏論伯夷伊尹栁下恵而願學孔子此方是志學論道準的是編仿莆陽宋氏考亭淵源錄遺意凡有師承派別者俱各敍出以見求師問道醇疵互著考同較異論世知人至夫各家派別亦略以類相附覽者當自得之

一宋代儒宗世衍家學者不少故於諸儒學派中特列其例以徵其盛元明以來一家之學遞衍其緒如武彛之胡崇安之劉麻沙之蔡者亦僅見矣今於明代諸儒世學擇其嫓美前修者亦多錄焉

一元代志乘甚略故於逓述者無從稽訪今於元史之外搜之續宏簡錄元文類八閩通誌閩省各郡誌各邑志閩書熊勿軒集吳聞過集吳艸廬集陳石堂集淸源文獻道南源委道南統緒蔣氏八閩理學源流朱氏經義考尙愧疎漏限於聞見無如何也

一是錄凡有玷於師友門墻者槪未敢登入是書欲錄淵源之的不得不有所遺也

一諸學派就萬氏季野儒林宗派錄出參之蔣氏垣八閩理學源流黃氏海道南統緒何氏淸源文獻其本傳本之閩書參之道南源委莆陽文獻越章錄閩省通誌各郡縣誌伊洛淵源錄宏簡錄名山藏黃氏日抄考亭淵源錄理學宗傳理學備考明儒學案吳氏諸儒述槪及歷代史書並行狀志銘諸家文集更相考證

一國朝正學昌明儒宗相望閩中學派俟另錄編輯至博徵文獻尙有望於名賢焉

閩中理學淵源考卷一

廣平府知府李淸馥撰

○文靖楊龜山先生時學派

閩學開自有唐歐陽四門倡起彼時人文未著也宋初所謂海濱四先生者與安定泰山䢐徠同時其學已有近裏之功彼時朋類未孚也至龜山先生得中州正學之的上肩周程統緒下啟羅李朱歷代相傳之奧於是聖學彰明較著而鄒魯濓洛之微言大義萃於閩山海嶠矣夫程伯子以吾道之南贈屬其行不再三傳而紫陽集諸儒之大成是天欲開伊洛之道之南亦卽魯鄒之道之南也昔賢心與道會妙契天合遂持符如左券信乎斯文之興喪豈非天哉自是而後遂有海濱鄒魯之稱我國朝道運昌明列聖肇基啟佑聖祖崇儒重道表章有宋諸儒由朱子而來至今五百餘歲矣實應王者受命之期而我皇上躬膺統緒顯闡於天命人心之本以聖繼聖千古而同符者矣謹按文靖楊公爲程門髙弟聖祖仁皇帝曽賜匾額顏曰程氏正宗由是閩士愈爭自濯磨禮陶樂淑之化於前尢有烈也溯吾閩宗風者其必以延津爲星宿云

文靖楊龜山先生時

楊先生諱時字中立其先京兆人五世祖唐末入閩寓南劍之將樂遂家焉先生資稟仁厚不爲崖異誇絕之行以求世俗名譽性至孝喪母哀毀如成人事繼母尢謹熈寧九年年二十四登進士第授汀州司戶不赴杜門力學元丰四年年二十九授徐州司法又不赴以師禮謁見程明道先生於穎昌後告歸明道送之出門謂坐客曰吾道南矣六年官徐州八年明道先生卒先生聞之設位哭寢門而以書訃告同學者旋丁繼母憂服闋赴調虔州司法元佑五年丁外艱服除八年赴調至京遷瀛州防禦推官又師事伊川先生於洛年蓋四十矣一日伊川瞑坐先生與遊定夫侍立不去及覺門外雪深一尺先生嘗疑張橫渠西銘近於兼愛與二程辧論往復聞理一分殊之說始豁然無疑紹聖元年知瀏陽縣四年伊川以黨論送涪州編管時先生在任滿寓瀏陽元符二年歸家先是從二先生學者甚眾而先生獨歸杜門不仕者累年沈浸經書推廣師說窮探力索務極其趣於是沙陽陳淵投書問學崇寧元年以諫垣薦除荊州教授大觀元年知余杭事是年伊川先生卒政和初待次毘陵二年赴蕭山縣任先生歷官所至皆有恵政浮沈祿仕不求聞達而徳望日重四方之士不逺千里從之遊稱曰龜山先生四年年六十二請祠退居余杭後寓毘陵久之而先生年已七十矣是時蔡京當國天下多故會蔡京客張觷言於京曰宗社危在旦夕宜亟引舊徳老成置諸左右庶幾猶可及會有使髙麗者國王問龜山先生安在使回以聞六年以祕書郎召到闕遷著作郎入對奏陳言熈寧之初大臣文六藝之言以行其私祖宗之法紛更殆盡元佑繼之盡復祖宗之舊熈寧之法一切廢革至紹聖崇寧凡元佑之政事著在令甲皆焚之以滅其迹自是分爲二黨縉紳之禍至今未殄願明詔有司條具祖宗之法但有宜於今者舉而行之當損益者損益之一趨於中而已徽宗首肯之除邇英殿說書時朝廷方圖燕云虛內事外先生知時勢將變陳論政事十餘條執政不能用而金人已入境先生激切上言今事勢如積薪已燃當自奮勵進賢退姦以竦動觀聴若示以怯懦之形委靡不振則事去矣又謂今日所急者莫如収人心請罷免夫之役及京城聚斂東南花石之害極論天下積憤郁而不得發者幾二十年欲致人和去此三者且言山東之民凋獘已甚所仰者東南而已二浙災傷之餘瘡痍未合更誅求不已則前日方臘之事可以爲鑑昔唐方用兵之時裴度復相則先開謁禁以延見士大夫爲急故能有成功自元和以後數用兵宰相不得休沐李徳裕在位𨿽遽書警奏皆從容裁決率午漏下還第蓋鎭安人心不可不如是耳已而欽宗嗣位金人日迫大臣方以推恩晉秩爭議行幸莫念軍計先生乞對言聞勤王之兵漸有至者宜召將領議戰守之計諸葛亮曰有制之兵無能之將不可以敗無制之兵有能之將不可以勝今諸路烏合之眾不相統一而不立統帥𨿽唐李郭以九節度之師不免敗衂不可不慮又言上皇痛自引咎禪位而宰執遷敍安受不辭此何理也主辱臣死大臣宜任其責而皆爲竄亡自全之計陛下孤立何賴焉童貫爲三路總帥金人侵疆棄軍而歸朝廷置而不問故梁方平何灌相繼而遁使敵騎得以長驅而前其誤國已甚當正典刑以爲臣子不忠之戒疏入欽宗大喜擢右諫議大夫金兵旣退先生上殿極言和議之非時議者欲割三鎭以講和先生疏言河朔朝廷重地三鎭河朔要藩今一旦棄之距京無藩籬之固且聞三鎭之民欲以死拒之萬一不守則數州之眾朝廷寧坐視不救乎急宜命眾出師並乞召用種師中劉光世問以方略可否不可專守和議疏上欽宗詔出師而議者多持兩端先生復抗疏力爭凡所論多切時務皆不報會李綱罷太學生伏闕上書乞畱軍民集者數萬吳敏乞用先生以靖太學因召對先生言諸生忠於朝廷非有他意但擇老成有行誼者爲之長貳則將自定欽宗曰無逾於卿遂以先生兼國子祭酒先生遂言蔡京用事二十餘年蠧國害民幾危宗社人所切齒而論京罪者莫知其所本也蓋京以繼述神宗爲名實挾王安石以圖身利故推尊安石無所不至今日之禍實安石有以啟之因詳舉安石邪說乞正其學術之謬追奪王爵明詔中外毀去配享之像疏上詔罷安石配享猶畱從祀時士習王氏學取科第已數十年忽聞先生說紛然辟之於是諫官馮澥上疏詆先生又會學宮紛爭有■﹝門外辟內﹞並罷先生卽上章乞出除給事中請益力遂以徽猷閣直學士奉祠又懇辭直學士之命有旨楊時學行醇固諫諍有聲攺徽猷閣待制髙宗卽位除工部侍郎兼侍講召赴行在至則勸上典學納諫及修建炎會計錄加卹勤王之兵連章丐外二年以老疾乞出除龍圖閣直學士予祠歸家四年上章告老致仕優遊林泉以著書講學爲事紹興五年四月卒年八十三近臣朱震奏楊某據經論事不愧古人所著三經義辧有益學者乞下本州島鈔錄仍請優卹其家有旨贈左中大夫紹興十二年贈少師謚文靖先生在東郡所交皆天下士先達陳瓘鄒浩皆以師禮事先生渡江以來東南學者推先生爲程氏正宗與胡氏安國往來講論尢多先生浮沈州縣四十九年晚在諫省僅九十日凡所論列皆切於世道而其大者則辟王氏經學排靖康和議使邪說不作凡紹興初崇尙元佑學術而朱晦庵張南軒之學得程氏之正其源委脈絡皆出於先生昔程純公嘗指喜怒哀樂未發之中令先生反求其後羅豫章李延平遞相祖述令學者靜中體認大本未發气象分明所謂龜山門下相傳指訣胡文定云據龜山所見在中庸自明道先生所授此其源流所本與﹝按先生中庸義序自云昔在元丰中嘗受學明道先生之門得其緒言一二未及卒業而先生沒文定所謂自明道先生所授者此也﹞呂氏本中撰行狀嘗聞前輩長者以爲明道先生溫然純粹終身無疾言遽色先生實似之胡文定公安國志其墓曰自孟子沒遺經僅在而聖學不傳所謂見而知之者世無其人則有西方之傑窺見閒隙遂入中國舉世傾動靡然從之於是人皆失其本心莫知所止而天理滅矣宋嘉佑中有河南二程先生得孟子不傳之學於遺經以倡天下而升堂覩奧號稱髙弟在南方則廣平遊定夫上蔡謝顯道與先生三人是也先生天資夷曠濟以問學充養有道徳器早成閒居和樂色笑可親臨事裁處不動聲色與之遊者𨿽羣居終日飲人以和而鄙薄之態自不形也推本孟子性善之說發明中庸大學之道當時公卿大夫之賢者莫不尊信之熈寧初代余典教渚宮始獲從先生遊三十年間出處險夷亦嘗覸之熟矣視先生一飯𨿽蔬食脆甘若皆可於口未嘗有所嗜也每加一衣𨿽狐貉縕袍皆適於體未嘗有所擇也平生居處𨿽敝廬廈屋若皆可以托宿未嘗有所羨而求安也故山之田園皆先世所遺守其世業亦無所營增豆區之入也老之將至沈伏下僚厄窮遺佚若將終身焉然則先生於斯世所欲不存果何求哉心則逺矣凡訓釋論辧以辟邪說存於今者其傳寖廣諸所建白深切著明而先生之學於河南小嘗試之其用已如此所謂援而止之而止必有以也進不隱賢必以其道豈不信乎世或以不屑去疑先生蓋淺之爲丈夫也又與楊大諫書曰楊先生造養深逺燭理甚明混迹同塵知之者鮮知之者知其文學而已不知者以爲蔡氏所引先生無求於人蔡氏焉能凂之朱晦庵曰龜山先生晚歲一出人多議之惟胡文定之言曰當時若能聴用決須救得一半此語最公又曰龜山此行固是有病但只後人又何曽夢到他地位在惟胡文定以栁下恵援而止之而止比得極好雲所著有校正伊川易三經義春秋禮記解學庸語孟解易春秋孟子義辧字解論日錄奏議龜山文集明成化元年從祀孔子廟廷國朝康熈四十五年準學臣沈涵之請賜禦書程氏正宗懸於祠子迪附見家學﹝宋史胡文定公撰墓志年譜伊川淵源錄聖學知統錄道南源委﹞

楊文靖公語錄

先生曰自堯舜以前載籍未具世所有者獨宓犧所畫八卦耳當是之時聖賢如彼其多也自孔子刪定系作之後更秦歷漢以迄於今其書至不可勝記人之所資以爲學者宜易於古然其間千數百年求一人如古之聖賢卒不易得何哉豈道之所傳固不在於文字之多寡乎夫堯舜禹臯陶皆稱若稽古非無待於學也其學果何以乎由是觀之聖賢之所以爲聖賢其用心必有在矣學者不可不察之也

六經不言無心惟佛氏言之亦不言修性惟揚雄言之心不可無性不假修故易止言洗心盡性記言正心尊徳性孟子之言存心養性

君子務本言凡所務者惟本而已若仁之於孝悌其本之一端耳蓋爲仁必自孝悌推之然後能爲仁也其曰爲仁與體仁者異矣體仁則無本末之別孔子曰老者安之朋友信之少者懷之此無待乎推之也孟子曰老吾老以及人之老幼吾幼以及人之幼此推之也推之所謂爲仁

狼跋之詩曰公孫碩膚赤舄幾幾周公之遇謗何其安閒而不迫也學詩者不在語言文字當想其气味則詩之意得矣

事道與祿仕不同常夷甫家貧召入朝神宗欲優厚之令兼數局如登聞鼓染院之類庻幾俸給可贍其家夷甫一切受之不辭及正叔以白衣擢爲勸講之官朝廷亦使之兼他職則固辭蓋前日所以不仕者爲道也則今日之仕須是官足以行道乃可受不然是茍祿也然後世道學不明君子之辭受取舎人少能知之故常公之不辭人不以爲非而程公之辭人亦不以爲是

又曰孟子對人君論事句句未嘗離仁此所謂王道也曰安得句句不離乎仁曰須是知一以貫之之理曰一以貫之仁足以盡之否曰孟子固曰一者何曰仁也仁之用大矣今之學者仁之體亦不曽體究得

人臣之事君豈可佐以刑名之說如此是使人主失仁心也人主無仁心則不足以得人故人臣能使其君視民如傷則王道行矣

或勸先生解經曰不敢易也曽子曰吾日三省吾身爲人謀而不忠乎與朋友交而不信乎傳不習乎夫傳而不習以處已則不信以待人則不忠三者胥失也昔有勸正叔先生出易傳示人者正叔曰獨不望學之進乎姑遲之覺耄卽傳矣蓋已耄則學不復進故也學不復進若猶不可傳是其言不足以垂後矣﹝黃氏東發云按此說則近世紛紛解經者可戒矣﹞

知合內外之道則禹稷顏子之所同可見蓋自誠意正心推之至於可以平天下此內外之道所以合也故觀其意誠心正則知天下由是而平觀其天下平則知非意誠心正不能也玆乃禹稷顏回之所以同也

君子之治心養气接物應事惟直而已直則無所事矣康子饋藥孔子旣拜而受之矣乃曰丘未達不敢嘗此疑於拂人情然聖人愼疾豈敢嘗未達之藥旣不敢嘗則直言之何用委曲微生髙乞鄰酰以與人在今之君子蓋常事耳顧亦何害然孔子不以爲直以所辭康子之言觀之信乎其不直也

李似祖曹令徳問何以知仁曰孟子以惻隱之心爲仁之端平居但以此體究久久自見因問似祖令徳尋常如何說隱似祖云如有隱憂勤卹民隱皆疾痛之謂也曰孺子將入於井而人見之者必有惻隱之心疾痛非在已也而謂之疾痛何也似祖曰出於自然不可已也曰安得自然如此若體究此理知其所從來則仁之道不逺矣二人退余從容問曰萬物與我爲一其仁之體乎曰然

問論語言仁處何語最爲親切曰皆仁之方也若正所謂仁則未之嘗言也故曰子罕言利與命與仁要道得親切惟孟子言仁人心也最爲親切﹝黃氏東發云按此提掇最得要﹞

吳審律儀勸解易曰易難解曰及今可以致力若後力衰卻難曰某嘗觀聖人言易便覺措辭不得只如乾坤兩卦聖人嘗釋其義於後是則解易之法也幹之初九潛龍勿用釋云陽在下也又曰龍徳而隱者也又曰下也又曰陽气潛藏又曰隱而未見行而未成此一爻耳反復推明至五變其說然後已今之釋者其於他卦能如是推明乎若不能爾則一爻之義只可用之一事易三百八十四爻爻指一事則是其用止於三百八十四事而已如易所該其果極於此乎若三百八十四事不足以盡之則一爻之用不止於一事亦明矣觀聖人於系辭發明卦義尙多其說果如今之解易者乎故某嘗謂說易須髣髴聖人之意然後可以下筆此其所以未敢茍也

問中庸只論誠而論語曽不一及誠何也曰論語之教人凡言恭敬忠信所以求仁而進徳之事莫非誠也論語示人以其入之之方中庸言其至也蓋中庸子思傳道之書不正言其至則道不明孔子所罕言孟子常言之亦猶是矣

易曰君子敬以直內義以方外夫盡其誠心而無僞焉所謂直也若施之於事則厚薄隆殺一定而不可易爲有方矣敬與義本無二所主者敬而義則自此出焉故有內外之辧其實義亦敬也故孟子之言義曰行吾敬問必有事焉而勿正心勿忘勿助長旣不可忘又不可助長當如何著力曰孟子固曰至大至剛以直養而無害則𨿽未嘗忘亦不助長

曾子曰士不可以不弘毅人須能弘然後有容因言陳述古先生云丈夫當容人勿爲人所容

論西銘曰河南先生言理一而分殊知其理一所以爲仁知其分殊所以爲義所謂分殊猶孟子言親親而仁民仁民而愛物其分不同故所施不能無差等或曰如是則體用果離而爲二矣曰用未嘗離體也且以一身觀之四體百骸皆具所謂體也至其用處則履不可加之於首冠不可納之於足則卽體而言分在其中矣

孟子一部書只是要正人心教人存心養性収其放心至論仁義禮智則以惻隱羞惡辭讓是非之心爲之端論邪說之害則曰生於其心害於其政論事君則欲格君心之非正君而國定千變萬化只說從心上來人能正心則事無足爲者矣大學之修身齊家治國平天下其本只是正心誠意而已心得其正然後知性之善孟子遇人便道性善永叔卻言聖人之教人性非所先永叔論列是非利害文字上盡去得但於性分之內全無見處故說不通人性上不可添一物堯舜所以爲萬世法亦只是率性而已所謂率性循天理是也外邊用計用數假饒立得功業只是人欲之私與聖賢作用天地懸隔

仲素問橫渠雲气質之性如何曰人所資稟固有不同者若論其本則無不善蓋一陽一陰之謂道陰陽無不善而人則受之以生故也然而善者其常也亦有時而惡矣猶人之生也气得其和則爲安樂人及其有疾也以气不和則反常矣其常者性也此孟子所以言性善也橫渠說气質之性亦云人之性有剛柔緩急彊弱昏明而已非謂天地之性然也今夫水淸者其常然也至於汩濁則泥沙混之矣泥沙旣去其淸者自若也是故君子於气質之性必有以變之其澄濁而求淸之議

歟語羅仲素云今之學者只爲不知爲學之方又不知學成要何用此事體大須是曽著力來方知不易夫學者學聖賢之所爲也欲爲聖賢之所爲須是聞聖賢所得之道若只要博通古今爲文章作忠信願愨不爲非義之士而已則古來如此等人不少然以爲聞道則不可且如東漢之衰處士逸人與夫名節之士有聞當世者多矣觀其作處責之以古聖賢之道則略無毫髮髣髴相似何也以彼於道初無所聞故也今時學者平居則曰吾當爲古人之所爲才有事到手便措置不得蓋其所學以博通古今爲文章或志於忠信願愨不爲非義而已而不知須是聞道故應如此由是觀之學而不聞道猶不學也

語仲素曰西銘只是發明一个事天底道理所謂事天者循天理而已

語仲素曰某嘗有數句教學者讀書之法云以身體之以心驗之從容黙會於幽閒靜一之中超然自得於書言象意之表此蓋某所爲者如此

仲素問盡其心者知其性如何是盡心底道理曰未言盡心須先理會心是何物又問心之爲物明白洞達廣大靜一若體會得了然分明然後可以言盡未理會得心盡个甚能盡其心自然知性不用問人大抵須先理會仁之爲道知仁則知心知心則知性是三者初無異也橫渠作西銘亦只是要學者求仁而已

聞正叔云古之學者四十而仕未仕以前二十餘年得盡力於學問無他營也故人之成材可用今之士十四五以上便學綴文覓官豈嘗有意爲已之學夫以不學之人一旦授之官而使之事君長民治事宜其效不如古也故今之在仕路者人物多凡下不足道以此﹝黃氏東發云按此極中時病士大夫宜反求其所謂學﹞

學者若不以敬爲事便無用心處致一之謂敬無適之謂一

文集

辱示髙文用意精深益見好學之篤夫養气之道如治苗然捨之而不耘則有稂莠之傷助之長則揠之而槁矣其說是也然將不捨而耘之則宜柰何與夫助之長者又何辧此近似之際體之者尢當愼擇也又曰反諸身者反求諸身也蓋萬物皆備於我非自外得反諸身而已反身而至於誠則利人者不足道也又曰生之謂性未有過也告子論生之所以謂之性則失之矣老氏之有無佛氏之色空蓋將明天下之賾非有人物之異也老子以有生於無又曰有無之相生是不知有無一致矣正蒙謂萬象爲太虛中所見物則物與虛不相資卒陷於浮圖以山河大地爲見病之說山河大地正指物言之也若謂指物言之可也則浮圖見病之說不足非矣此與佛氏以心法起滅天地更當究觀所謂心法起滅天地之旨未易以一言攻之也更詳味之如何或有未盡無惜疏示﹝與楊仲逺書其三﹞

克己者揚雄所謂勝己之私是也反身而誠則常體而足無所克也故前書論反身與克己異意耳更詳考之告子知生之謂性而不知生之所以謂之性故失之非生之謂性有二說也特告子未達耳﹝其四﹞

諸子之學折諸聖人猶望洋向若其辧自屈也儒佛之論造其極致則所差眇忽耳其義難知而又其辭善遁非操戈入室未易攻也𨿽橫渠之愽辧精深猶未能屈之爲城下之盟況餘人乎置而勿論可也要當深造而自得之則其辧自見矣近日治經讀史如何家居旣不爲外事湮汩諒須精到也或有論議寄示爲幸﹝其六﹞

夫聖人人倫之至也豈有異於人乎哉堯舜之道曰孝弟不過行止疾徐而已皆人所日用而昧者不知也夏葛而冬裘渴飲而饑食日出而作晦而息無非道也譬之莫不飲食而知味者鮮矣推是而求之則堯舜與人同其可知也已然而爲是道者必先乎明善然後知所以爲善也明善在致知致知在格物號物之多至於萬則物蓋有不可勝窮者反身而誠則舉天下之物在我矣詩曰天生蒸民有物有則凡形色具於吾身者無非物也而各有則焉反而求之則天下之理得矣由是而通天下之志類萬物之情參天地之化其則不逺矣夫入徳之門有宜先傳者有後倦者其序不可誣也若灑掃應對則門人小子所宜先傳者茍於成人而復使爲之則或倦矣然聖人所謂性與天道者亦豈嘗離夫灑掃應對之間哉其始也卽此而爲學其卒也非離此以爲道後倦焉者皆由之而不知者也故曰有始有卒者其惟聖人乎某之所聞如此﹝答李杭﹞

伊川先生在時世人迂怪之論皆歸之以爲訕笑今往矣士大夫尊信其學者漸眾殊不可曉也先生語錄傳之浸廣其間記錄頗有失眞者某欲收聚刪去重復與其可疑者公幸閒居無事可更博爲尋訪恐有遺失聞朱教授在洛中所傳頗多康侯皆有之候尋便以書詢求異時更相校對稍加潤色共成一書以傳後學不爲無補先生之門所存惟吾二人耳不得不任其責也﹝與遊定夫其六﹞

致知必先於格物物格而後知至知至斯知止矣此其序也蓋格物所以致知格物而至於物格則知之者至矣所謂止者乃其至處也自修身推而至於平天下莫不有道焉而皆以誠意爲主茍無誠意𨿽有其道不能行也故中庸論天下國家有九經而卒曰所以行之者一一者何誠而已蓋天下國家之大未有不誠而能動者也然而非格物致知烏足以知其道哉大學所論誠意正心修身治天下國家之道其原乃在乎物格推之而已若謂意誠便足以平天下則先王之典章文物皆虛器也故明道先生嘗謂有關雎麟趾之意然後可以行周官之法度正謂此耳﹝與學者其一﹞

學之廢久矣詖淫邪遁之辭盈天下士溺於所習冥行而已予嘗考之周官司徒以知仁聖義忠和六徳教萬民夫仁與聖孔子不敢居而先王以是教萬民者蓋天地萬物一性耳無聖賢知愚之異故顏子曰舜何人也予何人也有爲者亦若是孟子亦曰人皆可以爲堯舜故學者必以聖人爲師猶之射者棲鵠於侯以爲的司徒以仁聖教民蓋亦棲鵠之義與之爲的耳然仁之爲仁聖之爲聖必有在矣學者未知仁聖之所以爲仁聖𨿽有學猶虛器也世之論者以謂仁者愛而已矣蓋未嘗究觀孔子之言耳知孔子之言仁則聖亦從而可知矣﹝浦城文宣王殿記﹞

學始於致知終於知止而止焉致知在格物物固不可勝窮也反身而誠則舉天下之物在我矣詩曰天生蒸民有物有則凡形色之具於吾身無非物也而各有則焉目之於色耳之於聲口鼻之於臭味接乎外而不得遁焉者其必有以也知其體物而不可遺則天下之理得矣天下之理得則物與吾一也無有能亂吾之知慮而意其有不誠乎由是而通天下之志類萬物之情贊天地之化其則不逺矣則其知可不謂之至矣乎知至矣則宜有止也譬之四方萬里之逺茍無止焉則將焉歸乎故見其進未見其止孔子之所惜也古之聖人自誠意正心至於平天下其理一而已所以合內外之道也世儒之論以髙明處已中庸處人離內外判心迹其失是矣故余竊謂大學者其學者之門乎不由其門而欲望其堂奧非余所知也蕭君欲仁志學之士也錄示大學一篇求餘言以題其後其意蓋非茍然者故聊爲發之茍於是盡心焉則聖人之庭戶可策而進矣欲仁其勉之哉﹝題蕭欲仁大學篇後﹞

學士廖用中先生剛﹝以下門人﹞

廖剛字用中順昌人少從陳瑩中及楊龜山學崇寧五年登第宣和初自漳州司錄除國子錄擢監察禦史蔡京當國論奏一無所避以親老乞補外出知興化軍欽宗卽位以右政言召丁父憂服闋除工部員外郎以母疾歸紹興元年盜起旁郡官吏悉逃去部使者檄剛撫定剛遣長子遲諭賊賊知剛父子信義亦散去除本路提點刑獄尋召吏部員外郎遷起居舎人權吏部侍郎兼侍講除給事中丁母憂服闋復拜給事中言江淮兵備莫若屯田可以免待哺轉餉之患爲三說以獻時朝廷推究章惇蔡卞誤國之罪追貶其身仍詔其子孫不得官於朝於是章傑自郎中出知婺州蔡僅自大府丞提舉江東茶鹽事剛封還詔書謂如此豈足以示懲有旨悉與之祠遷刑部侍郎乞補外除徽猷閣直學士知漳州漳俗侈靡喪娶踰制剛立條約諭之值日食求言剛請正建國儲君之號布告中外異時𨿽百斯男不復更易乃可以承天意示大公髙宗讀之竦然詔拜禦史中丞奏臣職糾姦邪當務大體若捃摭細故非臣本心又奏經費不支盜賊不息事功不立命令不孚及兵驕官冗之獘時諸將恃功希恩所請多廢法剛隨事論列至於四五諸將肅然鄭億年與秦檜有連遂得美官邊報至從官會都堂剛謂億年曰公以百口保金人今已背約有何面目在朝廷乎因顯疏其惡億年奉祀去復乞起舊相之有徳望者處以近藩秦檜聞之曰置我何地耶攺工部尙書以王次翁代其任次翁劾剛薦劉昉陳淵相爲朋比以徽猷閣直學士提舉亳州明道宮明年致仕以紹興十三年卒著詩經批注性理小學集注學者稱古溪先生子四人遲過遂遽皆秉麾節邦人號爲萬石廖氏﹝閩書道南源委宏簡錄延平府誌﹞

宗正陳知黙先生淵

陳淵字知黙初名漸字幾叟沙縣人瑩中從孫淵初受業程門獨先於瑩中繼亦受業龜山與羅豫章爲友龜山稱其深識聖賢旨趣妻以女當知余杭時嘗送南歸詩云幾年夢想到親闈身逐行雲萬里飛苕水未殊沂上樂春風無負舞雩歸紹興五年近臣廖剛胡寅等薦充樞密院編修丞相李綱重其行爲布衣交至是爲江南西路安撫制置大使辟爲制置司機宜文字七年詔舉直言以胡文定安國薦召對攺官賜進士出身除監察禦史遷右正言入對言比年以來恩惠太濫賞給太厚又論程頥王安石學術同異髙宗曰楊時之學能宗孔孟其三經義辧理甚當對曰楊時始宗安石後得程頥師之乃悟其非髙宗曰觀三經義解具見安石穿鑿矣對曰穿鑿尙小至於道之大原安石無一不差上曰云何對曰聖賢所傳止有論孟中庸論語主仁中庸主誠孟子主性安石皆昧其原仁道至大論語隨問隨答以愛人語樊遲特其一端而已安石遂以愛爲仁其言中庸則謂中庸所以接人髙明所以處已孟子七篇專發明性善而安石取揚雄善惡混之言至謂無善無惡又溺於佛其失性逺矣因論和議願以和爲息戰之權以戰爲守和之具章五上益梗切秦檜惡之復疏論其親黨鄭億年檜益怒遂解言職除宗正少卿以何鑄論罷管臺州崇道觀十五年卒著有黙堂集三十卷﹝閩書道南源委宏簡錄﹞

朝請林朝彥先生宋卿

林宋卿字朝彥仙遊人崇寧五年進士與廖剛同造陳了翁受教了翁徐曰頭項直宋卿言下領悟爲多又嘗從楊龜山學召試祕書省正字出知恭州時邊臣多以拓地蒙賞瀘南帥司因奏開溪費州置一州二縣宋卿疏以爲不可徽宗詔罷其役龜山聞之曰朝彥眞百煉鋼也時尙書省令夔路斂十萬縑充燕山軍需宋卿言夔門至隘人心易搖事遂已又請蠲恭民宿逋二十萬八千餘緡米十五萬四千餘石自受俸非祿令所著者一介不取家繪生祠奉之靖康中僑寓涪陵之朝亭日與其士大夫倡酬自適涪人以宋卿才學出處與黃太史相後先因號小涪尹和靖見之曰溪費一奏皆自養气中得之薦於張浚辟參謀軍事力辭建炎三年以涪守王擇仁及河北帥臣薦充湖南帥司參議浚視師江上欲以宣撫判官辟不就及還朝首薦之蒙召乞祠終朝請大夫﹝莆陽文獻閩書道南源委﹞

運判盧公圭先生奎

盧奎字公圭邵武人居太學作毋我論爲眾所推號盧毋我講學於楊龜山所論仁及忠恕一貫皆的確有味登政和間進士仕至江西運判有筆錄十卷﹝道南源委閩書﹞

主簿蕭子莊先生顗

蕭顗字子荘浦城人天資朴實少孤事母以孝聞母喪廬墓有靈芝之異與李郁陳彥羅從彥同受業楊龜山之門嘗答友人書云士之所志捨仁義何爲哉仁必欲熟義必欲精仁熟則造次顚沛有所不違義精則利用安身而徳崇矣後以累舉得官爲淸流簿終歲而歸徜徉閭裏朱韋齋嘗師事之﹝道南源委閩書﹞

陳先生好

陳好初名豪晉江人受業楊龜山後在太學與陳東上書畱李綱東被誅變名遊瓊州卽家焉﹝閩書﹞

提刑黃用和先生鍰

黃鍰字用和浦城人政和五年進士從楊龜山學甚見器重及爲工曹守將髙其才多委以事適諸邑大水按視官希部使者意多不以實聞鍰獨減蠲田租十之八使者怒加誚責終不可奪再調西安丞靖康初李綱宣撫河東辟幕屬髙宗朝拜監察禦史首陳七事深蒙嘉納一日問孟子與齊梁國君問答之說鍰對詞義敷暢髙宗曰卿可謂非堯舜之道不陳王前因諭曰黃鍰論人君治心事甚詳當處以諫職惠有阻之者除江西提點刑獄乞祠歸鍰在臺越月風節凜然縉紳推賢天下誦直有奏議雜著論語類觀唐史篤論共二十卷﹝建寧府誌道南源委通誌﹞

廖仲辰先生衙

廖衙字仲辰將樂人龜山侄壻善爲詩論議得龜山壼奧而年不永

學士江全叔先生琦

江琦字全叔建陽人宣和三年進士文學行誼知名當世從遊多巨人長者覃思春秋之學著春秋經解三十卷辧疑一篇楊龜山見而稱之又著語孟說各五卷仕永州學教授歷官宣教郎終徽猷閣學士﹝建寧府誌道南源委閩書﹞

參議章希古先生才邵

章才邵字希古崇安人以父胤補官少時謁楊龜山先生先生教以熟讀論語才邵玩味躬行世目爲篤實君子歷典賀辰二州攺荊湖北路參議官

楊遵道先生迪﹝以下家學﹞

楊迪字遵道龜山子也髫齡已能力學旣冠益貫穿古今孝友和易中外無間言平居無喜慍色至急人困乏而樂其爲善與人辧論綱振條析發微詣極冰解的破聞者欽聳退而察其私言若不能出諸口蓋度不身踐不茍言也抱經遊伊川之門以藐然少年同門之士咸斂手推先伊川少然可雅器許之嘗答龜山書曰令子好學美質當成逺器其於易春秋尢精朱韋齋撰墓志云予不及識公自來閩中多從龜山門士遊間論近世學者至公皆曰吾不及也官至奉議大夫﹝朱韋齋先生撰墓誌略﹞

楊仲逺先生惇仁﹝以下交友﹞

楊惇仁字仲逺將樂人元佑三年進士龜山先生答書云得所恵書謂能不變於俗此固區區所望道廢千年學士大夫溺於異端之習久矣士志於道者非見善明用心剛往往受變而不自知此俗習之移人甚可畏也若夫外勢利聲色不爲流俗詭譎之行以是爲不變於俗則於學者未足道也吾子勉之又曰爲己之學正猶饑渴之於飲食非有恱乎外也以爲弗飲食則饑渴之病必至於致死人而不學則失其本心不足以爲人然古之善學者必先知所止知所止然後可以漸進倀倀焉莫知所之而欲望聖賢之域多見其難矣又常與往返論養气克己之學異端佛老之非﹝閩書楊龜山先生文集延平郡誌﹞

宣教郎翁好徳先生邵

翁邵字好徳順昌人初名醇篤信好古博學工文元丰八年進士調崇安尉時劉韐在布衣邵待以國士遷丞福淸亷謹方正當路聞其名欲羅致之檄至公堂猶責以苛邵拂衣面有棄官意檄者愧悔委曲慰安之已而以疾歸裏縣令兪偉大興學政屈邵主師席堅讓不出友人楊龜山貽書惇譬不獲已應之數州之士負笈雲集官至宣教郎又龜山先生常與書曰某愚無似加以齒少視公爲前輩每辱眷遇進之爲執友之遊顧何足當自惟直諒多聞之益所得於長者多矣﹝延平府誌楊龜山先生文集﹞

審律吳國華先生儀

吳儀字國華世爲延平人自少篤志彊學老益不懈六經百代之書無所不究窮探博取自信不疑尢深於詩易皆有成說晚益玩心於象數音律之學自爲一家崇寧五年詔求天下遺逸部使者以先生應詔辭不就已而惇迫之乃乘驛就道授將仕郎太晟府審驗音律未幾府罷先生亦浩然而歸不復出先生爲人剛毅篤實洞見城府而善善惡惡無所容貸其事親以孝顯交朋友以義著嘗漁釣橘溪之上時或行歌松蹊竹疃莫窺其際龜山先生撰先生墓志言吳氏以學行著聞鄕閭者有三人焉曰某字及之曰熈字季明而審律先生其一也當嘉佑治平之間士方以聲律偶儷之文爭名於時而三人者獨與切磋以窮經學古爲務不事科舉退老於家若將終身焉其後季明以經行被召不赴授某官而審律先生晚亦出仕獨及之老於布衣予視三人者爲前輩而少得從審律遊最厚云又龜山嘗與先生往復論王氏學嘗題其釣臺及詠歸堂豫章羅氏曽師事焉自號審律學者稱爲審律先生﹝閩書楊龜山先生集﹞

吳季明先生熈

吳熈字季明博學勵操與兄國華齊名時稱雙璧或從之談道論文傾心瀉意語以勢利俛焉不答元佑間陳瑩中瓘以其兄弟學行言於郡守延至學爲諸生講經薦於朝被召不赴授某官﹝按道南原委載得召赴闕玆從龜山先生文集﹞

楊先生希旦

楊希旦將樂人自少文行知名屢舉不第退老於家詩書自娛惇朴夷易晬然長者之風龜山先生言某嘗侍先生燕閒善言懿行飫聞習見又爲序其集言其詩文淸切平易不尙雕琢﹝閩書延平府誌﹞

閩中理學淵源考卷二

廣平府知府李淸馥撰

○文肅遊廣平先生酢學派

謝上蔡先生曰昔在二程門下明道最愛中立伊川最愛定夫觀其二人气象亦相似又前儒嘗論程門髙弟傳其學者惟龜山爲最盛次之而上蔡謝氏今考先生門徒所傳莫詳僅錄一二考簡肅黃公母遊氏爲文肅公之妹每囑簡肅視乃舅而師法之簡肅幼時文肅特愛其厚重今錄附學派之列焉再考志乘遊朱蔡劉四世家爲崇安舊族遊氏世有隱徳執中爲定夫先生族父楊文靖公志其墓稱其行修學富讀書求心到自得其成就門徒蓋非碌碌口耳之習維時定夫與龜山承伊洛之傳而執中亦卓然自立開遊氏家學之先厥後少監及文靖文淸又與紫陽南軒講切特至蓋潛徳之光久而彌茂矣

文肅遊廣平先生酢

遊先生酢字定夫建陽人與兄醇俱以文行知名所交皆天下士伊川先生以事至京師一見謂其資可與適道時大程子知扶溝縣事偕弟伊川方以倡興道學爲己任設庠序聚邑人子教之乃召先生俾職學事先生欣然從之得其微言遂盡棄其學而學焉元丰六年第進士調越州蕭山尉縣有疑獄十餘年莫能決先生攝邑事一問得其情釋之用侍臣薦召爲太學錄除博士以奉親不便求知河淸縣範忠宣公判河淸待以國士移守穎昌辟先生爲教授未幾還朝復秉鈞軸卽除先生太學博士已而忠宣罷政先生亦丐外授齊州判官丁父憂服闋調泉州簽判徽宗立召爲監察禦史出知和州歲餘管勾南京鴻慶宮久之知漢陽軍以母老丐祠提點成都府長生觀丁母憂服闋知舒州移濠州罷歸僑歷陽因家焉先生自幼不羣讀書一過輒成誦比壯益自力心專目到儀容詞令粲然有文望而知爲成徳君子也其事親無違交友有信蒞官遇僚吏有恩人樂自盡時新法方行編民於徵斂所在騷然先生歷知四郡處之裕如卽有興建民若不知而事集惠政在民故戴之若父母去則見思伊川先生嘗謂龜山曰遊君徳器粹然問道日進政事亦絕人逺甚其見重如此宣和五年卒年七十一謚文肅學者稱廣平先生所著有易說詩二南義論語孟子雜解中庸義及文集十卷祠在建陽禾平裏卽先生舊時倡學處也嘉熈二年勅扁廌山書院弟醳元佑進士﹝楊文靖公撰墓志名儒傳閩書﹞

備考

臨川李氏穆堂識遊楊授受考曰朱子大全集載云伯謨家所藏胡文定公帖云昔事定夫先生未嘗以言色相假由此觀之則文定爲遊氏門人也晁公武讀書記題胡文定春秋傳謂文定師事伊川誤矣胡氏春秋傳亦與程傳不甚合然二程子髙第弟子稱遊楊侯謝學者謂朱文公得統於程由楊中立傳羅豫章豫章傳李願中願中以授文公是固然矣不知遊定夫傳胡文定文定傳從子籍溪籍溪亦以其學授文公蓋兼承遊楊之統者也文定又以其學授子五峯宏宏授張南軒栻按穆堂先生考胡文定公手帖以文定爲文肅門人然考淵源錄載呂氏本中撰文定墓志云公自謂吾於遊楊謝諸公皆義兼師友宜尊信之若論其傳授卻自有來歷據龜山所見在中庸自明道先生所授吾所聞在春秋自伊川先生所發云云據此則前帖所謂事之者似亦致欽仰尊禮之意爾再考公本傳云某出處自崇寧以來皆內斷於心𨿽定夫顯道諸丈人行皆不以此謀之此亦是前帖事之之意今姑錄此備考大抵當以朱子之言爲斷朱子嘗言文定之學得之上蔡爲多焉又答汪尙書書論周程受學曰受學之語見於呂與叔所記二先生語中云昔受學於周茂叔故據以爲說從遊蓋所尊敬而不爲師弟子之辭故範內翰之於二先生胡文定之於三君子某皆用此字讀此則朱子評訂文定於遊楊謝三君子端的有在矣﹝建寧郡誌﹞

進士陳復之先生侁﹝以下門人﹞

陳侁字復之長樂人擢進士第娶吳人林旦女與陳了翁交從甚密了翁謫亷州侁以書賀之至千餘言由此得罪又從遊定夫先生學得治气養心行已接物之要﹝三山新志﹞

遊執中先生復﹝以下家學﹞

遊復字執中建陽人定夫先生之族父性資孝愛總角彊學砥礪竭力養親家乏經月之儲而親意未嘗不怡旣壯學富行修鄕裏旁郡見服聞者悅而信之遣子弟從遊者逺近相屬其學以中庸爲宗誠意爲主閒邪寡欲爲入徳之途晝驗之妻子夜考之夢寐其與人謀不啻自己其教人禁切其不善而開其善不啻如其父兄亦或以忠誨成懟憾復終不攺曰寧人負我我毋負人蓋直道不苟如此以故鄕曲之士嘗受經其門者往往率徳自好讀書亦求心到自得以善其身其成就人才蓋非碌碌口耳之習也少不事舉業晚徇親意一舉於有司不第而止年六十有五卒龜山楊文靖公志其墓﹝楊文靖公撰墓志﹞

奉議大夫遊質夫先生醇

遊醇字質夫建陽人執中猶子醇夙以文行知名所交皆天下士從弟定夫得遊程門與楊中立先生倡道閩南而醇私淑家庭上下議論參考互訂文章理學一時推重仕至奉議大夫﹝建寧志儒林傳﹞

少監遊定齋先生操

遊操字存誠醳之子少爲定夫先生奇愛長工於文紹興中與潘良能沈介黃景伯俱爲祕書省正字同日赴館職自祕書少監權禮部侍郎僑居盱江奉祠晚號定齋居士

上舎遊子蒙先生開

遊開字子蒙操季子同上舎出身從朱文公遊編集中庸文公嘗答張孟逺書云友人遊子蒙定夫先生從孫議論文學優贍可與晤語者計當自識之﹝建寧郡誌儒林傳﹞

文靖遊黙齋先生九言遊九言

字誠之初名九思文肅三世孫也嘗於武夷重構水雲寮爲繼述之所九言開爽慷慨方十歲卽爲文詆秦檜及長鋭志當世熟南北事初筮古田尉入監文思院被旨視行在諸邑災傷歸白都堂放苗八分以上孝廟攢宮有司妄費希賞九言上書極諫張栻帥廣西辟幕下栻弟杓帥金陵復辟撫幹時禁方嚴九言記上元縣明道祠痛譏之調全椒令開禧初爲淮西安撫機宜尋知光化軍充荊鄂宣撫參謀官卒端平中特贈直龍圖閣謚文靖九言始學於栻栻教以求放心久之有得嘗序太極圖曰周子以無極加太極何也方其寂然無思萬善未發是無極也𨿽云未發而此心昭然靈源不昧是太極也欲知太極先識吾心讀者稱之號點齋弟九功﹝閩書武夷山誌﹞

文淸遊受齋先生九功

遊九功字勉之一字禹成用蔭補官累遷咸寧令辟充荊鄂宣撫司時徳安遣戍兵潰歸有反意九功卽絕江撫諭眾皆帖服嘉定中興元失利九功知金州州無城以便宜遣兵備禦収復鄰疆除河北運判知鄂州被論予祠起爲兵部郎入見首言守邊必先結人心今徵役無藝以資苞苴囊槖而民心失將帥朘削功賞不以時下而軍心失倚重諛佞護疾忌醫而士大夫之心失出知泉州在郡有淸嚴之稱端平初召爲司郎少卿疏論姦貪多佚罰諸賢或號召未至又論沿邊夫役之獘兼樞密副都承旨出知慶元府以循吏稱入權刑部侍郎丐祠再調不赴除待制加寶謨直學士卒九功淸愼亷恪與兄九言自爲師友講明理學平生眞體實踐出於誠意及門之士皆心服之學者稱受齋先生寶佑中謚文淸﹝道南源委建寧郡誌﹞

學正遊子善先生應翔

遊應翔字子善酢七世孫也值宋元兵革未靖結屋武夷澄川之上畊隱自晦人稱其操履端方無媿先世後繇武夷直學遷學正﹝建寧府誌﹞

邑令江處中先生側﹝以下交友﹞

江側字處中建陽人性純一以儒學教授其鄕熈寧中以學究出身嘗與遊定夫施景明葉祖洽講肄於邑之石壁山官將作監主簿歷饒信洪三邑令與族子汝舟號二先生

○朝奉王信伯先生蘋學派

按葉文忠公福淸縣學記略曰建溪之業肇自道南同時及門實推信伯信伯再傳而亦之又再傳而希逸星辰沒矣又考楊文靖公當時爲程門先進嘗曰同門後來成就莫踰信伯者矣今錄其門徒可考者著於篇

朝奉王信伯先生蘋

王先生蘋字信伯福淸人自其考徙平江先生資稟淸粹充養純固爲程門髙弟平居恂恂儒者及語當世之務民俗利病若習於從政者然不邀名譽世罕知之紹興間知府事孫佑列先生學行於朝召見賜進士出身除祕書省正字上言曰人心廣大無垠萬善皆備盛徳大業由此而成故欲傳堯舜禹湯文武之道擴充是心焉爾帝王之學與儒生異尙儒生從事章句文義帝王務得其要措之事業蓋聖人經世大法備在方冊茍得其要舉而行之無難也未幾兼史館校勘遷著作郎丐外補通判常州主管臺州崇道觀致仕官至左朝奉郎時中書舎人朱公震寶文閣直學士胡公安國徽猷閣待制尹公焞皆舉先生自代胡公薦尢力謂先生學有師承識通世務使司獻納必有補於聖時楊龜山常曰同門後來成就莫踰吾信伯矣紹興二十三年五月卒年七十二於胡州長興縣茅栗山所著有論語集解及著作集﹝墓志道南源委﹞

﹝吳氏瑞登諸儒述槪云所記有春秋錄拾遺﹞

教授陳齊之先生長方

陳長方字齊之長樂人父侁見遊氏學派長方長外家從王信伯蘋遊紹興中舉進士授江陰教授尋歸居吳中步裏終日閉戶研窮經史著書名步裏客談及春秋禮記尙書傳漢唐論俱行世學者稱惟室先生弟少方字同之亦端慧不羣孝宗朝爲東宮講官號二陳﹝三山新志﹞

閩中理學淵源考卷三

廣平府知府李淸馥撰

○武彛胡氏家世學派

國家當郅隆盛治之時其英俊多萃於一家一門相與左右後先而岀以翼衛道脈其盛衰升降與國運相爲終始閩中武彛胡氏自其先公淵已有孝徳聞其家本深末茂得中州教澤又師友於龜山先生世傳家學發春秋大易之旨論者謂渡江以來儒者進退合義以文定及尹公爲稱首云馥嘗聞之先訓云魯論八士者一家之瑞耳而系之周者以見盛時風流篤茂其英才皆萃而生者也胡氏父子叔侄闡發經旨紹述儒學世以五賢並稱厥後蔡氏九儒劉氏五忠繼之亦以見間世之英並時而出謂非世運之所肇基而覆育者哉再按南軒張氏撰廣仲墓志言胡氏至文定公始大其上世皆在建州崇安裏中文定宦遊荊楚歲久父澤之先生淵歿塟於荊門紹興初因徙家衡嶽之下於是二弟實從焉間嘗考胡氏論性之旨朱子語類言胡季隨主其家學﹝卽文定孫五峯之子﹞說性不可以善言本然之善本自無對才說善時便與那惡對矣才說善惡便非本然之性矣本然之性是上面一个其尊無比善是下面底才說善時便與惡對非本然之性矣孟子道性善只是贊嘆之辭說好个性如佛言善哉某嘗辧之云本然之性固渾然至善不與惡對此天之賦予我者然也然行之在人則有善有惡做得是者爲善做得不是者爲惡豈可謂善者非本然之性只行得善便是那本然之性也若言有本然之善又有善惡相對之善則是有二性矣此文定之說故其子孫皆主其說而致堂五峯以來其說益差遂成有兩性然文定實得於龜山龜山得之東林常總總龜山鄕人後往廬山東林總極聰明深通佛書有道行龜山問孟子道性善說得是否總曰是又問性豈可以善惡言總曰本然之性不與惡對此語流傳自他然總之言本亦未有病蓋本然之性是本無惡及至文定遂以性善爲贊嘆之辭到得致堂五峯遂分成兩截說善底不是性若善底非本然之性卻那處得這善來旣曰贊嘆性好之辭便是性本善矣若非性善何贊嘆之有二蘓論性亦是如此蘓氏論性說自上古聖人以來至孔子不得已而命之曰一寄之曰中未嘗以善惡言也自孟子道性善而中與一始支矣諸胡之說亦然按此段先公朱子語類四纂錄在師友淵源類中見武彛胡氏論性與程朱有差別處惟時湖湘學者崇尙知言大抵多祖是說故朱子極力而明辧之今語類中講論數條皆是也朱子又言某嘗爲敬夫辧析甚諱之渠當初倡道湖南偶無人能與辧論者又說湖南學先體察云不知古人是先學灑掃應對爲復先體察按南軒傳五峯之學者觀朱子所詳論辧析箴規救正皆是論道微言尢學者所當盡心熟玩云乾隆辛未四月十八日乙酉書

中大夫胡澤之先生淵

胡淵字澤之崇安人少聰穎能文長益務彊識熈寧初以親老家貧授學浙江毎歲終度父母所須力能致者盡市歸以獻後以母末疾不復逺遊卽裏閈教生徒晨夕歸省毎諸生饋食有甘脆必持歸佐匕箸而自甘蔬水初同裏有吳羨門者號仙州居士以六經教授淵往從之羨門閱淵所冩論語尙書終帙一無差舛遂妻以女是生安國及安國入官淵盡斥其俸以贍兄弟之子又取而教之以宣教郎致仕卒遊氏酢銘其墓後以安國追贈中大夫﹝閩書建寧府誌﹞

通判胡先生安止胡安止

父淵臨訣以安止與其弟安老授安國命嚴勅之安國誓不忍撻乃撫而教焉皆感奮力學俱以經術行義著稱以兄安國蔭累官朝奉郎嶽州通判政先撫字不爲鉤距民安樂之子實﹝閩書建寧府誌冑蔭目錄﹞

州守胡康年先生安老

胡安老字康年恬簡澹黙喜周人急用安國蔭補官嘗知宜春羅江二縣終知袁州子憲﹝閩書朱子撰籍溪行狀﹞

﹝按朱子撰籍溪先生行狀云先生諱憲字原仲文定公從父兄之子也祖聳父淳皆不仕考閩書及道南原委皆以籍溪爲安老之子考行狀爲淳之子似當從行狀今此傳仍舊本籍溪傳則攺從行狀﹞

文忠胡致堂先生寅

胡寅字明仲本文定弟淳之子初生弟婦以多男不舉文定取而子之少桀黠難制閉之空閣閣上有雜木盡刻爲人形文定曰當有以移其心置書數千卷其上歲餘成誦長從河東侯師聖遊十九入辟雍宣和三年登進士第除校書郎楊龜山爲祭酒復稟學焉遷司門員外郎金人陷京師議立異姓先生與張魏公浚趙忠簡鼎逃太學中不書議狀張邦昌僭立先生棄官歸建炎三年髙宗幸建康以張魏公薦爲駕部郎尋擢起居郎金人南侵詔議移蹕先生上書乞按行淮襄絕和議以圖中原不宜退保吳越又言必務實效去虛文任君子斥小人反復萬言宰執呂頥浩惡其切直除管江州太平觀會應詔上十事曰修政事備邊陲治軍旅用人才除盜賊信賞罰理財用核名實屏諛佞去姦慝不報命知永州復召起居郎紹興五年累遷給事中時議遣使講和先生援春秋大義以復讎爲請髙宗嘉納降詔奨諭旣而張魏公自江上還言遣使爲兵家機權竟反前旨先生力言無益者十事不納乞便郡就養除徽猷閣待制攺知嚴州又知永州徽宗寧徳皇后訃至朝議欲用故事以日易月先生上疏言禮讎不復則不除願詔服喪三年衣墨臨戎以化天下尋除禮部侍郎兼侍講直學士院丁父憂免喪時秦檜當國除徽猷閣直學士奉祠俄許致仕檜憾不已坐與李光書譏訕朝政右正言章廈劾先生不持本生母服不孝諫通鄰好不忠遂落職新州安置檜死詔自便復其官卒年五十九謚文忠先生志節豪邁初擢第張邦昌欲妻以女不許文定頗重秦檜靖康之節及檜擅國先生遂與絕新州之謫卽日就道在謫所著讀史管見數十萬言及論語詳說崇正辧皆行於世又有斐然集三十卷學者稱爲致堂先生﹝道南原委宏簡錄﹞

寺丞胡茒堂先生寧

胡寧字和仲文定季子也用蔭補官秦檜當國畱意名家子弟貽書明仲問寧何不通書寧勉陳數事及奏乞二程邵張從祀旣召試館職除勅令所刪定官會秦禧拜元樞檜問曰禧近除外議何如答曰外議以相公必不爲蔡京之所爲也遷太常寺丞祠部郎寧以父兄故召用及兄與檜忤言者希意論寧兄弟阿附趙忠簡出爲夔路安撫司參議官除知澧州不赴奉祀歸文定之傳春秋也修纂檢討多出寧手又著春秋通旨以羽翼之稱苑堂先生﹝道南源委閩書﹞

主簿胡廣仲先生實

胡實字廣仲朝奉郎安止子生晚不及親受文定之教自幼气識異於常兒年甫十五從家塾習辭藝從兄五峯先生察其質之美從容告之曰文章一小技於道未爲尊所謂道者人之所以生而聖賢得之所以爲聖賢也吾家文定之業子知之乎實由是所見日以開明五峯沒實獨念前賢淪落且懼緒業荒墜慨然發憤見於辭色孜孜訪友惟恐不逮其居家雍睦而有制閨門內外無不敬愛之朝奉公沒時幼子寓僅垂髫實撫育教訓之至族姻間不能自振者實區處調護非一而其好善疾惡亦本於天資平時誦習文定公春秋之說尢患末俗統系殽亂毎舉莒人滅鄫之義言意深切其操心主於忠厚爲學謹於人倫貴日用而恥空言行事之可見者大抵如此早以門蔭補將仕郎殆將二紀約居恬然不急仕進後始就廣西銓選得欽州靈山縣主簿未上卒其歿也張南軒先生爲之墓志言與實交幾十五年志气相合歲時會遇與夫尺書往來無非以講學切磋爲事稱其務實趨本自反於卑近而虛中求益不私其故常所造未可量云子大同大有﹝道南源委閩書南軒撰墓志﹞

僉判胡伯誠先生大正

胡大正初名慥字伯誠用季父寅郊恩補官調興化尉鄭僑以疑訟系於官大正奇其人力爲辧白且勉以逺業僑感奮卒以大魁爲時名輔再調南康軍司法史浩劉珙薦其賢明淸介攺秩僉判泉州劇賊羅動天者逼漳州甚急泉爲鄰郡忽近郊有荷斧者四五十人兵捕以聞時郡守政尙勇決同幕希意請肆諸城下大正不書牘曰賊欲攻城乃無戎裝攻具長兵耶詢之果采山菌者皆釋之同幕慚服郡爲蕃商之會每舶至驗視者得利不貲大正秋毫無取焉

胡伯逢先生大原

胡大原字伯逢五峯從子按朱子文集答書第四首略曰知言之書用意深逺析理精微豈末學所敢輕議向輒疑之自知己犯不韙之罪矣玆承誨諭尢切愧悚但鄙意終有未釋然者知行先後已具所答晦叔書中其說詳矣乞試取觀可見得失矣至於性無善惡之說則前後論辧不爲不詳近又有一書與廣仲論此尢詳於前此外蓋已無復可言者矣然恐蒙垂諭反復思之似亦尙有一說蓋孟子所謂性善者以其本體言之仁義禮智之未發者是也﹝原注程子曰人之生也其本眞而靜其未發也五性具焉曰仁義禮智﹞所謂可以爲善者以其用處言之四端之情發而中節是也蓋性之與情𨿽有未發已發之不同然其所謂善者則血脈貫通初未嘗有不同也此孟子道性善之本意伊洛之所傳而未之有攺者也知言固非以性爲爲不善者竊原其意蓋欲極其髙逺以言性而不知夫名言之失反陷性於淫蕩恣睢駁雜不純之地云再按張南軒先生答書略曰垂諭性善之說詳程子之言謂人生而靜以上更不容說讒說性時便已不是性繼之曰凡人說性只是說繼之者善也孟子言性善是也但請詳味此語意自可見大抵性固難言而惟善可得而名之此孟子之言所以爲有根抵也但所謂善者要人能名之耳若曰難言而遂不可言曰不容說而遂不可說卻恐渺茫而無所止也知言之說究極精微固是要發明向上事第恐未免有獘不若程子之言爲完全的確也某所恨在先生門闌之日甚少玆焉不得以所疑從容質扣於前追悵何極然吾曹往返論辧不爲茍同尙先生平日之志哉

﹝按胡氏論性蓋其家學立論如此朱子與南軒辧析詳矣今未得伯逢事實惟附二先生答書亦可想見當日論學之砥柱也馥嘗欲輯幹淳論學往復考以備伊洛之夾輔姑存所志而未逮也﹞

胡季隨先生大時﹝附季立季履﹞

胡大時字季隨五峯季子師事張敬夫後從學於晦庵問答甚多載大全集再按南軒集有與季立書朱子集有與季履書皆講切問學事實莫考矣季履名大壯季立未詳按文公答季隨論延平先生灑落一條云灑落二字本是黃太史語後來延平先生拈出亦是且要學者識个深造自得底气象以自考其自得之淺深不謂不一再傳而其獘乃至於此此古之聖賢所以只教人於下學處用力至於此等則未之嘗言也又云顏曽以上都無此等語子思孟子以下乃頗有之亦有所不得已云﹝朱子文集南軒文集閩書﹞

進士胡武宗先生師徐

胡師徐字武宗於文定爲疏屬愽學通經尢長於詩紹興第進士幼失怙事母盡孝朱子稱之母喪廬墓三年以祿不逮養竟不仕卒

○文定胡康侯先生安國學派

按武彛胡文定公𨿽未及二程之門而師友於遊楊謝諸公諸公亦皆以斯文之任期許之其著書立言前哲論之詳矣其學大抵得之上蔡爲多平日所以治身訓家尢在踐履上著力文公稱其傳家錄議論極有力可以律貪起懦是也公嘗言曰世間事如浮雲流水不足畱意隨所寓而安也寅近年卻於正路上有个見處所以立朝便不碌碌與往日全不同觀此則公平昔所以訓勉家庭者尢嚴且正卒之明仲兄弟皆能不屈於秦卻其招不往所以持家聲而勵臣節者大矣公之諸子皆能衍述父學五峯之學傳之南軒與紫陽相夾輔所謂湖南一派者皆其緒餘也至幹淳間文孫季隨切磋於紫陽南軒象山之門其與文公講論家學再三明辧尢學者所當詳考云乾隆丁夘六月望後一日書

文定胡康侯先生安國

胡先生安國字康侯少長入太學晝夜刻勵同捨有穎昌靳裁之得程氏學先生從之講論自是益進紹聖四年登第策問大要欲復熈丰之政先生推言大學格致誠正之道以漸復三代爲對考官定爲第一宰執以策中無詆元佑語降其等哲宗命再讀之稱善者數親擢第三除荊南教授遷太學博士足不躡權門蔡京惡之俄提舉湖南學事詔舉遺逸先生以永州布衣王繪鄧璋薦二人乃範純仁客也零陵簿李良輔希京意誣爲鄒浩請托京命湖南提刑置獄推治獄未成移北路再鞫訖不得請托之狀直除先生名勒停湖南帥臣曽孝廣謂人曰胡康侯當患難而聲色不動賢於人逺矣先生退居荊門漳水之上定省外經籍自娛家人皆忘其貧而親心適焉旣而良輔以他罪發覺臺臣乃辧明前事有旨復官攺正元斷然先生仕意益薄矣政和元年除成都路學事二年丁內艱移江東父歿終喪謂子弟曰吾昔爲親而仕今𨿽有祿萬鍾將何所施遂稱疾掛冠買田塋傍築室勤耕將終身焉宣和末侍臣合薦先生經學可用齒髮未衰除尙書屯田員外郎先生入謝且辭靖康元年除太常少卿再除起居郎三辭不允乃至京師方以疾在告一日方午欽宗急召坐後殿以俟先生入見奏曰臣聞明君以務學爲急聖學以正心爲要願擇名儒明於治平之本者虛懷訪問又云陛下禦極越半年紀綱尙紊風俗益衰大臣爭競而朋黨之患開百執窺覦而浸潤之姦作用人失當而名器愈輕出令數更而士民不信若不掃除更張竊恐大勢一傾不可復正除中書舍人屢辭不受時門下侍郎耿南仲倚攀附之舊凡與己不合者皆指爲朋黨見奏怒形詞色言於欽宗曰安國往者不事上皇今又不事陛下可謂不臣矣欽宗不納一日問中丞許翰識安國否對曰自蔡京得政天下士大夫無不受其籠絡超然逺迹者惟安國一人欽宗稱異勉令受職除中書舍人賜三品服南仲知上意不可回乃諷臺諫犄角言其稽慢不恭宜從黜削欽宗終不許中書侍郎何■﹝鹵﹐仌代乂﹞上木下﹞建議分置四道都總管先生奏曰內外之勢適平則安偏重則危今州郡太輕理宜通變然一旦遽以數百州之地分爲四道則權復太重萬一抗衡跋扈號召不至何以待之若但委諸路帥臣專治軍旅每歲一案察其部內或有警急京城戒嚴則各率所屬應援如此則旣有擁衛京師之勢又無尾大不掉之虞■﹝鹵﹐仌代乂﹞上木下﹞方得欽宗心密說京師若不可守則出幸山南可以入蜀其意欲當南道之任又於先生嘗有推挽之力必無駁異至是駭曰康侯乃以異議爲髙古人言山林之士不可用信然不得已於四總管之地各削其逺近州縣而已及後京師被圍西道王襄領所部兵翺翔漢上不復北顧果如先生所言矣吏部侍郎馮澥言劉玨行李綱責辭實爲綱遊說玨坐貶先生論澥越職封還詞頭且言陛下欲復祖宗善政而澥言祖宗未必全是熈寧未必全非陰崇王氏之學再挾紹述之議於是耿南仲大怒宰相唐恪何■﹝鹵﹐仌代乂﹞上木下﹞從而擠之遂除右文殿修撰知通州行至襄陽而北騎已薄都城矣欽宗命召還旨竟不達髙宗卽位召爲給事中黃潛善方專政意欲斥逐忠賢訪給事中康執權論其托疾罷之建炎二年以樞密使張浚薦再起給事中先生子寅時修起居注髙宗賜手札曰卿父未到可諭朕旨催促前來先生行至池州聞駕幸吳越遂引疾提舉洞霄宮紹興元年除中書舍人兼侍講再辭不允遂行獻時政論二十一篇復除給事中髙宗知先生深於春秋出左氏傳令點句正音先生奏春秋乃仲尼親筆實經世大典見諸行事非空言比方今思濟艱難左氏繁碎不宜虛費光陰髙宗稱善除兼侍講專以春秋進講先生以學未卒業乞在外編集未允會故相朱勝非同都督江淮荊浙諸軍事先生奏勝非與黃潛善汪伯彥同在政府緘黙附會馴致渡江尊用張邦昌結好金國淪滅三綱不顧君父恐不足倚仗詔勝非攺除侍讀先生羞與同列臥家不出是時秦檜𨿽姦故深相知而故相呂頥浩自都督江上還朝欲傾秦檜未知所出或曰目爲朋黨可矣但黨魁在鎖闥當先去頥浩大喜力引勝非爲助言先生偃蹇朝命遂落職提舉仙都觀是夕彗出東南檜三上章乞畱不報解印去諫官江躋吳表臣懇畱頥浩卽黜躋等二十餘人以應星變臺省一空勝非遂相先生歸休於衡嶽之下作書堂數間頺然當世之念矣初王安石獨用己意著三經新說稱爲道徳性命之學於春秋聖人行事之實漫不能曉則詆爲斷爛朝報直廢棄之崇寧間防禁益密先生自少年卽有服膺之志嘗曰六籍惟此書出先聖之手乃使人主不得聞講說學士不得相傳習亂倫滅理殆由是乎於是潛心刻意采拾辧正準則之以語孟權衡之以五經據証之以歷代之史研玩沈酣者三十年及得程伊川所作傳其間精義十餘條若合符節益以自信探索愈勤至是年六十一而書始就嘆曰此傳心要典也蓋於克己修徳之方尊君父討亂賊存天理正人心之術未嘗不屢書而致詳焉紹興五年除徽猷閣待制知永州不拜差提舉江州太平觀令纂修所著春秋傳進入書成奏禦髙宗屢對羣臣稱善除提舉萬壽觀兼侍讀委所在守臣以禮津遣先生以疾未行會諫官陳公輔乞禁程頥學先生奏曰孔孟之道不傳久矣自頥兄弟始發明之然後知其可學而至今使學者師孔孟而禁不從頥學是入室而不由戶也本朝自嘉佑以來西都有邵雍程顥及其弟頥關中有張載皆以道徳名世望乞加封爵載在祀典仍詔館閣裒其遺書較正頒行奏入公輔與禦史中丞周祕侍禦史石公揆論先生學術頗僻行義不修復除永州提舉太平觀久之髙宗念先生訓經納諫之忠特除寶文閣直學士紹興八年卒年六十有五謚文定賜田十頃卹其孤累贈至中大夫先生負傑出絕異之資見善必爲知惡必去自幼少時已有出塵之趣登科後同年宴集飲酒過量是後終身不復醉嘗好奕棋先令人責之曰得一第徳業竟耶是後不復奕在長沙日按行屬部過衡嶽愛其雄秀欲一登覽已戒行矣俄而思曰非職事所在也卽止晚居山下五年竟亦不出也罷官荊南僚舊餞行於渚宮呼樂戲以俟其交代龜山楊公時具朝膳畱先生鮭菜蕭然引觴徐酌置語孟案間淸坐講論不覺日晷雲暮也壬子赴闕過上饒有從臣家居者治饌延先生飾姬妾請令出奉巵酒爲壽先生蹙然曰二帝蒙塵國步阢隉豈吾徒爲宴樂之日敢辭其人赧赧而止先生風度凝逺蕭然塵表視天下無一物足以攖其心者辭受取捨一介之微必度於義饑不可得而食寒不可得而衣也恬靜簡黙寡於言動𨿽在燕閒獨處未嘗有怠容慢色語孟五經諸史周而復始至老未嘗釋手毎晨昏子弟定省必問何所業有矜意則曰士當志於聖人勿臨深以爲髙見怠慢不虔必頻蹙曰流光可惜將爲小人之歸矣子弟或近出燕集𨿽夜已深猶未寢必俟其歸驗其醉否且問其所集何客所論何事有益無益以是爲常士子有自逺來學者先生隨其資性接之大抵以立志爲先忠信爲本以致知爲窮理之漸以敬爲持養之要毎誦曽子之言曰君子之愛人也以徳小人之愛人也以姑息故不以辭色假借子弟及學者亦未嘗降志遜言茍爲惟諾以祈人之悅也於出處言行由道據義以心之所安爲主志在康濟時艱見中原淪沒常若痛切於身自登第逮休致凡四十年其在實歷之日不登六載𨿽數以罪去而愛君憂國之志逺而彌篤毎被召卽置家事不問或通夕不寢思所以告君者然宦情如寄所好不在焉嘗語學者曰知至故能知言意誠故能養气又曰豈有見理已明而不能處事者朱震被召問出處之宜先生曰世間惟講學論政不可不切切詢究至於行已大致去就語黙之幾如人飲食其饑飽寒溫必自斟酌不可決之於人亦非人所能決也吾平生出處皆內斷於心浮世名利如蠛蠓過前何足道哉故渡江以來儒者進退合義以先生與尹公焞爲稱首所與交惟遊公酢謝公良佐楊公時皆程門髙弟先生不及二程之門而三君子皆以斯文之任期先生謝公嘗語人曰胡康侯正如大冬嚴雪百艸萎死而松柏挺然獨秀也先生尙論古人則以諸葛武侯爲首於本朝卿相則以韓忠獻公爲冠慕用鄕往言必稱之性本剛急及其老也气宇粹溫儀貌雍穆於和樂中有毅然不可犯之象於嚴正中有燻然可親近之意年寢髙矣加以疾病而謹飭於禮無異平時其於祭也必沐洛盛服率子孫諸婦各執其事方饗則敬已祭必哀濟濟促促如祖考之臨之也𨿽在離亂遷次居處衣食或有不給而奉先之禮未嘗或闕由少至老食不兼味家世至貧轉徙流寓遂至空乏然貧之一字於親故間非惟口所不道故亦手所不書嘗戒子弟曰對人言貧者其意將何求汝曹志之二程門人侯仲良言必稱二程先生他鮮所許可後至漳濱先生館畱之逾年仲良潛察先生心意於言笑動止之間不覺嘆服語人曰視不義富貴如浮雲者當今天下惟公一人耳朱晦庵曰公傳道伊洛志在春秋著書立言格君垂後所以明天理正人心扶三綱敍九法者深切著明而其正色危言據經論事剛大正直之气亦無愧於古人又曰文定之學後來得之上蔡者爲多雲所著春秋傳若干捲資治通鑑舉要補遺一百卷初娶李氏繼室王氏皆贈令人子三人寅寧宏侄憲塟於潭州湘潭縣龍穴山明正統間從祀孔廟國朝康熈四十五年從學臣沈涵之請賜禦書霜松雪柏四大字匾於祠﹝道南源委閩書宏簡錄伊洛淵源錄宋史諸儒述槪聖學知統錄翼﹞

胡文定公文集

窮理盡性乃聖門事業物物而察知之始也一以貫之知之至也來書以五典四端毎事充擴亦未免物物致察非一以貫之之要是欲不舉足而登泰山也四端固有非外鑠五典天敍不可違充四端惇五典則性成而倫盡矣釋氏𨿽有了心之說然知其未了者爲其不先窮理反以理爲障而於用處不復究竟也故其說流遁莫可致詰接物應事顚倒差謬不堪點檢聖門之學則以致知爲始窮理爲要知至理得不迷本心如日方中萬象畢見則不疑所行而內外合也故自修身至於天下國家無所處而不當矣來書又謂充良知良能而至於盡與宗門要妙兩不相妨何必舎彼而取此夫良知良能愛親敬長之本心也儒者則擴而充之達於天下釋氏則以爲前塵爲妄想批根拔本而殄滅之正相反也而以爲不相妨何哉

提刑範伯達先生如圭

範如圭字伯達建陽人少從舅氏胡文定公受春秋學建炎二年進士廷對策極論人主正心立志之方力詆和議宴安之失言甚壯切爲考官抑寘乙科授武安節度推官始至帥將斬人公白其誤帥曰已署矣公正色曰節下柰何重易一字輕數命耶帥矍然從之尋以憂去近臣交薦召試除祕書省校書郎會秦檜力建和議金使鼎來其詞悖傲不可聴從公與同省十餘人合議並疏爭之旣具艸而駭遽引卻者眾公獨手書詆檜責其曲學倍師忘讎辱國且曰公不病狂喪心柰何一旦爲此以遺臭萬世檜怒公卒與史官六人上所議艸未幾金歸河南地以嘗我檜方自以爲功公曰是亦安能久有因輪對言兩京版圖旣入則九廟八陵瞻望咫尺今朝修之使未遣何以仰慰神靈下萃民志髙宗泫然曰非卿不聞此言立命遣使檜以公不先白己益怒之公亦以先墓久寄荊門乃謁告歸塟故鄕旣卽以病告差主管臺州崇道觀前後三請杜門讀書不與人事者十餘年尋起通判邵州又通判荊南府事檜死首被命入對髙宗猶記前議勞問久之公因進言爲治以知人爲先知人以淸心寡欲爲本語甚切至時陳文恭公知政事亦欲畱公朝著爲檜黨所擠以直祕閣提舉江西常平茶鹽公事出之尋攺利州提點刑獄公事復請祠時宗藩並建儲位未立道路竊竊有異言公𨿽在逺外獨深憂之故嘗剟至和嘉佑間名臣章奏合爲一書至是囊封以獻髙宗感其言語輔臣嘆曰如圭可謂愛君矣遂畱陳公決定大計卽日下詔進孝宗爲建王因復起公知泉州旣至舉大體盡下情擇任丞史蠲屬縣負課以裁正宗官被譖領祠如故僦舎邵武門巷蕭然士大夫益髙仰之逺近學者多從質問經史疑義屬疾移書政府舊交惟以國事爲寄卒年五十有九後兩年孝宗受內禪而公已不及見世亦莫知公之嘗有言也公爲人篤厚易直不飾邊幅忠孝誠實得之於天其學根於經術不爲無用之文有集十卷皆書疏議論之語後文公朱子撰公墓碑末云先人爲史官時實常與公連名奏事及罷而歸又與公同日艤舟國門外其相與期於固窮守死之意晚而愈篤先人旣沒公所以憐某者亦益厚至於親爲講畫反復辧告蓋惟恐其迷昧沒溺喪失所守以辱其先人也此意豈可忘哉子念徳見朱子學派﹝閩書名臣言行錄朱子撰神道碑建寧府誌﹞

○召使胡五峯先生宏學派

先公嘗曰胡氏之學五峯其優乎故曰性立天下之有情效天下之動心妙性情之徳又曰誠者命之道乎中者性之道乎仁者心之道乎又曰立志以端其本居敬以持其志志立乎萬物之表敬行乎事物之內而後義可精此數句公所屢述以爲昔賢論學質的也按知言一書詳於性命道徳之旨其髙弟南軒張成公謂是書言約義精而先生之意毎自以爲未足逮疾革猶時有所更定蓋未及脫槁而先生下世矣是此書恐亦公尙未定之本耳朱子曽與胡廣仲書言知言中言善不足以言性則不知善之所自來此等議論與其它好處自相矛盾者極多惜乎不及供灑掃於五峯之門而面質之先公榕村講授中纂此書次於王氏中說邵氏觀物外篇之列其殆論學者所折衷歟乾隆辛未四月十四立夏後四日書

召使胡五峯先生宏

胡宏字仁仲文定子也授學家庭聞伊洛之說欣然心會年十五遂自爲論語說編程氏雅言序而藏之旦夕玩誦文定懼其果於自用乃授以所修通鑑舉要於是肆力研究弱冠遊大學與樊光逺張九成師事楊龜山侯仲良而卒傳其父文定之學優遊衡山下餘二十年玩心神明不舎晝夜張敬夫師事之紹興間上書論復讎大義累數千言有曰二帝逺適窮荒辛苦墊隘其願望陛下加兵敵國猶饑渴之於飲食庶幾父子兄弟生得相見引領東望九年於此在廷之人不能對揚天心充陛下仁孝之志反以天子之尊北面讎敵陛下自念以此事親何如也陛下禦位以來中正邪佞更進更退無堅定不易之誠陳東以直諫死於前馬伸以正論死於後而未聞誅一姦邪黜一諛佞𨿽當時輔相之罪然中正之士陛下腹心耳目也柰何以天子之威握億兆之命乃不能保全以自輔助顧令姦邪得而殺之竊傷陛下威權之不在己也司業髙閌請幸太學先生見其表作書責其欺天罔人言當此忘讎滅理北面敵國之時旣不能建大論明天人之理以正君心乃阿諛柄臣希合風旨求舉縟節粉飾太平聞者嘆服初以蔭補官不調秦檜當國意欲用之貽書其兄明仲言二弟何不通問先生作書辭气甚厲示以不可召之意時四方從學者甚眾一隨其髙下誘進之而汲汲乎理欲之辧仁敬之說檜死侍臣交薦被召竟以病辭卒於家所著書曰知言門人張敬夫稱其言約義精實道學之樞要制治之蓍龜尙有詩文五卷皇王大紀八十卷學者稱五峯先生﹝道南源委建寧府誌宏簡錄﹞

縣尉詹應之先生慥

詹慥字應之崇安人素與胡五峯劉屏山諸公遊少時甘貧力學砥節礪行弱冠首薦鄕書試南宮弗售遂爲鄕學師多所造就爲文涉筆立成人謂腹槁晚調信丰尉會金人渝盟往見張浚論滅金祕計浚辟爲屬禆贊居多嘗渡桐江弔子陵詩雲光武親徵血戰回舉朝誰識渭川才熊羆果有周王卜未必先生戀釣臺其慨然有用世之志如此有文集二十卷行世子體仁見朱子學派﹝閩書﹞

吳晦叔先生翊

吳翊字晦叔建陽人師胡五峯五峯沒又與其弟廣仲子伯逢就張敬夫論學翊生平忠信撫幼孤曲有恩義與人交表裏殫竭心所不安者告語切至而不失其和故朋儕多受益而樂親之葉衡山稱其賢妻之以女翊因導其子定謁張敬夫受學定卒爲修士翊之力也敬夫門人在衡湘者日從翊參決所疑舊有嶽麓書院設山長教授生徒尋廢五峯嘗請復之乾道初帥守劉珙始復書院猶虛山長後轉運副使蕭之敏以禮聘翊翊曰侯之意美矣然此吾先師之所不得爲者豈可以涼徳當之哉力辭不赴築室衡山下有竹林水沼之勝取程子澄濁求淸意榜曰澄齋日與士友講道讀書修然自樂及歿朱子爲志狀﹝建寧府誌﹞

○靖肅胡籍溪先生憲學派

按文公撰先生行狀言先生從文定公學始得聞河南程氏之說尋與鄕人白水劉致中受學於涪陵處士譙天授所與同志惟白水先生旣與俱隱又得屏山先生更相切劘而韋齋先生亦晚而定交焉此文公托孤所由來也文公稟學於三君子後二劉下世獨事先生爲最久云

靖肅胡籍溪先生憲

胡憲字原仲文定公從父兄之子也祖聳父淳皆不仕﹝行狀﹞先生生而沈靜端愨稍長從文定公學始聞河南程氏之說紹興中以鄕貢入太學會元佑學有禁獨與鄕人白水劉公致中陰誦竊講旣又學易於涪陵處士譙公天授久未有得天授曰是固當然蓋心爲物潰故不能有見惟學乃可明耳先生喟然曰所謂學者非克己工夫耶自是一意下學不求人知一旦揖諸生歸隱故山非其道義一毫不取於人力田賣藥以養其親文定稱其有隱君子之操鄕人士從者益眾於是近臣折彥質範衝朱震劉子羽呂祉呂本中共以其行義聞於朝被召以母老辭及彥質入西府又言之趣召愈急先生固辭乃授左迪功郎添差建州教授先生猶不出太守魏矼遣行義諸生入裏惇致詔旨且爲手書力勸乃勉就職日進諸生訓以爲己之學聞者始而笑終而疑久而觀其所以修身事親接人無一不如所言遂翕然悅服郡人程元以篤行稱龔何以亷節著皆迎致之俾參學政學者大化秩滿復畱者再蓋七年不徙官嗣以母老不樂居官舎求監南嶽廟以歸久之起爲福建路安撫司屬官時帥張宗元榷鹽急私販銖兩亦重坐先生告以爲政大體帥不悅遂請祠去會秦檜用事天地閉塞幾二十年先生已泊然無復當世之念及檜死召大理司直未行攺祕書省正字人謂先生必不復起而先生一拜卽受𨿽門人弟子莫不疑之會次當奏事病不能朝卽艸疏言金人大治汴京宮室勢必敗盟今元臣宿將惟張浚劉錡在願亟起之時兩人皆爲積毀所傷未有敢顯言當用者先生獨首言之疏入卽求去諸公畱之不得上亦感其言以爲左宣教郎主管崇道觀使歸而食其祿先生每極論天下事至於慷慨灑涕其以館職召適秦檜諱言之後獨與王十朋馮方查鑰李浩相繼論事太學生爲五賢詩以歌之在位僅半年人惜其不究云紹興中卒年七十七謚靖肅先生質本恬澹而培飬深固平居危坐植立時然後言望之枵然如槁木之枝而卽之溫然𨿽當倉卒不見其有疾言遽色人或犯之未嘗校也其讀書不務多爲訓說獨嘗纂論語說數十家復抄取其要附以己說與他文艸槁藏於家平生與劉公致中同志旣與俱隱又得劉公子翚與之遊更相切磨以就其學而朱公松亦晚而定交焉朱公旣病且沒遂因以屬其子晦庵於先生及致中子翚之門而晦庵事先生爲最久呂祖謙林之奇魏掞之熊克曽逢皆其門人學者稱籍溪先生﹝閩書考亭淵源錄行狀﹞

直閣魏艮齋先生掞之

魏掞之字子實故名挺之字符履建陽人少師事胡籍溪先生憲已徧從鄕儒先長者遊又適四方盡交其先達名士聞見日廣聲稱日以大嘗客衢守章傑家故相趙鼎以謫死歸塟常山傑雅怨鼎又希秦檜意逮繋其家人劾治甚急掞之作書譙讓傑長揖歸兩以鄕舉試禮部不第閩帥汪應辰建守陳正同相與論薦於朝時相尼之又不得召後數歲詔舉遺逸部刺史芮煜師其寮與帥守六人共言掞之行誼有詔特徵之辭謝不獲以布衣入見極論當世之務孝宗奬嘆開納勞問移時遂詔賜同進士出身授左迪功郎守太學錄旣就職日進諸生教誨之釋奠孔子祠先事白宰相陳俊卿請言於上廢安石父子勿祀而追爵程氏兄弟使從食又言太學之教宜先徳行經術其次尢當使之通習世務以備官使今一以空言浮說取人非是至他政事有系安危治亂之機宰相不能正臺諫侍從不敢言者無不抗疏盡言至三四上並不見納則移病杜門曽覿召還掞之移書與時宰責其不能救止時宰雅招徠掞之至是見其書詞峻切亦不能平而掞之前已數求去矣遂以迎親予告使歸行數日罷爲臺州學教授掞之自少有志於當世晚而遇主然其仕不能半歲而不合以歸先是榜其書室曰艮齋至是日處其間條理舊學以益求其所未至平生於學無不講而尢詳於前代治亂興廢存亡之說以至本朝故事之實爲文章長於議論善談說聴者悚然居家謹喪祭重禮法卹親舊𨿽貧不懈遇歲饑爲粥以食饑者且請於官爲之移粟閭裏賴之鄕人有不塟其親者爲白於官請冨與之期貧與之費賴以掩者亦以千計其與人交嘉善救失如不及後進以禮來者茍有一長汲汲推挽之嘗有病其太過者笑曰不猶愈於橫目自營者耶旣卒孝宗嗟悼久之卽下詔曰朝廷不可無直諫之士掞之𨿽死其以宣教郎直祕閣告其第掞之素與文公朱先生遊乾道中文公被召將行聞掞之去國遂止子應仲見朱子學派張﹝南軒撰墓表閩書宏簡錄﹞

縣令邵秀山先生景之

邵景之字秀山古田人從父整著春秋元經以家學相友景之早負文才事繼母至孝登乾道壬辰進士攝教建寧受業籍溪胡憲之門官至莆田令教授常百餘人著有玉坡集

﹝按閩書邵整字宋舉自號蒙谷遺老與族人景之以家學自相友此傳本道南源委稱整爲景之從父待再考﹞

閩中理學淵源考卷四

廣平府知府李淸馥撰

○文質羅豫章先生從彥學派

嘗考史傳先生從楊文靖公問學旣而築室山中絕意仕進終日端坐間謁楊公將樂溪上吟詠而歸恆充然自得又考延平先生屏退山田結茅水竹之間謝絕世故餘四十年簞瓢屢空怡然自適然後知二公安貧守道優遊樂天守孔顏家法私心向往不禁超然寓懷於塵坌之外矣豫章之從學史載年四十餘後相從尙二十年所講貫切磨服膺終身文公嘗言龜山門徒千餘然語其潛思力行任重詣極蓋羅公一人而已其爲學大旨嘗令學者於靜坐中看喜怒哀樂未發之謂中未發時作何气象蓋其所重在涵養操存以身體之以心驗之此非獨楊羅李朱逓傳之學的卽程門二先生學的也後世於心性根源隔膜異視本體不明反己功疏故二先生闡發此義羅李逓傳守此尢謹當日程子所謂須靜坐始能收斂者蓋收斂方見本體易言利貞者性情也本義言利貞是收斂歸本體處於此可見性情之實在天道於穆不已者四時不息之運而收斂翕聚爲造化生物之本在人身爲歸根復命之時伊川程子又恐人鄰於攝心坐禪只管靜去與事物不相交涉故說只用敬不用靜蘇氏季明於師門問答備詳其義朱子於延平沒後與南軒講論中和之旨反復數年始定其說無非此也𨿽曰靜曰敬義有偏全然其體認大本涵養本源學者求端性善於人生而靜以上之初於靜字似有端的伊川解靜専云不専一則不能直遂正是此意則靜中工夫固是養動之根矣朱子逺宗伊川謂觀未發之說終是少偏亦是救彼時偏重之獘耳竊謂論探索之原而靜之義爲切求體用兼備而敬之說爲長蓋敬統其全而靜極其本羅李工夫朱子累述之要之皆並行不悖矣溯厥淵源如顏氏之四勿曾氏之動容貌正顏色孟氏之存夜气以及周程之主靜定性無非殊條而共貫也嗚呼求道者捨此亦無所用其力矣乾隆丁夘六月十日

文質羅豫章先生從彥

羅先生諱從彥字仲素先代自豫章徙劍浦世稱爲豫章先生祖父皆隱身不仕先生自幼頴悟不爲言語文字之學及長嚴毅淸苦篤志求道初從審律吳國華逰已而聞楊龜山得伊洛之學遂往從焉初見三日驚汗浹背曰不至是幾枉過一生矣嘗論易至幹九四一爻龜山曰曩日聞伊川說甚善先生遂鬻田走洛見伊川問之所聞亦不外龜山之說於是歸而卒業龜山之門龜山與語云今之學者只爲不知爲學之方又不知學成要何用此事體大須曽著力來先生受命益力旣而築室山中絕意仕進終日端坐間謁龜山將樂溪上吟詠而歸恆充然自得自是摳衣侍席二十餘載初龜山以孟子饑者甘食章令先生思索先生曰飲食必有正味饑渴害之則不得正味而甘之猶學者必有正道不說於小道而適正焉則堯舜人皆可爲矣龜山曰此說甚善更於心害上一著猛省則可以入道矣先生服膺此語凡世所嗜好一切禁止故學問日新尢不可及然其晦迹求志人鮮知者沙縣陳黙堂淵毎詣先生竟日乃還謂人曰自得仲素日聞所未聞奧學淸節南州冠冕也先生與黙堂亦多往復問辧嘗與書曰承諭聖道甚微有能於後生中得一个半个可以與聞於此庶幾傳者愈廣吾道不孤又何難之不易也某聞尊兄此言尢著意詢訪近有後生李願中者向道甚鋭曾以書求教趨向大抵近正云由是願中執弟子禮從之學時政和六年也其後新安朱喬年官於延亦同門受業焉七年復從龜山於毘陵授學經年盡裒得其書以歸靖康元年遵堯錄成歷言宋一祖三宗開基紹述若舜禹遵堯相守一道見王安石用事則痛心疾首紹興二年以特科授惠州博羅縣主簿適州學落成郡守周綰命先生行釋菜禮與諸生等往復論道有洙泗講切气象呂舎人以詩敍諸廟壁其山居有顏樂齋寄傲軒濯纓亭諸勝每賦詩與黙堂諸公相倡和所著有春秋指歸毛詩解中庸語孟說議論要語臺衡錄二程龜山語錄五年卒於官年六十有四朱晦庵曰龜山先生倡道東南士之遊其門者甚眾語其潛思力行任重詣極如羅公者蓋一人而已又語類載道夫言羅先生教學者靜坐中看喜怒哀樂未發謂之中未發時作何气象李先生以爲此意不惟於進學有力兼亦養心之要而遺書云旣思則是已發昔嘗疑其與前所舉有礙細思亦甚緊要不可以不考直卿云此問亦甚切但程先生剖析毫釐體用明白羅先生探索本原洞見道體二者皆有大功於世善觀之則亦並行而不相悖矣況羅先生於其靜坐觀之乃其思慮未萌虛靈不昧自有以見其气象則初不害於未發蘇季明以求字爲問則非思慮不可伊川所以力辧其差也先生曰公𨿽是如此分解羅先生說終恐做病如明道亦說靜坐可以爲學上蔡亦言多著靜不妨此說終是小偏才偏便做病道理自有動時自有靜時學者只是敬以直內義以方外見得世間無處不是道理𨿽至微至小處亦有道理便以道理處之不可專要去靜處求所以伊川謂只用敬不用靜便說得平也是他經歷多故說得恁地正而不偏若以世人紛擾觀之會靜得固好如講學則不可有毫髮之偏也又曰靜坐理會道理自不妨只是討要靜坐則不可又曰存養之功不専在靜坐時須於日用動靜之間無處不下功夫乃無間斷爾﹝按朱子此段與羅李講習之初略有出入眞西山嘗言此朱子發明伊川程子主敬之說而不專主於靜云﹞淳佑間賜謚文質明萬曆間從祀孔子廟廷國朝康熙四十五年從學臣沈涵之請賜禦書奧學淸節四大字匾於祠

﹝謹案豫章先生本傳宋史詳矣獨其載政和二年壬辰受學龜山於蕭山年四十一後之綦錄斯傳者考證似有未合玆輯此傳從邵氏宏簡錄毛氏豫章事實年譜黃氏宋儒學案並龜山集豫章集朱子經義考諸書輯錄而重訂焉學案云考龜山丁亥知余杭壬辰知蕭山相去六年而余杭所聞已有豫章之問答則其從學非始於蕭山明矣其言豫章之見伊川在見龜山之後伊川卒於丁亥若見龜山始於壬辰則伊川之卒已六年矣又何從見之乎以上所考辧殊有足據獨學案豫章本傳載崇寧初見龜山於將樂余求其所證未得考羅氏革跋豫章師說云族兄仲素從龜山遊摳衣二十餘載就豫章授官博羅主簿之歲溯上二十九載當在崇寧三年甲申按是年以後龜山皆赴官非在家也所云見龜山於將樂者此則未合再考龜山年譜辛巳春沙陽陳黙堂淵投書問學以黙堂跋師說考之自云與豫章定交幾四十年以豫章卒官之歲溯至黙堂投書問學之年有三十五年亦幾四十年矣又考龜山年譜自元符二年己夘歸家三年庚辰講學於含云寺作勉學詩以示諸生中有學成要何用奔走利名場之戒與語錄訓豫章語云今之學者只爲不知爲學之方又不知學成要何用之說語意相冋越一年辛巳卽屬陳氏淵問學之歲意彼時龜山學成道尊羣從蔚萃較其時考其地似有足徵蓋自紹聖四年伊川先生以黨論送涪州編管越両年龜山歸自瀏陽抵家正值洛學黨禁之餘傳中所謂杜門累年沈浸經書推廣師說者此其時也其指示學者大本所在以身體之以心驗之卽其指缺也至其髙弟黙堂陳氏淵投書問學亦適及講學是年之上下黙堂所言訂交於先生者未始不於此相邂逅也於乎四賢一脈轉相嬗承其所維系誠一縷千鈞之重斯文其不在玆乎載籍浸逺考證莫詳今將原稾不敢遽下從學何年與受學何處就前人所考證者重訂其略尙有待於博考者正云乾隆己丑三月望日淸馥謹識﹞

羅豫章先生文集

宣和三年歲在癸丑之中秋朱喬年得尢溪尉常治一室聚羣書宴坐寢休其間後知大學之淵源異端之學無所入於其心自知卞急害道名其室曰韋齋取古人佩韋之義泛觀古人有以物爲戒者有以人爲戒者所謂佩韋以物爲戒者也人之大患在於不知過知過而思自攺於是有戒焉非賢者孰能之乎予始以困揜未能遂志因作航齋陸海中且思古人所以進此道者必有由而然久之乃喟然嘆曰自孟軻氏歿更歷漢唐寥寥千載迄無其人有能自樹立者不過注心於外崇尙世儒之語而已與之遊孔氏之門入於堯舜之道其必不能至矣夫中庸之書世之學者盡心以知性躬行以盡性者也而其始則曰喜怒哀樂之未發謂之中其終則曰夫焉有所倚肫肫其仁淵淵其淵浩浩其天此言何謂也差之毫釐謬以千里故大學之道在知所止而已茍知所止則知學之先後不知所止則於學無自而進矣漆雕開之學曰吾斯之未能信曾點之學曰異乎三子者之撰顏淵之學曰回𨿽不敏請事斯語矣而孔子悅開與點稱顏回以庶幾蓋許其進也此予之所嘗自勉者也故以聖賢則莫學而非道以俗學則莫學而非物喬年才髙而智明其剛不屈於俗其學也方進而未艾齋成之明年使人來求記於余余辭以不能則非朋友之義欲蹈襲世儒之語則非吾心故以其嘗所自勉者並書之使人知其在此而不在彼也﹝韋齋記﹞

延平先生答晦翁云承錄示韋齋記追往念舊令人淒然某中間所舉中庸始終之說元晦以爲肫肫其仁淵淵其淵浩浩其天卽全體是未發底道理惟聖人盡性能然若如此看卽於全體何處不是此气象第恐無甚气味耳某竊以謂肫肫其仁以下三句乃是體認到此達天徳之效處就喜怒哀樂未發處存養至此气象盡有地位也

略曰五經論其理春秋見之行事春秋聖人之用也龜山常告人曰春秋其事之終與學者先明五經然後學春秋則其用利矣亦以此也政和歲在丁酉余從龜山先生於毗陵授學經年盡裒得其書以歸掇其至當者作春秋指歸﹝春秋指歸序﹞

議論要語

聖人無欲君子寡欲眾人多欲

橫渠教人且令畱意神化二字所存者神便能所過者化私吝盡無卽渾是道理卽所過自然化矣

正者天下之所同好邪者天下之所同惡而聖賢未嘗致憂於其間蓋邪正已明故也至於邪正未明則聖賢憂之觀少正夘言僞而辧行僻而堅孔子則誅之楊墨一則爲我一則兼愛孟子則辟之皆邪正未明而惑人者眾此孔孟之所以汲汲

教化者朝廷之先務廉恥者士人之美節風俗者天下之大事朝廷有教化則士人有廉恥士人有廉恥則天下有風俗或朝廷不務敎化而責士人之廉恥士人不尙廉恥而望風俗之美其可得乎

君子在朝則天下必治蓋君子進則常有亂世之言使人主多憂而善心生故天下所以必治小人在朝天下必亂蓋小人進則常有治世之言使人主多樂而怠心生故天下所以必亂

朝廷大姦不可容朋友小過不可不容若容大姦必亂天下不容小過必無全人

立朝之士當愛君如愛父愛國如愛家愛民如愛子然三者未嘗不相賴也凡人愛君則必愛國愛國則必愛民未有以君爲心而不以民爲心者故範希文謂居廟堂之上則憂其民處江湖之逺則憂其君諒哉

君明君之福臣忠臣之福君明臣忠則朝廷治安得不謂之福乎父慈父之福子孝子之福父慈子孝則家道隆盛得不謂之福乎俗人以富貴爲福陋哉

名器之貴賤以其人何則授於君子則貴授於小人則賤名器之所貴則君子勇於行道而小人甘於下僚名器之所賤則小人勇於浮競而君子恥於求進以此觀之人主之名器可輕授人哉

祖宗法度不可廢徳澤不可恃廢法度則變亂之事起恃徳澤則驕佚之心生自古徳澤最厚莫若唐虞向使子孫可恃則堯舜必傳其子至於法度莫若周家之最明向使子孫世守則歷年至今猶存可也

王者富民覇者富國富民三代之世是也富國齊晉是也至漢文帝行王者之道欲富民而告戒不嚴民反至於奢武帝行覇者之道欲富國而費用無節國乃至於耗

西漢人才可與適道東漢人才可與立三國人才可與權杜欽谷永可與適道而不可與立故附王氏陳蕃竇武可與立而不可與權故困於宦官至於諸葛孔明然後可與權夫人才至可與權則不可以有加張良近太公之材略諸葛亮近伊伊之出處然良佐髙祖論其時則宜論其徳則合亮處三國則才大任小惜哉

士之立朝要以正直忠厚爲本正直則朝廷無過失忠厚則天下無嗟怨二者不可偏也一於正直而不忠厚則漸入於刻一於忠厚而不正直則流入於懦汲黯正直所以辟張湯之殘刻武帝享國五十五年其臣之賢獨此一人而已武帝反不用其君可知

中人之性由於所習見其善則習於爲善見其惡則習於爲惡習於爲善則舉世相率而爲善而不知善之爲是東漢黨錮之士與夫太學生是也習於爲惡則舉世相率而爲惡而不知惡之爲非五代君臣是也

老子曰禍兮福所倚福兮禍所伏指國家而言故晉武平吳何曾知其將亂隋平平陳房喬陳其不久禍福倚伏者其在玆乎人之立身可常行者在徳不可常行者在威蓋徳則感人也深而百世不忘威則格人也淺而一時所畏然徳與威不可偏廢也常使徳勝威則不失其爲忠厚之士茍威勝徳則未免爲鍜煉之流觀羊祜與杜預俱守襄陽後人思祜之深而思預之淺者豈祜尙徳而預尙威乎

石守道采摭唐史中女後姦臣宦官事各以其類作三卷目之曰唐鑑而言曰巍巍巨唐女後亂之於前姦臣壊之於中宦官覆之於後考其所論可爲萬世鑑惜乎不推其本而言之故人主欲懲三者之患其本不過有二以內則淸心以外則知人能淸心則女後不能亂之能知人則姦臣不能壊之宦官不能覆之請借明皇一君而論開元能淸心矣能知人矣武氏惠妃蕭蒿楊思勉豈能易其志及天寶之際不能淸心矣不能知人矣而楊貴妃李林甫髙力士遂亂其心淸心知人其人主致治之本歟

姦邪之人亂國政李林甫是也庸鄙之士弱國勢張禹是也荀子曰權出於一者彊謂權出於一則主勢不分而君道尊矣後世宰相侵君之權而不令終者多如李文饒尙不能免此況李林甫之徒哉爲人臣者當視此以爲戒

人世讀經則師其意讀史則師其迹然讀經以尙書爲先讀史以唐書爲首蓋尙書論人主善惡爲多唐史論朝廷變故最盛

詩

觀書有感

靜處觀心塵不染閒中稽古意尢深周誠程敬應粗會奧理休從此外尋

自警

性地栽培恐易蕪是非理欲謹於初孔顏樂地非難造好讀誠明靜定書

示書生

知行蹊徑固非艱每在操存養性間此道悟來隨寓見一毫物欲敢相闗

顏樂齋

山染嵐光帶日黃蕭然茅屋枕池塘自知寡與眞堪笑賴有顏瓢一味長

邀站臺

矮作垣墻小作臺時邀明月寫襟懷夜深獨有長庚伴不許庸人取次來

延平先生云羅先生山居詩侗記不全今只據追思得錄去邀站臺詩云云侗見先生出此語後兩句不甚愜人意嘗妄意云先生可攺下兩句不甚渾然先生攺云也知鄰斗非吾事且把行藏付酒杯蓋作此數絕詩正靖康間也

勉李願中五首願中以書求道甚力作詩五首﹝以勉其意然借視聽於聾盲未知是否﹞

聖道由來自坦夷休迷佛學惑他岐死灰槁木渾無用緣置心官不肯思﹝學道以思爲上孟子曰心之官則思書曰思曰睿睿作聖惟狂克念作聖佛法一切反是﹞

不聞雞犬鬧桑麻仁宅安居是我家耕種情田勤禮義眼前風物任繁華

今古乾坤共此身安身須是且安民臨深履薄緣何事祗恐操心近矢人﹝外吾聖人之學申韓佛老皆冇書在決擇也﹞

彩筆畫空空不染利刀割水水無痕人心但得如空水與物自然無怨恩﹝吾道當無疑於物﹞

權門來往絕行蹤一片閒雲過九峯不似在家貧亦好水邊林下養疏慵

顏樂亭用陳黙堂韻

平時仰止在髙山要以亭名樂內顏顚倒一生渾是夢尋思百計不如閒心齋肯與塵污染陋巷寧容俗往還堅守簞瓢心不攺恐流乞祭向墦間

寄傲軒用陳黙堂韻

自嗟踽踽復涼涼餬口安能仰四方目送歸鴻心自逺門堪羅雀日偏長家徒四壁樽仍緑侯戶千頭橘又黃我醉欲眠卿且去肯陪俗客語羲皇

備考

金華胡氏翰撰羅文質公集敍曰尙論人物者功業易見學術易知而道徳爲難顏子之不違仁必孔子而後知之有若之似聖人必曾子而後辧之一時之門弟子非不賢也日與之處也猶不能致察於斯而況庸常之人方之聖賢才智相百十也將探其所蘊之精微孰從而得之乎而況世之相去又逺也將極所至之髙妙孰從而得之乎揚子云曰存則人亡則書將必於其書而知之而得之羅文質公之在宋仕不登於朝化不行於國紹興之未言任斯道之重者必屬之先生焉先生受學於龜山楊文靖公因文靖而見伊川程正公則固及程氏之門矣當是時若李吁之才器謝良佐之力學張繹之髙識尹焞之篤行未嘗不與其進而道南之嘆明道獨於龜山發之及論西銘猶不能無疑伊川以理一分殊諭之道之難明也如此先生聞易於龜山與其聞於伊川者無間則固會而爲一矣嘗謂漢唐儒者能自樹立不過注心於外與之遊仲尼之門入堯舜之道必不能至此其志爲何如哉由是性明行完擴之以廣大體之以仁恕有如李延平之書潛思力行任重詣極有如朱晦庵之言其所造又何如哉李吁輩未聞有以是與之者今欲以其近似而窺測之固學者之所惑也獨不考之先生之遺書乎蓋博古通今務以文章爲學者非先生之學也忠信願愨不爲非義而自守者非先生之學也二者不同而俱失之先生之學靜而求之喜怒哀樂未發之中擴而極夫肫肫其仁淵淵其淵則達天徳之妙矣舉而措之行事施於有政則莫非達道之用矣故先生退而隱居而志常存乎天下遭世多故而義不忘乎朝廷其言類皆切於時獘達於治體其言旣足以懲熙寧創殘之失其授受之際又足以啟淳熙理學之正觀是集者𨿽不能盡知先生因文以求義因迹以求用庶亦得其緒餘乎余喜遂不墜其家學以寡聞陋見論前人之道徳其亦過矣仲尼之門顏子交一臂而失之而況其逺者其亦難言矣姑存其大要焉

毛氏念恃撰豫章羅先生事實節略曰先生淸介絕俗里人知之者尙少惟郡人李願中新安朱喬年聞先生得伊洛之學於龜山之門遂執弟子禮從之遊願中以書謁先生云先生性明而修行全而潔充之以廣大體之以仁恕精深微妙多極其至漢唐諸儒無近似者至於不言而飲人以和與人並立而使人化如春風發物蓋亦莫知其所以然也故讀聖賢之書稍有見識者皆願授經門下以質所疑其願中之所以心服於先生而善爲形容與凡從先生學問者終日相對端坐解說文字未嘗一及雜語晚年以特奏中下科授惠州博羅縣主簿或曰博羅尉紹興二年壬子八月上丁延平郡守周綰命之領袖諸生行釋菜禮有洙泗齗齗气象焉蓋先生之道上得之楊龜山再上則得之河南程夫子一傳而爲李延平再傳而爲朱紫陽則先生其繼往開來之人哉其山居有顏樂齋寄傲軒邀站臺獨寐軒白雲亭又池畔有亭曰濯纓每自賦詩黙堂諸公皆有唱和嘗曰士之立朝要以正直忠厚爲本正直則朝廷無過失忠厚則天下無怨嗟又曰朝廷大姦不可容朋友小過不可不容若容大姦必亂天下不容小過則無全人又云教化者朝廷之先務亷恥者士人之美節風俗者天下之大事朝廷有教化則士人有亷恥士人有亷恥則天下有風俗或朝廷不務教化而責士人之亷恥士人不尙亷恥而望風俗之美其可得乎又曰君子在朝則天下必治蓋君子進則常有亂世之言使人主多憂而善心生故天下所以治小人在朝天下必亂蓋小人進則常有治世之言使人主多樂而怠心生故天下所以亂先生之言其體用兼該如此所著詩春秋語孟解說釋例今多不傳其著遵堯錄八卷歷言宋之祖宗紹述綱舉目張無漢唐雜覇之未醇君聖臣賢若舜禹遵堯而不變迨乎熈寧之間王安石用事管心鞅法甲倡乙和卒稔禍亂爲痛心疾首義激由中言言剴切書成未奏公歿之後七十九年爲寧宗嘉定癸酉延平郡守劉允濟上其書於朝乞宣付史館錫謚號至理宗淳佑六年提刑楊棟請謚羅李兩先生七年乃錫謚文質至正三年有沙縣知縣曹道振者輯先生之行實爲年譜一卷事𨿽不詳亦可寓景行之一班焉爾善乎廬陵劉將孫之跋先生遺稿也其文曰學記曰三王之祭川也先河而後海此之謂務本至哉言乎此師友之定論也考亭朱子出延平李氏延平出豫章羅氏今朱氏之書滿天下豫章延平之遺言緒論未有聞者將孫一來延平適兵革之後慨然求之耆舊間久乃得延平問答其詞語渾朴皆當以三隅反者且自謂不能發揮以文又久之得豫章家集所傳者寥寥僅見又非延平比益信二先生之所以上接伊洛而下開考亭者或曰其簡也若是道烏乎傳余作而言曰玆道之所以傳也子曰余欲無言又曰文莫吾猶人也躬行君子則吾未之有得言語之道盛而自得之學隱矣二先生之自得者有不能得於言也其所以傳朱氏者亦不在於言也朱氏之得於二先生者亦有不能言者也而朱氏之所爲言之長者其所授者無二朱氏也朱氏之言不得已而言者也而世之求道者往往必求之言也則吾爲斯道慨然於此久矣此集鳩集勞矣寶守尢不易正不必他求而附益之先生之所以爲先生者不在此蓋嘗拜先生之晬容矣光風霽月玉色金聲劍山靑靑劍水流淸徘徊瞻極何往而不聞金石絲竹之音也是可爲善言道南之學者矣是可爲善讀豫章先生之集者矣

閩中理學淵源考卷五

廣平府知府李淸馥撰

○文靖李延平先生侗學派

按濓洛元公開主靜之宗又伊洛二先生訓門人常以靜坐嘆其善學厥後龜山遞傳豫章以及延平祖述師說引學者爲入道之根朱子嘗言李先生教人大抵令於靜中體認大本未發時气象分明卽處事應物自然中節此乃龜山門下相傳指訣然當時親炙之時貪聽講論又方好章句訓詁之習不得盡心於此至今若存若亡無一的實見處辜負教育之意每一念此未嘗不愧汗沾衣也此文公答何氏叔京書之語然文公於羅先生靜坐論中又言不可偏求之靜大約在北宋時程門諸公不無專守靜虛之獘流及南渡其獘尢深於是掃去聞見只求一心文公見彼時流風偏獘之漸引伊川只用敬不用靜之語故起而掲出敬之一字以救末流之差而師門授受之旨何曽錯誤後之論學者訾議且上及濓溪主靜之宗豈不誣哉嘗考朱子他日答張南軒書云來教謂言靜則溺於虛無此固所當深慮然此二字如佛氏之論誠有此患若以天理觀之則動之不能無靜猶靜之不能無動也靜之不能無養猶動之不可不察也至靜之中蓋有動之端焉是乃易所謂見天地之心而先王之所以至日閉闗蓋當此之時則安靜以養乎此爾固非逺事絕物而偏於靜之謂來教又謂某言以靜爲本不若遂言以敬爲本此固然也然敬字工夫通貫動靜而必以靜爲本故某向來輒有是語今遂易爲敬𨿽若完全然卻不見敬之所施有先有後則亦未得爲諦當也西山先生論主靜一條錄此書與二先生靜敬之義參論先公纂文公語類亦錄此書附後評曰朱子此書於敬靜之義盡矣蓋一動一靜無時不敬而必以靜者爲主不專一則不能直遂不翕聚則不能發散理固如此且當其動時亦須先一收斂打疊而後應豈可以爲動而遽隨之此皆所謂主靜之旨而持敬之要也﹝馥﹞謹按周子主靜之義考之二先生所論朱子所辧晰西山所錄先公所纂述闡發精確如此說靜方不入於空寂大學定而後能靜亦是從收斂凝定說起此洙泗微言周程之所以淵源於此者羅李朱遞相授受後先一轍朱子後來每說持敬者救時之獘而平昔論學亦未嘗擯卻靜之一字而指斥其禪宗惟在學者善觀之或疑觀未發前气象多鄰於空寂者豈知李先生嘗曰黙坐澄心體認天理此正用未發前功失曰黙坐澄心卽存養曰體認天理卽省察此從事戒懼愼獨之功者也文公嘗曰舊聞李先生曰人固有無喜怒哀樂之時然謂之未發則不可言無主也觀此則是中有所主非戒懼愼獨之功不可又曰先言愼獨然後及中和此意亦嘗言之此則戒懼愼獨後方能養成此中和心體是又從事大本大原完養深厚周宻此子朱子所述見答於林擇之書

國朝栢鄕魏貞庵先生嘗言延平平日存養省察之功未有所遺正合戒懼愼獨之學又先公曽言周子主靜之義曰人言靜故無欲而不知無欲故靜也知靜故無欲則必專其功於靜專其功於靜者釋老之學也無欲故靜則必如聖門所謂戒謹恐懼以完其未發之中而後可吾儒之學也延平先生論學本旨遞相師授自有本末不出戒懼愼獨之義朱子挽先生詩曰河洛傳心後毫釐復易差淫辭方眩俗夫子獨名家意彼時流獘已然矣後世托言心學者可無辧乎

文靖李延平先生侗

李先生諱侗字願中南劍州劍浦人年二十四聞郡人羅公從彥得河洛之學於龜山楊文靖公之門以書謁之遂往師焉初見時終日相對靜坐只說文字未嘗及一雜語羅公極好靜坐先生退入室中亦靜坐羅公令靜中看喜怒哀樂未發前气象而求所謂中者久之而知天下之大本眞有在乎是也由是操存益固涵養益熟觸處洞然發必中節從之累年授春秋中庸語孟之說旣而屏居山田結廬水竹之間謝絕世故餘四十年簞瓢屢空怡然自適其事親從兄有人所難能者閨門內外肅穆若無人聲而眾事自理生事素薄而處之有道凡親故鄰里貧不能婚嫁者節衣食以賑助之長者事之盡禮少者賤者接之盡道其答問後學窮晝夜不倦隨其淺深必語以反身自得而可入於聖賢之域嘗謂學者曰學問不在多言但黙坐澄心體認天理則𨿽一毫私欲之發亦退聽矣又曰學者之病在於未有灑然冰解凍釋處縱有力持守不過茍免顯然尢悔而已若此者恐未足道也其語中庸則曰聖賢之所以開悟後學者無遺策矣而所謂喜怒哀樂之未發謂之中者又一篇之要指也必也體之於身實見是理如顏子之嘆卓然若有所見而不違乎心目之間然後擴充而往無所不通語春秋則曰春秋一事各是發明一例如觀山水徙步而形勢不同不可拘以一法又嘗曰讀書者知其所言莫非吾事而卽吾身以求之則凡聖賢所至而吾所未至者皆可知矣若直以文字求之悅其詞義以資誦說其不爲玩物喪志者幾希以故未嘗爲講解文字然其辧析精微毫釐畢察嘗以黃魯直所稱周濓溪胸中灑落如光風霽月爲善形容有道气象學者存此於胸中庶幾遇事廓然而義理少進又云講學切在深濳縝宻然後气味深長蹊徑不差若槪以理一而不察乎其分之殊此學者所以流於疑似亂眞之說而不知也朱韋齋松與先生爲同門友嘗與沙縣鄧廸語及先生曰願中如冰壺秋月瑩徹無瑕非吾曹所及遂命朱晦庵往師焉後晦庵撰先生行狀稱先生資稟勁特气節豪邁充養完粹無復圭角精純之气達於面目色溫言厲神定气和語黙動靜端詳閒泰自然之中若有成法平居恂恂於事若無甚可否及其酬酢事變斷以義理則有截然不可犯者蚤歳聞道卽棄場屋超然逺引若無意於當世然憂時論事感激動人其論治道必以明天理正人心崇節義勵亷恥爲先本末具備可舉而行異端之學無所入於其心然一聞其說則實知其詖淫邪遁之所以然而辧之於錙銖毫忽之間蓋其徳純道備學術通明旣不求知於世亦未嘗輕以語人庶幾乎遁世不見知而不悔者年七十有一卒謚文靖學者稱延平先生生平不著書不作文所傳有延平問答及語錄行世子友直信甫皆舉進士信甫見家學理宗朝追贈謚文靖萬曆四十二年從祀孔廟國朝康熈四十五年從學臣沈涵之請賜禦書靜中气象四大字匾於祠﹝行狀志銘宋史道南源委閩書﹞

書

初見羅豫章先生書

侗聞之天下有三本焉父生之師教之君治之闕其一則本不立古之聖賢莫不有師其肄業之勤惰涉道之淺深求益之先後若存若亡其詳不可得而考惟洙泗之問七十二弟子之徒議論問答具在方冊有足稽焉是得夫子而益明也孟氏之後道失所傳枝分派別自立門戶天下眞儒不復見於世其聚徒成羣所以相傳授者句讀文義而已耳謂之熄焉可也恭惟先生鄕丈服膺龜山之講席有年矣況嘗及伊川先生之門得不傳於千五百歳之後性明而修行完而潔擴之以廣大體之以仁恕精深微妙各極其至漢唐諸儒無近似者至於不言而飲人以和與人並立而使人化如春風發物蓋亦莫知其所以然也凡讀聖賢之書粗有識見者孰不願得受經門下以質所疑至於異論之人固當置而勿論也侗之愚鄙徒以習舉子業不得服役於門下今日拳拳欲求教於先生者以謂所求有大於利祿也抑侗聞之道之可以治心猶食之充饑衣之禦寒也身有廹於饑寒之患者遑遑焉爲衣食之謀造次顚沛未始忘也至於心之不治有沒世不知慮者豈愛心不若口體哉弗思甚矣侗不量資質之陋妄意於此徒以祖父以儒學起家不忍墜箕裘之業孳孳矻矻爲利祿之學兩終星紀𨿽知眞儒有作聞風而起固不若先生親炙之得於動靜語黙之間目擊而意會也今生二十有四歳矣茫乎未有所止燭理不明而是非無以辯宅心不廣而喜怒易以揺操履不完而悔恡多精神不克而智巧襲揀焉而不淨守焉而不敷朝夕恐懼不啻猶饑寒切身者求充饑禦寒之具也不然安敢以不肖之身爲先生長者之累哉

與教授公書

侗塊處山樊絕無曩昔師友不聞道義之訓朝夕兀坐賴天之靈尙得以舊學尋繹以警釋貧憊而已其它亦何足言苦於無侶可以縱步前造齋館以承近日餘論臨紙馳情

又與教授公書

侗塊處山間絕無過從賴有經史中古人心迹可以探賾𨿽粗能遣釋朝夕然離羣索居不自知其過者亦多矣尙何敢疏一二於吾兄者邪忽得不外指示所志一一諦思足見別後造道之深欽服欽服侗文采鄙拙未嘗輙敢發一語近爲朋遊見廹有一二小詩輙不揆錄去求教取笑而已非敢以報來辱也便次有以警誨者千萬勿恡至懇至懇

與羅博文書

元晦進學甚力樂善畏義吾黨鮮有晚得此人商量所疑甚慰又曰此人極頴悟力行可畏講學極造其微處某因此追求有所省渠所論難處皆是操戈入室須從原頭體認來所以好說話某昔於羅先生得入處後無朋友幾放倒了得渠如此極有益渠初從源頭善處下工夫來故皆就裏面體認今旣論難見儒者路脈極能指其差誤之處自見羅先生來未見有如此者又云此人別無他事一味潛心於此初講學時頗爲道理所縳今漸能融釋於日用處一意下工夫若於此漸熟則體用合矣此道理全在日用處熟若靜處有而動處無卽非矣

與劉平甫書

學問之道不在於多言但黙坐澄心體認天理若眞有所見𨿽一毫私欲之發亦自退聽矣久久用力於此庶幾漸明講學始有力也

又與劉平甫書

大率有疑處須靜坐體究人倫必明天理必察於日用處著力可見端緒在勉之爾

答問上

丁丑六月二十六日書云承諭涵養用力處足見近來好學之篤也甚慰甚慰但常存此心勿爲他事所勝卽欲慮非僻之念自不作矣孟子有夜气之說更熟味之當見涵養用力處也於涵養處著力正是學者之要若不如此存養終不爲己物也更望勉之

戊寅七月十七日書云某村居一切只如舊有不可不應接處又難廢墮但靳靳度日爾朝夕無事齒髮已邁筋力漸不如昔所得於師友者往來於心求所以脫然處竟未得力頗以是懼爾

春秋且將諸家熟看以胡文定解爲凖玩味久必自有會心處卒看不得也伊川先生云春秋大義數十炳如日星所易見也惟微辭奧旨時措從宜者所難知爾更須詳考其事又玩味所書抑揚予奪之處看如何積道理多庶漸見之大率難得學者無相啟發處終憒憒不灑落爾

問吾十有五而志於學一章橫渠先生曰常人之學日益而莫自知也仲尼行著習察異於他人故自十五至於七十化而知裁其進徳之盛者與伊川先生曰孔子生而知之自十五至七十進徳直有許多節次者聖人未必然亦只是爲學者立下一法盈科而後進不可差次須是成章乃達兩說未知孰是先生曰此一叚二先生之說各發明一義意思深長橫渠云化而知裁伊川云盈科而後進不成章不達皆是有力處更當深體之可爾某竊以謂聖人之道中庸立言常以中人爲說必十年乃一進者若使困而知學積十年之久日孳孳而不倦是亦可以變化气質而必一進也若以鹵莽滅裂之學而不用心焉𨿽十年亦只是如此則是自暴自棄之人爾言十年之漸次所以警乎學者𨿽中才於夫子之道皆可積習勉力而至焉聖人非不可及也不知更有此意否

問或問禘之說一章伊川以此章屬之上文曰不知者蓋爲魯諱知夫子不欲觀之說則天下萬物各正其名其治如指諸掌也或以爲此魯君所當問而不問或人不當問而問之故夫子以爲不知所以微諷之也餘如伊川說云龜山引禮記禘嘗之義大矣治國之本也不可不知也明其義者君也能其事者臣也不明其義君道不全不能其事爲臣不全非或人可得而知也其爲義大豈度數云乎哉蓋有至賾存焉知此則於天下乎何有此數說不審孰是先生曰詳味禘自旣灌以下至指其掌看夫子所指意處如何卻將前後數說皆包在其中似於意思稍盡又未知然否

問子曰參乎吾道一以貫之曽子曰惟子出門人問曰何謂也曽子曰夫子之道忠恕而已矣熹謂曽子之學主於誠身其於聖人之日用觀省而服習之蓋已熟矣惟未能卽此以見夫道之全體則不免疑其有二也然用力之久而亦將有以自得故夫子以一以貫之之語告之蓋當其可也曽子於是黙會其旨故門人有問而以忠恕告之蓋以夫子之道不離乎日用之間自其盡已而言則謂之忠自其及物而言則謂之恕莫非大道之全體𨿽變化萬殊於事爲之末而所以貫之者未嘗不一也然則夫子所以告曽子曽子所以告其門人豈有異旨哉而或者以爲忠恕未足以盡一貫之道曽子姑以違道不逺者告其門人使知入道之端恐未曽盡曽子之意也如子思之言忠恕違道不逺乃是示人以入道之端如孟子之言行仁義曾子之稱夫子乃所謂由仁義行者也先生曰伊川先生有言曰維天之命於穆不已忠也乾道變化各正性命恕也體會於一人之身不過只有盡己及物之心而已曾子於日用處夫子自有以見之恐其未必覺此亦是一貫之理故卒然問曰參乎吾道一以貫之曽子於是領會而有得焉輙應之曰惟忘其所以言也東坡所謂口耳俱喪者亦佳至於答門人之問只是發其心耳豈有二耶若以謂聖人一以貫之之道其精微非門人之問所可告姑以忠恕答之恐聖賢之心不如是之支也如孟子稱堯舜之道孝弟而已人皆足以知之但合內外之道使之體用一源顯微無間精粗不二滚同盡是此理則非聖人不能是也中庸曰忠恕違道不逺特起此以示人相近處然不能貫之則忠恕自是一忠恕爾

十一月十三日書云吾人大率坐此窘窶百事驅遣不行惟於稍易處處之爲庶幾爾某村居兀坐一無所爲亦以窘廹遇事窒塞處多毎以古人貧甚極難堪處自體卽啜菽飲水亦自有餘矣夫復何言

來諭以爲人心之旣放如木之旣伐心𨿽旣放然夜气所息而平旦之气生焉則其好惡猶與人相近木𨿽旣伐然雨露所滋而萌蘗生焉則猶有木之性也恐不用如此說大凡人理義之心何嘗無惟持守之卽在爾若於旦晝間不至梏亡則夜气存矣夜气存則平旦之气未與物接之時湛然虛明气象自可見此孟子發此夜气之說於學者極有力若欲涵養須於此持守可爾恐不須說心旣放木旣伐恐又似隔截爾如何如何

己卯六月二十二日書云聞不輟畱意於經書中縱未深自得亦可以驅遣俗累气象自安閒也

己卯長至後三日書云今學者之病所患在於未有灑然冰解凍釋處縱有力持守不過只是茍免顯然尢悔而已似此恐皆不足道也

庚辰五月八日書云某晚景別無他惟求道之心甚切𨿽間能窺測一二竟未有灑落處以此兀坐殊憒憒不快昔時朋友絕無人矣無可告語安得不至是耶可嘆可懼示諭夜气說甚詳亦只是如此切不可更生枝節尋求卽恐有差大率吾輩立志已定若看文字心慮一澄然之時略綽一見與心會處便是正理若更生疑卽恐滯礙伊川語錄中有記明道嘗在一倉中坐見廊柱多因黙數之疑以爲未定屢數愈差遂至令一人敲柱數之乃與初黙數之數合正謂此也夜气之說所以於學者有力者須是兼旦晝存養之功不至梏亡卽夜气淸若旦晝間不能存養卽夜气何有疑此便是日月至焉气象也某曩時從羅先生學問終日相對靜坐只說文字未嘗及一雜語先生極好靜坐某時未有知退入室中亦只靜坐而已先生令靜中看喜怒哀樂未發之謂中未發時作何气象此意不惟於進學有力兼亦是養心之要元晦偶有心恙不可思索更於此一句內求之靜坐看如何往往不能無補也

承恵示濓溪遺文與頴濵語孟極荷愛厚不敢忘不敢忘通書向亦曽見一二但不曽得見全本今乃得一見殊慰卑抱也二蘇語孟說盡有可商論處俟他日見面論之嘗愛黃魯直作濓溪詩序云舂陵周茂叔人品甚髙胸中灑落如光風霽月此句形容有道者气象絕佳胸中灑落卽作爲盡灑落矣學者至此𨿽甚逺亦不可不常存此體段在胸中庶幾遇事廓然於道理方少進願更存養如此

羅先生山居詩某記不全今只據追思得者錄去顏樂齋詩雲山染嵐光帶日黃蕭然茅屋枕池塘自知寡與眞堪笑賴有顏瓢一味長池畔亭曰濯纓詩云擬把冠纓掛墻壁等閒窺影自相酬邀站臺詩云矮作墻垣小作臺時邀明月瀉襟懷夜深獨有長庚伴不許庸人取次來又有獨寐榻白雲亭詩皆忘記白雲亭坐處望見先生母氏墳故名某向日見先生將出此詩邀站臺詩後兩句不甚愜意嘗妄意云先生可攺下兩句不甚渾然先生別云也知鄰斗非吾事且把行藏付酒杯蓋當作此數絕時正靖康間也

聞召命不至復有指揮今來亦執前說辭之甚佳蓋守之已定自應如此縱煎廹擾擾何與我事若於義可行便脫然一往亦可也某嘗以謂遇事若能無毫髮固滯便是灑落卽此心廓然大公無彼己之偏倚庶幾於道理一貫若見事不徹中心未免微有偏倚卽渉固滯皆不可也未審元晦以爲如何爲此說者非理道明心與气合未易可以言此不然只是說也

庚辰七月書云某自少時從羅先生學問彼時全不渉世故未有所入聞先生之言便能用心靜處尋求至今淟泊憂患磨滅甚矣四五十年間毎遇情意不可堪處卽猛省提掇以故初心未嘗忘廢非不用力而迄於今更無進步處常竊靜坐思之疑於持守及日用盡有未合處或更有關鍵未能融釋也向來嘗與夏丈言語間稍無間因得一次舉此意質之渠乃以釋氏之語來相淘終有纎巧打訛處全不是吾儒气味旨意大段各別當俟他日相見劇論可知大率今人與古人學殊不同如孔門弟子羣居終日切磨又有夫子爲之依歸日用間相觀感而化者甚多恐於融釋而脫落處非言說可及也不然子貢何以謂夫子之言性與天道不可得而聞耶元晦更潛心於此勿以老邁爲戒而怠於此道爲望

所云見語錄中有仁者渾然與物同體一句卽認得西銘意旨所見路脈甚正宜以是推廣求之然要見一視同仁气象卻不難湏是理會分殊𨿽毫髮不可失方是儒者气象

又云便是日月至焉气象一段某之意只謂能存養者積久亦可至此若比之不違气象又迥然別也今之學者𨿽能存養知有此理然旦晝之間一有懈焉遇事應接舉處不覺打發機械卽離間而差矣𨿽存養熟理道明習气漸爾銷鑠道理油然而生然後可進亦不易也來諭以謂能存養者無時不在不止日月至焉若如此時卻似輕看了也如何

某兀坐於此朝無一事若可以一來甚佳致千萬意如此然又不敢必覬恐侍旁乏人老人或不樂卽未可更須於此審處之某尋常處事毎值情意廹切處卽以輕重本末處之似少悔吝願於出處間更體此意

問性相近也習相逺也二程先生謂此言气質之性非性之本尹和靖云性一也何以言相近蓋由習相逺而爲言熹按和靖之意云性一也則正是言性之本萬物之一源處所以云近但對逺而言非實有異品而相近也竊謂此說意稍渾全不知是否先生曰尹和靖之說𨿽渾全然卻似沒話可說學者無著力處恐須如二先生謂此言气質之性使人思索體認气質之說道理如何爲有力爾蓋气質之性不究本源又由習而相逺政要玩此曲折也

問太極動而生陽先生嘗曰此只是理做已發看不得熹疑旣言動而生陽卽與復卦一陽生而見天地之心何異竊恐動而生陽卽天地之喜怒哀樂發處於此卽見天地之心二气交感化生萬物卽人物之喜怒哀樂發處於此卽見人物之心如此做兩節看不知得否先生曰太極動而生陽至理之源只是動靜闔辟至於終萬物始萬物亦只是此理一貫也到得二气交感化生萬物時又就人物上推亦只是此理中庸以喜怒哀樂未發已發言之又就人身上推尋至於見得大本達道處又滚同只是此理此理就人身上推尋若不於未發已發處看卽何緣知之蓋就天地之本源與人物上推來不得不異此所以於動而生陽難以爲喜怒哀樂已發言之在天地只是理也今欲作兩節看切恐差了復卦見天地之心先儒以爲靜見天地之心伊川先生以爲動乃見此恐便是動而生陽之理然於復卦發出此一段示人又於初爻以顏子不逺復爲言此只要示人無間斷之意人與天理一也就此理上皆収攝來與天地合其徳與日月合其明與四時合其序與鬼神合其吉凶皆其度內爾妄測度如此未知元晦以爲如何有疑更容他日得見劇論語言旣拙又無文采似發脫不出也元晦可意會稍詳之看理道通否

辛巳上元日書云昔嘗得之師友緒餘以謂學問有未愜適處只求諸心若反身而誠淸通和樂之象見卽是自得處更望勉力以此而已

承諭近日學履甚適向所耽戀不灑落處今已漸融釋此便是道理進之效甚善甚善思索有窒礙及於日用動靜之間有拂戾處便於此致思求其所以然者久之自循理爾

五十知天命一句三先生之說皆不敢輕看某尋常看此數句竊以謂人之生也自少壯至於老耄血气盛衰消長自不同學者若循其理不爲其所使則聖人之言自可以馴致但聖賢所至處淺深之不同爾若五十矣尙昧於所爲卽大不可也橫渠之說似有此意試一思索看如何

承錄示韋齋記追往念舊令人淒然某中間所舉中庸終始之說元晦以爲肫肫其仁淵淵其淵浩浩其天卽全體是未發底道理惟聖人盡性能然若如此看卽於全體何處不是此气象苐此無甚气味爾某竊以謂肫肫其仁以下三句乃是體認到此逹天徳之效處就喜怒哀樂未發處存養至見此气象盡有地位也某嘗見呂蕓閣與伊川論中說呂以爲循性而行無往而非禮義伊川以謂气味殊少呂復書云云政謂此爾大率論文字切在深潛縝宻然後蹊徑不差釋氏所謂一超直入如來地恐其失處正坐此不可不辧

某衰晚碌碌只如舊所恨者中年以來卽爲師友捐棄獨學無助又渉世故沮困殆甚尙存初心有端緒之可求時時見於心目爾

壬午四月二十二日書云吾儕在今日止可於僻寂處艸木衣食茍度此歲月爲可他一切置之度外惟求進此學問爲庶幾耳若欲進此學須是盡放棄平日習气更鞭策所不及處使之脫然有自得處始是道理少進承諭應接少暇卽體究方知以前皆是低看了道理此乃知覺之效更在勉之有所疑便中無惜詳及庶幾彼此得以自警也

壬午五月十四日書云承諭處事擾擾便似內外離絕不相該貫此病可於靜坐時收攝將來看是如何便如此就偏著處理會久之知覺卽漸漸可就道理矣更望勉之也

壬午六月十一日書云承諭仁一字條陳所推測處足見日來進學之力甚慰某嘗以謂仁字極難講說只看天理統體便是更心字亦難指說惟認取發用處是心二字須要體認得極分明方可下工夫仁字難說論語一部只是說與門弟子求仁之方知所以用心庶幾私欲沈天理見則知仁矣如顏子仲弓之問聖人所以答之之語皆其要切用力處也孟子曰仁人心也心體通有無貫幽明無不包括與人指示於發用處求之也又曰仁者人也人之一體便是天理無所不備具若合而言之人與仁之名亡則渾是道理也來諭以謂仁是心之正理能發能用底二个端緒如胎育包涵其中生气無不純備而流動生發自然之機又無頃刻停息憤盈發泄觸處貫通體用相循初無間斷此說推擴得甚好但又云人之所以爲人而異乎禽獸者以是而已若犬之性牛之性則不得而與焉若如此說恐有礙蓋天地中所生物本源則一𨿽禽獸艸木生理亦無頃刻停息間斷者但人得其秀而最靈五常中和之气所聚禽獸得其偏而已此其所以異也若謂流動發生自然之機與夫無頃刻停息間斷卽禽獸之體亦自如此若以爲此理惟人獨得之卽恐推測體認處未精於他處便有差也又云須體認到此純一不雜處方見渾然與物同體气象一叚語卻無病又雲從此推出分殊合宜處便是義以下數句莫不由此而仁一以貫之蓋五常百行無往而非仁也此說大槪是然細推之卻似不曽體認得伊川所謂理一分殊龜山云知其理一所以爲仁知其分殊所以爲義之意蓋全在知字上用著力也謝上蔡語錄云不仁便是死漢不識痛癢了仁字只是有知覺了了之體段若於此不下工夫令透徹卽何緣見得本源毫髮之分殊哉若於此不了了卽體用不能兼舉矣此正是本源體用兼舉處人道之立正在於此仁之一字正如四徳之元而仁義二字正如立天道之陰陽立地道之柔剛皆包攝在此二字爾大抵學者多爲私欲所分故用力不精不見其效若欲於此進步須把斷諸頭路靜坐黙識使之泥滓漸漸消去方可不然亦只是說也更熟思之

某幸得早從羅先生遊自少時粗聞端緒中年一無佽助爲世事淟汨者甚矣所幸比年來得吾元晦相與講學於頹惰中復此激發恐庶幾於晚境也何慰如之

封事熟讀數過立意甚佳今日所以不振立志不定事功不成者正坐此以和議爲名爾書中論之甚善見前此赦文中有和議處一條又有事廹許便宜從事之語蓋皆持兩端使人心疑也要之斷然不可和自整頓綱紀以大義斷之以示天下向背立爲國是可爾此處更可引此又許便宜從事處更下數語以暁之如何某不能文不能下筆也封事中有少疑處已用貼紙貼出矣更詳之明道語云治道在於修己責任求賢封事中此意皆有之矣甚善吾儕𨿽在山野憂世之心但無所伸爾亦可早發去爲佳

謝上蔡語極好玩味蓋渠皆是於日用上下工夫又言語只平說尢見气味深長今已抄得一本矣謹以奉內恐亦好看也

問熹昨妄謂仁之一字乃人之所以爲人而異乎禽獸者先生不以爲然熹因以先生之言思之而得其說復求正於左右熹竊謂天地生萬物本乎一源人與禽獸艸木之生莫不具有此理其一體之中卽無絲毫欠剩其一气之運亦無頃刻停息所謂仁也﹝先生批云有有血气者有無血气者更體究此處﹞但气有淸濁故稟有偏正惟人得其正故能知其本具此理而存之而見其爲仁物得其偏故𨿽具此理而不自知而無以見其爲仁然則仁之爲仁人與物不得不同知人之爲人而存之人與物不得不異故伊川夫子旣言理一分殊而龜山又有知其理一知其分殊之說而先生以爲全在知字上用著力恐亦是此意也﹝先生勾出批云以上文大槪得之它日更用熟講體認﹞不知果是如此否又詳伊川之語推測之竊謂理一而分殊此一句言理之本然如此全在性分之內本體未發時看﹝先生抹出批云須是兼本體已發未發時看合內外爲可﹞合而言之則莫非此理然其中無一物之不該便自有許多差別𨿽散殊錯糅不可名狀而纎微之間同異畢顯所謂理一而分殊也知其理一所以爲仁知其分殊所以爲義此二句乃是於發用處該攝本體而言因此端緒而下工夫以推尋之處也蓋理一而分殊一句正如孟子所云必有事焉之處而下文兩句卽其所以有事乎此之謂也﹝先生抹出批云恐不須引孟子說以証之孟子之說若以微言恐下工夫處落空如釋氏然孟子之說亦無隱顯精粗之間今錄謝上蔡一說於後玩味之卽無時不是此理也此說極有力﹞大抵仁字正是天理流動之機以其包容和粹涵育融漾不可名貎故特謂之仁其中自然文理密察各有定體處便是義只此二字包括人道已盡義固不能出乎仁之外仁亦不離乎義之內也然則理一而分殊者乃是本然之仁義﹝先生勾斷批云推測到此一段甚宻爲得之加以涵養何患不見道也甚慰甚慰﹞前此乃以從此推出分殊合宜處爲義失之逺矣又不知如此上所推測又還是否更乞指教先生曰謝上蔡云吾常習忘以養生明道曰施之養則可於道則有害習忘可以養生者以其不畱情也學道則異於是必有事焉勿正何謂乎且出入起居寧無事者正心待之則先事而迎忘則渉乎去念助則近於畱情故聖人心如鑑所以異於釋氏心也上蔡錄明道此語於學者甚有力蓋尋常於靜處體認下工夫卽於鬧處使不著蓋不曽如此用功也自非謝先生確實於日用處下工夫卽恐明道此語亦未必引得出來此語錄所以極好玩索近方看見如此意思顯然元晦於此更思看如何惟於日用處便下工夫或就事上便下工夫庶幾漸可合爲己物不然只是說也某輒妄意如此如何如何

問熹又問孟子養气一章向者𨿽蒙曲折面誨而愚意竟未見一總會處近日求之頗見大體只是要得心气合而已故說持其志無暴其气必有事焉而勿正心勿忘勿助長也皆是緊切處只是要得這里所存主處分明則一身之气自然一時奔湊翕聚向這里來存之不已及其充積盛滿睟面盎背便是塞乎天地气象非求之外也如此則心气合一不見其間心之所向全气隨之𨿽加齊之卿相得行道焉亦沛然行其所無事而已何動心之有易曰直方大不習無不利而文言曰敬義立而徳不孤則不疑其所行也正是此理不審先生以爲何如先生曰養气大槪是要得心與气合不然心是心气是气不見所謂集義處終不能合一也元晦云睟面盎背便是塞乎天地气象與下云亦沛然行其所無事二處爲得之見得此理甚好然心气合一之象更用體察令分暁路陌方是某尋常覺得於畔援歆羨之時未必皆是正理亦心與气合到此若髣髴有此气象一差則所失多矣豈所謂浩然之气耶某竊謂孟子所謂養气者自有一端緒須從知言處養來乃不差於知言處下工夫盡用熟也謝上蔡多謂於田地上面下工夫此知言之說乃田地也先於此體認令精審認取心與气合之時不倚不偏气象是如何方可看易中所謂直方大不習無不利然後不疑其所行皆沛然矣元晦更於此致思看如何某率然如此極不揆是與非更俟他日面會商量可也

問熹近看中庸鬼神一章竊謂此章正是發明顯微無間只是一理處且如鬼神有甚形迹然人卻自然有畏敬之心以承祭祀便如眞有一物在其上下左右此理亦有甚形迹然人卻自然秉彛之性才存主著這里便自見得許多道理參前倚衡𨿽欲頃刻離而遁之而不可得只爲至誠貫徹實有是理無端無方無二無雜方其未感寂然不動及其旣感無所不通濓溪翁所謂靜無而動有至正而明達者於此亦可以見之不審先生以爲何如先生曰此段看得甚好更引濓溪翁所謂靜無而動有作一貫暁會尢佳中庸發明顯微之理於承祭祀時爲言者只謂於此時鬼神之理昭然易見令學者有入頭處爾但更有一說若看此理須於四方八面盡皆収入體究來令有會心處方是謝上蔡云鬼神橫渠說得來別這个便是天地間妙用須是將來做个題目入思慮始得講說不濟事又云鬼神自家要有便有要無便無更於此數者一並體認不可滯在一隅也某偶見如此如何如何

壬午八月九日書云此个气味爲上下相咻無不如此者這个風俗如何得變某於此有感焉當今之時茍有修飭之士須大段涵養韜晦始得若一旦齟齬有所去就𨿽去流俗逺矣然以全體論之得失未免相半也使衰世之公子皆信厚湏如文王方得若未也恐不若且誦龜山與胡文定梅花詩直是气味深長也如何﹝龜山詩欲驅殘臈變春風只有寒梅作選鋒莫把疏英輕鬥雪好藏淸艷月明中右渚宮觀梅寄康侯﹞韜晦一事嘗驗之極難自非大段涵養沈潛定不能如此遇事輒發矣亦不可輕看也如何如何

十月朔日書云承諭近日看仁一事頗有見處但乍喧乍靜乍明乍暗仔細點檢盡有勞攘處詳此足見潛心體認用力之效蓋湏自見得病痛窒礙處然後可進因此而修治之推測自可見甚慰甚慰孟子曰夫仁亦在乎熟之而已乍明乍暗乍喧乍靜皆未熟之病也更望勉之至祝至祝

癸未五月二十三日書云近日涵養必見應事脫然處否須就事兼體用下工夫久久純熟漸可見渾然气象矣勉之勉之

答問下

李延平初間也是豪邁底人到後來也是磨琢之功在鄕若不異扵常人鄕曲以上底人只道他是个善人他也略不與人說待問了方與說

羅仲素先生嚴毅淸苦殊可畏李先生終日危坐而神彩精朗略無隤墮之气

問延平先生言行曰他卻不曽著書充養得極好凡爲學也不過是恁地涵養將去初無異議只是先生睟面盎背自然不可及

明道教人靜坐李先生亦教人靜坐看來須是靜坐始能収斂羅仲素都是著實仔細去理會李先生气象好熹初爲學全無見成規矩這邊也去理會尋討那邊也去理會尋討後來見李先生較說得有下落更縝宻

李先生說人心中大叚惡念卻易制伏最是那不大段計利害乍往乍來底念憲相續不斷難爲驅除今看得來是如此

或問近見廖子晦言今年見先生問延平先生靜坐之說先生頗不以爲然不知如何曰這事難說靜坐理會道理是不妨只是討要靜坐則不可理會得道理明透自然是靜今人都是討靜坐以省事則不可嘗見李先生說舊見羅先生說春秋某心嘗疑之以今觀之是如此蓋心下熱鬧如何看得道理出須靜方看得出所謂靜坐只是打疊得心下無事則道理始出道理旣出心下愈明靜矣

行夫問李先生謂常存此心勿爲事物所勝先生答之﹝云云﹞頃之復曰李先生涵養得自是別眞所謂不爲事物所勝者古人云終日無疾言遽色他眞个是如此尋常人去近處必徐行出逺處行必稍急先生去近處也如此出逺處亦只如此尋常人叫一人叫之一二聲不至則聲必厲先生叫之不至聲不加於前也又如坐處壁間有字某毎常亦湏起頭一看若先生則不然方其坐時固不看也若是欲看則必起就壁下視之其不爲事物所勝大率若此常聞先生後生時極豪邁一飲必數十杯醉則好馳馬一驟三二十里不回後來卻收拾得恁地醇粹所以難及

問先生所作李先生行狀云終日危坐以驗夫喜怒哀樂之前气象爲如何而求所謂中者與伊川之說若不相似曰這處是舊日下得語太重今以伊川之語格之則其下工夫處亦是有些子偏只是被李先生靜得極了便自見得是有个覺處不似別人今終日危坐只是且收斂在此勝如奔馳若一向如此又似坐禪入定

淳問延平欲扵未發之前觀其气象此與楊氏體驗扵未發之前者異同如何曰這个亦有些病那體驗字是有个思量了便是已發若觀時恁著意看便也是已發問此體驗是著意觀只恁平常否曰此亦是以不觀觀之

或問延平先生何故驗於喜怒哀樂未發之前而求所謂中曰只是要見气象陳后之曰持字良久亦可見未發气象曰延平卽是此意若一向這里又差從釋氏去李先生云舜之所以能使瞽瞍底豫者盡事親之道共爲子職不見父母之非而已昔羅先生語此二句只爲天下無不是底父母

不以道得富貴不處不以道得貧賤不去是說處這事君子去仁惡乎成名是主宰處終食造次顚沛是操存處李先生說得好

舊曽問李先生顏子非助我者處李先生云顏子扵聖人根本有黙契處不假枝葉之助也如子夏乃枝葉之助

問灑掃應對是其然必有所以然者如何曰所以然者亦只是理也惟窮理則自知其皆一致此理惟延平之說在﹝或問格物中﹞與伊川差合𨿽不顯言其窮理而皆體此意吾與回言終日章集注載李先生之說甚分明

問李先生謂顏子扵聖人體段已具體叚二字莫只是言个模樣否曰然

孟子養气一章李先生曰配是襯貼起來又曰若說道襯貼卻是兩物气與道義只是一滚發出來後來思之一滚發出來說得道理好襯貼字卻說得配字極親切必有事焉而勿正心勿忘勿助長熹舊日理會道理亦有此病後見李先生說病去聖經中求義遂刻意經學推見實理始信前日諸人之誤也

李先生說一步是一步如說仁者其言也訒熹當時爲之語云聖人如天覆萬物﹝云云﹞李曰不要如是廣說湏窮其言也訒前頭如何要得一進步處

必有事焉由此可至君子三變攺過遷善由此可至所過者化李先生說

熹舊見李先生時說得無限道理也曽去學禪李先生云汝恁地懸空理會得許多而面前事卻又理會不得道亦無幽妙只在日用間著實做工夫處理會便自見得後來方曉得他說故今日不至無理會耳

李先生嘗云人之念慮若是於顯然過惡萌動此卻易見易除卻怕扵匹似間底事爆起來纒繞思念將去不能除此尢害事

延平先生嘗言道理湏是日中理會夜裏卻去靜坐地思量方始有得熹依此說去做眞个是不同

李先生云書不要點看得更好

李先生言事𨿽紛紜須還我處置

熹少時亦曽學禪只李先生極言其不是後來考究畢竟佛學無是處

李先生當時說學已有許多意思只爲說敬字不分明所以許多時無捉摸處

辟佛者皆以義利辯之此是第二義及見李先生之言初亦信未及且理會學問看如何后漸見其非

李先生說橫渠說不湏看非是不是只是恐先入了費力向時諸前輩毎人各是一般說話後見李先生較說得有下落說得較縝宻

仁字心字亦湏略有分別始得記得李先生說孟子言仁人心也不是將心訓仁字此說最有味試思之

呂與叔論民可使由之處意思極好昔侍李先生論近世儒佛雜學之獘因引其說先生亦深然之凡百但以此等意思存之便自平實

李文名侗師事羅仲素先生羅嘗見伊川後卒業龜山之門深見稱許其棄後學久矣李文獨深得其閫奧經學純明涵養精粹延平士人甚尊事之請以爲郡學正𨿽不復應舉而溫謙愨厚人與之處久而不見其涯郁然君子人也先子與之遊數十年道誼之契甚深

中和二字皆道之體用舊聞李先生論此最詳後來所見不同遂不復致思今乃知其爲人深切然恨己不能盡記其曲折矣如雲人固有無所喜怒哀樂之時然謂之未發則不可言無主也又云致字如致師之致又如先言愼獨然後及中和此意亦嘗言之但當時旣不領略後來又不深思遂成蹉過孤負此翁耳

熹記頃年汪端明說沈元用問尹和靖伊川先生易傳何處最切要尹云體用一源顯微無間此是最切要處後舉問李先生先生曰尹說固好然湏是看得六十四卦三百八十四爻都有下落處方始說得此話若學者未曽子細理會便與他如此說豈不誤他余聞之悚然始知前日空言無實全不濟事自此讀書益加詳細

熹自延平逝去學問無分寸之進汩汩度日無朋友之助未知終何所歸宿春秋工夫未及下手而先生棄去然嘗略聞其一二以爲春秋一事各是發明一例如看風水移步換形但以今人之心求聖人之意未到聖人灑然處不能無失耳此亦可見先生發明之大旨也

李先生曰受形天地各有定數治亂窮通斷非人力惟當守吾之正而已然而愛身明道修已俟時則不可一日忘於心此聖賢傳心之要法或者放肆自佚惟責之人不責之已非也

李先生曰陰陽之精散而萬物得之凡麗扵天附扵地列扵天地之兩間聚有類分有羣生者形者色者莫不分系於陰陽

又曰陽以燥爲性以奇爲數以剛爲體其爲气炎其爲形圎浮而明動而吐皆物扵陽者也陰以濕爲性以耦爲數以柔爲體其爲气涼其爲形方沈而晦靜而翕皆物扵陰者也

李先生曰動靜眞僞善惡皆對而言之是世之所謂動靜眞僞善惡非性之所謂動靜眞僞善惡也惟求靜於未始有動之先而性之靜可見矣求眞於未始有僞之先而性之眞可見矣求善扵未始有惡之先而性之善可見矣

李先生曰虛一而靜心方實則物乘之物乘之則動心方動則气乘之气乘之則惑惑斯不一矣則喜怒哀樂皆不中節矣

思索義理到紛亂窒塞處湏是一切掃去放教胸中空蕩蕩地了卻舉起一看便自覺得有下落處向見李先生曽如此說來今日方眞實驗得

舊見李先生說理會文字須令一件融釋了後方便理會一件融釋二字下得極好此亦伊川所謂今日格一件明日又格一件格得多後自脫然有貫通處此亦是他眞曽經歷來便得如此分明今若一件未能融釋而又欲理會一件則第二件又不了推之萬事事事不了何益

人若著些利害便不免開口告人卻與不學之人何異向見李先生說若大段排遣不去只思古人所遭患難有大不可堪者以自比則亦可以少安矣始者甚卑其說以爲何至如此後來臨事卻覺有得力處不可忽也昔聞延平先生之敎以爲爲學之初且當常存此心勿爲他事所勝凡遇一事卽當且就此事反復推尋以究其理待此一事融釋脫落然後循序少進而別窮一事如此旣久積累之多胸中自當有灑然處非文字言語之所及也詳味此言𨿽其規模之大條理之密若不逮於程子然其工夫之漸次意味之深切則有非他說所能及者惟嘗實用力於此者爲能有以識之未易以口舌爭也﹝格庵趙氏曰程子言若一事窮未得且別窮一事延平則言且就一事推尋待其融釋脫落然後另窮一事其言不同蓋程子以人心各有明處有暗處若就明處推去則易爲力非爲一事未窮得而可貳以二參以三也若延平則專爲不能主一者之戒﹞

李先生居處有常不作費力事所居狹隘屋宇卑小及子弟漸長逐間接起又接起廳屋亦有小書屋然甚齊整瀟灑安物皆有常處其制行不異於人亦常爲任希純敎授延入學作職事居常無甚異同頺如也眞得龜山法門亦嘗議龜山之失

李先生不著書不作文頺然若一田夫野老

正蒙知言李先生極不要人傳冩及看舊嘗看正蒙李甚不許然李終是短於辧論邪正蓋皆不可無無之卽是少博學詳說工夫也

李先生之學云常在目前只在戒謹不睹恐懼不聞便自然常存顏子非禮勿視聽言動正是如此

熹初師屏山籍溪自見於此道未有所得乃見延平

熹赴同安任時年二十四五矣始見李先生曽與他說禪李先生只說不是卻倒疑李先生理會此未得再三質問李先生爲人簡重卻不甚會說只敎看聖賢言語熹意中道禪亦自在且將聖人書來讀日復一日覺得聖賢言語漸漸有味回看釋氏之說漸漸破綻鏬漏百出

李先生云賴天之靈常在目前如此安得不進蓋李先生爲黙坐澄心之學持守得固龜山之學以身體之以心驗之從容自得於燕閒靜一之中李先生之學出於龜山源流是如此

李先生敎學者於靜中看喜怒哀樂未發之气象爲如何伊川謂卽思卽是已發道夫謂李先生之言主於體認程先生之言專在涵養其大要實相表裏

舊見李先生常說少從師友幸有所聞中間無講習之助幾成廢墜然賴天之靈此个道理只常在心目間未嘗敢忘此可見其持守之功矣然則所見安得而不精所養安得而不熟邪

學者須常令胸中通透灑落恐非延平先生本意此說甚善大扺此个地位乃是見識分明涵養純熟之效從眞實積累功用中來不是一旦牽彊著力做得灑落兩字本是黃太史語後來延平先生拈出亦是且要學者識个深造自得底气象以自考其所得之淺深

熹蚤從延平李先生學受中庸之書求喜怒哀樂未發之旨未達而先生沒聞張敬夫得衡山胡氏學則往從而問焉敬夫告余以所聞亦未之省也暇日檢故書得當時往還書槁一編題曰中和舊說獨恨不得奉而質諸李氏之門然以先生之所已言者推之知其所未言者其或不逺矣

熹生十有四年而先君子棄諸孤遺命來學於籍溪胡公先生艸堂屏山二劉先生之門先生飲食敎誨之皆無不至而屏山獨嘗字而祝之曰木晦於根舂容華敷人晦於身神明內腴後事延平李先生先生所以敎熹者蓋不異乎三先生之說而其所謂晦者則猶屏山之志也

通書者濓溪夫子之所作也熹自蚤歲卽幸得其遺編而伏讀之初蓋茫然不知其所謂而甚或不能以句壯歲獲遊延平先生之門然後始得聞其說之一二比年以來潛玩旣久乃若粗有得焉

往年誤欲作文近年頗覺非力所及遂已罷去不復畱情其間頗覺省事講學近見延平李先生始略窺門戶而疾病乘之未知終得從事於斯否耳大槪此事以涵養本原爲先講論經旨特以輔此而已

李先生意只是要得學者靜中有个主宰存養處

李先生敎人大扺令於靜中體認大本未發時气象分明卽處事應物自然中節此乃龜山門下相傳指訣

附錄

羅先生與陳黙堂書曰承諭聖道甚微有能於後生中得一个半个可以與聞於此庶幾傳者愈廣吾道不孤又何難之不易也從彥聞尊兄此言猶著意詢訪近有後生李願中者向道甚鋭曽以書求敎趨向大扺近正謾錄其書並從彥所作小詩呈左右未知以爲然否﹝勉李願中詩五首已見羅豫章先生集﹞

陳淵答李先生書云仲素晦迹求志人罕知者吾友獨能自拔流俗而師尊之其爲識慮豈淺淺者所能窺測聖學無窮得其門者或寡況堂奧乎孔子之門從遊者三千獨得顏子爲殆庶又不幸短命道之難也如此

文公彊志博見淩髙厲空自受學於李先生退然如將弗勝於是斂華就實反博歸約

文公學靡常師出入於經傳泛濫於釋老自受學於李先生洞明道要頓悟異學之非專精致誠剖微窮深晝夜不懈至忘寢食而道統之傳始有所歸矣

文公常言自見李先生爲學始就平實乃知向日從事於釋老之說皆非

延平於韋齋爲同門友先生歸自同安不逺數百里徒步往從之延平稱之曰樂善好義鮮與倫比又曰頴悟絕人力行可畏其所論難體認切至自是從遊累年精思實體而學之所造者益深矣

羅博文云延平先生之傳乃某伯祖仲素先生之道河洛之學源流深逺

陳淵語孟師說跋有曰孟子饑者甘食渇者甘飲與人能無以饑渇之害爲心害則不及人不爲憂矣仲素思之累日疏其義以呈龜山龜山云此說甚善但更於心害上一著猛省畱意則可以入道矣今日李君願中以其遺書質予其格言要論自爲一家之書閱其學益進誦其言益可喜信乎自心害而去之也自仲素之亡傳此書者絕少非願中有志於吾道其能用心如此專乎劉將孫跋豫章槁曰考亭朱氏出延平李氏延平李氏出豫章羅氏今朱氏之書滿天下延平豫章之遺言緒論未有聞者將孫一來延平適兵革之後慨然求之耆舊間久乃得延平答問其詞語渾朴皆當以三隅反者且自謂不能發揮以文又久之得豫章家集又非延平比愚於是益信二先生之所以上接伊洛而下開考亭者初不在於言也﹝按豫章集此跋後有元貞第二春廿有二日廬陵後學劉將孫手書劉公系延平敎授也﹞

李先生行狀節錄

初龜山先生倡道東南士之遊其門者甚眾然語其潛思力行任重詣極如羅公者蓋一人而已先生旣從之學誦講之餘危坐終日以驗夫喜怒哀樂未發之前气象爲何如而求所謂中者若是者蓋久之而知天下之大本眞有在乎是也蓋天下之理無不由是而出旣得其本則凡出於此者𨿽品節萬殊曲折萬變莫不該攝洞貫以次融釋而各有條理如川流脈絡之不可亂大而天地之所以髙厚細而品類之所以化育以至於經訓之微言日用之小物折之於此無一不得其衷焉由是操存益固涵養益熟精明純一觸處洞然泛應曲酬發必中節

又嘗曰學者之病在於未有灑然冰解凍釋處縱有力持守不過茍免顯然悔尢而已若此者恐未足道也又嘗曰今人之學與古人異如孔門諸子羣居終日交相切磨又得夫子爲之依歸日用之間觀感而化者多矣恐於融釋而脫落處非言說所及也不然子貢何以言夫子之言性與天道不可得而聞也邪

墓志銘節錄

元晦之爲人應宸所畏也審於擇善嚴於衛道遺佚窮困而不以外物易其所守之錙銖其事先生久益不懈以爲每一見則所聞必益超絕蓋其上達不已日新如此也應宸守福唐聞先生之言行於元晦爲詳他日移書屈致先生不予鄙惠然來臨庻幾聞所未聞焉至三日方坐語忽疾作而已不救矣其孫護喪以歸將以二年八月庚申葬於所居山之左而以銘見屬應宸於先生𨿽不獲從容敬請以畢其所欲見之志而其景慕之誠非茍然者

祭李延平先生文﹝朱文公撰﹞

道喪千載兩程勃興有的其緒龜山是承龜山之南道則與俱有覺其徒望門以趨惟時豫章傳得其宗一簞一瓢凜然髙風猗歟先生早自得師身世兩忘惟道是資精義造約窮深極微凍解冰釋發於天機乾端坤倪鬼祕神彰風霆之變日月之光爰曁山川艸木昆虫人倫之正王道之中一以貫之其外無餘縷析毫差其分則殊體用混圓隱顯昭融萬變並酬浮雲太空仁孝友弟灑落誠明淸通和樂展也大成婆娑邱林世莫我知優哉遊哉卒歲以嬉迨其季年徳盛道尊有來摳衣發其蔽昏侯伯聞風擁篲以迎大本大經是度是程稅駕雲初講義有端疾病乘之醫窮技殫又曰嗟惟聖學不絕如綫先生得之旣厚以全進未獲施退未及傳殉身以沒孰云非天熹也小生丱角趨拜恭惟先君實共源派誾誾侃侃斂袵推先冰壺秋月謂公則然施及後人敢渝斯志從遊十年誘掖諄至春山朝榮秋堂夜空卽事卽理無幽不窮相期日深見勵彌切蹇步方休鞭繩已掣安車暑行過我衡門返斾相遭涼秋已分熹於此時適有命召問所宜言反復敎詔最後有言吾子勉之凡玆眾理子所自知奉以周旋幸不失墜歸裝朝嚴訃音夕至失聲長號淚落懸泉何意斯言而訣終天

挽李先生詩

河洛傳心後毫釐復易差淫辭方眩俗夫子獨名家本本初無二存存自不邪誰知經濟業零落舊煙霞

其二

聞道無餘事窮居不計年簞瓢渾謾興風月自悠然灑落濓溪句從容洛社篇平生行樂地今日但新阡

其三

岐路分南北師門數仭髙一言資善誘十載笑徒勞斬板今來此懷經痛所遭有疑無與析揮淚首頻搔

備考

後學趙氏師夏撰先生文集序曰延平李先生之學得之仲素羅先生羅先生之學得之龜山楊先生龜山蓋伊洛之髙弟也先生不特以得於所傳授者爲學其心造之妙蓋有先儒之所未言者今觀此編與行述之所紀智者觀之當見之矣始我文公朱先生之先人吏部公與延平先生俱事羅先生爲道義之交故文公先生於延平爲通家子文公幼孤從屏山劉公學問及壯以父執事延平而已至於論學蓋未之契而文公毎誦其所聞延平亦莫之許也文公領簿同安反復延平之言若有所得者於是盡棄所學而師事焉則此編所錄蓋同安旣歸之後也文公先生嘗謂師夏曰余之始學亦務爲儱侗宏闊之言好同而惡異喜大而恥於小於延平之言則以爲何爲多事若是天下之理一而已心疑而不服同安官余以延平之言反復思之始知其不我欺矣蓋延平之言曰吾儒之學所以異於異端者理一分殊也理不患其不一所難者分殊耳此其要也今文公先生之言行布滿天下光明俊偉毫釐必辧而有以會其同曲折致詳而有以全其大所謂致廣大而盡精微極髙明而道中庸本末兼舉細大不遺而及門之士亦各隨其分量有所依據而篤守循序而漸進無憑虛蹈空之失者實延平先生一言之緒也世之學者其尊信文公之道者則以爲聰明絕世故其探討之微有不可及至於不能無疑者則又以爲其學出於性習之似得之意好之偏而已而不知師弟子之間離合從違之際其難也如此嗚呼此蓋爲千古計也豈容有一毫曲徇茍合相爲容悅之意哉北海王耕道舊讀此書而悅之攝郡姑孰取之刋之郡齋以畀學者其惠宏矣師夏贊貳於此因得述其所聞於後以告同學者蓋丙辰夏夜之言也幸貰其僣嘉定甲戌三月望日後學趙師夏謹識

黃東發先生日抄讀延平先生集曰按程門髙弟如謝上蔡楊龜山末流皆不免略染禪學惟尹和靖堅守不變其後龜山幸三傳而得朱文公始裒萃諸家而辧折之程門之學因以大明故愚所讀先儒諸書始於濂溪終於文公所傳之勉齋以究正學之終始焉次以龜山上蔡以見其流𨿽異而源則同焉又次以和靖以見源𨿽異而其流有不變者焉次以橫浦三陸以見其源流之益別焉然上蔡龜山𨿽均爲略染禪學而龜山傳之羅仲素仲素傳之李延平延平亦主澄心靜坐乃反能救文公之幾陷禪學一轉爲大中至正之歸致知之學豪釐之辧不可不精蓋如此故又次延平於此以明心學𨿽易流於禪而自有心學之正者焉此書文公所親集延平之學以涵養爲功夫以常在心目之間爲效驗以脫然灑落處爲超詣之地文公之問多本論語多先孝弟此皆學者所當熟味序此書者廖徳明載文公之言謂先生隱■﹝屍外立內﹞不仕燕間體察黙而成之非他人能及若夫經綸天下之大經措諸事業時有勞逸之殊遇故二程因發明敬字合內外貫動靜敬附錄云

明蔡松莊元偉考徳錄曰喜怒哀樂未發之中與發而中節之和是戒懼愼獨後養成心體如此李延平先生是如此說朱子章句不從其說後來累悔不及攺正謂孤負此翁今當以延平之說爲定

國朝孫夏峯奇逢曰人固有無喜怒哀樂之時然中無所主冥然不靈與醉夣何異固不可謂之未發未發謂中發而中節謂和非戒懼愼獨之後焉能有此中和乎延平以此指授晦翁其所陶鑄深矣

國朝魏貞庵裔介曰後世之學者蓋亦習於格物窮理之說主敬修身之言然於大本之卓然者未能有見則沈潛淵黙之中旣失所以自養而浮游怠惰之气遂無所以勝之此所以遇物而爲物所乘處事而爲事所紛發而不能中節舛錯叢脞其端皆起於此也李延平受學於羅仲素羅仲素受學於楊龜山龜山則伊洛之髙弟也其學問源流固已有所自矣至其所謂學者則惟在靜中看喜怒哀樂未發前气象而求所謂中嗚呼中者何卽所謂天命之性也天命之性不可見故於喜怒哀樂未發時驗之此時情欲不萌思慮未動而天之所以與我者固渾然其全偹於此體認涵養主宰豈語言文字之所及乎朱元晦曰先生之學云嘗在目前只是戒謹不睹恐懼不聞便自然常存顏子非禮勿視聽正是如此而又曰吾儒之所以異於異端者理一而分殊也理不患其不一所難者分殊耳卽此二段見先生之學內而不遺乎外隱而不遺乎顯有得於形下形上之一致道心人心之密幾也夫以朱元晦豪傑之才聖賢之質猶嘗泛濫於諸家出入於佛老而延平有以正之後來考究乃漸見其非是元晦之所以爲大儒者延平成之也延平之功顧不偉哉王氏云顏子沒而聖人之學亡夫聖學豈遂亡也由延平澄心體認天理之說求之則顏子之不逺復無祗悔不遷怒不貳過之學或庶幾焉

又曰佛氏者流著有心經於諸經之中自尊爲無上妙義然不過大易艮卦彖辭艮其背不獲其身行其庭不見其人之說蓋於人心之危者似已絕其幾矣而於道心之微者未嘗有所窺也人心情也道心性也惟精惟一以執厥中則道心之微者不雜於人心之危矣佛氏但言心而不知性彼防其心之變則以爲五蘊皆空聖賢言心而必言性黙察其心之理則以爲五性皆實實而未嘗不虛則喜怒哀樂之未發謂之中之謂也虛而未嘗不實則發而皆中節謂之和之謂也易曰天下何思何慮天下同歸而殊途一致而百慮天下何思何慮易無思也無爲也寂然不動感而遂通天下之故此可謂善於形容中體者矣李延平之觀喜怒哀樂未發气象朱元晦以爲龜山門下相傳指訣夫豈徒觀其气象而已哉正觀其天下之大本耳觀其上天之載無聲無臭者耳由是以戒懼愼獨存天理遏人欲是之謂上達之超詣也而豈空觀者流哉或曰延平但言觀未發子今益之以戒懼愼獨豈延平之學髙而有所遺與曰非也延平答元晦曰常存此心勿爲他事所勝卽欲慮非僻之念自不作矣孟子有夜气之說更熟味之當見涵養用力處也於涵養處著力正是學者之要觀此語則涵養省察之說延平未有所遺而元晦之得力於延平固昭然可考矣

先文貞公觀瀾錄曰延平學於豫章豫章學於龜山屏山白水籍溪則韋齋托孤朱子稟學焉然其終身誦說師承列爲七賢而釋奠於精舍延平一人而已誦其詩讀其書則諸子髙而延平卑也故道以切近精實爲至又榕村語錄曰延平受學羅仲素仲素受學於龜山朱子於楊羅皆有微辭獨延平無間然滄洲精舍祀七人周程張邵司馬及延平意可見已

承議郎羅宗禮先生博文

羅博文字宗禮一字宗約祖畸太常博士從祖爲仲素先生博文用祖蔭補將仕郎福州司戶參軍再調靜江府觀察支使時秦檜用事士大夫以忤意竄斥南來道出府下者博文皆善遇之至竭廩奉鬻衣服以濟其乏攺知瑞金縣始至歲歉先事儲偹及饑發粟賑贍躬親厝置又推其餘以及旁縣縣故多盜計獲渠魁數人寘諸法在官餘九月會張魏公都督江淮辟爲幹辦公事以嗣位恩轉通直郎賜五品服使募兵江西又糴建康皆有成績得知和州未上而吏部侍郎汪公應辰制置全蜀辟爲參議官汪旣虛心好問博文亦推誠啟告成都之政遂最天下博文之助爲多嘗以致遺錢不得辭卻蓄之公帑取二程遺文與他名臣論奏纂述之可垂世者募工鋟板橫渠張子之家避地流落貧不自振爲言汪公延置府學士大夫遊宦貧不能歸或不幸死不克葬者皆出俸金以振業之累遷承議郎秩滿自請奉祠得管臺州崇道觀卒朱晦庵爲撰行狀曰公資稟和粹沈靜寡欲處已待人一主誠敬聞人之善稱慕如不及視人患難困乏如切其身經營周救必盡其力聞天下士有一言一行之幾乎道至或千里求之嘗從同郡李願中先生遊聞河洛所傳之要多所發明於是喟然嘆曰儒佛之異無他公私之間耳由是沛然自信其守益堅其亦受學於李先生之門先生爲某道公之爲人甚詳其於從辟江淮也喜而言曰張公髙明閎大有餘而宗禮以精密詳練佐之募府無過事矣時某未識公也及先生沒乃獲從公遊而得其志行之美然後益信先生爲知人然公自是入蜀相望數千里日夜望公之還得復相與講其舊學而公乃以喪歸惜其不及大爲時用又傷吾道不幸而失此人焉所編有延平語錄黃氏震曰此書本名欽佩錄然其所載多髙深閒又造語如諸子之立論者視朱文公所編答問似不同云﹝朱子文集延平府誌﹞

禦史李先生信甫

李信甫名友諒以字行文靖侗次子同兄友直登紹興二十七年進士第歷監察禦史出知衢州善政善教不沗家學擢廣東憲以特立不容罷去以下家學﹝閩書延平府誌﹞

閩中理學淵源考卷六

廣平府知府李淸馥撰

○崇安劉氏家世學派﹝世住崇安之五夫號東族﹞

按崇安建陽劉氏合二族實伯仲分派也二族以忠名世者得五人世稱爲五忠云考是時劍建間宻邇京室故家舊俗懷仁思而伸義憤者惟以三綱不振爲深恥故其平昔家庭之際所告戒訓勵者孰有大於君臣之際乎忠顯公之使金營是二帝未北狩之時也乃能不辱朝廷卒之子孫族姓皆能以忠悃翊衛王家鞠躬臣節而屏山艸堂二先生又以師資付授紫陽以聖賢之學相砥礪此其學問源流所以夐出於儕輩也今附滕氏佑五忠堂記於後以備參考焉

劉聖仕先生民先

劉民先字聖仕崇安人屏山先生敍其世譜略云劉居建之潭溪九世餘二百年矣其初京兆人唐僖宗時有爲將軍者歲久名逸五季亂時有諱庸者南逰於此愛其形勝因家焉﹝按熊勿軒撰劉氏族譜序謂庸卽金吾上將軍翔所出﹞今推爲始祖以其近可考也蕩拓焚拂以啟山林二世而廬室完三世而田疇辟庸生光信光信生玉玉生文廣文廣生朝議公太素於是崇禮文篤經術謹逰從厚風化識者知其後必大云民先卽朝議公子也惇謹有行從安定胡先生受春秋學晚以累舉得官歸家教授學者至數百人作一枝堂潭溪之上與弟民覺奉母以終餘年旣塟廬墓日夜哀悲鄕評尙之子韐韡韞﹝閩書劉屏山集朱子文集﹞

劉莘材先生民覺

劉民覺字莘材朝議次子也爲人淳朴謙厚恪紹前修早自知名正奉逰學時普寧曁夫人老矣民覺嘗畱侍以故不遑科舉之事夫人年九十六而卒民覺始終孝養敬不弛顏鄕評尙之耋老聚而請曰非公孰爲吾黨指南民覺據師席二十餘年毓英導秀多所成就忠顯之守會稽長樂嘗迎民覺就養欲請於朝官之民覺曰衰朽那復有此意其恬曠自適世网莫之能攖也年八十四卒後屛山爲表其墓﹝劉屏山撰墓表﹞

忠顯劉仲偃先生韐

劉韐字仲偃紹聖元年進士調丰城尉歲饑多盜他邑率以捕殺希賞韐曰此饑民救死耳率豪右賑濟多所全活歷陜西轉運使攝帥鄜延夏人攻振武韐出奇兵搗之解其圍乞祠起知越州方臘陷衢婺越大震官吏悉遁韐曰吾當與城存亡冦至城下擊敗之河北盜起韐守眞定單騎赴鎭招諭賊首柴宏時金人方謀南牧韐諜得實陰治城守以待變金人治梯衝設圍示欲攻擊韐發彊弩射之金人知不可脇竟退欽宗善之拜資政殿學士充河北河東宣撫副使太原陷召入爲京城四壁守禦使宰相沮罷之初敵之入眞定也父老號呼曰使劉資政在鎭豈有此敵益知韐名及京城不守必欲得之宰相紿以割地遣韐使金營金人素知其名命僕射韓正館之僧捨正曰國相知君今用君矣韐曰偸生以事二姓死不爲也金人退卽手書片紙召指使持歸報諸子沐浴更衣酌巵酒而縊顏色如生金人嘆其忠瘞之壽聖寺西崗上徧題窓壁識其處年六十一建炎元年贈資政殿大學士謚忠顯韐莊重寛厚寡言笑與人交謙恭若有所畏至臨大事則毅然不可奪累歷大藩事無巨細必親臨之爲政愛人出於誠心求民瘼如去已病小民犯罪或越法縱捨至大姦則立斷不疑軍中家報有曰今日邊鄙多事只得盡忠死節餘不足言其素如此靖康死難之臣蓋韐爲尢著云子子羽子翼子翚按翺之裔孫名頜者收峒寇有功謚忠簡名純者死邵武冦立廟封忠烈韐子子羽謚忠定孫珙謚忠肅故世號五忠劉氏云﹝通誌閩書﹞

郡守劉仲固先生韞

劉韞字仲固以門蔭入仕歷倅三州典二郡皆有聲後以朝散大夫致仕築室縣南有臺榭花木之勝自號秀野與劉子翚朱元晦諸賢倡酬甚多時人謂之吟龍子子翔丞瀏陽秩滿不仕亦能詩有父風時人謂之詞虎

忠定劉彥修先生子羽

劉子羽字彥修韐長子以蔭補官韐帥浙江子羽年二十五佐以主管機宜文字用羸卒數百破方臘數十萬眾全其城歷知池州攺秦州未行髙宗召赴行在除樞宻院簡詳文字建炎三年大將範瓊擁彊兵跋扈不臣與樞宻院事張浚宻謀誅之浚宣撫川陜遂辟爲參議軍事至秦州立幕府節度五路諸將規以五年而後出師明年金人窺江淮甚急浚欲合五路兵進撓之子羽諌不聽比至富平與金人戰敗績力言當畱興州以安闗蜀收集散亡分布險隘堅壁固壘觀釁而動庶幾可以補前愆而贖後悔浚然之而諸將無敢行者子羽卽單騎就道至秦州召諸亡將諸將聞命大喜悉來會命忠州防禦使吳玠柵和尙原守大散闗而分兵守險金人知有備引去會秦鳳金房二鎭皆饑鎭帥吳玠王彥皆願得子羽守漢中浚乃承制拜子羽利州路經略使兼知興元府旣至通商輸粟二鎭獲安除寶文閣直學士金人復攻金州彥失守退保石泉子羽急移兵守饒風闗馳告玠列營以拒金金人從間道繞出玠後玠不能支遽還漢中全蜀大震玠邀子羽俱去子羽固持不可畱玠先柵定軍山以守玠不從子羽不得已退守三泉從兵不滿三百乃築壘於潭毒山上儲粟十餘萬石積石數十百萬數日候騎報敵軍且至卽下令蓐食遲明上馬先至戰地前當山角據胡牀坐諸將泣請曰此非待制坐處子羽慷慨語曰將死於此諸將皆奮會敵乏食亦引去子羽與玠引兵合擊之墮溪谷死者不可勝計其餘眾不能自拔降者十數柵敵之喪失莫甚於此是時金人主兵用事者計必取蜀以窺東南其選募戰攻不遺餘力惟時爲必守計者惟子羽與浚協心戮力毅然以身當兵衝將士感激爭奮全蜀卒賴以安四年坐富平之役與浚俱罷尋爲言者所論責貶單州團練副使白州安置吳玠始爲禆將未知名子羽獨奇之薦於浚至是玠上疏訟子羽功請納節贖罪得復原官提舉江州太平觀復爲集英殿修撰知鄂州未幾召公赴闕使諭指西師且察邊備虛實子羽還奏敵未可圖宜益治兵廣營田以俟機會時又方議易置淮西大將且以其兵屬子羽子羽復以爲不可遂以親老乞郡乃以徽猷閣待制知泉州已淮西軍亂議者反謂子羽實使然不責無以系叛將南歸之望遂以散官安置漳州十一年以張浚薦復原官知鎭江府兼沿江安撫使建議淸野徙淮東人於鎭江撫以恩信兵民雜居無敢相侵者十二年復待制進爵子益封二百戶竟以不附秦檜和議奉祠歸卒贈少傅謚忠定子羽平生慷慨厲節有忘身徇國之忠眾人惶惑失措子羽色愈厲气愈勁遇事立斷凜不可犯料敵決勝𨿽古名將不能過之至其爲政愛民禮士惇尙教化摘姦發伏不畏彊禦而天性孝友接人樂易開心見誠豁然無纎芥滯吝意好賢樂善輕財喜施於姻親舊故貧病困阨之際尢孜孜焉朱文公嘗稱子羽在川陜𨿽盛寒必侵晨著單衣汗衫入教場射箭三百率以爲常又言幼常侍側賓客滿座見其目覽書冊耳聽指授口供應對手答書疏頃刻之間五官並用百函俱發並無差錯眞人傑也子珙﹝通誌建寧府誌朱子撰劉公神道碑名臣傳﹞

郡守劉彥禮先生子翼

劉子翼字彥禮少精敏力學用蔭補承務郎調秀州司錄時朝廷割地議和遣人持詔取河北監司分畫地界韐鎭眞定稱詔拒之靖康元年韐遣子翼入奏事賜對延和殿欽宗見子翼進止閒雅因而受知未幾除江西轉運使司曆轉宣議郎建州熊志寧範汝爲相繼叛有旨除子翼知建州道路梗塞或勸子翼從王師航海進子翼曰不可乃單車自崇安入賊方棲山守險所在屯布子翼﨑嶇行賊營以誠信諭之曰汝輩詿誤及此今王師且至若能自新釋兵歸農太守能活汝不然悔無及賊皆曰我輩生矣羅拜去王師尋下多所俘獲子翼分別善惡縱釋之賊首逸去子翼設方略購獲之尋知南劍州蠲減科斂一新郡治紹興二年應詔獻言忤當路奉祠俄以薦知撫州徙信州爲人開明勤決而本之以恕所至簡易不擾甚得民心﹝閩書郡誌﹞

忠肅劉共父先生珙

劉珙字共父少長從季父屏山受書知刻苦自勵以祖韐死節恩補承務郎舉紹興十二年進士中乙科累遷禮部郎官中書舍人秦檜當國欲爲其父作謚珙不亟奉行檜怒諷言者論去之檜死累遷吏部郎權祕書少監中書舍人金人渝盟髙宗將興兵復讎一時詔檄多出珙手詞气激烈聞者感奮泣下從幸建康兼直學士院車駕將遷臨安時江淮軍務未有所付眾望屬於張浚而詔乃以楊存中爲宣撫使珙不書錄黃奏論其不可髙宗怒顧宰相曰劉珙之父爲張浚所知此奏專爲浚地耳宰相召珙諭旨且曰再繳累且及張公珙曰珙計國家故不暇爲張公謀若爲張公謀不爲是矣再論愈力存中命乃寢孝宗隆興元年除集英殿修撰知泉州攺衢州又攺潭州兼湖南安撫使討平宜章冦李金孝宗賜璽書嘉勞於是湖南地方數千里姦盜屏迹三年召還除翰林學士知制誥兼侍讀因陳聖王之學以正心明理爲萬事之綱上亟稱善擢拜中大夫同知樞宻院事辭謝不獲乃就職因薦汪應辰陳良翰張栻請召用之孝宗可其奏旣入西府日召諸軍將佐從容訪問盡得其材器所宜以待選用詔兼參知政事與陳俊卿同心輔政因奏自今聖旨不經三省宻院者所下之官皆請俟奏審乃得行孝宗不悅罷爲端明殿學士在外宮觀攺知隆興府江南西路安撫使明年除資政殿學士知荊南湖北路安撫使始至條上荊襄兵少財匱之狀詔卽委珙措置珙因行視襄鄂兵屯並邊形勢盡得其實處畫各有條理明年遭內艱八年免喪乃復除知潭州安撫湖南淳熈二年除知建康府安撫江南東路畱守行宮會歲水旱珙首奏蠲賦稅設法賑貸闔境數十萬人無一人捐瘠流徙者孝宗賜書褒諭進觀文殿學士五年屬疾請致仕臨卒艸遺奏千餘言極言近習用事之禍且薦陳俊卿張栻可用卒年五十有五贈光祿大夫罷朝一日賜謚忠肅珙爲人機鑑精明議論英發遇事立斷威不可犯而居家極其孝慈內外功緦之戚必素服以終月數在官爲罷燕樂聞同寮有喪者亦如之在朝危言正色直前無避其忠義奮發不以死生動心在荊州時北敵亦每使諜者詗珙家世蓋知其忠義之有傳也所著有文集八卷奏議十卷內外制二十卷以學雅學裘爲後

劉平父先生坪

劉坪字平父屏山先生嗣子用門蔭調邵武軍戶曹遂力請復南嶽祠官坪少有奇質長事胡籍溪請問講學之要天姿孝友事生母卓氏盡孝鄕人化之先廬在屏山之下坪廣其觀逰種竹疏泉上下磵谷爲退隱計復善修身悟古人日損日益之意自號曰七者翁名其齋曰七者寮每與朱文公諸賢倡和有詩集十卷子五人錄學古學博學箕﹝朱子撰墓志閩書﹞

縣令劉先生學古

劉學古坪之子屏山之孫文公壻也嘗爲臨桂縣令弟學博俱從文公遊﹝考亭淵源錄﹞

劉先生學箕

劉學箕恬於仕進年未五十卽南山之下家焉扁曰方是閒堂若將終身爲文髙爽閒雅得其家傳有方是閒小槁行世﹝建寧府誌﹞

劉正之先生學雅

劉學雅字正之忠定公之孫馳騁東西爲諸侯客已而以憤世嫉邪斥辱權要罷歸田裏弟學裘

郡守劉傳之先生學裘

劉學裘字傳之忠定公之孫用父蔭補郎守撫州移守邕州有惠政後以疾累得郡不赴終朝散大夫

○建陽劉氏家世學派﹝世住建陽之麻沙號西族﹞

按劉氏東西族二派已敍述前編矣此不重述

忠簡劉子誠先生頜

劉頜字子誠建陽人與韐同祖翺之七世孫也頜紹興間爲廣州參謀盜綦母謹和尙陷三水鎭帥兵剿捕後爲淮東提刑金主亮趨淮東力戰死之謚忠簡弟崇之﹝閩書﹞

文忠劉瑞樟先生崇之

劉崇之字智父淳熈二年進士授福淸簿梁克家帥三山檄攝幕甚器之與詹體仁等六人同薦於朝除定詳三司勑令所刪定官遷太府丞應詔上書論弭變五說除祕書省校書郎光宗內禪上書請朝重華宮除行太常寺丞歡兵部郎中朱文公罷經筵命從中出崇之率同列請畱之辭極剴切僞學禁興力請外得荊湖南路常平使者嘉泰初起知贑州言者論周必大並及崇之因請祠久之除成都路提刑應詔條上蜀民利害九事已而除戶部郎中領四川宣撫兩司節制未幾吳曦變作上表待罪請師平賊除荊湖北路提刑被論永州安置開禧中四川宣撫使安丙表陳崇之不污之節詔復原官崇之天資頴敏居左塾讀書三十年未嘗移他所文章溫潤典雅有光制誥而用非其長論者惜之卒謚文忠號瑞樟先生子純﹝閩書建寧府誌﹞

忠烈劉君錫先生純

劉純字君錫建陽人少年喜騎射以父蔭授沙縣簿歲大疫治粥藥存活之死而無收者作大塜瘞焉秩滿丞分宜復值歲旱極力賑救如簿沙時繼入京監和劑門紹定己丑閩冦晏頭陀等嘯聚汀郡殘破寧化淸流將樂陷劍南犯建寧純適調湖北帳幹聞賊迫近其鄕裏卽歸散家財招唐石義勇千人討之樵守王遂請於朝命知邵武縣俾將所招軍往立官府收散亡軍勢大振事聞攺宣教郎詔號其軍曰忠武與招捕使陳韡擊破連城潭飛漈諭降其七十餘寨頭陀計窮伏誅而邵武盜又有劉安國者先因民困貪暴鼓眾而起官軍不能敵而又無以招撫之坐是建寧復騷建守趙紡夫請於朝移純軍於縣命下卽行得賊所募爲首者二人斬以獻會旴守遣邑令將兵來援爲賊所圍純斬數賊拔令歸又入富田剿其渠魁賊懼合諸寨攻純純令統制周喜領淮西軍繞賊後擊其巢俘獲甚眾安國就擒次日純率兵往招降下瞿賊爲賊所得不屈死之事聞贈朝散郎加謚義壯郡人立二廟於邵武麻沙祀之後賜額忠烈﹝閩書建寧府誌﹞

郎中劉潤之先生滋

劉滋字潤之景徳中試開封禮部皆第一調知無錫縣通判福州仁宗時知南劍州州北黯淡灘善覆舟滋別開灘傍灌疏三巨洲鑿七盤石轉山曲二百餘丈以舒水勢自是舟行無患歷典九郡皆有惠政官至職方郎中累贈開府儀同三司吏部尙書始滋未貴時嘗夢神人攜印一簏令吞之印大小凡百餘顆滋吞至十四印文累累然見腹間後更中外十四任而典郡者九滋子同大理寺丞勲知臨江軍照河陽令孫元振曽孫瑋勉之瑋有詩名與劉子翚多所唱酬勉之別見本學派﹝閩書﹞

劉君式先生元振

劉元振字君式少沈靜有器識季父照當任子將屬元振辭與其弟貺弱冠遊太學持身有禮眾敬憚之國子先生呂大臨遊酢皆與友善元丰中士子方尙文華元振獨沈涵載籍深造義理是以不合有司遂篤意養親放情泉石子勉之﹝閩書郡誌朱子文集﹞

﹝按朱子撰聘君劉公墓表云公之曽大父諱滋大父諱照父諱元振此傳云季父照疑錯似當以朱子文集爲據﹞

朝奉劉恆軒先生■﹝樊﹐心代大﹞

劉■﹝樊﹐心代大﹞字子勉白水孫也博學通經文辭奇偉長受學屏山先生得其論著繼從胡籍溪旨始知爲學大會自是易象天文地理律曆之奧無所不通受迪功郎任會昌西尉兼學事秩滿轉文林郎奉祠監衡州南嶽廟以朝奉大夫致仕杜門掃軌仰師聖賢鄕人子弟多所造就學者稱恆軒先生以子爚貴贈金紫光祿大夫所著禮記集說論孟訓解子爚炳炯

郎中劉韜仲先生炳

劉炳字韜仲與兄爚從文公遊文公編集程氏遺書炳兄弟研窮誦讀晨夜不息舉淳熈五年進士授迪功郎知應城縣好賢禮士修飾儒學訪求前令謝良佐遺迹創上蔡先生祠於講堂東隅朱文公爲記再調劍浦丞專以仁義教化平易近民民有訟委曲訓戒之後有斗者愬於官曰何面目復見公耶累官兵部郎中朝散大夫乞祠閒居誦讀不輟自號悠然翁所著有睦堂類槁若干卷四書問目綱目要略堂銘故事傳於世子塡孫應李銓﹝閩書﹞

縣令劉季明先生炯

劉炯字季明慶元五年進士授進賢丞遷固始令早從文公學比掛冠倘佯武夷九曲間悠然自尋其樂焉﹝閩書﹞

忠簡劉子時先生欽

劉欽字子時伯醇子幼在𦇤褓中或啼哭示以書帙卽嬉笑甫能言母梁氏教以古詩輙成誦不忘七歲日受數千言每夜達旦母憐而節之乃匿膏室中候寢熟復燃從蔡沈學精於易以祖蔭補官承事郎知嵊縣有政聲轉朝奉大夫出知饒處邵武南康時江汀邵冦竊發境內騷動欽募義勇剿捕誅其首惡余悉縱還鄕事聞升殿中侍禦史同知樞宻諌院事歸隱武夷茶洞口築茶巖小隱堂爲終焉計自號冰壺散人終朝請大夫謚忠簡所著有書經衍義文集十卷﹝閩書郡誌﹞

縣令劉子靜先生鑑

劉鑑字子靜以祖澤蔭桂東令工詩文翰墨如題文天祥贊答尹虛齊僚諸詩深得風人之旨鄧尢薦稱其一生琢對匠語洗削冶澤齒牙間纚纚有聲大率精切得意處前無古人至老皮毛落盡孤興兀然雷霹之琴大成之鐻潮湍激嚙之山皆天然成趣不繩削而自合﹝閩書郡誌﹞

主簿劉希泌先生應

李劉應李字希泌初名棨謹厚莊重博習修潔舉咸淳十年進士調建陽簿至元不仕與熊禾胡廷芳講道洪源山居十有二年後建化龍書院於莒潭聚徒講授厚給課試悉仿州縣法﹝閩書﹞

縣尉劉子平先生銓

劉銓字子平慶元五年進士博通詩禮學宗考亭尉臨川有聲尢工吟詠著傷時歌深悼世人不務本實穆然有返朴之思焉﹝閩書﹞

備考

滕氏佑撰劉氏五忠堂記曰■﹝君邑﹞之望曰劉氏其先仕唐宋爲顯官者不知凡幾百人其功烈炳著以忠名世者合二族得五人焉其所自出則漢楚元王之裔由京兆遷入閩曰翔者居崇安之五夫曰翺者居建陽之麻沙翔八世孫曰韐靖康間以資政殿學士使金營金人欲相之韐作書與家訣自縊而死贈太師追封魏國公韐生子羽宣和間爲徽猷閣待制與張浚協力拒金人以保全蜀卒贈少傅追贈魏國公子羽生珙在孝宗朝官至同知樞宻院事立朝臨陣亡身憂國卒贈太師封魯國公此皆五夫之劉世曰東族也翺七世孫曰頜紹興間爲淮東提刑金兵入淮頜死之又十二世而生純紹定間知邵武縣率兵破賊爲餘寇所執不屈而死郡人立廟祀之贈太尉謚義壯此皆麻沙之劉世謂西族也是五公者或臨難或死節或立朝盡瘁事有不同其爲忠一也故其謚也韐以忠顯子羽以忠定珙以忠肅頜以忠簡而純之廟號賜忠烈名之稱情其若是哉嗚呼偉矣人得天地剛大之气以生養而爲全人蓄而爲徳行措而爲事業其在人國也平時則效誠宣力而爲翊國之忠臨難則致命遂志而守殉國之節存乎方寸之微充乎天地之大行之一時之近昭乎萬世之逺使三綱不至於淪斁人極不至於破壊而天下後世永有賴焉蓋如是而後爲全人如是而後無愧乎天地之生人矣五公者其養之厚蓄之深其措之而沛然者乎其足以扶三綱立人極位兩間而無愧得有生而獨全者乎況忠臣烈士世不常有扶輿間气之所生非偶然也今以劉氏一門而爲忠者有五奇勲大節髙爵鴻名累數世而疊出此尢自昔之所罕見舉世難得者嗚呼盛哉佑嘗竊怪漢髙祖以仁厚得天下而後世未嘗有大惡如桀紂徒以彊臣跋扈至於亡國今其末流子孫散在天下生於異代者猶烈烈間出爲世偉人以扶植人極於不墜則其仁厚之餘澤詎可誣哉前此五公未嘗有祠且以世逺不得與四代之祭夫有祖宗如此而子孫乃使之冺然不得與血食於人心何如也佑姊壻太學生甌寧劉君澤韐十三世孫也以弘治己酉十月構堂於屏山祠右設木主而奠焉牓其額曰五忠蓋崇先徳啟後思而闡世澤於無窮其用意也逺矣堂成佑喜其事於名教有闗非特可以勵劉氏後也作文記之

○文靖劉屏山先生子翚學派

按屏山先生爲忠顯公季子家學相承一門忠節炳著外此不知師承何人惟朱子作墓表言公與胡原仲劉致中爲道義交相見講學外無一雜言又爲韋齋先生托孤則其源流亦可考矣

文靖劉屏山先生子翚

劉子翚字彥衝崇安人贈太師韐之季子以父任補承務郎辟眞定府幕屬韐死靖康之難先生痛憤廬墓三年服除通判興化軍寇入閩境與郡將張當世畫計備衛如素服戎事者賊不敢犯年方三十自以哀毀致羸疾不堪吏責丐閒局主管衝佑觀以歸不出者凡十七年世家屏山下潭溪之上有園林水石之勝俯仰其間盡棄人事自號病翁獨居危坐嗒然竟日夜意有所得則筆之於書至聞人有片言之善則從容咨叩必竭兩端後生來問學則隨其器識告語成就無倦色間數日輙一走父墓涕咽或累日乃返事繼母呂夫人及兄子羽子翼極盡孝友兄子珙幼敏嗜學先生教之不懈珙卒有立焉素與胡原仲劉致中爲道義交每相見講學外無一雜言所與遊皆當世知名士朱韋齋且死囑晦庵師事之晦庵將冠先生命字祝詞晦庵嘗言某蚤以童子獲侍左右先生始亦但以舉子見期某竊窺見其自爲與教人者若不相似暇時僣請焉先生嘉其志乃開示爲學門戶朝夕誨誘不倦先生深於易家有東西二齋東以復名西以蒙名一日晦庵侍疾請問先生平昔入道次第先生欣然告之曰吾少未聞道官莆田時以疾病始接佛老之徒聞其所謂淸淨寂滅者而心悅之以爲道在是矣比歸讀吾書而有契焉然後知吾道之大其體用之全乃如此抑吾於易得入道之門焉所謂不逺復者則吾之三字符也佩服周旋罔敢失墜於是嘗作復齋銘聖傳論以見吾志然吾忘吾言久矣今乃相與言之汝尙勉哉晦庵頓首受教先生妻死不再娶以兄子翼幼子坪爲後年四十七得微疾卽入謁宗廟泣別母夫人前徧以書告訣素所往來者召其侄珙付以家事指示塟處旣已則與學者論說修身求道之要作訓誡數百言彈琴賦詩澹如平日後兩日而歿學者稱屏山先生謚文靖有文集二十卷﹝閩書名臣言行錄宏簡錄宋史朱子撰墓表﹞

聖傳論錄﹝四首﹞

易固多術或尙其辭或尙其變或尙其象或尙其占皆用也盡其本則用自應何謂本復是矣嘗竊爲之說曰學易者必有門戶復卦易之門戶也入室者必自戶始學易者必自復始得是者其惟顏子乎不逺而復稱爲庶幾蓋本夫子嘗以復禮爲仁之說告之矣顏子躬行允蹈遂臻其極一己旣克天下歸仁復之之功至矣如何天下歸仁惟踐履實地自然洞徹爲一顏子終日如愚論語所載惟發二問一爲仁一爲邦夫子答之皆極天理人事之大者原易之用內焉惟窮理盡性外焉惟開物成務顏子盡之𨿽無諸子之著撰謂之通易可也文中子言九師興而易道微九師之前未有爲易之說者豈易道本於踐履非區區言說所能至耶是知復之一義爲平白坦易之塗聖人善誘之上機學者用心之急務也余嘗作復齋銘曰大易之旨微妙難詮善學易者以復爲先惟人之生咸具是性喜怒哀樂或失其正視而知復不蝕其明聽而知復不流於聲言而知復匪易匪輕動而知復悔吝不生惟是四知本焉則一孰覺而存孰迷而失勿謂有本勞思內馳亦勿謂無悠悠弗思廓爾貫通心冥取捨旣復其初無復之者蕩蕩坦坦周流六虛昔非不足今非有餘伊顏氏子口不言易庶幾之功黙臻其極今我仰止以名斯齋念玆在玆其敢怠哉﹝顏子﹞

曽子之孝立身揚名惟此一節而於聞道最爲超警生死之際粲然明白蓋由始則因孝心而致敬終則因敬心而成已驗其平日服膺念玆在玆而已啟手足則見於戰戰兢兢之時發善言則存乎容貌辭气之際皆敬之謂也戴經所記奧義甚多首文三語已盡其要學者非弗知也然皆有愧於曽子者行之弗至也恭於昭昭者孝之名也謹於昏昏者孝之實也求其名匹夫匹婦能焉核其實聖人以爲難矣曽子曰養可能也敬爲難敬可能也安爲難安可能也卒爲難斯須之敬人能勉彊至於能安能卒非確然自信毅然必爲未有能樂其常而至其至也此無他疑情未除也學者之害疑情爲大彼窮搜博覽惟恐不聞者疑情未除也朝咨夕叩請益不休者疑情未除也博量揣摸求合乎似者疑情未除也情旣有疑則中不安不安則輕聽而易移輕聽則不能尊其所聞易移則不能行其所知二者交亂其間方且以禮法爲拘囚專精爲滯著求其有始有卒難矣曽子逰聖門最爲年少夫子與之言道惟諾而已夫豈有毫髮疑情哉宜其成就巍巍度越諸子矣﹝曽子﹞

唐李翺自謂得子思中庸之學著復性三篇會理者稱其卓絕然差之毫釐異乎吾所聞矣其說曰人之所以惑其性者情也喜怒哀懼愛惡欲皆情之所爲也情者妄也邪也妄情息滅本性淸明又曰循理而動所以教人忘嗜欲歸性命之道也迹其推衍大約皆以滅情爲言其言非不髙妙然非子思中庸之學也中庸之學未嘗滅情也夫情與生俱生果可滅耶情可滅性可滅矣今持一葉以示嬰兒與之則笑奪之則啼此喜怒哀樂之端也情之所發也與生俱生而欲滅之猶惡水之波而涸之其源益流惡木之花而■﹝雀戈﹞之其根浸傷聖人不過節之防之止之不使其爛熳害性而已善養性者不汨於情亦不滅情不流於喜怒哀樂亦不去喜怒哀樂子思所謂中也卽喜怒哀樂以爲中不可離喜怒哀樂以爲中亦不可如金石之有聲如飲食之有味非合非離中卽契焉故喜怒哀樂之未發謂之中子思姑約此以明中非捨此而中可得也﹝子思﹞

聖人標指固非一途前學以是流布後學以是進修孟子乃斷然言曰君子深造之以道欲其自得之夫以聖賢標指拳拳服膺自應有至何復名自得耶自得者得之於心也心無所得而蹈規守矩終出勉彊不能從容優入聖域是學也父兄至愛不能發其端師友至宻不能進其道必也靈襟中啟獨見內融洞洞然屬屬然如平昔之傳聞想象一旦親覩焉庶乎其可也夫學者之心發於憒憒其見必卓開於冥冥其詣必至故拙魯愚鈍爲道之資智巧聰明爲性之障眞志立於懦眞習養於徐眞用發於常眞樂生於淡軒軒之志久必墜皎皎之習久必疎掲掲之用久必變沾沾之樂久必渝是以學貴終始也千了萬通愈失眞宗惟循惟黙乃能自得回之愚參之魯在孔門所得最深皆用心於無所用若退而進者也去聖已逺自得之學湮沒無聞非惟學者之失也亦教者之過焉六經之言毫髮分辧聖人之意極口宣揚諄諄屑屑無舉隅善誘之方將以利之反以害之學者亦曰如是足矣理盡於此矣拾前人之咳唾遵舊轍以驅馳故思學廢於箋解省學廢於譏議悟學廢於揣度通學廢於偏黨黙學廢於領略敏學廢於疑貳六學廢而道衰矣孰以孟子自得之言啟之哉孟子有自得之言無自得之迹但言居之安資之深左右逢其源而已不可以意義形容也﹝孟子﹞

漢書雜論

班固作漢書惟紀最爲嚴宻事皆詳載於傳而撮其要書於紀固自名之曰春秋考紀其言有深意焉

班固作史贊非獨詳於紀善也又重美之非獨略於紀過也又婉其辭其紀善也𨿽小善必錄其紀過也非大過不書文帝之仁言儉徳贊中總列十數條嘆曰嗚呼仁哉於景帝贊又曰至於孝文加以恭儉於武帝贊又曰文景務在養民非詳於紀善又重美之乎武帝之窮兵奢侈其贊曰雄才大略不攺文景之恭儉詩書所稱何以加焉非略於記過又婉其辭乎元帝之號令溫雅成帝之穆穆之容皆見稱述者不以一失廢其它長也故曰𨿽小善必錄呂后之寵產祿景帝之殺晁周皆略而不言者不以小疵玷其全美也故曰非大過不書

史贊諸帝皆稱述獨髙祖贊推其世系運統而已無所稱也蓋以髙祖之盛徳大業不假言而自著亦非一二言可贊也故贊衛霍不言徵伐之功贊相如不論文章之美其它則片善寸長贊皆言之有餘易見不足難知故也

朱元晦祝詞曰冠而欽名粵惟古制朱氏子熹幼而騰異交朋尙焉請祝以字字以元晦表名之義木晦於根舂容華敷人晦於身神明內腴昔者曽子稱其友曰有若無實若虛不斥厥名而傳於書𨿽百世之逺也揣其气象知顏氏如愚迹參並遊英馳俊驅豈無他人夫誰敢居自諸子言志回欲無伐一宣於聲終身弗越陋巷闇然其光烈烈從事於玆惟參也無慚貫道𨿽一省身則三夾輔孔門翺翔兩驂學的欲正吾知斯之爲指南惟先吏部文儒之粹彪炳育珍又華其繼來玆講磨融融熹熹眞聰開廓如源之方駛望洋渺彌老我縮气古人不云乎純一不已悵友道之衰變切切而唯唯子徳不日新則時余之恥勿謂此耳充之益充借曰合矣宜養於蒙言而思毖動而思躓凜乎惴惴惟顏曽是畏

遺訓曰木穉而曲其老不舒人穉不攻其成必愚故善學者必謹其初凡日用間業業幹幹散佚必恭執事必處中惟不自輕𨿽奴隸亦尊唾地如污其畏如是寢則易安食則知味颒面奏圊脫襟屣履每每存之斯無過矣自朝至昏以一條貫焉勿謂末也本實由之毋悅於新毋駭於奇驟得必誇久而寖微習而察焉豈曰無徵出指於西底止必秦其次也頃刻之功初若不足外務奪之或斷或續及其至焉皆其所積故君子許其進而惰夫疑以自絕

黃子厚先生銖

黃銖字子厚甌寧人朱文公年十五六時與相遇於劉屏山齋中俱事屏山先生銖少文公一歲與文公切磋讀書爲文略相上下一日忽踴躍猛進出語驚人文公嘆其超然不可追逐其後詩文益工文公每得其槁未嘗不賞嘆移日銖文學太史公詩學屈宋書隸學魏晉以前中年不得志於場屋遂發憤謝去杜門讀書淸坐竟日間軌曳杖行吟田野間其於騷詞能以楚聲古韻爲之節族晚節詩彌髙古其變化開闔恍惚微妙又不止於昔日也﹝閩書朱子文集﹞

運幹歐陽慶嗣先生光祖

歐陽光祖字慶嗣崇安人九歲能文人稱童瑞從劉子翚朱文公講學子翚甚重之文公亦遣子師事焉乾道八年再舉登第不赴趙汝愚張栻列薦於朝方欲召用而趙公去國後爲江西運幹致仕卜築松坡之上湛然終老﹝閩書﹞

○劉白水先生勉之學派

先生偕籍溪初學易於涪陵譙氏後從龜山於毘陵其問業之廣久而有得則從元城劉公始故其成就卓犖爲韋齋托孤晦庵師事之其聲气感通豈偶然哉玆特著其派系附焉

聘君劉白水先生勉之

劉勉之字致中崇安人父元振先生自幼彊學日誦數千言肆筆爲文滂沛閎闊淩厲頓挫踰冠以鄕舉詣太學時蔡京用事禁士挾元佑書制師生收書連坐罪至流徒名爲一道同風實以鉗天下之口先生知其非是陰訪伊洛程氏之傳得其書藏去俟深夜同捨生熟寐乃探篋燃膏潛抄黙誦涪陵譙天授嘗從二程遊兼邃易學適以事至京卽往叩焉得其本末遂棄錄牒揖諸生歸道南都見劉元城過毘陵見楊龜山皆從請業元城尢奇之畱語數十日告以平生行已立朝大節以至方外之學無不傾盡先生聽受其言精思力行久之若有所得與劉彥衝及胡籍溪講論切磋爲事其於當世之務若不屑焉亂後故山室廬荒頓乃卽建陽近郊蕭屯別墅結艸爲堂讀書力穡無求於世賢士大夫咸髙仰之紹興間中書舍人呂本中與同列曾天遊李似之張子猷共薦於朝特詔赴闕劉屏山作招劍文送之旣至秦檜方主和議恐觸忌諱但令對策不令入見先生知時不合卽日謝病歸杜門不復出平居嚴敬自持而接物恂恂色笑可親臨事財處不動聲气學子造門隨其材品爲開說聖賢教學之門前言往行之懿故相趙鼎出鎭南州道出裏門紆轡入謁坐語移日彌加嘆賞蚤與朱韋齋先生友善韋齋臨老命晦庵師事焉屬以後事先生經理其家愛晦庵如己子以女妻之所居有白水學者稱白水先生孫懋﹝道南源委宏簡錄名儒傳朱子撰墓表﹞

○光澤李氏家世學派

子朱子撰特奏名李公墓志銘曰邵武軍光澤縣東裏其處曰烏洲李氏世居爲郡著姓其先有贈大理評事者諱鐸始以文行知名鄕裏生太常博士誥始發進士第卒贈朝請大夫陳忠肅公賢之稱其率眞樂易有古人風其仲子深紹聖間以論斥時相之姦與任公伯雨俱入元佑黨籍季曰處士藩隱處不仕其葬也修撰李公夔實銘之蓋自其先世所與交逰姻好盡一時知名士故其子弟見聞開廓趣尙髙逺不與世俗同若特奏府君諱純徳字得之則處士之長子也按李氏族系文公敍述詳矣上官氏佑稱光澤一邑由西山李先生得道南之緒大倡斯道月洲雲巖教音嗣布與考亭師友濟美當世而過化之澤浹乎人心流風餘韻猶有存云玆再備錄於編

博士李先生誥

李誥贈大理評事鐸之後誥舉進士第官至太常博士卒贈朝請大夫陳忠肅公瓘賢之稱其率眞樂易有古人風弟詳子深孫純徳曽孫呂玄孫閎祖﹝閩書﹞

寺丞李自明先生詳

李詳字自明幼警悟善屬文議論純正登嘉佑八年第知潯州立學校革夷俗官終大理丞﹝邵武府誌﹞

朝散李叔平先生深

李深字叔平登熈寧九年進士第調濟陰簿歷鄱陽遂平二縣以淸愼稱召爲編敕所詳簡役法文字與蔡京章惇廷爭奪一官已敍復遷朝散郎陛辭以言事論斥時相之姦與任公伯雨等罷入元佑黨籍安置復州四年移建昌軍攺靑州五年復官有杭州集二十卷弟勉子階郁﹝閩書邵武府誌﹞

縣令李安道先生勉

李勉字安道舉進士知尢溪順昌二縣素負气節多忤於時遂謝事休致亦入黨籍﹝閩書﹞

郡守李進祖先生階

李階字進祖崇寧二年禮部第一特奏名安忱對策言使黨人之子魁南宮多士無以示天下遂奪階出身遇赦復官調鹽城尉建炎初攝臨安府比較務州卒陳通脇叛階叱之遂遇害事聞贈右承事郎與一子官﹝閩書﹞

特奏李得之先生純徳

李純徳字得之處士藩之長子少治周禮兼左氏春秋爲文簡古不逐時好事親至孝篤友諸弟遇族黨有恩意少有忿爭卽爲居間極力平處不令至官不幸死喪則爲經理家事而任其婚嫁之責有以惡聲至者未嘗與較至周其急輟衣食不卹也諸弟嘗問善人之道答曰臨事而無陰據便利之心斯可矣又嘗語人事有當爲力𨿽未及亦勉爲之若必有餘而後爲則終無時矣此其行身及物之本意也平居方嚴不妄戲笑性惇厚質實發言處事不以幽顯物我爲間樂聞人善而務掩其惡所與交皆巨人長者從弟郁嘗面嘆曰兄於答問若不經意而受其言者反復十思終無以易紹興五年以特奏恩將入奉廷對先卒朱晦庵爲作墓銘子呂﹝閩書邵武府誌朱子文集﹞

李澹軒先生呂

李呂字濵老號澹軒深之從孫蚤孤事母孝育弟妹有成聚族千指昕夕序揖致禮自少至老不以寒暑少變幼從學於從父鬱鬱學於楊龜山家傳逺有端緒淳熈六年年已晚見朱文公於廬阜遂爲講學之友邑令張欣者病已無社倉以其事就呂圖焉呂爲條畫精明綜理縝宻文公爲之記呂學甚富尢深於易每言易在識時和之以義茍非眞知義之所在而喜言變通反害於易矣所著有周易議說澹軒集子閎祖相祖壯祖孫方子俱見朱子學派﹝閩書考亭淵源錄邵武郡誌﹞

縣令李守約先生閎祖﹝弟相祖壯祖﹞

李閎祖字守約別號絅齋呂之長子蚤授庭訓與其二弟登晦庵先生之門篤志彊力精思切論晦庵延之家塾以訓諸孫爲編中庸章句或問輯略登嘉定四年進士廷對發明所學不逐時好調靖江之臨桂簿提刑方信孺待以國士漕使陳孔碩引以自輔兩臺之事咸倚以決暇日卽詣學訓迪諸生士習丕變調福州古田令終廣西經略安撫司幹官黃漧李燔張洽陳淳皆敬重之有師友問答十卷

李相祖字時可嘗以晦庵命編書說三十餘卷辧質詳明用心精切平居謹飭雅言矩步見者爲之肅敬

李壯祖字處謙初以書見朱子求教朱答書嘉其有志遂語以爲學之要後與兄守約同第進士調閩淸尉眞西山薦之稱爲典型人物

州牧李公謹先生文子

李文子字公謹方子之弟亦從朱子學紹熈四年進士歷知閬潼二州吏譽藹然持麾蜀中二十年以道學倡蜀人宗之著蜀鑑十卷﹝道南源委考亭淵源錄﹞

李西山先生郁學派

朱子答李濵老呂書云某少時讀程氏書年二十許始得西山先生所著論孟諸說讀之又知龜山之學橫出此枝而恨不及見也旣而得從何兄叔京逰乃知足下蓋得其家傳者是時家居西距髙隱不逺不得一往質其所疑徒往來於心不忘云

刪定李西山先生郁

李郁字光祖光澤人元佑黨人朝散郎深之子幼不好玩坐立必莊從舅氏陳忠肅公學踰冠乃見龜山而請業焉龜山一見奇之妻以第三女是時龜山以程氏說教授東南一時學者翕然趨之而龜山每告之曰道之所以傳固不在於文字而古之聖賢所以爲聖賢者其用心必有在矣及請見於余杭則其告之亦曰學者當知古人之學何所用心學之將以何用若曰孔門之學仁而已則何爲而謂之仁若曰仁人心也則何者而謂之人心公退求其說不合因取論孟讀之蚤夜不懈十有八年乃渙然有得龜山蓋深許之龜山沒以所學淑後進亦曰學者於經讀之又讀於無味處益致思焉至於羣疑並興寢食不置然後始當驟進耳陳黙堂稱其學口目俱到未見其比遊太學紹興中以遺逸召對陳當世大務髙宗攺容傾聽補迪功郎除勅令所刪定官丁憂服闋會秦檜用事自度不能俯仰祿仕築室於邑西山家計屢空曠然不爲意當世賢大夫益髙仰之辟福建帥府機宜文字日訪民間利病告其長而興除之一日帥欲毀民居數十爲列肆酤酒要利爭之不聽以老病謝歸帥慚謝彊畱卒於官年六十五先生天資粹美涵養有方誨人無倦色自奉甚約而事親極其厚承朝散公遺命爲其叔父庭之後庭卒毀瘠如禮治喪必誠必敬兄階罵賊死先生事嫂如母撫其子女如己出凡世務人情官政文法以至行陣農圃之事靡不習知所著有易傳論孟遺槁及遺文數十卷藏於家學者稱西山先生朱晦庵表其墓曰聖賢逺矣然其所以立言垂訓開示後學可謂至哉顧自秦漢以來道學不傳儒者不知反己潛心而一以記覽誦說爲事是以有道君子深以爲憂然亦未嘗遂以束書不讀坐談空妙爲可以徼幸於有聞也若龜山之所以教與西山之所以學其亦足以觀矣予是以著之而並記其行事後之君子尙有考焉﹝道南源委朱子文集﹞

縣令張叔澄先生彥淸

張彥淸字淑澄浦城人紹興元年進士初主光澤簿教授泉州丞安福用薦者攺秩知慶元縣彥淸生紹興之季長於乾道淳熈間初從朱文公遊得其大旨及仕光澤與隱君子李濵老呂遊質疑辧惑造詣日深其爲人以孝友忠信爲根本潔亷勁挺爲質干親蚤歿恨養弗逮不茹甘服美者終其身女兄未嫁捐所有資之少從鄕先生徐君翷學徐喜其開敏欲妻以女未及而死旣與薦有富室將女之彥淸曰忍負徐公仕𨿽久家無旬月儲歲暮貧且迫不肯茍受嘗被檄試士三山時僞學之論方熾同列以是發策士子希主司意爭詆訾先儒彥淸獨取持議不阿者與其選陳丞相自彊嘗校文於建彥淸其所取士也及自彊爲相屢欲鉤致彥淸彥淸弗屑就及陳敗眾始嘆服有守其施之政則自始仕以勤民爲心愼於治獄曽被臬司命往鞫疑案將至微服徒行訪得其寃狀至獄破械將釋之吏爭不可弗聽未幾眞殺人者獲於他邑彥淸亦絕口勿言吉安峒蠻竊發毀永新蹂龍泉距縣不百里彥淸佐其長聚兵防之蠻詗知有備引去俄傳冦且至彥淸徧諭居人愼勿動己而傳者果妄郡檄彥淸行視永新旣至餓民累累請加賑卹未報而命彥淸督其租彥淸嘆曰此豈催科時耶晚宰慶元甫至而目眚作以疾請主管臺州崇道觀眞文忠公銘其墓﹝閩書建寧府誌通誌﹞

閩中理學淵源考卷七

廣平府知府李淸馥撰

○延平陳氏家世學派

按延津楊羅李朱四賢之外私淑程門而與龜山師友者忠肅與黙堂二先生爲最著考忠肅先世乃祖爲光逺先生世卿父爲君舉先生偁皆淸宦夙學肇啟後人讀王忠文公蒞泉時詠陳公偁祠詩曰九年地主百年祠民自元丰結去思善政在人宜有後堂堂忠肅見公兒今錄自君舉先生而下著於編

朝議陳君舉先生偁

陳偁字君舉沙縣人以父任補太廟齋郎再調羅源令有惠政調通判蔡州力爭死獄五人知惠州州有丰湖稅民魚湖廢而稅尙存偁堤湖數里時蓄泄魚利歸民奏免其課錢凡五十餘萬民建祠祀焉移治宿州用嚴爲治獄空訟息召知開封府屬新法行請外知泉州未幾坐開封府陷失靑苗錢罷州人聞之期三日裒錢五十萬償負贖畱之攺知尉州築堤十里以防皖溪之患元丰五年再知泉州歲旱教民用牛車汲水入東湖漑田舊法番商至必使詣東廣否則沒其貨偁請立市舶司於泉哲宗立詔從其議以朝議大夫致仕贈特進子瑗汀州推官玨校書郎瓘見下璣知吉州﹝延平府誌﹞

○忠肅陳瑩中先生瓘學派

按紫陽先生每以公與元城忠定劉公並論大抵其志气相同其才略亦同也王龜齡梅溪自云丱角讀書聞先生長者之論卽知欽慕公之爲人宦逰絕嶠獨攜溫公忠肅二畫像以行其爲賢哲所心仰可想矣平生學問私淑程門於龜山在師友之間一時英賢林立講習而服行之其踐履篤實百折不挫稱有體有用之學梅溪列韓範司馬十二名臣以公爲殿後云再按龜山先生題李丞相送陳幾叟序謂李公視了翁爲前輩𨿽未嘗從遊而聲气相求非一日也問道之勤見於斯文惓惓之意厚矣今特附之交友云

忠肅陳瑩中先生瓘

陳先生瓘字瑩中號了翁沙縣人偁之子少好讀書不務進取父母彊之乃應舉元丰二年甲科第三人調湖州掌書記元佑四年僉書越州判官時蔡卞爲越州守察其賢每事加禮而先生輒自逺屢乞歸章不得上檄攝通判明州章惇入相先生隨眾道謁惇聞先生名邀與同舟問當世務先生以所乘舟勢偏輕偏重諭之因問今天子待公爲政公將奚先惇曰司馬光姦邪所當先辧耳先生曰公誤矣果爾將失天下之望惇厲色曰司馬獨執朝柄不務纘述先烈大更神考之政誤國如此得非姦邪先生曰不察其心而疑其迹則不爲無罪若掲爲姦邪重復攺作則誤國滋甚爲今之計惟當消朋黨持中道庶可捄獘惇意𨿽忤然亦驚異之畱先生共飯而別到闕召爲太學博士先生聞其與蔡卞方合知必害於正論遂以婚嫁爲辭久乃赴官時羣邪得志卞黨薛昻林自議毀資治通鑑板先生聞之因策士題特引神宗序文自驚曰此豈神考親制耶先生曰誰言其非也自曰亦神考少年之文耳先生曰聖人之學得之天性豈有少長之異自以告卞卞乃宻令學中置板髙閣不復敢議毀嘗爲別試所主文自謂蔡卞曰聞陳瓘欲盡取史學而黜通經之士意在動搖荊公之學也卞怒謀因此害先生先生固預料其如此乃於前五名悉取用王氏學者卞無以發然五名之下往往皆博洽稽古之士先生嘗曰當時若無矯揉則勢必激壊故隨時所以救時不必取快目前也遷祕書省校書郎紹述之說盛行先生入奏哲宗言堯舜禹皆以粵若稽古爲訓粵者考論舊事若者順而行之稽者詳其當否所以成帝王之治帝王之孝與士大夫異帝反復究問語遂移時意甚感悅令再入見有變更時事之意執政聞而憾之出通判滄州知衛州徽宗卽位以韓忠彥薦召爲右正言遷左司諌蔡京蔡卞羽翼章惇京復陰結權貴徽宗將有大用之意先生上疏力言先後凡十上末疏言翰林學士承旨蔡京當紹聖之初兄弟在朝贊導章惇共作威福卞則陰爲謀畫惇則私斷力行而京則且謀且行惇之矜伐卞之乖悖京實贊之七年之間擠陷言官常安民孫諤董端逸陳次升鄒浩等五人掩朝廷之耳目成私門之利勢言路旣絕人皆鉗黙凡所施行得以自恣遂使當日之所行皆爲今日之所蔽遂舉京四事皆天下所譏議者爲徽宗言之徽宗以先生所論不根罷右司諌添差揚州糧料院將出都並奏所未上四章尋攺知無爲軍明年還爲著作郎遷右司員外郎兼權給事中宰相曽布屢薦先生於徽宗遣人諭意云將大用先生作書投布兼以日錄辧國用須知送布言布尊私史而厭宗廟緣邊費而壊先政二者天下所共知而聖主不得聞其說蒙蔽之患莫大於此布得書大怒爭辧移時至箕踞誶語先生色不爲動徐曰昔所論者國事是非有公議公未可遽失待士禮布矍然攺容先生出卽錄所與布書及日錄辧國用須知錄以狀申三省乞行竄逐信宿出知泰州崇寧中除名竄袁亷二州五年遇赦移彬州稍遷宣徳郎以子正彚在杭告蔡京有動搖東宮之迹杭守蔡薿執送京師先飛書告京事下開封府制獄並逮先生京使權尹李孝壽治其獄獄具正彚坐流海上先生安置通州在通州時復取前在明州時所著日錄辧推而廣之名尊堯錄釐爲八門合論四十九篇而爲之序張商英爲相獨取其書旣上而商英罷又徙先生臺州時宰徧令所遇州出兵甲逓送至臺每十日一徙且命凶人石悈知州事執至庭大陳獄具將挾以死先生大呼曰今日之事豈被制旨耶悈曰朝廷令取尊堯集耳先生曰然則何用如此君知尊堯所以立名乎蓋以神考爲堯主上爲舜助舜尊堯何得爲罪時相學術粗淺爲人所愚君所得幾何亦不畏公議耶悈時已窘先生百端而宰相猶以爲怯而罷之在臺五年乃得自便才復承事郎徽宗令再敍一官仍與差遣執政持不行卜居江州復有譛之者至不許輙出城旋令居南康才至又移楚州使不得一日安處先生平生論京卞皆披摘其處心發露其情慝最所忌恨故得禍最酷劉安世聞其疾使人勉以醫藥曰天下將有賴於公當力加保愛以待時用宣和六年卒於楚州年六十五靖康初詔贈諌議大夫召官其子正彚紹興中髙宗讀尊堯錄謂明君臣大分而是之賜謚忠肅先生謙和矜莊通易數言國家大事後多有驗嘗與校書郎範淳夫同事淳夫論顏子不遷怒不貳過惟伯淳有之先生驚問爲誰淳夫黙然久之曰不知有程伯淳耶先生深以寡陋爲媿作責沈文自責焉子正彚官至直祕閣次子正同敷文閣待制從孫淵見龜山學派所著有了齋集﹝通誌閩書名臣傳宏簡錄名臣言行錄﹞

教授林商卿先生彖

林彖字商卿仙逰人幼孤隨母鞠於外祖陳次升家以故得盡讀六經百氏之書多聞元佑名臣出處大節與宋累朝典故後僑居眞州又得事劉安世任伯雨陳瓘諸公而與任申先象先兄弟爲忘年友紹興初嘗爲簽樞徐俯禮致而終不受其薦奉母歸閩菽水盡歡母沒終喪寓居僧捨不謀婚娶曰吾有弟不至絕先人世不問家事曰吾以付二弟隆興元年春監司帥臣列薦召赴行在力以疾辭其秋丞相陳康伯樞宻黃祖舜令監司郡守惇促之復引疾不就於是陳孝則林孝澤皆泉莆偉人適以憲漕會閩中相繼率數百人以彖名聞參政周葵爲轉上之詔再促召亦不赴乾道四年特與進士出身添差興化軍教授未一考卒年七十自號萍齋﹝閩書仙逰志﹞

教授陳伯向先生葵

陳葵字伯向閩縣人初入太學試上捨優等中南省第三人擢甲科蔡京籍元符中上書王定等十八人奏乞編置葵其一也謫居衡州三年雷震元佑黨人碑得釋還詔有司許依元考定甲分注官授樂淸尉再調建州以陳瓘門人復爲京黨劾罷髙宗卽位訪求元佑黨人胡世將孟庾宣諭福建以葵應召授承事郎將作監丞尋召對除諸王官教授踰年又以趙鼎黨罷歸葵屢遭躓蹶操尙不攺時論髙之﹝閩書﹞

直講張聖行先生讀

張讀字聖行安溪人紹聖四年以上捨生擢第調頴昌府法曹參軍除編修國初會要以父年逾九十求便養通判本州島後除王府直講未幾請郡知興化軍時靖康初士卒驕恣一日讙趨庭下乞額外給賜先生正色叱之諸卒感服反告其渠魁卽梟於市一郡肅然建炎初被召以疾辭奉祠性至孝居喪廬墓蔬食終制杜門卻掃所交皆天下士始與陳瑩中友善旣仕爲趙淸獻範純禮所奬重後與李方叔端叔爲蘇黃門客子由作東坡墓銘以示先生先生曰斯文妙盡東坡平生恐仇人復藉此媒蘗不若刮摩之爲愈使東坡無此銘萬世之下其不知有東坡乎晚年徙晉江與李文肅邴過從尢宻善屬文閩中碑碣多出其手貲入卽分親故之貧者壽八十卒李文肅哭以詩有累日塵生甑經年肘見衿之語嘉熈中邑令趙崇栗表其鄕曰曽子裏﹝閩書﹞

教授王酉室先生伯起

王伯起字聖時福淸人曽祖仁繢不受閩王審知僞命終隱南山伯起少逰京師受經於王安石學文於曾鞏樞宻曽孝寛聞其賢延館之奏授將仕郎試國子監簿以假承務郎授嚴州教授力辭不就解官歸題其齋曰酉室一時名人若江公望陳瓘皆與友有詩曰唱道野集卒贈右宣教郎﹝閩書三山新志﹞

○邵武李氏家世學派

按龜山楊文靖公撰李公夔墓志云余與公同爲諸生肄業於上庠挾策考疑時相過從又與陳公了翁亦最相善忠定跋了翁文云余政和乙未歲自尙書郎謁告迎親霅溪時了翁自天臺歸通川與余相遇於姑蘇一再見有忘年之契後四年當宣和之初余以左史論事謫沙陽了翁方居南康余因序送陳淵幾叟並寓書通殷懃了翁答書辭意懇懇至舉狄梁公及本朝李文靖王文正二公事業以相勉余竊怪公相期太過非所敢當也又後七年靖康攺元歲次丙午餘蒙異恩自奉常不旬日擢參大政實總軍旅之事踰月冦退宗社已安四方敉寧叨處樞輔追感知己恨公不見及也以上錄楊陳二先生語想見一時英賢碩徳羣聚類處交相期待非偶然也因錄李氏家世著之篇端

龍圖李師和先生夔

李夔字師和其先江南人唐末避亂徙居邵武夔幼孤鞠於外家成童猶未知書而頴悟絕人舅氏資政黃履每器重之因授以書凡耳濡目染過卽成誦自是六經諸子百氏之書下至毛鄭箋傳無所不窺學由是日進逮居上庠與龜山楊時最相善元丰三年登進士第爲華亭尉又調松溪尉兼主簿遷司封員外郎力請外補除知蔡州朝廷惜其去畱爲宗正少卿訓辭有曰非淸徳老儒曷任玆選轉朝請大夫累官集賢館修撰知鄧州兼西南路安撫使夔下車盡革前獘紀綱大整遂以疾請祠章再上除提舉杭州洞霄宮東歸家於梁溪錫山之傍日以文字爲娛子綱爲鎭江教官就養子捨及公爲尙書郎丐迎養京師除夔提舉醴泉轉中大夫攺右文殿修撰終龍圖閣待制所著文集二十卷禮記義十卷藏於家子四綱維經綸年七十五卒龜山爲撰墓志

忠定李伯紀先生綱

李綱字伯紀其先江南人唐末徙邵武父夔與楊龜山先生同爲諸生肄業上庠相友善公登政和二年進士及第積官監察禦史以言事忤權貴攺比部員外郎遷起居郎宣和元年京師大水疏言陰气太盛當以盜賊外患爲憂調監沙縣稅務七年爲太常寺少卿金人渝盟邊報狎至朝議欲避敵公上禦敵五策因語給事中吳敏曰皇太子恭儉聞天下以守宗社可也敏曰監國可乎公曰肅宗靈武之事不逮號不足以復邦而逮號之議不出於明皇后世惜之翼日敏請對因言李綱論與臣同有旨召公入議公刺臂血上疏於是徽宗內禪之議遂決欽宗卽位召對延和殿時遣李鄴使金議割地公奏祖宗疆土當以死守何可尺寸與人欽宗嘉納除兵部侍郎靖康元年以吳敏爲行營副使公爲參謀金兵渡河徽宗東幸宰執議請上暫避敵鋒太宰白時中謂都城不可守公曰都城宗廟社稷百官萬民所在捨此何之但當整飭軍馬固結民心堅守以待勤王之師欽宗問可將者宰相因推公卽除尙書右丞又以公爲東京畱守公爲欽宗力陳所以不可去之意欽宗意頗悟會內侍奏中宮已行欽宗變色倉卒降禦榻曰朕不能畱矣公泣拜以死邀之欽宗顧公曰朕今爲卿勉畱治兵禦敵專以責卿公惶恐受命未幾復決意南狩公趨朝則禁衛擐甲乘輿已駕矣公急呼曰爾等願守宗社乎願從幸乎皆曰願死守公入見曰六軍父母妻子皆在都城願以死守萬一中道散歸陛下孰與爲衛且敵兵已逼倘知乘輿未逺健馬疾追何以禦之欽宗感悟遂命輟行公傳旨語左右曰敢復有言去者斬禁衛皆拜伏呼萬歲六軍聞之無不感泣命公爲親徵行營使以便宜從事公治守戰具不數日畢敵兵攻城公身督戰募壯士縋城下斬酋長十餘人眾數十級金人知有備又聞欽宗已內禪乃退求遣大臣至軍中議和公請行上遣李棁公曰臣恐棁怯懦誤國家欽宗不聽竟遣棁往金人須金幣以千萬計求割太原中山河間地以親王宰相爲質棁不措一辭還報公謂所需金幣竭天下且不足況都城乎三鎭國之屏蔽割之何以立國至於遣質卽宰相當往親王不當往若遣辯士姑與之議宿畱數日大兵四集彼孤軍深入不得所欲亦欲速歸此時與盟則彼不敢輕中國而和可久也宰執議不合公不能奪求去欽宗慰諭曰卿第出治兵此事當徐議之公退則誓書已行所求皆與之以皇弟康王及少保張邦昌爲質時朝廷日輸金幣而金人需求不已日肆屠掠四方勤王之師漸有至者種師道姚平仲亦以涇原秦鳳兵來公奏言金人無厭勢非用師不可且彼以孤軍入重地當以計取之今若扼河津絕饟道分兵復畿北諸邑而以重兵臨敵營堅壁勿戰俟其食盡力疲然後以一檄取誓書復三鎭縱其北歸半渡擊之此必勝之計也欽宗深以爲然約日舉事會姚平仲急於要功先期夜斫敵營欲生擒斡裏雅布及取康王以歸夜半中使傳旨諭公速援公率諸將旦出封邱門與金人戰卻之平仲竟以襲敵營不克懼誅亡去金使來宰相李邦彥語之曰用兵乃李綱姚平仲非朝廷意遂罷公以謝金人太學生陳東等詣闕上書明公無罪軍民集者數十萬呼聲動地至殺傷內侍欽宗亟召公公入見泣拜請死欽宗亦泣命公復爲尙書右丞充京城四壁守禦使公下令能殺敵者厚賞眾無不奮躍金人懼稍稍引卻且得割三鎭詔及親王爲質乃退師除公知樞宻院事公奏請如澶淵故事遣兵護送且戒諸將可擊則擊之乃以兵十萬分道並進將士受命踴躍以行宰相咎公盡遣城下兵追敵恐倉卒無措急徵還諸將已追及金人邢趙間遽得還師之命無不扼腕迨公力爭復追而將士解體矣詔議迎太上皇還京徽宗還次南都以書問攺革政事之故且召吳敏及公公至具道皇帝仁孝思慕欲以天下養之意請陛下早還京師語多調和兩宮徽宗感悟出玉帶金魚象簡賜公時北兵已去太上還宮上下恬然置邊事不問公獨以爲憂靖康元年四月公在宻院與同知樞宻許翰議調防秋兵時太原圍未解種師中戰沒師道病歸南仲曰欲援太原非綱不可乃以公爲河東北宣撫使公卽移疾乞致仕且曰此必有建議不容臣於朝者辭章十餘上許翰書杜郵二字遺公公惶恐受命行次懷州有詔罷減諸路所起兵公奏太原之圍未解河東之勢甚危臣出使未幾朝廷盡攺前詔臣誠不足任此且以軍法勒諸路起兵而以寸紙罷之臣恐後時有所號召無復應者矣疏上不報禦批日促解太原圍而諸將承受禦畫事皆專達宣撫徒有節制之名俄又以議和止公進兵毎一次詔下公皆上疏極論之不報未幾徐處仁吳敏皆罷而相唐恪進聶山陳過庭李回等公聞之嘆曰事無可爲矣卽上疏丐罷曰自秋以來沿邊探報金人日聚兵爲南牧深入之計朝廷日罷兵如太平無事之時無謂和議之使一遣便可恃以爲安也乃命種師道代公而召公赴闕尋除觀文殿學士知揚州公奏辭未幾以公專主戰議喪師費財落職予祠責授建昌軍安置再謫江寧及金兵再至欽宗始悟和議之非除公資政殿大學士領開封府事公行次長沙被命﹝按行狀靖康元年冬都城圍急朝命始以京尹召公至次年四月公始聞召命其辭免開封府事表文云果聞鐵騎再犯金城號令阻隔者半年煙火斷絕者千里𨿽心馳魏闕之下常夢淸都而身滯江湖之濵莫陪義旅﹞卽率湖南勤王師入援未至而都城失守矣髙宗卽位拜尙書右僕射兼中書侍郎趣赴闕力辭不許因上十事以比姚崇一議國是二議巡幸三議赦令四議僭逆五議僞命六議戰七議守八議政本九議久任十議修徳翌日頒公議於朝堂惟僣逆僞命二事畱中不出於是公再言畱中二事乃今日政刑之大者陛下欲建中興之業而尊崇僣逆之臣何以示四方不問僞命之污何以厲時節時黃潛善主邦昌甚力公因泣拜曰臣不可與邦昌同列當以笏擊之陛下必欲用邦昌苐請罷臣髙宗頗感動乃貶邦昌潭州吳並莫儔而下皆遷謫有差公又言羣臣能仗節死義者在內惟李若水在外惟霍安國願加贈卹髙宗從之因詔諸路詢訪死節者以聞有旨兼充禦營使入對奏當今之務非有規模而知先後緩急之序則不能以成功所謂規模者外禦彊敵內消盜賊修軍政變士風裕邦財寛民力攺獘法省冗官誠號令以感人心信賞罰以作士气擇帥臣以任方面選監司郡守以奉行新政俟吾所以自治者政事已修然後可迎還二聖此所謂規模也至於所當急而先者則在料理河北河東蓋河北河東者國之屏蔽也莫若於河北置招撫司河東置經制司擇有才略者爲之使宣諭天子恩徳所以不忍棄兩河與敵之意有能全一州復一郡者以爲節度防禦團練使如唐方鎭之制使自爲守非惟絕其從敵之心又可資其禦敵之力此最今日先務也髙宗善其言問誰可任公薦張所傅亮遂以所爲河北招撫使亮爲河東經制副使開封守闕公薦宗澤髙宗從之時議遣使於金命艸表奏言堯舜之道孝悌而已陛下以二聖逺狩不甘寢食此孝悌之至正宜枕戈嘗膽使刑政修而中國彊則二帝不俟迎請而自歸不然𨿽冠蓋相望卑辭厚禮恐亦無益乞降哀痛之詔以感動天下又乞省冗員節浮費髙宗皆從之一日論靖康事髙宗曰淵聖勤於政事覽章奏終夜不寢何以卒致播遷公曰人主之職在知君子小人而進退之則大功可成否則𨿽衡石程書無益因勸上以明恕盡人言以恭儉足國用以英果斷大事皆嘉納焉又奏臣嘗言車駕巡幸之所闗中爲上襄陽次之建康爲下陛下縱未能行上策當且適襄鄧示不忘故都以系天下之心不然中原非復我有車駕還闕無期矣髙宗乃詔諭兩京以還都之意讀者皆感泣未幾有詔欲幸東南避敵黃潛善汪伯彥實陰主之髙宗意已決綱謂國之存亡於是焉分吾當以去就爭之卽上疏極論其不可疏上畱中不出已而遷公爲尙書左僕射兼門下侍郎黃潛善除右僕射兼中書侍郎公奏招撫經制臣所建明而張所傅亮臣所薦用今潛善沮所與亮正所以沮臣亮竟罷因再疏求去先是公嘗具三疏請募兵買馬與募民出財助兵諌議大夫宋齊愈聞而笑其非策疏論之未幾齊愈以議立張邦昌僭逆附僞之罪坐誅張浚乃劾公以私意殺侍從且論其買馬招軍之罪詔罷爲觀文殿大學士奉祠尙書右丞許翰言公忠義捨之無以佐中興會髙宗召見陳東東言潛善伯彥不可任公不可去東坐誅翰遂求退後有旨奪公職居鄂州公爲相僅三月而張所旋以罪去傅亮以母病辭歸招撫經制二司皆廢車駕遂東幸兩河郡縣相繼淪沒金人攻京東西殘毀闗輔而中原盜賊蠭起矣紹興二年除觀文殿學士湖廣宣撫使兼知潭州是年荊湖江湘盜以萬數方議屯宿重兵鼎澧嶽鄂荊南一帶以圖恢復中原之漸議未及行而諌官徐俯劉裴論劾復罷奉祠西京崇福宮福州居住四年冬金人及僞齊來攻公具防禦三策詔付樞宻院及三省施行五年詔問攻戰守備措置綏懷之方公奏言宜於防守旣固軍政旣備之後卽議攻討至於守備之宜則當料理淮南荊襄以爲東南屏蔽有守備矣然後議攻戰之利分責諸路因利乘便收復京畿以及故都斷以必爲之志勿失機會若夫萬乘所居必擇形勝建康江山雄壯地勢寛博宜權駐蹕至於西北之民其心未嘗一日忘宋天威震驚必有結納願爲內應者宜給之土田予以爵賞優加撫循使益堅戴宋之心因條上六事髙宗賜詔褒諭除江西安撫制置大使兼知洪州及張浚以呂祉敗引咎罷相言者引漢誅王恢爲比公言浚措置失當誠爲有罪然其區區徇國之心有可矜者願少寛假以責來效時車駕將幸平江公以爲平江去建康不逺徒有退避之名不宜輕動八年朝廷遣王倫使金還與金使偕來以詔諭江南爲名公憤懣上疏言卑辭厚幣廢祖宗之業失生靈之望願陛下請詔羣臣講明長久之策擇善而從之疏奏𨿽與眾論不合髙宗曰大臣當如此矣九年除知潭州荊湖南路安撫大使具奏力辭遂允其請十年薨年五十八訃聞朝廷軫悼遣使賻贈撫問其家給喪葬費贈少師官其親族十人孝宗朝謚忠定公筮仕三朝負天下之望以一身用捨爲社稷生民安危𨿽身或不用用又不久而其忠誠義气凜然動乎逺邇毎宋使至燕山必問李綱趙鼎安否宋史論當時排和議以禦敵爲己任者在廷惟公一人而已夫公之進退布衣之士捐生爲白於朝非忠所動曷能爾顧反不信於主上取嫉於同列至如張浚賢者亦不免見忌而訾其短嗚呼無亦天未悔禍使然耶公晚年於易尢有所得著易傳內篇十卷外篇十二卷頗取卦變互體爲說動有所稽異於今世君子所辧釋又著論語詳說十卷文章歌詩奏議百餘卷又有靖康傳信錄奉迎錄建炎時政記建炎進退誌建炎制誥表札集宣撫荊廣記制置江右錄﹝宋史名臣傳宏簡錄﹞

○文昭林拙齋先生之奇學派

按先生學於紫薇呂公本中本中學於尹公和靖至呂公伯恭則先生之門人也李氏士英言行錄云公自少講學卽聞父祖至論又從遊楊力叩微旨復造劉安世陳瓘之門請益公之學問端緒深逺如此呂成公祭公文曰昔我伯祖西垣公﹝卽本中先生﹞躬受中原文獻之傳載而之南裴回顧瞻未得所付踰嶺入閩而先生與二李伯仲實來一見意合遂定師生之分於是嵩洛闗輔諸儒之源流靡不講慶曆元佑羣叟之本末靡不咨以廣大爲心而陋專門之曖昧以踐履爲實而刋繁文之枝葉致嚴乎辭受出處而欲其明白無玷致察乎邪正是非而欲其毫髮不差昕夕函丈聞無不信信無不行前望聖賢大路九軌自謂以必可至又曰裏居之良若方若陸旁郡之士若胡若劉更唱疊和於寂寞之濵韜積渟蓄未幾聲光四出而不可遏州黨推擇居東面之席踵門請起至再三不得已而臨之長樂之士知鄕大學知尊前輩知宗正論則皆先生與二李之力焉嗚呼西垣公旣不及公道之伸而二李毎皆以布衣老獨先生甫入東觀若將有爲而病輙隨之中原諸老之規模迄不得再白於世其用必有所系矣某未冠綴弟子之末行期待之厚獨出於千萬人之右顧齒髮日衰業弗加修大懼先生之功力爲虛施毎靦然慚惕然恐也惟當與二三子尊所聞行所知使先生未伸之志獨有考焉今謹撮此大略著之篇端

文昭林拙齋先生之奇

林之奇字少頴侯官人紫薇舍人呂公本中入閩先生甫冠從之學鄕舉赴禮部試行至衢州以不得事親翻然而歸向學益力本中奇之從學者踵至登紹興二十一年進士調莆田簿攺尉長汀召爲祕書省正字轉校書郎時猶用三經義說先生亟請罷斥上言王氏三經率爲新法地晉人以王何淸談罪深桀紂本朝靖康禍亂考其端倪王氏實負王何之責正所謂邪說淫辭之不可訓者或傳金人南侵先生作書抵當路言久和畏戰人情之常故彼常以虛聲恫喝示我以欲戰之意非果欲戰所以堅吾和也吾果欲與之和宜無憚於戰則其權常在我矣以痺疾乞外由大宗正丞提舉閩舶奉祠家居呂公祖謙因之受學卒年六十五有尙書集解春秋周禮論論語孟子講義楊子解義道山記聞拙齋集行世學者稱拙齋先生謚文昭從子子衝﹝閩書三山新志﹞

潘先生滋

潘滋懷安人林先生之奇髙弟也黃勉齋嘗學焉﹝閩書﹞

縣丞林通卿先生子衝

林子衝字通卿學問徳業有聲鄕裏從遊者數百人爲南丰簿邑民交頌太守陳岐請修禮樂書以子衝大儒之後延以特榻子衝隨文釋義補闕訂訛書成周必大楊萬里稱其精宻調將樂丞未上畱盱攝郡太學丁外艱以哀毀卒子耕字畊叟衡州教授能傳家學﹝閩書朱子經義考﹞

備考

孫畊後序曰畊自兒時侍先君旴江官舍郡齋修刋禮樂書先君實董其事與益國周公誠齋楊先生書問往來訂正訛舛甚悉暇日因與言曰吾家先拙齋書解今傳於世者自洛誥以後皆訛蓋是書初成門人東萊呂祖謙伯恭取其全本以歸諸生傳錄十無二三書坊急於鋟梓不復參訂訛以傳訛非一日矣先君猶記鄕曲故家及嘗從先拙齋逰者錄得全文及歸方尋未獲不幸此志莫償畊早孤稍知讀書則日夕在念慮間汩汩科舉業由鄕選入太學跋涉困苦如是者三十餘年淳佑辛丑僥幸末第閒居需次得理故書日與抑齋今觀文陳公虛齋今文昌趙公參考講求摳趨請益抑齋出示北山先生手迹具言居官婺女日從東萊先生學東萊言吾少侍親官於閩從林少頴先生學且具知先拙齋授書之由時抑齋方閱六經尢加意於林呂之學虛齋亦仿朱文公辧安國書著本旨畊得互相詰難其間凡諸家講解搜訪無遺一日友人陳元鳳儀叔攜書說拾遺一集示予蠧蝕其表蠅頭細書云得之宇文故家蓋宇文之先曽從拙齋學親傳之槁也其集從康誥至君陳此後又無之遂以鋟本參校康誥酒誥梓材召誥皆同鋟本自洛誥至君陳與鋟本異其詳倍之至是益信書坊之本誤矣當令兒輩作大字謄出以元集歸之然猶未有他本可以參訂也又有一朋友云建安書坊余氏數年前新刻一本謂之三山林少頴先生尙書全解此集蓋得其眞刋成僅數月而書坊火今板本不存矣余亦未之信因徧索諸鬻書者乙巳春仲一老丈鶉衣銜袖踉蹡入門喜甚揖余而言曰吾爲君求得靑氈矣開視果新板以尙書全解標題書坊果建安余氏卽倍其價以鬻之以所謄本參校自洛誥至君陳及顧命以後至卷終皆眞本向者麻沙之本自洛誥以後果僞矣朋友轉相借觀以爲得所未見旣而畊暫攝鄕校學錄葉君眞裏之耆儒嘗從勉齋逰其先世亦從拙齋學與東萊同時又出家藏寫本林李二先生書解及詩說相示較之首尾並同蓋得此本而益有證驗矣嗟夫此書先拙齋初著之時毎日誦正經自首至尾一徧𨿽有他務不輟貫穿諸家旁搜逺紹會而稡之該括詳盡不應於洛誥以後詳略如出二手今以諸本參較眞贗曉然信而有徵可以傳而無疑矣書解自麻沙初刻繼而婺女及蜀中皆有本然承襲舛誤竟莫能辧柯山夏氏解多引林氏說自洛誥以後則略之僅有一二語亦從舊本往往傳訛東萊解只於禹貢引林三山數段他未之詳東萊非隱其師之說蓋拙齋已解者東萊不復解而惟條暢其義嗟夫書自安國而後不知其幾家我先拙齋裒集該括自壯及耄用心如此之勤用力如此之深始克成書而傳襲謬誤後學無從考證我先君家庭授受中更散亡極意搜訪竟無從得畊恪遵先志又二十餘年旁詢博問且疑且信又得宇文私錄又得余氏新刋全解又得葉氏錄家藏寫本稽驗新故訂正眞贗參合舊聞而後釋然以無疑確然而始定然則著書傳後豈易云乎哉畊旣喜先拙齋之書獲全又喜先君縣丞公之志始遂顧小子何力之有抑天不欲墜廢斯文故久郁而獲伸歟不然何壁藏汲冡之復出也淳佑丁未之歲石鼓冷廳事力甚微學廩粗給當路諸公不賜鄙夷捐金撥田悉有所助三年之間補葺經創石鼓兩學輪奐鼎新書板舊帙缺者復全於是慨然而思曰吾先君未償之志孰有切於此者吾先世未全之書豈容緩於此者實爲子孫之責也乃會書院新租歲久之積因郡庠憲臺撥鏹之羨撙學廳淸俸公給之餘計日命工以此全書亟鋟諸梓字稍加大匠必用良板以千計字以五十萬計釐爲四十卷始於乙酉之孟冬迨明年夏五月而畢是書之傳也亦難矣哉亦豈茍然哉舊本多訛畊偕次兒駿伯重加點校凡是正七千餘字今爲善本庶有補於後學淳佑庚戌夏五嗣孫迪功郎衡州州學教授兼石鼓書院山長畊謹書

鄧均曰觀林君畊叟序述其先王父全書始末兩世訪求志亦苦矣先是抑齋陳先生爲僕言閩學源流開教甚悉乃知始於紫薇呂公載道而南而拙齋先生實親承心學拙齋著書多而於尙書尢注意卽少頴先生書解是也然自洛誥以後傳者失眞世不得其全書爲恨先生之猶子諱子衝登癸丑科爲南丰簿嘗分教盱江再轉爲丞僕頃在庠序尙及識縣丞公於文席縣丞公在盱據勘遺文多矣獨於拙齋全書散佚之餘訪求而未得不幸賫志以歿又數十年而先生之孫畊始克摹就豈其書之泰阨固自有時耶拙齋𨿽不克竟其用而傳聖賢之心壽斯文之脈其功大矣縣丞公刻志世其學而略不獲施於用至畊而全書始出以傳惟拙齋之學卓然光明久而益昌何容繪畫畊字畊叟曁先生甫三世其孜孜問學多識往行好修者也君子曰無忝厥祖淳佑十年七月旣望

﹝按畊叟序中言抑齋今觀文陳公疑卽北山先生之子韡時爲觀文殿學士後謚忠肅言虛齋今文昌趙公者考三山藝文志趙公以夫有虛齋樂府二卷疑卽此公也二公淵源正學宋季士林多推重之﹞

閩中理學淵源考卷八

廣平府知府李淸馥撰

○文節林艾軒先生光朝學派

陳正獻公曰閩中洛學之興肇自建劍而莆儒風之盛自紹興以來四五十年崇尙洛學艾軒先生實作成之林公希逸曰自南渡後洛學中微朱張未起以經行倡東南使知聖賢心不在訓詁者自莆南夫子始莆南者艾軒先生也朱子曰這道理易晦而難明某少年過莆見林謙之與方次云說一種道理說得精神爲之踴躍鼓動退而思之至忘寢食後來過莆二公已往無有能繼其學者矣劉后村曰以言語文字行世非先生意也先生幹淳間大儒國人師之文公於當世之學間有異同惟於先生加敬於時朝野語先生不以姓名皆曰艾軒觀此則公之從遊陸公子正淵源程氏之學其時豈特爲莆所宗仰哉先生曽與楊次山手札自言與方次云論晉代人物如寒蟬孤潔不入俗調心甚樂之方云此數人來孔子之門恐一日著腳不定乃悟夫子之門爲人物凖的千歲人物要入得此窠樣中乃爲無愧耳此又先生與方氏黙會孔門親切之訓者也維時莆之宗派發自艾軒其平日師友講習多從事於經術行檢使人知聖賢心不在文字訓詁間也聖學湮廢寥寥千載於孔門徳行之科莫能尋討契合而不知其體認於學問根柢淵源未易窺也朱子嘗釋善言徳行之說謂所言皆其自已分上事故當時惟顏閔以上從事此工夫自洛閩之學興師弟講切無非此義而一發千古之蒙方林二公得程氏緒餘殆窺見此旨歟乾隆辛未四月望後一日書

文節林艾軒先生光朝

林光朝字謙之莆田人學者稱艾軒先生少有聲場屋再舉禮部不第不復以得失爲意聞吳中陸子正學出尹和靖遂往從之自是專心聖賢踐履之學通六經貫百氏出入起居必中規矩歸莆設講於東井紅泉四方來學者無慮數百稱爲南夫子蓋先生之學一傳爲林亦之再傳爲陳藻三傳爲林希逸其爲教以身爲律以道徳爲權輿不專習詞章爲進取計平生未嘗著書其於聖賢微旨有得於師傳者惟口授學者使之心通理解嘗曰道之全體存乎太虛六經旣發明之後世批注固已支離若復增加道愈逺矣又曰日用是根株言語文字是注腳學者須求之日用求之不已則察乎天地隆興元年年五十始以進士及第授袁州司戶參軍乾道三年龍大淵曽覿以潛邸恩幸進先生與劉朔以名儒薦對頗及二人罪由是攺知永福縣而大臣論薦不已召試館職爲祕書省正字歷著作郎進國子司業兼太子侍讀九年張說再除簽書樞宻院先生不往賀遂以顯謨閣出爲廣西提點刑獄淳熈元年移廣東以擊殺茶冦功拜國子祭酒四年孝宗幸國子監命講中庸大稱善面賜金紫除中書舍人兼侍講時吏部郎謝廓然以曽覿薦賜同進士出身除殿中侍禦史命從中出先生愕然曰是輕臺諌羞科目也立封還詞頭孝宗度先生必不奉詔攺權工部侍郎請外遂以集英殿修撰出知婺州引疾提舉江州興國宮年六十五卒謚文節先生老儒通達世務負士望甚重出使入朝徇義忘私無田宅以遺妻子在後省久未有建明呂東萊私謂所知曰未知此老若爲收煞及繳駁謝廓然除命乃喜曰此舉過江後未有也先生旣沒朱文公嘗嘆曰某少年過莆見林謙之方次云說得道理極精細爲之踴躍鼓動退而思之至忘寢食後來再過則二公已沒更無一人能繼其學者矣陳正獻公曰莆儒風特盛自紹興以來四五十年士始知洛學而以行義修飭聞於鄕裏者艾軒實作成之也有集二十卷陳氏宓謂其森嚴奧美上參經訓下視騷辭劉氏克莊亦謂髙處迫檀弓谷梁平處與韓並驅林氏俊曰艾軒不獨道學倡莆詩亦莆之祖用字命意無及者後付𨿽工其深厚未至也按先生嘗師事同郡林霆林公深於象數之學者所著有易論詩書語錄中庸解等集﹝莆陽文獻閩書朱子語類林貞肅集﹞

文略

與朱編修元晦曰前此數得來書祝耕老有五夫便人去令來取書因循如許言之愧甚去年過黃亭只相隔得三二日所欲道者亦何數惟耿耿比承除書之下此在公論以爲太遲不知賢者出處自有時直道之信善類增气見教恭而安數語乃是從根株上說過來別後對此如一對面語但所謂與虞仲達及此一節更記憶不上是日說數件語當不止此耳林用中聞以館捨處之得質正所聞而求所未聞甚善復之到官已三月偶疾唾中有血雜出令人憂懸也

與楊次山曰某授徒三十年不過爲場屋舉子之習學問一事𨿽稍涉其涯而所以作語及所以傳授於人惟是一律豈敢輒出場屋繩尺之外也某年近二十未知龜山所遺後來者爲何書及隨計走都下此說一歷耳又二三年中乃得之是時有周先生尹先生諄諄然八九十歲人乃文靖公一輩流也王信伯得之於龜山施廷先得之於信伯廷先吾友也廷先毎說洞庭之野有一人吾所畏當買舟同一見之不及見此人廷先死矣傷哉廷先毎對人道說必爲之出涕廷先乃吾亡友方正字次云之友某以次云六兄之故遂定交某幼歲聞李太白石曼卿之爲人卽踴躍道其事又初讀晉書見一樣人物如寒蟬孤潔不入俗調此心甚樂之一日對次云說古人如此終是不俗六兄云此數人來孔子之門恐一日著腳不定某乃悟夫子之門爲人物凖的千歲人物要入得此窠樣中乃爲無愧耳

詩

送別湖北漕李祕監仁甫詩曰文字眇煙雲過眼徒浩浩所有未見書惜哉吾已老子云客長安陳迹如一掃同叔向來人我生苦不早亦聞靑城山斯翁爲有道瞿塘不可上秋夢長顚倒白日來西昆一見自應好縱譚百代前至境非枯槁多爲開口笑明日生懷抱黃鶴有髙樓怳如事幽討攬轡逢道州聽書下下考周南勿畱滯掇拾供史槁分手重酸辛璠玙眾所寶十日不得面何爲太艸艸

備考

陳正獻公俊卿撰艾軒祠堂記略曰淳熈壬寅夏四月永嘉林仲元來守此邦以厚風俗惇教化爲本闔郡之士咸造於庭曰莆𨿽小壘儒風特盛自紹興以來四五十年士始知洛學而以行義修飭聞於鄕裏者艾軒先生實作成之也先生學通六經旁貫百代蚤遊上庠已而思親還裏開門教授四方之摳衣從學者歲率數百人其取巍科登顯仕者甚眾先生之爲教以身爲律以道徳爲權輿不專習詞章爲進取計也其出入起居語黙問對無非率禮蹈義士者化之間有經行井邑而衣冠肅然有不可犯之色人𨿽不識望之知其爲艾軒弟子也莆之士風豈無所自先生歿已六年人思其矩範願得立爲祠宮春秋薦以苾芬以慰邦人之思太守乃擇南城隙地爲屋十六楹丹艧一新因謀刻歲月謁記於予予於艾軒遊四十年所謂三益之友其可辭乎

明貞肅氏俊撰艾軒文選序略曰吾家艾軒先生崛起南服專志聖賢於時遺儒陸子正施廷先嘗學和靖山先生特從指授以上紹伊洛之傳窮博而會之要絕意著述東井倡道盡羣俊而朋來之四方年五十始奏名十一轉而至中捨平茶冦講中庸一再爲孝宗褒奬坐封還詞頭攺工部侍郎以集英修撰知婺州提舉興國宮以卒先生長晦翁一十六歲晦翁商略理道獨先生意合嘉其精細退若有得請質時見於書兌澤南軒於易有所異爲晦翁獨與其繳駁新端也東萊曰平生保任此老不負謚文節也君子謂允去今三百五十年祠久圯墓之田易數姓穉弱二孫稀落可念龍坡之爲仰止書院馮公行健雷公孟升意也俊偕汝華謀曰先生嘗同晦翁講道以齒則兄以道則友晦翁固道學淵源先生亦道學名派一方而名天下稱南夫子無異詞宜並祀雷喜白之馮曁貳曁大巡宣司監司督學議可並祀二先生侍以莆髙弟子而復梓其文以傳云

侍講陳英仲先生士楚﹝以下門人﹞

陳士楚字英仲莆田人從學林公光朝登乾道八年進士調臨江戶曹攝新諭縣政化大洽攺秩調侯官丞相周必大薦之以國子監簿召對孝宗奬其誠實紹熈初除宗正丞兼嘉王府直講一日百官已趣班雪大作宰相索表稱賀援筆立就朝士稱嘆靑宮開經筵講周書無逸章其解稼穡艱難曰百谷麗於土荄萌旣敷方有實三農力於田莠艸旣除方有秋以諷小人妨君子之意壽皇傳諭曰陳直講說書議論精詳理致深奧得師儒之道除右侍郎右史退葺禦書閣扁陽春堂揖壺樓觀稼亭皆宸筆揮灑慶元攺元除侍講林希逸守莆祠艾軒綱山樂軒於谷城山後人以士楚侑饗云﹝莆陽文獻閩書﹞

主簿黃季野先生芻

黃芻字季野莆田人少從林艾軒學志行髙古自劉夙劉朔林亦之而下皆推讓焉登紹興二十一年進士第調懷安簿未上卒二劉葬之表其墓﹝莆陽文獻閩書﹞

推官卓進之先生先

卓先字進之莆田人少從林艾軒學年十五拔鄕解紹興四年年四十以特科調龍溪主簿歲旱疫多所全活累遷建寧軍節度推官歲亢旱松溪政和建陽浦城四邑仰食下流客米府禁米舟出城先爭曰四邑非建民耶平生居官亷靜言論據經與人寡合陳宓鄭爚許與特甚而傅伯成尢敬重之族孫得慶﹝莆陽文獻閩書﹞

魏天隨先生幾

魏幾字天隨福淸人從林艾軒以克己復禮問艾軒曰五湖明月因以頴悟賦丹霞夾明月有半白在梨花之句人以半白梨花郎目之其昆仲有雪堂天遊亦名士也﹝閩書三山郡誌﹞

林載徳先生阿盥

林阿盥字載徳福淸人林髙諸孫也從林艾軒學苦六經無所入至欲投江死艾軒稱之謂魚鹽中膠鬲﹝閩書三山郡誌﹞

陳先生叔盥

陳叔盥福淸人少從林艾軒講學出揖客而容頳艾軒曰心不負人面無頳容叔盥悟而自克遂以行誼名﹝閩書三山郡誌﹞

傅景初先生蒙

傅蒙字景初仙逰人少從林艾軒學工詞賦兼五經孝宗朝嘗上萬言書退而講學龍池以淑後進﹝閩書仙逰邑志﹞

教授林恭之先生肅

林肅字恭之仙逰人淳熈三年進士少有文名與傅蒙逰林艾軒之門試教官科授臨安教授卒﹝仙逰邑志閩書﹞

提舉楊似之先生興宗

楊興宗字似之長溪人祖惇禮字穆仲興宗少師事鄭夾漈後執經林謙之之門登紹興三十年進士調鉛山簿孝宗登極上封事末陳以守爲攻之策時相湯思退主和議使人要曰若登對無立異當以美職相處郤之累書抵東府力爭孝宗嘉其志除武學博士丞相陳俊卿舉充館職條對時獘歷遷校書郎與林謙之同校文省殿擢鄭僑蔡幼學陳傅良時稱得人修四朝會要歷遷司勲郎論張說不當與趙汝愚同拜不報又駁楊和王存中封爵太優忤時相虞允文乞祠出守處州大有政聲除知溫州攺嚴州終湖廣提舉著有自觀文集﹝閩書﹞

林先生恂如

林恂如莆田人少從林艾軒學嘗傾貲殫力修築木蘭坡之南岸堤祖國鈞建紅泉學延族子艾軒爲師焉﹝閩書﹞

判官林井伯先生成季﹝以下家學﹞

林成季字井伯艾軒從子有學行從朱子遊朱子深器重之所與筆札甚多趙忠定禮爲上客毎事必咨仕興國軍判官﹝莆陽文獻﹞

備考

劉后村跋趙忠定公朱文公與林井伯帖某爲童子時受教於先友井伯林丈初筮主靖安簿辱授印焉卷中諸帖昔皆嘗見後三十餘年復從君保陳君見之蓋先友冡上之木已拱而其家亦益落矣感今念昔不勝悲慨當幹淳間艾軒先生與忠定相君同館井伯丈以艾軒猶子爲忠定上客所交皆當世名人而於朱張呂三君子尢厚忠定帖𨿽家事瑣碎亦謀焉文公帖如黨論之興大愚之貶衡陽之薨皆當時大變故士大夫掩耳不敢聞公獨諄諄然赴告於井伯丈一太學生未脫韋布而隱然任世道之隆替受諸老之付囑可不謂賢哉初余幹縣尹有憾於忠定謫命下祖昔人憾萊公元城故智張皇特甚井伯丈適在吳中先馳書以報忠定賴以自安嗚呼使遇良史筆之豈減於陳仲弓郭有道耶

漕舉吳省齋先生澥﹝以下交友﹞

吳澥字淸臣龍溪人兩請鄕舉有聲又請漕舉及同文館舉澥著述甚富援筆立成皆極精妙與陳知柔林光朝諸公爲莫逆交知柔嘗擊節稱賞謂其貌古心古學古文古三山林子晦亦嘆其爲天下奇才學者師之稱省齋先生有省齋集行世﹝道南源委閩書﹞

縣令陳元榘先生昭度

陳昭度字符榘興化人紹興五年進士第爲尢溪主簿部使者檄令捃摭屬吏細過昭度憮然拂衣去閒居讀書著文十餘年不出與鄕大夫林迪爲忘年友艾軒林光朝次云方翥正字劉夙兄弟皆嘗至其家登堂拜母誼均兄弟旣而教授藤州藤地鄙逺俗尙庳陋昭度勵士以致知謹獨之學由是士競於學知所指歸攺知長樂縣未上卒昭度淵源濓洛爲文得古法簡嚴閒淡理致深逺艾軒志其墓謂不緣師授視橫渠爲同時獨曉者﹝莆陽文獻閩書﹞

鄭夾漈先生樵

鄭樵字漁仲興化人父國器太學生嘗鬻已田築蘇洋陂人食其徳沒於姑蘇樵年十六徒步歸葬自是謝絕人事結廬越王山下閉戶誦習卜築艸堂夾漈居之久之出逰名山大川搜奇訪古遇藏書家必畱借讀夜則仰觀星象寒暑寢食爲之都忘一時名人如李綱趙鼎張浚皆器重之初爲小學經旨禮樂文字天文地理虫魚艸木方書之學皆有論辧紹興十九年上書曰艸萊臣鄭樵昧死百拜獻書皇帝陛下臣本山林之人入山結茅欲讀古今之書通百家之學討六藝之文而爲羽翼忽忽三十年著述之功百不償一不圖晚景獲見太平松筠之節不攺歲寒葵藿之心難忘日下恭惟陛下畱心聖學篤志斯文擢用儒臣典司東觀內外之藏治有條理百代之典燦然可觀臣伏觀祕書省歲歲求書之勤臣𨿽身在艸萊亦欲及時效玆尺寸謹繕寫十六部百四十卷恭詣簡院投進其餘卷帙稍多望賜睿旨許臣料理余續當上進得展盡底蘊詔以其書藏祕府歸而益厲所學從者二百餘人尋喪母哀毀廬墓部使者舉孝亷者三舉遺逸者二皆不就二十七年以侍講王綸賀允中薦應召明年上殿奏言臣處山林三十餘年修書五十種皆已就其未成者臣取歷代之籍始三皇卒五季彚緝爲一名曰通誌體參馬遷法則稍異謹摭其要覽十二編名曰修史大例先上之帝曰聞卿名久矣敷陳古學自成一家何相見之晚耶授右迪功郎禮兵部架閣爲禦史葉義問所劾力乞還山攺監南嶽還家論著閱四年通誌就詣闕請上會髙宗幸建康命爲樞宻院編修官尋兼攝簡詳諸房文字因求入祕書省翻閱典籍詔許於三館假書觀之陸務觀以爲一時快事又坐言者寢及駕歸繳進通誌而樵卒時年五十九矣生平枯淡好施居鄕累歲不一詣守令筆札𨿽詔從官給未嘗取也見人寸善推譽如有不及有來質問者爲之顚倒數於當路薦林光朝林彖學者稱夾漈先生詩文有溪西集五十卷﹝莆陽文獻閩書﹞

州守蔣元肅先生雝

蔣雝字符肅仙逰人少博學彊記下筆輒數千言曲盡其妙鄕先輩宋藻舉經傳扣雝隨問隨答毎以南方夫子稱之設席郡庠戶履常滿與林光朝同時十人俱知名號莆陽十先生登紹興二十一年進士教授泉州守王十朋見其文大加賞識雝因作夢仙賦以獻十朋曰長卿大人太白大鵬之比也又撰時政十議十朋嘆曰此經世之文矣後知江陰軍再知通州以郡人張次山坐與程明道邵康節同好惡得罪及陳瑩中任徳翁嘗遷謫於此合爲堂祀之扁曰三賢以厲風俗秩滿入覲首言江東鹽課較之淳熈七年出入之數虧二萬緡主筴者方以衍課增秩上矍然曰某人欺朕因訪本末雝口誦指畫應對如響上曰卿材通練合以蒲郡處卿雝拜謝上目其背方面材也將除贑州爲宰執所沮退居朴鄕十餘年凡四請祠以壽終著有朴齋文集子祈從子有秋﹝仙逰邑志閩書﹞

徵士方直甫先生秉白

方秉白字直甫莆人隱居教授林謙之方次云劉賓之復之諸名士皆其友也孝宗朝以孝亷薦不起郡守趙彥勵嘗辟修莆陽志有艸堂文集﹝閩書﹞

州守方先生漸

方漸莆田人重和元年進士紹興中判韶州知梅湖南恩歷官朝散郎平生淸白無十金之產所至挾書自隨積至數千卷皆手自纂定就寢不解衣林謙之質之答曰夜或有尋討便不懷安爲小屋三間以藏其書榜曰富文鄭節仲嘗就讀焉子林鄕貢進士孫其義曽孫應發﹝莆陽縣誌﹞

○文介林綱山先生亦之學派

按先生師事艾軒三十餘年莆人推先生嗣講席後先生之學授之陳樂軒藻亦嗣綱山講席林氏希逸創三先生祠奉祀並錄其遺文所謂三先生者莆南林公光朝福淸林公亦之陳公藻也惜三先生之學至希逸林氏而無傳矣葉文忠公向髙曰王信伯再傳而亦之又再傳而希逸星辰沒矣源流正學溯於前修固皆同爲洛學淵源也於乎懿哉

文介林綱山先生亦之

林亦之字學可閩縣人盛年挾策逰四方卒不契去之紅泉謁林艾軒光朝而師之左右三十餘年遂爲髙弟艾軒卒莆人推亦之嗣講席艾軒之學一本躬行亦之戶外履幾半於師矣或勸其著書答之詩曰講學紅泉不著書只將心學授生徒趙汝愚帥閩辟入東井書堂待以賓禮上其學業於朝命未下卒學者稱綱山先生一曰魚月先生著論語考工記毛詩綱山詩集景定間林希逸追舉其賢贈迪功郎賜謚曰文介子簡字綺伯莆中劉克莊少師之﹝閩書﹞

文逺陳樂軒先生藻

陳藻字符潔福淸人師林亦之得艾軒經學之傳爲時通儒遂嗣亦之講席藻家貧篤志於學不求人知入則課妻子耕織出則誘生徒弦誦登山臨水而已學者稱樂軒先生所著有語孟莊子杜詩解並詩集景定間門人林希逸薦其賢贈迪功郎賜謚曰文逺﹝閩書三山新志﹞

中書林竹溪先生希逸

林希逸字肅翁號鬳齋福淸人師事陳藻藻之學出於林亦之亦之出於林光朝其授受逺有源委登端平二年進士爲平海軍節度推官以淸白稱淳佑中遷祕書省正字入對乞信任給諌又乞早決大計以慰人望理宗皆開納歷翰林權直學士兼崇政殿說書以直祕閣知興化軍下車首詔學者云自南渡後洛學中微朱張未起以經行倡東南使知聖賢心不在訓詁者自莆南夫子始初疑漢儒不達性命洛學不好文辭使知性與天道不在文章外者自福淸兩夫子始學者不可不知信從也因立三先生祠祀之並鋟其遺文以傳莆南夫子者林光朝兩夫子者亦之藻也景定四年舉亦之及藻爲有道之士又舉林光遇幼承父澤奉親不仕並乞褒崇詔有司爲三人樹表書謚並祀之學宮希逸官司農少卿終中書舍人所著有易講春秋正附篇考工記解竹溪稿子泳歷興化倅國子監丞劉克莊序希逸詩宋自光朝三傳至希逸比之於師槁而華矣明代郭萬程曰自道學興辭命多鄙光朝之門獨爲斐然閩自楊氏道南蓋光朝可接羅李之宗惜時儒未深知者至希逸而亡傳矣﹝閩書莆陽文獻三山新志﹞

朝奉嚴坦叔先生粲

嚴粲字坦叔一曰明卿邵武莒溪人精毛氏詩箋注嘗自注詩曰嚴氏詩緝朱文公詩傳多采其說焉﹝邵武郡誌﹞

﹝按嚴氏粲自序詩緝在理宗淳佑戊申去朱子捐館之歲已四十八年林氏希逸撰嚴氏詩緝序言華谷嚴君坦叔早有詩名江湖間甲辰余抵京以同捨生見時出詩緝語我其說大抵與老艾合遂求全書而讀之今以序詩之年考之亦後於朱子四十餘年嚴氏本傳所言朱子采其說者自邵武郡誌如此今讀詩緝中所引用諸說凡朱氏曰者皆文公朱子之說嚴氏采朱子之說而立傳者反謂朱子采其說相沿承誤似無可疑今錄原序並林序二篇附後俟考訂者再詳之﹞

備考

嚴氏粲自序詩緝曰二兒初爲周南召南受東萊義誦之不能習余爲緝諸家說句析其訓章括其旨使之了然易見旣而友朋訓其子若弟者競傳寫之困於筆札胥命鋟之木此書便童習耳詩之興幾千年於此矣古今性情一也人能會孟氏說詩之法涵泳三百篇之性情則悠然見詩人言外之趣毛鄭以下且束之髙閣此書覆瓿可也淳佑戊申夏五月華谷嚴粲序

林氏希逸詩緝序曰六經皆厄於傳疏詩爲甚我朝歐蘇王劉諸巨儒𨿽罷落毛鄭舊說爭出新意而得失互有之東萊呂氏始集百家所長極意條理頗見詩人趣味然疏缺渙散要未爲全書蓋詩於人學自爲一宗筆墨蹊徑或不可尋逐非若他經然其流旣爲騷爲選爲唐古律而吾聖人所謂可以興觀羣怨孟子所謂以意逆志者悉付之明經家艾軒林先生嘗曰鄭康成以三禮之學箋傳古詩難與論言外之旨矣艾軒終身不著書遺言間得於前一輩鄕長老客逰二十年未有印此語者華谷嚴君坦叔早有詩名江湖間甲辰余抵京以同捨生見時出詩緝語我其說大抵與老艾合且曰吾用於此有年非敢有以臆決摭諸家而求其是要以發昔人優柔溫厚之意而已余旣竦然起敬遂就求全書而讀之乃知其鉤貫根葉疏析條緒或會其旨於數章或發其微於一字出入窮其機綜排布截其幅尺辭錯而理意曲而通逆求情性於數千載之上而興寄所在若見其人而得之至於音訓疑似名物異同時代之後前制度之纎悉訂證精宻開卷了然嗚呼詩於是乎盡之矣易盡於伊川春秋盡於文定中庸大學語孟盡於考亭繼自今吾知此書與並行也然則華谷何以度越諸子若是哉余嘗得其舊槁五七言幽深夭矯意具言外蓋嘗窮諸家閫奧而獨得風雅餘味故能以詩言詩此箋傳所以瞠若乎其後也余曰艾軒惜不見子君曰子又豈容遺艾軒之言故不自揆而爲之敍云爾是年十有二月竹溪鬳齋林希逸書

閩中理學淵源考卷九

廣平府知府李淸馥撰

○莆田劉氏家世學派

彭從吾先生曰莆壤土褊小至宋始成郡而文獻特盛忠惠﹝蔡襄﹞文節﹝林光朝﹞正獻﹝陳俊卿﹞三五公爲之冠冕最後後村劉先生起而繼之文章流布事業兼備論者謂三五公而下一人而已蓋劉自著作﹝夙﹞正字﹝朔﹞二先生師事文節公道同行偕齊名幹淳間蔚然爲文章家著作之子吏部侍郎﹝彌正﹞與羣從又皆以行義名世吏部之子則後村先生資稟旣異濡染亦深壯而益學以至於成加以壽數之髙位遇之顯遂以文事紹先聞於天下當世大儒眞文忠公辟帥參且以學貫古今文追騷雅薦於朝晚乃薦歷工部尙書以龍圖閣學士致仕年八十三而沒

著作劉賓之先生夙

劉夙字賓之莆田人與弟朔師事林艾軒得其傳紹興二十一年登第歷臨安教授以弟朔爲溫州司戶迎母就養因乞與溫州教授莫衝兩易以便親從之作養人材多所成就陳傅良以諸生見夙賞重之果以文名孝宗卽位召除樞宻院編修以親老求去無何兼國史院編修力辭不就除著作佐郎所對館職策言薦舉之獘曰此執政大臣爲惠而不爲政致之也陳執中章子厚人知其小人也然能不以官私其親今將告執政大臣曰子爲子厚乎子爲執中乎則艴然怒矣至其行事則有爲子厚執中所不爲者矣又上封事曰陛下與曽覿龍大淵輩觴詠倡酬字而不名罷宰相易大將待其言乃決嚴法守裁僥幸當自宮掖近侍始所請凡六事丐外除荊湖北路安撫司參議乾道元年以親老丐祠主臺州崇道觀三年差知衢州期年政平訟簡郡人祠之會曽覿副賀金正旦道衢入謁弗納復求去徙溫州禱雨全家淡食八十餘日明年引疾歸率鄕人救荒愬莆之剰米斛於朝盡蠲之又明年卒是歲王龜齡芮司業皆先夙卒呂東萊悼以詩云諸老收身盡佳城又到公蒼天那可問吾道竟成窮林謙之亦云賓之愛君均於愛親憂國過於憂身古有遺直今難其人眞西山書二公志銘後云紹興末迄淳熈中名儒十餘人言論同出處偕如立直木於通達之衢後生有所望而趨讀之令人慨嘆不已二公在當時名論最髙惜皆弗究於用云所著有春秋解義弟朔子彌正彌邵﹝莆陽文獻道南源委黃氏日抄眞西山題跋﹞

正字劉復之先生朔

劉朔字復之紹興三十年試禮部第一廷試甲科調溫州司戶參軍計口受祿以其餘救饑疫飼棄兒孝宗初立與林光朝同召對曰陛下何不延納憤激敢言之士而聽訐直難堪之言因以自考察成敗得失且及曽覿龍大淵罪狀攺宣議郎知福淸縣以至誠待民聽訟使兩詞自詣市食掛錢於門會病作請祠歸再召入對時虞允文贊孝宗恢復士多向之朔極諫以爲宜選兵將廣儲峙責成於端重堪事者從容以待其變不可憑虛蹈空過爲指料決天下於一擲孝宗竦然除祕書省正字以疾丐外除福建安撫司參議朔與兄賓之皆爲時望所推學者輻輳其門兄性挺特不以色假人朔則濟以和易至輕祿位而重出處厚名義而薄勢利盡言於朝盡心於官飭亷隅公是非殆不相讓云著春秋紀年二子起晦起世﹝莆陽志道南源委閩書﹞

侍郎劉先生彌正

劉彌正夙之子淳熈八年進士嘉泰初以承議郎知臨川縣入爲諸司糧料院時韓侂冑爲相兵禍萌芽召使如兩淮議鐵錢實欲付以邊事彌正還言無故而先發天理不順無豫而輕舉人謀弗從侂冑怒嘉定初爲考功郎覆朱子謚議曰謚古也復謚非古也謚法曰謚生於行者也茍當於其行一字足矣奚復哉故侍講朱公沒於爵未得謚上以公道徳可謚下有司議所以謚謹獻議曰六經聖人載道之文也孔氏沒子思孟軻更述其遺言以持斯世文幸未墜漢末諸儒采掇以資文墨鄭司農王輔嗣輩又老死訓詁謂聖人之心眞在句讀而已隋唐間河汾講學已不涉聖賢閫奧韓愈氏復出特其文近道爾蓋孔氏之道賴子思孟軻而明子思孟軻之死明者復晦由漢而下闇如也及本朝而又明濓溪橫渠剖其幽二程子宿其光程氏之徒噓其焰至公聖道粲然矣公之學以誠持中敬持外其於書尊六籍則諸子曲說不得幹其思其於道不敢深索也恐入乎幽不敢過求也恐汩其說讀書初貫穿百氏終也縮以聖人之格言自近而入微由博而歸約原心於眇忽析理於錙銖采眾說之精而遺其粗集諸儒之粹而去其駁嗚呼醇矣哉孟氏以來不多有也公中科第猶少也薄遊徑隱閉門潛思朝廷毎以好官召公莫能屈不得已而出惟恐去之不早自官簿書考者九而閒居者四十餘年山林之日長問學之功深也平居與其徒磨切講貫皆道徳性命之言忠敬孝愛之事由公學者必行已莊與人信居則安貧而樂道仕則尊君而憂民重名節而愛出處合於古而背於時若此者眞公之學也嗚呼師友道喪人各自是公力扶聖緒本末宏闊而弄筆墨小技者以爲迂臒於山澤與世無競而汨沒朝市者以爲矯自童至耄動以禮法而跅弛於繩墨者姍以爲誕世嘗以是病孔孟矣公何恨焉初太常議以文忠謚公按公在朝之日淺正主庇民之學郁而不施而著書立言之功大暢於後合文與忠謚公似矣而非也有功於斯文而謂之文簡矣而實也本朝歐蘇不得謚文而得者乃楊大年王介甫介甫經學非醇也其事業亦有可恨楊公正復文士爾文乎文乎豈是之謂乎世多評韓愈爲文而非也原道謂軻之死不得其傳斯言也程子與之公晚爲韓文立考異一書豈其心亦有合歟請以韓子之謚謚公謹議終吏部侍郎林侶之建臨川三賢祠於學宮祀黃勉齋文丞相而彌正與焉弟彌邵子克莊

處士劉習靜先生彌邵

劉彌邵字壽翁素性狷介早孤遺書數廚晨夕抄纂考論古今斷制義理一以洙泗濓洛爲宗嘗質經於陳宓評史於鄭寅問易於蔡淵郡守楊棟創尊徳堂於學宮以處之及棟提點福建刑獄復論薦於朝未報卒年八十二彌邵平生爲學專務實踐自幼至老確然不移者有易槁漢考讀書日記諸書學者稱習靜先生子■﹝山上成下﹞寶慶二年進士歷羅源靑田令爲政以風俗教化爲本﹝道南源委莆田邑志﹞

文定劉后村先生克莊

劉克莊字潛夫夙之孫莆田人嘉定二年以郊恩補將仕郎調靖安簿以宣教郎知建陽縣新考亭祠祀朱範劉魏四賢於學糴賑糶倉二千斛方以邑最聞而言官李知孝梁成大箋其所詠落梅有朱三鄭五之句以謗訕摭其罪鄭淸力爲之辧釋得通判潮州攺吉州眞徳克遜克剛秀辟爲帥參且以學貫古今文追騷雅薦於朝與祠未幾漸致從班遂除樞宻院編修官兼權右侍郎輪對言服天下莫若公今失之私鎭天下莫若重今失之輕又言權臣壊朝綱開邊釁兵驕楮賤貪饕僥幸之俗不可回諸賢起而當之天人未應願堅凝初意無使邪說淫奪正論又拳拳於濟王苕川之獄𨿽復其爵未雪其寃皆人所難言尋除知漳州嘉熈元年攺知袁州坐先言濟王事爲禦史蔣峴所劾與方大琛王邁同罷旣與祠擢廣東提舉就升漕攝舶俸給例劵皆卻不受買田二十畝爲南仕歸喪之費淳佑四年除將作監攺直華文閣因舊任六年令赴行在奏事道除大府少卿旣至面對三札禦札劉克莊文名久著史學尢精可特賜同進士出身除祕書少監兼中書舍人史嵩之服闋禦筆除職予祠令克莊行詞克莊奏嵩之有無父之罪四無君之罪七舊相致仕合有誥詞今臣行嵩之之詞未知爲褒爲貶論奏不已爲殿中侍禦史章琰劾罷尋依舊職知漳州就除祕閣修撰福建提刑以便養甫及月丁內艱方■﹝衤覃﹞除崇政殿說書史館同修撰時事多內出克莊言祖宗盛時內降絕少今中外除授不由大臣啟擬求者與者奉行者習以爲常臣竊惜之忤當國意尋除起居舍人進言愈切力奏不艸史宇之答詔除右文殿修撰知建寧府攺福建轉運使以鄭發疏褫職寢新命提舉明道宮景定元年賈似道還朝歷遷權工部尙書兼侍講以年迫堅乞納祿除煥章閣學士守本官致仕咸淳四年特除龍圖閣學士致仕仍舊年八十三卒謚文定所居後村人因稱爲後村先生彭韶祠堂記曰維莆至宋文獻特盛蔡忠惠林文節陳正獻三五公爲冠冕最後先生起而繼之文章流布事業兼備論者謂三五公而下一人而已賈似道當國貪收徳望以慰人心公爲之出蓋賈蹈蔡氏用龜山之故智云所著有後村前後續新四集

弟克遜以父任補官調古田令累遷知邵武軍除劇盜興教化攺潮州移泉州以疾奉祠一生淸貧工於詩葉適趙汝談皆稱之克剛爲泉州錄參眞文忠薦知沙縣寶佑二年知惠州淸約多才修獘起廢建丰湖書院祀羅豫章辟四齋以居生徒擇州學博士兼山長領之並增學捨惠人始知伊洛之學﹝莆陽文獻閩書﹞

教授劉建翁先生起晦

劉起晦字建翁擢淳熈五年第知貴溪縣召試祕書省正字歷益王府教授蔚有時望材行不忝其父而言官指爲僞學劾罷之弟起世擢慶元二年第南海尉子希仁起世希仁希仁擢嘉定四年第因郊有雷雹之異摭七事應詔尢於人材致意焉又曰論事之臣惟知攻上躬任事之臣惟知舉權要所言皆劘切貴近時論壯之在仕途六十年閒散時多所薦士如徐鹿卿皮龍榮等多貴達而希仁屢以謗退官止中大夫顧毎遇遷擢必有論建身𨿽屏處猶上箴闕失惓惓忠愛畎畝不忘云﹝莆陽文獻閩書﹞

備考

黃氏日抄曰愚觀水心志陳君墓寂寥歉然今二劉官不爲顯文無行於世者而所載言行煒然耀人蓋所志諸公貴人皆無及此者故節錄特備﹝節錄中遺事已錄入本傳此不具錄﹞又曰劉彌正劉夙子也幼率諸弟勤苦緝故業貧不能得膏火旁嫗夜績者光射公牖輙攜書就之後皆中第其在朝丞相陳自彊惡其不附已開禧敵入冦遂用公提淮鹽蓋以陷之危地自兵起鹽商不行公盡通鹽利就爲運判後爲浙漕北使自淮至浙凡送迎之事皆公裁定爲成式其爲浙漕也不與內臣相見官至吏部侍郎

眞氏西山書二劉公志銘後曰永嘉葉公之文於近世爲最銘墓之作於它文又爲最著作正字二劉同爲一銘筆勢雄拔如太史公嘆詠悠長如歐陽子於他文又爲最嗚呼二劉公不可復見矣若永嘉之文亦豈易得哉其言紹興末迄淳熈中名儒十餘人言論同出處偕如立直木於通達之衢後生有所望而趨讀之令人慨嘆不已夫言論同出處偕世之所指爲朋者也名儒十餘人旣爲一朋望而趨者不知幾千百又爲一大朋則士之相朋莫斯時若也然適是以增淳熈之盛其功及於紹熈慶元間至韓氏用事惡其朋而盡錮之其患有不可勝言者乃知阜陵規摹誠可爲萬世法而歐陽子信爲知言也二劉在當時名論最髙惜皆弗究於用今建陽大夫克莊昆弟方以文學材猷自奮其尙有以成前人之志云

又書著作春秋講義後曰昌黎公寄玉川子詩有春秋三傳束髙閣之語學者疑之謂未有捨傳而可求經者今觀著作劉公講義一以聖筆爲據依其論秦穆公以人從死者晉文公之召王宋襄公之用人於社皆以經證傳之失所謂偉然者也昔歐陽子患僞說之亂經著爲論辧自謂時𨿽不同千歲之後必有予同者曽未二百年而劉公之論春秋蓋與之合公而有知當不恨後世之無子云矣所講才十有二條麟經大指略盡於此其言曰吾聞法吏以一字輕重矣未聞聖人以一字輕重春秋也旨哉言乎足以破世儒之陋學者其深味之又跋劉彌邵讀書小記曰莆陽劉隱君以讀書小記示予予讀之嘆曰懿哉劉君可謂知學問之本矣孔門獨一顏子爲好學顏子所問前曰爲仁後曰爲邦捨是無他學也蓋爲仁者成已之極而爲邦者成物之極體用本末究乎此矣顏子所以亞於聖人而孟子期之以禹稷之事業豈非內聖外王之學已備故邪漢以後學者始多端記問綜古今文章妙機軸號爲儒者極摯然以成已則不足以成人則甚難其亦何貴乎學予屏居八年呻吟蠧簡未有云獲獨嘗竊謂士之於學窮理致用而已理必達於用用必原於理又非二事也朝思夜索惟此是求間以語諸人鮮不憮然者蓋後世之學言理或遺用其病爲空虛言用或遺理其獘爲麤淺不知理卽用用卽理非渾融貫通不足以語學之成今觀劉君之書內不遺理外不遺物乃深有契於予心𨿽然道無窮學無止以劉君之靜且篤懋懋而弗捨庸知不詣其極乎故識於末編以待

劉克莊書季父易槁序曰易學有二數也理也漢儒如京房費直諸人皆捨章句而談陰陽災異往往揆之前聖而不合推之當世而少驗至王輔嗣出始研尋經旨一掃漢學然其獘流而爲玄虛矣本朝數學有華山陳氏河南邵氏今邵氏之書𨿽存通者極少理學有伊川程氏新安朱氏舉世誦習眾說幾廢余嘗恨程邵同時不相折衷曰傳曰皇極經世圖譜遂判爲二書而不可合天下豈有難通之書亦豈有理外之數哉噫易更三聖說易者非一家程氏排臨川之學者及教人讀易必先輔嗣介甫朱氏尊伊川之言者至本義則多程子所未發議論以疑難問答而詳義理以講貫切磋而精此季父易槁之所爲作也初余爲建陽令季父訪余縣齋因質易疑於蔡隱君伯靜後二十餘年而書成大旨由朱程以求周孔由周孔以求羲文其篤守師說𨿽譙天授袁道潔無以加視世之髙談先天徑造微妙彼虛而此實矣季父名彌邵字壽翁中歲棄科舉閉門著書動必由禮爲鄕先生家貧食於學晚捨去並學俸卻之太守眉山楊侯棟郡博士括蒼兪君來卽學爲堂示捨蓋之意季父僅一至焉後楊侯使本道又論薦於朝不報卒年八十二兪君乃取昔所卻俸爲刋易槁而授簡其猶子克莊序之

○莆陽方氏家世學派

按莆陽方氏本徽之歙人自廷範先生分支六派以仁字行相宅於莆之刺桐巷奕葉繁衍曰龍圖公儀一派卽仁嶽之後也曰開府公愼言及郎中公愼從者卽仁載之後也二支科名顯仕儒流濟美又有司理公峻大常公嶠者亦仁字分派遷住於白社淵源所漸又盛考峻官潤州識程公珦其子道輔先生元宷少與二程同逰得聞伊洛之學至次云先生翥卽景通先生之曽孫也杜門誦讀不求干進與林公艾軒同學又與鹽官施氏廷先逰最久而廷先之學得之信伯王氏爲程門的傳子朱子嘗少年過莆見林謙之方次云稱其講說道理極精細爲之踴躍鼓動忘寢食焉至嶠之子仲宇學於安定先生尢其最初者也噫方氏一門祖孫父子得聞程胡諸賢之旨厥後次云先生又與紫陽上下議論至次云之孫輩禾耒壬與履齋伯謨諸公雲集執經於紫陽之門至忠惠又薫炙於西山鶴山二老是方氏家學自宋初至季世儒業勲名指不勝屈得於師友傳習考證深矣述其家世大略著之篇首

著作方先生儀

方儀其先本歙人至廷範歷知長溪古田長樂三縣居莆刺桐巷六子皆仕閩王氏仁逸檢校水部員外郎仁嶽祕書少監仁瑞著作郎仁遜大理司直仁載禮部郎中仁逺祕書正字儀仁嶽季子也咸平三年與從子愼言同登第初興化軍未有學儀伏闕上書乞建軍學立夫子廟得旨賜地儀入貲助成之復與弟能及愼言奏請修三禮堂步廊崇閣及學制之未備者由是莆之學校日盛歷官大理寺丞遷著作佐郎卒郡學繪其象祀焉﹝閩書莆陽文獻﹞

提刑方孚若先生信孺

方信孺字孚若興化人儀七世孫父崧卿擢隆興元年進士歷官政績茂著家藏書四萬卷皆手自校讎信孺少有雋材未冠能文周必大楊萬里咸器之以父蔭補畨禺尉轉蕭山丞時朝廷悔侂冑啟邊釁金亦厭兵時方議和開禧三年近臣薦信孺爲樞宻院參謀官使金至濠州金帥紇石烈子仁止信孺獄中露刃環守之要以五事信孺曰反俘歸幣可也縳送首謀古無是事稱藩割地則非臣子所忍言子仁怒曰若不望生還耶答曰將命出國門已置生死度外矣至汴見左丞相完顏宗浩反復辯折不少詘自春至秋三往還言敵所欲者五事割兩淮一增歲幣二犒軍三索歸正等人四諱其五不敢言侂冑再三問至厲聲詰之徐曰欲得太師頭耳侂冑大怒奪三秩羈管臨江軍年才三十歸營居室巖竇自放於詩酒已而王柟定議增幣函首皆信孺所持不可者柟歸具言金人毎問信孺安在乃起通判肇慶府峒寇竊發被旨同廖徳明措置收捕就命知韶州至郡卽封崇張九齡余靖墓擒赤水峒賊首戮之尋提點廣東刑獄奏縱不決之獄數千人遷淮東轉運判知眞州卽北山匱水築石堤袤二十里人莫知其所爲後金兵薄儀眞守將決水匱以退敵城賴以全山東初內附信孺請選威望重臣將精兵數萬往開幕以主制客以重馭輕可以固江北瞰兩河坐責降三秩再奉祠卒﹝閩省通誌莆陽文獻﹞

郎中方先生龜年

方龜年景佑元年進士與蘇緘齊名仕至屯田郎中所著有經史解題羣書新語卒葬姑蘇子惟深舉進士不第晚爲興化軍王安石最愛其詩精詣警絕謂元白皮陸有不到處﹝莆陽志﹞

提刑方公美先生廷實

方廷實字公美父監紹聖四年與曾從祖旬從子天若三人同榜官至廣東提舉廷實政和五年賜進士出身累遷禦史臺簡法官秦檜方主和議金使適至廷實疏言金使以江南詔諭爲名或傳陛下欲屈膝受詔夫陛下縱未能克復神州尙可保守江左何至遽爾貶尊除監察禦史尋以宗正少卿被旨宣諭三京淮北廷實至京西伏謁陵寢見永昌諸陵皆驚犯而泰陵暴露解衣覆之北還檜預使戒曰幸見上無言及且約以美除廷實曰欺君之事吾不忍爲旣見爲髙宗涕泣歷道遂力求補外不許請益力除直徽猷閣提點福建獄至則首請解官贖胡銓罪檜益銜之時海冦竊發廷實謂當以盜禦盜有習歷風濤心懷歸正者卽可用之有鄭廣輩故繇此塗得武官廷實不以往事遇之延問方略廣感激自效盜相繼遁去復奏除鋪例免行錢發常平米賑泉州饑尋攺知泉州未上丁內艱歸服闋除廣南東路提刑有挾檜勢爲威福者廷實廉得其實案之章再上不下遂上章納祿未報卒官廷實負才識善鑑裁平生薦士如林安宅龔茂良何大圭傅自得林孝澤吳逵宋藻黃浚皆一時之選也工詩律有集行世﹝莆陽文獻閩書﹞

朝請方應之先生愼言

方愼言字應之仁載孫儀再從侄咸平三年進士知信丰蘭溪二縣祥符初以殿中丞擢屯田員外郎仁宗卽位攺侍禦史屬丁謂得罪遣愼言籍其家得士大夫干請書悉焚之人稱長者後請便郡知泉州歲饑大發官廩貸民奏免其丁稅父老感泣生子多以方名歷兩浙轉運使錢塘江決數十里愼言庀工授財疊石立柱以殺潮勢賜璽書褒美攺知潭州潭人像祀之入爲諌議大夫會擇重臣鎭南越遂以朝請大夫知廣州卒贈開府儀同三司孫通熈寧六年進士歷官知睦州坐子軫上書論列蔡京謫官以朝請大夫老於家通子軫以父任太廟齋郎極論蔡京過惡所疏凡千餘言詔罷父通職勅軫貸命追毀出身以來文字編管嶺南尋放歸靖康元年與父通復收敍原官後遷鄞縣令貧不能歸寓於慈溪至今子孫繁盛﹝莆陽文獻通誌閩書﹞

郎中方惟之先生愼從

方愼從字惟之景徳二年進士知弋陽導江等縣歷潮漳嘉三州再知漳州攺都官郎中以老歸卒愼從所至有徳於民在導江時有楠木連理嘉禾九穗之祥璽書褒異守漳之日適愼言守泉旌麾相望二州榮之及再至漳漳人夾道歡呼曰吾父復來矣﹝通誌﹞

忠惠方徳潤先生大琮

方大琮字徳潤愼從七世孫也祖萬擢紹興三十年進士大琮以詞賦爲開禧元年省試第三人授南劍州學教授爲江西轉運司參議官決獄平允攺知將樂縣式楊時廬祀八賢於學丁外艱服除知永福縣值兵饑守隘立柵禁港發廩無虛日時延名士講論文義丁內艱起復累遷太府寺丞歷祕書郎著作郎除右正言疏論天下大勢適理宗不禦殿封上之踰月入對復言理亂安危自君心始格其非者在大臣捄其源者在諫臣又以女寵侈費爲戒遷起居舍人兼實錄院檢討官奏乞還魏了翁以重朝廷先是有諫言綱常者竄謫相望及理宗親政大琮敢言復故王爵召用諸老於是言路稍開殿中侍禦史蔣峴惡之疏劾王邁劉克莊等以大琮爲魁傑請置重辟大琮遂罷去予祠尋攺集英殿修撰知廣州廣東經略淳佑四年加寶章閣待制進直學士因舊任大琮在廣五年百度具舉以禮義化人期盡變其故俗攺知隆興府命下卒謚忠惠贈寶謨閣學士依尙書例致仕大琮內溫和而外方嚴平居抑畏言不出口至立殿陛爭是非可否𨿽賁育不能奪祖尙晦翁沾漑醇馥於眞西山魏鶴山而追慕劉元城之爲烈與劉后村同時著述甚謹尺楮片翰刋落陳言辧博𨿽間不及後村而粹縝過之有奏議外制雜著若干卷子演孫侍父未嘗跬步離側爲政以表勵風俗爲急﹝通誌莆陽文獻﹞

林貞肅俊撰方忠惠公文集序曰宋自晦翁朱夫子起建安以上集四儒之成四方學士師宗之閩爲盛莆又宗之方爲盛履齋若水伯謨尢著者也迨尙書忠惠公祖尙眞源沾漑醇馥於西山鶴山二大老而追慕元城公爲烈鐵庵之號見志也公弱冠擢南宮詞賦第三人不祈速化沈鬱下僚者餘三十年亦遺材矣端平初鄭性之當國搜名進士拔致諫垣危言正論選親賢逺聲色杜佞幸以襄之失蜀之敗爲恥荊淮之擾爲懼及繳駁數事尢忠戅所難言公無諱焉申大義以雪濟邸之寃追罪姦相之彌逺屢言之臨安火又言之爲其黨蔣峴所中予祠鴻禧噫是無遺直者與公終寶章學士廣東安撫使爲治尙風化崇正學表先賢薄官徵卹民隱參行晦翁家禮社倉諸法利闗人國爲之力無阻以故生有祠歿致薦享舉扶插竹以奠請贈謚而梓行其遺文皆廣人徳公之報也噫是無遺愛者與公歿淳佑丁未至是二百六十有七年公族孫雪筠良節嗣響家學大參廣藩因舊本輯之爲若干捲復梓以傳盛舉也公後村同時人平時著述甚謹尺楮片翰刋落陳言辧博𨿽不及後村而粹縝過之命詞運意以心術爲根柢气節爲枝榦義理爲華實名賢爲標格澄潤丰潔而丰神自適爭先覩之爲快亦名作矣太常謚議謂源流晦翁徐驗之晦翁及公仕籍俱四十年晦翁在朝不滿四十日公亦僅一年幾半其出處槪自相類莆先正自端明蔡公謚忠惠繼之亦僅公一人而已端明慶曆四諌溫陵海橋之聲迹天壤俱敝可也而胤嗣涼落遺文晦蝕逮之今無幾公舊本無恙玆復煥然一新梓行又適在廣是固徳門子姓錫類之賢文獻足賴抑公之精神在廣與故民相糾結不渙散以黙運之今耶不能不爲徳名幸也俊鄕閈晚出前哲景行序文大參之請抑亦俊之責也公諱大琮字徳潤累贈銀靑光祿大夫

方履之先生大壯

方大壯字履之莆田人少頴悟操筆成章艾軒二劉咸推重之年長不事場屋專心求道朱子至莆大壯舉所學就正日與同志講明自號履齋性至孝執父喪三年不出戶臨沒戒衣冠束帶而逝學者稱履齋先生子東叔孫澄孫曾孫公權﹝閩書莆陽文獻﹞

通判方子約先生苻

方苻字子約大壯兄子少授學於叔父以鄕試上春官道考亭拜朱文公於精舍畱語累夕爲作字說第慶元己未進士文公以書賀大壯云苻淸苦自勵窮達得喪惟命之安歷潤衢二州教授知瀏陽縣通判徽州未上卒﹝通誌閩書莆陽文獻﹞

祕書方蒙仲先生澄孫

方澄孫名蒙仲以字行淳佑七年廷對萬言大約欲聚君子明公論以續國脈彊精神又請立涪陵後錮秦檜子孫竄史嵩之以謝天下擢甲科爲邵武軍教授賓禮耆宿作成俊乂置貢士莊秩滿監激賞所酒庫以憂去入爲國子監庫官校藝南宮坐商論去取不能下气出通判泉州辟淮西制置司參議官適元兵渡江治法徵謀悉見咨訪元兵退知邵武軍表倡儒術著女教一書以崇風化請立樵川書院祠李忠定以廣教學郡最聞增一秩尋以祕書丞召卒澄孫髙才能文有气節一時諸賢如方大琮王邁劉克莊皆與爲友初以文字爲賈似道所知及似道相澄孫獨求補外終其身所著有通鑑表微洞齋集子公權

主簿方立道先生公權

方公權字立道學有淵源尢粹於理以父澄孫蔭補將仕郎擢咸淳元年第歷廣州教授太常主簿以歸有气節宋亡不仕人稱石巖先生著古易義尙書審是

司理方景通先生峻

方峻字景通廷範之後有名衡者與其弟彬始居白社峻衡之子也天聖八年進士爲建安簿景佑初試祕書郎福州司理嘉佑中請老分司南京居家聚徒講學榜所居曰植徳堂嘗於捨傍鑿井及泉禱曰願子孫居官淸白如此水初峻官潤州識程大中珦及卒伊川先生頤爲狀其行又托範祖禹爲撰神道碑其見重如此弟嶠子士寧子容元宷士寧字彥昌少聰敏彊學時方習尙詩賦士寧推究經史尢工古文詞凡四上鄕書第慶曆六年進士嘗爲劍浦有治績三司使蔡襄薦其才從而薦者十餘人官至都官郎中子容字南圭皇佑五年甲科歷守惠州蘇東坡謫惠日相與倡和東坡嘗爲點勘六經及書峻神道碑額官終朝請大夫子絢篤學力行好古文辭晚以八行舉辭不就隱於西山艸堂門人稱濯錦先生孫蘭輿官教授以致知愼獨教學者﹝莆陽文獻閩書﹞

推官方道輔先生元宷

方元宷字道輔元佑六年特科出身官終威武軍節度推官少與程伊川先生同逰潤學至老書問不絕家藏伊川手迹十餘紙有比得二書皆有與世背馳求合古聖賢之語足下非混俗之流其志道之士乎願足下精心致志期於至而後已聖人之道坦如大路學者病不得其門耳求入其門不繇經乎今之治經者眾矣誦其言辭解其訓詁無用之糟粕耳覬足下繇經以求道勉之又勉異日見卓爾於前然後不知手之舞之足之蹈之將不加勉而自不能止矣朱文公書帖後云伊川先生徳盛言重不輕與人接今觀其眷眷如此則方公之賢可知也孫翥﹝莆陽文獻閩書﹞

正字方次云先生翥

方翥字次云元宷之孫峹之子幼孤多所通解書過目卽貫穿下筆有軼語其從兄略作萬卷樓儲書千二百笥語先生曰次云才性不出戶十年可移吾書入肝膈矣登紹興八年進士調閩淸尉到官未一載歸閉戶十八年盡讀其書無干進意有旨召對除祕書省正字凡九月以風聞論事聽外補卒於家先生道古非緣章句而終不肯著書有吟寫多出偶然羣處無羈從莆陽文獻底本束有寒蟬野鶴蕭然出俗之度初艾軒幼時喜李白石曼卿之爲人又喜晉人風度不入俗調先生曰此數人來孔門恐一日著腳不得艾軒遂悟以先生爲先聞道兄事焉蓋龜山之學傳之王信伯信伯傳之鹽官施廷先先生與廷先居最久而與林艾軒陸子正友善及歸益與艾軒講明道理以淑後進曽孫耒壬﹝莆陽志道南源委閩書莆陽文獻﹞

縣令方耕道先生耒﹝弟禾﹞

方耒字耕道莆田人元宷曽孫﹝閩書莆陽志作仲宇曽孫今從莆陽文獻作元宷曽孫﹞少孤苦學其弟於來禾皆自教之家貧奉母典衣不足繼以鬻田兄弟杜門力學已而見文公於建陽乾道二年登第調善化尉歷知潭州攸縣邑有茅將軍祠愚民歲取人子女殺以祭名曰樂神耒始至牒諸保聚槁於祠中遣吏酹以文而焚之其害遂絕復因文公謁張南軒南軒深器之謂其可與共死生同禍福後南軒帥荊南辟耒及遊九言爲屬曰是二人者能攻吾過耒感激知己遇事無隱終宣教郎知連江縣禾字耕叟亦登文公之門文公告以攺過修己之方莫切於論語弟子入則孝一章禾佩服之﹝考亭淵源錄閩書莆陽文獻﹞

主簿方若水先生壬

方壬字若水淳熈中逰太學往謁朱文公以進退之說爲請十四年擢第除長泰主簿會文公守漳請壬主學事壬條上講說課試差補等十事文公命屬邑皆仿之會朱子召還出大學章句付壬俾刻示學者明年龍巖有蠻卒殺人獄吏逼同行者誣伏漳浦有僧死於佃而鞫驗者皆曰飲鴆壬皆閱實抵罪文公聞之與壬書曰龍巖之行使無罪者不寃有罪者莫逃此非細事秩滿知寧鄕縣未上卒壬性孝友與弟申始終無間家人議析先世田廬旣具艸壬流涕不忍視而止孫之泰紹定五年第進士見洪文毅天錫交友

縣令方子實先生泳之

方泳之初名芹之字子實莆田人元宷曽孫﹝莆陽志﹞亦與文公逰亷介好學不肯俛仰於世登淳熈第教授衡州攺知南丰縣撙節浮費抑罷科斂知巴陵縣撫摩甚至縣中稱治﹝閩書莆陽志﹞

通判方嚴仲先生之泰

方之泰字嚴仲壬之孫﹝莆陽志﹞紹定初進士歷英徳府教授用中州法課試陋士變習方大琮爲閩漕辟幕府與洪天錫徐明叔號幕中三賢遷知長溪縣以邑前輩楊楫楊復及師儒黃幹並祠汰庠序冗職增弟子員蠲民間取例錢終袁州通判﹝閩書莆陽志通誌﹞

光祿方次山先生嶠

方嶠字次山景佑元年進士初調平陽尉攺福州司理參軍遷祕書省著作郎知山陽縣移知循州攺祕書丞就遷太常博士知潮州潮與循鄰民熟知其治行不待教而服兩州皆爲立祠而潮以配韓愈累遷屯田員外郎通判淄濰二州權宻州撫循有方宻人徳之故相龎籍學士孫沔交薦可用余靖韓宗彥又舉才行遺逸會遣使寛卹諸路民力乃以嶠使福建嶠詢訪利病條上多見施行英宗卽位攺職方員外郎通判吉州遷屯田都官郎中守汀州汀虔鹽冦剽刼至悉討平之汀有巡檢與賊戰死部卒懼失主帥並誅遂謀爲亂嶠諜知取其首謀三人斬之餘悉奏免所活數百人遷司封郎中攺太常寺卿卒與兄峻並贈金紫光祿大夫莆人稱白社二金紫子伯騫仲宇叔完宙

縣令方先生仲宇

方仲宇嶠之子治平四年進士少頴悟日誦數千言年十二從胡安定學諸生嘗千餘人較藝屢居上列官終知南安縣

方立之先生審權

方審權字立之嶠之玄孫曽祖宙舉進士除司農丞章惇蔡確蔡京交薦將處以臺閣宙恥之力請外補父銓以詩名有眞窖翁集審權少從伯父鎬宦逰江湖所至交其豪傑及歸慨然罷舉業先世積書甚富環所居田若干畝曰吾耕讀於此了一生矣與王邁方蒙仲劉克莊友善平生志業率於詩發之有聽蛙集

方伯謨先生士繇

方士繇字伯謨莆田人會之曽孫也父丰之工詩士繇少孤依母家邵武呂氏已而徙崇安從文公逰遂棄去舉業直以學古爲事薫陶涵養日進髙明不數年遂稱髙弟六經皆通尢長於易聰明絕人而持之以謙厚利祿貲產絕不介意其气貌簡逺涉世若甚疎者至講明治道援古斷今了然明白紹熙間文公之門人有至行在者公卿延致惟恐後士繇在逺聞之曰異時必學者禍未幾學禁果作矣又嘗勸文公少著書以文公教人讀集注爲未然其憂深思逺多類此云所著有逺庵詩集子豳父一作丕父見黃勉齋學派﹝莆陽文獻考亭淵源錄閩書﹞

﹝按文公與伯謨書問最多其跋伯謨家藏胡文定公帖在乾道八年壬辰時朱子四十三應是早歲及門者﹞

閩中理學淵源考卷十

廣平府知府李淸馥撰

○海濵四先生學派

海濵四先生者忠文陳公襄助教周公希孟祭酒鄭公宏中教授陳公季慈同時倡學於閩者也閩自唐歐陽四門開人文之先海濵四先生繼之先哲嘗述宋初安定䢐徠泰山三先生倡學於周程未起之先功不可忘若四先生在閩倡學於楊羅李朱未起之日功亦豈可沒哉按楊文靖公撰浦城學記曰國家慶曆中詔天下郡縣立學是時陳先生襄以經術徳義爲一時儒宗適主縣簿孜孜以教育人材爲務又朱子曽言安定胡氏規模𨿽稍疏然卻廣大著實如孫明復春秋𨿽過當然占得气象好如陳古靈文字尢好嘗過臺州見一丰碑說孔子之道甚佳此亦是時世漸好故此等人出有魯一變气象其後遂有二先生若當時稍加信重把二先生義理繼之則可以一變而乃爲王氏所壊亦是气數使然觀此則古靈與孫胡諸先生同時羽翼明道而先哲共以儒宗追許之也又按蔣氏垣敍閩學源流曰四先生倡明道學徳動朝廷遂召陳季慈爲國子直講厥後道南勃興劉修撰藻林文昭之奇黃勉齋幹諸公繼之儒道盛行故呂東萊詩雲路逢十客九靑衿半是同窓舊弟兄最憶市橋燈火靜巷南巷北讀書聲朱子見當時諸儒輩出大書海濵鄒魯四大字扁於西闗譙樓則海濵四先生實操道化之始以丕變舊俗云今備列伊洛諸學派而繼之以宋初海濵四先生者蓋溯閩學興廢所自其漸有因尙論啟迪開倡之功其淵源豈可誣哉再按陳氏襄劉氏彜陳氏祥道兄弟闡述經說至今言禮者因之所謂代用其書垂諸國冑者也後之欲擬議陳請經師進於俎豆者似當仿古者樂祖祭於瞽宗之義歟謹述以俟采擇乾隆庚午九月十四日書

忠文陳古靈先生襄

陳先生襄字述古侯官人少孤自立出逰鄕校與鄭穆周希孟陳烈爲友一時學者沈溺雕琢之文所謂知天盡性之說皆迂闊之而莫之講先生與三人者始相與倡之海濵聞者始皆驚笑四人者不爲變守之益堅躬行於家達於州閭久之信從者眾由是閩中士人宗之稱爲海濵四先生先生舉慶曆二年進士調簿浦城攝令事縣多世族以請托脇持爲常先生欲革其俗每聽訟召數黠吏前立私謁者不得發老姦縮手慶曆中詔天下郡縣立學是時先生以經術徳義爲一時儒宗孜孜以教育人材爲務遂繕學捨學成使邑之子弟造焉先生爲入學講說不斁士風翕然知河陽縣畱意教化時富弼爲郡守一見卽禮遇之至和二年富公入相首以文學政事薦公召試祕閣校理判祠部出知常州浚導蘇常二州積水之患民害以除郡庠下窄公更爲經始晨入其中授諸生經義旁決郡事由是興學造士請顧臨祕校主教事毘陵學者盛於二浙將行閱公帑雜收無名錢輸償無力官逋入爲開封府推官鹽鐵判官神宗立奉使契丹以設席小異不卽坐契丹移檄疆吏坐出知明州熈寧元年還鄕省松楸是冬被召二年夏到闕遷尙書刑部郎中同修起居注知諌院攺侍禦史上殿札子進誠明說上學校貢舉札子又論靑苗法不便乞貶王安石呂惠卿以謝天下又乞罷韓絳政府以杜大臣爭利而進者不聽召試知制誥先生以言不行辭乞補外上惜其去畱修起居注復懇辭諭以手詔乃就職安石累擠之上不許踰年擢知制誥尋直學士院益爲安石所忌摘其書詔小失出知陳州徙杭州入爲樞宻直學士知通進銀臺司兼侍讀判尙書都省元丰三年卒年六十四贈少師謚忠文家居古靈時稱古靈先生先生蒞官所至務興學校講求民生利病在經筵上顧遇甚厚訪以人才舉司馬光呂公著韓維可備心膂不宜久外鄭俠愚直敢言願乞生還又薦範純仁程顥張載蘇軾蘇轍等三十三人上不能盡用葉氏祖洽撰行狀門人孫覺撰墓志劉氏彜撰先生祠堂記略曰先生於學志在考古以治其性爲本事君以建其忠爲業始與里人陳烈周希孟鄭穆友善同志於道比仕則彜也又以經術政事更相磨琢而鋭於經綸天下大務尢能受盡言樂聞已過喜於爲善而夙夜弗忘者詩與易也故其鉤考皆得姬孔幾微之蘊傳注所至弗迨其籓籬矣度量淵廣長於包荒樂於教民其職精於治體其政先於變俗其仁勤於濟眾其交貴於謙光故其出入中外裕裕然弗以進退榮辱動其心焉每曰惟大人爲能格君心之非吾徒之事也其講求賢才以永基祚莫若興起學校教之經術用其徳行之爲要云故常州之學人材輩出世以其功比安定胡公焉其記文元佑八年延平陳了翁先生瓘爲之書刋於碑石云所著易講義一卷中庸講義一卷郊廟奉祀禮文三十卷古靈集二十五卷孫宇累官知州曽孫塏官終端明殿學士謚淸毅皆有聞於時﹝宋史閩書陳古靈先生集﹞

與陸學士說

天下士儒惟言泉福建興化諸郡爲盛其間中髙第歷顯官福吾天子之民者爲不少然而守是土者奉天子詔令外興學養士無如此急也泉之學興久矣養士之資與器莫不備具但未有能舉之者執事之去是邦士儒之望固如何宜舉之也然興學之本要在得士得士之要在於擇守長守長賢則上下服上下服則舉所有之士莫不備至矣某嘗聞州之進士有蔡黃庭楊舒辛維莊覃王實李翼者皆善講說而黃庭維覃尢有行檢黃庭通三傳不善臨幹學事但可講授耳舒有老學然困於貧窮時不能固陳從古蓋長者若崔虞臣郭堪陳說者皆有材行文學可使爲之長而堪通講郡經呂鑑許蕃柯適柯述柯迪皆雋邁有詞學蕃作事近古有節槪適述迪皆有志於古而勇於道一學之中若盡得此十數人者同居而和相厲以道而執事政有餘閒之時不憚煩勞日往臨之俾有宗主有賢行者尊寵之有才美者長育之有不能招來者以身下之有貧窮難安者以資養之有不能長者以禮退之有不能羣者以義導之有過缺未至者以道厲之有不率教者以法移之如此行之數月則舉郡之士皆必興於學矣賢人事業未必不由此而光大也某之所聞蓋得於士大夫間未必盡詳抑猶有不知者尙在執事求而擇之也士患有其道而無其位與其地耳旣有其道又得其位與地然而不爲之者眞可惜也伏惟執事畱意焉

與福州蔡學士書

某聞有道之士不假言辭而後通非有道之士言辭𨿽亟通而其志愈辱而窮長樂小人父母之邦也太守長民也治其土以保安先人之墳墓而已又爲之氓詩曰維桑與梓必恭敬止假使至者絕庸常人茍不一候其起居通其言辭尙爲廢禮矧遇執事禮宜如何今反箝口黙黙無一字以通左右豈無說焉竊念古人之相待茍其心相通其道相同𨿽去之千百年立言行事和合如一況生而同俗學而同道仕而同時哉則其所相待者宜愈暱也夫道者所以冒天下而非私於一身先進之於人與己同道𨿽往者呼之不與己同道𨿽來者拒之固不必言而後通不言而後以爲不同也至於後進亦然與己同道則合而不求不與己同道𨿽求而不合亦不必言而後從不言而後爲不恭也小人之待執事持此說焉二者又自患乎已之道未有所立非進取之時言之無益玆固弗言皆所以懈執事也方欲引退林壑求其二三友生終始力學以成志其庶幾得朝夕繼見執事爲之師資可進而後進焉今玆尙縻於官不得卽去言念君子憂心不遑歲晏伏惟起居萬福謹先奉書以聞左右伏冀憐察

常州請顧臨祕校主學書

某竊以東南之學廢而不振也已久安定先生之去吳興蓋十餘年天下學者之興較之當時固已寖盛而東南之士又常倍之然而魁奇特起之才禮樂愷悌之風反不如吳興昔時之盛何也豈非庠序之教所由廢興也歟某之不肖領郡於玆𨿽不敢以斯道爲己任然常患近世之士溺於章句之學而不知先王禮義之大上自王公下逮士人其取人也莫不以善辭章者爲能守經行者爲迂闊而士之榮辱亦從而應之以是天下之士習非捨是固已塗瞶其耳目而莫之能正矣某自蒞事以來惟日汲汲以興學養士爲先務以明經篤行爲首選其心如是直將以待夫有志之士焉耳彼州人之子弟與夫四方之學者輕千里而至其亦有望於玆也𨿽然徳薄任重知不足以獨當其責思得先生老成之士爲之表率而未能也伏惟足下才足以宰制於人義足以矯厲於時其所爲文又有以驚動時人之耳目今將表一學之生徒而教之以徳行道藝之術所宜無讓也謹遣諸生躬詣門下以請

答周公辟書

某前月領書及將公儀詩序其文與韓退之相比甚善甚善續承教命予字曰述古者使之愼取堯舜周孔之作而侈大之甚非余敢當也抑嘗聞字者朋友之職大體有激勸則不敢有辭讓云比辱書勸諭諄誨以古聖人經籍大旨爲之依歸又見吾黨於平生交逰中所補者大近予亦以閒燕之隙觀詩及書以稱道堯舜文武之徳而愼簡之自餘三禮書紀綱文章易春秋天人之說猶所未至蓋力不足故也予觀唐室若子厚輩皆有名於當時至於韓文公未始以一言稱譽其道者豈非駁而不純者乎自秦漢以來去聖日逺耼周楊墨釋子之說衣被天下故後之習孔子者多聞見則易愼擇之則難自予來居西山窮且病吾道無一相往來獨混然與浮屠居幸望其少過蓋亦難矣足下近以予不助二教者心誠有之亦嘗患今之人不若古故予未易言之前日豫章公來此篤信他道予亦以言排之自時復有書相往來俱以理勝且未嘗屈己之道以從彼之欲此足下知予心所處者如何耳孔子曰攻乎異端斯害也已孟子曰生於其心害於其事作於其事害於其政此之謂也𨿽然亦豈謂登泰山之髙不測東海之深哉大抵知名教有歸耳昔人有言曰摧枯朽者易爲力拔深根者難爲功自唐韓退之擯二氏當時蓋六百年有餘矣迨今歷世寖逺枝葉延蔓後復有爲退之者𨿽持獨智豈易爲力哉知季甫比日於吾儒有功鄭第晦居菌山抑有逺志冀足下愼而折衷之天其意者將以有爲也詩云庶幾夙夜以永終譽在二三故人勉旃足下比眼疾安否盛夏炎燠善自愛某無力書不能多雲

天臺縣孔子廟記皇﹝佑元年﹞

孔子聖人之大備者也使得百里之國以爲政於天下𨿽堯舜不可及已爲天子者不以有己聽命以治其天下爲諸侯者不以有己聽命以治其國則必期月而爲東周矣惜乎天民之不遇命也自唐以來天下郡縣始立孔子廟追尊王爵春秋釋奠天子以下皆執弟子禮世以爲尊用孔子之道如是豈其然耶生而有盛徳於民死以祭禮報之如曰尊用其道則未也天下之文獘久矣自周至於今宜黜浮僞尙忠厚百物或有失職者宜正名王澤或有壅滯者宜任大臣逺近官政或有冗濫者宜能官人賢者以政不賢者以祿教或有未至者宜興學校隆師儒禮或有未修者宜教民冠昏喪祭樂或有未作者宜考五聲十二律放鄭衛豪傑或有未出者宜拔賢才舉逸民鰥寡孤獨或有未養者宜弛力捨禁授田以制取財以節民之蠧或有未去者宜黜佛老戎狄之患或有未備者宜足兵孔子之道用必先於此數者夫能立廟以守其祭祀尙無得禮者而況於用乎天臺縣有孔子廟不修縣令石牧之始至歲十月相縣之城南隅大作新廟屋總六十有二楹先樹正殿塑孔子南向左右十哲曽子自余弟子六十有一人與諸儒傳經者二十有一人皆圖諸壁間皆以其所追爵等降如周之服冕圭璧惟孟軻荀卿楊雄韓愈氏服儒服焉中樹講堂圖古之儒服禮樂之器於其兩壁後又設學捨生師講習咸有位序祭器在西房庖廚在東房周回門廊環以墻宇又考古器作籩豆簠簋樽罍俎爵之屬十二月廟成明年春秋釋奠入而行禮生徒與事品物如制像圖尊嚴籩俎新嘉神明燕喜人物觀化先玆邑民不識儒學又故廟湫隘與民雜居侮慢不尊至是耳目間覺始有學者嗟乎石君可謂有志矣區區小邑而能爲孔子立廟制度以禮春秋以時祀之俾民不忘是己無愧於心如其欲用孔子則天也非力之所能及也天其不欲以斯道覺斯民也則其已矣乎如欲以斯道覺斯民也石君之志其必有遇矣

備考

忠肅陳氏瑩中詩曰乃翁徳望如邱山北斗以南誰可班熈寧天子自拔擢報君常以人所難忠誠皎皎落諌疏史臣編綴不敢刪當年十語九十用眞譽聞隨公議還三十三公半臺輔經筵薦墨猶未漧𨿽然年位俱不極卻得千載聲名完薦賢之家門必大來者繩繩知可觀

右司諫陳氏公輔跋云公輔爲兒童時聞陳宻學先生名今四十年始遇其長嗣中散來官臨海得公遺文而觀焉方熈寧間新法用事大臣以權利籠取天下士而一時沽榮希進之徒爭相傾附公獨忠憤激發忘身許國與君實獻可諸公出力排之公有靑苗疏論尢詳知此法一行騷動天下胎禍之端自此始使當時從其言豈復有今日事哉建炎二年九月

縣令黃仲實先生頴

黃頴字仲實莆田人嘗從陳襄學於毘陵質疑於孫莘老爲襄莘老所愛重元佑間舉經明行修不就時天下弗就舉者二人而頴其一適莘老爲中丞因哲宗問及條其學行以對詔降袍笏卽家起之更三期母促之行始調淸溪尉歷知長泰縣劍浦簿郡守方全道以攺官薦力辭請畀同列知長泰縣晨興治事日中與諸生講肄有職田谷三百餘石悉與耕民尋權龍溪尉卒二縣士民賫賻金帛其子公坦一無所受公坦舉進士官終通直郎﹝莆田邑志閩書﹞

少師傅元通先生楫

傅楫字符通仙逰人少自刻勵從孫覺陳襄學襄女妻之治平四年登進士調楊州司戶參軍楊守遇僚屬厲甚楫遇事未嘗希守意至捕其從者寘法守內不能平欲以煩劇困之檄攝天長令發摘隱伏姦猾屏迹轉福淸丞帥曽鞏知其人與鈞禮歷大谷令則鞏弟布爲帥曰是吾兄所重者卒部使交薦攺知龍泉孫覺爲禦史中丞語之曰君盍少畱朝廷且用君楫曰仕宦所樂居中者免外臺督責耳今俯首權門與外臺奚擇遂去不顧道除太學博士居四年未嘗一迹大臣門旣滿徑赴銓曹楫嘗受知曽鞏及是布方執政薦爲太常博士徽宗爲端王就學資善堂升楫記室參軍進侍講翊善時官僚多與中人蒞事者狎楫獨穆然不可親一府嚴憚之五年不遷鄒浩得罪貶楫以贐行免官徽宗卽位召爲司封員外郎歷監察禦史國子監司業起居郎拜中書舍人曽布自以於楫有汲引恩冀爲之用楫持正略無所傾下凡命令有不當用人有未厭悉極論之布大失望徽宗以舊學故多所延訪楫每以遵祖宗法度安靜自然爲言歸則削稿𨿽至親莫得而聞他日李淸臣勸徽宗淸心省事徽宗曰近臣中惟傅楫嘗道此然後人始知其所以啟迪君心者切至如此在朝歲餘見時事寖異竊嘆曰禍始此乎遂上疏丐去以龍圖待制知亳州卒年六十一徽宗念其藩邸舊臣賜絹三百匹子諒友謙受義夫﹝仙逰志閩書﹞

助教周公辟先生希孟

周先生希孟字公辟侯官人通五經尢邃於易知州劉夔曹頴叔蔡襄皆親至學捨質問經義部使相繼論薦詔賜粟帛授將仕郎試國子監四門助教充本州島學教授三表力辭不許卒門人曽伉等七百人相與塑像祀之於五福寺所著有易義詩義春秋義雜文等書﹝閩書通誌三山舊志﹞

侍郎劉道元先生夔

劉夔字道元崇安人大中祥符八年進士累遷屯田員外郎權侍禦史會李昭攺制大樂鐘磬夔奏樂之大本與政化通不當輕易其器願擇博學之士以補卿丞凡四方獻妄說以要進者請一切罷之帝善其言歷三司戶部判官直史館知陜西攺太常少卿知廣州所至有亷名桂陽盜起夔以右諫議大夫龍圖閣直學士知漳州兼湖南安撫使初至遣人諭降不從乃舉兵擊敗之境內獲安河北大水民流爲盜詔諭京東守備進夔給事中樞宻直學士以往至卽發廩賑饑全活甚眾盜賊衰息上賜書褒諭大臣議欲復河故道夔極言不可遂罷遷工部侍郎知福州嘗親至周希孟學捨質問經義以戶部侍郎致仕歸武夷山嘗遇隱者得養生術蔬食獨居退居一閣家人罕見其面至老手足耳目彊明如少壯時不治財產所收私田余谷以賑鄕裏貧人英宗卽位攺吏部侍郎前數日自作遺表卒年八十三富文定公弼稱其天賦絕識孫公沔稱其進爲卿相退爲神仙範文正公仲淹稱其髙風孤躅賀監以後一人其見重於名流如此﹝閩書閩學源流宏簡錄﹞

祭酒鄭閎中先生穆

鄭先生穆字閎中侯官人好學深造心仁气正勇於爲義進退容止動依禮經門人從學以千數四冠鄕書遂登皇佑五年進士第主簿壽安召爲國子監直講積官太常博士乞納一秩先南郊追封考妣從之攺集賢較理求外補通判汾州熈寧三年召爲岐王侍講嘉王出閣攺諸王侍講府僚闕員禦史陳襄請擇人神宗曰如鄭穆徳行乃宜左右凡居館閣三十年而在王邸一紀非公事未嘗及執政之門講說有法岐嘉二王咸敬禮焉元丰三年加朝散大夫出知越州奏免鑑湖連年水溢民逋官租萬緡元佑初除直集賢院拜國子祭酒毎諸生請益無間寒暑𨿽童子必朝服延接以禮送迎諸生皆尊事其經術服其教訓俄兼荊揚二府侍講揚徐二府翊善拜給事中兼祭酒五年除寶文閣待制仍祭酒六年請老提舉洞霄宮公卿大夫各爲詩贈行空學出祖汴東門外都人觀者如堵明年卒年七十五子瓘事推官﹝閩書宏簡錄﹞

州牧余景召先生祖奭

余祖奭字景召莆田人初名祖禹唐校書鎬之後未冠補太學生爲學官鄭穆範祖禹及同捨生胡安國宗澤所器愛登元符三年進士通判建州鄕人林學淵母老逺倅邠慨然請易之自邠移蘭會地大震公私廬舍陷折祖奭若有神護置隙地者乃亟拯傷殘活數百人瘞死賑饑恩卹備至蘭人徳之代還主管福建轉運司文字屬葉儂叛挺身諭賊以功轉南恩州海寇卓全髙沿海焚掠祖奭內嚴控制外示間暇賊不敢犯召對指陳時獘忤秦檜意引疾乞祠歸封文安縣開國男祖奭性至孝居母喪廬墓父喪過時猶毀瘠甘露降於塋林者兩月因名其墳庵曰甘露城子武弼武揚﹝莆陽文獻閩書﹞

教授陳季慈先生烈

陳先生烈字季慈侯官人性孝友居親喪勺飲不入口者五日自壯及老奉事如生學行端飭動據禮文裏中賢父兄以訓子弟必舉先生言行示之冠婚喪祭請而後行從學者常數百鄕薦試京師不遇遂絕意仕進仁宗屢詔不起曰吾學未成也公卿郡守鄕老交章稱賢嘉佑中以爲本州島教授歐陽修司馬光等言於朝右爲國子直講皆不就陳襄薦先生心仁气剛才智篤越學聖人之言而踐其實稽先王之法而適於時博通羣經尢明典禮文章淵源浩博肆筆而成求之今日鮮有倫儷安貧力學積四十年著書數萬言未見其止累降召命辭謝不至世以烈爲潔身獨行之士非知烈者也烈學師孔孟足興事業伏望陛下以禮特聘賜對淸閒使陳二帝三王之術六經四子之要當世之務必有以上稱尊賢重徳之舉元佑初部使者復申薦之詔從其尙以宣徳郎致仕明年復教授本州島在職不受廩俸鄕裏遺問絲毫無所納卒年七十六﹝宋史閩書﹞

○三山劉氏家世學派

馬恭敏撰鳳岡劉氏諸賢祠記曰劉氏諸賢祠祀宋名儒劉公彜康夫藻砥礪五先生尙遺其三初議或未之考耶﹝馥﹞按三賢者樂昌令嘉譽迪功郎世南並子玠也再按閩書劉氏之初其先泉人後徙居閩至若虛先生舉進士仕至尙書屯田員外郎知邵武軍有進退大節通五經大要又欲措之修身治官之用不爲空言宜其家學朴茂代有聞人也夫當洛學未開之先彜從胡安定學康夫從周希孟學皆能傳述經旨根柢道徳彬彬乎魯一變之風迨祕閣修撰藻樂昌令嘉譽從羅李逓傳中州派的至孫曽等又出紫陽拙齋勉齋諸公之門信乎家多異才也夫山川炳靈代不世有況乎萃一門之英潛心大業是淑於家庭者淵源有自稟之師訓者啟迪尢深也再按閩書劉氏彜康夫藻三先生屬閩縣劉氏嘉譽世南砥礪子玠五先生屬長樂似分派兩支但恭敏祠記稱諸賢並生一門而巡撫龎惺庵與監察雙江曽豎華表題曰一門道學觀此則諸先生𨿽分兩派而皆系一族無疑況恭敏屬三山舊獻其撰述似不至差訛故今仍舊記列爲家學云

尙書郎劉叔揚先生若虛

劉若虛字叔揚其先泉人徙居閩縣父甫仕錢吳越鄕閭稱亷孝若虛舉咸平五年進士以大理評事知永嘉縣還上所爲文章眞宗召試就遷寺丞知溫泉縣移通判保定軍再遷太常博士通判洪州攺尙書屯田員外郎知邵武軍卒蔡襄銘其墓若虛嚴明有大略通五經大旨摘其旨義以爲修身治官之用不茍爲利祿學丁謂爲宰相私天下士士必歸我乃得進聞若虛名欲屈見之若虛辭不往居家事親親有疾不食酒肉居親側𨿽大暑中夕必嚴衣冠其蒞官敏於決疑靜於臨劇初若不更意慮及施下皆當理要守法不貸而民不敢怨子奕異孫康夫侄彜﹝閩書﹞

通判劉象伯先生奕

劉奕字象伯天聖八年進士歷知滎陽縣慶曆間用兵韓魏公爲經略使辟奕鳳翔府判官兵民事劇多倚辦集時連年兵敗民窮奕上書朝廷言兵所以敗民所以窮之狀格不報歷通判漳州潤州漳浦縣有虔民四百餘人入縣買官所賣鹽令捕之民因斗拒令遂鞫其私販窮治之其法應死囚久系瘦殍相屬奕爲察其非私販而出其不鬥拒者坐法數十人而已卒於潤州斂無新衣囊無餘貲民集錢二百千以賻奕妻辭郤之奕於文章要以道理爲的不茍爲聲律其論性情推明孔子之法力教於人開曉其路從之學者咸以吾道自處﹝閩書﹞

評事劉成伯先生異

劉異字成伯隱居不仕鄕人號曰隱君後以州郡薦彊起授將仕郎大理評事按選舉志載天聖八年進士﹝閩書﹞

教授劉公南先生康夫

劉康夫字公南幼聰敏不嬉玩名奇童父奕卒潤州僚佐憐而厚賻之康夫尙幼謂母曰勿污吾父卻不受服除就府學庠周先生希孟門人數百而康夫獨見推重其居家嚴憚遇親族有恩故鄕人師其孝悌仁愛而康夫亦以惇厚風俗崇奬名教爲己任主鄕校者三十餘載從遊千餘人部刺史張伯王元絳程師孟皆優禮之治平中舉孝亷本道以康夫應詔坐後時罷熈寧中廣東人乞請主番禺學朝廷下其事索所爲文進志述二十七篇竟以未仕不合格止異日大臣有言於天子曰劉康夫天下士惜其幾老不得用將有特詔事遂成寢復主溫陵學士之精敏勤勵者必見推許而荒慢怠遊者必見斥罰其引經質問𨿽終日不倦泉人蔡彰錄其溫陵教授之功以傳諸人初康夫不爲詞賦莆陽蔡公襄勉使爲之一試而魁中由是屢薦至元佑中以特奏名舉前未唱名二日卒鄭俠表其墓謂康夫性純孝居喪盡禮蓋年未弱冠而所以愼終大事者成人有所不逮蓋其事親事長與夫卹窮撫稚訓養豪雋成就才哲發於誠心施於行事無不可以勒金石感鬼神爲文下筆千百言若不繇思慮而羽翼詩書根柢仁義𨿽素構無以過之所著有經訓若干捲雜文及古律詩若干捲其在熈寧苗役之役康夫嘗狀其事爲之圖籍以獻竟不報又嘗擬乙丑廷策其略云去冬今春積陰常寒陽气不逹恐有以臣議君以子攺父者乃致斯譴因具言更張所宜而未嘗示人旣亡而遺槁在笥見者始知公之憂其君與民爲何如門人諷誦緒餘遵承規矱皆可以致主安民垂之文字而示後之學者云﹝閩書省誌鄭俠西塘文集撰墓表﹞

徵士劉孟潛先生渙

劉渙字孟潛太子洗馬仲甫之孫隱釣北溪之上歌詩自娛元佑中鄕人千餘薦之郡守許懋乞應逸民之詔懋聞於朝渙力辭不就子達夫﹝閩書﹞

教授劉宣子先生達夫

劉達夫字宣子元丰中入太學以父渙年老歲一歸省父卒遂無仕進意隱居北山數十年崇寧中舉遺逸有司以應詔授松江簿擢溫陵教授有薦於朝者召見將仕以中都官辭曰非志也遷越州教授卒﹝按選舉志載政和二年進士閩書﹞

修撰劉先生藻劉

藻懷安縣人按馬氏森撰鳳岡劉氏諸賢祠碑記云祕閣修撰藻從羅豫章學以孝聞於朝賜粟帛並名其裏爲錫類著禮書易解

﹝按閩書福州英舊傳徧考未得此公名字只韋布傳云劉藻字昭信閩縣人與王普任文薦同以禮學稱朱子所謂三山前輩有明禮者此三人是也其傳中攺易數語見朱子語類乃與朱子答問之說但閩書劉藻入韋布閩縣人乃未入官者今考馬氏鳳岡劉氏碑記有劉藻者系祕閣修撰似登仕籍而非韋布矣惟著禮書易解二書似相近又考閩書英舊選舉目錄內懷安故縣紹興五年乙卯有劉藻系劉偁侄是懷安與閩縣不相符但馬氏碑記中言懷安故縣卽諸劉故里似卽此劉氏耳再考新福州府誌選舉內亦是紹興五年乙卯附王普傳屬懷安縣人竊疑劉公藻或以朱子表章禮學後人立傳只載朱子問答往復之語而他細事或不致詳亦未可知然據馬恭敏稱爲羅豫章門徒又以孝徳著聞於朝以名其裏官至祕閣修撰則當時乃表著人物相去數百載名公巨儒采志乘者豈有不詳考立傳似不宜有闕漏也今將馬氏祠記附諸劉之後待考並撮其語爲傳再按黃氏海道南統緒辧正諸人出處之訛謂紹興之進士禮部員外郎劉藻訛爲布衣意卽其人但其歷官與馬恭敏祠記未符待考証之﹞

縣令劉徳稱先生嘉譽

劉嘉譽字徳稱一名岡長樂人官至樂昌尉嘗受業李延平子世南孫砥礪

司理劉景虞先生世南

劉世南字景虞受業林之奇與呂祖謙相友善秉禮蹈義鄕邦敬仰官至吉州司理參軍

劉履之先生砥

劉砥字履之別號存庵六歲時日誦千言至覽忠孝大節輒激憤感慨十歲通九經傳記綴詞賦與其弟礪舉乾道二年童子科嘗讀錫老詩嘆曰此不足習乃治舉子業又嘆曰此不宜專習因徧取伊洛諸書讀之偕弟礪往受業於朱文公文公授之先天太極圖傳充然有得文公晚收禮書砥預編次以時方攻道學益無復仕進意年四十五卒爲文醇雅宏博詩不加琢而能達其意著論語解孟子解王朝禮編弟礪

劉用之先生礪

劉礪字用之別號在軒幼頴悟孝弟與黃勉齋最善朱子答陳才卿書曰禮書得直卿用之漸可整頓又曰二劉到此並手料理方有汗靑之日僞學禁興志尙愈篤蔡西山竄道州礪兄弟饋贐特厚子子玠

劉君錫先生子玠

劉子玠字君錫礪子從黃勉齋學非名士不交非義理之書不存平居退讓若無有及其見義必爲不類流俗則尢人所難者﹝以上閩書參三山郡誌﹞

備考

明馬氏森鳳岡劉氏諸賢祠碑記曰劉氏諸賢祠祀宋名儒劉公彜康夫藻砥礪五先生也永樂間當路肇建於懷安邑鄕之八都豈以近裏居而追崇表章樹之風聲哉初扁名賢祠督學潘朴溪公攺名諸賢祠宋陽山公二山公龍灣公僉議著之祀典毎春秋次丁委官致祭蓋自萬曆二年始也夫聖賢之生弗偶五百年必有王者興其間必有名世者唐虞三代气運隆升應期而出至孔子時降世異故不得位而但與三千之徒大明其道以詔後世孟子沒而學絕周濓溪崛起得不傳之緒於遺經以授二程吾閩楊龜山載道而南其一脈所宗者羅豫章李延平視當時諸賢較著朱晦翁則集諸儒之大成濓洛闗閩並稱天下萬世宗之固鄒魯乎濵海者也楊羅李朱皆延建產也其在福則有劉氏諸賢銀靑光祿大夫彜從胡安定學居官多治績召對以正學啟沃著七經中義百七十卷明善集居易集各三十卷水經四卷及注禮記大全奉議郎康夫從周希孟學著志述二十七卷祕閣修撰藻從羅豫章學以孝聞於朝賜粟帛並名其裏爲錫類著禮書易解樂昌令嘉譽從李延平學迪功郎世南從林拙齋學與呂東萊相友善父子潛心問學蹈義秉禮爲鄕邦敬仰砥礪中神童科從朱晦庵學嘉其篤志授先天太極圖傳嘗言履之兄弟可與進徳以時禁僞學弗仕著王朝禮論語孟子解子玠從黃勉齋學克承父志是皆賢人也而並生於一門世豈有盛於此哉是宜祠而祀之然所祀止五賢尙遺其三初議或未之考耶程叔子謂無善治士猶得以明乎善治之道以淑諸人而傳之後無眞儒則天下貿貿然莫知所之是可見澤在當時終不若繼往開來爲扶世功大也若劉氏諸賢究其所學皆足以羽翼夫道統則固不可謂之非眞儒也是故旣崇之學宮列之道南書院又專祠特舉秩文祀典如此其詳悉有以哉今撫龎惺庵公因前監察臺雙江公曾豎華表題曰一門道學旣兵火復申題之屬予爲之記云

明蔣氏以忠龍峯巖記略曰長樂之北有龍峯去縣治十里許裏先輩劉砥者與其弟礪當宋乾道間嘗築室讀書其上屬晦翁朱子南逰至邑二公從講學畱斯巖最久又翁在巖時曽作讀書處三大字勒於巖今隱隱滅無乃鄭司冦環浦復補書之餘爲琢石刻諸門內以見朱子之所畱而又以明此山非黃冠緇流之所得而有也是爲記

○光祿劉執中先生彜學派

按宋初三山劉執中與陳古靈周希孟諸先生皆以經學爲邑人倡其時周程尙隱濓洛三山前輩之學以經鳴者皆淵源於四先生及先生云

光祿劉執中先生彜

劉彜字執中閩縣人若虛從子從胡安定學安定謂其善治水凡所立綱紀規式先生力居多慶曆六年進士爲邵武尉調髙郵簿移朐山令邑人紀其事目曰治範熈寧初爲制置三司條例官屬以言新法非便罷神宗擇治水官除先生都水丞爲兩浙轉運判官知虔州著正俗方訓斥尙鬼之俗使易巫爲醫加直史館知桂州禁與交人互市交址陷欽亷邕三州坐貶均州團練副使安置隨州又除名爲民編隸浯州徙襄州元佑初復以都水丞召還病卒贈銀靑光祿大夫先生故明胡瑗學神宗熈寧三年召問從學何人對曰臣少從學於安定胡瑗神宗曰某人文章與王安石孰優先生曰胡瑗以道徳仁義教東南諸生時王安石方在場屋修進士業臣聞聖人之道有體有用有文君臣父子仁義禮樂歷世不可變者其體也詩書史傳垂法後世者文也舉而措之天下能潤澤其民歸於皇極者其用也國家累朝取士不以體用爲本而尙其聲律浮華之詞是以風俗偸薄臣師瑗當寶元明道間尢病其失遂明體用之學以授諸生夙夜勤瘁二十餘年專功學校始自蘇湖終於太學出於門者無慮二千餘人故今學者明夫聖人體用以爲政教之本皆臣師之功也神宗曰其門人今在朝爲誰對曰若錢藻之淵篤孫覺之純明範純仁之直溫錢公輔之簡諒皆陛下所知也其在外明體適用教於民者迨數十輩其餘政事文學粗出於人者不可勝數此天下四方所共知而嘆美之不足者也神宗悅所著有周禮中義十卷古禮經傳續通解二十九卷洪範解六卷七經中義一百七十卷又有明善集居易集水經注禮記大全等書

縣令鄒堯叟先生棐

鄒棐字堯叟邵武泰寧人嘉佑中進士調淮陽軍司理參軍丁父憂服除再調南劍州劍浦縣主簿移福州閩淸令用薦者攺宣徳郎知宣城令少有文名工詞賦壯逰四方從中山劉先生彜爲學浸灌六經貫穿百氏各得其宗棐爲人重厚寡言𨿽家人未嘗見其喜慍貌溫气和遇事堅正不可以非義回屈初在淮陽卒有受杖不服而肆言守怒欲斬之議不決以其事付棐棐以爲事在有司則有常法執之不移士論韙之其蒞官臨民𨿽冗職必盡力故所至有風績𨿽當繁劇手未嘗廢書也故其用志益深學之所造者逺矣龜山先生嘗曰余自垂髫誦先生之文及長聞其名藉益甚元丰初家居始獲從先生遊焉其卒也龜山爲志其墓並爲文祭之

○三山王氏家世學派

按曽南丰氏序公文集略曰當先王之迹熄六藝殘缺道術衰微天下學者無所折衷深甫於是奮然獨起因先王之遺文以求其意得之於心行之於己其動止語黙必考於法度而窮達得喪不易其志也文集二十卷其辭反復辧達有所開闡非世之別集而已又按西麓周氏曰王深甫學於歐陽公與王介甫曽子固劉原甫遊其文出歐陽體而尢純淡序事曲折不窮特壯偉不及也至於摘經傳語以爲賦詞短而意深有味其言哉又南丰撰深甫之弟容季墓銘曰容季孝弟純篤尢刻意學問言行出處常擇義而動容季之伯兄回深甫以道義文章退而家居學者所宗而仲兄向子直亦以文學器識名聞當世容季又所立如此學士大夫以謂此三人者皆世不常有未有同時並出於一家如此之盛云馬氏貴與文獻通考云候官三王之文蓋宗師歐陽公者也其大家正气當與曽蘇相上下故南丰折服其文而深悲其早世然晁陳二家書錄並不收入四朝國史藝文志僅有王深甫集才十卷則止有曽序所言之半而子直容季之文無傳焉亦不能知其卷帙之多少可惜也今備錄諸考論著之於編

推官王深甫先生回

王回字深甫父平仕禦史見閩書平卒葬頴州卽家焉回惇友孝行質直平恕造次必稽古人舉嘉佑二年進士爲衛眞簿有不合稱病自免久之在廷多薦者治平中以爲忠武軍節度推官知南頓縣命下卒王氏安石志其墓曰吾友深甫書足以致其言言足以遂其志志欲以聖人之道爲己任蓋非至於命弗止也故不以小亷曲謹以投眾人耳目而取捨進退去就必度於仁義世皆稱其學問文章治行然眞知其人而多見謂迂闊不足趣時合變嗟乎是乃所以爲深甫也令深甫而有以合乎彼則必無以同乎此矣曾鞏序其文曰回當六藝殘缺道術衰微之後奮然獨起因先王遺文以求其意得之於心行之於己作爲文詞反復辧達有所開闡其卒蓋將歸於蕳也其破去百家傳注推散缺不全之經以明聖人之道於千載之後振斯文於將墜回學者於旣溺可謂道徳之要言非世之別集而已弟向冏﹝閩書﹞

主簿王子直先生向

王向字子直與回同舉進士仕縣主簿爲文故有英气而能力自蟠屈以就法度自其少時則已著數萬言馳騁上下偉麗可喜晚自爲不足而悔其少作更欲窮探力取極聖人之旨要大行則欲發而見之事業窮居則欲推而托之文章將與詩書之作者並而未知其孰後先也冏字容季孝弟純篤自少能爲文章長於敍事所弟冏爲文出輒驚人其爲人自重不馳騁衒鬻亦不孑孑取名日與其兄講唐虞孔子之道以求其內言行出處擇義而動其磨礱灌養而不止者方未量其所至而皆不幸蚤卒向冏與兄回之文章皆宗歐陽修正气大家欲與曽蘇上下曽鞏序向之文志冏之墓深推服而悲其蚤世﹝閩書﹞

○三山陳氏家世學派

按三山陳氏祥道以禮學名於元佑間而弟暘著樂書在紹聖之代二書當時皆鈔錄進禦纂緝禮制者多折衷之所謂代用其書垂諸國冑者也朱子言三山前輩明禮者三人王氏普劉氏藻任氏文薦而佑之兄弟其嚆矢者矣再佑之先生從弟剛中以志節著朱子時此公已載長樂志遺厥歷官謫死事後朱子叩其鄕人表章之見朱子文集今考本傳已詳及之矣玆錄其家學載於編

祕書陳佑之先生祥道

陳祥道字佑之閩淸人治平四年進士嘗著禮書百五十卷近臣以聞哲宗詔尙書給筆札抄錄除國子監直講遷館閣校勘兼太常博士終祕書省正字祥道爲禮書序曰先生之治以禮爲本其宮室衣服車旗械用有等其冠婚喪祭朝聘射禦有儀卽器觀理無非法象之所寓卽文觀義無非道義之所藏使人思之知所以教守之知所以禁奢者不得騁無度之心儉者不得就茍難之節奇不得亂常衺不得害正此上下所以辧民志所以定也晚周而下道散於異政法亡於殊俗君子不得以行禮小人得以行非禮兩觀大路朱幹玉磬天子之禮在諸侯塞門反坫素衣朱襮諸侯之禮在大夫繇是先王之制浸以掃地天下學者亦失其傳故隨武子不知殽烝孟僖子不知相禮範獻子不知問諱曽子不知奠方魯不知尙羔衛不知立市則時之知禮者蓋亦鮮矣漢興叔孫通之綿蕝徒規當時之近功法失於太卑齊魯二生論禮樂必期百年後興言失於太髙賈誼有修禮之志而困於絳灌曹褒有定禮之議而沮於酺敏傅咸極論於晉而誚於流俗劉蕡發策於唐而棄於一時繇漢以來千有餘載其間欲起禮法於上者非一君欲成禮法於下者非一臣有是君而下不足副之則禮法終不明有是臣而上不能任之則禮事終不行此龎政薄俗所以繼作唐虞三代之治不復見也今上有願治隆禮之君下有博古明禮之臣都兪賡歌於廟堂窔奧之間四方萬里涵泳徳化制作之盛在此時矣臣嘗考六藝百家之文以究先王禮樂之迹凡寓於刑名度數者必辧其志凡藏於道徳仁義者必發其蘊發憤二十年著成禮書總一百五十卷其於歷代諸儒之論近世聶崇義之圖或正所失或補所闕庶幾古人之髣髴可以類推藏諸巾衍非敢以施當代豈謂伏蒙太皇太后陛下皇帝陛下曲加采聽特給筆札俾寫上進臣自惟淺陋不足備甄錄姑用塞明詔又有論語句解與禮書並行於世弟暘侄剛中登第﹝閩書﹞

侍郎陳晉之先生暘

陳暘字晉之紹聖制科授順昌軍節度推官徽宗初進迓衡集以勸導紹述得太學博士祕書省正字所著有樂書二百卷禮部侍郎趙挺之言其貫穿明備乞援其兄祥道進禮書故事給筆札書成爲序上之其文曰臣聞先天下而治者在禮樂後天下而治者在刑政三代而上以禮樂勝刑政而民徳厚三代而下以刑政勝禮樂而民風偸恭惟神宗皇帝超然逺覽獨觀昭曠之道本之爲禮樂末之爲刑政凡所以綱維治具者靡不交修畢振典章文物一何煥然臣先兄祥道是時直經東序慨然興思求以上副神考修禮正樂之意旣就禮書一百五十卷哲宗皇帝祗遹先猷詔給筆札繕寫以進有旨下議太常臣兄且喜且懼一日語臣禮樂治道急務帝王極功比籠絡今昔逮及成書固亦已勤乃寤寐在樂而情力不逮汝勉成之臣蒙先帝擢寘上庠陛下升之文館編修論次積年於玆著成樂書二百卷曲被誤恩俾錄上進臣兄弟得以區區所聞補聖朝萬一制作討論榮幸何如臣竊謂古樂之發中則和過則戾涵三之道參和爲沖气五六之數一貫爲中合故沖气運而三宮臣焉參兩合而五聲形焉參五合而八音生焉二六合而十二律成焉數度𨿽有不同要之會歸中聲而已過此則衛鄭哇淫而不合於古也樂之有宮也與其有黃鍾也尊而無上者也五聲十二律樂之正也二變以變宮爲君四淸以黃鍾淸爲君樂之蠧也夫事以時作固可變也而君不可變太簇大宮夾鍾或可分也而黃鍾不可分旣有宮矣又有變宮焉旣有黃鍾矣又有黃鍾淸焉是兩之也爲是說者古無有也聖人弗論也漢唐諸儒之所傅會歟存之則傷教而害道削之則律正而聲和臣是敢辭而辟之也志在華國義在尊君庶幾不失仲尼放鄭聲惡亂雅之意也循其序君子以成焉明其義天下以寧焉樂之時用顧不大哉旣上遷太常丞進駕部員外郎爲講議司參詳禮樂官﹝閩書﹞

縣令陳彥柔先生剛中

陳剛中字彥柔建炎進士性慷慨有志事功官迪功郎紹興初上書言民力凋瘵國用匱乏願罷冗食去虛文以足邦用遷太府寺丞應詔上封事主議恢復忤秦檜意胡銓以言貶韶州剛中作啟賀行有云屈膝請和知廟堂禦侮之無策張膽論事喜樞庭經逺之有人又云知無不言願借上方之劍不遇故去聊乘下澤之車檜尢憾之遂與張九成等七人同謫差知安逺縣至縣適有嶺冦來擾究心招撫感瘴而沒其妻子扶柩葬於杭州龍井山風篁嶺之沙盆塢﹝新三山郡誌朱子文集﹞

閩中理學淵源考卷十一

廣平府知府李淸馥撰

○浦城楊氏家世學派

眞氏西山曰國朝南方人物之盛自浦城始浦城人物之盛自文莊公及文公始再考史稱宋一海內文治日起楊文公首以辭章擅天下爲時所宗蓋其淸忠鯁亮之气未卒大施仁宗嘗稱其有君子大節特贈其官謚以文蓋有由來也文莊爲文公從父史稱其純厚淸介尙名教非道干進尢所痛嫉蓋亦卓然儒者程榘矣玆錄二公著其家世源流所自焉

文莊楊仲猷先生徽之

楊徽之字仲猷一名儀之浦城之祖郜仕閩爲義軍校家世尙武父澄獨折節爲儒終浦城令徽之甫冠通羣經尢刻意於詩與邑人江文蔚江爲齊名嘗肄業廬山白鹿洞時李氏據有江表徽之恥官僞廷乃潛服至汴洛以文投竇儀王朴深賞遇之周顯徳中舉進士歷著作佐郎右拾遺力言太祖人望所歸不宜典禁兵太祖旣得天下將因事誅之晉王諌曰周室忠臣也幹徳初出爲大興令開寶中遷左拾遺右補闕寖以登用太宗尢深器之時靑宮初建命爲首僚寄之羽翼因索其所著書徽之以數百篇奏禦復獻詩爲謝太宗稱賞遷侍禦史權判刑部轉庫部員外郎奉詔彚編文苑英華歷遷刑兵二部郎中端拱初拜左諫議大夫出知許州入判史館事加修撰因次對上言陛下嗣統鴻圖闡揚文治廢墜修舉儒學響臻然擅文章者多超遷明經業者罕除用向非振舉曷勸專勤師法不傳祖述安在且京師四方之會太學首善之地今五經博士並闕其員非所以崇教化奬人材由內及外之道也望發明詔博求通經之士簡之朝著拔自艸萊增置員數分教冑子隨其所業授以廩稍且優加旌別使淹貫經士皆蒙厚賞則天下知所勸矣太宗嘉納謂宰相曰徽之儒雅摻履無玷宜置館閣未幾攺判集賢院坐漏泄張洎語出爲山南東道行軍司馬攺鎭安軍眞宗咸平初加禮部侍郎以足疾請告眞宗駐蹕大名特降手詔存諭明年春車駕還遣使臨問卒年八十贈兵部尙書賜其家錢五十萬絹五百疋無子錄其外孫宋綬太常寺太祝侄孫偃集並同學究出身徽之純厚淸介多識典故守規矩尙名教非道干進尢所痛嫉嘗言溫仲舒寇凖用搏擊取貴位使後輩務習趨競禮俗寖薄世謂其知言寡諧於俗惟李昉王佑深所推服石熈載李穆賈黃中則與爲文義友旣沒有集二十卷畱於家眞宗令夏侯嶠取以進後徽之妻卒乃葬復以緡帛賜其家景佑間賜太子太師謚文莊祀白鹿洞從孫億﹝閩書眞西山撰文莊公書堂記宏簡錄﹞

文公楊大年先生億

楊億字大年浦城人天資頴悟七歲對客談論爲文揮翰不輟有老成風雍熈初年十一博覧彊記太宗聞其名詔江南轉運使張法華就試詞藝送闕下連三日得對試詩賦五篇下筆立成太宗深加賞嘆卽授祕書省正字俄丁外艱服除會徽之知許州億往依之晝夜務學不息徽之嘆曰興吾門者汝矣淳化中攺太常寺奉禮郎仍令讀書祕閣獻二京賦命試翰林賜進士第遷光祿寺丞直集賢院表求歸鄕裏賜錢十五萬至道二年遷著作佐郎帝知其貧屢頒沾賚每有奏頌時時稱善眞宗卽位超拜左正言詔錢若水修太宗實錄奏億參預凡八十卷億獨艸五十六卷書成乞外補就養知處州眞宗知其才長史學畱不遣固請乃許之召還拜左司諫知制誥賜金紫咸平中西鄙未寧詔近臣議靈州棄守之事億上疏言存有大害棄有大利灑灑千餘言景徳初以家貧乞典郡江左詔令知通進銀臺司兼門下封駁事俄伴史館會修冊府元龜與王欽若同總其事序次體制皆億所定羣僚分撰篇序詔經億竄攺乃用三年召爲翰林學士又同修國史凡變例皆出億手大中祥符初加兵部員外郎戶部郎中五年以疾在告遣中使致太醫視之億拜章謝上作詩批紙尾有副予前席待名賢之句以久疾求解近職優詔不許但權免朝直億剛介寡合在書局惟與李繼路振刁衎陳鉞劉筠輩厚善當時文士咸賴其品題或被貶議者退多怨謗王欽若驟貴億素薄其人欽若銜之屢抉其失陳彭年方以文史售進忌億名出其右相與毀訾眞宗皆不惑其說天禧二年冬拜工部侍郎四年復爲翰林學士卒年五十七初眞宗欲立徳妃爲後欲得億艸詔使丁謂諭旨億卒不艸及卒仁宗令議追贈有司言故事非曽任二府及事東宮法不應贈仁宗曰億有君子大節可贈禮部尙書謚曰文億文格雄健才思敏捷精密有規裁尢長典章制度喜誨誘後進以成名者甚眾人有片詞可紀必爲諷誦一時學者翕然宗之手集當世述作數千篇爲筆苑時文錄性耿介重交遊尙名節多周給親友故所得祿俸亦隨而盡所著括蒼武彛潁陰韓城退居汝陽蓬山冠鰲等集內外制刀筆共一百九十四卷立從子弦爲後錄爲奉禮郎﹝閩書宏簡錄通誌﹞

備考

範文正公贊楊文公畫像曰公以命世之才其位不充故天下知公之文而未知公之道也昔王文正公居宰府僅二十年未嘗見愛惡之迹天下謂之大雅萊公當國眞宗有澶淵之幸而能左右天子如山不動卻戎狄保宗社天下謂之大忠樞密扶風馬公慷慨立朝有犯無隱天下謂之大直此三君子者一代之偉人也公與三君子深相交許情如金石則公之道其正可知矣

王沂國文正公曽嘗語曰昔楊文公有言人之操履無若誠實吾每欽佩斯言茍執之不渝夷險可以一致

楊文公在翰林以讒佯狂去職然聖眷之不衰聞疾愈卽起爲郡未幾復以判祕監召旣到闕以詩賜之曰瑣闥往年司制誥共嘉藻思類相如蓬山今日詮墳史還仰多聞過仲舒報政列城歸覲後疏恩髙閣拜恩初諸生濟濟彌瞻望鉛槧咨詢辧魯魚祖宗愛惜人材保全忠賢之意如此文公後卒與寇萊公力排宮闈協定大策功𨿽不終其盡力於國者亦可以無愧也﹝石林詩話﹞

眞文忠公徳秀撰楊文莊公書堂記曰浦城夢筆山等覺院邑人禮部侍郎楊公澄爲本縣令日所建也侍郎之子文莊公少讀書於此山旣去以文學節義擅聲中朝爲薦紳標式後人卽其處爲書堂繪公父子祠之按公名徽之字仲猷甫冠通羣經尢刻意於詩得騷人之趣時李氏王江表公恥官僞廷杖策走中原以周顯徳三年登第入文館升諌垣嘗論太祖有人望不可典禁兵國初出司徵於方城繼爲大興峨眉二縣令開寶中召還寖以登用太宗尢深器之世謂帝以能詩知公而不知公之受知聖明者不專在是也當公之去國也一遷而楚再徙而秦又再轉而蜀山川益寥逺而公嘉陽諸詠皆翛然自得亡秋毫隕獲意胸中所存其亦逺矣入侍禁中新承聖睠至摘其詩雋語筆之禦屏中辭章翰墨同時豈乏其人而公獨得此者非重其詩重其節也晚事定陵尢被寵渥初置翰林講讀學士公與邢昺首與其選𨿽未及大用以終而平生所立凜凜玉雪無一節可疵從孫文公億少依公以學旣皆以文章名天下而淸風雅摻奕奕相望浦城人物之盛自二公始紹定攺元七世孫震榮將新其書堂之舊謂某盍爲之記藐是晚出匪工於辭獨念前輩風流相去日逺後生小子鮮或聞知故爲推迹本末刻之堂中使吾黨之士聞而慕之平居講學以淬磨志行自期有位於時以扶植世道自許則公之遺風庶幾復見而吾邦之人物其亦有興乎若夫卑陬淟涊志於榮寵利事溫飽而已豈惟重桑梓之羞過公之堂當必有泚其顙者矣

○浦城章氏家世學派

按志乘稱浦城甲族盛矣蓋楊起於文莊章肇自郇公蓋練夫人孫夫人陰徳世多傳焉今約錄楊章二家爲宋代閩中文獻所始余未得槪及云

文簡章希言先生得象

章得象字希言世家泉州髙祖仔鈞以戰攻守三策投王審知審知命爲將戍浦城遂家焉咸平五年進士及第爲大理評事知玉山縣遷大理寺丞歷知臺州南雄州徙洪州楊億以公輔器薦之未幾召試爲史館安撫京東權三司度支判官累遷尙書刑部郎中使契丹遂以兵部郎中知制誥踰年爲翰林學士遷右諫議大夫以給事中爲羣牧使累遷戶部侍郎遂拜同中書門下平章事集賢殿大學士仁宗謂曰向者太后臨朝羣臣邪正朕皆黙識之卿淸忠無所幹附今日用卿職此也陜西用兵加中書侍郎兼工部尙書兼樞密使辭所加官明年以工部尙書爲昭文館大學士慶曆五年拜鎭安軍節度使同平章事封郇國公徙判河南府守司空致仕卒贈大尉兼侍郎謚文憲皇佑中攺謚文簡得象在翰林十二年憲章太后臨朝宦官方熾太后每遣內侍至學士院得象正色待之或不交一言在中書八年宗黨親戚一切抑而不進以簡重鎭止浮競而已他無所建明至其渾厚有容喜薦拔人天下終以爲長者﹝閩書﹞

朝奉章端叔先生甫

章甫字端叔年十四辭親求師友薄遊江淮間殆十年卒以名聞熈寧三年進士調臨州尉邑有盜獄株連至不可詰訊甫按實抵三人於法余悉不問哲宗卽位轉承議郎通判宿州先是南京押綱侍禁史士宗侵耗官米數百石反訟倉官交納不公獄久不決朝廷以委甫甫至以片言折之士宗𨿽坐流竄自以爲不寃兩遷爲朝散郎繼丁親憂累遷至太府寺丞召對稱旨除府界提舉常平等事鄢陵舊有雙泊河數溢爲民害爲增浚河外故道是歲河朔饑甫召而廩給之因以用其力興築堤成民不告病饑者得全活徽宗立轉朝奉大夫未幾除知處州時承平日久年榖屢丰天下諱言災傷甫還朝首言淮甸歲凶宜加賑卹朝命遣使大發倉廩民賴以濟崇寧初黨論復興甫除郎官得旨陛對抗言元佑臣僚削秩投荒皆緣國事陛下卽位稍令內徙道路交慶今復刻言著籍禁錮其子孫恐非陛下本意由是與時論不合尋知泰州遂掛冠退居吳門未幾時旨落致仕復知泰州之官數月乞宮祠卒甫莊重簡黙接人以和行已蒞官一本於誠其論天下事不茍不隨期當理讀書萬卷增校精至有文集二十卷孟子解義十四卷﹝閩書通誌﹞

州守章榮之先生授

章授字榮之得象從孫少從得象遊京師學擅辭場紹聖四年省試第一元符中陳瓘薦其賢除知海州﹝閩書﹞

章表民先生望之

章望之字表民浦城人以伯父得象蔭除祕書省校書郎監杭州茶庫踰年辭疾去上書論時政凡萬餘言不報兄拱之知晉江縣忤其守得罪望之號訴於朝拱之竟得脫歐陽修韓絳吳奎劉敞範鎭同薦其才除簽書建康軍節制判官又除知烏程縣俱不赴遂以光祿寺丞致仕卒望之喜議論宗孟軻言性善排斥荀卿揚雄韓愈李翺之說著救性七篇歐陽修論魏梁爲正統望之以爲非著明統三篇李覯謂仁義禮知信樂政刑皆出於禮望之著禮論一篇以訂其說又有歌詩雜文數百篇集爲三十卷

○莆陽蔡氏家世學派

按公當時與歐陽文忠犯顏廷諍培沃朝廷正直忠厚之風與歐陽䢐徠尹公並稱四君子惜其設施措畫未盡著廟廊而多布在列郡歐公撰墓志言往時閩人多好學而專用賦以應科舉公得先生周希孟以經術教授學者親至學捨執經講問爲諸生率又尊禮陳氏烈陳氏襄鄭氏穆一時人士感奮是公與海濱四先生同時倡學於閩而後學尙有未及詳考者也其蒞溫陵造建萬安橋樹植松陰七百餘里兩至斯郡惠澤尢深王忠文公十朋踵公後者道泉人稱太守之賢者必以公爲首云馥嘗往來莆之楓亭蓋公故里也遺風八百餘年訪求舊迹莫可追尋拜仰公之墳塋逼近行路墓木薙然而後嗣亦式微播遷莫可考矣不禁低徊嗟嘆夫公之功烈徳誼列郡後嗣尙有追祀馨香者何獨故邦寂然衰落至此耶因輯公家世學派而重興感云乾隆丙子十月下澣書

忠惠蔡君謨先生襄

蔡襄字君謨仙逰人年十八天聖八年舉進士調西京畱守推官攺著作佐郎館閣校勘範仲淹以言事忤丞相呂夷簡落職知饒州余靖論救之尹洙請與同貶歐陽修移書責司諫髙若訥不言由是三人者皆坐譴公作四賢一不肖詩以識其事詩成都人士爭相傳冩契丹使者至買歸張於幽州之館一時稱重慶曆初天下無事士大夫寛弛久安仁宗慨然思正百度以修太平排羣議進退二三大臣親擢靖修及王素三人爲諫官使拾遺補闕公又以詩賀三人者以其詩聞仁宗亦命公知諫院兼修起居注遇之甚寵公值事感激無所廽避權幸畏斂不敢撓法干政而仁宗益與大臣圖議屢下詔書勸農桑興學校革獘修廢天下悚然知其鋭於治於此之時言事之臣無日不進公補益尢多四年以右正言直史館出知福州以便親遂爲福建路轉運使復古五塘以漑民田奏減五代時丁口稅之半丁父憂服除復入修起居注進知制誥兼判注內銓禦史呂景初吳中復馬遵坐論梁丞相適罷臺職除他官公封還辭頭不艸制其後屢有除授非當者必皆封還而仁宗遇公益厚曰有子如此其母之賢可知命特賜冠被以寵之至和元年遷龍圖閣直學士知開封府三年以樞密直學士知福州未幾復知泉州公在福州禮其士之賢者以勸學興善而變民之故俗除所甚害往時閩人專用賦以應科舉公得鄕先生周希孟以經術傳授學者常至數百人公爲親至學捨執經講問爲諸生率延見處士陳烈尊以師禮而陳襄鄭穆輩其徳行著稱公皆折節下之以風教生徒又作五戒以教民若浮屠巫覡蓄蠱之害一切禁止其在泉州距州二十里萬安橋絕海而濟行旅苦其險公立石爲梁長三百六十丈種蠣於礎以固梁基又植松數十里蔭芘塗行至今賴焉嘉佑五年召拜翰林院學士權三司使三司開封世稱省府爲難治公居之談笑無畱事破姦發隱吏不能欺至商確財利則較天下盈虛出入量力制用必使下完上給剗剔蠧獘簿書紀綱皆有法程英宗卽位以母老求知杭州卽拜端明殿學士治平三年丁母憂卒年五十有六贈吏部侍郎公文章淸遒粹美工於書而仁宗尢愛稱之詔書禦制元舅隴西王碑其後命學士撰溫成皇后碑文又勅公書則辭不肯曰待詔職也於朋友尙信義聞其喪不禦酒肉爲位哭盡哀乃止公三子勻旬皆早世朝廷錄季子旻及旬子傳乾道中孫伸請於朝賜謚忠惠有莆陽居士集行於世

特進蔡伸道先生伸

蔡伸字伸道襄子旻之子也與兄伷佃入太學俱有聲時號三蔡佃崇寧二年進士方廷對時從祖京當軸使謂曰能過我第一人可得佃不屈及掲捲佃舉首京詭辭曰陛下不以佃不肖而使冠多士恐天下以陛下私臣上以爲誠乃置第二會星異上疏論宰相非人宜舉漢汲黯故事以應天變責監溫州稅官至朝奉郎直龍圖閣伷大觀三年進士官至徽猷閣待制伸政和五年進士累遷通判徐楚饒眞四州在徐州時禁卒謀亂約夜半舉火伸聞密爲之備故緩更籌以誤之比舉火則黎明矣叛卒盡就擒在眞州日值火災民露處雪中伸揷置有方且欲發常平廩以賑守者不可伸曰此國家所以備非常也如得咎請獨當之事聞釋不問攺知徐徳安和四州初伸與秦檜同捨又同年後伸以趙鼎黨丐祠者累年檜一日訪伸敍舊好伸不應出爲浙東帥司參謀官建炎紹興間盜賊蠭起伸嘗曰國步多艱中原未復豈能以書生余技取爵祿耶時戚方旣降而叛伸單騎至其麾下說之就招州民以寧官至左中大夫卒贈特進子洸以父任歷官尙書學士自有傳從孫戡進士僑居毘陵歷官寶謨閣直學士著定齊集四十卷

朝請蔡子應先生樞

蔡樞字子應傳仲子政和五年同從父伸登第歷官西京提舉學司主管文字禦史常安民在黨籍人多疎之樞獨事以師禮提舉湖南學事時殿中侍禦史張所教授潭州未知名會所白事樞問曰時事如此度今誰可任國事者所舉劉安世樞瞿然曰自崇觀來禁錮元佑之學文字言語稍涉疑似者必置之法子爲教官乃敢伸公論若是耶卽薦所後果知名年四十五慨然嘆曰先公掛冠之年吾已遇之時方多事其可無功冒寵乎致仕去榜所居堂曰世隠宣和末興燕云之師主兵者欲引樞爲謀議官樞以書止之累官朝散郎守職方員外郎贈朝請大夫子頔進士宣教郎知寧徳縣孫師言敷言皆登第

備考

明成化六年巡撫滕昭修墓建祠立碑每歲重陽令有司遣官致祭郡人柯潛記略曰成化六年春四方多以災沴奏聞當寧選大臣巡行天下凡民間利病可興可罷者皆許便宜行之庶幾格天心召和气以康惠億兆民而都察院右副都禦史滕自明公在選中乃奉璽書建節以來吾閩首訪百司吏以貪殘著聞及衰耄庸懦不事事者皆斥去而褒奬亷勤愼厚者使益修其政興太平之治旣又巡行諸郡過興化仙遊之楓亭見道傍有巨碑刻云宋端明殿學士忠惠蔡公神道悚然曰此非嘗爲四賢一不肖詩世稱直臣者耶遂下馬周視其墓蒙翳榛莽中亟發從吏馳諭分巡按察司僉事周君謨亟俾督所司修之乃以夏六月始事先封塡頺塘次作享堂刻歐陽文忠公所撰墓志立於堂中以冬十月畢工方其經始也或謂公墓在赤湖焦坑而此爲非是按墓志載公葬於莆田將軍山當時豈地屬莆田後又屬仙遊因此近有將軍墓故名曰將軍山今俗人又呼爲蔡山則因公姓而得名又況有碑石題識可據則此爲公墓無疑赤湖焦坑去此六七里則其爲父母之墓文忠公亦嘗銘之所謂其裏慈孝其岡平井卽其地也歷歲旣久地裏紛更爲子孫者尙亦遺忘況鄕裏之人得於傳聞者安得不謬誤哉任其事而考視詳審者知府蔣君云漢協力而成者同知習君襄推官李君俊莆田縣王君玉旣成合言屬余記云

閩中理學淵源考卷十二

廣平府知府李淸馥撰

○溫陵陳氏家世學派

按陳休齋知柔撰九日山墨妙堂記云國朝進士顯名繇大諫錢公曾楚公龍學公踵之大諫者錢公熈楚公者曾公會龍學公卽休齋伯祖龍圖學士陳公從易也諸公爲泉南人物一時之倡公起家以淸徳文學知名景徳後文士雕靡相尙公力挽頹風與楊公大雅共矯其獘淸源文獻載六一詩話曰陳舍人當時文方盛之時獨以醇儒古學見稱其詩多類白樂天云再按休齋𨿽系籍永春閩書錄入晉江附龍圖之後其家世源流信有本焉次崖林氏贊休齋如雲鴻野鶴飛翔於千仞九霄之表其贊後嗣曰中行開邊之策足以定國是端行江中之語足以懾逺人介行經學之優景魏治才之美皆能世振箕裘無玷家聲者矣今錄其世系載於篇

龍圖陳簡夫先生從易

陳從易字簡夫晉江人端拱二年進士及第初調彭州軍事推官王均盜據成都陷綿漢諸郡彭人謀殺都監以應從易攝州事擒誅首惡戒將吏嚴城守積薪捨後戒家僮曰守而不支薪焚我矣賊聞有備去召爲祕書省著作佐郎遷太常博士出知邵武軍專務徳化攺監察禦史召對便殿命賦瑞雪詩援筆立就眞宗嘉奬遷侍禦史直史館知虔州吉州攺福州未行遭父喪服除出湖南轉運使歷太常少卿直昭文館後知廣州逺俗安靖璽書褒美加三品服北還不蓄南物仁宗聞之擢知制誥飛白書淸字賜之初景徳以後文士雕靡相尙一時學者向之及從易知制誥與楊大雅同官相善皆好古篤行獨守不變適朝廷方矯文章之敝故並進二人以風天下兼史館修撰遷左諫議大夫以老辭請補郡進龍圖閣直學士知杭州卒從易嗜學彊記激直少容喜別白是非多面折人或尢其過終不攺元丰中神宗問頌卿母誰氏頌以從易對上曰天聖間學士邪頌因言從易知廣州不蓄南物上曰淸節過馬援矣先是宰相寇凖惡從易疎已除從易吉州及凖貶道州丁謂語從易曰廬陵之事可以釋憾矣從易曰當以故相之禮待之謂有愧色其志行多類此所著泉山集二十卷中書制誥五卷西淸奏議三卷孫孝則﹝閩書萬曆志通誌﹞

提刑陳永仲先生孝則

陳孝則字永仲晉江人舉宣和進士調東筦尉以薦攺秩通判潮州知英州代還奏罷涵口稅場除廣南東路提點刑獄出舶商於死獄居家十餘年舶商至泉中望廬瞻拜念祖父之風結屋城隅以淸名室守王十朋贈之詩我來聚星地喜見此老成公淸不自言藹然著鄕評時尋訪其室鄙吝不敢萌如覿任棠水似濯滄浪纓其歿也復哭以詩有心勞撫字陽司業獄喜平反雋不疑頭白不忘文字示室淸宜作子孫規之語子頴弟知柔

州守陳中行先生謨

陳謨字中行材气髙邁貫穿經史開門受徒戶屨常滿登慶元二年進士宰執以學行薦除國子正開禧初召試館職時議開邊模對策謂王恢首謀之戮不足以贖僵屍百萬之寃參政李璧讀之嘆曰眞館職也除祕書省正字校書郎通判鎭江府平鹽鈔法公私俱便知梅州多惠政民爲立祠攺汀州民以彩旗迎於界上有曰忻迎鄞水新賢守知是梅州舊使君居五月卒號可軒門人多名士達宦有經史管窺行於世子晉接紹定壬辰進士仕國子司業宗正卿﹝泉州府誌永春邑志閩書﹞

安撫陳端行先生朴

陳朴字端行知柔從子乾道二年進士歷知漳州節浮費五萬爲民代輸身丁以左司郎接伴金使舟行大江中流風暴作金使駭汗朴笑傲自若曰此天之所以限南北者守疆息民則天福之江有神不可欺也使者悚然擢太常卿除知廣州兼廣東安撫革獘例帑羨受代儲錢數十萬上於朝﹝閩書﹞

陳介行先生機

陳機字介行學問該貫尢長於詩冩情詠物若不經思往往出人意表嘗有讀易詩雲從此不除窓外艸要觀天地發生心又曰須信生生是眞易疎籬依舊竹生孫其深於經而語意之到如此﹝泉州府誌﹞

郡守陳先生景魏

陳景魏知柔從孫以郊恩補信州鉛山簿歷監贑州會昌倉石城寇竊發景魏請乘機掩捕郡守然其計破賊寨擒其酋餘黨悉平辟廣州新會丞攺知潮陽縣歲輸丁銀郡守督拘錠頭錢盡械邑吏景魏曰吾寧以罪去決不阿奉貽害無窮守不能奪由提轄文思院攺知惠州郡有疑獄久弗決景魏讞出之重正胥魁之罪惠經兵毀痛自樽節起學宮官廨仍以餘力葺白鶴故居合江樓六如亭歲大饑上言民瘵未瘳減惠陽糴米三之一擢知潮州後知英徳卒洪天錫狀其行謂其少不倨老不惰病不昏化不怛信善人云﹝閩書泉郡誌﹞

﹝按閩書云陳知柔而下舊入永春志但知柔與孝則親兄弟不冝分屬故並載晉江云﹞

○州守陳休齋先生知柔學派

按永春志乘次崕林先生曾總厥事其表章前哲載於誌書及集中特詳而陳氏一門尢數見者矣志稱陳自南宋入明合族以居歷世十二內外雍睦公盛年從仕以不附秦檜卽矢志歸自號休齋居士前後四奉祠戶外屨滿又考王忠文公年譜並文集乾道四年八月知泉州是冬蒞泉六年某月移知臺州在泉時贈公詩云儒先賀州守正气超等倫又曰門下有髙弟廟堂手經綸房魏方得君詎肯忘河汾計彼時泉之在廟堂者同裏有梁公克家考宋宰輔年表乾道五年四月壬辰梁公自端明殿學士兼參知政事但梁公受業師志乘載永春陳諱光者見陳光本傳而忠文之詩所言門下有髙弟而未指出其人歷稽志乘莫有及之者然考之忠文年譜文集按之宋宰輔表爲梁公似無可疑再考陳氏光與休齋同邑爲交友而蔡氏玆與休齋同登第梁公當軸時曽經薦除蔡公爲廣憲是梁公平日師友盡在於永則其講授於二陳切磨於蔡公往復講論淵源似有由來也惜休齋諸公著述已殘缺久湮賴忠文詩章猶可顯證謹志所疑登錄梁公載入休齋學派俟博考者訂之再按公平生與紫陽文公極厚其經學最顯著惜亦多佚嘗自言曰學者要論當世尙友考其行事以無愧於天地間足矣次崖林氏稱公如雲鴻野鶴飛翔於幹霄九仞之表諒哉又按蔣氏亙曰泉郡如陳體仁崇禮晦翁傳述經書與黃景傳巖孫之潛究周張蔡白石廷傑之嚴絕浮屠張子文巽之理辧精微又如永春蔡光烈玆主貢舉特抜晦翁可稱知人數公皆邃於理學宜建特祠按蔣公所論後之欲表章泉南人文之倡者必有取焉

州守陳休齋先生知柔

陳先生知柔字體仁永春人性超邁聰頴刻志墳籍紹興十二年進士授臺州判官辧釋寃盜四十餘人教授建州汀州兩奉祠歷知循州從賀州先生與秦檜子熺同榜檜當軸一時前列十餘人俱以攀援致通顯先生獨不阿附以故齟齬盛年從仕卽有歸志自號休齋居士雅好山水在天臺奉安徧遊名山歸至會稽耽其巗壑畱二年罷賀州畱惠陽三年暇日泛丰湖登白鶴峯和東坡詩羅浮風物陶冩殆盡還參議福建幕前後四奉祠諸生從之戶屨常滿寓僧房四壁蕭然豪气不少衰遇名勝輒置酒賦詩相與談論經旨所著有易本旨十六卷易大傳二卷易圖一卷春秋義例十二卷古學並圖二卷詩聲譜二卷論語後傳十卷詩話五卷又有梅靑傳詩騷古賦雜著毋慮千百篇皆行於世王氏龜齡贈詩云我來守淸源徳星識二陳大陳如金玉一室淸無塵厭世不肯畱至今裏稱仁儒先賀州守正气超等倫胸中包古今筆下眞有神唾手取巍科齒髮方靑春聲名滿天下文字驚縉紳勞人暫州縣平步當要津蹉跎忽至今此志猶未伸眞人奉香火蕭寺含悲辛講席延諸生黃卷呵古人異端斥佛老吾道鳴孟荀聊藉束脩禮少資囊槖貧我忝二千石二年牧斯民不能助玉川恥與韓公均贈我詩與文字字皆可珍寵褒恨太過感激難具論願公少自愛行矣當致身門下有髙弟廟堂手經綸房魏方得君詎肯忘河汾知柔卒朱文公於淳熈十一年三月祭之文熹少日遊宦獲從公遊泉漳間蒙公愛予誘掖良厚其後別去幾三十年去歲之冬復見公相與開懷握手如平生歡公𨿽老矣意气不衰爲我置酒談論經義篇什間作亹亹不休相與追遊蓮華九日涼峯鳯凰雲臺之間晝則聨車夜則對榻視公起居食飲叫呼談噱有非後生所能及者謂公壽考未艾也及熹之還公復載酒餞我洛陽則操袂分攜潸然不樂久而不能平也不謂未及兩月公訃遽來嗚呼痛哉公於諸經皆有論述許以寄我相與考評而今而後不復遂此願矣﹝閩書永春志郡誌王梅溪文集朱子文集﹞

通判陳又之先生一新

陳一新字又之永春人少受學陳休齋知柔文章志行迥出流輩登紹興元年進士條對剴切爲時所稱教授汀州慶元四年較藝漕闈時韓侂冑用事一新發策以谷永攻君而黨王氏劉蕡言直而有司不取爲問同列請易之一新堅執不聽果激韓侂冑怒將以爲罪侍臣力救得免累遷國子博士輪對深論權幸以劾免通判婺州知邵武軍卻互送簡供饋以亷平稱卒於官初言者請下漕官索考官不習僞學狀一新曰吾寧不爲考官決不書也其守義如此所著有奏札講義詩詞雜文藏於家﹝閩書永春縣誌﹞

○同安蘇氏家世學派

昔朱子筮仕同安爲公建祠毎嘆後生晚學不復講聞前賢風節學問源流是致士風日就凋獘顧念公之道徳純懿卽邑人族家子弗克究知而追惜聞見單淺爲風俗之陋嗟乎宋於斯時正際國運昌明而遐陬僻邑文獻未彰亦蹈習乎耳目之近者耳自朱子表揚倡教之後泉南風气日開踵後起者於是知功烈之盛必本於道徳大賢之澤其過化有如此者考魏公之父已遷移外徙然讀朱子祠記云有族家子則尙有族泒在同者再考邑乘公之弟衮慶曆六年進士懷忠公緘之弟結皇佑元年進士公之子駉元丰二年進士公孫象先元佑六年進士公之四世孫漢慶元二年進士皆宋世科目見於閩書邑乘至明嘉靖鄕薦有蘇氏瀾爲公裔孫精春秋學官至縣令年九十終其後嗣登鄕薦文學而名載於鄕賢者尙多國朝裔孫蘓氏峩寄寓臺灣登康熈丁夘鄕薦爲臺科目之始則公𨿽遷於外而苖裔畱閩者尙未艾也尙有在粵見志邑乘蘇氏祠記未及備述

蘇先生光誨

蘇光誨父益自光州固始隨王潮入閩誅叛將黃紹頗畱從效表爲漳州刺史陳洪進憚之計召至同安爲大第畱不遣密使人之漳奪其任遂爲同安人陳氏納土後盜起遊洋光誨夕殪盜魁十餘人送首級於州將喬維嶽太宗召赴闕遷左衛將軍子仲昌天聖二年殿試被勲致三班官歷任荊湖南北路提點刑獄知宜邵復三州終左屯將軍子孫累世貴盛

正簡蘇子容先生頌

蘇頌字子容同安人父紳葬潤州丹陽因徙家焉公登慶曆二年進士第歷宿州觀察推官知江寧建業承李氏後版圖無藝徵斂髙下出吏手公因他事互詰丁產詳其隠蔽剗剔夙蠧簡而易行諸令視以爲法調南京畱守推官畱守歐陽修委以政曰子容處事精審一經閱覧吾可不復省矣時杜衍退老睢陽見公深器之曰如君眞不可得而親疎者悉語以入官至侍從宰執所以設施處置曰老夫非自矜以子相知且知異日必爲此官耳公後履歷亦略似衍皇佑五年召試館閣校勘同知太常禮院至和中有司請建大臣家廟下太常公議謂禮大夫士有田則祭無田則薦今若參今古制爲之差等錫以土田然後廟制可行不然時𨿽建立子孫無爵無土制亦易廢請考按唐賢寢堂祠饗儀止用燕器常食而已嘉佑中議立郭后神禦殿事謂郭后無可廢之事仁宗有不當廢之悔請附郭后於後廟加一懷哀湣之謚以成追復之道庶盡之矣曽公亮深嘆服之遷集賢校理富弼與韓琦爲相同表其亷退以知頴州歷擢知制誥時王安石用事以李定爲禦史宋敏求知制誥封還詞頭復下公當制公報奏不具艸次至李大臨亦封還於是並落知制誥歸工部郎中班時稱熈寧三舍人歲餘出知婺州方溯桐廬江水暴迅舟橫欲覆母在舟中公哀號祈吁舟忽自正母甫及岸舟覆人謂孝感尋加集賢殿學士知應天府呂惠卿語人曰子容吾鄕先進苟一詣我執政可得也公聞之笑而不應凡更三赦得授祕書監知通進銀臺司吳越饑選知杭州公宴客有美堂或告將兵將亂公密使捕渠領十輩荷校付獄中迨夕會散坐客不知也及修兩朝正史轉右諌議大夫使契丹遇冬至其國歷後宋歷一日圵人問孰是對曰歷家算術不同時刻小異或先或後各從其歷可也使還帝善其對元丰初權知開封府尋貶祕書監知濠州攺知滄州召判尙書吏部兼詳定官制唐制吏部主文選兵部主武選帝謂三代兩漢本無文武之別議者不知所處公言唐制吏部有三銓法分品秩掌選事今欲文武一歸吏部則宜分左右曹掌之毎選更以品秩分治自是吏部始有四選法又問宗子主祭承重之義對曰古者貴賤不同諸侯卿大夫皆世爵故有大宗小宗主祭承重之義匹夫庶人初無與焉近代不世爵宗廟因而不立尊卑亦無所統其長子孫與眾子孫亦無以異今五服嫡孫爲祖父爲長子斬衰三年世俗論爲承重不知爲承大宗之重也臣聞慶曆中朝廷議百僚應任子者長子與長孫差優與官餘皆降殺亦近古立宗之意請詔禮官博士參議禮律合承重者酌古今收族主祭之禮立爲宗子以繼祖禰異於眾子孫士庶人不當同用一律使人知尊祖不違禮教也除吏部侍郎遷光祿大夫遭母喪中使唁勞賜金元佑初拜刑部尙書兼侍讀奏言國朝典章沿襲唐舊乞采新舊唐書中君臣所行日進數事以備聖覧因詔經筵官遇非講讀日進漢唐故事二條公所進可爲規戒有禆時事者必述己意反復言之毎進讀至弭兵息民必援引古今以動人主之意嘗奏言陛下聰明不可有所偏向有所偏向則爲患大矣今守成之際應之以無心則無不治遷吏部尙書前後掌四選五年由翰林學士承旨擢尙書左丞行樞密院事七年拜右僕射兼中書門下侍郎在位務奉行故事使百官守法遵職量能授任杜絕徼幸之原深戒疆場之臣邀功生事論議有未安者毅然力爭之故當母后垂簾之秋能使元佑之治比隆嘉佑時羣臣奏事但取後旨帝有言或無對者惟公奏太后已必稟帝命有宣諭必命諸臣聽聖語及後崩章惇用事周秩劾之帝曰頌知君臣之義無輕議此老乃免以論賈易事爲楊畏等所劾遂上章辭位罷爲觀文殿大學士集禧觀使出知揚州徙河南辭不行告老以中太一宮使居京口紹聖四年加太子少師致仕徽宗立進太子太保爵趙郡公建中靖國元年薨年八十二詔輟朝贈司空理宗朝賜謚正簡公器局宏逺不與人較短長以禮法自持𨿽貴自奉如寒士事祖母及母飬姑姊妹與外族數十人甘旨怡悅婚嫁以時妻子衣食或反不給晏如也富弼嘗稱爲古君子頴州通判趙志忠自言已𨿽生長邊徼然見義則慕平生心服者惟公與魏公耳自書契以來凡經史九流百家之說至於圖緯律呂星官算法山經本艸無所不通尢邃律曆常請別制渾儀卽命提舉法度精密占候不差前此未有也深明典故喜爲人言亹亹不絕朝廷有所制作必就而正焉嘗議學校欲博士分經課試諸生以行藝爲升俊之路議貢舉欲先行實而後文藝去彌封謄錄之法有司參考其素行之自州縣始庶幾復鄕貢裏選之遺範論者韙之按徐氏卻掃編載公之子京字世美嘗爲許州觀察判官時韓黃門特用知州事甚器愛之薦於朝曰竊見某讀書知義理臨事有風力云﹝宏簡錄府誌閩書徐氏卻掃編﹞

﹝按明林貞肅公俊撰泉州府誌敍稱公爲忠簡考同安邑志宋理宗朝邑人吳燧在臺請謚正簡並錄之待訂﹞

懷忠蘇宣甫先生緘

蘇緘字宣甫紳從弟也素有俠負慕古忠臣義士之迹寶元五年登進士第初授河南簿再調陽武尉緘本儒者嘗馳馬手斬劇盜送府府尹賈昌期驚曰儒生乃能爾耶累遷祕書丞知英州儂智髙圍廣州緘奮曰廣去吾州近危而不救非義也卽募士數千人委印於提點刑獄鮑軻夜行赴難廣人有黃師宓者爲賊謀主緘擒斬其父復捕殺不逞者六十餘人招其詿誤者六千餘人使復業賊勢阻將解去緘分兵先扼其歸路摧傷甚眾奏至仁宗語執政曰南事淹時戰將未聞有功蘇緘儒生乃能奮勇如此優授供備庫副使充廣南西道兵馬都監遣中使賜朝衣金帶以寵之後以邕大將陳曙失律誅緘亦坐貶英宗卽位大臣論薦始還副使知亷州熈寧初進加京使廣東鈐轄四年交趾謀入寇以緘充皇城使知邕州八年交寇陷欽亷乘勢廹邕閱郡得羸卒二千八百人分城拒守民驚震四出緘悉出官帑及私藏示之曰賊已薄城宜固守以遲外援若一人舉足則羣心搖矣幸聽吾言敢越佚則孥戮汝大校翟績潛出斬以徇由是上下脇息緘晝夜行勞士卒發神臂弓射賊所殪甚眾會劉彛所遣將張守節來救者猝遇賊皆覆蠻獲圵軍使爲云梯又爲攻濠洞蒙以華布緘悉焚之蠻計窮將引去或教賊囊土傅城者頃刻髙數丈蟻附而登城遂陷緘猶領傷卒馳驅戰愈厲而力不敵乃曰吾義不死賊手亟還州治殺其家三十六人藏於坎乃縱火自焚城中人五萬八千餘口感其義無一人降者蠻遂盡屠其民緘憤沈起劉彛致寇又不救患欲上疏論之屬道梗不通乃榜其罪於市兾朝廷得聞焉神宗聞緘死嗟悼贈奉國軍節度使謚忠勇賜都城甲第一區鄕裏土田十頃官其子子元子元爲合門祗候召對謂之曰邕州賴卿父守禦倘如欽亷卽破則寇乘勝奔突桂象皆不可保矣昔張巡許逺以睢陽蔽江淮較之卿父未爲逺過攺授殿中丞通判邕州次子明子正及諸孫同死皆褒贈焉起與劉彛皆坐謫官後交人謀寇桂州行數捨見大兵從圵來呼曰蘇城隍領兵來報怨懼而引歸邕人祠之賜額懷忠黃萬頃贊曰昔守邕州交寇馮陵戰厲力窮義气猶橫合家自刃肯污膻腥千秋萬歲烈烈風聲

﹝閩書原按曰緘傳出宋史又按江西志載緘嘗令崇仁南城二縣其令崇仁民喜爭田有數十年不決者緘一斷以法未半歲庭無畱訟治寶塘堤冶鐵爲纜以作梁其令南城歲凶民藏粟者固閉待價緘籍得其數先發常平榖定中價糶於民掲榜於道曰某家有粟幾何令民用官價糴有勒不出及出不如數者撻於市以是民無艱食子元嘗知橫州以恩信得民﹞

備考

朱子請立蘇丞相祠堂申縣狀曰右某等伏覩故觀文殿大學士太子太保致仕贈司空趙郡蘇公道徳博聞號稱賢相立朝一節終始不虧自其髙曽世居此縣比因逰宦始寓丹陽今忠義榮義二坊故宅基址宛然尙在而後生晚學不復講聞前賢風節學問源流是致士風日就凋獘某等今欲乞攺榮義坊爲丞相坊仍於縣學空間地架造祠堂一所不惟增修故事永前烈之風聲庶以激勵將來俾後生之竦飭謹具狀申縣

奉安蘇公祠文曰泉人衣冠之盛自國初以至於今其間顯人或至公卿者多矣然而始終大節可考而知則未有若公之盛者也惟公著節於熈寧登庸於元佑而幅巾謝事偃仰婆娑於紹聖元符之間然則公之所自任於進退出處之間者可謂無所苟矣蓋將以比古之所謂大臣者豈獨泉人數公而已哉今以邑人之意祠公於學卽事之始敢布其衷尙饗

蘇丞相祠記曰熹少從先生長者逰聞其道故相蘇公之爲人以爲博洽古今通知典故偉然君子長者也熈寧中掌外制時王丞相用事嘗欲有所引拔公以其人不可用且非故事封上之用此罷歸不自悔守益堅當世髙其節與李才元宋次道並稱三舍人云後得毗陵鄒公所撰公行狀又知公始終大節蓋章章如是以是心毎慕其爲人屬來爲吏同安同安公邑裏也以公所爲問縣人𨿽其族家子不能言而泉人往往反喜道曽宣靖蔡新州呂太尉事以爲盛予不能識其何說也然嘗伏思之士患不學耳而世之學者或有所怵於外則眩而失其守如公學至矣又能守之終其身一不變此士君子之所難而學者所宜師也因爲之立祠於學歲時與學官弟子拜祠焉而記其意如此以示邑人云

陳氏傳良跋魏公百韻詩稿後曰余嘗慕魏公之爲人今見晚所自敍百詠遺稿非獨其人品殊絕蓋其及見故老與師友淵源所漸盛矣余於是知慶曆嘉佑之際人物之偉嗚呼城門之軌豈兩馬之力哉自三經之學行士以師心自賢不能降以相從而風俗日壊其流獘何可勝道追想前輩髙山仰止龍圖陳公諱從易曽胡田楊四公者諱公亮宿況偉也楊以慶曆八年曾田以皇佑三年胡以五年相繼爲學士云

明永新劉氏定之重建蘇丞相祠堂碑略曰公名頌字子容當王安石執政欲擢憸黨李定公掌外制堅不肯摛辭卒就貶謫可謂文見用而不輕用焉旣以是忤王而繼王操柄能致士霄漢者呂惠卿使來告曰公吾鄕丈茍能從吾言便可同升公笑而不答平生合志者廬陵永叔嘗爲寮曰公處事精審吾可不復省閱眉山子瞻嘗爲寮曰見公文徳殿爲三舍人之冠陪公邇英殿爲五學士之首𨿽淩厲髙躅不敢言同而出處大節無甚相異可謂時不合而合於賢焉公之先君紳簉迹玉堂而公踵武然公尢操行潔特學問該博蓋頲之獻替踰於其父環軾之波瀾弘於其父洵蘇有宗風子光乃考公豈不爲孝乎公拜相以元佑壬申夏其罷以明歲癸酉春踰年而紹聖紀元新法復用羣姦起眾正僕然則公進焉匡朝寧邦退焉先幾知止公豈不爲忠乎凡是四者公皆有之可謂君子也昔者紫陽朱文公簿同安嘗飭公祠廢不復存余見公邑士族裔每問其遺迹莫能知爲之嘆息今其邑貳令永新劉珣器謀欲重構之珣器由賢良舉明練政務旣修文公舊所居髙士軒乃及玆良可嘉也予爲之記而系以楚詞使供祠香火者歌以祀公

○文靖梁叔子先生克家家世學派

按宋南渡後講學論道之盛必曰炎興幹淳余考吾郡士風家法亦於是時最著蓋諸儒承圵宋流風余榘至靖康時寖微寖晦矣龜山楊文靖公載道南來渡江後巋然仔肩道脈於時閩之分派者多屬上游至是漸徧海澨蓋風气日趨於南人物亦猶是也紹興之季文靖梁公首以淳品魁多士而同郡畱忠宣公亦同時聨第史稱梁才優識逺謀國盡忠畱亦以相業著二公先後秉軸考其時所師友者陳公知柔陳公光而知柔休齋氏尢爲一時士類所宗戶外屨滿梁公其一也﹝此見王梅溪贈陳氏知柔詩可考﹞然其所薫炙師資殆有所本爾考泉之學派自陳氏好曽氏恬衍龜山之學而遊文肅公酢又通判於泉程學至是萌芽矣迨政和間韋齋朱獻靖公首以河洛之學掌教石井亦開倡之始也紹興間朱子蒞同安遂彰明其學而派系始盛休齋斯時與朱子特厚而蔡公玆與朱子有場屋之知故其聲气感通非偶然也其時蒞玆土者亦多績學名家而王公龜齡於乾道五年蒞泉尢爲特出故當時爲政者倡明於上在野者講述於裏薫蒸洋溢至慶元寶慶泉之人文極著矣今錄梁公家世並及吾郡風教源流大略云梁公子億克世其家其從祖梁氏熈志崇寧間進士梁氏熈載大觀間進士皆無本傳可考惟郡誌載梁氏克俊字叔明晉江人歷官知循州州人多其功祠之未詳其出身始末又雍正九年新志稿載梁公弟克明與公同登紹興二十三年鄕薦第一云

文靖梁叔子先生克家

梁克家字叔子泉州晉江人幼聰敏絕人紹興三十年廷試第一授平江僉判金主亮死眾皆言乘機進取克家獨移書陳俊卿謂敵𨿽遁吾兵力未振恐有後悔俊卿歸以白丞相陳康伯嘆其逺慮孝宗卽位召爲祕書省正字遷著作佐郎災異數見克家奏宜下詔求言旣得旨遂條六事語甚切直累遷中書舍人使金以中朝進士第一敬待之金人來賀慶會節克家奏金使入朝由南門百官由北門從者毋輒至殿門外以肅朝儀詔著爲令郊祀雷震復條六事遷給事中凡三年遇事不當執奏無隱嘗言陛下欲用實才不喜空言固知無益然以空言爲懲則諌爭之路遂塞願有以開導之上欣納因命條具風俗之獘乃列四條曰欺罔苟且循黙奔競上奬諭乾道五年二月拜端明殿學士簽書樞密院事明年除參知政事又明年同知樞密院事在政府與虞允文可否相濟不苟爲同皇太子初立請選置官屬增講讀員遂以王十朋陳良翰爲詹事中外稱其得人初上命選諌官允文以李彥頴林光朔王質對不報克家與允文共爭之允文主恢復朝臣多迎合克家密諌數不合力丐去上曰兵終不可用乎對曰兵事以財用爲先今用度不足何以聚事上攺容曰朕將思之詰朝面諭曰朕終夜思卿言至當無庸去八年拜右丞相兼樞密使一日上謂宰執曰近過徳壽宮太上頥飬愈勝天顏悅懌朕不勝喜克家奏堯未得舜以爲己憂旣得舜固宜甚樂允文奏堯獨髙五帝之壽以此上曰然屬允文罷相克家獨秉政𨿽近戚權幸不少假借而外濟以和張說入樞府怒公議不與謀中傷士大夫克家悉力調護善類賴之又奏前除樞密院編修朱熹屢召不起宜乞褒錄上從之俄議金使朝見授書儀時欲移文對境以正其禮克家議不合求去九年十月以觀文殿大學士知建寧府陛辭上以治效爲問克家勸上無求奇功旣而三省宻院卒移牒泗州敵不從遣泛使來舉朝震駭後二年湯邦彥坐使事貶天下益服其謀國之忠丁內艱歸有言其當軸除吏之戾者落觀文殿大學士服闋提舉臨安府洞霄宮久之淳熈六年起知福州綽有治績得陳傅良通判福州喜甚委以俾贊郡事彊禦者不得售其私九年復右丞相封儀國公逾月而疾十三年進封鄭國命與內祠兼侍讀賜第行在存問不絕明年疾愈入謝禦制詩賜之有眞儒良臣之褒十四年六月薨年六十手書遺奏上爲之垂涕賜少師謚文靖初唱第時孝宗由建邸入侍愛其風度峻整及躋政府眷寵尢渥爲文渾厚明白自成一家辭命尢溫雅多行於世弟克明與克家同登紹興二十三年鄕薦第一子億以孝稱孫汲爲運管見劉后村詩集﹝舊郡誌新郡誌宋史閩書﹞

﹝按宋史公淳熈八年起知福州今考福州府誌本傳及職官志皆云淳熈六年以資政殿大學士知福州再按樓公鑰撰陳止齋神道碑云陳公通判福州帥相梁公克家得公喜甚以政委之公亦悉心俾贊不事形迹卒以專擅論罷時淳熈七年也按此則梁公知福州在七年以前三山誌似不錯誤今照三山誌攺作六年﹞

﹝又按宋史本傳罷觀文殿大學士知建康府通鑑綱目載知建寧府宋史宰輔表亦載知建寧府再按建寧府誌公乾道間知建寧府朱子於淳熈元年撰建寧府社倉記亦言丞相淸源公出鎭玆土入境問俗子與諸君因得其所爲條約者迎白於公云再考國朝一統志建康名宦亦有公名並錄待考﹞

通判梁伯安先生億

梁億字伯安以父任補官累遷主管西外睦宗院通判福州襟度夷粹母秦國夫人剛嚴奉使無違博親師友講學不倦嘗著論語集觧上之進官一秩孫均通判信州

備考

陳止齋上閩帥梁丞相生日二十二韻詩曰炎正維中葉皇圖再造年天潢流少海星緯粲臺躔臣主常難並乾坤豈偶然千齡開歷數一气付陶甄黃屋傳神器彤庭領眾仙風雲從此會日月更誰先昔者求侵地何人賦甫田吳兒咸抵掌噲等欲差肩廟論惟多士戎功不在邊一麾分赤社萬事屬靑編吾道誠難用諸儒亦自偏才名多濩落經行失拘攣洛蜀何嗟及熈丰竟禍延旁羅兼鴈木平步忽貂蟬甚矣知當寧淒其望濟川年來羣老行公在萬民懸定作鹽梅夢行歌杕杜還滄溟宗眾濫衡嶽倚蒼元要使垂身後無爲慰眼前管弦無算爵桃李未央天魯燕𨿽堪頌閩山不足鐫中原康濟事彛鼎願聨翩

又祭梁丞相文曰麟鳯不摯帝王瑞之木徳爲春萬物善時維皇龍潛公爲舉首天授之相有司之手維皇至聖維天之仁維相休休嘉靖此民澤農欲晴山農欲雨公在相位髙秔下黍彼有言戰此有言守公在相位兵不掛口人亦有言誰怨誰徳公曰刑賞其在三尺人亦有言匪同斯異公何適莫靡立一意乾道經略淳熈無爲從容其間不競不隨上之咎言下之觖望弗及其身人自得喪公疾未劇公歸已決帝曰如何咨爾同列至於領祠至於賜第宿畱經帷愈好勿替我觀自昔蕭曹周召經史云云如公特少方舜命禹宜師宜保薄海有恨公不壽考公不壽考薄海恨之矧如傅良辱愛辱知屬官窮楚遭歲之繆爰及祥琴文始克就太常有誄太史有傳乃如斯文聊以哭奠

朱子挽梁文靖公詩曰擢第初龍首登庸再鳯池心期詎溫飽身任必安危昔歳調饑政今年殄瘁詩恭惟衮斂意不盡鑑亡悲疏寵無前比騰章又夙心極知求士切端爲愛君深鹵簿寒笳逺塵埃斷稿侵空令郗公掾衰涕滿寒襟

癸辛雜識云沈夏徳淸人爲版曹貳卿一日登對上問版曹財用幾何虧額幾何夏一一奏對訖於所佩夾袋中取小冊進呈無毫髮差上大喜次日問宰臣曰侍郎有過政府例否梁克家奏云陛下用人何以例爲遂特除簽書樞密院事

○永春黃維之先生偉家世學派

按黃維之先生與朱子相友善朱子稱其西銘太極諸說皆積數十年之功當官事迹尢多可紀晚歲巋然典型爲鄕邦模楷朱子於淳熈十年冬重至溫陵公與休齋陳公年皆無恙朱子贈休齋詩云一官避世今頭白萬卷収功久汗靑又雲歸歟吾黨又千里老矣心期但一邱珍重休齋書滿屋可無三宿爲君畱答黃叔張詩曰眾流爭靡靡一柱獨亭亭只恐追鋒急那容晝掩扃一時舊友會合重逢歲晏所相期許者古道照千載矣

提學黃維之先生偉

黃偉字維之後卽爲名更號叔張弱冠從兄巽之入太學屢試占首與黃槐同時人稱二黃紹興二十七年第進士除太學錄遷國子監簿轉對進所撰太祖政要論愛名器厲亷恥因及銓試冒名代筆其後任子覆試議自偉發之時孝宗銳意恢復方講武事獻議者乞立武賢良科下館學集議維之謂賢良求文武全材不宜復立科事遂寢除大理寺丞時少卿欲奏獄空維之以所隸有獄未竟不敢書名寺削去維之名銜以聞維之白執政有官守者不得其職則去力求外補差知邵武軍陛辭賜對論選用大臣當如王素對仁宗宦官宮妾不識名者可充其選又論乾道新書不當刪減內侍不得干預朝政等事孝宗面加褒諭翌日出札子付勅局復舊法後歷官江西提學維之爲小官恥於求舉及更麾節所薦引多寒士其挾貴而來者未嘗舉一人揚歷中外直道而行居閒十年手不釋卷嘗與朱子論學後進以鄕先生事之維之亦喜接引傅內翰伯壽頋郎中咸出其門自號竹坡居士年七十九卒之日夕猶與諸子講論至夜分子以寧以簡以大猶子以翼

通判黃宗一先生以寧

黃以寧字宗一分教惠陽指授有法擢太學錄差淮西漕司幹官幕畫明辧漕使憚之會淮甸大歉部使者檄以寧循行賑貸區畫有方通判建寧守史彌堅彌逺介弟喜事尙威闗決有不可引誼力爭守積不能平嗾臺臣劾罷之父老遮畱數千歸家杜門食祠延接後進講論忘倦或有不善面加譙責郡守樂咨以政毫無私答端平親政忤權臣者皆召人惜其先卒弟以簡知永福縣以大知循州

黃宗臺先生以翼

黃以翼字宗臺維之從子也嘗受業陳圵溪蔡白石之門莊毅有立析理精詣晚年記問益富所著有周易禮說﹝道南源委郡誌﹞

備考

朱子答黃叔張曰示及三書感感誠通誠立之論誠如尊諭不敢多遜竊意自有此書無人與之思索至此西銘太極諸說亦皆積數十年之功無一字出私意釋氏以胸襟流出爲極則以今觀之天地之間自有一定不易之理要當見得不假毫髮意思安排不著毫髮意見夾雜自然先聖後聖如合符節方是究竟處也

閩中理學淵源考卷十三

廣平府知府李淸馥撰

○淸漳黃氏家世學派

按叔燦先生寛緩死獄論者謂有陰徳知其後必大者也今考諸子世濟其美斌斌乎儒雅之林矣漳浦文勤蔡公纂漳郡誌獨列公爲世學余莫並焉可知其淵源逺矣

少師黃叔燦先生彥臣

黃彥臣字叔燦龍溪人弱冠登治平四年進士初授南寧簿宿州錄參歷知長汀南安二縣倅泉廣二州守莆汀劍建四郡官至朝散大夫累贈少師彥臣倅郡時獄鞫彊盜守欲亟寘之法彥臣疑其寃故緩之果獲眞盜時鹽禁甚嚴私販者至百斤論死在汀日有販鹽被捕至者計斤當死彥臣置鹽郡庭不問久之鹽化爲鹵斤隨減百得以不死論劍建舊俗苦丁錢有生子不舉者後丁錢奏免以口食艱仍不舉彥臣乃令保正月報數於官給錢贍之後爲定式彥臣教子甚篤嘗慮宦飬壊性每之官不令侍行諸子皆奮爲聞人長子願尉晉江時造一肩輿以奉彥臣彥臣惡其侈焚之貽書切責云候歸日當夏楚之願覽書皇汗若無所容其淸嚴類此有文集二十卷雜文數卷行世子七人願以世賞入官碩預頖頴連登進士顗顯並累薦免省侄孫渙曽孫樵仲傑櫄皆踵世科各有傳﹝淸漳郡誌﹞

朝散黃若衝先生碩

黃碩字若衝彥臣第二子大觀三年以上捨生與弟預同登進士初調建昌教授外臺交薦自江寧刑曹累官至朝散大夫年五十恬於仕進奉祠裏居教授生徒筆周禮講義時遷學不利碩請復舊捐祠俸以倡之及卒郡守李彌遜祭以文曰隱居好學逺近慕之其陽亢宗之流乎不慕官榮優遊卒歲其馬少遊之儔乎時以爲知言

提點黃秀實先生頴

黃頴字秀實彥臣第五子年二十四以上捨免省赴廷試時彗星見頴指陳時政無少諱忌及廷唱言彗不爲災者皆寘前列頴附第四甲抑殿丙科調秀川崇徳簿攺應天府戶曹未幾攺吉水教授官累遷至著作佐郎繼兄頴爲樞密院編修官兼符寶郎時兄願爲卿預入臺三人同朝奉魯國太夫人崔氏侍養時論榮之俄遷中書舍人方拜命有忌其才者出爲提點江州太平觀頴溫恭亷介尢工書隸嘗書題名碑人爭摹焉有周禮觧義春秋左氏事類行於世

錄參黃道夫先生樵仲

黃樵仲字道夫預之孫彥臣之曽孫也淳熈五年與弟傑同登進士弟櫄亦以是年補入太學樵仲初調永福尉再調漳州錄參俱有善迹俸外添支一無所受自書屏云俸薄儉亦足官卑淸自尊謝事歸每晨興率子弟衣冠見家廟退而黙坐或至終日飲食衣服不求鮮美曰無過吾分居喪三年無笑容鄕裏有爲非者惟恐樵仲知之也鄧司諌守漳辟郡學行鄕飲皆請樵仲主之朱文公守漳禮請入學牒文稱其气質渾厚操履端方杜門讀書不交權利若屈居教導必能使諸生感化興起及講小學書文公每稱善奉檄校文漕闈撤棘疾作卒之日神采自若文公遣倅經紀後事有禮記小學口義行世

宣敎郎黃實夫先生櫄

黃櫄字實夫預之孫彥臣之曾孫也未冠賦南浦歌膾炙人口淳熙中補入太學未升上捨丁內艱歸服除參告隨中捨選以平等釋褐願對大廷尋遷舉錄獻十論於相王淮丁未升進士內科臚唱之日朝士皆求識其面櫄家居及在太學受業常數百人由浙至廣名士多出其門初調南劍教官篤意教導日以龜山了翁勉勵諸生又辟貢院請諸臺閫以助其役嘉泰壬戌預考南宮尙書木公謂人曰經義非黃架閣不收詩三魁皆櫄所取眾賀得人金壇王遂捲已被黜櫄得之批云此必博洽奇特之士王與収謝曰遂終身何敢負先生時將有召試之命而櫄逝矣官止宣教郎有詩解行世有中庸語孟解文集十餘卷未刋士紳多藏之

○邵武上官氏家世學派

考樵川和平裏志序曰邵武縣之南鄕裏有危氏上官氏黃氏萃於一里而上官氏尢盛自景佑至嘉定此三姓擢進士第者二十餘人歷官顯宦而傳子孫爲世家榜籍疊書衣冠襲起者不可以數計也然以科目官職世家定榮瘁盛衰蓋近世俗人之論吾聞古之君子所謂沒而不朽者不在是也上官氏對策熙寧不附新法晚入元佑黨籍其子畱守汴都不屈而死二公所立如此近於天下之善士矣豈特足以重其裏哉按斯序爲後村劉氏克莊筆其闡發所以世其家之義者警俗厚矣余采錄其所述載之篇端

龍圖上官彥衡先生均

上官均字彥衡邵武人凝之子爲兒時莊重靜黙不苟笑語少長好學務知體要不爲章句造次必以禮士友敬憚之熙寧三年神宗初革聲律崇尙經術命以策試士均入對數千言援引古今無所顧忌知制誥呂大臨直史館蘓軾擬均第一以策中論新法忤王安石意遂置第二授承奉郎大理評事北京畱守推官大臣薦均經學通明授國子監直講元丰間賜對垂拱殿以察理明是非審官辧邪正爲對尋攺監察禦史裏行時蔡確引猜險吏窮治相州富人獄誣法官竇萃等受賕無敢明其寃均是時方以確薦爲禦史奏乞移司根治未報明日又奏言確持刑刻深所辟官皆險薄請以獄事詔廷臣等參治疏入坐謫知光澤縣還監都進奏院擢開封推官元佑初再除監察禦史時言者請兼用詩賦試士宰臣遂欲盡黜經義均言經術以理爲主詩賦以文爲主先帝去數百年之獘不爲不難陛下臨馭之初正宜奬經術以堅學者之志進行誼以勵士大夫之操今遽厭經術崇奬詩賦逐華而遺實徇末而忘本固非細累請令學者各占三經雜以論語孟子不必専用新義試策以二一問歷代一問時務章三上經術得不廢故事左右僕射入省閱訴牒多至數百又常程細務無不闗白均奏言位髙者宜逸不逸不足以謀天下之大務位卑者宜勞不勞不足以理天下之庶務宰相位尊任重天下之事無所不總然所該者眾則力有不逮致詳於小則大有不及請以省中事務類分輕重尙書可以覽決者不必闗二丞二丞可以覧決者不必闗僕射又言治天下二道寛與猛而已熙寧以來諸路監司不能深明朝廷之意務爲慘核刻深之法此傷猛之獘也陛下臨馭務從寛大比聞諸道監司又不能明陛下之美意一切以茍簡縱弛爲事願明詔四方以寛不縱惡恩不傷惠之意詔下其疏布告諸路時蔡確弟軍器少監碩盜貸官錢以萬計獄具均請並正確罪以勵百官就遷殿中侍禦史久之力乞罷臺職除尙書禮部員外郎元佑五年再授殿中侍禦史中書傅堯兪左丞許將同樞韓忠彥因論事同異俱求罷均言大臣誼同休戚廟堂之上當務協和使中外之人冺然不知有嫌疑之迹若悻悻講論不顧事體何以觀視百僚有詔令就職會中丞蘇轍黨呂大防排許將均言呂大防堅彊自任每有差除同列不敢爲異惟許將時有異同轍素善大防盡力排將期於必勝臣恐綱紀法令自此敗壞乞加蘇轍妄言之咎章四上不報遂居第待罪詔以均補外大臣指均爲朋黨當黜宣仁太后曰上官均無罪遂出知廣徳軍紹聖初召拜左正言是時大防轍已罷政均疏大防六罪章再上大防遂斥宰相章惇欲專政柄陰去異己者出吏部尙書彭汝礪知成都府而召朱服爲中書舍人均上疏力爭忤惇意汝礪降職知江州均提點京東西路刑獄徙淮南東路刑獄遷梓州路轉運副使知越州徽宗卽位拜起居郎入對陳治道四要建中靖國元年累遷給事中上疏忤旨未幾紹述說興均復不從忤執政意遂以龍圖閣待制出知永興軍徙知襄州尋入元佑黨籍奪職主管江寧府崇禧觀政和間復龍圖閣待制抗章告老遷朝請大夫以待制致仕卒年七十八贈通議大夫詔揚州給塟事累贈特進均天資剛方以忠義爲己任四爲禦史一在言省三以言黜恬不爲慍家庭循循孝友自奉淸約闔門百口忻忻如也崇寧初以宮祠廢居淮南幾二十年處之夷然杜門無他嗜獨寓志於書寒暑未嘗釋手學博而知要非聖哲之書弗好也爲文簡古精詣晚年詩益閒放有陶謝風格旣卒家無餘貲待親朋之賻始克斂待朝廷之恩賜始克塟平生著述亦多所著有曲禮講義二卷奏議十卷廣陵文集五十卷子四悃憺愔悟﹝閩書邵武府誌宏簡錄﹞

州守上官仲雍先生愔

上官愔字仲雍均次子政和二年進士累官大學正髙宗卽位攺宣教郎召至行都差充提舉巡行事務所幹辧公事二帝北狩愔上書相府請勸車駕入京欵謁廟社慰安士民遴選統帥搜簡士卒以圖興復又上相府書論朝廷之宜建炎中累除吏部員外郎以親老丐祠紹興五年除知南劍州九年召赴行在以親老力丐祠轉朝請賜五品服尋卒愔剛介有聲其守延平去鄕不逺親故莫或敢詣代還抵家俸用己罄矣爲文淸簡援筆立就尢工於詩典雅遒逸有尙書小傳論語孟子略解及史統史旨

中大夫上官閎中先生恢

上官恢字閎中均再從子也勵志學問累知南劍州移徽州州當兵燹後瘡痍未起恢專以仁愛爲治多所寛貸晚丐祠裏居有過其裏者指以相示曰此熙丰名儒也胡安國上書宰相言恢諳歷世務端重有守與楊龜山時同薦於朝積官中大夫封歷陽縣開國男食邑三百戶子模柷曾孫渙酉渙然基從曽孫損﹝閩書郡誌﹞

修撰上官仲達先生悟

上官悟字仲達均季子以父蔭累官轉運使建炎三年畱守東京劉豫叛降金金以豫節制京東兵馬遣人說悟使降悟斬其使豫賂左右說降悟復斬之金兵攻東京益急力不能支城陷死焉贈朝散大夫右文殿修撰官其後五人

司農丞上官文之先生渙然

上官渙然字文之早有文名尢畱意性學首悟太極之旨分解圖畫以授同志紹定六年以渙酉禋霈補將仕郎就授迪功郎調鄞縣尉不畏彊禦務直民枉爲權門所擠後爲無爲軍錄參淳熈元年擢進士就辟準備差遣元兵圍安丰制閫委渙然巡視江南犒師上流圍解進階尋辟河東幕督運吳門僅閱月運米六十萬石右丞相趙葵制使吳淵皆一見偉之累遷戎簿陛對首言正君心明君道培善類以壯君子之脈容直言以申公道之气次言邊事深以玩敵爲戒條陳守邊三策以獻攺冑監簿尋轉朝奉大夫未幾與祠歲餘差知邵武軍以鄕井乞回避除司農丞遷右司郎旋主管建康府崇禧觀卒渙然孝友剛方入仕三十餘年家無餘財

提點上官仲立先生基

上官基字仲立恢曽孫乾道間以父蔭監建康倉調興國丞會歲歉當賑令欲候報基曰民難久待有譴身當之卽計口賑給逺近皆得就糴調衡州推官丞相趙汝愚謫零陵道經衡陽卒時韓侂冑用事沿途迓送者皆獲譴臺司略不敢爲汝愚營辦基毅然獨經紀其喪悉如禮制郡守錢鍪上其治行除四川茶馬又欲辟基爲屬不就遷提點鑄錢檢討官卒於官葬時汝愚子崇度適來守邵武遂臨穴哭奠子銓好學能文郎中趙崇憲以忠定登槐恩奏授登仕郎﹝通誌郡誌﹞

推官上官安國先生謐

上官謐字安國爲學務求義理不事章句旣而從朱子遊益加涵養以祖蔭授會昌尉調永州推官簡易不深刻永人懷之遷四會令﹝通誌邵武府誌﹞

○邵武黃氏家世學派

按簡肅黃公徳望忠規一時朝野企重朱子往長沙時造門晉謁至納拜願爲弟子之列考其家世積學相承而母太君遊氏爲文肅定夫先生從妹文肅乃程門髙弟爲學者所宗太夫人毎語公等曰視乃舅而師法之足以爲良士矣故公未冠時文肅特愛其厚重手書爲夫人賀是公之淵源所漸固有本末可考者也再按文肅遊先生卒於宣和五年朱子於文肅墓志簡肅是年已二十有八又考朱子語類李閎祖錄雲遊定夫有論語要旨黃簡肅親見其手筆觀此則簡肅於文肅親承緒論非一日矣余已詳遊氏學派矣玆著簡肅家世焉

簡肅黃通老先生中

黃中字通老邵武人幼頴悟端重少長受書不過一再讀退輒黙然危坐竟日問之則皆已成誦矣未冠從舅禦史先生遊定夫愛其厚重手書爲夫人賀踰冠入太學汴城失守張邦昌受僞命公卽日出居於外旣邦昌果遣學官致僞詔藥物勞問諸生公以前出故獨無所污建炎再造補修職郎禦營使司幹辦公事紹興五年舉進士對策極論孝弟之意冀以感動上心髙宗異其言擢第二授保寧軍節度推官攺宣議郎主管南外郭宗院代還秦檜用事察其不附已遣通判建州罹外艱服除復差通判紹興時公登第二十餘年矣轉徙外服泊如也檜死髙宗記公姓名召爲祕書省校書郎兼寶錄院簡討官累遷司封員外郎兼權國子司業歲滿爲眞紹興二十八年充賀金國生辰使與賀正使祕書少監沈介相先後明年還獨言金作治汴宮役夫萬計此必欲徙居見廹不可不早爲計時約和旣久中外解弛髙宗聞公言瞿然而宰相皆不悅顧詰公曰沈監之歸屬耳不聞此言中安得獨爲此踰月公復往扣之且曰卽不信鄙言請治罪又皆憮然莫應而右相湯思退怒甚至以語侵公公不爲動已乃除沈吏部侍郎而徙公祕書少監以抑之公猶以邊備爲言不聽則請補外髙宗不許除起居卽踰月兼權中書舍人尋差同知三十年貢舉權工部侍郎金人來賀天申節充接伴使故事賜宴使者謝於庭中至是辭以方暑請拜宇下公持不可乃如故事遂爲送伴使還金使復以天申來賀方引見遽以欽宗訃聞且多出不遜語諸公怪駭不知所爲至謂上不可以凶服見使者欲俟其去乃發喪公聞馳白宰相此國家大事臣子至痛之節一有失禮謂天下後世何且使人或問故將何以對於是始議行禮公又率諸同列請對論決策用兵事莫有同者乃獨陳備禦方略蓋公自使還三年每進對未嘗不以金事爲言至是髙宗始入其說然不數月而金已擁眾渡淮矣遷擢禮部侍郎敵騎至江壖朝臣震怖爭遣家逃匿公與左相陳康伯獨自如比敵退眾慚服俄兼給事中明年天申上壽議者以欽宗服除將復用樂事下禮曹公奏春秋君弒賊不討則𨿽葬不書以明臣子之罪況今欽宗實未葬也而遽作樂不亦失禮違經之甚乎事亦寢內侍某等遷官不應法諌官劉度坐論近習龍大淵忤旨罷去皆不書讀繳奏以聞左右已深忌之尹穡希意詆爲浚黨竟以去國乾道攺元公年適七十卽引年告老除集英殿修撰致仕進敷文閣待制久之孝宗因禦講筵顧侍臣曰黃某老儒今居何許年幾何矣筋力彊否於是召公赴闕公辭謝不獲明年乃起公以老成宿望直道正言去國七年至是復來觀者如堵入對內閣問勞甚寵復以爲兵部尙書兼侍讀毎當入直孝宗常遣人候視至則又召入坐語從容如是數月月必一再見公知無不言其大者則迎請欽廟梓宮罷天申錫宴中書舍人範成大被詔使金以山陵爲請公奏陛下聖孝及此天下幸甚然置欽廟梓宮不問則有所未盡於人心孝宗善其言而不及用金果肆嫚言人乃服公論之正而識之卓也久之又以言不盡用乞歸除顯謨閣學士提舉州太平興國宮遂以龍圖閣學士致仕淳熙元年孝宗手書遣使詣公訪以天下利害朝政闕失進職端明殿學士且以銀絹將之公受詔感激拜疏以謝略曰朝廷之闕失多矣其尢大者君子在野小人在位政出多門言路壅塞亷恥道喪貨賂公行也天下之利害多矣其尢害民者官吏貪墨賦斂煩重財用竭匱盜賊多有獄訟不理政以賄成也臣願進君子退小人精選諸道部使者以察州縣則朝政有經民不告病矣公復歸又七年𨿽身安田裏然其心未嘗一日忘朝廷迨屬疾手艸遺表又以山陵境土欽廟梓宮爲言七年卒年八十有五累封江夏郡開國侯食邑千五百戶贈少師謚簡肅公莊重恭信坐立語黙有常節仕州縣奉法循理崇尙風教立朝據經守正上雅敬重屢有大用意而卒不少貶以求合孝宗卽位首以正心誠意致知格物爲說未嘗少及功利再召赴闕復以前說精言之在王府時龍大淵爲內知已親幸他教授或與過從觴詠公獨未嘗與之坐朝夕見則揖而退其後它教授多蒙其力公獨不徙官尢喜薦士王詹事十朋張舍人震皆公所引張忠獻浚劉太尉錡之復用公力爲多然未嘗以告人諸公或不之知也朱晦庵裁書請見曰今日之來將拜堂下惟公坐而受之俾進於門人弟子之列則某志也迨沒後爲志其墓有奏議十卷子瀚司農卿孫棨

員外郎黃肅甫先生棨

黃棨字肅甫中之孫父瀚官至司農卿棨第嘉泰二年進士家世淸約知萬安縣判靖州卽州學傍建書院取書作新民之義扁曰作新暇則講學授徒其中明敎化作學則訓誘開諭夷獠感悟除工部員外郎子熙守髙州亦有聲﹝邵武郡誌﹞

○汀州羅氏家世學派

按汀州宋代著姓者有羅氏伍氏雷氏邱氏賴氏世有賢才閩書所謂羅伍邱雷亦世其戶者也今考選舉志羅氏彧太平興國三年進士羅氏祝元佑中明經羅氏烈建炎二年進士而羅氏祝閉戶窮經儒術尢著今本閩書錄出參之志乘但未知是一家之學否姑附列之俟再詳訂

推官羅叔和先生祝

羅祝字叔和長汀人元佑間行十科祝以明經中第調漳州法曹嘗手釋六經及注唐書尢精律數終明州觀察推官

縣令羅子剛先生烈

羅烈字子剛長汀人建炎二年進士調同安尉時寇楊勍自南劍趨泉烈勒兵捍捕邑恃無恐再調興寧令會羣盜出沒烈率千餘人搗其巢皆潰走得所掠子女三百餘人遣歸家終宣教郎知廬陵縣著有約文新說十卷古文類證數萬言注杜詩事類千餘條行世

○汀州雷氏家世學派

按寧化雷氏宋元丰以后族派科第踵出彥一先生尢以易學知名至靖康間雷諱觀者爲太學生金兵渡河公上書憤激言張邦昌輔相無狀卽罷去已晚時朝廷𨿽不聽尙嘉其議論忠讜以公與陳公東尹公焞鄧公肅皆特賜出身後金人僞立張邦昌其言悉驗今考其表著載焉

教授雷彥一先生協

雷協字彥一充貢上庠以易學知名𨿽僻書雜傳涉獵通徧登政和二年進士調上饒縣尉遷上由縣丞古田令終宣教郎興化軍教授

太學生雷先生觀

雷觀靖康太學生時金兵已渡河上皇出幸帝亦將幸襄賴李綱以死畱之而止金人旣抵城下朝廷乃罷白時中而以李邦彥爲太宰旣又罷邦彥以張邦昌爲太宰觀憤然曰此何等時不拔擢豪傑而例遷貴臣耶乃上書略曰方今大敵內侵國祚瀕危支壊扶傾全在宰相前日以白時中尫庸悖謬從公屏斥朝野快心不謂今日宣麻乃用邦昌士民失望咸謂邦昌前朝輔相之最無狀者卽令罷去已爲晚矣今又相之將焉用哉陳龜有言三辰不軌擢士爲相四裔不共拔卒爲將今金戈指闕鐵騎飲汴豈但不共而已至於熒惑入斗兩日相摩赤光溢散昏翳四塞其不軌又甚曽不聞宣猶考相弭變迎祥而徒進尸位冒寵之倫以塞賢路譬庸醫療疾而疾已危篤猶耽視貨賄不忍辭去坐待病者之淪沒而後己豈不殆哉其激切如此上𨿽不聽然新政懲蔽塞凡行義有聞議論忠讜者悉加賜以示好惡於是觀與陳東尹焞鄧肅皆特賜出身而天下稍知所尙次年二帝蒙塵金人遂僞立張邦昌而觀言竟驗

閩中理學淵源考卷十四

廣平府知府李淸馥撰

○蔡貞白先生蒙叟學派

蔡公以宿儒倡教於國初傳稱其學博古通今裏中達官顯仕皆北面焉蓋亦一時人師也

助教蔡貞白先生蒙叟

蔡蒙叟閩縣人博古通今隱居教授弟子從逺方至者常滿諌議陳從易洎裏中顯達者十餘人皆北面焉郡守李欣薦授本州島助教年八十餘卒號貞白子著繩子三卷凡五十七篇

博士吳儀之先生千仞

吳千仞字儀之侯官人師事蔡蒙叟爲髙弟文雅風流鄕邦仰之累官太常博士知虔州卒

○丘憲古先生程學派

經義考云少海鄭氏自言其學出於富沙丘先生按丘氏之學莫可考惟馬公廷鸞稱少海所著易卦疑難圖讀之時有會心必宿儒所著觀此亦可溯其師說之源流也鄭氏傳之潘冠英潘籍貫未詳待考

進士丘憲古先生程

丘程字憲古政和二年進士建陽人按朱氏經義考馮椅曰憲古之學傳鄭東卿東卿之學傳潘冠英潘說在十三卦處內象極當而少海所撰無之蓋聞之鄕人於公梁國輔於親授之於潘也沙隨程迥可久曰丘先生嘗有詩曰易理分明在畫中誰知易道盡難窮不知畫意空箋注何異丹靑欲畫風其學傳之東卿云﹝朱竹坨經義考建寧府誌選舉目﹞

主簿鄭少海先生東卿

鄭東卿字少海侯官人紹興二十七年特奏名爲永嘉簿所著有易卦疑難圖按朱氏經義考陳振孫曰其書以六十四卦爲圖外及六位皇極先天卦气等圖各附一論說未有系辭解自言其學出於富沙丘先生以爲易理皆在畫中於是日畫一卦周而復始久而後有所入又馬廷鸞曰此書本五行卦气之說而象數義理出焉無朱子發之之瑣碎戴師愈之矯僞讀之時有會心者又董眞卿曰東卿自稱合沙漁父大易約解九卷易說二卷宋志及馮氏作周易疑難圖三十卷紹興丁巳自爲序﹝朱氏經義考郡誌選舉目﹞

○邵宋舉先生整學派

按邵彥明先生淸傳闗西之學子宋舉先生整從合沙鄭少海學又整偕從子秀山景之從籍溪胡先生學箕裘厥有由來矣再按閩書邵整字宋舉古田人自稱蒙谷遺老考道南原委及閩中諸志乘俱同獨邵氏宏簡錄作劉整入在元儒詳考其傳劉整字宋舉古田人亦稱蒙谷遺老其餘俱符疑是錯誤且整之父在北宋時從闗西遊則整南宋以後人物也或別有劉姓亦未可知但不應籍貫俱同獨姓氏異耳再按合沙爲三山舊名云

邵宋舉先生整

邵整字宋舉古田人自號蒙谷遺老與族人景之以家學自相友教授生徒百餘人少從合沙鄭少海學易傳六十四卦圖說及春秋元經其纂集圖序甫訖而卒道南統緒謂整及景之亦胡籍溪學派﹝閩書道南統緒﹞

州守蘇顒之先生大璋

蘇大璋字顒之古田人父鴻以陰徳聞大璋少頴悟年十餘通周易大義事母孝慶元進士嘉泰中邑大水墊溺饑饉大璋方舉進士上章乞常平使者躬爲賑濟民賴存活司教道州闡揚正學召試館職除祕書正字累遷著作郎轉對力言禁錮僞學之非忤大臣意累乞外知吉州子士穆知福安縣﹝閩書新三山誌﹞

○陳世徳先生光學派

按永春桃源志乘載朱子曽至其處至今尙有畱墨意其時蔡氏玆鑑識朱子有場屋之知陳氏光蘓氏升又與朱子同登進士第而陳氏知柔又友誼最篤者必經過訪無疑也公與休齋文靖義兼師友皆爲一時典型之望稽文獻者於此邦尢惓惓焉

僉判陳世徳先生光

陳光字世徳家永春民蘓裏之碧溪妙齡力學潛隱幽僻閉戶讀書手不釋卷歲首則裹糧從師歲暮方歸侍赴鄕試榜黜無慍色卽就市鬻紙歸同行詢之云欲備抄冩同行不覺嗤笑光答曰後三歲復大比後果登紹興戊辰進士第與朱子同年嘗進經筵講解丞相梁克家舊從受業休齋陳知柔與之爲友手抄六經解一字差誤卽毀其板復手抄之其誠敬學問如此尢工爲古文所居之山人以文章名之官封州僉判權知新州

○承務郎髙東溪先生登學派

漳江之學至北溪得紫陽之傳而逓衍繁盛然在靖康間時有東溪髙先生者以忠言志節著聲朱子蒞漳曽新其祠宇又爲之記言先生學博行髙志節卓然有頑亷懦立之操其有功於世教豈可與隱忍回護以濟其私而自托於孔子之中行者同日語哉按東溪之學亦一時倡起之師也

承務郎髙東溪先生登

髙登字彥先漳浦人少孤力學刻志勵行宣和間爲太學生金人犯京師與陳東等上書乞斬蔡京童貫王黼梁師成李邦彥朱勔等六賊以謝天下廷臣復建和議割三鎭奪種師道李綱兵柄公與東再抱書詣闕軍民不期而會者數萬帥臣王時雍縱兵欲盡殱之公與十人屹立不動欽宗卽位擢吳敏張邦昌爲相敏白李邦彥無辜乞復用公上言陛下以東宮踐祚人人跂足以觀新政柰何相吳敏張邦昌復再納邦彥大失天下之望人心自此離矣自是章凡五上皆不報因謀南歸初金人至六館諸生將遁去公與林邁等請隨駕金人退師敏遂諷學官羅織公等屏斥還鄕紹興二年廷對極意盡言無所顧忌有司惡其直授下州文學尋有旨附第五甲乃授廣東富川主簿憲臣董棻聞其名檄讞六郡獄復命兼賀州學事公請復學捨舊田又抵囚於法秩滿士民乞畱不獲歸至廣新興大饑帥連南夫曰撫雕瘵者莫如髙主簿遂檄往發廩賑貸全活萬計因奏辟終其任紹興八年赴政事堂審察遂上疏萬言作蔽主蠧國害民各上下二篇上之髙宗稱善下中書秦檜惡其譏已格之授靜江府古縣令至靜江廣西帥沈晦問公何以治縣公條十餘事晦曰此古人之政今日詐疑不可行也對曰忠信可行蠻貊患誠不至耳豪民秦琥武斷鄕曲持吏短長公白置之法一郡稱快古縣秦檜父舊治檜實生此帥胡舜陟謂公祠之公曰檜爲相無狀曷以祠爲舜陟怒移荔浦丞康寧代公適公亦以母病乞去舜陟遂創檜祠而自爲記且摭秦琥事誣以專殺罪逮捕詣獄適舜陟先以事下獄死矣事卒白勑還家至廣漕帥鄭鬲趙不棄辟公攝歸善令委考試潮州公摘經史要語命題策閩浙水災所由皆屬意時事時丞相趙鼎在潮謂曰天下主文多矣未有如公忠誠愛君者畱語終日郡守季仲文馳達檜檜怒坐以舜陟所奏取旨編管容州省符下漳州公適歸舊隱與學者講論州遣使臣謝大作持示之公讀畢卽上馬大作曰少入告家人無害也公曰君命敢稽耶大作愕然比夜巡檢領百卒挾兵刃至公曰若賜死亦當拜勑乃就法大作感公忠義爲泣下奮劍叱巡檢曰汝欲何爲省符在我手無他語也吾當以死捍之公至謫所授徒自給種植蔬竹爲終焉之計聞朝廷政事少失輒顰蹙不樂大則慟哭隨之容本窮陬聞公至執經從者數百人爲講大學中庸之旨教方行而疾作臨卒所言皆天下大計公事母至孝嘗奉母舟行阻風方念乏晨羞忽有白魚躍入其學以愼獨爲本所著有家論等篇及東溪集後二十年丞相梁克家以其事聞追復迪功郎胡銓爲作忠辧後五十年朱子守漳爲作祠堂記奏加褒贈﹝閩書宏簡錄名臣傳﹞

主簿林實夫先生宗臣

林宗臣字實夫龍溪人乾道二年進士受業髙東溪登之門官至主簿一見陳安卿淳心異之謂曰子所習科舉耳聖賢大業則不在是因授以朱文公所編近思錄安卿卒爲儒宗實夫啟之也

戶曹黃葉叔先生京

黃京字葉叔龍溪人紹興二年進士初在郡學與髙登相友善至是又同舉進士登調桂嶺簿京調連州戶曹並以淸白稱秩滿歸裏聞登以直言斥恬無仕進意時年未四十性樂施予所識闕乏者厚賙之鄕裏稱爲長者

○縣令李康成先生則學派

按淸漳志稱先生等聚徒講學文章行誼各有可觀列之儒林其徒如楊彥侯諸公皆其卓然者也今附於後

縣令李康成先生則

李則字康成龍溪人少孤力學試太學不得志浩然東歸教授生徒至百餘人如楊汝南李恂諸公皆師事之累薦鄕書前列紹興十二年以特科授桂嶺簿攝富川令調徳化令所至皆有惠政轉通直郎致仕公學兼得之蘇程二家其教人必以仁義爲本自號益壯翁

縣令楊彥侯先生汝南

楊汝南字彥侯龍溪人擢紹興十五年進士郡守李彌遜奇其材勉就宏詞科中書以其文崛奇不署至是登第初調贑州教授攺廣州教授摭詩春秋中庸要語著經說三十篇以授學者乃進表於朝祭酒楊椿覧之曰眞今之師範也卽薦攺秩知福州古田縣以亷平公勤自警尢以教化爲先務修學捨置學田俾諸生質疑問難亹亹不倦又造安福橋長六十丈以濟渉者與廬陵楊萬里以節義相勉與髙登尢相友善扁其所居堂曰不欺自號快然居士鄕居講學戶外屨常滿焉其文章語意淸新有騷人典則云

縣令李顧言先生恂

李恂字顧言龍溪人性敏好學舉進士任縣尉以捕盜賞攺知晉江縣後知邵武軍以宮觀致仕初恂登第與史浩同甲及浩當軸累召不起時論髙之子必直必正皆蔭補官必直任興化軍

○郡守葉嗣忠先生廷珪學派

按嗣忠先生爲一時名彥在泉郡治績綽有政聲志乘載公知泉州淸靜簡易時通淮門之河塞通淮門者水門也郡城諸水故趨巽方環學宮而東之未有汲潮汐引之入者紹興十六年守葉公辟通淮門引入舟檝直抵學宮前語人曰十年後當有大魁至期梁文靖克家應之後去官郡人祠於淸源下洞其爲宰時不拜張邦昌僞詔大節尢卓然平昔與朱公喬年相友善在溫陵與傅公安道相往復其門徒如陳正獻諸公皆爲一時碩彥今列其學泒著於篇

郡守葉翠巖先生廷珪

葉廷珪字嗣忠號翠巖甌寧人少嗜書貧無可讀其曽祖以差役至京傾槖市歸因得盡讀之政和五年累除武邑丞時興燕山之役廷珪三部軍餉一粒不食轉知徳興縣張邦昌僞詔至不肯拜中興後差知福淸縣縣瀕海民困鬻鹽廷珪創增鹽錢稍獲其便又有煮鹽利害圖及書州縣往往遵用之召爲太常寺丞輪對乞搜訪遺書補中祕府髙宗嘗問方今禮樂之事廷珪以兵革未息禮樂未遑爲對秦檜聞之不說未幾出知泉漳二州廷珪性喜讀書肄業郡學升貢上庠登名桂籍入仕四十餘年未嘗一日去手毎聞士大夫家有異書無不借讀讀無不終捲嘗恨無貲不能盡冩作數十大冊擇其可用者手抄之名曰海錄文多者爲海錄雜事細碎者爲海錄碎事其未知故事所出者爲海錄未見事其事物興造之原爲海錄事始其詩人佳句曽經前軰稱道者爲海錄警句圖其有事迹著見作詩之繇爲海錄本事詩獨碎事文字最多初謂之一四錄言其自一至四字有可取者皆錄之後攺爲碎事毎讀文字見可錄者信手錄之旣知泉州公餘無事因取類之爲門七十五爲卷二十有二事多新奇未經前人引用者復好爲詩與吏部員外郎朱喬年以詩相善喬年議論少許可獨喜稱廷珪詩在泉中與傅自得一見如平生會卽談詩一日誦其所作郡齋羅漢詩示自得末句云幾多雁鶩行間吏衙退頻來禮釋迦自得謂廷珪予毎讀韋蘇州詩今朝郡齋閒欲問楞迦字未嘗不廢捲太息想象蘇州之風流蘊藉而知其當時之政泉故劇郡公使吏軰優遊如此此可觀公廷珪欣然以爲會心之友按續文獻通考載廷珪篤學醇雅葉顒陳俊卿黃祖舜皆出其門云﹝郡誌續文獻通考﹞

正簡葉子昻先生顒

葉顒字子昻顗弟紹興二年進士由南海簿累遷司農丞以薦召對除將作監簿出知處州靑田令獻羨錢百萬顒詰令何從得羨命以代本縣民戶輸納夏租歷升右司諌孝宗卽位擢吏部侍郎權尙書論典選一途衣冠之所從出而吏胥得權其柄是使入銓曹與吏爲市出銓曹與民爲市也乃編上七司條例一書孝宗悅著爲令乾道初召對便殿問卿當官何先對曰淸亷臣分公忠實要孝宗曰卿無忘此言除端明殿學士拜參知政事兼同知樞密院事武臣梁俊彥請稅沙田蘆場奏罷戶部侍郎請兩淮行鐵錢力持不可尋進尙書左僕射兼樞宻使引薦汪應辰王十朋陳良瀚等十人可備執政禁從臺諌之選又極論龍大淵曽覿竊弄威福二人俱斥去會冬至郊雷雨作孝宗手詔飭大臣顒引漢故事上印綬卽日出闗抵家卒贈少師謚正簡﹝福建通誌﹞

莊定黃繼道先生祖舜

黃祖舜字繼道福淸人宣和六年進士累任至軍器監丞入對言縣令付銓曹專用資格曷若委郡守汰其尢無良者上然之權守尙書屯田員外郎徙吏部員外郎出通判泉州將行言抱道懷徳之士不應讀書幹祿乞自科舉後有學行修明孝友純篤者縣薦之州州延之庠序以表率多士其卓行尢異者州以名聞亦鄕舉裏選之意下其奏禮部遂畱爲倉部郎中遷左司郎中權刑部侍郎兼詳定勅令司兼侍講進論語講義上命金安節校勘安節言其書詞義明粹乃令國子監板行故資政殿學士楊願家乞遺表恩祖舜言願陰濟秦檜中傷善類因寢其命秦熺卒贈太傅祖舜言熺預其父檜議今不宜贈帝傳之秩追奪之遷同知樞宻院事金主亮侵淮劉汜敗王權走上將誅權以厲其餘祖舜言權罪當誅汜不容貸劉錡有大功聞其病已殆權汜誅錡必愧忿以死是國家一敗兵而殺三將得無快於敵乎上嘉納薨於官謚莊定所著有易說國風小雅說禮記說歷代史義及遺文十五卷﹝新郡誌﹞

﹝按朱子語類卷一百一內載五峯說區以別矣用禮記勾萌字音林少頴亦曽說與黃祖舜來如此是祖舜亦似從少頴講論者其受學未詳待考﹞

閩中理學淵源考卷十五

廣平府知府李淸馥撰

○獻靖朱韋齋先生閩中家世學派

夫仰蒼郁者必出於蟠根之大覽溟渤者貴溯乎星宿之初蓋其本源遠也況大賢毓英啟秀積厚流光而爲往聖繼絕學開太平以衍洙泗之傳者乎考獻靖公自筮仕入閩初任建之政和再任延之尢溪而晦庵夫子生焉夫以蕞爾之土山川靈異鍾爲人傑龜山豫章延平不數百里同時同地講道嗣音而又篤生紫陽以集其成豈非千數年間气所鍾應貞元會合之期哉先公詠武夷精舍詩曰宋家南狩西山西光移婺女開賢聖信乎東遷南渡如同一轍也今謹錄其在閩支派著於編乾隆壬申三月上巳日

獻靖朱韋齋先生松

朱先生諱松字喬年徽之婺源人曾祖振祖絢父森贈承事郎常曰吾家五世積徳業儒當有達者先生政和八年同上捨出身登第授迪功郎建州政和縣尉丁外艱服除更調南劍州尢溪縣尉監泉州石井鎭靖康之變先生在尢溪方與同僚燕集忽有以北狩之問來諗者先生聞之震駭投袂而起大慟幾絕自是奔走卑冗假祿養親無仕進意建炎再造王室漂搖紹興初禦史胡世將撫諭東南先生因謁見說之曰聞之不取關中中原不可復不取荊淮東南不可保唐惟不失關中故更三亡不失舊物而吳孫氏東攻新城西攻襄漢乃所以保建業其後桓溫劉裕𨿽能以江漢舟艫西入河渭然旣得之而不能守則亦僅足以保東南而已然則天下之大勢可知已今進不能以六師之重通道荊襄赴興元結夏人控引五路東向爭中原退又不能移蹕建康北爭荊淮以爲固守之計柰何局促一方徒費日月竟將何爲世將奇其言歸卽以聞於朝會前執政謝克家守泉亦露章薦先生學行不宜滯筦庫遂召試館職策問中興難易先生乞順人心任賢才正紀綱累數千言髙宗嘉賞除祕書省正字趙忠簡鼎以元樞都督諸路軍馬約先生入幕先生以親疾辭尋丁母憂七年服闋上已進都金陵九月再召對先生因論自古中興之君惟漢之光武勤勞不怠身濟大業可以爲法晉之元帝唐之肅宗志趣卑近功烈不終可以爲戒反復切至上對輔臣稱善除校書郎八年遷著作佐郎禦史中丞常同薦先生復賜對除尙書度支員外郎兼史館校勘刋修蔡卞所攺哲宗實錄先生用力爲多歷司勲及吏部員外郎秦檜當國決意講和先生與史官胡珵淩景夏常明範如圭會奏極言其不可檜怒諷禦史論先生懷異自賢十年出知饒州未赴遂自請爲祠官屏居建溪之上日以討尋舊學爲事祠滿再任命下十三年三月卒於建州城南之寓捨時年四十七初先生自爲兒時出語已驚人少長遊學校爲舉子文卽淸新灑落無當時陳腐卑弱之气及去場屋始放意爲詩文其詩不事雕飾天然秀發一時前輩以詩名者交口譽之其文汪洋渾浩不見涯涘然自謂於道爲逺益取經史子傳考其興衰治亂欲應時合變見之事業者旣又得浦城蕭顗子莊劍浦羅從彥仲素與之遊則聞龜山楊文靖公所傳河洛之學獨得古先聖賢不傳之遺意於是益自刻勵痛刮浮華以趨本實日誦大學中庸之書以用力於致知誠意之地自謂卞急害道因取古人佩韋之意以名其齋以自警性至孝友重然諾不以死生窮達易其志誘進後學揚人之善凡邪佞嵬瑣簡賢附勢之流與已異趣則鄙而遠之屬疾革自爲書以家事屬少傅劉子羽而訣於籍溪胡憲原仲白水劉勉之致中屏山劉子翚彥衝且顧謂元晦曰此三人者吾友也學有淵源汝往父事之及沒朱子年甫十四卽稟學於三君子之門明年卜葬崇安縣西塔山後遷於武彜鄕上梅裏之寂歷山所著有韋齋集十二卷外集十卷子熹﹝行狀神道碑聖門禮樂統﹞

附遺文

答莊徳燦書曰某頓首昨屈車馬寵顧區區未能欵扣所聞辱惠書禮盛志謙𨿽不敢當然近世大學之道蕪廢士無貴賤徇世相師幹百一範莫知孰使陶之者不自量其愚不肖竊有憐之之意頃來尢溪甫兩月𨿽獲拜邑士而未詳也索居深惟小人之歸是憂乃有識明志髙傑然自拔於俗如吾友者其爲欣幸未易具道夫仕而忘學如農夫快一朝之飽而釋終身之耕殍於溝中可立而竢然則仕而忘學猶飽而釋耕亦不足道抑聞之先生長者禮記多魯諸儒之雜說獨中庸出於孔氏家學大學一篇乃入道之門其道以爲欲明明徳於天下者在致知格物以正心誠意而已其說與今世士大夫之學大不相近蓋此學之廢久矣自周衰楊墨𨿽得罪聖人然乃學仁義而失之者至申韓儀秦之說勝而士始決裂聖人之籓籬以徇流俗之所好至漢文景之盛未衰也以至於今蓋嘗有以斯文爲己任者起而倡之然世方嬰於俗學以自彊屹乎其不可攻也松方急於祿養未能往究其所學是以獲聞吾友之言凜然敬嘆若居夷而聞樂𨿽未詳其節奏之工然卓然於吳歈楚謠之中而不可亂也書曰知之非艱夫問塗而之瞽則知亦豈易哉以吾友之明茍以徳爲車而志气禦之則朝發軔乎仁義之塗夕將入大學之門以躪中庸之庭也如松之駑憂且追後乘而莫及其何以相吾子勉之而已君捨此而問塗則今之學士大夫皆知津矣卽辰陽復惟爲道自愛是望

送程復亨序曰廣平程某復亨爲餘外兄從余遊於閩者二年餘語以安逸憂患知之詳矣將歸省其母及其祖母其可以無言司徒文子問於子思曰親喪三年未葬則何服子思曰三年而未葬則服不除也故告之一曰葬吾舅而後加吉服夫子失魯司冦將之荊先之以子夏申之以冉有曰喪不欲其速貧古之君子以失位於諸侯曰喪喪不欲其速貧若是其急也故告之二曰葺爾居以寧爾親蓬生麻中不扶自直植之榛莽則與之靡然故告之三曰非爾父之類者勿親也江出岷山自荊之楚汪洋千里而至於海者大川三百小川三千以爲之助也故告之四曰廣學問以資見聞傳曰宴安鴆毒不可懷也君子非獨惡懷安之敗名惡其敗性也故告之五曰勿懷安禮曰男子生則以桑弧蓬矢射天地四方示志也夫不資之軀豈其浮沈鄕裏而名不稱故告之六曰無忘四方之志夫齊之善味者淄澠之合能辧之淄澠之合均是水也子歸矣他日執經而來問予能入於常流而不變其味乎尙能爲君辧之

中散朱受之先生塾

朱塾字受之文公長子用蔭補將仕郎紹熈辛亥年三十九卒贈中散大夫文公嘗題其詩卷曰大兒自幼開爽不類常兒予恐其墜於靡浮之習不敢教以詩文又請陳同父作墓志其書曰此子自幼秀慧生一兩月見文書卽喜笑咿鳴如誦讀狀小兒戲事見必學學必能然已能輒棄去後來得親師友意甚望之陳同父祭文略曰少有俊聲而能自克長讀父書而能黙會義理以厭飫其心藝業以游泳其外學者之髙下淺深俯仰以接之而不暴其從違天下之賢不肖一見而識之而不輕於向背其才豈不直一官乃以韋布而早沒其志豈不慕古人乃以賢子弟而終晦耶

朝奉朱文之先生埜

朱埜字文之文公仲子淳佑間以蔭補迪功郎監湖州徳淸縣戶部贍軍酒庫後文公十一年卒黃勉齋誄之曰在昔夫子性嚴气剛規矩凖繩動止有常君承其顏惟恐或傷在昔夫子朝圖暮書遑卹其家孰有孰無君服其勞使若有餘內睦姻親外交朋友歳時享祀殽核淸酒囊篋瑣碎俾無遺漏非君之賢孰左孰右幹之從遊餘三十年四海兄弟兩世姻■﹝女連﹞於君事親知君之賢人之百行非孝孰先讀此可想見其爲人矣贈朝奉大夫

侍郎朱叔敬先生在

朱在字叔敬一字敬之文公季子受業家庭又從黃勉齋學公遇明堂大禮赦恩奏補承務郎嘉定初除籍田令亢旱應詔上封事歷將作司農簿遷丞十年以大理正知南康軍攺知衡州湖州俱不赴奉祠旣起知信州入對以進學問振紀綱求放心爲言除提舉浙西常平茶鹽公事加右曹郎兼知嘉興府召爲司農少卿充樞密副都承旨出爲兩浙轉運副使寶慶丙戌除工部侍郎進對奏人主學問之要理宗曰卿先卿中庸序言之甚詳因奏閔損以下九人並封一字公爵獨曾參封郕侯乞與並封楊雄王雱乞去其像國家有程頥程顥張載得孔孟以來不傳之緒若使之從祀廟庭斯文幸甚又言先臣四書印本所在不同理宗回顧宣諭曰卿先卿四書批注有補治道朕讀之不釋手恨不與之同時除吏部右侍郎紹定三年乞外除朝議大夫寶謨閣待制知平江府明年攺煥章閣待制知袁州奉祠卒贈銀靑光祿大夫

奉直朱子明先生鑑

朱鑑字子明文公嫡長孫也蔭補迪功郎累遷奉直大夫湖廣總領寶慶間隨季父在遷居建安之紫霞州建文公祠於所居左子孫入建安自鑑始

侍郎朱深源先生浚

朱浚字深源鑑之子少負奇節以進士累官兩浙轉運使兼吏部侍郎尙理宗公主元兵入建寧王積翁棄城遁浚與公主入福州誓與知府王綱中死守迨元阿剌罕侵福安剛中以城降浚與公主仰天大哭曰君帝室王姬吾大儒世冑義不可辱遂飲藥死贈朝散大夫孫林字文茂深源長子彬字均之深源次子皆進士﹝紫陽書院志閩書﹞

山長朱泳道先生沂

朱沂字泳道文公曾孫累薦遺逸不起與謝枋得遊枋得稱其論古今人物髙下國家興廢善類仕止久速之故脫盡華葉獨存根株文公之後世濟其美者泳道一人耳晚歳授考亭書院山長

知事朱先生彬

朱彬文公四世孫讀書有文克紹家學士子從遊者甚眾至正間爲延平路知事

判官朱文魯先生泗

朱泗字文魯建安人文公八世孫除壽州判官攺徐州值歳饑白督運畱京運以賑民民有被誣殺人者亷得眞殺人者釋之言當道以黃幹蔡沈劉爚眞徳秀配文公祠爲請於朝得行

劉先生文伯

劉文伯建陽人從韋齋先生遊構一室榜曰淸軒讀書徜徉與客論文其間悠然不知日之夕也劉屏山寄詩有中郎言語妙天下得非遊世厭營營其稱許如此

監廟謝綽中先生譽﹝子東卿﹞

謝譽字綽中政和人朱韋齋尉政和時以公事行鄕落間聞田舍中有誦書聲屬耳頗異亟下車入其捨則一少年書生方對案危坐吟誦自若韋齋前揖問讀何書起對曰儀禮也是時士方專治王氏學非三經字說老莊之書不讀而其業乃如此韋齋奇之與語酬應敏給使出其文詞气亦不凡問其姓名大喜與歸日授以經史百家之言而勉其所未至未幾記誦益廣文字益工韋齋益嘆重之中紹興二年進士調泰寧主簿歸領祠官年四十六卒韋齋深惜後文公朱子爲撰文集序稱君性耿介與世俗多不合居家極孝友旣得官盡以先疇奉其兄娶妻得田自隨一旦亦舉而歸之還自泰寧自以不能隨俗俯仰慨然願領祠就閒秩以便親養然君之所以自許與先君子所以期君者蓋未嘗不以經綸之業爲言也則其志豈自以爲止於此而已哉君沒之年先君子亦棄諸孤後四十三年﹝考系淳熈乙巳﹞而君之子東卿乃以君之遺文一篇過某於武夷精舍某讀其書得其志旣嘆君之不幸又念先君子之門人賓客如君者蓋無幾人今亦無復存者相與太息流涕旣而東卿請序其文遂書其本末如此

光祿鄭義齋先生乾道﹝尢溪志作鄭安道﹞

鄭乾道號義齋尢溪人熈寧六年進士官至金紫光祿大夫歷著治績而文名尢見重於韋齋因相與友善時共講學假館以處韋齋爲南溪書院其賀韋齋舉男詩載南溪志

進士莊徳燦先生光

莊光字徳燦尢溪人建炎二年進士筮仕州幕矢志節介直道不容遂致政歸與韋齋同講學韋齋稱其識明志髙傑然自拔於流俗從父誼諶欣皆登進士﹝尢溪志閩書﹞

進士盧定之先生安邦

盧安邦字定之尢溪人宣和辛丑進士少穎異書一再讀卽成誦博學攻古文辭與尉朱喬年友善官曹郎爲時所重﹝尢溪志﹞

閩中理學淵源考卷十六

廣平府知府李淸馥撰

○文公朱晦庵先生學派

按周程張朱五子從祀定於宋理宗淳佑元年自此之後國無異論士無異習宋史言後世有以理學復古帝王之治者考論匡直輔翼之功實自理宗始自元迄明宗仰專師風同道一迨我朝推崇特厚至表章朱子典禮尢超越前代康熈五十二年禦纂朱子全書告竣刋布天下先公承修編校上表文有曰發凡起例無非稟聖心之裁成提要刋繁逐一經禦筆之親定沍寒蒸暑未嘗輟誦於萬幾之餘夜漏晨壺不聞停披於寸晷之暫是用規模畫一條理分明自小學大學以開端漸及四書六藝合道徳性命而一貫極於聖統王功又曰頒諸宇內使儒林有入聖之階梯布在學宮凡來者得窮經之指要嗚呼聖祖崇重紫陽之學至矣世宗憲皇帝及我皇上又頒發各省家弦戶誦百餘年來儒術統一道教修明實列聖尊經崇儒之效培萬年有道之長端有在矣因敍述學派而敬書之至朱子之學內聖外王之要全體大用之詳前賢述之備矣謹錄之評論中可考焉

文公朱晦庵先生熹

朱文公諱熹字符晦後更仲晦父韋齋公因仕入閩尉尢溪以建炎四年庚戌九月十五日午時生先生於溪南鄭氏館捨後寓崇安又徙建陽之考亭而家焉先生幼穎悟莊重甫能言韋齋公指天示之曰天也問曰天之上何物韋齋公異之八歳示以孝經一閱題其上曰不若是非人也嘗從羣兒戲沙上獨端坐以指畫沙作八卦十一歳受學於家庭時韋齋公爲吏部郎以不附和議請祠在家十三年韋齋公病革以後事囑忠定劉公子羽謂先生曰籍溪胡原仲白水劉致中屏山劉彥衝三人吾友也學有淵源汝往父事之後忠定爲築室於其裏奉母祝夫人以居白水妻以女籍溪屛山撫教如子侄旣冠屏山爲祝辭命字曰元晦紹興十七年年十八貢於鄕十八年舉進士第二十一年銓授泉州府同安縣主簿二十三年夏始受學延平李先生之門秋七月赴同安任蒞事勤敏職兼學事整飭風教選邑之秀民充弟子員厲以誠敬開以義理逺近人士皆竦而尊師之舉柯翰徐應中王賓爲學中表率二十六年秋七月秩滿冬奉檄畱安溪按事﹝集中有安溪書事詩﹞二十七年遷同安候代不至許升之徐元聘等從學二十八年見李先生於延平論忠恕一貫之旨以養親請祠差監潭州南嶽廟二十九年詔赴行在以執政陳俊卿薦會言路有托抑奔競以沮之者遂以疾辭是歳蔡季通師事先生﹝劉應李撰蔡氏言行錄云季通見先生於崇安遂師事焉﹞三十二年六月孝宗卽位詔求直言八月先生應詔上封事﹝首言帝王之學不可不熟講夫記誦辭藻非所以探淵源而出治道虛無寂滅非所以貫本末而立大中必先格物致知使義理所存纖悉畢照則自然意誠心正而可以應天下之務矣次言今日之計所不時定者由講和之說疑之也請罷和議爲修復之計再次言四海利病系斯民之休戚斯民之休戚系守令之賢否監司者守令之綱朝廷者監司之本欲斯民之得所本原之地亦在朝廷而已﹞是冬與程允夫書﹝略曰近見延平李先生始略窺門戶大槪此事以涵養本源爲先講論經旨特以輔此而已向來泛濫出入無所適從名爲學問而實何有如今不須雜博卻不濟事無收拾也若果如此有味則世間一種無要緊文字自無功夫看得矣﹞隆興初元三月再召辭不許十月入對垂拱殿先是將趨召命問所宜言於延平遂首用其說所奏凡三札所陳不出封事之意而加剴切焉﹝首言大學之道平治之效次言君父之讎不共戴天三言古聖王制馭之道其本不在彊威而在徳業其任不在邊疆而在朝廷其具不在兵食而在紀綱﹞時宰臣湯思退力主和議不悅其言除武學博士拜命遂歸十月延平先生卒乾道元年趣就職旣至而洪適爲相復主和議不合請監南嶽廟以歸六月讀魏元履戊午讜議爲之流淚因序之時汪玉山知福州未幾升敷文閣待制舉先生自代二年林擇之用中從學答何叔京鎬書﹝略曰李先生教人大抵令於靜中體認大本未發時气象分明卽處事應物自然中節此乃龜山門下相傳指訣然當時親炙之時貪聽講論又方竊好章句訓詁之習不得盡心於此﹞三年八月訪張敬夫於長沙論中庸未發之旨道經邵武謁端明黃通老請納再拜之禮而見之十二月除樞密院編修用執政陳俊卿劉珙薦四年崇安饑貸粟於府賑之上王龜齡書﹝時王公自夔郡移湖州書末言欲待公歸方敢前進時汪玉山陳正獻梁文靖龔參政及王公皆與先生志同道合故先生書末寓濟時行道之志特惓惓焉﹞五年三促就職會魏掞之以布衣召爲國子錄因論曾覿而去遂力辭先生常兩進絕和議抑佞幸之戒言旣不行𨿽擢用不敢茍就出處之義凜然不可易是歳與蔡季通辧中和說又與張南軒林擇之並湖南諸公書皆論中和之旨互相往復九月丁母祝孺人憂六年正月葬祝孺人七月遷吏部公墓冬胡銓薦復召以未終喪辭八年旣免喪復召以祿不及養辭八月作中和舊說序﹝略曰余蚤從延平先生學求喜怒哀樂未發之旨未達而先生沒聞張欽夫得衡山胡氏學則往從而問焉欽夫告子以所聞退而沈思一日喟然嘆曰人自嬰兒以至老死𨿽語黙動靜之不同然其大體莫非已發特其未發者爲未嘗發耳自此不復有疑乾道己丑之春爲友人蔡季通言之問辧之餘子忽自疑復取程氏書虛心平气而徐讀之未及數行凍解冰釋然後知情性之本然聖賢之微旨其平正明白乃如此而前日讀之不詳妄生穿穴適足以自誤而已暇日料檢故書得當時往還書稿一編輒序其所以而題之曰中和舊說獨恨不得奉而質諸李氏之門然以先生之所已言者推之知其所未言者其或不遠矣﹞九年梁克家爲相奏先生屢辭不出宜蒙褒錄有旨言朱某安貧守道亷退可嘉特攺秩宮觀先生以求退得進於義未安辭淳熈二年四月呂東萊訪先生於寒泉精舍編次近思錄及歸先生送至信州鵝湖寺與陸子壽子靜共講所聞議論不合而罷七月作晦庵於廬峯之雲谷自爲記三年春黃直卿幹因劉子澄拜文公於屏山受業焉六月龔茂良行丞相事薦先生除祕書郎先生力辭會有言虛名之士不可用者故再辭益力卽從其請攺主武夷山衝佑觀與呂東萊書﹝言道間與季通講論因悟向來涵養工夫全少而講說又多彊探必取尋流逐末之獘恍然自失似有頓進之功然非如近日諸賢所謂頓悟之機云﹞十一月令人劉氏卒五年史浩相除知南康軍事辭者四始受命先生自同安歸奉祠於家幾二十年間關貧困不以累心六年三月始受命至南康首下教三條興利除害尢以厚彜常美教化爲首務訪白鹿洞書院遺址奏復其舊約聖賢教學大端爲學規每休沐輒詣學與諸生質疑問難風教大行七年二月張南軒訃至罷宴爲位哭之四月應詔上封事﹝略曰天下之務莫大於卹民而卹民之本在人君正心術以立紀綱今宰相臺省師傳賓友諫諍之臣皆失其職而陛下所與親密謀議者不過一二近習之臣使陛下不信先王之大道而悅於功利之卑說不樂莊士之讜言而安於私■﹝執上目下﹞之鄙態交通貨賂所盜者皆陛下之財命卿置將所竊者皆陛下之柄莫大之禍必至之憂近在旦夕而陛下獨未之知﹞疏入上讀之大怒命先生分析宰相趙雄救解乃已先是大旱以人戶逃移自劾不報至是措置備荒之政多所全活八年二月陸子靜來訪先生率僚友諸生與俱至白鹿洞書院請登講席尋以講義刻石七月以修舉荒政民無流殍除直祕閣凡三辭呂東萊訃至爲位哭之會浙東大饑攺除提舉浙東常平茶鹽事遂拜命不敢辭卽日單車就道且乞奏事之任十一月入對延和殿極陳災異之由與夫修徳任人之說凡七事上深納之方拜命卽移檄旁郡募米商蠲其徵及至客舟之米已輻輳按行境內鉤訪民隱拊問存卹郡縣官吏憚其風采所部肅然大抵措畫悉如南康時而用心尢苦九年上謂宰相王淮曰朱某政事卻有可觀夏詔捕蝗復奏疏言事﹝略曰爲今之計獨有斷自聖心沛然發號責躬求言然後君臣相戒痛自省攺詔宰臣沙汰被災路分州軍監司守臣之無狀者遴選賢能責以荒政庶幾猶足下結人心消其乘時作亂之意不然臣恐所憂者不止於饑殍而將在於盜賊蒙其害者不止於官吏而上及於國家也﹞得旨頒行社倉法於諸郡復奏諸州利病﹝首言紹興和買之獘欲乞痛減歳額然後用貫頭均紐仍用髙下等第均敷而免下戶出錢使得相乘除以優之次言臺州丁絹錢有抑納倍輸之患奏乞每丁納半錢半絹次言諸郡義役之法請令民均出義田罷去役首免排役次官差保正副長輸收義田仍令上戶兼充戶長次言本路沿海四州產鹽法乞仿福建下四州產鹽法行之次言諸郡酒坊亦乞攺照處州萬戶酒法﹞移文永嘉毀秦檜祠行部至臺前知臺州唐仲友爲其民所訟先生按得其實劾之仲友與宰相王淮同裏爲婣婭已除江西提刑未行而先生論之淮匿其奏不以聞先生疏十上愈力淮不得已奪仲友新命以授先生先生謂是蹊田而奪之牛辭不拜淮因銜之禦史陳賈鄭丙希淮意上疏毀程氏學以陰沮先生遂奉祠十年差主臺州崇道觀先生守南康使浙東始得行其所學已試之效卓然而卒不果用及是知道難行退而奉祠杜門不出學者尊信益眾是歳年五十四四月武夷精舍成是冬重到溫陵與陳休齋黃維之傅伯成兄弟遊山倡詠先生還自浙東見其士習馳騖於外每語學者且觀孟子道性善及求放心兩章務收斂凝定以致克己求仁之功而深斥其所學之誤以爲捨六經語孟而尊史遷捨窮理盡性而談世變捨治心修身而喜事功大爲學者心術之害極力爲呂祖儉潘景愈孫應時輩言之由是奉祠五年時周必大爲相上諭之曰朱某久閒可與監司除提點江西刑獄公事先生以疾辭不許十五年正月且趣入對遂拜命會淮罷相力疾入奏首言州縣近年刑獄失當有涉綱常風化之重者有司亦從流宥輕之失宜卒乃拳拳以謹察天理人欲爲說有要之於路以正心誠意上所厭聞戒以勿言者先生曰吾平生所學只有此四字豈可隱黙以欺君乎及奏上未嘗不稱善曰久不見卿浙東之事朕自知之今當處卿淸要不復以州縣爲煩也除兵部郎官以足疾丐祠兵部侍郎林栗嘗與先生論易西銘不合遂劾先生欺慢會太常博士葉適侍禦史胡晉臣先後劾栗狠愎自用欺罔無實乃貶栗知泉州而先生亦除寶文閣奉祠嵩山崇福宮時廟堂知上眷厚憚先生復入故爲兩罷之策上悟復召先生受職先生以爲遷官進職皆許其閒退方竊難進易退之褒復爲彈冠結綬之計則其爲世觀笑不但往來屑屑之譏也又促召再辭遂並具封事投匭以進凡數千言大要言天下大本在陛下一心而其急務則輔翼太子選任大臣振舉綱維變化風俗愛養民力修明軍政六者是已疏入夜漏下七刻上已就寢亟起秉燭讀之終篇明日除主管太乙宮兼崇政殿說書辭攺祕閣修撰又辭先生當孝宗朝陛對者三上封事者三其初固以講學窮理爲出治之大原其後則直指天理人欲之分精一克復之義其初固以當世急務一二爲言其後封事之上則心術宮禁時政風俗披肝瀝膽極其忠鯁蓋所望於君父愈深而其言愈切故於封事之末有曰臣之得事陛下於今二十七年而其間得見陛下者數不過三自其始見於隆興之初固嘗輒以近習爲言矣辛丑再見又嘗論之今歳三見而其所言又不過此自頃年以來日月逾邁如川之流一往而不可復不惟臣之蒼顏白髮已迫遲暮而竊仰天顏亦覺非昔時矣忠誠懇惻至今讀者猶爲之涕下先生進疏𨿽切孝宗亦開懷容納先生之盡忠孝宗之受盡言亦未爲不遇也然先生痛詆大臣近習而孝宗之眷愈厚嫉者愈深是以不能一日安其身於朝廷之上而孝宗內禪矣是年始出太極通書西銘解以授學者與陸氏兄弟辧無極太極亦在斯時十六年二月光宗卽位再辭職名許之降詔奬諭攺江東運副十一月攺知漳州再辭不允以光宗初政遂不敢辭始拜命紹熈元年之漳州任以節民力易風俗爲首務先奏除屬縣無名之賦七百萬減經總制錢四百萬以俗未知禮揭示古喪葬嫁娶之儀並命父老解說以教子弟訪察俗尙男女聚佛廬爲傳經會及女不嫁而私創爲庵舎以處者嚴禁之俗爲一變時詣學訓迪諸生薦知學錄趙師虙又牒延郡士黃樵仲施允壽石洪慶李唐資等數人入學表率陳北溪淳亦與焉淳於時初從學於先生也又奏乞褒旌忠節髙氏登續刻五經四書於郡適朝議欲行漳泉汀三州經界先生乃訪事宜擇人物及丈量諸法上之後不果行明年以子喪請祠時史浩入見請收天下人望乃除祕閣修撰主管南京鴻慶宮先生再辭詔論撰之職以寵名儒乃拜命四月去郡頃之除荊湖南路轉運副使四辭二年春與永嘉陳君舉論學是年南康李敬子燔受業三年復請補祠職始築室於建陽之考亭從韋齋公日記所擇也永康陳同甫來訪先生往歳曾與書往復箴其義利雙行王霸並用嘗曰海內學術之獘不過兩端江西頓悟永康事功若不極力明辧此道無由得明是冬除知靜江府辭四年乃差知潭州荊湖南路安撫辭不許是冬使者至金還金人問南朝朱先生安在答以見擢用歸白廟堂遂有是除會長沙有峒獠之擾卽拜命五年五月至鎭至則諭以禍福皆降之乃申飭屬郡令嚴武備戢姦豪興學校湖湘士子素知向學爲之崇奬教厲攺建嶽麓書院多訓以切已務實工夫六月孝宗升遐先生慟不自勝又聞上不任執喪中外洶洶益憂懼乞歸田裏未幾趙汝愚以太皇太后詔尊上爲太上皇而奉嘉王卽位主喪是爲寧宗於是汝愚爲相首薦先生有旨召赴行在初上在潛邸聞先生名每恨不得先生爲講官至是首召奏事八月除煥章閣待制侍講先生行且辭於道聞南內朝禮尙闕近習已有用事者遂因辭章微辭以諷諫疏再上不許十月朔乃乞帶原官奏事﹝首言天運艱難國有大咎然有可諉者陛下前日未嘗有求位之心今日未嘗忘思親之懷而已夫充未嘗求位之心可以盡負罪引慝之誠充未嘗忘親之懷可以致溫凊定省之禮次言爲學莫先於窮理窮理必在於讀書讀書之法莫貴於循序而致精致精之本又在於居敬而持志﹞旣對面辭職名不許翌日又辭待制乞攺說書上報以手札乃拜命會有旨集議孝宗山陵先生上議狀﹝略曰壽皇聖徳神功宜得吉土以奉衣冠之藏當廣求術士博訪名山不宜偏信臺史罔上誤國之言固執紹興坐南向北之說委之水泉砂礫之中殘破浮淺之地﹞受詔進講大學先生每以所講編次成帙以進務積誠意以感悟上心上亦開懷容納時太上意未釋然上未卽還大內將葺東宮居之先生於講筵畱身奏四事﹝略曰願陛下首罷修葺東宮之役而以其工料回就慈福重華之間艸創寢殿一二十間使粗可居若夫過宮之計則臣又願陛下下詔自責減省輿衛入宮之後暫變服色如唐肅宗之攺服紫袍執控馬前者以伸負罪引慝之誠至若朝廷之紀綱則臣又願陛下深詔左右勿預朝政而凡號令之弛張人才之進退則委之二三大臣使之反復較量勿循已見若夫山陵之卜則願黜臺史之說別求艸澤以營新宮使壽皇之遺體得安於內而宗社生靈皆蒙福於外矣﹞以諫不報他日講至盤銘日新因編述成湯有盤銘武王有丹書皆人主憂勤警戒之意奏勸上於日用之間以求放心爲本而於玩經史親儒學益用力焉數召大臣切劘治道俾陳今日要務略如仁祖開天章閣故事又講奏禮律乞遵行孝宗通喪之禮謂壽皇至性自天易月之外朝衣朝冠皆以大布超越千古宜著方冊爲世法程又上廟祧議時孝宗將祔廟詔集議宗廟疊毀之次初太祖尊僖順翼宣四祖之廟寔奉僖祖爲始祖治平間議者以僖祖無功徳世數寖逺遷於夾室未數年王安石復之是時趙汝愚雅不以熈寧中復祖僖祖爲然復議祧之而奉太祖爲始祖先生入議以僖祖乃始祖不宜祧復奏疏論之謂今日基本啟自僖祖狀上宰相持不以聞上頗聞先生有狀召問內殿先生具札及圖以進上再三稱善命卽榻前撰內批直罷其事時先生方懲內批之獘因乞再令集議上然之先生退卽以上意諭廟堂則聞已毀四祖廟而徑創別廟以奉四祖先生再與汝愚書妄議毀撤之罪丞相寔任其責也始寧宗之立丞相趙汝愚密與知合門事韓侂冑謀之侂冑於太皇太后爲親屬因得通中外之言自謂有定策功居中用事汝愚旣相方收召四方知名之士中外引領望治先生獨惕然以侂冑爲慮旣屢言於上又約吏部侍郎彭龜年請共論之龜年出護使客侂冑益得志先生又數以手書密白汝愚宜酬以厚賞勿使預政汝愚不以爲意先生乃因講筵畢奏疏極言之甫退卽降內批云憫卿耆艾恐難立講除卿宮觀汝愚袖禦筆還上且拜且諫內侍王徳謙徑以禦筆付先生先生遂行臺諫爭畱不可樓鑰陳傅良旋封還籙黃劉光祖鄧驛封章交上皆不報乃除寶文閣待制知江陵府先生辭且乞追還新舊職名詔仍煥章閣待制予祠及龜年出護客回而先生已去國矣龜年卽上疏攻侂冑云止緣陛下近日逐朱某太暴故亦欲陛下亟去此小人旣而侂冑聲勢益張羣憸附和並疑及丞相視正士如深仇衣冠之禍蓋始此云是冬竹林精舍成先生率諸生行釋菜禮於先賢復更名曰滄洲精舍慶元元年先生又乞追還舊職不許是年作學校貢舉私議又艸奏欲乞修三禮札子﹝略曰周官一書固爲禮之綱領至其議法度數則儀禮乃其本經而禮記郊特牲冠義等篇乃其義說耳自王安石廢罷儀禮而獨存禮記之科棄經任傳其失已甚頃在山林嘗與一二學者考訂其說欲以儀禮爲經而取禮記及諸經史雜書所載有及於禮者皆附於本經之下具列注疏諸儒之說略有端緒而私家無書檢閱無人望聖明特詔有司許臣就祕書省假借禮樂諸書自行招致舊日學徒數十人令其編類可以興起廢墜異時爲聖朝制作之助﹞會去國不及上初韓侂冑卽欲並逐趙丞相而難其辭及是誣以不軌謫永州而朝廷大權悉歸侂冑矣先生自念身𨿽閒退尙帶侍從職名不敢自黙乃艸疏萬言極論姦邪蔽主因以明汝愚之寃詞旨痛切諸生交諫不從蔡元定請以筮決之遇遁之同人先生黙然退取諫稿焚之自號遁翁因六辭職名詔仍祕閣修撰是時侂冑勢益張鄙夫憸人迎合其意以學爲僞劉徳秀仕長沙不爲張敬夫之徒所禮及爲諫官首論畱正引僞學之罪僞學之稱自此始科舉取士稍涉經訓者悉見排黜文章議論根於理義者並行除毀六經語孟爲世大禁繩趨尺步稍以儒名者無所容其身於是從遊之士特立不顧者屛伏邱壑依阿巽懦者更名他師甚者變易衣冠狎遊市肆以自別其非黨臺諫爭承風旨排詆萬端而胡紘遂與沈繼祖輩共誣先生十罪詔落職罷祠門人蔡元定亦送道州編管省札至先生方與諸生講論有以小報書來者先生略起視之復坐講論如初或勸先生謝絕生徒者笑而不答五年以年屆懸車致仕始以野服接賓客六年三月寢疾猶日爲諸生講太極西銘及爲學之要辛酉訂大學誠意章句癸亥諸生入問疾先生曰誤諸君遠來然道理亦只是如此但相率下堅苦功夫牢固著足方有進步處諸生退乃作三書與子在及門人黃幹範念徳拳拳勉學及修正遺書爲言甲子移寢中堂諸生因請曰夫子之疾革矣萬一不諱當用書儀乎不允用儀禮乎亦不允然則參用之乎乃頷之遂正坐整衣冠而逝是日大風拔木洪流崩岸時年七十一十一月壬申葬於建陽縣唐石裏之大林谷嘉泰初學禁稍弛侂冑伏誅詔賜先生遺表恩澤謚曰文尋贈中大夫特贈寶謨閣直學士理宗朝贈太師封信國公攺徽國公先生平居惓惓無一念不在於國聞時政之缺失則戚然有不豫之色語及國勢之未振則感慨以至泣下然謹難進之禮則一官之拜必抗章而力辭厲易退之節則一語不合必奉身而亟去其事君也不貶道以求售其愛民也不徇俗以茍安故其與世動輒齟齬自筮仕至屬纊五十年間歷事四朝仕於外者僅九考立於朝者四十日道之難行也如此然紹道統立人極爲萬世宗師則不以用舎爲加損也初韋齋公得中原文獻之傳聞河洛之學推明聖賢遺意日誦大學中庸以用力於致知誠意之地先生蚤歳已知其說而心好之及韋齋公托孤於三先生﹝屏山白水籍溪已見上﹞先生奉而稟學焉時年十有四慨然有求道之志博求之經傳徧交當世有識之士𨿽釋老之書亦必究其歸趣訂其是非其後二劉下世籍溪尙在先生自見於此道未有所得乃見延平蓋延平李氏學於豫章羅氏羅氏學於龜山楊氏延平於韋齋爲同門友先生歸自同安不逺數百里再見李先生往復問學秩滿丐祠奉母兩被召不赴嘗云自見李先生後爲學始就平實乃知向日從事釋老之說皆非其爲學也窮理以致其知反躬以踐其實而以居敬爲主謂致知不以敬則昏惑紛擾無以察義理之歸躬行不以敬則怠惰放肆無以致義理之實持敬之方莫先主一旣爲之箴以自警又筆之書以爲小學大學皆本於此終日儼然端坐一室討論典訓未嘗少輟周程張邵之書所以繼孔孟道統之傳歷時未久微言大義郁而不彰先生爲之裒集發明而後得以盛行於世太極先天二圖精微廣博不可涯涘爲之解剝條畫而後天地本原聖賢蘊奧不至於泯沒從遊之士疊誦所習以質其疑意有未諭則委曲告之而未嘗倦問有未切則反復戒之而未嘗隱務學篤則喜見於言進道難則憂形於色講論經典商略古今率至夜半𨿽疾病支離至諸生問辧則脫然沈屙之去體一日不講學則惕然常以爲憂摳衣而來遠自川蜀文詞之傳流及海外至於絕域亦知慕其道竊問其起居窮鄕晚出家藏其書私淑諸人者不可勝數所著有論語要義論語訓蒙口義﹝隆興元年成﹞程氏遺書﹝乾道四年成﹞家禮﹝乾道六年成﹞論孟精義﹝初名要義又攺精義最後攺集義﹞資治通鑑綱目宋名臣言行錄﹝乾道八年成﹞西銘解義﹝乾道八年成﹞太極圖說通書解義程子外書﹝乾道九年成﹞近思錄﹝淳熈二年成﹞易本義蓍卦考誤﹝淳熈四年成﹞詩集傳﹝淳熈四年成﹞論語孟子集注或問﹝淳熈四年成﹞易學啟蒙孝經刋誤﹝淳熈十三年成﹞小學書﹝淳熈十四年成﹞大學中庸章句又著或問及中庸輯略﹝淳熈十六年序大學中庸二書定著已久時加攺竄至是始序之﹞楚辭集注辧證﹝慶元元年成﹞韓文考異﹝慶元二年成﹞皆行於世先生沒朝廷以其大學語孟訓說立於學宮又有儀禮經傳通解未脫稿亦在學宮平生爲文凡一百卷生徒問答凡八十卷別錄十卷按宋史立道學傳論曰道學盛於宋宋弗究於用甚至有厲禁焉後之時君世主欲復天徳王道之治必來取法矣門人黃氏幹曰道之正統待人而後傳自周以來任傳道之責者不過數人而能使斯道章章較著者一二人而止耳由孔子而後曾子子思繼其微至孟子而始著由孟子而後周程張子繼其絕至先生而始著識者以爲知言子在紹定中爲侍郎理宗寶慶三年贈太師追封信國公攺徽國公淳佑元年正月上視學手詔以周張二程及先生從祀孔子廟廷四年詔攺滄洲精舍爲考亭書院理宗禦書額扁賜之國朝康熈五十一年壬辰聖祖仁皇帝特旨詔升入大成殿配享位列十哲之次

備考

果齋李氏曰先生之道之至原其所以臻斯閾者無他焉亦曰主敬以立其本窮理以致其知反躬以踐其實而敬者又貫通乎三者之間所以成始而成終也故其主敬也一其內以制乎外齊其外以養其內內則無二無適寂然不動以爲酬酢萬變之主外則儼然肅然終日若對神明而有以保固其中心之所存及其久也靜虛動直中一外融而人不見其持守之力則篤敬之驗也其窮理也虛其心平其气字求其訓句索其旨未得乎前則不敢求乎後未通乎此則不敢志乎彼使之意定理明而無躁易淩躐之患心專慮一而無貪多欲速之蔽始以熟讀使其言皆若出於吾之口繼以精思使其意皆若出於吾之心必若先儒所謂沛然若河海之浸膏澤之潤煥然冰釋怡然理順而後爲有得焉若乃立論以驅率聖言鑿說以妄求新意或援引以相糾紛若假借以相混惑麄心浮气意象匆匆常若有所迫逐而未嘗徘徊顧戀如不忍去以待其浹洽貫通之功深以爲學者之大病不痛絕乎此則終無入徳之期蓋自孔孟以降千五百年之間讀書者眾矣未有窮理若此其精者也先生天資英邁視世之所屑者不啻如艸芥翛然獨與道俱卓然獨與道立固已迥出庶物之表及夫理明義精養深積盛充而爲徳行發而爲事業人之視之但見其渾灝磅礡不可涯涘而莫知爲之者又曰先生以訂正羣書立爲凖則使學者先讀大學以立其規模次及語孟以盡其蘊奧而後會其歸於中庸尺度權衡之旣定由是以窮諸經訂羣史以及百氏之書則將無理之不可精無事之不可處矣又嘗集小學使學者得以先正其操履集近思錄使學者得以先識其門庭羽翼四子以相左右蓋此六書者學者之飲食裘葛凖繩規矩不可須臾離也若夫析世學之謬辧異教之非搗其巢穴砭其隱微使學者由於大中至正之則而不躓於荊棘擭阱之途摧陷肅淸之功固非近世諸儒所能髣髴其萬一也自周衰教失禮樂養徳之具一切盡廢所以維持此心者惟有書耳謂可躪躒經傳遽指爲糟粕而不觀乎要在以心體之以身踐之而勿以空言視之而已矣以是存心以是克己仁豈逺乎哉至於晚歳徳尊言立猶以義理無窮歳月有限慊然有不足之意洙泗以還博文約禮兩極其至者先生一人而已先生教人規模廣大而科級甚嚴循循有序不容躐等淩節而進至於切已務實辧別義利毋自欺謹其獨之戒未嘗不丁寧懇到提耳而極言之晚見諸生繳繞於文義之間深慮斯道之無傳始頗指示本體使深思而自得之其望於學者益切矣合濓溪之正傳紹魯鄒之墜緒前聖後賢之道該徧全備其亦可謂盛矣夫子之經得先生而正夫子之道得先生而明起斯文於將墜覺來裔於無窮𨿽與天壤俱敝可也

鶴山魏氏曰天生斯民必有出乎其類者爲之君師以任先覺之責然而非一人所能自爲也必並生錯出交修互發然後道章而化成是故有堯舜則有禹臯陶有湯文則有伊尹萊朱太公望散宜生各當其世觀其會通以盡其所當爲之分然後天衷以位人極以立萬世之標凖以定𨿽气數詘信之不齊而天之愛人閱千古如一日也自比閭接授之法壞飲射讀法之禮無所於行君師之材移於孔子則又有冉閔顏曾羣弟子左右羽翼之微言大義天開日揭萬物咸覩自孔子沒則諸子已有不能盡得其傳者於是子思孟子又爲闡幽明微著嫌辧似而後孔氏之道歷萬古而無獘嗚呼是不曰天之所命而誰爲之秦漢以來諸儒生於籍去書焚師異指殊之後不惟孔道晦蝕孟氏之說亦鮮知之千數百年間何可謂無人則往往孤立寡儔唱焉莫之和也絕焉莫之續也乃至國朝之盛南自湖湘北至河洛西極關輔地之相去何啻千餘里而大儒輩出聲應气求若合符節曰極曰誠曰仁曰道曰忠曰恕曰性命曰气質曰天理人欲曰陰陽鬼神若此等類凡皆聖門講學之樞要而千數百年習浮踵陋莫知其說者至是脫然如沈痾之開大寐之醒至於呂謝遊楊尹張侯胡諸儒切磋究之分別白之亦幾無餘蘊矣然而絕之久而復之難傳者寡而咻者眾也朱文公先生始以彊志博見淩髙厲空自受學延平李先生退然如將弗勝於是斂華就實反博歸約迨其蓄久而思渾資深而行熟則貫精粗合內外羣獻之精蘊百家之異指毫分縷析如示諸掌張宣公呂成公同心協力以閒先聖之道而僅及中身論述靡竟惟先生巍然獨存中更學禁自信益篤蓋自易詩中庸大學論語孟子悉爲之推明演繹以至三禮孝經下迨屈韓之文周程張邵之書司馬氏之史先正之言行亦各爲之論著然後帝王經世之規聖賢新民之學燦然中興學者習其讀推其義則知三才之本道器一致幽探乎無極太極之妙而實不離乎匹夫匹婦之所知大至於位天地育萬物而實不外乎暗室屋漏之無愧蓋至近而逺至顯而微非若棄倫絕學者之慕乎髙而嘩然取寵者之安於卑也猗其盛歟嗚呼帝王不作而洙泗之教興微孟子吾不知大道之與異端果孰爲勝負也聖賢旣熄而關洛之學興微朱子亦未知聖傳之與俗學果孰爲顯晦也韓子謂孟子之功不在禹下予謂朱子之功不在孟子下

黃氏日抄曰六經之文皆道秦漢以後之文鮮復關於道甚者害道韓文公始復古文而猶未必盡純於道我朝諸儒始明古道而又未嘗盡廢於文至晦庵先生表章四書開示後學復作易本義作詩傳面授作書傳分授作禮經疏義且謂春秋本魯史舊文於是明聖人正大本心以破後世穿鑿凡例謂周禮周公未必盡行於是教學者非所宜先於身事一句無預提絜綱維疏別緩急無一不使復還古初六經之道賴之而昭昭乎如揭中天之日月其爲文也孰大於是宜不必復以文集爲矣然其天才卓絕學力宏肆落筆成章殆於天造其剖析性理之精微則日精月明其窮詰邪說之隱遁則神搜霆擊其感慨忠義發明離騷則苦雨淒風之變態其泛應人事遊戲翰墨則行雲流水之自然究而言之皆此道之流行猶化工之妙造也程夫子有言觀萬物而後盡化工之妙愚故一一伏讀之而抄記如右

又曰孔子元气也孟子泰山巖巖气象也故孟子於議論排辟之間亦有隨時而異者而晦庵先生似之如荊公誤國東坡忠讜先生平日蓋所屢言及汪玉山主張蘇學太過先生則又寧以荊公爲賢故讀先生之書者其別有三如語類則門人之所記也如書翰則一時之所發也如論著則平生之所審定也語類之所記或遺其本旨則有書翰之詳說在書翰之所說或異於平日則有著述之定說在然議論固至著述而定若其欲復肉刑恐亦不可不審蓋天下之義理無窮先生未嘗自足學者所當參考而謹思咸淳八年五月十一日後學黃震再書於臨川郡齋

又曰愚苦多忘凡讀書必略記所見至讀朱子語類則如仰觀造化之大莫知所措辭然嘗詳之夫子作六經後來者溺於詁訓未害也濓洛言道學後來者借以談禪則其害深矣此無他凡近者猶可進而至於髙明一流於髙空則恐無復可返之期誤人未央也乃今朱子解剝濓溪之圖像裒列二程之遺書以明道學之正傳者如此窮極釋氏之作用爲性辧詰諸老之流入禪學以明其徒之似是而非者如彼使學道之源不差而夫子之道復明此其有功天下萬世教之施於用世者撥亂反正豈足諭勞烈之萬分一哉至若謂易本卜筮詩非美刺謂春秋初不以一字爲褒貶皆曠世未聞之髙論而實皆追復古始之正說乍見駭然熟輒心靡卓識雄辧萬古莫儔而世俗猶以一時異論之士對言之何耶嗚呼此固難與世俗言也

又曰門人所記或主靜坐或以靜坐爲非或主博覽或以博覽爲雜均一朱子之言而相反類如此蓋隨其人之病而藥之耳要之靜而可施之動博而必求其要此中持其衡之說觀者謹母執其一爲據其間亦有門人記錄之太過者又當參以朱子平日自著之言

文公遺文

與汪尙書

諭及二程之於濓溪亦若橫渠之於範文正耳先覺相傳之祕非後世所能窺測誦其詩讀其書則周範之造詣固殊程張之契悟亦異如曰仲尼顏子所樂吟風弄月以歸皆是當時口傳心授的當親切處後來二先生舉似後學亦不將作第二義看然則行狀所謂反求之六經而後得之者特語夫功夫之大全耳至其入處則自濓溪不可誣也若橫渠之於文正則異於是蓋當時粗發其端而已受學乃先生自言此豈自誣者耶

答汪尙書

程邵之學固不同然二先生所以推尊康節者至矣蓋以其信道不惑不雜異端班於溫公橫渠之間則亦未可以其道不同而遽貶之也抑康節之學摘抉窈微與佛老之言豈無一二相似而卓然自信無所污染此其所見必有端的處比之溫公欲護名教而不言者又有間矣

答鄭自明

吾人所立已如此使天無意於右宋則已若有此意異日之事豈得而辭其責哉然則吾人今日之進徳修業乃是異時國家撥亂反正之所系惟髙明深念之向來一畨前輩少日粗有時望晚年出來往往不滿人意正坐講學不精不見聖門廣大規模少有所立卽自以爲事業止此不求長進荊公所謂末俗易髙險塗難盡者亦可念也人材衰少風俗頹壞之時士有一善卽當扶接導誘以就其器業此亦吾輩將來切身利害蓋士不素養臨事倉卒乃求非所以爲國逺慮而能無失於委任之間也

答張欽夫

儒者之學大要以窮理爲先然後心之所發輕重長短各有準則書謂天敍天秩天命天討孟子所謂物皆然心爲甚若不於此先致其知泛然無所凖則則其所存所發亦何自而中於理乎且如釋氏之說非不見心非不識心而卒不可與入堯舜之道前輩有言聖人本天釋氏本心蓋謂此也來示又謂心無時不虛熹以爲心之本體固然然而人欲己私汨沒久矣故聖人必曰正心而正心必先誠意誠意必先致知然後可以得心之正而復本體之虛非一日矣今曰無時不虛又曰旣識此心則用無不利若儒者之言則必也精義入神而後用無不利可得而語矣孟子存亡出入之說欲學者操而存之似不爲識心發也夫能操而存者顏子以上方可言此今又曰識則能守則僕亦恐其言之易也明道先生曰旣能體之而樂則亦不患不能守矣須似此言方絕滲漏無病敗髙明之意大抵於施爲運用求之而優遊涵泳之功未甚畱意是以求之太迫而得之若驚資之不深而發之太露易謂寛以居之正不如此不知髙明以爲何如

答張欽夫

某窮居如昨無足言者但逺去師友之益兀兀度日讀書反已固不無警省處終是旁無彊輔因循汨沒尋復失之近日一種向外走作心悅之而不能自止者皆凖止酒戒而絕之此前輩所謂下士晚聞道聊以拙自修者若充擴不已補復前非庶其有日舊讀中庸愼獨大學誠意毋自欺處常若求之太過近日乃覺其非此正是切近分明處乃捨而談空於冥漠之間其亦誤矣方竊以此意痛自檢勒凜然度日惟恐有怠而失之也至於文字之間亦覺向來病痛不少蓋平日解經最爲守章句者然亦多是推衍自作一片文字非惟意味淡薄且使觀者將注與經作兩段功夫下梢支離本旨全不相照方知漢儒可謂善說經者不過只說訓詁使人以此玩索經文訓詁經文不相離異一道看去直是意味深長也近又讀易見一意思聖人作易本爲使人卜筮以決可否而因以教人爲善如嚴君平所謂與子言依於孝與臣言依於忠故卦爻之辭只是因依象類虛設於此以待扣而決者使以所值之辭決所疑之事然必有是理而後有是辭理無不正故其丁寧告戒之辭皆依於正天下之動所以正夫一而不繆於所之也此說乍聞之必未以爲然然且置之勿以示人也子壽兄弟气象甚好其病卻是盡廢講學而專務踐履卻於踐履之中要人提撕省察悟得本心此爲病之大者要其操持謹質表裏不二實有以過人者惜乎自信太過規模窄狹不復取人之善將流於異學而不自知耳

答張欽夫論仁說

謹按程子言仁本末甚備今撮其大要不過數言蓋曰仁者生之性也而愛其情也孝弟其用也公者所以體仁猶言克己復禮爲仁也學者於前三言可以識仁之義於後一言可以知用力之方矣今不深考其本末指意但見其分別性情之異便謂愛之與仁了無干涉見其以公爲近仁便謂直指仁體最爲深切殊不知仁乃性之徳而愛之本因其性之有仁是以其情能愛但或蔽於私則不能盡其體用之妙惟克己復禮廓然大公然後體用昭著血脈貫通爾由漢以來以愛言仁之獘正謂不察性情之辧而遂以情爲性今矯其獘反使泛然無所歸宿而性情遂至於不相管其獘將使學者終日言仁而實未嘗識其名義且與天地之心性情之徳而昧焉程子之意必不如此

答張欽夫

來教謂言靜則溺於虛無此固所當深慮然此二字如佛氏之論誠有此患若以天理觀之則動之不能無靜猶靜之不能無動也靜之不能無養猶動之不可不察也至靜之中蓋有動之端焉是乃所謂見天地之心而先王之所以至日閉關蓋當此之時則安靜以養乎此爾固非遠事絕物而偏於靜之謂來教又謂熹言以靜爲本不若遂言以敬爲本此固然也然敬字工夫通貫動靜而必以靜爲本故熹向來輒有是語今遂易爲敬𨿽若完全然卻不見敬之所施有先有後則亦未得爲諦當也

答呂伯恭

持養斂藏之誨敢不服膺然有所不得已者世衰道微邪詖交作他紛紛者固所不論而賢如吾伯恭者亦尙安於習熟見聞之地見人之詭經誣聖肆爲異說而不甚以爲非則如熹者誠亦何心安於獨善而不爲極言核論以曉一世之昏昏也使世有任其責者熹亦何苦而譊譊若是耶設使顏子之時上無孔子則彼所以明道救世亦必有道決不退然安坐陋巷獨善其身而已惟孟子見此道理如楊子云之徒蓋未免以顏子爲塊然自守者近世則又甚焉其論顏子幾於釋老之空寂矣觀伊川先生十八歳時上書論顏子武侯所以不同及上蔡論韶武異處可見聖賢心無私意畏天命循天理而已此義與近日內修外攘之說亦相貫夫吾之所以自治者𨿽或未足豈可以是而遽廢其討賊之心哉

答呂伯恭

讀易之法竊疑卦爻之詞本爲卜筮者斷吉凶而因以訓戒至彖象文言之作始因其吉凶訓戒之意而推說其義理以明之後人但見孔子所說義理而不復推本文王周公之意因鄙卜筮爲不足言而所以言易者類皆牽合委曲偏主一事而言無復包含該貫曲暢旁通之妙若但如此則聖人當時自可別作一書明言義理以詔後世何用假托卦象爲此艱深隱晦之辭乎故今欲凡讀一卦一爻便知占筮所得虛心以求其辭義之所指考其象求其理而推之於事使上自王公下至民庶所以修身治國皆有可用私竊以爲如此求之似得三聖之遺意

答呂伯恭

昨見奇卿敬扣之以比日講授次第聞只令諸生讀左氏及諸賢奏疏至於諸經論孟則恐學者徒務空言而不以告也不知是否若果如此則恐未安蓋爲學之序爲已而後可以及人達理而後可以制事故程夫子教人先讀論孟次及諸經然後看史其序不可亂也若恐其徒務空言但當就論孟經書中教以躬行之意庶不相遠至於左氏奏疏之言則皆時事利害而非學者切身之急務也其爲空言亦益甚矣而欲使之從事其間而得躬行之實不亦背馳之甚乎愚見如此不敢不獻所疑

答陸子靜

來書云云極是名此理之至極中是狀此理之不偏𨿽然同是此理然其名義各有攸當𨿽聖賢言之亦未嘗有所差互也若皇極之極民極之極乃爲標凖之意猶曰立於此而示於彼使有所向望取正焉爾非以其中而命之也中者天下之大本乃以未發渾然無所偏倚而言太極固無偏倚而爲萬化之本然其得名自爲至極之極而兼有標準之義初不以中而得名也

來書云云若以陰陽爲形而上者則形而下者復是何物更請見教若熹愚見與其所聞則曰凡有形象皆器也其所以爲是器之理則道也如是則來書所謂始終晦明奇偶之屬皆陰陽所爲之器獨其所以爲是之理乃爲道耳如此分別似差明白不知尊意以爲何如

來書云云周子言中而以和字釋之又曰中節又曰達道彼非不識字者而其言顯與中庸相戾則必有說矣蓋此中字是就气稟發用而言非直指本體無所偏倚者而言也豈可以此而訓極爲中也哉來書引經必盡全章𨿽煩不厭而所引通書乃獨截自中焉止矣而下此安得爲不誤

來書云云無極而太極其意若曰非如皇極民極屋極之有方所形象而但有此理之至極耳若曉此意則於聖門有何違叛而不肯道乎上天之載是就有中說無無極太極是從無中說有若實見得卽說有說無或先或後都無妨礙今必如此彊生分別曾謂不尙空言專務事實而反如此乎

來書云云太極固未嘗隠於人然人之識太極者少矣往往只是於禪學中認得昭昭靈靈能作用者謂是太極而不知所謂太極乃天地萬物本然之理亙古亙今者也今曰私其說以自神妙而又祕之又曰寄此以神其姦又曰系絆多少好气質學者則恐世間自有此人可當此語熹𨿽無狀自省得與此語不相似也

子美尊兄質實重厚見理未盡自信太過遂不可回見𨿽有病意實無他老兄乃是先立一說務在突過有若子貢以上更不數近世周程諸公正使說之無病此意已非況不能無病乎夫子之學固非以多學得之然觀其好古敏求實未嘗不多學但其中自有一以貫之處耳顏曾獨得聖學之傳正爲博文約禮足目俱到亦不但空疏杜撰而已子貢𨿽未得承道統然其所知不在今人之下周程之生時世𨿽後其道則有不約而合者反復來書竊恐老兄於其所言多有未解未可遽以顏曾自處而輕之也顏子以能問於不能以多問於寡有若無實若虛犯而不校曾子三省其身惟恐謀之不忠交之不信傳之不習豈有一毫滿足彊辧取勝之心乎來書之意所以見教甚至區區鄙見亦不敢不爲老兄傾倒也不審尊意以爲何如如曰未然則我日斯邁而月斯徵各尊所聞各行所知亦可矣無復可望於必同也言及於此悚息之深千萬幸察

答陳同甫

天理人欲二字不必求之古來王霸之迹但反之於吾心義利邪正之間察之愈密則見之愈明持之愈嚴則發之愈勇孟子所謂浩然之气者蓋斂然於規矩凖繩之中而其自任以天下之重者𨿽賁育莫能奪也此豈才能血气之所爲哉漢髙帝唐太宗直以其能假仁借義以行其私而當時與之爭者才能知術旣出其下又不知有仁義之可借是以彼善於此得成其功若以其能建立國家傳世久逺便謂其得天理之正此正以成敗論是非但取其獲禽之多而不羞其詭遇千五百年之間正坐如此其間𨿽或不無小康而堯舜三王周孔所傳之道未嘗一日得行於天地之間也若論道之常存又初非人所能預𨿽千五百年被人作壞終殄滅他不得耳漢唐所謂賢君又何嘗有一分气力扶助耶老兄人物奇偉英特恐不但今日所未見向來得失短長正自不須更掛齒牙向人分說但鄙意更欲賢者百尺竿頭進取一步將來不作三代以下人物省得气力爲漢唐分疏卽更脫灑磊落李孔霍張則吾豈敢然夷吾景略之事亦不敢爲同父願之也

答陳同甫

三才固未嘗有二道然天地無心而人有欲是以天地之運行無窮而在人者有時而不相似蓋義理之心頃刻不存則人道息人道息則天地之用𨿽未嘗已而其在我者固卽此而不行矣不可但見其穹然頹然便以爲人道無時不立天地賴之以存之驗也蓋道未嘗息而人自息之非道亡也幽厲不由也惟聖盡倫惟王盡制固非常人所及然立心之本當以盡者爲法而不當以不盡者爲凖故曰不以舜之所以事堯事君不敬其君者也不以堯之所以治民治民賊其民者也況謂其非盡欺人以爲倫非盡罔世以爲制是𨿽以來書之辧固不謂其絕無欺罔之心矣欺人者人亦欺之罔人者人亦罔之此漢唐之治所以𨿽極其盛而人不心服終不能無媿於三代之盛時也今必欲撤去限隔無古無今則莫若深考堯舜相傳之意湯武反之之功以爲凖的而求諸身卻就漢祖唐宗心術微處痛加繩削取其合而察其所自來黜其悖而究其所從起庶幾天地之經古今之義有以得之不當坐譚旣往之迹追飾已然之非指其偶同者爲全體而謂其眞不異於聖賢也蓋後之觀者於根本功夫自有欠闕故不知其非而以爲無害於理抑或以爲𨿽害於理而不害其獲禽之多觀所謂學成人而不必於儒攪金銀銅鐵爲一器而主於適用則亦見其立心之本在於功利有非辧說所能文者矣夫成人之道以儒者之學求之則夫子所謂成人也不以儒者之學求之吾恐其畔繩墨略規矩進不得爲君子退不得爲小人正如攪金銀銅鐵爲一器不惟壞卻金銀而銅鐵亦不得盡其銅鐵之用也竊恐後生傳聞輕相習染使義利之別不明舜跖之塗不分眩流俗之觀聽壞學者之心術此熹之所深憂而甚懼者故敢極言以求定論

答林黃中

邵氏先天之說以鄙見窺之如井蛙之議滄海而髙明直以不知而作斥之則小大之不同量有不可同年語者示諭邵氏本以發明易道而於易無所發明熹則以爲易之與道非有異也道旣明則易之爲書卦爻象數皆在其中豈曰道明而書不白乎熹請以邵氏之淺近疎略者言之蓋一圖之內生出次第位置行列不待安排而粲然有序比之並累三陽以爲幹連疊三陰以爲坤然後以意交錯而成六子旋相加而後得爲六十四者其出於天理之自然與人爲之造作蓋不同矣況其髙深閎闊精密微妙有非熹之所能言者今不之察而遽以不知而作詆之熹恐後之議今猶今之議昔是以竊爲門下惜之

答韓無咎

誨諭儒釋之異在乎分合之間旣聞命矣頃見蘇子由張子韶書皆以佛學有得於形而上者而不可以治世嘗竊笑之是豈知天命之性而敍秩命討已粲然無所不具於其中乎彼其所以分者亦未嘗眞有得於斯耳不審髙明以爲何如

答陳體仁

來教謂詩本爲樂而作故今學者必以聲求之則知其不茍作矣此論善矣然愚意有不能無疑者蓋以虞書考之則詩之作言志而已方其詩也未有歌也方其歌也未有樂也以聲依永以律和聲則樂乃爲詩而作非詩爲樂而作也三代之時禮樂用於朝廷達於閭巷學者諷誦其言以求其志詠其聲執其器舞蹈其節以涵養其心則聲樂之所助於詩者爲多然猶曰興於詩成於樂其求之固有序矣是以聖賢言詩主於聲者少而發其義者多仲尼所謂思無邪孟子所謂以意逆志得其志而不得其聲者有矣未有不得其志而能通其聲者也就使得之止其鐘鼓之鏗訇而已豈聖人樂云樂云之意哉況今千有餘年古樂散亡無復可考而欲以聲求詩則未知古樂遺聲今皆已推而得之乎三百五篇皆可協之音律被之弦歌已乎誠旣得之則所助於詩多矣然未得爲詩之本也況未必可得則今之所講得無有畫餅之饑乎愚意竊以爲詩出乎志者也樂出乎詩者也然則志者詩之本樂者其末也末𨿽亡不害本之存顧所得之淺深如何耳有舜文之徳則聲爲律而身爲度簫韶二南之聲不患其不作此𨿽未易言然其理蓋不誣也二南之應似亦不可專以樂聲之應爲言蓋必有理存乎其間豈有無事之理無理之事哉

答袁機仲

以河圖洛書爲不足信自歐公以來已有是說然顧命系辭論語皆有是言而諸儒所傳二圖之數𨿽有交互而無乖戾順數逆推縱橫曲直皆有明法不可得而破除也至如河圖與易之天一至地十者合而載天地五十有五之數則固易之所自出也洛書與洪範初一至次九者合則固洪範之所自出也系辭𨿽不言受圖作易然安知觀察求取圖非其中之一事耶至卦畫之說孔子而後千載不傳至康節先生始得之然猶不肯容易輕說非偶然也﹝橫圖乃是今日以意爲之寫出奇偶相生次第令人易曉﹞於此有得則知六十四卦天理自然不用一毫智力添助及至卦成之後逆順縱橫都成義理千般萬種其妙無窮𨿽若各不相資而實未嘗相悖蓋自未有畫時至於六畫邵子所謂先天之學也卦成之後各因一義推說邵子所謂後天之學也當日諸儒旣失其傳而方外之流陰相付受以爲丹竈之術至希夷康節乃反之於易而後其說始得復明於世然與今周易次第行列多不同者故聞者創見多不能曉而莫之信只據見行周易緣文生義穿鑿破碎此啟蒙之書所爲作也若其習聞易曉則又何必更著此書哉更願髙明無以爲熹之說而忽之

答袁機仲

來諭以東南之溫厚爲仁西北之嚴凝爲義此鄕飲酒義之言也𨿽無陰陽剛柔之別但其後復有陽气發於東方之說則固以仁爲陽而義之陰從可推矣乃不察此而欲以仁爲柔以義爲剛又病夫柔之不可爲陽剛之不可爲陰也於是移北之陰以就南而使主乎仁之柔移南之陽以就北而使主乎義之剛其於方位气候悉反易之又使東北之爲陽西南之爲陰亦皆得其半而失其半﹝北方𨿽曰嚴凝而東方已爲溫厚南方𨿽曰溫厚而西方已爲嚴凝也﹞蓋嘗論之進而息者其气彊退而消者其气弱此陰陽之所以爲柔剛也陽剛溫厚居東南而以作長爲事陰柔嚴凝居西北而以斂藏爲事此剛柔之所以爲仁義也以此觀之陰陽剛柔仁義之位豈不曉然彼楊子云所謂於仁也柔於義也剛乃自其用處末流言之蓋所謂陰中之陽陽中之陰不妨自爲一義但不可以雜而論之爾誠翻然攺正仁義二字卻將陰陽剛柔一切發回原處如熹新圖之位則易簡圓成不費詞說而三才五行天理人事已各得其所矣旣未蒙省察執之愈堅區區之愚尙復何說竊意兩家之論各自爲家不若自此閉口不談以俟羲文而正焉然以髙明自信之篤竊恐羲文復生亦未肯信其說也世間事吾人身在閒處言之無益此正可從容講論以慰窮愁而枘鑿之不合又如此是亦深可嘆者而信乎其道之窮矣

答趙提舉

易之書本爲卜筮而作故其詞必根於象數而非聖人己意之所爲其所勸戒亦以施諸筮得此卦此爻之人而非反以戒夫卦爻者近世言易者殊不知此其說𨿽有義理而無情意𨿽大儒先生有所不免比因玩索偶幸及此私竊自慶以爲天啟其衷而以語人人亦未見有深曉者

答林巒

辱示書及所爲文三篇若以是質於熹者熹少不喜辭長復懶廢無以副足下意然嘗聞之學之道非汲汲乎辭也必其心有以自得之則其見乎辭者非得已也是以古之立言者其辭粹然不期以異於世俗而後之讀之者卓然知其非世俗之士也今足下之辭富矣其主意立說髙矣然類多采摭先儒數家之說以就之耳足下之所以自得者何如哉夫子所謂徳之棄者蓋傷此也足下攺之甚善示諭推所聞以講學閭裏間亦甚善記曰教然後知困知困則知所以自彊矣

答柯國材

觀聖賢之學與近世諸先生長者之論所謂髙遠者蓋不在乎剏意立說之間伊川云吾年二十時解釋經義與今無異然思今日意味覺與少時自別尹和靖門人稱尹公於經書不爲講解而耳順心得如誦己言此豈必以創意立說爲髙哉今吾輩望此地位甚遠大槪讀書且因先儒之說通其文義而玩味之使之浹洽於心自見意味可也如舊說不通不妨偶自見得意思但必欲於傳注之外別求所謂自得者而務立新說則用心愈勞而去道愈逺非學問之本意也且謂之自得則是自然而得豈可彊求也哉今人多是認作獨自之自故不安於他人之說而必已出耳

答範伯崇

前書所詢民可使由之一段熹竊謂兩說似不相妨蓋民但可使由之耳至於知之必待其自覺非可使也由之而不知不害其爲循理及其自覺此理而知之則沛然矣必使之知則人求知之心勝而由之不安甚者遂不復由而惟知之爲務其害豈可勝言釋氏之學是已大抵由之而自知則隨其淺深自有安處使之知則知之必不至至者亦過之而與不及者無以異此機心惑志所以生也

答何叔京

子莫執中與舜禹湯之執中不同蓋聖人義精仁熟非有意於執中而自然無過不及故有執中之名而實未嘗有所執也以其無時不中故又曰時中若學未至理未明而徒欲求所謂中者執之則所謂中果何形狀而可執也殆愈執而愈失矣子莫是也旣不識中乃慕夫時中者而欲隨時以爲中吾恐失之彌逺未必不流爲小人之無忌憚也中庸但言擇善不言擇中其曰擇乎中庸亦必繼之曰得一善豈不以善端可求中體難識乎夫惟明善則中可得而識矣

答何叔京

龜山人欲非性之語自好昨來胡氏深非之來教謂不知自何而有人欲此問甚緊切熹竊以謂人欲云者正天理之反耳謂因天理而有人欲則可謂人欲亦是天理則不可蓋天理中本無人欲惟其流之有差而人欲生焉程子謂善惡皆天理﹝此句若甚可駭﹞謂之惡者本非惡此句﹝便都轉了﹞但過與不及便如此﹝自何而有人欲之問此句答了﹞所引惡亦不可不謂之性意亦如此

答程允夫

能持敬則欲自寡此語甚當但紙尾之意以爲須先有所見方有下手用心處則又未然夫持敬之功伊川言之詳矣只云但莊整齊肅則心便一一則自無非僻之幹又云動容貌整思慮則自然生敬此便是下手用功處不待先有所見而後能也須是如此方能窮理而有所見惟其有所見則自然樂於從事欲罷不能而敬日躋矣伊川又言涵養須用敬進學則在致知又言入道莫如敬未有致知而不在敬者考之聖賢之言如此類者亦眾是知聖門之學別無要妙徹頭徹尾只是一敬而已

答胡廣仲

天下事物之理亭當均平無無對者惟道爲無對然以形而上下論之則亦未嘗不有對也所謂對者或以左右或以上下或以前後或以多寡或以類而對或以反而對反復推之天地之間眞無一物兀然孤立者此程子所以中夜以思不知手舞而足蹈也究觀來教條目固多而其意常主於別有一物之無對故凡以左右而對者則扶起其一邊以前後而對者則截去其一段旣彊加所貴者以無對之名而於所賤而有對者又不免別立一位以配之於是左右偏枯首尾斷絕位置重疊條理交並凡天下理勢一切畸零贅剩側峻尖斜更無齊整平正之處凡所論陰陽動靜善惡仁義等說皆此一模中脫出也

此書前文甚多中論性一條云性善之善不與惡對此本龜山所聞於浮屠常摠者宛轉說來似亦無病然謂性之爲善未有惡之可對則可謂終無對則不可蓋性一而已旣曰無有不善則性之中無復有惡與善爲對亦不待言而可知若善所以得名是乃對惡而言天理人欲𨿽非同時並有之物然自其反而言之亦不得不爲對也今必別謂有無對之善此又熹之所疑者也﹝此一段尢關系故錄﹞

答吳晦叔

泛論知行之理而就一事觀之則知先行後無可疑者然合夫知之淺深行之大小而言則非先成乎小亦將何以馴致乎大哉蓋古人之教自其孩幼而教之以孝弟誠敬之實少長而博之以詩書禮樂之文皆使之卽事物之間知義理之所在而致涵養踐履之功焉及其學於大學則所以涵養踐履略已小成於是不離乎此而教之以格物致知因其所已知推而致之以及其所未知然後爲知之至而所謂誠正修齊治平至是而無所不盡其道焉故大學之書𨿽以格物致知爲用力之始然非初不涵養踐履而直從事於此也又非物未格知未至則意可以不誠心可以不正身可以不修家可以不齊也蓋以爲必知之至然後修己治人始有以盡其道若曰必俟知至而後行則夫事親從兄奉上接下乃人生所不能一日廢豈謂吾知未至而蹔輟以俟其至而後行哉

答李伯諫

來書云儒佛見處旣無二理其設教何異也蓋儒教本人事釋教本死生本人事故緩於見性本死生故急於見性熹謂旣謂之本則此上無復有物矣今旣二本不知所同者何事而所謂儒本人事緩見性者亦殊無理三聖作易首曰乾元亨利貞子思作中庸首曰天命之謂性孔子言性與天道而孟子道性善此爲本於人事乎本於天道乎緩於性乎急於性乎俗儒正坐不知天理之大故爲異說所迷反謂聖學知人事而不知死生豈不誤哉聖賢教人盡心以知性躬行以盡性始終本末自有次第一皆本諸天理緩也緩不得急也急不得直是盡性至命方是極則非如見性之說一見之而遂已也上蔡云釋氏之論性猶儒者之論心釋氏之論心猶儒者之論意此語剖析極精細思之如何

來書所謂發明西洛諸公所未言者卽其過處也嘗聞之師曰二蘇聰明過人所說語孟盡有好處蓋天地道理不過如此有時便見得到皆聰明之發也但見到處卻有病若欲窮理不可不論也見到處卻有病此語極有味試一思之不可以爲平常而忽之也

答吳公濟

來書云儒釋之道本同末異熹謂本同則末必不異末異則本必不同一木之根無緣卻生兩木之實來書云夫子專言人事生理而佛氏則兼人鬼生死言之不知死生人鬼爲一乎爲二乎若以爲一則專言人事生理者兼之矣不待兼之而後兼也若須別作一頭窮究曉會則是始終幽明卻有間隔

答林擇之

程子言敬必以整齊嚴肅正衣冠尊瞻視爲先又言未有箕踞而心不慢者如此乃是至論先聖言克己復禮尋常講說於禮字每不快意必訓理而後已今乃知其精微縝密非常情所及爾近略整頓孟子說見得此老眞把得定常放到極險處方一斡轉便見天理人欲直是判然非有命世之才見道分明不能如此然此便是英气害事便是才髙無可依據學者亦不可不知也

答林擇之

前日中和之說看得如何數日來玩味此意日用間極覺得力乃知目前所以若有若亡不能純熟气象浮淺易得動搖其病皆在此近看南軒文字大抵都無前面一截功夫也大抵心體通有無該動靜故功夫亦通有無該動靜方無透漏若必待其發而後察察而後存則所不至多矣惟涵養於未發之前則其發也自然中節者多不中節者少體察之際亦甚明審易爲著力與異時無本可據之說大不同矣

答胡伯逢

男女居室人事之至近而道行乎其間此君子之道所以費而隱也然幽闇之中衽席之上人或褻而慢之則天命有所不行矣此君子之道所以造端乎夫婦之微密而語其極則察乎天地之髙深也然非知幾愼獨之君子其孰能體之易首於乾坤而中於咸恆禮謹大昏而詩以二南爲正始之道其以此與知言亦曰道存乎飲食男女之事而溺於流者不知其精又曰接而知有禮焉交而知有道焉惟敬者能守而不失耳亦此意也

答黃直卿

先天乃伏羲本圖非康節所自作𨿽無言語而所該甚廣易中一字一義無不自其中流出者太極乃濓溪自作發明易中大槪綱領意思而已規模不同而太極終在先天範圍之內又不若彼之自然不待思慮安排也

答呂子約

示諭縷縷備見篤學力行之意然未免較計務獲之病橫此意方寸間日夕擾擾非所以進於日新也所讀書亦太多如人大病在牀而眾醫雜進百藥交下決無見效之理不若盡力一書令其反復通透而復易一書之爲愈蓋不惟專力易見功夫且是心定不雜於涵養功夫亦有助也又謂不欲但爲聞見之知固善然聞見之知要得正當亦非易事誠未可輕厭而躐等也

答王子合

致生之者如事死如事生事亡如事存是也致死之者如絕地天通廢撤淫祀之類是也若於所當祭者疑其有又疑其無則誠意不至矣是不得不致生之也於所不當祭者疑其無又疑其有則不能無恐懼畏怯矣是不得不致死之也人以爲神是致生之以爲不神是致死之然亦當見道理實處不是私意造作不然者卽是觀法界性一切心造之說矣

答吳伯丰

所論看大學曲折則未然如看大學當且專看若不知有他書者逐字逐句一一推窮逐章反復觀其血脈全篇反復觀其次第終而復始莫論徧數通貫浹洽顚倒熟爛然後別觀他書今方觀大學一句便說向中庸上支離蔓衍彼此迷暗互相連累況所比校初無補於用力之意徒然枉費心力閒立議論語言轉多而於自家分上轉無交涉不可不察也元來道學不明不是上面欠闕功夫乃是下面原無根腳若信得及腳踏實地如此做去良心自然不放踐履自然純熟不但讀書一事而已

答劉公度

講學不厭其詳凡天下事物之理方冊聖賢之言皆當反復究竟至於持守其事無多若覺未安惟有黙自加功著力向前爾今聞廢書不講而反以持守之事爲誦說之資是乃兩失其宜至謂彼中朋友只有季章一人可望此未論許與之當否而言之發亦太輕矣向見伯恭說孔子順答魏王問天下之髙士而曰世無其人此言非是孔氏家法此語有味試思之如何

答項平甫

所論義襲猶未離乎舊見告子之病蓋不知心之慊處卽是義之所安其不慊者乃是不合於義故直以義爲外而不求今人因孟子之言固有見得此意而識義之在內者然又不知心之慊與不慊亦有不待講學省察而後能得其精微者故於學聚問辧之所得皆指爲外而以爲非義之所在遂一切棄置而不爲此與告子之言𨿽若小異然其實五十百步之間耳以此相笑是同浴而譏裸裎也

孟子之意須從上文看其爲气也配義與道無是餒也是集義所生者非義襲而取之也上三句說气下三句是字與非字爲對襲字與生字爲對蓋曰此气乃集義而自生於中非行義而襲取之於外云爾非謂義不是外襲也今人讀書不精細將聖賢言語錯看又復將此艸本立一切法橫說豎說狂嘑眾生恐其罪不止如範寧之議王弼而已

答王季和

學者之志固不可不以逺大自期然觀孔門之教則其所從言之者至爲卑近不過孝弟忠信持守誦習之間而於學問之全體初不察察言之也若其髙第弟子多亦僅得其一體夫以夫子之聖諸子之賢其於道之全體豈不能一言盡之以相授納而顧爲是拘拘者以狹道之傳畫人之志何哉蓋所謂道之全體𨿽髙且大而其實未嘗不貫乎日用細微切近之間茍悅其髙而忽於近慕於大而略於細則無漸次經由之實而徒有懸想跂望之勞亦終不能以自達矣故聖人之教循循有序不過使人反而求之至近至小之中博之以文以開其講學之端約之以禮以嚴其踐履之實使之得寸則守其寸得尺則守其尺如是久之日滋月益然後道之全體乃有所鄕望而漸可識有所循習而漸可能自是而往俛焉孳孳斃而後已而其所造之淺深所說之廣狹亦非可以必詣而預期也故夫子嘗謂先難後獲爲仁又以先事後得爲崇徳蓋於此小差則心失其正𨿽有鉆堅仰髙之志而反爲計功謀利之私矣仁何自而得徳何自而崇哉

答陳抑之

年歳以來私家多故不獲以聲問先自通於隸人玆承枉書感媿無量顧陳義髙逺𨿽古之賢人君子懼不足以堪足下之意而熹之愚何敢當之然曩亦嘗有聞於先生長者矣勤勞半世汩沒於章句訓詁之間黽勉於規矩繩約之內卒無髙奇深渺之見可以驚世而駭俗者獨幸年來於聖賢遺訓粗若見其坦易明白之不妄而必可行者私竊以爲儻得當世明達秀穎之士相與講之抑彼之過彊此之不及吾道庶其明且行乎三復來書果若有意於此幸甚幸甚竄伏窮山未知見日繼此書疏之往來猶足以見區區也

答陳正已

示諭爲學大致及別紙數條皆已深悉但區區有不能無疑者蓋上爲靈明之空見所持而不得從事於學問思辧之實下爲俊傑之豪气所動而不暇用力於格致誠正之間是以所論常有厭平實而趨髙妙輕道義而喜功名之心絕不類聖門學者气象不知向來伯恭亦嘗以是相規否也熹自十四五時卽嘗有志於此中間非不用力而所見終未端的所幸內無空寂之誘外無功利之貪全此純愚以至今日反復舊聞而有得焉乃形也上下千有餘年之間言者非一人記者非一筆而其說之同如合符契非能牽聨配合而彊使之齊也此義理之原不可不察

答林徳久

易象說似未條暢熹所論別紙錄去然其大意不過欲姑存而未論耳後書所疑不知後來看得曉然未耶熹嘗愛韓子說所以爲性者五而今之言性者皆雜佛老而言之所以不能不異在諸子中最爲近理蓋如吾儒之言則性之本體卽仁義禮智之實如老佛之言則先有虛空之性而後有此四者不然亦謂性爲虛空之物而可以包乎四者爾不知性之爲體不離四者而四者又非有形象方所但於渾然一理之中似有界限而實亦非有遮闌間隔也然此處極難言故孟子只於發處言之

答歐陽希遜

程子曰四徳之元猶五常之仁偏言則一事專言則包四者惻隱之類偏言之也克己之類專言之也然卽此一事便包四者蓋亦非二物也論語集注云仁者心之徳愛之理也此言有味可更思之不可謂孟子之言不如孔子之周徧孟子亦有專言之者仁人心是也孔子亦有偏言之者愛人是也又謂孟子以世人好殺而言惻隱尢非也孔子𨿽不以義對仁然每以智對仁更宜思之

答黎季忱

示及兩卷各已批注封還幸細考之語孟更須寛心遊意看令通徹易則恐未易讀如此穿鑿枉費心力也蓋易本卜筮之書故先王設官掌於太卜而不列於學校學校所教詩書禮樂而已至孔子乃於其中推出所以設卦觀象系辭之意而因以識夫吉凶進退存亡之道蓋聖人當時已曉占筮之法及其詞意所在故就其間推出義理若在今日則已不得其法又不曉其詞而暗中摸索橫起私意竊恐聖賢復生亦未易通曉與其虛費心力於此不若且從事於詩書禮樂之爲易知也大學論孟中庸又在四者之先尢須理會透徹

與湖南諸公論中和第一書

中庸已發未發之義前此認得此心流行之體又因程子凡言心者皆指已發而言遂目心爲已發性爲未發然觀程子之書多所不合因復思之乃知前日之說非惟心性之名命之不當而日用功夫全無本領蓋所失者不獨文義之間而已按文集遺書諸說似皆以思慮未萌事物未至之時爲喜怒哀樂之未發當此之時卽是此心寂然之體而天命之性具焉以其不偏不倚故謂之中及其感通天下之故則喜怒哀樂發焉而心之用可見以其無不中節故謂之和此人心之正情性之徳然也然而未發之前不可尋覓已覺之後不容安排但平日莊敬涵養之功至而無人欲之私亂之則其未發也鏡明水止而其發也必中節矣此是日用本領功夫至於隨事省察卽物推明亦必以是爲本而於已發之際觀之則其具於未發之前者固可黙識向來講論思索直以心爲已發而日用之間亦止以察識端倪爲下手處以故闕平日涵養一段功夫使人胸中擾擾無深潛純一之味發之言語事爲亦常急逼浮露無雍容沈厚之風蓋所見一差其害如此程子所謂凡言心者皆指已發而言此蓋指赤子之心而謂凡言心者則其爲說之誤故自以爲未當而復正之固不可執其已攺之言而盡疑諸說也不審諸君子以爲何如

元亨利貞說

元亨利貞性也生長收藏情也以元生以亨長以利收以貞藏者心也仁義禮智性也惻隱羞惡辭讓是非情也以仁愛以義惡以禮讓以智知者心也性者心之理也情者心之用也心者性情之主也程子曰其體則謂之易其理則謂之道其用則謂之神又曰言天之自然者謂之天道言天之付與萬物者謂之天命又曰天地以生物爲心皆謂此也

程子養觀說

程子曰存養於未發之前則可又曰善觀者卻於已發之際觀之何也曰此持敬之功貫通乎動靜之間者也就程子此章論之方其未發必有事焉是乃所謂靜中之知覺復之所以見天地之心也及其已發隨事觀省是乃所謂動上求靜艮之所以止其所也然則靜中之動非敬其孰能形之動中之靜非敬其孰能察之故又曰學者莫若先理會敬則自知此矣然則學者豈可捨是而他求哉

太極說

動靜無端陰陽無始天道也始於陽成於陰本於靜流於動者人道也然陽復本於陰靜復根於動其動靜亦無端其陰陽亦無始則人蓋未始離乎天而天亦未始離乎人也

元亨誠之通動也利貞誠之復靜也元者動之端也本乎靜貞者靜之質也著乎動一動一靜循環無窮而貞也者萬物之所以成終而成始者也故曰𨿽不能不動而立人極者必主乎靜惟立乎靜則其著乎動也無不中節而不失其本然之靜矣

靜者性之所以立也動者命之所以行也然其實則靜亦動之息耳故一動一靜皆命之行而行乎動靜者乃性之眞也故曰天命之謂性

情之未發者性也是乃所謂中也天下之大本也性之已發者情也其皆中節則所謂和也天下之達道也皆天理之自然也妙性情之徳者心也所以致中和而立大本行達道者也天理之主宰也

知明道先生所謂天理二字卻是自家體貼出來者眞不妄也

答鄭子上

易之爲書本爲卜筮而作然其義理廣大精微不可以一法論蓋有此理則有此象有此象則有此數各隨問者意所感通如利涉大川或是渡江或是濟險不可預爲定說但其本指卽是渡江而推類旁通則各隨其事﹝論易傳﹞此書從前爲人說得太髙更不細推文意若詳讀而深味之其條理脈絡曉然可見非是固欲剖析自是合並不聚以此知古人文字關鍵深密直不艸艸如庖丁眼中自是不容有全牛也請更詳之

答黃道夫論中庸

天地之間有理有气理也者形而上之道也生物之本也气也者形而下之器也生物之具也是以人物之生必稟此理然後有性必稟此气然後有形其性其形𨿽不外乎一身然其道器之間分際甚明不可亂也若劉康公所謂天地之中所謂命者理也非气也所謂人受以生所謂動作威儀之則者性也非形也今不審此而以魂魄鬼神解之則是指气爲理而索性於形矣豈不誤哉所引禮運之言本亦自有分別其曰天地之徳者理也其曰陰陽之交鬼神之會者气也今乃一之亦不審之誤也詩曰天生烝民有物有則周子曰無極之眞二五之精妙合而凝所謂眞者理也所謂精者气也所謂則者性也所謂物者形也靜而無不該者性之所以爲中也寂然不動者也動而無不中者情之發而得其正也感而遂通者也靜而常覺動而常止者心之妙也寂而感感而寂者也

定性說

定性者存養之功至而得性之本然也性定則動靜如一而內外無間矣天地之所以爲天地聖人之所以爲聖人不以其定乎君子之學亦以求定而已矣故擴然而大公者仁之所以爲體也物來而順應者義之所以爲用也仁立義行則性定而天下之動一矣所謂貞也夫豈急於外誘之除而反爲是憧憧哉然常人之所以不定者非其性之本然也自私以賊夫仁用智以害夫義是以情有所蔽而憧憧耳不知自反以去其所蔽顧以惡外物累心而反求照於無物之地亦見夫用力愈勞而燭理愈昧益以憧憧而不自知也艮其背則不自私矣行無事則不用智矣內外兩忘非忘也一循於理不是內而非外也不是內而非外則大公而順應尙何事物之爲累哉聖人之喜怒大公而順應天理之極也眾人之喜怒自私而用智人欲之盛也忘怒則公觀理則順二者所以爲自反而去蔽之方也夫張子之於道固非後學所敢議然意其彊探力取之意多涵泳完養之功少故不能無疑於此程子以是發之其旨深哉

讀呂氏詩紀桑中篇

詩體不同固有鋪陳其事而意自見者淸人之詩是已至於桑間洧外之篇則雅人莊士蓋難言之孔子之稱思無邪也必曰彼以無邪之思鋪陳淫亂之事曷若曰彼以有邪之思作之而我必以無邪之思讀之耶若夫雅鄭衛之說雅則小雅大雅是已鄭則鄭風是已衛則邶墉衛風是已是則自衛反魯以來未之有攺桑中小序政散民流而不可止其文與樂記合則是詩之爲桑間又不爲無據今曰三百篇皆雅而大小雅不獨爲雅鄭風不爲鄭邶墉衛風不爲衛桑中不爲桑間篇帙混亂邪正錯糅非復孔子之舊矣夫二南正風房中之樂也鄕樂也二雅之正朝廷之樂也商周之頌宗廟之樂也是見於序義傳記皆有可考至變雅固已無施於事而變風者又特里巷之謳謠其領在樂官以爲可以識俗變知土風而賢於四夷之樂爾今曰三百篇者皆祭祀朝聘之用則未知桑中溱洧之詩當以薦何鬼神奉何賓客耶古者天子巡狩陳詩以觀民風固不問其美惡悉陳以觀也旣已陳之固不問其美惡悉存以訓也然與雅頌之正篇帙不同施用亦異固不嫌於龎雜也今於雅鄭之實察之不詳龎雜之名畏之太甚引風刺之美說文浮放之鄙詞而置諸先王雅頌之列是反爲龎雜之甚而不自知也

記程門諸子論學同異

熹讀程門諸子之書見其所論爲學之方有不同者因以程子之言質之而竊記之如左

胡氏曰物物致察宛轉歸已楊氏曰物不可勝窮也反身而誠則舉天下之物在我矣程子曰所謂窮理者非必盡窮天下之物又非止窮一物而眾理皆通但要積累多後脫然有貫通處又曰物我一理才明彼卽曉此不必言因見物而反求諸身也然語其大至天地之所以髙厚語其小至一物之所以然學者皆當理會

胡氏曰只於已發處用功卻不枉費心力楊氏曰未發之際以心體之則中之體自見執而勿失無人欲之私焉發必中節矣程子曰思於未發之前求中卽是已發但言存養於未發之時則可惟涵養久則喜怒哀樂之發自中節矣學者莫若先理會敬能敬則自知此矣

謝氏曰明道先生先使學者有所知識卻從敬入又曰旣有知識窮得物理卻從敬上涵養出來自然是別正容謹節外面威儀非禮之本尹氏曰先生教人只是專令用敬以直內習之旣久自然有所得也程子曰入道莫如敬未有能致知而不在敬者又曰動容貌整思慮則自然生敬存此久之則自然天理明又曰涵養須用敬進學則在致知又曰敬只是涵養一事必有事焉須當集義只知用敬不知集義卻是都無事也

右諸說之不同者以程子之言質之惟尹氏之言爲近所少者致知集義之功耳不知其言之序有未及耶抑其意果盡於此也然大本旣立則亦不患於無地以崇其徳矣故愚於此竊願盡心焉因書其後以自詔云記

論性答稿後

此篇出於論定之初徒以一時之見驟正累年之失向背出入之際猶有未服習者又持孤論以當眾賢心不自安故自今讀之尙多遺恨如廣仲之言旣以靜爲天性之妙又論性不可以眞妄動靜言是知言所謂嘆美之善而不與惡對者云爾應之宜曰善惡眞妄動靜皆以對待而得名者也不與惡對不名爲善不與動對不名爲靜旣非妄又非眞則亦無物之可指矣今不知性之善而未始有惡也眞而未始有妄也主乎靜而涵乎動也顧曰凡有對者皆不可以言性而別有無對之善與靜焉然後可以形容天性之妙不亦異乎當時酬對旣不出此他所自言亦多曠闕如論性無不該不可專以靜言此固是也然其說當云性之分𨿽屬乎靜而其蘊則該動靜而不偏故樂記以靜言性則可廣仲以靜形容天性之妙則不可如此則語意圓矣如論程子眞靜之說以眞爲本體靜爲未感此亦是也然當云下文所謂未發卽靜之謂也所謂五性卽眞之謂也然則仁義禮智信乃所謂未發之蘊而性之眞也與如此則文義備矣

論語課會說

古之學者潛心乎六藝之文退而考諸日用有疑則問問之弗得弗措也古所謂傳道授業解惑者如此而已後世設師弟子員學校以羣之師之所講不待弟子之問而弟子之聽於師亦非其心之所疑也泛然相與以具一時之文學問之道豈止此哉秦漢迄今千有餘年所謂師弟子不過如此此聖人之緒言余旨所以不白於後世後世之風流習尙所以不及於古人也與學者將求古人之所至不可以不務古人之所爲今將以論語之書與諸君相從學而惟今之所謂講者不足事也是以不敢以區區薄陋所聞告諸君其因先儒之說以逆聖人之志孜孜焉蚤夜精思考諸日用必將有以得之而以幸教熹也其有不合熹得爲諸君言之諸君其無勢利之急而盡心於此一有得焉守之以善其身不爲有餘推之一鄕一國而至天下不爲不足熹不肖不敢以是欺諸君也

講禮記序說

學者博學乎先王六藝之文誦焉以識其辭講焉以通其意而無以約之非學也故曰博學而詳說之將以反說約也何謂約禮是也禮者履也謂昔之詳說者至是可踐履也故夫子曰博學於文約之以禮顏氏之稱夫子亦曰博我以文約我以禮禮之義不其大哉然古禮非必有經蓋先王之世上自朝廷達於閭巷其儀品有章動作有節故曰禮儀三百威儀三千待其人而後行則豈必簡冊而傳哉其後禮廢儒者惜之乃始論著以傳於世今禮記四十九篇則其遺說已學而求所以約不可以莫之習也今柯君直學將爲諸君誦其說而講明之諸君其聽之毋忽易曰知崇禮卑禮以極卑爲事故自飲食居處灑掃欬唾之間皆有儀節聞之若可厭行之若瑣碎而不綱然惟愈卑故愈約與所謂極崇之智殆未可以差殊觀也夫如是故成性存存而道義出矣此造約之極功也諸君其聽之毋忽

諭諸生

古之學者八歳而入小學學六甲五方書計之事十五而入大學學先聖之禮樂焉非獨教之固有以養之也蓋理義以養其心聲音以養其耳采色以養其目舞蹈降登疾徐俯仰以養其血脈左右起居盤盂幾杖有銘有戒養之之具可謂備至爾矣夫是故學者有成材而庠序有實用自學絕而道喪至今千有餘年學校之官有教養之名而無教之養之之實學者挾策相嬉其間有傑然者乃知以干祿蹈利爲事至語聖賢之緒旨究學問之本原罔乎莫知所以用其心者其規爲動息無以異於凡民而有甚者焉嗚呼此教者過也而豈學者之罪哉然君子以爲亦有罪焉爾夫今所異於古特聲音采色之盛舞蹈降登疾徐俯仰之容左右起居盤盂幾杖之戒至推其本則理義之養心者固在也諸君日相與誦而傳之顧不察耳此之不爲而彼之久爲又豈非學者之罪哉

補試榜諭

君子之學以誠其身非直爲觀聽之美而已古之君子行之其身推之教其子弟莫不由此此其風俗所以醇厚而徳業所以崇髙與近世之俗不然自父母所以教使之假手程文以欺罔有司而已新學小生自爲兒童時習見其父兄之誨如此因恬不知愧而安受無實之名內以傲其父兄外以驕其閭裏終身不知自力以至卒就小人之歸未必不由此也故今勸諭縣之父兄有愛其子弟之心者其爲求明師賢友使之究義理之指歸而習爲孝弟馴謹之行祿爵之不至名譽之不聞非所憂也何必使之汲汲俯心下首因人成事幸一朝之得貽終己之羞乎今玆試補縣學弟子員屬熹典領故玆勸諭

論語訓蒙

口義序書所以作取便於童子之習而已故名之曰訓蒙口義嗚呼小子來前予幼承父師之訓從事於此二十餘年材資不敏未能有得今乃妄意采掇先儒有所取捨度徳量力夫豈所宜然施之汝曹取其易曉本非述作以是庶幾無罪夫其訓釋之詳且明也日講焉則無不通矣義理之精且約也日誦焉則無不識矣通者已知而時習識者未解而勿忘予之始學亦若斯而已矣嗚呼小子其懋敬之哉汲汲焉毋欲速也循循然毋敢惰也毋牽於俗學而以爲迂且淡也毋惑於異端而以爲近且卑也窮理盡性修身齊家蓋取諸此亦終吾身而已矣嗚呼小子其懋敬之哉

孟子集義序

二程先生出然後斯道之傳有繼其於孔孟之心蓋異世同符也其所以發明二書之說言𨿽近而索之無窮指𨿽逺而操之有要讀者非徒可得其言而又可得其意非徒可得其意而又可並其所以進於是者得之可謂至矣間嘗搜輯條疏以附本章之次旣又取橫渠張公範氏二呂氏謝氏遊氏楊氏侯氏尹氏凡九家之說附之名曰論孟精義以備觀省抑嘗論之論語之言無所不包而所以示人者莫非操存涵養之要七篇之指無所不究而所以示人者類多體驗充擴之端夫聖賢之分不同然而體用一源也顯微無間也非夫先生之學之至其孰能知之張公之於先生論其所至其猶伯夷伊尹之於孔子而一時及門之士又未知孰爲孔氏之顏曾也今錄其言亦曰大者旣同則淺深疏密毫釐之間正學者所宜盡心焉至於近歳以來學於先生之門人者又或出其書則意者源逺末分醇醨異味而不敢載矣

江州重建濓溪先生書堂記

道之在天下者未嘗亡惟其托於人者或絕或續故其行於世者有明有晦是皆天命之所爲非人智力之所能及也夫天髙地下而二气五行紛綸錯糅升降往來於其間其造化發育品物散殊莫不各有固然之理而最其大者則仁義禮智之性君臣父子昆弟夫婦朋友之倫是已是其周流充塞無所虧閒夫豈以古今治亂爲存亡者哉然气之運也則有醇醨判合之不齊人之稟也則有淸濁昏明之或異是以道之所以托於人而行於世者惟天所畀乃得與焉河圖出而八卦畫洛書呈而九疇敍而孔子於斯文之興喪亦未嘗不推之於天聖人於此其不我欺也審矣若濓溪先生者其天之所畀而得乎斯道之傳者與不然何其絕之久而續之易晦之甚而明之亟也蓋自周衰孟軻氏沒而此道之傳不屬更秦及漢歷晉隋唐以至於我有宋聖祖受命五星集奎實開文明之運然後气之漓者醇判者合淸明之稟得以全付乎人而先生出焉不由師傳黙契道體建圖屬書根極領要當時見而知之有程氏者遂擴大而推明之使夫天理之微人倫之著事物之眾鬼神之幽莫不洞然畢貫於一而周公孔子孟氏之傳煥然復明於當世有志之士得以探討服行而不失其正如出於三代之前者嗚呼盛哉非天所畀其孰能與於此

閩中理學淵源考卷十七

廣平府知府李淸馥撰

朱子福州門人並交友

按三山宋初諸賢踵起於時海濵四先生爲之倡而劉氏執中陳氏祥道亦皆以經學名家嗣是洛學興王氏信伯親承指授林氏少穎亦師溯同源至紫陽文公丕振道南統緒共推及門髙弟者勉齋黃氏一人而已至若陳北溪潘瓜山林正卿林子武諸公皆粹然正學淵源由是師法遞習家傳戶誦步仰宗風燦日月而沛江河矣

文淸鄭景紹先生昭先

鄭昭先字景紹閩縣人淳熙十四年進士初授浦城主簿自以未嘗學問乃遊朱子之門居官有惠政秩滿之京謁丞相葛邲邲曰君浦城鄭主簿耶擊賊不受賞吾聞君名久矣擢知歸安邑民愛之累官諫議大夫知樞密院事兼參知政事進右丞相辭不拜卒之夕有大星墜於故室謚曰文淸昭先立朝累有奏疏言皆切直在政府沈厚鎭靜以愛護人才振拔淹滯爲己任景獻太子薨議建儲昭先請以仁宗爲法上意乃決會旱災求言同列有欲罪上書過直者昭先曰以直言求人乃以言直而罪之耶所著有日湖遺稾五十卷眞西山序其文曰公天資寛洪而養以靜厚平居怡然自適未嘗見忿厲之容於書無所不讀而又喜聞義理之說故其文章不事刻畫而敷腴丰衍似其爲人開禧初某將試詞學科見遺以詩所期甚逺蓋其辱知也舊矣﹝通誌道南源委眞文忠公集﹞

修撰陳北山先生孔碩﹝兄孔夙﹞

陳孔碩字膚仲侯官人祖禧父衡皆爲朱子所推重孔碩刻志力學好古道以聖賢自期嘗從張南軒呂東萊遊東萊死心喪三年後復偕其兄孔夙從學朱子於武夷甚見器重蓋孔碩能於心性上致力故朱子嘗貽書云婺州朋友専事聞見而於自己身心全無功夫彼陸學固有似禪處每勸學者兼取其善云又朱子答孔碩書云所謂涵養也只要應事接物處之不失此心各得其理而已亦卽學規之意蓋勗之也登淳熙二年進士歷處州教授以所聞於三先生者誘進後學多所成就知邵武瑞金二縣除吏部駕閣累遷將作監丞禮部郎中知惠州提舉淮東常平所至有古良吏風嘉定間金人來襲遣子韡募死士合監軍擊破之移曹廣西後丐祠主千秋鴻禧觀累召不起進祕閣修撰年幾八十以眉壽終以子韡貴贈太子太師孔碩素性嚴毅沈靜有守利祿不動其心出入中外垂二十年不肯少變所守在朝數忤史彌逺而與楊澹軒葉水心友善著有中庸大學解北山集三十卷行於世學者稱北山先生西山眞氏跋其帖稱其辭章翰墨爲近世第一兄孔夙慶元五年進士

﹝按呂東萊先生在淳熙八年沒時朱子年五十二矣北山從學於呂方從朱門疑在八年後是爲中歲後及門者又朱子與陳膚仲第三書論科舉之學謂近年翻弄得鬼怪百出都無誠實正當意思一味穿穴旁支曲徑以爲新奇最是永嘉浮僞纎巧不美尢甚而後生輩多宗師之此是今日莫大之獘今欲革之莫若取三十年前渾厚純正明白俊偉之文誦以爲法此亦正人心作士气之一事也又云大學近修得益精密平實易啟蒙太極西銘通書解義學記諸書各一本云云考之年譜淳熙十五年始出太極通書西銘解義以授學者則此書論科舉之獘年正五十九已是暮年而彼時運會士風亦遞變矣道南源委﹞

林擇之先生用中﹝弟允中﹞

林用中字擇之號東屏古田人始從林艾軒光朝學後登文公之門與建安蔡季通齊名文公每稱爲畏友嘗與何叔京書曰擇之在此討論其人操履甚謹思索愈精大有所益張敬夫帥湖南文公偕用中往訪之聚首年餘有南嶽倡酬集用中早厭科舉業不求仕進石■﹝惇上山下﹞宰尢溪延掌學政僅爲一往士民率化而頑傲者亦莫不翕服趙汝愚帥閩日過其門訪以政事邑宰洪天錫表其門曰通徳學者稱艸堂先生著有艸堂集

林允中字擴之用中弟亦受業朱子之門文公稱其外晦內明外朴內敏﹝三山新志閩書﹞

﹝按黃氏海道南統緒辧正林用中爲慶元之特科考三山選舉志亦同再按朱子大全集於乾道二年撰林用中擇之字序似初見先生者時朱子年方三十七三年往長沙卽令侍行是時延平先生初沒文公方討論中和之旨集中前後與擇之往復並別集數札多闡道微言再按朱子與林師魯書云去年林擇之不鄙過門以講學爲事怪其溫厚警敏知所用心皆如老於學者因扣其師友淵源所自則得三人者焉曰程深父曰林熙之而其一人則蕓齋公之子師魯云又與擇之書云某奉養粗安舊學不敢廢得擴之朝夕議論相助爲多又曰某憂苦如昨至節復不逺痛割不自堪幸朋友不鄙棄責以講習怱怱度日且復支持耳擴之來此相聚極有益其専志苦學非流輩所及但於展拓處終未甚滿人意耳又曰講學之功比舊卻覺稍有寸進以此知初學得些靜中工夫亦爲助不少尙恨未免泛然應接不得専一於此耳讀數札似乾道間往復者又與何叔京書云今年有古田林君擇之者在此相輿講學大有所益區區稍知復加激厲此公之力爲多也數書皆有奉親遣日之語疑在乾道五年以前之札擇之及門與何叔京皆相先後﹞

林魯山先生師魯

林師魯別字魯山古田人朱子門人其父與韋齋公友善朱子跋其遺文云先君子志尙髙潔不妄與人交蓋嘗避地福之古田得蕓齋林公而與之遊愛其學識行誼有以過人而惜其且將湮沒無聞於世也及仕於朝爲之延譽甚力然竟不及試用識者恨之某侍側久聞大略近得其臨終手書數十百言戒其家無用浮屠法然後知其所學之純所守之固見於死生之際又如此云師魯品行純篤講學得朱子遺規林用中師事之

﹝按蕓齋爲師魯先生父別號也其名未詳蕓谷似爲師魯號嘗考朱子別集乾道五年祭林蕓谷師魯文云昔先君與蕓齋先生遊而吾師魯又不鄙其愚嘗不逺數百里遇我於潭溪之上蓋將從容講學以進於斯道云又朱子跋蕓齋遺文稱師魯爲魯山又與林熙之書曰惜師魯美才髙志未克有成朋從零落道學寡助云﹞

林丕顯先生謩

林謩字丕顯連江人始與呂東萊師事林之奇爲同捨生而年又長於東萊及東萊講學授徒謩竟屈首受業東萊曰此閩中瑞物也後參謁朱子以乏資且老不得時見聞鄕人有從朱子學者輒造門扣問無論晚輩郡文學以禮延致之數日而歸曰向者違親而赴金華爲道故也今又安能捨親爲人耶凡訓誨諸生必舉其立志用力者勉焉﹝道南源委﹞

余占之先生隅

余隅字占之古田人朱文公髙弟學問警敏與林用中齊名呂東萊黃勉齋相與往來講明義理著有克齋文集

﹝按朱子別集答林擇之書云二餘在此日久占之警敏彜孫淳靜皆可喜但亦未敢與說向上去恐別生病云又書中有云尢溪學記及克齋記按年月在乾道八年九年撰時文公年方四十三四此書自是九年以後則屬淳熙攺元之歲矣二人似早及門者﹞

林熙之先生大春

林大春字熙之古田人朱子門人嘗題十六字云仲尼再思曽子三省予何人也敢不修整號慥齋家世宗尙理學子孫以文行世其家朱子曽贈之詩曰君行往返一千里過我屏山山下村濁酒寒燈靜相對論心直欲到忘言仁體難明君所疑欲求直截轉支離聖言妙蘊無窮意涵泳從容只自知天理生來本不窮要從知覺驗流通若知體用元無間始笑前來說異同十年燈火與君同誰道年來西復東不學世情雲雨手從教人事馬牛風﹝三山新志朱子大全集﹞

司法蔣彥禮先生康國

蔣康國字彥禮古田人紹興三十七年進士嘗從朱文公講論文公楚詞集解多資之官饒州司法學者稱鼎山先生﹝道南源委﹞

助教鄭惟任先生申之

鄭申之字惟任長樂人乾道五年進士國子監助教朱子避僞學禁至長樂申之從之遊教授於鄕及門甚眾立文行忠信四齋以處之朱子扁其所居樓曰聚逺﹝三山新志﹞

文定鄭信之先生性之

鄭性之字信之侯官人弱冠遊朱文公之門嘉定元年進士第一授平江軍節度判官召對以聖學教太子爲先除祕書正字輪對乞彊國勢宜専大帥之權久邊守之任至萬餘言累遷知袁州召入言執政出一言侍從之臣間有忠憤不然者則立中傷之使人人箝口此非國勢之福時東宮虛位乞早定大計寧宗嘉其請後知贛州攺知隆興府以寶章閣待制提舉玉隆萬壽宮進文華閣待制提舉上淸太平宮進敷文閣待制知建寧府端平元年召爲吏部侍郎入對言陛下比者大開言路以通塞蔽諸臣心茍愛君誰不欲言言不切直何能感動譬如積水久壅一決其勢必盛其聲必激故言者多則易於取厭言之激則難於樂受若少有厭倦動於詞色則讒諂乘間或不自知所奏凡二千餘言擢左諫議大夫言臺臣交章互詆願陛下鑑古今天下安危之變君子小人消長之機公以處之若有闗國體有補治道有益主徳言之過激夫亦何傷拜端明殿學士簽書樞密院事累知樞密院事兼參知政事加觀文殿學士致仕寶佑二年卒謚文定性之所至爲民去害就利尢務崇化厚俗民有骨肉爭訟者輒曉諭諄切不事刑威立朝正直忠厚無所附麗有端平奏議及與陳均同修宋編年備要行於世﹝閩書考亭淵源錄通誌三山新志﹞

曽誠叟先生逢震

曽逢震字誠叟閩縣人幼讀書過目成誦慨然有求道志與鄭性之俱從朱文公學恥爲場屋之文胸中渙然洞見道體經史百家無不窺究隱居道山家事有無不問也嘗自編錄其詩文名月林丑鏡﹝閩書三山新志﹞

陳自修先生枅

陳枅字自修福州長樂人祖宋霖爲同安令與文公爲僚友枅因從遊有所錄問答﹝道南源委﹞

潘立之先生植

潘植字立之福州懷安人父滋爲林拙齋門徒素務學至老不倦聞鄕閭之善士輒折輩行率其子從之遊後聞晦庵講道武夷遂命植往師事之植遂與其弟柄不逺千里從於武夷植少穎悟讀書不數過輒成誦爲文語意雄健流輩推先尢嗜史學自載籍以來上下數千年反復耽玩其於興亡治亂是非得失之故貫穿出入如指諸掌時方交馳於射策決科之習而植與其弟皆以弱冠摳衣有道厲志前修回視故習若將浼已儕輩至有髙談性理下視程文之誚不顧也家居日以濓洛諸書磨礱浸灌暇則徜徉林壑間以觴詠自娛閨庭之間怡怡如也弟柄見本學派﹝考亭淵源錄﹞

縣尉林子武先生夔孫

林夔孫字子武古田人從朱文公遊文公曰子武是有思量的命作堂長嘗與講論一陰一陽之謂道及繼善成性之說又與同邑余隅程若中爲心友黨禁起學者懼禍更事他師獨夔孫與傅定從文公講論不輟文公易簀之際謂之曰道理只是如此且須做堅苦功夫嘉定中特奏名爲縣尉有書本義中庸章句並蒙谷集行世丞相江萬里嘗從學爲序之﹝閩書道南源委考亭淵源錄﹞

貢士鄭成叔先生文遹

鄭文遹字成叔閩縣人嘉泰甲子貢士幼而聰慧少長刻苦爲學口誦手抄昏夜寒暑不輟初治春秋心悟經旨操筆成文自謂文詞記問未足以爲事業及得周程張子之書玩之有得怡然自適聞黃幹得文公之傳遂受業焉幹稱文遹襟度夷曠知識闓爽愛而敬之盡告以所聞嘗語曰成叔茍非其義𨿽祿之萬鍾而不受人以爲信後遂與俱登文公之門交遊皆當世善士文公晚年編集儀禮經傳分畀門人而以喪禮委文遹乃爲考經證傳旁通子史引比條律綱目凡例纎悉文公見之大喜曰直卿稱成叔之賢且好學今果然文公歿幹以汲引後學爲己任貽書云鄕閭朋友漸知義理者多更賴成叔振拔激昂之使師傳不廢莫大之幸也與同志共立規約大要欲明義利謹操守以厚風俗其事多文遹所定以其素行足以勵眾也文遹深觀黙養玩索益精讀書有未解者危坐終日以思至忘寢食及旣得之猶沈潛反復必極其趣而後已嘗觀周子太極圖而悟孟子性善之旨本於大易繼善成性之說曰荀揚之徒妄生異論豈知性哉所著有易學啟蒙或問禮記集解喪禮長編有庸齋集遺書凡五十卷﹝考亭淵源錄閩書﹞

程寶石先生若中

程若中字寶石古田人嘉定十六年特奏名從文公學躬行無僞禮度不遺子孫侍側冠服肅然著有盤澗集﹝道南源委﹞

山長林正卿先生學蒙﹝弟學履﹞

林學蒙字正卿一名羽永福人初從朱子遊後卒業於黃勉齋僞學禁起築室龍門庵下講明性命之旨陳師復守延平作道南書院聘爲堂長朔朢設講席執經座下者數百人及師復去任學蒙亦浩然引歸諸生挽畱之不可生平識趣髙明文足以發義理行足以激貪懦凡所講論易說朱子皆然之著梅塢集弟學履字安卿亦朱子門人﹝道南源委閩書﹞

﹝按朱子語錄姓氏林正卿錄文公語在紹熙五年甲寅以後所聞時朱子年六十五此爲晚歲從遊所聞者其弟學履錄語在己未所聞朱子年已七十矣至及門年歲早暮未詳待考再按眞文忠公請三士入尊行堂有雲山鄭先生梅塢林先生信齋楊先生梅塢疑卽正卿先生也信齋已見本學派雲山鄭公待考﹞

許幼度先生儉

許儉字幼度閩淸人朱子門人以孝友教家三世不分異丞相鄭性之書孝友扁其堂林羽爲之記﹝閩書﹞

黃仁卿先生東

黃東字仁卿閩縣人按朱子與仁卿書略云所示春秋大旨甚善此經固當以類例相通然亦先須隨事觀理反復涵泳令胸次開闊義理貫通方有意味若便一向如此排定說殺正使在彼分上斷得十分的當卻於自己分上都不見得个從容活絡受用則亦何益於事邪大抵不論看書與日用功夫皆要放開心胸令其平易廣闊方可徐徐旋看道理浸灌培養切忌合下便立己意把捉得太緊了卽气象急迫田地陿隘無處著功夫也此非獨是讀書法亦是仁卿分上變化气質底道理也然看春秋外更誦論孟及看近思錄等書以助其趣乃佳若只如此實恐枯燥難見功耳

﹝按黃仁卿先生以下諸賢未詳事實今就大全集問答錄出亦略得當日求師問學大槪耳餘一二未得全錄﹞

陳與叔先生夢良

陳夢良字與叔長樂人按朱子大全集夢良問云子在川上曰逝者如斯夫不捨晝夜程子曰自漢以來儒者皆不識此義此見聖人之心純亦不已也純亦不已乃天徳也有天徳便可語王道其要只在謹獨竊意其要在謹獨莫是功夫無間斷否答曰川流不息天運也純亦不已聖人之心也謹獨所以爲不已學者之事也又問云夫仁者己欲立而立人己欲達而達人能近取譬可謂仁之方也已集注以上一截說仁之體下一截說仁之術而程子於此二截乃合而言曰欲令如是觀仁可以得仁之體答雲程子合而言之上下句似不相應不若分做兩截看然惟其仁者之心如此故求仁之術必如此也﹝朱子大全集﹞

余彜孫先生範

余範字彜孫古田人按朱子大全集範問云有憂有懼者志不勝气气反動其心若志立則气定矣故曰內省不疚夫何憂何懼答曰有憂有懼者內有所慊也自省其內而無所病則心廣體胖而何憂何懼之有夫子之語固已明白完備今以志立气定爲言則是未嘗熟復本文而別生枝節也又問曰文中子曰仁義教之本先生以是繼道徳此先道徳而後仁義之說也答曰此說得之﹝朱子大全集﹞

黃升卿先生杲

黃杲字升卿閩縣人有辛亥問答

唐先生

唐曄閩縣人

蕭先生長夫

蕭長夫閩縣人

林先生充之

林充之古田人

林先生好古

林好古古田人

程先生深父

程深父古田人

林先生仁實

林仁實永福人

陳彥忠先生士直

陳士直字彥忠閩淸人

﹝按彥忠先生爲朱子門徒僅見姓氏馥家藏先公所遺朱子墨迹一軸書贈人詩一首後云考亭朱某題贈門人彥忠彥孝昆玉同榜登第其詩云秋闈春榜兩同年昆玉連登豈偶然靑領乍辭芹泮路緑袍新醉鳯池筵東南文運今方盛虞典人才古獨先忝我師儒眞不負長歌喜極爲重編此書爲贈彥忠彥孝昆玉二人登第而不系姓考閩中只三山誌有陳正直字彥忠又不列選舉且彥孝亦不著姓名至他省諸門徒無從尋訪今姑附陳氏士直姓氏籍貫下至其詩之眞否待共訂之其字迹筆畫用艸筆寫就與文公平昔刻本翰墨似若一轍謹識疑於後云○再考朱子大全續集有與葉彥忠一札三段論易傳並屬校學疑亦門人之列未知孰是待再考﹞

祕監陳元雩先生宋霖﹝以下交友﹞

陳宋霖字符雩一字符滂長樂人登紹興五年進士知同安日適朱子爲簿日與講明經義朱子稱其能躬行實踐後升祕監書問往來不絕孫枅受業朱子之門當時爲朱子所友者又有古田程伯榮沈有開傅子淵﹝三山新志﹞

縣丞鄧楚材先生林

鄧林字楚材福淸人年十五以詩義魁鄕校淳熙五年進士登第調太和簿一時如陳止齋朱晦庵呂東萊戴少望皆與之遊凡三上書極陳朝政時議欲授以中都幹官或曰鄧林若在中都此謗議之府也遂攺石城丞有虛齋文集行世﹝閩書三山新志﹞

程良弼先生伯榮

程伯榮字良弼古田人與同邑蘇龜齡沈有開傳子淵皆友於朱子﹝閩書三山新志﹞

著作郎鄭自明先生鑑

鄭鑑字自明連江人乾道間補太學生扣閽言鞠球事淳熙初釋褐除太學正入對孝宗謂龔茂良曰鄭鑑議論甚切召試館職對策論大臣權幸干政孝宗復深嘉之除校書郎遷著作郎權郎官屢引對言時政爲時相所惡遂乞外出知臺州陛辭札七上孝宗爲攺容及辭東宮太子語之曰前後講論無如侍講直切後卒朱文公祭之文有云偉哉自明凜乎有古爭臣之風求之近臣則措之鄒陳之間而無怍者也﹝閩書﹞

﹝按經籍考鄭思孝曰先髙祖諱鑑字自明號植齋贅於丞相陳正獻之家遂家於莆事孝宗朝忠藎極諫當時晦庵南軒東萊諸賢深敬之三十歲釋褐三十八歲卽世今所存者惟易經一部﹞

閩中理學淵源考卷十八

廣平府知府李淸馥撰

朱子泉州門人並交友

泉自唐歐陽四門先生開閩學之先迨五季俗敝波靡宋興此邦人文漸著賢哲踵生惟時周程派系多屬上游至子朱子臨蒞同安闡明聖學崇奨名教泉之學士斌斌向風矣厥後陳后之劉叔文楊至之許順之親承言論蔡白石陳北溪遞衍師說與呂朴鄕丘吉甫後先輩出時謂之淸源別派志乘載考亭道脈傳入溫陵所著錄者二十餘人若傅氏竹隱父子陳氏知柔黃氏維之與公知契尢篤至末造呂丘諸賢或隱身明志或守義不辱嗚呼豈特其亮節可風哉亦平昔辧志居業爲有本也夫泉之習尙在嘉佑治平之際猶以勲業名位爲烜赫迨至朱子啟發講明風气一變重以王梅溪眞西山漸摩徳化禮教大明尙論者知朱眞諸大儒之澤矣而遞續師傳羽翼斯義諸君子亦皆持道化之盛也回溯風猷寧能忘崇仰哉

柯國材先生翰

柯翰字國材同安人孝謹誠愨自守介然及門授經人以百數文公朱子簿同安屬治學事引翰自助翰內行峻潔眾嚴憚之久皆化服葺廬以居取揚子所謂三年通一經者以名其堂文公爲作一經堂記

﹝按紫陽文公門徒惟同安諸生受業最早有柯國材翰許順之升陳氏齊仲徐氏元聘諸先生考文公與國材書云戴陳二生趣向文辭皆可觀固知其所自矣有友如此足以爲仁敢以爲足下賀而僕亦將有賴焉又云某自延平逝去學問無分寸之進汩汩度日無朋友之助未知終何所歸宿云云又曰李君好學禮賢其志可嘉國材想亦推誠與之講論有可采處若得同爲此來眞寡陋之幸又曰石文相聚所談何事其篤誠好學已不易得而議論明快想講論之際少所凝滯也又云前此以陳許二友好爲髙奇喜立新說往往過於義理之中正故常因書箴之蓋因其病而藥之非以爲凡講學者皆當畫於淺近而遂止也又云凡此皆石文書中未及盡布者或因講論之次間爲及之並以呈齊仲順之不知如此卑說還可髙意否二公更不及別書也徐文惠書云有疑難數板卻未見之豈封書時遺之邪觀書中諸人陳許二友似指齊仲順之徐文未知是元聘否李君並戴陳二生未詳石丈疑是同安丞石整子重朱子與往復書甚多系會稽人又按淳熙四年二月文公祭國材文曰余少之時承吏君裏實始識君敬慕興起致君序室以表後生講誦洋洋徳義振聲又曰惟君之徳剛毅近仁望之可畏卽之可親云云道南源委郡誌邑志朱子大全集﹞

許順之先生升

許升字順之別號存齋同安人生長華宗視紛華勢利無足動心獨有志聖賢之道朱子簿同安公年十三卽從講學淬勵五年秩滿復從北歸覃思研精學力大究朱子稱其學専用心於內嘗書存齋二大字授之使扁書院復爲之記臨別宿雲際寺朱子送以詩曰薄暮投花縣聯車入翠微長林生缺月永夜照寒扉淸話欣無斁離懷悵有違勉焉彊毅力千里要同歸又雲門前三徑長蒿萊愧子殷勤千里來校罷遺書卻歸去此心原自不曽灰至家朱子兩與書微示養气修齊之意在衰絰之年動閒禮度擬古自裁朱子嘉之令校程氏語錄公曲折訂正論量朱子答書甚悉居家偕同志陳齊仲肄業淨隱寺又與石子重徐元聘柯國材陳汝器王近思等友善後徧交四方之士若範伯崇廖徳明林擇之許敬之等或相過從或往來書問論道肄業朱子稱其恬淡靜退無物欲之累所著有孟子說禮記文解易解等書並湮滅無傳

﹝按文公與王近思札云汝器諸友相聚日所講者何事卽傳中陳汝器否又朱子大全集門人姓氏錄有林汝器同安人未知孰是舊志新志稾闕書﹞

陳先生齊仲

陳齊仲同安人從文公遊文公勉其務實

徐先生元聘

徐元聘同安人號蕓齋名未詳文公曽爲作蕓齋記附文公與順之書曰國材元聘爲況何如昨寄得疑難來又是一般說話大抵齋仲順之失之太幽深﹝順之尢甚﹞而三公失之太執著﹝執著者有時而通幽深者蕩而不返矣﹞中間一條平坦官路卻無人行著只管上山下水是甚意思因書可錄此意及二序送之爲致不及書之意範伯崇學大進劉徳明者亦稍識理趣皆可喜耳伯崇去年春間得書問論語數段其說甚髙妙因以呈李先生李先生以爲不然令其愨實做功夫後來便別此亦是一格也然其當時髙妙之說亦只是依諸先生說而推言之過當處耳非如順之所示硬將文義抝橫說卻也切宜速攺至祝至祝

﹝按文公與許順之書言國材元聘爲況何如書中又言李先生則諸人皆在孝宗隆興以前及門者故列在前云﹞

縣丞陳后之先生易

陳易字後之永春人從朱子遊朱子嘗稱後之及安卿爲學頗得蹊徑次第又與楊至書云彼中朋友後之講論可師或問延平驗中於未發之前是何气象易曰持守良久亦自可見蔡和恆請質焉淳熙四年以明經登鄕薦慶元二年進士仕終福州懷安丞居喪參酌古禮不用浮屠鄕閭化之著有語孟解﹝新郡誌藳﹞

劉叔光先生鏡

劉鏡字叔光惠安人厭科舉之習淳熙間從朱子學主於涵養體察稱髙弟

附

劉叔文先生

劉叔文名未詳朱子與楊至之書云彼中朋友後之講論可師叔文持守可法諸友若能頻與切磋必有益也又與李亢宗書云陳后之持守見識皆不易得劉叔文守得亦好但未知後來所見如何耳

﹝按二公爲師門稱許如此其爲髙弟無疑再按朱子稱彼中朋友後之講論可師叔文持守可法後之陳易字則叔文亦劉之字也所云彼中朋友似均屬泉人再按劉鏡字叔光惠安人其學主涵養體察稱髙弟朱子集中泉郡諸門徒多掛及其姓氏卽往復書中亦多及之獨遺劉叔光鏡或疑叔光叔文字畫相近或傳寫差訛或別有其人謹將叔文錄附叔光傳後待考焉﹞

備考

朱子答劉叔文書曰所謂理與气決是二物但在物上看則二物渾淪不可分開各在一處然不害二物之各爲一物也若在理上看則𨿽未有物而已有物之理然亦但有其理而已未嘗實有是物也大凡看此等處須認得分明又兼始終方是不錯只看太極圖熹所解第一段便見意思矣若未會得且虛心平看未要硬便主張久之自有見處不費許多閒說話也如此虛心理會不得時卻守取舊來所見未爲晚耳如或未然且放下此一說別看他處道理尙多或恐別因一事透著此理亦不可知不必守此膠漆之盆枉費心力也

又曰細詳來諭依舊辧別性气兩字不出須知未有此气已有此性气有不存性卻常在𨿽其方在气中然气自气性自性亦自不相夾雜至論其徧體於物無處不在則又不論气之精粗而莫不有是理焉不當以气之精者爲性性之粗者爲气也來說𨿽多隻以此意思之便見得失如雲精而又精不可名狀所以不得已而彊名之曰太極又曰气愈精而理存焉皆是指气爲性之誤又引通書解云云亦是不察陰陽二字是形而下者便指爲誠不知此是誠之流行歸宿處不可便指爲誠也又引無極之眞以爲眞固是理然必有其气是以可與二五妙合而凝此尢無理矣夫眞者理也精者气也理與气合故能成形豈有理自有气又與气合之理乎其間瑣細不暇一一辧論但更看太極圖解第一段初兩三行便見理之與气各有去著不待如此紛紜矣

楊至之先生至

楊至字至之晉江人遊文公之門蔡元定奇之妻以女焉著天道至徳天道至教二圖以發明爲士希聖盡人合天大旨記所聞於朱子者爲語錄二卷

﹝按文公答楊至之書略曰向嘗面說至之有膚淺之病不知曽究其所以然而加浚治之功否後之歸永春後曽復來否子順子能爲學復何如彼中朋友後之講論可師叔文持守可法諸友若能頻與切磋必有益也漳州朱飛卿近到此病作未得細講陳淳者書來甚進異日未可量也讀此書知泉漳彼時學徒次第尋學派者卽此可想見大略此書在知漳州以後之札中言後之卽陳易叔文詳見叔文補傳﹞

楊子順先生履正

楊履正字子順晉江人朱子門人朱子稱其爲學細宻有生徒數百人

﹝按文公答子順書云學𨿽以躬行力踐爲極然未有不由講學窮理而後至又曰來書所論爲學大意似已得之但賢者本自會說說得相似卻不爲難只恐體之未實卽此所說皆是空言不濟事耳又曰至之粗疎不如子順細宻云﹞

王近思先生力行

王力行字近思同安人與陳易楊至楊履正劉鏡淳熙間皆遊朱文公之門公謂其明敏有餘而少持重因勉以爲己功夫自是苦學善問深得旨趣所著有朱氏傳授支派圖文公語錄一卷大全集載其問答甚多

﹝按朱子語錄姓氏載王近思錄文公語在紹興二年辛亥所聞時文公年六十二在知漳州後也其受業文公年歲傳中載在淳熙間再按文公與許順之書云徐柯二文及汝器近思諸友相聚說何等話云云徐似指徐元聘柯似指柯國材考文公淳熙四年有祭柯國材文則此公當在淳熙四年以前及門無疑也﹞

李子能先生亢宗

李亢宗字子能泉州南安人刻志問學服習儉素儼然一儒生無貴介气習文公稱之

﹝按文公答李子能書略曰累承諭及爲學之意甚善但如此用力頭緒太多令人紛擾無進步處故程先生說涵養須是敬進學則在致知﹞

張子文先生巽

張巽字子文一字深道五代漳州刺史淸溪之裔父寓奉議郎知臨江軍嘗與張南軒共學淳熙中南軒講學長沙城南書院寓遣子巽從之遊及歸贈以二詩指示爲學根本且致屬望之意其詩曰秋風木葉落送客麗樵東豈懷兒女戀愛此趣味同至理無轍迹妙在日用中聞言有不信渠自馬牛風吾子實所畏立志髙冥鴻卓然遊聖門不受異說訌切磋豈不樂愧非斵鼻工於皇太極蘊精微浩無窮願言終玩繹黙參元化工又曰人言底柱險袖手不敢邇孰知人心危毫釐千萬里由來事物繁酬酢無披靡𨿽云應不難要且辧眞僞良知本易直天機驗所起涵濡自日新日新乃無蔽聖學非空言要領故在此吾子端發源所進渺涯涘我𨿽念不敏詎敢忘所止後會儻有時深功同舉似南軒之教使人先察天理人欲之分而培養擴充以復其性其於聖賢微言多以所自得義理爲之解說明透灑落人人易曉巽旣受師傳以歸杜門玩養寡交於人人亦鮮知之者是時晦庵之學盛行於泉謂之淸源別派其學者如楊至至之陳易後之輩持守講論多可觀惠安有劉鏡叔光者稱爲髙弟巽間從之遊因得所聞於晦庵者未能釋然曰恐晦庵之教不止此也乃走武夷謁晦庵晦庵以所嘗與南軒講論中和之旨告之曰此某與南軒晚年畫一功夫也臨別又請教晦庵曰南軒記嶽麓某記石鼓合而觀之知所用力矣巽退而喜曰吾固謂其不止是也旣歸日從事於涵養體察久益明靜人或勸其著述對曰尊其所聞則髙明矣行其所知則光大矣吾於所聞所知尙未能加意安敢妄作有艸堂在錦溪之上學者稱爲錦溪先生﹝惠安邑志﹞

﹝按文公撰衡州石鼔書院記在淳熙十四年丁未夏四月時文公年五十八子文在作記後從學自屬晚年矣﹞

郎中髙穎叔先生禾

髙禾字穎叔泉州晉江人淳熙八年進士歷福淸仙遊令知惠州除將作監丞大理寺正兵部郎中奉祠卒陳宓作墓志其略曰公端方而重和易以莊色夷气淸可畏而愛始微有知則知學問日開日益卓然早茂叔伉倅臨漳朱文公時綰郡符公執子侄門弟子禮卑以恭文公深器之義利之間辧析杳微非所當得一介不取待人接物宛若處子或意外幹以私正色拒絕𨿽賁育不能抗歷州縣持使節閩廣之人至今頌之

林先生巒

林巒晉江人文公門人能推所聞以講學閭裏

﹝按先生曽以所爲文三篇以質文公公答書略曰學之道非汲汲乎辭必其心有以自得之則其見乎辭者非得已也今足下類多采摭先儒數家之說以就之所以自得者何如哉足下攺之甚善又答書論中庸喜怒哀樂未發數章末云讀書且虛心看此一處文義令語意分明趣味浹洽乃佳切不可妄引他處言語來相雜非惟不相似且是亂了此中正意血脈也﹞

黃先生謙

黃謙南安人父命之入郡學習舉業謙棄去從學於文公公曰旣是父命習舉業何不習郡學舉業與理學不相妨如拂父之命則父子相夷矣何以學爲

徐先生應中﹝王賓﹞

徐應中同安人王賓晉江人俱進士按朱子爲同安簿請徐王二先生充學賓申縣札曰縣學教集生徒漸成次第但職事員數旣多又皆頗有分職以此不得専意教導竊見本縣進士徐應中畱意講學議論純正進士王賓天資朴茂操理堅愨求之流輩未見其比乞從縣司行下本學具禮惇請赴學特給廚饌待以賓客之禮不惟使生徒覩其言行得以矜式庶幾士民向風有所興勸云

﹝按朱子申請本縣徐應中王賓以充學賓俱稱進士考閩書諸志登科年分無可考疑是遺錄今當以朱子申請爲據入之學派中蓋平昔必經燻炙無疑也﹞

許子春先生景陽

許景陽字子春同安人從文公遊文公稱其說話意趣盡好恨不得欵曲議論﹝閩書﹞

﹝按朱子大全文集卷七詩編內有山北紀行詩詩末自注同行諸人云廬陵許子春景陽溫陵吳兼善仲達又考大全別集朱子題折桂院行記在淳熙八年辛丑內有溫陵許景陽則景陽又屬溫陵人俱不可曉又考黃勉齋先生集與余瞻之書云廬陵書信遞去良久旦夕𨿽有回訊當得尋便納往景陽書向說比亦收書看周禮甚有味亦作書挽其歸恐遂爲廬陵人未可知也按此或是溫陵遷寓廬陵耳再按羅氏大經鶴林玉露載朱文公帖稱景陽姓許字子春季章姓劉名黼皆廬陵醇儒從文公學羅亦廬陵人云﹞

縣令黃景傅先生巗孫

黃巗孫字景傳惠安人寶佑四年進士授仙溪尉興學校修邑志治梁橋水利一以義理之學爲政作思賢堂以祀前尉段全淩景陽二公並作堂記咸淳間令尢溪重新南溪書院建四齋及講堂以棲學者復作夫子燕居堂錄朱子所作太極通書西銘三書解及與門人問答書疏散見文集語類中者及後儒之說有發明者申以己意薈萃成篇倫類通貫名曰輯解刋於書院未幾通守福州又校刋西山讀書記皆行於世

郡守曽泰之先生祕﹝以下交友﹞

曽祕字泰之同安人乾道五年進士與朱子友善薦授國子監丞知惠州繕亭驛增冷泉叱馭秀麓等庵以濟行者後知漳州卒

﹝按朱子於淳熙十年撰漳州龍巖縣學記曽言溫陵曽君祕來嗣其丞職又曰嘗從吾友石許諸君遊是必能誦其所聞以先後之者意曽公在同安時與朱子相識石許疑是石子重許順之否待考﹞

提舉趙彥忠先生悰

趙悰字彥忠父思誠爲泉州守因居晉江悰與朱子友善爲福建運管以鹽法病民請卹竈戶均敷額歲衍鹽百萬斤知惠州核吏欺獘得米七千斛錢五萬緡公入旣充斥其餘以惠民政以最聞歷提舉常平卒於官子誼聚書萬卷知富陽縣說守南恩州﹝郡誌﹞

州守儲行之先生用

儲用字行之晉江人淳熙十一年進士知建陽有惠政朱子亟稱之會黨禁起罷去後道縣治民擁車大呼曰此好官長我輩共思之起知襄陽鄧民樊快明率眾來附制司欲剿之用爭於朝復力言於制閫大恚之罷用歸時海寇犯泉境與守眞徳秀合謀抵海島擒其酋餘黨遁去後直文華閣知惠州未上卒子耀知雷州﹝郡誌﹞

州守蔡光烈先生玆

蔡玆字光烈永春人問學有聲從遊甚眾蚤以明經領鄕薦復以詞賦第紹興十二年進士仕至南恩守秩滿雅有林泉之想丞相梁克家當軸除玆廣徳憲控辭甚力遂掛冠歸築室東偏扁曰燕堂後取邵康節齒髮旣衰非昔日林泉能老是長春之句復攺其堂曰長春日與賓友觴詠其間玆嘗於紹興二年爲建州貢院考官謂人曰吾取中一後生讀其三策皆欲爲朝廷措置大事他日必非常人乃朱熹也其巨眼如此以下知舊

﹝按傳中稱紹興二年爲建州貢院考官取中朱子考紫陽年譜朱子生於建炎四年庚戌至紹興二年壬子方三歲其年分傳寫錯誤無疑蔡公於紹興十二年登第朱子於紹興十七年貢於鄕十八年登第意蔡公自是登第後爲建州考官否謹識之待考查永春舊志泉郡舊志閩書諸書相沿皆作紹興二年疑皆承誤﹞

閩中理學淵源考卷十九

廣平府知府李淸馥撰

朱子興化門人並交友

按莆儒風之盛得中州派的先於七閩者始於方景通先生峻與其子元寀交識程大中公燻炙於二程之學深矣艾軒林氏亦聞其風而興起者至朱子之學興宗仰徧於海隅若陳若方受學彌勵厥後習尙醇篤忠節林立其士風家法盛衰興廢之變昭然可覩矣嗚呼君子之澤豈獨五世而斬哉

通判余景思先生元一

余元一字景思興化軍仙遊人娶三山黃禦史瑀之女遂與瑀子幹師事文公始見之日以仁義禮智信分作五論及自著文爲贄間與幹講論有異同輒以質諸文公嘗有答余景思書見文公別集淳熙五年登第歷奉議郎知泉州同安縣嘗立蘇緘祠於其故居文公甚喜之爲縣以淸嚴稱終池州通判弟宗龜同登進士﹝考亭淵源錄莆陽文獻﹞

﹝按文公少年時過莆卽獲交林謙之方次云後與陳正獻魏公龔大參公又極厚莆中傳朱子之學者方陳二家子弟最盛其餘諸賢亦多彬彬林立見於集中往復書札可考文公與景思書云魯叔兄弟幾人今皆年幾何莫亦能自卓立否欲作書慰之以病未能當俟後便也按魯叔爲朱魯叔也其兄弟事實未詳朱子別集曽載有答書錄姓氏見後﹞

林若時先生得遇

林得遇字若時興化仙遊人一日發憤鬻產裹糧至武夷參拜文公文公令日講論語集注頓悟明理能文及文公歿復往會塟暮年與同縣陳沂相友善

黃子洪先生士毅

黃士毅字子洪自興化徙吳中士毅自幼嗜學知向上爲聖賢事業慶元中學禁方嚴徒步入閩遵朱子命日觀一書夜叩所見告以靜坐勿雜喚醒勿昏居數月授以大學章句而歸終其身從事於斯號稱有得著述甚多譔次朱子書說七卷文集一百五十卷語類一百三十八卷又嘗類注儀禮未克成書知府王遂爲買宅以居稱爲考亭名士同郡名儒黃邃又謂之有道君子云興化有壺公山以壺山自號

文學鄭子上先生可學

鄭可學字子上莆田人幼而文冠而孤力學好修累舉進士不第裹糧千里從學於朱先生先生一見恨相遇之晚握手評議如夙友焉道同气合率終歲一歸歸則以書質所疑有問斯答皆聖賢所未發之旨朱先生守臨漳虛子弟之師席俾之西向而坐旣歸則又以書招之且致諸子弟慕向不忘之意四方學者至卽有問必使子上正之而仕之來南者命必見子上而後行諸公名人皆欲招致子上不可得呂祖謙李命傳詹徽之廖徳明皆加敬愛與人交气和而淸竟日端坐不見怠容誠信溫恭其所誨誘皆爲名士前後三奉大對嘉定辛未勅授忠州文學是歲冬廖徳明爲廣帥招致郡齋明年壬申秋親友勉子上調選方信儒時守舂陵與之偕行至豫章卒於丰城年六十二所著有春秋博議十卷三朝北盟舉要一卷師說十卷詩數百篇子上不喜爲詩遇時感發時出一二不多作學禁興登朱門者畏避退縮子上獨相從於寂寞之濵﹝考亭淵源錄﹞

﹝按朱子語錄姓氏鄭子上錄文公語在紹興二年辛亥所聞時文公年六十二其從學另考﹞

博士傅至叔先生誠

傅誠字至叔仙遊人汶淇從子幼知讀書有雋聲年十九以書見泉之鄕先生黃維之大奇之後淳熙八年登進士第誠生平自讀書外無他嗜好所與語者悉皆好學淸介之士非此弗與之文初調永春尉辧陳介珪之寃與上官忤因納告勅於憲臺求去介珪卒得直侍郎黃艾被旨使北壯誠有守奏辟以行歸除廣東賢幹攺知靑陽縣尋除提轄文思院時參政張巖開府於京口奏辟戴溪與誠同幕凡著述皆出其手後歸朝不一迹權門累循常調遷太常博士眞徳秀時爲正字每數日輒相過談論古今事移晷方去寧宗朝輪對其略曰臣觀自古常有披艸莽而立朝廷者況今陛下承中興以來三聖相承之業乎假如渡江初年幸未有定止荊吳陜蜀三方不相聞知陛下將不能有所運動乎古昔王者微弱如東晉重鎭擁兵上流朝廷奔命故不得已而姑息今陛下之所駕馭又非有姦雄桀黠之才微寸效可紀何所牽制而寛假至是乎假有如中興二三大將軍校號爲某家人恃功驕蹇陛下將有所號令之乎又曰今日之事奄奄如气息僅續之人略無一朝奮起之勢浸有百年消削之憂或有聞而嘆息或有聞而竊笑者嘆息者有憂朝廷之心竊笑者有輕朝廷之意良由縉紳風俗之不振脂韋畱連富貴之心有餘而感慨自立以身許國之意不足顧光景而計升沈風迹淪胥人心輕玩其獘固至此也

縣令林同叔先生灃

林灃字同叔仙遊人爲建州幕廉勤自持朱文公嘉其操行書問往復相期甚厚知崇安縣淸靜不擾縣圃產芝池蓮雙花並蒂歲以大稔縣丞楊霓爲記其事民立祠曰林長官﹝閩書﹞

朱先生渷

朱渷仙遊人與弟涓漑俱遊文公門

朱先生魯叔

朱魯叔

傅夢良先生公弼

傅公弼字夢良

傅先生敬子

傅敬子

傅先生毅誠

傅毅誠

侍郎黃伯耆先生艾

黃艾字伯耆莆田人乾道八年廷對第二人朱子知漳州奏行經界朝議未定公言天下之大公卿百官之眾議一經界三年不成若更有大事將若之何乃詔行之寧宗卽位爲右正言兼侍講及朱子罷講筵公因進講問故寧宗曰始除熹經筵耳今乃事事欲聞公懇請再三不聴除中書舍人攺刑部侍郎以待詔終著尙書講義

閩中理學淵源考卷二十

廣平府知府李淸馥撰

朱子建寧門人並交友

按宋初楊文公以文章節義倡南方人物之始厥後遊廣平胡文定述中州學派之源至朱子遷寓建陽學徒雲集親承指要者蔡氏父子爲盛若崇安建陽劉氏一門忠節彪炳儒術尢章至末造西山眞氏補苴張皇其登第之年皆在慶元之代時學禁方嚴未及門墻後與詹元善蔡節齋諸公互相往復殆私淑諸人者與

通判葉晦叔先生文炳

葉文炳字晦叔建安人舉進士調晉江簿遲次家居致書請益於朱文公及至官文公告以居官臨民之法時顏師魯爲守事多咨之決汀州境上豪民相仇敵帥張忠定選官撫諭眾皆憚行文炳獨請往旣至折之以理諸豪皆伏再攝獄攝舶拒絕苞苴不遷就公卿貴人請師魯以與徐誼陳傅良並舉於朝秩滿調劍浦令攺閩縣丞未上服母喪旣闋調筠州錄參前後兩太守寛嚴不同文炳視其所偏資助之嘗言獄事至重當顧理是非不敢徇喜怒獄有巨援文炳爭守入之守有所欲入文炳故緩其事待其自覺露旣前後守多愧以服邊事作調兵於州營卒憚行頗洶洶文炳諭以國家豢養厚恩使奮前戮力復白州優賞之皆聴命攺秩知仙遊決累年滯訟出死獄增廩養士像故相葉正簡公於學富室有不便民者累政不能奪聞部使者窮治之差役久爲平民害勸立義役均產通差故例建工役責之僧剎文炳絲毫無所旉配每與同官語曰貪污自多欲尙侈始小官俸廩幾何百爾皆欲如意不受賂安從得淸心寡欲正本澄源乃吾儒功用秩滿造朝會有旨許曽作縣人言事文炳條便宜三事以獻通判和州將之官服父喪尋卒﹝閩書﹞

縣令範伯崇先生念徳

範念徳字伯崇建安人如圭之子娶劉聘君女與文公之配兄弟也初簿廬陵不小其官遇事無所茍遂以干敏聞就辟吉州從事廬陵民素嚚訟念徳致中求情廉勤逮於下悃惻伸於上於是小寃必白姦無幸免因葺其問事之堂榜曰盡心大書噬嗑卦於屏上辟堂後爲方丈以會文講學而朱文公爲之記受學朱門他日侍文公訪張南軒於長沙同登衡嶽多所倡和文公疾革囑其子在與念徳黃幹修正禮書拳拳勉學遷朝奉郎江東帥機宜仕終宜黃令﹝道南源委閩書﹞

﹝按範伯崇從文公學最早文公與許順之書云將伯崇論語數段呈李先生疑在孝宗隆興以前及門者﹞

縣令楊子權先生與立

楊與立字子權建安人受業朱文公之門知遂昌縣因家蘭溪學者宗之稱船山先生所輯有朱子語略二十卷﹝閩書﹞

教授李伯諫先生宗思

李宗思字伯諫建安人從朱子學朱子稱其教深好修篤志問學登隆興元年進士爲蘄州教授専以古人爲己之學教人﹝道南源委﹞

童蜚卿先生伯羽

童伯羽字蜚卿甌寧人沈黙寡言好讀書詣雲谷師事朱文公充然有得時學禁方厲遂不求仕進創樓讀書其中文公嘗造訪之名其樓曰醉經堂曰敬義由是伯羽以道自任日以敬義之道化行鄕裏趨向彌眾時人以敬義先生稱之所著有四書集成學經衍義羣訓解晦庵語錄﹝閩書考亭淵源錄﹞

縣令葉子是先生湜

葉湜字子是甌寧人舉進士以父任調新化簿遭母喪服闋從江淮宣司辟以論軍事不合去尉贑之寧都攺承事郎丞惠安縣時守泉者眞文忠公文公嘗言僚佐之賢者數人而湜與昭武李方子公晦其最公晦學邃气平本經術明世用子是堅彊介直遇事無難意處劇無倦容他人所不能爲與所不敢爲者吾盡舉屬之二人勁易不同同歸於是文忠旣得二人之助二人亦相得甚歡也湜仕終安仁令壯歲遊朱文公之門得直養之說故其爲人磊落明白無所回隱每自謂生平與賓客言者皆可語妻子

學士劉圻夫先生子寰

劉子寰字圻夫建陽人嘉定十年進士蚤登文公之門能詩文與同邑劉淸父齊名官至觀文殿學士自號篁■﹝土栗﹞翁劉克莊爲序其集﹝閩書道南源委﹞

進士劉叔通先生淮

劉淮字叔通建陽人紹興二年進士博學能文爲詩不事雕刻纂組而平易從容最有餘味朱子嘗當風雪寒夜擁鑪讀淮詩而跋之曰予見叔通詩多矣獨不見此卷豈予所好者乃叔通大不得意者耶吳稚作感秋詩初發深省其末寄意欲逃之曲蘗之間淮以碩果不食者勵之朱子曰如叔通可謂得朋友之職矣﹝道南源委﹞

主簿熊先生以寧

熊以寧建陽人少從文公遊舉進士授光澤簿剛直正大一介不妄取予嘗曰學顏子之學志伊尹之志分內事也有大學釋義中庸續說行世﹝閩書﹞

丘子服先生膺

丘膺字子服從朱文公遊稱爲老友吟句多佳輒酬和之時與往返論辧蔡元定謫舂陵膺載俎逺郊涕泣而別羣儕皆爲感動﹝閩書﹞

進士陳仲明先生旦

陳旦字仲明建陽人登進士與朱文公同榜嘗偕張敬夫從文公遊未幾夭喪文公志其祖徽猷公墓深慨惜之﹝閩書﹞

宣教郎周居晦先生明仲﹝弟明作﹞

周明仲字居晦建陽人官宣教郎常平使者宋若水聞其風節以魏元履所立長灘社倉事屬之明仲力爲振葺兼朱子夏貸冬斂收息什二之法三年所收溢於元額弟明作字符興亦從朱子學著有壬子問答語錄﹝通誌﹞

州牧馬次辛先生壬仲

馬壬仲字次辛本建陽人從朱子遊擢紹熙元年進士乙科寓東陽遂爲東陽人歷仕州縣以廉能稱嘗知古郢撫循兵民捍禦邊寇郡賴以安尋上祠請歸壬仲議論典型詩章閒雅所著有得齋集孫世穎世綸皆以壬仲恩入仕﹝通誌﹞

推官吳溫父先生居仁

吳居仁字溫父父睿知侯官縣有廉聲居仁以特科歷古田尉攸縣丞融州節度推官所至以儒飾吏聴訟必以人倫大誼斷曲直部使者下其所斷爲州縣式居官奉法無妄取朱文公稱爲眞廉

吏吳和中先生﹝稚一作吳權字仲和未知是兩人否待考﹞

吳稚字和中﹝一作仲﹞建陽人從朱子遊所著有朱子問答朱子卜居考亭鄕人作聚星亭欲畫荀陳遺事於屏無從得本稚考究車服制度時稱博雅

州牧呂秀克先生勝已

呂勝已字秀克其先建陽人父尙書址死義勅塟邵武因家焉從張南軒朱子講道朱子爲和東堂九詠詩工隸書得漢法仕湖南幹官歷倅江州知杭州官至朝請大夫自號渭川居士﹝道南源委﹞

進士魏孝伯先生應仲

魏應仲字孝伯建陽人元履之子舉進士文公貽之書勉其力學以副親庭責望之意因教以起居坐立出入步趨處己待人

魏元壽先生椿

魏椿字符壽建陽人從朱子遊有戊申語錄

黃徳美先生卓

黃卓字徳美建陽人博學工文尢長於詩嘗與朱文公遊時稱騷壇元白﹝閩書﹞

縣尉陳朝瑞先生總龜

陳總龜字朝瑞建陽人居與朱文公鄰壯老相從文公嘗與書勉之問答不下百餘章登紹熙四年進士授永丰尉未赴卒著論語解大學儒行編﹝道南源委閩書﹞

縣令江徳功先生黙

江黙字徳功崇安人祖灝歷知郴象二州郡民繪像祠之以廉吏薦進朝散大夫黙登乾道五年進士調安溪尉丁外艱歸詣武夷從朱子講學因攜所著易訓解四書訓誥以質朱子曰此先聖未發精奧也每以一意經史無他嗜好徳行君子稱之嘗輯本朝典故撰爲綱策上於朝略云伊尹告太甲上述成湯之事周公弼成王近陳文武之模敢獻一得之愚用衍萬年之慶孝宗降璽褒美賜緋魚袋後歷宰光澤建寧皆有異政卒於官邑人祠之弟點爲郢州錄參有聲從子塤見眞西山學派﹝道南源委﹞

監院詹景憲先生淵

詹淵字景憲崇安人朱子門人慶元進士授臨江戶掾江西俗囂於案牘有數十年不決者淵一閱皆得其情凡所予奪人皆無異論部使者知其才檄致幕下監行在車輅院眞西山誌其墓﹝通誌﹞

縣丞陳朝弼先生範

陳範字朝弼崇安人從朱文公學舉嘉定進士調婺源尉有大辟疑讞範察其不當死令佐受賕文致之範以去就力爭焉後發覺令佐坐削人服其明秩滿調崇仁丞縣令羅必元豫章先生後也日與講論政化大行一日疾作曰不可屍素解官歸﹝道南委源閩書考亭淵源錄﹞

丁復之先生堯

丁堯字復之崇安人篤厚慈良有志爲己之學從文公遊而與蔡季通友善早卒文公記其墓﹝考亭淵源錄﹞

楊子昂先生驤

楊驤字子昂崇安人從學文公有己酉甲寅問答族弟道夫

楊與立先生黼

楊黼字與立崇安人

楊仲思先生道夫﹝子若海﹞

楊道夫字仲思崇安人與從兄與立子昂同時受學於朱子朱子答書云所論仁字大意得之更宜仔細玩味就實加功子若海遊文公之門有語錄

文修葉先生味道

葉味道初名賀以字行更名知道其先括蒼人後居建陽與弟任道俱師事朱子試禮部第一僞學禁行味道對策率本程氏知舉胡紘曰必僞徒也遂落第復從朱子於武夷山學禁開登嘉定庚辰進士除鄂州教授理宗訪問朱子門人所及著書部使者以味道聞差主管三省架閣文字遷宗學輪對言人主務學天下之福也必堅志气以守之謹幾微以驗之正綱常以勵之用忠言以充之至口奏又述帝王傳心之要與四代作歌作銘之旨授太學博士兼崇政殿說書故事說書之職止講通鑑味道請先論語從之帝忽問鬼神疑伯有之事涉誕味道對曰伯有得罪而死其气不散爲妖爲厲國人爲之不寧子產立子泄以奉其後寧神之義也三京用師廷臣邊閫交進機會之說味道言開邊浸闊應援倍難科配日繁饋餉日迫民不堪命龎勲黃巢之禍立見時稱見微慮逺凡經筵奏事無不開導引翼求切君身推致於治道遷祕書著作郎卒帝聞訃震悼出內帑銀帛賻喪謚文修升一官故事未有也與蔡仲黙黃惠卿劉韜仲童伯羽眞西山張洽諸君子友善著有四書說大學講義易會通祭法宗廟廟享郊社外傳經筵口奏故事講義子采見蔡節齋學派﹝道南源委﹞

迪功郎祝和甫先生穆

祝穆字和甫其先新安人曽祖確名士朱文公外祖也父康國始從文公居崇安穆少名丙與弟癸同事文公遂以儒名性溫行醇文章富贍常著事文類聚方輿勝覽諸司宰執程元鳳蔡杭薦其賢兼錄所著書以進除迪功郎子洙

山長祝先生洙

祝洙景定中爲興化軍涵江書院山長舊在家庭講論精宻比來涵江闡揚師訓發明經旨知軍徐直諒薦其學行於朝方欲擢用拂袖歸﹝閩書﹞

範益之先生元裕

汜元裕字益之

遊和之先生倪

遊倪字和之從文公遊著有癸丑問答

曹先生晉叔

曹晉叔從文公遊﹝閩書﹞

王先生春卿

王春卿

﹝按朱子文集卷七有山北紀行詩自注同行諸人有建安王朝春卿疑卽此公﹞

李秉文先生徳之

李徳之字秉文

劉先生子晉

劉子晉

劉先生定夫

劉定夫

劉先生叔文

劉叔文

劉先生季文

劉季文

劉先生確

劉確

劉先生淳叟

劉淳叟

魏元作先生恪

魏恪字符作

劉先生瑾

劉瑾﹝建陽﹞

劉先生子禮

劉子禮

江先生文卿

江文卿

主簿吳公濟先生楫

吳楫字公濟崇安人幼自雄其才謂功名可立取紹興末試鄕省不第遂主盟林壑絕心仕進與朱文公吳郁硏窮理學嘗言逐日應接事物之中須得一時寧靜以養精神要使事愈繁而心愈暇彼不足而我有餘文公遣子師事之晚年以特恩調桂林簿﹝閩書﹞

詹勝甫先生錙

詹錙字勝甫崇安人恬於榮利與朱文公蔡元定江必大諸賢講伊洛之學築湧翠亭聚書千餘卷吟詠其間

丘道濟先生義

丘義字道濟建陽人隠居不仕與朱子友善所著有易說論語纂訓傳於世從弟膺從朱子學已見上

參議劉明逺先生如愚

劉如愚字明逺崇安人有才幹善屬文尢善吟詠居鄕日與朱子唱酬從子珙與同登第調海鹽尉終江西帥司參議官﹝建寧郡誌﹞

劉嶽卿先生甫

劉甫字嶽卿崇安人衡子事親至孝武夷山北有水簾洞其棲隠處也劉珙將奏以官甫不願朱子與蔡季通每過其廬惟相與講義理不及利祿嘗約朱子結廬武夷未幾卒朱子有詩挽之﹝建寧郡誌﹞

閩中理學淵源考卷二十一

廣平府知府李淸馥撰

朱子漳州門人並交友

按閩中自道南以來泉漳學者未甚顯著至淸漳又閩之益南矣靖康中髙氏登黃氏碩楊氏汝南皆以名儒直節稱至朱子守郡教化大明風俗一變而北溪東湖諸賢皆以夙學後先摳衣升堂然則斯郡玆時其人文初開之始乎大賢之澤百世其昌𨿽蒞政僅及一期而遺風余榘於今猶未艾也尋學脈者能無慨系於玆邦

曹郎王東湖先生遇

王遇字子合龍溪人父羽儀紹興十二年進士遇閒居不逺千里從遊於朱晦庵張南軒呂東萊之門而與廖徳明黃幹陳淳友善舉乾道八年進士調臨江教授再調處蘄二州在蘄日與諸生講說漏二十刻猶徘徊學捨注懷安丞閩帥詹體仁鄭僑延諸幕府禆贊甚多丞相趙汝愚聞其賢將擢用之而僞學之禍起矣久之以薦知長樂縣撙節浮費大修水利轉贑州通判薦章交上時韓侂冑當國遇不少貶以求合侂冑敗召爲太學博士未幾除諸王宮教授適毘陵大旱命爲之守力講荒政民被實惠浙東大饑詔以提舉浙東常平入對請齋戒以飭躬剛大以進徳急聞直言以救闕失樂從公議以扶正道當斷絕斜封墨勅之原常存視民如傷之念至官畱心賑濟一如毘陵時除大宗正遷右曹郎中嘉定四年校策殿廬事畢而卒年七十遇居官所至介然招之不來撼之不動朱晦庵稱其純篤呂東萊與其篤信嗜學爲人務實黃勉齋狀其行稱其學識之精義利之明拔出流俗之表學者稱東湖先生著論孟講義兩漢博義子仲訥以蔭官羅源令﹝通誌漳郡誌閩書﹞

﹝按東湖從文公遊在北溪之前文公答書中有云前月末送伯恭至鵝湖陸子壽兄弟來會又云伯恭奉祠已久亦每談志行之美也鵝湖之會在淳熙二年乙未味此札似淳熙二年前後及門者又按東萊於癸巳甲午間與汪公端明書云新臨江教授王遇篤信嗜學爲人殊務實願得親謦欬云云又似從遊於呂先於朱門矣﹞

推察黃習之先生學臯

黃學臯字習之龍溪人父珙紹熙中以禮記兩薦於鄕學臯博通經史尢長於詩書春秋文公守漳臯與宋聞禮俱以稚年論講慶元間預鄕薦入試南宮策問三捨法獘臯謂愚獨愛伊川請攺試爲課及制尊賢堂待賓齋與時論不合有司大書曰此必僞學之流黜之嘉定十六年始登第仕番禺簿趙帥師楷每事必資之尢爲丞相崔菊坡料院虞衡所器重再轉爲鄱陽丞待制李性傳延入郡齋校勘朱文公續語錄因薦之調泉州察推需次於家郡守方來屈居學職裒論孟義利數章辧析界限以訓諸生溫陵西墅劉克遜以廉吏科薦之年七十餘丐祠歸手不釋卷所著有評古一冊

縣令宋叔履先生聞禮

宋聞禮字叔履龍溪人登嘉泰二年進士爲敍州教授再調化州知海陽縣有易禮記詩解行世﹝道南源委﹞

李堯卿先生唐咨﹝石洪慶施允壽林易簡﹞

李唐咨字堯卿龍溪人與貢士州學士石洪慶﹝字子余﹞林易簡﹝字一之﹞施允壽﹝字伯和﹞皆以旦評推重朱文公守郡日延之於學爲諸生楷式載之公牒各有品題云李唐咨林易簡或究索淵微或持循雅飭察其言行久益可觀施允壽石洪慶皆以耆艾之年進學不倦彊毅方正眾所嚴憚﹝漳郡誌﹞

﹝按明周瑛曰四子學行卽此牒可考矣若陳北溪文集有祭子余文朱子語類有子余語錄及朱子文集有堯卿與朱子問答語而一之與伯和僅見於學牒他無考謹掇拾梗槪而爲此一傳﹞

朱先生飛卿

朱飛卿龍溪人受學朱門自言窮理而事物紛紜未能灑樂處惟見得富貴果不可求貧賤果不可逃耳大全集載其問答甚多﹝閩書郡誌﹞

陳退之先生思謙

陳思謙字退之龍溪人學問該博教授後學嘗魁鄕薦著春秋三傳會同及列國類編朱文公喜之以語其門人李唐咨以女妻之

縣丞楊尹叔先生士訓

楊士訓字尹叔漳浦人﹝今詔安﹞父成大鄕貢士早世事母至孝廬墓三年哀毀慘切須髮爲白訓性醇靜警敏刻厲自持嘗從學於陳景肅及文公守漳置賓賢齋擇士之志學者處之訓年最少預焉稱其學已知方郎中王遇見而異之妻以女所居號盤庵學者不逺數百里從之慶元二年擢進士調古田尉再調海陽丞政尙寛和訟者以禮義曉譬多釋爭而去後遷永福令永福俗險健訓推誠以待之畱意學校更定祭器修立壇壝人士多頌其徳﹝有曰徳量汪乎如不撓之波接人溫乎如可愛之日潛心可質之上帝操行不欺乎暗室﹞諸臺亦以慈祥豈弟聴訟平允薦之會湖廣總領請於朝願得廉靖吏以董軍餉遂差鄂州糧料院荊襄兩路軍儲皆屬焉未踰月卒於官平生好賙人急而自奉甚約囊槖蕭然卒之日無以爲斂總帥率所屬周旋其喪以歸塟於官陂之南勉齋黃幹爲銘﹝小其根其實不蕃流之長不如其源天命靡常定理則存浚其源毋伐其根不在其身在其子孫﹞弟士謹登嘉定第任博羅尉與士訓同稱七賢云

閩中理學淵源考卷二十二

廣平府知府李淸馥撰

朱子延平門人並交友

延平蕞爾土也自龜山先生載道而南一時從遊若吳國華陳了翁陳知黙諸賢同時講明正學迨羅豫章李文靖一脈相傳至朱子續楊羅李之宗恢大其統緒及門之彥若余氏大雅廖氏徳明其較著者也夫一郡英賢後先倡學盛矣而四賢者同時同郡仔肩往聖道脈抑又盛焉後之至斯土者如登東魯廟堂髙山景慕低回不能去云

山長鄧先生邦老

鄧邦老以字行將樂人朱子門人陳宓守延日以邦老道徳隆重而且耆年延入書院與李燔林羽蔡念成楊復余道夫李伯武趙師恕爲堂長﹝道南源委﹞

鄧衛老先生絅

鄧絅字衛老將樂人與其兄邦老同遊朱子之門著有近思錄問答﹝考亭淵源錄﹞

﹝按近思錄問答一條問昔受學於周茂叔每令尋仲尼顏子樂處所樂何事絅謂孔顏之所樂者循理而已矣朱子答云此等處未易一言斷且宜虛心玩味兼考聖賢爲學用力處實下功夫方自見得如此硬說無益於事也竊謂前哲求此義多矣莫如熟復文公數語爲切要間嘗三復易通中論顏子一簞食一節曰不愛不求曰見其大而忘其小曰見其大則心泰心泰則無不足無不足則富貴貧賤處之一此元公述顏子之樂之處最爲親切且孔顏之樂似當就孔顏當身境遇憂樂相尋處體認尢切似難一蹴而可立談者紛紛推析繪畫乾坤之容恐未能肖似也﹞

余正叔先生大雅﹝弟大猷﹞

余大雅字正叔順昌人父良弼博學明經爲政知大體每以教化爲先聚書數萬卷官廣西經略大雅與劍浦遊敬仲同時從朱文公每見必告以簡約切實工夫歸於求放心一言兩領鄕薦省試不遇有朱子語錄一卷余大猷字方叔亦從文公遊文公稱其看得道理盡穏實﹝道南源委朱子大全﹞

﹝按文公答正叔書云所論正爲敬義工夫不可偏廢彼専務集義而不知主敬者固有虛憍急迫之病而所謂義者或非其義然専言主敬而不知就日用間念慮起處分別其公私義利之所在而決取捨之幾焉則恐亦未免於昬憒雜擾而所謂敬者有非其敬矣且所謂集義正是要得看破那邊物欲之私卻來這下認得天理之正事事物物頭頭處處無不如此體察觸手便作兩片則天理日見分明所謂物欲之誘亦不待痛加遏絕而自然破矣若其本領則固當以敬爲主但更得集義之功以祛利欲之蔽則於敬益有助蓋不待著意安排而無昬憒雜擾之病上蔡所謂去卻不合做底事則於用敬有功恐其意亦謂此也又曰前者所論未嘗欲専求息念但以爲不可一向専靠書冊故稍稍放教虛閒務要親切自己然其無事之時尢是本根所在不可昬憒雜擾故又欲就此便加持養立个主宰其實只是一个提撕警策通貫動靜但是無事時只是一直如此持養有時便有是非取捨所以有直內方外之別非以動靜眞爲判然二物也上蔡之說便是如此亦甚要切但如此警覺久逺須得力爾千萬且於日用間及論語中著力令有个會通處卽他書亦不難讀爾再按傳中正叔與遊敬仲同時從文公遊按朱子語錄考之姓氏錄文公語淳熙五年戊戌以後所聞者從遊俟再考再按陸稼書先生讀朱隨筆論後一條按云凡朱子所言內外動靜處可見其未嘗有所偏矣果齋李氏所謂晚見諸生繳繞於文義之間始頗指示本體者亦是此意而豈如姚江所謂晚年定論也哉﹞

宋先生宰

宋宰字﹝闕﹞沙縣人

張敬之先生顯父

張顯父字敬之順昌人

遊連叔先生敬仲

遊敬仲字連叔南劍人

閩中理學淵源考卷二十三

廣平府知府李淸馥撰

朱子邵武汀州門人並交友

按邵武人文舊號小鄒魯唐以前尙矣宋初遊氏烈從胡安定講學以經術爲郡人之倡厥後鄒堯叟李西山盧奎何兌朱震皆受學於劉執中楊文靖馬東平胡武夷諸賢至若嚴氏粲之經說李氏忠定之偉略皆爲學者所宗仰迨朱子接道南統緒其執經問業者尢多於時修文授經砥名立行後先炳蔚與建安諸郡未易優劣也至長汀一郡如徐氏守忠宋初時受知於歐陽文忠胡安定李太伯諸賢而淸修佚徳亦皆有人然彼時聲气未孚紹述者尙寥寥有幾至及朱子之門者只楊氏子直一人而已蓋亦風气初開之始也今並附焉

縣令何叔京先生鎬

何鎬字叔京邵武人父兌始仕爲左朝奉郎通判辰州生鎬孝謹有器識旣出就傅暮歸則不復去親側誦書日數千言爲文敏而有思趣尙髙逺識者奇之辰州嘗受程氏中庸之學於東平馬公伸服行不怠又以其忠節事狀移書太史忤秦檜下吏竄南方扼死不恨間復悉以其所聞者語鎬旣受其說則益務貫穿經史取友四方博考旁資以相參伍久而自信於是一意操存杜門終日澹然無營至其論說古今指陳得失則又明白慷慨可舉而行平居崇徳義厲廉節絕口未嘗及功利至於收族卹孤興事濟眾則懇惻憂勞如己嗜欲言行相循沒身不懈由此南州之爲程學者始又知有馬氏之傳焉始用辰州致仕恩補官授泉州安溪主簿未赴再調汀州上杭丞數行縣事専用寛簡爲治白罷稅外無名之賦人便安之部使者鄧伯熊行部顧郡事不理囚系或累歲月不得釋檄鎬佐其守悉取文書閱視具得其情決遣之旬日皆盡又以田稅不均貧弱受病所以均之甚備守顧不悅鎬卽謝去一時學士寮友推其學行多師尊之而當路鮮識之者調潭州善化令將行而卒年四十八朱子撰墓碣稱鎬爲人淸夷恬曠廉直惠和談經論事簡易條暢所著書有易論語史論諸文數十卷其言多可傳者築書堂所居南阪上名以髙逺用見己志素與朱子友善嘗與書曰執事家學淵源之正而才資敏銳絕出等夷其深造黙識固有超然非誦說見聞之所及也而其口講心潛躬行力踐已非一日之積詞旨奧博反復通貫三復竦然有以仰見其所存之妙雲

﹝按朱子撰墓碣叔京在淳熙二年沒曽與何叔京第一書在李先生歿後自是隆興二年以後書中有杜門奉親則在乾道五年以前之札與蔡季通先生受業相先後者又與書曰李先生教人大抵令於靜中體認大本未發時气象分明卽處事應物自然中節此乃龜山門下相傳指訣然當時親炙之事貪聴講論又方竊好章句訓詁之習不得盡心於此至今若存若亡無一的實見處辜負教育之意每一念此未嘗不愧汗沾衣也脫然之語乃李先生稱道之過今日猶如掛鉤之魚當時寧有是耶然學者一時偶有所見其初皆自悅懌以爲眞有所自得矣及其久也漸次昏暗淡泊又久則遂冺滅而頑然如初無所睹此無他其所見者非卓然眞見道體之全特因聞見揣度而知故耳竊意當時日聞至言觀懿行其心固必有不知所以然者洎失其所依歸而又加以歲月之久汩沒浸漬今則猶然庸人矣此亦無足怪者因下問之及不覺悵然書考亭淵源錄朱子大全﹞

州牧趙佐卿先生善佐

趙善佐字佐卿邵武人受學張敬夫又從朱子遊以宗室子試授將樂丞累知秦州常徳贑州奉法愛民以勤儉自約飭在贑逾年卒民哀思之著易疑問答﹝道南源委﹞

梁文叔先生琢

梁琢字文叔邵武人從遊朱子刻志勵學所論爲學工夫及體气魂魄鬼神之說朱子多許可之又輯朱子語錄澹臺石刻

﹝按文公答文叔書云日用功夫如此甚善然須實下功夫只是說得不濟事也李先生意只是要得學者靜中有个主宰存養處然一向如此又不得也觀文公答問此數句卽想見延平心傳文叔必從事於斯者公故以此告之﹞

吳大年先生壽昌

吳壽昌字大年邵武人初謁浮屠疎山喜談禪後遊朱門著問答錄嘗論張栻呂祖謙以南軒非壽昌所敢知東萊博學多識則有之守約恐未也朱子深然之﹝通誌道南源委﹞

教授吳茂實先生英

吳英字茂實邵武人從朱子學有論語問答略登紹興三十年進士仕至泉州路教授

﹝按文公與茂實書云近來自覺向時工夫止是講論文義以爲積集義理久當自有得力處卻於日用工夫全少點檢諸朋友往往亦只如此做工夫所以多不得力今方深省而痛懲之亦願與諸同志勉焉幸老兄徧以告之也陸子壽兄弟近日議論與前大不同卻方要理會講學其徒有曹立之萬正淳者來相見气象皆盡好卻是先於性情持守上用力此意自好但不合自主張太過又要得省發覺悟故流於怪異耳去其所短集其所長自不害爲入徳之門也然其徒亦多有主先入不肯捨棄者萬曹二君卻無比病也觀書中及陸子壽兄弟子壽卒在淳熙七年時朱子年五十一則此書在五十一歲前所寄﹞

馮作肅先生允中

馮允中字作肅邵武人從朱子學朱子名其齋曰見齋所論懲創後生妄作之獘朱子善之又云情本於性故與性對心則有知覺而能爲之統禦者也未動而無以統之則空寂而已已動而無以統之則放肆而已朱子深以爲然﹝道南源委﹞

﹝按文公與作肅書云欲立人欲達人之說令其更白叔京兄質其可否復以見諭自在淳熙二年以前及門者是時邵武叔京從遊而作肅嵩卿諸賢相踵勃起矣﹞

葉直翁先生寅

葉寅字直翁邵武人少飄蕩豪爽方士繇語之曰以子才俊何善不可爲乃甘心里巷以辱其身耶寅感泣問過可攺否曰惟狂克念作聖於是奮勵修飭俛就朱子之門而問學焉謹言愼行以求精詣鄕人敬嘆之﹝考亭淵源錄﹞

州牧兪夢達先生聞中

兪聞中字夢達邵武人從學朱子淳熙八年進士知黎州悉意撫字民夷感徳﹝通誌閩書﹞

宣獻任伯起先生希夷

任希夷字伯起其先眉州人四世祖伯雨爲諫議大夫其後仕閩因家邵武希夷少刻意問學爲文精苦登淳熙三年進士第調建寧府浦城簿從朱文公學篤信力行文公器之曰伯起開濟士也開禧初主太常寺簿奏紹熙以來禮書未經編次歲月滋久恐或散亡乞下本寺修纂從之遷禮部尙書兼給事中謂周惇頤程顥程頤爲百代絕學之倡乞定議賜謚其後惇頤謚元顥謚純頤謚正皆希夷發之進端明殿學士僉書樞宻院事兼權參知政事史彌逺柄國久執政皆具員議者頗譏其拱黙尋提舉臨安府洞霄宮卒贈少師謚宣獻著經解經筵故事奏議表箋內外制集﹝考亭淵源錄道南源委﹞

縣令李子賢先生東

李東字子賢忠定公族孫也受學朱子紹熙中登第簿廬陵秩滿周必大餞以詩云地跨江南秀气兼玉成界尺直方廉西曹久處習鑿齒髙士惟知孫子嚴遷知萬安黃幹薦於漕使稱其精敏楊楫乞委以事而觀其能﹝道南源委閩書考亭淵源錄﹞

修撰葉成之先生武子

葉武子字成之邵武人初遊鄕學學周禮於永嘉徐元徳旣與李方子友同受學朱門後補太學生時議函韓侂冑首和金武子曰姦臣首固不足惜如國體何率同捨力爭嘉定中擢甲科注嶽州教授有貧而母老者名在其下亟遜之久之授郴州累升知處州拊循民瘼奏除苛取之獘麗水盜發郡發兵討捕而里正執讎民以歸武子問實得三人斬以徇余釋之民大服盜亦息入爲宗學博士以福建保長催科害民陛對論罷之請老歸屬召不起尋落致仕籍除直祕閣嘉熙間進直寶謨閣奉祠仍乞致仕淳佑三年以其雅志恬退掛冠日久賜詔褒美特升直龍圖閣五年進祕閣修撰六年卒武子之學所得於易爲多其言曰易道莫大於時時有二義有在外之時有在我之時士君子出處須先論在我之時嘗戒子弟謂身後毋作行狀葬無銘志惟劉克莊志吳炎墓稱炎與武子爲古君子﹝閩書考亭淵源錄﹞

縣令饒廷老先生幹

饒幹字廷老邵武人自幼孝謹篤學登進士第調吉水尉轉知長沙適朱文公爲守遂受業焉夙興治事暇入聴講後知懷安軍卒有爲之銘曰能琢磨而器吾之玉乎則心皇皇如不足能烜赫而丹吾之轂乎則足縮縮如不欲故樂也不加若性而污也不懼其辱是謂善學朱氏者蓋不惟其名而實之篤﹝閩書﹞

縣丞劉徳言先生剛中

劉剛中字徳言光澤人少讀書詞義有契輒爲之贊從學於文公公問平日讀何書剛中說看語孟荀揚莊老諸書公云須看語孟若荀揚乃誤人之書莊老乃壞人之書剛中遂専聴公言公爲易其字曰近仁與黃幹友善舉嘉定四年進士調漢陽縣主簿轉婺州蘭溪縣丞後歸築室以居名曰琴軒從學者甚眾述有師友問答一卷﹝考亭淵源錄﹞

丘玉甫先生玨

丘玨字玉甫從朱子學有主敬問答學禁嚴遂謝場屋

黃令裕先生孝恭

黃孝恭字令裕從朱子學治家嚴整論著確實

黃仲本先生瀚

黃瀚字仲本從朱子學嘗作朋友說朱子爲跋

黃徳柄先生謙

黃謙字徳柄

﹝按文公與方伯謨書云某近嘗一至雲谷畱十餘日朋友來集隨分有少講論大率追正舊說之太髙者也克明徳柄皆未及書煩爲致意考書中云在雲谷疑在淳熙初年意是中歲及門者﹞

劉潛夫先生炎

劉炎字潛夫

饒先生克明

饒克明邵武人

連嵩卿先生崧

連崧字嵩卿

﹝按文公與何叔京書述及嵩卿考叔京在淳熙二年沒嵩卿自在淳熙二年以前及門者﹞

閩中理學淵源考卷二十四

廣平府知府李淸馥撰

朱子福寧門人並交友

按宋寧宗時黨禁方嚴朱子曽避迹是邦相其山川靈異謂五十年後必有人出能盡讀天下書考其時從學者黃尙質幹楊志仁復林正甫湜此外尙多其選及至末造義丰師氏主盟教席英髦不衰至元代石堂陳氏伯循韓氏輔翼友教者數十年朱門之學賴以不墜公之言於是信而有徵矣

朝散郎楊通老先生楫

楊楫字通老長溪人剛介不茍合與楊方楊簡俱朱門髙弟號三楊舉淳熙五年進士調莆田尉閩帥程叔達移縣括逃田楫歷疏不便帥大怒楫徐對無所屈罷去漕使林沂曰尉敢格帥大是奇事遂薦之累官司農寺簿奏札論進君子退小人勿徇左右之請以重中書之權飭執政之臣可否相濟以任憂時之責奨廉隅之操絕奔競之風除國子博士轉少卿臺臣或幹以私答曰臺省紀綱學者規矩當各守職無相侵越尋出知安慶移湖南提刑江西運判終朝散郎嘉定六年卒著有奏議及悅堂文集人稱爲悅堂先生﹝閩書考亭淵源錄﹞

龍圖林正甫先生湜

林湜字正甫福寧長溪人紹興三十年進士調富陽尉攺知晉江判南劍州太守議官自賣酒湜力爭不可守自爲奏朝廷視無通判署疑之守奏遂格除監察禦史疏言陛下托股肱於宰執而所授皆小人寄耳目於臺諌而彈擊皆君子治亂之大無過於是爲殿試詳定官某士對策剴切湜擬第一朝廷不用及侍禦史劉光祖下遷湜曰可以行矣再論靜江知府錢之望出爲江西轉運判官歷太府司農卿充孝宗遺畱使金國通名金以服賜湜湜揮擲之曰宋正統相承服視其品今易左袵有死而已金不能屈復命光宗迎謂曰卿守禮甚堅國體不失韓侂冑讎逐正士呂祖儉上書爭之貶嶺外湜見余丞相曰呂子約南行執奏收回大臣責也力請外除湖北轉運副使進直龍圖閣致仕湜性泊淡散朗𨿽爲政精敏遇事立斷而平居但教諸生誦說若不涉世故者於善惡賢不肖明白而又護惜善類世所謂善人君子常欲以一身同其榮悴去畱故議論多激發見忌於人是以齟齬廢斥而終不悔朱文公被斥士皆逺嫌湜獨執弟子禮不變未沒前數月猶馳書問疑義著盤隠集

﹝按先生與文公平昔相向慕在師友之間疑是文公晚歲因楊通老致書而稟學者觀朱子答書云仰慕髙風固非一日又稱其所學之深所守之正其所蘊蓄蓋已施之朝廷而見於議論之實其推許可想已考亭淵源錄閩書﹞

直學士黃尙質先生幹

黃幹字尙質福寧人師朱子著述甚富餘幹饒魯寧徳李鑑皆師之所著有梅鑑語五經講義四書紀聞官至直學士

教授髙國楹先生松

髙松字國楹福寧人少遊陳止齋之門又從朱子受學登紹熙元年進士授臺州教授啟迪有方一時州縉紳皆出其門故例撰講章據案抗聲讀名曰講書松曰是何所發明耶令更進疊問疑難交發滿意而退士人歡服葉水心銘其墓

縣丞進士陳敏仲先生駿﹝子成父﹞

陳駿字敏仲寧徳人乾道進士爲大冶丞遊朱子之門爲鄭師孟諸賢所宗號仁齋先生所著有論語孟子筆義義著毛詩筆義未就而卒子成父字美玉能守家學以立誠爲本行已皆有法度辛棄疾知福州聞其名羅致賓席著近思錄律曆志解黙齋集等書

龔曇伯先生剡

龔剡字曇伯寧徳人曽祖允昌有學行嘗著家訓以反身修徳爲主祖必兪以行稱剡早從朱子學不務口耳晚與同門楊信齋復論辧理气先後之說甚有造詣有詩文集數卷自號南峯居士﹝閩書通誌﹞

鄭齊卿先生師孟

鄭師孟字齊卿福安人安貧力學六經注疏手自抄錄受業文公之門黃直卿妻以女嘗著洪範講義以發明文公皇極辧之蘊號存齋先生﹝通誌閩書考亭淵源錄﹞

張潛夫先生泳

張泳字潛夫福安人蚤志濂洛之學家居教授多有顯達慶元中僞學禁興大比試天下之言性論有司讀其文驚異爲壓場策問僞學泳抵排異端力主朱子之傳學者稱墨莊先生著有一得錄禮記遺說左氏纂類會粹古今事類二百卷集闗洛諸儒語爲傳心直指十卷四愚齋類藳﹝道南源委閩書﹞

孫和卿先生調

孫調字和卿福寧人其學得朱子之傳以排擯佛老推明聖經爲本著有策府五十卷易詩書解中庸發題共五十卷浩齋稿三卷學者稱龍坡先生

林守一先生守道

林守道字守一又字艾隠福建福寧人自孩提已嶷然不羣恥與羣兒弄十歲失怙恃卓有大志刻苦讀書蚤工詩賦年十五卽嘆曰破碎非吾學也攺學經又嘆曰破碎猶吾前日詩賦也攺從晦庵先生遊願聞大道之要裹糧束書至中途聞晦庵訃而返慨然閉戶力學精思實踐如及考亭之門焉性剛直每面折人過鄕閭多畏憚不敢爲非吟筆天成輒出人意表家貧僅終伏臘而賦佃租特寛不擇美惡燥濕輒槪入鄕父兄以此徳之桂發捧鄕書至讙以爲積徳之報而不知此於先生未足窺毫末也先生遺藳甚多散落不存晚猶嗜易積十年精通卦義至晚尙吟誦不輟子男三人宗旦如坦皆有文名桂發受業晦庵之門人信齋楊公復以繼先志登淳佑丁未進士第﹝黃氏東發撰墓誌略﹞

閩中理學淵源考卷二十五

廣平府知府李淸馥撰

○建陽蔡氏家世學派

考劍建間斯時儒術昌明風流世篤人材多萃乎一家一門閩中武夷胡氏而後蔡氏以九儒著蓋得父師之教根源逺矣

國錄蔡守信先生諒

蔡諒字守信家建陽其先弋陽人唐昭宗時八世祖鑪從王潮入閩爲建陽長官卜居麻沙鎭累傳至伯禧宋眞宗時以神童授春官伴讀賜詩褒美弟伯充生諒紹聖四年繇鄕貢入太學除大名司訓擢太學錄崇寧間表勸徽宗以剛仁勤儉又語蔡京曰淸愼正直宰臣之度司馬光呂公著何等人品而目爲姦邪且鐫之石也京大怒卽棄官歸寄傲雲谷西山間自號首陽居士子發孫元定曽孫淵沆沈元孫格模杭權自牧堂先生發至靜軒先生權皆潔行績學詮經衛道世稱蔡氏九儒云﹝閩書蔡氏九儒書名儒傳﹞

處士蔡牧堂先生發

蔡發字神與博達古今深究治道淸修苦節世人賢之承國錄君嚴訓有志當世而復秉執剛毅不能與世俗相俯仰因去遊四方見聞益廣邃於易象天文地理三式之說無所不通而皆能訂其得失中年乃歸築室於武夷之陽其間屢遭盜賊水火之變履危蹈險而浩然不以屑意𨿽一介之微不取杜門掃軌専以讀書教子爲事晚號牧堂老人元定在娠時先生嘗以聖賢像設別室使妻詹氏日夕瞻仰以踵太任胎教之風故元定生而穎悟十歲卽教使讀西銘稍長遂以程氏語錄邵氏經世張氏正蒙授曰此孔孟正脈也文公朱先生謂公平生所以教其子者不幹利祿而開之以聖賢之學其志識髙逺非世人所及云所著有地理髮微天文星象諸書子元定﹝九儒書閩書﹞

運幹蔡復齋先生沆

蔡沆字復之西山次子承父春秋之屬未得要領一日讀易悟曰易一卦一爻爲義各異謂春秋以一例該眾事可乎讀書至道心人心則嘆云春秋二百四十餘年間諸侯大夫行事發於道心者無幾聖人於賵仲子納郜鼎皆據大義以止私欲一書綱領在此矣作春秋五論而自爲之序初遵父命嗣表伯虞氏更名知方及父謫舂陵領鄕舉從母命歸宗以季子梓後虞氏嘗教學者以敬爲入徳門戶義爲一身主宰復爲學者遷善攺過之幾又講明復卦言當以不逺復爲法以頻復爲戒官至兩浙運幹學者稱復齋先生子楠欄﹝閩書九儒書﹞

處士蔡素軒先生格

蔡格字伯至節齋先生長子性質衝澹躬耕不仕與從弟覺軒久軒靜軒自相師友由始至終未嘗少懈時有以佛老之教惑亂眾聴者格與學者講明孟子盡心章以力詆之作至書以警之又著廣仁說以自勵其衛道甚嚴年七十卒學者稱素軒先生﹝九儒書﹞

文肅蔡久軒先生杭

蔡杭字仲節號久軒九峯先生次子紹定二年進士歷諸王宮大小學教授遷校書郎奏對論正心及內降斜封之獘又言權姦不可復用國本不可不早定理宗嘉納其言淳佑中任浙東提刑遇事立斷人不敢幹以私召爲國子司業兼資善堂翊贊續以試國子祭酒歷遷工部侍郎權吏部尙書除端明殿學士同知樞密院事寶佑四年拜參知政事落職張磻具奏蔡杭精通經術忠直敢言同僚罕及請復其祠祿以勵淸節逾年復端明殿學士予祠致仕卒謚文簡以犯祖諱更謚文肅嘗論劾參知政事劉之傑黨於史嵩不葉物議又論京尹余晦淩辱三學及奏權姦丁全不可用卽不待報去在州郡所至祀先儒旌忠節舉遺逸表行義寶佑中奉勅建西山精舍後復奉勅建廬峯書院前後頒賜禦書大字先生致政家居皆敬刻本山之石崖修明先聖先賢及先世祀事平生孝友出於天性四時祭祀仍遵伯父節齋遺制遇期功緦麻之喪必素衣以終月數及治喪毋得用浮屠法子公亮大理司直﹝墓志閩書九儒書﹞

山長蔡靜軒先生權

蔡權字仲平九峯先生季子聰明英毅孝弟忠信儀刑子孫肄業於家庭兄弟聯席自相師友以兄恩補承務郎授廬山書院山長教授鄕閭講明義理一日拜龜山先生祠士友請正席臯比因取龜山楊文靖公求仁齋記與諸生講明極其詳密上下咸稱其得家學心傳焉著參同契論以斥二氏衍三問說以自省戒平生講讀之外視富貴利達若將凂之者天性髙潔有祖父風獨處靜室幽軒終日怡怡學者稱靜軒先生﹝九儒書﹞

○文節蔡西山先生元定學派

按西山先生之學得之晦庵文公相從講授閱四十年眞文忠公撰九峯墓表云聘君以師事文公而文公顧曰季通吾老友也凡性與天道之妙他弟子不得聞者必以語季通焉異篇奧傳微辭邃義多先令討究而後親折衷之故嘗輯其問答之辭曰翁季錄者蓋引以自匹也此端平二年眞公所述後十四年爲淳佑九年公之孫杭作朱子語錄後序亦言先師嘗有親自刪定晚歲與先大父西山講論之語及性與天道之妙名曰翁季錄者久未得出以流行於世豈斯文之顯晦固有時乎是此書在宋季已莫可尋覓矣先文貞公曽言國朝浙西某家購得是書祕藏多年後經播遷復散佚豈斯文終不傳於世也耶然先生之遺書微義今尙有考前哲謂大者如河圖洪範之說太極經世之旨所以輔益於朱子者不少其髙深要妙處後學亦未能卒讀也文公嘗曰季通平生學問多謙讓皆寓於某集中是則讀文公集者尢得尋玩其大略一二則是書𨿽亡謂之存可也噫西山雲谷兩燈相望今去五百載想象芳規者猶如瞻日月而摩星斗矣

文節蔡西山先生元定

蔡元定字季通生而穎異八歲能詩十歲日記千百言牧堂示以二程邵張之書曰此孔孟正脈也先生深涵其義辧析益精讀書西山絕頂忍饑啖薺乾道間見文公朱子於崇安遂師事焉文公扣其學大驚曰此吾老友也不當在弟子之列凡講論諸經奧義諸弟子所不得聞者必以語先生四方來學者必俾先從先生討論而後折衷之文公嘗論中庸已發未發之旨謂人自嬰兒至老死𨿽語黙動靜之不同然大體莫非已發先生不以爲然謂未發之時要涵養一節功夫引程子敬而無夫便是喜怒哀樂未發謂之中後二年文公再與辧論始悟其說而悉反之由是益奇先生故先生每至必畱講數日往往通夕對牀不暇假寐諸從文公遊者歸必過先生之家聴其言論不忍去去皆充然有所得淳熙戊申太常卿尢袤祕書少監楊萬里薦於朝特召辭以疾鄕人稱爲聘君築室西山將老焉韓侂冑擅政設學禁以空善類一時臺諫承風排擊先生知不免謂學者劉礪曰化性去僞惡得無罪及沈繼祖劉三傑爲言官連疏譏詆文公並及先生遂坐謫道州州縣捕甚急不辭家而行或曰姑緩之先生曰獲罪於天天可逃乎文公與從遊者數百人餞別蕭寺中坐客有興嗟泣下者文公微視先生不異平時因喟然曰朋友相愛之情季通不挫之志可謂兩得之矣而先生亦賦詩云執手笑相別無爲兒女悲與其子沈行三千里腳爲流血旣至諸州士子從遊者日眾有名士挾才簡傲非笑前修者亦心服謁拜執弟子禮人爲語曰初不敬今納命愛先生者謂宜謝遣生徒先生曰彼以學來何忍拒之若有禍患豈閉戶所得免乎貽書訓子曰獨寢不愧衾獨行不愧影庶可傳之子孫勿以余得罪故而遂懈焉一日謂沈曰吾欲安靜還造化舊物可謝客閱三日卒時慶元四年也年六十四塟建陽縣崇泰裏翠嵐之山先生卒文公哭之慟誄之曰精詣之識卓越之才不可屈之志不可窮之辧不可復得而見矣天之生是人也果何爲耶嘉定三年侂冑旣誅贈迪功郎賜謚文節先生與文公遊最久精識博聞同輩皆不能及義理洞見大原尢長於天文地理樂律曆數兵陣之說凡古書奇辭奧義過目輒解文公嘗曰人讀易書難季通讀難書易又曰造化微妙惟深於理者能識之吾與季通言而不厭因自輯所與先生問答者號曰翁季錄蓋引以自匹也先生居家以孝弟忠信儀型子孫而教人以性與天道爲先自本而支自源而流聞者莫不興起嘗言文公教人以訓詁文字爲先下學上達固是常事然世衰道微邪說交作學者未知本源未必不惑於異端之說也故文公晚年接引後學亦無隠然者文公疏釋四書及諸經通鑑綱目近思錄與先生多所參訂啟蒙一書則屬先生起稾至論易推本河圖洛書邵氏皇極經世書先天圖往往與先生往復而有發焉平生問學多寓於文公集中所著書有大衍詳說律呂新書燕樂源辧皇極經世太乙潛虛指要洪範八陣圖說陰符經解及詩柬雜說若干捲學者稱西山先生明嘉靖間從祀啟聖公祠國朝康熙四十五年從學臣沈涵之請賜禦書紫陽羽翼四大字匾於祠子三淵沆沈皆能紹父之學﹝道南源委名臣言行外錄蔡氏九儒書名儒傳﹞

翁竹林先生易

翁易字粹翁建陽人通六經尢長春秋嘗與計偕從劉爚遊因得登朱文公蔡西山之門遂不介心靑紫講明奧義往返辧難悉得旨歸晚歲授徒竹林精舍學者稱竹林先生子甫字景山寶慶二年進士旣仕後尢勵志讀書薦知西安縣除直講太常博士累官太傅少卿出知江西轉運使兼守豫章攺知泉州未赴卒以忠悃著聲所著有蜀漢書浩堂類稾讀書壁記

丘子陵先生崈

丘崈字子陵按西山集言丘子陵才學優長相隨謫所辛勤不懈其志余俟考﹝再按建寧選舉志載丘密甌寧人紹興十八年進士未知卽此公否﹞

○處士蔡節齋先生淵學派

劉氏爚撰蔡西山先生墓志曰先生居家以孝悌忠信儀刑子孫而教人也以性與天道爲先自本而支自源而流聞者莫不興起常言文公教人以訓詁文字爲先下學上達固是常事然世衰道微邪說交作學者未知本原未必不惑於異端之說也故文公晚年接引後學亦無隠然者按節齋爲西山先生長子稟學家庭授易學宗旨又深探無極太極之妙所著有易學訓解太極圖解等書其從事學問本原者蓋家學之標的也前儒嘗論文公近思錄首編太極道體諸篇名爲近思而實逺思似非初學階梯竊嘗妄議宋世周程張諸儒所以繼絕學者在闡發道體本原而太極一篇卽論學之統體也子思子中庸首篇首發性道之旨萬世宗之近思之錄其亦祖述中庸之意歟西山先生所謂文公接引後學之苦心意在斯乎再按公所著易說甚多其太極圖解一篇艸廬吳氏嘗譏之先儒闡析微言非後學所敢輕議謹敍述其說與同志訂厥疑焉其云易有太極易變易也夫子所謂無體之易也太極至極也言變易無體而有至極之理也先儒皆以太極二字便爲萬化之原而於易之一字但目爲易書故太極圖特以無極而太極發明易有太極之旨其所謂無極而太極者蓋亦言其無體之易而有至極之理也以其無樞紐根柢之形實爲天下之大樞紐大根柢也而太極本無極者以其爲天下之大樞紐大根柢而初非有樞紐根柢之形也聖人謂之太極者所以指夫天地萬物之理也周子謂之無極者所以著夫無聲無臭之妙也是以無極之說實有得於太極之一言或以爲周子妄加者謬也按此條吳氏艸廬嘗議蔡氏謂周子於太極之上加無極正是解夫子易有太極之易字而其解易字亦曰易變易也澄謂變易屬乎陰陽豈可以言無極蔡氏自知其說之病乃引易無體之說以救之而曰變易無體之中有至極之理也朱子以易爲陰陽之變易有太極者言陰陽變易之中有至理以爲主宰也蔡氏旣以變易無體爲理矣而又曰中有至極之理然則理中復有一理乎變易無體已是言理而又曰有至極之理可乎又曰流行乎乾坤中之易非易有太極之易也果有二等易乎又曰陰陽動靜之間是流行中之太極與夫子所言太極降一等果有降一等之太極乎蔡氏所解卦爻彖象多有發明朱子未到處澄纂言中亦取其說但易解後別有大傳易說一卷主於破其師太極在陰陽中之說於道之大本大原差了故有此兩般易兩般太極之謬談云云按節齋所著易解數種及太極通旨諸書今皆佚而存者少矣吳氏所論或易解中及太極通旨之論耳若就現今九儒書中所存太極圖解一篇其解易有太極易字謂變易無體而有至極之理亦言其生生不已變動不居無動靜無方體而有至理焉耳朱子語類曽言易有太極是生兩儀卽所謂易也但先倒說此一句故曰易有太極細玩朱子所論正涵程夫子動靜無端陰陽無始之意蔡氏解易有太極似與朱夫子之言不異但以易有太極欲合無極而太極之旨語意似乎不同蓋易有太極之易字指气而言而無極二字言其無方所無紀極泛言其無形狀而有此道理耳故朱子曰周子之言有無以有無爲一也蔡氏原未說到是理至論流行乾坤中之易非易有太極之易此在蔡氏易書中之論有疵處朱門如陳北溪先生亦曽指摘易說大槪依本義而大義與本義不同多涉元妙此不具錄云再按朱子言無體者或自陰而陽或自陽而陰無確定底故云無體也此交易變易之義也至論其體則謂之易語類云與易無體句不同各自說一个道理而已其理則謂之道則是太極矣又朱子答吳晦叔曰夫易變易兼指一動一靜已發未發而言之也太極者性情之妙也乃一動一靜未發已發之理也故曰易有太極言卽其動靜闔辟而皆有是理也若以易字専指巳發爲言是又以心爲已發之說也此固未當程先生言之明矣此數句解易有太極極得其要領按此則節齋之論易有太極之旨似與朱子合欲以易有太極之義合於無極則誠如艸廬先生所辧摘者矣乾隆壬申二月書

處士蔡節齋先生淵

蔡淵字伯靜西山先生長子也淸修苦節有父風與弟沈躬耕不仕內學於父外師事晦庵文公西山嘗曰淵宜紹吾易學沈宜演吾皇極數而春秋則以屬知方焉西山舂陵之謫仲黙從侍先生奉母家居文公曰季通素患難行乎患難伯靜艱貞近之道訃音聞先生哀毀骨立一以文公家禮爲準廬於墓側泣血三年與當世絕丁母憂年及耳順哀毀踰禮文公髙弟黃幹廖徳明張洽萬人傑輔廣陳孔碩旣折年輩以從之遊學徒包揚陳文蔚潘柄楊復李燔林夔孫李閎祖李方子葉采沈僩戴蒙劉彌劭皆執經抱疑以質其學眞徳秀陳宓陳韡黃自然王埜莫不曲巷過門以問出處之實理亂之由眞公參大政欲以大學爲對先生以爲實之以事則理有據而言之易入不然無益眞公深敬服西山畱意宗法先生繹先志而修明之建祠堂立儀約規條整然其謹於禮有如此者先生平生於易中庸太極說最所加意更定數四嘗謂周子無極而太極之說得於易有太極之一言易者變易無體卽無極之義著太極圖解一篇發明此旨見門人翁酉所序及郡守王氏遂所撰墓志至先生之教知行不偏敬義兼備內主於敬而發之以直行之以恕言之有常而動之可則嘗曰屋漏不愧暗室不欺獨行不愧影獨寢不愧衾皆先世之訓服而行之𨿽妻孥之言未有不可告人者亦未有不可告於天者暴慢鄙悖之人一見先生尊敬斂衽蓋素履之懿有以動其秉彜好徳之良心焉所著有易傳訓解易象意言卦爻辭旨古易協韻大傳易說象數餘論太極通旨化原聞辧中庸通旨大學思問論孟思問讀詩思問體仁擬議性情機要等書學者稱爲節齋先生端平三年卒年八十一子四格柄植棟﹝九儒書閩書﹞

翁思齋先生泳

翁泳字永叔始祖郜唐昭宗朝謫次從王潮入閩泳篤志好學從蔡節齋遊與熊竹谷蔡覺軒爲同門友注釋河洛運行講義學者稱思齋先生﹝閩書﹞

侍講葉仲圭先生采

葉采字仲圭初從蔡節齋受易學又嘗從李果齋陳安卿遊安卿以其好髙妙少循序屢折而痛砭之自是屏斂鋒芒駸趨著實構漁隠精舍問學日進淳佑元年登進士第授邵武尉歷景獻府教授遷祕書監論郡守貪刻遷樞密檢討知邵武軍作郡乘築祠郡泮以祀朱子復置田若干頃祀朱子於光澤以果齋配累官翰林侍講乞歸所著近思錄嘗以進呈理宗稱善又著解集西銘性理等書﹝閩書道南源委﹞

進士翁先生酉

翁酉別號思齋崇安人紹定五年進士﹝九儒書﹞

詹先生樞

詹樞崇安人好學粹文不茍仕進邑令陳樵子重建武夷精舍延樞與熊蒙正爲士人講說後輩欣然從遊﹝此公竢再考﹞

○文正蔡九峯先生沈學派

按先生於尙書及洪範數稟學於家庭卒之書成垂世不媿父師之托蓋一門潛心大業推本於牧堂西山貽謀者逺矣余嘗向慕彼時師友林立講磨切究其扶翼正學淵源爲可稽也西山眞先生嘗言某之生也後不及拜聘君牀下復得與先生昆季及公晦諸公遊比年退處念一相從於廬峯幔亭間迄不可得而坐中客如先生與公晦父皆不復存然後知一日之會爲千載之訣其亦可悲也夫觀此想見當時英賢一時聚散皆爲正學顯晦所闗噫自文公之後勉齋黃氏節齋九峯蔡氏雲莊劉氏果齋李氏諸髙弟維持者數十年其後獨西山與鶴山私淑之餘仔肩道脈朱蔡之學賴以不墜師友從遊啟迪之功其所系豈小哉

文正蔡九峯先生沈

蔡沈字仲黙西山先生季子也與伯兄淵次兄沆皆從文公遊先生年僅三十卽屏去舉子業一以聖賢爲師及西山坐謫舂陵先生隨侍從行繭足走三千里至則父子相對以禮義相怡悅西山卒護喪歸於道有遺金義不可受者固卻之曰吾寧隨所止而殯不以累吾親也初西山以洪範之數久失其傳獨心得之未及論著曰成吾書者沈也文公晚年訓傳諸經略備獨書未及爲整環視及門求可付者遂以囑先生先生旣受父師之托凜凜常若有負蓋沈潛反復數十年然後克就其序書略曰二帝三王之治本於道二帝三王之道本於心得其心則道與治可得而言矣後世人主有志於二帝三王之治不可不求其道有志於二帝三王之道不可不求其心求心之要捨是書何以哉晚卜居九峯𨿽當世名卿物色訪求不屑就也平居仰觀俯察黙坐終日了然有見於天地之心萬物之情反求諸躬眾理具備信前聖之言不予欺也西山嘗著律呂新書八陣圖皆爲文公所嘆重然學者鮮窮其微間以叩先生無不毫分縷解者眞公文忠撰先生墓志云某生也後不及拜聘君牀下而喜觀其書嘉定中始見君後山未幾過余於洪都之郡齋畱止數月暇則相從質問得所未悟後三年將之潭詣諸君以別戶庭幽潔竹樹茂美如適君平子陵之居伯仲聯席衣冠偉然若圖繪中見古人物會李公晦蔡元思繼至引觴命爵名論疊發雜以辧爭竟日散去未知離別之可重也比年退念一相從廬峯幔亭間迄不可得而坐中客如君與公晦皆無復存然後知一日之會爲千載之訣其亦可悲也夫君承家學淵源河洛由祖槪孫後先一轍言學之有本者必推焉紹定三年卒年六十四謚文正學者稱爲九峯先生子模杭權﹝九儒書眞文忠撰墓志﹞

侍郎黃元輔先生自然

黃自然字符輔甌寧人嘉定末教授郡學以理學誨諸生齋宿問辧率至夜分及漕廣西猶捐俸余助修禮殿官至吏部侍郎﹝郡誌﹞

○教授蔡覺軒先生學派

按宋季山長教席多爲名賢棲托之處蓋當時遺逸傳經之儒視此職者爲重其在朝廷之上者亦以此職愼擇其選而待之不輕余讀揆席範謝諸公交薦覺軒先生之奏牘可考焉其曰布衣蔡某承累世之心學有經濟之大才自考亭師友散亡之後如某者未見其比是淳佑間有學有守之儒也曰處以學職必能倡率士類知所向方是欲責成於秉鐸者作養人才之事也夫推許在大賢之列而量才爲學校之官當時選授教職由揆席薦舉其鄭重如此故一代人才萃蔚由此道也延及元代儒宗文師此席尙磊落相望溯學脈稽文獻者不禁憮然於諸賢

教授蔡覺軒先生模

蔡模字仲覺九峯先生長子操行髙潔風度夷坦隠居篤學一以聖賢爲師王埜創建安書院請任席長淳佑中太守王遂薦之於朝堅以疾辭後宰相謝方叔等薦乞表異以勸後學詔補迪功郎添差本州島教授令有司錄所著書並訪以所欲言模疏言敬義爲萬世帝王心學大旨價人大師等六者爲國家守邦要道及請頒白鹿洞學規於天下嘗輯文公之書爲續近思錄及易傳集解河洛探賾大學衍論語孟集疏等書學者稱覺軒先生﹝九儒書﹞

教授熊古溪先生剛大

熊剛大建陽人嘉定七年進士少穎敏從蔡節齋黃勉齋遊問學精専操行篤至爲建安教授所著有詩經批注性理小學集解學者稱古溪先生﹝性理大全閩書蔡氏九儒書﹞

﹝按蔡氏九儒書載先生撰牧堂地理髮微序自言初受業於覺軒先生之門蓋皆得蔡氏一家師承所自矣今總附之覺軒學派焉﹞

侍講翁丹山先生合

翁合字叔備崇安人七歲能文辟童選登嘉禧二年進士歷官有聲賈似道謫建州合上言建實文公朱子闕裏三尺童子亦知向善聞似道名咸欲嘔吐況見其面乎乞投荒裔以禦魑魅似道坐責授髙州團練副使循州安置景定中擢侍講號丹山所著有丹山集﹝建陽郡誌﹞

備考

蔡氏九賢著述書名紀略曰蔡氏九賢著述甚富惜今無全而文公敍述伊洛諸儒遺言季通之力爲多眞西山先生撰九峯墓志云文公顧曰季通吾老友也凡性與天道之妙他弟子不得聞者必以語季通焉異篇奧傳微辭邃旨多先令尋討而後親折衷之故嘗輯其問答之辭曰翁季錄者蓋引以自匹也而翁易行實述又云易學啟蒙一書季通研精覃思屢年而後就晦庵復刪潤之始克成書他如近思錄之所討論伊洛淵源錄之所類集通鑑綱目之所艸定太極通書西銘之所講辧季通靡不盡心故每稱其考訂精密又云季通平生著述多謙讓寄寓於某書集中云見九儒書

蔡氏書堂實迹曰南山艸堂在崇安縣武夷二曲兜眉峯下牧堂公創書堂三間爲遊息之所嘉定戊辰公孫淵沈兄弟復構書堂於舊址相與講學其中後文肅公杭因祖父之舊而堂構焉故曰詠歸堂

又顯慶堂在建陽永忠裏麻沙鎭北象巖晴雪山下紹興間牧堂公創書堂三間教其子元定公讀書之所

又西山精舍在建陽崇泰裏西山與雲谷對峙四面壁立山頂平曠有前湖後湖兩水歸內淳熙乙未元定公築室結廬建石門城圍與雲谷文公兩燈相望往來講道理宗朝禦書西山二大字頒賜文肅公杭刻於本山之西南崖

又大明堂在建陽崇泰裏雲谷廬峯之下慶元間九峯公沈受文公之命作書集傳創書堂二棟五植寶佑三年理宗禦書廬峯二大字頒賜文肅公杭刻於本山之巖

何氏喬遷潭陽文獻蔡氏捲引略曰蔡氏鑪弋陽郡人生唐宣宗大中中拜鳳翔節度使再授東昌刺史昭宗朝謫次從王潮入閩爲建陽長官同劉少府翺節度使翁郜同時入閩而長官後卜居麻沙鎭水北四世出九賢者孫名梅實爲西山先生之派祖梅四傳至伯禧宋眞宗朝以神童授春官伴讀賜詩伯禧之弟伯充爲西山先生曽祖伯充之子名諒字守信由太學授國諭伯充之叔名琇生子襄字君謨隨父居興化之莆田伯充之孫名發號牧堂子元定謚文節厥後朱文公自五夫遷居考亭築書堂於雲谷而文節亦自麻沙卜居後山築室西山所謂疑難堂懸兩燈相望因號西山

閩中理學淵源考卷二十六

廣平府知府李淸馥撰

○文肅黃勉齋先生幹學派

慈溪黃氏震曰乾淳之盛晦庵南軒東萊稱三先生獨晦庵得年最髙講學最久爲集大成晦庵旣沒門人如閩中則潘謙之楊志仁林正卿林子武李守約李公晦江西則甘吉父黃去私張元徳江東則李敬子胡伯量蔡元思浙中則葉味道潘子善黃子洪皆號髙弟獨勉齋先生彊毅自立足任負荷又勿軒熊氏禾撰考亭書院記云公祠以文肅黃氏幹配舊典也從以文節蔡氏元定文簡劉氏爚文忠眞氏徳秀建安武夷例也我文公體用之學黃氏其庶幾乎餘皆守公之道不二又貢氏師泰撰勉齋先生書院記曰文公門人弟子聰明卓越固不爲少然求其始終不渝老而彌篤者先生一人而已先生因劉子澄一拜文公於屏山之後旣慨然以斯道自任又曰聖賢墜緒非文公無以明文公遺書非先生無以成則斯文吾道確乎其有所歸矣又先生嘗曰年來學者但見古人有格物窮理之說便馳心於辧析講論之間而不務持養省察之實所以辧析講論者又不原切問近思之意天之所以與我與我之所以全乎天者大本大原漫不加省而尋行數墨入耳出口以爲卽此便是學問退而察其胸中之所存與夫應事接物無一不相背馳聖人教人決不若是觀此則文公捐館後諸門徒師法漸訛不但微言旣絕而大義亦乖勉齋數言實救當時流獘信乎朱門的傳也考朱子門徒在閩中者二百餘在吳越江右楚黔者亦二百餘惟勉齋黃氏之傳獨逺流及元代在閩如勿軒熊氏石堂陳氏明代虛齋蔡氏剰夫陳氏翠榘周氏皆能衍翼宗派崇守家法要皆謹紫陽勉齋北溪瓜山西山諸遺榘其在今日閩海派別宗風墜緒尢可尋遡論者謂國朝先文貞公之學淵源所漸實鄕國之接武云至金華四子則又勉齋先生一派單傳流及明代如章楓山國朝如陸淸獻公皆是余風所及者馥曽過金華仰止先賢詩云鼓棹歸閩路揚帆過越年澄波來活水佳气起蒼煙文獻渡江後﹝謂朱呂張講學及金華四子﹞忠良靖難前﹝謂宋文憲諸公﹞只疑學派在猶自隔山川乾隆辛未五月念七日

文肅黃勉齋先生幹

黃幹字直卿閩縣人父瑀以篤行直道聞爲饒州司戶歷官侍禦史所至有聲父歿先生往見淸江劉淸之淸之奇之曰時學非所以處子也今洛陽正傳則在朱仲晦矣盍往學焉卽以書爲容見之先生歸白母卽日行時方大雪旣至見文公晝夜勵學不設榻不解帶倦則微坐一椅或至達曙文公語人曰直卿志堅思苦與之處甚有益嘗詣東萊呂氏以所聞於文公者相質正及廣漢張敬夫亡文公與直卿書曰吾道益孤朋友亦難得十分可指擬者直卿明睿端莊造詣甚篤斯道有望於直卿者不輕後遂以女妻之寧宗卽位文公奏授先生將仕郎而銓中授迪功郎監臺州酒務丁母憂學者聴講於墓廬文公作竹林精舍成遺以書有他時便可代卽講席之語及編禮書獨屬以喪祭二編稿成文公見而喜曰所立規模次第縝密有條理他日取家鄕邦國王朝禮仿此更定之病革以深衣及所著書授之手書與訣曰吾道之托在此文公歿先生持心喪三年畢調監嘉興府石門酒庫遷知臨川縣攺調新淦縣差通判安丰軍尋知漢陽軍卽於郡治後立周程遊朱四先生祠別爲屋以館四方之士以病乞祠主管武夷衝佑觀未幾起知安慶府至則金人犯光山安慶去光山不逺民情震恐先生爲守禦計請城於朝不待報下卽日興工計田出役法均費省城旣完後二年金人破黃州沙窩諸闗淮東西皆震獨安慶按堵如故時李玨往維揚視師與偕行干言金欲以十六縣之眾四月攻浮光侵五闗五闗失守則蘄黃決不可保蘄黃不保則江南危尙書聞此亦已數日乃不聞有所施行何耶玨不能用厥後光黃蘄失果如其言遂立辭去請祠不已俄再命知安慶不就入廬山訪友人李燔陳宓盤旋玉淵三峽間俯仰文公舊迹講乾坤二卦於白鹿書院山南北之士皆來集未幾召赴行在所奏事除大理寺丞不拜爲禦史李楠所劾遂罷歸初先生在臨川時金華何伯熭爲臨川邑丞令其子基師事焉先生告以必有眞實心地刻苦功夫而後可基受命又以其學傳同郡王柏柏傳金履祥履祥傳許謙而道益著學者推原統緒以爲文公之世適實皆淵源於先生云先生剛介洪毅於師傳盡心致知之學身體之無遺力當官不避難不憚事撫摩凋瘵如護肢體鋤彊暴投機制變與眾絕慮營畫守邊備禦籌閫外事如宿將嘗試也比歸老終窶且貧煙火時不繼蔬食餉客危坐講切徹旦夜編禮著書不輟堅壯之志終老彌勵𨿽暮齡宿疾未嘗倦怠也當時出朱門號髙弟者至眾獨先生彊毅有力足任負荷歸而弟子益進巴蜀江湖之士皆來質疑請益如文公時俄命知潮州辭踰月乞致仕特授承議郎歿後數年以門人請謚特贈朝奉郎與一子下州文學謚文肅學者稱勉齋先生貢氏師泰曰南渡後文公集諸儒之大成於時門人弟子聰明卓越固爲不少然求其始終不渝老而彌篤者先生一人而已蓋先生有意斯文以陸沈下官不能大行其學固可深慨然聖賢墜緒非文公無以明文公遺書非先生無以成則斯文吾道確乎其有所歸矣先生歿其傳之著者在閩則宓齋陳氏信齋楊氏在浙則北山何氏江以西則臨川黃氏江以東則雙峯饒氏其久而益著者則西山眞氏衍義諸書凡今經幃進講成均典教皆出先生講論之餘云所著書說十卷六經講義三十卷禮記集注十四卷論語通釋十卷論語意原一卷及勉齋集行世兄東字仁卿見上文公學派﹝閩書名儒傳理學宗傳貢氏勉齋書院記宋史理學正宗﹞

侍郎黃子敬先生師雍

黃師雍字子敬閩淸人少從黃勉齋學寶慶二年進士爲楚州官屬時李全反狀已露師雍密結忠義軍別部都統時靑圖之謀泄靑被殺時雍不爲動秩滿朝議賢之師雍恥出史彌逺門不往見之調婺州教授學政一以呂祖謙爲法慕徐僑有淸望欲謁之會僑有召命則不往僑聞賢之至闕以其學最聞而李宗勉趙必願趙汝談等亦先後交薦丞相喬行簡許以朝除矣師雍入見勸其歸老行簡不說遂出知龍溪行簡罷史嵩之繼相遷糧料科延至私室謂曰糧料科密邇相府所以處君師雍不顧故與博士劉應起相善應起論嵩之嵩之疑師雍左右之諷禦史梅■﹝木巳﹞彈師雍差知邵武久之遷宗正簿拜監察禦史論嵩之罷之理宗欲以師雍爲侍禦史丞相鄭淸之沮之曰如此則臣不可畱遷起居舍人兼侍講卽力乞去淸之猶冀其少貶師雍曰吾欲爲全人終不屈數月卒被劾罷久之以直寶文閣奉祀起爲左史攺江西轉運使遷禮部侍郎命下卒於江西官舍師雍爲人簡淡寡欲靖厚有守言若不出口而於邪正之辧甚明視外物輕甚故博采公論當官而行愛護名節無愧師友云﹝閩書宋史通誌﹞

提管鄭中實先生鼎新

鄭鼎新字中實仙遊人嘉定十六年進士知晉江縣建問政堂輯論語系於政者二十四章書之堂壁建縣學文宣王廟辟一堂扁以尊道時眞西山守泉殊敬重之尋通判處州監右藏東庫遷國子書庫授都大提管卒鼎新少受業黃勉齋之門問答甚詳而與楊信齋遊嘗考究禮書成編名曰禮學舉要又撰禮樂從宜集居家好義有家塾義莊西山眞氏嘗爲之記其卒也遺命治喪一以儀禮從事﹝閩書仙遊志﹞

教授陳日昭先生如晦﹝子覺伯﹞

陳如晦字日昭長樂人從黃勉齋遊嘗讀西山眞氏夜气箴作曰須見得冬爲四時之夜夜乃一日之冬便是自家向晦入息處又見得造化發育之妙便是自家事物周旋處於此敬義夾持動靜交養則兩得之矣遂次其韻爲生意箴西山得之亟加稱賞一時耆徳巨公樂與爲道誼交以趙汝騰薦充經筵不果授本州島教授卒所著有論語問答及講義文集子覺伯字宗尹咸淳七年進士授泉州教授以古道迪士幼主航海次泉州港覺伯率同列表起居尋命攝州倅扈從入廣拜福建提刑數月罷歸聞厓山師潰憤惋不食且卒命其子曰吾宋臣也題吾墓則系吾於宋﹝閩書﹞

提舉李汝明先生鑑

李鑑字汝明寧徳人嘉定元年進士官終廣東提舉初從黃勉齋楊信齋遊得聞敬義之旨歸與龔剡創六經講社推明師說誘掖後進居官平易近民尢曉兵事嘗督捕贛冦提兵親入梅州界擒陳羅二賊後梅冦猖獗授以州符賊憚鑑威名遁去及蒞廣西值西浙大饑鑑運米千艘全活甚眾﹝閩書﹞

葉先生眞

葉眞字未詳三山人經義考林氏耕尙書集解後序曰耕暫攝鄕校學錄葉君眞裏之耆儒嘗從勉齋遊其先世亦從拙齋學與東萊同時又出家藏寫本林李二先生書解及詩說相示較之首尾並同云按耕叟謂葉君眞裏之耆儒嘗從勉齋遊其先世亦從拙齋學意其人必卓然者且溯其家世學有淵源惜未得紀述可詳姑錄其槪待考﹝經義考林氏耕尙書集解後序﹞

葉雲叟先生士龍

葉士龍號雲叟名與事實籍貫未詳待考按劉后村送葉士龍歸竹林精舍詩曰侍講開甥館三間不至奢少曽居北面老只住東家野筍庖尢美深衣衮未華何時尋舊路去謁玉川茶按此詩後劉公小注云勉齋依文公以居雲叟勉齋髙弟云

閩中理學淵源考卷二十七

廣平府知府李淸馥撰

○文簡劉晦伯先生鑰學派

按眞西山先生撰公神道碑略曰公平生大節𨿽未易以一善名然溯其學問源流與夫見諸謀謨事業則惟正之一言足以蔽之蓋公顯考銀靑府君﹝卽恆軒先生懋﹞蚤受學於屏山劉先生籍溪胡先生盡得義理精微之蘊公幼在家庭耳濡目染朱文公以道徳爲學者師公出入其門切磨講貫者數十年視他從遊之士爲最久又曰公天資厚重而不浮純一而不雜又嘗用力於致知力行之地每於夜間斂衽黙坐虛心省察嘗曰不於定靜時體察則應事接物或至有差嘗取節孝徐先生帖教子弟其言曰日入之後至於夜中事物俱靜志气俱定是君子思慮經綸之時晝之所行夜之所思也至其立朝大節在乞罷僞學之禁以正人心息邪說又嘗言捨法兼取行藝今但考其藝而略其行請以朱某白鹿洞書院學規頒下兩學爲諸生齋規與舊學規並行又取朱文公集注刋行冑監一時太學諸生稍務以道義相勉而知窮理居敬之說至講筵講論每援師說其奮忠陳謀察微慮逺於啟沃君心有獨至者今撮其大略著於篇

文簡劉晦伯先生鑰

劉鑰字晦伯懋子乾道八年進士歷官連城令蠲無名徵斂新學宮教諸生八徳之方攺知閩縣淸簡爲治與民有信大族貴宦頑庶姦胥莫敢撓法諸臺府合詞列薦先生自謂與趙丞相汝愚有連避嫌乞通判潭州以歸寧宗受內禪先生寓書丞相曰前日之事如病寒熱一旦解散卽無所苦至於蠱毒中人初不自覺觸物而發則殆矣蓋指韓侂冑而丞相不能用丁父艱學禁方嚴從朱子於講學武夷築雲莊山房爲終老計寧宗初知徳慶府興學校練軍實入對請恐懼修省開言路進人才飭邊備執政議欲畱先生宰臣陳自彊曰斯人閩縣之政吾知之然眞僞學也侂冑誅自彊逐遂以先生提舉廣東常平茶鹽嘉定二年召對帝嘉奨除吏部郎中輪對請開張聖聴於經筵講讀大臣奏對反復問難以采義理之當否政事之是非乞外除浙西提點刑獄所劾不避權要所舉不受干求召國子司業言治道原於士風士風本於學術藝祖干戈甫定召處士王昭素講易禁中累聖相承以爲先務治教休明儒宗間出然後六經遺旨孔孟微言復明於千載之後天下學者誦而習之以論語孟子大學中庸爲準故其事父則孝事君則忠世之所謂道學也慶元以來權佞當國惡人議已指道爲僞屏其人禁其書十餘年間學者無所依向義利不明趨向污下望其立名節修職業胡可得也乞降明詔罷僞學之禁息邪說正人心宗社之福又言捨法兼取行藝今但考其藝而略其行故侍講朱某白鹿洞揭示學規皆聖賢教人大旨謹錄以進請頒下兩學與舊學規並行從之嘗言於丞相史彌逺請以朱子所著論語中庸大學孟子之說以備勸講後先生在成均遂以數書鋟於冑監俾學者誦習焉除權刑部侍郎兼祭酒左諭徳同修撰時羣臣爭務容黙先生疏請崇奨忠讜以作士气深戒諛佞以肅百僚固藩籬選將帥尢今日不可緩者除刑部侍郎權工部尙書兼右庶子仍兼講讀於東宮每講論至經史所陳聲色嗜欲之戒輒懇切敷陳以年過七十乞休疏凡二十餘上許之積階大中大夫以通奉大夫致仕遺表聞贈光祿大夫官其後賜謚文簡先生爲人簡質端重而天性孝友少習家訓長得名師如張宣公呂成公皆前修巨儒相與往復講論其學以不欺爲主其接物夷易與人言心平气和語簡而當聴者心服稱人之善無溢美其惡惡亦無深疾每病學者空談無實嘗爲天臺學四先生學記曰學者當窮理以致其知反躬以踐其實若趨其名以爲髙入耳而出乎口皆四先生之罪人也其平生所素戒在此每夜斂衽黙坐虛心省察嘗取徐節孝帖教子弟其言曰日入之後至於夜中事物俱靜志气俱定是君子思慮經綸之時晚號雲莊居士著有奏議史稾經筵故事東宮詩解易經說禮記解講堂故事雲莊外稾續稾若干卷子垕﹝道南源委閩書西山撰神道碑﹞

○司農詹元善先生體仁學派

按西山眞先生敍公行狀詳矣但舊傳俱載西山從遊於公而行狀並未敍及及讀祭文有云若某之不才顧何足以語上而公獨以爲可教每更以畱連讀此似平昔曽親炙論說非同及門受業者不然行狀獨無一語敍及耶今仍采舊傳錄出以待考訂再按先生之父詹公慥與胡公宏劉公子翚遊而先生又出紫陽之門其於當世名臣如梁公克家趙公汝愚周公必大皆與往復人才商論國是而蔡西山被謫時畱在邑中甚得公調護之力眞公稱其立朝當官自信所學於辭受出處之槪尢不茍云

司農詹元善先生體仁

詹體仁字符善建寧崇安人父慥與胡五峯劉屏山遊先生登隆興元年進士第調饒州浮梁尉郡上先生獲盜功狀當賞謝不就爲泉州晉江丞程尙書大昌司馬侍郎汲相繼爲守賞待特異郡有疑獄必諮焉宰相梁克家泉人也始知先生薦於朝入爲太學錄遷太學博士尋遷太常博士時髙宗廟謚或謂宜稱堯宗先生言謚法𨿽有之於古無據且大行功莫盛於中興請比殷武丁謚爲髙議遂決累官太常少卿時上以積疑成疾久不過重華宮先生陛對首陳父子至恩引易睽孤之說以開廣聖意孝宗崩先生率同列抗疏請駕詣重華宮親臨祥祭時趙汝愚將定大策外庭無預謀者密令先生及左司郎官徐誼達意少保吳琚請憲聖太后垂簾爲援立計寧宗登極天下晏然先生密贊汝愚之力也時議大行皇帝謚先生言壽皇帝事徳壽二十餘年極天下之養諒陰三年不禦常服漢唐以來未之有宜謚曰孝卒用其言先生深於禮故前後定兩朝廟謚異論莫能奪議者韙之孝宗將復土先生言永阜陵地勢卑下非所以妥安神靈與宰相異議除太府卿尋直龍圖閣知福州言者竟以前論山陵事罷之屏處者八年退居霅川日以經史自娛人莫窺其際始復直龍圖閣知靜江府移守鄂州除司農卿復總湖廣餉事時歲凶艱食卽以便宜發廩賑救而後以聞侂冑議開邊一時爭談兵以規進用先生移書廟堂言兵不可輕動皇甫斌自以將家子好言兵先生語僚屬謂斌必敗已而果然開禧二年卒年六十四先生天姿超邁志守卓然自擢第歸卽從朱先生遊講質疑義其學以存誠愼獨爲主患世儒論經多失本旨曰惟皇上帝降衷於下民若有恆性克綏厥猷惟後此卽天命之謂性率性之謂道修道之謂教也人能知此則知觀書之要而無穿鑿之患矣博覽羣書自天文地理卜筮醫藥百氏雜說靡不通於渾儀漏刻俱自親制以測驗皆合趙渙造新曆以獻先生爲作序中書舍人黃裳一見嗟異因以定交爲文若不經意而明白暢遂悉根於理致神識恬暢喜論說古今遇佳士良友窮日夜語不厭立朝當官自信所學於辭受出處之際尢不茍周公必大當國先生嘗疏薦三十餘人皆當世知名士後多所收擢郡人眞公徳秀早從之遊嘗問居官蒞民之法先生曰盡心平心而已盡心則無愧平心則不偏世服其確論云所著象數總義歷學啟蒙莊子解諸書﹝眞西山撰行狀閩書﹞

○吏部廖子晦先生徳明學派

按考亭淵源錄載徳明所問朱子所答皆論學的要如論敬之該貫動靜變化气質須是勉彊講論文字不可與自家身心都無干涉又言閒散不是眞樂論前輩諸賢多是略綽見得个道理便休少有苦心理會又論太極朱子答書曰來諭一一皆契鄙懷足見精敏又文公嘗稱曰徳明學有根據爲政能舉先王已墜之典以活中路無告之人固學道愛人之君子所樂聞而願爲者觀此可知先生造詣爲師門所心許者矣

吏部廖子晦先生徳明

廖徳明字子晦南劍州人少學釋氏及得龜山楊氏書讀之大悟遂受業朱子登乾道中進士第知莆田縣民有奉淫祠者罪之沈像於江會有顯者欲取邑地廣其居先生堅持不可累官至潯州有聲諸司交薦之先生曰今老矣況以道徇人乎固辭不受遷廣東提點刑獄彈劾不避權要歲當薦士朝貴多以書托之先生曰此國家公器也悉不啟封還之有鄕人爲主簿先生聞其能薦之會先生行縣簿感其知己置酒延之悉假富人觴豆甚盛先生怒曰一主簿乃若是侈耶必貪也於是追還薦章其公嚴類此時盜陷桂陽迫韶韶人懼先生燕笑自如遣將馳擊而親持小麾督戰大敗之乃分戍守逺斥堠明審賞罰宣布威信韶晏然如平時徙知廣州遷吏部左選郎官奉祠卒先生初爲潯州教授爲學者講明聖賢心學之要手植三柏於學潯士愛敬之如甘棠在南粵時立師悟堂刻朱子家禮及程氏諸書公餘延僚屬及諸生親爲講說逺近化之嘗語人以仕學之要曰徳明自始仕以至爲郡惟用三代直道而行一句而已所著有朱子語錄春秋會要槎溪集諸書

﹝按朱子語錄姓氏廖子晦先生錄語在乾道九年癸巳以後所聞時朱子年四十四此爲早歲及門者再按黃勉齋答李貫之書論語錄以所記年月爲序以爲未安又稱記錄之人如子晦文漢卿文之類絕少今閱現今所刋語錄姓氏以廖子晦輔漢卿爲首或本勉齋所答之語所更訂耳考亭淵源錄道南源委閩書﹞

提刑鄒先生應博

鄒應博泰寧人受學於廖公徳明寶慶中監行在都進奏院奏對引書危微精一以朱子之說進嘗知婺州蘇州提點江南西路刑獄爲眞公徳秀所薦

鄭先生師尹

鄭師尹字未詳按建安郡守王氏遂撰建安書院記言前守王公埜以廖公徳明之門人鄭師尹爲賢而開館迎之尢以蔡公元定之孫模爲賢而移書致之會書院成請蔡君典教事適公入覲鄭以故歸蔡亦憂去士不能不觖望云考蔡先生模已見蔡氏家學鄭先生師尹未詳疑是延建人必當時表著者今附之廖公學派待考

﹝王氏遂撰建寧府書院記言淳佑三年夏前建安守王埜陛辭理宗命之曰遊胡朱眞流風未冺表宅裏以善其民則予汝懌埜再拜稽首奉命至郡以遊胡舊嘗有祠乃創建安書院祠朱子而又以眞西山配享請於朝許之按是時理宗淳佑元年方幸學從祀周程張朱五子並求訪遺書而於郡守到官之日訓辭復及之故所在興起書院獨多蓋自端平初召用正人時稱小元佑自是數年崇奨正學一時師席類多名儒耆彥爲紫陽文公派澤故鄭氏師尹蔡氏模自皆一時之選也再按王氏埜王氏遂亦皆宗仰朱子之學王埜爲金華人王遂爲金壇人王埜曽友教於蔡節齋父子王遂號潛軒曽撰節齋墓志序述學派源流闡發特詳二公宦學皆卓然者也附此備考﹞

○提刑楊澹軒先生方學派

按長汀斯時惟澹軒先生及紫陽之門外此寥寥亦風气初開之始也傳稱其淸修篤孝行已拔俗到官操履剛正廉介不可幹以私至論學之詳朱子集中往復諸書可檢也

提刑楊澹軒先生方

楊方字子直長沙人淸修篤孝行已拔俗隆興元年登進士調弋陽尉還特取道崇安參謁朱子面受所傳未赴攺淸逺簿廣廉憲姚孝資檄攝曲江以廉介剛直聞攺武寧丞秩滿趙公汝愚帥蜀辟管機宜尋薦於朝召對擢宗正寺簿乞外通判吉州淳熙末知建昌軍召爲樞密院編修官首疏乞朝重華宮辭甚懇切寧宗立除祕書郎出知吉州僞學禁興坐汝愚朱子黨罷居贛州閉戶讀書學禁稍弛起知攝州至官未數月乞祠以歸嘉定更化召爲右侍郎官進考功郎官操履剛正終與時忤尋復去國越二年以鯁介老成除直寶謨閣提刑廣西循歷屬部發摘姦貪官吏重足而立至桂嶺卒所居植淡竹自號淡軒老叟學者稱爲澹軒先生所著有寒泉語錄

﹝按朱子語錄姓氏楊澹軒先生錄語在乾道六年庚寅所聞時朱子年四十一此爲早歲及門記語錄之最早者﹞

縣令丘啟潛先生鱗﹝丘方附﹞

丘鱗字啟潛連城人少師事楊澹軒方嘉定十三年特奏名調贛縣尉有廉聲歸值紹定寇發檄攝連城令畫計禦寇率民登東田石全活甚眾招捕使陳韡奏其功辟知建寧縣侄丘方字正叔寶慶二年進士任寧都縣丞興學課士有政聲同受業於澹軒先生﹝閩書黎氏撰邱先生書院記汀郡選舉志﹞

備考

黎氏士宏撰丘氏二先生書院記略曰連城踞萬山中重巒疊峙覽奇者目不暇給矧東田數片石屹立一方石之麓爲宋儒丘二先生讀書捨後人卽其遺址祠以祀之按郡縣誌丘鱗字啟潛嘉定十三年進士侄丘方字正叔寶慶二年進士同受業楊澹軒先生澹軒先生爲朱門髙弟其時同學諸子罕出其右及學成歸鄞江考道問徳與朱子往復辧論折衷至當載在語錄者章章可考二先生從之學盡得其傳至啟潛先生禦寇有功辟知邵武軍建寧縣承直郎日與劉徳言梁文叔馮作肅吳大年葉直翁吳仲玉諸先儒切磋友善講道不倦遡其所從皆朱門嫡傳也又曰吾獨慨閩自龜山道南後羣英萃興號爲鄒魯名邦汀距延咫尺間何從學者寥寥惟楊先生謁朱子受所傳於前二先生從楊學紹所聞於後倡明聖道引誘善類汀人始知詩書禮樂之學是先生徳業未顯於當時教化尙畱於後世自是士子爭自濯磨惇倫紀勵名節稱先則古代有聞人孰非二先生教澤之所遺耶

○林存齋先生憲卿學派

黃氏日抄言晦庵先生沒後公亦在髙弟之列勉齋祭先生文稱栗山之陽無百室之聚家弦誦而人縫掖又皆知義理之訓公之教也又曰吾鄕之士遊晦庵之門晚歲能自守者不過三數人如公之醇厚質直樂善不倦則又朋友之所敬愛云

林存齋先生憲卿

林憲卿字公度福州懷安人居大山長谷之中與世異趨不妄交遊愼擇師友醇厚質直樂善不倦從晦庵先生遊知所自守以忠信見稱於師門以義理化導乎鄕裏年七十猶嗜學不衰學者稱爲存齋先生及卒黃勉齋志其墓其徒吳宗萬林士蒙皆知名﹝考亭淵源錄閩書﹞

○潘瓜山先生柄學派

朱子答謙之書曰所示問目如伊川亦有時教人靜坐然孔孟以上卻無此說要須從上推尋見得靜坐與觀理兩不相妨乃爲的當耳按謙之在朱門爲髙弟其所問心性分別與夫靜坐及存養數條俱爲涵養本原切己功夫慈溪黃氏嘗言晦庵沒後閩中門人如潘謙之楊志仁林正卿林子武李守約李公晦皆在髙弟之列以此知其選矣又按公之父滋從林先生之奇遊聞晦庵講道武夷遂命公兄弟從遊皆以弱冠摳衣有道厲志前修蓋貽謀有自來矣

潘瓜山先生柄

潘柄字謙之懷安人父滋林公之奇髙弟也黃勉齋嘗受業焉兄植字立之工於文不赴場屋勵志潛修専以務實爲本兄弟承父命俱往事文公於武夷公稱曰立之有說得到處先生年十六卽有志於道文公悉以所學授之遂取聖賢格言爲訓又以呂氏鄕約櫽括繼其後凡存心養性之道律己治人之功條目具列終身所行不出於此著易解尙書解學者稱瓜山先生

﹝按朱子語錄姓氏潘瓜山先生錄語在淳熙十年癸夘以後所聞時朱子年已五十四此爲中歲及門者閩書考亭淵源錄道南源委﹞

蘇先生國臺

蘇國臺其先徳化人曽祖欽遷於仙遊父權從祖總龜皆爲名儒國臺從瓜山潘公學

○楊信齋先生復學派

考公平昔多講貫於制度典章之學文公沒後又從勉齋黃氏遊稱朱門髙弟西山眞氏蒞官至閩於三山築尊徳堂以待之是時公年已老所造有更超然者矣

楊信齋先生復

楊復字志仁福州長溪人朱子門人後又受業於黃勉齋勁特通敏考索最精見者無不嘆取陳師復稱其學問精深服膺拳拳眞西山知福州卽郡學創貴徳堂以處之著祭禮圖十四卷儀禮圖解十七卷又有家禮雜說附注二卷學者稱信齋先生﹝道南源委考亭淵源錄閩書﹞

林先生桂發

林桂發福寧人父艾隠先生志晦庵之學子三宗旦如坦皆有文名桂發受業晦庵之門人信齋楊公復以繼先志云東發黃氏震撰公父墓誌略曰寶佑乙夘歲餘應鄕書聞有髙才卓識持衡風簾間者是爲林公桂發而未果識也余旣竊第歸君來從事府幕一見如平生歡而末由欵誨益也後四三年再會君吳門與語夜參半君衮衮談古今析義理如傾河漢不可休知其學必有自來而未能悉也自是每見閩之士必問君家世皆言君艾隠先生之子艾隠古學古心超然不與世接君亦刻厲先志坐是偃蹇於世余於是益敬之後之又十年餘歸自江西君適從事沿海制司之幕秩滿赴班因得請問艾隠先生詳委君乃愀然言曰宦遊日久先君墓猶未銘正欲屬之子余謝不能再三明日以其狀來又辭至再三皆不獲乃敬爲敍其事而次之

○朝奉李公晦先生方子學派

文公嘗言公晦資稟自是寡過然開闊中又須縝密寛緩中又須謹嚴先生曽與眞文忠公爲僚於泉山文忠公言公晦學邃而气平本經術明世用事之大者余必咨而後行其撰淸源文集序言公晦仕泉時爲郡守程公所囑輯淸源文集七百餘篇集成而某至又爲先生子祝辭贊先生爲朱門髙弟觀此知先生其有體有用之學者歟又虞邵庵撰雲巖書院記其言曰先生祖子孫三世受學朱子之門當是時閩之學者比於鄒魯余得先生所爲年譜序知其於朱氏之學確守而不變所謂豪分縷析致知力行蓋終身焉雲巖卽先生講學故處也今錄其梗槪著於編

朝奉李公晦先生方子

李方子字公晦呂之孫少博學能文爲人端謹純篤初見朱子謂曰觀公爲人自是寡過但寛大中要規矩和緩中要果決遂以果名齋長遊太學學官李道傳折官位輩行具刺就謁嘉定七年登進士廷對第三人調泉州觀察推官眞西山爲守稱其學邃气平本經術明世用每有大事必咨決而行暇則辧論經訓至夜分不倦故事秩滿必先通書廟堂乃除先生曰是求也可乎哉丞相史彌逺怒之踰年始除國子錄將選入官僚不少貶以希合或告彌逺曰此眞徳秀黨也使臺臣劾罷之旣歸從遊者盈門竟日危坐未始傾側對賓客一語不妄發𨿽奴隸亦不加詬詈然皆嚴憚之其學得諸心傳親切超詣嘗語人曰吾問學未能周盡幸於大本有見此心常覺泰然不爲物欲所漬若得眞實務學之人發明綱領斯道庶幾不墜爾起辰州通判尋卒著有朱子行狀傳道精語等書又有禹貢解朱子嘗稱許之寶慶二年眞公徳秀官樞密與尙書袁甫進於朝特旨授朝奉郎致仕與一子恩澤弟文子

﹝按朱子語錄姓氏李公晦先生錄語在淳熙十五年戊申以後所聞時朱子年已五十九此爲晚歲及門者閩書道南源委歷代名儒傳﹞

○蔡白石先生學派

泉南人文之盛自紫陽文公倡興同安繼以白石蔡先生北溪陳先生宗主文公家法而士習翕然向風由是濂洛闗閩之書家弦戶誦號爲紫陽別宗其時王梅溪眞西山諸賢後先蒞官至止主盟斯道人文愈著五百年來知朱眞諸大儒之澤矣而白石北溪輔翼踵起之功未有表章者三山蔣氏閩學源流有議公及黃氏巖孫張氏巽郡中宜建以特祠者後之君子折衷詳考必有取焉乾隆十三年戊辰七月初六日書

蔡白石先生和

蔡先生和字廷傑晉江人願從朱文公遊以親老不能去勉友人陳易往受業數以書從易請質無虛日居白石村喪祭酌古禮鄕閭化之眞西山守郡李果齋以文公弟子佐幕議創書院於東湖延和爲堂長會易鎭不果同時有北溪陳淳往來道泉學者勉畱講授一時如同邑蘇思恭王次傳王雋黃必昌安溪鄭思忱思永惠安江與權永春卓琮黃以翼皆從先生與淳學先是郡士専經者泥章句業文者競浮華析理者駕玄虛自文公導其源白石北溪浚其流條理明備講論平實由是闗洛考亭之書家誦人習理學之盛號爲紫陽別宗居白石村學者稱爲白石先生著有易說

監院鄭景千先生思忱

鄭思忱字景千安溪人授尙書於西溪李季辧解析精詣生徒常百數嘉定三年以詞賦領鄕薦第一中第爲新興令除遺利錢三百萬再知崇安縣以譖左遷浦城丞謁眞文忠公與語知其賢言於太守得復任知南恩州歷浙東參議雷變上封事言士溺苞苴習久難化民坐困且盜宜去貪卹人節用蓄力除監登聞鼓院卒年七十二公少年豪爽晚而和粹凝然有守君子也著有詩書釋按先生與景修先生思永皆從蔡公和與陳公淳學時稱紫陽別宗淸溪傳入朱門派系自二先生始

鄭景修先生思永

鄭思永字景修安溪人好學篤行蔡白石愛其朴粹妻以女從學終身著有易說﹝閩書﹞

王嵓父先生次傳

王次傳字嵓父晉江人善講析指授生徒多貴顯再預薦不第

閩中理學淵源考卷二十八

廣平府知府李淸馥撰

○主簿陳北溪先生淳學派

按紫陽先生蒞漳時北溪方始受業由是漳之人士翕然師尊之維時漳士尙未著顯惟鄰郡泉莆間信向相從講貫者爲多此見於先生答黃寺丞直卿之書可考也晚歲曽與陳復齋宓江徳功黙先後蒞安溪令簿惜未至官而卒然三先生皆得紫陽緒餘流風所被其澤未冺山川炳耀學派開先然則泉郡之俎豆先生當與黃巖孫蔡白石諸公並請百世祀宜哉至其爲學有所得不逺千里質之晦翁晦翁有喟然與點之嘆則又告之曰當大作下學之功勿遽求上達之見臨川吳氏言朱門惟勉齋黃直卿識理本原其次北溪陳安卿於細碎字義亦不差云

主簿陳北溪先生淳

陳先生淳字安卿龍溪人少習舉子業林宗臣見而奇之謂曰此非聖賢之學也授以近思錄先生由是盡棄所業益求濂洛遺書讀之曰若是與吾心會蓋眞得洙泗之傳者循墻闖門未身其奧吾心恧焉及聞朱子講道武夷欲往從而無資會朱子來守漳州袖所作自警詩爲贄朱子讀之恨相見晚與語知其用功深且久直以上達之理髮之先生聞語深思益求所未至朱子每語人曰南來吾道得一安卿爲喜朱子自漳歸且十年先生復至自述所得朱子曰已見本原矣所闕者下學之功爾自是所聞皆切要語凡三月而朱子卒先生歸追思師訓痛自裁抑無書不讀無物不格日積月累義理貫通洞見條緒凡經傳子史所載紀綱法度禮樂刑政衰興治亂之原得失利害之幾與夫異端邪說似是之非淺深疎密難明之辧無不周詳究勘徹上徹下而於朱子之所以教無復遺恨矣先生僻處陬澨曩時同門諸老皆已零落後來者率累於科舉習於見聞惟鄰郡莆泉間有相信從者嘉定九年以特試寓中都四方友皆來叩質朝士大夫爭館迎焉嚴州守鄭之悌聞其至率僚屬延講郡庠時有竊似亂眞自立門庭者教人黙坐求心謂可一蹴而至而以致知格物爲支離認人心爲道心而是非理欲之所在皆置不聞後生晚出喜奇便簡羣然和之先生極力排之所以發明正學以求指歸則有道學體統等四篇所以排抵異端中其膏肓則有似道似學二辧旣歸泉人士師事益眾先生與講解率至夜分惟恐聴者之勞而在巳曽無倦色惟慮人無以受之而不憚傾倒所有以告於是門人隨其口授筆之於書大學論孟中庸則有口義仁義禮智心意性情之類隨事剖析則有字義詳講仙溪陳沂久往來門下輯一時問答之言爲筠谷所聞二卷其深切著明者也先生家故貧事母孝身𨿽未用而憂時論事感激動人道至晚益尊行著於鄕徳形於言胸中明瑩若太空無雲而其辧說條暢浩乎水湧而山出其推己及人之心甚於饑渴嗜欲不能自遏嘉定十六年授迪功郎主安溪簿泉南諸儒竊自幸有以終教將行竟卒時年六十五矣學者稱北溪先生子榘能讀父書銓次其家集爲五十卷有道學體統師友淵源用功節目讀書次序四篇似道似學辧大學中庸論孟口義字義詳講詩禮女學等書﹝道南源委宏簡錄名儒傳閩書北溪文集考亭淵源錄﹞

嚴陵學校講義

淳恭承判府寺丞鄭公之悌偕諸廣文先生領邦之羣賢眾俊會於學校謂淳從遊晦庵先生之門俾講明大義以開後進區區淺陋辭不獲命輒吐爲說四篇一曰道學體統二曰師友淵源三曰用功節目四曰讀書次序以爲賢侯作成人材之助願諸同志共切磋之

道學體統

聖賢所謂道學者初非有至幽難窮之理甚髙難行之事也亦不外乎人生日用之常耳蓋道原於天命之奧而實行乎日用之間在心而言則其體有仁義禮智之性其用有惻隠羞惡辭讓是非之情在身而言則其所具有耳目口鼻四肢之用其所與有君臣父子夫婦兄弟朋友之倫在人事而言則處而修身齊家應事接物出而蒞官理國牧民禦眾微而起居言動衣服飲食大而禮樂刑政財賦軍師凡千條萬緒莫不各有當然一定不易之則皆天理自然流行著見而非人之所彊爲者自一本而萬殊而體用一原也合萬殊而一統而顯微無間也上帝所降之衷卽降乎此也生民所秉之彜卽秉乎此也以人之所同得乎此而虛靈不昧則謂之明徳以人之所共由乎此而無所不通則謂之達道堯舜與塗人同一稟也孔子與十室均一賦也聖人之所以爲聖生知安行乎此也學者之所以爲學講求踐履乎此也謂其君不能賊其君者也謂其民不能賊其民者也自謂其身不能自賊者也操之則存捨之則亡迪之則吉悖之則凶蓋皎然易知坦然易行也是豈有離乎日用常行之外別自爲一物至幽而難窮甚髙而難行也哉如或外此而他求則皆非大中至正之道聖賢所不道也

師友淵源

粵自羲皇作易首辟渾淪神農黃帝相與繼天立極而宗統之傳有自來矣堯舜禹湯文武更相授受中天地爲三綱五常之主臯陶伊傅周召又相與輔相施諸天下爲文明之治孔子不得行道之位乃集羣聖之法作經爲萬世師而回參伋軻實傳之上下數千年無二說也軻之後失其傳天下騖於俗學蓋千四百餘年昏昏冥冥醉生夢死不自覺也及我宋之興明聖相承太平日久天地眞元之气復會於是濂溪先生與河南二程先生卓然以先知先覺之資相繼而出濂溪不由師傅獨得於天提綱啟鑰其妙具在太極一圖而通書四十章又以發圖之所未盡上與羲皇之易相表裏而下振孔孟不傳之墜緒所謂再辟渾淪二程親授其旨又從而光大之故天理之微人倫之著事物之眾鬼神之幽與凡造道入徳之方修己治人之術莫不秩然有條理備見於易傳遺書使斯世之英才志士得以探討服行而不失其所歸河洛之間斯文洋洋與洙泗並聞而知者有朱文公又卽其微言遺旨益精明而瑩白之上以達羣聖之心下以統百家而會於一蓋所謂集諸儒之大成而嗣周程之嫡統粹乎洙泗濂洛之淵源必以是爲迷塗之指南庶乎有所取正而不差茍或捨是而他求則茫然無定準終不得其門而入矣旣不由是門而入而曰吾能眞有得乎聖人心傳之正萬無是理也

用工節目

道之浩浩何處下手聖門用工節目其大要亦不過曰致知與力行而已致者推之而至其極之謂致其知者所以明萬理於一心而使之無所疑也力者勉焉而不敢怠之謂力其行者所以復萬善於已而使之無不備也知不致則眞是眞非無以辧其行將何所適從必有錯認人欲作天理而不自覺者也行不力則𨿽精義入神亦徒爲空言而盛徳至善竟何有於我哉此大學明明徳之功必以格物致知爲先而誠意正心修身繼其後中庸擇善固執之目必自夫博學審問愼思明辧而篤行之而顏子稱夫子循循善誘人亦惟在於博我以文約我以禮而已無他說也然此二者亦非截然判先後爲二事猶之行者目視足履動輒相應蓋亦交進而互相發也故知之明則行愈達而行之力則所知又益精矣其所以爲致知力行之地者必以敬爲主敬者主一無適之謂所以提撕警省此心使之惺惺乃心之生道而聖學之所以貫動靜徹終始之功也能敬則中有涵養而大本淸明由是而致知則心與理相涵而無顚冥之患由是而力行則身與事相安而亦不復有扞格之病矣𨿽然人性均善均可以適道而鮮有能從事於斯者由其有二病一則病於安常習故而不能奮然立志以求自拔二則病於偏執私主而不能豁然虛心以求實見蓋必如孟子以舜爲法於天下而我猶未免爲鄕人者爲憂必期如舜而後已然後爲能立志必如顏子以能問於不能以多問於寡有若無實若虛然後爲能虛其心旣能立志而不肯自棄又能虛心而不敢自是然後聖門用工節目循序而進日日有惟新之益能升堂入室惟吾之所欲而無所阻矣此又學者所當深自警也

讀書次序

書所以載道固不可以不讀而聖賢所以垂訓者不一又自有先後緩急之序而不容以躐進程子曰大學孔氏之遺書而初學入徳之門也於今可見古人爲學次第者獨賴此篇之存而論孟次之學者必由是而學焉則庶乎其不差矣蓋大學者古之大人所以爲學之法也其大要曰明明徳曰新民曰止至善三者而已於三者之中又分而爲格物致知誠意正心修身以至於齊家治國平天下者凡八條大抵規模廣大而本末不遺節目詳明而始終不紊實羣經之綱紀而學者所當最先難講明者也其次則論語二十篇皆聖師言行之要所萃於是而學焉則有以識操存涵養之實又其次則孟子七篇皆諄諄乎王道仁義之談於是而學焉則有以爲體驗充廣之端至於中庸一書則聖門傳授心法程子以爲其味無窮善讀者味此而有得焉則終身用之有不能盡者矣然其爲言大槪上達之意多而下學之意少非初學者所可驟語又必大學論孟之旣通然後可以及乎此而始有以灼知其皆爲實學無所疑也蓋不先諸大學則無以提挈綱領而盡論孟之精微不參諸論孟則無以發揮蘊奧而極中庸之歸趣若不會其極於中庸則又何以建立天下之大本而經綸天下之大經哉是則欲求道者誠不可不急於讀四書而讀四書之法毋過求毋巧鑿毋旁搜毋曲引亦惟平心以玩其旨歸而切己以察其實用而已爾果能於是四者融會貫通而理義昭明胸襟灑落則在我有權衡尺度由是而進諸經與凡讀天下之書論天下之事皆莫不冰融凍釋而輕重長短截然一定自不復有錙銖分寸之或紊矣嗚呼至是而後可與言內聖外王之道而致開物成務之功用也歟

似道之辧

或曰今世所謂老佛之道與聖賢之道何如曰似道而非道也蓋老氏之道以無爲宗其要歸事淸淨令學者修眞煉气以復嬰兒誠爲反人理之常世固有脫事物遊方外以事其學者然其說未甚熾固不待論若佛氏之教則充盈乎中華入人骨髄自王公大人至野夫賤隸深閨婦女無不傾心信向之而其所以爲說者大槪有二一則下談死生罪福之說以誑愚眾然非明識者莫能決一則上談性命道徳之說以惑髙明亦非常情所易辧也夫死生無子理能原其始而知所以生則反其終而知所以死矣蓋無極之眞二五之精妙合而凝乾道成男坤道成女二气交感化生萬物此天地所以生人物之始也人得是至精之气而生气盡則死得是至眞之理所賦其存也順吾事則其沒也安死而無愧始終生死如此而已自未生之前是理气爲天地間公共之物非我所得與旣凝而生之後始爲我所主而有萬化之妙及气盡而死則理亦隨之一付之大化又非我所能専有而常存不滅於冥漠之間也今佛者曰未生之前所謂我者固已具旣死之後所謂我者未嘗亡所以輪回生生於千萬億劫而無有窮已則是形潰而反於原旣屈之气有復爲方伸之理與造化消息辟闔之情殊不相合且謂天堂地獄明證昭昭則是天地間別有一種不虛不實之田地可以載其境別有一種不虛不實之磚瓦材木可以結其居與萬物有無虛實之性又不相符況其爲福可以禱而得爲罪可以賂而免則是所以主宰乎幽隠者元爲私意之甚抑非福善禍淫大公至正神明之道也觀乎此則死生罪福之說眞是眞非了然愚者可以不必惑而明智者亦可以自決矣夫未有天地之先只自然之理而已有是理則有是气有動之理則動而生陽有靜之理則靜而生陰陰陽動靜流行化育其自然之理從而賦予於物者爲命人得是所賦之理以生而具於心者爲性理不外乎气理與气合而爲心之靈凡有血气均也而人通物塞通則理與气融塞則理爲气隔今就人者言之心之虛靈知覺一而已其所以爲虛靈知覺由形气而發者以形气爲主而謂之人心由理義而發者以理義爲主而謂之道心若目能視耳能聴口能言四肢能動饑思食渴思飲冬思裘夏思葛等類其所發皆本於形气之私而人心之謂也非禮勿視而視必思明非禮勿聴而聴必思聰非禮勿言而言必思忠非禮勿動而動必思義食必以禮而無流歠飲必有節而不及亂寒不敢襲暑無褰裳等類其所發皆原於理義之正而道心之謂也二者固有脈絡粲然於方寸之間而不相亂然人心易危殆而不安道心至隠微而難見以堯舜禹相傳猶致其精於二者之間而一守夫道心之本自告子以生爲性則已指气爲理而不復有別矣今佛者以作用是性以蠢動含靈皆有佛性運水搬柴無非妙用専指人心之虛靈知覺者而作弄之明此爲明心而不復知其爲形气之心見此爲見性而不復知性之爲理悟此爲悟道而不復別出道心之妙乃至甘苦食淡停思絕想嚴防痛抑堅持力制或有用功至於心如秋月碧潭淸潔者遂交贊以爲造到業儒者見之自顧有穢淨之殊反爲之欣慕捨己學以從之而不思聖門傳授心法固自有克己爲仁瑩淨之境與所謂江漢之濯秋陽之曝及如光風霽月者皆其胸中輝光潔白之時乃此心純是天理之公而絕無一毫人欲之私之謂若彼之所謂月潭淸潔云者特不過萬理俱空而百念不生爾是固相似而實不同也心之體所具者惟萬理彼以理爲障礙而悉欲空之則所存者特形气之知覺爾此最是至精至微第一節

差錯處至於無君臣父子等大倫乃其後截人事粗迹之悖繆至顯處其爲理之發端實是大原中已絕之心本是活物如何使之絕念不生所謂念者惟有正不正耳必欲絕之不生須死而後能假如至死之境果無邪心但其不合正理是乃所以爲邪而非豁然大公之體也程子以爲佛家有个覺之理可敬以直內矣而無義以方外然所直內者亦非是正謂此也觀乎此則性命道徳之說眞是眞非了然髙明者可以不必惑而常情亦可以能辧矣而近世儒者乃有竊其形气之靈者以爲道心屏去道問學一節工夫屹然自立一家専使人終日黙坐以求之稍有意見則證印以爲大悟謂眞有得乎羣聖千古不傳之祕意气洋洋不復自覺其爲非故凡聖門髙明廣大底境界更不復覩而精微嚴密等工夫更不復從事良亦可哀也哉嗚呼有志於學者其戒之謹之

似學之辧

或曰今世所謂科舉之學與聖賢之學何如曰似學而非學也同是經也同是子史也而爲科舉者讀之徒獵涉皮膚以爲綴緝時文之用而未嘗及其中之蘊止求影像髣髴略略通解可以達吾之詞則已而未嘗求爲眞是眞非之識窮日夜旁搜博覽吟哦記臆惟鋪排駢儷無根之是習而未嘗有一言及理義之實自垂髫至白首一惟虛名之是計而未嘗有一念闗身心之切蓋其徒知舉子蹊徑之爲美而不知聖門堂宇髙明廣大之爲可樂徒知取靑紫伎倆之爲美而不知潛心大業趣味無窮之爲可嗜凡天命民彜大經大法人生日用所當然而不容闕者悉置之度外不少接心目一或扣及之則解頤而莫諭於修己治人齊家理國之道未嘗試一講明其梗槪及一旦躐髙科躡要津當任天下國家之責而其中枵然無片字之可施不過直行己意之私而己若是者𨿽萬卷塡胸錦心繡口號曰富學何足以爲學峩冠博帶文雅醞藉號曰名儒何足以爲儒假若胸臆歐蘇才气韓栁謂之未曽讀書亦可也然則科舉之學視聖賢之學正猶枘鑿之相反而不足以相通歟曰科舉程度固有害乎聖賢之旨而聖賢學問未嘗有妨於科舉之文理義明則文字議論益有精神光采躬行心得者有素則形之商訂時事敷陳治體莫非溢中肆外之餘自有以當人情中物理藹然仁義道徳之言一一皆可用之實而有司明眼者得之卽爲國家有用之器非止一名一第而已也況其气局髙宏功力至到造道成徳之大全者所謂伊傅周召王佐規模具焉躋至道之域又斯世之所不能捨也但時王立科目之法専指三日之文爲名而素行不與在學者讀書而言則以聖師孔子爲祖者也吾夫子平日之所以教羣弟子之所以學淵源節目昭昭方冊固有定法正學者所當終身鉆仰斃而後已非可隨人遷變者矧自聖朝列祖以至今日已有尊崇之道而荊蜀江浙閩廣及中都之士復多以此爲習尙則亦此理在萬世不容冺沒其輕重緩急固有辧也或曰生斯世也非能絕意於斯世而捨彼就此也曰時王之法何可捨也假使孔孟復生於今亦不能捨科目而逺去則亦但不過以吾之學應之而已焉能爲吾之累也然則抱天地之性負萬物之靈而貴爲斯人者盍亦審其輕重緩急而無甘於自暴自棄也哉

告子論性之說五

告子論性之說有五而生之謂性一句乃其抉本者蓋性者人所得於天之理若仁義禮智者是也而視物爲獨全生者人所得於天之气若知覺運動者是也而與物爲不異告子不知性之爲理而指气以當之故以知覺運動不異也爲解而斷爲一定之理謂凡有生者皆同是一性更無差別是立个大底意以包之而余之四說則又就其中推演如食色無善不善二說則正與此同蓋一由其能知覺運動故能甘食悅色也一由其知覺運動之無所異故無善無不善也如杞栁湍水二說則亦不外乎此蓋一由知覺運動之或偏於惡故必待矯揉而後成也一由知覺運動之或混於善惡故之東之西而無所定也夫旣以甘食悅色爲仁生乎內矣而又反之以爲惡旣曰無善無不善矣而又反之以爲善惡混展轉縱橫支離繆戾要之皆只說著气而非性之謂也夫旣以气爲性則仁義禮智之粹然者將與知覺運動之蠢然者相爲混亂無人獸之別而且不復識天理人欲所從判之幾矣其爲害豈淺鮮哉

告子與程張說气不同

告子說气與程張說气不同嘗推之气一也告子生之說所謂知覺運動者是統指夫气之流行爲用者而言程子才稟與張子气質之性所謂淸濁剛柔者是分指夫气之凝定成體者而言自知覺運動者統言可包得淸濁剛柔而淸濁剛柔者分言其中亦各具知覺運動但告子之說乃卽是以爲本性而大爲包含之意渾無分別如無星之秤無寸之尺而程張之說則是於本性之外發此以別白其所未盡如大明中閱物象了然更無隠漏矣如■﹝木巳﹞栁湍水之說亦气質意也但程張分明斷作气質則自不亂此性之本便爲精確不易之論告子𨿽於■﹝木巳﹞栁說著意之惡湍水說著气之混而意不認作气質只専作本性看所以不可同日語也

初見晦庵先生書

十一月吉日學生鄕貢進士陳某謹齋沐裁書百拜請備灑掃之禮於判府寶文侍講先生門下某竊嘗謂道必眞有人而後傳學必親炙眞任道之人而後有以質疑辧惑而不差自孔孟沒天下貿於俗學蓋千四百餘年得濂溪周子河南二程子者出然後斯道有傳而正學始有宗主自程子至今又百餘年矣見知聞知代不乏人然淵源純粹精極眞可以當程氏之嫡嗣而無愧者當今之世捨先生其誰哉而天下學士有志於古欲就有道而正之者非先生亦誰與歸哉某窮鄕晚生愚魯遲鈍居於僻左無明師良友不蚤聞儒先君子之名自兒童執捲而世儒俗學已蠱其中窮年兀兀初不識聖賢門戶爲何如年至二十有二矣始得先生所集近思錄讀之始知有濂溪有明道有伊川爲近世大儒而於今有先生然猶未詳也自是稍稍訪尋其書間一二年三四年又得語孟精義河南遺書及文集易傳通書與夫先生所著定語孟中庸大學太極西銘等傳吟哦諷誦反諸身驗諸心於是始慨然敬嘆當時師友淵源之盛抽闗啟鑰如此之至而重自愧覺此身大爲孔顏罪人而且益仰先生道巍而徳尊義精而仁熟立言平正溫潤精切的實明人心洞天理達羣哲會百聖粹乎洙泗伊洛之旨凡曩時有發端而未竟者今悉該且備凡曩時有疑辧而未瑩者今益信且白宏綱大義如指諸掌掃千百年之謬誤爲後學一定不易之準則辭約而理盡旨明而味深而其心度澄朗瑩無渣滓工夫縝密渾無隙漏尢可想見於辭气間故孔孟周程之道至先生而益明所謂主盟斯世獨惟先生一人而已然求於書未如親炙之爲浹洽徒言之誦未若講訂服行之爲實益故愚生竊不自量嘗欲盡屏世學奔趨席隅面領其梗槪然後退而結茅於淸泉茂林以畢其業而終吾樂獨柰何事與心違家窮空甚無千里裹糧之資而二親臞繭又日奪於仰事不給之憂汩沒乎科舉幹祿之累而於此第竊有志焉不克實下手専研而精究今三十有二矣十年之間但粗獵涉悠悠蹉跎若存若亡枉逾夫子而立之年未免曹交徒食之計良心蕪沒百無一就駸駸下流甚懼甚恐去年秋賦夤緣有臨安之役自謂是行也此累了未了其歸也道武夷當徑走五夫職灑掃於墻仞之下以紓其所素願不謂命也天窮舊累依然而先生又此來矣某始聞之歡欣鼓舞謂向者十年願見而不可得今乃得親覩儀刑於州閭之近殆天之賜歟旣而又自疑曰先生郡侯也某郡之一賤氓也貴賤之分有等且侯門如海府吏森嚴如戟問學若之何而通請益若之何而便講論若之何而欵故又遲遲者累月屢進而屢趦趄然是學不可一日廢而見賢之心油然動於中終有不容遏且人生聚散不可期幸與賢者並世而生而邂逅又如此其宻邇人未有拒我之形我逆爲之辭以自止是果於自暴自棄者也況先生以道學爲天下宗師旣不得盛行於時猶當私淑於後樂育善誘循循不倦夫豈以鄙夫互童而遽棄之然公庭不敢私請輒冒昧先此導意並錄舊日自警之章列於別幅以爲贄先生儻以爲可教而進之俾獲預壚錘之末稍不失爲君子之歸是所願望若不遇焉則亦命也安愚分退守窮廬只遙望門墻以自考而已敬恭俟命不備

與黃寺丞直卿

某僻處南陬與同門朋友聲問不相接孤陋寡聞惟謹守師訓而已鄕閭諸老在師門者皆已零落在後進輩又絕無此志可誘掖以嗣音惟鄰郡泉莆間卻稍有信向相從講貫者庶幾或有一二可望去歲以特試來中都四方才俊所萃有平昔同門未相識者多得會面然亦所造不齊難得見明而守剛者旣而趙計院季仁拉宿書院近三月日頗得與諸友會聚及道嚴陵又爲鄭寺丞畱郡庠與諸生切磨兩月而歸大抵世上一派禪學年來頗旺於江浙間士夫之有志者多墮其中而嚴尢甚及聴某講說旬月後士方多有警發知聖門實學之所以然而覺邪正二路之由分亦有一二後進未雜可敬玆因參注再至中染未必果能渙然一於攺聴易慮則此道在天地間誠可謂凜凜孤立而邪說陂行之惑人心乃如彼其昌熾識者深爲之隠憂何時得天開日明然則挽回狂瀾而注之東者獨惟吾兄是賴聞在安慶頗得行志繼聞與時扞格而歸世道之至微在君子自是難於有行且退處裏閭爲一世之師範蓋隨其才質而成就之使師道之傳得以有光然亦未必爲無補也

與朱寺正敬之

某春間經仙裏少欵誨諭不勝欣慰別後途中節被腳子撓竟不克入三山與黃寺丞相聚二月末抵家幸爾善適皆庇之及繼得潮陽郭子從寄示先生行狀後段印本不書姓名想是直卿之筆鋪敍得大意頗出甚穏貼然亦有小小造語立字未安處不知前段如何又不得本子如雲正統有歸恐只宜作全體有在又如秋霜處恐尙欠溫和一節又如有功天下後世處恐欠集諸儒大成底意又如天文地理樂律兵機等類皆吾道中之事自己本分著工夫所以明明徳體用之全止至善精微之極底意思所系不可得而精粗者今乃結上文以道徳光明俊偉如此卻分析此節離爲二截似出道徳之外不相管屬大抵先生之教所喫緊爲人至切至要處最是就下學上極著工夫凡上達底妙道精義須從人事千條萬緒中串過來極是著實更無一點懸空底意極是縝宻亦無一點疎闊底意恐不必如此分開了失其旨矣又如碑記等文多亦只是發明此理不可與騷賦等文別作一等看蓋理明義精詣極造到自無所往而不通無所發而不當非可拘拘以常迹分別也凡此類文當修刮純粹無病方爲盡善盡美不審臺意以爲何如

推官陳伯澡先生沂

陳沂字伯澡仙遊人曽祖吉老通春秋三傳學孫吳兵法累有戰功卒陷陣死詔褒忠節祖希造年十六被虜至北庭後乘間歸侍父官臨汀亦以戰沒贈承事郎父光祖少而篤學以明理力行爲務北溪陳淳每稱曰世徳吾益友也以父死事補官知英徳縣徳行政事皆有尺律積官朝奉郎沂以父蔭補官調新州推官與太守爭死獄竟獲譴罷去自弱冠侍父官南遊始篤志文公之學徧參劉爚廖徳明李方子楊至諸先生之門而陳淳又沂終身所卒業者凡一時及門之士皆推沂爲嫡嗣繼復受書易於蔡淵蔡沈若陳宓潘柄蔡和劉彌邵蔡模皆其交遊也平日以禮法自將喪祭一遵朱子家禮淳嘗名其書室曰貫齋爲之記云曽氏父子之學參也由貫以達一點也遊心於一而不必實以貫伯澡始慕點名沂今復以貫名齋以上達爲髙覺點之病而欲參之下學以實之予嘉其立志之審而用功之有序也﹝道南源委載光祖師事陳北溪黃氏海道南統緒辧之謂光祖與北溪友子沂師事北溪今從黃氏攺本仙遊志閩書道南統緒﹞

州判黃京父先生必昌

黃必昌字京父晉江人嘉定十年進士判循州故從陳淳學又切磋於陳宓潘柄二賢有中庸大學講稾﹝閩書﹞

鄕貢江先生與權

江與權惠安人與黃以翼從學蔡和及陳淳爲文古雅兩預鄕貢

卓廷瑞先生琮

卓琮字廷瑞同安人郡誌作永春人從陳北溪遊嗜學堅苦以累成功凡所講論能暢北溪之旨

黃宗臺先生以翼

黃以翼字宗臺永春人嘗受業陳北溪蔡白石之門莊毅有立析理精詣暮年記問益富所著有周易禮說﹝道南源委﹞

進士王先生稼

王稼晉江人淸源文獻載公端平二年進士從遊北溪之門其敍北溪字義云郡庠刋西山讀書記成學者爭誦之博士葉君病其條目浩穰後進無所從入也曰使西山猶在能無如司馬公作舉要以振通鑑綱領乎稼因以北溪先生字義爲告君喜卽鋟梓以傳同志初先生講道於稼家塾誨人以辧析名義爲急候其體認精實然後隨扣大小從容盡其義此書蓋心法也族父雋筆授而成後十年蘇君思恭始出以諗復齋陳公爲之敍時讀書行於印圈契合出於一人學者有能卽是以求道之指要使吾胸中衡尺不亂然後從一以會萬詳說而反約讀書記一篇貫串無餘蘊矣此二先生之盛心而葉君惠教之志也夫河圖八卦洛書九章相爲表裏經緯理之自然固不相謀而相合哉芒芒禹甸將皆車轍馬迹問津前塗獨不賴司南之車乎覽者其深味之﹝淸源文獻北溪字義序﹞

漕舉蔡國賢先生逢甲

蔡逢甲字國賢臨漳人父希稷兵部侍郎居官簾愼公受業陳安卿之門嘗與安卿辧論河圖洛書同異及太極圖西銘之相發明處安卿稱其有特見登咸淳進士詔主廣東漕舉値宋亡不仕自號棄夫作悟道書院於玳瑁山下以終隠焉時髙其誼謂之故宋使公鍵戶不出臨沒自題墓碑曰前宋進士蔡逢甲墓著使公講錄明儒周公一陽評論同郡先輩謂如公之孤標去首陽不逺而惜其沈冥艸澤間世莫有知者子自成以學行名

王迪父先生雋

王雋字迪父晉江人精敏絕人館陳北溪於家筆授字義行世

教授蘇欽父先生思恭

蘇思恭字欽父晉江人祖尊己以學行著於鄕公嘉定元年禮部奏名候廷對聞期戚亟歸至辛未始賜第嘗從陳北溪蔡定傑遊篤志朱學踐履堅確除興化軍教授以禮義之實革詞藻之華陳師復諸賢皆推重之調韶州教授有省齋文稿

特奏潘叔允先生武﹝以下交友﹞

潘武字叔允龍溪人嘉定庚辰特奏名履行端方於書無所不讀與陳北溪爲道義交鄕子弟多執經從遊進士趙希流吳仲修皆出其門

閩中理學淵源考卷二十九

廣平府知府李淸馥撰

○莆陽陳氏家世學派

西山眞氏曰丞相正獻陳公道徳風烈爲阜陵名相第一舊傳公築第旣成有訝其門太庳者公曰異時使竈婢乳媼可開乃佳耳縉紳傳誦以配太祝齋郎廳事語其示二子詩曰興來文字三杯酒老去生涯萬卷書遺汝子孫淸白在不須夏屋太渠渠此正落成時所賦也太史公有言使晏子而在予𨿽爲之執鞭所欣慕焉僕之於公亦云馥嘗按紫陽文公於公尢極向慕其沒也越境祭之今觀公貽謀之雅傳訓之嚴宜乎家珍輩出厥後文龍忠肅公並從叔忠武以祚移殉難與文謝諸賢先後同節其家學原本於忠孝者歟

正獻陳福公先生俊卿

陳俊卿字應求莆田人紹興八年進士授泉州觀察推官秩滿秦檜察其不附己抑之累官殿中侍禦史湯思退専政首疏罷之時災異數見金陵侵軼之勢已成公爲張浚辧讒有旨移浚守建康內侍張去爲陰阻用兵且陳避敵計以揺成算公請按軍法髙宗稱爲仁者之勇除權兵部侍郎金主亮渡淮公受詔整浙西水軍李寶因之遂有膠西之捷孝宗受禪有志恢復屬張浚閫外事以公沈靜有謀命爲中書舍人充江淮宣撫判官會和議方堅召還除禮部侍郎參贊軍事初浚謀大舉北伐公以爲未可已而邵宏淵兵潰思退議罷浚都督公奏復之因爲思退所擠累疏請罪以寶文閣待制知泉州奉祠及思退旣竄太學諸生伏闕下乞召還公乾道元年入對極論朋黨之獘除吏部侍郎同修國史錢端禮起戚裏爲參政窺相位公進讀寶訓因言本朝家法外戚不宜預政端禮銜之尋出知建寧逾年擢吏部尙書拜同知樞密院事面奏曽覿龍大淵怙恩竊柄孝宗爲出二人中外稱快遂以公參知政事先是禁中宻旨直下諸軍宰相多不預聞公奏自今百司承禦筆處分事須奏審方行從之樞副劉珙進對忤旨詔降奉祠公奏請畱乃命珙帥江西四年授尙書右僕射同門下平章事兼樞宻使以用人爲己任時虞允文宣撫四川公薦其才堪大用孝宗卽召允文以爲右相旣而帝意頗向允文公亦數求去遂以觀文殿學士知福州陛辭勸上逺佞親賢修政攘敵淳熙二年起判建康兼江東安撫召對垂拱殿命坐賜茶從容爲孝宗言曰臣去國十年見都城穀賤人安惟朝士奔走權門公然趨附無復顧忌廉恥道喪矣上命二府飲餞浙江亭公再至建康八上章告老後以少師魏國公致仕十三年卒年七十四上聞嗟悼輟朝贈太保謚正獻公孝友忠敬得於天資淸嚴好禮終日無惰容平居恂恂若不出口在朝正色危言分別邪正勢無顧避所奏請皆闗治亂安危之大者雅善汪應辰李燾尢敬朱子屢嘗論薦其薨也朱子不逺千里哭之爲狀其行有集二十卷子守定宓俱從朱子受學焉﹝朱子撰行狀莆陽文獻閩書﹞

將作監陳師中先生守

陳守字師中正獻公次子正獻嘗館朱子於白湖仰止堂使子弟受業焉守寛宏剛直用蔭歷工部員外郎凡六授郡符三持使節俱以廉介稱除奉直大夫晚爲將作監卒﹝閩書道南源委﹞

承奉陳師徳先生定

陳定字師徳正獻公第三子人品甚髙年十二三已知爲己之學每每欲見古人歸宿處林光朝與之特厚旣長與其兄守弟宓等俱從學朱文公文公告以聖賢之學必自近而易者始遂反求之平生未嘗應舉以父任爲承奉郎卒年三十五文公銘其墓

﹝按師徳沒在淳熙元年甲午其受業於文公以正獻公命因托吳耕老以書先道其志計年歲在甲午以前﹞

少卿陳允初先生宇

陳宇字允初守定宓之羣從文公爲同安簿宇往師之過一年年四十始以正獻郊霈恩授承務郎以詞賦魁吏部調監泉州鹽稅攺宣教郎遷祕書丞知仁和縣歷太常寺丞三司判戶司部判官攺大理正賜服金紫知梧州軍歲旱手寫救荒十餘事行之屬縣米適四集人以不饑建炎盜起增額且半累疏仍舊流徙來歸猺獠帖然以安轉太常少卿入奏事引疾歸積階朝議大夫忠宣畱公正撰墓志曰君入杭先與予交色斂然恭气退然卑予謂賢公子習使人親近然爾徐而親切反復卽平日之近驗事物之逺寒士之深造處詣有不能逮其後道行名立公相鄕裏多談允初賢亟圖用之則老至而歸不復出矣蓋君從晦庵朱公學及於主敬行恕之訓則守之不忽孝禮淸忠亮直乃其家教然也﹝畱忠宣撰墓志考亭淵源錄﹞

承事郎陳廉夫先生址

陳址字廉夫厚重明敏自幼卽有志於學以祖正獻公蔭授承事郎監泉州南安縣鹽稅卒年二十八嘗學於文公公悲其賢而不克就其志也爲之志其壙﹝考亭淵源錄﹞

忠肅陳君賁先生文龍

陳文龍字君賁髙祖宋卿與丞相俊卿爲初從兄弟陳氏至俊卿始大公濡染先訓厲志殖學工文詞負气節鹹淳四年廷對第一初名子龍度宗爲易今名公雅爲丞相賈似道禮重由鎭東節度判官歷監察禦史先是臺中凡有建白皆呈稾似道公獨不呈襄陽久被圍似道日恣淫樂陽且督師而陰使其黨畱己竟失襄陽公上疏極言其失範文虎總師無功似道庇之以知安慶又除趙溍知建康黃萬石知臨安公皆極論之似道大怒黜知撫州旋又使大臣李可劾罷之未幾元兵東下文虎首迎降似道兵潰魯港溍最先遁上悔不用公言起爲左司諫尋遷侍禦史時邊事棘王爚與陳宜中不能畫一策而日坐朝堂爭私意公疏曰書曰三後協心同底於道今北兵今日取某城明日築某堡而我以文相遜以迹相疑譬猶拯溺捄焚而爲安步徐行之儀也請召大臣同心圖治無滋虛議其後宜中與爚終不相能而去累遷公至參知政事於是張世傑文天祥師俱敗元兵已至杭北闗公請身督殿旅合江下義丁決一死議不合世傑等遂以益王廣王趨閩眾議降元公乃上章乞歸養旣出國門而悔復上疏求還不報乃歸徳佑丙子五月益王卽位福州攺元景炎復以公參知政事八月漳州叛以公爲閩廣宣撫使討之公辟前守黃恮招撫民皆頓首謝罪興化石手軍叛復命公爲知軍平之十一月元將董文炳阿喇哈等以兵至福州益王趨廣州命公依前官充閩廣宣撫大使於是殫家財募萬兵卽興化軍開閫已而降將王世彊復導元兵入廣建寧泉福皆降元知福州王剛中遣使徇興化公斬之而縱其副以還使持書責世彊剛中負國遂發民兵自守時城中兵不滿千元兵來攻不克使其姻家持書招降之公焚書斬其使乃使林華偵伺境上華卽降且導兵至城下通判曹澄孫開門降執公與其家人至文炳軍中不屈左右淩挫之公指其腹曰此皆節義文章也可相逼邪尋命左右引就館元帥索多往來諭意且以母老子幼感動之公曰宋無失徳三宮北狩二邸深入瘴煙何必窮兵至此我家世受國恩萬萬無降理母老且死先皇三子岐分南北我子何足闗念情詞慷慨索多愀然攺容乃械系送杭州公去興化卽不食至杭謁嶽武穆廟大慟幾絕語監者曰吾病矣畱宿廟下以其夕卒時年四十六塟西湖智果寺其母系福州尼寺中聞之曰吾與吾兒同死又何恨哉亦死訃聞詔謚忠肅賜廟號昭忠元至正間朝廷特遣宣使李文虎至郡訪求公子孫將錄用無有應之者郡人鄭鉞號舒堂公門客也嘗著公遺事略曰公負六館盛名魁天下士不八年超登政府時事且急惟以上所賜馬自隨每控轡輒於邑淚下及被執薨馬亦尋斃公爲人惇信義初授蔭補不以澤其子而以澤其弟繼執政推恩不以恩其門館而以恩其故人卽之謙謙若甚懦及當事乃更不艸艸亦天性自爾景炎公入覲督相文公天祥自金陵來會相與慟哭國事首議分重臣出督不報旣而北警傳至卽報可而國事去矣公竟不屈死杭文公不屈死燕宋三百年其末造也江閩兩大魁出俱以節死嗚呼公死國予負公予負公因記憶述公遺事如右使予幾年不死假有物色前代逸史者使我遺事得白公大節吾不死又何待哉公從叔瓚寺丞宓之孫也景炎二年以兵攻叛將林華陳淵與通判曹澄孫等誅之復興化軍以其首告於祖廟遂獻於朝端宗嘉其忠義命以通判權守興化且令乘勝與張世傑掎角復福泉二郡凡八月元將索多復破城死之事聞贈兵部侍郎謚忠武余詳志乘﹝莆陽文獻莆陽志閩書宏簡錄﹞

○龍圖陳復齋先生宓學派

黃勉齋先生嘗與李敬子書云近得眞景元書嗜學之志甚至得陳師復書亦然此二公者異日所就又當卓然先師沒今賴有此耳又眞西山先生跋復齋詩卷曰某乙丑春嘗爲自箴曰學未若臨卭之邃量未若南海之寛制行劣於莆田之懿處貧愧於義烏之安莆田者指予師復而言也某與復齋平生故人而每嘆其不可及又按先生嘉定三年曽任安溪令志乘載公盡心所及盡力所爲惠政甚多安溪士民稱先生不以令名而尊曰復齋先生惟時斯邑僻處山谷讀公所書令丞主簿廳壁記及惠民藥局記贍養院記蓋先施之惠養之政而於禮樂或有未遑乎嘗考紫陽文公曽往安溪按事相傳爲先儒過化之處後公復蒞玆土又北溪陳氏最後亦蒞於斯未到官而沒是安溪荒僻幽遐至紫陽師弟始開人文之先者也讀公梅堂詩有曰春風祇在襟懷裏試問藍溪吏隠家仰見滿腔惻隠知存心濟物厚矣再考余鄕湖山安之屬裏其翠屏山之陰有曰名教堂說者謂紫陽門徒所棲止其姓氏不著是時學紫陽之學者恐盡有人惜姓氏莫考余聞之故友王尙卿得之吾族侄廣文延拱云乾隆辛未五月十三日書

龍圖陳復齋先生宓

陳宓字師復丞相正獻公第四子少事朱子朱子器異之長從黃勉齋遊稱其胸懷坦然無一毫私欲之累嘗與書曰忽聞執事志道之篤立行之髙乃如此喜躍不能自勝先生九原之下亦當爲之擊節幸吾道之有傳也以父任歷知安溪立贍養院以處窮民取廢寺粟若干粥之病則醫藥之死則棺塟之邑有例錢卻之良久曰此一例字壞許多賢士大夫安邑士民不名爲令而曰復齋先生嘉定七年入監因大旱進奏言宮中飲宴或至無節非時賜予爲數浩繁大臣所用非親卽故貪吏靡不得志廉士動招怨尢若能交飭內外一正紀綱天且不雨臣請伏面謾之罪奏入丞相史彌逺不樂而中宮慶壽三牙獻遺至是爲之罷卻遷軍器監簿轉對言人主之徳貴乎明大臣之心貴乎公臺諫之言貴乎直指陳獘事視前疏尢爲剴切勉齋見而嘆曰使臣子皆如此國其有不興乎尋請罷歸擢大府丞不拜出知南康軍歲大祲奏蠲田賦使流民築江堤而給其食造白鹿洞與諸生講解攺知南劍州又大旱疫蠲逋賦十數萬且弛新輸三之一躬率僚吏持錢粟藥餌戶給之創延平書院悉仿白鹿洞規知漳州未行聞寧宗崩嗚咽累日無何請致仕寶慶二年提點廣東刑獄章復三上迄不就以直祕閣管崇禧觀拜祠命而辭職名得進職一等致仕三學諸生以起公爲請而公沒矣公天性剛毅信道尢篤自言居官必如顏眞卿居家必如陶潛而深愛諸葛亮身死家無餘財庫無餘帛庶乎能蹈其語者端平初殿中侍禦史王遂首言公事先帝有論諫之直而不及俟聖化之更宜褒身後詔贈直龍圖閣所著有論語注義問答春秋三傳抄讀通鑑綱目唐史贅疣文稾數十卷﹝道南源委考亭淵源錄﹞

閩中理學淵源考卷三十

廣平府知府李淸馥撰

○文忠眞西山先生徳秀學派

榕村語錄論孟子敍道統曰見知聞知道豈不貴行而云知者正派要緊如領路人領差了行更有害當下不覺到歸宿處便大壞嗚呼公值宋季之時紫陽門徒次第零落矣如楊慈湖諸公逓有異論楊沒後公辭行狀之作爲之別識觀其平昔所學所守不爲依違遷就而確乎篤信師傳公於慶元元年登第於時學禁議起越五年而晦翁沒公𨿽未親承指授然尙及私淑其髙弟如詹元善蔡節齋兄弟陳復齋李果齋諸前輩切磋講論至黃勉齋晚歲與李敬子書云眞景元陳師復二公異日所就又當卓然先師沒今賴有此耳又與李公晦書云眞文所刋近思小學皆已得之後語亦得拜讀觀此則西山先生與勉齋諸公當日扶持學脈風流相接厥後與魏鶴山身任斯道之責步履程朱正路絲毫不差一代斯文於玆未墜噫若先生於紫陽誠所謂見而知之者矣

文忠眞西山先生徳秀

眞先生名徳秀字景元後更景希浦城人慶元五年進士授南劍州判官繼試中博學宏詞科入閩帥募召爲太學正嘉定元年遷博士時韓侂冑已誅入對言侂冑自知不爲淸議所貸至誠憂國之士則名以好異於是忠良之士斥正心誠意之學則誣以好名於是僞學之論興今日攺弦更張正當褒崇名節明示好尙召試學士院攺祕書省正字二年遷祕書郎四年遷著作佐郎兼禮部郎上疏言金有必亡之勢然金亡則上恬下嬉憂不在敵而在我多事之端恐自此始六年遷起居舍人奏權姦擅政嘉泰之失已深於慶元往者朱熹彭龜年以抗論逐呂祖儉周端朝以上書斥當時近臣猶有爭者其後呂祖泰之貶非惟近臣莫敢言而臺諫且出力擠之更化之初羣賢皆得自奮未幾傅伯成蔡幼學鄒應龍許奕諸人相繼以論事去繇是人務自全一辭不措設有大安危大利害豈不殆哉尋兼太常少卿充金國賀登位使至盱眙聞金人內變而還言於朝曰臣自揚之楚自楚之盱眙沃壤無際陂湖相連民皆堅悍彊忍足爲大江屏障若大修墾田之政領以專官數年之後積儲充實邊民父子自保因其什伍勒以兵法不待糧饟皆爲精兵矣時史彌逺以爵祿縻天下士先生慨然謂劉晦伯曰吾徒須急引去使廟堂知世亦有不茍爲從官之人遂力請外出爲祕閣修撰江東轉運副使江東方傷旱蝗廣徳太平爲甚先生遂與畱守憲司分所部九郡大講荒政而自領廣徳太平親至廣徳與太守魏峴同以便宜發廩使教授林庠賑給竣事而還百姓數千人送之郊外指道旁叢塜泣曰此皆往歲餓死微公我輩已相隨入此矣以右文殿修撰知泉州泉通外國自洋舶畏苛徵至者歲不三四先生首寛之驟增至三十六艘輸租令民自槪聴訟惟揭示姓名聴人自詣海賊作亂將逼城官軍敗衂先生祭死事者親授方略擒之巡歷海濵增屯要害以備不虞十二年以集英殿修撰知隆興府承寛弛之後乃稍濟以嚴尢畱意軍政以母憂歸十五年以寶謨閣待制湖南安撫使知潭州以廉仁公勤四字勵僚屬以周濂溪胡文定朱考亭張南軒學術源流勉其士罷榷酤除斛面米申免和糴立恵民倉慈幼倉社倉以蘇其民月試諸軍射捐其回易之利及官田租凡營中病者死未葬者孕者嫁娶者贍給有差理宗卽位召爲中書舍人尋擢禮部侍郎直學士院入見奏三綱五常扶持宇宙之棟幹奠安生民之柱石我朝立國先正名分陛下不幸處人倫之變流聞四方所損非淺霅川之變非濟王夲志前有避匿之迹後聞討捕之謀情狀本末燭然可考願討論雍熈追封秦邸故事濟王未有子息亦惟陛下興滅繼絕理宗曰朝廷待濟王亦至矣先生曰人主當以二帝三王爲法觀舜之所以處象則陛下不及明甚理宗曰一時倉卒耳先生曰此已往之咎惟願陛下知有此失而益講學進徳次言霅川之獄未聞參聴於公朝淮蜀二閫乃出於僉論所期之外天下之事非一家之私何惜不與眾共之且言乾道淳熙間有位於朝者以饋送及門爲恥受任於外者以苞苴入都爲羞今饋賂公行燻染成風恬不知怪廷臣敏銳者多於老成𨿽嘗以耆艾襃傅伯成楊簡以儒學褒柴中行以恬退用趙蕃劉宰至忠亮敢言如陳宓徐僑未蒙錄用理宗問廉吏先生以知袁州趙廉夫對擢爲監司具手札入謝因言崔與之帥蜀楊長孺帥閩皆有廉聲乞廣加咨訪理宗初禦淸暑殿因侍經筵進曰此髙孝二祖儲神燕閒之地仰瞻楹桷當如二祖實臨其上惟學可以明此心惟敬可以存此心惟親君子可以維持此心因極陳古者居喪之法與先帝視朝之勤寜宗小祥詔羣臣服純吉先生爭之曰自漢文帝率情變古惟我孝宗衰服三年朝衣朝冠皆以大布惜當時不並定臣下執喪之禮此千載無窮之憾孝宗崩從臣羅點等議令羣臣易月之後未釋衰服惟朝會治事權用黑帶公服時序仍喪服臨慰至大祥始除侂冑柄政始以小祥從吉且帶不以金鞓不以紅佩不以魚鞍轎不以文繡此於羣臣何損朝儀何傷議遂格先生屢進鯁言理宗皆虛心開納而彌逺益嚴憚之謀所以相撼畏公議未敢發給事中王槪盛章始駁先生所主濟王贈典繼而殿中侍禦史莫澤劾之遂以煥章閣待制提舉玉隆宮諌議大夫朱端常又劾之落職罷祠監察禦史梁成大又劾之請加竄殛理宗曰仲尼不爲已甚乃止旣歸修讀書記語門人曰此人君爲治之門如有用我者執此以往紹定四年攺職與祠五年進徽猷閣仔知泉州迎者塞路深村百歲老人亦扶杖出城中歡聲動地諸邑二稅嘗豫借至六七年先生入境首禁之諸邑有累月不解一錢者郡計無出或咎寛卹太驟先生謂民困如此寜身代其苦決訟自卯至申未巳曰郡邑凋獘僅有政平訟理可以恵民建炎初置南外宗政司於泉中公族僅三百人而已至先生時增至二千三百餘人郡坐是愈不可爲先生請於朝詔給度牒以足之尋以顯謨閣待制知福州時彌逺死上始親政赫然有爲鄭淸之亦慨然以天下爲己任收召賢才擢之於是禦史洪咨夔王遂等力請召崔與之魏了翁眞徳秀入朝是時聞金亡京湖帥奉露布欲進取潼闗先生因上封事諫止召爲戶部尙書入見理宗迎謂曰卿去國十年每切思賢先生以大學衍義進復陳祈天永命之說謂敬者徳之聚儀狄之酒南威之色盤遊弋射之娛禽獸狗馬之玩有一於玆皆足害敬理宗欣然嘉納攺翰林院學士知制誥時政多所論建踰年知貢舉已得疾拜參知政事同編修勅令經武要略三乞祠祿理宗不得已進資政殿學士提舉萬事觀兼侍講辭疾亟冠帶起坐乞謝事猶神爽不亂時端平二年也遺表聞理宗震悼輟朝贈銀靑光祿大夫謚曰文忠學者稱西山先生先生長身廣額容貌如玉望之者無不以公輔期之立朝不滿十年奏疏凡數十萬言皆切當世務四方人士想見其風采宦遊所至恵政深洽不愧其言由是中外交頌都城人不時驚傳先生將至傾擁出闗咸切快覩時相益以此忌之輒擯不用及歸朝則旣衰矣自侂冑立僞學之禁以錮善類凡近世大儒之書顯被禁絕先生晚出獨慨然以斯文自任講習服行黨禁旣開而正學遂明於天下後世多其力也所著有大學衍義讀書記文章正宗西山甲乙藳等書子志道戶部侍郎明正統間從祀孔廟成化三年追封浦城伯國朝康熙四十五年準學臣沈涵之請賜禦書力明正學四大字匾於祠﹝宋史宏簡錄閩書道南源委聖學知統錄翼聖門禮樂統歷代名儒傳﹞

西山眞先生文

洪範

武王克商之初未皇他事首以彛倫之敍訪於亡國之臣訪云者不敢召而就問之也彛倫者治天下之常理先後本末各有自然次第非人之所爲乃天之所設也天之於民旣黙陟之於善又助合厥攸居然君師治教之責則於我乎屬我乃未知常理之次敍焉此所以問於箕子也堯憂洪水使鯀治之鯀不能因性順導顧乃堤而塞之以激其勢水旣失性火木金土從而汩亂蓋水者五行之首一行亂則五者皆亂矣五行天之道鯀汨而亂之則逆乎天矣故天動威怒而不與以大法九疇鯀以死禹繼而興隨山浚川行所無事而水患以平天乃以大法九疇與之神龜負文出於洛水龜所負者數耳大禹聖人心與天通見其數而知其理因次之以爲九類卽今九疇是也初一至次九卽所謂彛倫也五行者天之所生以養乎人者也其气運乎天而不息其材用於世而不匱以天道言莫大於此故居九疇之首五事者天之所賦而具乎人者也貌之恭言之從視之明聴之聰思之睿皆性之本然也必以敬用之則能保其本然之性不以敬用之則貌必至於嫚言必至於悖以視聴則昏且窒以思慮則粗且淺而本然之性喪矣五者治身治心之要以人事而言莫切於此故居五行之次身心旣治然後可施之有政食貨生民之本衣食旣足不可忘本故有祀焉司空居民旣得其安矣又有司徒之教焉教之而不從者又有司冦之刑焉接逺人以禮而威天下以兵凡此皆所以厚民生故曰農用八政民政旣舉則欽天授人有不可後於是繼以歲月日時星辰歷數之紀推步占驗必求以合乎天故曰協用五紀皇者君之稱極者極至之義標凖之名位乎中而四方所取則也故居人君之位者由一身而至萬事莫不盡至而後可以爲民之極建者立之於此而形之於彼之謂故曰建用皇極至於正直剛柔之施又必視時之治否因俗之彊弱君當攬權無使威福之移乎下臣當循法無使顓恣而僣乎上爲治之道無越乎此故曰乂用三徳國有事必先詳慮於已而後謀之於人人不能決則又諏之卜筮以決之於天天人相參事無過舉故曰明用稽疑五事之得失極之所以建不建也然何從而驗之觀諸天而已雨暘寒燠風皆以其時則建極之驗也五者常而無節則不極之驗也天人相應若影響然人君所當念念而致察也故曰念用庶徵皇極建則舉世之人皆被其澤而五福應之故堯舜之民無不仁且壽者此人君之所當向慕也故曰向用五福皇極不建則舉世之人皆蒙其禍而六極隨之故桀紂之民無不鄙且夭者此人之所當畏懼也故曰威用六極洪範九疇六十有五字耳而天道人事無不該焉原其本皆自人君一身始此武王之問箕子之對所以爲萬世著龜也

丹書

武王之始克商也訪洪範於箕子其始踐祚也問丹書於太公可謂急於聞道者矣而太公望所告不出敬與義之二者蓋敬則萬善俱生怠則萬事俱廢義則理爲之主欲則物爲之主吉凶存亡之所由分上古聖人已致謹於此矣武王聞之惕若戒懼而名之器物以自警焉蓋恐斯須不存而怠與欲得乘其隙也其後孔子贊易於坤之六二曰敬以直內義以方外先儒釋之曰敬立而內直義形而外方蓋敬則此心無私邪之累內之所以直也義則事事物物各當其分外之所以方也自黃帝而武王孔子其皆一道與

說命

傳說言爲學之要惟在遜志時敏遜志者卑遜其心𨿽有如未嘗有也時敏者進修及時日新而又新也凡人之害於學者驕與怠而已驕則志盈善不可入怠則志惰功不可進遜則不驕敏則不怠所修之道自將源源而來如井之泉愈汲愈有夫人孰不知此然體之不誠則𨿽得易失惟信之深念之篤然後道積於厥躬積猶積善之積今日造一理明日又造一理今日進一善明日又進一善持久不替則道積於身身卽道道卽身渾然無間矣學之一字前此未經見也髙宗與說始言之遂開萬世聖學之原厥功大哉

周頌敬之

成王卽位之初羣臣進戒首以敬之敬之爲言成王則謂子小子不聰而未能敬方期日有所就月有所進其道何由惟學而已蓋學則有緝熙光明之功凡人之性本自光明大學所謂明徳是也惟其學力弗繼是以本然之光明日以闇昧今當從事於學猶婦功之績接續而不已以廣吾本性之光明然輔弼吾使能當此負任則羣臣之責也願示我以顯明之徳行使曉然知用力之方蓋成王慮學之難成望於羣臣者如此成王之學惟欲充其性之光明進其身之徳行豈後世務外者比哉

湯誥

成湯可謂知君師之職矣蓋天能予人以至善之性而不能使之全其性能使人全其性者君師之任也衷卽中也天之生民莫不各賦以仁義禮智之徳渾然全具無所偏倚所謂中也自天所降則謂之衷自人所受則謂之性天之降於人者初無智愚之間而人之受於天者淸濁粹駁隨所稟而不同必賴君師之作順其有常之性而開廸之虞之徽五典周之教六徳六行皆其事也性本至善因而教之是之謂順若其本惡而彊教以善則是逆之而非順之也然則人性之善可知矣猷者道也道卽性也以體言則曰性以用言則曰道其實一也順其性使安其道非君不能何謂安父安於慈子安於孝知其自然而不可易與其當然而不容巳然後爲安成湯有天下之初卽以此自任故曰可謂知君師之職矣厥後秉彛受中之言相繼而發至於孔孟性善之理益明而開其源則自成湯始嗚呼聖哉

易大傳繼善成性

按程子曰陰陽气也所以陰陽者道也朱子亦曰陰陽疊運者气也而其理則所謂道蓋陰陽二气流行於天地之間來往循環終古不息是孰使之然哉理也理之與气未嘗相離繼繼而出莫非至善成之在人則曰性焉理無不善性豈有不善哉性善之理蓋至孟子而益明然其源實出乎此

大雅抑

此衛武公自警之詩也十有二章之中言及威儀者凡五六抑抑云者密而又密也觀威儀之嚴密則可知其徳之嚴宻猶見隅角之方正可知其宮庭之方正也有諸中必形於外其可掩也哉民視儀而動聴倡而應者也上能敬愼其威儀則可以爲民之法矣上能淑愼其容止不愆於儀形無僣差無暴亂則民鮮不以爲法矣溫者和易之意築室者以基爲固修身者以敬爲先故此溫溫恭謹之人有五徳之基也首章曰徳之隅後章曰徳之基熟味其辭武公作聖之功於是焉在

明道先生書堂記

堯之授舜曰中而已舜之授禹加三言焉其曰人心人欲之謂也其曰道心天理之謂也擇之精守之一而後中可執也大學論語孟氏指言義利之分未嘗以天理言獨見於樂記曰不能反躬天理滅矣物至而人化物也者滅天理而窮人欲者也世謂禮記之書類出漢儒漢儒之言傳者多矣有及於是者乎自時厥後道日晦冥更千餘年以及我朝治教休明風气醲厚於是始有濓溪周子獨得不傳之妙明道先生見而知之闡幽發微益明益章今觀遺書所載先生論學必以逹天徳爲本論治必以行王道爲宗天人內外一以貫之故嘗語學者曰吾學𨿽有所受然天理二字自吾體驗而表出之嗚呼至哉維天之命於穆不已品物流行而理賦焉仁義禮智之性惻隠辭遜羞惡是非之情耳目口鼻四肢百骸之爲用君臣父子兄弟夫婦朋友之爲倫何莫而非天也人知人之人而不知人之天物欲肆行義理汨喪於禽獸奚擇焉知人之天而後知性善知性善然後能窮理能窮理然後能誠意以修其身推之於治國平天下無非順帝之則也自有載籍而天理之云僅一見於樂記先生始發揮之其說大明學者得以用其力焉所以開千古之祕而覺萬世之迷其有功斯道盛矣

袁州濂溪昌黎二先生祠記

昔者聖人言道必及器言器必及道自淸淨寂滅之教行乃始以日用爲糠粃天倫爲疣綴韓子憂之於是原道諸篇相繼而作其語道徳也必本於仁義而其分不離父子君臣之間其法不過禮樂刑政之際飲食裘葛卽正理所存斗斛權衡亦至教所寓道之大用粲然復明者韓子之功也自湯誥論降衷詩人賦物則人知性之出於天而未知其爲善也繼善成性見於繋易性無不善述於七篇人知性之善而未知所以善也周子因羣聖之已言而推其所未言者於圖發無極二五之妙於書闡誠源誠立之指昔也太極自爲太極今知吾身有太極矣昔也乾元自爲乾元今知吾身卽乾元矣有一性則有五常有五常則有百善循源而流不假人力道之全體煥然益明者周子之功也二子之學所造不同而其扶持天常植立人極要皆有功於百世

南雄州學四先生祠堂記

道之大原出於天其用在天下其傳在聖賢此子思子之中庸所以有性道教之別也蓋性者智愚所同得道者今古之共由而明道闡教以覺斯人則非聖賢莫能與故自堯舜至於孔子率五百歲而聖人出孔子旣沒曾子子思與鄒孟子復先後而推明之百有餘歲之間一聖三賢更相授受然後堯舜禹湯文武周公之所以開天常立人紀者粲然昭陳垂示罔極然則天之生聖賢也夫豈茍然哉不幸戰國嬴秦以後學術泮散無所統盟𨿽以董相韓文公之賢相望於漢唐而於淵源之正體用之全猶有未究其極者故僅能著衛道之功於一時而無以任傳道之責於萬世天啟聖朝文治休洽於是天禧明道以來迄於中興之世大儒繼出以主張斯文爲己任蓋孔孟之道至周子而復明周子之道至二程子而益明二程之道至朱子而大明其視曾子子思鄒孟氏之傳若合符節豈人所能爲也哉天也然四先生之學豈若世之立奇見尙新說求出乎前人所未及耶凡亦因乎天而已蓋自荀楊氏以惡與混爲性而不知天命之本然老莊氏以虛無爲道而不知天理之至實佛氏以剗滅彛倫爲教而不知天敍之不可易周子生乎絕學之後乃獨深探本原闡發幽祕二程子見而知之朱子又聞而知之述作相承本末具備自是人知性不外乎仁義禮智而惡與混非性也道不離乎日用事物而虛無非道也教必本於君臣父子夫婦昆弟而剗滅彛倫非教也闡聖學之戶庭袪世人之蒙瞶千載相傳之正統其不在玆乎嗚呼天之幸斯文也其亦至矣南雄爲郡邈在嶠南士習視中州號稱近厚夫以近厚之資迪之以至正之學必將有俛焉自力者然陳君之所望於學者果焉屬耶天之命我萬善具全一毫有虧是曠天職昔之君子凜然淵冰沒世弗懈者凡以全吾所受焉耳嗟後之學何其與古戾也利欲之風深入肺腑理義之習目爲闊迂已之良貴棄置如弁髦而軒裳外物則決性命以求之弗捨也吁是可不謂之大惑乎志於道者其將奚所用力乎緬觀往昔百聖相傳敬之一言實其心法蓋天下之理惟中爲至正惟誠爲至極然敬所以中不敬則無以爲中也敬而後能誠非敬則無以爲誠也气之決驟軼於奔駟敬則其禦轡也情之橫放甚於潰川敬則其堤防也故周子主靜之言程子主一之訓皆其爲人最切者而子朱子又丁寜反復之學者儻於是而知勉焉思慮未萌必戒必懼事物旣接必恭必欽動靜相因無所間斷則天徳全而人欲冺大本之所以立逹道之所以行其不由此歟

送全永叔序

陳良楚產也而北學於中國近世遊楊二先生亦自閩䢐洛受業於程夫子之門昔之君子崇徳廣業不安於耳目之近大抵若此使良之徒不中變於許行之學則傳周孔之道於南方必陳氏也山先生終身宗其師說故能得斯道而南卒啟延平紫陽之緒使其僅守鄕黨之舊聞而以間關河路爲憚顧安有是哉世習日陋後生小子所志不越簮裳之末所玩不逾程試之文百金謁書肆閉門而誦之曰吾業足矣明師良友近在州裏且弗暇過而問焉況逺乎今全君永叔乃獨慨然思廣其所聞束書辭親將北之信饒西之浙求師友以自益其志篤矣然士之於學寡聞固易以陋多聞亦易以雜夫並耕之說至淺也陳相且悅而從之況今之譚者有侈於是乎吾州子朱子之學萬世之學也然其功循序而不躐其言平淡而無奇其守據正而不偸吾子槪嘗聞之而未知篤信否也一朝出門眾說交進子能不爲變遷也乎吾懼其不得爲遊楊而且將爲陳相也子往矣嗚呼其亦謹所擇哉

送周天驥序

上饒周君天驥篤志於學願聞爲學之要終其身而可行者予之於學也涉獵而未醇觕淺而弗精將何以告子𨿽然亦嘗聞其略矣以聖賢大道爲必當繇異端邪徑爲不可蹈此明趨向之要也非義之富貴逺之如垢污不幸而貧賤甘之如飴蜜志道而遺利重內而輕外此審取捨之要也欲進此二者非學不能學必讀書然書不可以泛讀先大學次論孟而終之以中庸經旣明然後可觀史此其序也沈潛乎訓義反復乎句讀以身體之以心驗之循序而漸進熟讀而精思此其法也然所以維持此心而爲讀書之地者豈無要乎亦曰敬而已矣子程子所謂主一無適者敬之存乎中者也整齊嚴肅者敬之形於外者也平居齊栗如對神明言動酬酢不失尺寸則心有定主而理義可入矣蓋操存固則知識明知識明則操存愈固子朱子之所以教人大略如此

心經贊

舜禹授受十有六言萬世心學此其淵源人心伊何生於形气有好有樂有忿有■﹝忄﹝士冖田疋﹐上中中下﹞惟欲易流是之謂危須臾或放眾慝從之道心伊何根於性命曰義曰仁曰中曰正惟理無形是之謂微毫芒或失其存幾希二者之間曽弗容隙察之必精如辧白黑知及仁守相爲始終惟精惟一惟一故中聖賢疊興體姚法姒持綱挈維昭示來世戒懼謹獨閒邪存誠曰忿曰欲必窒必懲上帝實臨其敢或貳屋漏𨿽隠寜使有愧四非當克如敵斯攻四端旣發皆擴而充意必之萌云捲席撤子諒之生春噓物茁雞犬之放欲知其求牛羊之牧濯濯是憂一指肩背孰貴孰賤簞食萬鍾辭受必辧克治存養交致其功舜何人哉期與之同維此道心萬善之主天之與我此其大者斂之方寸太極在躬散之萬事其用弗窮若寶靈龜若奉拱璧念玆在玆其可弗力相告先民以敬相傳操約施博孰此爲先我來作州茅塞是懼爰輯格言以滌肺腑明窓棐幾淸晝鑪燻開卷肅然事我天君

夜气箴

子蓋觀夫冬之爲气乎木歸其根蟄坯其封凝然寂然不見兆朕而造化發育之妙實胚胎乎其中蓋闔者辟之基正者元之本而艮所以爲物之始終夫一晝一夜者三百六旬之積故冬爲四時之夜而夜乃一日之冬天壤之間羣動具閴竊乎如未判之鴻蒙維人之身向晦宴息亦當以造物而爲宗必齊其心必肅其躬不敢弛然自放於牀簀之工使慢易非辟得以賊吾之衷𨿽終日幹幹靡容一息之間斷而昏冥易忽之際尢當致戒謹之功蓋安其身所以爲朝聴晝訪之地而夜气深厚則仁義之心亦浩乎其不窮本旣立矣而又致察於事物周旋之頃敬義夾持動靜交養則人欲無隙之可入天理皦乎其昭融然知及之而仁弗能守之亦空言其奚庸爰見箴以自砭常凜凜而瘝恫

問答

問新民章

朱文公言洗濯其心以去惡猶沐浴其身以去垢斯言盡矣蓋身之有垢特形骸之凝耳然人猶知沐浴以去之惟恐塵垢存則其體污穢至於心者神明之府乃甘心爲利欲所溺以昏蔽之甚如積糞壤如聚蜣蚘而不肯一用其力以去之是以形體爲重以心性爲輕也豈不謬哉唐人有櫛銘曰人之有髮朝朝思理有身有心胡不如是深得成湯銘盤之意﹝禪家亦有所謂身似菩提樹心如明鏡臺時時勤拂拭莫遣著塵埃之句𨿽云異端然此言亦自可取也﹞禮記儒行篇云儒有澡身而浴徳謂洗濯其身沐浴其徳亦盤銘之義

問格物致知

物謂事物也自吾一身以至於萬事萬物皆各各有个道理須要逐件窮究且如此一身是從何來須是知天地賦我以此形與我以此性形旣與禽獸不同性亦與禽獸絕異何謂性仁義禮智信是也惟其有此五者所以方名爲人我便當力行此五者以不負天之所與而所謂仁者是如何義者是如何禮智信又是如何一一須要理會得分曉此乃窮一心之理其次則我爲人之子事親當如何爲人之弟事兄當如何爲人之幼事長當如何逐件理會如事親須知冬便須溫夏便須凊出便用告反便用面如曲禮內則等書所載事親說話都要曉得以至事兄事長等事一一如此窮究此則窮一身之理也心之於身乃是最切要處其它世間事物皆用以漸考究令其一一分明皆所謂格物也格訓至言於事物之理窮究到極至處也窮理旣到至處則吾心之知識日明一日旣久且熟則於天下之理無不通曉故曰物格而後知至也此一段聖人教人最緊要處蓋緣天下之理能知得方能行得若知得一分只是行得一分知得十分方能行得十分所以用逐事窮竟也今學者窮理之要全在讀書如讀此一書須窮此一書道理一字一句都用考究如未曉了卽須咨問師友求其指歸且如讀大學自頭至尾都窮究過旣曉得此一書了又讀論語孟子亦自頭至尾窮究過理會旣多自然通悟若泛泛讀過便以爲了何緣知得義理透徹義理旣不透徹胸中見識亦無由能進𨿽窮理不止於讀書而其大要卻以讀書爲本不可不知也

萬物各具一理萬物同出一原所謂萬物一原者太極也太極者乃萬物總會之名有理卽有气分而二則爲陰陽分而五則爲五行萬事萬物皆原於此人與物得之則爲性性者卽太極也仁義卽陰陽也仁義禮智信卽五行也萬物各具一理是物物一太極也萬理同出一原是萬物統體一太極也太極非有形有器之物只是理之至者而已故曰無極而太極

問其所當然而不容已與其所以然而不容易

所當然如爲君當仁爲臣當敬爲子當孝爲父當慈與國人交當信之類此乃道理合當如此不如此則不可故曰所當然也然仁敬孝慈信之屬非是人力彊爲有生之初卽稟此理是乃天之所與也故曰所以然所當然是知性﹝知其理當如此也﹞所以然是知天﹝謂知其理所自來也﹞

問人之所以爲學心與理而已﹝或問中語﹞

存心窮理二者當表裏用功蓋知窮理而不知存心則思慮紛擾物欲交攻此心旣昏且亂如何窮得義理但知存心而不務窮理𨿽能執持靜定亦不過如禪家之空寂而已故必二者交進則心無不正而理無不通學之大端惟此而已

問端莊靜一乃存飬工夫﹝語錄中語下同﹞

端莊主容貌而言靜一主心而言蓋表裏交正之義合而言之則敬而已矣問學

問思辧乃窮理工夫

程子曰涵養須用敬進學則在致知欲窮理而不知持敬以養心則於義理必無所得知持敬以養心矣而不知窮理則此心𨿽淸明虛靜而無許多義理以爲之主其於應事接物必不能皆當釋氏禪學正是如此故必以敬涵養而又講學審問愼思明辧以致其知其靜則湛然寂然而有未發之中其動則泛應曲當而爲中節之和天下義理學者工夫無以加於此者自伊川發出而文公又從而闡明之中庸尊徳性道問學章皆同此意也

問大學只說格物不說窮理

器者有形之物也道者無形之理也明道先生曰道卽器器卽道兩者未嘗相離蓋凡天下之物有形有象者皆器也其理便在其中大而天地亦形而下者乾坤乃形而上者﹝天地以形體言乾坤以性情言乾健也坤順也卽天地之理﹞

日月星辰風雨霜露亦形而下者曰性曰心之理乃形而上者至於一物一器莫不皆然且如燈燭者器也其所以能照物形而上之理也且如牀桌器也而其用理也天下未嘗有無理之器無器之理卽器以求之則理在其中如卽天地則有健順之理卽形體則有性情之理精粗本末初不相離若捨器而求理未有不蹈於空虛之地非吾儒之實學也所以大學教人以格物致知蓋卽物而理在焉庶幾學者有著實用功之地不至馳心於虛無之境也

問誠意數條

自慊是爲己言己之所以爲善者乃是我合當如此若不爲善此心自不快足自不能安非是爲他人而爲善也

自欺是爲人本無實意爲善但外面略假借以欺人欲人稱好而已殊不知人心之靈昭如日月何可欺也只是自欺而已

自慊是誠﹝誠則一﹞自欺是僞﹝僞則二﹞

問正心修身章

問聖人恐無怒容否朱子曰當怒時亦必形於色如治人之罪卻爲笑容則不可曰如此則恐涉忿厲之气否曰天之怒雷霆亦震但當怒而怒便中節事過便消了更不積問古人喜怒不形於色是正否曰此是養得胸中和粹故𨿽中有喜怒而不形於色此正是涵養之效安得謂之不正又問古人憂國至於白首怒敵至於裂眥此正否曰憂國怒敵憂與怒之正者𨿽若太過然亦是不失其爲正但此乃志義之士所爲若聖人則未必然必如是觀之乃盡

問體用二字

大凢有體而後有用如天地造化發生於春夏﹝元亨﹞而斂藏於秋冬﹝利貞﹞發生是用斂藏是體自十月純坤陽气旣盡不知者謂生意已熄不知斂藏者乃所以爲發生之根自此霜雪凝沍艸木凋落虫蛇伏藏微陽𨿽生於下隠而未露一年造化實基於此惟冬間斂藏凝固然後春來發生有力所以冬暖無霜雪則來歲五榖不登正以陽气發泄之故也人之一心亦是如此須是平居湛然虛靜如秋冬之閉蔵皆不發露渾然一理無所偏倚然後應事之時方不差錯如春夏之發生物物得所若靜時先已紛擾則動時豈能中節故周子以主靜爲本程子以主敬爲本皆此理也﹝動靜皆道而周子乃以主靜爲本者蓋靜時養得虛明然後動而不失其時故中庸於喜怒哀樂未發之時須要戒謹恐懼以養本然之中然後發而爲中節之和程子主敬之說卽中庸之意也﹞

問仁字之義﹝此下並論語﹞

仁之一字従古無訓且如義訓宜禮訓理又訓履智訓知皆可以一字名其義惟仁不可以一字訓孟子曰仁者人也亦只是言仁者乃人之所以爲人之理亦不是以人訓仁蓋緣仁之道大包五常貫萬善所以不可以一言盡之自漢以後儒者只將愛字說仁殊不知仁固主乎愛然愛不足以盡仁孟子曰惻隠之心仁之端也惻隠者此心惻然有隠卽所謂愛也然只是仁之發端而已韓文公言博愛之謂仁程先生非之以爲仁自是性愛自是情以愛爲仁是以情爲性也至哉言乎朱文公先生始以愛之理心之徳六字形容之所謂愛之理者言仁非止乎愛乃愛之理也蓋以體言之則仁之道大無所不包發而爲用則主乎愛﹝仁者愛之體也愛者仁之用也﹞愛者如見赤子入井而惻然欲有以救之以至矜憐憫惜慈祥恩恵愛之謂也性中旣有仁矣發出來便是愛仁如根上發出苖以苖爲出於根則可以苖便爲根則不可以愛出於仁則可以愛便作仁則不可故文公以愛之理三字言之方說得盡又曰心之徳何也蓋心者此身之主而其理則得於天仁義禮智皆此心之徳而仁又爲五常之本如元亨利貞皆幹之徳而元獨爲四徳之首天之元卽人之仁也元爲天之全徳故仁亦爲人心之全徳然仁之所以爲心之徳者正以主乎愛故也仁所以能愛者蓋天地以生物爲心而人得之以爲心是以主乎愛也愛之理心之徳六字之義乃先儒所未發而文公始發之其有功於學者至矣豈可不深味之乎

問過化存神溫良注

過化存神此四字本出孟子過化謂聖人凡所經歷處人皆化之存神謂其中所存神妙正意只是如此至橫渠先生乃謂性性爲能存神物物爲過化下性字指本然者而言上性字是謂我能存其性而不爲情所蕩而失其性則其所存者神妙而不可測下物字指事物而言上物字指我之應物而言謂物物各自有理我隨其理以應之物各付物不以己之私意參乎其間則事過弗畱如冰之釋如風之休後來諸老先生多本其說獨文公不以爲然者蓋孟子之意未說到如此深故也文公解經每務平實如此然橫渠先生之說亦不可不知也

問禮樂﹝用和爲貴章﹞

敬者禮之本制度威儀禮之文和者樂之本鐘鼓管磬樂之文禮樂二者闕一不可記曰樂由陽來禮由陰作天髙地下萬物散殊而禮制行焉﹝天尊於上地卑於下萬物散殊有大有小此卽制之所由起蓋禮主乎別故也﹞流而不息合同而化而樂興焉﹝陰陽二气流行於天地之間未嘗止息二气和合而化生萬物此樂之所由興蓋樂主乎和故也所謂陰陽二气者日月雷霆風雨寒暑之類皆是二气和合方能生成萬物﹞故禮屬陰﹝凡天地間道理一定而不可易者皆屬陰﹞樂屬陽﹝凡天地間流行運轉者皆屬陽﹞禮樂之不可闕一如陰陽之不可偏勝﹝一歲之間寒暑之相易雨露霜雪之相濟方能气候和平物遂其生陽太勝則亢而爲旱陰太勝則溢而爲水有陰無陽則物不生有陽無陰則生而不成﹞禮勝則離以其太嚴而不通乎人情故離而難合樂勝則流以其太和而無所限節則流蕩忘返所以有禮須用有樂有樂須用有禮此禮樂只是就性情上說然精粗本末亦初無二理禮中有樂﹝言嚴肅之中有自然之和此卽是禮中之樂﹞樂中有禮﹝言和樂之中有自然之節此卽是樂中之禮﹞朱文公謂嚴﹝而泰此卽禮禮有樂﹞和而節﹝此卽樂中有禮﹞

問仁字﹝人而不仁章﹞

凡天下至微之物皆有个心發生皆從此出緣是稟受之初皆得天地發生之心以爲心故其心無不發生者一物有一心自心中發出生意又成無限物且如蓮實之中有所謂麼荷者便儼然如一根之荷他物亦莫不如是故上蔡先生論仁以桃仁杏仁比之謂其中有生意才種便生故也惟人受中以生全具天地之理故其爲心又最靈於物故其所蘊生意才發出則近而親親推而仁民又推而愛物無所不可以至於覆冒四海恵利百世亦自此而推之爾此人心之大所以與天地同量也然一爲利欲所汨則私意橫生遂流而爲殘忍爲刻薄則生意消亡頑如鐵石便與禽獸相去不逺豈不可畏也哉今爲學之要須要常存此心平居省察覺得胸中盎然有慈祥惻怛之意無忮忍刻害之私此卽所謂本心便當存之養之使之不失則萬善皆從此而生

問理明誠格﹝問禘章﹞

蓋凢人於世之近者﹝如考妣祖考妣﹞則意其精神未散或嘗逮事而記其聲容必起哀敬之心而不敢忽若世之逺者相去已久精神之存與否不可得而知人素不識其聲容則有易忽之意故禘禮非極其仁孝極其誠敬者不能知其禮不能行其事﹝惟仁孝之深者能知此身之所自來惟誠敬之至者能知我之精神卽祖考之精神﹞茍能知此理矣﹝至難知者鬼神之理﹞則其它事物之理又何難知之有茍能感格矣則推而格天地者此誠而已推而感人心亦此誠而已故曰理無不明誠無不格於治天下何難矣

問終食不違仁

此章當作三節看處富貴貧賤之間而不茍此一節猶是麤底工夫至終食不違又是一節乃是存心飬性細宻底工夫然猶是平居暇日之事可以勉而至者至於造次急遽之時患難傾覆之際若非平時存養已熟至此鮮有不失其存心者到此而猶不違乃是至細至宻工夫其去安仁地位已不逺矣然此三節乃進徳之始終若無麤底工夫作根腳基址豈有能進於細宻之地者故必以審富貴安貧賤爲本然後能進於終食不違之地能終食不違矣然後能進於造次顚沛不違之地用工之序蓋如此正與前章無諂無驕樂與好禮相似當考參而熟玩也

問志气﹝晝寢章﹞

孟子曰志者气之帥也蓋志彊則气亦彊志惰則气亦惰如將勇則士亦勇將惰則士亦惰也學者欲去昏惰之病必以立志爲先

問文章性與天道

夫子平時以身教人凡形於威儀容止語嘿動靜自然成文自然有章者皆所以教學者所謂吾無行而不與二三子吾無隠乎爾者是也學者卽其近者求之用功旣久自然可到精微之地若遽以性命之理告之則恐其億度料想馳心元妙反無所益故於性與天道罕嘗言之學者不可得而聞其於論語僅有相近一語亦只是言气質之性非指性之本至於易幹卦然後曰乾道變化各正性命大傳曰一陰一陽之謂道繼之者善也成之者性也此二條又是正說性與天道亦可謂罕言矣

問敬字﹝敬簡章﹞

伊川先生言主一之謂敬又恐人未曉一字之義又曰無適之謂一適往也主於此事則不移於他事是之謂無適也主者存主之義伊川又云主一之謂敬一者之謂誠主則有意在學者用功須當主於一主者念念守此而不離之意也及其涵養旣熟此心湛然自然無二無雜則不待主而自一矣不待而自一卽所謂誠也敬是人事之本學者用功之要至於誠則逹乎天道矣此又誠敬之分也

問不違仁

心者指知覺而言也仁者指心所具之理而言也蓋圎外竅中者是心之體虛靈知覺者是心之靈仁義禮智信是心之理知覺屬气凡能識痛癢識利害識義理者皆是也若仁義禮智信則純是義理人能克去私欲則所知覺者皆義理不能克去私欲則所知覺者物我利害之私而已純是理卽是不違仁雜以私欲便是違仁

問手足不仁﹝博施章﹞

手足民物之比也風邪私意之比也人無私意之害則民物之休戚自然相關一見赤子入井則此心爲之怵惕無風邪之病則手足之癢痾亦自然相闗𨿽小小疾苦此心亦爲之痛楚當如此玩味方曉程子痿痺不仁之意

問色舉翔集

色斯舉矣去之速也衛靈公問陳而孔子行魯受女樂而孔子去卽此義也翔而後集者就之遲也伊尹俟湯三聘而後幡然以起太公伯夷聞文王善養老而後出卽此義也古人所謂三揖而進一辭而退𨿽相見聚會之間猶必如此況仕止久速之際乎賈誼賦所謂鳳縹縹而髙逝兮夫固自引而逺去此卽色斯舉矣之意又曰鳳凰翔於千仭兮覽徳輝而下之此卽翔而後集之意後世如漢穆生以楚王戊不設醴而去諸葛武侯必待先主三顧而後從之皆有得乎此者也

問太極中庸之義﹝南雍李教授問今附此﹞

下問太極中庸二條自顧淺陋何足以辱姑卽平時所讀朱文公先生之書及嘗見所窺者略陳一二夫所謂無極而太極者豈太極之上別有所謂無極哉特不過謂無形無象而至理存焉耳蓋極者至極之理也窮天下之物可尊可貴孰有加於此者故曰太極也世之人以北辰爲天極以屋脊爲屋極此皆有形而可見者周子恐人亦以太極爲一物故以無極二字加於其上猶言本無一物只有此理也自陰陽以下則麗乎形气矣陰陽未動之前只是此理豈有物之可名耶卽吾一心而觀之方喜怒哀樂之未發也渾然一性而已無形無象之中萬理畢具豈非所謂無極而太極乎以是而言則思過半矣喜怒哀樂之未發卽寂然不動之時思慮一萌則已動矣故程子以思爲巳發此至論也來諭謂思是已發則致知格物亦是已發此則未然蓋格物致知自屬窮理工夫大凡講論義理最忌交雜今方論喜怒哀樂之發未發而以致知格物雜之則愈混雜而不明矣來諭又恐懸空無用力處此亦未然蓋未發之時則當戒謹恐懼其將發之時則當謹其獨逐時逐節皆有用功之地惟其未發也戒懼而不敢忘將發也謹獨而不敢肆則其發自然中節矣聖賢之學所以無獘者正緣句句著實未嘗說懸空道理且如中庸始言天命之性終言無聲無臭宜若髙妙矣然曰戒謹曰恐懼曰謹獨曰篤恭則皆示人以用力之方蓋必戒懼謹獨而後能全天性之善必篤恭而後能造無聲無臭之境未嘗使人馳心窈冥而不踐其實也太極圖說亦然首言無極太極次言陰陽五行亦可謂髙且逺矣要其歸宿只在中正仁義而主靜之一語其與中庸戒懼謹獨之云若合符節總而言之惟敬之一字可以該也蓋戒懼謹獨者敬也主靜亦敬也學者儻能居敬以立其本而又窮理以致其知則學問之道無餘蘊矣大率此理自文公盡發其祕以洞然無疑所慮學者欲自立一等新奇之論而於文公之言反致疑焉不知此老先生是用幾年之功沈潛反復參貫融液然後發出以示人今讀其書未能究竟底蘊已先疑其說之未盡所以愈惑亂而無所明也故區區常勸朋友間且將文公四書朝夕涵詠旣深達其旨矣然後以次及於太極西銘解近思錄諸書如此作數年工夫則於義理之精微不患其無所見矣又必合所知所行爲一致講貫乎此則必踐履乎此而不墮於空談無實之病庶乎其可耳此平時拙論如此故因垂問及之更望詳加鐫曉以補昏愚之所不逮幸甚

論主靜

周子嘗謂聖人定之以中正仁義而主靜要人靜定其心自作主宰程子又恐只管靜去與事物不相交渉卻說个敬有問周先生說靜與程先生說敬義同而意異否曰程子是怕人不得他靜字意便似入禪坐定周子之說只是無欲故靜其意大抵以靜爲主朱子發明二先生意如此至其爲論有云明道教人靜坐李先生亦教人靜坐須靜坐始能収斂又云始學工夫須是靜坐則本原定又云心於未遇事時須是靜臨事方用便有气力如當靜時不靜思慮散亂及至臨事已先倦了伊川解靜專處云不專一則不能直遂閒時須是收斂做事便有精神又云心要精一方靜時便湛然在此不得困頓如鏡樣遇事時方好又云爲學工夫須要靜靜多不妨才靜事都見得然總是一个敬又云主靜所以養其動又云靜者養動之根又云主靜夜气一章可見以上數條蓋祖周子主靜之根也至其門人以靜坐工夫與役役應接不同爲問則答之云不必如此反成坐馳但收斂勿令放逸到窮理精後自然思量不至妄動凡所云爲莫非至理亦何必兀然靜坐然後爲持敬又云明道說靜坐可以爲學上蔡亦言多著靜不妨此說終是少偏才偏便做病道理自有動時自有靜時學者只是敬以直內義以方外見得世間無處不是道理不必專於靜處求所以伊川謂只用敬不用靜便說得平又云不可特地將靜坐做一件工夫但著一敬字通貫動靜則於二者之間自無間斷矣又云存養之功不專在靜坐時湏於日用動靜之間無處不下工夫乃無間斷爾又云無事靜坐有事應酬隨時隨處無非自己身心運用但常自提撕勿與俱往便是工夫事物之來豈以漠然不應爲是耶其答南軒書云來教謂言靜則溺於虛無然此二字如佛老之論則誠有此患若以天理觀之則物之不能無靜猶靜之不能無動也靜之不可不養猶動之不可不察也但見得一動一靜互爲其根敬義夾持不容間斷之意則𨿽下靜字符非死物至靜之中自有動之端焉是乃所以見天地之心者而先王之所以至日閉闗蓋當此之時則安靜以養乎此爾固非逺事絕物閉目兀坐而偏於靜之謂但未接物時便有敬以主乎其中則事至物來善端昭著所以察之者益精明爾來教又謂某言以靜爲本不若遂言以敬爲本此固然也然敬工夫通貫動靜而必以靜爲本今若遂易爲敬𨿽若完全然卻不見敬之所施有先有後則亦未得爲的當也至於來教所謂要須靜以涵動之所本察夫動以見靜之所存動靜相須體用不離而後爲無滲漏也此數言卓然意語俱到謹以書之左席出入觀省以上數條則又本程子主敬之說而不專主於靜也

論定性

定性者理定於中而事不能惑也理定之中則當靜之時固定也動之時亦未嘗不定也不隨物而往不先物而動故曰無將迎理自內出而周於事事自外來而應以理理卽事也事卽理也故曰無內外夫能定能應有寂有感心之妙也所以然者性也若以定與寂爲是而應與感爲非則是以性爲有內外也事物之來以理應之猶鑑懸於此而形不能遁也鑑未嘗隨物而照性其可謂隨物而在外乎故事物未接如鑑之本空者性也事物旣接如鑑之有形者亦性也內外曷嘗有二本哉知此則知事物不能累吾之性𨿽酬酢萬變未嘗不定也

備考

勉齋黃氏曰西山在朝屢進危言力扶大義公論藉以開明善類爲之踴躍

邵庵虞氏曰先生大學衍義之書本諸聖賢之學以明帝王之治據已往之迹以待方來之事慮周乎天下憂及乎後世君人之軌範蓋莫備斯焉

敬齋胡氏曰自孟子後千四百年無人見得此道分明董子見其大意孔明天資有暗合處韓退之揣見彷佛至程朱方見得盡自朱子後無人理會得透徹眞西山庶幾

先文貞公觀瀾錄曰朱子之後在宋魏之華不如眞之實也在元吳之僻不如許之醇也在明則薛蔡守師傳而陳王立異戶考其師友淵源所漸若猶慚於眞許焉又榕村語錄曰朱子後儒者眞西山許魯齋气象最好眞醇正許篤實

郡守江叔文先生塤

江塤字叔文崇安人貌肅气和學於眞西山嘉定元年進士歷官靖州通判以廉白簡易稱遷知南平軍綏禦有法四境帖然嘗條奏五事皆熟察民隠帥臣上績攺知開州未任卒公自幼至老惟事問學在靖州日魏公了翁以言事謫至築鶴山書院居之茆檐竹幾間靑燈濁酒旦夕談論令其子鉌師事焉魏公稱之曰叔文表裏如一當於古人中求之子燧字華叔篤學有志操歷官臨安判鎔字成叔頴敏特立歷知福淸縣各有政聲鉌見魏鶴山學派

監院詹景憲先生淵

詹淵字景憲崇安人慶元進士授臨江戶掾江西俗嚚於訟案牘有數十年不決者淵一閱皆得其情凡所予奪人皆無異論部使者知其材檄致幕下後監行在車輅院

學士林以道先生存

林存字以道閩縣人受業眞西山之門舉嘉熙二年詞科累官吏部侍郎中書舍人兼直學士院兼侍講時朝廷以參知政事蔡抗擅去國勉畱不還詔除職予祠存繳進奏寢其命寶佑五年秋明堂執綏偹顧問稱旨除禮部尙書兼侍讀提綱史事累遷同知樞宻院事兼參知政事後以資政殿學士知建寜府不赴遂提舉洞霄宮復起爲湖南安撫使知潭州﹝閩書新三山誌﹞

少卿王實之先生邁

王邁字實之自號臞軒仙逰人旣冠以文謁鄕先正傅誠誠嗟異謂他日必以文名世嘉定十年進士第四人爲潭州觀察推官丁內艱調浙西安撫司幹官會廷試詳定官王元春欲私所親置髙第邁顯摘其繆元春怒嗾諫官李知孝誣邁在殿廬聲髙免官調南外睦宗院教授眞徳秀方守福州邁竭忠裨郡政赴都堂審察丞相鄭淸之曰學官掌故不足浼君俄召試學士院策以楮幣邁援據古今考究本末謂國貧楮多獘始於兵議者徒患楮窮弗懲兵禍今當以核軍實窒邊釁爲捄楮獘第一義又言修內司廣營繕內帑宣索多厚施緇黃濫予嬪禦未見裁撙徒聞有括田榷鹽之議向使二事可行故相行之久矣又因楮以及時事言君子之類𨿽進而道未行小人之迹𨿽屏而心未服眞徳秀在告聞邁對善之帝再相喬行簡或傳史嵩之復用邁言舊相姦險刻薄天下所知復用則君子空於一网矣邁由疎逺見上空臆無隠上爲之攺容言者劾邁論邊事過寔魏了翁在經筵爲理宗言惜邁去攺通判漳州禋祀雷雨應詔言天與寜考之怒久矣曲糵致疾妖冶伐性初秋踰旬曠不視事道路憂疑天與寜考所以怒也隠刺覆絕攸嬉尊寵綱淪法斁上行下效京卒外兵狂悖疊起天與寧考所以怒也陛下不是之思方用漢災異免三公故事環顧在廷莫知所付遙相崔與之臣恐與之不至政柄必他有所屬此世道否泰君子小人進退之機於是臺官李大同言邁交結徳秀了翁及洪咨夔以収虛譽削一秩免蔣峴劾邁前疏妄論倫紀請坐以非所宜言之罪削二秩久之復通判贑州攺福州建康府信州皆不行淳佑攺元通判吉州右正言江萬里袖疏榻前曰邁才可惜不卽召將有老不及用之嘆理宗方然忽有尼者祗除知邵武軍以亢旱應詔驛奏七事復以立濟王后爲先鄭淸之再相以左司郎官召力辭以直祕閣提點廣東刑獄亦辭攺右侍郎官諫官焦炳炎論罷予祠卒贈司農少卿邁本以學問詞章發身尢練世務李宗勉嘗論邁然邁獨評宗勉爲近世賢相徐淸叟與邁有違言邁應詔謂淸叟有人望可用故世服其公﹝宏簡錄莆陽文獻﹞

鄭先生寜

鄭寜按劉后村題鄭寜文卷詩云昔侍西山講習時頗於函文得精微書如逐客猶遭絀辭取橫汾亦恐非爭笛豈能諳雅樂綺紈原未識深衣嗟余老矣君方少勤向師門叩指歸又小注後云西山先生編文章正宗如逐客書之類只作小字附見內詩歌一門初委子裒輯余取秋風辭西山欲去之蓋其議論森嚴如此鄭君試以此意求之可也﹝按此跋語自注云西山作跋考西山集中未得再鄭君或卽後村門士未可知也錄此待考﹞

直閣鄭子敬先生寅

鄭寅字子敬永福人以父任補官歷知吉州召對言濟邸寃狀指斥權臣坐罷端平初調爲左司郎中兼權樞宻院副都承旨又請爲濟邸立廟具言三邊無備宿患未除宜正紀綱抑僥幸裁濫賞汰冗兵以張國勢竟出知漳州除直寶章閣致仕卒寅靜重博洽多識典故家所蔵書分爲七略曰經曰史曰子曰藝曰方伎曰文曰類眞徳秀李燔陳宓皆與爲友燔嘗疏薦海內名士十二人寅其一云﹝閩書﹞

宗教詹叔簡先生師文

詹師文字叔簡崇安人舉慶元二年進士刻意好學調婺源尉捕盜有功不欲上以希賞再調江西憲司檢法官讞獄無寃後授西外宗教以歸與眞徳秀鄒應龍交遊有幔亭遺槀及通典編要﹝建寜府誌﹞

閩中理學淵源考卷三十一

廣平府知府李淸馥撰

○溫陵曾氏家世學派

嘗考曾氏家世自集賢曾公會曁魯公公亮父子繼起偉望碩徳奕世相承宋史論魯公以靜重鎭浮練達老成歸之行狀載公居家謹嚴𨿽在髙位常屈已下士自布衣至公相以淸約自持其家率公之教修亷隅力學問如寒士觀此其積厚流光自有本也其後嗣賢碩輩出如天隠先生恬嘗從龜山楊文靖上蔡謝顯道諸先生講切問學有上蔡語錄二夲秦檜當國時不爲詘至南渡後公之從孫從龍歷官參知政事不附史彌逺以節槪顯著其家運盛衰與國運相爲終始宋亡蒲壽庚附元爲中書左丞辟宋故臣之在泉者復其官維時秉莭不赴者甚夥而曾氏一門與莊氏畱氏傅氏時稱四府確守臣軌說者謂曾氏謀舉義兵後族姓爲壽庚所殺多半逃徙莊畱諸裔亦不受其官皆節槪之卓卓者故共錄之以著家世源流之逺云

宗丞曽天隠先生恬

曾恬字天隠魯公公亮元孫少從楊龜山謝上蔡陳了翁劉元城諸賢逰爲存心養性之學紹興中仕至大宗正丞秦檜當國守正不爲詘求外祠得主管臺州崇道觀有上蔡語錄二卷﹝新郡誌閩書﹞

少師曾君錫先生從龍

曾從龍字君錫晉江人魯公公亮四世從孫初名一龍慶元五年進士第一寜宗爲攺今名授簽書奉國軍莭度判官累官起居舍人兼太子右諭徳使金還轉官疏言州郡累月闕守而以次官權攝彼自知非久何暇盡心幸而除授民望其至如渴仰飲足未履境又復他罷矣郡帑所入歳有常數而毎易一守供帳借請少當不下萬緡然則輕於易置公私俱受其病欲望明詔二三大臣郡守有闕實時進擬求避憚行者悉杜絕之開禧間匄外知信州戍卒行掠境內從龍寘於法索得婦人衣命梟於市聞者肅然嘉定初召還以右史攝西掖論駁剴切訓辭典嚴遷禮部侍郎充金國生辰使執禮不撓還爲刑部尙書嘉定六年秋陰雨召對乞放繋囚修徳政畜人材飭邊備寜宗善其言七年拜禮部尙書知貢舉疏奏比來循習成風文气不振學不務根柢辭不尙體要涉獵未精議論疏陋綴緝𨿽繁气象萎薾詔下其疏風勵中外進端明殿學士簽書樞宻院事十二年參知政事疾胡榘憸壬排沮正論奏陳其罪榘嗾言者劾罷奉祠旣而起知建寕府丁內艱服除攺湖南安撫使厚重鎭俗淸明監物峒獠讎殺嚴兵壓境示以威信在鎭二年節正費卻私例創平糶倉新廟立學以養士湘人勒石紀徳攺知隆興府復請祠端平元年授資政殿大學士累遷參知政事兼同知樞宻院事時有二京之役極論南兵輕進易退未幾言驗進知樞宻院兼參知政事明年冬敵窺襄淮警報沓至遂以樞宻院使督視江淮荊襄軍馬疏言邊面遼逺聲援不接請並建二閫詔許專督江淮以荊襄屬魏了翁旣而朝論患邊用不給遲其行有旨畱之樞筦命了翁並領督府未幾了翁亦罷從龍以始志不遂憂悒致疾卒理宗震悼輟朝遣使臨奠贈少師從龍秉心忠實有特操當史彌逺用事時絕不相附士論尢歸焉眞文忠曰公以慶元掄魁嘗陪輔先帝大政令名粹徳薦紳宗之弟用虎天麟治鳳皆爲顯仕﹝萬曆郡誌新郡誌宋史眞文忠公集﹞

備考

眞西山先生潭州重修大成殿記略曰資政殿學士淸源曾公以廊廟之舊作牧於星沙厚重鎭俗如嶽之弗揺淸明鑑物如湘之不波歲未期而百度修眾志服環九郡五十城旣帖帖無事則思所以驅其人於禮樂之域者顧瞻黌序先賢先師之位在焉而廟殿規模大類浮屠氏公爲蹙然弗寜乃屬郡學職詒書於南宮舍人鍾君震考辟雍制度爲圖以來命掾吏之才者視其役撤去陪廈敞爲新宮凡二十有六楹昔之闇郁倐焉亢爽於嚴奉祀事爲宜於是宮墻外內巍然奐然州學正迪功郎鍾景仁等以書來諗曰自侯之蒞吾土也嘗一新其學矣而斯獨未之及意者其有待乎今𨿽成於公固亦侯之志願有以識之某惟疇昔之役蓋嘗自謂盡矣而堂皇門闥之易見者皆莫之察而重以累公況於休戚情僞之窈微其不屬耳目者何限某於是竊有感焉而又以自媿也故不復辭而書其事然惟公之斯舉也徒以儒者之宮而類浮屠之制猶思所以正之況今之世華居而貊道儒名而墨行者滔滔皆是其可熟視而莫之救乎推公之志使一日盡行其學於天下必將息邪距詖而楊墨賊仁義無君父之教不得騁也必將尊王黜伯而管商申韓矜權智騖功利之說不得施也儒者之功必至於是而後有以爲天常人紀之重非公孰任之公以慶元掄魁嘗陪輔先帝大政令名粹徳薦紳宗之其治潭之政多可書今皆不書獨書所以幸乎潭之士者

○溫陵畱氏家世學派

按宋寧宗時僞學禁起時以周公必大趙公汝愚王公藺與忠宣畱公四人爲首後趙公罷相竄永州朱子落職蔡季通竄道州周公貶秩而公亦落職罷祠貶邵州居住與諸賢一時同爲進退矣朱子語類載公曾以書問詩集傳數處文公以書示學者曰他官做到這地位又年齒之髙如此𨿽在貶所亦不曾閒度日公等豈可不惜寸陰又朱子集中與公往復書問皆極推許焉林氏次崕稱公出入三朝一時相業建儲之議視趙忠定爲是邵陽之貶適表平生非不幸也賢子賢孫萃於一門天之福善久而未艾云今錄其著者載於篇

忠宣畱仲至先生正

畱正字仲至從效六世孫紹興三十年第進士授南恩州陽江縣尉用番禺守龔茂良薦赴都堂審察宰相虞允文奇之薦於上召對公言國家右文略武祖宗以天下全力困於西夏承平日久邊不爲備今當攺轍使文武並用孝宗嘉嘆久之知循州陛辭言士大夫名節不立國家緩急無所倚仗靖康之難死義者少因亂謀利者多今欲恢復當崇尙名節上益喜明日諭輔臣畱正奏事議論耿耿可與京秩除軍器監簿累官考功郎中擢起居舍人尋權中書舍人光宗自東宮朝顧見公謂左右曰修整如此其人可知乃請於上兼太子左諭徳公言本朝記注進禦非設官本意乞自今免奏禦詔從之除中書舍人兼侍講淳熙元年權兵部侍郎六月除給事中時諸路水災公抗疏以克謹天戒感召和气導迎景福爲言而又願加察於君子小人之辧疏入上動容稱嘆是冬兼權吏部尙書公言用人莫先論相陛下意在恢復而任相位者未能稱塞望精選人才與圖大計時相不樂會浙東謀帥以顯謨閣直學士知紹興府尋進龍圖閣直學士四川制置兼知成都府公平羌酋之亂以簡素化民及詔赴行在歸裝僅書數簏人服其淸除端明殿學士參知政事同知樞宻院事孝宗宻諭內禪意拜右丞相一日奏事皇太子參決侍立上顧謂太子曰畱正純誠可托光宗禪主管左右春坊姜特立以隨龍恩擢知合門聲勢浸張公列其招權預政狀乞賜斥逐孝宗聞之曰眞宰相也紹熙元年進左丞相時嘉王感疾公言陛下僅一皇子隔宮墻外非便宜蚤正儲位入居東宮又疏言之甚懇再月不報檢漢文帝紀及本朝眞仁二朝典故並呂誨張方平兩疏節其要語繳奏上不豫外議洶洶公與同列間至福寜殿奏事處分得宜人情以安進封申國公上疾浸平公乞歸政不許壽皇聖政錄成進少保封衛國公李端友以椒房親手詔除郎公繳還不納復執奏曰昔館陶公主爲子求郎明帝不許今端友依憑內援恐累聖徳姜特立除淛東副總管尋召赴行在公引唐憲宗召吐突承瓘事奏言臣與特立勢難兩立乞罷相上批成命已行朕無反汗卿宜自處公卽待罪六和塔又奏近年不知何人進把定之說遂至每事堅執不顧是非言路塞則萬幾壊非所以愛宗社繳進前後錫賚及告勑待罪範村乞歸田裏不許會冬至將上壽聖太后尊號冊寶以公爲禮儀使上遣左司徐誼諭旨公復入都堂視事禮成拜少傅封魯國公公力辭五年正月孝宗疾革公數請車駕過宮一日上拂衣起公引裾泣諫隨至福寜殿門退上疏言極激切孝宗崩光宗以疾未能執喪公率同列屢奏乞蚤正嘉王儲位忽手詔朕歷事歲久念欲退閒公得之駭懼因朝佯僕於庭謂同列曰奉請本意只乞建儲今未蒙批依降詔忽奉廢疾之札此豈臣下所敢聞請對復不報卽出國門上表請老表入而趙汝愚遂以內禪請於憲聖公謂建儲詔未下而遽及禪位他日兩宮間必有難處者議與汝愚異以肩輿五皷逃去及寜宗立召還以公爲大行攢宮總護使入賀請車駕一出慰安人心及定壽康宮於南內撤去新增禁旅詔悉從之進少保公力辭不拜言陛下勉徇羣情以登大寶當示天下以不得已之意實非頒爵之時上從公請於是貴近欲論功者始不悅韓侂冑浸謀預政數詣都堂公使省吏諭之曰此非知合日往來之地侂冑怒而退亟謀去公會公以事失上意侂冑從而間之八月手詔罷公以少師觀文殿大學士判建康府尋又以張淑椿言落職慶元元年上知公力請建儲得大臣體禦批復職二年以劉徳秀言又罷初劉徳秀自重慶入朝未爲公所知謁主客範仲黼請爲先容公薄其爲人除大理簿徳秀憾之至是爲諫議大夫論公四大罪褫職自是彈劾無虛歳張釜又言之責授中大夫光祿卿分司西京邵州居住尋詔與量移南劍州許自便以次復原官致仕嘉泰元年進封魏國公二年復少保觀文殿大學士開禧二年七月薨年七十八贈太師寶慶三年謚忠宣公徳器端重操守凝固出入中外五十餘年屢典大藩率以淸素周公必大貽公書以趙淸獻之淸張忠定之定擬之孝宗晚始察公忠誠及內禪付屬光宗光宗在禦三年公爲相持法度愛名器甄別人品首引趙汝愚共政用黃裳爲翊善號稱得人公退門庭肅然無敢幹以私者素嗜書垂白不倦黃勉齋與陳書復書曰畱丞相晚年日課朱先生詩傳朱先生每對人輒稱服而朱子與畱公書亦云質疑請益乃有十年之遲不能不慨然其間云所著有詩文奏議外制二十卷行於世子恭丙■﹝端﹞碩孫元英元剛﹝郡誌永春志閩書宏簡錄畱氏家乘紀略﹞

學士畱端父先生■﹝端﹞

畱■﹝端﹞字端父正第三子端厚有度正諸子■﹝端﹞最賢歷知邵州奏蠲和糶入爲司農寺丞使金察其勢必亡歸陳備邊五策除度支郎提點湖南江西刑獄移知廣州請鬻鈔以弭鹽冦端平中除直龍圖閣奉祠卒初侄元剛嘗欲建義塾不遂後■﹝端﹞輟其遺業三之一建義莊贍鄂公直下諸孫之貧者﹝泉州府誌﹞

知州畱茂濳先生元剛

畱元剛字茂濳博聞彊記爲文奇峭開禧三年試博學宏詞科與眞西山同選有司書西山捲曰宏而不博書元剛捲曰博而不宏寜宗善其文並置異等除國子錄嘉定初遷祕閣校理累遷直學士院嘗言今日有貧國貧民而無貧士夫遷軍器少監權起居舍人言國朝左右史立禦座後今乃在朶殿東乞復侍立修明舊法嘉定更化以後大臣寖謀固位剛慨然有振刷斯世之志會以內艱去起知溫州勤卹民隠百廢皆修發姦摘伏人服精敏移知贑州罷元剛早負盛名自擬大用已乃欎欎不適築圃北山號雲麓吟唱其間有雲麓集﹝閩書﹞

推官畱純仁先生東

畱東字純仁登鄕舉入國學景炎丙子以兩登極恩賜同進士出身授肇慶司法參軍亷勤有聲升從事郎淸海軍節度推官未幾攺帶行國子編較平海軍節度推官宋亡杜門不仕至元辛卯錄宋故臣授桂陽縣丞及乳泉縣尹俱辭不就子伯恵授將仕郎孫天錫授泉州路儒學教授亦不赴明初進士何徳舉贊東有身元心宋爲古逸民之語﹝閩書﹞

畱王卿先生瑞

畱瑞字玉卿精春秋爲經學師同時精春秋者有顏桂叔芳精周禮者有鄭華君實﹝閩書﹞

備考

朱子答畱丞相書曰李通判歸出示所賜手教拜領伏讀慰幸已深至於垂諭諄復勤懇則又竊仰徳盛禮恭樂取諸人不難捨己之意蓋有一介布衣之士所不易者嘆慕感激所得多矣前此偶因垂問率易呈獻亦以姑備燕申餘暇遮眼止睡之湏不謂乃蒙親賜點閱日有程課以及終篇而斟酌取予詳審精切又有專門名家所不逮者此周公執贄還贄之心畢公克勤小物之意此所以爲聖賢之盛節而非近世諸公所及也熹𨿽凡陋然其用力於此不爲不久而歷選平生講磨論說其得此於人蓋鮮不意臨老乃有遇於明公也更有他書欲遂傾囷倒廩進於幾下而私居乏人艱於繕冩少假歲月當遂此心儻得一一悉蒙印證則亦足以自信而無憾於方來矣顧所不能無恨者猶以登門之晚而其質疑請益乃有十年之遲伏想明公於此亦不能不慨然其間也謹因李倅還便奏記敍謝目昏不得謹好尢以皇懼並乞矜察

○溫陵莊氏家世學派

林氏次崕曰莊少師學問足以名世議論足以經國才猷足以立政天子傾心鼎鉉可待當軸一忤脫輻隨之自古權臣之可畏若是哉彌邵兄弟立朝盡有可觀宋祚旣遷掛冠元武詩曰無念爾祖聿修厥徳其斯人與其斯人與按少師在南渡爲一時名臣史稱負其有爲之才卒奉祠去國志乘及道南源委俱編入儒林之列元明以來後嗣踵起者多其培根抑厚矣今錄其要者著於編

少師莊藻齊先生夏

莊夏字子禮永春人家貧早孤從兄晦學弱冠習禮經郡博士張叔椿奇其文勉入上庠歲乙未入太學兪侍郎烈嘗執經焉登淳熈八年進士授興國縣慶元六年大旱詔求言夏上封事曰君者陽也臣者君之陰也今威福下移此陰勝也積陰之極陽气散亂而不収其獘爲火災爲旱蝗願陛下體陽剛之徳使後宮戚裏內省黃門思不出位此抑陰助陽之術也召爲太常博士言比年分藩持節詔墨未漧而攺除坐席未溫而易地一人而歲三易節一歲而郡四易守民力何由而裕開禧二年遷國子博士首陳邊釁不可妄開議者難之嘉定更化歳薦饑以著作佐郎提舉擢江東常平倉發廩賑流民多所全活除轉運判官踰年入爲尙書郎遷軍器監太府少卿出知漳州尋以宗正少卿召兼國史東宮官直學士院兼太子侍讀時流民來歸復言荊襄兩淮多不耕之田計口授地貸以廬屋牛具吾乘其始至可以得其欲彼乘其不死可以忘其勞兵民可合屯田可成萬世一時也試中書舍人兼太子庶子左諭徳訓詞華潤論奏明切封還尢多又言金戰守不成規模不定則和好之說得乘間入今日之患莫大兵冗乞行下將帥令老弱自陳得以子若弟彊壯者代其名糧寜宗是之除兵部侍郎時宰相諱言邊事廟謨祕宻人莫得聞夏言西蜀潰卒宜討宜招江淮制閫宜分宜合山東忠義宜刺宜汰乞詔侍從兩省臺諫與二三大臣爲議狀以聞忤柄國者意累疏乞閒以寶謨閣待制奉祠進煥章閣待制自號藻齋老人嘉定十二年封永春縣開國男食邑三百戶所居在蓬萊山寜宗賜第府城始自永春徙居晉江卒贈少師寜宗贊其像雲天生美質學業逍遙堅冰志操歷仕三朝忠言逆耳書史所表宗祀繁衍百世不祧其被遇如此夏邃於經學平生薦引多名士洪啟夔範鍾皆其客也所著有禮記解又有遺文二十卷國史大事記十帙典故備志五帙子夢閣新城宰夢序進士歷太常簿朝請大夫孫七人彌邵軍器監彌堅登進士爲編修官彌大刑部郎中彌明進士﹝按黃文簡公田亭艸撰莊陽山國楨墓志稱公爲少師忠敏公似謚忠敏矣志乘未見錄之待考閩書永春舊志﹞

監丞莊徳修先生彌邵﹝弟彌大﹞

莊彌邵字徳修以父序蔭補承務郎監福州水口鎭擢臨安府通判討平天目山冦以功權知安吉州有恵愛除軍器監丞輪對首以進徳修業爲言且謂大廷之對禮貌親而情意疏細旃之講誦說多而推行少上嘉納之立朝多所論諫與弟彌大刑部郎中咸有聲宋亡棄官歸田裏時蒲壽庚降元爲中書丞辟宋故臣之在泉者復其官彌邵彌大攺各路治中皆不赴﹝閩書永春志﹞

○溫陵傅氏家世學派

按傅氏自獻簡公堯兪以諌諍有聲家於濟源之上猶子察靖康時奉使以忠義死國謚忠肅累贈少師安道先生自得爲忠肅公子也隨母南遷家於泉其後子孫踵起多從朱子學最著者爲忠簡公伯成晚歲與李公諶楊公炳維持風教爲溫陵三大老考南渡後李文肅公邴寄寓於泉其文推爲中興第一諶其後嗣也能傳家學見西山撰墓志文肅爲傳公外舅故竹隠父子文章師法多根源於此云

提刑傅至樂先生自得

傅自得字安道其先濟源人父忠肅公察遭靖康之難以忠義死國事公幼頴悟讀書不數過輒成誦有至性生十年而忠肅公薨哀號思慕若成人事母愛敬飭備遭亂離遇父友陳公與義奇愛之撫其頂曰長必以文名天下年十四賦玉界尺詩語意警拔李公邴大驚異之因許歸以女旣乃從母定家於泉州爲晉江人家貧夜燃薪與兄弟讀書或至達旦遂博通六經諸史百家下筆爲文輒數千言初用父蔭補承務郎三監潭州南嶽廟乃爲福建路提點刑獄時安撫司檄憲司以漳浦兵所捕賊黨悉斬之公力爭乃命械繋諸縣分鞫獄成以法誅其首數人蓋全活數百人丐祠秩滿通判漳州攺判泉州尋差知興化軍剖決無滯訟發姦摘伏猾吏束手暇日延禮邦人士大夫之賢者郡以大治以不附秦檜力請老母便郡歸飬檜怒授興化軍旋命以體究泉守趙令衿納賄事被劾罷歸後兩年諫官挾舊怨復以前事爲言遂奪公官徙融州爲民至融杜門讀書而中州人士官其土者亦皆以文字求指教居四年會黃公祖舜給事東省知公前事首末力言於丞相陳康伯以聞得內徙潮州未幾復聴自便孝宗登極復故官未幾樞宻林安宅又力薦於上除知漳州旋以少傅陳公俊卿薦遂再除知興化軍陛辭論尉利捕盜之賞妄執平民有至論死而不能自明者語未竟上遽曰今之儒者例以不殺爲仁然殺人者死公徐對曰臯陶稱大舜之徳曰與其殺不辜寜失不經上意亦悟卽連稱曰不辜則不可公退以語宰相時朝廷方議重彊盜之法以公言而止逮至興化治郡如前時會丁母憂歸公性至孝以奉母故仕宦未嘗出閩中服闋再除知漳州奏事稱旨畱爲吏部郎中然公素以吏事自喜而銓曹守格法無所施爲遂力乞外除直祕閣福建路轉運副使陛辭上云素知卿有風力閩中多贓吏故命卿往公卽奏治道去泰甚閩中去朝廷逺吏不知奉法然取其甚者一二人治之亦足以勵其餘上首肯之至治略如前奏語然其候視極精明風采可畏愛吏亦不敢犯也尋知建寜寜國二郡復爲福建路轉運副使臨安闕帥上命執政選有風力不阿權貴者爲之執政擬二人以進上獨指公以爲可亟命召之除兩浙西路提點刑獄時年已六十餘矣自度性本剛介多與物忤不能俯仰於俗乃上章乞閒不允得移浙東乃復求爲祠官得主管武夷山衝佑觀秩滿復知寜國府事以言者追論前體究事予祠罷歸公性髙簡不妄與人交家於泉五十年杜門自守讀書奉親外無他爲州太守之賢者如宋之才王十朋周葵皆髙仰之待以異禮而公月不過一詣郡毎畱語談說道誼而已居閒無事只讀書不輟客至觴酒論文道說古今蒼頭白髮意气偉然一日忽召所善前昭武守黃君維之新安守石君起宗置酒臥內與訣旣而劇談詼笑歌呼如常時翌日遂不起時淳熙十年秋八月也年六十有八積官朝奉大夫公於書無不讀少治春秋中年讀詩至鴛鴦之二章因悟比興之體間爲子弟論說多得詩人本意故太常丞吳棫來官泉州公聞其博通古學著書甚富相與往復不倦吳公悅之請序其論語十說謫居讀易數日一周手書程氏傳一通玩繹久之紙爲之獘其於子史百氏之書甞過目者皆略成誦也識慮髙逺機警絕人少時聞朝廷奪劉光世軍更遣儒臣代將嘆曰是必且敗事矣未幾而酈瓊等果叛曽覿自福州召還公移書丞相陳福公爲言覿入必畱畱必爲善人正論之害其後亦皆驗少從外舅李艸堂邴學爲文得其指授微意旣長刮磨灌漑其气骨雄健而闗鍵謹嚴波瀾浩■﹝氵皛﹞而語意精切朱公韋齋及張公浚葉公夢得汪公藻張公嵲得其文皆愛重之汪公尢嘆賞謂曰今世綴文之士𨿽多往往昧於體制惟吾子爲獨得之不懈古人可及也公晚歲始自次輯其文定爲三十有二卷爲至樂齋文集蔵於家嘗爲韋齋先生文序曰某少時學詩以作詩之要扣公公不以晚輩相遇而許從遊念自少至老遊南康父子間爲最久相知爲最深其卒也文公爲狀其行事西山眞氏曰傅氏自獻簡公堯兪以髙文正學爲元佑正臣一傳而爲忠肅再傳而爲至樂又再傳而樞宻大坡之兄弟文章籙前後相望然傅氏之學𨿽本於獻簡而艸堂李公漢老又其外家也艸堂之文爲中興第一至樂父子實獲其傳而大坡蚤歳執經於父友紫陽先生之門淵源所漸則又出於伊洛顧不逺哉﹝朱子撰行狀新郡誌稾朱韋齋先生文集序眞西山文集﹞

附遺文

韋齋先生文集序曰文章之工拙繋乎人時命之通塞存乎天天人之適相合也爲甚難是以古今負文章之名者未必得貴仕而都公卿之位者又未必以文章顯也故吏部員外郎韋齋先生朱公建炎紹興間詩聲滿天下一時名公巨卿交口稱薦詞人墨客傳寫諷誦如不及予少時學詩嘗以作詩之要扣公公不以晚輩遇我而許從遊間宿於閩部憲臺從事官舍之東軒夜對榻語蟬聨不休比晨起則積雨初霽西風淒然公因爲予舉簡齋開門知有雨老樹半身濕及韋蘇州諸生時列坐共愛風滿林之句且言古之詩人貴衝口直致蓋與彭澤把菊東籬下悠然見南山同一闗鍵三人者出處窮逹𨿽不同誦此詩則可見其人之蕭散淸逺此殆太史公所謂難與俗人言者予時心開神會自是始知爲詩之趣別去未幾而公下世予旣爲詩以哭公因求其遺編伏而讀之愛其詩髙逺而幽潔其文溫婉而典裁至表疏書奏又皆中於理而切事情乃喟然嘆曰公之於詩文可謂至矣今世能言之士非不多也然淺則及俚華則少實是無他徒從事於末而不知其本之過也公幼小喜讀書綴文冠而擢第未嘗一日捨筆硯年二十七八聞河南二程先生之遺論皆先賢未發之奧始捐舊習朝夕從事於其間旣久而所得益深故發於詩文自然臻此非有意於求其工也使其得通顯於朝廷施諸潤色而見於事業必有大過絕人者不幸位不嫓徳𨿽兩入東觀二爲尙書郎卒不以其所長髮抒又不得年而沒天人之難合也如此可不太息也哉𨿽然人定亦能勝天故公之嗣子今南康太守熹能紹公之訓早踐世科而益篤志於伊洛之學安貧守道深山窮谷之中者三十餘年明天子用寵嘉之卽其家拜二千石君懇辭不獲命彊起視郡事逾年而政成訟簡一旦走介二千里書抵予曰熹先人遺文江西遂將刋行而未有序引冠篇首先友盡矣不孤之恵誠有望於門下敢以爲請予覽書悚然追思東軒之集恍如隔世而緒言歷歷猶在公之木旣拱而予蒼顏白髮摧然其亦老矣愴歲月之不畱懍餘年其無幾爲之感慨不寐者通夕而病憊廢書筆力衰退文不逮意獨念自少至老遊南康父子間爲最久相知爲最深得其父子之賢爲悉故不敢以不能爲辭若夫公之詩文自足以行後而傳逺豈待區區之鄙言頋子蚤歲承誨迨老無所成得掛名集端以托不朽其媿且幸爲何如哉公名松字喬年韋齋蓋自號云淳熈七年夏四月旣望河陽傅自得序

忠簡傅景初先生伯成

傅伯成字景初自得子少従朱子學隆興元年與兄伯壽同登進士第調連江尉授明州教授攺知閩淸縣淳熈十年丁父艱服除知連江縣疏築水利漑田三千餘頃民蒙其利慶元初爲大府寺丞進言呂祖儉不當以上書貶朱熹大儒不當目以僞學又言朋黨之敝起於人主好惡之偏與權臣意不合出知漳州律已愛民悉推朱子遺意而遵行之累遷工部侍郎時韓侂冑方議開邊語尙祕伯成言天下之勢譬如乘舟中興且八十年矣外而望之舟若堅致歲月旣久罅漏寖多茍安旦夕猶恐覆敗況可徼幸以圖所難相府災同列相率往唁或謂偶然伯成正色曰天意如此官師相規時也遂陳三事一曰失民心二曰隳軍政三曰啟邊釁言甚痛切進右司郎官出爲湖廣總領朝議欲納金人之叛降者伯成言不宜輕棄信誓乞戒將帥毋使生事禦史中丞鄧友龍遂劾伯成罷之嘉定元年召對面論前日失於戰今日失於和策𨿽主和尢宜修戰守之備進權戶部侍郎拜左諫議大天在職五十餘日抗疏十有三皆軍國大義史彌逺與左相不葉或致彌逺意欲使有所彈劾謂將引以共政謝之曰吾豈傾人以爲利哉疏奏乞詔大臣以公滅私左遷權吏部侍郎以集英殿修撰知建昌府訴蔡元定寃俾得歸塟進寶謨閣待制知鎭江府全活饑民瘞蔵野殍無數亷得圌山砦兵素結海盜捕鞫無一逸者獄具貸死黥隸諸軍嘉定八年召赴闕以病乞休除寶謨閣直學士通奉大夫致仕理宗卽位以先朝元老與楊簡同召賜金帶爲太子竤廢進昭明天常扶持人極之說彌逺甚惡之尋加寶文閣學士提舉佑神觀奉朝請聞大理評事胡夢昱坐論事貶戚然語所親曰向呂祖儉之謫吾爲小臣猶嘗抗論今蒙國恩叨竊至此安忍無言遂抗疏曰方今內無良吏田裏怨咨外無名將邊陲危急亷恥道喪風俗益偸賄賂流行公私俱困正宜君臣上下憂邊卹民以彌禍亂柰何以共工驩兜之罪加之言事之臣今廷臣無一人論救萬一貶者死於瘴癘陛下有殺諌臣之謗史冊書之有累聖治不報明年加龍圖閣學士提舉鴻慶宮復辭不受疾革手艸遺奏朝服端坐而逝年八十有四贈開府儀同三司端平三年謚忠簡伯成純實無妄表裏洞逹每稱人善不啻口出語及姦人誤國邪類害正詞色俱厲眞文忠徳秀序其兄子度文云予昔徜徉盤谷竹隠間傾公餘論蓋濟岱典型之舊伊洛源流之正萃於公矣所著有竹隠居士集三十卷奏議十卷耋至六卷子壅康壅知漳州能行父政康知南劍州﹝考亭淵源錄弘簡錄郡誌﹞

﹝按文公紹興丙子與安道先生遊九日山時文公年二十七至忠簡兄弟從遊文公其年莫詳待考﹞

直閣傅仲孚先生康

傅康字仲孚晉江人少受學孟父伯壽爲文贍典用父任知古田縣猾胥匿簿書賦入日少康籍胥家出所匿按核得實邑計以饒召爲司農丞知汀州徙南劍剏祠堂祀周惇頥張載程灝程頥司馬光陳瓘楊時羅從彥李侗朱熹廖徳明黃幹諸君子籍廢寺田入書院以贍生徒端平中累遷司農少卿兼右司諫習熟典章理宗甚材之督府挾重權多難從之請引誼拒卻朝倚爲重晚知袁州直徽猷閣致仕﹝閩書﹞

○文肅李艸堂先生學派

按濟岱李氏移家泉南數傳濟美志乘列云龕之子四曰縝曰維曰紀曰綸見於傳者縝綸二公而已孫只諶一人眞氏西山爲撰墓碣今考諶之同輩尙有誼爲建康通守嘗以云龕之遺文囑文公爲序文公逡巡謝卻後通守之弟諶又以爲請文公於是受其書而爲之序此見文公撰云龕文集序末今述云龕閩中家學謹錄忠文贈運幹宜之詩附後待考

文肅李艸堂先生邴

李邴字漢老濟州巨野人崇寜五年進士累官起居中書二舍人除給事中同修國史直學士院遷翰林學士未幾坐言者罷奉宮祠欽宗立除徽猷閣待制知越州再落職予祠髙宗初元復舊職踰年召爲兵部侍郎兼直學士院苖劉反露刃宮門上登樓撫諭邴亟趨前叱二凶凶焰稍息又諭殿帥王元擊賊元唯唯邴扣宰相朱勝非問計策傅等皆在邴反復究詰人爲之危邴無懼色退勸勝非宻引外援制賊又以大義責賊王世修太后垂簾旬餘朱勝非遂奏變故以來從官能助朝廷者惟邴及鄭瑴協心於內誦言於外乃除邴翰林院學士尋除端明殿學士同簽書樞宻院遷尙書左丞未幾參知政事與呂頥浩論不合乞罷奉祠寓泉州幾二十年因家焉邴天資髙明積學深至早歷淸要號稱文士猝遇國難大節凜然罷政十七年避時相不復出讀書作文𨿽病不廢延納後進教誘無倦稱人之善覆護所短若親舊行己未至則質問再三使歸之正奉養簡薄振卹宗族治家嚴而恕每愛徐孺子申屠子龍陶淵明之爲人晚棄世故深造以道累贈太師謚文敏後攺謚文肅有艸堂後集一百卷號云龕先生其事迹詳宋史子縝維紀綸孫諶按文公朱子曰公之家自少傅之第四子樂靜先生諱昭玘者學於髙郵孫公覺眉山蘓公軾之門至太師公遂以文字行中朝有重名於政宣之間及參大政又以忠節爲詔所褒退而老於江海之上餘二十年當世益髙仰之文公爲撰云龕文集序另錄備考於後云

備考

朱子撰云龕李公文集序曰士君子所以立於斯世者不難於文而難於實不難於小而難於大此吾所以毎竊有感於參知政事隴西文敏李公之文而病世之所以知公者殊淺也蓋自我宋之興百有餘年累聖相承專以文治而其盛極於崇觀政宣之間一時學士大夫執簡秉筆專以文字相髙其所以歌詠泰平藻飾治具者雜然並出如金石互奏宮徵相宣未有能優劣之者而李公以傑出之材雍容其間發大詔令艸大箋奏富贍雄特精能華妙愈出而愈無窮直將闗眾俊之口而奪之气斯已奇矣然使公之所立獨恃此而無其實或徒規規然務爲小廉曲謹以投世俗之耳目而其大者無稱焉則亦何足以名於一世而垂無窮哉而公扈蹕臨安適遭己酉三月五日之變當是之時一旦猝然事出非意羣公愕眙不知所以爲策公獨挺身赴難神采毅然折凶渠諭以大義退而陰贊宰府爲所以離貳逆黨尊復明辟之計者甚悉是以平賊之功𨿽由外濟而髙宗皇帝察公之忠首擢以爲尙書左丞而又賜之手札至有萬眾動色具臣靦顏之語嗚呼天地之間理義之實孰有大於君臣之際者而公於是乃能竭其股肱之力以有成功是其所立豈獨以其文而已哉然公功成不居退而老於江海之上杜門終日絕口不道前事𨿽所以告其子弟者亦常欿然退托如有不足之意是以世之君子鮮或知之其所可考而必信者獨賴聖謨神翰炳若日星是以天下之公論至於久而後定耳以是觀之則世之獨以文字知公者豈非淺哉頃年公孫故建康通守誼嘗以公之遺文屬熹爲序熹以不文謹謝不敢今年通守之弟齊安使君諶又以爲請且曰諶之請非有他獨願得一言以發明公之大節使後世之知公者不獨以其文而已爾熹於是乃敢拜受其書而三復焉因竊論其所感者如此以附篇後蓋公嘗受學於其世父右史樂靜先生而樂靜之學又得之髙郵孫中丞眉山蘇承旨其丁寜付授之意今略見公所撰樂靜文集後語中有本者固如是也

朝請李伯玉先生縝﹝弟綸﹞

李縝字伯玉濟川巨野人隨父邴寓泉州因家晉江縝生有異質年十二三賦盆池詩爲故相何■﹝鹵﹐仌代乂﹞上木下﹞所賞旣長益自植立務記覽爲詞章其言奧雅靚深而深自閉匿以父任補承務郎監南嶽廟除福建漕幕至官竟不一歲兩易主管惇宗院以便養親未幾丁內外艱服除連乞宗官舊秩爲崇道祠官退處於家不復有仕進意方是時秦檜當國猜暴匪測故家大族一羅飛語無不糜碎縝𨿽棲遲冗散猶懼不得脫於是益務潛晦息絕交遊買園結廬自號萬如居士而爲之傳其詞曰居士少知讀書通訓詁不能浹洽如當世儒者然亦無所不讀其於授受必以義接物必以誠徑情直行不屑毀譽𨿽仕宦連蹇不遂視一時儕輩官尊祿厚而不肯一動其心爲惇宗凡三十年官不易而家益貧嘗誦其先訓曰與其有求於人曷若無欲於已與其使人可賤不若以賤自安以是當官及家食未嘗求人知而人之知之者常出於意外性懶甚不喜爲文酒酣興發時爲詩以舒懷至其行意擊節慷慨自以爲未後於古人性謹宻而胸次蕭然無所適莫顧不喜與俗子語其胸懷夲趣如此檜旣死眾賢稍稍登用丞相陳魯公雅知縝推挽甚力而不能致乃白以爲通判福州事連帥汪公應辰亦知縝賢禮敬之且不欲煩以事縝曰食焉而怠其事豈吾心哉力請得復奉祠歸二年而卒時年五十有六有集十卷梅百詠一篇蔵於家文公撰墓謁曰某之先君子太史公嘗獲從太師公逰而辱知焉及某試吏泉之屬邑又得拜公函丈毎白事府下退輒詣公公必爲置酒畱連竟日論說古今商略文字下至吏道物情利病纎悉亦無不盡至於有所難言則其悼嘆閔惻之情未嘗不欎然見於眉睫之間某是以知公非眞無意於世云弟綸以父蔭授官所至有淸操

運漧李宜之先生誼

李誼字宜之諶之兄按文公朱子撰云龕文集述誼爲建康通守時以云龕之遺文囑序文公謙讓卻之後其弟諶又請文公受其書始爲之再按王忠文公龜齡贈運漧李宜之誼詩曰謫仙苖裔自非凡家學端能嗣大參一見便知空冀北三年長嘯滯周南﹝宜之家食甚久﹞絕畦翰墨僕騷可請試言詞倚馬堪莫道南來槖無寶一編傳得小云龕讀其詩殆謹守家學者歟謹錄附考

待制李誠之先生諶

李諶字誠之號臞庵文肅公邴之孫文肅避地於泉因家焉諶幼年逮事文肅寖長務博覽書史爲文下筆輒千言以文肅休致恩補承務郎旣冠監潭州南嶽廟調興化軍仙逰丞年少有能聲諸臺委以事多建白史文恵當軸陳正獻梁文靖咸以書薦諶可用諶以親養不樂逺去求通判漳州佐郡有治績旋擢知黃州宰相初以姓名聞旣對首論邊郡數易之獘乞放漢制令郡守兼領武事遵祖宗久任邊將之法上意甚悅到郡會歲饑遂以官錢募饑民開內澳六百丈民不告病而商客以濟攺知袁州蓄米二萬石名之曰州濟倉以備凶儉如常平法遷夔路提點刑獄未幾除轉運判官約束郡縣省追胥理寃枉禁苛暴累遷大理寺卿修斷獄例以麗死而獲生者以示好生之仁以生比而論死者存止殺之義遂著爲令權戶部侍郎再閱月起帥廣西一以寛厚亷靖爲本除集英殿修撰繼升寶謨閣待制力求出外遂以敷文閣待制知建寧府下車後諭民明長幼上下之分以解紛爭俾知有禮一切行所無事甃官道百二十里以避灘梗旋奉祠歸旣退於家始買地臨河築樓東偏扁其下曰臞庵嘉定十三年十月卒年七十有七傅公撰行狀眞文忠公志其墓曰某昔假守溫陵時公與寶謨閣直學士楊公炳顯謨閣直學士傅公伯成以法從耆徳居里社年皆垂八十矣泉人號三大老歲時燕集龎眉華髮奕奕相照某以後進從之遊蓋公生中原名族能以文學政事世其家而淸白廉介之節終其身不少變世之稱公者以是而已至乃立朝正色能言人之所不敢言則世或未之知也開禧初元公自湖北召對首論建事立政必廣詢博采因言人言未同人心未一茍不謀於眾而遽欲革焉殆恐發之易而収之難時韓侂冑用事欲弄兵幸勝人情洶懼鄧友龍輩以從臾傅會據要路帷幄近臣不敢發一語公新從逺方來顧抗論如此識者韙其忠迨進貳版曹居獻納之地旣兵敗於外公移書侂冑乞正鄧友龍蘇師旦罪以示天下士大夫以公言爲難嗚呼公可謂剛正篤實之士矣初公以伯父縝授所校西漢書朝夕諷誦其學𨿽不顓名一家獨謂二程先生發明聖道之傳實先於黃遂於黃立生祠且求朱文公先生之文以記之以示學者趨向文肅公初謚文敏公謂建炎叱折凶渠褒詔具在葉謀復辟忠烈峣然旣登朝請攺之遂更用奉常考功之議易敏以肅又以文肅遺稾鋟本於黃朱文公實爲之序云所著有文稾七十卷續通鑑長編分卷二十八卷談叢七卷蔵於家子洪宗謹守有家法﹝述志按泉郡舊志載朱文公與公友善爲銘其墓考公卒於寜宗嘉定十三年時文公已沒廿年矣公之墓志爲眞文忠公所撰見西山集今纂其略附此舊志相沿疑誤﹞

閩中理學淵源考卷三十二

廣平府知府李淸馥撰

○淸漳陳氏家世學派

按廉獻陳氏出東溪髙公之門亦以直節著聲者曾知制誥以秦檜故不拜旋外補乞歸講學於漸山厥後孫植學於世父安卿先生格以節見一門忠孝儒宗其淵源卓矣

廉獻陳和仲先生景肅

陳景肅字和仲漳浦人唐將軍元光裔孫也師事髙登有學行嘗同秦檜出使燕趙歸表爲祈請使不拜歸講學於仙人峯下登紹興進士令仙遊旌孝義剿宿盜多美政尋提舉湖南除知南恩州詔入知制詔誥以秦檜故不拜出知臺湖等州以題詠多譏刺檜黨惡之乞歸與門人楊仕訓吳大成等講學漸山檜死議均役復知制詔誥致仕時已八十餘矣適南恩州叛服不常擇使宣慰朝議非景肅不可持節往嶺南嶺南遂平卒贈光祿大夫資政殿大學士謚廉獻所著有拮翠集若干捲有孫曰植登淳佑進士格爲海濱監簿俱見家學

進士陳■﹝宀﹝爿夢﹞立先生植﹝以下家學﹞

陳■﹝宀﹝爿夢﹞立名植以字行漳浦人公幼學於世父安卿十入以祖澤補太學生調龍溪令轉漳州司理淳佑四年登進士提督嶺南海路兵馬帝昺浮海公提嶺海舟見事危斷維出港自以六舟泊海嶺収亡命馳檄諸閩圖立宋後聞張公世傑覆舟元人索捕急遂變姓名匿於大芹白華九侯間臨終命葬海濱南望崖山弟格爲舟監簿從容殉節忠義形於六詠今漳浦人並祀之﹝閩書道南源委﹞

楊國光先生耿﹝以下學派﹞

楊耿字國光紹興中在太學與吳大成鄭柔薛京齊名秦檜柄國耿等相率乞歸從陳景肅講學漸山石屏書院辟精一堂於修竹裏講明經術從子士訓士謙皆從之所著詩多寓言而忠愛之意宛然如見

吳子集先生大成

吳大成字子集漳浦人聞陳景肅師事髙登學有淵源往受業焉嘗遊太學論舊相張浚淸忠與秦檜忤及廷對語多侵時宰檜益惡之落第自以終不能爲檜屈歸隱漸山石橊洞講明正學乾道中奉檄湖湘往還京浙著有梅月詩集又有筆義經疑傳稿藏於家

薛宗汴先生京

薛京字宗汴與鄭柔俱師事陳景肅肅與秦檜忤辭知臺州京亦乞歸省檜以其爲景肅黨銜之歸與吳鄭諸楊講學漸山九侯間賦詩自樂終檜之世屏迹不仕

○建陽熊氏家世學派

按熊氏世家建陽鰲峯之陽自雨錢公衮入閩卜宅於此子孫世業於儒詩書禮樂之澤相踵其家學得於朱蔡之傳爲多今考勿軒集中族系所及者錄之餘宗派莫詳尙俟考訂再勿軒先生生於宋季猶及朱子之派系私淑咸淳十年登第宋社旣屋遂退隱雲谷創鰲峯書院扶樹敎道講學著書其傳習門人學派多在元初今將本傳錄於本學派以存碩果之義云爾

處士熊意誠先生知至

熊知至字意誠建陽人衮四世孫博學工詩天聖中五舉不第歸隱鰲峯有鰲峯隱人集劉文簡贊之曰鄕言善士世號儒宗止而不第歸隱鰲峯研精蠧簡彈拊絲桐愧無冰鑑誰識臥龍﹝閩書﹞

縣令熊端操先生節

熊節字端操建陽人朱子門人甫十歲讀易日誦二卦卽知問難至通曉而後止慶元己未廷對值僞學之禁以納諫行仁求賢對知舉黃由以其不迎合時好特置前列且爲奏禦仕終通直郎知福州閩淸縣著性理羣書二十三卷中庸解三卷知仁堂稿十卷

處士熊竹谷先生慶冑

熊慶冑字竹谷建陽人少受業於蔡節齋與徐進齋蔡覺軒詹敬齋翁思齋爲同門友後遊眞西山及劉靜齋之門所著有三禮通義春秋約說中興三朝通略平生用力最久又有學庸緒言易傳集傳小紀史學提綱悉毀丙子兵難其雜著有敬思齋直方齋稿兵後壁藏僅存耳慶冑少以禮記決科於禮學尢精博嘗謂國家設科當以儀禮不當以禮記其著通義一書蓋本朱文公義例而春秋約說亦本文公所論大旨丞相遊克齋左史牟存齋皆欲以慶冑經學薦聞貽書辭不就慶冑壯歲卽棄科舉潛心問學不求知聞所造旣深自任之意彌篤性極孝友於族婣鄕黨情義尢厚歲収不上三百石捐其半創敬思齋以訓後進立孝永莊以賑饑貧人士有向學者諄諄誨誘冠昏喪祭必謹於古禮云﹝熊勿齋撰竹谷文集序﹞

備考

熊勿齋書竹谷文集跋曰右從伯父竹谷先生熊公所作公平生所爲文極多其雜著有敬思齋小稿則居竹谷時作也直方齋小稿則居平山時作也此二卷題曰直方齋小稿蓋兵後壁藏僅有此耳眞所謂存什一於千百者歟公平生精力於三禮通義春秋約說中興三朝通略用功最久又有大學中庸緒言易經集傳采詩小紀史學提綱等編悉毀於丙子兵難三朝通略蓋欲續從祖左史公九朝通略以成一家言庸齋趙公在史館時嘗以上聞有旨下本部抄寫且薦公由布衣入館同預史事公力辭不就公少以禮記決科於禮學尢精博嘗謂國家設科當以儀禮不當以禮記其著通義一書蓋本文公先生義例而春秋約說亦本文公所論大旨此二書於學者蓋不無小補也丞相克齋遊公左史存齋牟公皆欲以公經學薦聞公又貽書辭不就蓋公平生潛心問學不求知聞蚤受學於節齋蔡先生與進齋徐公覺軒蔡公敬齋詹公思齋翁公爲同門友所造旣深自任之意彌篤後登西山眞先生靜齋劉先生之門尢見器重壯歲卽棄科舉一意通經博史之學惜乎書槁甫脫而公竟抱志以沒可勝惜哉嗚呼公之學進𨿽不得用於其時退猶足以善於其鄕公奉先極其孝敬待兄弟極其友愛至於族婣鄕黨情義尢篤歲収不上三百石捐其半創敬思齋以訓後進立孝永莊以賑饑貧後居平山甥館歲必一歸故居歸必會集族中長稚宴飲饋遺渠渠欵欵各盡其歡見後進有向學者必諄諄誨誘不倦蓋忠厚愷弟人也最謹於禮節冠昏喪祭必用古禮舊居竹谷與雲谷相望才能學行聲稱甚著遠方士友登其門必竭力館榖之𨿽屢空不顧也禾年六歲就傅於敬思齋已蒙公器許今年久無聞壯志銷落重惟我族自始祖尙書郭門公於唐中和間由豫章入建詩書之澤四百年矣前輩凋落後進渺然未有甚於斯時者也公之學其誰能傳之公之志其孰能知之癸巳秋從弟敬歸自江東來相存問聚首旬日重整舊編相與感慨者良久重念甲戌侍族叔父復齋先生歸自行都因論公遺事憮然興念求所以嗣成公志者規模未就而復齋又沒矣時事日殊年運已往力不逮念又未知能成就二父之志乎否也並書此以識

○崇安翁氏家世學派

按翁氏家崇安之白水鄕自濟可先生嘉佑間仕籍父子相繼皆以名臣顯厥後文章之彥斌斌輩出儒學忠節世爲羽儀楊文靖公撰行簡先生墓志朱子撰蒙之先生墓志極表章其槪今列其略著於篇

朝奉翁濟可先生仲通

翁仲通字濟可崇安人嘉佑二年進士爲山陰尉疏水利遷鄞縣移武平令召赴闕求便養親攺簽書興化軍通相地徙築人號太平陂後知黃巖縣浚河流民獲利丁內艱喪除以親不在遂不出卒贈銀靑光祿大夫有子三人彥約彥深彥國按龜山楊文靖公撰彥約墓志云仲通先生以文行爲東南儒宗學者咸尊師之仕至朝奉郎累贈銀靑光祿大夫﹝通誌龜山文集﹞

奉常翁行簡先生彥約

翁彥約字行簡仲通長子天資頴悟絕人自幼學已能屬文旣冠博總經傳尢深於禮學元丰末遊上庠銀靑贈公外除造朝欲候彥約策名而後告老彥約以謂用是緩吾親歸休計非便也請以世祿之恩授中第銀靑不許力請而後從已而兄弟更相推遜聞於朝事𨿽不行縉紳義之彥約旣不第愈自奮勵術業愈加進建之舉進士者無慮五六十輩彥約再舉皆中首選從而受業者常數十百人元符二年應詔上格言二十篇政和二年擢進士第調汝州龍興尉攺常州刑曹會江淮發運使入奏事上問所部人材首以彥約對驛召爲詳定九域圖志編官累遷太常博士與因修革禮遷奉議郎歲餘乞補外除提舉河北西路學事及階對建言朝廷更八行復試以文與立法初意異請俱與廷對以示詳行略文之意至河北薦拔人才訪問疾苦講求實邊制勝之策除知髙郵軍郡當江淮孔道茶鹽私貿之禁最嚴顧有告者亟決之吏習故欲以枝辭蔓其獄彥約曰兩獄充斥若等尙恨少耶吏■﹝目咢﹞眙失對於是一郡知彥約以民爲念吏不得倚法爲姦歲大旱以禱祠積勞得疾或以尢之曰民蘇而吾病無憾矣疾亟乞休辛未報卒彥約性孝友遇人無賢否一以誠意延平陳公瓘晚居淮南見彥約喜語人曰翁奉常靜恪有謀使得志殆能濟物其爲名流推重如此彥約爲文精致潤縟得作者之體尢長於詩有集十卷子挺抗挺另有傳

少卿翁養源先生彥深

翁彥深字養源登紹聖二年乙科調福州侯官簿宣和初遷右司員外郎入對極論讞獄之獘已而以弟彥國入臺引嫌攺祕書少監請訪國朝以來諸儒論纂可傳者上之盜起睦州東南大震彥深言民有疾苦不得上聞宜下詔求直言則下情通而盜可弭又言羽書還至諸路騷然宜亟求忠臣義士列於諫垣其後賊平南軍凱旋卽議北徵復力言出師沮盟之害以書白宰相言與金人夾攻契丹非策召見除國子祭酒時蔡翛爲禮部尙書譖彥深爲元佑學彥深笑曰彼亦知有元佑學耶徙祕書監宦者梁師成提舉祕書省彥深以爲不可納交燻腐以辱天子館閣不肯造謁未幾降兩官知濟南府攺婺州召爲太常少卿從幸揚州力陳維揚無險要宜蚤渡江以定基業歸老以卒所著有皇朝昭信錄及文集各十五卷忠義列傳二卷唐史評一卷鍾離子自錄一卷弟彥國見志乘待考子揆密州司士曹事亦以文行知名早卒孫蒙之

監丞翁五峯先生挺

翁挺字士特彥約子政和中用季父彥國恩補官調宜章尉攺侯官簿朝臣交薦詔赴闕下所陳皆朝廷急務奏對移時徽宗喜曰何見卿晚攺授少府監丞時相怒其不附已逐之遂不復出號五峯居士有集二十卷李忠定稱其文雄深雅健淵源浩博詩淩厲奮發絕去筆墨畦徑及卒劉子翚奠以文曰羅萬象於筆端煥丹靑於胸臆﹝閩書郡誌﹞

寺丞翁子功先生蒙之

翁蒙之字子功彥深孫以蔭補官調常山尉紹興中趙忠簡鼎謫死喪過常山郡守章傑者惇諸孫怨鼎嘗治惇罪又希秦檜旨陽檄蒙之護其喪忽遺書蒙之以趙氏私爲酒飲役夫宜亟捕寘之法而陰諭使並搜鼎知舊往來書疏欲敗趙氏快私憾且以媚檜蒙之不可啖以利又不可復脇以威往反再三蒙之度傑意不可回或囑他吏則事有不可爲者卽密告趙氏使取文書悉焚之旣搜無所得傑怒又廉知蒙之女弟適胡寅實當時艸詔罪狀惇者益怒乃誣以他罪劾之會胡公弟寧爲尙書郎具以其事白檜檜悟爲傑所賣移蒙之蘭溪尉趙氏亦竟得無他而傑遂廢不復用孝宗卽位近臣以其事聞嘉嘆其節再三召監登聞鼓院尋復補外後以龔茂良論薦召爲司農寺丞卒年五十﹝郡誌朱子文集﹞

○浦城徐氏家世學派

按宋史論宋自嘉定以來在相位者賢否不同故執政者各以其气類而用之因其所就而後世得以考其人焉因列史彌遠史嵩之之腹心羽翼數人其論陳貴誼曾從龍鄭性之李性傳諸賢以爲皆無所附麗而謂徐氏榮叟父子兄弟皆爲名臣其不與權勢推移所立卓矣今列其家世學派著於篇

文肅徐亢叔先生應龍

徐應龍字亢叔浦城人累調湖憲司簡法官與提刑盧彥徳爭刼盜獄獄盜獲生攺知髙安縣呂祖儉以言事忤韓侂冑謫死經紀其喪爲文誄之有勸之避禍者應龍曰呂吾所敬緣此譴死無所恨遷知南恩州秩滿陳自彊當國故與應龍同捨諭欲畱之應龍不答丐雷州而去部使者交章上最召監行在都進奏院累遷國子祭酒兼崇政殿說書天旱上言請烹桑弘羊乃雨除祕書監累遷刑部尙書兼侍讀屢指陳時政一日讀吳起爲卒吮疽事奏曰起卒如此故能得其死力今將軍得以賄遷專事掊克安望濟乎理宗驚曰債帥之風猶未除耶宰相史彌遠聞而惡之攺兼太子詹事力乞奉祠逮歸奏乞立皇子曰髙宗謂太祖艱難得天下而子孫不得居天位遂以孝宗繼大統三傳至陛下皆太祖子孫今陛下當於太祖後擇人徙吏部尙書以煥章閣學士提舉嵩山崇福宮卒贈開府儀同三司謚文肅累贈太師魏國公子榮叟淸叟﹝閩書﹞

文靖徐茂翁先生榮叟

徐榮叟字茂翁與弟淸叟同舉嘉定七年進士歷永康令以賑饑得民心召爲太常博士兼崇政殿說書嘉熙中由左司諫拜左諫議大夫入對大略言內而京師楮幣不通物價倍長米運多阻粒食孔艱外而郡邑苛徵橫斂無所不有嚴刑峻罪靡所不施甚者巨家武斷鄕閭豪宗侵淩民庶此皆民怨所由又言朝廷當以節義勵士大夫則緩急必無求生害仁之事遷權禮部尙書兼吏部拜端明殿學士簽書樞密院事淳佑二年參知政事李韶與宰相議不得求去榮叟發憤爭之不合因求俱去除資政殿大學士奉祠禦書橘坡二大字賜之卒贈金紫光祿大夫謚文靖所著有緝熙講議諫垣存槁西掖代言南宮表箋橘坡雜著﹝閩書建寧府誌﹞

忠簡徐直翁先生淸叟

徐淸叟字直翁調太平敎授金人侵宣化制司令州禁采石渡淸叟曰敵今未至柰何先自推赤子魚腹中守從之淮民得渡者三萬餘紹定初遷籍田令應詔抗章乞爲濟王置後遷太常博士復請厚人倫以釋羣惑惜名器以示正義因人望以進人材蓋欲復濟王爵邑抑史彌遠卹典召用眞徳秀魏了翁也端平二年除殿中侍禦史疏論三漸尢爲痛激攺太常少卿兼戶部侍郎攺工部除廣西經略福建安撫福州饑貸南劍常平米七千石招廣浙米詣諸州賑饑全活甚眾累遷端明殿學士簽書樞密院事參知政事余玠專制全蜀理宗欲召還之未決淸叟奏云陛下何不出不意徑召之且奏玠素失士心召之必不敢不來理宗遂召玠遣余晦代之制下淸叟復奏晦素無行檢不堪重任乞収回成命不聽淸叟乞罷政不許竟不押晦誥勅寶佑三年令民自實田畝淸叟爭曰此秦法不可用如福建二廣湖北尢當少寛旣而江浙民胥言不便理宗竟不果行尋以資政殿學士奉祠開慶初召提舉佑神觀兼侍讀出知泉州景定中致仕卒贈少師謚忠簡淸叟與其父兄皆以品節相尙立朝風采著於班行之間獨其劾罷袁甫少貶於公論﹝閩書﹞

○進士張坎翁先生翰學派

按福寧流派楊似之先生早從林艾軒講論自得洛學余緒矣坎翁先生奮然特起與及門髙餘二公爲一時師儒之表考坎翁登第在乾道初其時道南之派尙未徧訖厥後人文遞興宗朱子之學者巳著列邑逮宋末元初此邦學脈未艾賡續繼志遞有傳人其淵源遠矣哉

進士張坎翁先生翰

張翰字云卿別號坎翁寧徳人以學行爲鄕先生髙頤余復皆其門弟也登乾道二年進士居官蒞民所至有聲致政歸田著觀過錄三十四章﹝閩書﹞

縣令髙元齡先生頤

髙頤字符齡寧徳人祖確嘗與陸遊爲詩友稱善士頤經明行修從遊者幾千人以禮記魁鄕薦登慶元二年進士知永州東安縣居官臨民卓然有聲其學以大學中庸爲宗治身行事一主誠實嘗曰吾身任大責重無天地生物之功而有其心無經國子民之位而有其志又曰學者學爲聖賢非止讀書作文求仕進而已著雞窻叢覽百五十卷詩集傳解各三十卷詩文五百餘篇子伯塤嘗魁漕舉學行醇正有會萃古今事類二百卷集關洛諸公語爲傳心直指十卷及一得錄愚齋類槁等書

檢討餘子叔先生復

余復字子叔寧徳人少從張翰學精於周官紹興元年對策大廷光宗稱其直而不訐拔置第一賜之詩寧宗卽位詔入史館兼實錄檢討歸擇邑南佳勝辟園構軒觴詠其間著禮記類說左氏纂類

○福寧楊氏家世學派

按楊似之先生早從艾軒林公夾漈鄭公講論厥後諸儒遞興確守紫陽遺緒希風伊雒而多淳厚篤實探討羣經其遷流異說者少風教所趨卓乎尙矣玆錄楊氏之系著於篇

朝請楊穆仲先生惇禮

楊惇禮字穆仲舉進士調興國軍司法攺陜彭泉宿四州敎授轉太學錄太學博士時與鄕人黃薦可林介卿並命有北鄕三博之語乞外出判秀州丐休建炎元年以司勲員外郎召以疾謝踰年再以監察禦史召力辭得旨以朝請郎守本官致仕許在家言事時年未六十眾稱惇禮有三奇有田不買有官不做有子不蔭孫興宗楫

提舉楊似之先生興宗

楊興宗字似之少師鄭夾漈後從宦莆田執經林光朝舉進士調鉛山簿孝宗登極上封事末陳以守爲攻之策有旨召赴都臺審察時湯思退主和議使禦史尹穡要曰登對願無立異當以美職相處卻之連書抵東府爭和議非便思退大怒孝宗嘉其志除武學博士旣而陳俊卿舉充館職召試條對言兵冗切中時獘除祕書正字遷校書郎與林光朝同校文省殿擢鄭僑蔡幼學陳傅良時稱得人修四朝會要轉宣敎郎擢尙書司勲郎論張說不當與趙汝愚同除拜不報又駁楊和王存中封爵太優堅不書勲忤虞相允文乞祠出守處州政甚有聲除知溫州以親嫌攺嚴州除湖廣提舉有自觀文集

朝散楊通老先生楫

楊楫字通老剛介不茍合與楊方楊簡俱朱門髙弟號三楊舉進士調莆田尉閩帥程叔達移縣括逃田楫歷疏不便忤帥意秩滿上府叔達怒曰尉格帥命乎楫徐條對無所屈罷去漕使林祈曰尉敢格帥大是奇事遂薦之累官司農寺簿札論進君子退小人奬廉靖之操絕奔競之風除國子博士轉少卿臺臣或幹以私答曰臺省紀綱學者規矩當各守職無相侵越尋出知安慶移湖南提刑江西運判終朝散郎著奏議悅堂集

○進士黃由仲先生宙學派

按泉南彼時陳休齋門徒爲著公與休齋後先輩出公之徒亦有從文公學者至石氏起宗名迹尢卓然石與傅公竹隱深相交契一時師友皆爲人物標凖訪錄遺編不禁斂袵追述不置

進士黃由仲先生宙

黃宙字由仲晉江人乾道五年進士居鄕講授學者從之遊多名士右起宗其一也有論孟解詩文雜著藏於家﹝舊郡誌﹞

吏部石似之先生起宗

石起宗字似之先同安人徙晉江乾道五年進士第二人由勅局刪定官召試館職條對時務辭義卓然上覽奏稱善除祕書省正字再遷權倉部郎官會當輪對上言君子小人之情狀與天下治亂安危之機又言妄啟外釁以開兵端不可不戒通判漳州知徽州除提舉浙西常平入爲尙書吏部員外郎引對奏言徳𨿽聖人所能躬修治非聖人所能獨致願詔大臣盡公任責破徇私偸惰之習又奏乞取仁宗洪範政鑑與敬天圖列置座右上嘉嘆久之命祕書省繕錄以進後以考較類試卒於院﹝按乾道五年南宮揭榜溫陵得人爲盛新第先歸者五人王公龜齡時爲泉守故事燕於黃堂王公酒半啜茶於忠獻堂持杯以勸卽席贈詩曰四海英才入网羅淸源龍虎姓名多經魁蘭省得人傑策射楓庭収甲科奎宿呈祥前未見緯星還捨首相過一杯忠獻堂中酒名節相期要不磨集中尙有贈第二人石察判詩末句試觀忠獻堂中像亦是當時第二人集中注云卽起宗石公也讀此疑當時第二人似卽今之榜眼否﹞

閩中理學淵源考卷三十三

廣平府知府李淸馥撰

○文毅洪陽巖先生天錫學派

按先生以開濟偉略爲廟堂倚重同郡邱氏葵早志考亭之學遊先生之門者最久又同時有徐擇齋先生明叔者亦與公同學齊名考泉南九日山石刻舊題寶佑六年公嘗從徐公明叔梁公椿選呂公中方公澄孫王公廣翁同遊紀盛故梁呂方俱列之交友焉王廣翁未詳待考再按南軒門人蘓氏國臺從孫三英亦登公與擇齋之門可知洪徐二公爲一時典型物望宋季學派賴以維持淵源所漸盛矣

文毅洪陽巖先生天錫

洪天錫字君疇號陽巖晉江人寶慶二年進士授廣州司法歷知古田縣剖決無畱按誅倚藩邸勢殺人者調通判建寧郡大水擅發常平倉賑之擢諸司糧料院拜監察禦史兼崇政殿說書理宗寶佑間宦寺肆橫外閫朝紳多出門下廟堂不敢言天錫來自孤遠首疏以正心格君爲說且曰臣職在憲府不惟不能奉承大臣風旨亦不敢奉承陛下風旨朝端耳目一時聳動次月囊封申劾宦官董宋臣外戚謝堂知慶元府厲文翁不法狀疏上理宗力護之令大臣吳燧宣諭再三天錫力爭謂貴幸作姦犯科根柢蟠固異日勢焰愈張𨿽欲活之不可得已理宗俾天錫易疏欲自戒飭之天錫言自古姦人外𨿽憑怙心未嘗不畏人主之知茍知之而止戒飭則憑怙愈張反不若未知之爲愈章五上出關待罪有詔謝堂厲文翁已攺命宋臣續處天錫言臣義不與宋臣共畱會天雨土天錫奏其異爲蒙爲不辧君子小人所致又言今蜀中地震浙閩大水上下困窮遠近怨疾獨貴戚巨閹安享富貴不知陛下能獨與數十人者共天下乎值宋臣復奪民田天錫申劾之上猶力護天錫又言修內司祗供繕修比年動稱禦前故凡姦贓老吏積捕凶渠皆竄名其間有司不得舉首小民展轉受害恐使後日史臣書曰內司之橫自今日始不報疏至六七上最後請還禦史印謂朝廷輕給捨臺諫百司庶府而獨重北司倉卒之際臣實懼焉言𨿽不果行然終帝之世閹人不至大竊威福蓋天錫有力云禦筆攺大理少卿遷太常皆不拜明年起知潭州兼湖南安撫使至則戢盜賊尊先賢踰年大治遷直寶謨閣廣東運判決疑獄劾貪吏治財賦皆有法則召爲祕書監侍講以聵辭升祕閣修撰福建轉運副使又辭度宗卽位以侍禦史兼侍讀累召辭不許乃疏所欲對病民五事曰公田曰會子曰銀綱曰鹽鈔曰賦役又言在廷無嚴憚之士何以寢姦謀遇事無敢諍之臣何以臨大節人物稀疎精采銷愞隱情惜己者多忘身殉國者少擢工部侍郎兼直學士院加顯文閣待制湖南安撫使知潭州攺漳州皆力辭又明年攺福建安撫使力辭不許至官首罷亭戶買鹽之累止茘枝貢召爲刑部尙書進顯文閣直學士五辭召命特攺華文閣奉祠轉端明殿學士致仕咸淳八年卒疾革艸遺表以規君相上震悼贈正議大夫謚文毅天錫動有凖繩居官淸介臨事是非不憚面折所著奏議經筵講義通禮輯略味言發墨陽巖文集宋周密曰近世敢言之士𨿽間有之其終始一節明目張膽言人所難絕無僅有惟溫陵洪公一人﹝閩書參宋史﹞

祕書呂時可先生中

呂中字時可晉江人淳佑七年進士歷沂靖惠王府諸王官大小學教授輪對言當去小人之根革贓吏之獘遷國子監丞兼崇政殿說書奏乞晚輪二員說書夜輪講官直宿以備顧問又言進講經史乞依正文進讀不宜節貼避忌不惟可察古今治亂亦以革臣下諂諛之習又言人能正心則事不足爲君能正心則天下不足治尋以兄卒無後請假歸葬明年以祕書郎召丁大全忌其直徙汀州在汀期年演易爲十圖景定中復舊官卒著皇朝大事記治迹要略論語講義以下交友﹝閩書﹞

正守梁壽卿先生椿選

梁椿選字壽卿晉江人淳佑元年以省試經魁登第有文學之譽歷官通正守寓在安溪來蘓裏作湖山書院學士多從之遊亦寓賢也再考安溪淸水寺志景定四年梁公曾爲承議郎行監察禦史崇政殿說書有記文可考云﹝按梁公椿選倡學湖山之來蘓裏其遺蹤往迹莫得詳矣嘗讀淸源文獻公於咸淳元年季春撰安溪大成殿記略曰夫子之道固不以廟興廢爲存亡然示學者之依歸尊正傳之宗主賴有此爾今爲吏者惟知簿書期會之間上以督責爲功下以趨避爲能至有漠然視學校如傳捨者聖賢之居頹獘摧壓慢不之卹風俗日卑人材日陋莫有知其故者鍾侯國秀於邑焦熬不憚撙節興此巨役是則可書也已觀此知公之崇奬名教挽回風俗所以規警爲吏者至深切洵爲淸溪一時興學之倡欲俎豆湖山師席者能無溯厥淵源哉再按梁公事迹安溪舊邑志只載在奠方內未曾立傳謂公系寓賢也因志乘缺寓賢一類附見之此爾後之欲修葺邑乘者似當增補此門目奉文公朱子爲寓賢之首蓋文公之簿同安時奉檄往來安溪愛其山川淸淑是公開人文之先其始基之矣謹識之以待考訂乾隆丁丑六月初十日﹞

﹝丁丑六月本閩書紀此傳之後因挾兒輩及黃甥等赴郡應試念一日舟行九日山是日於延福寺午餐扶杖登山麓摩挲石刻大槪宋元間碑迹最盛未得徧觀因讀宋寶佑六年三月徐仲晦諸公與公同遊九日山之勝乃知公與諸賢同時往復自是一時之選因與甥輩兒輩考同記憶石刻取筆錄歸今並附載備考﹞

﹝寶佑六年三月甲戌徐明叔仲晦洪天錫君疇方澄孫蒙仲王廣翁居安梁椿選壽卿同登懷古寺酌菩薩泉瀹茶觀石像訪姜秦舊迹小飲聚秀摩挲明翰墨探韻賦詩抵暮期而不至呂中時可﹞

﹝乾隆三十一年丙戌六月十四日以旱暵踏勘田畝是晚上淸水巖宿尋訪淸水志僧因取出舊刻底本數帙爲明季邑令許公自表所葺者內載蓬萊山淸水寺興造記一篇爲有宋徐公明叔記知安邑事黃裳篆蓋承議郎行監察禦史崇政殿說書梁椿選立石其記之年爲景定四年四月吉日讀此則梁公曾爲監察禦史崇政殿說書而本傳寥寥莫詳只敍歷官通正守今增入本傳錄此附考閩書淸源文獻安溪邑志奠方類淸水巖志﹞

備考

洪氏天錫序趙四書纂疏曰或問尹和靖讀易傳之法和靖曰體用一源顯微無間李延平聞之曰此語固好然學者須理會六十四卦三百八十四爻皆有歸著方可及此二先生豈異旨哉言各有當也蓋學不可以徒博亦不可以徑約徒博則雜徑約則孤此約禮必先之以博文而詳說乃所以反約也文公朱子之於論孟旣成集義又作詳說旣約其精者爲集注又疏其所以去取之意爲或問其後集注刪攺日以精密而或問遂不復修文公自謂集注乃集義之精細一字稱輕等重不可增減讀論孟者取是書焉可也格庵趙公復取文公口授及門人髙弟退而私淑與集注相發者纂而疏之閒以所聞附於其後使讀之者如侍考亭師友之側所問非一人所答非一日一開卷盡得之博哉書乎然非約之外有所謂博也人莫不飲食也知味者鮮文公一生精力多在此書一章之旨一字之義或數年更易而後定或終夜思索而未安學者以易心讀之豈能得聖賢之意哉如援先儒與諸家之說有隨文直觧不以先後爲髙下者有二說俱通終以前說爲正者有二說相須其義始備不可分先後者設非親聞未易意逆此纂疏所以有功於後學也僕晚未聞道加以衰瞶廢學公不鄙辱教且命之曰序以屬子竊惟論孟二書文公凡幾序矣僕於要義而得熟讀深思優遊涵泳之說於訓蒙而得本末精粗無敢偏廢之說又於集義而得操存涵養體驗充廣之說終身受持猶懼不蔇何敢復措一辭抑文公曾有言曰大學一書有正經有注解有或問看來看去不用或問只注解足矣久之不用注解只正經足矣又久之自有一部大學在吾胸中正經亦不用矣此文公喫緊教人處也僕於集注纂疏亦云

○侍郎徐擇齋先生明叔學派

按公爲西山眞文忠公所鑑識指授與陽巖洪公齊名余氏謙一述綦詳矣

侍郎徐擇齋先生明叔

徐明叔字仲晦晉江人父伯嵩理宗紹定五年進士辟江淮制幕秩滿幹辦廣漕淸節益勵除太學錄通判漳州以廉聞知英徳府徭冦不敢犯召爲國子監丞潮冦起命知潮州捕戮渠魁除直祕閣江右憲歲歉發義倉賑民遷戶部侍郎攺兵部會元兵南下憂憤卒明叔學有源委與洪天錫齊名人稱擇齋先生﹝閩書莆陽文獻﹞

備考

余氏謙一序徐擇齋文集曰往歲莆有後村劉公福有竹溪林公泉南有擇齋徐公陽巖洪公皆吾閩文章宗匠竹溪後村集旣板行家藏而人誦之矣陽巖擇齋後卒不幸與壞刼會嗣子門生伏匿奔踣不暇遺集久之莫克會萃有志於斯文者嘆息焉一日擇齋之子籌老奉先集以授門人余謙一俾爲之序開編伏讀則公年耆老官顯榮之日所作蓋公平生槁就輒棄嗣子少長始從旁抄錄得之玆特太山之毫芒耳謙一旣喜於成編而又懼不敢當序筆辭不獲乃稽首而言曰昔之人論著多矣少壯之气銳而老則衰窮苦之辭工而貴則墮呂紫薇周平園猶未免此病而公年益老官益髙作爲文章略無一毫頹墮衰竭之態此其故何哉蓋不以老壯窮達爲進退者气實爲之天地間有所謂至剛至大者是爲浩然之气故孟氏之學以養气爲先是气也賁育失其勇儀秦失其辯良平失其智眉山蘓氏亦以是稱昌黎公然後知孟子韓子之文純粹明白汪洋而大肆者气之所充也豈特韓孟爲然蘓氏之文亦然故欲論公之文者不於其文而於其气公爲人剛方嚴峻一介不以取予人意所不可𨿽當路有權勢者不肯以辭色假借之開口論時事若不知有諱忌以故憚黯疾固者多人輒斥召輒寢所謂諫書講捲綸言史筆皆公所宜擅曾不得一出其所長山林歲月之外麾節弓鈇竟展轉外服以老徳佑初元嘗以第一人起之而公老且病矣今觀公之論著文與詩大抵尙妥律不尙奇怪尙典雅不尙纖巧陽巖每稱仲晦之文最宜臺閣人以爲知言公於書無所不讀料飽而思敏每下筆娓娓千百語不能休西山眞公之守泉也公以翰墨受知遂付以斯文之事淵源所漸有本固如是夫因竊嘆西山爲南渡歐蘓門人經指授者多以文名於世四十年來凋零殆盡巋然靈光獨東澗與公耳二公歿文章之統紀遂絕而奎運終焉嗚呼斯文興廢豈非天邪讀斯編者將必掩卷而流涕矣

州守餘子同先生謙一

余謙一字子同莆田人祖奭之元孫師魯之子也與弟士明連中江西漕試而謙一第咸淳元年進士調泉州石井書院山長召爲國子監書庫官除太學博士攺宗正寺簿差知化州宋亡不仕好爲古學辭語渾成警切名文章家著述數十槁兵後多散佚士明亦以進士得官知南安縣

附錄

書文安公帖後曰右先文安公遺墨一紙於里巷學童剪截故紙中得之𨿽不甚完猶得五十八字蓋宦遊他鄕與母家延陵所作也方承平時公之眞迹懸金莫能致況兵火後乎冷笏舊氈誠吾家至寶此紙爲家書內幅不過候問彜恭耳然篤實忠厚藹然見於情文自其本求之孝之所推也端方嚴重凜然見於翰墨由其內觀之敬之所形也書法心法也心法家法也艾軒先生論公父子嘗嫓之萬石君家一言以蔽之亦曰孝謹而已烏乎後之人其勿替之哉

寄軒記曰文章宗師曰歐蘓氏歐自瀧岡竣事一迹不至家林守潁樂其風土遂爲終焉之計蘓亦出蜀不復歸旣欲歸嵩洛又欲居廬山甚者以蒜山房客自詭末年竟歸陽羨以死委先廬樂僑寓捨故鄕畱他國詎非通人一蔽歟丁丑冦作吾族之甍連棟接者化而爲煙爲埃族之人往往流徙奔竄近稍還集顯伯弟於故居一牛鳴地得三間墼屋攜妻子以居一軒明快遂以寄名蓋曰吾先人之廬吾力未能復而心未嘗忘寄於此非敢安於此昔重耳以晉難故奔於狄十二年一朝至齊卽懷其安不復以反國爲意向微子犯悔其可追乎玆名所以識也夫不更宅左氏所書能復宇周公所頌予聞其言而有取焉莊列之論以身世爲逆旅以宅居爲傳捨此論行能使人厭檢束而事猖狂捨眞實而崇幻妄余又慮夫末流之獘寄而至於偸也故君子於此不敢一日廢吾學伯鸞之於吳貧而寄者也舂廡之下禮敬行焉臺卿之於北海急而寄者也復壁之中訓義出焉乃若遭世亂離少陵翁於夔於襄於成都所寄無定在詩自夔州以後鏗鍧蹈厲端可上嫓風雅循其所寄之迹考其歲月而論其爲人學問功夫誠有不可誣者今顯伯之寄於斯非他州異縣也非傍人籬落也其視二三子之困厄窮亦足以爲安矣人之情當厭亂之餘則喜聞放逹之論處幸安之境則易忘兢畏之心顯伯勉諸此學之所以不可已也顯伯爲餘言將求扁額二大字於石巖方子予恐未悉其所以名故爲之記如此以著其心而又使覽觀自省焉

○教授徐進齋先生幾學派

按先生與何文定公基同以布衣被召其學出自紫陽西山之傳宋之末造宗朱學者盡多其人往往托迹山長晦匿海濱未得與金華四子並傳者亦多矣尋源溯派望若晨星余不能不憮然慨慕

教授徐進齋先生幾

徐幾字子與號進齋崇安人嘗與詹琦築靜可書堂於武夷博通經史尢精於易自晦翁之後理學之傳能臻其奧景定間廷臣交薦與何基同以布衣召對授崇政說書上甚器重之詔補廸功郎遷建寧府教授兼典建安書院山長撰經義以訓多士宇內尊之稱曰進齋先生其撰靜可書堂記曰余愛武夷佳山水且有佳友晚歲徙居焉詹兄琦景韓久從余遊知其爲人孝弟忠信天資近道聞詩書仁義之名言躍如也一日語余曰某愛程子云性靜可以爲學因名讀書之室曰靜可惟吾子一言以發之是爲幸余因進而語之曰學者於道能於其性之所近以求從入之門於道可至子性靜有志於學誰曰不可今夫利欲鬥進躁競馳逐者去道日遠茍能収斂此心鞭逼向裏勿爲外物所動則其本立矣故濂溪明道二先生發明爲學之要必言靜者以大本所當先也然伊川先生教人又用敬不用靜者以敬貫動靜該體用若只用靜恐都無事了又失大本當先之意故曰敬則自靜虛又曰靜中須有物始得必如是乃可言靜謂之可者亦僅可而有所未盡之辭程伯子言云且以開學者從入之門耳會其歸要其至則動靜無端陰陽無始聖人之於天道脗合無間然也大學之經曰知止而後有定定而後能靜靜而後能安安而後能慮慮而後能得此古昔聖賢道學相傳之要旨請以主敬窮理爲吾子勉他日隱屏有人曰靜可學者顧不羨美歟

詹景韓先生琦

詹琦字景韓慕韓魏公爲人故名琦宋末隱武夷山南築靜可書堂與徐幾日以聖學相勵幾稱其孝弟忠信金石君子也有滄浪集

○朝請劉靜齋先生垕學派

按晦翁沒後門徒髙弟次第凋落其緒言遺論亦稍墜矣公接守家學獨與蔡九峯眞西山相友善其子忠簡先生欽又從九峯學一時師友彚徵爲典型之望幹淳之後稱再盛云

朝請劉靜齋先生垕

劉垕字伯醇晦伯子寶慶三年知江寧爲政愷悌不擾而辧制閫以賢能薦俾兼幕府以収李全功轉朝請大夫知常州衡州移南劍州辭疾不赴素與蔡九峯眞西山相友善與學徒熊竹谷輩講道終身學者尊爲靜齋先生著有毛詩解家禮集注子欽

○王潛軒先生昭學派

按南安邑志呂氏大圭傳云大圭少學於鄕先生潛軒王昭昭師陳北溪安卿安卿師朱文公又泉郡萬曆間舊志呂大圭傳云大圭少學於陳北溪門人王昭已復盡屏詞章專務理學是邑志與郡誌名字相符矣獨閩書呂大圭傳載圭叔少嗜學師事王昭復昭復之學得之陳淳陳淳之學得之朱文公同安志亦與閩書同伏考圭叔先生南安志載爲邑之朴兜鄕人則少時師事王氏昭亦其鄕之人也今從南安志郡誌爲據而以閩書同安志附考焉再閩書有陳景溫傳載景溫與同郡王昭復成之等同時知名考景溫在淳熙間時內捨生王氏昭復與之同時或別有王昭復其人歟待再考

王潛軒先生昭

王昭號潛軒按南安邑志呂大圭傳大圭少學於鄕先生潛軒王昭昭師陳北溪安卿安卿師朱文公號爲溫陵截派云﹝邑志舊郡誌新郡誌俱作王昭閩書同安志作王昭復南安邑志﹞

○侍郎呂朴鄕先生大圭學派

按先生之學淵源於紫陽文公世號溫陵截派者也宋祚運移先生大節不奪門徒丘氏葵贊之詳矣胡氏一桂稱其易學管見發明多好所著春秋或問何氏夢申跋後曰廣文呂先生加惠潮士諸士有以春秋請問者先生出五論示之咸駭未聞因並求全槁先生又出集傳或問二書蓋本文公之說而發明之有五論以開其端有集說以詳其義又有或問以極其辧難之指歸而春秋之旨昭白矣夢申預聞指教不敢私祕與朋友謀而鋟諸梓以廣其傳焉今考春秋或問二十卷五論一卷易學管見論語孟子解以傳在學者得存然管見諸書皆不可見見者又僅此云詳見通誌堂經解原序今節錄載之篇端

侍郎呂朴鄕先生大圭

呂大圭字圭叔南安人少學於鄕先生潛軒王昭昭師陳北溪安卿安卿師朱文公世號溫陵截派居家授徒數百人登淳佑七年進士授潮州教授累遷簡討崇政殿說書吏部侍郎以操南音出知興化軍以俸錢代輸中戶以下賦著莆陽拙政錄徳佑初元轉知漳州軍節制左翼屯戌軍馬未行屬蒲壽庚率知州田子眞降元捕大圭至令署降表大圭不署將殺之適門弟子有爲管軍總管者扶出至家以平生所著書泥封一室變服逃入海島壽庚遣兵追之將授以官不從被害年四十九其泥封室盡毀於賊獨其門人所傳易經集解春秋或問二十卷春秋五論一卷論語孟子集解學易管見行於世所居朴兜鄕人稱朴鄕先生元孔公俊建大同書院祠朱文公以大圭配門人丘葵贊曰泉南名賢紫陽髙弟造詣旣深踐履復至致身事君捨生取義所學所守於公奚愧﹝按黃氏道南統緒辧正謂呂氏大圭爲淳佑間進士歷官侍郎出知興化軍南安邑志舊郡誌同安志莆陽志皆同獨新郡誌本之閩書稍異今從黃氏本攺正南安邑志舊郡誌道南統緒朱氏經義考閩書泉郡新志槁﹞

○徵士丘釣磯先生學派

按釣磯先生傳稱師於呂朴鄕洪陽巖之門最久當時師門講授無從可考所著諸經說及文篇亦無傳僅存者惟周禮補亡及其詩集耳周禮泉南尙有遺刻詩集其家有寫本同安林氏子濩鈔得之明季遺老盧牧洲若騰爲之訂正國朝康熙癸巳歲潯江施平園世騋重刻之云按其本卽盧牧洲及子濩所手校者詩多失次後與輪山阮氏重訂之云以五百年沈埋之詩一旦遂傳於世然非其家子孫謹於藏弆諸公前後之勤於搜索殆不及此云子濩名藿同安人馥按詩篇所存酬答諸賢僅存別號俱闕其名今詳詩中所許於斯文者錄出附之師友中以備尙論者考訂其一二有可考者錄傳附之並附張氏林氏訪釣磯故址記於後云

徵士丘釣磯先生葵

丘葵字吉甫同安人家海嶼中因自號釣磯蚤有志考亭之學初從辛介甫繼從信州吳平甫授春秋親炙呂大圭洪天錫之門最久風度端凝如鶴立振鷺宋末科舉廢杜門勵學不求人知元世祖聞其名遣禦史馬伯庸與逹嚕噶齊奉幣徵聘不出賦詩見志所著有易解義書解詩口義春秋通義四書日講經世書聲音旣濟圖周禮補亡等書年八十餘卒元時倭冦至其宅他無所犯惟取遺書以去故其著述多無傳僅存周禮補亡及詩集四卷行世周禮補亡今存論者謂其參訂詳確云其詩尙有八十四歲吟阮氏旻錫曰先生八十四歲猶在卒之年月不載其子孫歲時祭祀必知之當候考周禮序作於泰定甲子歲時年八十一泰定於元世祖歷五朝矣則卻聘時當七十餘歲也再考徵士與熊勿軒先生禾交善其贈熊勿軒詩曰穆穆朱夫子於道集大成嗟予亦私淑奧義終難明退翁獨何幸而乃同鄕生𨿽後百餘載元機若親承斯文幸未墜載道來桐城平生疑惑處喜得相考訂秋風吹庭樹忽作離別聲吾儕各衰老何時重合並願言且少住勿棄斯文盟聖賢千萬語只在知與行前修何可企朂哉共修程門人呂椿﹝閩書熊勿軒集新舊郡誌宏簡錄﹞

備考

滄浯盧氏若騰序詩集曰吾邑丘釣磯先生品著於宋末元初論定於昭代旣列祀鄕先賢且配享朱文公祠矣八閩通誌列之儒林傳中以其曾著四書日講易解疑書直講詩口義春秋通義禮記解經世書聲音旣濟圖周禮補亡等書爲大有功於經傳然其書今已無傳僅存者惟周禮補亡及其詩集耳學士家每用惋惜而要之先生所以取重後世者不專在是夫爲學莫急於明理明理莫大於維倫先生倫完理愜行誼堪爲後學楷橅卽不著書立言固足以當學宮之俎豆而無愧矧其窮究天人洞徹性命晚年吟詠篇什足以見其大槪又何必以諸書亡失爲先生致惜也先生一抔土不立碑碣萬曆年間或利其地形之勝遂指其祖兆而爭之官爲勘驗劚地得志銘乃加封而表識焉馬鬛漁磯俱巋然後天地老矣先生不求身後名而名卒不可揜無意於儌天之報而天卒昌厥後士生亂世其可不擇所以自處也哉周禮補亡余曾見梓本詩集則惟其家有寫本林子濩鈔得之喜而示予讀之苦多亥豕稍爲訂正擬俟時平梓行非徒表彰吾邑人物亦欲使後學知所興起也夫庚子春正月下弦日同邑後學滄浯盧若騰手題於與耕堂

晉江施氏世騋序詩集曰餘論經軒中藏有周禮補亡梓本讀其序卽知吾鄕有丘釣磯先生而海濱耆老及童孺往往誦先生卻聘詩所謂皇帝書徵老秀才秀才懶下讀書臺者卽知先生工於詩必有集而無從搜訪也阮輪山爲予言先生家小登其子孫藏有先生詩集不借人欲鈔者具紙筆就其家鈔之意同邑學士大夫家必傳有鈔本歲乙酉林君子濩館於予攜有手訂刪本予與輪山略一借閱適歲暮子濩卽取回明年子濩復來泉未幾物故其殘書多散矣予亟屬吳君石門馳札就其令嗣借取久之絕無回信倏經三載而竟茫然今春子濩令嗣以事至泉石門面徵之云鈔本爲人所借今撿得所存舊本隨卽致上余按其本乃盧牧洲先生及子濩所手較者本極醜惡詩多失次字復差訛兼以敗楮壞爛更苦虫蛀瞪目視之莫可辧識然的系全集如玉在璞未經剖破殊可喜也予卽付輪山從新訂定白峯細閱重鈔余再加較正而授之梓噫以五百年沈埋之詩一旦遂傳於世丰城寶劍躍出龍津豈不稱快然非其家子孫之謹於藏弆諸公前後之勤於搜索殆不及此因思古來志士仁人遭時否塞其胸中郁勃不平之气發而爲詩必有一叚光芒不可磨滅之處經千百年後有人焉曠世相感爲之表彰而不至湮沒如圅之於蓋不期合而自合其所遇亦云奇矣然此非志士仁人所遇之奇而表彰者之人所遇之奇也何也獨行則不離跬步附驥則一日千里附前賢以不朽豈易遘哉余因嘆斯人所遇之奇心竊向往而深媿予固非其人也康熙癸巳歲二月朔日後學晉江施世騋謹序輪山阮氏旻錫書先生卻聘詩辧正曰考堯山堂外紀載楊鐵崖不赴召有述詩中有商山肯爲秦嬰出之句明太祖曰老蠻子欲吾殺之以成名耳遂放回此乃世俗流傳之誤也詩系吾鄕丘釣磯作見本集題云禦史馬伯庸逹嚕噶齊徵幣不出有述至今海邊童叟咸知誦之其相傳久矣按宋潛溪撰楊鐵崖墓志云洪武二年召諸儒纂修禮樂書上以前朝老文學思一遣翰林詹同文奉幣詣門謝不至明年又遣松江別駕追趣賦老客婦詞進禦上賜安車詣闕畱百有十日禮文畢史統定卽以白衣乞骸骨上成其志仍給安車還山蓋丘釣磯爲宋秀才不赴元世祖之徵楊鐵崖爲元進士不受明太祖之職其志節大抵相類故遂以卻聘詩冒入鐵崖集中鐵崖詩名滿東南而釣磯僻居孤嶼詩集不傳人多口誦遂致字句略有不同耳今悉注之以備覽堯山堂本雲天子來徵老秀才﹝鐵崖集作皇帝書徵老秀才﹞秀才懶下讀書臺﹝懶下一作不下﹞商山肯爲秦嬰出黃石終從孺子來﹝鐵崖集作子房本爲韓仇出諸葛應知漢祚開一本作商山本爲儲君出黃石終期孺子來又一作諸葛應從漢祚來﹞太守免勞堂下拜使臣且向日邊回﹝鐵崖集免勞作枉於一作殷勤承上命且向鐵崖集作空向一作繾綣日邊回﹞袖中一管春秋筆不爲傍人取次裁﹝鐵崖集作老夫一管春秋筆畱向胸中取次裁袖中一作袖藏﹞其大略如此夫一首之詩甚微而所關人品則甚重余故不可以不辧此詩爲鐵崖所久假已經五百年今釣磯之集出而趙璧復完則詩之隨時爲顯晦其亦有數哉予固不禁爲之歡顏而破涕也癸巳仲春上弦後學八十七叟輪山阮旻錫書於類村之回淸亭

林氏霍訪丘釣磯先生故址記曰同邑遵海而南巨島錯列小登於諸島若漚浮海上最渺也而五百鍾靈宋丘釣磯先生獨產其上先生後朱考亭百餘年而道學獨祖考亭運當陽九斂徳自全蓋自讀書論世知有先生久矣蔡虛臺公重修邑乘獨髙先生之風而予居去先生一水不能詳言其遺宅故墟予病焉乃於季夏之八日戒小舟約王茂才諸君指小登訪焉舟行而東過石虎砦之前旋及懸崖崖下白沙數武有泉出沙之三石間瀅徹而甘卽泉郡誌所載仙人井者於是緣崖西南行多石或峭或圓有方石周幾尺許鐫爲象馬嬉局而於中分一道則鐫萬機分子路一著笑顏回十字已遭琢沒萬機分子四字完明可摹艸甚工蓋先生手筆云輸局步漸西則先生釣石在焉從此東行半里許爲鐘山之南有寺曰章法肇於宋而北則先生之所宅址不半畝黍秀離離蓋自明髙帝以倭故徙登民一嶼皆虛成化初乃復舊籍丘氏俱望鐘山之麓列屋而先生之舊址竟廢予與諸君撫景低徊就先生之裔朝凖君別業休焉君因出所藏先生詩一編讀之先生之洞天人徹性命觸發皆眞而爲生人明大義爲天地辧大分考亭統緒存以不墜則先生之功誠大矣然先生之髙蹤逸韻亦今而後知其詳則豈非有數也哉旣歸釋楫遂記之萬曆四十年壬子季夏望後三日後學張日益書於雲海館後六十一年壬子後學林霍再刪訂時仲夏廿日書於欖園

呂之壽先生椿

呂椿字之壽晉江人幼從丘釣磯學書過目成誦作文立就貧隱授徒所著有春秋精義詩書直解禮記解所爲詩自成一家﹝閩書﹞

莊容齋先生圭復

莊圭復字生道號容齋思齊之子晉江靑陽人篤志勵行以文學名少從遊於丘葵值宋季流亂手未嘗釋卷誠信孝友建祠宇立祭田入元隱於靑陽吟詠自如至順間福建閩海道知事淸江範梈以圭學行聞於朝詔書屢下終不起年九十一卒於家﹝何鏡山撰莊氏族譜序新志節張艿墓志﹞

教授楊敬在先生相孫

楊相孫字敬在其先本董姓余杭人至祖君選爲元從事郎潮陽縣尹幼孤從母鞠於楊從楊姓家於泉遂爲晉江人父伯淵爲泉州蒙古字學正相孫以諸生爲泉庠直學再補石井書院能公出納斥貪鄙以嚴正自持升仙遊教諭攝縣事轉長泰教諭諸政績多可紀朔望講義諄乎身心之學遷莆田學正上陳參政陳忠肅文龍死事請旌於朝鋟莆先正劉後村文集又舉攝徳化縣時邑多盜躬造其巢諭降之授漳州教授郡再被兵學廟莽爲儲胥禮樂之器散壞相孫請於大將移兵他所亟補獘苴缺稍復舊規年七十卒於家相孫自童年已有文譽及遊丘釣磯之門盡去凡近篤志理學戶屨常滿爲文平實古雅務以理勝天性孝謹質諒父母喪哀毀逾禮廬墓三年所著文集若干捲﹝泉郡新誌略﹞

處士陳樂所先生必敬

陳必敬號樂所同安之陽翟人少穎悟通五經諸子百家在宋末一舉不遇遂不復出嘗與丘吉甫講明濂洛遺學所著有詩聨遺文﹝同安邑志隱佚﹞

教授劉秋圃先生志學

劉志學字師孔同安人少與兄璧齊名咸淳七年進士教授臺州以親老歸省未幾元兵南下杜門娯親下帷講誦四方學者從之如雲暮年與同輩論譚淋漓翰墨種菊數十本號秋圃以陶潛韓渥自方蒲壽庚欲羅致門下固避之﹝按先生詩集贈劉秋圃先生十年江上理絲綸此日桐城喜見君造化由來最我輩俗儒安得與斯文余詳集中再按先生咸淳七年辛未與兄璧同上捨釋褐云閩書通誌﹞

詹野渡先生

詹先生名未詳別字野渡南劍人丘先生寄之詩曰聖哲已往古吾儕空自今六經尋斷脈千里遇知音莫笑因緣淺相期造道深可憐山海隔無路盍朋簪﹝按釣磯先生詩集云寄南劍詹野渡先生考之南劍志乘未得其人錄此待考﹞

矩齋先生

矩齋先生姓名籍貫未詳先生挽之詩曰蚤悟官爲祟晚將家付兒公今返眞矣僕尙是人猗柿葉収遺墨梅花憶贈詩自嫌聞道暮有淚哭先師﹝按先生詩末語及先師疑是師友於此公者再按莆陽林氏應成號矩軒疑先後同時未知是否錄出待考﹞

蘓仲質先生

蘓仲質名籍貫未詳先生次韻寄之詩曰十年前事付流水淸夢悠悠何處尋老去誰憐三刖足生來不受四知金窮途賴有雷陳友大雅應殊鄭衛音俗士紛紛敗人意何時握手再論心﹝按仲質疑應舉未售而與公同志節爲宋之遺民故云當此窮途尙賴有雷陳之友共扶大雅之音俗士紛紛皆非知心之侶矣﹞

張尙友先生

張尙友名籍貫未詳先生呈之詩曰秋風匹馬柳江邊芹泮相逢意浩然吏部文章懸日月龍門史記在山川輸君何啻百籌上期我曾言千載前造物無情吾輩老後生誰可囑遺編﹝按詩中所相期許者皆欲希風千載之上與公同輩行也嘆老囑遺編皆暮年志事名籍貫待考﹞

陳萬石呂潛心二先生

陳萬石呂潛心名籍貫俱未詳錄集中分韻詩一首題云臘月二十九日陳萬石石室呂潛心三兄相訪夜坐分韻得年字賦二首今錄一首詩曰二十年前舊師友一燈相對坐談玄鑪香茗椀不須睡惟有今宵是舊年﹝按詩中有舊師友之云故錄出待考﹞

玉巖先生

玉巖名姓籍貫俱未詳按集中贈詩題云懷玉巖先生謫廣州忽自古杭有書至贈詩曰十二年前舊師友書來欲折淚成行幾回相憶人千里往事追思夢一場琴劍知辭南國久干戈尙任北方彊傷心吾道秋容冷遙憶師門數仞墻﹝按詩末云遙憶師門數仞墻疑師門卽玉巖也考丘公本傳釣磯早志考亭之學初從辛介甫繼從信州吳平甫授春秋親炙呂太圭洪天錫之門最久其號玉巖者未知屬誰俟考訂增入以上諸先生與丘公或師或友皆彼時共扶教道而非區區以文術相髙者惜志乘殘闕而詩集中又隱其名未得猝考今並錄出以待博考者訂正﹞

○泉南諸葛氏家世學派

按何鏡山先生撰諸葛氏世譜序云諸葛之姓蓋漢司隸校尉諱丰丞相武鄕侯亮之後其家於泉爲鼻祖者則宋轉運判諱安節由浙仕閩貧不能歸葬卽家於南安五傳而爲尙書兵部侍郎少保公以柱史使弔於金人求丹鞓墨帯之服往正色嚴辭顧盼折爭於刀戟之間凝然不動其爲諄諄家訓者不出忠孝之一言諸葛氏之祖所以遺其子孫者如此淸馥三復其譜牒所載者自少保之後人物輩生宋社旣屋一門忠孝尢著其志皆欲扶國祚而終臣節其事皆可揭日月而昭天漢要皆忠武之遺風餘烈也今錄自宋以前家學載於編端至元明以後則有本編可考焉

諸葛先生季文

諸葛季文南安人以行誼文學聞於時家貧授徒以養嘗著六經諸子解有益後學樂道人善如已有之子廷瑞﹝淸源文獻傅氏伯成撰諸葛廷瑞神道碑﹞

少保諸葛麟之先生廷瑞

諸葛廷瑞字麟之南安人父季文以行誼文學聞於時家貧授徒以養嘗著六經諸子解有益後學樂道人善如已有之廷瑞穎悟博學擢紹興二十七年進士授龍溪尉攺知崇安時朱文公家食廷瑞每造詣以趙淸獻嘗爲崇安宰而胡文定邑人也訪求遺像因新學立祠請文公爲記歲歉屬書文公請於郡倅得粟賑饑守王淮與轉運使者具以政績聞擢主管官告院奏對稱旨卽日擢起居舍人光宗嗣位會金人有大喪命充弔祭使至敵境伴使以三節人衣帯服飾爲非請易之爭辧甚厲廷瑞徐折之不爲動金不能奪爲之加禮使還兼權吏部侍郎卽進起居郎疏言兩淮藩籬不固乞詔侍從臺諫於文武臣中各舉所知可爲沿邊監司郡守者以待選用詔付三省施行拜中書舍人與畱正有連避攺兵部侍郎歲餘以疾授朝散大夫守權兵部侍郎致仕卒贈大中大夫蔭子二人﹝按朱子文集並傅氏撰行狀皆未敍及朱子之門惟道南統緒錄之俟再考淸源文獻舊郡誌新郡誌閩書﹞

郡守諸葛子嚴先生直淸

諸葛直淸字子嚴以父任歷海口鎭主管南外睦宗院知海陽縣通判廣州海陽多水患直淸堤之以捍田民名其田曰諸葛田祠官凡十二任仕終奉直大夫知臨安府事封開國男食南安縣三百戶子玨琰玨知南安軍

郡守諸葛先生玨

諸葛玨南安人祖廷瑞父直淸直淸子二玨琰玨知南安軍按李昻英跋北溪陳氏中庸大學講義曰大學中庸之微旨朱夫子發揮備矣北溪翁從之遊久以所得鳴漳泉間泉之士有志者相率延之往教翁指畫口授不求工於文采務切當於義理諸生隨所聞筆之成帙韶州別駕諸葛君當時席下士之一也廣其傳梓嘉與後學共使之由北溪之流溯紫陽之源而窺聖涯不徒口耳且必用力於實踐則曰希聖希賢工夫可循循而詣矣予過曲江得見所未見茅塞豁然尹番禺而始創黌捨者此諸葛君也玨其名﹝朱氏經義考﹞

僉判諸葛桂隱先生琰

諸葛琰字如晦號桂隱直淸季子爲李臞庵之壻宋紹定三年以任子累官邵武軍光澤縣尉閩冦弄兵山谷州縣騷動琰提兵轉斗以身士卒不旬日授首黎庶得安田畝眞西山喜琰忠勤上其事於朝進階儒林郎官至信州令書判官致政歸琰賦性豪邁有學術在官淸貧與白玉蟾相善蟾詩中所謂桂隱者卽琰也再按譜牒載宋少主南下琰之羣季韶州公參政公進士公倡義開北城迎駕合家同死蒲壽庚之難獨琰知宋臘不再遠識幾先率其子隱武夷山中得免後乃屏居於城西之古榕今所傳者獨琰一派耳﹝按宋詩鈔石屏戴氏復古詩中有久寓泉南待一故人消息桂隱諸葛如晦謂客捨不可住借一園亭安下卽事凡有十首讀此諸葛桂隱似字如晦﹞

進士諸葛先生寅

諸葛寅直淸第五子璋之子嘉定十六年進士景炎丁丑蒲壽庚拒命閉城寅首倡義開北門應張世傑之師不濟爲壽庚所害年六十九三子俱被害而史綱逸其事可嘆也又按諸葛譜牒同時被難者甚夥詳見後備考內諸葛譜牒事略

備考

諸葛宋世入泉州譜牒事略入泉一世諱安節公四世諱季文篤學好古洞見大原嘗著六經諸子解接授後學循循不倦當時人士多宗之家貧晏如也子三長曰廷瑞尙書少保余無錄五世諱廷瑞字麟之季文長子登紹興二十七年進士累官兵部侍郎守尙書卒於官贈太子少保子三長直淸主管華州雲臺觀次曰禮未仕而沒三曰應祥提舉常平幹辦公事六世諱直淸字子嚴少保長子以父任歷官知臨安府事封開國男子五長玠補承事郎二曰玨韶州府知府三曰琰信州僉書判官四曰琳五曰璋七世諱玨直淸次子歷官至廣東韶州府知府男一曰洪諱琰直淸第三子徙家古榕之始祖也以任子恩歷官至信州僉書判官致政歸卜遷於古榕與白玉蟾交善白有贈詩見本傳琰知宋臘不再率其子隱於武夷山中未幾公之羣季果以倡義一門數百口同死蒲氏之難今之傳者獨公一派耳子一曰巽兩淮制置司提幹諱琳直淸第四子子一曰坤諱璋直淸第五子子二曰震曰寅諱璉應祥長子子二曰甲孫曰葵孫諱璹應祥次子授職稅院男一曰仲孫八世諱觀承事郎諱玠之子諱洪諱玨之子授廣東常平司幹子某倡義爲蒲壽庚所害諱巽信州僉判諱琰之子歷官兩淮制置司提幹子二長曰復次曰元中松江府同知諱坤琳公之子年三十四子一曰應老景炎丁丑年倡義爲蒲壽庚所害子應老年二十亦被害諱震璋公之長子景炎二年倡義爲蒲壽庚所害其子亦被害諱寅璋公次子寧宗嘉定十六年癸未進士景炎丁丑年蒲壽庚拒命閉城寅首倡義舉開北門應張世傑之師不濟爲壽庚所害時年六十九三子俱被害而史綱逸其事可嘆也詳見諸葛譜牒忠節孝義篇諱甲孫璉公次子補登仕郎子二曰湜曰廉﹝俱殤不略﹞又云景炎二年丁丑秋八月蒲壽庚閉城拒命公倡義開北門迎張世傑不克爲蒲壽庚所害詳見忠節譜牒孝義篇諱葵孫璉公第三子官至廣西參知政事男一曰潛﹝殤不略﹞又云景炎丁丑同死蒲壽庚之難諱仲孫璹公之子景炎丁丑年倡義迎張世傑爲蒲壽庚所害配黃氏俱盡節九世諱復巽公長子﹝注出繼王氏﹞諱元中巽公次子歷官松江府同知有傳子四長曰泰明溪巡檢次曰晉中書省檢校三曰謙諱泰諱晉二公見元代師友淵源考

閩中理學淵源考卷三十四

廣平府知府李淸馥撰

○莆陽林氏家世學派

按林氏九牧著於唐室至宋季積仁之後爲矩軒公應成師友於黃氏績林貞肅又言矩軒松湖親事潘瓜山陳復齋傳考亭之學與本傳稍異父子祖孫相繼衍東湖仰止之傳歷元代其孫子泉氏以辧子木氏以順講明正學不衰入明復聨世其美風雲景從玉井子木二派亦有起者獨瑞安州愼齋之裔特盛其詳載明代林氏家學焉

宗正林矩軒先生應成

林應成字汝夫號矩軒莆田人唐邵州公蘊之後宋兩請進士得之公之子嚴重平粹嘗受學於黃績又親事潘柄陳宓更友其子仲元循仰止規約續講東湖得文公淵源之懿邃見卓識爲一時道學推宗咸淳中與子棟同登第歷官宗正寺簿宣撫司機宜宋亡不仕年七十二卒明裔孫刑部尙書謚貞肅俊贊曰莆興道學艾軒始之復齋繼之復齋瓜山偕事文公公事二公獲聞文公咸淳之間父子進士不利於施乃見其志東湖講道戢景逃虛一時相推則有四如文公過吾家題曰門對小壺山樓接尊經閣四時趣興淸萬代詩書樂斷墨猶存相傳公逮事焉今考文公卒慶元庚申去公咸淳辛未登第尙六十年豈題述在公祖貢元父兩請時耶﹝林見素集撰宗正寺簿公贊﹞

邑令林松湖先生棟

林棟字用可號松湖應成長子父子師事潘瓜山陳復齋講道東湖最後棟又事黃氏績友其子仲元與父同登咸淳辛未進士歷知同安縣事有廉直髙古之聲慨宋社云屋托興迷途尋焦光舊隱之處講明道學以淑諸人文公之澤注東湖而演迆以盛棟父子達之也裔孫俊贊曰公事陳潘又事於黃父子師友金玉其章建水有泚日遠彌長瀦之東湖臨視泱泱孰利於涉公也其航載遡之源載潄之芳有開道先永裔之慶﹝林見素集撰同安公贊﹞

州守林愼齋先生岡孫

林岡孫字於髙號愼齋棟仲子文公講道東湖復齋瓜山傳其學岡孫之祖若父逮事焉四如與矩軒續東湖之講岡孫偕伯兄教授於野又逮事焉傳介父弟山長子泉同知子木父子兄弟四進士退而益修文公之學型治所就世林門文章世林筆位遇𨿽不逮關西而物品殆類岡孫終瑞安州知州事狀遺失所附見與子木並廉名明裔孫俊贊曰漢有荀陳宋有胡蔡建陽大成儒宗允賴紫气停焰脈焉如帯孰引而長以滀以大業維經承巧乃冥會三葉弗辰爰有遺愛綠槐蔭庭久而未艾星流日翔碑板光怪﹝林見素集撰知州公贊﹞

山長林玉井先生以辧

林以辧字子泉號玉井父棲贈曲陶郡伯以辧通易書春秋尢善說詩皇慶中詔以科目取士以辧不茍求合究心程朱之學福泉之士爭聘爲師云﹝郡誌閩書﹞

○黃徳遠先生績學派

按徳遠先生從遊朱門髙弟同時學者如長樂趙公以夫諸賢皆相與上下議論至其子四如先生又勵志前修能衍其家學云

黃徳遠先生績

黃績字徳遠莆田人滔之裔兄縝寶慶二年進士績少凝重稍長慨然有志求道始遊淮浙徧參諸老中年還裏聞陳師復潘瓜山得朱子之學於黃勉齋遂師事之集同志十餘人於陳氏仰止堂旬日一講及師復瓜山繼卒遂築東湖書堂請田於官春秋祀焉聚講一如平時向之同門友皆於績質正矣先是郡守楊棟卽學宮建尊徳堂以處劉壽翁彌邵劉卒無敢居之者至是邦人推績繼之涵江書院始賜額又以績兼其山長晚聞趙以夫作易通與之上下其議論以夫稱爲益友年七十一卒前夕有星隕於書樓之西是日又大雷眾皆驚異蓋績𨿽布衣爲鄕先生三十年門人著籙牒以數十百計郡邑守令咸加敬禮兄弟皆與劉克莊善克莊目兄曰愛友績曰畏友績有齋名獨不懼克莊爲記生平不喜作韻語偶有感興亦得風人之趣著有四書遺說等書子仲元﹝閩書莆陽文獻莆邑志﹞

推官鄭帝臣先生獻翁

鄭獻翁字帝臣莆田人伯玉裔孫少從鄕先生黃績學第咸淳初進士終漳州推官宋亡至元不仕方是時前輩舊徳多已淪謝後生頗染習俗翁獨以所學傳諸人故家子弟猶賴之不墜其業顧長卿兄弟皆出其門復以績之子仲元及其徒林應承倡仰止之學續東湖之祀鬻田數十畝爲春秋釋奠費年七十餘終

鄭彜白先生鉞

鄭鉞一名少偉字彜白號舒堂莆田人露裔咸淳十年特奏名與黃仲元郭隚俱閩中之望陳忠肅公文龍守興化軍鉞其門客也記忠肅遺事其言痛憤激烈至元不仕嘗與陳子修讎校通誌略盡復夾漈聨比詮次之舊詳見陳旅傳又著孔子年譜仲元序之謂是譜首以陬大夫二事壓捲前書所未有謂儀封人請見爲由魯適衛時謂魯公問政及答季康子數問皆歸魯以來事此見又確謂夫子未嘗師郯子謂行乎季孫三月不違斯言非知夫子者此論又髙所著有云我文集亦仲元爲序﹝莆陽文獻縣誌﹞

黃四如先生仲元

黃仲元字善甫號四如績之子莆田人少刻意周程張朱呂眞魏及父所傳潘柄陳宓之書以其餘力抄唐宋名文二百餘家文學爲一時推重咸淳七年中省闈第五廷對以直言忤時宰賜同進士出身調監瑞安府比較務需次食貧陳忠肅文龍延仲元於二劉祠堂一月兩講爲學者師九年捧檄考類試歸過劍州時江萬頃爲劍州守畱之郡齋未幾萬頃兄萬里招致芝山十年請假歸省明年徳佑攺元始之官守相陳山泉屈致幕下深喜得人又明年春端明陸秀夫至自平江偶同邸捨一見褒嘆飲食必俱炙燭對酌劇談達曙及聞杭陷挑包辭歸資送仲元又畱行槖夏五趣仲元赴行都充益王府撰述官兼處置使司幹辦公事景炎元年攺刑工部架閣以通直郎升武學諭遂轉朝奉郎國子監簿兼福建路招捕使司都參議官仲元𨿽受知諸公屢膺超擢然未嘗供一日職升斗不批券歷曰斯時何時榖而恥也秀夫拜樞使將有異除仲元力辭母老崖山破秀夫盡驅妻子赴海仲元爲詩哭之遂更名淵字天叟怡然窮居深入理奧學文必檀弓榖梁學詩必三百篇陶韋柳州推廣先志凡其口講心授莫非仰止傳習之懿而尢嚴東湖之祠晨必謁朔望必參二仲釋菜暇則課守者灑掃風雨則視其蓋障𨿽老不少廢年八十二卒仲元說經間與先儒異同其爲文亦類艱深至於奇古處殆不可句云有四書講稿等書藏於家明宋濂歐陽徳羅洪先序其集﹝閩書莆邑志莆陽文獻﹞

○林淑恭先生立之學派

考仙遊志乘如林公立之林公磻遊公彬王公夢谼皆一時經生家所頌法者也原其所立皆以道徳學術足爲師表今錄其派系可考者著於篇

林淑恭先生立之

林立之字淑恭仙遊人通六經以禮記三魁鄕書聚徒縣庠如日選丘獻林從周林志之林灝李夢龍蘇國蘭黃君任洪天賦諸先達皆出其門仙遊經學之盛自立之始

司直丘渭夫先生獻

丘獻字渭夫仙遊人少嗜讀書尢明周禮由鄕舉補太學寶慶二年進士調昭慶軍節度掌書再調江東提刑司幹官諸公交薦其賢除太學錄尋除大理寺司直爲人長厚與同列無間言鄕人葉大有尢敬重之官至奉議郎終

通判洪先生天賦

洪天賦仙遊人祖中元佑六年進士歷河南府少尹國子司業勇退不仕天賦幼敏悟通六經應童子科登寶慶二年進士歷知陽江古田連江三縣通判循州聽訟不施鞭朴諄諭理道民胥向化以循良稱從弟處厚﹝閩書仙遊志﹞

附缺傳

林日選嘉定七年進士

林從周磻從侄寶慶二年進士

林志之磻弟紹定二年進士

林灝

李夢龍嘉定七年進士仙遊志入儒林傳

蘓國蘭欽之孫侄孫總龜寶慶二年進士

黃君任端平二年進士

○縣尉林豈先生磻學派

按仙遊志列先生在儒林又傳稱其通習五經然考藝文於經術未見有發明者所著有典故鉤元之書行於世

縣尉林豈先生磻

林磻字豈嘉定十三年登進士第少負雋聲從遊者眾王邁嘗師事之官止海陽縣尉有典故鉤元六十卷行於世

○主簿遊淑文先生彬學派

按先生本傳稱先生工於詩賦又朱氏經義考載先生有讀易四卷興化志載端平中特奏名

主簿遊淑文先生彬

遊彬字淑文仙遊人家貧苦學工詞賦有聲一時名士如林澧特延爲館賓葉棠王邁皆與爲友陳立伯塤伯傅澄皆師事之端明二年特奏名終眞陽主簿﹝仙遊志﹞

附缺傳

陳立伯寶慶二年進士寵之孫次升曾侄孫

陳塤伯次升五世孫

傅澄

○張紹卿先生應辰學派

按先生門徒鄭氏起東在明初尙存則公亦宋元間遺徳也余俟考

張紹卿先生應辰

張應辰字紹卿徳化人該通經史一時名流黃霆發徐雷開林汝作鄭起東皆出其門有禮記集解

鄭先生起東

鄭起東字子震徳化人明初入太學爲文人明經鄕校師範蔚然

黃先生霆發

黃霆發徳化人嘉定七年進士

徐先生雷開

徐雷開徳化人寶慶二年進士

林先生汝作

林汝作徳化人淳佑七年進士

閩中理學淵源考卷三十五

廣平府知府李淸馥撰

○三山郭梅西諸先生學派

按元代去宋季未逺其時師資講習此邦淵源回溯尢近今讀郭氏梅西歐陽氏以大陳氏希說陳氏奎甫諸先生傳記述簡冊渺無師資源流可考只著其略而已惟時勉齋瓜山正卿子武諸賢相去百年未逺故家文獻之餘豈無一二可推而得其端緒何至傳中援證迄無一辭及之而私淑其一二耶然考傳中四先生師道甚立則彼時傳習之徒亦必多有可紀惜載籍浸湮無從考證耳今錄四先生著之篇首存其師範以待他日考訂增入云

純徳郭梅西先生隚

郭隚字徳基長樂人父正子號存齋宋紹定中進士教授亷州著春秋傳論十卷隚幼孤弱冠己爲人師至元中舉遺逸授泉山書院山長遷興化路教授攺吳江州再調興化未行卒學者私謚曰純徳先生爲人疏通慷慨謹直簡易爲子以孝爲父以慈與人交彌久而孚談經明白統貫不刻鑿爲異於四書易皆有述槪詩若文和平而沈深著有梅西集二十卷﹝閩書﹞

﹝按福州府選舉志郭正子字飬正紹定五年壬辰進士登徐元■﹝術上灬下﹞榜本州島解元亷州教授閩書英舊選舉目次載亦同及檢閱朱氏經義考春秋彚載郭氏隚小傳雲長樂縣誌郭隚字徳基宋紹定進士至元中泉山書院山長云云竟遺卻父郭正子名字以紹定進士屬之其子矣蓋郭正子宋人也郭隚元人也未知經義考引用時傳冩脫落抑長樂志本屬脫誤因恐讀經義考者不詳郭公隚出處大節謹標出以待考訂者審之乾隆戊子四月上澣淸馥謹書﹞

歐陽以大先生侊

歐陽侊字以大長樂人隠居著述動循禮法學者師焉著四書釋疑五經旨要性理字辧格物啟蒙忠孝大訓女範幼學等書子潮舉莆田教諭通五經稱五經先生﹝道南源委﹞

陳希說先生有霖

陳有霖字希說長樂人至正中築鄕約堂於藍田書院之旁中祀先聖以朱呂二先生配朔望舉行藍田鄕約使鄰里子弟講學於中嘗與歐陽侊往來論道尙書貢師泰爲作義士記﹝三山新志﹞

陳奎甫先生仲文

陳仲文字奎甫長樂人隠居山林性嗜學惇孝友與族子潔建書堂於藍橋林壑中以程朱正學倡鄕人課其文行名爲義學﹝閩書通誌﹞

○林文敏諸先生學派

余讀林氏淸源大同書院記知彼時私淑於考亭者深矣傳中載與盧氏琦陳氏旅林氏以順稱閩中文學考諸君子秉道立徳師資可藉皆互有發明陳氏旅後從虞公邵庵卒業晚歲所造殆未可以文士而輕置之也元代紀載不備多失紀錄其於潛徳之英湮沒多矣故今亦就元史文學隠逸中並采可進於道徳者錄出如陳氏旅楊氏載鄭氏東起林氏泉生皆不得而闕遺之也玆緝其大略著於篇

文敏林淸源先生泉生

林泉生字淸源永福人與盧琦陳旅林以順稱閩中文學天歷庚午進士授福淸州同知適山海冦充斥以計殱之轉泉州經歷民負酒稅系者多瘐死悉破械出之令船商私醸者代償歷漳州推官畬洞相戒勿犯擢知福淸州會紅巾冦連江帥府檄泉生禦之乃創保甲置屯柵立誅鹽丁謀亂者七人捕殺長樂謀內應者三十餘人先發制之賊遂驚潰福淸俗好殺孤幼誣訟求賄泉生立連逮親鄰法民不敢犯除翰林待制以母老辭累遷行省郎中汀冦負固久不下往招撫得渠帥歸召爲翰林直學士知制誥卒謚文敏泉生邃於春秋工詩文多權略有將才屢建武功然以誌略自負不能下人以此多得謗者後稍自晦抑署其齋曰謙牧晚益折節更號覺是軒爲文宏健雅肆詩豪宕遒逸所著有春秋論斷及覺是集二十卷﹝三山新志聞過齋撰墓志﹞

學諭鄭子經先生杓

鄭杓字子經永福人宋鄭富曾孫泰定中辟南安學諭與陳旅爲文字友嘗著春秋觧義覧古編次夾漈餘聲樂府又有衍極五篇衍極記載三篇其書自蒼頡迄蒙古凡古文籀隸以極書法之變皆有論定陶鎔歷代之偏駁會歸一藝之純粹福建宣撫使齊伯亨采而上之卽城東第宅作衍極堂以藏其書吳聘君與弼稱其考論最正宋端儀又謂其書中若九徳若正邪若四時餘閏之屬又其所自得者﹝閩書莆陽文獻﹞

鍾元長先生耆徳

鍾耆徳字符長閩縣人博極羣書詩文渾雄嚴整家貧不娶授徒養親晚經至正之亂舊業蕩盡恨缺甘旨親沒哀毀幾滅處二弟順徳明徳怡怡如也有自省錄養正集等書明徳淸詞懿行與兄齊名﹝閩書﹞

林以寜先生淸

林淸字以寜長樂人經明行修泰定間年七十餘屢辟不就賜號梅隠處士又有林淸閩縣人宋亡不仕匿迹山寺變姓名能詩孫志見明代學派﹝閩書﹞

鄭先生東起

鄭東起福淸人舊名震龍家居教授常百餘人爲文章有气魄元憲使程巨夫名其集曰自然機籟亦善字書學者多寶愛之﹝閩書﹞

教授敖君善先生繼公

敖繼公字君善長樂人後寓家吳興築一小樓坐臥其中冬不鑪夏不扇出入進止皆有常度日從事經史吳下名士多從之遊初仕定成尉以父任當補京官讓於弟尋擢進士對策忤時相遂不仕益精討經學而尢長於三禮嘗以魯髙堂生傳士禮十七篇卽今儀禮也生之傳旣不存而王肅袁凖陳銓蔡超宗田僧紹諸家注亦未流傳於世鄭康成舊注儀禮疵多醇少學者不察因復刪定取賈疏及先儒之說補其闕文附以己見名曰儀禮集說凡十七卷成宗大徳中以浙江平章髙彥敬薦擢信州教授未任卒趙孟俯倪淵皆師事之﹝宏簡錄閩書三山誌﹞

鄭叔起先生震

鄭震後更名起字叔起號菊山連江人道學君子早年場屋不遇客京師三十餘年晚爲安定和靖二書院山長又開講於平江無錫伏闕論史嵩之淳佑丁未鄭淸之再相震登其門罵曰端平敗相何堪再壞天下被執與子女俱下獄京尹趙與籌縱之鄭罷相乃免與林獻齋周伯弱爲行輩詩有倦遊槁仇山村選四十首爲淸雋子所南作家傳云得詩十五篇此蓋流落交遊間者所南未之見也子所南﹝宋詩抄三山誌忠義﹞

鄭所南字憶翁一名思肖以太學生應博學宏詞會元兵南下所南猶叩闕上書元之人爭物色之遂變名曰思肖僑寓吳下時時望臨安舊都野哭若狂終身誓不見朝士有鐵函經藏蘇州承天寺古井中以久旱浚井得一函錮之再重中有書一卷名曰心史其藏書之日爲徳佑元年明崇禎庚辰始出人異之﹝福州通誌蘇州府誌﹞

藍仲晦先生光

藍光字仲晦原江西臨川人受業吳澄與危素爲同門友素薦引之適仲謙參政江西辟光從事以功授南安路知事轉閩照磨尋升檢校綜理閩淸邑事攺行省都事因家於閩後素復爲明侍從官薦光光謝病不起深衣幅巾家居教授五十餘載以節終年九十九葬賢沙﹝通誌﹞

○莆陽劉原範諸先生學派

余讀原範先生衍極書知考道問學者深矣惟時莆中淵源最正艾軒之遺榘紫陽之流徽正獻忠肅之家學萃集斯土故有元一代授學傳經之儒托迹於斯未易一二數也再方氏伯載出陳忠肅公文龍之門似應附忠肅宋季遺民故不及錄云

劉原範先生有定

劉有定字能靜莆田人其先與夙朔同出元丰進士佖逺孫少貧性剛直不嗜榮進沈潛志學嘗著衍極書五篇又原範吟三十七章司業吳源謂其推闡圖書之祕發揮象畫之妙究極前後體用之所以然一部全易也學者稱原範先生

陳浮丘先生紹叔

陳紹叔字克甫莆田人幼好學終日危坐一室俯讀仰思嘗爲學者講論璣衡遂揉木爲儀象以示之旣而鑄銅仿古制又別制器象天體虛其中而髹之列周天度數而以鈿螺塡之掲南北二極凡天河星宿皆列其名使夜視之與天象合圍四尺五寸有奇名曰小天至於河圖洛書太極通書律曆制度靡不研究有外集百餘卷題曰浮丘集學者稱浮丘先生﹝按黃氏海道南統緒入元儒今從之﹞

黃潛崗先生方子

黃方子字潛崗莆田人著論語講義﹝按道南源委列之著書目內其事實待考﹞

教授顧子元先生長卿

顧長卿字子元莆田人以薦歷福州路教授嘗移書助教陳旅責其不作宋遼金三史旅以書示學士虞集曰江南有此秀才大不易得及謁選京師會開局修三史長卿卽以所自著史槁上中書得辟史局以議不合移疾去﹝通誌﹞

總管朱原道先生文霆

朱文霆字原道莆田人泰定中進士由甌寜縣尹至泉州路總管致仕博學洽聞宋文憲濓稱其文言醇而理彰著有葵山集﹝宏簡錄﹞

教諭林先生重器

林重器莆田人爲教諭開明聖賢蘊奧循循善誘著四書典要詩經意說見三山流寓﹝三山誌﹞

林子泉先生以辧﹝弟以順﹞

林以辧字子泉莆田人祖應成見宋潘炳學派以辧通易書春秋尢善說詩皇慶中詔以科目取士以辧不茍求進究心程朱之學弟以順字子睦元至治進士累官同知福州總管府事

縣丞方遂初先生徳至

方徳至字遂初宋公權之孫幼能讀先世書長而求諸三古四聖人及宋程朱二氏之經之傳沈潛厭飫豁然以通至正間登第授永嘉丞家貧授徒養親與其婦廖相安羈窮淡苦中後廖雙盲徳至永嘉代歸父母堅欲其別娶徳至婉辭邑人義之﹝閩書﹞

山長林先生善同

林善同宋福州守枅四世孫好學工詞賦授泉山書院長元亡不仕明初以賢良官召起以祖母年老辭旣復起之行至建州寄所作顧氏義妾詩有有妾猶知遵禮義此身那肯負綱常之句竟死於道﹝閩書﹞

閩中理學淵源考卷三十六

廣平府知府李淸馥撰

○溫陵傅季謨先生定保學派

按宋元間學術派別棼如惟文公之學遞傳不失元代趙公仁甫並姚許竇劉諸公倡明於燕北何王金許衍派於金華二胡﹝一桂炳文﹞定宇﹝陳櫟﹞纂述於新安熊﹝禾﹞陳﹝普﹞林﹝以辧﹞丘﹝葵﹞傳薪於閩海外此若郭公隚歐陽公侊傅公定保盧公琦黃公淸老丘公富國鄭公獻翁鄭公杓黃公鎭成練公耒李公學遜吳公海亦皆晦迹甌閩或優遊教席或避世杜門確守師說是奮是程若湖湘之際眞氏常言淵源最正考仁甫趙公以遺俘北行余亦寥寥式微矣四明之學南渡後宗陸說者多其崇朱子之學者獨黃氏震史氏蒙卿迨元程氏端學端禮亦篤信朱說江右之學如熊氏朋來熊氏良輔董氏眞卿亦朱門派的至艸廬先生早歲謹守朱學晚年兼通陸說敍襲朱子捨短集長之論尙非如近世黨同伐異之爲也然考公繼魯齋之後爲國子師朝議以爲非朱學正的有沮之者可見當時持論尢嚴閒道尢謹也噫聖學湮晦毫釐易差諸君子天稟皆出乎等夷而立論稍渉遊移者世猶或譏之則夫迥然立異鳴髙與前賢顯豎幟敵又諸君子所爲戒矣今考元一代諸儒學術大抵宗程朱取捨之意𨿽文學政事各有旨歸而要皆原本於道徳不謬師承者矣今錄其著者載於篇乾隆戊辰七月望後三日書﹝四明之學黃氏溍嘗言祖陸氏而宗楊袁其言朱子之學者自黃氏震史氏蒙卿始按寜波府誌史蒙卿傳云先淳熈四君子俱接陸氏象山之傳故四明後學皆以陸氏爲宗自黃文潔力崇考亭之訓而蒙卿又能逺接其緒以啟廸後進由是朱子之學盛行於四明﹞

教授傅季謨先生定保

傅定保字季謨號古直晉江人宋咸淳中禮部奏賦第四知貢舉方逢辰見之驚喜曰閱試文意老於文場者乃英妙若是時相賈似道沮抑新進未令赴廷試定保歸益力學未幾杭都不守徳佑景炎間屢有諷以仕者皆辭大徳初提學吳濤薦授漳州路學正首以太極圖西銘合而講之聽者悅服攺三山書院山長閱三月辭歸授徒養母初環城冡墓皆發於兵傅氏族最蕃定保無論親疏悉封之年五十後始得三子母年九十見諸孫長大至治中以平江路儒學教授致仕其講解能守先儒成說爲文溫潤典裁定保神暢气怡與物無競未嘗以非義幹人不爲矯厲奇絕之行大歷中開奎章閣聘用儒雅學士虞邵庵集將薦之以老疾不可彊起中止著有四書講槁及詩文若干捲﹝舊郡誌參新郡誌﹞

監丞陳眾仲先生旅

陳旅字眾仲莆田人父子彥兄震皆一時名士旅幼孤資稟穎異其外大父趙氏學有源委旅得所依於書無所不讀稍長負笈至溫陵從鄕先生傳公定保遊聲名日著用薦爲閩海儒學官適中丞馬祖常使泉南一見奇之謂旅曰子館閣器也因相勉遊京師旣至學士虞邵庵集見所爲文慨然曰此所謂我老將休付子斯文者矣卽延之館中朝夕相講習自謂得友嘗言曰自眾仲來凡問學修己之事有益於愚陋多矣諸廷臣力薦咸以旅博學多聞宜處師範之選除國子助教滿考諸生爲請於朝乞再任元統二年出爲江淛儒學副提舉至元四年入爲翰林應奉文字至正元年遷國子監丞又二年卒有安雅堂集十三卷虞集爲序林泉生稱其學博而通識髙而敏使之裁繁理劇有兼人之能處患制變有濟時之智云﹝閩書道南原委宏簡錄﹞

趙先生必暐

趙必暐宋宗室家泉州與傅公定保爲友其文章議論淵懿浩博爲閩南碩儒

﹝按泉郡舊志趙必曄字伯暐傳末云又有必暐亦宋宗室與傳公定保爲友今將必暐錄出附傅公交友之後﹞

○州守盧希韓先生琦學派

按先生在元與一時名彥相切劘曽師余氏子賢余稱其經學該貫爲人簡重相從十餘年無惰容其所得者深矣先生之經術著作未見藝文志載有圭峯集亦未見余氏子賢疑是三山人俟再考增入

州守盧希韓先生琦

盧琦字希韓惠安人至正二年進士稍遷知永春縣語具郡誌宦迹琦在元末與陳旅林以順林泉生皆以文學爲閩中名士少受學於餘子賢子賢毎語其友人三山陳忠曰盧希韓經學該貫爲人簡重在吾門十餘年不見其有惰容眞畏友也及從子賢試浙省子賢道病卒琦不顧試期與其友陳彥博經營大事以歸迨得祿視子賢家如師在時載其弟之官與分廩而食琦僅少忠一歲每別去見必納拜曰是吾師行君子稱其厚誼嘗以事赴京中道遽還人問其故琦嘆曰中原板蕩矣因太息不已晚以近臣薦除守平陽州命下未至而沒子杲昺洪武中舉人材得官﹝泉郡誌﹞

訓導蔡先生復初

蔡復初福淸人舉明經爲書院訓導少從龍江林梅所餘大車學易受書又從惠安盧公琦學詩孝友力義琦卒心喪三年所著有詩銘訓集子仕實見明代科第﹝纂閩書﹞

陳先生中立

陳中立字誠中莆田人受經於惠安盧公琦以文學著稱作廟建學以教鄕人祀艾軒晦庵夾漈三先生奉盧公主配之日陳經傳爲學者剖析宋文憲濓銘其墓曰維古之世不以位世降俗偸位斯貴貴而無能冠狗彘豈若夫君賤爲庶居家孝友推以義辟廬建學躬訓蒞鄕髦如雲聆且肄少長齗齗類洙泗化嚚爲良暴更懿醇儒爲功斯小試

○陳子信諸先生學派

溫陵在元初忠義道徳之英遭蒲賊之難澌滅盡矣然世家舊學抱所蘊而托處山澤者尙有可考自延佑後科目方行衣冠襲起克自振勵者亦多晦迹於山長一席溯其秉禮守義之規風流世守出處進退皆足以光史冊而炳日星今類次諸賢如莊氏圭復之在元諸葛氏晉王氏彚之在明誠確乎其不可拔者矣

貞士陳子信先生士麟

陳士麟字子信南安人性喜學多所周通老宿弗逮毎取諸葛武侯吾心如秤不能爲人輕重之言以自儆所居在縣之烏石山種稻盈郊樹桑環宅市書課兒釀酒延客或適意漁獵放浪藪澤間病革囑其子同曰平生慕古今且不起喪事依禮愼毋用二氏非親知不受弔踰月而塟題云有元貞士烏石陳公之墓﹝閩書﹞

訓導莊元振先生震孫

莊震孫字符振晉江人莊夏之元孫元末薦授郡訓導﹝淸源文錄﹞

徵士莊容齋先生圭復

莊圭復字生道號容齋思齊之子晉江靑陽人篤志勵行以文學名少從遊於丘葵值宋季流亂手未嘗釋卷誠信孝友建祠宇立祭田宋亡隠於靑陽吟詠自如至順間福建閩海道知事淸江範梈以圭學行聞於朝詔書屢下終不起年九十一卒於家﹝何鏡山撰莊氏族譜序新志節張廷芳撰墓志﹞

蒲先生仲昭

蒲仲昭晉江人祖心泉故梅州守察宋國危遂隠身讀書遺詩若干捲劉克莊序之丘釣磯有挽心泉蒲處士詩仲昭旣世其業而遊居於泉以詩鳴者陳眾仲阮信道王元翰仲昭或師或友皆兼所長

參政王先生彚

王彚邵陽人曽祖元爲元翰林學士卒贈潞公彚登至正庚辰進士歷貴州行省參政順帝時言天下羣盜蜂起直諌內廷之非權臣阿實克布哈譛以忤旨取譴入泉與學士稍講經義朝野交薦固辭不往遂家於泉中﹝閩書﹞

檢校諸葛仲昭先生晉

諸葛晉字仲昭晉江人以明經授福建行省檢校兵興省檄分治尢溪縣鋤艾豪彊有亷能稱境賴保障邑有朱子毓秀舊址後爲書院年久沒入豪家晉訪復之旣成書院池中產瑞蓮二芝艸五明興徵聘不仕坐以前代故官謫徙潁上遂卒於潁年七十六子珤杜門飬志娛心經史

學正許豹山先生汝翊

許汝翊號豹山晉江人大徳十一年鄕舉經術湛深文學該貫授本州島學正士服其教年八十致仕所著有孝經析義訓辭全書﹝泉郡新志文苑﹞

○淸漳諸先生學派

按淸漳爲閩山川之極南淸淑之气鍾焉自朱子過化之後王東湖陳北溪親承旨授講習而丕振之始焉崇尙佛老卽變爲禮樂之區故朱子有五百年逃墨歸儒之語也元代明卿諸賢一時斌斌儒林之選其隠身巖穴或以薦舉而膺師儒之任者比比矣玆擇其著者載於篇

經歷林明卿先生廣發

林廣發字明卿龍溪人別號三溪嘗謂陳安卿號北溪髙彥先號東溪蔡汝作號南溪而已號三溪將兼而匹焉生平孝友規言矩行通貫六籍融會百氏郡學三聘爲諸生師以部使薦授安溪學職邑僚師事之會冦作奉府檄招降授以縣主簿仍謀軍府事每俘至委訊輒曰此平民也府帥問曷辧曰獲於巢穴者爲賊捕於井裏者爲民此皆自井裏得之自是俘至多免死升福建屯田萬戶府經歷所著有三溪集傳世子唐臣見明代後攺民弼﹝﹞閩書通誌﹞

學正王先生吉才王吉才

龍溪人篤志古道尢明典禮郡守延爲弟子師後爲泉州學正吉才親終皆及期耄而已老矣哀慕痛毀有如早喪𨿽在家庭亦冠衣斂容人未嘗見其遽言怒色學者稱爲益齋先生﹝閩書﹞

學正黃君翊先生元淵

黃元淵字君翊龍溪人父進本縣學諭元淵至正中薦知漳州路學錄秩滿升泉州路學正卒郡有朱文公祠宋守方耒所建至元其地爲寺元淵自出私錢買城東北隅地別建之作大成殿以祀先聖先賢作祀堂祀文公以黃幹陳淳配別作講堂齋舎處師弟子天歷四年告成至順三年國子助教陳旅告學士虞集曰捐家業以爲浮屠老子之宮求福利益者世不勝數元淵觀鄕邦之寥寂慨斯文之冺墜節衣食之資以成義舉書院成而家已貧矣君子其有取於斯乎公其爲之記﹝閩書﹞

文學周於一先生佑

周佑字於一龍溪人能古文詞有僉事左姓者督師漳南佑作邊臣近鑑以獻左曰史才也薦爲同安文學進其書於朝以備國史編錄至正七年與門人林弼同舉省闈佑第一

楊宗璉先生稷

楊稷字宗璉長泰人資性髙雅好古慕學隠遁不仕至正間邑庠缺官令林斡爾聘攝學事振文風變習尙以義理行誼爲教士習一新所著有田家樂歌傳於世﹝歌曰田家樂田家樂樂在堯天事耕鑿大兒北壠種白雲小兒南澗飲黃犢婦姑辛苦課蠶桑深夜寒機響茅屋衣食餘饒稅早輸吏不到門犬睡足有時客至問起居啄黍雞肥新醸熟三杯酒後更髙歌盡是田家太平曲﹞

○延平曹伯大諸先生學派

元代科目至仁宗延佑間始酌舊制行之諸賢或以科第顯或以隠佚終砥行立名皆有足稱溯之羅李前徽淵源尢可接云玆錄其槪著於篇

判官曹伯大先生道振

曹道振字伯大沙縣人進士第除福州路判官博學通經至正間嘗編次羅仲素文集爲十八卷﹝延平府誌﹞

處士郭先生居敬

郭居敬尢溪人博學事親歡順親沒哀毀盡禮嘗摭虞舜而下二十四人孝行之槪序而繋之以詩用訓童蒙時虞集歐陽元欲薦於朝居敬牢譲不起終身隱於小村以處士卒

判官張在中先生本

張本字在中將樂人元統元年會試以蒲輪賦得髙選登進士第官至寜都州判官﹝延平府誌﹞

虞先生眞翁

虞眞翁尢溪人至正間隠南溪山樂道自守不求聞達客非其類不與接遇知書者相對竟日參訂所疑縣尹許惟敬深加禮重﹝邑志﹞

閩中理學淵源考卷三十七

廣平府知府李淸馥撰

○建寜熊勿軒先生禾學派

按勿軒熊氏禾史載從浙東輔漢卿先生學石堂陳氏普又從輔氏門人浙東韓維則學輔氏則又朱門髙弟也﹝熊氏師於輔氏年歲按之可疑另有辧附後﹞熊陳二公爲有元一代大儒閩海憲使許公序熊集有立綱常關世教紹統緒之稱﹝此許公疑爲魯齋公之後辧見下﹞史稱陳氏尊聞紹言屹然爲朱門嫡派其出處髙風與劉靜修文文山謝疊山胡庭芳同出一轍也閩中元代之學二公爲首倡之再熊公勿軒諸前哲敍述多系之宋考邵氏續宏簡錄補列在元儒蓋諸老雕謝而先生如存碩果且一代風教必有一二師表爲典型倡率𨿽宋之遺民而實元之文獻也故特表而出之至丘氏富國亦從學輔氏同爲宋世之遺民云再余輯閩中元代學派惟熊陳丘氏得輔氏之學以衍其緒今續考熊公自述受業浙中劉敬堂考劉敬堂卽金仁山先生是熊公亦承金華三子之傳也莆中林氏以辧父子亦皆遞承瓜山潘氏復齋陳氏派別朱門一綫之傳賴以不墜又泉南有傅定保盧琦數公一時師席外此寥落無聞何耶蓋剛正直方之气折於僞學黨錮之餘而秉道抱徳之徒所以長往山林韜光晦匿卽有授徒講藝亦荒略姓氏而不著豈當時操簡敍述者多缺而不書乎抑學術升降盛衰之候有絕有續固有時耶嗟乎公生季祚去文公之時百有餘歲矣老成雕謝典型獨守鼎革後抱道空山修明六經毅然以斯文自任至今仰洪源書堂巋然與滄洲雲谷蔚峙而長存也公平生著作悉稟文公家法於易詩書春秋小學四書皆有集義又有三禮通解其撰三山五賢祠記確尊五先生位置諸賢而進退之持論堅卓不渉遊移尢見閒道之謹又論孔庭祀典至今多行其說其撰文公書院記致詳於全體大用之學而推求晚年充飬於大本大原之地追遡延平李氏喜怒哀樂未發前體驗眞切功夫而終之以敬貫動靜之旨以爲聖人復起不易斯言嗚呼先生敍述文公之學卽先生精詣造道之學也公師承確有淵源數十年不求聞達其扶世立教繼往表微之功逺矣嘗讀公送胡庭芳序言曩遊浙中因受業於敬堂劉先生得聞文公晚年所以與勉齋黃先生潛室陳先生論學之旨然後乃知文公之學與世之所言者不同也觀此則公於劉公授受之際淵源卓矣劉公已詳考本末另記附後再按公雅志紹先不在魯齋艸廬白雲諸公下今許吳白雲已從祀廟庭竊撿遺史如公與胡公一桂胡公炳文陳公櫟熊公朋來呂公大圭丘公葵出處皆有本末其纂述有關於名教補苴有功於經學似皆祀典不可缺之人尙有待於表章之後賢云

熊勿軒先生禾

熊禾字去非號勿軒又號退齋建陽人雨錢公十六世孫世居鰲峯之陽總角能文志濓洛關閩之學訪朱子門人輔氏而從遊焉登宋度宗咸淳十年進士授寜武州司戶參軍宋亡不仕束書入山築洪源書堂從學者數百一時多士若胡庭芳劉省軒詹君履皆從之遊日以周孔之說相磨礲於朱子諸書是信是行後歸故山復創鰲峯書堂以周程朱張五賢爲道統正派祀之以配先師而邵馬不與焉初謝疊山聞先生名自江右來訪及會共訴宋亡之痛抱持而哭因相與講論夫子之道而胡公庭芳素明易學自江西挾道相訪相講切者十有七年嘗謂秦漢以下天下所以無善治者儒者無正學也儒者所以無正學者六經無全書也考亭朱子集正學大成生平精力在易四書詩僅完槁書開端未及竟𨿽九峯蔡氏猶未大暢厥旨三禮𨿽有通解缺而未補尙多至勉齋黃氏信齋楊氏粗完喪祭二書而授受損益精意竟無能續若春秋則不過發其大義而已豈無所俟於來學乎兵難之餘學徒觧散文集毀亡早歲成春秋通觧一書又厄於火兼以齒髮向衰易詩書僅得就緒春秋更加重纂則皇帝王霸之道亦或粗備惟三禮乃文公與門人三世未了之書且周官六典原不缺當復其舊而儀禮十七篇且欲各附禮記傳義以爲之兆庭芳當分任此責以畢吾志其後竟修儀禮未及成書卒福寜陳益方足而成之以爲禮編嘗取朱子諸書擇其至精且要者爲一編名曰文公要語而以邵氏張呂及朱氏門人之說爲附錄又爲小學集疏大學尙書口義凡三十卷今行於世者有春秋通觧大學廣義易講義書說四書標題三禮考異經序學解先生嘗修考亭書院而爲之記及後有求考亭書院記於艸廬吳公者因聞先生所作則以手加額曰江南有人矣予奚置喙其論孔廟祀典後世多行其言云﹝閩書道南源委歷代名儒傳續宏簡錄家傳行狀﹞

熊勿軒先生文

考亭書院記曰周東遷而夫子出宋南渡而文公生世運升降之會天必擬大聖大賢以當之者三綱五常之道所寄也道有統羲軒邈矣陶唐氏迄今六十二甲辰孟氏歷敍道統之傳爲帝爲王者千五百餘歲則堯舜禹之於冀也湯尹之於伊亳也文武周公之於岐丰也自是以下爲霸爲彊者二千餘歲而所寄僅若此儒者幾無以借口於來世嗚呼微夫子六經則五帝三王之道不傳微文公四書則夫子之道不著人心無所以主利欲持世庸有極乎七篇之終所以近聖人之居而尙論其世其獨無所感乎嗚呼由文公以來又百餘歲矣建考亭視魯闕裏初名竹林精舎後更滄州宋理宗表章公學以公從祀廟庭始錫書院額諸生世守其學重惟文公之學聖人全體大用之學也本之身心則爲徳行措之國家天下則爲事業其體則有健順仁義中正之性其用則有治教農禮兵刑之具其文則有小學大學語孟中庸易詩書春秋三禮孝經圖書西銘傳義及通鑑綱目近思錄等書學者學此而已今但知誦習公之文而體用之學曽莫之究其得謂之善學乎矧曰體其全而用其大者乎公之在考亭也門人蔡氏淵嘗言其晚年閒居於大本大原之地充養惇厚人有不得窺其際者蓋其喜怒哀樂之未發蚤聞師說於延平李先生體驗已熟𨿽其語學者非止一端而敬貫動靜之旨聖人復起不易斯言矣嗚呼此古人授受心法也世之溺口耳之學何足以窺其微哉公之修三禮自家鄕至邦國王朝大綱小紀詳法略則悉以屬之門人黃氏幹且曰如用之固當盡天地之變酌古今之宜而又通乎南北風气損文就質以求其中可也使公之志克遂有王者作必來取法矣嗚呼古人爲治之大經大法平居旣無素習一旦臨事惟小功近利是視生民亦何日蒙至治之澤乎秦人絕學之後六經無完書若井田若學校凡古人經理人道之具盡廢漢猶近古其大機已失之矣當今治宇一統京師首善之地立冑學興文教文公四書方爲世大用此又非世運方升之一機乎邵氏觀化所謂善變之則帝王之道可興者以時考之可矣誠能於此推原羲軒以來之統大明夫子祖述憲章之志上自辟雍下逮庠序祀典教法一惟我文公之訓是式古人全體大用之學復行於天下其不自玆始乎今公祠以文肅黃氏幹配舊典也從以文節蔡氏元定文簡劉氏爚文忠眞氏徳秀建安武夷例也我文公體用之學黃氏其庶幾乎餘皆守公之道不貳其侑公也甚宜公以建炎庚戌生於劍之南溪父吏部韋齋先生之仕國也公蘊經世大業屬權姦相繼用事鬱鬱不得展道學爲世大禁公與門人益務堅苦泊如也慶元庚申歿於考亭後十年庚午疆場事起又六十七年丙子宋亡公之曾孫浚以死節著嗚呼大聖大賢之生其有關於天地之化盛衰之運者豈可以淺言哉夫子之六經不得行於再世而公之四書乃得彰於當代公之身𨿽詘於當時而公之道卒信於其後者天也過江來中州文獻欲盡自左丞覃懷許公衡倡明公學家誦其書人尊其道凡所以啟沃君心栽培相業以開治平之原者皆公餘澤也

三山郡泮五賢祠記曰僕於雲谷之陽鰲峯之下剏小精舎中爲夫子燕居配以顏曽思孟次以周程張朱或曰文公竹林精舎以六君子從祀先朝取其法行之太學達於郡縣今邵馬二賢不與無乃非文公初意邪曰從祀之典凡先儒之有功徳於聖門者咸在若夫配食先聖非其道徳功言足以得夫聖統之正傳者不足以與此也此五先生吾無間然者矣若夫邵馬張呂諸賢固已秩在從祀矣非去之也文公贊六君子乃一時景行先哲之盛心而竹林之祠增延平先生爲七賢又以致其平生尊敬師傳之意是固各有攸當非可以此爲疑也歲在癸卯之夏三山郡泮議剏新詞郡博士東武劉叔敬諗予曰泮舊有道立堂按舊碑蓋取師道立善人多之義自濓溪而下凡十有五人首六君子次廣平遊氏龜山楊氏豫章羅氏延平李氏次晦庵朱氏南軒張氏東萊呂氏西山蔡氏勉齋黃氏丙子兵戈之後司文臺典教職者又益以北山陳氏信齋楊氏毅齋鄭氏說齋楊氏庸齋趙氏凡五人皆學於文公亦所以昭是邦文物之懿也但考之郡誌西山眞氏帥三山時嘗剏尊道閣祀文公但以勉齋配道立堂舊祠亦止於勉齋今亷臺之長恪齋嚴公更創新祠欲復尊道之舊而議者言人人殊子其有以教之僕曰是祠若仍道立之名則爲隆師道而設姑仍其舊可也但師弟子不應皆北坐南向勉齋以下北山信齋諸賢皆北面受經於文公者乃侈然並居南面之列此則有不可不正者若更尊道之名則爲隆道統而設其祠固當止於五先生他有不得而與焉邵馬張呂諸賢自有從祀彜典廣平龜山豫章延平西山諸賢則建劍鄰郡各有專祠稽之禮經國無先師則合於鄰國勉齋爲朱門道統單傳又不但三山一邦之望莫若正西向侑食之位𨿽不合於鄰國可也西山尊道初意亦正如此時旴江徳臣李君亦曰饒之石洞亦以夫子居中配以顏曾思孟周程張朱五賢勉齋繼之時曲阜孔君申卿實主其議遂白之嚴公首以爲允於是繪像立祠更扁尊道又以僕嘗與聞斯義且屬爲記適莆陽史侯有刋修禮書之約遂不得竟其事繼會莆陽博士永嘉宋蜀翁議創先賢祠亦以下問僕援此答之皆以爲允但有以程張坐次爲疑者蓋橫渠於二程爲表叔端平從祀之典張先於程竹林七賢之祠與六君子之贊則程先於張二者不同議卒靡定僕曰橫渠之學得於二程臯比之撤與夫平居議論歷歷可考聞道在先固有所受也但當以竹林之祠爲正此乃學校之公不得與家庭之私例論矣於是莆之新祠位置遂定會孔君以三山士友之請屬記於史侯深言尊道之祠止於五賢不及邵馬者乃萬世道統所系惟當以此爲定孔君又言曲阜舊有五賢祠乃祀荀楊諸賢今祠已毀歸當請之衍聖公更議以此五賢易之此不惟大明洙泗之正傳亦以一洗漢唐之陋習扶世立教抑邪崇正之功宏矣因其行也力贊勉之私竊自謂山中一時綿蕝之禮或者因莆福二郡以爲之兆亦區區之志也忽三山朋友以書來詰謂舊祠邵馬以下凡十有四人皆從攺撤公議之戈莫不倒指於首議之人子當何以觧之且賢牧鄕賢二祠亦聞有所建白若其果然愼勿復言可也余蓋深嘆世衰道微之餘學校無公論乃至於此自可忘辧然斯道所關則亦不可以不直者輒申其義或者倘有察焉亦學校風化之一助也

敬齋銘箴跋曰按南軒張子敬齋銘專以敬爲宅心之要蓋心存則眾理具而萬事之綱舉矣非心存之外別有所謂敬也朱子之箴不過發其未盡之蘊程子曰制於外所以養其中吾未見外貌之肆而中心之存者故所貴乎動靜弗違表裏交正也後之學者見箴不見銘但有矜持拘廹而無從容涵養之功甚者以擎跽曲拳爲敬看得敬字多死而不活嗟夫聖賢之學不講人心失其所爲主理乖事謬世道隨之豈小故哉南軒集中敬齋記有曰萬事具萬理萬理在萬事而其妙著於人心一物不體則一理息一理息則一事廢敬者貫萬事統萬理而爲萬物之主宰者也致知所以明是心也敬者所以存是心而勿失也又曰心生生不窮者道也敬則生矣生則惡可已也怠焉則放放則死矣此千古聖賢傳授心法之妙學者深體而屢省之哉

送胡庭芳序曰宋南渡初武夷文定胡公造行都有以程氏之學盛行爲言者公輒愀然曰吾方以程氏之學不行爲懼何謂盛行耶豈誦習其說者皆可以言程氏之學耶余讀書武夷山中有胡君庭芳自新安攜一編書來訪究其業蓋自朱氏而尢粹於易畱山中三閱月相與考訂推象數之源極義理之歸書成余已爲系語其後矣又復相與推究文公所論他經大旨重惟詩書二經訓義已具獨三禮通觧猶未完書而春秋則僅發其旨要白鹿臨漳所刋尙有望於後之人余知非其任而竊有志焉春秋一經蓋竭精力者九年而稿本燼於丙子之厄俯仰十載學植荒落余交遊多矣論經說理鮮有如君者何幸得因切磋究之相與纂述以成一家言胡君曰諾歸將考隸一經焉明年春當賫糧武夷山中以畢斯業臨行且求一言爲別余深有感於文定胡公之言而告之曰前所云亦誦習其言而已文公歿且百年門人傳習寖益失眞余以爲文公之學不行文公之道不傳也曩遊浙中嘗因受業於敬堂劉先生得聞文公晚年所以與勉齋黃先生潛室陳先生論學之要旨然後乃知文公之學其體全體其用大用與世之所言第以資誦說者固不同也蓋必有以出乎其外者乎因我同志輒發其端君之學源於盤磵董先生江東文獻風流猶有足證其以予言參之殆有合乎否耶且以告江東士君子之學自朱氏者

識熊勿軒先生傳後

嘗聞之治經者必守家法講學者必歸踐行要其派別必本於師傳友授此古人博習親師論學取友其淵源不可誣也余自壬戍歸裏後搜輯閩中師友累年考訂墜緒莫尋竊念海濵載籍荒落殘闕湮沒者多矣況欲网羅列代尙友千載搜討於離索之餘抑又難已因得之名家著作可補一二者如宋初莆陽蔡君謨執經於三山周公辟邵武黃簡肅中早薫炙於舅氏遊定夫先生晉江梁文靖克家實爲永春陳休齊知柔門人溫陵劉叔文爲朱子之髙弟晉江梁壽卿椿選設教於安溪來蘇建立書院實友於呂時可中洪陽巖天錫諸公俱於師友考中詳之矣獨建陽熊氏勿軒先生未見確然可據者今讀先生行狀載友於胡一桂庭芳其本傳載訪文公之門人輔氏而從焉行狀爲建寜府訓導天臺李讓撰本傳書前翰林偰處約述二篇未詳所作年月先後獨傳中詳載公生於宋理宗淳佑七年丁未卒於元仁宗皇慶元年十月葬於鰲峯之橫瀝今讀熊公文集師於輔氏未見敍述一語惟送胡氏庭芳序有曰曩遊浙中嘗因受業於敬堂劉先生得聞文公晚年所以與勉齋黃先生潛室陳先生論學之要旨然後乃知文公之學其體全體其用大用與世之所言第以資誦說者固不同也因我同志輒發其端又云吾子之學源於盤磵董先生江東文獻風流猶有足證其以餘言參之殆有合乎按此則公之受業於敬堂者所得必深而發端於同志欲兩證其所學此其師承根柢有在矣而傳言輔氏者絕無及焉累年蓄疑莫釋自戊辰七月輯公傳槁無從考證逮乾隆壬午往浙歸途於蘭邑書坊中購得金氏履祥先生文集鈔本共三卷卷一首帙書後學諭良能香山校下列刋刻門人十人首曰熊鉌熊瑞林景熈方逢辰汪夢斗陳淳鄧虎張偘許棐羅願捧讀再四竊疑熊公師於仁山本集中全無敍及其疑與師輔氏同且陳氏淳疑閩中北溪名氏已是勉齋一輩人年歲已久不應在弟子之列歸裏來忽忽六載於今歲閏七月間雨窗重閱仁山先生本傳及張氏祖年金華正學編乃知金公本姓劉因避錢武肅王嫌故以金易劉遂恍然公所述聞之於師者恐卽金公也且又述勉齋潛室二公所以發明文公晚年所造元元本本自非金華的傳其能如此斷制耶其曰敬堂者考金公字吉甫晚歲卜築仁山因以爲號又號次農所謂敬堂未有顯證然考魯齋王氏栢受學於北山何氏基時北山授以立志居敬之旨遂著敬齋箴畫出一敬字爲日用躬行之則及讀金仁山祭北山文定公文曰甲寅季秋時始受學截斷爲人一語夢覺謂古聖賢一敬畏心曽子終身臨淵履冰然所謂敬匪拘匪懾常以爲重則罔或越又祭魯齋王文憲公文曰卒於北山師資就正有的其傳立志居敬讀此知公於何王二公反復授受於敬之一言實溯洛閩心法與程門尹公以敬爲入門之要者一脈實相脗合縱未得敬堂爲仁山稱號確證然彼時任重詣極恪佩師訓用力於敬者非異人任矣再按熊公送胡氏序作於宋端宗景炎丙子後十年適當元世祖至元乙酉之歲蓋世祖一統至此已六年矣公宋代遺民避榜名未定書鉌字或稱其師捨攺姓而從舊姓抑亦寓勝國君臣之義云爾或尙有敬堂其人亦未可知惜金華諸名集無從搜訪尙俟博考者訂正之再考輔氏漢卿𨿽朱子晚歲所得門徒然考漢卿本傳初事呂東萊後卒業於晦翁卽朱子語錄亦云向在臨安相聚見伯恭門徒無及之者伯恭於淳熈八年卒先朱子卒二十年則輔氏從學於朱子之門年亦非壯矣及考魏氏鶴山跋朱文公所與輔漢卿帖云先友漢卿端方而沈碩文公深所許與往來書帖當不止此云云此則漢卿身後鶴山所述之語也鶴山卒於嘉熈元年後十一年勿軒方生則偰氏敍勿軒訪文公之門人輔氏而從遊一語似無可據矣偰氏敍述於勿軒音容未逺之初而余謬訂於勿軒巳往四百五十餘年之後是檢前人之愆不禁爽然失矣嗟乎師友道逺末世托名標榜互相依傍者多然在昔髙自位置恥學於師者亦有之昔河汾門人多有顯達迨修隋史而遺其師不立傳以致千載若明若昧是師友所系匪淺矣今考仁山之集校者諭氏良能著忠義傳二十卷文集數十卷兄弟皆宋季遺民一時名徳則校訂系名豈茍哉至刋刻數公姓氏亦皆表表千載可以傳信者也夫金公當日之文固不藉數公而顯而數公亦非藉金公之文以傳也予固感金熊二公傳習本末皆關彼時斯道絕續之交碩果之會也故不禁娓娓具述焉乾隆丁亥閏七月望後一日丁未淸馥謹識

教授李士則先生文

李文字士則崇安人聰敏篤學遊熊勿軒之門與杜本友善談議間一以講學爲事聲聞四馳學者羣然取正皇慶初舉爲蘓州學教授

教授虞善繼先生光祖

虞光祖字善繼崇安人幼受學於熊勿軒博綜經史爲文有跌宕气官邵武學教授

安子仁先生實

安實字子仁崇安人哀長吉曾孫也以哀爲嫌遂易今姓師事熊勿軒聚徒講學其憂憤郁懣之气往往發之文章及卒建安翁植誄之曰子仁气激乎鯨海學傳於鰲峯絕塵險詞拔神牙而破鬼膽鉤元幽思出月脇而穿天心

廸教郎江繼祖先生志

江志字繼祖事熊勿軒私淑文公刻意精詣士從遊者隨材質髙下皆有所得延佑中歲大侵至殺人相食志毀家賑卹邑令夾谷山壽列薦省札授廸教郎

陳先生蒙正

陳蒙正未詳其鄕裏考陳公送熊先生東歸序有曰癸卯之冬退齋熊先生至某往就學焉亦受業其門者又曰書之可通足迹之可至疑是閩邦之士也俟再考

學正詹先生君履

詹君履邵武人按熊先生送詹君履學正序略云記甲申歲﹝世祖某年﹞余始卜居武夷之南邑裏秀俊相與遊從者固不乏人而穎異成材者指亦未易多屈當路崇植儒官奬引士類惟儒官一途爲快捷方式於是年盛力彊欲藉以奮身者胥出焉隠屏之下曲溪之濵歲歲作贈語餞友朋散出郡邑蓋不少矣樵居閩上游往往拔其尢一人爲之正曰劉某今年拔其尢一人爲之錄曰詹君履皆武夷舊遊也君履行有日同舎各致贈言之義余將何以告子則謂之曰當路遴選儒官一途非但可資以進身也涵養徳器修礪學業正在此時云﹝全文詳著述後不具錄﹞

劉希泌先生應李﹝以下交友﹞

劉應李字希泌初名棨韜仲孫謹厚莊重博習修潔舉咸淳十年進士調建陽簿宋亡不仕與熊勿軒胡廷芳講道洪源山居十有二年後建化龍書院與莒潭聚徒講授厚給課試悉仿州縣法

林先生若存﹝陳子芳﹞

林若存福淸人陳子芳寜徳人按熊先生祀典議略曰遵道之祠只及周程張朱五先生而不及司馬邵氏嘗以此求正於鄕先生福淸林若存謂此論直可質無疑而俟不惑且謂康節作長曆書建成元吉作亂秦王世民誅之可與溫公作通鑑書諸葛入冦同科此亦一證寜徳陳子芳謂此說巳是程子亦曰堯夫直是不恭又曰堯夫根本不帖帖地其不滿溫公處亦多更以此參之當益明矣觀此則林陳二公皆當時耆徳與勿軒先生相切劘者本傳未得俟再考增入

魏先生夢斗

魏夢斗見熊先生考亭書院記與公分教大小學者未詳籍貫俟詳考增入

劉先生邊

劉邊建安人與熊勿軒友善工詩文所著有讀史摭言行世

閩中理學淵源考卷三十八

廣平府知府李淸馥撰

○丘行可先生富國學派

按先生登宋淳佑七年進士後文公數十年黃氏海辧正之謂道南源委作朱子門人爲非蓋亦從公之門人輔氏學耳今從黃氏本

丘行可先生富國

丘富國字行可建安人受學朱子之門人輔氏漢卿淳佑七年進士爲端陽僉判宋亡不仕著周易輯觧十卷經世補遺三卷易學說約五篇發明朱氏宗旨﹝閩書﹞

鄭翠屏先生儀孫

鄭儀孫號翠屏建安人從邱氏富國學易咸淳癸酉應賢良舉又明年少帝北行儀孫退而著書易圖說觧大學中庸章句史學蒙求箋注性理字訓郡守吳某率幕屬迎於學師事之﹝閩書﹞

知事張伯陽先生復

張復字伯陽建安人泰定元年進士仕建寜路知事師事鄭儀孫學易得邱氏之傳嘗輯諸儒論議編性理遺書﹝閩書﹞

應奉張子京先生諒﹝弟貢﹞

張諒字子京建安人與弟貢學易於丘富國著經史事類並書澤三十卷後賜秩翰林應奉文字﹝閩書﹞

○建安雷氏家世學派

按雷氏龍濟先生以殉國難其子志澤先生以邃於易傳之後嗣皆以易名家彥舟先生後亦以殉節著平昔尢以朱程爲學的立論先徳行而後文藝其倡建義士莊以濟士類信乎一命之士存心愛物必有所濟其貽謀保艾者逺矣

教授雷志澤先生徳潤

雷徳潤字志澤一名逢辰建安人父龍濟宋鄕貢進士以殉國難徳潤學邃於易旁通諸子及律曆術數舉明經除福州路教授積學庾之餘買田三百餘畝以給貧士婚喪老疾者號義士荘人爲建祠學宮調長樂簿卒徳潤爲學先徳行而後文藝講論必以朱程爲主教人必以聖賢爲法子機栱杭﹝閩書﹞

待制雷子樞先生機

雷機字子樞延佑進士授古田丞遷延平總管府知事攺邵武經歷邵長官有怙勢撓政者機毎命吏抱案牘與庭辧不爲屈郡政以平調興化尹察知邑中賦役不均機令民首實而品第之日更一吏主牘賦以大均民呼爲雷神丁內艱服闋轉湖廣儒學副提舉月書季考具有成法擢延平總管府推官順昌尢溪沙溪南平數縣疑獄株連累歲悉得觧釋建義學延鄕貢進士陳竑願教之俄羅天鱗反汀界上立堡柵集丁壯盜不敢犯升惠安尹究心學政以興禮讓之俗三歲最諸邑代還民立祠樹碑鄕井幾徧除汀州總管府推官築城開濠以實堡障申屠駉僉事閩部行郡至汀稔知機賢悉委訟牒已不俟引年遽上休致朝廷嘉其亷退升翰林院待制階朝散大夫機軀幹魁梧方面美髯居官尢盡心獄事夜參半孤燈熒熒翻閱成案不休曰人命至重爲人嚴而不苛和而不流所著文辭森嚴演迆有龍津龍山鄞川環中黃鶴磯梅易齋碧玉環七稿子燧燦﹝閩書﹞

縣尉雷君實先生栱

雷栱字君實興化縣尉以公亷正直稱壬辰歲因羅天鱗亂委守海口卒於官亦通於易

州守雷彥舟先生杭

雷杭字彥舟建安人與兄機栱俱以易鳴於時嘗著周易注觧行世時稱雷氏易舉浙江鄕試第一登癸酉進士授浙江儒學提舉遷武平縣尹調潮陽以死事贈奉化州知州官其子煜爲同知﹝閩書通誌﹞

○魏菊莊諸先生學派

元代建安之派去遊胡劉朱之遺未逺也其流風余榘猶有傳人然考其時多潛身艸澤或托儒官一途以自奮而志業弗究其用者多矣今搜錄數十家次其懿行或承之家學或得之私淑或以文學知名或以附聲大雅原委所漸尙有可稽云

魏菊莊先生慶之

魏慶之字醇甫建陽人師於王晟得考亭學中歲畱情詩賦種菊盈籬詠觴自適號菊莊翁手編詩人玉屑若干捲而尢以施捨稱﹝閩書﹞

學正遊子善先生應翔遊

應翔字子善崇安人酢七世孫也值宋元兵革未靖結屋武夷澄川之上耕隠自晦人稱其操履端方無愧先世後繇武夷直學遷學正

山長陳良材先生楠老

陳楠老字良材政和人至元元年以鄕貢進士授興化路涵江書院山長轉建陽雲莊書院山長至正間棄官歸嘗過萬竹庵題詩曰靑山迥望合萬竹淨娟娟寶殿晴光冷瑤階翠色妍龍吟明月夜鶴舞早秋天坐聽涼風發軒欞響澗泉﹝建寜府誌文苑﹞

江菊隠先生應隆

江應隆自號菊隠建安人求學於謝疊山疊山字之曰仲龍蓋取孔明長嘯隆中而時人以伏龍待之

周先生震一

周震一建安人家在城府不妄交一人謝疊山枋得客建寜震一獨與相厚疊山稱其忠厚篤敬言不妄發行不妄動翛然出塵埃之外而可與神遊八極之表子持敬亦修眞慕道爲謝疊山所稱

山長朱泳道先生沂

朱沂字泳道建陽人文公三世孫累薦遺逸不赴與謝枋得遊枋得稱其論古今人物髙下國家興廢善類仕止久速之故掃盡華葉獨存根株文公之後濟其美者泳道一人耳晚歲授考亭書院山長

趙順之先生若

趙若字順之崇安人號澗邊蒙古岱丞相入閩一見重之薦授同安縣尹不就隠於家有園池亭榭之勝以供嘯詠髙丞相開閩省三使人來聘之彊爲一見勸之仕不從長於詩年六十四終有澗邊集二十卷

蘇明逺先生照

蘇照字明逺建安人工詩文尙儒術後進多師之至正間以明經薦至京預纂修事欲授以官以親老辭卒年八十子伯厚見選舉

推官楊仲宏先生載

楊載字仲宏浦城人徙家洪州少孤博極羣書年四十不仕以賈國英薦召爲國史院編修官與修武宗實錄延佑初舉進士歷寧國路推官卒載爲文有跌宕气博而敏直而不肆自成一家言而於詩尢有體嘗語學者曰詩當取裁於漢魏而音節則以唐爲宗自其詩出一洗宋季之陋與虞集範梈掲傒斯齊名時號虞楊範掲有詩集行於世﹝建寜府誌﹞

彭元亮先生炳

彭炳字符亮詩仿陶柳遊齊秦都下聞昌平隠者何得之遂往謁之駙馬烏克遜事以師禮朝野自是知名至正中徵爲端本堂說書不就有集一卷﹝閩書﹞

教授鄒文祥先生天瑞

鄒天瑞字文祥建安人任建寜路教授元季風化淩夷天瑞首唱文學諄諄以忠孝亷節開士士爲振起﹝閩書﹞

司訓鄒季和先生文慧

鄒文慧字季和建寜人任司訓元末謝職服柴桑巾服講明朱學本郡理學推文慧爲首﹝郡誌﹞

張先生以仁

張以仁政和人元季隠築蓮花峯下與魏伯堅謝坤孫蘊余應相友善旦夜講論經史至忘饑渇後俱以文行知名而以仁伯堅終隠不仕卒﹝郡誌﹞

閩中理學淵源考卷三十九

廣平府知府李淸馥撰

○邵武黃存齋諸先生學派

邵武諸賢學派源委卓乎可述而以經學詩學專門名家者尢可尙已黃氏鎭成之篤志聖學陳氏士元之隠節黃氏淸老之通經李氏應龍之師表李氏學遜之易學黃氏元實之凝重嗜學致命遂志黃氏大昌父子之隠徳危氏徳華之不慕榮達嚴氏儀卿之精深詩學皆表表爲世羽儀玆特錄其著者列之篇端

貞文黃存齋先生鎭成

黃鎭成字符鎭邵武人年弱冠卽厭棄榮利慨然以聖賢道學自勵號存齋學者稱存齋先生延佑間科目行再試有司不合遂築室城南名南田畊舎作詩寫懷曰白日不停馭頹波竟東馳忽忽年歲攺念此將安歸我欲驅車行太行路崄巇我欲駕方舟滄海無津涯豈不顧行邁出門愼所之有田南山下可以供盛粢中廬在中田可以談詩書上探羲皇際下及商周時聖賢尙淪落微生亦何疑懷哉羨門子千載以爲期部使者聞其賢相繼論薦不應後以執政薦授江西路儒學提舉命下而卒集賢定謚曰貞文處士所著有尙書通考周易通義中庸章旨性理髮蒙秋聲集﹝閩書通誌宏簡錄﹞

著述

先生尙書通考敍曰書載二帝三王之政政者心與事之所形也是故道徳仁聖統乎心制作名物達於事內外之道合而帝王之政備矣然統乎心者先後古今脗合無二達於事者儀章器物因革無存故求帝王之心易而考帝王之事難矧後儒稽古不過以周爲據而秦人滅學周典亦多殘缺乃欲以不完之文上徵隆古之舊斯益難矣昔紫陽之教每語學者謂如堯舜典歷象日月星辰律度量衡五禮六樂禹貢山川洪範九疇之類湏一一理會令透蓋讀書窮理卽器會道乃學者之當務也余方授兒輩以書間或有問不容立答則取關渉考究者會萃抄撮或不可言曉者規畫爲圖以示之至眾家之說有所不通則間述己見以附於下如舊圖舊說巳備者不復贅出其有未盡則隨條辧析焉歲月積累寖成卷帙乃次其顚末以便考尋名曰尙書通考竊謂學有本末道無精粗禮樂官名聖人猶問則讀是經者安得不求其故哉方將就正於博洽君子然後退授於家俾爲格致之助亦庻乎紫陽夫子之教云爾

陳暘谷先生士元

陳士元邵武人與黃鎭成同時以文爲友隠居不仕有武陽誌略武陽耆舊詩宗學者號暘谷先生黃氏鎭成撰武陽耆舊宗唐詩集序曰宗唐詩者武陽耆舊之所作也詩以唐爲宗詩至唐而備也蓋自唐虞賡歌爲雅頌之正至五子之歌有風人之旨三百篇源流在是下至楚騷漢魏而流於六朝至唐復起開元天寶之間極盛矣一本溫柔惇厚雄渾悲壯而忠臣孝子之情傷今懷古之意隠然見於言外可以諷誦而得之矣宋諸大家務自出機軸而以辧博廹切爲詩去風雅頌反逺矣及其獘也復有一類衰陋破碎之辭相尙爲奇豈不爲詩之厄哉吾鄕自滄浪嚴氏奮臂特起折衷古今凡所論辧有前輩所未及者一時同志之士更唱疊和以唐爲宗而詩道復昌矣是時家各有集惜行世未久海田換代六丁取將暘谷陳君士元网羅放失得數十家大懼湮沒俾鎭成芟取十一刋刻傳逺一以見一代詩宗之盛一以見吾邦文物之懿陳君是心可不謂賢者我朝文治復古諸名家傑作齊驅盛唐是編之行適其逢也敢述捲端

提舉黃子肅先生淸老

黃淸老字子肅邵武人黃五經之後也通經博文元泰定四年進士累應奉翰林文字同知制誥國史院編修官遷奉訓大夫出爲湖廣行省儒學提舉學者自逺從之率多成就稱樵水先生著春秋經旨四書一貫數十卷詩存者數千篇有盛唐之風蘇天爵爲作碑云﹝閩書經義考﹞

李玉林先生應龍

李應龍字玉林光澤人西山先生郁之後博學有節操爲時師表至元間薦爲白鹿洞書院山長及漳州路教授俱不赴所著有春秋纂例孝經集注四書講義﹝閩書﹞

李先生學遜

李學遜邵武人忠定公九世孫也博學洽聞善天文尢邃於易爲文典雅有法所著有易精觧中星儀象等圖﹝閩書﹞

文學黃延美先生元實

黃元實字延美邵武人少酷嗜學性凝重寡言終日危坐不少傾倚天歷初試浙闈中式授郡文學以剡薦未授而歸邑有妖民爲亂令延元實議討賊賊奄至遂遇害﹝通誌﹞

黃退圃先生大昌﹝子公紹﹞

黃大昌字退圃邵武人黃永存之孫隠徳不仕所著有兼山語錄子公紹字直翁宋咸淳元年進士所著有韻會﹝閩書邵武郡誌通誌﹞

危先生徳華

危徳華光澤人博覽經史不慕榮達善屬文精於詩按志乘邑令金川姚伯和敍徳華詩集略曰予來宰是邦得卓行之士一人曰危徳華者孤介特立隠居北溪以學業教授諸生不求聞達值元季喪亂艸竊暴橫奔走竄伏靡有寜日故其發言興懷未免悲憤激烈其所以嫉姦邪崇節義尊君親上之心炳然著見於言意之表噫先生家貧矣而其志益貞年艾矣而其詩益豪自非飬之有素者其能若是耶﹝邵武郡藝文志閩書﹞

嚴儀卿先生羽

嚴羽字丹丘一字儀卿邵武莒溪人自號滄浪逋客其爲人粹溫中有奇气嘗問學於包克堂自風騷而下講究深到卽雜出古人之詩隠其姓名舉以相試悉能辧別其世代門戶自號滄浪逋客有滄浪集二卷同族有嚴仁好古博學嚴參號三休居士俱髙尙世號三嚴云羽詩𨿽祖唐人然其體裁勻宻詞調淸壯無一語軼繩尺之外同時臺人戴石屏深加奬重其子鳯山鳯山子子野半山邑人上官閬風吳潛夫朱力庵吳半山黃則山盛傳宗派殆與黃山谷江西詩派無異﹝閩書郡誌﹞

﹝按志乘載與滄浪論詩者同裏有吳陵字景先上宮偉長號閬風山人吳夢易字潛夫朱正中字叔大號力庵黃裳號則山正中子汝賢字志學俱以詩鳴傳中所謂盛傳宗派者此數人余俟考﹞

廣平府知府李淸馥撰

○福寜陳石堂先生普學派

按經義考閔氏文振作傳曰石堂先生聞恂齋韓氏倡道浙東負笈之會稽從之遊韓之學出慶源輔氏朱門髙弟也淵源所自屹爲嫡派故其學甚正嘗曰聆韓先生夜誦四書如奏九韶令人不知肉味故其用功本諸四書四書通然後求之六經云又張淸恪公困學錄曰石堂學求自得其用功求之六經不貴文辭不急利祿惟眞知實踐求無愧於聖賢馥嘗考先生在莆十八年受徒講學晚年所造益髙出其門者皆能衍續其緒餘讀字義諸編可見源流所本矣

陳石堂先生普

陳普字尙徳別號懼齋寜徳之石塘人所居有石堂山學者稱石堂先生初淳熈間朱文公過石塘異其風土曰後數十年此中當出儒者能讀天下書十八九普生當理宗淳佑甲辰鷓鴣百數繞屋稍長入鄕塾有大人志聞韓翼甫倡道浙東負笈從遊韓之學出慶源輔氏輔朱門髙弟也宋鼎旣移決意捲藏朝廷三使辟爲本省教授不起開門授徒巋然以斯道自任四方及門歲數百人館裏之仁峯僧捨至不能容建州劉純父聘主雲莊書院熊勿軒畱講鰲峯丞相劉文簡屬修黃楊二家喪祭禮因並晦庵所纂爲三十卷尋講饒廣在徳興初庵書院尢久嘗與遊翁山範天碧謝子詳極論太極之旨晚在莆中十有八年造就益眾出其門者如韓信同楊琬余載黃裳軰並以正學爲時所宗嘗曰性命道徳五常誠敬等字在四書六經中如斗極列宿之在天五嶽四瀆之在地舎此不求更學何事少壯時銳然有經世志謂三代之治莫善井田作書數千言欲上於朝屬不仕而止著字義一卷凡百五十三字出授門人識者謂比之程正思陳安卿詳略適中而立義措辭爲尢精又有四書句觧鈐鍵學庸旨要孟子纂圖周易觧尙書補微四書六經講義渾天儀論天象賦詠史詩斷凡數百卷元延佑乙卯卒於家年七十二

論著

敍禮論略曰某年十五六讀曲禮少儀知愛之而淪於時俗科舉之習三十四十始脫時文而患難屢遭東西奔走頗聞熊去非自少用心禮樂而貧蹤賤武合並良難丁酉歲受平山劉純父之招始見去非於山中書冊塡坐屢空晏如覽記浩博會欲求輔於朋友備書冊辟室堂廣談論取晦翁黃楊之書修補以示方來而未就也顧余𨿽志求古而未嘗渉晦翁黃楊之藩輒用去非成規更爲求要質鬼神告白知友共取十七篇注疏及晦翁所釐三十五卷勉齋信齋喪祭二禮及圖循去非熟路詳加考訂重爲比類云

楊先生琬

楊琬未詳待考

黃先生裳

黃裳未詳待考

丘先生和仲

丘和仲按石堂先生字義序中略云乙巳歲樵丘叔文之仲子和仲年十七從余學每講說遇此等字必爲之深論而多言之和仲每聞輒悚然察其貎若有以眞契黙會而自得於問答之外者𨿽蒙其家學源流端的浹洽是亦其所受於天者淸厚與等夷異故也讀序中知和仲屬邵武人其家學源流待考余詳字義原文

余先生載

余載按余氏載石堂字義序識後云先師舊學於浙維則韓氏翼甫韓氏學於朱門之輔氏蓋問學淵源厥有自來嘗語云疇昔予聆韓先生夜旦莊誦朱子四書如奏九成簫韶令人不知肉味又云性命道徳五常誠敬等字在六經四書中如斗極列宿之在天五嶽四瀆之在地非深於知道者未易爲斯言又嘗述字義一卷以授學者云後系云泰定乙丑八月戊寅門人合沙余載謹識讀余氏此序知先生爲三山人其事迹待考余詳余氏載原識後

○韓伯循先生信同學派

宋季老成凋落一二典型抱道深山如存碩果求有教席聲應之雅不可以多數也福寜僻在濵海鼎革之後弦誦不衰諸賢猶能公其道以傳其人以是知大賢過化之澤所貽逺矣

韓伯循先生信同

韓信同字伯循福寧州人幼穎悟工詩文旣壯受業陳石堂遂刋落華藻究心濂洛闗閩之學陳嘆曰吾耄矣得斯人飲水俟命復何恨哉延佑四年應江浙舉不合歸卽杜門不出自是四方書幣日至弟子請業者戶外屨滿著四書標注書經疏文三禮易經旁注書觧集史類纂及詩文十卷﹝閩書道南源委﹞

鄭先生轙

鄭轙字子乘福寧人總角時卽與林珙受業於韓公信同韓公嘗稱曰福寜二君可續吾閩五賢理學韓卒二君俱心喪三年著有詩文集﹝閩書道南源委﹞

訓導林仲恭先生珙

林珙字仲恭福寜人少從韓公信同遊篤信力行爲文以理勝舉明經不受彊補本州島訓導未半載以疾辭晚年授生徒以開來學爲己任﹝閩書道南源委﹞

○黃吉甫諸先生學派

按吉甫諸賢或以文學該博志學精專或以礪行修名托志風雅如謝氏臯羽父子鄭氏邦壽皆名教中卓然有立者歟欲以詩人嘯詠觀之殆未可同年語矣餘皆出處凜然可以扶持敎道者今錄其著者載於篇

黃吉甫先生履翁

黃履翁字吉甫寧徳人學問該博以林駉所著源流至論未備復爲彚纂別集一十卷﹝閩書﹞

進士孫先生駪

孫駪寧徳人少入太學同捨生兪晰善經學駪師事之旣登進士官浙中猶造晰廬考業旣老務學如年少至正三十年掌本縣教事﹝閩書﹞

進士林景和先生仲莭

林仲莭字景和福寧人少聰敏領解浙江舉泰定進士有書經義四靈賦行世

陳貢父先生自新

陳自新字貢父號敬齋福寧州人通五經精易本傳義而推衍以皇極經世從逰者甚眾著有起興集等書行世﹝道南源委﹞

靖莭鄭邦壽先生君孝

鄭君孝字邦壽福寧人年十七舉咸淳進士朝士交薦竟不起家庭孝謹內外無間言後進多師之及卒學者私謚之曰靖莭先生著五經解疑梅壑集﹝通誌﹞

黃洵饒先生寛

黃寛字洵饒福寧人力學古文耿介自重能怡其親世亂避兵歸益貧父母兄嫂四喪不能塟以憂感卒無後袁天祿並其四喪塟之於石潭宣城貢師泰爲志銘所著有四書附纂時事直紀﹝閩書﹞

鄭伯直先生忠

鄭忠字伯直雅好經術或勸之仕曰山林朝市其趨一也著家訓略曰讀書修徳以淸白爲世規力田務農以勤儉爲家法﹝閩書﹞

謝君啟先生鑰﹝子翺﹞

謝鑰字君啟福寧人性至孝居父母喪哀毀廬墓終身不仕方氏鳳曰謝君臯羽其父鑰以春秋學爲婦翁繆正字烈所噐重嘗著春秋衍義十卷左氏辧證六卷藏於家子翺別有傳﹝道南源委閩書經義考﹞

謝翺字臯羽福寧之長溪人後徙建之浦城父鑰性至孝著春秋衍義左氏辧證傳於時翺世其學咸淳初試進士不第慨然求諸古以文章名家落魄漳泉二州間信公文天祥逾海至閩開府延平檄州郡大舉勤王之師翺傾家貲率鄕兵數百人赴難長揖軍門遂參軍事聲動梁楚已別去宋亡天祥被執翺匿民間流離久之間行抵勾越多閥閱故大族而王監簿諸人方延致遊士日以賦詠相娛樂翺時出所長諸公見者皆自以爲不及不知其爲天祥客也然終不自明且念久不去人將虞我矣乃去而之越之南鄙依浦陽江方鳳時永康吳思齊亦依鳳居三人無變志又皆髙年遂俱客吳氏裏中得其餘日以自適一不問當世事翺嘗上會稽循山左右窺佑思諸陵西走吳會東入鄞過蛟門臨大海所至歔欷流涕晚愛睦州山水浮七里瀬登嚴子陵釣臺設天祥主北向舉酒再拜號哭以竹如意擊石歌曰魂朝往兮何極暮歸來兮關水黒化爲朱鳥兮有咮焉食歌已竹石俱碎失聲哭人莫詰其誰何惟鳯與思齊深悲之初江端友呂居仁朱翌辟地白雲源源故方幹所居在釣臺之南翺率其徒遊焉願卽此爲塟地作許劍錄及翺居錢唐至元乙未病革語其妻劉曰我死必以骨歸方鳯塟我許劍之地鳯聞訃訖如其言與吳思齊方幼學方濤馮桂芳翁登登弟衡塟翺子陵臺南以文稾殉伐石表之曰粵謝翺墓﹝方鳯字韶卿由太學生授容州教授治毛氏詩同郡黃溍柳貫皆出其門吳思齊字子善其學本之外祖陳亮用蔭補官攝嘉興丞數以書幹宋臣用事者遇事不以富移不以貧屈自號全歸子﹞翺素慕屈平托逺遊自號晞髮子每執筆時瞑目遐思身與天地俱忘語人曰用志不分鬼神將避之明胡氏仲申稱其論著之文辭隠指微大要類其行事閩書何氏鏡山撰稱其詩直遡盛唐以上卓有風人之餘文嶄拔峭勁雷電恍惚出入風雨中婺睦人士翕然從之至元甲午去家武林西浙乙未卒年四十七﹝閩書明胡仲申撰傳宋詩抄﹞

撫漕繆允成先生烈

繆烈字允成福安人嗜學孝親上舎省試皆第一舉進士添差福州教授日率子弟講明正學遷正字授撫漕侍郎著春秋講義仲山集﹝閩書﹞

林先生天書

林天書名詔以字行福寜人勵行濟貧咸淳四年授晉江尉思尼父不入危邦之訓以疾乞歸後八年宋亡元初屢薦不起﹝閩書﹞

閩中理學淵源考卷四十一

廣平府知府李淸馥撰

○三山明初諸先生學派

嘗聞三山前輩言晉安襟帶列郡數世枌楡百年桑梓流風善政猶有存者自李氏椅常氏衮而後若蔡忠惠李忠定梁文靖諸公遺教未冺而一時閩產逓有碩彥大賢接踵繼起山川啟運人傑挺生章章如是今考自洪永以降風气初開諸儒說經考道尙有典型三山舊志曽言明初諸子其學多以濓洛爲宗正嘉間新進後起一唱百和晉安諸先正不敢倍其師說蓋自鄭氏景初而下闡明道術演繹聖眞修己誨人篤學力行庶幾升洙泗之堂尊博約之訓矣玆錄國初諸儒本傳其門徒尙待考訂至正嘉以後迄於隆萬而下按時世分錄之大抵世道升降消長學術之淳漓繋之矣尙論者溯厥源流尙有可稽焉乾隆丙子九月望日

司訓鄭景初先生旭

鄭旭字景初閩縣人居家孝友有信義其學主以五經旁獵子史與王偁林志友善以學行辟爲國子掌儀太祖選徳望十人傅東宮旭名第二後以蜚語謫吏雲南餘二十年建文中薦起爲髙安訓導所著有詩經總旨初學提綱詠竹稿等書﹝閩書道南源委分省人物考﹞

編修陳先生景著

陳景著名湜以字行閩縣人舉永樂十三年進士第三人授翰林院編修預修五經四書性理大全以母老乞便養攺福州教授生徒多所造就﹝閩書﹞

禦史遊伯方先生義生

遊義生字伯方連江人洪武二十一年進士仕禦史議論慷慨太祖欲撒亞聖配享義生極諫忤旨繋獄死﹝道南源委﹞

參議孫庭秀先生芝

孫芝字庭秀連江人洪武中以歲貢授慶都知縣升沔陽知州太祖從劉三吾之議欲削孟子書如視君冦讎聞誅獨夫等語共八十五條不以命題取士芝上疏極論以爲不可其議遂息歷官山西參議乞歸﹝道南源委閩書﹞

參政鄭先生居貞鄭居貞侯官人洪武中舉明經歷河南左參政與方正學孝孺友善孝孺教授漢中居貞作鳯雛行贈之孝孺難作居貞亦坐死所著有閩南闗隴歸來檜庭諸稿孫垍亦能詩﹝閩書﹞

學正鄭先生濟

鄭濟閩縣人任嘉定教諭儋州學正日進諸生與啟廸所著四書書經講解行世﹝閩書﹞

按察洪遵道先生順

洪順字遵道懷安人永樂二年進士時初選翰林庶吉士二十八人以比二十八宿順與焉引見上勉以立志進學久之授刑部主事有李將軍者詐取囚金反誣吏張緣受之同列畏李之彊皆欲坐緣順曰李固可畏緣不可憐耶竟坐李仁宗監國稱其亷潔持法賜勑褒嘉未幾左遷行人尋命與修五經四書性理大全諸書丁艱起復升山東按察僉事時山東遭唐賽兒之亂順至剗理寃抑撫循凋瘵靑州有趙訓導年老無僕妾諸生爲娶一婦時時酗酒詈趙諸生張剛惡婦無禮殺之尋逃去婦家訟趙抵罪獄已具順讞獨心疑召諸生詢之惟剛三月不至齋舎退而訊之剛自伏曰公神人也諸生娶此婦以事吾師而背戾若此恐師老命懸此人是以殺之今師存剛死固所甘心順義其所爲請於朝趙得釋而剛亦免死歲旱蝗發賑倉儲數萬不待上報尋升按察使命下而卒從弟英﹝閩書﹞

遺佚鄧子靜先生定

鄧定字子靜閩縣人洪武初與兄誠並徵遺佚誠應聘定獨不出削迹東郊結廬竹嶼同時名士如王恭陳亮鄧誠陳申相與詠賡有畊隠二卷﹝閩書﹞

侍郎薩廷圭先生琦

薩琦字廷圭閩縣人舉宣徳五年進士選翰林庶吉士授編修預修仁廟實錄升禮部右侍郎詹事府少詹事爲人狷潔不茍合學有源委﹝閩書﹞

主事鄭汝明先生亮

鄭亮字汝明閩縣人宣徳八年進士仕戶部主事有文名家居學徒造門問業孫伯和﹝閩書﹞

訓導遊汝哲先生宣

遊宣字汝哲連江人天順中恩貢授博羅訓導成化初上疏以宋熊禾闡明儒教表章經旨宜隨楊羅諸儒後從祀廟庭下廷議大學士彭時言禾原籍建陽立祠致祭爲宜從之以父老乞歸養禮部言宣年力未衰教職修明乞宣年俸一半著原籍支領代養其親庶臣職子道兩無虧缺此特典也士林榮之﹝通誌﹞

孝亷髙秦仲先生淮

髙淮字秦仲長樂人永樂丁酉舉人貫通三禮嘗代邑令作諭俗文爲時所稱以鄕舉入都時同裏姻舊多居要地淮自守嚴正不往謁居國學數歲以祖母父母春秋髙乞歸養自稱竹所老人著書三十餘卷觧縉馬鐸爲之序﹝新福州府誌﹞

教諭曽先生師孔

曽師孔懷安人景泰癸酉鄕薦初授嘉善諭再補合肥師孔宅心嚴正問學有淵源勢利聲華未嘗一渉胸臆諸生貧者往往捐常祿助之兩地弟子交稱爲良師

閩中理學淵源考卷四十二

廣平府知府李淸馥撰

○吳聞過先生海學派

邵氏銅撰聞過齋集序略曰閩自陳述古季慈鄭閎中周公辟劉執中五先生倡道於前繼而楊龜山羅仲素李延平三先生出至朱夫子集羣賢之大成益講明於後道徳入人之深世號海濱鄒魯又如胡文定致堂五峯籍溪蔡西山父子劉白水屏山黃勉齋陳北溪眞西山潘瓜山熊勿軒諸賢彬彬輩出文行表表皆可師法故閩之士習不以浮文勝質爲先而以躬行寔踐爲急俗尙之淳淸修苦節有東漢名賢之風又曰先生气質剛明學識醇正平日踐履篤實生元季繹騷之時邁徳於身自蔽於不耀之地駸駸乎不知老之將至此其可惜云按邵公敍述先生繋於諸儒學派之後以先生實元代遺民維道脈之緒者也余繋之明者蓋一代之興必有耆儒夙學爲邦典型如存碩果以繼前修而啟來學顧守先待後之責寄焉耳熊氏勿軒之繋於元吳氏聞過之繋於明皆一轍也今考其派系載於篇乾隆丁丑四月下澣書

吳聞過先生海

吳海字朝宗閩縣人元季四方盜起隠居不仕學周程張朱之學一時名人如貢師泰林泉生藍晦王翰皆雅重之翰甞仕元海數勵之至翰卒以節著海教養其子偁底於成立焉明初部使者欲薦於朝力辭免旣而徵詣史局復力辭居家采摭古今孝子順孫節婦烈女與兄弟之相友愛娣姒之能和睦者附以感應禍福以教鄕裏又著書言楊墨佛老爲六經之賊管商申韓爲治道之賊遺事外傳爲史氏之賊蕪辭荒說爲文章之賊皆足惑人欲上之人悉取其書而禁絕之使天下曉然知正道慕鄒魯之風平生虛懷樂善有規過者欣然立攺因顏其齋曰聞過爲文嚴整雅奧咸有矩程而一歸諸理後學咸宗仰之著聞過齋集八卷學者稱聞過先生﹝道南源委明史分省人物考﹞

簡討王孟揚先生偁

王偁字孟揚永福人父翰仕元元亡棄官匿永福山中遂家焉後以節著偁少孤其母手疏先人之迹與古今豪傑大略教之從父友吳海學於書無所不通弱冠領鄕薦乞歸養母母沒廬墓六年永樂初以薦授翰林院簡討進講經筵修永樂大典時內外儒臣及四方韋布麕集閣下惟偁學博思深解縉第偁人品當在蘓子瞻之列其文亦相類詩則力追漢唐每擬薦以自代顧其爲人气節英邁議論爽發常有壁立千仞抗舉浮雲之志遇知己與談吐淩駕超越視餘子瑣瑣不啻臥之地下以此名譽𨿽彰謗亦隨之尋坐事謫交趾從總兵張輔幕下時解縉出爲交趾參議督饟化州言偁於輔攜以自隨偁與縉因共往廣東觀其山川言其可鑿贑江通南北道具艸入奏會車駕北徵縉見東宮還漢庶人怒縉且欲陷東宮遂言於上上怒縉滋事勞民並偁皆逮獄相繼死獄中所著有虛舟集子振以祖父死非命屏迹不仕有司屢薦不起亦能詩﹝閩書新福州府誌﹞

侍讀林尙黙先生志

林志閩縣人年十四歲從王偁學日記數千言時出論辧見鋒鋩以折長者偁曰此非所以求益爲字曰尙黙因痛自克治沈潛學問涵浸淳蓄久而益富永樂中鄕會試皆舉第一殿試一甲第二名授翰林院編修預編性理及四書五經大全諸書升修撰歷官右諭徳兼侍讀宣徳元年預修兩朝實錄卒志於學無不研究後學多從質問經義性恬於世利蚤失父事母孝宗族有貧而依異姓者悉歸而撫之與人交必誠必信每公退輒閉一室以詩文自娛所著有周易集說蔀齋集﹝通誌道南源委分省人物考﹞

○博士林志仁先生慈學派

按先生在明初力學稽古其徒姚氏忠又以篤學稱餘事實未詳玆特錄其派繋焉

博士林志仁先生慈

林慈字志仁長樂人力學稽古嫻於文詞洪武間以明經薦任本縣訓導歷國子博士有詩集﹝通誌﹞

姚用恕先生忠

姚忠字用恕懷安人師事國子博士林志仁慈朝夕講誦久之明理篤學深得聖賢之旨節儉恬淡雅好山水不樂仕進自號耕雲山人﹝閩書﹞

○訓導林於野先生同學派

林於野先生以力學稱後遊寓同安故三山學派無可考者玆特錄之訓導

林於野先生同

林同字於野閩縣人博學力行安貧樂道居家教授後進日踵其門洪武中寓居同安戶部郎李文郁師事之力薦於朝授同安訓導至官二日卒所著有銅魚集﹝閩書﹞

○長樂陳氏家世學派

潘氏稼堂序陳氏詩系曰閩中詩人陳伯騶示余以先代之詩曰四朝詩系其稱詩也自香艸堂集以下四十餘家其敍系也自信州公以下二十餘世終明之代成進士及舉於鄕者百有餘人凡兩尙書一侍郎禁近方面若干人又多賢而能文幾於人人有集考其淵源則三忠實始基之所謂三忠者宋景炎中陳氏之祖曰榮者率子弟起義兵以行軍司馬知福新縣與元兵力戰而敗榮及其子宗傳侄吉成皆死之陳氏之族死者一百七十七人其後多隠居教授不仕躬修於家至有五世同居者至明初仲進首膺薦辟仲完繼入翰林浸昌浸大至明季甲科乃絕家運與國祚相爲盛衰如此按陳氏二百餘年科名爵祿蟬聨弗替而不知其根本皆由於一門貞忠炳蔚其後世子孫尢能韜晦潛隠歷百年而後興天之所以祚忠孝者如此其逺且大也今錄其著者載於篇

縣令陳伯康先生仲進

陳仲進字伯康長樂人耿介尙气節洪武六年以儒士授宜陽丞攝孟津最調韓城久之擢令江山上特旨褒其惠政後坐勘災忤旨被逮仲進曰吾以一身活萬命含笑地下矣旣而釋之而仲進已卒歸櫬經江山父老泣畱衣冠葬之子孫遂家江山弟仲完子登全從子洵仁﹝閩書通誌新郡誌﹞

掌坊陳先生仲完

陳仲完名完以字行洪武十八年進士授延平訓導攺寜國縣永樂初用薦擢翰林編修尋升左春坊左贊善奉命授皇孫經貌恭气和詞意懇欵多所補益其持身恭愼平居言如不出至討論古今據理是非確不可奪仁宗在東宮嘗問其所長對曰職所當爲不敢茍有畏避仁宗甚重之歷官廿年不遷怡然自足仁宗恆言春坊如仲完者不易得也及卽位仲完前一年卒楊文貞士奇爲傳惜之﹝通誌閩書﹞

中書陳思孝先生登

陳登字思孝洪武三十年以儒士授羅田丞調蘭溪浮梁皆有治績永樂中以薦召入翰林預修國史授中書舎人爲人諒直博渉經史自三代秦漢以降鐘鼎金石劖冡刻石靡不黙識旣入中書凡國家有大制作篆籀之文皆出登手且負直不媕婀於所交遊面舉過失國史實錄稱爲剛正之士﹝閩書﹞

侍講陳果之先生全

陳全字果之授翰林編修修大典書召赴行在與修四書五經性理大全擢侍講署翰林院事公勤篤愼所著有蒙庵集子陵領鄕薦本字叔鹵耿介好古有詩文若干捲﹝閩書蔣氏閩學源流﹞

○羅宗譲先生泰學派

按黃未軒先生撰羅氏繹墓志曰羅繹父泰以學問文章重一時𨿽未甞仕進然其弟澤登永樂甲辰進士爲名禦史繹與兄紋同領永樂丁酉鄕薦爲名師儒其它及門之士躋巍登膴者不可勝數皆教澤所及再考林尙黙先生撰羅處士泰麗澤軒記述其師曰林友從其友曰鄭介叔意必當時表著者其詳莫得考矣然觀黃公未軒所贊林公尙黙所記其一時師資庭訓俱可追述玆錄傳中所及姓氏並附著其家學載於篇

羅宗譲先生泰

羅泰字宗讓福淸人少從鄕先生宋瑜受春秋經旣卒業於訓導林友從潛心易旨故其學精於易春秋一時同遊如進士鄭澄初主事鄭介叔知縣鄭彥韜文學鄭廷玉鄭希晦林範伯輩咸與切磋講明鄕後學皆師尊之隠居教授凡四十餘年與諭徳林志侍郎薩琦尢友善勵行至老不衰宣徳壬子應天尹聘司文衡泰辭曰布衣也以一鄕之善淑一鄕之人則可敢去取畿甸士哉平生好古遵禮輕財逹生母喪家貧數年不能葬語及未甞不泣下也年四十妻死不娶曰吾有子矣有覺非集行世建安楊文敏榮志其墓弟澤舉進士子紋繹俱領鄕薦﹝閩書通誌﹞

○鄭先生宣學派按

長樂瀕倚海壖朱子當日爲學禁時曽避迹是邦其髙第弟子如黃文肅勉齋劉履之用之皆此邦產也明代名人輩出陳氏仲進鄭氏世威諸公已別錄矣至馬氏鐸李氏琪以巍科並著而馬公本傳稱其初受禮於鄭氏宣遂旁通易詩書子史百家故特錄之

鄭先生宣﹝傳闕﹞

修撰馬彥聲先生鐸

馬鐸字彥聲其先樂平人宋宰相廷鸞之弟廷龍者自樂平來徙家廷龍之後有弟兄三人曰隆曰傑曰鈞皆舉進士鐸初受禮於先輩鄭宣遂旁通易詩書子史百家爲文援筆立就永樂十年廷試與閩縣林志俱在及第之列成祖知其同郡試之對曰風吹不響鈴兒艸鐸應聲雨打無聲皷子花見志對遲成遂以爲第一鐸對蓋出夢語故響答如是旣授翰林修撰成祖一再幸北京命獻陵監國鐸與諸臣侍勞艱不避獨任不辭獻陵屢顧學士楊士奇曰馬鐸可謂質實無二自是翰林學士國子祭酒司業有公務出皆命鐸署攝鐸耿介伉直表裏一致處事平恕而臨義執言自奉儉約與人交盡誠遇危難急濟之閒暇皷琴讀書名其書室曰梅巖﹝閩書﹞

閩中理學淵源考卷四十三

廣平府知府李淸馥撰

○副使林廷珍先生玭學派

按明初學者多屬朱門派緒其傳習說經猶存宋元間諸儒家法三山林氏以易學倡教東南虛齋時弱冠爲諸生以僉憲臨江周公虛白命得登其門卒之經學大明爲有明一代經師之首海內宗之厥後陳紫峯林次崕蘇紫溪逓衍其緒以易學成一家言於是泉南習易者家弦戶誦虛齋嘗言閩中易學獨盛於東南視他經倍蓰蓋推本先生倡明之功爲多也又虛齋撰公墓志載公以進士侍親家庭昆季七人一門子姓負經術名士林者亦數十人歸休後杜門教子孫讀書告戒使循理安分不得席勢淩物故子弟勤約隠忍無一毫浮艶气習又曰先生幼穎敏出羣而沈篤嗜學讀書率至夜分又能以身體之以心驗之最得聖賢遺趣其紬繹造言襯貼之義以闡發學者自閩中及江寜兩浙之士及門受業者殆不可計數焉今錄學派並著其家學載於篇

副使林廷珍先生玭

林玭字廷珍侯官人天順八年進士甫釋褐以親老乞終養家居十有七年以易學倡教東南從遊者屨滿蔡文莊淸亦往師焉旣終大事赴京授刑部主事升浙江按察僉事弘治庚戌景寜賊嘯聚剽掠旁及閩中政和浦城諸邑眾議屬玭剿捕玭發屬縣兵分駐要害以精鋭千餘人直臨其穴破之遁入據松溪險隘眾難之玭曰賊勢已蹙攻之必下遂追逐得其渠魁斬戮數百人餘黨尙有散匿山谷者眾請盡殱玭恐濫及無辜出示準其投降又有遂昌黃巖等賊聚眾至萬人聞之膽寒玭又預爲形勢疑之皆自解散升雲南副使憫舊俗獉狉爲別名分重禮教風俗一更以年老乞休許之玭行誼政治本自過人而文學復優所至上下翕然歸重其卒也自有位以至鄕民咸痛惜之﹝道南源委閩書﹞

督學林廷玉先生瑭

林瑭字廷玉侯官人貌古衝晦葆有於無舉於鄕十年不赴後登成化辛丑進士授行人遷禦史言愼名器厚國本七事爲上所嘉納後出巡雲南言孟宻不當立安撫階亂事出萬學士乖違程尙書依附馬序班受賕鎭守所漁利十汰八九狐鼠薫灌殆盡代者心不樂然敬憚之曰吾閱禦史多矣無如林者參將縱麾下私於崖奪印殺人瑭核實論罪降調數官參將坐落職閒住安乃者土官子土官坐事死獄中通把利其田言乃謀叛普顯者土官弟嫂氏虞爭官誣以通黒腳夷三千入冦皆繋獄十餘年被累死者百計土人懼其出則飛語讙呶無敢白者瑭駁曰乃叛從者何人冦何鄕黒腳夷至三千時當有飛報徵調事豈得自黙乃顯得安置四川轉督學南畿一時學者相慶得師卒於官人稱之曰林道學南畿以瑭同眞西山徳秀列祀學宮﹝閩書﹞

○陳氏家世學派

按陳氏叔剛父仲昌世家榮繡裏林黙齋先生甞撰其筠軒記稱仲昌耕讀自樂不求聞知於人四子皆玉立夙成而長叔剛尢頴異再考讀本傳皆講治經學卓然有立故著其家學焉再按叔剛先生傳少從訓導劉氏九疇受春秋從諭徳林志學古文九疇先生未詳林氏志已別見不另錄云

陳仲昌先生周

陳周字仲昌閩縣人嗜學問通春秋好爲詩所居石潭之上種竹萬个結亭棲隠甞倚竹而歌曰修竹兮靑靑中虛兮外直素節兮貞姿寒暑兮一色泠泠風兮朝夕余舎之兮焉適子叔剛叔紹孫煒

侍讀陳先生叔剛

陳叔剛名棖以字行閩縣人少從訓導劉九疇受春秋永樂十九年舉進士依親讀書從諭徳林志學古文宣徳初召擢監察禦史預修成仁二廟實錄遷翰林院修撰篤學勤官守丁母憂廬墓終喪復故職纂修宣廟實錄上初禦經筵選儒臣充講叔剛與焉後升侍讀聞父病乞歸省居一年得疾遭父喪疾益甚竟卒年四十七叔剛溫雅潔愨出言行事皆有思裁爲文亦復如是見人過宻規而疏覆之遇良時飲酒賦詩襟懷灑如也與安福劉忠湣球最善弟叔紹子煒﹝閩書通誌﹞

副使陳先生叔紹

陳叔紹以字行精春秋學少無宦情有司欲以明經辟弗就也劉忠湣雅善叔剛故聞叔紹名以屬督學者令補弟子員時年三十餘矣於是始有仕進意舉正統十年進士選監察禦史景泰初朝廷多故臺中建白彈擊皆叔紹率先升湖廣按察副使卒叔紹有孝行母病甞糞驗差劇叔剛沒孤煒甫十歲叔紹撫成之﹝閩書通誌﹞

布政陳文耀先生煒

陳煒字文耀閩縣人天順四年進士成化初選監察禦史出按南畿尋命督北畿學爲人操履淸正學問該博所至以表名賢正風俗爲務在臺中號敢言錦衣衛門逹者自英廟時恃寵竊權屢興大獄莫誰何煒疏逹諸姦利狀詔投嶺表中外快之南京給事中王徽以疏語稍侵閣臣外遷煒復爲申救由是陳禦史直聲震朝廷遷江西副使歷按察使晉右布政使江右俗素多訟煒屢折疑獄善爲鉤距以得其情然煒𨿽號明察而用意甚厚惟恐濫時盜越獄有欲罪守卒故縱當死三十七人煒不可逸一盜而死者三十七人非法之平也竟從減論弋陽樂平二邑人爭陂久不決煒爲權其利樂平民得決水漑田萬餘畆而代弋陽輸賦若干二邑便之其知大體周物情多此類尙書彭韶甞稱煒有澄不淸撓不濁之量云晉浙江左布政使卒於官﹝越章錄﹞閩中理學淵源考卷四十四

廣平府知府李淸馥撰

○林浦林氏家世學派

國家當元气毓和之候耆儒碩徳羣出以茂贊鴻猷弼成治平之世若林公者英彥萃於一門尢所希有先公續語錄中亦載其家之風流篤厚可爲師法與有宋中州呂氏並述蓋推本於門祚昌明邦家盛事耳文安忠淸碩徳大節皎然一時朝端儒舊如章楓山王三原王文恪俱極推許而康懿文僖文恪諸公皆培蘊家聲史稱其內行修潔淵源夐乎尙矣甞讀蔣氏垣述其先訓曰林浦林氏文安公一門父子孫兄弟五登八座尙書相繼者百有餘年代稱儒臣居恆率以家禮小學訓誨子弟故子弟出鮮僕從衣惟布素未甞以門第自視卽槪觀當時先逹皆遵儒教於不墜其餘風吾猶及見邇來儒道寖廢習尙侈肆爾曹不復見昔時秉禮朴雅之遺爲可嘆耳此見於蔣氏閩學源流因並錄之以爲培徳修學鄕國風規云

文安林亨甫先生瀚

林瀚字亨甫閩縣人父元美永樂末進士歷官撫州知府公亷持大體吳聘君與弼贈金井水玉壺冰六字以況其淸瀚登成化二年進士選庶吉士授編修太宰王恕薦以學行醇正累遷至國子祭酒九年升禮部右侍郎仍掌監事在國子十年有恩而嚴膳金之餘鬻置署舎屢與章■﹝樊﹐心代大﹞講論爲■﹝樊﹐心代大﹞所重上疏請開科貢以進人才十二年升吏部右侍郎再升南京吏部尙書鎭定不揺人倚爲重會災異率僚屬陳言皆切時政時禦史王獻臣被逮疏乞寛宥以全風憲之職儒士孫伯堅等夤緣爲中書舎人疏乞收回成命以杜幸進之門忤旨自劾不報十六年復疏請培植根本佑啟皇儲撫綏百姓增進賢才數事時與莆田林俊金華章■﹝樊﹐心代大﹞浮梁張敷華號畱京四君子云正徳初太宰缺丘俊石玠等交章薦瀚剛方亷介攺兵部尙書參贊機務又疏勸武宗割私任公不攺先帝舊人不易先帝舊政逺近習裁貴戚爲逆瑾所深嫉會大學士劉健謝遷致仕瀚閱報嘆息禦史薄彥徽等上疏請畱兼言上晏朝廢事日與新進佞幸遊飲射獵上大怒械繋彥徽下鎭撫司獄鞫之詞連瀚出爲浙江右參政致仕瑾後矯旨列瀚與健遷劉大夏等爲姦黨瑾誅禦史淩相汪正等言瀚徳尊望重詔復舊銜時年逾七十命有司給人夫月廩時加存問瀚年八十子庭■﹝木昂﹞爲雲南參政請去官侍養卒年八十六贈太子太保謚文安瀚居家潔修而賓客過門必極欵洽裏居時年𨿽髙邁而泛應周旋禮意勤懇簡答題封皆手自治爲人內柔外溫至方若圓至勇若怯無卑賤愚不肖處之若一獨非意相干者卽之始知其不可犯也章■﹝樊﹐心代大﹞甞言瀚有秦誓大臣之容又有桞下惠之介子九人五子登科第諸孫多貴顯兩世之內位至尙書者五世稱五尙書林氏子庭■﹝木昂﹞庭機

康懿林小泉先生庭■﹝木昂﹞

林庭■﹝木昂﹞字利瞻號小泉瀚次子弘治己未進士授兵部主事歷郎中以持正不阿出守蘇州升雲南參政乞終養服闋起江西參政歷布政使以都禦史巡撫保定嘉靖初與張孚敬不合歸未幾起南兵部侍郎轉工部尋拜大司空時世宗方稽古禮文創九廟建兩宮庭■﹝木昂﹞規畫盡善甞召見世宗顧左右奇其狀明日庭■﹝木昂﹞疏節財用省營建二事世宗曰朕方顧若若乃言我若非林俊子耶左右對其父亦尙書非俊子也他日世宗又出禦制憶邊士七言詩令和以進明年廟工成加太子太保又明年以疾乞歸庭■﹝木昂﹞穎悟絕人儀表竦秀雅善淸談風流爲一時之冠歷官內外厚下愛人蘇州七邑大水都禦史不肯以聞庭■﹝木昂﹞上疏請蠲其稅雲南武弁財賦不給民無所出庭■﹝木昂﹞令牛馬布帛雜物俱得充不旬而辦晚蒙知遇家食而眷不衰卒贈少保賜祭葬謚康懿﹝通誌分省人物考﹞

文僖林肖泉先生庭機

林庭機字利仁號肖泉瀚季子庭■﹝木昂﹞弟嘉靖乙未進士選庶吉士授檢討遷國子司業嚴嵩用事士爭附其門庭機寓與鄰未甞私謁歷南祭酒太常卿工禮二部侍郎在南十年銓部每有推轂嵩輙擠之嵩罷始晉南工部尙書滿考攺禮部穆宗卽位上疏乞骸骨得請歸先是振武營兵變戕殺兵部侍郎黃懋官人心洶洶庭機時爲工侍攝篆持大體不苛細餉以時給亂遂弭工部歲供內府費巨萬計裁其濫溢中貴人斂手庭機亷靜不近名內行修飭自奉如寒士姚江孫文恪甞曰不忮不求惟吾友爲然莆田康司空同在史局額其齋曰學林其爲賢者所崇仰如是卒年七十六贈太子少保賜祭葬謚文僖有世翰堂稿若干捲兄庭杓字利髙以蔭入太學歷官慶逺知府子■﹝火亷﹞烴俱官尙書光官戶部郎中父子祖孫並以淸忠品節見推於世云﹝通誌分省人物考﹞

文恪林對山先生■﹝火亷﹞

林■﹝火亷﹞字貞恆庭機長子嘉靖丁未進士選庶吉士授檢討是時庭機尙未選官父子一時爲檢討詞林榮之久之充景恭王講讀官時嚴嵩專軸■﹝火亷﹞不與通幑景恭王之國嵩欲攺■﹝火亷﹞長史遣人諭意■﹝火亷﹞弗顧嵩敗累擢洗馬兼侍講校理永樂大典纂修承天大誌升祭酒書成加太常卿仍管國子事轉禮部右侍郎兼學士經筵講官中官奏修九陵燫奉旨往勘還奏惟長陵應修省費數萬屬邊警條上彊本七事攺吏部右侍郎仍日講前後經筵多所規諷首相徐階甚倚重之俄調贊南銓計部署禮篆魏國公徐鵬舉暱少子邦寜欲易嫡燫不許竟封其長邦瑞萬曆攺元進南工部尙書明年攺禮部以母喪歸燫立朝議論風采傾一時與張居正同爲上所知及居正在政府謝不見爲居正所擠衣布蔬食齋居一室問業之屨常滿戶前卒贈太子少保賜祭葬謚文恪所著有學士集經筵講章子世言字天迪官戶部員外詩詞淸麗有叢桂堂集世勤見通誌孝義部﹝通誌﹞

尙書林貞耀先生烴

林烴字貞耀庭機子燫弟嘉靖壬戌進士授戶部主事轉員外郎嚴嵩執政請告裏居者數載隆慶初補駕部員外郎去烙馬之獘遷庫部郎出守旴江加意撫循屬邑輸賦以縣封識轉文解省不覓一錢聽斷敏決郡中謂之林一升以母艱歸補蘇州知府時張居正奪情迎母之京道出姑熟烴不爲禮入覲未甞至其門尋遷粵西臬副值兄燫訃至遂棄官歸養久之起兵備三衢轉參粵藩所至有聲擢冏貳因災異極陳礦稅之害及諸逮系掩獄千餘言隨請假回籍起南冏卿轉大理遷刑部侍郎晉南工部尙書累疏乞骸歸烴爲人襟度髙曠而持正不阿有難進易退之節孝友之行通於神明家世詞臣文學冠冕海內而博綜不倦𨿽奕葉貴顯淸約不異韋布年七十七卒所著有覆瓿諸集﹝通誌﹞

○王氏家世學派

按中美先生以文章气誼一時推重而立朝汲引士類懿徳可風其後嗣出處皆能有立懋復諸公尢講明正學能振續學派於頹瀾之餘爲三山先正師表抑又尙已

紀善王中美先生褒

王褒字中美侯官人孝友重气誼故與林鴻諸人稱詩閩中號十才子洪武中鄕薦歷瑞州長沙兩學教授遷永丰知縣均平徭役課士親講授蝗爲災禱城隍而殪永樂中與修髙廟實錄升翰林修撰修永樂大典爲總裁官攺漢府紀善時海內無事每遇禎祥或令節輙命從臣賦詩褒應制多稱旨褒性孝友剛直好汲引士類同郡陳仲完髙廷禮王恭皆因褒以進所著有養靜齋集行世子肇以文學屢徵不起五世孫應鐘﹝閩書新福州府誌﹞

王開若先生肇

王肇字開若侯官人父褒少業於陳■﹝安阝﹞學詩林鴻學書王偁學畫髙棅永樂宣徳間以文學屢徵不起所著有蒙齋集﹝閩書通誌﹞

王懋宣先生應山

王應山字懋宣侯官人讀書博覧以春秋教授生徒烏石武夷間從者如雲其詩宗大歷婉而多致監司守令例程其廬食貧篤行無所干謁林宗伯■﹝火亷﹞纂修郡誌多所裁定晚年苦心編摩著作甚富有經術源流又有閩大記三十三卷以識閩中文獻之盛﹝閩書通誌道南源委新郡誌﹞

參政王懋復先生應鐘

王應鐘字懋復侯官人嘉靖二十年進士授庶吉士攺浙江道監察禦史巡鹽長蘆東廠太監馬廣貪而虐應鐘疏論之詔切責廣一時中貴斂迹按順天紏郡縣不職者三十餘人嚴嵩柄國十監錦衣妄指姦細誣殺人應鐘立白其寃守備昌平太監王敏朘削軍士應鐘數其罪世宗爲逐敏河套事起應鐘以前與議逮詔獄十監錦衣修前隙幾斃杖下按浙江所至墨吏解綬去入掌河南道會大計吏嵩欲蔽其私人應鐘弗許出督學河南宗室有淩辱諸生者必繩以法轉山東參政竟爲嵩所中罷歸環堵蕭然講明正學學使者宋儀望爲建書院於道山從遊者雲集應鐘性端毅居官以嚴見憚於鄕黨則謙恭樂易引掖後進常若不及年九十卒﹝通誌閩書新郡誌﹞

○林氏家世學派

按叔魯先生後以禮學世其家故特錄焉余俟再考

教諭林叔魯先生鈍

林鈍字叔魯閩縣人永樂中領鄕薦會試乙榜授常山學訓導端莊嚴重動遵矩矱訓廸講論或至夜分升江西興國教諭亦多所造就禮經有傳自鈍始旣卒門人悲慕祠祀之所著有說鈴餘響等集三子曰淸源曰泮曰浚淵俱登進士第﹝閩書分省人物考﹞

主事林用淸先生淸源

林淸源字用淸天順四年進士官終南京工部主事耿介有父風泮浚淵皆從受學﹝閩書﹞

尙書林用養先生泮林泮字用養閩縣人父鈍永樂中舉人司訓常山遷興國教諭所至諸生懷之泮遊太學時有誣奏祭酒陳鑑者泮伏闕抗疏直之成化八年第進士授南京大理評事歷寺正讞獄矜卹多所平反遷知廣州府忠義節烈多所表章嘗刻石厓門曰宋太傅樞宻院使張世傑死節於此藍糞諸山峒蠻叛服不常泮親帥兵攻之擒其渠魁又丰湖堡賊劉庚作亂單車造壘諭降之擢廣西參政江西左右布政自以家世禮經言陳澔所著禮記集說已列學宮而未得與從祀之列請舉行之不果用入尹順天進戶部右侍郎總儲務權幸斂手正徳三年拜南京戶部尙書逆瑾嫉之矯旨令致仕復吹求其江西罪罰米二百石輸邊泮家貧素又先被火旣歸寄寓山寺者數十年布衣疏食談經不輟齒宿望重謙抑自牧鄕人敬愛卒賜祭葬﹝通誌閩書﹞

僉事林用淵先生浚淵

林浚淵字用淵成化八年進士初授刑部主事持法不阿官終浙江按察僉事﹝閩書﹞

○林氏家世學派

按徳敷先生深邃禮經學者多北面受業今未得徧考其學派姑列著其家學以備參稽蓋公素遊羅整庵呂涇野二先生之門其所學所守綽有本末可考且壽考康彊百年之多而子孫又眉壽逢吉信乎得天者厚矣再按公與鄭公善夫諸賢相友善善夫晚歲嗜學勵志儒宗豈得以詞華置之哉故特志之附交友中待考焉

郡守林徳敷先生春澤

林春澤字徳敷侯官人登正徳九年進士授戶部主事司榷臨淸屬武宗南巡諌者皆廷杖罰跪午門春澤抗疏千餘言救之得免邊帥江彬扈從擅威福春澤持正不阿彬爲气奪坐謫寜州丞移倅吉州遷肇慶府同知島冦掠髙州檄攝府篆春澤習知猺兵害民悉罷遣之代以土著諸冦次第就擒擢南刑部郎出知程蕃府擇耆徳文學之士分布諸寨爲童子師時臥龍金石二司曁通州寨屢年失地春澤與指揮恊謀平復功未上爲忌者所中以候調歸春澤邃於禮經學者多北面受業其詩詞宏偉與鄭善夫方豪何景明相倡和在吉州與羅太宰欽順講學其在南曺復遊呂宗伯柟之門究極旨奧年百有四歲卒所著有禮記筌蹄二十卷瑞集十餘卷子應亮戶部侍郎孫如楚工部侍郎各享眉壽﹝道南源委通誌﹞

侍郎林熙載先生應亮

林應亮字熈載春澤子嘉靖壬辰進士初令潁上調秀水皆有亷聲守常徳榮王官校挾勢爲害應亮剗梟獷植善良縛諸不法者署諸理值大祲治糜賑藥全活者眾歷廣西江西藩臬晉南戶部右侍郎請告歸奉父杖履幾二十年時父春澤以程畨太守家居子如楚弱冠登進士三世萊彩傳爲盛事應亮少好稱詩爲古文詞與西蜀任少海溫陵王道思吳興蔡子木長洲皇甫子安最相善徒以雅志經世不究其業云﹝通誌閩書﹞

侍郎林道茂先生如楚

林如楚字道茂應亮子弱冠登嘉靖乙丑進士歷刑部郎中善決獄歲減重辟十二人由督學任至少司空時陵寢宮殿工役並興如楚殫力供事以績著生平好學有恬退之節經書皆手錄著有奏議六卷碧麓堂詩文集十二卷﹝通誌閩書﹞

郎中鄭繼之先生善夫﹝附交友﹞

鄭善夫字繼之閩縣人弘治十八年進士連遭內外艱正徳六年始爲戶部主事榷稅滸墅以淸操聞時劉瑾𨿽誅嬖幸用事力告歸築少谷艸堂金鏊峯作遲淸亭曰俟天下之淸也巖居六載交遊寡絕日晏未炊欣然自適有司勸駕奪起攺禮部主事員外郎武宗將南狩善夫約諸曹郎伏闕上疏上怒杖之罰跪闕門跪時別作諌艸置懷中囑其僚方豪曰死爲我出之幸不死居頃之嘆曰世道如此何可爲計哉復乞告歸徘徊越山水探天臺雁蕩者久之入武夷山中𨿽尫羸善病而遊覽不廢嘉靖攺元薦起吏部驗封司郎中道病卒年三十九閩中國初有十才子至善夫而始振風雅之道晚乃厲志聖賢曰任重者身也途畏者口也致逺者道也邪行亡乎體違言不存口要諸逺矣善夫交遊盡海內名人其詩規仿少陵兼目時變故寓幽憂𨿽才韻弗充古色精言髙映霞表與山人孫一元衢州方豪鳯陽殷雲霄最相善善夫沒後閩守汪文盛爲營葬梓其集行世﹝閩書明史通誌﹞閩中理學淵源考卷四十五

廣平府知府李淸馥撰

○恭敏馬孔養先生森學派

三山學派傳習源流尙矣王信伯開洛學之先林少穎續紫陽之緒厥後黃勉齋肩紫陽學統逓有傳人至今稱朱門派的者曰何王金許萃於金華然而閩之派別薪傳未艾也元明以來逓相祖述至成化以後人材輩出矣自吳聞過林尙黙羅宗讓林徳敷而後如恭敏馬公恭介鄭公尢篤守師說典型屹峙今著其師友派系載於篇再按朱氏經義考謂恭敏亦守心學之說與朱蔡有違言者而本傳稱其究心程朱之學今以本傳爲據

恭敏馬孔養先生森

馬森字孔養懷安人嘉靖十四年進士授戶部主事榷九江關以亷能著歷知太平府雪寃獄裁中璫減供億治行甲江南轉江西副使進按察使尋轉左布政使副都禦史巡撫其地森久歷江右多惠政時創三殿疏請南糧攺折省民間數萬金召爲刑部侍郎尋攺戶部坐累徙大理卿與刑部尙書鄭曉左都禦史周延得時稱貫城三平遷右都禦史戶部尙書以疾乞休穆宗登極起爲戶部上令太監崔敏取戶部銀六萬兩買金進用森言先帝時買金二千日積月累僅能足數尋詔停止以此金暫貯太倉今於數日內得滿一萬臣知不能也且祖宗時禦札皆下閣臣轉示各部院無司禮徑傳者更望率由舊章上乃止旋以母老乞終養賜馳驛歸服除屢薦不起初森爲考官時夏言壻出其門欲介之見言謝不往嚴嵩聞而悅之森亦不附爲徐階所重遂引用之居恆講明理學與歐陽徳鄒守益羅洪先相質正要以程朱爲宗其爲侍郎歸值閩卒兩倡亂森角巾野服出諭之隨觧散臨武劉堯誨撫閩議復夫甲庫役法森備陳其害議遂寢繼撫閩者南海龎尙鵬欲行條鞭法森力贊決其卒也賜祭葬贈太子少保謚恭敏郡人立報功祠於九仙山祀之所著有四書口義書經敷言周易說義春秋伸義辧疑地理正宗文集奏議若干卷子熒歘熒字用昭以父蔭爲南京都督府都事雅善文辭歘貢士能詩﹝閩書明史通誌﹞

郭建初先生造卿

郭造卿字建初父萬程見縉紳母氏見閨合造卿爲諸生器於父友馬恭敏森今受業羅文恭洪先之門閩中倭起客遊吳越胡少保宗憲李襄敏遂禮致之新安汪司馬道昆撫閩一見奇其文而髙其行禮爲上客而戚都護繼光在閩有平冦功枉車騎於造卿甚委心焉大司馬葉夢熊起家爲其邑令欲延造卿署中度不能屈乃館之蕭寺訂盟莫逆夣熊去而夣熊之侄名春及者爲惠安令邀定其政書葉氏二公交造卿惟恐不及也造卿廩諸生例尙不及計偕會徐中行子與攝閩學彊遣計偕爲儀郎所格造卿謂郎執例固當郎亦素聞造卿名更過從相稱慕久之卒業北雍王文肅錫爵時爲祭酒臨其舎遇以博士或邀造卿試中書不從文肅大稱善居頃之中行以閩觀察使入覲而戚繼光鎭薊門交辟造卿爲客造卿曰徐公於我厚厚在吾親蓋俎豆我父旌表我母我不可不往則之徐旣至徐不久卒造卿爲治喪立後傳其遺文去之其故所守汀郡哭徐公祠下繪像樹碑復爲請祠於其鄕乃曰吾於徐公盡矣束裝見戚於薊門戚爲造卿督築館漢莊請艸燕史未竟戚去造卿曰吾不可廢成勞令後世無復知有戚將軍遂畱竣事官廩之造卿不受也其時夣熊正分部盧龍塞從班荊道中而維揚顧養謙者以中丞鎭薊爲造卿治其館所樂飲造卿爲養謙畫海漕活遼人以十餘萬計造卿名僅籍太學所知交盡當世名卿賢士大夫擘畫成敗論古今得失源委九邊三輔列藩阨塞夷險攻守所宜如列眉觀火行不賫書問以典故疑義及奇事僻語莫有能難者久於塞上人親附之欲畱之不得晚歸故山婆娑麟巖石竺靈源間輙命酒叫呼人莫窺其意

恭介鄭環浦先生世威

鄭世威字中孚號環浦福建長安人幼凝重寡言笑年十三卽惡流俗紛華題其齋曰志樂顏瓢貧甘範甑弱冠舉於鄕嘉靖八年成進士會臺臣闕詔從諸進士推擇眾競趨之世威曰才脫章句躐司耳目耶獨不赴銓除戶部主事一日忽心動疏請攺南以便父養未得命而訃至免喪補刑部晉員外郎卹刑秦中釋寃獄九十六人擢爲廣西按察僉事尋攺廣東丁內艱復除江西貴溪夏言再召入相諸司往賀開角門延入世威便卻退呼閽者曰相國尊然柰何令邦大夫縮縮旁趨還吾刺去爾閽者開中門乃入言未子也巡撫汪元錫偕言有事上淸宮以祝釐爲名實爲相祈子世威從諸司往拜前視祝詞乃知之遂不拜出轉浙江布政參議言再相世威復不與諸司郊迓轉江西按察副使時分宜嚴嵩代夏相勢彊甚族黨虣橫莫敢問世威輙用三尺繩治有抵重法者獄具矣傅巡撫撼於嚴將攺論世威持不能奪熊憲副者嚴姻也以輕直占廢寺田千餘畆世威鬻以賑饑熊持相手書求救不得遷四川參政念嵩終螫已投檄歸歸而薪粲不贍畊鋤自力怡然安之懸車十六年而嵩敗中外交薦起湖廣參政南京右通政隆慶初擢都察院右僉都禦史左副都禦史華亭相徐階爲王守仁學廷議有舉守仁從祀者世威乃疏言王守仁當世豪傑參之名臣無愧謂其紹周程宗孔孟則平生庸徳有不足矣且其率天下徑趨直行使聖門講學明理之功屏棄不用將有毫釐差而千里失者與守仁同時講學者泰和羅欽順惠安張嶽世稱賢大夫兩甞指撃其謬守仁辧不能絀蓋守仁以名勝欽順嶽以實勝實之與名相去逺矣文貞不是也顧其事亦寢時新建學方盛行諸貴人見其疏弗善也乃以爲南吏部侍郎名𨿽擢而實逺之歲餘乃召入刑部未幾有詔采合浦珠及滇南珍石世威疏請上納忠諌崇節儉不報江陵爲政厲威權以屬禮頥使九卿世威行意自若一無所阿承時時嘆曰吾方壯時迕貴溪分宜幾陷虎口今老矣安能以僅免之身而便辟惟諾新貴人前哉遂堅意乞休得旨致仕歸而耕鋤如故里中不知侍郎云生平以愼獨爲要力行爲宗與人交久要不忘一切脂韋緣飾語籠罩欵曲狀不獨有所恥而不肯爲亦其性有所執而不能爲者其學一以濓洛爲宗取六籍及儒先語日誦繹之錄其精者獨證於心曰直諒爲友嚴師爲師展也宋儒實獲我私年八十二卒賜祭墓贈尙書謚曰恭介禮官言其歷官權貴之鄕媚竈是恥辭榮寂寞之野杜門自髙晉江黃恭肅銘其墓謂中孚有一介不取之亷然飲人以和弗爲溪刻其學不立門戶而淵源可紹眞儒之統所著有四書問答長樂乘岱陽彚稿藏於家﹝閩書越章錄﹞

通判林世獻先生廷琛

林廷琛字世獻懷安人嘉靖十四年進士授戶部主事四奉命督稅大著亷名朝中爲之語曰林主事何稜稜官理所至一片冰歷郎中監崇文稅缺人部尙書梁材復使綰之曰必君乃可有倚勢觸禁者廷琛置不顧會朝正後諸後至者率向閽人爲好語廷琛不能也坐謫判鎭江兩院交薦有南寜之命會權姦別有所擠持旨未下有欲爲廷琛私營賂者廷琛知而峻止之曰此豈林世獻平生遂棄官歸原憲懸鶉子桑濕突晏如也司徒馬森曰余海內知交稱亷介者汶上吳嶽南雄譚太初吾閩則鄭世威林廷琛其最矣

閩中理學淵源考卷四十六

廣平府知府李淸馥撰

○成化以後諸先生學派

明代成化以後師席踵起是時一術專師家無異說一代人才於斯爲盛甞讀顧氏日知錄論科舉業雲林文恪福州府誌曰余好問長老前輩時事或爲餘言林尙黙志方遊鄕序爲弟子員卽自負其才當冠海內士云﹝林志永樂壬辰進士鄕試會試皆第一殿試一甲第二﹞然考其時試諸生者則楊文貞金文靖二公也夫尙黙當時所習特舉子業耳而楊金二學士皆文章宿老蔚爲儒宗尙黙乃能必之二公若合符節何哉當是時也學出於一上以是取之下以是習之譬作車者不出門而知適四方之合轍也正徳末異說者起以利誘後生使從其學毀儒先詆傳注殆不啻弁髦矣由是學者倀倀然莫知所從欲從其舊說則恐或主新說從其新說則又不忍遽棄傳注也已不能自必況於人乎嗚呼士之懷瑾握瑜範馳驅而不遇者可勝道哉是故射無定鵠則羿不能巧學無定論則遊夏不能工欲道徳一風俗同其必自大人不倡遊言始按此叚論科舉之學實闗風气盛衰今錄附此見彼時趨向端的人文向盛由此道耳綴其大略附之篇端

郡守許履夫先生坦

許坦字履夫閩縣人宋許將之裔成化十四年進士仕大理知府居官才敏著稱精易學門下多所造就有平齋雜稿子繹溫州教授繼南安知府孫嗣宗歷官郎中其先知新建崇仁二縣實心實政百姓徳之﹝閩書新郡誌﹞

縣令鄭徳輝先生蘊中

鄭蘊中字徳輝閩縣人成化十六年鄕薦授石首教諭學邃春秋多所造就文章徳行復進仰止擢貴池令與上司議獄不合拂衣歸家居夫婦織席爲食有門下以禦史按閩屢候弗見也一指揮防海欲得善地持厚賄乞闗說嘆曰胡爲及我再三懇之蘊中呼里人欲執詣官指揮跪請曰禦史念公貧藉此爲饋耳終不納年九十餘終﹝閩書通誌﹞

長史陳先生克震

陳克震懷安人少貧耕於野以舟載糞艤石橋側時月夜諸生方聚講中庸克震戟手傍聽竊竊笑之諸生怒曰傭也何知克震曰嘗學而聞之異乎諸君之說也遂爲講解其義諸生嘆服攺容舉成化七年鄕薦授慈溪訓導振作師道門下以明經舉者甚眾官終長史弟坡子京﹝閩書﹞

同知葉叔理先生性

葉性字叔理閩縣人弘治二年鄕薦官終慶逺同知慈祥愛人以理學誨士一時翕然宗之﹝閩書﹞

教諭陳時勉先生徳懋

陳徳懋字時勉侯官人弘治十四年鄕薦任平陽教諭善講解於經書要旨多獨詣常集諸生於齋舎督課學業察勤惰每至丙夜不輟賑貧卻饋多士相慶得師﹝通誌﹞

長史鄭節之先生伯和

鄭伯和字節之閩縣人弘治十四年鄕薦授無爲州學正轉國子博士秩滿當遷吏部郎薛蕙其門人也欲援之伯和固求散地乃以爲壽府長史久之致仕歸伯和坦夷長厚未第時以禮經授門下士甚眾及拜官爲教職不樂他徙歸後猶誨誘後進不倦聞人之善若已有之見人子弟力學有得辟舉者若已子弟得之也天性至孝嫡母林幼撫有恩遇忌日必哀慕年逾耳順祭猶泣下親黨貧者隨多寡周給力𨿽不足而意每有餘鄕人咸敬服其徳焉﹝萬曆府誌﹞

縣令洪繼明先生晅

洪晅字繼明懷安人弘治十四年鄕薦知郯城縣謹厚有文精禮經多所教授子世文世遷

主事黃叔和先生鏗

黃鏗字叔和閩縣人正徳二年鄕薦歷工部主事精於易學受業甚眾孫功懋

郎中王維周先生希旦

王希旦字維周侯官人正徳八年鄕薦早有文名以文見知於汪太宰鋐以爲其部司務歷禮部郎中以憂歸尋卒希旦在禮曹時禦史請以薛文淸瑄從祀下部會議時薛學未尊諸公尙有可有否獨希旦以爲求士於六經章句之後則躬行爲急瑄之學實自敬始從祀爲宜希旦甘於貧其歸也環堵畆宮至不能舉火處之漠然﹝閩書通誌﹞

奉常林質夫先生公黼

林公黼字質夫號石峯長樂人正徳十二年進士授大理評事時江彬錢寜導武宗南巡羣臣有諫者彬輩每勸武宗杖之公黼約同官以疏諫武宗震怒命鎖項械手足暴庭中五日復系詔獄一杖獄中再杖闕下舁至旅舎卒公黼居常恂恂雅飭薦紳知者謂其淸修善人而已及其勇於赴義臨死生而志不懾气不餒浩然有烈丈夫之風少沈敏力學閉處一室端黙誦習飲食不闗其家人者三年故其學精通經傳子史旁及訓詁韻切篆籀諸書性孝友居父母喪哀毀蔬粥三年跬步未甞逺幾筵事其二兄甚謹平生所爲可質鬼神敬獄明讞不以一字喜怒於人當公黼下獄而郎黃鞏及行人張嶽並在系中鞏與公黼交素淺比熟其行乃私謂嶽曰吾取友幾徧天下而乃近遺林質夫嘉靖初贈太常丞予祭錄其子逢春爲太學生逢春歷推官通判榮府長史所至有亷能聲以養母疏歸﹝通誌越章錄分省人物考﹞

少卿謝維盛先生蕡

謝蕡字維盛閩縣人正徳十六年進士選禮科給事中敢言事肅皇初禦極虛懷求諫而楊廷和爲首輔擁掖言者每言官上封事率優詔答之時有乳媼濫封爵賞具疏諫因勸上節恩澤戢內侍已又論救翰林呂柟等上歡然聽納嘉靖三年大禮議起張璁時方爲主事與相廷和論不合蕡同諸給舎力爭上怒詔杖闕下無何復論璁桂萼輩憸邪不可用復奪俸三月其明年使粵東西蕡疾在外諸司刑憯酷非上好生意具疏乞戒止天子感焉爲下詔榜諭天下尋擢太平守未上卒於途蕡在言路號知大體隆慶攺元錄世廟言事諸臣贈太常寺少卿﹝越章錄﹞

按察李在中先生士文

李士文字在中連江人正徳十一年鄕薦授髙明教諭寡黙宏博本經義以訓諸生當道薦嶺南師範第一以父喪歸聚徒講學於九龍山之麓服滿補嘉魚教諭登嘉靖己丑進士除南京工科給事中會星變疏陳六事世宗嘉納之累官都給事中終浙江按察使家居布衣蔬食徒步裏中按閩使者白賁憐其貧欲爲營室力辭不受所著有易明心學庸正義﹝新福州府誌﹞

通判徐汝澤先生灌

徐灌字汝澤懷安人嘉靖元年鄕薦文學雅邃深明易理終金華通判﹝閩書﹞

司訓張伯時先生世宜

張世宜字伯時懷安人祖潛教諭父孟敬安吉州學正以多聞稱一時世宜嘉靖四年鄕薦司訓祁門淸穆和易博綜三禮士多質正贄饋未甞及其門一時譽髦之盛皆其造就﹝新福州府誌閩書﹞

通判鄭用行先生守道

鄭守道字用行懷安人嘉靖七年鄕薦於書無所不窺而學務窮理甞主白鹿洞教事著太極圖說意並易乾坤上下系辭解大學講章深思精詣能闡周程之祕令夏津扶弱抑彊風節凜介復建書院與諸生講晰一時文學之士詵詵興起擢徽州通判徽人亦服其多聞﹝閩書﹞

學正王汝旦先生應槐

王應槐字汝旦閩縣人嘉靖七年鄕薦初授髙唐州學正服闋補太倉惇尙气節一以方正率士太倉州守廷辱士應槐叱守白其寃卽拂衣歸年三十餘耳歸以尙書教授子弟家徒四壁窮約終身﹝閩書﹞

郡守廖師文先生世魁

廖世魁字師文懷安人嘉靖十四年進士官終瓊州知府精易學門下教授多所造就﹝閩書﹞

教諭許先生興繇

許興繇閩縣人選貢嘉靖中任奉化教諭閒居衣冠不懈令士子讀書必反之身心深以迎合時好爲恥奉化人稱其範模﹝閩書﹞

州守陳道從先生址

陳址字道從連江人嘉靖十九年舉人知臨髙縣臨俗婚姻多寒盟址著正始編以矯之邑於是無婚姻之訟遷知嘉定州旋歿於瓊州海上士民思之與胡銓並祀二賢祠所著有易經摘說春早集﹝通誌﹞

同知林學靜先生資深

林資深字學靜福淸人嘉靖二十五年舉人授羅雄知州攺補崖州黎蠻雜處民多失業乃相地浚溝引南北水合注平壤漑田數萬畆黎冦與多港構難撫諭有方境內敉寜民碑而祀之遷髙州府同知化州州多火患教民易茅以瓦會讞大獄與監司抵牾掛冠歸所著有五經精言弟資瀾嘉靖甲子舉人知孝丰未任卒﹝通誌﹞

中允陳徳言先生謹

陳謹字徳言閩縣人爲文溫厚平實指言時事不激不阿徐文貞階爲考官深器之嘉靖三十二年廷對世宗親擢第一授翰林修撰文貞畱與語見其於天理人欲君子小人之際辯之晰而持甚堅已察其所爲自朝謁外閉門讀書不輕交接妄取與益重之後三年遣使冊封藩府以拜命後期出爲惠州推官居一年攺南京太僕寺丞尋攺尙寶寺丞又三年轉南京國子司業考績入都畱爲中允踰年丁父憂守制家居謹夙有才名又溫潤醇雅晉接不倦士人快覩樂從造門請業殆無虛晷居一載會其家人與兵卒相毆謹出解之要絰在身無威儀遂爲亂梃所傷臥病月餘卒事聞京師給事中岑用賓劾閩撫汪道昆威令不行於士卒養成桀悍之气白晝大都賊虐近臣恬不爲怪宜亟罷道昆然後按治諸驕卒以正法紀疏入上罷道昆回籍聽調令巡按禦史陳萬言捕首惡把總曹一麒等萬言以屬監軍副使金淛淛恐生變白萬言待一麒護客兵歸日捕之一麒等乘間亡去萬言以聞淛坐奪俸一月蓋嘉靖之季閩冦甫定客兵驕悍法紀玩愒矣所著有內制集詩文稿藏於家子一愚﹝閩書通誌﹞

遊擊陳季立先生第

陳第字季立連江人少博極羣書文名甚著倜儻自負喜談兵嘉靖四十一年戚繼光徵倭至連第與定平倭策兪大猷應召聘與俱隨以邊事上書大司馬譚綸奇而薦之起家京營守古北口歷遊擊將軍屢有戰功以忤巡撫吳兌拂衣歸時年近五十絕意仕進惟以著述自任作伏羲圖贊一筆圓成不待奇耦離析而萬千五百二十之策悉出自然又作毛詩古音考尙書疏衍麟經直指屈宋音義皆考古證今理解精醇金陵焦竑老年好學第聞之裹糧至白門與相辧析竑嘆服自謂弗如晚出遊五嶽足迹幾徧天下閩巡撫屢行薦辟皆不就卒年七十七門人彚集其所著詞賦漫題松軒講義意言謬言寄心集書札燼存薊門兵事防海事宜東番記塞曲粵艸等書並刻行世

閩中理學淵源考卷四十七

廣平府知府李淸馥撰

○隆萬以後諸先生學派

前輩嘗言古人罷黜百家獨尊孔氏之旨者欲其道術之一也明之中葉喜新立論詆譏前儒漸趨詭僻士習由是多歧其始蓋由一二聰明才辯之徒厭先儒敬義誠明窮理格物之說樂簡便而畏繩束說者謂其端肇於南宋之季朱子彼時曽痛切言之謂此事實闗世變明之末造得無類是乎三山先正如葉氏朝榮翁氏興賢盧氏一誠諸公於波靡俗獘之餘獨屹然爲師表指南維持終不墜易之碩果詩之典型蓋近之矣

郡守盧誠之先生一誠

盧一誠字誠之福淸人萬曆八年進士授行人歷遷南京戶部郎江右守臣爲南昌新建二邑諸攺折時邑多貴人莫敢難一誠曰南都根本重地四方多故兵食日增虛廩庾以自弱非計之得力格之白下士大夫俎豆王新建招一誠入社講學謝不往曰吾不能口誦程朱而心叛之也出知潮州毫無染指有黠僚筦郡榷幹沒多以其餘遺一誠一誠怒斥之臺使知其亷欲並屬以榷事一誠曰柰何奪丞倅職無已請爲稽核可耳凝操峻行爲守郡僅見晚歲居道山麓有朱子石室淸隠齋杜門謝客手著四書講述學者奉爲指南云﹝通誌道南源委﹞

副使鄧汝髙先生原嶽

鄧原嶽字汝髙閩縣人萬曆二十年進士由戶部郎出督滇學升湖廣參議晉副使卒原嶽巖巖嶽嶽所至以彊直稱在滇時稅璫虐焰縱爪牙笞辱諸生原嶽捕治之囊以三木璫遜謝乃解葉向髙銘原嶽墓稱閩自國初林子羽王孟揚輩以詩名號十才子其後則有鄭吏部繼之吏部歿絕響矣年來才士蔚起復修明其業而鄧公爲之鼓舞其間風雅大振云﹝閩書通誌﹞

員外郎王永啟先生宇

王宇字永啟閩縣人萬曆三十八年進士歷南兵部武選員外郎嘗有徳於南部武弁眾建祠雨花臺祀之後擢山東督學參議又轉北戶部員外郎著有詩文集及經書說行世

王穆仲先生夢谼

王夢谼字穆仲古田人鄕舉不第試太學補第一聚徒鄕校學者師之﹝閩書﹞

貢士李士殷先生仕黼

李仕黼字士殷長樂人表望學校四方名士多出其門家貧卻諸生贄禮教人以孝弟修身爲本兄弟四人養葬父母皆出其手著五經纂要及貢而卒﹝閩書﹞

陳五云先生名世

陳名世字五云福淸諸生母林患脾痛號呼不堪名世嚙指分痛至老左手兩甲猶脫娶王氏奩厚名世承母志分給兄弟之貧者父母卒哀毀幾失明終身孺慕不衰所著有雜記二十四卷禮記彚二百餘卷卒年七十四﹝通誌﹞

推官林穉虛先生茂槐

林茂槐字穉虛福淸人萬曆二十三年進士授梧州推官治有異迹著有音韻訂訛字學書考四書經史決疑等書﹝通誌﹞

侍郎董崇相先生應舉

董應舉字崇相閩縣人萬曆二十六年進士初任廣州教授稅璫李鳯恃威寵欲得學宮閒地馳射應舉率諸生羣斥之璫气奪又禁璫系馬宮墻召爲南博士轉南吏部攺北揚歷四司所舉髙攀龍鄭三俊劉宗周等皆得召用遷太常少卿疏請安揷流民開墾屯田詔拜都察院右副都禦史奉命至天津買荒葦地開屯自涿州武淸寶坻保定靑縣三河延袤千里所屯種一十八萬畆有奇募人開河治閘以便海道歲兌運四萬八千三百餘石復請葛估屯兵以所入抵餉無轉輸和糴之費書數十上皆得旨崔魏忌之目爲黨人因格其議以所屯隸州縣遂無成功復遷戶部侍郎督理錢法條陳鑿鑿爲附璫者誣奏奪職居鄕建築附海城堡及疏水利修學校置社倉義田議官糴嚴海禁論澳課皆造福桑梓暇與諸生講學老而不倦著有崇相集十七卷卒年八十三﹝通誌﹞

紀事林行甫先生子勉

林子勉字行甫閩縣人萬曆恩貢選長泰訓導教士先實行時亷其貧者周之轉泉州府教授相國李廷機每稱爲金玉君子擢益府紀事歸著有易經說四卷蓬艸五卷石溪集八卷子應典字儀廷以貢選云和訓導著有經史要二十卷古今奇觀十卷宦遊艸二卷龍門集六卷長孫贄卿善詩文有傳硯堂集三十卷季孫榮芬順治辛卯舉人翰林待詔工詞翰有如蘭稿﹝新福州府誌﹞

閩中理學淵源考卷四十八

廣平府知府李淸馥撰

○福淸葉氏家世學派

福淸在宋王信伯先生開河洛宗派厥後傳之綱山陳氏亦之陳氏藻林氏希逸是此邦實文獻之區也明代葉良時先生以師儒夙學啟迪後嗣爲一代元勲碩徳其立論持躬誘掖後進蓋祖洛閩而確守鄕先正之遺者明季彼時學術波靡文忠實負荷其責其培植善類扶持正學與吾郡李文節何鏡山諸公相往復實一時中流砥柱矣

贈公葉良時先生朝榮

葉朝榮字良時福淸人應隆慶攺元恩貢授九江通判潔已卹民負逋畢登佐榷闗秋毫不染免商緡無算臺使者賢之令攝瑞昌令有疏河功再攝彭澤有修城功擢知養利州築城建學鑿塘墾田暇則與諸生談說經術州俗一新卒之日書卷數函衣裳數襲而已士民立祠祀之生平淡薄勤苦惟讀書窮理爲務四書五經性理綱鑑黙誦如流至老無一字遺忘尢精於詩自言吾說詩不在文字於治亂興衰之故燦若指掌五經奧義具在其中茍有用我舉此可行也四方執經者如雲所著有詩經存固四書述訓芝堂槁行世子向髙﹝通誌閩書道南源委﹞

文忠葉進卿先生向髙

葉向髙字進卿福淸人朝榮子萬曆十一年進士選庶吉士授編修遷南京國子司業旋領祭酒事士類咸服二十六年召爲左庶子充皇長子侍班官礦稅橫行民不堪命向髙上疏引東漢西邸聚錢事爲鑑不報尋擢南京禮部右侍郎久之攺吏部再陳礦稅之害又請罷稅監髙淮語皆切至妖書獄興移書沈一貫力諌一貫不悅以故滯南京九年後一貫罷沈鯉亦去朱賡獨當國神宗命增閣臣三十五年擢禮部尙書兼東閣大學士與王錫爵於愼行李廷機並命十一月向髙入朝愼行已先卒錫爵堅辭不出明年首輔賡卒次輔廷機爲人所論劾久杜門不入直向髙遂獨相者八年當是時神宗在位日久倦勤朝事多廢弛大寮或空署士大夫推擇遷轉之命往往不下上下乖隔謫籍永錮邊餉靳發廷臣部黨勢漸成而中貴人榷稅開礦四出大爲民害向髙用宿望居相位憂國奉公每事執爭效忠藎帝心重向髙禮貌優厚然其言大抵格不用所救正十二三而已其大者鄭貴妃嬖生福王已受封久不之國而光宗日在危疑京師姦人王日幹與亡賴人孔學訟刑部因訐奏孔學受鄭貴妃旨咀咒聖母皇上擁戴福王謀害東宮向髙聞之具宻掲言貴妃賢明福王賢孝萬萬無此乃姦人所爲當靜處之一爲所動卽中外紛擾其禍將大神宗初覧日幹疏拍案震怒沈吟曰有此大事如何閣臣無一言左右乃以向髙掲進神宗始寛霽次日向髙復勸無發此疏發則上驚聖母下怖東宮貴妃福王皆不自安湏速定福王之國吉期以息羣喙又爲宛轉撐拄承間勸行久之福王始之國皇太子益安向髙力也向髙嘗上疏言今天下必亂必危之道蓋有數端而災傷冦盜物怪人妖不與焉廊廟空虛一也上下否隔二也士大夫好勝喜爭三也多藏厚積必有悖出之釁四也風聲气習日趨日下莫可挽回五也非陛下奮然振作簡任老成布列朝署取積年廢弛政事一舉新之恐宗社之憂卽在廟堂之上其言痛切神宗知其忠愛不能行向髙又言臣屢求去輙蒙恩諭畱顧臣不在一身去畱而在國家治亂今天下所在災傷死亡畿輔中州齊魯流移載道加中外空虛人才俱盡一旦禍作天下必不罪他人而專罪臣臣何可不去且陛下用臣則當行其言今章奏不發大僚不補起廢不行臣微誠不能上逹畱何益誠用臣言不徒糜臣身臣溘先朝露有餘幸矣上不省京師大水四方多奏水旱向髙又言自閣臣至九卿臺省曹署皆空南都九卿亦止存其二天下方面大吏去秋至今未嘗用一人今人心洶洶思亂特未發耳陛下萬事俱不理以爲天下長如此臣恐一發不可收也上亦不省神宗在位四十年之春向髙以歷代帝王享國四十年以上者自三代迄今止十君勸上力行新政因復以用人行政請亦不報向髙志不行無月不求去神宗輙優旨勉畱向髙復言臣進退可置不問而百僚必不可盡空臺諫必不可盡廢諸方巡按必不可不代中外離心輦轂肘腋間怨聲憤盈禍幾不測臣方憂陛下孤危而陛下閉塞愈深務與臣下隔絕帷幄不得闗其忠六曹不得舉其職舉天下無一可信之人臣恐自古聖帝明王無此法也四十二年二月皇太后崩向髙乞歸益數章十餘上神宗勉從之加少師兼太子太師遣行人護歸向髙在相位務調劑羣情輯和異同然其時黨論已大起未幾又爭李三才之事黨勢乃成向髙嘗右東林時目爲黨魁云向髙歸裏六年神宗崩光宗立特詔召還未幾熹宗立復賜勅趣之屢辭不得命天啟元年十月還朝復爲首輔熹宗初政羣賢滿朝天下欣欣望治然熹宗不能辧忠佞魏忠賢客氏漸竊威福時左都禦史鄒元標副都禦史馮從吾以書院講學爲兩給事所訐帝傳諭欲毀書院者屢向髙言講學之禁從古未有言者動謂宗室禍敗皆由講學不思有宋盛時正以濓洛闗閩講明學術比及王淮韓侂冑陳賈輩始立僞學名目構陷朱熹諸賢而宋祚遂終太祖設科取士一本宋儒成祖又令儒臣采輯宋儒論學之書爲性理大全頒行學宮二百六十餘年一道同風一切決裂防維之事皆有所忌憚而不敢爲皇上何輕聽二臣之言而有道學之禁臣爲執政而諸儒臣聨翩去國天下後世淸議謂何且將與王淮輩同被惡名乞與元標從吾同去熹宗不許向髙爲人光明忠厚有徳量好扶植善類再入相事衝主奄人逞煬竈姦時事日非向髙亦稍刓方爲圓不能謇直如神宗時然猶數有匡救其後都禦史楊漣劾忠賢二十四大罪向髙謂事且決裂深以爲非廷臣相繼抗章至數十上或勸向髙下其事可決勝也向髙念忠賢未易除閣臣從中挽回猶冀無大禍乃具奏稱朝廷寵待忠賢厚盛滿難居宜解事權聽歸私第保全終始忠賢不悅猶以外廷勢盛未敢加害其黨有導以興大獄者意遂決內竊國柄日廷杖諸臣而向髙以時事不可爲求去決矣上不得已從之加恩以行蓋此時求去之疏又先後六十餘上也是爲天啟五年向髙旣去韓爌朱國禎相繼爲首輔未久皆罷居政府者皆小人淸流無所依倚忠賢首誣殺漣光斗等次第戮辱貶削朝士之異己者善類爲之一空向髙坦直夷易在朝不以城府待士大夫所建言無非欲破士大夫黨比之習家居布衣徒步與田夫樵牧相應答爲文明白條暢遇佳山水意興勃生神韻散朗一似神仙中人平生見講學之人皆空談無實故絕口不道而心實向慕之嘗與鄒公元標言公講學必講孔孟而余第講閻羅鄒問故向髙曰不佞老矣塡溝壑日近若有欺君傷人害物等事於閻羅殿前對勘不過皆不敢爲鄒曰如此則何公之非孔孟也天啟六年卒年六十有九崇禎初謚文忠﹝明史閩書通誌明臣言行錄﹞

○翁氏家世學派

按明季三山派系翁氏懋卿葉氏良時皆以正學倡教啟佑後人其最表著者余俟再考訂續補焉

運判翁懋卿先生興賢

翁興賢字懋卿侯官人萬曆初以貢司訓建陽曆延平教授與諸生談經講業一稟宋儒傳注遷兩浙運判乞歸著有易經理解十二卷﹝通誌文苑﹞

文簡翁兆震先生正春

翁正春字兆震侯官人父興賢以貢士起家建陽教諭歷兩浙運判粹於易學正春久不得志於會場已謁授龍溪教諭矣大比之年郡太守夢明歲狀元出龍溪勸駕焉萬曆壬辰廷對第一明代狀元及第典史則曹公鼐廣文則正春無兩也授翰林修撰分校會闈主試京省得士最多歷官禮部尙書會都禦史楊漣疏論廠璫魏忠賢正春率詹事府僚彈治之辭甚激烈璫矯旨切責正春隨乞終養歸天啟末起原官尋卒崇禎初謚文簡正春方毅嚴重不妄言笑與人談終日無一狎語爲人贍麗典重朝端式其風采知其榘律君子也﹝閩書通誌﹞

○方汝典先生仲夔學派

方汝典先生仲夔

方仲夔字汝典侯官人勤修力學教授生徒同時有諸生莊修字治三葉履春字端卿鄭大紳字近吾李時建字行甫趙鐸字孟覺何斌字徳觀楊玉樹字承謨戴穆夫字古度孝亷鄧壽朋字戒從學博王叔俊字升之鄧景卿字叔表俱閩縣人諸生洪勲字孟功郭宗禹字不伐陳秉誠字心源俱侯官縣人皆積學砥行北面授經後多貴顯云﹝通誌﹞

○天啟以後諸先生學派

副使曹能始先生學佺

曹學佺字能始侯官人弱冠舉萬曆二十三年進士授戶部主事中察典調南京添注大理左寺正居冗散七年肆力於學累遷南京戶部郎中四川右參政按察使蜀府毀於火估修資七十萬金學佺以宗藩條例卻之又中察典議調天啟二年起廣西右參議初挺擊獄興劉廷元輩主瘋癲學佺著野史紀略直書事本末至六年秋學佺遷陜西副使未行而廷元附魏忠賢大幸乃劾學佺私撰野史淆亂國章遂削籍毀所鏤版巡按禦史王政新以嘗薦學佺亦勒閒住廣西大吏揣學佺必得重禍羈畱以待已知忠賢無意殺之乃得釋還崇禎初起廣西副使力辭不就家居二十年著書所居石倉園中爲石倉十二代詩選盛行於世子白字子章爲經生以經學名﹝明史﹞

縣令林元圃先生先春

林先春字符圃閩縣人天啟五年進士令嘉善狷介自持無一毫茍取任三年撫按交薦亷能擢科員丁艱歸先是嘉善民顧朝衡以不孝聞先春捕治之朝衡脫身至京師投權璫又因籍沒魏大中一案先春多忤權璫意遂嗾其黨考功吏以死注冊服闋赴補知爲所陷或勸之自白先春不辧而歸先春居家聚徒講學布衣蔬食杜門不出年八十餘終著有易象參洪範孝經解孟略等書﹝通誌﹞

縣令黃維章先生文煥

黃文煥字維章永福人天啟五年進士爲文淹博無涯涘歷知海陽番禺山陽三縣皆有聲崇禎召試擢翰林院編修時黃道周以論楊嗣昌陳新甲得罪逮問詞連文煥遂與道周同下詔獄獄中箋注楚詞聽直八卷陶詩析義二卷旣釋獄乞身歸裏著有四書詩經瑯環毛詩箋易釋書繹老莊注陶杜詩注秦漢文評漢詩審索詩經考﹝通誌﹞

齊望子先生莊

齊莊字望子閩縣人居齊坑嗜學家貧爲人夜舂手足操作而置書其旁注視之遂通會曉悉無遺以五經爲諸生當萬曆末年閩中文體漸尙軋茁天啟初愈甚莊原本六經不稍雜縱橫家言每出筆根極理要情文亹然衡文者無不以國士相賞從遊嘗數百人經指示輙掇科第而去而莊棲遲窮巷自甘貧賤者三十年無幾微無聊不平之況在其意中著有史論白湖集﹝新福州府誌﹞

舎人鄭敬生先生羽儀

鄭羽儀字敬生閩縣人崇禎十六年進士授中書舍人典試粵中著有戴禮新旨行世﹝通誌﹞

進士嚴白海先生通

嚴通字白海福淸人父蚤喪其母令負布縷帛行鬻市中民部鄭廷楫時爲塾師一見異之令白其母就學後登崇禎癸未進士著有白漁集藍閣逸纂春秋箋十餘卷﹝通誌﹞

閩中理學淵源考卷四十九

廣平府知府李淸馥撰

○莆陽明初諸先生學派

按莆陽諸先正當明代開創之初吳公卽膺選擢輔導依日月之光其抱遺經而晦艸澤者或秉鐸序庠或師資閭裏各著隠見之迹其風流及乎苖裔逺矣玆錄其著者載於篇端

司業吳性傳先生源

吳源字性傳莆田人源蚤孤力學通經尢深於易惇禮好義洪武三年授興化府教授十三年以林廷綱薦召赴闕綱源門人也旣召見首以得賢才惇教化養黎元爲對時太祖方立四輔官兼太子賓客位列公侯都府之次源與杜斆龔斆李佑趙民望同膺其選太祖遊東苑命源與斆等應制聫句恩禮優洽尋以老乞歸明年上念源賢復賜詔召之曰朕選公侯子弟入國子學司業員缺卿爲朕一來講道授經無筋力之勞而有成就後學之益亦儒者素志也源復赴京授司業未幾卒官有文集二十卷莆陽名公事述二編﹝閩書莆陽志﹞

學正鄭用舟先生濟

鄭濟字用舟莆田人永樂六年鄕薦爲儋州學正按彭惠安公與郡守嶽公書曰故學正鄭濟著書經大學中庸講說至今學者遵之﹝彭惠安集莆陽選舉志﹞

教諭陳廷傑先生賢

陳賢字廷傑靖之後治春秋經結廬西山巖瀑間以耕以學洪武末舉儒士爲興化訓導秩滿遷南康教諭永樂中召入館閣預修大典攺任湖口致仕賢爲人嚴毅方直安貧好古其學以躬行爲先雅志卹物勤心職事及門弟子成就者眾號爲古道先生湖人塑像於學沒因以祀之泰和楊文貞士奇爲表墓稱其士行可質於神明蓋實錄云子淮以孝行稱﹝莆陽文獻閩書﹞

禦史陳孔昭先生道潛

陳道潛字孔昭莆田人建文庚辰進士授給事中與楊文敏榮同修國史文敏時稱其學行又著有拙齋存稿永樂初謫判夷陵起監察禦史預修性理大全諸書於時纂修諸儒卽翰林春坊多不得預道潛行已恭愼學問該博故得在選時閩縣陳景著長樂陳全莆田黃約仲陳用亦皆預修﹝道南源委﹞

教授曽先生景修

曽景修名生以字行莆田人學尙躬行好深沈之思持辧博之論永樂間貢入太學歷官徳安教授與諸生處情同家人答問講解終日不倦出其門者才質髙下各有成立著大學中庸詳說﹝道南源委﹞

布政吳思周先生繹思

吳繹思字思周莆田人天順元年進士令饒之徳興遷瑞州府同知俱有惠政升惠州知府屬邑有巨蠧怙勢虐民繹思以法繩之守禦軍政爲上官所更張卒伍忿其不便將爲變繹思諭之禍福皆羅拜丁內艱起復除潮州海冦竊發躬率吏民激以忠義遂殱之升浙江參政尋轉右布政使繹思丰神秀整孝敬樂易接鄕鄰子弟𨿽困倦未嘗不衣冠早以經學名及門多所造就若戶部尙書周經工部郎張憲都禦史汪奎皆終身不忘其教云﹝莆陽文獻閩書﹞

教授鄭拙庵先生立

鄭立字克豫號拙庵莆田人彭惠安公撰墓誌略曰先生少沈潛頴敏善記過人長逰翁司訓長劉僉憲武之門翁公優於史學劉公長於經義先生從之皆得其所傳古今事多通知於尙書講究精微大有造詣故制文字語新理到名輩讓之他經諸子亦時搜覽方先輩玭期之甚重正統甲子鄕薦授易州學正攺六安州遷饒州教授所至與諸生共治經史情同一家歲丙子江西聘爲同考官鑑裁惟謹若謝大韶羅應魁二殿元皆是科所取治書士也後乞老歸養屙數歲親朋過從談論不廢後學多私淑者壬寅六月卒先生气宇峻整動止矜嚴取與不茍交逰以類加以學問之充惇行之實主學南北並善舉職士大夫無識不識交嘆爲名師儒云

郡守王士俊先生偉

王偉字士俊第永樂十六年進士授大理寺評事升雲南府知府以仁厚爲政夷民悅服常遇歲旱禱雨有應兵部尙書王驥徵麓川道經其郡美以聫句曰三旬亢旱黎民悴一雨滂沱太守功鎭守雲南都督沐昻尢重其爲人及卒民哀慕之偉邃經學工文辭宣徳正統間莆諸老在翰林者凋謝已盡惟偉與陳會元中並以文章擅重一時云﹝出景泰志﹞

檢討黃先生約仲

黃約仲名守以字行少負才名永樂初開館徵天下名儒應詔至京成祖試上林曉鶯詩天馬歌擢第一官翰林典籍預修永樂大典四書五經及性理大全諸書書成進檢討學士曽棨胡儼更相引重珥筆西淸扈從北伐俱有著述在翰苑二十年疏乞終養約仲精楷法其詩語意淸婉得唐人門徑﹝莆田志﹞

學士吳汝賢先生希賢

吳希賢字汝賢唐屯田員外郎祭之後希賢幼敏異精毛氏經天順甲申進士攺庶吉士時同年李東陽以敏贍稱希賢與之齊名授檢討預修英宗實錄有貴家子寇姓者密以賄丐希賢致半詞於其父希賢拒之曰茍如此他日何以見董狐於地下耶進修撰升左春坊左諭徳南京翰林侍讀學士卒於官希賢性豪邁負奇气於人少許可兩考會試所得多俊偉士爲文章意新語壯有聽雨亭稿四卷曽孫三畏字曰寅嘉靖癸夘鄕薦授寧海教諭擢嵊縣令縣故無城三畏始建議築之城成而倭至竟不能犯遷廣信同知歸以子獻臺贈江西左布政使﹝莆田志﹞

侍講陳時顯先生用

陳用字時顯永樂癸未鄕試第一辛夘進士選庶吉士時行在開東館徵天下名儒纂修五經四書及性理大全諸書用預焉書成授檢討歷侍講卒用爲人質實醇厚言動不茍身歿無嗣士類傷之﹝莆田志﹞

禦史丘恆吉先生天佑

丘天佑字恆吉成化辛丑進士授瑞安知縣攺饒平下車卽訪陳獻章於白沙究性命之學縣時遭毀天佑經營締構不以擾民有芝產於輿人以爲徳政所致秩滿召入授監察禦史彈劾不避權貴威寧伯王越附汪直啟釁楡林已褫爵矣復附李廣引復都禦史總制三邊又綰院篆天佑率同列抗疏極言之略曰爵賞予奪人主之操柄也公則治私則亂出於臺閣則爲公出於近幸則爲私忤旨廷杖六十下錦衣獄尋釋弗問又連劾廣恃權縱恣贓賄狼籍未報而淸寧宮災廣飲鴆死遂與給事中華■﹝日上永下﹞共檢廣貲數十百萬疏籍沒之差按廣西又按南北畿郡故事江南葦場歲遣巨璫一人往核實多賈怨病民天佑復疏止之由是葦場事權盡歸工部矣居臺凢十三年以疾乞歸卒曽孫憲周萬曆乙酉舉人文章行誼見重於時而厥施未竟人咸惜之﹝莆田志﹞

教授李幹遂先生文利

李文利字幹遂元弟成化庚子鄕薦授桂陽教諭升思南教授家傳理學行已淸修著書有律呂元聲圖解蓋據呂氏春秋並隋志劉恕通鑑外紀所載伶倫制律三寸九分爲黃鍾之宮因而詳加考證以三寸九分正司馬遷黃鍾九寸之誤以太極陰陽五行由一生二由少及多見黃鍾數少極淸正宮聲爲極濁之誤以左右對待各得一百二十九分正三分損益上生下生至仲呂而窮之誤以正徵循環無窮正隔八相生往而不還之誤畫圖立說凢六卷楊月湖亷稱其天授獨見門人範輅爲序而刻傳之厥後有蔡於榖者字虞璧由歲貢入太學授湖廣行都司經歷修行積學博通古今在國子時禮曹鄭善夫疏薦其明習理數請召擢以正司天之謬不果用嘗輯開國事略十卷有抄其稿者久而易名曰龍飛紀略刋布人不知其出於榖也時論以於榖之學與文利頡頏云﹝莆田志﹞

參政陳三渠先生仁

陳仁字子居號三渠少從其從父兄翰林庶吉士邦瑞治書經多所通觧任提學彥常按莆試士摘史命題時莆人専治經通史者尙少仁援據精博議論層出任公得之大驚成化癸夘發解第一丁未第二甲進士授戶部主事歷江西司郎中在部久明習條格部堂有大事輙與咨議洪洞韓公文尢倚任之屬陜西邊餉繁急因奏調仁爲陜西司郎中未幾逆璫劉瑾擅政深忌韓公因摘其屬官細過仁坐降鈞州同知轉汝州知州遷南京兵部員外郎掌武學事瑾誅擢浙江提學副使浙俗喜生謗仁按試不以吏胥從手自披閱去取惟公士論大服轉本省參政以疾乞休吏部奏言本官久歷中外學行有聞例應加秩詔進本司右布政使準致仕命未下而仁卒矣仁質重沈敏議論剛正嘗疏止給事中林廷玉外謫追復禦史彭程官闕裏及禮部災條陳時獘言多剴切政暇輙討習文事晚年造詣益深文章奧美有機軸時譽歸之陳氏自邦瑞舉進士以經學擅名弟邦器亦舉進士官至雲南副使仁之子懋舉鄕薦

布政黃汝器先生璉

黃璉字汝器別號求我第成化二年進士授南京戶科給事中丁外艱服闋攺南京禮科滿九載升浙江布政司右參議巡視溫處銀場弘治五年上慮各處銀場礦脈或微或絕歲課未免取盈於民乃詔所司體究裁豁凢官爲是設者俱調別用璉於是攺雲南其屬衛糧儲多衛僚攬之輸不以時巡撫大臣乃以屬璉因嚴設禁限桀驁者置之於法自是七八年逋負悉輸納轉貴州參政璉以其地夷獠雜居鎭以簡靜撫按交章以操履端方政事修舉薦之升本司右布政使尋轉左屬普安夷叛朝命大臣率兵徵剿特委璉總督糧儲璉處置有方饋餉賴以不乏賊平方將論功而璉以疾卒於官璉天性淳實且有量在浙時年勞當遷適巡按禦史張文意不滿於璉敍考有貶辭遂不果遷後璉在貴州文以他事謫本司照磨璉不介意且薦其才於當道識者多之所居裏東南諸村落土田歲常苦旱璉乃白諸郡邑發民鑿渠由金墩抵巖沁數里引木蘭延壽餘水漑之遂變磽瘠爲膏腴鄕人徳之居官三十餘年不以生產爲念自奉極儉約死之日家無餘貲遺孤奔官所扶柩歸未免稱貸於人庶幾淸白之遺云﹝出府誌﹞

教諭茅常淸先生陽

茅陽字常淸仙逰人頴敏簡朴成化中以貢入京聞河東閻氏禹錫得薛文淸之傳遂往師之授新城訓導升河源教諭所至以師道自尊嘗疏時獘十條詞旨愷切皆中旨施行所著有勉齋稿

閩中理學淵源考卷五十

廣平府知府李淸馥撰

○簡討黃行中先生壽生學派

按莆中諸名儒碩彥其問學大都不僅屑屑章句維時俗化朴茂諸公蓋承明初風气之始者莆自艾軒先生開派以質行爲先至季世節槪愈著宋元之際諸儒如存碩果然公其道以私淑諸人者所在講席尙多故明代英才蔚吉士風家法逓有師授今錄自黃氏行中先生而下其派繋可考者著於篇

簡討黃行中先生壽生

黃壽生字行中莆田人滔十五世孫壽生洪武末與兄同舉鄕薦以親老求歸侍養水南諸賢率從之遊若會元陳中進士徐資用皆門下士也親終入太學永樂六年再試京闈第一九年登進士選翰林庶吉士預修性理大全諸書旣成授簡討九載將滿考試禮闈得疾卒壽生莊重孝友通史百家尢邃於詩莆之詩學以壽生爲初祖子子嘉亦以孝聞子嘉長子深次子仲昭見家學﹝莆陽文獻閩書﹞

副郎陳舜用先生中

陳中字舜用莆田人永樂十八年鄕試第二明年會試第一資性簡率才思丰贍文章健直類其爲人正統初自南京戶部主事就畱史館預修文廟仁宗實錄成升本部員外郎滿九載無意榮宦遂致仕幽巷貧居吟詠自樂公門闗節終身未嘗及之卒年八十三

縣令徐先生資用

徐資用莆田人永樂戊戍進士令掲陽博洽有才舉動端謹興學訓士有良吏聲疾作辭歸與弟資茹講行禮學以肅家教鄕人稱爲二徐

吳時耕先生稔

吳稔字時耕水南人叔告之後性頴悟嘗賦廬山瀑布詩有入云聲作雨映地色涵秋之句初從黃檢討行中學詩經復從廬縣尹質中學書經講習之下皆能逆意而解嘗試鄕闈不利遂不復應舉後進延以爲師舉業詩課立爲攺定諸生以其學取科第者甚眾中年以知者兩薦爲訓導以母老辭不就

僉事黃未軒先生仲昭

黃仲昭名潛以字行莆田人性端謹年十五六卽有志正學舉成化二年進士與羅倫章懋賀欽莊■﹝日上永下﹞等同榜以名節相激勵逾年以庶吉士除編修與懋同官而■﹝日上永下﹞官除檢討是冬命詞臣預撰明歲元夕煙火花燈詩且出舊制令擬述以進先生以其詞多鄙俚近俳優非儒臣所宜爲與同官章懋檢討莊■﹝日上永下﹞共疏論之忤旨廷杖於是先生調湘潭知縣懋臨武知縣■﹝日上永下﹞桂陽州判官未行明年正月刑科給事中毛弘等言三臣初出艸茅敢言直諫實盛世事乞復其職特旨攺先生右評事懋南京大理寺左評事■﹝日上永下﹞南京行人司左司副蓋是時先生除官才四十日耳京師稱三君子而羅倫以編修論學士李賢坐謫又通稱翰林四諫云先生气岸屹立思致安詳旣攺南大理淸守執法連居父母憂卻去葷酒不離苫塊者四年遂辭疾乞休家居十年弘治元年以禦史姜浩薦起爲江西提學僉事誨士先行檢而後文藝以身倡率之宦家子弟未嘗假借識拔皆名士如羅欽順劉玉汪偉陳鳯梧是也弘治丙辰再疏乞致仕先生前後所居官不滿三考家居之日最久儒雅蘊藉爲鄕邦儀表嘗與陳獻章周翠渠往來議論凢聖賢一言一行惟求踐履之實平生刻苦爲學務究道徳性命之原羽翼程朱而精於校閱嘗辧易卦未濟春秋褒貶雅風升降及編次或問裁定通鑑證異書法咸有發明又刋布冠婚喪祭之儀以示後學所修有八閩通誌延平邵武府南平縣誌又與周瑛共修興化府誌有未軒集若干捲正徳戊辰卒年七十有四學者稱未軒先生丰城楊亷采其學行入理學而子孫多以科第顯﹝閩書莆陽文獻﹞

○縣令林先生廷芳學派

按先生爲宋林氏衝之之裔彭惠安公稱其負重望爲學者師考志乘柯氏潛丘氏山其學徒也丘之派有朱氏悌鄭氏繼今附識之

縣令林先生廷芳

林廷芳先世福淸人父震徙居莆之橫塘廷芳永樂十六年進士知新會縣罷歸惇朴能詩尢善選體柯殿元潛早從之學侄棨天順元年進士終廣東僉事子敷成化二年進士終韶州知府

少詹事柯竹巗先生潛

柯潛字孟時號竹巗莆田人弱冠領正統鄕薦當赴春試未忍離親隨師入蓮峯僧捨講讀不輟景泰二年廷對第一授翰林修撰益自淬勵學行日以進明年升右春坊右中允兼修撰預修歷代君鑑寰宇通誌旣成升司經局洗馬仍兼修撰英廟復辟授尙寶少卿兼職如故憲廟嗣位以隨侍恩升翰林院學士奉旨教習庶吉士李東陽等一十八人纂修英宗實錄成化攺元再奉旨教習庶吉士林瀚等二十四人命掌翰林院印三年實錄成升詹事府少詹事兼翰林院學士四年命日侍經筵講讀未幾丁父憂踰年復丁母憂詔起復爲祭酒疏乞終制服闋卒於家潛質貌俊偉容止雅飭文章妥整有法詩尢淸婉接人外若樂易而內實狷介鄰郡有中貴人寵冠一時士大夫欲求薦拔者爭趨其門潛獨不往供職之暇時偕二三知己覽勝賦詩襟度豁如至於遇事感發言論侃侃在庶僚時已系天下之望位日通顯𨿽嘗以聖賢之學啟沃聖心平生蘊蓄未及少施於天下其歿也士大夫多傷之潛院中所構亭旁植二栢後進慕其風采謂之柯亭柯栢所著有竹巗槀玄孫維祺別見﹝閩書莆田志﹞

副使丘安重先生山

丘山字安重知瑞安縣捕治老猾豪置之法嚴禁溺女教以婚嫁之宜以革奢風以旌異擢監察禦史奉勅淸理兩廣軍政逺惡州郡無不身渉從容逮踐根究始卒親與定奪軍民交口稱便巡按應天被璽書卹刑並寛嚴得中獄無寃濫滿九載擢雲南按察副使致仕山少慕元儒盧齊韓之爲人諷其遺編甚習有所吟作類其格調而興致尢逺雅妙書法刻石崖州大忠祠一時重之子茂楧教諭徳平嘗上革獘安民疏仕淳安知縣孫茂中正徳進士至河南右布政使凝重簡黙蒞事詳愼曽孫秉文從侄泰

閩中理學淵源考卷五十一

廣平府知府李淸馥撰

○九牧林氏家世學派

貞肅林公俊曰林自矩軒﹝應成﹞松湖﹝棟﹞於野愼齋﹝岡孫﹞玉井﹝以辧﹞子木﹝以順﹞三復﹝圭﹞世以道學名敬齋公宗莊重古質而尢名經學逺邇及門往往榮顯仕天官卿尹公旻尢顯者按貞肅所敍此一派爲九牧邵州公蘊之後源流最夥曰三復諱圭者正學道風爲時推首所指授弟子數十名輩皆一時偉望其餘端州公葦之後有林氏環林氏富林氏文林氏堯兪林氏云同江陵公藻之後有林氏廷綱林氏瀾林氏嵒林氏大輅皆卓然鴻碩之彥典型表著可爲世法者也今錄其要者載於篇端

教授林敬齋先生宗

林宗字存敬號敬齋徳齋公子林自矩軒松湖於野愼齋玉井子木三復世以道學名宗莊重古質而尢名經學逺邇及門往往榮顯仕天官卿尹公旻尢顯者嘗發解首爲忌者所落後鄕薦授寧海學正攺蘄州至揚州教授以養老母公在官正身率物督士成材風爲之盛蘄祠之學主考山東王察使越尙浮藻宗務以理勝榜稱得人寧海之歸無力北上揚歸始葺先祠故宇量周其三族晚得末疾孝敬不衰日數數省母母間不樂拳跽請過悅然後起祠墓之祭扶拜匍匐淚油油下嶽閣老蒙泉爲郡守亷其貧助以河南闗之地辭焉孫俊贊曰於泮之濵於鳯之趾一脈東湖言世孫子經學埀聞猶取淵委師嚴道尊名無虛士微祿逮親厥有繩軌歸羅轍涸言活升水爲周爲辭義適彼已後償於天考祥視履﹝林見素集撰敬齋公贊﹞

襄敏林澹軒先生文

林文字恆簡號澹軒與環同出九牧葦之後宣徳五年廷對第三人授翰林院編修正統初預修宣廟實錄成轉修撰景泰三年遷右春坊左諭徳兼翰林院侍讀四年修歷代君鑑成七年修寰宇通誌成升庶子仍兼侍讀英宗復位罷景泰中宮僚攺尙寶司卿仍兼侍讀時翰林應博學士者七人上疑其多兵部尙書陳汝言進曰唐有十八學士是不爲多遂拜學士四年請老上諭李文逹賢曰林文老成忠厚不可令去仍畱供職八年憲廟登極褒進舊學遷太常寺少卿兼侍讀學士未幾復懇辭歸老學者稱爲上林先生年八十七卒贈禮部左侍郎謚襄敏文神觀淸爽酬應安詳暮年神色安康賓祭惟謹大小不慢人盡服其耆徳黎文僖語彭惠安曰翰苑中古意時流時時相半若林先生醇乎醇者也李文逹亦稱其徳性堅確而不移气質沈靜而不躁處心平易操行潔修臞然若不勝衣而志不懾气不餒其爲時推重如此曽孫渠希範元孫焜章﹝閩書莆陽文獻莆田志﹞

簡討林子道先生大猷

林大猷字子道莆田人天順己夘鄕薦授新建教諭遷國子學錄轉監丞再轉翰林簡討升徵仕郎監丞如故贍博善考禮儀榘矱嚴而內衝晦懇欵館中執經以五六百輩齋捨至不能容輪畨聽講又約日通集謂之普講所以處諸生貧者授衣病者給藥死者躬詣哭殮或屬其鄕人扶喪歸或捐俸以塟力弗能給又以疏告於好義君子滿九載升翰林簡討仍掌監丞事以疾卒官大猷志行端謹學問該博奬與後進卒之日六館諸生咸哀悼之林見素銘其墓謂其秩則卑而其品在彭惠安陳康懿之間子夔戶部員外郎有雋才﹝閩書莆陽志﹞

貞肅林見素先生俊

林俊字待用福建莆田人成化十四年進士授刑部主事遷員外郎性侃直不隨俗浮沈事屬權貴尙書林聰輒屬俊治之陳獻章以薦至京日與講學大有所得時妖僧繼曉挾近幸梁芳以祕術進得被殊眷發內帑銀數十萬營建其寺俊疏極論之請斬繼曉而黜梁芳言甚激烈憲宗怒尋下詔獄加刑對益厲後府經歷張黻上疏論救並下獄謫逺方俊得姚州判官時言路久塞二人直聲振海內王恕在畱都疏乞還之以勵忠節會元日星變憲宗感悟敍復南部孝宗踐祚廷臣交薦之擢雲南按察副使俗崇釋信鬼鶴慶元化寺稱有活佛歲時士女會集動數萬爭以金泥其面俊按鶴慶命焚之得金數百鎰悉輸之官代民償逋毀邊方諸淫祠三百六十餘區所在學宮頹敝撤其材新之弘治四年用薦擢按察使調湖廣風儀整肅屬吏斂不敢犯會境內雨雪災異上疏觸時忌引疾乞休歸已而言官交薦十三年拜南京右僉都禦史操江正月朔陜西地震水湧上疏謂變不虛生必有其應述漢晉以來宮闈內寺柄臣之禍陳時政八事又請豫教皇儲因薦侍郎謝鐸少卿儲瓘楊亷致仕副使曺時中堪居宮僚處士劉閔可布衣入侍東宮旋江西盜起勅俊巡視江西寧庶人貪譎忮害倍取祿米官校侵牟民利俊悉裁抑具奏乞斷大義特垂善處毋涉吳王幾杖之賜叔段京鄙之求時濠𨿽橫逆萌未著或以爲過後卒如所言人服其先見云武宗卽位起巡撫江西遭父憂不果正徳四年攺撫四川時藍鄢之冦方劇至卽宣布聖恩剿撫並行屢以捷聞會誅劉瑾俊疏賀且言瑾𨿽誅權又在近幸安知後無有如瑾者出請召用先朝舊臣劉健謝遷林瀚王鏊等以修復舊政並請擇取宗室育之宮中用事者滋不悅屬俊致仕許之命下朝論大駭科道交畱不果未幾而兩川之冦復作矣世宗在藩邸久知名及入繼大統召起爲刑部尙書未入覲上疏乞親近儒臣與商可否以臻至治且言新詔之革所謂壊極而不得不革者也然貴近之臣或稱不便圖有變更未宜壊天下公議時近幸寖有用事者故疏及之旣蒞任命侍經筵會暑罷講上疏言學貴緝熈禹惜分陰不宜輙罷屢上親大臣勤聖學辟異端疏太監崔文寵擅一時其私人李陽鳯犯法事下刑部文夤緣內降攺付鎭撫司問理俊據法執奏不遣有旨還送鎭撫司俊又奏言奉詔則違法守法則違詔臣能違詔不敢違法上怒𨿽不罪俊而陽鳯乞攺錦衣獄俊以不得其職乃上疏乞致仕章八上乃允詔加太子太保給驛還鄕令有司給米輿夫歲時存問時嘉靖二年也俊嘗偕楊廷和數爭大禮大禮議定得罪者或杖死四年秋俊卽家上書言古者鞭撲之刑辱之而已非欲糜爛其體膚而致之死也又非所以加於士大夫也成化時臣及見廷杖二三臣率容厚綿底衣重氈疊裹然且沈臥久乃得痊正徳朝逆瑾竊權始令去衣致末年多杖死臣又見成化弘治時惟叛逆妖言劫盜下詔獄始命打問他犯但言送問而已今一槪打問亦非故事臣又見自去歲舊臣斥逐殆盡朝署爲空乞聖明畱念旣去者禮致未去者慰畱碩徳重望如羅欽順王守仁呂柟魯鐸輩宜置左右臣衰病待盡無復他望不勝懸結不報又明年疾革復艸遺表勸上懋學隆孝任賢納諫保躬導和且預辭身後卹典遂卒年七十六時嘉靖六年也後一年明倫大典成追論俊附和廷和削其官其子逹以士禮塟之俊歷事四朝抗辭敢諫以禮進退始終一節性簡儉好讀書愼交逰接引後進惟恐不及士大夫論當世人物推俊於韓範富歐間隆慶初復官贈少保謚貞肅﹝理學備考通誌明史閩書﹞

閩中理學淵源考卷五十二

廣平府知府李淸馥撰

○林三復林絅齋顧在軒三先生學派

按林三復林絅齋顧在軒三先生皆當時宿望稽經核行具有師承澹軒本其家學又能師資有道詩禮龎厚之澤之所匯萃豈非艸昧初開人文一時哉

教諭林三復先生圭

林圭字信玉又號三復學者稱三復先生曽祖棟與其父應成同登宋咸淳進士父師說蔭授縣尉圭洪武初薦明經爲莆邑訓導升寧國教諭永樂間應召修大典以老請賜冠帶致仕圭天性孝友元季兵亂相尋幼支門戶治堂從婚嫁又塟其父族七喪妻族四喪修其祖祠與髙曽而下祖墓從父家大疫藥疾殯死無忌畏路遇疾者挈共載或偕捨館而食一布袍四十年正學道風爲時推首凡六典文衡所指授殿元林環探花黃暘庶吉士楊慈郎中顧孟喬數十名輩皆其弟子有三世門下者圭治經有師法工古文詞逹官至莆者必禮其廬鄕後進多問業焉年九十四卒所著三復集幾百卷百不存一宗孫俊贊曰龍起淮甸云風景從卓彼鴻碩爲世儒宗藏聲處下一教始終完中粹行式其章縫維道其南維易其東䢐徠明復我公其逢﹝林見素集撰三復公贊﹞

侍講林絅齋先生環

林環字崇璧莆田人唐九牧葦之裔幼聰慧過人閱書多成誦尢精伏氏經方在澤宮時文章已爲人所重永樂四年廷試第一授翰林修撰明年升侍講預修永樂大典兩考會試聲名籍甚十三年扈從巡幸卒於北京年四十環負材曉世務特爲成祖所器一時儒碩亦厚重之沒無不悼惜焉所著有絅齋集二十二卷

教諭顧在軒先生文

顧文字在中別號在軒幼頴敏日記四五千言及長該貫經史時稱博學爲文章簡朗秀整洪武中以儒士薦爲興化訓導秩滿遷教諭歷任將樂金華九江三邑典文衡於江西湖廣皆名得士宣徳初致仕正統間卒祭酒李時勉爲作小傳族子孟喬

參議黃澹軒先生常祖

黃常祖字邦經莆田人父震號梅東精易學爲莆士師常祖少習之始逰郡庠又從顧在軒林三復二先生治尙書學復卒業殿元林絅齋之門修詞知名逺出流輩永樂壬辰進士授刑部主事員外嘗有進天書者五日不得報懼而自刎詔旨疑有他寃鞫其居停婦將抵死常祖原實平反丁內艱服闋工部尙書吳中董營建奏爲其屬采木於山西湖廣時督促嚴急常祖爲上爲下悉心殫智有周禦史者共事不法入劾罷之事竣歸省以楊文敏薦升山西布政參議招徠流亡民悉復業平陽界有盜聚千人爲害推誠諭之皆降附尋致仕年八十六卒彭韶志常祖墓言韶入郡學獲見前輩風致及其時禮俗大槪老成朴素逺浮蕩驕奢之習時若會元陳公舜用郡守方公廷訓鄭公季述及澹軒黃公皆朝野巨望公於居室不增一椽尢謂舊俗繁重澹軒常祖號也﹝閩書﹞

庶常楊惠叔先生慈

楊慈字惠叔少孤母鄭守節撫之性頴悟粹於經學永樂戊子鄕試第一明年會試第二辛夘廷對二甲第一選翰林庶吉士是年七月卒年才三十慈軀幹丰偉志气軒昻恆以科第文詞爲儒者末事人惜其早夭有文集五卷﹝莆田志﹞

○郎中顧玉湖先生孟喬學派

按先生在當時逺近皆造門受業志稱其經學得傳及門多士今未得編考惟彭惠安公送先生之子文潛之任廣州序有曰某晚從顧先生受學則惠安亦曽經問業者今列之學派焉

郎中顧玉湖先生孟喬

顧孟喬莆田人正統七年進士引疾告歸善治經逺近皆造門受業七年方赴廷試意在急流占官錄增年至十餘歲授刑部主事攺南京刑部郎致仕孟喬在官𨿽處刑名錢榖不廢傳習經其指教多所成就若歷城太宰尹公旻乃侍其先公閩中遊宦日受業者士大夫咸仰其善教云﹝閩書彭惠安集﹞

尙書彭從吾先生韶

彭韶字鳯儀莆田人天順元年進士授刑部主事成化初爲員外郎疏論僉都禦史張岐不稱風紀請召用王竑李秉葉盛忤旨下錦衣獄得釋尋進郎中外戚周彧與畿內民爭田上使韶往勘韶歸劾奏之疏入詔以田歸民而責韶等方命復下詔獄科道官交章捄得釋當是時韶與何喬新同官並有重召一時稱何彭遷四川副使安嶽扈氏焚滅劉姓一家二十一人定逺曹氏殺其兄一家十有二人皆以疑獄久淹韶一訊得實咸伏辜十一年升本司按察使鎭守雲南太監錢能進金燈擾道路韶劾之不報十四年升廣東左布政使疏薦陳獻章於朝時朝廷屢遣中官采辦土物韶屢有陳奏復以論太監梁芳事忤旨調貴州吏部尙書尹旻屢薦韶可大用尋擢右副都禦史巡撫蘇松嘉湖等處二十一年以星變求言韶應詔陳言條上漸不見終四事言內臣貢獻皇妃加於嫡後陛下褒賞其家幾與先帝後家等一也內臣日增數至萬計利源兵柄盡付其手作姦犯科一切不問二也四方貢物通畨航海科擾百姓驚動四夷三也六卿大臣並加師保諸寺監卿兼領髙官及其休去月廩歲輿徧施凢鄙四也時已召爲大理卿及是疏上道攺右副都禦史巡撫順天等處兼整飭薊北軍務韶復累有建白孝宗卽位臣僚交薦韶與王恕等人望所屬召爲刑部右侍郎元年嘉興百戶陳輔爲亂陷府城大掠遁入太湖遣韶巡視韶追敗輔眾殱其渠魁因劾罷守臣一人事遂定畱治浙韶請鹽課有宿逋者酌其年歲久近量蠲與減復減處州及泰順縣礦課歲萬八百有奇事竣還朝圖進竈戶窮苦之狀凢八復條陳六事戶部復議通行爲例從之明年轉吏部左侍郎與尙書王恕甄人才核功實仕路爲淸其冬彗星見詔問羣臣時政得失軍民利病韶復疏言宦官太盛不可不早裁損又請午朝無循故事凢時政得失軍國重情乞令臣僚就禦前面議取旨並見嘉納其年升刑部尙書安逺侯栁景鎭守兩廣都禦史秦紘發其贓以萬計有旨逮問詔抵景於法又皇親張巒塋墳逾制韶皆抗疏極論但下所司而已韶蒞部三年昌言正色秉節無私與王恕及喬新稱三大老而爲貴戚近習所疾大學士劉吉徐溥亦不善之韶志不能盡行連疏乞休上勉畱再三乃允命乘傳歸有司給月米歲夫如制明年南京地震禦史宗彛等言韶喬新張珍謝鐸陳獻章章懋彭程俱宜召用不報又明年卒年六十六溥猶當國僅予謚惠安贈太子少保韶平生孝友誠敬暮年名徳益尊正徳初林俊爲江西都禦史爲請謚因言臣聞韶喬新少隸刑曹並名時選積官俱至尙書韶忠亮懿醇喬新貞方恭愼儒術吏事兩所精究共學古人之淸同任天下之重韶沒贈謚備加仰見聖天子優寵至意但文正忠節韶皆足當不審何取惠安之義不類韶平生無以服世信後乞下議更謚事𨿽不行士論當焉韶所著有國朝名臣贊及莆陽成都誌政訓等書子浚舉人族子甫﹝明史通誌閩書吾學編﹞

○行人方栁東先生澥學派

莆之名族如方如林英傑踵生載之志書傳爲盛事抑由累世績學惇行爲有本歟然年代寖逺卽師友所漸遺緒亦寥寥莫考方栁東先生以禮學著於時號稱耆宿溯其家學尙矣

行人方栁東先生澥

方澥字源深莆田人宋仁嶽之後正統四年進士授行人年五十餘矣隠然老儒猶執經講說不已扣問者紛如酬告罔倦平生尢邃禮學動止語黙不少茍嘗嘆文公家禮𨿽經諸儒注釋而去取或晦朝代遷攺而冠服不同於是作家禮旁附書首列圖而條析於下其髙弟柯潛嘗序行之未六十求致仕歸抱經固窮未嘗輕入城府學者稱爲栁東先生莆俗自水南徐資茹先生家冠婚喪祭依約家禮至澥又篤是書鄕人多化之卒年八十三孫嶽有文名以南禦史言事左遷泰州判官升常徳府同知柯氏潛祭文略曰猗歟先生吾儒之琛持行純正積學宏深又曰考徳問業邦人偕來時雨所化罔不爲才至於遐方亦沾膏馥瞻仰斗山委心而服年餘八十進徳彌隆俯仰無怍以壽考終﹝莆陽文獻閩書柯竹巖集﹞

○朱體光先生煜學派

朱體光先生煜

朱煜字體光始育而聲嗄及長自分不堪世用乃閉戶讀書以修身行善爲事年十七輙爲鄕人師少保翁世資學士吳希賢布政周瑛參議朱文環副使丘山僉事楊瑯皆出其門裏嘗有疑獄太守潘本愚以書請曰先生盛徳厭人心願得一言而決煜陳說無隠情潘守深然之繼復有請竟以疾辭後二子愷悌俱進士煜累贈南京戶部郎中﹝莆田志﹞

少傅翁資甫先生世資

翁世資字資甫父瑛翰林檢討掌國子助教事樂易喜酒姻黨皆親資舉進士授戶部主事政暇輙翻閱舊案究其利獘渉獵廣記因而明習典故條例因革悉所諳練大爲部堂諸卿佐所重丁外艱歸景泰攺元尙書金濓奏起復之固辭終制服闋復除舊官遂委典各司章奏未幾升署郎中適江南水災屬世資勘驗因奏免應天太平寧國安慶廬州等府及建陽宣城等衛稅糧五十萬餘石芻束倍之且檄所司賑卹英宗復位之元年大臣多罷上識世資可大用遂擢工部右侍郎三年內織染局言蘇杭五府織造上供文綺七千疋未就合別遣督又賞賜不足宜加造七千疋世資謂東南水潦民苦艱食朝廷宜樽節之因與尙書趙榮左侍郎霍瑄議減其半榮瑄皆有難色世資曰倘得罪某請以父子三人當之疏請上疑其要譽推主議者下世資錦衣獄貶知衡州至則決疑獄新廟學修石皷書院立便民倉百廢具舉衡衛帥有戾法者世資稍抑之遂誣其怨望逮至京上不直衛帥復世資官成化元年升江西布政使適廣東寇發王師南下有議令江西轉餉計非用十萬人不可世資令賫銀就廣東糴之且爲奏蠲民賦百七十餘石五年升都察院右副都禦史巡撫山東明年秋東土大饑發廩勸分遣官賑卹八年遷戶部侍郎十三年奉勅總督京通等處倉場明年進本部尙書世資久處計司出入劑量懸合事宜以年及請老加太子少保給驛歸有司給月米歲夫賜勅曰朕聞羲易系終吉之辭禮經明進退之節卿累疏求去蓋得節於禮經朕旣允而復升者亦欲錫卿終吉之福君臣上下不各盡與卿歸其篤念乎此優遊田裏化導鄕人俾後賢觀法風俗淳厚則足副朕眷遇之懷時人榮之卒贈太子少傅世資居官四十餘年謙約和厚善兄弟廣交遊家無餘貲兄世用貴州參議居官亷愼世用子淕令太和禦史有事於縣淕持不可坐免歸﹝閩書﹞

僉事楊朝重先生瑯

楊瑯字朝重舉天順鄕試第一登進士授監察禦史憲廟登極詔書停罷鎭守內臣中外欣悅旣攺元有貢獻希復者瑯極言內臣不可預政幸門不可輕啟復與陳恭湣選論劾兵部尙書馬昻翰林學士倪謙請起兵部尙書王竑召還給事中王徽修撰羅倫等俱不報時號敢言禦史出按江浙二藩靜重不苛擢山東按察僉事提調學政適歲歉癘疫大作巡撫大臣以地廣民饑命瑯與藩臬分道出賑瑯精心受事行至東阿染疾旣革自起更衣冠端坐舟中乃卒諸生哀感醵賻以歸瑯居家孝友蒞官端介篤學善文兼工書法從子國本﹝閩書﹞

閩中理學淵源考卷五十三

廣平府知府李淸馥撰

○布政周翠渠先生瑛學派

莆中先正綽有典型考公同時有彭從吾黃未軒諸公論學切磋皆負一時之望讀公題嘉魚李氏大厓義學記語夫功夫次第而箴砭後學共師白沙之失前輩持守之嚴可見矣再按公生漳之鎭海早歲淵源授受皆得之布衣陳公故其所學所守醇然洛閩派的焉

布政周翠渠先生瑛

周瑛字梁石其先莆人父洪武間自莆田調戍於漳浦之鎭海衛因家焉惟時衛所𨿽建而學校未興瑛由邑學生領正統癸酉鄕薦不第乃博覽羣籍鉤深探頥成化己丑成進士知廣徳州興文教絕淫祠嚴生女不舉者之禁升南禮部郎中出爲撫州知府調攺鎭逺府秩滿歸省弘治初王端毅恕爲吏部卽家起四川參政尋轉右布政使丁內艱除服乞致仕給事中楊亷吳世中交薦其學行起用竟弗赴瑛未第時受學於陳布衣眞晟尊向而篤信之及舉進士與新會陳白沙遼左賀克恭上下議論然瑛以居敬窮理爲鵠白沙之學有所不契寓書李大厓承箕以辧之曰某聞人心無外爲有外者非也聖人靜有以立天下之大本動有以行天下之逹道由體及用一以貫之其餘爲學皆由博以反約博者萬殊也約者一本也求諸萬殊而後一本可得一本旣得則所謂萬殊者亦可推此以貫之矣某請得以言其功程次第蓋始學之要以收放心爲先務收放心居敬是也居敬則心存聰明睿智皆由此出然後可以窮理所謂窮理者非謂靜守此心而理自見也蓋亦推之以極其至焉耳孟子曰萬物皆備於我此言人心無外也不卽物以窮理其能盡此心之體乎故自性情之微以及形骸之粗自食息之末以及綱常之大自六經之奧以及天地萬物之廣皆不可不求其理求其理謂求其自然與其當然又於自然當然求其所以然積累旣多自然融會貫通而於一本者亦自得之矣一本固非學者所易言然聞之中庸有曰喜怒哀樂之未發謂之中又曰上天之載無聲無臭至矣此譬如榖種𨿽自塊然而根苗花實皆聚於此又如雞卵𨿽自渾然而羽毛觜角皆具於此及其發見於行事在聖人體用一貫在學者未免差互蓋在已者有所拘蔽故所發不無偏重之殊在外者有所揺奪故所施不無遷就之異然而旣見本源則於處善亦安循理亦樂至於患難事變𨿽以死易生亦甘心爲之此聖賢之大略也今不務此乃塊然靜坐求畢體用之學吾見其難矣瑛自得第後歸於莆所著有經世管鑰律呂管鑰字書纂要翠渠類槁廣徳志蜀志漳志等編嘗與黃仲昭同修府誌議論間有不合自謂莆陽抝史云卒年八十九學者稱爲翠渠先生

縣令鄭文坡先生衷

鄭衷字世和龍溪人自幼向上學務踐履嘗遊周翠渠瑛之門每見稱許事父及繼母以孝聞丁繼母憂念喪母年幼追服三年正徳癸酉鄕舉令南康作興學校俸給外一毫不取以不善事上官謫廣徳州學正提學顧陽和薦其古行古心與世殊調轉揚州教授升武陵令致仕歸晚益嗜學築精舍於文山之坡鄕人稱文坡先生﹝閩書郡誌﹞

縣令施近甫先生仁

施仁字近甫龍溪人少以聖賢自期博洽善屬文顧舉業非其好也同邑林魁一見奇之弱冠負笈逰莆者三載於黃未軒周翠渠諸先生靡不論世尙友歸而躬行孝弟父母兄弟間動相規切期諭諸道與同時潘鳴時髙則賢潘桂芳周一陽稱五賢當道如沈寵周賢宣姜寶延致書院以訓多士嘉靖丙寅選貢北上復與貢安國參證異聞選授紹興司訓王龍溪畿其邑人也時過從論說宗良知之旨已轉諭建安與諸士會水西觀以實修相砥所梓有建安興學錄復古議太上感應篇八事圖說無非誘翼人心還古之道用薦擢龍門知縣政尙淸簡懸趙淸獻遺像於退食之堂焚香告之曰倘有負心願公示譴暇與諸生講論不輟自縣治至村落並開立社學鄕約課督曉解攺東筦以內艱歸不復出四壁恬然坐次左右經史矻矻誦讀倦則正襟危坐凝神定慮與友人談道外無他營其接引後學提闗啟鑰心口無畱隠焉年八十九卒所著有修正要語及諸詩文多根極理要之言侄三畏任教諭好古力行家庭間自相師友云﹝閩書郡誌﹞

僉事宋立齋先生端儀

宋端儀字孔時莆田人幼嘗侍父助教公校文江右時禦史天臺陳選監場屋因私試以文深器之父爲安州學正每令預堂試諸生皆嘆服以爲弗如也舉成化辛丑進士拜禮部主事歷主客員外郎凡四裔朝貢之使以方物贄見一毫不苟取其或有所求請必條舉典故辧析開諭使心服而去久之遷廣東提學僉事旣至嚴立教法務欲以身表率而痛抑其浮誕奇險之習在廣五年列郡之士知所向方年甫五十六卒於官端儀居家孝友動循禮法自其少時已有志泛濫羣籍尙友古人凡鄕之先輩皆考究而知其邪正賢否郡守靑田潘琴以郡學所祀鄕賢多弗稱典禮乃發策詢於諸生惟端儀所對策考論精審潘大加歡賞其在禮部署淸務簡無畱意正學而於程朱微言緒論無不究極旨歸平生不作韻語間有議論皆根據義理闗渉世教不規規麗藻之工而已嘗考正宋史道學傳進程氏門人呂大臨謂其深潛縝宻當不在劉李尹謝遊楊之下又以程氏師友淵源朱子已有錄以示後學而朱子門人亦多哲士尙未有表著之者因集黃勉齋以下及私淑有得如眞文忠諸公凡若干人爲考亭淵源錄又嘗修祠部典故廣東通誌略宋行朝錄皆未脫稿其修道南三先生遺書朱子事類鄕賢考證莆陽遺事莆陽舊事偶錄立齋閒錄立齋稿髙科考宋氏族譜等書藏於家﹝洛閩源流錄莆陽文獻﹞

忠裕黃後峯先生鞏

黃鞏字伯固號後峯莆田人弘治十八年進士推官徳安府升刑部主事歷兵部郎中丁內艱守制家居三年不出戶庭鄕前輩如鄭山齋方松厓陳時周周翠渠咸推重之與爲忘年友見素林公尢愛之戊寅春服除將赴部會武宗北巡人心危疑或沮鞏行鞏題書屋曰石田茅屋爲生太拙鴟夷馬革自許何愚眾不能沮竟北上補武選正徳十四年春上將南巡時寧庶人久蓄逆謀蕭敬朱寧張銳在司禮錦衣東廠與庶人交通江彬又握勁兵在上左右中外爲憂公卿交疏不聽鞏以事由彬而言者怵彬威鮮指及乃獨疏六事其略曰陛下臨禦以來祖宗之紀綱法度一壊於逆瑾再壊於佞幸又再壊於邊帥至是將蕩然無餘矣天下知有權臣而不知有陛下寧忤陛下而不敢忤權臣亂本已生禍變將起竊恐陛下知之晚矣試舉圖治六事於今爲最急者陳之其一曰崇正學臣聞聖人主靜君子愼動陛下盤逰無度流連忘反者無乃動之過乎伏望陛下髙拱九重凝神定慮屏紛華斥異端逺佞人延故老訪忠良可以涵養气質薫陶徳性而聖學惟新聖政自舉其二曰通言路言路者國家之命脈也言路之通塞國家之治亂系焉竊見近時臣僚奏牘間或言及時政往往匿不以聞其或事闗權臣則又畱中不出而中傷以他事由是𨿽有安民長策謀國至計無因以逹𨿽有必亂之事不軌之臣陛下無由而知之矣天下烏得而不亂哉伏望陛下廣開言路不責以出位不加以好名如此則忠言日進聰明日廣𨿽亂臣賊子亦將有所畏而不敢肆矣其三曰正名號陛下近日以來無故自稱爲威武大將軍太師鎭國公逺近傳聞莫不驚疑夫陛下自稱爲公誰則爲陛下者伏望陛下卽日削去諸名號以昭上下之分以明示天下之人庶幾體統以正而朝廷自尊矣其四曰戒逰幸陛下始時逰戲不出大庭馳逐止於南內旣而幸宣府幸大同幸太原幸陜西楡林諸處所至費財動眾郡縣騷然至使民間一夫一婦不能相保陛下爲民父母何忍使民至此近者復有南巡之命南方之民爭先挈妻子避去者流離奔踣敢怨而不敢言卽今江淮之饑父子兄弟相食天時人事如此加以休息愛養尢恐不支況又重以蹙之其何不流而爲盜賊也姦雄窺伺待時而發變生在內則欲歸無路變生在外則望救無及陛下斯時悔之晚矣彼居位大臣用事中官親暱羣小皆欲陛下逺出而後得以擅權自恣乘機爲利也其不然則亦袖手旁觀如秦人視越人休戚不相渉也伏望陛下翻然悔悟下哀痛罪巳之詔罷南巡撤宣府行宮示不復出發內帑以賑江淮散邊軍以歸卒伍雪旣往之謬舉收旣失之人心如是則尙可爲也其五曰去小人自古小人用事未有不亡國而喪身者也謹按今之小人簸弄威權貪圖富貴者實繁有徒至於首開邊事以兵爲戲使陛下勞天下之力竭四海之財傷百姓之心者則江彬之爲也彬本行伍庸流凶狠傲誕無人臣禮臣等但見其有可誅之罪不見其有可賞之功今乃賜以國姓封以伯爵托以心腹付以京營之寄此養亂之道也天下切齒唾罵皆欲食彬之肉陛下亦何惜一彬以謝天下哉其六曰建儲貳陛下春秋漸髙前星未耀祖宗社稷之托懸懸無所寄方且逺事逰觀屢犯不測收置義子布滿左右獨不能豫建親賢以承大業臣以爲陛下太倒置也伏望陛下將近時羣臣建儲章疏付在廷文武大臣共圖大議卽於宗室中遴選親賢一人養於宮中以系四海之望待他日誕生皇子之後俾其出就外藩實宗社無疆之休也車駕員外郎陸震見公疏卽碎已疏艸曰願同署名進疏入上怒甚下詔獄鉗校於廷五日三訊杖百餘坐系逾月除名鞏體最羸眾咸謂必死乃死得蘇震竟死當是時海內盛傳其疏歸後杜門著述家素貧客至畱飯或至日中未舉火貸米鄰家恬不屑意嘉靖攺元召爲南京大理寺丞疏請稽古正學敬天勤民取則堯舜保全君子辧別小人明年入賀卒於京師年只四十三無子素翁山齋謀以弟布之子爲其後行人張淨峯嶽訟其直節贈大理少卿天啟初謚忠裕鞏嘗曰人生仕宦至公卿大都三四十年惟立身行道斯千載不朽世之人頋以彼易此何耶鞏沈敏好學𨿽疾病支離手不釋卷詩文淸粹和婉自成一家所著有後峯文集又有讀書錄山居筆記諸作皆未成書﹝吾學編﹞

張先生元紳

張元紳莆田人以字行與吳繹思魏時敏諸人結社放情世外性坦易自稱坦齋山人嘗預修八閩通誌又與方伯周翠渠編修黃未軒共修郡誌郡多韋布獨行之士往林貞肅以名節髙一世於時云蒸躍起不獨冠紳卽如處士張元紳劉文暘方在源陳壽徵輩咸鞠躬質行貞肅居恆數招邀此數人奬引甚至以故更相淬礪以成一時之盛

○縣令吳淳夫先生仲珠學派

按吳公亦畱心經學者縣令

吳淳夫先生仲珠

吳仲珠字淳夫莆田人少精學業疏於世故登成化乙未進士授義烏知縣以公錢助喪爲禦史所按嘆曰士何往不自得哉遂拂衣歸家居授徒分晰經傳奧語以訓後學著有四書詩經講說﹝道南源委﹞

閩中理學淵源考卷五十四

廣平府知府李淸馥撰

○恭淸陳時周先生茂烈學派

按白沙之學明代諸公共議之謂其近於禪學然其髙風素節亦可追已時周先生師事白沙其省身克己之錄未知與師門宗旨如何考之林公見素志公墓曰隠衷粹行對天地而質鬼神其人品在黃憲管寧之右當時莆中諸公推許亦無異詞其操履可想矣

恭淸陳時周先生茂烈

陳茂烈字時周莆田人也先世瑞安人曽大父以軍功隸興化衛總旗於是遂爲莆人茂烈方髫年繼父戎役厲志不與羣兒伍晝入署夜歸則讀書祖母憐其孱弱亟止之乃覆燈黙誦不輟年十八慨然嘆曰善學聖人者莫如顏曽顏之克己曽之省身夫非學之法歟作省克錄自考弘治九年第進士嘗使廣東一切饋贐悉卻之是時新會陳獻章以理學倡東南茂烈則往執弟子禮語累日獻章甚喜告以學須靜一於是退作靜思錄佩其言終身爲吉安理官十餘年入爲監察禦史袍服朴素騎一牝馬身若無官顧獨系風紀之重有尙書佀子受賂而崔志端者亦爲尙書故道流也皆以內援蟠結不能去茂烈再劾佀罷之崔仍畱茂烈意未得而會其母張年七十有七老矣遂疏乞終養去家居身自治畦一奚奴拾薪服食麄糲夜臥不能具一帷短牀敝席漠如也太守以其作苦遣二力助之三日白守曰是使野人多事且溢口食也遣還茂烈𨿽不究於仕然故具經濟才其在吉安持大體開至誠廸以民彜上下信服有婦嫠家富族人利其貲誣婦且別適特爲白之令終所至民有嫁妾者妾娠緣妻悍去之比生子歸承父業族羣爭不決乃驗以女兄特類爭者遂服時守張嚴鷙而茂烈以寛佐之當道或深文皆徐爲申釋明允公恕旣去而有遺思力耕養母者若而歲銓部稔其行淸苦奏攺晉江教諭以資養辭旣而守臣復上其孝行貧苦狀武宗嘉之詔視侍郎潘禮故事月給米三石茂烈復辭古人行傭負米皆以爲親臣卽貧應未至此且母年八十有六來日無多願以身力作報母囏勞不願當廩賜上不允間四歲母卒茂烈抱疾彊起號泣寢地疾遂亟未幾亦卒所產惟一女以身後屬司冦林俊俊爲治其喪立族子逺揚爲後海內大夫士聞而傷之禦史王應鵬以狀聞謂茂烈亷如石守道而所養獨純孝如徐仲車而所處尢困天子悼焉詔所司表宅裏曰孝亷仍卹其家茂烈向道甚蚤比聞新會之教契悟亦深安貧樂志泰然自足日坐斗室究極五經四書之旨以身體驗隨得隨錄嘗曰儒有向上工夫詩文特土苴耳嘗與友人論學書曰承示胡敬齋書日不釋手議論精切用心良苦假所修如之當於吾道中求之也恨生晚而未考其世焉至於論白沙一峯二先生與丘文莊張東白頗有抑揚蓋一時之言而非蓋棺之論也文莊二公吾不及知一峯之志節尙矣白沙之學而疑其禪非眞知白沙者也人一心也其用一耳士以記誦辭章競科名日趨於下矣向上將誰主耶世方以是相率任道者憂之故曰古人棄糟粕糟粕非眞傳又曰莫笑世間無著述眞儒不是鄭康成正懼其功倍於小學而妨此大道也白沙之初見康齋而歸也閉戶窮盡古今典籍又築臺靜坐不出閾外者數年深潛靜思眞積力久心悟理融而自得之妙非人所能知也敬齋亦學於康齋同門者也諒未及面而資麗澤之益又未知其發言之由無怪乎其作疑也自今考之敬齋懼學者舍下學而躐於上逹若白沙則懼學者逐口耳而忘乎身心也竊嘗細玩尊徳性道問學一章學聖賢之法備矣然人之气稟不一淸者知之勝淳者行之勝無偏廢焉所入異而所造一矣安得起敬齋於九原相與細詳又曰萬物備於我反而求之於心身無限欠缺無限病痛至於中之欺慊冷暖自知若夫愧影愧衾嚴切之功無踰於此烈𨿽鄙薄每自檢點勉循規矩今事至教先以治病爲急若病去藥除則終身之訓也其持論如此林貞肅俊曰時周領悟旣深而充養益熟隠衷粹行對天地而質鬼神第其人品當在黃憲管寧之右焉天啟辛酉謚恭淸﹝越章錄莆陽文獻﹞

教諭郭約之先生克一

郭克一字約之惠安人爲人坦夷有志趣嘗講學於莆以弟子禮見如賓陳先生先生語以爲學當涵養本原不在枝葉繁辭克一深佩服之領正徳癸酉鄕薦癸未試春官乙榜授歸善教諭歸善學在郭外殿宇敝壊諸生徒寄空籍於學分齋肄業之規弛甚克一慨然振而興之倡率諸尙義者鳩材募功重新學捨俾士有歸息而嚴立條教以約束之躬爲講說經旨士心竦然諸司行部至惠州者莫不嘆賞居三年丁母憂歸卒於家﹝邑志﹞

侍郎鄭山齋先生嶽

鄭嶽字汝華號山齋莆人南湖先生露之裔七歲而孤賴母林兄嵎食貧而撫教之踰弱冠登弘治六年進士授刑部主事論囚東市錦衣千戶張福恃勢越坐嶽奏論語渉中貴旨下詔獄堂官疏救得釋轉員外郎湖廣按察僉事宗藩侵民田累奏不決嶽竟歸之民荊嶽歲饑設法賑活甚眾常徳守刑貨黷濫捕其左右置之法守解印綬去南臺會薦天下方面官十七人嶽與焉正徳初擢廣西兵備副使徵黒松洞奏捷調廣東尋擢江西按察使振揚風紀爲逆濠所忌連擢其地左右布政使濠橫奪民田億萬計民設寨聚守濠諷總制剿以兵嶽力沮之副使李夢陽禦史江萬實相訐奏下藩臬會勘嶽欲平其理而夢陽務求勝濠從而嗾之執嶽憲司舊役考掠誣嶽用公堂銀文致送濠禁錮事聞下鎭巡勘報濠左右夾持成獄臺省曁江西撫臣交疏其枉遣大理寺卿燕忠給事中黎奭覆勘竟爲濠所陷自誣服罷後濠反伏誅起四川左布政使以母喪未終制不赴嘉靖初升右副都禦史巡撫江西至則民擁道聚觀手額相慶嶽奏賑卹受兵郡縣定討逆功及贈祀死事之臣皆報可甫三月擢大理寺卿輔臣以擁立世宗功議封伯嶽遺書內閣所厚蔣冕勸其辭避林俊以司冦召至協衷守法一無所假勘事陜西正總兵官李隆罪前後凡四上疏皆切時政升兵部侍郎大同兵變赦而復叛嶽宻令總兵桂勇斬首惡數人事遂定已而勘報及大璫弟侄名嶽駁正之權幸側目又以議禮忤旨奪俸言官風聞媒糵其短因力請致仕歸凢十五年卒於家嶽嚴毅端諒好禮勤書老猶不懈尢喜奬掖後進事寡母甚孝念兄鞠哀恩罄官俸以報構蒲阪祖祠益祭田治先世諸墓至於開渠造橋建社有利於鄕族者槪不惜費所著有山齋淨槁吟槁奏議駁槁莆陽文獻莆陽誌略等書享年七十二子泓字士流初爲逆濠所陷謫戍赦回蔭授詹事府錄事疏歸終養﹝莆陽縣誌柯維騏撰本傳閩書﹞

閩中理學淵源考卷五十五

廣平府知府李淸馥撰

○訓導劉子賢先生閔學派

按劉先生閔在成化弘治間一時師友極盛而與鄭公紀切磋最篤者也考鄭東園遺事謂鄭公與劉子賢先生隠云洞山中玩易考禮主靜愼動以求至道一時名士翕然歸仰泉南陳剩夫每來畱閱月自言得見鄭子方覺荒疏修撰羅一峯謫官泉州往返必約鄭氏於風亭僧捨講論數宿曰東園學問心得爲多又考虛齋蔡文莊亦寓書子賢皆企其實踐工夫儒效修著非空言者於時諸公皆一代之英並世而起其出也有鳯翔千仞之槪其處也有潛龍不拔之貞詳考所立皆涵養深淳原本經術追溯乎幹淳講學之盛無媿也迨後新說繁興講席互設而窮經實踐之意微嗚嘑師友傳述盛衰之運可以觀矣

訓導劉子賢先生閔

劉閔字子賢莆田人幼有至性少長知學卽絕意科舉凡禔躬訓家必以聖賢爲法祭祀奠獻一遵禮經以父柩及祖母柩未塟遂斷酒肉逺房室𨿽授館鄰邑而朔望必歸哭殯所如是者三年鄰族憐之爲之助塟婦失愛於母出之終身不復娶溫凊定省疾不觧衣母或有怒則竟夕跪牀下副使羅璟立社學延閔爲師提學周韋庵孟中捐銀助養太守王弼每遇祭祀必延致齋所曰此人能消鄙吝豈減黃叔度耶亦置田資之閔並受不卻及母卒卽送田還官廬墓三年歲凶弟婦求分異闔戶自撾感悟復合弘治中林貞肅俊言其恭愼醇粹孝友髙古徳宇道風自覺難比願禮致入侍東宮必能涵煦薫育有所裨益不報正徳元年詔授儒學訓導所著有家禮考注昭穆圖宗子說五倫啟蒙孝經刋誤等書溫陵蔡文莊曽寄書略曰觀先生所自待斷斷然實地根本工夫一掃卻許多煩冗枝葉愚意今日大勢如此匡治之計須是先生輩出身也然𨿽未卽出易之損九二曰利貞弗損益之蓋言𨿽未爲時用然其弗損所守如此則所以益於上者亦旣多矣而況又有所謂子弟從之則孝弟忠信者乎小兒存畏今年九歲矣家父母畱在膝下去先生才百餘里而未能實時遣詣門下以供灑掃途中徒爲念之耳﹝道南源委蔡文莊集﹞

司徒鄭廷綱先生紀

鄭紀字廷綱仙逰人南湖淑之後舉天順庚辰進士爲翰林庶吉士授檢討與謝一夔劉健周經張元禎諸公講性理之學以經濟相許其爲文章披奇剔怪瀾立星回深博蘊藉益探以有憲宗登極上太平十策以親老引病歸養父沒哀毀骨立知府以金助塟謝不受喪畢廬墓讀書與孝子劉閔泉南陳剩夫相往來修撰羅倫謫官泉州亦時會聚講論仿義門家規藍田鄕約朱子義倉以濟族睦鄕家食二十餘年再起供職遷浙江提學副使令諸生兼讀五經白文行鄕射革浮屠毀淫祠孝宗登極上疏勸禦經筵近儒臣論聖學以正心爲要言甚切至有旨嘉納召爲國子祭酒監規嚴正師生凜然國學有膳余銀千兩典簿以常例奉紀曰膳爲監生何與祭酒悉歸官同官謂紀形其短銜之紀固以前輩自處遇科道官不能折節爲禮因相與攟撫其事論劾之孝宗謂紀任未久何遽有此令條析以聞攺南京通政司左通政七年升南京太常卿武宗在東宮行冠禮紀采古今帝王嘉言善行凡百條各繪圖作贊名曰聖功圖表啟以進且言皇太子當近正人聞正言不可與儇薄內侍逰上優答之升南京戶部侍郎適南畿災紀以漕米權宜水兌積出余米二十餘萬石賑濟又將月糧放支本色以平米價奏革京儲冗食鹽鈔攬納之獘皆有惠利及人然竟以前論踵襲言者不已紀亦屢疏乞休十七年進南戶部尙書致仕卒年七十六遺命請劉閔治喪勿乞塟祭訃聞賜塟如故事有奏議四卷聖功圖十卷歸田錄八卷文集前後續別五十卷子主敬主忠主忠蔭補壽州同知守官飭簠簋而歸田好施祀鄕賢﹝閩書莆陽文獻﹞

○主事柯希齋先生維祺學派

主事柯希齋先生維祺

柯維祺字奇純號希齋莆田人幼靈頴希慕古哲林貞肅陳孝亷雅重之弱冠領鄕薦登嘉靖癸未進士出黃文裕佐之門文裕語人曰異時無忝鴻儒柯氏子也授南戶部主事時年二十六卽移疾歸烏石山中聚舊業而紬繹之別淆亂訂是非會萬於一及門之士先後至四百餘人傳授靡倦要以躬行爲先慨近世學者樂徑悟而憚積累竊禪家之說以掩孤陋作左右二銘明其意著講纂二卷以辧心術端趣向爲實志以存敬畏宻操履爲實功而其極以宰理人物成能天地爲實用至於爲學次第懇懇致意於誠之一字謂心與理一之謂誠言與行一之謂誠終與始一之謂誠蓋允蹈之也錄所答問釐爲心解學解經解上下傳解史解六卷多儒先所未發著宋史新編共二百卷閱二十載而成書作史記考要十卷凡司馬之譏評爽實班氏之增損乖義少孫之補綴亂眞諸儒之紀載異同胥辧正之而天文歷律發明尢詳又以莆陽文獻自嘉靖以來屢經兵火懼其遂湮乃撰次爲二十卷以接山齋鄭嶽之筆曰續莆陽文獻志與宋史新編俱以三品論人謂求道徳之士於三代之下必欲如古聖賢難矣但能忠信亷潔以禮義爲進退以名節自砥礪此其根本也根本旣立𨿽乏功業文章不足爲病根本旣喪卽富貴功名鄙庸人耳何足取哉別著詩文集十卷續集四卷雜著二卷居常絕迹不入官府矢志淸修力耕節用躬韋布之素有餘則推以佐親黨遇倭亂廬毀於冦鬻田以築小室日危坐其中接人無戲言無茍笑聞人之短蹙然必爲之諱期功不與飲燕口惟蔬食菜羮而已卒年七十八學者稱希齋先生﹝雒閩源流錄明名臣言行錄閩書興化府誌﹞

○主事卓起巖先生居傅學派

考之志乘林貞肅公奬藉人才最盛其一時說經諸師席公皆勤懇而親炙之爲鄕邦倡率爲後進典型其風俗醇篤有由來已

主事卓起巖先生居

傅卓居傅字起巖莆田人精於經學開館鳯山執經問難者前後數百人以鄕薦授金華訓導教廸有方靑衿競奮登正徳十二年進士賜歸省一時士類競趨其門林貞肅俊方簡肅良永時過講堂與之談榷文義所著有書經四書臆說學者宗之終刑部主事門人太守鄭弼爲之起墳﹝道南源委莆陽志﹞

郡守鄭諧甫先生弼

鄭弼字諧甫莆田人嘉靖癸未進士歷工部郎中出賑江南全活甚眾榷稅蕪湖亷平有體遷雲南知府釋江洋株連之辟平木邦宣撫之亂年四十以親老致仕至九十三卒﹝莆陽選舉志﹞

簡肅方壽卿先生良永

方良永字壽卿莆田人弘治三年進士督逋兩廣峻卻饋遺爲布政使劉大夏所器還授刑部主事進員外郎擢廣東僉事瓊州賊符南蛇爲亂大夏時爲總督檄攝海南兵備會師討平之禦史坐良永失利大夏已入爲本兵爲白於朝賚銀幣正徳初父喪除待銓闕下外官朝見畢必謁劉瑾鴻臚導良永詣左順門叩頭畢令東向揖瑾良永竟出或勸詣瑾家良永不可及吏部除良永河南撫民僉事中旨勒致仕旣去瑾怒未已欲假海南殺人事中之刑部郎中周敏力持乃不坐瑾誅起湖廣副使尋擢廣西按察使發巡按禦史朱志榮罪至謫戍遷山東右布政使旋調浙江攺左錢寧以鈔二萬粥於浙良永上疏曰四方甫平瘡痍未瘳浙東西雨雹寧廝養賤流假義子名躋公侯之列賜予無算納賄不貲乃敢攫民財戕邦本有司奉行急於詔旨胥吏緣爲姦椎膚剝髓民不堪命鎭守太監王堂劉璟畏寧威受役使臣何敢愛一死不以聞乞陛下下寧詔獄明正典刑並治其黨以謝百姓寧懼畱疏不下謀遣校尉捕假勢粥鈔者以自飾於帝而請以鈔直還之民陰召還前所遣使寧初欲散鈔徧天下先行之浙江山東山東爲巡撫趙璜所格而良永白髮其姦寧自是不敢粥鈔矣寧方得志公卿臺諫無敢出一語而良永以外僚訟言誅之聞者震悚良永念母老恐中禍三疏乞休去世宗卽位中外交薦拜右副都禦史撫治鄖陽以母老再疏乞終養都禦史姚鏌請破格褒寵尙書喬宇孫交言良永家無贏貲宜用侍郎潘禮禦史陳茂烈故事賜廩米詔月給三石久之母卒詔賜祭塟皆異數也服除以故官巡撫應天卽家賜勅至衢州疾作連疏乞致仕未報遽歸卒卒後有南京刑部尙書之命曁訃聞賜卹如制謚簡肅良永侍父疾衣不觧帶者三月母病良永年六十餘矣手進湯藥無少怠居倚廬哀毀稱純孝焉素善王守仁而論學與之異嘗語人曰近世專言心學自謂超悟獨到推其說以自附於象山而上逹於孔子目賢聖教人次第爲小子無用之學程朱而下無不受擯而不知其入於妄弟良節官廣東左布政使亦有治行子重傑舉於鄕以孝聞

○學正林致之先生學道學派

按明代莆陽諸前輩多治尙書致之林公精熟是經嘉靖乙酉督學邵公鋭延請於三山主教恭敏馬公實師承其說焉時三山鮮習是經故邵公特延致之餘考之經籍考馬恭敏之子歘序尙書敷言云再考公從學於蔡王二先生其平日爲學大旨未知如何至恭敏馬公之學閩書並蔣氏閩學源流皆以爲宗程朱之學者

學正林致之先生學道

林學道字致之莆田人體不勝衣言不出口而向道甚勇義利之辧甚嚴終日正襟危坐非寢不脫巾履初從蔡文莊受學復之江西從王文成訂良知之說嘗遊吳下有僉事某者延至其家旣而聞其居喪宴會曰非吾徒也遂去之督學邵鋭選取閩中於會城書院分經擇師學道與焉司徒馬森其及門士也徐文貞階謫延平願請一見竟不造門至嘉靖間以貢授都昌訓導文貞亦督學江西喜曰吾今得見林致之矣爲題像曰顏勤閔孝柴愚參魯若在聖門依稀參伍終無爲州學正卒學者私謚曰貞修先生所著有原教錄二卷﹝道南源委莆田志﹞

○王侃齋先生學派

王侃齋先生﹝闕﹞

陳碩飛先生鳶

陳鳶海澄人字碩飛幼讀書與兄英及中表林浩相友聞莆陽王侃齋以道徳淑人相與負笈從之旣歸以禮自閒築室家廟之旁非弔喪問疾不出倦時或散步郊原悠然自賞藝圃必正樹菓木必直而方對夫婦如嚴賓延納士流溫和可掬時以正言格論誘人所交林克諧夫婦染疫暴卒無敢至者鳶奔往經紀其喪嘉靖丁巳冦掠月港焚毀悉盡惟鳶居無恙郡丞許鑰聞其名饋餉不受海憲周賢宣至澄訪之鳶使家人辭曰某隸居編民有公事召無相見禮不敢見疾革命弟子以喪禮危坐而逝

閩中理學淵源考卷五十五

廣平府知府李淸馥撰

○訓導劉子賢先生閔學派

按劉先生閔在成化弘治間一時師友極盛而與鄭公紀切磋最篤者也考鄭東園遺事謂鄭公與劉子賢先生隠云洞山中玩易考禮主靜愼動以求至道一時名士翕然歸仰泉南陳剩夫每來畱閱月自言得見鄭子方覺荒疏修撰羅一峯謫官泉州往返必約鄭氏於風亭僧捨講論數宿曰東園學問心得爲多又考虛齋蔡文莊亦寓書子賢皆企其實踐工夫儒效修著非空言者於時諸公皆一代之英並世而起其出也有鳯翔千仞之槪其處也有潛龍不拔之貞詳考所立皆涵養深淳原本經術追溯乎幹淳講學之盛無媿也迨後新說繁興講席互設而窮經實踐之意微嗚嘑師友傳述盛衰之運可以觀矣

訓導劉子賢先生閔

劉閔字子賢莆田人幼有至性少長知學卽絕意科舉凡禔躬訓家必以聖賢爲法祭祀奠獻一遵禮經以父柩及祖母柩未塟遂斷酒肉逺房室𨿽授館鄰邑而朔望必歸哭殯所如是者三年鄰族憐之爲之助塟婦失愛於母出之終身不復娶溫凊定省疾不觧衣母或有怒則竟夕跪牀下副使羅璟立社學延閔爲師提學周韋庵孟中捐銀助養太守王弼每遇祭祀必延致齋所曰此人能消鄙吝豈減黃叔度耶亦置田資之閔並受不卻及母卒卽送田還官廬墓三年歲凶弟婦求分異闔戶自撾感悟復合弘治中林貞肅俊言其恭愼醇粹孝友髙古徳宇道風自覺難比願禮致入侍東宮必能涵煦薫育有所裨益不報正徳元年詔授儒學訓導所著有家禮考注昭穆圖宗子說五倫啟蒙孝經刋誤等書溫陵蔡文莊曽寄書略曰觀先生所自待斷斷然實地根本工夫一掃卻許多煩冗枝葉愚意今日大勢如此匡治之計須是先生輩出身也然𨿽未卽出易之損九二曰利貞弗損益之蓋言𨿽未爲時用然其弗損所守如此則所以益於上者亦旣多矣而況又有所謂子弟從之則孝弟忠信者乎小兒存畏今年九歲矣家父母畱在膝下去先生才百餘里而未能實時遣詣門下以供灑掃途中徒爲念之耳﹝道南源委蔡文莊集﹞

司徒鄭廷綱先生紀

鄭紀字廷綱仙逰人南湖淑之後舉天順庚辰進士爲翰林庶吉士授檢討與謝一夔劉健周經張元禎諸公講性理之學以經濟相許其爲文章披奇剔怪瀾立星回深博蘊藉益探以有憲宗登極上太平十策以親老引病歸養父沒哀毀骨立知府以金助塟謝不受喪畢廬墓讀書與孝子劉閔泉南陳剩夫相往來修撰羅倫謫官泉州亦時會聚講論仿義門家規藍田鄕約朱子義倉以濟族睦鄕家食二十餘年再起供職遷浙江提學副使令諸生兼讀五經白文行鄕射革浮屠毀淫祠孝宗登極上疏勸禦經筵近儒臣論聖學以正心爲要言甚切至有旨嘉納召爲國子祭酒監規嚴正師生凜然國學有膳余銀千兩典簿以常例奉紀曰膳爲監生何與祭酒悉歸官同官謂紀形其短銜之紀固以前輩自處遇科道官不能折節爲禮因相與攟撫其事論劾之孝宗謂紀任未久何遽有此令條析以聞攺南京通政司左通政七年升南京太常卿武宗在東宮行冠禮紀采古今帝王嘉言善行凡百條各繪圖作贊名曰聖功圖表啟以進且言皇太子當近正人聞正言不可與儇薄內侍逰上優答之升南京戶部侍郎適南畿災紀以漕米權宜水兌積出余米二十餘萬石賑濟又將月糧放支本色以平米價奏革京儲冗食鹽鈔攬納之獘皆有惠利及人然竟以前論踵襲言者不已紀亦屢疏乞休十七年進南戶部尙書致仕卒年七十六遺命請劉閔治喪勿乞塟祭訃聞賜塟如故事有奏議四卷聖功圖十卷歸田錄八卷文集前後續別五十卷子主敬主忠主忠蔭補壽州同知守官飭簠簋而歸田好施祀鄕賢﹝閩書莆陽文獻﹞

○主事柯希齋先生維祺學派

主事柯希齋先生維祺

柯維祺字奇純號希齋莆田人幼靈頴希慕古哲林貞肅陳孝亷雅重之弱冠領鄕薦登嘉靖癸未進士出黃文裕佐之門文裕語人曰異時無忝鴻儒柯氏子也授南戶部主事時年二十六卽移疾歸烏石山中聚舊業而紬繹之別淆亂訂是非會萬於一及門之士先後至四百餘人傳授靡倦要以躬行爲先慨近世學者樂徑悟而憚積累竊禪家之說以掩孤陋作左右二銘明其意著講纂二卷以辧心術端趣向爲實志以存敬畏宻操履爲實功而其極以宰理人物成能天地爲實用至於爲學次第懇懇致意於誠之一字謂心與理一之謂誠言與行一之謂誠終與始一之謂誠蓋允蹈之也錄所答問釐爲心解學解經解上下傳解史解六卷多儒先所未發著宋史新編共二百卷閱二十載而成書作史記考要十卷凡司馬之譏評爽實班氏之增損乖義少孫之補綴亂眞諸儒之紀載異同胥辧正之而天文歷律發明尢詳又以莆陽文獻自嘉靖以來屢經兵火懼其遂湮乃撰次爲二十卷以接山齋鄭嶽之筆曰續莆陽文獻志與宋史新編俱以三品論人謂求道徳之士於三代之下必欲如古聖賢難矣但能忠信亷潔以禮義爲進退以名節自砥礪此其根本也根本旣立𨿽乏功業文章不足爲病根本旣喪卽富貴功名鄙庸人耳何足取哉別著詩文集十卷續集四卷雜著二卷居常絕迹不入官府矢志淸修力耕節用躬韋布之素有餘則推以佐親黨遇倭亂廬毀於冦鬻田以築小室日危坐其中接人無戲言無茍笑聞人之短蹙然必爲之諱期功不與飲燕口惟蔬食菜羮而已卒年七十八學者稱希齋先生﹝雒閩源流錄明名臣言行錄閩書興化府誌﹞

○主事卓起巖先生居傅學派

考之志乘林貞肅公奬藉人才最盛其一時說經諸師席公皆勤懇而親炙之爲鄕邦倡率爲後進典型其風俗醇篤有由來已

主事卓起巖先生居

傅卓居傅字起巖莆田人精於經學開館鳯山執經問難者前後數百人以鄕薦授金華訓導教廸有方靑衿競奮登正徳十二年進士賜歸省一時士類競趨其門林貞肅俊方簡肅良永時過講堂與之談榷文義所著有書經四書臆說學者宗之終刑部主事門人太守鄭弼爲之起墳﹝道南源委莆陽志﹞

郡守鄭諧甫先生弼

鄭弼字諧甫莆田人嘉靖癸未進士歷工部郎中出賑江南全活甚眾榷稅蕪湖亷平有體遷雲南知府釋江洋株連之辟平木邦宣撫之亂年四十以親老致仕至九十三卒﹝莆陽選舉志﹞

簡肅方壽卿先生良永

方良永字壽卿莆田人弘治三年進士督逋兩廣峻卻饋遺爲布政使劉大夏所器還授刑部主事進員外郎擢廣東僉事瓊州賊符南蛇爲亂大夏時爲總督檄攝海南兵備會師討平之禦史坐良永失利大夏已入爲本兵爲白於朝賚銀幣正徳初父喪除待銓闕下外官朝見畢必謁劉瑾鴻臚導良永詣左順門叩頭畢令東向揖瑾良永竟出或勸詣瑾家良永不可及吏部除良永河南撫民僉事中旨勒致仕旣去瑾怒未已欲假海南殺人事中之刑部郎中周敏力持乃不坐瑾誅起湖廣副使尋擢廣西按察使發巡按禦史朱志榮罪至謫戍遷山東右布政使旋調浙江攺左錢寧以鈔二萬粥於浙良永上疏曰四方甫平瘡痍未瘳浙東西雨雹寧廝養賤流假義子名躋公侯之列賜予無算納賄不貲乃敢攫民財戕邦本有司奉行急於詔旨胥吏緣爲姦椎膚剝髓民不堪命鎭守太監王堂劉璟畏寧威受役使臣何敢愛一死不以聞乞陛下下寧詔獄明正典刑並治其黨以謝百姓寧懼畱疏不下謀遣校尉捕假勢粥鈔者以自飾於帝而請以鈔直還之民陰召還前所遣使寧初欲散鈔徧天下先行之浙江山東山東爲巡撫趙璜所格而良永白髮其姦寧自是不敢粥鈔矣寧方得志公卿臺諫無敢出一語而良永以外僚訟言誅之聞者震悚良永念母老恐中禍三疏乞休去世宗卽位中外交薦拜右副都禦史撫治鄖陽以母老再疏乞終養都禦史姚鏌請破格褒寵尙書喬宇孫交言良永家無贏貲宜用侍郎潘禮禦史陳茂烈故事賜廩米詔月給三石久之母卒詔賜祭塟皆異數也服除以故官巡撫應天卽家賜勅至衢州疾作連疏乞致仕未報遽歸卒卒後有南京刑部尙書之命曁訃聞賜卹如制謚簡肅良永侍父疾衣不觧帶者三月母病良永年六十餘矣手進湯藥無少怠居倚廬哀毀稱純孝焉素善王守仁而論學與之異嘗語人曰近世專言心學自謂超悟獨到推其說以自附於象山而上逹於孔子目賢聖教人次第爲小子無用之學程朱而下無不受擯而不知其入於妄弟良節官廣東左布政使亦有治行子重傑舉於鄕以孝聞

○學正林致之先生學道學派

按明代莆陽諸前輩多治尙書致之林公精熟是經嘉靖乙酉督學邵公鋭延請於三山主教恭敏馬公實師承其說焉時三山鮮習是經故邵公特延致之餘考之經籍考馬恭敏之子歘序尙書敷言云再考公從學於蔡王二先生其平日爲學大旨未知如何至恭敏馬公之學閩書並蔣氏閩學源流皆以爲宗程朱之學者

學正林致之先生學道

林學道字致之莆田人體不勝衣言不出口而向道甚勇義利之辧甚嚴終日正襟危坐非寢不脫巾履初從蔡文莊受學復之江西從王文成訂良知之說嘗遊吳下有僉事某者延至其家旣而聞其居喪宴會曰非吾徒也遂去之督學邵鋭選取閩中於會城書院分經擇師學道與焉司徒馬森其及門士也徐文貞階謫延平願請一見竟不造門至嘉靖間以貢授都昌訓導文貞亦督學江西喜曰吾今得見林致之矣爲題像曰顏勤閔孝柴愚參魯若在聖門依稀參伍終無爲州學正卒學者私謚曰貞修先生所著有原教錄二卷﹝道南源委莆田志﹞

○王侃齋先生學派

王侃齋先生﹝闕﹞

陳碩飛先生鳶

陳鳶海澄人字碩飛幼讀書與兄英及中表林浩相友聞莆陽王侃齋以道徳淑人相與負笈從之旣歸以禮自閒築室家廟之旁非弔喪問疾不出倦時或散步郊原悠然自賞藝圃必正樹菓木必直而方對夫婦如嚴賓延納士流溫和可掬時以正言格論誘人所交林克諧夫婦染疫暴卒無敢至者鳶奔往經紀其喪嘉靖丁巳冦掠月港焚毀悉盡惟鳶居無恙郡丞許鑰聞其名饋餉不受海憲周賢宣至澄訪之鳶使家人辭曰某隸居編民有公事召無相見禮不敢見疾革命弟子以喪禮危坐而逝

閩中理學淵源考卷五十六

廣平府知府李淸馥撰

○莆陽嘉隆以後諸先生學派

縣令歐須靜先生志學

歐志學字須靜莆田人淹貫經傳以貢入南雍海內交重之吳中諸文學爭延爲師領嘉靖乙酉鄕薦知潮陽縣興學育才人文遂盛歲餘乞歸當道畱之不可旣歸開五經講席四方負笈者相踵所著有四書淵源毛詩小見衍義補要等書﹝道南源委閩書﹞

縣令阮先生琳

阮琳字廷佩莆田人嘉靖庚子舉人除金溪教諭爲諸生講明正學擢知恩平勤撫字興學校文學吏治一時推奬以老丐歸結境眞會誘誨後進所著有書經講義性理儀禮律曆批注圖書記愚諸集﹝道南源委﹞

縣令陳立夫先生繼芳

陳繼芳字立夫少頴敏勤學通五經爲文詞多有理觧同輩咸推讓之嘉靖丙戍進士授金華知縣亷介自持姦徒屏迹甫七月以病疏歸養家貧甘旨乏供乃設帳嘉禾因而負篋從逰者甚眾所著有書經精講至今以尙書起家者咸宗焉

郡守林廷彬先生華

林華字廷彬蚤孤家貧奮志讀書嘉靖壬辰進士授南京戶部主事攺北刑部轉員外郎皇親張鶴齡系刑部獄華坐累謫六安州同知巡按及督學檄爲諸生師建嶽麓書院令主之著嶽麓口義十卷量移長沙同知尋擢鎭江知府公暇講學如嶽麓時與徐問唐順之往還議論爲守五年多政績最大者平民羣訴豪家擅洲田久不決華斷爲公庒收其租以省民需富民毆殺人獄以賄停華立斷論死時宰夏言以獄托華不從嗾巡按禦史誣華激變逮系詔獄發鎭江哭而送者幾萬人擁傳車不得行逮者愕眙且笑曰是可以爲激變矣華至京上奏自辧世宗疑之而臺省亦多言其枉於是薄華罪罷爲民家居十七載不入公府性簡靜寡合鮮交晚年蔬食不與飲燕年六十七卒﹝莆田志﹞

參議黃以約先生文炳

黃文炳字以約父敬甫明經修行里人敬之稱曰木齋先生文炳嘉靖乙未進士授南戶曹郎度支會計惟謹榷北新闗務除細苛所入稅金下仁錢兩縣典出納闗吏不得染指又以羨余牒計司助餉商民感惠歷江西僉事參議文炳在江西久於分宜相無夤緣竟以罷免人稱其有守﹝莆田志﹞

縣令宋斯齋先生效周

宋效周字肇斯莆田人領嘉靖辛酉鄕薦由海陽教諭升和平知縣以徳化民羣盜觧散時制府徵令煩苛效周移書規諷遂被論劾致仕歸家絕迹公門教人以經書小學爲常課謂向往須擇中守正造詣須積漸至精工夫須循常務實所著有悾悾子踽踽言日格子正俗編等書學者稱斯齋先生

副使陳士仁先生祥麟

陳祥麟字士仁嘉靖丙戍進士授東安知縣東安地狹鄰邊時詔徵土兵討田州所過騷掠祥麟搜剔獘蠧犒餉具而民不擾嘗修學宮作社學毀淫祠攺諸佛剎爲書院以亷能調麻城足疾疏攺湖州教授主江西文衡所得多名士遷南京刑部主事常提獄命人灑濯囹圄不深錮諸囚囚甚徳之歷員外郎中出守姚安郡雜夷難治祥麟約以威信靡不輯服母喪服闋補南安或有諷祥麟稍稍爲子孫計者祥麟艴然曰昔人遺後世以安吾豈欲置之危哉嘗自言吾自筮仕以來未嘗置一人於重辟及謫戍者其亷愼仁愛類如此擢山東提學副使至則崇禮教作士气每閱諸生文義必爲之芟削攺正以積勞卒於官士林傷之同寅檢行槖蕭然各捐俸爲賻所著有四書詩經正蒙行世﹝莆田志﹞

郎中陳宜昌先生言

陳言字宜昌觀七世孫少敏博精尙書嘉靖丙午鄕薦第八人明年會試第四人肄政禮部時泰和歐陽徳爲宗伯深器重之屬吏部補其縣令言悃愊簡易奉職循理不喜矯飾逢迎以媚大吏大吏有索賄不得深嗛之者遂乞攺學職得湖州教授二年遷國子博士轉禮部儀制司主事教習駙馬都尉故事都尉率驕貴易其師師取具員而已言抗顏臯席人咸重焉越明年太宰李黙被讒死言亦坐鄕故謫郴州同知已移守泰州徵拜南京刑部員外晉郎中無何免歸言性眞率無他腸不習巧宦居家以孝友稱嘗修葺先世祠塋卹宗戚貧乏而撫其孤寡行惇本原所著有尙書講義六卷怡老堂存稿四卷石溪儷語二卷以子經邦貴進階一級贈吏部左侍郎兼侍讀學士﹝莆田志﹞

郡守林孟鳴先生兆珂

林兆珂字孟鳴富孫嘉靖壬戍倭陷郡城與兄兆瓚俱被縶倭刃磨兄頸兆珂以身翼蔽倭義釋之萬曆甲戍進士授蒙城知縣攺儀封教授升國子監助教轉博士監丞任成均七年董宗伯其昌範少卿允臨皆所取士升刑部主事歷員外郎中爲大司冦注律例二十卷出爲亷州太守丁內外艱補衡州又補安慶十年三典大郡歸之日囊無餘貲先是祖富總制兩廣奏罷采珠之令亷人徳之兆珂至先以太守行有司祭禮次日以諸孫行家人祭禮亷人榮之因作采珠行以歌祖徳所至禮名宿拔寒畯然性諒直不能婉曲事人辛丑大計後假歸遂爲終焉之計家居二十載鍵戶讀書丹鉛不輟所著書宙合多識二種其最著者又有批點左傳檀弓考工參同契楚詞李杜王摩詰選詩諸書刻林艾軒楊升庵陳山人諸集皆行於世平生篤友誼故人有鄭某者老而無嗣兆珂爲營塟於松嶺之麓歲時祭掃必率其子姓酌酒酹之所著書成恆令布衣人撰序曰古云名譽不聞朋友之過吾將以樹其名也故一時文士多歸之﹝莆田志﹞

布政林仲淸先生澄源

林澄源字仲淸嘉靖己未進士授戶部主事遷員外郎中出爲貴州參議屬水西安酋亂當事者方議用兵而澄源以蠻夷叛服靡常剿孰與撫便已而出兵殺傷過當卒用其言撫之事遂定逾年晉按察副使備兵威淸卽用前所撫酋授以方略寇發輙誘禽之滇黔宴然晉參政鎭威淸如故鄒進士元標以論劾江陵戍羅施道由境上澄源與盤桓彌日人或危之澄源曰昔徐晦越鄕而別臨賀後山出境而見子瞻彼何人哉吾分已定卽緣此得罪吾固安之因名其庵曰定庵後以廣西按察使覲畢轉四川右布政乞終養歸歸後言者復摘其馳傳事中之則猶江陵之爲也居家孝友恬靜部使者交章論薦竟不起著有悟往吟及經傳講義﹝莆田志﹞

林懋勛先生兆恩

林兆恩字懋勛富孫生有異質年十三好袖金散給貧人母詰之曰損有餘補不足天道也旣補弟子員試皆髙等已遂棄去鋭心學道嘗憂正學榛蕪世趨二氏謂二氏之粗者吾儒所不屑精者不出吾道之範圍遂合三教而發明之著書積數百萬言大要以三綱四業爲本歸儒宗孔爲急隨在奬勸凡士農工賈緇衣道流人人厭其意而去時倭薄郡城會眾募兵卻之又饑旱洊臻發粟拯濟賴全活者甚眾城陷後埋胔掩骼不遺餘力人尢徳焉天下名流耆宿讀其書者無不降心北面願爲弟子書幣之請殆無虛歲其教人先從治病始以此小試非其極也學者稱爲三教先生﹝莆田志﹞

參政盧鉉卿先生廷選

盧廷選字鉉卿萬曆壬辰進士知滄州鋤姦摘伏獄無滯訟時方興橫海舟師大軍出於滄供億驛騷少不給則立糜廷選馭應有方無敢嘩者巨璫挾稅柄淩轢州郡廷選以民艱抗議詞色從容璫慚沮而戢歷工部郎中出知南昌府南昌故多才廷選集士課文諸生呈藝與爰書並列几案間剖決品藻無不各厭人意者修東西二湖堤弛漁利以予民歷江西參政議減宗祿就各宗現在之折額以均惠於待封之子孫時用其策諸邸悅從著爲令尋以蜚語觧組去家居數載復起爲湖廣參政修城垣繕幹掫爲固圉計盜徐賓踰城剽巨室輿議以盜伏城中當排門大索廷選獨不謂然密遣邏逺地迹之盜果獲卒於官方病中檄武昌嚴察郡獄多滯囚勢將有變歿數日而難作楚人以爲神云所著有四書質義尙書雅言浴碧堂集莆﹝田志﹞

劉徵仲先生文暘

劉文暘字徵仲讀書秉禮授徒尙義與侄正隆交相愛敬卽閫內亦無間言後正隆領鄕薦官國子博士歸冷署無長物可獻數以爲言文暘曰靑氈故物正獲我心郡守王弼髙其行數造廬請見旌其門曰一鄕善士卒年八十九﹝莆田志﹞

劉陶九先生堯章

劉堯章字陶九讀書百原山中因以爲號少便超超異行輩爲文沈思入微幾廢寢食未幾閩亂遂挈家入寒山僦居何巖之麓專意聖學靜坐三年已而入百原刻意堅苦理數象緯靡不推究而返之躬行常曰涵養工夫全在應事接物上簡律一身不敢自恕意念間稍有愆違輙正色危坐終日會山中冦亂欲屠兩砦堯章挺身出見皆賴以全眾徳之歸田以謝堅卻之居家孝友與兄共爨無間言時兄有子五人堯章子二人及析箸以所遺產分爲七五與兄而自取二焉曰吾不忍令吾兒獨丰也人咸義之性和易近人及義之所在毅然爲之嘗讀春秋傳注頗疑其鑿後得湛甘泉正傳曰此可以知聖人之心矣乃下榖城與舊友商訂成書未就而疾作將革命取陳白沙示門人六絕吟詠者再點額而逝﹝莆田志﹞

副使陳鳴周先生騰鳯

陳騰鳯字鳴周萬曆丁未會試第二人授開州知州州多巨憝習弓馬乘突騎要截行刼商旅畏途騰鳯亷其實以計誘得巨魁立殺之自是賊徒屏息澶淵久困水患騰鳯設法堤防民得安堵丁內艱服闋補禹州復調太倉州婁有隠糧七千五百餘石或爲田衝蕩或爲■﹝土冊﹞漲混者民困於輸供騰鳯不避勞怨逐一洗刷遺累灑然升兵部員外郎出爲河南提學僉事秉公矢愼首拔者悉皆入彀有河洛九十元魁捲鐫行於世部覆稱最加衘再任轉浙江糧儲副使勤運挽部推卓異離任日卻羨金三千盡充公儲乞歸養冡宰趙南星覆疏云人方仰其有守而有爲本官則已知止而知足家居二十載杜門守靜所著有四書講意尙書要言及靜虛齋集卒年七十二﹝莆田志﹞

孝亷林燕公先生尊賓

林尊賓字燕公莆田人崇禎壬午舉人肆力於六經諸史百家著春秋傳於三傳外別有發明又以禮記附會成書乃翻去陳言著爲評定復取朱子未成之志合三禮而通之綴文成類共得十篇名曰古禮當然一時倪元璐張溥陳子龍錢肅樂輩皆折節下之計偕入都值闖賊陷京與從叔說同矢殉國著有鴈園集四卷﹝莆田志﹞

林雨可先生承霖

林承霖字雨可幼時爲諸生卽以古人自期入麥斜巖潛心理學家貧妻子藜藿不飽絕不爲意山中人皆呼曰林先生與同郡謝天駒同彚次莆陽四編行世天駒字山子攜家入山置書數千卷吟詠編摩於名利視之漠如也﹝莆田志﹞

鄭牧仲先生郊

鄭郊字牧仲博學能文幼嗜經史長以著述自任家𨿽困乏意豁如也補郡弟子員爲督學郭之奇李長倩所賞識拔置第一嘗謁銅山黃道周稱之曰鄭牧仲一日千里未易材也雲間夏允彛徐孚逺皆與定交已居壺山之南泉遂號南泉居士未嘗一至城市著書甚多注易十七卷廬陵知縣於藻爲之刋行尙有史統百四十五卷及南華十轉冰書折衡偶筆寓騷孝經心箋及雜詩文若干捲藏於家弟郟邑諸生好學博識與郊齊名督學李長倩首拔食餼安貧樂道所著有皆山集及易測詩史和陶廣騷春秋表微諸書門人郭鳯喈字友日衛庠生性髙潔工詩著有郭子詩艸﹝莆田志﹞

閩中理學淵源考卷五十七

廣平府知府李淸馥撰

○泉南明初諸先生學派

泉自朱子過化之後人才蔚起明初諸賢大都抱道守義恬於仕進而崇尙經說範圍禮俗猶然淸源別派遺風也今志乘可考者張氏廷芳首著易說陳氏道曽精邃易學趙氏復以禮教倡鄕閭莊氏逢辰以朱學式後進其餘或隱身明志或秉節傳經各著顯晦之遭祗求立身之的要皆根柢乎先民矩度與遺世絕俗者異矣迨後蔡文莊先生獨倡宗風而紫峯淨峯次崖紫溪諸公相踵起紹源浚流漸摩數世遂成閩學一代人文之治回溯當時淸源別派不更昌大而益光乎語雲山川之秀有開必先則國初諸君子皆有啟迪衛道之功不可無述也今並錄出以備考訂焉

張先生廷芳

張廷芳晉江人世家城南方山下父謙齋以文學召爲石井書院司紏廷芳世其業以講明理學爲己任冠婚喪祭一遵朱子家禮自號退密翁以見志嘗著易經十翼章圖蘊義十卷未上卒於家﹝泉郡誌雒閩源流錄﹞

趙莊節先生復

趙復字無疾晉江人隱邑之孤山博通經史不求仕進泉俗冠婚之禮率敝於侈靡喪葬之禮多壊於浮屠無疾惓惓以古禮爲之倡人多化之卒年九十五門人私謚曰莊節先生﹝雒閩源流錄舊郡誌閩書﹞

莊士明先生逢辰

莊逢辰字士明晉江人元季躬耕飬母𨿽在亂離中不釋書卷母卒喪葬一據朱子家禮洪武初或勸之仕不答日惟教子讀書後進多師之稱靜齋先生子琛﹝泉郡誌閩書﹞

州判劉子中先生嵩

劉嵩字子中晉江人博通經史所爲詩文淸新奇古不俟思索人謂其有謫仙才值元季不仕磊落不羈以詩酒自娛家無宿儲而處之泰然有知其貧而饋之者輙正色以謝或受所可受卽送酒家及賙親友之乏者洪武初以賢良方正薦授廣西賓州判官卒於官旅櫬不能歸州人葬於州之門外泉之名士多出其門所著有中齋集﹝泉郡誌﹞

學正陳端誠先生道曽

陳道曽字端誠晉江人祖章應洪武四年進士以學行聞歷官禮部主事道曽性資朴茂邃於易旁及諸經子史有文名操行卓然不茍徇流俗登永樂十六年進士攺庶吉士自陳願授教職攺吳縣教諭升瑞州府教授遷無爲州學正所至以師道自重衡文湖廣浙江山西俱以公明稱卒於官所著有吳下集筠陽濡須等集﹝泉郡誌﹞

陳汝納先生亦言

陳亦言字汝納晉江人元至正間自古田侍父瓊來官本州島鹽場因家焉刻苦力學貫穿經傳子史於詩賦尢工洪武初世路淸平猶不樂仕進日惟與蕭子玉趙應嘉趙仕寛軰相往還講論吟詠所著有潛齋集﹝泉郡誌閩書﹞

趙應嘉先生士亨

趙士亨字應嘉晉江人元季隱九峯山杜門讀書以求聖賢之學父早喪明母復老病奉養周至湯藥必親累歲不少懈父母相繼沒居喪盡禮廬墓終喪乃歸教授於鄕時山冦呂光甫嘯聚剽掠所至焚毀獨戒勿犯趙先生閭捨洪武初由人材薦授繁昌縣仲窪河泊官彊赴焉尋引疾告歸﹝泉郡誌﹞

徵君陳栢崖先生瓛

陳瓛字微仲號栢崖由福州來家晉江性孝友不求聞達工詩詞宣徳間累召不起號爲徵君

﹝按徵君爲宣徳間隱徳其著述藝文志莫考矣馥於前歲得徵君送先六世祖朴庵府君之官序文一篇於從祖茂夫先生家附在族譜鈔本後序末題云景泰元年庚午九月吉日閩郡陳瓛序序中自云與朴庵府君素相知云其序文節略載斯編淸溪李氏家世學派卷末乾隆丁丑五月下澣淸馥謹識﹞

夏西仲先生秦

夏秦字西仲晉江人或云元進士不知何許人避亂來泉先館涵江後居靑陽授徒自給文以行重諸家志多出其筆洪武十五年以儒士召至京師稱老疾辭歸郡守胡器敬重之每來訪蔥湯麥飯共溫飽而登髙眺逺念及民間之未炊煙者胡守行贈以詩曰離筵對芳艸去路遶靑山日暮雙旌逺邦人拭淚看得此而守名益顯都下傳誦之以爲二十顆珠也胡後歷官祭酒至永樂壬辰西仲猶稱郡庠正賓九十六翁云李氏叔元撰靑陽五先生贊曰靑陽祭於社者五夏李蔡以徳莊以功余不乏通顯瞠乎後矣從西仲者碩士張徳亨里人始知有詩文之學云﹝李氏叔元撰靑陽五先生傳﹞

陳白齋先生

陳白齋名未詳按李氏叔元撰陳處士約齋公墓志云陳白齋倡道於石井書院其弟文齋以行業佐之其名並籍貫待考﹝李鹿巢先生文集﹞

吏部楊先生端儀

楊端儀晉江人永樂三年鄕薦苐一四年進士歷官吏部主事泉郡學科目題名碑記云朱都憲鑑楊禦史智蔡文莊淸趙提學珤楊吏部端儀皆由省元入仕學識淵源行檢醇正有功來學數君子祠於鄕賢昭於碑刻率皆先實後名者咸可稽焉按楊公事實未詳今觀碑記側於蔡趙諸公之列共稱學識淵源碑立在明正徳十六年郡守無錫葛氏恆里人畱氏志淑田氏嵓同刻石者畱田二公皆鄕之望可見鄕評亦同云﹝朱簡齋集﹞

侍郎楊松軒先生輿

楊輿字士載號松軒晉江人父曜宗經學純正仕至長史引年家居屢以忠君孝親爲鄕後軰言之爲文溫潤典則輿幼好讀書未弱冠能屬文通五經尢長於春秋子史百家莫不通究嘗言場屋制度過嚴遂與徵士陳瓛溫良朱鐸蔡翼何佑軰爲友不求聞達建塾授徒門人數百多有學成亦不應舉輿召養於學校者戒之曰爾可比樊籠外者耶厥後如林同莊諌丘璧皆以科名顯宣徳乙卯上命進士黃某纂修實錄以輿有三長爲郡總裁實錄成郡守蔡錫以輿明春秋經薦授惠安訓導丁內艱服除以學行純篤擢邸府伴讀王入繼大統邸臣皆蒙顯秩獨輿出爲處州知事值山寇發巡撫委輿捕治設方略連破沐溪方竹賊巢九處事聞召見文華殿問民情苦樂對曰無苦民事則民不苦歷升南京戶部右侍郎天順攺元謫永州廣西苖賊滋蔓輿發策備禦宼不入境一時政教畢舉癸未入覲引老乞歸燕賜甚腆詔有司加禮焉家居十四年與朱簡齋鑑相友訓迪子孫力學治家嚴肅非禮行則不入公門於烝嘗則嚴潔承祀有問學者則條陳本末人樂近之所著有松軒集朱簡齋志其墓﹝閩書朱簡齋集郡誌﹞

博士張先生寛

張寛晉江人正統丁卯舉人四擁臯比以醇誠博雅爲名博士所至與諸生講易娓娓皆性體心宗臺使輙署上考而甘隱乞休嘗自題曰質不美皆困學而知貌不莊惟正道自持不敢虛天之賦予而尙敢較位之崇卑有司爲立坊表曰翀霄﹝閩書﹞

州牧楊思明先生智

楊智字思明晉江人幼有大志旣領鄕薦聞臨漳林蒙庵有性理學往從之遊三年歸登天順八年進士擢南京監察禦史成化四年客星變爲彗星智上言妖彗示變災異疊至自非君臣恐懼旁求直言攺革獘政進君子而退小人不足以弭天變宮闈之事臣不敢言望陛下深自省察裁處其在廷大臣南京守備成國公朱儀參贊機務兵部尙書李賓並猥瑣無當不足膺根本重地吏部尙書章綸則遣子應元冒貫京衛軍余欲覬京闈之薦刑部侍郎王恕則娶指揮妻旻氏爲繼而甘偶失節之婦工部侍郎範理外似朴而內姦貪大理寺少卿金紳喜徇私而多賣法應天府尹畢亨夤緣擢用衍聖公孔宏緒之淫欲驕恣凡此妨國病民皆足以召致天變疏入遂賈眾怨朱儀尢惡之會郊祀百官赴內府光祿寺點齋日尙未昃儀令人早鑰禁門智不得出爲內臣邀宿儀發其事以奏有旨械京問擬上以郊祀重事而智不謹有玷風憲特降三級爲廣西布政司照磨久之轉化州知州卒於官智歷仕未久其志節已卓然可稱黃氏仲昭稱智醇厚恭謹平居春風襲人義激於中則如秋霜烈日凜不可犯歐陽子所謂气剛色仁思明有之﹝泉郡舊志閩書﹞

○縣令鄭■﹝樊﹐心代大﹞中先生馞學派

按明初泉南傳習派系多無可考惟朱簡齋先生年譜載鄭■﹝樊﹐心代大﹞中方從善髙顯宗周太初諸公皆受簡齋之學者數公惟鄭氏有傳余亦未詳維時風尙朴厚人文方興觀簡齋平生立身本末以忠孝承家退身數十年如趙氏珤莊氏恭皆公奬藉在友教之列論者謂爲一郡風教之倡不亦宜乎虛齋先生未發解時尙及見公其序簡齋之文謂公自幼至老講學弗倦以明其理力行匪懈以踐其實故能於父子君臣彛常大義各盡其道厥後王氏宣等爲請祀於鄕最後何鏡山黃石齋蔡獻臣諸公同揭請謚𨿽時議未從然而一代之公論可審矣謹備列著之於篇

縣令鄭■﹝樊﹐心代大﹞中先生馞

鄭■﹝樊﹐心代大﹞中名馞以字行晉江人洪武丙子應天鄕薦授知程鄕治先禮義不尙法律民謡頌之程鄕民鮮知學懋中至首作新學校親爲生徒講解自是始有登第者一日感疾戒其子具湯沐正衣冠端坐而逝民哀慕之立像於漢令曽芳之祠合祀焉朱簡齋祭之文曰先生懷忠敬以爲徒蓄詩書以自娛踐履篤實確乎不可以爲迂宅心孝友誠哉所謂君子之儒﹝泉郡誌朱簡齋集﹞

都憲朱簡齋先生鑑

朱鑑字用明晉江人父則文以孝著稱鑑成童刲股愈父父竟不愈哀毀逾常力貧奉母常遊鄭■﹝樊﹐心代大﹞中髙宗顯周太初諸先生之門永樂中以舉人授蒲圻教諭宣徳初擢監察禦史巡按湖廣時副使僉事不行分巡屬吏殃民無憚鑑請如故事周巡所屬以安民察吏具得施行梅花峒賊久剿無功鑑詣諭皆解散湖湘風俗務外貨殖男女過三十尙無室家鑑申明洪武禮法旬月之間結親者動萬計考滿代歸正統初復命巡按廣東奉命錄囚多所平反招撫逋叛甚眾禁姦戢暴所至肅然代還朝命成國公朱勇簡都指揮等官三百餘員習孫吳兵略歷代臣鑑等書擇禦史有文武材者董其事右都禦史陳智推鑑鑑乞開設武學以典武科奏可遂爲定制七年用薦擢山西布政司左參政權璫王振擁大駕北徵鑑上疏懇畱極言敵勢猖獗北情不測時大駕已出不可復止土木之變景帝以郕王監國升右布政使尋進右副都禦史巡撫山西保障雁門鑑垂涕憤恨以君父之讎不共戴天上疏言額森姦詭百端殺掠無已復假和親往來偵伺蓋以送駕爲由則必開關迎接稍示拒抗彼必有辭彼謀旣深我慮宜逺宜急擇將練兵暫停中貴監軍假以生殺賞罰重整散漫之兵復募壯勇之士重懸賞格厚酬爵祿再徵勤王之兵夾攻並進戮力復讎庶大駕可還敵兵自退又切見太監王振毒亂天下震驚神器自江南艸冦生發皆以誅振爲名夫事歸朝廷則治歸宦官則亂爲厲之階莫甚於此昔髙皇帝與羣臣議事必屏去左右恐泄事機伏望聖母陛下郕王殿下念祖宗開創之艱將相披臥之苦急立儲君選智勇托忠義早革內侍之權再造中興之業庶雪前恥以圖後功疏入太后讀之至於泣下及英宗北還景帝勅邊將出兵掩擊北人鑑上疏言額森慕義請和送還太上彼以誠來我以誠報彼盟未叛我兵先出失信啟釁深爲未便詔嘉納焉後景帝廢太上皇子自立其子爲東宮鑑貽內閣陳循書責之言前者至尊蒙塵宗社安危非得長君人心未定姬周輔成故不得已今鑾輿旣歸歷數有在委裘而治亦無不可太子仁孝天下共知在廷文武羣臣共立不能夾輔烏可易置抑僕復有言陛下於太上皇論骨肉則當避位以全手足論尊卑則當固讓以盡君臣乃借口防微反爲幽閉珍羞節其日膳雉堞增於宮墻是可忍也孰不可忍循省書怒甚鑑亡何乞致仕歸英宗復辟鑑念君父大恩詣闕上表賀時石亨以奪門功荷特眷銜鑑前劾失機疑鑑欲復仕於上前極力排詆上以籌邊老臣無所闕仍賜致仕鑑歷官中外凡三十年諫疏至數十上歸裏凡二十餘年年八十八卒賜祭葬所著有願學槁行於世﹝明史年譜﹞

備考

何鏡山先生撰簡齋朱公年譜序略曰某讀史至司馬溫公傳平生所爲未嘗不可對人言輒廢書而嘆曰嗟乎詩稱旦明傳首愼獨古昔聖賢於衾影莫知之地蓋三致意焉洎自世降而下學者樂爲致飾以相競於翕訿詭隨之途義利攸分不堪自問豈復播以示人茍非詣力精深卓然天定鮮有不爲流風習俗所靡者觀公之自少而長而壯而老旣致身以事父復力貧以供母精勤王事養退引年效疆場之孤忠賦遂初之雅志若自微而顯者言之則刲股和粥露頂吁天是可質之神而何不可以示之民倡議立儲移書執政是可以孤行於一時而何不可共白於後世故其追敍生平也大書特書分年別月周旋語黙細大靡遺是非道貫心誠卓然天定自愼於衾影莫知之地曷克及此

名山藏臣林傳贊曰朱鑑時當倥傯有守邊功且其意在上皇而事不詳士大夫之口予讀其私傳家譜因爲載之鑑上循書足振朝議之靡不見傳說而疏名賞金者獨著於世予得不爲之扼腕耶

黃氏河淸曰詳公之世有足陰維社稷動天地而感鬼神者惜彭惠安錄本朝名臣於公偶遺之也余考吾學編名臣記弇山賞別集都禦史表亦俱未錄余故備書以俟補錄者﹝詳見淸源文獻﹞

王氏宣序公行實略曰土木之變郕王監國廷臣皆謂宜承大統以安人心而公獨以邊逺孤臣上疏太后請立儲君辧大義於狐疑之秋越易儲詔頒公𨿽矢石疆場間憤激馳書切責宰臣極言廢立之非且言於上皇論骨肉則當避位以全手足論尊卑則當固遜以盡君臣蹇蹇諤諤言當時之所莫敢言亦言當時之所不可不言知正綱常罔卹忌諱知盡臣職罔顧身家當事果欲謀擠而公以懋勲至誠格於九重得免於禍云

○縣令李先生紹學派

按泉自明初永樂間陳氏道會以易學名而立說則自張氏廷芳著易經十翼圖蘊義爲始志乘載先生在正統間以歲貢爲合浦令邃於易餘事實未詳今考其門徒傳氏凱亦深於易其侄汝嘉承其家學者至雁山先生雍尢以師道自立林氏龍峯其門人也彼時虛齋倡明易學尙未顯著而諸先生逓相講明如此可知泉之經術淵源有漸矣

縣令李先生紹

李紹晉江人按紹在正統間歲貢後爲合浦縣令邃於易

主政傅時舉先生凱

傅凱字時舉少年材器拔萃究心易學成化十四年進士授戶部主事提督天津等八衛督催南畿浙福財賦以賑西北饑旱事集而民不擾謝政歸日與諸士講習有文譽四方求文者踵至子浚孫檝﹝泉郡誌淸源文獻﹞

參政李雁山先生雍

李雍字欽讓號雁山晉江人舉弘治六年進士未謁選請告歸養林龍峯同曽往受學焉親終出仕廷議以雍篤孝淸苦特薦吏部授驗封主事時人謂之赤腳吏部轉文選郎門無私謁正徳初逆璫煽禍時時欲樹置其私人雍介然抑之爲附瑾者所忌出爲南寧太守時在吏部已九年矣臨行蹇驢敝笥而已至南寧因俗爲政不立赫赫名值歲艱請於朝減民租十之四瑾誅淸聲暢蔚擢廣東參政會枹鼔起巡撫都禦史林廷選手書致之雍躬履戎行不遑啟居遘疾卒電白官舍南寧人祠雍名宦載之郡誌﹝閩書﹞

參政李菊泉先生汝嘉

李汝嘉字士美號菊泉父松巖二歲而孤祖母陳氏苦節鞠育縉紳大夫若修撰羅一峯先生爲之立傳賦詩松巖後讀史知大義遂爲鄕邦領袖汝嘉比長就學乃從叔父合浦令紹日記經傳數百言爲文下筆立就舉天順甲申進士授戶部主事有貴幸侵民田者朝命覆之得實奪以歸民榷湖湘商舟淸兩廣財賦搜剔姦蠧無敢私幹尋升金華知府道聞母喪歸服闋攺衢州修建郡邑二學均徭役賑貧乏葺武備雪寃滯建橋梁衢人頌之後升淛江參政致仕孫繼芳以鄕薦授六安州學正擢乳源令以平賊功升刑部主事歷官貴州僉事備兵思石以參議致仕壽八十餘繼芳醇深有度簡靜自守弟繼華以鄕薦知始興縣有政績始興載之名宦所著有四書日講﹝閩書﹞

閩中理學淵源考卷五十八

廣平府知府李淸馥撰

○學憲趙古愚先生珤學派

按古愚趙先生成化間人物也爲虛齋先生前軰其治躬敷政重名教尙气節洗寃卹患鞫訊如神惜遺事湮沒者多而發明經書諸著作亦散佚無傳矣鄕先生每三復致愾有以哉今考志乘所載蒞官粵東時與陳白沙論學辧難見於白沙往復之書其在家鄕惟羅一峯謫泉之時相與上下議論羅公累日過從一盂一豆日晏忘食講究不輟先生故以經術名而羅公以直節宿學共租淬礪一郡風敎之開二公蓋亦有助焉後之人能無逺遡其典型哉﹝再考先生門徒莫詳惟一臞王氏宣集中書薛文淸讀書錄後曰余年二十二壻吾泉廣東提學僉憲趙先生家見薛公讀書錄若有契於心遂求於舅而得之以歸云考廣東僉憲趙先生卽古愚先生也王公平日必經側聞講論者姑附學派之列待考焉﹞

學憲趙古愚先生珤

趙珤字徳用晉江人宋宗室懿王徳昭後丞相趙公汝愚裔孫生九歲而孤依女兄適粵人劉簿者益刻勵爲學尢尙志節𨿽貧窶不妄納交人粵有富人介簿求通先生不應謂不義而厚行將及矣遂自粵歸亡何而富人果敗其先識如此成化元年領鄕薦第一明年成進士授刑部主事先生精於鑑文能知人富貴貧賤壽夭如劵合無或爽者嘗校士禮闈得余姚謝遷試牘詫曰宰相才也大廷之對必褎然舉首遂力薦主者後俱如所鑑出爲粵東提學僉事便道過家適羅一峯謫官泉州累日相過從辧論不厭每旰設食一蔬一豆忻忻如也在廣時日以學術提醒士心校士諸州每卜其器業於文而引之所向士賴以成就者甚多又嘗校文瓊州士第悉下無與省闈試者諸生嘩然有司亦爲之請先生曰若不知也吾殆以全若占若等文气有眚焉逺渉其不利乎眾不謂然固以請乃聽試當往道海上漂溺失舟人始驚嘆趙先生神人也先生故以經術名顧又精吏治有粵豪漁食閭裏持吏短長至姦人婚娶女吏不敢問如是者數十年先生聞按獄得實而置之法爲學原於人倫言論風旨多足感動人者尢重禮敎是時新會陳白沙獻章論道江門先生嘗訪之訂以經訓之言間不合必移書再四白沙每論敎人禮非所急先生力正之曰昔胡餘千不敎人習四禮論者至今以爲疑流風易移何輙開斯路乎白沙謂徳用之心卽一峯不欺之心復書曰一峯死僕哭之慟以爲今而後無復有如一峯者不謂於執事見之嘗登厓山見元張弘範勒石以詩斥之親固貧又復早背諱日不能知常祭以巳之生辰必涕泣不自禁在官嫁族女者三娶婦者五殫貲以給而宦槖固蕭然也年方彊卒於官所著書有四書管見禮經解疑綱目便覽宋史集要諸編悉毀孫子復零替蓽門蓬戶而已獨其遺言逸事至今人士喜談而樂道之丁氏自申曰某自束髮以來卽知有先生輒寤寐向往者久之間訪其遺文得所謂椒軒記讀之蓋先生初第時作也其言耿然有礪名砥行矜古振俗之志而先生立身居官大節槪可想見至其文字衝雅淵懿允矣造道之言惜乎不可多得聞先生卒官嶺表飄零以歸重遭回祿之厄頃讀其外孫周君所爲傳與某平日所記聞者尢核且確自周君之傳出而學校鳴之當道旌之學士大夫羣而和之先生之潛徳久而彌芳矣顧采風未逮而曠典尙缺春秋俎豆邈焉未舉豈非後生者與有責哉考吾郡在成化間前有先生後有虛齋二先生裏居相望先後發解登第又相繼爲督學憲臣蔡先生試士江西一舉而登首拔者五十八人見於交遊書問中首舉士舒梓溪卽許其魁天下後無不驗當先生爲考官得余姚謝文正試牘已物色爲殿元宰輔其督學廣東也於校文中預卜人休咎其鑑識與蔡先生又同二先生徳學造詣無容置論乃其品題藻鑑什不爽一此其故何哉趙以愚蔡以虛明生於愚靈生於虛卒是道也﹝郡誌閩書道南源委越章集丁氏三陵集﹞

備考

陳白沙先生復公書曰來教摘諸聖賢垂世之言與僕之事參而辯之大抵愛我深而告我盡也僕用是知執事之心一峯明白不欺之心也一峯死僕哭之慟以爲自今而後不復有如一峯者今乃有執事幸甚幸甚執事爲說本之經訓與僕所以爲學所以語人者同歸而殊途但僕前簡失之太略執事見之太明故疑僕之意異於執事而實不異也執事謂浙人以胡先生不教人習四禮爲疑僕因謂禮文𨿽不可不講然非所急正指四禮言耳非統論禮也禮無所不統有不可須臾離者克巳復禮是也若橫渠以禮教人蓋亦由事推之教事事入途轍去使有所據守耳若四禮則行之有時故其說可講而知之學者進徳修業以造於聖人緊要卻不在此也程子曰且省外事但明乎善惟進誠心外事與誠心對言正指文爲度數若以其至論之文爲度數亦道之形見非可少者但求道者有先後緩急之序故以且省爲辭省之言略也謂姑略去不爲害耳此蓋爲初學未知立心者言之若以外事爲外物累已而非此之謂則當絕去豈直省之云乎不規規於往迹以干譽目前僕之此言亦有爲而發嘗與胡先生言之矣非諷執事也此不欲形於筆札俟面告執事於僕謂無間者也茍事有未當僕得盡言之豈假諷哉僕才不逮人年二十七始發憤從吳聘君學其於古聖賢垂訓之書蓋無所不講然未知入處比歸白沙杜門不出專求所以用力之方旣無師友指引惟日靠書冊尋之忘寢忘食如是者亦累年而卒未得焉所謂未得謂吾此心與此理未有湊泊脗合處也於是舍彼之繁求吾之約惟在靜坐久之然後見吾此心之體隱然呈露常若有物日用間種種應酬隨吾所欲如馬之禦銜勒也體認物理稽諸聖訓各有頭緒來歷如水之有源委也於是渙然自信曰作聖之功其在玆乎有學於僕者輒敎之靜坐蓋以吾所經歷粗有實效者告之非務爲髙虛以誤人也執事知我過胡先生而獨不察此僕是以盡之

又

伏讀來諭執事所以進僕者至矣所以教僕者亦至矣僕一顓愚人耳凡百無所通曉惟知自守而已曩日至京師與諸賢士大夫遊日聽其議論天下之事亦頗有益惟是愚懵終不能少變以同乎俗是以信己者少疑己者多也僕之所深與者皆執事同年而獨執事之名未聞也奉附到董給事書其中稱道盛徳不少置僕私心喜甚以爲此來當得一見非子仁僕無以知執事然以子仁之言又未嘗不追恨於京遊之日也承諭有爲毀僕者有曰自立門戶者是流於禪學者甚者則曰妄人率人於僞者凡於數者之詆執事皆不信之以爲毀人者無所不至自古聖賢未免見毀於人甚矣執事之心異於時人之心也僕又安敢與之彊辯姑以迹之近似者爲執事陳之孔子敎人文行忠信後之學孔氏者則曰一爲要一者無欲也無欲則靜虛而動直然後聖可學而至矣則所謂自立門戶者非此類歟佛氏敎人曰靜坐吾亦曰靜坐曰惺惺吾亦曰惺惺調息近於數息定力有似禪定所謂流於禪學者非此類歟僕在京師適當應魁飬病之初前此克恭亦以病去二公皆能審於進退者也其行止初無與於僕亦非僕所能與也不幸其迹偶與之同出京之時又同是以天下之責不仕者輒涉於僕其責取證於二公而僕自己醜得病五六年間自汗時發母氏加老是以不能出門耳則凡責僕以不仕者遂不可解所謂妄人率人於僞者又非此類歟僕嘗讀程子之書有曰學者當審已何如不可卹浮議僕服膺斯言有年矣安敢爭天下之口而浪爲憂喜耶其晦也不久則其光也不大其詘也不甚則其伸也不長物理固亦有然者矣僕或不爲此戚戚也且僕聞投規於矩𨿽工師不能使之合雜宮於羽𨿽師曠不能使之一何則方圓之體不同緩急之聲異也尙何言哉尙何言哉惟執事矜其志而略其迹取之羣咻之中置之多士之列則天下之知僕者無如執事矣幸甚

何鏡山先生撰公家藏手澤序曰泉前軰趙古愚先生珤成化中以解元登進士自比部郎出爲嶺南學憲善以文章卜人貴賤壽夭無不得者其爲郎時充會試內簾官得謝文正公文大奇之手批曰狀元拜相必此子也及視學嶺南考校海南士所拔科舉多不足先生意者曰是姑錄之後來受用終不及諸下劣等亡何科舉士過海就大比盡溺水死而下劣等者以不就試無害泉人以此二事至今好談先生先生宋室苗裔也其往弔宋厓海之濵過奇石碑謁慈元殿址祭大忠祠具有文字其過奇石碑詩嚴切惋恨尢膾炙人口人徒以先生忠義慈孝人也而今讀先生曾孫大紹所輯手澤編則有自嘆詩二首以寶鑑諭心大道諭學乃知先生平日惕於內省而端於趨向當時海內名流如陳白沙羅一峯二公皆與往來切磋以求斯道眞實之境此則先生所造之精微自知自進而歲月之久著作流落之多泉人亦未有以窺公之全者也是編凡十三首詩居其七文居其六而先生遺筆盡在是矣然皆大紹訪求之四方殘編斷記之中然後乃能得之大紹席門窮巷無旦夕之積自其少年時裹糧重繭絕險以求先生遺文徧請海內縉紳詠歌先生之徳行以陳告之當道先生蓋沒百餘年而後綽楔表於裏閭鄕賢崇於祠祀今大紹年七十餘矣朝暮必至先生祠下低回護視其委不佞以是編之序凡五年而未得應心不加怒而請愈切爲人子孫如此不亦克稱先生之後人可以媿夫世之無亷恥嗜飲食而忘其先徳者哉

﹝按泉南明初諸先正多確守宋儒榘範蔡文莊未起時如莊氏恭與趙公其最著者莊公能物色文莊於童年取師友於莆中如吳淳夫周翠渠黃未軒皆是也趙公則閒道尢謹嘗規切白沙先生虛妙之旨白沙欲號海云公力正之謂其近於禪號在粵往來辧難不茍爲同近世先正評訂白沙諍友如羅一峯胡敬齋羅整庵人皆知之矣獨公姓氏稍略細繹白沙復公二書其心許相物色似於羅胡二公之外不作第二人觀也顧年未滿志著述又復湮沒灰燼無存未得與居業錄困知記並垂考信惜哉吾鄕前軰如丁氏自申張氏冕莊氏履丰何氏鏡山皆汲汲論述蓋以公實任道之器流澤桑梓愾慕無窮也馥恐載籍日杳派別愈難尋緒不禁娓娓詳之附載白沙二書並何公跋語者欲以證公所學所守端的另於同安志錄公大同書院記一首入遺文內亦吉光片羽矣吾鄕鄴架藏書者多如得公文者幸借鈔錄續入諒有同志曷勝企望乾隆丁丑臘月八日書於繞耕舊學家塾﹞

○縣令莊遁庵先生槪學派

按先生爲松厓公琛之子松厓趾美先徳官終廣西按察司僉事以仁恕淸靖著聞故先生仕迹亦以淸白世其家其源流逺有端緒郡誌稱其蒞官有風槪未曽立傳今考之文莊蔡虛齋贈送序言稱先生學博志髙到官貧約如故所養益不凡其表揚師門之節固信而可徵也玆特錄其派系附文莊一人著於篇端

縣令莊遁庵先生槪

莊槪字世平晉江人宋少師藻齋公之後父松厓公琛廣西僉事槪成化間歲貢尹廣西陸川以考績攺任江西信丰縣虛齋蔡文莊公送先生尹信丰序稱受業師遁庵莊先生家素貧用素約不獨未仕時爲然前此尹陸川六年而貧約如故吾先生之所以爲人者可知又曰先生博學髙志少年聲光馳八閩閱世益深抱負益壯所養益不凡其所施爲不以官之崇卑地之廣狹限者閩書載其知信丰縣有節槪云﹝蔡文莊文集郡誌歲貢﹞

○成化以後諸先生學派

泉自成化後風气淳龎人物挺生一時經學之茂海內宗之如虛齋蔡先生紫峯陳先生次崕林先生淨峯張先生後先倡明正學風傳響應興起者多外此若莊公恭林公■﹝啟﹐山代口﹞傅公凱李公雍郭公克一亦皆師傳友授綽有典型至黃公河淸諸賢多講切問學追慕前修不茍以世儒自命者其餘丰功碩徳未能徧錄特舉其師友可溯者載於編

副使莊拙齋先生恭

莊恭字儀甫號拙齋晉江人爲諸生時從莆吳淳夫仲珠學而與黃未軒仲昭友成化五年登進士第授刑部主事給事中韓文等以論兩宮事被拷訊恭首疏廷救之升員外郎出爲江西按察僉事風采颷發雷擊斧斷行部南安上猶令望風觧去入與試事得丰城楊亷於落卷拔擢之成化丁未贑冦大哄禍延閩楚粵三省朝議知恭負文武才升爲本司兵備副使踰月巨魁授首建昌瑞州冦復作勢張甚恭出奇殱之前後俘馘無算余悉平定安輯捷聞璽書嘉勞賜金幣寶鈔南城張升廣昌何喬新爲鄕邦計咸請卽本土超擢爲藩使或觀察使會丁祖母憂歸卒恭孝友無間先貲悉讓諸弟俸余則推贍戚族善物色後進奬掖不倦識蔡文莊於童年期以大儒見李文祥指爲年家錚錚所交逰來往惟周翠渠瑛張東海弼雍康僖泰數人當憲宗時閹王直幻術李孜省最用事而孜省江右人也屢欲得恭爲重恭絕不與通年位不滿世人惜之孫如愚新興令啟愚肇慶府教授並有聲﹝閩書淸源文獻﹞

監丞林海峯先生■﹝啟﹐山代口﹞

林■﹝啟﹐山代口﹞字仰之同安人魁梧軒奕成化二十二年鄕薦第一與蔡文莊相次發解並以易學倡於鄕泉人興易學以盛二門門生也文莊易猶在泉■﹝啟﹐山代口﹞爲安陸州學正安陸之易■﹝啟﹐山代口﹞發之也仿胡安定法爲敎人士循軌諸生饋贈無所受而周其貧者遷國子監博士及門如趨林貞肅俊嘗錄■﹝啟﹐山代口﹞之名於方石祭酒謂然居二年遷南京國子監監丞楊吏部攝祭酒當詣京或請他攝楊曰仰之在須他攝何爲六捨生羣請之吏部爲宜遂攝祭酒卒於官囊無一金六館書生爭致襚林貞肅以所自預深衣方履殮之爲撰墓志曰仰之介而容方而不腐爲文章有奇气又曰予重得士旣晚得仰之謂銘仰之耶嘉靖中有孫曰天徳者以貢歷亷州推官路南知州亷人祀之名宦其元孫一柱萬曆庚戌進士歷官參政見李衷一學派﹝閩書張氏雒閩源流林貞肅撰墓志﹞

教諭莊翠峯先生鵬

莊鵬字萬里翠峯其號惠安人成化丙午鄕薦就選授新寧教諭議經術考古制器端文字程序以變易學者習尙學者始知所向方福州劉禦史遜以言事出知武崗州復爲藩府所擠人多斂迹鵬獨與往來會有中以飛謗者遂解職事歸獨肆力學問延接後進處鄕裏是是非非不茍淨峯張公撰墓志云某生晚不及先生壯時也獨記頃年屢以通家子謁拜先生一室雅靚圖書筆硯之外無他物先生終日整襟端坐點勘書史𨿽分注小字亦精細不茍是時年幾六十矣與人言縱橫穿貫舉古今理亂事理物情之變能使聽者竦然至聞人有善與義當勇爲者必咨嗟稱賞惟恐人不及知其好學樂善如此

舉人鄭先生賢

鄭賢晉江人成化丙午舉人以易經授徒其年同登鄕榜者五十二人皆其弟子曽答莆陽陳侍禦書曰承教以益壯益堅相策弟不鄙敬佩繹之年有老壯學無作輟夫子有假我數年之思而漢霸抱朝聞以爲願則一義未解一理未信有非可以中道廢者不鄙治易幸附驥尾竊計猶在彊仕之年豈以春闈弗售而遽餒耶君子不患名之不成而患志之不樹吾儒許多問業許多工夫尋向上去探討古聖源頭窮年邁韶不進不休則益壯之箴信可銘心其於益堅所詔則古人處一之說也遇不遇貞扵時堅不堅由之已修已俟時有可挫不可使餒者兄視不鄙豈靡靡諱窮之夫哉若小挫而靡則所謂不愧科名者何人不愧聖賢者又何人而甘自汩沒之耶近日朋友來訪者時以羲經相問難自愧麤心浮气不能闡揚四聖奧義謂宜當討論理會使心卽易易傳心而後可若夫名利一場未嘗掛諸念頭非直不以窮爲卹且狂戅不知有窮者故夫益壯益堅道理𨿽未之逮然鄙心竊意其當如是耳玆因教音之及請益砥礪之以不負兄教﹝淸源文獻﹞

司訓洪汝言先生昌

洪昌字汝言南安人幼失怙鞠成於母攻禮經成化十二年歲貢授常州司訓經學純正議論髙古嘉意作人月有課歲有會士子翕然宗之尢長於詩文善艸書時流咸推重焉

通政黃蓮峯先生河淸

黃河淸字應期南安人弘治十五年舉進士授吏部文選司主事歷郎中慨然以進退人才自任凡所舉錯甚稱冡宰楊文襄公一淸意首薦劉大夏韓文林瀚熊繡王宗彛朱欽艾璞陳壽王質萬鏜程文程溫艾洪徐昂葛嵩張良弼呂翀潘鏜劉演蕭乾元黃昭道張瑋邢珣樊禹朱廷聲等二十五人又薦恬退之士四人曰潘甫盧格張詡祝萃以風天下又若董玘萬鏜楊果聞淵姚繼嵓夏良勝章拯唐龍周廣顧珀皆其所舉士論翕然歸之稱典選得人者前有黃天臺後有黃淸源天臺者黃孔昭淸源則河淸也擢太常少卿提督四夷館一日羣立於朝有一巨璫來羣揖中惟不識河淸或以姓名示之璫駭曰是彼是彼明日持雙幣詣謁河淸瞰其亡往返焉丁父憂歸嘉靖初年遷南京通政卒於官所著有蓮峯稿河淸好讀書徧交當世士與蔡虛齋王陽明湛甘泉董中峯何大復鄭少谷諸公相善而於三衢棠陵方豪尢契豪稱其嗜學如炙悅士如姝其气充充其心休休動履必則古稱先陳氏道基序公文集曰蓮峯先生妙齡舉進士陟華要志槪不羣尢善著作閩小泉林公嘗賞其初稿而序之莆省吾林公攜刻於粵以傳焉愚嘗受而讀之仰思國家更造文章著作至於弘治滋益精醇猶之淑气渾噩品彚涵濡乎其間莫之遺也先生於其時以少年遭際內承家學外友天下豪俊同時若蔡虛齋王陽明諸公咸以經術著作有聞於世先生與之往復議論道契志孚故其所得益深與諸老並稱爲一時之盛三衢方公固以文名家者而推崇先生謂所爲文動以先秦爲則斯非漫語云弟淑淸潨淸﹝閩書淸源文獻﹞

黃先生淑淸

黃淑淸河淸弟也自號暁江漁者爲諸生棄之去入山耕讀邦君賢大夫禮之不應也令顏容端與善以艱歸與之書曰俗以仕宦丁艱曰放假蓋謂歷官日多不能肆縱只一居喪當爲暇日利田便舍肥肉大酒言出莫違意逐羣應入耳驗目大都如此昔呂東萊在艱講授陸象山已議其非何今古相逺不啻云泥執事學有主腦定是踏定一步也

黃應萃先生潨淸

黃潨淸字應萃別號東水兩應鄕試不偶益勵志弗衰事嫡母溫凊奉養至老彌篤莊事諸伯兄日以經學相質無何嫡母沒率先諸侄治窀穸旣襄事廬墓側者三年過者莫不曰此孝子讀書處也潨淸念生母葛氏於父卒後早出不獲供甘旨輒陟屺而號旣而嘆曰古人有捐二千石間闗徒跣必覯所生而後卽安我獨非人哉遂匐匍之道寢食俱廢後訪得之某里遂爲母子如初人比之雍州云潨淸嘗謂古之學者由源而派後之學者逐派忘源古之文如大冶肖形後之文如掌中花耳因證小序窮韓申之業而一稟之考亭爲韻說十餘卷已復考班馬異同旁及唐宋諸乘爲歷代史評百餘卷時而晝有得夜有書輒起而識之爲觀書目錄十餘卷其爲文多凖東西二京諸所應舉陳言輒嚼蠟視之耳手持一卷撫二子而歌令二子和之復於於嘯曰若視吾所獲與千畆孰多二子有樂登賢書有及爲諸貢籍首潨淸猶布衣蓬戶日囊故時書讀之瑯然性故方不妄色笑與人語齗齗侃侃然非公正不發憤至其雅度汪涵飲人以和遇不可意貌不加遽詞不加激門閈諸後進執經問難各片言立剖去令是邦者爭嚴重之蘇氏浚曰憶余初侍先生乍而望之機發於踵久而卽之衝乎若不盈也殆所稱博學篤行君子耶﹝蘇紫溪先生集﹞

黃先生希顏

黃希顏晉江人潤之父其事實未詳按何氏淸源文獻曽登其姓名玆錄之其著理气說曰孔子曰太極生陰陽邵子曰道生天地是理生乎气之說也朱晦翁曰有此理而後有此气蔡季通曰理先而气後是理先乎气之說也世之學者往往多以此爲疑惟恐有理气之分判爲二物耳殊不知理勝乎气气載乎理𨿽不相離而亦不相雜也善乎孔子之論道必以形而上下言之則理气之辧明矣蓋理虛也气實也虛者常存而實者疊有也是以天地未判之初陰陽未生之始必有理以主宰之然後動靜有所分淸濁有所別不然則成一气塊耳何以爲造化之機生物之本哉然而伏羲之作易兩儀之上未嘗言太極也至孔子始言之仲尼之贊易太極之上未嘗言無極也至周子始言之此皆人世之所駭而聖賢之不得已也何者弗烈其聲而聾者弗聞也不燭其形而昧者弗睹也如孔子不言太極則以气爲理者多矣周子不言無極則以道爲气者眾矣故聖賢不得已而後有是言也是豈好爲奇怪之論也哉愚謂太極一圖不出伏羲範圍之外其曰太極動而生陽靜而生陰卽伏羲初畫之兩儀也其曰陽變陰合而生水火木金土卽伏羲次畫之四象也其曰乾道成男坤道成女卽三畫之八卦也其曰萬物化生卽因重之六爻也夫豈有二致哉蓋天地造化之具不過陰陽五行而已而萬物生成之理不過气化形化而已是以伏羲之畫卦必始於三畫而終於六畫也傳曰剛柔相摩八卦相蕩此之謂與若夫邵子一毎生二之說亦以見畫卦自然之妙而變化之無窮耳是豈伏羲之本旨哉愚敢著是說以袪世人之惑觀者恕其狂妄之罪則幸甚矣﹝淸源文獻﹞

參政黃以誠先生潤

黃潤字以誠晉江人正徳十六年進士授武進令值江南大饑流移數萬賑活有方邑賦重前巡撫周忱奏折布以輕之疋布扺糧一石吳廷舉議徵價疋銀五錢潤曰折布固將輕之若定五錢是重之也乃攺徵三錢擢南刑部主事攺兵部武選奏立選法遷車駕郎中出守松江丁外艱去松人舉前兩賢守以配潤作三淸堂祀之服闋補東昌守升河南副使備兵信陽時章華臺等處劇盜盤踞流刼潤討平之擢山西左參政念母老乞終養歸先是潤在吏部冡宰欲以科道官潤使李黙諭意固辭黙曰有吏部郎登門送官而人不受者耶潤曰有吏部郎登門送人官者耶因大笑而去同年張孚敬用事時不一見及三去國三送之張欲處以文選堅謝如前張淨峯嶽嘗稱潤當於古人中求之曽與書曰僻居無朋友之助幾成惰棄想令眉宇每切夣寐官曹淸暇日月新功必有可以見教者便中千萬不惜大扺吾輩年紀漸老大精力亦無多切在於要緊處用工如讀書專治一經打成片叚盡有受用向在南宮讀易已有次第後來能不間斷否此如日用飲食頃刻不可放下今人苦苦要去學詩學字學文章聲口眞所謂浪費精神可嘆也潤家東石時有東崖西郭之號西郭者同時同邑淸節禦史陳蕙也著有東石漫稾十卷經濟備考四十卷﹝泉郡誌張淨峯集﹞

教諭郭約之先生克一

郭克一字約之惠安人正徳八年鄕薦少從莆陳茂烈學嘉靖中署歸善教諭捐俸新學捨復分齋肄業之規申飭條教講說經旨士心竦異﹝閩書﹞

閩中理學淵源考卷五十九

廣平府知府李淸馥撰

○東林蔡氏家世學派

按蔡文莊先生先世家惠安之東林裏至元代有處士諱惠者始徙晉江是爲先生始祖先生嘗自述其髙祖大略謂髙祖世安公諱潤與朱都憲公爲友都憲嘗語先生云吾及識乃髙祖實一時善士曽祖諱輝中永樂甲午鄕試祖諱■﹝樊﹐心代大﹞徳不仕父諱觀慧爲允元公先生爲佚老會記言在會凡十七人而允元公爲之長一時在列皆鄕之望文行表表出等夷而萃爲一會則允元公爲巨人長徳以肇基啟後有以哉泉南自紫陽而後人文之盛實倡起於文莊是文莊先生之家世淵源尢後學不可不追尋所自焉

蔡允元先生觀慧

蔡觀慧字允元晉江人文莊公淸父也旣受文莊封與鄕裏耆舊爲逸樂會文莊撰記略曰誌書載吾泉風俗淳厚人樂爲善宋時人物最盛其出而樹勲業播聲實於當世者固已班班可考其在林泉意亦當有髙人逸士志節風流之可以表世而範俗者而未之有紀也我朝百餘年來治教休明人物復熾然以盛矣然前此之仕而歸休與夫不仕而旣老者率亦多匆匆竟日擾擾卒歲而已鮮有能自取樂於分內者間有之亦未能倡爲是會以同於眾也又曰今日逸樂之所以有會以逸而樂耳蓋視九老耆英之遺意而不敢盡同也在會凡十七人以齒序則家君爲之長爵尊而兼齒者通政致仕張公也次則封主事黃公曁循齋黃先生怡齋賀先生三陳先生史吳包翁畱顧董林楊列位先生皆鄕之望也文行表表出等夷而悉萃爲一會嗚呼亦盛矣會之言曰朋友者五倫之一道義者百行之根凡我在會之人有善相勸有過相規有疑事則相質其有憂患亦相與爲力也豈徒逸樂云乎哉又曰會之位惟尙齒會之儀不尙丰月必再會不疎不數也或於所居或於所遊之地惟其所宜也蓋始於弘治辛亥四月望至於今十有一年矣而未嘗有一日之曠惟值水旱或凶歉則暫輟此又與眾庶同其憂而不膠於逸樂也又曰吾人之會所以序天倫之樂事而亦有三益之遺規存焉不可無以傳之後生輩也乃合眾議請張公記之時各錄一通置之座隅以遺後之人而張公辭曰此正後生輩所宜用心者適某以侍養歸自京師張公乃屬家君命甚爲之家君遂授以其事如此並列諸公名於左張公名苗黃公名齊黃先生名績賀先生名騰三陳先生名政名襲名淮史先生名隲吳先生名瑤包先生名哲翁先生名裕畱先生名昆顧先生名美董先生名鳯儀林先生名澤楊先生名溥家君名某亦封主事﹝閩書蔡文莊公集﹞

舉人蔡先生存畏

蔡存畏字思危文莊公長子生而聰頴稍長能文弘治十一年鄕薦

舉人蔡先生存微

蔡存微字

嘉靖四年鄕薦

寺丞蔡先生存逺

蔡存逺字思毅嘉靖五年進士累任吉安松江二府推官官至太僕寺丞按朱氏經義考嘉靖八年存逺在松江府推官任奏獻進士蔡文莊淸易經蒙引後發禮部看詳遂議行福建提學副使將易經蒙引訂證明白髮刊書坊存逺所著有周易正說

郡守蔡先生如川

蔡如川字繼之文莊公曾孫萬曆元年鄕薦累官尋甸知府以礦稅抗內監逮詔獄廷杖卒贈光祿寺少卿

○文莊蔡虛齋先生淸學派

按明代盛時理學大明前輩言北方之學起自澠池曹氏河津薛氏南方之學發自康齋吳氏而閩中則虛齋先生實倡之先文貞公撰虛齋先生祠記曰吾閩僻在天末自朱子以來道學之正爲海內宗至明代成化後虛齋先生崛起溫陵首以窮經析理爲事非孔孟之書不讀非程朱之說不講其於傳注也句談而字議務得朱子當日所以發明之精意蓋有勉齋北溪諸君子得之口授而訛誤者而先生是評是訂故前輩遵巖王氏謂自明興以來盡心於朱子之學者虛齋先生一人而已自時厥後紫峯陳先生次崖林先生﹝按公初槁尙有淨峯張先生﹞皆以裏閈後進受業私淑泉州經學遂蔚然成一家言時則姚江之學大行於東南而閩士莫之遵其掛陽明弟子之錄者閩無一焉此以知吾閩學者守師說踐規矩而非虛聲浮焰之所能奪然非虛齋先生其孰開之哉今經學久晦士大夫好尙趨向龎而不純浮華之徒轉相誇毗獨至蒙引存疑淺說通典諸書則行於海內家習而人尙之翕如也故嘗以爲吾閩之學獨得漢儒遺意明章句謹訓詁專門授業終身不背其師言者漢儒之學也師心任智滅裂鹵莽者近代之學也是二者孰古孰今孰醇孰漓後之君子必有辧之者矣讀先公敍述閩學源流起衰救獘誠今日學者之律令格式也玆撮其略著於篇端

文莊蔡虛齋先生淸

蔡先生諱淸字介夫晉江人成化十三年福建鄕試第一晉江之山鳴如玉磬者三日二十年成進士卽乞假歸講學水陸僧寺江南之士多來從逰事親讀書之外未嘗急求仕進他日爲其母冩容母愀然曰吾聞母以子貴今汝舉進士有年矣吾猶故巾幗先生聞言大傷之卽赴選得禮部主事是爲弘治初元吏部尙書王恕重其學行奏攺爲吏部稽勲主事時與談論諮訪先生因上管見二札於恕言今朝廷之患在紀綱廢弛以至士風日獘民力日絀當大有以振作之乃可銷境內之憂靜疆場之警又薦引名士劉大夏等三十餘人恕皆納用庶吉士鄒智論事下獄罪且不測先生急白於大司冦何喬新得疏救智得謫官嶺南居之丁內艱服除吏部有不悅者以補禮部祠祭司員外郎乞便飬升南吏部文選郎中一日心動乞終養至家兩月而其父沒人謂孝感自是家居授徒不出每遇親忌痛哭流涕終日不禦酒肉宗族內外有貧乏者恆賙卹之正徳攺元卽家起江西提學副使時宸濠方圖不軌凡翔望藩臬官皆先朝宸濠次日乃謁孔子廟先生至力請僚屬同日行禮先謁廟後朝王宸濠生日令藩臬官著朝服賀先生曰臣子見君則朝服無見王者去韍而入宸濠大怒一日宴藩臬官宸濠嘲先生曰公乃不能作詩先生對曰某平生於人無私蓋私與詩音相近宸濠益銜之其後奏求護衛已得請矣同官有傾先生者謂先生獨有後言宸濠聞之欲誣以非議詔旨之罪先生正色對遂疏乞致仕宸濠尙陽善挽畱之且欲以女妻其子先生力辭歸時劉瑾方專權駕引名士以掩人心不數月復起爲南京國子監祭酒朝命未至而先生已卒時正徳三年也年五十六先生气淸色和外簡內辧始卽之使人忘其鄙吝及與之久妄消躁息與論天下古今一以禮義折斷其言剴切精深嘗曰學宜養正性持正行故飭躬約禮動準古人以六經爲入門四子爲標準四儒爲眞派而反身用力本之靜虛之地故初時主於靜後主於虛謂天下之理以虛而入亦以虛而應以格物不外讀書讀書當以虛心涵泳切己體察八字爲要訣因以虛名其齋其教人也以看書思索義理爲先不獨語言文字蓋謂聖人作經以明道學者因傳注以求經實從體驗身心而洞見道體者又曰宋儒之道至朱子始集大成朱子之學不明則聖賢之道不著故與其徒著四書蒙引易蒙引諸書皆推原朱子之意以歸聖賢本旨爲宻箴五十餘條皆反身自檢之功友善寗永貞林俊孫交楊廉丁璣江朝東而師事何喬新其言易則師三山林玼傳其易者則同邑陳氏琛至今言易者皆宗之弘治閒士大夫理學中輟永貞廉璣朝東與先生皆起稀曠之後而先生與亷尢爲獨得恭肅黃氏光升曰泉自朱子簿同安之後私淑𨿽多而惟先生爲得其宗泉南一時人物之盛皆先生所造就也𨿽歷仕未盡儒者之用而有教人數世之澤焉萬曆中僉都禦史詹公仰庇請易名謚文莊大學士李公廷機復請贈禮部侍郎國朝雍正二年從祀孔子廟廷﹝明史閩書蔡文莊公集明儒學案﹞

備考

羅整庵曰蔡介夫中庸蒙引論鬼神數段極精其一生做窮理工夫且能力行所學蓋儒林中之傑出者

於氏孔兼曰宋儒語錄荊川先生業有梓行不容復贅我朝先輩遺言尙缺如也予於中得其人之純正不雜者以列名因錄其言之精實可傳者以垂訓若闗中薛敬軒玉峯魏莊渠兩先生其最也外此而吳康齋陳白沙蔡虛齋諸公非後先之頡頏者乎予身在堂下而此十先生者﹝曹月川薛敬軒吳康齋胡敬齋陳白沙蔡虛齋魏莊渠呂涇野尢西川徐養齋﹞皆堂上人也愧學未窺斑而輒敢次第其言如左緣考其行則皆屋漏如斯大廷亦如斯者也蚤歲如斯晚節亦如斯者也斯之謂躬行君子予之竊有志未逮者也此外名賢非無見道之語而或其人尙存者不可徑述議論未定者不可漫述言足聽聞而中多疵累者又不敢輕述𨿽有掀揭之勲名懸河之才辧予終不敢雷同而附和之蓋析理有毫釐之差謬必千里論學有邊旁之見義多滲漏嚴學派者審之

楊氏廉贊曰平生所志惟在儒術舉業理學會萃爲一蒙引之作藩垣置筆辯如江河守則以訥朱之於呂嘗誄其歿酷類成公詞寡人吉閩學中興公多倡率

司訓黃先生逵﹝弟正﹞

黃逵晉江人爲粵東新興司訓與弟正皆受易於蔡文莊先生之門舉一子曰誾誾之子曰衷以孝稱衷之子曰喬鏜弟正成化十年鄕薦官推官﹝何鏡山集﹞

同知張國信先生元璽

張元璽字國信其先在宋末屬浦賊亂避地於晉江登瀛裏宋亡隠軒伯玉終身不仕祖福父旺成化中舉人孝養二母推財弟晜未受官卒璽痛先志弗遂少小卽知力學遊蔡文莊門以妙悟見稱與陳紫峯琛李筠溪墀王一臞宣號稱四傑弘治中領鄕書除滄州學正端軌興文士習頓化流賊陷滄州城閉齋自守賊相戒勿犯居民傍學宮者藉以安堵遷國子監學正擢建昌同知未任卒元璽學有深造淡於世味居官貧薄沒後僅負郭田數畝士大夫以爲難﹝舊郡誌閩書李衷一先生集﹞

郡守王子鋒先生鍭

王鍭字子鋒號■﹝辟上山下﹞山晉江深滬人天資穎敏遊蔡文莊之門篤志勵學登弘治九年進士第自是滬海之士彬彬矣初試宜興令均徭役時賦斂摘姦蠧臺使者最其等升南京大理寺評事轉寺正讞獄明愼晉惠州知府政聲嘖嘖未幾歸修祠宇練鄕壯禦賊以保鄕裏鄕人皆誦其賜云﹝顧新山集﹞

副使黃潛虛先生天爵

黃天爵字希仁南安人少從蔡文莊受業誼最篤因自號潛虛弘治十二年進士甫觀政卽以親老乞歸省旋丁外艱服闋授戶部主事歷郎中升廣東副使有滯獄疑於法爵至訊服人稱其神尢喜奬拔善類粵人畏而愛之丁內艱歸起補湖廣副使畱心學政水利士民勒石頌徳乃堅請致仕營宅西埔卽蔡文莊所授地其師弟子古誼蓋如此歲奉祀事甚謹待異母兄弟如一族中老貧幼學咸推槖恵之愛母家陳尢摯撫遺孤嫁女喪葬購廬代奉其先焉性寡言笑外直內寛未遇時嘗同莊恭人歸寧時襟兄李已貴顯禮待頗異莊恭人促歸以激之及貴恭人尙畱憾而爵已忘之矣功侄河淸在銓部時常欲推以督學爵力辭焉人益服其品行雲﹝南安志﹞

文學黃允靜先生明

黃明字允靜晉江諸生也潛心易學弱冠遊蔡文莊之門時聶貞襄豹倡學閩中明從遊爲髙弟﹝閩書﹞

提舉曾子遜先生大有

曾大有字子遜仙逰人從蔡文莊學以鄕薦授徳州學正歷廣東市舶提舉克著亷聲乞歸田裏產業多歸之兄弟貧族嘗著勸學錄以訓士又有資仕蛙見二錄﹝閩書﹞

同知傅石涯先生浚

傅浚字汝源南安人凱之子性謹厚弘治十二年進士授戶部主事爲逆瑾矯旨削籍瑾敗起工部虞衡員外郎進郎中理薊州鐵冶釐革宿獘攺都水司出納不徇私請卿長固位賂中官屢索余羨浚不應爲所排出爲山東轉運同知暴卒官舍其詳見子檝傳按陳紫峯祭文略曰先生闇淡訥訥未嘗修飾表暴以示諸人蓋虛齋其師敬齋其父古意古心傳受有素加以天資朴實與道爲鄰故能茹苦受辛必由向上路必作君子人不肯以其胸中之耿耿者而自混於流俗之塵又曰先生之所以取諸父師而成之者如此可不謂之能後乎今行人君檝又將盡述其得諸先生者而大發之可不謂之有後乎惟是賢哲凋謝斯道寥落而在吾黨則不能以不哀也﹝閩書陳紫峯先生文集﹞

縣令尢見齋先生復

尢復字純卿號見齋晉江人正徳庚午舉人受業蔡文莊公官石埭知縣有惠政﹝溫陵先正姓氏爵裏﹞

教諭蕭叔岡先生昆

蕭昆字叔岡將樂人從蔡文莊受易正徳丁夘舉於鄕授淳安教諭尋補績溪己夘聘粵闈分試途次爲濠逆所執欲降之昆慷慨言曰殿下違祖分乾天命復欲辱義士乎竟不屈死﹝道南源委﹞

方伯畱朋山先生志淑

畱志淑字克全晉江人忠宣正之裔年十八受業蔡文莊之門一見稱其逺器未弱冠領鄕薦弘治十八年舉進士授溫州府推官折疑獄快輿論擢刑部主事歷郎中以才望推守杭州浙有鎭守太監畢眞者故寧庶人宸濠羽翼也志淑悉其匪測狀白臺察監司陰制之眞一夕構市人火其居延燒二千餘家意欲因而起變戕殺官吏志淑閉門不出第遣地方撲滅傳報諸衙官毋往看火數日濠反報聞眞將發益急志淑提民兵伏門外與諸監司入見眞曰知府造我反耶志淑曰無是也第府中役從太多公心迹難白公宜散遣之諸監司競爲言眞倉卒不得已呼其眾出民兵盡執而置之獄奏聞逮眞伏誅武宗率師親徵宸濠且道徽州憲臣以志淑有幹濟才攺守徽使備行在供億至郡止候駕丁夫罷民間諸所措備惟令人持直前途隨方隨時雇募供應公私晏然時有執檄從府中門入稱奉旨擒惡人某者志淑疑其詐令傳中醉之潛發其封白頭而已論坐如法徽郡大治遷湖廣按察副使尋轉布政司參政銅盤嶺洞賊起志淑先察擒土民爲藏匿若干人凡報賊者輒弗令返繇是聲息不通乃令集兵以待指麾分道直逼賊壘月餘外給不繼賊困乃降歲大饑志淑自請行所活甚眾屬有腴田數百頃爲水所決志淑按其地使人疏導之築堤植栁爲固民呼曰畱公堤歷補江西按察使逾月轉浙江右布使數日卒志淑才學兼懋疑獄剖折如流公暇會諸生學宮習禮考樂建尊經閣庋書教士所至以學爲政聲績迥異云子元復鄕薦善繼父志﹝閩書通誌舊郡誌新郡誌藳﹞

教諭吳秉衡先生銓

吳銓字秉衡晉江人從蔡文莊學嘉靖初貢士授博羅訓導陽春教諭平居嗜學而持身以禮無惰容無僞言無私謁妄求取爲學官集士有美質者親爲講授夜則挈供其行視皆翕然勸興以疾歸咸思慕之蔡公元偉稱溫陵人物謂朱簡庵鑑李木齋聰蔡虛齋淸陳紫峯琛張淨峯嶽黃逸所孟偉林龍峯同顧新山珀林六川性之與銓數公𨿽名位不同皆無愧鄕先生也﹝按閩書洪富傳富爲諸生時受學蔡文莊之門人若吳銓林同二公今從洪傳增入文荘學派﹞

僉事李筠溪先生墀

李墀字獻忠晉江人正徳三年進士官終僉事王氏愼中祭之文曰肆公之學鉤深探頥孔孟微言羲文奧畫宿師積疑渙然冰釋虛齋先正教人以易公早及門遂參所得師承原本文有法式師所著書公廣其刻傳於西人施及遐側肆公之政善斷能聽始評棘寺讞審衡鏡色詞有稽徵以法令陟爲蜀臬風裁獨正繩姦摘隠不事鉤巨秉憲持體與禦史諍坐此失官旣去乃詠如公之蘊不究其施人莫不憤公善自怡葆光頥和林泉娛熈老而益康介此純禧從以孫子實教書詩桑楡之景宴樂且宜壽豈令終靡有憾遺﹝王遵巖先生集﹞

長史楊楓山先生孟洪

楊孟洪字裕卿晉江人少補郡庠弟子員事虛齋蔡先生講易得其微旨以易經領正徳丁夘鄕薦明年戊辰會試春官入乙榜授江西寧州學正推所聞於師者以授其人無不信服丙子召爲國子助教甫一年以懶庵足疾乞歸侍四年而懶庵歿服闋復爲國子又六年戊子春由國子奏補徳府右長史王常聽用其言府事多所釐正癸巳轉左長史時年六十餘矣屢求歸王輒畱之至於再三王度其終不可畱乃聽始虛齋門下士無慮百十人顧常愛孟洪言辭容止及論事之長謂其它日必能爲政其後所至皆以溫恭詳欵爲人所愛重事有難處者爲之剖畫咸中肯綮無拂於理而後行故終其身於事鮮有敗失尢仗義能濟人急丁夘赴秋試漳士有道死而無殯資者時且郁熱人無敢視孟洪親爲之殯以已資助而遣之其在分寧寧庶人方起獄擠鄭山齋以南昌教授王某亦莆人也並擠之禁絕所與往來孟洪常使人問視其家人以是稱孟洪爲長者晚作別墅於楓山蓋有終焉之志嘉靖甲午年卒﹝按王遵巖爲雙泉處士墓志云蔡虛齋先生髙弟數人楊孟洪其一也張淨峯先生撰墓志﹞

謝先生弘﹝附髙鳯崘﹞

謝弘髙鳯崘安溪人受學於蔡文莊文莊字弘曰汝器字鳯侖曰瑞周必其向學之士惜其不名於時﹝安溪縣誌﹞

遺佚蔡鶴峯先生烈

蔡烈字文繼龍溪人少廩於庠往從晉江蔡文莊學文莊與語大悅比歸授以蔡氏太極圗解旣又從莆田陳氏茂烈遊語以心體流行於日用間要常見得參前倚衡气象遂大省悟卽辭廩隠於鶴鳴山之白雲洞學者稱爲鶴峯先生時年三十二郡守勸之仕對曰昔漆雕子自謂未信若某豈徒未信已哉實且未見也嘉靖癸巳以遺佚應薦力辭母老不赴禦史李元陽檄府爲建書院又辭不受忽所居之山如雷鳴者三日而烈卒烈初性剛方晚年充養和粹終日危坐非劇病無惰容其學一宗程朱以窮理力行爲實主敬爲要嘗遊武夷山寓考亭精舍數日而歸曰腳根自此定矣提學邵鋭聞而訪之談論終日蔬食相對副使柯喬嘗與劇談道體潛天潛地烈徐應曰道固察乎天地而端則始於夫婦若屋漏無愧則天地自位邑簿詹道請論心烈請論事曰孔門求仁未嘗出事外也堯舜之道孝弟而已矣夫子之道忠恕而已矣丰學士熈謫戍鎭海見烈嘆曰先生不言躬行某心醉矣朱提學衡稱曰力行好學老而不倦漳南又一布衣也所著有孝經定本大學格物致知傳道南錄朱子晚年定論諸儒正論大儒粹言讀書錄等書﹝閩書道南源委漳郡誌﹞

孝亷黃先生鉞

黃鉞南安人孝亷也講學蔡文莊之門爲東南弟子師﹝閩書﹞

教授蔡體順先生佑

蔡佑字體順晉江人三歲而孤其母梁氏艱貞守之梁見閩書閨閣志佑數歲哀不見父掩泣發憤稍長讀書敏記深研抽心繹腑如絲有緒循而緝之丈引尋續出與人說證諭參伍窮極條貫卒有要倫從田南山受蔡虛齋易學旣盡得田氏易復以新得疑義往質虛齋曰我學如是最好朱文公家禮講肄行之其於作堂寢具器服物品貧不能如志而意常合其造次必於禮度舉鄕貢一赴禮部不第就銓養母得新寧教諭母艱服除攺海寧遷湖州學教授致仕佑所至教士皆悅附動變其諭新寧時上官檄視邑篆省文書所宜施行上聞下施且行且請不取邑中一物會其母病思筍有持饋者遂受之邑人以爲特事其自海寧徙湖士爭畫像乞畱衣帶去湖亦如之子克亷﹝閩書﹞

姚徳輝先生

姚﹝闕﹞字徳輝漳浦人事實未詳蔡文莊曾與書曰古云三十年前好用工吾人年且三十矣將柰何昔項羽之救趙也旣渡河沈船破釜持三日糧示士卒必死無還心一戰勝之由此遂霸天下夫羽無足言也然能決志用勇直於死中求生如此是亦學者所當師其一莭而未可以人廢也漳浦姚徳輝從予遊將歸求予言以警其惰予姑爲借粗諭之會見陳進忠其亦以是語之也﹝蔡文莊公集﹞

郭文博先生

郭﹝闕﹞字文博籍貫事實未詳蔡文莊曾與書曰承文博書拳拳欲得京師中好文字議論以爲進學之助吾自到京一向匆匆未有可以答來意惟冡宰王公某舉朝士大夫皆以爲方今第一等人吾頗辱其教愛時召至書軒賜之談論間及書史多有可發吾人志意者因憶數段錄寄﹝錄第九段﹞曰公問今學者滿天下何故異才難得予對言是固有由也上之人所以飬之者本未盡其道下之人又幸際時之升平而售之急耳以生所見言之如生稍知章句訓詁人便舉而進之於學宮矣未幾作經義甫成篇便得補廩以爲當然矣又未幾作三場文字才可讀便廹廹期中舉中進士矣一中進士則官已到手或無暇於學或自謂無用學矣其仕而能學者無幾且又或有扞格之患蓋識見旣淺踐履必薄規爲必粗非所謂俟其熟而食之者也況自幼入小學而其所學者多非學做人之實事人才之不如古者以此故𨿽有異質者亦不能成異才生等躬坐此病今日𨿽知悔前之失實蹈扞格之患矣公曰然吾兒子承裕今年二十三丙午年已中舉然吾未欲其急於仕且令靜覽羣書閒閱世務冀他日得實用耳此一段似有益於吾輩故詳錄之按文博先生傳文莊易學授之門徒林坦齋文明林別見郡西林氏家學不另列學派焉﹝蔡文莊公集何鏡山公集﹞

洪元達先生

洪﹝闕﹞字符達籍貫事實未詳蔡文莊曾與書﹝錄其三﹞曰春秋胡氏傳夏時冠周月之說𨿽非後學所敢輕議然每讀之覺其曲折費力終未能愜然於心或意經所書王正月者蓋謂時王之正月明其非夏時商時所謂正月耳謂自夏商以前便已有三正疊用之事矣夏啟聲有扈之罪云怠棄三正可見矣故夫子於春秋有王正之文歟想王正二字亦有自來不必是孔子所立也﹝錄其四﹞曰夏時冠周月之說朱子當時又嘗疑之其說見春秋大全注云文定春秋說夫子以夏時冠月以周正紀事謂如公卽位依舊是十一月只是孔子攺作春正月某便不敢信據今周禮有正月有正歲則周實是元攺作春正月夫子所謂行夏之時只是爲他不順欲攺從建寅耳愚謂據朱子說則周時之所謂春非夏時之所春亦明矣此說與今胡傳不同﹝蔡文莊公集﹞

訓導黃伯馨先生芹

黃芹字伯馨龍巖人喜怒不形端謹無惰從學蔡文莊正徳元年以歲貢授海陽訓導身教端謹學者宗之郡邑有疑事咸就質焉以親老乞歸所著有易圖識漏易經口訣史圖纂要家禮易行等書﹝閩書漳郡誌﹞

教授李碩逺先生世浩

李世浩字碩逺平和人惇朴好古少遊蔡文莊門創家規正宗法修鄕約建聚賢堂設義倉惓惓於和鄕睦族以歲貢歷官寧波府教授士心悅服子文察字廷謨精思力學究心樂律嘉靖中以歲貢倅遼州亷莭自持奏樂律解章數萬言上大悅令如議酌行授太常典簿終思恩同知﹝閩書﹞

丘省庵先生璦

丘璦晉江人受易蔡文莊著易說皇極管鑰諸書學者稱省庵先生子養浩官終都禦史以風節著﹝閩書﹞

文學李君佐先生仕弼﹝以下私淑﹞

李仕弼字君佐晉江人善治經爲諸生祭酒逺從伊洛近守文莊體裁自家淵源往哲學者師之

閩中理學淵源考卷六十

廣平府知府李淸馥撰

○涵江陳氏家世學派

按丁氏三陵槁云昔在成化以後迄嘉靖間泉中人文蓋斌斌然矣其一門諸父昆弟相爲師友者則涵江陳氏爲盛自太守敏庵公以明經起家時則有微庵先生肩隨衽接髙談周子太極之奧稍後紫峯出益昌明其學爲儒者宗而侍禦見吾與南樓並執經授業翹然稱髙弟諸先生造詣淵醇追古學者仕亦有聞於時微庵𨿽少一第而晚歲學成徳尊以其身爲後進矩矱者垂八十年南樓爲之從子獨以恂恂謹飭最得其歡及紫峯辭官侍養質齋公父兄子侄朝夕相從嘯詠其一門行義孚於家庭而文學推重無愧鄒魯矣再按陳氏先世家靑陽山元延佑間碧溪公始遷涵江今爲涵江陳雲

陳微庵先生洪璧陳洪璧號微庵晉江人世居涵江之濱兄洪載公腆弘治癸丑進士歷官髙州知府洪璧於腆爲從弟其文字之雅爲所深器大司成蔡虛齋先生亦加愛重蓋其平日刻苦工夫多在於易而於太極圗參同契人所難讀之書務鉆研而入其奧勤學到老而不得行其志布衣疏食安於艸茅之下因以微名其庵焉﹝紫峯先生集閩書﹞

侍禦陳見吾先生讓

陳讓字源禮號見吾少從從兄紫峯氏逰傳其學紫峯以易學名讓以春秋名一時學者師之嘉靖十年鄕試第一十一年登進士授紹興推官聽獄稱平暇則進諸生校藝講學徵爲監察禦史當世宗旣立迎興獻太后入仁壽張太后仍以藩妃禮遇之兩宮以此有隙巨俠劉東山者睥睨兩宮間將以奇論取富貴乃令其黨構誣張鶴齡兄弟有逆謀左道咒詛詞連宮禁逮繋無辜數十百人都城駭動諸司不敢出一語讓方視事東城遂捕東山下獄究其罪東山度不可脫令其黨告變且誣讓爲張氏羽翼並下獄讓從獄中上疏辧上意稍解而西曹鞫東山所奏悉無驗並其黨坐欺謾伏誅讓得還職京師宴然當是時微讓仁壽宮危而人心揺矣及興獻太后殂廷議遷興獻帝合塟天壽山讓以藩王不宜入祔皇陵乃借言顯陵气脈不可泄又重於勞民請以衮帔交塟便上初覧奏怒甚投疏於地頃復取視曰此言亦是於是定不遷之議而執政從旁擠讓竟賜罷歸裏居日靜坐讀書孜孜學問口不及當世事惟地方利病則亹亹爲上官陳之期有濟讓爲人剛方亷介見者竦憚然與之久處談論慷慨眞意溢出人信慕之上自承天還猶問其姓名臺使者至閩輒疏薦而執政多忌之寘不用家食十五年而卒隆慶攺元錄先朝諌者贈光祿少卿所著有見吾文集二十卷邵武府誌若干捲行於世﹝讓在臺二年疏屢上皆侃侃大計獨處劉東山及議祔塟二事尢人所不敢出者特著之篇張氏儒林傳曽承芳撰文稿序﹞

陳南樓先生

陳某某字某某南樓其別號也少穎敏融貫經史百氏爲文嚼理敷詞操筆立就時紫峯先生聚徒講學於紫雲寺授淺說通典諸經南樓黙記疾抄傳誦於人尢虛懷奨善見人文義有會於心者無論名下𨿽下於已者必錄在郡庠取友以文學意气相感摩有岱峯冠山二郭氏伯仲譽髦南樓引以爲切磋之助比部郎林六川未第時所交愼許可一叩其學知有淵源以其子象川使就學焉於時橫經立堂下者不下數十人南樓升座肅講細繹經旨聲吐洪亮能使諸生竦然起奮至評駁文字一核諸理必取平易疎暢不眩奇詭恢張之說以故及門多所成逹涵江自敏庵以明經起家微庵肩隨衽接髙談周子太極之奧紫峯出益昌明其學爲儒者宗而見吾與南樓並執經授業及紫峯辭官就養好從杯酒嘯詠終日顧獨愛南樓雅趣與合然南樓終不以同行故略師弟之分𨿽頻燕見不異紫雲聽講時也卒時年四十七初弘正嘉靖間泉中人文蔚起其一門父子兄弟相爲師友者涵江陳氏爲最盛云﹝按紫峯先生年譜載族弟文學良莭與侍禦讓同受業紫峯據友人徐簡之云閱涵江陳氏族譜良節卽南樓云丁氏三陵稿撰本傳﹞

陳徳基先生惇履

陳惇履字徳基別號靜心紫峯先生子也生而剛方嗜學好修嘗書先儒主敬窮理之言貼於座隅以自省弱冠從給事史筍江於光學易推髙弟年二十補郡諸生再試不利以紫峯家食戀戀膝下歡絕進取念菽水事親志不茍取友人侍禦某曰徳基至孝天成言不及勢利動不踰法則古心古行可於塵壒中求耶紫峯沒後益以讀書課子爲務其論學大都專主性命根極理本不喜爲時尙詞華之習嘗語其子復曰孔孟而後惟周程張朱眞蔡得其宗國朝自薛敬軒陳克庵胡敬齋陳布衣蔡虛齋諸賢之外鮮有及者近時種種新說爲學大蠧兒輩無惑也一切佛老莊列之書屏勿視而於紫峯遺集謂其源虛齋而述朱程窮編累帙字讎句校壽於梓卽老不少廢己未泉中兵冦後遷徙靡定徳基恐後世子孫昧其所自因修譜爲合族計尋覓祖墳而追祀之年八十餘丰神峻整無論見賓承祭𨿽子弟必正衣冠見之嚴寒威暑無少頃惰容子復又以孝聞學能世其家雲莊氏履丰爲志其墓曰陳氏潁川代以益貴人乃稱公慚卿卿慚長然則士君子所不墮其家聲者固不在區區名位間乎徳基好學不厭好禮不倦耄耋稱道不亂無慚乎紫峯子矣﹝莊氏履丰撰墓志﹞

陳及峯先生惇豫

陳惇豫別號及峯紫峯先生季子資稟沈靜少卽知學步履進退雅有常度年十七補弟子員從何怍庵受業紫峯下世惇豫逾弱冠哀毀骨立至性絕人彚聚紫峯著作旁搜遺軼並編次年譜梓行於世與諸弟子員告當路請專建紫峯特祠以發明羽翼斯道之美其立祀田修家譜撫卹宗黨水旱荒歉闗民疾病者多方所爲惟力是視𨿽悍夫惡少望而敬愛之不義者惟畏其知晚年充養完粹春溫襲人嘗曰學顧躬行何如耳豈必講哉旣棄去弟子員堅臥涵江之湄名賢述作朝夕几案手抄性理全書稍增減之謂蔡虛齋所著易蒙引有繭絲牛毛之精而人病煩紫峯先生所著易通典有渾合未破之天而人病略乃以通典爲訓箋采蒙引切要爲主意合名典引以藏諸家門無俗賓論文尊酒輒爲知己畱連雅有豪興引觴浮白不以旣醉爽度鄕先生林象川家與相近時過從爲快嘗曰安得斯人消今世頑懦鄙薄之風雲﹞﹝何鏡山先生撰本傅﹞﹣

陳爾身先生欲潤

陳欲潤字爾身禦史譲子也刻志聖賢之學正立危坐矩言法論不輟於口﹝閩書﹞

○督學陳紫峯先生琛學派

張陽和元忭曰自考亭朱子倡道閩中一時及門髙弟砥行植節者滿郡邑故閩中之學在有宋孝寧之之世爲最盛迨明以來朱子之書布四方家傳而人誦之然時習其說以獵取科名影響剽竊而朱子之宗旨轉晦夫自蔡虛齋陳紫峯兩先生相繼出乃始一洗俗儒之陋習獨采朱子之精微而閩中之學在明正嘉之間又最盛再考虛齋之學方顯時士猶鮮能習其傳稍後紫峯出摳衣稱弟子於是虛齋得紫峯而學益尊今紫峯四書淺說與文莊蒙引並傳垂三百年鄕邦後先遺獻講明紹述誦仰師法者皆二先生餘烈也然則有志先生之學者愼毋固陋薄淺牿其心志如淨峯所謂務求之身心踐履之實以進於出處去就之大節如是益見先生孝養之誠勇退之決其紀綱乎彛常者厚矣李氏叔元嘗言前輩有及見文莊者曰與虛齋先生坐半晷則胸中半晷聖賢也有及見紫峯者曰紫峯表裏洞徹似靑出於藍其气象可想矣先生與淨峯筍江次崖並以正徳丁丑聨第其講學論道皆淵源於蔡子上溯紫陽不離其宗云再按曾氏承芳王氏愼中爲見吾先生門人見曽氏撰見吾文集序及王氏撰見吾祭文林氏一新丁氏自申爲南樓門人見丁氏三陵槁莊氏士元爲蔡於省先生門人見李氏叔元撰蔡於省傳皆附私淑之列焉

督學陳紫峯先生琛

陳先生琛字思獻別號紫峯晉江人杜門獨學不爲茍同初受業於木齋李聰一日蔡文莊得其文於木齋所嗟異久之曰吾得友此人足矣先生乃介木齋稟學於文莊文莊曰吾所發憤沈潛辛苦而僅得者以語人嘗不解不意子已自得之今且盡以付子矣督學江右請與偕行教其二子歸而設教學宮之傍與郡城之站臺寺四方從學甚眾文莊沒將十年先生舉正徳丁丑進士初考官尹編修襄得其文以語總考靳公曰造詣精深出舉業溪徑之外此必陳白沙門人不則蔡虛齋也釋褐授刑部主事乞南得戶部榷淮安舟稅正額旣足之後大開關門恣商人來往轉吏部考功郎會上兩宮徽號例得封贈先生曰吾持此歸足以慰吾母矣於是乞終養嘉靖七年大臣有薦先生有用之學不宜在散地下詔徵用辭又一年卽家起貴州僉事旋攺江西提督學校並以母老力辭不赴村居足迹不入城府不通逹官貴人書問卻掃一室偃仰其中靜觀天地萬物消長之變古今興衰治亂之迹與夫世俗炎涼向背之態或逌然發笑或喟然太息時或縱步阡陌與農叟談俗敍故爲樂發爲詩歌往往自在灑脫超然物表爲文層層嶄嶄發性露光如危峯矗石枯條潤葉文莊沒道徳行誼無愧師門者先生一人而已初弘治間理學中輟虛齋先生起希曠之後以深微踐履之學教人由場屋之業而入於聖賢之道及門之士率常數十百人能得其言語者有矣未必得其精微或能並精微之意傳之者其於反躬踐履未必能如其言至出處去就大莭其能悉合於義無愧師門者鮮矣先生資稟明邁其爲學先得大旨宏闊流轉初若不由階序而其功夫細密意味悠長非一經專門之士所能企及其淵源承授之功不可誣也所記述以授弟子則有四書易經淺說二書其族弟禦史讓謂文莊蒙引得聖學精微閒有意到而言或未到及其所獨到則可以發文公未發紫峯淺說得聖學之光大意到則言無不到及其獨到又可發文莊未發而先生猶自謂此訓詁之屬更欲門徒得夫勵進退大節破名利兩關言峻行古與之遊塵埃之外而細論夫顏子所謂彌髙彌堅者是以一時從學之士多有洞視今古傲睨宇宙之懷先生歸養若干年母吳氏以壽考終先生年幾六十矣後十一年先生卒時嘉靖二十四年所居後浦潮汐不至者數日士大夫聞之相與嘆息有司爲祀之學宮張襄恵嶽志其墓銘曰道宗先覺學異專門精詣洞觀貫於本原鍾鼎非丰菽水非貧求仁而得時哉屈伸又祭之文曰嗚呼紫峯一世人豪有蟠屈萬古之心胸有瀉落長江之辧論有避世之深心而非玩世無道學之門戶而有實學世論以爲平當﹝張淨峯撰墓志王遵巖撰本傳﹞

備考

王氏遵巖曰鳴呼士敝於場屋之業而固陋浮淺牿其心腑專一經以自業茫然皓首尙不能通其義以傳於繩尺之文又烏知所謂聖賢之學哉宿輩末生相尋以敝自虛齋蔡先生出乃始融釋羣疑張皇新意推明理性於字析句義之間以與前儒相統承夫所謂聖人之學者其駢拇於條畫枝指於解訓要以詳夫場屋之業而其意則進乎此矣虛齋之學方顯士猶鮮能習其傳而紫峯陳先生生稍後自以其意爲前儒文公朱氏之學未嘗聞虛齋之說也一日虛齋得其文於故長史李木齋公所嗟異久之於是先生乃介李公稟學於虛齋請爲師弟子虛齋得先生而其學益尊又云始丁丑榜得士吾郡最有名給事史筍江公於光今僉事林次崖公希元中丞張淨峯公嶽與先生並以經學爲海內巨工張公尢號爲閎博而傑於文給事公淡於仕進與先生同趨好滯一官以卒僉事公喜事功齟齬於世疊起疊僕卒無所就中丞公方據融顯事功爲一時絕出然林公悔其顚躓張公亦以酬俗成務爲多憂而恨道之難行未嘗不髙先生之決而慕其淸也某生最晚猶及侍言於給事公林公張公皆辱俯與爲友忘其年輩之後也謬學乖駁與二公有所往反二公不以爲是予猶謬自信且不揣而思有以易二公也獨不及事先生而請其說然以二公推之知其不予是而予亦宜無以易先生也然而知先生之心而能言之者某則不敢讓也先生之書其天趣極詣神機妙契在於言語文義之外而已至於言語文義之所存字謹其訓句詳其義顓名一門粥粥然如恐涉他足而誤塗徑固與治場屋者設爲如是耳其超然會心離去形迹而遺忘物累庶幾所謂不枝葉於道而全其眞者由是以推先生之大然則論先生者不徒有考於其書而論其書者尙當有以求先生也與

何氏鏡山撰陳紫峯先生言行略序曰紫峯先生旣沒其學尊表於世祀學宮有年矣其孫復欲推明而大之以貽諸後命喬逺次其生平言行及當世學士大夫所尊重先生者彚爲一帙而爲之序序曰聖人之道大矣包乎天地而不見其元虛統乎萬物而不見其繁萃兼言之未嘗不精微言之未嘗不該其深入於性命者常顯於事物其博散於事物者常通乎性命後世名儒君子得其一指一歸發揮昌明之可以淑身而善人何其犬哉後世之儒所發揮昌明其一指一歸以淑身而善人者非有所擇之也其性有近焉其力有入焉而以至聖人猶渡津之有筏適國之有徑其理未始二也夫三代之世人共明一道士共修一學則旣無異同矣異同生於漢然所謂膏盲墨守者特以守其師門訓詁之傳非聖門安身立命之大端也而後世乃以膏盲墨守乎訓詁之說者膏盲墨守乎聖門安身立命之道夫聖人之道之不能不雜於異端也猶太空之不能不陰翳大道之不能不荊榛也所賴名儒君子羽而翼之使之垂光於中天廓淸乎四逹以盡後死者之責而已豈可有彼此之間哉君子之學動則踐履靜則涵泳天髙地下萬物散殊莫非吾心之化工誠有以盡其廣大髙明之量使之昭暢洞逹其內無纎欲之可畱則其中無一理之不存仁義禮智以爲徵應孝弟忠信以爲躬行皆其必然之效自至之符故日用飲食可以盡神化愚夫愚婦莫不與知能此聖人之道所以性命事物顯微精粗一貫無二而剖析其同異較論於毫釐者𨿽忘言可也先生之學得之蔡虛齋虛齋之學宗之朱晦庵而所歸宿獨詣實在於此先生固不輕以語人世之尊先生者徒謂其髙潔不滓光明無累亦未有得其精微者也至論先生出處之際則其肥遁不仕蓋爲太夫人之養而非以隠爲髙者令太夫人下世之日先生暮齡未艾廟堂一日用先生則又必有爲世道之光者非但如斯而已也某生先生之鄕最後私有志聖人之道而不敢以語人間嘗竊取蔡虛齋與先生所著遺書及其平日尙論玩索蓋亦有年反躬內鑑不得其髣髴而先生之孫復以此相命遂擷掇先生所學之大要與其切近精實者如此嗚呼論先生之世豈特可以祀學而已以躋有宋諸儒俎豆聖人之廡可也

又年譜序略曰吾泉鄕先輩徳行文章气節可謂盛矣最著莫如蔡虛齋陳紫峯二先生虛齋謹宻精微涵而揉之而不見其端紫峯光霽峻潔融而超之而莫得其迹蓋虛齋聖門曽閔之徒而紫峯琴張曽晳牧皮之侶也聖門而後其悠然溫厚者莫如陶元亮其脫然瀟灑者莫如邵堯夫紫峯先生殆欲兼之先生自其布衣時則已亢自矯厲入仕三年世利皭無燐緇告滿得恩以榮其母便掛冠歸養聲名特達朝命屢下堅臥不出卒奉菽水終厥天年林居二十餘載秕垢塵俗飲酒賦詩飄然有物表之致而卒歸之精義正學可謂風舉云停鴻飛鳯立嗚呼先生於古人眞豪傑之士矣先生冡子惇豫躬行實踐無媿先生嘗有志修先生年譜而不逮季嗣惇履屬稿未就先生冡孫復乃與同志考核論次又請蘇君民孚李君叔元重加削訂復使卒其業某皓首老大於虛齋與先生望之不得其津涯序先生年譜不覺爽然自失也

郡守黃孟偉先生偉

黃偉字孟偉同安人性敏而愨貌古心淳年二十三領正徳庚午鄕薦自歉未學不赴春官更受業陳紫峯琛之門甲戍成進士授南刑部主事所治獄情法旣得執不可奪暇則讀道南四先生書溯頴昌授受微旨以自勵嘉靖初應詔陳九事皆切中治體出守南雄明禮教去淫祠罷不給之徵禁晝逰之女不以升科困羸民不以官稅入私帑不以非禮阿上官甫三月遂疏歸老稚遮畱不得以薦起攺知松江府時張孚敬當國霍韜偉同年也造謂曰兄向者應詔疏語嘗及張公某私爲解張公亦自知兄矣宜一謁之偉曰昨出墮馬今方病足未能也卽投牒歸家居食貧養親日惟講學正家爲事丁艱三載足絕臥內晨興率子弟展拜家廟諸子或晏起斥跪庭中須拜畢乃去冠昏喪祭盡革舊俗鄕人顧化不敢爲不義值郡歲大饑臺察請偉屍賑事偉旦暮區畫食寢幾廢及竟以劇瘁卒郡守以偉及李源田嵓立坊以旌之﹝閩書舊郡誌新郡誌淸源文獻﹞

行人傅廷濟先生檝

傅檝字廷濟南安人正徳辛未進士祖父凱父浚相繼登第檝年方冠有文學授行人司行人志尙皭然時浚爲山東鹺司同知先是檝母沒父繼娶王從之官私其二蒼頭浚未及處分而暴死訃聞檝疑其遽也奔至察所由則二蒼頭先期遁矣檝痛憤祕不言毎哭輒嘔血數升義不與王共居宅密求者久之一人傭匿徳化深山巨姓家微行至其所謂曰聞君家一人力作可出見之奴出檝曰是也有罪然不可面數君幸且入則出袖錘破其顖立殺之而其一不可迹喪塟畢慟而矢曰父讎尙在曷爲人也乃狂易出次於外裂衣冠屏妻逺子晝暴烈風日中夜則寢地以爲常垢面穢骸故不爲訾省兾或致讎而甘心焉親戚知友見以爲眞狂者也而侘傺之懷時發之詩歌及文辭黏坊市門壁間若顚若醒陰自見志云其遇迅雷爍電中夜則興正衣冠拱立武宗哀詔至則具衰杖朝夕臨終期始釋服至其子死不哭也或問之則曰吾不能子而敢爲父乎諸父不忍其瘁也屢請歸舍竟不可旣而王氏死乃歸又十五歲卒蓋自廢自謫自創自罰者三十九年萬曆己夘翰林習孔教司理泉州榜其廬曰苦節純孝﹝越章錄﹞

教授蔡於省先生黃卷

蔡黃卷字子省晉江人嘉靖二十年以貢授睢州訓導擢汝陽教諭貧士十脡悉捐之薄俸所入又推與貧者共之約諸生講易期以昧爽士爭佩習教汝陽士亦如睢兩地人文鵲起南太宰趙賢及吾郡太守孔惟徳其最注意者以唐藩教授歸爲鄕表正孔惟徳守泉自答禮外無他謁孔朔望及門且語所知曰吾師何無隻字見教寄聲曰但願君侯愛民如子老夫聞教已深矣永寧城陷將坐指揮王國瑞重辟則曰法無可貸情有可矜孔乃從末減指揮賫金謝愕然曰吾爲理爾爲利耶峻麾之當孔踵門時請以師道前席而三僚俱隨太守小凳隅坐貳守卽周道光及周代孔守泉仍惇請爲正賓衡門忘人之勢而郡有司亦自忘其勢若此初黃卷受易於陳紫峯精詣其旨善以妙義教誘後進莊氏士元亦傳其學云﹝李鹿巢撰本傳閩書﹞

州守王紫南先生承箕

王承箕字維肖別號紫南南安人少奇頴父疇官廣文辟小軒延紫峯陳先生訓督其中承箕稟學惟謹授易講解輒了奧義弱冠補諸生讀書以宋箋爲宗以子史宏覽博極爲詞人冠嘉靖十九年領鄕薦久之授沅州守時年已五十餘矣沅州政多可紀何公鏡山爲志其墓稱其約已裕民庭無暮金性坦直不陰附上官意幾三年解組歸家近紫帽之南故號紫南壽八十二子十有登科目應篤見何怍庵學派

禦史曽美遇先生承芳﹝以下私淑﹞

曽承芳字美遇惠安人嘉靖丁未進士授鄞縣令時倭擾江南海濱若巖諸旁邑多被陷而鄞縣獨完詔賜金幣擢爲監察禦史烙馬順天行裝三夾而已時呼夾版禦史以疾歸卒

﹝按淸源文獻公撰陳見吾先生選稿序云吾溫陵陳見吾先生以直道節槪表重當世𨿽厄塞廢退不盡宣其用而道業文章巋然一時學士大夫咸亟稱之餘從遊垂十餘年方欲從公棲遲相與論文於涵江紫亭山水之間比余乙夘謝病歸溫陵公則宛然長往矣公之子爾身懼其遺緒弗宣梓其選稿凡若干捲委序於余云觀此則公於見吾在師友之間故附之紫峯先生私淑之列又按公之弟偉方號蒼巖與李孟誠何鏡山講徳論學亦以志節文章著見泉郡述志槁不另錄馬﹞

郡守丁槐江先生自申

丁自申字朋嶽晉江人嘉靖庚戌進士授南京工部主事進郎中出守順慶三年調梧州性嗜書南中閒曹無事多購古文奇書昕夕翻閱宦遊邸捨載書自隨爲文出入歐曽之間居官以振救平反爲主順慶困采木之役閭裏雕敝緩徵寛徭戶有逃亡者核除之歲饑富人閉糶夜數十人刼取其粟官當之刼盜律其實姻也自申曰是爲親相盜況閉之糶固可貰矣遂從末減龍州夷酋爭界相讎殺奉檄同保寧守訊之保寧守請具甲冑以從自申單車抵其壘酋惶恐囚服謝罪及至梧梧爲督臣開府鎭百事蝟集闗決於守應之如流會大剿猺冦將領掠平民爲功俘至令妻孥自識別驗實縱還諸所全活無算自申所至以循良稱而性抗直恥爲妸嬆態某僉事子上捨生托省覲來順慶頗通所屬饋遺自申弗爲禮曰君子愛人以徳耳監亭令受賕事發有力者爲居間監司亦陰授意指自申不爲動竟按致之法故於上官多迕雲歸而杜門讀書譔述益富扁所居曰希鄴所著有三陵稿子日近孫啟浚見科目志李文節撰公墓志云吾郡中先輩士大夫田居讀書慕古以著作自命遵巖王先生而後惠安李抑齋愷同安洪芳洲朝選而槐江先生相繼起再先生爲南樓傳自言髫年嘗供灑掃之役過辱與誨今附之南樓學派焉﹝李文節先生撰墓志﹞

訓導王閒齋先生疇﹝以下交友﹞

王疇字體範號閒齋南安人世耕紫帽之陰弘治中以貢授常寧訓導棄官不仕與陳紫峯友契其讀書多實體處王遵巖目爲今之仁人自幼至老無惰容與人推誠無猜其祭紫峯文曰大道久荒正人希闊談理學者多隱僻而不經張气節者毎詭異而無實求純粹無瑕而髙明不累如吾先生者天下鮮矣先生之未仕也著書立言剔髓入神深而明微而顯其旣仕也不爲勢誘不爲利奪兩京郎署各羨淸苦之名再起儒宗不易終養之孝論者謂先生有渾雄之文章不知先生所以開來學者有出文章之外謂先生有恬退之髙節不知先生所以立大本者不專在恬退之間也蓋先生平日之心不求人知惟求天知不求同俗惟求同理故其功名不必大顯天下而教澤垂後世其特立不必盡悅當時而行誼擬前修又曰先生未遇時讀書予館著述三年蔬粥共歡如兄如弟旣仕之日往來書問以陳情共隠爲教告歸之後時常攜手秀林之麓紫帽之巓談吐生平蓋相知者四十年而吾兒承箕又荷先生教育云

閩中理學淵源考卷六十一

廣平府知府李淸馥撰

○通判蔡東洛先生潤宗學派

何氏名山藏言虛齋與陳布衣陳紫峯羅整庵諸公皆不立門戶不開講堂卓然聖人之道躬修君子也虛齋身自力學而教人恆循舉業以入曰不如是法堂前艸深一丈矣今考諸門徒講說踐履確循榘度無軼師門宗旨其篤信好學者歟再按恭肅黃葵峯諸公皆經先生指授爲世名臣其爲學卓然儒者凖繩而恭肅於諸經皆有論述前輩嘗言吾鄕自蔡文莊而後行修學富必推黃恭肅淵源有自來矣今錄其著者載於篇

通判蔡東洛先生潤宗

蔡潤宗字克昌晉江人好古力學作止起居終日嚴肅受蔡文莊易學轉授生徒學者師之尙書黃光升蔡克廉吏部梁懷仁傅夏器其最著也領嘉靖四年鄕薦除余杭令節約里甲勸民務孝弟力田刻所著四書講章易學正言以教士左遷寜國教授擢南國子博士以父憂歸服除補北京出爲建昌府通判尋稱老乞歸杜門養恬家無擔石充然自得不屑求人足迹未嘗及郡邑監司守令往往造廬加禮間一出接終不及門報謝士大夫益以此重之﹝閩書郡誌新郡誌槁﹞

恭肅黃葵峯先生光升

黃光升字明舉別號葵峯晉江人父綬接蔡文莊學派光升登嘉靖八年進士爲吏部選人卽明法律書數考論國家掌故授長興令理煩治劇紀綱肅然擢刑科給事中以艱歸服闋起兵科以剛介不阿時相出爲浙江僉事遷參政修築海塘以收水利歷廣東按察使時海冦爲患光升下令能捕獲者與所獲財物冦遂息安南莫正中與莫浤翼爭立敗而來歸其酋範氏潘氏以兵攻欽州索正中殊急光升密授主將兪大猷方略伏兵挫之二酋奔浤翼斬之以獻尋率其黨聴命安南以安已而復有討定猺黎及俘新會賊功遷右副都禦史巡按四川疏止采辦丹砂麩金及勻停水陸郵傳歲省民財數十萬會建三殿需巨木市鬻有法不湏加派工成擢兵部侍郎總四川湖廣貴州三省討叛苗撫降二十八寨召入工部尋進南戶部尙書嚴嵩竊柄政以賄成諸督撫無能徒手保位者光升自疏議外絕不爲私交時光升著廉名且有督木撫苗功嵩亦采輿論以艱巨相畀意不能無望也嵩敗華亭徐階雅相知遂力推轂焉自南京入長司冦時世宗暮年譴戮不測階與光升斡旋調劑求生法外寓生法中良亦有獨苦者所讞楊選嚴世蕃海瑞三獄委曲平停得從寛減給事中沈束以言事囚繋十六年光升疏乞蠲宥有旨放爲編民光升在事久屢欲告歸華亭固挽之曰藉公淸徳以風庶僚比華亭爲髙拱擠去光升亦請老家居隆慶四年召爲南京刑部尙書髙拱以內閣典銓嗾私人用稽命論劾竟罷還裏公賦性剛毅自縣令至司冦所至訟獄得平引大體逹情事生平論學一以考亭爲主重實踐而擯玄虛故其褆身居官確有榘矱筮仕四十餘載未嘗以寸楮尺帛濡迹權門先世田廬之外無所增拓食不重味衣不襲帛裏居謙退約飭宗族屏絕紛囂日惟焚香著書矻矻終老弗懈卒年八十一贈太子少保謚恭肅著有四書紀聞讀易私記讀書愚捲讀詩蠡測春秋采義歷代紀要昭代典則陶集杜律批注數百卷藏於家而讀易私記學者尢尙之子喬棟事父至孝以蔭授臨安知府有廉名著十二經傳習錄讀書管見﹝按公爲司冦時所讞三獄當時眾論未允而擬海剛峯子罵父律尢貽物議今細閱閩書公本傳雲海瑞爲戶部主事嘉靖末上疏直攻上身上怒甚讀之至手顫已感其忠畱中月餘尋疾甚逮系之下旨內閣罵瑞詈君不絕口光升擬子罵父律以進畱中未下會上崩得釋蓋上天也而又聖躬疾甚當其怒時至不可忍孰謂先臣而後君不擬重律進者上怒瑞瑞立死矣寜少安上意俾就長系寛解或有日蓋其用心之微如此當光升之爲刑部也世廟在位久雄斷淵衷羣臣無能測嬰鱗之僇其時三尺未易直伸而眾喙復難盡置光升委曲平停求生法外寓生法中良亦有獨苦者此段閩書敍述獨詳可見恭肅之出脫剛峯處在此傳云父有爭子以子原有諫親之義也引此以斷其亦前輩委曲之苦衷乎論世者自有所考云舊郡誌閩書黃文簡撰行狀道南源委新郡誌通誌﹞

吏部梁宅之先生懷仁

梁懷仁字宅之號學泉晉江人宋文靖公克家之裔九歲而孤嘉靖四年年十六舉鄕試八年登進士懷仁有異質敏慧絕羣周歲識字三歲誦書四歲善艸書吟詩至子史經傳無不能讀時翕然稱曰神童旣登名禮部人視其文章翰墨如璠玙結綠一時希覯片言隻字必爭取珍藏之初授南京吏部驗封主事方鍵戶讀書銳志慕古閱三月卒士大夫莫不嗟痛之所著有國朝功臣年表讀史日抄詩文數百首﹝舊郡誌淸源文獻﹞

吏部傅廷璜先生夏器

傅夏器字廷璜南安人年二十三登嘉靖辛夘亞魁不第久之發憤爲舉業之文歲置甕幾下投所作文歲終展視甕爲滿矣嘉靖庚戌會試擢名第一廷對抗直指切權要嚴嵩覽而惡之尋遣人招致門下拒不可以此不得入史館除儀制司主事徙光祿丞攺吏部稽勲郎中與其長不合拂衣歸卽所居阪田之野灌田以自給絕迹有司之門郡人髙之少專心易學旣登賢書沈酣於六籍百家二十年制科之文傳誦海內卒年八十六著有文集四卷﹝新郡誌參墓志﹞

提舉黃仰槐先生廷楫

黃廷楫字才逺號仰槐晉江人少受易學於蔡東洛易愧虛二先生丙午鄕薦授浙江處州推官在郡精心讞獄歷湖廣均州守時嘉靖末年禱祈祀事薦幣設場無虛日廷楫虔躬應之禮有敍而民不擾旋左遷貴州斷事至則兼署郡邑篆聲績復自裒然擢雲南提舉甫及期遂掛冠廷楫歷官五邑以名義自持性孝友甫七歲父槐東公沒於齊聞訃哀踴識者異之性好書晚慕趙特峯家學假所纂之書錄之至忘年云﹝何鏡山集﹞

○運判林龍峯先生同學派

陳氏儲秀撰公傳略曰東山林公龍峯余少慕其學而公已登仕矣壬辰始得會公京邸見其於於然瞿瞿然若無足甚異於人及叩其論吐領其緒餘則皆於虛齋易學爲獨得其深三爲儒官而志不懈一任鹽職輒以沙城之事乞歸甘心寒氈之薄而不能一日茍安於利賄之地公之志誠有所不爲也而其不能以大有所爲者非固薄夫富貴功名而不爲也蓋欲以道徳處於富貴功名之間故其進也無所求進而知有所重也其退也無所利退而不忘於所守也顧未能大有作爲而竟其所學然以身而不失乎出處禮義之中而足以興頑起懦於時進無所媚以求用退而不失義於其鄕公之學誠爲有臻於實用矣

運判林龍峯先生同

林同字宜正晉江人自言初受學李雁山雍方知趨向旣隸鄕校從蔡虛齋學始知本原鄕後進若洪新齋陳訒庵林六川陳見吾皆師之弘治十四年領鄕薦授樂陵教諭丁外艱服除補丹徒復丁內艱服除補萬載擢金華教授所至以平生所傳習者爲諸生講明午前生員午後俊秀早晚有常寒暑不倦其於廟廡神案必致淸潔祭祀必極其誠巡按唐龍學使邵銳大加嘆賞邵出視學同率諸生迎見長揖不跪邵甚喜之召諸生進講則文義敷暢知其勤於訓諭旣遷教授臨別嘆曰如公眞徳浮於位也典試湖廣陜西所得悉知名士升兩浙運判淸公自守不刻不濫商竈皆悅嘗觧鹽稅至太倉除兌邊外積羨千餘吏謂例屬解官同不納盡白貯部帑內閣張孚敬家處海上亦竈籍也海上士大夫懼海賊時至共言孚敬議卽瀕海一帯築沙城二十里駕言竈丁沙地摧崩宜築城爲衛者張以告浙省當事諸公莫不唯唯運使問同同曰築沙城士大夫欲之若竈丁者未嘗欲也費且不貲柰何專之於是立案堂下案具二紙或願或否令各畫紙已而無一畫願者遂報罷於禦史會張亦罷相禦史如同言居兩月張復召入禦史大悔遂劾落同官乃張竟不行禦史言而同乞歸矣同弱不勝衣而內養充完節槪健勁吶不出口而講論道徳性命極中肯綮裏居薄田自給課兒孫讀書約以義方構祠堂修譜牒閭閈有斗者質以一言而解時與野老相聚談民風農事卒年八十六所著有正學蒙引龍峯遺集龍峯其別號也﹝舊郡誌新郡誌道南源委閩書﹞

○推官易愧虛先生時中學派

按愧虛先生之學確守文莊榘矱誠奉一先生之言者及門王公遵巖時稱髙弟世有疵議者謂公亦雜於良知之旨考公去虛齋先生未逺如淨峯次崕諸先正公皆與往復辧論其撰紫峯行狀敍述蔡氏淵源亦無軼師門宗旨至同時如呂涇野魏莊渠諸賢公俱與造膝相從致書願見皆欲證其平昔所聞以爲端的曽與莊渠書曰自得見君子以來廓若發蒙始知正學之有所在而此生之幾於虛過奉以周旋時有警省不敢喪己於流俗之中溺志於技藝之末耳夫涇野莊渠皆彼時論學所與爲正宗者也公之心折如此豈如龍溪諸賢専言超躐徑悟者大決藩籬而不返者哉附先生於易氏之門者見鄕邦典型未逺緒言派別尙有可稽云

推官易愧虛先生時中

易時中字嘉會號愧虛晉江人初從蔡文莊學廁於末席文莊方講知言養气之章時中舉以詰質酬應有條理文莊首頷之年四十舉鄕試已蔚然爲碩儒授東流縣教諭隨材導接爲諸生開說諄悉邑人禦史宋邦輔彊直廢居條十二美贈之自謂無愧辭升夏津知縣邑故寡訟時中曰吾至將多日坐堂上屏隸偃撲民有事具來吐實還以曲直鞭贖都弛重者撻遣而已皆爭來言訟遂多矣齊東故習州縣吏事中丞禦史監司奔伏如輿臺時中雍容跪起用下士事上大夫禮有禦史作威輒忿詬曰易某侮我或以謂時中時中曰以禮事上爲恭非禮侮也禦史自倒其恭侮吾不誤也吏部召試臺諫以年自實不就除順天府推官都禦史胡守中不法下獄有旨推勘時中窮竟之有爲胡釋憾者謀中以他事時中方念母遂乞終養歸夏津人繪像祠之林比部瓊實書其石以宋仙居令陳襄爲比旣終養道出山東夏津人聞舊邑公還牽攜數捨迎舟曳挽羣持棗栗修脯以獻歡聲載兩涘至別有哭失聲者時金陵王公以旗以中丞赴畱臺聯舟河中爲之嗟嘆賦詩有斯民信是同三代循吏元非拂眾情之句至家築室奉母母年九十一而終時中七十矣毀不勝喪宗黨稱孝焉時中形臒神淸溫恭而莊和气溢於面目語不華蔓無悅人之容而有浸漸醉人之益無驚世之論而有篤近扶世之憂一見知其有道君子也時中學専一家不務該泛間語王愼中曰某以羸疾不得致力於書甚恨孤陋時中誠多疾其不務博要以修質反約爲功殆以微辭訓其徒歟﹝閩書王遵巖撰行狀﹞

主事尢見洲先生麒

尢麒字國楨別號見洲晉江人少有大志篤學力行初受業易愧虛先生之門領鄕薦就選山東武城縣尹治當孔道流移轉徙幾不可爲麒至問民疾苦條罷不經之費與民休息抑豪彊治巨猾一時善良賴以保全折獄多平反每事惟存大體不務苛細與今所稱能吏善逢迎上官意者不侔矣以治行優異行取北上圖書數篋選授戶部四川司主事赴官卒﹝淸源文獻閩書﹞

○郡守田南山先生學派

按何公鏡山爲田氏族譜序慨采輯志乘者多湮沒俊彥特標出數公冀後之考論者有所據依田南山先生其一也今尋訪學派附後並錄何公撰譜序入備考內使後人知公闡潛表幽之微旨云

郡守田南山先生嵓

田嵓字景瞻號南山晉江人生而俊穎不凡嘗與顧新山讀書城南精舍精思黙契深造獨詣人多有不能及者時蔡虛齋倡道東南嵓授易最早成化丙午領鄕薦明年上春官落第卒業成均司業劉震邃於易者試其文驚曰學有淵源文以理勝易其深乎命諸子弟師事之一時聞人如徐翰林穆宋都憲晃相與切劘學益宏肆名重京師登弘治六年進士第得賜告歸省與弟均州君昆講學於資壽寺正以率物因材施教凡及門者皆有造泉士多爭師之初試南京戶部主事榷揚州北闗以廉謹著擢南京吏部驗封郎中尋升湖廣寶慶知府岷藩校卒獷悍嵓馭之以法戢戢斂畏歲大饑發廩施粥全活者眾楚地多間曠嵓發金鄰郡糴麥數千斛教民樹藝麥秋至民相語曰生我者田父也以親老乞歸養事父母愉婉篤至晚復不喜紛華築室城北與歐陽石室相望鑿池植柳靜坐終日息機養气如禪定者鄭司馬山齋嘗謂巡按聶君曰吾榜中求道徳文章正气人物如田南山何可多得其爲名流推服如此在林下二十八載徐給事文溥等咸疏其行義於朝屢徵不起嘉靖戊午奉詔進階亞中大夫江南王郡守士俊豎善俗華表以風鄕人云﹝顧新山集﹞

郡守林羅峯先生珹

林珹字時獻號羅峯晉江人世家陳江之塢爲人重厚朴茂言若不能出口而敏慧內通於書獨善悟初從虛齋髙弟田南山受易學有聲儒林虛齋器之曰吾泉後進其在斯乎登弘治丙辰進士試政兵部乞歸侍養後就銓授寜國府推官政稱平恕一日忽心動已而果得父坦夷翁訃人謂誠孝所感服除作堂居第之東扁曰萱室意終事母母不悅曰人子之孝親顯親揚名而已若父未封而沒奚孝珹乃赴銓補溫州推官旋丁內艱服除銓部以寜國之民思之也復予寜國政成入爲戶部主事轉員外郎時有宗戚奪民田構訟二十年不決部使者莫任珹奉命卽訊歸其田於民還奏稱旨晉陜西司郎中出知江西饒州府適姚源兵戈之後生理凋悴公私廢弛珹曰今日之治在徳不在刑去煩苛崇寛大卹疲困日夜拊循其民而噢休之加意學校時以徳業課諸生差其賢否而施勸懲士益勵進正徳己卯宸濠叛宣言過饒士民洶洶欲遁去珹曰彼以虛聲喝我也無恐戒所部團練義勇嚴備時僞檄交至間諜踵於郡邑弗爲動已而賊竟向九江南京不犯饒陽會禦史王守仁檄至郡提兵赴難克復藩城奏捷有金綺之賞旋有逹官幹以私弗可遂爲中傷去官無慍色至家杜門不入城市晚移家郡城之東南作羅峯書捨於宅第之東以圖書杖屨侍老珹深沈有度喜慍不形端坐竟日無惰容親朋羣聚不聞嘲謔之語性孝友奉身甚薄樂周人之急歷宦二十年所至畱澤惠去有遺愛無赫赫之名去後民常見思獨立無朋任眞自遂或以此取尢置之不校惟相知久處者乃知其忠厚正直可方古君子云﹝林次崖先生撰本傳﹞

閩中理學淵源考卷六十二

廣平府知府李淸馥撰

○孝亷王一臞先生宣趙本學先生建郁林云衢先生福學派

按一臞先生爲古愚趙先生壻而虛齋蔡先生門人也考本傳並林氏次崕撰文集序皆載其髙明之資能發明師旨其所心許往復者林貞肅黃蓮峯顧新山聶雙江一時名徳也曽爲一峯書院山長所造士亦多今考門徒僅見月洲兄弟余寥落矣李氏杜爲兪虛江都督行紀載先生與趙氏建郁林氏福皆得虛齋易學之蘊而兪氏大猷爲三先生門下士𨿽以武略顯著實儒林中之傑然者也今錄附之

孝廉王一臞先生宣

王宣字子鍾晉江人生而廓落豪邁薄於勢利受業蔡文莊之門持論正大確守師說間有所發明嘗論學者合朱陸爲一便非眞知蘇子瞻之文精神气骨剛而無餒其極詆新法爲小人所忌惡瀕死不悔合於孟子養浩然之气朱子以蘇張擬之未爲確論領弘治十七年鄕舉會試不第遂養親爲志終身不復應舉郡守顧可久建羅一峯書院特延主教事林次崕稱其自得之學不滯於章句絕俗之行不混於塵俗薦之於朝不赴卒﹝道南源委舊郡誌﹞

趙本學先生建郁

趙建郁字本學別號虛舟本宋宗裔世居晉江爲蔡文莊髙弟結廬鍵戶悉心著述著有周易學庸說杜詩注參同契釋且謂升平日久人罕知兵因卽易演爲陣法彚集韜鈐內外篇凡七冊觧引孫子書凡三冊槁就封識以俟其人都督兪大猷往受學焉﹝閩書﹞

林云衢先生福

林福字云衢晉江人事實未詳按王氏愼中祭云衢文曰披褐而玉在懷尙絅而錦爲衣含眞蘊以內足胡外物之可希偉哲人之髙尙豈世网之能羈藏道徳以阨窮厥心亨而志違抱遺經以俯仰毎朝哦而夕披鉆有堅而必入探無賾之不窺時發揮於口頰飄玉屑而泉霏愚入由之智出虛往莫不實歸邁年齡猶不倦獨懷此其何之嗟及門之吾黨辱刮視而提攜遵所聞之不及力歲冉冉以漸馳悵儀型之一失將日逺而日非李氏杜爲虛江行紀曰泉中一臞王先生宣云衢林先生福虛舟趙先生本學俱一時名師博雅方正受易蔡虛齋先生者也王先生常卽易以論古今治亂興衰之迹林先生常卽易以明心性忠孝仁義之奧趙先生常卽易以衍兵家奇正虛實之權兪虛江皆師之云﹝王遵巖集淸源文獻﹞

武襄兪虛江先生大猷

兪大猷字志輔別號虛江晉江人大猷貎朴辭蹇忠誠自許動擬古人少好讀書爲諸生時從王宣林福趙本學授易得虛齋之傳而本學能卽易衍兵嘗謂兵法之數起五猶人身有五體𨿽將百萬之兵可使合爲一人也已又從李良欽學劍家貧屢空意常豁如父歿棄諸生嗣世職舉嘉靖十四年武會闈第五人時毛伯溫徵安南上書陳方略請從軍擢正千戶守禦金門用儒飭治二十一年會敵入山西詔天下舉武勇士禦史上其名兵部會伯溫爲尙書送之宣大總督翟鵬所召見論兵事大猷屢折鵬謝曰吾不當以武人待子下堂禮之驚一軍然亦不能大用大猷辭歸伯溫復爲請授汀漳守備蒞武平作讀易軒與秀士講易論文而日教武士撃劍連破海冦康老等俘斬三百餘人升廣東都司僉書平新興陽春恩平陽江四縣峝冦二十八年閩海冦張甚巡按朱紈奏遷福建爲備倭都指揮會安南叛將範子儀入冦欽廉兩廣巡撫歐陽必進奏畱廣東臨行新興人扯衣遮擁奪肩輿不得發者累日乃單騎夜半從間去用舟師邀擊俘斬千餘級子儀遁還檄莫浤翼捕之函首以獻事平嚴嵩抑其功不敍但賚銀五十兩而已是年瓊州五指山諸黎共反必進復檄大猷討而朝議設參將於崖州卽以大猷任之擒斬賊五千三百有奇招降者三千七百大猷言於必進曰黎亦人也率數年一反一徵豈上天生人意宜建城設市用漢法雜治之必進納其言大猷乃單騎入峝與黎定要約海南遂安三十一年倭冦浙中諸郡急遂攺浙東參將提督王忬議招撫大猷曰明公督師滅賊當堂堂正正爲天下先大猷請用閩中樓船爲明公破之遂與參將湯克寛入海撃賊敗之乃議逐倭當用樓船出海與戰整搠河船防賊入港計數年之費爲一大舉勢可盡絕忬用樓船屢破倭而整搠河船之議竟不行三十四年升南京副總兵時松江柘林賊盈二萬連年不能討總督張經欲急戰大猷謂急擊必不勝宜調楚粵兵剿之兵未至朝命侍郎趙文華監軍怒經不戰劾其玩冦頃之兵集大猷大破賊王江涇經亦用河船計多獲賊復敗賊陸金壩奏捷未上文華劾先至世宗大怒論經死大猷奪職會倭至日熾公卿臺諫皆薦大猷可用明年起爲浙直總兵連破賊於吳淞江口營前沙茶山諸處移鎭定海乘雪焚舟山賊巢進署都督僉事復署都督同知海上無警者二年而世宗怒王直爲倭向導必欲得而殺之總督胡宗憲使人誘直直有歸意求貢市副總兵盧鏜請許之兵部郎唐順之主其說大猷不可宗憲竟使鏜迎直旣至下之獄俟命倭怒宗憲紿之其黨焚舟走柯梅人殊死戰夜乘船入閩閩巡按將劾宗憲宗憲委罪於大猷旨逮詔獄軍民大嘩大猷笑曰吾自處在中庸之十四章矣至京都禦史周用避正堂館之諸禦史皆來會曰公之功髙我輩當爲上言之徐相階亦爲保持得發大同立功大猷謂倭東南小醜耳北敵乃不決之堤欲自見生平而勢位未可爲乃陳於總督李文進制獨輪兵車止可營行可陣推挽上下彊弩神銃能擊堅及逺而簟笰龍盾敵弓矢弗能加也文進試之用車數十輛步騎數百人挫敵數萬於安銀堡遂以其制聞於朝京師置兵車營自此始也會湖廣巡按黃光升言大猷用兵如神不宜置之散地乞補臣所部裨將詔授鎭筸參將四十年劇盜張璉聚眾數萬攻陷江閩諸州詔江閩廣三省會徵之用師二十萬復以爲南贑參將督兵進剿時三省尙屬胡宗憲節制悔前失一聴大猷之所爲連戰皆捷璉就擒諭散其黨不戮一人乘勝攻林朝義殺賊二千級論功賜金升副總兵鎭守南贑汀漳恵潮尋進總兵都督同知大猷請置縣五嶺間以善後朝議增置平逺一縣四十一年閩山海冦無慮數十萬巡撫遊震得請以大猷控制全閩廣江湖數道命未下其冬倭陷興化城明年春大猷馳至與劉顯威繼光滅之移鎭恵潮時海冦吳平與倭通諸山冦亦起詔使閩廣會徵久之廣兵不至平遁去禦史論罷大猷總督吳桂芳疏言大猷可以將別將別將不能將大猷遂得畱乃分兵五道徵之俘斬萬餘會古田酋韋銀豹黃朝猛入廣西省城刼藩庫殺參政桂芳復請用大猷詔復都督同知佩廣西徵蠻將軍印是爲隆慶二年時總督兩廣譚綸移鎭薊遼上書乞大猷與同練軍破敵而繼綸者張瀚復疏畱經略海冦大猷謂當造舟募兵於閩瀚曰舟成賊遁柰何大猷曰其勢擁腫遁將何之明年舟成旬日三捷賊首曽大本就擒兩省論功皆居首乃移徵古田以十萬人分七哨誅朝猛擒銀豹破堅巢百餘上功於朝攺縣爲州升南京都督僉書旋移鎭福建會副使鄧之屏撤禦倭兵以討彭湖倭突入烽火寨殺把總禦史論大猷坐免官大猷終不言之屏時綸入爲兵部尙書大猷貽書曰某生平志在塞北而見用江南乖違本素今年七十餘老矣公許我大受此其時也綸疏起爲後軍都督僉書以大同制車法上之朝曰禦北之法非車不足以戰古人制字曰軍曰陣曰轅之類無不用車者馬隆依八陣作偏廂車偏扁也詩曰小戎俴收卽車之扁小者俴而收之也蓋取其任載不多而得便旋之用火器衣糧之屬皆可具焉時王崇古協理戎政請専委大猷訓練三年有成方欲推之九邊適綸卒嘆曰無同吾志者矣亦乞歸尋卒賜祭葬贈左都督大猷在軍風角占候遁甲皆所不信潛心學問起基卑邇以爲實修當世士大夫深於道者莫及也至其雅量鎭俗東晉風流或亦讓焉輕財好施同郡待以舉火者數十家平生推奬歐陽深鄧城湯克寛陳第有國士之風薦挽不遺餘力李氏杜曰公爲將未事之先則必周萬全之算旣事之後則每垂悠久之慮其周萬全之算以底事成績則古之名將蓋多有之其垂悠久之慮以勘亂興治則其用心非儒者不能也公儒者也於安南瓊黎東倭北敵三苗五嶺皆有善後之策可百世因之蓋得易先庚後庚之意文王之所以治蠱者也固守宋儒傳注不爲他說所易聞佛老之論疾之如仇不與原讞非若於他無大利害得失者心𨿽非之而口不諍也直截簡易灑落快闊不爲町畦畔岸卑已而尊人有容而善忍視死生若寄興替若環橫逆不能幹憂患不能入也重忠信篤親親功則稱人罪則稱已寜人負己無己負人力以忠孝自任老而彌篤譚氏綸嘗與書曰節制精明公不如綸信賞必罰公不如戚精悍馳騁公不如劉然此皆小知而公則堪大受又嘗疏薦於朝曰大猷秉仁懷義篤信好學老成持重口不談功心惟在國眾言並起順受不辭事勢難爲慷慨獨任吉甫方叔趙充國郭子儀之流亞也世以爲知言所著有正气堂集及劍經行世子咨臯官福建總兵﹝明史淸源文獻閩書新郡誌藳﹞

閩中理學淵源考卷六十三

廣平府知府李淸馥撰

○僉事林次崕先生學派

按先生未及蔡文莊之門所學皆文莊之學也正嘉間王學紛披専講良知之旨先生與淨峯諸公獨守師說所著朱陸異同之論可爲後學折衷至批摘王學誠不遺餘力矣其時溫陵尙有王氏用汲三山鄭氏世盛江右羅氏欽順皆與余姚枘鑿而羅公尢與先生往復稱同志先生之徒其著者洪氏朝選張氏應星而洪爲先生之壻鄭汝徳謂其得先生之教爲多雲

僉事林次崕先生希元

林希元字茂貞號次崕同安人正徳十二年進士授南京大理寺評事世廟登極條上新政八要大略言君道急務在勤正學親正人而朝廷大政在息中官機務罷中官鎭守所以淸政本塞亂源通政司辦事接本進士周祚言頃來章奏紛紜莫有如希元所陳者乞省覧施行下所司議上優詔嘉納之其後天下鎭守內臣悉罷先生啟之也遷寺正與堂官陳琳執議刑獄降泗州判泗大饑朝廷發內帑賑濟先生悉心推行有嘯聚五百人單車往諭皆解散適巡按劉禦史醉而待先生稍倨卽棄官歸後方獻夫霍韜薦之起爲寺正升廣東按察僉事奏屯鹽欵要及荒政叢言上可之通行天下攺提督學校申明學政訓士務在闡繹經傳劇冦王基作亂時先生署按察篆督率府衛兵指授方略討平之升南大理寺丞世廟特簡用之上王政疏爲目二十有一三載攺北京十三年大同軍叛殺主帥閉城先生上疏請誅之朝議竟從撫明年遼東兵變窘辱巡撫先生復抗疏極言往者大同姑息以生輕侮之獘上責其妄謫知欽州欽接壤安南土荒民寡先生悉心經畫拊循之會安南不貢朝廷方議徵討擢先生海北兵備道而先生上六疏主必徵之策與當事所議不合罷歸然其後安南惴惴歸命盡復四峝舊地論者謂先生之議足以奪其魄焉先生慷慨鯁直讀書遲鈍而刻苦不懈研理釋文極其精専束髮以來慨然有志當世一入仕路執其所學用之經濟直以唐虞三代可追晚年退歸無日不以讀書解經爲事其學専主程朱嘗恨不得及虛齋先生之門於良知新說尢所不喜晚復參訂諸儒所定大學格物致知之說附以己見曰更正大學經傳定本並所著四書易經二存疑疏上之且乞勑攺正頒行竟以此削籍然至今存疑二書學者宗尙不廢焉﹝行狀舊郡誌新郡誌蔡氏獻臣撰本傳閩書道南源委﹞

巡撫洪芳洲先生朝選

洪朝選字舜臣﹝一作汝尹﹞同安人嘉靖二十年進士除南京戶部主事出榷稅北新闗課額旣足便開通津梁恣往來不復問事竣督放倉儲諸所規畫皆爲後式一日思所學未足上疏引疾客毘陵就唐荊川順之講學一年始歸又就王遵巖愼中上下議論久之充然有得起爲南吏部郎出督學四川以公嚴校士素不爲嚴嵩所喜而徐文貞階深與之嵩敗遂以山西參政召入爲太僕少卿尋進僉都禦史提督操江旋加副都禦史巡撫山東隆慶戊辰入爲刑部侍郎遼王憲■﹝火節﹞者居國中荒滛亡度其摧折士類無纓緌貴顯張居正祖父故爲遼府■﹝樊﹐石代大﹞戶嘗被王杖居正心恨之及秉政因私憾指遼藩有叛謀議奪其國屬朝選往勘朝選還報王貪暴滛虐事事有之實未嘗叛大拂居正意嗾言者劾朝選歸朝選性剛介不能容人過失好言有司短長人多憚之者會中丞耿定向撫閩素善朝選毎咨以時政朝選傾心答之亦無所諱答中偶及藩司支放邊戍月餉事左布政勞堪知而深銜之勞刻深人也耿以憂去勞代之思泄已憤以逢權相意而邑中子某更摭其無情事以報遂具疏聞居正從中擬旨削籍逮訊之命旋下勞堪得密報遂馳戎卒逮朝選下臬獄不二日斃之獄中親屬莫得一迹晉江士趙日榮排獄門而入撫屍大慟收殮之萬曆壬午春也堪下興化守某偕諸司理煆煉獄誣以通夷接濟諸事報上居正大喜擢堪左副都禦史協理院事朝選子兢訟寃於朝居正矯旨杖之八十仍奪蔭其夏居正暴卒朝紳稍稍誦朝選寃都諫李廷儀更條上寃狀部議堪回籍奪職繼之甲申歲兢再訟父寃及堪諸酷虐狀南安人黃禦史師顏從中從曵方有旨下堪部獄僅謫戍定海而裏中子亦戍邊矣未幾詔復朝選官致仕兢補蔭如故一時阿堪意煆獄相繼竄逐士論稍伸猶以堪戌未盡辜宜正之典刑以謝朝選柰時宰寘不問也朝選居官亷潔以名節自砥礪平生學行政事卓然可稱其不能含章免禍亦所短歟﹝閩書舊郡誌新郡誌﹞

郡守鄭汝徳先生普

鄭普字汝徳南安人舉嘉靖十一年進士授無錫知縣無錫大邑也普初銓時倉皇周章若無措置日惟自檢不敢有毫髮詭僞其後民與官相信縣門恆虛遂不覺作縣之苦秩滿遷南戶部主事榷舟維揚用度以節待商以寛擢雲南府知府未赴以父喪歸免喪侍母不忍去居歲餘母病卒服除赴銓卒於都下無錫人聞之皆相弔普嘗與林希元論易蓋君子體易只取其意不必執定卦義何如如常徳行習教事何與於坎只取一重字意獨立不懼遁世無悶何與於大過只取一過字意裒多益寡稱物平施分明是均平天下之道只取過而當損有謙之意耳理气道器之論如尊札所言更何攺評整庵公尙未肯釋然相從甚矣捨己從人之難也然其說破陽明數語眞痛快可喜但陽明之學固有偏處今人動輒排之亦未爲是蓋人之爲學隨其所見皆足適道如象山晦翁二子學本不同自今觀之孰是孰非而二先生亦未嘗明目相撃如今人也孔門諸子有侃侃者有誾誾者有行行者有狂者有狷者有文學者有政事者隨所長而各造其成今人無諸子毫末輒昻昻然以聖賢自任擇古之有名於世者極力攻排謂是足以驚人而峻已就使立論皆是於性分有何干涉此今世講學者所以重得罪於世教而自取禍往往不少說來說去只是成得个惟口起羞四字耳其持論如此﹝閩書﹞

楊敬孚先生朝幹

楊朝幹別號時齋弱冠知力學愼擇師友其折衷諸說率自心得引進後學講議文字往往必求古人精意作爲文章務在理到切實不騁浮靡其事直叟公愛慕不衰孝心純篤且刻苦奮勵不以貧撓志寛仁恭恕不修邊幅不言而接人以敬凡四方賢哲與同邑鄕賢次峯謝昆逸所黃偉咸相與爲友又與次崕林公麗澤有年其餘榮耀儒名者多所禮於其廬卒後友人教諭檢吾楊復謚之曰敬孚先生所著有四書詩經集覽﹝林次崕撰本傳﹞

閩中理學淵源考卷六十四

廣平府知府李淸馥撰

○惠安張氏家世學派

按淨峯張襄惠公家世馥曽考其本末淵源逺矣稽之志乘弗詳而詳公之自述爲足徵也公嘗撰鎭海衛記自言先世有學於周翠渠之門而得布衣之言論風旨今集中亦多不詳其事惟撰淸介叟集序謂叟別號淸介卽公曽大父桐廬府君自明初以儒術顯初治禮記復治毛詩其後萍鄕公英徳公並以詩學世其家厥後惠安一邑黨塾庠序亦多習於詩學蓋自元末盧希韓先生以詩學起家而公之家學繼之其振興作養殆有所本而然耳公後嗣累葉登第仕宦並以淸謹守其家法玆不具錄特述其家世淵源所自云

縣丞張敏實先生茂

張茂字敏實恵安人茂自少莊重舉動如老成人遊邑庠初治小戴禮辧析考證具有成說復專治毛詩本經標傳參諸儒議論而精去取之能得其肯綮視禮記有過無不及焉常以二經教授學徒天順壬午應貢入內廷辭教職不就卒業太學成化二十一年謁選桐廬縣丞初抵任自爲文誓告城隍述所以居官之意慷慨激烈聞者悚然在官嚴謹常以興學作人明教化惇禮讓爲務民有訟至庭先以禮義諭之俟其不服然後斷之以刑民俗服從時有猛虎白額當晝噬人茂曰吾豈有苛政而致若是乎卽移文告城隍痛自刻責虎自遁去中貴人入閩陵躒沿道州縣民懼以告茂曰吾在此無傷及其至陳義秉法以折之貴人瘖不敢出聲上下交稱其有守巡按荊茂按部至縣聞茂名召之講論經學曰君儒者也柰何屈於此是歲檄與秋闈得閱外簾文字戊申以年滿六十懇乞致仕遂歸晚年盡斂平生而歸諸芳社綠野之間方且拳拳集古書立家範嘗以文公家禮教家是時丘氏儀節未出茂參據禮經酌以土俗擇其節文易行者著爲書子孫至今守之茂爲人淸介嚴毅修容山立吐音如洪鐘自少至老坐立未嘗跛倚治家嚴整諸子有過一毫不假貸至今聞其風者尙肅然也卒年七十九長子綸﹝縣誌張淨峯先生集﹞

縣令張仁伯先生綸

張綸字仁伯弘治五年鄕薦事父孝謹每得父書必拱手正讀珍重寶藏如新平生苦學逹旦不寐無他嗜好先世治詩實傳其家學焉天性孝友篤實與物無競而器宇沈靜人莫測其際容色粹然望之知爲巨人長者有弟六人出自三母綸撫愛諸弟均一與人交重信義不茍然諾至朋友死生急難之際尢急周旋雅甘澹泊𨿽甚貧窘閉門端坐非其人不見世故多所經練自朝廷典章至律令算歷皆畱心講究務爲有用授萍鄕令未上卒﹝張淨峯先生集﹞

縣令張公謹先生愼

張愼字公謹亦傳毛詩學弘治十七年鄕薦知英徳縣至誠惻怛視民之疾苦如疾痛在身思有以振卹之尢以興文教正禮俗爲先建龍山書院以祠唐文肅公介前開講堂旁列齋捨擇諸生肄業其中政暇爲講論經旨及古人行誼卒於官縣人卽龍山書院祠之子嶽峯﹝張淨峯先生集﹞

○襄恵張淨峯先生嶽學派

公之學私淑於蔡文莊友於紫峯次崖而與王文成枘鑿不相入者也時良知之學滿天下而獨公弗是也嘗渡江與陽明論學三日不合退而輯聖學正傳載道集諸編以見志嘗言心該動靜靜其本體也至靜而動之理具焉所謂體用一原也又曰虛靈知覺心也性卽心之理也學先識性然後可言盡心若只守个昭昭虛靈之識而諱言窮理安知無誤人心爲道心气質爲天性也又曰程子整齊嚴肅一語最喫緊於此信得及做得是久久自覺心體明淨徳性純固發揮事業亦自有餘又曰仁人心也吾夫子論爲仁曰視聽言動曰出門使民曰居處執事與人則皆就日用親切處指示下手工夫故曰勿視勿聽勿言勿動曰見賓承祭曰恭曰敬曰忠曰認眞如漢法畫一的有依據就此安頓身心行著習察自然非心惰气日銷月化心存理得而不自知不在別尋一个渾淪之體爲可玩弄乃名心學也又編艸堂學則首以存養之要繼以動作威儀之節而求端未發以爲之本曰心才靜卽覺淸明學湏靜多於動至動而未始不靜庻矣其持論精實切近類此同時如鄭恭介世威林文恪燫皆奏之廟堂評之鄕國謂公與羅文莊皆以實勝者殆確論歟又按耿司馬定力祠記略曰公之學以戒愼立本而不恃知覺以窮理居要而不事籠罩以實踐爲歸宿而不侈講論本末次第較然不疑焉

襄恵張淨峯先生嶽

張嶽字維喬號淨峯恵安人自結髮讀書卽慨然以大儒自期少善黃氏鞏每誦鞏警語誠自不妄語始學從求放心來曰此吾終身符也正徳八年鄕薦第一時省會皆有中官鎭守舉子例合參謁先生長揖而已十二年第進士與同郡陳琛林希元僦居佛寺閉戶講易一時並以經學名始授官行人武宗寢疾豹房獨宦者侍先生卽上疏古天子有疾大臣嘗藥百官輪直起居不宜委之宦寺且上儲宮未備宜防意外之虞中外韙之車駕南巡同諸司疏諫下獄廷杖謫南京國子監學正世宗嗣位復行人吏部欲選爲科道官不應丁父憂服闋吏部復欲取選如前又不應升右司副念母老乞便養攺南京武選員外復轉祠祭郎中俄承重祖母及母憂居家結艸堂於縣之淨峯名山心精舍益讀書其中服闋補主客郎中時世宗方定大禘禮求始祖所自出宰相張璁欲遷合當之先生語侍郎李時曰國姓徳祖而上髙皇帝所不能詳也獨以皇初祖設位毋實以人爲是璁竟以初議上上不聴令題皇初祖主如先生言璁大駭亟欲致先生以館職先生謝不應出爲廣西提學僉事行部柳州軍缺餉大嘩城閉五日先生令守城啟門召詰嘩者予餉去尋以計禽首惡置之理十一年入賀聖壽攺提學江西又不謁璁謝是時江西人正崇尙王氏學先生約士守程朱書毋得談良知居一年卒用廣西選貢事謫廣東鹽課司提舉轉守廉州先生省禁令減繇役督民種棄地教以桔橰運水堂上無事坐讀書與諸生爲師友而廉士皆知學時安南殺其主自立久不貢朝議將討而郡縣之遣使勘狀先生言於總督張經曰逺夷相攻殺無煩出師勞敝中國請畱勘使毋前經不可知欽州林希元亦上書請決討莫氏先生貽書止之後條上不可討六事爲書貽執政執政得書不能決已毛伯溫來視師先生以撫處之策語伯溫伯溫曰交事屬子矣交人莫登庸亦信向先生會擢浙江提學副使尋轉參政莫福海入欵闗言往張廉州安在是欲以恩信撫我何可忘於是參贊毛伯溫馳奏畱先生乃攺廣東參政爲畫所以受降之策甚備登庸乃使其孫福海叩闗望闕稽首獻地奏上罷安南爲都統司以登庸爲都統使詔賜先生銀幣升俸一級尋以徵瓊州叛黎功升賜如前塞上多事廷臣交章薦先生伯溫言於朝曰吾於粵得二臣張嶽可南翁萬逹可北也遂擢先生右僉都禦史撫治鄖陽旋移巡撫江西特疏稱羅欽順得道學正傳請遣官以時存問貴溪相夏言治生塜分宜相嚴嵩奉賜建第皆餳有司裁抑之其年升右副都禦史總督兩廣軍務兼巡撫是爲嘉靖二十三年兩廣督撫故饒供億先生素儉不取用又不以通遺權貴檄州縣吏非召不得至轅門至不得手一物入門內明年討封川及馬平諸蠻平之進兵部右侍郎兼僉都禦史召爲刑部右侍郎以禦史徐南金奏畱不果行又明年合兵討連山賊賊渠授首蒞鎭四年積年巨冦悉平召入爲兵部左侍郎七月受代過家尋升右都禦史入掌院事未幾湖廣苗亂初設總督嚴氏以先生當之先生單車入楚熟計苗情至則斬捕略盡累奏奇功皆爲嚴氏所抑宣慰冉元陰爲苗主苖平懼誅乃嗾龍許保吳黑苗掠恩州行金嚴世蕃使罷先生華亭執不可止降兵部侍郎已而生擒龍許保而吳黑苗尙匿元所先生劾元發其通賄事世蕃愈怒日傾先生先生不一貶復擒黑苗以獻三省底寜兵部力請召先生嚴氏不可或語先生何不稍屈先生笑指其發曰種種矣吾昔少年張相屢招不得我一見今入錢買官乎其冬卒於沅州督府喪歸沅人迎哭不絕已敍功復右都禦史贈太子少保謚襄恵李氏愷曰先生沈黙不茍言笑禮法自將其行事磊落光明當官不計危阻一意爲國家讀書不事章句博通墳典語古今人物事貫穿有條理而筆力雄渾新意疊現凡論心性義理一以程朱爲宗而遵信傳注爲行人時過浙渡江謁王文成講明徳親民之旨文成曰明徳之功只在親民後人分爲兩事非也先生矍然曰戒懼謹獨皆是未與親民時工夫如公言又須立一親民之本以補之乎文成不能屈先生揖而去之歸立學則二十餘條自勵曰居敬窮理蓋聖賢所指以教人者王氏諱窮理任良知安知非指人心爲道心認气質爲天性乎其答尙書聶雙江書辧王氏渾淪籠絡之非而欲其逐一體認於孔門求仁之訓知行體用持敬分殊合一之理證據眞的使人聴之感悟是時初仕未有宦責志欲著書臯比北面其徒倡正道於東南迨入廉州值安南之役乃慨然以身當其責故志爲所掩嘗論先生四十歲以前欲爲程朱之事以蓋生平四十歲以後累膺閫寄馳驅徵伐鞠躬盡瘁竟以範韓勲業終焉先生狀貌峭聳髙奇有威撼之如山凡所措注中有一定之見不言而酌於眾論振衣於千仞之岡動不趨時故不爲柄臣所喜終先生仕相者張璁嚴嵩夏言皆秉權得勢先生頡頏不爲下獨徐文貞階知而交好之當嘉靖朝一時邊臣爲自全計饋遺相屬先生獨不通一書故用兵有功常薄其賞微失利輒被譴賴上之明以功名終故瀕險不危卒行其志徐文貞謂先生子曰嚴氏擅政二十年邊督臣不入一錢而身名俱全者惟尊公一人而已生平淡於利欲事親孝友於兄弟好積書囊無餘積不事生產作業旣貴猶茹糲衣素如寒士然其至行足式裏閭者眾也所著有小山類槁聖學正傳載道集名儒文類更定禮記恭敬大訓惠安志藏於家侄宇編梓以傳弟峯庚戌進士有志行官四川僉事子宓慶逺知府廉正有守寯領鄕薦孫迎萬曆乙未進士﹝明儒學案淨峯全集閩書淸源文獻福建通誌明史﹞

備考

前輩事業類有根本淨峯初第在京邸每夕必偕陳紫峯講易一卦凜烈抗疏三黜不移不佞邇過栁謁公像八拜北面事之見柳州有傲色豈非以節邪﹝曽職方偉芳西行漫艸﹞淨峯兩任提學所至以道帥諸生不爲空言之教其在廣右選貢之法方嚴不貶心以殉時好在江右易簡之說方熾能正辭以禁時誕﹝林大理丞希元見皇明文粹﹞

朝議討安南亷州守張嶽獨言用兵之害督府蔡經問嶽曰空言罷兵亡以塞明詔子能保無用兵降莫登庸乎嶽曰欲降之必令納地令貶號令匐伏獻國中圖籍聴上處分夫國體不可褻也督府曰如此能令登庸聴乎嶽曰祗嶽一檄足矣於是督府兵事調度一屬之嶽而嶽具有成畫司馬毛伯溫至嶽以所論列者告之輒當伯溫意伯溫密謂嶽曰交事屬子矣登庸密輸情於嶽嶽初絕而後要之登庸惟命會嶽遷浙江督學尋轉參政登庸復首鼠兩端伯溫經奏乞還嶽廣東登庸密覘曰亷州守安在嶽至登庸乃尺帛束頸候於南闗﹝廣西通誌﹞

嚴相當國賜第名其閣爲延恩閣所司請估費公曰千金可乎所司相顧公曰江右民困矣諸君誠畏嚴吾不以累諸君吾自當之批牘予千金請益復五百金又請益卻之會有行人使江右嚴相附五百金來言上所賜閣費大吾出上所賜金佐之子世蕃乃私囑行人毋發封行人兩傳嚴氏父子意所司疑莫敢決公曰豈有沒其父之善而從其子者以予主者用之會其大奴將入京乞公批闗公謂元相家奴無主命而私請闗叱走之世蕃愈怒出惡言有密友告公公曰稜稜寒骨止少馬革裹屍耳它吾自分定毋容念也﹝李文節廷機輯國朝名臣錄﹞

湖貴苗猖獗初設總督眾顧望莫肯行嚴氏請嶽當之徐宗伯階報嶽曰士君子於禍福𨿽無所擇然危機在前冥不知避亦不可爲智也蓋指嚴氏云嶽言備國大臣𨿽危無所避也單車入楚﹝出焦太史竑獻徵錄﹞

徵苗一節撫臣有不智之譏宰臣有不必徵之辧憶昔見公奏疏大意謂往年以賊討賊故徵無功以賞賂賊故撫益亂今日機宜必徵之而後撫可定守可固也於是動調軍兵分哨以搗穴開誠以受降元惡則懸重賞以擒之脇從則開生路以散之蓋自公卽世繼之者不煩注措而湖貴乂如往之徵撫師未退盟未幹而地方已叛今之經略擒其酋散其黨而地方底寜昔處之而愈亂今討之而畢安是非得失較然明甚此可爲智者道﹝王職方尙學紉略﹞

士大夫有名節易保終節難張襄惠公以兩廣總督召入總大中丞嚴相忌之出公總督湖蜀及討平叛苖猶不內召或勸公稍通書幣公曰吾三十年守吾志今老矣旦暮入地乃舉平生所守而盡棄之惡用內召爲哉卒於官見明養定豈不誠大丈夫哉﹝遊海夢譚﹞

淨峯他事且不論自入楚以來不通京師一帕𨿽遭訕怒毅然如初其自守之節眼前士大夫眞不能到﹝徐文貞階與胡巡按宗憲書見徐本集﹞

襄惠公正气勁節易名未稱士大夫迄今嘆惋謂柄臣忌公者實爲之﹝黃宗伯鳳翔集﹞

公長身玉立隆凖髙顴深目廣顙眉骨稜稜望之嶽聳其徳器弘毅淵黙忠信厚重平居寡言笑天性孝友篤於人倫﹝泉州府誌﹞

正徳以前逆閹肆虐嘉靖中權姦柄政詖行淫辭遊揚其間吾閩若林文安彭惠安林貞肅方簡肅朱都憲﹝欽﹞張襄恵林端簡數君子者不怵於暴行不惑於邪說卓然有立狂瀾砥柱蓋數公謂邪﹝全閩大記輯略﹞

公爲文章根據義理體尙歐陽卓然成一家言自負正嘉二朝文第一苐不以文士自命也﹝閩書並恵安邑志﹞

泰和羅欽順惠安張嶽世稱賢士大夫皆與王守仁同時講學兩人嘗指撃其說蓋守仁以名勝欽順嶽以實勝困知記小山類藳可考也﹝鄭恭介世威奏議﹞

贊曰其神凝焉而若有跂想其身飭焉而若有盤桓其文非不能躋歐曾之閫奧而慮其分吾徳性學問之功夫其學非不能趨超悟之時流而慮其失吾窮理居敬之籬樊其愛國忠君𨿽顚沛流離而有所不顧其立身行道遺死生禍福而有以自全秩𨿽峻夫正卿而時浮沈於散吏身𨿽列於內臺而終不得一望夫國門信孚裔酋威神苗蠻徳完行巨身詘道尊所謂公家之利知無不爲鞠躬盡瘁死而後己上世之所謂大臣聖門之所謂君子歟﹝何鏡山喬逺撰像贊﹞

藩伯朱於田先生一龍

朱一龍字於田惠安人以鄭姓登嘉靖二十九年進士初令溧陽以經術爲政累薦治行第一入覲徒手謁嚴氏父子遷南刑部郎中升廣西僉事作撫夷通論剿冦有功遷廣東參議時柘林叛兵突薄會城下藩臬官分門守禦拒避賊者不納一龍守小南門曰賊近而啟扄以待示彊民急而開門以納示仁閉之何爲傳令大開門日入男婦以萬計以此存活數萬遷按察副使丁艱歸隆慶元年復除廣西分部右江右江諸蠻自張嶽徵剿後久已帖服至是復叛出刼一龍登鎭粵樓酹酒襄惠祠下謂不能滅此朝食如師承何卽白制府建大徵鵰剿二策分兵四出因巢爲糧擒斬八百餘級又委徵右田七哨皆平之捷聞賜金幣晉秩且將大用爲憾者所阻遷陜西苑馬卿丁內艱歸先在右江東行過飛來寺遇風舟覆浮沈浪中三十餘里乃得蜒船援出傍人見其靑蛇遶身云服除補遼東轉江西左布政以直忤巡撫被劾歸一龍少受學張襄恵嶽東官寡交接愼取與不肯濡足權門皆服膺襄恵之教退居林下著書考義無少休廢邑人稱先正者皆歸焉著有一統輿圖略揚歷余藳遊海夢談﹝舊郡誌新郡誌﹞

參議張莊甫先生冕

張冕字莊甫晉江人元璽之侄爲兒時卽知向慕善嘗讀張淨峯所作羅一峯書院記推本於不欲不爲爲得其本心輒嘆曰此正學也嘉靖十九年登鄕薦念父老所給坊金悉治具供養不詣公交車二十六年成進士知烏程縣躬履淸素平賦均役吏不能欺聴斷情僞立得值倭冦傍邑冕修城垣募民兵分技習之訓練旣久兵气大振會倭賊犯北新闗設伏桑柯林邀擊之擒斬無數又躡戰於鶯脰湖敗之丙辰夏以兵千五百人敗賊眾萬餘於烏鎭備兵使者慮城守單弱檄冕還冕曰戰卽守也蓋分兵捕斬其出掠者賊畱四日遁去湖州人盡頌其功爲權貴所嫉遷桂林府二劇賊張璉焚刼廣東朝廷以冕有偉略擢廣東兵備僉事至不三月連縳潮陽惠安二酋搗其巢總督張臬檄冕兼二哨攻璉破其丁坑營璉遂敗癸亥倭圍潮冕引兵入守賊百計力攻冕隨機應之所當無不摧折閱五十餘日有姦人謀應賊爲鄰居首發按實立誅之賊旋遁去潮人謂百萬生靈藉冕全活擢湖廣參議前忌者遂以擅殺劾冕落職知化州兩廣冦發復自化州薦爲廣西撫夷僉事駐節桂林明賞罰肅部伍編甲授藝令闗自爲守終任不復有賊警遷廣西參議分巡右江尋報罷冕通籍二十餘年名節自砥視權門若凂視污吏如仇所至養老存孤設木鐸行鄕飲酒禮凡古人教民之具皆實意推行之考功注冕一介不取百折不回司空劉麟毎貽書必稱孝亷目爲鐵漢蓋生平仰止淨峯故其行事亦略與相類居家不踐公門而遇災警祈吁有司如身癢痛泉屢被倭田荒米貴先在粵時勸諭商人運粟踵至泉賴以蘇共勒碑通衢紀徳焉孫穰登河南鄕薦﹝舊郡誌新郡誌閩書﹞

副使李抑齋先生愷

李愷字克諧號抑齋惠安人宋太師邴之後嘉靖十一年進士授番禺令入爲吏部主事以稽勲調武部郎出爲湖廣按察副使愷治畨禺廉有材名上官委掣夷稅安靜不湼夷酋驩呼奉千金爲壽愷卻還之旣晉銓曹杜私謁植善類時周戶部天佐上疏被廷杖斃獄中尸出愷悲壯揮淚出資而殮之憲楚六月罷歸愷性倜儻扶義嘉靖三十七年倭陷福淸乘勝直走惠安令方有違言閉閣不出署邑者移庫獄於郡城愷率士民跪泣擁令出登陴誓眾親立矢石禦賊七晝夜更爲行金以攜其黨會郡中援兵至賊乃解去惠人徳之愷沒邑送塟者千餘人愷少以豪傑自命每讀古忠義傳感慨欷歔如將從之旣貴無所紛華獨塟親繕祠置田供祀則不辭費自諸生時卽貧甚气嶽嶽不下人嘗曰今卿大夫亢不下士士當以淸風明月遲日紅花勝之所論著蒼然有西京气骨有介山集行世其贈徐履素分教遂昌序略曰今上壬寅鄕先生徐履素計偕至京明年夏五月司教遂昌介山李氏愷贈以言曰履素君古之經師也經之不明於天下久矣國朝懲唐宋之敝特罷詩賦専用經義成祖繼統命集儒臣開局纂修五經四子不用古疏箋翼以濂洛闗閩諸說學校選舉之實皆以明經不背傳注爲主及行之旣久入耳浹心經生學士老師宿儒爭辧橫議死守不貳其所沈潛訂證者豈但宏旨微詞乎朱晦翁平生勤苦精髓在學庸語孟自謂無遺憾者在詩與易解詩先爲箋注多用毛氏後言樂歌正意略增減一二字詠嘆之其味深長躍然以興假使卜商曽申根牟子而今生也亦不能爲異同孝廟以前士人一意本領之學科目人才皆惇厚正直寜執滯而少浮華服習其藝因以約束其身書雲歸其有極是矣後來倡爲一切道學之名動欲體驗未發之中而不及於明審篤愼之教其流幾以六經爲龎贅傳注爲芻狗排新安爲支離取鵝湖爲超卓肆其奇變紛然雜出其下飾以雕繪構以軋茁畔經失傳不識注中何解或問何辧主者且眩惑無以勸沮風俗下矣惠安小邑也介於莆泉衣冠禮樂之澤不絕如綫惟毛詩一派近執其藝以歌鹿鳴刋文以獻者恆不乏人後生秀士得魚忘筌以爲聰明體裁之效愚謂前輩曽林徐謝四君子講義訓詁功實倍之林謝之門愷幸竊其緒餘徐氏之門鄕人顯者多濡其化曽體元氏之學𨿽淨峯公詔自父師一變至道少年亦麗澤其間予嘗見履素與吾二師友也發憤鑽研餐寢俱廢集注大全猶日用飲食然其所操行修辭一詭於經則惕然曰非孔朱法也今晦於時老將至矣自闗雎以至殷武問之皆能舉其辭隨大小叩之咸得其益遂昌幸獲聆其謦欬辧難問疑其所成就不亦休與伏生九十歲背尙書二十九篇口授之掌故鼌錯董仲舒以春秋爲博士災異郊禘盡據經以答漢時顓門之學貫徹精熟言行以之故漢治最近古今日一道徳之制胡爲攺其舊乎予嘗有感於履素之不遇而因有感於世變也於是乎贈﹝舊郡誌淸源文獻﹞

○給諫史中裕先生於光學派

余讀越章錄載史公與古愚趙先生珤列傳同論蓋二公徳學大抵相同也趙公成化初登第爲虛齋前輩亦當時開風教之先者惜乎門徒莫考余於一峯交友中詳之矣公與淨峯爲同年友其歿也淨峯祭之文曰先生气寂而顓貌和而肅言不妄發行必擇義其思湛靜而不浮其守確實而不貳至於談理必究指歸論事必引大體責人不錄瑕疵固有道者也今觀其廷議大禮侃侃直言引證禮經確有依據一時明禮者韙之非有道而執徳不回者能之乎王氏遵巖嘗言正徳丁丑榜得士吾泉最有名紫峯陳公淨峯張公次崖林公及先生四人並以經學爲海內巨工云所著有易說四書說正蒙解諸篇已散佚惜哉

給諫史中裕先生於光

史於光字中裕晉江人正徳十二年進士選爲庶吉士讀中祕書於光少甚貧而有志操恬於榮利當鄕舉時二親已歿嘆曰仕不逮親又奚亟爲遂不赴公交車三載郡大夫勸駕乃起卽以是年登第在中祕未幾疏疾歸益閉戶讀書謝絕外事有終焉之志凡五載親知勸之乃出受吏科給事中尋又乞歸屏居復四載蓋通籍者十年什九居家其眞在給捨者可二年耳然任職侃侃自稱凡五上疏論事剴切動京師人爭傳之世宗以藩邸入承大統意欲考獻皇未決進士張璁進說上心向焉是時禮官議上獻皇稱號之禮上久持未下於光乃上疏曰邇者禮臣議上興獻王稱號候命至今未蒙兪允羣臣惑之陛下聖明豈復如此重思未決是張璁之說中也夫正統私親天秩之禮萬世不可易也璁之言曰羣臣盡拘執成說不可用也是謂禮之出於天者不必執矣然則欲人何執哉且立後之說死生無二寜有預養則當爲後非預養則不當爲後而妄謂今日典禮與漢哀帝宋英宗不同臣不知璁之言出何典記也卽宋程頥有長子不得爲人後之說又獨不曰禮無明言乎夫武宗以所承孝宗之大統特付之陛下此爲天下得人之意天下之大公也陛下以興獻王長子不得已而入承大統此順天應人之心天下之大順也以玆典禮實出尋常擬議之外而猥稱臣民宗子之法謂長子不得爲人後不亦拘乎其曰統與嗣不同非必父死子立者亦非通論夫嗣正所以嗣其統也漢孝宣承昭帝之後時於父行無所承之君理宜以兄孫繼孝文承惠帝之後以弟無後兄之誼故上而繼髙祖陛下今承武宗亦以弟不後兄而嗣孝廟則正與漢文嗣統相類也安得藉彼祖孫之禮而奪今日父子之禮乎又欲陛下別立興獻王廟於京師大小二宗並事此決不可昔魯宮災孔子聞之曰其桓僖乎以其非正也若獻廟果立在今日則坐朱熹兩廟爭較之嫌在他日則有春秋魯僖躋閔之失又況人情所注此重則彼輕大宗之與小宗必不兩存之重也夫孝宗皇帝深仁厚澤洽於天下天下臣民哀慕至今武宗不祿陛下入嗣𨿽販夫走卒無不鼓舞歡呼舉手加額謂吾皇有子矣何者誠仁結於心而天理之不可滅也璁乃昌言曰孝廟之嗣其不可延天也公然廢絕稱天以臨之賊仁棄誼非人理不可讀昔漢光武身復漢祀猶然上繼元帝所生之親止曰南頓君立廟巨鹿但其稱考猶有遺憾今陛下以親則孝宗猶子也與光武之疏逺不同以位則親承武宗全盛之業也與光武之收拾棼亂不同而璁欲陛下特考獻王立廟京師若與光武相提而論又有得失矣惟陛下嚴大宗之事察正統之承仰欽孝廟在天之心亟下前疏昭示天下毋爲憸佞所惑奏入中外韙焉他論建多類此曽一分較禮闈稱得士以夕郎終性厭紛囂自適恬寂未嘗一造請有司屬修郡誌必斷之典型不輕狥貴人指閒居教授生徒以書義相劘切當有得夜榻寒燈欣欣然忘食寢也生計蕭然無異裋褐比沒妻子不免饑寒所著有易經解四書解正蒙解行於世﹝史氏越章錄梁宅之撰墓志﹞

教諭張子翼先生應星

張應星字子翼號菊水同安人應星自幼開敏喜讀書晉江史氏於光以翰林吉士請告還裏設教生徒於輪山從學者五十人應星年十五爲最少史公課其文獨喜繼又事其邑先輩林氏希元學盡契所蘊蓄嘉靖戊午以貢授會昌訓導揭白鹿洞規教士督學使者徐以徳行求士諸廣文入試分授片紙令書無徳行之尢者應星獨不書學使怪問之曰諸生性質不齊然皆可自攺苛求之恐累終身學使大喜因試以世變江河詩又與講學諄切數日乃別去都禦史周公某以敏而好學淸不求知奬之轉淸江教諭道卒應星爲官懿行修潔俸入外毫髮無所染緇重道輕勢信理信心不談道學而事事依道曰日用天則豈在多言平生孝思切至事兄如父視兄弟子如子與人交無二口善解人過所作詩有二章其一章曰實勝未爲恥名勝不恧而良賈戒深藏所貴知者稀務實不務名聖賢是階梯其一章曰公孫儒者爲最下猶必彊起始發駕古人自重今自輕我亦胡爲乎營營所著有四書大略易經管窺易經燈影詩文若干篇藏於家子日益﹝閩書何司徒撰墓志﹞

閩中理學淵源考卷六十五

廣平府知府李淸馥撰

○訓導諸葛文敏先生駿學派

按泉南成化以後師席踵起其潛身艸澤者豈碌碌隨世以就講肄之業哉考文敏先生論文必傅經義以理勝其立教也以徳行爲本舉業爲用如此則豈有昔人荒功奪志之患耶師道之立人才之樹宜已

訓導諸葛文敏先生駿

諸葛駿字文敏晉江人究心經史爲文傅經義以理勝泉士宗之陳琛李源詹源顧珀諸公皆出其門以鄕薦授永嘉訓導教人以徳行爲體舉業爲用朝夕程課鑄冶不懈永嘉學祠之名宦駿居家孝友周窮卹匱冠婚喪祭一依古禮所著有易經集說家訓彚編﹝閩書﹞

侍郎顧新山先生珀

顧珀字載祥晉江人少而忠信好義弘治十二年進士除知虹縣丁父憂服除正徳元年補旌徳令擢守和州歲大饑不俟申詳發倉庫賑卹時巡按奉檄督逋甚亟珀計民貧無措召富商諭以大義悉代輸貨秋成還之商民兩無所累坐忤劉瑾被逮廷杖四十瑾敗乃以治行旌擢南吏部考功郎丁母憂服闋除兵部武庫司當正徳頺綱之日事多因循珀秉正執法凡兵器出納京衛勾解極意振刷宿蠧一淸升湖廣布政參議行部至蘄有妖僧詐稱奉勅往名山掛旛所在恣橫密發其姦寘之法寜藩反南昌珀扼黃梅爲池皖援會武宗親徵民爭逃竄榜諭安輯之事平乞休不允世宗入承大統以護送聖母勞賜銀幣復上疏乞休遂升湖廣按察副使予致仕都禦史秦金吳廷舉席書禦史何鰲唐符馬紀前後薦聞而桂文襄公蕚爲縣時爲珀所知文襄當國欲大用之嘉靖五年起四川按察副使整飭威茂二州旣至修理城堢墩臺召募武勇彈壓羌夷核歷年賞番虛糜歲省萬金土酋入貢令釋刀易馬乃入遂爲定規踰年升河南右參政以薦升江西左布政尋擢南京太僕寺卿升南京太常寺卿尋升南戶部右侍郎署篆疏上便宜十二事悉蒙嘉納施行在部五年淸望一時推重屢行乞休乃許致仕年八十六卒撫按表聞賜祭葬贈都察院右都禦史珀淸坦簡諒恬澹寡欲歷官未嘗以家累自隨室中絕媵侍之奉聲樂之娛比休官晚節益堅罔犯在得之戒平居燕處如齋端坐如塑遇二親諱素食悲悼老如一日教子侄以守法循義窮民有喪葬不能舉者竭力周卹居常絕意干謁至一方利病則不憚肫切上說下教力可爲者卽自任之其於息爭諭善常以懿言代鈇鉞和色當醴醪不義者忌珀之知而衣冠後進望以爲楷陳琛稱珀歷仕中外如凝冰出壑素月懸秋張氏天敍序公教札曰公之宦績收之志傳勒之碑板采之實錄天下所共知也至於鄕行家範非其鄕人後學受教而知徳者則未易知也遡公之貴幾五十年自少至耄气靜神閒筋彊骨竦望之儼然如泰山喬嶽卽之溫然如霽月光風少讀書泰嘉巖毎朔朢月考或值煙雨衣巾靴屐自山而下事竣卽還山讀易毎三百徧如是者十年其資深邃養發爲文章措諸事業以當大任者夫豈偶然哉﹝閩書舊郡誌淸源文獻﹞

少卿李竹坡先生源

李源字士逹別號竹坡晉江人弘治十八年進士初仕戶部主事差監臨淸倉儲倉故置中貴人一人董視之中貴人數治酒饌爲好會源毎會舉杯濡唇而已中貴人恚不得恣所欲則構兵備趙副使侵撓倉事擾吏徒源疏以聞並劾中貴人罪狀事下戶部尙書孫九峯交嘆爲得職數稱源於曹中時逆瑾用事以源嘗劾中貴人記其名遣轉饟遼左故縮其期陰欲中以失期源晝夜行風雪中日二百里竣事以報瑾不能中也是時相楊文襄一淸知源無繇一見心尢器之楊與孫並一時名臣將殊用源爲逆瑾憾沮而源亦乞歸養矣其後言者屢薦於朝就家起南京文選司郎中久之遷尙寶司少卿竟不起源爲文法左氏其所獨到斵破規矩亦自爲方圓一時銘幽記逺之文非出源手皆以爲不得所托學行爲時師表尢不自標特謙沖下接好奬誘人材汲引後進如恐不及淸約自將自幼學至壯以老無燕僻之朋好義逺利篤於天稟而修之以不倦先是卒業成均故相楊廷和在翰林以禮來聘爲其子愼師曰吾求士於都下非先生莫可屬以此子源感其意終以濡迹貴門爲不樂辭以疾自其未遇不近於榮利己如此家居前後薦者凡七章𨿽知源有詳略大指皆以爲廉孝人也後宅毀於火貧不能建郡守王士俊捐貲助之爲立善俗坊於四逹之衢﹝閩書新郡誌王遵巖撰行狀﹞

○參政洪新齋先生富學派

按閩書先生受學蔡虛齋之門人吳氏銓林氏同苦心學易因以所得著爲淺說與文莊蒙引並行於世泉中學士多尊師之蔡松莊其一也再靑陽莊氏受其業者三人石山氏一俊壁崖氏思寛方塘氏用賓玆錄方塘一人附焉

參政洪新齋先生富

洪富字國充晉江人嘉靖八年進士富寛凝簡重黙守稱長者初授刑部郎人謂法律非其任乃執法求情侃然不狥阿有巡按劾某憲副憲副爲時相私人時相摭巡按一事欲抵以重法者富言於尙書如法而止相不能奪以次受提牢役冬月囚多凍死日制姜湯分給之囚羣號爲彌陀佛出守雷州興學訓士築海捍潮有憲司牙卒以賭殺人富廉知悉寘之法憲司以情請不聴憲司怒易他官治之富以獄成否爲去畱竟論卒抵罪升兩浙轉運使有巡鹽禦史示以私意富不從或勸之富曰污身以媚人吾不能也禦史怒陰摭其短無所得丁內艱服除補兩淮運使半載升四川參政蜀人樂其廉恕又呼爲洪佛焉會張襄惠嶽以督師徵蠻徵餉於雲貴湖川川撫李香有違議富與之爭嶽又欲調土兵萬人應役香欲以先年調徵之兵應之富曰年遷人易柰何以紙上虛名應軍前實用乎屢與巡撫違忤遂乞歸歸十餘年卒年七十餘富爲諸生時受學蔡文莊之門人若吳銓林同二公苦心易學因以所得著爲淺說與文莊蒙引並行於世而泉中學士多尊事之旣登鄕薦讀書國子時嚴相嵩方爲祭酒知其深於易延爲其子世蕃師及嵩爲相絕不與通時論重之孫澄源從子猷別見﹝閩書通誌新郡誌﹞

○縣令張南溪先生文應學派

按先生師事林誠齋治春秋義據通深治三傳者多師之今考門人只浯溪徐氏一人余待考再先生子天衢天敍學行爲一時推重曽切磋於王一臞朱荒山二先生今附家學焉

縣令張南溪先生文應

張文應字廷鳳晉江人師事林誠齋數輩治春秋學義據通深讀三傳者多師之門人如浯溪輩錚錚有聲正徳二年舉鄕試第二人乞瑞安教諭鄰邑諸生聞其文質競爽皆來就學遷樂平知縣縣當姚源冦甫定之後民疲兵燹文應撫摩綏輯以寛徭息眾爲務宸濠稱亂執戈從勤王師王文成奏功之日奬賞有加去官士民書石紀政去之七年百姓復裹糧赴闕乞畱子天衢天敍

長史徐浯溪先生榮

徐榮字仁卿晉江人幼篤孝登嘉靖十一年進士授嘉善令丁內艱服闋補東明遷南戶部主事故爲夏文湣所知及分宜爲相遂左遷趙府長史卒爲人恢宏肅給磊落開敏以春秋起家三山王應鐘郡中王愼中皆事焉子用賓孫縉芳﹝閩書﹞

司訓張月洲先生天衢﹝弟天敍﹞

張天衢號月洲晉江人文應子仕訓導以學行見重於時弟天敍嘉靖十年鄕薦官至遂溪縣政尙廉平以好學稱其祭王氏一臞文曰敍偕兄衢亦惟匪肖濫分半席於退省披拂數月之春風先生髙揭徳行道藝之條發明大易學庸之旨淩晨而集肅爾傾聴薄暮而退充然容與云﹝淸源文獻新郡誌藝文閩書﹞

閩中理學淵源考卷六十六

廣平府知府李淸馥撰

○童含山先生學派

按先生爲紫峯陳氏髙弟當時以易學鳴考志乘未見本傳僅見何怍庵祭先生文惓惓於師授之旨而稱述其踐履精純蓋先正之卓然者玆錄其祭文著之篇端尙待補傳焉

童含山先生

童﹝闕﹞字﹝闕﹞號含山溫陵人何怍庵祭之文曰恭惟夫子天生木鐸昔在紫雲脫屨盈幄嘗升講座抽闗啟鑰朗然髙論聴者聳服隨才髙下藝文商榷所經識取靡不騰躍某時在列年方總丱莫知端倪但仰山嶽言𨿽諄諄未嘗領略髙乎堅乎至今踧踖追數舊遊後先雕落爰有蔡生立雪遊酢手書頌徳如冩衷膜使其尙存必有制作以表丹靑以昭宿昔眇予小子自慚寡弱伏自宦歸時侍幾屩是歲之春忽蒙枉泊示我歌吟若有所托夫子逝矣今何可復惟是夫子學問淵澤授自紫峯以溯伊洛短檠對靜圓木示覺踐履精純孝弟有綽病叟載歌吁嗟命薄敬此誄章以懷棫朴

○朱荒山先生軫學派

按泉自明初諸先正多治易至先生専治毛詩泉人業詩者多宗之維時庠塾間篤尙經學諄諄講明轉相付受猶不失傳習家法爾

朱荒山先生軫

朱軫字朝矩號荒山晉江人祖伯父都憲簡庵公占其命書喜曰兒當大吾宗比壯長身玉立言笑不茍動止有容儀補邑庠弟子員治詩經是時蔡虛齋易學盛行於泉詩道幾絕軫獨與其師友三五人濳心講究久之有所自得不爲時文窘束而於詩人性情及文公傳注融會通貫自成一派泉人業詩者多從之屢困場屋晚年猶不廢講究軫襟懷坦夷與人無城府居家孝友燕居必以禮𨿽對妻子僮僕亦無惰容尢畱心世務非止於經學専門者門人張天衢狀其行﹝張淨峯先生撰墓忠﹞

○翁比軒徐泗涯易愧虛丘潛軒諸先生學派

按四先生一時師表也翁徐未詳易氏爲蔡文莊髙弟已別見丘氏潛軒壽民住儒林裏與李坦齋鄰而相友善故一泉稟學焉

丘濳軒先生壽民

丘壽民別號濳軒晉江人有嵓之父壽民家故貧而深於經術四方爭致爲弟子師設席安平安平距郡城再捨而遙按衷一李氏曰正徳中贈光祿丘濳軒先生家吾儒林裏與先大父贈公坦庵鄰而相友善先考主政一泉公稟學於先生之門先生設臯比安平先考負笈從之於師門爲髙足云﹝節錄李衷一先生撰丘兗泉有嵓行狀﹞

推官李一泉先生仁

李仁字靜甫號一泉夙慧七歲日誦百餘言長習易旁及諸經貧不能購書借輒成誦有欲試其才者與經幾百期以片晷歸仁如期歸之隨叩隨應無隻字遺其善彊識如此仁先受業於翁比軒易愧虛徐泗崖丘潛軒諸公最後稟學於從父實渠公時易愧虛倡明蔡虛齋易學士從遊者無慮百數而獨器仁尠少可教年二十補文學掌故與石江莊公韋亭徐公小洛何公結社東湖之濱諸公皆一時知名士獨嚴重仁毎一牘成人人灑然異也仁爲文根極於理不以怪迂相髙戊子上賢書久之謁選授惠州府推官悉捐宿業與兄弟無所間在職嚴刑憲洗寃獄卻饋遺三歲奏最擢司農郎值邊急轉餉如流一切按法不可幹以私卒時撿囊中僅書數十卷而已蘇氏浚曰余聞之長老曰世廟初年士風未雕其人類多峭直自遂純而不緇蹈必擇地事不避難遇權貴人直藐視之不與俱上下先生其人哉浚不及侍先生然與若子光縉遊卽之穆穆叩之冷冷至臨大事屹然如山則猶之乎見先生也﹝蘇紫溪撰墓志閩書﹞

閩中理學淵源考卷六十七

廣平府知府李淸馥撰

○參政王遵巖先生愼中學派

按先生受學於易愧虛而淵源於蔡文莊者維時良知之說方行先生宦遊南服與龍溪雙江相講切亦契會其宗旨迨退歸年甫逾壯耳後祭愧虛先生文曰知向道而不力顚垂白而悾侗慨滅質以溺心誤師傳之正宗蓋愧虛於嘉靖戊午年卒先生時年亦及艾矣故曰顚垂白也其曰滅質溺心誤師傳者或於王學悔遁而遡厥師承所自乎前輩造詣與年俱進未知所至何如今觀其出處去就大節確乎不移李氏愷祭文云先生爲學力削浮誇鞭辟近裏隱然成徳而所以自期待者甚不凡當桂洲柄用恥爲朱穆孤眞之節寜爲所嗔而不入其黨其操履可想矣嘗自言其講學教士以文法悟諸生最多又自言其文非但以文字觀又自憾平生學問不足而文字有餘正枝葉勝本根之獘又與弟道原書云當使治經之功多於辭華之事予舊亦誤至二十七八而始知反凡此皆晚歲有造於道之言也文節李公嘗曰吾鄕虛齋古愚淨峯遵巖紫溪諸先正師道甚立於嘑先生之學固亦因文而有補於道者哉

參政王遵巖先生愼中

王愼中字道思晉江人幼稟異質日誦數千言年十八舉嘉靖五年進士授戶部主事尋攺禮部祠祭司時四方名士唐順之陳束李開先趙時春任瀚熊過屠應峻華察陸銓江以逹曽汴輩咸在部曹愼中與之講習學大進十二年詔簡部郎爲翰林眾首擬愼中大學士張孚敬欲一見辭不赴乃稍移吏部爲考功員外郎進驗封郎中忌者讒之孚敬因復議眞人張衍慶請封疏謫常州通判稍遷戶部主事禮部員外郎並在南京久之擢山東提學僉事以古風教爲己任校文秉公不狥舊案得之片牘劵之終身殷士儋李攀龍皆所首拔也年餘攺江西參議進河南參政侍郎王杲奉命振荒以其事委愼中還朝薦愼中可重用會二十年大計吏部注愼中不及而大學士夏言先嘗爲禮部尙書愼中其屬吏也與相忤遂內批不謹落其職士論駭之愼中學博才俊自視亦髙爲文初主秦漢謂東京下無可取己悟歐曽作文之法乃盡焚舊作一意師仿尢得力於南丰唐順之初不服久亦變而從之壯年廢棄益肆力古文演迆詳贍卓然成家與順之齊名順之稱其文二百年來當爲中興李攀龍王世貞後起力排之卒莫能及居家孝友好誘進士類後輩一經品隲旋卽知名問業者相踵言文辭者多宗之年五十一而終愼中初號遵巖居士所著遵巖集行於世﹝明史舊郡誌新郡誌﹞

縣丞詹仕潤先生洧

詹洧字仕潤安溪人嘉靖間任髙要縣丞與王遵巖愼中講學晚歲造詣有得於天機流動無入不自得之趣嘗爲何怍庵炯作洗心精舍詩髙人已把塵心洗精舍乾坤盡廓開惟有一眞含泰宇更無二念擾靈臺碧空雲散靑天淨銀漢夜深寶月來浩浩淵淵神莫測冰淸玉潔絕纎埃讀其詩知其有得於道也﹝閩書﹞

縣丞黃端叔先生大本

黃大本字端叔安溪人少補弟子員受學於詹洧因詹洧以師王愼中旣又與晉江參議尢烈知縣朱梧山人江一鯉講學譚詩皆其父行而名爲長者者也旣入莆中師事林兆恩稱髙弟深會修身繕性之旨兆恩欲詣闕陳疏意在婚娶二氏使各行其教時朝廷方好方術之士方術之士上書言事輒得旨大本卽移書止兆恩謂言卽得行甚善顧此時詣闕上書者皆黃緇符篆者流吾師欲以婚娶二氏易天下不惟不足以明三教之道適使人疑夫子兆恩因此中輟而其道益尊凡郡中學兆恩者多師大本稱爲極齋先生平生與人言必推本孝弟或時有所叩不終言之第曰力行何如耳仕鴻臚寺序班終靖江丞趙府典寶正所著有紫雲詩集

將軍鄧寒松先生城

鄧城字藩國別號寒松嘉靖甲子武闈解元襲父爵以功授中軍指揮累官提督狼山總兵召拜閩遊擊將軍未幾卒城狀貌魁傑有古將帥略事母孝謹家貧力學喜賓客所著有詩集數卷少事王參政遵巖講學與薛南塘田燕山史方齋兄弟相從筆研旣長就明經試嘆曰吾固將種也此舉何足發吾志哉因習弓馬韜略與兪虛江訂交其气略亦相類云子鑣己丑進士官南陽太守余詳志乘﹝史方齋撰墓誌略舊郡誌﹞

李思質先生杜

李杜字思質晉江人棄諸生業自號雲臺山人從王遵巖遊爲文一稟其矩矱又跌宕喜談兵兪虛江器之揚譽於司馬譚綸禮爲記室嘗爲大猷作集序稱其言學莫非兵言兵莫非易可謂知言後因避地粵西家陽朔以終焉嘗爲周氏微撰明經會記略曰周衰學廢士始以學文爲先及孔子教於洙泗則皆篤於自修𨿽詩禮亦有棄而不習者故孔子教伯魚惓惓於不學之獘推本詩之爲用其歸在於事父事君而孟子言禮樂之實亦以節文夫孝弟而己自是學者始知夫六經之旨揮發夫事物事物之繁通貫乎性命苟有志於復古者皆可因其言以求其義由其義以明其教則豈有義髙而猶淺於聞知深而或失其守之過乎今周君麗峯建堂於家以祀先聖題其扁曰明經聚鄕之碩髦以講於其間而惓惓忠孝儉愼之數言是亦不越乎致愼於興居視聴俯仰語黙服食之間以求當乎父子君臣兄弟朋友夫婦之倫者也蓋有得於家塾黨庠之意誠使長治此邦者率喬家望族而大昌明其教家建而人習之如三代建學之隆則孔孟之經於以復明顧不易耶余蹇且拙不足以當幹局之任而率先教化以求明聖人之道者不敢不汲汲也故於是會也樂爲之記然余又有懼焉蓋道之不明非不講者之過也講之而不行行之而不力徒攘竊於外以爲髙而好名之士又侈然爲欺以和之惇實之意微矯飾之俗盛則反爲是經之障不若不講之愈也劉屏山有云學有三上焉汲汲然其次懵懵然其次悠悠然周君蓋汲汲然非徒講者也是經之明也可冀矣又撰沈氏崇正書院記論周子無欲之旨通乎一貫以爲崇正之論而並舉二氏之無欲所以異於聖人者反復其說其論亦皆不詭於正焉﹝新郡誌淸源文獻﹞

○教授徐希孔先生孟學派

按文簡黃公撰先生本傳云先生業程朱易傳義得蔡文莊之傳爲郡人士所宗蓋一時巨宿也小洛何公爲及門髙弟平生至行亦相類當時並以孝徳著稱先生去虛齋先生未逺彼時風教篤茂鄕後進講習淬勵未嘗沾沾以沽世眩俗故一經之士皆能守師儒繩尺綽有漢宋風流迄今猶可溯先民榘矱云

教授徐希孔先生孟

徐孟字希孔晉江人嘉靖中爲郡邑博士業程朱易傳義得蔡文莊正傳邑人士翕然宗之稱之曰徐先生初授袁州府學訓導尋遷曲陽教諭最後教授黃州不沿例問諸生贄饋與諸生談經講藝訓廸不倦黃故材藪燻陶造就者甚眾士亦多顯者當時上官有古學古辭古貌古心之譽事繼母孝篤愛異母弟自諸生餼以逮俸入悉分給之宦歸食貧僅免凍餒猶損饔飱以濟焉平生長厚丰推予而自治極嚴何小洛元述孟髙弟子也同省試掇科推宴金爲贐孟堅弗納曰初發軔何得急此爲蓋自爲諸生時其廉潔已如此裏居鍵戶寡接惟諄諄課諸孫學獨坐竟日親友宴閒未嘗有夷踞傾欹態至耄猶然年八十八卒邑人黃公鳳翔景慕先生采摭厥行實爲之傳而致慨挽近世賢人君子蠖屈下位泥蟠巖穴不能標不朽之聞施於後世云﹝黃文簡撰本傳﹞

副使何小洛先生元述

何元述字符孝別號小洛晉江人自幼從父學年稍長受業於孫東溪某從兄孝廉何洛江某二公並名士俱器之一日張淨峯先生見元述於洛江精舍試其文大奇之語洛江曰君家有千里駒矣時年十三歲嘉靖四年學使者邵公試立志論元述分晰道徳富貴功名之義而原本於寜靜澹泊學使者異之十一年舉進士疏乞教授惠州以便迎養甲午分校浙闈得陳善茅坤潘季馴諸公皆爲浙中聞人擢國子博士歷監丞擢南戶部主事出爲廣東僉事遷湖廣參議時世宗修顯陵以分任勞賜金幣中貴人使楚諸大吏折節爲恭元述獨行敵禮鎭守廖斌者傾禦史包節被逮謫戍其部曲席勢驕恣元述卽捕治之如法斌無以中升廣東按察副使治海道事積案累千株連數千百人請撫按檢閱可問問之久逺不可問者請決除之於是宿牘一淸禦史行部不至瓊皆推臬僚代人憚浮海莫應者元述獨請往還抵化州次白沙驛遇黎冦猝至持刃擬己知爲河海道相率羅拜而去獨以戅直執法繩兩勢家責其豪子弟後爲所擠罷歸元述孝友甚至官俸之餘敬上二親悉均諸弟自無厚殖性寛洪坦直無城府不知人間有機械知亦不較拯人於難如屙在身聞有善事喜動眉宇見有招失咨嗟竟日其自奉淡約脫粟而食入裏門必下車縉紳士類倒屣出迎𨿽下隸必衣冠乃見林居四十餘年正家規廣祠宇修祖墳至耄年遇歲時禮節拜揖酬酢不衰卒年九十子居魯舉人官至承天知府﹝李文節撰墓志李衷一撰行狀新舊郡誌閩書﹞

○林允徳先生鴻儒學派

淸溪之學在宋時紫陽私淑弟子如鄭氏思忱思永已具學派矣至余氏克濟陳氏子木陳氏椿壽黃氏商楫諸公亦以經學著顯元明以後潛徳自修者志乘頗略至中明時師席有起文獻可稽如林公允徳其較著者也然及門之士亦多載郡國而深山朴茂者無聞焉意彼時長材秀民長往山林而不返也耶﹝馥﹞嘗考余家譜牒九世祖羅峯府君在弘治間以明經終老孝著裏閭其詳已附周公孟中學派矣其以經學授徒者則自仍朴先生仕亨以易學教授宗黨族弟栻實師事之皆有易說存藳迨後在明先生光龍老於諸生者數十年至崇禎癸未登第秉節山中從遊不乏而先伯曽祖葆甫公先曾祖惟念公實受其學焉顧鄕邦門徒姓氏亦多佚而無傳矣夫荒陬遐邑譜籍殘缺卽志乘亦無可尋一邑如此然則巖棲潛隱之彥湮沒而不稱者豈少哉因述林氏學派而並書之

林允徳先生鴻儒

林鴻儒字允徳安溪人溫恭孝友博學能文精治尙書有書經日錄行世何氏鏡山撰先生傳略曰吾鄕先輩林先生居駟馬山中沈精極思博暢旁會爲尙書日錄一書大抵如宋季夏僎解書之意每篇撮其大義冠於講首中則采用諸家參以己意沒旣有年尙未出於人間有竊其說者已先大行於世今而後士之習舉子業者知爲先生說也吾鄕涉尙書顯者多本先生則有林公雲程李公載贄紀公廷譽皆其門下知名士云﹝何司徒撰本傳安溪邑志﹞

郡守林登卿先生雲程

林雲程字登卿晉江人嘉靖乙丑進士時王弇州方與李歷下諸公握三尺管馳驅中原海內翕然景附閩中寂無人雲程自其少年則畱意詞賦之業旣紆組綬交遊諸公間所從遊詞客則吳中張伯起勾章沈明臣裏中黃克晦及諸名流勝選率以風雅推讓之好蓄法書名畫窮其源委而筆翰大有名於世人但見其登髙作賦臨池洗墨雲程一片眞誠自將尢善蒞政以便民自以爲無瑕釁於人坐是浮沈州郡郎署間家居厚徳載物古意宅心爲鄕邦模楷者五十餘年壽九十六而終雲程所歷官兩爲通宿知州兩爲南北曹郎兩爲九江汝寜郡太守從侄欲廈肇開﹝闕﹞

○同知蔡松莊先生元偉學派

余嘗過泉南之郊接紫帽山麓有所謂松莊故里者其長松蟠郁根幹數十圍至今仰喬木並想先生之髙風偉度也及觀考徳錄諸篇愈詳求志之篤余又爽然自失矣觀其馳書於黃恭肅司冦論大臣去就之正道徳功名之辧並往治周迹山身後事何其大節不可奪也先生服膺程朱之學其持躬踐履可謂克承前烈者矣平昔論學於本原心性工夫卓有特識殊非淺學小生所能窺測嗚呼賢哉

同知蔡松莊先生元偉

蔡元偉字伯瞻晉江人宋忠惠襄後襄兩守泉州其三世孫橚再蒞是邦四世怛因移家焉元偉總角受學則己有孝弟稱嘗受易於童含山徐泗涯洪新齋之門旣爲諸生浙人憲副方豪求易師於泉新山顧珀朋山畱志淑二公以元偉應聘方延致家塾爲其子師夙興夜寐己自嚴矣久之見程端禮家塾日程皆宗晦翁教人之法嘆曰學當如是卽手抄服行慨然有求道之志領嘉靖辛卯鄕薦不幹有司舌耕爲養於漳泉間者凡十年始就授羅田教諭所以教士卽舉業之中黙誘之聖賢之域擢徳安令一以節愛爲本毎退食取小學近思錄伊洛淵源錄本朝薛胡二子粹言揭觀成誦一時政事眞有得於學道愛人之遺士大夫交口稱之遷杭州府通判入覲事竣乞終養冡宰李黙知元偉命考功懇畱歸署錢塘印一月民甚稱平擢撫州同知下車數日巡按禦史委督樂安逋糧樂安素稱刁邑元偉寛命令去鞭笞皆相繼輸納復還府治耆民送者盈路謂自髫穉至今目見徵糧官莫如蔡公無何樂安復有刼庫之變再被委往忽流賊數千焚掠南丰等鄰邑縣故無城元偉召鄕民精銳者設險扼隘自著戎衣演武教場賊聞不敢近縣獄久壊風寒莫蔽蒸爲癘疫元偉欲作新獄居之縱囚歸命獄成乃至獄成囚並如期至復委署崇仁崇亦無城不數日報賊突至元偉督兵渡河殺賊數十人餘皆遁散丁外艱喪塟畢以泉中倭棘慕建寜有考亭遺風遂移居之元偉學尙程朱而重躬行與紫峯同時講學其所寘力惟在飲食起居動靜語黙辭受取與之際其待次詮部時適同鄕主政周天佐陳言申救楊侍禦爵疏入上震怒下詔獄竟斃杖下時權姦遣人偵其所以縉紳嗟噤莫敢收視元偉獨慨然往治其殮且奮筆爲文祭之復著七難論以悲傷其意人服其勇黃恭肅爲司冦日偉貽書勸歸與言大臣去就之正道徳功名之辧恭肅深納之語人曰非秉道徳崇風節者不能出此言讀其書可想見其人矣其自治之勤或至提撕少懈過失復生輒撫膺泣下長跪自罰作日曆自識生平名考徳錄而自序曰松莊子少不自揣量非聖賢書不觀非孝弟之志不存非天地古今之運化英雄豪傑之作用無以入吾思也气拘物蔽鞭策不前悠悠作輟出入是懼於是有是書之作所云考徳有二一則時常省克而時識之以自稽其理欲分數之多少一則隨其學之有得心之有開卽便札記以驗器識之髙下淺深以爲進徳之助居常服膺晦翁之言以爲世間事須臾變滅皆不足寘胸懷惟有窮理修身爲究竟法賴天之靈幸有所知好學性生至老彌篤歷官𨿽久此心淡然中屢遭家難備嘗變故毎自嘆所遭之窮而此志終顚撲不破晚年閒靜之中咀嚼益旨行以不息之功加於未死之年不有得於今必有得於古不有合於人必有合於天則所謂不知不慍之地或可幾萬一焉又著有四書折衷易經聚正各若干捲其雲松莊者其先祖怛家郡城外十里許遶宅皆松王梅溪守泉時題爲萬松莊元偉取自號也﹝閩書舊郡誌張天敍撰本傳﹞

備考

黃恭肅公光升書蔡公傳後云蔡君元偉居家時余尙黍秋官卿方有歸志君以書招余隱其略云昔向敏中遷僕射門前寂然絕無賀客眞宗嘆羨以爲大臣所難公毎歸家寂靜無車馬之喧不讓於敏中亦今世所希見者張忠定公初及第時以詩遺逸人傅霖云當年失足下漁磯苦戀明時未得歸寄語巢由莫相笑此心不是愛輕肥後果未老告歸錢若水之急流勇退至今爲美談今髙壽耳順與偉同庚偉精力寖衰計前途遙逺而公爲造物所獨厚必壽登期頥可卜也但老杜亦有古稀之懼人生亦當優遊林下二十年方享眞樂不然再侵幾年似與鐘鳴漏盡而夜行不休者無異矣四時之序成功者去若宦成名立不蚤休退匪惟有違於大臣之義不知者僅以爲功名之士平生之所辛勤以自立者亦只成就一个功名而未能深於道徳之域亦輸人一頭地矣此非相愛之深欲期公作天下一完人不敢出此言亦非公不敢以此言進惟恕其狂矜其愚而不加罪幸甚偉碌碌無足爲道惟日求新得以益舊聞日攻新惡以贖舊愆修身俟死別無外念特孤立無助以玆怏怏伏望進而教之使不終爲棄物恩當如何報也余讀其書而歸志愈決三疏得旨則蔡君沒矣於乎滔滔時世疇不以功名相勸勉非秉道義崇風節者誰肯出此余故錄其書於傳後觀者亦可以想見其爲人

僉事王賓之先生宗會

王宗會字賓之起家大理評事轉寺副寺正明恕詳讞每多平反自其未遇受知於郡守程秀民及入仕秀民身後爲裏豪所齮齕宗會爲直枉衢有柑橘之饒宗會捐百金買柑園一區供程祀程人名曰王氏柑有權相欲羅致門下宗會不就邅回冷署者十餘載始轉廣東僉憲尋卒官﹝閩書﹞

王未齋先生國輔

王國輔字忠甫號未齋晉江人當嘉靖間蔡松莊與何怍庵同時講易國輔尊之爲師松莊知之尢深妻以女國輔事繼母至孝畜異母弟至友蔡松莊久居建州臨歿無子作訣書割田遺國輔而國輔不受每朔朢具衣冠作禮祖先於寢門之內誘子弟讀書作譜垂訓常欲仿古禮如河東義門湏有力行之而皆不果讀書寒熱不廢爲詞章刻苦沈涵十入棘闈主司擬中選而卒不與嘗一遊鄧州其守滕公請國輔爲鄧中弟子開講從者百餘人開封守聞之卽延爲其子師不久倦遊遂歸孫有棟又從鏡山先生受業焉﹝何司徒撰本傳﹞

○教諭沈潛吾先生亨學派

按聖學傳人惟澹泊明志寜靜致逺者可克負荷中庸闇然日章之君子似之觀先生恬澹著書不樹聲譽𨿽寂寞一時而異世考論徳業者推焉可見此學在篤實功夫

教諭沈潛吾先生亨

沈亨字體敬一字潛吾晉江人少惇篤言動不茍潛心易學深契蔡文莊之旨毎讀孝經小學輒掩卷靜思求所以不愧古人者教人以孝弟忠信爲先時方尙講學亨曰學在躬行而已嘉靖乙卯以貢授新會訓導諄諄以人倫日用爲諸生訓勉其貧者捐俸周之新會士子頌其有師之尊有父之親升宜山教諭其教一如新會未幾致仕諸生懇畱不忍釋歸家數年卒亨自做秀才時卽以古有道自待孝事二親與弟友愛備至嗜學安貧屢空晏如其門人張冕嘗讀書一峯書院朝夕侍側見其潛心性道闇然自修其所學孜孜汲汲求情質之偏是務嘗曰學莫貴於爲己志於爲己者則必求身心性命之益情質上有一偏曲卽爲心累本原之地不能主持欲其入道也難矣故學必先定其志志必務去其偏以合於道其所聞切要語則云心術上要致其光明气質上要矯其偏邪𨿽一事之微必指而示曰此吾心之有系累處不遏其端則邪心從此滋矣凡傲惰忌嫉飾觀逢迎一切墜於情質之偏者必諄諄規而正焉其用心本原之地不惟自攻其慝而相與以責其善者一毫必示底止務得其本心而後己其庶幾於切問近思之學者歟所著有周易說論孟辧太極解啟蒙疏皆心得所發有功先哲者﹝舊郡誌淸源文獻遺文序﹞

閩中理學淵源考卷六十八

廣平府知府李淸馥撰

○長史李木齋先生家世學派

李氏源曰成化之盛有節槪文章曰木齋李先生精華煒煒摩蕩雲霄比郡諸生多歸之如山之岱焉蓋先生熟復六經性理諸書又爲虛齋先生所奬許其淵源之正可想矣再按先生家學逓傳皆能善承不墜叔元先生嘗言曰閩理學浚發自蔡文莊而紫峯陳先生翼之叔元竊聞於家嚴曰吾祖木齋於文莊友也紫峯師也木齋以史官在告紫峯稟學焉時年二十矣文莊以銓曹在告紫峯稟學焉時年二十五矣前輩不立講學門戶而淵源師友非偶然也紫峯贈文莊詩則諷以孤舟野渡贈木齋詩則期以黃花秋色而兩先生出處大節若合符然前輩師弟子相與气味何如也小子謹識之再按叔元先生謂靑陽祭於社者五先生木齋維徵二公及夏西仲蔡於省莊方塘余不乏通顯瞠乎後矣又按李氏先世自元季由府城東攺築靑陽至公數世矣公以易爲泉南推重而陳氏琛爲其髙弟迨後侄孫逢期又以易授之蘇氏紫溪至元孫叔元昆仲踵起而叔元鹿巢氏論著諸先正尢多所發明至孫儕並彬彬文學以科名顯其所從來者逺矣吾郡共稱典型舊獻不亦宜乎

長史李木齋先生聰

李聰字敏徳別號木齋晉江人器宇巖巖意逺語核𨿽燕處不聞俚語惰容焉平生恥言人過有蹈諸道者輙首肯之又從而揚之讀易之外詩書大小戴胡傳綱目性理諸書甚習微醺景靜瑯然楚騷數章時步其體跌宕淒切聞言官抗疏不屈輙中宵起舞淩寒賦詩所著有易經外義發凡剔要鑑斷若干篇友人蔡虛齋手標之曰大眼目也虛齋嘗以精敏之識信謹之行堅苦正大之志推之領鄕薦尋肄國子業丘文莊浚爲大司成曰可秀才世史正綱初落藳遂手授之登弘治三年進士賜禮部宴主司楊守址特名而賀曰場屋中如公是有數文章賜歸省授翰林檢討備雍王府書堂尋出府拜長史丁外艱畢攺吉府前後啟王以講學法祖進賢逺佞旣以母老乞歸章凡七上正徳初劉瑾搜尋家居違限率罷之聰亦在罷中尋有詔起用竟不起鄕人稱曰古李先生孫逢祥曾孫芳元孫伯元叔元從孫逢期

文學李翠臺先生芳

李芳字孟收號翠臺晉江靑陽人木齋先生曾孫少從世父晉峯逢期爲潛心躬行之學其治經史有摘要手抄字結撰必端音叶律比旁及詩騷補弟子員所師事則蔡東洛所長事則畱朋山王堣齋莊方塘林象川張月洲諸公皆一時巨人長者無不器重之偃蹇靑衿二十餘載志逾壯自標署逾髙爲詩若文結語務益峻諸子次弟受經舉所手錄付之誨敕如所受世父時曰伯而其紹明先人易學仲可繼予尙書謂春秋聖人經世大業叔而頴可學也於是三子各占一經芳爲人篤於根本大節而周旋造次必以度視直履莊自舞勺時習於王父所則然長乃堅定之老而彌篤事王父母如父母送終追逺尢毖其心力切友於之誼於危難彌篤營構必先家廟產業先祭田首髙祖父以及父各若干畝諸墳完葺一新凡三十年而一息弗忘雅負人倫鑑左司徒郭惟賢未遇時窶特甚芳器賞其文命伯子與友虀糜共之卒爲世名卿與人交傾洞肺腑人有過輙面折不爲隱然事已輙忘他如倡新文公祠疏決渠淤里人頌之嘗自題畫像云律身如口出口如肝三經教子遺後以安子伯元叔元晚以叔元主政刑部封如其官﹝史文簡撰墓志﹞

知州李端統先生伯元

李伯元字端統晉江人聰元孫萬曆戊子舉人歷官房眞景三州皆以循良著績而在房抑采榷中官不得擾民在景飛蝗爲災督捕必盡尢其卓卓可紀者居鄕允洽眾望歿祀鄕社著有靑陽志﹝雍正間志﹞

侍郎李鹿巢先生叔元

李叔元字端和號鹿巢晉江人木齋古先生元孫萬曆壬辰登進士第授刑部主事洗寃辧誣不輕動拷訊轉禮部儀曹建儲國本持議先冊立後冠婚疏凡二十上得兪旨又存心校正潢牒婚封典禮撰有南宮備考簡飭明要又撰鼎湖識周詳大喪服制時值分遣中使采榷關防持不鑄觸上意後鑄給封識牢密力奏不許沿途私折傳諭諸璫俱遵守地方賴以肅然又兩疏乞罷礦稅忤旨罰俸甲辰春在籍起山東按察司督學副使培植學校每以身心性命忠孝亷讓之學爲勸誡雅意作養人才一時人士爭自濯磨文體還淳所取士稱得人焉丙午冬聞父病卽乞致仕在途聞訃丙辰春起補浙江分守溫處道參議歷參政升江西臬使端風俗黜奧援彰癉明允遷湖廣左布政時滇蜀黔三省羽檄旁午轉輸騷動楚中幾變叔元馳疏十三日至京得旨豁免派夫事乃定會直指興大獄羅織無辜叔元曰納溝恥若已推從井智窮救人遂毅然力爭掛冠歸崇禎初起爲光祿寺卿管太僕少卿事己巳赴補奉旨禮部議謚禮部咨訪叔元惟表章正學疏舉實才爲公論砥柱旋以方正不合賜閒住歸裏叔元歷任四朝授職無瘝曠宦槖蕭然自登第後便以世道爲己任在浙在楚積俸余買學田優待儒生歸田後屏迹郡邑動履遵先正生平簡略一切浮文不問時俗羔雁惟念族黨親朋置義粟百石賙卹貧乏又爲裏閭捍患興利淸溝塘疏灌注鄕民戴徳幼時從兄伯元習尙書又攺習春秋後遂爲海內麟經指南亦嘗從叔祖維徵先生說易平昔論學扶樹正論以紫陽爲宗爲明季鄕邦楷式所撰述皆有淵源卒年七十四後贈刑部侍郎所著有四書春秋傳藳雞肋刪三餘存萍蹤萍根諸集子正培孫璜曾孫一鳴皆鄕薦其序紫峯年譜略曰叔元自稍知章句家君授以陳氏淺說諸書且命之曰紫峯先生之學得於吾祖木齋公及蔡虛齋先生而仰溯乎紫陽是閩學正派也小子臆而問曰夫學天下萬世之學也柰何系以閩哉家君笑而不答稍長從學士大夫遊見當世所稱理學者大率屍祝姚江土苴紫陽若對壘然夫六籍之訓要使人思而得之思之愈深則其得之也愈固故有由賜所不聞而閔冉聞之矣閔冉所不聞而顏曾聞之矣又有終日與回言而不筆於書者矣今不揣學力之淺深不分根器之鈍利而槪哆之以知天知性之學就使妙契畫前神遊帝先總爲翫弄光景而無益乎身心性情之實矧愈講而愈失其眞哉淺說通典諸書具在繇其淺者而深思之繇其通者而潛思之乃知學士大夫果無以加於紫陽而周禮之果在魯也卽系學以閩奚不可哉

○教授利瓦伊徵先生逢期學派

按維徵爲木齋先生之從孫其學以不欺爲本以整齊嚴肅爲行出其門者亦皆英傑名儒一門窮經學古綽有先正風流其派別如紫溪文節諸公以淡泊刻勵相切劘文莊而後蘇李二公所以主持風教者不少考論先輩典型之懿者於今尢誦法不衰云

教授利瓦伊徵先生逢期

李逢期字維徵晉江人聰侄孫其學以不欺爲標領以孝弟爲粟帛整齊嚴肅爲終日步趨門人蘇浚嘗持乾坤二卦質之逢期曰幹之學約之誠坤之學約之敬誠無不敬敬卽思誠乾道坤道一而已繇貢士授龍水訓導擢九江徳化教諭寧波府教授以禮讓風士士胥化之轉鎭海衛學寧波人奔送百餘里數日不絕終吉藩紀善祀四明名宦所著有四書易經隨筆其從孫叔元撰易經隨筆初藳序云晉峯先生之於易學深矣門弟子得其傳者莫若君禹浚凡君禹所著書淺爲兒說約爲微言精爲生生篇大抵推明師說也先生遊宦在外叔元始生迨歸田而總角矣每見先生焚香兀坐手一編𨿽寒暑不輟丙戍冬乃進叔元而談易自伏羲畫卦之源方圓圖之次序位置陰陽之消長進退人事之吉凶趨避一一口授之而虧盈益謙變盈流謙數語尢爲猛省曰凡易所垂戒者不在衰而在盛小子識之爾最後呼問曰序卦雜卦孰有味乎叔元臆對曰雜卦乃天地自然之理序卦斷章取義其理似未圓全也先生喜形於色曰稚子可教矣先生之書名爲隨筆其初卷帙頗瀚晚乃刪舊藳更定先生卒君禹攜以入粵將梓之屬君禹卒而此書失傳矣歲壬子督學馮公索遺書乃徧搜蠧簏及諸弟子所記者伯兄手輯之而叔元稍加詮定凡丙戍冬所口授者書中或載或不載卽君禹行狀所稱浚持乾坤二卦質先生數語而今皆不載也則此書已不盡先生矣況足以盡易乎因僭題曰隨筆初藳云﹝萬曆志閩書鹿巢集﹞

○處士李集山先生逢祥學派

按集山爲古先生文孫亦一時師席模楷衷一昆仲受其業焉今錄其髙弟著於篇

處士李集山先生逢祥

李逢祥字仕熈別號集山古先生聰之孫終身力學不倦靑衿教授裏中戶外屨滿衷一兄弟其髙弟也終日整衣冠危坐無媟褻容諄諄誨人不倦明講解正句讀往往從灑掃應對間教人以精義妙道及隨行隅坐之節出告反面之儀終不令童子速成晚年就北城隈棲安一室安貧樂道不涅不緇等世態於浮雲優遊以老及門之士相與尊曰集山先生﹝李衷一撰墓志﹞

副郎李心符先生光綬

李光綬字宗英別號心符少受易於父奉直公貞從兄光縉幼孤貞撫而教之如己出自勝衣舞象以至成人二子無日不相朝夕光縉資性敏而光綬則倍苦篤貞循循施誨各竭其方業成諸執經問業如呂天池納言李莪明郡伯咸出其門壬午補弟子員乙酉鄕薦越辛丑前後凡六上公交車皆不遇二親年益髙乃就銓補長垣邑諭三載以禦史疏薦擢國子學正遂晉禮部司務歷戶部員外郎卒於官光綬性廓落與人交傾洞肺腑然不能奔走周容自筮仕以至曹郎淸節介操囊無一絲之積焉﹝史文簡撰墓志﹞

○林蒲石先生忠兄弟學派

按蒲石先生爲紫溪蘇公受業師也淸隱髙懷一時及門殊多英彥故特錄焉

林從政先生忠﹝弟太﹞

林忠字從政號蒲石弟太字從禮號見潮晉江人蘇氏浚撰本傳曰二公俱被服四子沈浸六籍不能俯仰世資逐射策之技則推其餘訓裏中子裏中子爭以爲名師余兄弟卒業焉二公規規摹古最能抗小學之法苐長公以訓詁勝每指類罕譬令蒙者心開次公以音律勝屬詞比偶往往有詩人意嘗自署云甕牖窺光大塊日髙浮野馬衡門守拙淸宵人靜樂梅花其幽雅疏越如此二公與人交披肝露愫不作脂澤語而風神峻潔不可混以私家君子尢嚴重之每公暇輙造語移夕出鬥酒相勞嘲風弄月時誦經籍詩詞以佐諧笑至談及時事刺刺然諤諤然微言隱諷家君子未嘗不開顏受也

○西山林氏家世學派

按何鏡山先生撰林氏三世存歿篤行傳諄諄奬善誠足以勸世勵俗其家學自秋江公肇端啟廸戶部方伯世爲亷吏三公皆祀於學宮之賢祠淵源信有本矣玆著其家世載於篇以何公所撰諸傳節略附之備考焉

明經林秋江先生嶤

林嶤號秋江晉江貢士與李木齋聰論易有得去之三山從鄧焲講禮記盡得蘊奧以授泉士發爲箴砭言皆藥石布衣襜整澣浣垂敝辟積如新同堂子姓人人垂白皆愛徳不惰所與遊盡正直可欽之士遇田夫野叟亦端拱酬對嚴毅方正以不仕終子性之見林龍峯學派孫一新見陳南樓學派皆慈祥惇謹世爲亷吏孫尙新曾孫可宗豫宗元孫茂先學行俱可紀﹝閩書何司徒集﹞

郎中林六川先生性之

林性之字帥吾晉江人嘉靖八年進士授麗水知縣麗水民俗朴淳而性之古心質行施於有政以哀矜聽獄訟以撫字理催科民信愛而謳頌之歷官戶部主事員外郎中過家卒性之少而精思篤學要於自得不以世儒自期待仕宦十餘年淸素澹約不異寒士家居惇睦割田十畝以給族人不能婚塟者其存心慈而待物恕以讓一毫非義之事不屑爲亦不忍爲爲弟子員時以易著名所著有易經說中庸口義家傳而人誦之有所疑輙舉性之之說以證云按淸源文獻黃偉序陳氏四書淺說謂論語下部爲人所湊補偉取而校正之別取今戶部郎林六川論語下部說以足之命工梓以傳焉則公尙有論語說志乘皆未之及六川性之別號也子一新﹝泉州郡誌淸源文獻﹞

方伯林象川先生一新

林一新字震起號象川晉江人性之子也性之未第時所交愼許可知南樓陳氏學有淵源使一新就學焉嘉靖丁未進士授戶部主事筦通州天津倉咸寧侯仇鸞提大兵拒北恃寵自尊重督餉郎官稍不如期多危中之一新戒諸分屬爲期會走間道身趣之餉悉如期至竟不見咸寧返咸寧反亟稱之轉員外郎旋升江西僉事分宜相當事家僮犯法一新直杖繋之轉雲南參議東川土官爲梗開府兵徵之與直指相左一新獨右開府直指怒糾開府誣及一新事竟白坐降級家居七年起湖廣僉事累轉江西副使復以忤旨撫論調後調雲南轉參政歷亷使進右布政皆滇蜀邊徼地丁內艱服除適江陵秉國其同年也素無通問至則逐隊晉謁不私詣江陵惡其逺已由是以年老被論罷歸家居蕭然守先世田廬饘粥幾不具蓋林氏世爲淸白吏子孫云子可宗爲諸生淹洽史書事一新最孝﹝舊郡誌新郡誌閩書﹞

文學林特起先生尙新

林尙新字特起篤志學問自號猛省子懷畏子兄一新仕在外常推父兄睦族之愛拊畜族人父舊有卹族義田田所不贍尙新別爲區處凡衣食塋塟及流徙失所者皆爲籌劃至修葺祠廟身當其勞嘉靖之季寇警挈家避城而身守先人廬倡其鄕人築堡禦冦平生與人處有終始自奉蔬食布衣而已嘗曰人生有姻戚之愛鄕鄰之好朋友之交皆與吾身接也忽漫不親切是自輕其身弱冠隸文學諸生年未五十棄之郡太守聞之稱爲茂才異等鄕大夫丁公自申文學長者也作誄誄之敍其孝友恭讓之行謂之曰君子子豫宗字和仲孝友惇摯念祖戶部之宦也先置族義田其後欲爲秋江貢士公祭田力不逮貢士公竟無祭田於是別圖埭田海蕩充之終以田薄爲歉後使其子茂先走眞州請於從兄八栁割俸以資之以竟其志子茂先亦有至性以父命請置貢士公祭田客死儀眞父豫宗作文誄之﹝何司徒撰三世篤行傳略﹞

閩中理學淵源考卷六十九

廣平府知府李淸馥撰

○嘉隆以後諸先生學派

余錄明代泉南派系自洪永成化以後約數十家其無師友可據者總列以待考訂外此遺錄者不少然此數十家者多正嘉以前守一先生之說者嘉隆以後大抵風气一變多與程朱有違言者矣如遵巖王公與荊川雙江諸公切劘其學亦多良知之餘然其任心廢學之獘未甚紕繆也先公嘗曰宋元以來何王金許也二胡也﹝雲峯雙湖﹞蔡陳林也皆家承師授經學一時也蔡陳林其寡過矣乎謂其規規於師說而不敢背也馥按姚江王氏之學盛行學者多趨簡便宗而和之惟閩掛弟子之錄者甚少隆萬以降風气漸染其所趨異矣然其碩徳雅望在吾郡如蘇紫溪黃文簡李文節王恭質何鏡山李衷一諸公亦尙先民是程著言立說猶述舊規可知一代風气自虛齋先生師弟講明倡起流風數十世未艾仁賢之遺教逺矣哉明史載閩中一代學術多宗虛齋之學其來固有漸矣乾隆戊寅三月望日

忠湣周迹山先生天佐

周天佐字宇弼號迹山晉江人嘉靖十四年進士奉旨賜歸娶家居菲衣糲食挾冊吟誦思通達當世務孜孜如不及於餘事漠如也戊戌拜戶部主事分督艸場已又督儲徳州經理嚴密辛丑九廟災有詔諸臣條時政闕失初禦史楊爵疏陳五事詔繋獄數月無敢言者佐謂此乃時政闕失之大因上疏曰求言之道示人以言不若示人以政陛下令諸司條奏闕失此特示人以言耳禦史楊爵之獄未釋是未示人以政也夫國家置言官以言爲職楊爵所犯在於過直情則可矜古者帝王求諫嘗立毀謗之木毀謗非事君之義矣然而帝王不諱者慮下無直言則上不聞過也漢至文帝時已治安而賈誼方奮其痛哭流涕長太息之譚彼豈好爲不祥哉天子之尊所少者不在惟諾稱頌之滿庭而在憂治危明之一士在庭諸臣不負此義者獨爵耳聖怒之下一則曰小人一則曰囚犯夫以盡言極諫爲小人則爲逢迎之君子不難也以抗疏納諫爲囚犯又孰不爲容恱寡過之臣哉言行君子所以動天地也人君一喜一怒上帝臨之陛下試一思焉其所以怒爵而罪之者果合天心否耶臣願察爵之言原爵之心亟從寛釋仍不吝實行旌其忠讜以勸來者如是而人心恱喜天道降康此求言弭災第一義也疏聞詔廷杖與楊爵同繋獄越三日斃獄中隆慶紀元贈光祿寺少卿蔭一子入監讀書按先生送林次崖知欽州序曰嘉靖歲乙未大理寺丞林次崖公以論遼東事觸忌諱謫欽州時吾泉士大夫秩於官者惟次崖爲尊及其出也或相與語曰吾泉其衰乎列卿獨一次崖玆且不能容於朝矣予嘆曰不然也夫人才盛衰誠不於其秩之崇卑與其分之疏與戚也吾泉仕者與朝廷疎逺天子寵光所不及天下之所知也至其爲國家忠謀不爲爵祿牽繋而直言以報天子乃於泉得一人焉亦天下之所知也且予聞次崖公奏議方上𨿽中官輩有願一見而相語者曰不識林公何狀夫人如中官且知慕次崖則天下之仰慕次崖公者當何如耶然則泉其盛乎或黙而退予乃戒從策馬造次崖公之廬而謁焉公適檢點行裝古書浩瀚一見而戲予曰書其能誤人耶予曰不然惟次崖能多讀古書故能爲今日事次崖公其不負於書書其不誤次崖矣公欣然而笑乃告予以必去之意曰平生所學爲何使今而黙黙居棘寺指日可得大中丞吾本心幾壞盡矣予不肖方由秀才被舉到都下居數月見士風與時勢相趨波蕩風靡鮮有存其初志者則嘗竊嘆曰今世之官皆壞人心術之具也不如吾秀才輩其好惡與人相近也者幾希予聞次崖公言甚喜次崖公能不以官害其心也古所謂國有道不變塞焉彊哉矯次崖公其人也歟公卜日啟行祖道郊門者皆賢公卿大夫名士行色甚壯予亦蒙恩賜歸娶方與公同歸是歸也卽欲效次崖公之多讀古書他日卽欲效次崖公之敢爲直言不壞本心玆予志也並述以請教次崖公非敢言贈也惟公以爲何如﹝舊郡誌淸源文獻﹞

按察王堣齋先生春復

王春復字學樂號堣齋晉江人嘉靖十七年進士初令泰和有惠政歷南工戶二部郎中出守贑州會有大木之役贑當上游春復條上數事視他府費爲省閩流賊覘督木官積貲鼓行出石城越會昌寖迫雩都執二指揮以逞春復提兵出郭去四十里民皆來集賊聞春復出不敢前釋二指揮遁去贑下流諸郡率保無事擢雲南按察副使駐札永昌愼固關梁禁民無私入於崖隴川南甸三夷地牟利激怨民夷並安擢廣西布政參政駐札賓州出繋囚編保甲立獞市期民方賴爲安春復遽寖疾迨貴州按察使報至則不起矣春復持重老成言如不出口臨事設議則侃侃擘畫爲治持大體不屑屑簿書期會畱心教化素不立道學之名遇有講者與剖析微義開關啟鑰聞者詘之令泰和時曾質學於羅整庵歐陽南野二公所著有四書周易疑略自序曰儒者誦法孔門質聖道爲依歸而言人人殊莫得一也夫子之門聰明莫若子貢篤實莫若子夏子貢則以多聞見爲髙子夏則以篤志力行爲實而皆不若顏曾獨得其宗夫其親受業於聖人所見若斯殊也道者著於所感學者止於所知故𨿽多聞篤行而莫見其多聞篤行之迹焉此顏之所謂愚曾之所謂魯也至一之機見乎感故不待於牽合戒懼之要止於內故未嘗見其在外也按丁氏三陵藳云堣齋先生之爲是書也折衷朱說而反復義理之所安不敢於背朱未嘗徇人之所同信不必於異朱未嘗諱已之所獨得蓋更數載而後就藳翻數藳而始成書云﹝閩書萬曆志丁氏三陵槁疑略序﹞

布政薛君恪先生天華

薛天華字君恪晉江人嘉靖二十九年進士以南刑部郎考滿入京會楊忠湣繼盛以論劾嚴嵩死天華招同志楊豫孫董傳策與漳浦朱天球往哭甚哀治具如禮一時有四君子之稱竟以此取懟七年餘始出爲重慶守重慶當雕瘵後民多流移爲申請蠲稅安集之擢雲南提學副使晉浙江參政廣東按察使隆慶戊辰舉卓異晉本省右布政使卒天華講學勵行所治經術務究大原讀大學獨信孔頴達古本讀易玩先天諸圖讀春秋四傳常以己意推尋當日事卽合注疏與否弗論也居官所至以淸白稱其文學歐曾有居鄕左戒守官右箴尢爲學者所誦其左戒之詞曰毋通要路書以務養節則俯仰不瀆毋預塵紛事以務養寂則外內不擾毋循末俗態以務養髙則志行不羞毋受非禮饋以務養亷則彼已不失毋妄結賓從以務養交則戚黨不棄而善彚集毋茍出言語以務養徳則靜躁不爽而口過息毋逐戀嗜好以務養神則天倪不伐而和气全毋厭薄遲鈍以務養重則機心不熾而眞性得毋譏訕世短以務養福則不忮人以見直而鬼責消毋虛邀時譽以務養誠則不恕已以見賢而潛徳進毋妬嫉儁能以務養才則不設阱以誣善而有奬藉之功毋歆羨汰靡以務養嗇則不競侈以蠧俗而有由禮之漸其右箴之詞曰遇暴上思以禮事之則不可辱臨頑民思以仁悟之則不爲仇禦羣小思以嚴逺之則不啟侮統列屬思以正率之則不傷威寮友有過思隱規而公掩之則忠不失厚庶民有議思靜修而密弭之則微不悛惡受纎介之私思以欺君爲懼則勤公愈至叨一命之祿思以報主爲心則舉職益謹怨者人所易怵思精白以任之則廷有分謗之士難者人所易避思委質以殉之則朝有仗義之臣卽有偏喜思畏天以奉之則無溢實之賞如有暴怒思觀理以忘之則無淫法之罰子應鍾令桂平有惠政﹝閩書萬曆志﹞

主政李東明先生春芳

李春芳字實夫號東明同安人嘉靖二十九年進士性警敏年十二食餼十六領鄕薦聞羅達夫倡教師事之居官淸苦初試戶部奉命犒大同軍故事凡遇部使至輙具丰儀爲饋春芳一無所持而去授刑部主事執法不阿卹理江西有懷金至者春芳正色拒之守潮省訟牒蠲贖鍰適有倭患軍務旁午春芳歭糗糧繕器械募敢死士激以大義明紀律冒矢石潮得無恙至今祀之以母喪歸著白鶴遺集與郡弟子論道講學年四十二卒﹝同安縣誌﹞

少參尢思所先生烈

尢烈字子偉號思所晉江人嘉靖二十九年進士初授祁門令治尙純約耿介自持擢南京都察院經歷晉戶曹員外尋郎禮曹出爲江西僉事連遭喪服除仍補江西居頃之自投傳歸起雲南參議竟辭不出烈居官亷歸益貧甚然性甘淡薄不問田宅飄飄鶴翥棲遲巖岫間最後寄傲東禪藋墻蒿牀糲餐裂縷人爲不堪初亦有病其矯者久知其亷立始終不渝當道守令髙其風多枉騶過之初烈令祁門時有遺愛民爲立祠後不當祠者去輙遭毀惟尢公祠久尙存云所著有三時私識﹝萬曆志雍正間志溫陵藝文﹞

參政李序齋先生熈

李熈字穆之號序齋晉江人隆慶二年進士選翰林庶吉士丁外艱服除授兵科給事中上疏乞錄世廟時言事諸臣請蔡虛齋淸從祀孔廟糾中官馮保巨姦當斥逐旁及戎政互市振卹阜財諸疏皆有建白世廟升遐髙新鄭相欲令臺省掊擊諸閹盡逐先朝舊時左右同列有受新鄭指者以語熙熙不可已新鄭竟去相幾陷不測同列始服新鄭去則江陵居正代之偵熙與新鄭忤諷爲排不附己者熙復不應久之疏論譚司馬沐黔國劉都護不法事司馬張私人也爲所擠謫南丰丞怡然就道旣至直指檄修江右通誌棲白鹿洞召諸靑衿與談論名理一時士子彬彬向風焉量移寧國令擢南刑部主事出守髙州擢廣西備兵副使所至詢民疾苦剖斷疑獄籌劃戎務風化肅然遂引疾致仕道升雲南參政舟次惠州卒熙孝友道義有古人風一落淸華棲遲海服爲政以恩信蒞人精勤任事每言士大夫立身行已爲要至於窮通得喪蓋有命焉所著有私警錄八戒及詩文藏於家﹝閩書﹞

恭質王麟泉先生用汲

王用汲字明受號麟泉晉江人隆慶二年進士授淮安推官升常徳同知萬曆丁丑入爲戶部員外郎時江陵張相奪情柄國假歸治葬楚中督撫藩臬千里外奔赴獨巡按禦史趙應元稱疾不會馳疏乞休長臺者希張相旨以飾疾規避劾罷之用汲發憤上疏大略謂禦史用不會葬忤柄臣而禦史大夫阿意借事糾彈竊恐憑社煬竈之姦復見今日謂宜別白忠邪永戒朋比疏入黜爲民於是直聲大震癸未張相沒専恣狀露得重譴用汲自田中拜刑部員外郎尋遷廣東按察僉事遷尙寶卿大理少卿不二歲躋九列所至一意孤行絕不與時上下如爭王文成學術偏詖不稱廡祀都禦史胡某銜諸生吳仕期書詆江陵奪情嗾屬吏捕斃之宜正辟不止謫戍皆與時議異同疏𨿽不行朝議凜焉丙戍晉順天府尹丁亥晉南京副都禦史總督操江會剿太湖劇盜殱其魁捷聞賜金幣己丑晉南京兵部侍郎攺吏部商丘宋太宰某推轂天下賢士大夫多所咨詢辛卯晉尙書南刑部以脾疾乞歸用汲鯁直亷介本於天性爲諸生時郡困島夷客兵飽餼餉不發一矢卽陳書直指言狀郡守嗔以非書生事輙抗聲曰範希文做秀才時便以天下爲己任矧鄕井事耶佐淮安常徳二郡囊無長物當削籍時僑居郡中鶉衣藜食教授生徒自給及致尙書事歸蔬布無攺卒年六十六贈太子少保謚恭質﹝舊郡誌﹞

太僕王尹卿先生任重

王任重字尹卿晉江人隆慶二年進士授廣州推官州守與舶司交構事連任重竟不自明升柳州同知久之事白擢守其府持法方嚴豪家忌之調貴陽以馳傳左遷維揚同知年餘遷雲南曲靖守按察副使移陜西行太僕寺卿復遷雲南參政山東按察使専董漕儲事竣遷雲南右布政使以疾乞歸予太僕寺卿致仕任重自幼愨淳浮沈邊徼悉心官理滇中先後削平逆酋任重劻勷爲多爲諸生時慨然欲紹濓洛關閩之學常粘太極圖西銘於座壁及守曲靖值江右李中丞材分憲金騰遂以學往復相質顧任重功専實踐非第於唇吻尋求也持身重循禮法終日正襟危坐誡子孫以孝弟勤儉夜將就枕必誦孝經小學二章𨿽耋不輟曰惟義理可頥性詩書可陶情年七十八卒任重與王恭質俱南鄕人爲書生出入相隨其質行又相類里人並稱焉﹝舊郡誌新郡誌閩書﹞

按察張洞齋先生治具

張治具字明遇號洞齋晉江人隆慶五年進士授永淳令卽詢民瘼爲豁浮賦三百石有賈人子賂當道請鑿礦爭之不得設重稅困之立報罷移臨海作追徵全法考民稱便擢爲禦史巡視倉庫兼河道持重舉大體事事治辦丁內艱服闋赴補扈從神宗謁陵還過老子宮具疏請罷逸遊以光盛典上嘉納之命按南畿復按湖廣旌亷汰貪鋤豪彊愼聽訟在臺十一載三按大都所至皆有建豎轉江西副使遷參政升四川按察使播州民苦楊酋殘暴避入內地時議驅之治具謂播人卽吾人方離穽而復納之非情爲設法安戢會江西巡撫追訾計吏事請量移不赴調歸卒治具篤行長者外坦中嚴於倫情甚厚嘗自言平生所爲惟此念不欺人咸信之以爲慥慥君子所著有尙書會解四書初說諸儒辦旨初東集等書葉文忠銘其墓李衷一撰行狀云公嘗謂平生惟好賢一念不能自己解組歸或坐竟日語移時無疾言遽色非禮義不以道非國家事不以及終日無褻媟之容一動一止光縉目擊之而道存云子國裳己卯鄕薦﹝萬曆志雍正問志李氏景壁集葉相國蒼霞艸﹞

長史李南藜先生文纘

李文纘別字南藜南安人嘉靖辛酉鄕薦銓易州知州升常徳府同知轉岷府長史林下餘三十載壽八十餘稽古博文期以羽翼經傳下至星卜律曆亦所窮究篝燈讀誦至老不衰所著有易解禮記庭說書經大指四書口授旁及子史算法律曆凡若干捲又嘗定冠婚喪祭諸禮而鄕飲儀節參考尢詳邑人士多就之學﹝閩書南安邑志﹞

文學王次山先生宗澄

王宗澄字志濓晉江人爲郡學生天性孝友操履純固動有矩度言恥及利與兄宗源宗浚俱以學行重當時著易經兒說爲世指南一時名徳如蘇氏浚黃氏一龍張氏冕並遊其門﹝按公有易經兒說門人蘇紫溪亦有易經兒說豈師弟相授不嫌其同耶闕疑待考張氏冕撰墓志王氏恥躬堂先世乞言﹞

同知黃昭卿先生潛

黃潛字昭卿晉江人父泰令武康潛爲諸生時以學廩讓兄當起貢辭同廩者貼貢資同學髙其誼讀書太學授嵩明州同知會州守缺潛署州篆易土城爲石可捍卻夷酋徙學宮以興文事壩普沙河於張家山時其蓄泄潤漑田疇州人永利之潛在州二載盡心民事次第舉行多此類州人相與祠之潛刻厲書史題讀書處曰靜養一心之神動觀萬物之變又有四難四要箴以自警四難曰急躁之心難攝麤浮之心難馭誇大之言難收匆遽之事難理其四要曰心要寛綽气要和平言要簡寡事要尋思平昔言動取與影衾不愧學者宗之孫國鼎﹝閩書舊郡誌﹞

通判洪鳳明先生受

洪受字鳳明同安人潛心力學於經傳多所發明在庠教授稱大師所著有易經從正錄滄海紀十卷嘉靖乙丑以貢歷國子助教夔州通判卒於官﹝縣誌閩書﹞

行人孫先生振宗

孫振宗晉江人嘉靖四十一年進士仕行人卒深於易有易學說約行世﹝閩書﹞

周命申先生佑

周佑字命申同安人學問該博隱居教授傳易說於漳郡漳之易學至今宗之﹝閩書﹞

李先生如玉

李如玉同安人纂集周禮會注十五卷嘉靖八年令其子詣闕進詔嘉之如玉究心禮書有司以禮奬勸給冠帶榮之﹝閩書﹞

蘇通宏先生鼎實

蘇鼎實字通宏晉江人性警悟絕意仕進究心伊洛之學著尙書明說四書注補性理約言人物傳評古今鑑略﹝閩書﹞

黃參陵先生道煥

黃文煥後攺道煥字孔成號參陵生平博極羣書爲文不落時蹊教子嚴肅著有尙書遺籝集解﹝雍正問郡誌﹞

文學劉廷純先生錄

劉錄字廷純惠安人爲文學諸生纂述疏義教授生徒所著有學庸口義詩經直解讀詩記至易書春秋大小戴諸篇各爲輯略孝事父母宗戚鄕裏處之得宜人稱型範﹝閩書﹞

閩中理學淵源考卷七十

廣平府知府李淸馥撰

○按察蘇紫溪先生浚學派

吾郡自蔡文莊陳紫峯而後崇奬後學開發經旨者必推先生其韋編微言雞鳴偶記前輩謂可與虛齋密箴並傳信不誣也其解易生生篇諸解自謂補程朱蔡陳之遺善乎文節李公之言曰先生學宗虛齋節侔紫峯其出處相類其講解足相發明云再按先生自述先世之著於泉者自宋司空忠勇公緘始其後或居淸溝或徙龜湖又徙郡郭具在家乘又敍畱耕公自宋鼎革後長懷髙隱子隱徳公砥行匿名大致相類焉

按察蘇紫溪先生浚

蘇浚字君禹晉江人宋忠勇緘之後萬曆元年鄕試時大司馬郭子章爲建州司理與試事夢蔡虛齋出其門旣得浚捲大奇之薦爲第一五年成進士會榜制舉之文出經入史大變衰薾之習海內翕然宗之授南刑部主事丁外艱服除補工部江陵相張居正有疾九列爲祝釐部尙書以靑詞命浚浚不屬也癸未禮闈分校得士爲多會元李文節廷機其最著者尋攺禮部出爲浙江提學僉事開門試士士捲未竟浚閱已徧冰鑑獨操剗除常調士始怪駭久益信服遷陜西參議領商洛道衙齋無事與秦士談經講藝時屏騶從行邨落或登臨山水悠然自適父老具園蔬鬥酒來餉浚酹而嚼之若親父兄秦中苦役白兩臺用條鞭法民困以蘇商洛有礦盜數百列柵拒守移檄諭之皆解去遷廣西按察副使備兵蒼梧尋轉參政領桂林道政尙簡易興文化俗岑溪猺變起廢將陳遴以吳廣爲先鋒身自督戰平之擢貴州按察使辭病歸有彊畱者曰用世如虛舟存而不系過而不畱不以天下爲己有出世如遊魚遊乎江湖忘乎江湖不以己爲天下有亡何卒門人文節李公廷機曰君子之道始於淡而不厭淡則欲寡外不足而內乃有餘余嘗持是以觀世之士大夫賢者必淡未有爽者而於吾鄕得紫溪先生先生才髙而學博科巍而名章環海之人讀先生制舉之文與所爲兒說生生篇諸書莫不知有紫溪先生者先生泊然介然視世之腆膴紛華一切不以入其靈府故其視學兩浙惟知興古學樹眞才盡謝諸干請卽有謡諑之者不顧也其副粵憲參粵藩時有門下士爲政先生移書語某寄語之第曰某賢未遷某賢未起語不及私也其致政也銓部更推擇爲貴州觀察先生益堅臥不起蓋先是黃州耿公嘗對某談先生某曰先生忠信孝友仕不擇官不擇地家不求田不問捨是其爲人耳吾郡有虛齋紫峯二先生祠皆特祀至先生而三先生學宗虛齋節侔紫峯其進退相類其講解足相發明而其文詞風雅抑亦軼而上之乃其味之淡一也當斯世頹靡而祀先生以嫓紹前修激勵後死維持風教砥柱波流所關巨矣所著四書解醒易冥冥篇在粵修廣西通誌三餘集等書又有雞鳴偶記則躬行心得之言讀者謂與虛齋密箴相表裏學者稱紫溪先生﹝按近代先生所傳書有易經兒說生生篇韋編微言四書兒說著解醒篇雞鳴偶記綱鑑紀要三餘集等書閩書舊郡誌新郡誌﹞

按察王當世先生道顯

王道顯字當世同安人從蘇紫溪浚遊邃於易萬曆十一年進士任臺州司理慮囚多平反署臺州府及天臺黃巖太平三邑所到常例盡卻之擢禦史疏核兵部尙書王鶚失兵備請以王遴代出爲靑州僉事設法擒治響馬賊甚多遷雲南參議丁內艱服闋補浙東兵備整肅衛伍倭不敢犯升湖廣按察使尋歸杜門著書卒﹝舊郡誌﹞

少司寇蔡體國先生獻臣

蔡獻臣字體國同安人萬曆十七年進士授刑曹時上久不視朝獻臣抗疏定國儲忠愛懇切言人所不敢言凡所讞理一歸明允司寇王元美嘆爲用世才調主職方推補將弁惟才遷主客郎四方朝貢一依典制再調儀司郎冬至習儀臺省爭班獻臣力執舊典後爲楚藩假子一案忤右宗伯意宗伯遽罷深憾獻臣已又疏請福藩之國鄭貴妃恚甚夜令內使執之聞者震栗獻臣不稍屈及旦以舊典爭於上前上深嘉其直遣出轉參政旋知湖廣按察使有爲宗伯修憾者借楚事劾獻臣罷歸百姓遮畱獻臣歸讀書東山修邑乘尋起浙江寧海道升浙省督學擢光祿少卿所著有淸白堂稿仕學潛學講義筆記等稿行世年七十九卒贈少司寇按獻臣爲紫溪先生門徒其撰紫溪易經生生篇序曰蘇君禹先生以羲經冠鄕書魁海內旣行其兒說爲經生嚆矢矣然兒說猶帖括家言耳先生藩臬粵西時冥思韋編時發其所獨得至再三削牘名冥冥更名生生卽先生亦自謂抉羲文周孔之祕而補程朱蔡陳之遺在玆篇矣獻臣初受是經已去而受詩然自角丱卽承下風不意其終茫然也今讀玆篇始覺了了如象非潛龍見龍之謂變非損來旣濟來之謂系則勿用亦詞占則潛龍亦占斯言也使考亭復生亦必首肯云﹝同安邑志蔡體國撰生生篇序﹞

○省元李衷一先生光縉學派

按衷一先生師事蘇紫溪又與黃文簡何鏡山諸公交好同時誘掖後進其持論一以紫陽爲宗時良知之說朋興先生於文莊紫峯紫溪屢述淵源以闡明師旨於不墜亦一時師表云

省元李衷一先生光縉

李光縉字宗謙號衷一晉江人父仁舉光縉四歲而見背稍長受業外傅寓目輙誦舉筆成章爲諸生厭薄舉子業閎覽博物爲古文辭師事蘇紫溪先生浚每嘉嘆異日必爲閩大儒萬曆十三年鄕薦第一偕計後不問家人生產不混有司日研經史及朝章民隱以備經濟尢喜敍述節烈忠義事其文章悉嘔心而出不輕下一語又痛士之爲制藝者竄入二氏擯棄紫陽爲文彀文則以示之的家居及北上時就正者盈函席歸益潛心大業著書授徒以終學者稱衷一先生所著有易經潛解四書要旨﹝新志作臆說﹞中庸臆說及景璧集二十餘卷平生行實詳所作獨照醒言中卒年七十五卒之前十日爲銘授其子曰文之不用道之不行不處不去總以成仁﹝京山李氏維楨撰墓志新郡誌道南原委﹞

參政林璞所先生一柱

林一柱字廷郢號璞所同安人■﹝啟﹐山代口﹞五代孫萬曆三十八年進士授揚州司理歷署三篆分校南闈天啟五年禦史卓邁薦擢禦史疏奏切直請臨朝振紀綱歷陳賣士餉卒名存實亡之獘雪幽忠明功罪至有世運當阨舉國若狂之句畱都東宮火請復建文廟號劾織造監李實制官虐民必亂天下閹黨側目因請告例轉廣東參政拂袖歸隱東山以仁孝稱爲李衷一先生門人曾序衷一易經潛解云﹝同安邑志﹞

縣令蘇子介先生懋祉

蘇懋祉字子介晉江人萬曆三十五年進士由南召令移寧陵丁內艱服除補歙縣卒於官囊槖蕭然無忝淸白鄭三俊督福建檄祀懋祉於學宮懋祺亦篤於學問﹝何鏡山撰本傳李衷一撰墓志閩書﹞

陳千仭先生

陳﹝闕﹞字千仭三山人按聊城鄧秉恆撰三山陳氏夢璧蔬園小牘序云陳子尊甫千仭先生爲李衷一先生髙弟淵源澄邃云余名字事實未詳待考增入再按夢璧曾爲莆陽教職著有全史比事

文學梁吸泉先生朝挺

梁朝挺字吸泉安溪人廩生受業李衷一先生之門博涉經史讀書求奧義晚益大進襟懷灑脫有所觸輙形諸歌詠間著有剪江靈應集﹝安溪邑志﹞

○縣令蘇阜山先生希栻學派

余乾隆乙亥秋九月到郡從山人徐簡之家借觀鹿巢李氏叔元集得鹿巢撰蘇阜山先生本傳並賓席詞言因撮其略爲敍其學派焉按鹿巢爲阜山之甥在明季派別不雜他岐以紫陽爲宗閱集中表章諸先正緒言甚悉今考之南安邑志謂前壬申志竟遺阜山之傳卽族黨鄕閭亦不得聞其詳後得之故老私傳爲增其傳云夫晉南耳目之近阜山又耄年碩徳爲時望人鹿巢之集亦流布當時而其鄕其族尙搜羅缺遺如此則深山崇邑湮沒不傳者多矣非賴有道能文發潛表述焉得信而有徵哉玆撮其本傳大略並附賓席文於後

縣令蘇阜山先生希栻

蘇希栻字於欽號阜山南安人初試有司督學朱衡拔首泉士所登答子書策有老宿未經見聞者萬曆二年成進士上公交車朱督學時爲大司空禦史大夫葛端肅皆遣子受業希栻雅明經術先是以諸生設帳蔣氏時馨從於漳平楊氏道賓從於紫雲後所造皆聞人也初仕許昌甫數月淸節大著會直指按部繩以拜跪之節遂拂衣歸時年四十五後田居之年恰如之歸田後與裏中黃文簡詹司寇諸耆英結社賦詩老年治莵裘阜陽山之阿遂斷城市而専山林修族譜淸理義倉建始祖祠宇墓寮葺治梅隴阡履濡橋此爲政於宗者修霞舒里社築月半泮水壩漑田五十頃栽植苦叢以障曲溪水患重新雪峯寺名勝築太湖民堡以豫不虞此爲政於鄕者凡所心畫制朴而詳費巨而省興利除害而可久至兒曹則土室衡門八口不能三鬴食平生克耐堅苦老眼昏花而對書了然自著管斑存質注莊子注離騷諸書又選詩集解杜詩選注二部尢時所傳誦其根本則在族譜義倉設圖立格條理整然嘗手簡子侄曰凡幹公事如己事則事無不濟惜公錢如己錢則費無不省吾半生任勞任怨惟仰不愧祖俯不愧心而已爾曹愼之卒年九十﹝附李氏叔元撰賓席文曰先生誠心爲質直道而行夙抱時名濟南葛端肅曾遣子受業雅明經術宗伯楊文恪曾執贄及門晚登甲第出守輿州骨鯁忤上官彭澤之腰不折芰荷返初服衡宇之賦遂成扄戶著書茹蔬課子丘園四十載突煙時斷時續而建家廟築墓庭拳拳以木本水源爲先宗族五百人食指如櫛如星而修譜牒揭規條諄諄以孝友睦婣爲重雲南安邑志李鹿巢集﹞

廣平府知府李淸馥撰

○文節李九我先生廷機學派

孟子言君子之澤五世而斬後世率以此而論鄕國污隆盛衰之運溯其流風余澤以究人物終始其大致無或爽者明代成化後蔡文莊獨倡宗風隆萬以降學術分判遺澤寖微矣文節私淑鄕先生之教以禮律身以儉範俗其砥礪亷隅猶可以風世也前輩嘗言公和气盎然無復溪刻一切科名勛業之盛澹若髙禪蕭然數椽中角巾布履不異儒素談及平生事自授徒至直閣進退出處之論詳哉其言之餘讀燕居錄名臣錄家訓諸書仰見典型風節學問源流非僅以茹蘗見長世有謂公刻而隘者豈爲確論耶平昔諄諄於薛文淸一人其所志所學可想矣余因考彼時風尙波靡而吾郡故老尙有典型也故不禁娓娓述之按公集中與往復相砥勉者有楊氏貫齋文恪黃氏九石諸公爲後進楷模貫齋二公已另見余附交友中待考焉

文節李九我先生廷機

李廷機字爾張號九我晉江人幼稟气薄就塾後猶夜啼筋浮睛露鄕父老謂非壽相父母亦憂之然沈靜寡言永日不思睡十歲從黃黙堂先生一日以狀元宰相命題破曰名魁天下之選身近天子之光先生喜甚命同學北面揖之隆慶四年順天鄕薦第一歸讀書永春山中再詣公交車張居正延教子不赴戊寅移家授經於毘陵就館座師申時行者二年萬曆十一年會試第一殿試第二人授編修十四年夏持節封趙藩過家置義田贍族人葺先塋葬族人並友人不能葬者累官宮坊侍皇太子講學每四皷入長安門寒暑風雨不輟二十四年升祭酒以整齊嚴肅約士曰此髙皇帝之訓今人不守髙皇帝訓輙逺引敷教在寛之文夫所謂寛者乃多方勞來輔翼欲其自得之謂豈以縱弛哉升南京吏部右侍郎署部事二十七年典京察無偏私嘗兼攝戶工二部事綜理精密奏行軫卹行戶四事商困大蘇外城陵垣多所繕葺他如皇城公署廟祠牌坊橋梁一一修治費皆取節縮公帑奇羨不以煩民或諷以儒臣不宜親俗事曰有俗人無俗事天下國家事何可言俗也時浙人李文政結交近侍廷機告禦史寘之法攺北禮部左侍郎在禮部時妖書事起捕治甚嚴時歸徳沈鯉四明沈一貫二相不協會有言楚王假王者江夏郭正域爲禮部右侍郎所見復與四明相左江夏訐四明遂成郤江夏引疾去四明之人因借江夏以傾歸徳上謂妖書實出江夏手逮訊江夏從人乳媼下多官廷訊五日不決上怒甚詔責會問官有朋友情深君臣義薄之語多官計無所出江夏危甚廷機獨以身保任江夏爲之翼護會緹騎緝得皦生光者卽以坐之眾在疑信間猶豫未決禦史沈裕言於廠璫曰事不決縉紳荼毒矣廷機是禦史言生光亦慨然承伏獄上其事後乃決而江夏保無恙署禮部四年立簡易之條以便宗室減外貢入京人數以省邊傳飭殿試之規以閒進士定殿試之期以便歲貢剏屋以居官施衲以活凍宗藩有所訴請立爲明白遂不至賄求胥吏請托中官諸宗徳之爲立生祠四區上雅重廷機三十二年朝覲之期上於禁中謂左右曰此時京官不忙惟趙世卿李廷機不與外吏相接也褒以忠愼恭勤三十五年以禮部尙書兼東閣大學士入參機務廷機三辭始受命謝恩疏言人臣惟知有主茍可自致於主者無不盡有益於主者無不爲不知有身不知有家不知有交遊往來不知有毀譽得喪必無一念不可與主知必無一事不可對主言以是內省有不可則止之訓焉在事九月言者蠭湧遂決意求退上屢詔勉畱且遣鴻臚卿及同官宣諭趣出堅臥不起待命首尾五年乃屏處荒廟廷臣猶有繁言至四十年九月疏已百二十餘上乃陛辭出都待命同官葉向髙言廷機已行不可再挽乃加太子太保賜道裏費乘傳以行人護歸四十四年卒年七十五贈少保謚文節廷機系閣籍六年秉政止九月無大過平生遇事有執尢亷潔自授徒至直閣蕭然數椽中角巾布履不異儒素平居言論動稱古人在詞林惟禮節事體咨前輩至行已居官則曰擇善而從可也秀才時館於何憲副元述家何自道居官朝參之勤心志之故仕宦三十年不敢以憚勞養安失禮怠事交遊饋餉一切辭卻第以節約當治生曰羔羊之詩誦大夫節儉正直夫惟節儉正直出焉雅慕淸淨畫一之理欲朝列之間遵令甲守職掌省議論以奉法循理爲先其時士大夫重气誼尙建白時時軼越所守官而廷機不喜之以此攻之者眾且急卒之淸節皦然不可得而誣也自言曰予在政府九閱月惟主張四川撤兵全活黔蜀生靈省饟運俾安疆臣兄弟不至爲播州之續此一事差足報國耳所著有四書臆說春秋講章通鑑性理刪宋賢事略編大明國史國朝名臣言行錄燕居錄文集二十八卷學者稱九我先生九我者廷機早失父母取蓼莪之章以自號也﹝明名臣言行錄明史新舊郡誌閩書蔣八公撰燕居稿序﹞

備考

蔣氏徳璟撰燕居錄序曰某少時嘗一再見文節李公於家蕭然數椽中角巾布履不異儒素而談平生事自授徒至直閣進退出處之詳及議代藩安邊撫酋諸大政若以璟爲可教者已出燕居錄性理纂家訓家禮授之最後以宋賢事彚見遺曰此宋前輩事可師法璟心識之而先君子亦數言公爲南少宰時署戶工諸曹勤於吏職諸曹郎敬畏之核倉庫繕城工歲省金錢數萬計南公卿嘗語公曰公詞林旦晚且相此俗事不足問公曰有俗人無俗事天下國家事何言俗也世或疑公淸而隘及余以諸生見則和气盎然無復溪刻一切科名勛業之盛淡若髙禪其署柱間用前輩語曰見故人而一笑自有餘歡念平生之百爲亦無可恨晏裘幾敝白頭辭天子歸與陶徑就荒黃菊待主人久矣蓋璟一再見而恍然得公之深也比璟踵入詞林叨貳春官見公所釐次宗藩條例後人奉若蓍龜所購官房十八座可萬餘金皆節裁部羨蠧爲之在辟雍亦各購有官房其意欲使官各有居以養其亷而公家數椽卽中人產猶不如也身爲亷吏而又能節縮浮費以養人之亷其非徒淸可知今諸子貧不能供饘粥而耳視者猶以隘疑之不亦異乎公入直才數月自擬薛文淸嘗抗疏云臣學瑄足矣及公沒而葉公文忠馳數百里拜墓下省其家無一物嘆曰眞不愧文淸也嗟乎令公而盡其用與文忠相左右當必有不可量者璟旣與同鄕刻公集而二云曾使君復刻公燕居錄以授公子計部百庵君璟與計部兄弟遊見其亷靖有公風因序所受知於公者以見前輩下士之誼而凡讀是錄者時以一通置之座右其於學亦思過半矣

縣令王在云先生雍

王雍字在云徳化人受業李文節以明經宰浙之云和冰蘗著聞調富沙歸田二十餘年爲鄕先生正直不阿邑有利病輙爲別白邑侯亦蓍蔡奉之甚爲時推重置義租以供宗族祭祀﹝徳化邑志﹞

郡守李大堂先生云階李云階字大堂徳化人初負篋從王都易學繼師李文節萬曆二十五年舉北闈授華容令建劉忠宣大夏祠卹黎淳之後各置祀田若干頃剖決寃獄裁抑勢豪無所回撓歷四薦已署部職竟被多口量遷吉安同知郭靑螺鄒南臯兩公皆器重之數攝府篆復代榷湖關卻例金五千餘爲窮民償逋賦兩臺交薦以忤當事致仕歸家居課讀立社論文指示不倦有書數種藏於家﹝新郡誌邑志﹞

通判單巖泉先生輔

單輔字巖泉徳化人年少力學從李文節遊由恩貢任廣東亷州合浦縣淸介執法不阿任六年不取合浦一珠遷通判解綬居鄕家無臧獲妻自炊子自傳茶飯供客李文節髙之爲舉鄕賢﹝邑志﹞

庶子黃九石先生國鼎

黃國鼎字惇柱號九石潛之孫萬曆二十六年進士選庶常授編修使封楚藩毫不受遺會島夷謀互市璫髙寀受賄國鼎移書撫軍逐之李文節病臥荒廟中平昔相善之人多引去甚至有排擊自明非黨者國鼎間一日一視或再卒以此中蜚語國鼎不致辧上疏求去歷右春坊右庶子兼侍讀辭歸後六年再召不起卒國鼎溫良雅度外若易與中實難犯好人之善不能庇人之過喜行善事著有易經初進四書質問

郡佐黃谷溪先生懋中

黃懋中字有及南安人河淸之侄萬曆丁丑選貢入成均積資出令粵之封川革除舊規遷學廟復學塘魚租歲給師生秩滿擢判瓊念親老不欲渡海移檄歸養未幾父訃至服闋補蘇州判掌織造鹽局一切常例毫不茍取署吳縣釋久系寃獄三載報政堅意乞休兩臺登之薦剡不爲少挽歸家鍵戶著書有司至厚者弗幹以私自號谷溪子初年與蘇紫溪李文節溫晦吾柯立臺劉國徵爲文字交气意相勵年九十三卒封川士民祀之名宦焉李文節先生序其文徵私志曰黃君有及與余爲文字交有年辛亥余自內閣賜歸君時過余山莊相與談往事嘗欲借國朝實錄觀之予謂君且負良史才何不取郡邑志雌黃之以憲今啟後實錄不必觀可也越數時君書來謂有所修南安文徵私志蓋邑志久廢姑修之以備野史以其副投余觀之屬余爲序云﹝南安邑志文徵私志序﹞

閩中理學淵源考卷七十二

廣平府知府李淸馥撰

○趙氏家世學派

按吾郡有明以來傳習諸經惟易獨多淨峯張氏嘗言彼時蔡虛齋易學盛行於泉詩道幾絕惟朱氏軫獨與師友潛心講究由是泉人業詩者多從之春秋之學獨推趙氏家學爲最著考宗伯文簡每述海內學士知吾邑有特峯著春秋錄疑與蔡文莊四書易經蒙引並爲後學指南可與漢唐儒林相頡頏至尙書尙有數家如林氏鴻儒黃氏光升蘇氏鼎實黃氏道煥莊氏奇顯皆著其說至三禮自元丘氏釣磯之後成絕學矣明初如趙氏珤有禮經解疑之書厥後楊氏道會有周禮詳節鄭氏維嶽有禮記解李氏如玊有周禮會注亦多散佚莫考竊窺鄕先正敍述經訓每勤懇備書可知彼時崇尙實學有兩漢儒林傳經遺意蓋欲以一經之士入於繩墨其學術途轍必出於一其所以移易耳目開拓心志以造就黨塾之士者非無謂也前哲維持學術惓惓如此謹備書之遺漏尙多偶舉記憶所及者錄焉

郎中趙惟徳先生瑺

趙瑺字惟徳晉江人少通春秋不務俗學而得聖人之意成化丙午領鄕薦弘治元年進士授戶部主事歷員外升郎中監薊州太倉黃土諸倉壩上禦馬諸廐臨淸鈔關皆秉正執法常祿外錙銖不染在官手不釋卷榷關歸事親盡孝撫寡姊孤侄甚有恩環堵蕭然獨以行誼經術遺訓子孫著有春秋管見孫恆

主事趙用甫先生日新

趙日新字用甫恆子隆慶五年進士好讀奇書署其齋曰潛所以矯也筮仕分宜令有賢聲中讒攺教旌徳遷國子博士歷戶部主事性介特不屑爲阿匼以媚上官視貴勢漠如以故仕路沈淪後乞歸終養卒弟日榮﹝黃文簡撰墓志﹞

郎中趙因甫先生日崇

趙日崇字因甫恆子萬曆丙子舉人授南康令治民如家疾苦纎細皆爲區理遷應天司李積年滯牘剖決無餘請托不行轉南刑部郎忌者中之謫新城令未幾以母老告歸圖書四壁蕭然自樂而贖宗女撫孤甥義行尢爲鄕裏所矜式﹝新郡誌﹞

○郡守趙特峯先生恆學派

馥嘗讀鏡山司徒文稱怍庵公之景慕先生若趨父兄而奉蓍蔡而鏡山數過先生問業實亦以師禮事之爾及讀田亭艸又知文簡黃公亦私淑之列也觀文簡之言曰某自曩受經時從學士先生訂繹疑義剖析異同必曰特峯趙先生云何卽未及門實私淑焉今代逺風微所著曰春秋錄疑者聞郡友人尢氏際坦家有其書其餘亦多散佚卽當日門徒亦寥寥莫考謹將文簡並鏡山二先生錄附焉儻後續考有人再備列之夫前輩流風師表日久寖湮而稽經考傳之事派別益難尋緒矣先生以經學貽謀一時多聞蓄徳之士多宗之而文簡鏡山二公尢爲隆萬間儒林典則傾心景慕豈僅獻老乞言哉文簡鏡山二公之學另於家世學派敍述此不具論

郡守趙特峯先生恆

趙恆字志正號特峯晉江人祖瑺弘治元年進士歷官皆有淸望著春秋管見恆警頴負奇十三充弟子員家傳春秋學謂胡氏春秋闡素王心法功令標以錄士而末學穿求崖穴繁綴枝條如捕風射影奮然以推明經術爲己任著春秋錄疑讀書武夷山中建州士多就問業嘉靖十七年成進士乞就教職得教授袁州督學使者延主白鹿洞集諸郡■﹝亻嶲﹞乂而師之遷國子監丞尋攺南都南中辟雍士請所著錄疑梓之居二載遷南戶部主事尋進郎中是時承平久四方漕餉率重北而輕南歲押運一二縣簿領之所積負以百萬計恆謂畱都根本地廥庾虛竭何以應猝請之司農陳儒疏部運之規令諸省分漕以郡佐總漕以藩司各詣部庭稽核如輦下例疏上得請後遂載令甲恆居部署聲籍甚苐以鯁介無援遷浙江鹽運司同知未幾擢守姚安姚安俗狃淫僻恆爲定婚娶之禮土酋歙然又嚴鑄銅之禁居九月乞養親歸士民祠之名宦裏居杜門寡接邦君式閭存訪悉引疾避之交遊中以道義相期許者莫如同安洪司冦朝選朝選爲權姦所穽逮系會城獄瀕發訣於恆曰玆行也吾必死之嵇紹不孤無煩多囑恆呼其仲子日榮命之曰若受洪先生國士知勉旃以報毋令魏邵郭亮千載笑人日榮方馳謀槖饘則虎冠吏已毒斃朝選諸親故無得近者日榮撞突而前殮其屍以歸人咸稱日榮義士實稟前訓也蒞家儼勅𨿽燕閒必整冠危坐對子孫終日無惰容或有軼越譴訶立至諸子孫聯翩仕路顧多躓困又皆不屑營私恆每談及津津喜曰吾道如是晚歲築精廬於茂趣山中足迹不窺城市覃思著述秉燭讀書其文一以歐陽文忠爲宗近述鄕先生王遵巖之遺論醇然先正典型年九十四卒所著有莊子涉筆史記涉筆與春秋錄疑並行於世其忠愛堂稿經濟錄抄及文集若干捲藏於家子日新日榮日崇孫世典世徵世攽等俱見科目志﹝舊郡誌新郡誌黃文簡撰墓志﹞

○靑陽莊氏家世學派

先文正公撰方塘先生傳曰泉郡之南聳起而特秀者爲紫帽山山之下村落繡錯巨宗名人輩出相望往往爲吾郡冠而靑陽莊氏尢擅科甲人物之盛非諸族所及也馥按莊之先系出永春桃源自宋少師藻齋公賜第郡城因家焉其侄孫古山復自郡城遷靑陽靑陽之有莊自古山始傳至方塘十一世矣考方塘先生用賓其後爲宮詹際昌羮若氏奇峯先生偁其後爲侍郎國楨陽山氏石山先生一俊其後爲修撰履丰梅谷氏余派系俱未及詳考其家世抑由內行修潔隱徳弗耀累功積厚而致然歟其收名蘊發於後有以哉今錄其表著者載於篇

太僕莊方塘先生用賓

莊用賓字君采號方塘晉江人生而卓犖聰頴邑先達陳紫峯琛聞其名召試庭艸交翠論嗟異久之與後峯氏壬春石山氏一俊同登嘉靖七年進士第初授行人使蜀盡卻藩國供饋給事中劉侃當使琉球以母老且未子相持泣用賓奮然曰古有以栁易播者何人哉願得身代未幾陟司副遷刑部員外郎出爲浙江僉事用賓爲人木彊又少戅嘗稱士爲知己者用當昻首伸眉論列天下事奚取局促效轅下駒爲每遇權貴人直睨之不能刓方爲圓而於嫉惡尢甚不中意輙面頳怒目甚或發憤呵叱之故卒爲時所中太宰汪鋐生貴甚嘗以事怒其屬長跪不解賓爲不平愬之永嘉張相所汪適從直房見之恚甚用是出之浙浙所轄寧紹臺三郡多權貴人一繩以法無敢輙居請者仕中不廢學多記覽益精於文藝臨歲比時缺督學用賓署事校寧波郡揭以袁元峯煒爲第一時煒久困未知名卽許其文首天下已而果如其言余姚令顧存仁以不阿權貴得謗用賓亷知其賢特誇奬之遂得擢黃門以直諫顯視事才八月理寃獄靜嘩伍奬拔亷吏所部肅然有屬官倚勢貪橫用賓執法治之拂巡鹽禦史意疏劾用賓值汪修前憾遂從中覆罷用賓時年方三十一如是家食四十餘載絕意仕進宦囊蕭然居鄕一介取予不茍孝親睦族行鄕約開水利邑人愛敬鄕評至今重之自嘉靖三十八年倭冦犯閩中連歲猖獗攻入興化府戕殺民人無數沿海衛所相繼告陷而泉之劇賊黃元爵等因機交煽自郡之內外所在皇皇勢且不保用賓爲當事畫策浚城濠部署城中守卒使各爲營伍民心遂定城賴以安當倭賊突犯時逺近村民爭入城逃生勢甚急城門晝閉避冦者不得入幾相擁入水中用賓力請當事願身守南門乃操管鑰坐城門外命開門內之而身自當賊所活人以數萬計時賊野掠無所得姦民導之發塜取贖用賓與其弟用晦募鄕兵後先殺賊多賊大恨乃剜用賓父塜劫屍去用賓聞之拊膺號慟與用晦徑走賊壘戰於南安雙溪賊大潰連破十三壘負父骸歸賊追之用晦殿與其僕鬥死會僉事萬民英指揮歐陽深以官兵繼至翼而前又大破賊前後斬倭首百有十顆生擒一十四人奪回被擄生口二百七十餘人時嘉靖壬戍五月初二也倭冦旣潰黃元爵勢窮遂就撫泉郡悉平當道屢上其事爲冒功者掩抑久之未敍而用賓終身不自論列萬曆二十二年倭冦朝鮮子鳳章乃上言於朝下其事部議贈用賓太僕寺少卿官用晦子百戶世襲以風勵天下士蓋去用賓破倭之年且四十載矣其後曾孫際昌舉萬曆己未會試第一廷對復第一人咸以爲用賓開門活人之報際昌天啟中任修撰不附魏閹沈廢數年湣帝立起春坊庶子未幾卒以風節故追贈詹事所著有周易解意一編黃文簡爲之序云﹝史館擬筆傅錦泉撰墓志先文正公撰本傳﹞

莊先生鳳章

莊鳳章晉江靑陽人守闕上書言其父僉事方塘用賓與其叔父用晦嘉靖中所爲禦冦扞城狀晚歲有志斯道遊李見羅先生之門﹝何鏡山撰莊孝子述﹞

侍郎莊陽山先生國禎

莊國禎字君祉晉江人少奇頴王遵巖愼中器之妻以女舉嘉靖四十一年進士授會稽令出諸生趙日新於寃獄贊直指倡行條鞭法以卓異徵拜給事中先後疏論大臣如郭宗臯遊震得遲鳳翔皆夤緣有奧援者出浙江按察僉事遷江西參議廣西副使復攺視江西學政累遷廣東按察使轉雲南江西左右布政丁外艱服除補河南值兩河大祲白兩臺請發臨徳倉攺折漕糧三歲仿趙閱道荒政選丞倅分地經理之民藉以全活甚眾潞邸新開中貴人蒞事所爲裁經費汰浮冗無少假借事以就緒而民亦不告疲以資望擢副都禦史巡撫江西先一年水次年大旱復以河南例題請攺折計部初猶難之再疏得請晉南京刑部右侍郎旋攺戶部以內艱歸國禎器度端凝貌寛和而衷嚴整有屹然不可奪者所至守官盡職循級而登不屑借譽養交以營速化性坦夷樂道人善非意之加恬然不掛胸臆每謂昔人理遣情恕兩言終身誦之可也爲文喜典重深厚而厭鉤棘爲詩喜舂容雅渾而薄纎巧大都得遵巖之指授爲多歲時伏臘率宗之子孫敬共祀事每與人語好稱引國家典制往哲節槪行誼祖先以來積功累行之迹旁及今昔人情善敗隆污之變聽者聳然感動居常所過從不過一二故人厚善者當路諸公及門未嘗峻拒利病未嘗不以告裏黨有負枉不能直者語次間爲直之然不任受徳也卒年七十有八子懋華懋聲見科目志﹝舊郡誌新郡誌黃文簡撰墓志﹞

郎中莊仁山先生士元

莊士元字君聘晉江靑陽里人自童年端重不煩父師教詔而言動盡有繩檢人稱謂莊家顏回閉戶下帷窮探玩索庶幾深潛純粹之學嘉靖三十二年試春官編修胡公傑得其文以白大學士徐公亟加稱賞洎揭榜置名第二時方試館職士元以濡迹權門爲恥竟不入選授知廣徳州原本經術飾吏而政尙簡靜輕徭省訟吏戢民安尢興學勸禮垂意作人廣徳自前守歐陽南野而後州人以士元並稱焉轉比部員外郎己未會試檄入簾所得皆知名士給事吳時來抗章劾嚴相嵩逮治獄士元爲問官攺擬謫戍當國怒甚持卷四日不下然畏公議不果駁吳公得棲遲嶺外旋復柄用士元曲全之力爲多已而轉本部郎中曹銓預有江西督學之注會當慮囚士元得命廣東行抵家已有足疾披閱招移用是勞勩疾劇卒於髙之化州士元寛宏簡黙近於仁者仁山乃其自號要其質與行誠足當之李氏叔元曰敏徳爲泉南易宗而陳氏琛其傳心髙弟蔡於省之授莊士元利瓦伊徵之授蘇浚皆易學淵源云﹝淸源文獻李叔元靑陽五先生傳贊﹞

莊明齋先生龍光

莊龍光字自昭別號明齋用賓冡孫甫四歲父沒少負頴質九歲能屬文弱冠補弟子員嗣是祖父母及母繼沒龍光以嫡冢持服不與棘試者十年時以積毀故遂得疾病良已猶理故業沒時年三十有四龍光篤有至性內行修飭母病忘食飲非子手調進不禦日侍匕箸間間以文事出必歸上食食已復赴日數還往以爲常母不喜服藥吁天頌禱宛轉進之如是者五年母賴以坐起比母沒事二叔父甚恭所有遺田悉推與之少時師黃文振先生經術之外尢以行誼相慕合遇友人困戹鋭身救之乏者不待告賑之王生爲舞文吏所陷竟得直有司而金生妻子恆待以舉火龍光死交友無不雪涕者而文振先生與金生各爲之服視小功此以知其義矣子二夢嶽更名際昌重嶽﹝史文簡雲臺藏稿﹞

詹事莊羮若先生際昌

莊際昌字景說號羮若曾祖用賓夢張襄惠嶽投刺相謁而際昌生因名夢嶽以試更今名九歲善屬文十一而孤萬曆己未會試廷試皆第一泉掄魁天下自宋己未曾樞密從龍而後五百年始克再覩邦人士艷傳之廷對制策一字偏傍偶誤被勘遂乞假歸天啟元年授翰林院修撰經筵展書起居注纂修國史編葺六曹章奏乙丑分校禮闈尋管理誥勅時魏璫擅權求爲撰祠記拒不應璫銜之視事數日奉使趙藩卻諸饋遺無所納便道抵家丙寅秋當復命會修三朝要典蹙然曰是固欲以國史爲刑書者柰何居詞垣受璫指使哉丁卯天下大比士論資當衡文兩京親友勸駕長安中有促之者曰公速來可步武三事也夷猶不赴會部推遷秩爲魏璫所擠奪職崇禎初璫誅卽家起諭徳道升左庶子至京召對升侍讀兼記注官時懷宗勵精宵旰五漏入侍率二皷方罷際昌赴召時途中已得末疾用是困憊卒於邸年五十二上聞心悼降旨莊際昌起廢詞臣效勞卒官贈詹事蓋示優異雲際昌胸次坦洞絕不爲矜倨態而性峭直好引掖後進孝友切至傷其弟重嶽孝亷早卒撫遺孤如己子終身茹素午惟一葷而已爲文泚筆立就初若不經思索而天動輒隨入仕若干年裏居彊半族經倭難修譜牒葺祠屋家居肅飭自將蒼頭戢戢不敢問戶外事獨好爲徳於鄕嘗與鄕先輩合力築澑石陡門浚新溪水道獨捐費二百金增舊規三之二四十二鄕咸利之天啟末海氛不靖鄕人將逺竄爲立約編伍守望相助瀕海以安焉孫延裕好古鯁亮有祖風﹝新郡誌史文簡撰墓志閩書林麟禎補八閩掇名記﹞

○修撰莊梅谷先生履丰學派

按吾郡靑陽莊氏世多令徳代有偉人梅谷先生資稟篤厚孝友肫至以文學著稱傳稱其力護趙公用賢贈賻洪公朝選其扶持善類誠可風世也再洪公一事文簡黃公撰封翁小石公墓志謂公適竣事北上與相值頌言出之且周旋禭賵或怵太史是相君所甘心也而柰何彊預人事封公獨寄聲慰曰兒卽以此得罪無恨老父亦無恨矣卽此可想見家學之槪余鏡山先生敍文備詳云

修撰莊梅谷先生履丰

莊履丰字中熙晉江人祖一俊仕浙江參政有詩才履丰萬曆五年進士選庶吉士授翰林編修轉修撰尋題注起居充經筵官丁外艱卒履丰天性至孝事父望槐飲食起居惟恐傷之弟履朋舉進士爲郎早天無嗣當其病時度不可起中夜吁天願以身代爲人長厚衝抑見人一善若自己出或聞有過蓋覆周旋如其自計惟恐失名而喪位其它所先容而汲引者惟恐人知至其邁往之气有時勃發必奮爲義常熟趙檢討用賢抗疏忤時相張居正杖闕下人多避聲迹履丰獨左右之同郡洪司冦朝選爲勞堪陷斃獄中適履丰還朝北上屬所善爲經紀禭賵乃去才具敏贍每有撰屬當食篝燈率爾成文不勞艸創而雋气颷舉博達宏闊川湧嶽停世人推服之弟履朋亦有雋聲﹝舊郡誌何鏡山撰文集序﹞

閩中理學淵源考卷七十三

廣平府知府李淸馥撰

○文山黃氏家世學派

吾郡隆萬間耆舊典型於時蔚起而恬澹淸修立身本末有進退大節則共稱文簡黃公也公之學術宗奉紫陽鄒氏元標謂其平生服膺蔡文莊規矩尺寸不踰考公立朝建沃忠言匡持君徳丰采徳業爲世名臣實無愧於文莊矣至退歸林下惇禮耆舊奬掖後生闡發潛徳崇厚禮教敬讀田亭艸諸制述仰見正學源流實有關世教之作原其家學皆本於守軒朴齋溯逸齋而上積功累徳至公而丕恢前烈其後嗣踵起者學使靜谷公潤中爲最著玆特錄其先世所以肇基孝弟惇說詩書以貽厥後人者以風世焉

處士黃逸齋先生賢

黃賢字彥徳號逸齋晉江人元處士天麟公其初祖也生五齡母沒鞠於繼母孫氏天資純懿孝養逾於所生長卽知讀書好禮維持家務勤儉治生家用是裕且樂施予周急裏閈少年不事事者必諭以爲善人多化之長子應豋永樂二年進士次惠抱徳不仕﹝田亭艸家譜傳節錄﹞

黃守軒先生禮

黃禮字廷文號守軒逸齋公曾孫天性至孝而尢篤於信義鄕閭稱之少孤父墳湮沒後吁天祈神大號於鄰墳者三日忽有龎眉老叟指示其處果得證驗相傳爲孝感焉家庭之間其教不嚴而肅嘗訓子曰惟謹厚可逺怨惟質實可動人其識之﹝田亭艸家譜傳節錄﹞

文簡黃儀庭先生鳳翔

黃鳳翔字鳴周號儀庭晚更號止庵晉江人少小卽警敏絕人觀書沈潛經目成誦笥腹不忘稍長習胡氏春秋學於學博蔣與泉鳳翔習其師說本經據傳折衷以己意弱冠卽以善春秋聞郡中時王遵巖愼中方設比論文誘教後進得鳳翔藝造廬訪之鳳翔以髫年攝衣冠見不懾不廹步止從容遵巖益大奇與坐語曰生年少而文章气槪俱髙異日者必魁天下遂致鳳翔爲諸郎文社交辛酉鄕薦第四自是益肆力文章與臬長張洞齋藩伯洪心齋對壘角藝隆慶戊辰成進士殿試第二人明泉中及第自鳳翔始授編修教習內書堂亡何以疾假裏居三載還朝旋丁外艱歸萬曆丙子補故官與修世宗實錄成進修撰充經筵官五年同考會試首相張居正奪情起復取中旨罪諸言臣怒新進士鄒元標特甚欲斃之杖下鳳翔昌言於朝曰此孤忠卽不使生柰天下綱常何囑門人多方調護鄒得不死頃之有編管諸言事章奏之役鳳翔慨然任之悉編入無隱諱庚辰春居正欲鳳翔再與同考使次相諭意望錄其二子鳳翔固辭不赴借奉使益藩避去及壬午秋以次當主試南畿少宰王篆亦欲如張相旨托鄕貴人爲先容復謝不往尋遷中允累升南京國子祭酒省母歸起補北監時方校刻十三經注疏鳳翔上言頃陛下去貞觀政要進講禮經甚善但讀曾子言孝則當珍護聖躬講學記言學則當緝熙聖學察月令篇則當勤勵聖治繹世子篇則當豫建皇儲疏入上嘉納之尋擢禮部右侍郎兼侍讀學士會洮河告警疏言多事之秋陛下宜屏遊宴親政事以圖安攘爲今大計惟用人理財二端宋臣有言平居無直言敢諫之臣則臨難無敵愾致命之士頃吏部員外郎鄒元標直聲勁節銓司特擬召用而聖意頓攺於前建言遷謫諸臣如潘士藻孫如法亦擬量移而疏皆中寢士气日摧言路日塞平居祗懷祿養臨難孰肯捐軀爲國哉昔宋藝祖欲積縑二百萬易敵人首太宗移上供物爲用兵養士之資今戶部歲進二十萬初非舊額積爲上供陛下富有四海柰何自營私蓄又竊見都城市觀金碧熒煌歲時齋醮絡繹道路經費賚予外廷莫知與其要福於冥漠之鬼神孰若廣施於孑遺之民命況東南財力已竭西北邊務方殷誠國民交病之日疏入上不能用是時儲位久虛廷臣屢請冊立久未得命上意欲國本之定發自宸衷密諭王家屏以明歲舉行且無令外廷知之家屏傳語禮部鳳翔遂與尙書於愼行左侍郎李長春具冊立儀以請上怒各奪俸三月並責閣臣不密之失廷臣無敢復言鳳翔獨抗疏爭之不報遂乞休歸壬辰起禮部左侍郎旋攺吏部已復升南禮部尙書以母老辭再疏乃優詔許之甲午起復原官更力陳母老準以新銜在籍候用母沒遂不復出甲寅有旨特起而鳳翔已卒年七十有六訃聞予卹典贈太子少保天啟初謚文簡李氏光縉曰公居官耿介自守所履淸班善地未嘗爲政府私人華亭興化身出其門一事之以道史館諸公以文章行誼相引重有之不能欵布腹心初抑於江陵偃蹇郎官十餘年及進宮僚淹滯畱都旋歸旋起屢起屢辭則公出處之道可知矣公通籍四十七年立朝僅十三年在裏居者三十餘年養晦耽寂絕無慍色布衣菲食匡坐小齋不蓄古物書畫亦無園池臺榭之觀用器無雕鏤居室不漆堊林泉多年庭可張羅足迹罕及公門或時以時事枉直利病公言之天性孝友子孫三十餘人訓之以禮悉遵教如之學術一稟紫陽務躬行實踐不設道學之名官中祕時退食之暇惟有楗戶讀書老而家居猶然故苞孕極富而譔著獨多嘗自言友天下士則不足尙友古人則有餘壬子春郡守陽公纂修郡乘請公爲總裁同事林省庵何匪莪蘇石水光縉亦涉筆其門公曰先輩行誼可稱不妨廣爲搜羅第勿作過情之譽則瑕瑜自不相掩凡所進退人物公不自疏舉以公之共事者公但受成而已然每一傳成必經折衷或自再著書成人或病其太寛而直道固存矣公意在寛嚴之間其硜硜爲公所包容多矣然有執益堅持益力者公亦不難虛已夫然後知公之心也鄒氏元標謂公服膺蔡文莊學尺寸不踰數十年出處之正不淄不燐何氏喬逺稱公平易忠孝狷介謹嚴爲太羮元酒布帛菽粟之先正楷範信知言也所著有嘉靖大政記大政編年錄田亭艸等書子淳中門蔭潤中顥中等俱見科目志﹝閩書明名臣言行錄新舊郡誌李衷一撰本傳何鏡山撰行略﹞

提學黃靜谷先生潤中

黃潤中字嗣雨號靜谷文簡公第六子也少頴敏崇禎十年進士初任刑部主事轉禮部員外郎旋出督學中州矢公矢愼所甄拔皆單寒奇士是時烽火相聞弦誦之聲寂然潤中多方誘掖士气日振未幾有廣東惠潮之命欣然就道旋歸裏杜門著書晚節嗜學卒時年七十有一所批注易義杜律禹貢解諸編藏於家﹝田亭艸家譜志傳錄﹞

○鴻臚史觀吾先生朝賓學派

按觀吾先生淸修直節前輩論之詳矣咫亭詹公在南雍時嘗稟學於先生其後與鱗泉王公用汲愚庵郭公惟賢並以抗疏直言先後顯著洊登九列爲世名臣云

鴻臚史觀吾先生朝賓

史朝賓字應之別號觀吾少隨父商崖公宏璉讀書質遲重彊力苦識學成爲文章演漾汪洋登嘉靖二十六年進士第授刑部主事久之以員外郎署司篆兵部郎楊繼盛疏論嚴嵩納賄蠧國十大罪上怒甚杖繼盛百下之獄嘉靖三十二年也先是獄未下嵩子世蕃私以意授其黨李天榮令預囑朝賓曰必得楊甘心焉卽與美擢朝賓正色曰有髙皇帝之律在何可枉也吾寧失官無寧失律及議獄時司冦以下惴惴不知所出朝賓遂擬傅奏事不實律以進部尙書何鰲謂曰更有一比盍思之翼日復尙書曰有之則有減於此尙書乃自比其律且云傅此庶得當朝賓持不可獄數日未上事益急尙書曰急矣雷霆不測如君所執誠是夫固爲俱靡耳盍以待後解而侍郎王學益直曰司官徇名予老矣於是當以詐傳令旨罪絞自爲槁授朝賓朝賓旣爭不得請署奏末云楊繼盛語𨿽詿誤心實無他惟陛下憫其狂愚謫發逺戍庶以全好生之仁奏入繼盛竟坐大辟尙書侍郎奪俸而朝賓降三級外調泰州判方繼盛下獄時薦紳相見脇息不敢語及繼盛杖瘡甚同年提獄禁不許關通獄之上朝賓自分重譴與繼盛俱死耳諸公有入獄勞問繼盛者繼盛都閉目不言及朝賓至瞪視曰史應之耶費心多矣朝賓當往泰州別繼盛書曰遇公之事當以死爭賓不死者尙冀公不死也楊復書曰某批姦人腸恨不卽死公何苦哉公其珍重判泰州三年量移揚州久之遷南戶部以艱歸服闋補工部郎分署張秋鎭通商惠民久之嵩敗徐文正階當事乃以河南僉事擢尙寶少卿尋攺南大理丞旋復徙應天府丞久之轉鴻臚卿卒詔賜諭祭朝賓居常訥訥至臨大事決大利害屹然山立不移嘗稱民生利害之端非有惻怛忠誠之心不能體察吾身利害之端非有正直剛毅之守不能鎭定故其所至無論中外並皭然不滓卓有樹立而其最彰明較著者在不屈嚴相與部長持忠湣獄士論韙之歿之日宦槖蕭然居屋數椽不蔽風雨所著有觀吾集及史氏內範藏於家學者稱曰觀吾先生云﹝舊郡誌閩書李衷一撰本傳﹞

○司訓洪積齋先生猷學派

按文簡史公撰洪先生周易翼義敍云余家世受易先君子嘗有撰次未就稍長獲遊積齋洪先生之門而始有會也先生束髮窮經老而逾篤至晚年而後論說始定又曰邇來士習好異異說曹興不獨與文莊紫峯二先生刺謬浸尋而操戈紫陽矣二先生書皆已布之學宮日爲異論所蝕予嘗求其書於裏塾不得以爲恨於是先生子孝亷子愚出其家藏梓之福安黌捨俾小子序而行之先生之說行卽二先生之說行也先生淵源於蔡陳而宗朱子之義故云翼義云今錄其派系載於篇

司訓洪積齋先生猷

洪猷字文振號積齋世家晉江錢■﹝山上與下﹞裏猷性資彊毅厚於彛常藩身必以禮遇事尢奮發敢任斷詞正言卓有任道之質而學足以充之弱冠喪父奉母並撫諸弟殫厥心身家貧不支以舌耕佐費一切婚嫁咸取給焉蚤以學名從遊之士數捨而至士相遇講述鮮不名猷之學者平昔毅然能尊師重道其學則繇紫峯虛齋以上遡考亭條分理解塾師箋析之外又復推緣傳注以印合聖賢宗旨誠意諄諄顧不自立門戶直於講藝中提掇身心實際用證聖功文章絕去華飾根諸理奧久之司訓江右之南安一如教閩士旨貧生修勢每從謝卻間贍之餼律人以恥養人以名言凖履繩居一載當道旌爲廣文冠遽疾卒門人史文簡繼偕志其墓所著有易經翼義四書說約子啟哲萬曆丁酉鄕薦﹝纂史文簡撰墓志﹞

方伯洪鏡潭先生澄源

洪澄源字子定號鏡潭富之從孫萬曆十四年進士授戶部主事歷郎中時資深當守郡而桂林守■﹝垂夬﹞里人秉銓或謂可謁銓曹易一名都毋桂也澄源笑不答於是擢守桂林在郡半年謁謝不一行亷仁著聞擢貴州按察副使備兵畢節時宣慰安疆臣地廣兵彊澄源外制以法內推以心疆臣畏服播酋楊應龍爲變朝廷出師徵之命疆臣出徵助戰中丞郭子章委澄源監其軍安與楊實相唇齒內懷觀望數張皇以撼澄源不爲動疆臣乃進兵攻應龍於大水田大破之斬首無算應龍敗入海囤踰月授首論功賜金帛升貴州按察使踰年轉雲南左布政使未赴卒澄源平昔逡巡樂易及其受脤臨戎有壯夫弗克爲者惟不擇利害爲趨捨蓋自卻謁銓圖大郡時預見之矣故彊酋阻夷莫不歸心其忠誠有以孚之也史文簡贊曰李文節公不輕許可而獨稱澄源制安平播爲仁者之勇有百世之功信然哉﹝新郡誌攺本參史文簡撰本傳﹞

○副使許賜山先生學派

按賜山先生易學一時推重文節李公曾撰墓志追述無異辭其所學所守固可信者矣

副使許賜山先生天琦

許天琦字大正食廩徳化後歸晉江其先世有許稷者舉唐貞元進士賜告歸讀書淸源山中因顏其讀書處曰賜恩今爲賜恩巖而天琦號賜山不忘祖也嘉靖四十一年進士歷工科給事中贊署長疏止鰲山燈費又疏海防四事轉刑科給事中疏刑名獘源六事旣而疏劾兩廣總督其人倚奧援中天琦乃出天琦廣東參議備兵惠州年餘擢滇副憲備金騰兵金騰多雜夷天琦至以化誨爲務日進諸生講學羣民庶立鄕約俾相訓廸俗稍稍變方四閱月而嬰疾卒天琦有至性又方嚴無所狎眤絕不爲人干請其爲給諫時某學子介鄕嫗持八百金爲壽天琦叱去之平生獨喜說書講易多自得箋注外一時學者以爲指南仕宦所至英髦秀士執經請業屨滿戶外所著有周易管見續宋史斷行於世李文節撰公墓志言每見公說書講易多發前人所未發其議論老誠識大體不尙沽激其操行斤斤檢押外不錯寸趾也旣貴嗇陋儉約蕭然故諸生時一絹袍十八年云﹝纂李文節撰墓志﹞

蔣敬齋先生際春

蔣際春字君育別號敬齋世家於泉之福全濵海獨以詩書弦誦著聞父赤山公好行其徳開子姓以儒多彬彬者子二際春其仲也際春讀書質魯而敏悟王遵巖特奇其文嘗曰摩空白鶴非樊中物也與兄伯沂泉公稟學於賜山許先生是時賜山坐臯皮講易邑賢豪爭北面獨賞識於際春所著有四書日抄易經記注並膾炙人口惜無年而卒子光彥孫徳璟﹝纂李衷一先生集﹞

○史氏家世學派

按黃恭肅撰史方齋墓志稱史氏先世自寧波入閩數傳至旌孝公仕傳以孝行著成化中詔旌其門方齋卽仕傳公元孫與觀吾禮齋少受業伯父商崖公日講四書周易不襲時師皮膚說務根極聖賢垂訓本旨商崖事實未能詳然按其家世亦以見當時父兄之教肅而成之爲多迨後大鴻臚朝賓有不可奪大節方齋兄弟以髙蹈名徳稱其後嗣踵出爲世名臣碩輔皆本於家學云

訓導史商崖先生宏璉

史宏璉別號商崖晉江縣學嘉靖間司訓金壇以子朝賓官贈刑部主事餘事實未詳按觀吾公朝賓方齋公朝宜禮齋公朝富皆少受學於商崖公其家庭牖教大略詳見方齋公墓志﹝泉郡萬曆志史氏雲臺稿﹞

藩伯史方齋先生朝宜

史朝宜字直之黃恭肅撰公墓志曰公嘗自言少受業於伯父商崖公日講四書周易不襲時師皮膚說務根極聖賢垂訓本旨翌日答而未悉必使反而更思索之復未悉者責之旣悉方與續講後章自是循循孜孜愈久愈覺意味深長公讀書之法然也公旣得書意味遂以身膺而服之自綱常倫理之大以至謁見取受一事一物之微茍有畔於聖賢垂訓義理僩然不使少加於其身也弱冠補弟子員屢試髙等士慕公者競學步其舉子業公曰是筌蹄耳君等遜志聖賢義理意見旣充詞自足以達之抑士君子立身天地間道徳功業職分重矣奚區區舉業效習爲也淳庵公患瘡臥牀公躬理藥餌時湯粥扶持起居者五餘月至目不交睫歿而哀且毀執喪必如禮制廬墓讀書者三年嘉靖三十二年登進士第授淮安山陽令山陽田土多荒而賦額廣民多流移當路督計嚴急催徵艱甚公以帑藏備賑饑之蓄遣糴於江南湖北間招賑其流移者而代輸其所逋負蓋存活淮民莫可計數是時倭奴入冦趙文華視師海上獵賄郡邑比過淮公防守封疆保定居民供帳一如常禮送不出境趙恚甚旣亷知爲苦節吏置之旋丁母憂服闋補戶部主事是時東粵亦病倭珠厓孤懸海島守臣率以賄敗朝議遴公以行比至杜絕陋習撫安疲民崇風教以正酣淫之俗肅官箴以剔貪殘之吏其治狀爲置守以來第一在郡三載卽拜公廣東按察副使晉參浙藩總東粵憲東粵之民服其威信不怒而嚴升湖廣右布政楚爲江陵相之鄕公覩江陵規局槪以刑名慘刻斵國家元气不能媕阿任職未數月引疾乞休楚撫固畱公乃自馳使特疏再疏司銓者覆請得旨回籍調理且云病痊之日撫按具奏起用公歸治小書室於陋巷仍讀書其中時與禮齋廬居雲臺先塋側以山林泉石爲樂足迹未嘗及當道之門時閩撫楚黃州人也以理學相雅重或勸公時致通問可藉薦起復公曰則如勿止止而復仕且援焉非夫矣易稱不恆其徳或承之羞而欲予以羞自承乎竟無隻字往復蓋公淸貞之節道義之守終始不易如此初淳庵公宏珂方生公時卜者言當爲盛世髙蹈名儒非徒功名富貴士也信不誣矣公閱歷仕路二十四年骯髒直道自號方齋以見志享年六十有八所著有易說及詩文子繼偕裒輯傳之凡十二卷弟朝富鄕會試同榜歷官永州守以淸望著聲亦引疾歸卒年九十鄕人以比漢二疏焉﹝纂黃恭肅撰墓志﹞

郡守史瑞巖先生朝鉉

史朝鉉字貫之號瑞巖晉江人隆慶二年進士父宏詢歷壽沅二州知州朝鉉隨行官邸自沅歸從許賜山天琦受易日以所口授者輯而成書後梓行於武塘官舍朝鉉爲人性端介潔修澹尙初令嘉善每蒞政容止儼然人不敢幹以私書座右曰公生明嚴生威二者爲官箴要訣編審按戶輕重布之彊家無所假貸加意作人授南吏科給事中盡卻例儀任三載侃侃多糾繩而劾大璫申信疏十罪南中人徳之萬曆乙亥復筦大計適同年戶垣余懋學者疏時政四江陵憾爲刺已內批予削籍而移忮朝鉉未幾而湖州命遂下朝鉉夷然之任時方溽暑至則躬閱系囚不待訊爰書而湔雪寃濫者十餘輩其處脂不膩一一如爲令時後民思之以配前守黃氏樞並城隍神而三焉﹝纂史文簡撰墓志﹞

文簡史聯嶽先生繼偕

史繼偕字世程號聯嶽晉江人萬曆壬辰進士殿試第二人授翰林院編修率同官請冊立東宮開館講學不報詔使兩粵盡蠲軍興諸賦還升侍讀轉中允未幾由南司業遷南少宰兼署戶禮工三部力請盤庫盜帑積獘攺詹事疏請致仕家居一年起爲吏部侍郎東閣大學士時神宗深居不出繼偕每會廷臣請視朝並力陳備兵措餉不報旋致政歸熹宗卽位屢遣行人促入朝視事甫閱月以延綏捷加太子太保兼文淵閣大學士爲阮大鋮所忌從中擠之引年疏十八上乃得歸卒於家﹝新郡誌﹞閩中理學淵源考卷七十四

廣平府知府李淸馥撰

○淸溪詹氏家世學派

按黃文簡先生嘗言吾郡茂族其纉緒最逺文獻足徵者宜莫如安溪詹氏溯厥肇基之祖在後周爲淸隠公云馥嘗讀公不受王氏袍笏詩不應畱氏從效之辟從效不許乃求監小溪場始建議創邑後遂潔身以隠樹徳保世迨後宗支繁衍至司寇咫亭先生以直聲淸節著於明隆萬間後先名徳踵起玆錄其家世以著吾邑文獻之始焉

同知詹邦寧先生靖

詹靖字邦寧安溪人縣令惇仁之後正統六年鄕薦景泰中知廣昌縣縣人有掲姓者素豪黠前令不能制靖至寘諸法縣境肅然廉愼之操六載彌勵後升開州同知卒於官孫源曽孫仰庇﹝萬曆府誌舊邑志﹞

兵備詹企齋先生源

詹源字士潔號企齋母林氏娠九月而父沒林矢志育孤攜居郡城使就外傅源聰穎力學弘治十八年成進士授戶部主事榷稅河西務廉正獨持朝議以其有風憲體攺監察禦史時逆瑾用事凡拜官者必私謁謝源獨不往瑾誅源名益著顧以梗直爲柄臣所忌時母方就養乃乞恩奉母還已而忌者卒擠之就家轉貴州按察僉事貴州直指阿柄臣意劾源不職朝議源任未一年無不職狀竟不行尼直指奏不行幹淸宮災興大工采木於貴陽川湖乃畱源領其役會香鑪山苗叛督將卒剿平之論功擢雲南按察副使有墨吏欲置之法禦史庇之源執不可聞於朝罷其官源亦坐罷歸時年甫逾彊仕源旣早廢杜門養母備殫色養推祖腴產讓其兄於官司訊謁裏閈是非絕無所聞問嘗疏淸溪積水三十里漑田白葉阪山寇平白當道全活良民爲俘者九十餘人其爲徳於鄕類如此年七十一卒自題作墓志謂平生勉企古人而卒以褊中負气兀傲忤俗云﹝萬曆府誌黃文簡公撰詹氏家廟記﹞

司冦詹咫亭先生仰庇

詹仰庇字汝欽號咫亭淸隠公惇仁之後副憲公源之子自幼有識量膽力年十二而副憲捐館未幾逰庠尋遊南辟雍受業邑先輩鴻臚卿史公朝賓學日益進嘉靖四十四年進士授南海令才贍守亷於上官無所阿承以卓異徵入爲禦史是爲隆慶二年在臺兩月餘數上疏穆宗命戶部購寶石珍珠諸物責三日取辦大司農與諫官諍不能得仰庇疏言珍珠寶石多蔵中貴家上供日亟則索價逾倍今南北多事財用不給軍興告匱將焉用此乞罷購便明年春內官監辦制煙火進奉元夕火藥突起所延燒內房十餘間復疏言逸欲害徳近習僨事宜嚴懲其不恪者凜宴逸之戒杜逾奉之階疏入俱寢不報而是時陳皇后遷居別宮寢疾危困仰庇聞之復疏言皇后殿下乃先帝所擇以配陛下爲宗廟神人之主者也竊聞道路流言坤寧宮曠而弗居積有歲月又云睿體抑鬰成疾陛下略不省問萬一不諱其爲聖徳累不少願陛下一聴臣言還皇后於坤寧宮時賜問慰卽臣蒙譴死賢於生上覽疏心動手批曰皇后侍朕多年無子近且病移居別宮冀安適卻疾耳爾不曉宮中事妄言姑不究初仰庇疏上聞者謂禍且不測及得旨中外歡傳稱主聖臣直乃今睹之然爲仰庇慮者謂公今且休矣批逆鱗而嬰嵎虎不可爲常仰庇奮不顧也會奉命巡視監局庫蔵復疏言內官監錢糧動以供禦爲名肆行侵冒乞命戶工二部及巡視科道等官查核以杜姦欺其該監所開工作諸費如鰲山花欄金櫃玉盆之類皆作無益以害有益伏願愼儉徳屏玩好近侍諸臣或以織造采辦逢迎者悉屏斥之以彰聖斷疏入上震怒責其悖逆狂妄杖之百黜爲民仰庇官臺中八閱月耳而四上疏疏多指斥中貴人其被杖爲中貴人所齮齕也神宗登極起廣東參議蓋是時江陵張居正與大璫表裏故特從外轉云抵任閱月乞疾歸徜徉林壑十有三年逮江陵卒大璫保逐同邑郭中丞惟賢徵用遂疏薦仰庇於是復起家江西參議旋轉山東按察副使南京太僕少卿晉左僉都禦史諸所振刷論建如申飭禦史出巡事宜擬定章奏體式爲蔡文莊請謚侃侃縷縷心地磊落其持論以正綱紀崇體統爲重時論翕然歸之遷刑部右侍郎甫數月引疾乞休連六疏乃得請家居寡接惟與二三同志譚古道今布衣筍輿畱連溪山間如曩興至必有賦詠皆超脫工煉瀟然物外之思行部使者郡國守相旌旄相屬不獲一望見顏色顧時時伺其言論爲時政因革閭閻脈脈蒙覆露居鄕恂恂而訓子弟戢童僕尢爲嚴飭廳事設二屏大書君子之道四及博學審問二節常在左右以自省歸裏二十餘年而卒年七十一賜祭葬贈刑部尙書黃文簡言公立朝謇諤百折不回居鄕使人有所慕而爲善有所畏而不敢爲不義友人潘洙言使公立朝有虎豹在山之勢何鏡山言公俊偉光明豪傑之作用繩檢律操聖賢之家法焉﹝舊郡誌閩書黃文簡公撰墓志﹞

○東街郭氏家世學派

余讀朱簡齋先生撰郭氏譜序述其初祖於宋建炎間爲安撫節度使數傳至伯臺公授閩省鹽運使意家於閩在此時歟居賢先生爲伯臺之孫蒞官以忠孝聞厥後玄孫楠以直節顯族孫文煥又以學行聞迨弘正間有所謂岱峯冠峯伯仲者與陳南樓爲友岱峯疑卽郭氏立彥至恭定先生特起巋然未知與白峯族系如何然據詠賢水詩有宗寶者中稱賢水先生爲伯稱符甲先生爲祖再考符甲先生讀書恭定祠則諸公皆同族無疑矣末造二公以忠烈並時而著尢志乘所希覯云

教諭郭先生居賢

郭居賢晉江人弱冠知名博學有奇節洪武二十年鄕薦授臨武教諭念不得迎養父母不攜孥之官日夜思慕泣下形諸聲詩無非忠孝懇惻之詞有淦川遺稿弟宙精於楷書選翰林院庶吉士有時名玄孫楠﹝閩書﹞

禦史郭世重先生楠

郭楠字世重晉江人講易蔡文莊之門正徳九年進士授浦江令有亷幹聲徵入爲監察禦史世宗卽位請召還直臣舒芬王思黃鞏張衍瑞等從之嘉靖元年奉命稽核兩廣倉帑參劾藩司方面無所回撓尋上章請退朝之暇延見大臣如祖宗故事且言主事陳嘉言忤中官不宜逮系上怒奪其俸復巡按雲南時議大禮起大小臣多被杖謫戍杖有死者楠感痛不勝自恨不得與跪門之列上疏曰陛下入繼大統以孝宗爲所後之親自張璁倡爲異議桂萼席書方獻夫輩和之羣臣伏闕呼號忠情廹切而置死問罪璁等排正議竊美官上激九重雷霆之威下貽舉朝縉紳之禍所議之禮未足慰二帝在天之靈而號痛之聲已徹九廟之內臣愚不意聖明之世屢見以忠諫而獲罪也乞復學士丰熙等官優卹死諫之臣庶以收納人心全君臣之義疏入上大怒遣逮系赴京廷杖下詔獄削籍爲民六年春以天變修省從吏部議量與一官起吉水教諭尋升昆山知縣再遷至南寧守遂乞歸家居十有八年構祠堂作家規年譜遺示子孫以壽終族子文煥﹝明史舊郡誌新郡誌通誌閩書﹞

訓導郭實峯先生文煥

郭文煥字仲實號實峯以貢授髙安訓導卒於官文煥自少究心理學四書易經太極圗通書正蒙俱有注釋間或發蔡文莊所未發讀史別出論斷四書學庸口義成於林次崖存疑未出之前議論多有脗合者所著有課程切問漳人蔡鶴峯列聘居西塾刻而傳之僉事項甌東喬稱閩中士子才敏學充不爲不多獨泉士郭某是非不謬於聖人而王遵巖讀其文喜曰義理純明經學精到不惟進於理而兼於文讀之忘食至於家人報食數四不覺也﹝按先生族父楠與蔡鶴峯皆文莊髙弟先生爲蔡鶴峯家塾弟子師今擬附私淑之列云﹞

文學郭以相先生元愷

郭元愷字以相實峯公文煥之孫父士登以詩經名於時元愷繼其業弱冠讀書郡城東之靈丘山捨時鄕先輩參議尢烈棄官歸隠書齋相近元愷不一往見尢公詣問之賞識其文延致與其季子相切磨又與何廷評喬遷交友元愷治詩益有聲弟子執業屨滿從延建及楚粵來者彌眾館捨至不能容元愷孝友篤至勵志問學爲人不茍然諾七上棘闈竟不得舉僻嗜書史積箱數十家徒四壁不以爲憂其爲人如此﹝何鏡山先生撰本傳﹞

恭定郭愚庵先生惟賢

郭惟賢字哲卿號愚庵晉江人萬曆二年進士令淸江以治行擢爲南禦史例應掣鹽所得贖鍰不貲惟賢疏言戶部職錢糓禦史職糾察各有司存請令主事掣鹽禦史按季監督許之由是廉名益著時江陵相已死言事得罪諸臣多未復皇子生下恩詔惟賢言恩詔𨿽下而建言諸臣如吳中行趙用賢艾穆沈思孝鄒元標傅應楨朱鴻謨余懋學等尙在戍籍乞行赦宥是時巨璫馮保猶用事疏入謫江山丞逾月保敗召復原官劾左都禦史陳炌希權臣指論罷禦史趙耀趙應元不可總憲紀炌罷去又薦海內耆碩之士如王錫爵孫鑨孫丕揚耿定向曽同亨蔡國珍詹仰庇等皆後先起用輿論快之主事董基以諫止內操被謫惟賢疏救甚力上怒調南大理評事遷戶部主事升吏部稽勲郎中攺考功值大計上書宰相李世達都禦史海瑞二公請絕請托斥巨姦屏私暱計成中外咸服攺尙寶丞晉通政司參議轉應天府丞旋攺順天攝府尹篆數月中貴干請一切拒絕南北臺省交薦可大用以右僉都禦史巡撫湖廣至則請定三楚賦役全書以革加派之獘發泰和山香稅以補宗祿兵餉之缺分三衛輪戍武崗並請罷諸衛逺戍栁州以卹疲軍禁苗寨贖擄人口以遏異類楚故有景藩者肅宗愛子也予賦異等諸王景絕國除賦額仍在時潞王之國上悉以景賦予潞潞必欲得舊額以聞上鐫司道府縣官俸責巡撫報聞甚急惟賢酌定賦額請令有司徵送潞府王無得遣人來徵以致騷擾會楚災復疏減潞賦額築黃梅通城二城以固桑土又請祀周元公父於啟聖祠刻元公二程文爲三儒集屈大夫諸葛武侯嶽武穆文爲三忠集以風示楚人召入爲左僉都禦史言行取不宜久停言官不宜久系臺官不宜久缺已復言天下多故乃自大僚至監司率有缺不補政日廢弛且建言獲譴者不下百餘人效忠者皆永棄上不納尋遷左副都禦史請早建皇儲愼簡輔弼亟行考選盡下推舉諸疏俱不報自戊戌己亥兩預計典佐臺長佑善黜姦無所嫌避如南考功時以丁內艱歸服除起爲戶部左侍郎未上卒贈左都禦史天啟初謚恭定惟賢朴誠直諒朗豁精宻其念系乎天下國家之大而最注意者人才用捨之間其神周於器物服用之微而最愼守者辭受取與之際服官三十餘載宦轍所至綱挈目張風淸獘絕世局常遷自守獨定海內士大夫無所間然惟賢本師事大學士李公廷機其淵源如此子夢詹以蔭仕戶部郎中﹝明史舊郡誌新郡誌閩書葉文忠撰墓志﹞

郭介庵先生符甲

郭符甲字輔伯號介庵晉江人誕母家謝氏山莊靈鷲山下山挺眾峯特立公生而嚴正不阿有嶽峙偉槪自幼至壯𨿽接談宴集竟日夜端坐兀然未嘗箕倚少聰穎過目成誦凡天文地理星數醫卜律劍琴棋畫篆書刻騎射之藝皆諳習精通五經子史垂髫卽淹貫八歲成舉子業研精於易著有墨訣易訣大小題筆要八法行於世天啟癸亥年十九爲學使周日臺公拔儒士第一甲子年二十登賢書莆郡司李祁世培公分校所得士乙丑下第歸讀書恭定公祠以自勵戊辰下第後教讀給日用且供菽水歷漳潮平和饒平及齊魯丰沛諸郡邑足迹不肯一踵公門惟與生徒講論或娯詩酒窮山水搜勝探奇其在平和也有僧求公序文作衣缽計遇盜欲殺之搜見其文大奇之曰此郭大人筆也淸操君子汝獲與逰耶釋之僧袖文來謝曰活我者此也因乞題簡末云齋地在大蓬山頂公深夜讀書虎常來窗外伏聴每有咆哮超躍聲徹於內公著虎聴艸紀之其在饒平也邑人黃姓者求公書扁及門對懸掛後其家失火盡燼惟扁對巋然僅存人皆異之饒令邱金聲公同裏同年友也居是邑三年不通一刺謀一面邱甚怪之一日徒步造訪公閉齋門不納只隔扉問答邱曰郭年兄何見拒之深也公曰爾治爾政吾讀吾書公私互無干涉決於爾治內終不親覯也其狷介類如此其在丰沛也以地近聖賢風多淳古公意欲挈家卜居於此乃積館俸買闞家園地百六十畆並構茅屋一所嗣而值滄桑之變所志乃不果公二十年靑袍六上春官崇禎癸未年三十九宮僚春坊周巢軒公同校禮闈得公捲大加器賞曰此正气文字必眞人品也亟薦之以謄朱魚魯待校攺乃定不置前矛殿試二甲假歸里甲申賊闖犯都門聞三月十九之變恨不與難公爲孝亷時贈資徳大夫辱庵公與贈太夫人謝母布衣疏食怡然曰不可以吾兩人易兒純操公之卓行亦二尊人之遺也﹝沈公佺期撰傳略﹞

郭賢水先生承汾

郭承汾溫陵陳氏寶鑰紀略曰公字懋衮別號賢水晉江人登崇禎癸未進士初授淮安府推官蒞任八閱月以才能徵爲浙江道監察禦史公家城東十里之杏宅鄕族丁以千計性好任俠郡有不平事不憚攘臂爲之凡有紛難者必排解之故人多以郭解稱焉豪族多目懾之公不顧也然此少年事耳其臨大事百折不回始信昔日之好俠者皆所云配義與道溢於胸臆而不自禁焉爾﹝陳緑厓先生寶鑰撰紀略﹞

○潯江何氏家世學派

馥按何氏譜牒自元末分派一郡城一潯渼一漳江其家潯渼者自小洛先生曽大父始初住邑之鳳嶼後移潯渼故爲潯江何氏先生少從父毖所公雄稟學未嘗就外傅稍長受業於孫東溪從兄孝亷洛江二公並名士俱器重先生而張淨峯先生嘗造精廬試其文藝特異之故先生之學自少小已見知於大賢之門淵源固已逺矣考嘉靖間先生退休閭裏爲時典型而整率家規惇正典禮文節李公曾爲先生延請課子心特欽慕之見諸墓銘可考厥後蘇紫溪李衷一諸公爲行狀爲墓表推重無異詞溯其根源孝友篤厚傳之數世英碩輩出至季祚中理先生燮殉流賊之難其死事與江門並烈蓋一門忠孝尢足風世也今謹緝其事略著於篇

副使何小洛先生元述

何元述字符孝別號小洛晉江人自幼從父學年稍長受業於孫東溪某從兄孝廉何洛江某二公並名士俱器之一日張淨峯先生見元述於洛江精舍試其文大奇之語洛江曰君家有千里駒矣時年十三歲嘉靖四年學使者邵公試立志論元述分晰道徳富貴功名之義而原本於寧靜澹泊學使者異之十一年舉進士疏乞教授恵州以便迎養甲午分校浙闈得陳善茅坤潘季馴諸公皆爲浙中聞人擢國子博士歷監丞擢南戶部主事出爲廣東僉事遷湖廣參議時世宗修顯陵以分任勞賜金幣中貴人使楚諸大吏折節爲恭元述獨行敵禮鎭守廖斌者傾禦史包節被逮謫戍其部曲席勢驕恣元述卽捕治之如法斌無以中升廣東按察副使治海道事積案累千株連數千百人請撫按檢閱可問問之久逺不可問者請決除之於是宿牘一淸禦史行部不至瓊皆推臬僚代人憚浮海莫應者元述獨請往還抵化州次白沙驛遇黎寇猝至持刃擬已知爲河海道相率羅拜而去獨以戅直執法繩兩勢家責其豪子弟後爲所擠罷歸元述孝友甚至官俸之餘敬上二親悉均諸弟自無厚殖性寛洪坦直無城府不知人間有機械知亦不較拯人於難如屙在身聞有善事喜動睂宇見有過失咨嗟竟日其自奉淡約脫粟而食入裏門必下車縉紳士類倒屣出迎𨿽下隸必衣冠乃見林居四十餘年正家規廣祠宇修祖墳至耋年遇歲時禮節拜揖酬酢不衰卒年九十子居魯舉人官至承天知府﹝李文節撰墓志李衷一撰行狀新舊郡誌閩書﹞

孝亷何次洛先生元選

何元選字符學別號次洛晉江人少穎敏十歲家庭授章句經書傳注寓目成誦十三逸齋公捐館哀毀執喪如成人十九補弟子員弱冠遊何怍庵公之門怍庵目爲奇士每日講口授畢退卽筆記閱再歲手錄疏解累十二卷築精舍於東湖臨江引曹偶互相切磨旋卒業成均嘉靖甲子舉順天鄕薦元選爲人倜儻英邁習於昭代典故沈毅有大略善赴人厄窘友沒子少孤家貧延歸解衣授粲給食館之其人竟以儒顯平生慕義多如此他如議設祭田營祀屋建鄕塾召子姓弟侄耕者受器讀者受書家歸三年漸施有政而嗜學日篤隆慶丁夘束裝且北上旋卒李衷一先生撰述事狀謂公世所稱豪舉士哉及迹其行事則恂恂儒者仁心爲質引義慷慨百里頌功千里頌名內外無間是爲難耳﹝李衷一先生撰行狀﹞

忠壯何中理先生燮

何燮字中理晉江人萬曆乙夘舉人任靈川桂東令升亳州知州崇禎中流寇土賊交訌饑癘洊至百姓十僅存一燮儲備賑饑全活甚眾甫三日而齊寇豫寇復東西至燮統兵力戰於盧家廟民爭致死擒賊首李忠常顯吾殺之刳其腸以示眾賊潰隨招撫李龍房應魁等萬餘眾河西平未幾闖賊轉熾陷名城數十燮堅守孤城擐甲冑晝夜不懈賊逼城下云梯蟻集城陷被執甘言餌降燮彊立不屈大罵曰吾頭可斷不可辱也賊斷其足罵益疾復割其胸旋罵旋割賊眾有泣下者嘆曰好烈漢磔死懸其首於市三日耳鼻皆動賊相顧驚愕

○武榮洪氏家世學派

按黃文簡公撰洪易齋公墓志云武榮洪氏其子弟多才其父兄峻督而勤朂之若穮蔉之俟丰年以故人材踵起閥閱稱崇今錄其先世所以肇端後嗣者載於篇首云

侍禦洪徳馨先生庭桂

洪庭桂字徳馨登嘉靖十七年進士授行人奉節旴江以淸介不緇著聞擢禦史權貴勲戚爲之避驄會當事者銜臺中抗疏激切因禦史失儀槪罰遂出爲江西按察司知事旋擢徳興令復以越次驟遷論罷歸裏恬澹淸修杜門謝客監司守令絕不通謁有以寺租山蕩言者桂笑而謝之曰吾自有良田可遺子孫也洪族科第著武榮桂爲開端云﹝南安邑志﹞

布政洪心齋先生有復

洪有復字懋純初銓武陵知縣時江陵秉國楚人席气焰多以意作使縣官暴橫邑裏有復三尺裁之席气焰者議徙有復他去會相敗反以得聲擢工科給事中中貴人殺人不法有復疏論抵罪中貴人走匿至偕其黨環上泣也有旨屬刑部有復再疏論竟抵罪歷禮科左給事中進士武進人薛敷教疏論大中丞不法詞連冢宰部院頷之授有復意彈薛有復曰吾有去耳因自求外轉亡何補廣東按察副使備兵肇慶擢羅定參政時州邑初建所撫猺獞與諸民分籍而處恃眾喜亂有復布以威徳久之皆請隸民籍粵西岑溪猺叛攻城屠士卒有復從總督陳蕖授便宜部署東三道進剿入山大破之上功賜鏹升俸遷浙江按察使湖廣右布政使尋轉左礦稅不逞湘澤震動同官馮應京觸稅璫被逮系有復悉力調停爲民請命上爲易中使以礦稅屬郡邑吏而更置巡撫有復有勞焉卒於官族弟有助字懋遜授南安府推官髙潔明敏嘗攝大庾南康二邑淸洗宿獘入爲工部郎尋守廣州以艱歸服除補徽州治徽三年口碑載道遷廣東副使方有徽州卓異之旌而有助卒矣有助篤倫常厚故人當官克持節而遇親舊不失恩意物論歸焉

布政洪爾介先生啟睿

洪啟睿字爾介別號訒原萬曆二十年進士授禮部主事職典屬國首發沈惟敬之姦疏大司馬石星主和誤國宋應昌等扶同欺蔽復上冊立東宮救於孔謙陳泰來顧允成等二封事署儀制郎大璫以封爵爲請睿不許璫銜之及璫負罪始擢祠祭郎視兩浙學政轉金衢參政升按察使治兵海上功績最著四明人建祠祀之轉右布政攝符入覲凡浙吏中蜚語者抗力昭雪所全善類甚多尋轉左屬浙東饑浙西澇睿殫力請蠲賑咸報可庚戌計典竣事遂決意乞休歸作還山十誓誡子弟禁僕隸約裏戚奉法惟謹郡邑歲時罕所謁見惟窮交數人時相過從而已又常以義急人之困家食淡約特以榱桷祭器盡孝思追養爲第一義事兄如事父友愛性植晚而彌篤壽六十一終子承紱孫士宏俱鄕薦﹝南安邑志﹞

部郎洪爾還先生啟初

洪啟初字爾還庭秀之孫先世由南安徙居晉江萬曆四十一年進士授戶部主事出榷滸墅闗故有北闗兩稅商困莫支卽疏請罷諸商歡躍舟蔽江下羨金至萬餘悉籍上之典試雲南適貢金騷擾啟初疏陳其害遂得免著爲令遷兵部郎丁內艱歸不出與友人蘇庚新相切劘著書以終焉﹝雍正間志﹞

閩中理學淵源考卷七十五

廣平府知府李淸馥撰

○學博何怍庵先生家世學派

按鏡山先生著我私志志私族也何氏譜系志逖基公之孫至元末兄弟以軍役他移始分派一郡城一潯渼一漳江我私志錄自五世祖諱安字叔恭始叔恭先生領洪武丙子鄕薦授開建江山二縣儒學教諭通毛詩春秋二經數傳至怍庵先生專精學易兼治宋儒書遂開大理司徒一派蔚爲儒林楷模其家學源本固逺有端緒矣文簡黃公嘗曰怍庵先生於先中允公爲僚壻先公嘗謂小子某曰何先生後學師表也爾宜以師道事之然則怍庵當日爲吾郡師資典憲載之名賢碩彥集中可考也至其惇詩說禮一門父兄子侄自相師友鼎革後培所忠寅諸公歸隠終老其飭躬範家典型猶在至今述舊徳者稱家學未艾云玆錄其略載於編

學博何怍庵先生炯

何炯字思黙號怍庵晉江人專精易學治宋儒書有名諸生褎然爲後輩師表士從遊者以數百人嘉靖中應貢試內廷世宗親擢第一授安福訓導立教必本忠孝擇周程張朱遺言之切於讀書者刻之學捨以教生徒從其邑先生鄒文莊守益講徳論業舉祀鄕賢申奬節孝事皆闡實徳𨿽貴勢不少徇所賞識士如傅應楨劉臺皆以气節顯遷靖江教諭其教一如安邑士莫不仰其方嚴朴直以古君子尊之嘗於學齋召諸生月試之靖僻邑諸生爲時義外史傳朦如炯試目必先論策後經義以進其才識邑士遂有達者性至孝早孤念祿不逮養孺慕不替衰白修家譜以識先徳嚴寢堂以肅先祀編次泉郡先哲之文章爲淸源文獻裒王忠文眞文忠二公守泉之文章政教爲溫陵畱墨二書並刻於郡齋莊氏履丰撰文集序稱其所傳著大指在實學實行以究乎彜常之極故其爲文體物切理意鑄性鎔澹然而文黯然而質蒼然而老於骨卓然而髙深於裁蓋絕不爲浮異詭瑰之辭所謂孝弟之言藹如仁義之言粹如也子喬遷喬逺別見學派﹝舊郡誌我私志莊氏撰文集序﹞

大理何齊孝先生喬遷

何喬遷字齊孝晉江人與弟司徒喬逺世其尊人廣文公炯學同習戴氏經初治博士言有聲最後攻古文辭俊潔典亮矩矱歐曽萬曆丙子舉鄕試第四人授建陽縣教諭卻贄給貧以宗朱扁其堂刻潭陽文獻於學齋中擢國子學正大司成委校二十一史進大理寺評事讞獄多所平反卒於京師所著有廷尉集孫運亮字忠寅崇禎癸未進士授廣東海康縣知縣甲申後與林下諸先達共結詩社環堵蕭然嘗稱述先訓以爲家規云著有艸間集詠史癸甲艸諸編孫運亮附﹝舊郡誌新郡誌何氏家譜﹞

庶常何培所先生九云

何九云字舅悌號培所鏡山仲子也萬曆壬子舉於鄕天啟辛酉鏡山起用少卿九云侍京師同裏相國蔣八公黃石齋黃東崖太史莊羮若鄭大白銓部林素庵皆爲文章性命之交東崖復特薦於朝丁丑下第授漳平教諭端嚴率士捐俸構布衣陳先生祠又築講堂於東山寺側每釋奠先期親視捐俸修文廟刻宋名臣言行錄舉先朝未祀鄕賢中允景公暘以下十人癸未登進士第授庻常讀中祕書不浹旬而際國難誓死以父未葬自賊營逃遁南歸歸後扁其軒曰東湖閒史與二三遺老結社山中順治己丑年卒年六十九云嗜好經籍癸丑北返過維揚咸使者爲鏡山門徒馳書相問淮商欲夤緣納賄九云叱之曰柰何以不肖之行辱我故人閣部曽二云參藩泉州聞九云名造庭下交九云不受刺不庭謁旣成進士或謂公宜見政府早爲地九云曰某平生不敢喪其所守其出處大節類此所著有荷野集﹝新郡誌漳平邑志何氏家譜﹞

戶部翁海門先生堯英

翁堯英字熙采號海門晉江人少警穎博學彊記善屬文嘉靖十九年鄕薦六上春官謁選得懷集平粵賊三載報考功召爲太僕寺丞歷戶部員外郎旋歸杜門謝客捐餘俸構祠堂祭器讀書於諸史百家靡所不窺顧獨潛心易傳太極諸書所著有易傳節解太極圗說教民歌詩文論槁諸篇蔵於家卒之十餘年登懷集循吏邑志又數年祠名宦又數年祠鄕賢采公評也堯英爲何怍庵髙弟淸源文獻載其贈張月洲天衢之洛容序略曰余友月洲張先生分教西粵之洛容人咸謂逺且陋非所以處先生先生怡然喜以爲吾舊逰之地也居易俟命志之所至卽至矣無所謂險易逺邇也世稱豪傑之士翔奮君子之林者可多數哉然或陟據通顯或投置冷落或騰茂初年或收功末路其途不同其趨一也士所遇亦何常之有餘觀漢興重文學爾雅博士學官著之功令維時言詩無如魯申公者年九十餘矣其徒王臧趙綰等力薦於朝當是時安車駟馬弟子傳從天子爲親問治亂之事力行一言何其壯也今先生詩學爲世名家年未逮申公而志不讓焉何有途之險易逺邇哉先生行矣申公退居謝賓客弟子自逺方受業至者猶以千餘人先生方銜天子新命涉萬里以教出平生之素變一方之士夙莫橫經口傳心授隨材培植之又以其餘大肆力文章俾與栁栁州頡頏上下皆先生夙志亦餘事也聖天子壽考作人嘉恵文學重儒術制作以崇化本庸知不有嘗受先生詩如臧綰輩者言之於朝安車蒲輪以迎令濟濟多士乘軺傳從者相踵耶夫老驥垂耳於林坰人將以外閒下乘視之然壯心猶在一試之羊腸太行顧盼千里先生勲業毋類是乎於是先生躍然曰詩云周道如坻其直如矢又云人之好我示我周行吾與子相從筆研之好有年矣切磋之功吾何以報子也請敬服斯言﹝楊文恪撰墓志淸源文獻﹞

少卿李存孝先生纉

李纉字存孝晉江人受經何怍庵之門嘉靖二十九年進士授戶部主事丁艱服除補禮部遷祠祭司郎中迂直不善彌縫爲嚴嵩所擠出爲景府長史景王初之國從官中貴人勢張甚所至魚肉小民纉請王以法繩之橫者乃戢未幾王薨召爲鴻臚少卿禮儀肅嚴淸節益振尋罷歸﹝新郡誌何鏡山撰墓志﹞

通判沈震卿先生維龍

沈維龍字震卿號宗西晉江人嘉靖三十七年鄕薦維龍少孤事母獨至又上奉其祖母其喪父時年方十三侍父病隨醫調藥至廢寢食父歿哀毀如成人至宗中立祠立田修墳修譜無不獨任事叔友弟惇族睦宗尢謹始仕廣之翁源革除姦蠧雅重儒術置學田贍士一日單騎入賊壘下賊千眾而生擒其譎酋梁忠旣平餘黨聴撫歷蕪湖縣去供應節省民力興學教士視翁源有加旬月承重祖母憂服除補浙之慶元居五年遷恵州通判旋拂衣歸養杜門讀書數武之田不展十畆之桑常閒與人言下气怡辭而一歸於孝弟忠信之行嘗自銘以示子孫曰予幼而壯壯而老有所勉有所戒有所教皆臨深履薄之意云﹝何鏡山先生撰本傳﹞

王先生應篤

王應篤南安人承箕子爲諸生受業於何怍庵先生其歿也怍庵嘆曰是予之髙弟也走唁承箕承箕有十子應篤其三獨以孝稱問所以孝則凡承箕志與事咸體而爲之承箕仕凡門內賓祭諸政一以委焉嘉靖之季邑中寇賊輙發人冢應篤募死士與寇爲出入發大父柩竁扶之歸得無恙倡修祖祠爲族人先事繼母毋怠伯兄遘疾奉湯藥臥起與俱宗族不能婚喪者皆助以舉他如扶人困阨不遺餘力云﹝何鏡山先生撰王孝子傳﹞

○司徒何鏡山先生喬逺學派

余嘗讀鏡山公文集載王未齋傳而知怍庵先生與公爲一時典型師表維挽狂瀾之砥柱也公生於萬曆之代至崇禎初年捐館維時士風譚說異矣公之言曰當嘉靖之時晉江有蔡松莊先生講易松莊之墅弟子雲從而吾先子怍庵與之相亞當是時王文成之學方新學士大夫多議其簡徑而閩中諸先正去考亭尢近尊守其致知力行之說以合於聖門博文約禮之義不敢一毫離於繩尺其爲功甚勤而其踐履甚實及乎今日而始講性命以爲髙扣玄虛以爲歸求之躬行實踐之際茫然背馳不見其影響而去諸先正之學逺矣嗚呼公之言如此其爲世道慮也不亦深切著明哉卽此見公之篤信師說遵主朱學淵源相紹確乎不移後之論公者亦莫過於公所自述者矣公著作宏富如名山蔵閩書包羅涵蓄列代英賢言行昭然可考卽公之志事亦具見於是矣嘗論學曰主靜莫如居敬致虛莫若明理此尢救明季末流之獘林氏素庵曰泉自紫陽教鐸以後學脈薪傳蔡文莊陳紫峯何鏡山家省庵相繼互有發明諒哉再公門人林氏如源撰公遺事曰司徒佳話記云如源侍公於鏡山嘗取名山蔵翻閱公曰此槁猶未定吾每喜閱者刪攺按此乃公暮年之語詳於佳話中閩書亦暮年之作疑亦未爲定本今並及之又按先生門徒莫得盡詳有從衷一而從先生者俱不重載今據集中所見及校刻公集諸姓氏錄其著者載於篇

司徒何鏡山先生喬逺

何喬逺字穉孝號匪莪學者稱爲鏡山先生父怍庵公炯潛修篤學爲靖江教諭子四季卽喬逺稍長讀書過目成誦厭塾師句讀贈公獨教之年十四五卽攻古文詞有志聖賢之學未肯俛首舉子業以希急售年十九與兄大理喬遷同領鄕書時與楊文恪道賓莊戶部履明李左相夢麟山人黃克晦結社稱五子萬曆十四年成進士除刑部主事歷儀制司郎中時光宗爲皇第一子十二齡未冊立神宗傳諭禮部將三皇子並封以待將來有嫡立嫡無嫡立長喬逺上疏以祖訓無待嫡之條請行冊立於是並封議寢考功郎趙南星被斥陳泰來顧允成等俱論救鐫秩喬逺抗疏極言之倭攻朝鮮急大司馬石星闇懦至爲請封貢喬逺疏言其以和欺主因進累朝馭倭故事力阻之而星堅持已說疏竟不行坐累謫廣西布政司經歷以事假歸思北山先墓在焉且爲贈公手植荔園遂之鏡石結土椽世傳鏡山是也裏居二十年中外交薦不起光宗卽位卽召爲光祿少卿喬逺以爲大行而得遷非臣子所忍言九月光宗崩熹宗卽位葉文忠鄒忠介二公先後以書道出處之義天啟元年始赴闕移太僕王化貞駐兵廣寧主戰喬逺畫守禦策力言不宜輕舉無何廣寧竟棄經撫繼逃合疏請並逮治時傳爲五少卿疏初喬逺與鄒元標馮從吾皆於林居考徳爲事而汪應蛟楊東明髙攀龍曹於汴一時同志並起廢籍因城南建首善書院科臣朱童蒙劾之喬逺言書院上梁文實出臣手義當並罷再疏不允仍用爲光祿卿上薦舉疏舉同縣李光縉永春李開芳同安黃文照海澄丁玉明龍溪張燮及華亭陳繼儒有旨議覆蓋薦舉久已不行喬逺復倡發之會舊病作方誌乞歸旋有銀臺之命言者謂其因病得升喬逺聞之卽日出國門方上辭疏熹宗以喬逺舊學淸修起用未久不許再堅辭疏凡五上乃晉戶部右侍郎以歸入裏門卽便道鏡山作客位帖引太祖戒汪仲魯告歸不得輙通郡邑官長作祠堂帖引孔子鄕黨恂恂戒子弟不得橫取人財橫辱人箠楚以慢父母虐兄弟會郡守移建朱子祠爲泉山書院延主教事魏璫竊柄屢欲起喬逺以收人望不赴益與社中講論切磋躬行之學戊辰已巳間鄭芝龍肆氛海上喬逺開誠約束欣然就撫李魁奇再叛獨言招我非何侍郎不可喬逺毅然親至中座慷慨諭以禍福弭耳不敢動收回巨艦利器當事因掃平之崇禎二年臺省交薦特起南京工部右侍郎具疏引年甚切屬有邊警慨然曰此豈臣子髙臥時也立就道甫入都卽上疏言敵盤踞內地須日夜撓亂之毋以塘報爲了事截殺爲虛名請開鎭江之練湖以通運道懷宗嘉其老成體國署戶工二部署事二月乃乞骸歸懷宗以淸名慰畱再力請乃許猶復上開海禁一疏入閩至建陽徧拜考亭諸儒祠墓崇化裏有橫渠子孫在焉爲書祠記以西銘一篇括盡仁體而要以完天所生爲主無常變死生一以順受天命還稟天則發程朱之旨旣抵家修羅一峯書院於月之三八日與鄭孩如唐見梅韋衷芹黃季■﹝山上﹝弓攵﹞下﹞張玄中率諸門人集講曽撰講懲忿窒欲二解且言人於一歲之中循省善念幾多惡念幾多庻漸漸有遷善攺過近裏著已之意語極切至常題一聨座右曰人心中無私便聖天理內行事最樂海內以喬逺與鄒南臯馮仲如趙鶴儕並稱崇禎四年卒年七十四喬逺終始四朝後先一節安貧樂道鞠躬厲行平生徳容衝粹與人交洞見肺腑自少勵志前修旣立朝以文章气節自砥裏居多年益加意學問因人設教誘廸以躬行語黙之常扁其齋曰寡過又曰自誓取古人誓墓之義命其堂曰恥躬每與許敬庵李見蘿範晞陽洪桂渚諸公論學不分別門戶不支離心性惟欲於庸徳庸行中步步繩尺庶不負終歲讀書求友之意大學士葉文忠向髙問林宗伯欲楫曰何穉孝何如人也答曰文章气節人皆知之其深於道學人未必知也葉曰穉孝吾未嘗見其講學林曰惟不講學乃眞道學耳因具述其平生得力惟自誓寡過不求人知文忠以是序閩書稱其平生篤學眞修無愧宋儒云所著有釋大學釋武城釋大誥召誥洛誥他纂述之作在刑曹有獄志在禮曹有膳志而大者輯明十三代遺事爲名山蔵集一代賢士大夫所論著擇其雅馴兼收眾體爲皇明文徵又纂閩書百五十卷自著詩文百餘卷有萬曆泰昌天啟崇禎等集壬申七月福建巡撫鄒維璉以大學士史繼偕等公舉理學名臣題請特祠祀於學宮之左隅贈工部尙書予謚九年興泉道曽櫻爲建理學名臣坊十六年賜祭葬子九云見家學後未得謚﹝明史行略家學新郡誌﹞

宮贊鄭大白先生之鉉

鄭之鉉字道圭號大白晉江人博通經史天啟壬戌進士選庻常授簡討纂修神宗實錄時魏璫竊柄之鉉浩然求去丁外艱哀毀幾殆居家五載於後彥多所奬進旋起授宮贊冊封岷藩事竣念母馳歸至莆病卒按先生曽與何培所九雲林讓庵胤昌傅渼溪元初王何稱之驥黃石眉日升黃東厓景昉同結社爲文沒後東厓先生爲撰行狀﹝新郡誌通誌湘隠堂自識﹞

給事李元馭先生焻

李焻字符馭晉江人崇禎甲戌進士殿試二甲一名授禮部主事擢兵科給事中召對陳禦敵宜以守爲戰平賊宜以剿爲撫上首肯久之差封益藩還遷禮科督餉江西再往粵東至武林病卒﹝新郡誌﹞

給事傅渼溪先生元初

傅元初字子仁晉江人祖道惟鄕薦累官按察副使裏居爲李文節所重元初崇禎元年進士授浮梁令建議漕運折色民立祠祀之直指舉卓異入部會丁外艱服除擢工科給事中條議屯政馬政及閩海利源悉軍國至計以劾南吏科爲所中罷歸卒於家所著有尙書撮義四卷自跋云齋頭索居余忠耿耿輙溫尙書舊聞參合經史要求眞實經濟而訓詁經生之習愧未免焉林氏胤昌序曰吾郡襟江帶海扁舟上下可以溯洄然郡士大夫鮮有爲此遊具者渼溪傅子旣卜其尊人宅兆於渼溪復以一葉作江上岵廬風朝月夕乘潮往來而省視焉余問舟中往來所讀何書渼溪曰吾幼從父祖讀尙書開卷見放齊舉胤子爲千古諂媚之祖驩兜薦共工爲千古朋比之祖當時未設諫官知人之哲獨推聖帝然四嶽舉舜未嘗論賞薦鯀不效未嘗議罪吾忝諫官每念二祖列宗用人行政之大克嫓美於典謨因撮史合經名爲撮義夫猶是幼從父祖所讀尙書也一日林子攜榼舟中與渼溪泛逰筍江浯溪澑■﹝土龠﹞諸勝訪曽子霖寰於法石﹝曽化龍別號﹞則撮義已成帙刋傳海內矣余旣羨渼溪之思奇而才敏志孝而願忠顧竊嘆以其烺烺天球之章爲坎坎河乾之具因爲朗誦說命三篇拜手揚言曰君家傅巖濟川作楫亦惟代言納誨啟沃乃心今撮義稱引古昔揚扢昭代閒邪陳義足爲經筵啟沃之資當寧側席旁求吾子其以尙書進爲恭黙遜志稽古訓之一助巨川之濟有如此舟豈獨借岵廬於江上哉曽子曰善請書之爲撮義序﹝按此序林氏筍堤集脫漏未刻雍正間郡誌朱氏經義考﹞

林維淸先生如源

林如源字維淸晉江人五歲而孤七歲而通文史年二十餘舉有司不遇築室於其所居馬鞍山之旁名堂曰五因蓋因山因水因樹因石因其先人故所逰盤之迹結而隠焉讀書其中老至不知徧借書籍於人錄其佳話分爲四科人倫庶物靡不攟載惟所常目則罷抽揚星霜七更槁楮四易命其兒夢葉夢甲夢斗手書之而名之曰五因閒抄又有綱目集要史評八閩名山誌掇名志何司徒佳話順治戊子年卒年七十三子四二爲名諸生有名於時季曰麟禎

比部林先生奇■﹝木棻﹞

林奇■﹝木棻﹞字未詳按鏡山先生撰奇■﹝木棻﹞父東井林公太毓墓志雲林氏之世有太平守鉞賢士大夫也與呂涇野顧東橋屠赤水張甬川同時而與之遊好子太毓受業裏中先輩李白齋公及吾先子怍庵公卒年僅四十有四太宜人黃氏督比部兄弟讀書兼晨夜比部歌鹿鳴守澧州太宜人八十四矣愀然曰爾第爲余作五斗耶家人自澧還問政亷平乎無他及三載秩滿丁蔡母憂癸亥補東牟得贈公爲奉直大夫而黃太宜人封母也此時太宜人九十又一比部君居比部事實未詳其受業鏡山先生見萬曆集校刻門人今錄出待考﹝何司徒撰林太毓墓志﹞

禦史徐奕開先生縉芳

徐縉芳字奕開晉江人榮之孫萬曆辛丑進士

李徳禦先生登卿

李登卿字徳禦從鏡山先生受業黃氏季■﹝山上﹝弓攵﹞下﹞云吾黨中不可一日無徳禦

黃鳴晉先生

黃鳴晉名未詳從鏡山先生受業與修閩書

黃麗甫先生

黃麗甫名未詳林氏素庵曰鏡山髙弟黃麗甫蚤以毛詩登壇蓋鏡山早歲得鄭道圭而詩名益顯晚得黃麗甫而詩情益豪抑麗甫先世竹溪肖竹二公文章徳業爲世所宗家有衣缽又不徒學鏡山者矣餘事實未詳﹝筍堤集﹞

郭先生望奎

郭望奎晉江石湖里人祖孝義先生始遷郡城中孝義先生名尙謙以至孝文學名見志乘望奎爲諸生楚楚者嘗受學於鏡山先生余未詳待考核焉﹝何公撰孝義先生傳後﹞

縣令潘士雅先生藻

潘藻字士雅以明經仕寧徳訓導處諸生如朋友切磋共之士皆樂從遷廣東長樂知縣視民疾苦如其自身不取民一錢也以其兄瀾仕廣憲回避攺官歸卒平生錚錚志古人臨沒猶與予談曽氏之學請與必有正是托孤寄命之根其卓見如此﹝何司徒文集﹞

○宗伯林平庵先生欲楫學派

按先生撰鏡山何公志狀云某從壬寅歲以文字受知鏡山遂托門墻考徳問業溯吾鄕彼時英髦陶鑄鏡山之門者爲多也厥後先生歷官淸要物望巋然於後輩亦多所奬進如吾宗余隠先生光龍其一也再考先生館甥張確庵潛夫疑在及門之列今並附之其餘待考先生著述今存者易勺一書國朝督學汪公薇及諸前輩序言表章備矣獨友淸堂文集未見馥從乾隆丁丑寓郡齋托友人從先生家購覓無得先生舊裏在郡之南鄕其族裔太常林氏洪烈爲吾先公辛未所得士因是訪先生的系近頗式微而篇籍亦荒渺莫問可勝嘆哉謹識之尙有待訪求云己卯四月望前二日書於云津山館

宗伯林平庵先生欲楫

林欲楫字仕濟號平庵晉江人萬曆癸夘鄕薦第一三十五年成進士選庶吉士授編修假歸起充廷試掌捲官使封益藩還掌起居注戊午典浙試假歸泰昌初起左中允天啟元年轉右諭徳升右庶子擢少詹事晉禮部右侍郎六年遷南吏部懷宗立升禮部尙書掌詹事朝議誅毛文龍力言不可與閣忤假歸三載召修實錄甲戌充殿試讀卷官教習館員引疾去戊寅起掌部職楊相嗣昌議增兵餉欲楫力言三空四盡之秋以窮民養驕兵未見其利復具民窮兵荒疏力指時獘不報差視鐘山陵寢還至天津連疏以疾乞休歸卒於家所著有易勺老子勺日記友淸堂集﹝雍正年間郡誌﹞

閩中理學淵源考卷七十六

廣平府知府李淸馥撰

○郡西林氏家世學派

郡西林氏家學舊矣何司徒爲林坦齋先生傳曰有泉先輩之盛士專一經者弟子聚而師之楷其模範而守其訓詁終身無所攺徙以故師名其家士名其學文獻之盛所由來也蓋自成化以後蔡虛齋修明易學士得聆其緒論轉相授受其傳浸廣林先生受易於郭公文博其一也又曰先生所說書已焚艸今不傳矣乃質行不愧怍於俯仰廣文與志惟君繼述有道之盛皆先生開之夫立徳君子烏在尙言耶玆錄其家學著於篇再素庵先生稱省庵爲伯祖未知族派之詳姑附待考

文學林坦齋先生文明

林文明別字坦齋少受易於郭文博而文博受易於蔡文莊公虛齋文明襃衣博帶與諸弟子雍容講說陳紫峯先生與之相重統會聖眞窮討理窟旁及詩文靡不闡究弱冠爲諸生教人反復諄切句析條分悉盡其誠而規矩嚴密無所假借閱史籍見忠臣孝子貞夫義婦遺事輒掩卷垂涕得一善言隨筆札記爲人講論不暢不休以此得宗仰諸生間幹質魁梧與之處油油若無皁白至是非義利嶄然辧毫髮事父母切至孝敬不違伏臘祭祀灑掃焚香終老忘倦邑中饑疫流行家無宿食量力推賑於親友往來卹問亡少卻避鄕有不平得一言而退其篤行如此所講四書易經故有艸說皆手自訂定及見紫峯淺說通典曰足以傳矣吾不能有加也臨沒取而焚之艸說遂廢子惇忠孫學曽

教授林錦山先生惇忠

林惇忠字恕甫晉江人生稟至性母陳氏蚤歿權厝叢間每朔旦輙省視哀哭如成人長爲諸生步趨舉止折矩準繩同業生望見輙目爲有道先生惇忠生平論學一以躬行爲主督學奉新蔡公國珍嘗集諸生講學於淸源山中諸生羣有問難惇忠拱手徐前曰今之學者基無尋尺而臨深爲髙自謂聖賢作用不知中行難得若狂若狷須求一个入頭狂者天資灑落地位盡髙若狷者痛自刮磨掃卻枝葉從本源著力亦自覺有灑落處此狷之可幾於狂也所謂踏實地人也蔡稱善者久之其論學如此應歲貢授南陵司訓已遷諭海澄教授興化所至皆立模楷諸生翕然敬信接人恂恂一團和气而於義利之闗斬如海澄爲生祠南陵莆陽伐石紀徳歿後三庠並祀名宦泉祀鄕賢子學曽別見學閔並孫維暹俱見科目志黃文簡銘其墓曰徳行恂恂召伯春居今行古任定祖史氏傳之標儒林寥寥千古公爲伍﹝舊郡誌墓志﹞

○司徒林省庵先生學曽學派

林素庵曰吾郡自蔡文莊而後行修學富必推黃恭肅﹝光升﹞風淸塵絕必推李文節﹝九我﹞至若居官居鄕如寒潭秋月心嚴爲師老而不倦則吾伯祖省庵先生一人而已馥按明自隆萬以後異說蠭起公之學𨿽兼尙餘姚然其教授生徒獨稟朱子小學教人成法步趨不失年耄不衰其維持風气造就髦士之功偉矣於時會龎雜之日能獨守典型於不墜亦一時砥柱中流也

司徒林省庵先生學曾

林學曽字志惟號省庵晉江人萬曆二十年進士授南康司李擢爲吏部郎周曆四司疏陳東南水患乞遇災思儆亟簡賢才共濟時艱尋引疾歸甲寅起爲太常少卿天啟中累官戶部尙書致仕歸問業者屨滿閩省直指使者張巡撫熊特疏於朝略雲林某孔孟眞詮周朱正派不愧理學名儒年踰八十猶朝夕講誦不輟學者羣然宗之比之蔡文莊而其厚徳雅量殆類先代文潞公韓魏公之爲人宜特加優禮恩錫部覆奉旨命有司遵照存問閩自司馬林文安瀚至學曽百二十年僅再見焉崇禎甲戌年卒年八十八學曽孝友天植學業庭授蓋方髫齡已卜爲有道气象生平自誓一字不輕出一錢不輕入歷官所任皆以趙淸獻一像自隨苞苴請托望風逺卻聞神宗時每呼曰林秀才其以淸白受知如此居恆與李文節相向慕文節被攻時人勸避之學曽恬然如故嘗語人曰吾鄕不可一日無文節使少年後進有所敬憚宦三十餘載未嘗一刺投有司𨿽至親不少假借室僅蔽風雨門可羅雀兒童走卒咸知有林夫子年逾七十猶燃夜讀書或達旦不寐終日危坐未嘗跛倚逢人循循善誘開陳懇至曠若發蒙焉所著有史評警語潔身亭說皆論學正派又有孝經詮解批點小學編諸書﹝新郡誌通誌林氏筍堤集跋語﹞

○銓部林素庵先生孕昌學派

按素庵先生爲吾郡明季舊獻視鏡山何公爲前輩與石齋黃公八公蔣公爲同年友榕檀問答公爲之序皆同時互相觀摩講切其學本之伯氏省庵司徒考省庵與公皆談姚江之學然省庵自授徒至耄年奉朱子小學書爲髙曽矩矱絕無肖似王學者素庵則平生景慕文淸文成文莊三先生纂輯三公遺書不但誦說其文而已是時閩中典型師友猶有可稽如莆有金石社漳有榕檀吾泉鏡山何公倡學於恥躬社省庵林公講說於不二精舍布衣季■﹝山上﹝弓攵﹞下﹞黃公棲隠於升文社而素庵則讀書於筍江在玆社嘗自撰在玆社序曰筍江在玆山房余小子所艸構耕隠鳩子弟讀書其中者也每慨末俗虛名焦心正學不講有言及身心性命之故者輒指之爲迂詆之爲僞而後生新進粗知章句便膾炙李禿翁之書言以翻案爲奇行以跅﹖﹖爲髙釀成輕薄漸爲世道之憂思一起而維之顧余非其人也觀素庵自敍結社之志可見彼時俗波靡公蓋維持於不墜者爾又公嘗集子弟月三會講說經義旁及史學其門人張拱宸何承都等緝成名曰經史耨義又著周易解義筍堤集諸書著作甚夥今考其門徒姓氏著於編

銓部林素庵先生孕昌

林孕昌字爲盤號素庵晉江人祖雲龍隆慶丁卯舉人官至運同晚好讀易手評二程及易傳時與布衣黃季■﹝山上﹝弓攵﹞下﹞論學必依程朱虛齋正派年九十終爲諸生時卽志濂洛闗閩之學天啟二年進士歷官吏部文選司郎中其秉銓衡澄敍官方疏卹直節薦揚理學諸名臣後以避璫黨忤權貴借他事下詔獄百日歸家立朝僅兩歲已而三徵不出裏居講學從遊者屨滿所著有易史象解廣占續小學春秋易義泉山小志經史耨義旦气箴語錄在玆會語筍堤集未梓者有論語耨義尙書三禮三百篇槁前後戊巳自鏡錄雁山集等書﹝童氏子煒撰春秋易義序新郡誌﹞

林素庵先生問問錄節鈔

問問錄小引

學之需問久矣言博學者繼以審問舜大智也而曰好問今人乃有學而無問矣夫子以好學下問稱孔文子風世也非爲文子也學不講是吾憂問弗知又烏能措乎中州張得一先生來按吾閩慨然以倡學明道爲己任巡方事竣則偕參知曽二云先生進筍江社諸友於羅一峯先生書院而提誨之已復出上問錄三十則見示若謂滿目皆上也何處是下愚拜受讀之不覺起舞曰有是哉學問兩字復明於今日也夫皇華之詩諏謀度詢皆問也乃察吏安民而外更爲崇儒橫經之舉則斯問也不獨振風紀且勵風化矣愚不敏承問宜有所答而慚未能因抒管見而再申問焉遂名之曰問問錄尙冀有道君子之再有以教予也

問未發之中解說猶易尋認甚難不認得如何執得此探本窮源之論也愚謂未發非屬玄虛人身實實有个中體如花之有根如水之有源𨿽發矣而有未發者存焉𨿽不發矣而有能發者存焉所謂天命之性無極而太極天地之大本是也人身實實有个太極卻被私欲蔽錮憧憧勞擾未發之中從何識認惟日夜所息至平旦之候一夢甫終眾緣未乘天地淸寧之气來與我接此時良知好惡烱烱不昧已隠具發而中節體段矣在天爲平旦在人爲未發此孟夫子旦气二字程子謂其大有功於後學也李延平教人靜中觀未發气象夫靜則孰有靜於平旦者從此尋認從此下手用戒愼恐懼工夫使一日之間無非旦气之流行推之應事接物隨處提醒隨處迫現則不獨靜可觀未發動亦可觀未發矣不知可備葑采否

問致知格物格字卽有恥且格之格當化字看此論極是夫格致之說紛紛莫定久矣愚謂當先繹大學本文明明徳於天下至先致其知工夫已盡乃不曰先格其物而曰在格物實無所用工夫矣蓋知卽明體如日月當空明鏡在懸著不得一物無論惡物著不得卽善物亦著不得也格字卽格君心之格人終日爲物所障故知體不現物格而知自致猶塵去而鏡自空也看來格去與格化與陽明格不正以歸於正意似相合不審有當否

問子何以孝臣何以忠俱莫爲莫致之光景便是天命之性此解最爲妙悟人但知子臣弟友爲庸言庸行故日用習而不察不知其所以然處皆天也靜思默想何等奇妙卽如人終日目視耳聴手持足行習爲固然亦安知爲天所命迨觀盲聾者之無以與於視聴痿痺者之無以與於持行然後知天之錫我者奇而厚我者至也子思子將天命說入庸徳使人不苦玄虛復將庸徳歸到天載使人不厭平易

問吾輩下工夫一味枯靜終無著落愚見亦是如此程子曰不哭底孩兒誰抱不得虛齋先生云若是眞學問文章須見於威儀之際與夫日用之常若是眞道徳性命須見於治家之法與夫當官之政不則閉門靜坐亦虛耳然先輩每教人靜坐想爲腳跟未定者先下一砭此法亦可細參否

問忠恕是仁字脈絡歸仁見一貫光景何以知之曰卽以克己兩字知之也夫忠爲中心恕以如心此己不克則一團窒礙到處荊棘己心不能如人心人心不能如己心仁從何歸一從何貫乎愚嘗謂一字堯舜以來相傳之意而貫字爲聖門獨標之宗一以貫三字內實實有克己工夫故告淵以克己而授參賜以一貫其道一也然否

問愛之一途未足盡仁仁性體也發而爲愛則情也仁體不可見惟惻隠爲仁之端故以愛字歸之要亦有不拘拘於愛者舜舉十六族而誅四凶何其愛十六族而不愛四凶耶總以行吾仁而已此說可相證否

問夫子處處言仁卻不曽露出仁字抑夫子與諸賢言仁者屢矣乃以爲罕言仁何也夫子所言非求仁之工夫則爲仁之作用若仁體渾淪實口角形容不出只可靜參黙會耳然否

問讀書須句句收合自家身上此是讀書要法人身自具有太極具有儀象具有姤復兩卦但非讀書窮理亦體驗不出如周子著太極之書遡之無極而其用工夫處只定之以中正仁義而主靜張子西銘本於乾父坤母而其用工夫處則以不媿屋漏爲無忝存心養性爲匪懈邵伯溫謂乾坤爲大父母故能生八卦姤復爲小父母故能生六十四卦然復之中行姤之含章皆隠隠示人以處身處世之法此數者收合自家身上卽他書不讀亦可矣如何如何

問惟怒難忍惟過難覺此兩語聖賢學脈也顏子亞聖得力處惟不遷怒不貳過忍則能不遷覺則能不貳矣薛文淸嘗言二十年治一怒字尙不能消磨王汝止曰心有所向便是欲有所見便是妄如此用功檢點庶幾無過然否

童先生子煒

童子煒林氏素庵門人其序素庵春秋易義略曰煒方髫齡卽炙先生之教受知特深日與彚翁世兄同硯席親承提命立雪春風者數十載玆復與彚翁同宦一方適易義一書正在剞劂煒因得效校讎之役聊述生平有得於易義之旨以志授受淵源之有自如此﹝童氏撰林素庵春秋易義序﹞

○王氏家世學派

按郡先輩楊氏輿撰彥衡王公銓神道碑稱王氏之門世篤忠貞家全孝友今考公在靖難時奮身殉節其孫桓庠生早逝妻李氏爲吾六世祖朴庵公之女誓守節教督其子是爲東軒公熺其媵洪氏不字從李氏老世號雙節顧新山先生諸公撰志傳詳矣東軒首以儒學顯著其子居南公文升孫三揆公鏞漢冶公鍔皆以理學稱東軒居南又以雙孝著同郡先正王公用汲何公鏡山許公宗鎰並娓娓作傳述之厥後孫曽某爲寧粵軍門贈東軒居南爲安東伯考其家世累葉濟美自遜國迄季明與國咸休無極此可以觀徳矣玆著其家學纂錄前輩所紀述者著於編

司訓王東軒先生熺

王熺字仕顯號東軒曽祖銓靖難時以忠節著父桓郡庠生早逝母李氏安溪旌義李公森之女矢志守節督教其子讀書其媵洪氏不字以從李氏老世號雙節熺資稟聰穎博學多識事其母以孝聞父墓患水熺哀哭幾絕攺葬焉追服斬衰蔬粥廬墓母死毀瘠治葬復廬墓三年正徳十三年以貢授廣東瀧水訓導瀧水僻陋士鮮知學首以明倫敬身爲教以經義啟迪之俗尙鬼信禨熺刪定家禮教之任官五載乞休歸恆言稱母訓母好施熺𨿽貧每新糓升必播精遺四鄰忌日必哀其生辰𨿽年七十不敢受子弟上壽禮如忌日肇慶郡誌載名宦顧新山先生志其墓子文升亦以孝稱﹝顧新山先生撰墓志何鏡山先生撰王先生父子傳﹞

王居南先生文升

王文升字子騰號居南熺之季子也凝定有至性自少卽不爲凡兒嬉戲十三歲隨父司鐸於廣父患疾祈以身代躬湯藥少愈乞休歸途疾轉劇值寇警旅寓郭外又有水患文升竭力護持設牀褥臥父牀離水僅尺許文升立侍水中三日父疾愈亦無恙洎父歾毀瘠致哀如禮嫡母陶繼母李事之盡歡生母鄭疾思荔非其時迨荔熟而母逝則終身弗食焉公於祀事虔甚潔修思慕澘然涕出感母鄭獨子之言中年議納妾初捐金納一女同安人旣至詢已許人蓋儒生也升不敢近亟物色儒生歸之不責原金其重義如此生平勤學彊識動遵矩矱不愧衾影談吐必稱古人性和粹莊重口不出暴戾媟狎之言每詫兒輩仕無崇卑毋以墨敗法課子𨿽以舉子業而視世之繁華靡競口習行違者弗善也嘗戒子遺言曰吾泉前輩林龍峯近輩王嵎齋此二先生者人皆謂之朴實頭學者正當朴實上用工夫做到精微細密地位便是眞正聖賢大抵人品好者都朴實不好者都不朴實好人又有幾樣者全看他學問如何耳升之著述可摭入性理者甚多許公宗鎰王公用汲並爲撰志傳子鏞鍔皆以實行理學著聲後以曽孫某貴贈安東伯﹝許公宗鎰撰本傳王公用汲撰墓志﹞

孝亷王三揆先生鏞

王鏞字庚鑄號三揆旌孝文升子幼醇謹長有志聖賢之學覃精會思手筆識之萬曆十六年舉於鄕七上春官不第無意世途抱遺經以終老歲丁未下第歸逰山東卒濟南逆旅捨家僮圗輕裝取所著書焚之喪至其弟鍔驚問其故大慟而摉家篋中者次之﹝今見鏡山所撰傳中附載數十條﹞鏞自少知孝五歲請父取筆作書卽書老萊子孝奉二親七大字執父喪每餐二合米數葉菜合煮之陳布衣欲潤題其齋曰今世誰有如王庚鑄行古人道執父喪蔬粥三年未嘗一啟齒笑庚鑄眞孝子矣鏞沈靜堅忍渾厚洪深得失不分喜怒不形其言訥訥其貌迂迂而大義所在必爲必止賁育不能奪也趙撫軍欲求賢師以囑觀察觀察求得鏞而鏞己先受聘甘廣文所固辭卻之廣文曰此吾上官足下柰何重名義慢吾上官而使見怪我乎不得已往館三年未嘗以一事干其梗節大槪類此所著有天彜淑世編及語錄諸書先輩何鏡山先生撰本傳其言曰吾泉理學之盛自蔡文莊陳布衣而後興起者僅僅其當吾身所見者三人焉布衣陳欲潤諸生林甫任孝亷王鏞云後以孫某貴贈安東伯﹝何鏡山先生撰本傳﹞

明經王漢冶先生鍔

王鍔字淑甫號元液天性孝友少慧穎居南公一言卽服之終身竭力養志幾微周悉父歾毀瘠骨立喪祭如禮與兄鏞事嫡母曲盡孝敬事生母𨿽孝然終嫡母世不敢與齒事兄稟命步趨惟謹歲藉教授弟子吚唔自給操持極嚴介平生志學以居敬窮理爲務讀古人書卷不去手𨿽終老明經而實以斯文正脈爲己任言動不茍後學負笈相踵自癸巳受學李見羅徐匡嶽潛心著述有四書五焚存稿易經七削存稿詩經三百大意及時習諸說等書與林省庵諸公同修府誌一時名士如鄭孩如李衷一何匪莪諸公並稱許以爲後學楷式設教江右勉諸生實行與廣文孝亷塗世也門人吳文盛講論不輟獨坐一室不夜分不寐卒之前一日猶以吾未見剛章未脫槁命侄燦記之學者稱爲漢冶先生﹝林省庵先生撰本傳﹞

○安海黃氏家世學派

馥按黃氏之先自正徳間通判公爲陽春令其仁澤流徽數世矣毅庵尊人菊山公又以詩古文辭名與莊公一俊王公遵巖相善王公獨稱其詩與駢語爲長平昔庭訓皆根本禮教故毅庵立朝淸節屏斥中涓書牘出處本末毅然有執猶足窺其家學大端也玆錄其家世大略著於篇首

同知黃菊山先生伯善

黃伯善字未詳號菊山晉江人以詩賦古文詞名與莊一俊王道思二公相善王公獨稱其詩與駢語爲長庭訓根本禮教不及■﹝屍外立內﹞積嘗言曰吾行不能矯俗但自信無一橫錢又曰吾未敢卽謂君子然不敢爲小人此足窺行已大端矣所著有菊山文集十卷菊山詩集二十卷讀書彚記八卷連枝集十卷詞賦雜體四卷蔵於家子憲淸孫汝良

同知黃以憲先生憲淸

黃憲淸字以憲晉江人嘉靖甲子舉人隆慶初知陽春縣縣屬萬山中亡命窟穴桴鼓數起官皆挾兵自衛憲淸一意撫循嘗奉詔淸核民田盤跚橇楯跋履皆徧所至茹糗席蓐不以供應煩民五閱月而田之溢於舊額者幾倍然惟按舊籍才足而止歲賦十二三民大便之立石著爲令復革奏籍例金遷亷州同知珠海故多盜設有戈船守兵墨者縱兵入海詭雲遊徼而陰與爲市憲淸無寇輙出者罪之再攝雷廉守篆並以節愛稱丁外艱歸卒子汝良

宗伯黃毅庵先生汝良

黃汝良字名起號毅庵晉江人萬曆十四年進士選庶常授編修纂修國史使趙藩王簡踞欲殿外安節汝良堅執入殿中禮畢卽行饋贈一無所受轉南司業復移北有監生爲巨璫私人偃蹇無狀欲按之挾巨璫書至汝良曰國學四方觀瞻且司成無與中涓通書例如法責懲擢東宮日講官每敷引古今隨事披陳東宮喜動顏色進大司成天啟初轉南禮部侍郎乞歸乙丑起禮部尙書掌詹事崇禎初逆姦旣殄首疏抗言楊左諸臣宜加封卹要典一編亟宜焚毀奏入陛見陳時務八要遂致政歸著有樂律志冰署筆談野紀朦搜河幹集子慶華崇禎舉人孫光祉康熙補科舉人署甌寧教諭﹝雍正九年郡誌槁﹞

閩中理學淵源考卷七十七

廣平府知府李淸馥撰

○萬曆以後諸先生學派

按隆萬後吾鄕宿望老成接踵相起惟時學術分離鄕前輩尢守舊榘界限甚嚴其扶樹世教底柱狂瀾諸家集中可證也間嘗考當時所推者如黃氏文簡李氏文節之淸修碩學王氏恭質詹氏咫亭家太常心湖之謇諤孤忠王氏尹卿楊氏貫齋弟文恪之貞規實踐蘇氏紫溪何氏鏡山之紹述前修李氏序齋郭氏恭定之建白忠懇黃氏毅庵黃氏襄恵之淸毅有執蔡氏淸憲林氏文穆之負荷大節外此若蘇石水之風猷呂天池之守正王慕蓼莊梅谷之砥節楊日燦劉臺巖之家學王三揆朱敬所林甫任陳欲潤之儒修林省庵之夙望鄭孩如蘇子白莊九微之治經黃季■﹝山上﹝弓攵﹞下﹞林素庵之講席王忠孝盧若騰何九云李光龍紀文疇陳履貞等諸公之志節稽其出處本末升沈顯晦各成所學所守而流風余範卓然可以待質後世據其迹而論其心蓋人物是非必百年論定一代川嶽英靈之萃亦於是而可徵矣諸公未能備采爰輯其師友所訂述載於篇其在隆慶間及家學學派者已於前編詳云

同知鄭孩如先生維嶽

鄭維嶽字申甫別號孩如南安人萬曆丙子經魁銓遂昌教轉五河知縣立方田法浚淮河督役平均升曲靖府同知以母老歸養維嶽究心聖學兼通禪理每講經論辧無窮又於天文樂律無不究心有知新錄四書正脈易經宻義意言禮記解諸書﹝閩書南安邑志﹞

襄惠黃鍾梅先生克瓚

黃克瓉字紹夫號鍾梅晉江人萬曆八年進士授壽春知州擢刑部郎累官山東布政升巡撫時稅礦病民抗疏極論並劾稅監陳增馬堂不法事嚴治其黨蝗旱爲災復疏發帑賑濟蠲額外稅銀十餘萬升南戶部尙書召理京營戎政攺刑部受神光兩朝顧命李選侍移宮克瓉疏論內侍王永福等八人盜案光宗謂其偏庇李氏怒責之乞休不許天啟元年冬加太子太保明年復以兵部尙書協理戎政廷議紅九克瓉述進藥始末力爲辧析持議與爭三案者異攻擊紛起自是創要典者率推附之屢疏移疾加太子太傅以歸四年魏忠賢盡逐東林召爲工部尙書視事數月與忠賢忤復引疾歸三殿成加太子太師崇禎初以薦起南吏部尙書尋致仕歸卒謚襄恵著有數馬集杞憂疏槁百氏繩愆性理集解春秋輯要諸書按黃之先有爲宋學士者崖門之難去妻子於海門居焉人號沙堤黃氏有山曰默林山故公別號曰鍾梅云子道敬戶部員外郎道爵刑部郎中嘗劾巡撫熊文燦及弁將趙庭貪懦狀黃公道周稱之著有麗矚亭集侄道瞻有風節道■﹝日上永下﹞癸未進士﹝雍正九年郡誌王氏志道撰墓志明史﹞

州守楊日燦先生啟新

楊啟新字日燦晉江人萬曆十七年舉人授海門令左遷東筦丞量移武宣令遷左州守卒於官啟新循循朴謹不求人知歷官五載布衣蔬食沒幾無以殮漢吏悃幅無華庶幾近之左人祀之名宦著有易經講義子瞿崍丁未進士官至江西副使著有易經疑叢棲霞山人石室槁黃華讀槁二東槁

朱敬所先生一泮

朱一泮字達宗晉江人生而恂遜嚴重和易齓歲稱孤旣數年得其尊甫手書叢籍中悲涕不止感動家人稍長事母盡孝晚節母氏病風先生晝夜起居不怠志養無方母歿哀毀過當素髮夕攺祭奠之日精潔必芬式厥禮儀子性晜弟遵而化之先生少受經書邃於春秋旁通諸經子史厭應舉俗學設帳授徒尊尙誠敬衣冠危坐靡間寒暑𨿽屋漏之中了無岸幘跛倚之態康莊坦逵肅恭矩步及至曲巷旁途亦紆轉方正不斜側取捷迹先生平生非禮之事不接於目近利之行不邇諸躬從先生學者儼然尊崇𨿽至白首貴倨猶憚畏如一日先生之言曰一誠也主一敬也繇敬入誠四勿是也又曰道正气也精神私气也吾儒從事於道而葆其精神釋氏第葆精神而已其所攝持亦類於敬遺乎道矣先生以言爲塗以行爲璽用璽印塗是以學者稱爲敬所先生何氏鏡山曰士之不能盡於道者豈非馳慢其外貌哉夫耳目手足人所共見也猶不能矜且攝況夫人所不見之心先民有云繇乎中以應乎外制於外以養其中懿哉斯言先生體之矣先生無麻之蓬不滫之芷卓然自會於聖學而實究之躬行惜乎其名僅止於閭巷吾烏乎敢泯先生哉﹝何鏡山撰本傳﹞

文學林志宏先生甫任

林甫任字志宏其先燕人元末有諱泰者兄弟皆舉進士爲泉州路同知因家泉泰之孫曰觀入明爲歸州別駕別駕之孫曰茂森喪妻不娶鄕裏多質平焉三傳爲甫任之父某以文學爲諸生祭酒人稱曰春亭先生甫任幼時動止異凡兒稟學於父父時時稱說古先聖賢有宋諸儒甫任輒欣欣向焉弱冠補弟子員以家貧授徒瞿然模範在念繩趨尺步弟子無敢以褻見遂發憤聖賢之學終日危坐讀書不輟寒暑自六經宋儒以及近世薛胡諸先生所著仰思反求內索外驗以求其是而見諸實踐於是作四面圗纂以自記曰居敬曰立志曰進學曰逺識而曰敬之一字吾持之最堅白刃弗能奪矣夜歸則以日所教者跪正春亭公父子間自爲淵源性至孝二親繼沒悲哀慘惻蔬食避內捨者三歲平生寤寐經籍學問多出自得每念正學精進寡人朋儕中有虛心願質者後進有質美願學者皆樂與誘掖開導其誠意旣足動人而光霽又易爲親故從逰最盛皆以孝弟忠信爲學其言談舉止遇之循然有理者不問知爲甫任弟子也年五十三得疾正冠衾而逝所著有詩經翼傳四書管見易錄禮錄書傳評性理史評及感省集諸編素交友有陳氏欲潤王氏鑄爲最善云﹝何司徒撰本傳略﹞

遺佚黃季■﹝山上﹝弓攵﹞下﹞先生文照

黃文照字麗甫同安人參政文炳弟學者稱爲季■﹝山上﹝弓攵﹞下﹞先生始爲諸生數奇遂棄去專性命之學潛心力行自比陳布衣眞晟之儔日以談道爲事所著有道南一脈孝經仁詮太極圗理學經緯諸書晚又以易學著隠溫陵南臺山中嘗出遊大江以南至雲間訪陳氏繼儒論業大相歡契平生至老手不釋卷性好奬士類遇人有片善必極引重念及朝家宵旰憂勤內外多故疎牀敝席不敢自逸見者皆爲之興感嘗柬林素庵句雲天上有人調玉燭山中許我坐春臺又云四郊多壘懷司馬一籌莫展愧仲連蓋憫時念國艸茅抱杞憂如此崇禎戊寅南安倉猝之變走者相望富家巨室不知所爲照與監司峽江曽櫻講學於筍江出片紙開諭之立散人服其徳化乙酉年九十歸隠故里輪山之北年九十三卒林氏孕昌曰吾郡自紫陽過化以後學脈火傳至蔡文莊師弟薪而楊之近何司徒倡學於泉山家省庵開講於不二又燈而燃之黃氏季司徒同學友也司徒與閩直指李公先後曽薦於朝未及徵升文筍江二社奉爲北斗先生屏嗜寡欲絕識去智以聖賢之書愉其志以朋友之聚飭其躬枯坐一室著述萬卷八十年來有如一日嘗有取於朱子晚年定論其學以未發爲宗其教以躬行爲本云﹝同安邑志林素庵先生筍堤集﹞

縣令蘇子白先生庚申

蘇庚申字子白天啟元年舉人就教易州負笈從學者甚眾遷連山令潔已愛民卒於官連人醵金護喪歸著有四書翌箋易經管見﹝雍正九年郡誌﹞

藩伯潘士鼎先生洙

潘洙字士鼎晉江人萬曆戊子鄕薦第一聨第進士教授廬州升國學博士轉工部主事榷杭州南闗稅羨金八千餘悉貯藩庫攺吏部歷員外升郎中時神宗惡吏部諸臣在官在籍盡逐去畱者僅四人洙與焉丁外艱服除復補吏部念母假歸久之起爲江西參政兼理驛傳丁內艱服除補浙江參政備兵嘉湖遷廣西按察升江西右布政轉廣東左布政卒於官洙蒞官所至不妄取一錢家日窘迫終無攺悔愛國之誠至沒不衰弟瀾字士觀萬曆甲辰進士授戶部主事攺兵部歷郎官出爲湖廣參政著有文集﹝雍正九年郡誌﹞

司冦蘇石水先生茂相

蘇茂相字宏家號石水晉江人萬曆二十年進士歷戶部郎典試貴州調守彰徳遷河南副使尋督學江西晉南尙寶少卿升太僕正卿晉僉都禦史巡撫浙江請修方正學祠厚卹其家詔從之尋丁艱歸以薦人爲趙南星所劾天啟五年起爲刑部右侍郎攺戶部總督漕運晉尙書七年秋懷宗立攺刑部崇禎元年春回籍尋卒﹝雍正九年郡誌﹞

淸憲蔡遁庵先生復一

蔡復一字敬夫號遁庵同安人萬曆二十三年進士弱冠登第疏請歸娶授刑部主事疏劾石星殺平民冒功狀禦訊處死中外憚之歷郎署十七年始遷湖廣參政分守湖北進按察使右布政使淸介自持以疾歸光宗立起故官治兵易州尋遷山西左布政使天啟二年以右副都禦史撫治鄖陽歲大旱布衣素冠自系於獄遂大雨黔苗爲亂貴州巡撫王三善敗沒進復一兵部右侍郎代之喪亡之餘兵食盡絀斗米銀八錢復一勞來撫循人心乃定尋代楊述中總督貴州雲南湖廣軍務兼巡撫貴州賜上方劍便宜從事復一召集諸將吏申嚴紀律前後督師斬馘無算復請敇鄰省諸郡掎角平賊上悉可之因命各省諸鄰郡悉聴復一節制時復一爲總督而朱燮元亦以尙書督四川湖廣陜西諸軍以故復一節制不行於境外而復一所遣魯欽等深入四川雲南兵皆不至復一因論事權不専故敗遂自劾罷免聴勘移境上候代復一仍拮據兵事盡瘁不輟竟卒軍中訃聞上嘉其忠勤贈兵部尙書謚淸憲任一子官復一好古博學善屬文耿介負大節旣歿槖無遺貲有遁庵全集行於世﹝明史雍正九年郡誌﹞

藩伯王慕蓼先生畿

王畿字翼邑號慕蓼晉江人早失怙恃家海東倚依荒郊備嘗困苦塾有書聲壁聴而樂之時輟耕竊讀古人書積久而心靈功深年幾三十始蔚然黌序間萬曆二十二年鄕薦第一二十六年成進士授餘千令不赴攺越州教授遷國子博士轉戶部主事督太倉儲歷吏部出典蜀試遷杭州守浚南湖工竣詔賜金勞之以治行第一召賜宴光祿命督學浙江擢江西參政晉觀察使山西右布政道轉浙江左布政時邊事孔亟兵餉驛騷重以織造之役糜金錢動百萬計屢被嚴旨督責部推太常卿未下會有劾其餉缺額者遂引疾乞歸畿平生砥節自勵宦遊二十餘載治行卓然嘗曰國家無輕豢虛餌之爵祿世上無便宜富貴之聖賢二語自奮論學以洛閩爲派近世獨服膺薛文淸蔡文莊而於王陽明衷其曠論文以韓歐爲的近世獨服膺唐應徳王道思而於王元美衷其材故時見之文章議論無非從心性發揮其榘度可爲後學步趨卽微嬉謔亦且道存呂氏圗南撰樗全集序道晚年友於畿最爲得力云無日不晤晤輒憂盛危明惻然於臨深履薄之際而勉我者慕蓼先生云所著有樗全集四書易經解門人施邦曜梓行之當事采譽言特祀瞽宗焉﹝通誌雍正九年郡誌槁蔣相國撰墓志呂天池撰文集序﹞

侍郎呂天池先生圖南

呂圗南字爾搏別號天池晉江人萬曆二十六年進士授中書舍人歷禮部郎擢爲禦史出按粵西浙江尋謝病歸天啟初起爲南通政使右參議尋遷左通政使時璫焰方張有監生陸萬齡等請祠璫文廟李映日等請加九錫封王俱嚴駁不上懷宗賜敕有心事皎然守正不阿之語加右都禦史旋攺南京戶部侍郎總督糧儲會江陵饑軍士聚眾囂誶變且不測遂抗疏乞畱漕糧二十萬石不俟兪旨便宜給發用是削籍歸家食十餘年築藍水利鄕人賴之歲時閉影齋居跌宕書史如武榮淸溪諸邑志俱與邑侯共修焉卒年七十有二所著有壁觀堂文集﹝新郡誌南安邑志﹞

司業莊九微先生奇顯

莊奇顯字允元晉江人敏之玄孫年十九登萬曆三十四年賢書四十一年進士殿試第二人官至南國子司業三十五而卒著有尙書便覽行世﹝雍正九年郡誌﹞

文穆林實甫先生焊

林焊字實甫同安人萬曆四十四年進士殿試第三人授翰林院編修累官祭酒時璫勢甚張頌徳建祠徧天下一日諸生執呈欲立忠賢像於太學請定判焊曰孔聖師也禮有北面之尊魏公功徳𨿽盛臣也若並列上座他日主上臨雍謁奠君拜於下臣偃於上於心安乎卽稱疾去懷宗卽位聞其語嘆曰危行言順君子也召爲禮部侍郎拜東閣大學士卒於官謚文穆﹝雍正九年郡誌﹞

巡撫曾霖寰先生化龍

曽化龍字大云號霖寰晉江人萬曆四十七年進士授臨川令以卓異擢禦史崔呈秀惡謝文錦以化龍爲所首舉遂出爲寧國同知擒斬大盜升南戶部員外丁內艱服除補兵部郎督學廣東衡鑑獨絕所首拔陳學銓葉著謝宗鍹三人先後俱登解首攝海道篆平海寇劉香升廣西參議士民勒石紀績轉江西副使再轉糧儲道兼巡視漕河擢按察使時有曽鐵面之號後以原銜督江西糧餉丁外艱服除卽家起僉都禦史巡撫登萊移鎭膠州賊眾十餘萬圍膠督兵固守遣降將擊賊大破之復東昌等二十七州擒僞官二十餘人置法無何闖賊陷京棄官歸卒於家年六十三著有作求堂集﹝雍正九年郡誌﹞

宰輔蔣八公先生徳璟

蔣徳璟字中葆號八公晉江人父光彥江西副使徳璟天啟二年進士選庶常授編修崇禎中歷官少詹事召對陳練兵練將法甚備又上救荒事宜擢禮部右侍郎請徹內操核要典禁伐采濫規止黃冠陪祝太學又請正楊嗣昌聚斂之罪薦侍郎陳子壯顧錫疇祭酒倪元璐等上皆錄用壬午廷推閣臣召對言邊臣須久任上問天變何由弭對拯百姓卽弭天變近加邊餉千餘萬練餉七百萬民何以堪又增督撫二總兵六副將數十人權不統一何由制勝上然之首輔周延儒常薦徳璟淵博可備顧問文體華贍宜用之代言遂擢徳璟及黃景昉吳甡爲禮部尙書兼東閣大學士時延儒甡皆各樹門戶徳璟獨鯁直無所比黃道周召用劉宗周免罪皆其力也開封久被圍自請馳往督戰優詔不允明年進兵備冊凡九邊十六鎭新舊兵食之數及屯鹽民運漕糧馬價悉具復進諸邊撫賞冊及禦覽簡明冊上深嘉之諸邊兵馬報戶部者浮兵部者過半耗糧甚多因條十事以責部臣又因召對言文皇設京衛軍四十萬內府軍二十八萬又有班軍十六萬春秋入京操演誠得居重馭輕勢今皆虛冒願修舊制上不能用甲戌輔臣請行鈔法徳璟力爭得免先以軍儲不足歲給直畿輔山東河南富戶令買豆米百萬輸天津民大困力陳其害上罷之二月上以賊勢漸逼令羣臣會議奏聞都禦史李邦華密疏云輔臣知而不敢言翼日上手其疏問何事陳演以少詹事項煜東宮南遷議對上取視黙然徳璟從旁力贊上不答給事中光時亨追論練餉之害徳璟擬旨向來聚斂小人倡爲練餉致民窮禍結悞國良深上不悅詰曰聚斂小人誰也徳璟不敢斥嗣昌以故尙書李待問對上曰朕非聚斂但欲用兵耳徳璟曰所練兵馬何在徒增餉耳且新舊練餉戶部𨿽並爲一州縣追比仍是三餉上震怒責以比友徳璟力辧諸輔臣爲申救尙書倪元璐以鈔餉乃戶部職自引咎上意稍解明日徳璟具疏引罪旋罷練餉而徳璟竟以三月二日去位給事中汪惟效檢討傅鼎銓等交章乞畱不聴徳璟聞山西陷未敢行及知廷臣畱已卽辭朝移寓外城賊至得亡去丙戌九月卒徳璟熟前代典章及明朝掌故邊塞漕鹽水利刑律莫不究其利獘文章敏贍在詞垣日艸二十餘誥勅見者嘆異之﹝明史雍正九年郡誌﹞

兵備吳竹公先生載鰲

吳載鰲字大車號竹公晉江人性至孝母病衣不解帶旣卒親負土葬於雒江風雨夜歸有神燈翼之天啟五年成進士逆璫慕其名欲以鼎甲許之不就戊辰入對以忤權貴謫浙臬幕升金華司李平反寃獄馬文紹等九十餘人嘉湖軍旗之亂以片言諭止之後官至兵備僉事卒於家所著有宙書咫聞十餘種﹝雍正九年郡誌﹞

主事王愧兩先生忠孝

王忠孝字長孺號愧兩恵安人崇禎元年進士授戶部主事時朝議輸通津外儲以實京師忠孝督運大通橋催攢有法日輸三萬石會薊督咨部欲得廉愼明決者與共事部推無如忠孝遂提督薊儲監督內官鄧希詔數以難事相窘欲自置兵設餉索倉耗羨忠孝曰升斗皆官物安得耗羨希詔曰餉司能保無額外徵耶忠孝正色曰吾戴吾頭來豈以頭易升斗哉希詔大慍遂拾其未兌濕米疏上之旨逮下獄及置對抗辭不撓希詔乃羅織成獄以上部堂薊督皆疏言其寃都察院王志道復力爲辧上意稍解得削籍遣戌明年希詔所爲不法事露論斬忠孝乃得白歸﹝雍正九年郡誌﹞

掌坊賴宇肩先生垓

賴垓字宇肩徳化人崇禎元年進士授平湖令治行爲兩浙最召對稱旨擢翰林院檢討歷右春坊以才名著乞歸養親居近二十年卒﹝雍正九年郡誌﹞

侍郎陳龍甫先生洪謐

陳洪謐字龍甫晉江人宋與桂之裔崇禎四年進士授南戶部主事管北新闗盡撤闗防復兌南糧盡塞出入影耗之竇遷員外擢知蘇州蘇賦幾當天下之半積逋稠疊至卽奉削級之命乃下教州縣盡斥諸羨費以充正額終不能逮坐鐫級至盡其聴訟以牒畀訟者令自攝對開誠剖析人皆信服或不欲終訟輒銷牒遣之吳江民變奉檄單車往諭皆羅拜伏罪僅摘爲首一人以報流賊薄安慶督撫議撤閶門萬家爲防禦計洪謐曰賊必無越江陵趨蘇州之理脫有不虞守請任其咎乃止嘗閱舊牘見倡議毀九學書院爲奄祠者擬戌未遣曰罪有大於此者乎趣具獄論死遇童子試與諸生指授題義語溫溫不啻其父師請囑不行榜發不限額數務盡能文者而止至今吳士語及猶感涕也恆言天下之亂皆吏不卹民所致故守蘇垂十年一以仁恕爲政民號陳母又號陳佛所在肖像祀之本緣賦不遷吳人反以爲幸惟恐其去庚辰癸未雙舉卓異第一紀名禦屏召赴闕與淸亷宴升山東按察副使備兵登萊未抵任晉太僕寺卿推兵部右侍郎歸卒於家年六十九洪謐學行夙優守蘇循職爲一時最與方嶽貢齊名晚方大用而未竟其措施云﹝雍正九年郡誌﹞

給事莊任公先生鰲獻

莊鰲獻字任公晉江人崇禎四年進士授庻吉士攺兵科給事中上太平十二策首在格君心開言路終以折獄用刑謂秦晉蠢動以中州爲淵藪必有跋扈釀亂者及今不創禍將靡極又謂畨甲之設本以緝姦盜非以网縉紳中使豈有韜略何故委以監紀重任語多激切疏入謫浙藩照磨黃公道周贈詩云當年稽首十二策我逺不及莊任公後歸隠葵山廬父墓側以終著有葵山文集﹝雍正九年郡誌﹞

主事盧牧洲先生若騰

盧若騰字牧洲同安人崇禎十三年進士禦試召對稱旨授兵部主事時閣臣楊嗣昌督師湖廣作佛事祈福若騰疏參嗣昌不能討賊止圗佞佛上以新進小臣妄詆元輔嚴旨切責時論壯之後歸隠海濱卒同時有沈佺期許吉燝俱癸未進士隠居以終﹝通誌﹞

縣令吳宣伯先生韓起

吳韓起字宣伯晉江人崇禎十三年進士授當塗令有恵政文詞古雅海內稱爲靑嶽先生著有四書易經說﹝雍正九年郡誌﹞

行人陳喬嶽先生履貞

陳履貞字喬嶽晉江人崇禎癸未進士授行人司壯歲常逰武夷見考亭祠宇傾圮卽捐倡修葺在安平復新朱子書院朝夕禮之惟謹生平孝友凡期功之貧不自贍者悉衣食之同譜稱貸無吝色亦無徳色晚節食貧自適著書課子而外無他與焉﹝雍正九年郡誌﹞

文學紀先生文疇﹝子許國﹞

紀文疇同安人廩生博學有名與子許國並逰黃石齋先生之門稱髙弟著復書史勺等書卒海島許國年二十二舉壬午鄕薦﹝同安邑志﹞

孝亷曽弗人先生異撰

曽異撰字弗人晉江人移家侯官少孤事母至孝家窶甚歲饑采薯葉雜糠籺食之妻負畚鋤漧艸給爨長史有知其賢欲爲地者介然不屑也久爲諸生畱心經世學詩詭激有奇气南贑巡撫潘曽紘得王維儉宋史招異撰與徐世溥更定未成而罷崇禎己夘舉於鄕癸未歸卒著有紡綬堂集﹝雍正九年郡誌﹞

主事林致子先生志逺

林志逺字致子同安人年二十六舉於鄕力學博聞勵志弗衰九上公交車癸未始成進士授工部主事假歸奉慈幃結茅淸溪仙峯嶺稱陶庵先生著有歷代史白年七十二卒﹝雍正九年郡誌﹞

監丞黃明立先生居中

黃居中字明立晉江人萬曆乙酉舉人博通典籍得未見書必手自校錄授上海教諭遷南國子監丞僑寓金陵蔵書萬卷年八十餘著書不輟人稱海鶴先生子虞稷有才名國朝康熙己未年以博學宏詞徵﹝雍正九年郡誌﹞

○溫陵楊氏家世學派

按隆萬間楊貫齋兄弟以篤學姱修躋顯仕爲時碩彥鏡山先生撰貫齋傳稱理學文章庶幾兼之撰文恪傳稱一代完行名臣蓋二公家學一時推重信有道之儒也再考公尊人含山公宦歸而貧其貽謀以光大其家者厥有自矣今撮先輩論述敍其家學著於編

布政楊貫齋先生道會

楊道會字惟宗號貫齋晉江人隆慶二年進士初令黃巖息訟緩徵歷工部郎擢南戶部主事乞省親歸起補原官丁內艱服闋補工部尋榷木南闗張居正授指令伺察不報受督責久之張病六曹堂官皆爲設齋祈福大司空出俸金首事道會謂此臣子事君父禮某不敢預聞者爲道會懼而江陵相自此不起道會亦未嘗自言出守安慶丁外艱服除知臺州黃巖故臺治也將至民𦇤負道迎不絕倭寇不敢犯境遷廣西按察副使與巡撫微不合卽投檄歸居二年起爲其省提學使者會臬僚多缺悉委署篆兩平猺亂旣成功又仰屋嘆曰猺𨿽平乎吏墨而刻豪蠧而侵此亂本也其可勿問尋遷湖廣參政分守荊南道有香璫久與士大夫爲難道會至驚爲神人轉布政右使值楚宗獄起諸司尙日夜治楚獄不休道會語左使楚宗始事者已坐罪若株連及人人恐生他變左使乃列上罪狀爲數等得旨施行又語楚撫誅戮之後宜停楚刑一年以示寛楚撫奏上報可道會復時時嘆曰楚氛之起國戚幾頓牽纒斯長亦因諸公操之太甚令某在事當不其然亡何轉左自親王而下皆具禮待之曰大家巨族且厚本支況天潢乎庚戌因入覲乞歸許之其入覲也李文節時爲言者所攻迸居荒廟道會毎過從譚至夜分道會爲誦白沙詩茫茫宇宙人無數幾个男兒是丈夫以壯其志云道會貞而不諒和而不流生平不齒榮利未嘗一失足權貴人門嘗言理學盡於性理往鑑備於綱目因取性理精言采入程朱全書近思錄爲性理抄修史依春秋綱目例纂成自作論贊有史綱節要又有詩禮二鈔周禮詳節四書商求等集蔵於家弟道恆道賓見蘇阜山學派﹝道南源委新郡誌林素庵續小學閩書通誌﹞

文恪楊惟彥先生道賓

楊道賓字惟彥晉江人道會從弟萬曆十四年廷試擢及第第二人授翰林院編修累遷國子祭酒少詹事禮部侍郎尙書缺攝篆者久之充經筵日講記注起居累疏乞歸不許奉命有事齋宮禮未成以疾擁還遂沒道賓爲國子祭酒時疏請東宮行齒冑禮表進三國誌五代史論斥閹豎公貨財以古爲鑑詞切而直與諸國子按古射儀行之射圃縣省日之賞以誘勸之以推明髙皇帝建立射圃學宮之意其攝尙書禮部疏陳五事曰葆淸明平且之气以澄聖衷曰召閣部大臣入對以決壅鬰曰復章奏批發之規以尊主權曰愼內批中發之旨以杜羣疑曰去形迹體面之套以振事功上萬壽節道賓緣華封三祝之意推而衍之請上勵精圗治所以爲受天之壽祝命東宮諸王出就傅所以爲受天之多男子祝捐爵出祿修廢官補大僚所以爲受天之富祝每遇進講盥颒焚香端坐待旦入視部務退邸捨作春秋通鑑講章隨事發明借古爲諭講讀久輟道賓言太子天下本培養宜厚諭教宜勤宋臣程顥有言與近習處久熟便生褻慢與士大夫處久熟便生敬愛此確論也宜亟渙玉音卜期開講蒙卹諸大臣謚典久闕道賓言國初大臣議祭議葬卽與議謚後因請乞紛紜乃令會議類奏今萬曆三十一年以至今日閱五年矣物故大臣其人非一不及此時一爲分別將來耆舊不存事迹湮廢揣摩任意毀譽失眞豈國家愼重勵世褒賢之大典哉宜下臣部以三年或五年爲期博采公論酌擬奏聞著爲成規從之道賓起家翰林以至掌部嘗分試禮闈兩主鄕試一主會試所得皆知名賢士居家孝友盡誠與人煦溫引已反躬靡有系吝至乎義所不可事所當爲不肯茍爲徇巽作箴自警大旨謂貴常可賤富常可貧須立定根腳我不必是人不必非須剖破藩籬性命爲輕名節爲重須審度權度名位非求可得禍患非避可免當勘破機闗箴成遂爲絕筆時年五十八耳當朝士大夫皆曰楊公達生若是立爲請贈謚得贈禮部尙書謚文恪遣使營葬護喪卹終之典恩數獨隆﹝閩書舊郡誌新郡誌﹞

○洛陽劉氏家世學派

按劉公可先生三世朴學古行其仕者皆淸徳恬節有名於時而賡臺先生尢惓惓家庭訓誡其秉心砥行欲與古人相上下於時會頹靡之日獨世篤謹厚風規以爲一時坊表故特錄之

少卿劉臺巖先生弘寶

劉弘寶字公可號臺巖晉江人萬曆十四年進士選翰林院庶吉士授戶科給事中首上疏勸上禦經筵召還直言諸臣而糾大璫之橫不法者人以爲得大體進工科都給事中察水衡錢數諸令甲所不急一意撙省卽中貴人必執誼力爭之時江西困陶型三吳困機杼徐淮上下瀕河困墊溺弘寶請陶型無徵奇巧機杼宜舒其期河堤亟築亟潰民困版築宜厚其雇直而驅諸罷民佐之責治河大臣折厥衷諸請復故道及請浚七百餘里陸地別通漕皆讕甚宜一切報罷他所論奏平反率類是會科臣序遷視資之後先爲內外弘寶遜同官自請外補遂出爲浙江參政分部臺州會有言水被淮泗祖陵者上切責治河大臣部覆波及坐謫潮陽典史以謫籍卒於家後以登極恩贈太常寺少卿弘寶淸介仁厚蔬糲終身所居不蔽風雨其端榘正範𨿽夜分盛暑必衣冠與人交毋問少長惻怛至到望之知爲有徳君子也嘗手抄薛文淸讀書錄躬行一稟之在恵潮時訪李見羅楊復所二公相切劘居常逡巡韜抑不露意气而遇事必言輒復委婉曲盡事情公卿間尢以此多之於是公望蔚然所著有尙書說諫垣遺槁子廷焜﹝雍正九年郡誌史文簡先生撰墓志﹞

文學劉賡臺先生廷焜

劉廷焜字子曦號賡臺臺巖之子有名諸生間餼於庠奉父母至孝友恭於兄弟篤古質愨無一毫流俗之气其方嚴勤儉出於天性酷嗜書史矻矻孜孜畱心古今治亂興亡之大機及聖賢學問經濟可以禆身心捄世務者手記目識無虛日月卽之而介久之欵欵中孚如金石其臨事祇愼不敢造次其於敬之一字被服終身以求無愧家學其誡鱗長之言曰汝也當官若稍懈偸從不自愛護來也又曰處不競之地避緇染之塗可以讀書可以修身可以承先世之風節又曰爾其請教於老成練士又曰聖人處事每從忠厚戒刻薄兒綜核甚善吾慮兒之爲怨府也又曰儕輩之交宜謙和靜定斂蔵鋒鍔吾慮兒處同事自恃直道未能降心相從也又曰京師逰客附聲射利多有窺矙往來宜愼吾子念之又曰獘役衙蠧剪除固當乃吾視吾子若不能頃刻容者發之太驟恐施之過當吾願吾子之審處熟思也又曰少年臨事接物易入輕率恍惚吾子念之凡累言爾爾莫非義方云﹝何司徒撰墓志﹞

參議劉孟龍先生鱗長

劉鱗長字孟龍晉江人弘寶之孫垂髫時受學於何公鏡山萬曆四十七年進士天啟初授工部主事時有臯門及浚湟之役中官馬誠掲開工費三十萬鱗長僅以六千金竣事誠怒欲中以禍會丁外艱服除補街道廳大璫估保橋運石費四十萬鱗長核用萬金大忤魏璫削職懷宗立起原官司節愼庫以臺省擅行支放事累逮詔獄謫倅毘陵適大宗伯孫公愼行倡學東南鱗長師事焉轉南戶部視學兩浙歷官至四川參議時張獻忠破雲南賊黨率眾寇蜀鱗長毅然以恢復爲己任屢與賊戰有功復夔慶等郡會闖賊陷京棄官歸卒於家﹝新郡誌﹞

閩中理學淵源考卷七十八

廣平府知府李淸馥撰

○淸溪李氏家世學派

嘗讀曽祖伯漁仲先生敍族譜系略云余家世相傳系出李唐江王之後曩甲午見族人參軍孔文於延平手家乘相示自武陽流移之後數世昭穆具存其散處他州者記次甚有序謂余爲其宗人蓋灼灼也歸檢舊譜讀朴祖自序稱先世家尢溪尢爲延屬邑竊意孔文爲不謬夙聞奉常曽經田陽奉羊豕登絕巘祭所謂先廟者子孫村朴業樵漁所居裏名翰林﨑在大田縣治之東十里大田未建昔隸尢溪嗣後在明檢討亦過而拜焉問其髙年具稱一支徙湖頭在季元之世然則朴祖距前祖未逺所聞有據合諸斯言殆不誣也淸馥謹按漁仲先生所敍皆系始祖以上者今據舊譜斷自君達公爲始祖君達公感化裏河洋保人元泰定二年置田荘貫常樂裏而住在淸溪藍湖之感化裏其溪據湖之端水流而下其色藍故曰藍湖也二世祖名號無傳惟舊木主題幹五位三世祖玊山公行善好施老而彌篤至六世祖旌義朴庵府君力行仁義家聲始大再世而第二子南丰令公煜舉景泰庚午鄕薦受書於戶部主事莆陽黃公聲仲刻志問學詩書之澤已顯迨萬曆庚辰公之五世孫心湖先生■﹝樊﹐心代大﹞檜始登甲科由是人文踵起遂稱安溪名族嘗考正嘉以前時潛修亮節之士亦有應述者如紀善先生亮淸風夙學望著鄕閭載在志乘至前修所品待如九世祖羅峯府君受知於周公孟中中藍先生瀾受學於蔡公元偉何公烱瑞峯先生鳴陽從遊於莊公履丰其親師問學皆有派別可尋已附見之學派矣今錄自朴庵府君而下並諸前輩派繋逮隆萬以降心湖諸公蓋心湖先生立朝忠讜淸修有進退大節仍朴先生仕亨懷藍先生栻以易學相師授而幹宇先生楨有循聲亮節與李公衷一相友善若吾髙祖念次府君卓犖好義惇說詩書有朴祖遺風其樹義尢宏逺矣若余隠先生明季遺獻實曽祖伯漁仲公先曽祖惟念公受業之師也家世隠徳未能詳述敬附其大略待考焉念次府君及漁仲府君惟念府君本傳別見國朝編錄

旌義李朴庵先生森

李公諱森字俊茂號朴庵先世肇於唐江王元祥之後遷江南分居於泉之安溪感化裏髙曽皆隠徳大父則成公洪武初應詔舉孝亷授將仕郎判大名府內黃縣簿父宗江公修身愼行不樂仕進拻拓田廬以遺安於子孫公少慷慨有志向早歲從師獵渉經史事親奉公式由其道二親謝人間事禮儀畢備追慕未嘗頃刻忘也公席先世遺產復自居積日起輕財重義賙窮卹匱凡遇假貸貧不能償者悉焚券契喪不能舉者終不能斂者卽助以貲捨藥以資貧病一日道經邑之劍口川見負擔者渉水被溺其心惻然詢諸故舊曰是路正當延汀漳泉要衝何不作輿梁以濟之眾皆以無力辭公遂發心捐貲造橋至再不就間忽逢老人有言曰此溪險急難成長者欲造此橋須先造石塔以鎭之言訖不見公依言表浮圖數級而橋告成又往莆造江口大石橋本邑復造龍津鳯池等二十五橋事具邑乘正統間協造本府黃堂及本邑琴堂又修郡庠黌門及本邑大成殿以至東嶽五帝殿元妙觀及一應神祠聖像莫不助資理妝飾正統中遭歲饑荒應詔出粟五千石賑濟又慕義輸邊三千石有司具名以聞﹝以上參陳公巘送公之官序朱公撰墓志陳公紹功撰本傳及縣誌﹞詔旌義民詣闕謝復拜賜贈帛酒饌由是聞望顒昻聲譽益彰方嶽郡邑循例交薦授官保障鄕邦疏累上核實命未下適沙尢寇發公以旌義奉檄統鄕之義勇子弟數千剿殄總兵官具功次奏聞授淸漳九龍嶺巡檢輿論咸以爲未足以償其敵愾之績而公處之泰然且曰三世荷列聖子惠洪恩玆值梗化陸梁當捐軀戮力服勤皇家不避艱險衝冒矢石固分內事也豈可計資秩之崇卑哉茍能盡職萬一則銓衡自有公論聞者莫不壯其志而期於逺大也瀕行薇垣名卿守令將師咸以禮餞旌其折衝防禦之勞晉江親舊友契供帳於石筍江之滸時處士陳氏瓛素知公者撰序以華其行景泰元年庚午九月也﹝以上見陳氏瓛送公之官序﹞三年從安溪耆民請調公源口渡至則建廳事修房舍以綏兵卒永春徳化前後缺令監司命公攝其篆公所至多惠績二邑咸謳頌之已攝安溪則修公館整儀門以安吏民數年之間邑政具舉凡百廢墜煥然一新天順癸未暑雨彌月大浸稽天公所建劍口及龍津三大橋圯公冒雨省視太息曰百年之功盡於此乎由是民復病渉公因之抑欎成疾遂至不起﹝見朱公撰墓志及陳氏紹功撰本傳﹞公自微有官迄白首大都折莭爲義矜已諾其急人之困先於己公事旣畢然後乃嘗酒食人以是嚴重之計五十年無曠時虛歲公其性命於功徳者乎裏中人視公猶父望公家若庫庾尊之不名稱朴庵長者卽有競不從邑令訊而信李長者之言化逮其弟俊徳咸駢爲義公生洪武三十一年戊寅二月卒天順七年癸未八月享年六十有六娶黃氏本邑感徳處士黃氏冑之女有賢行子五人公旣不得志於儒別立書塾置書田積書萬卷課諸子五子皆賦質超穎凡異卓犖咸有衣冠長烜義官先逝仲煜受書於戶部主事莆陽黃聲仲刻志學問應庚午鄕試中式後爲南丰令炳承事郎烱散官不就焯貢太學爲南雄司理十世孫淸馥謹述見陳氏紹功撰本傳及陳氏瓛送公之官序

按公事實見於邑郡誌淸源文獻陳氏紹功撰本傳詳哉其言之矣家譜中家傳之外亦陳公紹功所撰傳爲詳而都憲朱簡齋所撰墓志譜中未及錄刻只有公及妣黃氏遷墓記而處士陳氏瓛所撰公之官序亦未及登載二槁藏於從祖茂夫先生家前歲於從弟淸柱處持出鈔錄蓋陳瓛先生字微仲號栢崖爲明初髙士性孝友不求聞達宣徳間累召不起號爲徵君載在志乘要其人爲不茍作者且此公筆札殊少亦吉光片羽也簡齋朱公當日負碩望其所志皆精核今此槁集中亦未載玆就陳紹功先生槁本及郡縣誌之外再莭錄朱陳二先生曩時撰述略補本傳所未登載云爾

再按朱簡齋先生願學槁天順七年十月十六日往湖頭祭公詩曰乘興相邀弔故人不辭艱險不辭辛湖頭紅日湖間雨林外靑山林下津云云又題云同寺丞蔡公翼太守楊公輿知州陳惠提舉賀文通判陳睿往安溪湖頭弔祭朴庵李公讀此知公當時所交契者皆碩彥舊徳志乘俱有傳表表而一時气類之同逺從弔唁仰見公之徳誼所孚矣淸馥謹識

縣令李勤齋先生煜

李煜字秉常朴庵次子時淸溪科第寥如公獨自奮發號勤齋以見志用壁經舉景泰庚午鄕試甲戌春闈副榜署福州羅源縣諭一切謝諸生常禮以大成殿明倫堂曁東西廡之圯也慨然笈家貲重建之成化六年移諭江西建昌之南城其庀堂齋饌堂如教羅源時十三年江右直指保升南丰令下車詢民利病爲之興除邑城依江旦夕假舟楫渡人不便卽躧址鳩工築通濟橋延袤數百步人徳公甚立石於橋左頌焉已復建山川社稷壇壝立曽子固先生書院設鋪捨建眾安亭政績詳載太史靑齋劉公太常卿廣平程公碑曁太學生興造記中時豸繡屢以最聞擢有日矣顧公非其好也致政歸爲鄕名徳凡若而年今名宦鄕賢並祀之平生慷慨好施不事家人生產自博士至牧長二十餘年所至以淸白稱宦逰資用悉從家輦致獨喜營建造福於民宛然先公遺意焉

紀善李東臯先生亮

李亮字文誠家貧植品嗜學事親盡孝邑令以孝友大書於旌善亭見邑志由明經教潮陽調任四明升淮王府紀善正徳間致政歸老進階長史淮王賜之詩云論道經邦得老成年華驚見鬢絲盈丘園思切三章疏魚水難禁十載情酒熟山中應索醉鷗閒海上可無盟明朝遣問須經對莫使江都獨擅名公之爲紀善也傅王世子一日戲捋公須公正色拂袖引疾抗辭王數慰畱不可居家絕迹公門士論髙之督學髙公委官存問嘉靖癸巳冬侄婦林陷賊投水死公年八十又一矣爲詩三章以弔之如古風人之長言嗟嘆公生平不隠惡不虛美其莭槪有如此者壽八十五終祀鄕賢名宦

文學李羅峯先生鏜

李公諱鏜字時和號羅峯事繼母張盡孝愛諸弟養而教之無同異少俊穎督學周公孟忠行部延平過湖夜宿淸溪宮奇湖中山水曰是必有俊彥數顧問此間佳子弟盍與俱來公年十三長未四尺踴於叢而觀貴人周從髙望見一少小衣服嫻雅傳呼以入公躡級及堂拜起有儀試一題卽其旁立成呈畢出周曰𨿽其齒未也作養則有餘立與附庠旣去畱題宮壁曰迢逓漳平四日程淸溪夜臥到天明年丰已喜民安堵村靜不聞犬吠聲自是山川畱過客卻教風雨阻行旌搜求俊彥充庠序從此湖頭多顯名爲公作也題在嘉靖癸卯後三十餘年奉常成進士族中累登科第踐班行踵相接爲達官卿相先正篤學淸修精爽不二言若持券可謂先覺公治家嚴肅祭先必丰潔簋有常物晚稍耗當祀少一鵝恚累旬不自懌蓋至性之厚鄕裏推重此其一端也﹝淸溪李氏家譜傳﹞

附文貞公識詩後

明嘉靖季學使者周公取道吾鄕阻雨信宿羣兒聚觀因試以文拔二人入泮髙祖與焉臨行畱此詩署曰木鐸道人題時鄕族間發解者才一二自後科第遂盛今四十餘人矣長老以爲詩讖故勒石所駐山隈不忘其志也玄孫光地謹識

通判李中藍先生瀾

李瀾字子觀別號中藍自幼警敏刻勵嘉靖丙午鄕薦凡九上春官弗售至隆慶辛未年望艾矣遂謁銓爲衢州府通判仁心爲質上下信之嘗攝郡篆又嘗假令於龍遊常山江山開化諸邑諄諄曉諭無煩鉤巨獄訟衰息政教流行倅掌錢谷瀾矢心冰糵毫無緇染性朴吶不能與世俗低昻適當事者媒蘗之瀾方送織造畱都聞其萌芽卽拂衣歸裏杜門謝客居五載而子栻生瀾志行惇篤事父母至孝每先形聲迎志意曲當其歡心居喪號擗如不欲生兄沒諸子未長瀾子之平生所爲在倡義舉卹貧乏割私田以充公祀時時捐槖金佐族眾婚嫁死喪之不贍給者郡饑出粟數百斛賑捄郡人徳之文簡黃公鳯翔嘗曰公里居嘗招余與詹司宼飲儀制君﹝卽心湖先生﹞之封君在焉公縷譚今古間一舉觴封君侑以壺榼代勸酬而公泊如也若不知人間有引滿浮白事者其眞朴類如此又云某嘗過衢郵邸問郵卒李使君昔日治衢何如卒曰淸甚宗伯曰使君故有家無藉衢爲肥也卒曰公見肥人不喫酒炙乎恨不兼人噉耳宗伯笑頷之嘆曰李公李公當於古人中求之矣鏡山何公又云公所居在喧湫闤闠中以道自髙漻然如深山大谷寡接於世無競於物而其無名之朴自足鎭俗而維風可謂先進君子矣公仕本非好出見人之求致髙官大爵者眞不覺如埜人畸客見夥頥之爲沈沈者爾先生受學予先子有子栻舉進士卒年八十九崇祀鄕賢﹝黃文簡公撰墓志閩書縣誌何鏡山先生撰本傳﹞

太常李心湖先生懋檜

李懋檜字克蒼號心湖安溪人旌義朴庵公六世孫總角馳文譽才擅一時萬曆八年進士除六安知州以愷悌稱入爲刑部員外郎長貳舒公耿公雅相慕向懋檜一日抗顏而前言讞獄非是者三其一謂中官與兵馬司詔獄失出可慮一則臨江守錢若賡罪逮父老詣闕誦寃者年俱近百並謫口外可矜一則侍郎洪朝選以勘遼藩忤江陵相指閩撫勞堪希相意窘死之獄中莫爲申理者最後司寇僅當勞近戍其假旨及擅殺大臣法皆不蔽罪可恨懋檜言之激切二公斂容謝之舒竟致其事去緣是負伉直聲會詔求言懋檜上疏陳九事以應曰保聖躬安宮闈莭內供禦近習開言路議蠲賑愼刑罰重舉勅制限田纚纚千百言皆切中利病其中安宮闈禦近習二事尢聞者縮頸噤舌大略謂上近封貴妃爲皇貴妃矣而恭妃尙仍故秩臣願亟行冊封如皇貴妃之例何者貴妃以皇子得封乃恭妃則誕元子者元子國之本恭妃異日爲國之母夫使國母位次皇貴妃下臣有以知皇貴妃之必不安也寧惟貴妃卽皇上心亦必不安也臣不揣自今以往恭妃見皇貴妃禮能如前日乎能無局蹐自疑乎夫使儲君國母兩懷自疑恐非皇貴妃之福臣以爲宜益封恭妃位在皇貴妃上卽不然亦當使與貴妃徽號同恭妃安則國本安矣而左右■﹝執上目下﹞禦宜凖周禮冢宰之制三載別其淑慝而去畱之是時上意淵深無人敢渉國本事獨懋檜與部郎劉復初顯指貴妃言之同日章並上上怒欲加重譴言者猶不已閣臣請上詔諸曹建言止及所司職掌以慰解上意居數日上亦霽威諸疏皆畱中而懋檜所條餘七事亦寢不行會邵庶上疏請禁各官非言責者毋輒言又欲令各堂官禁其屬言懋檜上言庶因世延條奏波及言者欲槪絕之防人之口甚於防川庶豈不聞斯語哉今天下民窮財殫所在饑饉山陜河南婦子仳離僵僕滿道疾苦危急之狀蓋有鄭俠所不能圖者陛下不得聞且見也邇者雷擊日壇星墜如斗天變示儆於上畿輦之間子弒父僕弒主人情乖離於下庶以爲海內盡無可言羣臣盡可依違淟涊黙黙固位已乎夫在廷之臣其爲言官者十僅一二言官不必皆智不爲言官者不必皆愚也無論往事卽如邇歲馮保張居正交通亂政其連章保畱頌功詡徳若陳三謨曽士楚者並出臺垣而請劍引裾杖謫以去者非庶僚則新進書生也果若庶言天下幸無事則可脫有不虞之變陛下何從而知庶復以堂上官禁止司屬爲得計伏覩大明律百工技藝之人若有可言之事直至禦前奏聞但有阻遏者斬大明會典及皇祖臥碑亦屢言之百工技藝之人有言尙不敢阻況諸司百執事乎庶言一出志士解體善言日壅主上不得聞其過羣下無所獻其忠禍天下必自庶始陛下必欲重百官越職之禁不若嚴言官失職之罰當言不言坐以負君誤國之罪輕則記過重則褫官科道當遷一視其章奏多寡得失爲殿最則言官無不直言庶官無事可言出位之禁無庸太平之效自致矣上責其沽名命貶一秩科道合救不允庶偕同列胡時麟梅國樓郭顯忠復交章論劾乃再降一秩爲湖廣按察司經歷懋檜𨿽放斥外幕而忠益勵气益奮至謫所聞邊警復郵奏安邊之策宜用馬端肅兪武襄車制禦邊而薦趙文毅有文武才大將則舉朱先郭成黎國耀等疏再上不報久之量移南通政司經歷歷禮部主事丁外艱歸服除赴補牘數上不獲命旅食京師者三年而不知已疏名禦屏錮不用矣乃告歸自是裏居者二十年當道屢薦無虛月神宗晚亷其忠丙辰卽家起南兵部主事懋檜念母老乞養歸遂轉員外郎尋丁內艱光宗立錄舊臣起禮部郎中遷光祿少卿轉太僕少卿一歲三攺命已復不調者三年天啟四年以北太常召而懋檜已於是歲卒時年七十有一懋禬爲人見事敏審機豫方蚤歲卽已畱神世務練習朝章而精心宻理足以運之藉令循循任職拾級而上亦足以致功而夷然不屑繇其謇諤之素遇觸必發蓋根於天性然也居家篤根本落戌籍構宗祠表揚祖徳縑緗捆載平生廓落無町畦無賢不肖咸以爲親已素所交遊如鄒吉水姜丹陽呂竇陵魏南樂顧錫山許東陽蔡龍巖等皆號知交然時相規正有不與俱靡焉者衡文取士則李長庚魏說李若愚陳所蘊何慶元宋之禎亦當世名卿其直言敢諫安邑自詹仰庇而後僅見懋檜一人耳﹝明史邑志家傳墓志﹞

李仍朴先生仕亨

李仕亨字克澹號仍朴生性朴厚少淸苦讀書淹究經史早有文名天啟二年成進士年已五十九矣初授戶部主事監大通橋丙寅督餉山西革招買蠧規商人歡悅時二閹至頗有忤言然終敬其淸白莫能湼也戊辰出守嘉興三載政簡刑淸凡父母子弟相爲訟俱不譴訶而使自化其自志云不取一虧心錢不受一無處饋覲後卽引疾歸著書課讀修葺宗譜皆崇厚力本之事閉戶絕應接復自號迂叟仕亨爲諸生時力學傳教名軰多出其門族叔中藍公延請教其子栻孫日曄皆積年受業所著有四書注翼易本義翼四書解易解雜著迂言編皆以迂名焉崇禎丙子年卒﹝郡誌邑志家傳﹞

臬長李懷藍先生栻

李栻字克儼號懷藍安溪人父瀾鄕榜官別駕有淸望見蔡松莊學派栻萬曆庚子鄕書癸丑進士授刑部主事多所平反出守維揚加意卹民治漕理鹽善政猶傳舊有織造稅例一切革除之丁艱補潮陽潮故多盜至則立裏保嚴警衛自是盜患寖熄有巨猾勢厚黨劇播惡莫敢忤視栻剪除惟亟需時屬托千函悉委於焰旣斃而歡歌者比戶時擬之除人鱷焉注意作士譽髦鵲起潮人衣冠之盛則自栻作牧始轉升髙肇副使七載緝盜安民聲績顯著晉大參分鉞端州道威望益隆最爲百世利者造太平驛通濟橋爲文記之廣人士誦徳歲餘升雲南按察使值土酋跳梁栻承委督餉鞅掌匪遑卒於官栻受易學於族兄仍朴先生自齠齔至登第無二師凡承易旨皆集而演之刻趨對編栻守先世田廬退不營山海之利進不取公帑之餘以經術垂訓子曰曄天啟五年進士由中書歷官至廣東副使﹝郡誌邑志家傳﹞

審理李幹宇先生楨

李楨字克輔別號幹宇安溪人萬曆丙子舉人授安化令時萬曆之季海內蓋有開采之役璫陳鳳指縣有朱砂礦克期興役上官莫敢議楨曲奉而陰阻之事得寢升茶陵州知州鋤姦剔蠧視安化有加以不能結奉上官再調臨髙縣因地震請罷稅礦一郡俱席其庇遷王府審理歸卒年七十有四何鏡山先生撰墓誌略曰公椎魯狷介一似木彊人而中懷潔白先哲自將心常在國家意常系斯民第不能修上官之名譽而候其顏色所以三仕不失令三令不能得美遷者乎公三調劑開采之役其大者矣其它省訟絕饋興學愼獄緩徵斂重符信鋤姦梗以公亷自誓而以移風易俗望民蓋所至若一是以上官有商彛秦鏡之褒楚民有耳勁筆貴之謠至楚值徵播之役粵值欽州之變公佐飛挽靖羽檄其通變之才不可以木彊論者也余與公早歲悉有四方之役迨公懸車則余謫宦裏居二十餘年矣居常過公但見公編蒲緝栁無虛日月暇則鼓漁陽撾爲三弄而已所著有狷介編若自爲譜者外有問奇便覽仕隠緒言家蔵年譜宦中獨鑑諸書﹝何司徒撰墓志﹞

李瑞峯先生鳴陽

李鳴陽字克儀別號瑞峯十洲公長子鳴陽學問根柢馬班於博士家言涉獵耳少壯甚自負久之數困棘闈兼家喪頻仍而父祖戶務殷繁悉身肩之用此紛挐決棄纓鎖性伉爽輕財慕範文正公陶靖節爲人有急必赴有侮不恥信心而行不求人知習與遊者如莊梅谷黃一龍兩先生蓋相知之深者也鳴陽檢身方正嘗思謹言愼動寡欲節飲四箴以自警所稱述皆先獻格言一夕獨坐書室有美姝搴簾求貸鳴陽正色不動量探篋中錢遣去人方爲魯男子云晚退居先公舊隠自爲舊隠歌畱心家譜綜核詮次特詳要於闡揚先徳誘誨族屬文翰炳然誠家世之琬琰也自爲壙志曰年近古稀不可謂不壽學知崇正不可謂俗流生平抱莫知之嘆不可謂終身皆未定之天蓋自信無所愧怍齊順逆一死生非深於道不及比﹝家譜﹞

進士李在明先生光龍

李光龍字蟠卿號在明安溪人誕生時祖瑞峯公夢杜工部來訪覺值光龍生七歲父命對乘桴浮於海光龍應聲束帶立於朝年十三從族叔肖巖公偕芳受易時裏中多治尙書惟肖巖素治易精熟光龍年𨿽穉殊有悟稍長與閬瀛叔父鳳鳴同學又偕叔寶峯受業於孫伯紫先生﹝疑卽本傳中孫司理胎湖俟詳考﹞每構義屈行輩自言稍長爲舉子業亦能帖括一二歸索家中遺書得馬班全集縱觀之玩味至忘寢食益厭時師訓詁學遂上及六經旁及諸子下至宋諸儒近代諸名公俱欲究其指歸汰其緒論又言自戊午以後讀書仲悔兄齋中桃源陳子因公交車歸必攜笈就焉三人同席相證者不斤斤舉業專以品行相朂旁及經濟深究性命壬午出掲潛銘重熙房薦於主司稱光龍易學純深備采作程會試過江上阻寇而反裏中士大夫競勸曰時事須公豈爲斗祿哉於是彊行癸未登進士第後爲本房薛行塢所蘊推重而房首爲白東谷胤謙尢一見傾服是時光龍名重有速之應中祕之選者顧光龍愀然私謂薛師曰京師棼埃黯黯磚瓦咸碧卽不習五行傳而吉凶居可知矣不廷試遂歸山中日與宗黨親朋沈淪詩酒閒尋方外交戊午之間裏中大變光龍深心潛力委蛇而坐消之事平後人始推其安鄕裏之功光龍生於郡城負郭窮巷屬家道中衰旋移故里稍長卽問家世之所以廢興狀因就外傅家貧素不事生產業浮沈諸生者最久然其才爲國幹學足世儀郡邑大夫數式閭問政嘗講切師友於同郡黃東崖林平庵諸公有往復載集中可考平生著作不甚篋蔵諸子頗收十之三未刻目曰閬山集卒年七十五時康熙乙巳年也宗中受業者族叔漁仲先生日燝惟念先生兆慶皆稱髙弟焉﹝家傳墓志閬山集邑志﹞

閩中理學淵源考卷七十九

廣平府知府李淸馥撰

○淸漳明初諸先生學派

按文勤蔡梁村先生漳郡誌序曰維漳郡始於唐初僻陋濱海自有宋朱文公蒞郡以後陳北溪王東湖親承其統緒道術旣一禮法大明明代陳剰夫蔡鶴峯諸賢又起而賡續之流風餘韻至今猶存云竊嘗敬讀先訓論近代人物蓋於淸漳畱連不置聞彼間風土山川靈異潮波安恬水汐時石岡嶙峋挺峙其淸淑磅礡之气鍾爲人傑不亦宜乎玆將洪永宣正間先正學派錄其著者載於篇

總憲劉愛禮先生宗道

劉宗道名駟以字行龍溪人洪武壬辰徵秀才八千餘人入試朝政宗道第一仍命學士詹徽密察諸儒中特異者居徳行第一以布衣侍坐共論治道拜都察院左都禦史上格君澤民二十事言甚切直上命所司實行之自是議大政多所譏切遂爲邵質董希賢所構詔徙南詔不久貰還宗道明程氏學好修家禮鄕人稱愛禮先生有愛禮集十卷陳眞晟讀之稱其繼北溪而起大有功於名教云

編修李先生貞

李貞南靖人永樂十三年及第第二人授翰林院編修與儒臣編緝四書五經性理大全後以不肯預修佛書貶髙州府教授卒

孝亷林先生皥

林皥長泰人志行髙亢刻意學問與林震同學爲震所推永樂庚子與震同領鄕薦後隠居不出自號後岡處士後進皆師表之﹝閩書﹞

評事胡先生宜衡

胡宜衡名楀以字行宗華子性敏嗜學謹厚莊重孝事繼母漳人及門甚眾永樂十七年以賢良薦授翰林院中書舍人與修成仁二廟實錄上爲善陰隲詩賜金帛文綺升大理左評事居官淸苦尋引疾致仕﹝閩書﹞

栁先生文通

栁文通平和人父沒旣除喪當就試其母止之遂不復出居家教授生徒戶屨常滿所居西林凡西林之占一經者皆其徒也﹝閩書﹞

吳汝華先生霞

吳霞字汝華海澄人邑庠生天性孝友篤志好古卽所居傍築小室扁曰顏巷聚書其中其潛玩程朱至忘寢食諸儒語錄行錄悉手抄讀每語門弟子曰世無眞儒學之一字弗明也學字旣明士風自變矣又曰其本在立志其要在主敬所著有射禮輯說道原錄抄羲集抄學則拾棄稿示兒編皆有闗世教年八十餘卒長子邦懋生員有父風﹝閩書﹞

閩中理學淵源考卷八十

廣平府知府李淸馥撰

○州守唐東裏先生泰學派

唐公在明代國初沈潛經訓諸名徳多出其門實倡起之師也

州守唐東裏先生泰

唐泰字師廓長泰人資稟迥異通曉五經尢邃於易登永樂十三年進士知祁州有恵政後以文學薦辟召赴文淵閣試麒麟頌明倫論稱旨欲大用之因大駕北徵遂乞歸侍養四方之士受業日眾乃築艸舍百餘間以居之隨才誘誨皆有成就如陳布衣眞晟謝侍郎璉林修撰震陳考功亹皆出其門著思誠齋銘學者稱東裏先生﹝道南源委郡誌﹞

侍郎謝重器先生璉

謝璉字重器龍溪人宣徳丁未廷試第三人除翰林院編修試詩稱旨嘗從謁長陵獻陵對述稼穡閭閻利獘甚悉丁艱服除與修宣宗實錄及令典聖鑑日曆諸書因災異陳言請出宮人又請赦諸無辜及除連坐法尋遷侍講正統十四年上言時政十五事中言石亨不可専任尙書於謙知軍旅大臣胡濙堪付托事後若懸鑑而築城龍巖建守禦亦璉所議也秩滿升南京戶部右侍郎創便宜六事爲經久可行之規明年兼掌兵部務時戶部郎陳秀坐誣下獄璉力爭之秀乃得脫景泰癸酉以疾卒於官詔遣中使蒞喪諭祭葬故事翰林居養優地徒以筆翰相髙慷慨論朝政自璉始著有奏箋百餘卷及玉堂蔵集

修撰林惇聲先生震

林震字惇聲長泰人事繼母至孝家貧力學每樵耕挾書自隨臥樹下仰讀不輟宣徳五年殿試第一人授翰林修撰正統二年以疾告歸娯心書史非公事不至郡邑廣藩兩聘主試號稱得人卒於家﹝閩書郡誌﹞

布政陳尙勉先生亹

陳亹字尙勉漳浦人師事唐師廓與陳剰夫爲同門友登正統元年進士歷官吏部郎中文章政事爲時所重威喇犯邊守臣失策作備邊禦戎策以獻天順四年廣東盜起廷議必得陳某乃可除廣東布政使時英宗初辟勵精圗治召入內殿賜宴遣之旣至宻相機宜討平新興撫定徳慶蓬州等峒賊患遂息以疾乞休著有經籍要覽梅庵存槁羣從多以科第顯﹝道南源委﹞閩中理學淵源考卷八十一

廣平府知府李淸馥撰

○布衣陳剰夫先生眞晟學派

按陸淸獻公問學錄曰吾學編以胡敬齋陳剰夫附於白沙之傳此其失莫甚焉敬齋𨿽與白沙同遊康齋之門然其學固非白沙所及陳剰夫著程朱正學纂要𨿽其教人専一靜坐陳淸瀾謂其學識未及胡敬齋只是狷介之士然亦非白沙禪學之比而乃以附白沙之傳何哉按此陸淸獻公衛道之嚴也白沙𨿽與敬齋共學於康齋實同門而異戶布衣先生其用功實從主一之訓入其學術端黙沈潛持守有餘前輩楊氏亷以爲和靖之徒明史傳謂其潛思靜坐其學近吳康齋陸公以爲狷介之士殆確論歟

布衣陳剰夫先生眞晟

陳眞晟字剰夫漳浦人浦濱海患倭洪武間其先世自泉中調戍漳之鎭海衛因家焉先生丰格髙聳神气肅淸望之非塵埃中人也年十七八卽能自拔於俗厭末作之蠧心惡異端之害道専心致志以儒爲業入長泰山中從進士唐泰治舉子業業成薦於有司至省試聞有司防察過嚴無待士禮遂辭歸自是不復以科舉爲事務爲聖賢踐履之學初讀中庸做存養省察工夫覺無統緒繼讀大學始知爲學次第又讀大學或問見朱子博采主敬諸說以補小學工夫始知敬者乃大學之基本也及求其所以爲敬則見程子以主一釋敬以無適釋主一始於敬字見得親切乃實下工夫推尋此心之動靜而務主於一靜而主於一則靜有所養而妄念不作矣動而主於一則動有所持而外誘不奪矣嘗語人曰大學誠意章爲鐵門闗難過主一二字乃其玉鑰匙也蓋意有善惡若發於善而一以守之則所謂惡者退而聴命矣又曰人於此學若眞知之則行在其中矣蓋以知之眞則處善安循理樂其行甚順然而气質有偏勝嗜欲有偏重二者用事其順而易者反逆而難矣此聖門論學於學問思辧之後又加以篤行也天順三年用伊川故事詣闕上程朱正學纂要其書首采程氏學制次采朱子論說補正學工夫次作二圖一著聖人心與天同運次著學者心法天之運次言立明師補正學輔皇儲隆教本數事以終圖說之意書未上先上疏乞召見而陳其說不報及書上奉旨禮部看了來說署部事侍郎鄒幹漫不知其說云何其事遂寢歸家讀提學使者頒行勅諭教條有合於程朱教法喜曰此學校正教也然學校𨿽崇正教而科舉不定正考𨿽有正教不行也因采勅諭中要語參以程氏學制呂氏鄕約朱氏貢舉私議作正教正考會通定考徳爲六等考文爲三等各有按例可據而行又纂長書以告當道諸君子諸君子亦不能推行其說其事又寢凡先生學有所得者至是皆無所遇聞臨川吳聘君名欲往質之乃貨其家之直得五金攜其兄子以行戒之曰我死卽瘞於道題曰閩南布衣陳某墓足矣行至南昌張東白元禎止之宿叩其所學大加稱許曰某敢僭謂斯道自程朱以來惟先生得其眞吳許二子亦未是如聘君者不可見亦不必見也遂歸鎭海初創戎壘自先生爲學而儒術始正自先生與莆人李文舉諸先輩講行文公家禮而風俗始正先生生於鎭海遷於龍巖晚定居於漳之玉洲自以布衣詣闕上書因號布衣學者稱爲布衣先生成化十年卒年六十有四後十年學使周孟忠爲文以祭郡守彭桓立石官道傍以表之題曰大明闕下兩上書請補正學泉南布衣陳先生墓所著有布衣存稿藏於郡齋﹝道南源委閩書家譜傳郡誌明史林氏雍撰行實﹞

布衣先生文

答周公載

所論欲搜剔聖賢微言緒論而紬繹之以庶幾深乎道殆是也蓋搜繹亦窮理之事大學之要莫先於窮理豈不信然然以程朱之學揆之要必先求其所以能紬繹之者以爲之本然後可也若無其本則𨿽欲勉彊以紬繹之亦不可得也蓋義理之聚於物猶蠶絲之聚於繭至精深微密者也今欲紬繹之於繭爲易蓋引其緒以出於外者也於物理爲難實遊其心以入於內者也故茍非先養其心使有剛鋭精明純一之气則安能入其微步其精以詣其極隨其表裏精麄之處無不到而脫然盡得其妙於吾胸中乎妙有不盡得則𨿽曰紬繹猶未紬繹也如一物有十分道理已繹到八九分則一二分繹不得此一二分正其所謂精妙者也精妙者旣不能繹則其所繹者八九分皆其麄者耳得其麄昧其精𨿽謂之全未紬繹亦可也且但一物不能繹則物物皆不能繹譬如印板但印出一張糊模則張張皆糊模心麄之病何以異此茍如此而欲望深於道殆難矣矧道不惟精深實且廣大蓋合眾精深而爲一廣大者也故旣不能析之極其精則必不能合之盡其大所謂物有未格則知有未至者此也然所以合之者又須此心先有廣大之量然後能也故先儒曰入道莫如敬未有能致知而不在敬者又曰涵養須用敬進學在致知所謂敬者豈非涵養此心使動而窮夫理則有剛鋭精明純一之气靜而合夫理又有髙明廣大之量者乎凡此皆有眞實工夫做到至處所謂聖學也程朱之學入道有門進道有階升堂觀奧皆有明轍惟此最爲要法誠不可不先講而力求者也

夫學一也豈有道俗之分所以分者在乎心而已矣故志乎義則道心也志乎利則俗心也以道心而爲俗學則俗學卽道學以利心而爲道學則道學卽俗學只在義利之間而已矣惟在朝廷則不然朝廷風化攸系故以道學鼓天下則天下皆道學而義風盛以俗學鼓天下則天下皆俗學而利習熾此程朱所以皆欲朝廷革俗習而崇義方有以也若君子自學茍立志有定則無不可者也何俗爲

答何椒

今之學者皆言居敬多只是泛泛焉若存若亡而無主一無適之則是未嘗居程子之敬也皆言窮理亦只是泛泛焉務多讀書而無卽事窮理之精則是未嘗窮程子之理也

蔡九峯之學未得爲淳只觀其自序乃以窮神知化與獨立物表者並言亦可見矣若物之表果有一个獨立者則是莊列之玄虛康節謂老子得易之體正亦同此是皆於體用一原顯微無間之旨見得不透徹故也

備考

張淨峯先生爲鎭海衛鄕賢祠記略云景泰天順間布衣陳公翠渠周公二先生同時產於鎭海皆以學行有聞於天下二公蓋爲聖賢義理之學者嘗聞布衣少食貧業作末藝一日遇鄕校聞講中庸戒懼謹獨若有會於心者遂棄其業從之旣復讀大學格物致知之訓知其與中庸相發明又知其工夫眞切不越乎敬之一字故其學以黙坐澄心反躬踐履爲本於章句文義蓋有不數數然者翠渠自業舉子時已不安於俗學之陋其學自六經四子天文律曆字畫及方外之書無所不究而每以辧析精微洞見本原爲歸宿之地蓋二先生之所自得及其所從入如此鎭海故戎壘自二先生後人始知學至爲立博士弟子員以教養之嘉靖乙酉丰一齋先生熙謫戍是壘嘗舉二先生之學爲學者言之旣又以祠事言提學使者度隙地爲屋三間並祠二先生旣成馳書於嶽俾記之嶽之先世蓋嘗講於翠渠者而布衣之言論風旨亦嘗竊聞其大略如此又曰當二先生時士大夫以講學有聞者多矣爲說皆務髙逺考其要歸能無憾於後學者蓋鮮獨二先生之學粹然本於考亭無議也昔朱子有言曰子思以來教人之法惟有尊徳性道問學兩事爲用力之要然學者性質趣識不能盡同大抵多因其所近者而入誠能兼取二先生之所用力而反之於身以審其先後之端如病者用藥陰陽寒熱期中病源而不至於偏勝則庶乎有合於聖人之行無愧於二先生矣布衣名某字某泉人翠渠名某字某莆人初築壘時調二郡之人戍守之蓋守者子孫云蕺山劉氏曰一者誠也主一敬也主一卽愼獨之說誠由敬入也剰夫恐人不識愼獨義故以主一二字代之此老學有本領故立言諦當如此是故東白得眞之言亦定論也

郎中林蒙庵先生雍

林雍字萬容龍溪人景泰五年進士授行人以母老乞歸養終喪起就職憲宗初政上疏勸修徳格天親賢講學復請進周惇頤程顥程頤朱熹於顏曾思孟之後列爲八配又請祀陳淳兩廡並不報遷爲司正先是諸行人出使往往以賄聞雍厲操先諸公諸公皆自愛惜屬吏部考察雍獨不赴曰使某不勝任黜之可也安能隨行俛首言科目籍貫耶升駕部郎中未幾乞歸命下忻然就道長安縉紳賢之相與詠歌其事歸結廬龍山從布衣陳先生眞晟相師友日與徒侶講明正學謀之林僉憲克賢姜郡守諒建祠祀北溪芝山麓又與鄕人月爲一會修藍田呂氏鄕約累徵不起年七十餘卒陳先生眞晟稱雍學始終本末有序有要督學周公孟忠稱其居官冰蘗未老乞歸淸風髙節海內傾仰漳人謂北溪之後得正學之傳者眞晟與雍二人而已學者稱爲蒙庵先生﹝閩書漳郡誌﹞

備考

周翠渠送林蒙庵序略曰先生學平實不矯飾以爲僞處事多委曲詳愼無直遂每公退坐一室左圖右書檢點其身心自慮念之微以達於事爲之著務合於道義間有不合如被穢在躬力褫去之乃止嘗語瑛曰凡學不過欲得此心而已心不可外天理人事以求之也處人事以合天理則此心得矣若厭人事而慕髙虛惡積累而求超脫皆非學也

侍郎魏仲禮先生富

魏富字仲禮龍溪人少孤學於布衣陳眞晟翰林謝璉之門成化丙戌進士授監察禦史繼按廣東林蠻洞蜒爲厲亷得不法吏若干人置於理蠻蜒皆復隸編戶遷浙江按察司副使重舞文告訐之禁有縣令爲豪猾所誣久坐系同官莫敢直富直而釋之修蕭山諸曁石塘堤以捍田發粟賑嘉湖寧臺饑存活萬餘人升江西按察使擢右僉都禦史巡撫順天畿內地中貴人及將領守臣多操利匿亡互相倚援富部分將領授以成算一時無犯者疾作乞歸後起用南京大理卿正徳攺元升刑部右侍郎乞致仕給驛歸富歷仕四十餘載隨事盡職未嘗立異譽輒隨之疏衣糲食自奉泊如焉﹝閩書郡誌﹞

丁迂峯先生世平

丁世平字迂峯龍溪人從學陳布衣布衣詣闕上書世平詩送之曰先生學趣似陶淵嗜酒忘形老益堅心借程朱五百載道憂孔孟三千年一笻策破闗山月雙棹撐開泗水天歌詠歸來吾與點半生辛苦付恬然﹝閩書﹞

○嘉隆以後諸先生學派

紀道範先生孚兆

紀孚兆字道範海澄人僻處海陬卓然自奮極力營辦以事父母授徒他鄕朔望歸省有饋送懷歸父母色不豫率妻蔣跪問必得其歡居喪悲痛不入臥房廬墓三年衣冠古朴與人拜酬輒命子弟執往不屬童僕所教生徒皆以正學爲本兼及當世之務晚年以程朱爲的其學益進如蔡烈林一陽潘鳴時皆傾心下之所著有心極圖說妻蔣事姑愛謹﹝閩書韋布﹞

陳欽齋先生鳴球

陳鳴球字舜夫詔安人性至孝兒時卽定省如禮家貧力學不事口耳嘗與湛甘泉論體認工夫謂工夫無處不貫然下手處不可不知甘泉大嘆服之後又與薛中離講明良知之旨證吾心之無二球明於理學而於天文陰符諸書尢爲精曉所著道心圖體認要解及欽齋集外有陣圖解其卒也友人林士章題其石曰明處士欽齋陳先生之墓﹝郡誌﹞

州判潘徵求先生鳴時

潘鳴時字徵求海澄人家貧就外傅樵采以資學業讀書龍嶺巖得王文成傳習錄讀之遂負篋吳會謁王龍溪畿錢緒山徳洪歸來自以爲有得也益聚徒講論行鄕約積義倉練鄕兵爲政枌楡間會五寨艸寇發竟以鄕兵擒之隆慶戊辰領恩貢入太學歸則講徒日眾久之敍選判信陽州以拂當道謝去逾年卒所著有讀易偶見語錄等編門人吳道濓蘇攀等爲創祠南山寺之東偏祀之﹝閩書郡誌﹞

縣令林復夫先生一陽

林一陽字復夫漳浦人嘉靖甲午鄕薦爲學以居敬窮理爲宗謂道至程朱有何不盡何須別立教門及判濟南調霍邱令皆有惠政以不諧於時遷藩幕歸嘗曰惟敬勝怠惟勤補拙惟儉養亷所著有論學義又善臨池大書有晦庵白沙筆致

孝亷髙先生則賢

髙則賢龍溪人貌古行朴動法古人性沈密善講解嘗持周易本義程子易傳端坐云洞中一年始出作易解士多宗之爲文覃思至深能抒寫其所自得晚貢成均萬曆己卯舉順天林宗伯士章延之西席都下諸公皆願識其人而賢卽世矣

閩中理學淵源考卷八十二

廣平府知府李淸馥撰

○漳浦蔡氏家世學派

縣令蔡丕禮先生大壯

蔡大壯字丕禮漳浦人性友愛篤志勵學受業周翠渠之門告以主敬工夫充然有得由舉人任寧鄕知縣開渠灌田履畝均輸撤淫祠禁溺女又重刻翠渠祠山辧教民雜錄等書授鄕老以教子弟嘗書居敬二字於衙齋銘曰逺敬君近敬身幽敬鬼神明敬人必至無所不敬庶幾不負吾學不負吾身凡折獄必引經文爲斷民以事至邑者必問曰讀書乎則告以講習之法或以貧辭輒勉之以入覲告乞歸所有田宅悉以均諸兄弟著毛詩釋義

主事蔡震湖先生宗禹

蔡宗禹字寶元漳浦人秉性剛介明敏過人少年讀書但求大意不事鉤索乃父教以因經求道因物求知一日大省萬曆間貢入太學大司成葉臺山稱爲天下士屢贈以詩於是聲名藉甚登萬曆辛丑進士司李鎭江甫下車首嚴左道之禁勸諭空門還俗僧僚院宇置役守之以絕士女之往來而緇衣黃冠徑入人家者有罰法令嚴明人莫敢犯惟罪迹未著或已著而情屬可矜者率多平反郡丞某墨而殘欲以其私害人公爭之彊致失丞歡丞方攝郡上官檄公使代之丞益恨構陷萬端遂被劾謫湖州照磨核其事皆烏有未幾丞亦敗彈丞者以螫公爲名公得白補授白水令冰蘗自矢園有椿樹葅之以佐食蒼頭短衣不完所得俸錢悉以興校資貧士凡有淫祠悉攺爲書院而逐其住僧日與諸生談經講道其中講畢必謂曰吾所持以爲治者此耳然天下事宜古不宜今者多矣凡諸政令有不便於民者諸生匡我焉歲饑貧無可賑勸諭諸富室爲糜以濟而自賦詩以歌其事富室益樂於爲善全活不下萬數事聞升刑部主事以疾乞歸講學於湖西書院終日正容危坐諸生非加冠束帶不敢至前曉集必拜有問必趨退則一揖而別自臨文作字以至灑掃應對莫不循循然有規矩幾席之下儼若朝儀四方負笈來者至房舍不能容別結艸廬以居公當風淸月白時提茗挈果放舟湖上顧謂門弟子曰活潑地何人解得向來到此塵慮盡消不啻如湖泉萬斛洗腸胃也先儒所謂吟風弄月有吾與點也之意此時光景殆庶幾乎生平爲學以力行爲主獨往獨來不儕流俗而婚娶喪葬一遵禮經足迹不至寺觀僧巫術士弗與交談曰磨不燐涅不緇者聖人事也吾輩自揣堅白如何果能磨涅無玷乎吾不能爲柳下惠且先學爲魯男子或以舉業爲道學病者答曰君勿蹈時趨但從程朱講解則舉業卽道學矣又曰陳布衣先生有言程朱何嘗不科舉亦以其學居敬窮理而得者以應試而已年七十餘卒先生爲人明敏治郡治邑寛嚴並用生平屏絕異學宦迹所經僧道裹足其辟邪崇正之功更不在韓狄下今子孫猶能世守其訓凡吉凶事不仗僧巫尢近世所希覯者宜爲有家之法也所著有明誠解程朱要言續毛詩釋史記一家言叢桂軒語錄杜詩注釋等書學者稱震湖先生時江右羅公倫浙中丰公熙皆謫戍濱海而同邑薛公士彥亦自雲南布政使致仕歸相與講明正學有鄒魯之風子一橙

孝亷蔡廷黃先生一橙

蔡一橙字廷黃號伯梁充養和粹雅志經學黎明卽起危坐曰此平旦淸明之气也孟子所謂好惡與人相近者正在此時其焉可錯過或告以姚江良知之說則曰世守程朱門戶未便操戈入室也領萬曆丙午鄕薦每公交車北上載籍千卷以行其於濓洛闗閩之書𨿽驢背板橋未嘗釋手曰吾敬此如神明庶幾不見不聞中不敢自肆也著四書提旨詩經會解布衣心圖注與晉江蘇紫溪友善書問辧復甚多子孫各守家學

○學正楊商泉先生豫學派

按商泉先生邑志惟載蔣蘭居葉泰窩爲及門之士今附列之

學正楊商泉先生豫

楊豫別字商泉漳平和睦里人早歲設教裏中人士多從之遊蔣蘭居葉泰窩出其門學者稱爲商泉先生以貢仕遂溪教諭升徳慶學正﹝邑志﹞

○貢士葉泰窩先生時新學派

按先生郡誌列在儒林考本傳以仁讓聞鄕裏化之何公九云贊曰葉君鄕祭酒諸生半在門君乎討性學言行必有藩蓋有道之士也

貢士葉泰窩先生時新

葉時新字蒼竹漳平人年四十盡焚其少年雜著與陳文溪蔣蘭居講明窮理致知之學應貢不仕仁讓有聞里人化之晚乃隠居教授裏中人士多出其門稱爲泰窩先生其門人嚴和濟黃佩韋等錄其論學要語數十則直可分宋人一席其次陳文溪偕曾五溪遊龍亭寺詩曰周旋時事自知閒不落風塵主宰間每泛孤舟觀碧艸也憑佳節歷名山吾鄕幸有眞朋聚世道應看淑气還記得當年山寺講乾坤此意破玄闗﹝漳平志﹞

黃先生佩韋

黃佩韋傳闕

嚴先生和濟

嚴和濟漳平人邑庠爲葉泰窩髙弟子卓如

嚴希立先生卓如

嚴卓如字希立漳平人立身端方𨿽獨處必正衣冠危坐無間寒暑接人處事一出於誠﹝漳平志﹞

林先生梅濟

林梅濟漳平人爲嚴希立髙弟得師門之遺秉心質直制行溫醇膺選後方在彊年不復爲仕進計家居課讀﹝漳平志﹞

○運使曾惟馨先生汝檀學派

運使曾惟馨先生汝檀

曾汝檀字惟馨漳平人以貢入南雍受學於湛甘泉先生嘉靖壬辰舉進士授都察院都事時甘泉爲禮部侍郎朝夕親炙及其轉南禮部尙書汝檀亦求攺南從之遂遷南戶部員外郎歷禮部郎中擢知撫州府首建陸象山吳艸廬吳康齋三賢祠立五經閣教鄕約月朔臨視奬善勸農政暇與諸生講明正學以拂當道意調南寧治如撫州時時甘泉已家居檀往訪焉時安南內亂久不貢廷議屢勅行勘藩臬難其事檀卽請行未幾疏乞終養道經嶺南復謁甘泉而歸旣釋服起補安慶知府時親藩景王之國道經郡當道議析民居爲行宮汝檀移於城東空闊處及王至供億整辦尋升山東鹽運使逾年卒官汝檀資稟厚而信道篤所學淵源於陳白沙刋落支節務窺本源歸家以養親講學爲事與諸生論經旨但遇舊說分析太過處必爲渾合使知歸一嘗以中庸戒懼愼獨教人曰中庸揭此獨知爲後學開一門路多少緊切譬如種植必有眞種子落地然後培植日加暢茂矣於是四方來學者眾乃構心源精舍爲講所所著有心源問辧錄及漳平縣誌督學姜公寶訪求八閩人物獨推重之祀之鄕賢學者稱廓齋先生

同知陳先生九敍

陳九敍漳平人萬曆甲戌進士累官同知有惠政九敍少學曾汝檀之門嘗言學必成其大不在一節取名髙學必成其是不在與人競門戶沈古林王東裏耿楚侗諸先輩咸許可其學以爲正脈著有心源錄詩文諸編

閩中理學淵源考卷八十三

廣平府知府李淸馥撰

○黃石齋先生道周學派

黃石齋先生道周

黃道周字幼元號石齋漳浦之銅山人少負奇節以孝聞年十四慨然有四方之志不肯治舉子業抵博羅謁韓大夫日纘韓家多異書得盡覽所未見嘗卽席酒酣援筆立就數千言名大噪天啟二年第進士選庶吉士歷編修監修國史實錄故事經筵展書官奉書膝行道周謂膝行非禮也平步進魏忠賢目攝之不爲動未幾乞歸葬父石養山結廬其下旋丁內艱服闋還朝崇禎三年典試浙江以神宗實錄成晉右中允明年冬故相錢龍錫坐袁崇煥事被逮道周艸疏救之貶秩鐫三級而龍錫卒得減死科臣有銜道周者摭浙江典試事蜚語上聞疏乞休許之瀕行上小人勿用疏蓋指輔臣溫體仁周延儒也上怒削籍還至浙江學者聞道周至爲築大滌書院而稟學焉歸至石養山守墓如新喪時踰年以有司請講學於郡治紫陽祠門人自逺至者可千人乙亥起補原官時方久旱五月內系兩尙書道周疏請愼喜怒以回天意六月又上疏曰陛下下詔求言省刑獄然方求言而建言者輒斥方淸獄而下獄者旋聞當此南北交訌柰何與市井細民申勃磎之談修睚眥之隙乎時溫體仁方招姦人興東林復社之獄故道周言及之晉左諭徳掌司經局疏陳有三罪四恥七不如語遷少詹事侍經筵會鄭三俊下吏講官黃景昉救之道周上疏推奬旨下切責再疏以支飾譴道周前有疏纂述洪範月令等書未就乞寛假數月去有旨得卒業時楊嗣昌奪情入閣陳新甲奪情起宣大總督道周艸疏分劾同日上之上持疏不下及召對與嗣昌爭辧上前犯顏諫諍不少退沮貶江西布政司都事未任巡撫解學龍以道周才堪輔導薦上怒疑爲黨削籍逮治詞連黃文煥陳天定董養河文震亨俱下詔獄戶部主事葉廷秀太學生塗仲吉先後疏救並杖戍道周系獄時吏日奉紙筆乞書道周爲書孝經百二十本在獄兩年感明夷事著易象正方艸十二圖錦衣校徵急道周恬然謂曰俟吾畫一圖成就逮耳擁之去至北寺與仲吉廷秀對簿受械鞫時姦黨必欲殺道周尙書劉澤深等謂道周不宜以建言誅得遣戍廣西旣而嗣昌敗周延儒蔣徳璟乘間爲上言得免戍復故官疏乞致仕歸講學於邑之明誠堂及江東鄴山郡邑有司逺近鄕大夫士畢至凡一再會而燕都變作初道周未第時渡釣龍江舟覆溺焉恍惚見一人前導至一殿額曰倪黃館選時元璐名第一道周第二一死北都一死南都出處始終若前定然著述甚富奏疏經解詩文旁及天文曆數共四十餘種﹝二希堂集行狀通誌儒林錄﹞

張蒼巒先生若化

張若化字雨玉號蒼巒世居漳浦之丹山弱冠師事黃石齋得聞明誠之學旁及律曆經綸諸務靡不淹貫崇禎丙子舉於鄕兩上公交車不第而弟若仲以庚辰捷南宮因畱京師時石齋以言事下北寺獄若化靑衣小帽雜廝役中時時進獄問起居左右之若化事父母以志養食貧茹苦嘗搗栢葉以代園蔬諸孫嘗之喀喀不得下咽若化茹而甘焉山居四十年足不及城市未嘗以姓名通有司勵志獨行不標講學之名疾惡守義凜不可犯𨿽骨肉至親不少假而惻隠所周悉力於人者不少靳時值兵荒盜賊蜂起羣相戒曰愼勿犯張公廬鄕人依以避難終其身盜不入境丹山在羣山中巉巖阻絕日夕雲霧往來茅茨數椽上漏下濕豺虎交橫時曳杖孤往登陟羣峭徜徉泉石嘯歌自得人咸異之年六十六正襟危坐無疾而終子士楷能繼父志潛心性命之學稱儒宗焉

張次巒先生若仲

張若仲字聲玉號次巒生而韶秀讀書明理以不欺方寸爲本嚬笑不茍作止語黙持之以敬若性成焉崇禎丙子與兄若化同舉於鄕庚辰成進士例選州牧性亷靜不願任煩劇攺授益府長史居官淸儉簡貴以禮匡宗藩請崇寛大戒嚴切不納以去就爭之益藩爲之攺容以母病乞休歸母沒旣葬爲土室處其傍聞狐兔嘷嘯輒泣下嗚嗚山居五十年淸修獨善藝圃一區果蔬薯蕷度給賓祭余悉種梅竹栽蒔灌漑身自爲之時蓑篛牽犢飯隴畆與野夫雜處晚歲益務爲惇篤飲人以和遇鄕裏有爭訟勸之以誠久而化焉邑濱海有蝗起羣飛蔽天觸禾稼艸木葉噉盡民多聚泣或泥首禳之獨若仲所居數里內外無蝗患裏賴以安歲丁卯秋夜風雨大作所居屋盡拔若仲獨寢地上無恙黎明人視之毛髮爲悚年八十四以壽終鄕人稱若仲兄弟爲丹山二先生而不名與兄若化同祀鄕賢﹝二希堂集﹞

張端卿先生士楷

張士楷字端卿漳浦人父若化弱冠師事黃石齋先生得聞明誠之學士楷幼穎異稍就外傅卽學爲詩歌古文詞超然獨往下筆立就弱冠一意屏棄舉子業潛心性命以主敬爲根本嘗謂精一之學九思盡之作九思注錄太極圖說定性書西銘敬齋箴各爲題詞參曲禮內則小學諸書爲敬學科條務合天則而不苦於拘攣以授學者爲言行準漳南學者爭師之其論經濟之本必在存養之熟從性命中起經濟還從經濟中求性命斯內聖外王之學也平生踐履純懿端重溫克望之如泥塑接之和气藹然而義之所在剛介不撓𨿽妻孥不以情恕千駟萬鍾不以易也自學道後益卑視文藝然文益深造詩直逼少陵凡天文地輿歷象律呂無不洞覽卒年四十有七論者以士楷方漢汝南黃憲憲好臧否人物時露圭角中涵養所得未知於楷何如也所著有濮沿山人集談學錄明儒林列傳土室庸言藝苑提宗靜學編等書﹝郡誌﹞

蔡時培先生春溶﹝賴繼瑾附﹞

蔡春溶字時培龍溪人賴繼瑾字敬儒平和人二人者少倔彊負志節仝受業於黃道周之門道周器之

林子篤先生邁佳

林邁佳字子篤詔安人潛心力學從薛欽宇黃石齋二先生遊著環中一貫圖說究論天人事物之蘊薛以一庵子呼之年八十餘猶與同志講易忘倦云

洪阿士先生思

洪思字阿士龍溪人年十三隨其父遊黃石齋之門容止甚飭石齋器之及石齋出山思稍長乃自附於鄴山之徒日以詩歌自放末年憫其師文字散軼乃出收文於江上士大夫多重之其詩激楚淸越不落時流作章艸甚佳晚復入山而卒著有洪圖六經洪圖六史及敬身錄﹝郡誌﹞

陳祝皇先生天定

陳天定字祝皇龍溪人與文穆林公焊爲中表嘗師事之天啟五年成進士遭魏璫方張不釋褐而歸日與友人談經史操時藝選政海內操觚家多宗之而陳氏說書尢盛行於世會漳中不靖二十四將躪海濱窺於郡郡守施邦曜與共商捍敵之策天定繕鄕兵輕衣治戎自城以東皆主之築土堡於鎭門兩岸以固郡圉賊嘗一夜以輕舟泊浦頭天定乘月黑要之賊幾不得出自是不得內犯歲復饑天定捐貲勸賑聚米分卹活饑民無數民爲立碑紀其事崇禎辛未璫焰旣熄始廷獻授官行人未幾林文穆卒遂請護喪以歸著有陳氏說書及慧山詩文全集若干捲行於世學者稱爲慧山先生﹝郡誌﹞

塗徳公先生仲吉

塗仲吉字徳公鎭海塗一榛季子生而骯髒喜談節義時論未之許也稍長入太學聞時事闕失輒頓足或時爲流涕一日在金陵聞黃石齋道周下詔獄時方飲投觴而起曰仲吉當一行爲朝廷保正士遂間闗赴闕上書上覽疏大怒杖仲吉於長安門外復下錦衣獄鞫指使者錦衣喬可用盛陳刑具仲吉曰吾閩南男子見義而動死卽死耳寧足怖耶可用拶其指盡折仲吉不少挫旣而懷宗亦稍悟乃與道周俱論戊未幾復赦還﹝郡誌﹞

紀石靑先生許國

紀許國字石靑同安後麝人與父文疇並受業於黃石齋先生石齋弟子數百人許國年最少許以掉臂獨行年二十二舉崇禎壬午鄕試﹝同安縣誌﹞

王載卿先生仍輅

王仍輅字載卿漳浦人少宰志道之孫從張端卿遊家旣落恆敝衣冠有姑妻於貴人仍輅不往貴人餌以千金終不顧率妻子入珠溪萬山中暮年乃還於墻東舊址築數椽曰狐死首邱耳嘗置一笠爲亭四面編蘆障之竟老其中﹝郡誌﹞

張紹和先生燮

張燮字紹和廷榜之子萬曆甲午舉人聰明敏慧博極羣書結社芝山之麓與蔣孟育髙克正林茂桂王志逺鄭懷魁陳翼飛稱七才子與黃道周尢稱交好道周嘗云文章不如張燮一時逺近巨公咸造廬式訪校書萬石山中刻有七十二家文選行世﹝郡誌﹞

範介卿先生方

範方字介卿同安人後遷漳之長泰天啟元年鄕試第一性耿介聯同志爲社異趣者擯不入與銅山黃石齋道周浯州盧閒之若騰熊山沈復齋佺期尢以气節相髙期不負所學一試春官不第見逆閹濁亂時事日非歸裏閉戶卻掃無復仕進意崇禎攺元閹黨伏法乃更北上以石齋薦授國子監助教遷戶部主事晉員外郎流賊李自成陷京師方聞賊入整冠帶坐部署賊執之問倉鑰誰掌曰我掌匙安在曰頭可斷匙不可得也遂抗賊不屈死之其子登楓同之弟子員甫冠婚自家來省適值難方揮之不去殮方畢號痛出血數升絕吭於其旁有老僕爲槁葬於都城同安義塋登楓附焉

○淸漳何氏家世學派

考何公經學朴茂先正皆推重無異詞其書誠足爲後學指南今撮其略著於篇爲何氏家學云

何玄子先生楷

何楷字玄子漳浦鎭海衛人生有異質書過目不忘天啟五年登進士時魏璫肆毒朝紳楷不謁選而歸崇禎時起戶部主事榷滸墅闗事竣進員外郎七年詔簡部曹爲言官大臣多推楷攺刑科給事中流寇陷鳳陽毀皇陵楷疏劾撫臣楊一鵬按臣吳振纓下獄語侵輔臣溫體仁王應熊旋復劾兩人朋比行私言振纓爲體仁私人一鵬爲應熊座主情面重則祖宗之陵寢爲輕朋比濃則天下之刺譏不卹語甚切至忤旨鐫一級復疏請罷內操上又不從是時上憤在廷之臣多貪庸顧身家視君國輒泄泄思欲痛整齊之於是詔獄繁多司寇諸曹郎日不暇給有言者上疑爲偏護舉朝皆結舌無敢言楷乃疏陳愼刑八議娓娓千言援祖制明國典寄匡救於將順之中天子知其諷切也一時獄稍寛楷自以身爲言官不得黙朝廷每有大事時政有得失嘗侃侃敷陳議保舉言擇相請停秋決及言海寇宜剿並駁諸大臣情獘卽皇陵一案楷已得罪尢復再申前說謂二輔輕視祖宗勇護私黨政本何地相率爲比尢而效之獘將何極及應熊陳辧楷復駁其明旨未下應熊何知置辧必有往來偵探漏禁中語者應熊竟由此罷去蓋天子亦知其敢言𨿽不能悉從然顧心志之未幾攺工科都給事中時火星逆行天子減膳修省兵部尙書楊嗣昌方主欵因歷引前史惑帝意楷疏駁其立言本心附會罔上及嗣昌奪情柄政楷又疏劾其非忤旨貶二秩爲南京國子監丞旋丁內艱乃歸講學於紫芝書院服闋諸大臣請復原官上不許旣而國用匱乏朝廷思用鈔乃召楷問鈔法至南都而京城已陷矣楷博綜羣書寒暑不輟尢邃於經所輯古周易訂詁詩世本古義最精博春秋繹尙少四公然皆爲學者所傳云﹝郡誌﹞

閩中理學淵源考卷八十四

廣平府知府李淸馥撰

○延平明代諸先生學派

延津爲楊羅李朱四賢授受講學之區其山川淸峭秀蔚仰止者不啻閩邦之岱嶽矣明代希風往哲者如王希白田希古遊行簡盧叔忠田徳萬諸先生其學術仕迹卓然可考固皆昔時之流風余緒也今錄其著者載於編

編修王希白先生暹

王暹字希白將樂人洪武丙子舉人永樂中以薦入京修五經大全由興安訓導歷官國子助教學士飭修祭酒而下咸推重之終翰林院編修著聲律發蒙解注﹝道南源委閩書﹞

副使田希古先生頊

田頊字希古大田人爲文簡奧初領鄕薦計偕不赴讀書秬麓後登正徳辛巳進士歷官禮部郎中與張治具廖道南王用賓鄭善夫輩以文章相砥及督學湖廣辟濓溪書院規飭諸生先行後文相與講明性命經濟之學所識拔多爲名雋遷貴州副使以母年老力疏乞養時年方四十餘而已撫按交薦五上不起母年九十七終頊攀號擗踴有如孺慕家居三十年絕迹城府流賊犯境頊出私貲募死士環守賊因以遁邑人徳之﹝閩書道南源委﹞

教諭吳敬昭先生恭

吳恭字敬昭南平人選爲翰林庶吉士與纂修宣宗實錄以疾告歸久而踰年部文督責有司促行勉彊赴部願就教職授余幹諭致仕卒恭篤志向學淡於世務天性孝友家業悉讓二兄有學古文集﹝閩書﹞

教授樂廷冠先生文解

樂文解字廷冠沙縣人少好學精詣窮理沈思忘日夜以貢授吉安訓導從羅文恭洪先講學洪先與語忻然曰吾老友也檄署廬陵歲值饑著救荒解上當道行之邑賴不困擢鳳陽縣教諭雷州教授謝病歸日與其從兄應奎酬和以老﹝閩書﹞

樂先生如璋

樂如璋沙縣廩生禔躬正大以禮義自持篤嗜羣書垂訓後學弟子半出其門有四書翼經說行世﹝延平郡誌﹞

侍郎遊行簡先生居敬

遊居敬字行簡南平人嘉靖十一年進士選翰林院庶吉士攺授監察禦史以澄淸自任巡視蘆溝按商人匿稅語侵司農竦然憚之巡按應天劾僞學之聚徒遊談騷擾驛傳者捕姦黨王冠寘之法出徽州民久滯疑獄劾池州守之倚相勢爲墨恣者出爲浙江按察僉事核吏治畫民便利禁湖遊戢戒壇杭俗爲一變擢廣東按察副使湖廣布政參政仍按察浙江累官左右布政使丁內艱復補浙時倭賊猖獗徵調主客兵以數萬計旁午倉卒庫無羨贏百凡皆倚辦居敬居敬處畫無遺一子於廣日議者欲練土著汰客兵當闗而噪督撫沮喪莫爲計居敬挺身前諭數語皆解散丁外艱復補山東晉都察院副都禦史巡撫雲南鎭守沐朝弼故恣橫居敬以分義裁之歸其所侵騰越州莊田東川蠻酋阿堂謀簒東川彊奪府印擅立作亂奔烏撒致與宣慰安萬銓沾益州土官安九鼎治兵相攻十餘年不解矣至是復侵及羅雄州逼危會城居敬上疏請川貴兵聯誅之有旨令川貴撫按勘明具奏聞相視莫敢先發居敬又屢招阿堂不服乃出不意督土漢兵進剿阿堂窘急自刎死三省遂定而沐朝弼故銜居敬裁抑之言於巡按禦史王大任以討堂奉朝命會勘柰何不俟勘得旨擅興兵者大任遂疏劾居敬坐逮杖系論戍碣石而前功盡抑穆宗卽位赦歸廷臣交章訟居敬召起南刑部右侍郎尋轉左髙新鄭再相欲甘心徐華亭無上事請考察科道官凡見彈劾者一网去之居敬語其所善同官曰君相必不忘華亭曁所嘗抵牾此斤斤耳僕謂君相姑捨是而一心謀宗社異日誦相業孰光大者新鄭聞之恚甚示意於其門生其門生以老論居敬居敬方爲三疏上之其一言中貴擅權其一言時宰作威福其一請其鄕之羅豫章李延平從祀孔廟而先上從祀奏新鄭以中旨摘其奏詞繁稱罰俸三月而居敬遂乞歸越四月卒朝廷遣官諭祭營葬如故事居敬學務實踐身甘茹苦衣粗食糲一席十年漆枕櫛匣尙靑衿時物宦途垂四十年諸子僅給衣食鄕評重之其峻徳宏猷古風直節一時鮮儷所著有五經旁注可齋文集及延平郡誌奏議若干卷子於北於廣居敬滇南被逮時廣方登十六力辧父寃旣長從三山王應鍾講學後以太學蔭授太僕累官戶部郎卒於官

鄭先生文端

鄭文端永安人幼鬻魚鹽行年三十盡棄所事從師爲學精於易生徒日眾永安易學自端啟之﹝通誌﹞

趙雪航先生弼

趙弼字輔之南平人博學多識淸潔自好邃於易教授鄕邑學者稱爲雪航先生所著有雪航膚見等集今通鑑內雪航趙氏史評卽其人也﹝延平郡誌﹞

縣令朱希純先生成

文朱成文字希純南平人嘉靖壬子舉人知於潛嚴禦礦寇時與田一庵王龍溪錢緒山會講天眞書院究心理學著讀書會要越閩議略天目劍津會語鐘臺問答續壤瑣吟藝林枝語等集﹝閩書﹞

教授林茂實先生應芳

林應芳字茂實南平人弱冠扶父柩楚南■﹝風貝﹞風忽作抱棺溺湖水中俄觸沙畔得畱歸葬如禮繇選貢訓溫州遷吉安教諭南安教授解綬歸入仕家居惟以講明道學爲己任﹝閩書﹞

施先生明

施明南平人家貧苦學六經子史悉能通解徐文貞司理於延期以大器領教南康士慶得師及歸後進景從鄕評髙尙﹝閩書﹞

縣令徐時傑先生登第

徐登第字時傑南平人以歲薦授學博教士以身心性命之學部使者首薦之擢令容縣淸守直行竟掛冠歸﹝閩書﹞

教授官思敬先生寅

官寅字思敬順昌人嘉靖間應府庠貢天性孝友以道學爲己任歷嘉興教授所至教澤及人視平湖篆淸介不染及歸杜門課子立祭田睦宗族﹝閩書﹞

同知盧叔忠先生應瑜

盧應瑜字叔忠順昌人隆慶丁卯舉人知遂溪縣遷潮州同知治河有功掛冠歸養著書闡明格致一貫中和夜气之旨﹝道南源委﹞

教諭蕭賓竹先生來鳳

蕭來鳳字舜儀號賓竹將樂人力學甘貧事李材與語多所契合退謂人曰將樂有舜儀身體力行似可入龜山門者由貢諭饒平學者稱爲賓竹先生著有演宗問答雅歌集

尙書田徳萬先生一儁

田一儁字徳萬大田人隆慶戊辰舉南宮第一選庶吉士讀中祕書遜心經濟雅以大節自砥庚午授編修尋奉使淮藩不受藩王饋復命充經筵起居官修累朝實錄旋升修撰晉侍讀萬曆丁丑張江陵相奪情輒假旨杖諫者箝制天下同捨郎趙用賢吳中行二公與焉一儁亟與趙公志臯謀抗疏論救時王公錫爵視院篆則相戒毋累聖徳姑過張所諷勸之於是王公偕志臯及一儁張公位習公孔教詣張所首爲杖者解張黙不應則奮气昌言備責以綱常之義且曰天地鬼神其可欺乎天下萬世之口可盡箝乎語峻直甚張憤慚無地顧左右欲引佩刀自裁一儁與諸公大笑拂衣出張大恨於是志臯孔教被逐而一儁與王公錫爵先期告歸亡何張敗起故官同修大明會典然終非所樂數月復引疾歸久之起家以宮寀視畱篆攝司成事居二年召修玉牒已擢國子監祭酒飭規條絕貴近闗說其序次出入一無所假有一生持刺求進越一儁故召試抑奪之生驁甚寓言譏訕一儁曰吾抗顏爲弟子師當爲生徒湔滌儻■﹝艸昜﹞狀疏上於朝斥爲編氓諸士始逡巡閒軌己丑擢禮部右侍郎兼侍讀學士旋轉左教習庶吉士諄切不倦時與講求經濟與立朝大節無不人人顧化者以病請未發卒邸捨詔贈尙書諭祭給郵予葬費一儁恬淡寡慕居恆辧一介然不欲以潔自標歷宦廿余載莫知其貧迨病篤諸門人更直侍臥榻睹所食用率粗糲疏布夫然後知其蕭然寒士也

貢士林良章先生鈿﹝賴汝允何升﹞

林鈿字良章將樂人萬曆間貢士時宋儒羅豫章李延平二先生未與從祀鈿請於督學熊公尙文行之復刋楊龜山全集著有澹寧集行世時有賴汝允者亦請羅李從祀而龜山先生之祀則自何升請之何賴二公皆鈿同郡人也﹝道南源委﹞

董先生臺庸

董臺庸將樂庠生學有心得爲先正典型常爲其邑令傅宗臯致敬逰李見羅之門歸而與父紹幃先後著禮記說約﹝延平郡誌﹞

學正張先生居靜體中

張體中字居靜南平人性簡淡洽經史繇歲貢仕香山宣城福寧學正學博行端諸生執經問難者咸與闡明宗旨及歸蕭然盤澗杜門著述有經講意詩集等刻藏於家﹝郡誌﹞

祝先生允文

祝允文將樂人少業成均數載試輒冠軍積分候選性恬逸不仕好學力行行坐終食口不輟誦老尢篤記詩文居家正冠修儀不妄與人交紛囂不入於耳送客不出戶外而禮意誠愨𨿽鄰人數歲罕見其面者人以儗之宋陳布衣﹝郡誌﹞

貢士黃本正先生炳如

黃炳如號本正南平人淳篤好學品行卓然守父庭訓孺慕不忘膺歲薦究程朱之學人士奉爲師表﹝郡誌﹞

鄧仲昭先生斯薦

鄧斯薦字仲昭沙縣人年十五補弟子員篤志好學慨然以明道自任邑侯方公延以西席未嘗以私幹家徒四壁常自怡然有懸鶉樂道風子可權登乙未進士﹝郡誌﹞

閩中理學淵源考卷八十五

廣平府知府李淸馥撰

○建寧明初諸先生學派

按余則亮杜徳基丘永錫鄒季和張孟方諸公皆淵源建安之學托志在巖穴山谷惟時武夷雲谷間學侶尙有其人故繋心者向往焉非欲戢影寂寞之濱也惜年代寖逺師友莫詳矣黃氏仁溯金華宋氏之傳黃氏福楊氏壽夫李氏鐸各以治經砥行名著廟廊皆建安先正之遺範也玆采其著者載於篇

知事余孝友先生應

余應字則亮政和人早從江惟志遊以私淑文公之學性凝重寡言笑恆以禮自律家邇闤闠足迹未嘗入縣門早失所恃事繼母與處繼弟以孝友稱洪武初以明經薦起爲儒學訓導遷畱守司知事越三載坐公文不式免歸執父喪一遵文公家禮邑人稱曰孝友先生﹝雒閩源流閩書﹞

司訓鄒季和先生文慧

鄒文慧字季和建安人任司訓元末謝職服柴桑巾服與門徒講程朱之學洪武初本郡理學推文慧爲首﹝閩書道南源委通誌﹞

贊禮郎黃淵靜先生仁

黃仁字淵靜建安人曾祖定宋末居六合爲兵馬副都監仁溫純能詞章少時朝出受易於部使陳孟然暮抵捨質疑於仲父居徳內外皆得師學日進如雲集水湧洪武辛亥有司以仁名上福建行中書省試藝棘闈主文衡者爲前進士林以順吳尙志江惟志郭麟取捨甚嚴及出榜選中三十人仁居第四年始弱齡耳明年會試南宮銓曹急用材不俟再試擢奉常贊禮郎仁初名文仁有司以犯周西伯謚加水其左曰汶仁及解名中書右丞相汪廣洋曰仁義甚弘可冠以汶乎第爲名仁仁受學宋文憲濓濓甚愛之爲作黃淵靜字辭而仁仲父居徳者亦奇男子年十六時中程試髙等諸老生不中嘩於庭居徳請面試嘩者持筆不能下面頸發赤出後攺名保元爲酆都丞﹝閩書﹞

教授杜徳基先生圻

杜圻字徳基崇安人元杜本之孫苦學砥行以先哲爲師洪武間以薦舉授甌寧訓導轉溫州教授﹝閩書﹞

教授丘永錫先生錫

丘錫字永錫崇安人領洪武鄕薦除工科給事自陳願學職攺衡州教授永樂四年預修大典攺衢州教授宣徳七年後預修太宗實錄成仍乞原職攺建昌教授自筮仕以來凡五典文衡人服其公性嗜學垂老不倦偕其友徐仲禮結社武夷手不輟披卒年八十有文集行世﹝閩書武夷山誌﹞

訓導張孟方先生矩

張矩字孟方廣陵人父伯巖元季爲崇安五夫巡檢遂卜居焉依屏山劉氏得其遺書讀之遂通五經諸禮書皆精絕洪武間薦爲崇安學訓導﹝通誌﹞

寺丞黃汝錫先生福

黃福字汝錫浦城人博通經史任杭州府訓導勤教善誘升太常博士永樂中預修五經四書大全及性理大全書升本寺寺丞﹝閩書﹞

修撰楊先生壽夫

楊壽夫建安人父文叔元末與兄恭叔舉浙江鄕試恭叔洪武年薦甌寧訓導攺建安壽夫名松以字行通春秋孝友篤摯建文辛巳郡守芮麟薦授縣學訓導秩滿諸生請畱升本學教諭歷二十餘年多所造就典考鄕試者五會試者二宣徳中楊文貞輩交薦之升翰林院編修預修宣廟實錄升修撰正統中致仕﹝閩書﹞

李先生鐸

李鐸甌寧人涉獵五經尢邃於易洪武中以明經薦授監利教諭爲文一主傳注不尙穿鑿誘掖爲多﹝閩書﹞

簡討蘇伯厚先生庠

蘇伯厚名庠以字行政和人父照伯厚自幼以聰敏聞比長博通經史尢精毛詩爲文章援筆立就聲譽日起每自沈晦篤意事親講學絕迹不至城府以孝行見重累薦不起洪武乙丑以明經授建寧訓導後學多所造就升晉府伴讀未赴永樂初預修太祖實錄遷翰林侍書復預修永樂大典爲總裁升簡討兩典春闈文衡進講東宮卒伯厚學本誠實議論皆有根據在翰林幾十年絕無私謁與禮部尙書鄭公賜有師友之舊未嘗一至其門鄭公嘗請見必規以正言每加敬服其餘出其門者咸操守有品人有一善稱之不絕口對同寮詞气溫和罕失色於人家庭有禮法服用儉約自號素履有素履集子鑑永樂間官稽勲郎中弟仲簡﹝閩書分省人物考﹞

訓導蘇仲簡先生鏡

蘇仲簡名鏡以字行善文詞與兄伯厚弟叔敬季雅自相講授洪武初以明經薦授崇安學訓導﹝閩書﹞

州判盧士明先生欽

盧欽字士明建陽人性好學五經百氏悉能貫解曰讀書非徒記誦將以行之也洪武以明經聘爲儋州判卒﹝閩書﹞

○助教趙志道先生友士學派

明代建安師席有立者湮晦莫詳只趙志道先生傳中載鄭文安楊文敏二公曾遊其門其餘有道前修求師訪友皆散見列郡及他邦皆可考焉

助教趙志道先生友士

趙友士字志道甌寧人宋宗室裔純厚樂易洪武初以明經舉爲府學訓導正已率下鄭文安賜楊文敏榮皆出其門官國子助教有文集行世﹝閩書通誌﹞

文安鄭彥嘉先生賜

鄭賜字彥嘉政和人舉洪武十八年進士授監察禦史時天下初定法令嚴肅郡邑吏坐罪逮繋者多旣解戍命賜就龍江編次其行伍時暑甚賜諭以上恩慰撫之脫其鉗械俾各就居止旦一詣視有疾病羸弱者捐祿米饘粥之皆感悅湖廣布政司奏缺官賜秩滿遂與簡討吳文並出爲參議二人同徳恊力剔獘去蠧淸簡寛直最爲知名丁內艱服除攺北平布政司左參議成祖在藩賜服事甚謹被眷愛而謀國者疑之謫置安東屯未幾召爲工部尙書旣命督軍務河南拒靖難師成祖卽位李景隆言賜罪亞齊黃逮至上問吾何如待汝遂相背耶賜曰亦盡臣職耳上笑釋之攺刑部尙書復轉禮部寵遇日隆後衰病不任官冗爲侍郎趙羾所間益惶悸周章上心輕之頃之卒上問翰林臣曰賜不病遽死自盡耶楊士奇對曰病矣惶悸不敢就醫藥昨在右順城門外立而僕臣命其屬掖出之語未竟上曰賜故君子才不贍耳其撰文遣祭翰林諸臣退上獨召士奇曰微汝言吾幾疑之遂贈太子少師謚文安賜小心恭愼易直和厚學士解縉嘗於上前稱其足爲君子﹝閩書﹞

文敏楊勉仁先生榮

楊榮本名子榮字勉仁建安人漢太尉後也祖達卿有陰徳﹝達卿值歲儉出積粟食人使爲種樹於其縣之龍津召子弟戒之曰樹長勿以售人惟學捨杠梁浮屠老子之宮貧無室廬死無棺槨者則予之否非賢子孫繇是鄕人獲濟者眾元福建行省左丞阮徳柔作萬木圗以美之﹞子榮登省試第一建文二年進士授翰林編修永樂初與解縉楊士奇胡廣黃淮胡儼金幼孜被選入文淵閣付之宻務而兩制悉歸焉內閣典機自子榮始時靖難之初朝政鞅掌子榮年最少而最警敏通練一日寧夏報被圍上召七臣獨子榮在示之奏而曰爾後進也寧解此何以禦之子榮對曰聞寧夏城堅士卒習戰勅守臣堤備可耳夜半聞圍解旦召曰何善料也因獨名榮升修撰仁宗立爲皇太子以侍講進奉訓大夫右春坊右諭徳兼侍講如故五年命視邊甘肅還奏稱旨上手剖瓜賜之明年以父喪給傳歸旣塟起復視事明年母喪乞歸上以北行期迫不許明年榮與學士胡廣諭徳金幼孜皆扈從八年從徵至淩霄峯與廣幼孜及刑部侍郎金純夜失道幼孜墜馬廣純不顧去榮下馬爲理鞍轡前復墜讓以所乘馬午見上時上遣人四索三學士及見大喜問故笑語幼孜曰此中多狼爾非楊榮詎能免乎榮謝曰僚友當然上曰胡廣金純獨非僚友耶使掌護衛勇士三百不隸於諸將賜駕前先鋒銀牌榮還京請終制賜金幣馳驛勅中官護行趣歸旣至復榮官已侍諸皇孫讀書文華殿講授有程度皇太子稱之明年復與廣幼孜從北巡太孫侍行上命榮以間陳說經史兼領尙寶事凡宣詔出令及旗志符驗必得榮奏乃發比還北京命修五經四書性理大全書成宴勞之畱北京二年進翰林學士仍兼庶子從還京師明年復從北巡十八年進文淵閣大學士兼翰林院學士明年定都北京營建規制多出於榮會三殿災榮直入麾衛士遷禦書圗籍翌日上喜褒賜之榮因與幼孜陳便宜十事報可榮論事激發不能容人過然羣臣或觸帝怒致不測輒從旁寛譬之侍讀李時勉尙書夏原吉皆以榮言得無死都禦史劉觀以榮言得無戍邊營善探人主意談言微中以故其說得行嘗謂人曰事君有禮進諫有方爲人臣以抗直賈禍吾不爲也明年復從出塞軍事大小令參決賚予優渥師還榮與幼孜皆受上賞明年從徵西駐萬全軍務悉委榮晝夜見無時上時稱揚學士不名額森托噶欵塞羣臣議莫定榮獨請往受降而歸師旋明年復北徵當是時上凡五出塞榮幼孜輒從周旋險阻未嘗頃刻離大軍抵達蘭河敵逺遁師亦獘上問羣臣當復前否羣臣唯唯惟榮與幼孜獨請班師上許之時浙江守臣言浙麗水與閩政和山賊熾請發兵榮曰愚民苦有司不得已相聚兵出怕益聚不可解遣一介往撫可不煩兵如其言盜果息上禦帳殿從容語榮幼孜曰東宮監國久明習政務今歸當付以國事朕將老焉二人頓首還次楡木川上崩中官莫知所措榮與幼孜入禦幄議喪事二人議六師在外去京師尙逺祕不發喪以禮斂龍輿所至朝夕進膳如常儀益嚴軍令人莫測或請因他事爲勅遣人馳報太子榮曰皇帝大行孰敢稱勅莫若具啟人皆韙之仁宗卽位進嘉議大夫太常寺卿兼前職有間進太子少傅兼謹身殿大學士尋勅賜繩愆糾繆之章始大行訃至仁宗哀亂不及詳問當時事痛定乃知賜勅曰先帝崩䢐六軍在外卿盡忠謀鎭定果斷加賜白金五十兩彩幣十表裏寶鈔二萬貫白米二十石特升工部尙書前官如故其冬勅護塟山陵勅修太宗實錄命榮總裁仁宗崩宣宗卽位復命總裁仁宗實錄益推心委任榮與楊士奇楊溥協恭輔政天下稱爲三楊士奇曰西楊溥曰南楊榮曰東楊而果斷之才卒歸榮也宣宗親徵漢庶人棄交趾之議皆自榮發之二年賜勅並銀章五褒予甚至宣徳三年上北徵出喜峯口榮與楊溥皆從大獲而還榮獻詩十章又明年兩朝實錄成宴勞有加尋進少傅食三祿如故辭大學士祿允之有頃誥贈三代滿三載賜勅諭宣宗崩英宗卽位委寄如舊賜予相屬五年乞歸展墓上使中涓輔行還至武林驛而卒年七十上輟朝一日贈太師謚文敏授世都指揮使榮歷事四朝謀而能斷中官持文書至閣必問東楊在否不在卽去嘗會廷臣錄囚片言立決眾皆嘆服尢喜賓客善交際𨿽貴盛無厓岸士多歸心嘗疏舉陳循髙榖苗衷三人自代或謂榮處國家大事隨機應變不媿唐姚崇而不拘小節亦頗類之正統初天下休息榮有力焉榮少從師友慨然有志古名相嘗退朝意甚不樂子讓請曰大人得毋以不肖有所累乎榮曰非也念吾職重無以報國三代以上之大臣無不怠惰荒寧爲懼所以憂戚不在汝輩曾孫旦官吏部尙書

尙書楊晉叔先生旦

楊旦字晉叔榮曾孫弘治庚戌進士歷吏部考功郎中嘗考察京職有被黜而夤緣奏辧奉旨再核馬文升倉卒欲攺擬旦曰祖宗來未有此例幸門一開後將謂何竟覆罷升太常少卿歸省還朝中官劉瑾欲要見不得遂以違限出知溫州提督浙江學政瑾誅升順天府尹時武宗未建皇儲與九卿具疏請擇宗室之賢者育於宮中尋奉勅總督京通等倉適回賊犯邊甘肅驛騷奉勅督理糧餉升總督兩廣軍務兼巡撫番禺淸逺河源等縣蘇岡十八山滴水巖等塞猺獞負固旦調集官軍土兵分道並撃斬級萬一千有奇俘獲四千一百有奇奪回被掠男女二百三十餘人牛馬輜重不可勝紀璽書褒異以母喪奔歸嘉靖初起掌南院升南吏部尙書旋攺北會桂蕚張孚敬以中旨升學士旦率都院疏論忤旨遂爲陳洸所誣有旨令致仕科道交章論薦不報旦奉母至孝𨿽貴顯不衰年七十一危坐而逝﹝通誌﹞

閩中理學淵源考卷八十六

廣平府知府李淸馥撰

○成化以後諸先生學派

按熊氏熈爲勿軒先生之裔少從三山林氏玭學易與虛齋蔡氏同稱髙弟若趙蘭溪旻楊天遊應詔楊文鋭鏸黃元泰三陽傳稱其授徒傳業一時師廣而門徒莫考矣其餘諸賢或以經術文學著稱或以功績節槪垂名皆表表可傳述者嘗考建安風气宋時開倡首於八閩自遊胡朱蔡眞熊數家以來遞衍宗風中明以後人才稍替矣然其流風篤厚大抵質有餘而文少遜其守儒服躋顯仕者規矩不踰豈非大賢之烈哉

訓導熊文明先生熈

熊熈字文明建陽人弘治壬子鄕貢士宋勿軒裔孫少從侯官林先生玭學易與晉江蔡虛齋先生同稱髙弟授翁源訓導後謝病歸門人感泣道左所著有四書周易管見﹝閩書﹞

副使張摶南先生鵬

張鵬字摶南浦城人正徳辛未進士授戶部主事督馬廠劾中璫私貸影射之獘眾側目擠陷賴揚一淸石珤保持之武廟東巡鵬具疏諫止轉本部郎乞歸養嘉靖初起用補兵部郎升廣東按察副使監司欲以賄脫二重獄堅執不從自免歸年八十卒鵬博覽羣書尢精理學後祀鄕賢

教諭趙蘭溪先生旻

趙旻政和人嘉靖中以歲貢任髙安訓導繼擢蘭溪教諭續以年老解組諸生詣學使阮鶚保畱鶚曰師徳感人如此耶遂攺行祠爲書院畱講學三載乃歸歸則入受業於湛文簡又二年擴明道學後進從遊甚眾嘉靖壬戌遭倭厲聲罵賊不絕聲﹝閩書﹞

舉人楊天遊先生應詔

楊應詔字邦彥建安人嘗讀書武夷天遊峯因號天遊山人少時從其祖松宦學祖試叩所欲爲應詔言欲盡讀天下好書幹盡天下好事做盡天下好人年二十遊庠序謁朱文公祠仰而嘆曰他日不俎豆是非夫也年三十一舉於鄕十上春官不第其時上春官時昆侖山人張詩者見其文稱爲司馬子長李太白復生應詔不屑也久之徧遊趙齊魯間卒業南雍得奉常呂涇野柟之學喜其淵源有本遂師事之歸而剏道宗堂華陽山奉祀孔聖並顏曾思孟周程張朱諸賢及涇野其中掲涇野所嘗著教壁間日與參對年友溫陵蔡元偉亦潛心斯道者遂自泉往建相聚砥磨而他諸名公若鄒東廓守益王龍溪畿唐荊川順之魏莊渠校章介庵衮或見而心合或聞而神往也應詔之學以寡欲正心爲立本以不愧天爲歸的於古今壯猷奇烈忠義慷慨之事崚嶒激發夢寐見之𨿽沈潛深靜之意少而心懷軒豁殆亦聖門之爲狂者所著有閩學源流及困學二錄又有五經辧疑四書要義以發聖賢之旨有衛道錄以辟禪有日史以自記子徳輿睦州司訓有士行﹝按明儒學案傳後載有楊天遊集閩書﹞

文湣李時言先生黙

李黙字時言甌寧人正徳十六年進士選翰林庶吉士明年嘉靖攺元修迎立功欲仿成祖封尙書茹瑺故事擬執政封爵黙上執政書規之攺戶部主事升兵部貟外郎差閱大同軍士戰馬鎭卒素剽悍動輒嘯呼胡侍郎瓚銜命赴鎭經略措置乖方卒復嘩黙抗疏請亟易帥變遂定調入吏部文選升驗封郎中議復開國勲臣誠意伯曁常李湯鄧四氏爵蔭眞人邵元和以符術方貴幸請封誥黙奏勿予朝論韙之兩與文武會試得葛守禮陸炳等多知名士當武試畢時就兵部宴因辧論賓禮位次忤兵部尙書王憲憲疏劾黙坐謫寧國府通判黙𨿽坐謫顧世宗心是黙所持以此注識之矣黙判寧國周咨隠癢陶範髦俊纂修郡乘建靖難死亡陳尙書祠精心受事不厭薄官守升廣東僉事主屯鹽二政升雲南副使督學政首經術崇行誼購遺書廣厲學官表賢者墓窮荒僻逺文學向風歷浙江參政按察使左右布政大都端毅亷直所至有聲久之大臣以公輔器薦起太常卿掌南京國子監祭酒事博士等官得備臺諫選自黙發之升禮部右侍郎攺吏部右侍郎尋轉左庚戌秋燕京戒嚴黙奉旨守正陽門調營兵五千畫守甚設而奏令開門無困居人敵尋引去升吏部尙書制冢宰非部長卿有殊望者弗與世宗知黙特以卿貳陟異數也嚴嵩當事前此吏部率以疑事嘗嵩嵩得從容持之黙處置堅決莫能短長奏輒報可無有畱端爲嵩地者遂與嵩郤久之遼東巡撫缺黙推張布政臬臬𨿽嵩鄕人而素疎上偶問嵩嵩遂力言不任上怒而先是咸寧侯鸞以干請不售爲密書疑上上遂罷黙黙歸明年鸞以逆誅會吏部尙書員缺禦批特令黙復職召直無逸殿許乘馬禁中眷注益隆未幾加太子少保復兼翰林學士方有爰立之命相嵩每阻其進客有諷明哲自保者黙嘆曰吾備位公卿年幾六十尙復何求惟有致身耳屬歲大計戒門下毋入一賓客卽同直大臣亦浹月不相往來相嵩無所得爲人地以此滋不悅而先是嵩子世蕃規機利多請托侵官陰執國政黙微諷嵩曰公身許國久墳墓濡降當在夢寐曷不令嗣君一掃展嵩曰然吾將念之久之不遣復爲請嵩曰孰令我一子而不長侍膝下乎君數請去何言之亟也黙曰外言籍籍宜暫行以息之嵩忿然作色於是怨黙益深會工部侍郎趙文華當浙直禦寇欲攘功請視師及還報自施勞伐謂本兵在掌握黙不爲引大失望乃摭部試策題爲謗訕而嵩主之誣奏下獄論死始張經赴西市黙頓足嘆人有先告嵩矣又數數於公卿間摧折文華過當至是兩人引繩批根以償其所交惡夙憾黙旣得罪踰年從獄中再上書世宗注覽久之縉紳大夫咸知天威漸霽冀其復用而黙溘然卒矣隆慶攺元南吏科給事中岑用賓等爲黙訟寃詔復太子少保吏部尙書兼翰林學士遣官祭葬萬曆十三年追贈太子太保謚文湣錄其孫銓爲國子生黙博學任節矜踔奮激言論截烈屢蹈危機骯髒自如至於擘畫經濟揚搉風雅亹亹乎星貫川沛發爲文章淵宏俊達有秦漢之風所著有羣玉樓稿孤樹裒談建安人物傳朱子年譜諸書皆傳於世﹝明史閩書﹞

訓導楊孟嶽先生松

楊松字孟嶽甌寧人正徳中貢士授廣州府訓導作人育才時時以禮教諸生學士黃佐爲諸生時貧甚松卻其贄重遺贈之佐父善星歷人多奇中而松謂之曰子占人多中余以文占汝子亦奇中如子矣佐果以其年魁多士松以母喪歸貧甚莫自存也乃時時自謂宇宙道義場中不曾饑餓倒人服闋復授廣之香山香山僻在海隅士習樂遊衍耽聲利松時時謂之曰陳公甫非汝鄰邑偉儒乎彼以一孝亷倡道白沙崛起南服至今江門煙水白龍池之風月揭揭如在同時握鼎鼐持衡樞者今安在也而況如諸生者樂遊衍耽聲利哉諸生聞言咸躍然感奮卒於官﹝閩書﹞

徐尙徳先生驥

徐驥字尙徳浦城人性恬靜日以經史自娯所著有洪範解訂正及皇華詩一卷﹝通誌﹞

縣令朱孔溫先生煊

朱煊字孔溫文公十世孫少警穎讀書日記數千餘言舉鄕試非公事不履邑門令薛宗鎧嘆曰朱孔溫眞儒裔也嘉靖初授江西永丰令永丰俗獷狠囂訟煊一鎭以靜間有犯者必懲而婉諭之秩滿乞致仕囊無餘金居家操行醇謹子姓侍立衣冠肅然推

官林子順先生命

林命字子順建安人嘉靖癸丑進士令溧陽金壇有聲擢諫垣首疏議革冗官復條閩中致寇六事得借畱都積帑及閩中屯鹽之賦肆拾萬餘以充軍餉出參楚藩晉廣東亷訪尋有忌者左遷金華推官量移南部遂解組歸命禔身髙潔居常撮集古人嘉言懿行爲正气錄自警歷官十餘年一秉淸白而憂國公忠議論封駁不以詞色假人遇公正輒發憤所著有正气錄十卷春秋訂疑十二卷陽溪堂集十六卷﹝閩書﹞

侍郎騰汝載先生伯輪

騰伯輪字汝載甌寧人令番禺以徳禮道民若嚴師在上不敢一日遊蕩而嬉會兵鼎沸擊太守門諸司揵戶避之伯輪出乃不至亂入爲吏部郎出督學兩浙聲教整嚴所掄錄號得人歷廣東按察使布政使粵人葉春及以儗之先輩仕粵者莆田彭公韶臨海陳公選華容劉公大夏蒼梧吳公廷舉擢都禦史操江南京條上江防八事督撫浙江值歲凶開倉煮粥令材官四出告糴芻粟麕至力疏請攺折漕綱停減織造並見報可■﹝風貝﹞風起海鹽防海塘堤震壞設方略發帑修築春汛海上忽島夷集數艅艎將入犯急率諸將擊之捕首虜百事聞恩賚有差頃之遘疾卒訃聞贈兵部左侍郎蔭一子諭祭葬﹝閩書﹞

主事吳公度先生立

吳中立字公度浦城人舉隆慶辛未進士疏乞歸養父沒服闋遂絕意仕進以著述爲事結廬武夷山中十有七年越中太史張元忭入山訪之微諷以仕則曰士各有志萬曆十五年南禮部尙書袁洪愈給事中周邦傑巡按禦史楊四知表其修節詔府縣起送赴部辭乞終隠貽相臣書曰昔唐元和進士費冠卿以祿不逮親永懷罔極隠於池陽九華山長慶中禦史李行修薦舉冠卿力辭竟許終隠愚願效之吏部復言聖世禮賢首崇恬退必使淸節之臣得被寵榮乃可以亷頑立懦風勸士人詔授禮部儀制司主事竢病痊錄用後推南寶丞報至中立已逝矣所著有易銓古本學庸大旨論格物書性气說諸書﹝閩書﹞

縣令楊文鋭先生鏸

楊鏸字文鋭建安人繇貢士授靈武知縣事兄銑友愛情切自少至老手不釋卷建安人士多出其門

通判黃元泰先生三陽

黃三陽字符泰建陽人黃端公之後繇恩貢任安吉州同知罷運儲常例履畝均輸悉心經營兩視州縣篆亷而有惠擢保定判卒於官吉人祀之三陽通易詩禮三經弱冠便開講席從遊千數三經並授他如天文地理陰陽醫卜靡不究心在官邸署蕭然一編自適所著有易禮詩各講義﹝閩書道南源委﹞

田仕濟先生汝楫

田汝楫字仕濟建安人喜讀書尢攻性理之學每見地上行蟻輒迂迹避之家畜雞豚非祀先奉親待賓不忍耗殺時時出遊山水吟詠嘯傲盡醉而歸子忠﹝閩書﹞

巡撫魏禹卿先生浚

魏浚字禹卿松溪人萬曆甲辰進士初授戶部主事升郎中出爲廣西提學升江西副使尋乞歸起山東布政司參議遷湖廣按察使時黔蜀交訌苗蠻礦徒表裏爲患浚諭以徳意礦徒解散焚其巢千七百餘所升江西左布政擢都察院右僉都禦史巡撫湖廣病卒年七十二﹝通誌﹞

訓導吳世憲先生從周

吳從周字世憲甌寧人博學善文以孝友爲學使宗臣所稱萬曆中應貢廷試第一訓導海鹽與友生商榷今古致仕杜門所著有石匏集史辧書疑四卷

教授李去華先生韡

李韡字去華崇安人天啟貢士崇禎壬午試南雍第一選福州教授棄官閉門謝人事著易導史略若干捲

閩中理學淵源考卷八十七

廣平府知府李淸馥撰

○汀洲洪永宣正以後諸先生學派

按長汀自宋徐氏守忠從學胡安定深於經學受知仁宗厥後寥寥故論者謂海濱四先生倡學及楊羅李朱之學興汀中負笈者甚少元明以來儒術奮起從遊有道者復斌斌矣考洪永以降如賴氏先舒氏冕吳氏文旭章氏昱皆能淵源正的確述其師承而淸修實徳尢可風也玆擇其著者載焉

董先生璘

董璘汀州人永樂中入冑監不仕退充所學莫不淹貫興禮惇讓爲鄕閭軌﹝閩書﹞

舒廷瞻先生冕

舒冕字廷瞻武平人太學生遊胡文敬之門得用功之要服膺靡懈冠婚喪祭悉遵家禮父母有疾衣冠侍養終制廬墓三年﹝閩書﹞

教授吳景陽先生文旭

吳文旭字景陽連城人少篤學不溺時好聞吳聘君倡道遂受業其門應貢授安逺訓導啟迪生徒規教丕振會寇作當道委其剿捕直抵賊巢諭以大義賊皆感服當道以能聞遷銅鼓衛學教授丁內艱歸以不得終養爲恨隠居不出林下二十餘年絕迹公門其平居敬義自持勢利不入於心睦族周貧訓子孫以勤儉或有過引咎自責年八十餘卒﹝閩書﹞

郡守賴伯啟先生先

賴先字伯啟永定人舉弘治三年進士念親老乞歸養久之始爲戶部主事署郎事賫邊餉督鈔闗收京倉糧淸西蜀屯田悉著賢聲遷員外郎引疾歸正徳初逆瑾用事例京官養病者致仕逆瑾誅銓部屢檄不起八年擢常徳知府郡小民疲時又修建榮府中官誅求甚峻痛加裁抑民有利病興革則力爲之恥爲諛說多忤當道勇退而歸先師事羅一峯而與李空同相善教鄕處家後進推仰﹝閩書﹞

縣令周文載先生輅

周輅字文載上杭人知上饒縣歲祲請於朝減常賦三之一九年以疾歸﹝閩書﹞

教諭謝先生文寶

謝文寶連城人潛心經學操筆成文授於潛訓導造就有成遷玉山教諭以疾辭﹝閩書﹞

訓導李世玉先生元瑫

李元瑫字世玉連城人少年時父患癰躬爲吮舐正徳八年以貢授袁州訓導知府徐璉檄往寧庶人府賀壽還舟將行而庶人反勒諸教官爲之傳檄瑫不屈裂冠袍躍入水中以救免歸白知府備兵應王公文成討賊之舉人稱忠孝焉﹝閩書通誌﹞

主簿舒廷亨先生通

舒通字廷亨武平人性鯁直學問淵源正徳七年以平宼有功拔入冑監初任會同簿補任東陽所至有聲﹝閩書﹞

縣令楊子晦先生昱

楊昱長汀人知都昌縣操履端嚴布袍蔬食減偏累民糧歲旱祈禱輒應民居遭火叩首隨滅致仕歸﹝閩書﹞

童克剛先生世堅

童世堅字克剛連城人正徳癸酉應貢京師不就嘆曰此時閹寺燻燭道與世違可以隠矣遂結廬於晝錦橋東扁曰尋樂時王文成倡道東南世堅走謁請業歸而沈潛體認充然有得邑人稱曰尋樂先生孫大梁

○王先生廬淵學派

王廬淵先生未詳俟考焉

孝亷範文堅先生金

範金字文堅上杭人性沈靜寡言從王廬淵受春秋永樂癸卯以經義甲一省正統間典始興陵水二庠教旣以疾歸養二十餘年士子樂從之﹝閩書﹞

○許先生浩志學派

許氏浩志亦一時師表

教諭許先生浩志

許浩志連城人正統中鄕薦以親老就養授同安教諭將奉親之任抵家遇寇發率鄕人登冠豸寨協力保障邑賴生全﹝閩書﹞

教授李善徵先生慶

李慶字善徵連城人受業於許浩志素富文辭尢長詩賦任封川學諭多所造就遷撫州學教授便道抵家值沙寇攻縣與浩志籌辦方略備禦之寇平偕其徒童昱倡道開講後攺任溫州卒於官孫元泰字汝嚴講學遵禮胸中具韜略以歲貢授太平訓導值倭亂當道延之參謀遂致克捷尋告歸會賊先後逼城元泰偕當道贊畫督剿以勞致疾卒孫元泰﹝閩書﹞

童道彰先生昱

童昱字道彰連城人少從李慶遊甚爲器重及長慕吳聘君學私淑其門不樂仕進卜築文溪之東名曰東臯淸隠李慶爲作東臯淸隠賦

閩中理學淵源考卷八十八

廣平府知府李淸馥撰

○嘉隆以後諸先生學派

嘉隆以後諸先生皆崇尙閩學宗派而品式規畫猶儒者之選也彼時時尙異趨而沈氏士鑑李氏世熊皆能求師問學卓有豎立其論著亦多足稱可覘風尙之懿云

通判陳體元先生仁

陳仁字體元歸化人嘗從湛甘泉若水學嘉靖元年由明經授廣西府通判時粵地文教未辟仁至大爲闡揚激勵士類蒞民有惠政致仕歸以講究性命爲事士林宗之﹝通誌﹞

州守鄧元植先生向榮

鄧向榮字符植自淸流徙居長汀嘉靖甲辰進士授戶部主事監督淮運杜絕諸獘以直言忤時謫六安同知轉嘉定州甫二日聞父病遂棄官歸舊業腴者悉推與弟著有正學準則太極通書考惜陰考等書﹝通誌﹞

恭靖裴元闇先生應章

裴應章字符闇淸流人隆慶戊辰進士授行人奉使徳晉二府陛見奏對進止有度神宗目屬焉擢吏科給事遷兵部都給事所奏制馭悉中機宜念邊將玩愒大吏相與爲欺蔽遂劾罷撫臣之棄師憲臣之昏庸與勲臣之不法將臣之縱賊唆卒者風采肅然江陵當國嘗建議三歲一遣大臣行邊應章言糜費當罷大璫保欲取冏寺馬三千疋應章議勿予遷太僕少卿所上疏給闗防嚴舉劾戒侵克核寄養諸事皆稱旨著爲令力請歸省抵捨旬餘而母氏病終轉太常正卿議侑享祔葬禮下禮臣報可鄖卒辱撫臣將爲亂廷議非應章莫能定被命馳往未至先檄諭以禍福語甚切至亂卒計窮自縛至數百里外迎應章應章集眾斬其魁余無所問闔境晏如自鄖入爲戶部右侍郎復請歸養久之而父沒神宗卽家起應章爲少宰所推轂皆海內賢士已請歸襄葬事晉南司空遂得疾力辭屢疏不允乃彊赴立法疏錢幣諫采鷹架木糾中貴人濫索省水衡錢甚多尋乞歸復起南太宰累疏懇辭虛席者三年卒謚恭靖有集若干捲﹝通誌閩書﹞

黃士登先生科

黃科字士登永定人學問淵美博究羣書學者多師事之將貢而歿士類惜焉子益純領鄕薦﹝閩書﹞

教授賴公弼先生佑

賴佑字公弼淸流人才敏博學治書經旁通春秋以監生任臨桂教授一時科甲多出其門﹝閩書﹞

訓導蔣先生永洪

蔣永洪連城人授訓導蒞教三年引疾歸晚彌好學鄕弟子從受業者日眾守道安貧恬如也﹝閩書﹞

教授盧念潭先生一松

盧一松號念潭永定人萬曆間以貢授吉王府教授謂宗藩之學與韋布異乃摘四書中切於修齊治平者各一條名曰要學三編以進王嘉納之所著學道要端井田議化俗議醒心詩宗孔集行於世﹝通誌閩書﹞

李嗣英先生穎

李穎字嗣英上杭人天資雋異年十三或授以老子書曰學者當師孔孟何用此爲從永丰邱賢遊都諫邱弘謂穎詩文煙霞風月陶寫性情皆自然流出居梅坡著有梅隠稿又輯宋元鄕先輩詩名杭州風雅集﹝通誌﹞

教授李安定先生瀾

李瀾長汀人孝友端方學遵朱子以躬行實踐爲主萬曆間由明經授松溪訓之任距松溪三十里遇鄕人言母卒瀾痛哭不俟家報卽馳歸服闋攺訓漳平升諭安定再升授平海未任卒

縣令賴巒宗先生維嶽

賴維嶽字巒宗永定人萬曆間舉人由永春教諭歷興寧令嗜古學多著述有古今裘金湧集半豹集行世﹝通誌﹞

孝亷沈先生士鑑

沈士鑑長汀人少孤力學博洽羣籍崇禎己卯舉於鄕有淸夢齋詩集四書參注孔門崇祀議藏於家﹝通誌﹞

裴先生汝申

裴汝申淸流人善詩文與李本寧曹學佺相唱和後挈家入南山有薜月軒文集十卷行世﹝通誌﹞

督學李不燐先生於堅

李於堅字不燐淸流人崇禎辛未進士起家汾州司理遷禮部郎中提督浙江學政著有吳楚遊集西河集水花長句﹝通誌﹞

李元仲先生世熊

李世熊字符仲寧化諸生受業於漳浦黃道周性穎悟博極羣書論著褎然成一家凡墳典經史以及釋典道書醫卜星緯之學靡不淹貫著有寒支集寒支二集行世又修寧化縣誌新裁獨抒爲通儒所稱﹝通誌二希堂文集汀州府誌﹞

閩中理學淵源考卷八十九

廣平府知府李淸馥撰

○邵武明初諸先生學派

按邵武宋代人文特盛迨元諸儒學不衰大抵皆闡經論道之作至有明講述者頗少若朱氏欽陳氏泰之風節鄒氏大猷之經術一時風表尙有典型焉

教諭鄒星臺先生大猷

鄒大猷字星臺建寧人歷益陽教諭矩步動遵先民傳經授徒務在實行遇人𨿽年少必均以禮或訓以格言云﹝道南源委﹞

督學花蘊玉先生潤生

花潤生字蘊玉邵武人永樂二年進士幼穎敏書史過目不忘知古田縣創公署興學政教民種藝爲子弟置書籍親課其業轉知鳳陽太和二縣歷浙江僉事吏部尙書王直薦其經學通明轉提督浙江學政年七十引年歸行李蕭然家居二十餘年風節愈勵自號介軒有介軒集﹝閩書﹞

巡撫陳吉亨先生泰

陳泰字吉亨邵武人舉鄕試第一除安慶府學訓導正統初廷臣交薦擢監察禦史巡按貴州大軍徵麓川歲取土兵二千爲鄕導戰或失利輒取土兵首級冒功賞泰奏罷之再按山西時百官俸薄泰言羣臣祿入厚者三石薄者一二石所折鈔又不能卽得乞量增祿廩俾足養亷然後治贓則貪風自息事格不行六年夏以災異下詔求言恭請言官糾彈大臣去其尢不職者而後所司各考核其屬帝從之言官劾者甚眾賜罷者數人而己後出按山東擢四川按察使不踰年蜀中大治鎭守都禦史寇深忌其才名陰諷所私參議陳敏誣奏泰杖殺人下刑部獄其人實自溺水死久始白復官於謙薦守紫荊闗額森入犯闗門不守復論死景帝宥之命充僉事官自劾景泰攺元升大理寺右少卿守備白羊口轉都察院右僉都禦史鎭守易州節制紫荊倒馬等闗及沿河闗口五年升左僉都禦史疏理徐州呂梁二洪及臨淸濟寧諸處河道七年巡按蘇松常鎭及嘉湖諸大郡免租詔下泰知恩未得均有富室田多額輕其重者多在貧下因推廣周文襄法令以五升之田倍其賦而官田之重止取正額於是賦額不損貧富均適英廟復辟被譖左遷廣東按察副使連丁內外艱會四川寇亂復起爲左僉都禦史巡撫其處蜀中老穉聞泰至奔走相告曰陳憲使復來矣州郡望風解組者數百人升右副都禦史巡撫淮揚等處兼督漕運成化元年乞歸甚切許之泰儀度修整天性孝友常慕鄕先哲李忠定之爲人平居謹黙似不能言立朝論事纚纚如倒囊出珠素勵操行三爲巡按懲姦去貪風稜甚峻累保障重地積有勲勞未嘗矜色於官無行誼者怒目切齒必除之乃已以此被讒貶斥其志不少回致仕歸囊無長物閉戶理舊書間出遊山水哦詩酌酒囂然有餘安成彭文憲時嘗與莆田柯詹事論人物柯曰淸操如吉亨吾閩少有文憲曰天下士也何止閩中晉王亦稱陳禦史剛風勁節須於古人中求之﹝明史閩書﹞

教諭陳先生子良

陳子良邵武人永樂間以貢任光澤教諭學規嚴整訓迪有方邑士以經術顯者多其造就﹝閩書﹞

員外郎余孟髙先生隆

余隆字孟髙邵之建寧人聰敏慷慨仕吏部員外郎居官恬退自守不履豪貴門少師楊文貞楊文敏先後冢宰蹇義及師逵黃福皆器重之子志

僉事鄒先生允隆

鄒允隆名昌以字行泰寧人博學多才舉正統壬戌進士授太常博士升寺丞攺太僕丞天順攺元與翰林侍講學士王諫並使安南時安南經黎季犂之變久昧朝儀允隆與諫據禮裁正夷酋悚服還復命丁外艱服除仍丞太僕尋轉廣東提學僉事教諸生以立身行道不徒習章句文詞而已尋卒

巡撫朱懋恭先生欽

朱欽字懋恭邵武人少與寧堅友共志考亭學聞吳康齋倡道西南不逺師之成化壬辰進士授寧波推官潔白自持讞獄惟允召入爲禦史論列侃侃銜命視河遇澇災輒發陳賑乏見屍橫野掘廣冢掩葬之旋勅巡按貪吏望風解綬出爲浙江按察副使進按察使升左布政使儼恪端莊官常整肅節濫觴之費謹啟鑰簿正之司秩祿外秋毫無茍取積羨財倍夙昔勒石以示後來擢都禦史巡撫山東首劾方面官不公不法事某等若而人正徳初逆瑾气焰遣使詣治索彩繒五百疋有司具以請欽呵斥使者輒趨歸遂與瑾隙會瑾嫉同監王嶽譖謫守陵南京抵臨淸賜死欽疏言陛下首政朝野仰望威福之權不宜下移刑賞惟公方能卽敍太監王嶽謫守皇陵旣不白其罪狀賜死中道尢未厭乎人心臣諗嶽爲劉瑾所忌必瑾讒毀以惑陛下𨿽嶽死弗足惜而瑾漸甚可畏伏望察嶽非辜誅瑾讒賊庶天下臣子頌陛下之仁恩睿斷艸就遣人賫進有止之者欽曰此瑾矯制擅柄之漸吾守土大臣安得無言瑾奪欽疏不奏乃媒糵其短欲擠之先是欽以東人酣酒遂嚴鬻酒之禁至行連坐法使濟南推官陳元魁覺之犯者枷其項有民汝林之鄰人爲酒林懼自縊死林母欲奏聞元魁與之十金知府趙璜亦與谷二石至是爲東廠所詗瑾勅錦衣衛百戶陳俊束欽逮獄欽卽去冠裳跣步就束立就道不內顧旣入京師結竟其罪與璜同坐免官而元魁爲謫戍吏以失解弓張事罰粟三百石輸大同府欽躬詣互納家人請代不許曰天威咫尺萬里敢罔耶尋又文致其罪罰粟輸甘肅未行而瑾伏誅赦復原秩致仕家居衣冠儼坐竟夕無惰與鄕人語必依孝弟禮義每歲孟春舉行冠射古禮示人與新會陳文恭獻章晉江蔡文莊淸相善其辧王嶽事詳蔡虛齋集作文典實詳贍善書有晦翁風骨卒年七十有七所著有畏庵集

庠生朱徳夫先生昻

朱昻字徳夫邵武人郡庠生穎異有文才嘗從教授宜興周衝講致良知之學鋭然以聖賢自勵事二親孝待戚屬仁郡守吳國倫稱有古人風旌之扁﹝閩書﹞

○縣令黃廷獻先生琮學派

按廷獻先生志乘稱其自少卽志爲己之學教士先徳行而後文藝大端可識矣

縣令黃廷獻先生琮

黃琮字廷獻邵武人以太學生知安逺縣亷謹靖恭以愛人爲主被構逮系未白而卒民哀慕之琮自少卽志爲己之學繩趨尺步不茍徇時事親盡孝居喪謹禮與人交誠信不欺教人先徳後文一時造就爲多﹝閩書﹞

同知寧永眞先生堅

寧堅字永眞邵武人九歲補弟子員師事黃琮弱冠遊吳聘君之門比壯領鄕薦屢試禮部不偶卒業太學大司成邱文莊器重之年五十授鳳陽府同知未及再期卒堅早失怙事母至孝母有疾視起居奉湯藥夜則假寐母側衣不解帶家居講授善開發人志意從遊之士多所成就所得修脯之資悉以歸母與弟共之尢致力冠昏喪祭鄕射諸禮一時風俗爲變其蒞官寛而不縱正而不激嘗以巡撫大臣檄督開郵湖畔新河區畫有方功成而民不擾鳳陽民思之

閩中理學淵源考卷九十

廣平府知府李淸馥撰

○嘉隆以後諸先生學派

嘉隆以後諸儒述錄頗少恐遺闕必多俟再考

庠生王昭武先生嶽

王嶽字昭武邵武人邑庠生資性純潛喜談性命有志聖賢之學聞四方髙雅洞見性宗者不憚跋涉北面之遊近溪羅先生門以明徳爲宗遂爲羅門髙足生平矩步繩趨有儼若思气象居家嚴正動遵古禮﹝閩書﹞

貢士髙先生尙賢

髙尙賢邵武人沈潛善文辭究心性命確然以聖賢自勵淸貧有守幼年失怙事母孝待弟友愛淹貫百家善於開誘後學生平得力惟毋自欺三字凡對之人矢之己無非是者有書數篇未付剞劂氏以貢卒學使者熊公按臨舉鄕賢不果別號文臺居士

丘子聚先生九奎

丘九奎字子聚邵武人性端直凝重動循矩度常慕臺溪先生之爲人年未四十謝去靑衿於凡經子史百家九流三教靡不擷咀聞有奇書不逺百里借閱率手錄之常曰聖賢心法寄於六經佛老之精不出吾道範圍而諸子之散見者亦足資羽翼所謂莫不有文武之道者也居家不尙巫覡祭喪用家禮所著有弋獲解六卷臺溪浣花詩集二卷

黃世表先生克正

黃克正字世表泰寧人性資純朴潛心道學遊李見羅之門講修身爲本之學

江仰齋先生嶠

江嶠字維鎭泰寧人私淑朱子之學孝弟端謹篤志力行以五經教授鄕裏嘗語學者曰正心誠意在格致後原非一味寂守常時提醒此心使動無不當便是身修見羅先生呼爲老友世稱仰齋先生

縣令蕭先生重熙

蕭重熙泰寧人生平砥行希蹤聖賢以選貢令靖安地苦賊而民疲多方綏靖以艱子乞休空槖而歸饘粥不繼

主事黃先生世忠

黃世忠建寧縣人嘉賓孫萬曆中舉人爲東陽教諭擢刑部主事乞歸居小園抱甕灌蔬長吏罕識其面著有經濟集十二卷麟經旨定四卷碧澗流玉四卷

舉人張禮言先生能恭

張能恭字禮言邵武人崇禎庚午鄕薦第一所述有李忠定奏議選禹貢訂傳天地大文八十卷﹝通誌﹞

閩中理學淵源考卷九十一

廣平府知府李淸馥撰

○福寧明初諸先生學派

福寧僻在海隅宋時名流輩出延至元代儒宗尙踵起相承至明如蔣氏悌生林氏珙陳氏自新林氏偉髙氏頤皆精専儒學教士傳業稱躬行實體之儒𨿽元之遺獻而實有明一代倡學之師也程氏巨夫謂自鄕儒先遊紫陽之門而弦誦衣冠盛自鄭氏樵師氏古教授而經術明其所由來尙矣

訓導蔣仁叔先生悌生

蔣悌生字仁叔福寧人檢身勵行雅不出仕洪武初舉明經任本州島訓導教誘諄諄多所成就著五經蠡測五卷微詞隠義多發前人所未發﹝閩書道南源委﹞

訓導林仲恭先生珙

林珙字仲恭福寧人篤信力行以開來學爲己任舉明經授本州島訓導𨿽窮約泰如也

助教林孔徵先生文獻

林文獻一姓陳字孔徵福寧人博通經學旁及子史舉明經授國子助教立教有方生徒仰之﹝閩書﹞

縣令髙應昌先生頤

髙頤字應昌福安人孝友天性臨財以義親沒廬墓三年教授鄕校旬暇輒至墓所拜哭洪武間舉孝亷召對稱旨遂授海鹽知縣卒於官著詩集傳解﹝閩書道南源委﹞

陳貢父先生自新﹝子孟龍﹞

陳自新字貢父號敬齋寧徳人通五經精易本傳義而推衍以皇極經世書從遊者眾著有起興集等書行世子孟龍字霖卿博學能文洪武初舉明經歷廣東僉事

林先生偉﹝子仕夔﹞

林偉寧徳人學問該博與髙頤余復爲友義方之教甚嚴子仕夔學行俱粹以亷能見稱官通直郎孫祖泰知建昌軍

給諫林廷吉先生文迪

林文迪字廷吉寧徳人弘治乙丑進士授刑科給事中遇事敢言奉命淸糧卒於廣西文迪性敏質粹學博識醇著有五峯遺稿﹝通誌﹞

○長史周質夫先生斌學派

按周質夫先生在明初以經學著識楊文敏於童年授之以業後爲國子師多士悅服固亦一時師範也

長史周質夫先生斌

周斌字質夫寧徳人嫻雅夷曠明詩禮二經教授建寧嚴立教條作新士習與郡大夫語皆政教大端雲南平進賀表稱旨賜金幣秩滿太祖召至便殿承顧問以質直見重拜中都國子司業約度明信諸生悅服升齊府左長史輔翼開陳一以正道丁內艱卒楊文敏公微時斌一見奇之親授以業語之曰子器識非常他日逺到惜予老不及見也所著有國子先生文集﹝閩書﹞

縣令陳鼎夫先生新

陳新字鼎夫福安人永樂十二年以貢入國子從楊文敏公學知海陽縣時賦重民困求其獘悉去之每春巡省田野勸課農桑始終不倦﹝閩書﹞

○陳先生廣學派

按先生及門者多而獨著莊敏林公觀莊敏立朝讜論出處諸大節其燻炙師門所得多矣考莊敏之門如林氏■﹝夂上日下﹞恂恂言行嘗論學者必以養素自重爲先一時師友講習固有淵源哉

陳先生廣

陳廣寧徳人隠居授徒多所成就林莊敏聰嘗受業焉旣貴寓書於廣稱其自得眞趣非語言所能形容者﹝閩書﹞

莊敏林季聰先生聰

林聰字季聰寧徳人正徳己未進士爲刑科給事中景泰元年轉都給事時當英廟之世承平日久言路茀塞聰感激論事無諱及英廟北狩以後益與同官葉文莊盛矯厲奮發所彈劾皆切近內侍及當柄大臣多因以下獄去者迨額森將送英廟還廷議迎駕景帝旣卽位有日不利駕還心欲薄其禮聰獨請備鑾輿鹵簿景帝廢英廟皇太子自立己子眾唯唯署牘聰獨難之方欲極論而罷尋遷春坊司直大學士商輅言六科不可無聰仍補吏科都給事中領司直俸戶部侍郎張睿國子祭酒劉鉉並用母喪奪情聰上疏侍郎六卿之亞祭酒師儒之宗忠孝大節不可少欠乞命依例守制不聴復上言君親人道大倫忠孝臣子大節未有忠君不繇孝親薄親能厚君者也禮臣有父母之喪君三年不呼其門髙皇帝定制斬衰之服父母皆一冒喪匿喪俱有罰禁所以扶綱常維世教豈不嚴哉曩者國家多事內外近侍方面等官奪情起復此令共濟時艱一時權宜也今邊事寧謐方面已皆不許而在京猶或踵舊臣誠愚昧以爲大臣之中有一身去就系國安危猶若可言若一槪爲例獘且貪戀名爵亷恥不顧視天親若路人希異數如常事伏望當金革之不試舉先朝之舊章禆益世道殊非淺鮮景帝所立太子薨聰上大寶八事及修徳弭災二十條中言今三尺兒童悉念太上皇徳獨恥皇太子見深何故見廢時日曷喪之謡繼出臣不知爲誰陛下幸而聴臣仍將太子立爲東駕又言陛下宜虛已省躬戒玩好之蕩心戒嬪禦之燕溺戒用度之過奢戒逸樂之忘返戒爵濫施戒刑濫及又言唐虞三代無有釋道之教齋醮之事然而享壽益髙傳祚益久庶政惟和萬事咸寧自漢以後或捨身施佛或迎骨入禁信非不専奉非不至而壽未見隆祚未見永治未見古若二教亡益明甚近者在京寺觀旣有齋糧以飯僧又有燈油以供佛一月而齋幾度旬日而醮幾壇甚至內府亦行修設供奉之費旣多賫襯之儀不少𨿽曰內帑實出民脂以爲爲民祈福而民艱自如以爲爲國禳災而天災屢見伏望悉行停罷庶幾當務爲急聰平居恂恂不爲奇異遇事正色讜論確不可奪景泰中諫議之臣惟聰與葉盛爲首稱嘗領會試考官汲汲焉恐失一士吏部選注未嘗或徇私請輒指斥攺易當事者外𨿽敬憚中實銜之尙書何文淵以選法不公爲聰論罷聰復時時忤大學士陳循都禦史王文循文諷諸禦史劾聰十三道溥等奏聰自劾去何文淵之後數挾制吏部尙書王直紊亂選法詔多官廷鞫以大臣専擅選法論坐當斬並劾直等阿勢聴囑而大學士髙谷獨持正議保持之禮部尙書胡濙亦曰給事七品官也儗以大臣囑托公事也儗以選法二者不合遂不與疏歸臥病不朝上遣中使往問對曰臣故無疾也聞欲殺林聰不覺驚悸景帝始知聰被構左遷國子學正英宗復辟超遷左僉都禦史賑山東饑全活甚眾還遷右副都禦史捕江淮鹽賊籍其魁而已三年丁內艱明年起復固辭終制不允至署院曹欽反錦衣官校報復仇怨凡欽姻識一切逮系人心知寃度無免理聰力爭出之又一時幸功者妄取首級京師人至不敢夜出門聰按論捕賊功必生獲其人成化二年江淮旱饑人相食右僉都禦史吳深巡視民瘼無狀命聰代之九載秩滿升右都禦史七年出巡撫大同逾年致仕越二年起掌南院事又三年召入爲刑部尙書加太子少保又明年乞致仕不許十八年卒贈少保謚莊敏所著有見庵文集奏議八卷﹝閩書﹞

林先生■﹝夂上日下﹞

林■﹝夂上日下﹞寧徳人嘗從林莊敏遊安貧樂善恂恂言行諭學者必以養素自重爲先年八十餘

閩中理學淵源考卷九十二

廣平府知府李淸馥撰

○正嘉以後諸先生學派

按黃氏干行陳氏裒皆以儒學顯著而立朝又卓然余或求師取友或建白當時固皆特立有守君子矣

郡守周懷玉先生璞

周璞字懷玉福寧人嘉靖四年舉於鄕從呂涇野講學以潛心力行見稱判廣州核市舶斥絕常賂升上思知州諄諄講論蠻俗一變經營物力以築城門歲成一門四門成擢思恩同知尋擢知府首戒九司曰地方多事皆因爾輩爭立今若覬紊繼法毋貸呂馬者岑猛黨也聚眾爲梗兵備曰有周守在毋憂旬月馬服罪且納金爲謝累卻之入覲乞休不允徑歸粵民兩賫撫按檄至州促復任竟不起璞與人交若飲醇有過婉諷俾自悟而中介有不可徇者著一石摘槁與弟瑉同以孝友稱﹝閩書通誌﹞

縣令吳汝礪先生鈺

吳鈺字汝礪福寧人教諭宣城卻贄卹貧師鄒東廓守益汪東麓佃講學淑士令公安以不阿歸宦槖蕭然書十數篋而已叔■﹝王季﹞孤寒鈺爲立嗣勻以己產兄鐸死無子敬禮寡嫂弟鏻早逝撫其二孤庠友程珩疾革偕周璞旦夕省侍及沒珩妻李亦亡偕璞舉其二喪焉﹝閩書﹞

郡守黃大同先生干行

黃干行字大同福寧人父子厚靑田訓導嚴直不阿子四長幹淸恂恂孝友會試下第制絹衣父知詰之跪伏自責幹徳知宣平鋤彊戢吏干行舉嘉靖三十二年進士授行人歷戶部郎中出守重慶誨士阜俗卒於官所著有禮記春秋日錄四方傳之干行倜儻負義兄幹淸病夜覓醫於鄕遇虎不顧幹淸子復早卒爲昏嫁其孫及孫女弟乾道夭無子養其婺終身﹝閩書﹞

兵備陳邦進先生褎

陳褎字邦進寧徳人嘉靖二年進士選侍禦史劾胡侍郎提督大同逗𨖻疏立獻廟疏廖冢宰私閣臣所親因乞終養十餘年起復巡按江西夏言爲相欲毀民居以益苑囿書以諷之云費鵝湖之變幾至滅族相公方締歡魚水當造福子孫霍韜嘆曰眞禦史也左遷韶州推官復謫判泗州久之爲慈溪令毀淫祠以祠吳相闞澤唐相房管之有功徳於慈者升廣西兵備有平獞賊功尋致仕著禮記正蒙驑山集行世﹝通誌閩書﹞

訓導薛宗舉先生公應

薛公應字宗舉嘉靖十七年貢士訓導盱眙教諸生以躬行實踐之學三年乞休子孔洵事公應孝有士行學者稱爲企泉先生

李先生中美

李中美福寧人博學好禮𨿽盛暑衣冠儼然嘉靖晏駕中美蔬素三日與袁槱林子燧陳喜談詩著詩書玉篇直音﹝閩書﹞

張美中先生絅

張絅字美中參議蘭曾孫也惇尙孝友篤志讀書長於詞賦阮云塘陳鰲溪以文章气節相髙時號三傑﹝閩書﹞

袁先生槱

袁槱福寧人天祿公裔樂易俶儻輕財仗義入深山中苦耽經史與李中美談詩教子學古諸兄弟服其友愛﹝閩書﹞

陳希和先生喜

陳喜字希和福寧人績學渾朴蚤喪父獨事母孝養至老不衰母年髙多病躬伴母寢晨昏溫凊衣食櫛盥至牏廁瑣猥未嘗假他人年九十四﹝閩書﹞

