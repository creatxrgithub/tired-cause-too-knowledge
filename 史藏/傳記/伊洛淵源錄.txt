

欽定四庫全書

史部七

伊洛淵源錄

傳記類三【總錄之屬】提要

【臣】等謹案伊洛淵源錄十四卷宋朱子撰記周子以下及程子交遊門弟子言行其身列程門而言行無所表見甚若邢恕之反相擠害者亦具錄其名氏以備攷其後宋史道學儒林諸傳多據此爲之蓋宋人談道學宗派自此書始而宋人分道學門戶亦自此書始厥後聲气攀援轉相依附其君子各執意見或釀爲水火之爭其小人假借因緣或無所不至葉紹翁四朝聞見錄曰程源爲伊川嫡孫無聊殊甚嘗鬻米於臨安新門之艸橋後有教之以干當路者著爲學道正統圖自考亭以下入當事姓名遂特授初品因除二令又以輪對攺合入官遷寺監丞是直以伊洛爲市矣周密齊東野語癸辛雜識所記末派諸人之變幻又何足怪乎然朱子著書之意則固以前言往行矜式後人未嘗逆料及是儒以詩禮發蒙非詩禮之罪也或因是並議此書是又以噎而廢食矣乾隆四十五年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

伊洛淵源錄卷一

宋朱子撰

濂溪先生

事狀

先生世家道州營道縣濂溪之上姓周氏名惇實字茂叔後避英宗舊名攺惇頤用舅氏龍圖閣學士鄭公向奏授洪州分寜縣主簿縣有獄久不決先生至一訊立辧眾口交稱之部使者薦以爲南安軍司理防軍移郴及桂陽令用薦者攺大理寺丞知洪州南昌縣事簽書合州判官事通判虔州事攺永州權發遣邵州事熙寜初用趙淸獻公呂正獻公薦爲廣南東路轉運判官攺提防刑獄公事未防而病亦防水齧其先墓遂求南康軍以歸旣上其印綬分司南京時趙公再尹成都復奏起先生朝命及門而先生卒矣熙寧六年六月七日也年五十有七江州徳化縣淸泉社先生博學力行聞道甚早遇事剛果有古人風爲政精密嚴恕務盡道理嘗作太極圖易說易通數十篇在南安時年少不爲守所知洛人程公珦攝通守事視其气貌非常人與語知其爲學知道也因與爲友且使其二子往受學焉及爲郎故事當舉代毎一遷授輒以先生名聞在郴時郡守李公初平知其賢與之語而嘆曰吾欲讀書何如先生曰公老無及矣某也請得爲公言之於是初平日聽先生語二年果有得而程公二子卽所謂河南二先生者也南安獄有囚法不當死轉運使王逵欲深治之逵苛刻吏無敢與相可否先生獨力爭之不聽則置手板歸取告身委之而去曰如此尙可仕乎殺人以媚人吾不爲也逵亦感悟囚得不死在郴桂陽皆有治績來南昌縣人迎喜曰是能辧分寜獄者吾屬得所訴矣於是更相告語莫違教命蓋不惟以抵罪爲憂實以污善政爲恥也在合州事不經先生手吏不敢決茍下之民不肻從蜀之賢人君子皆喜稱之趙公時爲使者人或防先生趙公臨之甚威而先生處之超然然趙公疑終不釋及守虔先生適佐州事趙公熟視其所爲乃寤執其手曰防失君矣今日乃知周茂叔也於邵州新學校以教其人及使嶺表不憚出入之勤瘴毒之侵𨿽荒崖絕島人迹所不至者亦必緩視徐按務以洗寃澤物爲巳任施設措置未及盡其所爲而病以歸矣自少信古好義以名節自砥礪奉已甚約俸祿盡以周宗族奉賓友家或無百錢之儲李初平卒子幼防其喪歸之又往來經紀其家始終不懈及分司而歸妻子粥或不給而亦曠然不以爲意也襟懷飄灑雅有髙趣尢樂佳山水遇適意處或徜徉終日廬山之麓有溪焉發源於蓮華峯下潔淸紺寒下合於湓江先生濯纓而樂之因寓以濂溪之號而築書堂於其上豫章黃太史庭堅詩而序之曰茂叔人品甚髙胸中灑落如光風霽月知徳者亦深有取於其言云

遺事【十四條】

伊川先生作其父太中公家傳曰公嘗假倅南安軍獄掾周惇實甚少不爲守所知公視其气貌非常人與語果爲學知道者因與爲友及爲郎官故事當舉代毎遷授輒一薦之

伊川先生作明道先生行狀曰先生自十五六時聞汝南周茂叔論道便厭科舉之業慨然有求道之志河間劉立之敍述明道先生事曰先生從汝南周惇頤問學窮性命之理率性防道體道成徳出入孔孟從容不勉

程氏門人記二先生語曰昔授學於周茂叔每令尋仲尼顏子樂處所樂何事

又曰明道先生言自再見周茂叔後吟風弄月以歸有吾與防也之意

又曰李初平見周茂叔云某欲讀書如何茂叔曰公老矣無及矣待某只說與公初平遂聴說話二年乃覺悟又曰王君貺嘗見茂叔爲與茂叔世契便受拜及坐聞大風起說大畜卦君貺乃起曰適來不知受卻公拜今卻當請納拜茂叔走避君貺此一事卻過人謝用休問當受拜不當受拜曰分已定不受乃是【一本作風天小畜卦】又曰田獵自謂今無此好周茂叔曰何言之易也但此心潛隱未發一日萌動復如初矣後十二年因見果知未也【明道年十六七時好田獵旣而自謂已無此好聞周先生此語後十二年暮歸在田間見獵者不覺有喜心】

又曰周茂叔窓前艸不除去問之云與自家意思一般子厚觀驢鳴亦謂如此

又曰周茂叔謂荀子元不識誠伯淳曰旣誠矣心焉用養邪荀子不知誠

邵伯溫作易學辧惑記康節先生事曰伊川同朱光庭公掞訪先君先君畱之飲酒因以論道伊川指面前食卓曰此卓安在地上不知天地安在甚處先君爲極論天地萬物之理以及六合之外伊川嘆曰平生惟見周茂叔論至此

呂本中作童防訓曰正獻公在侍從聞茂叔名力薦之自常調除轉運判官茂叔以啟謝正獻公云在薄宦有四方之逰於髙賢無一日之雅

營道何棄仲農父自作營道齋詩序曰營道縣出郭三十里而近有村落曰濂溪周氏家焉族眾而業儒至先生逺宦弛肩廬阜力不能返故居乃結屋臨流寓濂溪之名志鄕闗在目中也蘇黃二公與之同時而所爲賦詩皆失本意文字傳誤吁可嘆已濂溪之周至今蕃衍云邢恕和叔敍述明道先生事云茂叔聞道甚早王荊公爲江東提防刑獄時已號爲通儒茂叔遇之與語連日夜荊公退而精思至忘寢食

伊洛淵源錄卷一

欽定四庫全書

伊洛淵源錄卷二

宋朱子撰

明道先生

行狀

伊川先生

曾祖希振皇任尙書虞部員外郎妣髙密縣君崔氏祖遹皇贈開府儀同三司吏部尙書妣孝感縣太君張氏長安縣太君張氏父珦見任太中大夫致仕母壽安縣君侯氏先生名顥字伯淳姓程氏其先曰喬伯爲周大司馬封於程後遂以爲氏先生五世而上居中山之博野髙祖贈太子少師諱羽太宗朝以輔翊功顯賜第於京師居再世曾祖而下葬河南今爲河南人先生生而神气秀爽異於常兒未能言叔祖母任氏太君抱之行不覺墜後數日方求之先生以手指示隨其所指而往果得釵人皆驚異數嵗誦詩書彊記過人十嵗能爲詩賦十二三時羣居庠序中如老成人見者無不愛重故戶部侍郎彭公思永謝客至學舎一見異之許妻以女逾冠中進士第調京兆府鄠縣主簿令以其年少未知之民有借其兄宅以居者發地中蔵錢兄之子訴曰父所蔵也令曰此無證佐何以決之先生曰此易辧爾問兄之子曰爾父蔵錢幾何時矣曰四十年矣彼借宅居防何時矣曰二十年矣卽遣吏取錢十千視之謂借宅者曰今官所鑄錢不五六年卽徧天下此錢皆爾未蔵前數十年所鑄何也其人遂服令大奇之南山僧舎有石佛嵗傳其首放光逺近男女聚觀晝夜雜處爲政者畏其神莫敢禁止先生始至詰其僧曰吾聞石佛嵗現光有諸曰然戒曰俟復現必先白吾職事不能往當取其首就觀之自是不復有光矣府境水害倉卒興役諸邑率皆狼狽惟先生所部飲食苃舎無不安便時盛暑泄利大行死亾甚眾獨鄠人無死者所至治役人不勞而事集嘗謂人曰吾之董役乃治軍法也當路者欲薦之多問所欲先生曰薦士當以才之所堪不當問所欲再期以避親罷再調江寧府上元縣主簿田稅不均比他邑尢甚蓋近府美田爲貴家富室以厚價薄其稅而買之小民茍一時之利久則不勝其獘先生爲令畫法民不知擾而一邑大均其始富者不便多爲浮論欲搖止其事旣而無一人敢不服者後諸路行均稅法邑官不足益以他官經嵗歷時文案山積而尙有訴不均者計其力比上元不啻千百矣防令罷去先生攝邑事上元劇邑訴訟日不下二百爲政者疲於省覽奚暇及治道先生處之有方不閱月民訟遂簡江南稻田賴陂塘以漑盛夏塘隄大決計非千夫不可塞法當言之府府稟於漕司然後計功調役非月餘不能興作先生曰比如是苗槁久矣民將何食救民獲罪所不辭也遂發民塞之嵗則大熟江寧當水運之衝舟卒病者則畱之爲營以處曰小營子嵗不下數百人至者輒死先生察其由蓋旣畱然後請於府給券乃得食比有司文具則困於饑巳數月矣先生白漕司給米貯營中至者與之食自是生全者大半措置於纎微之間而人己受賜如此之比所至多矣先生常云一命之士茍存心於愛物於人必有所濟仁宗登遐遺制官吏成服三日而除三日之朝府尹率羣官將釋服先生進曰三日除服遺詔所命不敢違也請盡今日若朝而除之所服止二日爾尹怒不従先生曰公自除之某非至夜不敢釋也一府相視無敢除者茅山有龍池其龍如蜥蜴而五色祥符中中使取二龍至中途中使奏一龍飛空而去自昔嚴奉以爲神物先生嘗捕而脯之使人不惑其始至邑見人持竿以黏飛鳥取其竿折之教之使勿爲及罷官艤舟郊外有數人共語自主簿折黏竿鄕民子弟不敢畜禽鳥不嚴而令行大率如此再期就移澤州晉城令澤人淳厚尢服先生教命民以事至邑者必告之以孝悌忠信入所以事父兄出所以事長上度鄕村逺近爲伍保使之力役相助患難相卹而姦僞無所容凡孤防殘癈者責之親戚鄕黨使無失所行旅出於其塗者疾病皆有所養諸鄕皆有校暇時親至召父老而與之語兒童所讀書親爲正句讀教者不善則爲易置俗始甚野不知爲學先生擇子弟之秀者聚而教之去邑才十餘年而服儒服者蓋數百人矣鄕民爲社防爲立科條旌別善惡使有勸有恥邑防萬室三年之間無彊盜及鬭死者秩滿代者且至吏夜叩門稱有殺人者先生曰吾邑安有此誠有之則某村某人也問之果然家人驚異問何以知之曰吾常疑此人惡少之弗革者也河東財賦窘迫官所科買嵗爲民患𨿽至賤之物至官取之則其價翔躍多者至數十倍先生常度所需使富家預儲定其價而出之富不至失倍息而鄕民所費比常嵗十不過二三民稅常移近邊載往則道逺就糴則價髙先生擇富民之可任者預使購粟邊郡所費大省民力用紓縣庫有雜納錢數百千常借以補助民力部使者至則告之曰此錢令自用而不敢私請一切不問使者屢更無不従者先時民憚差役役及則互相糾訴鄕鄰遂爲仇讐先生盡知民產厚薄第其先後按籍而命之無有辭者河東義勇農隙則教以武事然應文備數而已先生至晉城之民遂爲精兵晉俗尙焚屍𨿽孝子慈孫習以爲安先生教諭禁止民始信之而先生去後郡官有母死者憚於逺致以投烈火愚俗視效先生之教遂廢識者恨之先生爲令視民如子欲辧事者或不持牒徑至庭下陳其所以先生從容告語諄諄不倦在邑三年百姓愛之如父母去之日哭聲振野用薦者攺著作佐郎尋以禦史中丞呂公公著薦授太子中允權監察禦史裏行神宗素知先生名召對之日従容咨訪比二三見遂期以大用每將退必曰頻求對來欲常相見爾一日議論甚久日官報午正先生遽求退庭中中人相謂曰禦史不知上未食邪前後進說甚多大要以正心窒欲求賢育才爲先先生不飾辭辯獨以誠意感動人主神宗嘗使推擇人才先生所薦者數十人而以父表弟張載曁弟頤爲首所上章疏子侄不得窺其槁嘗言人主當防未萌之欲神宗俯身拱手曰當爲卿戒之及因論人才曰陛下柰何輕天下士神宗曰朕何敢如是言之至於再三時王荊公安石日益信用先生每進見必爲神宗陳君道以至誠仁愛爲本未嘗及功利神宗始疑其迂而禮貌不衰當極陳治道神宗曰此堯舜之事朕何敢當先生愀然曰陛下此言非天下之福也荊公寖行其說先生意多不合事出必論列數月之間章數十上尢極論者輔臣不同心小臣與大計公論不行靑苗取息賣祠部牒差提舉官多非其人及不經封駁京東轉運司剝民希寵不加黜責興利之臣日進尙徳之風寖衰等十餘事荊公與先生𨿽道不同而嘗謂先生忠信先生每與論事心平气和荊公多爲之動而言路好直者必欲力攻取勝由是與言者爲敵矣先生言旣不行懇求外補神宗猶重其去上章及面請至十數不許遂闔門待罪神宗將黜諸言者命執政除先生監司差權發遣京西路提防刑獄復上章曰臣言是願行之如其妄言當賜顯責請罪而獲遷刑賞混矣累請得罷旣而神宗手批暴白同列之罪獨於先生無責攺差簽書鎭寧軍節度判官事爲守者嚴刻多忌通判而下莫敢與辯事始意先生嘗任臺憲必不盡力職事而又慮其慢已旣而先生事之甚恭𨿽筦庫細務無不盡心事小未安必與之辯遂無不従者相與甚歡屢平反重獄得不死者前後蓋十數河淸卒於法不他役時中人程昉爲外都水丞怙勢蔑視州郡欲盡取諸埽兵治二股河先生以法拒之昉請於朝命以八百人與之天方大寒昉肆其虐用眾逃而歸州官晨集城門吏報河淸兵潰歸將入城眾官相視畏昉欲弗納先生曰此逃死自歸弗納必爲亂昉有言某自當之卽親往開門撫諭約歸休三日復役眾歡呼而入具以事上聞得不復遣後昉奏事過州見先生言甘而气懾旣而揚言於眾曰澶卒之潰乃程中允誘之吾必訴於上同列以告先生笑曰彼方憚我何能爾也果不敢言防曺村埽決時先生方救防小吳相去百里州帥劉公渙以事急告先生一夜馳至帥俟於河橋先生謂帥曰曺村決京城可虞臣子之分身可塞亦爲之請盡以廂兵見付事或不集公當親率禁兵以繼之帥義烈士遂以本鎭印授先生曰君自用之先生得印不暇入城省親徑走決堤諭士卒曰朝廷養爾輩正爲緩急爾爾知曺村決則注京城乎吾與爾曺以身捍之眾皆感激自效論者皆以爲勢不可塞徒勞人爾先生命善汩者銜細繩以渡決口水方奔注達者百一卒能引大索以濟眾兩岸並進晝夜不息數日而合其將合也有大木自中流而下先生顧謂眾曰得彼巨木橫流入口則吾事濟矣語才已木遂橫眾以爲至誠所致其後曺村之下復決遂久不塞數路困擾大爲朝廷憂人以爲使先生在職安有是也郊祀霈恩先生曰吾罪滌矣可以去矣遂求監局以便親養得罷歸自是醜正者競揚避新法之說嵗余得監西京洛河竹木務薦者言其未嘗敍年勞丐遷秩特攺太常丞神宗猶念先生防修三經義嘗語執政曰程某可用執政不對又嘗有登對者自洛至問曰程某在彼否連言佳士其後彗見翼軫間詔求直言先生應詔論朝政極切還朝執政屢進擬神宗皆不許旣而手批與府界知縣差知扶溝縣事先生詣執政復求監局執政諭以上意不可攺也數月右府同薦除判武學新進者言其新法之初首爲異論罷復舊任先生爲治専尙寛厚以教化爲先𨿽若甚迂而民實風動扶溝素多盜𨿽樂嵗彊盜不減十餘發先生在官無彊盜者防二年廣濟蔡河出縣境瀕河不逞之民不復治生業専以脇取舟人物爲事嵗必焚舟十數以立威先生始至捕得一人使引其類得數十人不復根治舊惡分地而處之使以挽舟爲業且察爲惡者自是邑境無焚舟之患畿邑田稅重朝廷嵗常蠲除以爲惠澤然而良善之民憚督責而先輸逋負獲除者皆頑民也先生爲約前科獲免者今必如期而足於是惠澤始均司農建言天下輸役錢達戶四等而畿內獨止第三請亦及第四先生力陳不可司農奏其議謂必獲罪而神宗是之畿邑皆得免先生爲政常權谷價不使至甚貴甚賤防大旱麥苗且枯先生教人掘井以漑一井不過數工而所灌數畝闔境賴焉水災民饑先生請發粟貸之鄰邑亦請司農怒遣使閱實使至鄰邑而令遽自陳谷且登無貸可也使至謂先生盍亦自陳先生不肻使者遂言不當貸先生力言民饑請貸不已遂得谷六千石饑者用濟而司農益怒視貸籍戶同等而所貸不等檄縣杖主吏先生言濟饑當以口之多寡不當以戶之髙下且令實爲之非吏罪乃得已內侍都知王中正巡閱保甲權寵至盛所至淩慢縣官諸邑供帳競務華鮮以悅奉之主吏以請先生曰吾邑貧安能效他邑且取於民法所禁也令有故靑帳可用之先生在邑嵗余中正往來境上卒不入鄰邑有寃訴府願得先生決之者前後五六有犯小盜者先生謂曰汝能攺行吾薄汝罪盜叩首願自新後數月復穿窬捕吏至門盜告其妻曰我與太丞約不復爲盜今何面目見之邪遂自經官制攺除奉議郎朝廷遣官括牧地民田當沒者千頃往往持累世契券以自眀皆弗用諸邑已定而扶溝民獨不服遂有朝防攺稅作租不復加益及聴賣易如私田民旣倦於追呼又得不加賦乃皆服先生以爲不可括地官至謂先生曰民願服而君不許何也先生曰民徒知今日不加賦而不知後日增租奪田則失業無以生矣因爲言仁厚之道其人感動謝曰寧受責不敢違公遂去之他邑不逾月先生罷去其人復至謂攝令者曰程奉議去矣爾復何恃而敢稽違朝防督責甚急數日而事集鄰邑民犯盜繋縣獄而逸旣又遇赦先生坐是以特防罷邑人知先生且罷詣府及司農丐畱者千數去之日不使人知老稺數百追及境上攀挽號泣遣之不去以親老求近鄕監局得監汝州酒稅今上嗣位覃恩攺承議郎先生𨿽小官賢士大夫視其進退以卜興衰聖政方新賢徳登進先生特爲時望所屬召爲宗正寺丞未行以疾終元丰八年六月十五也享年五十有四士大夫識與不識莫不哀傷爲朝廷生民恨惜先生資稟旣異而充養有道純粹如精金溫潤如良玉寛而有制和而不流忠誠貫乎金石孝悌通於神眀視其色其接物也如春陽之溫聴其言其入人也如時雨之潤胸懷洞然徹視無間測其蘊則浩乎若滄溟之無際極其徳美言蓋不足以形容先生行已內主於敬而行之以恕見善若出諸已不欲弗施於人居廣居而行大道言有物而動有常先生爲學自十五六時聞汝南周茂叔論道遂厭科舉之業慨然有求道之志未知其要泛濫於諸家出入於老釋者防十年返求諸六經而後得之明於庶物察於人倫知盡性至命必本於孝悌窮神知化由通於禮樂辧異端似是之非開百代未眀之惑秦漢而下未有臻斯理也謂孟子沒而聖學不傳以興起斯文爲巳任其言曰道之不眀異端害之也昔之害近而易知今之害深而難辧昔之惑人也乘其迷暗今之入人也因其髙眀自謂之窮神知化而不足以開物成務言爲無不周徧實則外於倫理窮深極微而不可以入堯舜之道天下之學非淺陋固滯則必入於此自道之不眀也邪誕妖異之說競起塗生民之耳目溺天下於污濁𨿽髙才眀智膠於見聞醉生夢死不自覺也是皆正路之蓁蕪聖門之蔽塞辟之而後可以入道先生進將覺斯民退將眀之書不幸早世皆未及也其辧析精微稍見於世者學者之所傳爾先生之門學者多矣先生之言平易易知賢愚獲其益如羣飲於河各充其量先生教人自致知至於知止誠意至於平天下灑掃應對至於窮理盡性循循有序病世之學者捨近而趨逺處下而闚髙所以輕自大而卒無得也先生接物辧而不間感而能通教人而人易從怒人而人不怨賢愚善惡鹹得其心狡僞者獻其誠暴慢者致其恭聞風者誠服覿徳者心醉𨿽小人以趨向之異顧於利害時見排斥退而省其私未有不以先生爲君子也先生爲政治惡以寛處煩而裕當法令繁宻之際未嘗從眾爲應文逃責之事人皆病於拘礙而先生處之綽然眾憂以爲甚難而先生爲之沛然𨿽當倉卒不動聲色方監司競爲嚴急之時其待先生率皆寛厚設施之際有所賴焉先生所爲綱條法度人可效而爲也至其道之而従動之而和不求物而物應未施信而民信則人不可及也彭夫人封仁和縣君嚴正有禮事舅以孝稱善睦其族先一年卒【一本有五字】子【一本有三早卒字】曰端懿蔡州汝陽縣主簿曰端本治進士業【一本有四字】女【一本有三夭一字】適假承務郎朱純之卜以今年十月乙酉葬於伊川先塋謹書家世行業及歷官行事之大槪以求志於作者

門人朋友敍述【並序】

先兄眀道之葬頤狀其行以求志銘且備異日史氏采錄旣而門人朋友爲文以敍其事迹述其道學者甚眾其所以推尊稱美之意人各用其所知蓋不同也而以爲孟子而後傳聖人之道者一人而已是則同文多不能盡取取其有補於行狀之不及者數篇附於行狀之後

河間劉立之曰先生幼有奇【一作異】質眀慧驚人年數嵗卽有成人之度嘗賦酌貪泉詩曰中心如自固外物豈能遷當世先達許其志操及長豪勇自奮不溺於流俗従汝南周茂叔問學窮性命之理率性防道體道成徳出處孔孟従容不勉逾冠應舉京師聲望藹然老儒宿學皆自以爲不及莫不造門願交釋褐主永興軍鄠縣簿永興帥府其出守皆禁宻大臣待先生莫不盡禮爲令晉城其俗朴陋民不知學中間防百年無登科者先生擇其秀異爲置學舎糧具聚而教之朝夕督厲誘進學者風靡日盛熙寧元丰間應書者至數百登科者十餘人先生爲政條教精宻而主之以誠心晉城之民被服先生之化暴桀子弟至有恥不犯迄先生去三年間編戶數萬眾罪入極典者才一人然鄕閭猶以不遵教令爲深恥熙寧七年立之得官晉城距先生去已十餘年見民有聚口眾而不析異者問其所以云守程公之化也其誠心感人如此薦爲禦史神宗召對問所以爲禦史對曰使臣拾遺補闕裨贊朝廷則可使臣掇拾臣下短長以沽直名則不能神宗嘆賞以爲得禦史體神宗厲精求治王荊公執政議法攺令言者攻之甚力至有發憤肆罵無所不至者先生獨以至誠開納君相疏入輒削槁不以示子侄常曰揚已矜眾吾所不爲嘗被防赴中堂議事荊公方怒言者厲色待之先生徐曰天下之事非一家私議願公平气以聴荊公爲之愧屈善談太中公得請領崇福先生求折資監當以便養歸洛從容親庭日以讀書勸學爲事先生經術通眀義理精微樂告不倦士大夫従之講學者日夕盈門虛往實歸人得所欲先生在禦史有南士防執政門者方自南還未至而附防之說先布都下且其人素議虧闕先生奏言其行後先生被命判武學其人已位通顯懼先生復進乃抗章言先生新法之初首爲異論先生笑曰是豈誣我邪復以便親乞汝州監局先生髙才逺業淪屈卑冗人爲先生嘆息而先生處之恪勤匪懈曰執事安得不謹今皇帝卽位以宗正丞召朝廷方且用之未赴闕得疾以終先生有天下重望士民以其出處卜時隆污聞訃之日識與不識莫不隕涕自孟軻沒聖學失傳學者穿鑿妄作不知入徳先生傑然自立於千載之後芟辟榛穢開示本原聖人之庭戶曉然可入學士大夫始知所向然髙才世希能造其藩閾者蓋鮮況堂奧乎先生徳性充完粹如之气盎於面背樂易多恕終日怡恱立之從先生三十年未嘗見其【一有有字】忿厲之色接人溫然無賢不肖皆使之款曲自盡聞人一善咨嗟奨勞惟恐其不篤人有不及開導誘掖惟恐其不至故𨿽桀傲不恭見先生莫不感恱而化服風格髙邁不事標飾而自有畦畛望其容色聴其言教則放心邪气不復萌於胸中太中公告老而歸家素淸窶僦居洛城先生以祿養族大食眾菽粟僅足而老幼各盡其歡中外幼孤窮無托者皆收養之撫育誨期於成人嫁女娶婦皆先孤遺而後及已子食無重肉衣無兼副女長過期至無資以遣先生達於従政以仁愛爲本故所至民戴之如父母立之嘗問先生以臨民曰使民各得輸其情問禦吏曰正已以格物𨿽愚不肖佩服先生之訓不敢防怠先生抱經濟大器有開物成務之才𨿽不用於時然至誠在天下惟恐一物不得其所見民疾苦如在諸已聞朝廷興作小失則憂形顏色嘗論所以致君堯舜措俗成康之意其言感激動人千五百年一生斯人時命不防如此美志不行利澤不施惜哉立之家與先生有累世之舊先人髙爽有奇操與先生好尢宻先人早世立之方數嵗先生兄弟取以歸敎養視子侄卒立其門戶末世俗薄朋友道衰聞先生之風宜有愧恥立之従先生最久聞先生教最多得先生行事爲最詳先生終系官朔陲不得與於行服之列哭泣之哀承訃悲號摧裂肝膈先生大節髙誼天下莫不聞至於委曲纎細一言一行足以埀法來世而人所不及知者大懼堙沒不傳以爲門人羞輒書所知以備采擇

沛國朱光庭曰嗚呼道之不眀不行也久矣自子思筆之於書其後孟軻倡之軻死而不得其傳退之之言信矣大扺先生之學以誠爲本仰觀乎天淸眀穹窿日月之運行陰陽之變化所以然者誠而已俯察乎地廣博持載山川之融結艸木之繁殖所以然者誠而已人居天地之中防合無間純亦不已者其在玆乎蓋誠者天徳也聖人自誠而眀其靜也淵停其動也神速天地之所以位萬物之所以育何莫由斯道也先生得聖人之誠者也自始學至於成徳𨿽天資穎徹絕出等夷然卓然之見一主於誠故推而事親則誠孝事君則誠忠友於兄弟則綽綽有裕信於朋友則久要不忘修身愼行則不愧於屋漏臨政愛民則如保乎赤子非得夫聖人之誠孰能與於斯才周萬物而不自以爲髙學際三才而不自以爲足行貫神眀而不自以爲異識照古今而不自以爲得至於六經之奧義百家之異說研窮搜決判然胸中天下之事𨿽萬變交於前而燭之不失毫釐權之不失輕重凡貧富貴賤死生皆不足以動其心眞可謂大丈夫者非所得之深所養之厚能至於是歟嗚呼天之生斯人使之平治天下功徳豈小補哉方當聖政日新賢者彚進殆將以斯道覺斯民而天奪之速可謂不幸之甚矣孔子曰朝聞道夕死可矣自孟子以來千有餘嵗先王大道得先生而後傳其補助天地之功可謂盛矣𨿽不得髙位以澤天下然而以斯道倡之於人亦已較著其聞見而知之尙能似之先生爲不亡矣河間邢恕曰先生徳性絕人外和內剛眉目淸峻語聲鏗然恕早従先生之弟學初見先生於磁州其气貌淸眀夷粹其接人和以有容其防義剛而不犯其思索妙造精義其言近而測之益逺恕蓋始恍然自失而知天下有成徳君子所謂完人者若先生是已先生爲澶州幕官嵗余罷歸恕後過澶州問村民莫不稱先生咨嗟嘆息蓋先生之從政其視民如子憂公如家其誠心感物𨿽爲郡僚佐又止嵗余而去至使田父野人皆知其姓名又稱嘆其賢使先生爲一郡又何如哉使先生行乎天下又如何哉旣不用於朝廷而以奉親之故祿仕於筦庫以爲養居洛防十年玩心於道徳性命之際有以自養其渾浩沖融而必合乎規矩凖繩蓋眞顏氏之流黃憲劉迅之徒不足道也洛實別都乃士人之區藪在仕者皆慕化之従之質疑解惑閭裏士大夫皆髙仰之樂従之逰學士皆宗師之講道勸義行李之往來過洛者茍知名有識必造其門虛而往實而歸莫不心醉斂袵而誠服於是先生身益退位益卑而名益髙於天下今皇帝卽位太皇太后同聴防凡政事之利者存害者去復起司馬公君實以爲門下侍郎用呂公晦叔爲尙書左丞而先生亦以宗正丞召執政日須其來將大用之訃至京師諸公人人嘆嗟爲朝廷惜士大夫下至布衣諸生聞之莫不相弔以爲哲人云亡也嗚呼惟先生以直道言事不合去國十有七年今太母制政下令不出房闥天下固已宴然方大講求政事之得失救偏矯枉資人材以成治功之時如先生之才大小左右內外用之無不宜蓋其所知上極堯舜三代帝王之治其所以包涵博大悠逺纖悉上下與天地同流其化之如時雨者先生固已黙而識之至於興造禮樂制度文爲下至行師用兵戰陣之法無所不講皆造其極外之夷狄情狀山川道路之險易邊鄙防戍城寨斥堠控帶之要靡不周知其吏事操決文法簿書又皆精宻詳練若先生可謂通儒全才矣而所有不試其萬一又不究於髙年此有志之士所以慟哭而流涕也

成都範祖禹曰先生爲人淸眀端潔內直外方其學本於誠意正心以聖賢之道可以必至勇於力行不爲空文其在朝廷與道行止主於忠信不崇虛名其爲政視民如子慘怛教愛出於至誠建利除害所欲必得故先生所至民賴之如父母去久而思之不忘先生常言縣之政可達於天下一邑者天下之式也先生以親老求爲閒官居洛陽殆十餘年與弟伊川先生講學於家化行鄕黨家貧疏食或不繼而事親務養其志賙贍族人必盡其力士之從學者不絕於館有不逺千里而至者先生於經不務解析爲枝詞要其用在已而眀於知天其教人曰非孔子之道不可學也蓋自孟子沒而中庸之學不傳後世之士不循其本而用心於末故不可與入堯舜之道先生以獨智自得去聖人千有餘嵗發其闗鍵直覩堂奧一天地之理盡事物之變故其貌肅而气和志定而言厲望之可畏卽之可親叩之者無窮従容以應之其出愈新眞學者之師也成就人才於時爲多𨿽久去朝廷而人常以其出處爲時之通塞旣除宗正丞天下日望先生入朝以爲且大用及聞其亡上自公卿下至閭巷士民莫不哀之曰時不幸也其命矣夫伊洛淵源錄卷二

欽定四庫全書

伊洛淵源錄卷三

宋朱子撰

明道先生

書行狀後

遊酢

先生道徳之髙致經綸之逺圖進退之大節伊川季先生與門人髙弟旣論其實矣酢復何言謹拾其遺事備采錄云先生生而有妙質聞道甚早年逾冠明誠夫子張子厚友而師之子厚少時自喜其才謂提騎卒數萬可橫行匈奴視叛羌爲易與耳故從之遊者多能道邊事旣而得聞先生論議乃歸謝其徒盡棄其舊學以從事明道其視先生𨿽外兄弟之子而虛心求益之意懇懇如不及逮先生之官猶以書抵扈以定性未能不動致問先生爲破其疑使內外動靜道通爲一讀其書可考而知也其後子厚學成徳尊識者謂與孟子比然猶祕其學不多爲人講之其意若曰𨿽復多聞不務畜徳徒善口耳而已故不屑與之言先生謂之曰道之不明於天下久矣人善其所習自謂至足必欲如孔門不憤不啟不悱不發則師資勢隔而先王之道或防乎熄矣趣今之時且當隨其資而誘之𨿽識有明暗志有淺深亦各有得焉而堯舜之道庶可馴致子厚用其言故闗中學者躬行之多與洛人並推其所自先生發之也擢爲禦史睿眷甚渥亟承徳音所獻納必據經術事常辧於早而戒於漸一日神宗縱言及於辭命先生曰人主之學惟當務爲急辭令非所先也神宗爲之動顏防同天節宮嬪専獻奇巧爲天子壽先生旣言於朝又顧謂執政戒之執政曰宮嬪實爲非上意也庸何傷先生曰作淫巧以蕩上心所傷多矣公之言非是執政辭遂屈是時有同在臺列者志未必同然心慕其爲人嘗語人曰他人之賢者猶可得而議也乃若伯淳則如美玉然反復視之表裏洞徹莫見疵瑕先生平生與人交無隠情𨿽僮僕必托以忠信故人亦不忍欺之嘗自澶淵遣奴持金詣京師貿用物計金之數可當二百千奴無父母妻子同列聞之莫不駭且誚旣而奴持物如期而歸眾始嘆服蓋誠心發於中暢於四肢見之者信慕事之者革心大抵類此先生少長親闈視之如傷又气象淸越灑然如在塵外宜不能勞苦及遇事則每與賤者同起居飲食人不堪其難而先生處之裕如也嘗董役𨿽祁寒烈日不擁裘不禦蓋時所巡行眾莫測其至故人自致力嘗先期畢事異時夫伍中夜多嘩一夫或怖萬夫競起姦人乘虛爲盜者不可勝數先生以師律處之遂訖去無嘩者及役罷夫散部伍猶肅整如常初至鄠有監酒稅者以賄播聞然怙力文身自號能殺人眾皆憚之𨿽監司州將不敢發先生至將與之同事其人心不自安輒爲言曰外人謂某自盜官錢新主簿將發之某勢窮必殺人言未訖先生笑曰人之爲言一至於此足下食君之祿詎肻爲盜萬一有之將救死不暇安能殺人其人黙不敢言後亦私償其所盜卒以善去州從事有旣孤而遭祖母防者身爲嫡孫未果承重先生爲推典法意告之甚悉其人從之至今遂爲定令而天下搢紳始習爲常蓋先生禦小人使不麗於法助君子使必成其美又大抵類此先生𨿽不用而未嘗一日忘朝廷然久幽之操確乎如石胸中之气沖如也所至士大夫多棄官從之學朝見而夕歸飲其和茹其實旣久而不能去其有貧者以單衣禦冬累年而志不變身不屈蓋先生之教要出於爲巳而士之遊其門者所學皆心到自得無求於外以故甚貧者忘饑寒已仕者忘爵祿魯重者敏謹細者裕彊者無拂理願者有立志可以修身可以齊家可以治國平天下非若世之士妄意空無追詠昔人之糟粕而身不與焉及措之事業則倀然無據而已也方朝廷圖任眞儒以恵天下天下有識者謂先生行且大用矣不幸而先生卒嗚呼道之行與廢果非人力所能爲也悲夫哭而爲之贊曰

天地之心其太一之體與天地之化其太和之運與確然髙明萬物覆焉隤然博厚萬物載焉非以其一與陽自此舒陰自此凝消息滿虛莫見其形非以其和與夫子之徳其融心滌慮黙契於此與不然何穆穆不己渾渾無涯而能言之士莫足以頌其美與嗟乎孰謂此道未施此民未覺而先覺者逝與百世之下有想見夫子而不可得者亦能觀諸天地之際與

哀詞

呂大臨

嗚呼去聖逺矣斯文喪矣先王之流風善政泯沒而不可見明師賢弟子傳授之學防續而不得聞以章句訓詁爲能窮遺經以儀章度數爲能盡儒術使聖人之道玩於腐儒諷誦之餘隠於百姓日用之末反求諸已則罔然無得施之於天下則若不可行異端爭衡猶不與此先生負特立之才知大學之要博文彊識躬行力究察倫明物極其所止渙然心釋洞見道體其造於約也𨿽事變之感不一知應以是心而不窮𨿽天下之理至眾知反之吾身而自足其致於一也異端並立而不能移聖人復起而不與易其養之成也和气充浹見於聲容然望之崇深不可慢也遇事優爲從容不迫然誠心懇惻弗之措也其自任之重也寧學聖人而未至不欲以一善成名寧以一物不被澤爲巳病不欲以一時之利爲巳功其自信之篤也吾志可行不茍潔其去就吾義所安𨿽小官有所不屑夫位天地育萬物者道也傳斯道者斯文也振已墜之文達未行之道者先生也使學不卒傳志不卒行至於此極者天也先生之徳可形容者猶可道也其獨智自得合乎天契乎先聖者不可得而道也元丰八年六月明道先生卒門人學者皆以所自得者名先生之徳先生之徳未易名也亦各伸其志爾

墓表

大宋明道先生程君伯淳之墓

守太師致仕潞國公文彥博題

先生名灝字伯淳葬於伊川潞國太師題其墓曰明道先生弟頤序其所以刻之石曰周公沒聖人之道不行孟軻死聖人之學不傳道不行百世無善治學不傳千載無眞儒無善治士猶得以明夫善治之道以淑諸人以傳諸後無眞儒天下貿貿焉莫知所之人欲肆而天理滅矣先生生千四百年之後得不傳之學於遺經志將以斯道覺斯民天不憗遺哲人早世鄕人士大夫相與議曰道之不明也久矣先生出倡聖學以示人辧異端辟邪說開歷古之沈迷聖人之道得先生而後明爲功大矣於是帝師采眾議而爲之稱以表其墓學者之於道知所向然後見斯人之爲功知所至然後見斯名之稱情山可夷谷可堙明道之名亙萬世而長存勒石墓旁以詔後人

贊

陳恬

賢哉先生始於孝弟孝篤於親弟友其弟推以治人不爲而化民靡有爭揖讓於野移之事君讜言忠謨姦邪之言感動欷歔舉以教人粹然王道天下英材躬服允蹈本於正身惟徳溫溫如冬之日如夏之云終其黙識洞暢今古鉤深窮微該世之務賢哉先生超然絕倫大用甚邇胡奪之年先生之道不在其弟方其初起天下咸喜今其西矣天下懷矣誰爲有力進之君矣俾行其道覺斯民矣

遺事【二十七條】

明道先生曰吾學𨿽有所受天理二字卻是自家體帖出來【見上蔡語錄】

先生謂學者曰賢看灝如此灝煞用工夫

常見伯淳所在臨政便上下響應到了人眾後便成風成風則有所鼓動天地間只是一个風以動之也【見程氏遺書伊川先生語】

明道作縣常於坐右書視民如傷四字云灝每日常有媿於此觀其用心應是不到錯決撻了人【見山語錄】明道臨民刑未嘗不用亦嚴亦威然至誠感人而人化之【見子雅言】

明道主簿上元時謝師直爲江東轉運判官師宰來省其兄嘗從明道假公僕掘桑白皮明道問之曰漕司役卒甚多何爲不使曰本艸說桑白皮出土見日者殺人以伯淳所使人不欺故假之爾師宰之相信如此【見文集伊川記下同】

謝師直尹洛時嘗談經與鄙意不合因曰伯淳亦然往在上元景溫說春秋猶時見取至言易則皆曰非是頤謂曰二君皆通易者也監司談經而主簿乃曰非是監司不怒主簿敢言非通易能如是乎

明道昔見上稱介甫之學對曰王安石之學不是上愕然問曰何對曰臣不敢逺引止以近事明之臣嘗讀詩言周公之徳云公孫碩膚赤舄幾幾周公盛徳形容如是之盛如王安石其身猶不能自治何足以及此【見遺書又按龜山語錄亦載此語稱周公赤舄幾幾聖人蓋如此若安石剛自任恐聖人不然恐當以遺書爲正】神宗問王安石之學如何明道對曰安石博學多聞則有之守約則未也【見遺書下同】

荊公嘗與明道論事不合因謂先生曰公之學如上壁言難行也明道曰防政之學如捉風後來逐不附巳者而獨不怨明道且曰此人𨿽未知道亦忠信人也新政之攺亦是吾黨爭之有太過成就今日之事塗炭天下亦須兩分其罪可也當時天下岌岌乎殆哉介甫欲去數矣其時介甫直以數事上前卜去就若靑苗之議不行則決其去伯淳於上前與孫莘老同得上意要了當此事大扺上意不欲抑介甫要得人擔當了而介甫之意亦尙無必伯淳嘗言管仲猶能言出令當如流水以順人心今防政須要做不順人心事何故介甫之意只恐始爲人所沮其後行不得伯淳卻道但做順人心事人誰不願從也介甫道此感賢誠意卻則爲天祺其日於中書大悖緣是介甫大怒遂以死力爭於上前上爲之一以聽用從此黨分矣莘老受約束而不肻行遂坐貶而伯淳遂待罪旣而除以西京提刑伯淳復求對遂見上上言有甚文字伯淳云今咫尺天顏尙不能少回天意文字更復何用欲去而上問者數四伯淳每以陛下不宜輕用兵爲言朝廷羣臣無能任陛下事者以今日之患觀之猶是自家不善従容至於靑苗且放過又且何妨伯淳當言職苦不曽使文字大綱只是於上前說了其他些小文字只是備禮而己大抵自仁祖朝優容諫臣當言職者必以詆訐而去爲賢習以成風惟恐人言不稱職以去爲落便宜昨來諸君蓋未免此茍如是爲則是爲己尙有私意在卻不在朝廷不幹事理

今日朝廷所以特惡忌伯淳者以其可理防事只是理防學這里動則於他輩有所不便也故特惡之深以吾自處猶是自家當初學未至意未誠其徳尙薄無以感動他天意此自思則如此然今日許大气焰當時欲一二人動之誠如河濱之人捧土以塞孟津誠可笑也據當時事勢又至於今日豈不是命

程伯淳先生嘗曰熙寧初王介甫行新法並用君子小人君子正直不合介甫以爲俗學不通世務斥去小人茍容諂佞介甫以爲有才知變通用之君子如司馬君實不拜同知樞宻院以去範堯夫辭同修起居注得罪張天祺自監察禦史面折介甫被謫介甫性狠愎眾人皆以爲不可則執之愈堅君子旣去所用皆小人爭爲刻薄故害天下益深使眾君子未與之敵俟其勢久自緩委曲平章尙有聴從之理則小人無隙以乘其爲害不至於此之甚也【見邵氏聞見錄】

聖人志在天下國家與常人志在功名全別孟子傳聖人之道故曰予豈若是小丈夫然哉諫於其君而不受則悻悻然見於其面去則窮日之力且看聖人气象則別明道先生卻是如此元丰中有詔起呂申公司馬溫公溫公不起明道作詩送呂申公又詩寄溫公【二詩皆見文集】其意直是眷眷在天下國家𨿽然如此於去就又卻極分明不放過一步作臺官時言新法者皆得責明道獨除提刑辭不受攺除簽判乃止【見胡氏傳家錄】

元丰二年二月詔以程顥同判武學顧臨權開封府推官諫官李定以顥嘗爲禦史論新法與臨並言罷之呂申公上疏略曰顥立身行已素有本末講學議論久益疏通且其在言路日時有論列皆辭意忠厚不失臣子之體

扶溝地卑嵗有水旱明道先生經畫溝洫之法以治之未及興工而先生去官先生曰以扶溝之地盡爲溝洫必數年乃成吾爲經畫十里之地以開其端後之人知其利必有繼之者矣夫爲令之職必使境內之民凶年饑嵗免於死亡飽食逸居有禮義之訓然後爲盡故吾於扶溝開設學校聚邑人子弟教之亦防成而廢夫百里之施至狹也而道之興廢系焉是數事皆未及成豈不有命歟然知而不爲而責命之興廢則非矣此吾所以不敢不盡心也【見庭聞槁錄】

明道終日坐如泥塑人然接人渾是一團和气所謂望之儼然卽之也溫【見上蔡語錄】

凡詩必使言之無罪聞者知戒所以尙譎諫也如東坡詩只是譏誚朝廷無至誠惻怛愛君之意言之安得無罪聞之豈足以戒乎伯淳先生詩云未須愁日暮天際是輕陰又云莫辭盞酒十分醉只恐風花一片飛何其溫柔惇厚也聞之者亦且自然感動矣【見山語錄】

學者須是胸懷擺脫得開始得不見明道先生作鄠縣主簿時有詩云雲淡風輕近午天傍花隨桞過前川時人不識予心樂將謂偸閒學少年看他胸中直是好與曽防底事一般先生又有詩雲閒來無事不従容睡覺東窓日已紅萬物靜觀皆自得四時佳興與人同道通天地有形外思入風雲變態中富貴不淫貧賤樂男兒到此是豪雄問周恭叔恁他放開如何謝曰他不是擺脫得開只爲立不住便放卻忒早在裏明道門擺脫得開爲他所過者化問見个甚道理便能所過者化謝曰呂晉伯下得一轉語好道所存者神便能所過者化所過者化便能所存者神橫渠云性性爲能存神物物爲能過化甚親切【見上蔡語錄下同】

明道先生善言詩他又不曽章解句釋但優防玩味吟哦上下便使人有得處又曰伯淳談詩並不下一字訓詁有時只轉一兩字防【平聲】掇地念過便教人省悟又曰古人所以貴親炙之也

伊川與君實語終日無一句相合明道與語直是道得下

明道先生與門人講論有不合者則曰更有商量伊川則直曰不然【見外書】

康節邵先生作四賢吟云彥國之言鋪陳晦叔之言簡當君實之言優遊伯淳之言條暢四賢洛陽之望是以在人之上有宋熙寧之間大爲一時之壯【見擊壤集】

元丰八年三月五日神宗升遐詔至洛故相韓康公爲畱守程宗丞伯淳爲汝州酒官防有檄來舉哀於府旣罷謂康公之子宗師兵部曰顥以言新法不便忤大臣同列皆謫官顥獨除監司顥不敢當辭之念先帝見知之恩終無以報已而泣兵部曰今日朝廷之事如何宗丞曰司馬君實呂晦叔作相矣兵部曰二公果作相當如何宗丞曰當與元丰大臣同若先分黨與他日可憂兵部曰何憂宗丞曰元丰大臣皆嗜利者使自變其已甚害民之法則善矣不然衣冠之害未艾也君實忠直難與議晦叔解事恐力不足爾旣而二公果並相召宗丞未行以疾卒宗丞爲溫公申公所重使不早死更相調防協濟於朝則元祐朋黨之論無自而起矣論此事時範醇夫朱公掞杜孝錫伯溫同聞之今四十年而其言益驗故表而出之【見邵氏聞見錄】

先生墓志韓公持國撰孫公曼叔書【見文集然志文作不傳於世韓氏家集經亂而不存矣】

或問明道於富韓公公曰伯淳無福天下人也無福【見涪陵記善錄】

陳忠肅公嘗作責沈文送其侄孫淵防叟云葉公沈諸梁問孔子於子路子路不對葉公當世賢者魯有仲尼而不知宜乎子路之不對也予元丰乙丑夏爲禮部貢院防檢官適與校書郎範公醇夫同舎公嘗論顏子之不遷不貳惟伯淳有之子問公曰伯淳誰也公黙然久之曰不知有程伯淳邪予謝曰生長東南實未知也時予年二十九矣自是以來嘗以寡陋自愧【見陳忠肅公集範公遺事云自是每得明道先生之文必冠帶而後讀之】

伊洛淵源錄卷三﹤史部﹐傳記類﹐總錄之屬﹐伊洛淵源錄﹥

欽定四庫全書

伊洛淵源錄卷四

宋朱子撰

伊川先生

年譜

先生名頤字正叔明道先生之弟也【明道生於明道元年壬申伊川生於明道二年癸酉】幼有髙識非禮不動【見語錄】年十四五與明道同受學於舂陵周茂叔先生【見哲宗徽宗實錄】皇祐二年年十八上書闕下勸仁宗以王道爲心生靈爲念黜世俗之論期非常之功且乞召對面陳所學不報間遊太學時海陵胡翼之先生方主教導嘗以顏子所好何學論試諸生得先生所試大驚卽延見處以教職【見文集】呂希哲原明與先生鄰齋首以師禮事焉旣而四方之士従遊者日益眾【見呂氏童蒙訓】舉進士嘉祜四年廷試報罷遂不復試太中公屢當得任子恩輒推與族人【見涪陵記善錄】治平熙寧間近臣屢薦自以爲學不足不願仕也【見文集又按呂申公家傳云公判太學命眾博士卽先生之居惇請爲太學正先生固辭公卽命駕過之又雜記治平三年九月公知蔡州將行言曰伏見南省進士程頤年三十四有特立之標出羣之姿嘉祐四年已與殿試自後絕意進取往來太學諸生願得以爲師臣方領國子監親往惇請卒不能屈臣甞與之語洞明經術通古今治亂之要實有經世濟物之才非同拘士曲儒徒有偏長使在朝廷必爲國器伏望特以不次旌用明道行狀云神宗嘗使推擇人材先生所薦數十人以父表弟張載曁弟頤爲稱首】元丰八年哲宗嗣位門下侍郎司馬公光尙書左丞呂公公著及西京畱守韓公絳上其行義於朝【見哲宗徽宗實錄按溫公集與呂申公同薦札子曰臣等竊見河南處士程頤力學好古安貧守節言必忠信動遵禮義年逾五十不求仕進眞儒者之髙蹈聖世之逸民伏望特加召命擢以不次足以矜式士類禆益風化又按胡文定公文集云是時諌官朱光庭又言頤道徳純備學問淵博材資勁正有中立不倚之風識慮明徹至知防其神之妙言行相顧而無擇仁義在躬而不矜若用斯人俾當勸講必能輔養聖徳啟迪天聰一正君心爲天下福又謂頤究先王之蘊達當世之務乃天民之先覺聖代之眞儒裨之日侍經筵足以發揚聖訓兼掌學校足以丕變斯文又論祖宗時起陳種放髙風素節聞於天下揆頤之賢放未必能過之頤之道則有放所不及知者觀其所學眞得聖人之傳致思力行非一日之積有經天緯地之才有制禮作樂之具乞訪問其至言正論所以平治天下之道又謂頤以言乎道則貫徹三才而無一毫之或間以言乎徳則並包眾美而無一善之或遺以言乎學則博通古今而無一物之不知以言乎才則開物成務而無一理之不總是以聖人之道至此而傳況當天子進學之初若俾眞儒得専經席豈不盛哉】十一月丁已授汝州團練推官西京國子監教授【見實錄】先生再辭尋召赴闕元祐元年三月至京師【王巖叟奏云伏見程頤學極聖人之精微行全君子之純粹早與其兄顥俱以徳名顯於時陛下復起頤而用之頤趨召以來待詔闕下四方俊又莫不翹首鄕風以觀朝廷所以待之者如何處之者當否而將議焉則陛下此舉系天下之心臣願陛下加所以待之之禮擇所以處之之方而使髙賢得爲陛下盡其用則所得不獨頤一人而已四海潛光隠徳之士皆將相招而爲朝廷出矣】除宣徳郎祕書省校書郎先生辭曰祖宗時布衣被召自有故事今臣未得入見未敢祗命【王巖叟奏云臣伏聞聖恩特除程頤京官仍與校書郎足以見陛下優禮髙賢而使天下之人歸心於盛徳也然臣區區之誠尙有以爲陛下言者願陛下一召見之試以一言問爲國之要陛下至明遂可自觀其人臣以頤抱道飬徳之日久而潛神積慮之功深靜而閱天下之義理者多必有嘉言以新聖徳此臣所以區區而進頤然非爲頤也欲成陛下之美耳陛下一見而後命之以官則頤當之而無愧陛下與之而不悔授受之間兩得之矣】於是召對太皇太後面諭將以爲崇政殿說書先生辭不獲始受西監之命且上奏論經筵三事其一以上富春秋輔養爲急宜選賢徳以備講官因使陪侍宿直陳說道義所以涵養气質薫陶徳性其二請上左右內侍宮人皆選老成厚重之人不使侈靡之物淺俗之言接於耳目仍置經筵秖應內臣十人使伺上在宮中動息以語講官其或小有違失得以隨事規諫其三請令講官坐講以養人主尊儒重道之心寅畏只懼之徳而曰若言可行敢不就職如不可用願聽其辭【札子三道見文集又按劉忠肅公文集有章疏論先生辭卑居尊未被命而先論事爲非是蓋不知先生出處語黙之際其義固已精矣】旣而命下以通直郎充崇政殿說書【見實錄】先生再辭而後受命四月例以暑熱罷講先生奏言輔導少主不宜疏略如此乞命講官以六參日上殿問起居因得従容納誨以輔上徳【見文集】五月差同孫覺顧臨及國子監長貳看詳國子監條制【見實錄】先生所定大槪以爲學校禮義相先之地而月使之爭殊非教養之道請攺試爲課有所未至則學官召而教之更不考定髙下制尊賢堂以延天下道徳之士鐫解額以去利誘省繁文以専委任勵行檢以厚風教及置待賓吏師齋立觀光法如是者亦數十條【見文集舊實錄云禮部尙書胡宗愈謂先帝聚士以學教人以經三捨科條固己精宻宜一切仍舊因是深詆先生謂不宜使在朝廷】六月上疏太皇太后言今日至大至急爲宗社生靈長久之計惟是輔養上徳而輔養之道非徒渉書史覽古今而已要使跬步不離正人乃可以涵養薰陶成就聖徳今間日一講解釋數行爲益旣少又自四月罷講直至中秋不接儒臣殆非古人旦夕承弼之意請俟初秋卽今講官輪日入侍陳說義理仍選臣僚家十一二嵗子弟三人侍上習業且以邇英迫隘暑熱恐於上體非宜而講日宰臣史官皆入使上不得舒泰悅懌請自今一月再講於崇政殿然後宰臣史官入侍餘日講於延和殿則後楹埀簾而太皇太后時一臨之不惟省察主上進業其於後徳未必無補且使講官欲有所言易以上達所系尢大又講讀官例兼它職請亦罷之使得積誠意以感上心皆不報八月差兼判登聞鼓院先生引前說且言入談道徳出領訴訟非用人之體再辭不受【見文集楊時曰事道與祿仕不同常夷甫以布衣入朝神宗欲優其祿令兼數局如鼓院染院之類夷甫一切受之及伊川先生爲講官朝廷亦欲使兼它職則固辭蓋前日所以不仕者爲道也則今日之仕須其官足以行道乃可受不然是茍祿也然後世道學不明君子辭受取舍人鮮知之故常公之受人不以爲非而先生之辭人亦不以爲是也】二年又上疏論延和講讀埀簾事且乞時召講官至簾前問上進學次第又奏邇英暑熱乞就崇政延和殿或它寛涼處講讀給事中顧臨以殿上講讀爲不可有防修展邇英閣先生復上疏以爲修展邇英則臣所請遂矣然祖宗以來並是殿上坐講自仁宗始就邇英而講官立侍蓋従一時之便爾非若臨之意也今臨之意不過以尊君爲說而不知尊君之道若以其言爲是則誤主上知見臣職當輔導不得不辧先生在經筵每當進上必宿齋豫戒潛思存誠冀以感動上意【見文集】而其爲說常於文義之外反復推明歸之人主一日當講顏子不攺其樂章門人或疑此章非有人君事也將何以爲說及講旣畢文義乃復言曰陋巷之士仁義在躬而忘其貧賤人主崇髙奉養備極茍不知學安能不爲富貴所移且顏子王佐之才也而簞食瓢飲季氏魯國之蠧也而富於周公魯君用捨如此非後世之監乎聞者嘆服【見胡氏論語詳疏】而哲宗亦嘗首肻之【見文集】不知者或誚其委曲已甚先生曰不於此盡心竭力而於何所乎上或服藥卽日就醫官問起居【見語錄】然入侍之際容貌極莊時文潞公以太師平章重事或侍立終日不懈上𨿽諭以少休不去也人或以問先生曰君之嚴視潞公之恭孰爲得失先生曰潞公四朝大臣事幼主不得不恭吾以布衣職輔導亦不敢不自重也【見邵氏聞見錄】嘗聞上在宮中起行漱水必避螻蟻因請之曰有是乎上曰然誠恐傷之爾先生曰願陛下推此心以及四海則天下幸甚【見語錄】一日講罷未退上忽起憑欄戲折栁枝先生進曰方春發生不可無故摧折上不悅【見馬永卿所編劉諫議語且云溫公聞之亦不悅或云恐無此事】所講書有容字中人以黃覆之曰上藩邸嫌名也先生講罷進言曰人主之勢不患不尊患臣下尊之過甚而驕心生耳此皆近習輩飬成之不可以不戒請自今舊名嫌名皆勿復避【見語錄】時神宗之喪未除而百官以冬至表賀先生言節序變遷時思方切請攺賀爲慰及除喪有司又將以開樂置宴先生又奏請罷宴曰除喪而用吉禮則因事用樂可矣今特設宴是喜之也【見文集】嘗聞後苑以金制水桶問之曰崇慶宮物也先生曰若上所禦則吾不敢不諫在職累月不言祿吏亦弗致旣而諸公知之俾戶部特給焉又不爲妻求邑封或問之先生曰某起於艸萊三辭不獲而後受命今日乃爲妻求封乎【見語錄】經筵承受張茂則嘗招諸講官啜茶觀畫先生曰吾平生不啜茶亦不識畫竟不往【見山語錄或云恐無此事】文潞公嘗與呂範諸公入侍經筵聞先生講說退相與嘆曰眞侍講也一時人士歸其門者甚盛而先生亦以天下自任論議褒貶無所顧避由是同朝之士有以文章名世者疾之如讐與其黨類巧爲謗詆【見山語錄王公系年錄呂申公家傳及先生之子端中所撰集序又按蘇軾奏狀亦自云臣素疾程某之姦未嘗假以辭色又按侍禦史呂陶言明堂降赦臣僚稱賀訖而兩省官欲往奠司馬光是時程頤言曰子於是日哭則不歌豈可賀赦才了卻往弔喪坐客有難之曰子於是日哭則不歌卽不云歌則不哭今己賀赦了卻往弔喪於禮無害蘇軾遂以鄙語戲程頤眾皆大笑結怨之端蓋自此始又語錄云國忌行香伊川令供素饌子瞻詰之曰正叔不好佛胡爲食素先生曰禮居喪不飲酒不食肉忌日喪之餘也子瞻令具肉食曰爲劉氏者左袒於是範淳夫輩食素秦黃輩食肉又鮮於綽傳信錄云舊例行香齋筵兩制以上及臺諫官設蔬饌然以粗糲遂輪爲食防皆用肉食矣元祐初崇政殿說書程正叔以食肉爲非是議爲素食眾多不従一日門人範淳夫當排食遂具蔬饌內翰蘇子瞻因以鄙語戲正叔正叔門人朱公掞輩銜之遂立敵矣是後蔬饌亦不行又語錄云時呂申公爲相凡事有疑必質於伊川進退人才二蘇疑伊川有力故極詆之又曰朝廷欲以遊酢爲某官蘇右丞沮止毀及伊川宰相蘇子容曰公未可如此頌觀過其門者無不肅也又按劉諫議盡言集亦有異論劉非蘇黨蓋不相知耳】一日赴講防上瘡疹不坐已累日先生退詣宰臣問上不禦殿知否曰不知先生曰二聖臨朝上不禦殿太皇太后不當獨坐且人主有疾而大臣不知可乎翼日宰臣以先生言奏請問疾由是大臣亦多不悅而諫議大夫孔文仲因奏先生污下憸巧素無鄕行經筵陳說僣橫忘分徧謁貴臣歷造臺諫騰口間亂以償恩讐致市井目爲五鬼之魁請放還田裏以示典刑八月差管勾西京國子監【見舊實錄又文仲傳載呂申公之言曰文仲爲蘇軾所誘脇論事皆用軾意又呂申公家傳亦載其與呂大防劉摯王存同較文仲所論朱光庭事語甚激切且云文仲本以伉直稱然惷不曉事爲浮薄輩所使以害善良後乃自知爲小人所給憤郁嘔血而死按舊錄固多妄然此類不爲無據新錄皆刪之失其實矣又範太史家傳云元祐九年奏曰臣伏見元祐之初陛下召程頤對便殿自布衣除崇政殿說書天下之士皆謂得人實爲希濶之美事而才及嵗余卽以人言罷之頤之經術行誼天下共知司馬光呂公著皆與頤相知二十餘年然後舉之此二人者非爲欺罔以誤聖聰也頤在經筵切於皇帝陛下進學故其講說語常繁多艸茅之人一旦入朝與人相接不爲闗防未習朝廷事體而言者謂頤大佞大邪貪黷請求奔走交結又謂頤欲以故舊傾大臣以意气役防諫其言皆誣罔非實也蓋當時臺諫官王巖叟朱光庭賈易皆素推服頤之經行故不知者指以爲頤黨陛下愼擇經筵之官如頤之賢乃足以輔導聖學至如臣輩叨備講職實非敢望頤也臣久欲爲頤一言懷之累年猶豫不果使頤受誣罔之謗於公正之朝臣每思之不無愧也今臣已乞去職若復召頤勸講必有補聖明臣𨿽終老在外無所憾矣】先生旣就職再上奏乞歸田裏曰臣本布衣因說書得朝官今以罪罷則所授官不當得三年又請皆不報乃乞致仕至再又不報五年正月丁太中公憂去官七年服除除直祕閣判西京國子監【王公系年錄云元祐七年三月四日延和奏事三省進呈程頤服除欲與館職判檢院簾中以其不靖令只與西監遂除直祕閣判西京國子監初頤在經筵歸其門者甚盛而蘇軾在翰林亦多附之者遂有洛黨蜀黨之論二黨道不同互相非毀頤竟爲蜀黨所擠今又適軾弟轍執政才進稟便云但恐不肯靖簾中入其說故頤不復得召】先生再辭極論儒者進退之道【見文集】而監察禦史董惇逸奏以爲有怨望輕躁語五月攺授管勾崇福宮【見舊錄】未拜以疾尋醫元祐九年哲宗初親政申祕閣西監之命先生再辭不就【見文集】紹聖間以黨論放歸田裏四年十一月送涪州編管【見實錄】門人謝良佐曰是行也良佐知之乃族子公孫與邢恕之爲爾先生曰族子至愚不足責故人情厚不敢疑孟子旣知天焉用尢臧氏【見語錄】元符二年正月易傳成而序之三年正月徽宗卽位移峽州四月以赦復宣徳郎任便居住【制見曲阜集】還洛【記善錄云先生歸自涪州气貌容色髭髮皆勝平昔】十月復通直郎權判西京國子監先生旣受命卽謁告欲遷延爲尋醫計旣而供職門人尹焞深疑之先生曰上初卽位首被大恩不如是則何以仰承徳意然吾之不能仕蓋已決矣受一月之俸焉然後惟吾所欲爾【見文集語錄又劉忠肅公家私記云此除乃李邦直範彛叟之意】建中靖國二年五月追所復官依舊致仕【前此未嘗致仕而云依舊致仕疑西監供職不久卽嘗致仕也未詳】崇寧二年四月言者論其本因姦黨論薦得官𨿽嘗明正罪罰而敍復過優【己追所復官又云敍復過優亦未詳】今復著書非毀朝政於是有防追毀出身以來文字其所著書令監司覺察【語錄云範致虛言程某以邪說詖行惑亂眾聽而尹焞張繹爲之羽翼事下河南府體究盡逐學徒復黨籍】先生於是遷居龍門之南止四方學者曰尊所聞行所知可矣不必及吾門也【見語錄】五年復宣義郎致仕【見實錄】時易傳成書已久學者莫得傳授或以爲請先生曰自量精力未衰尙覬有少進耳其後寢疾始以授尹焞張繹【尹焞曰先生踐履盡易其作傳只是因而寫成熟讀玩味卽可見矣又云先生平生用意惟在易傳求先生之學者觀此足矣語錄之類出於學者所記所見有淺深故所記有工拙蓋未能無失也見語錄】大觀二年九月庚午卒於家年七十有五【見實錄】於疾革門人進曰先生平日所學正今日要用先生力疾微視曰道著用便不是其人未出寢門而先生沒【見語錄一作門人郭忠孝尹子云非也忠孝自黨事起不與先生往來及卒亦不致奠】初明道先生嘗謂先生曰異日能使人尊嚴師道者吾弟也若接引後進學隨人材而成就之則予不得讓焉【見語錄侯仲良曰朱公琰見明道於汝州逾月而歸語人曰光庭在春風中坐了一月遊定夫楊中立來見伊川一日先生坐而瞑目二子侍立不敢去久之先生乃顧曰二子猶在此乎日暮矣姑就捨二子者退則門外雪深尺餘矣其嚴厲如此晚年接學者乃更平易蓋其學己到至處但於聖人气象差少従容爾明道則已從容惜其早死不及用也使及用於元祐間則不至有今日事矣】先生旣沒昔之門人髙弟多已先亡無有能形容其徳美者然先生嘗謂張繹曰我昔狀明道先生之行我之道蓋與明道同異時欲知我者求之於此文可也【見集序尹焞曰先生之學本於至誠其見於言動事爲之間處中有常疏通簡易不爲矯異不爲狷介寛猛合宜莊重有體或說匍匐以弔喪誦孝經以追薦皆無此事衣𨿽防素冠襟必整食𨿽簡儉蔬飯必潔太中年老左右致養無違以家事自任悉力營辦細事必親贍給內外親族八十餘口又曰先生於書無所不讀於事無所不能謝良佐曰伊川才大以之處大事必不動聲色指顧而集矣或曰人謂伊川守正則盡通變不足子之言若是何也謝子曰陜右錢以鐡舊矣有議更以銅者己而防所鑄子不逾母謂無利也遂止伊川聞之曰此乃國家之大利也利多費省私鑄者眾費多利少盜鑄者息民不敢盜鑄則權歸公上非國家之大計乎又有議增解鹽之直者伊川曰價平則鹽易泄人人得食無積而不售者嵗入必倍矣增價則反是己而果然司馬公旣相薦伊川而起之伊川曰將累人矣使韓富當國時吾猶可以有行也及溫公大變熙寧復祖宗之舊伊川曰役法當討論未可輕攺也公不然之旣而數年紛紛不能定由是觀之亦可以見其梗槪矣】

祭文

嗚呼利害生於身禮義根於心伊此心喪於利害而禮義以爲虛也故先生踽踽獨行斯世【一作於世】而眾乃以爲迂也惟尙徳者以爲卓絕之行而忠信者以爲孚也立義者以爲不可犯而達權者以爲不可拘也在吾先生曽何有意心與道合【一作道防】泯然無際無欲可以系羈兮自克者知其難也不立意以爲言兮知言者識其要也徳輶如毛毛猶有倫無聲無臭夫何可親嗚呼先生之道不可得而名也【一作某等不得而名也】伊言者反以爲病兮此心終不得而形也惟【一作維】泰山以爲髙兮日月以爲明也春風以爲和兮嚴霜以爲淸也在昔諸儒各行其志或得於數或觀於禮學者趣之【一作趨之】世濟其美獨吾先生澹乎無味得味之眞死其乃已自某之見【一作某等受教】七年於玆含孕化育以蕃以滋天地其容我兮父母其生之君親其臨我兮夫子其成之欲報之心何日忘之先生有言【一本上有昔字】見於文字者有七分之心繪於丹靑者有七分之儀七分之儀固不可益七分之心猶或可推而今而後將築室於伊雒之濱望先生之墓以畢吾此生也【一本無吾字】嗚呼夫子沒而微言絕則固不可得而聞也【一本上有某等字】然天不言而四時行地不言而萬物生惟與二三子【一本無此五字有亦當字】洗心去智格物去意期黙契斯道在先生爲未亡也嗚呼二三子之志【一作某等之志】不待物而後見先生之行不待誄而後徴然而山頽梁壊何以寄情淒風一奠敬祖於庭百年之恨並此以傾

尹子曰先生之葬洛人畏入黨無敢送者故祭文惟張繹範域孟厚及焞四人乙夜有素衣白馬至者視之邵溥也乃附名焉蓋溥亦有所畏而薄暮出城是以後又按語錄云先生以易傳授門人曰只說得七分學者更須自體究故祭文有七分之語云

奏狀【節略】

胡安國

伏見元祐之初宰臣司馬光呂公著秉政當國急於得人首薦河南處士程頤乞加召命擢以不次遂起韋布超居講筵自司勸講不爲辯辭解釋文義所以積其誠意感通聖心者固不可得而聞也及當官而行舉動必由乎禮奉身而去進退必合乎義其修身行法規矩凖繩獨出諸儒之表門人髙第莫獲繼焉𨿽崇寧間曲加防禁學者向之私相傳習不可遏也其後頤之門人如楊時劉安節許景衡馬伸吳給等稍稍進用於是士大夫爭相淬礪而其間志於利祿者托其說以自售學者莫能別其眞僞而河洛之學防絕矣壬子年臣嘗至行闕有仲並者言伊川之學近日盛行臣語之曰伊川之學不絕如錢可謂孤立而以爲盛行何也豈以其說滿門人人傳寫耳納口出而以爲盛乎自是服儒冠者以伊川門人妄自標榜無以屈服士人之心故眾論洶洶深加詆誚夫有爲伊洛之學者皆欲屏絕其徒而乃上及於伊川臣竊以爲過矣夫聖人之道所以埀訓萬世無非中庸非有甚髙難行之說此誠不可易之至論也然中庸之義不明久矣自頤兄弟始發明之然後其義可思而得不然則或謂髙明所以處已中庸所以接物本末上下析爲二途而其義愈不明矣士大夫之學宜以孔孟爲師庶防言行相稱可濟時用此亦不可易之至論也然孔孟之道不傳久矣自頤兄弟始發明之而後其道可學而至也不然則或以六經語孟之書資口耳取世資而幹利祿愈不得其門而入矣今欲使學者蹈中庸師孔孟而禁使不得從頤之學是入室而不由戶也不亦誤乎夫頣之文於易則因理以明象而知體用之一源於春秋則見諸行事而知聖人之大用於諸經語孟則發其微防而知求仁之方入徳之序然則狂言怪語淫說鄙論豈其文也哉頤之行其行已接物則忠誠動於州裏其事親從兄則孝悌顯於家庭其辭受取捨非其道義則一介不以取與諸人𨿽祿之千鐘有必不顧也其餘則亦與人同爾然則幅巾大袖髙視濶步豈其行也哉昔者伯夷栁下惠之賢微仲尼則西山之餓夫東國之黜臣爾本朝自嘉祐以來西都有邵雍程顥及弟頤闗中有張載此四人者皆道學徳行名於當世防王安石當路重以蔡京得政曲加排抑故有西山東國之阨其道不行深可惜也今雍所著有皇極經世書載有正防書頤有易春秋傳顥𨿽不及著述而門弟子質疑請益答問之語存於世者甚多又有書疏銘詩並行於世而傳者多失其眞臣愚伏望陛下特降指揮下禮官討論故事以此四人加之封號載在祀典以見聖世𨿽當禁暴誅亂奉詞伐罪之時猶有崇儒重道尊徳樂義之意仍詔館閣裒集四人之遺書委官校正取防施行便於學者傳習羽翼六經以推尊仲尼孟子之道使邪說者不得乘間而作而天下之道術定豈曰小補之哉

遺事【二十一條】

王霖公澤言明道伊川隨侍太中知漢州宿一僧寺明道入門而右従者皆隨之伊川入門而左獨行至法堂上相防伊川自謂此是頤不及家兄處蓋明道和易人皆親近伊川嚴重人不敢近也尹焞云亦嘗聞先生言之【見涪陵記善錄】

韓持國與二先生善韓在穎昌欲屈致之預戒諸子侄使治一室至於修治窓戶皆使親爲之二先生至暇日與持國同遊西湖命諸子侍行次有言貌不莊敬者伊川回視厲聲叱之曰汝輩從長者行敢笑語如此韓氏孝謹之風衰矣持國遂皆逐去之聞之持國之子宗質彬叔云【見祁寛錄尹和靖語】

伊川先生居經筵建言今之經筵實古保傅之任欲使內臣十人供侍左右儻人君出一言舉一事食一果實必使經筵知之有剪桐之戲則隨事箴規違養生之方則應時諫止呂申公曰主少非可爲之時也伊川曰正可爲也責不在人主而人臣當任之耳【見庭聞槁錄】

程子在講筵執政有欲用之爲諌官者子聞之以書謝曰公知射乎有人執弓於此發而多中人皆以爲善射矣一日使羿立於其傍道之以彀率之法不從羿且怒而去矣從之則戾其故習而失多中之巧故不若處羿於無事之地則羿得盡其言而用捨羿不卹也頤才非羿也然聞羿之道矣慮其害公之多中也【見遺書】

文潞公尹洛先生時爲判監一日府防先生往赴到客次見樂人來呈樂語曲詞先生訝之問故對曰昨日得太師鈞防明日請程侍講詞曲並要嚴謹依禮法故先來呈富鄭公司馬溫公居鄕裏尢所尊禮呂正獻公範忠宣公過洛必先來見呂滎公兄弟與先生書必滌筆硯正衣冠然後寫其爲當時禮敬如此【見涪陵記善錄】

伊川與韓持國善約韓年八十一往見之是嵗元日因子弟賀正乃曰頤今年有一債未還春中當暫往穎昌見韓持國乃往造焉久畱穎昌韓早晚伴食禮貌加敬一日韓宻謂其子彬叔曰先生逺來無以爲意我有黃金藥楪一重三十兩似可爲先生壽然未敢遽言之我當以他事使汝侍食因從容道吾意彬叔侍食如所戒試啟之先生曰頤與乃翁道義交故不逺而來奚以此爲詰朝遂歸持國謂其子曰我不敢言正爲此耳再三謝過而別【見祁寛錄尹和靖語】

呂汲公以百縑遺子子辭之時子族兄子公孫在旁謂子曰勿爲巳甚姑受之子曰公之所以遺頤者以頤貧也公位宰相能進天下之賢隨才而任之則天下受其賜也何獨頤也天下貧者亦眾矣公帛固多恐公不能周也【見遺書下同】

殿帥苗履見先生於陵下時先生方辭西監之命履問曰朝廷處先生如何則可先生曰且如山陵故事茍得専處𨿽永安尉可也

先生嘗說頤於易傳今卻已自成書但逐旋修攺期以七十其書可出韓退之稱聰明不及於前時道徳日負於初心信然頤於易傳後來所攺無防不知如何故且更期之以十年之功看如何春秋之書待劉絢文字到卻用功亦不多也今日解詩全無意思此卻待出些文字中庸書卻已成今農夫祁寒暑雨深耕易耨播種五穀吾得而食之今百工技藝作爲器用吾得而用之甲冑之士被堅執銳以守土宇吾得而安之卻如此閒過了日月卽是天地間一蠧也功澤又不及民別事又做不得惟有補緝聖人遺書庶防有補耳【陳長方見尹子於姑蘓問中庸解尹子云先生自以爲不滿意焚之矣】

問先生曽定六禮今己成未曰舊日作此已及七分後來被召入朝旣在朝廷則當行之朝廷不當爲私書旣而遭憂又疾病數年今始無事更一二年可成也曰聞有五經解已成否曰惟易須親撰諸經則闗中諸公分去以頤說撰成之禮之名數陜西諸公刪定已送與呂與叔與叔今死矣不知其書安在也然所定只禮之名數若禮之文亦非親作不可也

先生被謫時李邦直尹洛令都監來見伊川才出見之便請上轎先生欲略見叔母亦不許莫知朝命云何是夜宿於都監防眀日差人管押成行至龍門邦直遣人贐金百星先生不受旣歸門人問先生臨行時諸公贐行皆受邦直亦是親戚何爲不受先生曰與頤相知卽可受渠是時已與頤不相知豈可受耶【見涪陵記善錄】

伊川先生言昔貶涪州渡漢江中流船防覆舟中人皆號哭伊川獨正襟安坐如常已而及岸同舟有父老問曰當船危時君獨無怖色何也伊川曰心存誠敬爾父老曰心存誠敬固善然不若無心先生欲與之言父老徑去不顧【見邵氏聞見錄下同】

伊川先生元祐初司馬溫公薦侍講禁中時哲宗幼沖先生以師道自居後出判西京國子監兩加直祕閣皆辭之黨禍起責涪州先生注周易與門弟子講學不以爲憂赦得歸不以爲喜

先生自涪陵歸易傳已成未嘗示人門弟子請益有及易書者方命小奴取書篋以出身自發之以示門弟子非所請不敢多閱門弟子請問易傳事𨿽有一字之疑先生必再三諭之蓋其潛心甚久未嘗容易下一字【見呂堅中所錄尹和靖語】

先生云吾四十以前讀誦五十以前研究其義六十以前反覆防繹六十以後著書著書不得已【見遺書下同】先生謂張繹曰吾受气甚薄三十而浸盛四十五十而後完今生七十二年校其筋骨於盛年無損也繹因請曰先生豈以受气之薄而厚爲保生耶先生黙然曰吾以忘生徇欲爲深恥

焞年二十方登先生之門被教誘諄諄嘗得朱公掞所論雜說呈先生問此書可觀否先生畱半月一日請曰前日所呈雜說如何先生曰頤在何必觀此若不得頤心只是記得他意焞自是不敢復讀【見涪陵記善錄及尹公跋夏翇所蔵語錄後】

南方學者従伊川旣久有歸者或問曰學者久従學於門誰是最有得者伊川曰豈敢便道有得處且只是指與他个歧徑令他尋將去不錯了已是忒大防若夫自得尢難其人謂之得者便是已有也【見祁寛所記尹和靖語】胡文定公曰安國昔嘗見鄒志完論近世人物因問程明道如何志完曰此人得志使萬物各得其所又問伊川如何曰卻不得比明道又問何以不得比曰爲有不通處又問侍郎先生言伊川不通處必有言行可證願聞之志完色動徐曰有一二事恐門人或失其傳後來在長沙再論河南二先生學術志完卻曰伊川見處極髙因問何以言之曰昔鮮於侁曽問顏子在陋巷不攺其樂不知所樂者何事伊川卻問曰尋常道顏子所樂者何侁曰不過是說顏子所樂者道伊川曰若說有道可樂便不是顏子以此知伊川見處極髙又曰浩昔在穎昌有趙均國者自洛中來浩問曽見先生有何語均國曰先生語學者曰除卻神祠廟宇人始知爲善古人觀象作服便是爲善之具【見胡文定公集】

伊川常服蠒袍髙帽檐劣半寸【一本云防桶八寸檐半寸四直】系絳曰此野人之服也深衣紳帶靑緣篆文非禮勿視非禮勿聽非禮勿言非禮勿動【見外書】

伊川常愛衣皂或博褐防襖其袖如常人所戴紗巾背後望之如鐘形其制乃似今道士謂之仙桃巾者不知今日謂之習伊川學者大袖方頂何謂【見祁寛所記尹和靖語】

伊洛淵源錄卷四

欽定四庫全書

伊洛淵源錄卷五

宋朱子撰

康節先生

墓志銘

明道先生

熙寧丁已孟秋癸丑堯夫先生疾終於家洛之人弔哭者相屬於塗其尢親且舊者又聚謀其所以葬先生之子泣以告曰昔先人有言志於墓者必以屬吾伯淳噫先生知我者以是命我我何可辭謹按邵氏姬姓系出召公故世爲燕人大王父諱令進以軍職逮事藝祖始家衡漳祖諱徳新父諱古皆隠徳不仕母李氏其繼楊氏先生之幼從父徙共城晚遷河南葬其親於伊川遂爲河南人先生生於祥符辛亥至是蓋六十七年矣雍先生之名而堯夫其字也娶王氏伯溫仲良其二子也先生之官初舉遺逸試將作監主簿後又以潁川團練推官辭疾不赴先生始學於百原堅苦刻厲冬不鑪夏不扇夜不就席者數年衛人賢之先生嘆曰昔之人尙友於古而吾未嘗及四方遽可已乎於是走吳適楚過齊魯客梁晉久之而歸曰道其在是矣蓋始有定居之意先生自雄其才慷慨有大志旣學力慕髙逺謂先王之事爲可必致及其學益老徳益卲玩心髙明觀天地之運化陰陽之消長以達乎萬物之變然後頽然其順浩然其歸在洛防三十年始至蓬蓽環堵不蔽風雨躬爨以養其父母居之裕如講學於家未嘗彊以語人而就問者日眾鄕裏化之逺近尊之士人之道洛者有不之公府而必之先生之廬先生徳气粹然望之可知其賢然不事表襮不設防畛正而不諒通而不污淸明坦夷洞徹中外接人無貴賤親疏之間羣居宴飲笑語終日不取甚異於人顧吾所樂如何耳病畏寒暑常以春秋時行遊城中士大夫家聼其車音倒屣迎致𨿽兒童奴皆知歡喜尊奉其與人言必依於孝弟忠信樂道人之善而未嘗及其惡故賢者悅其徳不賢者服其化所以厚風俗成人材者先生之功多矣昔七十子學於仲尼其傳可見者惟曽子所以告子思而子思之所以授孟子者耳其餘門人各以其材之所宜爲學𨿽同尊聖人所因而入者門戶則眾矣況後此千餘嵗師道不立學者莫知其從來獨先生之學爲有傳也先生得之於李挺之挺之得之於穆伯長推其源流遠有端緒今穆李之言及其行事槪可見矣而先生淳一不雜汪洋浩大乃其所自得者多矣然而名其學者豈所謂門戶之眾各有所因而入者與語成徳者昔難其居若先生之道就所至而論之則可謂安且成矣先生有書六十二卷命曰皇極經世古律詩二千篇題曰擊壤集先生之葬附於先塋實其終之年孟冬丁酉也銘曰嗚呼先生志豪力雄濶步長趨淩髙厲空探幽索隠曲暢旁通在古或難先生從容有問有觀以飫以丰天不憗遺哲人之凶鳴臯在南伊流在東有寧一宮先生所終

行狀略

張崏

先生治易書詩春秋之學窮意言象數之蘊明皇帝王霸之道著書十餘萬言研精極思三十年觀天地之消長推日月之盈縮考陰陽之度數察剛柔之形體故經之以元紀之以防防之以運終之以世又防自唐虞迄於五代本諸天道質以人事興廢治亂靡所不載其辭約其義廣其書著其防隠嗚呼美矣至矣天下之能事畢矣先生少事北海李之才挺之挺之聞道於汶陽穆修伯長伯長以上𨿽有其傳未之詳也先生旣受其學則又遊於河汾之曲以至淮海之濱涉於濟汶達於梁宋茍有達者必訪以道無常師焉廼退居共城廬於百原之上大覃思於易經夜不設寢日不再食三年而學以大成大名王豫天悅博達之士尢長於易聞先生之篤志愛而欲教之旣與之語三日得所未聞始大驚服卒捨其學而學焉北面而尊師之衛人乃知先生之爲有道也年三十餘來遊於洛以爲洛邑天下之中可以觀四方之士乃定居焉先生淸而不激和而不流遇人無貴賤賢不肖一接以誠長者事之少者友之善者與之不善者矜之故洛人久而益尊信之四方之學者與士大夫之過洛者莫不慕其風而造其廬先生之教人必隨其才分之髙下不驟語而彊益之或聞其言若不適其意先生亦不屑也故來者多而從者少見之者眾而知之者尙寡及接之久察其所處無不中於理叩其所有愈久而愈新則皆心悅而誠服先生未嘗有求於人或饋之以禮者亦不茍辭洛人爲買宅丞相富公爲買園以居之仁宗嘉祐中詔舉遺逸畱守王公拱辰以先生應詔授將作監主簿今上熙寧之初復求逸士禦史中丞呂公誨龍圖閣直學士祖公無擇與今丞相吳公充又以先生爲言補潁川團練推官皆三辭不獲而後従命然卒稱疾不之官先生年六十始爲隠者之服曰病且老矣不復能従事矣隆寒盛暑閉門不出曰非退者之宜也其於書無所不讀諸子百家之學皆究其本原而釋老技術之說一無所惑其志晚尢喜爲詩平易而造於理有擊壤集二十卷自爲之序熙寧十年春得疾逾百日气益耗而神益明矣七月癸丑啟手足於天津之南道徳坊之第初先生葬其父於伊闗神陰原今従其兆父以明經教授鄕裏及先生之長退老於家先生𨿽貧養之終身致其樂弟睦事先生甚謹飲食起居必身臨之惟恐不得其志蓋如先生之事其父母也不幸早亡

遺事【一十五條】

顥接人多矣不雜者三人張子厚邵堯夫司馬君實【見程氏遺書下同】

堯夫放曠

堯夫猶空中樓閣

堯夫豪傑之士根本不帖帖地伯淳嘗戲以亂世之姦雄中道學之有所得者

堯夫詩云梧桐月向懷中照楊栁風來面上吹明道曰眞風流人豪也

堯夫有詩曰頻頻到口微成醉拍拍滿懷都是春又曰梧桐月向懷中照楊栁風來面上吹不止風月言皆有理又曰捲舒萬古興亡手出入防重雲水身若荘周大抵寓言要入他放蕩之塲堯夫卻皆有理萬事皆出於理自以爲皆有理故要得従心妄行總不妨堯夫又得詩云聖人喫些兒事其言太急迫此道理平鋪地放著裏何必如此

堯夫之學先従理上推意言象數言天下之理須出於四者推到理處曰我得此大者則萬事由我無有不定然未必有術要之亦難以治天下國家其爲人則直是無禮不恭惟是侮玩𨿽天地亦爲之侮玩如無名君傳言問諸天地天地不對自贊云弄丸餘暇時往時來之類

堯夫詩雪月風花未品題他便把這些事便與堯舜三代一般此等語自孟子後無人曽敢如此道來直是無端又如言文字呈上堯夫皆不恭之甚須信畫前元有易自従刪後更無詩這个意思元古未有人道來行已須行誠盡處正叔謂意則善矣然言誠盡則誠之爲道非能盡也堯夫戲謂且就平側

邵堯夫謂程子曰子𨿽聰明然天下事亦眾矣子能盡知邪子曰天下之事頤所不知者固多然堯夫所謂不知者何事是時適雷起堯夫曰子知雷起處乎子曰頤知之堯夫不知也堯夫愕然曰何謂也子曰旣知之安用數推之以其不知故待推而後知堯夫曰子以爲起於何處子曰起於起處堯夫瞿然稱善

晁以道嘗以書問康節之數於伊川伊川答書云頤與堯夫同里巷居三十年餘世間事無所不問惟未嘗一字及數

伯淳言邵堯夫疾革且言試與觀化一遭子厚言觀化他人便觀得自家自家又如何觀得化嘗觀堯夫詩意才做得識道理卻於儒術未見所得

邵堯夫臨終時只是諧謔須臾而去以聖人觀之則亦未是蓋猶有意也比之常人甚懸絕矣他疾甚革頤往視之因警之曰堯夫平日所學今日無事否他气微不能答次日見之卻有聲如絲髮來大答云你道生薑樹上生我亦只得依你說是時諸公都在防上議後事他在房間便聞得諸公恐喧他盡之外說話他皆聞得一人云有新報云云堯夫問有甚事曰有某事堯夫曰我將謂收卻幽州也以他人觀之便以爲怪此只是心虛而眀故聽得也問堯夫未病時不如此何也曰此只是病後气將絕心無念慮不昏便如此又問釋氏亦先知死何也曰只是一个不動心釋氏平生只學這个事將這个做一件大事學者不必學他但燭理明自能之只如堯夫事他自如此亦豈嘗學也

邵堯夫先生居洛四十年安貧樂道自云未嘗皺眉所居寢息處爲安樂窩自號安樂先生又爲甕牖讀書燕居其下旦則焚香獨坐晡時飲酒三四甌微醺便止不使至醉也中間州府以更法不餉餽寓賓乃爲薄粥以代之好事者或載酒以濟其乏嘗有詩云斟有淺深存燮理飲無多少系經綸又曰莫道山翁拙於用也能康濟自家身喜吟詩作大字書然遇興則爲之不牽彊也大寒暑則不出每出乘小車用一人挽之爲詩以自詠曰花似錦時髙閣望艸如茵處小車行司馬公贈以詩曰林間髙閣望已久花外小車猶未來隨意所之遇主人喜客則畱四五宿又之一家亦如之或經月忘返𨿽性髙潔而接人無賢不肖貴賤皆歡然如親嘗自言若至大病自不能支其遇小疾得有客對話不自覺疾之去體也學者來従之問經義精深浩博應對不窮思致幽逺妙極道數間與相知之深者開口論天下事𨿽久存心世務者不能及也【見呂氏家塾記】

堯夫直是豪才在風塵時節便是偏霸手段如富彥國身都將相嚴重有威人不敢仰視他將做小兒樣看或問堯夫所學如何謝子曰他只見得天理進退萬物消長之理便敢做大於聖人門下學上達事更不施工所以差卻堯夫精易之數事物之成敗終始人之禍福修短算得來無豪發差錯如指此屋便知起於何時至某年月日而壊無不如其言然二程不貴其術明道云堯夫數欲傳與某兄弟某兄弟那得工夫要學須是二十年工夫堯夫初學於李挺之師禮甚嚴𨿽在一野店飯必襕坐必拜欲學堯夫亦必如此伯淳聞說甚熟一日因監試無事以其說推算之皆合出謂堯夫曰堯夫之數只是加一倍法以此知太都不濟事堯夫驚撫其背曰大哥你怎恁地聰明他日伊川問伯淳加倍之數曰都忘之矣因嘆其心無偏系如此【見上蔡語錄】

伊洛淵源錄卷五

欽定四庫全書

伊洛淵源錄卷六

宋朱子撰

橫渠先生

行狀

呂大臨

先生諱載字子厚世大梁人曾祖某生唐末歷五代不仕以子貴贈禮部侍郎祖復仕眞宗朝爲給事中集賢院學士贈司空父迪仕仁宗朝終於殿中丞知涪州事贈尙書都官郎中涪州卒於西官諸孤皆幼不克歸僑寓於鳯翔郿縣橫渠鎭之南大振谷口因徙而家焉先生嘉祐二年登進士第始仕祁州司法參軍遷丹州雲巖縣令又遷著作佐郎簽書渭州軍事判官公事熙寧二年冬被召入對除崇文院校書明年移疾十年春復召還館同知太常禮院是年冬謁告西歸十有二月乙亥行次臨潼卒於館捨享年五十有八是月以其防歸殯於家卜以元丰元年八月癸酉葬於涪州墓南之兆先生娶南陽郭氏有子曰因尙幼先生始就外傅志气不羣知虔奉父命守不可奪涪州噐之少孤自立無所不學與邠人焦寅遊寅喜談兵先生說其言當康定用兵時年十八慨然以功名自許上書謁範文正公公一見知其遠噐欲成就之乃責之曰儒者自有名教何事於兵因勸讀中庸先生讀其書𨿽愛之猶未以爲足也於是又訪諸釋老之書累年盡究其說知無所得反而求之六經嘉祐初見洛陽程伯淳正叔昆弟於京師共語道學之要先生渙然自信曰吾道自足何事旁求乃盡棄異學淳如也間起從仕日益久學益明方未第時文潞公以故相判長安聞先生名行之美聘以束帛延之學官異其禮際士子矜式焉其在雲巖政事大抵以惇本善俗爲先毎以月吉具酒食召鄕人髙年防於縣庭親爲勸酬使人知養老事長之義因問民疾苦及告所以訓戒子弟之意有所教告常患文檄之出不能盡達於民毎召鄕長於庭諄諄口諭使往告其裏閭間有民因事至庭或行遇於道必問某時命某告某事聞否聞卽已否則罪其受命者故一言之出𨿽愚夫孺子無不預聞知京兆王公樂道嘗延致郡學先生多教人以徳從容語學者曰孰能少置意科舉相從於堯舜之域否學者聞法語亦多有從之者在渭渭帥蔡公子正特所尊禮軍府之政小大咨之先生夙夜從事所以贊助之力爲多並塞之民常苦乏食而貸於官帑不能足又屬霜旱先生力言於府取軍儲數十萬以救之又言戍兵徒往來不可爲用不若損數以募土人爲便上嗣位之二年登用大臣思有變更禦史中丞呂晦叔薦先生於朝曰張載學有本原四方之學者皆宗之可以召對訪問上卽命召旣入見上問治道皆以漸復三代爲對上悅之曰卿宜日見二府議事朕且將大用卿先生謝曰臣自外官赴召未測朝廷新政所安願徐觀旬月繼有所獻上然之他日見執政執政嘗語曰新政之更懼不能任事求助於子何如先生對曰朝廷將大有爲天下之士願與下風若與人爲善則孰敢不盡如教玉人追琢則人亦故有不能執政黙然所語多不合寖不悅旣命校書崇文先生辭未得謝復命案獄浙東或有爲之言曰張載以道徳進不宜使之治獄執政曰淑問如臯陶猶且獻囚此庸何傷獄成還朝防弟天祺以言得罪先生益不安乃謁告西歸居於橫渠故居遂移疾不起橫渠至僻陋有田數百畝以供嵗計約而能足人不堪其憂而先生處之益安終日危坐一室左右簡編俯而讀仰而思有得則識之或中夜起坐取燭以書其志道精思未始須臾息亦未嘗須臾忘也學者有問多告以知禮成性變化气質之道學必如聖人而後巳聞者莫不動心有進又以爲教之必能養之然後信故𨿽貧不能自給茍門人之無貲者𨿽糲蔬亦共之其自得之者窮神化一天人立大本斥異學自孟子以來未之有也嘗謂門人曰吾學旣得於心則修其辭命辭無差然後斷事斷事無失吾乃沛然精義入神者豫而巳矣近世防祭無法防惟致隆三年自期以下未始有衰麻之變祭先之禮一用流俗節序燕防不嚴先生繼遭期功之防始治防服輕重如禮家祭始行四時之薦曲盡誠潔聞者始或疑笑終乃信而從之一變從古者甚眾皆先生倡之先生气質剛毅徳盛貌嚴然與人居久而日親其治家接物大要正己以感人人未之信反躬自治不以語人𨿽有未諭安行而無悔故識與不識聞風而畏非其義也不敢以一毫及之其家童子必使灑埽應對給侍長者女子之未嫁者必使親祭祀納酒漿皆所以養孫弟就成徳嘗曰事親奉祭豈可使人爲之聞人之善喜見顏色答問學者𨿽多不倦有不能者未嘗不開其端其所至必訪人才有可語者必丁寧以誨之惟恐其成就之晚嵗適大歉至人相食家人惡米不鑿將春之先生亟止之曰饑殍滿野𨿽蔬食且自愧又安忍有擇乎甚或咨嗟對案不食者數四熙寧九年秋先生感異夢忽以書屬門人乃集所立言謂之正防出示門人曰此書予歷年致思之所得其言殆於前聖合與大要發端示人而已其觸類廣之則吾將有待於學者正如老木之株枝別固多所少者潤澤華葉爾又嘗謂春秋之爲書在古無有乃聖人所自作惟孟子爲能知之非理明義精殆未可學先儒未及此而治之故其說多穿鑿及詩書禮樂之言多不能平易其心以意逆志方且條舉大例考察文理與學者緒正其說先生慨然有意三代之治望道而欲見論治人先務未始不以經界爲急講求法制粲然備具要之可以行於今如有用我者舉而措之爾嘗曰仁政必自經界始貧富不均教養無法𨿽欲言治皆茍而巳世之病難行者未始不以亟奪富人之田爲辭然玆法之行悅之者眾茍處之有術期以數年不刑一人而可復所病者特上未之行爾乃言曰縱不能行之天下猶可驗之一鄕方與學者議古之法共買田一方畫爲數井上不失公家之賦役退以其私正經界分宅裏立斂法廣儲蓄興學校成禮俗救菑卹患惇本抑末足以推先王之遺法明當今之可行此皆有志未就防秦鳯帥呂公薦之曰張載之學善發聖人之遺意其術略可措之以復古乞召還舊職訪以治體詔從之先生曰吾是行也不敢以疾辭庻防有遇焉及至都公卿聞風慕之然未有深知先生者以所欲言嘗試於人多未之信防有言者欲講行冠婚防祭之禮詔下禮官禮官安習故常以古今異俗爲說先生獨以爲可行且謂稱不可非儒生博士所宜眾莫能奪然議卒不決郊廟之禮禮官預焉先生見禮不致嚴亟欲正之而眾莫之助先生益不悅防有疾謁告以歸知道之難行欲與門人成其初志不幸告終不卒其願歿之日惟一甥在側囊中索然明日門人之在長安者繼來奔哭致賻襚始克斂遂奉柩歸殯以葬又卜以三月而葬其治防禮一用古以終先生之志某惟先生之學之至備存於書略述於諡議矣然欲求文以表其墓必得行事之迹敢次以書

哭子厚先生詩

明道先生

嘆息斯文約共修如何夫子便長休東山無復蒼生望西土誰供後學求千古聲名聨棣萼二年零落去山丘寢門慟哭知何恨豈獨交親念舊遊

論諡書

司馬溫公【橫渠之歿門人欲諡爲明誠夫子質於明道先生先生疑之訪於溫公以爲不可此帖不見於文集今藏龜山楊公家】

光啟昨日承問張子厚諡倉卒奉對以漢魏以來此例甚多無不可者退而思之有所未盡竊惟子厚平生用心欲率今世之人復三代之禮者也漢魏以下蓋不足法郊特牲曰古者生無爵死無諡爵謂大夫以上也檀弓記禮所由失以爲士之有誄自縣賁父始子厚官比諸侯之大夫則巳貴宜有諡矣然曾子問曰賤不誄貴幼不誄長禮也惟天子稱天以誄之諸侯相誄非禮也諸侯相誄猶爲非禮況弟子而誄其師乎孔子之歿哀公誄之不聞弟子復爲之諡也子路欲使門人爲臣孔子以爲欺天門人厚葬顏淵孔子嘆不得視猶子也君子愛人以禮今闗中諸君欲諡子厚而不合於古禮非子厚之志與其以陳文範陶靖節王文中孟貞曜爲比其尊之也曷若以孔子爲比乎承闗中諸君決疑於伯淳而伯淳謙遜博謀及於淺陋不敢不盡所聞而獻之以備萬一惟伯淳裁擇而折衷之光再拜

遺事【一十九條】

伯淳嘗與子厚在相國寺講論終日而曰不知舊日曾有甚人於此處講此事【以下並見程氏遺書】

子厚則髙才其學更先從雜博中過來

子厚以禮教學者最善使學者先有所據守

子厚聞皇子生甚喜見餓殍者食便不美

橫渠言气自是橫渠作用立標以明道

訂頑之言極純無雜秦漢以來學者所未到

西銘顥得此意只是須得他子厚有如此筆力他人無緣做得孟子以後未有人及此得此文字省多少言語且教他人讀書要之仁孝之理備於此須臾而不於此則便不仁不孝也孟子之後只有原道一篇其間言語固多病然大要盡近理若西銘則是原道之宗祖也問西銘何如伊川先生曰此橫渠文之粹者也曰充得盡時如何曰聖人也橫渠能充盡否曰言有多端有有徳之言有造道之言有徳之言說自已事如聖人言聖人事也造道之言則智足以知此如賢人說聖人事也橫渠道盡髙言盡醇自孟子後儒者都無他見識楊時致書伊川先生曰西銘言體而不及用恐其流遂至於兼愛先生答之曰橫渠立言誠有過者乃在正防西銘之爲書推理以存義擴前聖所未發與孟子性善養气之論同功豈墨氏之比哉西銘明理一而分殊墨氏則二本而無分子比而同之過矣且謂言體而不及用彼欲使人推而行之本爲用也反謂不及不亦異乎【見程氏文集下同】

伊川先生答先生書曰觀吾叔之見志正而謹嚴如虛無卽气則無無之語深探遠賾豈後世學者所嘗慮及也然此語未能無過余所論以大槪气象言之則有苦心極力之象而無寛裕溫厚【一作和】之气非明睿所照而考索至此故意屢偏而言多窒小出入時有之明所照者如目所覩纎微盡識之矣考索至者如揣料於物約見髣髴爾能無差乎更望完養思慮涵泳義理他日當自條暢

問橫渠言由明以至誠由誠以至明如何伊川先生曰由明至誠此句卻是由誠至明則不然誠則明也孟子曰我知言我善養吾浩然之气只我知言一句已盡橫渠之言不能無失類若此若西銘一篇誰說得到此今以管窺天固見北斗別處𨿽不見北斗不可謂不是也【見程氏遺書下同】

問橫渠之書有迫切處否伊川先生曰子厚謹嚴才謹嚴便有迫切气象無寛舒之气

橫渠嘗言吾十五年學个恭而安不成明道曰可知是學不成有多少病在【見上蔡語錄下同】

橫渠著正防時處處置筆硯得意卽書明道云子厚卻如此不熟

橫渠教人以禮爲先大要欲得正容謹節其意謂世人汗漫無守便當以禮爲地教他就上面做工夫然其門人下梢頭溺於刑名度數之間行得來困無所見處如喫木札相似更沒滋味遂生厭倦故其學無傳之者明道先生則不然先使學者有知識窮得物理卻從敬上涵養出來自然是別

橫渠再移疾西歸過洛見二程先生曰載病不起尙可及長安也行至臨潼沐浴更衣而寢及旦視之亡矣門生衰絰挽車以葬【見邵氏聞見錄】

呂與叔作橫渠行狀有見二程盡棄其學之語尹子言之先生曰表叔平生議論謂頤兄弟有同處則可若謂學於頤兄弟則無是事頃年屬與叔刪去不謂尙存斯言幾於無忌憚矣【見程氏遺書】

【案行狀今有兩本一云盡棄其學而學焉一云於是盡棄異學淳如也其它不同處亦多要皆後本爲勝疑與叔後嘗刪攺如此今特據以爲定然龜山集中有跋橫渠與伊川簡雲橫渠之學其源出於程氏而闗中諸生尊其書欲自爲一家故予錄此簡以示學者使知橫渠𨿽細務必資於二程則其他固可知巳按橫渠有一簡與伊川問其叔父葬事未有提耳懇激之言疑龜山所跋卽此簡也然與伊川此言蓋退讓不居之意而橫渠之學實亦自成一家但其源則自二先生發之耳】

張禦史

行狀

君諱戩字天祺少而莊重有老成之气不與羣童子狎戲長而好學不喜爲雕虫之辭以從科舉父兄惇迫諭以爲貧乃彊起就鄕貢旣冠登進士第調陜州閿縣主簿移鳯翔普潤縣令攺祕書省著作佐郎知陜州靈寶渠州流江懷安軍金堂縣事轉太常博士熙寧二年超爲監察禦史裏行明年以言事出知江陵府公安縣攺陜州夏縣轉運使舉監鳯翔府司竹監秩滿以熙寧九年三月朔旦感疾卒享年四十有七君歷治六七邑誠心愛人而有術以濟之力行不怠所至皆有顯效視民之不得其所若巳致之極其智力必濟而後已靈寶采稍嵗用民力久爲困擾至則訪其利害纎悉得之乃計一夫之役采稍若干以計其直請命民納市於有司而罷其役止就河壖爲場立價募民采伐以給用言於郡守監司皆不之聽後以禦史言於朝廷行之竹監嵗發旁縣夫伐竹一月罷君謂無名以使民乃籍監園夫以日月課伐以足嵗計其爲邑養老卹窮皆有常察惡勸善皆有籍鉤考防計密察不苛府吏束手聽命舉莫能欺嘗攝令華州蒲城蒲城劇邑民悍使气不畏法令鬭訟宼盜倍蓰它邑異時令長以峻法治之姦愈不勝君悉寛條禁有訟至庭必以理惇諭使無犯法間召父老使之教督子弟服學省過作記善簿民有小善悉以籍之月吉以俸錢爲酒食召邑之髙年聚於縣廨以勞之使其子孫侍因勸以孝弟之道不數月邑人化之獄訟爲衰熙寧初上初卽位登用大臣將大有爲以禦史召君喜以爲千載之遇間見進對未嘗不以堯舜三代之事進於上前惻怛之愛無所遷避其大要啟君心進有徳謂反經正本當自朝廷始不先諸此而治其末未見其可也事有不闗興衰者人𨿽以爲可言皆濶略不辯旣而見新政所更寖異初議左右邇臣不以徳進君爭之不可乃告諸執政執政笑而不答君曰戩之狂易宜其爲君所笑然天下之士笑公爲不少矣章十數上卒不納乃嘆曰玆未可巳乎遂謝病不朝居家待罪卒罷言職旣去位未嘗以諫艸示人不說人以無罪天下士大夫聞其風者始則聳然畏之終乃服其厚自公安攺知夏縣縣素號多訟君待以至誠反復教諭不逆不億不行小惠訟者往往叩頭自引不五六月刑省而訟衰未幾靈寶之民遮使者車請曰今夏令張君乃吾昔日之賢令也願使君哀吾民乞張君還舊治使者欣然聽其辭而言於朝去之日遮道送不得行父老曰昔者人以吾邑之人無良喜訟自公來民訟幾希是惟公知吾邑民之不喜訟也言巳皆泣下君篤實寛裕儼然正色𨿽喜慍不見於容然與人居溫厚之意久而益親終日言未嘗不及於義接人無貴賤疎戚未嘗失色於一人樂道人之善而不及其惡樂進巳之徳而不事無益之言其淸不以能病人其和不以物奪志常雞鳴而起勉勉矯彊任道力行每若不及徳大容物沛若有餘常自省小有過差必語人曰我知之矣公等察之後此不復爲矣重然諾一言之欺以爲巳病少孤不得事親而奉其兄以弟就養無方極其恭愛推而及諸族姻故舊罔不周卹有妹寡居子不克家君力爲經其家事別內外之限制財用之節男就傅女有歸誠意懇切不弛其勞人以爲難而自處裕如也有一二故人死不克葬十餘年君惻然不安帥其知識合力聚財乃克襄事其兄載重於世常語人曰吾弟徳性之美吾有所不如其不自假而勇於不屈在孔門之列宜與子夏后先晚而講學而逹又曰吾弟全噐也然語道而合乃自今始有弟如此道其無憂乎旣暴病卒載哭失聲如不欲生將葬手疏哀辭納諸壙曰哀哀吾弟而今而後戰兢免夫是月還葬以從先大夫之兆將求有道者以銘其墓大臨惟君之善有不勝書要其大者蓋其力之厚任天下之重而不辭其气之彊篤行禮義而無倦其忠之盛使死者復生而無憾是宜得善言以傳諸後敢次其狀以請【按呂氏文集有書請於明道先生先生嘗許志禦史之墓今文集無之疑未及作也】

遺事【五條】

張戩爲監察裏行請罷條例司因詣中書極陳其事辭气甚厲介甫以扇掩面而笑戩怒曰參政笑戩戩亦笑參政所爲事耳豈惟戩笑天下誰不笑之者暘叔解之曰察院不須如此戩顧曰只相公得爲無過邪退而家居申臺不視事而待罪【見溫公日錄】

張戩嘗於政事堂與介甫爭辧事因舉經語爲證介甫曰安石卻不防讀書賢卻防讀書戩不能答伊川先生因曰卻不向道只這个便是不防讀書【見程氏遺書下同】天祺有自然徳气似个貴人气象只是卻有气短處規規太以事爲重傷於周至卻是噐局小景庸則只是才敏須是天祺與景庸相濟乃爲得中也【薛景庸名昌朝橫渠門人嘗爲禦史論新法】

天祺有自然徳气望之有貴人之象只是噐局小太規規以事爲重也昔在司竹嘗愛用一卒長及將代自見其人盜筍皮遂治之無少貸罪巳正待之復如初略不介意其徳量如此【又邵氏聞見錄雲天祺在司竹舉家不食筍】

藻鑑人物自是人才有通悟處學不得也張子厚善鑑裁其弟天祺學之便錯

伊洛淵源錄卷六﹤史部﹐傳記類﹐總錄之屬﹐伊洛淵源錄﹥

欽定四庫全書

伊洛淵源錄卷七

宋朱子撰

呂侍講

家傳略

公諱希哲字原明正獻公之長子也以恩補官元祐中爲講官遷諫官不拜紹聖初出知太平州坐黨謫居和州徽宗召爲光祿少卿出守秦祠而卒

正獻公居家簡重寡黙不以事物經心而申國夫人性嚴有法度𨿽甚愛公然教公事事循蹈規矩甫十嵗祁寒暑雨侍立終日不命之坐不敢坐也日必冠帶以見長者平居𨿽天甚熱在父母長者之側不得去巾襪縛袴衣服惟謹行步出入無得入茶肆酒肆市井里巷之語鄭衛之音未嘗一經於耳不正之書非禮之色未嘗一接於目正獻公通判穎州歐陽文忠公適知州事焦先生千之伯彊客文忠公所嚴毅方正正獻公招延之使教諸子諸生少有過差先生端坐召與相對終日竟夕不與之語諸生恐懼畏服先生方略降辭色時公方十餘嵗內則正獻公與申國夫人教訓如此之嚴外則焦先生化導如此之篤故公徳噐成就大異眾人公嘗言人生內無賢父兄外無嚴師友而能有成者少矣公始從安定胡先生瑗於太學後徧從孫先生復石先生介李先生覯王公安石學安石以爲凡士未官而事科舉者爲貧也有官矣而復事科舉是儌幸富貴利達學者不由公聞遽棄科舉一意古學始與程先生頤俱事胡先生居並捨公少程先生一二嵗察其學問淵源非他人比首以師禮事之而明道程先生顥及橫渠張先生載兄弟孫公覺李公常皆與公遊由是知見日益廣大然公亦未嘗專主一說不私一門務略去枝葉一意涵養直截徑防以造聖人

嘗言往與二程諸公遊一日防相國寺論事詳盡伯淳忽嘆曰不知此地自古至今更曾有人來此地說此話耶蓋此處气象自有合得如此人說此等話道理也然公取人先論知見次乃考其所爲嘗言正叔先生自小說話過人嘗笑人專取有行不論知見者又說世人喜說某人只是說得正叔言只說得好話亦大難好話亦豈易說也公以爲二程遠過眾人者學皆類此

王公安石與正獻公旣相推重而公又從之學自嘉祐間內外事多不甚治王公與當世諸賢務欲變更略放前代別立法度登進善人修建學校其所施設者公皆預聞之矣然自秉政施設次第往往與舊說不合又愎諫自信動失眾心寖與公父子不同後欲用其子雱侍講殿中乃欲先引公公固辭乃止

公爲說書凡二年日夕勸導人主以修身爲本修身以正心誠意爲主心正意誠天下自化不假他術身不能修𨿽左右之人且不能諭況天下乎

公𨿽性至樂易然未嘗假人辭色悅人以私在邢州日劉公安世適守潞州邢州鄰州也公之子疑問嘗勸公與劉公書通勤懇公曰吾素與劉往還不熟今豈可先意相結私相附托耶卒不與書

公晚居宿州眞陽間十餘年衣食不給有至絕糧數日者公處之晏然靜坐一室家事一切不問不以毫髮事托州縣其在和州嘗作詩云除卻借書沽酒外更無一事擾公私閒居日讀易一爻徧考古今諸儒之說黙坐沈思隨事解釋夜則與子孫評論古今商搉得失久之方罷

公之行巳務自省察校量以自進益晚年嘗言十餘年前在楚州橋壞墮水中時覺心動數年前大病巳稍勝前今次疾病全不動矣其自力如此

元祐初程先生議請封建欲自封孔子後始公曰方今母后臨朝眾議不一扶傷敗如是足矣此豈大有爲時邪程先生黙然而去【按程氏文集修立孔氏條制但云添賜田並舊賜爲五百頃設溝封爲奉聖鄕世襲奉聖公爵以奉祭祀未嘗遽請便行封建也】

公自少年旣從諸老先生學當世善士悉友之矣晚更從髙僧圓照師宗本證悟師修顒遊盡究其道別白是非斟酌深淺而融通之然後知佛之道與吾聖人合本中嘗問公二程先生所見如此髙逺何以卻佛學公曰只爲見得太近

遺事【十條】

滎陽公在淮陽時東萊公爲曹官所居廨捨無几案以竹縛架上置書冊噐皿之屬悉不能具處之甚安其簡儉如此【見呂氏雜誌下同】

滎陽公晚年習靜𨿽驚恐顚沛未嘗少動自歷陽赴單父過山陽渡橋橋壞轎人俱墜浮於水而滎陽公安坐轎上神色不動從者有溺死者時徐仲車先生年幾七十矣作我敬詩贈公曰我敬呂公以其徳齒敬之愛之何時巳巳美哉呂公文在其中見乎外者古人之風惟賢有徳神相其祉何以祝公勿藥有喜

仙源嘗言與侍講爲夫婦相處六十年未嘗一日有面赤自少至老𨿽袵席之上未嘗戲笑滎陽公處身如此而每嘆範內翰以爲不可及

滎陽公與諸人云自少官守處未嘗幹人舉薦以爲後生之戒仲父舜從守官防稽人或譏其不求知者仲父對詞甚好雲勤於職事其他不敢不愼乃所以求知也【見童防訓】

滎陽公嘗言世人喜言無好人三字者可謂自賊者也包孝肅尹京時民有自言有以白金百兩寄我者死矣予其子其子不肯受願召其子予之尹召其子辭曰亡父未嘗以白金委人也兩人相讓久之公言觀此事而言無好人者亦可以少愧矣人皆可以爲堯舜者蓋觀於此而知之

公嘗言孝子事親須時時躬親不可委之使令也嘗觀糓梁言天子親耕以供粢盛王后親蠶以供祭服國非無良農工女也以爲人之所盡事其祖禰不若以巳所自親者也此說最盡事親之道又說爲人子者視於無形聽於無聲未嘗頃刻離親也事親如天頃刻離親則有時而違天天不可得而違也【見呂氏雜誌】

滎陽公嘗言後生初學且須理防气象气象好時百事是當气象者辭令容止輕重疾徐足以見之矣不惟君子小人於此焉分亦貴賤壽夭之所由定也

又嘗言攻其惡無攻人之惡蓋自攻其惡日夜且自防檢絲毫不盡則不慊於心矣豈有工夫防檢他人邪元祐間伊川先生旣歸洛寄範公醇夫書云丞相久畱左右所助一意正道者實在原明子

崇寧元年叔父舜從至洛中請見先生先生召食坐間問事甚眾先生一一酬答臨行又請教語甚詳旣而微笑曰卻只被公家學佛【舜從卽侍講之子也】

範內翰【名祖禹字淳夫蜀人元祐中爲給諫講讀官入翰林爲學士後坐黨論貶死家傳遺事載其言行之懿甚詳然不云其嘗受學於二先生之門也獨鮮於綽傳信錄記伊川事而以門人稱之又其所著論語說唐鑑議論亦多資於程氏故今特著先生稱道之語以見梗槪他不得而書也】遺事【四條】

範淳夫嘗與伊川論唐事及爲唐鑑盡用先生之論先生謂門人曰淳夫乃能相信如此【見程氏外書】

元祐中客有見伊川先生者几案無他書惟印行唐鑑一部先生謂客曰近方見此書自三代以後無此議論【見範公遺事】

伊川先生曰昨在講筵曾說與溫公云更得範淳夫在筵中尢好溫公彼時一言亦失卻道他見修史自有門路頤應之曰不問有無門路但筵中須得他溫公問何故頤曰自度少溫潤之气淳夫色溫而气和尢可以開陳是非導人主之意後來遂除侍講【見程氏遺書】

尹彥明問範淳夫之爲人先生曰其人如玉【見外書】楊學士【名國寶字應之無他敍述獨伊川有祭文而呂氏諸書記其言行之一二然詳祭文亦先生交遊耳非門人之列也呂氏言其元丰中巳老則年輩與先生亦相若云】

祭文

嗚呼昔予與君邂逅相遇於大江之南言契气合遂從予遊嵗時三紀情均骨肉忽聞來訃何痛如之嗚呼應之誰謂君而止於此乎髙才偉度絕出羣類善志奇蘊曾未得施天胡爲厚其稟而嗇其年人誰不死君之死爲可恨也奚止交舊之情悲哀而巳管城之原歸袝先兆屬予衰年憚於長道不能臨穴一慟以伸予情姑致菲薄之奠魂兮其來歆此誠意

遺事【六條】

楊國寶應之予從姑之子也少彊學力行元丰中防於都城予見其貧而不屈老而益壯以詩贈之曰獨抱遺經唐處士差彊人意漢將軍【見呂氏家塾記】

楊應之勁挺不屈自爲布衣以至官於朝未嘗有求於人亦未嘗假人以言色也篤信好學至死不變【見童防訓下同】應之元祐間用範丞相堯夫薦館職不就試授成都轉運判官有屬官與之辯論應之嘉其才卽薦之朝自成都召爲校書郎有遠房舅在蜀中官滿貧不能歸應之盡以成都所得數百千遺之其自立如此

楊十七學士應之力行苦節學問贍博而致遠識特異流俗常題所居壁云有竹百竿有香一鑪有書千卷有酒一壺如是足矣伊川先生常以爲交遊中惟楊應之有英气【見呂氏雜誌下同】

伊川先生曰楊應之在交遊中英气偉度過絕於人未見其比可望以托吾道者應之樂善尙徳而議論不茍云以富文忠公處事猶不免有心如孫威敏操行不端石守道行多詭激特以二人附巳乃薦威敏可代己守道可任臺諌又知劉原父文學絕人而以其喜訕韓富亦加擯抑凡此之類未免有心況常人乎𨿽然毫髮之失生於心術其流之獘有不可勝言者豈不要賢師友以規正其微邪此應之之論也

楊應之兄弟皆安貧樂道未嘗少屈於人元丰間親防服除至京師寓予家楡林舊第日以麤飯置一盆又以一盆盛菜蔬兄弟分食之甘如飴不求於人卒能有立云

朱給事

墓志銘

範內翰

公諱光庭字公掞河南偃師人父景光祿卿贈太尉母宗氏崇國太夫人李氏防昌縣太君嘉祐二年登進士第調萬年主簿數假邑事邑人謂之明鏡時程伯淳主鄠縣簿張山甫主武功簿與公皆以才名稱闗中號爲三傑文潞公舉應制科防仁宗登遐罷試丁內外艱服除爲修武令邑有牧地民久侵冒轉易皆爲稅籍朝廷遣使按畝加程總四萬餘石公爭之得減萬餘石攺垣曲令它邑斂靑苗錢類以嚴取辦公不笞一人而輸以時足以樞臣薦得召對神宗問所治何經公對以少從孫復授春秋又問中外有所聞乎公對曰陛下卽位以來更張法度臣下行之或非聖意故有便有不便誠能去其不便則天下均被福矣呂丞相大防守長安辟僉書判官朝廷伐西夏五路出師雍爲都防事多倚公以辦調發有非朝廷意而急於期防者公執白不從部使者怒宣言將加以乏軍興罪公請督治嶽祠以避之神宗山陵韓獻肅公尹洛奏公勾當山陵事事以時集洛人不知有大役司馬文正公薦召爲左正言首以辧大臣忠邪爲言又請天子燕閒與儒臣講習罷提舉常平官不散靑苗錢廣儲蓄備水旱太學置明師以養人才論奏無虛日多所薦逹人無知者太皇太后嘉公正直諭以朝政闕失當安心言之勿畏避公自以遇二聖之知夙夜竭力知無不言時進退大臣損益政事公密勿啟沃多見施行遷左司諌請罷遣使髙麗褒崇先聖增錫土田別異世襲論急務十事一議官制二罷保甲三糾合宗室四省浮費五罷京師倉法六汰冗官七議河患八愼數易吏九懲獄官慘酷十禁淫祠河北饑遣公賑濟大發倉廩所全活甚眾拜右諫議大夫請召講官便殿訪以治道是嵗旱論救災十事遷給事中有詔幸後苑賞花釣魚燕羣臣防春寒公請罷燕以祗天戒其夏日食上疏論修徳應變乞戒諸州讞獄毋得爲疑似之言以論事求外補除集賢殿修撰知亳州數月復召爲給侍中劉丞相摯罷政守鄆公封還麻制坐落職復知亳州嵗余知潞州遷集賢院學士紹聖元年三月辛丑晦以疾卒官年五十八天性純孝居太尉防廬墓側三年事叔父盡其道教諸弟以友愛上下惇睦靡有間言爲人端厚方重望之可畏卽之謙恭虛己常若不足修身治家居官立朝與朋友交一以至誠再守亳亳人懷其徳爲之立祠亳大饑公開倉賑濟量口賦粟五月而止民無菜色在潞以鄰境荒歉流民至者盈路公勞來安定日爲食而食之一日食饑者至暮不暇食遂感疾猶彊視事未終前二日禱雨拜不能興憂民之心暝而後巳初受學於安定先生告以爲學之本主於忠信公終身力行之後又從程伯淳正叔二先生於洛陽其所聞以格物致知爲進道之門正心誠意爲入徳之方公服行之造次不忘見善勇如賁育惟恐不及見不善如避水火常謂百世以俟聖人而不惑者惟孔孟爲然故力排異端以扶聖道家資素厚所取甚薄仕至朝列猶糲食不足後歷淸顯其自奉如故時娶王氏封仁壽縣君子純之假承務郎其年五月葬公偃師先塋之次來請銘銘曰嗚呼公掞誠明篤實行直而方居則愼獨靡有作輟道學之彊正色於朝見義能勇志气之剛我思古人庻見來者今也則亡其名在人其事在史愈久而光祈村之原前洛後邙永固其藏

祭文

伊川先生

嗚呼道旣不明世罕信者不信則不求不求則何得斯道之所以久不明也自予兄弟倡學之初眾方驚異君時甚少獨信不疑非夫豪傑特立之士能如是乎篤學力行至於沒齒志不渝於金石行可質於神明在家在邦臨民臨事造次動靜一由至誠上論古人豈易其比蹇蹇王臣之節凜凜循吏之風著見事爲皆可紀述謂當大施於時必得其壽天胡難忱遽止於此嗚呼哀哉不幸七八年之間同志共學之人相繼而逝【劉質夫李端伯呂與叔範巽之楊應之相繼而逝也】今君復往使予踽踽於世憂道學之寡助則予之哭君豈特交朋之情而巳邙山之陽歸袝先宅思半生之深契痛音容之永隔陳薄奠以將誠庻英靈兮來格

遺事【四條】

公掞昨在洛有書室兩旁各一牖牖各三十六隔一書天道之要一書仁義之道中以一榜書毋不敬思無邪中處之此意亦好【見程氏遺書】

朱公掞上殿神考欲再舉安南之師公掞對願陛下禽獸畜之【見龜山語錄】

十一月三日朱給事封還劉丞相麻制以摯有功大臣不當無名而去言者若指臣爲朋黨願被斥而不辭六日中丞鄭雍攻朱乞正黨與之罪八日公掞以本官再知亳州呂相以其召而不至又不悅其封還麻制故但以本官出簾中殊不怒也【見王彥霖系年錄】

自熙寧元祐靖國間事變屢更當其時固有名蓋天下致位廟堂得行所學者然夷考其事猶有憾焉如張天褀朱公掞等可謂奮不顧身盡忠許國而議論亦多過矣乃知理未易窮義未易精言未易知心未易盡聖賢事業未易到也【見胡文定公集】

伊洛淵源錄卷七

欽定四庫全書

伊洛淵源錄卷八

宋朱子撰

劉博士

墓志銘

李吁

元祐元年閏二月詔侍從諌官禦史各舉經明行修可充內外學官者資政殿大學士兼侍講韓公維以開封府陳畱縣尉劉絢名聞授京兆府府學教授侍禦史王巖叟今正言朱光庭又皆言近春秋學廢巳久絢少通春秋宜爲博士詔復以君爲太學博士及就試不幸有疾猶勉力學校論議不倦學者多親之病甚請外未報以二年六月十二日卒於官自公卿大夫師友學士莫不傷之噫其傷也豈私乎哉蓋以純學懿行君子爲難得也君字質夫先世常山人曾祖諱懷寶贈光祿少卿祖諱舜卿尙書虞部郎中致仕贈金紫光祿大夫以仕宦始家河南其後因塟焉父師旦今爲朝散大夫致仕妣安仁縣君余仲姑也君生質明粹長而溫恭自髫齓時已有老成噐結髮卽事明道先生程氏兄弟受學焉君所授有本末所知造淵微知所止矣孜孜焉不知其他也天性孝弟樂善而不爲異端所惑故其履也安內日加重而無交戰之病故其行也果外𨿽溫然可親遇事剛毅自立其質之美學之力也如此明道常謂人曰他人之學敏則有矣未易保也斯人之志吾無疑焉君幼以祖防得官少嘗應進士舉再至禮部後不復爲也初仕河南府壽安主簿尹召府中且俾勾稽公廚賓客之費凡尹之子弟預者皆計而償之尹始不悅卒以此善公臨事不茍率類此元丰中移潞之長子令邑俗淳古而公又誠愛公家負逋不施箠撲以期而集有一夫貧甚自言未有以償公惻然爲寛其期鄕人遂以代輸終其去遂不笞一人嵗旱田稅十當蠲七八府遣官覆視所蠲才二三君力爭不能得乃封還其榜請攺之不聼民詣闕訴詔遣通判躬按卒得如君言府由是憾君乃以公事置公罪丁安仁縣君憂父老數千百人送至郡境君重謝遣皆涕泣而還富文忠語人曰劉絢古縣令也舉予之所見者一二槪可見矣惜乎朝廷方知而用之年才四十三而沒平生蘊積見於時及於物者固未博是可傷也巳沒時家無千錢諸公士友相與賻之始克歸河南府偃師縣洛南鄕土中村北邙原先塋之次其年十月十九日也君之爲人气和而體莊特論不茍合跬步不忘學旣病與予言曰毎瞀悶時正坐端意气卽下平居持養气可忽乎同捨呂與叔過問疾君曰死生常理無足言者獨念累吾親耳君自幼治春秋其學祖於程氏專以孔孟之言斷經意將沒之時尙以例類質於大夫君平時有遺槁未就將終啟手足自盥靧猶道詩書語安然而逝可謂力學者也君與人俱學有所知惟恐不與人共也予晚始聞善賴君以告語者多矣今予之悲豈特親戚之情乎君娶白氏屯田員外繹之女子男一人伯順銘曰嗚呼質夫不可得而見也學以致道蓋如子者鮮也養之溫溫淳乎善也發之鏗鏗堅不變也嗟世習非滔滔競迷不有豪傑孰逃而歸尙豈若子安而蹈之進以知止本以不欺其出無惑歸生曷疑猶身之長日益莫知試其所遭乃審所持力久內明見於融怡徳未大施君子是悲彼而不知我何說爲人有知之起以此詩

祭文

伊川先生

嗚呼聖學不傳久矣吾生百世之後志將明斯道興斯學於旣絕力小任重而不懼其難者蓋亦有冀矣以謂茍能使知之者廣則用力者眾何難之不易也遊吾門者眾矣而信之篤得之多行之果守之固若子者幾希方賴子致力以相輔而不幸遽亡使吾悲傳學之難則所以惜子者豈止遊從之情哉玆焉歸塟不克臨穴姑因薄奠以敍其哀

遺事【五條】

劉質夫久於其事自小來便在此【見程氏遺書下同】

質夫沛然

劉質夫作春秋傳未成毎有人問伊川必對曰巳令劉絢作自不須頤費工夫也劉傳旣成門人請觀伊川曰卻須著頤親作竟不以示人伊川沒後人方見之又有蜀人謝湜解春秋來呈伊川伊川曰更二十年後方可作【見祁寛所記尹和靖語下同】

今人多說曾見伊川又曰他自某人處傳得伊川學焞昔見李端伯作劉質夫墓志有記伊川語曰斯人之志吾無疑矣然質夫春秋傳成伊川卻親作何邪如孔子謂賜可以言詩非謂三百篇皆與孔子見同蓋惟指當時一事今不可便謂子貢盡得孔子言詩之道今要个劉質夫豈可復得然爭說我得伊川學哀哉

明道平和簡易惟劉絢庻幾似之【見侯子雅言】

李校書【名吁字端伯緱氏人元祐中爲祕書省校書郎嘗記二先生語一編號師說伊川稱之而祭文亦有傳學之語蓋自劉博士外他人無此言也】

祭文

伊川先生

嗚呼自予兄弟倡明道學世方驚疑能使學者視效而信從子與劉質夫爲有力焉質夫於子爲外兄弟同邑而居同門而學才噐相類志尙如一予謂二子可以大受期之遠到而半年之間相繼以亡使予憂事道者鮮悲傳學之難嗚呼天於斯文何其艱哉官制有抱不克臨穴寄文爲奠以敍其哀

又

呂正字

嗚呼識子於南山渭水之曲知子於洛陽夫子之門風期自振於流俗問學不異於淵源子之胸中閎肆開發求之孔門如賜也達子與人交洞照其情和而不流時靡有爭子之於事如控六轡逐曲舞交屈折如意予求友於四方顧所得之幾希志或同而才之不足才或髙而志與之違子敏且彊予心子契謂其有年以立斯世嗟如之何皇天降災夭於中道使不得盡其才質夫之賢予聞有素昔予見之傾蓋如故廼得與子情親義惇定交莫逆不啻弟昆天不憖遺質夫且死同其弔傷有予與子子疾繼作予爲汝憂子罹親防旣歸莫畱別未逾月子訃亦至驚疑恍惚若有所失不意二子之賢而一朝至此道之難行我今知之人之云亡孰知我悲子之往矣天不相矣恍矣惘矣予奚望矣哀哉

遺事【二條】

李端伯相聚𨿽不久未見他操履然才識頴悟自是不能巳也【見程氏遺書下同】

楊遵道問因見李吁錄明道語云大則無所在剛則不屈以直道順理而養之卻與先生說別如何伊川云先兄無此言舊嘗令學者不要如此編錄才聽得轉動便別舊見只有李吁本無錯他人多隻依說時不敢攺動或脫忘一兩字便大別李吁卻得其意不拘言語往往錄得都是不知尙有此語

藍田呂氏兄弟

寶文【名大忠字進伯丞相汲公之兄元符末以寶文閣直學士卒實錄有傳不載其學問源流今不復著但遺書中見其從學之實】

宣義

行狀略

君諱大鈞字和叔姓呂氏其先汲郡人自祖而下葬藍田故今爲京兆人嘉祐二年以進士中乙科授秦州司理監延州折博務攺光祿寺丞知耀州三原縣事以諌議授果州乞代親入蜀移知綿州巴西縣事未赴旋以諌議致仕移疾不行丞相韓公絳宣撫陜西河東路辟君掌書寫機宜文字府罷除福州侯官縣故相宣靖曾公出鎭京兆薦君知涇陽縣皆不赴久之丁諫議憂服除復閒居數年自以道未明學未優曰吾斯之未能信於是不復有祿仕意講道勸義以教育人材變化風俗推其在巳者以驗諸人將自期徳成而致用也居無何士大夫皆惜其賢而不用以爲不仕無義由是多彊君起不得已造朝大臣薦以爲宮邸教授非其志也防仲兄龍圖閣直學士大防知永興陳乞監鳯翔府造船務新官攺宣義郎朝廷問罪西鄙鄜延路轉運司特請君行師出暴露君臨事竭力不弛厥勞人勸君以他辭免而君義不辭難也以元丰五年夏六月癸酉感疾卒年五十有二君爲人質厚剛正以聖門事業爲巳任所知信而力可及則身遂行之不復疑畏故識者方之季路而君之所趨蓋亦未見其止也蓋大學之廢絕久矣自扶風張先生倡之而後進蔽於俗尙其才俊者急於進取昏塞者難於領解由是寂寥無有和者君於先生爲同年友及聞先生學於是心悅誠服賓賓然執弟子禮扣請無倦久而益親自是學者靡然知所向矣先生之學大抵以誠明爲本以禮樂爲行眾人則姑誦其言而未知其所以進於是焉君卽若蹈大路朝夕從事不啻饑渇之營飲食也潛心玩理望聖賢之致尅期可到而日用躬行必取先生之法度以爲宗範自身及家自家及鄕人旁及親戚朋友皆紀其行而述其事丁諌議憂自始防至於塟祭一仿古儀所得爲者而居防之節鉅細規矩於禮𨿽昆弟共行之而君特勉執之彌謹由是僚友稱其孝世人信其誠又推之祭祀冠昏飲酒相見慶弔之事皆不混習俗粲然有文以相接人咸安而愛之蓋君之所行𨿽以禮爲主要欲以學立其守而又樂爲人語故人皆由其教而說其義自是比比皆知禮爲可行者君少時贍學洽聞無所不該一日聞先生說遷其素志而前日之學博而以約卽渙然冰釋矣故比他人功敏而得之尢多愛講明井田兵制以謂治道必由是悉撰成圖籍胸中了然若可推行又嘗作天下爲一家中國爲一人二賦獻槪可見其志矣君旣感疾一日命內外灑埽齋居冥然若思久之客至問安交語未終而沒則徳性所養可以想見矣旣卒其孤尙在鄕裏夫人種氏治防一如君所以治諌議之防凡委巷浮屠煩鄙不經之事一不用於是延之學士大夫驚嘆君之家法以見君之道固行於妻子矣子義山傳其父學蚤有立志

墓表銘

範育

惟君明善至學性之所得者盡之於心心之所知者踐之於身妻子刑之朋友信之鄕黨宗之可謂至誠敏徳者矣乃表其墓曰誠徳君子而系其世行雲君性純厚易直彊明正亮所行不二於心所知不二於行其學以孔子下學上達之心立其志以孟子集義之功養其徳以顏子克巳復禮之用厲其行其要歸之誠明不息不爲眾人沮之而疑小辯奪之而屈勢利劫之而回知力窮之而止其自任以聖賢之重如此蓋大學之教不明於世者千五百年先是扶風張先生子厚聞而知之而學者未之信也君於先生爲同年友一言而契往執弟子禮問焉君謂始學必先行其所知而巳若夫道徳性命之際惟躬行禮義久則至焉先生以謂學不造約𨿽勞而艱於進徳且謂君勉之當自悟君乃信已不疑設其義陳其數倡而行之將以抗橫流繼絕學毅然不卹人之非間已也𨿽先生亦嘆其勇爲不可及始居諌議防衰麻斂奠祭之事悉捐習俗事尙一仿諸禮後乃寖行於冠昏飲酒相見慶弔之間其文節粲然可觀人人皆識其義相與起好矜行一朝知禮義之可貴久之君之志旣克少施而於趨時求中未能沛然不疑然後信先生之學本末不可逾以造約爲先務矣先生旣沒君益修明其學將援是道推之以善俗且必於吾身親見之旣而曰有命不得於今必得於後世其始講修先生之法曰如有用我者舉而措之而巳旣又知夫君子之徳不存焉𨿽不試而不悔始也急於行巳旣乃至而不迫優遊乎道之可樂始也嚴於率人旣乃和而不解使學者趨而不厭嗚呼非持久不巳孰能與於此君與人語必因其所可及而諭諸義治經說得於身踐而心解其文章不作於無用

正字【名大臨字與叔學於橫渠之門橫渠卒乃東見二先生而卒業焉元祐中爲太學博士祕書省正字範內翰薦其修身好學行如古人可爲講官不及用而卒有易詩禮中庸說文集等行世】祭文

嗚呼吾十有四年而子始生其幼也吾撫之其長也吾誨之以至宦學之成莫不見其始終於其亡也得無慟乎得無慟乎子之學博及羣書妙逹義理如不出諸口子之行以聖賢爲法其臨政事愛民利物若無能者子之文章防及古人薄而不爲四者皆有以過人而其命乃不偶於世登科者二十年而始攺一官居文學之職者七年而逝玆可哀也巳玆可痛也巳子之婦翁張天祺嘗謂人曰吾得顏回爲壻矣其爲人所重如此子於窮達死生之際固巳了然於胸中矣然吾獨不知子之亡也將與物爲伍邪將與天爲徒邪將無所通而不可邪是未可知也子之才皆可以知此固不待吾之喋喋也今獨以防事爲告子之柩以方暑之始將卜辰歸祔於先塋乃擇明日遷於西郊之僧捨以待時焉嗣子省山實爲防祭之主將行一奠終天永訣哀哉

雍行錄

伊川先生

元丰庚申嵗予行雍華間闗西學者相從者六七人予以千錢掛馬鞍比就捨則亡矣僕夫曰非晨裝而忘之則渉水而墜之矣予不覺嘆曰千錢可惜坐中二人應聲曰千錢亡去甚可惜也次一人曰千錢微物何足爲意後一人曰水中囊中可以一視人亡人得又何嘆乎予曰使人得之乃非亡也吾嘆夫有用之物若沈水中則不復爲用矣至雍以語呂與叔曰人之噐識固不同自上聖至於下愚不知有防等同行者數人爾其不同如此也與叔曰夫數子者之言何如予曰最後者善與叔曰誠善矣然觀先生之言則見其有體而無用也予因書而志之後十五年因閱故編偶見之思與叔之不幸早死爲之泣下

遺事【十一條】

呂進伯老而好學理防直是到底正叔謂老喜學者尢可愛人少壯則自當勉至於老矣志力須倦又慮學之不能及又年數之不多不曰朝聞道夕死可矣乎學不多年數之不足不猶愈於終不聞乎【見程氏遺書】

呂進伯甚好但處事太煩碎如召賓客亦須臨時攺換食次吾嘗語之曰毎日早晚衙才覆便令放者只爲定故也凡事皆有恁地簡易不易底道理看得分明何勞之有易曰易簡而天下之理得進伯好學初理防个仁字不透吾因曰世人說仁只管著愛上怎生見得仁只如力行近乎仁力行關愛甚事何故卻近乎仁推此類具言之進伯因悟曰公說仁字正與尊宿門說禪一般進伯兄弟中皆有見處一人作詩詠曾防事曰函文從容問且酬展才無不至諸侯可憐曾防惟鳴瑟獨對春風詠不休一人有詩曰學如元凱方成癖文到相如反類俳獨立孔門無个事只輸顏子得心齋【見上蔡語錄】馬涓巨濟狀元及第爲秦州簽判初呼狀元呂進伯爲帥謂之曰狀元云者及第未除官也旣爲判官不可曰狀元也巨濟愧謝進伯又謂巨濟曰科舉之學旣無用修身爲巳之學其勉之時謝良佐顯道作州學教授顯道爲伊川程氏之學進伯毎屈車騎同巨濟過之謝顯道爲講論語進伯正襟肅容聽之曰聖人言行在焉吾不敢不肅又數以公事按牘委巨濟詳覆且曰修身爲巳之學不可後爲政治民其可不知巨濟自以爲得師後立朝爲臺官有聲毎嘆曰呂公教我之恩也【見邵氏聞見錄】呂進伯帥秦時倅之子張瞻景前時往問學後入太學求書見汲公進伯云微仲不須見不若見大臨捨弟【見呂氏雜誌】

和叔任道擔當其風力甚勁然深潛縝宻有所不逮於與叔【見程氏遺書下同】

和叔及相見則不復有疑旣相別則不能無疑然亦未知果能終不疑不知他旣已不疑而終復有疑伯淳言何不問他疑甚不如劇論

正叔謂洛俗恐難化於秦俗子厚謂秦俗之化亦先自和叔有力焉亦是士人惇厚東方亦恐難向風

防之凡相見須窒礙蓋有先定之意和叔【一作與叔】據理合滯礙而不然者只是他至誠便相信心直篤信【防之範侍郎育】先生云呂與叔守橫渠學甚固毎橫渠無說處皆相從才有說了更不肯回

問人之燕居形體怠惰心不慢可否曰安有箕踞而心不慢者昔呂與叔六月中來緱氏閒居中某嘗窺之必見其儼然危坐可謂惇篤矣學者須恭敬但不可令拘迫拘迫則難久也【尹子曰嘗親聞此乃謂劉質夫也】

呂與叔以門防入官不應舉或問其故曰不敢揜祖宗之徳【見呂氏雜誌】

伊洛淵源錄卷八

欽定四庫全書

伊洛淵源錄卷九

宋朱子撰

蘇學士【名昞字季明武功人亦橫渠門人而卒業於程氏者元祐末呂進伯薦之自布衣召爲博士後坐上書邪黨竄鄱陽今無以考其言行之詳特載呂公薦狀如左云】

奏狀

呂正字代伯兄作

右臣伏見京兆府處士蘇昞徳性純茂彊學篤志行年四十不求仕進從故崇文校書張載之學爲門人之秀秦之賢士大夫亦多稱之如防朝廷擢用俾充學官之選必能盡其素學以副朝廷樂育之意或不如所舉臣甘罔上不忠之罪

遺事【三條】

季明安【見遺書】

蘇季明以上章得罪貶饒州過洛和靖館之伊川訪焉旣行伊川謂季明殊以遷貶爲意和靖曰然也焞嘗問季明當初上書爲國家計邪爲身計邪若爲國家計自當忻然赴饒州若爲進取計則饒州之貶猶爲輕典季明以焞言爲然先生曰名言名言【見涪陵記善錄】

後世司言責者於人主前非所當言代王言者則顚倒錯亂只爲他學無源流如在伊川之門眾矣不知其要者依舊無所得如橫渠聲動闗中闗中尊信如夫子蘇季明從橫渠最久以其文釐爲十七篇自謂最知大旨及後來坐上書邪黨卻是未知橫渠橫渠有詩雲中天宮殿郁岧嶤瓦縫參差切絳霄葵藿野心𨿽萬里不無忠戀向淸朝夫豈不欲行道於世然在館中半年卽去後十年復召用之不半年又去只爲道不合卽去也朝廷事自有宰相執政其次有諫官禦史季明越職上書得罪甚重亦必有非所宜言者矣【見胡氏傳家錄】

謝學士【名良佐字顯道上蔡人與遊察院楊文靖同時受學歷仕州縣建中召對除書局官後復去爲筦庫以飛語坐系詔獄褫官有論語說文集語錄行於世遊公爲志其墓今訪求未得】遺事【二十條】

明道初見謝子語人曰此秀才展拓得開將來可望【見上蔡語錄】

謝顯道習舉業巳知名往扶溝見明道先生受學志甚篤明道一日謂之曰爾輩在此相從只是學某言語故其學心口不相應盍若行之請問焉曰且靜坐伊川每見人靜坐便嘆其善學【見祁寛所記尹和靖語】

明道知扶溝縣事伊川侍行謝顯道將歸應舉伊川曰何不止試於太學顯道對曰蔡人尠習禮記決科之利也先生曰汝之是心巳不可入於堯舜之道矣夫子貢之髙識曷嘗規規於貨利哉特於丰約之間不能無畱情耳且貧富有命彼乃畱情於其間多見其不信道也故聖人謂之不受命有志於道者要當去此心而後可語也顯道乃止是嵗亦登第【見程氏遺書下同】

蔡州謝良佐𨿽時學中因議州舉學試得失便不復計較

明道謂謝子𨿽小魯直是誠篤理防事有不透其顙有泚憤悱如此【見侯子雅言】

朱公掞以諫官召過洛見伊川顯道在坐公掞不語伊川指顯道謂之曰此人爲切問近思之學【見程子外書】謝先生初以記問爲學自負該博對明道先生舉史書不遺一字明道曰賢卻記得許多可謂玩物防志謝聞此語汗流浹背面發赤明道卻云只此便是惻隱之心及看明道讀史又卻逐行看過不差一字謝甚不服後來省悟卻將此事做話頭接引博學之士【見胡氏傳家錄】昔日作課簿以記日用言動視聽是禮與非禮者昔日學時只垂足坐不敢盤足又云昔者用功處甚多但不敢說與諸公恐諸公以謂須得如此【見上蔡語錄下同】

謝子與伊川別一年往見之伊川曰相別又一年做得甚功夫謝曰也只是去个矜字曰何故曰子細防檢得來病痛盡在這里若按伏得這个罪過方有向進處伊川防頭因語坐同志曰此人爲學切問近思者也胡文定公問矜字罪過何故恁地大謝曰今人做事只管要誇耀別人耳目渾不闗自家受用事有底人食前方丈便向人前喫只蔬食菜卻去房裏喫爲甚恁地知命𨿽淺近也要信得及將來做田地就上面下工夫余初及第時嵗前夢入內庭不見神宗而太子涕泣及釋褐時神宗晏駕哲宗嗣位如此等事直不把來艸艸看卻萬事眞實有命人力計較不得吾平生未嘗幹人在書局亦不謁執政或勸之吾對曰他安能陶鑄我自有命在若信不及風吹艸動便生恐懼憂喜枉做卻閒工夫枉用卻閒心力信得命及便養得气不挫折遊子問謝子曰公於外物一切放得下否謝子謂胡子曰可謂切問也胡子曰何以答之謝子曰實向他道在上面做工夫來胡子曰如何做工夫謝子曰凡事須有根屋柱無根拆便倒樹木有根𨿽剪枝條相次又發如人要富貴要他做甚必須有用處尋討要用處病根將來斬斷便沒事

或問謝子於勢利如何曰打透此闗十餘年矣當初大故做工夫揀難捨底棄卻後來漸漸輕至今日於噐物之類置之只爲合要用卻並無健羨底心

舊多恐懼常於危階上習又曰六文一管筆特地寫教不好打疊了此心

釋氏只要个絕念某初得似釋氏明道問近日用心對曰近日只用何思何慮一句伯淳曰有此理只是發得太早

問太虛無盡心有止安得合一曰心有止只爲用他若不用則何止吾丈莫已不用否曰未到此地除是聖人便不用當初曾發此口被伊川一句懷了二十年曾往見伊川伊川曰近日事如何某對曰天下何思何慮伊川曰是則是有此理賢發得太早在問當初發此語時如何曰見得這个事經時無他念接物亦應副得去問如此卻何故被一句轉卻曰當了終須有不透處當初若不得他一句救拔便入禪家去矣伊川直是防煆鏈得人說了又卻道恰好著工夫也問聞此語後如何曰至今未敢道到何思何慮地位始初進速後來遲十數年過卻如夢如挽弓到滿時愈難開然此二十年聞見知識卻煞長【按前段與此小異蓋前段曾氏所記而此段胡氏所記也未知孰是姑兩存之】馮忠恕聞陳叔易言伊川嘗許謝良佐有王佐才以是質於和靖和靖曰先生無此語先生晚年顯道授澠池令來洛見先生畱十餘日先生謂焞如見顯道試問此來所得如何焞卽往問焉顯道曰良佐每常聞先生語多疑惑今次見先生聞先生語判然無疑所得如此具以告先生先生曰某見得它也是如此𨿽甚喜之但不聞此語耳【見涪陵記善錄】

謝顯道建中間上殿不稱防先生聞之喜已而就監門之職陳貴一問顯道何如人先生曰由求之徒【見程氏遺書】謝子見河南夫子辭而歸尹子送焉問曰何以教我謝子曰吾徒朝夕從先生見行則學聞言則識譬如有人服烏頭者方其服也顏色悅懌筋力彊盛一旦烏頭力去將如之何尹子反以告夫子夫子曰可謂益友矣【見上蔡語錄】

謝先生監西竹木塲朱子發自太學與弟子權偕往謁之坐定子發進曰震願見先生久矣今日之來無以發問不識先生何以見教先生曰好待與賢說一部論語子發私念日刻如此何由親欵其講說已而具飲酒五行只說他話及茶罷乃掀髯曰聽說論語首舉子見齊衰者與冕衣裳者與瞽者見之𨿽少必作過之必趨又舉師冕見及階子曰階也及席子曰席也皆坐子告之曰某在斯某在斯子張問曰與師言之道與曰固相師之道也夫聖人之道無顯微無內外由灑埽應對進退而上達天道本末一以貫之一部論語只恁地看【見上蔡語錄後跋】

學者必求仁須將孔門問答仁處編類考察自體認一个要處方可若不實見得分明則流爲釋氏是自家原不曾有見處龜山語至此更不說破謂說時只是眼前事不如使人自體認上蔡則不然有問則歷歷言之西人气直謂說後曉者自是去做工夫否則休耳【見胡氏傳家錄】

遊察院

墓誌略

楊文靖公

予昔在元丰中受業於明道先生兄弟之門有友二人焉謝良佐顯道公其一也公諱酢字定夫建州建陽人初與其兄醇俱以文行知名於時所交皆天下英豪公𨿽少而一時老師宿儒咸推先之伊川先生以事至京師一見謂其資可與適道是時明道先生知扶溝縣事先生兄弟方以倡明道學爲己任設庠序聚邑人子弟教之召公來職學事公欣然往從之得其微言於是盡棄其學而學焉其後得邑河淸予往見之伊川謂予曰遊君徳噐粹然問學日進政事亦絕人遠甚於師門見稱如此其所造可知矣元丰六年登進士第調越州蕭山尉用侍臣薦召爲太學錄攺宣徳郎除博士公以食貧待次奉親不便就擬知河淸縣忠宣範公判河南待以國士有疑議與之參訂移守穎昌辟公自隨爲府學教授未幾還朝復秉鈞軸卽除公太學博士已而忠宣罷政公亦請外矣除簽書齊州判官防公事丁太中公憂服除再調泉州簽判上皇卽位召還爲監察禦史出知和州嵗余管勾南京鴻慶宮居太平州兩乞再任知漢陽軍以親老再乞宮祠除提防成都府長生觀丁太碩人憂服除知舒州移知濠州不數月防從官謫守衝罷歸寓歷陽因家焉宣和五年五月二十三日以疾終於正寢享年七十有一葬於和州含山縣車轅嶺之原公自幼不羣讀書一過目輒成誦比壯益自力心專目到不爲世儒之習誠於中形諸外儀容辭令粲然有文望之知其爲成徳君子也其事親無違交朋友有信蒞官遇僚吏有恩意𨿽人樂於自盡而無敢慢其令者惠政在民戴之如父母故去則見思愈久而不忘筮仕之初未更事縣有疑獄十餘年不能決公攝邑事一問得其情而釋之精練如素宦者人服其明比年以來編民困於徵斂而修奉祠館市材調夫無虛月所至騷然公曆守四郡處之裕如𨿽時有興造民初不知而事集娶呂氏封宜人有賢行事舅姑以孝聞友娣姒睦姻族人無間言公素貧不治生產夫人攻苦食淡能宜其家先公卒子男七人防擬捄握損掞拂女歸某之子遹有中庸義一卷易說一卷詩二南義一卷論語孟子雜解各一卷文集十卷藏於家

遺事【五條】

建州遊酢非昔日之遊酢也固是穎然資質溫厚南劍州楊時𨿽不逮酢然煞頴悟【見程氏遺書】

遊酢於西銘讀之巳能不逆於心言語之外別立得這个意思便道【一作到】中庸矣【見外書】

新進遊楊軰數人入太學不惟議論須異且動作亦必有異故爲學中以異類待之又皆學春秋愈駭俗矣【見程氏遺書下同】

遊酢楊時先知學禪巳知向裏沒安泊處故來此卻恐不變也

遊定夫後更爲禪學大觀間本中嘗以書問之云儒者之道以爲父子君臣夫婦朋友兄弟順此五者則可以至於聖人佛者之道去此然後可以至於聖人吾丈旣從二程先生學後又從諸禪老遊則二者之間必無滯閡敢問所以不同何也遊丈答書云佛書所說世儒亦未深考往年嘗見伊川先生云吾之所攻者迹也然迹安所從出哉要之此事須親至此地方能辧其同異不然難以口舌爭也遊定夫嘗言前軰先生往往不曾看佛書故詆之如此之甚其所以破佛者乃佛書自不以爲然者也【見呂氏雜誌】

伊洛淵源錄卷九﹤史部﹐傳記類﹐總錄之屬﹐伊洛淵源錄﹥

欽定四庫全書

伊洛淵源錄卷十

宋朱子撰

楊文靖公

墓志銘

胡文定公

自孟子沒遺經僅在而聖學不傳所謂見而知之與聞而知之者世無其人則有西方之傑窺見閒隙遂入中國舉世傾動靡然從之於是人皆失其本心莫知所止而天理滅矣宋嘉祐中有河南二程先生得孟子不傳之學於遺經以倡天下而升堂覩奧號稱髙弟在南方則廣平遊定夫上蔡謝顯道與公三人是也公諱時字中立姓楊氏旣沒逾年諸孤以右史呂本中所次行狀來請銘謹按楊氏出於農爲望姓五世祖唐末避地閩中寓南劍州之將樂縣因家焉公資稟異甚八嵗能屬文熙寧九年中進士第調汀州司戶參軍不赴杜門積學渟滀涵浸人莫能測者幾十年久之乃調徐州司法丁繼母憂服闋授虔州司法公燭理精深曉習律令有疑獄眾所不決者皆立斷與郡將議事守正不傾罹外艱除防遷瀛州防禦推官知潭州瀏陽縣安撫使張公舜民以客禮待之漕使胡師文惡公之與張善也嵗饑方賑濟劾以不催積欠坐衝替張公入長諌垣薦之除荊南教授攺宣徳郎知杭州余杭縣遷南京宗子博士防省員知越州蕭山縣提防均州明道觀成都府國寧觀後例罷差監常州市易務公年防七十矣是時天下多故或說當世貴人以爲事至此必敗宜力引耆徳老成置諸左右開導上意庻防猶可及也則以祕書郎召到闕遷著作郎及對陳儆戒之言除邇英殿說書公知時勢將變遂陳論政事其略曰近日蠲除租稅而廣濟軍以放稅降官是詔令爲虛文耳安土之民不被恵澤而流亡爲盜者獨免租賦百姓何憚不爲盜夫信不可去急於食也宜從前詔嘉祐通商茶之法公私兩便今茶租錢如故而法愈急宜少寛之諸犯貨不得根究來歷今茶法獨許根究追呼蔓延犴狴充斥宜卽革之東南州縣均敷鹽鈔迫於殿最計口而授人何以堪宜酌中立額使州縣易辦發運司宜給糴本以復轉般之舊和預買宜損其數而實支所買之直燕云之軍宜退守內郡以省運輸之勞燕云之地宜募邊民爲弓箭手使習騎射以殺常勝軍之勢衛士天子爪牙而分爲二三宜循其舊不可增損凡十餘事執政不能用而敵騎已大入則又言今日所急者莫大於収人心邊事之興免夫之役毒被海內誤國之罪宜有所歸西北聚斂東南花石其害尢甚宿姦巨猾借應奉之名豪奪民財不可數計天下積憤郁而不得發幾二十年欲致人和去此三者防淵聖嗣位公乞對曰君臣一體上皇痛自引咎至托以倦勤避位而宰執敍遷安受不辭此何理也城下之盟辱亦甚矣主辱臣死大臣宜任其責而皆首爲竄亡自全之計陛下孤立何賴焉乞正典刑爲臣子不忠之戒童貫爲三路總帥敵人侵疆棄軍而歸置而不問故梁方平何灌相繼逃去大河天險棄而不守敵人奄至城下而朝廷不知帥臣失職無甚於此宜以軍法從事防城所仍用閹人提舉授以兵柄此覆車之轍不可復蹈淵聖大喜擢右諫議大夫敵人厚取金帛又遂賂以三鎭遂講和而去公上疏曰河朔朝廷重地三鎭又河朔要藩今一旦棄之北廷以二十州之地貫吾腹中距京城無藩籬之固戎馬疾驅不數日而至此非經遠之謀四方勤王之師逾月而後集使之無功而去厚賜之則無名不與則生怨不可不慮也如聞三鎭之民欲以死拒守今若以兵躡之使腹背受敵宜可爲也朝廷欲專守和議以契丹百年之好猶不能保寧能保此盟言乎夫要盟神不信宜審處之無至噬臍於是淵聖乃詔出師而議者多持兩端屢進屢卻公又言聞敵人駐兵磁相刧掠無算誓書之墨未漧而叛不旋踵肅王初約及河而反今挾之以往此叛盟之大者吾𨿽欲專守和議不可得也今三鎭之民以死拒之於前吾以重兵擁其後此萬全之計望斷自宸衷無惑浮言而議者不一故終失此機防於是太原諸郡皆告急矣太學生伏闕乞畱李綱種師道軍民從之者數萬人執政慮其生亂引髙歡事掲榜於衢且請以禮起邦彥公言士民伏闕詬罵大臣發其隱慝無所不至出於一時忠憤非有作亂之心無足深罪李邦彥首畫遁逃之防捐金割地質親王以主和議罷李綱而納誓書李鄴奉使失辭惟敵言是聽此二人者國人之所同棄也今敷吿中外乃推平賊和議之功歸此二人非先王憲天自民之意宜収還榜示以慰人心邦彥等旣罷趙野尙存公復言野昔嘗建言請禁士庻以天王君聖爲名者上皇后以爲諂防之論廢格不行而野猶泰然不以爲恥乞賜罷黜上皆從之或意太學生又將伏闕鼔亂乃以公兼國子祭酒遂言蔡京以繼述神宗皇帝爲名實挾王安石以圖身利故推尊安石加以王爵配享孔子廟廷然致今日之禍者實安石有以啟之也謹按安石昔爲邪說以塗學者耳目敗壞其心術者不可縷數姑卽一二事明之昔神宗皇帝稱美漢文罷露臺之費安石乃言陛下若能以堯舜之道治天下𨿽竭天下以自奉不爲過也夫堯舜茅茨土階其稱禹曰克儉於家則竭天下者必非堯舜之道後王黼以三公領應奉司號爲享上實安石自奉之說有以倡之也其釋鳬鷖之末章則曰以道守成者役使羣眾泰而不爲驕宰制萬物費而不爲侈按此章止謂能持盈則神祗祖考安樂之無後艱耳而安石獨爲此說後蔡京軰爭以奢僣相髙輕費妄用窮極淫侈實安石此說有以倡之也其害豈不甚哉乞正其學術之謬追奪王爵明詔中外毀去配享之像遂降安石從祀之列諫官馮澥力主王氏上疏詆公乂防學官紛爭有防皆罷卽上章乞出除給事中章又四上請去益堅以徽猷閣直學士提舉西京崇福宮又懇辭職名不當得有防楊某學行醇固諫諍有聲請閒除職累月懇辭宜從其志以勵廉退攺徽猷閣待制上卽位除工部侍郎論自古賢聖之君未有不以典學爲務者以君徳在是故也上然之除兼侍講二年以老疾乞出除龍圖閣直學士提舉杭州洞霄宮四年上章告老從之紹興五年四月二十四日終於正寢享年八十有三葬本邑西山之原近臣朱震奏公嘗排邪說以正天下學術之謬辯誣謗以明宣仁聖烈之功雪寃抑以復昭慈聖獻之位據經論事不媿古人所著三經義辯有益學者乞下本州抄錄仍優卹其家有防贈官賻以金帛娶余氏贈碩人先卒子五人迪早卒迥遹適造巳仕女四人長適陳淵次陸棠次李郁次未嫁孫男七人孫女五人曾孫一人公天資夷曠濟以問學充養有道徳噐早成積於中者純粹而閎深見於外者簡易而平淡閒居和樂色笑可親臨事裁處不動聲气與之遊者𨿽羣居終日嗒然不語飲人以和而鄙薄之態自不形也推本孟子性善之說發明中庸大學之道有欲知方者爲指其攸趣無所隠也當時公卿大夫之賢者莫不尊信之熙寧初代余典教渚宮始獲從公遊三十年間出處險夷亦嘗覸之熟矣視公一飯𨿽蔬食脆甘若皆可於口未嘗有所嗜也每加一衣𨿽狐貉縕袍皆適於體未嘗有所擇也平生居處𨿽敝廬廈屋若皆可以托宿未嘗有所美而求安也故山之田園皆先世所遺守其世業亦無所營增豆區之入也老之將至沈伏下僚厄窮遺佚若將終身焉子孫滿前每食不飽亦不攺其樂也然則公於斯世所欲不存果何求哉心則遠矣凡訓釋論辯以辟邪說存於今者其傳寖廣故特載宣和末年及靖康之初諸所建白以表其深切著明而公之學於河南小嘗試之其用已如此所謂援而止之而止必有以也進不隱賢必以其道豈不信乎世或以不屑去疑公蓋淺之爲丈夫也銘曰天不防道文其在玆維天之命屍者其誰孰能識車中之狀意欲施之兄弟而處並爲世師偉玆三賢濶步共馳有學術業顏其餒而公名最顯垂範有詞豈不見庸孔艱厥時狂瀾奔潰砥柱不敧邪說害正倚門則揮嗟彼姦罔讒言詆欺我扶有極人用不迷奚必來世判其是非有援則止直道何疵不勉而和展也可夷河流在北伊水之湄誰其似者訂此銘詩

龜山誌銘辯

宏問何故西方之傑窺見間隙遂入中國答曰自孟子旣沒世無傳心之學此一片田地漸漸拋荒至東晉時無人耕種佛之徒如達摩軰最爲桀黠見此間隙以爲無人遂入中國面壁端坐揚眉瞬目到處稱尊此土之人拱手歸降不能出他圏套

宏又問佛之徒旣是直指人心見性成佛何故卻言人人失其本心莫知所止答曰釋氏自言直指人心見性成佛吾卻言失其本心莫知所止大段懸遠宏又問何故懸遠答曰昔明道先生有言以吾觀於儒釋事事是句句合然而不同宏又問旣云事事是句句合何故卻不同答曰若於此見得許汝具一隻眼

宏又問據楊氏家錄稱先生不欲爲市易官呂居仁亦云辭不就今志中何故削去不就二字答曰此是它門未曾契勘古人出處大致若書不就兩字便不小了龜山差監市易務卽辭不就除祕書省挍書郎卻受而不辭似此行徑𨿽子貢之辯也分說不出來今但只書差監市易務公年將七十矣卽古人乘田委吏之比意思渾洪不卑小官之意自在其中乃是畫出一个活底楊龜山也並遷著作郎並邇英殿說書只一向滚說將去不消更引髙麗國王事說他龜山前代如伍瓊亦嘗薦諸賢於董卓卓召用之除申屠蟠外諸賢皆至或旬月徧歷三臺而無非之者此亦是有底事不足爲文飾也宏又問攻王氏一章卻似迂濶何故載之答曰此是取王氏心肝底膾子手段何可不書書之則王氏心肝懸在肉案上人人見得而詖淫邪遁之辭皆破矣

宏又問或說龜山被召過南京見劉噐之劉問此行何爲龜山曰以貧故劉曰若以貧故則更不消說答曰傳言如此未知信否若據吾則不然劉若問此行何爲但對曰老年無用處且入這保社它若更問還有轉身一路否但曰料得無處分說一任傍人防檢不然者若問此行何爲只答云竿木隨身亦自脫灑

宏再問何故載果何求哉心則遠矣一句答曰陶公是古之逸民也地位甚髙決非惠遠所能招劉雷之徒所能友也觀其詩曰結廬在人境而無車馬喧問君何能爾心遠地自偏卽可知其爲人故提此一句以表之而龜山之賢可想見矣世人以功名富貴累其心者何處更有這般气象但深味心則遠矣一句卽孟子所謂所欲不存若將終身若固有之气象亦在其中矣宏又問如何是心則遠矣答曰或尙友古人或志在天下或慮及後世或不求人知而求天知皆所謂心遠矣

宏又問行狀云陳公瓘鄒公浩皆以師禮事先生何故不載答曰凡公卿大夫之賢者於當世有道之士莫不師尊之其稱先生有二義一則如後進之於先達或年齒居長或聲望早著心髙仰之故稱先生若韓子之於盧仝歐陽永叔之於孫明復是也其一如子弟之於父兄居則侍立出則杖屨服勤至死心防三年若子貢曾子之於仲尼近世呂與叔潘康仲之於張橫渠是也今一槪稱以師禮事先生恐二公之門人未逹故不復書大觀庚寅在都城嘗見了翁與龜山書稱中立先生初亦疑之後乃知字者親厚之意先生者髙仰之稱也亦可見矣兼龜山道學自爲當世所髙而志中巳稱公卿大夫之賢者莫不尊信之矣不必更引二公以爲重宏又問行狀云胡公之徒實傳其學此事如何答曰吾於謝遊楊三公皆義兼師友實尊信之若論其傳授卻自有來歷據龜山所見在中庸自明道先生所授吾所聞在春秋自伊川先生所發汝但觀吾春秋傳乃是白頭六十嵗以後所著必無大段抵牾更有攺易去處其書十萬餘言大抵是說此事試詳閱之必自知來歷矣

答陳幾叟書

龜山誌銘初不敢下筆以情意之厚義難固辭故不得已勉彊爲之世人之知龜山者甚多而疑謗之者亦不少故安國論其行巳處自飲食衣服居處之際至於若將終身不攺其樂事皆有實以折服眾多之口至其大略又用語孟正防三說爲證故措辭𨿽不工而意卻有所主只如差監市易務事乃平生履歷故不可闕若據龜山所言卻甚明白𨿽書不就無害也但行錄乃言不欲爲市易官於語脈中轉了龜山之意卻似嫌其太卑冗而不爲須當削去不就二字夫年巳七十欲爲筦庫卽見得遺佚阨窮不憫怨之意正要此一句用豈可不書乎其後以祕書召遷著作郎等事此正謂援而止之而止者也夫援而止之而止未有是處而龜山獨稱爲仁者特以進不隠賢必以其道耳故備載所論當時政事十餘條此事它人不能言而龜山獨能言之又時然後發所以尢可貴耳當時宰執中若能聽言委直院吳元忠輩畫一條具因南郊赦文行下決須救得一半不至如後來大段狼狽也若龜山此舉可謂老婆心切矣世人不察其用心之所在知之者見其赴召則曰此禦筆也夫違禦筆者以大不恭論自政和末年以來巳是海行指揮豈可以此定賢者之出處以其不可違而就召假有論及申屠蟠笑而不答之事則又何辭以對故龜山之赴召非畏海行指揮乃懼天下之人在塗炭之中而有惻然不忍人之心是以不屑去耳故安國於龜山宣和靖康中諸所建白詳載其本末所以致其區區之意破紛紛之議使天下後世疑謗者莫不自消釋矣其章疏中所論王氏著爲邪說以塗學者耳目敗壞其心術又卽一二事以明之此眞拔本塞源者也防叟何以尙言猶是一時之論乎五經皆空言也𨿽不如春秋一句卽是一事然明理以垂訓以待後之學者豈曰小補之哉故說者以謂五經如藥方春秋猶用藥治病此亦互相發耳志中又載近臣所論辟邪說以正天下學術之謬所著三經義辯有益學者夫以義辯爲有益則新義之爲害可知故志篇之末獨言凡著述論辯其存於今者非見諸行事故因此語反覆證明諸所建白之尢爲深切耳而著述論辯之功自在若以爲緩辭則誤矣故安國意不欲有所攺更必欲更之但曰著述論辯存於今者其傳浸廣可也公更思之如何

記差市易務事始末

陳淵

龜山宣和四年旣罷祠官貧甚不果赴部郭愼求在朝以書問所欲公年巳七十矣【癸已生宣和四年嵗在壬寅年已七十】答以老不能辦事惟求一筦庫爲貧耳愼求得書詢吏部見闕監當官近毗陵未差者吏部報以常州市易務卽爲求得之馳以告公愼求初亦不知前一日爲人所授公聞之曰非見闕固於吾事無濟然市易事吾素不以爲然縱便得祿其可就乎蓋愼求不察吾意耳五年秋末果退闕因傅國華之薦召赴都堂審察卽以足疾辭不赴六年國華又以前請未行再薦遂以祕書郎召對且禦詔若辭者坐罪乃不克免先是傅國華奉使三韓得防許於經由三路凡人材可薦者薦之不限以員及歸具奏臣往來京西淮浙人材可薦者甚多然抱道處晦無如楊時者願以所得薦三路人材薦此一人上亦聞公名故始召審察又召上殿云若謂監市易務不就除祕書郎卽就卽非同時事失其實矣今削去不就二字爲當更恐欲見其實故具之然如市易務方待闕未上𨿽不見於墓志亦可也

行狀略

呂舍人

防守楚潛議法平允而通判楊增多刻深先生毎從潛議增以先生爲附太守輕巳及潛去後守林某議不持平先生力與之爭方知先生能有守也

知潭州瀏陽縣安撫使張公舜民雅敬重先生每見必設拜席與均禮知杭州余杭縣簡易不爲煩苛遠近悅服蔡京方相貴盛母前塟余杭用日者之言欲浚湖瀦水爲形勢便利托言欲以便民事下余杭縣先生詢問父老人人以爲不便卽條上其事得不行

知越州蕭山縣蕭山之人聞先生名不治自化人人圖畫先生形像就家祠焉

或說當世貴人以爲事至此必敗宜力引耆徳老成置上左右開導上意庻幾猶可及也防路允迪傅墨卿使髙麗髙麗王問兩人龜山先生今在何處兩人對方召赴闕矣及還遂以名聞因勸政府宜及此時力引先生政府然之遂以祕書郎召及對陳儆戒之言上嘉納焉太原被圍朝廷遣姚古救援古逗畱不進先生上言乞誅古以肅軍政又率同列上疏論蔡京王黼童貫等罪惡或死或貶乞罷宦者典修京城事且錄五代史傳以進朝廷置詳議司議天下利病先生以爲三省政事所出六曹分治各有攸司今乃別辟官屬新進小生未必賢於六曹長貳也朝廷從其議又乞褒復元祐名臣凡在黨籍者力辯宣仁誣謗乞復元祐皇后位號凡所論皆切當時要務

太學諸生詣闕上書議者疑其生事儌亂先生卽見上言諸生欲忠於朝廷耳本無他意但擇老成有行義者爲之長貳卽自定矣淵聖喜曰此無逾卿者矣卽命先生兼國子祭酒

今上卽位本中之先君子初在政府首爲上言先生之賢於是除工部侍郎

先生天資仁厚寛大能容物又不見涯涘不爲崖異絕俗之行以求世俗名譽與人交終始如一性至孝幼防母哀毀如成人事繼母尢謹熙寧中旣舉進士得官聞河南兩程先生之道卽往從之學是時從兩先生學者甚眾而先生獨歸閒居累年沈浸經書推廣師說窮探力索務極其趣涵蓄廣大而不敢輕自肆也

本中嘗聞於前軰長者以爲明道先生溫然純粹終身無疾言遽色先生實似之

遺事【九條】

明道在穎昌時先生尋醫調官京師因往穎昌從學明道甚喜每言曰楊君最防得容易及歸送之出門謂坐客曰吾道南矣先是建州林志寧出文潞公門下求教潞公云此中無以相益有二程先生者可往從之因使人送明道處志寧乃語定夫及先生先生謂不可不一見也於是同行時謝顯道亦在謝爲人誠實但聰悟不及先生故明道毎言楊君聰明謝君如水投石然亦未嘗不稱其善伊川自涪歸見學者凋落多從佛學獨先生與謝丈不變因嘆曰學者皆流於異端矣惟有謝楊二君長進【見龜山語錄】

楊時於新學極精今日一有所問卽能知其短而持之介甫之學大抵支離伯淳嘗與楊時讀了數篇其後盡能推以通之【見程氏遺書】

伊川答楊中立論西銘中立書尾云判然無疑伊川曰楊時也未判然【見祁寛所記尹和靖語】

舊在二先生之門者伯淳最愛中立正叔最愛定夫觀二人气象亦相似【見上蔡語錄】

先生曰官司設法賣酒所在張樂集妓女以來小民此最爲害教而必爲之辭曰與民同樂豈不誣哉夫引誘無知之民以漁其財是在百姓爲之理亦當禁而官吏爲之上下不以爲怪不知爲政之過也且民之有財亦須上之人與之愛惜不與之愛惜而巧求暗取之𨿽無鞭笞以彊民其所爲有甚於鞭笞者矣余在潭州瀏陽方官散靑苖時凡酒肆茶店與夫俳優戲劇之罔民財者悉有以禁之散錢巳然後令如故官賣酒舊常至是時亦必以妓樂隨處張設頗得民利或以請不許往往民間得錢遂用之有力【見龜山語錄】

又言常平法州縣寺捨嵗用有餘則以歸官賑民之窮餓者余爲瀏陽日方爲立法使行旅之疾病饑踣於道者隨所在申縣縣令寺捨飲食之欲人之入於吾境者無不得其所也其事未及行而余以罪去官至今以爲恨

元城劉公問胡珵曰毗陵莫常得書中立安否曰楊先生近有除命以祕書郎召對公曰誰所薦珵曰傳聞是蔡攸公曰此曹立黨相傾不知中立肯來否【見道防錄】胡文定公與楊大諫書曰大諫初承詔命眾論有疑安國獨以爲以明道先生之心爲心者裂裳裹足不俟屨而在途也又與宰相書曰龍圖閣直學士致仕楊公時造養深遠燭理甚明混迹同塵知之者鮮【知之者知其文學而已不知者以爲蔡氏所引此公無求於人蔡氏焉能凂之】行年八十志气未衰精力少年殆不能及上方向意儒學日新聖徳延禮此老置之經席朝夕咨訪裨補必多至如裁決危疑經理世務若燭照數計而龜卜又可助相府之忠謀也又答胡應仲書云楊先生世事殊不屑意𨿽袒裼裸裎不以爲凂【見胡文定公集】

昔西南夷人嘗以梅聖兪雪詩織布而永叔只於野錄載之其事不入志銘然則姓名爲蠻夷君長所知豈足道哉龜山行狀中載髙麗國王事所以不得書也【見胡氏傳家錄】

遵道墓志銘略【此昔先君子吏部府君所作】

公諱迪字遵道爲髫兒已能力學指物卽賦凜然如成人旣冠益貫穿古今孝友和易中外無間言平居無喜慍色至急人困乏而樂其爲善則矯然敢爲必極其意而後巳與人辯論綱振條析發微指極冰解的破聞者欽聳退而察其私言若不能出諸口故無賢不肖愛敬之蓋度不身踐不茍言也裏有貨訟不決者連年公一言而兩家爲之平其誠信於人如此遊太學聲出等夷一旦棄而不顧抱經遊於伊川之門以藐然少年周還羣公之間同門之士咸斂手以推先伊川少然可雅噐許之【伊川答龜山書曰令子名迪者好學質美當成遠噐】於易春秋尢精詣崇寧三年以疾卒予不及識公自來閩中多從龜山門士遊間論近世學者至公皆曰吾不及也謹爲之銘銘曰斯文盛衰天實命之有嗜其徑異端乘之道堙不治以與世違有志於得俗學昏之以見自私乖戾莫施孰爲毅然莫乘莫惛天蓋祐之使與斯文屹屹龜山淵源伊洛如星之斗以表後學公爲之子妙質夙成目濡心渟食息訓經不躐不陵師訓是程軌道以趨不畔墨繩行滿鄕黨世孰知之遺文蔚然不可瑕疵胡不百年以究其業賫志莫陳方壯而折天其或者尙相公子我銘幽竁以吿來世

伊洛淵源錄卷十

欽定四庫全書

伊洛淵源錄卷十一

宋朱子撰

劉起居

墓志銘

許景衡

公諱安節字元承溫州人資稟不凡方兒時已有遠度比長嗜學有所未逹思之夜以繼日必至於得而後巳少與從父弟今徽猷閣待制安止相友愛皆以文行爲士友所稱旣冠遊太學元符三年擢進士第調越州諸曁主簿國子祭酒率其屬表畱公太學不報除萊州州學教授未行攺河東提舉學事司管勾文字攺宣徳郎召對便殿公言春宮宜愼擇官屬𨿽左右趨走者必惟其人又論節儉及君子小人和同之異上稱善顧問甚悉卽日擢爲監察禦史數決大獄所平反甚眾居數月攝殿中侍禦史時公方謁告省親旣陛辭而命下不及供職而歸俄除起居郎趣赴闕公迎父宣義而西居無何宣義思歸公欲乞外補宣義固止之明年遷太常少卿而言者斥公在言責時無所建明且久不寧親責守饒州州薦饑公至大發廩賑之又檄旁郡無遏糴軍儲不足它日皆彊取諸民公曰嵗荒如此重困之可乎它司宜有相通者政應調適其緩急耳市人數爲在官者所擾逃散郊外公躬率以廉寮屬化之未幾饑者充乏者濟逃者復於是與之治賦出裁制貢奉之須俾屬縣先期戒民無倉卒之擾移知宣州去饒州二日民遮畱之涕泣不忍別耆壽以爲吾州自範文正公後惟吾劉公而巳至宣十日而水大至公分遣其屬具舟振溺而躬督之晝夜不少休所活幾數千人而遠近流民至者以萬數公辟佛廟以處之發廩以活之一無失所者其將發廩也吏以爲法令不可而部使者亦持其議公皆弗聽大疫公命醫官治甚力其得不死者不可計政和六年夏五月卒年四十九娶何氏公之娶也初行親迎之禮鄕人慕而繼之旁郡聞多竊笑比年朝廷頒五禮於天下於是人皆思公之倡始云子男曰曁孫有異質九嵗而夭一女尙幼以安止之子誠爲後公天資近道而敏於學問其所趨尙非世俗所謂學者嘗從當世賢而有道者遊始以致知格物發其材沈涵熟復存心養性久之於是有得其貌溫然望之知其有容遇人無貴賤小大一以誠𨿽忤己者未嘗見其有怒色恚辭也其在河東同僚有交惡者一日邂逅公座聞其緒餘不覺自失相與如初其恬靜弗校宜若易與者至於有所立則挺然不可回奪曾不知禍福利害可以爲避就也鄒公浩以右正言得罪公與其所厚數輩追路勞勉之朝廷震怒追逮甚急人皆惴恐公獨泰然如平時旣而哲宗察其無他有詔釋之而公亦自若也事親能承順其意教養諸弟涵容周還有古人所難能者族居逾百口上下愛信𨿽臧獲無間言也常曰堯舜之道不過孝弟天下之理有一無二廼若異端則有間斷矣聞人善如巳出或歸以過則未嘗辯遇事不擇劇易人所厭苦者任之裕然無迫遽勤瘁之色其與人遊常引其所長而陰覆其不及諸曁令不事事州將欲易他邑公旣左右之振其綱條又稱其長者將卒善待之宣州賑濟公疏以爲非敢專也蓋有所受之故朝廷錄部者之功而進秩焉蓋其志非敢私佚其身而在於爲人其所施置常在於公天下以爲不如是則非所謂合內外通彼我也所治二州專以仁義教化平易近民民有訟委曲訓戒之俾毋再犯間有鬭者將愬於官則曰何面目復見府公遂捨去以是廷無可治之事或逾旬不施笞撲

遺事

或問劉子進乎曰未見它有進處問所以不進者何曰只爲未有根因指庭前荼蘼曰此花只爲有根故一年長盛如一年問何以見他未有進處曰不道全不進只它守得定不變卻亦早是好手如廉仲之徒皆忘卻了【見上蔡語錄】

尹侍講

墓志銘

呂稽中

先生洛人也姓尹氏曾祖諱仲宣娶張氏生七子而二子有名長子諱源字子漸是謂河內先生次子諱洙字師魯是謂河南先生河內娶何氏生四子其長子諱林官至尙書虞部員外郎娶劉氏萬年縣君劉氏卒陳氏福昌縣君是生先生先生諱焞字徳充少孤奉母陳氏以居爲進士業年二十師事伊川程夫子先生應進士舉答策問議及元祐貴人先生曰噫尙可以干祿乎哉不對而出告於程夫子曰吾不復應進士舉矣子曰子有母在先生歸告其母母曰吾知汝以爲善養不知汝以祿養於是先生退不復就舉程夫子聞之曰賢哉母也大觀中新學日興有言者曰程頤倡爲異端尹焞張繹爲之左右先生遂不欲仕而聲聞益盛徳益成同門之士皆尊畏之程夫子曰我死而不失其正者尹氏子也靖康元年朝廷初辧忠邪召用四方才徳之士以布衣召先生先生謝不用旣往又謝不欲朝大臣知不能畱也授以和靖處士而歸明年金人陷雒陽先生之家死於兵先生旣死而復蘇竄於長安山中轉徙四五年而長安陷劉豫僣位於京師思有以系天下之望則使其僞帥趙斌卑詞厚禮來召先生具供帳衞從於山中甚盛先生逃去夜徒步渡渭逃竄山谷中崎嶇走山間遂至閬中久之往來巴中止於涪紹興五年有從臣言先生之道上召先生於涪曰昔者之召程頤蓋自布衣除崇政殿說書遂以左宣教郎崇政殿說書召先生先生力辭十數上勅有司加禮惇遣不巳六年先生辭官而赴召蜀之學者爲先生立祠於涪七年至九江有言者攻毀程氏先生復辭曰學程氏者焞也生事之二十年今又二十年矣請就斥朝廷恥之於是大臣顯言先生拒劉豫之節學問之正上又思見先生召之愈急禮益至先生辭避巳數十迫上命布衣至行在所而病上賜之金帛使大臣存問慰勞須其病愈必受命而後朝病愈先生朝又辭於上前上曰卿尙可辭邪朕渇卿久矣知卿之從伊川也俟卿以講學不敢以有他先生遂就職又除祕書郎先生年六十七矣八年二月除祕書少監月餘以病求去不許四月賜緋衣銀魚象笏與禦府珍玩之物先生益衰且病益求去攺除直徽猷閣主管萬壽觀崇政殿說書九月除太常少卿兼說書十一月除權禮部侍郎兼侍講進官左通直郎而先生病日作不能朝告病甚於朝廷十二月除徽猷閣待制提舉萬壽觀兼侍講先生曰病不能朝矣而寵祿日至何功徳以當之上章十餘不巳朝廷哀其病且老九年二月使以待制提舉江州太平觀而去先生去之平江虎丘十年正月先生年七十曰七十而老尙矣遂致仕進官左奉議郎而從其請十二月先生如紹興居二年而沒年七十有二矣上命越制以賻之贈官四等先生娶張氏追封令人生子均仕爲將仕郎雒陽之陷與張令人皆死惟諸女在立孫鎭爲均子稽中聞之先生之學學聖人者也曰聖人必可以學而至也而不可以爲也玩味以索之踐履以身之涵養以成之有敍於是乎下學上達窮理盡性而無贅無外者學之正也故先生莊敬仁實不過於心不欺闇室自誠而明以之開物成務推而放諸四海而凖其於聖人六經之言耳順心得如出諸已見於容貌聲音之間望之儼然也卽之則溫言則厲天下知道者必宗之不知者必慕之小人見之必革面後有聖人不易先生之道矣然而先生進不得施之天下退未嘗筆之於書與羣弟子言據六經發明問答不爲講解文書獨嘗奉詔撰論語解今行於世

遺事【十條】

和靖因蘇昞見伊川自後半年方得太學西銘看【見祁寛所錄尹和靖語下同】

和靖言初見伊川時教焞看敬字焞請益伊川曰主一則是敬當時𨿽領此語然不若近時看得更親切寛問如何是主一願先生善諭和靖言敬有甚形影只収斂身心便是主一且如人到神祠中致敬時其心収斂更著不得毫髮事非主一而何

尹彥明與思叔同時師事伊川先生思叔以髙識彥明以篤行俱爲先生所稱先生沒思叔亦病死彥明窮居教學未嘗少自貶屈常以先生教人專以敬以直內爲本彥明獨能力行之彥明嘗言先生教人只是專令用敬以直內若用此理則百事不敢輕爲不敢妄作不愧屋漏矣習之旣久自然有所得也因說往年先生自涪陵歸日日見之一日因讀易至敬以直內處因問先生不習無不利時則更無睹當更無計較也邪先生深以爲然且曰不易見得如此且更涵養不要輕說【見呂氏雜誌】溫州鮑若雨商霖與鄕人十輩久從伊川一日伊川遣之見和靖次日伊川曰諸人謂子靳學不以教渠果否先生曰焞以諸公來依先生之門受學焞豈敢輒爲他說萬一有少差便不誤它一生伊川頷之【見祁寛所錄尹和靖語下同】

和靖與思叔共學之久伊川問二子尋常見處同否有差否自覺如何爲我言之和靖曰焞不逮思叔如凡請問未達三四請益尙有未得處久之乃得如思叔則先生才說便防頭防意往往造妙只是焞𨿽愚鈍自保守得若思叔則焞未敢保也伊川笑曰也是也是自是毎同請益退伊川必謂諸郎曰張秀才如此不待尹秀才肯待

子謂尹焞魯張繹俊俊恐他日過之魯者終有守也【見程氏遺書下同】

尹子張子見先生曰二子於頤之言如何尹子對曰聞先生之言言下領意焞不如繹能終守先生之學繹不如焞先生欣然曰各中其病

和靖曰昔與範元長同見伊川偶有幹先起下堦伊川謂範曰君看尹彥明他時必有用於世元長次日說如此蓋伊川平日元不曾許人【見祁寛所錄尹和靖語】

靖康元年同知樞宻院事種師道奏伏見河南府布衣尹焞學專師古行足勵俗潛心允蹈逾三十年西都學者皆推仰之未嘗應書不求仕進若防召致俾預講說必有補益召至京師十月賜號和靖處士以歸戶部尙書孫傅禦史中丞呂好問戶部侍郎邵溥中書舍人胡安國奏臣等伏覩河南府布衣尹焞學窮根本徳備中和言動惟時皆可師法噐識宏遠可以任大臣等淺陋不足以盡知然近來招延之士無有出其右者昨緣朝廷特召河南惇迫赴闕伏聞命之處士以歸使焞韜藏國噐不爲時用未副朝廷仄席求賢之意伏望聖慈特加識擢以慰士大夫之望尋以金人犯闕不及再見【見難儷集】

和靖在瀘州一室名曰遂志齋取易致命遂志之義在涪陵縣所居名曰習堂取學而時習之之義在千福院一室名曰六有齋取橫渠先生所謂言有教動有法晝有爲宵有得息有養瞬有存之意一室名曰三畏齋取畏天命畏大人畏聖人之言之意【見涪陵記善錄】

紹興五年史館修撰兼侍讀範衝奏伏覩和靖處士尹焞誠明之學實有淵源直方之行動合規矩靖康中朝廷以布衣特起累加津遣旣至京師懇求還山賜處士號建炎間焞逃竄山谷翟興爲河南鎭撫使聞其名遣使延聘焞亦不就今流落在蜀臣與之遊處三十餘年得其爲人內外淳備毫髮無玷實爲鄕閭之所尊禮士友之所矜式迹其所得於巳表見於外臣無能髣髴舉以代臣允愜公議六月十五日聖防召赴行在仍令川陜宣撫司以禮津遣宣撫司札下涪州津遣知州事李贍申尹處士𨿽寓居本州千福院然獨處一室嘉遁養浩志尙髙潔邦人莫得而見恐非有司移文可致乞自使司專委官一員依巳得聖防以禮津遣上副朝廷舉逸求賢興治美俗之意於宣撫司差官惇遣先生四狀辭免不獲明年九月乃行先是伊川先生謫居於涪涪人立祠於北巖先生避地偶亦居焉至是以文告辭曰焞甲寅孟秋始居涪陵巳卯孟冬誤辱召命繼下除書實嗣講事人微望輕敢紹前躅辭不獲命勉赴行在有補於世則未有也不辱其門則有之今玆啟行惟先生有以鑑之七年二月至江州以病少畱四月上第八狀云竊見臣寮上言程頤之學惑亂天下有爲此學鼓扇士類者皆屏絕之明詔天下焞實師程頤之學垂二十年學之旣專自信益篤自壯至老居之甚安使焞濫列經帷其所敷繹辟陋之學亦不過聞於師者不惟無以發明經防又且仰惑聖聰焞𨿽甚愚敢偸一時之顯榮不顧四方之公議捨其所學上欺君父加以疾病日增精神衰耗決不能支持前進乞令自便訪藥求醫免令道塗塡委溝壑於是右相張公浚奏臣先備員川陜宣撫處置使竊見和靖處士尹焞緣叛臣劉豫父子迫以僞命焞經渉大河投身山谷自長安徒步趨蜀崎嶇千餘里乞食問路僅獲生全臣嘗延請至司與之欵接觀其所學所養誠有大過人者紹興甲寅春臣被命還朝蓋嘗以焞之姓名達之天聽今陛下博采羣議召置經筵而焞辭免新命未聞就道伏望聖慈特降睿防令江州守臣疾速以禮惇遣五月二十九日奉聖防依奏先生又辭不得巳九月乃至國門猶引前說力辭云列之經筵陳說上側守其師法則亂聖聰趨時茍合則負素志此其所以被寵若驚進退失據者也至二十狀不允乃受命入對【見難儷集及涪陵記善錄】

戊午八月二十九日講筵初開上問先生孟子謂紂一夫如何先生曰此爲當時之君而言也時有進疑孟子說者上問程頤謂孟子如何先生曰程頤不敢疑孟子【見祁寛所錄尹和靖語】

尹彥明在經筵嘗從容說黃庭堅如此作詩不知要何用【見呂氏雜誌】

紹興戊午先生上奏曰本朝兵革之禍亙古未聞然賴祖宗徳澤之厚陛下勤撫之至所以億兆之心無有離異遠近愛戴國勢可保前年徽宗皇帝寧徳皇后凶問遽來莫究不豫之狀天下之人痛心疾首而陛下方且屈意降心迎奉梓宮請問諱日爲事遂使敵意益驕謂我無人乃再啟和議於今日意欲潛圖混一臣妾中國陛下十二年勤撫之功當決於此矣況先王之禮父母之讐不與共戴天兄弟之讐不反兵今信仇敵之詐謀而覬其肻和以紓目前之急豈不失不共戴天反兵之義乎臣竊爲陛下痛惜之更願深謀熟慮采眾論以全大計則天下幸甚又與宰相秦檜書曰敵人與我有不共戴天之讐靖康以來屢墮其術今若一屈使爲口實要怨誨兵自困自斃豈忍爲此議乎比者竊聞主上以父兄未返降志辱身於九重之中有年矣然亦未聞敵人悔禍還二帝於沙漠繼之梓宮崩問不詳天下之人痛恨切骨則敵人藐視朝廷之意不言可見天下方將以此望於相公覬有以革其巳然豈意爲之巳甚乎今之上策莫如自治自治之要內則進君子而遠小人外則賞當功而罰當罪使主上之孝弟通於神明主上之道徳成於安彊勿以小智孑義而圖大功不勝幸甚復有辭免待制第三狀云臣每念誤受寵榮蔑聞補報比嘗不量分守輒及國事識見迂陋巳驗於今迹其愚庸豈堪時用第四狀又言之乃得外祠【見戊午讜議及難儷集】先生卒門人呂堅中以文致祭其略曰恭惟善誘循循不倦俾沈若酣培植聞見曰敬以直內是乃持守維窮維格理則昭剖由是致知上逹誠明知而罔覺匪致之精養不以厚行不以力𨿽曰有見乃徳之賊厚養力行必踐必久勝巳之私馴以固有略則易詐拘則易窮才意所測鮮克有終喜怒哀樂聖愚同然發欲中節時然後言猗與吾道易簡以求如霽則行如潦則休或謂無心先生曰否何以知覺惟私是醜或謂勿思先生曰豈我亦有思思無邪爾先生之言測遠窮深其未傳者匪言實心嗚呼哀哉

伊洛淵源錄卷十一﹤史部﹐傳記類﹐總錄之屬﹐伊洛淵源錄﹥

欽定四庫全書

伊洛淵源錄卷十二

宋朱子撰

張思叔【名繹嘗記伊川言行一編亦名師說所著詩文甚多今存數篇】

遺事【三條】

張思叔河南壽安人家甚微年長未知讀書爲人傭作一日見縣官出入傳呼道路思叔頗羨慕之問人何以得如此或告之曰此讀書所致耳思叔始發憤從人授學執勞苦之役教者憐其志頗勸勉之後頗能文入縣學府學被薦以科舉之學不足爲也因至僧寺見道楷禪師悅其道有祝髮從之之意時周恭叔行巳官雒中思叔亦從之恭叔謂之曰子它日程先生歸可從之學無爲空祝髮也及伊川先生歸自涪陵思叔始見先生時從學者甚眾先生獨許思叔因讀孟子志士不忘在溝壑勇士不忘防其元始有自得處後更窮理造微少能及之者矣【見呂氏雜誌又童防訓云思叔因讀孟子志士不忘在溝壑勇士不忘防其元慨然有得蓋能守此則無不可爲之事】

和靖言焞與思叔旣相友善伊川歸自涪陵思叔始見先生思叔穎悟疏通先生亦便喜之自此同遊處先生以族女妻之甚相敬待家居壽安學者從之漸眾和靖嘗因侍坐稟伊川曰張繹每聞先生語往往言下解悟焞聞先生語須再三尋思或更請問然後解悟然它日持守恐思叔不及焞先生以爲然思叔長於爲文又善辦事先生沒未幾思叔亦沒和靖被召嘗曰思叔若在到今自當召用必能有爲於世伊川嘗言晚得二士【見涪陵記善錄】

張繹思叔三十嵗方見伊川後伊川一年卒初以文聞於鄕曲後來作文字甚少伊川每云張繹朴茂【見祁寛錄尹和靖語】

馬殿院

逸士狀

公諱伸字時中【按語錄中作時仲或作時舉恐亦當兼行】東平人也自弱冠登第不樂馳騖以階進晦迹州縣人無知者崇寧初元祐學有禁姦人用事出其黨爲諸路學使專糾其事伊川程先生之門學者無幾𨿽宿素從遊間以趨利叛去公方自吏部求爲西京司法曹事鋭然爲親依之計至則因先生髙弟張繹以求見先生初以非其時恐貽公累公執贄凡十反愈恭且曰使伸得聞道𨿽死何憾況不至於死者乎先生聞而嘆曰此眞有志者遂引而進之自爾出入凡三年公暇𨿽風雨必日一造焉同僚相忌至以飛語中傷之不顧也逮靖康初政樞宻孫傅始以卓行薦於朝召旣至中丞秦檜素髙其節卽迎辟爲監察禦史令人取願狀公曰中丞取臺官但問堪不堪無問願不願居無何遭大變故敵人立張邦昌俾僭於位邦昌初不敢當而賊臣從旁勸進曰相公今姑權宜從事忍死爲一城生靈贖命他日爲周公爲王莽惟相公所爲耳邦昌於是俛首唯唯卽趨敵帳受僞號旣敵人去滋久邦昌恬無自孫意時人皆意邦昌實預邪謀畏禍無敢言者公首具書請邦昌迎元帥康王書成率同院簽與俱往相顧無一首肻公遂以書自抵銀臺司進之吏視書不稱臣辭不受公投袂叱曰逆類吾今日不愛一死正爲此爾而欲吾稱臣耶出卽以繳申尙書省尙書省以示邦昌邦昌得書气沮恐敗誅甫議迎隆祐皇后爲垂計其書大略曰相公閣下服事累朝爲宋寶臣比者不幸迫於勍敵使當僞號非常之事閣下此時豈以義爲可犯君爲可忘宗社神靈爲可欺所以忍死須臾而詭聽之者其心若曰與其虛孫於人而實忘趙氏之宗者孰若虛受於巳而實存趙以歸耳是得春秋祭仲行權之防而不茍辭其名故天下戶知之而無一人以相公爲非也敵人旣北相公於義卽合變懼自列於朝上皇子惟康王在外天下所系國統有歸宜卽發使通問埽淸宮室率羣臣共迎而立之閣下退就北面之列然後從而引咎以明身爲人臣昧於防患不幸爲宼讐脇污當時不能卽死以待陛下今事旣定夫復何面事君請歸死有司以爲人臣失節之戒退伏闕下以俟命如此則明主必能照察以閣下忠實存國義不茍生棄過錄勞而身名俱榮矣今乃謀不出此時日巳多肆然尙當非據偃寢禁闥若固有之羣心狐疑不知所謂上天難欺下民可畏成敗之際間不容髮閤下若以愚言粗有覺悟伏望亟圖猶可轉禍爲福於匪朝伊夕之間此伸所以不敢自外且效愚職分於朝廷過此以往則閤下包藏旣深志慮必異外假設飾事端愒日待期而實陰結宼讐合從爲亂九廟在天𨿽萬無成理然伸亦願生不污與叛逆同朝請先伏死都市以明此心旣而戶部侍郎王及之言於邦昌以上皇寧徳宮府藏所有及池塘魚藕之利可盡取以資國用公復慨然引義白於都堂曰古者人臣去國其君待之猶三年然後収其田裏君之禮臣猶若此則臣之報君宜如何今吾君遠狩猶未出疆天下之人方且北首擬欲追挽而不可得君之府藏燕遊忍一朝而毀乎此與削迹何異切不可許邦昌不聽今上龍飛公屢拜章以城陷不能救主遷不能死請從竄削上知其忠且有功於國遂擢爲殿中侍禦史荊湖廣南撫諭以誅邦昌及其黨王時雍還臺言執政黃潛善汪伯彥不法十七事不報嗣上章以臣言可采卽乞施行非是臣合坐誣罔大臣之罪移病待命旬日貶濮州監酒稅時用事者恚甚必欲寘之死地以濮迫宼境故有是命有識者爲朝廷惜其去至戚嗟相弔且爲公危之公以襆被就道無憂懼之色人益嘆服公天資重厚𨿽勇於爲義而恥以釣名凡所建明輒削其槁故人少知者不幸卒爲仇陷於死【公之死不得其詳或云時王淵屯淮上受潛善等宻防加不利於公】天下知與不知莫不痛之未幾廣陵不守果如公言紹興初乃追贈諫議大夫公居常稱曰志士不忘在溝壑勇士不忘防其元今日何時溝壑乃吾死所也故其臨事奮不顧身毎如此姑掇其大者以補國史之闕謹狀

先君紹興初作此文擕以呈故丞相李公李公許以達朝廷未及而薨紹興癸酉倅辰陽忽見邸報宰相秦檜自陳其靖康之功謂它人無預焉先君遂以此文繳申尙書省大激檜怒送荊南詔獄令自引虛獄辭皆出吏手先君不得預也奏上又以情重法輕特削官貶眞陽未幾檜死防恩東歸繼復舊物而病不起矣嗚呼痛哉【秦檜靖康中爲中丞於敵人帳前乞立趙氏其謀議皆出於先生及察院吳給惇仁惇仁爲艸札子檜忌人分功深諱其事及見逸士狀恐先君知而揚之故忿憾至死】辛巳仲冬十日男鎬謹書

續紀

何鎬

先生調官未嘗擇遠近利害到部但視資當入者卽注擬家東平乃授成都郫縣丞尙在選調至任未幾防納冬米成都浩穰守以委先生先生辭以多不可爲守問其故先生曰之大者由諸司吏人封抄拒之則速禍守曰君旣知其尙可辭先生至場中則諸色人紛然矣丰飲食玩好文飾美女凡可以蠱訹者無所不至前此主者不能自謹一墮計中則束手受制莫敢誰何先生盡逐之嚴察吏卒不容纎芥負米至者略無畱滯於是蜀人稱詠萬口一辭時提舉常平孫俟按部至成都境上早行見負擔者假寐道傍以待曉怪而問之俱應曰今年好受納官某等至無邀阻故爭先詰其主名曰馬縣丞也孫嘆息不已抵郡卽呼吏書牒薦之卽日攺秩先生常以此語人云人之利鈍自有時伹當行直道無用於人也

先生爲奉符丞攝令事方嵗歉而朝廷行茶引先生拒之曰民方救死不贍豈可重困之太守怒曰朝命安可抗先生曰伸爲令誠不忍見民轉溝壑守曰須先劾爾事乃可行民聞先生被劾爭赴愬諸司或徑達臺省事遂解又嘗掌市易倅以百縑令售之先生辭以直髙倅彊之先生曰伸不敢以詐估官直須伸去乃可欲尋醫倅懼而止

先生在奉符縣傅伯野在西掖慕雒學遣其子見先生求二程先生語錄先生曰此書今非其時未敢遽傳其子固請先生曰第歸尊公若果有志無憚再來旣還以告伯野曰吾志欲求道遑卹它乎遂令復至先生乃授之且謂曰尊公旣得此書不得久於朝矣未幾果以繳髙麗詞頭罷

先生出使過州縣必察民利病餽遺一無所受初至淸湘所在民羣聚遮馬首投狀乞畱其宰問其善政皆曰不知其它但知知縣到後未嘗有吏下鄕先生卽日以舉牒付民使以遺令眾歡然乃去【令姓張失其名】至番禺問諸司以屬吏之賢者同薦一節度推官【姓黃】曰方陳述生殺自任官吏無不畏附惟此人敢與之辧曲直幾遭虎口乃舉之還至舒州從人就縣索夫馬其令不應直至前曰殿院所合得不敢不供從人分外需索實不能應先生延之坐且謝之旣而謂人曰某以臺官過州縣一令乃敢拒之是必有气局者還朝首薦之【令姓周】

先生晨興必整衣冠端坐讀中庸一過然後出視事先生曰吾志在行道使吾以富貴爲心則爲富貴所累使吾以妻子爲念則爲妻子所累是道不可行也故其在廣陵隨身行李一擔而圖書半之山東巳擾而家屬尙畱東平

先生自湖廣還將入奏於道中采訪得執政不法事作彈文方具槁而先君追及於建康先生喜曰吾有事數日不能自決望子久矣因出槁相示且曰吾欲首言之先君曰先生方以使還且當奏職事徐論似未晚先生曰彼忌我若未及言而有遷除柰何然吾當有以探之是時方召孫覿謝克家乃言此二人皆小人不可用如覿親艸降表極其筆力以媚敵人受其二女乃負國之賊也果不報遂除司農卿先生固辭乃繳進彈文時執政怒甚捜求無以爲罪乃指彈文中言邵成章上書事【成章中官也】以爲趨向不正遂貶公

遺事【三條】

崇寧間言者範致虛攻先生爲元祐邪說朝廷下河南府盡逐學徒後數月馬伸及門求見先生辭之伸欲先棄官而來先生曰近日盡逐學徒恐非公仕進所利公能棄官則官不必棄也建炎間伸爲禦史論事公論與之【見程氏遺書】

靖康二年四月八日監察禦史馬伸狀伏見勍敵彊梁刼二帝北行且逼立太宰相公使主國事相公所以忍死就位者自信敵退必能復辟也忠臣義士不卽就死城中之人不卽生變者亦以相公必立趙孤也今敵退多日吾君之子已知所在訟獄謳歌又皆歸往相公尙處禁中不反初服未就臣列道路傳言以謂相公外挾彊敵之威使人遊說康王且令南遁然後據有中原爲久假不歸之計伸知相公必無是心伹謂敵人未遠因循未能盡攺𨿽然如此亦大不便蓋人心未孚一旦喧哄𨿽有忠義之志相公必不能自明滿城生靈反遭塗炭辜負相公初心矣伏望相公速行攺正易服歸省庻事取稟太后命令而後行仍速迎奉康王歸京日下開門撫勞四方勤王之師以示無間應內外赦書施行恩惠収人心等事權行拘収俟立趙氏子日然後施行庻幾中外釋疑轉禍爲福伊周再作無以復加如以伸言爲不然卽先次就戮伸有死而已必不敢輔相公爲宋朝叛臣也謹具申太宰相公伏鈞防申時奉鈞防一切攺正九日追僞赦不行邦昌召侍從官議事晚降手書請元祐皇后垂簾決政邦昌行太宰事中外大悅追回諸路赦文並収初四日立宋太后手書不用遣馮澥李回爲奉迎使副【見汪藻所編實錄艸本】

胡文定公時政論曰馬伸言黃潛善汪伯彥措置乖方自言官黜爲監當而其言則有狀矣不愼命令則以下還都之詔也廣布私恩則以復祠宮教官之闕也黜陟不公則以罷衛膚敏而用孫覿不祥之人也杜塞言路則以貶吳給張誾邵成章也妨功害能則以沮宗澤與許景衡也私収軍情則以各置親兵千人請給獨優厚也同惡相濟則以力庇罪人王安中也凡舉一事必立一證皆眾所共知亦眾所共見不敢以無爲有亦不敢以是爲非而當時不信其言而罷之反以爲言事不實而重責之是罰沮忠讜捐軀爲國之人惡其毀譽之核實而不亂也邪說何由息公道何由行乎伸旣遠貶𨿽有詔命不聞來期君子憫焉此𨿽賁以龍閣未盡褒勸之禮乞加追奬及其子孫以承天意【見胡文定公集】

侯師聖【名仲良河東人二先生舅氏華陰先生無可之孫有論語說及雅言一編皆出衡山胡氏其爲人梗槪亦見胡文定公行狀】

遺事【三條】

人有欲館侯子於其門者侯子造焉則壁垂佛象幾積佛書其家人又常齋素欲侯子從之侯子遂行或問之侯子曰蔬食士之常分若食彼之食則非矣吾聞用夏變夷未聞變於夷者也人有父在而身爲祖母忌日飯僧者召侯子侯子不往或問之侯子曰主祭祀者其父也而子當之則無父矣吾何往焉【見侯子雅言】

胡文定公與楊大諫書云侯仲良者去春自荊門潰卒甲馬之中脫身相就於漳水之濱今巳兩年其安於羈苦守節不移固所未有至於講論經術則通貫不窮商略時事則纎微皆察國勢安危民情休戚凡務之切於今者莫不畱意而皆曉也方值艱難之時而使此軰人老身貧賤亦可慨矣伏望吾兄力薦於朝俾命以官使得效一職亦不爲無補【見胡文定公集】

尹子曰先生謂侯子議論只好隔壁聽【見外書】

或曰江陵有侯師聖者初從伊川未悟乃策杖訪濂溪濂溪畱之對榻夜談越三日自謂有得如見天之廣大伊川亦訝其不凡曰非從濓溪來耶師聖後遊荊門胡文定畱與爲鄰終焉愚按侯子非荊人據諸書所載但知前數條而胡公行狀亦止云熟觀二先生之言行不言其見濓溪也濓溪卒於熙寧六年而侯子靖康建炎之間尙在其題上蔡謝公手帖猶云顯道𨿽與予爲同門友然視予爲後生則其年輩不與濓溪相接明矣且其言自謂有得如見天之廣大者亦與侯子平日之言不相似凡若此類學者詳之

王著作

墓誌略

章憲

福淸王先生程門髙第諱蘋字信伯世居福之福淸自其考徙平江先生資稟淸粹充養純固平居恂恂儒者及語當世之務民俗利病若習於從政者然不儌名當世世亦罕知之知府事孫公祐列先生學行於朝召見賜進士出身除祕書省正字先生爲上言曰人心廣大無垠萬善皆備盛徳大業由此而成故欲傳堯舜禹湯文武之道擴充是心焉耳帝王之學與儒生異尙儒生從事章句文義帝王務得其要措之事業蓋聖人經世大法備在方冊茍得其要舉而行之無難也未幾兼史館校勘遷著作郎丐外補通判常州主管臺州崇道觀致仕官至左朝奉郎壽七十有二紹興二十三年五月戊午疾終於裏第於湖州長興縣和平鎭茅栗山楊文靖公時程門先進嘗曰同門後來成就莫逾吾信伯中書舍人朱公震寶文閣直學士胡公安國徽猷閣待制尹公焞皆舉以自代胡公論薦尢力謂其學有師承識通世務使司獻納必有補於聖時

伊洛淵源錄卷十二

欽定四庫全書

伊洛淵源錄卷十三

宋朱子撰

胡文定公

行狀略

公諱安國字康侯建州崇安人父淵故宣議郎致仕贈中大夫母吳氏故永壽縣君贈令人公生於熙寧甲寅九月二十二日巳時年七嵗爲小詩有自任以文章道徳之句少長入太學晝夜刻勵同捨有潁昌靳裁之常聞西雒程先生之學獨奇重公與論經史大義公以是學問益彊識致日明文辭迥出流輩博士欲令諸職長各呈其文課將攷優劣而去畱之皆爭先自送公獨繳還差帖願退就諸生之列中紹聖四年登進士第時策問大要欲復熙丰之政公推言大學格物致知正心誠意以平天下之道詞幾萬言考官得之定爲第一將唱名宰執以策中無詆元祐語欲降其等哲宗命再讀諦聽逾時稱善者數四親擢公爲第三除荊南教授正身律物非休沐者不出凡所訓說務明忠孝之大端不以文藝爲勸除大學錄學生劉觀石公揆輕俊有名試選屢居上游一旦觀爲人代筆事覺公揆薄遊成訟逾吿期不歸爲之遊說者甚眾公正色曰錄以行規矩爲職職不能守奚以錄爲且二人者果佳士而所爲如此亦何足惜眾不能奪竟致之法遷博士除提舉湖北路學事公言曰學校所以成就人材非治之也今法令具矣當使學者於規矩之外有所畏而不爲謹按聖門設科成周貢士皆以徳行爲先文藝爲下臣當以此仰奉明詔攺使湖南是時蔡京方得志所行事旣不善而官吏奉承過當愈爲民害學校其一也公獨撙節行之禁其太甚士子持法自肆者懲之常曰韓魏公最善行新法者也所至訪求人材詢問利病禮下賢士刺舉必由公論風采嚴肅郡縣敬畏不敢犯防有詔防委諸道提舉學官論舉遺逸公以永州布衣王繪鄧璋應詔時蔡京巳惡公不爲巳用於是屬吏李良輔徑訴於朝稱二人者範純仁之客而鄒浩所請托也京大怒攺良輔合入官命湖南提刑司置獄推治人皆爲公膽落帥曾公孝廣來唁公退謂僚佐曰胡提舉凝然不動賢於人遠矣獄未成移北路再鞫之訖不得請托之狀直除公名勒停公退居荊門漳水之上定省之外以經籍自娯家人皆忘其貧而親心適焉旣而良輔以他罪發覺臺臣乃辯明前事有防復公官攺正元斷然公仕意益薄矣政和八年張商英相除公成都府路學事公以親年寖髙卽上章乞侍養得請滿二年未能朝參丁令人憂服除政和末年矣余深入相薦名士十人公與其一有防召對公至京師臥疾不出百餘日逡巡謁告而歸宣和元年除提舉江東路學事復召上殿未受命而中大捐館捨中大常欲公及時建功立業而母令人又毎以進取爲戒公處其間委曲將順旣不失令人之本心又不拂中大之嚴訓終防謂子弟曰吾奮迹寒鄕爲親而仕今𨿽有萬鐘之祿將何所施遂稱疾掛冠買田塋旁築室勤耕將終身焉宣和末侍臣李彌大吳敏譚世勣合章薦公經學可用齒髮未衰特落致仕除尙書屯田員外郎公來謝且辭靖康元年除太常少卿再除起居郎三辭不允乃至京師方以疾在告一日午枕淵聖急召坐後殿以俟公卽入見奏曰臣聞明君以務學爲急聖學以正心爲要心者事物之宗正心者揆事宰物之權也陛下昔在東宮潛徳韜晦其於六經所載帝王制世禦俗之大略必有所避而不欲問官屬之司勸講者必有所隱而未及陳今正位宸極日月向久而績效未見則於古訓不可不考若夫分章析句牽制文義無益於心術者非帝王之學也願擇名儒明於治國平天下之本者虛懷訪問以深發獨智則天下之幸臣又聞爲天下國家者必有一定不可易之計謀議旣定君臣固守𨿽浮言異說沮毀搖動而初計不移故有志必成治功可立陛下南面而朝天下越半年矣而紀綱尙紊風俗益衰施置乖方舉動煩擾大臣爭競而朋黨之患萌百執窺觀而浸潤之姦作用人失當而名噐愈輕出令數更而士民不信若不埽除舊迹乘勢更張竊恐姦雄不忌干戈日尋大勢一傾不可復正望詔大臣詢以修政事靖邊徼之方令各盡底蘊畫一具進先宣示臺諫仍集百官議於朝堂眾謀僉同然後斷自宸衷按爲國論頒諸中外以次施行庻幾新政有經可冀中興之效除中書舍人時門下侍郎耿南仲倚攀附之舊凡大小之臣與巳不同者卽指爲朋黨見公論學術之奏慍懟形於詞色乃言於淵聖曰安國往者不事上皇今又不事陛下此可謂不臣矣淵聖不納一日問中丞許翰識安國否翰對曰臣𨿽未識其面然聞其名久矣自蔡京得政以來天下士大夫無不入其籠絡超然遠迹不爲蔡氏所污惟安國一人耳淵聖嗟異焉南仲知淵聖意不可回乃諷臺諫掎角論公稽慢不恭宜從黜削淵聖終不許中書侍郎何防建議分置四道都總管公上奏曰內外之勢適平則安偏重則危今州郡太輕理宜通變然一旦遽以數百州之地分爲四道則權復太重假令萬一抗衡跋扈號召不至又何以待之乎若但委諸路帥臣專治軍旅毎嵗一按察其部內或有警急京城戒嚴卽各率所屬守將應援如此則旣有擁衛京師之勢又無尾大不掉之虞一舉而兩得矣防方得淵聖心宻說以京師不可守則出幸山南可以入蜀而其意蓋自欲當南道之任又以於公嘗有推挽之力必無駮異及此奏上大駭謂人曰康侯人物之表乃專以異議爲髙古人謂山林之士不可用今信然然猶不得已於四總管之地各削其遠外州郡而巳於後京師被圍西道王襄領所部兵翺翔漢上不復北顧大略如公所策云吏部侍郎馮澥言劉玨行李綱責詞實乃爲綱遊說玨坐貶公言侍從之臣𨿽當獻納至於彈擊官邪必歸風憲各有分守不得侵紊而澥越職妄言上瀆宸聽非所以靖朝著也陛下聖度寛明無私好惡廣開公正之路而澥無故復稱黨與未殄議論未一宜察姦罔早加懲戒夫欲殄黨與一議論此蔡京行於崇寧脇制異已而遂其跋扈之謀者何忍更遵用之使羣臣益分門戶疊相排毀置國勢於傾危乎陛下卽位數降詔防追復祖宗善政良法而澥獨建言祖宗未必全是熙寧未必全非推隆王氏之學再挾紹述之議國論至今紛紛未定則澥之故也於是耿南仲大怒宰相唐恪何防從而擠之遂除右文殿修撰知通州行至襄陽而敵騎已薄都城矣公在省一月告假之日居其半毎出必有論列或謂公曰事之小者盍姑置之公曰大事皆起於細微今以小事爲不必論至於大事又不敢論是無時可言也敵圍益急淵聖命召公及許景衡防竟不逹今上登極召公爲給事中公𨿽辭避未行而痛憤彊敵侵陵心在王室蓋有趨命之意而黃潛善方得政專權妄作斥逐忠賢於心意益戾公因於免奏有言曰陛下撥亂反正將見中興政事人材弛張升黜凡闗出納動系安危聞之道塗揆以愚見尙多未合儻或隱情緘黙卽負陛下委任之恩若一一行其職守必以戅愚妄發干犯典刑徒玷淸時無補國事潛善惡之諷給事中康執權彈擊遂罷除命建炎二年樞宻使張浚薦公可大用再以給事中召命州郡以禮惇遣子寅時修起居注上賜之手札曰卿父未到可諭朕防催促前來以副延佇之意公以建康東南都防上旣在是而眷待如此慨然欲入朝行次池州聞幸吳越遂具奏引疾而返除提舉臨安府洞霄宮紹興元年除中書舍人兼侍講再辭不允遂行以時政論二十一篇先獻於上復除給事中上以左氏傳付公防句正音公奏曰春秋乃仲尼親筆實經世大典義精理奧尢難窺測今方思濟艱難豈於理戎禦侮之際虛廢光陰耽味文采而巳乎陛下必欲削平僣暴恢復寶圖使亂臣賊子懼而不作莫若儲心仲尼之經則南面之術盡在是矣除兼侍講專以春秋進講公以學未卒業乞在外編集庻幾成書可備乙覽未允防除故相朱勝非同都督江淮荊淛諸軍事公上奏曰勝非當黃潛善汪伯彥秉鈞之時同在政府緘黙傅防循致渡江南狩之初又下詔令尊用張邦昌結好金國許其子孫皆得錄用淪滅三綱乃至於此天下憤郁皆不能平及正位冢司苖劉肆逆勝非不能死生以之偸合茍容不顧君父防江都督用人得失系國安危恐勝非不足倚仗詔勝非攺除侍讀召赴行在命門下檢正黃年書行公上奏曰由臣愚陋致朝廷侵紊官制旣失其職當去甚明且公羊氏以祭仲廢君爲行權先儒力排其說蓋權宜廢置非所施於君父春秋大法尢謹於此臣方以春秋進讀而與勝非爲列有違經訓縱臣無恥公論謂何是時左相呂頤浩都督江上還朝欲傾右相秦檜未得其方過姑蘇太守席益知其意謂之曰目爲朋黨可矣然黨魁在瑣闈當先去之頤浩大喜力引勝非爲助而據公奏擬進責命曰安國屢召偃蹇不至今始造朝又數有請豈不以時方艱難不肯致身盡瘁乃欲求微罪而去其自爲謀則善矣百官象之如國計何遂落職提舉建昌軍仙都觀實八月二十一日也是夕彗出東南檜三上章乞畱公不報卽解相印去位侍禦史江躋上疏極言勝非不可用安國不當責右司諫吳表臣上疏言安國扶疾造朝亦欲行其所學今無故罪去恐非所以示天下也奏皆寢頤浩卽排黜給事中程瑀起居舍人張燾及躋表臣等二十餘人云以應天變除舊布新之意臺省爲之一空勝非遂相公登舟稍稍溯流三日而後行次衢梁訪醫畱再旬至丰城寓居又半年乃渡江而休於衡嶽之下爲終焉計買地誅茅結屋數間名之曰書堂頽然當世之念矣初王荊公盡屏先儒以爲淺陋獨用已意著三經新說離析字畫偏旁謂之道徳性命之學於春秋聖人行事之實漫不能曉則詆以爲斷爛朝報直廢棄之不列於學宮下逮崇寧防禁益甚故家遺俗或存三傳舊本見者撫嘆或遂指以爲春秋而仲尼經世之心幾於熄矣公自壯年卽有服膺之志嘗曰六籍惟此書出於先聖之手乃使人主不得聞講說學士不得相傳習大義澌滅古史淪亡殆由此乎於是潛心刻意裒古今諸儒所著述無慮百家片言之善采拾靡遺害義切深必加辧正或去或取無一毫好惡之偏蓋凖則之以語孟權衡之以五經證據之以歷代之史窮研玩味游泳沈酣者三十年及得伊川先生所作傳其間精義十餘條若合符節益以自信探索愈勤至是年六十有一而書始就慨然嘆曰此傳心之要典也蓋於克巳修徳之方尊君父討亂賊之義與存天理正人心之術未嘗不屢書而致詳焉紹興五年二月除徽猷閣侍制知永州不拜差提舉江州太平觀令纂修所著春秋傳俟書成進入以副朕崇儒重道之意仍給吏史筆札委疾速投進公嘗謂宮觀之任本以養老優賢非因避職及獲譴義不欲請也及此除乃上表謝曰謹修有用之文少報無功之祿卽再加刪潤繕寫奏禦上屢對近臣稱善謂深得聖人之意非諸儒所及也乃除公提舉萬壽觀兼侍讀委所在守臣以禮津遣公以疾未行禦史中丞周祕侍禦史石公揆司諫陳公輔遂論公學術頗僻行義不修復除知永州提舉江州太平觀久之上念公訓經納諫之忠特除寶文閣直學士以紹興八年四月十三日沒於正寢贈左朝議大夫公負傑出絕異之資見善必爲爲必要其成知惡必去去必絕其根自幼少時巳有出塵之趣登科後同年宴集飲酒過量是後終身不復醉嘗好奕棋先令人責之曰得一第徳業竟耶是後不復奕爲學官京師同僚多勸之買妾事旣集慨然嘆曰吾親待養千里之外曾是以爲急遽寢其議亦終身不復買妾也在長沙日按行屬部過衡嶽愛其雄秀欲一登覽巳戒行矣俄而思曰非職事所在也卽止晚居山下五年竟亦不出也罷官荊南僚舊餞行於渚宮呼樂戲以俟而交代龜山楊公時具朝膳畱公鮭菜蕭然引觴徐酌置語孟案間淸坐講論不覺日晷雲暮也壬子赴闕過上饒有從臣家居者治饌延公飾姬妾請令出奉巵酒爲壽公蹙然曰二帝防塵國步杌隉豈吾徒爲宴樂之日敢辭其人赧然而止辭受取捨一介之微必度於義𨿽饑不可得而食寒不可得而衣也恬靜簡黙寡於言動𨿽在宴閒獨處未嘗有怠容慢色語孟五經諸史周而復始至老未嘗釋手毎晨昏子弟定省必問何所業有矜意則曰士當志於聖人勿臨深以爲髙見怠慢不防必顰蹙曰流光可惜將爲小人之歸矣子弟或近出燕集𨿽夜已深猶未寢必俟其歸驗其醉否且問其所集何客所論何事有益無益以是爲常士子有自遠來學者公隨其資性而接之大抵以立志爲先忠信爲本以致知爲窮理之漸以敬爲持養之要毎誦曾子之言曰君子之愛人也以徳小人之愛人也以姑息故不以辭色假借子弟及學者亦未嘗降志孫言茍爲惟諾以祈人之悅也壯年嘗觀釋氏書後遂屏絕嘗答贑川曾幾書曰窮理盡性乃聖門事業物物而察知之始也一以貫之知之至也來書以五典四端毎事充擴亦未免物物致察非一以貫之之要是欲不舉足而登泰山也四端固有非外鑠五典天敍不可違充四端惇五典則性成而倫盡矣釋氏𨿽有了心之說然知其未了者爲其不先窮理反以理爲障而於用處不復究竟也故其說流遁莫可致詰接物應事顚倒差繆不堪防檢聖門之學則以致知爲始窮理爲要知至理得不迷本心如日方中萬象畢見則不疑所行而內外合也故自修身至於天下國家無所處而不當矣來書又謂充良知良能而至於盡與宗門要妙兩不相妨何必捨彼而取此夫良知良能愛親敬長之本心也儒者則擴而充之逹於天下釋氏則以爲前塵爲妄想批根拔本而殄滅之正相反也而以爲不相妨何哉公於出處由道據義以心之所安爲主其欲出也非由勸勉其欲去也不可挽畱朱震被召以出處問公公曰世間惟講學論政則當切切詢究至於行巳大致去就語黙之幾如人飲食其饑飽寒溫必自斟酌不可決之於人亦非人所能決也安國出處自崇寧以來皆內斷於心𨿽定夫顯道諸丈人行皆不以此謀之也定夫者遊察院酢也顯道者謝學士良佐也與楊時中立皆二程先生之髙弟公不及二程之門而三君子皆以斯文之任期公謝公嘗語朱震曰胡康侯正如大冬嚴雪百艸萎死而松栢挺然獨秀也使其困厄如此乃天將降大任焉耳公尙論古人則以諸葛武侯爲首於本朝卿相則以韓忠獻公爲冠慕用鄕往言必稱之性本剛急及其老也气宇粹溫儀貌雍穆於和樂中有毅然不可犯之象於嚴正中有薫然可親近之意年寖髙矣加以疾病而謹飭於禮無異平時毎嵗釀酒一斛以備家廟薦饗之用造麯蘗治秫米潔噐用節齊量無不親之其於祭也必沐浴盛服率子孫諸婦各執其事方饗則敬巳祭必哀濟濟促促如祖考之臨之也𨿽在離亂遷次居處衣食或有不給而奉先之禮未嘗或闕由少至老食不兼味深居疾病膳羞不可致子孫或請稍近城郭公曰死生有命豈以口體之故移不貲之軀哉家世至貧轉徙流寓遂至空乏然貧之一字於親故間非惟口所不道故亦手所不書嘗戒子弟曰對人言貧者其意將何求汝曹志之凡財利假貸劑約必明期日必信無少差忒自登第逮休致凡四十年其在實歷之日不登六載𨿽數以罪去而愛君之心遠而愈篤毎被召卽置家事不問或通夕不寢思所以告吾君者然宦情如寄所好不在焉二程門人侯仲良久居三川多識賢公卿士大夫之所爲而熟觀兩先生之徳行又嘗周流天下泛求人物鮮有可其意者後至漳濱公館畱之逾年仲良潛察公心意於言笑動止之間不覺嘆服語人曰視不義富貴如浮雲者當今天下惟公一人耳初娶李氏繼室王氏皆贈令人子三人寅左奉議郎試尙書禮部侍郎兼侍講寧將仕郎宏右承務郎女適右迪功郎向沈孫大原大正塟於潭州湘潭縣龍穴山禮官議以道徳博聞純行不差諡公爲文定

伊洛淵源錄卷十三

欽定四庫全書

伊洛淵源錄卷十四

宋朱子撰

程氏門人無記述文字者

王端明

名巖叟字彥霖大名人元祐中爲臺諫官登政府正直不撓當世稱之墓碑本傳記其行事甚詳然不及其學問源流也惟遺書前篇有其答問而其集中亦有記先生語數條又祭明道文有聞道於先生之語及伊川造朝亦有兩疏推挽甚力蓋知尊先生者然恐其未必在弟子之列也

劉承議

名立之字宗禮河間人敍述明道先生事者其父與二先生有舊宗禮早孤數嵗卽養於先生家娶先生叔父朝奉之女郭雍稱其登門最早精於吏事云

林大節

不詳其鄕裏名字行實但遺書雲林大節𨿽差魯然所問便能躬行然則亦篤實之士也

張閎中

不詳其名字有答書見文集

馮聖先

名理汝州人陳恬叔易爲作志文尹公再題其後其子忠恕從尹公學涪陵記善錄者也志跋皆見錄中外書又載尹公之言先生門人馮理字聖先自號東臯居士曰二十年聞先生教誨今有一奇特事先生問之理曰夜間燕坐室中有光先生曰頤亦有一奇特事理請問之先生曰毎食必飽

鮑商霖

名若雨永嘉人有答問數條及錄伊川語一卷今見文集遺書

周伯忱

名孚先毗陵人與其弟恭先伯溫同受學有語錄及答問各數章今見書集伯忱嘗爲臨安教官其家有伊川帖數紙其一邢和叔問先生謂二周與楊時似同恕恐二周未可望楊時如何先生答云周孚先兄弟气質純明可以入道頤毎勸楊時勿好著書好著書則多言多言則害道學者要當察此

唐彥思

名棣宜興人有語錄一卷見遺書

謝用休

名天申

潘子文

名旻

陳貴一

名經正與其弟經邦貴叔同受學四君皆永嘉人名見唐錄

李嘉仲

名處遁洛人亦見唐錄後爲中書舍人溺死維揚

孟惇夫

名厚雒人祁寛記尹和靖語云孟惇夫來從伊川又爲王氏學舉業特精獨處一室糞穢不治嘗獻書於伊川伊川云孟厚初時說得也似其後須沒事生事一日語之曰子何不見尹焞張繹朋友間最好講學然三公皆同齒也惇夫見和靖曰先生令厚來見二公若彥明所願見如思叔莫不消見否和靖曰只不消見思叔之心便是不消見焞之心也伊川嘗謂學者曰孟厚不治一室亦何益學不在此假使灑埽得潔淨莫更快人意否然伊川之葬門人畏黨禍莫敢至獨惇夫與尹張範棫邵溥送焉

範文甫

暢中伯

二人不詳其名見楊遵道錄

李先之

名朴贑上人爲西京學官因受學焉呂氏雜誌云李先之周恭叔皆從程先生學問而學蘇公文詞以文之世多譏之者

暢潛道

名大隱雒人遺書第二十五卷

卽其所記也遺書云暢大隱許多時學乃方學禪是於此蓋未有得也

郭立之

名忠孝宣徽使逵之子事見伊川年譜祁寛記尹和靖語云忠孝毎見伊川問論語伊川皆不答一日語之曰子從事於此多少時所問皆大且須切問近思外書云郭忠孝議易傳序曰易卽道也又從何道或以問伊川伊川曰人隨時變易爲何爲從道也今觀忠孝所著易書專論互體卦變與易傳殊不同然其子雍辯年譜所記事甚詳未知孰是

周恭叔

名行已永嘉人遺書第十七卷

或云乃其所記也祁寛記和靖語云恭叔自太學早年登科未三十見伊川持身嚴苦塊坐一室未嘗窺牖幼議母黨之女登科後其女雙瞽遂娶焉愛過常人伊川曰頤未三十時亦做不得此事然其進鋭者其退速毎嘆惜之嘗酒席有所屬意旣而宻告人曰勿令尹彥明知又曰知又何妨此不害義理伊川歸和靖偶及之伊川云此禽獸不若也豈得不害義理又曰父母遺體以偶賤倡可乎上蔡謝公亦言恭叔不是擺脫得開只爲立不住便放了胡文定公亦云人須是於一切世味淡薄方好不要有富貴相周恭叔才髙識明初年甚好後來只緣累太重若把得定盡長進在

邢尙書

名恕字和叔其行事詳具國史及邵伯溫辯誣等書云邢和叔後來亦染禪學其爲人明辯有才後更曉練世事其於學亦日月而至焉者也又云謝良佐曾問涪州之行知其由來乃族子與故人耳先生曰族子至愚不足責故人情厚不敢疑【族子謂程公孫故人謂邢恕】孟子旣知天安用尢臧氏因問邢七𨿽爲惡然必不到更傾先生也先生曰然邢七亦有書到頤云屢於權宰處言之不知身爲言官卻說此話未知傾與不傾只合救與不救便在其間又問邢七久從先生想都無知識後來極狼狽先生曰謂之全無知識則不可只是義理不能勝利欲之心便至於此也上蔡語錄云邢七自言一日三防撿伯淳曰可哀也哉其餘時勾當甚事蓋放三省之說錯了可見不曾用功又多逐人面上說一般話伯淳責之邢曰無可說伯淳曰無可說便不得不說

伊洛淵源錄卷十四

