《四庫全書殿閣詞林記》上

﹝明﹞廖道南撰

欽定四庫全書史部七殿閣詞林記傳記類三總錄之屬提要臣等謹按殿閣詞林記二十二卷明廖道南撰道南有楚紀已著錄道南自正徳辛已攺庻吉士由編修歷官侍講學士在詞垣最久嫻習掌故因集詞林殿閣宮坊臺省諸臣舊事分類記載以成是編其例凡仕至華蓋武英諸殿者曰殿學文淵東閣者曰閣學兼六館者曰館學晉詹事者曰宮學屬春坊者曰坊學屬宏文者亦曰館學典成均者曰廱學升本院者曰卿學有節義者曰贈學擅書翰者曰藝學終始本院者曰院學大槪仿列傳之例悉載其官階恩遇而事實亦附見焉自卷九以下標題皆作國子監祭酒黃佐侍講學士廖道南同編蓋道南采掇黃佐翰林記之文不沒所自猶有前輩篤實之遺今亦仍從舊本並存其名焉乾隆四十四年五月恭校上總纂官﹝臣﹞紀昀﹝臣﹞陸錫熊﹝臣﹞孫士毅總校官﹝臣﹞陸費墀●殿閣詞林記原序夫詞林奚始也周官太史掌六典以辧法內史掌八柄以詔治凡學世子及學士必時上下交修內外交養所以爲國本記者重且大也漢置太史令凡供奉承明待詔金馬者胥麗焉唐設學士兼講讀弘文辟館麗正創院集賢揮翰延英召對厥儀始備至宋則彬彬然盛矣祥符則建龍圖閣天禧則建天章閣嘉佑則建寶文閣元符則建顯謨閣大觀則建徽猷閣紹興則建敷文閣淳熙則建煥章閣慶元則建華文閣嘉泰則建寶謨閣寶慶則建寶章閣咸設學士以典宸章代王言可不謂重且大乎我髙皇帝法周建官仿宋建閣初創翰林院以陶安宋濓爲學士建華蓋諸殿以劉仲質全思誠爲大學士又增設弘文館學士以劉基等爲之左右春坊大學士以董倫等爲之肆我成祖開文淵閣以解縉胡廣楊士奇等七人預機務仁宗復弘文館以楊溥陳繼王琎等五人備顧問纂修實錄卽右史紀動也表章寶訓卽左史紀言也撰擬制誥演潤絲綸掄材祕省校藝禮闈卽太史掌典內史掌柄也上而啟沃經筵贊襄聖神夾輔儲宮弼亮元良其所系者至重且大非諸司儷也凡遇禦殿慶成則令列坐於殿上禦門視朝則令侍立於金牀是故大學士學士之官尢重且大焉我皇上紹帝王鴻烈光祖宗舊制肇禦無逸殿則命大學士坐講錫宴豳風亭則命大學士坐饗陪祀土谷壇則命學士分直臨幸太學則命學士侍坐聽講明禋圜丘則命學士輪班視牲捧勅天門則親承玉音起艸禁籞則宻覲龍顏晉錫駢蕃宸慈丰渥誠百王所未有千載所罕遇也臣道南自弱冠登第首被簡注紓琚入館薦荷寵渥編摩史垣獻納講幄幾二十年顯陵甘露降則錫以寶罌泰畤卿云見則貺以瑤篇徽土召還平臺祗謁則賚以金綺內殿捧主禁掖修書則勞以珍饌聖心淵軫禦札咨詢有同館諸儒所不獲與而特眷焉者昔李肇撰翰林誌祗載唐事周必大撰玉堂記亦繋宋典臣道南嘗讀中祕書與泰泉黃君佐纂翰林雜記六冊曁屏居楚野恭撰興都通紀之暇乃列華蓋武英諸殿名曰殿學文淵東閣名曰閣學其兼六館者名曰館學晉詹事者名曰宮學長春坊者名曰坊學屬弘文者名曰館學典成均者名曰廱學繇寺署者名曰卿學死節義者名曰贈學擅翰書者名曰藝學而終始本院者則名之曰院學夫士知所以自重然後任天下之重矧玆秩至重且大矣乎自周以來上下數千載宅玆者又數百十其上不負天子下不負所學者一代不數人而已若夫知幾三長泰和四斷袁崧五難荀悅五志闕一匪通儒也故曰宰相須用讀書人翰林當以宿儒處圖政本者允宜深長思焉嘉靖乙巳秋九月菊日廖道南序●欽定四庫全書殿閣詞林記卷一﹝明﹞廖道南撰○殿學武英殿大學士吳伯宗吳伯宗名柘以字行撫州金溪人父儀元鄕貢進士伯宗生而岐嶷十歲通舉子業識者奇之嘆曰此兒玉光劍气終不可掩洪武庚戌鄕試辛亥廷試俱第一是時初議開科取士命國子祭酒魏觀博士孫吾與修撰王僎爲讀卷官髙皇帝親制策問略曰古者敷奏以言明試以功漢之賢良宋之制舉得人爲盛今特延子大夫於廷不知古帝王敬天勤民其道何繇伯宗條對稱旨上擢爲第一賜袍笏冠服授承直郎禮部員外郎命與學士宋訥等同修日曆時丞相胡惟庸専橫伯宗性剛直不屈惟庸銜之八年坐貶鳯陽伯宗上疏論時政因指斥胡惟庸罪狀不宜獨任以政恐滋久爲國大蠧辭甚切直上覽其奏卽召還賜襲衣鈔錠奉使安南獲馴象方物以歸獻之攺國子助教十二年進講東宮首陳正心誠意之學皇太子嘉納明年攺典籍禦試以十題命賦詩伯宗援筆立就風格峻絕上大稱賞賜織金錦衣十四年遷太常丞不拜十五年又以爲國子司業又不拜忤旨貶陜西金縣教諭行至淮召還以爲檢討拜武英殿大學士十六年冬至弟仲晏爲三河令薦舉不以實坐是復降檢討卒伯宗爲人溫厚貞諒而不茍媕婀故屢獲罪所著有南宮集使交集成均玉堂諸稿廖道南曰喬林之枝風折之殘當衢之蘭物踐之傷若伯宗者以忤惟庸竟坐貶斥其直气勁操屢折不回說者以爲開科第一人名徳俱稱非耶贊曰矯矯烈士大廷之魁侃侃直節君子之才積忤權臣乃遭奇禍人亦有言義不可過歷數往哲如君幾人誰其繼之一峯羅倫華蓋殿大學士劉仲質劉仲質字文質袁州分宜人敏而好學博通經典洪武初爲宜春訓導被薦入詞垣奏對稱旨授文林郎歷遷禮部尙書十五年四月詔天下通祀孔子增學校及師生廩膳上諭質曰孔子明帝王之道以教後世使君君臣臣父父子子綱常以正彛倫攸敍其功參於天地今天下郡縣廟學並建而報祀之禮止行京師未徧天下豈非闕典耶卿與儒臣共定釋奠禮儀頒之天下令毎歲春秋仲月通祀孔子是年十一月戊午仿宋殿閣大學士之制以仲質爲華蓋殿大學士宋訥爲文淵閣大學士吳伯宗爲武英殿大學士吳沈爲東閣大學士上親制誥文賜仲質曰朕閱宋書見尙文之美崇儒之道廓焉且當時諸儒皆以賢徳輔景運三百有奇焉今特仿宋制殿閣之名必期近侍有補文並歐蘇爾仲質才頗稱任授以華蓋殿大學士奉議大夫爾往欽哉未幾質坐事降禦史時有邵質亦爲大學士質爲人篤厚文多質實如其人云廖道南曰予讀國史乃知仿宋殿閣大學士之制設華蓋文華武英文淵東閣大學士以崇文儒以備顧問及觀聖祖禦制文集乃見所謂華蓋劉仲質文淵宋訥之誥於乎休哉重矣或者漫不之考乃云創自永樂是又可駭也贊曰端明龍圖寶謨煥章自宋已然文運隆昌髙皇作則乃建殿閣嗟乎仲質耆儒宿學宿學耆儒公輔之儲禮文寵重其究何如文華殿大學士鮑恂鮑恂字仲孚其先嘉興人元至治間始遷崇徳之千乘鄕恂沈悟淵頴受易於臨川吳幼淸深有所得著大易傳義泰定元統省試第一人至正中由鄕薦授溫州路學正攺教婺州禦史劉彥博薦其學有原本爲世儒宗洪武初以明經徵爲文華殿大學士輔導皇太子曁皇太孫固辭歸隠與貝瓊結詩社所著有西溪稿云廖道南曰漢髙欲立趙王如意畱侯乃爲呂后畫策招致四皓以輔翌之矧洪武建極卽創大本堂以教太子乃蒲輪玄纁聘諸耆儒視古帝王之禮臨雍齒冑何如耶不知恂詮長年將何以畀之耶贊曰浙水之南寔惟桐江咄咄子陵髙尙鮮雙浙水之北寔惟檇李矯矯徳輿才名罔儷江風山月白雲紫芝徳輿爲友子陵爲師文華殿大學士全思誠全思誠字希賢松江上海人博雅宏粹少負文名洪武十六年以耆儒徵授文華殿大學士賜敕致仕其辭曰朕觀古人有志之士𨿽髮白气衰心猶不怠故能善其始終垂芳史冊卿懷才抱徳志肩古人朕甚嘉焉惜乎年迫衰暮志𨿽存而力不能任朕不忍復勞特令卿還鄕裏以撫子孫享其奉養不亦恱乎時又有全詮湖州安吉人張長年髙郵人張紳山東登州人俱年七十餘禮部主事劉庸薦詮等明經通逹治體遣使徵之恂詮長年先至上見之甚喜賜坐顧問終日俱命爲文華殿大學士詮等固辭上曰朕以卿等年髙故授此職以輔導太子爾免卿早朝日晏而入不久當從其志庶不負卿等平生所學而鄕裏亦有光矣卿何辭焉恂等復固辭翌日放還紳後至以爲鄠縣教諭廖道南曰粵自商山茹芝冥鴻寥落上下千載數人而已全誠賜敕恂詮被寵龎眉皓首安車蒲輪𨿽竹帛所書圖畫所傳何以加焉贊曰采采紫芝英英白雲葆光凝和脫垢離氛旣樂且康眉壽黃耉國之蓍龜號稱大老康侯晝接天子葵之邈矣髙風爲世所師華蓋殿大學士楊士奇楊士奇名寓以字行江西泰和人曾祖景行仕元爲待制景行生榮榮生子將子將生士奇士奇幼孤力學越章貢浮琴江艤鄂渚登黃鶴與蔣隠溪子立恭遊西山慨然有幽人貞士之志已而應奉翰林授王府審理靖難兵起約偕周是修諸人死難是修縊於尊經閣士奇不往文皇履極擢國史編修簡入文淵閣進侍講兼春坊左中允轉左諭徳永樂二年撰文華殿講義上諭曰先儒謂堯典一章大學全書皆具亶其然乎士奇對曰堯舜禹湯文武數聖人凡修諸身施諸家國天下者皆大學之道也上曰帝王之道貴切已實用故孟子道性善言必稱堯舜爾等講說理性當證諸古人以牖朕衷焉是歲饒州士人朱季友獻所著書詆訾濓洛諸儒士奇請焚其書毋使惑眾二年命侍東宮講學士奇撰易本義要旨以進皇太子恱賜名周易直指因閱眞氏文章正宗諭士奇曰徳秀學術純正如此對曰徳秀所著大學衍義爲君者不可不知爲臣者不可不知君臣不知此義爲治皆茍而已又閱歐陽修文集喜其奏議懇切令贊善陳濟校正諭士奇曰爲文不本大道斯無用之文爲臣不能正言斯不忠之臣如歐陽子無忝矣廬陵有君子爾其勉之又間與贊善王汝玉論詩問士奇曰古人詩法何如士奇曰詩以言志明良喜起之歌南薫解阜之詩唐虞之君之志尙矣後世若漢髙帝大風歌唐太宗雪恥除凶詩徒尙覇力皆非王道至於漢武帝秋風辭及隋煬帝陳後主所爲詩則萬世之戒也五年廣東布政徐奇入覲徧賂要津獨不及士奇文皇知之召士奇謂曰爲臣當戒私交爲士當務淸愼爾其■﹝樊﹐心代木﹞諸六年冬車駕巡狩北京命士奇輔監國於南京九年三月朔上禦右順門召士奇問曰汝輔監國最久東宮所行如何對曰皇太子天資甚髙非人所能及事宗廟謹祭祀可以觀孝遇進表箋及諸儀物於行在必躬必親可以觀敬且有過未嘗不知知之未嘗不攺其用人以愛人爲本不輕任匪人眞宗社之福也又問髙煦奪嫡之謀信否士奇對曰臣與蹇義同事東宮匪見之眞不敢妄對漢王初封於滇不之之也攺封於靑又不之之也玆聞徙都北京彼欲畱守南京其意可知已上黙然還宮亷知髙煦罪狀卽禠其衣冠縶之且削其護衛徙封樂安州十一年十二月歲除欽天監奏明年元旦日有食之禮部請朝賀如常儀士奇曰日食天變之大者宋仁宗時元旦日食富弼請罷晏撤樂呂夷簡不從後聞契丹免賀仁宗悔甚臣愚以爲宜免賀上曰君子愛人以徳其如士奇議乃加左春坊大學士十四年十一月周王楚王來朝命士奇議謁陵禮士奇曰二王尊屬也皇太子太孫嫡宗也二王當居前分爲兩行太子當於二王之後之中太孫又於太子之後之中諸孫班視太孫行視二王此非臣之臆見也朱熹家禮之序也上出儀注於袖中與士奇合十二月壬申歷代名臣奏議成上命刋賜皇太子太孫諭士奇曰致治之道千古一揆君能納善臣能盡忠天下未有不治朕觀是書見當時人君之量人臣之直爲君者以前日之事爲今事爲臣者以古人之心爲已心天下國家之福也二十二年八月仁宗繼統進太子少傅禮部侍郎兼華蓋殿大學士上見士奇陛謁謂尙書夏原吉曰新華蓋來必自有說士奇奏恩詔甫下惜薪司傳旨賦棗於山東河南以供香炭至八十餘萬民何以堪上喜曰吾固知爾言中理卽殺其半會禮部尙書呂震題請釋服易吉元旦用樂士奇以爲不可兵部尙書李慶建請朝覲官員宜給養官馬士奇又以爲不可尙書蹇義論事偶及舊侍禦史舒仲成李祥欲逮問之士奇又以爲不可大理卿虞謙少卿弋謙各上封事過激上大怒左遷虞謙爲少卿免弋謙朝參而以屬吏楊時習代虞謙士奇又力爭以爲不可上皆霽威從之諭曰爲君以受直言爲賢不受直言則過益深爲臣以能直言爲賢不能直言則忠不盡朕自今行有未當卿當盡心言之賜之銀章一曰繩愆紏繆諭曰卿祗事先帝二十餘年又事朕於東宮朕今嗣位凡軍國重務協心贊輔或羣臣有言未之能從卿有言未之悉從宜用玆印宻疏以聞君臣之間盡誠相與庶幾朝無闕政民無失所而祖宗付托之重亦不負矣士奇遂宻疏言事上褒答曰卿助朕以徳期朕爲唐虞主眞股肱臣也卿勿以朕尊居宸極或有所畏而不之盡言繼自今其知無不言洪熙元年正月陟兵部尙書兼職如故賜天元玉曆賦諭曰天道人事未嘗判殊有動於此卽應於彼朕少侍皇祖教以愼修敬天未嘗敢怠是書言簡理當左右輔臣亦當知之四月旣望上禦奉天門召蹇義夏原吉楊榮及士奇諭曰夜來星變卿等知之乎乃嘆曰天之命也夫勅士奇曰國家肇建兩都庶務孔殷卿侍朕監國籌劃適中屢歷艱虞忘身徇國玆特錫爾牙章文曰貞一用傳厥家與國咸休宣徳元年髙煦叛宣宗親徵罪人旣得師旣旋大學士陳山請乘勝襲執趙王楊榮力贊之上命士奇艸勅士奇曰勅旨以何爲辭榮山咸曰汝敢沮撓大事乎士奇曰太宗三子惟趙王在且上親叔也有罪者旣不可赦無罪者亦當加厚庶幾仰慰在天之靈上聞之不懌還京始召士奇問曰人言趙王滋眾柰何士奇對曰趙王懿親當思保全毋惑羣言悔之何及上曰朕業已思之於是檢羣臣章疏命廣平侯袁容賫賜趙王諭士奇曰趙邸獲全卿之力也二年十月黎利奏稱安南陳王孫暠宜立爲後上命廷臣集議英國公張輔曰此黎利譎謀爾當發兵討之蹇義夏原吉曰舉以與之無名徒示弱耳士奇曰立陳氏後者先帝本心求之不得乃郡縣其地且十數年來兵民困於交址之役極矣體祖宗之初心以保祖宗之赤子此盛徳事也何謂無名漢棄珠厓前史榮之何謂示弱上從其言遂棄交址三年十月下都禦史劉觀於獄士奇舉通政使顧佐代之臺紀遂振五年二月上禦南齋宮命士奇艸寛卹詔多所禆益三月淸明上奉皇太后謁陵士奇扈從上曰母后爲朕言先帝在靑宮惟卿言不避忤意先帝能從以不敗事又謂朕當受直言士奇對曰此皇太后盛徳之言也願陛下念之六年七月日旣夕上微行至士奇宅傳呼範太監來士奇叩首曰陛下柰何以宗廟社稷之身自輕至此擾擾塵埃誰識至尊若變起倉卒何以備之上笑謂曰朕思卿一言故來爾明日遣太監範弘問曰海內平靜時一微行何足過慮士奇曰天子尊居九重恩澤未洽幽隠萬一有寃夫怨婦窺伺竊發誠不可不慮也後果獲盜如士奇言上嘆曰愛朕莫若卿朕自今不復微行矣正統初進少師同知經筵事展墓還鄕冢子稷坐事逮系英宗賜之璽書曰歷事祖宗寔惟簡在曁朕繼統啟沃弼贊厥勞尢多卿子旣乖家訓干國紀朕不敢私卿其以禮自處以副倚毗士奇感泣卒年八十贈特進光祿大夫左柱國太師謚文貞官其子穟爲尙寶丞所著有沙羨稿石臺稿文籍志法書志東裏集楊溥銘其墓曰斯文遭際千載亨期以翼君徳以福羣黎逺稽諸古異世同規皇眀啟運大統重熈純佑有命挺生瓌奇左右宻勿四紀於玆老成耆徳以臣以師中流砥柱羣疑蓍龜天不愸遺吁其以悲廖道南曰予觀沙羨稿及石臺稿見文貞蚤歲跅弛魁岸視天下莫已若及觀國史曁三朝聖諭錄乃知管仲之才優於召忽魏徵之績多於王珪視諸詭隨無良者不侔矣然而輔亮東宮保全趙邸歷事四朝終始如一非所謂社稷之臣與或者乃以周是修之死子稷之獄少之則吾不知也贊曰肇啟文淵首拔文貞和調鼎鼐潤色絲綸羽翼儲皇煦媼宗親殄讒以信剗僞以眞夷吾在齊語稱其仁玄成在唐史著厥徵彼君子兮不失令名謹身殿大學士楊榮楊榮字勉仁福建建安人曽祖伯遜祖達卿父伯成嘗遇異人得吉地遂生榮初名子榮鄕薦魁閩多士洪武庚辰進士授國史編修太宗履極簡入文淵閣更名榮轉修撰侍講一日上禦右順門召解縉等七人惟榮在出江西守臣奏章示之先是吉安鄕民嘯聚遣行人許子謨賫勅撫諭復遣都督韓觀統兵繼之至是奏至其亂已平上欲賜璽書褒觀榮言不可從之永樂元年請告歸省二年賜二品金織衣謂榮曰天下事朕與若等共計之非若六卿祗分理也二年選侍皇太子於東宮進春坊右諭徳階奉訓大夫未幾轉右庶子五年命往甘肅閱視邊闗險要及糧餉丰耗旋奏稱旨六年給傳奔父母喪奪情起復七年正月車駕巡狩北京命胡廣金幼孜及榮扈從甘肅守將何福奏降將托克托布哈等率眾來歸命榮往受降仍命持節至額齊訥之地封福爲寧逺侯道經寧夏會同寧陽侯陳懋區書邊務悉中機宜及還建白上皆嘉納八年二月上北徵布尼雅實哩榮仍扈從至臚朐河命榮馳報東宮於南都復還北京九年春命中官宋成護榮犇喪還閩中皇太子召起爲太孫講學十年二月甘肅守帥西寧侯宋琥奏叛冦婁達衮等逃居赤斤蒙古諸衛將爲邊患上命榮同丰城侯李彬往討之十二月榮馳還奏餉道險逺士馬疲困師不可久居且小醜勝之不武久當自定上從之未幾叛者復歸果如榮算十一年春扈狩北京十二年三月上親徵衛喇特博囉皇太孫從命榮兼尙寶司卿同胡廣金幼孜扈行凡行營有暇卽與講學比還敇修五經四書性理大全充總裁官十四年陟學士仍兼庶子十五年扈狩北京十六年夏髙廟實錄成命掌翰林院事上疏指陳府部臺寺十獘言多過直發人陰私上畱中問曰兵食何由充足對曰擇將屯田訓練有方耕耨有時則食足兵精矣十七年進文淵閣大學士兼學士階奉政大夫十八年北徵還將西徵有言建文時江西垜集民兵宜徵赴行在上召榮議對曰陛下命復民業二十年矣今復徵之非所以示信於天下也遂寢其事是年三殿災榮上疏論十事悉允行之二十一年復扈西徵寧陽侯陳懋奏邊人額森圖罕來降命榮復往受降二十二年正月上親徵阿嚕臺次長樂鎭諭榮曰漢髙帝過栢人慮迫於人今朕至長樂思與天下同樂何時庶幾乎此榮對曰有志者事竟成陛下聖志如此天必助順矣師旋適浙江守臣奏至謂處州之麗水福建之政和山冦竊發榮請遣使撫處上從之次翠微岡諭榮曰東宮歷涉年久政務已熟朕還京後軍國重事悉以付之朕惟優遊暮年以享安和之福不亦可乎榮對曰東宮孝友仁厚天下屬心付托允稱矣上喜命中官馬榮賜羊酒次楡木川宮車晏駕榮議祕不發喪朝夕上食如常儀卽馳歸報皇太子尋遷太常寺卿階嘉議大夫兼職如故逾月進太子少傅階資善大夫兼謹身殿大學士山陵事竣太監孟繼言榮盡心襄事陟工部尙書仍兼前職洪熈元年賜銀章一曰繩愆紏繆榮盡言無隠匡贊居多宣宗親徵漢邸榮勸之尢力旣而黎利據交址以叛請立陳氏後上顧楊士奇及榮曰爾二人云何榮曰交址在荒服外唐虞三代不有其地不失爲聖君漢唐以來𨿽嘗爲郡縣然叛服不常棄之可也上從之五月車駕北巡召榮問曰人君馭世之權何者爲重對曰命徳討罪二者爲重上曰二者天下公器舜舉十六相而天下服以天下之好惡爲好惡也齊威王封卽墨大夫烹阿大夫此不以左右之好惡爲好惡也故爵賞刑罰至公無私然後能服天下榮頓首曰誠如聖諭是歲進榮祿大夫太子少傅兼支尙書大學士三俸又賜之銀章一曰方直剛正天潢玉牒成上諭曰古人重世譜蓋欲正倫理篤恩義我國家宗族之盛皆祖宗積徳所致也八年賜之敕曰卿榮以博通之學明敏之識練逹之才歷事祖考踰三十年多效勤誠以樹勞績朕卽位以來卿秉誠攄謀飭武綏夷忠言讜論禆益爲多人惟求舊允釐天工卿其懋諸英宗嗣位進光祿大夫柱國少師仍兼尙書大學士賜玉帯同知經筵五年展墓還京卒於杭州武陵驛年七十贈太師謚文敏官其子恭爲尙寶丞所著有黙庵集退思集北徵記訓子編靜軒雲山二稾楊士奇銘其墓曰桓桓文敏通才博識遭際聖明光奮於績承明延閣著作之庭以翺以翔舒華振英北裔西陲從狩萬里職典者文亦兼知武晚陟三公貳工弘化恪恭朝夕敢或遑暇帝懷敷仁鞠躬承之民懷被福黽勉成之志存寛恵行在果斷嘉謨讜議褒書有煥越昔內閣七人同事荏苒三紀我銘其四公壽考終哀榮寵光於乎文敏歿也不亡廖道南曰宋儒有言徳勝才謂之君子才勝徳謂之小人信斯言也豈天之降才爾殊哉非其才之罪也夫國家多難羽檄旁午匪才弗逹上下多危蕭墻交構匪才弗定敵國窺伺內猜外疑匪才弗靖姦雄僣竊彼甲此乙匪才弗協是故陳平燕居深念張良借箸前籌才矣而謂之小人可乎或謂文貞正而不譎文敏譎而不正則予豈敢彭韶贊曰文武兼資通人之器運籌帷幄折衝千里擁佑三朝捧日而起恩遇有加抑畏無替保身全名經邦掌制巍巍當時煜煜來裔卓哉相業吁其難繼武英殿大學士金幼孜金幼孜名善以字行江西新淦人祖仲卿父守正咸有隠徳幼孜初學春秋於聶鉉超悟不羣洪武庚辰舉進士授戶科給事中永樂初攺翰林檢討簡入文淵閣轉侍講時皇太子立幼孜纂集春秋十二公事名曰春秋要旨以進五年遷春坊右諭徳階奉訓大夫七年扈從車駕巡狩北京八年二月上親徵北邊胡廣楊榮及幼孜從之次永甸雪初霽諸峯奇絕上曰雪後看山此景最佳過雞鳴山躡野狐嶺曰至此看山盡在下矣至興和曰汝觀地勢逺望似髙近卽漸平此陰山脊也若因山爲塹因壑爲池守玆巖險𨿽有鐵騎千羣安能飛度耶次鳴鑾戍曰此大巴延山其西北則爲小巴延山其東北則爲開平汝等觀此始知塞外風景也駐蹕淩霄峯上召至帳殿夜分乃出次環瓊圃指示塞北山川曰古交河在今哈剌火州兩河相交水齾沙出唐之碑迹尙在也次小甘泉曰女直有山其巓有水色白艸木虎豹色皆如之所謂長白山也至長淸塞曰至此南望北斗矣經闊灤海曰此水周圍千餘里斡離臚朐凡七河注其中遂名爲鉉溟池次通川甸又遙指海邊石山曰此卽三石山也爾等記之還京階奉直大夫錫之誥命十二年扈從北徵還京重修髙廟實錄及五經四書性理大全俱充總裁官進學士兼諭徳階奉議大夫賜金織襲衣十八年擢文淵閣大學士仍兼學士二十二年扈從北徵次開平上召至幄中諭曰朕夢神人語曰上帝好生者三是何祥也豈天謂玆冦乎幼孜請班師上曰卿言正合朕意卽命艸詔次淸平鎭上晏羣臣命內侍歌髙皇禦制詞五章曰此先帝垂諭創業守成之難戒荒淫酣酗之失也朕嗣鴻業惟恐失墜尙相與勉之於是自制五章以奉天法祖勤政卹民爲言仍命內侍歌之次淸水源命幼孜刻石曰俾後世知朕親徵過此也仁宗嗣位進戶部侍郎兼文淵閣大學士踰月加太子少保武英殿大學士専典內制賜之銀章一曰繩愆紏繆是歲持節冊梁王及趙王妃洪熈元年陟禮部尙書階資善大夫給告歸省宣徳元年命充兩朝實錄總裁官明年持節之寧夏冊安化貞寧二王妃歷覽周秦漢唐之墟事竣上封事上嘉納之實錄成賜金織襲衣及金綺鞍馬五年三月命同楊士奇等選進士薩琦等八人爲庶吉士十月壬午扈從巡邊度雞鳴山上曰唐太宗恃其英武徵遼嘗過此山對曰太宗後亦悔之此憫忠閣所繇建也上曰山崩於元順帝時人謂元亡之徵信乎對曰順帝亡國之主也𨿽山不崩國亦亡上曰自古聖帝明王未嘗無災異國之存亡系乎君之仁與不仁而已矣後歲餘遘疾屬纊子姓有幹澤者正色斥之曰君子所恥正襟危坐而卒年六十四贈榮祿大夫少保謚文靖子五人昭伯舉進士楊士奇銘其墓曰玉笥崔巍金川湛澄公生其間萃龢挺英賓興賢能濟濟偕至靑萍出匣淬礪初試六禦乘時登庸玉署淸邃崇巖參典宻務恪勤夙夕小心寅恭於狩於徵龍旗率從上承簡知履坦平平鵾遊滄溟鵬翔九天歷事三聖敬終猶始不競不絿有譽無毀方簡大冊天府所藏崇碑厚碣敷在四方廖道南曰予觀國史稱述文靖簡易沈黙溫裕有容且不伐善不騖名名其燕室曰退庵古所謂金玉君子者非其人耶七人之中保全始終堅立名節如公者蓋不多見也贊曰我聞諸易謙謙君子謙之爲象地山有美我聞諸詩溫溫恭人溫之爲義緡木有宜惟彼文靖誦詩玩易捫舌斯黙檢躬斯益扈從六飛爲王先驅北徵有記情見乎詞求諸古人金溫玉粹始終一節庶幾無愧武英殿大學士黃淮黃淮字宗豫浙江永嘉人曽祖應發爲松陽教諭生子通通生性性生淮淮幼抱巨人志年十二賦詩奇絕充邑庠弟子員洪武丁丑舉進士授中書舎人太宗一日禦奉天門左室裁決庶務召見訪以大政淮對稱旨簡入文淵閣擢編修轉侍讀一日吏部以南人官北土凡建文中不效順者例編伍淮曰近勅旨凡徵討官與舊官同一體若復追罪南人是示人以不廣也永樂二年命同解縉考試天下士得曾棨等四百七十二人四年三月上問建儲事對曰立嫡以長萬世法也皇太子旣立進左春坊左庶子兼侍讀賜以袍笏五年遷右春坊大學士兼輔導皇太孫六年上巡狩北京命蹇義金忠楊士奇及淮畱守南京諭曰朕畱汝四人居守猶唐太宗之任房玄齡也卿等其識朕意七月上諭曰東宮天性仁厚識見甚正朕嘗問今日說何書對曰論語君子小人和同章朕問君子難進易退小人易進難退何如對曰君子守道而無欲小人逞才而無恥朕又問小人何以常勝君子對曰視君上好惡何如爾如明主在上君子必勝矣朕又問明主果不盡用小人乎對曰小人有才不可棄者湏駕馭之有方警飭之不使有過可也朕聞之甚喜爾等其用心輔翼之八年長沙妖冦李法良亂淮薦丰城侯李彬討之髙煦譛彬不可用淮曰丰城老將必能成功後果如淮算九年阿嚕臺率眾來降請並女直吐蕃諸部屬其約束淮曰此人莫測其心離其黨使各爲心則易制若並爲一則難圖矣上曰黃淮如立髙岡無逺不見諸人如處平地所見惟目前爾十一年西域烏思藏大寶法王來朝上命玉工以全璞制印畀之淮曰朝廷賜諸畨制勅所用廣運二寶亦有限制今此璞大於璽書恐非所以示諸夷也上嘉納之十二年髙煦隨侍北徵潛蓄異志譛淮尢力值進表行在稍滯上怒逮系詔獄凡十年淮在狴犴惟賦詩引咎名曰省愆集又卽人情物變寓之於情名曰自省錄仁宗嗣位遷通政使兼武英殿大學士仍典機要洪熈元年加少保戶部尙書仍兼大學士職階榮祿大夫宮車晏駕淮佐鄭府襄府二王監國宣宗嗣統親徵髙煦淮畱守盡勞夙夜匪懈師旋請告終制陛辭賜遊西苑命乘肩輿登萬歳山淮撰詩以進上恱仍命宴餞於太液池且諭之曰明年朕誕辰卿其復來越明年如期至寵錫有加卒年八十三謚文簡官其子來爲中書舎人所著有介庵集歸田槁祭酒陳敬宗銘其墓曰惟周三公視古百揆公不獨立三孤以二爰副調燮益弘化理惟寅惟亮公寔職此王躬是保百辟攸式寵顧𨿽隆小心翼翼視艸玉堂髙文大冊六經黃麻有典有則獻替宻勿日於帝側定策安邦宣慶布徳廟堂柱石薦紳蓍龜惟鹽惟梅鼎鼐是資列聖眷倚心膂股肱功在社稷福及蒼生廖道南曰予觀文貞所載日錄謂淮忌胡廣解縉及觀國史亦謂縉之死淮有力焉再觀省愆錄乃知淮之不容於時下獄十年家食二十餘年杜門掃軌不問國事而同事七人縉旣雉罹廣亦蟪夭惟文貞秉鈞文敏謀幄淮之蒙詬亦未可知也贊曰淛海浩瀚匯流仙壇羅山崒嵂俯瞰神湍篤生哲人持危以安貝錦靑蠅讒夫鼓瀾省愆有集炳炳如丹武英殿大學士楊溥楊溥字弘濟湖廣石首人洪武時爲諸生入試考官胡儼大加稱許建文庚辰進士授編修永樂二年四月辛未選用東宮官屬遷司經局洗馬仍兼編修侍皇太子於南都一日問漢廷尉張釋之之賢溥對曰釋之誠不易得然世豈無其人但無文帝寛厚仁恕之君用之爾釋之固難得文帝尢難得也退采文帝事闗治道者編爲事類以進皇太子嘉納之十二年七月車駕北徵東宮遣使奉迎稽緩漢王髙煦譛之上怒曰此輔導者之咎也黃淮先至下之獄楊士奇金問繼至上曰楊士奇姑宥之朕不識金問何人乃爾得侍東宮命法司鞫之辭連溥及芮善王愷遂俱逮之淹系十年仁宗登極釋之擢行在翰林學士洪熙元年正月己卯建弘文閣於思善門之左命溥掌閣事選侍講王進侍直攺儒士陳繼爲博士學錄楊敬爲編修訓導何澄爲給事中俱輪班奏對上親握閣印授溥曰朕用卿等於左右非止幫助學問亦欲廣知民事爲理道助卿等有所建白卽用封識以進十一月丙申溥宻疏言事上褒答曰覽卿所奏爲國家計誠合朕心但望始終如一知無不言贊朕政治以承天休感卿忠懇特用酬報賜寶鈔彩幣卿其領之尋升太常寺卿兼學士宣宗嗣位預修兩朝實錄爲總裁官宣徳元年十二月上召溥語及治兵之道溥曰兵貴訓練有方撫養得宜上曰養之厚則得其心練之精則得其用必气鋭志果而後可用若素不訓養一旦驅之矢石之間進退失措何望有濟溥曰誠如聖諭四年正月上禦齋宮召溥諭曰朕卽位以來今四年常念祖宗創業之難子孫守成之不易夙夜惓惓未嘗敢怠今幸百姓初安皆賴天地祖宗敷佑蓋亦羣臣勵翼之功朕恆自喜然自古國家禍亂毎生於不虞朕未嘗不以爲憂溥對曰聖人治不忘亂安不忘危今聖心如此足以膺天眷福蒼生也上曰滄海之大皆由江河之助古之君臣更相戒飭克致太平號稱賢良若爲君不求資於臣爲臣不克輔其君欲求善治未之有也比來人臣多進諛詞朕殊厭之卿宜輔朕於善道溥對曰臣荷至恩敢忘報稱上曰卿覺朕有過舉直言無隠卽爲報多矣溥曰自古直言非難受盡言爲難陛下樂聞讜論臣敢不竭愚衷是年十月上幸文淵閣諭溥曰朕聞有道之君願治之主崇禮儒臣講求治道卿等職専祕閣朕躬至此冀有所聞稍暇當復至卿等必有所陳論也遂制詩一章賜之五年正月實錄成賜溥白金十鎰羅衣一襲彩帛十二端六年十一月上禦文華殿溥同楊士奇楊榮入侍諭曰朕念祖宗積徳累善篤生太祖繼天立極創業垂統太宗迅掃姦回再安宗社皇考仁宗恢弘治化增髙累厚以固鴻業朕承天位夙夜不忘記曰先祖有美而不知不明知而不傳不仁是用撰述成詩揭之座上朝夕覽觀勉圖繼述庶幾永保天命今以刻本賜卿當亦思祖宗開創之難守成不易盡心輔朕國家安卿等亦與有榮焉溥頓首受賜未幾奪情起復陟禮部尙書兼學士英宗繼統命溥同知經筵總裁宣廟實錄成加少保禮部尙書兼武英殿大學士卒贈特進光祿大夫左柱國太師謚文定官其子壽爲尙寶丞大學士曹鼐銘其墓廖道南曰予觀國史謂溥與士奇榮相繼入相時稱三楊士奇有相業榮有相才溥有相度𨿽兒童婦女咸知其名然系獄不攺其操秉鈞不渝其忠史謂謙恭淳謹不愧斯言已矣贊曰荊山岹峣陽岐斯支岷江澔涆渚宮斯涯山祗毓靈水若貢祉元和凝會誕生君子彼君子兮惟楚之良厥徳允常厥謀允臧九折厥肱三緘厥口嘉石如肺金印如斗履險視夷處平思陂史稱醇儒夫復何辭華蓋殿大學士張瑛張瑛字子玉直隸邢臺人洪武丙子鄕貢士授陜西寧州訓導調武徳衛再調宿遷縣永樂戊子秩滿九載擢吏科給事中時宣廟爲皇太孫瑛與選爲伴讀洪熈元年遷春坊中允進諭徳攺洗馬宣徳元年三月錄瑛舊勞升行在禮部右侍郎未幾轉左侍郎兼華蓋殿大學士入內閣丁未加禮部尙書五年正月總裁兩朝實錄成賞白金六十兩金織羅衣一襲彩幣十端未幾調南京禮部七年十月瑛上言天下儒學廩膳生員計三萬有奇歲食廩米不下十數萬石朝廷養士之隆自古鮮儷洪熈定制舉人額數應天歲取八十人宣徳以來稍加增益凡諸省皆然臣愚以爲人才與气運相爲消長不可預爲額數才寡而數盈其失也濫才多而數少其失也隘矧今各府州縣教官多員缺學政多廢弛士習多未正請自今副榜中式悉補教官其鄕試額數量爲加補疏入下之所司甲寅奪情起復賜禦詩十餘軸楮萬緡卒年六十二廖道南曰予觀國史謂瑛儀觀魁梧持已莊重文章政事非其所長予竊惑焉夫渾朴多木彊老成類遲鈍恂恂若不能言者藏辯於訥蹇蹇若無能爲者晦巧於拙然則子玉若是班乎迹其所言豈其然乎贊曰俚哉子玉曆踐淸階扈日靑宮上應星臺排雲華蓋中紓眷懷彼何人斯亦已焉哉謹身殿大學士陳山陳山字﹝闕﹞福建沙縣人初繇教官召拜吏科給事中時偕張瑛侍宣廟講讀遷左春坊左庶子宣徳元年陟戶部尙書兼謹身殿大學士時髙煦反形已具上親徵師旋山迎謁請間謂宜乘勝移師彰徳襲執趙王則朝廷永寧可無蕭墻虞也上召楊榮以山言諭之榮曰山之言國之大計請先勅責趙王詰其與髙煦連謀六師奄至可不旋踵而擒也楊士奇執不可上悟其非遂薄山不復任四年十月朔上禦左順門遙見山趍朝問楊士奇曰汝試言山何如人對曰山𨿽侍從日久然寡學術昧大體非君子也上曰然趙邸幾爲所誤近聞干謁諸司內閣政本之地豈可令斯人貽混也遂命攺山機務専授內豎習書旣而疏陳休致卒年七十廖道南曰予觀國史謂山存心險刻臨事乖方趙邸之謀終身蒙訾信乎擇術不可不愼也贊曰漢之代邸從官有差張武受賂宋昌無私唐之策府文學亦異玄齡忠懇敬宗詭僞張陳二君翊龍以飛一忠一佞各有攸歸文華殿大學士權謹權謹字仲常直隸徐州人十歲喪父哀毀頓絕復蘇洪武初薦知樂安縣淸愼平恕其民懷之九載考績遷光祿署丞迎母就養母疾吁天祈以身代母卒躬負土成墳廬墓三年有白兔靑蛇馴擾不去有司以聞太宗嘉之召拜文華殿大學士扈從皇太子往南京諸臣皆獻方物不受至徐州謹以孔門聖賢道統圖獻特賜畱覧洪熙元年九月攺通政司左參議致仕仍旌其門曰孝行廖道南曰古稱求忠臣於孝子之門亶其然乎夫一孝立萬善從孝之不立道奚生焉君子是以重權謹也贊曰雲龍之山其山嵯峨呂梁之水會流於河彼仲常兮孝思匪他擢居殿學以風天下山水增榮光流閭舎視彼權姦盜負且乘孰重孰輕請問天命華蓋殿大學士陳循陳循字徳遵江西泰和人永樂乙未進士第一授翰林修撰太宗特重儒臣賜第萬寶坊駕幸北京命循載祕書詣行在遂畱用之三殿災循上疏多采納洪熙攺元轉侍講宣徳初命與楊溥輪直南宮備顧問又賜第於玉河西庚戌擢侍講學士時禦史張楷上詩涉時政僉事陳祚勸講大學衍義忤旨宣廟震怒循力捄之獲免正統初兼經筵官壬戌擢學士甲子入內閣乙丑遷戶部侍郎尋陟尙書兼學士奏復近侍翰林官於早朝時當立於金臺左側於午朝時當先諸司奏事悉從之未幾加少保兼太子太傅景泰初兼文淵閣大學士集古帝王行事名曰勤政要典上之修寰宇通誌成進華蓋殿大學士時額森擁駕入闗索大臣於謙胡濙王直出迎眾知其詐循奏請勅各邊精騎入衛京師又多發榜文招諭回番以疑其心額森計窮復遁嗣後景帝臨禦旣久循秉鈞軸擅易儲宮啖以爵祿遽變初志恃權剛愎不能容物其子瑛入試不第與王文誣奏考官劉儼黃諌欲抵之罪又謀取鄕人冢域傾陷禦史周鑑王豪士論鄙之英宗復辟言者發其姦狀謫戌遼東及石亨敗奏雪已愆釋之復其官廖道南曰予觀瑣綴錄所載陳芳洲事語多近俚及觀國史乃見其城府深刻羅鉗吉网靡所不爲視厥初疏陳諸事力救張楷陳祚若有睽焉不然又胡爲乎力詆劉儼黃諌末流至此極也豈孔子所謂患得患失者耶贊曰匪位之患令名爲艱匪名之患令終爲艱保初節易保晚節難於乎徳遵有靦斯顏謹身殿大學士髙榖髙榖字世用揚之興化人永樂乙未進士選翰林庶吉士授中書舎人甲辰攺春坊司直郎洪熈初擢翰林侍讀宣徳乙卯考順天鄕試正統攺元楊士奇薦侍經筵講讀賜三品服戊午預修宣廟實錄成轉侍講學士甲子考應天鄕試乙丑遷工部右侍郎仍兼前職入內閣與聞機務已巳上北徵命榖居守景泰初陟工部尙書兼學士時敵情叵測羽檄旁午乘輿未返人心恟懼中書舎人趙榮獨請往迎谷壯其志解所束金帯贈之及都禦史楊善迎太上皇歸榖奏禮宜從厚有千戶龔遂榮投書於谷谷卽以示公卿陳循見之恚甚請下之獄谷執議如初未幾加少保兼東閣大學士壬申加太子太傅上言內外諸司惟賢是用況經筵日講闗系聖徳尢在得人遂薦少卿陳詢學士呂原中允楊鼎都禦史王文大理卿蕭維禎司業王恂疏上命詢鼎侍經筵文入內閣甲戌命往南京巡視災歉事竣還朝都給事中林聰忤權貴將置重辟穀持正救解賴末減丙子進謹身殿大學士是歲順天鄕試循奏考官劉儼黜其子命谷覆試谷曰貴冑與寒畯爭進固已不可況從而爲之辭乎因閱卷止黜林挺一人余俱從儼所選從之英廟復辟榖辭職乞休賜璽書慰諭仍侑以金鏹給驛以歸卒謚文毅廖道南曰予讀國史稱谷爲人髙簡廉靜不比匪人觀其白劉儼之公救林聰之直嘉趙遂榮之忠推是心也天日將爲昭焉贊曰江海之會寔維維揚毓和委灝發爲禎祥有斐君子邦之司直眾醉獨醒抗顏不屈寧爲孤立毋爲依違侃侃誾誾永世有辭謹身殿大學士王文王文初名彊字千之保定束鹿人永樂中繇鄕薦計偕如京師太宗命選下第舉人給冠帯入冑監文預焉辛丑登進士擢監察禦史綽有能聲與同官王翺於謙咸爲都禦史顧佐所稱許時彰徳妖冦張普祥謀逆宣廟簡命往治事平還奏稱旨欽攺名文擢陜西按察使正統己未轉右副都禦史巡撫寧夏兼理軍務辛酉入爲大理寺卿壬戌夏大旱上命中貴興安審錄狴犴文片言折獄眾皆輸服未幾陟右都禦史時冢宰郭琎貪墨文疏其罪風紀大振癸亥命代陳鑑撫鎭陜西額森犯順當國者移文沿邊斂民入城以避其鋒文謂邊眾逆天神人共憤不宜驚擾以惑人心闗中安堵如故尋召還加太子太保攺左都禦史景泰壬申南畿及山東河南被災命往綏懷多所全活大學士髙谷薦入內閣攺吏部尙書兼翰林學士參預機務疏陳舉官賑民數事悉中時宜甲戌應天蘇松大水命往巡視蘇人鼓術惑眾互相屠戮文悉捕獲誅之加少保兼東閣大學士修寰宇通誌充總裁官進謹身殿大學士因其子倫不第訐奏考官峻文深詆英廟復辟言者首論於謙王文迎立外藩擅易儲宮廷鞫文力辯謙不言遂同戮於市後其子倫攺名宗彛仕至尙書請雪父寃詔復其官加太保謚毅湣廖道南曰予觀國史謂文爲人深沈剛果屢鎭大藩兩總憲政毎廷議百官莫敢先發文以一二語裁決與陳鑑交代一揖之外未嘗接談及入閣毅然欲有所爲卽玆以觀其志果其情深其才充其器隘乃若私詆考官廷詰獄吏誣薛文淸以死又何險也贊曰廣漢神明延壽深刻匪術弗精匪才弗逹果於自用昏於自恕彼何人斯秉心乖戾張湯之後安世則侯犂牛騂角誰謂無郵華蓋殿大學士徐有貞徐有貞初名珵字符玉蘇州吳縣人宣徳癸丑進士選庶吉士授編修正統初進侍講己巳之變倡議南遷尙書於謙斥之於廷遂懷悵惘大學士陳循授之策曰汝當更名無使內家習知也卽更有貞以易儲事轉左諭徳遷左僉都禦史往視水災時河決沙灣居民播蕩漕運阻艱有貞奏曰凡平水土在知天時地利人事三者天時旣經地利旣緯人事庶可施也今欲捄之請先疏其勢水勢平乃治其決決止乃浚其淤玆爲之方以時節宣一曰置造水門二曰開分水河三曰挑浚運河於是決渠以平水勢築堤以平水性作閘以平水道功告成爲文紀之召還爲副都禦史歲丁丑天象告變有貞陰結太監曹吉祥武靖侯石亨及太平侯張輗等宻謀迎請上皇復辟禁漏下數十刻有貞等擁至南內躬舁步輦升奉天殿夜已向晨鼓三嚴百官班定而景帝已彌畱不起矣英廟嘉其功加特進光祿大夫柱國封武功伯兵部尙書兼華蓋殿大學士掌文淵閣事值山東薦饑發內帑賑之有司奏請增給上召有貞同李賢議可否賢曰可有貞怫然曰不可竊恐裏胥滋獘恵澤阻遏罔及小民賢曰𨿽有滋獘民方待哺不可不救也有貞退而不樂時石亨張輗外𨿽結納中實猜疑禦史楊瑄張鵬糾其不法上謂有貞曰禦史敢言如此實爲難得因語有貞及賢恊心輔政亨軰聞之益懼遂訴其奪門之功詬有貞泄其謀上怒下有貞及李賢於獄是日震雷雨雹大風拔木乃出有貞爲廣東參政行至徳州會有投匿空名文書者亨輩以爲有貞所爲上怒甚覆逮詔獄拷治無驗乃命取誥劵出示三法司刑部侍郎劉廣衡等劾奏有貞詐撰制文竊弄國柄自謂治水希蹤神禹敢以定策冒貪天功大不敬無人臣禮宜戮市曹會承天門災乃宥之編置雲南金齒爲民及曹吉祥石亨張輗相繼伏誅上禦奉天門論及人才謂李賢曰徐有貞才學亦難得當時有何大罪乃石亨張輗輩害之耳玆若不宥後世其謂何可令生還故里於乎聖人恩法可謂兩盡矣廖道南曰予觀吳志謂有貞短小精悍其學自天官地理兵法河渠陰陽方術無不通貫及讀其所爲漕河碑閎博爾雅當時詞臣無出其右然而心術險賊急嗜功利首倡南遷繼謀奪門比眤姦回屠戮忠良金齒之行亦天道也贊曰謂天蓋髙不敢不局謂地蓋厚不敢不蹐彼其之子狡焉猖狂負气以逞構謀匪臧遷國奚忠奪門奚智亦已焉哉胡不惴惴殿閣詞林記卷一●欽定四庫全書殿閣詞林記卷二﹝明﹞廖道南撰○殿學華蓋殿大學士李賢李賢字原徳河南鄧州人宣徳癸丑進士初授吏部驗封主事歷考功文選郎中景泰初上正本十策曰勤聖學顧箴警戒嗜欲絕玩好愼舉措崇節儉畏天變勉貴近振士風結民心景帝嘉納辛未之歲額森遣使通好賢上言請修戰守之備識者韙之是歳冬擢兵部侍郎癸酉轉戶部侍郎上言額森近殺其主並吞諸夷宜勑沿邊諸將勵兵觀釁於謙壯其言甲戍轉吏部侍郎上鑑古錄英宗復辟召入內閣陟吏部尙書兼翰林院學士時太監曹吉祥忠國公石亨恃迎復功驕恣不法言官紏之曹石懼愬於上乃下徐有貞曁賢於獄未幾謫福建布政使吏部尙書王翺召見便殿白之復以爲吏部侍郎值承天門災詔復尙書學士仍入內閣賜玉帶以奬之上問郕邸汪後左右欲以殉塟可否賢對宜生存之以全其子母又問建庶人久幽大內欲赦出之左右以爲不可賢對宜從卹典以示濊恩又問吉祥干預國政四方奏報先造其門賢對權不可下移又問石亨當時迎復卿何不預賢對奪門無以訓後上竦然大悟乃遷汪後於別宮建庶人於中都曹石之黨益加禁束凡冒功四千人悉禠職朝廷始有紀綱先是命修一統志充總裁官至是賜第於詹事府之東庚辰博囉擁眾冦大同及涼州莊浪賢上安邊五事辛巳曹吉祥從子欽謀不軌焚東安門殺都禦史冦深錦衣指揮逯杲傷賢臂迫令艸疏請罪上聞賢在甚喜欽伏誅加太子少保癸未上以足疾不視朝時郊祀將至欲遣官代行禮賢對以爲不可上力疾至齋宮成禮而還母后胡氏號靜慈仙師非典賢對宜加崇以全仁孝上從之二月晦空中有聲賢奏無形有聲謂之鼔妖上不卹民乃有此異遂上十事一曰欽卹淹禁二曰禁止銀場三曰停歲造紙札四曰蠲被災糧稅五曰弛芻粟之徵六曰罷虧損馬匹七曰戒邊臣撫兵民八曰命有司卹流移九曰飭禦史紏貪吏十曰禁外官科斂詔頒行之是時錦衣指揮門逹擅權道路以目誣構袁彬並及於賢上亷知其故不問甲申春正月上不豫賢受顧命惟謹憲皇登極加少保吏部尙書兼華蓋殿大學士知經筵事進光祿大夫柱國丙戌以父憂奪情復任修撰羅倫抗疏論之上怒左遷倫於嶺表賢復上八事命所司議行之踰月卒贈太師謚文逹官其子璋爲尙寶丞廖道南曰子觀天順日錄乃知賢之相業僅有此耳及觀國史謂徐有貞旣去賢獨畱被眷英廟毎視朝畢左右顧則呼賢與門逹語良久乃巳時召入文華有所咨詢言無不從自三楊以來得君未有如賢者然而海內之士奔走匍伏以干恩澤者紛如獨立不懼惟一羅倫而巳於乎難哉贊曰賢哉賢也志可則也遇主於巷重納約也始扼曹石繼門逹也豶豕之牙勿躑躅也得專行久茂功烈也賢哉賢也胡可埓也謹身殿大學士商輅商輅字弘載浙江淳安人宣徳乙卯鄕試正統甲子會試明年廷試皆第一授修撰丁卯英廟命選詞臣十八人進學東閣輅預焉巳巳景帝簡入內閣轉侍讀是時北邊告警閩浙盜起奏牘塡委輅悉心剸裁績效居多景泰庚午進學士太上皇北還輅迎至居庸闗伏謁命致書兩宮及皇太弟壬申遷兵部侍郎兼左春坊大學士仍兼學士賜以居第丁丑英宗復辟石亨軰嫉之坐除名成化丙戌復入內閣首言八事咸切時政戊子慈懿皇太后崩百官爭禮輅上疏定祔塟儀從之是歲陟兵部尙書時皇莊甚爲民厲輅言天子以天下爲家何以莊爲丁亥六月戊申輅上言八事一曰勤聖政二曰納諫諍三曰儲將才四曰飭邊備五曰汰冗濫六曰廣蓄積七曰崇聖道八曰謹士習上嘉納之攺戶部尙書仍兼前職癸巳宋元通鑑綱目成進文淵閣大學士丙申加太子少保攺吏部尙書值幸臣有欲建玉皇祠於掖庭者輅爭以爲不可宮門災工部請命中官鳩材於楚蜀輅又爭以爲不可俱從之丁酉兼謹身殿大學士時中官汪直開西廠大肆羅織屢起巨獄百官驚恐輅上疏略曰近日伺察太繁政令太急刑网太宻人心洶洶各懷疑畏蓋緣委聽斷於汪直一人而直又寄耳目於羣小如韋瑛王英輩傷害良善虧損國體非所以示大觀於天下也疏入上震怒命司禮監官懷恩至閣輅曰汪直違祖宗法壊朝廷事法所必誅而不以聽恩曰此疏誰其艸之眾皆曰直罪滔天使輔臣不言天下必有言者與其使天下言孰若二三人言之恩具入奏上卽命罷西廠由是見忤於直會前輔臣楊榮曽孫燁罪逮至京語連及輅直從中主之輅遂乞休加少保賜璽書給驛以歸卒贈特進榮祿大夫太傅謚文毅子良臣舉進士爲翰林侍講良輔爲刑部主事孫汝謙爲尙寶寺丞廖道南曰予以閼逢惇■﹝牜羊﹞發練浦泛淸溪艤棹桐江眺望文毅之廬萬峯回合千巖蜿蜒意其爲間气所鍾也及讀國史乃見其諸疏侃侃有大節於乎宋之王旦王曽宋庠俱以三魁致位宰輔若文毅者視古先哲何如耶贊曰三魁華名士林所稱三孤崇秩官箴所評徳不孚名奚名之榮勲不孚秩奚秩之尊允也文毅大節崢嶸龍山岋嶫桐江渟瀠誰其薦之明徳惟馨華蓋殿大學士萬安萬安字循吉四川眉州人正統戊辰進士選庻吉士授編修景泰初以易儲遷左春坊司直郎轉右中允攺尙寶司丞兼編修天順戊寅攺侍講侍皇太子講讀進學士成化攺元預修英廟實錄升少詹事兼學士巳丑遷禮部侍郎兼學士入內閣尋陟禮部尙書加太子少保攺戶部尙書兼文淵閣大學士孝宗出閣攺吏部尙書加太子太保光祿大夫柱國少傅兼太子太傅尋加少師兼太子太師華蓋殿大學士初昭徳貴妃萬氏侍憲廟於儲邸其父貴爲諸城邑吏至是以妃貴授都督兄通亦爲錦衣都指揮權寵震耀通妻王氏出入掖庭安喜同姓陰使人結通之妻往來於家爲進妖僧繼曉以固其寵時江右李孜省亦以小吏能幻術與其徒鄧常恩俱驟蠟要津安托孜省鄕宦彭華深相結納凡附巳者百計援之異巳者百計去之一時詞臣若禮部侍郎邢讓祭酒陳鑑而方正之士如王恕馬文升耿裕秦紘皆相繼斥逐雲南土酋曩罕弄與木邦爭構據寶林以叛入賄於安安啖其利卽授以安撫而邊釁日積凡若此類恬不爲怪舉朝側目莫敢顯訟其過庶吉士鄒智與安同鄕憤其所爲率同館士吉人李文祥上疏發其姦禦史湯鼐文貴姜洪各相紏劾孝宗在東宮稔聞其惡至是於宮中檢獲所進房中書遣太監懷恩攜至內閣示之毎展一卷安卽跪泣乞哀猶無去意復令懷恩摘其所懸牙牌安始慚懼吿退至中途尙占中臺冀復用卒贈太師謚文康其子翼爲南京禮部侍郎孫弘璧爲編修俱滛恣不檢類其父云廖道南曰予讀國史見成化間傳升乞升冒濫名噐者無慮數千固巳訝之及閱萬氏本傳安據內閣二十餘年嫉侮忠正深於仇讎保飬姦回切於骨肉觀其結萬通李孜省軰以陰爲之援而又斥逐鄒智吉人軰以陽張其勢自古權姦之禍人家國類如此易曰開國承家小人勿用可不鑑哉贊曰唐之林甫天寶召亂宋之似道紹興啟變斵屍函首國有顯戮安何人斯獨保完福不於其身於其子孫覆宗墟戾是曰天刑華蓋殿大學士文穆公劉吉劉吉字佑之直隸博野人正統戊辰進士選庻吉士授編修景泰初侍經筵預修寰宇通誌轉修撰天順中侍東宮講讀預修一統志進侍讀成化初英廟實錄成升侍讀學士尋擢禮部侍郎巳丑簡入內閣兼學士丁酉陟禮部尙書戊戌加太子少保文淵閣大學士壬寅守制詔起復之修文華大訓成加太子太保武英殿大學士給一品誥命甲辰攺戶部尙書謹身殿大學士弘治攺元進少傅兼太子太師吏部尙書知經筵事巳酉二月吉率同官上言邇者姦徒欲效李孜省鄧常恩之故術見月宿在畢天將陰雨乃奏請祈禱幸而有中以希進用謹按詩雲月麗於畢俾滂沱矣書雲月之從星則以風雨今月宿在畢雨降之徵也臣恐幸門一開爭言祈禱啟釁召亂咸基於此所有祝文臣等不敢奉命庚戌吉率同官上言邇者妖星出天津歷杵臼近營室考之圖志爲兵爲饑爲水旱矧今南海修垣汝河修橋俱非急務宜停止以答天戒上嘉納之辛亥憲廟實錄成加少師兼太子太師華蓋殿大學士壬子修撰張升上疏訟之吉遂致仕卒贈太師謚文穆令其子臯爲太常少卿廖道南曰予讀國史謂吉沈毅能斷伹所與遊者多讒夫以故不聞其過廷臣不恊於巳者陰嗾言官劾之乏休休之量及讀月畢天津之疏又有不可撓者其然乎其不然乎贊曰博野之墟大川平原篤生哲士爲國鼎鐺首斥異端愈堅直節星彗於津月麗於畢國史有言匪直也人城府深宻有靦名臣華蓋殿大學士徐溥徐溥字時用常州宜興人景泰甲戌進士及第授編修天順丁丑兼司經局校書侍東宮講讀成化紀元遷左庶子兼侍講充經筵講官兼纂英廟實錄甲午擢少詹事兼侍講學士乙未主考禮部會試庚子轉太常卿兼學士辛丑再典會試擢禮部侍郎丙午攺吏部孝宗登極簡入內閣陟禮部尙書兼文淵閣大學士總裁憲廟實錄同知經筵庚戌復典會試辛亥加太子太傅戶部尙書武英殿大學士時岷藩訐奏知州劉遜詔逮系言官救之俱下獄羣議洶洶溥力救之甲寅加少傅兼太子太傅吏部尙書謹身殿大學士進光祿大夫柱國乙卯命撰三淸樂章溥率同官上言天子祭天地夫天至尊無對故禮以少爲貴祭不過南郊時不過孟春牲不過特牛漢祀五帝儒者非之況三淸乃邪妄之說謂一天之上有三大帝乃以李聃居其一是以人鬼列於天神非禮也至於郊祀樂章皇祖舊制今所傳樂章𨿽載永樂大典是書博采弗精不可以黷禮臣等誦習儒書若邪說俚曲尢所不習且初設文淵閣命學士居之者實欲其謨謀政事講論經史培飬本原弼正闕失非欲其阿諛順旨以取容悅也疏上上卽從之丁巳總裁會典以疾辭戊午武宗出閣加少師兼太子太師華蓋殿大學士尋以目眚乞休卒年七十二贈特進左柱國太師謚文靖李文正公銘其墓曰瑞雲山髙荊水淸元气下結扶輿精公居太史官列星文章作緯禮作經入掌帝制持邦衡補衮五色山龍形廟堂髙古坐不傾一朝令出民弗驚調齊甘苦成和羮四方士類歸陶型悉遣衿佩爲冠纓尺量寸度桷與杗大者梁棟當朝廷公心不倦亦不矜盡弭怨謗消讒爭功成身退古有恆公歸自保哲且明君寵極重臣身輕飄然乘風遡髙冥山迎水徯如平生廖道南曰子觀李文正公年譜見弘治間所上章疏皆出其手而溥能用之及讀國史稱溥立朝四十餘年因事納約隨才器使屢遇大獄保全善類從容委曲溫易充裕乃知曹參丙吉𨿽不踰於陳平魏相而培飬國家元气又不在彼而在此也十八年之治固有由哉贊曰周至成康厥治迓衡三後同心篤亮眞誠漢至文景厥政底平萬石同徳渾朴堅凝如文穆者其忱其恂旣無勇功亦無智名十八年中恊气氤氳於乎寧靜鮮見其倫武英殿大學士邱浚邱浚字仲深廣東瓊山人正統甲子鄕試第一景泰甲戌進士選庶吉士授編修時兩廣用兵經年不決浚條列事宜李文達公一見卽代上之英宗嘉嘆付所司舉行憲宗登極充經筵講官轉侍講預修英廟實錄成進侍講學士續修宋元綱目升學士浚自出巳見撰史略名曰世史正綱有禆世教會祭酒缺僉謂非浚不可乃加禮部侍郎掌國子監事復撰大學衍義補一書以獻上褒答之尋陟禮部尙書掌詹事府事修憲廟實錄充副總裁官加太子太保兼文淵閣大學士上時政疏略曰成化間彗星三見徧掃三垣地震無慮五六百次邇者彗見天津地震天鳴無虛日且異鳥三鳴於禁中考諸經史天變莫大於彗孛在三垣三臺尢爲重地變莫大於震動在京師邊防爲急矧禽鳥動物得气之先春秋二百四十二年書彗孛者三地震者五飛禽者三今乃屢見於二十五六年之間變不虛生必有其應天人相與甚可畏也臣願體上天仁愛念祖宗基業端身以立本淸心以應務謹好尙勿流於異端節財費勿至於耗國公任用勿失於偏聴禁私謁以肅內政明義理以絕神姦愼儉徳以懷永圖勤政務以弘至治庶可以回天災消物異帝王之治可幾也疏凡十餘萬言上命諸司議行未幾加少保兼太子太保攺戶部尙書武英殿大學士以目疾辭不允卒贈太傅特進光祿大夫左柱國謚文莊官其孫■﹝田﹞爲尙寶寺丞程敏政敍其集曰先生懼學者之無本也有學的之編懼學者之不知變也有史綱之作懼學者之明體而不適於用也有大學衍義之補其言鑿鑿可行行之可以興治致吾君於堯舜使吾道不爲空言蓋其志如此蔡淸祭之曰先生博極羣書如巨海之吞吐百川含弘無際其才華國名世者四十年晚際聖明登之臺輔取其所著書於大內以廣聰明權衡百度其道尊爲國師門生學子徧天下矣自瓊崖以來所鍾人物未有如先生者於乎其不爲虛生也巳廖道南曰國朝洪武建文間時則有若劉伯溫之閎大宋景濓之浩博王子充之醇正方孝孺之爾雅永樂宣徳間時則有若解大紳之雄放胡光大之豪宕楊文貞之精宻金文靖之沈渾正統景泰間時則有若李忠文之朴茂劉文安之該核然皆麗藻丰腴未有若邱文莊之明體適用酌古凖今褎然爲一代文宗也自是以後若程篁墩李文正諸公蓋聞文莊之風而興起焉者或乃以劉文泰之誣而病之於乎豈知文莊者哉贊曰瓊海浩瀚珠厓渺茫含靈鳩和誕生文莊矯矯若人萬夫之傑牛毛蠒絲劍光玉潔衍義有補世史有綱潤色皇猷禆益典常我髮未燥誦習仰止布帛菽粟有禆國紀華蓋殿大學士劉健劉健字希賢河南洛陽人天順庚辰進士選庶吉士授編修成化中轉修撰遷左春坊左庶子弘治初升禮部侍郎兼學士簡入內閣總裁憲廟實錄成陟禮部尙書兼文淵閣大學士甲寅進榮祿大夫武英殿大學士巳未加光祿大夫柱國少傅兼太子太傅戶部尙書謹身殿大學士庚申健率同官上言自古願治之君必早朝晏罷日省萬幾祖宗視朝在黎明以前毎日奏事二次邇者視朝太遲散本或至昏黒四夷朝貢奚示觀瞻庶府文移多致寢閣矧今各邊啟釁四方薦災尢爲可慮怠荒是戒勵精是圖庶可以回天意慰人心也孝宗嘉納尋加特進光祿大夫少師兼太子太師吏部尙書華蓋殿大學士辛酉健率同官上言近有旨中官往武當山設像掛旛修舉齋醮命臣等撰勑並祝文竊聞玆山宮觀像設巳極壯麗若復差官實爲無益矧今災異疊出生民困苦苖賊肆亂軍旅方興糧餉供饋猶恐不給君門萬里豈能悉知宜斥邪妄以遏無良甲子健率同官上言近有旨欲於朝陽門外修建壽塔臣等竊惟人主信佛莫梁武帝爲甚卒饑死臺城信老莫宋徽宗爲甚卒囚斃金地本以求福反以致禍觀諸往事可爲明鑑我祖宗相傳以治天下者堯舜周孔之道而巳似此異端蠧射惑眾何闗於治欲造佛塔非所以訓天下垂後世也又令撰眞人杜永祺等誥命及封號臣等竊惟異端不可信誥命封號不當與夫誥命朝廷所以奬貞勵能𨿽卿士大臣必待秩滿考最乃得頒給況祖宗廟號不過十六字親王及文武大臣有功徳者謚號止一二字此輩何賢何能封號多至十八字流布朝野傳聞後世皆曰此朝廷所給與儒臣所擬撰也天下後世其謂之何俱報罷毅皇履極詔健總裁孝廟實錄加左柱國食正一品俸倚毗甚隆健亦盡言無諱未幾焦芳媚劉瑾以健同鄕不附巳遂力攻之健居家遭目眚年九十餘卒廖道南曰弘治間予從先大夫遊京邸飫聞文靖劉公當國正色率下凡諸僚宷謁私宅者不與交一言及入朝事闗大義累幾千言不缺及子登甲科列史館公尙無恙卒無一言干求恩澤豈古之所謂大臣與贊曰嵩嶽峨峨汴河湯湯伊洛瀍澗回繞北邙惟彼東都元气攸萃爰有大老鍾玆間气耿耿大節侃侃正言力詆邪說中扼權姦公考正命公神不死以道事君不可則止華蓋殿大學士李東陽李東陽字賓之湖廣茶陵人曽祖文祥以戎籍隸金吾遂居京師文祥生允興允興生淳淳生東陽蚤負奇气四歲能作大書景帝召見抱置膝上賜上林珍果及內府寶鏹六歲八歲復兩召之試講尙書大義命肄京庠天順壬午年甫十六舉順天鄕試甲申登二甲進士第一選庶吉士授編修甲午轉侍講癸卯進侍講學士甲辰充東宮講讀官丙午主考順天鄕試弘治巳酉遷左庶子兼侍講學士辛亥預修憲廟實錄成升太常少卿仍兼前職掌翰林院事充日講官癸丑主考會試得汪俊爲第一甲寅擢禮部侍郎兼侍讀學士典誥勑乙卯命兼文淵閣大學士預機務時安南侵占城國奏請命官往問上欲從之東陽會同官上疏曰春秋王者不治夷狄安南𨿽奉正朔修職貢然恃險負固積歲巳久今若遣官往至其國海島茫茫徒掉寸舌小必掩過飾非大或執迷抗命若置而不問損威巳多若問罪興師貽患尢大宜勿聽丁巳秩滿賜金犀帶時中官李廣以燒煉齋醮被寵東陽覆會同官上疏曰我祖宗自洪武至天順年間面召儒臣咨議政事今朝參外不得一覲天顏且經筵日講成就君徳禆益治道今毎歲進講不過數日夫人君之心必有所系不系於此必系於彼正士旣疎則邪說乘間而入近有以齋醮燒煉進者此乃異端惑世之術聖王之所必禁宋徽宗崇信道流及金兵圍城方士郭京誑稱作法卒使乘輿播遷社稷顚覆求福不得反以致禍至若燒煉其禍尢慘金石之藥性多酷烈一入腸腑爲禍百端唐憲宗藥發致疾𨿽杖殺方士柳泌竟亦何益今上淸龍虎宮神樂祖師殿及畨經廠皆焚毀無遺神如有靈何不自保天厭其穢亦已明甚昔李絳有言憂先於事可以無憂事至而憂無益於事矧熒惑失度太陽無光天鳴地震艸妖木異四方奏報殆無虛日伏望嚴早朝之節復奏事之期勤講學之功優接下之禮逺邪佞之人斥誣罔之說太平之業可保矣時武岡知州劉遜逮繋科道會奏上震怒俱下獄東陽覆同上疏救之上爲霽威召至平臺奏事始復舊制戊午皇太子出閣加太子太保禮部尙書五月復召問親定團營總兵官九月淸寧宮災東陽上疏曰近年以來災異頻仍內府火災尢甚或以爲天道茫昧變不足畏此乃慢天之說或以爲天下太平患不足慮此乃誤國之言或以齋醮祈禱爲弭災此乃邪妄之術或縱囚釋罪爲修徳此乃姑息之術熒惑聖聽莫此爲甚且賄賂公行賞罰失當紀綱廢弛賢否混淆工役繁興軍民困憊下情不達上澤不宣愁嘆之聲上干和气災異之積正此之由越二日有爲李廣乞祠額者東陽以爲不可又召能仁寺僧入大內慶讚東陽又以爲不可上俱從之巳未程敏政典試給事中華■﹝日上永下﹞劾之命東陽覆試壬申會典成賜玉帶甲子命祀孔子於闕裏還朝上時政疏上命有司議行乙丑上不豫召入玉几前受顧命武宗登極加光祿大夫柱國兼太子太傅戶部尙書謹身殿大學士丙寅上倦於政東陽上疏曰近日視朝太遲免朝太多奏事漸晚嬉遊漸廣夫奢靡玩戲非所以崇儉彈射釣獵非所以飬仁鷹犬狐兔田野之物不可育於朝廷弓矢甲冑戰鬥之象不可施於宮禁使正人不親直言不聞而此數者交雜於前臣竊憂之矧六月中旬風雨飄蕩雷霆震怒正殿鴟吻太廟脊獸天壇樹木禁門房柱摧折燒毀災異尢甚惕然省悟側身勵精庶可以回天慰人國家之福也不聽復上疏曰先帝顧命惓惓以陛下爲托臣痛心刻骨誓以死報邇者地動天鳴五星淩犯星斗晝見白虹貫日羣災疊異並在一時歷觀載籍偏閱古今未有如此而不亂者且詔令廢格變易殆盡憂在於民生國計若罔聞知事涉於近幸貴戚牢不可破或旨從中出略不預聞或有所議擬徑行攺易臣若諉顧命之名不盡輔導之責天下後世其謂臣何不報又上陳政令十失上付諸司議革之十二月加少師兼太子太師吏部尙書華蓋殿大學士丁卯劉瑾擅權適尙寶卿崔璇禦史姚祥主事張偉爲邏卒誣執枷號於長安門外東陽上疏力救之命戍邊時聞內苑禦船獵獸上疏曰今歲自端陽後金鼔炮火聲徹都邑廏牧廝役紛充禁廷大臣畏忌不敢言小臣震懾不敢諫不知祖宗分職設官朝廷糜祿飬士將焉用之昔漢司馬相如諌系熊豕以爲逸羣之獸輿不及還轅人不暇施巧非天子所宜近薛廣徳諌禦樓船以爲乘船危從橋安聖主不乘危伏望鑑古道以端好尙視朝加早則炎暑不侵進膳有時則元气日盛上褒答之戊辰六月給事中安奎禦史張彧忤瑾枷號東陽又上疏救之都禦史楊一淸逮系至東陽又力救之是月早朝有投空名文書數瑾罪者疑羣臣所爲悉逮問詔獄東陽又力救之庚午六月旱霾東陽上疏曰近時威令大行中外悚懼但霜雪之後必有陽春雷電之餘必有甘雨此天道所當法也臣謹條上一曰寛逃軍拐馬之罪二曰寛僉書職員之罪三曰寛查盤糧艸之罪四曰禁官校羅織之非疏上會慶府寘鐇叛命太監張永同都禦史楊一淸討平之師旋獻俘永發瑾姦狀上卽命擒之以東陽有反正功加特進左柱國蔭其從子兆蕃爲尙寶司丞覆上疏曰天下者祖宗之天下上天所付托生民所仰賴髙皇帝櫛風沐雨十餘年而後定何其勞也文皇帝南徵北伐定鼎貽謀亦二十餘年而後成何其難也列聖相承兢兢業業罔有怠荒先帝顧命惟欲陛下早嗣大位早成大婚光前裕後衍無疆之澤聖慮所及何其深且逺也臣願念上天付托者重思祖宗授受者隆體生民仰賴者切毎於朝奏講讀之暇安處宮闈溥施恩澤起居以節遊豫以時保養天和培植國本則六气莫能侵百邪不敢近矣不報時巨冦劉陸等眾至數十萬東陽晝畫宵籌卒致底定加蔭一子爲錦衣指揮上疏力辭上以京軍不習戰陣欲調邊軍入衛京師東陽上疏陳其十不便狀不聴遂乞休賜之勑曰君臣相遇自古爲難卿資稟神異慧悟夙成爰自童年召見中禁應制稱旨名動四方遂以宏博之學蜚英藝苑資歷旣深聞望彌重逮我皇考擢居政府朝夕獻替便殿延訪平臺賜問有懷必吐無言不從不激不隨無私無比顧命付托感激知遇益竭忠勤委曲匡救西鄙戡亂兩河討賊廟謨勝算多所贊畫釐革敝政率循舊規樂育人才明揚善類代言宣意敷奏達情文學詞翰獨妙一時立朝五十年輔政十八年淸愼之操終始不渝自古大臣兼玆眾美者代不數人屬時多艱方切倚仗乃以止足爲念章數十上重違雅志特賜允兪於乎功成身退卿自處善矣國有大政將就而問焉仍蔭其從子兆延爲中書舎人卒年七十贈太師謚文正所著有懷麓堂槁廖道南曰子觀楊邃庵敍懷麓堂槁云髙才絕學獨步一世如大河之源出昆侖至積石至龍門至底柱吞吐百川涵浴日月頃刻萬變而不知其所窮邵二泉敍續槁云盛徳嘉謨澤被海內如大將禦戎不聞號令一節一麾無不如意嗟乎可謂知言矣予以爲弘治間簿海外內泰和流行兵以不試爲威財以不蓄爲富刑以不措爲治伊誰之力耶君子是以知文正之不可及也贊曰云陽秀郁皇雩蜿蜒洞庭浩渺湘水淪漣惟彼黎老端亮沈潛歷事四朝一徳格天翼翼匪懈休休不專稽厥勲謨鼎石有編謹身殿大學士焦芳焦芳字孟陽河南泌陽人天順甲辰進士選庶吉士授編修轉侍講進侍講學士左遷湖廣桂陽州同知歷霍州知州四川副使調湖廣副使俱督學政上疏奏辧請雪其愆升南京右通政守制起復爲通政再以憂去召入爲太常少卿兼侍講學士擢禮部侍郎攺吏部陟吏部尙書尋加少傅兼太子太傅謹身殿大學士性險愎始比尹旻父子尹敗坐謫其爲吏部尙書時值逆瑾亂政號八黨大學士劉健會同戶部尙書韓文率百僚伏闕固爭將除之芳潛通於瑾預爲之所繇是劉健謝遷韓文楊守隨等相繼斥罷黨勢益熾瑾遂引芳入閣表裏爲姦凡變紊成憲桎梏臣工杜塞言路酷虐軍民皆芳導之芳用事時有曹元劉宇者媚竈續貂咸混政本芳爲之奧援曁充孝廟實錄總裁官筆削任意凡先正名卿悉肆醜詆授意檢討叚炅以快其忿初在吏部時郎中張彩與瑾同鄕芳力薦之驟至冢宰賣官鬻爵名器壊濫其子黃中尢狂誕恣睢方廷試畢芳欲處以魁選旣而眾論取呂柟爲第一芳謂諸執事抑之遂入言於瑾攺編修顧淸等二十餘人爲部屬官授子黃中爲檢討及劉宇之子仁等六七人俱爲庶吉士黃中尋升編修踰年升侍讀時土官岑浚沒入家口有姝色殊甚芳聞求瑾得之後臥病黃中聚麀人咸鄙之瑾伏誅言官交劾其罪父子皆褫職爲民中原盜起有趙鐩者入泌陽芳僅以身免盡發其先祖冢墓無遺骸取芳衣冠被庭樹歷數其罪命劍士臠之曰使吾手誅此賊以謝天下議者謂盜賊猶知疾惡云廖道南曰夫政本之地上應臺衡下司鼎鼐陳猷敷典論道弘化宗社安危生民休戚華夷向背世代污隆胥系焉軒皇六相帝堯四嶽舜之五人武王十人亦不爲多湯之伊尹髙宗之傅說一二大僚亦不爲少誠以大聖大賢不世出大姦大惡亦不常見也逆瑾擅權乃有如芳如宇如元者首附之遂至海內騷動宗社幾搖易曰開國承家小人勿用可畏哉贊曰豶豕之牙不可長也牯牛之童不可飬也盜而且乘致冦至也鬼載之車疑未釋也吁嗟芳乎與眾棄也遺臭萬世不可雪也武英殿大學士王鏊王鏊字濟之蘇州吳縣人成化乙未會試第一進士及第授編修弘治初轉侍讀遷右諭徳壬子主考應天鄕試明年進侍讀學士歷少詹事兼前職丙辰主考會試又明年擢吏部侍郎壬戌陟禮部尙書知貢舉有景陵魯鐸者屢蹶科屋鏊偶閱其捲亟稱之時吳文定公爲考官取鐸爲省元人咸稱其知人尋簡入內閣攺戶部尙書文淵閣大學士先是和碩擁眾入邊詔廷議可否時馬端肅公劉忠宣公咸預廟算鏊上邊議八事一曰定算二曰重主將三曰嚴法令四曰卹邊民五曰廣召募六曰用間七曰分兵八曰出奇疏上孝宗嘉納正徳紀元加光祿大夫柱國少傅兼太子太傅擬上時政四事一曰急講學之爲務二曰急延下之爲務三曰急用人之爲務四曰急節用之爲務逆瑾擅權乞休歸臥震澤作謫解以自嘲焉又自贊曰噫嘻先生何如其人窮年劬書結髮勵行白首於道茫然無聞者乎爵廁公孤官居臺閣志懷輸忠幾昧納約者乎貴戚赫炎不能附麗權璫狂猘不能媕阿一有違言超然不辱者乎遇事直前不知顧忌見利思後不知規畫歸臥空山晏然居之者乎斯人也其量則隘其才則庸無禆於世自潔其躬迹其所至蓋知慕首陽之拙而不知柱下之工知希止足之疏而不能爲應變之崇者乎卒謚文恪所著有震澤集廖道南曰予嘗過閶門登虎丘望震澤七十二峯乃見夫煙嵐杳靄魚鳥沈浮林霏合而流泉淸意必有名世者出乎其間旣而訪文恪之裏觀震澤之書髙山景行時向往焉嗟乎喆人巳矣贊曰百川瀠回瀦於具區萬峯綿緲會於東吳彼震澤者美人所都采芝山間葺荷水隅平泉樓閣緑野圖書春云猿鶴秋雨鷗鳬我思若人不渝厥初武英殿大學士靳貴靳貴字充道鎭江丹徒人弘治庚戍進士及第授編修武宗出閣命兼司經局校書轉左中允預修會典遷左諭徳兼侍講守制服闋擢禮部侍郎逆瑾用事摘會典訛失補光祿卿尋復舊職攺吏部侍郎兼學士典誥勑掌詹事府事仍充日講官陟禮部尙書甲戌命兼文淵閣大學士加太子太保戶部尙書武英殿大學士其在翰林同考會試及主順天鄕試者各一主考會試及授庶吉士業者各二當辛未會試時言事者發其私以家僮可勤受賄鬻題貴亦不辧及丁丑春方以病在告忽復出典會試意將示公以湔宿垢顧益致羣疑於是言官復醜詆之遂致仕卒贈太傅謚文僖廖道南曰予嘗泛舟京口登金焦望北固指甘露翛翛然若淩雲禦風而無所於系著旣而訪之裏閭詢之父老多不滿文僖者及讀國史乃見其歷遭醜詆古語有云寧爲玉碎勿爲瓦全亶其然乎贊曰金焦屹立黿鼉所宮北固岹峣煙雲攸崇產於其間宜廣而充豈曰無然云胡可宗龍蛇而巳奚足爲容謹身殿大學士蔣冕蔣冕字敬之廣西全州人成化丁酉鄕試第一丁未舉進士選庶吉士授編修弘治庚申兼司經局校書遷右中允乙丑預修通鑑纂要轉右諭徳兼侍講正徳丙寅預修孝廟實錄充經筵講官丁卯進侍講學士庚午主考應天鄕試辛未升少詹事兼侍讀學士是歲擢吏部侍郎甲戌兼學士典誥勑掌詹事府事是歲陟禮部尙書仍兼學士丙子兼文淵閣大學士賜玉帶丁丑加太子太傅禮部尙書兼武英殿大學士戊寅武宗北狩命內閣撰威武大將軍勑冕上疏言內閣之職其大者在代王言凡手勑旨意俱從撰擬今事出非常逺近驚疑虎豹九闗言益齟齬聖駕巳出倐巳浹旬延頸北睇無策可施仰惟陛下受天明命爲天地神人主內而中國外而四夷孰不尊稱如稱天爲天稱日爲日孰敢擅稱朱壽號爲將軍鼎鑊在前不敢奉詔巳卯駕南巡至金陵大學士梁儲同冕扈從十二月駕旋次揚州以郊期在邇冕力請回鑾從之辛巳正月加少傅兼太子太傅戶部尙書謹身殿大學士時楊廷和柄國冕與恊心奉迎今上於藩邸入繼大統攺元頒詔與天下更始多冕所裁定壬午賜金織襲衣及玉帶勑加伯爵冕具辭癸未冕上疏論災異及禮儀甲申致仕還湘中杜門掃軌不通賓客廖道南曰易有之雲從龍風從虎聖人作而萬物覩夫同聲相應同气相求物固有然者矣況聖神禦極風雲景從璧月珠星光彩陸離二三大臣登黃扉典綸綍爭自濯奮以先天下若冕者固亦淸謹之士哉贊曰湘山之南實爲桂林湘江之合煙雨蕭森有美君子篤行修名耽幽葆光悠悠古心華蓋殿大學士楊一淸楊一淸字應寧雲南安寧州人曽祖情仕元爲經歷祖福山隠居江湖間父景起家巴陵遂爲巴陵人一淸幼頴異日誦數千言舉神童大宗伯姚夔少宗伯鄒幹胥器之疏補翰林秀才成化戊子中順天鄕試壬辰登進士第授中書舎人聲華籍甚擢山西督學僉事弘治初起復補陜西督學召入爲太常少卿督四夷館轉南京太常卿壬戌歲和碩入邊馬政廢弛乃遷副都禦史督理茶馬上五事曰復金牌曰專巡偵曰嚴私販曰處茶課曰廣茶價監苑胥庇甲子巡撫陜西修復靖邊諸城荘浪諸隘及花馬池諸要害罔弗振耀乙丑闗西大歉西戎北敵互相蹂躪大冦固原一淸單騎馳至瓦亭驛會主帥曹雄預設伏兵冦聞宵遁隆徳山正徳丙寅復命總制陜西延綏寧夏甘肅諸路軍務上四事曰綏土人曰處額地曰廣招募曰溥賞賚邊土咸賴一淸復經略河套河套者周之朔方漢之定襄赫連勃勃所建統萬城也唐築受降城在河套之北正統以後浸失其險旣舎受降而衛東勝又撤東勝而就延綏河套爲邊人之巢穴其中冰堅入套東冦宣大西冦寧固厥患無窮乃上六事其一修築定邊營迆東邊墻其二修復寧逺塞邊迆西屯堡其三增設花馬池及興武營衛所其四防禦靈州土達其五整飭韋州官軍其六增修黒山鎭逺闗墩臺悉中機宜丁卯歸休丹徒逆瑾柄國逮詔獄賴大學士李文正公救免庚午寘鐇據寧夏以叛仍起公總制西夏罪人斯得遂與監軍張永定策暴瑾罪狀武宗震怒瑾伏誅加太子少保戶部尙書辛未順天應天及山東河南盜起公上疏十一事曰裕民曰增軍曰定賞格曰宥脇從曰聫鄕保曰充賞賚曰嚴罰禁曰治退縮曰察蒙蔽曰禁奪功曰防奔突上嘉納之冦平加少保兼太子太保甲戌幹淸宮災一淸上疏其一謂視朝太遲其二謂祀郊廟太慢其三謂創梵宇於西內其四調邊兵於禁地其五謂皇莊皇店及織造等事言多切直是年十一月加少傅兼太子太傅乙亥命兼武英殿大學士入內閣丙子上疏論遣太監劉允往西畨積忤權貴嗾姦訾毀復乞休歸丹徒嘉靖初大學士楊廷和蔣冕毛紀去位上特召用一淸首疏起用謝遷時遷巳八十餘矣一淸生而隠宮貎類寺人博學多術善爲調停久之術窮數盡讒邪交構遂復乞休歸卒公所著有石淙集督府奏議玉堂稿廖道南曰予爲編修時直邃庵柄國見其奬拔善類練逹事幾毎奏報邊情羽檄旁午一夕十疏口占指授悉合神算有訾巳者多從而揚之然門生故吏汲汲援引布置穹顯以故其門如市而其心未必如水雲贊曰皤皤國老萬夫之望發迹於滇揚靈於湘首儲翰書繼督學政握機禦戎振威宣令三秦底定兩都回翔國有筮龜士有圭璋政本絲綸出而復入嘉猷恆告基命宥宻殿閣詞林記卷二●欽定四庫全書殿閣詞林記卷三﹝明﹞廖道南撰○閣學文淵閣大學士宋訥宋訥字仲敏大名滑縣人父崇祿元陜西行臺侍禦史訥博學彊記動遵矩矱性遲重不妄言笑登元至正癸卯進士任鹽山縣令洪武十三年徵爲國子助教橫經發難系蔀廓塞學者如歸嘗同諸儒應制撰諸勑文操筆立就雅稱上意遂遷學士十五年五月命撰宣聖廟碑文賜衣帽文綺鈔錠秋七月庚戌上謂訥曰朕觀尙書至敬授人時嘗嘆敬天之事後世中主猶能知之敬民之事則鮮有知者蓋彼自謂崇髙謂民皆事我者分所當然故威嚴日重而恩禮寖薄所以然者視民輕故也視民輕則與己不相干而畔渙離散不難矣惟能知民與已相資則必無慢視之獘故曰可愛非君可畏非民眾非元後何戴後非眾罔與守邦古之帝王視民何嘗敢輕故致天下長久者以此而已是月有廣東儒士獻治平策上覽之謂訥曰此人不識道理豈有涉數千言而不及用賢天下之大欲朕一人自理可乎蓋自知而用則所見者狹知賢而用則所及者廣訥對曰賢才在天下人主豈能知之必賴羣臣薦舉然得賢與否系所舉在何如爾上曰小人所舉未必爲君子君子所舉未必爲小人故觀其舉者可知其人之賢否矣十一月以訥爲文淵閣大學士制曰朕觀古今賢者遇君有遲速名譽有先後昔望於磻溪有飛熊之兆而乃興周八百訥年𨿽髙邁特授是官爾往欽哉未幾以爲國子祭酒上復勅諭曰太學賢士所闗禮義所由出人材所由興自建學以來歷選師儒以居是職至今未臻其效豈士習之難變與抑師道之不立與此朕所以夙夜究心愼擇老成以任之惟卿夙學耆徳可以任此卿宜體朕意使士習丕變邦其有賴焉十八年二月甲辰陰晦不雨雪雹如雷訥上守邊策曰今海內旣安蠻夷奉貢惟沙漠未遵聲教若置之弗治恐歲久滋患邊圉卒荒若窮追逺系恐士馬疲費饋餉艱難陛下爲聖子神孫萬世計莫若善備邊之策爾備邊固在乎兵食足食又在乎屯田漢本始中匈奴率十萬餘騎爲冦趙充國乃率四萬騎分屯緣邊九郡單於聞之引去夫以四萬騎屯九郡而充國統制其間則當時之籌劃可見矣今諸將中豈皆借才於異代哉宜選其有智勇謀略者數人每將以東西五百里爲制隨其逺近髙下分屯所領衛兵斟酌損益率五百里一將彼此相望首尾相應耕作以時訓練有法遇敵則戰冦去則耕此長久安邊之策也上善其言其爲祭酒嚴毅莊敬諸生畏如神明乙丑戊辰兩科得士最多而魁選出太學大被賞遇及遘疾上遣中使諭之略曰卿稟性純誠疾必速瘥命畫工圗其像子麟往候問至廂房疾篤始請歸寢訥厲聲曰何風雲气少兒女情多耶卒年八十上親爲文祭之官其次子復祖爲司業廖道南曰往予甲戌遊南雍時沔陽魯公鐸爲祭酒乃令習誦監規乃嘆我聖祖每戒敕諸生恆曰宋訥云乃知師道立善人多訥之名不朽矣彭韶贊曰中州文獻遺緒可徵稽古力學飾車以行百僚讓徳六館蜚聲嚴而有度樂育羣英乃敍教條爾準爾繩士皆適用一人以寜制詞褒重吾道增榮文淵閣大學士朱善朱善字備萬江西丰城人少聰頴十歲能文通五經四書大義祖云洞先生嘗謂人曰吾孫他日必爲令器及壯以經學授徒壬辰兵變隱居鄕裏養親教子杜門絕迹以聖賢道學爲巳任奉繼母李氏克盡孝道友諒戰爭扶母奔竄十餘日復全人謂孝感所至髙皇帝平一海內開建學校乃以丰城爲富州州守彊憲中南昌守許方俱延至郡庠教有成效以名聞於朝授郡學教授洪武八年廷試諸儒善爲首乃以爲修撰署院事知制誥逾年以奏對失旨謫戍遼東復攺典籍放還十七年上思用老成驛召善還京以爲待詔七月戊戍上禦東閣謂善曰人君能以天下之好惡爲好惡則公以天下之智識爲智識則明蓋人之常情多矜已能好言人過君子則不然揚人之善不矜已之善貸人之過不貸己之過又曰萬事不可以耳目察惟虛心以應之萬方不可以智力服惟誠心以待之善嘗奏有國者重世臣有家者重世婚近日禮教弗明婚姻混亂或已聘而見絕或旣婚而復離議律不精其禍乃至於此成周之世爲婚姻者不過齊宋陳杞數國而已故當時稱大國曰伯舅小國曰叔舅世爲婚姻可知也列國之君曹魏陳鄭秦晉莫不皆然降及後世如晉之王謝唐之崔盧潘楊之睦朱陳之好罔不以世婚爲重今宜弛禁以通人情別族以明世教上從之十八年命主考禮闈撤棘之日乃超遷奉議大夫文淵閣大學士五月辛酉朔上禦華蓋殿命善進讀心箴上曰人心道心有倚伏之幾蓋仁愛之心生則忮害之心息正直之心存則邪詖之心消羞惡之心形則貪鄙之心絕忠愨之心萌則巧僞之心伏故人常持此心不爲情欲所蔽則至公無私自無物我之累矣八月丙辰善復言曰古者人君至治重在任人蓋任眾賢爲耳目則視聽周乎四海任眾知爲計慮則利澤施於萬民今天下太平惟選任賢才宜畱聖慮上曰任人之道當嚴於簡擇簡擇嚴則庸鄙之人不進當專於任使任使專則茍且之意不行然必賢者乃可以專任之非賢而專任者必生亂也是任人爲難然人亦有謹始怠終者亦有過於前攺於後者固不能保其始終惟始終如一者其懷忠報國之心堅如金石安得不任之若匿詐似信懷姦似忠者決不可任也是年忽遘危疾上遣醫調治其子逢掖請告還丰城卒年七十有二屬纊正冠危坐舉手加額曰感荷聖恩無以報也語畢而絕鄕人見有星如虹墜其捨所著有詩經解頥輯釋史輯諸書廖道南曰予幼學詩誦善所著解頥輯釋頗得其要領然而國風民謡宗廟朝廷雅頌之詩爰自千篇刪爲三百亦已嚴矣宋儒泥於鄭聲淫之說遂槪以爲淫奔而不以進講豈皆作者之本旨哉思欲起善於九原而與之論難又胡可得也林塾贊曰羨彼云洞煜有來裔道立教成令聞斯渒乃擢翰林掌帝之制寵辱不驚皇極經世爰起校文登華振滯墜星有占歸則云逝東閣大學士吳沈吳沈字浚之浙江金華人故元國子博士師道子也博學有文累徵爲縣庠訓導辭不就洪武十二年薦授待制十一月甲午朔上觀漢紀顧謂沈曰人君理財之道視國如家可也一家之內父子不異貲其父經營儲蓄未有不爲子計者父子而異貲家必隳矣君民猶父子也若損民以益君民衣食不給而君獨富豈有是理哉丁酉上論持身保業之道又謂沈曰人當無所不謹事𨿽微而必慮行𨿽小而必防不慮於微終貽大患不防於小終虧大徳謹小行而無已者可以成大善忽細事而不戒者必至於成大惡常人且然況人君乎沈對曰聖慮及此誠社稷永安之道上曰安生於危危生於安安不克慮則能致危危而克慮則能致安在於能謹與否爾上禦奉天門視朝畢又謂沈曰人君治天下進賢納諫二者眞切事也沈曰求之於古克行者鮮矣是故亂日常多治日常少上曰使其眞知賢者與治其國何有不好眞知諫者在於忠已何有不納惟其知之不眞是以於已難入若誠能好賢則不待招■﹝扌來﹞而賢者自至誠能納諫則不待旌賞而諫者必來沈曰陛下之言及此國家何幸焉未幾降編修十三年六月丁卯復以爲待制沈薦教授童冀儒士吳愼遣使徵之十四年冬十月辛酉給事中鄭相奏言尊無二上稱臣於東宮是並所尊矣沈駁之曰東宮國之大本所以繼聖體承天位者也臣子尊敬之禮胡得而異焉請凡啟事東宮如舊制上從之十五年十一月戊午乃以爲東閣大學士十六年二月朔上將享太廟沈進精誠錄先是上謂沈曰朕閱古昔聖賢其垂訓立教大要有三曰敬天曰忠君曰孝親君能敬天臣能忠君子能孝親則人道立矣然其言散在經傳未易會其要領爾等其以三事以類編輯至是書成上覽而善之命沈撰序三月沈因講周書至國則罔有立政用憸人上曰甚矣國家不可有小人有小人必敗君子故唐虞任禹稷必去四凶魯用仲尼必誅正卯沈進曰書言去邪勿貳所以深致其戒上曰國家不幸有小人如蓄毒藥不急去之必爲身患小人巧於恱上忍於賊下人君若喜其順已而恣其所爲將無所不至矣沈曰小人中懷姦邪而言似忠信不可不察上曰然小人善於逢迎彼知人主所樂爲者不顧非義乃牽合附會曰是不可不爲人主不樂爲者不顧有益於國家亦牽合附會曰是不必爲此誠國之賊也自古知人固難而知言亦不易八月丙戌以進講後期降侍書尋攺博士十九年七月丁丑卒沈富蓄逺覽嘗因奏對誤遷渭源教諭未行攺典籍陟大學士考功監劾其怠事降侍讀終博士三仕三已無喜慍人以此多之廖道南曰予觀沈所進精誠錄其學粹乎正矣至論小人不可用斷斷乎其爲確論也金華之學沈亦可取矣贊曰於乎君子浙水之英奇气煥發正學端純精誠有錄格於皇天天心克享秉志彌堅三仕三黜喜慍不形於乎君子浙水之英文淵閣學士兼左春坊大學士解縉解縉字大紳世居鴈門厥後徙居吉水遂爲吉水人曽大父應辰元髙安教諭應辰生子元子元生開先開先生縉縉生而英悟奇絕五歲誦書七歲賦詩十歲日記數千言十八舉江西鄕試第一洪武二十一年計偕如京師考官劉三吾閱卷極其稱賞名遂大振與弟綸曁女弟之夫黃金華同舉進士皇祖親加簡拔選縉及金華爲庶吉士讀中祕書日侍左右特被寵眷一日寓大庖西室諭之曰爾縉試舉今日施政所宜直述以聞縉卽屬艸以進其略曰陛下得國之正非漢唐宋所及取天下於羣盜捄民生於塗炭命將出師皆受成算不假良平不倚信布女寵外戚寺人藩鎭之患消融底定且不邇聲色不殖貨利不爲逰畋又逺過漢唐宋之君而無愧三代盛王矣夫令出惟行也不宜數攺令數攺則民疑刑期無刑也寜失不經刑太繁則民玩今好善而善不顯善者未必蒙福惡惡而惡日滋惡者未必蒙禍臣願篤惇信之本加愼密之功喜怒一聽於天理存養無間於須臾夫人君不以察爲明也元首叢脞則股肱惰萬事皆隳人君當以徳爲政也帝徳罔愆則眾志應天命用休今畏天畏鬼神矣畏民則未至治民治彊暴矣治心則未至臣願畏民爲畏天之本治心爲治民之本祭不必瀆受無咎之福神不必勞享無爲之治夫經正則庶民興故孟子距詖行息邪說臣願上溯虞夏商周之華奧下及濓洛闗閩之佳葩釋老之壯者驅之復於人倫經咒之妄者火之絕其欺誑斷瑜珈之教禁符式之條夫名不正則言不順故賈生定官名易服色臣願明經制以任諸侯王於眾職推恩義以待百執事於一體大臣不施辱罰屬官不加捶楚夫禮樂不備非所以協神人臣願配天復掃地之規尊祖隆七廟之制祀列聖於太學祀孔子於諸學而又訪求審樂之儒大備禮經之缺夫險要不防非所以保邦國臣願開武舉以收英才擇闗隘以屯重鎭額設弓手課之以弓弩兼教民兵習之於兵農而又時申戒飭之令特重官守之防夫風俗不正非所以示民趍臣願仿藍田呂氏鄕約及浦江鄭氏家範率先於世族以端軌則夫田稅不均非所以厚民生臣願行授田均田之法擬常平義倉之舉積久以歲月以丰財賦夫臺綱不肅非所以厲淸要長風采今禦史糾彈咸承密旨未聞舉善但日除姧臣願去朋姦倚法之條使民有所恃而不恐夫賢路不淸非所以勵頑鈍奨忠貞今椎埋嚚悍列布朝省朝捐刀鑷暮擁冠裳臣願遵鄕舉裏選之法使民有所勸而爲善尢願陛下推所以愛臣之心以愛天下推所以待臣之心以待萬物幸埀鑑焉奏凡數千言上嘉其識時兵部侍郎沈溍忌縉才誣其狎侮胥隸上慮其中傷卽拜江西道監察禦史值都禦史袁泰構害張昶怙勢恣橫諸禦史莫敢糾其非縉執筆起艸力詆其姧狀又代虞部郎中王國用論救韓國公李善長寃疏上又慮其涵養未至召縉父謂曰才之生甚難而大器者晚成其以而子歸益進其學又諭縉曰朕與爾義則君臣恩猶父子其歸益盡心於古人後十年來朕大用爾未晚也縉侍父歸感恩勵志所造益深矣髙皇帝升遐縉趍赴臨權臣構害謂赴臨非詔旨遂謫河州未幾召還入爲待詔一日於宮中披覧建文時羣臣所上封事千餘通命縉徧閱有闗政治者畱覧余悉焚之文皇靖難雅聞縉名拜侍讀學士階奉訓大夫初開文淵閣簡用七人備顧問以縉爲首諭之曰爾七人朝夕相與共事鮮離左右朕嘉爾等恭愼故在宮中亦屢言之然恆情保初易保終難朕常存於心爾等亦宜謹終如故庶幾君臣保全之美縉對曰陛下不以臣等淺陋俯垂信任敢不策勵圗報上喜各賜五品公服又曰皇后欲召見爾七人命婦其卽令赴柔儀殿見之永樂元年十二月壬辰上禦謹身殿閱髙祖禦制文集諭縉曰皇考文章天資超邁然亦學問所至觀其所著皆天地之心帝王之度語簡理至藹然可見朕於宮中徧索宸翰不可得有言建文君自焚時並寶璽皆毀矣意者其有遺帙乎縉對曰國初佐命之臣理當有之於是遺書諸藩索之二年八月己丑縉進呈大學正心章講義上覧之至再諭之曰人心誠不可有所好樂一有好樂泥而不返則欲必勝理若心能靜虛事來則應事去如明鑑止水自然純是天理朕每朝退默坐未嘗不思管此心爲切要十二月進文獻大成賜宴禮部是歲文華寶鑑成上賜皇太子諭縉曰朕皇考訓戒太子嘗采經傳格言爲儲君昭鑑錄朕此書稍加充廣益以皇考聖謨大訓以爲子孫帝王萬世之法誠能守此足爲賢君昔秦始皇教太子以法律晉元帝授太子以韓非書帝王之道廢而不講此所以亂亡朕此書皆大經大法卿等兼輔東宮從容閒暇亦當以此爲說庶幾成其徳業他日不失爲守成令主嗣後纂修髙廟實錄及永樂大典命縉爲總裁官先是上與淇國公丘福等二三大臣議建儲諸臣咸謂髙煦有扈從功上不以爲然召縉密議事遂定立仁宗爲皇太子髙煦爲漢王加縉爲學士兼右春坊大學士階奉議大夫未幾福等初議泄於外髙煦知之憾縉獨深遂譛於上曰藩邸舊臣無泄者其縉泄之乃坐縉廷試讀卷不公罪出爲廣西參議旣而禮部尙書李至剛誣縉怨望攺交址八年入京奏事時車駕北徵皇太子監國縉伏謁徑歸髙煦聞之又譛縉私覲儲君無人臣禮復竄交址之化州檢討王偁在謫所邀與同趍廣東之化州縉復上言請用數萬人鑿贑江上大震怒徵逮詔獄拷掠備楚詞連大理丞湯宗中允李貫贊善王汝玉編修朱紘檢討蔣驥潘畿蕭引髙經歷髙得暘及李至剛相繼死獄中縉子禎應禎亮舉家俱戍邊仁宗登極特宥還官其子禎亮爲中書舍人縉襟宇曠略絕無城府喜引拔士類如曽棨等二十八人俱所奨進太宗嘗命縉評諸臣縉以實對於蹇義曰其資重厚中無定見於夏原吉曰有徳有量不逺小人於劉儁曰𨿽有才幹不知顧義於鄭賜曰可爲君子頗短於才於李至剛曰誕而附勢𨿽才不端於黃福曰秉心易直確有定守於陳瑛曰刻於用法好惡頗端於宋禮曰戅直而苛人怨不卹於陳洽曰疏通警敏亦不失正於方賓曰簿書之才狙儈之心旣奏上以授仁宗曰李至剛朕洞燭之矣余徐驗之仁宗嘗問建文所用諸臣縉對曰此皆洪武中人才往事不足論已問尹昌隆王汝玉曰昌隆君子而量不洪汝玉文翰不易得所惜者市心爾縉卒後十餘年仁宗出所評十人者示楊士奇曰人謂縉狂士乃今知非狂士也楊士奇銘其墓曰千里之足越國過都或一蹷之不虞梗楠百尋其才之螙寜見捐於匠輸郁乎紛紛五采承日競瞻望以忻快何泯沒之遄疾幹將地下其神不死尙有光華天漢之涘廖道南曰縉負奇气抱儁才意興所到肆筆成章水摶蛟蚪陸剸犀象淵乎其不窮浩乎其若有餘其自視何如者髙皇网羅英俊智屈羣策當時翊運元臣𨿽親如善長貴如廣洋惟庸近侍如安如濓如觀如素雷霆所擊罔不震懾縉以一少年上庖西萬言疏批鱗逆心罔所諱忌而聖度優容令其進學才難之嘆猶可想見規模眞弘逺矣召旋河隴踐歷淸華密贊建儲有故老舊臣所不及知而獨斡運廟謨措神器於盤石視古英哲何以加諸然諫沮交址力抗權幸卒罹於讒莫之敢白悲夫贊曰董子三策賈生萬言誓日邅回遡風孤騫縉也奇才國士鮮儷遭際眞龍逆鱗弗諱河朔旣竄日南載遷魂飛湯火殄瘁疇憐文貞銘辭勒於貞石潛光益彰照耀方策文淵閣大學士胡廣胡廣字光大江西吉水人延平守子祺之孫永丰丞師尹之子也幼受學於叔祖子貞及長之閩從黃仲器逰建文庚辰舉進士第一賜名靖授修撰文皇登極簡用儒臣入文淵閣擢侍講疏請復其舊名允之踰月攺侍講階承徳郎上一日問百姓安否廣對曰郡縣窮治姦黨外親深爲民厲詔免究賴全活者甚眾四年七月又問曰昨有中官自江西來言田家刈稻已畢何獨大早對曰臣鄕民多勤且多種早稻上曰勤之一字豈獨農家爲然至於人君尢當致勤於心朕每退朝靜坐必思今日所行幾事果當於天理合於人情則心安矣否則中夜必思命左右記之俟旦攺之蓋一事失當民受其獘故不得不勤爾廣對曰誠如聖諭未幾陟右庶子仍兼侍讀四年七月命撰神木山碑文皇太子立遷廣爲學士兼右春坊大學士階奉政大夫諭吏部曰廣等侍朕日久繼自今秩滿勿攺外任五年七月命同淇國公丘福等輔導皇太孫賜之勑諭略曰棟梁之建必由匠石之功圭瓉之成必假琢磨之力卿等皆懋簡徳藝職輔東宮東宮之子必資兼弼宜協心同志輔導於成推廣仁義道徳之源開陳二帝三王之治涵養本原恢弘智量以成其徳器庶國家有無窮之休卿等亦有無窮之聞五年冬廣進呈文字上覽之稱善問曰黃淮不滿於楊士奇何也廣對曰淮有政事士奇有文學蓋因解縉重士奇輕淮故並及於臣上曰知汝不客於淮惟朕不爲所惑廣頓首謝六年七月命撰浡泥國恭順王碑文七年二月甲戌聖學心法成諭廣曰古人治天下皆有其要𨿽生知之聖亦資學問由唐虞至宋聖賢名訓具著經傳然簡帙浩繁未易遽領帝王之學惟得其要篤信力行足以爲治朕惟皇太子天下之本今當進學貴在知要朕因機暇采輯古聖之學如執中建極切於身心家國天下者類爲成書卿等試觀之廣曰帝王道徳之要備載此書宜與典謨訓誥並傳萬世八年上大閱誓師聞衛喇特使者言諭廣曰國家無所用兵今日此舉非得已也廣對曰孔子所愼齊戰疾願致謹焉上曰孔子又言我戰則必勝祭則受福誠敬之至效可必也三月丙子上北徵次淩霄峯諭廣曰諸將比來不進一言何也廣曰成算在上莫之能禆上曰好問則裕自用則小𨿽聖人資於芻蕘朕曷敢任巳以掩羣策曁旋師廣等頒賚有差九年多罕臺吉並女直野人來朝上諭廣曰朕非欲並其土地良以此輩貪殘數爲邊患來歲賂以金幣剝民膏血若餌虎狼今旣畏服授官賜賚捐小費以弭大患可也十一月乙巳重修髙廟實錄命廣同胡儼等爲纂修官十二年十月甲寅諭廣等曰五經四書皆聖賢精義要道其傳注之外諸儒議論有發明餘蘊者爾等采其精語增附於下其周程張朱諸君子性理之言如太極通書西銘正蒙之類皆六經羽翼爾等亦別類成編務極詳備庶幾可垂後世命廣爲總裁官書成廣等撰表進呈上親制序文擢廣爲文淵閣大學士時禮部郎中周訥建請封禪羣臣多從之廣撰卻封禪頌以進上大嘉賞十六年五月嬰疾卒年四十九仁宗登極贈官賜謚奠章有云卿徳行文學士林所重事我皇考論思宥密十有七年淸愼恭勤始終一節輔朕春宮小心直諒今特加贈榮祿大夫少師禮部尙書謚文穆仍賜其家金鈔文綺官其子穜爲檢討楊士奇銘其墓曰經國所資文武並施惟武以靖惟文以治巍巍太宗統禦九有任武曁文如左右手公職詞坦十有九禩秉恭執勤司帝之制玉冊金簡天章龍文光華日星敷宣帝仁萬幾燕閒淸問前席公所入告惟帝時懌公所蓄志寛惠被下沕穆泯焉密贊鴻化春宮輔徳平直之行二聖惟明獨鑑公誠好文之朝儒林之首人聳其瞻公視無有泊虛之存簡肅之度彼其何心有好有惡寵章駢蕃賁終猶始始終之全曠代其幾金螺在左文江在右埋璧有光上貫牛斗廖道南曰國朝選士擢冠於廷者自吳伯宗任亨泰軰受知皇祖至廣益大以肆表章六經及性理諸書可謂有大造於後學者觀其扈蹕帷幄之籌與夫典樞綸綍之文蔚然炳矣視文貞以下鮮與其儷云贊曰東壁之躔月合星聮西昆之岫玉澤珠懸彼美人兮龍見於田運逢九五風雲翕焉本天親上上際九玄本地親下下徹九淵七俊回翔頡頏誰先宏猷祕略公也則然吏部侍郎兼學士曹鼐曹鼐字萬鍾眞定寜晉人曽祖克柔祖廷訓父祉咸隱徳弗耀鼐幼有遐志日誦數千言居常篤行事繼母備極孝養初舉鄕薦中乙榜授代州學官疏辭不受銓曹衘之攺任泰和典史時中使旁午置郵無虛日鼐處之裕如公暇卽延禮師儒講明理性宣徳壬子督部工匠赴闕疏乞入試中第二人楊文眞公一見奇之明年廷試宣皇策以羲禹河洛象數鼐對稱旨上親擢第一授翰林修撰從楊文定公逰所得益深英廟初禦經筵掄選講讀官鼐首預焉敷納明暢聞者聳敬預修宣廟實錄轉侍講五年簡入內閣參知政事甲子進學士乙丑廷試讀卷得商輅爲第一是歲陟吏部右侍郎仍兼學士己巳五月戊申鼐奏侍講劉鉉修撰王振堪教庶吉士修撰許彬郎中潘勤堪督四夷館從之七月俄聞額森大舉入境中官王振力請親徵上命武官英國公張輔等文官兵部尙書鄺埜等及鼐與侍讀學士張益扈從巡邊是月壬寅車駕次雞鳴山癸卯次萬全峪是夕金星犯亢甲辰次懷安是夕黒气四塞乙巳次天城丙午次陽和是夕火星犯土丁未次聚落驛戊申次大同庚戌次雙寨王振蔚州人邀上幸其第辛亥次滴水巖壬子次洪州癸丑次白登王振益恣廹挾進兵成國公朱勇膝行聽命戶部尙書王佐竟日跪伏艸中噤無一語惟欽天監正彭徳淸首斥振曰象緯示警不可復前若有疎虞陷乘輿於艸莾誰執其咎鼐繼之曰臣子固不足惜主上系宗社安危豈可輕進振怒詈之曰儻有此亦天命也八月辛酉次土木命太監吳亮相地布營陣未定敵已據南河次日敵僞退王振復矯制起營追之大爲蹂躪我師敗績死者十餘萬人鼐及諸臣五十二員皆死之景帝聞之贈鼐榮祿大夫少傅吏部尙書文淵閣大學士謚文襄遣官諭祭官其子恩爲大理評事英宗復辟加贈太傅攺謚文忠又官其孫爲錦衣百戶廖道南曰予觀李忠文公及劉文安公奏疏謂自古外國之禍未有甚於土木之難者夫漢之冒頓桀黠方張唐之安祿豢飬已久宋之遼金及元則又中國偏安勢匪其敵我明當全盛之時王用三驅獲狐射隼而乃受制閹豎親勞六飛至使全師覆沒善人殄瘁如鼐者褎然爲廷魁首元喪沙漢身膏艸野不亦可悲乎予故備述國史亦以爲世鑑也已贊曰六龍北狩八駿西馳龍沙遼邈狼山逶迆矯矯倫魁耿耿大節其身𨿽隕其神猶烈人亦有言泰山鴻毛之子之死當辧秋毫文淵閣大學士彭時彭時字純道江西安福人正統戊辰進士第一授修撰己巳英廟北狩郕王監國命時奪情起復入文淵閣升侍讀賜五品服時請終制不允值易儲遷左春坊大學士寰宇志成升太常卿兼侍讀天順元年九月上禦文華殿召時入見問年幾何時對曰犬馬齒四十有二上笑曰年方壯可用也復命入閣兼學士時徐有貞旣去許彬薛瑄嶽正呂原相繼拜命及李賢復入欲於閣中南向坐時曰不可宣宗臨幸迹猶在也賢曰東閣何獨正坐時曰東閣西向內閣南向恐非臣子所敢專且華蓋謹身文華武英皆至尊所禦設官兼殿止可侍坐備顧問正坐非禮也賢語塞戊寅二月恭上聖烈慈壽皇太后徽號時條上寛卹數事詔頒行之仍賜金綺有差十月扈駕校獵於南海己卯賜逰西苑五月端午賜觀驃騎七月賜逰南內庚辰上禦南薫殿召時同李賢呂原入命內侍鼔琴賜博帯十二月閱射西內召時同觀憲宗卽位升吏部侍郎知經筵尋進兵部尙書兼學士給假歸省遣中官護行因四川地震時上言十事賜麒麟服總裁英廟實錄成加太子太保兼文淵閣大學士慈懿皇太后崩時上言請如漢文葬呂后宋仁葬劉后故事不報時同禮部尙書姚夔率百官伏文華門號泣爭葬禮上感動從之戊子九月丙寅彗星見時上言正宮闈廣儲嗣數事是歲攺吏部尙書賜玉帯己丑冬無雪時上言三事因及景帝固安公主及筓宜出嫁太監劉永誠冒軍功不宜封以伯爵從之丙申十二月庚辰時上言比者彗見天田西掃太微北近紫宮警懼譴告可謂至矣因條上七事一曰正心術二曰謹命令三曰親接見四曰愼賞罰五曰納諫諍六曰勵官守七曰卹軍民上嘉納之是歲加少保卒贈太師謚文憲官其子頥爲尙寶寺丞廖道南曰予觀可齋記乃見文憲公之貞朴非若文達公之多智也及讀國史謂時端愼嚴密外和內剛立朝三十年未嘗不在公公退未嘗語子姓以政事於手今之君子何獨不然溫室之對可爲永鑑也已贊曰漢稱丙魏吉知大體唐稱姚宋璟能正已惟明達務惟介知止於乎文憲無愧斯語文淵閣學士階兵部尙書苗衷苖衷字秉彛鳯陽定逺人永樂辛卯進士及第授編修宣徳初預修兩朝實錄轉侍讀正統紀元侍經筵預修宣廟實錄進侍讀學士命入內閣典機務乙丑充廷試讀卷官丁卯擢兵部侍郎兼前職戊辰廷試讀卷得彭時爲第一景泰初陟兵部尙書兼學士乞休景帝賜之勑曰卿以科目髙第發身事我皇曽祖考以至於朕凡四十年曆官翰苑寅畏小心朕方進卿以大司馬兼翰林長官冀有倚毗曽未幾時遽以老辭揆之古先哲王求舊之美固不能忘而士大夫甘退之節亦不可拂特賜寶鏹金綺給舟以歸以副朕懷賢念舊之意卒贈榮祿大夫加少保賜文康子穟爲監察禦史廖道南曰予觀中都志載苖文康素履弗得其詳及讀國史稱其爲人溫厚簡重外和內莊諳於世故樂道人善翛然有塵外之意予始知文康之風遐哉逖矣贊曰嵩嶽巃嵸趍於中都渾河洸洋風气郁紆乃生文康躋陟龍圗嬉笑叱吒咳唾璣珠急流勇退上嘉兩疏國史如丹尙有嘉謨文淵閣學士贈禮部尙書馬愉馬愉字性和山東臨朐人宣徳丁未進士第一授修撰正統初轉侍讀倚經筵預修宣廟實錄進侍讀學士庚申命入內閣乙丑遷禮部侍郎兼侍讀學士嘗奏讞疑獄多所平反兩考會試甄拔才雋人咸稱之忽晨起趍朝僕不能語事聞卽命醫往治越四日卒年五十三上聞嗟悼賜棺槨賻鏹萬緡命有司營兆域贈禮部尙書兼學士舊例贈者無兼官兼之自愉始廖道南曰予觀山東志謂愉淳雅寛厚行義可式及讀國史則又云端重簡黙自處澹如門無私謁於乎使居臺揆者其門如市其心如水亦何愧於愉哉贊曰靑州之野長應虛危倫魁之擢文炳壁奎商彭匪壽子淵匪夭大化司之若彼莾眇於乎若人入掌絲綸胡爲遽隕天奪良臣天奪之良不憗遺老搜幽祕史丹靑厥貌文淵閣學士贈戶部尙書江淵江淵字時用四川江津人宣徳庚戌進士選庶吉士授編修轉侍讀正統己巳升刑部侍郎又攺戶部侍郎兼學士景泰辛未主考會試得吳匪爲省元尋命巡視淮徐諸郡淵條奏三事一準之常盈徐之廣運諸倉俱在城外宜築月城以守之一天津爲北河之會鳯陽爲中都之會宜放操軍以守之一河南爲中原之要地北平爲京師之巨甸宜選民兵以守之疏上命所司議行尋攺吏部左侍郎景泰壬申以易儲事加太子少師入內閣預機務英宗復辟刑於謙王文王誠舒良張永王勤於市謫陳循江淵兪士聰項文曜充鐵嶺軍後石亨敗復其官廖道南曰予觀景泰時陳循柄國凡厥有猷有爲者咸程厥能效厥用然而任怨太深操權太重怨叢則眾怒權踰則主疑如江時用等才固可取而志亦可卹也循之明於知人暗於知已又胡足卹乎贊曰西川浩渺玉壘攸崇千崖屹嶫金峨是宗鱉靈爲相杜宇爲辟子紏小白建成元吉君子於玆權其重輕師臣𨿽美儲位當寜於乎時用昧於時中鐵嶺之役請祝勲庸文淵閣學士贈禮部尙書許彬許彬字道中山東寜陽人永樂乙未進士選庶吉士授檢討宣徳中秩滿轉修撰正統己巳曹鼐推舉提督四夷館九月升大理少卿尋遷太常卿景泰庚午議遣近臣奉迎聖駕於沙漠彬毅然請行曰主辱臣死分也八月辛酉額森爲土臺設座於上率眾膜拜奉辭太上皇進良馬貂皮遣得知院等護送至野狐嶺仍遣五百騎送至宣府彬謁見太上命寫罪已詔勑諭文武羣臣仍遣彬祭土木陣亡官軍英廟復辟遷禮部侍郎兼學士入文淵閣參知政事嘗薦王竑治河果有成績及石亨専橫憾嶽正忤巳並及於彬調南京禮部未幾出爲陜西參政亨敗乃復其官卒贈禮部尙書廖道南曰予觀天順日錄及袁彬李實楊善紀行記乃知許道中之大節亦不可誣也夫晉之懷湣宋之徽欽鑾輿奔播於龍沙衮藻蒙塵於狼胥良以中國諸臣狃於細節闇於遐覽拘於瑣務暗於逺圖未有若我朝英廟之全福而諸臣建策逺出晉宋之上如許道中者詞林中之翹楚也贊曰龍庭荒漠六飛回翔虎闗嚴閟萬乘趨蹌偉哉志士捐生爲國捧日以還赫赫業業推賢讓能綽焉有容立名不朽於乎道中文淵閣學士階禮部右侍郎薛瑄薛瑄字徳溫山西河津人曽祖常祖仲義皆通經教授鄕裏父貞領鄕薦爲眞定元氏教諭再調玉田母齊氏夢一紫衣人入謁遂生瑄於學捨初生肌如水晶五臓皆露祖仲義聞其啼聲曰必異人也洪武己卯父貞攺除馬湖吏目瑄撰平雲南賦黔國見而奇之永樂己亥父貞復除鄢陵教諭庚子瑄發觧河南明年辛丑登進士宣徳戊申授監察禦史差監湖廣銀場手錄性理大全潛心誦讀深有所得著讀書錄正統紀元擢山東僉事提督學政首以朱子白鹿洞規開示學者講明理性多所造就楊文眞公薦之入爲大理少卿撰大理箴以自警時太監王振專柄錦衣指揮馬順附之會有百戶病死其妾誣妻殺其夫瑄白其寃都禦史王文譛之於王振振怒嗾言官劾之詔逮之獄處以大辟兵部侍郎王偉申救除名放歸正統己巳給事中陳信薦起爲大理寺丞命督餉貴州戶部侍郎江淵薦之升南京大理卿蘇州有饑民火富室之廬者王文復往按其事坐以謀逆連及五百餘家瑄又白其寃文謂人曰瑄崛彊猶昔瑄曰辧寃獲咎又何憾焉旣而執之愈力賴以平反者甚眾天順初都禦史楊善薦之特召爲禮部侍郎兼學士入內閣一日英宗禦便殿召瑄入語移時諄諄啟沃皆有闗於聖學君徳者是科命主考會試瑄以復性爲問得劉定之爲省元時曹石冒功亂政瑄曰君子見幾而作寜俟終日耶卽上疏乞休卒年七十六子四人孫祺舉進士李文達公銘其墓曰昔有王氏鳴道河汾流風餘韻以啟休聞乃若薛公不以自足濓洛闗閩意向甚篤稽其出仕實始爲親敡歷中外進學日新學旣日新道亦有得身體力行至無少息操履堅定外物不移中心自固夫豈有私富貴利達患難貧賤隨處而安曷有歆羨成就後學大小不遺由粗而精以隨其質嗟今之人無公所好公今已矣誰臻其奧廖道南曰予幼誦讀書錄以爲程朱語錄之後卽有此書及觀國史乃見劉文安公定議謂瑄直躬慕古談道淑徒進不附麗退不慕戀允爲一代名臣然論其於朱熹之學未若黃幹輔廣之親承微言金履祥許謙之推衍緒論推之從祀似亦爲過也彭韶贊曰力行好古進趨有程寤寐河洛以究舂陵敡歷中外大棘之卿縲紲非罪復起而丞貳卿掌制以弼以承豈寶逺物而志可行乞年以退惟道之楨文淵閣學士兼右春坊大學士呂原呂原字逢原浙江秀水人父嗣芳爲萬泉教官卒於任原孤貧假館養母郡守黃懋舉充邑庠生正統辛酉鄕薦第一明年進士及第授編修癸亥預修五倫書賜寶鏹丁卯被選進學東閣侍經筵景泰初遣祭於蜀歸充經筵講官轉侍講壬寅遷右中允兼侍講是秋進侍講學士兼中允癸卯預修歷代君鑑錄主考順天鄕試乙巳預修寰宇通誌明年擢右春坊大學士仍兼侍講天順初攺通政司左參議兼侍講主考會試時徐有貞旣黜薛瑄請老乃特用李賢並召原與嶽正入內閣命原兼學士總裁一統志成有金帶玉杯之賜壬午守制歸躬視母塋哀毀踰節期年卒年四十五贈禮部侍郎謚文懿子■﹝常上心下﹞爲太常卿廖道南曰予觀楊文懿公誄原之文有曰繄檇李之鍾秀兮挺碩人其頎頎植仁義以爲本兮橫百行以爲枝劉文安公挽原有曰君子非始之難而終之難若公之終孝不忘於其親則無愧於其君矣蓋嘆逢原之學所從來者逺矣及國史所載謂其爲人寛厚不立崖岸事母撫孤克盡孝友其在內閣多所禆益郡誌亦稱其內端外和與物無競程篁墩文葺遺事謂居官二十年家無田宅爲學務實踐不事多言蓋皆實錄也贊曰檇李之域龍淵是名嘉禾之秀虎觀有人惟陸宣公爲唐內相惟呂逢原爲明人望文懿所誄文安所哀於乎已矣上燭中臺文淵閣學士贈禮部尙書王一寜王一寜字﹝原闕﹞浙江仙居人十三能詩父峻任國子監丞一寜從侍時仁宗在春宮聞其善撫琴召見命賦銀河詩嘉之俾就國子監讀書永樂戊戌舉進士授吏部稽勲主事於文華殿供事秩滿攺修撰曹鼐薦教庶吉士萬安等預修宣廟實錄成轉侍講兩命爲京闈考官正統戊辰遷禮部右侍郎景泰初勑往湖廣督理軍餉明年召還轉本部左侍郎兼翰林院學士命入內閣預機務以中官王誠軰嘗受業報其私恩也壬申易儲進太子少師仍兼舊職尋卒於官贈太子太保禮部尙書謚文通廖道南曰古之豪傑之起也固不拘其類後世則不然乃若王伾王叔文李訓鄭注之儔或以他伎進卒敗其身而動搖宗社故曰君子未嘗不欲仕也又惡不由其道王君始由狎客射策甲科終由佞幸絲綸祕閣君子奚取焉亦以寓勸戒焉爾贊曰天臺窈窕赤城霞標鴈蕩摩雲龍湫噴霄允矣王君夙頴埀髫皷琴潛邸校藝京寮卒階崇秩徳音奚昭文淵閣學士階戶部尙書蕭鎡蕭鎡字孟勤江西泰和人宣徳丁未進士選庶吉士授編修正統初預修宣廟實錄轉侍讀未幾升祭酒勤於訓士矩度整肅嘗欲乞歸監丞鮑相合師生三千餘人慰畱如陽城景泰辛未召入文淵閣兼學士尋擢戶部侍郎命議易儲事鎡曰無易樹子霸者所禁況天朝乎不聽加鎡太子少師因天變上疏論時政甚切修寰宇通誌充總裁官書成陟戶部尙書加太子太師仍兼學士廖道南論曰予觀邱文莊贊辭謂鎡蒼然古色淵然徳光進有所施捨可以藏知鎡爲可人也及讀國史稱鎡言動溫雅性多猜忌遇事亦多退避方景泰易儲時則顯言以爭及加官秩則又靦顏以受是遵何徳哉贊曰文江之源靈气鬰蟠仁山之麓英又挺生傑哉孟勤幼抱巨志繼踐金華徘徊廊寧時政有疏祕省有書力爭易儲徳也不孤文淵閣大學士陳文陳文字安簡其先湖廣茶陵人有名蘭孫者其仲子欽徙居江西之廬陵文幼警敏甫弱冠卽魁多士正統丙辰進士及第授編修癸亥被選東閣進學士己巳秩滿轉侍講景泰庚午主考順天鄕試以髙文毅公薦補雲南右布政轉廣東左布政天順攺元召旋拜詹事癸未遷禮部侍郎兼學士入內閣甲申攺吏部左侍郎與李文達彭文憲同心輔政成化乙酉陟禮部尙書總裁英廟實錄加太子少保文淵閣大學士卒年六十四贈榮祿大夫少傅謚荘靖官其子璋爲中書舍人廖道南曰予觀劉文安所著陳莊靖傳邱文莊所撰哀辭咸謂文出歷外藩入長宮端受密命贊化權謨謀毗益眷注日隆及觀郡誌亦稱爲一時之能臣而國史小傳則寥寥數語於乎若人者吾奚得而名狀之哉贊曰文達之才如崇通變文憲之介如璟守正荘靖於時同心輔政無言無爭惟寜惟靜出歷二藩入踐三臺周旋曲折亦已焉哉文淵閣學士階兵部尙書尹直尹直字正言江西泰和人景泰甲戌進士選庶吉士授編修轉侍讀直上言典章制度必大備於文明之朝著述纂修當不廢於承平之世我祖宗神功聖徳𨿽登於祕史其儀文法制未載於全書𨿽有諸司職掌然遺略尙多更革不一欲示永久曷粹大成乃若通鑑綱目起自周威烈王迄於五季玆宜續修以成巨典上是其言尋進侍講學士上言災異修省三十二事轉吏部侍郎兼學士入內閣加太子少保兵部尙書兼學士主考會試得程楷爲第一是科得人最多如蔣冕費宏劉眷毛紀時江右李孜省用事鄕宦多附誣之直密與通但其斥中使李毅之誣辧禦史吳珍之寃人又稱之卒謚文和廖道南曰予讀直所撰瑣綴錄力詆吳與弼之爲人及諸勝已者悉加媒孽心竊疑之旣而讀國史狀直之心如其所撰者不爽也贊曰大江之西吉水之濱英才疊出多爲名臣直負修能屢有啟沃論史有疏瑣綴有錄顯斥與弼潛附孜省國史如丹洞燭幽隱文淵閣學士階禮部尙書彭華彭華字彥實江西安福人景泰甲戌會試第一選庶吉士授編修天順中以多支廩餼坐除名賴大學士李賢救免成化初轉侍讀充經筵日講官進侍讀學士預修宋元綱目成升學士文華大訓成遷詹事兼學士丁未升吏部左侍郎仍兼學士入內閣尋加太子少保禮部尙書先是江右李孜省以小吏致位卿佐華私附之又與大學士萬安結爲心腹以故肆讒投間亟亟若狂如尙書李秉王恕馬文升秦紘侍郎邢讓祭酒陳鑑與其同鄕劉宣羅璟相繼斥逐華之力居多未幾輿疾歸卒謚文思廖道南曰予觀吉安志謂華才識超邁望重一時及讀國史累千百言皆極其醜詆又謂羅倫之逐張元禎之劾皆原於華予不敢盡信姑存其著者贊曰漢之廣受咸事儲皇宋之郊祁並擅文場乃若二彭盍簮玉堂文憲何狷文思何狂旣昧介石猶慚復隍彤管紀之云胡不臧文淵閣學士贈禮部尙書劉定之劉定之字主靜江西永新人正統丙辰會試第一明年進士及第授編修正統己未六月定之上言十事一曰謹號令二曰察人才三曰處降夷四曰重守令五曰杜奔競六曰訓武官七曰嚴考課八曰惜名器九曰遵服制十曰禁淫奔疏上畱中秩滿轉侍講景泰庚午定之上言自古邊疆之禍未有甚於今日者昔晉懷湣陷於匈奴宋徽欽陷於女眞皆因邊塞外破藩鎭內潰救援不集播遷無所未有若今日舉天下之大合數十萬之眾奉上皇於沙漠委以與衛喇特者也晉宋旣遭此旤之後元帝繼統髙宗嗣服皆捨棄舊都偏安一隅尙能奮旣衰之勢振方張之敵未有若今日額森入侵直抵京城奉上皇以來而天下之大數十萬之眾聽其自來又聽其自去者也謹條上十事一曰戰陳二曰守禦三曰通使四曰降番五曰練兵六曰撫民七曰選將八曰賞罰九曰議政十曰徳學景帝嘉納壬申遷司經局洗馬定之又上請遣使奉迎命禮部會議行之丙子轉右春坊右庶子天順紀元攺通政司左參議兼侍講是冬進學士甲申遷太常少卿兼侍讀學士充副總裁官成化丙戌簡入內閣參預機務明年秋升工部右侍郎又明年轉禮部左侍郎俱兼學士卒年六十一贈資善大夫禮部尙書謚文安李文正公敍其集曰譬之山焉出雲雨產寶玉生材木禽獸而朽株糞壤亦雜乎其間斯足爲嶽爲鎭譬之水焉吞吐日月藏蓄魚龍變現蛟蜃而污泥濁潦受之而無不容斯足爲江爲河爲海若句鍜字錬探之有窮取之無餘不過爲孤峯絕澗而止惡足以成其大哉文安伸紙運思揮毫對客正書旁竄晷不移刻稿不易幅及登祕閣析疑義稽古訓或日詠百詩或一揮九制渟泓演迆頓挫奔放奇正並用變化不窮昔漢劉向宋劉敞皆博極羣籍未見於用若文安晚始大用用亦不久功業未竟而其文大鳴於時固一代之盛哉廖道南曰予自兒時五洪家君嘗誨以文安之受教於石潭君也𨿽古人亦無踰焉乃取果齊諸稿讀之鬱鬱乎盛矣及閱國史乃見其昌言直气卓不可撓沛不可禦昔人所謂此皆節義文章可相屈耶惜乎用之旣晚未究厥施西涯其知言哉彭韶贊曰天資絕倫八面受敵髙古渾雄變化莫測經筵講官太子洗馬三疏抗言援筆立寫惟公之文名重天下豈但當時愛而不捨至今後人詞林定價文淵閣大學士劉珝劉珝字徳溫山東壽光人正統戊辰進士選庶吉士授編修景泰丙子預修寰宇通誌轉修撰天順攺元遷右中允侍東宮講讀憲皇登極以宮寮舊臣擢太常少卿兼侍讀預修英廟實錄進太常卿兼侍讀學士甲午升吏部侍郎充經筵日講官乙未簡入內閣兼學士丁酉陟戶部尙書明年加太子少保文淵閣大學士文華大訓成加太子太保光祿大夫柱國時妖人李孜省輩左道亂政動搖國本珝力爭之無少避謀遂沮然亦以此不安於位或構以飛語假俳優以中傷之珝遂乞休詔允之卒謚文和子鈗爲太常卿廖道南曰予觀東土志謂珝事親孝母沒廬墓時父昺在珝昧爽問安畢復詣墓所郡守李昂表其裏曰仁孝豈卽昌黎所謂出則秉笏垂魚入則侍安問膳者耶於乎孫子之昌固有本矣贊曰泰山蜿蜒滄海滂洋靈精灝气鍾於壽光惟彼文和其徳不窳孝以事親忠以遇主抗疏辭榮幽棲雲門令聞不泯有徳斯存殿閣詞林記卷三●欽定四庫全書殿閣詞林記卷四﹝明﹞廖道南撰○院學翰林院學士封姑孰郡公陶安陶安字主敬太平當塗人幼頴敏有大志通判馬昂夫令賦喜雨詩立就奇之自是肆力問學博極羣書得程氏讀書日程及呂舍人學規益究心濓洛沈潛道藝元至正甲申舉浙江鄕薦爲明道書院山長再調髙節書院講明朱陸之學乙未夏六月朔髙皇帝渡江至太平安偕耆儒李習率父老迎謁驚相謂曰龍姿鳯質非常人也我輩今有主矣上召見與語安因說曰四海鼎沸豪傑並爭悉多攻城屠邑志在子女玉帛爾非有撥亂救民安天下之心明公率眾渡江神武不殺人心恱服應天順人以行弔伐天下不足平也上曰爾言甚善吾欲取金陵何如安曰金陵古帝王都龍蟠虎踞長江天塹取而有之撫形勝以臨四方所向無敵何憂不克此天所以資明公也上甚恱乃攺太平路爲府命習知府事以安參謀拜左司員外郎丙申克金陵乃陟本司郎中先是劉基宋濓章溢葉琛來謁上問安孰賢安曰臣謀不如基學不如濓治民之才不如溢琛逺甚上嘉其讓已而克武昌乃以安知黃州府事尋攺令桐城知饒州府事時閩冦攻城急安諭眾固守援兵至圍解諸將以民多從冦欲屠之安曰民被脇誘非其本心賴以全活甚眾民爲立生祠上親制詩勞之詩曰﹝匡廬巖穴甚濟濟水怪無端盈彭蠡鱷魚因韓去逺�陶安鄱陽卽一理﹞吳元年始置翰林院開禮樂二局首召安爲學士凡制度儀章悉安艸創上錫之誥命有曰國家之立必有一心之臣遵戴匡輔用能張紀綱植表儀正名位善辭命基圗丕安朕初渡江卿安首謁軍門卽期以帝王事功贊襄兵務多歷年所宣號令則軍民信議禮樂則體要成建陳以忠出納惟允捍城禦侮勞績茂著朕甚嘉焉乃者開翰苑以崇文治設學士以冠儒英重道尊賢莫先於爾擢居宥密俾職論思錫以寵章用昭國典尙勤獻納贊我皇猷綜理人文以臻至治可翰林學士嘉議大夫知制誥兼修國史洪武元年修大明律令成爲總裁官上親制春帖褒之﹝帖曰國朝謀略無雙士翰苑文章第一家﹞遂拜江西行省參知政事上諭曰卿安遇朕敷陳王業幕府軍旅禆益良多繼入翰林日聞讜論玆以江西地居上游可代汪廣洋者宜莫如卿安辭曰臣恐付托不效有孤渥恩上曰躬擐甲冑決勝負於兩陣間此武夫之事儒生非所能若承流宣化綏輯一方此儒者之事非武夫所能也卿才宜是任吾豈私一人弗愛一方乎乃錫以誥命追封其祖父爲姑孰侯秋九月癸卯卒年五十九追封爲姑孰郡公安爲人外臒而內實精於易數爲文純雅疏暢力追古人一日侍上論學術安曰道之不明邪說害之也上曰邪說害道猶美味恱口美色眩目人鮮不爲所惑非有豪傑之見不能決去之也戰國之時縱橫捭闔類皆遊說諸侯急於功利者多從其術事未就而國隨以亡此誠何益夫邪說不去則正道不興正道不興天下焉得而治安對曰陛下所言深探其本上曰仁義治天下之本也賈生論秦之亡不行仁義之過夫秦襲戰國習獘又安知此安頓首謝其所啟沃類如此廖道南曰漢初逐秦羣雄紛擾靡克定一至董公說以仁義其興也勃焉我髙皇起應昌運逺超於漢方其奮迹濠梁取滁和渡采石定當塗陶安謁見期以王道決計趍金陵肆居帷幄英謨密議幽贊神明且言邪說害道其見逖哉弘逺矣可不謂一代儒宗爾矣乎彭韶贊曰濓洛闗閩灼有定式屏迹江南授徒考徳適遇天兵來皇斯域謀猶無雙王業是職鄱陽有成翰苑之陟律以表民文以華國翰林院學士朱升朱升字允升徽州休寜人後徙歙之石門幼師鄕進士陳櫟櫟深器之元至正癸未聞資中黃楚望講道湓浦偕趙汸往學焉旣有得乃歸讀書紫陽祠中乙酉舉鄕薦授池州路學正壬辰淮甸蘄黃兵起升所居窮僻𨿽避兵逋竄詞述不輟脫去俗學直造本眞究極玄微覃精大道丁酉夏六月髙皇帝遣元帥胡大海等至徽攺徽州路爲興安府升被徵入見顧問稱旨﹝上問之對曰髙築墻廣積糧緩稱王上嘉其朴﹞遂參密議凡禮樂徵伐典章文物多所贊畫吳元年丁未拜侍讀學士中順大夫知制誥同修國史上親制誥詞有曰眷我同宗之老實爲耆哲之英無何乃陟爲本院學士特免其朝謁以優禮之洪武元年二月乙卯上禦東閣顧謂升曰近觀周禮有所謂六夢者朕嘗感異夢厥兆維何升對曰人之精魄上通於天此陛下受命之兆也軒轅夢逰華胥天下大治帝王之興自有天命蓋振古如玆矣三月辛未命儒臣修女誡又諭升曰治天下者修身爲本正家爲先始於謹夫婦后妃𨿽母儀天下不可使預政事至嬪嬙之屬不過備職事侍巾櫛若寵之太過恐驕恣犯分上下失序歷代宮闈政由內出未有不爲禍本者夫內嬖惑人甚於鴆毒惟明主能察於未然其它鮮不爲所惑卿等爲朕述女誡及古賢妃之事可爲法者示後世子孫有所持守升受命纂輯二年三月戊戌復命撰齋戒文是月請老歸石門乃居梅花初月樓上親灑宸翰以賜卒年七十二學者稱爲楓林先生所著有易書詩周禮儀禮禮記孝經四書小學旁注及書傳補輯諸書傳解行於世廖道南曰予幼從石門大夫學卽誦楓林小四書迥然異之及覽觀諸經旁注慨然興嗟以爲道可卽矣石門大夫仍復示以玄旨約之精義乃今知朱允升之學要亦切當不可誣也贊曰矯矯耆儒紫陽之裔文不喪天道未墜地乃究淵源好學篤志躬遇眞人風雲景會乃考禮樂乃新規制樂道石門始終一致翰林院學士宋濓宋濓字景濓浙之金華人兒時卽抱巨人志日記五千言旣長受春秋於聞人夣吉學古文於栁貫黃溍吳萊之門講道於浦江之靑蘿山著書號龍門子元以國史編修徵辭不就髙皇帝定鼎金陵遣使聘至建禮賢館以居之初爲儒學提舉陳友諒平乃撰平江漢頌上大稱賞遣世子受經甲辰十月轉起居注上禦端門論黃石公三略濓曰尙書二典三謨帝王大經大法具載願皇上講明是書心學復傳矣上曰朕非不知典謨爲帝王大道顧三略爲今日攻取急務爾時中書省臣奏請給牛種於民上令勿徵其租乃謂濓曰朕所言當乎濓曰民富則君不至獨貧民貧則君不至獨富捐利予民實興邦要道也乙巳三月濓臥病館捨上曰老宋起居何久不見繼聞在告乃憂形於色曰宋起居誠篤之士不參以分毫人僞侍予五年猶一日也乃謂侍臣曰爾往傳命俾歸金華山中父子祖孫歡然同聚疾必速愈愈且速造朝國家文翰庶有賴哉乃贐以金幣皇太子致贈有加焉濓歸上表謝並奉書東宮勉以孝友恭敬毋惰毋縱懋修徳業副天下望上覽書喜甚召太子諭曰吾自幼備歷艱難今爾曹冠服華麗飲食甘美安居深宮不知勇於進修是自棄也宋起居言有益爾其味之且酬之以禦札曰先生教吾子以嚴是不佞也以聖人文法變俗教之是不固也以忠厚立心以節儉制行是得體也昔聞古人乃今見矣仍以文綺侑書洪武二年濓終喪詔修元史以濓爲総裁官兼修禮書六月陟翰林學士知制誥三年二月辛酉上禦東閣濓等進講大學至有土有人反復陳說上曰人者國之本徳者身之本徳厚則人懷民安則國固故仁主有仁愛之徳則人歸之如就父母人心旣歸有土有財自然之理也若徳不足以懷眾𨿽有財亦何用哉七月元史成賜金幣有差時甘露屢降濓撰頌其末有曰受命不於天於其人休符不於祥於其仁孔子作春秋祥瑞不書有年則書豈不以天道難知人事可徵者乎皇上畱神至治以得仁賢爲瑞以臻和丰爲祥視前代植金莖以承液誇嘉瑞以紀年者不侔矣上嘗論古帝王宴安之餘多嗜神仙濓曰漢武好神仙方士至梁武好佛異僧集使移此心求賢爲治天下其有不平乎上侄文正獲罪且不測濓曰文正罪固弗宥皇上廣親親之恩生之而置諸逺地斯善矣上旣追封外王父爲楊王立廟將服衮冕以祭濓曰衮冕惟天地宗廟用余則當降禮也上從之命濓撰楊王廟碑後失朝左遷編修十一月轉國子司業四年七月坐考祭禮遲滯與魏觀同謫濓爲安逺令十一月召還爲禮部主事是年明升貢異馬乃撰龍馬贊五年六月嘉瓜生於句容撰嘉瓜贊十二月丁酉復以濓爲太子贊善大夫六年正月以舉人張惟等爲編修入文華堂肄業命濓爲之師上聽政之暇輒幸堂中評文優劣每食太子親王疊爲之主是月昭鑑錄成八月寶訓成十二月日曆成俱命濓爲序上問帝王之學何書最要濓以大學衍義對上命書於兩廡壁時睇觀之因覽史記論黃老事命濓講析濓曰人主能以義理養心則邪說不能侵興學校教民則禍亂無由作矣上曰朕上畏天地下畏兆民兢業不敢自逸對曰陛下此心古先哲王之心也愼終如始斯無間矣乃復以濓爲侍讀學士七年十一月孝慈錄成八年三月洪武正韻及大明律成濓俱爲総裁官五月丁丑上禦端門出內庫蟠桃核示詞臣命濓爲賦九月侍皇太子親王逰中都濓隨處開說多所規益旣歸上謂濓曰皇太子畱心治道卿等居常諷諭庶廣識見幸善調護之上於後苑觀獲曰農事成矣濓曰國以民爲本民以食爲天皇上知稼穡之艱難念民生之疾苦實盛徳也九年五月上禦奉天門謂濓曰自古有國家者未有不資賢才而能獨理秦之時張良陳平韓信皆隱屠釣漢髙卒用以成帝業今山林巖穴豈無超羣拔眾之才玆欲羅而致之其道何繇濓曰取士莫善於鄕舉裏選用人莫善於任官任官莫善於久居不遷古有是論而陛下行之得才之效無過此矣是月復命爲學士承旨知制誥如故十年三月致仕上賜緡帛文綺及禦制文集皇太子贈衣二襲上曰朕愼於賞予卿誠貫金石故以是賜卿今年幾何對曰六十有八上曰藏此綺俟三十二年作百歲衣也濓辭行上復曰江漲不可舟卿宜循內河庶保無虞矣九月來朝上勞之曰卿去此數月朕思之今卿復來朕恐失顧問特遣禮官致饋卿當引觴自酌食以養神又親調甘露以賜之曰酌此可頥壽康也是日侍逰禁苑日晏始退上嘆曰純臣哉爾濓今四夷皆知卿名卿其自愛濓謝不敢當十月觀心亭成復命濓爲記濓自布衣感上龍飛之遇凡有任使夙夜匪懈虔恭勤愼凡郊社宗廟山川百神之典禮樂律曆名物度數之制四夷朝貢賞賚之儀及勲臣碑碣銘志之文承上意旨實時撰次常曰君猶父也天也其可欺耶上欲命參大政辭曰臣少無他長惟文墨是工不敢當是任上愈厚之每燕見必命坐賜茶每旦令侍膳或召問廷臣臧否第稱其善者濓素不能飲上彊之飲至再面赭行不成步上賦詩一章賜之仍命羣臣咸賦醉學士歌曰俾後世知朕君臣同樂至此也因濓艱於行步詔皇太子選廐馬以賜上復賦良馬歌命羣臣咸賦以紀之有上萬言疏者上怒欲重其罪濓曰彼應詔陳言未可深罪上黙然已而釋之其扶植善類類如此上嘗謂廷臣曰古之人大上爲聖其次爲賢其次爲君子宋濓事朕十有九年未嘗有一言之僞誚一人之短寵辱不驚始終無異君子哉若人乎抑亦可謂賢矣濓子璲爲中書舍人孫愼爲儀禮司序班十三年璲因事連坐有司請罪濓上念濓舊臣乃安置於茂州卒於夔州所著有龍門子凝道記潛溪集鑾坡前後集翰苑續別集芝園集朝京稿蘿山集浦陽人物記廖道南曰天降時雨山川出云國家將興必有禎祥若景濓者非天啟之以翊初運者乎予嘗讀楊維楨序景濓之文曰其隱龍門也煜乎其虎豹煙霞也其居館閣也燦乎其鸞鳯日星也貝瓊曰正聲勁气充塞宇宙星辰河漢山川艸木風雨雷電鬼神變化龍跳虎躍瑰詭奇絕掲沈曰浩乎其博淵乎其深蔚乎其色鏗乎其聲春濤之彌漫也鐵騎之縱橫也武庫之珍異也龍門砥柱之可駭也蓋論其文者然也至其門人方孝孺稱之曰公之量可以包天下而天下不能容公之一身公之識可以鑑一世而舉世不能知公之爲人道可以陶冶造化而不獲終於正寢徳可以涵濡萬類而不獲蓋其後昆公之所能者皆眾人之所難勉而未嘗自以爲足其所遇者皆眾人之所難處則快然委命而不置乎休戚此公所以跨越前古拔彚超倫控宇宙而獨立後天地而長存者乎可謂知言矣彭韶贊曰春日載陽列宿繁張江流湯湯是爲先生徳容之粹文名之髙學問之長禦敵輔夏正我綱常功在萬世其曷敢忘翰林院學士劉三吾劉三吾名昆孫以字行長沙茶陵人兄耕孫壽孫皆事元三吾少習舉子業元季避兵廣西行省授靖江教授儒學副提舉王師克廣西乃歸茶陵洪武十八年通政衡山茹瑺薦其才可大受乃以爲左春坊左贊善三吾年已近老博覽善記應對詳敏屢承顧問悉多稱旨七月戊寅上問侍臣以民生安否三吾對曰賴陛下威徳四方無虞盜賊屏息歲比丰登民咸安樂上曰天下之民之眾豈能保其皆安朕爲天下主心常在民惟恐失所每加詢問未嘗一日忘之三吾曰聖心拳拳若此恩徳之及民者深矣上曰恩徳亦非泛然醫如盧扁不施藥石疾不自瘳匠如公輸不施繩墨木不自正君如堯舜無紀綱法度之施而但曰恩徳所謂徒善不足以爲政也上嘗命儒臣編集歷代帝王祭祀祥異感應可爲鑑戒者萃爲一書名曰存心錄命三吾編集漢唐以來災異之應於臣下者別爲一書名曰省躬錄二十年二月甲辰禦注洪範書成上謂三吾曰朕觀洪範一書帝王爲治之要道也所以敍彛倫立皇極保萬民敍四時成百榖本於天道驗於人事箕子爲武王陳之武王猶自謙曰五帝之道我未能焉朕每爲惕然遂疏其旨朝夕省覽三吾曰陛下畱心是書上明聖道下福生民爲萬世開太平者也遂命三吾撰序二十一年五月乙酉五色云見三吾進曰云物之祥徵於治世舜之時興於詩歌此實聖徳所致也上曰古人有言天降災祥在徳誠使吾徳靡悔災亦可弭茍爽其徳𨿽祥無應國家之慶不專於此也二十二年十一月乙丑朔上禦謹身殿因論治民之道三吾曰南地風俗不同有可以徳化有當以威制上曰地有南兆民無兩心帝王一視同仁豈有彼此之間君子懷徳小人懷刑施之各有攸當焉爾十二月癸亥上謂三吾曰愚民犯法如啖飲酒嗜之而不知止設法以防其犯而犯者益多推恕以行吾仁而仁或可濟三吾曰三代而上刑罰常簡本仁恕也三代而下刑罰常濫以嚴刻也上曰善爲國家者惟以生道樹徳不以刑殺立威二十四年七月命考定武臣封贈之制十一月上禦武英殿觀書至恵廸吉從逆凶乃曰凡人罹凶咎無不自己求之者彼事勢窮促冀求茍免竟亦何益三吾曰如是者當聽乎天上曰心無所愧可聴於天若其自求於天何預二十七年正月辛巳上退朝謂三吾曰朕歷年久而益懼者恐爲治之心懈也懈心一生百事皆廢生民休戚系焉故日愼一日惟恐弗及如是而治效猶未臻甚矣爲治之難也自古先王之治必本於愛民然愛民而無實心則民心不蒙其澤民不蒙澤則眾心離於下積怨聚於上欲國家不危難矣三吾曰陛下之言及此天地神人之福也三月辛丑又謂三吾曰人主之聰明不可使有壅蔽一有壅蔽則耳目聾瞽天下之事難達矣三吾曰人君惟博采眾論任賢使能則視聽廣而聰明無所蔽若信任憸邪隔絕賢路則視聽偏而聰明爲所蔽也上曰人主以天下之耳目爲視聽則是非無所隱而賢否自見昔唐玄宗內惑於聲色外蔽於權姦以養成安史之亂及京師失守倉惶出幸𨿽田夫野老皆能言其必有今日者玄宗𨿽恍然悔悟亦已晚矣夫以田夫野老皆知而玄宗不知其蔽於聰明甚矣使其能廣視聽任用賢能不爲邪佞所惑則亂何從生哉七月己酉上因攺定書傳謂三吾等曰朕每觀天象自洪武初有黒气凝於奎壁今年春暮其气始消文運當興爾等宜考古證今有所述作以稱朕意於是禮遇諸儒甚厚各賜以綺繒衣被又禦制詩命次韻和之朝參則列於侍衛之前燕享則坐於殿中仍以朝鮮所貢玳瑁筆賜三吾及修寰宇通衢書禮制集要成俱倍加賞賚三十年命三吾主考會試北士偶黜竟以是獲罪三吾爲人慷慨坦夷不設城府自號曰坦坦翁至於大節則屹乎其不可奪也上嘗欲易太子三吾痛哭曰太子天下本若欲易之置秦晉二王於何地事多忤旨降爲博士久之乃復爲學士廖道南曰可以托六尺之孤可以寄百里之命臨大節而不可奪若三吾者非其人與方茹忠誠之薦也聖祖虛席以待而密勿啟沃格心居多至於易儲痛哭以爭可不謂節乎贊曰星沙之南云陽之墟嶽祗發祥是生鴻儒惟彼鴻儒臺輔之器學顏之學志尹之志晚登祕省嘉謨嘉猷嗟予小子景慕前修翰林院侍讀學士張以寜張以寜字志道其先河南固始人厥祖光祿大夫從王審知入閩遂居福建之古田少貧苦嗜學登元泰定辛卯進士初授黃巖州判官轉六合縣尹坐事免至正中復起爲國子助教後遷待制侍讀學士以寜有俊才元末遺老多物故以寜獨擅名於時人呼爲小張學士國初王師入元都以寜與危素等以故官來歸奏對稱旨仍以爲侍讀學士階朝列大夫知制誥特被寵遇洪武己酉與典簿牛諒奉使安南上親制詩送之時安南王陳日煃偶卒嗣君日■﹝堅﹐火代土﹞遣其臣阮亮求詔璽以寜不許乃畱居洱江俾諒往其國諭以朝廷威福彼遂復遣陪臣杜舜卿來告訃上親禦翰墨爲祭文命編修王亷主事林唐臣往將命事竣上禦制詩八章曁錫以璽書褒之還卒於道中詔有司還其柩於家所在致祭以寜淸潔自守所居瀟然未嘗營財產其奉使也襆被而往臨終時有詩云覆身惟有黔婁被垂槖都無陸賈金有詩文數十卷號翠屏集子煜爲蒲圻知縣炬爲刑部員外郎大學士楊榮銘其墓曰世徳相傳厥爲名族固始徙閩肇於光祿積善流慶懋敏文儒鬰如喬松溫若美瑜富有才華早登科第敡歷中外英聲倐起際我皇明奉職詞林用弘禆益恩眷彌深使節煌煌逺臨交址夷俗丕變龍顏以喜寵命方降訃音逺來天語興嗟失玆良才廖道南曰使於四方不辱君命可以爲難乃若季文子求遭喪之禮以行亦求不辱而已以寜持節遐荒行李蕭條生則哦詩自樂寄興翠屏死則述詩見志投疏皂囊亦可謂不辱君命巳矣贊曰閩山之堧是爲古田堅持古道希古之賢嗟哉斯人死於王事去邊就華卒死逺裔翰林院侍講學士李翀李翀﹝原闕﹞洪武初爲典籍十五年十一月乃陟爲侍講學士上賜之勑曰治天下之美非賢何以治民非文何以昌化文所以備載萬物闡演幽微昔有唐天下歲和時丰乃啟弘文館集四方之賢任館內之事內相慮勤以致遐邇來庭外戶不閉斗米三錢家給人足朕欲肩之何用賢之道不齊致遺賢於逺邇今特命爾翀居是任尙期文同韓栁勲比房杜以昌治化汝往欽哉十七年正月庚戊上與翀等論武事翀曰用兵重在任將上曰任將之道固重然必任之重信之篤而後可以成功昔齊用司馬穰苴魏用樂羊可謂任之專信之篤故皆有功若唐憲宗用魚朝恩肅宗用吐突承璀爲監軍諸將掣肘以致敗事者是任將不專信之不篤故也翀曰惟陛下聖明深知滋獘上曰將必擇有識有謀有仁有勇者有識能察幾於未形有謀能制勝於未動有仁能得士心有勇能摧堅破銳兼是四者而後可以成功然亦在人君任之何如爾又有王時者以元故官與危素同爲侍講學士有李遜者直隸景州人登洪武甲子鄕試官至學士其行迹多不考云廖道南曰易有之聖人作而萬物睹信哉言乎觀李翀之勑詞望以文同韓栁勲比房杜意亦至矣贊曰翀也鳯舉竹實梧陰於彼髙崗棲於禁林時以舊臣犬爲其主素旣無爲於爾何取鈞以儒學遜以選舉寥寥今古莫可遐晤翰林院直學士陳桱陳桱字子經浙江奉化人祖著宋祕監知臺州父祕元饒州教授桱自束髮受書卽知弘前人業乃撰紀二百卷傳諸同志又上論邃古逮於髙辛下據三史會於有宋述近理刪繁詞比事於通鑑較義於綱目斟酌前編而不必茍同至於尊正統以定大分凜然大義萬世不可易也其紀年則司馬公之補遺其書法則朱文公之綱目猶不敢自比於二公故但名之曰通鑑續編洪武二年春正月以朱升爲學士詹同及桱爲直學士廖道南曰墳典旣遐史傳斯創左史紀言右史紀動後世沿之紀言爲寶訓紀動爲實錄文彌繁而道愈逺矣乃若陳子經值元末亂亡潛心史學祖晦翁綱目之律例述君實資治之龜鑑昭正統彰大義其文核其事該其旨淵以正可不謂良史爾矣乎贊曰兩浙之區實爲奧壖天目岧峣鴈蕩蜿蜒篤生良士爲國仁賢表章正學纂緝遺編董狐斯偶班馬仔肩予生也晚有開必先翰林院侍讀學士秦裕伯秦裕伯字景容大名人從父仕元都就學冑監登第累官至福建行省郎中會世亂棄官寓揚州復避地松江之上海以養母時張士誠據蘇州遣人招之不納吳元年上命中書省檄下松江起之裕伯對使者曰受元祿二十餘年背之不忠也母喪未終亡哀而出不孝也乃上書中書省固辭洪武元年復檄起之稱疾不出上乃手書諭之曰海濱之民好闘裕伯智謀之士而居此地茍堅守不起恐有後悔裕伯拜書入朝辯博善爲辭說上命爲侍讀學士洪武二年攺待制一日論學術上曰爲學之道志不可滿量不可狹意不可矜志滿則盈量狹則驕意矜則小盈則損驕則惰小則陋故聖人之學以天爲凖賢人之學以聖爲則茍局於小而拘於凡近豈能充廣其學哉裕伯對曰誠如聖言尋出知隴州廖道南曰予讀國初事迹乃知楚才晉用不獨裕伯爲然易有之水就濕火就燥雲從龍風從虎聖人作而萬物睹其然乎贊曰大名之北瀛海攸趍松江之南笠澤攸濡矯矯裕伯士林之魁出遇眞人左右是毘明哲保身云何桑隅誦厥遺言悵然深悲翰林院侍講學士潘廷堅潘廷堅字叔聞太平當塗人先世業儒有聲江左廷堅性資頴拔博學彊記元末教授鄕邦學者多從之逰會薦起爲富陽縣教諭歲乙未髙皇渡江駐蹕采石廷堅同李習陶安謁見遂命爲太平府教授明年金陵平召爲中書博士庚子補金華同知壬寅入拜侍講學士階嘉議大夫以年老致政廷堅爲人愼密謙約每參謨議爲上所重子黼爲起居注中書左司都事江西湖東按察使今其裔家當塗之多福鄕廖道南曰予觀太平志乃見天兵初臨耆儒入謁然皆彬彬然多文學士視漢之酈生諸人尙變詐恃智巧者不侔矣贊曰大江浩渺采石縈紆篤生英哲雅集師儒伯羽旣翔主敬爲基叔聞多學探討淵微彚徵斯吉聮翩以飛鬰鬰禁林鸞鳯攸棲髙山景行於玆焉依翰林院侍講學士葛鈞葛鈞﹝原闕﹞洪武初以明經薦授河南府學教授躬行訓督多所造就徵爲侍講學士時劉三吾以耆儒掌院鈞與相得甚歡凡艸創禮儀稽考經籍享祀神祗校閱文卷罔不事事庚午九月命鈞考定諸臣封爵之制鈞奏宋制功臣韓琦生封魏國沒封蘄王考其先世止封公爵王及三代別無舊制若開平王常遇春三代封王出自特恩難爲定例今中山王徐達歧陽王李文忠追贈三代宜準宋制上謂中山岐陽皆開國元勲三代準贈王爵十一月髙麗貢玳瑁筆分賜三吾及鈞等是年命授秦晉諸王經銓曹糾其怠惰上曰儒者不任劇職俱降國子助教未幾復職廖道南曰漢初命叔孫通創綿蕝之儀史稱其爲漢儒宗夫叔孫所定未必如先王經制而因時制宜要亦有可行者我朝自陶安朱升詹同宋濓魏觀諸儒開厥初卽繼以三吾與鈞率循彛典潤色徽猷於乎蔚矣贊曰石渠蘭臺漢閣儲書崇文麗正唐院延儒艸昧建侯云雷啟運登崇俊良以協中正鈞也端亮矯迹中原碧嵩渾河靈啟昆崘翰林院侍讀學士王達王達字達善常州無錫人初以明經授邑庠訓導入補國子助教太宗登極姚廣孝薦之擢編修侍皇太子於東宮尋進侍讀學士甲申七月進講幹卦九四一爻舉儲貳爲說仁宗問楊士奇恐達含諷意士奇對曰講官非正道不陳豈敢譏諷此宋儒胡瑗之說也仁宗曰易旨無之若遇庸人亦將爲玆說乎士奇曰程子有云凡卦六爻聖賢有聖賢用眾人有眾人用君有君用臣有臣用宋王昭素講易以節儉莫若愛民養心莫若寡欲爲對宋太祖特書其言於屏間仁宗遂恱命諸臣分撰五經講義以進一日太宗問建文君如何達對曰可與爲善惜輔導非其人以是誤之耳後攖疾卒年六十五時有曽章字日章者永樂辛酉以侍讀學士置南院與達蓋後先相望云廖道南曰子觀毘陵志稱達所著有詩書心法易經選注桂林機要及天遊集是亦潛心於理性者惜乎未之槪見也贊曰立賢無方夢卜惟徵論學無窮博約惟明吁嗟達善署庠贊冑論易儲闈談詩文囿誰其闡幽國史有紀毘陵之志未究厥委翰林院學士王景王景字景彰浙江松陽人洪武中以明經薦授懷逺教諭歷升知州擢山西布政司右參政坐事謫雲南撰平雲南頌及黔寜昭靖王碑建文中以知縣召入纂修髙廟實錄守制服闋吏部尙書張紞前爲雲南布政雅知其賢薦升翰林院侍講太宗入正大統升學士一日問建文君葬禮景對宜從厚塟以天子禮上然其言景博學以古文自擅亦擅筆札然不謹細故與時多忤云廖道南曰予考文衡乃見王景彰所撰諸篇俱舂容爾雅暢茂敷賁乃知國初渾厚和平之气不獨於運數見之寔有徵於文物也巳贊曰淛海之濱巨儒潛光滇池之滸逐臣賁章賜環金門視艸玉堂郁鬰文衡雷電合章翰林院學士藺從善藺從善字有恆河南磁州人永樂癸酉貢士初任揚州府學教授召入授編修轉侍讀宣徳中預修兩朝實錄成遷司經局洗馬進侍讀學士未幾攺右庶子正統初升學士與王文端公錢文肅公相得甚歡賜之奠章曰卿以文學典教郡邑用膺簡擢進事先朝翰苑宮坊累遷淸秩曁朕嗣統升職有加史館經筵悉勤乃事操履篤實益久不渝廖道南曰予觀王文端公稱從善心淳气平學行端方景泰易儲詞林加宮保者二十餘員而從善獨守官如舊及讀崔仲鳬所撰彰徳志益信其爲篤厚君子也贊曰燕趙多材古爲巨邑太行西來恆山北峙藺君產焉抱玆奇气篤實輝光久而不墜翰林院侍講學士周敍周敍字功敍江西吉水人永樂戊戌進士選庶吉士授編修宣徳初預修兩朝實錄成轉修撰正統中進侍讀辛酉閏十一月敍上言三事一曰興學校二曰勸農桑三曰愼銓選上命所司舉行未幾升侍講學士掌南京翰林院事己巳九月英宗北狩敍上言八事一曰勵剛明二曰觀經史三曰修軍政四曰選賢才五曰安民心六曰廣言路七曰謹微漸八曰修庶政疏上嘉納天順初敍上言請修宋史詔令自修進呈又上制治保邦十二事中興太平十四事俱付所司采擇行之廖道南曰士之負奇气樹壯節出而效用於時不少媕婀淟涊以自立者必有所建白以垂不朽乃若功敍筮仕史官卽上疏論天下事今載諸蘭臺石室者可考也然而忌才者眾卒之老於南院而不少試悲夫贊曰皎皎易污峣峣難全蘭以香焚膏以明煎上書北臺視篆南署老而不倦克承墜緒翰林院侍講學士曽鶴齡曽鶴齡字延年江西泰和人永樂辛丑進士第一授修撰庚戌秩滿轉侍讀正統戊午預修三朝實錄進侍講學士掌南京翰林院事致仕鶴齡爲人和厚易直交際以誠作文典實如其爲人初生時母夢鶴翔空而下後頂骨有紅暈故其父命之曰鶴齡云孫追進士及第官編修廖道南曰夫人之生豈亦有殊狀哉宋文憲公之生也紫衣未脫薛文淸公之生也肌如水晶奚必徵諸往代夫鶴齡亦有然者矣然而功業未究著述靡聞豈其乘軒而弗鳴臯者耶贊曰有鶴南飛翔於江臯玄裳縞衣髙棲松巢曽氏夙兆誕瑞彌昭孫繩祖武振羽煙霄翰林院侍講學士黃諌黃諌字廷臣陜西蘭縣人曽祖仕源爲元提舉祖文質父志道咸隱約不耀諫幼有異才正統壬戌進士及第授編修景泰中上鐃歌鼔吹曲詔付史館出使安南始定使臣之禮饋遺悉無所受還朝同少卿劉傑主考順天鄕試時大學士陳循子瑛王文子倫俱不第遂構陷考官賴大學士髙榖覆試獲免秩滿轉左春坊左中允兼編修天順初攺尙寶司丞仍兼前職石亨等言其功擢尙寶卿兼侍講未幾進侍講學士石亨敗謫廣東同知尋被逮卒於淮兵部尙書王竑時理淮漕嘆曰季札塟於嬴傅之間孔子以爲知禮況廷臣髙郵人也乃卜葬於淮成化間官其子琳爲中書舍人倪文僖公跋其鐃歌曰辭旨閎壯音韻鏗鏘誠可施之軍旅者也楊邃庵銘其墓曰驥足康莊旣奮而驤忽一蹶以傷鄧林之良登置明堂雷風舂撞化爲土壤柰何乎彼蒼惟劍之气與玉之光不隨物以亡廖道南曰予讀黃公使南槁及南坡諸集蒼然之色淵然之光直逼古人及考國史始阨於陳循終阨於石亨豈造物者亦忌才乎贊曰三秦帝京兩淮帝鄕生也挺秀沒也流芳幸庵有贊邃庵有志誰表遺書以傳奕世翰林院侍讀學士吳希賢吳希賢字汝賢福建莆田人天順甲申進士選庶吉士授檢討與修英廟實錄升修撰成化乙巳遷左諭徳丁未進侍讀學士掌南京翰林院事希賢爲文章有奇气尢工於詩每僚友宴會累數百言立就人多服其敏然負气豪俠人亦以是少之太常卿陳音銘其墓曰東野昌詩子厚優文君殆兼之永播厥芬廖道南曰予觀莆陽文獻謂希賢與西涯咸稱神童及同舉進士則又相篤厚以故西涯奠文有云國有譽望代有文章非虛語也贊曰有美一人宛淸揚兮爲蟬則緌蟹有匡兮天球河圗寶物蔵兮仰觀鬥牛劍气光兮翰林院侍講學士曽彥曽彥字士美江西泰和人成化戊戌進士第一授修撰時執政欲矯時獘捄文以質而彥所對簡約遂置之魁選邱文荘公作春聮以贈之彥年已近六十餘矣丁未轉侍讀弘治紀元預修憲廟實錄遷左諭徳甲申進侍講學士掌南京翰林院事廖道南曰夫士童而習之白首紛如養其才將有試也茂其學將有爲也乃若老而射策居殿元者在前則曽士美在後則唐守之俱遲暮不振無聞於時惟吳文定公則老而不衰乃克自見豈天之降才爾殊哉贊曰孰謂桑楡取日虞淵孰謂湛盧貫鬥龍泉壯而行之老而彌堅未酬厥志夫奚取焉翰林院侍讀學士徐穆徐穆字舜和江西吉水人幼聰悟日記千餘言弘治癸丑進士及第授編修己未同考禮闈得倫文敍爲省元癸亥轉侍讀預修通鑑纂要宋元論斷多出其手乙丑復考禮闈得董玘爲省元二公皆名士人以此多穆之知人武宗登極奉使朝鮮還朝預修孝廟實錄充經筵講官值逆瑾柄國怒諸詞林不爲禮乃攺汪俊等於別衙門是時穆居外艱攺南京禮部員外郎服闋攺兵部瑾敗復職病甚擢侍讀學士卒廖道南曰予觀李文正公所撰墓志稱穆事親孝事長恭博極羣籍公堂廣坐言論英發略無遜避非其人噤不出一語其所自負每骯髒不下物蓋實錄也贊曰躍之鏗然鑄之凝然擊之錚然若干將然胡爲而然而胡不然抑豈其然殿閣詞林記卷四●欽定四庫全書殿閣詞林記卷五﹝明﹞廖道南撰○部學學士承旨兼吏部尙書詹同詹同字同文舊名書徽州婺源人生而頴靈獨抱奇气元學士虞集以其弟盤之子妻之至正中舉茂才異等授郴州路學正遇亂道梗因家黃州陳友諒徵爲學士承旨兼禦史髙皇帝平陳首召同爲國子博士易其名曰同未幾以爲待制起居注時命有司求遺書上謂同曰三皇五帝之書不盡傳於世故後世鮮知其行事漢武帝購求遺書六經始出唐虞三代之治始可得見武帝雄才大略後世罕及表章六經開闡帝王之學又有功於後世吾毎於宮中無事輒取孔子之言觀之如節用而愛人使民以時眞治國之良規誠萬世之師也遂命考宗廟時享禮洪武元年四月命畫古孝行及起家戰伐歷試愁苦爲圖以垂世訓上謂同曰朕家本業農祖父皆長者世承忠厚積善餘慶以及於朕今圖玆以貽子孫俾知王業艱難也同對曰陛下昭徳垂訓莫此爲切上曰富貴易驕艱難易忽久逺易忘後世子孫生長深宮惟見富貴習於奢侈不知祖宗積累之艱故示之俾朝夕覽觀庶有所警也是年十二月以同爲直學士二年三月爲侍讀學士劉基疏請加禮大臣同因取戴記及賈誼疏以進且復開說剴切上深納之又諭同曰古人爲文章或以明道徳或以通當世之務典謨之言明白易知無深怪險僻之語至如諸葛亮出師表亦何嘗雕琢爲文而誠意溢出使人讀之自然忠義感激近世文士不究道徳之本不務當世之務立辭𨿽艱深而意實淺近卽使過於司馬相如揚雄何禆實用自今翰林爲文但取通道理明世務者無事浮藻四年乃陟爲吏部尙書上諭曰吏部者衡鑑之司鑑明則物之妍媸無所遁衡平則物之輕重得其當蓋政事之得失在庶官任官之賢否由吏部任得其人則政理民安任非其人則瘝官曠職卿等居銓衡之任宜在公平以別賢否六年七月以同爲學士承旨兼吏部尙書上禦奉天門謂同曰論行事於目前不若鑑之於往古卿儒者試言古先帝王爲治之道同對曰帝王之治莫善於唐虞三代可以爲萬世法上曰三代而上治本於心三代而下治由乎法本於心者道徳仁義其用爲無窮由乎法者權謀術數其用有時而窮然爲治者違乎道徳仁義必入於權謀術數甚矣擇術不可不愼也九月壬寅與宋濂等修日曆爲總裁官七年五月丙寅書成名曰皇明寶訓同以老乞歸上賜之敕曰朕起布衣提三尺劍總率六師以拯民艱延攬英雄以圖至治凡二紀於玆曩者親徵武昌下城之日爾同以文學之美從朕同遊厥後任博士起居注學士皆舉其職又長吏部辧人才之賢否審職任之輕重咸得其宜今年𨿽已邁猶輸誠效謀迄無少怠可賢也已朕不忍以爾耄年服役奔走特命以翰林學士致仕爾惟欽哉未幾復起爲學士承旨同所著有天衢吟嘯及海涓集子徽爲左都禦史兼太子少保吏部尙書以事坐廢徽子紱爲太子洗馬攺尙寶司丞廖道南曰予嘗艤舟黃人之墟訪詹同之迹父老猶能言之及觀國史乃見其獻納忠懇被寵優渥天造建侯各因其才爾矣可不謂榮焉贊曰鳥惟擇木魚則依水君臣同遊保全終始茍弗善始胡克令終於昭豪傑附鳳攀龍玉堂視艸銓衡秉鑑猗與休哉皇謨斯贊學士晉兵部尙書樂韶鳳樂韶鳳字舜儀滁州全椒人洪武初授起居注拜中書左司員外郎歷陟兵部侍郎尙書六年攺侍講學士與承旨詹同定祀孔子樂章三月制中都城隍神主上親爲文遣韶鳳奉安九月編集日曆韶鳳爲催纂官又命擇唐宋名儒表箋可爲式者頒行天下是月又命撰祭祀禮成回鑾樂歌八年三月上以舊韻起於江左多失正音乃命韶鳳與諸廷臣以中原雅音正之書成名曰洪武正韻九月命考陵寢朔望節序祀禮韶鳳奏諸廟寢園各有便殿日祭於廟時祭於便殿漢都洛陽以闗西諸陵久逺但四時特牲致祭洛陽諸陵毎正月祭郊廟畢行禮唐園陵皇祖至太祖陵皆朔望節序祭皇考陵朔望節序進食我朝毎歲元旦淸明七月望十月朔冬夏二至用太牢致祭其伏臘社毎月朔望用特羊是年十一月詔定登壇脫舄禮韶鳳奏古者侍坐於長者屨不上堂解屨不敢當階就而舉之屏於側漢魏以後朝祭則跣襪唐禮志正旦冬至朝賀上公一人詣西階脫舄解劍宋開寶通禮太廟祼獻饋食並禘祫皇帝詣東階下解劍脫舄今議於郊祀廟享前期有司設禦幕於壇東南門外及設執事官脫屨之次於壇門外西側上皆從之十二年八月又詔定皇太子與諸王往復書札禮韶鳳考據精詳屢蒙褒答未幾以病免歸復起爲國子祭酒上賜諭曰文廟之設是尊先師也因之爲國學焉歷代以之訓君嗣教公子也故哲王必選名儒以導學者今朕法前代命爾承是師範闡揚博通使幼者記壯者解毋怠寸陰有補於朕政汝往欽哉韶鳳爲人和易簡諒兄弟皆知名於時曰暉開封守曰禮太常卿曰毅諸曁同知廖道南曰予幼讀魏杞山詩有云詹吳宋樂皆時彥撰述承恩晝夜同已知樂學士爲名人矣及觀國史乃得其詳乃知稽古禮文厥功亦不爲無助也贊曰滁州之域是爲全椒篤生偉人徳音孔昭士林之宗邦家之彥熙績兵曹蜚英翰苑康侯三錫於彼日中詹吳宋樂芳名靡窮侍講學士拜禮部侍郎蔣驥蔣驥字良夫浙江錢塘人洪武庚辰進士授行人攺授檢討宣徳初轉侍講五年同考會試得陳詔爲第一預修兩朝實錄進侍講學士拜禮部侍郎初解縉逮系詔獄辭連贊善王汝玉及驥縉死而汝玉及驥爲顯官驥子琳歷仕副都禦史巡撫貴州徵艸塘有功後爲仇構賜死孫銘爲中書舍人廖道南曰予至錢塘眺天目遊西湖乃訪蔣君之墟閭裏父老尙能談其事者及考杭志則又多稱其賢予乃泫然悲之贊曰錢塘之江子胥怒潮西湖之滸武穆泬漻偉哉蔣君屢遭危禍𨿽數之奇亦緣其過吏部尙書兼學士王直王直字行儉江西泰和人永樂甲申進士選庶吉士授修撰太宗幸北京命直同黃淮楊士奇侍皇太子於南京及再幸北京命直扈從預修髙廟實錄轉侍讀仁宗登極進侍讀學士尋遷右庶子預修兩朝實錄擢少詹事仍兼侍讀學士階中順大夫英宗嗣位總裁宣廟實錄成擢禮部侍郎兼學士出佐部事與胡忠安公相得甚歡吏部尙書郭璉去以直代之加資徳大夫正治上卿正統己巳額森入境中官王振勸上北徵直率廷臣上疏曰邊鄙之事自古有之惟在守備嚴固而已國朝備邊最爲上策謀臣猛將堅甲利兵隨處備禦且耕且守今宜愼固封守申明號令俾堅壁淸野按兵蓄銳彼前不得戰退無所掠人馬疲困自當逺遁何必親禦六飛逺臨楡塞況秋暑未退旱气蘊隆靑艸不丰水泉猶塞人畜之用實有未充且兵凶戰危利害難保古之聖王敬愼不忽蓋有所見而然玆褻至尊臨險地非所以養威持重存大體也上不從命直畱守京師加太子太保榮祿大夫景泰初進少傅兼太子太師議遣使奉迎太監興安傳諭曰今日誰爲文天祥富弼直正色曰主憂臣辱主辱臣死誰敢有不用命者興安語塞天順攺元乞休歸年八十四卒贈太保謚文端子■﹝禾資﹞爲翰林檢討曽孫思爲編修李文達公銘其墓曰侃侃王公天賦其秀有聲煜然大江之右鑾坡鳳閣容與翺翔惟學之昌惟譽之芳遂秉銓衡不倚不忒百司庶府位稱其徳廖道南曰初額森入境時人心洶洶莫知所裁直率百寮廷爭此其爲心天日皎皎可鑑焉者及景泰中陳循當國直亦無所附麗廷議奉迎正色而對蓋直躬而篤於好古者也彭韶贊曰刻志苦學早登科甲被命畱京愼勤守法迎復之間惟公首對卽卻權姦辭鋒斂气公性𨿽嚴公有雅度大年有識泣以銘墓禮部尙書兼侍講學士王英王英字時彥江西金溪人永樂甲申進士選庶吉士戊子重修髙廟實錄丁亥授修撰丙申轉侍講戊戌二月扈從太宗北徵至庫稜海五月旋師過李陵臺命英往視碑文英視畢奏稱碑陰有達嚕噶齊字上命毀之謂英曰爾是二十八人中讀書秀才耶朕需爾用宜勿憚勞英因奏曰彊人入邊罪在不赦但聞天兵逺徵遁歸沙漠願勿窮追上曰秀才惟不欲窮兵黷武朕爲天下國家計爾又曰軍中一切動靜爾有所聞卽來密奏上駐蹕安平鎭有軍士以有過立功無行糧者英曰此皆壯士也願宥其過而與之庶得其死力上卽命兵部尙書李慶給之甲辰上復北徵晏駕楡木川英與尙書蹇義夏原吉學士楊榮楊士奇同議喪禮宿內閣凡七日仁宗登極進侍講學士尋遷右春坊大學士明年賜告歸省宣宗嗣位召入便殿問曰洪武中有宋濓吳沈朱善劉三吾永樂間則解縉胡廣俱有重名汝當勉旃罔俾前人獨専厥美預修兩朝實錄升少詹事兼侍講學士賜金相犀帶壬子守制奪情正統初預修宣廟實錄充總裁官擢禮部侍郎仍兼侍講學士癸亥命往祀南鎭祈雨還奏修省事宜上從之果大雨戊辰陟南京禮部尙書卒謚文安廖道南曰予觀陳敬宗所撰文安傳以爲撫州多名儒若宋之晏殊元之吳澄蓋玉笥寶蓋諸山之靈所鍾也及讀國史謂文安樂易善書跌宕不拘小節固有徵哉贊曰漢有二王咸負芳名宋有二王並登宰衡文端曰直文安曰英勲如其名永世有徵學士拜禮部侍郎錢習禮錢習禮名幹以字行江西吉水人永樂辛卯進士選庶吉士授檢討洪熙初轉侍讀戊申賜觀燈萬歲山撰詩以進是歲典應天鄕試庚戌進侍讀學士壬子上臨幸史館賦招隱歌賜近臣習禮拜賜是歲典順天鄕試天順攺元預修兩朝實錄充經筵官升學士是歲復典應天鄕試己卯復典順天鄕試乙丑主考會試擢禮部侍郎致仕卒年八十九謚文肅尙書王直銘其墓曰惟公世家海內所聞政事文章亦煥其羣廖道南曰予讀國史謂文肅恬靜少欲恭而有禮及考諸吉志則又稱其以淸節重望名海內人不敢幹以私夫君子立身始於幾微極於廣大著於鄕黨昭於邦國庸言庸行豈一朝一夕之故哉乃知文肅之獲譽於人所由來者逺矣贊曰靜以正本坦而有容流芳史局爲光爲龍明堂柱礎淸廟鍾鏞彼美人兮穆如淸風學士拜禮部侍郎李紹李紹字克述江西安福人宣徳癸丑進士選庶吉士授檢討預修宣廟實錄以剰員汰歸楊士奇薦之未及用景泰初召充經筵官轉修撰歷司經局洗馬兼修撰遷右庶子兼侍講天順初攺尙寶司卿仍兼侍講進學士尋升禮部侍郎時有權貴相軋以紹奏事多南音沮之英廟弗聽且曰禮部不可無此人以士奇常薦之癸未會試紹充貢舉防範甚嚴釐革宿獘成化初預修英廟實錄充副總裁書埀成以疾求解任歸後國子祭酒缺吏部尙書姚夔薦之召命甫至卒子瑢爲雲南布政使廖道南曰予觀江西通誌稱紹素有隱徳及考國史乃知楊文貞之力居多士伸於知己信哉贊曰周昌期期周捨諤諤口納不言行果而確克述土音聞者驚愕獨簡當寧典司禮樂學士拜禮部侍郎倪謙倪謙字克譲應天上元人生有四乳人咸異之正統己未進士及第授編修甲子命祀北嶽己巳轉侍講使朝鮮景泰壬申遷左中允兼侍講侍經筵以易儲事進侍講學士丙子預修寰宇通誌遷左春坊大學士天順紀元攺通政司左參議仍兼侍講遣祭遼荊楚三府還進學士戊寅憲宗出閣充講讀官己卯主考順天鄕試以舉子奏發陰事下詔獄謫戍開平成化初復學士職預修英廟實錄擢南京禮部侍郎禦史陳選劾之致仕己丑階正議大夫資治尹復侍郎職丙申陟禮部尙書卒贈太子少保謚文僖子嶽爲吏部尙書阜布政使萬安銘其墓曰偉哉文僖體貌奇異學識超羣詞華鳴世致身翰林振玉鏗金出使外國驚服夷心歸講經帷尋直祕殿克當淵衷累承寵眷簡侍靑坊啟沃少海天畀困橫欲資亮采帝思舊學仍拜舊官晉少宗伯懇乞歸閒養晦七年有詔復起進大宗伯典玆三禮廖道南曰予觀國史謂文僖嗜進太急多比匪人以故屢致萋菲不有文毅曷昭幽潛語有之犂牛之子騂且角於乎況匪犂乎贊曰鍾阜儲英大江炳靈幼鍾異質壯負修能禹錫玄都宗元鈷鉧詞翰殊芳疇與爲伍於乎不朽貴在徳修賴有元方其澤悠悠侍讀學士晉南京吏部尙書錢溥錢溥字原溥直隸華亭人正統四年進士太監王振訪可教內侍書者或薦溥試薔薇露詩大見稱賞特授檢討景泰辛未遷左贊善兼檢討七年修寰宇通誌轉左諭徳兼編修天順紀元攺尙寶司少卿兼官如故俄升侍讀學士修大明一統志充副總裁壬午頒詔安南充正使貽書與其王論郊迎禮甚悉甲申降廣東順徳知縣成化丙戌詔復舊官尋起掌南京翰林院事丙申升南京吏部左侍郎陟尙書致仕卒賜謚文通溥性輕躁嗜進嘗作禿婦傳以譏商輅有太監王倫者受業於溥當英廟大漸時倫出就溥捨妄議時政邏者得之以聞下獄罪且不測有左右之者乃得末減出爲知縣𨿽累被彈劾尙遷崇秩識者鄙之廖道南曰士之立身可不愼哉王振以巨璫秉政噂沓背憎譸張爲幻溥也何人乃首附之卒之不理於口非言者之過也溥之罪也贊曰漢之喬固白刃罔避唐之訓注甘露不畏一忠一佞同事異術溥何人斯居身靡惎積久滋彰云胡弗愧侍讀學士晉禮部尙書周洪謨周洪謨字堯弼四川長寧人正統甲子鄕試第一明年進士及第授編修景泰中遷左贊善兼編修上疏十二事景帝嘉納尋轉侍講攺侍讀掌南京翰林院事成化初召修英廟實錄進侍讀學士未幾升南京國子祭酒守制服闋攺北監上疏奏增孔子樂舞從之踰年擢禮部侍郎適尙書張文質去位以洪謨代之時議憲宗皇帝升祔曁孝穆皇太后饗禮上疏略曰禮必援情以立義事當據古以證今謹按周制天子七廟三昭三穆與太祖之廟而七文王武王爲宗故爲九廟蓋以後稷爲始祖文武爲世室皆百世不遷其餘則以次而祧前乎周則商以契爲祖而湯與三宗百世不遷後乎周則宋以僖祖爲祖而太祖太宗亦百世不遷𨿽疊有異議大儒程頤朱熹皆以尊僖祖爲得禮之正蓋報本反始義所當重也我髙皇帝肇建丕圖追祀四祖至英宗上賓遂備九室在當時則徳祖爲髙祖無可推之親在今日則徳祖當爲始祖無可祧之主臣愚以爲太祖太宗比周文武萬世不祧懿祖而下當以次逓遷玆遇憲宗升祔宜於太廟寢殿之後仿古夾室之意別建一殿分爲九室以俟藏祧主況古有祫祭合祧廟與未祧之主而祭之於太廟故謂之祫今宜於歲暮之餘奉迎懿祖祧主仍居舊位以享祫祭毎歲一祭視古三年一祫爲有加矣周禮大司樂歌中呂舞大頀以享先妣謂姜嫄爲帝嚳妃爲后稷母故特立廟以祀至宋元徳懿徳二後旣有別廟之享章獻章懿二後遂有奉慈之建毎歲五享四時薦新上食如常儀玆遇孝陵皇太后祔葬茂陵所有神主宜於奉先殿旁近宮空室攺爲別廟庶情文咸秩幽明允恊矣上從其議又手制璇璣玉衡圖以木代之規制工巧識者服其精致仕歸尙艸奏安國禦夷十事上之卒所著有四書疑辧錄邱文莊公銘其墓曰明興百年多文學士士専一經惟用作義雷同剿說誰復致疑侃侃周公實惟經師剖析精微擿抉疎漏死者復生亦不予咎學旣宗經文必根理矧居顯位不徒尊已人皆迂公孰知所存無待而興卓爾不羣廖道南曰予夙侍帝座回翔天門乃見洪謨所制璇璣圖者張平子之靈憲郭守敬之簡儀後先若符及讀五經疑辧錄則又知其用心精密如此非有本而能然乎贊曰堯授四時舜齊七政顯庇穹祗潛探玄運俗儒罔覺誦習成書承訛襲舛白首紛如矯矯周公直窺象緯璇璣制圖宗祧析禮文莊之銘可謂知人闡幽明微以步芳塵侍讀學士晉禮部尙書李本李本字立之四川富順人正統戊辰進士選庶吉士授檢討轉編修預修一統志進侍讀英廟實錄成遷南京太常少卿尋擢禮部侍郎陟尙書卒賜祭葬如例本性質直不爲詭異之行然慷慨尙義聞有義舉則欣然爲之其文章平實類其爲人平生不拘小節晚在禮部頗自豪縱言官劾其與世浮沈非定論云廖道南曰夫莊生有言自處才不才之間以其無近刑無近名也本也始而官史局歷奉常何其華也繼而登八座掌三禮何其要也然而名不孚實悲夫贊曰玉壘之山山石巉巖錦江之水水雲潺湲巍巍邦彥蹇蹇王官夷考其人天路孔艱學士晉南京吏部尙書王■﹝亻與﹞王■﹝亻與﹞字廷貴常州武進人景泰辛未進士及第授編修天順癸未轉侍講侍皇太子於東宮成化紀元遷左庶子兼侍講尋升學士掌南京翰林院事守制服闋起爲南京國子祭酒時教法久弛■﹝亻與﹞嚴立規程精核勤惰𨿽權貴不少貸九載考績升南京吏部右侍郎召入爲戶部左侍郎尋陟南京戶部尙書攺吏部考核諸司官屬去取務合輿論卒贈太子太保謚文肅■﹝亻與﹞風采凝峻喜自誇詡居家侈靡子沂至右副都禦史廖道南曰予觀劉文安之贈文肅也以爲事君服勤左右無方亶其然矣及予棹毘陵過其裏造其廬有陶朱猗頓之風豈其父子相繼而然耶不然何其豪奢綺麗至此極也贊曰於惟季札封於延陵髙風邈悠洗濯淸泠王氏之先世有膴仕曰諒曰忠不顯亦世嗣時厥後八座兩臺漸不可長亦已焉哉學士晉工部尙書謝一夔謝一夔字大韶初冒王姓江西新建人天順庚辰廷試第一授修撰預修英廟實錄遷左諭徳成化辛卯十二月一夔上言彗星之變災異至大謹上五事一曰正宮闈以端治本二曰親大臣以詢治道三曰開言路以決壅蔽四曰愼刑獄以廣好生五曰謹妄費以足財用上怒斥之及預修宋元綱目進學士未幾擢禮部侍郎陟工部尙書卒贈太子少保一夔爲人和易平實與人交久而益親尢篤於友義爲文不事奇詭雕刻其佐禮部則惟務交好不復持重初都禦史閔珪以江西多盜緣京宦佃戶窩聚占恡不發乃奏欲並坐其主一夔與尹直銜之調珪於廣西或問之一夔曰珪之謬也匪吾省李孜省密奏裏閈其爲紅巾乎自是人始知朝政紛更皆孜省之爲也廖道南曰予觀江西志謂一夔言婉气和善謀而成及觀其所上諸疏侃而誾巽而法有足追古者但比之匪人未免遁尾可惜也哉贊曰南昌魁選前謝後舒杜門講學排闥上書謝登穹顯舒抱於邑月旦有評予奚容喙學士晉禮部尙書徐瓊徐瓊字時庸江西金溪人天順丁丑進士及第授編修預修一統志賜賚有差成化紀元預修英廟實錄丁亥轉侍講典應天鄕試還進侍讀學士掌南京翰林院事未幾升太常卿掌國子監祭酒事弘治庚戌擢禮部侍郎丙辰陟禮部尙書加太子少保因四方災異上言請勤聖學崇君徳罷齋醮停工役禁傳奉辧忠邪數事上可之瓊爲人和易然托姻貴戚升遷太驟臺諫論列毎及其名云廖道南曰自國初以來官必久任政必歷試而後躋崇階列顯庸漢儒所謂累日取貴積久致官者勢也瓊自天順至弘治亦已久矣史猶譏其驟遷乃若後之朝滯省署暮超巖廓者又何如哉贊曰翠云銅斗寔開金溪黃蜂玉香回繞丹梯乃生徐君頴異羣兒詞林史局敡歷以時禮曹冑監敷施有宜貽譏靑史夫亦何爲禮部侍郎兼學士汪諧汪諧字伯諧浙江仁和人舉京闈鄕試被革歸復舉浙江鄕試天順庚辰登進士攺庶吉士授編修預修英廟實錄成化丁亥轉修撰秩滿遷右諭徳修宋元綱目成升右庶子侍東宮講讀孝宗登極進少詹事兼侍講學士修憲廟實錄充副總裁官弘治辛亥陟禮部侍郎兼學士請老許之卒贈禮部尙書諧儀度整潔深中簡言慮事周悉晚益愼密子登中書舍人舉太常卿李文正公銘其墓曰惟浙東西山淸水奇文獻之邦兮公在累朝史局經闈校文場兮爲名侍臣爲能史官主司之良兮穹階顯曹渙號下頒表幽堂兮廖道南曰予初筮仕時乃見諧之二子登舉皆翩翩貴公子也其婉順脂韋如其父云贊曰惟彼錢塘右海左湖海色沆瀣湖光郁紓彼美人兮淸揚且都登臺踐斗具有吁謨學士晉吏部尙書倪嶽倪嶽字舜咨應天上元人文僖公謙之子也謙初祀北嶽禱於神其母姚氏感異夢生嶽嶽生而體貌丰偉目光炯然望之如神天順甲申登進士攺庶吉士授編修預修英廟實錄轉侍讀充經筵講官丁亥修文華大訓成進學士甲辰充東宮講讀官丙午擢禮部侍郎弘治癸亥陟禮部尙書加太子少保儀文制度多所擬定如革滛祠正神號禁齋醮絕畨僧卻西域諸疏詳盡四方災異必以上聞其大者如皇儲冠婚之禮太廟祧祔之儀皆出其議未幾攺南京禮部尙書再攺南京兵部參贊機務上言安邊五事一曰重將權一統制二曰增城堡廣斥堠三曰募民壯去客兵四曰明賞罰嚴間諜五曰實屯兵復漕運又上七事一曰講學二曰修徳三曰敬天四曰法祖五曰節宗室六曰汰冗貟七曰辟異端上皆嘉納之召入爲吏部尙書加太子少保卒贈光祿大夫少保謚文毅官其從子霦爲中書舍人嶽有文武才略在吏部銓選進退各當其才或言別白太過終當召怨則曰吾知冢宰之職當如是耳事當廷議片言裁決天下皆仰其風采李文正公銘曰公官北都派出鍾阜若麟鳳在藪踵接科第繼踐臺斗若玉在昆圃爲文章宗爲經濟手若錦在織若鐘應扣庭充廟薦若商彜周卣曁掌天曹爲百僚首若鏡在懸鑑物妍醜若鋤在田務拔稂莠拒捍彊禦鎭定紛糾若虎豹在山藜藿爲守若駕輕載重驅疾以走茍非其才踣者十九古亦有言君子大受旗常竹帛公且不朽廖道南曰先大夫五洪公以弘治癸丑舉進士時李文正公主試事倪文毅公知貢舉及甲寅誕夕乃夢二公至庭命名授誥以故聞文毅之事爲詳於乎安得起公於九京而與之籌國也哉贊曰鐘山雄峙萬峯綿焉大江回繞百川環焉桓桓文毅嶽降賢焉明明勲業史局傳焉眇於小子夙兆先焉嚴訓如在奉周旋焉學士晉禮部尙書傅瀚傅瀚字曰川江西新諭人天順甲申進士選庶吉士授檢討成化間轉修撰皇太子出閣命兼司經局校書遷左諭徳兼檢討充經筵講官弘治紀元擢太常少卿兼侍讀預修憲廟實錄成進太常卿兼侍讀學士賜告歸省還擢禮部侍郎兼學士掌詹事府事仍直日講預修回典充副總裁官陟禮部尙書率諸曹疏陳三十餘事不報初瀚嗾同鄕監生江瑢誣奏大學士劉健李東陽旣而恐謀泄遂嫁其禍於詹事程敏政大學士謝遷尙書王華咸中誣之及敏政死瀚代之家人驚見怪異瀚憂悸成疾卒贈太子太保謚文穆子爲庶吉士授監察禦史廖道南曰予讀國史於瀚極其訾議謂敏政之死瀚實構之及觀西涯所撰墓銘則又奬與無間詞何也豈其實有之與將誣之也贊曰豫章之郡盤龍緲綿五星奠位二峯柱天三劉博雅三孔仁賢彼哉曰川何獨不然闕學士晉禮部尙書李傑李傑字世賢蘇州常熟人成化丙戌進士選庶吉士授編修轉侍講乙巳充東宮講讀官進侍讀學士弘治初遷左庶子仍兼前職辛亥升南京國子祭酒守制服闋攺太常卿兼侍讀學士掌院事庚申擢禮部侍郎正徳紀元預修孝廟實錄充副總裁大學士焦芳擅竄國史傑亦末如之何書成陟南京禮部尙書丁卯調禮部時逆瑾用事晉府鎭國將軍表槏賂瑾求封爲郡王傑持正不與瑾銜之竟以是去廖道南曰瑾之炳國虐熖薫灼一時附麗奔走惟翰苑居多傑乃不辱其身不挫其志亦可尙也贊曰漢之五侯唐之八闗若趨炎海若倚冰山傑也人傑掛冠蘇門迹𨿽往矣神則猶存侍讀學士晉禮部尙書張升張升字啟昭江西南城人成化己丑進士第一授修撰侍皇太子於東宮充講讀官遷左贊善轉右諭徳孝宗登極進左庶子兼侍讀疑大學士劉吉抑已因天變劾奏萬安尹直相繼罷去獨劉吉尙畱深結科道昏暮欵門柔佞取悅無所不至貴戚萬喜依憑宮壼凶熖燻灼吉與締姻請托公府賂入私門亟宜斥譴如漢策免三公以應災異可也疏上禦史魏璋等阿吉意交章論之坐左遷南京工部員外郎會吉去召還復職升少詹事兼侍讀學士尋擢禮部侍郎陟尙書時崔志端以樂舞生爲同官升毎裁抑之禦史楊儀之子從禮曹遊偶遇升撻之儀遂劾升言官爭相論列致仕加太子太保逆瑾時復起爲尙書爲晉藩事忤瑾意奪加官卒贈太子太傅謚文僖廖道南曰予觀南城志謂升宦業益懋凡考祀典擇賢才禁奢靡重名器省供應可身任者次第行之及考國史則又力詆其狀如此豈名實不相副耶贊曰南城二史啟昭景鳴啟昭媕婀景鳴崢嶸揆之古昔曽鞏李覯二賢往矣誰其克紹侍講學士晉工部尙書董越董越字尙矩江西寧都人成化己丑進士及第授編修轉侍讀甲辰選侍東宮講讀充經筵講官弘治攺元遷右庶子兼侍講孝宗登極詔使朝鮮宣布徳意卻其饋遺有賦以紀其國俗預修憲廟實錄升太常少卿兼侍講學士充日講官尋擢南京禮部侍郎陟工部尙書卒贈太子少保謚文僖越修眉長身博洽善議論成化末諸執政大臣不相能其門客各有所厚獨越出入諸公之門皆得其歡心議者以是少之子天錫仕至大理卿李文正公銘其墓曰謂成之艱殊若易然東隅桑楡惟公有焉謂壽之艱而不其然坦途摧車抑又誰愆虧盈益謙天道則有裁培傾覆人所自取數勿或值理則可守其所未竟以遺厥後廖道南曰予觀寧都志稱越淸介端謹館閣推重然讀文正公之詞似若有憾焉而史亦不之褒也贊曰金精淩雲山祗儲禎虔化澄淸水若鳩靈乃誕董君爲國重臣胡然而然國史有評侍讀學士拜禮部侍郎費誾費誾字廷言鎭江丹徒人成化己丑禮部會試第一選庶吉士授編修丙申充經筵官丁酉遷國子司業丁未轉左諭徳仍理司業事戊午升祭酒孝廟初開經筵充講官車駕視學賜坐講彜倫堂褒諭宴賚士林榮之及直日講攺少詹事兼侍讀修憲廟實錄成進詹事兼侍讀學士越月擢禮部侍郎卒年五十有八誾長身偉貌論議亹出臨事通變慷慨且恭謹自持人恆以公輔期之其在國學最久士子多所造就倪文僖公撰神道碑曰江東有木梗與章根蟠厚地摩靑蒼匠石睥睨喜欲狂萬牛必致歸明堂輪囷磅礡登巖廊巍然屹立時之望風雨侵陵蠧且傷用之未久嗟淪亡廖道南曰夫太上立徳其次立功其次立言史稱誾恭謹近於有徳者而議論亹亹又何能言也豈所謂三者無一於是耶贊曰大江東來趨於丹徒兩峯水殿三茅天都峨峨費君幼有壯圖侃侃誾誾雄蓋萬夫禮部尙書兼學士吳寛吳寛字原博蘇州長洲人初以貢入太學督學禦史陳選惜其才令就試登應天魁選成化壬辰會試廷試皆第一授修撰秩滿遷右諭徳充東宮講讀官寛上疏勸講聖學無分寒暑孝宗嘉納進左庶子兼待讀預修憲廟實錄成升少詹事兼侍讀學士尋擢吏部侍郎守制服闋召入典誥勅修會典充副總裁書成陟禮部尙書兼學士仍典誥勅孝肅太皇太后祔廟詔議其禮寛獨引周姜嫄事請別廟奉享或議吳澄不當從祀寛謂有益經學議上俱從之卒贈太子太保謚文定官其子奭爲中書舍人李文正公銘其墓曰維世有望間不容僞上有廷論下則輿議逺且賤者惟彼奴隸彼懵不知孰彊而致其所自致匪爵匪位矧其兼之功詎云易惟王不朽公亦有二有徳有言功則未旣廖道南曰予觀吳志謂寛靜重醇實自少至老人不見其過不爲慷慨激烈之行亦未嘗碌碌茍隨旣而觀國史稱寛行履髙潔志操純正勢利所在退避若懦蓋其所得者深矣贊曰人有恆言老成典刑士林蓍蔡策府權衡惟匏庵公耆徳碩人沈渾確實有典有文文正有銘文定有評書之琬琰無愧名臣侍講學士拜兵部尙書楊守址楊守址字維立文懿公守陳之弟也成化戊戌進士及第授編修秩滿轉南京侍讀弘治紀元預修憲廟實錄充經筵官辛亥遷左諭徳乙夘進侍講學士戊午侍皇太子於東宮尋擢南京吏部右侍郎庚申攝南京兵部事因災異疏陳時政辛酉攝南京國子監事卹生徒淸吏獘人咸稱之壬戌考績入京預修會典充副總裁書成轉左侍郎加尙書致仕卒贈太子少保守址性耿直爲諸生時上書論救祭酒陳鑑邢譲司業張業有何蕃石大用之風從兄守隨爲工部尙書守陳爲吏部侍郎從弟守隅爲布政使從子茂元爲刑部侍郎茂仁爲按察使一門貴盛當時莫與儷云李文正公銘其墓曰四明山髙東甬長二川交流匯其旁中結靈秀成文章前有一樓後二楊文懿多聞天下望公也奮翼相低昂天子置之白玉堂兩都官重登巖廊五色共補山龍裳政皆弗竟文則昌終如莫邪會幹將廖道南曰予讀碧川文稿其論天下事若指諸掌略無依阿腆■﹝月忍﹞而耿直孤抗蓋其得於家庭者多矣贊曰讜言不諱國是惟賢直气不回士節則堅金紫盈門圖書滿筵誰珥彤管願續靑編侍讀學士晉南京兵部尙書張澯張澯字仲湜廣西全州人成化戊戌進士選庶吉士授編修弘治己酉轉侍講戊午充東宮講讀官辛酉主考順天鄕試己丑進侍讀學士武宗登極升學士遷國子監祭酒正徳丁丑擢禮部侍郎己巳陟南京禮部尙書辛未攺南京戶部又攺吏部時儲位久虛澯率同儕請建太子言甚剴切甲戌攺南京兵部參贊機務條陳八事又奏革守備廳冗官凡百推用不容請托人皆服其公乙亥致仕加太子少傅卒澯性剛褊與人多不合其在戶部淸查逺年逋賦論者謂劉瑾方事督責而澯多附之及瑾誕日以金壽星爲獻澯後及詳辧未可知也石文隱公銘其墓曰奕奕畱都大江爲池不有虎臣孰張王師公總機務惟善是力望之巖巖千仞其壁固我藩籬人莫敢窺汲也難惑範乎可欺三軍易奪萬夫吾往是謂理勝非以力彊人曰惟公有統馭才公在經筵天日可回人曰惟公以嚴盡職公在冑監養士以徳抱直而行積信以施違道幹譽公亦咄之公𨿽云亡有不朽存湘山峨峨以固其源廖道南曰予師石文隱公剛介士少許可而於澯極其稱譽非有所試耶贊曰桂林之滸湘水淸漪星崖風洞幽眞所棲竹所金川後先挺奇人之軒輊莫敢我欺學士晉南京禮部尙書江瀾江瀾字文瀾浙江仁和人成化戊戌進士選庶吉士授編修弘治戊申預修憲廟實錄轉侍讀甲寅充經筵講官是冬冊封荊王乙卯典應天鄕試丙辰簡侍東宮講讀拜文幣金帶之賜庚申擢侍讀學士預修會典壬戌進學士預修通鑑纂要甲子典順天鄕試乙丑遷少詹事兼學士丙寅預修孝廟實錄充副總裁尋轉吏部侍郎值逆瑾用事張彩驟握銓柄憾瀾不附己攺陟南京禮部尙書祗肅禋祀禱雨輒應未幾卒瑾敗贈太子少保謚文昭所著有銓曹春亭東川瀛州諸藳廖道南曰予嘗友東川之子司空景熙太史景孚俱負雋才抱奇气不少下人及考其誥詞則又稱其持重老成小心恭謹夫固有不可及者矣贊曰謙謙君子大猷允升溫溫恭人大雅不羣緬懷幽姿幸覯厥子令聞懋昭有孚神理侍讀學士拜禮部侍郎馬廷用馬廷用字良佐四川西充人由鄕舉入冑監大學士邱浚時爲祭酒季試諸生大加稱賞名遂大振登成化戊戌進士攺庶吉士授編修丁未轉侍讀充經筵官乙卯典順天鄕試預修大明會典進侍讀學士掌南京翰林院事尋升南京禮部侍郎致仕卒贈南京禮部尙書廷用惇朴樂易所存鯁介臨事能斷在南京嘗攝戶部會江北大饑流民渡江就食者相屬獨持議發廩不俟奏請所全活甚多外守備官與太常議不合判數語立決爲詩文亦華贍久居散地勇於求退士論多之子金官布政使龠知府廖道南曰予觀楊守址贈馬廷用爲學士引二程二蘇爲說夫二程穆乎貞矣若二蘇亦豈易得哉當文莊爲祭酒時已識廷用爲異才厥後所造不逮所稱豈亦惑於流俗未反諸古耶贊曰金峨岌嶪錦川浩蕩山祗水若靈气充盎偉哉良佐有聲於時虎闈鷺澤莫敢參差晚陟春卿激流勇退知止知足庶幾無愧學士晉禮部尙書白鉞白鉞字秉徳眞定南宮人兵部尙書圭之子也成化甲辰進士及第授編修弘治丙辰轉侍讀己未充東宮講讀官進侍讀學士甲子典應天鄕試正徳丙寅升學士充日講官丁卯命授庶吉士業掌院事擢禮部侍郎尋攺吏部陟禮部尙書賜玉帶庚辰命兼學士掌詹事府事典誥勅加太子少保卒贈太子太保謚文裕李文正公銘其墓曰世紹科第家爲公卿我自得之匪祿蔭是膺兄翹弟華業擅文武我以文試匪甲冑爲伍士門有學惟經史子曰我所以任固其在此官則有職天地人曰帝有命我曷敢弗寅進敷講幄入掌綸誥凡有施用類皆文教父曰恭敏子曰文裕惟千百禩以永終譽廖道南曰予觀西涯所撰墓志稱鉞爲人重厚政尙寛簡不爲骫骳之行瑣屑之節及讀國史謂鉞值逆瑾時多所遜避亦不失正其然乎其不然乎贊曰惟韓魏公忠彥相繼惟張魏公南軒爲嗣恭敏爲父文裕爲子尙友古人庶幾在此學士晉禮部尙書傅珪傅珪字邦瑞保定淸苑人成化丁未進士選庶吉士授編修弘治丙辰命兼司經司校書預修會典遷左中允兼編修乙丑轉左諭徳兼侍講充經筵講官正徳紀元預修孝廟實錄丁卯典應天鄕試戊辰復典武舉己巳命授庶吉士業充日講官時劉瑾擅權降修撰尋以實錄成復左中允進侍講學士明年升學士典順天鄕試擢吏部侍郎三載陟禮部尙書瑾初敗事多變革珪振舉綱維悉守成法杜絕請謁人不敢幹以私嘗條陳十餘事不報遂致仕去卒以從子棨爲後蔭中書舍人升禮部主事大學士梁儲銘其墓曰嗟北潭古遺直曰爲臣惟舉職事感中義形色言必詳行必立𨿽賁獲靡能易廖道南曰予從中書省嘗見棨之爲人和易溫雅及棨奉使長沙過予蒲野寄興髙逺怡情恬愉可以想見北潭公也夫王謝之門多奇士房杜之後無佳兒其然豈其然乎贊曰和而能介剛而能潛處蠱能飭處困能亨不激以抗不隨以遷斷斷無他北潭有焉侍講學士晉禮部尙書吳儼吳儼字克溫常州宜興人成化丁未進士選庶吉士授編修丙辰充經筵講官武宗出閣兼司經局校書庚申轉左中允辛酉進侍講學士掌南京翰林院事正徳丙寅召修孝廟實錄充經筵日講官兼修玉牒丁卯典順天鄕試時逆瑾恃寵招權儼於第二場以爲臣不易命題瑾心已惡之會儼擅娶經選掖庭女子瑾益振怒是歲朝覲考核傳旨罷之瑾誅復職未幾擢南京禮部侍郎壬申調禮部持節封益府丙子陟南京禮部尙書丁丑武宗北狩宣大偕府部大臣上疏諫不從未幾卒謚文肅廖道南曰予嘗友儼之子驥見其雅飭不矜頗有父風及讀國史謂儼性方嚴操履勤愼居鄕有士行當官能自立瑾之媒蘗豈其然乎贊曰毘陵之澤陽羨之村朴庵爲祖寗庵爲孫淸白相耀髙華自榮夷考其行視諸史銘學士晉禮部尙書毛澄毛澄字憲淸直隸太倉州人弘治癸丑廷試第一授修撰丙辰同考會試己未預修會典癸亥轉左諭徳兼修撰預修通鑑纂要甲子侍皇太子於東宮充講讀官敷奏明暢孝宗聞之甚喜徹禦前中秋宴以賜之乙丑武宗登極擢左庶子兼侍讀賜金廂束帶預修實錄值內艱歸逆瑾柄國奪所升秩瑾敗起復仍官侍讀庚申進侍講學士典順天鄕試九月署國子監事辛未充廷試讀卷官擢學士充日講官壬申掌院事教庶吉士讀書甲戌主考禮部會試尋升吏部侍郎丁丑進階通議大夫陟禮部尙書值武宗南巡公上疏諫阻兵部尙書彭澤坐哈密事將置重典公預廷議首救免之己卯賜蟒衣玉帶逆濠就擒江彬擁邊兵邀駕駐通州命文武大臣出迎人人自危公倡正議謂當訊馘告廟悉從之辛巳四月同駙馬都尉崔元奉迎今上於郢邸賜白金千鎰彩叚十襲預修武廟實錄充副總裁加太子太傅冊立中宮皇后充副使持節行禮未幾以議禮弗恊乞休卒於興濟舟中贈少保謚文簡子希元爲都事廖道南曰文簡公與先大夫五洪公爲同榜及予小子就試禮闈公與宗伯知貢舉雅知素履爲詳旣而讀邵二泉所撰行狀稱公資性明粹神采秀朗容止莊潔平生言行無少僞犯而不校遇事正直不以利害少屈濟物薦賢恆如不及而未嘗自言於乎非知之深者不能言之至此切也贊曰才爲國華大廷之魁徳爲國範太古之儒貌不勝衣言不出口勲載宗社名齊山斗偉哉若人眞我父師敬誦遺訓若寶蓍龜殿閣詞林記卷五●欽定四庫全書殿閣詞林記卷六﹝明﹞廖道南撰○館學弘文館學士封誠意伯劉基劉基字伯溫浙江靑田人年十四卽領春秋大義元至順癸酉以明經舉進士授髙安丞掲文安公曼碩一見奇之曰此魏徵流也而英特過之他日其濟時之器乎初基遊燕京見書肆有象緯占經閱之經夕談誦如流其人大驚欲舉以授之基辭曰業已習矣及丞髙安有進賢鄧祥甫者精於天文術數乃以其學授基焉治髙安有能聲江西行省辟掾史基辭去尋起爲江浙儒學提舉又辭去嘗與魯淵宇文公諒泛西湖有異雲起西北祥光掩映湖波如綺諸人皆賦詩記之基獨縱飲不顧徐呼曰此天子气也應在金陵十年當有王者起其下我當輔之眾駭以爲狂悉舎之去基獨與門人沈與京劇飲湖亭時無能知者惟西蜀趙天澤以爲隆中諸葛也方國珍起兵海上元帥多爾濟巴勒被其誘脇省憲遂舉公爲帥府都事基募兵平山冦吳成攺行樞密院經歷與參知政事舒穆嚕宜孫守處州以拒國珍遷行省郎中經略使李國鳳上其功執政者貪得國珍賂遺奏入不省授以判官基又辭去歸靑田山中乃著郁離子書我髙皇帝取婺州遣孫炎聘基基指乾象謂人曰此天命也吾其行乎基至金陵上時務十八策上嘉納之會陳友諒入冦或謀以城降或以鐘山有王者气欲趍據之上問基曰先生以爲何如基曰先斬主降議及奔鐘山者乃可破賊爾上曰先生計將安出基曰天道後舉者勝若散府庫開至誠以固士心伏兵伺隙擊之取威制敵在玆一舉已而友諒至果大敗走復將討友諒於九江基曰金星在前火星在後克之必矣上大喜卽出師攻皖城自旦至晡不拔基請徑趍江州遂拔之友諒走湖廣其洪都守將胡廷美遣子約降預請禁約數事上有難色基自後踢所坐胡牀頓悟許之廷美以城降先是嘗遣都督馮勝出攻基授以方略俾夜半候望靑雲起則我兵宜伏見黒云則彼冦兵伏也愼勿妄動黒云漸薄與靑雲接此冦歸也宜急追之果如所料基以母冨氏喪奔歸過衢州值苖軍叛殺守將胡大海耿再成孫炎等夏毅時守衢城驚懼失措基徐爲畫計且諭諸軍以禍福眾乃定遂與平章邵榮擒苗帥賀李等克復諸城方國珍素畏基名遣間致書問基因宣布威徳諷使歸順方氏納欵上遣人訪基以軍國重事基隨問條答悉合機冝及還都道經建徳會張士誠冦其城守將李文忠欲奮擊之基曰不出三日賊可成禽也比三日黧明基登城望曰賊走矣趍使疾追至東陽悉禽之基至入謁上問曰友諒據楚士誠據吳二者孰先伐之便基曰友諒居上流名號未正宜先伐之友諒旣平取士誠如嚢中物爾巳而友諒復攻洪都上親徵之大戰於鄱陽湖勝負未決基密謀移軍湖口以金木相犯日制勝上皆從之陳氏平遂決計伐士誠曁北定中原基運籌居多上時至基所屏人語移時乃去人莫知之乃以基爲太史令一日基見日中有黒子奏曰東南當失一大將時參軍胡深徵閩果覆沒他日上欲刑人基曰何爲乃語以所夣基曰三人頭上有血此眾字也以土傅之得土得眾之象也後三日當有驗越三日海寜果以城降上大喜悉以所畱刑者俾基縱之是年熒惑守心羣臣震懼基勸罪已以回天意上卽詔諭羣臣人心始安值大旱命基讞滯獄多所平反天降澍雨張昶上請羣雄旣平宜及時爲樂基曰是欲爲趙髙也昶色動乃使齊翼巖等伺基欲中之傷上廉得其情昶翼巖伏誅未幾爲禦史中丞兼太子贊善大夫上北巡命丞相李善長及基畱守京師且敕以督察姦惡以肅輦轂基素剛嚴凢中書內府閹人吏胥有犯卽捕治宦者監工匠不肅及宿衛舎人奕棊基啟皇太子悉寘於法有中書都事李彬者犯法基卽廢之善長祈緩其獄弗得遂銜之上還都基言曰鳳陽固帝鄕非天子所都之地𨿽置中都不宜居也庫庫特穆爾𨿽可取然未易輕視願畱意基辭歸靑田適章溢奏定處州田稅上命減稅畝止五合且曰使劉伯溫子孫世爲美談也厥後定西失利庫庫特穆爾北走沙漠上乃手詔召基略曰爾從朕於羣雄未定之秋居則匡輔治道動則仰觀天象察列宿之羅布驗日月之光華發蹤指示無徵弗克攻皖城拔九江撫饒郡降洪都取武昌平處州爾多力焉至於彭蠡鏖戰炮聲如雷鬼神悲號星日晦冥自旦至暮如是者四爾時在舟中備嘗患難今久而未至朕心慊焉命駕一來朕心良慰基至上欲拜之爵基曰陛下乃天授臣何敢貪天功固辭不拜上以事詰責丞相善長基曰善長勲舊且能輯和諸將上曰是數欲害汝者汝反爲之地耶汝之忠勲足以任此基曰譬如易柱必得大木若用小木爲之將速顚覆如臣駑鈍尢不可爾上欲相楊憲基與憲素厚乃直言曰憲有相才無相器夫宰相者持心如水以義理爲權衡而已無與焉者也今憲不然能無敗乎上曰汪廣洋何如基曰器局褊淺觀之可知上曰胡惟庸何如基曰彼小犢爾將僨轅而敗犂矣上曰吾之相無踰於先生基曰臣非不自知但臣疾惡太深不任繁劇爲之且孤厚恩天下何患無才願明主悉心求之如目前諸人臣誠未見其可上嘗與論兵曰克敵在兵制兵在將兵無節制則將不任將非其人則兵必敗是以兩軍之間決死生成敗之際有精兵不如良將基曰臣每觀廟算初謂未必皆然及摧鋒破敵動若神明臣由是知將之勝又不若主之勝然陛下不拘古法而勝尢人所難上曰兵者謀也因敵制勝豈必泥於古哉戰陳之事闔辟奇正頃刻變化如風雲之無常勢要在通其變爾三年七月以爲弘文館學士十一月大封功臣拜誠意伯錫之誥命追贈其祖父皆永嘉郡公四年正月賜歸田裏遣子璉赴闕謝恩並上平西蜀頌上手書優答且問以天象基覆上言霜雪之後必有陽春今國威已立宜濟以寛上命以其書付之史館或有言殺運三十年未除者基嘆曰吾若當國掃除獘俗一二年後寛政可復也初甌括間有隙地曰談洋基言於上以爲頑民負販私鹽因挾方冦爲亂宜設巡檢司上從之及設巡檢司民以爲非便適茗洋作亂郡縣匿不以聞基令子璉奏之時胡惟庸柄政憾其所奏乃謂基圖談洋爲已墓地詔以基勲舊赦弗治仍奪其祿先是楊憲敗後汪廣洋爲相復敗胡惟庸繼之基大戚曰使吾言不驗蒼生福也如其驗諸其如蒼生何八年正月胡惟庸以醫來視疾飲其藥二服有物積腹中如石基白於上亦未之省也乃禦制文一通遣使送歸及家一月而薨年六十有五所著有覆瓿集冩情集及犂眉公集廖道南曰予觀誠意伯集慨然激嘆以爲有子房之風及誦我聖祖之言亦曰吾子房也夫子房椎擊沙中何異於伯溫之憤方氏也伯溫受天文於鄧祥甫又何異於圯上老人之三略哉漢之元功大封子房願封畱足矣乃辟榖導引明哲保身始神黃石之術終從赤松之遊易曰介如石不終日貞吉何其智也而伯溫乃徘徊容與雉罹於羅象以齒焚豈其忠於國而弗智於身耶彭韶贊曰治淪於弱曷仕於時爰歸盛徳仕止乃宜就桀就湯節義奚虧大哉王佐燭物炳幾運籌制勝翼龍以飛昭回制作文章是咨允爲宗臣爾爵爾祠弘文館學士羅復仁羅復仁字﹝原闕﹞江西吉水人初從陳友諒爲編修甚見禮遇歲壬寅太祖髙皇帝兵至九江復仁來降命侍左右癸卯從破友諒於鄱陽湖命賫蠟書招諭臨江袁州諸郡甲辰除中書省咨議性率直每論事指陳得失無所隱避益親信之及武昌久圍不下上以復仁友諒舊臣命往招諭其子理復仁至城下號慟不已理怪之使召之入復仁曰今不降大兵且屠城諸民何罪早爲之所則族可保也理由是遂降復招諭江西還爲國子助教以老賜車出入每宴見賜坐飲食丙午春奉使山西招諭元將庫庫特穆爾前使多被拘畱復仁議論慷慨獨還洪武元年擢編修二年冬賫詔諭安南命毋侵占城旣至曉以大義安南王恱服還贈以黃金美玉復仁辭不受歸奏之上多其廉讓適安南使者至仍令持之以歸攺翰林檢閱未幾拜弘文館學士屢召論復仁多土音質俚上以其率直多見聴納尋乞休賜大布之衣書曰性𨿽粗率忠直可嘉賜爾布衣放歸田裏仍賜玉帶名馬鐡柱杖坐墩諸物上嘗幸其第復仁方操塗具急呼其妻取凳故上每呼爲老實羅云廖道南曰馬援有言非惟君擇臣臣亦擇君夫中原鼎沸綱紀墮壞而羣椎角立未知鹿死誰手復仁乃能辭其故主翊戴眞龍推心置腹直見本眞綸綍寵褒非溢羙也贊曰朴而不浮戅而有眞卻金知義賚布知仁玉帶溫栗鐡杖堅貞大哉奎章照耀山城弘文館學士危素危素字大朴撫州金溪人年十五能究五經大旨與同郡葛將曽堅黃冔更相策勵乃從吳沈範梈遊遂知名薦入經筵爲檢討歷升學士承旨奏請加封朱考亭楊會山李延平眞西山蔡九峯從祀俱從其論國初徐逹収燕京令故臣咸投告身素與編修黃冔誓死於難有報國寺僧梓者救之乃免而冔竟死矣逹乃以素歸上雅聞素文學仍命爲侍講學士因進言宋朝諸陵爲元西僧所發以理宗頂骨爲飲器上聞之惻然曰宋南渡諸君無大失徳與元又非世讎旣乘其弱取之何乃縱姦人肆酷如是耶卽命守將吳勉訪索頂骨得之僧廬命有司厝於京城之南紹興亦以永穆陵圖來獻命掩瘞故處時值井露降宋濂爲頌上問素此何徵也素曰王者愛養耆老則井露降而松柏受之尊賢容眾則竹葦受之今井露降於松是陛下養老所致也宜以制幣冊告宗廟頒於史館以永休聞三年四月命素及胡鉉雎稼王大中俱爲弘文館學士鉉歸素撰皇陵碑以獻上念其老賜小車免朝謁時從論說經史質證疑義禦史王著等劾素亡國之臣不冝居侍從乃謫居和州之含山所著有宋史稿元史稿文集五十篇奏議三卷宋濂銘其墓曰大明方隆多士景從有詔任公侍講禁中公文之純大音玄酒道則在玆爵祿何有孰髙爲山孰深爲淵文之有傳終古昭宣廖道南曰素仕元秉文衡都樞要學者仰之如星凰及徐逹収燕薊命仕兀者投告身素與編修黃冔約死於難冔死而素背約焉及至躋顯榮陟淸華愧東閣之履聲慘南滁之汗顏竟自經於溝瀆而不之恥莊生有言哀莫大於心死素之謂矣贊曰華國之才救時之略其學博雅其操簡約鳥則擇木魚則依水爲臣不二有負斯語○宮學左春坊大學士董倫董倫字安常順天宛平人所學浩博沈潛學者從之稱爲貝川先生洪武十五年張寜以明經薦入朝奏對稱旨授春坊贊善大夫侍懿文太子陳說剴切髙皇帝嘉之未幾補河南參議二十五年攺詹事院爲府遴選東宮官屬以唐鐸爲詹事祝春李文吉爲少詹事而以倫爲春坊大學士倫薦葛伯衡代已三十年以詿誤坐事謫雲南教官皇太孫憐之賜白金爲道裏費倫涉淮溯汴驅馳梁雍以逹於蜀蜀王聞而重之賦詩八章以贈其行時雲南初開倫以身教用夏變夷逺人向慕建文中召入爲禮部侍郎兼學士階嘉議大夫禦書怡老堂三大字及髹幾玉鳩杖各一倫上表略云臣素無閥閱功勞兼乏智能才藝徒知篤信於古道自分無用於明時幸蒙髙皇帝之知忝拜左春坊之命任臣以兩宮輔導之職稱臣爲三葉帝王之師玆者踐阼之初乃復馳書以召蒼顏白髮萬里來歸金馬玉堂十年如昨自今持杖戒噎則思兆民或阻於饑憑幾安身則念一物或失其所乃方孝孺代撰也先是解縉代夏長文章奏劾都禦史袁泰謫河州至是倫薦之召還爲待詔其汲引士類如此廖道南曰予觀順天志穪倫端厚質實及考諸國史乃知其歷履夫方遜志解春雨皆名儒也或代之撰表或受其薦剡其人品髙尙可徵也已贊曰眞人啟運哲士景從獻策彤廷授經靑宮出補大藩入司坊學侃侃大節卓彼先覺左春坊大學士李至剛李至剛名銅以字行浙江寧海人少從楊鐵崖遊洪武初以明經舉侍懿文太子初授祠部試郎中坐事謫戍邊未幾召還爲虞部郎中尋補河南參議會河決汴堤以匡濟調湖廣參議太宗登極至剛來朝擢右通政預修髙廟實錄陟禮部尙書甲申冊立皇太子命至剛兼左春坊大學士初開經筵同解縉進講及修永樂大典多所裁定侍郎宋禮劾之降儀制郎中及縉被譛詞連至剛下詔獄仁宗嗣位復以通政攺守興化府卒子源中永樂甲辰進士廖道南曰予讀楊文貞公所撰至剛墓表稱其入典邦禮輔儲君出佐藩翰守名郡顯庸光大𨿽間歷夷險然回視同儕輩覆滅消亡何可勝計蓋指縉也及考縉所評至剛語曰誕而附勢𨿽才不端太宗後舉以告仁宗曰至剛朕洞燭之矣縉語有徵非狂士也於乎豈士奇亦忌縉耶贊曰崛彊此老敡歷居多屢遭奇禍弗罹於羅大紳少之文貞則多聖謨如在人其謂何右春坊大學士曽棨曽棨字子啟江西永丰人永樂甲申進士第一授修撰軀儀膚碩問學敏贍太宗奇其才命解縉選二十八人爲庻吉士進文淵閣棨爲之冠上嘗召問棨應對如響命撰天馬海靑歌揮筆立就詞气豪宕預修永樂大典充副総裁官丁亥轉侍講守制車駕幸北京起復扈從同邑有坐建文間黨系者人咸爲棨危又所居西長安門失火延及禁垣上皆以棨故不問秩滿進侍讀學士重修髙廟實錄成駢沐賜賚仁宗嗣位遷右春坊大學士仍兼侍讀階奉議大夫宣徳攺元預修兩朝實錄成賜金織襲衣寶帶擢少詹事仍兼侍講學士卒贈禮部侍郎楊榮銘其墓曰永樂初科首賜及第玉質金聲爲國令器居官翰苑克愼克勤文行之懿逺近著聞廖道南曰予觀國史謂棨溫雅英邁喜推薦士學博才曠爲文沛然惜乎天不假之以年未究厥終也贊曰渥窪神駒奔風逸電丹穴威鳳云輝星爛子啟之才夙自天成大廷擢魁宮府埀名天奪之速賫志以沒長篇大章照耀石室詹事兼侍讀學士李泰李泰字文通順天香河人正統戊辰進士選庶吉士授編修景泰間遷左春坊司直郎兼編修再轉右中允英廟復辟攺尙寶司丞兼編修旣而侍東宮講讀轉侍講成化攺元升侍講學士兼經筵官尋侍文華日講預修英廟實錄成升少詹事兼侍講學士未幾進詹事兼職如故卒年四十三賜祭塟贈禮部侍郎太監李永昌泰之伯父也正統中掌章奏有寵泰爲其後初應鄕試京尹進錄英廟問左右李泰中否見其名甚喜及官翰林頗知向學矜已自足性狷僻與人寡合而所與者則相朋比汲引士論以是薄之廖道南曰予讀小說家見唐有皮思謙者冒中常侍魚朝恩之寵登髙科歷顯仕未嘗身爲其後獲居宥宻如李泰者也嗟乎翰林淸要貴重匪宿儒不可以斯人踐斯地豈非予殿閣師濟之辱乎贊曰曹瞞後騰思謙冒恩史局混處掖庭奧援泰也𨿽才歷試則愆鴟蹲鳳池有汗斯顏吏部侍郎兼侍講學士楊守陳楊守陳字維新浙江鄞縣人景泰辛未進士選庶吉士授編修預修一統志轉侍講憲宗登極充經筵講官一日講尙書武成篇守陳曰古穪舜無爲而治武王埀拱而天下治蓋聖人勞於求賢佚於得人後世人主深居禁中委政內侍者召望夷之禍髙拱無爲肆情嬖艷者啟祿山之變孟子所謂安危利菑此之謂也時中官梁方及昭徳萬妃有寵故守陳及之聞者悚然未幾遷司經局洗馬進侍講學士孝宗出閣命侍講讀時議憲廟升祔禮守陳上言古者天子七廟祖有功宗有徳凡號太祖者卽始祖當尊以配天若商周之契稷則又以功論不以統論也宋之僖祖可比商報乙周亞圉非契稷比議者徒取王安石之說遂使七廟之間旣有始祖又有太祖旣以配天又不正南向之位名與實乖皆非禮也今升祔憲廟請並祧徳懿熈三祖自仁宗以下爲七廟異時祧盡則以太祖擬商周契稷而祧主蔵於後寢祫禮行於前廟時享則尊太祖祫祭則尊徳祖各不失尊庶無悖禮執政不能從及修文華大訓成升少詹事仍兼侍講學士守陳上言二事其一請開日講云陛下一日禦文華殿之時多處幹淸宮之時少則欲寡而心淸惑少而理明得於內者純出治之本立矣其二請禦午朝云大政則召大臣面議未當則許諫官救正俾賢才常集於目前視聽不偏於左右資於外者深致治之綱舉矣若如近日凡百題奏付內監調旨批答臣恐積獘未革隠禍已深不但如目前所慮而已上褒答之未幾擢吏部侍郎兼詹事府丞專典史事英廟實錄充總裁官踰年卒贈禮部尙書謚文懿何喬新敍其集曰文懿載筆蘭臺讎書延閣侍講經幄輔導儲宮三十餘年自六經諸史旁及九流靡不探源綜要故其發於文也法度森嚴如龍虎鳥蛇布立於行陣意態閒雅如朱紘赤舄周旋於殿陛其閎深雄放又如彭蠡驚濤龍門駭浪浩乎渺乎不可狎玩也王鏊誄之曰聖亡經在異說紛兮阨秦造漢離多門兮商詩瞿易授受親兮黨同矜異傳失眞兮遺言奧旨不尙存兮唐有啖趙宋孫石兮抱經剗傳挺見特兮逮乎伊洛義轉精兮紫陽承之集厥成兮設科置學爲世程兮父傳師授莫知其端兮𨿽有異說誰敢幹兮於文懿公生已後兮周漢唐宋得通究兮聖經浩浩如天淵兮家鑽人淬庶或全兮瑰辭微義日星陳兮取信何傷益自珍兮嗟我何知乃得師兮謂公自信當勿疑兮太羮玄酒所貴希兮豈不或過志亦奇兮後千萬年來者誰兮廖道南曰予讀文懿桂坊金坡諸稿固已異之及觀國史謂其恬靜易直仕𨿽齟齬而守正不變彭韶贊曰無思不通無書不讀講章震主聽者悚服羨彼世光袍笏滿牀有三尙書有六桂坊吁嗟我公直筆如競奏艸已具死不目瞑少詹事兼學士柯潛柯潛字孟時福建莆田人景泰辛未進士第一授修撰明年遷右中允丙子寰宇通誌成轉司經局洗馬天順丁丑攺尙寶少卿兼修撰己卯侍東宮講讀憲宗踐阼擢學士掌院事授庶吉士業誠心訓迪士多造就凡百廢弛悉加振作人以是多之預修英廟實錄成升少詹事兼學士成化戊子充日講官守制歸適祭酒缺廷議會舉詔起復之潛力辭不起卒潛爲人髙介有气節遇事不茍故今詞林諸士尙呼爲柯竹嵓云楊文懿公敍挽集曰孟時姿儀徳器才識文學夐出人表且秉史筆典文衡視院篆侍講幄茂著勞望士方仰之若山嶽民具望之作霖雨天胡奪之速耶廖道南曰予遊翰林見有亭一區曰柯亭有栢二株曰柯學士栢何其流風遺澤令人永矢勿諼也蓋其孤介之節剛正之气所漸被者逺矣贊曰壺山之陰蘭水之陽倫魁夙兆宮端潛光竹巖流淸栢亭埀芳有斐君子終焉允臧詹事兼學士程敏政程敏政字克勤徽州休寧人生而蚤慧侍父襄毅公官蜀巡撫侍郎羅綺以神童薦英宗召至便殿試以春聫應對如響館閣覆試賦聖節及瑞雪詩並經義援筆立就詔詣翰林讀書李文達公妻以女成化丙戌進士及第授編修預修英廟實錄秩滿轉侍講及修宋元綱目敏政自撰宋史受終考大學士彭文憲公稱之遷左春坊左諭徳充經筵講官乙未廷試讀卷丙午主考應天鄕試孝宗登極升少詹事兼侍講學士充日講官時詔議從祀孔子禮敏政上言聖王治天下以祀典爲重故有功徳於一時者一時祀之更代則已有功徳於一方者一方祀之踰境則已況孔子功徳在萬世必文與行兼名與實副者乃可以從祀若戴聖身陷贓吏劉向喜談神仙馬融爲梁冀艸詔殺李固何休解春秋黜周王魯王弼何晏倡爲淸談王肅佐司馬昭簒魏杜預爲吏不廉爲將不義得罪名教類當黜祀疏上會禦史魏璋以曖昧中傷之致仕歸郎中陸容給事中楊廉辯其寃上召之還擢太常卿仍兼前職教習庶吉士預修玉牒乙卯守制歸服闋詔修會典充副総裁官轉詹事兼學士尋升禮部右侍郎掌詹事府事侍皇太子講讀己未主考禮闈給事中華■﹝日上永下﹞劾之詔廷辯■﹝日上永下﹞語塞坐罪敏政致仕卒贈禮部尙書所著有皇明文衡瀛賢奏對儀禮定本新安文獻志宋遺民錄諸書廖道南曰予爲兒時竊觀篁墩文集浩乎其莫禦及予謫居徽上登齊云望紫陽訪其廬弔其墓想見其爲人蓋一代之豪也而卒被誣以死當國者寧不有遺憾耶贊曰黃山嶻嶪萬仞幹霄練水渟浤百川怒號惟彼齊云紫翠岹峣篤生英又卓哉人豪磊落髙邁天風海濤撰述紬繹璽絲牛毛靑蠅貝錦見睍則消誦述遺編徳音孔昭詹事兼侍讀學士陸簡陸簡字廉伯常州武進人成化乙酉鄕貢第一明年進士及第授編修秩滿轉侍講預修宋元綱目成遷右諭徳充東宮講讀官弘治紀元召修憲廟實錄升右庶子兼侍讀充經筵日講官辛亥擢少詹事兼侍講學士甲寅以日講勞特升詹事兼侍讀學士踰年卒贈禮部右侍郎簡姿貎秀偉少有俊才頗不自檢晚益矜誇自負當逺到旣久滯不顯亦多郁抑賫志以沒李文正公銘其墓曰文以奇勝恥弗已出持堅敵彊孰能我屈中所自負觸事硎發有銛弗施飲志而沒若在冶金久乃成質器之斯艱恆百斯一成斯棄斯嗟彼造物謂天黙黙孰爾揭揭廖道南曰予友水南張學士謂陸龍臯气蓋萬夫才雄一時及接其子煥章諸郎咸有父風予過武進乃得訪其幽蹤遺迹蓋志大而術疏者也贊曰矯矯龍臯淵淵鳳池夙負英气冥繹玄思麗藻所裁信史誰欺徵羣公子永世有詞吏部侍郎兼學士掌詹事府事張元禎張元禎字廷祥江西南昌人天順庚辰進士選庶吉士授編修憲宗登極禎上言三事一曰勤聖學二曰公聴政三曰廣用賢上嘉納成化丁亥謝病歸二十餘年潛心理學士子多從之遊孝宗卽位召修憲廟實錄轉左春坊左贊善上疏論王道幾萬言己酉主考應天鄕試辛亥升侍講學士掌南京翰林院事疏侍母養歸九年召修會典充副總裁書成進學士壬戌遷南京太常卿癸亥召修歷代通鑑纂要攺太常卿兼學士甲子命掌詹事府事上疏請觀太極圖西銘諸書上亟命內閣取觀之未幾擢吏部侍郎兼職如故元禎爲人孤峭奇拔其所交遊若天臺陳選南海陳獻章丰城羅倫江浦莊■﹝日上永下﹞皆一時名士也李文正公銘其墓曰木生在山久乃益堅輦至於途蹶萬牛以■﹝眞眞﹞貢之明堂將棟將梁忽內蝕以傷孰其生之而棄厥良人才實殊公負其有惟厥攸負曰可與大受與不在天受不在予夫茍不自愧遑卹其誰維文之絕惟名之揭彼利達者疇巧疇拙地靈人傑惟鄕邦之哲百世之下山不泐水不嚙惟張東白之穴廖道南曰予嘗讀東白集若彭蠡奔濤匡阜飛壑不可蹤迹及觀國史則又有不滿人意者於乎豈其才髙見忌耶贊曰匡阜之涯羣峯蜿蜒彭蠡之濱眾派淪漣東白學古襟嶽帶湖煙雲鳳標星鬥龍圖西涯有碑守溪有志於乎已矣令名不世禮部尙書兼學士劉春劉春字仲仁四川巴縣人成化癸夘鄕試第一丁未進士及第授編修弘治辛亥轉修撰庚申充東宮講讀官秩滿遷左諭徳癸亥預修會典進侍講學士正統紀元升學士辛未擢吏部侍郎充經筵日講官明年陟禮部尙書占城世子失國竄居邦都郎請封春曰春秋公孫靑尙不辱命於衛況天朝乎疏上已之又明年攺南京吏部尙書辛巳調禮部尙書兼學士典誥勑掌詹事府事卒贈太子太保謚文簡子彭年舉進士爲督學副使今擢都禦史延年蔭中書舍人禮部主事孫起宗戊戌進士大學士楊廷和銘其墓曰重慶先達曰蹇忠定文簡繼之煒煒輝映其始從事史局講筵隨試自效職業罔愆四典三禮秩亦屢遷法守是愼不比於權召自畱都司帝之制行將大受參預政事諧於庻明以贊新治胡進之難胡奪之易廖道南曰予爲庶吉士時東川公方起赴闕見其醇雅篤厚有古人風方擬樹教祕書省未幾而亡石齋之銘豈欺我哉贊曰峨嵋■﹝山集﹞嶫灩澦淵渟忠定先奮文簡後徵恂恂其貌翼翼其心兩川黎老玆其典刑禮部尙書兼學士李遜學李遜學字希賢河南上蔡人成化丁未進士選庶吉士授檢討弘治丙辰出補浙江僉事以憂去服闋升陜西副使又以憂去起復攺山東前後更三任俱督學政所至務崇寛厚頗得士心正徳戊辰召入爲太常少卿提督四夷館仍兼侍講尋擢戶部侍郎提督太倉禮部侍郎乙亥陟南京禮部尙書丙子以慶賀入京調禮部明年兼學士掌詹事府事典誥勑命授庶吉士業卒廖道南曰予計偕時嘗過蔡之故墟訪春秋列侯故迹及式公之閭無恙也旣而入讀中祕書而公已不作矣贊曰上蔡之先寔惟申伯迄今百祀誰復繼絕峨峨宗伯赫赫宮端簮纓輝映不愧南冠○廱學侍讀學士拜祭酒魏觀魏觀字杞山武昌蒲圻人父云瑞隱徳弗耀觀讀書蒲首山中勤苦弗輟性喜吟詠觸物感興陶冩自如乃構亭曰梅初以寄志焉元呂忠肅公讀其詩嘆賞薦於朝辭弗就江漢旣平觀被徵與靑田劉基金華宋濂諸儒同謁上與語大奇之授平江州學正遷國子助教浙江提刑僉事吳元年攺兩淮都轉運使入爲起居注一日同待制王禕侍上問曰漢髙祖唐太宗孰優觀曰太宗𨿽才兼文武於善未免矯揉髙祖豁達大度規模弘逺以玆觀之髙祖爲優上曰髙祖之度人皆知之然其記兄嫂之怨封其子爲戞羮侯怨丰之叛不封雍齒不肯以丰爲湯沐邑度亦未弘矣太宗規模𨿽不及髙祖然能其駕馭羣臣各爲巳用大業巳定卒能保全功臣此則太宗爲優也洪武初建大本堂命觀侍太子說書及授秦晉諸王經觀有詩記之﹝詩曰翠葆葳蕤九鳳旗東華遙望立多時都堂啟事貂蟬集宿衛輪班虎豹馳月繞珠簾升講席花迎金輅肅朝儀六王炳炳前星後珠緯聮輝上玉墀﹞二年十月甲戌天降膏露於幹淸宮禁林上問災祥觀曰帝王恩及於物順於人則甘露降陛下誕寛民賦眾庶歡豫底於敉寧神應之臻職此故也十一月冬暖如春上召偕危素詹同吳琳宋濂遊觀內苑錫燕紫閣禦制序文賜之曰卿等各賦一詩以述今日之樂觀奏詩﹝詩云深冬晴暖動逾旬內苑遊觀詔侍臣五色慶雲開鳯尾九重麗日繞龍鱗和鸞喜奉彤車禦式燕忻叨紫閣賓淑气已從天上轉人間無地不陽春﹞上覽之大喜三年正月轉太常卿賜之制曰太常之職掌郊廟社稷山川羣神之祀厥任重矣爾觀學行方正事朕有年屢持憲節振揚風紀及領鹽運勞績茂彰頃居翰院日記言動朝夕之間屢進讜論尢簡朕心玆用長於太常益恭乃軄七月命觀攺定太廟祝文稱孝子皇帝臣凡遣太子行禮稱長子某著爲令是月陟爲侍讀學士十二月辛酉編集大明志成以觀爲嘉議大夫國子祭酒宋濂爲司業四年廷試進士觀與博士孫吾與修撰王僎爲讀卷官乃得吳伯宗等一百二十人時開科之始得人最盛而伯宗卒爲名臣人以此多觀之識九月坐考祀孔子禮不以時奏乃謫觀知龍南縣濂知安逺縣行未至任卽召還以爲禮部主事上賜燕奉天門喜曰前日逐卿去今日與卿飲何其樂哉仍命各賦一詩五年三月上念姑蘇爲京輔重地經張士誠之亂荼毒罔有寧宇廷臣咸薦觀有治才乃出知蘇州府旣蒞事懲陳寧苛政鋤暴樹良寛而且肅敬老卹民大建學捨乃辟宣聖廟庭舉鄕飲酒禮聘郡賢士周南老王行徐用誠與教授貢頴之定儀節髙啟王彛張羽闡文學郡多耆耋昆山周壽誼年百有十歲吳縣楊茂年九十三林文友年九十二皆延至之禮成彬彬可觀壽誼還躬餞諸郊再拜送之觀者如堵時戎事倥傯百物雕耗禮文衰落乃能力挽躬行風教勃興封部皥然課績爲天下最上嘉之陟爲四川行省參知政事蘇父老上疏願畱仍命觀還郡七年觀以舊治爲士誠竊據且郡多水患乃修府浚河以壯士觀以資民利禦史張度誣其興旣滅之基遂與髙啟等俱獲罪上悔之命所在致祭皇太子諸王哀賻有加乃歸瘞於蒲圻燈窩山廖道南曰杞山予里人也予自髫童訪其廬弔其墓未嘗不泫然悲焉及誦其所爲蒲山牧唱集思見其人而弗可得也旣而讀楊符鄕序曰先生之心廣大而髙明先生之才篤實而端重其學博其辭贍其所履任率有成績事至不擇利害而爲之有古大臣君子之風黔國沐璘亦曰貌偉而修气完而優聳衡廬之神秀瑩江漢之淸秋其爲徳也𨿽畊而隱其爲名也匪釣而求與宋景濂碧崖亭辭蘇伯衡梅初亭記相符合也贊曰維我蒲山衡嶽之支維我蒓川洞庭之湄先生崛起於蒲之裏邦之司直國之良史伯衡有記景濂有辭璧月珠星光彩陸離學士拜祭酒李時勉李時勉名懋以字行江西安福人五歲卽知學七歲小學四書皆能成誦甫成童言動以禮旣長大肆力於學夜以達旦隆冬盛暑無間永樂甲申進士選庶吉士預修太祖實錄守制服闋起復授刑部主事仍與纂修書成轉侍讀三殿災詔求直言時勉條陳十五事一曰停止工作二曰罷四夷朝貢三曰汰冗官四曰賑饑荒五曰愼選舉六曰嚴考核七曰理刑獄八曰黜贓官九曰散處達官十曰罷遣僧道十一曰省買辦十二曰革接遞軍夫十三曰免生員充軍十四曰設法儧運十五曰優卹軍士太宗嘉之未幾被讒下獄旣而宥之癸夘以楊榮薦復其官洪熈初上疏言事命武士以金瓜捶之傷肋幾死明日攺監察禦史又明日下錦衣獄宣宗登極謂左右曰李時勉能直言忠臣也召對於萬歲山命誦前所上疏時勉誦至六事少止曰天威嚴重不能詳記上微笑曰政自難言耳問奏稿在否曰已焚之矣特命宥之修兩朝實錄成進侍讀學士一日上幸史館撒金錢於地眾爭取之時勉端立不動上親取袖中餘錢賜之又幸文淵閣命諸學士飲上曰時勉非朕安能飲此酒正統戊午升學士已而遷國子祭酒旣蒞任崇廉恥抑奔競別賢否示勸懲士習丕變諸生有疾躬爲醫療至於貧不能娶死不能殯者皆爲營辦恩義兼盡不啻父子疏請修太學王振怒坐以擅伐官樹枷號監前監生石大用上章救之獲免嗣是屢乞休諸生伏闕輒畱之歲丁夘懇疏致仕允之命給驛舟賜寶鏹爲道裏費去之日諸生涕泗送者數千人觀者如堵旣歸聞車駕蒙塵號慟上疏言選將練兵數事卒謚文毅攺謚忠文廖道南曰予觀名臣錄稱時勉至孝父有疾躬親湯藥不離側卹孤救難無間戚疏楊文貞公云時勉文學老成操行修潔節義足以表俗剛正足以任事量足以容物而志則不可奪眞確論也彭韶贊曰嗚呼剛士浩然正气博聞有養學自中祕危言峻行歷事四帝臣身百折臣心不替學士司成姦驕我忌荷校願代門徒之義歸老於田名儒風致侍講學士署祭酒邢寛邢寛字用大直隸無爲州人幼頴敏力學不輟永樂甲辰廷試初擬孫曰恭爲第一太宗皇帝以曰恭一暴字耳及見邢寛二字甚喜遂親擢爲第一授修撰預修仁宗實錄轉侍講正統戊午預修宣宗實錄賜織金文綺加從五品俸己未同考會試尋引疾家居上言民情十餘事丙寅召至復任丁夘主考順天鄕試景泰壬申進侍講學士署南京國子監事卒廖道南曰予考國史稱寛居家孝友與人交終始不渝且處心夷坦於物無所忤嗟乎庸言之信庸行之謹豈一朝一夕之故哉蓋其所養者厚矣贊曰霍山之麓寔爲廬郡佳气鬱結中啟昌運邢君之起夙著休聞歷事四朝蔚然有文侍講學士拜祭酒陳詢陳詢字汝同直隸華亭人永樂乙未進士選庶吉士授編修宣徳間轉修撰正統初充經筵講官預修宣廟實錄進侍讀秩滿升侍講學士坐累謫知安陸州己巳召入爲大理少卿巡撫大名諸郡攺太常少卿兼侍講學士尋攺國子祭酒天順戊寅卒廖道南曰予讀國史稱詢剛直慷慨但嗜酒豪放不矜細行及考松志乃知其素履考無咎也贊曰翛然有鶴唳於華亭刷羽林臯揚聲海濱彼美人兮抱光含醇秉徳惟恆履險不傾侍讀學士拜祭酒陳鑑陳鑑字緝熈直隸長洲人父潤戌遼道經京師以鑑托於舊遊範叔瓉遣從王居爲神樂觀道士正統戊辰進士及第授編修景泰中轉修撰充經筵講官天順初預修一統志遷侍讀成化初預修英廟實錄進侍讀學士未幾補國子祭酒初祭酒邢讓爲大學士萬安構害延蔓及於鑑會廷鞫讓辧不已鑑曰吾爲國師安能喋喋對刀筆吏哉遂自誣服除名楊守址上書訟其寃廷議壯之廖道南曰予讀碧川論救鑑疏有云文章政事時望所歸自今論之其人品可知𨿽幼從羽衣長卽儒服變墨崇正亦可尙也贊曰師道克艱匪人弗受法紀克明匪人弗宥緝熈之悞惟立之救人兩恕之孰批厥繆○寺學直學士兼太常卿範常範常字子權滁州人宋靑山先生孟申孫也幼警晤嗜學淹貫古今性夷粹無競篤於行義鄕裏咸重之謂其有靑山先生風至正甲午太祖兵克滁駐蹕城中常以文學聞卽召見禮遇之預典兵牘授總管府知事從克和州乙未六月扈蹕渡江取太平授元帥府都事丙申三月定建康皆預謀議自是下毗陵及取江南諸郡贊畫居多辛丑七月乙酉朔命爲太平知府旣至募民種藝時兵亂乏種官廩有榖數千石常請於朝悉發貸之至秋大稔私庾旣實官廩亦充乃興學校延師儒民甚安之上嘉其績召入爲侍儀訪以時政及古今事宜常直對無隱又嘗紀滁和事績上之上嘉恱洪武元年四月癸亥擢爲翰林直學士尋兼太常卿時肇興禮樂講究設施常多預議無何以疾免尋起爲起居注復懇乞歸上重念其老許致仕禦制詩四章寵之賜宅一區於太平因家焉子袓仕至右通政攺雲南左參政廖道南曰丰沛之歌壯士興懷南陽之謡勛戚增榮而況漆沮造周亳都肇商振古如玆矣我聖祖起中都一時風雲景從攀鱗附翼者固皆魁梧奇犖倜儻雄傑士也如範常者蓋居一於是矣贊曰神龍奮淵蛟螭蜿蜒威鳳翔霄鵰鶚蹁躚眞人纂歷時乘禦天聲應气求無物不然子權俊又紹武靑山起於帝鄕歷試間關侍講學士拜太常少卿髙巽志髙巽志字士敏徐州蕭縣人元末僑寓嘉興幼嗜學從父宦遊吳中時宣城貢師泰鄱陽周伯琦皆與之交後爲鄮山書院山長洪武二年徵修元史授編修歷升侍講學士建文中擢太常少卿時黃子澄爲正卿與定國難夙夜匪懈庚辰同董倫主考會試得胡廣吳溥胡濙輩皆爲名臣是科同事者則右拾遺朱逢吉編修吳勤葉恵仲趙旭張秉彜及殿試讀卷則劉三吾也三吾以韓克忠覆試被害而葉恵仲則死於建文之難云贊曰中原之區徐土爲關山奔以屹水迅而湍爰有髙君云翔羽翰輔儲效命史炳如丹太常少卿兼侍讀學士林文林文字恆簡福建莆田人宣徳庚戌進士及第授編修正統初預修宣廟實錄轉修撰景泰中遷左諭徳兼侍講預修歷代君鑑及方輿志進左庶子英宗復辟攺尙寶卿兼侍講未幾擢學士以老乞休上謂李賢曰文老成忠厚宜畱之成化初擢太常少卿兼侍讀學士卒贈禮部左侍郎子載爲中書舍人廖道南曰予觀莆陽文獻志稱文年逾七十神觀精爽安靜守禮所著澹庵集自成一家乃知渾朴和厚之气尙存全璞也贊曰方壺之陽翠峨眇綿扶輿淸淑代產仁賢若恆簡者抱朴守恬亹亹令名奕世猶傳太常少卿兼侍讀學士劉儼劉儼字宣化江西吉水人正統壬戌進士第一授修撰秩滿轉侍講未幾進右春坊大學士兼侍講預修歷代君鑑及寰宇通誌成遷太常少卿兼侍讀學士景泰七年考順天鄕試大學士陳循之子瑛王文之子倫不第共誣儼欲置極典賴大學士髙榖救之朝廷卒直儼至是卒贈禮部侍郎謚文介敕有司爲營塟祭倪文僖公哭之曰公挾其所得掉鞅文場蚤有聲於鄕解是以一出而魁天下多士景瞻眾山之宗岱入官詞林大放厥辭議論敷陳則又瓌異而光怪蓋才之蘊於中也閎深而气之畀於天者豪邁故每纂述刪定筆削繁簡適中而是非不貸嘗典文衡華冑被黜反交章而誣害卒之邪不幹正志不少挫廷議允伸而聖明是賴使盡用其才也則可爲士之矩矱國之蓍蔡柰何遽爾溘然不登耆艾卹典是加而謚爲文介廖道南曰予嘉靖甲午自徽召還是秋典順天文衡時當途如張閣老汪冡宰夏宗伯林司空諸子侄咸就試不第交構考官置之重憲旣而仰賴宸斷洞燭羣情乃知劉文介之被誣不減於三吾也贊曰勁松不屈鷙鳥不朋人亦有言蹈道如奔惟彼文介力抗權幸孤忠直气挽回文運眇予小子時復仰髙實獲我心矢忠宣勞太常卿兼侍讀學士孫賢孫賢字舜卿河南杞縣人景泰甲戌進士第一授修撰預修寰宇通誌成轉侍講天順初攺左中允侍東宮講讀憲宗卽位遷太常少卿兼侍讀成化庚寅預修英宗實錄進太常卿兼侍讀學士上疏請立皇太子且引疾乞休示無希覬意章並上上皆允之皇子立是爲悼恭太子賢憤憤不樂而卒年五十四贈禮部侍郎兼翰林院學士廖道南曰夫宋儒有言君子爲名譽而爲善則其善必不誠人臣爲利祿而效忠則其忠必不盡乃若孫君建請立儲其意善矣而又怏怏含憤無乃有爲乎贊曰商山茹芝羽翼何人晉國乞塊衰絰寶親建儲公議辭爵虛名二者交戰罔卹厥身太常卿兼侍講學士吳節吳節字與儉江西安福人爲諸生時偕劉球李紹王原受學於麻城鮑楚山宣徳己酉鄕試第一明年登進士選庶吉士授編修秩滿轉侍講擢南京國子祭酒先是慈溪陳敬宗以嚴立教節濟之以寛諸士感化成化紀元召修英廟實錄充副總裁官攺太常卿兼侍講學士書成進太常卿兼學士節爲人簡易質直信人不疑爲文如其爲人奉母至孝子逺舉進士爲知府丘文莊公銘其墓曰三代盛時人行直道任其天眞庸常是蹈世降气漓存者幾希懿哉先生今之古人我存古心謂人皆然官非不崇學非不深求先生者當於其心廖道南曰予觀吉安志稱節學博才雋己巳之變條陳時政多切利病及考文莊之銘亦然贊曰師道貴嚴臣道貴忠顯允吳君克嚴克忠時政之規國學之範金石有銘永世可鑑太常卿兼侍讀學士王獻王獻字惟臣浙江仁和人甫弱冠登景泰辛未進士攺庶吉士授編修預修寰宇通誌升修撰秩滿遷左諭徳兼修撰庚寅充日講官壬辰進學士明年賜金帶丁酉追崇宣聖禮樂遣獻祭告闕裏預修宋元綱目成升少詹事兼學士戊戌皇太子出閣日侍講讀預修文華大訓擢太常寺卿兼侍讀學士獻美風儀性頴敏書一過目卽彊記才思飄逸與大學士商輅有隙或造爲曖昧不根之語以揚於內坐是不得致大位掌院事者十六年奄奄不得志而卒贈禮部右侍郎廖道南曰詩有之取彼讒人投畀豺虎何惡之深拒之嚴也堯舜堲讒說孔子惡佞人古之至聖必謹於玆乃若禿婦傳之譏不知獻有無而竟以此終其身可畏也哉贊曰靑蠅貝錦詩詞所悲鄭聲紫色孔訓所埀英英王君兩淛之傑誰爲此讒終不可雪侍講學士晉太常卿張芮張芮字文卿山西安邑人成化戊戌進士選庶吉士授檢討弘治初預修憲廟實錄曁會典正徳初復修孝廟實錄轉修撰進侍講學士以憂歸所居近河東運司鹽商有訐奏者詞連及芮時劉瑾方欲以事裁抑儒臣遂坐累出爲鎭江府同知再謫兩浙鹽運司副使量遷處州府同知瑾誅始入爲南京尙寶卿進太常卿致仕芮爲人朴實其處僚友無忮害心然性嗜酒終日酣酗於種學績文非其好雲廖道南曰予嘗聞弘治間有造爲俚語者曰一枚黃老五个白丁時張芮武衛諸人頗倦於學故來人之譏如此及予計偕乃識芮之子濂甫要亦朴野士也贊曰周官鹽人足供王貢漢室鹽官亦濟國用云何張君宻邇解池人之謗也卒以玆違太常少卿兼侍講學士楊時暢楊時暢字知休陜西咸寧人戶部尙書鼎之子也成化戊戌進士選庶吉士授檢討弘治紀元預修憲宗實錄轉修撰充經筵講官攺右贊善秩滿遷左諭徳預修會典進侍講學士續修玉牒擢太常少卿兼職如故卒李文正公銘其墓有曰經業有門周彖羲爻史法有傳鉞貶華褒講幄敷陳藝苑甄擇有一於斯皆公遺則有笏堆牀有裏鳴珂仲叔之間孰與伯多嗚呼西涯可謂善名狀矣贊曰韓公諸子忠彥有聲範老諸子純仁惟貞世席箕裘時傳琬琰知休何人傳世丕顯○藝學侍講學士沈度沈度字民則松江華亭人洪武中舉文學弗就謫雲南岷府聘之弗就都督瞿能延之家塾攜至京師太宗命選善書者供事史館大學士楊溥薦之擢翰林典籍時解縉善眞行書胡廣善行艸書滕用亨善八分書王汝玉梁潛善眞書度於其間獨稱上意補檢討轉修撰進侍講學士卒廖道南曰士之逢機構會鴻漸髙云蛟騰逺海者曷可勝數若沈君者周旋滇嶠回翔燕甸卒能奮翼赤霄策名紫淸其大篇長書遒勁淸潤至今爲詞林稱賞是亦髙士也贊曰鍾繇古隸逸少艸書虎鳳飛躍蛟螭縈紆沈君妙絕時稱獨步榮名彌播玉堂之署侍講學士武周文武周文北平大興人初以儒士明經入侍燕邸太宗龍潛時命入侍講永樂丙戌召至慰勞備至特命爲侍講學士賜冠帶金織羅衣一襲上謂學士胡廣曰朕守藩時閒暇喜觀易時王府官寮間亦有知者然未若武周文切實但所言亦有拘滯不流動處蓋易貴知變不失其宜古人隨時從道之說最爲要妙亦在虛心玩之耳又曰爲學不可不知易只內君子外小人一語人君用之功效不少次日周文入謝上憫其老乃命爲侍講學士賜之休沐廖道南曰夫易之道廣矣大矣以言者尙辭以動者尙變以制器者尙象以卜筮者尙占是故程傳尙辭朱義尙占至於尙變尙象非聖人孰能知之文皇聖諭所謂易貴知變不失其宜者千古讀易之心法也不識周文曽有一於是乎贊曰易之道大匪聖弗知象之數幽匪神胡爲確哉武君一言悟主老而益壯永終厥譽太常少卿兼侍讀學士金問金問字公素蘇州吳縣人永樂初以善書薦授司經正字侍皇太子於南京因進賀表文稽滯太宗怒曰朕不識金問何人乃得侍太子並黃淮楊溥王凱下獄十年仁宗登極釋之轉修撰每論時政多見采納宣徳乙夘遷太常少卿兼侍讀學士正統癸亥調南京禮部侍郎卒廖道南曰予觀姑蘇志謂問有逸才長於辭翰及考國史乃知其論時政多所禆益胡可以他流少之哉贊曰匪位之患惟名之昭匪名之患惟徳之昭嗚呼公素藻翰飄飄致身廊署揚聲淸朝斥鷃鵾鵬貽誚扶搖侍講學士拜祭酒劉鉉劉鉉字宗器直隸長洲人幼習楷書選翰林秀才中順天鄕試授中書舍人宣徳初預修兩朝實錄遷兵部主事正統初預修宣廟實錄擢侍講曹鼐薦教庶吉士己巳進侍講學士景泰初充經筵官遣祀濟瀆壬申大學士髙榖薦攺國子祭酒嚴條規淑諸生天順攺元擢少詹事侍東宮講讀卒贈禮部左侍郎謚文恭子爲大理丞廖道南曰予觀姑蘇志稱鉉介特自持言行不茍楊文貞楊文定嘗過其所居名假庵甚湫隘稱爲古人云贊曰朴不離俗介不附權嗜學不倦立志彌堅所居假庵廳不旋馬文貞文定稱賢不暇○贈學贈學士謚文莭王禕王禕字子充浙江義烏人幼師同郡黃溍與宋濂胡翰爲友博通羣書究極奧窔慕司馬遷之文探禹門泛錢塘涉江濤沂震澤久而有得乃趍淮徐訪鄒魯北遊燕趙嘗有薦爲經筵國史者落落難合髙皇帝取婺州禕來謁乃撰平江西頌上覽而喜曰吾固知浙東有二儒者卿與宋濂爾學問之博卿不如濓才思之雄濂不如卿遂以爲江南提舉司校理攺侍禮郎兼引進使未幾同知南昌府事竣召還議郎位禮奏對忤旨復出判漳州府元年五月禕上疏略曰古帝王定天下成大業祈天永命爲萬世無疆計者亦惟在乎修徳而巳矣君徳旣修天眷彌固書皇天無私惟徳是輔此之謂也修徳之要有二曰忠厚以存心曰寛大以爲政故成周以忠厚開國故能垂八百年之基漢以寛大爲政故能成四百載之業陛下資不世出志大有爲艱難十載大業已成周文武漢髙光蓋無讓焉今日所當急務者惟於忠厚寛大加之意而已二年六月召修元史以禕與宋濂爲總裁官同知制誥兼國史編修三年以失朝故與濂俱降編修使招土畨未至復召還五年正月遣禕偕蘇成奉詔雲南禕諭梁王巴圖曰聖上聰明神聖新創大業是天命人心之所歸惟爾有眾僻在西南未洽聲教故遣使者來諭意今能亟奉版圖歸職方則尺地一民按堵如故髙官厚祿不爾吝也否則魚遊釡底終取夷滅時有元遺孽自立於沙漠者遣使托克托徵糧雲南且欲連師以拒我知禕說梁王欲屈以威禕罵曰天訖汝元命我明代之汝知爝火未盡敢與日月爭光乎顧謂梁王曰汝朝殺我大兵夕至矣遂被害時六年十二月二十四也卒年五十二子紳以十五年往求遺骸布政張紞參政王景紀其事建文中贈學士謚文節正統五年郡丞劉傑白其忠復贈學士謚忠文所著有華州集玉堂雜著續東萊大事記廖道南曰予讀鄭濟所述子充行狀方孝孺所撰奠章謚議與夫像贊泫然興悲及考文集乃見宋景濂稱其文曰喬嶽長河摩日月蕩雲煙故其爲文也波浪湧而魚龍張風霆流而雨雹集胡仲子亦曰雍容俯仰如冠冕佩玉馳騁分布如風雲蛇鳥可謂之知言也巳林塾贊曰惟公長身屹如山立人一望之儼不可卽惟徳執恆惟威弗畏朔漠孤臣英英義气吁嗟公前有顏魯公公死使命與顏攸同太常寺卿兼翰林學士黃子澄黃子澄名湜以字行江西分宜人也少從邑人歐陽貞受易周與學受尙書淸江梁寅受春秋博學負俊聲遊鄕校同捨避席嘗賦寒江把釣圖及枯梅詩人爭傳誦之洪武癸亥膺貢入太學明年定科舉之制中京闈鄕試第二乙丑會試第一廷對及第三人俱授翰林修撰尋兼春坊官侍東宮講讀累遷太常卿皇太孫立諸王以叔父之尊多不遜服一日太孫坐東角門召子澄謂曰諸王尊屬各擁重兵何以制之子澄以漢平七國事爲對太孫喜曰得先生謀吾無慮矣及卽位兼翰林學士與齊泰皆用事時周齊湘代岷五府相繼煽動上一日朝罷召子澄問曰先生憶昔者東角門之言乎子澄曰不敢忘也然須宻退與齊泰謀之泰欲先燕子澄曰周燕之母弟取周卽翦燕之手足而燕因可圖也入白之上遂遣曹國公李景隆圍河南迫周王橚至京遷之雲南徙代王桂於邊湘王聞討狼狽闔宮焚死執齊王榑囚之京師岷王梗降爲庶人𨿽聖徳如燕藩亦捃摭其事加誚讓朝廷以子澄爲功褒賞之燕於是上書救周罪子澄指爲連坐決意討之己夘三月命都督宋忠等北徵七月靖難師起移檄大意言上崇信姦回離間骨肉遵太祖皇帝命奉天徵討罪人旣得則法周公以輔成王首以誅齊泰及子澄爲名遂破雄縣懷來遣長興侯耿炳文禦之互有勝負子澄慮師老遂請上班師詔以李景隆爲徵敵大將軍率諸將兵凡百萬以往景隆自負有文武才子澄亦薦之上寵信特深甫行餞之江滸賜犀玉帶諸將各一賞賚無算子澄授以指畫景隆依違而巳子澄甚憂之未幾景隆攻北平城累戰皆大敗奔還京師赦不治子澄哭諫曰景隆出師無紀度意在觀望不誅之以謝宗社何以懲將士不聴已而徐凱盛庸繼踵敗衂顧民等皆降子澄拊膺大慟曰大事去矣萬死不足贖誤國之罪乃賦一詩以志痛詩曰仗鉞曽登大將壇貂裘逺賜朔方寒出師無律眞児戲負國全身獨汝安論將每時悲趙括攘夷何日見齊桓尙方有劍憑誰借哭向蒼天幾墮冠聞者哀之尋用侍臣議詔謫子澄及齊泰於逺方以快敵意其實使之募兵也時諸將猶守淮南而文廟忽渡江矣潭王與李景隆開門迎附子澄出走蘇州語見姚善傳詔執之捕獲責問不服死之命赤其族同時被戮者俱號齊黃姦黨榜示天下一子逃難易姓爲田經宥乃復姓家湖廣之咸寧孫表登進士廖道南曰古語有之犬各吠爲其主言忠貞之不可貳也荀息死晉召忽死齊固其分焉爾子澄與齊泰方孝孺謀國之臣安得不死難以自負於天哉贊曰捨生取義殺身成仁矧爲人臣敢自謀身晁錯𨿽忠袁盎弗平天寔爲之人何爲能直文淵閣侍讀學士攺文學博士方孝孺方孝孺字希直一字希古浙江寧海人世家候城裏族甚蕃父克勤元季隱居萬山中其學得諸晦庵而源流伊洛尢邃於易名振東南洪武初爲濟寧知府有異政子三人孝孺其仲也至正丁酉始生之夕有木星墮於其所故其性資精敏絕倫長老見之皆咄咄嗟異方髫齔已善屬文雙眸烱烱如電讀書十行俱下日積寸許見典冊所載聖賢名字或良將相形貌輙黙記欣然有願慕之志鄕人呼爲小韓子年十五侍父官遊濟上覽周公孔子故宅求七十子之遺迹慨然嘆曰使吾得遇孔子同時縱顏閔未可幾及其餘若樊遲冉求輩豈可多讓哉但恨今世無聖人不得所依歸耳曹國公李文忠一見奇之待以國士年二十翰林學士宋濂方在中朝以文章道徳推重海內四方至其門者輻輳洪武八年克勤嘗絓誤系京獄孝孺實從數言於朝請代父死旣而謫戌江浦又上疏乞身代役皆不報克勤自獄中遣孝孺從濓遊孝孺持所爲文上謁濓願受業濓一見大加賞異謂孝孺曰吾備位禁林數年來閱天下之士亦多矣而未有如子者子之文非當世之文也頋肯從我遊乎卽日館置左右日與討論經史爲文辭濓歸金華孝孺往來山中凡四年盡得其所學自是文章繼濓而起一時四方耆儒宿俊無不折輩行與之交而胡翰蘇伯衡葉見泰輩在衛東尢以文學知名當世每見孝孺未嘗不心服也會父坐空印事艸疏將詣闕伸理而父沒扶喪歸塟濂尋徙蜀孝孺欲往省不可以文吁天願輸壽以延之濂嘗欲甥之而不果洪武壬戌上用學士吳沈揭樞薦詔徵至京入見陳說多稱旨上問樞曰孝孺孰與汝對曰十倍於臣錫之宴幾稍欹必正而後坐上使人覘之喜其舉動端整謂皇太子曰此莊士也當老其才以輔汝試靈芝甘露論上每面試舉子輙親定髙下注選至孝孺獨不注曰異人也吾不能用畱爲子孫光輔太平足矣皇太子素重其才召賜食東宮待以賓友孝孺旣歸益杜門纂述不出會仇家得罪詞連孝孺有司例簿錄家貲械赴闕下太祖立命釋之孝孺奉祖母挈妻子家屬數口還鄕鄕人感嘆以爲盛已而家益貧窘無爲資孝孺處之泰然不以爲意嘗臥病絕糧家人告乏則曰聞古人有三旬九食者窮豈獨我哉吾嘗勝之矣授徒石鏡精舍若將終身二十五年復辟至上方重賞罰以其志存教化謂左右曰今非用孝孺時乃除漢中教授詔許水陸給舟車明年閏四月攜妻子抵任山郡荒僻水土暴惡病癭痿者十之五士人鮮少𨿽五經亦無全者孝孺安之嗜蔬糲若飫萬鍾者每昧爽升席爲諸生講解文義至暮嘵嘵無惰容由是山南人皆知向學二十七年春蜀獻王聞其賢以賓禮召見毎有所陳論輙虛懷聴納恆曰方先生古之賢者也皇太孫聞其名癸酉丙子徵入典試應天府二十一年閏五月太祖大漸遺令必先召孝孺建文帝立馳驛召還將用爲執政天下莫不以王佐責望旦夕成功而用事者忌之乃止遷翰林博士再遷侍講直文淵閣日侍左右備顧問徳望素隆一時倚重尋定官制攺侍讀學士爲文學博士以孝孺爲之是時館中徵集四方名士修太祖實錄及類要後而永樂大典諸書皆命總裁監修諸儒於所長各互有得失至孝孺則卓然爲一世儒宗朝廷大制作皆出其手靖難兵至京駐金川門外宮中悉自焚三十五年六月十四日孝孺聞之持斬衰服晝夜號哭太宗卽位欲詔天下問左右誰可艸詔者廷臣以孝孺對上遣人召之數次皆不至上乃使擁之入見孝孺旣至見上益悲慟聲徹殿陛間左右禁之莫能止上親降榻慰諭之曰我家事耳先生何良苦又曰先生爲我作詔命左右給以紙筆孝孺大批數字訖擲筆於地曰死卽死耳詔不可艸上大怒磔之夷其族孝孺臨終作絕命辭一章詞略曰天降亂離兮孰知其由姦臣得計兮謀國用猶忠臣發憤兮血淚交流以此狥君兮抑又何求嗚呼哀哉兮庶不我尢識與不識哀之如親戚年四十六復有旨收其妻鄭氏使者至其門已經死門人王稌輩收孝孺遺骸殯之聚寶山宗族坐死者八百四十七人廖道南曰予聞諸黃泰泉云孝孺得家庭之教於書靡不通究常慨然以古聖賢自期以經綸天下爲己任弱冠作深慮等論十九篇謂化民必自正家始又作宗儀十八篇雜誡三十八章識者已知其運用指設不凡矣在宋濂門爲髙第子從濂後每私居念及或見其手迹或對客談及濂事輙涕泣旣官漢中其家不能存言於蜀王嘗撫卹之墓在夔每舟次夔必往祭墓下慟哭移時乃去在建文時羽儀斯文隱然爲當世重以蜀王嘗賜號正學齋世號正學先生所著有遜志齋集三十八卷大易枝辭周禮考次武王戒書注帝王基命錄文統宋史要言諸書皆未傳孝孺文章似宋蘇軾雄邁奔放溯龍門狂流倒峽而气不可遏發爲論著醲粹都郁𨿽博極羣書而根據六經憲章孔孟宋程朱以前無有也濓嘗推之謂歐陽少師蘇長公姑置勿論自余諸子與之角逐文藝之場未知孰爲後先其後李賢亦稱孝孺師景濂議論波瀾類東坡之才而忠義之气凜然不可犯景濂不能及世以爲知言嗚呼忠義在宇宙文章在金石孝孺𨿽死猶生矣謝鐸贊曰我臺之學考亭是師迨於愚庵實聞而知愚庵之子是曰正學益擴而充上溯伊洛如麟在藪如星在晨旁觀一世絕類離倫潛溪之門盡天下士驚叱起立謂莫敢比心實希聖自視欿然銘盤書紳雜誡惓惓家人有箴宗儀有紀謂道之行莫先於此學以气充磅礡四行孰顧孰思禍福死生歷宋迄元士气益下有復古初不在作者贈學士謚文僖張益張益字士謙蘇州吳縣人隸籍江寧永樂乙未進士選庶吉士授中書舍人轉大理評事正統戊午攺修撰於內府授內使書己巳進侍讀學士知制誥初與夏■﹝日上永下﹞同年■﹝日上永下﹞好冩竹偶見益所撰石渠賦遂絕筆不作文益見■﹝日上永下﹞冩竹妙絕亦不復冩竹是歲七月額森入冦上命益同侍郎曹鼐扈從皆死於土木之難贈學士謚文僖官其子栩爲大理寺評事倪文毅公銘其墓曰先生之文海澄山崇先生之徳天和日融先生之節抱義死忠鳳臺之原龍江之東歸兮故鄕乘雲禦風廖道南曰予讀姑蘇志稱益爲人淸淳端謹文章圓熟對客數千言揮毫立就及觀國史乃知死於土木之難嗚呼悲哉贊曰不有居者誰守社稷不有行者誰扞牧圉六飛蒙塵羣凶傀傫臣則何知有死而已贈學士謚忠湣劉球劉球字永樂江西安福人永樂辛丑進士授禮部儀制主事時尙書胡濙艸創禮儀悉球裁定遣使蜀府行喪禮饋遺一無所受正統初開經筵濙首薦之擢侍講預修宣廟實錄成加五品俸己未京師大水球具陳治水事宜識者韙之辛酉麓川叛遣定西伯蔣貴徵之球上言帝王馭夷狄必宥於其小而防於其大是故周伐崇不克則退而修徳至玁狁孔熾則命南仲城朔方漢徵南粵不利卽罷兵以通好至匈奴陸梁則命魏尙守雲中夫以周漢之盛視崇粵如振槁耳乃釋不誅而惟急於北方蓋不窮兵於小敵以傷生靈惟防患於大冦以安中國故也今額森並吞諸部深謀入侵而思任發依阻山谷悔過乞降議者乃釋豺狼攻犬豕捨門庭之近圖邊徼之逺非計之得也臣愚以爲麓川僻陋滅之不爲武釋之不爲怯特降璽書原其罪過固結木邦以爲我援分屯金齒以離彼黨是卽周漢修教賜吿之意至於西北諸邊敵勢尙彊戎馬尙眾宜謹烽堠修塾堡選將帥練士卒丰糧餉備器械勑總副諸將以巡視塞垣戒參贊文臣以區畫軍務是卽周漢備禦城守之意疏上上命都禦史陳智傳諭戒飭沿邊諸郡時太監王振擅權喜功開釁復大舉伐麓川癸亥夏雷震奉天門■﹝氏鳥﹞吻詔求言球覆上言十事其一謂權柄不可下移振見之怒適編修董琳自陳願爲太常卿疑球助之乃下詔獄錦衣指揮馬順拷訊備極慘刑球旣死於非命舉朝慟之景帝監國都給事中王谹率百僚廷擊馬順暴其屍初編修鍾復與球議連名上疏其妻沮之後聞球死復怏怏卒其妻以告其子同故同卒爲直臣死於諍云景泰初贈學士謚忠湣廖道南曰仲尼有言志士仁人無求生以害仁有殺身以成仁夫球之志於仁也務引君以當道慷慨激烈首論額森之必冦繼發王振之姧邪身就斧鑕殺身成仁卒之乘輿播遷中原板蕩𨿽野厭王振之肉廷暴馬順之屍竟亦何益嗚呼有天下者可以鑑矣彭韶贊曰於惟忠臣詞林之英沈思力學好義勇行大阿倒持執命腐刑乞戒履霜勿致堅冰不售蒙難乃險而傾褒贈官階節恵易名凜凜大節萬世猶生殿閣詞林記卷六●欽定四庫全書殿閣詞林記卷七﹝明﹞廖道南撰○宮詹等附掌詹事府事韓國公李善長李善長鳳陽定逺人素負大志至正辛卯盜起汝潁壬辰江淮大亂我髙皇帝自濠如定逺善長遇焉相得甚歡俾掌書記參謀軍事甲午克滁州時滁陽王郭子興自泗還欲畱善長善長不從乙未正月取和陽上出擊雞籠山寨值有兵冦和陽善長擊走之旣而上渡江兪通海以舟師來歸上喜謂善長曰吾事濟矣遂以六月朔渡江次牛渚拔采石克太平善長預書禁約榜文凡遇入城懸之以故軍士秋毫無犯初置太平興國翼元帥府以善長爲都士丙申三月克建康籍軍民凡五十萬上欲發兵取鎭江恐諸將弗戢悉數其過欲置之法善長懇救獲免七月善長率羣臣奉上爲吳國公置江南行中書省以善長爲參議丁酉取毘陵寧國皆克之戊戌上親徵婺州善長畱守建康招降陳氏守將丙午四月上往濠梁八月遣兵討張士誠善長悉爲經畫吳元年六月善長率羣臣勸上卽帝位略曰殿下起濠梁不階尺土遂成大業剗削羣雄逺近歸心宜早正位號以順天命上辭至再九月俘張士誠上禦戟門論平吳功封善長爲宣國公左相國是月遣將取中原及福建廣西諸路十二月甲辰善長總裁律令書成賜賚有差癸丑復率羣臣勸進略曰開基創業旣宏盛世之輿圗應天順人宜正大君之寶位蓋以道化民者皇以徳教民者帝惟首出乎庶物用光建於鴻名繼百王而立國家定四海而總綱紀事聞在昔運際當今殿下勇智自天聰明冠世掃除六合之風塵拯救兆民於水火擁樓船以西上孺子秉璽而出迎命將帥以東徵僞主束身而就縳天下歸服若江漢之朝宗邦域肇隆有金湯之鞏固旣膺在躬之歷數必當表正於宸居上復辭之乃以甲子告於昊天皇祇以明年戊申正月四日乙亥卽位國號大明攺元洪武時禦史中丞劉基學士陶安上言中書省及都督府仿元舊制設中書令議太子爲之上曰取法於古必擇其善者從之茍不善是從而欲望治猶登髙岡而卻步渡長江而回楫豈能逹哉元人事不師古設官不以任賢惟其類是與名不足以副實行不足以服眾豈可取法且吾子年未長學未充更事未多所宜尊禮師傅講習經傳博通古今識逹機宜他日軍國重務皆令啟之何必仿彼作中書令乎乃命詹同取東宮官制觀之謂同等曰朕今立東宮官取廷臣勲徳老成者兼其職老成舊人動有典則若新進之賢亦選參用夫舉賢任才立國之本崇徳上齒尊賢之道輔導得賢人各盡職故連抱之木必以授大匠萬金之璧不以付拙工至是以李善長爲太子少師兼詹事馮宗翼兼副詹事胡廷瑞廖永忠李伯升同知詹事趙榮王溥同知副詹事楊憲傅瓛兼攝府丞康茂才兼左率府張興祖兼右率府顧時同知左率府孫興祖同知右率府吳禎兼左率府副使耿炳文兼右率府副使鄧愈湯和兼諭徳劉基章溢兼贊善大夫文原吉範顯祖兼太子賓客上諭善長等曰朕今於東宮官屬不別設府寮而以卿等兼之者蓋軍旅未息朕若有事於外必畱太子監國若設府僚卿等在內事當啟聞或有聽斷不明而與卿等意見不合卿等必謂府寮導之嫌隙由是而生朕所以特置賓客等官以輔成太子之徳惟選名儒爲賓友昔周公教成王告以克詰戎兵召公教康王告以張王六師此居安慮危不忘武備蓋繼世之君生長富貴泥於安逸軍旅多忽而不講一有緩急罔知攸措二公所言不可忘也二月善長率羣臣上郊社宗廟議三月取汴梁四月取河南府五月上幸汴梁善長畱守京師軍國重事啟聞皇太子八月車駕還善長奏定吏戶禮兵刑工六部官制設尙書侍郎郎中貟外郎主事各有定品十二月定官民喪服之制及三師朝東宮儀二年正月定太歳風雲雷雨嶽瀆諸神祭禮及翰林官制二月丙寅修元史命善長爲監修乙亥奉詔立皇陵碑四月編祖訓錄定封建諸王國邑及官屬八月定大祀受誓戒十二月議賞平中原及守禦諸將功次三年正月議出師徵沙漠三月議定朝臣服色悉準散官四月定官民書札式五月承制存卹陣亡子孫六月奏禁淫祀及左道惑民者定文官朝服之制十二月壬辰大將徐逹等平沙漠師還善長率羣臣上表賀丙申大封功臣上諭諸將曰朕自起兵以來爾等披堅執鋭戰勝攻取功曷可忘今天下旣定報以爵賞皆朕所自定至公無私如李善長𨿽無汗馬之勞然事朕年久給足軍食其功甚大已列公爵今進封大國以示褒嘉乃授開國輔運推誠守正文臣特進光祿大夫左柱國太師中書左丞相韓國公參軍國重事仍賜誥命鐵劵是冬禮部尙書陶凱請專選東宮官罷善長等兼職庶於輔導有所責成上曰古者官不必備惟其賢朕以廷臣有才望勲徳者兼東宮官非無謂也嘗慮廷臣與宮寮有不相能遂成嫌隙或生姦謀離間骨肉其禍非小若江充之事可爲明鑑朕今立此兼職庶父子一體君臣一心允無相構之患也一日上因齋戒語善長曰人之一心極難點檢心爲身之主若一事不合理則百事皆廢所以常自檢心凡事必求至當善長頓首曰陛下此言乃聖賢治心之道心旣治天下無難治矣四年正月乞致仕許之十三年正月胡惟庸伏誅辭連善長上曰朕初起兵善長卽謁軍門曰有天有日矣是時朕年二十七善長年四十一所言多合朕意遂命掌簿書贊計劃爵以上公子尙公主此吾股肱心腹不忍罪也五月復以善長代安然理禦史臺事十六年雲南平善長上表賀二十三年榜列逆黨勲臣凡五十七人回星變有以善長爲黨者上疑之五月乙卯善長卒廖道南曰太子天下本也古之教太子者有師以道之教訓有傅以傳之徳義有保以保其身體是故三公三少明孝仁禮義以導習之於是選天下之端士孝悌愽聞有道術者以衛翼之是故太子生而見正事聞正言行正道左右前後皆正人也故曰一正君而國定矣我聖祖神謨睿見髙出千古開國之初卽以李善長等兼其官以劉基宋濂等司其教而又申之以聖訓是故三代之遺法猶存也錄善長者昭元功也原東宮輔導之始也略諸臣而不錄者非專官也贊曰於皇國本宗社之紀必善其終必正其治我聞三代文王世子居處有箴萬事就理聖謨弘逺元臣是委嘉言孔章淵哉厥旨詹事兼兵部尙書唐鐸唐鐸鳳陽人初守濠州庚子從上討江州授西安縣丞召還除中書管勾出知延平府洪武三年召爲殿中侍禦史四年正月己亥禦史臺進憲綱四十條上覽之謂鐸等曰元時任官但貴本族輕中國之士南人至不得入風憲豈皆公道朕之用人惟才是使無問南北風憲作朕耳目任用得其人自無壅蔽之患鐸對曰臣聞元朝遣使宣撫初出之時四方驚動及其至也略無能爲民爲之語曰遣使宣撫問民疾苦來若迅雷去若敗皷至今羞之陛下一視同仁任官惟賢尢重風憲明立法度所以安百姓興太平也未幾復出知紹興府陟刑部尙書攺太常卿守制家居賜食半俸服闋轉兵部尙書遷諌議大夫十七年四月己丑上謂鐸曰人有公私好惡不同故其言有邪有正正言務規諌邪言務阿謟謗言近於忠諛言近於愛惟不惑於謗言則聽日聰而讒人自去不眩於諛言則智益明而侫自絕矣鐸對曰聽言之難自古爲然惟不爲所眩惑則讒侫自逺上曰朕日緫萬幾所行有得失非資人言何由以知故廣開言路以來眾言言有善者則奬而行之言之非實亦不之罪惟讒謟面諛者決不可容也尋以事左遷監察禦史陟右副都禦史復爲兵部尙書致仕二十二年四月丙寅置詹事院秩正三品上謂吏部侍郎侯庸曰朕觀歷代賢明之君於輔導太子必擇忠正賢良之士三代保傅禮甚尊嚴後世若唐太宗爲子擇師傅而李綱之徒直言正議頗有禆益今東宮官屬詹事未設眾務無所統領兵部尙書唐鐸爲人謹厚有徳量亦當是任其以鐸爲詹事仍兼尙書之祿逾年加少保二十七年四月癸未上謂鐸曰帝王之於天下體天道順人心以爲治則國家基業自然久安朕思前代亂亡之故未有不由於違天道逆人心所致也天之愛民故立之君以治之君能乂安生民則可以保天眷卿與共事者久夙夜左右資弼良多凡朕之事天子民有弗至者卿卽以爲言使知所警毋謂已安不以爲意治亂繋焉鐸頓首曰陛下敬天卹民之心惓惓如此臣𨿽老悖敢不奉命鐸爲人厚重愼宻上毎以故舊遇之嘗稱之曰鐸自昔至今其與人交不知變色交絕不出惡聲其見恩遇如此卒年六十九廖道南曰我聖祖開國之初𨿽以李善長等兼東宮輔導然而未設專官也至是唐鐸爲詹事且稱其謹厚有徳量嗚呼有徳足以受天下之善有量足以容天下之才受天下之善而天下之善歸焉容天下之才而天下之才趍焉嗚呼休哉聖謨亦弘逺矣贊曰少海波澄前星光燭惟彼重離國本所屬守曰監國出曰撫軍惟蚤諭教克長克君彼鐸老成天壽平格茍非其人其胡能國禦史中丞兼太子賓客章溢章溢字三益浙江龍泉人幼從鄕先生王叔剛遊畱心正學元憲使圖卜沁布哈與語大悅之要與俱之秦溢至虎林心動辭歸而父病已革人以爲孝感至正壬辰冦犯龍泉溢從子存仁爲冦所獲溢以身代克石扶宜孫平慶元及松溪溢有力焉乃奏上其功授龍泉簿溢辭不受海冦起黃巖攻臺城他冦攻龍泉溢計平之值龍田歲歉乃以私田易粟里人多蒙其濟處州七邑盜起溢檄千戶曹勝安督兵授以方略一戰而降攺授松陽縣尹又辭不受旣而平鄭冦於麗水退長鎗軍於婺州授奉訓大夫僉帥府事又辭不受乃結廬匡山避地之閩中歲庚子髙皇帝遣使徵之溢與劉基葉琛宋濓偕至建業上勞之曰吾爲天下屈四先生爾然四海紛紛何時定乎溢對曰天道無常惟徳是輔惟不嗜殺人者能一之上曰卿等其畱輔予亡何擢僉營田司事巡視江南及兩淮多所匡治上一日問溢安否都事張來碩曰溢夙夜在公勤勞憂鬰成疾遂命溢歸省畱其子存厚於京師乃遷溢浙東僉事王師平楚乃又遷溢湖廣僉事溢至覩荊襄多曠地建議分兵屯田且以控制北方爲便行省鎭撫回回怙惡溢以法罪之時河內按察使宋思顏浙東按察使孔克仁僉事王疇俱彼逮系上命溢爲浙江副使溢辭曰臣同列獲罪而獨蒙寛宥若加之擢過亦大矣乃仍僉浙東事值山寨多叛開越冦合攻慶元溢召兵設策恃以無恐浙西諸郡悉平上加奬甚至曰章溢𨿽儒臣父子宣力一方其功不在諸將下洪武元年正月拜禦史中丞尋兼太子贊善大夫溢務存大體不屑屑於細故或以爲言溢曰憲臣百司之儀表居其職者當先養人以廉恥使人避而難犯豈直恃摶擊爲能哉上親祀社稷會大風雨還坐外朝欲斬諸儒議禮不合者溢曰陛下一誠心自足以通感神明若以風雨罪之人其謂何溢後以母憂辭歸負土成墳二年卒年五十六廖道南曰贊善大夫之職兼之者始劉伯溫旣則章三益唐鐸也特著三人者彰名臣也溢之經濟贊亮載在名臣錄及功臣錄者不爲少矣略之者存其槪也贊曰元氏國頹民率爲厲出而濟時去以全義結廬匡山以待聖世營田觀風莫辭勞勩提兵於南邦人攸曁臺端諤諤金汝作礪忠孝全歸心無所滯殿閣詞林記卷七●欽定四庫全書殿閣詞林記卷八﹝明﹞廖道南撰○史館附修撰陟禮部尙書朱夢炎朱夢炎字仲雅江西進賢人元進士金溪縣丞歳丙午以故官入朝授國子博士吳元年遷修撰夢炎博學能文凡稽古禮文志多預議未幾補浙江按察司經歷洪武二年轉山西行省貟外郎召入爲禮部貟外郎尋陟侍郎本部尙書修撰兼大本堂待制王僎王僎字﹝原闕﹞河南祥符人元末爲國子助教洪武初徵爲修撰四年開科取士僎與典試又命於大本堂授吳王經遷待制後以子弘爲龍江逓運官忤丞相胡惟庸寘之於理惟庸敗僎來京授徒上忽問僎安在左右告以其故召見慰勞甚至賜以綺帛仍給舟還於家修撰孔克表孔克表字正夫浙江平陽人孔子五十五代孫也至正戊子進士洪武六年正月徵爲修撰克表長身美髯學篤而不窳尢精於諸史所著有通鑑綱目附釋宋濂穪其書世不可無視穿鑿性命簸弄詞章者不侔故一時士林穪爲巨擘云修撰劉泰劉泰字﹝原闕﹞山東淄川人洪武間爲修撰上親勑曰朕聞孔子之諭孝也逰必有方斯可爲孝矣朕昨與卿逰東苑詢及卿家事卿對以宗族甚蕃遭兵漸減獨老母在別無侍養卿云至此朕心惕然吁哀哀父母生我劬勞今朕𨿽君天下育萬民二親已逝恨不生今於朕有戚戚焉若欲迎親就養或棄職往侍朕勿拘焉修撰趙新趙新字彥銘浙江樂淸人洪武初任本庠訓導出知開封府入爲國子助教陟山西右布政使復攺修撰上賜勑曰士之所以能立以保其終者有三品焉上才之士志髙量大其所爲無所不可中才之士謹守成法不失其忠然不至於爲惡此皆足以保其身者也惟卿質眞無僞渉獵書史始爲國子助教能舉其職及遷山西布政使𨿽無所設施而持身廉潔朕以卿本儒者而才不及中人不宜任以政務授翰林院修撰旣而見卿年老多疾特令致仕卿其保厥終始以副朕懷所著有四書說約行素稿修撰李叔允李叔允字﹝原闕﹞河南鈞州人洪武三年任國子博士洪武六年纂修昭鑑錄同事者則秦王傅文原吉助教朱復錄事蔣子傑呂宗盛杜環張云翀吳從善王鏞宋善也書成叔允擢修撰及修洪武正韻亦與有力焉廖道南曰國初設國史修撰諸職蓋以擬宋制云而朱善爲大學士朱夣炎爲大宗伯此其最顯者也觀孔克表所著潞州學記所養正矣而王僎之直劉泰之孝趙新李叔允之博雅皆有可取焉又有迮原霖者未知其爲迮雨否也吾於弔唐肅文見之矣贊曰仲雅不羣博而能精王僎克直而忱而恂克表聖裔存性之貞劉泰孝養情感丹宸彥銘叔允華國之文懋績編摩不貳其心修撰達嚕與權達魯與權其先朔人後居河南永寧仕元爲河南北道僉事以故官入朝洪武六年爲秦府紀善攺監察禦史上疏言堯舜禹湯文武相承爲道統孔子顏曽思孟相傳爲道學宜崇祀典七年八月復上疏言王者立始祖之廟又推始祖所自出之帝祀之於廟故曰禘祭今受命已七年矣而禘祭未舉甚爲匪彛也上皆納之先是出爲廣西僉事未之任復召回至八年三月擢爲修撰降典籍轉應奉致仕自稱洛上翁上親爲說辧之文多不載又有莽蘇爾伊克瑪哈穆特西域人也能通華夷譯語善測天文上命爲編修特勑勞之廖道南曰天地無棄物王者重絕人信斯語也古之刖者守門瞽者司樂宮者守宮各全其生也而寄象鞮譯無弗設焉與權達嚕不猶是乎特著莽蘇於編修者附莽蘇也外之也贊曰聖人用人造化成物小大各偹罔不充足元之孽臣號曰達嚕亦有莽蘇爲我供役秉政中華日際月域他山之石可以攻玉起居注熊鼎熊鼎字伯頴江西臨川人元至正七年鄕舉爲龍溪書院山長遇兵亂陳友諒屢彊之仕不就王師駐鄱陽大將軍鄧愈聞其名請與相見鼎母黎氏乃言曰聞江表有眞主兒可速往矣上至南康召至軍門與語大悅欲授以事鼎以母老辭乃畱置幕府參贊軍事丙午徵至京師授徳淸縣丞吳元年爲中書博士攺太常博士編集經史事類成遷起居注七月乙亥上禦戟門命選樂舞生召學士朱升範常閱試上親擊石磬學士不能辧以宮爲徵上詰之鼎曰八音之中石最難和故書曰於予擊石拊石百獸率舞上曰石音固難和然必以人聲爲主人聲旣和卽八音和矣因命樂舞生舞歌一曲上曰古者作樂以和民聲格神人而與天地同其和近世儒者鮮知音律之學欲樂和顧不難哉鼎曰樂音不在外求實在人君一心君心和則天地之气亦和天地之气和則樂無不和矣時耿忠奏廣信郡縣茶稅不實上命禦史往亷其事鼎諌曰朝廷新布大信於四方柰何肆赦之後復徵細務是褻國威也又欲徵浙西糧輸京師鼎復曰國家都金陵以浙西爲根本農作方興而據困之民害深矣上雅重其言凡創制更革之典鼎預聞洪武元年六月以鼎爲浙江僉事尋調山東陟副使三年封建諸王以鼎爲晉王傅會有事方丘鼎當導駕旣齋宿習射苑中上命近臣俱射鼎一發中鵠上喜酌湩飲以賜四年故元四大王出沒爲冦居民震恐上以鼎不能弭冦左遷大同知事五年復授晉府參軍七月召爲刑部主事八年西戎多爾濟巴勒率部落內附上以鼎老成歷事岐寧衛經歷賜金帛以行鼎宻疏論之上遣使慰勞賜以裘帽已而遣中使趙成召之還行次西涼打班驛巴勒叛酋約噶擁鼎還鼎切責以大義遂及趙成與知事杜實俱被害鼎時年五十五上聞悼惜遣使葬之黃羊川仍以祿給其家廖道南曰予讀宋學士撰鼎父萬初及其母黎氏銘心竊賢之及觀國史述鼎死難淒惻牢落又不知涕之無從也然而論樂之和本於君心嗚呼鼎之學亦正矣宋濂銘略曰啟國之初俊才如雲其心之眞允惟熊君帝謂相臣鼎也可恃不負吾民寧負吾子旣入授經復出治戎狐裘毳衣惟帝念功封論邊事其策甚偉欲召用君君則道死編修蘇伯衡蘇伯衡字平仲其先蜀人文定公裔子遲守婺遂居金華伯衡幼警敏絕倫肆力古人洪武初徵爲國子學錄擢編修與劉基宋濂魏觀胡翰相友善基曰平仲著作語粹而气逹不凡而意不詭蓋其明於理而昌於气也濂曰平仲辭精博而不麄澀敷膄而不以綺縟其視魯弓郜鼎均也翰曰平仲托物以造端比事以寓意緣情以見義明於國家之體逹於人情之變其出蓋無窮也伯衡在史館多所著述及纂修元史成宋濂舉以自代伯衡以瞶辭歸上賜之綺帛給道裏費周之復起爲處州府學教授遂居平陽有文集十五卷編修王廉王廉字熈陽浙江靑田人洪武初爲編修二年正月安南國王陳日煃令陪臣同時敏上表穪臣上嘉其意遣侍講學士張以寧典簿牛諒往諭仍錫以璽書金印未及境而日煃卒以寧乃畱詔卽次於洱江先遣牛諒之其國嗣君曰日■﹝堅﹐火代土﹞復令陪臣杜舜卿來告哀上素服禦西苑之幄殿親制奠章命廉充祭弔使同考功主事林唐臣往旣至其境日■﹝堅﹐火代土﹞出迎於郊議授受禮往返數四不能決廉厲聲訶之乃奉禦制於彩輿迎入壽光殿別設日煃靈位於殿前使者南向宣之日■﹝堅﹐火代土﹞率羣臣再拜俛伏以聽成禮而還旣歸述所撰歌詩曰南徵錄宋濂序之穪其措辭和而不流激而弗怒雅而不凡可謂能專對者矣使旋擢工部貟外郎不拜攺澠池丞所著有迂論數十冊編修張美和張美和名九韶以字行江西臨江人十三能詩詞元至正間隠居教授洪武初辟爲淸江教諭轉國子助教擢編修美和善著書奏對稱旨後以疾致仕上親賜勑曰古之至賢之士修己行仁以爲時君之用否則獨善其身以終天年或著書立言傳之永久𨿽不顯於當時而光於後世爾美和篤信至善不易其守侍朕左右日與同逰詢問典禮以沃朕心柰何年髙不能自彊不忍任以周旋從卿歸老於戱千載一遇古今通言卿善始終不亦美乎廖道南曰予觀南徵錄慨然興嘆嘉熙陽之不辱也及讀理學類編乃見其義精而語確美和所得者深矣贊曰炎荒綿邈桂海梧山厥土霾瘴厥途間關允矣熈陽事不避難大江渺茫匡廬彭蠡其道云逺其室伊邇誠哉美和著書逹理編修髙啟髙啟字季廸蘓州長洲人少孤力學工於詩詞時張士誠據蘓有參政饒介者喜延士啟方弱冠介見大奇之待以上賓啟不之答乃隠於松江之靑丘洪武三年初修元史徵啟與儒士汪克寛胡翰宋喜陶凱陳基曽魯顏增趙汸張文海徐尊生黃箎傅恕王錡傅著謝徽充纂修之任書成擢啟編修命教勲臣子弟徽字玄懿與啟同鄕啟嘗夢與徽承召問予告身後上禦闕樓召啟與徽敷對詳明雅穪簡注命啟爲戶部侍郎徽爲吏部郎中果如夢所感啟辭以少未更事遂與徽俱歸賜金帛有差啟復居靑丘先是蒲圻魏觀署史局啟與交愜及觀守蘓聘啟至學宮延訪郡中利病多所裨益觀罹於禍遂連坐啟君子悼之啟身長八尺有文武才博羣典爲文汪洋浩瀚神噓鬼吸靡有痕迹其爲詩也波起雲湧颷號電掣直超脫元宋而上宗盛唐近代詩人未之能及惜其傳之不多爾所傳有鳬藻缶鳴二集廖道南曰予觀蘇平仲集善敍事理郁而文質而不俚核而不誇及觀髙季廸集天趣飄逸莫可羈勒嚴滄浪所謂詩有別才非關學也詩有別趣非關理也其然豈其然乎贊曰金華之派平仲是傳瓊芝燦爛玉樹聨綿姑蘓之英季廸爲最震澤攸瀦洞庭攸會平仲之文季廸之詩劉宋而下彼如何其編修朱濓朱濂字伯淸浙江義烏人洪武三年續修元史乃徵濂與儒士趙塤朱右貝瓊王彛張孟兼髙巽志李懋李汶張宣張簡杜寅殷弼兪同俱充纂修書成擢編修俾授楚王經濂自幼酷嗜考亭之學其見於辭章資爲講觧悉祖述之旣而引年歸浦陽察陰陽鬼神之奧驗性命心情之蘊乃卽朱子精語編爲理學纂言宋濂爲之序穪其所見端確所得粹凝嘉恵後學功亦至矣仕終楚府長史編修傅藻傅藻字伯長浙江義烏人洪武五年以儒學敎諭徵授編修尋攺應奉爲東宮文學十一年五月皇太子禦文華殿命侍臣講讀春秋乃曰諸國之事雜見於二百四十二年間艱於考索乃命藻曹分類聚先周以尊天王次魯以崇望國次齊晉以表主盟次宋衛蔡陳以原列爵而楚而吳而越則列之於末繕爲三十卷進呈上覽之喜賜名曰春秋本末是舉也校之者典籍劉仲質助教儲惟徳稽之者中書舍人朱孟辧宋璲桂愼鑄印副使詹希元序之者宋濂也後藻出爲武昌知府有恵政終河南按察使編修孫作孫作字大雅一字次和常州江陰人自曽祖澄川四傳至作家學克彰洪武六年丞相李善長等奏修日曆乃徵作與儒士徐一夔黃■﹝日上永下﹞陳孟暘俱充纂修書成擢作編修作自陳外補授太平府教授復召爲助教明年分教中都又明年還成均又明年陟司業著書號東家子宋濂爲作東家子傳今傳有滄螺集編修張宣張宣字藻仲其先淸河人徙居常州之江陰父端爲元江浙樞宻院都事宣十歳善屬文讀書經目不忘洪武三年與髙啟等被徵同修元史上親書其名擢爲編修宣爲人爽闓潤宻而文思浩雄宋濂爲撰族譜所著有春秋傳義廖道南曰予始逰南廱乃見朱伯淸所撰理學纂言於司成魯公鐸及傅伯長所撰春秋本末於司成汪公偉而孫大雅之滄螺張藻仲之傳義猶未之見也諸儒夙際皇運弘闡賁文用心亦以勤矣贊曰義烏多賢乃有伯淸辭章爾雅玉闕瑤京伯長超越萬人之傑沈潛三傳乃著本末次和藻仲處於江陰擢頴揚芒輝赫儒林編修王璉王璉字宗器其先太原人徙居山東之長山洪武五年以鄕舉發魁計階南宮六年正月甲寅上召見便殿命題賦詩詩成穪旨是時舉人張惟王輝李端張鳳任敬馬亮陳敏張翀等至上嘉其才俊遂及璉等十七人俱充國史編修命入文華堂讀中祕書賜以冠服車駕時臨幸策勵取其文親評優劣日命光祿給膳羞酒漿每食太子曁諸王疊爲之主而璉等侍食左右冬夏賜衣各一襲復有白金弓矢鞍馬之賜命宋濂爲之師九年三月復命璉等攝監察禦史事巡行天下紏察官吏賢否諮訪生民休戚璉如河南迨歸奏對雅穪上意乃諭廷臣曰文華堂諸生如璉者皆異日將相才也宋濂爲之字說略曰宗廟之器貴重實殊夏有四璉殷穪六瑚昔端木氏才堪三卿文章外見以言語穪今生旣長局度純亮發爲辭章大河奔放出逄盛治講學禁中天日照臨以照以融豸冠峩峩巡行洛河貪夫夜逃良士笑歌厥用旣周由體斯被生尙朂焉庶幾不器璉後爲禦史山東行省參知政事編修張惟張惟江西永丰人曲江張子壽之後也父光逺死於賊宋濂爲之志銘惟流寓河南以尙書領首薦擢編修入文華堂肄業惟有儁才同列遜之編修張翀張翀字鳳舉河南人入文華肄業擢編修後教授南陽瀕行辭於宋濂曰翀以布衣感上恩遇喬嶽匪髙瀛海匪深典教一邦弗穪是懼濂作文送之且穪其沈重有識研窮遺經而造其閫奧可進於道是必有所試矣廖道南曰我聖祖尊賢造士之典於是乎益徵矣投戈之暇卽建禮賢館履元之初卽開文華堂鴻儒俊髦文物彬彬於戲盛哉今考之入文華者十七人而王璉張惟張翀者賴有景濂爲之述也他若馬亮任敬陳敏李端王輝不少槪見可惜也哉贊曰虎觀天開石渠云宻東璧焜煌西昆赫奕濟濟多士藹藹吉人萬邦惟獻百度惟貞皇建有極古訓是式五星聚奎以兆今日編修朱右朱右字伯賢浙江臨海人光庭先生九世孫嘗逰李五峯陳兩峯之門洪武初預修元史大明日曆皇明寶訓授翰林編修終晉府右長史所著有白雲稿春秋類編三史鉤玄秦漢文衡深衣考誤歷代統紀要覽元史補遺凡若千卷編修蔣敬蔣敬字行簡其先汴人徙居金陵之錦繡裏父成字翁輔孝友之士也洪武初敬爲編修同蔡玄受業於宋濂濓旣銘其父矣且穪敬爲人謙愼重然諾一時名士多與之逰云編修羅公願羅公願字從善浙江靑田人父世昌爲處州路教授洪武四年公願應州辟舉以書經試銓曹擢編修轉工部都水主事編修王釐王釐江西鄱陽人洪武初以明經授本庠教諭徵爲編修預修元史每承顧問穪旨嘗患頭風上賜以所禦藥酒飲之遂愈後知南陽府所著有羣英雜言諸集編修桑愼桑愼字仲修世居常州遷嘉興洪武初擢編修攺監察禦史賢能廉直孝親睦姻苦行力學逼扵古人諍廷則有折檻之風諌友則有面折之直以行部海南奏誅衛使張榮坐不避八議罪謫喬安妮置未嘗怨懟凡動止合禮瓊志穪之編修董琰董琰字子莊江西樂安人洪武間爲編修遷國子司業廖道南曰予考國史乃得朱孟辧趙塤者以修元史徵吳升周孟東以賢良徵桑愼陳晟以儒士徵俱爲編修晟自撰族譜與孟辧孟東俱見宋濂文集而其行義之詳弗可考也孔子曰予猶史之闕文也嗚呼豈史之闕文爾矣乎贊曰蔣敬謙愼蔡玄惇約王釐遭際朱右弘博下迨羅周董朱爲儔趙塤吳升孟東淸修桑愼陳晟後先輝映唐虞之際於斯爲盛殿閣詞林記卷八●欽定四庫全書殿閣詞林記卷九﹝明﹞黃佐廖道南撰殿閣洪武十五年十一月戊午仿宋制置殿閣學士以禮部尙書劉仲質爲華蓋殿大學士翰林院學士宋訥爲文淵閣大學士檢討吳伯宗爲武英殿大學士典籍吳沈爲東閣大學士是月辛酉復命耆儒鮑恂余詮張長年爲文華殿大學士皆辭不拜旣而全思誠始拜命永樂二十二年九月丁酉仁宗昭皇帝增設謹身殿大學士命太子少傅楊榮兼之其序次華蓋殿謹身殿文華殿武英殿文淵閣東閣凡六大學士至今因之而文華殿則不常設左右春坊亦時設大學士云親擢洪武之末翰林不及十數人壬午六月成祖卽位首詔吏部及本院舉文學行誼才識之士授職聞待詔解縉名擢居近侍召對喜其奇傑敢言益見信用七月侍書黃淮攺中書舎人入見上與語大奇之凡侍朝特命與縉立於禦榻左以備顧問一日以萬幾叢脞日禦奉天門左室每夕召對至夜分或便殿就寢賜坐榻前論議政事同列不得與聞是時吳府審理副楊士奇在翰林充修史官亦有譽望親擢爲編修已而攺給事中金幼孜桐城縣知縣胡儼爲檢討尋升縉爲侍讀胡靖爲侍講編修楊子榮爲修撰而攺子榮名榮繼又升淮爲編修九月遂開內閣於東角門內召七人者諭以委任腹心至意俾入處其中專典宻務𨿽學士王景輩不得與焉明日賜織金羅衣各一襲時幾務孔殷每旦奏事退內閣之臣造扆前進呈文字商機宻承顧問率漏下十數刻始退十一月升縉爲侍讀學士靖淮儼皆侍讀榮士奇幼孜皆侍講復靖名廣永樂元年九月上禦右順門召縉及士奇諭之曰朕卽位以來爾七人者朝夕相與共事鮮離左右朕嘉爾等恭順不懈皆賜五品公服二年正月七人皆賜二品金織衣且勞之曰天下事咸朕與若等同計非若六卿之分理也三月冊立儲宮進縉爲學士兼右春坊大學士奉議大夫淮爲左春坊左庶子廣爲右春坊右庶子皆奉議大夫仍兼侍讀儼爲左春坊左諭徳仍兼侍讀榮爲右春坊右諭徳仍兼侍講士奇以本官兼左春坊左中允幼孜以本官兼右春坊右中允各賜袍笏九月儼出爲國子祭酒四年縉坐事去廣遂進學士兼左春坊大學士奉政大夫五年二月淮進右春坊大學士仍兼侍讀尋進學士仍兼右春坊大學士士奇進左春坊左諭徳幼孜進右春坊右諭徳俱奉訓大夫仍兼侍講十二年淮坐事去十四年四月廣進文淵閣大學士榮幼孜進學士三人仍兼春坊原職十五年二月士奇進學士仍兼春坊原職十六年五月廣卒十八年閏正月命榮幼孜皆爲文淵閣大學士兼學士十九年正月攺士奇爲左春坊大學士終永樂之世內閣之臣不過五品而華蓋等殿大學士亦不復設蓋𨿽不崇以穹秩然皆出於親擢寄以天下大政諫行言聴得以盡其啟沃是故英宗復辟大學士李賢柄政復永樂之舊時修撰嶽正每開口論事以世務自許大內廉知其名吏部尙書王翺亦薦之天順元年六月召見文華殿上見遽曰好問年幾何對曰四十又曰正好問何處人對曰漷縣人又曰又是北方人問治何經曰尙書上曰是書經尢善問何科進士對曰正統十三年上益喜曰又是我所取者乃顧曰今用汝內閣參預機務凡事爲朕主張許彬老矣不足恃也正頓首辭至再乃出赴閣九月朔禦文華殿召太常少卿兼侍讀彭時入見令近榻前問曰汝是正統十三年狀元邪對曰不才誤蒙寵渥拔擢至今感戴不忘因叩頭者三又曰第二名是陳鑑第三名是嶽正對曰是又問今年幾何對曰臣犬馬之齒四十二上曰正好用出外喫酒飯時叩首謝命赴文淵閣辦事蓋前此未嘗無親擢者觀此倚毗宰輔禮重儒臣之意可知矣咨詢必及其年者豈不以老成謀國必有徽猷新進少年或至敗事歟用人愼始如此眞可謂後世法視事殿閣大學士𨿽設自洪武中然同在內閣視事則自永樂初年始其坐次不敢正席者以車駕所嘗臨幸故也天順中大學士李賢疑與外衙門同將欲正席坐同列彭時不可乃止時常記其事曰文淵閣在午門之內迆東文華殿南面磚城凡十間皆覆以黃瓦揭文淵閣三大字於閣門中間置紅櫃蔵歷朝訓錄副本前楹設櫈東西餘四間後列書櫃隔前楹所李賢自吏部進以傍坐不安令人移紅櫃壁後欲設公座時曰不可聞宣徳初年駕幸至此故不設公座李曰事久矣今設何妨時曰此內府也亦不宜南面正座李曰東邊會食處與各房卻正座如何時曰此有牌扁故爲正彼皆無扁故也李曰東閣有扁亦正坐何必拘此時曰東閣西面非正南也李詞气稍不平曰烏有居是官而不正其位乎時曰正位在外諸衙門則可在內決不可如欲正位則華蓋謹身武英文華諸殿大學士將如何耶蓋殿閣皆至尊所禦原設官之意止可侍坐以備顧問決無正坐理李語塞然意猶未已踰日上遣中官傳恭送孔子並四配像一龕置於中間又數日遣太監裴當送聖賢畫像一副來懸於龕後壁上乃罷不設坐焉幾務內閣參預幾務肇自成祖然惟大學士曁學士而已永樂二十二年八月仁宗立以文淵閣大學士楊榮等輔導久積有年勞乃命升榮爲太常寺卿金幼孜爲戶部右侍郎俱兼前職楊士奇爲禮部左侍郎兼華蓋殿大學士起前左春坊大學士兼學士黃淮爲通政司通政使兼武英殿大學士四人俱掌內制內閣帶三品官銜始此九月加士奇少保仍兼前職榮太子少傅兼謹身殿大學士幼孜太子太保兼武英殿大學士內閣位至三孤始此尊師重傅之禮至是極矣十一月士奇復進少傅兼職如故洪熈元年正月淮進少保戶部尙書士奇進兵部尙書幼孜進禮部尙書俱兼大學士如故內閣帶尙書官銜亦始此是年閏七月宣宗旣嗣位罷弘文館命太常寺卿兼學士楊溥與士奇等同視事宣徳元年三月升行在禮部右侍郎張瑛爲左侍郎兼華蓋殿大學士九月淮致仕二年二月升行在戶部左侍郎陳山爲本部尙書兼謹身殿大學士瑛亦進本部尙書兼職如故二人者儲宮舊僚也自是每朝必晉陟侍從謂之從龍恩云然山與瑛皆不厭人望山直內閣無何被疎斥卽致仕去久之瑛亦攺南京禮部尙書六年十二月幼孜卒九年八月溥進禮部尙書兼職如故九月瑛起復入見憫其已老畱爲尙書兼大學士英宗在東宮天資明睿尙衝年委裘未及出閣講學故無推恩者正統元年七月瑛卒三年四月士奇曁榮俱進少師兼職如故溥進少保兼武英殿大學士內閣以實錄成進官始此五年七月榮卒九年三月士奇卒十一年二月溥卒於是老成盡矣是時侍講學士陳循進戶部左侍郎兼學士入閣參預幾務侍讀苗衷侍講髙榖修撰馬愉曹鼐以經筵日講官皆進侍講學士與循同視事未幾鼐進吏部左侍郎衷進兵部左侍郎俱兼侍講學士愉進禮部右侍郎榖進工部右侍郎俱兼侍讀學士愉尋卒十四年八月鼐扈從北徵沒於土木之難景泰以郕王監國擢修撰商輅彭時入閣辦事及卽位藩府舊僚推恩止侍郎不得廁內閣而循榖各進本部尙書兼學士輅時皆進侍讀時以憂去又擢戶部右侍郎江淵兼學士入閣參預幾務尋又命禮部右侍郎兪綱綱在內閣三月攺南京禮部蓋朝廷欲修永樂故事擢用諸人然進退亦頗輕矣景泰元年二月衷進本部尙書兼學士尋致仕九月輅進學士十一月以禮部左侍郎王一寧國子監祭酒蕭鎡各兼學士俱入閣參預幾務尋加循少保兼文淵閣大學士榖少保兼東閣大學士仍兼尙書如故四月命循榖俱兼太子太傅升淵一寧鎡俱太子太師輅兵部左侍郎學士兼左春坊大學士一寧尋卒十月命太子太保兼都察院左都禦史王文入閣辦事外官不由翰林得參預幾務者始此初文與中官王誠結爲兄弟謀入閣嘗私以語髙榖會有中旨增內閣貟陳循舉蕭鎡禎榖遂舉文奏上果用文人皆駭諤四年二月命文爲太子太保吏部尙書兼學士尋加少保兼東閣大學士尙書如故七年五月攺循兼華蓋殿大學士榖文俱兼謹身殿大學士鎡進本部尙書兼職如故英宗復辟天順元年正月命都察院右副都禦史徐有貞兼學士入閣參預幾務有貞始名珵由侍講升任以迎復功故有是命是日升太常寺卿許彬爲禮部左侍郎兼學士與有貞同視事明日升有貞爲兵部尙書兼職如故詔罪謀立襄藩者王文伏法陳循江淵謫戌蕭鎡商輅發爲民蓋事關社稷有所不得已故也又明日升大理寺卿薛瑄爲禮部右侍郎兼學士入閣參預幾務又數日榖致仕三月命吏部右侍郎李賢兼學士入閣參預幾務有貞爲奉天翊運推誠宣力守正文臣特進光祿大夫封武功伯兼東閣大學士尋攺兼華蓋殿大學士掌文淵閣事曰掌文淵閣事有貞所自署也閣在禦府大內非人臣所可掌矧非軍功冒進封爵固占知其不終矣尋進賢爲本部尙書兼官如故五月彬瑄轉左侍郎仍兼原職六月命通政司左參議兼侍講呂原繼命修撰嶽正俱入閣參預幾務有貞賢坐事左遷賢爲吏部左侍郎瑄遂致仕去瑄制行純愨邃於理學其去也蓋見幾而作云七月有貞革爵逺竄彬坐黜復賢官視事如故永樂中胡儼自內閣出不復再入再入自賢始也正尋坐事去九月命太常寺少卿兼侍讀彭時復入閣參預幾務十二月時進兼學士攺原爲侍讀學士二年五月原進學士六年七月加賢太子少保八月原以憂去十一月卒七年二月升詹事府詹事陳文爲禮部右侍郎兼學士入閣參預幾務正統八年正月憲宗嗣位三月復正原職不預幾務加賢少保兼華蓋殿大學士尙書如故文吏部左侍郎時吏部右侍郎仍兼原職十月時進兵部尙書成化元年三月文進禮部尙書二年十二月命太常寺少卿兼侍讀學士劉定之入閣參預幾務是年賢以憂去奪情起視事尋卒三年三月復商輅原職視事如故八月文時俱加太子少保仍前尙書兼文淵閣大學士定之進工部左侍郎兼學士四年四月文卒十月輅進本部尙書定之轉禮部左侍郎俱兼職如故七年六月定之卒十一年正月時進少保三月卒四月輅進文淵閣大學士十二年六月加太子少保攺吏部十三年二月進兼謹身殿大學士十四年輅致仕去加少保終成化之世又有劉珝萬安劉吉尹直彭華弘治中則徐溥丘浚劉健李東陽謝遷正徳中則焦芳劉宇曹元王鏊劉忠楊廷和梁儲費宏靳貴楊一淸蔣冕毛紀若芳與宇元由逆瑾進者也其末也惟廷和惟儲惟冕惟紀預聞嘉靖初政焉以近事尙在人耳目不復悉記夫內閣宻勿之地寄以幾務卽虞書所謂股肱說命所謂作礪作舟楫作霖雨也始𨿽以待儒彥而其後則元老巨寮爲天下具瞻者乃得與焉百餘年來政治樞要實在於此舊制𨿽不設丞相而世以宰相穪之嗟乎用非其人固足以覆餗然或不見親且信焉𨿽有眞儒安所宣其效哉擬旨唐宋以來臣僚章奏凡有所批答皆臣下代言中書省及集賢院翰林學士専之洪武初始猶設中書省丞相政事由以出納其後革去分任五府九卿衙門中外章奏皆上徹禦覽毎斷大事決大疑臣下惟面奏取旨有所可否則命翰林儒臣折衷今古而後行之故洪武中批答皆禦前傳旨當筆卽所書天語尙溫也永樂洪熈二朝毎召內閣造膝宻議人不得與聞𨿽倚毗之意甚專然批答出自禦筆未嘗委之他人也至宣徳時始令內閣楊士奇輩及尙書兼詹事蹇義夏原吉於凡中外章奏許用小票墨書貼各疏面上進謂之條旨中易紅書批出禦筆親書及遇大事猶命大臣面議議旣定傳旨處分不待批答自後始專命內閣條旨然中每依違或徑由中出嗣是若正統初年委政中官王振一至於此上下蒙蔽乃及土木之難及天順復辟每事與內閣面議然後批行弘治末年總覽權綱內閣條旨多孝廟禦書事陟重大至厪宣問幾復國初之舊正徳時批答大率與正統相類今之建議者徒知批答當依內閣所條而不知有面議傳旨故事或誤以條爲調謂調和之義也審爾則是漫無可否以聴上裁惟恐見忤矣豈所望於以道事君者哉茍利社稷死生以之可也宻疏內閣宻務有難揚言敷奏者永樂許宻封進呈謂之宻疏己亥十七年十二月己丑學士楊榮宻疏進言十事皆斥五府六部三法司積獘成祖嘉之宻諭榮曰汝言寔切時病但汝爲腹心臣若遽進此言恐羣臣益相猜疑不若使言官言之於是得監察禦史鄧眞俾入奏眾皆服栗免冠請罪詔諸司卽日悛攺怙終者不赦蓋榮所爲奏畱中眞則受其意也洪熈初攺元兵部尙書李慶言於上曰民間馬畜蕃盛已散之軍伍尙餘數多請令朝覲官領之少蘇民力大學士楊士奇獨宻奏謂朝廷求賢任官今乃使養馬而課責與民同非貴賢賤畜之意明日面請內批罷其事不報明日又入對請罷上曰吾偶忘之當卽批出不爽也午刻上禦思善門諭曰內批豈眞忘念卿孤立爲眾所傷不欲因卿言而罷耳今有名矣出示一章乃按察使陳智所言者命士奇據幾艸勑止之已領者準洪武中官貟乘例不責生息虧損不責償未給者止勿給復謂曰繼今令有不便惟宻與朕言李慶輩不識大體不足語也二十二年十一月學士楊溥宻疏言事上嘉納手勑奬諭之曰覽卿所奏爲國家之計誠合朕心但望卿始終如一知無不言相朕致治以承天休感卿忠懇特用酬報今賜卿彩幣一雙鈔一千貫卿其領之夫事幾不宻則害成今日所以委曲爲之處者如此而又寵以旌賞眞可謂一徳一心矣其後內閣言事循此例類用題奏揭帖不宣聞於外雲天順癸未空中有聲大學士李賢宻疏曰傳言無形有聲謂之鼓妖上不卹民則有此異因條十事上陳英宗嘉納詔皆從之頒行天下賢又請罷江南所造段疋磁器淸錦衣衛囚止各邊守臣進貢下畨所遣使臣停中外買辦采辦詔不從賢執之數四止取前十條行之左右見賢力爭皆寒悚同列亦爲賢懼賢曰古之大臣知無不言今𨿽不能盡然至於利害系國家安危者豈可黙黙以茍祿位然聖明亦不以爲忤也蓋嘉謀嘉猷入告於內與揚言敷奏者不同必利害系國家安危而後言之又與爭一事之得失陳一時之利害者不同內閣事功稱三楊一李然其所遭際可考也夫惟聲色不動而誠意潛孚閱歷旣多而識見素定乃可以當此然亦難矣嶽正在內閣嘗宻言吉祥石亨罪惡二人譖之被黜有士人告之曰先生犯孔子戒矣問之云何則曰未信而諫是也正曰臣被簡用置左右責任教誡甚至敢不盡心若子以諫官處我則恐未然夫正之言誠是也沃心之論造膝之謀初不事於表暴而天下自陰受其賜此內閣之所以異於諫官也若先朝委任楊李眞可以爲萬世法會議宣徳以前毎有政事與羣臣面議正統十年始命內閣官與各衙門會議遂爲例徐有貞曰景泰四年十月詔以河決沙灣久弗克治集左右臣弼曁百執事之官於文淵閣議舉可以治水者僉以有貞應上特用之有貞立碑爲記近例凡厥時政有大事當會議者該部奏請會如合會儒臣則本院詹事府左右春坊司經局及國子監皆預繕寫永樂時內閣進學者二十八人皆面稽而身教之王英王直徳器才學尢爲儕輩所推首擢爲修撰以皆愼宻可任並揀入祕閣書進呈幾宻章疏永樂末累擢至講讀學士蓋嘗試以爲大用之地云至宣徳時復增左春坊大學士曽棨俾入直未幾棨卒二王亦出理部事繕寫章疏之任遂廢書辦大明會典云凡內閣所掌制勅詔旨誥命冊表寶文玉牒講章碑額及題奏揭帖等項一應幾宻文書及王府勅符底簿皆制勅房書辦文官誥勅及畨譯勅旨並四夷來文揭帖兵部紀功勘合底簿等項皆誥勅房書辦合用中書舍人等官於本院或各該衙門帶俸遇有升遷仍舊供職其有堪別用者亦從吏部推舉閣禁祖宗規制嚴宻內閣之禁凡一應官貟閒雜人等不許擅入違者治罪今內閣門額尙懸嚴旨葉盛日記有云文淵閣宥宻之地外臣非公事不能至廷陛機宜無敢泄者楊文貞文定文敏三先生典刑尙存文貞間遇知巳或問近日外間有何事或某事便否亦甚鮮也後來者則有稍稍傳聞於人甚而方面官見辭後必造謁或拘舉子入考文字又甚而造膝之言伐言之筆不待莫出禁門而已徧吿多人矣此蓋指景泰中之用事者故云然參見凡本院官入見內閣必先使孔目通姓名而後見初授官謝恩後入見例畱飯可齋雜記云時官修撰謝恩後偕同年陳緝熈嶽季方詣閣下見曹陳苗髙四先生遂畱早餐酒飯隨光祿寺所供不增設諸先生笑曰此是本院故事儒官淸淡只如此蓋以僚友待之也其後內閣官尊或有座主門生之分遂今六品以下揖於階下五品及詹事府官送迎如僚友禮陛朝見朝辭及冬正旦行禮後不暇易服往見焉非公事不復至或議朝政質問可否使孔目請入乃入外官入見亦以公事會典所載凡各衙門領勅官貟俱赴內閣會有勅書方赴鴻臚寺報名辭朝領勑其它則國子監官送書課提督四夷館送番譯文字之類具有定規云弘文洪武三年四月庚辰置弘文館設學士一貟及校書郎等官九年閏九月定官制遂罷之居是職者劉基詹同羅復仁胡鎡也仁宗卽位建弘文閣於思善門外蓋法國初遺意永樂二十二年八月命本院學士楊溥掌之與侍講王進時承顧問討論經籍又擢編修楊敬給事中何澄俾預焉又起用檢討陳繼凡在閣者五人駕嘗臨幸講論經史不倦洪熈元年閠七月溥等奏納弘文閣印各還原任儲闈可之仍命溥與楊士奇等同治內閣事正徳初建議者謂宜仿弘文閣故事特命侍從文學之臣更番入直或召天下名賢文學恬退者一二人如起用陳繼之例聴政之暇遊息之間時至閣中略去威嚴從容詢問或講經書或論古今成敗有暇則至不必拘其時有疑則問不必嚴其禮如是則聖學緝熈義理純熟凡百玩好自不暇及而所召必皆一時之聞人則亦可以收拾天下之遺才矣此亦祖宗君臣同遊之漸未必無補惜論建未及付之空言而已東閣正統丁夘詔選本院官之有譽望者入東閣讀中祕書修撰劉儼商輅編修陳文呂原等凡十人且特命之侍經筵日在內府進學不倦蓋儲之以待大用也厥後多爲名臣嘉靖丁亥五月朔日食臣道南進陳洪範九疇疏以徵時政仰荷禦札云翰林官中有才識忠行者日輪二貟入直東閣凡經書史鑑有關君徳者日錄所聞以贊朕不逮於是大學士楊一淸奏講大學衍義上特命顧鼎臣講洪範臣道南講無逸臣於終篇引呂祖謙論曰天之生萬物也健而不息以成悠久之功君之生萬民也勤而無逸以成惇大之治故人君之徳在乎法天而已矣我太祖髙皇帝命儒臣進講無逸諭曰自昔有國家者未有不以勤而興以逸而廢周公是書上自天命之精微下至民生稼穡之艱難以及閭裏小民之怨詛莫不具載先事而慮其意深矣朕每觀是篇反復詳味求古人之用心嘗命儒臣書於殿壁朝夕省閱以爲監戒仰惟皇上敬天愛民懋學勤政揭無逸豳風於殿亭以紹帝王之心法軫耕夫織女之勤苦以昭聖祖之徽猷𨿽商之三宗周之三後有不能企及焉者矣尢願剛健純粹孚幹運之不息含宏光大廣天徳之好生明作有功而百司庶府咸貞其度曲成不遺而兆民庶物各得其所中庸曰故至誠無息不息則久久則徵徵則悠逺悠逺則博厚博厚則髙明慱厚所以載物也髙明所以覆物也悠久所以成物也博厚配地髙明配天悠久無疆臣愚端有望於今日殿閣詞林記卷九●欽定四庫全書殿閣詞林記卷十﹝明﹞黃佐廖道南撰文華洪武六年開文華堂於禁中以爲儲材地詔擇鄕貢舉人年少俊異者俾肄業其中正月甲寅選河南第一人張惟上召見便殿親命題俾賦詩詩成穪旨惟及王輝李端張翀皆擢編修蕭韶爲祕書監直長賜冠帶衣服又明日山東第三人王璉等見召試如之璉及張鳳任敬馬亮陳敏皆擢編修賜予亦如之受命入堂讀書詔贊善大夫宋濂正字桂彥良等分教之上謂曰昔許魯齋諸生多爲宰輔卿其勉之聴政之暇輙幸堂中取其文親評優劣命光祿日給饌每食皇太子親王疊爲主惟等侍食左右冬夏賜衣及金弓矢鞍馬寵錫甚厚濂輩𨿽司啟廸顧諸生皆上所親教不敢以師道自居一日侍燕閒詢及肄業進益濂對曰無如張惟者因備述其雋才請錄爲弟子員上笑而許之蓋同時進者凡十有七人又選成均之秀入武英堂俾練習政事方徵彭通宋善王惟吉等皆拜給事中禮遇𨿽不及惟等然侍從車駕應制被顧問未始異也其後多至執政有聲光云文淵永樂三年正月壬子成祖命學士解縉等於新進士中選其英俊者俾就文淵閣進學乃選修撰曽棨編修周述周孟簡庶吉士楊相王訓王直吳紳彭汝器劉子欽余學夔童朴盧翰熊直王道羅汝敬沈升柴廣敬王英余鼎湯流洪順段民楊勉章敞李時勉倪維哲陳敬宗袁添祿二十八人入見上諭勉之曰人須立志志立則功就天下古今之人未有無志而能建功成事者汝等簡拔於千百人中爲進士又簡拔於進士中至此固皆今之英俊然當立志逺大不可安於小成爲學必造道徳之微必具體用之全爲文必並驅班馬韓歐之間如此立心日進不巳未有不成者古之文學之士豈皆天成亦積功所致也汝等勉之朕不任爾以事文淵閣古今載籍所萃爾等各食其祿日就閣中恣爾玩索務實得於巳庶國家將來皆得爾用不可自怠以孤朕期待之意時庶吉士周忱自陳年少願進學上喜曰有志之士也命增忱爲二十九人遂命司禮監月給筆墨紙光祿給膳禮部月給膏燭並鈔工部擇近第宅居之且命縉領其事數召至便殿問以經史諸子故實或至抵暮方退五日一休沐使內臣隨之校尉備騶從人莫不歆其榮艶上時捜奇書僻事以驗所學棨等多對誦如流者上甚喜之多所奬賚恆顧羣臣曰秀才輩性子直可親近縉嘗以鐘山龍蟠詩試諸人甚稱彭汝器所作一日上問捕蛇者說汝器卽朗誦於前甚奇其才王訓以大江遶金陵賦進上最稱之具程試課業大嚴賞罰而王英王直尢爲儕輩所推讓蓋是時庶吉士隸本院者尙多如孫子良塗順李昌祺蕭省身江鐵張宗璉田忠等無慮數十人皆不得與選後上親徵巡狩𨿽有庶吉士之選如甲申例則而車駕不及親蒞焉宣廟末年鋭意儲才自臨禦以來三科進士數百人援其尢者凡二十八人以應二十八宿時癸丑丙辰諸進士發各衙門觀政或奉使出外詔追還選之皆入文淵閣進學其優禮給賜一循永樂甲申之制仍賜禦制詩以示勉勵東閣景泰二年詔選庶吉士並首甲柯潛等二十八人命進學於東閣賜居第給大官酒饌及膏紙費命內閣大臣典領之蓋不別立師不出就外公署一如永樂初科故事然車駕未嘗親蒞教也五年亦選庶吉士曁首甲孫賢等十八人遂遵正統時例矣公署庶吉士在外公署教習始自正統初年內閣奏請學士等官二員教習本院仍行戶部給燈油錢兵部撥皂隸刑部給紙札工部撥房屋順天府給筆墨光祿給酒飯內閣按月考試俟有成效送吏部銓注本院並各衙門職事自是庶吉士教習與文華堂文淵閣時舊規不同其所撥給循故事耳今宜依祖宗時入禁中侍燕閒承顧問上以儲材蓄徳爲教則下亦必涵養進修自朂不惟人才造就而君徳贊輔有攸賴焉若不得已就外教習領其事者宜奏請專使校讎中祕書曰令有所撰述暇則演習經筵講章日夕與討論古今商確經史同異得失且究竟名理歸諸身心以行誼相砥勵務得其實以爲國家用若其學業髙下宜黙成之其或求見邀名則斥而退之勿收匪人以招物議則非惟育材有成效抑亦光昭祖訓也茍捨大綱先末藝以詩文記誦爲學而道徳政事則忽棄焉授受之際旣近於學究而乃設會簿稽勤惰𨿽嚴聲厲色以督責之亦淺之乎其待士矣正統以來在公署讀書者大都從事詞章內閣按月考試則詩文各一篇第其髙下具揭帖開列名氏發本院以爲去畱地致使卑陋者多至奔競有志者甚或謝病而去不能去者多稱病不往將近三年則紛然計議邀求解館最可笑也弘治癸丑學士李東陽程敏政教庶吉士至院閱會簿悉注病假而去乃賦一絕云回廊寂寂鎖齋居白日都消病歷余竊食大官無寸補綠陰亭上勘醫書其流獘一至於此又聞之前輩雲天順甲申庶吉士次年相率入內閣解館大學士李賢謂曰賢輩教養未久柰何遽欲入仕有計禮者抗聲對曰今日比永樂時何等教養且老先生從何處教養來賢稍責之卽曰吾輩教習𨿽例該三年已燒卻一年矣謂癸未春闈災故也賢怒甚明日請旨各授職罰禮觀政刑部又數月授南京刑部主事禮之言𨿽近不恭然不可謂無稽者觀此則教法不克復舊久矣考選考選庶吉士始自洪武乙丑迨永樂初益重其事大率每科必選宣宗時合三科進士親試之正統丙辰英廟親選庶吉士於文華殿取蕭鎡等十二人己未以後罷之至戊辰始純選北方及蜀士爲庶吉士被選者萬安等二十人不親試也自是其事付內閣例取平日所爲詩文或翻閱試卷兼采名實禮部會同吏部試以古文曁詩合式者攺送吏部讀書景泰辛未選吳匯等二十五人甲戌選丘浚等十八人皆兼選南北士天順庚辰三月上禦文華殿召李賢諭曰永樂宣徳中常選庶吉士教養待用今科進士中可選人物端重語音正當者二十餘人爲庶吉士止選北方人若南方人有似彭時者選取賢出以語時時疑賢欲抑南人因應之曰立賢無方何分南北賢曰果上意也柰何已而太監牛玉復傳命如前令內閣會吏部同選時對牛曰南方士豈獨時比優於時者甚多也是日考選取十五人南方止三人而江西惟張元禎得與焉天順甲申選李東陽等十八人自是皆兼選南北士成化丙戌選林瀚等二十四人己丑選費誾等十五人戊戌選梁儲等二十八人丁未選程楷等三十人弘治癸丑選顧淸等二十人是科淸等已發各司觀政後乃得旨取自各司者選丙辰選顧潛等二十人壬戌選胡煜等二十人乙丑選崔銑等三十人正徳辛未選許成名等三十三人丁丑選汪佃等三十四人辛巳選道南等二十四人教書洪武中宋濂永樂初解縉皆常領庶吉士特與之講究爾未嘗抗顏爲師也宣宗時親教庶吉士考其文藝與永樂時同至正統戊辰乃專命詹事兼侍講學士劉鉉祭酒王詢教書自後以爲例考藝永樂中召試庶吉士文藝多入內殿宣宗嘗禦文華殿召諸庶吉士試以諸葛孔明可與興禮樂論親第其髙下以鄭建爲首賜寶鈔百錠余有差蓋仍永樂之舊也正統元年簡諸進士入翰林爲庶吉士時蕭鎡以宣徳丁未進士需次於家久乃得召至與焉召試文華殿取鎡爲首王鑑次之凡二十五人云齋宮宣徳五年三月徵庶吉士三十人分隸近侍諸衙門如洪武乙丑之制次日引入齋宮禦試止用八人仍擇進士有文望者預試命題出取士何以得眞才論吳節爲首範理第二皆上所親裁在前列者賜白金五兩楮幣五十緡余有差楊寧等詔歸鄕讀書至九年乃合選二十八人入翰林焉其在六科爲庶吉士者自廖莊而下多名士正統後庶吉士止隸翰林然考藝出於當寧者罕矣奇童大明會典凡各處舉到幼童奉旨送本院讀書習字月給米食內閣稽考課業俟有成效奏請擢用其願科舉出身者聴按奇童被薦入翰林讀中祕書者始自正統初兵部尙書程信之子敏政及楊一淸自楚舉薦李東陽自順天薦英皇出題命對曰鵬翮髙飛摶扶搖之九萬敏政雲龍墀獨對陳禮樂之三千東陽雲龍顏端拱位天地於兩間上首肯之成化末崇仁洪鍾七歲善書有司以奇童薦憲宗召見嘉嘆命入翰林充秀才讀中祕書恩蔭天順元年右都禦史耿九疇子裕爲給事中建言父子同在要地非宜遂攺裕爲檢討九疇尋坐事裕亦出爲泗州判官正徳中大學士焦芳劉宇攺其子焦黃中劉仁嘉靖中席書爲禮部尙書攺其弟春孫交爲戶部尙書攺長子元俱爲修撰編修等官添設洪武十六年十月增本院尙書博士二人秩從八品以儒士饒仲恭張庸爲之令仲恭於潭王府說書庸於魯王府說書添說始此舉官正統元年奏準知縣有缺令在京四品以上官及國子監翰林院堂上官各一員從吏部推訪除授不職者並坐舉主諸科正統十四年詔各處儒士照永樂間事例送本院嚴加考試選用不中者發原籍爲民葉盛曰永樂中淸江諭行之以文學舉試記裏皷正統中馮益試事道皆不知所謂莫能措一辭所謂名浮於實君子弗貴者歟如復諸科考藝觀徳付諸翰林可也考貢洪武十六年二月丙申命天下學校歲貢生員時諫官有言命禮部榜諭天下府州縣學自明年爲始歲貢生員各一人正月至京從翰林院試經義四書義各一道判語一條中式者入國子監不中者罰之故有此命也會典曰凡考試歲貢生員禮部奏請出題本部官赴內閣領題試筆送捲本院官批定去取送部奏請施行嘗聞編修張元貞考校精核歲貢士鮮入格者時服其公云校職會典云凡考試願就教職舉人監生吏部奏請出題本部官赴內閣領題試畢送捲本院官批定中否送部奏請施行又云凡各處儒學訓導九年考滿吏部出題考試初場四書本經義各一道二場策論各一道印封文卷送內閣委本院官批定去處送部奏請施行汰吏洪武二十九年四月命本院官會同禮部考國子監六堂師弟子甄別髙下送吏部以次錄用其後不知何時遂廢永樂中有詔汰在京儲司冗官左贊善陳完署春坊事卽澡筆書某當畱某當去眾服其明決然此後亦不聞焉會典雲天順八年奏準吏部都察院會同內閣考察在京五品以下文職並在外布按二司有不公者許科道官指實劾奏又云宣徳七年勑吏員三考滿當授官者吏部通引於內府會同六部都察院翰林院堂上官出題南北類試其文義粗曉行移得當書體不謬三事俱可取者爲一等二事可取者爲二等俱不可取者放回爲民當差可齋雜記云東閣爲翰林官會揖處一日各部堂上官會考三考吏來集閣下諸同寅遂聮步而出周修撰旋不允七年四月起復學士柯潛爲祭酒具疏懇乞終制許之時內閣大學士劉吉起復侍講陳音勸使終制且與之書云陳升之起復爲相制曰閔子絰而服政先賢稱得事君之宜晉侯墨而卽戎前志謂達變禮之用嗚呼升之果何人哉自羅倫之疏傳於世而先王制禮之議始嚴矣外補洪武六年編修孫作辭不拜乃乞外攺太平府學教授七年編修張翀入對乞外攺南陽府學教授永樂中編修李禎攺髙州府學教授陳景著攺福州府學教授禎以痼疾景著以養母俱乞外而景著得任原籍厥後作起復爲司業翀起復爲禦史貞曁景著未久卒於任英宗時始擇文學之臣出任憲司提督學政正統元年修撰王鈺自致仕起用擢江西僉事提督學校未幾檢討陳璲亦出爲廣西提學僉事自是本院官乞外者援以爲例成化中侍讀焦芳編修敖山弘治中編修蘇葵檢討李遜學劉瑞正徳中編修余本檢討盛端明張邦奇皆然歷俸稍深則擢副使若葵則以事忤權貴而去者學士王鏊贈之詩曰嚴生久厭承明直楊億俄成乞外書蓋有所爲而發召試洪武初南昌縣學訓導朱善以學行聞本府上其名詔擢爲教授八年命天下教職曽被薦擢者赴京師上廷試之擢善第一除修撰十六年十月東昌府學教授馮叡考最除左贊善二十年十一月戊子以河南府學訓導葛鈞爲侍講學士三十年六月召試行人司副陳性善行人陳成擢檢討他如傅藻袁渙睢稼唐肅等擢應奉孫蕡等擢典籍皆起自州縣庶寮成祖入繼大統聞桐城知縣胡儼有文學召試之稱旨攺除檢討殿閣詞林記卷十《四庫全書﹖殿閣詞林記》下

﹝明﹞廖道南撰

●欽定四庫全書殿閣詞林記卷十一﹝明﹞黃佐廖道南撰官制國初乙巳年五月己亥設翰林學士正三品侍講學士正四品直學士正五品修撰典簿正七品編修正八品洪武二年正月戊申定學士承旨正三品學士從三品侍講學士正四品侍讀學士從四品直學士正五品典簿正七品待制從五品修撰正六品應奉正七品編修正八品典籍從八品九年閏九月癸巳詔定百官品級承旨與六部尙書俱正三品學士從三品侍講學士從四品十三年八月己夘增設檢閱從九品十四年五月癸未攺正五品衙門設學士一人侍講學士二人侍讀學士二人孔目一人屬官侍講二人侍讀二人五經博士五人典籍二人侍書二人待詔二人史官修撰三人編修四人檢討四人革承旨直學士待制應奉檢閱典簿十八年三月丁丑命吏部定正官學士一人正五品侍讀學士侍講學士各二人從五品首領官孔目一人未入流屬官侍讀侍講各二人正六品五經博士五人正八品典籍二人從八品侍書二人正九品待詔六人從九品史官修撰三人從六品編修四人正七品檢討四人從七品又定華蓋殿武英殿文華殿文淵閣東閣設大學士各一人俱正五品班在本院學士上其後簡用聖旨自上裁官無定貟而侍讀先侍講則始於此革除年間更易官制仍設正官學士承旨一貟在學士之上攺侍讀學士侍講學士俱爲文學博士設文翰文史二館文翰館以居侍讀侍講侍書五經博士典籍待詔其侍書升七品文史館以居修撰編修檢閱攺孔目爲典籍創置典簿廳而革中書舍人攺爲侍書以隸翰林又增設文淵閣待詔及拾遺補闕等官永樂初皆復舊制卽洪武十八年所定者也尋命編修等官於文淵閣參預幾務謂之內閣漸升至學士及詹事府諸職洪熈元年以輔導任重加升至師保及尙書侍郎卿仍兼學士大學士自後因之或止以侍讀等官入預閣事其入閣者𨿽登穹秩凡厥事公移止穪翰林院焉永樂七年以順天府爲北京本院扈從者穪行在翰林院後定北京爲京師遂革行在之穪旣建今衙門遂以舊署之在畱都者爲南京翰林院其南京翰林院止設學士一貟掌之遇有貟缺從內閣推舉其後侍講以上官皆得往掌院事仍設孔目一人若修撰等官或因事始添設焉官銜凡列銜學士正五品初授奉議大夫升授奉政大夫勲曰修正庶尹侍讀學士侍講學士從五品初授奉訓大夫升授奉直大夫勲曰協正庶尹侍讀侍講正六品初授承直郎升授承徳郎修撰從六品初授承務郎升授儒林郎編修正七品初授承事郎升授文林郎檢討從七品初授從仕郎升授徵事郎五經博士正八品初授迪功郎升授修職郎典簿從八品初授迪功佐郎升授修職佐郎侍書正九品初授將仕郎升授登仕郎待詔從九品初授將仕佐郎升授登仕佐郎凡給授之時本院行吏部該司開報奏聞毎僉押奏啟止書職名以品級爲次序惟纂修及進呈書籍試錄等始書散官勲階凡書必系於職名之下者以所職乃宸翰國史示有尊也若以他職兼本院官則否職掌學士之職凡贊闡皇猷敷敡人文論思獻納修纂制誥書翰等事無所不掌侍讀學士之職凡遇上習讀經史則侍左右以備顧問帥其屬以從侍講學士之職凡遇鶴禁講究經史亦如之侍讀侍講視侍讀學士侍講學士凡遇左右侍其職亦如之五經博士之職掌易者一人掌書者一人掌詩者一人掌春秋者一人掌禮記者一人人各專門明經同異得失究其指歸以備講讀典簿之職掌四庫書籍守扄鑰以伺明命侍書之職明習六書之法凡遇上書則侍左右以備考訂點畫音聲待詔之職凡遇上宣問文議以備呼召編摩謄冩等事亦如之史官之職修撰掌撰述編修掌纂輯檢討掌檢閱凡史事俾專掌焉孔目以首領爲職掌言語趍走會計籍書之事粵自吳元年置本院以來官不必備惟侍從儒學之臣最重必如所謂明仁義禮樂通今古亂治文章議論可以決疑定策論道經邦者始可以處之故洪武永樂宣徳間𨿽待詔孔目不輕授人凡居是職者咸知自重若遽謂官𨿽有異名其實無異職諰諰焉而有出位之圖殊失所以肇建官之意也若乃國史不別置院者嘗考周官掌王之八柄之法以詔王治凡命諸侯及孤卿大夫則策命之丘浚曰八柄詔於冢宰內史復掌以詔王蓋史官公論之所出爵祿廢置殺生予奪之柄有所不公直以筆之吳徵謂內史爲翰林之職蓋以其命諸侯公卿大夫則策命之猶命學士之艸制詔也然謂之史乃掌文書贊治之名今制並史館於翰林其亦此意歟然則聖祖命官之意正與成周嫓隆非徒逺過唐宋而已詹事洪武初建大本堂延名儒以教儲極與藩王此東宮輔導之始也後乃設輔導官屬有同知詹事院事副詹事左右詹事詹事丞左右率府使副使同知左右率府事諭徳贊善文學中捨正字侍正洗馬庶子等官皆以勲舊大臣兼之不別設府僚又攺贊善爲贊善大夫設贊讀洪武三年十二月禮部尙書陶凱請選人專任儲宮官屬罷兼領之職庶於輔導有所責成於是諭以父子一體君臣一心之意遂止十年置通事司設司令司丞十四年三月丁未設左右司直郎十五年設左右二春坊又設司經局二十三年置詹事院以統屬之二十四年七月丁未攺院爲府定設詹事一人正三品少詹事二人正四品丞二人正六品首領官主簿一人從七品錄事二人正九品二十九年十一月壬戌增設屬官通事舍人二人從九品攺錄事亦爲從九品其堂上官與本院官互兼職事而凡講讀纂修考試等官皆與本院同坊局𨿽各有印然事則詹事府統之南京詹事府今不設官止設主簿一貟蓋詹之爲義省也給也省給太子之家詹事之職於內外眾務無所不掌少詹事則貳之丞則掌文書以贊之通事舍人掌通謁賓贊禁令之事主簿掌勾稽錄事傳遞云春坊洪武初置春坊以爲儲宮輔導侍從之臣官無定貟至十五年四月丙申更定春坊爲左右春坊置左春坊大學士一人正五品左庶子一人正五品左諭徳一人從五品左中允二人正六品左贊善二人左司直郎二人俱從六品右春坊同二十九年十一月壬戌增設左春坊淸紀郎一人從八品左司諌二人從九品右春坊同亦與本院互兼職事蓋二坊之設猶館閣也大學士綜勸學輔徳文翰記注之事庶子掌宮中並諸藩之適子及支庶版籍行則負璽護駕拜則左右扶掖之諭徳掌侍從贊諭中允掌侍從禮儀較正啟奏並監藥理刑贊善掌侍從翊養司直掌彈劾繩紏皆漢唐以來舊制淸紀掌伺察司諫掌諫諍過失其設也自我洪武朝始司經洪武十五年四月丙申置司經局設洗馬二人校書二人正字二人二十三年六月命定司經局官制禮部考唐制言太子司經局洗馬從五品校書正九品正字從九品其餘職官祿各有差洪武祿增多於唐宜從裁減詔正字洗馬而下官秩依唐制其俸祿則從時制二十四年七月丁未定司經局官品秩俱仍其舊按典置經局自南梁其後隋攺司經局唐爲桂坊洗馬之洗言先也遇東駕出則前驅導威儀也掌圖籍經史之事校書掌讎校經籍正字掌刋正文字與本院互兼職事正字或中書科兼之制誥國初百官除授各有誥勑循宋制也吳元年授翰林侍講學士宋濂制有曰備顧問於內廷參宻命於翰苑又曰議禮作樂郊廟所資修已及人國家所尙擢登玉署侍講彤闈鳳池兼掌於絲綸麟史仍參於筆削地天交泰有資翊贊之功云漢昭回共致文明之治洪武元年正月庚子授翰林學士陶安誥有曰國家之立必有一心之臣尊戴匡輔用能張其紀綱植其表儀正其名位善其辭命基圖以大國家以安又曰開翰苑以崇文治立學士以冠儒英重道尊賢莫先於爾是用擢居宥宻俾職論思玆特賜以寵章用昭國典尙其勤於獻納贊我皇猷綜理人文以臻至治其眷注隆重如此嘗考翰林之名昉於揚雄所爲賦學士出禮凡學世子及學士必時唐人始以命官所謂待詔供奉北門學士與學士院亦惟以言語文字爲職未見其爲國家輕重也宋元因之至我朝倚任益重凡議禮制度考文大柄一以付之論道經邦碩輔由此其選而政之樞要史之權衡皆所綜焉觀諸誥命詞有足徵矣又按永樂末仁宗卽位大學士楊士奇等進升少保本院以士奇等所受誥進呈乃親取筆重增二語曰勿謂崇髙而難入勿以有所從違而或怠顧士奇等曰此實朕心卿其勉之士奇對曰聖徳能容臣等敢不勉昔富弼有言願不以同異爲喜怒不以喜怒爲用捨成湯攺過不吝所以爲聖人願今常以古人爲法吾皇上下之交眞若元首股肱相須而成是又萬世聖子神孫所當鑑也禦箴宣宗章皇帝宣徳七年六月親制翰林院箴其文曰廷有司言自周則然後世襲用愈宻而重策命所出講學所資機務之嚴於度於咨代有賢哲博聞明識克勵翼之用光厥職咨爾儒臣朝夕左右必端乃志必愼乃守啟沃之言惟義與仁堯舜之道鄒孟以陳詞尙典實浮薄是戒謀議所屬出毖於外心存大公罔役於私昔人四禁汝惟勵之獻納論思以匡以益以匹前休欽哉無斁大哉綸言表彰萬世守官者所敬遵也今揭於院之後堂朱髹漆榜字用金塗之公署公署爲聴事而設吳元年建官以本院爲近侍衙門故公署𨿽在外而寮屬相聚恆在館閣洪武初建翰林院於皇城內學士而下晚朝退卽宿其中扁曰詞林其後兼考唐宋制度詔攺建於皇城東南宗人府之後詹事府居其次洪武二十六年十月興工至二十七年十月辛巳告成詔皆賜宴落之今爲南京翰林院永樂中行在本院官仍在禁內供奉不別立公署正統七年八月有詔復建於京師長安左門外玉河西岸鑾駕庫之右而東岸則爲詹事府焉命中官陳姓者督工踰年落成正堂三間中設大學士學士侍讀學士侍講學士公座左爲史官堂右爲講讀堂首領官房在儀門之外之右學士楊溥輩爲詩記其事然同寮相與毎朝畢本院官立東閣前竢大學士至入閣中講讀史官皆序立圜揖而退五經博士而下揖於閣外出復序立於史館前亦圜揖揖畢各書公會乃入館修書待詔諸寮日昃而出公署惟履任齋宿始一至若掌印官查理公移收放俸糧則蒞院視事按唐制翰林院在銀臺之北後復建東翰林院於金鑾殿之西因曰鑾坡蓋隨乘輿所在而遷取其便耳正廳曰玉堂中設視艸臺毎艸制則具衣冠據臺而坐後以車駕經幸不復如此但存空臺而已玉堂云者漢有玉堂殿待詔金馬門近之李肇翰林院志言居翰苑者皆謂淩玉淸遡紫霄豈止於登瀛洲哉亦曰登玉堂焉然未有榜至宋太宗乃禦翰書飛白玉堂之署四字賜之今制𨿽不盡然私記往往猶曰玉堂視艸用故事也嘉靖戊子始建禦制五箴碑於敬一亭亭樹於堂之南左則劉文定井井之外爲蓮池右則柯竹巖亭亭之前爲土山朝房本院朝房在午門右第六區每候朝則殿閣大學士本院學士講讀官史官皆在焉詹事府朝房在午門左第十八區每候朝則詹事少詹事府丞左右春坊官司經局官皆在焉皷初鳴嚴各詣棕蓬下序坐候皷終嚴而入其後本院學士候朝亦在詹事府朝房成化中學士王獻掌院始奏聞復取內侍之署又有外朝房在長安左右門外以待漏云史館聖祖初建國爰重史事設起居注甲辰年十月以宋濂魏觀爲之日侍左右記言動及正位後劉季道由明經任郭傳由翰林應奉任範常由直學士任蔣學閻鈍蔣子傑由舉人任熊鼎由考功博士任陳敬由編修任未幾革之洪武十四年九月己丑詔復置起居注秩從七品以儒士單仲佑任焉二十四年詹同猶爲起居注其後竟廢令本院史官兼之每朝則立班記事入館則載筆以從書動以爲日曆書言以爲寶訓永樂中王直在翰林猶從事於記注宣徳後寖以廢矣今史館凡十所在東閣之右中藏列聖實錄古今書史每被命修書則本院官日聚集焉成化弘治中臣僚累建言欲復起居注之舊或欲卽命史官記時政於其中如宋朝政房之制皆未舉行夫世之門生故吏於其所尊事者猶編有語錄談記矧聖神盛徳大業焜耀如日星胡可無述乎在洪武時日曆寶訓常勤刪述其舊迹猶有可尋者祖宗舊制所當復也視篆本院印信系銅鑄方二寸四分厚四分五釐九疊篆文其在南京者則加南京二字詹事府亦銅印方二寸七分厚六分左右春坊司經局銅印制度俱與本院同文淵閣別有印其印銀鑄方一寸七分厚六分其文玉筋篆文也各衙門印皆用於行移中獨內閣印惟機宻文字鈐封進至黻座開拆始用之近世訛傳此印爲司禮監所奪甚或形諸章奏歸咎三楊蓋不考之過云文移本院公文凡行六部用呈三品衙門用平關應有行移俱由該部轉行其呈關俱有定式見大明會典其它常務則用手本如官吏職役銓注給授散官勲階則行吏部俸糧則行戶部領朝參牙牌行禮部關皂隸柴薪則行兵部俱用本院印若左右二春坊司經局每事或呈行詹事府或徑行不相關白雲序秩本院官與詹事府坊局官多互兼職事以品秩尊卑爲序若非兼職而品秩同者先書本院官然後及詹事府坊局官如學士則序於春坊大學士及庶子之上侍讀學士侍講學士則序於諭徳之上侍讀侍講則序於府丞中允之上修撰則序於贊善司直之上典籍先淸紀待詔先司諫錄事通事舍人蓋亦然也此爲修書考試等事書職名而言若平居相與則惟序齒會坐公朝凡侍坐公燕序坐本院官及詹事府坊局官皆以品級論若候朝入館則學士自爲一類講讀史官自爲一類宮坊官僚亦以其類相參天順以前爲然厥後座主門生頗妨起居乃以一科爲一類序坐惟以齒不以官李東陽田今之諸曹百執事各有長屬以法相視事有稟白唯唯而退候事竣輙俛首去不敢漫及他其勢分懸絕固殊也惟館閣以道徳文字爲事𨿽師保耆宿位尊望重亦與後進相賓主誾誾侃侃各中其度喜有慶行有餞倡和聮屬亹亹不厭此詞林盛事也殿閣詞林記卷十一●欽定四庫全書殿閣詞林記卷十二﹝明﹞黃佐廖道南撰朝參洪武中常朝禦殿命本院官序立居文武第一班之後近上便於觀聽凡遇上禦奉天門則立禦榻之左皆常服朝朔望上禦奉天殿具公服隨班行禮畢詣文華殿朝東宮永樂初令內閣儒臣侍立金臺東禦三殿皆升殿賜燕宅憂則禦西角門如常朝制正統初內閣官始移下貼禦道之東序立本院官則序立丹墀之東第一班禦西角門亦如之永樂中午朝禦左順門旣升禦坐內官設案內閣及本院侍班官俱於案西序立晚朝或禦右順門儀節亦如之宣徳以後上禦門早朝退禦便殿景泰中復禦午門而晚朝遂廢大學士王鏊論視朝曰在易泰之象曰上下交而其志同否之象曰上下不交而天下無邦下之情達於上上之情達於下所以爲泰交則泰不交則否如近世止於視朝數刻遙相惟諾君或不識其臣臣或不得交一言於君上下之間不過章奏批答相闗接刑名法度相把持而已非獨沿襲故常亦其地使然也本朝視朝於奉天門未嘗一日廢可謂勤矣然堂陛懸絕威嚴赫奕將軍持鈲臺史糾儀鴻臚舉不如法通政司引奏上特是之命所司知之而已謝恩見辭惴惴而退未嘗問一事進一言此無他地勢懸絕𨿽欲言無由言也今欲上下之交莫若復古內朝之法蓋周之時有三朝庫門之外爲外朝詢大事在焉路門之外爲治朝日視朝在焉路門之內曰內朝亦曰燕朝玉藻云君日出視朝退適路寢聽政說者以爲視朝而見羣臣所以通上下之情聽政而適路寢所以通逺近之情漢制大司馬左右前後將軍侍中散騎常侍諸吏爲中朝丞相以下至六百石爲外朝蓋外朝爲尊中朝爲親也唐皇城之北南三門曰承天正旦冬至受萬國之朝貢則禦焉蓋古之朝也其北曰太極門其內曰太極殿朔望視朝在焉蓋古之中朝也又北曰兩儀門其內曰兩儀殿常日聽朝視事蓋古之內朝也宋時常朝則文徳殿五日一起居則垂拱殿正旦冬至聖節稱賀則大慶殿賜宴則紫宸殿或集英殿試進士則崇政殿侍從以下五日一員上殿謂輪對則必入時政利害殿引見蓋亦三朝之遺意焉夫天有三垣天子象之中朝太微也外朝象天市也內朝象紫微也國朝朔望正旦冬至大朝會則奉天殿卽古正朝也常朝則奉天門卽古之治朝也而內朝獨缺聖祖時禦華蓋謹身武英等殿筵宴奏事則內朝也而今久不禦三殿深嚴人臣鮮或窺焉故上下之交絕而不通天下之獘由是而積臣愚欲於常朝之外於便殿之側仿古內朝之法或三日或五日一禦焉外朝或可間歇內朝必以時舉六部諸司以次奏事難決者或從容問之大臣一日次起居侍從臺諫五日一員上殿輪對或不時召見凡謝恩見辭咫尺相對略去威嚴上不難於問下不難於對人才賢否政事得失風俗美惡閭閻疾苦古今治亂皆畢陳於前如此則上下之情可通內外之壅蔽可決天下之事無不可爲矣侍宴洪武三年七月禮部尙書崔亮奏準凡朝會賜宴文官三品以上武官四品以上上殿者賜坐墩其退朝燕閒行幸之處勛舊之臣文學之官賜坐者仍加絨罽繡褥九年定學士承旨於六部尙書之上學士在光祿卿之上侍講學士在侍郎之上時正官列卿先侍郎故也其後學士𨿽五品猶先尙書焉十六年十一月甲寅詔定朝參官員坐次凡奉天門賜坐六部侍郎應天府尹國子監祭酒翰林院宮諫官僉都禦史坐於西角門東向若華蓋殿坐於鹿頂外東西向至永樂以後禦三殿或便殿行幸悉賜坐惟弘熙宣徳二朝始以尙書侍郎兼學士官於是學士非兼三品以上職者乃坐其下正統以來接見儒臣之日少故侍坐之儀遂廢若郊祀慶成大宴羣臣學士升殿侍坐在文職四品之上本院及詹事府坊經局宴官在六部侍郎之次中左門侍坐修撰等官在六科給事中之上本院帶俸官在太常寺博士之上詹事府主簿中書舍人在鴻臚寺署丞之上丹墀東序坐正統三年特命侍講一人升殿列學士之下成化四年令修撰等官凡近侍風憲者叧列於丹陛下之東西稍北而庶士與焉燕會本院官銓注後吏部題本以到任管事請旨兪允具公服謝恩擇日諸公署與同寮相見謂之到任本院自內閣大學士至孔目皆出燕錢置盛筵於後堂用樂大學士列坐於上新任者坐於前之左講讀坐於前之右史官皆傍坐公燕之盛蓋諸衙門所未有又數日回席比前加盛若首甲則狀元出燕錢倍第二第三人謂之聚奎燕其後並在一日同寮先設小席以待新任者序賓主東西列坐飲數行卽徹去就新任者之席勸酬大率成禮而已然五品官至博士以下不預惟講讀史官在焉非舊典也聚奎之燕或久乃舉行雲庶吉士入館則內閣大學士而下皆送至外公署備燕席待之諸士亦回席然不謂之到任者以非職官故也殿班國朝謹身華蓋奉天三殿百官行叩頭禮畢本院官用學士侍讀學士侍講學士侍讀侍講修撰編修升殿侍班洪武二十四年三月辛未詔文武官除分詣文華殿啟事外凡遇升殿合用履鞋照依品級侍班有違越失儀者從儀禮司糾劾東班則六部掌印官本院官及春坊學士尙寶司西班則五府等官及給事中中書舍人正統以後惟聖節冬至正旦大朝賀及頒詔進書冊立冊封始禦奉天殿其侍班惟用修撰編修檢討等官四員是日早具朝服履鞋同導駕給事中糾儀禦史等官鼓初嚴先入循殿旁至華蓋殿前候駕出鴻臚寺奏執事官行禮禮甫畢卽趨出復從殿旁趨入奉天殿內北向立後雙炬自中前導駕至上升寶座導駕官分東西立卽趨至寶座之東西向與中書舍人對立候行禮畢自殿門以次趨出若東宮千秋節及冬至正旦朝賀亦用修撰等官二員與春坊司經局官對立侍班於文華殿行禮云奏事洪武三年七月己亥禮部尙書崔亮奏凡諸儒官於禦前奏事或進呈文字退立二三步毋輒近禦案凡立必於東西隅不得直前制曰可永樂四年令六部及近侍官有事當商略者皆於晚朝陳奏景泰二年令午朝翰林院先奏事學士周敍嘗上疏曰臣職叨班行伏見永樂洪熙宣徳三朝臨禦大班旣退卽於門上說事各衙門官輪流向前君臣相與商確政務罄盡所言人懷畏憚而事幾不泄成宻勿廟堂之美自正統以來王振擅權獨立在旁於是輔弼大臣及近侍官員不得召對亦不敢盡言以致醸成今日之禍宜令羣臣依舊制輪流向前說事止與敷對者令知他人不得預聞庶得吐露肝膽而不宣泄於外然竟莫能行今按楊士奇所錄曰翰林諸臣奏事退如此之類不一而足今上召問大臣多於文華進講後或禦無逸殿及太髙玄殿嘗問輔臣李時曰道南欲令同鼎臣教庶吉士何如時對曰宋仁宗欲用蘇軾典制韓琦以爲太早今道南才識俊茂須久養之大用未晚上曰朕禦書文札今道南編纂時曰然他日輔臣薦餘光有才上曰餘光未必如道南卿何以此對後禦咸陽宮聖諭曰禮部覆道南廟議何乃堅執遂唯唯而退便殿國初信用儒臣謁見無時毎出禦奉諸門有奏事常規退禦便殿有特以事入詣奏者許徑入洪武二十九年五月戊寅命詹事府翰林院尙寶司中書舍人六科給事中儀禮司於午門內入者各給牌爲驗已而罷之使近侍官得日至便殿奏事永樂二十二年八月楊士奇新攺華蓋殿大學士謝恩畢聞惜薪司奏準北京山東棗薪八十萬供宮中香炭之用士奇入將奏之時蹇義夏原吉奏事未退上望見士奇笑謂蹇夏曰新華蓋學士來奏事必有理試共聽之士奇言詔下裁兩日今聞惜薪司傳旨賦棗八十萬得無過多𨿽是歲例然詔書所減除者皆歲例上喜曰吾固知學士言有理吾數日來宮中事叢脞此是急遽中答之不暇致審卽命減除四十萬景泰中侍講劉定之抗疏言凡政事有早朝未及決者宜日禦便殿使近臣侍於側大臣奏於前言官察其邪正而加糾彈史官書其言動以示懲勸君臣之間詢謀互相可否以求至當此前代故事祖宗成法也遵而行之則剖決萬幾日益以熟審察百官日益以明聖政益新天命益隆矣若乃仍如前日無事但以奏本進入擬旨批出臣恐偏聽生姦獨任成亂治化無由時雍也疏上不省今按聖祖時出入禁禦以至臨朝侍臣侍從者有所擬議欲修播告則翰林院官承旨艸制中書舍人當禦謄寫謂之副墨尙寶官用寶實時發行若有憸邪在側或事當參駁則六科給事中十三道禦史抗聲於禦前執奏謂之對仗彈劾云入直洪武永樂洪熙宣徳四朝近侍官輪班入直若本院官則日在館閣吳況劉三吾胡廣楊士奇胡儼王英王直輩嘗有內直倡和詩曽棨東華門內新館初成入直有作云東華樓觀郁巖嶤髙閣新成抗碧霄祕府圖書金作匱禦溝流水玉爲橋艸分碧色承殷輅鳥弄歌聲和舜韶當直幾畨淸坐久隔簾時有禦香飄蓋當時車駕嘗臨幸館閣故也不獨宣召燕對與供奉文字而已宿直洪武三年剖符封功名命學士宋濂議五等封爵宿大本堂討論達旦永樂中內閣七人者常召至燕寢論事或命假寐至達旦始出成祖出狩崩於楡木川仁宗命尙書蹇義夏原吉學士楊榮楊士奇侍讀王直侍講王英同定大喪禮議國政宿內閣者凡七日今上禦西苑仁壽宮命內閣大學士入宿延和門內直房侍逰聖祖制大誥首以君臣同遊爲言故當時儒臣毎侍上游觀禁苑凡亭樓臺閣靡不登眺以通上下之情成地天交也學士宋濂嘗侍遊後苑觀獲上曰農事成矣對曰國以民爲本民以食爲天陛下知稼穡之艱難念生民之疾苦實盛徳也洪武六年正月丙午上禦武樓召禦史中丞陳寜太子贊善大夫宋濂賜坐左右談嘉祥之應勅中使人取所儲膏露於宮中盛以翠罌玉潔珠圓世所未覩已而舁爨器至用金杓煉水二升火旣勻水勢成濤上起自龍帳中親啟罌以投須臾融化與水爲一上取杓傾瀉二內侍舉幕承之渣滓巳靜重漉以絳紗囊上飲一爵而分賜寧與濂焉且曰此天地至和所凝也卿等服之去沈屙享遐齡矣寧等飲畢奠爵於幾頓首而退賦甘露漿詩以侈其榮濂所陳說不爲隠蔽嘗曰君猶父也天日其可欺邪一日上問曰卿昨飲酒座客爲誰饌爲何物濂悉以其實對上笑曰卿飲時朕令人視之果如卿言卿信不欺我久益厚之每燕見必命坐賜茶每旦令侍膳詢訪舊章講求治道或至夜分乃退永樂中學士解縉胡廣等七人每令節燕閒陪駕幸東西二苑登萬歲侍宴廣寒殿泛太液以爲常多爲歌詩以紀之宣宗時宸遊尢多宣徳七年七月上登萬歲山坐廣寒殿召翰林儒臣侍命周覽都畿山川形勢卽畢上諭以元興之故曰玆山玆宇順帝所日宴遊者也豈不可感侍臣叩首曰紂之荒周之監也又嘗召遊太液池上親射鳬獲之命以羞侍臣英宗復辟始命諸大臣同遊天順三年十月十日內閣學士李賢彭時呂原扈駕校獵南海子海子距城南二十里方百六十里辟四門繚以崇墉中有水泉三處獐鹿雉兔育其中籍海戶千餘家守視每獵海戶合圍縱騎士於中亦所以訓武也是日扈從官皆蒙頒賜獐鹿雉兔而內閣比諸人差厚云四年四月六日辰刻上禦南燻殿召尙書王翺李賢馬昻學士彭時呂原五人入侍命內侍三人鼓琴上曰琴音和平足以養性情曩在南宮自撫一二曲今不暇矣所傳曲調得於太監李永昌經事先朝精於琴是三人者皆不及也賢等對曰由此不輟亦可精矣因頓首曰願皇上歌南風之詩以解民慍幸甚上起入賜廂鶴頂博帶舉授五人者皆叩頭謝二十日上禦西苑閱武臣騎射召賢五人侍是日所閱皆侯伯都督都指揮指揮隸三營把總管操者總兵官會昌侯孫繼祖廣寧侯劉安懷寧伯孫鏜都督趙輔具名籍進呈令逐一馳馬射箭以三箭爲率上親按籍記中否比中例試畢賜鈔有差總兵曁賢五人各賜鈔十二月閱禦監勇士騎射亦如之自是將士咸感徳畏威知所奮勵云常觀君臣之際上貴致其禮下貴盡其誠若私眤媟褻流連光景殆非聖祖所謂同遊之初意也巳嘉靖十二年四月十三日上禦環碧殿試演馬歌曰朱夏才入四月中乘閒試馬出深宮惟玆七馬壯且雄登霄未可擬跳澗或崢嶸爰因演步至環碧命諸左右來輔弼同遊同遊兮祖訓昭贊襄贊襄兮須竭力朕非商髙宗諸輔勿我棄旱爲霖兮羮作梅啟心務期沃朕心俾令湯孫繼祖烈庶幾政化維日新燕和洪武二年十一月上禦外朝召學士宋濂危素詹同等飲親禦翰墨賦冬日詩諸臣皆和焉六年開局禁中修大明日曆十一月十五日禦史中丞誠意伯劉基偕學士宋濂詹同侍上燕幹淸宮之便閣同被酒而還時善書監生黃昶在館同愛其有俊才賦詩贈之字大如斚少選奉禦傳宣召濂等赴右順門會上適乘輦而坐同餘酲猶未解上謂之曰卿醉猶未醒邪同對曰在史館中猶能賦詩贈黃秀才謂昶也上曰詩何在同對曰在史館中上顧濂亟取之旣上奏上笑謂濂曰朕卽和同詩卿當爲朕書之濂於是受命書焉同詩不過稱昶才美而禦制詩則並及君臣燕飲之故濂歸與昶言之以爲詞垣盛事八月甲午上觀水有上秋水賦者言不契道乃更爲之賦成召學士宋濂等觀之且令各撰賦以進濂率同列撰成俱於東黃閣次第投獻上皆親覽焉復加品評於其間已而賜坐勅大官進天廚奇珍內臣行觴上顧濂曰卿何不盡飲濂出跽奏曰臣荷陛下聖慈賜以醇醪敢不如詔第臣年衰邁恐志不懾气或愆於禮度無以上承寵光爾上曰卿姑試之濂卽席而飲將徹上復顧曰卿宜更釂一觴濂再起固辭上曰一觴豈解醉人乎卒飲之濂舉觴至口端又復瑟縮者三上嘆曰男子何不慷慨爲對曰天威咫尺間不敢重有所瀆勉彊一吸至盡上大悅顧濂顏面變頳頓覺精神霞飄若行浮雲中上復嘆曰卿宜自述一詩朕亦爲卿賦醉歌二奉禦捧黃綾案進上揮翰如飛須臾成楚辭一章濂旣醉下筆傾欹字不成行甫綴五韻上遽召至前命編修朱右重書以遺濂遂諭曰卿藏之以示子孫非惟見朕寵愛卿亦可見一時君臣道合共樂太平之盛也濂行五拜禮叩頭以謝上更勅給事中宋善等賦醉學士歌云宣宗尢喜爲詩初卽位起學士李時勉而任用之一日幸文淵閣賜諸學士飲呼時勉謂曰卿非朕安得飲此酒時勉頓首謝他日侍遊東苑上賜時勉酒酌以禦甌時勉頓首辭曰臣可與陛下同飲不敢同器上悅命易以銀爵旣醉上出禦制詩俾賡之宣徳六年上禦制詩一章賜尙書胡濙蹇義大學士楊士奇楊榮且曰朕茂膺天眷惟爾四人贊翼之功賜宴盡歡而罷明日士奇榮各奉和以獻又嘗召大學士黃淮燕飲萬歲山淮獻詩他日陛辭復燕飲於太液池禦制長歌以贈焉語在第五卷

嗟乎虞廷喜起捲阿遊歌不聞久矣至我朝而續夫燕所以示慈惠也詩所以道性情也燕飲賡和之際而至情藹然迥出千古祖宗盛時上下之交有如是哉召對祖宗以來凡燕閒執政大臣左右近侍時常召見英宗嗣位此禮遂廢惟有大事則傳奉召之問對一二語遽出景泰中大臣専擅英宗復辟始知其由乃親決章奏日與學士李賢議之凡便殿入奏舊規每朝退獨進不待呼召徑詣入見以承顧問然同列彭時呂原恆不得與焉上嘗謂景泰不理政務或用人升官謝恩不知所以文武大臣未嘗接言上下之情如何得通賢曰自古明君常與大臣相接若接賢士大夫之時多親宦官官妾之時少天下何患不治上曰如此天下豈不治安又李東陽曰東陽自乙卯承乏內閣時孝廟臨朝淵黙自朝參復命經筵日講之外罕接天顏凡有擬奏陳說答問之類每用本票揭帖大則具題本𨿽日積月累往往不能盡弘治十年三月二十二日朝食前忽遣太監韋泰馳至閣亟呼曰宣四先生叩其故曰不知臣溥臣健臣東陽臣遷亟具衣冠至文華殿叩頭畢上曰近前於是直扣禦榻司禮監取本皆環跪於案側上曰看文書諸中官取本付臣溥等各一本上曰與先生輩計較臣溥等看畢相與議定又分置朱硯朱筆授片紙數幅於臣東陽臣遷批辭以次陳奏得允乃錄於紙上以進上覽畢親批本面或更定二三字或刪去一二句皆應手疾書宸翰淸逸略無凝滯上揮余本謂左右曰此皆常行事不過該衙門知道耳乃皆叩頭退上顧左右曰喫茶出文華殿尙膳監捧茶以俟蓋時出急召未有宿辦也自是平臺暖閣稍稍召對並及部院大臣詢其政務若欲復祖宗之舊者及孝肅太皇太后之喪議禮考文久或移晷多或連日藹然若家人父子上旣明習國事天語嚴宻議論層出或累數十句臣下𨿽承歡造膝欲盡一二語至無間可入或不竟其辭而退退而尋繹所受亦不能悉記召慰編修楊士奇始入內閣每敷對望見天威猶有懼色成祖召而慰之曰朕知爾文學親擢於此爾但盡心勿自疑畏英廟旣復位禦文華殿召大學士髙榖學士商輅謂曰朕在南宮知爾二人無偏向心如今正要用爾宜用心辦事成化四年彗星見言官劾內閣大臣商輅等輅遂求退憲宗謂曰朕用卿不可欲加人言至詰責言者曰唐太宗用王魏朕用商輅有何不可欲加譴調輅奏言臣嘗勸陛下優容言官已荷嘉納如修撰羅倫輩復請召用今因論臣而交責之如公論何上以爲然乃釋言官不問召輅至禦座前慰諭之殿閣詞林記卷十二●欽定四庫全書殿閣詞林記卷十三﹝明﹞黃佐廖道南撰宸翰聖祖嘗出禦制詩文以示詞臣太子正字桂彥良卽大聲誦之瑯然左右驚愕學士承旨詹同私戒之上聞之謂曰儒者事君正當誠意毋事矯揉也又嘗出禦制勑使彥良指摘彥良受命盡言洪武二十年二月甲辰禦注尙書洪範成先是命儒臣書洪範揭於兩廡座右朝夕觀覽乃自爲注至是成召贊善劉三吾曰朕觀洪範一篇帝王爲治之要道也所以敍彛倫立皇極保萬民敍四時成百谷本於天道驗於人事箕子爲武王陳之武王猶自謙曰五帝之道我未能焉朕毎爲惕然遂疏其旨朝夕省覽三吾對曰陛下畱心是書上明聖道下福生民爲萬世開太平者也宣徳七年七月宣宗燕閒閱內庫書畫得元趙孟俯所繪豳風圖因賦長詩一章召翰林詞臣示之曰豳詩周公陳后稷公劉王業之由與民情早晚之宜以告成王使知稼穡艱難萬世人君皆當鑑此朕愛斯圖爲賦詩欲揭於便殿之壁朝夕在目有所儆勵爾其書於圖之右九年十二月宣宗退朝禦文華殿召少傅楊士奇等出禦書洪範篇及禦制序文示之且諭之曰所論或未當卿等當直言勿隱士奇等對曰聖諭皆當眞得古人精蘊上曰朕在宮中𨿽寒暑不廢書冊士奇等對曰帝王勤學問則宗社生民有賴矣惟願陛下始終此心上笑曰卿等亦常須直言朕不爲忤嘉靖十年九月十五日今上命書周公無逸篇於西苑無逸殿壁敍曰無逸殿之所作者寓戒逸之意者也夫勞者人之所共惡逸者人之所同好故周公以是告戒成王者也朕於今年春因命西苑隙地耕耨之以舉農事卜吉擇皇祖文皇帝舊宮之迎和門內之南建帝社稷壇以祀帝社帝稷每歲春告秋報行禮宮門外之東建殿亭一區殿曰無逸亭名豳風圍以小廈垣墻迎和門外之南作一亭曰省耕以備朕時省之小憇於此又於北之空地起倉厫一座曰恆裕前爲一亭曰省斂之所工起於春三月之十六日訖於九月之十五日殿中壁奉刻我皇考睿制農家忙律附以朕所記於末左書周公之書無逸篇北書朕之所作題豳風圖詩告成朕親爲此記以示將來夫斯作也非朕所僞飾而爲之也於以思皇考之聖訓俾不至失忘後世以體朕此意庶知以勞而多興逸而速亡知農事之艱難民命之所系國本之所闗上至郊廟粢盛之所供下及於官祿百需之所賴皆在此務勤勵己勸示於民億載之休永安盤石之固未必非爲政之要務者故記之垂後云爾又曰殿之作與夫工之始末已載於左朕於是復以無逸之義而申說之夫逸者人君之大戒也何謂安逸自適人之常性孰不欲髙枕晏臥於終日遊情於聲樂之場放恣於酒色之地以爲嬉娯恬快而無所勞困殊不知昏蕩其性者以此懈墮其志者以此戕身伐命者以此危家亡國者率以此至於失禮喪義悖親違君傷倫敗俗皆自逸肆中來故曰晏安如鴆毒朕𨿽衝弱每以此爲大防故取周公之無逸一書七月一詩揭於殿亭夫公之意以稼穡之艱難與小人之依告於王意蓋謂譬農家後生不知祖父之勤而以逸失之況人君之宮生內長者安可不思祖宗創造之艱而耽於逸豫乎亦以使首先以農桑爲重王業之基實在乎此朕罔知特以務先自勵而風天下以及置蠶室於迎和門內之北立先蠶壇於此毎歲命皇后率宮職行祭告采桑禮於中庶使此心不敢怠忽以寓勉力之意耳若夫思聖祖創建之艱難保洪圖於永固則在於敬天卹民親賢講學修身以端化本正心以貞治原持其敬協乎一以求不負我皇天與我皇祖之所付托及我皇考之所垂望者在是矣朕不徳尢望臣鄰之所匡贊凡覩斯者勿以文害意以答朕之望焉故爲說制誥翰林職代王言唐以應奉文字待詔北門與中書舍人分掌制勅諭誥兩制宋始有知制誥之名然初入院者旋卽得遷其後試博學宏辭科者始獲任用然屬之中書國朝兩制悉歸本院非鴻儒歷顯秩者不得掌而以中書主謄寫吳元年十二月乙丑上命開讀詔赦前期翰林院官承制艸詔及文武官除授合用誥命勅命皆卽日撰寫故學士陶安宋濂輩皆曰制誥於時封拜無虛日安等嘗擬撰誥命千餘首以待而猶不足乃使諸儒士在館者分局代爲之其後定一考封贈之制初除授所領誥勅皆革去於是其務稍省矣永樂初內閣七人掌內外兩制楊榮金幼孜諸人自署職銜亦曰知制誥用洪武時故事也仁宗始命內閣専典內制而擇學士一人専管文官誥勅正統以後罷之文官誥勅皆屬內閣如永樂時弘治七年復設以學士年深或尙書侍郎兼者爲之亦得以知制誥自署兩制遂稍分矣按宋兩制曰冊文表本靑詞密詞祝文齋文詔書批答口宣內制也曰皇后皇妃追封先代皇女皇族冊封進封文武百官遷擢致仕加恩等誥勅外制也若國朝內制則制勅詔旨誥命冊表寶文郊祀祭文享廟祭文皇太后受冊寶謁謝文皇后受冊寶謁告文皇妃受冊祭文祭陵文皇太子親王等冠辭祝辭親徵禡祭旗纛露布巡狩所至祭山川旗纛軷祭文驃騎祭馬神等及五祀祭文大喪及皇妃贈謚等冊文親王妃公主郡王妃世子世孫及妃鎭國等將軍喪塟祭文謚冊塘志諭祭文及文武大臣諭祭文經筵講章及題奏揭帖之屬外制則文官誥勅而已凡五府六部等衙門請勅行事備詞奏請旣得旨移文本院依奏艸勅內閣實時擬撰文官誥勅之類亦然進稿畢編類勘合中書舍人領出書寫其王府謚冊等文禮部抄出施行原稿具繳納云表箋洪武六年九月庚戌詔禁四六文辭先是上命翰林儒臣擇唐宋名儒表箋可爲法者遂以韓愈賀雨表柳宗元代柳公綽謝表進上命中書省臣錄二表頒爲天下式諭羣臣曰唐虞三代典謨訓誥之辭質實不華誠可爲千萬世法漢魏之間猶爲近古晉宋時文體日衰駢麗綺靡而古法蕩然矣唐宋名儒輩出𨿽欲變之而卒未能近時若詔誥章表之類仍蹈舊習朕嘗厭其雕琢殊異古體且使事實爲浮文所蔽其自今凡誥諭臣下之辭務從簡古以革獘習爾中書省宜播告中外臣民凡表箋奏疏毋用四六對偶悉從典雅十二年六月壬申命翰林院定皇太子與諸王往復書箋之式二十九年八月上以天下諸司所進表箋多務奇巧艷浮心甚厭之乃命學士劉三吾右贊善王俊華撰慶賀謝恩表箋成式頒於天下諸司令如式錄進自是詞垣秉筆者多用散文如宋濂進大明律表是也成祖時有白鵲之瑞行在禮部行南京慶賀自皇太子監國下及五府六部例各進表時楊士奇以病在告監國表命庶子贊善呈稿東宮命尙書蹇義持以示士奇曰甚寂寥且不著題以賀白龜白鹿皆可因命攺之士奇攺一聨云望金門而送喜馴彤陛以有儀後增一聨云與鳳同類蹌蹌於帝舜之庭如玉其輝翯翯在文王之囿義以進仁宗喜曰此方是帝王家白鵲適內使陳昻進禦饌撤以賜之且傳旨使勉進藥食早相見也按國初升除猶具表陳謝其後惟狀元率諸進士謝恩衍聖公及公侯伯襲封謝恩始用之車駕幸館閣及太學初開經筵及有非常之賜亦具謝表朝廷有大喜慶及諸祥瑞具賀表進呈實錄及書籍等皆具進呈表例本院詞臣司之若有東宮則增一箋云會典凡南京各衙門遇朝廷冊立大禮及上徽號等項合用慶賀表箋南京禮部行南京翰林院撰進應制本院以供奉文字爲職凡被命有所述作則謂之應制然祖宗時皆出於面命或相與賡和其後惟中官傳諭旨而已丙午年六月旱上禱雨鐘山獲應賦七言喜雨詩命待制黃哲等賡和已而諸將告捷多令翰林諸儒臣應制賦詩上親加評品洪武元年十一月召大本堂諸儒試以鐘山蟠龍賦時與文學之臣燕飲賡和語在賡歌捲大誥三編成命學士劉三吾爲序旣成上評以爲無疵祖訓成學士宋濂被命序其後精誠錄成則命大學士吳沈序之太子正字桂彥良入見上命制香幾贊司直郎汪仲魯被命制續薫風南來諸曲皆稱旨洪武八年五月丁丑上禦端門召翰林詞臣出示巨桃半核蓋元內庫所藏物其長五寸廣四寸七分有刻西王母賜漢武桃及宣和殿十字命宋濂撰蟠桃核賦又嘗命宋濂詠鷹濂七舉足而成有自古戒禽荒之言上稱賞曰卿可謂善諫矣十年十月造觀心亭上臨觀親幸其中召濂爲記十二月上制十題命典籍吳伯宗賦之援筆立就詞語峻潔上嘉其才敏賜織金錦衣嘗幸淸流闗賦詩命扈從儒臣和之起居注劉季道有治定不教生縱逸功成猶遣歷間闗之句上嘆賞曰可謂安不忘危賜以白金文綺又起居注蔣子■﹝術上灬下﹞應命卽物賦詠立成上大悅時寵賜和章一日命羣儒撰縱豢鶴文吳府伴讀王驥操觚立就學士宋濂爲之進呈上稱善及日將南至大祀於圜丘上復命羣臣賦七言律十二韻冠以三百言序驥與黃昶先成跽讀禦榻前上聽畢加奬勵命進學禁林云十五年學士宋訥撰宣聖廟碑稱旨攺文淵閣大學士先是二年二月乙亥立皇陵碑學士承旨危素承命撰文尋以多潤飾乃出禦制一篇閱江樓成宋濂被命撰文稱旨初徐達還上禦龍江亭命魏觀賦詩觀云乾坤喜气溢天顏大將中原奏凱還日麗九斿來象輅云連千騎擁龍闗神功烈烈銘周鼎宗社巍巍峙泰山會見淩煙髙百尺宸光常炳畫圖間又云白旄黃鉞兩京平甘雨和風四海淸師出萬全非用武將資三傑在推誠蒼龍挾雨迎車騎彩鳳穿雲送斾旌獻頌偶蒙天一咲行看作樂著功成可謂同遊矣永樂八年成祖北徵至野狐嶺召學士胡廣賦平蠻詩楊榮曰聖主尊居四海安天教仇敵自相殘上甚嘉之未幾諜知敵帥布尼雅實哩與其下阿嚕臺讎殺東西奔遁乃召榮諭曰此賊果自殘滅汝前日之詩安知不爲讖乎榮下馬叩首謝上喜命賜羊酒三月乙未次淸水源水皆苦鹻不可飲人馬俱渴明日營西北二三里許忽有泉湧出淸澈可愛命廣與榮往觀遣中宮以銀瓶汲取上親甞之味甚甘美賜廣等飲訖士馬爭趨之皆給足命曰神應泉又明日應制撰神應泉詩銘上嘉之各賜上尊又嘗命諸文學侍從賦天馬海靑歌修撰曾棨最先成爲上所褒美宣徳中毎遇令節各令詞臣應制賦詩是時太平無事上畱意詞藝翰林儒臣常常命賦京師八景以獻曰瓊島春云曰大液晴波曰西山霽雪曰玉泉埀虹曰盧溝曉月曰薊門煙樹曰金臺夕照曰居庸疊翠英宗增其二曰南苑秋風東郊時雨爲十景焉景泰中學士倪謙輩應制賦詩中官嘗立候以進成化初學士劉定之應制賦元夕詩絕句百首頃刻而成又嘗以東風解凍春山雪霽等爲題命翰林學士等分詠之弘治初上注意講學遣太監戴義傳示聖意命學士李東陽等各撰詩十首用寓啟沃東陽擬十題各撰七言律詩一章曰敬天曰法祖曰勤政曰務學曰任賢曰納諌曰節用曰愛民曰卹刑曰講武蓋美不忘規焉嘉靖八年正月元夕臣道南應制撰燈詞十五首以進上親制一章云黃道開蓬殿靑陽溢泰穹賞心才令節養志自慈宮珠佩軒車從霞觴祝頌同千秋還萬歲物阜與民丰九年七月敬一亭成上復命儒臣落成錫宴進詩十年演馬環碧殿禦制歌詞賜同遊諸臣和之十三年臣自徽州賜環上親灑鍾粹宮詞命和之賜金綺有差十五年三月上謁諸陵撰泛舟賦命同遊諸臣和之視艸凡代言先具槁進呈禦覽允而後行諸播告兩制皆然洪武中有大政令詞臣錄聖語不敢增損故凡詔令多你每好生等字者皆聖祖所面授也其後始令本院官爲之漸至駢麗永樂二年楊士奇等進呈勑邊將槁上曰武臣邊將不諳文理只用直言俗說使之通曉庶不誤事他日編入實錄卻用文六年冬巡狩北京詔書命士奇視艸上覽之再三喜曰簡當更勿攺易其擇日書之頒下又曰試與諸尙書觀之皆稱善獨兵部劉儁私於士奇曰請以有字易自字如何士奇曰善卽以告於眾皆曰義無相逺不足易且上旣善之矣士奇獨以聞請易之黃淮於上前執不足易士奇曰於國家大體當用儁言上顧士奇曰從汝明日諭胡廣曰楊士奇能服善難得二十二年十月仁宗禦西角門視朝罷時風寒顧謂翰林臣曰朕與卿等居重城中猶覺凜凜如此守邊將士晝夜嚴警殆不可勝遂命書勑遣使以鈔幣賜緣邊將士宣徳五年二月上禦南濟宮召楊士奇諭曰吾欲下寛卹之令今獨與爾商之然吾未能悉知爾當效幫助遂命內侍具楮筆上曰免災傷稅糧當是首事聞民間虧欠畜馬驢騾所司追償甚迫民計無出亦甚艱難部官坐視不言對曰陛下聖念及此生民之幸然所當寛卹者殆非此兩事因言百姓積年負欠薪芻及采辦買辦之物所司責償甚急各處官田起科不一而租額皆重蘇州尢甚細民至於逃徙部符下郡縣一槪派徵非出產處百姓數十倍價買納刑獄冤濫者多工匠之獘四方逺近每戶不聞幾丁悉徵在京多爲所管之人私役南方運糧甚艱而倉廩無闗防姦人盜竊動輒數萬若此者請有以處之上以爲然卽令艸敇明旦頒行遂令尙饍賜饌勅諭旣下上聞眾心悅戴召士奇賜鈔三千緡文綺二端及羊酒士奇叩首受賜上笑曰薄用潤筆耳七年二月上召士奇至文華殿諭曰五年二月與爾南濟宮論寛卹事今兩閱歲矣民事不又有可卹者乎士奇復言戶部沮格官田減租及課程選舉等數事且曰臣一人見聞不廣願更得一人同論此事上曰若多令人知卽勅諭未下事已徧播於外矣曰大臣中固有謹厚者上曰胡濙謹厚汝與之密議就錄稿進來於是退同濙議增十數事通錄進呈上悅璽書遂下凡此類皆君臣同心之故也景泰末易儲大學士陳循等陰主其事詔旣下視艸實出循吏部尙書何文淵謂人曰詔語天佑下民作之君父有天下傳之子吾所爲也獨石闗報捷詔奬之循視艸乃反譙責厥後與文淵皆被禍天順初承天門災上下詔躬責嶽正視艸歷陳獘政詞極切直天下傳之有飛語指爲謗訕七月內批降正爲廣東欽州同知繇是言之視艸固非易事也褒答洪武十五年二月太子正字桂彥良入朝獻萬世太平治要策凡十二事上嘉納之永樂七年侍講楊士奇撰周易直指仁宗在東宮凡決疑必用蓍而以易斷士奇因進曰易固爲卜筮作然文王周公所系辭凡修齊治平之道悉具請編輯以備觀覽遂輯成書仁宗覽之賜名曰周易大義賜士奇繡衣銀帶先是徐好古作尙書直指金幼孜作春秋直指各有發明成化末學士邱浚纂大學衍義補書成適孝宗登極表上之上批答有曰卿所纂書考據精詳論述該博有裨政治朕甚嘉之賜白銀二十兩紵絲二表裏升浚禮部尙書乃若進呈歌頌詩賦在國初學士宋濂進平江漢頌待制王禕進平江西頌聖祖曰吾固知浙東有二儒者卿與宋濂耳學問之博卿不如濂才思之雄濂不如卿洪武二年十月甲戌膏露降於幹淸宮後苑松樹宋濂獻膏露頌三年四月陜西寶雞縣進瑞麥弘文館學士劉基進瑞麥頌五月戊申祀地祇於方丘基復進方丘頌四年八月明升平基又進平西蜀頌上爲文答焉五年六月句容縣民張觀園生嘉瓜雙實同蒂圓如合璧禮部尙書陶凱奉之以獻宋濂進嘉瓜頌二十九年天下多嘉禾之瑞學士劉三吾進嘉禾賦永樂二年八月周王畋於鈞州獲騶虞九月丁未王獻於闕下侍讀梁潛進騶虞詩侍講楊榮進頌已而奏甘露屢降嘉禾呈瑞外國獻麒麟白雉玄兔白鹿白象靈犀白兔之屬榮與學士胡廣金幼孜梁潛等咸爲詩歌以進三年九月朔頒聖祖禦書嘉禾詩於諸王及近臣先是洪武二十八年九月庚戌北平永淸衛之龍門有禾異莖同穂上在潛邸遣使馳獻聖祖親禦宸翰賦長詩一章以賜上念手澤之存摹勒於石裝治成軸分賜諸王及學士解縉等又適有嘉禾之瑞縉獻嘉禾頌四年二月視學上服皮弁行四拜禮禦彛倫堂賜祭酒胡儼司業張智坐講文武三品以上及翰林儒臣皆坐坐以聽賜畢賜答明日儼等率師生上表謝賜賚有差大燕羣臣於奉天門學士胡廣進視學詩一時詞林諸臣咸和之八年五月己卯上北徵布尼雅實哩於玄溟河七月壬午駕還士奇獻平邊頌及鐃歌鼓吹詞十二年六月親徵衛喇特薩裏奇爾又北之於圖喇河八月駕還庶子鄒緝獻淸邊頌十七年十一月甘露降於孝陵松栢學士王直獻瑞應甘露詩十八年正月禮部郎中周訥請封禪大臣有陰主之者於是學士胡廣獻卻封禪頌上遂止宣徳二年三月騶虞復見大學士楊榮獻頌上褒賞之三年九月榮扈從北徵凱還進平邊詩凡十篇各立題命意上覽之喜屢沐白金鈔幣之賜自是毎同遊榮與楊士奇等多以詩進遇令節被召宴遊亦多以詩謝恩自正統後此事■﹝穴上浸下﹞不聞矣嘉靖十三年十一月肇祀皇天於圜丘今上親制大報曰朕肅懷大報作此數字以見意耳不顧是否乃與卿等及言鼎臣道南又並三分獻二禮官或一看卿等各盡所以贊佐戒進文辭以和來禦制大報歌云歲次甲午兮陽月之八日新冬肅羣臣而朝趨泰壇兮欽大報之叩蒼穹朕以微薄菲質兮荷洪眷下及而主兆庶愧綿才愚資兮懼無以上副恩隆思欲康此民以圖報稱兮慚無學以出其治源爰肇復泰禋兮玆當四舉愚衷匪直愼始兮思惟厥終諮右左丞弼兮其盡啟沃以匡佐期世道躋於煕皥兮庶或仰承乎眷崇臣道南恭和四章上褒答曰爾所衍和歌奏進畱覽嗣是甘露降於顯陵松林山賜臣道南一罌進瑞應膏露頌泰神殿祈雪有應臣進瑞應靈雪賦及黃河淸於陜州之靈寶臣進瑞應河淸賦河南鄭府進白鵲臣進白鵲頌四川撫臣宋滄進白兔臣進白兔賦曁福建撫臣汪鋐進白鹿臣進白鹿賦聖駕幸大學賜學士列坐聽講臣進聖主臨廱頌圜丘成臣進大祀圜丘賦上諭內閣輔臣李時曰此是道南所上圜丘賦卿可詳著來聞方澤成臣進大祭方澤頌及帝王廟成臣進景徳崇聖頌九廟初建臣進列聖禋頌上咸褒答云覽奏具見忠意賦頌著史館纂入己亥三月大狩龍飛臣進聖主南巡江漢賦及景云頌四篇上命行在禮部送史館聖駕旋京泛舟金海禦詩云紫殿四頭勝槪舒晨輝朝彩映芙渠波光瀲灔千尺翠鏡色飛浮十里餘蓮紅的的明素鷺荷緑陰陰覆錦魚觸目傷心佳景處莫伸昔日奉慈娯殿閣詞林記卷十三●欽定四庫全書殿閣詞林記卷十四﹝明﹞黃佐廖道南撰殿策聖祖策進士多親制策問洪武四年十八年皆然其後或命本院儒臣擬撰以進取自聖裁而用之永樂初成祖思求博聞多識之士命學士解縉采天文律曆禮樂制度擬撰爲題上意士子必爲所窘及得曾棨捲記誦詳盡嘆異以爲第一人禦筆批曰貫通經史識達天人有講習之學有忠愛之誠擢魁天下昭我文明尙資啟沃惟良顯哉其第二人周述第三人周孟簡亦皆批評前此所未有也今上臨軒策士其第一甲三人皆親賜裁定批數語於卷首彬彬然有永樂之風焉殿試會典云凡殿試讀卷官內閣於大學士學士等官內具名從該部奏請至日與各衙門該讀卷官詳定試卷次日同赴文華殿內閣官將第一甲三卷以次進讀俟禦筆批定出將二甲三甲姓名塡寫黃榜又次日早同赴華蓋殿內閣官進至禦座前以次拆捲將姓名籍貫面奏司禮監官授制勅房官塡榜畢開寫傳臚帖子內閣官一員捧榜出至奉天殿授禮部尙書制勅房官將帖子授鴻臚寺官傳臚其受卷彌封掌捲官從內閣於本院及春坊等官並制勅房官內推選與各衙門官相兼職事本院坊局始不過五人後增至七人遂爲例按讀卷官國初用祭酒修撰等官正綂中猶預其後非執政大臣不得與而其去取之柄則在內閣殿試之明日大學士擇其中優者三卷圏點以朱明早持詣文華殿讀之禦筆親標其名第又明日卽傳臚矣蓋讀卷止在一日咸病其太亟不能徧觀故本院坊局之執事者始得試卷時預鑑別其髙下爲差等以付讀卷官內閣乃易於裁定葉盛曰景泰二年盛爲殿試彌封官最知讀卷事第一甲蓋閣老預屬意於受卷官已得之餘皆分送讀卷諸大臣且率以三分上一等次二等各置一所少頃閣老收上一等則判二甲次二等則判三甲也將午三人者持一甲捲詣文華進讀午後塡黃榜明早榜出矣蓋辰巳二時榜中人次已定若曰須一一品量髙下次第固有所不能也嘉靖壬辰今上禦文華殿輔臣以次讀卷其第二卷

孔天胤對農桑策云帝王惇本以厚天下之生達權以通天下之變則臣道南所拔也至乙未殿試策問其第二卷

孫升對云人君有仁以聨天下之心有禮以一天下之軌又出臣道南所拔上皆親賜批捲君相造命豈亦有數乎會試凡會試考試官禮部奏行內閣於大學士學士等官及詹事府春坊司經局官內具名奏請欽命其同考試官於本院侍讀等官及春坊司經局官與各衙門官相兼推選收掌試卷官用制勅房官一員按國初科舉第一場問四書疑一道五經義各一道第二場論一道詔誥章表內科一道第三場策一道猶循元制也洪武四年會試陜西河南山東山西江西湖廣廣之東西福建爲行中書者十一俊髦皆集而髙句麗之士與焉以禮部尙書陶凱與前侍講學士潘庭堅爲主司侍讀學士詹同國子司業宋濂吏部員外郎原本前貢士鮑恂爲同考取中試者兪友仁等一百二十人其後罷之十八年復以科舉取士始定今制以待詔朱善前典籍聶鉉爲考試官取中試者黃子澄等四百七十二人二十一年取施顯等九十五人二十四年取黃觀等三十二人二十七年取彭徳等一百人三十年取宋琮等三十八人北士皆黜學士劉三吾爲考試官竟以是獲罪上乃命本院官考擇下第北士六十一人廷試之語見覆試類革除庚辰科禮部左侍郎兼學士董倫侍講學士兼太常寺髙巽志爲考試官取吳博等一百一十人永樂二年侍讀學士解縉侍讀黃淮爲考試官取楊相等四百七十二人遵洪武乙丑例也蓋自是取士多寡臨期請自上裁云四年取朱縉等二百二十人七年取陳璲等一百人十年左諭徳兼侍讀楊士奇右諭徳兼侍講金幼孜爲考試官取林志等一百人十三年修撰兼右贊善梁潛爲考試官取王英等三百五十人十六年侍講曾棨爲考試官取董璘等二百五十人十九年左春坊大學士楊士奇爲考試官取陳中等二百人二十二年侍讀學士曾棨爲考試官取葉恩等一百五十人宣徳二年右春坊大學士曾棨爲考試官取趙鼎等一百人開科以來兼取南北士而南士往往數倍於北宣宗卽位始詔禮部歲取百人南士十六北士十四著爲令旣而更定中科文各退五爲中數焉五年侍讀學士李時勉侍讀錢習禮爲考試官取陳詔等一百人八年少保兼大學士致仕黃淮爲考試官取劉哲等一百人正綂元年詹事兼侍讀學士王直侍講學士陳循爲考試官取劉定之等一百人四年禮部左侍郎兼侍講學士王直學士藺從善爲考試官取楊鼎等一百人七年禮部侍郎兼學士王英侍讀學士苗衷爲考試官取姚夔等一百五十人十年學士錢習禮侍講學士馬愉爲考試官取商輅等一百五十人十三年工部右侍郎兼侍講學士髙谷侍講杜寧爲考試官取嶽正等一百五十人景泰二年戶部右侍郎兼學士江淵修撰林文爲考試官取吳匯等二百一人同考試官有侍講劉儼秩視修撰爲髙蓋科第後於文故也五年兵部左侍郎翰林院學士兼左春坊大學士商輅司經局洗馬兼修撰李紹爲考試官取彭華等三百五十人天順元年學士薛瑄通政司右參議兼侍講呂原爲考試官取夏積等三百人四年學士呂原尙寶司少卿兼修撰柯潛爲考試官取陳選等一百五十人是科會試舉子不中者奏考官校文顚倒宜正其罪上疑之召問李賢賢對曰此乃私忿考官實無此獘如臣弟讓亦不中可見其公上意方回乃命禮部會翰林院考此舉子驗其學多不能答題意且奏其狂妄遂枷於部前以示眾眾議方息七年學士陳文尙寶司少卿兼修撰柯潛爲考試官場屋災詔八月補試以太常少卿兼學士彭時侍讀學士錢溥爲考試官而同考試官先後兩入簾不攺命者修撰王獻也取吳釴等二百五十人成化二年太常少卿兼侍讀學士劉定之學士萬安爲考試官取章■﹝樊﹐心代大﹞等三百五十人五年太常寺卿兼侍讀學士劉珝侍讀學士劉吉爲考試官取費誾等二百五人八年禮部左侍郎兼學士萬安司經局洗馬江朝宗爲考試官取吳寛等二百五十人十一年少詹事兼侍講學士徐溥侍講學士丘浚爲考試官取王鏊等三百人十四年禮部尙書兼學士劉吉學士彭華爲考試官取梁儲等三百五十人十七年太常寺卿兼學士徐溥少詹事兼學士王獻爲考試官取趙寛等三百人二十年詹事兼學士彭華左庶子劉健爲考試官取儲巏等三百人時有勢家子在選朱墨卷不合華黜之失志者欲甘心焉卒亦無所害二十三年守臣有言中士日眾而額如故者事下禮部集議南北仍各退二以益之太子少保兵部尙書兼學士尹直諭徳吳寛爲考試官取程楷等三百五十人弘治三年禮部尙書兼文淵閣大學士徐溥少詹事兼侍讀學士汪諧爲考試官取錢福等三百人六年太常少卿兼侍講學士李東陽少詹事兼侍講學士陸簡爲考試官取汪俊等三百人九年詹事兼侍講學士謝遷侍讀學士王鏊爲考試官取陳瀾等三百人十二年太子少保禮部尙書兼文淵閣大學士李東陽掌詹事府事禮部右侍郎兼學士程敏政爲考試官取倫文敍等三百人時敏政有異議同考試官給事中林廷玉發其事禮科給事中華■﹝日上永下﹞劾之敏政遂得罪十五年吏部左侍郎兼學士吳寛侍讀學士劉機爲考試官取魯鐸等三百人十八年詹事府掌詹事太常寺卿兼學士張元禎左春坊大學士兼侍讀學士楊廷和爲考試官取董玘等三百人正徳三年少傅兼太子太傅戶部尙書武英殿大學士王鏊掌詹事府事吏部尙書兼學士梁儲爲考試官取邵鋭等三百五十人六年少傅兼太子太傅吏部尙書武英殿大學士劉忠掌詹事府事吏部侍郎兼學士靳貴爲考試官取鄒守益等三百五十人九年少傅兼太子太傅吏部尙書謹身殿大學士梁儲學士毛澄爲考試官取霍韜等四百人十二年太子太保戶部尙書兼武英殿大學士靳貴少詹事兼學士顧淸爲考試官取倫以訓等三百五十人十五年禮部左侍郎兼學士石珤侍講學士李廷相爲考試官取張浩等三百五十人蓋會試去取在各房同考試官而參定髙下則考試官柄之歷科典制𨿽同而凡取士多寡則臨期裁定故備記如此若同考試官正綂以前猶參用外官教職景泰後始純用京職本院外則六科部屬行人司弘治以來定本院官九人其餘六科部屬得與共十四人正徳辛未以易書詩房捲浩繁各增其一本院官十一人與六科部屬共十七人云按國朝以文取士大槪以詞達爲本天順間晚宋文字盛行於時如論範論學繩尺之類士子翕然宗之文遂一變侍講學士丘浚每考試凡怪詞險語皆痛斥之眾不卹也及爲祭酒尢諄諄爲學者言之文體乃復渾厚成化己未會試學以至乎聖人之道論舉子桑悅捲有我去而夫子來也等句浚黜之他日會試悅策有曰腹中有長劍一日幾回磨檢討吳汝賢復黜之前輩取士不苟如此復試洪武三十年丁丑六月辛巳朔上禦奉天殿策試下第舉人先是禮部會試天下士中試者少被黜落者咸以爲言上命翰林儒臣考下第甲中擇文理優長者得六十一人至是復廷試之擢韓克忠爲第一仍賜克忠等進士及第出身有差乙酉以克忠爲修撰第二人王恕第三人焦勝爲編修七月命太常寺丞張顯宗署國子祭酒事因命克忠署司業事其見寵擢如此永樂二年成祖臨軒策士傳臚明日進會試所選副榜士於廷親試之上禦右順門命侍講楊士奇金幼孜諭旨令就試者從容盡所蘊毋茍且取具命光祿給食中官夕給燭遂親拔三人命進學翰林余第爲二等付吏部除學官其第一人則周翰也預修永樂大典七年除典籍云按宣徳間副榜舉人得冠帶讀書太學蓋循此制也自是至正統後副榜始不復廷試矣楊士奇云宣徳丁未以前有十五科前此南北士合試未有北士占首選者有之實自丁未始王直云自洪武辛亥至正綂丙辰爲二十科蓋皆並韓克忠一榜數之也鄕試凡順天府應天府鄕試本府以考試官請與會試同蓋重畿甸以爲天下先也按洪武庚戌京闈主考爲前禦史中丞劉基治書禦史秦裕伯同考爲侍講學士詹同弘文館學士眭稼起居注樂韶鳳尙寶丞魏潛國史宋濂辛亥京闈主考則兵部尙書吳琳國子司業宋濂也永樂癸未命侍講胡廣編修王達爲應天府考試官賜宴於本府自是遂爲例正綂戊午侍講學士曽鶴齡主考順天府鄕試初試之夕場屋火試卷有殘缺者有司懼罪不敢以更試爲言惟欲請葺場屋以終後兩試鶴齡曰必更試然後百獘滌至公著不然𨿽無所私亦招外謗朝廷何惜一日之費以成此盛舉哉有司具二說以進命下悉如鶴齡所言後皆懾服得士云景泰丙子洗馬柯潛奉命主考應天府鄕試舟維淮上有舉子鬻私者暮夜投潛潛叱之彼固以請以所賂遺署前潛怒命執付有司懲以法成化甲午左庶子黎淳主考順天府鄕試有試卷奇甚後場不類疑有獘勾稽墨卷果得謄錄生截捲狀移外簾按其事而取是捲爲解首則名士馬中錫也此三事皆可爲應變之法景泰庚午侍講學士劉鉉主考順天府及揭曉第一人劉宣乃盧龍軍士也同事者欲更之鉉爭曰朝廷立賢無方不可乃止時論韙鉉丙子順天主考爲春坊大學士劉儼侍講學士呂原少保兼大學士陳循王文用事循子英文子倫入試俱不中二人論奏儼原不公有旨令翰林並科道覆考英倫文字遂以爲合格得特賜舉人儼等問罪還職禮科給事中張寧劾奏循等罪狀乞黜罷不報英宗復辟文被誅循謫戍英倫皆除名嘉靖十五年八月順天請考官內閣以學士張壁主考臣道南初自徽郡召還是月初六日陪祀西苑上命著學士道南去考時吏部尙書汪鋐屬其二子雲程云卿三鼓造門饋金三千兩臣卽令呼隔鄰錦衣陸堂遣校尉偵之遲明乃去復囑提調府丞張漢致意臣與侍讀張衮及同考等官焚香出題稍遲進呈嚴密闗節不通權臣具奏進題太慢張孚敬遂擬旨云考試以進題爲重廖道南等受命主考緣何不行愼重以致遲慢禮部從重參來及臣道南辭宴上曰道南召用未久準預鹿鳴宴於是汪鋐上疏舉劉三吾不取韓克忠被誅事臣以劉儼事對之乃已試錄凡鄕試錄舊制例進呈祖宗時令翰林院儒臣評駁之後其制漸弛成化十四年天下鄕試錄多舛謬或犯國諱少詹事兼侍讀黎淳摘奏數十條下禮部翰林院議治考試提調官罪且申定格例行之至今按是年山東刻文論語義不曰堅乎磨而不燐不曰白乎涅而不緇最爲紕繆遂逮舉人張天瑞治之以墨卷不同乃止程試國朝鄕試諸錄會試進士登科錄具有成式蓋科舉自兩京外鄕試付之藩臬以爲未信也會試則以名籍付禮部考試付翰林曁於親試則有殿最而無黜陟蓋以爲可信矣其所刻程文自鄕試以至於殿試皆宜刻士子所作庶爲傳信流獘之極至於制策亦多代筆豈所以教之忠歟按洪武甲子鄕試乙丑會試初爲小錄以傳然惟列董事之官試士之題及中選者之等第籍貫經籍而已其錄前後𨿽有序然猶未錄士子之文以爲程序也次科戊辰加刻程文自後永爲定式但此後五科其間命官列銜或多隨時不一永樂以後其制始一定而不更易矣然永樂中各省鄕試猶有儒士主考品官同考者其序文亦不拘篇數景泰中序文禁稱公考官正用實授教官序爲前後二篇以兩京爲法也然兩京序文稱臣獨與會試同云按初場例出四書義三道正統元年會試出大學論語中庸而不及孟子成化元年順天府鄕試出論語二道孟子一道而不及大學中庸其後定大學中庸內量出一道論語孟子各出一道遂爲例二場洪武四年以射禮論爲題其後止用經書聖制書中成語三場策問先是惟以經史疑難及國家之大者言之其後始有出於經史之外並及瑣屑隱僻若序文則弘治五年順天鄕試猶具歲月後皆不然也葉盛曰文衡之任亦難矣言語文學不足以變士習服士心亦漫浪爲之耳正徳己未會試王抑庵主考試第二名張穆兵馬策其原捲起語云兵本以衛民非兵無以安夫民之生馬所以資兵非馬無以足夫兵之用會試錄云兵以衛民非兵無以安生馬以資兵非馬無以足兵用兩句減去八字抑庵筆也自是舉子以造語簡嚴典重爲尙然抑庵又稱永樂辛丑楊文貞公同會試文衡務先典實之作以洗浮腐之獘喜曽鶴齡諸作多梓行之至今評程文者以是科爲最蓋洪武永樂間程文體皆渾厚不特是科而已誠宜錄出以正文體而變士習至若登科錄永樂甲申二甲刻所對策十餘篇其後革正徳三年二甲第一人三甲第一人俱刻策事出焦芳輩非制也燕對錄曰正徳六年四月十三日講畢復召至暖閣叩頭畢上手取會試錄一本付司禮監太監張永授臣東陽等內有白紙票粘於紙上者三皆指摘所刻文字錯誤處上曰今欲別有施行但念衙門體面恐不好看與先生輩知之臣東陽出至暖閣畱寘案上永令內臣送至內閣是年大學士劉忠累疏辭疾聞此事而去蓋已有先入之說矣武舉凡武舉第三場考試官兵部請命如兩京鄕試之制正徳三年始刻錄前後有序賜會武宴一如文試九年十二年亦如之惟十五年兵部尙書王瓊變其制止用第一道刻文三篇本院官二員並兵部公侯伯皆爲考驗官今照舊規出策二道論一道嘉靖十一年臣道南曁王用賓蒙上命主考得周干等六十員其末則今都督陸錦衣炳也是科眾號得人評文洪武中聖祖召詞臣評論詩法太子正字桂彥良每應制先眾而就嘗進曰治道具在六經典謨訓誥願畱聖意詩非所急也上深然之自是恩遇隆洽稱曰老桂不名永樂七年仁宗東宮贊善王汝玉每日於文華後殿道說賦詩之法一日顧楊士奇又曰古人善爲詩者其髙下優劣何如士奇對曰詩以言志明良喜起之歌南燻之詩唐虞之君之志最爲尙矣如漢髙祖大風歌唐太宗雪恥除凶之作所尙者霸力皆非王道若武帝秋風辭志气已衰如隋煬帝陳後主所爲萬世之鑑戒也仁宗曰太祖髙皇帝有詩集甚多何謂詩不足爲士奇對曰帝王之學所重者不在詩太祖皇帝聖學之大者在尙書及諸書注作詩特其餘事今當致力於重且大者其餘事可姑緩仁宗曰世之儒者亦作詩否士奇對曰儒者鮮不作詩然有道徳之儒若記誦詞章謂之俗儒人主尢當致辧於此時仁宗監國視朝之暇専意文事因覽文章正宗一日諭士奇曰眞徳秀學識甚正選輯此書有益學者對曰徳秀是道學之儒所以志識端正所著大學衍義一書有益學者爲君不可不知爲臣不可不知君臣不觀衍義爲治皆茍而已嘉靖五年五月日食臣道南進洪範疏今上命顧鼎臣講洪範大學士楊一淸請講大學衍義每月三八日輪日講官二員進講臣道南預焉初講許敬宗姦邪章次講李林甫勸帝西幸章張孚敬聞之怒又復講林甫賀野無遺賢章孚敬怒不可解語桂萼曰行當黜之毋使預講僚也賴聖明簡注每啟沃文華時必顧左右曰道南來否後復進講楊國忠姦邪二章及元載結宦者李輔國以自固盧杞忌張鎰出之鳳翔忌楊炎貶之崖州至李逢吉則又結宦者王守澄孚敬大怒十二年七月初三日彗星見顧鼎臣輪講不到遂誣道南曁蔡昂不行代講謫知徽湖聖明洞鑑召復原秩其譖始不行雲正體國初文體承元末之陋皆務奇博聖祖思有以變之凡擢用詞臣務令渾厚醇正洪武二年三月戊申上謂侍讀學士詹同曰古人爲文章或以明道徳或以通當世之務如典謨之言明白易知無深怪險僻之語至如諸葛孔明出師表亦何嘗雕刻爲文而誠意溢出至今使人誦之自然忠義感激近世文士不究道徳之本不達當世之務立辭𨿽艱深而意實淺近卽使過於相如揚雄何禆實用自今翰林爲文但取通道理明世務者毋事浮藻於戲大哉皇言乎萬世之通訓也然近日文體或務追秦漢而失之險或駕言韓歐而失之弱本院儒臣宜知所守然風靡者多矣舉聖謨以戒敇之最急務也奏啟洪武十四年十二月丁巳命翰林院編修檢討典籍左春坊左司直郎正字贊讀考駁諸司奏啟以聞如平允則署其禦曰翰林院兼平駁諸司文章某官某例名書之永樂以後四方章疏經禦覽者內有難詞難字始令本院考究不復先期評駁記錄學士宋濂嘗輯洪武政紀此日錄之始也自後學士解縉有大明帝典洪武中事大學士楊士奇有三朝聖諭錄紀永樂宣徳時際遇召對諸事天順日錄大學士李賢所著𨿽紀時政然旁及論建與所傳聞彭時有可齋雜記専紀當時見用之事而本院故事多書厥後尹直有謇齋瑣綴李東陽有燕對錄按宋有時政房每遇上召對卽貼黃具寫付之𨿽勝國亦然若錄以傳信亦聖政聿新之一助也屏衺先王之制一道徳以同俗其有造言非聖者必刑無赦聖祖崇重儒術以濂洛闗閩爲宗罔敢有悖焉者也永樂中饒州士人朱季支獻所著書斥濂洛闗閩之說上覽之怒曰此儒之賊也時禮部尙書李至剛學士解縉侍讀胡廣侍講楊士奇侍側上示以其書縉曰惑世誣民莫甚於此至剛曰不罪之無以示儆宜杖之屏諸四裔士奇曰當盡毀所著書庶幾不誤後人廣曰聞其人年已七十毀書示儆足矣上曰謗先賢毀正道治之可拘常例耶遣行人押季支還饒州會布政司及府州縣官與其鄕士人明諭其罪而笞以示罰悉索其所著書殿閣詞林記卷十四●欽定四庫全書殿閣詞林記卷十五﹝明﹞黃佐廖道南撰經筵英宗嗣位年九齡大學士楊士奇等始奏請開經筵疏略曰去年十月宣宗皇帝禦左順門召臣士奇諭之曰明年春暖東宮出文華殿讀書凡內外侍從俱用愼擇賢良廉謹之臣臣士奇對曰此國家第一事正惟其時伏望陛下畱心不幸先帝上賓臣未敢遽言此事至重不敢久黙玆遇山陵畢早開經筵以進聖學因具合行事宜今當預擇講官必得問學貫通言行端正老成重厚識達大體者數人以供其職乞預命吏部禮部翰林院公同推舉具名陳奏取自上裁又曰天子就學其事體與皇太子親王不同乞先命禮部翰林詳定講筵禮儀陳奏又曰凡起居出入一應隨侍及使用之人皆宜選揀行動端莊立心行己正當者使在左右如或其人動舉輕佻語言褻慢立心行己不正者皆宜早去之若不早去隨侍旣久情意相洽不覺其非言聽計從後來欲去其勢難矣正統元年二月勑曰朕祗奉天命嗣承祖宗大寶統禦天下用主神人弗遑夙夜永惟厥道必學乃明今以初九日十九日禦經筵爾翰林春坊儒臣分直侍講夫道原出於天堯舜禹湯文武以隆政教而周公孔子闡明之我祖宗世所師法以安天下卿等宜安心竭誠相與討論務歸至當毋隠而勿彰毋曲以偏好庶明於行以興治化以福蒼生罔忝天與祖宗之命欽哉以太師英國公張輔知經筵事少傅兵部尙書兼華蓋殿大學士楊士奇少傅工部尙書兼謹身殿大學士楊榮禮部尙書兼學士楊溥同知經筵事詹事府少詹事兼侍讀學士王直少詹事兼侍講學士王英侍讀學士李時勉錢習禮侍講學士陳循侍讀苗衷侍講髙榖修撰馬愉曹鼐兼經筵官遂爲定制其後各部侍郎出自本院者得與焉然是時吏部郎中李茂弘已竊有謂君臣之情不通經筵徒爲文具之嘆矣會典所載經筵初開儀注開用勲臣一人知經筵事內閣大學士或知同知經筵事六部尙書左右都禦史通政司大理寺卿及學士等官侍班翰林院春坊等官及國子祭酒二員進講翰林春坊等官二員展書給事中禦史各二員侍儀鴻臚寺錦衣衛堂上官各一員供事又鳴贊一員贊禮序班四員舉案侯伯一人領將軍先期直殿內官於文華殿設禦座及禦案於殿內禦座之東稍南設講案於禦案之南稍東是日早司禮監官先陳所講四書經史各一冊置禦案又各一冊置講案先四書東經西史先期輪講官撰四書經或史講章各一篇預置於冊內是日早上禦奉天門早朝畢退禦文華殿升禦座將軍侍衛如儀鴻臚寺官引知經筵及侍班講讀執事侍儀等官於丹陛上行五拜三叩禮禮畢以次上殿依品級東西序立知經筵官序於侍班官上侍儀禦史給事中各二員於殿內之南分東西北向立序班二員舉禦案置禦座前二員舉講案置禦講之南正中鴻臚寺官贊進講講官一員從東班出一員從西班出詣講案前稍南北向並立鴻臚寺官贊鞠躬拜叩頭興平身畢展書官一員從東班出進詣禦案前跪展四書畢起退立於禦案之東稍南講官一員進講詣案前立奏講某書講畢稍退展書官復詣禦案前跪掩四書畢退就東班又展書官一員從西班出進詣禦案前跪展經畢起退立於禦案之西稍南講官一員進至講案前立奏講某經或某史畢少退仍並展書官復詣禦案前跪掩書畢退就西班鴻臚寺贊講官鞠躬拜叩頭興平身禮畢各退就東西班序班二員舉講案退置原所鴻臚寺官贊禮畢命賜宴鴻臚寺等官及講官皆跪承旨光祿寺官設宴於左順門宴畢叩頭出月講會典載月講常儀云毎月初二十二二十二日會講先期司禮監官陳設書籍禦案如前儀至期俟上禦文華殿侍衛侍儀執事進講賜宴禮同但各官止行叩頭禮孝宗時經筵𨿽隆冬盛暑不廢弘治十年四月二日當會講以享太廟有旨攺是月之三日至期遇雨又攺四日蓋聖學之勤不以事而廢如此嘉靖十年八月癸夘西苑豳風亭落成上禦無逸殿命輔臣李時翟鑾坐講曁日講官顧鼎臣謝丕張潮臣道南分撰書無逸詩豳風講章進呈畢設宴列坐於亭之兩旁天顏澄霽玉音宣暢蓋君臣同遊之盛如此次日臣道南進講文華殿首揭君子所其無逸章嗣後進講書經康誥惟民康乂章召誥顧畏民碞章及孟子踐形章理義悅心章被袗衣皷琴章君子反經章毎橫經竭忱上臨黼座俯躬咨詢虛心聽納一日講官劉龍進孟子至誠章上批曰龍於至誠能動乃云邇者黃河淸是至誠之驗也未免近諛但其末云謙以履盈約以保泰此二句卻好又倫以訓進論語陽膚爲士師章講章上批云以訓講哀矜勿喜云是慈悲憐憫夫慈悲二字是釋氏之教也朕所傳者二帝三王之道所習者孔孟之學也非釋氏之教也及魏校進書經講罪疑惟輕章上批云桂萼薦校善觧經義朕昨觀其講章並未有過人者且其前後率多腴詞難居近侍著吏部調南京用上之聖明知人如此直與堯舜同一道矣日講會典載日講官儀云凡日講止用講讀官內閣大學士侍班不用侍衛侍儀執事等官待班講讀等官入見行叩頭禮東西分立先讀四書次讀經或讀史每本讀十數徧直講官先講四書次講經或講史務在直說大義明白易曉講讀後侍書官侍上習書畢各官叩頭退每三日一溫講將前所講書通講一徧若講官中有事故同列代講其直解則講畢補進嘉靖十二年五月內臣道南輪講論語髙宗諒陰以下三章時汪鋐拜冢宰懇祈張孚敬攺題以其有君薨聽於冢宰句也臣道南執不之攺孚敬卽上掲帖上批云覽卿等奏朕悉已舊日講官徐縉講孟敬子撤去二節人之將死不講夫死生人道之常何諱之有如卿等言則忠讜之論何由得聞還著道南照舊進講次日臣道南講畢進說云臣按說命夢帝賚予良弼其代予言又云其惟不言言乃雍卽是以觀古之人君心純乎孝故宅憂而不暇於有言古之人臣心純乎忠故攝政而不嫌於代言然必有髙宗之聖而後可以用傅說之言必有傅說之賢而後可以輔髙宗之徳不然則莽操懿溫之流又將以冢宰借口於千萬世矣時孚敬聞之大怒出謂鋐曰講官欲中之傷又明日進講大學衍義許敬宗立武昭儀章及李林甫嫉李邕章楊國忠比李輔國章元載陷顏眞卿章盧杞嫉張鎰章李逢吉結王守澄章江充害戾太子章孚敬積憾至十三年七月初三日彗星見輪顧鼎臣席春進講鼎臣未到孚敬遂參臣道南及蔡昂不行代講乃謫道南於徽正欲鋐反噬也聖明軫念旋卽賜環而姦黨無所容其欺矣咨講國初己亥年正月聖祖克婺州置分中書省詔諸名儒會食省中日令二人進講經史敷陳治道此論道講學之始也吳元年初創設博士廳令博士許存仁等日講尙書等書及有天下令文學侍從之臣毎於禦前講說經史無定日亦無定所尋設華蓋文華武英等殿說書以儒士沈徳輩爲之其後惟本院及殿閣大學士專其事罷諸殿說書官然聖學緝熈甚力毎進講必反復討論以求義理之極致講畢必議及政事以爲常洪武三年二月上禦東閣學士宋濂待制王禕等進講太學傳之十章至有土有人濂等反復言之上曰人者國之本徳者身之本徳厚則人懷人安則國固故人主有仁厚之徳則人歸之如父母人心旣歸則有土有財自然之理也若徳不足以懷眾𨿽有財亦何用哉十六年八月上禦謹身殿東閣大學士吳沈等進講周書罔有立政用憸人上曰有小人必敗君子故唐虞任禹稷必去四凶魯用仲尼必去少正夘沈曰書云去邪勿疑所以深致其戒上曰國家不幸有小人如蓄毒藥不急去之必爲身患有小人巧於悅上忍於賊下人君若但喜其順適己意任其所爲而不問譬如犬馬傷人人不怨畜犬馬者乎十八年九月上禦華蓋殿命文淵閣大學士朱善講周易至家人上曰齊家治國其理無二使一家之間長幼內外各盡其分事事循理則一家治矣一家旣治達之一國以至天下亦舉而措之耳朕觀其要只在誠實而有威嚴誠則篤親愛之恩嚴則無閨門之失善對曰誠如聖諭大學士李賢天順日錄有曰髙廟看書議論英發毎儒臣進講必有辧說因講夷狄之有君不如諸夏之亡也辧曰夷狄僻逺不知仁義禮智之道孔子之意蓋謂中國𨿽無君長人亦知禮義勝似夷狄之有君長者宋儒乃謂中國之人不如夷狄豈不謬哉又講攻乎異端斯害也已辧曰攻是攻城之攻已止也孔子之意蓋謂攻去異端則邪說之害止而正道可行也宋儒乃以攻爲專治而欲精之爲害已甚豈不謬哉如此辧者甚多漢唐以來人君能事詩書如此畱意者亦不多見由聖資髙邁所以不襲故常而發前賢所未發也宣徳二年三月己酉上禦文華殿翰林儒臣進講孟子離婁章上曰伯夷太公皆處海濵而歸文王及武王伐紂太公佐之伯夷叩馬而諌所見何以不同講臣對曰太公以救民爲心伯夷以君臣爲重上曰太公之心在當時伯夷之心在萬世無非爲天下生民也三年二月癸酉進講舜典上曰觀二典三謨則知萬世君臣爲治之道不出乎此歷象日月星辰以閠月定四時天道以明治水土奠髙山大川分別九州島任土作貢地道以成克明峻徳以至恊和萬邦人道以建九官十二牧所掌禮樂刑政及養民之道後世建官繁簡𨿽不同大要不出乎此當時君臣都兪吁咈更相告戒用圖治功气象藹然何后世之不能及也講官對曰明良相逢故治化之盛如此上曰天生聖人爲後世法孔子刪書斷自唐虞使人知有堯舜所謂萬世帝王之師也十月庚寅儒臣進講春秋上曰聖人匡世之功憂世之心備見此書當時先王禮樂法度日以隳廢亂臣賊子接迹而起有此書而後天下知尊周又曰孔子作此書以尊周爲本孟子乃以王天下勸齊梁之君何也對曰孔子之時天下猶知宗周孟子之時不復知有周矣上曰聖賢之心實爲天下生民計孟子時不有王者興何以解生民之塗炭遂賜講官命左右送菓茗四年四月甲申上禦便殿與儒臣論史問漢唐諸君在位孰久對曰武帝玄宗上曰漢武好大喜功海內虛耗晚年能懲前過玄宗初政有貞觀之風久而恣欲疎忠任邪遂致禍亂竄身失國武帝猶爲彼善於此又曰善心生則明欲心生則暗武帝以田千秋爲賢玄宗以李林甫爲賢此治亂所由異也今上初命顧鼎臣講洪範及臣道南講無逸章禦制詩賜講官曰自昔聖哲務民義其所重者惟曰農文武興周繼二代功有攸自慶有鍾后稷實始肇王業公劉稼穡追遺蹤男親耕耨謹東作婦勤蠶織以禦冬對時舉事罔敢忽率以儉約守以恭百年積累膺眷命天人允恊云風從周公拳拳輔王室成王踐阼何雍容沃心申告端化本細大必舉不厭重乃知爲君貴法祖敬以逢吉怠必凶書垂無逸詩七月王者當服之心胸聖賢之言豈欺我躬行庶見臻時雍呈講凡講官侍讀者日在左右或進讀必諦聴髙皇帝嘗禦華蓋殿文淵閣學士朱善進讀心箴畢上曰人心道心有倚伏之幾蓋仁愛之心生則忮害之心息正直之心存則邪詖之心消羞惡之心形則貪鄙之心絕忠愨之心萌則巧僞之心伏故人常持此心不爲情欲所蔽至公無私自無物我之累耳永樂二年八月學士解縉等進呈大學正心章講義上覽之至再諭縉等曰人君誠不可有此好樂一有好樂泥而不返則欲必勝理若心能靜虛事來則應事去如明鏡止水自然純是天理朕毎退朝黙坐未嘗不思管束此心爲切要也楊士奇等先於六月亦進呈文華殿大學講義上覽畢稱善因曰先儒謂堯典克明峻徳一章一部大學皆具士奇對曰誠如聖諭堯舜禹湯文武數聖人凡修諸躬施於家國天下者皆大學之理上曰孟子道性善必舉堯舜爾等於講說道理處必舉前古爲證庶幾明白易入又曰帝王之學貴切已實用講說之際一切浮泛無益之語勿用蓋畱神融會必妙悟至理而後已成化初洗馬楊守陳進講武成篇曰魯論稱舜無爲而治周書稱武王垂拱而天下治然後世人主有深居禁中委政內侍者召閻樂之禍有髙拱無爲惟寵嬖艷者啟祿山之亂何也堯舜之所以無爲者由其封山浚川以至舉相去凶無一不盡其道武王之所以垂拱者由其列爵分土崇徳報功無一不究其心皆嘗憂勞以有爲乃能佚樂而無爲也後世人主則孟子所謂安其危利其菑樂其所以亡者耳惟陛下畱意時左右聽者悚然守陳眞善於啟迪者矣孝宗時嘗召大學士劉健李東陽謝遷議事因謂曰昨日令李榮來說日講時劉機講陳善閉邪陳字解做陳說不是止云敷陳其說乃可耳皆應曰諾健進曰昨李榮又說以善道啟沃他他字不是上微笑曰他字也不妨大抵講書湏要明白透徹直言無諱道理皆是書上原有的不是纂出若不說盡也無進益且先生輩與翰林院是輔導之職皆所當言健對曰臣等若不敢言則其餘百官無敢言者矣上曰然遷曰聖明如此講官愈好盡心今上禦講筵虛心聽納一日問顧鼎臣曰堯典舜典是何人撰述對曰史臣所撰曰當時唐虞兩朝只數百言說盡何其簡要後世若宋史何其浩繁也卽命史臣刪述入直洪武中令儒臣更番入禁中毎日用一員進講侍直誤者論罪大學士吳沈嘗坐進講遲誤被劾永樂以後多渥典自設經筵後講官不復入直惟令本院及坊局官相輪侍班久之選爲展書官又自展書乃得充月講官若日講則用年資深而品秩尊者正統中修撰商輅侍班上廉知其名諭學士曹鼐等曰商輅著展書宜選一人與輅爲對初選修撰王玉弗稱旨再選編修陳文乃兪允未逾月復諭鼐曰商輅陳文著講書蓋自後鮮出新擢云趨召聖祖時凡觀經史中有句讀字義未明者必召翰林儒臣質之𨿽有知書內侍能文宮人不得近蓋不特紬繹義理而已洪武末侍講方希直有詩云風暖彤庭尙薄寒禦鑪香繞玉欄漧黃門忽報文淵閣天子看書召講官卽其事也成祖寶訓云上親朝之暇輙禦便殿閱書史或召翰林儒臣講論永樂以後蓋莫不然今上召臣道南於徽州至都城通惠河廠中已奏聞禦札曰聖母近違和今臻安吉詣皇伯母宮謝視疾擬明日吉慈躬出宮朕惟親安其子之歡慶當何如擬奉壽安宴以稱壽承歡鼎臣道南各撰致語二篇來用遂召至平臺賞以金綺陳說祖宗時講官於講書後得言時政闕失及陳論所見洪武中大學士吳沈進講畢進去邪勿疑之說因曰小人懷姦甚似忠信不可不察上曰然憲宗在東駕覽學士劉珝周官無逸篇文王懷保惠鮮章遂及時事數十天顏豫悅深有契於心未幾嗣大位卽卻貢獻減財賦罷諸道鎭守官皆昔所論也弘治侍講學士李東陽大旱應詔言事摘經筵所講孟子中要論切於治道者析爲數條極論其理而時政得失以類附焉上嘉納之𨿽非面陳然均之爲啟沃之義恩賚正統初經筵始開賜宴於禮部知經筵官賞白金八十兩寶鈔四千貫文綺四表裏同知經筵及講官賞白金五十兩寶鈔二千貫文綺四表裏侍班官賞白金三十兩寶鈔三千貫文綺二表裏餘皆賞寶鈔有差具本稱謝有曰萬幾有暇恆親禦於經筵多聞是求肆詳延於儒雅臣等荷絲綸之飭勵繼宴賜之便蕃於緝熙殫厥心允洽周成之徳念始終典於學敬陳商說之篇已而講官各賜廂金玳瑁香帶大紅織金紗羅襲衣冠履皆具天順八年八月憲宗禦經筵講官學士柯潛等賜白金三十兩寶鈔三千貫文綺二表裏而庶子兼侍讀徐溥侍讀倪嶽編修彭華等與焉成化四年十二月賜經筵儒臣七人襲衣冠履時柯潛已聞父喪上命卽其家賜之十二年大學士商輅等題奏言太常寺卿兼侍讀劉珝日講經筵進講經史其勞與少詹事兼侍讀學士柯潛李泰同十四年四月十二日皇太子禦左春坊進講大學首章退宴文華門十二日上禦經筵進講中庸二十章退宴左順門寵錫稠疊前此所未有也孝宗時尢重經筵學士程敏政記其事云弘治元年三月十二日初開經筵賜宴及白金寶鏹十三日文華後殿早進讀尙書孟子及午進讀大學衍義以爲常講畢賜茶上皆呼先生而不名四月二十八日以後屢賜桃杏郁李蓮房鮮筍靑梅枇杷楊梅雪梨鮮藕五月二十九日以後屢賜敏政等具表稱謝且記之以詩有曰黃封盡帯幹淸字朱實平分上苑香七月二十日文華殿後講上顧中官賜講臣冠帯鞾袍敏政預賜織金雲鴈緋袍一副金帯一及烏紗帽皂韈面謝訖上顧謂曰先生辛苦鹹對曰此皆職分當爲頓首而退有詩記之云日映罘罳曉殿淸湛恩稠疊駕親臨褒衣紅濯天機錦束帯黃分內帑金久幸淸班容官履漸慚華發點朝簮經生職分尋常事消得君王念苦辛時上最重儒臣學士張元禎短小毎進講上俯幾聽之嘉靖五年正月上召大學士楊一淸費鋐石珤及編修孫承恩臣道南曁張治王用賓等至文華殿諭曰大典未備特命卿等纂修以埀後世各賚白金文綺有差嗣是毎遇經筵日講召講官顧鼎臣謝丕及臣道南蔡昂賜賚無算臣道南悉記以詩賜枇杷菓詩云炎日殊珍出尙方賜來猶染禦園香珠丸云篚承優渥玉液霞罌敢自甞賦擬上林風韻別貢緣南國露華芳翠籠函賜同袍士蕙圃蘭臯倍寵光賜鰣魚詩雲暑雨經旬濕不開雪鱗冰艦自南來禦庖珍饌傳中使講幄金盤出上裁薦鮪未湏歌寢廟釣鰲何必羨蓬萊素餐忝竊慚無補魚藻空懷絕代才賜鮮筍詩云端居玉署槐陰細拜賜金門竹筍新仙苑靑霄分鳯族禦題彤管浹龍鱗娟娟秀色猶含雨裊裊柔芳尙帯春卻憶瀟湘千畆地野人持贈未爲珍賜鮮藕詩云承明供奉羅珍饌中使仍傳賜藕鮮捧出禁垣三錫寵薦來家廟寸衷虔潤含天上金莖露淸挹峯頭玉井蓮自是龍池有仙種江南風物敢爭先賜講官大帯詩雲南郊禋薦勞明主上界仙班重講臣寶帯頒從三接晝玉堂先領一陽春光逾照乘連城價寵倍通天絕域珍揣分敢云稽古力立朝端委報君身殿閣詞林記卷十五●欽定四庫全書殿閣詞林記卷十六﹝明﹞黃佐廖道南撰顧問侍從文學之臣論思獻納自漢已然至唐始設翰林以言語文字備顧問因有天子私人與內相之目而待制輪對有非諸司所敢望者國初儒臣𨿽布衣皆得備顧問及置本院凡上禦奉天華蓋謹身文華武英諸殿文淵閣東閣東西黃閣文樓武樓奉天左順右順中右思善等門並出入禁籞無不從遊又定爲入直卽唐之待制也奏事卽宋之輪對也宣宗嘗謂侍臣曰君臣一體猶元首之有股肱故於儒臣毎燕見必從容咨訪使盡其意此所以上下交而徳業成也正統以後入直奏事之制旣廢凡有宣召獲承顧問咸歆艷以爲榮嘗觀洪武中太祖嘗祀方丘患心不寧以問學士宋濂濂對曰孟軻有言養心莫善於寡欲審能行之心淸而身泰矣上深然之夫以逆耳之言能格心如濂眞以道事君者也然濂毎有陳對絕不以語人署溫樹二字於居室之壁有問及內事者指以示之禔身愼幾事之密若濂者誠可爲備顧問之法永樂時內閣七人惟楊榮金幼孜黃淮楊士奇當顧問時從容詳愼亦濂之亞云責難聖祖立國使人人得以盡言倚毗近侍尢切洪武二十九年十一月以修撰張信爲侍讀編修戴徳彛爲侍講諭之曰官翰林者𨿽以論思爲職然旣列近侍旦夕在朕左右凡國家政治得失生民利病當知無不言昔唐陸贄崔羣李絳之徒在翰林皆能正言讜論補益當時顯聞後世爾等當以自期毋負朕擢用之意永樂三年四月成祖禦奉天門視朝罷召六科給事中諭曰朕日臨百官可否庶政或有失中者爾等宜直言無隠又顧翰林學士解縉等曰敢爲之臣易求敢言之臣難得敢爲者彊於已敢言者彊於君所以王魏之風世不多見若使進言者無所畏聽言者無所忤天下何患不治朕與爾等皆勉之又嘗謂諸近臣曰早來在宮中偶忘一事問左右皆不能記憶蓋沈思久而後得之朕以一人之智處萬幾之繁豈能一一記憶不忘一一處置不誤拾遺補過近侍之職自今事之叢脞者爾等但悉記之以備顧問所行有未合理亦當直諌朕自起兵以來未嘗違忤直諌爾等愼勿有所顧避將順聖祖欲省刑學士詹同承顧問頓首賀曰陛下之言及此天下之慶也因言古者刑不上大夫上深然之又嘗當春月欲行刑以爲疑問於左司直郎汪仲魯頓首涕泣曰此天地之仁也請卽免行刑上允所奏郕戾王之葬也左右請以汪妃殉英廟不忍以問大學士徐有貞李賢賢言景泰初汪後卽不得志況二女皆幼可憫臣愚以爲宜厚遇之上憮然以爲是又思建庶人幽大內久欲赦之左右多以爲不可召問賢賢曰陛下此一念太祖在天之靈實臨之堯舜存心不過如此上意遂決遣中官衛送之居鳯陽聽出入自便上厭左右招權納賄與賢言之賢謂人君之權不可下移惟自攬取則彼之勢自消上曰然無此相礙何事不順吾五更二點起拜祖宗畢卽出視朝循此舊規不敢有悞退朝至文華殿或有政事訪問大臣商確復省章奏賢曰自古賢君修徳勤政莫不皆然願陛下持此不衰堅如金石可以爲堯舜之君矣上一日又曰中官蔣冕嘗效勞其實讒亂朕初復位卽於太后前言曰皇后無子當換朕卽斥之及東宮旣立冕復曰其母如何朕曰當爲皇貴妃乃止以此逺絕之賢曰讒說殄行自古帝王所深惡者絕之最是賢之善於將順此類也故當時奏對無不當上心者成化十一年十一月詔復郕戾王位號初下羣臣議又遣太監懷恩等至內閣問大學士商輅萬安等輅力陳所以當復之故言甚剴切左右皆泣輅亦泣上聞之感動疏入卽允輅舉手加額曰皇上此舉堯舜之盛徳也遂上景皇帝尊謚云調停成祖巡狩漢庶人髙煦窺伺儲貳上不能無疑永樂九年三月翰林諸臣奏事右順門特召楊士奇問曰汝輔監國久東宮所行果如何對曰孝敬上曰試言其事對曰凡事宗廟籩豆之類皆親閱自車駕北徵恆切懷憂不遑寧居日中昃始食及勅使至始釋然寛慰上曰聞輔臣中獨爾能持直道不見忤否對曰臣性愚戅但見容納且殿下天資甚髙非眾人所能及或有過未嘗不知知之未嘗不悔而速攺之且用心以愛人爲本將來不負陛下付托上甚喜命尙膳賜酒饌十四年上在北京聞髙煦有異志及還以問士奇曰汝與蹇義在此漢府事皆當悉知昨問義不肯言汝盍言之如朕未知汝輩慮有離間之罪朕旣知矣汝何慮對曰漢王始受冊封國雲南不肯行攺靑州又堅不行今朝廷將徙都彼欲畱守南京天下皆疑其心惟陛下善處之乃詔削其兩護衛處之樂安州曰此去北京甚邇卽其作禍可朝發而夕擒也宣徳元年髙煦果反車駕親徵罪人旣得師還六部惟尙書陳山迎駕山見上言宜乘勝移師向彰徳襲執趙王上召楊榮蹇義夏原吉楊士奇謀之有以爲可者上令士奇艸勅士奇執不從遂還京一日問士奇曰言者論趙王日益多柰何士奇請遣駙馬廣平侯袁容賫璽書往開諭之上從其請王喜卽獻護衛且上表謝而言者頓息自是上待趙王日益親厚而薄陳山踰數月召士奇至南齋宮諭之曰吾趙叔不失親親之禮爾有力焉自今毋以見忤爲嫌遂賜白金寶楮文綺若士奇者可謂善調護朝廷骨肉之間者矣景泰中易儲一事當國者有靦顏焉論薦聖祖嘗問及廷臣臧否宋濓惟舉薦名士稱其善者不置問否者爲誰對曰善者與臣爲友故知之否者縱有臣不知也自是毎用人多命本院官舉而用之宣徳三年六月召楊榮楊士奇謂曰祖宗時朝臣無貪者宣宗因問其甚者榮以都禦史劉觀對士奇曰風憲所以警肅百僚憲長如此則諸侯皆效之上撫掌嘆曰除惡務本又問廷臣中誰可使掌憲士奇對曰通政使顧佐廉公有威榮曰佐亦嘗爲京兆尹政淸獘革上喜曰顧佐乃能如此命賜茶而退數日擢佐右都禦史乃治觀罪及士奇寢疾英宗遣內官詢人才舉檢討李紹等五人以對皆至大用天順中李賢在內閣奬進廉士首舉耿九疇爲都禦史軒輗爲刑部尙書年富爲戶部尙書九疇爲權臣所排輗不得志去賢屢言於上還之禮部缺侍郎有求近習薦升者上問賢賢曰不知其人臣所知者學士李紹可任因言士風不振多夤緣求進如用紹請於黼座召吏部面命之庶幾士類知警上從之命下之日傾朝愯然初石亨以文臣總軍務於邊使武臣不得逞因請罷之居無何邊徼騷然上悟其非命賢舉可任巡撫者賢以都禦史李秉芮釗白圭王宇陳翌薦後松潘冦發薦都督許貴往平靖之成化中編修陳音抗疏言異端日熾宜召還尙書李秉修撰羅倫編修張元禎評事章懋給事中王徽舉人陳獻章置之臺諌革去法王佛子眞人位號禁創寺觀則正人用妖妄息矣不報景泰末學士商輅薦司直郎林聰詔復職後聰忤宰執欲加重辟輅力辧之憲宗朝聰遂拜南京禮部右侍郎姚夔考滿至京輅又薦畱後夔薦歷吏禮二部尙書亦輅汲引之故也申救洪武初朝臣有上疏萬餘言者太祖厭其迂衍欲罪之宋濂對曰彼應詔上疏其心爲朝廷耳奚可深罪乎上乃覽疏有足采者召阿意者罵曰若向非濂言幾不悞罪言者耶洪熈初大理少卿弋謙數言事有言其賣直沽名者楊士奇對曰主聖則臣直惟陛下容之不然進言者將懼矣仁宗免其朝參令專坐司視事自是一月餘言事者少仁宗諭士奇曰自免弋謙朝言者不至豈果無事可言遂令士奇書勅引過命謙如舊朝參令百官言事毋以謙爲戒景泰五年十月給事中有忤執政者大學士髙谷請從輕典卒得左遷七年順天府鄕試太常卿劉儼爲考官時大學士陳循之子英王文之子倫入試不中二人交章奏儼欲寘於法谷時病彊起預考考畢入言曰大臣子與寒士並進已不可況又不安於命欲構考官可乎由是儼得釋旨中下以英倫爲特賜舉人谷由此與二人不合屢求退然天順中彭時在內閣上方倚任李賢日與面議賢退乃諮訪於時有不可者時毎執不肯初或相忤久之相恊後錦衣衛指揮使門達用事忌賢陰中傷之上怒曰賢且得罪但當專用彭時中貴以語時時矍然曰何遽至此因爲力辧其誣得釋一日欽天監湯序言變異上以問修撰嶽正正曰姦臣未有聞於朝著者若求之人人自危耳序術疏淺不足信事遂寢弘治中武崗知州劉遜爲岷府奏訐被逮科道奏乞寛貸上怒俱下之獄大學士劉健等言遜情輕譴重言官爲國盡忠槪以爲罪後有大利害誰可言者上乃釋之正徳二年尙寶卿崔璇禦史姚祥張彧主事張偉給事中安奎咸被系時劉瑾用事欲俱令枷號大學士李東陽俱申捄寛釋一日早朝有文書一卷投於丹墀錄瑾過惡上命瑾等詰問無肯承者遂執朝官三百餘人詔送獄東陽奏此事必陰謀所爲同朝諸臣倉卒拜起豈能知之乃盡得釋匡弼凡被顧問必關於國家大體而後言之永樂五年冬廣東布政徐奇入覲載嶺南藤簟將以饋廷臣上閱視無楊士奇名乃獨召之問故士奇曰奇自都給事中受命赴廣時眾皆作詩文贈之故有此饋臣不預者以當時命未有所作不然亦不免今眾名𨿽具然受否未可知且物微甚當無他上意解卽付中官單目令毀之一無所問洪熈元年四月有旨故東宮官鄒濟徐善述王汝玉皆贈官賜謚令建祠於墓四時賜祭士奇進曰禮貴得中朝廷惟宗廟以四時享𨿽社稷孔子亦皆春秋二祀濟等𨿽有勞祀之乃與宗廟等可乎上曰吾過矣遽召禮部攺春秋祭景泰元年八月英廟車駕自北狩還方議奉迎禮眾疑未定千戶龔遂榮寓書於大學士髙谷言奉迎當從厚谷卽袖其書以進且曰武夫尙知此禮況儒臣乎已而朝廷以遂榮非分下錦衣獄會車駕至百官郊迎谷復上章以伸前議聞者韙之而遂榮亦釋後英廟居南宮指揮盧忠妄言南內事景帝欲窮治之學士商輅請止罪忠一人以全大體上從之天順初錦衣衛邏得一僧妖言惑眾獄具當坐反及太監牛玉援近例請官邏者內閣修撰嶽正言事縱得實不過合妖言律活其從十數人邏者準應捕律而已時忠國公石亨與太監曹吉祥怙寵擅權有投匿名書指斥朝政者獨不及亨緝捕甚急舉朝惶駭亨勸上出榜募能捕告賞以三品職上令內閣撰榜格嶽正與呂原見上曰爲政自有體盜賊責兵部姦宄責法司豈有天子自出榜購募之理且堯建進善之旌舜立誹謗之木秦始皇杜諫乃下誹謗妖言之令由此過失不聞卒至亡國陛下新復寶祚正當以堯舜爲法秦爲戒縱欲窮治其事緩則人情怠忽事自覺露急則人情危懼愈求韜晦不如勿究吉祥從旁請究甚力上曰正言是也成化初太監劉永成死有軍功欲封爲伯大學士彭時力爭之或曰自古有封侯王者時曰此盛世事耶祖宗成憲具在誰敢違之事遂寢十二年七月建玉皇閣於宮北別創禮儀樂章將有事焉學士商輅論毀之十三年四月太監汪直創西廠立威內外官臥不貼席輅與同寅疏其十罪以聞上卽命革罷納言成祖嘗與學士解縉論羣臣禦書蹇義等十人名命各疏於下縉具以實對於義曰其資厚重而中無定見於夏原吉曰有徳有量不逺小人於劉儁曰𨿽有才幹不知顧義於鄭賜曰可爲君子頗短於才於李至剛曰誕而附勢𨿽才不端於黃福曰秉心易直確有執守於陳瑛曰刻於用法好惡頗端於宋禮曰戅直而苛人怨不卹於陳洽曰疏通警敏亦不失正於方賓曰簿書之才駔儈之心旣奏上以授東宮曰李至剛朕洞燭之矣余徐驗之問尹昌隆王汝玉對曰昌隆君子而量不弘汝玉文翰不易得所惜者市心耳後十餘年仁宗出其所奏示楊士奇曰人率謂縉狂士縉非狂士向所論定見也宣宗爲皇太孫時官僚左庶子陳山邪侫得寵同列戴綸林長懋以直諌爲山所讒害上卽位始知之宣徳四年十月一日朝罷楊士奇侍上於左順門遙望見山上曰汝試言山爲人對曰君父有問不敢不盡誠以對山𨿽侍從日久其人寡學多欲而昧於大體非君子也上曰然趙王事幾爲所誤朕已甚薄之近聞渠於諸司日有干求不厭當不令混內閣也蓋上初臨禦以山及張瑛東宮舊臣俱升內閣視事至是事寖聞於內有旨調瑛南京禮部山專教內豎俱罷內閣之任天順初內閣修撰間爲上極言曹石勢太甚慮有變宜早爲節制上曰汝可以朕意告之正徑造亨諷令稍自斂戢二人怨之正遂被斥竄及二人誅上召李賢謂曰向者嶽正固言之他日又思正曰嶽正到好只是大膽因召還焉武宗時逆瑾用事凶焰熾甚大學士劉健等率諸臣伏闕請誅之焦芳陰爲瑾地言者遂沮而健與謝遷輩皆引去於此見君子勝小人之難也當其事者必先事預防而後可計慮成祖一日晚出右順門召內閣諸臣楊榮一人在出江西三司奏章示之言吉安鄕民嘯聚者遣行人許子謨賫勅撫諭又遣都督韓觀率兵隨之如撫諭不下卽加兵及是奏至上曰非觀至不下其降勅褒觀榮讀訖奏曰計發表之日觀尙在中道未足褒也從之後詢之果然榮自是益見重畨長阿嚕臺旣納欵欲收女直土蕃諸部聴其約束請朝廷刻制詞於金錠集諸部長磨酒飲之以盟上以問翰林諸臣黃淮對曰畨人莫測其心使各自爲心則力易制若並爲一則力大難制矣此舉實其姦謀也上顧左右曰黃淮如立髙崗無逺不見爾等如立平地所見惟目前耳天順初石亨從子彪鎭大同遣使獻捷內閣詢其狀其人盛陳戰伐且稱斬首無算嶽正取地圗指示曰某地至某地四面皆沙漠梟於何所其人驚伏成化四年平涼圖克坦布斯反官軍連失利遣都禦史項忠往撫捕之大學士彭時商輅料其必成功而朝議洶洶咸欲再遣將出師時等執不可或以危語動之時等不爲動未幾獻俘至上喜甚各賜俘奴一人籌邊洪武十七年侍講李翀論武事重在任將上曰任將固重必用之專信之篤而後成功齊用穰苴魏用樂羊可謂專且篤矣故皆有功若唐用魚朝恩吐突承璀爲監軍使諸將掣肘故敗事也永樂五年諭徳楊榮奉命往甘肅察視守備還奏稱旨七年春甘肅總兵何福奏降將托克托布哈等率部來歸命榮往同福議處遂奉命持節往額齊訥之地事平封福爲寧逺侯十年冬甘肅守帥西寧侯宋琥奏邊人婁達衮逃居齊勤蒙古衛將爲邊患時丰城侯李彬鎭陜西遂勅彬率師剿之且命榮往與計度十二月還奏餉道險阻沍寒人疲馬瘠不可行且小國不足煩王師遂敕彬旋師二十一年秋榮復扈從西徵駐驆萬全一切軍務悉付榮掌之寧陽侯陳懋奏邊主額森托噶來歸命榮往議二十二年復從北徵中道軍餉不繼上聞之命榮與金幼孜總計其數遂如所言遣使諭眾釋其不臣之罪宣徳二年十月交趾黎利遣人進前安南陳王三世嫡孫暠表乞立爲陳氏後上密以示英國公張輔請發兵討之輔退乃召尙書蹇義夏原吉謂曰何以處之二人對曰舉以與之無名徒示弱耳二人退召楊榮楊士奇出表示之且諭以三人所對曰今日與爾兩人決之榮曰永樂中費數萬人命得此至今勞者未息困者未蘇發兵之說必不可從不若因其請與之可旋禍爲福上顧問士奇云何對曰榮言當從求立陳氏後者永樂初訪求之不得乃郡縣其地數十年來兵民困於交趾之役極矣體祖宗之初心以保其赤子此正陛下之盛徳何謂無名且漢棄朱厓前史爲榮何謂示弱臣侍仁宗皇帝久聖心數追憾此事臣願今日明決上曰汝兩人言正合吾意皇考言吾亦聞之屢矣今吾三人可謂同心同徳遂令尙膳賜酒饌明旦罷朝出暠表示文武羣臣皆曰從之便遂赦交趾命羣臣舉奉使者明旦蹇義欲易以伏安眾莫敢異之士奇私謂夏原吉曰此無籍小人用之必辱朝廷公當榻前力爭已而有旨召眾皆入蹇遂奏用伏安上顧問夏原吉對曰不可用遣之必辱國遂不用英宗北狩景帝卽大位有倡議南遷者中外洶洶大學士陳循髙谷侍商輅等上言聖駕一移大勢去矣乃出榜曉諭人心稍安無何敵大舉逼京城眾論戰守不一循等皆言兵敗之餘宜固守且敵乘勝逺來勢必難久可伏兵歸路擊之時京師戒嚴內閣諸臣運謀設策迄昏乃出至忘寢食外諭諸將奬其忠義之心日令操練軍馬整飭器械以備戰守遣官分頭安戢畿內降夷以防不虞嚴督邊關固守要害然敵攻益急總兵官石亨折弓厲聲曰宰臣不出計策莫能支矣循等上疏請勅宣府遼東令總兵官楊洪曹義各選勁騎以進與京軍夾擊又爲張榜敵營有能擒斬額森者髙爵厚賞復寫書作喜寧與司禮太監興安雲約誘額森入冦宜乘其孤軍合兵剿殺蓋喜寧以畨人爲內侍與敵通謀者勅下偶爲敵人邏卒所獲未幾宣府遼東兵至我軍大振敵聞之一夕遁去京師遂奠天順中兩廣用兵編修邱浚條用兵事宜內閣具本繳進行之弘治十七年六月北邊小王子遣使求貢甚急大同守臣以聞或報敵有異謀內閣具揭帖乞會官詳審上朝退召劉健李東陽至暖閣上曰各邊糧艸湏與劉大夏說用心整理健奏曰京營官軍亦湏整點聴徵上曰然東陽對曰聖諭將官當用謀略與經戰陣者但京軍有名無實初設團營時有十二萬今消耗過半古人云足食足兵今食不足兵亦不足臣等毎思及此寢食不安上曰軍士湏管軍官撫卹不可剝削東陽對曰誠如聖諭七月初四日復召至暖閣上袖出大同鎭巡官奏言敵之勢重近又掘墩殺軍上曰邊軍皆我赤子彼被殺者若何可言朕當與作主涼軍巳選聴徵二萬湏再選一萬整理齊備定委領軍名目卽啟行健等對曰皇上重念赤子一言誠宗社之福京軍未宜輕動遷曰邊事固急京師尢重居重馭輕亦湏內顧家當上猶未釋東陽曰近日北邊與朶顏交通潮河川古北口甚爲可慮健因備言大同險逺本鎭尙可支持潮河川去京師不過一日最爲切近誠宜先慮上曰今亦未便出軍但湏預備停當待報乃行免致臨期失措皆對曰聖慮甚當退擬通選京軍三萬令兵部推委領軍官臨期酌量地方事勢具奏定奪後三日召劉大夏面議出師之意大夏力言京軍不可輕出大意與內閣同師乃不出已而沿邊將帥殺陣次第擬報而敵謀亦沮條疏永樂二十年三殿災金幼孜楊榮等陳便宜十數事皆見施行他官建言如蕭儀輩多獲罪死侍讀李時勉自刑曹入院卽慨然論天下事被系兩歲洪熙初復抗言極諌被撲不死攺交趾道禦史又三上章下詔獄不死蓋未始有申拯之者修撰羅汝敬亦言時政十五事降雲南道禦史蕭時中言致災八事侍講謝璉上治安十五事皆畱中正統八年四月雷震奉天殿鴟吻詔求直言王振專恣侍講劉球上疏謂權不可下移振怒適修撰董璘求爲太常卿下獄而球所言有謂太常卿必得儒者馬順迎合振意誣球與璘朋姦亦下獄死焉學士劉定之因京師大水上十事皆不行景泰初英廟至自沙漠檢討邢讓言事坐是不通顯時方春久旱災異疊見學士周敍進言大臣之罪固不可辭臺諌之臣緘黙無補各處鎭守中官病民尢重皆致災之由也會敍考績至京師仍命畱院辦事周洪謨始授官遂條陳十二事凡有所見卽封章具聞憲宗初卽位編修張元禎勸行三年喪又上疏言治道大本大原曰講學定治曰用人曰厚風化與時宰議不合乞歸家居二十餘年修撰羅倫編修章懋黃孔昭檢討莊■﹝日上永下﹞相繼言事皆逺貶慈懿皇太后之喪修撰羅璟上疏言宜合葬裕陵又與諸學士合章以請其後亦左遷南京員外郎出使宣宗初元大學士金幼孜奉命持節冊封安化眞定二王妃歷河南北闗東西之境所過兵民休戚旣還具疏奏聞景泰五年南京災上念祖宗陵寢所在命大學士髙谷往祭事竣錄被災者千餘家悉發廩賑之奏聞稱旨弘治十七年閏四月闕裏災重建孔廟落成遣大學士李東陽祭告五月事竣還朝以所經過天災民瘼上奏詔查議行之效諍洪武二十一年四月上謂庶吉士解縉曰朕之與爾義則君臣恩猶父子當知無不言縉於是上封事萬言皆人所難者上嘉奬之景泰初敵入境庶吉士劉淸上封事多見采錄淸由是知名累擢兵部侍郎成化二十三年十月庶吉士鄒智因災異上疏略曰星變見於朝廷蓋陽不能制陰之象也宜進君子退小人其原當先於內閣萬安恃權怙寵殊不厭足劉吉附上罔下漫無可否尹直挾詐懷姦恬無廉恥世之所謂小人也王恕素志忠貞可任大事王竑秉節剛勁可寢大姦彭韶學識醇正可決大疑世之所謂君子也然君子之所以不進小人之所以不退者豈無自哉大抵中貴有以陰主之也自古君子小人進退之機未嘗不決於此曹之盛衰也願陛下以太祖爲法則君子可進小人可退而天下之治成矣疏上謫石城吏目卒成化四年六月慈懿皇太后錢氏崩憲廟嫡母也詔大臣議葬眾相視莫敢先發大學士彭時謂同朝曰梓宮當合葬裕陵主祔廟此一定體無可議者卽與禮部尙書姚夔定議具疏引漢文帝合葬呂后宋文宗合塟劉后故事上猶重違母后之意未允時率羣臣伏文華殿以請號哭不起上聞之使中官宣請中官退翰林中有呵中官使還者眾官皆曰死不敢奉詔且不得命不敢退時學士商輅劉定之進曰人心如此實天理所在望朝廷俯從於是中官入奏上感動母后亦悟卽傳諭羣臣卿等昨者會議大行慈懿皇太后合祔陵廟固朕素志但聖母疑事有相妨未卽兪允朕心終不自安再三據禮所幸聖慈開諭特賜允諾卿等其如前議施行眾聞命咸呼萬歲而退正徳中伏闕請誅逆瑾及跪門號泣諌止南巡尙書王恕等俱各上疏載在國史旌直大學士楊士奇輩仕三朝言聴諌行每被旌賞初永樂中禦史李祥舒仲成奉勅理木植稅課之獘王汝玉預焉汝玉上監國時所愛者嘗有旨命祥等削其人勿奏二人力言不可萬一聖上有聞得罪反重旣忤意遂已犯者後皆茍免上嗣位尙書蹇義因奏仲成他事上曰是嘗爲禦史臺得南京木植稅課乎對曰然曰李祥安在對曰丁母憂去矣時仲成已升湖廣憲副卽命都察院捕治仲成士奇聞之進疏曰向來小人得罪者多陛下卽位以來皆已宥之今又追理前事卽詔書不信漢景帝爲太子待詔衛綰稱有病不赴卽位進用綰前史韙之上覽之喜卽有旨罷治仲成而降勅奬諭士奇賜米及鈔幣又面諭之曰有卿盡心如此朕復何憂宣徳六年七月時上好微行一夕漏下二十刻以四騎出過士奇家前報者言範太監來士奇倉皇出迎上已入門立月中士奇俯伏悚懼言陛下柰何以宗廟社稷之身而自輕擾擾塵埃昏暗中誰識至尊萬一或有識者變起倉猝何以備之上笑曰思見卿一言故來耳遂屏左右語竟顧謂士奇曰此居且敝當爲汝葺理士奇叩頭懇辭曰陛下宮殿未建臣必不敢當車駕今夕俯臨外間明日必有知者自此愼出事出不測當慮也駕還宮明日遣太監範弘密問士奇車駕幸臨曷不謝對曰至尊夜出愚臣迨今中心惴栗未已豈敢言謝又數日遣弘問士奇今天下平靖上時一微行何足過慮堯不微行乎士奇對曰陛下尊居九重恩澤未洽幽隠萬一有寃夫怨卒窺伺竊發誠不可無慮後旬餘錦衣衛獲至二盜蓋盜嘗殺人官捕之急遂私結約候車駕之玉泉寺挾弓矢伏道邊林莽中作亂時有捕盜挍尉亦變服如盜入盜羣以其謀告之遂爲所獲上旣誅二盜嘆曰士奇言不虛卽日遣太監範弘賜白金文綺士奇明旦入對上曰自今如汝言不復微行他如楊溥密疏獲賞之類不可具舉自是以來蹇諤之風漸少而言之亦未必不幹怒也惟弘治五年四月大學士邱浚奏疏萬餘言大槪謂上攺元之初歲在戊申與太祖洪武初元同符今天災疊見宜釐革庶政盡復太祖舊規以應天意因擬爲二十二條歷指奇衺之逢迎者開諭而力辧之使不至售其姦上覽奏甚悅批答以爲切中時獘行之自此聖心向用恆加賞賚然浚時年已髦矣其後上日英明頗逺近習而信聽內閣亦浚有以啟之也武宗時逆瑾柄國𨿽大臣言出禍從大學士劉健等極言時獘以爲卽位之初詔書一下天下延頸想望太平而朝令夕攺訖無寧日百官庶府仿效成風非徒廢格不行抑且變易殆盡建言者以爲多言能幹者以爲生事累章執奏則謂之奏擾查革舊獘則謂之紛更憂在於民生國計則若罔聞知事渉於近幸貴戚則牢不可破以一二人之私恩壊百年之定制而不顧以一二人之邪說違滿朝之公論而不卹臣等叨居重地徒擁虛衘或旨從中出略不預聞或有所擬議徑行攺易尋又奏言政令十失言甚剴切瑾怒遂皆謝去嘉靖六年五月朔日食臣道南上九事上褒答曰這所言朕已省覽七年十二月望長庚气如匹布起坤指乾臣復上四事上褒答曰覽奏事闗朕躬的知道了其餘該門看了來說八年八月望臣復上六事是歲十月朔日食臣復上五事俱荷明旨允行殿閣詞林記卷十六●欽定四庫全書殿閣詞林記卷十七﹝明﹞黃佐廖道南撰祕書按周禮太史掌建邦之六典外史掌四方之志三皇五帝之書漢圖籍所在有石渠石室延閣廣內藏之於外府又有禦史居殿中掌蘭臺祕書及麒麟天祿二閣藏之於內禁後漢圖書在東觀置祕書監又有鴻都等處唐有祕書監集賢書院宋建昭文史館集賢院置大學士直學士修撰等官以掌之又有祕書省崇文館其重如此聖祖初定天下卽遣使求遺書國初四庫之書多藏文華堂堂在禁中抵奉天門不百武車駕嘗幸臨之洪武三年三月庚子置祕書監秩正六品先除監丞一員直長二員十三年七月癸巳以內府書籍已有本院典籍掌之於是罷祕書監典籍張敏行者掌書籍中使傳宣索書卽啟鑰以上歲時得燕見聖祖籍古右文其勤如此蓋罷掌書之官並其任於翰林實自我朝始今內閣史館凡禦制宸翰列聖寶訓實錄及玉牒副本經史子集類書之屬皆在焉永樂四年四月成祖視朝之暇輒禦便殿閱書或召翰林儒臣講論嘗問文淵閣經史子籍皆備否學士解縉對曰經史粗備子籍尙多闕上曰士人家稍有餘貲皆欲積書況於朝廷可闕乎遂召禮部尙書鄭賜令擇通知典籍者四出捜求遺書且曰書籍不可較價直惟其所欲與之庶奇書可得又顧縉等曰置書不難須常覽閱乃有益凡人積金玉亦欲遺子孫金玉之利有限書籍之利豈有窮也十六年遣修撰陳循往南京起取本閣所貯古今一切書籍自一部至百部以上各取一部北上余悉封識收貯蓋兩京皆有儲書也十九年四月庚子夜奉天華蓋謹身三殿災火勢猛烈而奉天門東廡切近祕閣學士楊榮奮身直入麾武士三百人將禦書圖籍並積歲制勑文章舁致東華門金水橋次明日上召諭之曰昨夜火發在目前者幾人卿能收拾圖籍不避艱危可謂難矣因褒賞之於時書籍淆亂無紀典籍周翰理淆葺亂逾二載而後復舊今館閣書目蓋永樂間所定也自正綂以前凡官本院者每朝退卽入閣中檢所未見書蓋館閣無政事以討論考校爲業故得縱觀中祕而受命進學者亦與焉景泰時編修周洪謨輩猶然其後始爲內閣所扄鑰弘治五年五月大學士丘浚請訪求遺書焉上疏有云今內閣儲書有匱書目有簿皆可查考乞勑內閣量委學士並講讀以下官督同典籍與吏典班匠人等將書目較讎有無全欠分爲經史子集四類及雜書類書二類開具奏報仍刻考較年月委官名銜識於卷末立案存照又勑兩京內外大臣會同南京禮部本院官查盤永樂中原畱南京內府書籍有無全欠具數奏知於凡兩京書籍令南京國子監謄寫各令兩監藏之以備遺失夫國家采補佛道書以爲藏經雕以文梓飾以文綾徧賜天下寺觀儲以髹紅函匱載以金碧輪藏況此書籍乃自古帝王傳心之要道經世之大典禮樂刑政制度文爲之所具烏可吝惜小費而不爲經久之計哉請勑內閣將書目付禮部抄謄分送直隸十三布政司提督學校憲臣用心設法訪求抄謄送京以補所未備仍於內閣近便去處別建重樓一所專用磚石累砌如民間所謂土庫者令內閣書辦中書等官遇其閒暇抄謄累朝實錄各一部盛以銅匱庋於樓之上層凡內府衙門收藏國家大事文書如玉牒之類皆附焉其制勑房一應文書如詔冊誥勑書等項艸檢行禮儀注應制詩文等項底本前朝遺文舊事等項雜錄亦各抄一部盛以鐵匱貯於樓之下層凡內府衙門所藏文書可備異日纂修一代全史之用者如永樂以前文武官貼黃之類皆附焉茍無禦災備急之具一或散失後之秉史筆者無所憑據往往求之於艸澤訪之於傳聞簡牘無稽眞贗莫辧非但大功異政不得紀載而明君良臣爲人所誣揑者亦有之矣至若列聖實錄及聖祖禦制等書請依洪武六年纂集日曆以爲寶訓事例勒成一書頒行天下如此則祖宗之功徳在萬世永傳信而無疑國家之典章埀百王逓沿襲而有本所謂金匱石室豈虛文哉奉聖旨太祖禦制書籍著翰林院打點見數收貯南京書籍查照目錄開寫缺少的去著守備同南京禮部翰林院點檢送來天下遺書禮部行移南北直隸十三布政司訪求至正徳中權姦柄國典籍散逸嘉靖十三年七月今上勑館閣重書列聖寶訓實錄命大學士李時等爲經理官臣道南爲管錄官肇建皇史宬於重華殿之西藏以金匱置之石室又於欽天閣樹碑以紀欽天記頌追先閣樹碑以紀祖徳詩仍錫燕儒臣於謹身殿臣嘗誦呂祖謙表云帝暉下燭光榮河溫洛之藏天藻昭埀邁過沛橫汾之韻湛露示醇醲之惠承云宣純繹之音若豫頌矣開局國初召儒臣載筆以定有天下之制分三局總之一曰律局以定律令凡舊官之練憲章者居焉二曰禮局以究禮儀凡宿儒之通古制者居焉三曰誥局以撰誥命凡俊才之優文辭者居焉此開局之始也汪克寛曰洪武元年命中書省翰林太常寺率諸儒定擬三禮明年再命集議禮樂又明年徧徵在野道徳文章之士分局相與訂正之其後纂修國史每分爲十館以均六局之多寡六局一曰吏以究人材之進退二曰戶以蔽地利之盈縮三曰禮以考禮儀之沿革四曰兵以載軍政之臧否五曰刑以書刑罰之祥濫六曰工以審力役之寛緩皆本六官職掌爲之十館所修不能綂一則擇人總勘如修他書則有不盡然者蓋自罷起居注之後本院職掌專文史遇有纂修旋設館席給筆札惟官長凡例是遵逐事呈稿筆削惟命其中𨿽有所見亦不敢盡用己意蓋官局修書從古然也監修洪武二年二月丙寅朔勑修元史以中書左丞相宣國公李善長爲監修不預史事三十五年十月己未重修太祖髙皇帝實錄勑太子太師曹國公李景隆爲監修都總裁官太子少保兵部尙書忠勤伯茹瑺爲副監修官永樂九年十月又重修之勑戶部尙書夏原吉太子少師姚廣孝監修未及成而廣孝死原吉獨專其事洪熈元年五月庚午朔勑修太宗皇帝實錄閏七月甲辰勑修仁宗皇帝實錄俱以太師英國公張輔少師兼吏部尙書蹇義少保兼太子少傅戶部尙書夏原吉監修自永樂以來皆預秉筆與國初不同宣徳十年九月庚午勑修宣宗皇帝實錄止用張輔爲監修始復不預秉筆矣監修英宗皇帝實錄者會昌侯孫繼宗監修憲宗皇帝實錄英國公張懋監修孝宗皇帝實錄者亦懋也若修他書則罕設惟永樂元年七月修永樂大典以太子少師榮國公姚廣孝禮部尙書鄭賜爲監修刑部左侍郎劉季箎副之餘不可盡書總裁國初修元史以前起居注宋濂漳州府通判王褘爲總裁濂尋進學士褘拜待制三年二月乙丑續修元史仍爲總裁太祖皇帝實錄總裁者始爲禮部左侍郎兼學士董倫與侍講方希直重修爲李景隆與侍講解縉再重修則文淵閣大學士兼左春坊大學士胡廣學士兼右庶子楊榮祭酒兼侍講胡儼也成祖仁宗兩朝實錄總裁爲少傅兵部尙書兼華蓋殿大學士楊士奇太子少傳工部尙書兼謹身殿大學士楊榮太子少保禮部尙書兼武英殿大學士金幼孜戶部尙書兼謹身殿大學士陳山禮部尙書兼華蓋殿大學士張瑛太常寺卿兼學士楊溥自是其柄始盡歸館閣矣宣宗皇帝實錄總裁爲少傅工部尙書兼謹身殿大學士楊榮行在禮部尙書兼學士楊溥總裁兼纂修爲詹事兼侍讀學士王直少詹事兼侍講學士王英總裁兼纂修前此未有也英宗皇帝實錄總裁爲少保吏部尙書兼華蓋殿大學士李賢禮部尙書兼學士陳文兵部尙書兼學士彭時副總裁爲禮部右侍郎李紹太常寺少卿兼侍讀學士劉定之吳節副總裁蓋自此始紹𨿽爲侍郎然發身則自翰林故與焉憲宗皇帝實錄總裁爲少傅兼太子太師吏部尙書謹身殿大學士劉吉禮部尙書兼文淵閣大學士徐溥禮部右侍郎兼學士劉健副總裁爲禮部尙書丘浚詹事府少詹事兼侍講學士汪諧孝宗皇帝實錄總裁爲少師兼太子太師吏部尙書華蓋殿大學士李東陽少傅兼太子太傅吏部尙書謹身殿大學士焦芳戶部尙書兼文淵閣大學士楊廷和副總裁爲吏部左侍郎兼學士梁儲若纂修日曆惟洪武時有之總裁爲學士承旨兼吏部尙書詹同侍講學士宋濂聖祖所修諸書多不可考獨太宗時永樂大典分局皆有總裁學士解縉修撰吳溥檢討王洪禮部郎中鄒濟布衣陳濟等皆得爲之無慮十餘人蓋門彚多而事實繁故也大明一綂志總裁爲吏部尙書兼學士李賢太常寺少卿兼學士彭時學士呂原副總裁爲學士林文劉定之侍讀學士錢溥大明會典總裁爲大學士李東陽焦芳楊廷和副總裁爲學士梁儲若四書五經性理大全宋元資治通鑑綱目等書多不設總裁止用纂修官纂修國初纂修皆用山林隠逸之士洪武日曆纂修者皆儒士職官獨貟外郎吳伯宗一人戊寅年勑修太祖皇帝實錄纂修可考者爲侍讀學士兼太常寺少卿髙遜志太常寺少卿廖升都察院左僉都禦史程本立禮部郎中夏止善修撰李貫編修吳溥楊子榮劉觀檢討陳性善侍讀劉彥銘史官髙讓吳勤趙友士端孝思張秉彜唐耕國子博士王縉僉事胡子昭知縣葉惠仲儒士楊士奇等永樂初重修太祖實錄纂修爲學士王景禮部尙書李至剛侍讀胡靖曾日章王灌胡儼侍講鄒緝楊榮金幼孜楊士奇修撰李貫吳溥編修吳節鄭好義檢討王洪博士張伯穎王汝玉典籍沈度潘畿待詔王延齡給事中朱紘吏部郎中徐旭禮部郎中胡逺太常寺博士錢仲益國子助教王達博士金玉鉉行人蔣驥晉府伴讀蘇伯厚僉事李煜葉砥知府劉辰靖江府教授張顯楚府教授吳勤知府鄒濟知縣楊覯梁潛王褒沈瑜趙季通唐云教諭解榮劉宗平訓導富貴淸羅師程儒士端禮王孟易朱逢吉莫士安凡外官生儒之預此者皆由本院官舉薦及再重修其纂修者學士兼諭徳金幼孜楊士奇侍講學士曾棨侍讀兼贊善梁潛侍講王英修撰羅汝敬刑部主事李時勉陳敬宗也成祖仁宗兩朝實錄纂修官爲左春坊大學士兼侍讀學士曾棨右春坊大學士兼侍講學士王英右春坊庶子兼侍讀學士王直左春坊左諭徳兼侍讀周述侍講李時勉錢習禮侍講余學夔陳循藺從善蔣驥修撰苖衷曾鶴齡張洪劉永淸編修周敍孫曰恭楊敬檢討周翰王雄楊翥五經博士陳繼戶部主事陳中四川道禦史陳叔剛福建右參議潘文奎知縣萬節教授丘錫教諭梁萼蓋自是不復用儒士矣宣宗皇帝實錄纂修官爲侍讀學士李時勉錢習禮侍讀學士陳循洗馬藺從善侍讀苗衷曾鶴齡馬愉侍講髙谷胡穜邢寛修撰周敍尹鳳岐孫曰恭習嘉言陳叔剛陳詢曹鼎儀銘王一寧杜寧儲懋編修楊翥董璘楊壽夫林文鍾復主事劉■﹝王永﹞劉鉉洪與評事張益禦史邵宏譽英宗皇帝實錄纂修官爲學士柯潛萬安侍講學士李泰太常寺少卿兼侍讀孫賢劉珝左諭徳黎淳右諭徳童緣劉宣侍講江朝宗楊守陳修撰王一夔彭教編修尹直徐瓊陳秉中李永通鄭環劉健汪諧張元禎吳鉞羅璟檢討耿裕周經纂修兼校正官爲侍讀劉吉陳鑑侍講丘浚編修彭華蓋始自專用本院及詹事府官而纂修兼校正始見於此憲宗皇帝實錄纂修官爲太常寺少卿兼侍讀傅瀚少詹事兼侍讀費誾左庶子兼侍讀謝遷右庶子兼侍讀陸簡侍讀曾彥楊守址侍講劉戩王鏊楊傑梁儲左贊善張元禎修撰劉璣武衛張芮編修劉忠鄧掖黃珣張天瑞劉春塗瑞檢討楊時暢纂修兼校正官爲南京國子監祭酒李傑左庶子兼侍講學士李東陽左庶子兼侍讀吳寛右庶子兼侍講董鉞纂修兼參對官爲修撰楊廷和編修江瀾纂修兼參對亦始見於此孝宗皇帝實錄纂修官爲侍讀毛紀傅珪朱希同侍講丰熈沈濤吳一鵬修撰顧鼎臣編修汪俊李廷相溫仁和李時滕霄何瑭董玘檢討汪偉王九思潘辰至於修他書者不能盡記大率成化以後纂修皆純用本院官而永樂大典四書五經性理大全寰宇通誌庶吉士亦得與焉催纂洪武日曆設催纂官以侍講學士樂韶鳳爲之永樂初重修太祖實錄催纂兼謄冩爲禮部主事陸顒宣徳初兩朝實錄因之以禮部主事張習爲催纂宣宗實錄編修蕭鎡賴世隆吳節徐珵檢討李紹王玉姜洪何宣主事潘勤正字沈寅俱爲稽考參對並催纂官英宗實錄以編修李東陽倪嶽謝鐸焦芳陳音程敏政檢討吳希賢吏部員外郎韓定中書舍人馬麟焦■﹝王扁﹞李溥俱爲催纂官憲宗實錄以禮部員外郎李通中書舍人胡淸爲催纂官自此始專用制勑誥勑官云稽考稽考參對始自永樂洪熈兩朝實錄以修撰邢寛蔣禮胡穜編修陳詢劉矩裴綸梁禋孔目沈寅爲之蓋纂修之次也然寛乃永樂甲辰進士第一禋次之孫曰恭又次之寛禋同爲稽考參對宣宗實錄稽考參對與催纂並爲一事英宗實錄因之止以催纂爲名憲宗實錄以纂修者兼校正或兼參對孝宗實錄稽考參對者修撰呂柟編修崔銑湛若水翟鑾徐縉景暘檢討段炅易舒誥穆孔暉張邦奇及胡纘宗至是始復專設其賞格與催纂同謄寫洪武中修日曆謄寫用舉人監生永樂初重修太祖實錄以催纂者監謄寫官其謄寫用監生生貟儒士凡二十五人曁纂兩朝實錄攺謄寫爲謄錄用檢討許彬連智馬信周貴等四人中書舍人蕭湘等十八人郎中貟外郎主事寺副等官程南云等九人儒士生貟各一人凡三十三人收掌文籍則爲檢討胡讓典籍李錫牛麟張禮宣廟實錄有謄錄正副官凡二十九人又有謄槁官修撰黃裳編修許彬周貴中允蔣禮郎中何賢夏衡寺副石慶姚本溫良收掌則修撰胡讓寺副陳紀中書舍人靳通英廟實錄謄寫有太僕寺卿余濂山東參議林章禮部郎中吳謙中書舍人淩暉鴻臚主簿王佑白眞序班毛顯譯字胡淸徐徳王臣淩逺共三十五人官𨿽不同大率皆制勑誥勑二房辦事者也殿閣詞林記卷十七●欽定四庫全書殿閣詞林記卷十八﹝明﹞黃佐廖道南撰奏績本院官凡歷俸連閠計三年例給由考滿六年九年皆然先具腳色事迹及過名有無呈掌印官以憑考核乃往吏部相見六品以下循廊至堂上送迎待以殊禮五品以上冢宰迎至後堂賓主坐送出移咨都察院掌院皆迎至後堂坐送出不計崇卑洪武十四年十月壬申定考核之法翰林院等衙門爲近侍不系常選官員任滿黜陟取自上裁蓋未嘗往吏部也十六年六月己夘吏部奏定考核在京翰林院等衙門屬官俱從正官考核各以功過稱職與否開具送部覆考從之永樂元年吏部奏準本院五品以上堂上官照例不考五年奏準詹事府六品以上官亦不考俟九年奏請黜陟而凡左右春坊司經局中書舍人俱不咨都察院惟吏部考核而本院官猶咨都察院札付河南道覆考稍與洪武時異矣近凡考滿皆本部引奏復職六年亦然九年則考功司例差官送題作文不知起自何時大率皆非祖宗禮待文學侍從之舊也九年考滿該升品級具奏請自上裁尙循舊典焉若考察之法或間一舉行成化四年令翰林院屬官並帶俸官譯字等官本院學士會同內閣考察弘治元年令翰林院官亦從吏部考察十年令兩京官照例考察惟翰林院學士不在五品之例百餘年來儒臣未嘗玷淸議自考察之典行修撰錢福編修孫淸蓋由玆退者夫惟祖宗之世日勤晉接照臨𨿽逺不遺而何邇臣之能掩然旣著爲令甲耳目有攸寄矣嘉靖初學士以上自陳不入考察張孚敬桂萼自外入始專其柄矣遷轉聖祖定本院官爲近侍淸職凡遷轉皆出自上裁未嘗付諸銓衡百餘年來遵之不易然洪武中自本院官遷轉者多大拜二年十月以應奉睢稼爲中書省參政十九年二月以待詔朱善爲文淵閣大學士三月以檢討茹太素爲戶部尙書二十七年九月以少詹事任亨泰爲禮部尙書二十八年四月以編修齊麟爲禮部右侍郎盧原質爲太常少卿六月命編修馬京署通政使司事已而拜禮部左侍郎二十九年正月以詹事府丞杜澤爲吏部尙書左贊善門克新爲禮部尙書又有依資格者三年十二月以侍讀學士魏觀爲國子祭酒太史令劉基爲弘文館學士十二年十一月以修撰迮原霖爲通政司右參議十五年四月以正字魏徳壽爲春坊司直郎八月祭酒吳顒有罪以文淵閣大學士宋訥代之二十九年二月以修撰黃觀爲尙寶司卿編修張顯宗爲太常寺丞皆出親擢又有止在本院者如侍讀學士朱升爲學士之類永樂遷轉亦止在本院獨永樂元年十一月舉人王偁以薦爲檢討旣命下成祖顧問左右曰檢討之下何官時曰博士典籍侍書待詔問曰除人否復以巳除對上嘆曰古所謂用人如積薪此類是巳用人以賢以勞偁之賢旣未可知勞亦未有而令賢有勞者居在下何以服其心遂命吏部凡翰林自博士以下皆升職與偁同遂升博士張伯穎王汝玉典籍沈度潘畿侍書蘇伯厚待詔王延齡劉宗平解榮皆檢討其後內閣升擢漸至三孤洪熈宣徳二朝任益隆矣自是本院遷轉非九年考滿則纂修書籍名𨿽親擢實則循資格也惟正綂末侍講楊鼎徐珵擢副都禦史檢討王詢擢大理寺丞各巡撫河南山東貴州等地方成化初修撰張頥擢僉都禦史巡撫爲殊典余惟始遷詹事府左右春坊司經局轉吏部尙書侍郎以至內閣不及他途天順二年學士李紹升禮部右侍郎實出上命及履任公卿往賀吏部尙書王翺舉酒酹曰天選侍郎也前此幸進者入奏事多南音上曰大臣以徳選何以聲音爲會祭酒缺吏部請以紹兼領之上謂王翺曰禮部不可無此人其別選代之翺退語同列曰我不知李侍郎見重如此孝宗登極推恩宮僚擢少詹事兼侍講學士楊守陳爲吏部侍郎初當筆者猶擬南京上覽疏攺畱列聖禮重儒臣若此貤恩凡貤恩受封贈三年考滿及特恩始有之本院正官頒給誥命取自上裁吏部奏聞具手本開寫合授散官並年籍腳色送中書舍人候書寫完備吏部仍具手本於禦前用寶訖具奏禦前頒給講讀以下官亦如之第用同寮勘結送吏部驗封司爲不同耳其最異者洪武九年十一月學士承旨宋濂致仕詔贈其父原贈禮部侍郎謚文昭爲嘉議大夫禮部尙書母徳人陳氏爲淑人祖徳政贈亞中大夫太常寺少卿祖妣金氏贈淑人妻賈氏封亦如之誥辭皆親制稱濂有曰徳量之弘如千頃陂澄之不淸撓之不濁天下榮之成化十五年少詹事兼學士王獻滿三載乞恩貤封父母詔如其官嘉靖六年臣道南考滿吏部考語云多見多聞抱出羣之志有學有行負經世之才都察院考語云名髙湖海學博古而識達天人器重臺階文華國而力追秦漢蒙恩錫父母本身妻勅命十三年考滿復荷特旨廖道南日侍講讀效有勤勞伊父母應得誥命準給與他攺調吳二年修撰朱夢炎轉山西行省員外郎此攺調外擢之始也洪武三年學士陶安出爲江西行省參政八年編修朱右以稽古不能詳上譴之出爲晉府長史九年編修張鳳擢廣西行省參政十六年八月以侍講學士李翀爲浙江右布政使左春坊正字魏徳壽爲江西右布政使二十五年八月左春坊大學士董倫出爲河南左參議自是近侍文學之臣或遂以爲例永樂初淇國公丘福以儲位未建請立漢王髙煦上詔學士解縉定議然祕未發明年立皇太子又明年福等所議泄於外髙煦言於上曰藩府之舊泄者其維縉乎遂出縉爲廣西右參議又有出自薦舉者正綂元年正月大學士楊士奇舉侍講劉永淸才堪繁劇出爲廣東右布政使十三年十月侍講學士陳文亦以大學士髙谷薦出爲雲南右布政使成化二十三年司經局洗馬羅璟服闋至京爲鄕人陰中調南京禮部貟外郎弘治十一年庶子王臣以事出爲廣西左參政若洪武初起居注王褘出爲南康府同知特賜金帶寵勞之復詔自漳州判爲待制特歷試以難劇且出於寵勞非左遷也正徳時學士張芮或咎其無文名逆瑾用事遂出爲鎭江府同知修撰何瑭以抗直不詭逆瑾出爲開封府同知大率本院官外擢皆升髙位無有對品調者若王褘則出自聖祖親擢云謫譴洪武中本院官降爲屬官或國子及風憲等職元年十月以直學士詹同侍讀學士秦裕伯爲待制此謫調之始也三年十一月學士宋濂待制王褘坐失朝降爲編修八年七月降修撰達魯與權爲典籍九年十月降編修朱孟辯爲中書舍人十二年十二月降待制吳沈爲編修十三年六月復官尋攺典籍拜東閣大學士十六年八月降東閣大學士吳沈爲侍書以進講後期考功監劾之尋攺爲國子博士十五年華蓋殿大學士邵質降監察禦史二十二年十二月降學士劉三吾爲國子博士侍講學士葛鈞爲助教三吾等受命授晉王世子經吏部侍郎侯庸劾奏三吾等在職怠惰宜黜降別用上曰儒者不任劇事令教國子未幾復職二十四年鈞以稽古不稱旨仍降助教三十年編修景淸攺禦史其後侍講戴徳彜編修尹昌隆亦然洪熈初侍講李時勉以言事降交趾道禦史修撰羅汝敬亦以言事降雲南道禦史此皆內任者洪武四年八月侍讀學士魏觀坐考禮不以時謫龍南知縣編修宋濂坐祭孔子遲慢謫安逺知縣五年二月召致仕學士詹同等至京師賜宴奉天門復觀與濂爲禮部主事十二月擢觀國子祭酒兼太子贊善大夫此謫外復任之始也九年六月修撰朱善以家屬不完謫教遼東未至賜還鄕十五年三月謫編修吳沈爲臨洮府渭源縣學教諭未行復以爲典籍十六年典籍吳伯宗降太常寺丞不拜又除國子司業又辭忤旨貶金縣教諭正統中編修賴世隆坐事降浙江臺州府經歷後召還已卒天順中修撰丘玉謫廣東欽州同知未行復令編戍曹石譛之故也成化元年學士黃諫坐罪降廣州府通判二年侍讀學士錢溥坐罪降順徳縣知縣三年修撰羅倫以言大學士李賢奪情起復事忤旨降福建泉州市舶提舉五年編修章懋黃仲昭檢討莊■﹝日上永下﹞同疏諫上元燈火上怒杖之調懋及仲昭爲知縣■﹝日上永下﹞爲判官未行用給事中毛弘言攺懋及仲昭南京大理評事■﹝日上永下﹞南京行人司副未幾召倫還復秩時謂翰林四諫十二年學士江朝宗坐事降廣東市舶提舉正統初逆瑾用事凡修孝廟實錄者擠黜大半修會典者亦褫其秩於是侍讀徐穆編修汪俊等俱謫南京部屬等官亦有降知縣者皆以擴充政務爲名迨武宗南巡修撰舒芬編修王思江暉馬汝驥上疏諫語多直戅武宗乃謫芬爲廣東提舉思爲三河驛丞暉汝驥爲知州嘉靖初修撰呂柟編修鄒守益以言禮柟謫判解州守益判廣徳張孚敬又以擴充政事謫侍讀崔桐修撰楊維聰等十二年七月詹事顧鼎臣輪講衍義不到席春讒譛乃謫臣道南判徽州蔡昻判湖州十三年三月今上祀帝社稷壇問日講官五員如何少兩員司禮監查名張孚敬卽擬伊甥祭酒王激等補充講官上曰見今侍從人少廖道南蔡昻著取回復職照舊供事起用洪武元年起故元學士承旨危素學士張以寧王時等至京師以素及時爲侍講學士以寧爲侍讀學士又起前起居注王褘爲待制兼國史院編修官十六年驛召金縣教諭吳伯宗除檢討尋拜武英殿大學士以薦舉失人出知三河縣復召爲檢討十七年上思用老成驛召前修撰朱善於家授待詔尋拜文淵閣大學士三十一年前河南左參議董倫至自雲南拜禮部左侍郎兼學士又起漢中府學教授方孝孺爲侍講前禦史解縉爲待詔永樂二十八年八月仁宗起左春坊大學士黃淮於獄命爲通政使兼武英殿大學士又起前司經局洗馬兼編修楊溥復其官尋升學士正統四年查本院剰員檢討李紹等放歸田裏期年驛召復任天順八年前修撰嶽正自戍所召還未及用憲宗卽位詔復正原職吏部言當調南京有旨勿調命充經筵官成化二年閏三月復順徳知縣錢溥爲侍讀學士致仕尋起爲南京禮部侍郎三年三月起用前學士商輅於內閣五年七月起前學士倪謙復職尋進禮部右侍郎六年復市舶提舉羅倫爲修撰弘治初侍講謝鐸編修張元貞自養疾起編修王敕自外謫起爲四川提學僉事南京禮部貟外郎羅璟爲福建提學副使十年五月侍讀學士致仕程敏政前左庶子張升皆復官正徳五年逆瑾誅起南京兵部貟外郎徐穆等爲侍讀等官處州府同知張芮亦起爲南京尙寶司卿尋擢南京太常寺卿檢討劉瑞起自外謫爲浙江提學副使十六年前修撰何塘亦起自外謫爲副使提學山西雲起復國初隆重儒臣惟以孝徳學士宋濂待制王褘皆奪情起復其前後扣算年月以詔臣子移孝爲忠也惟永樂六年學士楊榮居父喪給傳歸旣塟遂命起復是年冬復居母喪奏歸守制時已下詔巡北京不許九年春奉命始塟奔喪遣中使護送榮還時洗馬楊溥丁父憂詔奪情起爲侍讀二十二年大學士黃淮丁母憂乞守制不許特命乘傳奔喪起復內閣視事洪熈元年大學士金幼孜亦丁母憂宣宗召修兩朝實錄起爲總裁官正統十四年八月修撰彭時居母憂遣校尉至門宣喚入朝與商輅及陳循每辦事時具啟辭不允奪情辦事景泰七年少詹事劉鉉丁母憂欲奪情起之力求終制成化初大學士李賢遭喪去官詔畱之修撰羅倫詣其私第告以不可賢始以其言爲然旣數日倫上疏陳古今起復之非且曰如其不然必凖富弼故事終喪劉珙故事言事卒口誦兩句云爾來閣下考三考我去家中眠一眠語𨿽戲而對亦切蓋當時考吏必集閣下於此可見淸黃會典云凡兵部淸理武官貼黃奏請命學士等官一員同該部及法司堂上官於闕右門淸理本院官專管撰述閱武會典云凡該繼軍丁告願科舉者兵部奏送本院出題考試批定中否送本院施行按景泰元年盧龍軍士劉宣弘治五年府軍前衛軍姚學禮皆發解第一然則軍士中不可謂無人要在甄鑑之爾稽課會典云凡國子監生課簿按月送內閣稽考凡精微文簿所自置殆不可考按永樂元年司禮監請如舊制鑄出入精微印從之則是廢而復置也會典云凡五府六部都察院等衙門闗給內府精微文簿開寫日行事務注銷前件按月奏送本院稽考年終類送司禮監交收譯課洪武十五年命侍講火原潔等編華夷譯語以言無文字但借髙昌之書制蒙古字以通天下之言至是乃命原潔以華語譯其語天文地理人事物類服食器用靡不具載復取元祕史參考紐切諧音旣成刋行之譯字官隸本院蓋始於此永樂中上選太學生年少者習四夷諸畨字諸生多不欲輒生謗議上怒將罪之學士楊榮力救得免遂命榮掌之榮訓勵得宜自是帖服率皆有成有官至五品六品者宣徳元年兼選官民子弟委官爲教師本院學士稽考課程後內閣委官提督弘治元年奏準科目出身四品以上官二員提督三年奏準子弟不許別圖出身三年後考中食糧月給米一石又三年考中冠帶爲譯字官三年考中授序班職事監生初入館照坐監例食糧三年考中食糧一石又三年考中授從八品職事其曽習業者非精通譯字不準應試八年奏準子弟有願習舉業者考送順天府應試按自後提督官例用太常寺卿及少卿而景泰天順間譯字官多有取進士者甲申庶吉士劉淳自譯字官發身後爲中書舎人升吏部員外郎云給假在京官凡省親展墓歸娶及送子還鄕攺塟先墓具有定制獨本院儒臣多出特恩宋濂在國初壬寅年八月告歸省親有白金文綺之賜編修張藻仲歸娶給驛舟並賜寶鈔七年十一月皇太子臨大本堂召東宮贊讀凡二十五人立庭下親面諭之有云玆聞爾諸臣離父母去墳墓者三年矣今冬气向深艸木搖落寧不動懷土之情乎吾已爲爾請於上宜各旋歸毋久淹爲也因出內府錢分賜以爲道塗費永樂元年七月侍講楊榮請告歸省給驛十月榮以妻喪復詔乘傳歸塟仁宗卽位詔百官有違親三年以上者聽給告歸省於是大學士金幼孜首奏省母左春坊大學士王英亦乞歸省皆俾馳驛往還賜賚甚厚宣宗初特詔翰林諸詞臣還鄕焚黃宣徳元年三月學士楊溥得告歸省其母於時不得見者十有八年矣十月大學士張英給告省父侍讀曾鶴齡告歸省亦兪允正統初大學士楊士奇還鄕展墓甫數旬而還二年十二月右諭徳黎恬在任甫五年謁告歸展先墓賜道裏費給驛舟五年二月少師楊士奇展墓上錫之金綺前此未有也宣徳六年二月編修謝璉初考貤封二親給告歸省十二年四月學士馬愉以父病乞歸省允之賜以驛騎並藥餌費天順初洗馬柯潛拜尙寶少卿兼職如故卽告歸省修撰王獻入仕僅五年亦得賜歸省皆給驛往還成化元年南京禮部尙書倪謙致仕其子編修嶽予告省親及謙疾乞歸省得終制二年大學士彭時乞歸省給驛往還命太監許安致道裏費長隨張敬護送抵家未踰月促還朝明年二月至上慰勞之弘治中侍讀學士傅瀚在任二十四年乞歸省許之學士張芮諭徳蔣冕乞歸省給驛編修謝丕省親亦從其請正徳中編修孫紹祖修撰唐臯乞歸攺塟俱給驛嘉靖中左庶子童承敍乞歸展墓亦如之休告洪武中宋濂歸聖祖問之曰爾往傳命俾歸養金華山中父子祖孫歡然同聚疾必易愈愈且速造朝國家文翰庶有賴哉及宣上旨濂力疾起拜命越翼日陛辭上勅黃門內使出大府金鎰以束帛賜之自是候問之使相屬於道時方嚴肩輿之禁𨿽相國亦不之許特命造安車給健丁六人以載此尢異數也又數日皇太子以舊學故復遣內臣存問賚以金幣又二日啟行夏四月十七日始抵金華故居十八日具謝表一通進上東朝上謂太子曰此書汝當日誦一過復親禦翰墨賜書褒答其文則上所自制字乃侍臣代書其外封九字內年月六字及花押則禦筆也復出官局文綺白金各一命皇太子署名緘封遣使者卽其家以賜六月七日也濂之自敍如此聖祖禮遇文儒可謂隆矣宣徳初大學士黃淮乞骸骨不許固請始令歸田養疾賜楮鏹萬貫陛辭加賜萬貫旣歸遂乞致仕丁外艱賜祭塟以一品禮淮入謝賜遊西苑召淮之子采從行且特命乘肩輿登萬歲山賜宴於山之麓淮獻詩以謝上悅比辭宴餞於太液池親灑宸翰制詩送給路費賜金綺五年召修會典遷學士充日講官兼侍東宮講讀數月以母憂去侍養洪武中太子贊善大夫和希文言於東朝曰小臣有母春秋髙八十有四矣無他兄弟以爲養臣行年亦且六十𨿽有子僅四歲耳烏鳥私情其能已乎言訖澘然出涕皇太子以其言聞詔許歸養此後侍親者多允弘治四年南京侍講學士張元禎以母老乞謝病歸六年編修劉存業乞歸亦如之迎養國初嘗令在京官員有親者許迎養永樂中修撰羅汝敬之父以明就養京師朝見畢謁皇太子於文華殿特加問勞命大官賜膳人皆榮之黃淮之父性累封至右春坊大學士仁宗監國屢問安否嘗賜瓊玉膏一器天順中李賢之父升封少保吏部尙書兼大學士以貤恩詣闕謝就養者數月及陛辭上特賜寶鏹三千貫因顧謂賢曰先生已盡天倫之樂乎賢頓首曰臣父子所以有今日者皆陛下之賜也迎養父母者尙多有之而其特蒙優賜惟三數公爲然養疾國初乙巳年春起居注宋濂三月臥京師之邸捨不入侍者六日上顧近臣曰老宋起居何久不見耶因言其致疾之詳上憂形於色曰宋起居純實之士不參以分毫人僞侍予五年猶一日也不知何以有斯疾乎越一日又問病勢稍損否對曰如初賜紗衣一襲且諭之曰明年朕生日卿其復來如期至上畱之數月乃還正綂元年編修楊珙養疾詔許之天順末禮部侍郎兼學士李紹爲修實錄副總裁書埀成感微疾卽上章求解任不允成化二年八月上察其誠許暫歸候疾愈復來七年用國初例劉崧署司業復起爲祭酒降勅召之未及門而紹卒矣三年編修張元禎謝病得允家居者二十二年孝宗卽位乃起爲左贊善二十三年太子少保禮部尙書兼學士彭華始得風疾上命醫往視遣中官賜羊酒蔬米越三月辭祿不許又三月進今官賜麒麟服再辭辭益懇乃獲允俾歸就醫藥疾已卽來瀕行又賜金綺襲衣輿疾出都城過闕門葡匐稽顙因淚下沾臆而去弘治四年少詹事兼侍講學士汪諧疾作在告三月上疏請停俸給不許每時賜珍味憲廟實錄成以副總裁升禮部右侍郎明年復懇辭乃許之十六年禮部右侍郎掌國子監事謝鐸以疾在告累疏乃允歸就醫命給驛以行有司俟病愈奏聞蓋養疾得給驛者惟本院遂爲例焉辭職洪武初故元溫州路教授江寧陳遇隠居於家以謀臣秦從龍薦召見上與語大悅卽拜學士固辭不受命其後徵聘之士膺館職不拜者多從其請國子學正蘇伯衡擢編修官以瞶辭歸已而學士承旨宋濂致仕將還上命舉可自代者卽以伯衡應詔旣復固辭上憫其誠賜文綺賞之俾老焉天順中吳與弼辭左諭徳語在薦舉類皆髙尙其志者也優老吳元年十一月詔以侍講學士宋升年老特免朝謁洪武二年以危素爲侍講學士尋兼弘文館學士賜小車免朝謁七年五月命學士承旨罷所兼職待以優禮又以大學士宋濂老而艱於行步特命皇太子選良馬以賜上禦制白馬歌令羣臣賡和示寵輝焉永樂中學士曾棨年踰六十有痰疾一日侍朝遽引退上見之敇免當日朝宣徳中上念先朝老臣尙書兼詹事蹇義大學士楊榮等四人皆春秋髙並賜勅褒諭命輟職務朝夕左右侍論議賜玉帶及禦制詩畫以見優寵正統時學士王直累遷至尙書年近八十上特詔免朝謁學士王英亦累遷至禮部侍郎上章乞休者屢矣十三年八月上特升英爲南京禮部尙書謝恩之日內傳旨曰以卿久任多效勤勞進秩南京俾得安逸弘治十年少傅兼太子少傅吏部尙書謹身殿大學士徐溥年七十以疾在告上疏辭不許命醫診視遣中使賜羊酒楮幣仍令風雨及寒暑免朝蓋成周尊禮黃耉俾耆壽俊在服遺意致仕洪武七年學士承旨詹同旣復任將以年請老不敢言上知之八月甲辰詔致仕官其一子魯召同入賜坐從容慰勞之夜漏十刻始勅內官扶掖而出乙巳新制文一篇以賜九年十一月學士承旨宋濂致仕將行上曰卿去何時復來見朕乎幸相待數日始徐徐行由是畱者數月十年二月遂辭歸瀕行賜紙幣文綺及禦制文集皇太子贈以衣三襲上論曰朕最愼於賞予卿忠誠可貫金石故以是賜卿今年幾何矣曰六十有八上曰藏此綺俟三十二年後作百歲衣也濂叩首謝上復曰大江漲不可舟宜循內河達家庶幾無虞仍俾其孫中書舍人愼護行濂至家卽拜表遣愼詣闕稱謝仍上箋皇太子申明正心治國之要上賜詔褒答謂忠良之臣勲業旣著文章必傳功成身退惟卿獨全耳濂辭時請歲一來朝是年九月朔遂入朝越十有四日陛見上佇想已久廷問屢矣及見大喜加勞再三皇太子諸王皆驩顏動色翌日上降勅符遣儀曹賜醪珍膳諸物抵寓館自是日侍上游盤旋禁籞咨詢備至便殿侍食日晏始退恩禮之優羣臣莫敢望上嘗喟然嘆曰純臣哉爾濂純臣哉爾濂方今四夷皆知卿名卿其自愛濂避謝不敢當凡所陳論皆古格言朝廷百官惟恐濂不見畱守人衛卒見濂亦皆以手加額推排迎拜畱凡七旬餘以歲暮力辭還復遣中貴人賜上尊至於道所經行皆上爲之指畫旣行數日上問其子璲曰爾父道中無恙否璲以安對未幾復謂璲曰朕疇昔之夜夢見爾父笑談如曩時爾父𨿽去其容儀儼然在朕目中也璲叩首謝曰非陛下埀念臣父之至何以形諸夢寐於是中書舍人史靖可太子正字桂彥良皆爲歌詩以紀之八年正月修撰李叔允以年老乞致仕從之七月待制王僎致仕賜以綺帛給舟車還鄕十年八月賜應奉陳傳還禦制詩文賜之十一年四月賜編修張美和致仕制文贈之有曰千載一遇今古之通言然全於始終者罕矣卿善始善終不亦美乎八年七月賜待制王僎致仕十四年九月賜修撰趙新致仕十五年十二月賜文華殿大學士兼左中允全思誠致仕並加優禮十八年九月文淵閣大學士朱善遘危疾上命醫治月餘增劇遣其子逢掖詣闕上訴得告歸十九年二月左思直郎汪仲魯請老上期秋至乃兪其請三月朏上禦奉天門召仲魯至賜坐顧曰若知所以見召乎起對曰不知曰昨期秋方許爾歸已乃思之若等光陰有限矧喘嗽誠未易痊卽今還鄕無庸再來矣所戒者近侍之歸郡邑官或來見當閉門謝之否則筆之於簡俾僮僕示之若曰仲魯幸蒙聖恩予告還鄕理宜杜門謝客輸租應役則有恆制矣其敢以自是速厥戾如是則可考終矣仲魯叩首謝明日陛辭而還洪熈元年春國子祭酒兼侍講掌本院事胡儼以疾辭加授太子賓客致仕賜璽書褒美復其子孫詔給舟車楮幣爲道裏費未幾侍講余鼎修撰桂宗儒以疾陳乞致仕許之英宗復辟大學士髙谷懇乞休上憫其老特允之賜白金楮幣織金襲衣給驛舟送歸其鄕賜勅褒之學士薛瑄入閣數月見將臣石亨等竊弄威福嘆曰君子見幾而作豈俟終日乎遂引疾乞休成化十三年太子少保吏部尙書兼謹身殿大學士商輅以疾致仕詔升少保兼職如故賜璽書金幣襲衣寶鏹給驛以歸孝宗登極少師兼大學士徐溥以目眚致仕特加優渥焉正徳初逆瑾用事少師兼大學士劉健少保兼大學士謝遷皆致仕而少傅兼大學士李東陽獨畱其和遷登舟見寄詩有曰天外冥鴻君得志池邊蹲鳳我何人蓋自傷也東陽於是調和其間瑾誅後累加至少師食正一品俸致仕歲時賜鮮及頒上尊珍饌與任事時同郊祀慶成光祿猶致宴皆先是所未有者宥過本院刑名屬刑部山西淸吏司及大理寺左寺紏核過名則屬河南道禦史然祖宗時禮重儒紳多見宥免洪武初有禦史言學士陶安隠過上曰朕素知安安豈有此且爾何由知之對曰風聞上責之曰道聽塗說以毀譽人以此爲盡職乎不得已而本院官以失議見呵正字桂彥良奏言當取所長略其短上曰不然吾因其長而拔其短以造其全耳九年十月壬午上禦午門樓學士承旨宋濂編修傅藻奏事由左門入監察禦史吉昌等劾之詔皆宥之他日濂又以事惰見責上制其誥詞有曰使爾檢閱則有餘用之於施行則甚有不足蓋惜之也二十二年八月監察禦史蔡新奏核諸司案牘稽遲者請速問之詔貸其罪以移文責報惟翰林院勿問二十五年閏十二月學士劉三吾自陳子壻戶部尙書趙勉夫婦坐贓皆緣失教自當引退以勵廉恥遂免其官明年九月復職永樂中侍講曾棨起復扈從同邑有坐姦黨事連棨者人以爲危成祖特原之曰朕惜爾才也所居西長安門外家人不戒火延及禁垣亦以棨故不問編修楊敬便道過家有司奏其冒支廩給擅役驛逓人夫上怒曰敬奉朕命柰何辱之詔不問水東日記云凡大班奏事有常規亦多所司預進事目惟正統戊辰狀元彭時謝恩以夜坐久誤入朝被劾上赦之國家之禮重儒臣如此宥親永樂六年上北巡命楊士奇輔導明年其同母弟羅京以事當徙北京爲民士奇顧其子尙幼而母墓兼守之者乃以情白仁宗乞畱京不徙且言京兄弟二人兄從戌逺方京復當徙困苦流離有足矜者辭意甚懇切監國憫之遂以京給士奇並開羅氏軍籍學士楊溥江陵產也國初江陵人有南徼之戍什伍連屬楊氏亦隸籍焉其地在瘴鄕往戌者多不得生還追逮無虛歲溥母甚厭苦之溥乘間以聞上優詔復其家擬謚國初追尊四代考妣爲帝後尊謚皆儒臣擬奏請旨孝慈皇后懿文皇太子亦然洪武二十五年詔凡親王及功臣賜謚令禮部行本院擬奏請旨弘治十五年奏準文武大臣有請謚者本部照例上請得旨行吏兵二部備查實迹禮部定有上中下三等開送本院擬奏請旨本部抄出施行親王例用一字郡王二字其文武大臣亦用二字若官未髙品而侍從有勞或以死勤事特恩賜謚者不拘常例本院官有謚始自洪武末時王褘賜謚文節自是曾入翰林院者俱用文爲謚如胡廣謚文穆之類亦有以名避者惟大學士陳文謚莊靖翰林之外得謚爲文魏驥文靖吳訥文恪姚夔文敏葉盛文莊何喬新文肅皆異數也卹典成憲凡學士大學士以一品兼者及贈一品者其歿也賜祭四壇若父母妻則一壇以侍郎兼學士贈尙書者賜祭二壇他官四品以下無有卹典惟本院最爲崇異洪武二十四年十月編修唐震卒於四川命禮部遣官往祭之仍命還其喪於京師二十三年十月編修羅原質奔父喪詔賜驛舟楮幣遣歸辛巳年九月修撰王艮卒遣禮部左侍郎黃觀諭祭宣徳七年少詹事兼侍講學士王英丁母憂上命禮部賜祭工部造墳遣中官阮童護之奔喪尋奪情起用成化四年學士柯潛丁父憂有司請賜祭有旨並與塟六年正月復丁母憂遣官諭祭五品父母有卹典自潛始也七年左庶子兼侍講徐溥丁父憂特遣官賜祭十三年溥以少詹事兼侍講學士丁母憂賜白金楮幣及塟祭二十年侍講學士李東陽丁父憂賜祭一壇正徳初學士張芮以宮恩加從四品俸丁母憂塟祭嘉靖十五年七月臣道南奉勅管校列聖寶訓實錄聞母宜人江氏憂禮部以聞今上親批云廖道南日侍講讀效有勤勞伊母準照例與祭塟還著給驛十一月遣左參政陳渙代諭祭仍命工部造墳十六年六月接丁父主事五洪公憂上命與祭一壇開壙安塟遣右參政劉儲秀行禮又該大學士李時題爲進呈事欽奉聖旨廖道南候服制滿日升一級用還賞銀三十兩紵絲一表裏蓋前此所未有也殿閣詞林記卷十八●欽定四庫全書殿閣詞林記卷十九﹝明﹞黃佐廖道南撰賫詔國初置承勅監洪武九年以編修吳升爲承勅監令周孟東爲監丞使以賫奉制勅爲職尋罷之其後凡朝廷大禮頒詔天下本院官先撰詔文請旨裁定付中書舍人書寫送尙寶司用寶璽畢行禮之日百官出承天門外肅候鴻臚寺官唱頒詔內閣官一員捧詔自奉天殿左門入至華蓋殿候駕興捧出至奉天殿授於禮部尙書其它制勅用寶時或不同皆內閣臨事制宜取自上裁葉盛云嘗見勑內閣楊士奇用勤民之璽皇太后遺詔用弘徳昭順之寶皇后制書用厚載之記詔書制諭臣誥命皆制誥之寶近年詔書蓋皇帝之寶云始於學士李賢制命勅諭皆勅命之寶又嘗見正統中手折印本勑諭廣運之寶朝覲勑諭亦手折印本蓋敬天勤民之寶勅則用廣運之寶勅令皆爲勅書蓋手勅耳惟景泰初勅諭亦用廣運之寶今上禦札新制政事文學驗記聖文神武非近世帝王所及也寶冊凡上尊號尊謚皆本院撰擬寶冊文以進洪武初尊徳懿熈仁爲四廟學士陶安朱升等捧冊文至禦前上親受之永樂初上太祖髙皇帝孝慈髙皇后謚議上禦覽畢親舉謚議付本院撰文及上謚冊一如洪武時天順二年二月上聖烈慈壽皇太后尊號內閣捧寶冊文進上復親覧畢乃行禮時詔誥天下詔艸已進訖大學士彭時謂李賢曰此事有恩典及人賢曰先年已兩赦矣恐數赦非宜時曰非赦也但行優老之政耳意欲令朝官父母年七十者與誥勅百姓年近百歳者與冠帶是所謂老吾老以及人之老也恩典如此斯與所上徽號相稱矣賢曰善遂共擬仁政數條進呈上大悅卽命之頒徽號詔畢上禦文華殿召賢等三人者令近前賜銀兩表裏有差仍親自授與和顏慰勉其鼓舞臣下有如此今上恭上皇天泰號曁聖祖徽號誕敷大詔錫類貤封尊尊親親道兼舉矣扈從凡車駕所在近侍諸臣皆扈從洪武中官無定員永樂初定巡狩親徵先詔誥天下扈從用本院內閣官三員侍講修撰典籍等官六員書制勅秀才八人譯寫四夷文字監生十三人車駕將發燕羣臣賜扈從官軍人等寶鈔會典云凡駕詣郊壇或巡狩行幸親徵內閣官扈從制勅房官隨行書辦遇有勅旨實時撰寫永樂七年正月車駕巡北京學士胡廣諭徳楊榮金幼孜及修撰王英等扈從賜錦衣狐裘鞍馬榮時有母喪特畱之三月抵北京賜廣等宴榮辭以憂弗與特命中官以珍饌送之八年二月上親徵北番布尼雅實哩廣等三人仍扈從賜衣被鞍馬途次命光祿給酒饌七月車駕至臚朐河遣榮先歸報皇太子至京皇太子賜鈔幣金織麒麟衣服銀相鏤花香帶及石刻蘭亭記兩賜宴於翰林命隆平侯張信尙書蹇義欵待且命諸儒臣陪之八月抵北京賜彩幣鈔米羊酒等物十月榮與廣等扈駕南還賜鞍馬綿衣褲襪及路費途中屢賜珍饌嘉果抵京賜廣等鈔幣有差十一年正月復巡北京統師親徵廣等三人偕修撰王直梁潛扈從賜衣幣鈔米等物十二年三月親徵衛喇特時皇長孫侍行上命廣等三人凡行營有暇卽與講解義理經書史鑑十四年復扈從南歸賜廣等錦衣鞍馬鈔幣十五年三月壬子車駕復巡北京三人者復扈從上屢問民情榮等悉以實對賜白金鈔幣金織紗羅紵絲衣服等物二十年二月上北徵惟幼孜與侍講王英扈從賜鞍馬鈔幣前至庫稜海五月遂還英嘗奏事上喜謂曰秀才是二十八人讀書者朕需爾爲用正好宣力勿憚勞苦令凡軍中一切動靜或謡言之類爾有所聞卽來奏又諭太監孟驥曰秀才有事卽令入見毋阻二十年二月戊寅大學士楊榮金幼孜從徵沙漠賜米鈔鞍馬令榮等參預軍中幾務時召榮幼孜於禦幄中同公侯大臣坐飲凡有賜賚或公侯不與俱或與公侯俱而扈從文臣不與焉九月宴隨徵將士命榮幼孜坐前列食上殽賜鈔幣拜二品金織襲衣靴韈二十一年七月榮扈從西徵賜羊酒賬房等物八月庚申駐師萬全一應軍務悉命榮掌之晝夜或三接五接每以楊學士稱之不名十月次天成畨王額森托噶納欵命榮往受之回賜禦饌慰勞備至十一月旋師賜鈔一萬貫米十石紵絲金織衣二襲靴韈二雙二十二年復北徵榮與幼孜扈從語見受顧命類宣徳元年漢庶人髙煦反榮勸上親徵遂與楊士奇從行討平之七月駕還賜榮鞍馬白金鈔幣及樂安州男婦五十餘人三年八月戊申車駕巡邊獨榮扈從九月癸丑給以內廐良馬命榮先從出塞日賜禦廚酒饌乙卯師次寛河報捷丁巳駐蹕會州甲子班師五年二月乙未上侍皇太后謁長陵獻陵大學士楊士奇楊榮等扈從庚子上以皇太后命召見士奇等五人於行殿諭之曰皇帝數言卿等忠勤今天下淸寕民生無事是固祖宗福佑家國亦惟卿等贊翼之功賜以酒殽及白金紵絲表裏辛丑進詩謝恩三月己酉扈駕回京賜靑紅氁子駝褐九年九月榮復扈車駕巡邊給以天閒名馬光祿寺日供酒饌至洗馬林而還比還恩賚甚厚正統十四年七月邊人額森入侵司禮監太監王振勸親徵上親徵時學士曹鼐及張益等扈從八月遇敵於土木鎭鼐及益皆沒宣徳四年正月丁巳大學士楊榮扈駕南郊賜金銀鮮果等物弘治十六年上郊祀大學士李東陽等候駕畢宿神樂觀特賜者三東陽等爲詩記之嘉靖十五年三月淸明節今上躬詣天壽諸陵命日講官顧鼎臣謝丕張璧曁臣道南蔡昻扈從十八年三月大狩龍飛扈從則儒臣陸深等臣道南祗謁於鍾祥上命賜光祿酒飯蓋渥恩也畱守永樂六年上將巡狩命尙書蹇義金忠大學士黃淮左諭徳楊士奇畱守諭曰朕畱汝四人居守猶唐太宗簡輔弼監國必付房玄齡卿等其識朕意又以幾務事繁複命修撰王直副之凡南京政務惟文武除拜四夷朝獻邊警調發上請行在若祭祀賞罰一切之務有司具成式啟聞明年春車駕隨行十一年再巡命淮等與洗馬楊溥畱守十五年春復巡北京畱義與士奇居守以侍讀梁潛副之會謀譛監國者事連潛十六年九月寘潛及司諫周冕於法皆漢庶人爲之也惟士奇免咎宣宗在東宮受命祀陵因畱南京監國舊臣曽棨軰皆從焉是年五月楊士奇黃淮楊榮佐鄭襄二王監國宣徳元年上親徵漢藩淮以病不行畱佐監國正統十四年七月上自將北徵命郕王居守毎旦於闕左門西面受羣臣謁見朝政皆太監令英佐理學士陳循髙榖畱守迎駕永樂八年七月車駕還自北徵皇太子遣大學士黃淮往迎至滁州朝見洪熈元年五月宣廟召自南京大學士楊榮往迎於徳州景泰元年八月十三日英宗自北狩回鑾遣學士許彬迎於宣府商輅迎於居庸關十四日駕至上關輅進見英宗命輅艸書二封逹於皇太后入居於南內重華宮正徳十五年十月武宗南徵凱旋駐通州者久之楊廷和等出迓上戎服而入十六年三月大學士梁儲等迎今上於行宮充使皇太子及親王冠禮內閣官充賓贊婚禮充納徵等使冊封諸王及妃內閣官充正使若冊封副使以本院官充者自成化末侍讀江瀾始也永樂洪熈宣徳三朝冊封諸王及妃內閣楊榮金幼孜各充正使者二自後內閣不復出使於外惟冠婚大禮則用舊規宣徳三年三月癸未楊榮奉命持節冊中宮禮成賜白金鈔幣若本院官以事出使者洪武三年五月遣編修蔡玄等訪歷代帝王陵寢以聞永樂中修撰陳循被命往南京文淵閣取儲書之類是也逺使凡朝鮮安南國頒詔及冊封學士等官充正使禮部預奏請特旨點用按洪武初侍讀學士張以寜使安南冊封未至而國王死國人請授其世子以寜不聽遣人請命於朝且教其世子服三年喪拜令其國人效中國頓首稽首禮朝廷嘉之賜以勑書比之陸賈馬援禦制詩以奬諭之於是復命編修王亷吏部主事林唐臣充弔祭使以往且封其世子陳日熞爲王旣至其君臣出迎於郊乃奉禦制文於彩輿迎入成禮而還四年二月戊午以寜等三人還自安南以寜卒於道日熞遣陪臣阮汝亮偕亷來上表謝恩貢方物上卽拜亷爲工部員外郎旌其勞也亷固辭不拜出丞澠池十二年十二月壬戌遣編修羅復仁兵部主事張福賫詔諭安南占城及復仁還擢弘文館學士永樂初遣待詔王延齡使朝鮮行人朱彬副之賜衣一襲及鈔錠錦衣皮裘狐帽自後使二國者俱賜一品服其禮益隆云安南正統中請封侍讀學士錢溥充正使其王桀驁不恭授受迎拜不如禮溥以書累爭之而後定弘治初侍講劉戩使安南考地誌由陸南寜坦甚無虞乃乘肩輿從兩僮忽扺其界夷人傾駭至之日頒詔明日燕畢遂行饋贐一不受追送諸途不與語獨書其入關詩與之曰歸裝有一南物者關神其殛後陪臣入謝表有廷臣淸白之語當時莫不多戩正徳初侍讀徐穆充正使頒正朔於朝鮮及譯吿國王不郊候迎詔不道跪穆援古義稽今制反復辧析皆如議王屢遣陪臣代質疑義穆剖析不遺凡所饋遺悉拒弗納人咸稱之六年編修湛若水充安南冊封正使獨和其王贈詩一章論者謂得體云巡行洪武元年八月命儒臣十人分行十道訪求賢哲隠逸之士於是學士詹同等往焉攝憲洪武初編修王璉等攝行禦史璉按河南入對稱旨上恱謂近臣曰文華堂諸生如璉等皆異日將相才也九年三月丙子以璉及編修馬亮任敬王懌陳敏張惟典籍王偁應奉殷哲侍儀使孫化祕書直長蕭韶贊讀閻裕起居注嚴銳給事中方徵彭通宋善王惟吉十六人爲監察禦史十年正月乙丑復命編修葉愼陳晟署監察禦史二十九年復以編修景淸爲監察禦史尋署僉都禦史其重憲職如此永樂末侍講李時勉修撰羅汝敬皆降監察禦史是又與洪武時異矣分鎭正統十四年八月命侍講徐珵等十五人分鎭要地珵得彰徳珵卽有貞也成化中修撰張頥擢僉都禦史巡撫居庸豈援此以爲例歟代祀凡祈吿代祀多用本院儒臣正統乙丑浙江臺寜等府民遭疫死甚眾上遣禮部侍郎兼侍講學士王英賫香幣往祀南鎭以禳民癘時浙間久旱英至紹興大雨水深二尺灌獻之夕雨止見星明日又大雨田野沾足人皆喜曰此侍郎雨也布政使孫原貞等陪祀請爲禦祭感應記刻石於廟而還景泰辛未夏不雨特遣侍講學士劉鉉祀濟瀆成化甲辰陜西旱遣禮部左侍郎兼學士徐溥代祀中鎭河海瀆諸神雨輙應丁酉朝廷用儒臣議追崇先聖禮樂遣學士王獻祭告闕裏弘治己未六月孔廟災學士李傑奉詔祭告甲子閏四月孔廟重建落成復遣大學士李東陽祭吿陪祀凡郊祀五品以上官例得看牲次早復命陪祀皆預若分獻用文武大臣及近侍官太常寺請旨點充故本院官自檢討以上皆預永樂中修撰馬鐸建言國子監分獻十哲宜用翰林院官今上肇建圜丘分獻大明夜明周天星辰雷雨風雲四壇方澤分獻五嶽五鎭四海四瀆四壇俱用輔臣分獻及帝社稷壇用日講官陪祀讞獄洪武十四年十月癸丑命法司論囚擬律奏問從翰林院給事中及春坊正字司直郎會議平允然後覆奏論決永樂二十二年十月丁巳大理寺奏決重囚仁宗召大學士楊士奇楊榮金幼孜諭曰比歳法司濫刑往往出於鍜煉先帝嘗切戒之故死刑至四五覆奏而後決自今審錄三法司必會三學士同審正統中侍講學士馬愉嘗奏讞獄終年不決者朝廷從之由是寃抑多伸理惜其未能復洪武之舊也主宴凡筵宴之錫賚臣下者令大臣待之謂之主宴天順四年天下諸司官吏朝覲至京上召大學士李賢諭曰黜陟之典亦當舉行其才行超卓政績顯著者布政以下賈銓等十人賜以衣服禇幣禮部筵宴命大學士李賢及尙書王翶待宴以勵其眾正徳以來武舉會試宴例用內閣大臣一員主席兵部先期奏請嘉靖壬辰四月望今上命臣道南臣王用賓典武舉命成國公朱鳳尙書王憲待宴齋宿凡郊祀洪武二年定齋戒日期文武百官先沐浴更衣本衙門宿歇次日聴誓戒畢致齋三日宗廟社稷亦致齋三日惟不誓戒或朝廷祈禱亦如之成化丙申十二月十日禱雪致齋於翰林院之東署侍讀倪嶽侍講程敏政修撰陸釴編修陸簡同宿是夜雪大作遂用歐公禁體故事相與鬮韻聮句以志喜鉤奇競勝達旦弗能休前軰風致可想見也習儀翰林舊不習儀以禮所自出故也成化十四年冬至上命學士而下俱依常參官赴朝天宮習儀至今循之陵祀洪武八年十月乙卯詔翰林院考定陵寢朔望節序祭祀禮部學士樂韶鳯等奏今擬每歲元旦淸明七月望十月朔冬夏二至日用太牢其伏臘社毎歲朔望日則用特羊祠祭署官行禮如節與朔望伏臘社同日則用節禮從之其後淸明中元冬至至祭祀列聖陵寢分遣勲戚大臣行禮本院官例用二員陪祭永樂元年太祖皇帝忌辰上率諸王詣奉先殿行禮畢仍率百官躬詣孝陵致祭令近侍官於殿前行禮殿閣詞林記卷十九●欽定四庫全書殿閣詞林記卷二十﹝明﹞黃佐廖道南撰授經國初置大本堂取古今圖書充其中召四方名儒教皇太子親王用學士宋濓待制兼編修王禕修撰王僎耆儒陶凱軰分畨夜直選才俊之士充伴讀所授經書必親督之嘗命禕采故實韻爲四言詩以授皇太子上時賜燕賦詩商確古今評論文字無虛日尋命勛舊之子執經入侍於是鄭國公常茂曹國公李景隆蘄春侯康鐸等與焉洪武元年十一月辛丑燕東宮官及儒士各賜冠服是日上命大本堂諸儒作鐘山蟠龍賦置酒歡甚乃自作時雪賦故有是賜其後皇太子讀書在文華殿而親王則出就所居府十二年三月戊辰朔上禦華蓋殿皇太子侍上問比日所讀何書對曰昨看書至商周之際上曰看書亦知古人爲君之道否因諭之曰君道以事天愛民爲重其本在敬身人君一言一行皆上通於天下系於民必敬以將之而後所行無不善善天必鑑之不善天亦鑑之一言而善四海蒙福一行不謹四海罹殃言行如此可不敬乎汝其敬之聖祖之詒訓如此眞可謂得其大本矣諸儒授經惟奉行上意而已嚴君在上賢師友輔之睿徳之懋斯可望矣賓客太祖始令宋濓爲諸王世子師庚子年十月奉命入內授經遇綱常大義再三言之乙巳年三月濓以起居注告病詔還家仍賜金帛世子致贈有加焉六月濓上箋謝恩復奉書東宮勉以孝友恭敬勤敏讀書無怠慢無驕縱修徳進業以副天下望上覽書喜甚召東宮語以書意且賜書答之其略曰昔先生教吾子以嚴相訓是爲不佞也以聖人文法變俗言教之是爲疏通也所守者忠貞所用者節儉是爲得體也昔聞古人今則見之復以文綺侑書洪武元年設東宮師傅官令勲臣兼之十月以耆儒梁貞王儀爲太子賓客秦鏞盧徳明張昌爲太子諭徳上以東宮師傅皆勲舊大臣當待以殊禮朝賀東宮難同庶僚命禮部考古定儀禮部及翰林諸儒臣議今凡遇大朝賀前期設皇太子座於大本堂設答拜褥位於堂中設三師賓客諭徳拜位於堂前贊禮二人位於三師之北內贊二人位於堂中俱東西相向至日皇太子常服升座三師賓客諭徳常服入位北向立皇太子起立南向贊禮唱鞠躬四拜皇太子受前二拜答後二拜禮畢而出五年太子贊善大夫宋濓輔導東宮一言一動皆以禮法諷諭使歸於道毎侍讀書至切於政教及前世興亡必拱手揚言曰君國子民之道當如是不當如彼且推人情物理以明其義皇太子毎斂容嘉納敬禮未嘗少衰言則必曰師父師父云且書舊學二字以賜二十六年七月戊申選秀才張宗浚等隨詹事府左春坊官分班入直文華殿侍講畢近前說民間利害田裏稼穡等事間陳古今孝弟忠信文學材藝諸故事日以爲常永樂中楊榮軰在春坊毎進講罷必從容以正身務徳親賢去邪尙儉戒逸之言進或訪以政務必陳其切要及先後緩急施行之序皆懇切無少避忌皇太子毎以忠直稱之時贊善徐善述王汝玉尢見親禮嘗令善述擇選詩二十餘首分類賦比興以爲法又與之書言欲學作表卿可一如詩題立例具詩題與表題間日封進且問其疾勞慰備至且曰卿今年邁恐輔余爲勞似卿朴直苦口者百無一二面諛順顏者比比有之卿康健無憚勞弼余成業惟望藥石之言日甚一日毋務犯鱗觸諱之慮其所與書必字之曰好古或曰致書贊善好古先生云其與汝玉書有曰願求致治之方又曰善政之音至有如暗逐明之諭其望啟沃之切如此毎遇節序燕勞東朝之臣起居慰問煦嫗諄切一如家人父子焉然成祖常恐東駕親近匪人毎北巡必訓戒之又廣求名儒與之講學於是命侍讀學士王達洗馬楊溥修撰梁潛典籍金寔郎中葉砥等分直講讀亦有選自教官者惟在得人而已故仁宗之爲皇太子也監國視朝之暇專意文事手不釋卷被服寛博大類儒者蓄經籍法書富甚云講儀東宮講讀儀春坊官與翰林院官日分二貟講書以尙書春秋通鑑大學衍義貞觀政要等書進講須要纂其事之始終直述大義輯成篇章進呈禦覽畢然後赴文華殿講說三師三少及詹事府官鴻臚寺並毎科給事中一貟侍立進講畢眾官齊出及有召問亦須前項一貟官同進出如有獨進並獨貟畱後者許給事中鴻臚寺官並司直郎淸紀郎紏劾凡講讀畢毎遇上位發落過五府軍政六部緊要事務及撫諭四夷恩意其大經大法詹事府官同春坊官將緣由於眾官未退之時一一敷陳焉永樂二年七月侍讀學士王達講幹之九四舉儲貳爲說仁宗在東宮問楊士奇曰達含譏否士奇因舉程子云凡卦中六爻聖賢有聖賢用眾人有眾人用君有君用臣有臣用無所不通又舉王昭素對宋太祖之言以對仁宗因命觧縉專閱書胡廣閱詩金幼孜閱春秋士奇閱易仁宗問儲貳說有據否士奇對以胡瑗之說甚喜自是講義有疑必召四人相與辯析暢而後已遂命春坊司經局臣分錄講章以備常閱出閣永樂以前儲宮皆年長始出閣英宗未及出閣遂登大寶故出閣之儀至天順二年始定其講學師友惟用東宮官及本院官分班講讀內閣提督之不別選他職其講讀侍班及正字官從內閣具名奏請毎日講書直觧先送內閣定講畢補進與經筵同以史官修撰編修兼之校書正字以制勑房官兼之會典載初出閣議云是日早侍衛侍儀如常儀執事等官於文華殿行四拜禮畢鴻臚寺請皇太子升文華殿執事官導引至殿升座師保等官於丹陛上行四拜禮畢各官退出內侍官導皇太子至後殿升座以書案進毎日侍班侍讀講官以次進讀叩頭而退毎日讀講儀云毎日早朝退後皇太子出閣升座內侍以書案進不用侍衛侍儀執事等官惟侍班侍讀講官入行叩頭禮畢分班東西向立內侍展書先讀四書則東班侍讀官向前伴讀十數徧退復原班次讀經書或讀史書則西班侍讀官向前伴讀亦如之務要字音正當句讀分明讀畢各官退每日巳時侍班侍讀侍講及侍書官候皇太子升座畢入東西向立侍班內侍展書先講早所讀四書則東班侍講官進講一徧退復原班次講早所讀經書史則西班侍讀官進講亦然務要直言觧說明白易曉講畢內侍収書訖侍書官向前侍習冩字務要開說筆法點畫端楷寫畢各官叩頭而退午後從容逰息或習騎射晚讀本日所授書各數徧至熟而止凡讀書三日後一溫湏背誦成熟遇溫書日免授新書講官通講湏曉大義凡冩字春夏秋月毎日冩一百字冬月毎冩五十字凡遇朔望節假及大風雨雪隆冬盛暑暫停讀講冩字今按此儀稍變永樂之舊矣成化中孝宗出閣最勤學十九年禦制文華大訓成少詹事彭華進講左中允周經預講是書東宮毎起立拱聽內閣輔臣請坐講從之弘治中武宗在東宮學士吳寛率同僚上疏曰竊惟東宮講學自寒暑風雨朔望令節外一歲之中不過數月一日之內不過數刻況八歲出就外傅居宿於外誠欲離近習親正人也庻民且然況有天下者乎儲典洪武中定儲宮奏事皇太子禦文華殿官貟人等承旨召入者方許入凡啟事者稱臣會典載東宮朝儀云永樂二年定文武官貟常朝行叩頭禮畢三師三少詹事府官左右春坊官翰林院鴻臚寺等官六科給事中錦衣衛官左右序立於文華殿門之外鴻臚寺序班通政舍人引文武百官於丹陛上丹墀內東西序立照依衙門資次啟事禦史二貟司直淸紀日輪二貟北向侍立紏儀啟事畢百官齊退及有召問亦湏前項官員一同進出如獨進並獨貟畱後者許監察禦史鴻臚寺官司直淸紀紏核凡合啟事務在京衙門止用奏本其詹事府主簿錄事同春坊司直淸紀司諫分爲六科將本內啟過事件同六科給事中逐一奏聞主簿錄事司直淸紀司諫仍於司禮監共開掲帖開冩逐日啟過本內事件略節緣由六科給事中亦具題帖各另奏進凡遇正旦冬至節行慶賀禮並進歷進春等事詹事府例該啟皇太子知必先奏聞候得旨方具啟本進凡遇皇太子千秋節行慶賀禮奏啟本同進侍班用坊局官正旦冬至千秋節禮部官進箋並進歷進春通事二貟舉案又有監國等儀嗣輔皇太孫輔導講讀在洪武時具載集禮成祖時以東宮官僚兼之永樂六年七月命內閣胡廣等輔導皇長孫勑曰朕惟令徳所成本乎天性養性之學實弘聖功故有聰明純一之資必有詩書禮樂之教所以充徳性而廣噐識也朕嫡長孫天章日表玉質龍資孝友英明寛仁大度年未一紀體志具寧動必中規言必合道好道之篤日夜孜孜日誦萬言心領要義朕嘗試之以事輙能裁決得中斯實宗廟之靈上天錫慶篤生異質以福祜天下而基命於無窮然宏材之建必由匠石之功圭瓉之成必假琢磨之力卿等皆茂簡徳藝職輔東宮東宮之子必資兼弼宜協同心志輔導於成推廣仁義道徳之源開陳二帝三王之治與太祖髙皇帝之大經大法凡創業守成之難生民稼穡之事朝夕講論以涵養本源恢弘智量充其盛大之器以爲宗社生民之福國家有無窮之休卿等亦有無窮之聞欽哉九年九月皇太子命楊榮等侍諸皇孫讀書文華後殿且諭諸皇孫曰此皇祖近臣汝軰當加禮敬又謂榮等曰他日學成卽汝訓迪力也後皇太子復傳上命召翰林院吏部官令舉老成正大儒者侍皇太孫講讀明日東宮特召尙書蹇義及楊士奇問得人否義對曰臣兩人共舉禮部侍郎儀智然眾鮮知之議尙未決東宮曰往者曽舉李繼鼎大誤後悔不及智甚端正但覺老矣士奇對曰智𨿽老然起家學官道理明執守正精神不衰廷臣老成未見其比是日午朝上喜曰此得人矣𨿽年耄識朝廷大體能直言不阿向之元正日食呂震等皆欲行賀禮惟此老與楊士奇言宜免賀朕從之智誠可用遂召禮部翰林諸臣諭曰儀智甚好朕知之矣今侍太孫講讀令右贊善陳濟等充講官教諭林長懋張英陳山戴倫等授給事中使侍太孫已而俱授春坊左右中允制度聖祖有天下之初凡制度命儒臣稽考古今因革之宜以聞中書省具奏上爲裁定於是宣國公李善長學士陶安集諸儒論建以適厥中自朝廷以達邦國品式明備洪武元年二月安等奏定天子冕服之制上曰古禮太繁今祭天地宗廟則服衮冕社稷等祀則服通天冠絳紗袍余不用十一月甲子禮部翰林院等官議乘輿以下冠服之制三年六月中書省臣與翰林院定文武官朝服之制四年正月戊子禮部太常司翰林院議奏上親祀圜丘方丘宗廟及朝日夕月服衮冕祭星辰社稷太歲風雲雷雨嶽鎭海瀆山川先農皆用皮弁服羣臣陪祭各服本品梁冠祭服五年五月癸卯親王儀仗車輅成亦禮官諸儒所定也八月乙亥禮部及翰林院議省牲宜用常服十六年七月戊午詔更定冕服之制先是禮部言虞周以來冕服制度不同宜加考定命翰林諸臣議從之二十年冬十月詔六部都察院通政使司左右春坊大理寺及本院官著禮儀定式合行事宜凡一十四欵詔頒行之二十四年六月己未詔六部都察院同翰林儒臣參考歷代禮制更定衣冠居室器用制度於是羣臣斟酌損益以聞二十九年十一月詔翰林議定制度凡官民房屋墳塋等第及食祿之家禁例爲書名曰稽古定制頒行天下総載集禮及憲綱事類肇自洪武中載都察院十三道禦史所宜行者宣徳中勑禮部同翰林院考舊文而申明之凡祖宗所定風憲事體悉載其中至正統四年十月始頒行雲律令吳元年十月詔修律令命學士陶安爲議律官十二月甲辰律令成命刋布洪武元年正月大明令成修列吏戶禮兵刑工六官之條大明律亦如之上曰律令者治天下之法也令以教之於先律以齊之於後今所定律令刪繁就簡使之歸一直言其事庻幾易知而難犯八月己卯上念律令尙有輕重失宜有乖中典命儒臣四人同刑部官講唐律日寫二十條取進止擇其可者從之其或輕重失宜則親爲損益務求至當六年十月命刑部與翰林院更定大明律學士宋濓撰表以進二十二年八月命翰林院同刑部官將比年律條參考折衷以類編附曰名例律附於斷獄下至是特載諸篇首頒行之封爵洪武三年十一月丙申大封功臣其五等封爵皆學士宋濓所定始制五等公曰國侯伯曰郡子男曰縣至是罷子男不封惟系公於國各錫之鐡劵云二十三年九月乙未加封中山王徐達岐陽王李文忠二代皆王爵侍講學士葛鈞等奏王及三代惟本朝開平王常遇春出自特恩上謂二三皆元勲宜如開平王例自今開國功臣沒後俱追封三代其襲爵子孫非建奇功者生死止依本爵其劵文誥命皆詞臣撰進先是五年三月命學士宋濓參考唐宋誥命皆三省官列衘書名復用吏部告身等印章本朝誥勑旣用禦寶則省臣不敢署名考宋紹興間二部言官誥院所有綾紙易以僞冒下文思院別織花樣今議於誥尾添織字號以爲闗防及取工部神帛勑誥局造完書冩頒於文武官從之九年四月癸卯命中書省兵部定給武官誥勑大都督府咨中書省送兵部覆奏貼黃考功監參考同奏翰林院撰文付司文監投勘奏付中書舍人書寫十六年三月命中書省與翰林院定嫡妾封贈例及文官贈蔭敍之例二十四年五月辛卯詔定文武官封贈舊制兵部試尙書茹瑺請上命翰林院考古制學士劉三吾奏宋制母以子貴詔從舊制瑺又奏庻子襲父職例止封贈嫡母復命禮部翰林院同考古制三吾奏宋制母以子貴庻母亦依所生子之秩詔從宋制六月丙寅命禮部翰林院議軍官侄男替襲伯父職事及弟襲兄職義子女婿承襲養父妻父封贈禮制八月己巳瑺又奏言武臣封贈父母妻姓名有以嫡母生母同請有以正妻次妻並書乃命翰林院稽考古制學士劉三吾言宋制嫡母繼母亡許封贈所生母正妻有子無子皆得封贈上命只封嫡母正妻其所生母從宋制永樂元年十一月乙亥廣平侯袁容嫡母孫生母劉俱亡獨繼母羅氏在而封贈事例不同學士觧縉等議上若所生母與繼母同在禮難並封今繼母在當封所生母並嫡母俱亡亦可一體追封從之仍命後不爲例訂音聖祖嘗召學士樂韶鳳宋濓待制王僎修撰李叔允編修朱右趙塤朱濓典簿瞿莊鄒孟達典籍孫蕡達魯與權諭之曰韻學起於江右殊失正音有獨用當並爲通用者如東冬淸靑之屬亦有一韻當析爲二韻者如虞模麻遮之屬若斯之類不可枚舉卿等當廣詢通音韻者刋定韶鳳等奉詔撰成七十六韻共十六卷書奏賜名曰洪武正韻濓序曰古者之音惟取諧恊故無不通江右制韻之初但知從有四聲而不知衡有七音故經常不交而失立韻之原七音者牙舌唇齒喉及舌齒各半是也分其淸濁定角徵宮商羽以至於半商半徵而天下之音在是矣然則音者其韻書之權輿乎旋宮以七音爲均均言韻也能推十二律以合八十四調旋轉相交而大樂之和亦在是矣自從奏啟進呈文字點畫音韻並從是書洪武二年四月命翰林院定官民書禮儀式禁革民間名字有先聖先賢大國君臣並漢晉唐宋等字者中書省臣具奏行之若正統十年進士登科錄凡天字皆作■﹝艸曳﹞云出內閣意景泰中幸太學表內閣自爲之中有管窺霄蠡測海句蓋亦避天字也與宋宣和時禁君天等八字同殆非洪武舊制矣毖祀聖祖肇正祀典首詔嶽瀆城隍等神皆削去後世所加封號止從實稱之惟孔子則仍其舊洪武元年遣官釋奠於先師孔子定以二丁降香遣官祭於國子監毎二丁傳制遣官致祭孔子若登極皆遣官祭告闕裏二十四年十月乙丑南丰縣典史馮堅言九事內一事歷代忠臣烈士有功徳於民者宜勑有司訪其事迹俾禮部翰林院考究明白量加封謚上寵擢之二十六年頒大成樂於天下府學令州縣如式制造以祀孔子二十八年用儒臣言黜莽大夫揚雄進董仲舒從祀孔子正統二年從本院議進胡安國蔡沈眞徳秀從祀八年追封元吳澄爲臨川郡公從祀後建言者謂當祀劉因及薛瑄內閣劉定之駁二人皆無著述遂沮然澄實宋進士仕元失節識者非之學士丘浚嘗著論許衡無益於名教則澄可知也成化二年用大學士商輅議封仲舒爲廣川伯安國爲建寜伯沈爲崇安伯徳秀爲浦城伯從之輅又請加孔子以道配天地之號事寢不行弘治九年追封宋楊時爲將樂伯從祀言者因謂羅從願李侗亦同從祀禮部侍郎傅瀚言二子著述視尹焞遊酢謝良佐未知所先後二子從祀則三人似不可遺乃止先是元年八月侍讀學士程敏政建議欲將馬融劉向賈逵王弼何休戴聖王肅杜預禠爵罷祀鄭眾盧植鄭玄服虔範寗五人各祀於其鄕而增後蒼若荀況言性惡宜依揚雄例黜之時祀王通七十弟子中申棖申黨疑誤當爲一人宜存棖去黨公伯寮秦冉顏何蘧瑗林放五人旣不載於家語亦宜罷去顏子曽子子思配享於殿而父在兩廡非所以明倫宜別立一祠中祠啟聖王以杞國公顏無繇萊蕪侯曽點泗水侯孔鯉並邾國公孟孫氏配享其程珦朱松量加封爵祀焉祭酒謝鐸建議則謂吳澄出處不正當黜其祀俱詔廷臣議之學士吳寛言從祀茍有益於經傳則楊雄馬融昔皆不廢尙書倪嶽亦言馬融王弼之徒其立身不無可貶然秦漢以來六經出於煨燼賴諸子抱遺經専門講授經以復存自唐之注疏多祖其言今之經傳引用尙多其說何可盡廢七十子名字馬遷以來相沿已久今生千百年後何可臆定於是咸仍其舊云嘉靖九年臣道南寓史館欽奉上親制正孔子祀典說大旨謂孔子生於周作春秋周文武止稱爲王春秋系王於天孔子之道王者之道也功王者之功也而位則非王者之位焉後世稱之以王不若尊之以師於是毀其像厝之主曰至聖先師孔子顏子曰復聖曽子曰宗聖子思曰述聖孟子曰亞聖則列名先賢七十二子曰先賢從祀諸儒則列名先儒特建啟聖祠於學宮之後別祀叔梁紇以顏無繇曽晳孔鯉配尊尊賢賢各盡其道矣定名聖祖有天下之初追尊四代考妣爲帝後其廟號尊謚皆學士朱升等所定凡皇子命名受封及公主封號功臣爵名皆學士宋濓等擬奏取自上裁尋又命正天下合祀神祗名號洪武九年四月天下驛傳多因俗名兵部且數命翰林院考古正之凡二百三十二自後凡建置郡縣命名皆以屬焉會典云凡皇子名及各王府奏請子名親王公主及郡王郡主縣主郡君縣君鄕君封號俱內閣擬奏請旨點用紀元國初紀元洪武出自聖祖親裁繼世之後始命翰林儒臣擬奏擇而用之成祖卽位始擬用永淸後用永樂自是毎朝紀年不復再攺蓋聖祖詒謀之善實前代所未有也英廟復辟召內閣髙榖商輅至文華殿問曰今年號宜攺否榖對曰周𨿽舊邦其命維新宜攺維新元年輅曰年號多與前代同者臣等具數年號請旨上稱善已而用徐有貞等言用天順攺元或請去景泰故號仍紀正統上不從攺天順今上初登大寶輔臣擬明良善治上特用嘉靖蓋有商髙宗嘉靖殷邦之志云藩規洪武中命選儒士授本院博士等職事令於各王府說書永樂中妙簡宮僚以輔諸王以詹事府丞周孟簡爲襄王府左長史司直郎金實爲衛王府左長史俾侍講讀其後親王出閣止選進士中老成有學者除檢討及就封卽拜長史弘治三年進士被是選者恣言怨詈吏部黜之會典云諸王讀書內閣提督檢討等官講讀爲擬定經書起止所習仿學毎日進看其儀天順二年定擬初入書堂其日早王至右順門之北書堂面東中坐提督講書並講讀官行四拜禮畢內官捧書展於案上就案左立講讀官進立於案右伴讀十徧叩頭退毎日講讀淸晨王至書堂講讀官行叩頭禮伴讀十徧出飯後復詣書堂伴讀看寫字畢講書直說大意畢仍叩頭退內侍以所寫字送內閣書翰書𨿽六藝之一然事屬天家頒爲帝制亦不可以爲末務成祖喜楷書時典籍沈度書法丰潤上深愛之每有大制作必命度謄寫累遷至學士惟支俸仍事書辦賜象笏鏤金刻度姓名其上以寵耀之其弟粲亦起自書辦累官侍讀自此沈字盛行於世宣宗自沖齡習古法帖宸翰妙絕蓋始學趙孟俯而加遒勁出神入天者矣孝宗亦愛沈字宮中始習焉嘗訪其後得其孫世隆授中書舍人故制誥猶用沈體云今上宸翰天日昭回星鬥經緯嘗親書四箴字曁皇史宬以示大學士李時眾皆忻服供奉諸僚各取其長云爾扈蹕聖祖禦閱江樓及謁陵寢悉命詞臣扈從宣徳五年二月宣宗謁天壽山時楊士奇金幼孜扈從嘉靖十五年三月今上禋祀諸陵命日講官顧鼎臣謝丕張璧及臣與蔡昻扈從臣道南恭和禦制詩二章云聖皇孝祀惻中腸陵殿春開爼豆張鳯麓逺蟠知地勝鸞輿端擁自天康云連北極千闗壯水接東溟萬里洋仰識駿圖光宇宙永占佳气護封疆帝藻初裁錦繡膓昭回云漢列星張禮崇天地追隆古道貫皇王邁小康百辟霽瞻容穆穆萬方春靄頌洋洋卽看鬷假登殷廟不獨巡遊徧禹疆殿閣詞林記卷二十●欽定四庫全書殿閣詞林記卷二十一﹝明﹞黃佐廖道南撰薦舉聖祖之靖元亂也干戈未定卽大召四方名儒隨所在館榖之使各以其所知薦戊戌十二月辟儒士範祖榦葉儀爲咨議己亥正月克婺州初置中書省召儒士許元胡翰十餘人會食省中日令二人進講經史敷陳治道及克處州又薦靑田劉基龍泉章溢麗水葉琛金華宋濓者卽遣使以書幣徵之庚子三月至建康入見甚喜賜坐從容與論經史及咨以時事深見尊寵旣而命有司卽所居之西創禮賢館以處之始置儒臺校理以官儒臣時李文忠守金華復薦王褘王天錫至皆用之尋建尙賓館以待薦舉至者丙午年置博士廳設博士一人典籖十餘人以備顧問博士則許瑗許存仁典籖則劉秩鮑穎吳毅劉辰黃哲塗穎之屬侍從文學之職寔權輿於此及置翰林院則擢諸儒之良有文行者任焉洪武六年復大徵天下儒士浙江參政徐本首以桂彥良薦待詔闕下奏對稱旨擢春坊正字未幾浙江布政使安然等以懷逺縣教諭王景等薦旣至命日直翰林隨班朝見賜燕西序七年學士宋濓侍上登武樓賜坐問及宿學之士濓以會稽郭傳對上覽其文稱善召見謹身殿稱旨擢應奉翰林文字十年復聘金華儒士吳沈以侍臣有薦之者十月召見稱旨以爲待制十五年復徵耆儒隱逸侍臣張寧以宛平儒士董倫薦召至以爲太子贊善大夫賜冠帶是年置諌院官十月以耆儒劉靖爲諫院左司諌兼左春坊左庶子關賢爲右司諫兼右春坊右庶子趙肅爲諫院左正言兼左春坊左諭徳何顯周爲右正言兼右春坊右諭徳十七年七月下詔徵賢耆儒汪仲魯至自婺源儀禮司引見有旨舉西伯戡黎篇命之講釋稱旨授左春坊左司直郎又數日劉三吾至自茶陵入見便殿見其莊重宏博甚禮重之卽拜左春坊左贊善未幾擢本院學士十八年三月開進士科始定進士入翰林之制自此薦舉者乃不輕授云永樂中本院貟少遂簡命侍臣更薦引之於是首擢審理副楊士奇爲編修繼擢儒士曽日章爲侍講助教鄒緝爲侍讀攺給事中金幼孜王洪桐城縣知縣胡儼爲檢討又以大平訓導蕭引髙袁州訓導廖敬先爲檢討應天訓導王汝玉蕪湖訓導張伯頴爲五經博士皆異數也自後惟於進士及庶吉士內擢用宣徳七年大學士楊士奇薦交址南靈州知州黎恬文學操行可任近侍遂拜右春坊右諭徳恬旣至不副輿論江右人寓詞林者或咻之乃求歸其鄕自是薦舉進者益罕矣天順二年忠國公石亨大學士李賢交薦撫州處士吳與弼召以爲左春坊左諭徳固辭不拜成化十八年廣東布政使彭韶巡撫兩廣都禦史朱英交薦新會舉人陳獻章旣至吏部欲試之辭以疾自陳患病乞歸侍養詔授檢討侍親終病愈仍來供職獻章卽與弼門人也後屢被薦皆援詔不行二人者皆以理學鳴於時隱居求志天下髙之竊謂科目未足以盡天下之賢才矧巖居川觀抱道不售與就試有司而屢黜者豈無其人乎薦舉之典誠不可廢也銓注洪武初年本院官皆由薦舉進𨿽設進士科未有入翰林者以第一甲賜進士及第丁顯練安黃子澄爲修撰第二甲賜進士出身馬京齊麟等爲編修吳文等爲檢討皆出簡用不由選法命下禮部惟銓注而已後遂爲例策進士以第一人任亨泰爲修撰第二人唐震第三人盧原質爲編修著爲令至今因之則許觀張顯宗吳言信則張信景淸戴徳彛則陳■﹝安阝﹞尹昌隆劉諤是年六月覆試則韓克忠王恕焦勝遵洪武乙丑之例第一甲胡廣王艮李貫皆修撰第二甲吳溥楊子榮楊溥劉現皆編修進士第一人曽棨擢修撰第二人周述第三人周孟簡仍銓編修則復遵戊辰之令也林環陳全劉素蕭時中苗衷黃暘馬鐸林志王鈺陳循李貞陳景著李騏劉江鄧珍曽鶴齡劉矩裴綸邢寛梁禋孫曰恭馬愉杜寧謝璉林震龔錡林文曽鼐趙恢鍾復周旋陳文劉定之施盤楊鼎倪謙劉儼呂原黃諫商輅周洪謨劉俊彭時陳鑑嶽正柯潛劉升王■﹝亻與﹞孫賢徐溥徐轄黎淳徐瓊陳秉中王一夔李永通鄭環彭教吳釴羅璟羅倫程敏政陸簡張升丁溥董鉞吳寛劉震李仁傑謝遷劉戩王鏊曽彥楊守址曽追王華黃珣張天瑞李旻白鉞王敕費宏劉春塗瑞錢福劉存業靳貴毛澄徐穆羅欽順朱希周王瓉陳瀾倫文敍丰熈劉龍康海孫淸李廷相顧鼎臣董玘謝丕呂柟景暘戴大賓時大學士焦芳用事第二甲第一人焦黃中芳子也有中旨以黃中及第三甲第一人胡續宗俱爲檢討及黃中之敗也纉宗亦坐貶楊愼余本鄒守益唐臯黃初蔡昻舒芬倫以訓崔桐楊惟聰陸釴費懋中蓋自永樂以來進士得銓注者惟第一甲而二甲三甲必攺庻吉士乃得銓注云吉士庻吉士之選始自洪武以諸進士未更事欲優待之俾觀政於諸司候諳練然後任之其在本院承敕監等近侍衙門者采書經庻常吉士之義俱攺稱爲庶吉士其在六部及諸司者則仍稱進士云是科本院庶吉士則陳淇等吏科則楊靖等戶科則郭資等禮科則徐旭等厥後楊靖爲刑部尙書郭資爲戶部尙書封忠勤伯惟觧縉黃金華爲中書庶吉士因之本院庶吉士取數十人擇二十五人曁首甲三人俾進學內閣周忱自陳願與其列遂增忱爲二十九人命學士觧縉領其事禦前親教之首擢王英王直爲修撰又擢羅汝敬余鼎彭汝噐爲修撰余學夔爲檢討楊相劉子欽章敞陳敬宗沈升李時勉段民倪維哲吾紳楊勉等俱刑部主事蓋舊制欲作養積久因其成材次第擢用然急於進者或觖望焉故相等皆除刑部庻吉士陳孟潔曽春齡軰卒於京師或以教習已近十年爲言時論其希進以張叔豫等皆除府通判二甲庶吉士錢習禮陳璲黃壽生劉永淸等教習未久皆擢檢討三甲中則方復等庶吉士王翶擢大理寺左寺正宋琰鄭雍言髙榖張益俱中書舍人黃仲芳等授知縣惟曹義彭麟應授編修許彬連智授檢討庶吉士周敍董璘習嘉言楊珙尹鳯岐陳珣俱授編修餘皆授諸司官有差宣徳中三科進士選入翰林爲庶吉士者二十八人薩琦賴世隆吳節江淵徐珵授編修王玉王振姜洪李紹授檢討珵後更名有貞振後更名詢是年猶有選入六科近侍諸衙門者庶吉士十二人其出舊科者一蕭鎡也惟鎡授編修是科以後始定庶吉士止入翰林然以爲重事不輕予以四年七年十年進士皆不選至是純選北方及蜀產者二甲萬安劉吉劉珝李泰授編修三甲邢讓李本授檢討尹旻等授給事中監察禦史有差二甲吳匯周輿戚瀾劉宣楊守陳王獻童緣授編修三甲江潮宗張業授檢討二甲丘浚彭華尹直授編修二甲張元禎汪諧劉健授編修三甲周經鄭紀張頥授檢討二甲李東陽倪嶽焦芳陳音謝鐸授編修三甲傅瀚張泰吳希賢授檢討二甲林瀚章懋李傑黃仲昭商良臣授編修三甲莊■﹝日上永下﹞授檢討二甲費誾尹龍喬維翰王臣授編修二甲梁儲張澯楊傑敖山劉忠於材徐鵬鄧掖江瀾馬廷用授編修三甲劉機張芮楊廷和楊時暢武衛授檢討庶吉士之畱官翰林者至是盛矣二甲程楷蔣冕黃穆傅珪華巒吳儼羅玘蘇葵授編修三甲李遜學石珤毛紀授檢討二甲顧淸沈燾吳一鵬汪俊周玉黃瀾授編修三甲薛格授檢討二甲濮韶陳霽葉徳賈詠授編修三甲汪偉王九思劉瑞授檢討二甲魯鐸溫仁和李時滕霄畢濟川何瑭授編修三甲周禎盛端明授檢討二甲崔銑嚴嵩湛若水陸深翟鑾徐縉授編修三甲段炅穆孔暉孫紹先易舒誥張邦奇授檢討二甲第四人劉仁宇之子也逆瑾傳中旨並其上二名邵銳黃芳及三甲李志學韓守愚凡五人爲庶吉士數月卽拜銳芳仁爲編修瑾敗仁黜銳芳皆坐累左遷云二甲許成名劉棟張璧應良尹襄劉朴費宷張潮王思孫承恩劉泉林文俊孫紹祖授編修三甲金臯吳惠郭維藩王元正陳寰張衍慶邊寭授檢討二甲汪佃余承勛黃易江暉劉世盛葉桂章葉式馬汝驥王三錫陳沂鄺灝授編修三甲張星蕭與成林時季方湯惟學授檢討二科庶吉士畱用之多前此所未有也二甲廖道南江汝壁童承敍黃佐王相王同祖王用賓張治授編修蓋自宣徳以前兼授部屬中書等官正統間始有授科道者成化後不授中書正徳辛未丁丑止授科道而無部屬辛巳仍復兼授焉國初最重是選𨿽二甲第一人及會元或選而不預或預而不畱其嚴如此丘浚嘗謂每科不必多選所選不過二十人毎選不必多畱所畱不過三五軰其言誠是也然必有通融之術而後可以免遺材之嘆髙皇帝之久於教習也蓋欲盡使之積學以待問蓄徳以克用而後已未嘗遽出入前軰謂翰林官惟首甲卽除授選爲庻吉士者逺則八九年近則四五年而後除授有不堪者乃攺授他職世以職淸務簡稱翰林爲玉堂仙亦切諭也今公署教習不過三年卽評品而去畱之使有晚成者出乎其間曷由進哉成祖加意躬親校閱該授科道部屬等官有志進學者許自陳願就近侍他職如髙榖軰授中書舍人之例榖後以學行獨優升司直郎遂入翰林爲侍講宣著爲令庶使華國之儒不至有遺而祖宗之制可復也纂修洪武六年十二月以儒士朱右趙塤朱濓孫作爲編修以纂日曆故也作辭不拜明年五月日曆始成云纂修擢用蓋自此始洪武末年充修史官者有教諭等官王景髙讓吳勤趙友士端孝思張秉彛唐畊葉惠仲胡仲昭等景卽拜侍讀餘各除主事永樂初髙廟實錄成詔定諸臣秩以太常寺博士錢仲益知縣楊覯梁潛王褒爲修撰國子助教王達給事中朱紘爲編修行人蔣驥爲檢討國子博士金玉鉉爲五經博士晉府伴讀蘇伯厚爲侍書教諭觧榮劉宗平爲待詔謄錄生貟金寔爲典籍亦有京職擢爲外任上親裁定酌量才噐銓授品職迨重修髙廟實錄及修四書五經性理大全大典諸書主事李時勉陳敬宗等擢侍講等官有差其後纂修擢用者主事劉球陳叔剛攺侍講禦史邵宏譽攺編修自後纂修專用本院官此例遂廢孝行洪武二十六年八月詔褒異浦江鄭氏累世同居家範克篤里人王氏效之乃徵二家子弟年三十以上者詣闕旣至令自推舉乃以鄭濟爲左春坊左庶子王懃爲右春坊右庶子徐州民權謹十歲喪父哀毀幾絕洪武中以薦知樂安縣進光祿寺署丞迎母就養母疾吁天求以身代母卒負土成墳廬墓三年哭泣不輟事聞聖祖命爲文華殿大學士辭不允以風天下之爲人子者尋攺通政司右參議致仕仍旌其門曰孝行雲詩有之有馮有翼有孝有徳以引以翼聖人以孝治天下固如此若以文墨自矜罔修於家而欲其揚於王廷固已難矣直諌洪武十五年二月以福建儒士沈士榮爲待詔士榮抗疏言天下事謂當修治省刑且請給筆札條列事宜或入侍左右劇論庶事雅重其鯁直賜手詔褒重之十六年十月秀才周煥奎髙孟文入見論時事剴切上大喜皆擢爲檢討二十六年十一月學官入覲者詢民間政事得失在列者多應對不稱旨獨秦州訓導門克新敷奏亮直擢右贊善紹興府學教授王俊華以善文辭擢右贊善召二人謂之曰吾所以左克新而右俊華者重直言故也皆悚然恱服他日侍臣李思迪馬懿顧問黙黙則黜之使忠讜之言日聞聖祖之詒謀逺矣耆俊太祖嘗曰古之老者𨿽不任以政至於咨詢謀謨則老者閱歷多聞見廣達於人情有可資者故洪武中多擢老成之士官以本院及爲東宮輔導耆儒劉靖關賢爲庶子趙肅何顯周爲諭徳學士劉三吾文淵閣大學士朱善左司直郎汪仲魯皆年踰六十時承顧問翊贊儲極趨朝則同列賜坐則聨席衣冠儼雅修潔人望而敬之時稱翰林三老洪武十九年七月詔舉經明行修練達時務之士年七十以下郡縣禮送京師上曰比來有司不體朕意豈知老成古人所長文王用呂尙而興穆公不聽蹇叔而敗伏生𨿽老猶傳經豈可槪以耄而棄之也若年六十以上七十以下者當置翰林以備顧問聖祖貽謀任用老臣臻於至治有非前代可及者隱逸處士吳與弼之見薦也天順元年十月上遣行人曹隆勑曰渇望來儀以資啟沃二年五月壬寅至京師時特召大學士李賢問曰與弼授以諭徳何如賢對曰可然諭徳有左右上曰與之左授左諭徳與弼固辭上禦文華殿召對賜紗羅羊酒柴米有旨朝廷久聞髙誼特用徵聘今惠然逺來喜悅然幣以將誠官以命徳禮非過也不允所辭或勸就職與弼曰淺陋之學衰病之軀豈堪任使敢竊祿哉再疏辭上褒答之有曰亦不煩卿以冗務特處以宮僚之職不必再辭戊申大學士李賢請旨召入內閣講中庸己酉三疏辭且請閣中祕書有旨固辭𨿽得難進之義揆之中道無乃過乎欲觀祕書可勉就職丙辰令其子瑮赴吏部告疾七月庚寅四疏終辭奉旨旣年老有疾不能供職準辭丙申進封事十策一曰崇聖志二曰廣聖學三曰隆聖徳四曰子庶民五曰謹教令六曰惇教化七曰淸百僚八曰齊庶政九曰廣言路十曰君相一徳同心已未召入文華殿上眷賚無巳賜以銀幣給以月廩復遣行人王惟善送歸仍賜詔褒嘉示以拳拳至意與弼旣辭上勑惟善曰天气近寒吳與弼年老一路好生看顧莫教他費力古帝王褒賢之盛節大臣推賢之盛舉於是乎至矣聖裔洪武六年四月孔子五十五世孫孔克表以學行舉上與語經史獻納言皆稱旨拜修撰兼國史編修官永樂以後累舉象賢世祿之典顏子孟子周子程子朱子後裔擇宗子以聞皆授世襲五經博士惟居鄕給俸以奉祭祀而已景泰時誠意伯劉基後裔亦援此例得世襲五經博士弘治中孔子嫡派在浙江衢州者有司以宗子孔彥繩奏聞詔授世襲五經博士尋攺劉基之後爲指揮於是崇道酬勲之意昭昭矣今上登極崇重世徳復功臣劉基之孫瑜爲誠意伯蓋千古盛典也任子洪武九年六月上謂學士承旨宋濓曰朕自布衣卿起艸萊列侍從世與國同休不亦美乎趣官其子孫屢辭謝不敢奉詔不允遂徵冢子瓉之子愼爲殿廷儀禮司序班未幾復召價子璲除中書舍人上時命題試璲與愼而戒之語濓曰朕爲卿教子孫濓或奏事久稱倦遂特命璲愼共扶下殿父子祖孫三世皆官內廷當世以爲榮厥後復錄濓之孫懌爲本院侍書云永樂中學士胡廣卒詔以其子穜爲檢討累遷至修撰洪熈時尙書兼詹事金忠之子達擢檢討賜歸依親讀書正統末攺給事中尙書王直之子■﹝禾資﹞爲檢討大學士楊士奇楊榮則皆蔭尙寶丞及中書舍人自是遂爲定制無任翰林者孝廟眷注大學士丘浚軰官其後多至三四人然或有援以陳乞者矣獨宣徳中大學士金幼孜疾革士奇榮問之惟言受國家恩重生無益於當時死無益於後世復何言或啟請身後之澤者則正色曰爲子弟求祿君子所恥此其最可稱者也攺擢本院官特淸貴舊不輕攺擢學士官𨿽五品序秩於尙書之上洪武三年七月丙申以太常寺卿魏觀爲侍讀學士六年四月丙辰以兵部尙書樂韶鳯爲侍講學士吏部尙書詹同爲學士承旨仍兼吏部尙書八年三月以廣西按察司僉事達魯與權爲修撰十三年五月癸丑以山西右布政使趙新爲修撰十五年十一月戊午以禮部尙書邵質爲華蓋殿大學士十六年十月以僉都禦史茹太素爲檢討瓊州府知府趙瑁爲左諭徳三十四年九月以左僉都禦史淩漢爲左贊善蓋本院自革承旨後爲五品衙門居庶寮以學行著聞而攺擢者品秩大都由尊攺卑蓋崇儒右文之體當如是也永樂初進髙廟實錄猶先學士王景而後及禮部尙書李至剛其尊重可知曽棨以狀元及第官居侍從將二十年始得侍講學士上顧左右謂曰曽棨也與學士矣意猶謂其早也是時燕邸左長史金忠不得廁名翰林惟拜工部宣宗𨿽擢山東張瑛入翰林以嘗爲詹事府舊僚宷故也景帝興自郕邸其左長史儀銘亦官止禮部左侍郎未有遽擢爲學士者其後一日拜六學士時人以爲名噐之濫兵部尙書陳汝言謂人曰昔十八學士登瀛洲今六學士同登何謂多耶此景泰之治鮮克終也竊謂愼重名噐當自本院始葉盛所著水東日記蓋備紀之兼職本院官始惟與詹事府左右春坊司經局互兼職事洪武中未設編修時多以修撰兼國史編修官其後以修撰任亨泰爲詹事府少詹事兼修撰則東宮官兼本院官之始文華殿大學士全思誠兼左春坊左中允則學士兼宮僚之始也凡宮僚必竢儲位旣正而後設然必互兼無有専任者仁宗在東宮始以尙書蹇義金忠兼詹事尙書李至剛兼左春坊大學士學士觧縉兼右春坊大學士侍講學士楊士奇等兼中允皆本聖祖初制洪熈以後始有三孤及三師三少六卿侍郎通政事使太常寺卿少卿尙寶司卿兼本院官者正統以後始有都禦史大理寺卿通政司參議兼本院與殿閣官者若詹事府詹事或不設而以尙書兼學士掌之左右諭徳及司經洗馬或兼講讀或兼修撰編修或兼校書等官惟視時以爲崇卑成化以後內閣止用吏戶禮三部兼職若左諭徳則兼侍讀右諭徳則兼侍講等官一定而不易則自弘治時始正徳中詹事府左右春坊司經局等官通無一員百餘年來所未有也坊局諸印皆寄之本院本院學士又缺有一人帯管二印者蓋逆瑾與姦芳主之大學士李東陽曰旁觀坐視不能捄正咎有所歸正指此也殿閣詞林記卷二十一●欽定四庫全書殿閣詞林記卷二十二﹝明﹞黃佐廖道南撰議禮﹝上﹞祖宗時凡國家禮樂制度皆命本院儒臣議而行之洪武元年二月壬寅朔中書省臣及學士陶安等進郊社宗廟議曰圜丘曰方丘曰宗廟曰社稷各具沿革安等奏天子大社必受風雨霜露以達天地之气若亡國之社則屋之不受天陽也今於壇創屋非宜若祭而遇風雨則於齋宮望祭上是之又定宗廟祭享之禮安與侍講學士朱升待制詹同等歷考秦漢以下廟皆同堂異室四時皆合祭今四廟時享宜仿之上命春特祭於三時合祭如古制至二年三月戊戌朱升等奉勑撰齋戒文大祀四日戒三日齋凡七日中祀三日戒二日齋凡五日上命凡祭天地社稷宗廟山川等神是爲生靈祈福下令百官一體齋戒若自有所禱者不下令八月定大祀受誓戒九月乙巳詔以司中司命司民司祿及壽星五神爲中祀命翰林院撰文七年六月乙卯上以大祀終獻畢方行分獻於禮未當命宋濓詹同議以若行初獻禮奠玉帛將畢分獻官行初獻禮亞獻終獻皆如之八月辛酉監察禦史達魯與權請行禘祭事下禮部太常寺翰林院議以爲虞夏商周四代世系明白其始所從出可得而推故禘禮可行自漢以來世系無考莫能考其始祖所自出當時所謂禘祭不過合巳祧之主序昭穆而祭之乃古之大祫非禘也宋神宗嘗曰禘者所以審諦祖之所自出是則莫知祖之所自出禘禮不可行也八年十一月乙丑詔翰林院考定大祀登壇脫舄之禮學士樂韶鳯奏祭日大駕臨壇入幕次脫舄升壇執事等官皆脫舄於外以次升壇供事協律郎樂舞生依前跣韈就位祭畢降壇納舄從之正月合祀天地於南郊詔儒臣紀其事九年五月乙丑將有事於方丘適有晉王妃之喪上命宋濂考古制以聞對曰郊社之禮國之大事聖人所重𨿽有三年之喪亦不敢廢示有尊也二十五年六月懿文皇太子喪時享在邇命翰林院禮部議之學士劉三吾等奏王制三年不祭惟天地社稷不敢以卑廢尊宋眞宗居喪易月服除之明年遂享太廟祀天地服衮冕車輅儀物音樂緣神事者不廢其鹵簿鼓吹諸樂皆備而不作玆議天地社稷先師歷代帝王等神宜如宋制惟太廟先祖靈神所在國旣有喪而時享用樂恐神不樂聽宜備而不作從之已而上自以己意定郊廟禮庶吉士觧縉嘗上疏言六經殘缺莫甚禮樂宜正禮經祀天宜復掃地之規尊祖宜偹七廟之制上嘉其識先是洪武二年八月詔天下郡邑舉素志髙潔博通今古練達時宜之士年四十以上者禮送至京纂修禮書二十年十月諭禮部集諸儒臣稽考臣僚尊卑禮儀舊制重加刪訂凡二十六條行之攺元之初卽定釋奠先師仲春仲秋二上丁日降香遣官祭於國學又詔定親徵遣將諸軍禮及太歲風雲雷雨嶽鎭山川城隍諸神祭禮其冠禮皇太子冠翰林院撰祝文祝辭因定天子冠禮尋定皇太子親王及士庶婚禮俱本院偕中書省臣議上其王國禮樂及合祀山川之儀則本院禮部與王府官議上遂命燕齊祭東海齊魯祭東嶽東鎭秦蜀祭西海晉祭北海禮孝慈皇后喪專詔本院定議以聞成穆貴妃薨詔本院稽古定制令父母俱斬衰三年子爲庶母服期月書成頒行曰孝慈錄又考議陵寢朔望節序之祭及祭前代忠臣用便服行服等節今見於大明集禮洪武禮制等書𨿽損益古今之宜然皆出自聖意眾莫能違也𨿽敢言如觧縉上亦未嘗以其異己而罪之夫以異己者爲罪則必以合者爲功以合者爲功則是禮樂自臣下出也嘉靖九年正月十四日今上大詔廷臣問圜丘方澤禮臣道南奏曰邇者伏蒙皇上頒賜勑諭詢以天地宗廟社稷之重及日月太歲諸神從祀之宜臣愚曷足以知此中庸曰非天子不議禮不制度不考文又曰君子之道本諸身徵諸庶民考諸三王而不繆建諸天地而不悖質諸鬼神而無疑百世以俟聖人而不惑是故知禮樂之情者能作識禮樂之文者能述大人舉禮樂天地將爲昭焉臣愚以爲三代而上大道爲公禮載諸經而典則明備三代而下大道旣隱禮載諸史而議論紛紜自非天子建中和之極聖人通幽明之故安能折羣言之淆亂以嘉典禮之會通也哉謹按周禮大宗伯掌建邦之天神人鬼地祗之禮小宗伯兆五帝於四郊四望四類亦如之兆山川丘陵墳衍各因其方蓋以辧方經野敍神奠位法天地髙卑之象順陰陽剛柔之義也其禮器則有曰蒼璧禮天黃琮禮地有曰四圭有邸以祀天旅上帝兩圭有邸以祀地旅四望其樂舞則有曰奏黃鍾歌大呂舞雲門以祀天神奏太蔟歌應鍾舞咸池以祭地祗有曰圜鍾爲宮黃鍾爲角太蔟爲徵姑洗爲羽靁鼓靁鞀孤竹之管云和之琴瑟冬日至於地上之圜丘奏之函鍾爲宮太蔟爲角姑洗爲徵南呂爲羽靈鼓靈鞀孫竹之管空桑之琴瑟夏日至於澤中之方丘奏之此周人祀天地之遺典也祭法曰燔柴於泰壇祭天也瘞埋於泰折祭地也禮器曰爲髙必因丘陵爲下必因川澤因天事天因地事地王制曰天子祭天地諸侯祭社稷又曰惟祭天地社稷爲越紼而行事又曰祭天地之牛角繭栗則其義亦明矣然亦有專言祀天者曰禋祀昊天上帝曰王祀昊天上帝則大裘而冕曰郊之祭也迎長日之至也兆於南郊就陽位也曰祭之日王被衮以象天蓋天者羣物之祖舉其尊而言也而天固無不覆也有兼言祀社者曰祭帝於郊所以定天位也祀社於國所以列地利也曰郊以眀天道也社以神地道也曰禮行於郊而百神受職焉禮行於社而百貨可極焉蓋古封國立社舉其重而言也而地固無不載也夫天地之道貞觀者也日月之道貞明者也法象莫大乎天地懸象著明莫大乎日月變通莫大乎四時是故君後所以承天地配日月而順四時者也若以爲祀不可分郊不宜貳祭統何以故天子躬耕於南郊王后親蠶於北郊也月令又何以故孟春迎气於東郊孟夏則於南郊孟秋迎气於西郊孟冬則於北郊也祭義又何以故祭日於東於壇於王宮祭月於西於坎於夜明也孔子系易曰天尊地卑乾坤定矣卑髙以陳貴賤位矣豈日月兆於東西迎气耕蠶分於南北天地之位獨混而無別乎若易言享帝而不言享祗則帝大而尊而各有取象詩歌昊天而不歌后土則地卑而謙而不敢專功知此則虞之類於上帝商之告於上天神後周之郊用牛二春秋魯人之僣祈榖之郊先儒固自有明辧矣臣故曰三代而上大道爲公而典則明備也漢郊祀志載秦祠四畤八神漢髙因之增爲五畤武帝祀太乙於甘泉后土於汾陰成帝從匡衡之議立南北郊厥後王莽創爲天地合精夫婦同牢之說而始合祭矣光武中興𨿽兆南北郊然合祭亦未之有攺焉者也唐六典正月祀天祈榖於圜丘夏至祭皇地祗於方丘俱以髙祖配孟夏大雩於圜丘孟冬祭神州地祗於方丘以太宗配至武后親享南郊而復合祭矣玄宗中興𨿽從張說之議以祀后土而亦未爲得也宋史誌南郊初有四祀太宗始創壇北郊以祀地神宗因陳襄之議復南北郊及南渡以後而禮文寖廢矣夫漢之議從匡衡者五十人從許嘉者八人宋之議從陳襄者四十人從蘇軾者五人不有大儒君子孰從而正之程頥曰元佑議行北郊只爲五月天子不可服大裘殊不知郊天郊地禮制自不同報本之祭惟各從其類朱熹曰周禮有圜丘方澤之說後人卻說社是后土看來自有方澤之祭此皆不滿於宋議者也夫天道也父道也君道也地道也母道也臣道也天道至尊而無對者也地道無成而代有終者也漢之廢禮也自王莽始也莽以臣賊君無臣道者也唐之廢禮也自武曌始也曌以陰干陽無母道者也宋人之爭禮也則又介乎漢唐之間者也臣故曰三代而下大道旣隠而議論紛紜也恭惟我太祖髙皇帝開國之初大召名儒博綜古典首制禮樂二局沿考制度數年於吳元年建圜丘於鐘山之陽以祀昊天上帝建方丘於鐘山之陰以祀后土皇祗至洪武元年二月壬寅朔聖祖勑禮部翰林院太常寺諸儒臣曰自昔聖帝明王之有天下莫嚴於祭祀故當有事內必致其誠敬外必備其儀文所以交神明也朕誕膺天命統一海宇首崇祀事顧艸創之初典禮未備其何以交神明致靈貺今有國大祀曰圜丘曰方丘曰宗廟曰社稷其各具沿革以進於是丞相李善長傅瓛等禮部尙書陶凱等學士陶安等上議以爲宜復古制祀天圜丘以大明夜明星辰太歲諸神從祀祀地方丘以五嶽五鎭四海四瀆諸神從祀而宗廟社稷亦各有議今載諸聖祖洪武實錄者足徵也其圜丘方丘樂章俱聖祖自撰今載諸禦制文集者足徵也其圖制之詳禮儀之備今載諸聖祖存心錄及大明集禮祭祀禮儀者足徵也當時諸臣如宋濓則有天降膏露頌及觀心亭記所以紀事天之明也劉基則有方丘頌所以紀事地之察也至洪武十年聖祖感齋居陰雨之應覽京房災異之說卽舊址爲壇合祀於一覆以大祀殿十二年始合祭焉上復更撰祀文樂章今載於禦制文集夫前之分祭者酌萬世帝王之道禮本太始者也是先王之制也聖祖因之而未嘗自制焉者也後之合祭者感一時災異之應禮緣人情者也是後世之制也聖祖亦因之而未嘗自制焉者也厥後儒臣觧縉奏云配天宜復掃地之規尊祖宜備七廟之制而聖祖弗加之罪者意亦可識矣太祖遷都於北當時儒臣未有建白以復聖祖初制之舊宜今日厪我皇上之詔諭也禮樂百年而後興詎不信哉宗廟之制國初立四親廟徳祖玄皇帝廟居中懿祖居東第一廟熈祖居西第一廟仁祖居東第二廟昭穆有定位禘祫有定時視商家七廟周家九廟之制其揆一也至九年十月乙卯攺建太廟同漢人同堂異室之制時享歲祫則設累朝帝後之衣冠於神座而祀之於是乎始以功臣配享矣洪熈間復增以姚廣孝等配享夫古者人臣配享惟伊尹見於盤庚之篇周禮凡有功者書於太常嘗於太烝不過歲一從享而已漢祭功臣不於廟而於庭曹魏始以荀攸配享而唐宋遂相沿襲矣夫徳必若伊尹親必若周公而後可矧其它乎今九廟已用同堂異室之制累朝帝後臨之在上一气流通而功臣配享殊無降殺恐非古先聖王尊尊親親之道也至於社稷之制皇上攺之是矣昔之議者漫不之考以勾龍共工氏子也鄭玄注疏以爲共工乃太皥後神農前以水土名官者其子勾龍能平水土非四凶中共工也聖諭又云日月贊上帝以成化工止歲致一祭不得專誠以享臣按禮郊特牲郊之祭大報天而主日配以月玉藻朝日於東門之外周禮大宗伯兆日於東郊兆月於西郊祭法王宮祭日夜明祭月祭義祭日於壇祭月於坎以別幽明以制上下祭日於東祭月於西以別外內以端其位覲禮拜日於東門之外反祀方明禮日於南門之外禮月於北門之外天子大采朝日祖識地徳故於春分祀之少采夕月糾虔天刑故於秋分祀之國初諸儒已有定議我聖祖亦有朝日夕月之文臣復何辭禮又曰有其舉之莫敢廢也今之大祀殿穹窿閟侐髙廣洞達崇壇羅列密樹陰森祖宗所創立上帝所棲止者已百數十年於玆矣古人思其人尙愛其樹而不忍伐豈敢云毀以傷在天之靈按古者明堂之制正在南離之地大戴禮曰明堂近郊韓詩傳曰明堂在南方七里之郊淳於豋曰明堂在國之陽三里之外七里之內其爲說多同孟子亦曰夫明堂者王者之堂王欲行王政則勿毀之夫周人郊祀后稷以配天宗祀文王於明堂以配上帝郊而曰天所以尊之也明堂而曰帝所以親之也天也帝也其禮一也今之大祀殿正以仿古者明堂之制也曰昊天上帝正所以親之也而未備夫尊之之典也皇上法古帝王必欲行之臣豈敢妄言以干成典抑豈敢不言以孤明詔宜法聖祖南畿初制於今之南天門外別兆圜丘以祀天尊聖祖以配之以法周人尊后稷之禮兆方丘於北郊以祀皇地祗以法周人祀地之禮而又宗祀太祖成祖於大祀殿以法周人宗祀明堂之禮兆大明於東郊兆夜明於西郊以法周人朝日夕月之禮增太廟大禘之祭正太祖南向之位移功臣配享於兩廡庶尊尊有等而天地之大義不踰親親有統而累朝帝後之大禮無間然矣夫舉大事者必動大眾動大眾者必費出不貲今水旱虫蝗海內告沴邊疆盜賊邊圉竊發民力竭矣民財罄矣皇上愼重典禮軫惜民隱或發內帑之財不至於斂民財或藉工匠營繕之力不至於勞民力可也夫安循守者憚攺更信耳目者疑心志議禮之家名爲聚訟此書生常態爾如昔者羣臣之議禮也其心固無他也特其見有不同故也臣恐今之羣臣之議禮也猶夫昔也其心亦無他也特其見有不同故也皇上昭宣祖制之重參酌眾議之公於議之同者不必以爲功於議之不同者不必以爲罪則人心和於下天心和於上祖宗列聖監於前子孫幹億綿於後億萬載無疆之休端在是矣議禮﹝下﹞永樂十一年十二月鴻臚寺奏習正旦賀儀詔禮部及本院官問曰正旦日食百官賀禮可行乎尙書呂震時曰日食與朝賀先後不相妨侍郎儀智曰同日免賀爲當成祖顧問曰日食行賀禮否楊士奇對曰日食天變之大者前代元正日食多不受朝宋仁宗時元正日食富弼請罷宴徹樂宰相呂夷簡不從弼曰萬一契丹行之爲中國羞後有言敵是日罷宴仁宗深悔今免賀誠當上遂免賀及宴仍賜百官節鈔十四年十一月周王橚楚王楨相繼來朝例次日謁陵周王先至上命東宮皇太孫及諸皇孫陪謁已出東華門上遽召楊榮金幼孜楊士奇問謁陵展敬之位如何士奇對曰周楚二王屬尊當列稍前兩傍東宮殿下列稍後居中皇太孫殿下亦居中列於東宮之後諸皇孫與皇太孫同班分列兩傍上曰爾所言有據乎對曰宋儒朱熹家禮大約如此上曰吾未嘗熟家禮但據已見書其位次遂出宸翰所書正與所言合然下有六字未書授筆命士奇足之遂遣鴻臚丞周升馳賫赴陵俾率行之二十二年九月禮部尙書呂震言於仁宗曰今喪服已踰二十七日請如太祖仿漢制釋縗易吉服奏巳士奇謂震曰今喪服未可比此例蓋洪武有遺詔且仁孝皇后喪成祖皇帝在上縗服後仍服數月白衣冠時黃淮議同士奇然不敢明言忤震震出忽語尙書蹇義從旁觧之曰渠言當理國家事公豈應偏執己見請兼取二說明旦皆素衣冠黒角帶遂偕六部都察院具奏報可明旦上素冠麻衣絰出視朝文臣惟學士武臣惟英國公如上服餘皆從震等所定朝退上召蹇義夏原吉及士奇諭曰呂震昨奏易服云皆與汝等議定然後奏時吾已疑其非但聽臣下易之梓宮在殯吾豈忍易後聞士奇有言始知震妄士奇所執是因嘆曰張輔知禮六卿乃有不及又顧義曰汝所折衷亦未當然不必再以語人羣臣聽其便十二月庚午百官習新正儀於海印寺用樂明日士奇等進言近禮部與臣等已議定新正朝儀不用樂昨日習儀仍用樂不攺今四方朝覲官皆集於此觀禮乞勑禮部設樂不作不報蓋入呂震之言也楊榮金幼孜皆欲已榮卽趨出士奇與淮不可三人遂復進言夜漏下十刻未得旨不敢退遂有旨命禮部設樂不作正月二日特召士奇等四人至奉天門諭之曰呂震毎事悞朕卿等所執停樂最是夫爲君以受直言爲賢不受直言則過益深爲臣以能直言爲賢不能直言則忠不盡如昨日朝會若從震言今悔何及自今遇朕行有未當但盡意言之毋以不從爲慮各賜鈔千緡文幣一表裏天順中聖烈慈壽皇太后崩英廟見學士李賢所服斬衰與眾異取視之乃知賢服制合古卽以爲法命宮中悉易之孟冬享太廟適大喪禮未終上以問賢言宜俟釋服後庶人情事理兩安從之癸未春上以足疾不視朝召賢曰大禮將至而疾末愈欲遣官代行可乎賢曰亦須至壇所𨿽不能行禮人心亦安上至齋宮復召賢曰朕惟俯伏弗興欲令一人扶之何如賢曰陛下能力疾行禮尢見敬天之誠遂畢事而還上以母后胡氏因疾請間尊號靜慈仙師非令典欲上皇后尊謚而左右以爲不便召問賢賢曰陛下此一念天地鬼神實臨之然臣之愚必須陵寢享殿神主皆如奉天殿之式庶幾稱陛下之明孝不然爲虛文上卽命從之恭讓章皇后乃英廟嫡母也憲宗卽位內臣夏時倡言錢後久病欲致尊隆於所生母賢與彭時援遺詔執不可夏入傳仁壽宮旨曰予爲皇帝母當爲太后豈有無子稱太后者時曰今日與宣徳年間事不同胡後曽上表讓位退居別宮故正統初不加尊號今日名分故在豈可不尊夏謂宜照例冩讓表賢與時曰臣子誰敢擅冩天子新卽位四海顒望凡事宜遵遺詔庶幾順天理服人心夏作色以爲偏向時拱手向天曰祖宗神靈在上錢後已無後何所利而爲之所以爭者爲全皇上聖徳也故若推大孝之心則兩宮同尊爲宜賢等皆曰然夏乃再入請命曰適皇上再三勸諭已兪允矣時等遂執筆書尊皇后爲慈懿皇太后母妃爲皇太后夏以爲疑時曰加二字好穪呼耳非有尊卑於其間也於是尊號之詔遂下後數日大監覃包至內閣言曰幷尊二母本出上意但屈於生母有難言者非二先生力爭幾誤大事矣時同僚有慚色蓋此禮之行賢與時之力也及議山陵賢等具疏請建玄宮爲三穴夏復執不從成化四年六月慈懿皇太后喪傳旨議山陵時等曰梓宮當合塟裕陵神主當祔廟此一定禮無可議者禮部尙書姚夔贊之曰此正禮也夏獨曰不可慈懿無子且有疾豈可入山陵只可比胡後例塟西山耳已而上禦文華殿召內閣三人及諸內臣入面議上曰朕豈不知正禮是好但於有礙故令爾等議商輅曰外議洶洶若不祔塟則人心不服且於聖徳有損劉定之曰孝子從事不從令𨿽聖母有言亦不可從也上黙然良久曰合塟固是孝若因此失聖母心不可謂孝時曰皇上大孝當以先帝之心爲心先帝時慈懿始終如一今若安厝於左虛其右以待後來則兩全其美庶不失先帝之意夏曰比先閣下議作三位已不允時曰彼時慮有今日故預爲此議今須依前處置乃宜耳上𨿽未允而玉色甚和時因曰臣等言未當欲具本言之乞皇上再三申勸聖母以終大事上曰擬進來看當晚時等具本進有旨令百官會議明白禮部集文武大臣議皆云時等言是內批未允欲別擇地於是伏闕諫乃行焉語在伏闕弘治初元詔議憲宗升祔及孝穆皇太后祔享之禮議者人人殊禮部左侍郎倪嶽言徳祖以上無可復推則徳祖視周后稷太祖太宗視周文武百世不祧懿祖而下以次疊遷今憲考升祔則懿祖神主當祧宜於太廟寢殿之後略仿夾室之制別建一殿殿九室以藏祧主毎歲墓時享則奉祧主仍居舊位以應古祫祭之制又周禮春官大司樂歌中呂舞大濩以享先妣謂姜嫄也帝嚳之妃后稷之母故特立廟以祀而宋元徳懿徳二太后俱有別廟章獻章懿俱建奉慈殿孝穆神主宜於奉先殿旁別爲一廟歳時祭享悉如奉先殿之儀從之於是遂建祧廟及奉慈殿時惟學士楊守陳獨以徳祖比宋僖祖百世不遷爲非禮抗言禮天子七廟祖有功宗有徳乃孔子之言凡號太祖者卽始祖必事之以配天若商周之契稷是已議者徒謂大臣嘗有取於王安石之說而不從孔子遂使七廟有始祖又有太祖太祖旣以配天而不正南面之位名與實乖豈先王之禮哉若爲降而合食爲非禮則王者旣立始祖之廟又推始祖所自出之帝而配之固無嫌也憲宗升祔請並祔徳懿熈三祖自仁祖以下爲七廟異時祧盡則以太祖擬契稷而祧主藏於後寢祫禮行於前廟時享則尊太祖祫祭則尊徳祖各不失尊庶無悖禮議者不從十七年三月聖慈仁壽太皇太后崩上禦西角門朝退召大學士劉健李東陽謝遷至門內扉遂闔上禦暖閣素幄起立牀前顧謂曰先生軰上來健等皆至幄內上曰爲陵廟事與先生軰商量健等仰奏曰昨蒙遣太監扶安諭示孝莊睿皇后塟不合禮欲爲釐正此盛徳事臣等仰見皇上聖孝髙出前古不勝忻慕上袖出裕陵圖一紙指示陵門內有二隧道其一西行北轉而至者爲英宗皇堂虛其右壙而中有道可通往來其一東行北轉而至者爲孝莊玄堂相去可數丈中隔不通因曰此大非禮東陽對以初不知昨見成化間彭時姚夔奏先朝大臣都忠厚爲國如此健與遷對曰英宗有遺命錢後與我合塟大學士李賢記在閣下上曰旣有遺命當時柰何爲之東陽對曰臣等聞當時尙有別議故委曲如此非先帝意也上曰先帝亦甚不得已耳健等奏曰誠如聖諭但今斷自聖衷勿憚攺作則天下臣民無不痛快上曰欽天監言恐動風水朕不以爲然陰陽宜忌之說不足信上曰朕以拆之矣今日開壙合塟不爲動風水乎皇堂不通則天地否塞因以指畫紙曰若如此通則風气流行惟一點誠心爲之料亦無害東陽贊曰皇上一念孝誠可以格天吉無不利健等皆力贊曰皇上所見髙出尋常萬萬願勿復疑上曰此事不難若祔廟之禮尢所當講健等奏曰先年奏議已定慈懿太后居左今大行太皇太后居右祫祔裕陵配享英廟且引唐宋故事爲證臣等不敢輕議其實漢以前惟一帝一後唐始有二後宋亦有三後並祔者上曰二後已非若三後尢爲非禮遷對曰彼三後一乃繼立一則所生母也上曰事須師古末世鄙褻之事不足學東陽對曰皇上當以堯舜爲法上曰然宗廟事關系綱常極重豈可有毫髮僣差太皇太后鞠育朕躬恩徳深厚朕何敢忘但一人之私情耳錢太后乃皇祖冊立正後我祖以來惟一帝一後今若並祔乃從朕壞起恐後來雜亂無紀極耳且奉先之祭先生軰尙不知英宗皇祖止設一座每祭飯一分匙一張而已健等倉卒不解但應曰唯唯退思之蓋孝莊尙未配食也上又曰孝穆太后朕生身母止尊稱爲皇太后別祀以奉慈殿今仁壽宮前殿盡寛意欲奉太皇太后於此他日奉孝穆太后於後殿歲時祭享一如太廟不敢少缺健等皆未敢應聖意蓋謂今皇太后千秋萬歲後也東陽曰皇上言及孝穆太后尢見大公至正之心可以服天下矣上曰此事卻難處行之則理有未安不行則違先帝之意又違羣臣會議會議猶可柰先帝何朕嘗思之夜不能寐先帝固重而祖宗之制爲尢重耳東陽曰願聖見主張得定臣等無不奉行上曰朕亦難於降旨先生軰是朕腹心大臣好爲處置是日上稱心腹者三呼先生者以十數健等感激稱謝皆叩頭起次日朝退上起立呼內閣健等至暖閣幄前立問曰先生軰昨日所進令多官會議是幾个衙門健等曰卽前日進謚議者東陽曆對曰五府六部都察院通政司大理寺及詹事府翰林院言未畢上遽曰有翰林院最好考擬古今大典禮湏用翰林院又曰有科道乎皆對曰有上又曰好少頃曰別無說話回去辦事蓋是日專爲翰林問也自是每召必於朝退立呼內閣未嘗叱名二十一日復召上袖出會議本問曰此事如何東陽奏曰未知聖意如何上曰先生軰如何說健等對曰正是古禮上曰仍稱太皇太后可否皆對曰旣是別廟湏如此尊稱爲當上曰如何批答遷對曰湏說得委曲東陽曰要見重事上曰然宗廟事重要見今後世世子孫崇奉不缺之意此本隨文書來健等曰臣等領去上卽以本授健復目送而出二十二日復召上袖出奉先殿圖指示曰此與太廟寢規制一般常時祭薦皆在此又指其廊間有門通西一區曰此奉慈殿也舊爲神庫今廊廡及井俱未動指東又其一區別爲門面南五間東西廊各五間此神廚也欲如此建廟可乎健等對曰此最便東陽曰但未知寛窄如何上曰寛窄有數因指其傍曰東西十幾丈南北二十丈後有墻墻之後爲米倉蓋較之奉慈殿深不及八尺皆請曰墻可展否上曰湏展之其西偏有井亭亦湏去之耳又曰欲遷孝穆太后並祭於此如何健等皆對曰甚當再問再對上曰位序如何健等對曰太皇太后中一室孝穆太后或左或右一室上曰湏在左後來有如此者卻居右東陽曰太皇太后居中乃可外廷瞻仰此本已數日上曰正爲廟地未定今旣定卽出矣皆拜出如前會禮部尙書吳寛亦言周祭姜嫄於別廟詩謂之悶宮魯桓公之母仲子不得祔廟春秋書考仲子之宮至宋始有兩後並祔之說然豈後世所法哉上意合二十五日禦批云祀享重事禮當詳愼卿等稽考古典及祖宗廟制旣已明白都準議特建廟等享仍稱太皇太后以伸朕尊親之意後世子孫遵守崇奉永爲定制於是中外翕然稱爲得禮審樂吳元年七月乙亥上禦戟門召學士朱升領樂舞生入見設雜樂令試之上親擊石磬命升辧五音升以宮音爲徵音上曰何乃以宮作徵耶起居注熊鼎對曰八音之中石最難和故書曰於予擊石拊石百獸率舞上曰石聲固難和然樂以人聲爲主人聲和則八音和矣因命樂生登歌一曲上復嘆曰古者作樂以和民聲格神人而與天地同其和近世儒者鮮知音律之學欲樂和顧不難耶鼎等對曰樂音不在外求實在人君一心君心和則天地之气亦和天地之气和則樂亦無不和矣上深然之其後命升等撰圜丘方丘樂章而朝享太廟諸樂章則詔梁寅等分爲之永樂元年九月成祖詔學士王景等擬撰樂章竟未施行凡舞用習於郊壇武舞服左袖上書除暴安民四字弘治中用儒臣建議復之惟中和樂隸教坊率多俗部如觧縉所論者嘉靖九年六月十五日臣道南奏爲稽古樂以禆盛典事臣伏考洪武十七年六月庚午我太祖髙皇帝諭曰治天下之道禮樂二者而已若通於禮而不通於樂非所以淑人心而出治道達於樂而弗達於禮非所以振紀綱而立大中臣嘗莊誦見聖祖獨稟全智超越千古允升大猷參贊萬化故至治馨香達於神明休徵駢疊登諸史策禮樂百年而後興亶其然矣恭惟皇上光紹聖祖之丕圖肇舉明王之盛典禮崇三典樂備四郊邇者宸翰飛灑親撰圜丘方丘樂章昭煥幹文發揮道妙被之管弦恊乎律呂眞有以動天地而感鬼神矣臣惟古帝王之樂莫善於虞莫備於周書曰予欲聞六律五聲八音在治忽以出納五言汝聽周家大司樂以六律六同五聲八音六舞大合樂以致鬼神祗蓋聖人作則必以天地爲本歷所以經天時也律所以候地气也天地相爲經緯律曆相爲表裏天數五地數五五位相得而各有合天五與地十合而生土其聲爲宮地四與天九合而生金其聲爲商天三與地八合而生木其聲爲角地二與天七合而生火其聲爲徵天一與地六合而生水其聲爲羽五聲相生旋相爲宮於是播之以八音所以宣八風之和聲也諧之以十二律所以順四時之和气也有元气而後有和气有元聲而後有和聲聲和則气和气和則形和形和而天地之和自應矣臣請以古樂之可行於今與夫今樂之有戾於古者言之古者樂律之制陽律從幹陰呂從坤故奏黃鍾歌大呂以祀天神奏太蔟歌應鍾以祭地祇奏姑洗歌南呂以祀四望奏蕤賓歌函鍾以祭山川奏夷則歌小呂以享先妣奏無射歌夾鍾以享先祖蓋人聲與樂聲相比而抑揚髙下各有其節今之樂律則職掌於太常寺恊律郎傳之旣久而寖失其初意用之旣殊而不得乎元聲其於陰陽配合之理律呂子母之義未必盡然也古者樂舞之設文舞羽鑰武舞干戚故祀天神則舞雲門祭地祇則舞咸池四望則舞大■﹝磬﹐召代石﹞祭山川則舞大夏享先妣則舞大濩享先祖則舞大武蓋樂舞與樂律相應而綴兆舒疾咸中其度今之樂舞則隸習於太常寺樂舞生朱幹玉戚秪繪之於服皇帗旄臯弗辧之於佾其於樂師六舞之儀舞師四舞之節恐未必盡然也古者大享之禮所以親君臣也周禮王宮懸凡饗食奏燕樂歌工在上舞位在下琴瑟在堂鐘鼓在庭各從其類無相奪倫今大祀慶成設宴於奉天殿教坊司承應雅俗混淆優侏雜進恐非所以祗承上天之餘惠也古者籍田之禮所以重農事也周禮王出入則奏王夏司空除壇農正陳耤郁人薦鬯犧人薦醴各司其事無相越職今躬耕籍田設樂於先農壇教坊司承應羣伶紛擾眾劇喧豗恐非所以表率下民之先務也凡此數者𨿽載在令甲相沿有年而闗系匪輕釐正宜急宋儒周惇頥曰樂者古以平心今以助欲古以宣化今以長怨不復古禮不變今樂而欲至治者逺矣皇上法古帝王行古典禮天地日月之祀旣已復其初郊廟朝廷之樂未盡合乎古記曰作者之謂聖述者之謂明聖人在上作必自今始矣或以爲元聲難知也古樂難復也臣歷考載籍樂家之說尙在也論樂之本則有若樂記載樂之文則有若儀禮自周以降𨿽失其傳然司馬遷撰律曆書班固宗之是故有三統之論蔡元定著律呂書朱熹稱之以爲成一家之言若陳暘之樂書則又備載古今之制而無遺者也然欲求元聲當求諸經易曰雷出地奮豫先王以作樂崇徳夫雷也者運天地之元气以鼓萬物之出機者也知雷之元气之所以發則知樂之元聲之所以宣矣舜命夔曰詩言志歌詠言聲依永律和聲我聖祖謂熊鼎曰樂以人聲爲主人聲和則八音諧矣斯訓也卽舜命夔意也萬古不易之定論也記曰知聲而不知音者禽獸是也知音而不知樂者眾庶是也臣非知樂者也姑述所聞按古樂書條爲之說一曰稽五聲以審八音二曰稽八音以審十二律三曰稽十二律以審旋宮若歷代諸家之議互有得失元儒許衡固自有定論矣臣不敢備述謹繹其義開具進呈一曰稽五聲以審八音禮曰五聲六律十二管旋相爲宮也孟子亦曰不以六律不能正五音五音也者天地自然之聲也在天爲五星之精在地爲五行之气在人爲五臟之聲出於脾合口而通之謂之宮出於肺開口而吐之謂之商出於肝而張口湧吻謂之角出於心而齒合吻開謂之徵出於腎而齒開吻聚謂之羽宮土行也君象也其性信其味甘其色黃其事思其位戊巳其數八十有一其聲重以舒猶夫牛之鳴窌也而主合也商金行也臣象也其性義其味辛其色白其事言其位庚辛其數七十有二其聲明以敏猶夫羊之離羣也而主張也角木行也民象也其性仁其味酸其色靑其事貎其位甲乙其數六十有四其聲防以約猶夫雉之登木也而主湧也徵火行也事象也其性禮其味苦其色赤其事視其位丙丁其數五十有四其聲泛以疾猶夫豕之負駭也而主分也羽水行也物象也其性智其味醎其色黒其事聽其位壬癸其數四十有八其聲散以虛猶夫馬之鳴野也而主吐也宮數八十有一下生爲徵徵數五十有四上生爲商商數七十有二下生爲羽羽數四十有八上生爲角角數六十有四五色成文而不亂八風從律而不姦百度得數而有常史記曰宮動脾而和正聖商動肺而和正義角動肝而和正仁徵動心而和正禮羽動腎而和正智聞宮音使人溫舒而廣大聞商音使人方正而好義聞角音使人惻隠而愛人聞徵音使人樂善而好施聞羽音使人整齊而好禮聲音之道與政通矣臣按洪武十七年六月甲午我聖祖諭禮部臣曰古之律呂恊天地自然之气後世之律呂出人爲智巧之私天時與地气不審人聲與樂聲不比故𨿽以古之詩章用古之器數亦乖戾而不合陵犯而不倫矣手擊之而不得於心口歌之而非出於志人與樂判然爲二而欲動天地感鬼神豈不難哉臣惟十二律生於八音八音生於五聲漢制氏惟傳其鏗鏘歌舞而不得其義自李延年以新聲進而樂始雜矣宋之胡瑗李照範鎭阮逸議論𨿽多而無適於用均之亦未爲得也伏願皇上昭宣祖訓勑下所司延訪通樂之儒遴選典樂之官務重其任而不泛視以爲常務久其任而不更易以爲數凡恊律郎必擇其行誼端謹音律閒熟者不許虛應故事而卑污冗濫得以列其間凡樂舞生必擇其年貎精壯禮節閒熟者不許濫収庸品而瑣屑齷齪得以容其迹庶乎教之豫而有本習之久而後化而古樂可復矣二曰稽八音以審十二律易曰易有太極是生兩儀兩儀生四象四象生八卦是故惟幹也爲天下之至陽而石音系焉惟坤也爲天下之至陰而土音系焉竹音震革音坎匏音艮音𨿽不同而同於陽皆本乎幹者也木音巽絲音離金音兌音𨿽不同而同於陰皆本乎坤者也是故石幹音也其風不周其聲溫栗其音辧立冬之气也其爲樂也爲玉磬爲毊磬爲編磬爲離磬爲笙磬爲頌磬爲球爲寋革坎音也其風廣莫其聲隆大其音讙冬至之气也其爲樂也爲鼓爲拊爲鼙爲鞀爲應爲鼖爲■﹝申東﹞爲提爲靁爲靈爲建鼓爲足鼓爲楹鼓爲懸鼓匏艮音也其風融其聲崇聚其音愀立春之气也其爲樂也爲鳳笙爲■﹝巢﹞笙爲大竽爲小竽爲和竹震音也其風明庶其聲越其音溫春分之气也其爲樂也爲簫爲鑰爲管爲篞爲篎爲簥爲篴爲箎爲簜木巽音也其風淸明其聲茂遂其音直立夏之气也其爲樂也爲柷爲敔爲止爲籈爲椌楬爲舂牘絲離音也其風景其聲纎微其音哀夏至之气也其爲樂也爲琴爲瑟爲離琴爲中琴爲小琴爲灑瑟爲中瑟爲小瑟土坤音也其風涼其聲含宏其音濁立秋之气也其爲樂也爲土鼓爲瓦鼓爲塤爲缶爲雅塤金兌音也其風閶闔其聲舂容其音鏗秋分之气也其爲樂也爲鐘爲鏞爲編鐘爲鎛鐘爲剽爲棧爲錞爲鐲爲鉦爲鐸樂記曰鐘聲鏗鏗以立號號以立橫橫以立武君子聽鐘聲則思武臣石聲磬磬以立辧辧以致死君子聽磬聲則思死封疆之臣絲聲哀哀以立亷亷以立志君子聽琴瑟之聲則思志義之臣竹聲濫濫以立會會以聚眾君子聽竽笙簫管之聲則思畜聚之臣鼓鼙之聲讙讙以立動動以進眾君子聽鼓鼙之聲則思將帥之臣是故觀其所感而天下之情見矣臣按國初吳元年七月乙亥上諭起居注熊鼎曰古者作樂以和民聲格神人而與天地同其和近世儒者鮮知音律之學顧不難耶鼎對曰樂音不在外求實在人君一心君心和則天地之气亦和天地之气和則樂亦無不和矣臣惟古樂惟虞韶爲善知樂者惟後夔爲善若孔子在齊聞韶季札在魯觀韶猶能興起於百世之下而況當時之羣後乎嗣是若周之伶州鳩晉之師曠魯之師襄皆能詠歌諷誦以有得於心演繹敷暢以不謬其學君子取焉下至漢之鄭玄蔡邕晉之荀朂唐之祖孝孫周之王朴宋之劉幾楊傑諸人𨿽號爲知樂要未能如古人之精也伏願皇上昭宣祖訓勑下所司精制八音之噐務擇其所產之地如嶧陽之桐泗濵之石則气完而不爽調和眾樂之成務辧其旋宮之節如璧之斯合如珠之斯聮則樂大而有章以十有二律爲之節度而上則乎乾象之文十有二聲爲之齊量而下宣乎月令之气庶乎有合於古而不失其正無戾於今而可垂於久矣三曰稽十二律以審旋宮易曰神也者妙萬物而爲言者也動萬物者莫疾乎雷撓萬物者莫疾乎風燥萬物者莫熯乎火說萬物者莫說乎澤潤萬物者莫潤乎水終萬物始萬物者莫盛乎艮是故萬物孽萌於子紐牙於丑冒■﹝艸夘﹞於卯振羙於辰巳盛於已咢布於午昧薆於未申堅於申畱熟於酉畢入於戍閡該於亥陽气鍾於子也謂之黃鐘其歲困惇其宿虛其次須女其辰星紀其候冬至其卦爲幹之初九陰气旋於醜也謂之大呂其歲赤奮若其宿牽牛其次建星其辰元枵其候大寒其卦爲坤之六四萬物湊地而出也謂之太蔟其歲攝提格其宿箕其次尾其辰娵訾其候啟蟄其卦爲幹之九二陰陽相夾而聚也謂之夾鐘其歲單閼其宿心其次房其辰降婁其候春分其卦爲坤之六五萬物潔而齊發也謂之姑洗其歲執徐其宿氐其次亢其辰大梁其候淸明其卦爲幹之九三萬物旅而西行也謂之仲呂其歲大荒落其宿軫其次翼其辰實沈其候小滿其卦爲坤之上六陰气繼陽而賓也謂之蕤賓其歲惇牂其宿張其次七星其辰鶉首其候夏至其卦爲幹之九四萬物成熟而眾也謂之林鐘其歲恊洽其宿弧其次狼其辰鶉火其候大暑其卦爲坤之初六萬物夷易而儀則也謂之夷則其歲涒灘其宿伐其次參其辰鶉尾其候處暑其卦爲幹之九五陽气旋入於南也謂之南呂其歲作噩其宿畢其次昴其辰壽星其候秋分其卦爲坤之六二陽气無餘而畢也謂之無射其歲閹茂其宿胃其次奎其辰大火其候霜降其卦爲幹之上九陰陽交應而初閉也謂之應鐘其歲大淵獻其宿壁其次室危其辰析木其候小雪其卦爲坤之六三是故黃鐘之實九寸而下生林鐘焉林鐘之實六寸而上生太蔟焉太蔟之實八寸而下生南呂焉南呂之實五寸三分有奇而上生姑洗焉姑洗之實七寸一分有奇而下生應鐘焉應鐘之實四寸六分有奇而上生蕤賓焉蕤賓之實六寸二分有奇而又上生大呂焉大呂之實八寸三分有奇而下生夷則焉夷則之實五寸五分有奇而上生夾鐘焉夾鐘之實七寸四分有奇而下生無射焉無射之實四寸八分有奇而上生仲呂焉仲呂六寸五分有奇而復生黃鐘而變化無窮矣樂記曰淸明象天廣大象地終始象四時周旋象風雨此聖人作樂之本也臣按洪武四年六月戊申我聖祖諭禮部尙書陶凱等曰禮以導敬樂以宣和不敬不和何以爲治元時古樂俱廢惟滛詞艶曲更唱疊和又使北鄙之聲與正音相雜甚者以古帝王祀典神祇飾爲武隊諧戲殿廷非所以導中和崇治體也今一切流俗諠譊淫褻之樂悉屏去之臣惟古樂不復於今久矣自元入中國古樂益廢我聖祖掃除洗濯會朝淸明悉崇古雅觀諸大明集禮所載昭如日星人所共見柰何浸滛日久新聲代變俗樂雜乎雅羌樂雜乎俗而怗懘噍殺之音沈溺怪幻之伎作矣孔子曰樂則韶舞放鄭聲又曰惡鄭聲恐其亂樂也他日夾谷之會又斥萊夷之舞之熒惑漢臣陳禪亦曰帝王之廷不宜作邊疆之樂是古樂之日就散亡者如此固未可委於韎師而屬之寄象鞮譯也伏願皇上昭宣祖訓勑下所司曆考雅樂之章革去邊樂之部凡淫哇之聲有亂乎正音者斥之不使復用凡妖冶之技有出於奇衺者禁之不使復習庶乎風行自近而大道爲公俗正於逺而頌聲可作矣疏上上批曰禮部看了來說禮部尙書李時左侍郎嚴嵩右侍郎湛若水等議雲中允道南所議音樂無非欲復古正今以成一代盛典然音樂之妙自古難精儒者之議主於義理故考據該博而諧恊則難工藝之術泥於傳習故聲音近似而義理實悖今太常所傳音律不惟不合於古制而於國初制作之意亦罕有存者但欲更攺恐難遽行合候選有精通音律之人將前項所議條件令其逐一酌量議處至於朱幹玉戚祗繪於服皇帗旄臯弗辧於佾委非古人樂舞之義臣等竊以此等儀文非若音律之難攺者而祖宗以來遵用不變或有深意寓於其間非臣等所能測識其稱慶成耤田樂章樂舞雅俗混雜蓋慶成有平定天下撫定四夷車書會同表正萬邦天命有徳而又有黃童白叟及蠻夷隊舞二項承應耤田有村田樂及感天地隊舞俱系承應夫旣謂之承應則爲俗樂明矣但祭祀專用雅樂朝會兼用俗樂自唐宋以來皆然惟慶成有仰天恩感地徳之曲今慶圜丘禮成而仍用感地徳似爲無謂況各項樂章詞多俚俗率系樂工猥陋之語誠不宜用之朝廷傳之後世今欲因祖宗之制而少加潤色宣功徳之美而擬諸形容黙寓箴規警戒不至於褻狎雜擾其於治體不爲無補七月十五日奉聖旨考定音律待眞知者行羽鑰干戚不宜繪於服當如禮制更定其朝燕等樂且姑照舊今年至日大祀後宴樂章曲名還著翰林院官撰用臣道南奉命撰上慶成樂章九奏凡四十九章欽遵宸諭攺感地徳爲感昊徳兩宮燕樂曁西苑無逸殿豳風亭燕講官樂章俱道南撰進上親裁定殿閣詞林記卷二十二

