

卓異記提要

《卓異記》一卷﹐舊本題唐李翺撰。《唐書﹟藝文志》則作「陳翺」﹐注曰「憲穆時人」。案李翺爲貞元﹑會昌間人﹐陳翺爲憲﹑穆間人﹐何以紀及昭宗。其非李翺亦非陳翺甚明。《宋史﹟藝文志》作「陳翰」﹐而注曰「一作翺」﹐亦不言爲何許人。其《序》稱開成五年七月十一日﹐乃文宗之末年。其次年辛酉﹐乃爲武宗會昌元年。何以書中兩稱武宗。則非惟名姓舛訛﹐並此《序》年月亦後人妄加﹐而書則未及竄攺耳。其書皆紀唐代朝廷盛事﹐故曰《卓異》。然中宗﹑昭宗皆已廢而復辟﹐一幽囚於悍母﹐一迫脇於亂臣﹐皆國家至不幸之事﹐稱爲《卓異》﹐可謂無識之尢矣。又《讀書志》稱所載凡二十七事﹐今檢其標目﹐僅有二十六條。或佚其一﹐或中宗﹑昭宗誤合兩事爲一事﹐均未可知也。

序

翺所著《卓異記》﹐皇唐帝功﹐瓌特奇偉﹐前古無可比倫。及臣下盛事﹐超絕殊常。揮昔而照今﹐貽謀紀述﹐家世徽範。奉上度密﹐不自顯發﹐人莫知之﹐至有誤爲傳說者。洎正人碩賢﹐守道不撓﹐立言行己﹐眞貫白日﹐得以愛慕遵楷﹐其姦邪之迹睹而益明。自廣利隨所聞見﹐雜載其事﹐不以次第﹐然皆是儆暢在心﹐或可諷嘆。且神仙鬼怪﹐末得諦言﹐非有亦用俾好生殺﹐爲人一途無害於教化。故貽自廣﹐不俟繁書﹐以見意。時開成五年七月十一日﹐予在檀溪。

卓異記

○敍封禪並兩朝

髙宗皇帝麟徳三年正月一日﹐有事於泰山。玉諜文曰「嗣天子臣治﹐敢昭告於昊天上帝﹕有隋位極顚危﹐天數窮否﹐生靈塗炭﹐鼎祚淪亡。髙祖仗黃鉞而救黎元﹐錫玄圭而拯沈溺。太宗功宏煉石﹐定區宇於再麾。業壯斷鰲﹐飲滄溟而一息。臣忝奉余緒﹐承威積慶﹐遂得昆山寢燎炎海韜波。𨿽業茂宗祧﹐斯實降靈穹昊。今謹告成東嶽﹐歸功上玄。大寶克隆﹐鴻基永固﹐凝薰萬姓﹐陶化八紘。」

又玄宗有事於泰山﹐開元十三年﹐玉諜文曰「有唐嗣皇帝臣隆基﹐敢昭告於昊天上帝﹐天啟李氏運興土徳﹐髙祖太宗﹐受命立極。髙宗升平﹐六合殷盛。中宗紹復﹐繼體丕定。上帝眷祐﹐錫臣中武﹐底緩內難﹐推載聖父﹐恭承大寶﹐十有三年﹐敬若天意﹐四海晏然。封紀泰嶽﹐謝成於天。子孫百祿﹐蒼生受福。」

謹按﹕自麟徳三年至開元十三年﹐凡五十四年﹐祖宗封禪﹐自古帝王無有倫比。

○兩卽帝位

中宗皇帝﹐弘道元年二月六日皇太子卽位﹐嗣聖元年二月八日降廬陵王﹐聖歷元年九月十五日卽冊爲皇太子﹐神龍二年正月二十四日重卽帝位。

謹按﹕中宗皇帝卽位後﹐復爲皇太子﹐又重紹寶位﹐升降兩度﹐自古無比。昭宗皇帝龍紀元年三月十三日﹐自壽王卽位。至光化三年十一月三日﹐遷爲太上皇。至天復元年正月一日返政﹐卻卽帝位﹐自古未有。

○平賊同日

憲宗皇帝朝﹕元和元年十一月一日﹐斬劉辟西川之亂。元和十二年十一月一日﹐斬吳元濟淮西之亂。元和二年十一月一日﹐斬李錡浙西之亂。憲宗誅三賊﹐皆同月同日﹐自古無等。

○三聖子皆登帝位

穆宗皇帝聖子三人﹐敬宗長慶四年正月十三日卽帝位﹐文宗寶歷二年十二月十三日卽位﹐武宗開成五年正月十四日卽位。

謹按﹕穆宗有聖子三人﹐皆有天下﹐詳求正史﹐未有比倫。或曰「髙洋兄弟三人亦皆卽位﹐如何﹖」對曰「皇唐仗義舉旗﹐拯時之亂﹐承隋致禪﹐光有八紘。安得以區區北齊﹐徧方閏位﹐弱才稚立﹐欲相侔埒﹖況髙歡乃魏廏剪馬之賤﹐追封爲尊﹐安得比我穆宗十二葉之嗣君也﹖」

○相有二親

代國郭元振。謹按李邕撰《行狀》云「自我有唐受宰相臣﹐未有二親存者﹐惟元振而巳。」

○三代爲相

河東公張嘉貞﹑子延賞﹑賞子弘靖﹕按《漢書》「韋平繼嗣爲丞相者。」若今之張氏三代無比。

○三拜中書

燕國張說﹐按中書故事本云「說三拜此命﹐終始無玷﹐自古未有。」

○三十二年居相位

梁國公房玄齡﹕按玄齡初與杜如晦爲友﹐屬隋室喪亂﹐未嘗不慨然相顧﹐有匡國濟時之心。𨿽徒步風塵未嘗自失﹐不得巳而調集。吏部髙孝基有知人之鑑。見玄齡嗟嘆﹐謂裴矩曰「僕閱人多矣﹐未見此賢」。及唐師至渭北﹐玄齡卽仗策詣於軍門。秦王一見引爲謀主﹐一屈居相位三十二年而終﹐自古未有。

○二十七年背相印

汾陽王郭子儀﹕按子儀至徳元年自朔方前節度使加庫部尙書﹑同中書門下﹐考二十四自古未有。

○代妻父爲節度

韋臯﹑張延賞﹕按韋臯初自鳳翔判官﹑殿中侍禦史權領隴州﹐立殊功﹐拜節度使。及朱泚平﹐入爲右金吾將軍﹐時延賞已爲西川矣。四年之代領玆鎭。士林之中近古未有。

○與妻父同時爲相

杜黃裳﹑韋執誼﹕初﹐黃裳爲相﹐時執誼自吏部郎中賜緋紫﹐直及平章事﹐自近古未有。

○與使主同時爲相

杜佑﹑權徳輿﹑牛僧孺﹑李玨﹕按徳輿《杜公神道碑》云「早忝賓席﹐晚聯臺座。」時牛公自中書侍郎出鎭武昌﹐辟玨爲書記﹐始授殿中侍禦史。其後十餘年間﹐玨巳爲戶部侍郎平章事。時牛公自右僕射再入爲相﹐正共玨同列相庭﹐當代以爲盛矣。

○三拜左僕射

彭原公李程﹕按李程自河中節度使入拜左僕射。自武徳至長安四年以前﹐兩度拜左僕射﹐爲正丞相。其後以南省事疏﹐方帶平章之號。然非耆徳碩老有嘉名者莫得居之焉。程由是故相巨鎭﹐三年此官不支於右振古爲盛矣。

○父子同時爲節度使

韓弘﹝汴州﹞公武﹝鄜州﹞﹑田弘正﹝魏博﹞﹑布﹝涇原﹞﹕按韓弘﹑田弘正兩人皆稱有功。憲宗英特﹐爲兩家父子同時爲節度使。或曰「當代爲美。」又曰「王智興河中﹑子晏平靈武﹐亦皆同時﹐何不具載﹖」對曰「王智興逐崔羣﹑劫徐州﹐晏平用賄十萬貫取朔方。其未久又坐髒貶永州司戶﹐固不足以編之。」

○兄弟三人爲禮部侍郎

崔邠﹑郾﹑鄲﹕按國紀以文章取事﹐儀曹選之以登第﹐吏部得補官。方帥因之以奏請﹐丞相因之除授﹐不由奏官之擇﹐𨿽詞人無階級可進。故禮部之重﹐根本如是。崔邠﹑郾﹑鄲兄弟三人皆仕此官﹐斯爲卓異。

○子弟四人皆任節度

西平王李晟有子四人。願﹝夏﹑徐﹑岐下﹑蒲﹞﹑憲﹝廣州﹞﹑愬﹝隨﹑襄﹑岐﹑徐﹑魏﹞﹑聽﹝夏﹑�﹑並﹑滑州﹞。按李晟收城之功﹐皎如白日。其後四子皆秉節麾﹐大忠所庇﹐斯聖神之報應也。

○兄弟四人皆任掌記

盧簡能﹝夏州﹞﹑簡辭﹝孟河﹞﹑弘正﹝義昭﹞﹑簡求﹝鄂州﹞﹕按使下書記必擇有文學得時稱者任之﹐盧簡能兄弟四人並當嘉選﹐時亦無比。

○四代掌綸誥

張嘉貞﹑延賞﹑弘靖﹑次宗。從嘉貞至弘靖掌綸誥繼世﹐人以爲冠古絕今。次宗又拜焉﹐前古未有﹐士林稱之。

○座主見門生知舉

蕭昕﹑杜黃裳﹑楊嗣復﹑柳璟﹑李景讓﹑薛耽﹕按故事﹐考功員外知貢舉。自開元中以外郎權輕﹐遂命禮部侍郎主之。邇來取士益以爲重。而座主見門生知舉﹐猶蕭杜二家。若嗣復與璟﹐又是禮部侍郎。璟首及第才十六年﹐致仕春官﹐尢以爲美。

○起家二年爲丞相

張鎬﹕按獨孤及撰《張鎬神道碑》云「一命左拾遺﹐二命右補闕﹐三命侍禦史﹐四命諫議大夫﹐五命中書侍郎平章事」。起家二年秉國鈞﹐自古未有。

○與同列子弟爲丞相

宋璟與蘇鑲子珽同時爲相。按蘇珽除紫微侍郎平章事。時珽嘆曰「吾與蘇家父子同時爲丞相。至如寬厚博物﹐僕射亦有之﹐若正直賢明﹐則珽過其父。」推此爲論﹐繼代爲相有如此﹐珽與其父同秉衡者﹐古無所聞。璟初共其父比肩﹐又與其子同列﹐如璟年徳重久居臺位又無其比。

○父子皆自揚州再入爲相

李吉甫﹑子徳裕﹕按國朝繼世爲相者數子﹐惟吉徳裕皆自揚州節度再入爲相﹐則無其匹。況吉甫以明博達事憲宗﹐徳裕以淸直無黨事武宗。今上踐祚﹐起而用之﹐與蘇壞父子相望爲優劣。況珽不再相﹐再相者則徳裕之盛﹐爲難及也。

○文士爲文元功六拜正司徒兼侍中中書令晉國公裴度

按裴公進士及第﹐宏詞登科。歷中書舍人﹑禦史中丞﹑刑部侍郎﹐葉贊憲皇﹐平蕩宿寇﹐爲盜憎﹐入朝遇劫﹐不能傷﹐遂拜相。前後爲小人害其才﹐橫議以惑上者多矣。故其詩曰「灰心綠忍事霜鬢。」爲論兵﹐竟自爲蔡州節度使。至郾城﹐三師兵不敢逗撓。才四十日﹐擒吳元濟以獻。明年﹐平鄆州﹐分靑州﹑兗州爲三道﹐用韓弘父子﹑田弘正父子兩家同時爲鎭﹐皆掌彊兵﹐自古無之。大和五年冊拜司徒兼侍中﹐其年又拜河陽。後二年﹐又拜畱守洛陽﹐又拜司徒﹑中書令﹐仍依舊居。守一年﹐又拜畱守太原。一年﹐又拜入輔。凡六拜焉。當廷以侍中﹑中書令爲正相﹐艱難以來﹐以寵用武臣。如公文業發身﹐戎功佐主﹐削平巨寇﹐致位上臺﹐以臺徳終始於大位者﹐近古儒生無比也。

○門生先爲座主佩金紫

李石﹕按石元和十三年及第﹐後二年賜緋﹐後二年賜紫。自釋褐四年之內服金紫﹐量之前輩﹐實無其比。至長慶二年﹐座主庾公內難服闋﹐除尙書右丞﹐始賜紫綬。石乃選紫衫金印以獻﹐議者榮之。

○門生爲翰林學士撰座主白麻

薛廷老﹕按玄宗初置翰林待詔﹐尋攺爲學士﹐以備顧問﹐祗對而巳。代宗登極﹐並領詔誥。每授相除將﹐不由外制﹐徳宗之代﹐尢難其選。凡及第之人﹐入者甚眾﹐或座主先逝而不見﹐或座主官位而不及於內廷之制者。惟廷老翰林時﹐座主庾公拜兗海節度﹐廷老爲門生﹐得爲麻制。時代榮之。

○三代自中書舍人拜侍郎

燕公張說﹝自中書舍人拜工部侍郎﹞﹑子均﹝自中書舍人拜禮部侍郎﹞﹑孫濛﹝自中書舍人拜禮部侍郎﹞。按張公三代自中書舍人拜侍郎﹐奕世無比﹐時號爲佳美者耳。

