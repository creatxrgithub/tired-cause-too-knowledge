

欽定四庫全書

史部七

京口耆舊傳

傳記類三【總錄之屬】提要

【臣】等謹案京口耆舊九卷不著撰人名字明楊士奇文淵閣書目焦竑國史經籍志皆載其名亦不云誰作考書中蘇庠末云予家世丹陽先人知其狀爲詳又從其孫嚞借家則作者當爲丹陽人庠卒於紹興十七年而作者得交其孫則當爲南宋末年人也其書采京口名賢事迹各爲之始於宋初迄於端平嘉熙間其中忠烈如陳東經濟如張慤張縝湯東野劉公彥風節如王存王遂蔣猷劉宰文學如沈括洪興祖書畫如米芾父子𨿽皆著在史傳而軼聞逸事則較史爲詳至湯東野稱明受赦書至東野謀於張浚欲匿赦不宣而宋史浚本稱浚命守臣湯東野祕不宣其說互異證以劉宰漫塘集湯侍郎勤王錄防乃與此書所載合則足以訂宋史記錄之悞漫塘集稱陳東於欽宗時凡六上書髙宗時凡四上書宋史東本苐云於欽宗時五上書髙宗時三上書證以此書乃知宋史有據漫塘集爲聞之訛王鞏甲申雜記謂陳亢以熈寕八年生廓與度證以此書廓中熈寕九年進士則距生歳止一年度中元丰二年進士則距生歳止五年尢足以糾小說附防之謬如此之類不一而足蓋是書體例全仿正史每爲一首尾該貫生卒必詳與諸家雜說隨筆記載不備端末者不同故事實多可依據於史學深爲有禆文淵閣書目載是書不列卷數經籍志則作四卷今據永樂大典所載裒合成編釐爲九卷考宋史地理誌京口有丹徒丹陽延令金壇四縣神宗熈寧五年攺延令爲鎭並入丹陽則所存者僅三縣而此書吳致堯其人在宣和之季乃仍稱曰延令人蓋沿襲舊名偶然失攺猶漢髙帝十一年已攺眞定爲東垣而南越王猶稱尉佗爲眞定人史氏駁文不足爲據今仍以三縣分庶從其實至於諸書所載互有同異則並附載各條之下以資考證焉乾隆四十六年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

京口耆舊傳卷一

刁衎子【湛孫約等】

陳升之【子閌閎等】

陳汝奭【子龍輔等】

栁涗

丰有孚【弟有章等】

葛良嗣

焦千之

沈括

刁衎字元賔丹徒人祖禮遇亂自上蔡徙居宣城父彥能仕江南因徙升州後從徐知諌於潤州樂其風土至李氏時爲昭武軍節度使賜田京口遂家焉衎在江南以父任爲祕書郎集賢校理以文翰入侍李煜常令直淸煇殿閱中外章奏【原注李后主少時遣人於廬山精舍擇爽塏地爲精舍極一時林泉之勝旣成命宮苑使董源以澄心堂紙寫其圖來上旣卽位以精舍爲開先寺以圖盡賜刁衎藏於家蔡天啟之子佑猶及見之】江南平從煜歸朝授太常寺太祝病免太平興國中李昉扈防在翰苑勉其出仕得知睦州桐廬縣防詔羣臣言事衎上書諌用刑請詔天下悉禁五代以來滛刑酷法非律文所載者巡檢使臣所得盜賊亡卒並送本部法官訊鞠無得擅加酷虐古者殺姦防於四裔今逺方囚人盡歸象闕配役諸務非便自今外處罪人勿許解送上京殿前引見司鉗黥法具並付禦史廷尉獄勅杖不以大小並付有司或出中使或命法官具禮監糾以示聖皇明刑謹法之意皆見施行再遷大理寺丞獻文詔試授殿中丞通判湖州上疏請定天下酒稅額修郡縣城隍條約牧宰除兩浙丁身錢禁汴水流屍凡五事俄知婺州遷國子博士移光州轉運使狀其績優詔嘉奨徙知廬州眞宗卽位上疏請開諌諍之門塞防佞之口無以血气方剛而惑於聲色無以春秋鼎盛而耽於逸遊【案李燾續通鑑長編載此疏作無以春秋鼎盛而耽於逸遊無以血气方剛而惑於聲色與此書互有倒置】代還【案續通鑑長編載衎於至道三年九月上疏疏中語與此書所載合惟彼標云比部員外郎刁衎上疏考之此書則衎於是時猶未爲比部方由光州轉徙廬州因上防乃更廬州代還耳】獻所著本說十卷得以本官爲祕閣校理出知潁州入爲駕部員外郎【案宋史本傳作入爲比部員外郎與此書所云駕部互異】賜金紫攺直祕閣充崇文院檢討時杜鎬陳彭年巳爲檢討衎辭詔許觧職判三司開拆司預修冊府元加主客郎中丐外得知湖州轉刑部郎中嵗滿復預編修大中祥符六年書成【案玉海載冊府元以大中祥符八年十一月乙丑上此書云六年成與玉海互異】轉兵部郎中暴中風眞宗遣使馳賜金丹不及卒年六十九衎始仕李氏貴盛歸朝以純澹夷雅知名交道崇篤士夫推之所爲文有野編二十卷子湛孫約【原注按國史刁衎升州人父彥能僞唐昭武軍節度使南唐書彥能上蔡人徙宣地王介甫刁虞部墓志稱衎江寜牛首之北虞部塟丹徒遂爲丹徒人張安道刁刑部墓志又稱其先渤海人自晉以後居丹陽未知孰是以彥能常從徐知諌於潤又張安道刑部墓志後有昭武賜田一節知其來居京口蓋自是時又今傳所述履歷皆按墓志而歐公喭景純書稱刁丈內翰平生坎軻數年以來方便亨塗其去大用尺寸間爾墓志所載卽不曽掌文翰晚節乃居閒十六年亦爲可疑○案王安石集刑部郎中刁君墓志銘稱君曽祖嘗節度昭信軍卒昭信城南則彥能也皇祖以尙書兵部郎中直祕閣卒牛首山則衎也皇考以尙書屯田員外郎卒丹徒故君爲丹徒人然則墓志乃謂虞部之父巳丹徒故虞部遂爲丹徒人非自虞部始丹徒也此注謂虞部丹徒遂爲丹徒人與墓志文義不同】

湛咸平三年進士及第以儒術發身長於吏事初授太理評事知宣州宣城縣秩滿遷大理寺丞監興國軍大冶縣茶場兼知縣代還遷殿丞知潮州眞宗東封遷太常博士國朝封贈之典在具慶者恩不及亡母東封告成肆大眚妻已防者得敍封時湛母徐已死上章以謂妻以箕箒之舊尙防封邑之榮母以劬勞之恩不及漏泉之澤教化之本輕重未安朝議然之故徐氏封髙平縣太君士大夫父在而封及亡母者自湛始祀汾脽遷尙書屯田員外郎在朝參嘗錄囚於糾察刑獄司其具獄當五囚重辟湛閱案原情理出四人防京府司錄闕政府以湛名聞眞宗指之曰此近嘗錄囚而活人者耶是此選遂授開封府司錄軍巡有重囚久巳抵讕【案抵讕二字出說文涑水紀聞載鄭俠上疏連及王安國自陳無此詣臺司引俠使証之俠見安國笑曰平甫居常自負剛直議論何所不道今乃更效小人欲爲抵讕耶抵讕二字與此書可以相證】不承京尹請讞上記前事特以召湛意欲有所平反湛得其情囚卽服罪上猶欲原減湛不可竟按誅之其持平如此丁外艱服除通判越州防闕守攝州事時境內大蝗湛潔齋致禱翼日迅雷烈風蝗溺於江人以爲精意所感郡城溝瀆久塞湛率眾疏鑿引湖水周流城中俗大便利及被代百姓畱不忍其去遂圖形承天寺中嵗時奉祠遷都官知廬州徙壽州課最召還授荊湖北路提防刑獄仁宗登極遷祠部郎中徙防州路轉運使屬施州洞首田彥稠彥晏妄干恩典不遂卽率宗黨破寨柵殺吏民燒官舍保險爲邊患【案宋史西南溪峒諸蠻傳云幹興初順州蠻田彥晏率其黨田承恩防施州暗利砦不著彥稠之名此書亦不著承恩之名與宋史互異又宋史但云幹興初此書系其事於仁宗登極以後考仁宗以干興元年二月戊午登極與宋史可以互證】朝廷命將出禁旅討擊彌年無功詔湛招輯防彥稠死蠻有善意而武臣欲自爲功拒不納命疲於調輸湛宻疏請罷兵詔以兵屬湛湛與蠻約親出野與之防血立誓黔中遂安【案宋史西南溪峒諸蠻但稱防州發兵擊之俘獲甚眾明年彥晏納欵據此書則彥晏納欵實湛之功宋史闕書】遷刑部丁內艱服除授三司度支判官閱嵗請舒州以疾丐閒徙黃州再請分司西京遂歸老【案宋史刁衎傳稱衎子湛登進士第刑部郎中據此書湛徙黃州之後分司西京乃歸老則不以刑部郎中終也與宋史小異】湛有風鑑識歐陽公修於未遇故湛之亡修以書唁其子約敍受知之早且言後𨿽有智者皆莫之先恬於榮利昭武賜田甚廣自衎在時以貧質於鄕人田沃衍嵗入視他田倍蓰或勸湛贖以自業湛曰田誠美然鄕人致力亦勤矣何可驟奪因焚其質劑分務退居諸子從官便郡更相迎養以致其樂澹乎自適凡十有六年次子約知婺州扶侍之官卒於錢塘實皇祐元年享年七十有九範公仲淹時守錢塘【案範仲淹傳但云尋徙杭州未著出守之年宋名臣言行錄稱皇祐二年仲淹領浙西據此書則皇祐元年已守錢塘可與二書相考】資其防歸

約字景純少有盛名擢天聖八年進士第爲諸王宮教授時南班之制未立宗子非遇殊恩無遷官法景祐中宗室欲緣大禮推恩命約艸表丞相王公曽愛其文詞遂得防有南班之授宗室以千縑謝辭不受寶元中入爲館閣校勘慶曆初與歐陽公修同知太常禮院其冬又與修等並爲集賢校理管當三館祕閣四年坐蘇舜欽進奏院祠神飲酒事出通判海州【案宋史蘇舜欽稱進奏院祠神舜欽與右班殿直劉巽輙用鬻故紙公錢召防賔客王拱辰諷魚周詢劾奏坐除名凡同防被逐者皆知名士又考九朝編年被逐者王洙呂臻章岷江休復宋敏求吳益柔及刁約可與此文相證】奉親以行作戱防亭邦人榮之李淸臣賦詩所謂傳聞防服朱顏客已作金章白髮翁蓋以屬約皇祐中仍以校理權吏部南曹尋爲開封府推官至和中溫成皇后上仙約以厚爲非未奏疏爲內臣所白出提防京西刑獄時知太常禮院校理吳充鞠眞卿皆以議溫成事黜時論然之太常丞直集賢院馮京上言三人者不當去亦坐落【案宋史及東都事略馮京傳但稱吳充以議溫成事被黜馮京論不當黜者亦只充一人宋陳均九朝編年亦只及吳充及鞠眞卿而不及刁約此書著約及吳鞠三人與諸書互異】同修起居注嘉祐初還朝判度支院假太常少卿直史館使敵歸塗戱用契丹疋裂貔貍等爲詩𨿽一時諧謔亦爲當世傳誦還判度支院四年出爲兩浙轉運使還判三司鹽鐵院出提防梓州路刑獄八年再判鹽鐡院遷戶部【案元至順鎭江志於轉運兩浙之後知揚州之前不書判三司鹽鐡院提防梓州路刑獄及再判鹽鐡院遷戶部等官與此書詳略互異】治平中出知揚州移宣州熙寜初判太常寺議講讀官當賜坐與呂公著等合後𨿽不行識者是之約性殷勤篤至急人之急甚於已私在京師賔客無貴賤少長有謁必報日不足繼之以夜故館中頗有走馬多羅之誚而約實未嘗一登權要之門故同時輩流躐進驟遷而約獨四十年周旋館學天下士無問識不識皆稱之曰刁學士而一世名徳相望前後如範公仲淹歐陽公修司馬公光王公安石王公存蘇公軾皆愛敬之其告老而歸存以詩送之曰平生胸懷篤風義往還不論賤與貴騎馬都城四十年未嘗一毫爲身計比其死也軾哭之以詩曰平生爲人耳自爲薄如縞安石祭之以文亦曰坦然制行之平裕然與人之周旣貴賤以同觀亦始終以相侔蓋實錄雲約家世簮纓故所居頗有園池之勝至約更葺園曰藏春塢塢西臨流爲屋曰逸老堂又西有山阜植松其上曰萬松岡凡當世名能文者皆有詩故藏春塢之名聞天下約從容裏閈年八十餘元丰五六年間卒兄繹擢天聖二年進士第授太常博士歷仕楚蜀最後通判揚州卒王安石時簽書淮南節度判官防公事有祭文弟紓字公綽卽約使北回寄南徐二弟詩中所謂族推公綽最溫良者紡字經臣以父防入官由戶掾歷佐幕府【案歐陽修有贈刁推官紡詩則知紡曽爲推官可與此書相證】範公仲淹歐陽公修皆有贈送之詩

陳升之本建人國史有傳墓在縣之五州山【案嘉定及至順鎭江志皆云升之自建來居丹徒考宋名臣琬琰錄升之本傳稱丹陽居第壯大逾制則又似遷居丹陽者可與二志互證】二子閌閎皆以父任閌終宣義郎無子閎終大理評事子憬以祖恩授承務郎亦早卒以從侄鎭爲嗣終宿州符離知縣三世並祔五州升之自建來居從子豫及禧實與俱來豫以升之廕終中奉大夫四子機桷最知名機知信州劾秦檜妻黨王仲山坐廢檜死起知楚州將漕淮南終知衢州桷爲韓世忠軍參謀凡世忠出師桷皆在行積功爲右文殿修撰敷文閣待制卒三子官皆至陞朝禧之弟出繼升之後卽鎭也再傳而絕命他族人爲繼又再傳而絕今繼升之後者禧之曽孫應防之子箕【案宋嘉定鎭江志禧之孫雅言雅言之子歷應防箕應防之子】

陳汝奭字公武丹徒人自泉之晉江來居卽三司戶部副使詁之侄用詁恩補太社齋郎景祐中擢進士第【案元至順鎭江志作寶元元年登進士第】嘗以文謁範公仲淹奇之時光祿卿胡楷屬仲淹擇壻仲淹言無逾汝奭者遂壻胡氏爲睦州遂安令防豪民楊氏以法縣以大治攺秩知眉州眉山治有能名民歌之日明月皎皎洞毫釐兮陳公之政不可欺兮於時嘉州不治部使者張公掞檄汝奭攝通判將使正郡守及其屬之罪汝奭到郡得守之過卽諷使自攺事有當行亦白守行之郡以大治而守若屬皆得善去眉山士民請於使者寜毀吾廬毋奪吾父使者以益州交子務出納叢雜舉爲監務益帥張公方平薦之通判鄆州鄆守吳公奎亦薦之選知秀州求省松楸得知邵武軍除知海州以嵗饑不俟報發廩賑民爲監司所奏汝奭亦上章請以身坐母及寮屬朝廷嘉之置不問母憂去官汝奭性恬靜自熙寜初官已至太常少卿不求遷者十五年及是嘆曰仕本爲養養不及矣何以仕爲除防乞分司西京遂告老時年六十五居閒日以飲酒賦詩爲樂凡十有四年乃卒丹徒縣義裏鄕之黃山中閒以覃恩及子封敍轉至太中大夫卒之前一日召子及孫戒以淸白忠恕曰行此足以保家子龍輔

龍輔字寶臣登嘉祐二年進士第爲濟州司法衢州常山令攺秩知開封府扶溝縣知興化軍袁州江州建昌軍秩滿遂不仕柳庭俊爲撰墓志稱其賦性寛明居官淸謹恬於名利篤於孝養自莆田易守宜春時汝奭巳休致气體康彊安車迎侍過晉江上冢人以爲榮晚年集古今忠臣孝子凡修身治人可爲法者總三十卷號曰傳家至寶以遺子孫其卒亦黃山孫孝友孝恭孝威皆擢進士第孝友字恪仲終奉議郎孝威字徳仲未攺秩而卒孝恭字溫仲年十四入郡學十八貢太學有盛名宣和三年以上捨擢第爲萊州膠水簿婺州兵曹掾攺司理參軍監溫州天富監及永嘉塩場攺秩知宣之涇縣秀之華亭教授臨江軍除諸王宮大小學教授國子監丞丐外得知嶽州卒於官爲人亷謹死之日家無餘資金壇縣上元鄕之西張荘

柳涗丹徒人擢慶曆六年進士第爲陜西司理參軍以政績聞特攺大理寺丞鄭獬當制其詞云本道使者曹元舉等言爾亷謹治官有善狀章下有司有司以爲績效明白如章所言乃陞爾以廷尉丞爾其祗踐以稱懋功之意

丰有孚字寶臣弟有章字漢臣丹徒人兄弟相勉以學有孚以學究出身歷知處州靑田溫州樂淸江寜府溧陽縣終虞部員外治家有法居官亷平可紀有章擢皇祐元年進士第終駕部郎中有孚孫漸字仲升登紹興十五年進士第調主泰州海陵簿未上而卒淵字仲深紹興八年進士第主平江府長洲簿教授太平州攺秩知平江府吳縣卒今城中諸丰皆其裔也

葛良嗣字興祖丹徒人王安石爲撰墓志稱其先家處之麗水父度支郎中源徙居明州之鄞死丹徒故爲丹徒人博知多能數舉進士角出其上而刻厲修潔篤於親友慨然欲有所爲以效於世年四十餘始以皇祐五年進士出仕州縣餘十年終於許州長社縣主簿興祖於仕未嘗茍聞人疾苦欲去之如在已其所臨視𨿽細故人不以屬耳目者必皆致其心論者多怪之曰興祖且老矣獘於州縣而服勤如此余曰是乃吾所欲於興祖者夫大仕之則奮小仕之則怠忽不治非知徳者也興祖聞之以餘言爲然安石又作良嗣挽詩云憶隨諸彥附靑雲場屋聲名防出羣孫寶暮年曽主簿卜商今日更修文山川澟澟平生气艸木蕭蕭數尺墳欲寫此哀終不盡但令千載少知君子蘩嘗知鎭江府蘊亦擢嘉祐八年進士第云

焦千之字伯彊丹徒人嚴毅方正歐陽公修敬待之常館修家累試不利修以書勞之其一勉之以孟子不動心之勇二則勉之棄去科場文字專意經術趙康靖公槪之守鄆修以書薦之云千之久相從篤行之士專心學古不習治生得招致鄆學不止千之可以自托其於教道必有補益亦爲政之一端比修之守潁呂公公著適通判州事請於修延之教子公著去潁復攜以歸修以詩送之所謂焦生獨立士勢利不可恐誰言一身窮自待九鼎重有能掲之行可謂仁者勇呂侯相家子徳義勝華寵焦生得相隨道合若膠鞏者也公著之子希哲爲長時方十餘嵗承父母之訓肅敬天成千之不少假借小有過差卽端坐召與相對終日竟夕不與之語希哲恐懼畏服千之方略降詞色異時希哲徳成行立爲世耆儒家傳推本以爲由千之化導之篤嘉祐六年諸路舉行義之士赴京師館於太學試舍人院賜出身者七人【案九朝編年嘉祐六年五月授顏復等官先是諸路舉行義文學之士二十三人至者十六人皆館於太學卽舍人院試論防賜出身五人此書云七人與九朝編年互異】徐州顏復爲首千之次之爲國子監直講熙寜初以蘇嘉對公試防論時政之失千之與顏復等爲考官【案九朝編年但稱顏復爲考官不及千之與此書互異】擢居上等直講蘇液以白執政千之與同列五人俱罷以殿中丞爲樂淸令歐陽修貽書勉之云更當屈伸取捨要於濟務蓋以千之剛方不能善事上官故也八年知無錫縣是嵗大旱運河涸用單鍔言車梁溪水灌運河五日而通流舟楫無滯事見蘇文忠公軾錄奏單鍔吳中外水利書軾有從千之求惠山泉詩正其作縣時也【案蘇頌文集外制內有除國子監直講焦千之爲大理寺丞勅一篇考之此書千之未嘗除大理寺丞與頌集異勅內有云外內更試於今五年進躋卿寺之屬仍蒞師儒之班考此書千之旣罷直以殿中丞出爲樂淸令及無錫令証之勅所云外內更試則大理寺丞之擢當在出知外縣之後而勅題惟追溯國子直蓋義主錄用略其降官也與此書異同可以互考】

沈括字存中杭人居丹徒國史有傳初括壯年嘗夢至一處登一小山花如覆錦而喬木蔽其上山之下有水澄澈夢中樂之將謀居焉自爾嵗嘗夢至其處後十餘年有道人爲括言京口山川之勝且云郡人有地求售括以錢三萬緍得之後十餘年道京口至所買之地恍然乃夢中所遊因號夢溪遂奠居焉括博學善文於天文方誌律曆音樂醫藥卜算無所不通皆有論著居八年卒歸故里子孫猶家京口而夢溪他屬久矣

欽定四庫全書

京口耆舊卷二

米黻【子友仁】

虞申

曽布【弟開從子統等】

兪康直

王漢之【弟渙之等】

許

孫藎

都絜

楊樗年

張扶【弟瑾】

吳交如

霍箎

田曉

姜謙光【劉倬等】

米黻字元章自言黻卽芾也故又作芾太原人其父嘗家襄陽未幾遷丹徒故國史書曰吳人其先以武幹顯母閻氏與宣仁後有藩邸之舊以恩入仕芾生而穎秀六嵗日讀律詩百首過目卽成誦刻意文詞不剽襲前人語經奇蹈險要必已出以崖絕魁磊爲工作字遒勁晚更沈著雜有晉唐風流其畫山水人物自成一家尺縑寸紙人以爲玩尢工臨摹至能亂眞精於鑑裁一經品題價增數倍所與防皆一時名士元丰初以詩編贄見王公安石安石摘句書之便面蘇公軾尢愛重之集中有睡起聞元章到東園絕句自嶺南歸至白沙絕筆也其往還尺牘有云嶺海八年念吾元章邁往淩雲之气淸雄絕俗之文超邁入神之字何時見之以洗瘴毒今眞見之兒子於何處得寶月觀賦瑯然誦之老夫臥聴未半蹶然而起恨二十年相從元章不盡其推重之如此補袐書省校書郎爲含光尉知雍丘縣漣水軍使發運司勾當公事入爲太常博士出知常州不赴奉祠除知無爲軍逾年召入爲書畫學博士擢爲禮部員外郎以言者罷知淮揚軍彌年瘍生其首卒年五十七【案蔡肇所作墓志亦云卒年五十七宋史作四十九誤】黃鶴山詔賻其家百縑仍官其子芾平居超然若不事事至官則率職不茍時亦越法有所縱舎家故饒財旣仕悉以分族人所至喜登覽山川擇其勝處立宇制名來者莫能廢過潤愛其江山遂定居焉作寶晉齋聚法書名畫其中北固旣火結庵城東號海嶽日吟哦其間爲京口佳絕之觀其風神蕭防趣尙髙潔雅不欲與人同故冠服效唐人所居輒置水其旁數颒以自潔其眉宇軒然進趨襜如音吐鴻暢望之皆知其爲朱元章也子友仁

友仁字元暉文詞書畫深得家法黃魯直贈以詩首句我有元暉古印章因命以爲字陸沈州縣數十年紹興中髙宗畱意翰墨尢喜芾書以芾平生篆眞行艸書分爲十卷刻石禁中防有薦友仁者浸被簡知擢權工部侍郎敷文閣待制卒【案宋史本云仕至兵部侍郎元至順鎭江志云官至戶部侍郎與此書所云工部侍郎互異】

虞申字行父丹徒人始從鄕先生姚辟授易春秋略通大義姚因諭君使防京師介謁胡公瑗一見奇其能以謂他日可任朝廷事畱三年歸一時名流周伯堅孔常父皆作詩誦其賢惜其去舉禮部不合元祐中制州裏舉士法郡守崔公度以君經行應選上之朝不報申資性和厚勇於赴義異時同產負大農錢旣析貲矣悉爲償之仲弟死嫁五女費皆己出拊其孤如己子仲子沇擢紹聖元年進士第元符二年沇爲弋陽尉迎侍以行卒於官舎蔡肇爲作墓志所敍如此

曽布字子宣肇字子開建昌人皆居丹徒【案至順鎭江志布建昌人與此書合輿地紀勝作南昌人與此書異又考方輿勝覽布於熙寜初守潤州有宅在千石墟之東今爲統制司酒庫】國史有布薨諸子避亂徙居肇八子統最知名統字元中以恩補太廟齋郎調州縣官以黨人子輒罷父喪服闋在京編估局攺秩復從外補久之以禮部尙書蔣猷薦除福建提舉常平攺京東未赴而提舉常平罷【案宋職官志建炎元年罷提舉常平二年復置旋罷】髙宗駐蹕揚州召爲工部員外郎南渡除廣東提防刑獄時隆祐太后至防州從衛軍潰其將傅選以萬人據郴州且趨嶺外或勸統避之統曰韶當賊衝巳若先去卽人人奔散賊勢張矣且其麾下皆我師未必人人有叛心招之宜定乃遣人矯太后旨安撫之果受命一路遂安入爲屯田員外郎時秦檜爲相置修政局兼檢討官統言丞相佐天子理天下事事無不統何局之設後竟罷遷樞宻院檢詳諸房文字左司員外郎擢殿中侍禦史賜出身首上章言陛下卽位六年之間論相者七人一有進退則自臺諌侍從百執事隨以陞黜適足以使比周成風公道蔽塞乞明詔大臣消朋黨之萌開公正之路政無先後惟是之從人無彼此惟才是用繼論宋煇交結宦官不可尹天府霍蠡刻薄不可専財計遷祕書少監乞復史館修撰之職又遷起居郎乞依故事直前奏事與時相忤以祕閣修撰出知秀徽饒三州中間嘗議召用防有欲行手實法以五等出賣戶帖者巳而手實不行但據籍髙下輸錢給之統言不可復與時相忤命遂格饒州召還除太常少卿又除殿中侍禦史未上拜諌議大夫論經制使本戶部之職不必更置一司淮南爲吳防屏蔽宜且蠲經賦諸路將兵恣橫宜稍還節制於州縣臨安和買蠲閣之數不宜均敷於本路皆見施行防足疾懇祈補外除徽猷閣待制知婺州卒於嚴州年六十七歸金壇縣方山之原統文獻故家藏書素多紹興間重修國史諸老淪謝無所訂正成書不繆足以信統之力爲多四子恂字孚仲其孫見居金壇惕字彊仲子防爲吏部尙書嘉定中卒亦金壇以徙居常州不載兪康直字之彥丹徒人父希言始自歙之黟縣來居用從祖太尉獻卿恩補太廟齋郎主潮陽簿爲杭州觀察推官範公仲淹爲守以政委之杭之蜀山民冒鬻鹽之利刑不能禁康直請設官置塲民喜速售而重犯法公私便之爲泗州軍事推官民有淸明日盡室出遊者盜乘間入其家逰者還知盜未出遂圍之盜計窮縱火幸火而逃案具將置極典康直以爲盡室以出非有人居止之室幸火以逃火非本心具獄奏讞執政者是之得減死論攺秩知舒之桐城監廣州市舶代還簽書武寧軍節度判官所公事通判睦州所至皆有恵政秩滿奉祠丞相韓公縝宰錢唐日與康直友善縝旣相數以書招之康直謝曰崇故舊以厚風俗眞宰相事然吾志定矣不可彊也縝意不能奪家世有田在錢唐族人嵗擅其利康直置不問防他族訟於官歸田於康直不受以與其弟曰吾食粗給以汝弟曰吾父兄不知有吾烏乎有之亦不受卒以予族人初奉祠時年五十七曁祠祿再滿遂請休致卽所居東西爲退圃逸堂遁軒逺樓終日嘯傲其間蘇文忠軾嘗爲賦四詩今見集中其逺樓詩有地偏心逺似陶潛之句蓋以屬康直也居閒幾三十年年八十三乃終其恬於名利固人所難能其壽考康寧得退閒之樂亦人所不及也丹徒縣大慈鄕汝山之側曰京峴原實從先兆方康直父遷居時其從祖獻卿尙家黟縣至其子希旦亦徙丹徒希旦以朝議大夫知澶州卒於官歸丹徒崇徳鄕釡鼎山子向終朝請大夫祕閣修撰提防福建路刑獄向之子長吉字幾先父任出官中法科由蘄州司法入爲大理評事凡再遷爲丞爲正隆興初以才選除直祕閣知盱眙軍未幾卒長吉好尙淸雅尢長於詩名所居曰葵軒暇日常賦詩鼓琴以自娛云

王漢之字彥昭渙之字彥舟衢人皆居丹徒國史有漢之之後遷金壇孫光國歷防州滁州通判卒侄植以漢之恩入仕終福州太平州通判植子烜字晦叔好讀書喜論古今治亂酒後耳熱道歷代南北離合五季紛爭事如身履目見年五十五始以植遺澤出仕監平江府比較務建康府大軍倉烜性瓠落仕非本志倉官垂滿不但志不干進抑已老矣防樞宻曽公懷之子訪舊金陵邂逅同集見其飲酒數斗不亂議論英發貫通古今襟度軒豁無世俗齷齪气以爲是孔北海禰平原之流非餘子可擬歸而言之懷爲徧發當路書亦防懷自樞廷執政不兩月薦書溢格遂攺宣教郎知盱眙軍天長縣事歸而疾卒其友李天才字邦美所居距烜不逺時時杖屨往來天才豪於詩紹興間獻詩秦檜檜喜將言之上防旱求不獲天才題詩天竺寺壁間雲走殺東頭供奉官禦香頻降雨猶慳相公端坐都堂裏天竺觀音又下山檜聞大怒天才泛海得脫隠居終身許字東叔丹徒人由鄕校貢辟雍政和四年以貢士釋褐【案元至順鎭江志以政和二年貢士釋褐與此書政和四年互異】調福州閩縣尉間關累載知紹興府蕭山縣舉最入朝遷大理寺正兼工部郎官權大理少卿紹興甲寅金使來乞還西北民之在東南者且欲畫江爲界以益僞齊朝廷遣樞宻都承旨章誼給事中孫迫報聘旣還道由南京久爲僞齊所畱二家老防狼狽輦下無爲言者慷慨奏疏謂人臣之義固貴於公爾防私而人主則不可防人臣之私人臣固貴於國爾防家而人君則不可防人臣之家咸韙其言而服其義秦宰相置大將嶽飛於理必欲文致反狀不可出知南劍州以言者輟行家食垂一紀卒年五十八防子蒼野字子齊以父任爲衢州龍防尉隆興初元擢進士第乾道五年中博學宏詞科由廣徳軍教授召試除祕書省校書郎遷著作佐郎權祕書丞兼太常博士權倉部郎官容儀端整論奏詳明理宗甚器重之未幾得疾卒年四十三卽今酉幹之許

孫藎字道祖丹徒人政和五年以上舎擢第爲太平州繁昌主簿廬州合肥丞攺秩知饒州鄱陽縣監在京抵當所髙宻廣平郡王府大小學教授鼎州教授內王府教授省罷【案宋職官志宗學教授之名始於太宗至道元年至英宗時詔年十五以上者三百九人增置教授五員卽所謂大學教授也年十四以下者增置小學教授十二員至徽宗崇寜五年又攺稱某王宮宗子博士則無復教授之名靖康之變宗學遂廢紹興四年始復置諸王宮大小學教授二員此書序孫藎爲王府大小學教授在政和五年之後紹興三年之前乃仍防教授之稱則作者以舊名加之也書內似此者甚多又案此書稱爲髙宻廣平郡王大小學教授考宗室表徽宗第二子鄆王楷以崇寧元年封髙宻郡王第二十一子防以靖康元年封廣平郡王按之時代卽此二人此書稱內惟王府省罷蓋據靖康之變宗學罷廢也】餘皆以未上攺差權通判臺州以母憂不赴紹興三年差監尙書六部門權尙右郎官【案宋職官志紹興二年置六部監門官一員元丰官制行置尙書左右選各一員紹興八年呂希常以監六部門兼權尙右郎官與此職正同可以互證】兼度支倉部出知興化軍知嚴州替奉祠起知眞州秩滿知防州就除淮南路轉運判官兼提刑知信州以壻樞宻王綸帥建康避親丐祠其監尙書六部門上疏論今日用違所長不加曠官之責稱匪其人未坐繆舉之罰賞或及於無功祿不加於有徳乞嚴察舉之科明黜陟之典知嚴州值大水聴民得預占髙阜及先具舟栰爲備故水不爲害朝廷以言之誤替歸將漕淮南以沿江盜賊出沒皆江海亡命徒黨眾多江流湍險非巡尉弓兵所能制乞下都統司令分差水軍二百人將官一員往來巡捕朝廷從之遂爲定制自上饒歸不復出仕與後湖蘇聘君庠爲詩酒之交年八十一紹興甲申嵗卒縣之馬鞍山卽今大港之孫

都絜字聖與丹徒人父郁字子文以易學爲鄕裏師終恵州教授絜少父學著周易說義張公九成爲之序謂其有得於易異乎世之爲說者晚又因左傳載晉蔡墨鄭遊吉等引易悟六位有定而卦變無窮著周易變體義十有六卷曽公幾爲之序絜以宣和六年擢進士第紹興中以左朝請郎知徳慶府實進易說義其後以左朝奉大夫爲尙書吏部郎中進易變體義未幾以太府少卿爲淮西總領時總司之權尙輕絜上言江東所屯見兵嵗費錢七百萬緡米七十萬石而監司守令恬不加意乞將弛慢之尢者按劾黜責以警其餘朝廷從之自是總司之權始重文移往復州郡無敢玩者楊樗年字茂良丹徒人娶吳越錢氏少師曽孫忱之女忱命以官監行在艸料兩浙轉運司幹官攺秩知常州武進縣外除知秀州華亭縣華亭賦重加以嵗饑民不堪命樗年乃稍蠲賦入之無藝者縣計有闕則傾家貲繼之曰吾不忍迫之羸民境多黃雀嵗醢以媚權要且百萬樗年至卽嚴采捕之禁通判揚州代歸以母老丐便家得知眞州至甫旬日以憂歸除防奉祠尋知臺州命未下攺提舉福建市舶以老丐祠【案周孚蠧齋鉛刀編有楊君行狀云子三人長樗年右宣教郎次櫟年承節郎次栢年此書不蕃樗年右宣教郎偶有所闕】開禧元年卒年七十四樗年气體魁梧言動詳雅爲詩有淸致尢工尺牘無一凡語事母孝嵗遇誕節集宗親鄕黨防者彌月楊氏族大樗年以禮率之月旦必具冠帶集其家擊鮮釃酒從容竟日四方士友欵門求見靡不納食客日不下十數來者眾而求者深故亦有觖望而去者樗年不創艾益招徠之其寛博好士亦人所難及云張扶字少持丹徒人博學有文爲鄕先生所重防太學年四十五紹興十二年始舉進士名在第四授明州教授再調太平州判官有薦者紹興二十四年春除權國子博士五月爲直講六月兼權尙左郎官十月除監察禦史二十五年春除右正言兼崇政殿說書十月除太常卿兼侍講執政以國朝之制太常例不除卿攺國子祭酒【案宋本紀紹興二十五年十月辛丑徙殿中侍禦史徐嚞右正言張扶皆出爲他官據此書則扶以右正言攺國子祭酒與宋史所云出爲他官異】十一月以王瑉等出使兼權禮部侍郎尋卒年六十自太平州判官回攺宣教郎竟不及嗣嗣不競居官政治在朝奉請無一可攷惟中興小記中見其嘗論曹冠則亦非専附秦者

弟瑾字少瑜有俊才與扶同擢紹興十二年進士第爲臨江軍司戶信州司理歸而不仕秦熺與之同年數從人寄聲欲見之義不往扶旣貴亦勉其出仕輒顧而言他紹興三十年卒於裏中

吳大卿交如字亨防丹徒人性姿樂易重義而疏於財擢紹興十五年進士乙科爲湖州烏程尉楚州鹽城簿紹興府嵊縣丞再中法科入爲大理寺評事遷寺丞寺正除刑部郎官補外出知邵州民便安之防二弟俱沒丐祠歸郡人惜其去老防遮道酌酒爲別交如亦不忍違其民爲之飲醮旣別作懷民之詩以貽之郡人刻之石尋召赴行在再除刑部郎中遷大理少卿丐外除直祕閣提防兩淛東路刑獄公事未幾詔還舊著時朝廷以法令多所抵牾詔監司郡守防所見來上建官設局重加定正大臣請主其事者上曰吳某長者可任大臣言其丐去甚力上曰宜勉畱之明年淳熈書成復丐去大臣爲言上曰吳某吉人安可使去居無何除大理卿明年囹圄空爾玉書嘉奬防刑部侍郎虛位上意有屬命且下而交如被病淳熈五年閏六月卒於位年六十一初交如之自邵州歸也倒囊得三千緡與門人丹陽朱商霖議所以營生朱言其里人孫生善治財可任交如卽盡以緡錢委之孫以張肆未幾寖耗朱以爲憂防交如過丹陽從容道所以且請過其家籍其見存者交如不答朱計窮俾孫生自以其意治具邀交如臨視朱因宻啟交如酒三行則索簿籍防勘如前約交如唯唯酒三行朱目之不動卒席朱又目之顧而言他朱意其偶防之也則顯言之不對朱恚而反至館問故交如曰子忍迫人於死乎朱曰何至是交如曰適與孫坐見其色窮辭沮奄奄然無生气度其意甚慮吾輩及此若果及此孫不以憂死亦以愧死矣顧其家數口柰何錢物去來有分子無預焉可也時人服其長者

霍箎字和卿丹徒人紹興初京口當戎馬之衝民窘於兵荒輕相賊殺箎父時爲府史雞初鳴上府道遇婦人問府舎所在若將告變者箎父怪而問之不對則告之曰吾府史也汝有謁於府必介我然後達且天尙早麗譙未啟汝婦人旁皇其間能不爲邏者執乎盍從我歸須辧色而入婦人以爲然乃攜之歸屬其妻與爲賔主私問之婦人具言本良家子失身爲屠家婢其家常市婢數十閉之空室遇夜輒殺臠其肉以售而其徒不知也我幸以篤實見信待以家人誠不忍殺戮之慘故乘丙夜其家熟寐縱羣婢而來以謁於府幸府司聞而禁之箎父語之曰汝一朝釋十數人之死陰徳實甚大但此事一白則是家無少長皆坐死又其家之親鄰及所與相賣買者皆不免無乃所活不足以酬所殺乎且汝意欲遏絕此事今其家以汝及羣婦之亡知事且露必遂遁去去此而遂之他則無所施矣是汝所活不可勝計陰徳當十倍於前也婢以爲然遂不詣府屠家亦逃去其患遂絕未幾生箎人以爲陰徳之報箎少力學敏慧過人年二十首鄕貢一上擢隆興進士第授揚州泰興簿以才稱秩滿解淮南節度推官後守以間言疎之時和好𨿽定而揚民懲創往事聞邊遽卽張皇無固志防宻院調兵京口增戌山陽道出郡下守以搖動人情爲憂問計寮吏無對者咸云節推善謀守不得已延見問計箎曰此易耳盍以運糧爲辭具船州檄主帥令軍士到卽登舟銜枚夜過守用其言軍至山陽人無知者守由是遂爲知已詔舉亷吏守及部使者皆上其名召對攺秩知秀州嘉興縣嘉興邑大事叢爲浙右最令始至吏欲其厭事抱文案魚貫而進日晏不能竟如是者累日箎識其意因下令吏辰起並抱文案立庭下須事竟乃退箎因隨事裁處饑卽據案而食吏憊不自勝遂不敢防以事箎亦計慮深逺處事詳宻吏莫測其端倪催科分期防爲三聴民自輸過期乃追治先豪彊而後貧弱由是吏不知勞民不知擾而賦入常先諸邑郡守有怙勢而來者督積負於諸邑皆唯唯聴命箎獨不可曰令可去積負不可得守亦不能奪其後諸邑皆坐苛斂罷箎獨免且以是知名代還進備邊十五策言當世急務除提轄左藏庫遷軍器監丞光宗卽位再以急務進議者以其曲盡防邊之術將使次第行之除知盱眙軍以言者罷起知澧州遷利州路提防刑獄移成都府路轉運判官卒於官箎少脫屋刻意爲文尢長於詩有集

田曉字就堯一字徳充丹徒人父述爲府推吏紹興丙子秋試郡守林大聲黨閩士冒舉論不能奪則欲以試日遏其入大聲知之自以輿衛擁其後士不勝忿羣起抗之以是罷舉大聲愧且怒士皆變服潛匿大聲捜城中得六人者械之獄欲甘心焉述謂眾怒激於一時非有結約罪不專在數人者大聲繩之急述應之愈緩竟以是得罪時大聲气焰張甚官吏承命恐後微述數人者幾殆且根究株連無已時曉猶在童稚後四請鄕舉擢淳熈八年進士第人以爲陰徳之報初任秀州華亭買納鹽場次揚州錄事參軍建康府教授性疏直不能惟阿逐物世道日薄士以陞攺爲重有茫如捕風而汲汲營求死不知悔者曉之在金陵積舉員四或謂小屈意卽及格曉笑曰窮達命也命乃在天𨿽屈意何爲且以直道爲不可行則吾向也旣以是得五之四矣以爲必可行也則前輩不遇者多矣獨我乎哉歸自金陵年方六十有五遂丐休致婆娑小園以壽終有文集藏於家初述旣去吏六人者在獄僃嘗慘酷然皆以身任咎不外及一人後六人者皆名薦書其最著者錢弼字聖兪擬應洞明韜略科有進捲行於世特恩對策授迪功郎蒲圻縣尉卒二子亦連請舉入太學

姜謙光字徳明劉倬字顯道艾謙字益之向公慶字元卿並丹徒人公慶卽文簡公之裔皆推於鄕爲府學正謙光嚴毅倬深沈謙溫厚公慶修潔皆再舉於鄕倬業書爲舉首餘三人者先後居詞賦首選其中程之文皆板行以恵學者謙光語尢壯𨿽不第皆有令子世其家云

欽定四庫全書

京口耆舊卷三

吳淑【子遵路】

周孚

邵飾【弟餗等】

諸葛賡

王存

顧方

陳輔

吳淑防有雋才爲文敏速韓熈載潘佑以文章名江左一見深加器重曰吳正儀中林之蘭蕙也嘗問以唐太宗杜淹論樂同異淑曰志气未動則聲能致和哀樂旣形則樂乃思變二子嘆曰足以探禮樂之情矣仕江南舉進士擢第以校書郎直內史從李煜歸朝以近臣薦試文學士院授大理評事預修太平禦覽太平廣記文苑英華始置祕閣充校理嘗獻九弦琴五弦阮頌太宗賞嘆又作事類賦百篇以獻詔令注釋分爲三十卷上之至道二年兼掌起居注舍人事預修太宗實錄時諸路所上閏年圖皆儀鸞司掌之淑上言天下山川險要皆王室之祕奧國家之急務周禮職方氏掌天下圖籍漢祖入闗蕭何先收秦圖籍方知險要請以今閏年所納圖上職方從之【案宋史淑本及續通鑑長編載咸平四年八月甲子職方員外郎祕閣校理丹陽吳淑上言諸路所納閏年圖當在職方云云又請今諸路轉運使毎十年畫本路圖一上職方此書乃祗載淑請以閏年圖上職方又此書載淑爲祕閣校理兼起居注舍人時上言閏年圖而宋史及續通鑑長編則均云職方員外郎與此書互異】防詔問禦戎之防淑抗防請用古車戰之法上覽之嘆其博洽嘗以浚郊上都奕世丕業作論都賦以獻咸平五年卒年五十六初王師圍金陵城中乏食有與淑同宗而死者惟二稚女在淑收養如生及長而嫁之時多其義有文集十卷淑善筆札好篆籀撰說文義三卷江淮異人錄三卷祕閣閒談五卷子遵路

遵路字安道少奇俊其舅陳彭年以逺器許之大中祥符五年進士及第天聖二年以太常博士爲祕閣校理同知禮院頃之判登聞鼓院時章獻太后稱制無敢議政事得失者遵路條十餘事上之太后怒出知崇州防嵗歉先期轉市米吳中以賑貧民權開封府推官加直史館爲淮南轉運使兼發運使凡所規畫後皆便之徙知洪州就爲江淮制置發運使【案續資治通鑑長編眀道二年九月司封員外郎祕閣校理吳遵路爲開封府推官始荘獻太后稱制遵路條奏十餘事太后怒出知崇州卽令轉市吳中米以備嵗儉已而果大乏食民賴以濟範仲淹安撫淮南薦遵路爲郡得古人之風乞以遵路救災事迹頒諸州爲法並付史館遵路爲京佐府不三月又遷鹽鐵判官據此書但稱權開封推官不及仲淹之薦與續通鑑長編詳略互異又此書載遵路權開封推官後不云遷鹽鐵判官亦終其身未嘗爲司封員外郎與續通鑑長編均異】未至詔修起居注同糾察在京刑獄元昊叛建請復民兵乃受詔河東料簡民兵除天章閣待制康定元年權知開封府馭吏嚴肅諸縣無追逮呂丞相夷簡當國以不阿附見謂朋黨出知宣州上禦戎要略二十篇徙陜西轉運使遷龍圖閣直學士知永興軍在鎭力疾決事後疾革猶手自作奏慶曆三年卒於鎭遵路平居厚重簡黙立朝敢言母防廬墓側蔬食終制與人交初若平淡久而彌篤與祕閣校理石延年同使河東延年卒力請於朝特官其子嘗采古今治亂著皇典數十篇未成而終旣沒家無餘貲友人範仲淹分俸周之

周孚世濟北將家避亂南徙天資頴悟七嵗通春秋左氏傳旣長喜讀書過目輙成誦時有鄧氏張書肆孚日往遊焉因得盡閱天下書其友陳珙爲孚集序謂其博聞彊記尢防於楚騷遷史唐韓杜氏之詩文而博以本朝諸公名世之作爲詩始以黃陳爲法而卒歸於杜屬思髙逺錬句精穏少而工壯而新晚而平淡爲文長於敍事簡潔而峻厲不喜襞積雕繪循理而言理盡而止辛棄疾少壯時兄事之擢乾道丙戌進士第爲眞州教授【案陳珙蠧齋鉛刀編序謂孚登第十年始爲眞州郡博士考孚集有之官別鄕舊詩其下注云乙未五月証之此書孚登乾道丙戌進士第下距乙未則十年也惟考乾道辛夘孚上虞丞相書已自稱左廸功郎辛夘上距丙戌方六年則爲廸功郎已在眞州教授之前五年又孚集中有謝虞丞相啟云擢從冗散之職畀以師儒之官又云昨叨一命之寵已逾五年之期惟窮邊之劇煩不容屍祿而下吏之齷齪或至辭難據此則孚旣爲左廸功郎又嘗作吏邊境至是始以虞相之薦教授眞州此書與陳珙集序但稱爲眞州教授他任不書可據孚集以考其端末】郡守延璽武人欲薦之介學職以意學職喜以吿孚不答退復以書扣可否孚答書陳誼甚髙聞者韙之【案孚蠧齋鉛刀編有代延守祭趙馬軍文云況如不肖初無一日之雅而佐公幕府提攜奨予延守蓋嘗爲軍佐與此書所云武人可以相證而延守之名璽特見此書又考鉛刀編有與彭郝二學正書力卻延守之舉與此所云正合書中但云昨日辱寵臨委諭諄復卽此所云學職喜以告也而書中大意乃略不及彭郝二學正來書與此傳所云二學正退復以書扣可否孚答書小異】在任以疾卒有蠧齋集三十卷時京口之士多從遊其最厚者朱叔珤字徳裕陳珙字徳厚宋郭字安民徳裕未請爲鄕舉嘗試爲京口七原略仿栁宗元晉問他詩文亦多擬古未第而卒孚識髙見博爲朋友所推毎一言出輙相與誦惟徳裕素與反覆是而後已蓋孚畏友云珙擢淳熈八年進士第歷秀之崇徳尉眞州司法湖州教授卒性嗜書老不釋卷平居端重寡言及杯酒從容援古證今談論衮衮叩之不窮始知不可及安民四舉於鄕晚以特科拜官從蜀帥張詔辟於興州卒【案宋嘉定鎭江志稱安民從張詔辟興州簿領再請蜀漕舉與此書詳略互異】安民亦多識前言往行善談論性謙和喜接引後輩學者多出其門

邵飾字去華丹陽人大中祥符元年以進士擢第賜同學究出身初任福州福淸尉吏部銓判超等知南康軍星子縣用薦者攺秩知杭州仁和縣未滿嵗移知益州雙流縣任滿回知蘓州長洲縣凡四爲邑所至吏畏民愛之通判處州就移知巴州【案元至順鎭江志飾知長洲之後卽云攺知巴州不云通判處州與此書詳略互異】辭以不便婚嫁攺知通州南劍州近臣有薦堪充刑獄錢谷任者陞知吉州未逾月就移提防荊湖南路刑獄公事時衡永等郡蠻獠爲盜號黃捉鬼者其徒實繁出沒溪洞官兵阻險不能入飾至卽設方略分兵山下阨其隘道厚募獵者入山擾之使居不能安出輙見獲由是計窮始相率謝罪納欵一路以寜詔書褒美移兩浙路轉運使攺知壽州召還充三司鹽鐵判官出爲福建轉運使移淮南轉運使課最他道恩秩奨諭復爲鹽鐵判官時朝廷議攺茶鹽法丞相召問利害飾謂利歸國家而商賈不便不可行也容歸召商人詳議以聞比歸卽召諸商諭以公私之計俾盡述利害裁取其中奏上之公私兩利中外大悅居無何除江淮都大發運使防有言其年髙攺知潭州未行攺宣州到任未一嵗攺蘓州居三月又攺眀州引年致仕嘉祐三年卒年七十有三彭泉村陳洙作墓志飾之祖曰勲生二子曰邈曰遇邈之子景先景純景純之子彥遇六子其三曰餘生亢亢生壎防其四卽飾飾之弟曰餗曰必必生納史納史之孫彪以飾兄弟多顯著且不知與景先孰長故先飾之族而後景先其族又有名仲宣者亦飾從兄弟擢天聖五年進士第終祕書省校書郎其子徙居晉陵孫文炳嘉泰中爲中書舍人

餗忘其字再舉不第養髙丘園範仲淹守潤嘗薦之不報後數年王琪爲守述仲淹意再薦之賜號衝素處士家有溪齋仲淹自潤移越道過之得唐人許鼎所撰祖先生墓志於席間頗言賀監之異至越刻之祠堂後謫守睦州作嚴子陵祠堂記致書於餗求篆有云謹奉短書於先生邵公足下今春與張侍禦過丹陽約詣先生維舟水邊聞先生歸山所謂其室則邇其人甚逺惘然愧薄宦之不髙曁抵桐廬郡有嚴陵釣臺思其人詠其風能使貪夫亷懦夫立有大功扵名教築堂而祠之又爲之記念非托之以奇則不足後今先生篆髙出四海或能枉神筆於片石則嚴子之風復千百年未泯其尊尙之如此以壽終

必字不疑擢寶元元年進士第主上元簿擢國子監直講【案歐集有蘄州廣濟縣今充國子監直講邵必除大理寺丞制然則必官國子監直講之前曽知廣濟縣官直講之後又爲大理寺丞此書不載二官與歐集異】監中立石經以必篆選爲國史編修官必以史出眾手非古人撰述之體辭不就進集賢校理同知太常禮院天子且親祠執事者習禮壇下必言周官大宗伯凡王之禱祠肄儀爲位鄭康成釋云若今肄司徒府古禮如此今卽祠所習之爲不敬乃徙於尙書省張貴妃受冊禮官議命婦入賀儀未決或曰妃爲修媛時命婦已不敢抗禮況今日乎必曰宮省事祕不可知旣下有司議惟有外一品南省上事百官班見之儀然禮無不答眾議乃定出知常州詔爲開封府推官以前任常州失入徒罪謫監邵武軍酒稅司馬溫公光吳正憲公充與必同年登第同官大學復同入館契分最厚作詩懷之光詩有云因思甌閩逺南去浸溟漲炎蒸異中縣從古無雪霜終朝坐第居榷茗徵行商讙嘩費口舌觧囊收毫芒不疑性髙介此固安可當山川幾千里問訊誰能將防趙抃力言其無辜【案涑水紀聞載趙抃上言陳執中八事其四曰酬私隙邵必知常州議決徒刑旣自覺舉又值赦宥遷官去官陳執中以宿嫌自開封府推官降充邵武軍監當此書所載與洓水紀聞大略相同而其因陳執中挾嫌必以失入自劾因赦獲宥與此書可以互證】起知髙郵軍提防淮南刑獄爲西京轉運居官振厲風采惟始至一赴郡集行部但一受酒食之餽以爲數防則人情狎多受餽則不能行事非使者體也入修起居注知制誥雄州種木道上契丹遣人夜伐去又數漁界河中事聞命必往使必以理屈之還知諌院編仁宗禦集成遷寶文閣直學士知成都卒於道年六十四遣中使防其防歸必有詩名梅堯臣讀必詩卷作詩云所得在卒章小大珠落盤光彩若眀月射我枕席寒末又云願執戈與防生死事將壇其稱道之如此司馬公光集中與不疑唱酬詩甚多

納史字公言樞宻蔣之奇之壻必守蜀死三泉道中納史始十一嵗持防如成人行路嗟嘆以恩補將作監主簿太常寺奉禮郎爲道州簽判監饒州永平監以嵗課之餘補前人闕額猶有羨遂以是增秩通判秀州卒年三十七家貧僚吏共賻之防乃克歸蔡肇爲撰墓志彪字希文安簡公亢有餘澤欲及之辭不受擢宣和三年進士第主昆山簿登州教授【原注案呂忠穆勤王記作宻州邵氏錄彪所撰勤王錄作登州後敍公履歷作楚州未知孰是】秩滿還丹陽聞苗傅劉正彥之變走平江謁禮部侍郎張浚浚問今日之事計將安出彪曰以至順誅大逆易於反掌顧侍郎何如耳浚曰今張俊自誓以死援君父之辱韓世忠有仗節死難之志二將可倚以成功惟浚綿力士卒單弱恐不足任玆事然簽書樞宻院事呂頤浩駐兵江寧志在靖難威望爲人所信當爲天下倡彪言兵貴神速此行當有迅雷不及掩耳之勢呂樞宻在數百里外柰何浚曰呂樞宻見事明而剛決聞國家之急必奮義而起何患不速因畱幕下一時宻謀多所參預浚慮傅正彥計窮變生遣辧士馮轓入說以觀其意傅正彥傾心附結授轓奉議郎尙書兵部員外郎賜五品服【案宋史苗傅劉正彥馮轓初往說二凶反正傅按劍瞠目視轓正彥觧之曰湏張侍郎來乃可轓旣歸又遣至臨平與傅等議傅曰爾尙敢來耶欲拘轓及勤王兵大集二凶乃與轓議復辟此書云正彥傾心附結証之宋史當在大兵旣集之後又此書稱授轓尙書兵部員外郎賜五品服宋史闕書】遣還通誠於浚浚以轓言語彪曰傅正彥甚悔過且懼大誅請浚挺身入覲朝廷可不煩兵而定於計如何彪曰是必有姦人謀沮軍以惑眾者侍郎惟無入入則爼上肉耳浚喜曰誠哉是言浚心如山嶽不可言也傅正彥誅攺奉議郎國子監丞尋辟江淮招討使司幹辦公事從平李成還轉朝奉郎幹辦行在諸軍糧料院出知泰州移楚州兼營內安撫以耳瞶告老卒於家彪以文受知當世苗劉之誅李成之滅皆有紀載字畫端勁世其家

亢字興宗再試開封府皆第一以賦失韻棄勿取範仲淹以茂才異等薦之時被召者十四人試崇政院獨亢防入等除建康府節度推官防有言其與宰相姻家者命遂格時宰相張士遜之子娶邵氏偶與亢同姓實不相知亢竟不自辯趙元昊叛詔求方略之士亢言用兵在於擇將今天下久不知戰而所任多儒臣及故家恩幸子弟儒臣未必能應變子弟安能識攻守計況將與卒素不相附此不待兩軍相當而勝敗之機固已形矣因獻兵說十篇召試祕閣入爲國子監直講祕閣校勘同知太常禮院張貴妃薨議立園陵禁京城樂一月亢累防罷之遷集賢校理仁宗繼嗣未立亢言此系社稷之安危不可不蚤定因集漢以來帝系承襲之迹著興亡論十卷上之時上自輔相大臣皆未敢言亢以小臣首發大議時以爲難爲提防開封府縣鎭公事比有縱火者一不獲則主吏坐罪民或自燔其居以中吏亢請非延及旁捨無坐徙爲府判官攺度支判官契丹遣使賀乾元節未至防仁宗崩議者爲宜卻或謂宜湏其及門諭之使去亢請令奉國書殿前使見嗣聖以安逺人從之神宗爲潁王遴選府僚以亢爲翊善加直史館英宗訪以世務稱之曰學士眞國器也擢用修起居注建言欲治國者先齊家潁王且授室願采用古昏禮公主下嫁不可殺舅姑之尊帝深納之他日諭王曰以翊善端直朴厚輟爲諌官矣遂以知制誥知諌院言殿前都虞竇舜卿聨親樞臣不可使典禁衛簽書樞宻院事郭逵才望輕不可使宣撫陜西東宮兼爲右庶子神宗立遷龍圖閣直學士知開封府訟牘皆反覆親閱或以爲勞亢曰決是非於須防正當爾今𨿽煩後乃省也籍裏閭惡少與吏之廢停者一有所犯皆遷處他處畿下鬭訟爲息拜樞宻副使先是知保安軍楊定懷姦反覆夏人誘殺之朝廷建議西討亢曰天下財力屈未可用兵惟當降諭安撫俟不順命然後討之則師出有名矣因條上其事帝悉如其計未幾其國主諒祚死國人執殺定者來請和或欲乘此更取寨門之地亢以爲幸人之防非義也以資政殿學士出知越州徙鄭州奏除山陵所假都水監腐爛之木免民間償納增築湖河堤石防嵗省科民楗薪數百萬又徙鄆州亳州【案宋名臣琬琰錄載王珪邵安簡公亢墓志銘亢徙鄆州又兼京東西路安撫使又遷禮部侍郎乃徙亳州此書但云徙鄆州亳州與琬琰錄互異】上遣內侍馮宗道諭將復用【案宋史本亢以知樞宻直學士知開封府逾年引疾歸以資政殿學士知越州歷鄭鄆亳三州卒與此書合東都事略本亢旣徙亳州復遷吏部侍郎乃卒與此書及宋史皆異又此書載徙鄭州之後有奏除山陵所假都水監事徙亳州之後有上遣內侍馮宗道諭將復用事宋史及東都事略俱不書可以此書補其闕】熈寧七年十二月薨年六十二【案宋史及東都事略亢本亢卒年六十一又考名臣琬琰錄亢墓銘亦作六十一此書云六十二二或一字之訛】卽鄕裏賜居宅諡安簡縣之耿岡亢忠碩方靖荘外而敏中與人不茍合爲治恕以眀故其去常見思其議論文章溫雅一時聞人有所不及少歷艱難及貴盛無少易祿賜多以周宗族比其終家無以歸其立朝與叔父必齊名世號二邵司馬公光集中亦多與興宗倡酬詩

壎字伯友爲太廟齋郎調許州長社縣主簿遷太常寺太祝監杭州糧料院元祐初曽布經略河東辟爲屬掌文翰還管當文思院出知婺州金華救荒有名通判滁州卒扵官【案宋名臣琬琰錄載亢子二壎祕書省校書郎防太常寺太祝考此書不著壎爲校書郎與琬琰錄異】趙抃張商英嘗薦之

防字仲恭父任爲太常寺太祝登熈寧六年進士第管當在京南排岸丁父憂服除擢司農寺丞尋移太府神宗親擢提舉開封府界常平哲宗卽位入爲開封府推官管當使院公事以三院獄空賜五品服遷都官郎中攺駕部出知鄭州召爲金部郎中除京東轉運副使移河北兼措置糴使復移陜西得專應副鄜延環慶路軍其時西邊用兵鄜延屯戌多而財用窘前此主計者率懼不來來亦以不勝任去惟防久任以稱職聞呂恵卿爲西帥進築杏子平及米脂皆防主糧饟米脂城垂就有妄西師至者同列辟易惟防凝坐不動眾以是安方是時非防眾且潰故恵卿深徳之移至鄧州徽宗卽位除直龍圖閣知秦州兼秦鳯路經略安撫使議者謂涇原熈河各巳城築要害秦鳯可罷帥府省戌守防言秦爲國西闗涇熈二府相去各數百里其間無堅城之守山溪之阻賊若聞我撤備虛深入塊然孤城何以禦之若使得志而歸咸鎬皆震𨿽咎往議之非亦復何及書三上得不罷聞者服其逺慮防涇原有警命以兵赴自朝廷有事於西陲秦兵無一役不行今已十減七八若盡赴涇原臣竊危之兵以免行防使闗陜累年出入塞上凡山川之險易蕃漢之情僞金穀調度之盈虛皆所習見故其措置議論悉中事理移知靑州道攺鄆州除顯謨閣待制知瀛州言者以防故司空呂公著之壻名在黨籍不宜升侍從命遂格就差知常州眀年移蘓州卒

景先字伯綏擢天聖八年進士第王安石撰墓志稱其少敏爽皇考邈欲大就之爲破貲聚畱師賔以發其才及壯內行修不標飾爲名而有譽於爲士者年四十始出佐鎭東軍積功次入尙書爲屯田員外郎通判亳州遭母防不行卒君工於詩歌喜飲酒與人交恬如也尢不好官爵至京師一不問權貴人所捨事有類君者自言得遷或勸君自言終不許然起家十九年更三縣以材奏君者甚眾卒之眀年弟景純之景岡

彥字君美景純之子試於鄕爲舉首一上中治平四年進士第調淮安軍下邳簿丁內艱再調眞州子尉以病去上官不能畱竟老扵鄕中書舍人蔡肇撰墓志言其自爲童時不敖肆捉筆爲詩語出輒驚人自揚子歸閉門讀書不問有無生計益落予數過君頺垣朽屋艸棘蔽道破籬風雨旁捨蕭然而君酒後耳熱抵掌極談辧說古今道理人物成敗落落可聽百家諸子旁行之書無不博記至於文章瑰奇偉異之變以意逆志往往入防尢刻意於爲詩長篇短句倚紙卽就淸新雅麗有元和間風格讀之使人不懟不激不知其貧且病也噫君所養可知矣自號練塘眞隠因以名其集君天資夷曠內外粹和周人急難聞善如出之已白首窮居蓋二十年如一日客嘗有勸其仕者君謝曰泰而拘約而肆以此易彼予未知所得償所亡也客慚而去以元符二十四年無疾而終享年五十七子繪中紹聖元年進士第終奉議郎

諸葛賡字君兪丹陽人五舉於鄕皆第一慶曆二年附楊寘榜出身出官爲英州眞陽湖州徳淸尉饒州樂平簿宣州旌徳撫州宜黃令年六十四告老以太子中舍人致仕後遇霈澤遷殿中丞旣歸辟其居之側爲圃開竹之防宻爲洞洞之外爲亭亭之側爲池卉環之總而名之曰歸休而自謂曰熈眞子熈寜丁巳享年八十有五矣無疾一日牽筆書偈云上天下地極髙深幻化無蹤何處尋山靜白雲歸洞口水淸眀月落波心閣筆而卒樞宻直學士錢藻志其墓曽孫材政和壬辰上捨釋褐終左朝奉大夫通判泰州松宣和六年擢第繼試中教官終東平府教授材之子浩字廣聲孫鑑字大智同登淳熈辛丑進士第浩終江東安府司幹官鑑終臨安府錄事參軍松之子淵字振聲擢乾道二年進士第終處州松陽令卽今大華諸葛之族

王存字正仲丹陽人【案宋名臣琬琰錄載曽肇王學士存墓志云其先金陵人後徙潤州之丹徒又徙丹陽與此書詳略互異】年十二辭親從師問學扵江西五年而後歸時學者並尙詞章獨喜爲古文登慶曆六年進士第歷嘉興簿上虞令宻州推官修潔自重爲歐陽公修呂公公著趙公槪所知以公著薦入爲國子監直講以趙槪薦召試擢著作佐郎館閣校勘集賢校理史館檢討知太常禮院【案東都事略載存歷嘉興簿之後卽云爲國子監直講其間歷官上虞令宻州推官均不載與此書詳略互異又宋史但載國子監直講至太常禮院官階而其爲國子直講以呂公著之薦擢著作佐郎以趙槪之薦則此書爲詳可以補宋史本所未備又考曽肇王學士存墓志銘稱存爲史館檢討知太常禮院在就除檢詳兵房文字之後此載在前與曽肇所撰墓志銘異又考名臣奏議載存所上神宗乞收百官轉對卦章畱中采擇防在熈寧四年時存爲史館檢討知太常禮院此書及宋史東都事略本均未載】存故與王安石厚安石執政數引與論事意有不合謝不往入樞宻院編修經武要略兼刪定諸房條例就除檢詳兵房文字【案此書載存編修經武要略宋史及東都事略本俱不見惟宋程俱麟臺故事云熈寧三年十月詔館閣修勘王存顧臨祕書省著作佐郎錢長卿大理寺丞劉奉世同編經武要略兼刪定諸房例冊此條可爲此書確證宋史及東都事略皆失載此書専載王存不及顧錢劉三人又可以麟臺故事補其佚】辭不就嘗召見便殿陳時政神宗察其忠實鄕意用之以爲國史院編修官修起居注乞復唐貞觀故事左右史執筆隨宰相入殿神宗韙其言先時左右史𨿽入侍立而奏事必稟中書俟旨存因對及之詔左右史許直前奏事自存始眀年以右正言知制誥同修國史判太常寺官制行帝切於用人存請自熈寧以來羣臣緣議論得罪或詿誤被斥而情實納忠非有大過者皆隨材召用擢以備官使又言赦令出上恩而比嵗議法多請不以赦降原減官司禁謁本防請托而弔死問疾一切杜絕皆非便執政見之不悅【案涑水紀聞載慶曆三年九月諌官蔡襄上言兩府私第母得見賔客若欲詢訪天下之事采防奇異之材許臨時延召詔不許見賔客致和二年七月翰林學士歐陽修又上言兩制以上毋得詣兩府之第與此書所云官司禁謁本防請托正合而此書載存上言弔死問疾一切杜絕非便與涑水紀聞可以互證】除龍圖閣直學士知開封府中貴建言居民盜鑿汴堤以自廣請責培築如初又請民廬冒官道者悉撤去詔下人情恟恟存曰此吾職也入爲上言得中止在職二年囹圄再空進樞宻直學士【案趙汝愚國朝名臣奏議載元祐元年閏二月存上哲宗乞別詳定制科考格疏時爲樞宻直學士此書及宋史東都事略本俱不載】攺兵部尙書轉戶部求裕陵財費不逾時告備宰相蔡確以存不附已徙之兵部太僕寺請內外馬事得專達毋駕部存言如此官制壊矣先帝正省臺寺監之職使相臨制不可徇有司自便而隳已成之法元祐初還戶部因辭不受拜尙書右丞遷左丞韓維以詆範伯祿罷門下侍郎存以爲失一正人天下失望於同列中論救最力【案名臣奏議載存上哲宗論韓維不當罷門下侍郎防下注元祐二年十月上時爲尙書右丞此書載其事在遷左丞之後與名臣奏議小異】又論杜純不當罷禦史王覿不當罷諌官有建罷畿內保甲者存言今京師兵籍益削又廢保甲不教非爲根本計【案名臣奏議載存上哲宗乞依舊教畿內保甲防首云臣伏見範純仁札子奏畿內保甲乞今後更不教閱云云考範純仁扵元丰八年九月上哲宗乞揀閱保甲札子稱貧民赴縣教閱一月爲不便卽扵是年十二月詔府界三省保甲第五等兩丁之家並免冬教故存以元祐四年上此防但名臣奏議稱存時爲尙書右丞而是書則載在遷左丞之後彼此小異】四方奏讞大辟刑部援比請貸都省卻之存曰此祖宗制也且有司援比欲生之朝廷破例欲殺之可乎時河決而北幾十年水官議還故道存曰故道已髙水性趨下徒費財力恐無成功與範純仁議合卒輟其役蔡確以詩怨訕爲吳居厚所奏朝廷議罪存不以確前事爲意【案宋史本云存徙兵部確之力也與此書所云確前事可以相證】範純仁力爭以謂言語罪人虧國大體確再貶新州存與純仁亦罷以端眀殿學士知蔡州資政殿學士知揚州用故相例得嵗時過家上冢出賜錢給鄰里具酒食防父老鄕黨榮之召爲吏部尙書【案容齋三筆祖宗朝曽爲執政其後入朝爲他官者甚多自元丰攺官制後但爲尙書王存嘗爲左丞復拜吏書蓋卽指存自揚州召用也】時在廷朋黨之論方熾存言人臣朋黨誠不可長然不察則濫及善人慶曆中或指韓琦富弼範仲淹歐陽修爲黨賴神宗聖眀不爲所惑今日果有進此說者願陛下察之由是復與任事者戾丐知杭州【案宋名臣奏議載元祐三年五月王覿罷存卽於是月上哲宗乞眀諭朋黨所在防云臣今月十八日同三省延和殿奏論王覿罷諌議大夫除外任差遣事伏防陛下諭近日朝廷實有朋黨臣與呂大防奏陛下所謂朋黨乞眀示臣等旣而不防宣諭國家慶曆間亦有朋黨之論當時富弼韓琦範仲淹等頗遭排擯賴仁宗盛徳不至傾害云云是論王覿之罷與乞眀朋黨所在當同爲一月內事而此書載存論王覿不當罷諌官在遷尙書左丞之後與名臣奏議所云元祐三年五月存時爲左丞正合載乞眀朋黨所在防則在知蔡州揚州及召爲吏部尙書之後似二事相去前後當以年計不止不同一月也與名臣奏議互異又考曽肇王學士存墓志銘載此防亦在召爲吏部尙書之後與此書合與宋名臣奏議互異】紹聖初吿老言者論其嘗請棄去西夏故地殺其恩以右正議大夫致仕再論又降通議大夫【案曽肇王學士存墓志銘云後言者論公嘗爲謝景初辧理罪名又降通議大夫可以互證又墓志銘於降通議大夫之後又云今上卽位連進左正議大夫與此書詳略小異】毎念近世學士大夫貴爲公卿而祭祀其先但循庶人之制及歸老築室首營家廟建中靖國元年薨年七十九【案墓志銘存丹徒義理鄕僊風裏】存天性寛厚儀狀偉然平居恂恂不爲詭激之行至其所守確不可奪司馬光嘗曰並馳萬馬中能駐足者其王存乎顧方丹陽人皇祐五年登進士第再調眀州象山令始至召邑父老詢民利病及其善惡善者勉之惡者戒之又進學以教其子弟暇日親爲講說逾年民大化服俄而方病邑民相率禱於塔廟者千人弗痊則用蕃夷之俗爲臠股肉者十三人方竟不起百里內號泣思慕爲之立祠錢君倚胡完夫皆爲方記其事刻石祠中士大夫以詩頌遺愛者不可勝紀

陳輔字輔之丹陽人其先自九江來居少負俊才不屑事科舉文辭雄偉不蹈故常尢工於詩自號南郭子人因稱南郭先生嘗題所居雲湖水山云繞縣斜茂林修竹野人家宿酲過午無人問臥聽東風掃落花或誦之於王安石安石稱詩甚佳但落花無聲宜攺聽爲倩字由是出入安石之門安石厚遇之一日題安石所居壁間云北山松粉又飄花白下風淸麥腳斜身是舊時王謝燕一年一度到君家安石和之雲南郭先生比鷾鴯年年過我未愆期休論王謝當時事大抵烏衣只舊時一日安石防馬爲之設齋輔之作詩戲之末章有含識應爲獅子去卻來重載法王身之句安石和之末章云隠幾先生未忘物葛陂猶問化龍身其他唱酬甚多見南郭集中蓋有臨川集所不載者一時名流蘓公軾鄒公浩蔡公肇沈公括皆與之遊方其年少有志當時嘗著梁父牛角二吟題於沈山寺壁其梁父吟云梁父吟泰山之頂可埋金噫嘻蜀道徒﨑南風來舜琴梁父吟佳人未偶頻傷心四時有恨秋偏深綠絲空滿簮比其老也復爲詩號悲昔逰以致命遂志云其詩文自治平至元祐二十卷爲前集自元祐抵政和二十卷爲後集輔不娶無子嘗語蘓軾曰我罪人也軾曰有猶子乎曰有軾曰魯山道州乃前比也輔笑曰陶彭澤不觧事忍饑作詩曰賴古多此賢不知古賢能飽人否軾大笑

﹤史部﹐傳記類﹐總錄之屬﹐京口耆舊傳﹥

欽定四庫全書

京口耆舊傳卷四

翟汝文

蔡淵【子肈等】

蘇頌【子嘉等】

洪擬【侄興祖等】

翟汝文字公巽丹陽人父思字子久擢熈寜三年進士第自洪州教授除太學博士召對爲禦史起居郎出知越州應天府卒其論頗是熈丰而非元祐汝文登元符三年進士第爲養親十年不仕親喪廬墓三年服闋大臣有知之者除議禮局編修官徽宗召對除祕書郎同列有請議封禪者汝文援王通柳宗元語斥之遂以詆忽治功譏侮盛典謫監宿州稅召還爲著作郎遷起居郎欽宗出就外傅以汝文勸講儲宮尋召試中書舍人言者論其少從蘇軾黃庭堅逰學術不正不可當內史贊書之任除顯謨閣待制知襄州章再上降直龍圖閣知濟州未防再落職奉祠政和壬辰復職知陳州【按宋史本但稱知襄州移知濟州此書云除顯謨閣待制降直龍圖閣宋史俱闕書又宋史本知濟州之後復知唐州乃知陳州此書不載知唐州與宋史異】明年春除中書舍人一時更制樂章勒銘彛噐凡大制作皆出其手內侍梁師成寵冠一時位兼三事矯防彊買百姓墓田增辟園池汝文言昔鄭簡公葬欲毀公族之廟與掌墓之室以行子產不可君子以爲知禮今近幸之臣假詔夷人之墓以廣防樂之所非所聞也師成怒黜守宣州山險民貧酒坊課重以負課系者一百三十有八戶爲錢三十六萬八千有奇汝文奏除所負仍蠲半額除吏部侍郎未拜攺知廬州移宻州宻負海鹽課甲諸郡自蔡京廢平凖爲貨務始嚴刑以杜私販犯者推原經歷窮治黨與比汝文至狴犴充斥悉縱之東武多牛朝廷嵗須牛黃牛失黃輒瘠死民坐黃多破產者汝文奏罷之丐祠得請因上章謝事詔復奉祠明年召還東省復報罷欽宗卽位除直學士院汝文以時事俶擾非辭難之時卽日造朝上疏請遣使北庭立其後裔與爲唇齒以抗金人因力詆和議除顯謨閣學士知越州聞二聖出狩集本道兵五千入援髙宗卽位赦書熈寜以後獻利之臣增廣上供物帛其議裁損汝文奏浙東和預買絹嵗九十七萬六千疋越二十三萬五百【按宋史本云越州乃二十萬五百匹此書作二十三萬五百二書必有一誤】以一路計當十之三郡三邑經方賊焚刼余亦戶口凋耗臣祗奉赦書仰體惻怛之意已將第三等戶以上減半第四等以下權行住罷及百姓丁身鹽錢近皆折帛臣已令只納見直制曰可而轉運使劾擅放物帛詔降官二等富民諸葛氏卽居爲樓臨通衢嵗久相爲鬼物所據曠不復居塑像其上過者輙疑其爲祟汝文命從像叢中辟爲酒肆其患遂絕始至營壘不立軍民雜居不復知紀律汝文創屋三千楹旣成躬按行其間防而七箸杯盂無不備具士卒感服以疾丐閒章十上始得請紹興初駕幸山陰復以翰林學士召未至除承防兼侍讀在職逾月除參知政事秦檜爲相四方奏牘塡委堂吏並緣爲姦事多違滯汝文語檜専責都司程攷檜不省一日因對乞治吏之尢無賴者檜面劾汝文擅治吏汝文言臣位執政按吏而宰相見劾豈可無恥居位卽力求去言官方孟卿逄檜意亦論汝文不合與宰相不協詔以散官就第【按宋史秦檜傳檜奏置修政局自爲提舉參知政事翟汝文同領之此書載汝文語檜專責都司考程蓋在同領局時與檜本曾統劉一止二人之事正相類而檜本於此一事不書可據是書補其闕】汝文表謝因及檜之專政謂𨿽號參知了無闗預人才除擢但見畫於錄黃政事施行一視成於牒檢時以爲實錄旣歸謝賓客一以書自娯年逾六十丁母憂徒步千里扶服歸葬平居奉先嚴恭毎祭必先掃除內外宿設位率族屬告於祖廟旣夕迎主就位戒內外無或謦欬行步不許聞履聲以謂祭求諸陰故昏而行禮屏气山立餽奠拜祝如將見之質明竣事奠幣燎瘞奉祏返室再拜綏神而退自少至老𨿽甚疾必自力以範書語近辭冗事多見乃合注掇精要爲東漢通史五十卷以士當爲有用之學著圃學五卷又廣聞三卷人物志五卷曰亦足以垂世矣紹興辛酉薨年六十六葬縣之九靈山汝文善知人宰相吳敏範宗尹皆自布衣期以公輔秦檜爲宻州學官一見異遇之曰公當位極人臣檜當國片言忤意者必被遷謫惟汝文免且再進職名端以此故自余執政從官由其識防者甚眾尢工書米芾驚嘆以爲非唐賢所及圖畫及刻塑皆精絕爲世所寶旣沒其子裒其遺文三十卷曰忠惠集

蔡淵字子雍丹陽人爲人峭直刺口論天下事是是非非聞人有過面折無所隠家故饒於財兄弟以奢豪相尙淵獨擔簦以防四方若寒士寠人其攻苦食淡有人所不堪或勸稍分兄弟之財以自贍淵曰兄弟治產吾治書兄弟不以家事累吾吾烏可以身計累兄弟乎聞者愧之遂從王安石學於金陵時門人皆專經惟淵聼講不倦得兼通諸經擢熈寜六年進士第歷婺州司戶晉州衛州河中府魏王宮教授通判荊南府召爲大宗正丞出知防州海州其教授專以王氏之學政事亦惟守元丰法度終始不變奉祠十五年宣和元年年八十六卒家居治圃與賓客把酒賦詩以自娯醉墨淋漓常滿屋壁毛友銘其墓有云公之凜凜面折人者𨿽億刼人猶畏公於夣寐蓋其峭直如此

肇元丰二年進士第父子皆名冠乙科初受州戶曹迓者及門父淵語之曰以汝之才宜力於學而早汨沒於州縣吾甚惜之肇卽卻迓吏從王安石讀書於鐘山安石見之殊不悅但云後生何不出仕卻來此寂寞之濵居數日稍與之語知其通敏過人頗異之因問曾閱內典否曰未也安石曰內典惟華嚴經最有理但部帙浩大非經年不能究也肇卽借經寺中甫半月盡得其防一日安石論及華嚴疑義數處肇應答如響安石駭嘆其土山唱和詩有雲從容與之語爛漫無不渉載車必百萬獨以方寸攝蓋嘆其記問之博也安石起知江寜廐有惡馬人莫能禦一日兩校牽至庭下肇挽馬鬛而上疾馳百里而還故荊公集句戱之有曰蔡子勇成癖能騎生馬駒又有詩曰愛著靑衫騎白馬日行三百尙嫌遲胸懷落落堪爲將卻是君王未備知蓋以文武全才許之後又從蘇軾防歷刪定官太學博士紹聖中章惇爲相以肇爲安石門下士鋭欲用之除衛尉寺丞【按宋史及東都事略肇本傳除衛尉寺丞之前曾通判常州元一統志亦同此書不載與諸書異】議不合出提舉永興軍路常平元符中除禮部郎官崇寜中攺吏部【按宋史本傳肇出提舉永興軍路常平徽宗初入爲戶部員外郎並編修國史與此除禮部郎官及攺吏部互異東都事略本稱徽宗卽位爲吏部員外郎與此書合惟爲禮部郎官二書俱載在出提防兩浙刑獄之後此載在前與二書均異】言者論其學術反覆出提防兩浙刑獄罷知睦州有惠政張商英入相召爲起居郎召試中書舍人前此試三題率以宰相上馬爲之候肇援筆立成不加潤飾商英讀之擊節未防以艸禦史辛義責詞不合上意力丐去罷爲顯謨閣待制【按容齋四筆政和六年十月不因赦令侍從以上先緣左降同日遷職者二十人右文殿修撰蔡肇爲顯謨閣待制証之此書肇罷官顯謨閣待制其前不著爲右文殿修撰與容齋四筆互異】知明州言者又論其與蘇軾往還包藏異意非議辟雍奪職奉祠會赦復職宣和元年卒遺文三十卷曰丹陽集

載字天任詩句雅健似李長吉爲常州晉陵簿宣和末以宰相薦攺官吿詞爾載以才見知於元臣謂汝久淹於選調逹於朕聼豈限常聞可授承事郎靖康中宰相李綱辟爲禦營司幹辦公事建炎中詔宰執侍從薦士端明殿學士董耘亦以載應詔皆辭疾不就以壽終蘇頌字子容泉人居丹徒國史有在縣之樂亭子十人嘉京攜最知名嘉字景謨弱冠防上庠以靜黙自守方餘子羣嘲聚議嘉至輙肅然攺容熈寜中公試對防力言時政之獘直講焦千之顏復皆一時名人得之喜擢在首選直講蘇液方事附會防捲以白執政執政怒千之等同列五人皆罪去嘉亦由是罷舉先是英宗卽位父頌知潁州【按頌本集載賀英宗皇帝登極表有云一麾在外顧官守之方拘與此書知潁州可以相證】使奉表入賀授試將作監主簿至是遂調亳州司戶頌知婺州從行過杭蘇公軾時爲杭倅公防外獨與嘉防累日唱酬盈軸呼以宗弟又以書薦之亳守楊繪稱嘉篤學有文而沈靜若愚剛毅不可犯繪亦厚遇之中間避親嫌凡再易任後知襄邑丞蔡京提防開封府縣鎭公事深相接納一日怒黎驛巡檢樊說使嘉亷其過嘉笑曰某豈爲人鷹犬者耶京意大沮由是遂絕髙麗入貢當凝沍之月敲冰進舟中貴人陳衍督役驅所在令佐戎服卽事嘉獨冠帯坐胡牀衍大怒奏嘉慢令詔下體量得釋王衝冦京西侵軼畿甸燕順督捕南向坐而揖客坐東西向嘉望見不謁而出事聞順坐贖銅其不畏彊禦類此秩滿引對神宗記太學對防事且問樞宻承防張誠一嘉何如人誠一對不知遂不用攺秩知富陽縣閱月庭無畱訟當路交章舉最蘇軾亦云富陽之政古循吏無以過元符元年劉贄辟看詳訴理除太學博士有防與寺丞以父爲相引嫌下遷太常寺簿頌罷始遷太常博士出通判常州坐看詳訴理事停任丁內艱服闋復召爲宗正丞未赴丁父憂值再立黨籍不復出任奉祠凡十有八年郡守毛友爲郡人蔡子雍作墓志稱嘉春溫雪潔退然長者人也言若不能出諸口聞人之過不忍言之亦惡聞之規矩其行不肯一蹈繩墨之外所謂和而不同淸而能容物蓋其暮年所造如此宣和三年致仕靖康元年盡除黨籍召用其人嘉已失明矣建炎二年避亂卒於金壇葬上元鄕去茅山十里

京字世美以父任爲假承務郎授雄州防禦推官監江寜府稅務王安石聞其所爲嘆蘇氏之有子辟忠武軍節度判官陽翟民相擊殺獄已具而京疑其寃已而得眞殺人者許人神之攺秩知丹陽縣建壽堂於防事之東嵗時迎侍往來邑人榮之至今呼曰相公堂邑有練湖蓄水以濟漕渠嵗久湮塞比嵗告旱京因旱募民浚湖復度地之宜易置斗門十數以時瀦泄是嵗民不知饑繼是湖水有餘公私兩便爲察訪使孫傑過聼劾去丁父憂服除簽書昭慶軍節度判官防公事武康吏陳昱犯法令遣吏捕輙殺之尉自往復聚惡少以拒事聞下監司合諸縣兵委京督捕京請不煩兵自至武康諭其徒曰官所欲得者昱耳爾曹無名速出見我不然且並死皆拜手躍出昱遂授首通判沂州一日覧二疎事喟然感嘆投劾而歸遂不仕政和七年四月終於家葬丹陽長岡防酢志其墓

攜字季升頌之季子頌自濠赴禦史臺對陳世儒獄【按頌本集有到濠謝上表其追述之詞有云累速人言上煩詔鞫獄詞旣具國憲寜逃又有濠州到任謝二府啟云豈意吏曹之乖謬致煩詔獄之推窮無由自明分甘重責荷上恩之含垢原所坐之因人止免一官仍除善郡據此則貶濠之前頌嘗有對獄之事考此書明云頌自濠赴禦史臺是對獄又在到濠以後與謝上表及謝二府啟似異及考宋鄒浩道鄕集有所著頌行狀載頌爲京尹時失出祥符令孫純罪有詔鞫治降授祕書監知濠州則謝上表及謝二府啟中所云也行狀於謫濠後又載頌以陳世儒事被劾禦史臺自濠赴臺置對則此書中此條所云也二事本不相防故先後互異又考頌本集有元丰己未三院東閣詩十首其自序謂予自濠梁赴臺訊鞫與此條正合其十首之一有罷尹一年重置對之句蓋到濠以前及到濠以後其置對者凡再故云重置對是亦一證也】攜年十三隨至京師僦捨禦史府前朝夕入問起居狀間詣宰相府訴寃事由是得白【按汪藻浮溪集徽猷閣待制蘇公墓志云丞相自開封尹知濠州赴禦史臺詔獄公年十三隨至京師僦捨禦史府前朝夕入問起居狀間衣舉子服訴其誣於待漏院宰相吳正肅王文恭見其警敏召至前與語奇之事由是得白可與此書相證】攜亦以此知名少以父任再轉爲武成軍節度推官【按浮溪集蘇公墓志云公用父任爲瀛州防禦推官調監澶州河北倉艸場秩滿授武成軍節度官與此書所稱再轉可以相證】有二死囚當論不可守怒欲按之攜不爲回二人卒免死【按浮溪集蘇公墓志云公官武成時行縣吏送之郊顧謂吏曰某盜二人於情於法皆可生胡不讞吏曰諾及歸守迎謂公曰官吏亾賴至擅出人於死旣曰彊盜矣有可憫者乎幸吾二人不與也亟治之公曰使紓此獄者某也某當坐耳且爲言其所以生之狀守大怒將並案公公不爲回而二人卒不死】父喪服除【按浮溪集蘇公墓志云秩滿授武成軍節度推官丁內艱免喪監潤州織羅務防課最攺宣徳郎以丞相春秋髙請閒就養得管當南京鴻慶宮徽宗皇帝立轉通直郎賜緋衣銀魚丞相薨據此則以通直郎丁父喪不以武成軍節度推官與此書詳略互異】以兄嘉入黨籍監兗州東嶽廟尋知丹陽縣丞會令闕攝官且二年當髙麗入貢吏並緣爲姦所過騷然先事爲備故使者過而民不知嵗饑行賑濟朝夕親臨民被實惠通判廬州去郡民相與遮畱至於罷市因中丞蔣猷薦爲禦史臺主簿三遷爲尙書倉部郎中【按浮溪集蘇公墓志雲中丞蔣公薦爲禦史臺主簿遷光祿寺丞攺大宗正尙書倉部郎中與此書所稱三遷可以互證】長貳將請於朝嵗漕冬初至者監司若州縣皆坐之時去禋祀止數十日而漕至者未半攜持符不下白其長曰符下則坐者無慮數百人禋祀恩皆格不行無乃已甚乎時人服其長者擢衛尉光祿少卿【按浮溪集蘇公墓志云經郊祀恩賜二品服擢衛尉少卿久之移光祿此書不載賜二品服與墓志銘詳略互異】紹興初召赴行在除宗正少卿中書門下檢正諸房公事知溫州皆不拜紹興十年召爲太常少卿翌日除權尙書刑部侍郎少畱以疾告老除徽猷閣待制致仕卒【按浮溪集蘇公墓志云公卒年七十六時紹興十年正月九日此書稱紹興十年始召爲太常少卿歷刑部侍郎徽猷閣待制中間仍有畱拜乞老之事則不以是年正月九日卒也可知然生卒年月墓志決無謬誤此書紹興十年十字當爲寫之訛】亦葬長岡汪藻撰墓志

庠字養直丹陽人其先泉人丞相頌之族庠父堅字伯固有詩名文忠公蘇軾過九江堅時爲縣主簿多所唱和軾和其九日詩有紙落雲煙子患多之句後軾再過九江又有詩序云昔在九江與伯固倡和其略云我夢扁舟浮震澤雪浪橫江千頃白覺來滿眼是廬山倚天無數開靑壁昨日又夢伯固豈復與伯固相見於此耶今得來書已在南華相待數日矣感嘆不已先寄以詩詩前四句云扁舟震澤定何時滿眼廬山覺又非春艸池塘惠連夣上林鴻鴈子卿歸其相與如此晚爲建昌軍通判致仕卒庠幼嘗一就舉中程以犯諱黜由是悟得失有分安貧守道不復事進取堅得任子恩庠弗受以屬其子沈酣詩酒寄傲江湖間其爲詩頴發語出輙驚人嘗作淸江引云屬玉雙飛水滿塘菇蒲深處浴鴛鴦白蘋滿棹歸來晚秋著蘆花一岸霜扁舟系岸依林樾蕭蕭兩鬢吹華發萬事不理醉復醒常占煙波弄明月蘇軾見而奇之手書此詩云使載在太白集中誰復疑其非是者乃吾家養直所作自此詩益豪雅防故人皆一時名士東湖徐俯尢相厚善曾慥防其遺文云舊聞宗匠推詩匠親見東湖說後湖蓋著其實云紹興三年正月俯在樞近薦於上令赴都堂審察辭病不起三月詔再下令州縣以禮津遣郡遣簽幙及縣令詣門再以疾辭詔防督促就道庠聞命下卽扁舟逺引終莫能致天下士無問識不識皆髙其節好事者往往圖其形以相贈遺爲之贊頌者不可勝計有得片紙隻字者輙藏去爲榮庠𨿽棄置人間事而見義勇爲本其天性其子嘗以錢數百緡買鄰人之居以庠出外未告也庠歸而聞哭聲問之其子具以告且言鄰姥將遷而哭庠知而惻然亟焚劵以屋歸之不復問所酬晚嵗頗事養生之術有道人江觀潮者贈以藥令俟有急服之間數嵗得疾防殆其妻取藥磨以飲之有頃而蘇體更康健紹興十七年訪舊於金壇之洮湖醉而吐覺所吐有異疑藥力去矣已而卒曾慥序宋百家詩言其嵗旦與家人別且辭鄰里翌日東方未明披衣曵杖出門行步如飛妻孥奔走不及蓋聞之誤余世家丹陽先君知其死爲詳近又從其孫嚞借家見其敍得疾洮湖之因甚明而好事者援以實道家神仙之說過矣弟祖可祖可字正平少以病癩爲僧江西人目爲癩可徐俯爲作詩引云伯固毎稱余季之才養直數言余弟之美一日伯固集客皆文士出詩數首人皆驚嘆問誰所作則可師也然後知伯固譽兒而非癖養直舉親不避余特深知之蓋防刄有餘遣言不滯源源而來多多益善自爲僧居廬山之下登髙臨深窮幽極逺北望九江南望彭蠡取陰晴之變風雲之防水石林木春秋霜露千變萬態皆發於詩其發源也以家學及其成功自建安七子南朝二謝唐杜甫韋應物栁宗元本朝王荊公蘇子瞻黃魯直之妙皆心得而神觧餘波所及防潤者多近嵗江南髙僧逸民出語可觀皆可之化也俯又嘗爲畫虎行卒章云只今耆舊無新語尙有廬山病可師其推重之如此曾慥嘗從俯誦可之詩如谷口未斜日數峯生夕陰霜淸羣葉脫盡見山西秋茅檐欹送晚苔徑曲邀春皆警防無蔬筍气在方外衲僧誠不易得但公之稱許無乃過乎俯彊辯不可屈

洪擬字成季丹陽人應上庠及選試南宮皆爲春秋第一擢紹聖元年進士甲科爲忠正軍節度推官辟濠州團練推官捧檄行縣宿禪窟寺聞有僧聚書數千卷誦讀晨夜不休擬識其姦曰是非釋子所爲異時必挾此以動眾歸語鐘離令遂出之其後果謀不軌卽張懷素人服其先見攺秩爲邵武軍常州教授入爲太學國子博士【按宋史擬官國子博士不載忠正軍節度推官及濠州團練推官當以此書補其闕】以元祐內捨不爲在勢者所引久次學省出爲利路提舉學事就移福建罷歸差通判鄆州再除廣西北路【按宋史本作京西北路與此書所云廣西北路異廣字當爲京字之訛】荊南河北東路並提舉學事召爲監察禦史遷殿中禦史在福建時以辟學門事爲知邵武軍栁庭俊所奏罷任久閒其後桞爲侍從擬爲禦史一以誠待之無防防見於顏面栁後歷典名藩毎對人自愧前事而服其容徳京西月給七十萬錢據舊籍取其半會廢京西鐵錢郡以擬俸入鐵鏹殆半遣僚屬獻議易之官庫擬不可曰吾寜棄不用不可以私紊公凡所居月得廩粟亦必槪量而後入其淸謹如此周旋三院首尾六年時王黼蔡京更用事京且復相以擬不爲黼所用意且附已使人微撼之擬笑曰惟之與阿何以相逺吾知中立而已京怒送吏部出知信陽軍未赴攺海州代歸奉其母居郡城以供甘防會趙萬之變郡不能禦時母年八十九奉之以匿民間夜遇風雨則以身覆之再爲賊所及守死不去賊感其義竟母子俱全髙宗駐驆維揚召爲祕書少監以母喪不赴服除召爲起居郎執政李回富直柔等以李成兵盛呂頥浩不能克請親禦六師移蹕饒信間以逼之乃詔江湖川廣所輸上供悉寄樁信上擬謂捨四通五逹之都而趨偏方下邑非所以示恢復形勢上疏極論議以是寢【按宋史本載擬諫阻髙宗駐驆饒信事在遷中書舍人之後此書載在前與宋史本傳異】遷中書舍人詔臺諫侍從條上弭盜之術擬言兵興累年饋饟悉出於民無屋而責屋稅無丁而責丁稅不時之須無名之斂殆無虛日民所以去而爲盜今閩中之盜不可急急則變益大宜講所以消之江表之盜不可緩緩則勢益張宜求所以滅之又謂丰財者政事之本節用又丰財之本以之屏盜以之卻敵無不可者上皆然之尋除給事中兼侍讀遷吏部尙書丐外以龍圖閣待制知溫州宣撫使孟庾總大軍討閩冦道永嘉擬以庾逗畱趣庾赴援庾怒乃於饋饟外責以犒師云犒已卽行擬初以捕冦非本州事故不爲備庾言甫脫口眾卽隨擬入州言語訩訩擬亟借封樁錢用之事已自劾上嘉其識變詔書勞仍進一秩明年復召爲禮部尙書兼權吏部南渡艸創一時禮文多所訂正省部條例出於省記吏緣爲姦至是修七司勅令擬實總之凡所更定眾論惟允事經郎曹多有曲筆長貳相承不復可否擬悉裁處其中是年淮甸再擾問攻守之防擬對國勢未固將士未練財用未裕可以言守未可以言戰戰守之備要在去冗食節浮費時以爲當三年秋以地震求直言上疏歷詆政事之偏謂非所以下順民心上答天變於是執政切齒卽上章丐閒遂以徽猷閣直學士奉祠九年再知溫州旣到任復以前職奉祠紹興乙丑三月卒年七十五初以避地居臺之寜海因家焉諡文憲侄興祖興祖字慶善政和八年擢進士第賜上捨出身主陳州商水簿試中教官除汾州教授攺越州未赴攝太學博士丐便親除湖州司士曹用薦者攺秩就除州學教授俄拜太常博士丁父憂服除召試館職除祕書省正字遷著作郎尙書駕部員外郎半嵗三遷人以爲榮會地震求言以所言切直與擬俱罷丐祠除知廣徳軍所二邑田多髙卬常以旱告興祖旣至卽相原隰量逺近興陂塘六百三十有四嵗以屢丰郡有張王祠毎嵗夏五月椎牛乞靈殆傾城邑興祖躬禱於神代以他供而申屠牛之禁俗以是革秩滿奉祠除江東提刑罷任久之猶坐涇縣魔冦竊發鐫二秩知饒州以母憂不赴知眞州時兵荒之餘民不復治南畝上疏請除田租一年以勸耕者旣得請而防惰未盡復則請更除明年田租由是𦇤負相屬耕耨以時墾荒田至七萬餘畝防浙右饑相攜就食者不可勝計秩滿再知饒州舊例民有婚葬官抑使市酒吏緣爲姦小不慊有破家者民不堪則寜因循不舉興祖知之下車卽弛其禁於是同日婚葬者至數百家其他政多可紀丐祠得請民欲其畱列治狀以叩外臺者日數千人外臺以聞詔令復任未防昭州之命下初紹興十七年秦檜當國興祖見之私第坐間論乾坤二卦至坤上六陰疑於陽必戰興祖謂陰終不可勝陽猶臣終不可勝君嫌於無陽惡夫幹正者檜以爲譏已大怒謂興祖曰前軰自有成說今後不須著書聞者知其必重得罪而興祖自視無愧處之恬然【按宋史本傳不載興祖與檜論乾坤二卦事可以據是書補其闕】後知眞州因程瑀觧論語求興祖爲序序引瑀解夫子弋不射宿以爲聖人不陰中物又取瑀發明聖人忠厚之言所謂不使大臣怨乎不以者表而稱之以爲讀至於此使人流涕後七年京西運判魏安行鏤版檜見之疑瑀興祖借周孔議巳令王瑉上言謂瑀不可取聖人之言肆加臆說興祖不合爲序乞重作行遣檜以瑉疏論興祖不力令董徳元再論序中感發夫子之一弋流涕周公之四言果何等語送刑部定法緣法無所坐故刑部長貳韓仲通等直擬編管韶州至韶半年卒【按宋史本但云興祖坐作程瑀論語觧序語渉怨望編管韶州以此書証之乃爲詳盡】興祖經學明甚議者謂其早以此名譽晚以此賈奇禍更化之後其子上書訟寃始加防典平生論著最多有春秋本防二十卷周易義二十卷古易考異十卷古今易總志三卷論語說十卷左氏通解十卷孝經序讚一卷聖賢眼目一卷補注楚詞十七卷韓文辧證年譜各一卷注黃庭內外經二卷編次闕裏譜裔一卷其說論語注楚辭近世侍講朱熹多采用之從兄造

造字彥襲擢政和戊戌上捨第授歙州黟縣尉方臘起睦州連防郡縣睦距黟爲近造與蘄門尉王季淵分據險阻造據狹原嶺冦至輙獲而來者相繼懼不能免則以書遺其家使間道奉親以歸而身當其衝賊知不可破乃引兵三千攻季淵所據安坑嶺季淵遁走造不得已獨引所率與賊相持賊不敢逼防假守不察以安坑失守爲造罪遂系之而遣他將拒戰賊大喜他將旋敗明日賊入城首出公於獄擊殺之曰是復能拒戰否聞者泣下賊平弟逴始得其事於黟之故吏輿魄歸葬而訴於朝宣和六年冬誥故廸功郎洪造夫士有忘身殉國而功弗白於當世者朕悼之乃交言爾以寡擊眾勢不屈歸從吏訊卒殱賊手有司驗實如章是用贈以通籍之秩而祿其子庶防明爾忠憤之志而天下忘身殉國之士亦可以少伸矣毅魂有知歆玆無斁可特贈通直郎與一子將仕郎

欽定四庫全書

京口耆舊卷五

湯東野【從子喬年】

範寥

陳東

竇從周

孫時升

王英

張絢

郭珣瑜

鐘將之

吳致堯

湯東野字徳廣丹陽人崇寧間妖人張懷素謀倡亂東南蜀士範寥知之欲馳入京言狀無以爲道裏費東野資之懷素伏誅寥起布衣召對授供備庫副使白上臣非湯東野無以見陛下上問東野何人卽對鎭江府學內捨生且具道所以資送之恩宰執因言朝廷興學捨法以造士固應學校之士有忠義奮發仰副作成者有詔乘遞馬赴闕旣對言契上心卽授忠義郎衞尉寺主簿再遷爲辟雍丞使陜西河東除直祕閣提舉秦鳳路常平連丁內艱京東盜起起家知淄州入境盜息累陞祕閣修撰將漕江西靖康中知平江車駕幸杭苖劉作難明受赦至東野疑之時張公浚以禮部侍郎參贊禦營軍事畱平江東野謀於浚欲匿赦不宣浚曰事已如此胡可匿且卒徒觖於望賜吾徒先受禍矣因相與謀陰取故府所藏登極赦書置輿中迎登譙門讀而張之卽捐其階禁無敢登者【案宋史張浚傳攺元赦書至平江浚命守臣湯東野祕不宣據此書東野謀於浚欲匿赦不宣則是謀起東野不由浚命與浚本互異又取登極赦書易攺元赦書張於譙門宋史書其事不詳鶴林玉露詳其事乃不及湯東野之謀皆屬闕誤考劉漫塘集防湯侍郎勤王錄有曰又能辧明受僞命於倉卒之頃詭宣舊赦以慰一時幸利之人而實不虧於臣節數語可爲此書左證】而散金帛如常時郊賚之數人情略定乃與浚議勤王之師防張循王俊提兵往行在所道遇僞詔使還秦隴師薄城下東野大喜夜扣浚開城納俊師未防間使持僞詔令東野斬二張東野慮俊武人易動卽先攜見俊與偕謁浚斬使者而禁僞詔於是謀益堅詒書抵呂公頥浩於金陵推爲盟主招韓蘄王世忠劉雍公光世皆以兵防軍之百頃東野實主之師旣東東野獨畱爲後備皇帝復位以功超拜徽猷閣待制入爲工部侍郎浚出撫川陜乞以自副將行畱不遣以侍郎兼權建康府駕幸防稽同知樞宻院周望宣撫浙西將屯軍平江奏非東野莫可爲守者再知平江兼本路安撫使進徽猷閣直學士兼制置使東野知望不足與立功辭至七八不得已而行旣至調民兵置守城五壁部隊官又遣機宜邵彪王彥環用防城免夫錢募士乃修治城壘樓櫓爲戰守之具甚備望束手無策東野所言悉棄不用卽以蠟書具所與望議論本末馳奏乞別自將不然祗與俱死奏凡十餘上上手報曰朕知卿甚深仗卿甚重宜與望協心共力以扞一方勿輕相同異於是不敢復言望果敗事引咎自劾【案宋本紀建炎四年二月金遊騎至平江周望奔太湖守臣湯東野亦遁云亦遁蓋由於望之奔也但遁與奔𨿽有前後其失均此書不書遁但云引咎自劾蓋有所諱】寢不報而臺評繼上請正失守之罪上爲之特下詔曰湯東野昨累有奏陳措置守禦頗有倫理只緣事權不専遂致失守與其他棄城不同可止落職尋再丐祠上猶對宰執述趙鼎之言謂東野及康允之可任繁劇移江東都轉運使罷奏祠紹興初起知潭州未赴攺江淮招討使司參謀官從張俊討李成初成之叛也鄂州李允文擅殺知嶽州袁植又直畱綱運欲與成連衡成敗俊欲遂取之憚其彊時有前三省樞宻院屬官汪若海者與允文善被罪謫英州【案宋史汪若海時若海通判沅州以讒奪籍謫英州此書不載通判沅州則似竟由樞宻院屬官被謫者與汪若海小異】行至臨川東野知其善與允文引之謁俊使詒書允文允文遂伏罪【案宋史汪若東野與若故相得遇若海道中喜甚謂曰李允文反側度非君莫能開其自新若海卽馳往諭以成敗逆順示以朝廷威徳復談三防以動之允文大感悟卽舉軍東下據此則是馳往面諭不特詒書己也與此書所云詒書允文互異】論平李成功復職爲江淮等路制置發運使復奉祠起知揚州防僞齊宿遷令張澤防眾四千自歸朝論以國家方屈好於豫不宜生釁欲還之東野不可章三上得請四千人皆免死以言者落職罷奉祠明年復待制以疾致仕卒東野當奏補先其弟次弟之子然後及已之子時以爲難性剛嚴於宗族親舊有恩侄喬年喬年字壽隆博學工文慷慨自負所與交皆一世名人而意气挺挺常出其上人慕與之交固不計屈伸而喬年智識之明議論之偉人亦自不能不屈入太學升內捨以選爲前廊紹興間有誦所爲詩於秦丞相檜檜大喜亟諭學官館致之時檜得君専遊其門富貴可立致學官喜以告喬年不答詰朝再問之喬年罵曰是主和戎之議使國家屈好於讎敵失信於生民而竊威福以自私者吾方爲天下讎之寧能伈伈俔俔出入其門乎是時秦氏之勢燻灼天下聞其言者皆辟易而喬年處之恬然尋以父病謁告歸檜亦不能害也又數年檜薨喬年以春秋經就上捨試故人有爲郎官者語喬年曰某聞之要路將以某爲考官春秋欲命某題作某意立說於公意如何喬年曰惟旣入院試題不異前日而立說皆不類考官意不慊出院亟問之乃知退卽易他經【案劉漫塘湯貢士行述乾道間何公俌爲吏部郎故與君爲同友君將以春秋試上捨何謂公某題若何公因爲道所以翼日何被命攷試君卽易他經據此則是何俌特索題解於喬年與此書稱郎官以題解授喬年小異】後十餘年當淳熈甲午朝論以學校前軰惟喬年與魯秉禮二人將俾學官上其名喬年知而謝曰吾結髮事科舉誓不以僥幸進若爾二十年前附秦丞相久爲中書舍人矣議遂寢晚以特恩對策入等授廸功郎韶州推官不赴老於家弟修年字壽眞擢紹興二十四年進士第終揚州教授【案湯貢士行述喬年後終廬州教授與此書終揚州教授異○又案湯貢士行述修年登紹興甲戌進士第分教維帥守莫公奉詔經理民兵至數月數與幕府條便宜皆格不行璽書督責莫懼宻延君問計君謝非職守所及莫曰闔府誰如君者急人之急君其無辭君不獲已條十事以獻莫讀之喜曰吾乃今知免於戾矣卽具以聞不十日報下令淮南民兵條畫多自君發之此事甚有闗要又行述稱故人子何公澹爲武學諭以書戒食君弗啟緘還之語使者曰歸語而主吾而父執也知父執至而不來見欲折簡致之禮乎何聞而愧之此二事爲此書所不載附錄於此】

範寥字信中家丹陽本範蜀公鎭之族年少客遊落魄不羈浮湛俗間翟參政父思之爲郡也寥知其父子有風鑑艸衣丱角作方外士謁庭下願補書吏之闕思笑遣之汝文適從後見亟請其父延之入與語奇之因畱門下其後思立朝位顯要寥藐不相聞思卒汝文持喪無錫一日有客自外慟哭匍匐而入門下大駭問之則寥也汝文徳其意館之家遇之甚厚汝文陳白金器數事於幾筵寥一夕哭甚哀明日夙興斂之而行莫知所之乃攜以抵宜州謁黃公庭堅時庭堅已病甞有詩云範侯來尋八桂路走避俗人如脫兔爲寥作也寥亦有從庭堅城南晚望詩其間有云此邦𨿽在牂牁南更逺不離天地間人生隨處皆可樂爲報中原秪如昨亦以開釋庭堅遲莫之意未防庭堅卒親友皆已散去獨寥在爲辦棺斂仍防其喪還費皆出翟氏其用意委折如此還抵和州知張懷素與知州吳儲及弟侔有逆謀【案東都事略大觀元年五月己丑張懷素以吳儲吳侔謀反伏誅不書儲侔官階宋本紀稱朝散郎吳儲承議郎吳侔坐與妖人張懷素謀反伏誅均不書儲知和州九朝編年與宋史同據此書稱知和州吳儲則儲當以朝散郎出知和州宋史及九朝編年但書其散階耳皆不及此書之核實】乃變服介左右求爲僕懷素問頗識字否曰不識懷素俾夜宿書室寥入卽偃臥未甞一屬目懷素滋欲試之因責以罪俾持狀入州狀實訴寥者寥卽持入謾不省所謂素大喜焉自是凡與儲侔宻謀書問惟寥是任寥旣盡知其事卽佯狂脫去欲遂告變窘於無資知湯東野好事往見之具以告東野竭力資之【案九朝編年懷素自稱落魄野人挾左道術遊公卿間元祐中見朝散郎吳儲因道儲之福似姚興當爲闗中主崇寧中到京又見承議郎吳侔妄言星變至是有範寥者知其謀將入京上變而貧不能逹丹陽進士湯東野資遣之其所載懷素謀反狀較宋史東都事略及此書爲加詳而範寥之乘間抵隙得以盡知懷素及儲侔反狀則九朝編年又不及此書之詳又考劉漫塘集防湯侍郎勤王錄後有云少師湯公能識範公寥於覉旅中従防上變以弭亂萌遂使江淮數千里之民一時免墜塗炭可與此書相證】旣懷素伏誅徽廟嘉其功欲超進士第一人授文階蔡京以寥上變之日適其在告謂進不因已曰彼素不由學校躐授文階不可第授供備庫副使【案九朝編年寥告懷素謀反命中丞余深開封尹林攄及內官同鞠治而蔡京與懷素遊甚宻深攄皆爲京地深悉毀京札仍乞奏盡焚往還書防以安反側蓋以滅迹也據此則蔡京本懷素黨與值寥告變禍且及已其搆憤於寥者甚深其沮寥不得授文階實此故也此書稱寥上變之日適京在告謂進不因已故擯抑之與九朝編年似是而實非】曁東野以鎭江府學內捨入對乃授宣義郎衞尉寺主簿寥後累更職任爲潁昌府兵馬鈐轄坐不合收藏蘇軾詩文墨迹不首毀追毀出身以來文字除名勒停後遇赦敍復紹興間甞知邕州兼邕管安撫卒寥志尙卓犖欲以功名自見方未遇時權以濟義故不徇小節旣仕局束武弁志不得伸晚年遂以詩酒自放呂本中韓駒皆嘗與之唱酬

陳東字少陽丹陽人以合法貢上庠政和中命太學生習雅樂樂成且命官一時歆艶預者多權要子弟東適以職掌居前列奮然曰吾寧能與乳臭子比以求幸賞辭不就政宣以來羣憸用事蔡京梁師成亂政於內王黼童貫唘侮於外李彥結怨於西北朱勔父子結怨於東南以致邊陲生釁宗社阽危天下皆知元惡大憝在六人者而凶焰赫然無敢擬議靖康初政詔求直言東乃率同捨生上書歷詆六人者指爲六賊【案靖康信錄稱太學生陳東上書乞誅六賊謂蔡京蔡攸童貫朱勔髙俅盧宗厚與此書及宋史互異証之盡忠錄所載原書六賊內無蔡攸髙俅盧宗厚信錄似未足據】始同捨生聞其言皆辟易無敢從者旣見東書首言堯不去四凶畱以遺舜使大明誅賞皆以爲辭婉理順從者遂眾東復於眾中自誓以爲言幸而中朝廷命東以官不受不中得罪死東不悔陳誼慷慨眾服其誠書旣上中外大快京師老稚往往名數六賊京等知罪狀昭揭大禍且至又其時北敵已廹乃挾太上南巡是時東南劇任皆其親黨東以爲京等不但紓死意有包藏亟上書乞追回六賊以正典刑別差忠信之臣扈從太上不報月末書再上大意以爲羣賊之患在腹心甚於北敵欽宗感悟卽邀太上還京盡竄六賊六賊𨿽竄【案宋本紀太學諸生陳東等及都民數萬人伏闕上書事在靖康元年二月辛丑六賊之竄其中王黼安置求州李彥賜死朱勔歸田裏俱在是年正月己巳梁師成賜死在是年正月乙未俱在東伏闕上書之前惟安置蔡京於儋州童貫於吉陽軍在其年七月乙亥故宋陳均九朝編年於蔡京童貫之竄殛均書在伏闕上書之後此書於東未伏闕之前卽云盡竄六賊又云六賊𨿽竄則似童蔡亦與王黼等同時並竄者今特據宋史疏明】而其用事久朝無正人同時宰執如李邦彥白時中趙野王孝廸蔡懋李棁軰皆阿附致身無能逺謀所議惟割地請和棄城避敵其不主和議者內廷惟李綱一人而在外惟種師道號爲宿將知兵時國勢𨿽危人心猶借二人以爲重邦彥等疾綱異已俾出督戰防兵小郤卽罷綱相且奪師道兵柄示堅和議人情大沮東不得已復率同捨生伏闕上書斥邦彥等罪乞復用綱而將師道【案九朝編年謂太學生陳東伏闕上書請復李綱種師道舊職又東都事略種師道亦謂東請復綱師道位又云綱復執政此條謂東乞復用綱而將師道則似東以師道爲已罷將矣與二書所略合然考盡忠錄所載東書並無請復師道舊職及復將師道等語惟書末有云請閫外之事盡付師道使専之蓋斯時師道爲同知樞宻院事京畿兩河宣撫使諸道兵馬悉焉特因姚平仲沮忌致師道言不見用而其以樞宻兼宣撫如故故盡忠錄所載東書苐請以兵事專任師道實未甞以其罷舊職而請復之也東都事略九朝編年皆誤以東書有請復師道位等語故反以東爲惑於流而不知東書具在可復按也此語意頗類二書故並辧之又考東上書在二月初五日而靖康信錄稱種師道罷宣撫使在二月初三日則又似師道去位在東上書之前然考宋本紀種師道之罷書在二月癸丑乃二月十七日是東上書時實未嘗罷也信錄未知何據】京師兵民知東等所言實契眾心不期而防者十餘萬至毀前欄楯破登聞鼓不得逹時閹宦壅閉非一日防朱拱辰等出眾不勝忿蹂躪之東力救不能遏乃嘆曰禍在是矣無何京尹殿帥各以兵來同捨生挽之去東曰某去則諸公爲戮顧公等何罪吾自視頭已在地上矣防事聞欽宗嘉其忠藎遣使宣諭復以用綱師道又令綱師道自出諭眾眾乃散諜知二公復用人心且固卽解圍去【案東弟參軍南所爲行狀謂是日爲靖康元年二月初五日考宋本紀此事系之二月辛丑是月朔爲丁酉則辛丑乃初五日薛鑑誤以爲庚子與行狀及宋本紀俱不合】邦彥等怒揭榜通衢斥伏闕上書人爲意在作亂學官奉承以東等爲脇持君父屏出之幸欽宗聖明禦批付開封尹聶山曰陳東言事出於忠義可令還學山出禦札與祭酒楊時【案九朝編年謂李棁蔡懋王孝恭趙野悉爲都人所詬棁懋大恨之請置於法又宻諭國子司業黃哲令屏諸生聶山聞而救止之上意少解此條載欽宗付禦批於山曰陳東言事出於忠義可令還學又似寛免陳東特出欽宗意而山僅奉行之耳此事可以互考又案九朝編年載楊時謂欽宗曰諸生欲忠於朝廷本無他意但擇老成有行義者爲之長貳卽定矣上喜曰此無過卿者遂使爲祭酒此條謂山出禦札與祭酒楊時蓋欽宗已有先命故特以此札付之合參二書尢可悉其端末】率學官迎之歸諌官陳公輔援近比乞命之官少宰吳敏繼以請授廸功郎同進士出身與學官差遣東以誓言不拜再上書極論時政因乞攺正太學生上書過名及除伏闕之禁【案盡忠錄載東於宣和七年十二月二十七日上欽宗第一書靖康元年正月六日上欽宗第二書正月三十日上欽宗第三書二月五日上欽宗第四書四月十六日辭告命又上皇帝書故宋史本謂東於欽宗時書凡五上考之此書與盡忠錄及宋史正合而漫塘集載建炎第三書防後謂東六上欽宗書與此書及宋史盡忠錄均異】不報遂謁告歸是嵗舉於鄕未防京城失守忠憤感激言與淚俱建炎龍飛召赴行在東喜曰吾志伸矣卽日就道以棺自隨【案趙子崧致東書有云聞公有遜避之意何得而避耶萬一左右少須未起朝廷遽命之以美官則辭之益難蓋斯時子崧知鎭江府事故奉詔趣東據此條稱東喜曰吾志伸矣卽日就道則與子崧之書聞異辭又考東弟南所爲行狀謂趙子崧移文趣公行或勸公無行公曰新天子卽位十日而下詔呼一布衣必聞天子之言也有君如此頂踵尙奚足惜耶據此則東實未嘗有辭遜之意子崧或得之於流歟】或問其故曰臣之事君言而不從罪不過死人惟畏死不敢盡言吾竊陋之以此自隨示不敢求生以害仁也聞者壯之是嵗八月十五日至行在所方艸奏論天下大計聞李綱罷黃潛善汪伯彥以舊恩専柄任東以爲此治亂之機不可黙亟上書畱綱不報再上書並及時政乞還都京師下詔親徵以系天下心作天下气又不報乃力言綱忠直必能輔佐中興汪黃憸佞必不能宏濟艱難【案盡忠錄於建炎元年八月十七日載東上髙宗第一書八月十九日載上髙宗第二書八月二十五日載上髙宗第三書考之此書及東家書所述者前後全合而劉漫塘集防建炎第三書乃謂東有第四書與此條及盡忠錄均異】汪黃大恚是晚應天府吏至出片紙有進士陳東四字東知得罪死卽爲書別其家人【原注辭曰東八月十四日到南京十五日入門十六日具狀申尙書省十七日詣登闔檢院上書十九日又上書二十五日又上書當晚忽有應天府人吏來追取必是得罪死生未可知然東處之定矣切恐死後家中不知子細今特寫此紙恐要知東不以他故而死也來時新婦懷姙或得男卽先人之後不絕東死無恨六五弟與六三哥同志奉二老兒勿致失所諸叔嬸更不在丁寜也仍煩二弟徧詣諸房起居尊長見姑姑亦語四七妹便可許他成親大娘長成中間已許與四六姐七五郎爲親如其家不悔初心卽成親不然別作區處請將此書與四六姐一防東隨身行李並付六十郎並諸僕攜去且助二老兒使用死生命也切勿念東自余不復更言○案盡忠錄家書一通與此書所載大略相同惟字句小異又盡忠錄所載家書後又附載二條此書未載今附錄之其一條曰文字片紙已上盡令六十郎收管可一一檢之六二郎諸弟妹不及一一作簡防諸親一一道意東八月二十五日晚南京神霄宮書又一條曰六十郎石靑曽慶劉福趙慶吉能如將帯行李到家可一一多與錢羅貴遣去梓州襄城爲二嫂去秦宅下書恐月初到千萬千萬東又覆】書畢就道無防防見於顏面後數日其友四明李猷始得其屍斂於所攜之棺鄕人胡中行防之以歸人多其義【案李猷贖屍記其大略曰少陽旣死明日潛至其死所而遺骸已不知所在猷乃於所館捨一飲一食必先祭享且祈之曰少陽有知當啟我心越二日防都市曹后誅一兵官渠造有頃守視者舁其屍去猷卽使人躡其後而伺之至門外忽有言曰前日舁兩秀才今日又舁一官人其人因問前屍何在遽指二土堆曰卽此是也明日猷往審之其言亦然因詰其僕曰汝主翁有何辧認對曰小人每見濯足時左足趾間有瘢守視者亦云二人肥瘠自不同少陽肌體稍丰因用二說以驗其屍就移於所視之家而少陽之來亦以棺木自隨因就其棺具衣衾焉尙未得首也於是百方致之又二日得之面如生合而殮之方買舟東下防其鄕人胡中行從太學來欲求防少陽之柩以歸猷服其義乃並以少陽行李付之遂得以善逹】方東死時外廷無知者後乃知潛善鋭欲殺之而無其由防進士歐陽澈上書及宮禁事言多不實上意頗怒潛善乘上怒並擠之死而東之死實非上意也建炎三年春六飛南幸大臣有及東死事者上驚悟贈承奉郎與一子恩澤【案盡忠錄載建炎三年二月髙宗南渡幸臨安少宰吳敏奏太學生陳東死於言事尙書葉夢得奏乞追贈陳東歐陽澈及官其子孫仍乞削奪汪伯彥黃潛善爵秩二月六日同奉防陳東歐陽澈各贈承事郎仍官有服親廸功郎一名黃潛善謫授梅州團練副使永州安置汪伯彥謫授江州團練使英州安置】夏四月回幸建康過京口又詔曰陳東嘗奏封事出於忠義大臣渉私亟請誅戮朕方深悔禍之誠旌盡忠之士已贈京秩仍官其子【案元一統志稱髙宗追念東祿其親者三人又考東弟南所著行狀稱官其有服親一人均與此書仍官其子互異】今行經其鄕未忘於懷可特賜錢五百貫【案盡忠錄載建炎三年四月皇帝道由京口之丹陽參知政事王綯奏太學生陳東以言忤羣臣被誅此其鄕裏上詔賜錢五十萬又五月四日辛已上次鎭江學士滕康請命有司祭陳東之墓】又謂宰臣曰張慤古之遺直陳東誅死可念二人皆葬郡境已令有司致祭卿等更防其家紹興四年冬追貶南京用事之臣詔曰朕建炎卽位之初昧於治體聽用匪人置布衣陳東於極典朕甚痛之已贈官與恩澤殊未足稱朕悔往之意可特贈朝奉郎祕閣修撰【案元一統志稱追贈諫議大夫與此書贈朝奉郎祕閣修撰互異又考東弟南所著行狀不及諌議大夫之贈當以此書爲正】更與兩資恩澤賜官田十頃舍人王綱中書行其詞曰嗚呼古之人願爲良臣不願爲忠臣以爲良臣身荷美名君赫顯號忠臣己膺禍誅君防昏惡嗚呼惟爾東其始有意於爲良臣乎由朕不徳使汝不幸不得爲良臣也𨿽然汝借不得已不失爲忠顧天下後世獨謂朕何此朕所以八年於玆一食三嘆而不能已也通階美職豈足爲恩以塞予哀以彰予過使天下後世考古之飾非拒諌之主殆不如是魂而有知歆玆朕意詞意淒惋論者以爲深得代言之義

竇從周字文卿丹陽人姿稟渾厚志向衝雅不肯自同流俗少時以所居僻左無學問之益惟慕交文士善收法書作字淸遒動按古法鄕裏推爲好事年過知命得友曰都師中館致其家師中爲言當世問學惟侍講朱公熹得其正時朱方講道建陽翻然棄家往從之朱亦閔其年髙念其來逺嘉其質厚爲之盡心自顏子之克己曽子之守約書之所謂人心道心皆與之反覆明辧由是遂得操心之要旣歸乃屏舊習一切從事於爲已之學又以其餘力収伊洛諸書日涵泳其間有問者舉以告之一時士友聞風興起蓋自南渡而伊洛之萃於南方近世宗工大儒相望於湖南浙東江西而尢盛於福建惟浙西之士家自爲學潤居淮浙之間見聞尢隘後來者鄕方不迷實自從周始其家聚族而居一夕盜入其室睥睨久之知爲從周所居謂其徒曰毋驚此公卽轉而之他朱公聞之以爲忠信可行蠻貊於此見之享年六十有二以慶元丙辰卒葬所居呂城之東南五里

孫時升字子亨丹陽人登政和八年進士第主防州如臯簿教授保定軍省罷爲杭州刑曹掾值方臘作亂而其詿誤甚眾悉平反之訊囚不委胥吏杭人有訟咸願送孫掾獄訟爲淸攺秩知江寧府上元縣簽書鎭江軍節度判官公事就知金壇縣不赴知建康府句容縣其爲縣也事之細大必親或病其苛時升曰君謂王衍爲何如人吾爲親民官當事事與民接若徒拱手淸談寃者眾矣上元有從臣不輸賦嵗仰役戶代輸時升捕擊其人正其罪俾盡輸所負自是彊宗懾服句容當聚斂之後取民無蓻時升平其槪量闔邑懽呼通判濠州還遂告老時升爲吏明敏精練平居自奉儉薄出入無僮馭或問之指鄕民曰吾固與若等也性直諒中無崄巇有不盡言如茹物不下故舊貴者輙不見建炎俶擾家數百指獨全晚以田園自娛預治棺衾除冢地年七十有四無疾而終人以爲賢徳之報

王揚英字昭祖丹陽人擢宣和六年進士第主處州遂昌簿建康四年辟浙東安撫司幹辦公事紹興八年入爲太常博士遷祕書省著作佐郎【案南宋館閣錄載揚英以紹興十年四月除著作郎此書載在八年之後十年之前與館閣錄互異】十年朝廷欲依元丰舊制以史館並歸祕書省國史案以著作郎修纂日曆英以國史案移文諸處多不報乞仍以國史目日曆所爲名從之上中興聖徳頌中興十箴上嘉之遷著作郎兼權吏部郎官【案南宋館閣錄揚英以紹興十二年三月爲著作郎十三年爲吏部員外郎據此書乃以著作佐郎權吏部可與館閣錄互考】爲浙東安撫司參謀官秩滿知泰州加直祕閣知眉州鼎新校捨兩郡士子皆勸於學刻石紀功就除成都府路轉運判官未上報罷歸葺湖濵之居牓曰練水艸堂逍遙其間以壽自終

張絢丹陽人擢宣和六年進士第紹興五年二月爲殿中侍禦史嘗論新除主管馬軍王討賊無功乞正其罪

郭珣瑜字遐壽丹陽人擢紹興五年進士第終於揚州州學教授初建炎戊申冬髙宗駐蹕維時維未經兵火井邑全盛四方冠蓋闐委珣瑜適以故抵維與向子固邂逅子固時方赴調共榻天寧寺佛殿之側夜半向忽呼珣瑜覺而語云適夢吾服金紫來領此郡皆荊榛瓦礫之場非復今日入城亦有官吏父老相迎皆蕭索可憐公亦衣緑袍於眾客中不可曉也已而金人南牧六飛渡江城之內外悉遭焚蕩又數年珣瑜始登第旣第後數年之官維揚子固適來爲帥珣瑜迓於郊外悉與夢合相與感嘆信事皆前定非人力可爲也鐘將之字仲山丹陽人紹興十八年登進士第調楚州淮陰尉攺盱眙軍教授盱眙當南北之衝每嵗賔餞使客多中貴人往來郡將率僚屬迎謁以爲常將之不往曰非吾職也聞者多其得體地並邊學徒不至將之訓飭有方內郡學者爭趨之秩滿再調泰州教授當辛巳壬午敵人蹂躪之餘學捨傾圮請於部使者一新之再嵗以京秩薦者八人俄丁外艱服闋咸謂盍苟就近次足考第以應銓格將之笑曰富貴在天是固可以人力計耶復授常州教授遲滯者七年常故多士而校官失職賢否雜糅善士以入學爲恥將之取之以文厲之以行而懲其不率者士以類至風俗爲之一變學向占於巨室累政不敢問將之極力歸之選部計考更秩合解印去郡將楊萬里謂是宜於師儒力畱俟代將之亦恬於進退不復計淹速代還周益公必大知政欲旌靖退以厲風俗俾免作邑監左藏庫蓋將用矣防援例者眾將之謂不可以已廢法卽退就部注知和州歷陽縣歷陽戍卒數千屯田卒二千軍民錯居易以失和將之皆有以得其心至郡先上屯田數於朝凡五百頃軍校利於廣占諉曰頃畝不足諸司檄縣增撥前令懼罪則括民田之寛剰者以充數軍校猶不慊謂虧五之一諸司督責無已時將之力疏其實以爲淮田之寛剰不特歷陽在在有之況今寛剰之田皆耕耨成熟卽非荒閒若欲盡奪其贏以供軍令有去而已不忍爲也事以是止通判滁州值嵗大歉與守協謀先事而備民用不饑旁郡有囚系者累年將之奉檄一問知其寃破械出之聞者駭愕已而正囚果獲人服其明自滁歸度地所居之南藝松竹爲終焉計以疾卒【案劉漫塘鐘大夫墓志銘謂將之自滁歸太夫人在堂勉之仕不得已造朝遇疾而歸道卒與此書所稱自滁歸以疾卒互異】將之以長厚稱於鄕裏以亷靖聞於搢紳在毗陵得楊萬里爲守相與於文字間故文益工在滁陽值檢詳石公宗昭爲守相與講究仁義道徳之防故理益明弟宜之登淳熈二年進士第終於恵民藥局

吳致堯字聖任延陵人延陵故地今丹陽宣和間爲安化令以事忤當路上嘆曰論兵於刑作史於腐病茂陵而艸東封棄湘湄而著貞符以窮故通以晦故明論次所爲文名歸愚集聖任長於集古人句作集句調笑甚工宣和間嘗經禦覽

欽定四庫全書

京口耆舊卷六

姚辟

張諤

陳亢【子廓度等】

蔣猷

丁權【族孫可久】

張慤

王厚

姚辟字子張金壇人祖宗朝士尙詞章辟獨究心六經義有未安必求其是早從歐陽公修學問亦以家近往來金陵從王安石質疑故修作獲麟詩贈之有曰世已無孔子獲麟意誰知我嘗爲之說聞者未免疑而子獨曰然有如壎應箎又曰子昔已好古此經常手持超然出眾見不爲俗牽卑聖門開大道夷路肆騰嬉則以春秋受知於修者也修又手書答之云禮記雜亂之書能如此指摘其謬其功施後世無窮非止效俗儒著述求一時之名而已此則以禮記受知於修者也修答焦千之書令其看辟詩說簽出長處則辟又嘗以詩請益於修安石答辟書云觀所爲文於理悖焉者希聞論眾經有所開發又曰足下固已幾於道姑汲汲乎則古之蹈道者將無以出足下上則所與安石反覆者殆徧諸經擢皇祐元年進士第授陳州項城令一時名士多慕與之交其至項城也鄭獬答詩云膠西夫子近之官坐對春秋討隠桓自注云子張善春秋先是朝廷置局編修禮書嘉祐二年祕閤校理張洞奏禮官祠祭齋宿及預他局請擇州縣幕職官文學精贍者三兩人専置局編纂於是辟與蘇洵二人奉詔尋又以知制誥張瓌奏命防知政事歐陽修提舉至治平三年九月修奏書成詔以太常因革禮爲名【案九朝編年治平二年九月太常因革禮成此書稱三年與九朝編年互異又考歐陽修年譜亦作二年而歐陽修蘓明允墓志則稱因革禮初奏上未報而君遽卒時治平三年也與此書合】明年春授屯田員外郎應天府教授韓琦守相辟往從之防琦集中有送辟南歸詩所謂有客軒然襟義髙直自睢陽來一訪者是也秩滿通判通州卒本縣唐安鄕石門幹之原內翰蘇軾以詩哭之云京口年來耆舊衰髙人淪喪路人悲空聞韋叟一經在不見恬侯萬石時貧病只知爲善樂逍遙卻恨棄官遲七年一別眞如夢猶記蕭然瘦鶴姿其爲諸公推重如此中更兵亂遺文散失惟詩六百餘首鄕人多誦之族弟夢升嘉祐間同五經出身官至殿中丞曰存許將牓進士出身族侄曰純孟馬涓牓進士出身時爲縣者皆稱長官二人金壇至今鄕人呼曰姚長官墳夢升之後虞卿登紹興五年進士第位不達辟之後曰愈甞爲禦史中丞以徙居不載

張諤字直甫金壇人祖倜字大方登慶曆二年進士終屯田郎累贈中大夫號廉能吏父君奭君奭之弟君冑君奭字鳴道從安定先生胡瑗學瑗奬予之異於流輩累薦不第父欲以澤及之辭不受以特科調漢陽軍漢陽尉遷房州竹山令以嫌去官再授池州石埭令在任引年告老以朝奉郎致仕諤官於朝將漕於京畿江東皆迎侍以行極甘防之奉以崇寜四年卒吳益柔爲撰墓志君冑字世賢一字元魯登元丰八年進士第爲江寜府上元尉再調潭之湘鄕令治聲流聞用薦者攺秩知河南府伊陽縣蔡肇爲作墓志稱君冑任伊陽時肇爲衞尉寺丞往見之曰君罷湖南官貧不能歸今宜擇便地以規廩入湖洛相去千里而伊陽又洛之窮邑也君何就焉君冑曰固也某以詩賦經義七上於禮部僅乃一得酸寒覊旅憔悴困厄之日久方是時私竊自念以爲變服持版號稱名士足矣今幸得官又以舉者名在尙書選俸𨿽薄足以自活地𨿽逺不徒行也人豈不自知使或不第尙當槖書挾徒呻吟唲嚅以求斗升寜能髙飛逺走不在人間邪夫有求適獲求之不巳常物之情豈有旣乎肇愧其言元符二年到任未幾卒諤君奭之長子擢政和五年進士第入朝爲度支郎中累遷左中大夫出爲京畿轉運副使徙江東政和六年九月除右文殿修撰權知桂州軍州事充廣西西路兵馬都鈐轄制云朕撫有方夏陟禹之迹仁不異逺悉主悉臣眷言樂附之心宜盡懷徠之道繼時擇帥尢在得人爾智識疏通風猷敏劭已試之績所至有稱敢爲之才𨿽難必往班於書殿鎭此桂林其體予懷以惠南國秩滿再奉祠靖康元年卒自將漕江東因寓居東陵故君奭及諤皆金陵惟君冑金壇之酉幹君冑死無後諤之孫猶有居酉幹者

陳亢字退叔金壇人少讀書以父疾不任家事仍請於師束書歸養殖貲治產家用饒衍而勇於爲義不吝施予家居邑南地多沮澤古速瀆久淤壅水爲災率眾築堤延袤十許裏以便行者而浚瀆以通洮湖水患遂息熙寜乙夘嵗大饑明年疫傾家之儲粥餓藥病晨夜必躬所活不可勝計不幸死者具衣槥収又數千百人嘗自以少時爲養廢書課子弟學尢力一夕大雪往視則二子寢矣亟呼之起曰吾不彊汝以書汝宜出行道上遇行者則歸以告二子奉命出門十里遇販夫負魚而趨二子問雪寒何自苦曰負販吾業也一夕不行則生理躓矣二子感悟歸而自勉晨夜不休亢亦奬勸有方𨿽衣服飲食之間皆有品節及廓爲監司度陞朝亢尙無恙累封朝散郎而彥明之子珹亦擢進士第余孫數上名禮部亦有巳命官者福祿之盛世所歆艶蘇公軾嘗有帖云退叔今年四十五而有四子兩人已登第守官其叔耕且學其季遊上庠藝業精甚有男女孫十四人元孫之孫古人所不知若陳君者當見所不知何人也鄒公浩以序送其孫瑭試禮部亦云金壇有君子人焉今以承議郎致仕其少時不出戶庭而環千有餘裏若寒饑急難失所賴以無虞數十年間不知幾人仁義之聲飛馳東南是生二子皆文髙學博趨操堅正甫冠登第盛年卽顯又稱其諸孫之賢謂承議之徳厚積而發三世矣老子曰天道無親常與善人於承議見之蓋浩作序時亢已封承議矣大觀元年卒年六十八亢二子曰廓曰度諸孫之著者曰城曰瑭曰璿曰璘元孫從古兄弟之子曰序孫曰防

廓字彥明年十七與鄕貢中熙寜九年進士第主句容簿再調長社令辟江東運司主管帳司攺秩知吉水縣攺楚丘縣古芒碭也盜發坐系者百人一夕乘守者怠脫械持兵欲殺令而肆掠人情恟懼彥明不爲動徐部分吏卒格鬭獲其爲首者斬以徇餘黨猶時時倡言以撼居民彥明募致其尢桀黠者並嚢橐之家破除之一境大治提刑羅適以治水自任至縣欲有所爲彥明知無益卽抗言曰此白圭之術也適慚而去除都水監主簿遷北外丞以職事入奏哲宗察其才諭以行召用矣大名帥決河入澶州故道以紓魏患澶人大恐公爲之增堤浚防水入無患兩州以安出知處州【案宋職官志都水監置局於澶州號曰外監元丰正名置南北外都水丞各一人紹興九年始置南丞於應天府北丞於東京應明此時爲北外丞正在澶州監局然𨿽置局於外仍在京都水監故其知處州此書特標云出知處州可與宋志互證】嵗饑賑救有方移廣東路轉運判官時同列多以獻羨財進用彥明曰財民力也有羨當還以及民可剝民以爲已利乎奏罷徐惕所興錢監民以爲便汰假版吏【案假版吏三字名義不見於宋職官志惟燕翼貽謀錄有攺假版官一條云太廟齋郎復攺爲假將仕郎此書假版吏與彼所云假版官名義略同後漢書百官志有假吏鄭康成士冠禮注云若今之假吏蓋皆吏之冗可汰者此書稱假版吏名義亦本此】以保任法選用士類外選爲淸就移本路提防刑獄禁雷公滛祀以正風俗罷庾嶺置闗以示無外召還篋中無南物丁內艱服除授廣西路提防刑獄未行攺利州路予告東歸大觀四年卒年五十五有詩文雜說合三十卷子珹字伯成入太學升內捨中元符三年進士第主海鹽簿知錢塘丞丁艱知眞州楊子縣未上政和四年卒年三十八瑭字仲修鄒公浩序送之所謂其形不滿五尺其志充宇宙與之語滔滔乎如秋水方至而東決者未第而卒珹之孫從古

度字彥法年十九中元丰二年進士第【案宋王鞏甲申雜記潤州金壇縣陳亢熙寜八年餓莩無數作萬人坑毎一屍設飯一甌序領紙四貼藏屍不可紀是嵗生廓又生度皆爲監司孫登仕者無算可與此書亢本傳熙寜乙卯嵗大饑一條相證惟謂熙寜八年卽生廓與度考此書廓中熙寜九年進士則與生嵗相距二年度中元丰二年進士則距生嵗止五年卽可證甲申雜記之誤又案元至順鎭江志度登元丰二年進士與通考所載科期合此書原作三年誤】爲江寜尉從學於王安石安石嘉其有志不倦以告之秩滿調杭州錄事參軍時蒲宗孟熊本相繼爲守號剛嚴帥事有過差下莫敢辧度數與爭是否二公更奇其能薦進之嵗滿攺知江寜府句容縣開封府太康縣湖州烏程縣烏程嵗課有羨法當受賞嵗終上課輙除去使僅及額而止曰無寜計一身之私而爲方來之害選爲鴻臚寺丞遷諸王府記室卒度性淸謹自奉至約日茹素未嘗妄費一錢惟防孤振乏則𨿽費不計子璿擢紹興八年進士第未攺秩而卒侄璘字季文登紹興十二年進士第歷婺州義烏丞知海鹽縣通判池州卒居官有賢譽能詩世其家與蘇後湖庠遊尢厚

從古字希顏紹興二十一年中進士第由富陽尉用賞攺秩爲邵州教授監行在榷貨務都茶場丞相虞允文問嵗終出納幾何從古曰國家利源醝茗居半自合同闗子行遂虧常額允文授簡都堂俾述所以於是闗子罷而嵗額驟增因命措置浙西鹽事擢司農寺簿罷歸起知蘄州赴闕奏事上猶記務場之功奬之曰卿書生乃能通世務到郡期月擢提防湖南路刑獄至衡有囚被誣更三赦不宥從古奏釋之就除本路轉運判官専任荒政論功加直祕閣京西謀帥上閱諸道監司職名指從古曰是有才無以易之擢知襄陽府卽奏言朝廷以襄爲上游重地增陴益戍緩急許調鄂師善矣但節制不一莫知適從紹興隆興間嘗命荊鄂兩軍分地而守權均力敵各行其說迄無成功今若合爲一軍命正副帥以其正屯武昌而副屯襄陽時許往來更戍庻號令歸一無敢首防疏入卽以吳挺爲荊鄂都統制而以王世雄副之明年以言者罷奉祠自是擢知衢饒信三州【案元至順鎭江志從古歷知衡饒信三州與此書衢饒信三州異衡衢或以字體相近而誤】皆不果行淳熙九年卒從古喜作詩好古物法書名畫尢愛陳去非詩和之終編又裒古今詠梅自宋鮑照以下古律千餘篇盡和其韻乾道中車駕閱武近郊進詩五十韻淳熙中駕幸祕閣進詩百韻上皆嘉奬之周公必大爲作墓志

序字彥育亢之兄子不事科舉而工於詩一時鄕曲蘇君庠譚少卿知柔以能詩聞序皆與之遊娶防氏實萊公凖之裔紹興初思澶淵之功錄凖後無在者補序封州文學部注楚州寶應尉以邊事方殷罷文吏之爲邊尉者攺監行在貨務都茶場門任滿監行在惠民局繼任編估局紹興二十五年春兼權詳定一司勅令所刪定官滿嵗爲眞攺秩簽書保寕軍節度判官所公事卒自號碧巖居士有詩集

防字伯茂亢之從孫登紹興十二年進士第主寕國府涇縣簿闕至之官不忍違其親中道復歸欲遂丐祠親彊之不得已乃行秩滿授平江府司理介然自守不求人知防鄕先生張綱入參大政綱愛其篤行薦之朝除勅令所刪定官攺秩監登聞檢院兼幹辦審計司曆司農寺簿太學博士大宗正丞權尙左郎官以論事忤時相奉外祠差淮南安撫司參議官除知泉州卒防性醇厚事親篤孝行喪有禮嵗時薦享皆躬自滌濯旣老益防奉兄姊甚謹賙宗族鄕黨有恩其徳行內外不異少長若一蓋古君子云

蔣猷甫冠擢元丰八年進士第主武進簿巴陵令攺宣徳郎知江寕縣舉最遷秩爲信州教授尋除監察禦史爲尙書膳部郎官遷吏部除宗正少卿兼學制參詳官攺太常少卿詔原廟立僖祖殿工旣畢言者以爲當廢朝廷下其議猷言有其舉之莫敢廢也今旣奉安奏告矣柰何毀之執政怒送吏部差通判南安軍逾年直前議復職召試中書舍人出知廬州俄復召還詞掖【案汪藻撰猷墓志云坐鄧洵仁奪職出知廬州俄除集賢殿修撰復拜中書舍人與此書詳略互異】旣對上曰卿國之老成朕未嘗忘也拜禦史中丞兼侍讀【案此上數事宋史本傳均闕書】奏論士風浮薄今羣臣無他能惟以善伺人主承望大臣爲才或耿介特立守正不回則眾指爲愚而非笑之此風大不可長且大臣當輔佐天子今奏事殿中惟務雷同略無可否其欲稍自異者不過退有後言爲中傷計此不可不察上嘉納在京百司自元丰皆六察崇寕中內侍省獨乞不猷論其非上曰旣名有司不六察何也卽以其言正之尋察內侍省數事以聞上寢其奏猷極論不可於是內侍劉友端等皆防官【案九朝編年哲宗元符三年二月斥內侍郝隨劉友端先是上諭曽布曰禁中修造華侈太過云云未幾逐隨與友端據此則友端之降官由於哲宗特見似不因蔣猷之疏與此書互異又攷汪藻所撰墓志乃此書之所本故均與宋史異】因命大書其疏掲之內侍省其徒皆側目【案宋史本傳稱猷論內侍省不臺察紊元丰官制楊戩不當除節度使趙良嗣不宜出入禁中上皆嘉納至掲其章內侍省據此書則所掲之章特涉內侍劉友端等其劾楊戩趙良嗣乃在此事之後與宋史互異與汪藻所撰墓志合】楊戩建節猷言祖宗時未嘗有此昨童貫首隳舊制當時士論不平上曰有非常之功則有非常之賞貫戰多不可以人廢猷曰楊戩何功上不答【案汪藻所撰墓志云公徐曰楊戩何功帝曰自朕卽位以來制作禮樂皆出其手亦非小勞公曰事塞其源則人無觖望若夫攀緣展轉人人有意外之得則所謂非常者反爲常矣帝稱善者久之與此書所稱上不答互異】趙良嗣獻平燕書除祕書丞猷言良嗣降敵狂妄不宜出入禁中孟昌齡父子専防河之任事久不成公私騷然猷劾其勞費無益範之才奉使淮南還言滁水有鼎可出發民畎水鑿山役不巳猷劾其狂妄𨿽上意先定不能盡從而猷言論風防凜不可犯僥幸者亦因之退縮最後極言東南應奉之敝乞一切罷去因論提舉兩浙常平徐鑄以糴本錢畀漕司爲制造費廣東轉運使徐惕以虛名羨財進奉後苑造作乞重寘典憲【案劾範之才及徐惕二事宋史本傳闕書】上怒遂罷言職丐去不可遷兵部尙書政和七年知貢舉攺工部吏部尙書以徽猷閣直學士出知婺州丐閒奉祠宣和四年起知明州以不樂應奉事復奉祠而歸【案猷於丐祠之後知明州復奉祠宋史闕書】七年以刑部尙書召至則兼資善堂翊善值敵騎犯闕城守盡力旣解嚴遷兵部尙書【案汪藻所撰墓志雲天子命公特表上皇時童貫總兵扈從有自疑心淵聖皇帝貶貫環衞竄池州因命公持詔往曰使貫退聴而毋傷上皇之心卿何以處之公頓首曰願陛下付臣勿以爲慮淵聖皇帝喜賜縑帛茗藥遣行公及上皇在淮陰言國事泣下上皇亦泣因請間言童貫得罪天下今朝廷正典刑惟陛下俯裁上皇頷之遂宣詔童貫卽日趨貶所公侍上皇還京師遷兵部尙書據此則猷之遷兵部尙書其功甚巨墓志序此事較宋史爲尢詳是書乃不載謹附錄於此】尋復奉祠建炎三年避敵於明州卒【案汪藻所撰墓志云建炎三年避敵明州明年十一月卒於昌國縣蓬萊鄕紹興三年於明州鄞縣翔鳳鄕隠學山之東岡】因焉年六十六汪藻撰墓志丁權字某金壇人唐末兵亂世爲金壇守將六世祖袗字徳祥弱冠值僞吳祖楊行宻討黃巢以勇應募戰多爲都押衙與田頵安仁義李神福皆爲行宻愛將常隨行宻攻孫儒相遇於廣陵儒兵眾而不整袗謂行宻曰當爲公破之出馬陷陣諸軍繼之儒敗被擒以功遷都知兵馬使行宻起羣盜性猜忍諸將功髙多見忌田頵安仁義相繼就戮袗不自安以病得歸求田問舍嘯傲林泉平生不殖貨不嗜酒不斥人非不掩人善故生於亂世而得明哲保身之義始仕僞吳歷五代至我宋幹徳元年卒年九十一權擢元祐三年進士第初任復州司理參軍有大獄累政不決能明其寃當路者喜而薦之再調宣州濰州都曹攺秩爲兗州教授入爲太學博士時二蔡用事將以校官私其親權不可蔡怒權聞之亟上章丐外除淮東提舉學事秩滿再除河北提舉學事知汀州卒在河北時俾其家築室所居之南以教子侄牓曰訓義用韓愈符城南讀書韻作詩歸勉之族之子侄爭勸於學多由科舉進孫明字子公閉戶讀書二十年家事坐廢手編事類曰千門萬戶凡百卷諸史通攷二十卷著直說五十篇兩舉於鄕以特恩補官老不可仕奉祠家居年八十嘉定中卒鄕裏私諡曰博雅先生

可久字嘉防權之族孫擢乾道壬辰進士第爲太平州蕪湖簿秩滿連丁內艱服除知揚州江都縣事以疾卒可久孝於親友於兄弟𨿽子侄亦未嘗名呼闔門之內如春風和气其涖官嚴而於民常求以寛之其臨財廉死之日家無所畱遺湯邦彥表其墓曰有宋亷吏云張慤字誠伯樂壽人家金壇元祐六年進士歷孟州錄事參軍錄事總財計異時河陽用度不足仰給漕司慤謂此不可常乃考覈財賦源流而剔除其蠧獘逾年郡計有裕漕司更賴其餘因行其法於他郡再調冀州錄事參軍攺秩就差河北都轉運司幹辦公事召對乞紓河北民力節中都財用且乞久專運使之任皆當時急務上納其言且戒之曰卿在小官中毎與監司爭議事公直聞於朝廷此節不可易防有以河北漕計爲言者陞秩再差河北都轉運使主管文字時州縣類以匱告慤悉取諸郡財糓出入之數爲之籍號曰河朔嵗計足用集其法以舊額總列於上析近嵗實出納之數爲一列於次又析嵗中不時移用之數爲一列於下凡三十四郡賦入之登耗利源之興廢用度之增損一開編而盡得之因得以通融有無遷北外都水丞先是河決冀州棗陽上埽害恩冀永靜滄民田慤修寕化舊堤以禦奔衝又起淸河兩埽疏雞河以導水勢使漸復故道明年果還北流復九縣民田以頃計凡三萬九千三百有奇嵗省調夫二十五萬又行視諸邑凡髙仰之地皆爲直堤又得民田六千六百六十餘頃信都埽距冀城不逺一夕幾潰居民奔走慤躬走堤上督役晨夕不休隄卒無虞郡人徳之秩滿代去已逾月冀人叩閽請畱不巳有防再任尋除南外丞又除都水監丞時孟昌齡父子並領河防宣和元年七月河溢濁流及汴慤附急置以聞昌齡劾慤張皇有防鐫官勒停且議逺斥防朝廷委官覆按如慤言卽日復舊職昌齡坐禠官一等除軍器少監仍編類河防書尋遷軍器監東西坊卒名監中率充役公卿貴戚近習之家慤一日追回千餘人從左丞王安中宣撫河北河東燕山府路道除龍圖閣河北燕山府路計度轉運副使陞右文殿修撰專措置水運慤言河北根本之地轉輸燕山公私匱竭所當深慮朝廷置不問郭藥師以幽薊叛慤亟請選將繕兵屯白馬守盟津爲王室之衞論者甚其言明年敵果犯闕河朔諸郡城守日久軍需悉仰於慤斂不及民旣而退師除尙書戶部侍郎欽宗議親徵爲行營隨軍轉運使金人北歸歷陳備禦之防朝廷不能用太夫人年益髙乞奉祠歸宣諭使種師道及諸司交章謂慤之歸是棄河朔遂除龍圖閣直學士河北都轉運使中原士人罹金人驅掠之禍挺身而歸者阨於防攘慤與之文移所至示賊皆得善達李公綱以宣撫使解河東之圍師次濩澤饟餽不繼議者欲令逺郡之民計戶輸金募開徳懷衛之民以爲運卒慤曰民力疲矣可重擾耶京畿諸路有免夫錢名爲嵗輸水衡實盡入吏之室若朝廷以咫尺之符許令移用公私濟矣詔從之劉韐軍潰井陘自是河北河東敵騎連結所至叛卒剽掠諸帥招之不從曰若張公招我則往慤遣常所親信諭之悉與俱來敵兵逼京城盡召天下兵分置四道總管大名北道也以大名尹趙野領之野檄諸郡兵集於大名姦人乘之白晝剽劫殺少尹機幕而下數人野稱疾不出郡人環府門噪曰得張侍郎尹京則可旣而副總管顏岐轉運副使張益謙等堅請攝府事慤不得已馳馬萬刃之中委曲曉諭取其爲倡者梟首於市下令曰軍士卽歸營壘保甲卽歸聚落不則賊也皆斬卽日內外帖然敵人自魏縣渡河鉦鼓之聲動地居民惶懼慤率士卒晝夜嚴守備敵攻西北急公命守陴者曰射彊弩齊發連殪三領敵知不可破引兵而南髙宗以大元帥開府於相慤以相金人往來之衝卽遣將士防迎行府至大名趙野一日稱疾愈欲自以都總管將兵入衞慤聞之喜甚授之器械兵甲厚犒三軍以勉其行【案宗澤自大名入援在靖康元年十二月此書載野將兵入衞尙在前而宗忠簡公集有約總管趙野入援書時在靖康二年二月以十二月前入衞而次年二月猶不前進合此二書與宋史野本傳相證其逗𨖻月日可以考見】先是除慤延康殿學士大名尹兼北京畱守郵置不通野行旬日命始下欽宗蠟書趣兵解圍而野將兵去已逺乃約知磁州宗澤舉兵入援得義兵三千人卒萬人部勒啟行魏之父老遮道泣涕請畱曰百姓恃公以生忍棄之耶慤不則請於大元帥府府檄慤復畱【案宗忠簡遺事云戊子公提兵二萬發大】

【名此書稱慤與澤約啟行卽其時也時康王爲兵馬大元帥以十二月丁丑自相州至大名庚寅始發大名如東平此書稱東平百姓就大元帥府請畱慤當在庚寅之前矣考遺事載十一月乙丑大元帥府下諸路勤王檄云右札送中山府陳延康享伯知河間府黃潛善知冀州權邦彥知徳信州梁祖知洺州王麟知深州姚鵬知磁州宗澤知徳州滑彥齡知棣州趙闕知博州孫振知慶源府裴汝明知保州葛逄知覇州辛彥宗知安肅軍王徹等準惟中山慶源受圍不得通余悉受檄據此則河北諸路無不被檄獨不及慤蓋此時諸路勤王師俱節次至大名防合慤尹大名獨備衝遽故不檄之入援耳大名百姓請畱慤本與十一月乙丑檄意相合故得遂所請也慤未嘗奉檄而乃約澤入援以遺事與此書相證慤之忠勤彌爲顯著是皆宋史本傳所未詳謹附考於此】時諸路勤王之師大集於魏資用不給慤請於大元帥以京東河北鈔塩鐫平日之直十之二令商賈輸金於魏給鹽於靑滄諸池從之方京城路梗商賈願入金於務者咸畱滯不通鹽久不至價增數倍至是官又損直商賈輸金恐後軍用以饒慤從容應變公私兼濟大率類此已而聞京城失守慟哭不食分遣義兵邀敵歸路𨿽嘗少有克防顧事勢巳去無所用力大元帥畱濟鄆間累表勸進髙宗卽位南京以戶部尙書召旣入對首言帝王之道在知人陛下初載尢當明辧忠邪忠邪判則治亂分矣及請省吏員罷內外官之非舊制者上皆納之慤在大名糾集居人使五兩相比謂之巡社協力以衞鄕井盜不能侵因編類成書以進謂唐府兵之遺制無事則執耒以耕有警則荷戈以戰得用兵之實而無養兵之費後弗果行議者惜之尋除同知樞宻院事仍專一措置戶部財用【案李綱建炎進退誌稱一日上批出遷汪伯彥知樞宻院事而除張慤同知余因對奏云云上乃止後二十餘日竟除慤兼總領戶部財用然則同知樞密命凡再下與此書詳略互異】上面諭曰周以冢宰制國用唐領鹽鐵宰相職也慤頓首謝禦營司建以爲副使時襲承平之舊凡張虛名以蠧經用者一切汰去扈蹕至維揚拜尙書左丞乞開講筵以輔聖徳先是䢐徠石介著唐鑑其要謂姦臣不可使專政女後不可使預事宦官不可使用權慤得其印本繳進之未逾月拜中書侍郎力裁幸恩以立政本戚裏有援舊比以求者慤引仁宗朝杜衍故事乞諭以張慤不肯權幸屏迹時西北之兵盡屯行在所挽運芻粟修繕營廐力勞而費倍慤請加搜揀分屯諸鎭有方士自言能作黃金以濟國用在廷或主之慤曰帝推赤心置人腹中用成中興之業顧可以幻金賞士乎上是其言慤自居政府綜理庻務接納中外雞鳴而興夜分不寐他相視成而已有勸以息思慮養精神者慤曰國勢如此遑卹吾身一日都堂棟折卜者曰爲國棟梁者當之是夜有大星隕於正寢明日薨實建炎二年五月二十日享年六十有四海內士識不識皆爲流涕上震悼賜塋地金壇縣上元鄕望張之原慤在州縣時與溫人許公景衡厚旣登政府極力薦引慤在中書景衡爲右轄葉心謀國他相忌之乘慤在病擠許於外去國未百里亦得疾慤忽見許於家迎坐語如平時許亦見慤於舟翌日皆以訃聞聞者異之明年三月南渡上語鎭江守臣錢伯言曰張慤在朕無此行移蹕建業次鎭江親書祭文遣使祭其墓謂慤謀畫盡忠遇事敢諌亮直之節朝野所稱朕適此南巡行經墓所嘆音徽之如在顧宿艸之已蕃昔唐太宗徵遼東而卹魏鄭公之家明皇幸劍南而祭張九齡之墓朕之此意不愧前人又明年詔曰張慤進由直道不幸早終昨過鎭江已祭其墓今聞其家復被劫掠朕甚閔之可賜銀五百兩度牒十道以卹其妻子稱朕不忘舊臣之意又詔曰張慤忠實剛毅盡心王室淪沒之後念之不忘夫相子負薪優臣致誚袁安之善慶鐘累葉令三省與其子差遣又嘗謂宰執曰張慤古之遺直也其他嘆美悼念之辭不一備載國史紹興元年翰林學士知制誥王藻援張方平在翰林日爲宋祁請諡故事爲慤請賜諡忠穆子瑜及孫皆以疾仕不達

王厚字處道詔次子以父功除大理評事【案宋史厚本傳稱官累通直郎蓋散官也與此書除大理評事異東都事略與此書同】紹聖初上方略請經理西事遂攺武階【案東都事略本稱厚由大理評事易武階爲禮賓副使佐熙河府帥與此所云攺武階正合但宋史及東都事略均於厚旣佐熙河府帥之後始載厚與河州守將王贍獻議復吐蕃故地前乎此不見厚有經理西事之請據此書則厚先請經理西事乃始攺武階與二書前後互異】不數年收復鄯湟元符有棄地之意坐事貶【案宋史本厚旣平轄正隆贊二酋朝廷進厚東上閣門副使知湟州後以二州不可守乃以畀隆贊而貶厚右內府率再貶賀州別駕東都事略稱坐貶監隨州酒稅再貶賀州別駕郴州安置與此書所載貶官互有同異】崇寧中起知河州遷熙帥再復棄地又入廓州拜武勝軍節度燕京畱後能以防信結戎心不事殺戮終致趙懷徳來降崇寧五年召還京師【案宋史及東都事略本厚旣節度武勝軍明年羅薩爾復入防新疆大震厚坐逗𨖻降郢州防禦使已而諭降趙懷徳復武勝軍畱後召還提舉太乙宮此書不載祠官蓋從其略】卒贈寧逺軍節度使禮官議諡恪敏詔以奮忠許國似其先人賜諡莊敏有奏議三十卷

﹤史部﹐傳記類﹐總錄之屬﹐京口耆舊傳﹥

欽定四庫全書

京口耆舊傳卷七

王彥融【子萬全萬樞孫遂】

李健

王澂

莊必彊

張忞

張綱【子堅孫釡】

王彥融字炎弼江州人韶之孫居金壇父宷以林靈素譛死靖康攺元彥融時年十九徒步走京師上書訟寃召對命官紹興初授廬州錄事參軍防壽春守將外叛檄權府事以勞進秩已而宣司洊委偏將輒攝守皆畏敵遁去彥融募鄕兵據芍陂以距敵城賴以全辟湖南安撫司幹辦公事時湖湘盜賊蜂起檄彥融出討未幾悉平帥憲上功授儒林郎帥憲復論奏以爲賞不當功繼被旨攺合入官事定而武岡軍所駐東南第九將兵唐明等以衣糧不足據城稱亂【案燕翼貽謀錄云元丰四年二月乙夘詔東南團練諸軍爲十三將淮東第一淮西第二浙西第三浙東第四江東第五江西第六湖北第七湖南第八全邵永第九凖備廣州應援福建第十廣東第十一桂州第十二邕州第十三此書所稱第九將蓋全卲永團練軍也燕翼貽謀錄又稱團練軍廩給特厚與禁衛比絕異他軍以此條証之卽知怙恩之足以生亂與宋兵志亦可互攷】帥復檄彥融權軍事先是盜賊紛紜武岡守嚴甚至是賊反資以爲用彥融度不可勝則散賞牓使自相攜貳唐明等果自疑率首領約降旣降而知我師之弱議復中變彥融乃單騎造城下諭以逆順禍福賊悔悟啟闗請降彥融卽入城視事一軍以安復被進秩之賞知平江府長洲縣中間權崇徳徳淸又嘗從奉使兵部黃敏行之辟皆有可紀授無爲軍通判秩滿知栁州未上擢知楚州撫摩雕瘵招納新附井井有條敵騎南牧通判徐宗偃先事奔避至揚州妄制使之命令焚燒城內外屋宇彥融誓死不可事聞宗偃罷黜加彥融直敷文閣敵退除淮南轉運判官兼隨軍運判時戎馬初定帑庾一空大軍數萬仰給夙夜盡瘁僅免乏興以是屬疾丐閒主管臺州崇道觀起知雅州未上卒【案劉漫塘集稱朝請大夫直敷文閣淮南轉運判官彥融蚤著孝行後守山陽以捍冦功擢本道使者始徙居潤之金壇可與此書相證惟是書載彥融於丐祠之後更起知雅州乃卒漫塘集第書淮南轉運判官蓋以彥融未之雅州任耳】彥融亷而喜施貧而好事所居之巷廣不盈車屋宇隘漏僅蔽風雨門無一金之入而食客常滿𨿽無以稱其求而爲之宛轉借助不遺餘力嵗遇大比辟艸堂於所居之後集裏之秀民與其子同捨肄業躬自勸奨是嵗上名春官者五人彥融二子預焉時以爲盛子萬全萬樞

萬全字必勝一字通一父任出官授揚州髙郵尉淮東總領所幹辦公事總轄常州鎭江府戶部酒庫皆以故不上監戶部余杭酒庫期年之間補負課七萬餘緡羨利猶以萬計以憂去服除辟眞州楊子簿調臨安府錄事參軍京尹王佐深知之孝陵嘗有所嘉奨佐曰非臣所及錄事王某爲臣言之攺秩知紹興府會稽縣代還爲湖廣總領所分差襄陽幹辦公事通判舒州擢知辰州近辰之蠻有楊氏者負彊爲患萬全因其大酋之亡析其族爲三其患遂絕居民有陳氏者挾廢契廣占民地爲一郡患萬全逮之獄破其姦三嵗大比士子附試常徳疲於往來萬全爲創貢闈請於朝得自賔貢郡人徳之代還猶未七十上章告老萬全與人恭遇事居官有康稱嘉定癸酉卒年八十有一葬丹徒白兔山萬全子遇見科舉類

萬樞字贊元父任爲平江府昆山尉秀州崇徳丞攺秩知滁州來安縣【案漫塘集故知吉州王公墓志曰來安政旣成郡以全椒令闕政龎檄公暫往來安人遮道不可郡俾兼治之與此書僅紀來安詳略互異】淮南路轉運司幹辦公事當孝廟升遐光宗禦極弔賀之使相屬計臺職護視適以故去萬樞以寮佐攝承比六七往反以辦治聞通判建康府知興國軍【案漫塘集故知吉州王公墓志謂公進貳建康防其子逢及遂俱以妙年貢籍言者以爲私劾罷起知興國軍此書於知興國軍之前不書論罷與墓志詳略互異】方承平時防河之卒賦衣淮西之蘄黃蘄黃轉市於興國因以爲賦絹以端計四千一百錢以緡計萬三千皆有奇更太守數十不能去萬樞當臨遣之時亟以是請禦史亦繼上章【案漫塘集故知吉州王公墓志載此事謂公臨遣次亟言之敷奏剴切上意感悟退又白禦史禦史繼以請據此書但云禦史亦繼上章似禦史之請不由萬樞之白者與墓志互異】詔蠲其半余令郡以他賦代輸且命漕臣補助悉不取之民郡人徳之秩滿擢知吉州道儀眞卒於舟中實開禧乙丑萬樞常言安而行之者仁者之事我無能焉庶乎利而行之勉彊而行之者於宗族親戚咸有恩義族弟孤男賴以立家葬金壇白水塘

遂字去非先字潁叔西山眞公謂曰子志於道而慕戰國防士非字也爲攺去非且序其說其先來於江之徳安熙寧樞宻韶公之髙祖也樞宻生著作郎寀著作生淮南運判彥融運判生吉州太守萬樞吉州生公公生十有一能應舉十四伯兄逢試江東對防抵韓侂冑與王徳謙考官舒璘劉三傑石宗萬並寘選中諫議李沐聞而大怒謂公父私屬監試劉大臨皆劾罷逮赴後省覆試公與兄方勇往不試徑駁放旋以吉州任子恩銓中主富陽簿後三年逢中第又三年公亦第仍赴富陽任而吉州卒伯兄亡公奉母治喪盡禮致師訓諸弟爲女兄擇對孝友之行著聞服除而侂冑誅死參政衛公徑以前事白堂差教授楚州當開禧兵火後繕治黌捨招集生徒士風頓還淮東敵退民歸嵗適苦旱條救荒事冝上之臺郡旣而權倅制使丘公崇楊公輔皆以措置給糴委公黃公度開江淮閫羅致幕中建防畫平湖海餘寇淮西有雄淮軍虛費諸郡朝議畱屯以省餽運公白制閫凡田多者以正月下旬縱遣使得春耕田少者四五月麥登乃遣歸使有以續食其不預歸者攺刺黃公以其說復於朝行之所在帖息嵗省緡錢四百萬米斛三十餘萬幹辦淮西總所漕使眞公徳秀倉使李公道傳共議捄荒事悉咨公民多全活攺秩知當塗縣丁母蔡夫人憂除喪服期年不忍求仕親朋勉之注授知溧水易山陰縣多貴近公一切繩以禮義莫敢幹撓盜起江西閩中公陳弭盜六防四要赴樞宻院稟議幹辦審計司差知邵武軍兼招捕司參議【案此書載遂知邵武軍之前更歷楚州教授知當塗溧水山陰三縣宋史本俱闕書又案宋史遂本載遂安輯閩寇在紹定二年攷宋季三朝政要載紹定二年閩寇晏頭陀夢彪嘯聚汀郡特除陳鞾爲提刑招捕使此書稱遂兼招捕司參議蓋佐陳鞾捕賊也與三朝政要可以互證】公至郡賊巳破城公爲榜曰已歸業者前事勿問除賊首外不殺一人捕殺賊首補官給賞賊首出降免罪補官獲賊諜釋其桎梏各付榜文使歸諭賊復散榜以招四縣流民凡自言不系從賊者各給憑由俾之歸耕乃爲郡城守備塞旁蹊小徑使民旅俱由大塗過渡入門置歷攷察發鈔賑濟就爲保甲以防姦諜引樵溪水環城南以入白渚由城東城北入於溪因壕土爲壘於是東南北三面水行山中城在水內西山屯兵爲隘亦引水環之山髙盡見數十里外廂禁舊軍與新招軍料簡教戰於是盜知不可復犯矣提禁軍及淮兵親行討賊諸縣令爭效命擒賊渠劉安國等斬之【案宋史本傳載紹定二年福建宼擾甫定朝廷選廉能吏勞來安集以遂知邵武軍蓋第於寇定之後命遂爲善後之計而巳據此書云公至郡賊巳破城則是逆熖方熾不得云宼擾甫定矣此書云提禁軍及淮兵親行討賊諸縣爭效命擒賊渠劉安國斬之據此則捕寇甚急又非止勞來安集而已與宋史本傳互異又案宋季三朝政要載陳鞾至州籍峽常民兵申乞調淮西精兵五千人救援淮西制置曽式中遣將陳萬以三千五百人來卽此書所云淮兵也此書所云擒賊渠劉安國蓋卽晏頭陀之黨與三朝政要亦可互證】史衛王薨鄭丞相淸之佐天子更化首以奉常簿召公公知道將行矣函單車入都六日除監察禦史【案宋史本傳載遂知邵武軍有安撫功未幾言者以遂妄自標致邀譽沽名罷攺知安丰軍遷國子監主簿乃遷太常寺主簿拜監察禦史此書於召爲奉常簿之前不書罷知安丰軍及遷國子主簿與宋史詳略互異】與洪公咨夔並命首疏論決於進君子退小人則撥亂底於治決於進小人退君子則由治趨於亂君子小人之勢相持未決而治亂混並未分𨿽百君子而一小人終於以小人而害君子則天下之似治者適階以爲亂於是首疏劾余天錫再疏劾趙善湘鄭損陳三疏又劾善湘諸子並其黨與余逮事藩邸趙鄭陳故相之肺腑腹心久任方面以功自詭者公連疏及之於是人心震悚朝綱精明羣枉之黨傾眾正之路辟矣公又上疏論士大夫心術之歷數十年膏肓之疾若寵賂若貪墨若姦回若嗜進請以所言風告列位若有不悛者臣當執官刑典憲而枚劾之自是所論劾甚眾姦黨爲之一空史嵩之制置京湖公劾其原起於故相自固之謀太宻以兵權付其子弟畏用兵之念太甚惟知以貨賄遺外裔除右正言上面諭聞卿山陰之政甚嘉邵武之功甚不易自卿入臺臺綱振起皆卿之力朕讀髙宗聖政見趙鼎在臺中率僚屬振風采一時甚賴其力朕之賴卿亦然除殿中侍禦史劾李知孝梁成大莫澤乞行追竄並論趙至道畱元英罷任因口奏曰前者防陛下以趙鼎事髙宗者勉臣臣觀趙鼎爲臺諫論事四十餘疏見之施行者三十六𨿽鼎多所建明寔由髙宗能受盡言見之行事抑臣聞趙鼎所長在辧別君子小人之際願陛下恪奉紹興五年以前爲法以八年後爲戒旣而復論嵩之欺君誤國之罪因言王檝之來只當令在建康毋使外裔小臣容易入都窺見國家虛實又乞令喬行簡奉內祠未幾上以禦札付臺諫以史衛王有定防功自今勿復攟摭以全大體又邊耗急欲復起史嵩之亦以意諭公公繳奏乞收回禦札並止嵩之且以去就決之【案宋季三朝政要載淳祐四年詔命史嵩之起復其同時上疏論嵩之特著名者凡有黃濤劉應起徐元傑黃愷伯金九萬孫翼鳯何子舉翁日善趙與寰盧鉞劉鎭十一人又載寶祐四年上欲復用嵩之詔除觀文殿大學士遂致仕與前執政恩數蔡抗奏乞收回恩命三學上書攻之遂依前致仕卒此書稱上欲復起史嵩之與寶祐四年事正合此書載遂乞收回禦札與蔡抗乞收回恩命亦相類而三朝政要載諸上疏人名氏最詳乃獨不及遂繳奏事據此書可以正三朝政要之闕】入對又乞守更化初意時楊恢孟珙亦陰主和議私與敵交且請守江公並劾之謂當以戰爲守時巳宻召襄帥乃遷公戶部侍郎公旣出臺而更化之初意遂轉移矣公在臺院逾兩年屢擊鉅姦凡所論奏皆國大務有十疏不置者有自初至終言之者彈劾幾七八十人𨿽婣舊不之私所以羣陰退伏海內豹隠之賢次第而起有鳯鳴朝陽之風而朝廷光明俊偉庶幾夫元祐之盛至今追想而不可復得者大抵自公發其端也差知遂寧府攺制置四川陛辭猶論和之不可恃戰之必可守且謂臣逺去闕庭猶不敢忘忠愛者君子小人之辧是也諸葛亮出漢中上表言親君子逺小人此乃討賊興復之第一義惟陛下念之遂行而蜀士之黨鄭損者居中沮止之攺知平江府下車首以崇學校寛民力抑豪彊爲務會兩倅及縣令賦詩勉厲之時詣學親爲諸生講說吳中理學始興知寧國治績尢著知建寧【案宋史本傳及元至順鎭江志並載遂知平江之後歷知慶元府太平府泉州溫州寧國府而後知建寧與此書詳略互異】以邵武平寇威惠入人者深百姓自衢界爭以香花迎拜幡旗擁衛以至府城公昔與漫塘劉公俱從黃公直卿遊至是思爲師門扶墜緒首詣攷亭拜文公祠又欵謁建安書院延見諸生闡訓詁作孔子燕居堂以明宗指俄除江西帥【案宋史本傳遂知建寧之後歷隆興府太平州又復知隆興府兼江西安撫使與此書詳略互異】歸塗次建陽士友爭迎講書道邵武至鹿洞皆爲諸生講說請提舉太平興國宮自是不復出矣居鄕猶爲士友日講魯論中庸太極圖西銘諸書殆徧邑有社倉本公與漫塘所共創至是又悉所餘買圩田二百畆以爲經久之利焉起家除權工部尙書未及造朝而薨年六十有七積官至龍圖閣直學士通奉大夫賜諡正肅公凝重堅正純篤仁厚自奉之薄有人所難堪者所歷三郡每罷燕設卻饋遺歸塗不買一物士之遊謁者未嘗有所與故能所至充足而於崇教化修學校則一無所靳所著書有論語說讀大學中庸記孝經說及諸經講義奏議槁葬金壇上元鄕之白水塘子曰文子女嫁漫塘之子汝進寶祐丁巳郡祠於學教授東陽孫繼學奉安之詞曰端平之元化瑟初更公與洪公召入松防知道將亨不俟駕行君子小人首疏辧明正色張膽風生帝庭眾正路辟星聚雲蒸羣邪迹掃雪晛霜零朝綱尊隆海宇霽澄曾未幾時黨軋朋傾一解而防鳯不再鳴至今善類慨想典刑爰訪遺像繪以丹靑植之風聲以詔後生

李健字子建泗人來居金壇擢大觀三年進士第主霍丘簿就任差舒州教授任滿差靑州教授未上除辟雍正防罷辟雍攺太學博士除祕書省正字陞校書郎尙書戶部右曹員外郎防罷右曹亦值京城之變流離在外建炎中差知宿州復值禦營司差王進攝守罷奉祠紹興二年差淮西提舉茶鹽事未上攺知廣徳軍任滿差充淮西宣撫司參謀官在任除直祕閣知廬州尋準尙書省札子依舊充參謀官未幾兼都督行府轉運判官兼提防屯田公事六年差知宣州七年差知和州皆弗果上十年奉祠十三年以言者差監徳安府在城酒稅十四年再奉祠卒健有能詩聲方未遇時與秦檜遇於金陵年少气盛不能相下以是坐廢

王澂字彥輔金壇人大觀三年登進士第爲江寧府句容縣尉時江賊盤據洲島刼掠行舟民旅不通郡檄澂及鄰邑尉防合諸寨兵收捕而督以郡官澂度賊黨皆亡命非可力勝乃別其卒爲二俾羸弱者束葦泛輕舟而前伏於別浦期以甲夜舉火向賊比夜舉火賊以爲官軍且至盡銳以出澂以巨艦載壯勇乘其後兩陣之間金鼓交震賊進退失據倉皇不知所爲悉就擒遲明同列猶有未知者因相率連銜上功而督捕官巳以實聞澂遂以賞攺宣教郎澂意不自安欲僅攺初品官而推余賞於同列不報防令闕當路就辟民安其政時茅山道士劉混康笪靖之介中貴以干時好奉詔興元符萬寧宮縣供土木之役稍愆期防則斥辱隨至澂以義折之民賴以寛混康死勅葬山南當道築亭設卒守防一日有樵者憇其下守卒縶以吿澂曰安可以一死道士故妨吾往來之人卽釋樵夫杖守者且械以徇自是其黨禠气不敢肆橫秩滿差通判歙州甫就道而卒弟尙友字必先用累舉恩出官監臨安府稅院吉州龍泉丞龍泉素難治尙友通練邑民宜之秩滿民相率走諸臺借畱部使者察其誠聞諸朝遂畱再任秩滿辟贛州興國令不就遂歸老從弟資深遊太學升上捨以易學爲時所宗旣免省歸防常潤合兩州開舉塲羣從彊令入試亦占首選與澂同入對大廷中乙科以羸疾不臚唱而歸臥病積年政和七年卒族侄維字唐傑擢紹興二十七年進士第終黃陂令族孫康字伯壽有孝行嘗論金壇水利謂洮湖舊有八十一浦口實受荊城延陵丁角薛步四源之水今所存惟二十有七皆淤塞不通盍訪舊迹浚而深之下流無壅則水不爲害人以爲當晚以特恩授鄂州咸寧縣尉未上而卒卽今嶽陽諸王之族

莊必彊字弱翁金壇人擢大觀三年進士第授婺州蘭溪尉用賞攺秩調太平州繁昌縣丞知處州麗水縣坐方臘寇境內守備不整罷宣和五年差知明州奉化縣建炎二年差知湖州武康縣皆有治聲紹興三年差知紹興防稽縣未上有以上薦者得防召赴行在除太常丞六年除尙書兵部員外郎七年七月移度支員外郎上言聞廬壽間有警蓋將臣入覲敵人乘間渡淮上之師頗有離次而去者必有姦人陰間以誘我師願詔諸將悉以實聞母有所諱上感悟卽詔開都督府丁外艱十年九月除祠部郎官十一月除右司郎中罷歸起知常州與倅貳引嫌俱罷未幾卒【案劉漫塘集故衡州判官莊承直壙銘稱松年祖必彊擢進士第爲尙書右司郎官終朝散大夫與此書以知常州終互異】葬縣東五里曰橫堰【案必彊子芑芑子松年俱葬金壇之路莊亦見莊承直壙銘】

張忞字處文金壇人政和二年擢進士甲科五年再中博學宏詞科入朝歷學館紹興初爲中書舍人罷未幾卒忞平日制行欲平不爲茍異靖康間陳公東上書歷詆時政忞非之以爲君子思不出其位東以言得罪忞爲賦挽詞有勇期探虎穴狂乃犯龍鱗之句紹興初駕幸京口思東之忠贈卹有加而忞顧於此時以順防黜議者以是知制行之難

張綱字彥正金壇人幼無兼侍父以家務委之晝躬幹濟夜則讀書以舉貢貢辟雍升太學試內捨上捨皆第一政和四年釋褐授承事郎玉音宣諭張綱三中首選可特除學官蔡京與司文柄者不協後累月始除辟雍正明年除國子正時蔡京用事士無大小皆出其門綱初賜第旅進一見後絕不往六年除辟雍博士召對首論用人當別邪正不然恐小人得志邀功生事又論奢侈之獘由人主躬行不至皆切時病上攺容嘉納除祕書省校書郎明年罷奉祠宣和二年依元丰法並祠祿罷三年再除校書郎兼修國朝防要朝廷議遣童貫蔡攸宣撫朔方綱上疏引易大君有命開國承家小人勿用必亂邦也以諫不報【案九朝編年宣和四年四月命童貫蔡攸帥師巡邊鄭居中力陳不可此書又載張綱上疏云云可以補九朝編年所未備】尋除著作佐郎五年爲屯田員外郎時王黼秉政綱疾之𨿽同寮以職事見亦托疾不往一日上取班簿指綱名謂黼曰此人馳譽文塲行實相稱可與近上差遣黼尼不行七年攺司勲員外郎其冬北敵渝平兵及畿甸率同列晝夜乘城比解嚴乘城者遷秩獨愧不受靖康元年欽宗登極以親疾丐歸除兩浙路提防刑獄陛辭上宣諭知卿不阿權貴操守方嚴比歸甫浹旬卽頒召命大臣傳上意欲以長風憲力辭得請及聞二聖北狩遂移病棄官建炎元年髙宗登極駕幸維揚祗召未行再除兩浙提刑紹興二年攺江東以戎馬初息民瘼未蘓徧巡所部多所罷行州郡常餽毫髮不受公廨所列什器亦全而歸之召爲左司郎中三年正月兼中書門下省檢正諸房公事二月除起居舍人五月除中書舍人兵興以來史事久廢詔趣論譔而祕書權輕闗防稽失建言乞依祖宗故事委大臣兼領遂爲定制四年除給事中申舊制以裁幸恩凡挾有勲勞者皆不得騁人服其公兵荒之餘民窘衣食奪攘以茍旦暮事定而仇怨告訐無巳時綱奏乞截日蔽囚後有告者勿受報下咸欣然若更生防戍卒有奉文書至瑞昌縣者怙勢爲令所囚主帥訴之令坐罷綱直令寃不報自以不得職丐祠提舉江州太平觀五年除徽猷閣待制繼丁內外艱執喪盡禮秦檜雅知綱賢數從所親問無恙且怪絕弗通問所親馳報綱不答越嵗又詢及之所親懼勉之曰縱不求福安可待禍綱曰吾少不幸值王蔡用事尙不爲屈今齒髮巳衰俯首何爲卒弗與通尋上章請老二十五年檜薨上躬覽萬幾圖任舊人不閱月落致仕召赴行在除吏部侍郎尋兼給事中二十六年正月兼侍讀尋權工侍二月權吏部尙書五月金國賀生辰使敬嗣暉入見奉詔館伴嗣暉謂其副曰我自幼聞此公姓名今尙在耶執禮恭甚彗出東方詔士庶實封言事【案宋本紀彗出東井時在六月則井星至西方矣與此書所云彗出東方異東方或爲東井之誤又本紀不書求直言此書足補本紀之闕】由是言者猥眾綱言求言不可不廣聴言不可不審蓋恐疎逺之人銳於納忠有彊出新意取便一時而悠久有獘上嘉嘆尋除中大夫參知政事時其子堅巳爲國子監簿亟請罷任予祠以革近世大臣進任子弟之獘自是宰執子弟皆引嫌初秦檜以嚴刑峻法鉗天下更化以後務行寛卹綱以頒降重復官吏不能盡行百姓不能盡知且慮其間或自相戾乃建議令有司刪煩撮要得八十餘事鏤版宣示由是徳意下達貳政期年政事多所建明必歸功同列人物多所論薦必歸恩君上以衰丐歸章相繼五上上察其誠乃曰卿先朝老臣出處可觀今之求去蓋欲全進退之節豈可以朕故妨卿然卿筋力尙壯當爲朕臥理一郡綱懇辭上曰比年執政無善罷者宜勉爲朕行以彰朕體貌大臣之意遂除資政殿學士知婺州陛辭之日問異日所以爲治之要甚悉且曰舊徳去朝相見無日意淒然不懌旣下殿仍宣坐賜茶至浙江亭登舟矣復遣中使賜禦札一封通犀帶一條蓋自秦檜當國援同巳者爲執政稍逼巳則斥逺之故有朝爲執政而暮若旅人者比公之去上恩繾綣而一時縉紳上自宰執下至百執事皆送別江上冠蓋之盛南渡所未有至婺奉行寛大惟恐不及本州嵗以綾羅輸內庫逋負重積綱奏除之又增大禮買羅之直民迄今被賜在郡按令受祿婺境工於織羅比歸家人不識尺寸旣數月曰可以休矣遂上印還家築亭曰喜歸一時名士多形賦詠三十一年上幸建康道出京口朝於行在所上慰勞加厚孝宗受禪復召赴闕固辭乃免詔所在州常加存問仍賜羊酒乾道二年以疾薨年八十四有華陽集四十卷書解三十卷六經辧疑五卷確論十卷告猷集三卷聞見錄五卷瀛州倡和八卷而書解尢爲時所尙業書者必稽焉綱篤行君子事親孝親沒追慕白首不衰祖母在堂再乞以妻恩回授初郊任子以奏叔父旣謝事許上其子若孫三人奏羣從從侄有旣受命而夭者復以郊恩官其弟繼又念曽祖之後惟一人未仕亦以郊恩奏之其意以爲巳之祿秩皆先世之澤故欲與先世之後共之自起家至貴田不加益曰先世之業能保守足矣何以多爲居母喪時有谷千餘盡以貸貧民旣而焚券曰吾以代世俗緇黃之費若施予足以資冥福亦庶幾矣子堅孫釜

堅字仲固郊恩補承務郎再擢紹興甲戌進士第監臨安府新城稅楚州鹽鎭江貨務門徵二職闕至不上鹽甫上卽歸皆以無兼侍不忍去親及湯公鵬舉爲禦史中丞薦爲臺簿父綱亦以耆徳召父子聨舟東上時以爲榮引嫌攺國子監簿防綱晉參大政遂畀祠祿語見綱傳綱解政除太常寺簿數月以親養諗通判建康府闕至復丐祠連丁大艱率禮無違服闋除將作監丞攺添差通判常州秩滿差提舉福建市舶陛辭之日上歷言舶司之獘且問經畫所先對曰臣敢不率之以身繩之以法上稱善明日宣諭宰臣謂遴選得人到任一以嚴自律治藥須乳香亦畏不敢市朝廷嵗降經總制錢及度牒博買乳香數常不足堅請貨務自今變買乳香並畱錢十之三專充本錢自是本錢有餘舶商無滯三佛齊番首致生銅求造瓦於泉州歸以飾佛寺朝廷從之堅言是欲並緣以泄銅寶詔以銅還之舶商懾服以勞加直祕閣故事舶司任還不該奏對上聞舶司治迹特令內引堅奏疏謂朝廷以度牒買乳香乳香多積無益度牒多出有害乞毎嵗量度所積以爲買納之數又奏乞免抽解畨藥上曰卿在泉南措置舶司極齊整前札所陳當令大臣與卿商量後札極是是日禦批付丞相葉衡張某札子甚合朕意乳香非要物且欲住買卿可與詳議明白衡以堅所議入奏上大悅進直寶文閣知泉州兼提舉舶司巳差下提舶蘓峴堅滿日赴上堅謂郡與舶司體實相制兼官非便辭極力峴始得上而於陛辭之日戒以每事必與張某商略堅聞之益感激自厲到任蠲宿負翦逋冦扶弱抑彊爲旱禱至徒行十有五里應期澍雨初紹興間閩部行經界法獨汀漳泉以冦阻自是因循堅奏行之民以爲便而寓公多不悅從中沮止堅亦以目眚丐祠除江南路轉運判官【案容齊三筆云余於江西見轉運判官張堅衣緋張嘗知泉州紫袍矣是書載堅除江南路轉運判官在知泉州之後正與容齊三筆合江西蓋屬江南路】時方救荒擇所部廉明吏爲局官講明於上俾局官各擇所知奉行於上故所行無非實政又以爲議所以予之不若寛所以取之蠲所部租以石計四十三萬二千錢帛稱之民持布帛竹木果實入市並除其稅居一嵗興元擇牧難其人遂畀帥節在興元教閱義士勸課農桑惟日孜孜郡境髙卭多苦旱漧有水出褒谷從髙注下漢曺相國作三大堰資以漑田利周四縣夏六月三堰俱壞丁夫不可驟集而義士不可擅興堅曰擇禍莫若輕與民以廢堰而饑寧帥以擅興而罪卽出伍符起義士身自督役不旬日三堰俱復民甚徳之而堅以勤瘁得疾八月除戶部郎中四川總領視事甫旬日卒

釜字君量早孤以綱廕入官綱秉政與父堅同時引嫌請祠綱罷政告老仍丐祠歸養不調者十餘年好學工文屢中鎖防試主管江東安撫司機宜文字通判饒州淳熙五年擢進士第知廣安軍不赴知興國軍池州除湖南提舉廣西運判加直祕閣知廣州初在江東佐知府劉公珙行荒政有勞秩滿進便宜十事孝宗嘉之興國旱繕廢陂築水櫃三十八所自是磽瘠皆爲膏腴承平時黃河築掃市士卒之衣於興國南渡不蠲反易衣爲錢責以嵗輸民以爲病釡請於朝欲除去未能則捐公帑之嬴以代下戶之輸至池州首蠲諸邑負租錢十二萬緡米數千斛又罷無名之額八萬餘緡旣田裏樂生則又減徵以惠來者新武備以戒不虞收屋僦魚租以養士節燕遊餽問以資士之薦送者湖南檢覈常平札建社倉防水災修水利惠民有局安養有方杜差役之紛爭許絕戶之立繼衣食皆足惠利無窮而又以其餘閒訪問名徳之後如劉公安世之孫胡公宏之子皆薦進之以厲風俗廣西二十五郡山嶺重復道無居人驛鋪相望動以一捨行者無所憩息人或暍死每二驛增其一建屋鑿井植以佳木具器用置傳卒募民耕旁近田以食其利仕於嶺表貧不能歸者創出嶺錢以資遣之鹽法屢變農末交病初許客販而富商壊於變法稅戶困於抑配及攺爲官販則患額太重乃計諸郡嵗鬻實數奏以爲額而蠲其送使等錢十餘萬緡至今稱便復興安靈渠馬援李徽故迹漕運灌漑兩得其利廣東沒入吏貲以糴米得五萬斛時浙右饑有防富民入粟補官因勸諭冨民又得四萬斛悉航海達行在所都城糴價爲之立減罷苗米余耗凡下戶皆得合零就整命關市無得並緣收米麥薪炭之徵籍廢寺產業嵗得錢三千緡米千五百斛以給士大夫之以喪歸者其不願歸者立廣恩館以居之士之試禮部給道裏費視池陽加倍遂爲定式比去猶蠲屬縣負租二萬九千餘石以他錢補之召還除度支郎中淮西總領過闗入對畱爲尙左郎中遷右司擢殿中侍禦史諫議大夫兼侍講遷兵部尙書徙禮吏部兼侍讀除端明殿學士簽書樞宻院事以疾奉祠歸薨

欽定四庫全書

京口耆舊傳卷八

湯鵬舉【孫邦彥】

譚知柔

劉公彥

禇籍

袁孚

湯鵬舉字致逺金壇人九嵗從鄕先生杭夷甫受易有問於夷甫者曰貞者事之幹何謂也夷甫命諸生以意對鵬舉曰事不正不立木無干不生夷甫大奇之未冠入學遂貢京師試上捨第一擢政和戊戌進士第調建平分寜簿轉常之晉陵丞攺秩知太平州當塗縣屬郡兵俶擾官吏遇害賊相戒獨不入鵬舉之門安撫使李光聞其事一見如舊盡付以安集之且曰知縣在此吾無憂矣師饑以來富者無餘貲而貲算不除和買絹額視他邑倍蓰鵬舉析物力之出於貲與產者爲二欲諗於朝獨以產計會梁汝嘉爲戶部侍郎故甞同寮毗陵知其賢將薦之鵬舉請以此易薦汝嘉爲之奏陳減和買十之六追呼期集揭片紙於門無敢後者聼訟敏決一見姓名狀貌輙記不忘咸以爲神明禦史劉大中問江東父老空縣自言邑有賢令大中上其政詔增一秩任滿召對論帝學中庸至誠之道上意嘉納差通判紹興府不旬日攺知廣徳軍先是敵將入境徙郡帑以避敵去而守藏吏幹沒紿曰盡爲敵有前政置不問郡計弗支自劾去鵬舉至而疑之未及逮問有告者盡得所失亡時諸將擁兵所至騷動有道廣徳者鵬舉遣人諭之曰是不滅此報天子何擾吾百姓爲坐忤主將罰金然自是兵帥亦知畏戢攺知饒州政成難其代增秩因任以直祕閣知江州時朝廷囚大將嶽飛於獄其下反側不自安有逆謀【案宋史嶽飛及張浚秦檜諸於飛旣下獄後並不著飛部下更有逆謀事金陀粹編與宋史同王明淸揮麈錄載王俊誣首張憲反狀云憲使俊往說飛麾下姚瀾王綱張應李璋諸人而亦不言諸人與憲合謀則卽當時所誣爲謀逆者飛部下亦止張憲一人耳且在飛初觧兵柄之時至於飛旣下獄未聞有他將謀逆也此書云囚飛於獄其下有逆謀與史互異】鵬舉知其將董先忠義直入軍見先使捜軍中得首謀者戮之餘悉按堵董先亦率其下拜且泣曰生我者父母全我者公也除淮東轉運判官敵初通好送迎使者防致金繒禮文程式皆所創定移知常州陞本路轉運副使問民疾苦罷行恐後自潤至杭往來苦徴稅之頻鵬舉奏非州縣而徴商者皆罷鎭江諸邑秋稅布豆折估嵗增命定其直澄汰所部吏無所顧望曰吏不奉公民之蛇虎也存而庇之爲害滋大而或者猥欲以是爲陰徳過矣妻蔡氏卒從班或因對及之上曰廉士也贈銀絹三百以葬蓋前所未有擢知臨安府曰害政者吏壊法者貴近也首治吏而抑貴近姦民屏迹遷司農卿使北庭聞金主遇弒中道而歸時天下事皆先白秦丞相檜然後上聞鵬舉歸抵盱眙獨以奏上檜怒出知婺州加直顯謨閣閱十月進直龍圖閣知潭州兼湖南安撫時全州武岡間洞丁侵掠省地帥甫壓境吏抱具按以前鵬舉問此何文書何不俟入州而後呈耶吏魁以溪洞事急對鵬舉曰吾不能細讀汝讀其切要者吏乃取二郡失利及前帥申不可深入之狀讀之鵬舉曰止吾當思之行未十里二郡申賊大入官吏駭愕鵬舉不顧旣入州上事如常儀有間乃索文案一過目卽械吏魁付獄根究與溪洞交通謀亂仍差官籍其家盡得其往還書問及金帛等又逮所與交通人於衡州卜肆得吏親筆曰今使非昔比多以錢帛來囑內外仍出重兵乃可以成事卽置吏於法而飭二郡合兵討蕩洞主楊再興聞之亟斂兵歸悉還所侵地叩頭請罪一日部使者請間曰某軰在此久不知吏魁之姦公甫至何自知之鵬舉曰吾以情察之方吾之始至也則張賊勢以懼我及吾視案籍而色動凡官兵破賊之狀則隠而不言吾以是知之皆嘆服以爲不可及郡帑有玉帯其直巨萬秦熺欲得之鵬舉具實直以白熺怒攺知紹興諷言者論罷奉祠嵗余起帥廣上親擢知平江檜語曹詠曰平江擇守非我意也及論罷更化初以殿中侍禦史召入對首論君子小人不可不辧上曰朕以臺綱付卿卿其盡力復灑宸翰有親除公正之士以革前獘之語刻石臺中尋遷侍禦史拜禦史中丞一時憸黨排擊殆盡朝廷爲之肅淸熈丰以來以常平財谷専戶部右曹立法嚴備宣政間移用略盡邦本以搖至是司農寺丞王炎請以州郡見管常平錢糴米赴行在而戶部郎官鐘世明亦請下諸路嵗解陳米十五萬石鵬舉言其不可詔黜二人言仍鐫其秩良法賴以不墜自余奏疏𨿽多大要欲威福之權歸於上告訐之俗易於下明薦舉以取實材久任使以責功效戒朋黨以肅班列舉閒廢以振滯淹給閒田以養退卒省浮費以寛疲民咸中時病兼侍讀造膝從容宻以建儲爲請上曰朕豈敢忘耶且以有定論普安郡王天姿不凡气象尢異但太母言及皇嗣事則爲之不樂卿其少待鵬舉曰聖心巳定宗社之福也時外廷實未有知者知紹興庚辰舉貢一洗徇私之獘所防多滯淹時號得人除參知政事進知樞宻院【案此書載鵬舉除參知政事進知樞宻院事在紹興庚辰知貢舉之後考宋宰輔表鵬舉以紹興二十七年丁丑二月戊午自禦史中丞除參知政事八月進樞密院事卽於是年十一月癸未以資政殿學士提舉洞霄宮其除與罷均在丁丑下距庚辰凡三載此書乃書在庚辰之後與宰輔表互異】會臺吏有罪上顧宰臣曰自湯某入政府臺中事頗不理鵬舉以一時臺臣皆己所薦欲上章自劾未及發臺臣有知之者反與新進者比而攻鵬舉以資政殿學士奉祠金師抵江江面以采石爲重起知太平州時王權已敗李顯忠未至亮營楊林江表震動鵬舉被防卽行厲將士人人思奮防虞允文亦至遂成采石之防事平復請老以歸乾道初薨年七十有八諡敏肅鵬舉姿稟剛勁風采峻整故其中外踐咸有威望其知貢舉屋嚴整後皆不能及云孫邦彥俊彥

邦彥鵬舉孫字朝美以祖防入官主昆山簿未上中乾道壬辰博學宏詞科丞相虞允文一見如舊除樞宻院編修官允文宣撫四川辟充大使司幹辦公事明年允文薨方允文之入蜀也以恢復自任所攜賞功之告自節察防團以下無慮數百金帛稱是比其薨也守防愼宻以逹於朝邦彥實主之時孝宗鋭意逺略邦彥自負功名論議英發上心傾向之除祕書丞起居舍人兼中書舍人擢左司諫兼侍講論事風生權幸側目上手書以賜稱其以身許國志若金石協濟大計始終不移及其他聖意所疑輙以諏問禦筆具藏於家使金還坐貶淳熈末復故官歸鄕裏其才益老朝廷將収用之未幾卒邦彥性開爽善談論樂施與少時頗有積谷盡散以拯鄕黨之饑平時周人之急惟力是視南歸坐貧自譬幹義井云

譚知柔字勝仲金壇人擢政和八年進士第【案元至順鎭江志知柔政和二年進士第與此書政和八年互異】授宣州太平丞攝令久有能聲秩滿調防州興化令巫以術惑民知柔發其妖妄屏絕之人服其明知江州徳安縣衡州茶陵縣徳安賑饑有方民徳之茶陵秩滿將去矣值盜劉賔王起黃岡據險守要官軍不能下有薦知柔善可代者奉防往說仍以兵從知柔曰事不辭難事君之義也聞命卽行旣至度賊愚無知且其勢方張未可以空言說乃與禆校宻謀乘機掩襲冦遂就擒以功攺秩會邵州境內武谿洞賊常出沒爲害當路奏辟通判邵州軍州事賊聞其來相語曰譚茶陵來矣卽散去有防召赴闕除宗正丞兼權禮部郎官尋除刑部郎官大理少卿最後除左司郎中未下攺授祕書少監【案南宋館閣錄知柔以紹興八年四月除祕書丞八月遷刑部員外郎據此書則知柔未嘗爲祕丞特爲祕書少監與館閣錄互異又考元至順鎭江志亦云譚知柔終祕書少監與此書合】以疾卒葬縣西彊塘之原生平喜爲詩尢長於絕句如晚醉攜笻過竹村數家殘雪擁籬根風前有恨梅千防沙上無人月一痕低昻緑樹春驕我偃蹇靑山气壓人逺山故作低眉恨好鳥能爲緩頰聲多爲人稱誦號華陽居士集

劉公彥字彥輔密人家金壇少讀書宣和六年客海州通判觧世京家明年山東盜賈進擁眾逼淮朝廷遣使招安率不生還最後命世京行世京難之公彥請代因直抵賊營諭以逆順賊喜聼命會辛昌宗提兵討之軍敗身沒賊曰是賣我將殺之公彥曰嗟乎吾得從酈生遊地下死不恨賊後知不相爲謀復善遇之且願奉約因降首領五十八人盜眾數千捨兵而農者十萬餘人郡守錢伯言與提舉常平潘良貴上其功勅授嘉州文學【案宋本紀祗載錢伯言上平賊功不及潘良貴可以此條補其闕】建炎二年魏鉌知海州所部懷仁縣鄰敵境數入侵掠鉌檄公彥權縣事公彥知弓兵周彌者與敵通斬以徇敵不敢近賊張遇劉尙書犯海州公彥率勇士七百餘人破之城下招討韓世忠回自淮陽其後軍李彥先叛掠船百艘引眾數千據東海鉌復倚公彥討之公彥搏戰重傷爲賊所得環之以刃曰汝能使海州降卽釋汝不然令汝肉骨異處公彥僞許之執至城下大呼以告城中曰努力城守賊兵無糧勢不能久賊挺刃反下公彥曰吾本討賊乃爲賊獲今死晚矣豈復顧惜賊服其忠勇遽自斂刃刼之以過東海遣人還扣城以公彥意取其孥太守以下泣送之妻王氏盡散其家所有曰毋以資賊獨攜二子及孤侄行賊幽之古寺飯以麥麨公彥語王氏曰我死汝不可辱於賊寺有井極深是汝死所也王氐曰諾每賊召公彥王氏輙率子侄坐井旁以俟變賊以公彥威信在人更欲托之軍事公彥以死辭一日偕衣冠十餘輩載酒訪之欲伸前請且以刃脇之指堦下小松曰是不可用當斬去公彥不爲動因請賦松詩蓋欲以觀其意公彥應聲曰誰植蒼官近短堦靑靑不肯雜蒿萊他時若有風雷便防向南山穩處栽賊知不可彊而止會敵據海州時時抄掠東海賊死戰以拒公彥因說彥先曰公等本朝廷軍馬僅一攻海州他無大過今數與敵戰勝不爲功敗則身死而又軍無見糧𨿽勝弗支計無拙於此者今楚圍方急爲公等計莫若出舟師觧楚之圍朝廷捨過錄功富貴未可量彥先感悟委軍聼命至楚一戰敗敵鎭撫趙立卽就便攺公彥宣教郎奏辟彥先淮軍鎭撫使就差公彥鎭撫司參謀官還守東海敵遣戰艦數百精鋭萬人趨東海公彥逆知之出奇兵與戰擒其將徐聚等十餘人盡得其舟自是數與敵戰未嘗敗北通商恵工用度寖饒民樂其生四年敵復圍楚州公彥與彥先率舟師破之孫村浦彥先乘勝欲以舟師赴楚公彥謂水淺不可入不如淮口彥先不從舟膠敗績彥先死之公彥収餘軍轉戰七十餘里得歸東海未幾詔赴行在所遂以舟千餘兵數千趨朝今采石水軍是也紹興攺元被防屯秀州靑龍鎭以防海道賊孫誠聚眾刼擄郡守鄧根檄公彥討之誠請降収其眾屬麾下除江東安撫大使司幹辦公事督李進彥水軍捕江冦冒暑溯流運漕不繼公彥料孫誠軍必叛宻爲之備不數日果叛手斬誠殱餘眾於茅浦江行遇賊郭大刀餘黨李遇等三十五人眾數百盡擒之曰此敗羣羊畱之無補軍實縱之必爲民害盡斬於小焦賊邵淸謀擾建康師呂頥浩分遣耿進李進彥水軍討之而公彥提舉公彥以戰艦橫江賊不敢進乃降浙西帥劉光世【案宋本紀紹興元年五月辛亥水軍統制邵淸叛圍太平州壬戌劉光世招降邵淸六月癸未邵淸率舟師至鎭江甲戌復叛己丑邵淸犯江陰軍之福山遣海州鎭撫使李進彥中軍統制耿進率舟師會劉光世討之據此則遣耿進李進彥討淸在淸叛後凡十六日此書序耿進李進彥討淸乃在淸叛之前與宋本紀互異】公彥曰賊在江東而降浙西此欲詭計以入海爾疏利害於光世不聼【案本紀及劉光世邵淸據通州光世招降之據此書不稱光世招降但書淸降與本紀及光世詳略互異】邵淸至鎭江果順流而下追捕不獲光世愧悔乃請於朝借公彥提舉水軍措置捕賊公彥沿檄巳過池州頥浩被防津發浙西公彥以前言不用難其行頥浩貽公彥書曰公在軍中累年輸忠竭力眾所共知今朝廷以水賊邵淸侵擾浙西正賴左右特出奇計克淸大憝軍中豈可無劇孟也公彥不得巳領軍赴鎭江順流七百餘里一日而至光世得之大喜邵淸望風請降【按宋本紀紹興元年十月己巳王徳招邵淸降不書公彥與此書異】冬十月葉夢得帥江東趣公彥歸【案宋本紀九月丙申葉夢得爲江南東路安撫大使此書稱十月與宋史異】光世不從辟公彥浙西宣撫使司幹辦公事仍舊提舉水軍奉勅授添差通判鎭江軍府事時倉廩空虛軍無糧交相攘奪光世不能禁從容問計公彥曰兵以食爲本無食則死人豈束手就死其叛亡固宜因進足食足兵之計光世卽檄公彥權府事調度給足軍民妥安二年呂頥浩都督軍馬至鎭江前軍道亡遣將王靑追捕公彥上書曰使人捕盜不若使人不爲盜養兵之食旣足爲盜之心自銷頥浩事無巨細必咨而後行制置使仇悆上殿奏公彥之功乞加召用一月之間詔凡三下光世武人直奏云鎭江大軍屯札若去通判劉公彥如失劉光世左右手乃止秋八月除知眞州以宣司委公彥措置収捕海賊餘黨未赴十二月某日以捕賊溯風江行失舟而沒年五十七公彥自宣和七年以招安賈進功補官以說李彥先功轉至承議郎自後間關兵中六七年屢有戰功未嘗受賞嘗作古鏡詩曰平生膽气忠於國顧爾何曾照膽明蓋亦有諷其爲人剛正有大節料事明審臨機勇決期以忠義取功名故陷賊者再而不屈妻王氏同陷賊營亦以死自誓先公彥沒於江上子三人長曰簡易從公彥出入軍中劉光世欲以勸士奏廸功郎公彥曰兒方童稚何功效之有奏不上次光世名之曰堯叟上一字與光世諸子同示親之也許奏以官以父功未錄不敢受第三子𦇤褓育於族人劉刺史家公彥輕財重義死之日家無餘財軍民爭致賻乃克斂以光世命就金山寺地卜葬遷王氏祔嗚呼忠義如公彥功多如公彥生不得一日離行陣死不得一官庇子孫可痛也矣可痛也矣

禇籍字彥文金壇人祖廷堅字季長登元祐六年進士第爲太平州繁昌丞棄官不仕時人髙其隱操籍紹興五年擢進士第爲池州靑陽尉秀州崇徳令攺知靑陽縣事嵗滿召赴行在除禦史臺檢法官擢監察禦史明年除工部郎中言者指爲前樞密湯公鵬舉之黨罷奉祠歸老於家靑陽賦稅特重鄰邑貴池上田一畆八升靑陽一斗九升中田六升下田四升靑陽一鬥七合幾於三倍蓋自南唐李氏以是邑爲宋齊丘食邑齊丘厚斂以自私江南平上版籍於有司以爲經賦歷二百年無能有所更定籍自爲尉知其事及爲縣請爲當路言之當路上其事詔以十分爲率蠲二分半至乾道間或申前說遂再蠲之發端實自籍始靑陽人至今徳之袁孚字仲誠金壇人劉公子羽知鎭江館之門下所從遊者卽忠肅公洪也紹興十五年省試第二名實詞賦首選授宣城尉攺揚州教授以憂歸服闋教授常州攺秩待次諸王宮教授初令教常州時知州梁仲敏適以憂去官吏率觧體孚曰事上有常禮不應以去畱二其心且緩急人所有寜能恝然若路人乎獨奔走不懈爲之經紀後事纎悉曲盡追送越境而後反仲敏徳之宮教未上會仲敏由諫議大夫去國陛辭上問可爲臺諫者仲敏以孚對卽日召見除監察禦史孝宗卽位除右正言時徳壽宮建小人附會用事者規利百端而髙宗不之知孝宗不敢問小臣甄其姓者獻宅爲酒肆大閹梁康成者實主之涓日張設事極猥臺諫聚議以爲不抑其初後有甚焉者非所以光孝治欲遂白髮畏禍輙止孚曰臺諫天子耳目事當論是非安可顧利害明日上殿奏疏大意以爲陛下以天下養何至使羣小猥如此上怒麾去不視孚手其疏不退上亦徐察其忠好謂之曰卿豈不知父子之間人所難言孚曰臣但知父有爭子則身不防於不義因委疏殿上而去明日出知溫州事聞梁康成等大懼凡所張設一切徹去未幾過宮髙宗從容問言者姓名孝宗具以實對且曰所言謬妄已罷言職補外矣髙宗惜之曰業已補外何不優與職名是日命下除直祕閣制云古者三諌不從則去去之以義非以爲髙也爾拾遺諌省言罔攸伏何恙靡巳而求去之果麟符之寵延閣之華玆云眷懷旌爾諒直爾其勿替於義尙勉嘉猷尋遷江東提刑廷議以刑侍召而孚死矣議者謂兩朝授受之懿所以焜耀史冊終始無間言者孚有助焉

欽定四庫全書

京口耆舊卷九

顧奎

張縝

侯晏

崔耕

李拱

趙善澤

劉防慶【子宰】

顧奎字應文丹徒人防徙金壇好學篤行後進師尊之心地坦夷不立城府而著太一兵機一書凡二十篇以天道參人事極其機變自防淳澹不蓄妻子行年六十猶有嬰兒之色而所著歌詞淸新綺麗散入筦弦遇人無少長貌必恭气必和而達官貴人一語不合輙拂袖去紹興中故人有位樞近者念其貧防戚方統軍京口以奎托之戚甫至卽遣人迎致辭不往戚不得已自往謁之謝不見戚慮孤樞近之托則饋以尊酒緡錢各百曰以代防幣奎對使者曰歸語而主吾家金壇以汝比賊故里之老防肝腦塗地吾書生恨不食汝肉安能受汝遺乎使者懼不敢聴亟負酒幣歸三舉禮部一入太學俱不第乾道中以特恩對大廷授迪功郎縣尉未上淳熙初年卒

張縝字彥智丹徒人後徙金壇其先自灃陽來居祖子方由進士第歷知臨潁冦氏丹稜開封四縣光化軍判建昌軍以太常少卿奉祠卒塟丹徒長樂鄕王安禮爲作墓志縝少嘗與詩僧仲殊唱酬蘇軾見而稱之以祖廕入仕爲平江府長洲宿州臨渙尉亳州永城丞建康軍節度推官攺秩知廣徳軍建平縣江寧府溧陽縣二邑之人皆徳之以親老不樂逺宦乞監延陵鎭所居金壇距延陵無兩舎逺奉板輿往來從容祿養荏苒五年蓋不知其地之僻位之卑時之久也代還擢軍噐監簿再嵗爲丞恬靖自守誓不登權貴之門故連嵗不遷以親疾告不報而歸有防放罪旋丁內艱服除通判和州倅和之明年當金師大入盜賊四起實攝州事時承平日久守備闕然縝聞故將王逸坐廢僑寄郡境卽以禮致與議城守賊至輙敗時京東西諸郡俱爲盜區獨歷陽孤城堅守聞者駭嘆郡發勤王之師縝以主憂臣辱義不徒全欲提兵入覲百姓遮道不得前京城失守諸道潰兵入境動以萬計縝勉以忠義資以餱糧濟以舟楫皆投戈南渡復爲善良及受代郡人詣闕丏畱而縝以疾得奉祠去去未兩月而城陷後賊帥張遇受招赴闕時宰問識張和州否遇對使此公在某等安敢輕犯其境耶朝廷熟其治行差知和州力以疾辭防錢塘軍變事定而守倅須才以縝通判杭州縝不敢辭至未兩月再差知和州兼淮西兵馬都監有防不許辭避旣渡采石和之士民驚喜感泣扶老擕防闔境出迎旣下車令不煩而民畏兵不試而盜息以疾三上祠請最後有防以和州正賴守禦不許丏閒明年翠華南幸敵騎扣江州路絕淮揚屯兵輻湊郡下眾號數萬動輙乖忤人情惴恐潰將王徳者亦擁眾扣城縝察其可用單騎出見與論王室之艱危握手號慟徳遂感奮願效死軍費不給移用貢緡數萬僚吏更諫縝以身任罪眾莫得云時敵寨近在六合烏江之間而賊黨張立張彥輩眾各數萬直抵城下縝與王徳晝夜攻守卒殱賊黨敵亦望風退卻明年春發王徳全軍赴闕除縝直祕閣淮南西路提防刑獄公事縝去未幾和復爲酈瓊所破夏四月召赴行在陞直徽猷閣知壽春府兼管內安撫使以疾未行秋七月攺知揚州主管淮東安撫司公事時駐蹕金陵恃揚爲屏翰朝議難其人乃命朝臣公舉宸翰親防其名比入對存撫甚寵且以奏疏切於事宜掲之通衢縝旣受命遄驅赴鎭不復過家秋八月至郡承兵火之餘戶不滿百縝招徠有道流民麕至商旅阜通冬十一月敵帥烏珠陷建康長驅入浙所至郡邑一邑奔潰明年春尼瑪哈復遣托云貝勒等自楚進圍揚州以爲聲援朝廷知縝力不能支詔許退保鎭江而縝誓以死守火及北門亦屹然不動敵不能克遂至眞州時趙立守楚薛慶守髙郵所部皆握兵武臣難於控禦縝傾誠待之問遺不絕間以捍敵之功來告卽爲保奏旋被上賞以此維揚有警諸郡樂爲之助夏四月烏珠回至鎭江爲韓世忠所困【案宋本紀建炎四年三月丁巳金人至鎭江府韓世忠屯焦山寺邀擊之又考金本紀天防八年三月宗弼及宋韓世忠戰於鎭江不利則是烏珠已於是年三月回至鎭江爲世忠所困矣與此書所云夏四月回至鎭江爲世忠所困互異又考宋本紀四月甲申韓世忠駐軍子江要金人歸路屢敗之烏珠走建康丙申世忠及烏珠再戰江中世忠敗績蓋世忠於四月再敗烏珠乃更爲烏珠所敗耳金本紀於四月但書世忠敗績不書烏珠之敗蓋沒其實明尹洙宋元史質並沿金史而誤此書稱四月烏珠爲世忠所困以考金史及宋元史質又爲覈實矣】諸將莫有應者惟縝自揚遣師控扼要處使世忠專意江面𨿽烏珠以計遁而世忠所俘獲亦不可勝計迨回蹕防稽方知維揚尙守上意嘉嘆進直寶文閣郭仲威自陷平江引兵而北所過殘虐旣渡洲縝卽單騎見之輸以腹心仲威感其義駐兵城下秋毫不犯七月召還朝行次毘陵維揚卽陷趙立薛慶死之【案宋本紀建炎四年七月庚辰薛慶及金人戰於揚州城下死之九月丙辰金人攻楚州趙立死之據此則立之死也別由楚州之陷亦不在七月此書稱維陷立慶死之並二州之陷爲一事與宋史互異】縝以國勢之危積憂致疾歸臥彌年遂丏休致紹興攺元疾有間除知建康府充江南東路兵馬鈐轄仍命入對旣至宰相前期入白上曰是向知揚州人物修偉者耶防昭慈升詔趣之官縝感上知益思捐軀報效始至當敵人及冦盜蹂躪之後井邑蕭條財賦窘匱縝至未幾卽葺城隍治宮室廣儲聚以俟時巡時劉綱王冠提軍駐外邑互相吞噬境內騷然縝至卽還劉綱於舊鎭而納王冠於城中由是二人之爭得息縝自攝守和州時得疾後𨿽旋愈而頻年屢作至是復上章丏祠亦防朝廷議置大帥於金陵十二月除提舉江州太平觀明年九月卒塟縣西方山之原年六十三縝度量豁達意气誠篤飲酒至斗不亂與弟紱友愛甫得任子恩卽以及之有司不可至於懷牒泣訴持表扣閽得防特依所乞縝旣沒妻子猶奉治命以遺恩官紱之子早嵗連蹇不偶未嘗有滯淹之嘆晚節受任於危難之中奮不顧身三典防府子弟皆在機幕朝廷許上守禦功差次行賞而終不掛諸子名其間平居不問生計𨿽衣衾亦無餘前年陛對乃治裘袍歸而封緘曰畱以送終竟以是斂其操尙如此

侯晏字齊彥金壇人家世京兆萬年父恪建炎中遊宦南來紹興十四年始奠居晏爲人矜莊言動不茍字畫勁正喜爲詩尢長於古樂府以風流文雅受知當世王侯之家爭館致之父任入官注嶽祠監鎭江大軍倉門淮東茶鹽司幹辦公事行在文思院未上卒有文集藏於家

崔耕字莘父丹徒人後徙金壇早遊上庠文名籍甚升上舎擢紹興三十年進士第【案元至順鎭江志耕登紹興三十一年進士三十一年非科期此書得之】再爲郡教授攺秩知江州徳化縣淳熙八年卒於官無子耕資稟淳厚多讀書知古今故𨿽場屋之文皆有本源授徒金壇寓舎從之遊者多決科云李拱字應辰金壇人其先唐宗室家唐誥數十散在族問禇遂良李林甫姚崇宋璟諸人書名誥尾字皆掌大墨色如新紹興十二年其族父巨源字元通由舉首擢進士第文名盛於一時拱擢乾道五年進士乙科爲平江府常熟簿再調鄂州咸寧令未上丁內艱服除調臨安府臨安丞淳熙十一年再中博學宏詞科後三年卒於臨安【案元至順鎭江志拱登進士第淳熙十一年再中博學宏詞科歷常熟簿鄂州咸寧令臨安丞卒於官據此書則調臨安府丞之後始中博學宏詞科後三年仍卒於臨安較至順鎭志爲加晰】拱博學彊記其詞科試文該洽富贍後來所不及臨安秩滿且召試矣未及而卒

趙善澤字守道寓居金壇登乾道五年進士第任平江司戶湖州錄事參軍自少莊重端慤不妄言笑未第時貧不自聊鬻妻裝具得錢百緡出貸市人計息以自給榜帖甫及門卽盡蠲之忍貧以待祿執親防所居堊室足不履閫閾妻疾立戶外使人問狀而已燕居獨處儼然持敬如對賓客朋友𨿽亟見揖必恭𨿽小夫孺子皆接以誠意左右圖史司馬程張氏之書不去手以劉向列女傳等日使妹與其妻諷誦宗室子孫官有廩餼戒無得預族人有冒禁以幸利者輙戒門以絕鄕之先生長者皆願與之交扵朋友忠告不倦後生有過失輙自愧恨曰得無爲趙君所知耶【案劉漫塘集吉州王使君夫人蔡氏行狀云使君有畏友曰趙君善澤嘗爲湖州錄事防軍淸介直諒夫人常以過從之疏數驗使君之徳進否毎二君相與款宻夫人喜見顏色曰庶矣其內夫子於善而警其失也可與此條相證】在官廉公不私莫能奪其守而疾惡良甚部使者郡守見必竦然起敬平江府添差司戶柴某貪濁善澤疾之反以見讒罪去爲錄事三嵗晝夜獄庭未嘗歸私室非休沐不謁竟以是得疾卒士論惜之

劉防慶字茂先六世祖守節值五季亂自滄徙潤居丹陽塟縣郭艸堰之東邑人張志其墓生日新日新生昱昱生瞻字去華試將作監主簿娶刁氏學士約堂弟縞之女垂死作偈語極超詣刻石於家南郭先生陳輔志其墓監簿生蘋字伯明入府學陞內舎娶邵氏樞宻亢之侄自內舎以上皆塟丹陽曰老村扶神丁義楊西內舎生杞字成徳卽居士之父始遷金壇塟方山之原初居士與兄嗣慶字繼先齊名友愛尢篤皆以文行爲鄕先生兄且死語居士曰吾家世塟丹陽而吾父母塟金壇吾與汝俱塟丹陽則子孫與吾父母之塋必疎俱塟金壇則吾先世之松楸又可知矣吾與汝分焉未幾兄卒袝於先祖故居士塟方山之麓距先塋五里居士之沒奉直大夫知吉州王公萬樞狀其行今不敢述恐累於私不足以光潛徳云子宰

宰字平國其先本滄州景城人國初徙丹陽其後徙金壇髙祖瞻安定胡先生髙弟主將作監簿曾祖蘋內舎生祖杞鄕貢士父防慶號云茅居士用累舉恩對策集英以公贈朝奉郎公天資剛大正直明敏仁恕其納善攺過之美興利除害之志與夫取舎之分明去就之明審已見於少而爲士之日嘗大書於壁曰困窮卽是亨通日肯爲毫釐枉尺尋蓋其趣操已早定矣兩貢於鄕俱第一其就南宮也親舊餽贐郡邑資送誓不以一孔自污登紹熙庚戌第調建康之江寧尉始至置三帙一曰受委以籍符移之至自臺府者一曰受詞以籍牒訴之闗於職守者一曰追防以籍帖引之下於鄕都者日治事已卽手自勾校吏不能欺而事無不理江寧巫風盛行公下令保伍互相糾察往往攺業爲農甲寅之旱帥守命救荒多所全活屢獲巨盜當上其功率拒不受賞𨿽一命爲尉毅然以百里風教自守帥守張公杓舉公之詞曰學爲有用事不詭隨初公與同志者嘆世道之薄相約終任不求舉獨公與上元尉朱睎顏終始不渝張公旣舉公因語之曰總漕以不屑幹已爲疑須君及門皆具剡上幸一往焉公謝曰某三年不求舉終乃求之豈不內媿其心外媿其友耶況以尙書有言而許猶須某及門而發亦非特達之知矣竟不往調眞州法曹掾臺郡倉庫皆法曹所領公出納明允𨿽太守不得専守有貪墨者屢延公以後堂之飲若將有所欲言酒二三行公輙辭去守將代去又爲具甚盛設且以家奴執事甫一酌薦書出袖間公力辭色厲言溫守竟不能私防漕司以朝防下州責有出身任人狀稱不系僞學不讀周程氏書方許充考試公曰平生所學謂何首可斷此狀不可得也遂獨不與差是時學禁嚴切上下迎承公知時不可仕而爲養不可已賦詩云錦城不似還家樂獨立津頭欲問船丁云茅憂服除入京黙觀時勢不樂仕領嶽祠以歸所至未甞覓舉非其人𨿽彊委不屑受嘉定更化以堂審召命且再下不至時相亦屢諷執政從官貽書挽公公峻辭以絕黃公度制置江淮屢書挽之入幕公曰君召不往矧可爲帥府屈辛巳之夏俄取考功歷題百餘言以述其志【案劉漫塘集有先祖十九府君墓志其末云官歷江寧尉眞州司法防興令開禧間入浙東幕病免此書於眞州司法之後不書防興令及官浙東幕當以墓志補其闕】自是束冠裳而髙閣之幅巾短褐種栁植蓮於云茅西偏之塘名塘曰漫自號漫塘病叟塘之湄有田數畝親課種藝結廬三間疎籬曲徑穴墻爲門不容車馬𨿽設常闗鄕曲親朋剝啄得通郡官行縣求見有逾墻而後得入者縣官非數四至不得見非數四見不往報謁其報謁也不乘車不具門狀惟一僕俱持刺曰邑民劉某拜見絕交中朝及四方通顯者書有先施者答緘具所自號稍尊則稱丹陽監司郡則曰部民獨章泉趙公以出處之合詩筒嵗時相往來常時以經史大義授子侄合裏之士友講學防課月有成規後生有賦詩者俯與唱和朋來逺方茍挾富與貴𨿽伺信宿不得見見則因其所挾而教告之志學之士執弟子禮𨿽辟易不敢當有可與語者充然各足其分館遇畱連不厭其久置社倉而糴估平創義役而爭訟息三爲粥以與餓者自冬䢐夏日食幾萬餘人而凶年免於死亡薪粟衣纊藥餌棺衾之屬皆汲汲經理如已之責某橋病涉某路崄阻𨿽巨役必捐資先倡而程其事公生理素薄而見義必爲有如此者他如定折麥錢額更縣斗斛如制之類凡可以白於有司利於鄕人者亦無不爲也上初卽位渴注名譽除令籍田辭攺通判建康府又辭除直祕閣主管仙都觀端平元年陞直寶謨且盡還磨勘嵗月使轉官【案漫塘集辭免除直寶謨閣宮觀及磨勘年月日第一狀稱三十年久侶漁樵姓名不入考功之籍而令計在家年月進秩則非所以序功與此書所云盡還磨勘嵗月可以互證】未幾除奉常丞需章五上郡太守以朝防趣行不得已勉就道【案漫塘集有辭免除直祕閣宮觀三狀又有辭免除寶謨閣宮觀二狀此書於他官遷擢皆書一辭再辭而於此二官皆不書辭以集考之當屬闕漏】至吳門拜疏徑歸一時譽望收召略盡當寧側席以問禦史王遂且俾宣諭除將作少監再辭未報鎭江防江軍作亂自邑而郊焚掠甚慘睥睨金壇闔邑奔避公獨與家人寧居激尉任事集近郭隅兵備之號令調給皆公主之事上聞朝廷援廣東近比以鄕郡屬公命出復寢除直敷文閣知寧國府皆不拜進職顯謨奉祠玉局至嘉熙攺元又令赴行在奏事謂諸子曰吾本以病棄官一臥三十年晚節末路少有不謹必爲萬世誚速死幸矣【案漫塘集有辭免令赴行在奏事狀此書載宰謂諸子曰云云蓋辭免時語也以集考之則此條益見根據】年七十四以疾終於家【案漫塘集辭免除將作少監第二狀有曰寶慶禦極有籍令之除又考漫塘集有辭免除籍田令第一狀有云年甫六十據此則寶慶元年宰年六十以此書卒年七十四考之則當卒於嘉熙三年】遺命斂以深衣大帶圓冠方履鄕人爲之罷市塟於邑之沙墅山走送袂相屬者五十里自逺來防者至無所館士祠於學農祭於社朝廷嘉其節賜諡文淸實齋王公狀其行謂公有平治天下之實材有恩濟生民之盛心使嘉定致之以輔寧考恭儉之資則十有七年之治必不但如今日所觀寶慶元禩致之以佐今天子英偉之略則十年水火盜賊之菑不治而自寢端平更化坐之臺閣之上則動靜有權操縱有度必能使君徳治道常昭若與士大夫更始之時以其本於踐履者可以推其事功以其著於家族鄕黨者可以想見其平治天下防齋袁公銘其墓亦謂其徳慮周宻才力精彊坐之廟堂可以躋世三代付之方面可以折衝千里而拔乎流俗銖視軒冕隠處三十年澹如一日二公非私且誣者天下後世所視以取信云所著書有文集三十卷語錄十卷藏於家子曰符曰汝遇汝進汝明

