

欽定四庫全書

史部七

敬鄕錄

傳記類三【總錄之屬】提要

【臣】等謹案敬鄕錄十四卷元吳師道輯師道字正婺州蘭溪人至治元年進士仕至禮部郎中以宋婺州守洪遵東陽志所記人物有遺闕因集錄其鄕賢自梁迄宋末毎人先次其行略而附錄其所著詩文亦有止著其目者明正徳間金革守趙鶴有金華文統十三卷蓋祖是書爲之然較之是書旣多復出復有闕遺如是錄載潘良貴矯齋記靜勝齋記答雷公達書君子有三戒說四篇而文統止載矯齋記及答雷公達書二篇刪汰殊無義例則是錄實爲博要金華代出碩儒師道所錄全在元人以前文獻流尢可貴惜若宋方符所編宗忠簡遺集師道謂不及見故集中封事諸篇此錄不載然此錄有贈雞山陳七四秀才五言一首方符所編轉未之及則亦足補其闕矣又此書編輯諸賢小猶在宋史未成以前故多有異同參互之事若謂梅執禮宻與諸將謀奪萬勝門夜入金營刼二帝歸範瓊以爲無益獨吳革與趙子方結軍民得眾數萬王時雍徐秉哲聞之懼使瓊泄謀於金師宋史及東都事略本俱不載其詳附見於此書又若宋史載嘉定十四年三月丁亥金師破黃州知州事何大節棄城遁死己亥金師陷蘄州知州事李誠之死之是錄載李誠之死事與宋史合而於何大節之遁則引劉克莊答傅諫議伯成書辧大節初防齊安官吏士民過武昌復自還齊安固守半月城破金師擁入大江死於赤壁磯下則大節實未嘗遁此事與宋史頗異亦可以資考證元好問中州集爲世所重以其詳於篇章並核於事實師道此書又豈出好問下歟乾隆四十六年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

敬鄕錄卷一

元吳師道輯

梁劉峻字孝標平原人隠金華山事見本傳及文選注孝標所自敍郡誌山之紫薇巖乃其講授處淸修寺卽故宅也峻甞撰類苑一百二十卷不傳世說注行世諸文間見文選獨山棲志一篇傳云其文甚美近出金華智者寺經藏函中人罕知者按栁子厚龍城錄記隠金華山者漢劉仲卿也愚考昔人謂龍城錄唐志無之乃王銍僞撰或云劉燾今志中敍近代江治中王徵士而不及仲卿尢足以表其妄也但其間有云帝鴻鑄鼎雨師乘煙山號縉雲者且三國以來處屬臨海縉雲爲章安縣地方不與婺相渉何爲引此赤松乃黃初平之號非神農時雨師竊謂吾邦以文名前代者實自峻始而此爲金華山作旣足證僞書之舛他奇古淸麗之語甚多不當以此微疵棄也山棲志

夫鳥居山上橧巢木末魚潛淵下窟穴泥沙豈好異哉蓋其性然也故有忽白璧而樂垂綸負玉鼎而要卿相行藏分糺顯晦踳駁無異火炎水流員動方息斯則廟堂之與江海蓬戶之與金閨並然其所然悅其所悅烏足謂毛衣瘡痏在其間哉予生自原野善畏難狎心駭云防朱屋望絕髙蓋靑組旦沾濡霧迷彌願閒逸毎思濯淸瀨息椒邱寤寐永懷其來尙矣矧專澨壤民欲天從爰洎二毛得居巖穴所居東陽郡金華山東陽實防稽西部是生竹箭山川秀麗臯壤坱鬰若其羣峯疊起則接漢連霞喬林繞防則春靑冬緑廻溪暎流則十仭洞底膚寸云合則千里雨散信卓犖爽塏神居奧宅是以帝鴻逰斯鑄鼎雨師寄此乘煙故澗勒赤松之名山貽縉雲之號近代江治中奮迅泥滓王徵士髙拔風塵龍蟠鳯棲咸萃玆地良由碧湍素石可致幽人者哉金華山右馬鞍山也蘊靈藏聖列名仙牒左元放稱此山云可免洪水五兵可合神丹九轉金華之首有紫巖山山色紅紫遂以爲稱靡迆坡陁下爲深陼防岏隠嶙上虧日月登自山麓漸髙漸進曲路廻隘魚貫而升路側有絕澗閙山喧壑俯窺木杪下臨無地栗栗危壑至山將半便有廣澤大川臯陸隠脈予之葺宇實在斯焉所居三面廻山周繞有象郛郭前則平野蕭條目極通望東西帶二澗四時飛流泉淸瀾微霔滴瀝生響白波跳沫洶湧成音漕瀆引流交渠綺錯懸澑瀉於軒甍激湍廻於階砌供帳無綆汲盥潄息瓶也楓椅楮櫟之樹梓栢桂樟之木分形異色千族萬種結朱實包緑果搖白蔕抽紫莖橚矗苯防捎風鳴籟垂條櫩戶布葉房櫳中谷澗濵花葩攢列至於靑春受謝萍生水動則有都梁含馥懷香送芬長樂負霜宜男露芙蕖紅花照水臯蘇縹葉從風慿軒逺眺蠲憂防疾丘阿曲陵眾藥灌叢地髓抗莖山筋抽節金鹽重於素璧玉豉貴於眀珠可以飬性消屙還年駐色不借雀文黃散勿用負局紫丸翾禽翔鳥風胎兩鷇緑翼紅毛素肉翠鬛肅肅切羽關關好音馴狎池園旅食雞鶩若乃魂日伺辰響類鐘皷鳴蚿曙聲象琴瑟猿薄霧淸轉飛防乘煙永吟嘈飅喨悅心娛耳諒所以跨躡管籥韜軼笙簧宅東起招提寺背巖面壑層軒列景防宇淩空博敞閒虛納祥生白左睠右睇仁智所居故碩徳名僧振錫云萃調心七覺詆訶五塵郁烈戒香浴玆定水至於薫鑪夜爇法鼓旦聞予跕履摳衣躬行頂禮詢道哲人欽和至教毎聞此河紛梗彼岸永寂熈然若登春臺而出宇宙惟善是樂豈伊徒言寺東南有道觀亭亭崖側下望雲雨蕙樓菌榭隠曖林篁飛觀列錢玲瓏煙霧日止卻粒之氓嵗次祈仙之客餐星髓吸流霞將乃云衣霓裳乘龍馭鶴觀下有石屏聳峙中扄刻削頗類人工濯流潨瀉渀湧決咽電擊雷吼駭目驚魂寺觀前皆植修竹檀欒蕭飋被陵緣阜竹外則有良田區毗通接山泉膏液郁潤肥腴鄭白史漳莫之能儗致紅粟流溢鳬鴈充厭春鼈防擅碧雞冬�味珍霜鵽角巾升於邱嶺短褐出自中園菀蔣逼側溪湖菅蒯駢塡原隰養給之資生生所用無不阜實藩籬充仭崖巘嵗始年季農隙時閒濁醪初齊淸觴新熟則有田家野老提壺共至班荊林下陳樽置爵酒酣耳熱屢舞讙呶盛論箱庾髙談谷稼嗢噱謳歌舉桮相酬人生樂耳此懽豈訾若夫而衣耕而食日出而作日入而息晚食當肉無事爲貴不求於世不忤於物莫辧榮辱匪知毀譽浩蕩天地之間心無怵惕之警豈與嵇生齒劍揚子墜閣較其優劣者哉

古風

自昔厭喧囂執志好棲息嘯歌棄城市歸來事畊織鑿石窺嶕峣開軒望嶄崱激水欄前流修竹堂陰植香風鳴紫鸎髙梧巢緑翼泉脈洞杳杳流洑下不竭彷佛玉山隈想象瑤池側夜誦神仙記曉吸雲霞色將禦六龍輿行従三島食誰歟金門士撫心論胸臆

右靈巖古剎聞昔乃孝標之故宅此地上接紫薇巖雙龍洞天想其一時飛屐上下千峯紫翠之間左浮丘而右洪崖風致猶目前也𨿽遺迹不可追企而泉石景響常存寺之法堂重葺以山棲志舊文鐫之此文𨿽齊梁間余體而古雅特可喜中所謂流洑者蓋洞天之水也時咸淳丙寅嵗良月之三日北山何基識

右兩篇詳略不同而詩又前篇所無或者何先生節取其文抑別有所傳耶兼其題引文字特亦小異今並存之以俟知者師道識

唐駱賔王義烏人仕至臨海縣丞事見唐史本傳及郡誌有集十卷類說本事詩記宋之問逰靈隠寺夜吟得首聨有老僧坐大禪牀上續之終篇遲明訪之不復見寺僧曰此駱賔王也徐敬業之敗與共逃將帥慮得罪求類二人者函首獻故敬業爲衡山僧賔王亦落髮徧逰名山按傳稱賔王亡命不知所之蜀本集序亦云廣陵起義不捷遁逃其說皆合云

靈隠寺

鷲嶺郁岧嶤龍宮鎖寂寥樓觀滄海日門聼浙江潮桂子月中落天香雲外飄捫蘿登塔逺刳木取泉遙霜薄花更發冰輕葉互凋待入天臺路防予渡石橋

在軍登城樓

城上風威冷江中水气寒戎衣何日定歌舞入長安

挑燈杖

稟質非貪熱焦心豈憚熬終知不自潤何處用脂膏

易水送人

此地別燕丹壯發上衝冠昔時人巳沒今日水猶寒

詠塵

淩波起羅襪含風染素衣別有知音調聞歌影自飛

玩初月

忌滿光恆缺乘昏影漸流自能明似鏡何用曲如鉤

螢火賦【並序】

余猥以明時久遭幽縶見一葉之已落知四時之將終愴然客之爲心乎悲哉秋之爲气也光陰無防時事如何大塊是勞生之機小智非周身之務嗟乎綈袍匪舊白首如新誰明公冶之非孰辧臧倉之愬是用中宵而作達旦不瞑覩玆螢之自明哀覆盆之難照夫類同而心異者龍蹲歸而宋樹伐質殊而聲合者魚形出而吳石鳴茍有防於精靈夫何患於異類況乘時而變含气而生𨿽造化之萬殊亦昆蚑之一物應節不愆信也與物不競仁也逢昏不昧知也避日不明義也臨危不懼勇也事沿情而動興理因物而多徳感而賦之聊以自廣云爾

伊功之播气有丹鳥之賦象順陰陽以停毒資變化而涵養毎寒潛而暑出若知來而藏往旣發輝而外融亦含光而內朗若夫小暑南收大火西流林塘攺夏云物迎秋或淩虛而起逺乍排叢而出幽均火色之宵暎如夜光之暗投逝將歸而未返忽欲去而中畱入槐楡而焰發若攺燧而環周繞堂皇而影徧疑秉燭以嬉逰防綴懸珠之网隠暎落星之樓乍滅乍興或聚或散居無定所習無常玩曳景周流飄光零亂泛灔乎池沼徘徊乎林岸狀火井之沈熒似明珠之出漢值衝飈而不烈逢霪雨而逾煥照灼兮疑湛盧之夜飛的皪兮象招搖之夕爛照重陰於已昏與夜燎而相炫共爝火而焉息避太陽於始旦爾其光不周物明以自資偶仙防而伺夜謝飛蛾而赴熺類君子之有道入暗室而不欺同至人之無迹懷明義以應時處幽不昧居照斯晦隨隠顯而動息候昏明以進退委性命兮幽任物理兮推遷化腐木而含彩焦枯艸而藏煙不貪熱而苟進毎和光而自全豈知鎔金而自爍寜學膏火而相煎陋蟬蜩而習蛻怵螻螘之慕羶匪傷蜉蝣之夕不羨鶴之年槍楡飛而控地搏扶起而垂天𨿽小大之殊品豈逍遙之異筌夫何化而斯化無使然而自然匪偸光於鄰壁寜假輝於陽燧終徇巳以效能靡因人以成事物有感而情動迹或均而行異響必應之於同聲道固求之於同類始未明其趨捨終詎識其指意予尙不知魚水之爲樂吾又安知螢火之所利明兮能遷變兮無窮牛哀倐而成贙【呼犬反】羽泉忽兮生熊血三年兮藏碧火一變兮成虹知戰塲之化燐悟寃獄之爲虫役翩翩之弱質尙矯翼而淩空何微生之多躓獨宛頸以觸籠異璧光之照廡同劍影之埋丰覬道迷而可復庶鑑幽而或通覽年華以自照顧形影而相弔感秋夕之殷夏慚宵行之熠燿熠燿飛兮絕復連殷憂兮明自煎見流光之不息愴驚魂之屢遷如過隙兮已矣同奔電兮忽焉倘餘輝之可照庶寒灰之重然

爲徐敬業討武后檄

僞臨朝武氏者性非和順地實寒微昔充太宗下陳曽以更衣入侍洎乎晚節穢亂春宮潛隠先帝之私陰圗後宮之嬖入門見嫉蛾眉不肯讓人掩袖工防狐媚偏能惑主踐元後於翚翟陷吾君於聚麀加以虺蝪爲心豺狼成性暱狎邪僻殘害忠良殺姊屠兄弒君鴆母神人之所同嫉天地之所不容猶復包藏禍心窺竊神器君之愛子幽之於別宮賊之宗盟委之以重任嗚呼霍子孟之不作朱虛侯之已亡燕啄皇孫知漢祚之將盡龍漦帝後識夏庭之遽衰敬業皇唐舊臣公侯冢子奉先君之遺訓荷本朝之厚恩宋微子之興悲良有以也袁君山之流涕豈徒然哉是用气憤風雲志安社稷因天下之失望順宇內之歸心爰舉義旗以淸妖孽南連百粵北盡三河鐵騎成羣玉軸相接海陵紅粟倉儲之積靡窮江浦黃旗匡復之功何逺班聲動而北風起劍气沖而南斗平喑嗚則山嶽崩頽叱吒則風雲變色以此制敵何敵不摧以此攻城何城不克公等或居漢冑或葉周親或膺重寄於話言或受顧命於宣室言猶在耳忠豈忘心一抔之土未幹六尺之孤何托倘能轉禍爲福送往事居共立勤王之勲無廢大君之命凡諸爵賞同指山河若其眷戀窮城徘徊岐路坐昧先機之兆必貽後至之誅請防今日之域中竟是誰家之天下

上吏部裴侍郎書

四月一日武功縣主簿駱賔王謹再拜奉書吏部侍郎裴公執事易曰書不盡言言不盡意然則義在乎象非書無以逹其微辭隱乎情非言無以筌其防僕誠鄙人也頗覽前事毎讀書見髙堂九仞曽輿有北向之悲積粟萬鐘季路有南逰之嘆未嘗不廢書輟捲流涕沾衣何者情蓄自衷事符則感形潛於內迹應斯通是用布腹心瀝肝膽庶大雅含之量矜小人悃欵之誠惟君侯察焉賔王一藝罕稱十年不調進寡金張之援退無毛薛之逰亦何嘗獻防幹時髙談王伯衒才掦已歷詆公卿不汲汲於榮名不戚戚於卑位蓋養親之故也豈謀身之道哉不圗君侯忽垂過聴禮以弓招之恩任以書記之事儗人卽多慚阮瑀入幕則髙謝郤超夫聶政荊卿刺客之流也田光豫讓烈士之分也咸以勢利相傾意气相許尙且捐軀燕趙甘死齊韓今君侯無求於下官見接以國士當陪麾後殿奉節前驅賈餘勇以求榮效輕生而報徳所以逡巡於成命躊躇於事者徒以夙遭不造幼丁閔防老母在堂常嬰羸恙藜糗無甘防之膳松檟缺遷厝之資撫躬存亡何心天地故寢食夢想噬指之戀徒深嵗時烝嘗崩心之痛罔極若僕者名教中一罪人耳何面目以奉三軍之事乎況屬天倫之喪奄逾七月違膝下飬忽至三年而凶服之制將終哀痛之情未泄興言永慕舉目增傷夫怨於衷者哀聲可以應木石感於情者至性可以通神眀故徐元直指心以求辭李令伯陳情以窮訴上以棄興王之佐命下以全奉親之篤誠而蜀主不以爲非晉君待之逾厚此二人者豈貪貧賤惡榮華厭萬乘之交甘匹夫之辱也蓋有不得已者哉倘有幹沒爲心脂韋成性捨慈親之色養許明公以馳驅內防顧復之私外存傅防之眷薄骨肉厚榮寵茍背恩以自效則明公何以處之且義士期乎貞夫忠臣出乎孝子旣不能推心以奉母亦焉能死節以事人假物議之無嫌實吾斯之未信也流沙一去絕塞千里子愴入塞之魂母切倚門之望就令懽以卒嵗仰南薰之不貲而更憂能傷人廹西山而何防君侯情深錫類道切天經明恕待人慈心應物倘矜犬馬之微願閔烏鳥之私情寛其負恩遂其終養則窮魂有望老母知歸賔王死罪再拜

張志和字子同金華人著眞子十二卷及大易十五篇其卦三百六十五嘗居越州東郭又往來苕霅間事詳見唐本傳及郡誌

漁父辭【憲宗嘗求訪其詞李徳裕爲潤州刺史得之】

西塞山邊白鷺飛桃花流水鱖魚肥靑篛笠綠蓑衣斜風細雨不須歸

釣臺漁父褐爲裘兩兩三三舴艋舟能縦棹慣乘流長江白浪不曽憂

霅溪灣裏釣魚翁舴艋爲家西復東江上雪浦邊風笑著荷衣不嘆窮

松江蟹捨主人懽菇飯蒓羮亦共餐楓葉落荻花幹醉宿漁舟不覺寒

靑艸湖中月正圎巴陵漁父棹歌連釣車子撅頭船樂在風波不用仙

馮宿字拱之東陽人父子華廬親墓感靈芝白兔號孝馮家宿與弟定審寛並擢進士宿終東川節度使贈吏部尙書諡曰懿定字介夫左散騎常侍致仕贈工部尙書審字退思終祕書監寛爲起居郎宿子圗字昌之中進士宏辭終戶部侍郎判度支審子緘字宗之歷京兆河南尹事詳見唐史本傳及郡誌

蘭谿縣靈隠寺東峯新亭記

東陽實防稽西部之郡蘭谿實東陽西鄙之邑嵗在戊寅天官署洪君少卿某爲之宰君之始至則用信待物用勤集事信故人洽勤故人阜未期月而其政成後三年夏六月餘過其邑洪君導余以邑之勝賞於是乎有東峯亭之逰背城之闉半里而近初屆佛剎剎之上方而亭在焉松門蓋空石道如帶足倦累息然後造夫極焉向之池隍館宇之多旗亭闤闠之喧道途往來之眾簿書鞅掌之繁顧步之際忽焉如失但山風防防嶺雲峩峩飛軒慿虛澗壑在下向背殊狀昏明易色指遙靑而防黛者問之則曰某山某巖某林某壑指逺白而曳練者問之則曰某洲某渚某湫某塘髙深互陳心目相競飄若象外意其幻成余旣諧其私爰究其本先是邑防登攀遊觀之所洪君曽是挈俸錢二萬經斯營斯因地於山因材於林因工於子來因時於農隙一何易也崇山峻谷佳境勝槪綿世伏匿一朝發明又何能也君在建中興元之間爲江南西道節度曹王所知時方軍興賊寇壓境供億倉卒賦平人和王實賴之故禦史大夫鄭滑節度盧公羣與君嘗同僚毎號之曰精金百煉良驥千里誠矣然則是邑之理玆亭之勝於君之分不爲難能夫播芳塵而鼓餘波者非文莫可遂攬筆爲記刋於石而附諸地誌焉貞元十七年嵗在辛巳十一月己未朔七日乙丑建

馮宿拱之東陽人在唐有顯名韓公嘗與之論文則其文亦槪可知所作蘭谿縣靈隠寺東峯新亭記修詞淸麗敍述有法釋幹覺書亦佳靈隠今爲聖壽寺亭在其東偏舊置碑學宮背刻嘉定中朱呂二先生祠記蓋亭廢久矣石斷爲二相傳趙氏子自負博聞或以問之不能對怒撞之中殘缺凡五字今文粹本多異而義舛參校以補其四【其邑其字剎下剎字館宇館字王實王字】他悉從碑定錄焉獨邑宰洪君名亡適當碑首行最下處字滅非斷裂致然紹興時洪遵修東陽志已云無所考矣○按蘭谿自唐咸亨置縣歷五季而宋凡數百年其間豈無賢令若拱之之稱洪君在當時爲曹成王臯盧羣所知則其才其政信有過人者又托顯人之文以傳而竟無傳惜哉然洪君之名𨿽亡而實不冺則因馮文而著猶不亡也吾邦記徳頌政之碑非無大書深刻顯列姓名者而顧無一人道之則其幸而存曽不若不幸而亡者之爲美世之是非未嘗不公也而又豈系乎文哉使凡爲吏者修其實而不務乎其名則碑之有無皆在所不論柰何其爲之者之不已也適足以發笑而貽譏耳吁盍亦因是而知所警乎予又嘗考郡誌令洪君以下有張綢周顯徳有陸光餘皆無紀近世壁記未亡時聞長老談其賢者逺則舒邦弼江文衡近則孫度髙參不過數人是數百年間所稱道者止此可勝嘆哉因並志之以俟來者吳師道識

敬鄕錄卷一

欽定四庫全書

敬鄕錄卷二

元吳師道輯

胡則字子正永康人宋端拱二年進士調許州許田尉以干聞補蘄州廣濟宰又補憲州錄曹辟貝州節度觀察判官攺知潯州尋提舉二浙茶事兼知睦州又知溫州遷提舉江南銀銅場鑄錢監鹽江淮制置發運使入爲三司度支副使除京西轉運使廣南西路轉運使江淮制置發運使累遷太常少卿幹寜初出丁謂黨降知信州徙福州以右諫議大夫知杭州入判流內銓以舉官累責知池州未行後知永興軍領河北都轉運使以給事中入權三司使出知陳州再知杭州逾月授工部侍郎再遷兵部侍郎致仕所臨皆有惠績事具範文正公所爲墓志墓在杭州錢塘縣南山龍井源夫人陳氏祔亦範公志今縣之方巖廟食甚盛郡誌以爲公嘗奏免衢婺丁身錢民被其惠所致云

別方巖詩【有序】

端拱元年春僕與湘湖陳士【闕】束書居方巖僧捨曁命駕求嶽牧薦應舉將與僧別率爲五言詩十二韻書於壁下卜商曰動天地感鬼神莫近乎詩僕防敢知而復爲或言之者無罪庶紀懷矣如我者無所隠焉仲秋月朔書

寓居峯頂寺不覺度炎天山叟頻爲約林僧每出禪虛懷思往事宴坐息諸緣照像龕燈暗通宵磬韻全冥心資寂寞琢句極幽拾菌寒云外烹茶翠竹前逺陰臨嶽樹淸響落巖泉僻道無來客深秋足亂蟬松風生井浪溪雨長苔錢自省浮塵世終難駐永年徧逰曽宛轉欲別重畱連明日東西路依依獨黯然

及第

金榜名傳四海知太平時合稱男兒五言似劍裁鱗角七字如刀斫桂枝禦苑得題朝帝日家鄕佩印拜親時小花橋畔人人愛一帶淸風雨露隨

題紫霄觀

綺霞重疊武陵溪溪嶺相逢路不迷白石洞天人不到碧桃花下馬頻嘶深傾玉液琴聲細旋煮胡麻月色低猶恨此身閒未得好同劉阮灌芝畦

滕甫字元發攺字達道按蘇長公代張文定公作墓志云東陽人性疏逹姿度雄爽九嵗能賦詩範文正公其父之舅也奇之教以爲文從安定胡先生學詩文英發妙麗舉進士宋子京擢爲第三以聲韻不中法罷後復爲第三通判湖州孫沔一見之曰後當爲賢將召試學士院充集賢校理屢轉爲同修起居注在館閣未嘗就第見執政故十年不遷英宗未及用書其名藏禁中神宗召見問天下所以治亂公對治亂之道如白黑東西所以變易者朋黨亂之耳又問卿知君子小人之黨乎對以君子無黨云云帝以爲名言擢右正言知制誥諫院開封府拜禦史中丞知無不言安撫河朔地震還復畱開封府除翰林學士西夏秉常被簒公言時不可失宜擇重將經營分裂之此百年之利策不果用執政方立新法忌之出知鄆州移定州入覲言新法之害嵗旱求言又疏乞罷新法不報移靑州畱守南都徙齊鄧婦黨李逢爲逆言者因擠之落職知池安二州復貶筠州上書自明起知湖州元祐初連守蘇鄆眞定太原治邊威行西北有名將風以懼防求去除龍圗閣學士知揚州未至卒年七十一塟蘇州後諡章敏按公一世偉人惜累困於防不得盡其用其文亦罕傳惟安州謝上表見文鑑筠州表王萃代作見其子銍所記論西夏及辧謗二書蘇公代作見蘇集當宋東都時吾東陽顯者未有如公其居塟蘇州則以従範公故徙必非甚久也安州謝上表以公所自作今載於此

安州謝上表

屢致人言固宜竄殛曲防大造尙賜保全𨿽易守符仍叨善地士民純秀幾同東魯之流風裏俗驩康正值元丰之樂嵗安閒事簡屍素爲慚伏念臣夲以愚儒出逢眞聖首防國士之遇最在眾人之先欲碎首以酬恩未知死所嘗指心而自誓惟有天知況事任旣已徧更在人情寜不愛惜豈有固爲緩縦自取顚隮仰日月之至明諒肺肝而必照矜憐舊物收置近藩而朝廷難廢於公言故君父特存於大體稍従逺外終不棄捐顧臣何人受恩若此玆蓋伏遇皇帝陛下神聖徧物淸明在躬化覃無外之封疆仁及何知之艸木況臣屢更器使粗效愚衷眷此遺簮嘗辱提攜之末辟之行葦更收踐履之餘臣敢不祗奉簡書服勤吏役惟桑楡之昃景將逼暮年而犬馬之微誠猶思後效

徐無黨姓名見歐陽公送歸序文知其出東陽爲公注五代史者也蓋其自署云東海徐某注其裏族郡誌不收可謂失考矣無黨蚤歐公逰後學進士公稱其文詞日進如水湧山出將摧其盛气而勉其思則其才亦鋭矣公胥氏夫人墓志無黨所代作也當時豈無他門人而獨屬筆於無黨推重可知弟無逸無欲皆見公所與手帖中又有帖云官下無恙知且權河南澠池本邑自可讀書爲政何必來求府中據此則常宰河南屬縣也史注甚簡或終捲不出一字間特發明其書法而已咸林吳縝作纂誤稱公以授徐子爲注而抵牾缺略者不能辧釋以是爲其過又洪興祖云五代史歐陽公未及考正而薨其家遽以進禦後人傳刻舛繆增多今按其說良是亦不得但過徐子也或謂縝父師孟以不與修唐史故作糾繆及此書洪造兄弟又斥其非作唐書補過以駁之則吳亦不能無過歟無黨之文罕傳今訪求得烏傷侯廟碑並胥夫人銘錄於左

漢烏傷侯趙君廟碑

烏傷侯趙君祠者自後漢立焉載於祀典久矣按其傳云侯諱炳字公阿東陽人能爲越方療人疾病抱朴子云侯能拘執虎豹召至魚龍乃道士也範謂立祠於永康至今蚊蚋不能入吳分烏傷縣始爲永康本宋人在其後然則立廟之初乃在烏傷之縣其俗相傳號爲烏傷侯者予按其始封之時而問諸故老皆曰不知也又無碑碣可考而圗經亦缺焉獨廟門有古隸書數大字甚奇古亦曰烏傷侯不知爲何時人也烏傷縣碑云漢孝子烏傷顏烏所居之鄕有羣烏銜土而來其口皆傷因卽其所立縣而名焉唐武徳中始攺爲義烏然風俗所傳爲烏傷侯者豈在隋唐之前乎章懷太子賢謂俗呼爲趙侯祠亦尙矣又云祠在其縣東今乃在鬭牛山之下西距縣五十餘里豈其故時之遺址歟毎嵗炎旱吏民奔走禱祈之不暇𨿽國家亦往往致祭焉毎至朔望鄕之耆耋咸相率拜祭邑之鄕所謂太平者皆能造紙鑿錢以售衣食於廟者數十家多由此富者其地無風雹之災他鄕𨿽隔車轍而時或有焉若祭不潔與黯漫者竟禍以震動之故民事之如嚴吏也予嘗求先人塟地馳走縣境月餘而卜之不從乃陰禱於侯是日自廟之後行約五里渡水之北得地而卜之曰吉以問其人則曰吾夕夢侯告我於是焉乃爲紀其事使刻於石立之廡下所以報神之貺也嘉祐五年嵗在庚子八月望日東海徐無黨記治平二年六月將仕郎守縣尉徐滌書並題額將仕郎試祕書省校書郎知縣事顏復立石

胥夫人墓志銘【歐陽公在憂制舉祔塟之禮故命門人秉筆】

廬陵歐陽先生語其學者徐無黨曰修年二十餘以其所爲文見胥公於漢陽公一見而奇之曰子當有名於世因畱置門與之偕至京師爲之稱譽於諸公之前明年當天聖八年修以廣文館生舉中甲科又明年胥公遂妻以女公諱偃世爲澤州人官至工部郎中翰林學士公以文章取髙第以淸節爲時名臣爲人沈厚周宻其居家𨿽燕必嚴不少懈每端坐堂上四顧終日如無人𨿽其嬰兒女子無一敢妄舉足發聲其飲食衣服少長貴賤皆有常數胥氏女旣賢又習安其所見故去其父母而歸其夫不知其家之貧去其傅姆而事其姑不知其爲婦之勞後三年三月胥氏女生子未逾月以疾卒享年十有七後五年其所生子亦卒後二十年從其姑塟於吉水縣沙溪之上修旣感胥公之知己又哀其妻之不幸短命顧二十年間存亡憂患無不可悲者欲書其事以銘而哀不能文因命無黨序其意又代爲哀辭一篇以弔胥氏因並刻而藏於墓當胥氏之卒也先生時爲西京畱守推官實明道二年也其哀辭曰淸泠兮將絕之語言猶可記髣髴兮平生之音容不可求謂不見爲才幾時兮忽二紀其行周豈無子兮久先於下土昔事姑兮今從於此丘同時之人兮藐同予畱顧生餘幾兮一身而百憂惟其不防兮下志諸幽風松艸露兮閟此千秋

兪紫芝秀老弟澹淸老名字見王介甫黃魯直集中二人志操修潔爲諸公所稱然秀老恬靜而淸老頗使酒好歌嘗欲爲僧不果而止葉石林以爲揚州人按秦少遊兪紫芝字序作金華居山魯直作淸老寒夜三詩末一首云牧羊金華山早通玉帝籍至今風低艸見白石金華風煙下亦有君履迹何爲紅塵裏頷須欲雪白蓋黃上世亦出金華也張公詡靑溪圗秀老手書一詞後題云金華兪紫芝石林所記誤矣二人詩亦少傳如南澗月夕旅中諭懷二章文鑑取之夜寒童子喚不醒猛虎一聲山月髙之句不見全篇餘詩今錄於左

松風

秀老

萬壑搖蒼煙百灘度流水下有騎驢人蕭蕭吹凍耳

戲作藥名

鬱鬱襟懷怨別離鳳樓西角正斜暉洞房風細春華暖落盡碧桃人未歸

寄杜宣卿長官

長憶逢君歷水隅坐中談笑見醇儒當年許我入詩社別後有誰爲酒徒頭想白如潘騎省家應貧似範萊蕪相思不可能相得蟬老西風海樹枯

水村

畫橈兩兩枕汀沙隔岸煙蕪一望賖翡翠閒居眠藕葉鷺鷥別業在蘆花溪云漠漠迷漁屋野斾翻翻露酒家一幅江南眞水墨無人寫得寄京華

題淸溪圗【臨江仙調】

弄水亭前千萬景登臨不忍空廻水輕墨淡寫蓬萊莫教世眼容易洗塵埃收去雨昏都不見展時還似雲開先生髙趣更多才人人盡道小杜卻重來

漁父詞【訴衷情調】

淸老

釣魚船上謝三郎雙鬢已蒼蒼蓑衣未必非貴不肯換金章河艸畔浦花傍靜鳴榔自來好个漁父家風一片瀟湘

秋閣晨興

逺寺一聲鐘檐楹驚宿鳥拂衣風露淸月落千山曉

冬日

茅舍竹籬短梅花吐未齊晚來溪徑側雪壓小橋低

南澗月夕

華髮念時晚靑燈憐夜長香團菊花露寒著橘林霜月在北底人行南澗傍婆娑不知去身世兩俱防

旅中諭懷

白浪紅塵二十春就中奔走費光陰有時俗事不稱意無限好山都上心一面琴爲方外友數篇詩當槖中金防須將爾同歸去家在碧溪煙樹深

潘祖仁

七進

奕方作眞遊子賦相酧答意若慕古人作者念其無所依仿戱爲七進以示之

嵗在荒落月紀中呂竹隠老人晝臥於家愴悢郁悒眊矒寂嘿沈吟增欷寤寐太息兒曹憂之聚而謀曰翁之戚甚矣盍相與寛之於是推次序列捜意屬詞長跪稽首造於燕私

奕奉觴進曰竊聞夫子若不釋然今視玉體無恙也而戚見顏間夫憂能傷人耗气損膚悒然不樂無以爲娛孺子不敏薦壽可乎老人曰汝將何以語我哉食味所禦必以其鄕宜城之酹美聞四方色若沆瀣味若瓊漿盛以黃金之注酌以白玉之觴濡唇瀝齒酷烈芬芳𨿽夏禹惡防酒姬公誥妺邦咸歆馨而吻燥悔初論之不詳愚聞惟酒可以防憂請得與翁甞之老人曰酒之爲禍大矣吾不願也

瑉以盤進曰玩好所薦當以其家有美芍藥自洛之涯方春閟艷旣夏敷葩朱朱白白掩日韜霞於是東方作矣朝露未幹摘以纎手貯以金盤璀璨煥爛淸芬若蘭桃李不敢矜其艷色芙蓉失志而摧殘此亦天下之麗觀也可爲公發一笑之懽乎老人曰物之爲累深矣吾不願也

京操匕進曰客有西來自彼河湄遺我雙鯉纎鱗細鬐揮刀紛紜膾如縷絲芼以秋橙漬以醇醯吉甫嘗其防否張翰視其調胹不必三牲六禽五鼎八味舉筯大嚼雲飛雪落可以頥神飬精蠲屙去瘼爲翁計之莫如此樂老人曰味之爲毒厚矣吾不願也

方奉甌進曰世有美荈產夫甌閩厥色底貢貴於上春其始至也天子先嘗之而後頒於六宮旁及四鄰遺緘余篚曁乃庻臣則有翔龍之品宻云之珍負不方寸價兼百金隠以金椎碾如玉塵薦以建安之盞烹以山之泉蟹眼始泛浪華已翻可以析酲可以除煩可以輕身可以延年劉伶嘗之而削酒徳之頌武皇啜之而棄承露之盤此故髙人之所宜耽也老人曰茶之爲功薄矣吾不願也

奇奉奕局進曰萬事之間憂來無端敬效薄技請爲翁懽夫分疆畫界先王所以正封域也設白置黑君子所以辧賢愚也合伍相耦有成周藏兵之制焉克敵禁暴得三代用師之法焉深謀逺慮批亢虛伊呂之智不能逾也觧鬭潰圍應變出奇賁育之勇無所施也方其踵進爭先摧鋒直前勝負未決怒膺拂然𨿽疾雷破山而恬若無響飄風震海而晏如不聞樵夫於是爛其斧柯牧奴於是防其羊羣況直纖芥眇小惻愴酸辛者哉翁又樂此其何憚云老人曰圍棊擊劍又自形少或有之壯夫不爲也

亮以博具進曰日雲暮矣孺子須矣今我不樂祗自臒矣博𨿽小道亦可娛矣夫喑嗚叱吒則怯者靡矣左拏右攫則慳者忌也成梟呼盧吁可喜也一擲百萬了不計也俄無而有倐富而貧振臂而一呼則劇孟失色馮陵大叫則劉毅喪精夷甫不得輕其阿堵首陽於是喪其淸明固可以破難舒之慘開易結之顰矣請翁彊起臨之翁曰不有博奕者乎爲之猶賢乎已吾又憊甚所不願也

於是幼子育進曰羣兒之說皆非也夫厭湫隘之意者必樂髙明之宇苦煩暑之酷者必喜淸泠之風夫子無事終日不怡是有隠憂者耶而兒曺邀之以酒漿玩之以戲劇是猶汨泥而濯土也祗以增其汗漫爾盍亦雅言靜樂娛夫子乎請薦其巨麗也惟南有竹焉夫子之所種也其下有屋焉夫子之所廬也聚書其中夫子之所儲也明窗淨幾夫子之朝夕燕坐而起居也六經愔愔足以醉夫子之心不必麯糵之昏惑也諸子百家摛英掞華足以悅夫子之目不必艸木之妖艷也飽其徳足以實夫子之腹豈若鱗介之鮏羴也哉味其辭足以滌夫子之慮豈若芽蘗之漓苦哉探春秋覽戰國考論秦漢逮及隋唐有安有危有敗有成其於奕孰多積萬卷於胸中聚千古於目下王侯將相由此出也其於博孰富諸子曾不是察宜夫子之厭聞而倦聽之也盍亦彊往遊乎於是老人釋然而笑曰有是哉吾子育也俄而起旣起而病良已

師道嘗作潘氏七進圗記曰七進者畫金華潘氏父子也竹隠老人名祖仁字亨父子奕女瑉次子京方奇亮育七人首畫一竹牀老人衣冠臥文簟上右手支頥左手撫膝燻鑪麈尾置傍艸履陳下六子一女環侍次畫奕舉觴進一袒裼右提酒壺左持其格次畫二女禦踵行次人背面捧盤中芍藥前人以右手扶盤花隠其手女瑉在後自持花一枝重臺特起異於盤中者次畫京拱而行從以竹枝貫雙魚於盤置刀一帶葉橙一醯噐一捧以獻次畫茶具陳列供事者數人一童跪地垂手持碾困睡或撚紙觸其鼻防醒欲方坐瓦具上以甌授附於鑪者將瀹茶也次畫奇導行一老奴左𦇤負棊局右手挈籃中二圓器貯子者也次畫亮捧五木以趨次畫竹間一室簾牖明整幾格積羣書育迎立以請竹風蕭然老人舉兩手整巾而行六子曁童僕八人導從前進後蓋竹隠自爲文云晝臥於家愴恨郁悒兒曹思有以娛之推次序列各持一物屬詞以進自酒而下至於博老人皆卻之最後防子請至竹間室觀所儲書於是釋然廣也予旣從潘氏借觀錄其文因略記畫之次第並附六人者之官位名字而竊論黙成公之淵源焉使世之未見是圖者於是有孜焉尊賢尙徳之心悚然而生顧不美歟

黙成先生名字官位略見前文集十五卷朱子爲序中云自宣和時爲博士不肯托昏富貴之家嘗論斥大臣蒙蔽之姦及爲館職又不肯遊蔡京父子間使淮南又不肯與中官同席靖康召對因論時宰何防康恪不可用恐誤國事以是謫去不旋踵而言果驗建炎初召爲右司諫首論亂臣逆黨當置重典及當時用事之姦邪大爲汪黃所忌書三日左遷去今紹興入爲都司又忤時相以歸復爲左史直前奏云今日所行當務合於大公至正之道勿以私意曲徇人情言甚切直服喪還朝以廷叱奏事官忤防去自後秦檜擅朝廢不起平生廉介出入三朝前後在官不過八百六十餘日所居僅庇風郭外並無尺寸田經界法獨以邱墓之寄輸帛數尺淸苦貧約處之超然未嘗少屈於檜其子熺暴起鼎貴勢傾內外亦未嘗與通問也若公之淸明直諒確然無欲眞可謂剛毅近仁者矣朱子於公稱重極至今節取其槪如此按公嘗受教於山楊文靖亦喜從釋子遊往來北山諸寺遊歷題詠遺迹尙多有之又嘗見其遺像風神如仙稱其胸次之勝至今人目其後爲淸潘家云

鄭亨仲作亭面西山名可友以書來求詩爲賦一首

君不見子猷嗜好與俗殊種竹不可一日無又不見謫仙淸狂世絕倫舉杯邀月獨相親風流二子去已逺塵埃那復聞髙人鄭侯未遇身更閒躬畊自樂巖谷間開亭容膝日寄傲坐友嶕峣崷崪之西山西山蒼翠如堆玉松奏笙竽云作屋澄鮮爽气日夕佳不學時情易翻覆田文唾面良可翟公署門眞小兒悠悠權利悲一世樂哉此友誰能知鄭公與我論心久年少相從今白首對山勿著絕交書要須招我成三友

夜坐聞竹聲示侄

室明有燈夜暗天無月趺坐依蒲團竹聲助淸絕初疑小雨至蕭蕭俄復歇忽然變軒昂風湍散巖穴聼久耳根靜萬慮皆熒徹塵凡不待掃境妙心自潔奇哉不二門欲倩維摩說

和季成弟中秋不見月

經年等待中秋月一夕陰雲掃不開髙樹時驚疏雨過空山那復故人來夢回時憶霓裳戲老去愁聞水調哀與子相逢長得醉何須佳節始銜杯

朱教授見寄七言二首戲用其韻

賢哉蘧瑗晚知非此道吾今亦庶防嚢乏一錢聊自哂家無三徑不妨歸冥鴻久已離矰繳野馬由來見靮鞿溪上月明船正穏有時簮紱換蓑衣

等閒長嘯倚孤松云破天邊見碧峯架上殘書猶可讀屏中儲粟不堪舂生涯幸有千年秀身世何須萬戶封僧榻寄眠無一事覺來深省聽晨鐘

僕讀沈約傳怒其緩頰賣國發上衝冠然古今人每壯其東陽八詠文辭未有少之者因次卿登樓新什輙效立春體制和且攄所懷云

隠侯文治知何用千古端羞墮淚碑國危忍助神鼎覆身免猶嗟鞶帶移登覧寒煙縈逺目淒涼夕照謝髙榱傷心往事君須賦恐有遒人來采詩

夏日

四月天气初鬱蒸碧桐照空門巷淸何人觧助隠君樂爲我喚取黃鸝鳴

掃地焚香避濕蒸睡餘茶熟碾聲淸風來梧竹僛僛舞雨過階除防防鳴

錯落星河天未明太虛涵露气全淸東方隱約生光耀便覺林間宿鳥驚

娟娟疏竹拂雲長門巷無塵气自涼多病無情如嚼蠟臥防風篆博山香

夜與仲嚴叔倚季成三弟同坐聞笛各賦一絕

西北干戈撥不開今宵聞笛更淸哀髙堂親老髮垂白與子買船歸去來

法淸晚步分韻得夕字

有生能防何避亂不謀夕聫翩二三子晚步縦所適田野無人聲牛羊斷歸迹時有墟曲中寒煙裊修碧雝雝南飛雁北信杳難覓不知二聖君然淚沾臆小臣直蟣虱持顚顧何力殘臘行當除靑陽來已逼衰骸分塡壑公輩宜彊食

矯齋記

君子知彊爲善而已矣遑卹其他而世之忌人修者無以蓋之則羣聚嘩笑目之曰矯特立獨行之士固不爲變而中人懼其加已也往往嫵媚軟熟不敢出一善言行一善行卒至於無所忌憚爲小人之歸而後已予自出仕見士大夫習以成風敗壞天下人材不可勝數心甚憚之中庸曰君子和而不流彊哉矯中立而不倚彊哉矯凡四言之不以爲煩考之六經未嘗若是之諄諄者也是矯者君子之所務而眾人之所忌古人以爲訓而今人以爲病也近世老師宿儒爲中庸傳者以十數未嘗以斷然發明子思此意尢可嘆也夫均是人也性近而習逺所以相逺正在矯與不矯耳情動於中物誘於外擇之不精執之不固鮮有不喪於物者詎可一日不用力於矯耶視聽矯之言動矯之一切維禮之行義之由道之適久則若性自然矣故勉彊行之與安而行之者成功則一予謂中庸一言之曰矯二言之曰勉彊皆聖人忠恕進學者之道也吾宗伯益端雅而尙志求予名所居之齋因榜之曰矯蓋予韋子思之訓今老矣俯仰樂之而無愧故以勉子子其懋哉

靜勝齋記

凡人自平旦而起目視耳聽手持足奔其心念之所經營雜然無一息暫止及夜而安身可以休矣又有夢焉飛沈墜得防悲懽與夫恐怖之事往往失聲而泚汗如是汨沒至老死而不悟者天下皆是也故常爲靜者之所憐憫曹君用晦異時與予同鄕校逰上庠今餘二十年矣屬過予言曰昔誠有意於功名官旣不偶乃得更儒冠爲武此世事之不可必而甚可笑者也頻年不喜事事寄傲僧廬辟齋於西廡以自適幸爲名之且子一人之身也方其膏車秣馬馳逐乎通都大邑何所見而其心如此是必有靜於中而勝於外者矣然予觀醉者顚迷錯亂旣醒而病病而悔且言曰終吾之身飲誓弗入於口忽一旦尊爼設於前歌舞在其側又欣欣起而從之不獨亡其身之戒反醒者以爲妄人子懲於前旣已靜矣其益進此道視醉者以爲鑑哉

答雷公達書

諭以聚書飲酒爲樂此吾人之習气也然酒不可多飲大率此物入口則昏過量則病聖人於書獨作誥一篇易六十四卦終以濡首爲戒禮使人飲酒終日而不得醉蓋禍患多生於此旣作郡尢宜節愼也老而讀書不須務博當研味聖賢立言指歸以洗心礪行則老而益精明士人至晚年倒行而逆施之者十常八九正爲不觧讀書爾僕自諭爲昏鏡諭書爲摩鏡藥當用此藥揩摩塵垢使之通明瑩徹而後已若積藥鏡上不施揩摩之功反爲鏡之累故知托儒爲姦如張禹孔光之徒曽不若愚夫愚婦也公以謂如何萬里通書不敢效常人作諛言以孤逺意此狂友故態也幸一笑納之

君子有三戒說

孔子曰君子有三戒少之時血气未定戒之在色及其壯也血气方剛戒之在鬭及其老也血气旣衰戒之在得予謂此言如大醫生之治病其鍼砭足以起死人而肉白骨但方其病時不遇此鍼𨿽遇之而不受者滔滔皆是也予少出見紛華而悅及壯好勝多忿色鬭二病纒痼餘二十年莫覺覺莫知朋友莫予告也今老矣二病不藥而去獨志得之心早夜熾然非問捨求田則憂子孫而慮妻妾曰如是則可安吾身也如是則可以適吾意也嵗得貨財若干則可以足吾用度得谷粟若干則可以飽吾宗族官當擇優厚之地祿當爲畜積之資橫心所念莫非惟得之從嗚呼誠可哀也已夫夜之所夢多晝之所爲也臨事而不懼皆平昔之所習也今志得之心不戒如是脫遇有可得者能辧禮義而受之乎其貪冒無恥爲小人之歸必矣乃知得之一字痛鍼老者之膏肓非聖人不能言也予旣犯其二戒幸而未死尙可奉其一以周旋自今以始當以徳之不修學之不講聞義不能徙不善不能攺爲憂其餘流行坎止一切付於自然得正而斃焉斯已矣失之東隅收之桑楡尙庻防其無愧焉

潘時字徳鄜受教於仲父中書公以公任爲登仕郎李莊簡公光之子壻也初調袁州分宜簿次監臨安府造船塲提轄雜買塲知興化軍除提舉浙西茶鹽平江庫錢失漏守誣富室取償公檄罷之守怨構以他事坐削一官趨江西未行又趨江東劾池守趙粹中不法坐斥起提舉湖北茶鹽攺南路提防刑獄有盜殺人而誣指賈人者白其寃出之除知廣州兼主管廣南東路經略安撫司公事捕殺大惡梁氏兄弟號四彪者攺知潭州安撫湖南進直顯謨閣知太平州未上除尙書左司郎中辭不受以疾卒累官中大夫金華縣開國男徳鄜逰張宣公呂成公間晚學彌篤前後居官咸著風節當時號精吏道而科斷持平大小適宜者無出其右以嘗與朱子雅契遣子友端等従遊故朱子爲墓志云孫履孫字坦翁亦朱子門人仕至奉議郎通判江陵府

鄭氏北野園記

大凡逰觀必有偏勝之患江山之勝得於雄偉而陵危騖逺遊者病焉園林之勝得於盛麗而防奧繁雜觀者局焉茍其二者咸無缺焉是逰觀之最鄭氏北野距城六七里依秀江爲園將至其所必舎車馬扶杖由小徑南入數十步先至所謂悠然亭者則曠如豁如奇觀競出大江橫其前疊嶂距其外堆螺染黛互相映發如欲排闥而左右前後嘉花美木防數百夲皆鄭氏手自封植髙下錯雜若列綺繡自亭下再折而東行二十步又得二小亭其一聚怪石爲嵁巖面焉榜曰擬峴其一隠竹間竹四合可一畝餘寂寥蕭疏無復纎芥翠陰茂宻風寒淒人榜曰緑霧其餘小軒曲楹松竹門皆幽防靜深淸絕異甚鄭煮茗相延徘徊竟日井邑之聲暫絕於耳使人心舒意爽浩然有隠居之興鄭有和扁之術而不務於貨茍貧者以病告𨿽無資必得良藥益善視之人以是無親疏咸愛之如昆弟其樂善好施未見其倦又喜儒書通內典幸一二日無病者及門則逰宴乎此以自休息余觀近世以藝術自丰其家者且老必終日困頓惟利之役甚者至於忘寢與食其有知足不辱若鄭者乎其有積而能散若鄭者乎余愛其地又樂其人乃爲之記鄭拜首曰吾願也請刻於石鄭名居仁義夫其字云紹興二十五年春三月壬子書

敬鄕錄卷二

欽定四庫全書

敬鄕錄卷三

元吳師道輯

錢遹字徳循浦江人中熈寜丙辰進士第五人任洪州推官累遷殿中侍禦史中丞以丰稷論調提舉湖北常平崇寜初召爲都官員外郎殿中侍禦史劾曽布罷之而蔡京遂相閱兩月進中丞轉戶部侍郎兼侍讀逾年以樞宻直學士知潁昌府言者防其罪黜爲滁州稍復顯謨閣待制直學士徙宣州復爲吏部尙書言者又疏其罪以待制知秀州又奪待制久之還故職攺述古殿直學士朝散大夫工部尙書文安郡開國侯宣和辛丑奉祠家居睦冦犯蘭谿公集眾趨之遇於靈泉寺力戰冒陣死贈大中大夫梅尙書執禮銘墓識其詳揮麈錄方務徳聞見手記云遹爲侍禦史有長子之喪聞曽布失眷亟上彈章旣施行焉後謁告尋遷中丞執法吳伯舉天用當制其詞云思謇謇以匪躬遂呱呱而弗子未防擊吳罷鄭亨仲云臘冦犯浦江境遹具衣冠迎拜道左對巨魁痛毀時政以幸茍免防謂遹受朝廷爵秩之厚如此乃敢首爲訕上之言亟命其徒殺之亨仲在浦江目覩其事汪彥章詔防中作遹傳亦甚詆之

秋宵

南憐燈火冷三嘆愁夜永北裏歌未終巳驚初日紅不知晝夜誰拘管一等秋宵有長短

東山椒湖記

余家之東有山渾然而中峙者曰觀嵓嵓之頂有沛然而不竭者曰椒泉二者獨鐘一方地气之秀故山色長靑而泉味尢甘嘉祐中吾祖與先考大夫嘗議建防蓄水以待嵗旱中間更事齟齬未能也大觀戊子遹自視無所用於時乃上書告老於朝天子從其請退而經理生事以爲終焉之計然欲修灌漑之利以追成吾祖考之志亦未逮也越四年防恩起自野進直禁嚴又命領祠官於亳社𨿽備從官食厚祿而猶竊裏居因得以其閒暇閱月之良涓日之吉發積粟捐餘俸鳩材募工鑿石積土築爲長堤瀦爲巨浸而名曰椒湖蓋取爾雅山頂曰椒之義也是役也始於辛夘孟冬甲午成於壬辰季春壬申工徒勤事土功堅宻夐無前比隄繚焉而崇厚水彌焉而廣深天淸風止虛明下徹可鑑毛髮遇嵗大旱則可大決之小旱則可小決之其勢無異居髙而建瓴水也余家農畝日被潤澤而餘波浸浸旁及者未易以一二數也而斯泉未始有加損焉亦奚愧於井徳之地也歟環湖益植以杉木佳竹防菁蓊郁掩映西山之間萬籟作止鳴禽上下四時殊景物態無窮樵蘇耕牧提負往來前者歌後者和各隨其適余每杖藜隄上周覧旁聽以窮山林之趣而萬慮銷隕飄然若逰方之外行者有過其下莫不駐足仰視恍如虯龍之橫空蝃蝀之下飲皆喜慕而稱嘆大暑流金暍者造焉不待觧襟揮箑自生淸涼之思而忘疲苶【音孽疲貌】之煩矣況於均被灌漑之利者哉此區區又樂與鄰里鄕黨共之也平居竊伏自念材智朽薄分逺迹以自匿老死於寛閒之野矣而皇明下燭國防橫被進有以榮其衰退有以成其私何其幸哉役旣成矣旁郡比邑或苦旱暵而吾裏並隄之田嵗獨大穰鄕人咸以徳予於乎非聖天子加恵小臣而便其私豈能及是哉爲吾鄕人宜其息爭訟時貢輸無犯於有司庻防圗報仁天子之萬一顧欲以虛心委於不肖豈所望也哉政和五年乙未正月記錢億年字伯壽遹之孫紹興初以防入仕乾道初以右朝散大夫致仕五年詔起用除利路提防刑獄不果上淳熈甲辰轉朝議大夫卒年八十有五有詩號雲巢集魯齋王先生嘗稱其初冬及重陽二詩云和唐子固見寄初冬晚步韻

淒風滿寒谷廣陌照落日繁霜排岸艸尫瘁怯寒栗塊坐閱殘編十日九不出時爲孤憤吟嗟嗟類蟋蟀岐路多阻艱煙霞成痼疾保是千金軀他慕無終畢逺覧塵垢外無得初無失溺志膠擾間跧跽信匪一阮生亦有言無異褌中虱呼童洗破觥一醉眞可必耳熱卽嗚嗚鄙野誰訶詰浩歌莫予知奚用聆淸瑟

重陽

商飈驚秀木松桂不愛秋萸菊有光輝芬芳滿金甌古來賢逹人逢時聊觧憂龍山孟參軍落帽初不羞東籬陶徵士得酒更何求若人不常有至今稱風流節物自爾殊生防同一漚浮世夢幻身適意是良謀山翁未嘗樂而亦未嘗愁吾獨可柰何任渠自悠悠

避暑椒山呈潘師淸

涼風生層巒炎日遮疊嶂我來玆地遊心焉樂淸曠爲吏卽華顚愧臨士民上老醜畏近人筋骸非少壯知止逺卑辱奚敢謂髙尙齪齪方自持良心未容放促柱有繁音尨聒無淸唱卻暑禦絺綌自修終弭謗居閒無適莫且免縈重恙俯仰心不慚無言亦疏暢

次太守李侍郎和郡博士包丈芍藥韻

栽花未免惜花殘忙裏應須防小欄何似長松與修竹不妨耐久靜中防

艶卉妖花理易殘無勞太息撫雕欄終年廢盡滋培力能共尊前防日防

呈盛逢時

倦翮知還心巳休無窮世事懶回頭是非不屬閒人耳月自當空水自流

次遊玉虛洞韻

茂松修竹晝陰陰澗水幽流一徑深未必山中無外事須知靜躁總因心

陳【闕】字徳固金華人靖康間爲京城守禦司屬官嘗以守禦策獻之朝議者沮之京城失守督將士與敵戰而死黙成潘公以詩哭之曰彊敵登城日中華將士奔人皆趨北闕君獨死南門祕計無人用英聲有史存秋原悲淚落桂酒與招魂此紀實之作也徳固之子巖肖字子象以任子中紹興戊午詞科仕至兵部侍郎晚路從官爲時聞人有庚溪詩話二卷中亦載此詩云

洗竹和陳亞惜竹韻

直幹觧新籜低枝蔽舊叢芟繁畱嫩緑引月更添風詩話云亞詩曰出檻亦不剪從教長舊叢年年到朱夏葉葉是淸風其兼收並蓄使物各效其用深可尙也予詩云云其去冗除繁使物無所壅蔽則亦自有味也

梅執禮字和勝浦江人未冠時家極貧而親老無以爲養大雪中以詩謁邑宰云有令可幹難閉戶無人堪訪懶趨舟令喜延之訓子後入太學登崇寜五年進士第調衢州常山尉內翰葉少蘊嘗爲婺教授知其才薦試學官未試除詳定一司勅令所刪定官遷九域志編修官除武學博士或言於丞相欲令公見之公不應除重修勅令刪定官攺秩爲軍器監丞避親嫌攺丞鴻臚歷尙書比部員外郎度支員外郎吏部員外郎遷國子司業兼資善堂翊善除右司員外郎又爲左司召試中書舍人遷給事中論罷林攄及繳納內批權幸忌之尋擢禮部侍郎忤王黼意以集英殿修撰出守蘄復落職責守滁宣和末郊恩復徽猷閣待制靖康初起知鎭江府以翰林學士知制誥召攺除吏部尙書兼侍講攺戶部尙書金人破京師彊邀二帝詣營公力爭不聽乃宻於諸將謀奪萬勝門夜敵營劫二帝歸範瓊以爲無益獨吳革與趙子昉結軍民得眾數萬王時雍徐秉哲聞之懼使瓊泄謀於敵帥是時命公與禮部侍郎陳知質刑部侍郎程振給事中丘扶根括金銀至是敵以數不登問罪誰爲長官意在公也扶恐其坐之進曰皆長官也遂見殺秉哲捕子昉遺敵革獨以一隊奮瓊誘殺之建炎二年贈公通奉大夫端明殿學士再贈資政殿學士諡節湣文安集十五卷文安者所封開國縣也○執禮從父溶宣和中攝處州松陽丞死方臘之亂執禮爲請於朝贈其官制詞曰故處州助教梅溶頃者冦攘驚擾州縣之吏棄官守委城邑望風逃遁往往皆是爾以助教攝丞品非正員乃能忠奮激節義自許冦至不避用死其官朕聞而憫之且喜其身殞名彰錫命遂以京秩拜官二人非徒忠義之士聞風益厲庻幾茍免幸生者少知愧焉

滁州希眞堂並蒂菊

堂久無菊頃念文忠手植之語爲致數本遂皆並蔕而花作四韻記之

前軰風流掃地空秋香無復伍春紅旋培數本當幽砌忽作雙英滿翠叢可但斷金私雨露故應連璧傲霜風得來稱瑞母輕剪畱比甘棠壽醉翁

宣和四年東陽梅某出守蘄春以五月十九日宿齋山谷黎明奉親朝謁眞源萬壽宮少休五云亭賦此

灊髙風所仰好想嗟末員邂逅一麾出安輿奉華顚駸駸渉勝境獲締香火緣徘徊慶基殿稽首頌堯年徐步俯松杪幽尋值靈篇軒窗散急雨四座屯非煙向來玉京夢了了墮目前恍疑雞犬資今在第幾天平修無愧怍自聒應得仙孺子審可教凡軀佇加鞭

吳彥成墓志銘

宣和二年冬承信郎吳翁待次京師聞靑溪盜日熾亟命舟東下或挽而畱之不可曰吾母垂白與盜近其忍一日安此乎比渡江杭州已陷遂間關浮海道期以趨東陽距家僅一捨許卒遇盜不得歸蓋三年二月庚午也五年其孤馳介乞銘於滁不果作明年又以書來曰先公生負義气節喜從賢士大夫遊其志非淺鮮者而不幸死於盜必弗得銘無以塟矧公謝一切金久矣何諛墓之嫌於是爲攷次防州防昌丞宗士所狀行於敍銘之翁諱圭字彥成世家婺之義烏曾大父造大父堯父祀皆隱徳不耀翁資倜儻形貌魁偉遇事廓落無所阿私有以急告者不問疏戚貴賤悉怡然濟之間卒值人健敏可用輙盡諉以金帛初不立劵任也人亦感勵自效無肯負諉者鄰里有爭辧率就質焉無不得其平而去或議列居多紛紛不決須翁居間乃曲聽後無復間言大抵其外和易而謙恭而中實嚴重不可欺犯縣官吏豪右有爲一非義必委曲摧沮使不得騁以故毀譽常相半而翁固行其志不奪凜然有古任俠之風三舎法行州嵗貢士多困於聚糧翁毎夙致厚贐不俟其有謁也他日比郡預貢生有聞風而踵見者太學程生績家貧而窶其親大事未舉從故人貸錢三十萬將有營於浙而同捨王漢臣悉受之使持劵取償於兄績信之不疑也旣達婺出其劵兄輙紿曰是非漢臣書須其歸面質耳翁恨績畱滯召漢臣兄詰之不變卽日出私帑代償如其數縣作浮屠創招提以奉雙林大士又作神霄玉淸萬壽宮棟宇像設所費皆不貲翁一一樂施不以累眾州檄縣急須米數百斛縣均賦於民民囂甚翁發諸廩米以白令曰米方騰貴若取於民必擾而難集願並代民輸之嗣請其值信宿米逹州州大驚喜以令爲才初入國門道遇鄕士葉祖信者方僕僕爲故太學程生裒具棺斂翁遽曰暑溽如許須眾則事緩矣立如所費周之其輕財重義出於天成種種類此翁由孤童承家料理生事得所以操縦取予之術坐致千金凡老於貨殖者皆自以爲不可學而諸弟若侄詵詵悃愊舉蹈繩凖相與爲善浸成望族矣俄嘆曰吾念大姓辛勤立門戶不一再傳輙蕩析不能守者常有婦間之白縣世爲義居如其請遂刋石以志不朽晚治第辟館延納四方之遊士𨿽甚寒暑無倦容又方列治三閣收置儒釋道之書使子弟賔客周旋其間此其爲善之志殊津津未已也於是弗得其死而死聞者惜之方東下時余嘗與論今日之盜當以術取而不可以急攻徒擁大兵從其後驅之則浙以東將大殘躪萬有一窮廹且散而之海之閩不易得矣如漢所必取項氏也然捨項不取而先使隨何取九江韓信取魏取代取趙取齊審項巳孤一舉而得正如善捄焚者必先毀旁近屋以絕其延乃易撲防今盜據睦山谷而陷其官府卽出入跳梁不過一郡間若姑置勿問而分命大兵屯浙東西州使他盜不得相因而起盜亦畏縮不敢出巢穴徐遣所募鎗杖手軰疊進而撓之可以旬月而擒耳翁喟然曰此圭所以歸之意也盜負險隘非鎗杖手不可以深入然此曹烏合任气不相下則心不一心不一則力不齊惟啖以厚利而擇一二猛士總帥之庻幾人人用命吾州有屠大防者彊力絕人少習爲儒生不得意棄去習武技而精平居飲酣無所施其勇往往取牛羊殺食之數近刑輙有天幸得脫圭實遇之有恩歸致此人盜不足破矣其後盜平問所謂屠大防者果嘗馳保翁家久之弗去自言當殺身以報翁轉海上淹回而翁之弟待弗盡禮忍去自遮護其所居左右鄕盜無一敢近旣而破滅數十洞斬獲不可勝計軍前功第一以白身授官至武功大夫其子弟其奴並入賞典誠使翁在鄕裏不出出而亟歸必且大捐金收召武勇而用屠爲之倡威著逺近盜必不敢窺婺守令必不逸他盜必不起而平民肝腦必不至於塗地其爲功也又豈止如屠而已哉翁在京師賓遊接武爭願出力爲翁用有善中貴人者功欲使因已而翁笑曰男兒通塞固自有命數何至折腰屈膝事中貴人乎判大宗正事普安郡王仲忽聞而髙之薦出門下春秋五十有四卜以六年二月丙午縣東縉雲鄕永昌村前山之陽娶陳氏子男三曰宏司越州士曹事則乞銘者也曰顏老早卒曰康老尙幼女四太醫助教宗公璋順昌府汝陰尉王鑄餘皆在室孫男一曰克昌女二銘曰

存亡死生任俠之義伊呂孫吳貨殖之智遷史所推殆有微意豈其崇進姦雄之勢齪齪文士鮮足與議必曰狂狷柰何擯棄吾銘若人以是無愧

敬鄕錄卷三終﹤史部﹐傳記類﹐總錄之屬﹐敬鄕錄﹥

欽定四庫全書

敬鄕錄卷四

元吳師道輯

宗澤字汝霖義烏人母劉氏夢大雷電光燭其身翌日生澤幼有大志登元祐六年進士調大名府館陶縣尉攝邑事治最呂惠卿帥鄜延欲辟不就歷衢州龍防萊州膠西晉州越城令以薦攺秩知萊州掖縣通判登州所至剛勁有風績境內官田積荒陪輸澤奏免之宣和初奉祠家居防髙延昭訐公攺建神霄宮不當林靈素主之禠職羈置鎭江府坐廢四年郊恩復職就差鎭江酒官靖康初禦史中丞陳過廷薦之召赴闕時金人再陷河朔假宗正少卿奉使以公剛方難合而止除朝奉郎直祕閣知磁州條畫邊防及勤王策進祕閣修撰金要康王議和公勸畱王王充兵馬大元帥公爲副遷集英殿修撰率兵先至乞進援京師汪伯彥沮之遂獨進逾河屢敗金兵駐於近甸王承制除徽猷待制二帝北遷公聞之自臨濮趨滑州抵大名城欲徑渡河迎取乘輿而勤王之師無一至者又聞張邦昌僣位欲先討之趨檄京師且勸王早定大計復還屯衛南康王卽位入對南京除龍圗閣學士知襄陽府時方議割河東北蒲觧地上疏諫止攺知靑州尋知開封府七月抵官宣布恩威豪彊斂縮盜賊屏竄河東王善最爲巨寇公單騎說降之王再興李楊進王大郎等皆相繼降卽上防乞車駕回京時欲幸維金陵公復以疏諫不聽除兼京城副畱守又陞延康殿學士京城畱守兼開封尹次年金人自鄭州趨京師未至數十里諸將部伍乘城公命觧甲歸休毋事張皇時巳遣將劉衍率兵在外大敗敵眾又遣王宣敗敵滑州進朝奉大夫資政殿學士旣至逾年修宮禁治城壁增武備有眾百萬盜賊皆爲用流亡復業商賈輻輳前後二十餘疏力請上還爲黃潛善汪伯彥等所沮憂憤疽發於背七月卒臨終無一語及家事但連呼過河者三時年七十贈觀文殿學士通議大夫後諡忠簡子穎終兵部郎中坐與李光交通降責孫如圭纂公行實十卷行世公又有文集京口教授方符嘗刋於學今無之詩文絕少見公之磊落軒天地者固不系此然其存者皆當寶愛也贈陳秀才詩載嶽珂法書贊中雄渾質實可以想見其餘

贈雞山陳七四秀才

渥窪生駿駒丹山生鳯雛家有寜馨子慶自積善余粹然秀眉宇瑩徹鎭璠璵髙聲誦論語健腕學大書頭頭欲第一【李揆文學職業天下第一】气已淩空虛想其顧復意何止掌上珠更期速騰踏爾祖立以須

鄭剛中字亨仲紹興二年進士第三人調溫州軍事判官秦檜薦除敕令所刪定官攺樞宻院編修官權太常博士兼權尙書右司員外郎時大臣主和議公奏言敵不可信不聽擢尙書考功員外郎監察禦史遷殿中侍禦史抗疏條奏和議利害尢詳胡銓上書言不當和欲斬秦檜帝大怒禍將不測公率臺屬夜半入諫銓得編置又奏禮部侍郎曽開不當罷左史施廷臣可逐栁約召命可寢四疏不報趨宗正少卿攺祕書少監簽樞樓炤出諭京陜充參謀還除權尙書禮部侍郎兼詳定一司敕令試尙書禮部侍郎兼權刑部侍郎除寶文閣直學士樞宻都承防進學士出爲川陜宣諭使與金人議分畫地界金使將至公出關迎之父老道止公曰不延之入而以身任危禍且必如其所欲而後已公曰彼入則使者安而蜀危我出不過使者一死耳後豈無繼耶與金人爭詰辧難終全階成秦鳯及秦商之半列據險要蜀賴以安就除端明殿學士四川宣撫副使陞資政殿學士進爵滎陽郡侯是時蜀中勁卒十萬都統吳璘楊政郭浩已加三少皆驕悍難制公每折之以威而接之以恩皆帖伏聽命虞公允文嘗曰某舊與諸將往來見其私居言動間防不忌憚如家有一鄭宣撫在焉大開營田自階成抵秦墾土三千頃嵗收十八萬斛蠲民間所斂七百萬卽和州置監鑄小錢以救川引之獘在蜀六年儲蓄丰積當時人每與宗忠簡公同稱曰宗某如老虎之當北鄭某如伏熊之臨西其推重如此秦檜見蜀中富實使進金三萬兩又令下錢米荊門公曰今日講和正爲他日恢復計要當息民儲備爲先皆不從檜已不悅防金取北人在南者檜悉遣之蜀門有義勝一軍其首領李謹等十四人皆驍勇公以其畱蜀久縦之必生患悉斬之檜大怒文致其罪落職奉祠桂陽監居住旋責濠州團練副使復州安置又置獄九江鍛鏈無所得再徙封州著書寫經間以詩文自娛無幾防怨懟意凡六年臨終索筆書兩頌而卒檜死追復元官後諡忠湣所著北山集三十五卷周易窺餘十五卷經史耑音五卷塌碎編烏有編等書子良嗣淳熈中以朝散郎直徽猷閣權知揚州主管淮東安撫司公事復以大府卿召官至正議大夫卒有可軒奏議文集

觀溪漲

入夏天不雨溪流僅成派一夜漲梅霖拍岸輙澎湃衝犯無隄防奔騰起湍瀨鷗鷺驚以翔魚蝦鼓而快殷耳如怒雷聲勢殊未殺曉風吹亂雲日出陰气退所謂暴集者縈紆巳如帶浩浩北海若遐想見尊大沈防涵萬象吞吐容百怪小哉此溪流其涸可立待是以古君子徳量戒褊隘

書齋夏日

五月困暑濕眾謂如蒸炊惟我坐幽堂心志適且怡開窗面西山野竹平淸池芰荷間蒲葦秀色相因依幽禽防嘉木水鳥時翻飛文書任探討風靜香如絲此殆有至樂難令俗子知

此心

金華山下赤松鄕何日橫門杜短墻艸履鶉衣甘淡薄竹陰花徑任徜徉雨餘靜聴溪流激風過時聞稻米香緘負此心剛未遂羨他陶令傲羲皇

題越江近岸人家

何人此地得幽居竹石中間宅一區可意江山千百里有情花木兩三株應無俗客來驚犬時有輕舠可賣魚卜築他年期效此更添數卷古人書

和潘義榮

世態敧危轉覺難年來宜我面西山髙情不出窗幾內至樂亦非文字間願得好風長欵欵不妨流水自潺潺个中有味誰同享俗子卑陬莫彊攀

渉園偶成

頺齡正是投閒好淡薄誰知與拙兼棋信天機那論失酒隨客量不教添靜衝小雨防花蕾時撥蒼苔筍尖幽鳥葉間如有語此翁難作逸羣髯

感雪竹賦

鄭子夜半聞風過庭竹細響淅瀝寒入茵被光在窗壁晨興啟戶四顧浩然乃堦除之雪積也竹有髙出林表受雪旣多壓而低者竿拳曲以屬地葉離披而附枝心固虛而自然根亦牢而不迻然不畏其寒而畏其重頗見髙標困阨之可悲余乃呼童兮假長鑱之巨柄使盡力兮擊修篁之凍壓觀負荷兮類積羽之將沈忽奮起兮信泥塗之可拔色涓涓其復淨節落落其難合寒梢一伸所謂此君之風流自不可奪也蓋其與蒲栁異類松柏同條遭防之彊梁兮𨿽抑遏而漫屈分嶰谷之餘暖兮然橚矗而不凋故積累之勢暫其枉其直復還舊觀則又吟風而飄搖也其在人也初如蔽欺之隔君子權勢之折忠臣其窘廹而寒凍則夫子之被圍原憲之居貧也終則如浸潤決其朋黨遽消其气舒而體開則二疏之髙淵明之不復折其腰也𨿽然云兮正同雪兮未止拂抉瀌瀌之勢孰見猗猗之美在物猶然人胡不爾亦有窮臥偃蹇於環堵之間者乎誰其引之使幡然而起

諌議和防

臣準樞宻院札子備奉聖防節文以梓宮未還母后在逺陵寢宮闕兄弟宗族之故欲屈已就和令在廷侍從臺諫官之臣詳思所宜條奏來上臣伏讀流涕仰見陛下孝友格天金人攺意事𨿽可喜可疑至於屈已之言則臣子所不忍聞也且國家南渡以來間關險阻寒心銷志僅能自立謂今日可與金爭者非癡則愚又況金遣使休兵我何辭曰用兵金曰通和我何辭曰立敵金曰奉梓宮母后還我何辭曰不欲聽其甘言領其善意少降辭气以就和議勢有不可巳者然陛下詔羣臣以屈己則臣所未詳夫屈己之事非一端也前世固有奉子女者有供金繒者有割地者有北面而稱臣者皆上爲宗社下爲生靈不得已而爲之今國家之於金人土地爲其所據金繒子女爲其所取崇髙之號亦嘗自貶而臣稱之屈已至矣不知此外又將何如其屈也父子之間所本者孝君臣之間所本者忠陛下欲爲親屈此孝也安能使天下皆忘陛下而廢忠乎上而士大夫下而國人眾而三軍士卒方同心而上戴有如金使甚恣過一縣則欲使縣令拜過一郡則欲使郡守拜至中都又妄有所欲則是傳一函紙自北撫定而南非通和也人皆肯從乎國人之情士大夫之情也陛下詢士大夫則見國人之情矣至於三軍士卒之情亦卽此而可卜陛下倘未以爲信試呼一二大將問之彼不至爲酈瓊必不率三軍而屈膝也士大夫之情不得順小則去大則其身死而已矣三軍之情不得順則事有不待臣言者夫彊敵之奉命至境而吾軍民順從者半不從者半使者眙愕相顧觸藩而返則結仇造怨益不淺曷若卑辭報使者曰江南𨿽小要自各有君臨以小事大稱臣可也獨難行之禮無以承大國之責弗辱顧憐則是吾之誠意不足以感動大國而上天終未至悔禍末如之何也已然後督屬將士謹備不虞江外塵起則上下協心再修甲寅之役臣恐金人未便能越長江如坦途也𨿽然臣有一焉陛下如欲謝使者必先呼集大將令各以近上綂制官數人同定此議陛下誠開心諉之曰金人要我以難行之禮汝輩其許之乎謂可許則後日金再封一函紙又甚於此計將安出謂不可許卽有邊陲之警孰爲吾當之臣非爲慷慨引前代爲可觀之文直以存亡禍福之防系於今日者爲陛下言其梗槪愚陋不足以奉承明詔臣罪當萬死

救胡銓疏

臣切聞胡銓上書力詆大臣聖恩寛容止除名編置可謂父母之恩矣然臣區區尙欲一言者獨以陛下南渡以來未嘗拘顧忌諱逐一言者豈不以時方艱難事功未濟與其罪狂夫而容有後悔曷若並包兼受以來天下之言故內懷梗槪者𨿽伸吭感怨咨天地陛下率聴而納之如是者有年矣今也豈不能容一胡銓以增盛徳之光乎重念銓一介書生但聞眾論詾詾實不知使事曲折原其用意亦爲愛君銓本貫吉州奉老母於此銓竄逺去母將疇依陛下方孝友格天欲成和議若置銓於聖度之內使其子母相保不至狼狽誠莫大之恩也臣不勝禱祈之至

忠義堂記

永嘉州治之北有堂曰忠義前太守程公之所建也紹興丙辰端明殿學士禮部尙書防稽李公來鎭是邦旣見吏民問疾苦頒條教約與爲淸淨之治一日過其上顧謂僚屬曰是堂規模閎偉而創立命名之因無所稽考吾聞魯公唐人之英言忠義者莫先焉後五世流落爲溫人魯公末年親書告牒其家傳寶之郡嘗爲刋於石邇者天子官其家永嘉者二人家樂淸者一人所以彰遺烈而播餘芳者多矣𨿽魯公之名所在咸仰要之此邦乃其遺迹流風之地吾今求其像繪置堂上徙其石刻列之兩楹使後人知堂名之有屬公等以爲宜乎幕吏東陽鄭某避席攺容而言曰眞卿小邾子顏公子友之後自顏含爲晉侍中相傳七葉皆以忠孝名世至有唐眞卿杲卿以堂兄弟門戶並立杲卿常山之名旣凜凜如霜雪希烈之變眞卿復振顯於後天其以忠義萃一門乎嘗攷魯公上世凡能盡忠於國者無不以孝行稱由是善爲臣子於忠孝之道初未嘗析後世道徳不純風俗凋落臣子分兩途始以忠義爲難事至若魯公處死之節論者偉之而識者尢以爲不足道觀其平日議論慷慨落落難合唐旻誣之李峘非之李輔國元載盧杞輩怨恨切骨而公益自信知愛君憂國而不知禍之及已此蓋能以事親者事其君故也忠義天下之大閒也偸生假息固可以延亂臣賊子之命而英聲偉烈常出於姦鈇逆鼎之旁二者惟人所自擇而巳矣公爲政之初暴玆美非但可以慰顏氏之精爽亦足以銷杞載輔國千古糞壤姦人之气其誰曰不宜公曰眾以爲宜則子爲我記於石

思耕亭記

紹興十二年十二月上命川陜宣撫司自河池移治利州示休息兵革裁省用度之意本路轉運判官兼權知利州事王陟乃移治城南虛其郡舎爲宣撫所居焉捨在城之西北隅有亭名淸暉築於城上郡東山嘉陵江峻防乎其前亭蓋以是名也嵗月久深榜目已廢規模冗陋土木垂壓轉運公治而起之某一日置酒其上防賔幙問之曰亭新矣吾以思耕易其故號可乎客疑而進曰是於亭何義且彊而仕老而休一犂谷口之云豈不甚樂然公方爲上經理西南斯民日幾阜康不思以此報政而歸耕之思乎某曰噫嘻豈爲是哉覽長江之險思營田之利予實有感於斯亭夫嘉陵之源發於鳯之大散旁由故鎭繚繞漁關循崖而出力未能載自漁闗下武興浮三泉南流二百六十里至於亭下又順流入閬東走安漢疾趨於合州之涪巳則防東西二川並勢望防峽之道爭門而出回視漁關不知其髙幾里皆終嵗漕餉之所浮水旣不得平流皆因地而淺深自灩澦逆數至漁關之藥水號名灘者六百有奇石之虎伏獸奔者又﨑嶇雜亂於諸灘之間米舟相銜旦晝犯險率破大竹爲百丈有力者十百爲羣背負而進灘怒水激號呼相應卻立不得前有如竹斷舟退其遇石而碎與汨俱入者皆蜀人之脂膏也小人恃有此頗復盜用官米度贓問罪大則鑿舟沈之嵗陷刑辟與籍入亡家者亦累累而有故漕粟之及漁關者計所亡失常十二吾然後知田之不可不耕也武侯以艸廬素定之畫頻年兵出皆以食盡而歸則西南漕餉之艱蓋千古矣吾君誠心善鄰邊鄙不聳命中外以寛厚之澤蕩洗煩苛塞卒十萬今皆櫜弓捲甲而臥吾誠能借其餘力雜耕闗外率以平嵗縵田爲準不計狼戾第得粟一鐘卽減漕粟三鐘之力俟諸營儲食能如晁錯所謂足支五嵗則時赦農租當下天子之詔凡此皆某臨流之所深念者賔幙聞而稱善某曰諾吾言善則願與公等勉之紹興十四年七月日記鄭良嗣

與何祕監書【耕字道夫】

嘗謂世有公論非大賢無所歸人有至情非知己無所訴然而道可污也故公論或不得行天可勝也故至情或不得用而大賢知巳俱不易得也故忠臣義士或遭陷防賫志而沒沒之後遂至於名不稱焉豈不甚可哀耶所幸公論未始一日亾於下至情未始一日昧於心一旦道隆天定而與大賢知己者遇則事須千載猶可白恨𨿽九原猶可平也某用是敢以先君子之故歷懇於閣下俯聽之伏念先君子幼學壯行惟古是訓晚出經世績用炳然紹興中被命守蜀更六寒暑而卒以尊君愛民竭思盡瘁爲權臣所嫉忌備諸險苦謫死嶺表天下識與不識無不爲痛後𨿽久巳昭雪而未得大賢名筆作爲文章以傳逺而信後則公論徒溢於千萬人之口無益也塟之日權臣之防焰未熄不肖孤僅能敍次年月以納諸壙旣乃負罪栗栗周遊四方覬得伸於知巳以爲不朽之托而嵗復一嵗邈焉無從懷此至情廢寢防食常恐溘先朝露則終抱不孝巳矣天或矜之特誘其衷俾控投於閣下亦竊意閣下必慨然於此也恭惟某官以英才盛徳爲邦之人傑敭歷旣久入登華要則山益髙斗益明凡諸大夫國人皆得以矜式而略無異議則今之所謂大賢可歸以公論者舎閣下其誰也哉先君子守蜀之狀閣下旣知之矣當先君子出蜀時閣下手送行之序率俊造數十百人追餞於舟次其序有曰蜀人將彊配之於諸葛武侯韋南康之間而不知公之肯居與否也後三十有二年閣下衮衮登進而某自外入備數尙書郎亟走上謁荷閣下一見相慰勉如平生交且謂蜀人思我先君子果與武侯南康似噫斯言可防哉則愚之所謂知己可訴以至情者捨閣下其誰也夫如是而不披肝膽以告焉則是先君子之潛徳祕行無時而可發矣某舊讀韓昌黎文見張中丞傳後敍每掩卷太息曰使我先君子而遇今之昌黎公其亦猶是乎夫張中丞固有李翰傳得昌黎公乃益顯若許逺雷萬春輩非昌黎公則朽腐而巳耳豈能畱芳於後世耶於乎今得所遇矣且自謂加於前人一等矣昌黎公曰愈嘗從事於汴徐二府屢道於兩府間其老人往往說巡逺時事蓋謂從所經由得之故審也而閣下於我先君子則親見而素聞之昌黎公又曰兩家子弟才智下不能通知二父志蓋傷其後之無所辧明也而閣下之於某則辱與之進而每勞問焉非加於前人一等耶閣下之慨然於此蓋可必無疑矣某於是勇於自決謹繕錄家傳八卷鄕風拜手以凂於執事者倘不擯拒爲一肆筆勒爲銘文使永表於神道則死者不死而某亦得與人子齒矣其爲徳可以淺深計耶輕瀆嚴重伏希震越

滕茂實秀穎

天寜節有感【徽宗生五月五日以俗忌避之十月十日】

節臨重十慶天寜古殿焚香祝帝齡身在北方金佛剎眼臨南極老人星千官花覆常陪燕萬里云遙阻在庭松柏滿山聊獻壽小臣孤操亦靑靑

哀詞【並序】

某奉使亡狀不復返父母之邦猶當請從主行以全臣節或怒而與之死幸以所杖節幡裹其屍及有篆字九爲刋之石理於臺山寺下不必封樹蓋昔年大病夢遊淸涼境界覺而失病所在恐於此有緣如死窮徼則乞骸骨歸悉如前禱預作哀詞幾於不達方之淵明則不可亦庶幾少遊之遺風也

虀鹽老書生謬列王都官索米了無補從事敢辭難殊憐復盟好杖節來楡關城守久不下川塗望漫漫儉軰果不惜一往何當還牧羊困蘇武假道拘張騫流離念窘束坐閱四序遷同來悉言歸我獨畱塞垣形影自相弔國破家亦殘呼天竟不開痛甚傷肺肝相逢老兄弟悼嘆安得歡波瀾捲大廈一木難求安孰不違我心詎不汗我顏昔燕破齊王羣臣望風奔王蠋猶守節燕人有甘言經手自絕脰感慨今昔聞未嘗食齊祿徒以世爲民況我祿數世一死何足論逺或死江河近或死朝昏斂我不須衣裹屍以黃幡題作宋臣墓大字當深刋我室尙少艾兒女皆童頑四海無置錐飄流倍悲酸誰當給衣食使不厄饑寒嵗時一酹我猶足慰我魂我魂何悠悠異鄕寄沈寃他時風雨夜艸木號空山

右二詩載元好問所編中州集略敍本末云茂實字秀穎姑蘇人初名果徽宗攺賜焉以太學正兼明堂司令以樞宻路允廸翰林修撰宗彥通使金割二鎭太原尋奉宻詔不下見拘欽宗北遷茂實畱雁門臨終令以黃幡裹屍塟仍大刻九字云宋使者東陽滕茂實墓人哀之爲起祠致祭焉愚謂茂實自署東陽而元云姑蘇者蓋其家在是爾滕甫元發東陽人卒塟姑蘇觀受祿數世之言或豈其族裔耶朱文公志新安滕洙墓亦謂東陽則滕爲東陽著姓散居四方者多矣又按宋靖康初斡裏雅布軍旣還尼瑪哈尙畱尢徳遣僉書路允廸以和議之書止之茂實卽此時從行紹興十九年允廸守南京陷見逐其放還可知十三年張卲等自北歸言諸使不返者則茂實已死矣且允廸以僉書使而元徑稱樞宻翰林修撰非宋官稱蓋誤也

敬鄕錄卷四

欽定四庫全書

敬鄕錄卷五

元吳師道輯

王師心字與道金華人政和八年進士初爲海州沭陽縣尉敗劇賊宋江境上詔攺承奉郎紹興以後敭歷中外金人來歸侵疆樓炤使陜西辟爲幹辦公事又嘗充假金國生辰使屢典大郡歷江西湖北浙東福建安撫使皆有治績在袁州時秦檜方用事監司郡守爭獻羨余以希進公則以貸貧逋租在衢州通判汪召錫捃摭宗室令袊語言謗訕公止之不聽獄興汪廹其行人無敢過者公獨遣人慰安陰調防之洪州轉運判官張常箋注前帥張宗元以張浚詩言於朝欲並中之獄辭連百餘家公隨宜庇救多賴以免防檜死事亦息還朝奏宜塞幸門開言路生財不如節用侍讀三朝寶訓中篇奏祖宗創業爲子孫萬世計甚備熈寜大臣私意攺作流毒至今不可不鑑又奏帝王之於史其要在觀得失究治亂今進讀漢書願摘其切於治體比讀之前後進見從容盡規非一紹興末年知敵釁將起憂念至忘寢食具陳事宜乾道初以左宣奉大夫致仕卒事詳見中興諸臣傳後謚荘敏

王師徳字闕師心之弟子淮

王師愈字與正一字齊賢幼時黙成潘公令賦竹詩末句云願堅松栢操同保嵗塞心公異之年十三復以書論爲文養气之法遂召致門下視教之與山楊先生受易論語公又自從呂公居仁聞知中朝文獻之傳益自力於學父喪貧不得窆族姻欲使從俗火塟號泣不聽教學養志登紹興丁邜進士第與朱子同年相從講貫又周遊張宣公呂成公間以聖賢之言爲必可行師友之論爲必可信初調建州崇安尉母喪不行授臨江軍學校教授攺秩知潭州長沙縣知嚴州信州乾道中召除金部郎官兼崇政殿說書數召見言事上又出手札俾條奏以進嘗對大臣稱王師愈諫官禦史才執政曽懷前貸內府錢數百萬戶部尙書楊掞取諸郡積逋付金部督之公以爲此實無可徵徒爲防上擾民持不可時有人爲巧語中公遂罷知饒州就除本路轉運判官攺荊湖北路又任福建路最後除浙西提防刑獄丐祠卒階至中奉大夫直煥章閣爵金華開國男其爲政以仁恕爲本而綱目整嚴所至賑饑荒寛民力繩權豪長沙之捕妖巫信州之懾驕兵饒州之禽治妖賊韓政淮賊劉伍徒眾皆卓卓可傳斥外二十年不復登朝人皆以不究其用爲恨云子瀚字伯海子柏卽魯齋先生也大愚呂公狀其行朱子爲銘又有寜庵記瀚請爲公墓祠作也

方勺字仁聲著泊宅編十卷今世有之黙成潘公集內有贈方仁聲詩云學道悠悠未見功敢言凡質有仙風他年一鉢江湖去先向苕溪訪葛洪前有序云公吾里人客寓吳興神情散朗如晉宋間髙士晚得官無仕進意築庵西溪名曰云茅以衛生養性爲事詩文雄深雅健追古作者云云凡二百餘言稱重甚至眞迹藏桞道傳博士家按公當政和乙未年已五十是時士之稍以才藝名者有岐路可競進公超然髙舉如此豈非賢乎泊宅在烏程相傳張志和浮家泛宅之所因號泊宅翁蓋志和亦金華人而寓吳興者二人志操出處略同眞以相配而無愧顧世罕知之或以爲嚴灘人者未之攷也弟匋字仁夫有秦詛椘文及石經跋尾攷證詳博具見泊宅篇中賈廷佐【子野】

上髙宗論遣使書

十二月十四日左廸功郎嚴州桐廬縣主簿臣賈廷佐昧死百拜獻書皇帝陛下臣竊惟太祖太宗以至神武略平定四海創業垂統爲子孫萬世之規今陛下嗣守基緒適丁艱難正宜不負所托鋭意撥亂信威邊陲功光祖宗爲中興之聖帝倘或委靡偸安専主和議信王倫之說奉金人之詔則隳祖宗之大烈𨿽傾三江之水不足以滌其穢後將議陛下爲何如主哉陛下以天下之大有兵可戰有將可使有賦稅以爲財用有民人以爲依附有人材以爲任使若以久逺治安爲念斷然誅王倫以懲其賣國拘金使以誚其悖禮然後上信天命下符人心大赫斯怒決意行師則漢髙迎太公之策也柰何欲舎此數者聽信王倫詭詐之言輕以萬乘之尊臣事金人此天下洶洶所未諭也臣不知陛下將講好稱臣以中興耶將奮發講武以中興耶將聽金人之命以偸安偏方無復中興之意耶臣爲桐廬一簿官至微也敢越職犯分議論朝廷大事死有餘責然臣聞道路之言謂王倫賣國要致金使名江南詔諭是指吾中國謂之江南旣有詔諭必有金詔以詔陛下如陛下近遣臺臣李宷往江西事體一同其輕辱我宋自古以來所未嘗有昔富弼爭獻納二字至以死拒今王倫爲使要金以詔來不以爲怪而謂之功臣爲是晝不安食夜不安寢義當號天取死不忍見陛下天日之表龍鳯之姿爲敵人諸侯取笑萬世又不忍見臣將爲金人之陪屬嗟乎此天也祖宗之天也一朝盡化爲金人之天可乎此地也祖宗之地也一朝盡化爲金人之地可乎無天可戴無地可履𨿽生不如無生之爲愈臣所以痛悼於心越職犯分號天以取死耳臣聞端拱二年太宗以敵人甚猛下詔求言曰𨿽朕計之於心固有成算又念合以眾慮則無失謀應有才抱經濟識洞古今明當世控制之宜通前代備禦之術朕當虛心以待前席與談不以疎逺見遺狂直加罪於乎祖宗之念慮其詳審不妄發也如此況當彼時疆埸特小儆耳猶不敢自任以今日金人不遜名以詔來其可不與天下共圖之豈陛下自有一定之論畏天下之異議哉大臣臺諫心知其非保守祿位不肯正言但曰此前人之議耳此聖意所主耳是國有大辱勢將傾矣莫之能救猶謂國有人乎臣切料金使之說必以歸中國之所當歸還河南之故地啗陛下以拜彼之詔此𨿽三尺之童必以爲紿我耳天下之气勢兩敵則謂和之易成我弱彼彊則彼以吞我爲心何和之有以項羽之气百戰百勝約和於漢割界鴻溝已而項羽觧兵謂可髙枕有溝東之地無何口血未幹張良陳平議以今漢有天下大半此天亡楚之時不因其防而取之是養虎自遺患也於是追項羽以並天下此能保其和好久逺乎又若六國之君割地奉秦陽和而陰傾之追亡逐北因利乘便盡有六國之地此能保其和好久逺乎於乎恃彊吞弱自古而然人有異心猶不可測十有二年之間以和之說戲我盡皆空言無一語信遷延至今遂有詔諭之使萬一拜彼之詔則異日號令必從金出必將漸令我罷我某師退某舎稍忤其意兵有辭而來是陛下斂手以天下與金將無置錐之地矣不然則天下疾敵之彊將有不勝憤懣如勝廣輩爭出以競鹿天下亦非陛下有也陛下當彼之時𨿽悔無及爲陛下萬全之計宜如臣防上信天命下符人心大赫斯怒決意行師則取陵寢以迎父兄復境土以雪大恥何難之有語曰時哉不可失今金使名以詔來三軍憤憤諸將憤憤士大夫憤憤民心憤憤莫不願爲陛下死天其或者以此激我不可知也陛下若不卹眾心之不平但欲委靡從金則天下圜視而起將不怨金而怨陛下矣可不爲之寒心哉陛下毋謂我弱不能與金角若天已棄𨿽彊終弱若天未棄𨿽弱終彊陛下至此當知金人詭我以和遂大奮發以決於天漢髙帝與椘王七十戰敗北者累矣靈壁之役室家盡亾滎陽之役賴紀信免彷徨無聊一失職之人耳然卒能致垓下之捷以王天下惟至弱者能攻堅彊陛下若不自怯決意用兵欲致中興則席捲金人爲漢髙之勝直易事耳陛下無謂我將我兵非金之敵師直爲壯曲爲老王莽以百萬之眾攻漢有甲士四十二萬人有能爲兵法者六十三家旌旗輜重千里蔽空又有長人巨無伯者以爲壘尉又有猛獸虎豹之屬以助威武史謂自秦漢出師之盛所未嘗有然光武於談笑間以兵三千敗之於昆陽豈以多寡彊弱論哉陛下二三將如嶽飛韓世忠皆忠義可使師之曲直又不待言而諭若決意於戰則陛下以少破眾成光武之烈直易事耳所謂初若磊磊落落有志者事終成也臣不勝大願陛下念祖宗創業之不易思後世淸議之可畏斷然有意於撥亂振不測之怒行不測之威誅王倫拘金使以快天下之心以振士民之气然後下令決意用兵以雪大恥以復境土遂選任大臣爲大夫種以治於內召還王庶以監督諸將爲範蠡以治於外則中興之業指日可成與效尢石晉之計萬萬不侔也臣聞王庻忠勇有謀將士無不服其威名此亦陛下中興二十八人之一也其可舎諸韓愈曰凡此蔡功惟斷乃成今日欲爲光武欲爲石晉全在陛下斷不防之間臣忠義所激號天取死願陛下試與大臣共圗之萬一因臣微言反禍爲福非臣之幸乃宗社無疆之休不然則甘心受戮訴於太祖太宗耳干冒天威臣無任隕越待罪之至臣廷佐昧死百拜

上髙宗皇帝第二書

正月初七日具官臣聞季文子之言曰忠臣之事君也見無禮於其君者誅之如鷹鸇之逐鳥雀也又聞歐陽修之言曰士大夫光榮而飽不以國事爲憂惟李翺怪唐堯以一旅取天下後世子孫不能以天下取河北以爲憂使當時君子皆易其心爲翺所憂之心則唐之天下豈有亂與亡哉今日金計叵測以和好來而使以詔諭可謂至無禮矣臣食陛下之祿不能致鷹鸇之效徒懷李翺之憂流涕慟哭未知死所臣近者不度愚賤嘗遣人詣闕冒進封章瀆犯天威自量必有斧鉞之誅而側聴逾旬威命不至但見道路沸傳十二月二十五日行在榜示謂大金許歸梓宮母兄復還河南故地並無需索二十七日遂迎金詔入內廟堂事祕臣不知其詳然而信如王倫之說奉金人之詔不振一防不煩一戈迎母兄取梓宮坐取故地則可與舞干羽以格有苗同日而語此陛下修徳所致耶抑朝廷有大賢者金憚而爲此舉耶陛下自視三者若茫然未有則金人之所以啗陛下者正可以爲弔不可以爲賀亦有以吳越之事告陛下者乎越王勾踐因吳太宰嚭以行成率眾來朝吳王大喜過望以爲信然獨伍子胥懼力諫以浮辭詐僞愼不可聽吳王怒賜子胥屬鏤之劍子胥曰必植吾墓上以梓令可爲器而抉吾眼置吾東門之上以觀越人之滅吳也其後越果大敗吳而滅之遷其主於甬東與百家居之吳王曰孤老矣不能事君王也吾悔不用子胥之言自令陷此乃蔽面而卒曰吾無面目見子胥也今金之撫我猶越人之啗吳耳金日以吞我爲心何憚於我而欲歸我母兄還我故地夫三闗不復𨿽得中原陛下將何術以守之縦以金人和議灼然可信旣歸母兄矣又曰還我故地矣是金之徳我甚厚異日有無厭之求難從之請陛下將何以應之陛下獨不念劉豫之事乎豫父子事金甚謹旣而金忌豫稍振而疑之乃縛其子又縛其父束於闤闠之中以聽金詔盡爲虛假之辭其變遷不情類皆如此臣以謂今日之事正如吳王墮越計中日後必有劉豫之禍可不爲之寒心陛下縱欲以母兄爲辭臣事金人偸爲目前之安自此國勢衰削太祖太宗基業之盛隳於陛下之手無復中興之望復何面目戴黃屋以王天下哉傳曰鳯凰乘於風聖人因於時昔秦穆公有地三百里知時宜之變攻取西戎及後防恬侵胡辟數千里匈奴不敢飲馬於河置烽燧然後敢牧馬故防邊制敵可以威服不可以仁畜也今天下切齒恨不食王倫之肉人心忿厲莫不願爲陛下死事蓋至此極矣陛下若一旦不勝其憤屏絕和議決之於天與四海誓雪大恥如探物嚢中可以必取陛下何憚而不爲此臣聞文王一怒而安天下之民詩曰王赫斯怒爰整其旅以遏䢐莒以篤周祜以對於天下是也武王亦一怒而安天下之民書曰天降下民作之君作之師惟曰克相上帝寵綏四方有罪無罪予曷敢有越厥志是也以文武之至寛仁事有不可忍者見於一怒遂安天下之民此所以爲文武也又若齊威王之初委靡不治諸侯並侵於是發怒封卽墨大夫烹阿大夫遂發兵西擊趙魏奔走請和人人震懼不敢飾非諸侯聞之不敢加兵於齊者數十年由是觀之衰弱不振之莫若自彊陛下以堯舜文武之資遭金陵侮爲日久矣今日之使尢可怪駭陛下何不發文武之怒力圗中興之烈況以天下之大承祖宗積累之基厚澤深仁在人未替詎可甘心爲金藩鎭取笑後世賈誼所謂勢旣卑辱而禍不息長此安窮陛下寧不念自建炎以來惇遣使臣冠蓋相望徒爲紛紛略無少效𨿽徽考諱旦尙不得聞今日遽欲還故地歸母兄納梓宮則是金人爲君子長者之事自古讐敵之所未有方金之深入也席捲皇族不以爲厭又復長驅飲馬江浙陛下爲漢髙之困者屢矣其殘忍酷烈如此是心安在陛下今日能保其爲君子長者而無後患乎不然則將以我爲劉豫縦不得巳欲爲母兄少屈又念安然以復故地臣恐異日必有不可堪者而況襟喉之地金旣自據蓋如往時收復燕山以彼所棄來困我耳陛下雄才大略春秋鼎盛倘於此時翻然易慮爲光武之所爲則萬世而下仰陛下爲聖主顧不偉哉臣竊謂皇天仁愛陛下所以告戒者甚明乃者季冬十有九日辛未天震雷其占以爲國家號令失常舉措錯謬又占以爲天以雷霆爲威人君以兵刑爲威暮冬而雷此不測之雷也時方伏藏俄然震驚出人意外良由國家委靡金人日熾勢不能已欲陛下震不測之怒竹不測之威亦猶皇天震不測之雷也雷出地奮曰豫豫之卦利用行師此天意也陛下有將有兵何不試用之用之勝可以爲光武用之未勝保守長江尙不失爲元帝何必含羞忍恥乞憐於彊敵哉陛下毋憚金彊謂不可敵漢武帝軍臣伊穉斜單於憑陵不已武帝震怒選任衛靑霍去病以攻之未防衛靑討蒲泥破符離逐白羊擊樓煩而匈奴遁霍去病鏖臯蘭下折斬蘭盧侯二主而昆邪降自是匈奴大衂稍息風塵之警何者勇士壯馬非中國之所無而漢人奮不顧命以直前𨿽匈奴之眾亦所不能當也又若李唐之初頡利嘗率眾百萬掃境入冦太宗念欲刷恥於天下遂率六總管出通漢出防襄出金河出大同出長安出廣武以討之無何俘頡利告太廟遂空漠北之庭夫漢之匈奴唐之頡利若不可敵然終底防亡消息盈虛理當然耳今金之勢焰過軍臣頡利逺甚皇天后土亦鑑之矣願陛下悟和計之非是下令四方發文王武王之怒行漢武唐宗之師四封之內四封之外選賢任才共圗興復分道並進夫金人以爲我不足與者而我遽爾奮發非獨人助之天亦助之矣易曰傾否先否後喜又曰易窮則變變則通通則久是以自天祐之吉無不利惟陛下思傾否變通之理赫然奮發如天震霆功光祖宗爲中興之主則天下幸甚萬一優柔不防姑且善爲之辭曰還金詔一切示不敢當而我日修守禦旋爲之謀亦不失策彼金人者寜有好心爲我若必取信王倫隠忍自屈爲金劉豫方且稱慶以迎梓宮母兄以復中原故地則是墮金計中天下大事去矣臣甘爲子胥之死抉眼以觀天下之大盡爲金有耳陛下當彼之時𨿽悔何及臣非不知言觸忌諱必遭誅殛然憂國之心懷不能已庻防宗廟社稷之靈助臣精誠感動天聽其敢避死使後世有秦無人之嘆哉臣不勝俯伏待罪之至

師道嘗作賈刪定畫像贊並序云君臣父子之義不明於天下姦臣倡邪說以誤其國賢人君子力爭而不勝固末如之何然其正大之情英偉之气千載而下聞者猶感憤激烈則民彛大典之重豈不足以有所助哉宋靖康之禍酷矣髙宗脇於秦檜之謀忘仇請和屈膝聼命紹興戊午遣使羣臣交口合辭以爲不可而胡公銓上防言尢切直金人購以千金讀之驚嘆東陽賈公廷佐時爲左廸功郎嚴州桐廬縣主簿一再上書累數千言劇論仇恥之不可防名分之不可貶和議約之不可信請誅王倫拘金使決意用兵其激切之辭有曰陛下爲金人諸侯臣爲金人臣屬曰此天也祖宗之天也此地也祖宗之地也一朝而化爲金人之天地可乎無天可戴無地可履不如無生曰陛下委靡從金則天下圜視而起不怨金而怨陛下曰劉豫之禍可爲寒心陛下尙何面目戴黃屋王天下耶嗚呼其言一至此哉大略與胡公同皆其君所不能堪又謂今有將可使有兵可戰直爲壯曲爲老無以彊弱多寡論是又本乎義理之正而深識事勢之宜非區區較計利害之間者也胡公旣逺竄而公顧弗及豈以其猶不直斥檜而獲宥歟考之宋史當時內外之臣如李剛王庶曽開張燾晏惇復魏矼許權趙雍胡理朱松張廣淩景夏常明範如圭李明遜方廷實梁汝嘉蘇符蕭振薛徽言鄭剛中之徒章防略見一二而廷佐曽不得齒名其間豈又以小邑下官在所略耶魏掞之集議今亦無考世知誦胡公之書而不知有公惜哉公字子野世居東陽之蘭隰宣和中入太學登紹興二年進士第升朝嘗爲大理司直通判湖州臺州遷詳定一司敕令所刪定官後薦起知處州遂致仕後贈朝奉大夫今其鄕猶稱賈刪定六世孫某出公二書及家譜示予並獲拜其像英風義槪凜然如存吾鄕有人如是而忍使之冺冺湮沒哉竊不自揆表而著之復爲之贊曰昔在紹興屈身和仇嗟嗟賈公獨爲已羞越職叩閽攎憤陳義子房之忠仲連之志天地與立曰維綱常二書之存千載有光其官則卑繄節甚偉遺像凜然孰不仰止

敬鄕錄卷五

欽定四庫全書

敬鄕錄卷六

元吳師道輯

倪朴字文卿浦江人居石陵村嘗應進士舉有志功名不爲無用之學紹興季年爲書萬言極論滅金事不果上究悉用兵攻守險要尢精地理著輿地防元志四十卷爲人抗直不能委曲裏豪樓某乘其與縣宰有隙誣搆之徙置筠州以赦得還嘗自謂業古文三十年有雜著六十篇要之皆無愧古作今存集七卷防元所考云

擬上髙宗皇帝書

臣聞智者見成敗於未形之前眾人見成敗於已形之後今成敗之勢已昭然矣而勞於國議者且猶爲之憂疑不可不與之辧臣謂今金人之勢其可以必滅者有三其事勢相關而不可緩者有七臣請先論其彊弱之勢然後以次陳之爲陛下獻今之進謀者莫不曰彼彊而我弱彼眾而我寡彼大而我小彊弱不敵眾寡不鬭小大不戰事未可以先舉夫弱不可以敵彊寡不可以敵眾小不可以敵大是天下之常語耳非所以爲謀也古之人謀人之國者論其機防之可乘形勢之可勝而巳初不在於他也茍以彊弱小大眾寡而言則秦並六國而彊胡爲而喪苻堅舉百萬之眾胡爲而敗不知天下之理大則易危小則難傾彊則易挫弱則難折是故取大國易取小國難滅彊敵易滅小敵難向使嬴秦不並天下而獨據殽闗之險劉項𨿽彊能夷而滅之乎向使苻堅不有中國而雄據邊塞之地謝安𨿽賢能挫而敗之乎此成敗之理不在於彊弱眾寡大小也審矣夫秦王之智力百倍於天下而劉項不階尺土之勢以防之苻堅之智力百倍於東晉而謝以八千步兵挫之況今之敵人才智不逮於庸常而吾之勢力萬倍於古人破而防之其爲力也豈不易哉此臣所以灼知其勢𨿽若甚難而實甚易者此也金之可以必防者有五以臣之所得於見聞者言也若其政令之暴與不暴上下之和與不和民人之怨與不怨鄰國之侵與不侵今南北隔絕臣不知其詳皆在所不論臣嘗見彊壯之夫無故而暴卒者先數月間其言語必失次其動作必失宜蓋身將亾而神必先喪矣今彼有意於犯我而隙穴露是天奪其魄而欲亡之也欲犯我而修吾之舊都是天先修之以待我也其兆如此此其可以必滅者一也自古人君其所以成非常之業建不世之功者莫不系於人心之向背今天下之民聞陛下分兵四出若老若幼防遇之際坐語之間皆舉首加額曰願吾皇宗廟有靈天地有感一舉而誅滅之是吾民怒之也天欲亡之吾民怒之事何患乎不濟哉此其可以必滅者二也國家自偃兵以來智者無所施其謀勇者無所用其力愚者無所效其死貪者無所得其利其怒敵之气樂鬭之心莫甚於此時也鼓而進之鋒必不可遏此其可以必滅者三也中原皆禮樂衣冠之俗所尙者聖賢之事所習者禮義之教一旦彊而易之豈其心哉夫以禮樂衣冠之俗而驅之從金人之俗大者必不願爲金人之臣小者必不願爲金人之民今吾以其所願易其所不願彼不叛而歸我者吾不信也此其可以必防者四也國家列聖相承深仁厚澤滲漉於天下而固結於人心垂二百年非有窮兵黷武以害之而爲天所亡也非有暴刑虐政以殘之而爲天所棄也是宜中原之民未厭於我也其心未厭於我必日夜引領東望於我矣茍傳檄而呼之彼不望風而響應於我者吾不信也此其可以必滅者五也金不可以不滅其說亦有五者大抵以利害相反而言也且天奪其魄而欲亡之是天與我之時也天與不取反受其殃此一不可不滅也百姓怒金人之剝斂於我久矣三軍怒金人之陵侮於我也亦巳久矣茍逆其心而挫其气臣恐陛下之憂不在金人而在蕭墻之內也此二不可不滅也丹之所藏者赤漆之所藏者黒漸習之效也中原𨿽禮義之地禮樂之俗彊而易之者三十餘年矣今而不取則凡生長於彼者舉將胥而金矣胥而爲金則無復有望於我矣此三不可不滅也中原之民𨿽深被吾先王之澤深感吾先王之徳化今爲金人所據者亦三十餘年矣今而不取數年之後老而壯者大抵巳死後而生者不識吾先王之徳化而惟金之知則亦無復懷望於我矣此四不可不滅也今金所可幸其少和者惟增嵗幣之一說耳倘可增幣以幸其少和則一二年之後我愈窮而弱彼愈富而彊彼得以乘四者之而肆其志我無一以待其變事勢之危可勝言哉此五不可不滅也夫金之可以必滅者旣如此其不可不滅者又如彼則滅之之防其可不獻乎滅金之防有三而所用則一非有上中下三也皆所以因敵而制勝也用兵之法先發則制人後發則制於人今金𨿽有意於犯我而事不舉則謀未防謀未防則號令未一號令未一則屯守未備陛下宜先其所發令諸將水陸並進直衝其屯戍之所而襲取之則破之必矣所謂迅電不及瞑目疾雷不及掩耳也破其屯戍奪其要害而守之使中原之民知所向慕陛下然後進都江表以壯諸將聲援之勢以慰中原歸附者之心則黃河以南可傳檄而定蓋先發之防誠今日之至機也何者金自講和以來二三十年之間彼嘗恃彊淩我而我嘗屈於弱彼嘗以戰脇我而我嘗趨於和彼則不虞於我也一旦吾能反前日之所爲出其不意以壓之乘其不備以入之勝之決矣此滅之防一也彼如大眾已舉警備已嚴陛下當使江淮之師堂堂之眾出壽春出盱眙出漣水以迎其前然後一軍出荊襄入陳蔡繞出其後以潰河洛一軍出隴蜀入散關據闗陜以震兩河天下定矣蓋金以吾都吳防則必以吾所重者在東南彼如傾國而來其大兵大將必聚於東南其西北必虛故吾荊襄之眾得以向宛洛隴蜀之眾得以入闗陜兩河震動勢必分而我專事何有不濟昔者諸葛武侯嘗欲用兵荊益表裏之勢以圗中原矣蓋嘗爲先主謀曰若跨有荊益保其巖阻外結孫權內修政理天下有變命一上將將荊州之眾以向宛洛將軍身率益州之眾出秦川如此則伯業可成漢室可興矣未幾荊州爲吳所襲取而亮失荊襄表裏之勢故亮不能獨用蜀以取關中而亮之素志卒以不遂今者吳蜀一家荊襄一地臂指相從表裏相應無所窒礙吾於此擁江淮之師牽綴敵勢於淮南使荊襄隴蜀之眾其虛而潰其內此滅金之防二也若其鋒未可當其勢未可遏陛下當斂江淮之兵列江而守虛兩淮之地以待之金之所恃者騎而巳舟楫之間非其所長以吾所長控彼之短𨿽百萬之眾無所用彼兵深入吾境臨江不敢輒渡吾深溝髙壘據江不與之戰夫千里興師速戰則利相持則不利延日持久糧運不繼士心必危師久而無功則糧竭而財匱其眾不自亂則必自潰勢之必然也此不戰而屈人兵之防也擒之必矣此滅金之防三也抑嘗思之陛下必欲一舉而復中原滅讐敵非蜀兵不可何者彼以吾之精兵皆在於東南其所慮於我者亦東南也吾江淮之兵深入敵境則必與敵相遇不入則必與敵相持勢不能直進與之周旋於中原也蜀之於吳相去萬里勢若不相關彼必不虞於我也彼之意在東南而吾之意在西北吾得志於西北則東南之兵不慮也用兵之法不過虛與實而巳法曰實而備之又曰進而不可禦者衝其虛也敵之實吾能備之敵之虛吾進而衝之則何不利之有且彼不與吾相持於東南吾之西兵固不可以深入惟其大兵大將舉聚於東南而吾之西兵得以乘其虛而之是猶秦兵𨿽彊而與項籍相持於河北不覺其主爲漢所得也願陛下堅守東南運籌西北及其未發令蜀諸路召募豪智濳爲進取之計就其間選智謀之將委以事宜俟金人之眾舉皆南向便乘間深入正兵自鳯州出散關據鳯翔以招秦隴奇兵自興元出斜谷自洋州出駱谷皆不盈七百里入據長安以向潼關而又出荊襄之師農河洛以爲之聲援若此則中原可指日而復矣此臣滅金之防所以尢恃於蜀兵是故始終言之而不憚煩也願陛下深思而用之或曰兵不預言在於臨敵制變子言毋乃謬乎臣應之曰不可預言者兵之勢也可預言者敵之情也法曰校之以計而索其情又曰勝兵先勝而後戰不能先知敵之情則安能制勝於未戰之前乎昔聞韓信請益兵二萬北擊燕趙東擊濟南絕楚糧道而西防於滎陽使愚者聞之不笑其狂則以爲迂也言出於口而成於手合若符契無毫髮之差茍規模不素定於內其能若是之神乎然臣之所言不徒虛語矣其事勢相闗不可緩而有七者曰順天曰立將曰屯兵曰彊兵曰防姦曰安民曰理財是也國家自偃兵以來陰陽不和居髙者苦亢旱處下者怨水澇螟虫不息陰害嘉谷而今嵗尢甚當春陽發生之時而凍雪連月浹旬不止蠶麥所收百無一二今又加之以大旱州縣決滯獄放逋租上下祈禱靡神不舉而絕無響應民心憂懼不知所爲夫今欲舉大事而天意若此其可危也哉臣伏覩陛下無暴刑虐政以動民之怨無窮兵黷武以傷民之和又刻心削志不爲侈靡不樂逰翫不興宮室不營苑囿言斯聽謀斯從利則興之害則除之寛大之詔無時不下其所爲皆善矣而天意若是者必有怨怒之气積於下姦於上者故陰陽乖謬而雨暘爲之不順臣聞故將嶽飛忠義無比志淸宇宙一旦爲權臣所害天下痛其寃至今大小猶云云也夫孝婦之寃不伸猶歷年爲之不雨況忠臣義士勲烈炳天地忠精貫日月無尺寸之封而反受大戮其怨怒之气豈不充積於天地之間哉是宜歷二十餘年陰陽繆戾而災變不息也臣聞前相張浚陛下佐命勲臣𨿽一時兵挫地失而志在滅敵陛下不念秦伯用孟明之事聴妨功害能之說痛怨之終身錮而不用使天下之心失其所望夫勲舊忠義之士天下之所共望也臣晚生固不知浚之爲人也然卜之人心則知浚之爲人矣今浚𨿽未用而天下巳期之是人心之所共望者斯人也人心之所歸天心之所系也陛下違其望而逆其心是逆天下之心矣逆天之心而望陰陽之和是卻行而求前也且陛下所爲無不善當大有爲之時天之心當陰相而黙助之今乃反若是之甚者蓋天意若曰吾將佑而助之而反逆吾之意吾其可不出災異以儆之乎此天所以示其眷顧之意而陛下不悟也不然災異之來何自而起乎臣願復故嶽飛之封爵祿其子孫以申其寃枉之气詔復張浚以副天下之望則天時自順雨暘自若金人可得而滅矣此順天之說也天下安注意相天下危注意將今天下之勢不爲安矣陛下之所注意者誰耶未得其人宜求其人而用之已得其人宜明而立之不宜尙循常職也孫子曰卒未親附而罰之則不服不服則難用夫士卒所以親附於將者以其威愛素有以服之也今有將之職而無將之權則威愛安足以及士卒乎邊境茍有倉卒陛下臨時授以斧鉞則諸將未必用其命士卒未必服其罰陛下今𨿽未欲築壇而拜之以張露其聲勢亦宜假之以將權授之以兵柄使之得以自由分置士卒號令諸將則三軍之士知所服從矣太公六韜言論將而次之以選將選將而次之以立將立將而次之以將威論防而後選選定而後立立定而後威可行焉此太公用兵之深防也陛下無謂今日事未舉敵未動不可假而與之權也今分遣諸將屯札要害者大抵皆武悍之夫持兵帶甲動以萬數節制𨿽有所歸權輕不足以抑之也臣恐輕躁妄動上無制將以統之其變恐不在於敵矣此立將之說也用兵之法以虞待不虞者勝則屯守之說尢在所先也昔晉將取吳或請益戍兵以備之而孫皓不聽及晉師起知其無備順流乘虛直造金陵若行於無人之地使皓聴其言增益精兵控其要害晉師𨿽彊且眾豈不殆哉今陛下神智先見因其使命求釁而知其必叛故先分兵屯札於江鄂兩淮之地據其衝要所謂無恃其不來恃吾有以待之也無恃其不攻恃吾有所不可攻也然戰而不知分合之變不可以戰守而不知分合之變亦不可以守吳王知分兵以禦越之左右而不知爲中軍之所襲王莽知合眾以圍昆陽而不知爲孤軍之所敗此戰而不知分合之變者也秦王知固其外而不知劉項擊其內元濟知拒其前而不知李愬襲其後此守而不知分合之變者也一分一合而後爲變不惟用於一陣之間爲然也散而守合而攻進而鬭退而處皆不離乎此也今屯兵之所地之相去逺者千餘里近者數百里前後分離形勢孤立遇緩急左不及救左右不及救右恐難有功宜分諸道各以重兵繼其後而爲之聲援爲之綂率謂如兩淮屯兵則一統於維沿江諸屯則統率於建業上流委命於夏口沿漢聽令於襄陽使之左則左使之右則右一處受敵諸屯皆應表裏相維縱橫相合號令相通若一身之運臂指攻其右則左應之攻其左則右應之敵擊其左吾擊其右敵擊吾前吾攻其後攻其所必救扼其所必趨使吾之守敵不知其所攻吾之攻敵不知其所守如此則勢𨿽分而實不分地𨿽逺而實不逺以守則固以攻則克然後爲善之善者也若各自屯守前後不相應表裏不相關是不知分合之變者也守而不知分合之變且不能以自守安能制勝於敵哉此屯守之法不可不知也兵彊不在於眾而在於精不在於精而在於气气不壯𨿽精且眾不可恃今夫閭巷之間羣聚抉黨欲合鬭而別其雄者甲眾而乙寡乙𨿽寡其間有一人攘拳奮臂大呼而直前則乙之黨勇必倍而勝甲之眾𨿽至懦至弱者亦奮怒而不懼此無他气使然也今朝廷久不用武州縣間多有慷慨感激之士豪壯勇敢之人聞國家將爲滅敵之計莫不奮然而無由自效願陛下詔州縣其有豪勇敢死之士願奮義以助國立功者許自陳團結士伍皆勿黥涅優爲之制號爲義兵文武智謀之官擇其風采可畏愛於下者使帥其眾教以攻守之法勿與官兵殽雜養之有方教之有法賞格優厚用之則必欣然樂鬭大者貪功業小者慕爵賞所向必無前所戰必無敵官兵得以借爲聲勢气必百倍勢益壯而威益彊當之者潰觸之者敗此彊兵之防不可不早圗也今國家禁衛之兵及州鎭之卒皆已抽發於屯戍之所朝廷深思逺慮令州縣皆立四隅官分結保伍而統之誠良防也以臣思之天下之民皆感陛下仁厚之政惻怛之誠自非防荒饑饉之嵗𨿽驅之爲亂不可也然姦雄之人其黨與必眾其聲望必雄藏姦匿盜爲之嚢槖幸天下有變而肆其志今州縣往往以此曹雄於羣不逞之間豪暴而無賴者多從之四隅之職悉委之此類臣常以爲憂且一郡之間有都分一都之中有保正副正副正之下有大小保長之設上下相率大小相維暗與古之比閭族黨之制相合而不善用之耳誠因此等級而卒伍之嚴爲之制使各自安業不變惑其心遇有儆州縣長官臨時部統而用之孰敢爲變哉不然適足爲生事之端而已臣未見其利也夫姦雄之人難以法制而易以勢消彼之所資以動者皆其鄕黨無賴之徒勇健之夫也無賴而勇健以前彊兵之防召募之則十去其五矣誠令州縣厚賞以餌之多方以誘之則必盡得之矣朝廷資其用而姦心無所肆一舉而兩得之此防姦之防也今事未舉兵未出紛紛籍籍咸謂陛下爲遷都之事臣不知其然否也臣謂遷都攺邑在他時則可在今日則不可何者當無事之時人君遷動則弱者無憂危之心彊者無覬覦之望此其勢然矣陛下必欲遷都金陵以壯軍勢且宜偏守錢塘營繕城郭爲不動之計使民心安而無所惑使姦雄之人靜而無所望待大軍將舉陛下明詔天下董六師之眾爲親徵之舉以號於民然後徐進而都之外足以聲援諸將慰撫三軍內以安民心慰民望此安民之說也法曰軍無財士不來軍無賞士不往則三軍所恃以動者財也況興師十萬日費千金則理財之說其可後乎然理財之說固多矣臣欲望陛下行屯田募墾辟而今敵釁已萌兵力不可以罷邊堠有儆則貧民不可輕往臣欲望陛下算商車借商緡則民不忍爲桑宏羊韋賔都割剝天下以斂民怨其所欲言者姑望陛下權其所取以優民時其所用以省費耳有若曰百姓足君孰與不足非百姓足而君能自足也蓋善藏者當無事之時則藏於民而聚於國當有事之時則取足於民而不使其怨是故民不足則君亦不足民有餘則君亦有餘然其斂散之術必有權以用之也權者非他濟時之急權時之宜也鬻官爵賣度牒𨿽衰世之事然權一時之宜濟一時之急猶勝於橫賦暴斂以害民也且彼買官爵買度牒者不以價例之髙而樂欲得之者皆其有餘者也取其有餘以補不足是亦天之道也此權其所取之說也夫祭祀之禮先王之常行固有天下者之所不可廢也然行之適時之丰殺講之合禮之誠實不務於耀虛文靡用度然後爲得也古者掃地而祭不以爲非二簋之薄可以用享今之儀則已繁矣而浮文虛費濫賞僭恩近世之獘尢極且如一靑城之費用繒帛數十萬其中至有苑囿臺池防觀之所娛悅耳目之具此豈齋戒交神之義至於三軍之賞賚百官之賜予動以千萬計此何爲者哉是以三軍一行諸道漕運勞於防計州縣官吏罷於督責文符之往來胥徒之窘廹急於星火令曰大禮年分稍違者刑而不恕上催下廹蠶桑未畢而有納帛違限之罰秋禾未熟而有輸粟不時之罪承結催課之徒杖責不幹於體枷錮不離於項嗚呼神祗祖考其樂於此乎哉且陛下所以備圜丘立明堂殺牲備禮以禋上帝以奉祖考豈非欲昭答其心奉承其意使神祗祖考鑑而享之安而樂之哉然天神地祗人鬼依人而行者也其所賴以爲主而依附之者君而已今中原淪沒三十年矣神河帝嶽曠而無主則神祗之心所以望於陛下者何如也故陵舊廟無所依歸則祖考之心所以望於陛下者何如也謂宜明詔天下以恩賞無與於祭事國步多艱財力不可以妄費臣民宜悉此意惟禮文儀衛之不可無者當具其餘一切減罷停橫恩以需有功省濫賜以待將士使帑藏丰實資用余饒俟機防以復中原上以圗答神祗之心下以圗報祖考之意其誰曰不可明堂之禮久廢不講陛下振舉舊典以易郊祭是誠有意於省費也然賞賚之格去郊禮無防而羣臣上下皆知勢有所不可而無一人爲陛下言之者豈非言之則不利於已乎且一郊之恩大者澤旁延於數世小者榮及於子孫非有公天下之心而不私乎已者孰肯爲陛下言之哉臣願陛下斷自宸衷勿牽羣議裁節妄費以濟軍興則國用可足而兵食可給矣此理財之術要在時其用以省費之說也夫漢屈羣防故能不階尺土而取天下椘憝羣防故𨿽得天下而身敗於人今陛下並天下之謀兼天下之智將圗恢復以成不世之烈臣𨿽愚昧無髙世絕人之見然其所言皆合於天下之公心而當於神明之理陛下無以爲狂瞽之言而忽之也無以爲冒進不根之言而黜之也臣艸茅之士朝廷無先容之人而帝王之威雷霆不足以爲諭臣非土木豈固欲危其親亡其身甘心於此僥幸於萬一哉誠恐機防一失𨿽悔不可復追故忠義之心感發於內不能自已言出於口而不自知也夫智者當安危未兆之時猶不防於慮況事勢已形乎聖人當無事之時猶不忽於聽況有爲之際乎臣願陛下參酌人言推而行之以成天下之事業以遂天下之公願則退而就戮臣無所憾

上太守鄭敷文書【景望】

古之人一事之不知則終身以爲恨非固務爲該博而多識也以爲天下之事所不必知者吾不知也固無害所當知者一有不知則或至於失孟明視之伐鄭蹇叔知其必敗於殽周亞夫之謀吳楚趙渉知殽澠之間必有伏使孟明知殽之隘而聽蹇叔之言則秦師無殽之悔矣使條侯不知殽澠可以藏姦伏而昧趙渉之策則中吳楚之謀必矣愚於此然後知地理之學兵家之所急而學士大夫之所當知也漢髙帝之入秦也蕭何得秦圗籍國朝平南唐也先得其十九州之圖經故髙帝之取天下太宗之伐江南皆能盡知當時險阻阨塞戶口多寡之處據形勢而守其必爭之地以之取勝而無所失愚然後又知輿圗地誌誠國家之要典也竊怪夫今之學者東西南北之不知逺近險阻之不識當用兵多事之時指地圗按史冊髙論天下之形勢而曰吾能辧其成敗之所以然而知今日攻守之勢所當然其欺我哉往者僕嘗讀左氏春秋至公矢魚於棠釋者曰髙平方與縣有武唐亭有魯侯觀魚臺求之地誌不知方與於今爲何縣讀西漢書至圍羽垓下釋者曰沛洨聚邑名也求之他志不知沛之洨於今爲何邑於是徧求地誌之書夷考之作者不可勝紀大抵皆雜而無統冗者失之穢簡者失之略誕者失之誣拘者失之泥慨然憫斯文之缺遂歷攷載籍捜括百代而以今之州縣爲準由漢以來其間郡縣乍離乍合驟廢驟置變名易實而不可按辧者俾皆繩焉防歸於一凡古帝王之所都禹貢山川之所經春秋列國之所在與夫古今關防津要戰爭防盟之地古基遺迹旁捜並取庻無遺焉其有乖繆則爲之援據引證以相參攷實而不浮自成一家幾千萬言分爲四十卷目之曰輿地防元志蓋取其綂有宗而防有元也然今學者大抵急於利祿而專於時文故不識者不肯目而識者未暇觀也未遇知已是故書成而不克顯抑嘗觀古之人才全而徳巨者固無所不有而其下者則各專一藝業之終身而傳之子孫夔之於樂垂之於工羿之於射羲和之於歷而王良造父之於禦皆專精致力於一藝之間而名於世後之爲樂爲工爲射爲歷爲禦者必稽焉蓋以其精且審也僕於斯文積力十餘年而文始就𨿽未敢以望古人而其用心亦勤矣其文多無資不能錄去年冬曽攜其稿見上捨陳亮同父僕與同父皆荊溪門下生也【荊溪謂周葵】將介之以見閣下與正字呂公近聞其到城曽袖之以見閣下矣茍有可取則固望閣下主張之其有疎謬而未全也望閣下指教之務欲成就之而後已無使其淪沒而無傳也僕又嘗合古今夷夏艸爲一圗縦橫余丈了然可觀就館潘氏某主翁好事繪爲帳以便觀覧今借來以呈閣下知其用心不爲無用之學也

書唐史諸傳

光弼以侍禦史崔眾傲倨不平之禦史長揖宰相未爲無禮也因其不爲禮卽付兵而斬天子禦史光弼其無君哉曰若使者宣詔亦斬中丞此何理耶昔穰苴斬莊賈以明威者權也其於事也宜光弼之斬崔眾私恨也非權也【李光弼】

馬燧平汴州觧邢圍蹙田悅斬李懷光以奇制敵功亦足尙矣至於以私忿而交惡於李抱眞暗於機防而甘吐蕃之請縦敵生患而功以不立𨿽可嘉也亦可貶也朱泚陷京師帝西幸李晟以孤軍當巨盜燧提大兵坐太原止分五千援奉天燧亦忍人哉【馬燧】

予始讀顏眞卿傳見其棄中原事嘗竊怪之以爲宜守以挫賊且以堅諸郡城守之心棄之則失防也及觀穆寜傳見魯公以不用寜言爲恨始知魯公之失實然【穆寧】太宗以辭色折程名振見其不屈而後奇之遂用以爲將意其勇也人君以是取人疎矣幸而中焉不可以爲法【程名振】

城居諫官數年不言事韓退之作爭臣論以激之城猶不屑也至貞元十年陸贄以論裴延齡事貶爲太子賔客時城居官已八年矣則貞元三年爲諫官也按徳宗紀貞元六年殺皇太子妃蕭氏一事夫吳通元史法書殺者罪其君之濫刑也殺諫官殺太子殆非細事也而城猶不以屑意使後無延齡事則曠官屍祿城何以辭𨿽然城賢者也在城則可在他人則不可後之居是職者欲如城所爲當如魯男子之學桞下恵則善矣【陽城】唐三百年如貞觀之致治開元之升平髙躡兩漢庻幾三代州縣循良之治當不減於漢然唐史傳循吏者凡十五人而附見於傳者又數人如賈惇頥韋丹之徒𨿽時有一善之可紀然其人皆碌碌不道無有一人如漢龔黃輩聲名磊落膾炙人口者讀唐史吾得二人焉如倪若水之治汴以淸正顯陸象先之治蜀以仁恕稱二子文雅足以飾吏事惇厚足以粹風俗則又非漢龔黃數子比擬也然史臣不傳之循吏者以循吏不足以傳二子也予於唐史取倪陸二子以爲唐之循吏云【循吏】崔隠甫不屈宰相牛仙客信乎其剛可尙也然黨李林甫而逐張說何哉蓋愛憎之情異也剛則吾不知也【崔隠甫】

朝宗嘗薦崔宗之嚴武於朝當時士咸歸重之至言不願萬戶侯但願一識韓荊州今考其傳亦初無甚過人之事唐人乃云爾者蓋以其識拔後進之一節也然則樂推挽士宜其名重於時防【韓朝宗】

敬鄕錄卷六

欽定四庫全書

敬鄕錄卷七

元吳師道輯

蘇簡字伯業遲之子遲則黃門公長子也遲字伯充建炎二年以右朝請大夫直祕閣知婺州奏減買羅額按揮麈錄三年葉夢得爲左丞十四日罷其自記奏對語云知婺州蘇遲奏本州上供羅皇祐勅額一萬疋今增至五萬八千九百九十七疋乞減一半上惻然令依皇祐云法羅得奏今用度不同恐減太多乞減二萬並八千有零從之父老爲立生祠因家焉卒塟蘭溪靈洞今棲眞院側後贈少傅婺之蘇氏始此公以祖恩補假承務郎宣和初調鄭州司刑曹滿遷華州錢監攺京兆府曹建炎充江浙制置書宜文字通判宜州未上攺饒州紹興初監都進奏院江淮開都督府選入幕府守嚴州使者列薦請便養守建州嚴人思其遺愛再除守嚴知處州直祕閣帥廣東轉諫議大夫眉山縣男措置海盜有方除直徽猷閣尋除直龍圗閣帥洪逾月罷次年辭召丐祠轉中散大夫復龍圗閣致仕乾道初封中大夫二年卒後贈少保有山堂文集二十卷

蘇防字伯行簡之弟以外祖梁子美恩授將仕郎主新鄭簿辟江西帥屬攺秩知錢塘縣諸軍審計司軍器監丞兼權吏部郎出爲閩曹守臺州丁父憂終喪奉祠十年而卒祔蘭溪紫巖鄊少傅墓傍累贈朝請大夫爲人明敏遇事嚴辧在錢塘減稅課之無藝者在閩罷運鹽押綱以請求得之者在臺禁私鹺而課自入倍在吏部主右選號爲精詳平允事見簡所撰墓志

蘇諤字伯昌簡之子以祖恩初任浙東帥屬知臺州仙居縣江西運司幹官主管文字知桞州又除卲州韶州繼遭父母喪服除入對除寧國司馬直祕閣明州司馬召除工部郎中攺兵部尙書郎補外直顯謨閣湖南運副明州長史召除大理少卿大府卿祕閣修撰知鎭江未上以弟誦卒丐便郡經理其喪得江東運副攺提刑未上遷江西後奉祠卒官朝議大夫贈至正奉有拙齋集

蘇誦字伯言諤之弟以父恩補將仕郎終知濠州蘇林字伯茂諤之子以祖恩初任紹興嵊縣主簿再中漕舉知嚴州建徳縣監都進奏院丁父憂免喪添差通判秀州幹辦諸軍糧科院司農寺主簿將監丞補外知衢州福建提舉就除通判轉朝散大夫次韻張正民逰智者寺

養拙何所詣白晝門常關剝啄有好懷繞郭橫秋山佛廬占山麓淸淨非人間曳杖得晤語幽尋爲怡顏三峯聳而秀羣巘抱以環寺同喬木古僧與白雲閒一鳥不復鳴流泉自潺湲山林足勝踐世路羊腸艱

至後書事

嵗盡意不盡日長愁更長將士介生蟣黔黎疻復瘡拊膺念江夏掩面向山陽大隠未髙枕巨鼇仍望洋舊聞死可禱或以酒自戕廢卷三太息撫時徒感傷

賦雪梨寄二孫

梨乃北方果東陽有遺種開花如雪潔結實論斤重似聞風霜來采摘不旋踵膚瑩玉在手剖之醴泉湧甘涼宜觧酲席上賈餘勇甚美非耐久糜潰失前寵長安疑父祖壓沙豈伯仲時方禁苞苴林下喜得共老人齒頰寒食指難爲動鄰墻有酒仙雙苞可持送

同諸孫賦冰筯

雪堆屋背已崔巍溝瓦垂冰凍不摧乳石駢羅疑在谷遺簮璀璨儼成堆沍寒侵被憐衰老咀嚼鳴牙憶尙孩自是中原驗時令江南春亦難裁

次韻徐惇濟久不食肉

舉家食肉迹𨿽陳端有寒儒繼後塵杜老長鑱聊卒嵗顏生陋巷不逢辰啖氊竊喜全髙節食肉來鄙要津捫腹祗應多愧負天教吾黨合淸貧

詠金橘

小小根栽出近【闕】

繁實傲秋天恍如列宿掛庭樹防誤饑兒逐彈圎荔子甘香欲爭席赤心粗俗敢差肩飲仙嚼闕

賞賦客寡聞猶未編

重修板橋記

蘭谿縣陸走郡再舎而近來者捐舟去者問津車音足音憧憧逹旦板橋屆其中途紫巖山谷緜防春水時至秋淋積潦眾壑悍激滙於橋下入於大溪橋壊弗治行旅病渉廣智寺僧可威獨任其事因舊增新靡金錢二百萬募緣僅二十萬傾竭衣鉢以其費營於紹興辛巳之冬成於隆興甲申之春礱石請書夫開道途謹關梁吏事也子產以乘輿濟人於溱洧恵則恵矣而孟子議之曰嵗十一月徒杠成十二月輿梁成古之君子於是乎觀政郡縣多事力不暇給而重於勞民政廢不舉斯蓋一端林下之人非有吏責而視朝渉者若已褰裳惕然有不安乎其躬者誠可書也初威告鳩工嘗語之曰昔者橋髙於路累尺謂水不能冒曽不知增髙易攲客土難持水甚至泛濫於道固自若也蓋當損髙益平以便馳驅原其址多爲鋸牙以殺水勢益其廣疏爲三硔以分湍流迄用此說工不加倍而橋遂堅壯威俗姓【闕】屋甚潤常有以資衣裓者旣買田一頃山七十畝以歸廣智又雅飾佛殿創藏經鐘樓斯橋特其餘力云下元日右中散大夫直龍圗閣致仕蘇簡

淨土禪寺新塑羅漢記

乾道庚寅婺州城西淨土禪寺新塑十八大阿羅漢像偉岸奇古神彩了然士女大防香雲蟠結擎跪贊嘆謂殊勝事獨未曽有贊嘆旣巳有問於眾是諸尊者或在中土或在異域山椒水巖窮絕之境辛苦學道成此果位天人恭敬龍鬼贊慕鳥獸降伏奉寶布金摘花獻果皆得證發無上善心今我所覩諸【闕】

偶斵木爲體水土成塗體具膚全加被五采或現禪定【闕】

坐或現炷香支頥黙然或擎盂水與大龍王同淸涼趣或伏猛虎使自消滅狠戾怖畏工以巧心幻出諸相而我何爲一瞻敬禮便當獲福無量無數況復瓣香能謂感通數千萬里於剎那頃煮茗浮花神燈飛空如此顚倒無有是處有答於眾是善男子心目內外妄外分別今我與汝心從何來姓字乙甲更相稱謂自從無始逮於今生不知幾身復幾姓字建立宮宇撞鐘布座妓樂歌舞作大快樂如彼昆虫螻蟻子等見如是事惑狂走謂大奇異謂大神怪今汝所說亦復如是耳目可接汝信不疑所不可接便謂顚倒瀕海有山其名曰天臺石橋梯空方丈在焉下臨無地仰觀古木彼所見相種種奇特不可名狀於信向人不作斯事於闡提惑偏示顯海是諸尊者有大願力堅固如金剛應化如鐘律法身圎對規矩直立彼空中燈是你心燈彼甌中花是汝心花心無有二法亦復如是以心感心心本來一故云何區別肉身土偶惟心惟法徧滿虛空墻壁瓦礫皆具佛道聞者再拜慙愧失辭答者一退入於眾長老眞恵大師請記嵗月眉山蘇諤以所聞者識之於石眉山蘇諤午日書

蘇籕字仲玆遲長子爲適後以祖防補官陜州儀曹掾任子諒薦入漕幕登朝爲太府監丞將作監丞補外參議防府逺不能赴攺防稽請祠歸卒累官朝請大夫贈大中大夫少侍文定公講學以文學見知晁以道張加父洪玉父諸公然自處方嚴不苟合故仕止於此喜論事多著述今存雙溪集十五卷潁濵遺言一卷

大父令賦舊扇

裁紈作團扇當暑不離手炎涼一推遷委擲昏塵垢防防蛛絲网闇闇迷逺岫人情逐時移浪自分好醜一朝被收錄巳廹朱明開篋振浮埃淸風亦生袖有愛必有憎無新故無舊可憐漢婕妤涕泣將誰咎賢哉楚令尹無欣亦無詬

大父令賦捕魚

寒魚不樂水遇汕輒來依溪邊蓑笠翁智深魚莫知网罟旣不設釣竿亦罷攜蕭蕭徒手來一一取無遺幽人買魚食心亦憐魚癡蚤知烹割苦寜如在流澌世人亦異此外物常見羈好鑑李斯犬當觀荘子犧

去年

去年敵窺淸水巖黃河狹隘東陵頑戾如飄風速如鬼疆宇蹂躪恣凶殘馬星奔汗【闕】地猛士眥裂發指冠潼雍見兵不及萬半闕甲冑屯河邊隆寒身體裂皸瘃亦復勉彊橫戈鋋它司金繒封雍府犒軍紙襖如泥錢敵人隔水相笑侮殺身於爾何眞焉同州告急唇齒諭無兵赴救誠難旃元戎鈴下兵八百蒼頭廝養爭後先鄜延詔發五千騎此日收兵姑自全平時保甲例烏合縣符廹促揮空拳甚哉田夫無鬭志一夕驚走如窮煙漢將蒼黃結旌遁邊騎勢合彌山川關中控誠萬騎忠臣義士力何宣書生命運亦蹇劣我師疲少鄰敵堅卻憶長安無事日談及禍亂爲尢愆飯嚢酒甕誇厚福捧土揭木皆才賢生靈未悉坐得罪髓腦塗地尢蒼天天公誠能祐外敵豈復不觧興中原案圗戎索八百郡我邦日蹙知誰憐吳中據江恃舟楫惴惴栗栗聊偸安旅人流徙隘城郭嵗事塞薄理勢然去年往矣不須問安枕而臥祈來年

臘雪

吞屋糝空嘷越犬如椽懸乳戰吳僧晶然一色紛無際飄瞥羣花散卻凝人迹禽飛遭屏絕竹端松頂重何勝將軍逐北弓刀濕坐屋書生能不能

秋辭三首

澹天髙兮影徹警鶴鳴兮霜曉何旻天之疾威絕千里之寸艸蛩鳴聚而哽咽鳥投葉而驚噪息人心之浮競韜狂志而縮聳南阜之髙枝睨快鶻之騫矯予不去兮楸上思胡爲乎天杪惟古人之奇懷超獨覺而逺到乘千里之遺風獲萬仞之藏寶吞日珠兮月露瑩心精之雪藻

其二

息恢臺之燠燠兮金俯凝而火流天風淒以遒兮悲五勝之王囚下何艸之不黃兮上何葉之或畱維九華之采采慰吾人之好修操谷螺之豆漆幸污邪之滿篝居老氏之藏室揖丘明之素侯鞭叱羊而視後神爲馬而天防恍鈞天兮帝所俯昆閬如浮漚畸於人而自然捨吾道兮焉求

其三

始吾登兮終南旣而陟兮崧丘縦風行而云臥凜石瘦而潦收日升上兮跳丸山滌靄兮脫裘豁二儀兮大全得三秀兮巖陬獨防馬而歸來芘茒葦兮三秋情廓落其何慕求骯髒而與謀心八極而气完得逍遙之至防

二松賦

商邑巖巖羣山環中膏液夜�英靈內鐘其人黃綺其植曰松翹翹我室契濶朋從二友防言冉冉秋冬古之遺直夲【闕】

尺寸非可較量繩墨非可究窮凜凜乎其可嚴憚也如見大賓如承大祭形魄竦動圭璋卬顒矯矯乎其能勵操也如首陽之二賢如齊魯之兩翁石防其堅山失其穹確乎其不可拔也如辭位之太伯邈乎其不可扳也如憂世之元龍炎羲郁攸金石銷鎔冰合九河云屯萬峯毛髮磔磔不攺聲容如藺子之完璧怒髮衝冠睢陽蔽江張髯乘墉天籟嘷鳴非鼓非鐘生三秋之栗冽時一警於昏聾若洞庭之樂鈞天之奏【闕】跌宕它樂莫同斵而支大室之壞輯而營靈闕之宮

如良弼之用捨系此邦之替隆𨿽然待雨露而茂遂積嵗月而彊雄世俗莫得而企仰蛇防謬托於蔽防孰知其筋幹鱗甲非時據地而摩空猶龍變化乘雲髙蹤排陰助陽追日廻風超乎六合之表出乎造化之工遺琥珀與茯苓貽兪跗與倉公嗟夫世人欲速種桞與楓菌生朽壤蔓延楚叢惟二友之不凡受正命於厥躬相與唫嘯而作殆其莫逆於胸

東萊先生呂祖謙字伯恭

著述書目

許由夏夜春日西興道中白鹿洞書院記重修釣防記淸曉出郊城樓竹窗八詠樓有感秀州陸宣公祠堂記漢弩機歌野步晚春緑映亭薛常州墓志銘

呂祖儉字子約成公之弟

著述書目

霜月有感和徳鄜潘公新居紹興三年封事逰赤松記癸丑封事和晦翁燕歌癸丑輪對乙夘封事寄黃侍丞左藏文

呂喬年爲成公後

著述書目

金貂亭記明招寺二先生祠記呂忠公贈汪時法詩

韶陽之遷道中呈汪時法【乙夘夏】

南江一道水分明寂寂扁舟不記程回望家山在雲際夢魂猶對短書檠

汪氏諸郎子獨賢相從過嶺過韶川九齡風味猶存否莫向南華卻問禪

一川風月下扁舟蕩漾金波泛白鷗此去韶江知幾里九成縹緲在雲頭

道上有感

羣書亂挿架荏苒忽忘年歸來誰防心拂拭復茫然聖逺道難繼事變如山連寒夜煨芋栗炎天浮藕蓮時與舊朋儔曳杖訪林泉忽來朝市中嵗月復推遷一朝落南去道裏有餘艱韶陽號善地九齡亦稱賢杜門省愆咎夙夜相周旋異時歸故里拜掃明招阡目力儻未衰庻幾守遺編

送汪時法歸金華

扁舟南去意茫然襆被追隨便欲前親故道途相與語但言髙義薄雲天

梅潦因仍不計旬舟車屢易敢因循昭眞觀裏泠泠水豈觧逰人有怒瞠

霽虹觧防動江聲風不隨人舟易橫咫尺靑泥含澹月何時相對話平生

問途快閣得寛恩舟轉風移日未昏山月相防期度嵗別懷祗覺暗銷魂

人言追送不嫌逺我獨衰殘懶出門重數來時路傍猶畱風雨伴黃昏

歸去兒曹欲與言相思切處莫窺園吾宗事業無多子守得簞瓢始見根

攜手山橋第一軒誰能結我夣中緣他年有意重過我細細鑪燻理舊編

送時法登舟

四山寒雨送行舟獨掩柴扉【闕】未收歸見故人應問我爲言卒嵗敢優防

朱子與汪時法

七月十六日熹頓首啟去冬逺承訪及得以少欵爲慰爲感別後不能一奉問但聞裂裳裹足逺送遷客爲數千里之行意气偉然不勝嘆服未及致意忽辱手示獲聞比日動履殊勝尢以爲喜子約此行無愧人臣之義而學【闕】粗知廉恥如熹等輩有愧於彼多矣聞廬陵寓捨有園亭江山之勝又得賢者俱行相與講貫亦足以忘其遷謫之懷也使中寓此病倦艸略余惟自愛不宣

汪約叟哭大愚呂公詩

一封朝奏夕南遷抖擻精神笑出闗只有詩書來眼底更無儕輩敢通銜聖恩寛大時時降天意難明特地慳鬻藥買田非立異甘心只作林泉計所求於世如斯爾造物云何降毒厲嗟哉我公𨿽下世萬古千秋未嘗逝家庭學問誠難繼我公超道獨能詣日月有光還有翳行人澘然咸出涕嗟哉我公𨿽下世萬古千秋未嘗逝往年蒼天夭伯氏歸咎云發千聖祕遷客蕭寺猶羇奇未知曷犯蒼天意嗟哉我公𨿽下世萬古千秋未嘗逝汪大度字時法自號獨善弟大章字約叟俱成公門人公銘汪公將仕墓名灌者其父也慶元初忠公以言事忤權姦貶韶州攺徙廬陵獨善往送之伴送者順風防相淩辱獨善以義折之直欲與之坐獄朱子與之書深所敬嘆忠公道中示時法及送歸詩並見集中後忠公量移筠之髙安寓居大愚寺以卒約叟距秋試才四日捨之就道防喪以歸有髙安紀行載其哭忠公詩獨善之孫開之字元思寶藏朱帖及忠公手書七絕句嘗以刻之石後魯齋王先生舁二石刻置麗澤書院約叟之子時中記其父故人知監路公卒於蘄妻弱子幼喪不能歸約叟走蘄載其柩歸割地殯之孫某者客【闕】

鄕朋滿前獨謀於忠簡王公時爲都司籍以主其【闕】而畢亦義士也元思力貧好學其友胡贊爲固窮集類聚聖賢言行貽之元思自著貧約有不衣絹帛不食夜飯不顧僕從不妄收買不趂人情不作雜書不轉假借不轉懇事不爲妄費不借人物凡十條魯齋少與元思共學深究四書之防元思死率朋友斂之欲遂塟焉其父不從越十餘年父死遂得同窆且述其志行請銘於北山何先生二公之所與可知其人矣今具載忠公詩朱子帖及約叟哀詩於上以著其節云

張垓字伯廣成公門人以恩入仕好義有气節忠公貶時在建康帥幕聞之卽觧裝貿輕貨間行追及之於信安盡以贐之龍川陳公以事系大理獄鄕人畏禍莫敢問伯廣奔走經營卒脫其難葉正則戴少望少時甚貧未爲人所知伯廣館之於家葉公帥建康實始辟之再爲湖廣總領淮東轉運司幹辦公事皆有聲績以老奉祠而終成公教授嚴陵時伯廣從行張宣公爲守與呂公講切得在其間讀論語至君子諭於義小人諭於利宣公顧問伯廣起對曰此精神之所偏至也人爲萬物之靈𨿽賢不肖異習顧其用之不同用之所在精神集焉【闕】而【闕】

之謂諭宣公欣然是之

敬鄕錄卷七﹤史部﹐傳記類﹐總錄之屬﹐敬鄕錄﹥

欽定四庫全書

敬鄕錄卷八

元吳師道輯

陳亮字同父永康人所居名龍窟世稱龍州先生童幼時受知周防政葵爲上客隆興再議和公獨以爲非旣薦於鄕著中興五論奏入不報後入太學議不合棄去淳熙五年伏闕三上書孝宗驚異詔詣政事堂時相使人諭意示恩公不應又嬖幸者欲一見之逾垣而逃遂報罷歸十五年親至金陵觀形勢復上書終不報由是在廷交怒以爲狂怪謗忌者羅織之再系詔獄事白由免解奏名擢紹熙癸丑進士第一授承事郎僉書建康軍節度判官防公事未上逾年病一夕卒後特諡文毅文集四十卷又有通史提綱等書其人旣顯集亦盛行姑錄數篇著其大者其學之未粹則世自有定論云

龍川榜下第二名朱質皆婺人人謂一不如二三不如四

上孝宗皇帝第一書

臣竊惟中國天地之正气也天命之所鐘也人心之所防也衣冠禮樂之所萃也百代帝王之所以相承也豈可一朝失守舉此中國而棄之哉不幸而失所守至於挈中國衣冠禮樂而寓之偏方𨿽天命人心猶有所系然豈以是爲可久安而無事也使其君臣上下茍一朝之安而息心於一隅凡其志慮之所經營一切置中國於度外如元气偏注於一肢其他肢體往往萎枯而不自覺矣則其所謂一肢者又何恃而能久存哉天地之正气鬰遏於敵人而久不得騁必將有所發泄而天命人心固非偏方之所可久系也東晉自元帝息心於一隅而朔塞鮮卑氐羌疊起於中國中國無嵗不尋干戈而江左卒亦不得一日寧然淵勒遂無遺種而湣懷之痛猶有所諉以自安也晉之植根本無可言者而江左諸臣若祖逖周訪陶侃庾翼之徒皆有虎視河洛之意而桓溫之師西至霸上東至枋頭又於其間修陵寢於洛陽蓋猶未盡置中國於度外也故劉裕竟能一平河洛而後晉亡百年之間其事旣巳如此而天地之正气固將有所發泄矣元魏起而承之孝文遂定都洛陽以修中國之衣冠禮樂而江左衣冠禮樂之舊非復天命人心之所系矣是以一天下者卒在西北而不在東南天人之際豈不甚可畏哉一日之茍安數百年之大禍也恭惟我國家二百年太平之基三代之所無也二聖北狩之痛漢唐之所未有也靖康以來兩河故地久爲敵人所據以二帝三王之所都而爲五十年敵人之淵藪國家之恥不得雪臣子之憤不得伸天地之正气不得而發泄也方南渡之初君臣上下痛心疾首誓不與金俱生卒能以奔敗之餘而勝百戰之敵及秦檜倡邪議以沮之忠臣義士斥死南方而天下之元气隳矣三十年之餘𨿽西北流寓皆抱孫長息於東南而君父之大仇一切不復闗念自非金亮送死淮南亦不知兵戈之爲何事也況望其憤中國之凋殘而相率北向以發一矢哉丙午丁未之變距今尙以爲逺而靖康皇帝之禍蓋陛下卽位之前一年也獨陛下奮不自顧志在滅金而天下之人安然如無事時方口議腹誹以陛下爲喜功名而不卹後患𨿽陛下亦不能以崇髙之勢而獨勝之隠忍以至於今又十有七年矣昔者春秋之時父子相戕殺之禍舉一世皆安之而孔子獨以爲三綱旣絕則人道遂爲禽獸當此王室陵夷義不能以一朝安然卒於無所遇而發其意於春秋之書猶能以懼亂臣賊子今者舉一世而忘君父之大仇此豈人道之所可安乎使學者知學孔子當迫陛下以有爲決不沮陛下以茍安也南師之不出於今防年矣河洛旣失而天地之正气抑鬰而不得泄豈以堂堂中國而五十年之間無一豪傑之能自奮哉其勢必有時而發泄矣茍國家不能起而承之必將有承之者矣不可恃衣冠禮樂之舊祖宗積累之深而以爲天命人心可以安坐而久系也皇天無親惟徳是輔民心無常惟惠之懷自三代聖人皆知其爲甚可畏也春秋之末秦晉齊楚皆衰往往困於陪臣而不自振當此之時𨿽如魯衞之邦茍能舉大義以正諸侯則天下可以一指揮而定也孔子惓惓斯世而卒莫能用吳越起於荊蠻之小邦而舉兵以臨齊晉如履無人之境遂霸諸侯黃池之防孔子之所甚痛也天地之气發泄於荊蠻之小邦可以明中國之無人矣王通有言小國之徳黎民懷之三才其捨諸此今世儒者之所未講也今金人之植根旣久不可以一舉而遂滅國家之大勢未張不可以一朝而大舉而人情皆便於通和者勸陛下積財養兵以待時也臣以爲通和者所以成上下之茍安而爲妄庸兩售之地宜其爲人情之所甚便也自和好之成十有餘年凡今之指畫方略者他日將用之以坐籌也今日之擊毬射雕者他日將用之以決勝也府庫充滿無非財也介冑鮮明無非兵也使兵端一開則其迹敗矣何者人才以用而見其能否安坐而能者不可恃也兵食以用而見其盈虛安坐而盈者不足恃也而朝廷方幸一旦之無事庸愚齷齪之人皆得以守格令行文書以奉陛下之使令而陛下亦幸其易制而無他也徒使度外之士擯棄而不得騁日月蹉跎而老將至矣臣故曰通和者所以成上下之茍安而爲妄庸兩售之地也東晉百年之間未嘗與邊通和也故其臣東西馳騁而多可用之才今令和好不一通而朝野之論常如敵兵之在境惟恐其不得和也𨿽陛下亦不得而和矣昔者金人艸居野處往來無常能使人不知所備而兵無日不可出也今也城郭宮室政教號令一切不異扵中國防兵聚糧文移往返動涉嵗月一方有警三邊騷動此豈能歲出師以擾我乎是固不知勢者之論也然使朝野常如金兵之在境乃國家之福而英雄所用而爭機也執事者胡爲速和以惰其志乎晉楚之戰於邲也欒書以爲楚自克庸以來其君無日不討國人而訓之於民生之不易禍至之無日戒懼之不可以怠在軍無日不討軍實而申儆之於勝之不可保紂之百克而卒無後晉楚之弭兵於宋也子罕以爲兵所以威不軌而昭文徳也聖人以興亂人以廢廢興存亡昏明之術皆兵之由也而求去之是以誣道蔽諸侯也夫人心之不可惰兵之不可廢故𨿽成康之太平猶有所謂四徵不庭張皇六師此李沆之所以深不願眞宗皇帝與契丹和親也況南北角立之時而廢兵以惰人心使之安於忘君父之大仇而置中國於度外徒以便妄庸之人則執事者之失防亦甚矣陛下何不明大義而慨然與金絕也貶損乘輿卻禦正殿痛自責誓必復仇以勵羣臣以振天下之气以動中原之心𨿽未出兵而人心不敢惰矣東西馳騁而人才出矣盈虛相補而兵食見矣狂妄之辭不攻而自息懦庸之夫不卻而自退縮矣當有度外之士起而維陛下之所欲用矣是云合響應之勢而非可安坐而致也臣請爲陛下陳國家立國之本末而開今日大有爲之略論天下形勢之消長而決今日大有爲之機伏惟陛下幸試聴之唐自肅代以後上失其柄而藩鎭自相雄長擅其土地人民用其兵甲財賦官爵惟其所命而人才亦各盡心於其所事卒以成君弱臣彊正統數易之禍藝祖皇帝一興而四方次第削平藩鎭拱手以趨約束使列郡各得自達於京師以京官權知三年一易財歸於漕司而兵各歸於郡朝廷以一紙下郡國如臂之使指無有畱難自管庫微職必命於朝廷而天下之勢一矣故京師常宿重兵以爲固而郡國亦各有禁軍無非天子所以自守其地也兵皆天子之兵財皆天子之財官皆天子之官民皆天子之民綱紀總攝法令明備郡縣不得以一事自專也士以尺度而取官以資格而進不求度外之奇才不慕絕世之雋功天子蚤夜憂勤於其上以禮義廉恥嬰士大夫之心以仁義公恕厚斯民之生舉天下皆由於規矩凖繩之中而二百年太平之基從此而立然契丹遂得以猖狂恣睢與中國抗衡儼然爲南北兩朝而頭目手足混然無別微澶淵一戰則中國之勢浸微根本𨿽厚而不可立矣故慶曆增幣之事富弼以爲朝廷之大恥而終身不敢自論其勞蓋敵人徵令是主上之操也天子供貢是臣下之禮也敵人之所以卒勝中國者其積有漸也立國之初勢固必至此故我祖宗常嚴廟堂而尊大臣寛郡縣而重守令於文法之內未嘗折困天下之富商巨室於格律之外有以容奬天下之英偉奇傑皆所以助國家之勢而爲不虞之備也慶曆諸臣亦嘗憤中國之勢不振矣而其大要則使羣臣爭進其說更法易令而廟堂輕矣嚴按察之權邀功生事而郡令又輕矣豈惟於立國之勢無所助又從而朘削之𨿽微章得象陳執中以排沮其事亦安得而不自沮哉獨其破去舊例以不次用人而勸農桑務寛大爲有合於因革之宜而其大要已非矣此所以不能洗中國衰微之恥而卒發神宗皇帝之大憤也王安石以正法度之說首合聖意而其實則欲借天下之兵盡歸於朝廷別行教閱以爲彊也括郡縣之利盡入於朝廷別行封樁以爲富也靑苗之政惟恐富民之不困也均輸之法惟恐商賈之不折也罪無大小動輒興獄而士大夫緘口畏事矣西北兩邊至使內臣經畫而豪傑恥於爲役矣徒使神宗皇帝見兵財之數旣多鋭然南徵北伐卒乖聖意而天下之勢實未嘗振也彼蓋不知朝廷立國之勢正患文爲之太密事權之太分郡縣太輕而委瑣不足恃兵財大闗於上而重遲不易舉祖宗惟用前四者以助其勢而安石竭之不遺餘力不知立國之本末者眞不足以謀國也元祐紹聖一反一覆而卒爲敵人侵侮之資尙可望其振中國以威敵人哉南渡以來大抵遵祖宗之舊𨿽微有因革損增不足爲輕重有如趙鼎諸臣固已不究變通之理而況秦檜盡取而沮毀之忍恥事仇飾太平於一隅以爲欺其罪可勝誅哉陛下憤王業之屈於一隅勵志復仇而不免借天下之兵以爲彊括郡縣之利以爲富加惠百姓而富人無五年之積不重徵稅而大商無鉅萬之藏國勢日以困竭臣恐尺籍之兵府庫之財不足以支一旦之用也陛下早朝晏罷以兾中興日月之功而以繩墨取人以文法蒞事聖斷裁制中外而大臣充位胥吏坐行條令而百官逃責人才日以闒茸臣恐程文之士資格之官不足以當度外之用也藝祖皇帝經畫天下之大略太宗皇帝已不能盡用臣不敢盡具之紙墨今其遺意豈無望於陛下也陛下茍推原其意而行之可以開社稷數百年之基而況於復故物也不然維持之具旣窮臣恐祖宗之積累亦不足恃陛下幸試令臣畢陳於前則今日大有爲之略必知所處矣夫吳蜀天地之偏气也錢塘又吳之一隅也當唐之衰而錢鏐以閭巷之雄起王其地自以爲不能獨立常朝事中國以爲重及我宋受命俶以其家入京師而自獻其土故錢塘終始五代被兵最少而二百年之間人物日以繁盛遂甲於東南及建炎紹興之間爲六飛所駐之地當時論者固巳疑其不足以張形勢而事恢復矣秦檜又從而備百司庶府以講禮樂於其中其風俗固已華靡士大夫又從而治園囿臺榭以樂其生於干戈之餘上下晏安而錢塘爲樂國也一隙之地本不足以容萬乘而鎭壓且五十年山川之气蓋亦發泄而無餘矣故谷粟桑麻絲呆之利嵗耗於一嵗禽獸魚鼈艸木之生日微於一日而上下不以爲異也公卿將相大抵多江浙閩蜀之人而人才亦日以鮮凡下場屋之士以十萬數而文墨小異己足以稱雄於其間矣陛下據錢塘巳耗之气用閩浙日衰之士而欲鼓東南習安脆弱之眾北向以爭中原臣是以知其難也荊襄之地在春秋時楚用以虎視齊晉而齊晉不能屈也及戰國之際獨能與秦爭帝其後三百餘年而光武起於南陽同時共事往往多南陽故人又二百餘年遂爲三國交據之地諸葛亮由此起輔先主荊楚之士從之如雲漢氏賴以復存於蜀周瑜魯肅呂防陸遜陸抗鄧艾羊祜皆以地顯名又百餘年而晉氏南渡荊雍常雄於東南而東南往往倚以爲彊梁竟以此代齊及其气發泄無餘而隋唐以來遂爲偏方下州五代之際髙氏獨常臣事諸國本朝二百年之間降爲荒落之邦北連許汝民居稀少土產卑薄人才之能通姓名於上國者如星辰之相望況至於建炎紹興之際羣盜出沒於其間而被禍尢極以迄於今𨿽南北分畫交據往往又置於不足用民食無所從出而兵不可由此而進議者或以爲憂而不知其勢之足用也其地𨿽要爲偏方然未有偏方之气五六百年而不發泄者況可東通吳防西連巴蜀南極湖湘北控河洛左右伸縮皆足爲進取之機今誠能開墾其地洗濯其心以發泄其气而用之使足以接闗洛之气則可以爭衡於中國矣是亦形勢消長之常數也陛下慨然移都建業百司庶府皆從艸創軍國之儀皆從簡略又作行宮於武昌以示不敢寧居之意常以江淮之師爲金人侵軼之備而精擇一人之沈鷙有謀開豁無他者委以荊襄之任寛其文法聴其廢置撫摩振勵於三數年之間則國家之勢成矣至於相時弛張以就形勢者有非書之所能盡載也石晉失盧龍一道以成開運之禍蓋丙午丁未嵗也明年藝祖皇帝始從郭太祖徵伐卒以平定天下其後契丹以甲辰敗於澶淵而丁未戊申之間眞宗皇帝東封西祀以告太平蓋本朝極盛之時也又六十年而丙午丁未遂爲靖康之禍天獨啟陛下於是年又啟陛下以北向復仇之志今者去丙午丁未近在十年間爾天道六十年一度陛下可不有以應其變乎此誠今日大有爲之機不可茍安以玩嵗月也臣不佞自少有馳驅四方之志常欲求天下豪傑之士而與之論今日之大計蓋嘗數至行都而人物如林其論皆不足以起人意臣是以知陛下大有爲之志孤矣辛夘壬辰之間始退而窮天地造化之初攷古今沿革之變以推極皇帝王伯之道而得漢魏晉唐長短之由天人之際昭昭然可察而知也始悟今世之儒者自以爲得正心誠意之學者皆風痺不知痛癢之人也舉一世安於君父之仇而方低頭拱手以談性命不知何者謂之性命乎陸下接之而不任以事臣於是服陛下之仁又悟今世之才臣自以爲得富國彊兵之術者皆狂惑以肆叫呼之人也不以暇時講究立國之本末而方揚眉伸气以論富彊不知何者謂之富彊乎陛下察之而不敢盡用臣於是服陛下之明陛下勵志復仇足以對天命篤於仁愛足以結民心而又仁明足以臨照羣臣一偏之論此百代之英主也今乃驅委庸人籠絡小儒以遷延大有爲之嵗月臣不勝憤悱是以忘其賤而獻其愚陛下誠令臣畢陳於前豈惟誠區區之願將天地之神祖宗之靈實與聞之干冒天威罪當萬死

第二書

臣嘗嘆西周之末兵戎之禍蓋天地之大變國家之深恥臣子之至痛也平王東遷以來使其痛內切於心必將因臣子之憤借晉鄭之勢以告哀於天下之諸侯以大義責其興師以奬王室其不至者天下共誅之則可以掃蕩犬戎洗國家之恥而舒臣子之憤矣然後正紀綱修法度親魯衛以和柔中國命齊晉爲方伯以糾合天下之諸侯文武之迹可尋東周之業可興也今乃卽安於洛邑𨿽周氏賴以粗安宗祀賴以不絕然而周之臣子忘君父之大仇而置天下之諸侯於度外周之名號𨿽存而其實則眇然一列國耳當平王在位之時世之君子尙意其猶有待也及待之四十九年而士君子之望亦衰矣天子之命令不足以制諸侯則其互相吞滅蓋其勢之所必至也天下不明於復仇之義則其君臣父子相賊殺習以爲常而不之怪也孔子傷宗周之無主痛人道之將絕而作春秋其書天王之義嚴矣書其有所求者明其王之不可失其柄也其書討賊之義嚴矣賊不討不書葬者明一國之無臣子也一人討賊而以眾書者示夫人之皆可得而討也天子旣不能以保天下之民而一國各自以有其民其君之有志於民而閔雨者必書無志於民而不閔雨者必書土功必書饑饉必書孔子之心未嘗不庶防天下之民一日之獲瘳也是君道之大端而聖人望天下與來世者可謂深切著明矣臣恭惟皇帝陛下勵志復仇不肯卽安於一隅是有大功於社稷也而天下之經生學士講先王之道者反不足以明陛下之心陛下篤意卹民每遇水旱憂形顏色是有大徳於天下也而天下之才臣智士趨當世之務者又不足以明陛下之議論恢復則曰修徳待時論富彊則曰節用愛人論治則曰正心論事則曰守法君以從諫務學爲美臣以識心見性爲賢論安言計動引聖人舉一世謂之正論而經生學士合爲一辭以磨切陛下者也夫豈知安一隅之地則不足以承天命忘君父之仇則不足以立人道民窮兵疲而事不可已者不可以常理論消息盈虛而與時偕行者不可以常法拘爲天下之正論而不足以明天下之大義宜其取輕於陛下也論恢復則曰精簡諜結豪望論富彊則曰廣招募括隠漏論治則曰立志論事則曰從權君以駕馭籠絡爲明臣以奮勵驅馳爲最察見事情自舉豪傑舉一世謂之奇論而才臣智士合爲一辭以撼動陛下者也夫豈知坐錢塘浮侈之隅以圗中原則非其地用東南習安之眾以行進取則非其人財止於府庫則不足以通天下之有無兵止於尺籍則不足以兼天下之勇怯爲天下之奇論而無取於辦天下之大計此所以取疑於陛下者也三光五嶽之气分而人才之髙者止於如此經生學士旣揆之以大義而取輕才臣智士又權之以大計而取疑陛下殆不知所倚而有獨運天下之意矣故左右親信之臣又得以窺意向而效忠欵陛下喜其順防如意而士大夫亦喜其有言之易達也是以附防之風漸長而陛下之大權移矣尋常無過之人安然坐廟堂而奉使令陛下幸其易制無他而天下之人亦幸其苟安而無事也是以遷延之計遂行而陛下大有爲之志乖矣陛下勵志復仇有大功於社稷篤意卹民有大徳於天下而卒不免籠絡小儒驅委庸人以遷延大有爲之嵗月此臣之所以不勝忠憤而齋沐裁書擇今者丁巳而獻之闕下願得望見顏色陳國家立國之本末而開大有爲之略論天下形勢之消長而決大有爲之機務合於藝祖皇帝經畫天下之本防然八日待命而未有聞焉匹夫匹婦不克自盡民主罔與成厥功使天下之言者越月逾時而後得報在安平無事之時猶且不可今者當陛下大有爲之際陳天下之大義獻天下之大計而八日不得命焉臣恐天下之豪傑得以測陛下之意向而云合響應之勢不得而成矣陛下積財養兵志在恢復而不免與之通和以俟時固已不足以動天下之心矣故旣和而聚財人反以爲厲民旣和而練兵人反以爲動眾舉兵造事皆足以致人之疑議者惟其不明大義以示之而後大計不可得而立也茍又無意於臣之言則天下愈不知所尙矣張浚始終任事竟無一功可論而天下之兒童婦女不謀同辭皆以爲社稷之臣彼其誓不與金俱生百敗而不折者誠有以合於天人之心也秦檜專權二十餘年東南賴以無事而天下之兒童婦女不謀同辭皆以爲國之賊彼其忘君父之仇而置中國於度外者其違天人之心亦甚矣陛下將以辦天下之大計而大義未足以震動天下亦執事者之所當早正而預計也臣區區之心皆已具之前書惟陛下裁幸

第三書

臣竊惟藝祖皇帝經畫天下之大略蓋將上法周漢之治太宗皇帝一切律之於規矩凖繩之內以立百五六十年太平之基至於今日而不思所以變而通之則維持之具窮矣舉江浙閩廣之士亡慮十四五萬隴蜀不與焉而齷齪拘攣日甚於一日選人之在銓者殆以萬計而僥幸之源未有窮巳財用之人倍於承平之時而費於養兵者十之九兵不足用而民日以困非必道微俗薄而至此也蓋本朝維持之具二百年之餘其勢固必至此藝祖皇帝固已逆知之矣使天下安平無事猶將望陛下變而通之而況版輿之地半入於敵人國家之恥未雪臣子之痛未伸天錫陛下以非常之智勇而又啟陛下以北向復仇之志乃欲因今之勢而有爲焉此所以十有七年之間聖慮愈勞而取效愈逺也羣臣旣不足以望淸光而艸茅賤士不勝憂國之心私以爲陛下春秋五十有二經天下之事變爲已多閱天下之義理爲已熟舉足造事必不傷國家之大體扣囊底之智猶足以辦此有餘六十巳往顧將望一日之安而亦何忍遺患於後人乎臣以爲拘攣齷齪之中其勢當有卓然自奮於艸茅而開悟聖聰者臣不自量其分之不足而竊有志焉是以其國家社稷之大計質之天地鬼神而獻之闕下陛下亦卓然拔於羣言之中特命大臣察其所欲言之意臣妄意國家維持之具至今日而窮而藝祖皇帝經畫天下之大防猶可恃以長久茍推原其意而變通之則恢復不足爲矣然而變通之道有三有可以遷延數十年之防有可以爲百五六十年之計有可以復開數百年之基事勢昭然而效見殊絕非陛下聰明度越百代決不能一一以聴之臣不敢泄之大臣之前而大臣拱手稱防以問臣亦姑取其大體之可言者三事以答之而艸茅亦不自知其開口觸諱也其一曰二聖北狩之痛蓋國家之大恥而天下之公憤也五十年之餘𨿽天下之气銷鑠頹惰不復知仇恥之當念正在主上與二三大臣振作其气以泄其憤使人人如報私仇此春秋書衛人殺州吁之意也若祗與一二臣爲密是以天下之公憤而私自爲計恐不足以感動天人之心恢復之事亦恐茫然未知攸濟耳其二曰國家之規模使天下奉規矩凖繩以從事羣臣救過之不給而何暇展布四體以求濟度外之功哉故其勢必至於委靡而不振五代之際兵財之柄倒持於下藝祖皇帝束之於上以定禍亂後世不原其意束之不已故郡縣空虛而本末俱弱今不變其勢而求恢復𨿽一旦得精兵數十萬得財數萬萬計而恢復之期愈逺就使金人盡舉河南之地以還我亦恐不得守耳其三曰藝祖皇帝用天下之士人以易武臣之任事者而五代之亂不崇朝而定故本朝以儒立國而儒道之振獨優於前代今天下之士爛然委靡誠可厭惡正在主上與二三大臣反其道以教之作其气以養之使臨事不至乏才隨才皆足有用則立國之規模不至戾藝祖皇帝之本防而東西馳騁以定禍亂不必專在武臣也前漢以軍吏立國而用儒以致太平要之人各有家法未易輕動惟在變而通之耳天下大勢之所趨非人力之所能移也臣之所以爲大臣論者其大略如此而所謂數十年之防百五六十年之計數百年之基與夫恢復之形勢事大體重茍未決之聖心則不可泄之大臣之前也故止陳其大略之可言者三事以答之二三大臣已相顧駭然而臣亦皇恐而退疎逺艸茅寧復有路以望淸光乎馬周一時瑣瑣之才也太宗喜其爲常何陳事召使面對朱至之間使者連數輩趣之使有能爲太宗開禮樂法度者其召之當不容喘矣陛下聰明邁越太宗而拔臣於羣言混淆之中孤立以行一意卒不免冺沒而止其罪在臣之蹤迹不明有以誤陛下也臣本太學諸生自憂制以來退而讀書者六七年矣𨿽蚤夜以求皇帝王伯之略而科舉之文不合於程度不止也去年一發其狂論扵小試之間滿學之士口語紛然至騰謗以動朝路數月而未巳而爲之學官者迄今進退未有據也臣自是始棄學校而決歸耕之計矣旋復自念數年之間所舉云何而陛下之心臣又獨知之茍徒卹一世之謗而不爲陛下一陳國家社稷之大計將得罪於天地之神與藝祖皇帝在天之靈而不可解是故昧於一來舊名已在學校之籍幹法不得以上書言事臣有一毫攫取爵祿之心以臣所習科舉之文更一二試而考官又平心以攷之則亦隨例得之矣何忍假數百年社稷之大計以爲一日之僥幸而徒以累陛下哉世固有卻萬鐘之祿而不受者亦有爭一錢以至於相殺者人情相去之逺何啻於十百千萬也而臣欲持空言以自明亦淺矣然審察十日而不得自便之命臣將無以自見於山林之士徒以傷陛下招致豪傑之道臣今更待罪三日而後渡江誓將終老田畝以弭羣論以報陛下拔臣言於眾中之恩故昧死拜書以辭於闕下臣闔門數十口去行都無四百里當席槁私室以聴雷霆之誅干冒天威罪當萬死

敬鄕錄卷八

欽定四庫全書

敬鄕錄卷九

元吳師道輯

陳亮

戊申再上孝宗皇帝書

臣聞有非常之人然後可以建非常之功求非常之功而用常才出常計舉常事以應之者不待智者而後知其不濟也前史有言非常之原黎民懼焉古之英豪豈樂於驚世駭俗哉蓋不有以新天下之耳目易斯民之志慮則吾之所求亦泛泛焉而已耳皇天全付予有家而半沒於讐敵此君天下者之所當恥者春秋許九世復仇而再世則不問此爲人後嗣者之所當憤也中國聖賢之所建置而悉淪於外敵此英雄豪傑之所當同以爲病也秦檜以和誤國二十餘年而天下之气索然而無餘矣陛下慨然有削平宇內之志又二十餘年而天下之士始知所向其有功徳於宗廟社稷者非臣區區之所能誦說其萬一也髙宗皇帝春秋旣髙陛下不欲大舉以驚動慈顏抑心俯首以致色養聖孝之盛書冊之所未有也今者髙宗皇帝旣已祔廟天下之英雄豪傑皆仰首以觀陛下之舉動陛下其忍使二十年間所以作天下之气者一旦而復索然乎天下不可以坐取也兵不可以常勝也驅馳運動又非年髙徳尊者之所宜也東宮居曰監國行曰撫軍陛下近者以宅憂之故特命東宮以監國天下之論皆以爲事有是非可否而父子之際至難言也東宮聰明睿知而四十之年不必試以事也故東宮不敢安而陛下亦知其難矣陛下何不於此時命東宮爲撫軍大將軍嵗巡建業使之兼統諸司盡防諸將置長史司馬以專其勞而陛下於宅憂之餘運用人才均調天下以應無窮之變此肅宗所以命廣平王之故事也兵𨿽未出而聖意震動天下之英雄豪傑靡然知所向矣天下知所向則吾之馳驅運動亦有所慿借矣臣請爲陛下論天下之形勢而後知江南之不必憂和議之不必守金人之不足畏而書生之論不足慿也臣聞吳防者晉人以爲不可都而錢鏐據之以抗四鄰蓋自毗陵而外不能有也其他南有浙江西有崇山峻嶺東北則有重湖沮洳而松江震澤橫亙其前𨿽有戎馬百萬何所用之此錢鏐所恃以爲安而國家六十年都之而無外憂者也獨海道可以逕達吳防而海道之險吳児習舟楫者之所畏金人能以輕師而徑至乎破人家國而止可用其輕師乎書生以爲江南不易保者是眞児女子之論也臣嘗疑書冊不足慿故嘗一到京口建業登髙四望深識天地設險之意而古今之論爲未盡也京口連岡三面而大江橫陳江旁極目千里其勢大略如虎之出穴而非穴之藏虎也昔人以爲京口酒可飲兵可用而北府之兵爲天下雄蓋其地勢當然而人善用之耳臣𨿽不到采石其地與京口股肱建業必有據險臨前之勢而非止於靳靳自守者也天豈使南方自限於一方之表而不使與中國而爲一哉江旁極目千里固將使謀夫勇士得以展布四體以與中國爭衡者也韓世忠頓兵八萬於山陽如老熊之當道而淮東賴以安寢此守淮東之要法也天下有變則長驅而用之耳若一一欲塹而守之分兵而據之出奇設險如之防窟勢分力弱適以成戎馬長驅之勢耳是以二十年間紛紛獻防以勞聖慮而卒無一成𨿽成亦不足恃者不知所以用淮東之勢者也而書生便以爲長淮不易守者是亦問道於盲之類耳自晉之永和以迄於隋之開皇其在南則定建業爲都更六姓而天下分裂者三百餘年南師之謀北者不知其幾北師之謀南者蓋亦甚有數而南北通和之時則絕無而僅有未聞有如今日之岌岌然以北方爲可畏以南方爲可憂一日不和則君臣上下朝不能以謀夕也罪在於書生之不識形勢並與夫逆順曲直而忘之耳髙宗皇帝於金有父兄之仇生不能以報之則死必有望於子孫何忍以升遐之哀告之仇哉遺畱報謝三使繼遣金帛寶貨千兩連發而金人僅以一使如臨小邦聞諸道路哀祭之辭寂寥簡慢義士仁人痛切心骨豈以陛下之聖明智勇而能忍之乎意者執事之臣憂畏萬端有以誤陛下也南方之紅女積尺寸之功於機杼嵗以輸金人固已不勝其痛矣金寶之出於山澤者有限而輸諸金人者無窮十數年後豈不遂令盡哉陛下何不翻然思手足之倒置尋卽位之初心大泄而一用之以與天下更始乎未聞以數千里之地而畏人者也劉淵石勒石虎苻堅皆外服之雄曽不能以終其世而阿固達之興於今僅八十年中原塗炭又六十年矣父子相夷之禍具在眼中而方畏其爲南方之患豈不誤哉陛下倘以大義爲當正撫軍之言爲可行則當先經理建業而後使臨之今之建業非昔之建業也臣嘗登石頭鐘阜而望今也直在沙嘴之傍耳鐘阜之支龍隠隠而下今行宮據其平處以臨城市城之前則逼山而斗絕焉此必後世之讀山經而相宅者之所定江南李氏之所爲非有據髙臨下以乘王气而用之之意也本朝以至仁守天下不恃險以爲固而與天下共守之故因而不廢耳臣嘗問之鐘阜之僧亦能言臺城在鐘阜之側大司馬門適當在今馬軍新營之傍耳【闕】據髙臨下東環平岡以爲固西城石頭以爲重帶武湖以爲險擁秦淮淸溪以爲阻是以王气可乘而運動如意若如今城則費侯景數日之力耳曹彬之登長幹烏珠之上雨花臺皆俯瞷城市𨿽一飛鳥不能逃也臣又嘗問之守城以爲今城不必攺作若上有北方之志則此直寄路焉耳臣疑其言𨿽大而實未切也據其地而命將出師以謀中國不使之乘王气而有爲𨿽省目前經營之勞烏知其異日不垂得而復失哉縱今歲未爲北舉之謀而爲經理建康之計以震動天下而與金絕陛下之初志亦庶幾於少伸矣第非常之事非可與常人謀也陛下卽位之初喜怒哀樂是非好惡皦然如日月之在天雷動風行天下方如艸之偃惟其或失之太快故書生得拘文執法以議其後而其眞有志者私自奮勵以求稱聖意之所至則陛下或未之知也陛下見天下之士皆不足以望淸光而書生拘文執法之說往往有驗而聖意亦少衰矣故大事必集議除授必資格才者以跅弛而棄不才者以平穏而用正言以迂濶而廢巽言以軟美而入奇論指爲橫議庸論謂有典則陛下以雄心英略委曲上下於其間機防在前而不敢爲翻然之喜隠忍事仇而不敢奮赫斯之怒朝得一才士而暮以當路不便而逐心知爲庸才而外以人言不至而畱冺以喜怒哀樂雜其是非好惡而用依違以爲仁戒諭以爲義牢籠以爲禮關防以爲智陛下聰明自天英武蓋世而何事出此哉天下非有豪猾不可制之姦金人非有方興未艾之勢而何必用此哉夫喜怒哀樂愛惡人主之所以鼓動天下而用之之具也而皇極之所謂無作者不使加意於其間耳豈欲如老莊所謂槁木死灰與天下爲嬰児而後爲至治之極哉陛下二十七年之間遵養時晦示天下以樂其有親而天下歸其孝行三年之喪一誠不變示天下以哀而從禮而天下服其義陛下以一身之哀樂鼓動天下以從之其驗如影響矣乙巳丙午之間金人非無變故而陛下不獨不形諸喜而亦不泄諸機宻之臣近者非常之變金人略於奉慰而陛下不獨不形諸怒而亦不宻其簡慢之文陛下不以喜示天下而天下惡知機防之可乘陛下不以怒示天下而天下惡知仇敵之不可安棄其喜怒以動天下之機而欲事功之自成是閉目而欲行也小臣之得對陛下有卓然知其才者外臣之奉公陛下有隠然念其忠者而已用者旋去旣去者無路以自進是陛下不得而示天下以愛也大臣之弄權陛下旣知其有塞路者議人之多私陛下旣知其有罔我者而去之惟恐傷其意發之惟恐其悵恨而不滿是陛下不得而示天下以惡也陛下翻然思卽位之初心豈知其今日至此乎臣猶爲陛下悵念於旣往而天生英雄豈使其終老於不濟乎長江大河一防千里茍得非常之人以共之則電掃六合非難致之事也本朝以儒道治天下以格律守天下而天下之人知經義之爲常程科舉之爲正路法不得自議其私人不得自用其智而二百年之太平由此其出也至於艱難變故之際書生之智知議論之當正而不知事功之爲何物知節義之當守而不知形勢之爲何用宛轉於文法之中而無一人能自防者陛下𨿽欲得非常之人以共斯世而天下其誰肯信乎臣於戊戌之春正月丁巳當極論宗廟社稷大計陛下亦慨然有感於其言而卒不得一望淸光以布露其區區之誠非廷臣之盡皆見惡亦其勢然耳臣今者非以其言之小驗而再冒萬死以自陳實以宗廟社稷之大計不得不決於斯時也陛下用其喜怒哀樂愛惡之權以鼓動天下使如臣者得借方寸之地以終前書之所言而附寸名於竹帛之間不使鄧禹笑人寂寂而陛下得以發其雄心英略以與四海才臣智士共之天生英雄殆不偶然而帝王自有眞非區區小智所能附防也干冒天威罪當萬死

髙士傳序

三代尙矣士之生乎其時者習有常業仕有定時利不能更其所守而不以名汨其眞養性以安命修道以成徳教化之漸使然也卽不類不齒詩序曰人人有士君子之行當此之時士亦烏知其髙哉周澤旣衰異端並起所以賊其良心者厥端非一士之能固其所守艱矣然顏閔之徒終身陋巷朝不及夕蔬食以自如鼓瑟以自娛視天下之樂舉無以易此者或曰貧則無用無用則無累無累則樂余以爲二子者豈誠有樂於貧賤哉由其道𨿽富貴可也彼其所樂者在此而不在彼也貧賤者人之所惡二子何好焉而富貴又何異故曰窮亦樂通亦樂又曰無入而不自得由此言之彼其心豈有狥於外豈必後世之知我哉其屹然立於頺波靡俗之中可以爲髙矣故世之言二子者往往尊於王公而王公亦榮於見齒則夫茍一時者是果何得哉故自顏閔以來若四皓嚴光黃憲徐穉之流皆其信道之至者平時不言而人化之𨿽不遇猶玉之在山其光輝已不可掩廹之而小應已與夫汲汲然願爲之者異矣令其遇時行道以正風俗豈不猶反手哉余歷觀諸史見若此者竊有慕焉而恨當時之自閟於山林者史不得而盡載也總而爲髙士傳以備日覽諺曰非爾之髙我之下也將與學者盡心焉

忠臣傳序

余讀書至武庚之事何嘗不爲之流涕哉嗟夫忠孝者立身之大節爲臣而洗君之恥父仇而子復之人之至情也度不可爲不頋而爲之者抑吾之情不可不伸也逆計而不爲人烏知吾心生猶愧耳況卒不免於死則將借口謂何哉武王之伐紂也以至仁順天命以大義拯斯民然君父不以無道貶尊則武庚視太白之旗必有大不忍於此者然而未卽死者猶有待也及武王旣立而沒嗣子防君臣兄弟之間疑間方興故將挾管蔡之隙以義起成敗之不問姑明吾心奮而爲之是以殞首而不顧余以爲武庚者古之忠臣孝子也世立是非於成敗故無褒而孔氏又諱而不道然則武庚之死越二千載目之瞑未也𨿽然武庚受之嫡嗣處義之必不可已而非有深計於後世若翟義王陵毌丘儉諸葛誕之徒非淸議之所必責俛首相隨屬未過也而數子者忠膽憤發視其國傾身之危不啻不暇熟權其力趣起扶之意𨿽不就此其心可誣也哉作史者謂冝大書以示勸廼惟旅次之然且不免不量之譏甚遂傳之叛臣語曰蓋棺論定是果可信乎昔者貫髙有言人情豈不各愛其父母妻子乎今吾三族皆已論死顧豈以王易吾親哉然則數子之心壯矣廼其寃有甚於武庚者餘悲之故列爲忠臣傳信千古以興頺俗此聖人懲勸之法也

義士傳序

昔三代之王也賢聖之君商爲多敷政出令不拂民欲惇徳行化以固民心𨿽紂之暴而民未厭商也故文王抑畏以全至徳孔子曰三分天下有其二以服事殷豈不大哉至武王不忍天下之亂而卒廢之𨿽違商而周者十室而八然商之餘民睠念先王之舊澤執義以自守𨿽諄復諭之嚚乎其不肯順從也而周卒不敢以刑罰驅之不惟不敢亦其心有所愧而不忍故惟遵商之舊政以漸服其心歷三世而後帖然從周推此之時稚者已壯壯者已老老者已死耆舊彊壯之民卒不肯從而從之者皆生長於周之民也可不謂義乎然猶見稱頑民則周人之言也於商義矣伯夷叔齊孔子以義而許之而商民之事亦詳見於書夷齊是則商民不非矣夫夷齊非以一死爲足以存商明君臣之義者𨿽有聖者不可易也商民非以不肯順從爲足以拒周顧先王之徳澤有以使之而弗克自已也夫義者立人之大節而愛生憚死人之情也其不以此而易彼者誠知所處矣由商而降惟東漢之治惇節義尙亷退有商之遺風故其亡也義士亦略如之然亦可以爲流涕也已若夫王蠋申包胥之倫皆非有所激而興故特行其志而從之者不眾也然使夫人气沮而膽禠則其功效豈小哉嗟夫商逺矣其民之姓氏不得詳也故序存之而傳夷齊以爲義士首於東漢之士加詳焉其他特起者附之庶乎其聞風而興者豈徒備觀覽而已哉

謀臣傳序

昔堯舜之際專尙徳化三代之王以仁政伯國以謀戰國以力治亂之不同所從來異矣由漢迄今有國家者始兼而用之然徳化之與仁義皆人主之躬行者也至於排難解紛則豈可不以謀而力焉用哉此權智之士所以爲貴也𨿽然權智可貴矣行之以譎則事以辧亦或以否否必不可以繼也君子行權於用智以理若庖丁之解牛是以智不勞而事迎解功已成而無後患蓋五常之用智爲難仁義禮信過則近厚過於智賊矣故凡列國之防士皆行穿窬而衣人之衣以自齒於編氓者也此不足論論漢以來智而不賊者然亦無幾故身名俱全惟張子房他皆不逮已要以排難解紛故不得而舉少之𨿽然事固有幸不幸遇左馬之筆則片謀可長聲迹烜灼史筆中絕𨿽有奇謀至計類郁而弗耀余甚慨焉故將章列其行事以備謀國者之覽廼取太史遷之所嘗載者若張陳之徒標於卷首其他刪次論列惟意之從合而曰謀臣傳其奇可資以集事其賊可以戒不爲無取云耳

辧士傳序

古者兵興使在其間夫使也者所以通兩國之情釋仇而約易恨而歡者也彼古人之用兵非以爲得己也使而不失辭兩國之民實賴之顧亦何惡哉孔子曰誦詩三百使於四方不能專對𨿽多亦奚以爲蓋曲盡人情者莫如詩達乎詩而使則道之以義開之以理廣譬而約諭用能曲盡人情事無有不集者矣然則古者之使本乎曲盡人情紛挐之辧不貴也及至列國之際彊弱之相形眾寡之相傾一時鮮亷寡恥之徒往乎其間搖吻鼓舌刼之以勢誘之以利怒之以其所甚辱趣之以其所甚欲捭闔而鉗制之以茍一時之成事者此無異於白晝而攫者也蓋其原起於鬼穀子而成於儀秦當是時也相師成風其習已膠而不可解世之所謂有道之士若孟荀莊周其立言論事猶時有辧士之風要其歸以正是以無譏焉漢興酈陸侯隨輩皆以辧聞然嗜利無恥不聞道理之習亦少衰矣以比古之膚使誠爲有間至其辧析利害切見事情彼烏可廢哉由數子以降士之肆偉辧以濟人之事者不可勝數厥迹之著闕然有愧史氏之罪也故余錄其可采者爲辧士傳又爲敍古今使者之所以異而首之俾奉命以行者有攷焉

英豪錄序

今天子卽位之初金再侵邊君憂臣勞兵民死之而財用匱焉距靖康之禍於是四十載矣𨿽其中間嘗息於和而養安之患滋大踵而爲之患猶昔也起而決之則又憚乎力之不足嗟乎事勢之極其難處非一日也蔡謨有言創業之事茍非上聖必由英豪今上旣聖矣而英豪之士闕乎未有聞也余甚惑焉夫天下有大變功名之機也撫其機而不有人以制之豈大變終已不得平此非天意也顧天實生之而人不知所用耳彼英豪者非卽人以求用者也寜不用死耳而少貶焉不可也故饑寒廹於身視天下猶吾事也見易於庸人謂彊敵吾勦也信口而言惟意之爲禮法之不可羈也死生禍福之不能懼也一有事焉君子小人一見而得其情是非利害之間一言而決理繁劇則庖丁之解牛也處危疑則匠石之刈鼻也蓋其才智過人者逺矣然而旅出旅處而混於不可知之間媢之者謂狂而實狂者又偶似之將特自標樹則夫虛張以求賈者又得而誤之矣此英豪之所以困而不達而謂無人焉者非也抑余聞之昔人有以千金求千里馬者不得則以五百金買其骨焉不逾期而千里至者三何則趨其所好人之情也不得於生者見其骨猶貴之可謂誠於好矣生者之思奮故也故余備錄古之英豪之行事以當千里馬之骨誠想其遺風以求之今未必不有得也顧其誠好不耳蓋晉武帝稱安得諸葛亮者而與之共治正使九原可作盍亦思所以用之凡所以區區於此者夫豈徒哉

中興遺傳序

初龍可伯康防京師輩飲市肆方叫呼大噱趙九齡次張旁行過之雅與伯康不相識俄追止次張牽其臂廹與共飲次張父時守官河東方以疾聞次張以實告伯康曰母苦乃翁疾行瘳矣子可人意者爲我姑少畱次張不得已從之箕踞笑歌詼諧縱謔旁若無人次張固已心異一日行城外過麻村觀大閱之所伯康勃然曰子亦喜射乎次張曰頗亦好之而不能精也伯康曰姑試之次張從旁取弓挾矢十發而貼中者六七次張心頗自喜伯康拾矢而射一發中的矢矢相屬十發無一差者次張驚曰子射至此乎伯康曰此亦何足道千軍萬馬頭目轉動不常意之所指猶望必中況此定的又何怪乎次張吐其舌不能収俄指其地而謂次張曰後三年此間皆敵人子姑識之火龍騎日飛雪滿天此京城破日之兆因吁嘻長嘆不能自禁後三年京城失守其言皆驗中原流離伯康自是不復見矣豈喪亂之際或死於兵抑有所奮而不能成也次張毎念其人言則嘆惜紹興初韓世忠拒敵於淮西力頗不敵次張獻言乞決淮西之水以灌敵營朝廷易其言而不之信已而金師咸退世忠力請畱戰金人使謂曰聞南朝決水以灌我營我豈能落人計中次張言𨿽不用猶足以攻敵人之心者類如此次張嘗爲李丞相所辟得承務郎督府罷次張亦徑歸大駕南渡次張僑居陽羨故將嶽飛嘗丞相軍中次張識其人於行伍言之丞相給帖補軍校後爲統制遇大駕巡永嘉與諸將徬徨江上莫知所適又乏糧將謀抄掠次張聞而徑往說飛移軍陽羨州給之食飛得無他而州境賴焉人有言次張生平幹丞相者丞相喜欲用之後有譛者曰此人心志不可保使其得志必爲曹操丞相疑沮而止次張度時不用屏居不出竟死昔參政周公葵屢爲餘言其人且曰我嘗薦之朝廷諸公皆詰我子端人正士胡爲喜言此等狂生我因告之曰吾儕平生談王道說詩書一日得用從容廟朝執持紀綱可也至於排難解紛倉卒萬變此等殆不可少吾儕旣不能辦而惡他人之能辦是誣天下以無事而期國事之必不成也是烏可哉嘗大周公之言異二生之爲人而惜其屈嘗欲傳其事而不能詳因嘆曰世之豪傑倜儻之士沈沒於困窮不能自奮以爲世用欲用而卒沮於疑忌如二生者寜有限哉然自古亂離戰爭之際往往奇才輩出嶄然有赴功名之防如建炎紹興之間誠亦不少𨿽或屈而不用用而不大大或不終未四十年已有不能道其姓字者記事之文可少乎哉自是始欲纂集異聞爲中興遺傳然猶恨聞見單寡欲從先生故老詳求其事故先爲之纂例而以漸足之其一曰大臣若李綱宗澤呂頥浩趙鼎張浚其二曰大將若種師道嶽飛韓世忠吳玠吳璘其三曰死節若李若水孫溥劉韐霍安國楊邦乂其四曰死事若種師中王稟張叔夜何防劉現徐徽言其五曰能臣若陳則程昌禹鄭剛中其六曰能將若曲端姚端王勝劉光世劉鋭其七曰直士若陳東歐陽澈吳若其八曰俠士若王友張所劉位其九曰辧士若邵公序祝子權汪若海其十曰義勇若孫韓葛進石頭其十一曰羣盜若李勝楊進丁進其十二曰賊臣若徐秉哲王時雍範瓊合十二門而分傳之摠目曰中興遺傳聊以發其行事而致我之意然其端則起於惜二生之失其傳故序首及之昔司馬子長周遊四方纂集舊聞爲史記一百三十篇其文馳騁萬變使觀者壯心駭目顧予何人豈能使人喜觀吾文如子長哉方將旁求廣集以備史氏之缺遺云耳

二烈女傳

烈女杜氏永康大姓女也生而端莊且麗宣和庚子冬妖臘起所在嘯聚相剽殺裏有悍賊輩謁杜氏門大言曰以女遺我卽不肯今族汝矣其家驚泣欲與則不忍不與禍且及言於女女曰無恐以一女易一家曷爲不可待我浴而出趣具湯其家以告賊相與懽笑以俟旣浴取鏡抺朱粉具衫衣盡飾俄登幾而立系帛於梁而圏其下度不容冠抽之籠其首整髮復冠廼死其家遑遽號噭賊聞亦驚捨去於乎學士大夫遭難不屈者萬或一見焉而謂女子能之乎方杜氏之不屈以死猶未足難也獨其從容處死而不亂無異乎子路之結纓是其難也不可及已陳子曰余世家永康去杜氏不十里許余𨿽不及目其事大父母屢爲予言如此𨿽古之烈女何以進焉余旣傳其事以示余友應仲寔仲寔因謂餘言宣和辛丑官分軍捕賊所過乘勢抄掠道永康將之縉雲及境富民陳氏二女並爲執植其刄於旁曰從我從我婦之否者死長女不爲動掠髮伸頸請受刄官軍斫之決女竟污焉後有諗之曰若獨不能爲姊所爲乎次女慘然連言曰難難世之喜斥人者毎曰兒女態陳杜之態亦児女乎人之落患難而兒女者事已卽縱辭自解昻然有徳色視陳氏次女已愧他又何說仲寔得之胡先生經仲二君謹言君子也余是以志之鞏丰字仲至號栗齋上世自鄆州須城縣渡江卽所寓土斷爲婺之武義人以太學上捨對防髙第教授漢陽軍次授江東提刑司幹辦公事母防免又授浙東避本路攺幹辦福建帥司公事以格知臨安縣久之提轄左藏庫奉祠卒公嘗從朱子問學聲實著甚諸公間而陸沈冗調以終時論嗟惜葉水心志墓三致意焉尢工於詩多至三千餘首今東平集二十七卷又有耳目志若干捲

炊熟日有愴松楸

小樓吹斷玉笙哀春半餘寒去復來五歲一澆墳上土望江心折刺桐開

敬鄕錄卷九

欽定四庫全書

敬鄕錄卷十

元吳師道撰

何恪字茂恭義烏人紹興庚辰進士調官主吉之永新簿遷徽州錄事參軍未赴纂恢復二十防欲以進於朝與諸公議不合而歸未幾卒龍川陳先生謂邑士之稱雄者四人諭叔奇何茂恭陳徳先諭季直是也龍川未顯時茂恭奇其才以其兄恢茂宏之女妻之故其集中屢致此意嘗評其人山峙玉立地負海涵目空四海獨能舉意一世豪傑其文奇壯精致反覆開闔而卒能自闡其意云

孝子顏氏墓碑

永嘉林侯元仲宰義烏下車未遑他事訪顏孝子之墓曰邑由孝子名長吏宜致敬焉卽束帶趨駕出邑之東四里展拜墓下禮容甚肅見二塜累然蔽叢棘中狐兔交迹樵蘇不禁侯愀然易色曰何以底民孝哉越明年政成將去又部刺史列其治狀上於朝侯於是證圖牒盡反民所侵塋地繚以崇墉石壯其趾甓覆其上嚴扄鑰以限薪樵畜蹂蒔松檟數十百株表顏孝子墓四大字於道周過者必式之庀工於乾道丙戌秋七月旦閱月而就廼二千里走書禾川諗予曰子枌楡也爲我碑其上庶俾後人明吾心無替封植則顏氏墟墓永有托且以善百里俗予觀漢承秦風俗大壊之後未易遽還於古自嬴政狃祖昭以子遷廢其母家習於見聞不爲異卒身受其報死巡幸胡亥兄弟起相屠至於鮑魚雜腐胔載輼輬遺臭億齡劉季固英主忍分羮語後失母道不哀其子逮太宗時號爲黎民醇厚訊賈生言則徳色借鉏誶語取帚其遺風故在也孝子以匹夫有至性獨不移於習俗親塟自負其土感烏銜泥來助咮吻爲之傷因名縣曰烏傷其後或曰烏孝或曰義烏皆必本於孝子故邑眎他縣曽無一姦民謼亂萑蒲繄孝子立其閒也且自古至富貴人丘隴𨿽錮南山徹九原亡不破者而孝子阡由漢迄今數千百年巍然獨存佳令君又從而旌防之則聞其風者孰不知勸哉侯忠孝人也禦太夫人官吾邑其政嚴而不殘者時出於喜平反之一笑也旣帥之以身又屬之以孝子類非俗吏之所能爲也予旣爲記其實且系之辭曰

由漢迄今千餘春錮銅斮漆知幾墳陵谷變遷不可尋顏氏有所巋然存孝肉順骨世所尊馬鬛蓬顆幾何分烏兮無知猶能馴肯有襟裾忘其親因以名縣淑吾民爲之長者【闕】益惇一木抔土或見侵曽禽不如何足云

防黃槐卿題太平樓樂府

一時之詘億載之信其利害逺近之相去不待明者而後見然其勇武不足者亦不能待也方秦氏忌人之短已旣傳重議以箝天下之口而且以利啗人使告往往牀第燕私之語無不發露一可媒糵言者或至殺身湛族而告者遂有其富貴然秦氏死肉未寒是非乃定凡異時以言罪者類物色旌崇之而告者犬彘不食其餘矣則詘信之長短何如哉予友黃槐卿有膽略之士也當秦氏側目磨牙以擇忠肉義骨之際獨不爲威惕成長短句以摩其須其仇因挾爲奇貨以控之且二十年矣防秦氏下世遂不及發其脫於虎口者幸也凡前日黃氏之宗姻舊逰皆幸其發之後得免於禍已而復惜其不假手於仇及秦氏在時發之槐卿𨿽暫阨茍未至於死迨今其名日甚矣予則未敢以爲然夫貴槐卿此言者以其處韋布而不忘君耳使果計其幸不幸之遲速而言之則言𨿽忠而意何取焉然曩時仇固得其迹屢欲發而不發仇今豈能終抑之哉槐卿之言不患其不白也南湖何恪茂恭父防

西園記

道烏傷而西多平疇沃野亡名谿山贏十五里少南有湖堤孔道曰南湖四山墻立一水蜿蜒貫之淸而不映山秀而不頗可舟可園可屋而居凡瀕湖而居者舉何氏也余居之西林樾靜深源泉隨之而委其地視他山頗夷而多土宜果蔬葩繞以藩垣柴荊截水爲限曰西園入門巨竹聳其顚修楊沿其堤短花細艸夾徑行可百步有堂曰林堂枕岡面湖峻嶺對峙如列屏障而亂峯疊巘又出其背倒影湖中翠光浮動淺則荷芰菇茨離披而去望之不盡深則白波際天防風過之怒濤奔放驚鱗跋刺助爲奇壯水鳥族居飛鳴上下雲煙開斂晴雨晦明四時朝暮變態不齊而所遇皆可樂尢於雪月爲宜其東有亭曰湖陰以湖水出其南也西曰橫爽以南嶺橫其前也其去堂堦五六十步堂後有二室左所見惟竹曰竹屋右香艸被其砌曰蘭坡從二室階磩而登有屋四楹爲宴寢之地曰復齋齋之西壁盡伐櫺檻依山升降而畦之藝以杞菊上有老松數百株皆合抱杉楠楓楮錯植其間無算也蒼藤碧蘿樛結樹杪石出林中嵌空奇怪繇石罅環行媻姍而上僅七十丈至絕頂因其峻培而亭之曰招隠圍以巖花花自地而升猶不及於欄楯江海數十株耀白於靑林中天寒木脫心舒目爽所見甚逺徑東三十步有曰杉亭椽檻皆杉木而不斵徑二十步有曰栢亭悉栢爲之其郁烈不歇二亭皆可下瞰蒼波渺茫漁舟上下鷗鷺去來於喬木修篁之外亙亭之北山益深竹樹陰翳余艸不植亙溪皆檐卜約行百餘步有堂屹然聚書數千卷曰讀書堂前甓池以引山澑有魚數十尾行池可見環池皆取艸木之宜陰者樹之幽防閴寂人迹所不及惟靑樹萃蔓之所見松聲鳥語之所聞也稍東木奴百樹亭於其中曰景陸少折而北有亭巋然立於叢薄翳條之間級而登之遐矚旁睇遙岑隠見膚寸數百里云黃葛仙之峯俱在望焉曰余靑並墻逶迆而去有別圃曰壺中穴墉以出其下絕八十丈奇海棠翼之柯葉防絡如行龕洞屋於其坳曰野堂堂後益樹以海棠數十百株花時明艷綺綰繡錯有泉側出石岸澄盈咫循途墮湖中潨然有聲前爲三欄盡植芍藥欄下雜他花卉毎種不過三本識其名物而已湖岸多木芙蓉山水至是益平逺堂外有地數十畆其平如掌梅杏梨柰橘柚各植以類而塢列之支徑旁午絡以諸花其西有坡壠崛起數丈其髙又二十尺爲臺而屋其上前有兩峯屹立曰兩峯亭凡圃中之勝可一目而盡也降亭趨松徑出湖上絕湖底南山循湖而堤遙見隔岸亭榭參差出沒於松竹之末堤上有二亭西曰淸華以其含水木之滋也東曰浸山以其從西園而望山與水平若出於水中也水激岸斷略約過之有巨石出水際可坐而釣遵南轉山腹而北至其麓有枯梅二離立積莽中下有兩怪石如臥虎又數步得石坎昌陽封其限堮水冽而甘冬夏不枯並梅臨水結茒三間雲气出入牖中曰雲巢敞其前楹剪木之前枝以見水鳥皆眎其背風起木末萬竅皆和猿聲鶴唳以助淒惋自是而南則翳塞峭絕不可通也余觀林泉之樂非仕者所能有𨿽有亦不能久也有且久其隱者乎然余非隱者也未能無意於當世之事使果不可以有爲則亦終於隱而已而造物者以是畀我厚矣餘日讀書堂中間有得處足以自娛倦則棹舟散防徜徉於兩峯間一泉一石一艸一木皆爲吾眞有也客至具果蔬於山取魚鼈於湖去者不畱畱者徑醉亦何必仕哉且今之仕者皆入而不能出往往以官爲家而視其官家爲傳捨一日去官則皇皇無所之而患失之心重若余之迂豈能必合於世哉故於其出者毎爲太早計茍得是以老則將益防治其園池而賦之姑摭其凡而爲之記

永新縣修學記

永新故有學占縣治之左歲月多棟桴蠧撓將壓瓦腐塈落墄夷甃闕像貎防昧學徒散逸閱三嵗令熟視逡巡揆不可撐又重攺營逮濮陽馬侯淙來一日祗謁廟下顧瞻喟然嘆曰飾學宮教秀民此下車政也我碌碌爲簿書錢糓倥傯故未遑今終更才四月使果不及新斯宮而去吾則不無負於邑人邑人達而賢者聞而諗其鄕大姓曰是故吾結髮所遊老且導吾後進焉茍學遂廢不嗣以墜教基不惟令君之責亦吾屬之羞於是可動以義者二十人因爭出力木陶瓦鑿石輦土旣具乃以乾道丙戌夏六月庀工一撤而新之凡爲屋五十楹重門夾廡而殿次講堂直廬列肄捨兩翼庖湢庫庾合以序爲繪塑精嚴服器整飭不侈不陋各中法程秋八月上丁釋奠於新宮以落其成百里之士聿來觀禮禮成以長少坐堂上下邑簿南湖何恪揖而進曰諸君知今日學之易於昔歟其亦知所自幸也歟自周之衰塾庠序學之制隳人自爲學𨿽兩漢盛際亦不過建學於首善之地至郡邑之有學則系長史之良唐常定三等生員數而教養之法卒不立借不幸出僻絕貧陋之鄕𨿽有聰明朴茂之資未易以學也非若今日裏令甲薄海內外俱立黌捨以幸多士𨿽今荒郡過縣畢置教官諭長增弟子員室廬旣稟圖史資用一物以上悉給之官就學者如歸令佐守貳咸主學士又以部刺史提舉之諸君學於此時豈不爲易且幸耶然自五六十載以來士之守所聞而施於用者顧不如昔人若何耶殆又病在乎學之過易也大抵學之難則識之也堅而其行也亦不茍學之易則識之也不固逮行已忘之矣故今之學者類知學爲科舉而已科舉外則無所用學諸君可知學之幸而無忽於學之易稍能用意於科舉之外以事其難則一二父兄之不愛費以樂從佳令君之惇明昭代立學之至意與余抗顏之言及諸君所自處者爲防僉曰唯唯願托先生之文以記不獲辭其記後日戊寅也

仰山廟記

江西之俗禨鬼病卻醫藥不禦惟巫史禳禬是信不愛費死且弗寤故一艸木之妖一狐梟之祥往往屍而祝之旣久祈不驗始覺其故不足以驚動禍福人輙斥不祝所過頺祠僵像無一堠地無之至若廟貎巋然而能奔走數百里之地享存若不及是必其神有大功徳於此土受其報事爲無怍也仰山二王按圖牒肇於晉永嘉中降於宜春仰山之下袁人卽其所祠之逺近因以地號其神歷唐五季廟食不絕逮我宋受命悉主百神遇國有大慶必加封錫今爵爲八字王廟殿額孚惠境有水旱螟螣疾疫兵火禱之輙應故民戴神賜永永無窮已自大江以西家有其像飲食必祭昔唐韓退之行行篤道自信諱怪神不語其守袁也嘗以不雨禱於祠下有祈報二文見集中則神之威靈並孚於世尙矣濮陽馬侯淙來宰永新順民之願致民之敬度地於邑東之十里石角山之陰巒阜拱揖而禾水委其水形勢靈傑宜爲神之所降依因鑿山爲址立屋四十楹以掲防妥靈寢殿言言門廡翼翼像貎祠器咸中法程經始於隆興甲申某月甲子落成於某月甲子於是父老合辭以請於邑簿南湖何恪願托文以記余旣爲記其起卒且依楚辭作迎神以遺之俾歌以祀神而並刻諸石記在乾道丙戌夏六月望其辭曰

神之廬兮獺潭之湄神之靈兮無不之禾中委兮山中峙專棲神兮山之趾壽宮突兀兮靈旗旖旎氓要神兮下隨神去來兮風馬堵田兮莫石閣之下眎氓防兮戾止奚瞻彼兮釋此驅癘疫兮時雨賜投鉤鎩兮耕桑侑洞簫兮奠淸酤亙千萬禩兮福玆土

訥齋記

多言近躁訥近禁嘿槪諸中道均過也通於道者其言如饑飽之於食不可欠餘也何給訥之過哉必不得已而過則寜訥無給蓋訥之去重厚爲不逺於吾道未甚病也以其近仁義而敏於行焉耳𨿽然喋喋防給如嗇夫利口反覆如息夫躬輩則給固不如訥使托於訥者如孔光之不言溫樹周仁之不泄祕戲訥亦何足多哉否則言事曽不能出口而所立甚偉若周絳侯口喫於劇談嘿而好深沈之思若揚子云者爲防矣然揆之無擇於語嘿而語嘿當物者又不知相去防也番陽胡侯猶能接前輩能自彊於古人事嗜學喜持論殆不能休以其緒餘施於官者良可觀第病於莫能容忍人有不可其意輙面數之以是爲人忌宦防多不偶其外舅程公榜其所居曰訥齋正以砭其病也余謂古人能立身於無過之地者類知於其所不及者勉過者矯今人則一切諱之所以滋不古人如也今侯頓挫亦久矣更事且熟矣不患不訥訥且富貴矣余懼侯之旣富貴當可言而猶守之以訥則非侯外舅名齋之意也大抵矯過者敝極於返往往知彊矯於彼而不悟頋過於此者栁子厚賦佩韋蓋知矯夫剛急耳豈自料其過乃終在於脂韋哉則公之矯於言者似難膠於訥矣余因爲通訥之說以遺之使歸而鐫諸石以記爲實乾道丙戌四月十二日侯名璪字元質程公諱瑀字采伯余何恪茂恭父也

隠齋記

張侯湛九江名家子也其風流醖借余前人典型余來官禾川逮寮侯者猶四閱月以余之迂所至寡與侯獨原我甚余亦樂爲侯傾惜其遽終更去也臨分侯語余曰吾世家徳化有先人之敝廬在凡士大夫由蜀漢來者舟銜軸車連軫日過吾門吾嬾與事接翛然一室閉門卻掃頗自適也今歸卽偃仰其下矣嘗榜曰隠齋子盍爲我記之餘笑曰才諝如侯冝頡頏以取世資隠非所以名齋也侯亦顧予囅然曰吾固非敢必隠然亦吾志爾子毋詰我必記焉廼已余遂不敢詰不能辭因坐侯以議其將諸稱隱者非必去朝市裂冠裳巖棲穴處山衣藿食猿狖之與居鹿豕之與逰然後爲隱凡能栘世族日所馳騖以爲不足防意於一物以自休類足以隠名如昔人或隠於卜或隠於賈或隠於屠釣俱不害其爲隠𨿽吏亦可以隠稱也然士多膠於出處進退之際躁者不知隠隠者又固而不通防軒冕桎梏則泉石膏肓巳故酷遺綿上之艸木者未免於懟痛想華亭之唳鶴者蓋傷於見晚要必垂老起商山定漢家父子紛圓如園綺報韓仇竟亟托辟糓以引去如畱侯則幾於通矣使果以是隠庸何傷且侯以盛年一出爲吏遽能獲於上官而同列不忌徳於細民而巨室無怨望挾此以逰於世無患不合患諸公要人爭欲出我門下侯於此當知有所擇母一於進則不墜侯之門戶矣於名齋亦一助也侯頷之且曰得此以記吾齋足矣余因書以授之

祭竈齋記

簿之秩下丞令而列尉上其權則逺出尉下自簿書程督勾核外於縣事一不得以可否且檄傳於部郡刺史僕僕道途無寜日故所至令丞尉治多葺而簿或寓於老佛氏之屋就有之亦卑阨老腐不治亦其勢然也永新爲吉之支邑在大江之極西介於湖湘嶺嶠之間去今行都二千里省七百里郡且二百里以僻絕气習固陋甚不特官室廬爲然矧簿又冷官其治之卑阨老腐抑固其勢也以予之迂且介旣力不足以與世之名智能據津要者逐則耽華屋之念不存逾壯四上而卒就下科以進流落於此日與林蠻洞蜑處殆又其勢所宜得也然予去其家千有七百里襆被就寸廩單特孑立至所托之廬復蠧撓將壓幾亡以禦其寒暑風雨餘固不欲厲民以自便而新之然亦非敢視之蘧廬因卽聽事之西偏汛治一室柱傾易腐級圮覆漏去壁而使之虛明縱橫才丈餘書數十百卷圍之長物一不置以爲退食之地休吏卽偃仰嘯歌其下遇其意到理得則怡然忘其爲羇旅牢愁寜復知天壤間有所謂土堅木好髙明之觀者哉榜之曰祭竈用漢孫寶是也寶之學不能淳病在好激以詭利爲此事偶與吾說合大抵君子之仕無崇卑必有以也卿相而不以行道所不屑抱關擊柝而以貧未病也然旣居其職則不可以不安不安而進則躁退則懟畱則茍躁懟茍三者類非君子之所由也余因鐫諸石以自儆云

宜齋記

子何子榜所居之齋曰宜有客睇而詰曰宜謂何將櫺檻明曠宜展捲乎庭宇防宻宜逺囂乎可瑟可奕宜適意乎有圖有刻宜寓目乎搘枕隱幾眠坐適時宜寄傲而養恬乎僕笑而應曰凡子之所謂宜者豈僕之所宜哉僕毎痛伯仲間兩盡其所宜今昔所難且以舜爲兄固宜矣而有象之弟以旦爲弟固宜矣而有鮮之兄𨿽聖賢猶不免於不幸矧中下乎故若兩龔之節二陸之文元季之名徳與夫共被易衣推財爭死之事𨿽簡牘浩茫汗牛充棟所載可屈指數而布粟不容豆箕相煎之誚無世無之可謂難矣吾家二兄弟𨿽節未龔文未陸名徳未陳所幸父母俱存義方時日對古人黃卷中而尙友之吾兄所以待僕者旣友愛矣而僕亦不敢不恭此得孟軻氏三樂之一若今閭巷言同气者方其孩提嬉戲肴核分咀不見斯須念或感啼眞若肉骨自然莫可間一旦愛奪長舌猜忌不相能𨿽親在堂而鼎異餁槖私儲所爭才錐刀手足爲仇敵至有限閾不逾連甍不過縱斧相瘉且不顧遇急難往往束手旁觀甚者陰擠而竊幸嗚呼此殆不禽獸艸木如也吾兄弟不移於習俗如前數子致美之懿非曰等之竊有意焉因取詩人宜兄弟之義名齋以自樂客嘿然良久曰斯名固宜矣子之兄弟其踐之無徒言無徒言客去因援筆而志諸壁時紹興己巳冬至日也

送余端蒙序

世儒類喜能吏而吾儒鄙之大率能吏若辦事而多流於苛刻儒者以遲鈍不失於惠慈然能吏最易以得名因取要官職故吾儒守道不堅者或利而從之所以循良之治蔑如也昔班孟堅序西都循吏謂漢武時外事夷人致中國之凋敝吏少能以治化稱者惟董公孫倪三人皆儒者故居官可紀蓋吾儒之政自有門庭不以時而遷就也夫仲舒之學視漢羣儒則已醇矣若寛輩時名爲儒耳且猶知此則知今之去儒而吏者殆不寛若也𨿽然讀古人之書而官於今日之州縣亦難乎其有聲矣有能未盡忘其書之用且無失名譽者亦千百而一二也番陽余公儒之醇者也其爲吉水邑鉅事夥吏賑俗獷雅號不易治公一切用其平日之所學者以臨之卒能行教化於法令之著誠篤於鉤鉅之外匪亟匪徐不茹不吐而事亦陰以集似有古之爲邑者气象𨿽比更一二守好用世吏子孫新進年少專勵彊壯蜂起而公屹然不動如山惟知守吾學而巳彼上官故所不悅久而亦自知之因剡章共薦於朝得倅長沙旣受代士民皆重其去爲之嗟咨涕洟相與祠於學宮以永其遺愛焉夫觀人之政必於其去之日去而人共快之猶恨其不早則其政不問可知矣去而人共思之猶惜其不畱其爲政亦不問可知矣若吾宗漢大司空其所居無赫赫之名去後常見思此眞儒者之政也公其得之矣凡士大夫以詩祖公之行者無慮數十百篇僉以僕與公尢加厚且使序其梗槪云

送諭叔奇丞鄱陽序

士嘆知己之難遇微難乎知己之遇也難遇足以知已者耳至寶橫棄道側不必待卞和過而後收之𨿽牧防之愚見必驚其光彩之異且知欲取攘玩矣若過而不顧者非狂則盲也然世豈盡狂與盲者耶特以忌心之不去焉耳毎怪世之翹翹然以自樹立者多見毀於異巳夫其所以毀之者豈眞不知而毀之哉惟知其最賢於已忌心一萌勢不得不出於毀也彼忌我異巳而毀我不相爲謀然又有實不悅巳而謬爲恭敬有實厚我近之則顧以污巳此皆所謂不足以知已者夫旣不足以知已則吾詎可輕受其知哉宜其於世愈落落而難合也薌山諭公名世人也學志於古而仕必欲行其學用是學益成名益逺而仕益困然公安之而不卹也得丞鄱陽待三年之次而始上視羣飛刺天則公爲回翔甚矣然守乃侍禦王公於今號爲有道之士士皆樂其知而侍禦之所以知公者甚嚴而公非可以僞得而私幹也乃獨與公深相知人徒知公於侍禦爲同捨生又爲同年進士故相知初不知公之所以受知於侍禦者正不在於同捨同年也蓋侍禦之同捨同年豈惟公而已哉然相知特深於他同捨同年者則必自有以相知也夫丞之職最冷而秩介於令簿尉之間上下偪於令簿尉然昔爲之者以無甚吏責也今則又有常平泉布之責矣以公處之則爲非其地僕與公有連雅相好方僕僕從江外數千里來而公遽東去然不敢爲兒女感者誠樂公是行遇足以知已者爾吾君茍不先一州而後天下則侍禦必無久畱鄱陽侍禦歸則公亦歸矣僕𨿽不識侍禦然以公之知我侍禦亦當知我見侍禦幸爲我一出此序

永新縣主簿題名記

永新非壯邑簿非熱官卽縣官可知居者之於世何如也治故有屋數楹陋甚又無石識居者名氏巳去則不復訪其爲誰余旣因其陋而粗加葺焉使粗可居且礱諸壁以題居者名氏題蓋始於余俾繼餘者嗣書不絕凡府寺之碑題名第書其名秩姓字到罷之日月而巳若其人之賢否政之媺惡類不書矧簿職簿書外無可書故今吏部選必以初解褐人者未欲驟責之以吏道所難姑薄假之祿使習於爲吏爾然旣去更數十百年之逺邑人睹其名氏有猶思之者有罵之而不置者則所謂人之賢否政之媺惡終不可冺也簿又任之濫觴尢不可忽乾道丙戌臘月旦南湖何恪記

陳炳字徳先乾道二年進士【闕】

龍川稱其人學一世不足以當其意其文淸深勁防要不可少云

宗忠簡公畫像贊

諸葛孔明平生勲業僅與魏吳鼎峙而君子毎以伊呂姐豆之獻疑者多矣予嘗語人曰偏師一出而三郡響應畱屯渭上則軍民安堵者此其胸中凜三代規模矣忠簡宗公名在國史事業在天下當靖康建炎間廝孩童能道其出處公吾里人也其故居去予家無百步世或知其大者而其爲人之詳則余實親得之父兄公久連蹇塲屋初似無意功名四十餘年始以進士末科在選調爲州縣小官將二十年晚倅登州黃冠師以俠犯禁同官相愕眙事好語謝遣之公曰何至是獨攝取杖其背訴之朝謫監鎭江酒久之敵侵邊得知磁州磁正遭困攻危甚守城具百無一有公大開門以計譎之敵宵遁後守畱鐍京師以忠義激奮將士兩河豪傑投誠聴命至以一押字得兵二十萬皆願效死力麾下自州縣脫譎籍才二年遂爲當世社稷大臣公狀貎朴奇瞳子黑白了然髯疎而勁磔磔蝟立常語子弟曰人誰不死等死耳有補於國吾榮多矣其忠壯蓋天性毎出兵必屈指計勝期喜誦左氏春秋少嘗盡以左氏事綴粘壁間以便朝夕觀覽爲文章直冩其肺腑無飾辭其亡也兩河復危矣予毎評公直孔明伯仲不獨其心相似迹亦偶類𨿽然孔明何如人哉其子兵部嘗出公畫像示予慕不能捨去誰不知敬公像獨於予心有感也爲之贊曰

平生孔明稱慕莫及像見忠簡懦夫有立橫流砥柱萬里長城欲奪空拳以植危傾猛將斂手气指目使誰知此公亦韋布士

巢湖神母廟碑

巢湖或曰焦湖幅員三百里北流底於合肥東薄居巢南匯大江以入於海而西控濡須其支溢於泌爲三百六十有奇濤波晝夜無時蓋其底鏡平無窪凹以阨威故微風亦搏擊縱臾平地數丈煙氛相防漫不見畔岸柁篙無所施巧檝夫類拱手惟所之然四面皆可以帆無定所眞若黙有主宰稍黬黮不防往往濟登才咫尺復帆其舟浩防直入無際故往來人一委其可否於神而神母實尸之神魏皇初間隠於巫湖故巢邑其陷也或血於石龜之口神旣豫告於人不之信擇地之特髙者走焉地陷而神獨免故人神之於湖之濱予聞之土人或水澈淸阡陌階甃歷歷可數所謂特髙之地卽今之姥山岌然湖心居民數十家皆龍氏他姓莫得居焉神亦龍氏也嘗歸其故家歸則香气芬馥相唇齒有獨山焉兩山出沒虛無間皆無艸木崖根翌裂舟多碎於其下環湖廟不可指計而莫盛於中廟巨石鑿空鬭水而堤殿庭煥儼礎柱突兀赫然金碧危出霄漢其西口廟新落成而東口則近厄於原燎多寶寺之下亦廟焉磴危趾髙負抱幽林予得檄督綱維堧烏合賈舟敝腐不堅綱蔽虧姦偸不時病於呵防八月旣望分泊東岸江淮禨鬼福禍呶紛彌日翳陰大風不休愳不克濟私禱於神主程有期訖定無虞願碑其事以答神貺旣得吉雞鳴解舟帆檣蔽天霽光澄明煙端云倪莫辧東西淸颷披拂烏散後先忽合復離閴無人聲移夘逹申隠見橫靑犯險徑前若驥著鞭頃刻岸西吏卒懽呼相銜舳艫鮮纜於河曽不淹旬萬斛登厫大振軍聲畢事告還復道祠下居人左右勞訊相欣予曰神益靈矣敢謝稽首退問祝者送迎神未嘗有詩實爲闕文旣與碑又詩以遺之神今廟額靈恵始封累八字云

舟之來兮風髙蕩泊潏兮帆招燎薫在堂兮潔涓牲牢望神儼然兮斂袵願速我濟兮不崇朝舟之去兮風微破彌兮迅於飛帆拂拂兮茫無涯眼膽栗兮將安之我有願兮惟神焉依秋深兮木落葭葦蕭騷兮淸日薄神今兮焉在吐吞月星兮獨處廓神甚仁兮寧以爲禍愚有弗防兮幸賁過天地一葉兮相繼神無波濤兮駭我

望黃山詞

望黃山兮峩峩見接天以蔥靑紛羣峯兮怪奇百變兮幽明朱砂湯兮山椒下白龍兮甚靈襲深潭兮百尺夜有光兮晶熒山中泉兮娛嬉坐蛇虺兮隠形嵗䢐夏兮旣秋農無助兮麕驚禾稼鬰兮滿野垂稿死兮無成訴哀恫兮神祠牲豆陳兮芬馨巫誇詡兮後先龍跧處兮皇寧合歸云兮九霄麾雷公兮震霆前丰隆兮戒路叱雨師兮建瓴予朅來兮江東元礱覈兮儲鉼井邑荒兮窮谷門兩版兮常扄泛襏襫兮良勤防視日兮占星粟升鬥兮莫飽將塡壑兮鰥防官吾卑兮何求職水旱兮憂矜願時以云兮又以雨黃山之田兮世世可耕

泛秋浦詞

九華北兮瀨東石畏磈兮屈盤誰此泛兮萬頃初禹鑿兮何年窈其深兮莫測微波湧兮淪漣民遭甍兮渚居矗百雉兮造天外涵浸兮防城混金碧兮中邊羌予行兮酷暑修途邈兮回邅埃迷目兮眵昏僕馬瘦兮躓顚若有人兮扁舟破菱荷以徑前接予袂兮俱往欲駕我兮登仙與汝釣兮空明魚雜龍兮藻荇靑與汝浴兮靚深悲風度兮秋濤生與汝遊兮嵌巖駭鷗鳬兮爭翾與汝望兮茫溟若有無兮飛煙水一去兮入海問此程兮數千指蓬萊兮一發有安期兮偓佺紫貝闕兮珠宮笑紛卑兮塵寰沆瀣飲兮芝飡盍輕舉兮蛻蟬嗟吾生兮窮屯履平地兮奔湍心炯炯兮猶在願脫屣兮人間靑楓老兮欲丹露兮山寒吾何歸兮日暮寄此懷兮江之南

諭良能字叔奇義烏人紹興丁丑進士嘗任鄱陽丞紹興府倅擢國子監主簿工部郎中出知處州號香山爲監簿上忠義起戰國王蠋終五代孫晟上下一千一百年所取一百九十人凡二十卷乞頒之武學授之將帥孝宗嘉之淳熙八年也有文集若干捲龍川稱其文精深簡雅讀之愈久而意若新弟良弼季直之文蔚荗馳騁包羅眾體而一字不茍讀之亹亹而無厭也叔奇敏識彊記嘗考試一士人賦當選而用苻秦事誤從竹黜之其人伺出院遮道中詰公公形貎短小爲立幾上誦其所作一字不遺曰子賦𨿽工如格不合何其人愕然愧謝去此事聞諸前輩云

三月二十四日再朝永祐陵

扁舟投曉出重城春浪初肥緑滿汀竹裏防聲泥滑滑河邊十里艸靑靑人家艾葉驚飛燕水面楊花防翠萍漸近昭陵佳气集五雲松栢喜重經

次韻範伯廉機宜見寄

夫君自是頴囊錐何事翻爲滄海遺造化小兒聊戲劇山林大藥豈無資得閒因病還應樂信手揮毫卻有詩休嘆銀杯成羽化防須拔劍撥年衰

詔檄舟行出五雲門

畫舫朱簾出曉闗便風飛過防重灣路經僧捨漁村畔身在煙霏霧靄間驚浪拂晴輸逺浦亂雲拖粉露崇山偶因王事從心賞詩語匆匆不暇刪

春水

慶湖春水夜來生曉起雷聲逗雨聲去馬來牛心莫辧鸕鷀鸂鶒眼俱明飄零花片有底意搖曳栁絲如許輕旬月煙村半風雨楡錢好爲買春晴

五舅處士惠訪小園作詩爲謝

五舅名道气相過茹杞苗意行隨緑徑情話竟淸宵送酒花飛急撩人鳥語嬌不堪分手處風雨晚蕭蕭

九日偕成均同官北山登髙

輕霞朝日兩微茫沙路駸駸十里彊照水有情楓葉赤倚巖無數菊花黃興酣爭舉淩雲筆醉熟重浮灔海觴明日蝶愁人亦懶未須歸去苦匆忙

忠義序

忠義者天下之大閒也亦天地勁正之气之所寓也是气之在太虛間金得之更百鏈亦不變松與竹得之冒嚴霜烈風積雪而不少衰人臣得之蹈白刃赴水火歷萬死而不攺其操由此其故也李白有言忠於其主人之主皆欲其臣然則不忠於主亦人主之所不欲也蓋人主之意若曰斯人也旣忠於彼豈負於我哉茍負於彼必不忠於我矣且比干違武王者也武王封之美其正也太宰嚭成越王者也越王誅之惡其姦也丁公不殺漢髙恩孰甚焉而報以大戮者豈非以其背於楚乎季布數窘髙祖仇孰甚焉而赦爲郎中者豈非以其義於羽乎徐世勣不負李密之黎陽太宗所以勤勤於托孤也鄧曉聞李軌敗而入賀髙祖所以廢而不齒也章聖皇帝東巡過巡逺雙廟徘徊嘆息嘉其盡節異代著金石刻以贊其忠夫巡等盡節於有唐之時而見褒於有宋之英主蓋忠則爲人主之所貴不忠則爲人主之所賤未有反覆賣國左右取容而見好於人主者亦未有盡忠爲國不爲詭隨而見惡於人主者此忠義之所以作也起自列國終於五代博采正史旁及記爲忠節系天下國家之所以安危事之所以成敗可以禆名教可以勵風俗者乃在此選不然不錄也上下千餘年間所取者不過一百九十人而已嗚呼可謂難得也矣後之爲人臣者可不慕哉

祭何茂恭文

嗟嗟茂恭其果然耶何昌於徳何嗇於年何成之艱何奪之遄病胡不聞訃奚以傳爲善得福造化所權宜壽得夭報應曷愆蒼蒼蒼蒼不仁者天茂恭之行粹然璧全茂恭之才煜然春妍茂恭之文浩乎如川茂恭之字薛稷明幹茂恭之詩長吉謫仙謂宜西掖儷美許燕不然東觀接武固遷胸中萬頃不施滴涓光焰千丈膚寸靡然五十未加一病不痊二子白丁徧觀華巓人誰無死子獨可憐嗟嗟茂恭吾實子賢我作我文子推子先磬水南湖日往月還聯轡握手北陌西阡劇談月底痛飲愁邊我吏江東書札翩翩不逺千捨尋我藍田我官閩南不我棄捐藥物兔頴朋來海堧二月初吉我熟我眠忽夢子來談笑我前文字談論胸懷究宣我因作詩欲寄未緣豈意彌月子隔重泉欲拊子棺道逺且邅憂心防防涕淚漣漣千里致奠一哀告防我酒孔甘我肴旣鮮嗟嗟茂恭尙歆此篇

五龍王廟記

龍王廟鄱陽故祀典也郡侯有禱防則應賢有徳則應集英殿修撰永嘉王公由侍禦史守鄱之明年六月不雨吏請修廟公曰三日不雨龍失其職三日滂沛當修如法是夕大雷電以雨闔境告足嵗遂大稔人喜而後知公之能約東而龍之知敬公也公檄將官趙廣修其祠工甫畢有小龍狀如蛇見祠下蟠屈如一大錢文彩炳煥廣見而拜之小龍昻首起立若與爲禮者眾皆屬目俄失所在亦甚異矣噫世人之諄諄諭之而不帥威而使之而不肯從況於神乎況於龍乎今公之於龍一號令之應亦如響旣新其宇靈誣煜然公之徳與龍之所以靈皆不可不書也趙素剛直其言不妄說龍若是故並記之

評詩

予嘗評唐諸家詩杜子美如司馬溫公自是三代以還第一等人無毫髮可議韓退之如藺相如顏平原𨿽死向千載凜凜尙有生意李太白如謝安石𨿽紆身朝紱而志在林泉或攜妓自娛不拘小節要之蕭然有出塵之姿自不可掩揚子云著書悔其少作韜藏偃仰不願人知皓鶴衝天閒鷗戲海回視前日始知烏鳶攫肉鵲鳩爭巢蓋不啻糞壤爾孟浩然王維韋應物如志和霅水和靖孤山𨿽未能追蹤髙隠要不得爲俗氛所蔽白樂天如公羊傳經羽翼聖道根本教化然其失也不能不俗杜牧之如荊卿匕首子房鐵錐豪健勇決吁可畏乎其駭人也孟東野如翳桑餓人形影相弔悲鳴憔悴有辛酸可憐之狀𨿽膏粱狐貉亦不能不爲之憫然動心李長吉如汲冢古書茫然異物𨿽瓌詭奇怪動人耳目然莫能名狀不知其適用與否也

呂皓字子陽自號雪溪永康人初以賑粟當補官淳熙中領鄕薦防父兄爲人誣構系獄子陽投匭上書願納所得官贖其罪書辭甚偉朝奏夕報可由是知名子殊字愚牧第進士爲江陵府教授迎子陽侍養後漢劉光祖時作帥以遺逸薦子陽於朝所著遁思遺槁六卷事監韻語三卷老子支離解葉正則爲序遁思其庵名光祖爲記殊尢善春秋學亦嘗教授永嘉

上孝宗皇帝救父兄書

臣聞言動之過而非故爲之此士君子之所不能免而王法之所宜宥也父兄之難而不能以死救此天地之所不容而王法之所宜誅也宜宥而不獲宥宜誅而不及誅是𨿽匹夫之幸不幸猶螻蟻之自生自死於天地之間固無損於造化之功也匹夫之不獲尙足爲致治之累自昔聖人在上蓋甚憂之凡下民之微有一不平而義激乎其中莫不使之朝聞而暮達不啻如家人之相與以情通焉嗚呼父子兄弟之際天下之至情也以不獲宥爲不幸而自幸其不及誅揆之常情猶不能以自安況夫至情所在渾然一體無所間防庸可以幸不幸爲區別坐視而弗之救畏一死之輕而廢大義之重不一仰扣天閽以庶防一悟而甘自投於不孝之域也耶臣婺之永康人世修儒業而未有顯者於是臣父縱臣之兄與臣宦學於外以從四方之士遊而求光其先業焉中間郡縣旱暵相仍聖意軫念赤子無以爲生也降詔捐爵勸輸富室出粟以賑之臣父慨然動心令臣首出應命旣而朝廷𨿽特授臣以一官然臣不佞自少稍有立志不忍假父之貲以食君之祿於玆三年矣去年之冬獲從羣士貢於禮部未能以遂其志而仇人怨家所競不滿百錢至誣臣之兄以叛逆誣臣之父以殺人叛逆天下之大懟也殺人天下之惡也非至棘寺終不能自明一門父子旣械系而極囹圄之苦獄告具而無纎芥之實卒從吏議以數年酒後戲言而重臣兄之罪捜抉獄文以家人共犯而坐臣父之罪夫酒後果有一二戲言而豈有異志此所謂言動之過而非故爲之者也深山窮谷之中蓽門圭竇之戲言而至上瀆九重之尊則防於失朝廷之體矣且怨仇告訐之情累嵗不可知之事所不應治也有司今獨受而窮究之則防於長告訐之風矣予實有罪則子受之固也捜抉微文以致其父則忠厚之意亦少損矣昔漢女緹縈上書自乞爲官婢以贖父罪猶足以感動文帝之聴臣不佞亦嘗聞義矣父兄不幸誤入於罪而有司一致之以法則上以失朝廷之體下以長告訐之風而損忠厚之意所闗若是其大也乃不能乘是略出一言以動天聴寧不愧死於一女子乎臣重念士之求仕於時也亦將以行其志云爾今日閨門踐履之基卽異日朝廷設施之驗也平居父兄落難乃庸懦顧惜不能自出死力而哀救之是無父也天下豈有無父之子可以受君之爵食君之祿而立乎人之本朝哉臣願納此一官以續父罪而甘以末技自鬻於塲屋之間毋寧冒此一官以爲無父之子而無所容於聖明之世倘陛下哀矜其志而獨從其請則臣區區之志願足矣子弟之義庶乎其無負矣然豈臣父子一門之私恩而巳哉茍以爲國家自有定法𨿽子不能以及父遂置之而不問是非陛下之聖明有虧於漢之文帝實臣之不肖有愧於一女子而不足以盡感動之誠也則惟有先乎父兄而死耳復何所恨哉干冒天威罪當萬死

別荊州諸友

荊州三度別此別尢酸冷蒹葭逐岸靡煙雨隔林迥去棹行且畱離觴醉還醒緬懷荊州士鵠立霜毛整競爽信何人班班紛脫頴況是淸峻流魁然挈裘領相逢名教樂殊忘擭機境艸木味同何庸彊畦町虎豹識避就寧忍覆陷穽人情不忍逺頗諒心耿耿眼裏絕荊蓁夙生獨何幸時恨多曠達赧容發麵頸分袂復自玆深淵惜斷綆斷綆無續期分袂有時並但願各自珍時當動深省一簣防成山九仞猶棄井要令百鏈金靑熒無畱礦大哉乾坤內吾道相與永

題靑溪神女祠次東坡韻

靑溪爲琳法師道塲琳峨眉人一日思鄕水龍女爲致四足魶爲證

生居萬山中二年依澤國偶於生曺暇聊欲訪禪黙再拜神女祠劈山定何術上有琳公巖作論期破惑只今澄潭中異影莫執宗源人幽窈峨眉如可及吾聞大地下出沒水中日胡爲二魶魚欲歸猶未得變化乘雲雷那能系不食山深風竅號天寒日車急寄語龍宮君安隠藏故穴近來托怪多勿遣容易測

峨眉亭

采石山頭月正捉月臺邊酒滿船擾擾利名蟻慕羶如公豈但酒稱賢平生醉裏詩三千卷起長江作長箋悲哉人世隔天淵一日乘風反自然死生在我不在天欲死得死豈其寃欲罷長風大放顚蒼茫何處可拍肩呂殊

上林樞密書【大中】

某聞舉事者必順人心蘇公軾嘗言古今未論行事之是非先觀眾心之向背謝安之用諸桓未必是而人之所樂則國以乂安庾亮之召蘇峻未必非而勢有不可則反爲危辱是非疑似之際尢必取決於人心而況今日送首之事是非較然詎可以犯人心獨行而不顧乎向者誅竄姦魁收召舊徳𨿽未及大有所設施而天下翕然想望至治者無他眾心之所歸則未爲而人已信之也夫未爲而人信之則易爲力欲爲而人議之則難爲功盛名之下其實難副某切爲閣下惜此舉動是舉也不審閣下其以爲誠然耶或心不然而貌從之耶抑嘗誦言其不可而卒不勝同列之議耶今京都之內兒童婦女舉以爲非至有掩口而不願言塞耳而不願聴者人心所在相去不逺想閣下亦必知爲非也豈惟閣下知其非想同列之人所謂異議者亦未必自以爲是也夫彼未必自以爲是而復不肯中止徘徊顧望若將力排眾議而爲之者其毋乃以力排眾議之罪小而重違敵情之禍大耶夫重違敵情則和議未決和議未決則邊釁未弭此固今日主議之人所爲徘徊顧望者也抑不知和好之所以可恃者在吾國有人足以大服其心不在事事而從之以求厭其無厭之欲也數日以來學校諸生詣闕投匭巳嘗及此想閣下亦必聞之矣今區區欲爲閣下言數語而巳閣下以爲持三公之首以送敵庭自開辟以來有之乎無之也閤下以碩徳重望爲蒼生而起乃使開辟以來所未有之事書之史冊傳之後世自閣下始豈不惜哉閣下以爲敵得吾三公之首其止以謝邊民而巳耶其必將用是以薦宗廟也其必將用是以傳告諸國也其必將用是以攺元肆赦奉上尊號也其必將用是以東封西禪刻石頌功也其君負中興之名其臣受不次之賞而吾君吾相乃含羞忍恥偸安一隅猶爲國有人乎敵自得志以來八十年矣國力民心將帥士馬皆未必逮昔兩年之間技巳止此吾不能少忍乃舉三公之首而亟授之以成其名是所謂借防兵而資盜糧也是所謂借樞於敵而授人以柄也其爲失計不言可知眾怒難犯專欲難成今者人言籍籍萬口一辭大決所犯傷人必多不如小決使道吾聞而藥之也爲今之計誠能一紙布告逺近明言昨來以生靈爲念勉從所請而內外臣庶以爲未安所有巳差通謝副使等姑遲未行而前所謂小使者不憚再遣彼以吾爲有人未必不從猶有難者則𨿽往復數四未害也況敵情叵測和議𨿽成邊備其可弛乎均之未能備何至若是之迫切哉某昨到京都首聞斯議疎逺之人未知廟堂實意徒見人言如此不無私憂故竊爲閣下惜此舉動也夫人固有好議論辧捷給訕上不遜以沽直者閣下視某何如人耶閣下被召親故滿不過謂閣下行取髙官厚祿以爲宗族交遊光寵耳如某者正以功名事業期閣下閣下其無以位在五人之下立議不專異時或可借口也昔元祐諸公坐棄地之議而擯死者非一今日之事未論爲國計正使爲身計亦巳疎矣人事變遷詎可保耶惟閣下熟籌之毋以人廢言則天下幸甚社稷幸甚

敬鄕錄卷十

欽定四庫全書

敬鄕錄卷十一

元吳師道撰

時氏居婺之淸江名汝功者字徳懋呂忠公銘其妻邵氏墓序三子鎰鑄鎭孫瀾濟梁濳洽囦泉弟汝翼字徳輔呂成公銘序三子鎬錡錝孫澐源淇演溱灋防朱子爲書丹又爲作慈教庵記而銘其妻邵氏皆以鎬請故一時見重於朱呂者如此成公與鑄同隆興癸未進士自錡以下多從遊按鎬子涇亦公門人而銘無見者或此時未生歟鑄字壽卿國子監書庫官鎬甌寧縣尉淇字叔瞻紹熙庚戌進士涇字仲淵由太學中泰嘉壬戌進士充浙東幹辦公事皆東萊門人有可考者

澐字子澐一字伯江鎬之子成公門人有學行著尙書周官余未成編而卒忠公志墓執友私諡曰夷介先生

宿茭道驛

筍輿倦長途夜投村邸宿市井倚巒岡人煙半樵牧茅檐附淸流翠巘出前屋山月照人寒有意憐幽獨瀾字子瀾一字叔觀鎰之子師成公名最著淳熙辛丑進士初爲溫州天富南監押袋官歷臨安府教授西外宗學教授知寧國縣通判袁州終朝散郎通判臺州成公輯書自秦誓溯洛誥未畢而卒瀾以平昔所間補完之見所自爲序有南堂文集若干捲季子少章

從先生明招道中呈伯廣炳道

燕子楊花各自飛雨幹溪路緑初肥無人防得風雲意可是千年瑟竟希

少章字天彜由鄕貢入太學登寶祐癸丑進士第天才絕出博極羣書初授麗水縣主簿用薦攺授婺州添差教授兼麗澤書院山長未幾攺南康軍教授兼白鹿洞書院山長逾年擢史館檢閱以淩躐劾罷授保寧軍節度掌書記卒不大顯而終天彜自負甚髙登第時年近六十爲忌嫉者沮格旣而子女皆喪落落不偶感激自傷平生所著易詩書論語孟子大義六十餘卷又有論孟詩贅說易卦贊雜文古歌詩數千篇總爲所性稿五十卷日記十卷三山鄭士懿【闕】雋峭拔自成一家眞一世瑰偉人良不虛【闕】

雞鳴行

三星寥落秋夜長老雞望星初引吭一聲二聲天沆漭客夢初回猶惚恍三聲四聲天漸明道上行人馬蹄響嗟爾仁人人有心心長面短誰能尋薛君脫走窘思慮劉牧起舞豪精神勿言咿喔才滿座中有嘆悲千萬个君知種種在此雞只合雞聲塞天破吳中老翁百不忙殺雞釀酒酬年光黃防軟暖蒲薦穏日出【闕】猶在牀

田園歸述懷冬狩行逺別離夜行水際北窻晚飲閒行書懷山花田園樂嵗暮赤松道中春山登城上黃晚歸

書事七首

諸將紛然各自雄面前全隔馬牛風尙衣已辦通天帶何日臨門送晉公

共說曽公有城府殿前數日淨邊塵白麻宣受人爭看寶馬髙秋報主身

特地今年荷主恩儲胥百萬給諸屯張彛自向河南死懷朔驚翻賀六渾

莫爲蒲騷髙舉趾烽煙轉眼又千回吳方小敗寧非計防後飛軍雪裏來

髙帝神靈未可誣至今陵陌尙扶疏小臣眼有一石淚準擬北來都破除

北引黃河入宿河下栽鹿角起層波城中待哺一萬戶咫尺南船那得過

瑪瑙遺基尙未斜兩京風物使人嗟先皇月出曽【闕】

風發落花

題園門

林花落後憶初妍半拆妖紅似隔年今日緑陰還漲眼卻思花落又茫然

遂性賦

余受性剛與物多忤賴先人明訓行年三十未隳大節獨以寒餓切身之故黽勉從俗懷薫蕕同之懼思欲逺舉自遂翺翔世表而揆之義理或謂非宜乃作遂性賦推天假命以自戒其辭曰

嗟予生之藐艱兮年未老而旣衰粲縞髮之垂領兮兀突跨其拄頥隨流俗而泛濫兮忝先人之徽猷懼年嵗之巳迫兮白日汨乎西流惟世道之狷薄兮般總總其相加抑美球之極摯兮崇頑瑉之積瑕鳯凰低催於污濕兮燕雀橫騖於蒼冥冉冉披披而胥下兮奄四極而東傾露纎材以爲觀兮蓄污志而須便茍芒芴其可冀兮彈混濁其猶羨予髙冠之岌岌兮荷夙訓於明師禪天質而弗防兮恐自棄於有司操方矩而入員兮勢扞格而難親鞭跛駑而不進兮邈鬼倐而神騰飾厲人以自售兮諒愈修而更醜晉與退其皆谷兮忽茫洋而失守予遊太行之崔嵬兮挾艨艟而無庸方閨門而脂舝兮遭洪流之奔洶維堪輿之絪緼兮獨畀予以孤虛北杓翕智兮南箕愚臥擗摽而屢起兮行頷顑而懷傷漂一身其何栗兮念世徳之純剛望金華之紆繘兮蒼云湧而上徵翌萬山而繞霤兮傾千漲而沃楹仙人遺予以丹節兮救朱鳥使奔走飛亷挾輈而翺翔兮丰隆執鞅以先後軼蒼顥而超忽荒兮覯洪造之宏矩挹沆瀣以徐沐兮防靑飈而遐翥旦弭節於陽谷兮夕予曁於流沙擷若木之芳蘤兮搴碧柰之繁華賜天鼎之精啜兮給仙駕之副車蒼虯騁而前訶兮白鹿三角嶷然而媵予乘祥風而並帝兮帝矯首而不歡曰道可蹈兮而不可刓據厥中以自宅兮委羣誕之鮮扁擲成虧於比景兮獨舂容乎自然汝何文肆而質防兮內行偟而靡怡忽橫潰而四出兮終不奠其所歸瞰故鄕之艸木兮紛披離而防獵藩籬穿而不理兮落日汩乎西陌狓狐兔猶首丘兮予何獨忍而違玆長太息以淹涕兮馬踡足而不移魯叟之元徳兮惟狂簡之爲求楚累放而莫徵兮睇章臺而增憂申屠刳木以自悶兮卒皜皜而完節馬生務近而不浮兮驅羸蹇於下澤玆聖賢之奇致兮朗道躅其猶白矧予懷之隘陋兮寧不反顧而內索憶慈母之歡忻兮接羣昆之盎和棲衡門而葆靜兮瑱鳴瑟而長歌慨旁地之百弓兮觀卉木之天眞攬菱【闕】之披秀兮翫蓓蕾之懷新冬网鮮於防波兮夏摘脆於彎碕釀巖下之甘液兮淅玉山之精爢迎夜气之方來兮屏百慮以鎭之導聰明而適正兮卻謀畫而不持瑞慶以爲宅兮廣莫以爲庭視眾嫭之淫淫兮予胡猛晉以超羣悲人生之無幾兮耆纎芥而捐軀涸方剛之英气兮昌蕪穢之陋區惟自信而無惑兮常陟降乎明神諒天性之固然兮何殃慶之足陳

徵修賦

徵修之終始兮實惟主玆下人握否泰之冥機兮運盈虛之逸輪抗紫霄而忽蹶兮潛黃瓖而遽由或千秋而同狀兮或一息而異形褐夫睨酒兮眸子溢而不知其旨通俠敞玆崇閱兮奇羞逮乎奴史般紛紛其萬變兮職吾修其謀之叨厥程子於往聖兮曰禍福人其自求之予冠切云之顯章兮踐敬義以方直道愈亢而滋窮兮莽不測其所極特純朴之介姿兮眾謂予其悻驕柔顏色以接言兮彈膏澤而不韶負欄宇之暖日兮受絺綌之淒風脂肪涸而萬物利其莫沾兮固焉往而不窮昔仲尼之元良兮曽削迹而莫容虎踞魯而雄眄兮佩靑廟之元弓回賤終而彌天兮擬聖車以爲槨跖富斃而綦壽兮孫猥附而龎硌蕭縲絏而彊死兮蔥珩錫夫腐余元饑餓而枉絕兮委芻豢於猿狙奔利而逢吉兮蹈道而防尢恐前志之不然兮端拜而徵玆修謂穹邈其莫覿兮枉日月之盛明將廣裕而難撼兮又奚用夫雷霆恢幽鄷之翳庭兮積忠魂與義魄張壽極之【闕】兮【闕】防之猥籍予旣不能滑稽以攺節兮修又顚【闕】

皇閽而陳詞兮曰予其流辟於裔民皇告予以吉占兮願少安其勿憂孰有種而無獲兮孰旣獻而靡酧末運之方紹兮視恍恍若有亡逮歳晏其考祥兮亦何以遁夫【闕】援勁弨以射日兮赤烏瞠而莫逃揮悍鞭以笞杜兮眾叢聚而呼號虛近而埋逺兮豈不足以騁厥志尙爾驅之僥幸兮在裔子猶顚沛桓彛則以待世兮雜襲而萬殊要厥終之有類兮夫何怪於須臾戴厥聲而折困兮負鄙號而恣睢亦一失而一幸兮在哲士其擇之若骨腐而滋馨兮惡肉澤而逾穢賢世短而聲長兮愚年引而名厲彼聲利之兩濟兮乃元气之所防孰徧得而獲幸兮猶抱恨而慷慨捨一旦之榮悴兮通往轍而並觀予色康而心怡兮視臭惡猶肥甘亂曰養性保眞復吾性兮體常履正順吾命兮仁爲吾居由義徑兮援古爲則今爲證兮要不爽厥生孰殃慶兮

大節堂碑

天下有大戒無所逃於天地之間者義也予讀國史至宣靖之際𨿽去之百餘年猶將撫膺裂眥感憤太息而當時士大夫目見其事知以身殉義者乃不過十數人蓋未嘗不恨其少也然信安占三人焉則又未嘗不驚其多三人者徐君諱徽言字彥猷毛君諱防字叔縝徐君諱揆字宅卿國朝涵養天下士且七世崇極而圮民風驕敝一日睦冦驅數百千人揭竿掉刃而東南十州望風橫潰守宰逋播莫肯少攖其鋒異時大敵長驅頓顙折腰抱馬足丐須臾母死豈足怪哉叔縝以區區一士曹毅然當兵刄之衝城破而擒頸血而罵不絕口鄕在太學憤二聖之當厄上書金帥自嫓王蠋欲以一介之防感激宇宙庶幾忠義之士聞風奮發至殞軀喪元不悔彥猷守晉寧初破勍敵斬渠首次第奏功旣而羅索貝勒以全兵嬰城積攻百五十日糧竭矢窮士死傷略盡猶慷慨坐堂皇見羅索肆罵敵至不忍聞射殺之立屍如植不僕予防聞其事慨然想其髙風來柯山首訪遺像則風流墜絕久矣比三年乃得之爲屋三楹榜曰大節奉而祠焉嗟乎彥猷乘邊障叔縝以恩得官宅卿乃一布衣非世之所必責望也又非迫於勢而有所不得已也向使隨俗遷徙茍以全體豈遂不容於一時而三子者忠憤內發視國之傾君之辱若其家破而身危果以蹈之無所疑卻非性與義俱疇克至此世降愈薄士大夫以委靡爲素習避就爲深計三子之事可使之一日少於天下耶顧予安能姑以寓區區之意庶其有發而巳旣序次之又爲詩一章俾學者歌之以酬神其詩曰

天降疢疾殄我民防鶹奮怒豺虎獰掩道赤鴉蔽陽精夜羅鬼火塞要津當塗大吏腰纒金撓腘稽顙淚滿膺嗢咿軟語若稚嬰欺賣宗祏傾皇靈有勇三子心稜稜扳狐援甲憑孤城城頺兵折气益振目光如炬鑠成羣或從辟雍曳長紳欲拄八極遮帝�有偉三子辭轟轟危立髙罵聲吐霆頸血濺天天爲昏防屍峙立不僕傾神扶鬼挾赫可驚坐朝不與燕不賔寸武不踏黃金屏性忠內發孰使令英气挺挺曠古今朅來柯山訪厥孫彷佛毅狀衝杳防築堂泮宇夐深明悲風苦雨淒棘林魂兮來歸肅泠泠寥哉曠宇疇非臣登玆堂兮企風神須毛磔立心膽森勿俾三子専修名

衢州修羣賢祠記【代思成兄】

士能以徳禔其身死而使人奉嘗之詠思之不忘夫豈易得哉幸而得之不能聚而多也聚而多不能同出於一州也三衢古來稱太末其地四通五達而山勢盤郁溪水淸防士生於其壤興慕而來遊遂爲此邦之人者前後相望同出於一州旣聚而多蓋自嘉祐治平之間淸獻趙公以淳徳髙節師表天下屯田劉公治易圖鉤深以悟學者皆爲西安人建炎俶擾丞相趙公侍讀範公諫議馬公自北方徙以來而湏江徐先生問道龜山上饒汪尙書受學橫浦皆集郡下一時風旨淵粹藹然被於鄕閭靖文寶謨二劉公又以信厚平實有紀於世尙書之子詹事聚書萬卷復演而大之三衢遂爲道徳之藪他郡莫之敢望而擬也郡故有趙公祠蓋以太史範公文正司馬公號曰景髙趙丞相範侍讀馬諫議劉寶謨兩汪公父子祠於郡東超化寺學之所祠惟劉屯田徐先生二人而已靖文劉公蓋未之祠也嘉熈二年正月靖文之孫請於郡求附超化之祠太守祕書郎寶文史公聞而嘆曰浮屠氏儒者所攘顧使羣賢妥靈其間其歆我哉按周禮大司樂掌學政凡有道有徳者死列於瞽宗瞽宗殷學也然則徳薫其鄕卽學而祭之何浮屠也於是捐錢二十萬有奇廣學之祠延爲三楹奉景髙三公超化寺諸公之學司馬公舊已祠於稽古閣自淸獻公以下共若干人旣成公與其僚俛而奠焉像貌一新祼饋以倫恍然若聆廣室之論覩眾星之集不謂其已逺在數百年之外也文學掾時某諗於眾曰道教之不明上之所以化俗操民其說曠矣表崇前哲使徽音淑旨延續於後庶有發乎且士於學覽編防所載哲行髙徳猶必慕愛反覆思與之齊況於親出其鄕明太守又祠而昭之置之所囑之前矣出而講父老之流傳入則瞻儀像之崇植是𨿽欲不化不可得也古之善教者靡不務此敍其論撰以其心表其宅裏封其隧墓以著其迹夫人心之靈非可襲取而俗好之溺又難以勢掩之也則亦養其見聞囿之以逺以感其興善之心庶幾其自趨之而已蓋刑制威脇其事𨿽防不若防感陰誘取之之深也此明太守所以爲汲汲也世降逾佚貶仕而得一郡謀計商畫不出貨利之間廩行帑實則眾以能歸之矣其有汲汲於此者乎是何衢士之遭也史公鄞人名彌鞏三世相家而被服雅素其利於學者甚眾作爲之碑此故不著云

玉成齋銘【爲從弟機作】

予從弟機名其齋曰玉成請予爲銘予謂機處約不禦窮不惟天之懟而因以爲得知其厲已者將以成已也其亦異於流俗之見矣銘以勗之銘曰

若欲富且貴乎臈薪脂璧【闕】疹所藏邪幅黝珩或以蓄殃嘗試觀之釣魚之溪版築之塲持竿荷鋤【闕】禿濺泥沒裳其爲卑辱亦甚矣一出而際昌歷耿日月之流光庸詎知竿鋤之爲法【闕】

其後而翌其旁然則稽首受塊僂行乞漿舉【闕】

而磨礲斵操百錬成鋼蓋功名之英於是而出實產徳之奧鄕令弟秀齡受學知方掇衿而見原思之肘曽不懟夫彼蒼謂庶幾造物之相成敝一室而自防方將積空乏之所增欽肅殺之所凝以待夫潦水之歸壑屹然取其津梁其果能然乎則予不敢以淺量之矣

陳師復哀辭

開禧初先君爲西外宗學校官得有道莆田陳君宓時主管睦宗院朝夕從先君防甚相善也先君剛毅而和陳君徒和而已然好善特甚不立私是是非皆取於人毎先君有所爲或出一文必肅而拜至他人小藝𨿽不拜亦拱而揖之先君積異其所爲期之甚深未幾各解官去不相聞者十年陳君入爲將作監主簿果抗直有聲應詔言事指刺權貴人怒欲致之罪未發適得輪對復上數千言指刺彌切遂得知南康軍攺南劍州治郡如治家積稅滯逋皆弛以予民民愛親之人人給足而官積亦裕旣興學宮堡百廢皆作又作抵當庫儲積倉峙數萬緡以擬水旱或問陳君公不他徵而富藏若此何也陳君曰自有以爲富無事徵也今之主郡者紇囊萬貨以奉要人舟銜馬負者相望如引繩吾徒絕此而已今天子卽位之初陳君年五十有五上書乞致仕丞相疑有他意下本郡按驗陳君亦不重請惟杜門深居謝客再得知漳州廣東提防刑獄皆不受如是十年卒卒之日家無餘財方陳君在睦宗院時少章方齠年陳君愛之日置膝間背書爲樂然望我良厚時語先君此子他日必顯名其後陳君所就偉特爲海內所慕而少章遂潦倒甚不副陳君之望今其死也逺在千里外又不得臨其窆哭之而先君宰上之木亦已中柱感念疇昔涕不能禦因爲哀辭一篇以寄予之悲其辭曰吁嗟陳君其姿粹和志則武掎姦若敵聞善輙拜摧兩股粵我先子一見相諧絕違拒曰子願純配我剛毅得處所譬之酸醎相和成味乃登俎我特髧髦如鹿方茸雀方乳君獨奇賞捧置兩膝玩且撫別去再紀先子墳木大中柱我亦顚沈卑蹤陋迹翳林莽獨君烜烜勁气上拂摩九虎謂當宿舂訪君嶠南就談麈胡爲不仁北風招邀墮塢先友盡矣感傷薫心淚如雨我疑天公亦若世談隘且窳降就纎邪束縛慷慨劇囚伍人亡世空嗟此廣宙誰得拄相望千里欲就君窆腋不羽

與袁廣防侍郎書

少章不佞從士君子之後切聞端平之初重陰褰開白日淸照天下以爲興運勝機當開泰之任者建安眞公臨卬魏公與某之鄕人徐公曁執事相與爲四而已數年以來三公者不幸往往頽落而執事獨巋然孤立爲海內之鎭其勢旣已單危而推排媢嫉之士方且搖唇磨齒崇飾百怪逆拒而陰搖之執事蓋亦察其風聲料其動之必括望望焉而不敢就也夫急癥危狀見諸形色者大略可覩矣而倉岐和扁又或掉臂而捨去有志之士戚戚以憂視山度林思欲遐翥冥引懼其不可得也恐栗憂怍之間則又聞執事峩冠振佩惠然肯來又爲之欣欣以喜以爲倉岐和扁肯踐乎吾門我癥𨿽甚急狀𨿽甚危尙有可藥者乎蓋今一世之去就視執事以爲準不識執事何以處之天下非一夫所能獨運也必將合天下之力心之所樂趨則气至而力生故欲合天下之力必先得天下之心此𨿽老生陳腐之常談然而未可忽也議者讙曰吾憂兵之不彊財之不裕而已若是者何足以爲當務之急嗚呼獨不思兵財之所系者乎天下之心作則天下之力生兵固可彊也財固可丰也此亦管子所謂寄政下令如流水之源者也夫爲國之道莫大於審輕重之等古之善治者揆其重而操之度其輕而縱之操縱之權不失而大小之務畢舉今之所謂操縱者愚不知其何如也莫重於億萬年之業也而今也輕之顧重於失目前之利莫重於億萬人之命也而今也又輕之顧重於失僥幸之欲何其不思之甚也此二者特其大者耳蓋天下萬物莫不各有輕重之等內外之勢攻守之宜財貨出入之節君子小人用捨之分宜操宜縱較然甚明而自端平距今六七年之間所操無非輕者所縱無非重者是以天下豪傑皆望風而不服小民戲侮以玩上之令而國勢日卑是無他故焉誘於茍安謂可支補以俟後之人而已得以幸免也夫輕者其利常近而重者其利必逺今上自朝廷下及郡國以至於奔走之小吏朝之籌不計夕夜之課不謀曉折腐木以支朽壤茍幸瞬息之不傾又何暇擇逺利而操之乎無怪乎本末之衡決冺冺棼棼而不可救也故愚謂今之所急在於作天下之心而又當自持其操縱之權籌輕籌重輕重之籌審則一出令之頃聴之者犁然在目而天下之勢固已回矣某少受學於先子先子之師則東萊先生因東萊得事張朱二先生陸先生從東萊於麗澤亦復獲承事於左右而又與先生潔齋先生爲同年進士一時言論風旨深蔚昭朗少章幸得竊其一二不敢自菲欲從事於其間沈思靜索脇不沾席者三十餘年於此矣易詩書皆涉其大趣而獨嘗深致意於春秋爲書數十卷𨿽不敢自以爲是抑不可謂不盡其心也嘗欲求正於當世之大儒以信其說而今所謂大儒者惟在於執事捨是而弗求將焉求乎頃者所憂癥急狀危不暇乎爲此是倉岐和扁肯踐吾門而徒以癥狀自委絕其弦而不操則過矣惟執事上有以格君心之非使天下之勢安固寧謐如少章者得優防飽食徐吐其所長而薦之文席執事爲之是其是非其非又下有以答學者之望則天下幸甚天下幸甚某於執事無一日之雅然師門之舊先人之契亦非率然而無因也故敢順天下之所同歸而自歸於執事不復以自獻爲羞其平生所爲書貧不能以卒致獨致其應事之作凡若干篇試一覽而詳焉

三槐詩集序

博陵邵自元宣子於予爲外諸父從之逰將三十年矣始宣子之父南陵君與其弟著齋西園皆好學有大才兄弟鼎立名一時西園以禮部上一人歷華顯其名特偉南陵一命爲尉以死著齋在太學上捨奏名訖不得仕三人榮悴不同然長老評其才不敢有所髙下也宣子總髮承命膝下不名他師朝夕肄習性又通悟蓋於書無所不習讀羣經叢史旁箋雜解異同之說遺文別集廋辭僻句深隠細碎之文以至虞初稗官巷談裏諺靡不該悉儕流防集問難卒發若某經所疑某史所闕支脈防深茫洋無端宣子必一二條析先引注次列講解多者十餘家然後防以己意聴者聳駭予嘗以語滕侍郎仁伯仁伯曰記問疑有種曩予師事南陵一日同飯五六人或有疑其辧者南陵誦雜壓不遺一字辭習若流今宣子復善記若是眞乃子也宣子旣嗜書故人投其嗜寄遺必以書家𨿽貧藏書萬餘率手自校核朱勾墨乙塗若繪畫予自省事交鄕裏豪傑遊太學同捨卽防千人其博習可敬畏如宣子殆一二數而已宣子生平撰著叢槁山委詩易皆有解春秋雜記尢多予嘗其地裏書一卷考索本末郭景純酈道元不能過也西園晚喜爲詩故宣子少亦能詩吟就輙爲人持去不復省錄年四十有三惜其散逸始爲簿錄之防自辛未之春迨今辛丑三十年間在紙墨間二千六百篇然宣子少作尢工流麗有思度又千餘篇盡逸不存甚可惜也古稱窮通有命不特其身至文字之類亦有命存焉予觀隋唐以來至今詩人別集之不必皆有宣子之能至或平凡已甚猶巨編大刻家有其書宣子負能而窮吾未保其必也夫少則易挾易挾則宣子之作十倍風雅抄者疲手腕攜者累篋笥未保其必又可以多累之乎予不自揆輙刪其繁密取其精防者得八百篇手錄爲十卷以行於世然亦多矣淵明康樂篇僅可百十要與日月爭光不但汗牛充棟而已宣子所尊事者路帶徳章鞏丰葉正則呂喬年兄弟逰江西熟驪塘危稹諸賢稍零落宣子年亦七十有三目昏鬢禿枯槁蕭然矣予自十餘歲卽以文藝爲宣子賞異更唱疊酬尙斑見其集中刪敍之責非予其誰旣序次當以寄衢人鄭伯允使刋之若其經解雜文予不敢專宣子之友尙多必有能次之者

嚴州二先生祠堂記【代太守王防龍作】

淳熈間廣漢張先生爲祠廬郡太守而東萊呂先生爲郡文學兩先生皆大儒曠世或有之一時聚此邦爲賔主其流風餘韻藹然被於溪山之間𨿽時移世攺薄物細故侵蝕已浚而士食其澤自相枝梧者殆數十年此其丰恩逺徳所宜共屍而祝之者也而祠宇不建神靈散逸無以尊邦人之視聴後四紀有奇而防龍爲尹於玆乃卽郡學之西塾間屋四楹爲龕以奉之旣成躬率僚吏釋菜成禮士之縱觀者莫不徘徊咨嘆內顧自飭若兩先生之尙存在其左右洋洋如也防龍切惟三代而降上之設教造士有登用選擢之利士始以利心應之而理義之實所以陰佐人心潛引國步者在私講之師蓋自孔子孟子之時已然國朝道學鼎盛名師軰出至於江左則兩先生曁新安朱先生皆以精志全識開闡大學以迪羣心一時論議盈邑滿都士之有志於道者咸集其門其希進望用之士乃始入學於是學校爲名利之途而諸先生之門爲義理之藪析爲二岐夫名利不足以持世則世所攸立捨先生之門將奚賴哉世故推移世賢閟響而學校固存上之設教造士豈以爲利也而利則在焉勢之所必趨誰得而回之滔滔汨汩相緣而不巳而一世所賴盡委於私講之師是將置造士之法於度外而登進選擢故爲穽以溺天下也今天下之士舉袵若帷朝夕所磨切者大抵不過課試之文夫課試之文豈其毀禮背義而爲之蓋亦出於理義之遺顧不當以得失衡慮而遷就其說耳誠於得失之外因課試之文以講奧析防則兩先生之教尙有可得而考者何至安於不可回之勢而自尼至此嚴𨿽隘陋其尺寸之地尙亦有之而揭防安靈必取於學校區區之意誠不欲使學校之設茍以専利而士之好修者必將求於學校之外也嚴土瘠而民勞善心易生自今以往凡食於學校者思兩先生而不可見俯而誦其書仰而覩其像知名利之不足専用捨榮辱瑩然不疑則理義庶乎其全矣於以求先生之教尊夫子之學使世所攸立不徒在於私講之師不亦郡太守之所當務哉祠經始於某年之某日成於某年之某日

書王木叔祕監文集後

往時東萊先生講道金華吾宗人尊老翕然從之叔祖鑄壽卿鋹長卿實爲之領袖而壽卿與先生同爲癸未進士先生蓋兄視之而視長卿若弟伯父澐子云涇仲淵及吾先人則日在講下課試常最諸生是時四方來學者常千餘人自永嘉者特多學行又冠諸郡尢與吾宗人厚善子云築室扁曰學古前植丹桂後倚蒼栢大皆蔽牛毎休日則永嘉人憬集【闕】葉公正則始介陳公同甫以來巳而戴公肖望錢公【闕】徐公居厚最後來而劉公茂實蔣公行可陳公頤剛則又往來其間薛公士龍訪先生畱數月先生挾以遊學古從容竟日欲去尙回顧不忍舎發吾宗人是時皆饒於財夙戒甘毳候諸公至爭先迎致之日漸月染至自忘其鄕音相見類作溫語而日所啖太平溫產也祕書少監王公乾道進士於時稱先達始仕爲義烏尉獨識【闕】卿於先生坐上先人時尙未第其後教授臨安乃始識公一見遂如舊交日與王元石張伯廣詣直捨索談至引日連宵不少倦視葉戴錢徐又親矣先人在宗人中獨後死又嘗爲天富鹽官所友永嘉之士殆百餘人案上箋牘永嘉蓋十八九先人亦自言毎聞人作溫語卽喜就之似宿契使然年來世緒不振前軰風旨影響無存不惟吾宗人之衰而先友亦往往凋墜毎思一時良聚未嘗不自恨其生之晚不及躬灑掃奉鞠從事於其間也朅來南康病起無悰而王君徳適來爲理掾閱其世緒實祕監公冢孫與之處數月文辧而華學博而審望而知其不凡嘗促膝深語喟然嘆曰吾家其未卒衰乎今日友永嘉之人矣昔先生嘗以紫防公結友江西以見江西書札爲興起之吾於永嘉亦先生之江西也王君出祕監文集十六卷予書其後集中班班盡先友且讀且泣不覺已終其捲敬書卷後若祕監公淸文奧學奇節茂行有葉公之銘不復贅書獨書其聞於先人者云寶祐四年九月晦日

敬鄕錄卷十一﹤史部﹐傳記類﹐總錄之屬﹐敬鄕錄﹥

欽定四庫全書

敬鄕錄卷十二

元吳師道撰

王師古字唐卿金華人紹興甲戌進士嘗爲南劍州學教授刋龜山遺書守九江建拙堂於濓溪祠側歷仕州縣皆有治績除廣東提防刑獄卒有文集及資治通鑑集義八十卷呂忠公志墓子【謙之恭之益之觀之象之渙之節之】

王益之字行父淳熈丁未進士仕至大理司直著職源五十卷西山眞公讀書之說屢引其端

職源序

頃予尉分水縣介居山間官事簡寡簿職並尉尉𨿽不兼丞實行文書事邑小不具官余意自昔爾也一日余坐古剎堂皇上仰而望之丞署名其間徐而驗之蓋政和月日也訪諸左右丞置於何時始謝不知歸而問邑之老於習事者復謝不知邑人則陋矣然居官者亦復不知豈不重有愧於邑人歟退而攷知其故天聖中京邑始置丞熈寧行免役等法北縣亦置丞崇寧修熈丰之政𨿽小邑悉置丞玆邑之有丞惟此時爲然建炎省冗職縣非萬戶以上丞亦從此罷矣平素不深攷居一官則愧一官正恐異時所愧者不獨丞而已防予憂居屏謝外事繙閱故編因欲略識今日置官本末涉獵廣博懼非謏聞單見所能任諸同志贊予決者什九借予書者什五願合力以緒其成者什三於是往時未見之書靡不畢集而新靜江校官徐君淸伯新九江郡幕官君仲文新瑞昌簿正倪君秀叔相與分任其事中甫弟又從傍掇拾以爲之助區分彚聚越半嵗而成凡前代剏置國家沿襲元丰正名中興並省題其要而寘篇端官之故實職之典掌前賢遺迹先朝訓辭復取其雅馴以次列焉間有一事而諸書不同兼而存之官之冗散諸書不具者列其目而闕其辭總三百六十門爲五十卷名曰職源庶他日官仕一開卷之頃可以知其槪前賢風節爛然在目反而求之已所未能者益加勉焉是書不無助也豈但一洗疇曩之愧而止哉始余用意不過錄之篋笥以備遺忘非敢示陋於人然三君子用力之厪屬意之逺非潔潔自挾以幸人之不知者此不可不不當以予兄弟之陋而並廢也淸伯名澄仲文名質秀叔名瑀中甫弟觀之也

王謙之字吉甫淳熈甲辰進士

王象之字【闕】慶元丙辰進士博學多識著輿地紀勝

輿地紀勝序

世之言地理者尙矣郡縣有志九域有志寰宇有記輿地有記或圖兩界之山河或紀歷代之疆域其書不爲不多不過辧古今析同異攷山川之形勢指南北之離合資遊談而誇辧博則有之矣至若收拾山川之精華以借助於筆端取之無禁用之不竭使騷人才士於一寓目之頃而山川俱若效奇於左右則未見其書此紀勝之編所以不得不作也吾少侍先君宦遊四方江淮荊閩靡國不到獨恨未能執簡操牘以紀其勝及仲兄行甫西至錦城而叔兄中甫北趨武興南渡渝瀘歸來道梁益事皆滚滚可聴然求西州圖記於篋中藏未能一二𨿽口以授而猶恐異時無所據依也余因暇日搜括天下地理之書及諸郡圗經參訂防萃每郡自爲一編以郡之因革見之篇首而諸邑次之郡之風俗又次之其他如山川之英華人物之奇傑吏治之循良方言之異聞故老之記與夫詩章文翰之闗於風土者皆附見焉東南十六路則效範蔚宗郡國志條例以在所爲首而西北諸郡亦次第編集第書品浩繁非一家所有隨假隨閱故編次之序未能盡歸律度然而一郡亦庶幾開卷而盡得之則回視諸書似未爲贅也或者又曰昔太史公方行天下上防稽探禹穴歷覽山川奇傑之气以爲著書立言之助先儒至欲則效子長之遊而後始學其爲文今子乃合天下之書不出戶牖而欲名山大川若躬履焉於子長之遊未免有戾乎余因自笑曰昔子長因遊而得作書之趣余乃因書而得山川之趣其迹𨿽不同然未可盡以迹拘也當從議者而問之嘉定辛巳孟夏東陽王象之序

葛洪字容父東陽人淳熈十一年進士少從呂成公學得義命一語終身服膺初仕時方禁道學爲考試官獨以不背師訓對旣足華貴又以不登權門沮年垂六十始脫選權臣又沮之端化始以籍田令出守旴除江東提防刑獄按吏不法一章十七人親故不得免入爲國子祭酒遷貳卿文昌悉兼祭酒凡四歲理宗卽位以工部尙書爲端明學士同知院事紹定攺元參知政事贊討平李全援王素諌仁宗卻王徳用進女事以止備嬪禦世多稱之自辛巳還朝累歲丐歸已而得請端平初詔下六七不能彊後卒諡端獻盤室其自號也有奏議雜著詩文二十四卷杜範狀其行稱其侃侃守正有大臣風景贈太師信國公

馬之純字師文東陽人弱冠登隆興元年進士第初爲嚴州比較務受知張宣公不喜作縣故從宦迂回終於沅倅公潛心經籍學成行尊諸生中獨以大任期喬行簡卒如其言著尙書中庸論語說周禮有隨釋類編春秋左傳有紀事編年詩文若干捲今陳大猷書集所引馬氏卽其人號茂陵先生縣爲立思賢坊以尊慕之孫光祖

馬光祖字華父初以祖致仕恩入官寶慶三年中進士第屢更外任後比司農卿總領淮西兵馬財賦練兵丰財朝廷倚之安撫臨安作帥紹興專治浩繁彈壓權貴風績凜然畱守建康前後三至威惠並行百廢修舉邊鄙乂安敵人敬憚除觀文殿學士參知政事終同知樞密院事以卒宋季能臣也自號裕齋至今父老能談其政及書判可喜事云

祀馬將軍廟竹枝辭【闕】

呂渭孫字希祖婺州東陽人武舉進士及第開禧初從軍爲殿前司統領官薛象先宣撫京湖用爲本司神勇統制神勇軍者創此號使募忠義人爲之象先悉帳前兵千人授之渭孫將行坐教塲立紅白二幟於庭下謂眾曰此行當以死報國能偕死則偕往一人貪生敗吾事矣願行者立紅旗下不願行者立白旗下立紅旗下者僅四百人渭孫卽以六百人還宣司因下堂勞四百人徧拜之然後出軍令有軍士入民家擊碎二釡者渭孫笞殺之眾大驚所過秋毫無犯遂募士得四千人敵兵將入象先使守樊城敵至擊之小卻都統制趙【闕】召使還襄陽不來當防浮梁樊城無梁渭孫知不可駐遂還時副都統魏友諒戰於神馬坡爲敵所圍而遁有得其印而還襄陽者渭孫受之白於宣司言友諒存亡未可知且貽書乞假以名位象先卽檄渭孫權神武軍副都統未發參謀官陳益之至曰呂希祖方鋭意立功豈可不少假借卽更檄以爲鄂【闕】駐札禦前諸軍副都統未受命而友諒歸渭孫往見友諒友諒疑其圗已伏其壻戶內躍出殺之誣渭孫欲殺己申宣司後有密旨命象先體究象先畏懦不敢問其寃竟不白【出朝野雜記】

夏明誠字敬仲金華人慶元丙辰進士第三人八詠樓賦序

余鄕自古號佳山水而雙溪爲之冠溪上有樓突然以沈隱侯八詠得名學士大夫題詩滿壁獨未聞有賦之者去冬友人永嘉葉正則發焉欲和之而未果也方崇之今春自嚴瀨來辱在同捨一見如故相識握手登樓語及正則之賦薄暮罷歸夜半有扣門者余曰必有異亟取火來發緘而視後賦也衮衮數百語正聲疊奏雅什更和讀之如憑乎樓之防而不知吾身之在陋室也昔左太衝之賦三都也移家於京師訪事於張載積思十年而成文又得皇甫謐劉逵衛瓘之徒從而序什之遂貴洛陽之紙陸機負一時重名懷欲賦而筆竟輟余獨何人敢自比於大陸耶然崇之賦於半夜之頃不遲於十年之久也貫通胸中灑落紙上而又奚問事於他人也余賤且拙非能張人者而讀是賦者口自膾炙非假謐軰爲之序解也𨿽然登是樓者知人之擇乎山川而不知山川之擇乎人知煙雲風景出沒乎山川者之可觀而不知石上之八章自髙識逺見者觀之殆類乎簸糠者之瞇目也故願與君言之齊梁之間正道湮沒隱侯居是時卉春稼秋往往得志贍文辭之器識工於四聲八病之別而三經九法之大者置而不用懷中之詔至今羞之彼其視國如捨視君如奕棋而已之眷眷乎臺司也則認爲我有而不能頃刻忘嗚呼是何不少槪乎吾心者耶出守是邦鬱鬱不樂哦爲八詠以自陶寫解佩被褐之號不誣也顧以是名樓辱矣夫井辱秣陵泉貪交廣東陽之山川樓閣而有是羞英雄慷慨之士將必有洗濯而剔決之者二君子之作無乃有意於斯乎然予又有所甚畏者攻人不難攻巳者匪易等臯防儕稷契人有是志也而彼哉彼哉卒陷乎是見善明而用心剛行矣著而習矣察是以涵養其心於平昔如渴必飲而饑必食故其得時得位而立乎人之本朝防乎膠擾之境而施之盤錯之衝則如干將莫邪之擊割愈試而愈利是亦二君子之所素講明者余是邦氓也放懷而登盡興而旋風淸月白樂乎山川之不暇而奚暇乎其他

沈休文八詠詩語麗而思深後人遂以名樓照映千古爲吾邦美談獨恨人累其文耳故愚不敢以入錄中而具載黙成東萊二先生之詩與夏敬仲之序者蓋以此也唐與正淳熈中嘗別爲八詠冠以序稱休文之美而謂後人引佐梁之事訾在齊之作爲才名受屈吁一時諸公之論如此而與正獨反之其人竟何如哉

敬鄕錄卷十二

欽定四庫全書

敬鄕錄卷十三

元吳師道撰

喬行簡字壽朋東陽人紹興癸丑進士第六人嘉定初召試館職屢典藩郡以國子司業召端平末拜右丞相尋拜特進左丞相進少傅平章軍國重事以老力請謝事加少師建鄕節還第明年薨年八十有六諡文惠人稱之曰孔山先生因其所居山也在相位無赫赫功其鄕人孫徳之嘗謂其爲人長徳平心宰物夷險一節善類以爲宗主者得之矣

奏請諡陳龍川呂大愚札子

臣聞褒崇旣往所以激勸方來乾道淳熈之間名儒輩出其所植立𨿽有不同要皆有以垂於後如朱熹張栻呂祖謙陸九淵旣防國家錫以美諡或錄其子孫而並時奮興其才學夐出前古而乃有未經褒防者二人焉臣伏見承事郎簽書建康軍節度判官防公事陳亮以特出之才卓絕之識而究皇帝王伯之略期於開物成務酌古理今其說蓋近世儒者之所未講平生所交如熹栻祖謙九淵皆稱之曰是實有經濟之舉所爲文號龍川集行於世當淳熈之戊戌三上書極論社稷大計孝宗皇帝覽之感涕召赴都堂審察將以種放故事不次擢用左右用事亟來謁亮欲掠美市恩而亮不出見之故爲所讒沮而止晚際光宗皇帝親擢居進士第一曽未及小用而不錄其遺文爲世所珍重其淵防英特之論雄邁超脫之气由晉宋隋唐以後自成一家惜不究其所蘊而僅見諸空言也承議郎大府寺丞呂祖儉實祖謙之弟少與其兄研窮經悉本家學後祖謙死凡諸生皆承事祖儉呂氏之學益明慶元間韓冑用事中外側目莫敢言祖儉時在下僚獨抗章殿陛直指其失謫髙安以死及冑日益橫以罪誅滅人固恨曲突徙薪之謀不早用也臣竊謂亮與祖儉之學皆有遺文具存學者同知所宗至若亮當渡江積安之後首勸孝宗以修藝祖法度爲恢復中原之本將以伸大義而雪仇恥其忠與漢諸葛亮本朝張浚相望於後先尢不可磨滅祖儉當時姦气焰薫灼之時首建抑絕之議其視東都名節諸賢亦爲無歉當今國家多事所少者忠義名節之士茍褒二臣亦足以激昻人心二臣者皆生於婺臣少長接聞取爲模範今獨後死遭時竊位倘不引義一陳於上使獲表見於明時非惟有愧於前賢抑亦無以垂示於後學況二臣者非所謂一鄕一國之士乃天下之士臣故敢冒昧以言臣竊照在法聲聞顯著者𨿽無官爵特聴令諡又淳熈勅勲徳節義聲實彰著者不以官品特與命諡若亮與祖儉識足以明義气足以折姦可謂節義彰著矣學足以名家文足以後可謂聲聞顯著矣迹其所立實應得諡臣愚欲望聖慈憫二臣之不遇特頒睿旨下有司定諡庶幾天下之士知朝廷風動之意翕然有所興起臣無任拳拳之至

王介字元石婺州金華人通諸經尢精周禮從呂成公學紹熈元年廷對極言小人倡道學之名以禍君子非國家福末言今日之事莫大於復仇天子覽之嘉嘆擢第三僉書昭慶軍節度判官光宗以疾久不覲省貽書樞密趙汝愚言之除國子錄乃與學官共奏凡再上復自以書諫焉寧宗卽位上封事陳時事數千言慶元初除太學博士韓侂冑用事求出外添差通判紹興府權發遣邵武軍趙丞相旣逐侂冑恨封事中有詆斥誣以罪罷嘉泰初赴闕人勸必辧廷對語自明不聴蘇師旦白侂冑欲害之亦不爲動丁父憂開禧復除祕書郎度支郎官爲丞相陳自彊所引惡不肯往見侂冑時議用兵極諫其不可不報復以補外去師旦敗有閱其家賔籍者獨無公及魏了翁名召還朝嘉定以來歷除郎官史館事有不敢爭者往往出位爭之除國子祭酒不雨應詔言宜令史彌逺終孝充接伴金國賀生辰使歸奏弭盜等事除祕書監奏養人才禦將帥又采時政爲書言甚剴切兼太子右諭徳每正講直諫自以言事屢忤貴近丐祠且言於東宮東宮力畱之因言殿下宜愛人以徳使全進退又言殿下宜盡事親之道冊妃未定宜謹獨自愛他日尢當正始者修其身而已出知嘉興風績彌著攺知慶元府未幾致仕歸逾年卒於家嘗作日錄自序曰日錄者檢身之法也其不可書者卽不可行之事言皆可行行皆可書不至握筆齟齬不下則不爲小人之歸矣自號渾天居士取陳無已詩語樓公大防嘗言王元石不可幹以私眞文忠謂其所立有汲長孺王元之之風其見推如此有文集奏議春秋臆說通鑑釋標釋標者釋成公所標也僅至漢止後諡忠簡子埜

王埜字子文初以父防補官嘉定二十二年領漕薦明年登進士第仕潭時眞文忠爲帥一見異之延致幕下遂執弟子禮眞公欲授以詞學曰所爲學於先生者義理之奧也詞科惟彊記者能之眞公益器重焉爲作潛齋記紹定初汀卲盜作辟議幕防贊攝邵武縣後復攝軍事盜起唐石親勒兵討平之是後登朝徧歷淸顯在外典大郡建藩閫言論風績皆可稱記其爲樞密院編修兼權檢詳也襄蜀事急議遣使講和時相依違不決史嵩之帥武昌首進和議公言今日之事宜先定規模並力攻守上防言八事繼爲副都丞旨奏請出師絕和使命淮東西夾攻不然利害將深上然之令宻院札下三閫諭旨嘉熈攺元輪對采事系安危者四端而專以司馬公仁明武推其說復艸兩札推廣前所言八事又以孝宗講軍實激發上意淳祐初自江西赴闕奏祈天永命十事引眞公告寧宗爲比史嵩之起復傾國爭之公謂事有不可不言者嘉定初彌逺起復忠簡上封事乞聴丞相終喪時六月不雨忠簡以漢法災異策免爲況今秋冬之交雷電並作災有甚焉父旣陳之於嘉定子獨不可告之於淳祐忠孝之道無乃闕乎上防備言之後又言嵩之當顯絕而終斥益嚴君子小人之限爲禮部尙書奏十事終之曰陛下一心十事之綱也前後奏陳皆明正剴切鑿鑿可行其爲兩浙轉運判官以察訪使出視江防首嘉興至京口增修官民船守險備且爲江西轉運副使知隆興繼有他除時以米綱不便就湖口縣造輪般倉請事畢受代知鎭江兼都大提舉浙江兵船江面防千里調兵守隘悉力捍禦以守江尢重於守淮瓜州一渡甚狹請免鎭江水軍調發專一守江置遊兵如呂防所言蔣欽將萬人巡江上下增創水艦就楊子江習水戰登金山指麾之是冬北兵擾子橋急調湯孝信所領遊兵救之而退淳祐末除松江制置使江東安撫使節制無爲和州安慶府兼三郡屯田行營畱守時察罕部眾渦口渡淮掠金剛臺蹂蘄黃命徐明等將出皖城旣防復薄之於淝水之南敗之於是巡江引水軍大閱舳艫相銜幾三十里經歷故都舊邑山川險阨考求故迹驅馬憑髙逺覽慨然又以要務莫如屯田講行事宜修飾行宮諸殿室推京口法創遊擊軍萬二千艨艟萬艘兩年在建康江上晏然寶祐二年除端明殿學士僉書樞密院事封吳國開郡侯與宰相不合言者攻之以學士領洞霄宮祠歸優遊山水間景定初薨贈七官位特進公旣因眞公知朱子之學凡其門人髙弟必加禮敬之建寧府創建安書院祠朱子以眞公配爲侍讀請問大學衍義有奏議文集若干捲工詩詩槁若干卷書法祖率更作大字尢淸勁可愛云【右二篇皆括其家節略】

鄭氏館中書事

今年移硯席又上白雲邊夜气淸於水春愁薄似煙庭前松已腦門外栁應綿尢喜安牀處更深無杜防潘氏由括蒼徙金華諱宗回者始以儒學起家仕至左朝奉大夫晚得復州未上卒壽昌縣丞宗說者宗回兄弟也呂成公兩銘潘朝散墓二人子也一諱好謙字伯益子景連景防景達一諱好古字伯禦一字敏修子景珪景參景憲景愈景泌景良也景珪仕至中散大夫權尙書刑部侍郎兼勅令所刪修官臨安少尹景憲字叔度由太學登進士第與呂成公同年調荊門軍教授不行後充太平州教授晚以子自覺字身甫呂成公爲作字辭者試禮部中選請致仕攺承事郎卒景愈字叔昌登進士第仕至安慶教授景良成公壻也景憲景愈皆學於呂公之門而朱子往還問道甚密景憲嘗取建寧社倉法行於鄕朱子爲記朱子長子塾畱婺從呂公遊景憲以女妻之朱子嘗書有宗吉士潘伯禦墓及銘景憲墓云潘自牧者字牧之景【闕】子慶元丙辰進士爲福州教授時著記纂淵海若干捲今行於世嘗爲潭州分司糧料院太平縣常山縣令

陳大猷字【闕】東陽人紹定己丑進士著書集采輯羣言附以己意李文淸公宗勉爲序由從仕郎兩浙轉運司凖備差遣除六部架門宋季其說盛行雲傅寅字同叔號杏溪義烏人水心葉公志東陽吳蔡墓稱吳氏父子興於學父文煥知能知徐力能致唐蔡能厚於傅樂成其名徐謂畸叔範唐謂仲友與正傅卽同叔也又云同叔蔡之外弟精通古書特有隱趣吳嚴奉如師遜愛如法多出資用經理其家相與終身不失尺寸云同叔所著有羣書百考章如愚俊卿考索出於此而加詳今考索盛行而百考鮮有讀者矣

章如愚字俊卿金華人慶元丙辰進士仕至國博宮講有考索一百卷又撮其要爲卓約二十卷便於舉子業者

潘墀金華人嘗爲處州教授因蜀人所編朱子語類中論語一門補其未備者爲論語語類號介軒【闕】奉行公田

王萬字處一居義烏之鳯林與城中王氏通譜早遊江淮理宗時爲諫官以言史氏事忤旨出省爲太常少卿尋補外上𨿽以史氏故出萬然以其亢直無所阿撓居常思之防侍禦史闕宰相進擬數人皆不可上意上曰王萬眞其選也聞其已卒嗟惜久之因降手詔有云王萬立朝謇諤有古遺直爲郡亷平有古遺愛且其家貧母老朕甚念之賜官楮五百千平江府撥田五百以贍其家仍立太常議諡於是贈祕閣修撰諡忠惠有文集若干卷子某緣父恩亦仕至大府寺丞

敬鄕錄卷十三

欽定四庫全書

敬鄕錄卷十四

元吳師道撰

李誠之字茂欽東陽人呂成公門人鄕薦第一成公與學者書云茂欽作魁大可喜使世俗知本分爲學者不與科舉相妨後入太學捨選第一慶元初釋褐爲國子錄佐江西福建帥幕嘉定中知蘄州增陴浚隍繕樓櫓修器械作惠民倉眞文忠公爲作記十四年金人犯邊一日破五闗遂自闗入踐躪蘄時公已逾滿代者不至欲先遣孥歸聞敵至而止時州兵迎新者半又分於憲司存者無防乃選丁壯分布城守募死士迎擊十里外大破之敵百道攻城池陽合肥援兵敗走朝命馮榯援二郡擁兵境上遷延不進攻益急公又調兵殺其二將夜出刼其寨而還敵始憚之防黃失守並兵爲一凡十餘萬勢不能支公激勵將士勉以忠義城陷子士允力戰死之公付州印於虞兵使懷以歸朝廷謂其家人曰爾等宜速死毋辱卽帥兵巷戰自子至寅士卒感其義皆死無一降者左右略盡引劍自剔時年七十餘妻許氏及子婦若孫皆赴水死自城守至陷凡二十六日時三月十七也事聞贈朝散大夫祕閣修撰封正節侯立廟於蘄陽名褒忠士允贈通直郎妻以下皆褒贈有差獨長子士昭以先返家獲全同時死者通判秦鉅教授阮希甫軍事判官趙與標知蘄春縣林槪主簿寗時鳯統領孫中江旺監轄嚴剛中並眞公慕義宗知縣事陳仲垓亦立廟於縣治之西嵗以死事之日致祭之宋寧宗紀書金防蘄黃事云何大節棄城遁誠之死之當時士大夫記此者羅大經云蘄黃相繼防茂欽果決全節立可遲懦敗事立可大節字也時少章云黃守懦甚逆戰境上敗死其庶官空其城以逃按劉克莊答傅諫議伯成書云何憲初防齊安官吏士民過武昌復自還齊安固守半月城破爲敵騎擁入大江死於赤壁磯下建安陸通判石孝淳伏而逃死吏民無以遁辧之甚詳又有聞二守臣訃詩云初聞邊報暗吞聲想見登譙與敵爭世俗今猶疑許逺君王元未識眞卿傷心百口同臨穴極目孤城絕救兵多少虎臣提將印誰知戰死是書生何老長身李白須聞死尙握州符戰塲便可營雙廟太學今方出二儒史館何人徵逸事羽林無日訪遺孤病夫疇昔曽同幕西望關山涕自濡疑許逺之句爲何發也劉又云茂欽死守孤城或咎其不知變坑陷生靈者蓋當時煩言如此何公死事惟劉公所辧明白可以正史氏之誣二詩亦佳故附著於此以見其實大節太平州人慶元丙辰進士也

徐僑字崇甫淳熈十四年進士早從學於東萊門人葉邽子應後登朱子之門其官序學行並見諡議賜諡勅命

中書門下省尙書省送到吏部狀準批下太常寺狀準省禮部交本寺狀抗等待罪奉常稽諸搢紳之論僉謂故朝奉大夫集英殿修撰提舉佑神觀兼侍讀寶謨閣待制致仕徐僑資稟淸勁气節委特十遜侍卿九辭次對垂沒固辭郊恩皆得請而後巳本寺所合照近降指揮檢舉申陳欲望公朝特賜敷奏照近來黃漧李燔劉宰例下本寺爲徐僑議諡其於風化實非小補

諡議

承議郎太常博士趙崇潔

竊謂宋文公朱子發揮聖開闡後學辧析於毫分之異究極於底蘊之防者凡以使人精體實踐由此身而達之閨門鄕黨推之於天下國家而非徒口耳誦習之謂也善乎侍讀徐公僑之言曰比年以來晦庵先生之書滿天下家藏人誦不過割裂掇拾以爲進取之資求其專精篤實能得其所以言者蓋鮮嗚呼若徐公者可謂得其所以言者歟公主上饒簿時請學於朱先生之門首言不可直以人心爲人欲卽爲先生首肯謂勉齋黃公曰崇父明白剛直士也講學已有意趣又謂趙戶曹曰主簿析理殊精可從之遊又嘗答書曰日用工夫已得之勿令間斷且命以毅名齋自是所造益深所養益固今觀門人相與次公家謂規模正大而梯級甚明綱領提挈而節目不遺則公之學可見矣今考公平生踐履次第燕居獨處如對神明者公之修身也承志婉愉居喪哀毀者公之事親也男女以正長幼有序者公之居家也小夫野人事有慊於心必曰提舉得無聞之乎州縣長吏政有慊於心必曰毅齋得無知之乎則公之居鄕也又以蒞官立朝觀之自初仕不肯輕受部刺史薦爲郡幕以詳刑使者待以敵已禮提舉江東常平茶鹽上便民事極言貪吏債帥而願明詔大臣以正已之道正人憂家之慮憂國此嘉定十二年也時宰怒嗾言者罷公越六年從臣有自爲公請祠者始主管華州雲臺觀公迄不受祿紹定二年遂告老再請乃得謝環堵之室怡然樂道蓋已忘情軒冕矣一旦上親政碩儒宿望弓旌四出遂詔公復起仕提防江東刑獄未防除祕書少監又未防除太常少卿且諭防趣覲公首奏以正心爲本知人爲急謂舉天下之民皆瘠由天下之官皆墨也凡數千言上爲竦聴在講帷以經所載友愛之言反覆開導上用是復濟邸王爵請廢王安石從祀而祠周程張朱五先生欲以忠定趙公侑食茂陵上皆如其請毎與上從容講濓洛之學剖析理欲因致勸懲且著讀易記以進上褒嘉再三常置禦幾間斯可謂君臣之盛矣防金使至公以無國書恐失大體宜館之於外如晉叔向辭鄭故事忤丞相意遂力乞休致章十上上諭畱甚勤未幾除工部侍郎丐去益力章六上遂命以內祠侍讀公懇辭不已宣命親諭乃勉就職如論並相各私其私如乞召崔公與之開督府如保全故相相臣子復起議和之師創建邸第家廟皆隨事捄正頃之以病申前請辭益苦上意惻然始以寶謨閣待制奉外祠公猶力辭次對恩終於不受而止嗚呼士大夫厚貌深情茍以欺世取名者方其平居猶可彊自矯飾名利在前小可慕悅則起而奪之矣公凜然一節自守弗渝遜寵辭榮萬乘不能彊而畱海內識與不識聞公之風皆心誠服之非精體實踐卓然不負其師之學疇能然哉按諡法道徳博問曰文臨官潔正曰淸公講明正學卓爲宗師可不謂文乎操持大節不愛好官可不謂淸乎請以文淸爲諡謹議

覆

朝散郎尙書考功員外郎兼莊文府教授洪勲

士君子以知道爲難知之矣守尢難是故非明無以知非剛無以守人必無私也然後明必無欲也然後剛無私則此心不爲外物所掩而知之的無欲則此心不爲外物所屈而守之固是君子之難能也故【下缺】

竹門

卽事【具見濂洛風雅】

偶書二絕

有源一本流無窮有物萬殊生不同自從太極兩儀後往古來今感應中

日月東西逓往還四時遷易不曽閒要知天地生成妙只在陰陽進退間

克齋銘

天命於人曰仁者心外物翳之神曜淵沈天理之防人欲之熾率理若登從欲如墜世有堅敵若名與利白刃敢蹈鐵石其壘號有力者坐以風靡我其克之賁育莫施其殆庶乎顏氏如愚千萬人敵勇匪曽養敬以爲帥智以立幟禮陣堂堂無奇無僞人蜮伏辜天君正位

四訓

毎讀論語竊見夫子所以誨人不倦而於深切者有五因輯約而爲四訓奉以自儆焉

不講是憂【理窒則憂】悅此時習【理洽則悅】自謂不厭猶恐其失十五始志逮矩不逾十室忠信好不我如我非生知敏以求之發憤忘食老至不知終夜不寐以思無益於我何有要在黙識易加數年無大過焉女何不爲可興者詩君子就道無求安飽篤信守善隨道隱見三年不易匪志於谷寡尢寡悔奚俟幹祿六蔽有言務不是力好仁好信終墮愚賊入孝出悌文乃有餘賊人之子惡置讀書不思則罔不重奚固愛人以道爲已乃古子以四教多識一貫謀道不憂約禮弗畔毋怠而寢莫省所誨毋悅而畫自安於退遷怒貳過不萌於防未聞好者有焉其誰博無成名曷從庶幾進而不止惟顏是希

右訓學

好無以尙安與利異其逺乎哉我欲斯至終食無違造次於是立人達人欲不狥己能好能惡占其爲矣一日用力未見不足加我加人誰能無欲巧言令色有之則鮮剛毅木訥近之則漸小人未有君子不憂勇則可必生其弗求茍志無惡觀過可知先難後獲能行是爲靜而樂山無加其身動而出門如見大賔已所不欲於人勿施其在邦家夫誰怨之恭敬而忠行此三者𨿽之夷狄不可棄也博施濟眾堯舜猶病吾則豈敢若是與聖子所罕言謂不可偏克巳之偏復禮之全視聴言動罔或有愆由人乎哉天下歸焉三月不違心存者天其庶矣乎亞聖大賢

右訓仁

巧則鮮仁知難宜訒恥於過行惟訥斯敏有徳必有就道必謹聖人示教曽無爾隱賜不受命億惟善辭野哉由也誨女知之信始觀今於予何誅捨欲爲辭求非吾徒詩書執禮先行後從性與天道樂在其中審於答問與防是偃考之徳行騫中雍然黙而識之予欲無言時行物生何哉者天斯道之得之寡矣回也如愚參乎曰惟

右訓言

爲禮不敬吾何以觀人而無信又烏可焉見賓承祭毎事必然車無防軏寸步莫前犬馬能養孝何以別兵食可去民無不立親諫不違謹有餘力國以是道敬事後食兼是二者言行無愧豈但州裏蠻陌行矣立參於前輿倚於衡隨所見焉則著則明爲仁大方循道坦履君子一之曰誠而已

右訓敬信

陳鞾字子華福州長樂人父孔碩北山先生朱子髙弟也北山嘗任婺戶曹鞾生於廨捨初郡有玉蟾大王廟在子城上時見白玉蟾形大小不常威靈甚厲鞾生時見玉蟾入其室實異气所感也性英果有威略年未三十出奇破淮東冦紹定中爲福建招捕使平汀邵劍三州盜屢開閫督兵終樞密使諡忠肅亦名臣也鞾嘗以徵殺所得婦人乳頭糟以食逺饋其親北山食之甘初不知也後更索之無以應詰其故遂以實告北山驚惋得心疾藥物不能療其友人問疾公語之故友曰子事朱先生幾何年矣乃不能自愈此疾耶公問之則曰誦程子四箴足矣於是日誦不輟月餘脫然復常鞾之殘忍蓋有自來臨終誦明月雙溪水淸風八詠樓句而逝此事𨿽近怪屢聞諸前輩蓋有所授云

孫道子後避賈似道名攺徳之字【闕】東陽人自號東白蓋縣之山名登【闕】

進士似道父涉客也博學善文章以涉故亦頗倨視似道仕止祕書監丞有文集若干捲讀大事記未見

諸曁接待院記

佛入中國千三百載其教日盛梵宮緇廬所在充斥諸曁越之支邑而寺額祠曹者六十四他可槪巳觀音院居縣【闕】七十里興創竟役僧妙端介予友胡君普來請記予聞釋氏之祖有爲石室者毎度人輙置籌其中積久不勝記若寺不勝記不幾乎室中之籌乎𨿽然不可不記也初胡氏子防能持素出家誦法華經如流水人稱之如昔言法華云慶元初謁鄞縣田主簿一徳自言生無益於世覬隨願力作利濟事兵廚水通浣溪犬牙三邑杭越往來者道焉而故無接待誠得地數弓當結廬治供以便去來田善之法華不愛膚體披攘經營以開禧初得度名法通聞郡僧慧云世盧氏之術乃禮其嗣道祺師迎之共職補治歷二十年稍具而法華寂臨終口緣事猶弗置紹定攺元慧云得請徙故院額道祺繼創門闥鐘樓略稱事矣妙端法華之弟子也翳所入夥滋欲治其故而大之防田縣丞宋卿首捐金他者亦至斧不絕聲又二十年始績於成自大殿經藏西方閣像設以及堂奧廡序庫帑浴湢深穏周備而又殖產爲永逺計噫何其能也周官羇旅有委積道路有館此王者之政也至漢猶設陌裏亭後世置不論顧異教得竊拾其遺意以私惠其徒而其人又多行足以動眾材足以辧事堅忍彊力必於成而後已則其教𨿽欲不盛得乎仁宗朝撫之可棲以醫立菜園院曽子固謂其用力之勤刻意之專故所爲無不如志深嘆世儒不能建必世百年之功則彼之盛由此之衰其所感發深矣嗟夫棲特十年耳未知慧云子孫孫子綿歷五十年之逺也以儒者之時計之則仁可洽禮樂可興柰何其不能然哉予之不可不記以是夫

顯慶寺林泉記

旌徳顯慶寺嵌大小陵嶺間面二髙峯而龍井之水橫貫以入於湖信吉瓖也寺後大石贔屭蓊然云逗粲然星離筋脈奇瘐如覩防源竅穴玲瓏如鑿混沌環行卒愕疑欲搏噬其勝絕尢在右腋方池湛湛舊有亭翼然主僧智印以其與薌林冷泉鼎峙更扁曰林泉蓋合二者而言之也講課餘閒拄頤眺望意造物之無盡藏必有如隋珠和璧之不露者集數客佩耰鋤決防沮洳剔決嵁巖澗谷逶防俄若異境蔽虧往復疑於無窮意甚樂之筧竹引泉激流過顙又數十舉武亭於巖上取無心出岫之義名以靜云稍東漫瓏坡陀龍鼻注水歕亂幽竇上防老木小徑斗折西向著亭取煙光凝而暮山紫之句名以凝紫羣岡擁防萬松幹霄而層巒疊巘無不合奇轉勢自獻於幾席之下矣靈苗異卉莫可名狀禽聲上下與鐘梵答大非人間世也一日印以書緘圖示予請記其勝予曰師主於教者也教主於學者也山之登峯造極非師之講貫乎泉之窮源究本非師之探索乎升髙而明敞望逺而通達非師之屏除障閡乎信如是則可遊乎物之表矣師曰然乃筆授刋之巖上

嵊縣平糴倉記

東陽何侯涖剡之數月立倉平糴逾兩年而就其民樂而歌舞之相與走邑西鄰境請某記其事某惟魏之平糴接乎春秋之末最得古意漢常平隋義倉不能外也國朝熈丰之大臣建置倉法吏不堪其嚴始茍偸以逃責扁閉廩廥逓相付受不敢訾省脫遇賑發往往多腐爲飛埃惠不下究玆平糴之所以不可不講歟剡居千巖萬壑中田少食難類多取給於舟泛溪流滲澁至或不時則負郭之氓盻盻然無所得食玆平糴之所以尢不可後歟侯下車之初民以饑告首捐公帑督市儈負販一時借以少紓久則無防於是平糴之議起焉撙節浮費得緡錢爲萬者三以時而糴時而出之視其糴之直無所取盈嵗增月益通至十萬緡乃視縣治之南爲堂三間扁曰存愛兩廡倍之卽以爲厫摽以春頒而秋斂之之號門墉有嚴他屋咸具費若干緡而民不知役亦可謂難也已侯又惟倉有耗有費取廢寺若豪民欺隠官田地充之以其羨置田或以濟窮乏之不能糴者出納之事盡委之鄕之寓公善士吏不得一搖手於中條疏密而防慮逺剡何幸歟道子嘗謂天下事無不可爲特患士大夫不以爲家之心爲國爾侯所節費用多例所入一切屏去詭重力難以就玆緒殆不啻如其家之爲先是學宮摧圯棟桴梁柱岌岌如坐漏舟中侯悉力整治然後堅好如新成日防弟子員聘請上庠名流迪以義理之學侯亦間至據案抗聲衍析大義士皆蘇醒起立嗟乎平糴以養民興學以養士養民政也養士則知教矣侯造朝有日由是以致其用其設施詎止如今所覩哉侯名夢祥字視履名父之子道子居同裏知之詳故備書之以塞剡民之望且以慰其去後之思云寶祐三年記

北山先生何基字子恭魯齋先生王栢字防之同金華人魯齋師北山者也二先生之學上接紫陽之以明道爲已任當宋之季北山屢召不起魯齋亦不肯仕之片言垂訓明正精密而標防諸書尢極開示之切北山所著少而有諸書發揮布已久魯齋所著甚多比年燼於火抄者僅存導江張須魯齋門人以其道顯於北方吾裏金履祥俱登何王之門又防粹推明其旨今亦行於時學者知尊二先生而淵源行實之祥或未之悉則亦未能深知也二先生之文皆闗義理非敢有所去取今據金公所編濓洛風雅中諸詩其文亦各采數篇不能悉錄而以行狀壙志誥詞祭文之屬附於後使世之士得以有考而此不復詳敍云

暮春感興春日閒居春晚郊行法淸寺水珠呈杜季髙寛兒輩

已上五詩俱載濓洛風雅玆不錄

系辭發揮序

圖書出而易之數顯卦爻畫而易之象明蓍策設而易之占立曰數曰象曰占是三者乃聖人作易之大用捨是則無以爲易一以貫之則畫前太極之妙又易道之根源也在易伏羲氏繼天立極不過因造化自然之數推卦畫自然之象攷蓍防自然之變作爲卜筮以告夫後世使人得以決疑成務而不迷於吉凶悔吝之途云爾至文王之系彖周公之系爻𨿽曰因事設教丁寧詳密然又不過卽卦象之所值依卜筮爲訓俾之觀變玩占趨吉避凶以爲處已應物之方而不失其是非之正而已云云【具見北山發揮此不詳錄】

魯齋箴潛夫井銘北山先生行狀楊侍郎文仲請贈諡二先生札子

特補迪功郎特添差婺州文學教授兼麗澤書院山長誥

依前迪功郎特授史館校勘誥

崇政殿說書降詔

特諡文定誥金履祥祭北山何先生文

魯齋王先生

三君子贊【爲金吉父書】愛日齋箴【爲族孫僕作】秋蘭辭和立齋踏月歌老菊次時所性韻題定武蘭亭副本漁舟晚笛風雲掩靄野渡山居【巳上四首題畫】八詠樓屈平張子房武侯像羊叔子與何無適宿山寺陶淵明元夕獨坐題愚齋梅軸蘭亭記新竹次韻【巳上俱濓洛風雅所載玆不具】呂太后像贊武后像贊

周子太極圖說衍義序六義字原序正始音序書附序魯經章句序魯齋記魯齋先生壙志【葉由庚作】

魯齋先生文集目後題【通齋作】祭魯齋先生文又率諸生祭文奉焚黃告魯齋文【俱仁山作】

葉由庚字成父防漕諱蓁之子以口喫不受世賞從毅齋徐文淸公遊稱其靜願無他好講學有【闕】與北山何先生魯齋王先生往來尢密故北山之卒也魯齋爲之狀其行魯齋之卒也成父爲之志其壙嘗謂先天圖太極生兩儀加倍而爲四八以至於六十四左自一陽而六陽右自一陰而六陰自然如此生生無窮皆天地本然之數河圗上止於四象以爲水火木金卽其中以爲土說到五行卽性各有其義不必將先天圗並參較也又曰古之人知行並進聞一善言見一善行未之能行惟恐有聞若一向爲言語文字纒蔽奪其精神必待知至而後行是終無可行之日也識者以爲名言

王偘字剛仲號立齋魯齋先生之從子初從劉防堂炎學卒業於北山何先生有詩集若干捲

夜對梅花示彥恭侄

羇旅不自怡坐閱芳嵗晚江湖有莫逆梅花還到眼平生相慰藉風期無近逺今夕共短檠與子興不淺

其二

羇旅閱世紛坐念百憂集共子時劇談滿懷冰雪激儀型𨿽有常梅花靜玉立何用對忘憂嵗寒端有益道士舒道紀晚唐人

赤松子廟

松老赤松原松間廟宛然人皆有兄弟誰共得神仙雙鶴衝天去羣羊化石眠至今丹井水香滿北山田

浩然觀

澄心坐淸境虛白生林端夜靜笑聲出月明松影寒綘霞封藥竈碧竇濺齋壇海樹幾回老先生棊未殘此赤松道士舒道紀晚唐人僧貫休集中屢有與舒道士詩又悼其下世云仙廟詩難繼注云師題赤松子廟兄弟神仙一聫人皆服之自今觀之終篇精絕古今題此者殆無以過也浩然觀在蘭谿郭東一里許唐所建元祠壇有丹井舊名靈瑞宋治平中攺今名此題蓋後人易之也語意亦佳二詩外他無然豈在多乎哉黃初平自號赤松子見神仙與神農時爲兩師服水玉能入火不燒張子房欲從之遊者各爲一人郡誌旣括神仙所載又引太平寰宇記赤松子遊金華山以火自焚太平廣記二人奕棋自稱赤松子安期生云云皆附防之說後人往往誤以爲一晉志東陽郡長山縣注有赤松子廟此詩題極爲明著也

僧保暹字希白金華人普惠院僧喜爲詩有處【闕】囊訣一卷景徳初直昭文館陳充所序九詩僧詩暹其一也

寄行肇上人

舊隱湖西寺靑山千萬峯來書度深雪歸夢斷防鐘開口與時僻論心似我慵流年共衰鬢昨夜又聞蛩

重登文兆師水閣

重來久憑防臨水景多閒髙樹下殘照寒潮平逺山夜吟常負宿秋病久思還早晚離城裏從玆定掩闗

寄白閣元貞

一從歸白閣更不入長安絕頂無人上西風徹夜寒懸崖乘雪度飛瀑過云看應念馳名者靑門得路難

秋居書懷

黙黙防林下獨知秋气濃半生猶是客昨夜更聞蛩吟苦仍成癖年衰自覺慵終期拂衣去江上有諸峯

敬鄕錄卷十四

