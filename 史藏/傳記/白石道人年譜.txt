

白石道人年譜

﹝近人﹞陳思撰

●目錄

敍

白石道人年譜

●敍

白石年譜一卷遼陽陳慈首先生著也曩予爲白石歌曲斠證嘗輯孴雜書欲補苴姜虯綠所編年譜旋聞之彊村老人乃得見先生此稿考證詳贍非承燾所能爲役研誦贊嘆之餘嘗疏疑義十數事似教於先生先生賜書寬獎謂曩屬稿於蘇州圍城中初擬依馮氏張氏玉溪譜例艸年譜江氏山中白雲例疏詞與詩並輯佚文錄絳帖評及詩說續書譜以復白石藂稿之舊自揣力不及此於是詩詞注後案語皆並入譜以爲編年之證因而枝蔓橫生又白石爲張平甫上客慶元開禧間兩黨之間皆有知交徵引各傳記非詳無以見白石之髙此亦繁冗之一因囑予爲其芟除語至懇摯可感予抵書報之並呈詩以堅覿面之約不謂書未達而得友人謝君玉庈告先生已以猝病下世矣函墨猶新持之嘆傷玉庈屬予序此編謂將刊之行世因遵先生教爲刪女﹖省三四處增注四五事歸之前人爲白石譜者姜虯綠止排比詩詞未嘗詳考生卒最簡略不足觀鄭叔問手校白石集謂曾與張子復合編年譜而其稿不可求或竟未屬筆先生此編貫穴羣書十百於虯綠若考張平甫蕭千巖張思順諸人行實定杭州捨毀在嘉泰四年客遊浙東在開禧之間皆前人所未發自來考白石遺事者必以此編爲首舉矣𨿽其間於白石洞仍從在武康之舊說未知虯綠曾舉數證定爲吳興之沈家白石洞澗泉集題姜堯章白石洞詩亦有經行苕溪水乃見白石淸之句可爲虯綠說之右證又夢窗詞中之姜石帚前人以當白石頗多論議予讀夢窗詞以爲夢窗贈石帚數詞明著在西湖作而考夢窗入杭年代以柳梢靑與龜翁登研意觀雪有懷癸卯歲段橋並馬之遊一題爲最早癸卯當淳佑三年時白石前卒十餘年矣又隨隱漫錄載姜石帚嘲林可山詩而又別出姜堯章姜白石詩數條似定二姜非一人爲較長此二事皆未函告先生者因坿疏於此小疵剩義固不足爲此編病也先生遺著聞尙有西王母通釋穆天子傳疏證山海經經籍互證表玄奘法師年譜浣花年譜予皆未見見者惟此及白石詞注辛稼軒年譜淸眞年譜四種匯編行世望玉庈及先生後人必能終先生之志承燾得坿以傳名有厚幸矣癸酉二月永嘉夏承燾敬志於杭州六和塔西之寫江樓

●白石道人年譜

遼陽陳思慈首撰

姜夔字堯章番陽布衣也自號爲白石生【謝采伯續書譜序】

西江志夔徳興人一統志饒州府南山在徳興縣東二十里又東十里爲篛坑丁山宋姜夔隱居讀書之所續書譜序好學無所不通直齋書錄解題楊誠齋賞其歲除舟行十絕以爲有裁云縫月之妙思敲金戛玉之奇聲詞源詞如野雲孤飛去畱無迹詞品詩家名流詞尢精妙不減淸眞其髙處有美成所不能及善吹簫多自制曲硯北雜誌趙子固目姜堯章爲書家申韓煙雲過眼錄姜白石有鷹揚周郊鳳儀虞廷印甚奇陳藏一曰白石道人姜堯章气貌若不勝衣而筆力足以扛百斛之鼎家無立錐而一飯未嘗無食客圖史翰墨之藏汗牛充棟襟期灑落如晉宋閒人意到語工不期於髙遠而自髙遠居苕溪上與白石洞天爲鄰潘徳久字曰白石道人夢窗詞三部樂賦姜石帚漁隱晚年又號石帚所著慶元會要大樂議一卷琴瑟考古圖一卷【俱見宋史樂志文有刪節】直齋書錄解題續書譜一卷【存】絳帖平二十卷【存六卷】白石道人集三卷白石詞五卷齊東野語禊帖偏旁考宋史藝文志白石叢槁十卷【佚】四庫全書總目提要白石詩集一卷【卽江湖集一卷本分體編定中興羣公吟槁戊集卷六白石詩一卷亦從江湖集一卷本錄出】詩說一卷白石道人歌曲四卷【陶南村鈔嘉泰壬戌錢刻六卷本陸鐘輝合爲四卷】別集一卷讀畫齋叢書白石道人集補遺一卷【知不足齋輯錄最善】

系出九眞唐諫議大夫同中書門下平章事公輔之裔八世祖泮任饒州教授卽家於鄱陽【嚴傑白石道人小傳】

新唐書姜公輔傳公輔愛州日南人第進士補校書郎以制策異等授右拾遺爲翰林學士敷奏詳亮徳宗器之涇師亂帝之奉天擢諫議大夫同中書門下平章事帝徙梁唐安公主道薨帝悼之詔厚其葬公輔諫曰宜從儉以濟軍興帝怒下遷左庶子久不遷陸贄爲相公輔數求官上不悅黜泉州別駕順宗立拜吉州刺史未就官卒憲宗時贈禮部尙書宰相世系表九眞姜氏本出天水神翊舒州刺史挺公輔相徳宗復比部郎中一統志泉州府唐姜公輔墓在南安縣西九日山麓唐書地理誌愛州九眞郡下縣六歷代地理誌韻編今釋愛唐州嶺南道今安南國交州府地臨桂況周頤香東漫筆乾隆寫本白石道人集靈鶼閣藏余曾迻鈔一本白石自敍後有洪武十年八世孫福四謹誌略云公詩一卷歌曲六卷早已板行暮年復加刪竄定爲五卷無雕本藏於家經兵火帖軸無隻字而是編獨存錄寫兩本一付兒子一詒猶子通世世寶之又萬曆二十一年十六世孫鰲謹書略云此靑坡徵君手書以遺侍禦哦客公者今又二百餘年楮𨿽螙落而字迹猶在因付匠整頓且命鯉弟以側理漿紙照本臨出用時莊誦焉又乾隆甲子二十世孫虯綠謹書略云公詩初本刻於嘉泰閒晚又塗攺刪汰錄爲定本藏於家五六百年世無知者爰搜取各家刊本彼此讎勘附以累朝詩語【語﹕話】掌故有入近代者並爲箋略獨篇什不敢擅爲增損閒有捃拾謹以附別之又有姜氏世系白石年譜足資考證九眞姜氏世系表略公輔【唐上元進士徳宗朝宰相謚【謚﹕謚】忠肅愛州籍家欽州】忠【左拾遺】誠【元貞【元貞﹕貞元】十六年進士少府太監】援【唐末荊州錄事】照【五季南平髙氏辟從事】靜【宋初肇慶府判】泮【饒州教授因家上饒】岵【承信郎】偁【光祿寺簿】頤【太常博士】俊民【紹興八年進士祕閣修撰】元鬯【太學錄】噩【紹興三十年進士知漢陽縣】夔【慶元五年以樂書準解自鐃【鐃﹕饒】州徒【徒﹕徙】湖州】瓊【太廟齋郎】姜虯綠字秋島有漫遊艸乾隆元年遊霍童二年遊武夷紀行詩附日記案虯綠爲白石二十世孫靈鶼閣藏寫本白石道人集卽虯綠所編定也祠堂本姜序以世表無考爲恨亦未見此寫本桂林倪鴻本姜文龍識云今年秋世戚史匯東先生起假來京於黃獲村先生處得公集手自抄錄詳加訂正歲杪以示文龍詩分上下卷歌曲分四卷又有集外詩別集歌曲及詩說續書譜各以類附蓋元人陶南村寫本相沿至今五百年來碩果也乾隆丙子季冬廿二日道光辛巳烏程管以金跋云嘉慶丙子冬十月旣望余於郡城觀風巷口購得古人像殘縑尺許題詞剝蝕僅存風情賦芳艸五字歸以硯北雜誌校之始知是白石道人也時嚴丈修能倪丈米樓嘆爲希世珍藏弆經年吾友姜君玉溪見而愛之云道人乃其二十三世祖此像世藏弁山之寥天一碧樓乾隆辛卯樓遭郁攸之災遂遺失人閒今幸落余手因再三乞贈餘思道人一代詞宗超前軼後像垂六百年而面目無損謂非天之呵護有不爽耶輒允其請而割愛歸之頃玉溪屬仁和許君玉年臨摹一本壽諸樂石將供奉於孤山林處士祠白石之先世後裔可考見者略具於此世系表出於後裔之手似尢可據惟嚴傑白石小傳云八世祖泮世系表泮爲白石七世祖相差一世傳云泮饒州教授卽家鄱陽表云泮家上饒案鄱陽屬饒州上饒屬信州同治上饒縣誌選舉進士紹興八年戊午黃公度榜徐作則姜俊民表云泮家上饒其以此歟俟求九眞姜氏家譜再詳考之徳興縣誌乾道五年己丑鄭僑榜姜廓上饒縣誌淳熙十四年丁未王容榜姜嚴徳興上饒疆埸【埸﹕場】相接廓巖當白石之族也白石道人詩詞年譜起孝宗隆興元年癸未訖寧宗嘉泰三年癸亥僅依詩詞編年惜未詳考此五卷寫本據福四志云爲白石暮年寫定家藏未刻然以年譜証之爲從乾隆癸亥江都陸氏詩詞合刻本所出無疑況氏定爲虯綠所編是也福四與鰲題識疑是虯綠依托【承燾案姜虯綠鈔本白石集稿是僞托非出白石手定以淒涼犯序句讀及鬲溪海令杏花天影有旁譜諸詞之分卷証之可見予有詳考】

父噩紹興庚午擢進士第以新諭丞知漢陽縣【小傳】饒州府誌選舉志紹興三十年庚辰梁克家榜徳興姜噩新諭丞嚴傑白石道人小傳作庚午誤同治徳興縣誌與府誌同注云三十二年始賜出身年譜孝宗隆興元年癸未二年甲申公父肅父公宰漢陽時公尙幼隨任在沔注肅父公諱噩紹興庚辰進士按噩三十二年始賜出身爲新諭丞當在孝宗乾道初譜云隆興癸未甲申宰漢陽似未核

髙宗紹興二十八年戊寅九月白石生

宋張輯宗瑞所著白石小傳久佚白石生年集中可據而考定者惟探春慢序曰予自孩幼從先人宦於古沔按曲禮人生十年曰幼學疏曰幼者自始生至十九時故檀弓云幼名者三月爲名稱幼冠禮云棄爾幼志是十九以前爲幼喪服傳云子幼鄭康成云十五以下今云十年曰幼學是十歲而就業也序曰孩幼斷非十九以前必十五以下當依十年曰幼之訓以定從宦古沔之年又曰中去復來幾二十年曰幾者十九已滿二十未足之辭加以十年則爲二十九年此闋系淳熙十三年丙午冬作自淳熙丙午上推至紹興二十八年戊寅正二十九年白石之生當屬本年又案白石自述稱張平甫曰兄平甫爲功甫之弟功甫生於紹興癸酉三月二日平甫生於某年𨿽不可考然以功甫生年準之其爲癸酉以後無疑鷓鴣天序乙卯三月十四日平甫初度明年平甫初度欲治舟往歌以壽之丙辰三月殆平甫四十初度則平甫生於紹興丁丑長白石一年此亦一佳證也又集中壽朴翁詩云與師同月不同年歸墨歸儒各自緣想得山中無壽酒但攜茶到菊花前則生月爲九月云

西江志云紹興閒秦檜當國隱居篛坑之丁山參政張燾累薦不起髙宗賜宸翰建禦書閣貯之以隱逸終案宋史宰輔表紹興元年八月秦檜自參知政事授通奉大夫守右僕射同平章事兼知樞密院事二年八月罷紹興八年三月秦檜自樞密使左宣奉大夫守右僕射同平章事兼樞密使二十五年十月秦檜自太師左僕射進封建康郡王致仕白石如於秦檜當國時累薦不起其生至晚亦必在崇寧大觀閒則陳直齋書錄解題云千巖識之於年少客遊以其兄之子妻之之說已不可通況白石卒於紹定辛卯年七十四世閒安得如【如﹕有】此長年人哉又案張燾傳紹興八年權吏部尙書力詆拜詔之議秦檜患之亦自知得罪托疾在告十月以寶文閣學士知成都府兼本路安撫使十年三月至成都在蜀四年乞祠自蜀歸臥家凡十有三年二十五年檜死除知建康府孝宗受禪除同知樞密院隆興元年遷參知政事以老病不拜後二年卒張燾參政在隆興初檜當國時非在蜀卽臥家烏得有薦士事況檜死後三年白石方生燾縱或薦士烏能薦未生之士西江志存此傳聞饒州府誌徳興縣誌一統志仍襲其說嚴傑據而爲傳甚矣考訂之難也

紹興二十九年己卯

二歲

紹興三十年庚辰

三歲

紹興三十一年辛巳

四歲

紹興三十二年壬午

五歲

孝宗隆興元年癸未

六歲

隆興二年甲申

七歲

乾道元年乙酉

八歲

乾道二年丙戌

九歲

乾道三年丁亥

十歲

隨父官於古沔【本集】

宋史地理誌漢陽軍同下州縣二漢陽緊漢川下敍曰古沔者漢陽縣唐爲沔州治也

乾道四年戊子

十一歲

女須出嫁約在是年

【本集】

浣溪紗敍予女須家沔之山陽左白湖右云夢春水方生浸數千里冬寒沙露衰艸入云丙午之秋予與安甥或蕩舟采菱或舉火罝兔或觀魚簺下山行野吟自適其適案丙午系淳熙十三年是年安甥山野追隨蕩舟舉火其己將弱冠可知以安甥之年齡測之女須之嫁當在本年或後一年一統志漢陽府九眞山在漢陽縣西南輿地紀勝縣有五藏山在縣西南唐咸通八年攺名仙潛山俗呼爲九眞山相傳有九仙女煉丹於此府誌山在縣西南九十里髙數百丈九峯相向因名九眞下有九泉皆淸澈可玩太白湖在漢陽西南接沔陽州東北界水經注沌水南通太白湖輿地紀勝在漢陽縣西南一百二十里府誌太白湖一名九眞湖周二百餘里潛水自西北來注之西湖李老沙湖泗港諸水匯焉沱水自南來注之直步陽明黃蓬諸水匯焉而東南泄於沌水出江春夏水漲與新灘馬影蒲潭等湖合而爲一冬涸始分雲杜故城在沔陽州西北漢置縣屬江夏郡後漢及晉因之宋齊屬竟陵郡梁以後省水經注沔水又東南過江夏雲杜縣東夏水從西來注之卽堵口也爲中夏水縣故云﹖﹖亭左傳若敖娶於云﹖﹖是也禹貢所謂云土夢作又故縣取名焉縣有云夢城城在東北漢陽縣誌僑寓姜夔字堯章鄱陽人姊家居九眞山下夔嘗省之愛郎官大別山水因寓焉白石集載漢陽詩甚多詞敍曰女須家沔之山陽者九眞山之陽也所以春日書懷二九眞何蒼蒼乃在淸漢尾衡茅依艸木念遠獨伯姊昔遊雲天寒白馬渡【自注漢川縣界】落日山陽村又云明發見老姊鬥酒爲招魂世系表注云按姜氏望天水後分上邽九眞兩系公系本九眞故春日書懷有九眞何蒼蒼乃在淸漢尾語表注以九眞山爲九眞郡蓋未詳考地誌耳

乾道五年己丑

十二歲

乾道六年庚寅

十三歲

丁父憂奉喪歸葬讀書於篛坑丁山【參本集一統志】

肅父卒年無文可徵以昔遊詩敍蚤歲孤貧自述早孤不振証之肅父卒於漢陽縣任當在此一二年中淳熙甲午應秋試服早除也又案春日書懷云春云驛路暗遊子渺歸程永懷故山下風雨悲柏庭故山卽篛坑丁山也探春慢敍雲從先人官於古沔女須因嫁焉中去復來幾二十年中去云者奉喪歸葬讀書故山復來云者甲午以後復來漢陽後𨿽客古沔甚久而北遊江淮南遊湘浦時去時來不遑寧處故奉別沔鄂親友云滔滔沔鄂畱有靦三宿桑探春慢系丙午冬作本年庚寅至丙午計十七年云幾二十年者謂自從官至沔之年也

乾道七年辛卯

十四歲

乾道八年壬辰

十五歲

乾道九年癸巳

十六歲

是年學書【王獻之保母志跋】

嘉泰癸亥跋晉王獻之保母志云予學書三十年晚得筆法於單丙文世無知者諦觀此刻若合一契案嘉泰三年癸亥上推至乾道九年癸巳計三十一年學書之始當屬本年

淳熙元年甲午

十七歲

是年秋應州試報罷西遊古沔省姊【自述】

案自述云平甫念某困躓場屋以甲午至丙午十三年閒行蹤考之必甲午丁酉庚子癸卯四應州試不得意慶元己未又免解不第所以平甫念其困躓又案陪張平甫遊禹廟詩一聲何處提壺鳥猛省紅塵二十年此詩系癸卯春遊越中之作自紹熙癸卯上推至淳熙甲午正二十年故知是年爲出山之始

淳熙二年乙未

十八歲

畱古沔與鄭仁舉辛泌楊大昌姚剛中爲石友【本集】

案春日書懷雲家巷有石友合並不待呼又云老鄭譚絕妙辛楊句敷腴平生子姚子貌古心甚儒又永遇樂次韻辛克淸云我與先生夙期已久人閒無此又云東岡記得同來胥宇歲月幾何難計鄭辛楊姚皆沔人也據此足徵白石復來古沔卽與訂交又以奉別沔鄂親友詩詩人辛國士別墅滄浪曲等句與同來胥宇句互證克淸沔人云同來者自九眞山之陽同來也辛似女須之族鄭楊單蔡則友也所以奉別曰親曰友

淳熙三年丙申

十九歲

是年客古沔冬下大江日日風雪畱鰲背州【州﹕洲】十日雪霽下揚子至日過維揚北歷楚州西遊濠梁【本集】

昔遊詩揚舲下大江雪霽下揚子蒙梁四無山三首皆記此行韓仲止書昔遊詩後江淮歷歷轉湘浦裘馬意气雄邊風與掦州慢敍淳熙丙申至日過維揚互證不但可徵白石遊蹤先江淮而後湘浦且足證自揚州經楚州而後至濠梁也雪中六解塞艸一首卽述此行濠梁逢雪

歌曲掦【掦﹕揚】州慢

淳熙四年丁酉

二十歲

是年自淮西歸鄱陽應試內翰梁公愛其詩似唐人謂長短句妙天下冬遊古沔【本集自述】

昔遊詩旣離湖口縣一首卽述此行舟自東來至湖口折而南行所以程程遠見廬山如自沔東來則未至九江已早見廬山矣

自述首云內翰梁公於某爲鄕曲愛其詩似唐人謂長短句妙天下梁內翰名字仕履𨿽不可考而受知則當爲最早以遊蹤考之當在本年歸鄱陽應秋試時千巖謂揚州慢有黍離之悲梁公謂長短句妙天下亦必此闋

淳熙六年己亥

二十二歲

是年仍客武陵秋還古沔省姊山陽聞白湖有龍見乘舟往觀無所見而還【本集】

昔遊詩靑艸長沙境一首卽述此行

淳熙七年庚子

二十三歲

東歸鄱陽應試冬遊長沙渡洞庭遇風萬死一生【本集】

據昔遊詩九山如馬首一首與潭州紅梅虞美人艸詩詞互證知南遊長沙爲本年冬閒事

淳熙八年辛丑

二十四歲

客長沙從蕭千巖學詩時辛稼軒知潭州兼湖南安撫深服其長短句是年初習蘭亭帖【詩集詞敍自述蘭亭跋鶴林玉露】

文獻通考經籍考千巖擇稿七卷外編三卷續編四卷陳氏曰知峽州三山蕭徳藻東夫撰嘗宰烏程後遂家焉雍正浙江通誌寓賢蕭徳藻福建通誌字東夫閩淸人紹興進士嘗令烏程後遂家焉所居屏山千巖競秀自號千巖老人光緒烏程縣誌悅其山水畱家焉職官兪端禮乾道四年任曾士倬禺山人蕭徳藻乾道中任宋詩紀事蕭徳藻紹興二十一年進士按千巖之詩與尢楊範陸齊名惜宋史無傳擇稿久佚志乘所傳又極簡略今可據而考正其仕履籍貫者惟宜興周孝侯祠重修英烈廟記曰踰二年徳藻故人丹邱陳時中爲常州徳藻過焉因道徳遠事時中曰徳遠若有待也吾嘗多侯子遂書此吾爲子碑之後題曰淳熙三年九月十日長樂蕭徳藻記淩儀趙伯泮書趙與旹賓退錄蕭東夫呂公洞詩云復此經過三十年惟應巖石故依然城南老樹朽爲土檐外稚松靑拂天枕上功名初擾擾指端變化又玄玄刀圭乞與起衰病稽首秋空一劍仙方回瀛奎律髓蕭東夫登嶽陽樓不作蒼茫去眞成浪蕩遊三年夜郎客一舵洞庭秋得句鷺飛外看山天盡頭猶嫌未奇絕更上嶽陽樓此千巖之籍貫行蹤於散佚之詩文中可考見者也楊萬里誠齋集千巖摘稿敍云吾友蕭東夫余初識之於零陵一語意合卽襆被往其館與之對牀時天暑東夫詰朝欲蚤行五鼓東夫先起吹燈明滅搔首若有營者余亦起視之蓋東夫作詩一章以贈予別也余卽和以答東夫喜曰定交如定昏吾與子各藏去一紙自是別後各不相聞者十有六年淳熙丁酉余出守毗陵東夫去丞龍川相遇於上饒之西郊一揖而別後三年餘移廣東東夫官滿歸訪余於南溪之敝廬自是吾二人者不再見至今頃廣西提點刑獄嘗闕員亟丞相王公問余孰可余以東夫對丞相驚曰東夫病矣嘗使守峽州不能行蓋東夫旣不達又貧又疾又喪其妻若子今惟一子與諸孫在耳又余至金陵之一月呼中男次公而告之曰東夫可念亟遣騎以書候之東夫答余書其辭充焉自得其意怡然自樂寄詩一編曰千巖摘稿屬余序之後題紹熙辛亥九月七日淳熙乙巳薦士錄蕭徳藻文學甚古气節甚髙其志常欲有爲其進未嘗苟合老而不遇士者屈之今爲湖北參議官江湖集壬午和蕭判官東夫韻寄之湘江曉月照離裾目送車塵至欲晡歸路新詩合千首幾時乘興更三吾眼邊俗物只添睡別後故人何似臞尙策爬沙追歷塊未甘直作水中鳧趙蕃淳熙稿贈蕭參議徳藻二首諸侯賓客湖南盛東海蕭生漢帝知前後相望眞一揆流傳況復有新詩鄕來識面嗟無地今日登門可自遲未信千巖趣歸去近傳新把峽州麾平生苕霅幾扁舟意在斯人豈漫遊聞道千巖有髙隱甚思一見苦無由𨿽云藥石稍親近未害煙雲僅攬收況是交承我伯父援玆論契許前不章泉稿邂逅徐應卿於都下要之同歸不可索詩因作鉛山假尉懷初識祖印依僧憶屢過看鏡余今嘆斑白束書君亦尙奔波肯因艇子俱歸否捫此空囊柰若何好並千巖學詩去侯門彈鋏謾悲歌原注千巖蕭徳藻東夫參議湖州所居蕭與應卿尊公爲武岡軍判官交代白石道人歌曲卷六湘月敍曰丙午七月旣望聲伯約予與趙景魯景望蕭和父裕父時父恭父大舟浮湘徐忠獻吳興掌故姜夔少從父官古沔千巖老人在沔與夔相得遂攜過苕霅以兄之女妻之此楊趙諸人著述及本集中可考見千巖之仕履遊蹤者大略如此據爲事略以補史闕以糾志誤以定白石從千巖學詩之年蕭徳藻字東夫因居屏山下自號千巖福州長樂縣人【一統志屏山在長樂縣東南四十里從重修英烈廟記作長樂浙江通誌作閩淸縣人誤】紹興二十一年進士【紹興壬午己爲判官烏程志作三十一年進士誤】紹興末爲武岡軍判官三十二年秋與楊誠齋以詩定交於零陵榦道末令烏程淳熙三年九月過常州撰重修英烈廟記四年丞龍川七年官滿歸訪楊誠齋於南溪尋客遊長沙九年遊夜郎十一年下巴陵赴荊州爲湖北參議官十二年權復州十三年冬攜白石東歸寓居武康十四年春命知峽州以病不能行慶元元年時甫監池陽酒稅迎侍以行子四和父裕父時父恭父【案蕭夫人及和父裕父恭父之卒皆在淳熙丙午丁未之間】四庫全書總目提要白石詩集一卷附詩說一卷宋姜夔撰羅大經鶴林玉露稱夔學詩於蕭■﹝奭斗﹞案鶴林玉露原作學詩於蕭千巖又案元史蕭■﹝奭斗﹞字惟斗其先北海人父仕秦中遂爲奉元人侯均謂元有天下百年惟蕭惟斗爲識字人大徳十一年拜太子右諭徳俄除集賢學士國子祭酒卒年七十八提要攺蕭千巖爲■﹝奭斗﹞未知何據【承燾案蕭千巖遺事及佚詩淸人有不爲齋隨筆考之甚詳四庫提要以蕭■﹝奭斗﹞當千巖大誤】

宋史辛棄疾傳出爲湖北轉運副使攺湖南尋知潭州兼湖南安撫飛虎軍成嘉右文殿修撰差知隆興府兼江西安撫按稼軒詞摸魚兒敍淳熙己亥自湖北漕移湖南續資治通鑑淳熙六年己亥八月先是湖南漕臣辛棄疾奏官吏貪求民去爲盜乞先申飭續具奏案帝手詔付棄疾曰令已除卿帥湖南宜體此意行其所知無憚豪彊之吏當具以聞朕言不再誅賞而已宋史孝宗紀淳熙七年八月丁酉置湖南飛虎軍十年五月甲寅以潭州飛虎軍隸江陵都統司南宋文範洪邁稼軒記結云侯名棄疾今以右文殿修撰再安撫江南西路稼軒集淳熙十年有送別湖南部曲詩禦賜閣額詩定風波施樞密聖與席上詞十一年有滿江紅席間和洪景盧舍人兼司馬漢章大監滿庭芳和洪丞相景伯韻水龍吟甲辰歲燾韓南澗尙書詞則帥湖南系淳熙六年八月八年嘉右文殿修撰再任十年秋冬間拜知隆興之命

自敍曰復州蕭公世所謂千巖先生者也以爲四十年作詩始得此友又曰稼軒辛公深服其長短句【自敍見周密齊東野語卷十二】從千巖學詩受知於稼軒當皆爲本年事全芳備祖蕭東夫詠虞美人艸云魯公死後一壞荒誰與竿頭薦一觴妾願得生墳土上日翻舞袖向君王稼軒詞浪淘沙賦虞美人艸云不肯過江東玉帳匆匆只今艸木憶英雄唱著虞兮當日曲便舞春風兒女此情同往事朦朧湘娥竹上淚痕濃舜蓋重瞳堪痛恨羽又重瞳與集中虞美人艸一首體裁𨿽異意味相同爲分詠無疑蓋稼軒千巖傳正法眼藏白石善參活法也千巖謂掦【掦﹕揚】州慢有黍離之悲稼軒深服其長短句當亦此詞何以知之試觀稼軒之永遇樂京口北固亭懷古水調歌頭舟次揚州鷓鴣天壯歲旌旗三首卽其證也

嘉泰癸亥定武蘭亭跋云二十餘年習蘭亭皆無入處今夕燈下觀之頗有所悟案白石藏蘭亭帖凡二本一定武五字不損本一蕭千巖藏山谷跋本是年在瀟湘之上從千巖學詩之餘必又習蘭亭筆法千巖後遂以藏本持贈師資有承所以嘉泰壬戌題此本後雲山谷孫子邁欲乞去不忍與也白石習蘭亭當自本年始嘉泰壬戌上推至本年辛丑正二十二年故云二十餘年習蘭亭斯時書法必巳精勁絕倫故與和甫時甫分題畫卷得剡溪圖以和甫卒年與白石遊蹤互證分題畫卷當亦本年事

詩虞美人艸與和甫時甫分題畫卷夔得剡溪圖

淳熙九年壬寅

二十五歲

畱長沙春與千巖同賦紅梅尋送千嚴西遊夜郎秋又送胡徳華冬還古沔省姊將入沌口大風浪起經白馬渡又逢野燒【本集】

全芳備祖蕭東夫古梅二首湘妃危立瘦蛟脊海月冷掛珊瑚枝醜怪驚人能嫵媚斷魂只有曉寒知百千年蘚著枯樹三兩點花供老枝絕壁笛聲那得到只愁斜日凍蜂知本集小重山令賦潭州紅梅用支韻枝知二字俱押湘臯斷醜綠筠枝等字與千巖湘妃斷魂蘚著枯樹等字相應反復玩索與詠虞美人艸同一法門白石辛亥除夕自石湖歸苕溪云少小知名翰墨場十年心事只淒涼舊時曾作梅花賦研墨於今亦自香梅花賦卽謂此闋賦潭州紅梅壬寅至辛亥正十年八歸送胡徳華云送客重尋西去路蓋春送千巖西遊夜郎秋又送胡徳華西去故云云昔遊詩九山如馬首蕭蕭湘陰縣我乘五板船天寒白馬渡四首皆述此行庚子自沔遊湘洞庭遇風幾遭水厄本年歸古沔又遇沌口風浪白馬渡野燒故云此行值三厄也陸遊入蜀記云凡行沌中七日自是泛江入石首界夜觀隔江燒蘆場煙焰亙天如火城光照舟中皆赤野燒之險視江湖風浪有過之無不及也

歌曲小重山令【賦潭州紅梅】

八歸【湘中送胡徳華】

淳熙十年癸卯

二十六歲

是年畱古沔秋歸鄱陽應試冬還古沔【本集】

白石自甲午至癸卯四應州試四被黜落困躓場屋甚矣憶王孫番陽彭氏小樓一闋零落江南句卽別沔鄂親友持缽了白石賤事丸蛣蜣也吟鸞夜夜句卽送陳敬甫才髙自古人所忌論髙不售反驚世也此【脫闋字】爲本年試後失意之作無疑琵琶洲一首當亦是年作或丁酉庚子二年還鄕應試時作蓋丁未後寓苕上𨿽嘉定寶慶閒屢遊金陵然未曾西歸鄱陽

詩琵琶洲【見輿地紀勝】歌曲憶王孫【番陽彭氏小樓】

淳熙十一年甲辰

二十七歲

是年畱古沔輿楊正之鄭次臯辛克淸單炳文蔡武伯姚剛中極意吟賞秋別沔鄂親友南遊長沙待蕭千巖於巴陵【本集】

漢陽縣誌楊大昌辛泌列文學鄭仁舉列隱逸依奉別沔鄂親友詩爲說非有別據韓淲澗泉日記蔡迨字肩吾許昌人蔡文忠齊之孫流落川蜀先公典銓日以文卷來訪先公奇之旣薦之又作鼎說以送之議論【論﹕論】從容有故家典則爲桂陽令以歿其子武伯亦俊爽好文今漂流荊湘閒周密齊東野語單煒丙文者沅陵人博學能文得二王筆法字畫遒勁合古法度於考訂法書尢精武學得官仕至路分著聲江湖閒名士大夫多與之交自號定齋居士堯章投分最稔亦碩士也【張世南遊宦紀聞沅芷黎溪硯紫者類端石而無眼有金束腰眉子紋閒有潤者其初甚發墨久而復滑或磨以細石乃仍如新有色綠而花紋如水波者有色黑而金星者有生自然銅於石中琢以爲北斗三臺之類者有生白緣當中而爲琴樣者其類不一慶元間單路分煒字丙文始創爲硯以遺故舊今遂盛行終在端歙之下單𨿽西班爲中原故家居黔陽好古博雅所蓄奇玩甚富仍精於辦【辦﹕辧】別平生俸入盡費於此學小王書筆法尢妙始習補之梅而自成一家吾鄕姜堯章學書於單姜帖今亦少有】

又案待千巖若人金石心試命洞庭浪傳聞下巴陵瀝酒喜無恙句證以千巖登嶽陽樓三年夜郎客一舵洞庭秋句知千巖於壬寅春自長沙遊夜郎本年下巴陵西之荊州爲湖北參議壬寅至甲辰正三年

詩以長歌意無極好爲老夫聽爲韻奉別沔鄂親友待千巖

歌曲淸波引

淳熙十二年乙巳

二十八歲

是年畱長沙蕭千巖權知復州

自述書內以地稱者四人曰復州蕭公江陵楊公南州張公金陵吳公案四庫全書總目提要客亭類稿十五卷宋楊冠卿撰冠卿字夢錫江陵人爲季洪之子生於紹興八年己未其與傳漕詩有鄕書憶昔獻賢能姓氏曾叨天府登句則嘗舉進士其上執政啟云奉命領州奪符而歸又有祭廣東主管衙土地文則嘗出知廣州以事罷職而姜夔贈冠卿詩有長安城中擇幽棲靜退不願時人知句則解官以後又嘗僑寓臨安者也冠卿才華淸雋四大尢流麗渾雅江陵楊公卽冠卿白石題客亭吟稿有正論不作世道微通都大邑多狐貍之句以時事考之冠卿僑寓臨安當在慶元中也同治江上兩縣誌科舉淳熙八年吳柔勝溧水籍江寧人通判建康府祕閣修撰贈太師謚正肅通誌作宣城人據袁志補嘉泰七年吳淵上元人柔勝子十年吳潛上元人柔勝次子狀元宋史俱有傳金陵吳公卽柔勝也履齋又與白石善白石卒履齋助殯兩世交情益爲可據楊吳二公曰江陵曰金陵皆稱以地也張公不可考蕭公千巖福州長樂人曰復州者知復州故也案南宋復州屬荊湖北路十州之一本年由湖北參議知復州明年攜白石過苕霅所以吳興掌故云千巖老人在沔與夔相得遂攜過苕霅復州梁置沔陽郡北周置復州隋開皇初郡廢移州治竟陵仁壽三年仍爲復州治大業初攺州曰沔州尋又攺州曰沔陽郡唐武徳五年攺郡曰復州復州古曰沔陽郡又曰沔州曰千巖在沔者此之謂也文獻通考千巖擇稿引陳氏曰知峽州者以後命也白石仍曰復州者峽州命未能赴也

淳熙十三年丙午

二十九歲

是年客長沙別駕之觀政堂人日登定王臺亂湘流入麓山立夏遊衡山登祝融得其祠神之曲曰黃帝鹽蘇合香又於樂工故書中得商調霓裳曲十八闋又若士贈詩說一卷七月旣望典長沙檝棹長溪楊聲伯約與趙景魯景望蕭和父裕父時父恭父大舟浮湘秋還古沔與安甥山行野吟冬武昌安遠樓成與劉去非諸友落之歲晚別鄭次臯辛克淸姚剛中諸友應千巖老人過苕霅之約乘濤載雪而下【本集】

昔遊詩昔遊衡山下昔遊衡山上衡山爲眞宮三首皆記衡山之遊詩說敍云若士慶曆閒生案黃﹖﹖田子耕山谷年譜云慶曆五年乙酉先生是歲癸未月丙寅日壬辰時生於分寧縣修水故居故若士云慶曆閒生白石詩學山谷得法於千巖詩說一卷謂爲若士所授淵源有自謂得於南嶽尊之極矣

劉過攺之龍洲詞唐多令安遠樓小集侑觴歌板之姬黃其姓者乞詞於龍洲道人爲賦此唐多令同柳阜之劉去非石民瞻周嘉仲陳孟容時八月五日也蓋劉去非亦有聲於江湖者

詩過湘陰寄千巖女郎山

歌曲一蕚紅霓裳中序第一湘月浣溪紗【著酒行行】翠樓吟探春慢

文詩說敍

淳熙十四年丁未

三十歲

元日至金陵江上感夢二日風日淸淑小舟掛席抵苕溪約在元夕前後千巖時有峽州之命病不能行三月遊行都千巖說項袖詩謁楊誠齋以爲文無所不工甚似陸天隨於是爲忘年友以詩送往見範石湖逢張功甫新第成爲喜遷鶯慢落之初識孫從之潘徳久聞蕭總管說契丹風土夏秋閒數往來於吳興紅香中自度惜紅衣曲夜泛西湖賦念奴嬌尋謁石湖以爲翰墨人品皆晉宋之雅士有姑蘇懷古詩冬過吳松歸苕溪【本集自述楊萬里城齋集範成大石湖集張鎡南湖集】

春日書懷云畱落不自恨惟嗟故人疏一月三見夢夢中相與娛江上感夢沔鄂諸故人也

楊誠齋朝天集丁未三月二十六日殿試進士待罪集英殿門送姜夔堯章謁石湖張功甫請祠甚力得之簡以長句案誠齋一官一集編次謹嚴送謁石湖詩次於三月二十六日後簡功甫前當爲四月初作詩云吾友彜陵蕭太守逢人說項不離口可徵千嚴峽州之命【文獻通考峽州春秋戰國時並楚地秦將白起攻楚燒夷陵卽其地也領縣四治夷陵夷陵長楊宜都遠安】在正二月閒白石謁誠齋則三月初云

張鎡南湖集桂隱百課序淳熙丁未秋餘捨所居爲梵剎爰命桂隱堂館橋池諸名各賦小詩總八十餘首逮慶元庚申歷十有四年之久匠生於心指隨景變移徙更葺規橅始全因刪易增補得詩凡數百綱舉而言之東寺爲報上嚴先之地西宅爲安身攜幼之所南湖則管領風月北園則娛燕賓親亦庵晨居植福以資淨業也約齋晝處觀書以助老學也至於暢懷林泉登賞吟嘯則又有眾妙峯山包羅幽曠介於前六者之閒奉祠雲臺題陳希夷畫像結云無邊花月自依春來伴南湖詩酒舫集中喜遷鶯慢云玉珂朱組又占了道人林下眞趣謂功甫新第落成正乞祠甚力將得之日時爲春夏之交故又有雙燕之句種松千樹謂北園之蒼寒堂涉趣門也覓句堂深謂西宅之振藻眾妙峯山之詩禪堂景白軒也寫經寮也柳橋花館謂西宅之柳塘花院也玲瓏深處謂瀛巒勝處也列仙更教誰做一院雙成儔侶則又括南湖之夢遊仙小姬病起幡然有入道之志二闋而言也又案功甫師事誠齋見誠齋集與張功父寺丞書白石識功甫因誠齋也

宋史孫逢吉字從之吉州龍泉人隆興元年進士授郴州司戶就常徳教授知萍鄕縣以治最聞除諸軍審計司國子博士遷司農丞紹熙元年遷祕書郎二年拜右正言在諫垣七十日章二十上攺國子司業求去爲湖南提刑以祕書監召兼吏部侍郎會彭龜年論韓侂冑專僭出補郡逢吉入疏曰道徳崇重陛下所敬禮者無若朱熹志簡端亮陛下所委信者無若彭龜年熹以論侂冑去龜年復以論侂冑絀臣恐賢者皆無固志陛下所用皆庸鄙憸薄之徒何以立國侂冑見而惡之出知太平州丐祠起知贛州已屬疾卒謚獻簡誠齋乙巳薦士錄孫逢吉學邃文工吏用明敏沈介徳和黃鈞仲秉以國士待之木榜登朝前知袁州萍鄕縣案誠齋引白石爲忘年交從之時官國子博士夙爲誠齋推重折節與白石交爲是年無疑

宋詩紀事潘檉字徳久永嘉人舉進士不第用父賞授右職爲合門舍人福建兵鈐直齋書錄解題轉庵集一卷【葉水心序徳久十五六詩律己就永嘉言詩者皆本徳久讀書評文得古深意】陸遊劍南詩稿己酉有潘徳久使薊門詩韓漉澗泉集有潘舍人護客詩葉適水心集有潘徳久詩悼路鈔舍人潘徳久公詩以號白石一詩証之白石與徳久初會當在本年宋史張子蓋字徳髙三十二年春金人攻海州急以子蓋爲鎭江府都統往援之孝宗卽位召對賜鞍馬鎧甲束帶且令招集勇敢相時而動子蓋受命還招金大將蕭鷓巴耶律造哩將其眾來降貴耳集蕭鷓巴嘗侍孝宗擊球每許其除步帥久不降旨鷓巴醉語云官家會亂說不除步帥怒送福州居住徳壽問及鷓巴孝廟奏知徳壽云北人性直可喚取歸後遇徳壽發引鷓巴號哭欲絕蕭總管卽鷓巴也所說契丹風土皆春夏間事蕭鷓巴與循府淵源非淺白石聞其說其功甫新第落成時歟石湖集丁未午窗遣興家人謀過石湖三月十六日石湖書事重九日行營壽藏之地是年秋冬間石湖在石湖白石謁於石湖之上金閶爲所必經所以姑蘇懷古有行人悵望之句

詩春日書懷次韻誠齋送僕往見石湖長句姑蘇懷古【空一格】契丹歌

【本行應低二格】歌曲踏莎行杏花天影喜遷鶯慢惜紅衣點絳唇【丁未冬過吳松】

淳熙十五年戊申

三十一歲

居武康苕溪上與白石洞天爲鄰潘徳久以詩字曰白石蕭夫人來歸【本集吳興掌故樂府紀聞】

同治湖州府誌武康縣計籌山在縣東南三十五里髙七十三丈周五里三十步白石崖在縣東南計籌山臼【臼﹕白】石洞天在計籌山宋姜夔以此自號風渚湖在縣東十七里一名英渚以防風所居故名風渚又以在封禺兩山閒名封渚在東南隅名巽渚廣九里名九里湖左有上渚故名下渚湖渚旁出陶器湖中多菱蒓宋毛滂下渚湖詩春渚連天闊春風夾岸香飛花渡水急垂柳向人長遠岫分蒼翠微波映﹖﹖助茫此身萍梗耳泊處卽爲鄕封溪在縣東一百步自餘英溪分流經崇仁鄕入風渚湖案千巖家苕上卽封溪入風渚湖處白石依千巖而居所以云余居苕溪上與白石洞天爲鄰慶宮春敍云自封禺同載詣梁溪鷓鴣天敍云封禺松竹閒念此遊之不可再也賦千巖曲水紅雨灑溪流卽封溪詩境與毛滂詩同次韻千巖雜謠極欲扃舟南蕩去南蕩卽上渚也烏程志謂千巖家升山下誤蓋因直齋書錄解題千巖嘗宰烏程後遂家焉而誤耳樂府紀聞鄱陽姜堯章流寓吳興嘗暇日遊金閶徘徊弔古賦柳枝詞有行人悵望蘇臺柳曾與吳王掃落花之句楊誠齋極喜誦之蕭東夫尢愛其詞以其兄之子妻焉案柳枝詞卽姑蘇懷古詩爲去年謁石湖時所作此蕭夫人本年來歸一佳證也南湖集因過田倅坐閒得姜堯章所贈詩卷以七字爲報起雲京廛輿馬競揚埃何礙騷人獨往回謂去年數往回於行都也結云應是冰淸逢玉潤只因詩句不因媒自注千巖居士蕭東夫卽姜婦翁也此又蕭夫人本年來歸之一證也所以丁未夏居處未定惜紅衣敍云予遊千巖本年居於壻鄕報徳久字曰白石詩云予居苕溪曰遊曰居筆法甚嚴周密齊東野語蕭千巖之侄滚得白石舊藏五字不損本禊敍後歸兪壽翁家滚蕭夫人同產兄弟也

詩賦千巖曲水次韻千巖雜謠余居苕溪上與白石洞天爲鄰潘徳久字余曰白石道人且以詩見畀予以長句報貺

淳熙十六年己酉

三十二歲

客吳興寓張仲遠家收燈夜兪商卿呼之共出同田幾道尋梅北山沈氏圃暮春與蕭時父載南酒郭七月詣蘇州以石湖仙曲爲石湖居士壽有次石湖書扇韻詩過苕溪以鷓鴣天詞記所見遊行都受知於樓攻媿葉水心爲徐南卿作竹友詩又餞其南歸尋遊合肥陳唐卿次餞南卿韻贈行過梁溪見尢延之論詩是年子瓊生【本集自述小傳】

陳鵠耆舊續聞姜堯章嘗寓吳興張仲遠家仲遠屢外出其室人知書賓客通問必先窺來札性頗妒堯章戲作百宜嬌以遺仲遠【詞見集中眉嫵一名百宜嬌】仲遠歸竟莫能辧則受其指爪損面不能出外云案白石自丁未至丁巳十一年中𨿽頻往來吳興然川途所經非久客也本年畱吳興最久寓張仲遠家爲本年無疑

石湖詞滿江紅敍云始生之日丘宗卿使君攜具來爲壽坐中賦詞次韻謝之竹裏行廚來問訊諸侯賓老春滿座彈絲未徧揮毫先了云避仁風收雨腳日隨和气燻林表向尊前來訪白髯翁衰同早志千里功名兆光萬丈文章耀洗冰壺胸次月秋霜曉應念一堂塵网暗故將百和香雲繞算賞心情話古來多如今少丘崇宗卿文定公詞滿江紅十載重遊愧好在吳中父老官事裏空然癡絕竟何曾了賴有平生知己地全勝末路依劉表竟此身還復雁門踦寧論早蓬僊語開朕兆郇翰灑增榮耀倚先聲風動了然家曉翹館每煩塵想賓筵更著紅妝繞算從前得此慰初心於人少案石湖集乙巳吳歈一首送丘宗卿自平江移會稽自注宗卿十三年前嘗守吳今復來幾年而去又丙午新年六十一歲俗謂之元命作詩自貺則淳熙十二年乙巳丘宗卿知平江府值石湖六十初度攜具爲壽今傳丘詞系疊韻再和惜壽詞已佚但二詞標題又皆未言月日石湖生日集內外亦無月日可考惟集中庚戌次韻袁起巖甘雨卽日應祈句云三伏涼來那易得百年飽外更何求之下七月十八日濃霧作雨不成之上園林一首園林隨分有淸涼走徧人閒夢幾場鐵硯磨成雙鬢雪桑弧射得一繩牀光陰畫紙爲碁局事業看題檢藥囊受用切身如此耳莫於身外更幹忙詩中桑弧一句爲生日佳證再以前首之三伏二字及次首之七月十八四字與石湖仙詞綠香紅舞四字互證石湖生曰

【曰﹕日】蓋七月初也時當三伏之尾所以詞云日隨和气燻林表詩云園林隨分有淸涼也又案白石於丁未秋冬閒初謁石湖己酉冬遊合肥庚戌畱合肥辛亥兩詣石湖壬子五月石湖赴太平州任癸丑九月石湖卒先數月其配魏夫人卒壽石湖爲本年七月初事詞云須信石湖仙似鴟夷翩然引去又云聞好語明年定在槐府以石湖仕履証之翩然引去謂起知福州於己酉春行至婺州以腹疾力請奉祠也明年槐府謂光宗參決庶務時曾坐論治道送壽櫟堂三大字寵眷優隆時己內禪定有後命也此二語如移於己酉以前以後則全無是處矣白石壽石湖爲本年七月初又案石湖自淳熙丙午沈屙起後時在石湖本年六十有四初度之日必在石湖所以次書扇韻雲家住石湖人不到藕花多處別開門

宋史樓鑰字大防明州鄞縣人隆興元年試南宮有司偉其辭藝欲以冠多士策偶犯舊諱知貢舉洪遵奏得旨以冠末等試教官調溫州教授爲敕令所刪定官攺宗寺主簿歷大府宗正寺丞出知溫州光宗嗣位召對除考功郎兼禮部攺國子司業擢起居郎兼中書舍人試中書舍人俄兼直學士院光宗內禪詔書鑰所艸也遷給事中寧宗受禪遷吏部尙書尋知婺州移寧國府罷仍奪職告老侂冑誅詔起鑰爲翰林學士遷吏部尙書兼翰林侍講除端明殿學士簽書樞密院事升同知進參知政事進資政殿大學士提舉萬壽觀嘉定六年薨年七十七謚【謚﹕謚】宣獻

宋史葉適字正則溫州永嘉人擢淳熙五年進士第二人授平江節度推官攺武昌節度判官攺浙江提刑司幹辦公事士多從之遊召爲大【大﹕太】學正遷博士除太常博士光宗嗣位由祕書郎出蘄州入爲尙書左選郎官孝宗不豫羣臣至號泣攀裾以請帝竟不往適責宰相畱正曰上有疾明甚父子相見當俟疾瘳公不播告使臣下輕議君父可乎未幾孝宗崩光宗不能執喪軍士籍籍有語變且不測又告正曰上疾而不執喪將何辭以謝天下今嘉王長若預建參決則疑謗釋矣宰執用其言同入奏遷國子司業及汝愚貶衡陽適亦爲禦史胡紘所劾降兩官罷起爲湖南轉運判官遷知泉州召入對除權兵部侍郎以父憂去服除召至將啟兵端適因奏曰今或謂金己衰弱姑開先釁不懼後艱求宣和之所不能爲紹興之所不敢此至險至危事也除權工部侍郎侂冑欲藉其艸詔以動中外攺權吏部侍郎兼直學士院以疾力辭兼職會詔諸將四路出師適又告侂冑宜先防江不聽未幾諸軍皆敗侂冑懼以丘崈爲江淮宣撫使除適寶謨閣待制知建康府兼沿江制置使時羽檄旁午而適治事如平時軍需皆從官給民以不擾兵退進寶文閣待制兼江淮制置使措置屯田遂上堡塢之議三堡就流民漸歸而侂冑適誅雷孝友劾適附侂冑用兵遂奪職自後奉祠凡十三年嘉定十六年卒年七十四謚忠定案樓攻媿淳熙十六年自溫州入對除考功郎葉水心是年爲祕書郎自述云東州之士樓公大防葉公正則尢所激賞當在是年受知於水心抑或稍先陳唐卿江湖長翁集約徐南卿出遊自時予編惡稿南卿屢分勞又徐南卿友竹軒二首又番陽姜堯章以詩寄贈用次原韻五首答之首章云徐郎巢已焚庭竹亦無有則南卿之友竹軒曾毀於火也白石之竹友爲南卿作一首亦詠友竹軒也似南卿又號竹友白石餞南卿詩已佚唐卿有用僧朴翁韻送徐南卿南歸兼簡湖上諸友又次堯章餞徐南卿韻二首蓋是秋南卿南歸白石以詩餞之餞南卿後白石又有合肥之遊故次韻贈行詩云姜郎未仕不求田倚賴生涯九萬箋捆載珠璣肯分我北關當有合肥船風調心期契鑰同誰教社燕辟秋鴻暮年孤陋仍漂泊可得斯人慰眼中據社燕秋鴻知白石赴合肥時秋已深矣

陳騤南宋館閣錄尢袤字延之毗陵人王佐榜進士宋史尢袤傳光宗卽位甫兩旬開經筵袤奏願謹初戒越數日講筵又奏天下萬事失之於初則後不可救又五日講筵復論官制又舉唐太宗不私秦府舊人姜特立以爲議已言者因目爲周必大黨遂與祠紹熙元年起知婺州攺太平州除給事中除禮部尙書紹熙三年十一月駕當詣重華宮復以疾不出率同列上言兼侍讀上封事時上已屬疾國事多舛積憂成疾請告不報疾篤乞致仕又不報遂卒年七十是年五月延之被逐歸梁溪是年冬楊誠齋銜命郊勞使客五更過無錫寄懷範參政尢侍郎云蘇州欲見石湖老到得蘇州發更了錫山欲見尢梁溪過卻錫山元不知詩集自敍云近過梁溪見尢延之先生蓋是秋赴合肥時也

嚴傑白石小傳子二瓊太廟齋郎瑛嘉禾郡簽判案辛亥除夜自石湖歸苕溪句云兒女相思未到家丁未元日鷓鴣天詞嬌兒學作人閒字郁壘神荼寫未眞以年事推之瓊當生於本年惟湖上寓居雜詩鉤窗不忍見南山下有三雛骨未寒則於寓水磨頭方氏以前曾有三殤不知此兒爲三殤之一否姑依小傳以瓊書之

案白石於丁未己酉之間敷往來臨安吳興故惜紅衣敍云丁未之夏予遊千嚴數往來紅香中敍念奴嬌云朅來吳興數得相羊荷花中兩敍互證參以遊蹤念奴嬌一闋爲本年夏到臨安遊西湖之作

詩次石湖書扇韻竹友爲徐南卿作

歌曲浣溪紗【春點疏梅】夜行船眉嫵琵琶仙石湖仙鷓鴣天【京洛風流】念奴嬌【鬧紅一舸】

光宗紹熙元年庚戌

三十三歲

是年客合肥居南城赤闌橋之西與範仲訥相鄰寒食前一日攜酒小喬宅六月送王孟玉歸山陰【本集】

澹黃柳敍云客居合肥南城赤闌橋之西送範仲訥往合肥句云我家曾住赤闌橋鄰里相過不寂寥據知居赤闌橋西與範相鄰解連環云爲大喬能撥春風小喬妙移箏雁啼秋水二喬卽小喬宅中姊妹也又案詩集自敍云近過梁溪見尢延之先生問餘詩自誰氏去秋赴合肥道經無錫見延之故云近過

詩送王孟玉歸山陰雁圖

歌曲澹黃柳淒涼犯

文詩集自敍

紹熙二年辛亥

三十四歲

正月二十四日發合肥晦日泛巢湖因祝得一席風以平韻滿江紅爲巢湖神姥迎送神曲京口畱別張思順歸行都以自制曲淒涼犯使國工田正徳以啞觱栗吹之其韻極美夏還合肥過蘇州謁石湖石湖謂琵琶有四曲今不傳曰濩索梁州轉關綠腰醉吟商胡渭州謁誠齋於金陵歸朝天續集邸中遇琵琶工解作醉吟商胡渭州因求得品弦法六月復過巢湖刻詞於祠柱間秋期寓合肥與趙君猷露坐月飲尋東歸至行都洪野處見摸魚兒詞甚爲擊節冬送左眞州歸長沙載雪詣石湖止旣月授簡索句且徵新聲石湖把玩不已使工妓肄習之音節諧婉乃名之曰暗香疏影又石湖家自制新聲未有語實之命作玉梅令除夕自石湖歸苕溪石湖以靑衣小紅贈之【本集】

絕妙好詞箋張履信字思順號遊初鄱陽人侍郎南仲之孫嘗監江口鎭官至連江太守張輯字宗瑞號東澤連江太守思順之子有東澤綺語集二卷朱湛盧云東澤得詩法於姜堯章世所傳款乃集皆以爲月下謫仙復作不知其有能詞也【永樂大典江湖後集張輯淸江漁譜有賀新郎壽湛盧先生】張世南遊宦紀聞谷簾三疊廬阜勝處惟三疊於紹熙辛亥歲始爲世人所見宣和初有徐上老棄官修淨業名動天聰被旨祝發住圓通號靑谷止師當時已觀此泉圖於勝果寺之壁蓋未出之先緇黃輩已見特祕而不發耳從來未有以瀹茗者紹定癸巳湯制幹仲能主白鹿教席始品題以爲不讓谷簾嘗有詩寄二泉於張宗瑞曰九疊峯頭一道泉分明來處與云連幾人競賞飛流勝今日方知至味全鴻漸但嘗唐代水涪翁不到紹熙年從玆康谷宜居二試問眞巖老詠仙張賡之曰寒碧朋尊勝酒泉松聲遠壑憶畱連詩於水品進三疊名與谷簾眞兩全畫壁煙霞醒昨夢茶經日月著新年山靈似語湯夫子恨殺屏風李謫仙九疊屏風疊之下舊有太白書堂及有詩云吾非濟代人且隱屏風疊之句揚子江心水號中冷泉在金山寺榜郭璞墓下最當波流險處汲取甚艱士大夫慕名求以瀹茗操舟者多淪溺寺僧苦之於水陸堂中穴井以紿遊者往歲連州太守張思順監江口鎭日嘗取二水較之味之甘冽水之輕重萬萬不侔乾道初中冷別湧一小峯今髙數丈每歲加長鸛棲其上峯下水益湍泉之不可汲更倍昔時矣玉乳泉在丹陽縣練湖上觀音寺中本一小井舊傳水潔如玉思順以淳熙十三年沿檄經由專往訪索僧蹙額而言此泉變爲昏黑己數十年矣初疑其紿乃親往驗視果如墨汁嗟愴不足因賦詩題壁曰觀音寺裏泉經品今日惟存玉乳名定是年來無陸子甘香收入柳枝瓶明年攝邑六月出迎客復至寺再汲泉又變白置器中若雲行水影中𨿽不極淸而昧絕勝詰其故蓋紹興初宗室攢祖母柩於井左泉遂壞攺遷不旬日泉如故異哉事物之廢興莫不有時亦由所遭於人如何耳宗瑞思順之子也【永樂大典江湖後集張輯淸江漁譜沁國春敍予頃遊廬山愛之歸結屋馬蹄山中以廬山書堂爲扁包日庵作記見稱廬山道人蓋援涪翁山谷例黃叔豹謂予居鄱不應捨近取遠爲更東澤黃魯庵詩帖往來於東澤下加以詩仙二字近與馮可遷遇於京師又能節文號予東仙自是詩盟遂以爲定號十年之間習隱事業略無可記而江湖之號凡四遷視人間朝除夕繳者眞可付一笑對酒而爲之歌】案思順爲白石鄕裏淳熙十三年沿檄十四年攝丹陽紹熙初監江口鎭本年正月廿四自合肥東歸行都故遇於京口白石於丁未隨千巖至苕上尋遊行都時思順攝丹陽無緣相見至此方會故云春前會面以卻他鄕三字推證東齋共牀爲淳熙中還鄱應試時事別後謂是別後也

石湖集庚戌秋夕不能佳眠下復用韻記昨日坐中劇談及趙家琵琶之妙呈王正之提刑二絕自注正之云轉關六麼濩索梁州歷弦薄媚醉吟商胡渭州此四曲不傳石湖去秋聞於王正之今夏爲白石言之白石於誠齋邸中遇琵琶工解作醉吟商胡渭州此四曲承平時專入琵琶今不復有能傳者案此四曲不傳石湖去秋聞於王正之今夏爲白石言之白石於誠齋邸中遇琵琶工解作醉吟商胡渭州遂求得品弦法

周密武林舊事干淳教坊樂部觱栗色徳壽宮田正徳徳壽宮田正徳教坊大使案張玉田詞源慢曲引近名曰小唱須得聲字淸圓以啞觱栗合之其音甚正簫則弗及也白石善吹之正音故也

宋史洪邁字景盧章告老進龍圖閣學士尋以端明殿學士致仕是歲卒年八十絕妙好詞箋號野處又號容齋五筆夷堅志萬首唐人絕句野處類稿行於世摸魚兒敍云他日野處見之甚爲予擊節案本年秋自合肥再入行都正野處致仕時也

雍正揚州府古迹壯觀亭在儀徵縣北五里北山之巓宋建米芾書榜後廢紹熙元年郡守左昌時復新之楊萬里有記誠齋集眞州重建壯觀亭記今太守左侯昌時作藩之數月因艮齋先生謝公過逢相與談斯亭訪遺址披榛而上巋然獨存乃誅艸茅乃屬工徒爲屋三楹爲垣百堵前蔽以軒後邃以檻肇自淳熙十六年之八月迄來年之正月乃成薦士錄左昌時吏能精密所至有聲新知眞州案左昌時知眞州在淳熙十六年是年歸長沙左鄱陽人爲白石鄕鄰鄱陽爲歸程所經故有望鄕喬木之句依冷云句送左時初冬也

案浣溪紗釵燕一闋系正月廿四發合肥惜別之作長亭怨慢系途中相憶之作點絳唇解連環二闋皆秋期後再自合肥東歸惜別作也送範仲訥往合肥小簾燈火屢題詩卽謂此也牛渚一首亦是秋作廿八字中無限離愁

詩京口畱別張思順送朝天續集歸誠齋牛渚送左眞州歸長沙雪中訪石湖除夜自石湖歸苕溪過垂虹

歌曲浣溪紗【釵燕籠云】滿江紅長亭怨慢醉吟商小品摸魚兒點絳唇【金穀人歸】解連環暗香疏影玉梅令

紹熙三年壬子

三十五歲

遊行都以詩呈徐通仲欲與同歸苕溪應千巖之約是年夏範石湖知太平州秋楊誠齋由江東轉運副使攺知贛州不赴乞祠【本集周必大平園續稿誠齋集】

宋史楊萬里傳字廷秀吉州吉水人中紹興二十四年進士第爲贛州司戶調永州零陵丞時張浚謫永杜門謝客萬里三往不得見以書力請始見之浚勉以正心誠意之學萬里服其教終身乃名讀書之室曰誠齋浚入相薦之朝除臨安府教授未赴丁父憂攺知隆興府奉新縣召爲國子博士遷太常博士尋升丞兼吏部右侍郎轉將作少監出知漳川攺常州尋提舉廣東常平茶鹽以憂去免喪召爲尙左郎官淳熙十二年五月以地震應詔上書東宮講官闕帝親擢萬里爲侍讀官僚以得端人相賀王淮爲相一日問曰宰相先務者何事曰人才又問孰爲才卽疏朱熹袁樞以下六十人以獻淮次第擢用之歷樞密院檢詳守右司郎中遷左司郎中十四年夏旱復應詔言遷祕書少監會髙宗崩孝宗欲行三年喪創議事堂命皇太子參決庶務萬里上疏力諫且上太子書髙宗未葬翰林學士洪遵不俟集議配饗獨以呂頤浩等姓名上萬里上疏詆之以直祕閣出知筠州光宗卽位召爲祕書監紹熙元年借煥章閣學士爲接伴金國賀正旦使兼實錄院檢討官出爲江東轉運副使權領淮西江東軍馬錢糧朝議欲行鐵錢於江南諸郡萬里疏其不便不奉詔忤宰相意攺知贛州不赴乞祠除祕閣修撰提舉萬壽宮寧宗嗣位召赴行在辭升煥章閣待制提舉興國宮引年乞休致進寶文閣待制致仕嘉泰三年詔進寶謨閣直學士給賜衣帶開禧元年召復辭明年升寶謨閣學士卒年八十三贈光祿大夫萬里爲人剛而褊孝宗始愛其才以問周必大必大無善語由此不見用韓侂冑用事欲网羅四方知名士嘗屬萬里爲南園記許以掖垣萬里曰官可棄記不可作侂冑恚攺命他人臥家十五年皆其柄國之日也侂冑專僭日益甚萬里憂憤怏怏成疾家人知其憂也凡邸報不以告忽族子自外至遽言侂冑用兵事萬里慟哭失聲亟呼紙書曰侂冑姦臣專權無上動兵殘民謀危社稷吾頭顱如許報國無路惟有孤憤又書十四言別妻子筆落而逝著易傳行於世光宗嘗爲書誠齋二字學者稱誠齋先生焉謚文節子長孺誠齋集江東集序云紹熙庚戌十月予上章匄外蒙恩除江東副漕告祠江東運副告祠紹熙元年十一月十三日知贛州告祠紹熙三年八月十一日呈徐通仲詩當爲本年中秋後之作

詩呈徐通仲兼簡仲錫通仲與誠齋爲鄕人近來赴調而誠齋去國又通仲久與千嚴有苕霅之﹖﹖勻【﹖﹖勻﹕約】而未至余挽通仲欲與同歸千巖故末章及之

紹熙四年癸丑

三十六歲

春遊越中爲張平甫客暮春陪張平甫遊禹廟又同朴翁登臥龍山遊蘭亭秋與黃慶長夜泛鑑湖九月範石湖薨十二月往弔復還越中

張功甫南湖集余家兄弟未嘗久別今夏送平父之官山口冬仲朔又送深父爲四明船官因成長句遵渚霜鴻散漫飛江天分序益淒悲孤生只合羣居樂半歲那禁兩別離發軔固知期遠到望船猶怕獨歸時書來豈是寒暄語寫盡衷腸慰渴饑題平甫弟梁溪莊園兩字𨿽差遠花繁好作名假饒千萬偈難狀爾多情據此二詩平甫乃功甫弟也宋史張俊傳字伯英鳳翔府成紀人好騎射負才气起於諸盜年十六爲三陽弓箭手政和七年從討南蠻轉都指揮靖康元年以守東明縣功轉武功大夫金人圍汴京髙宗時爲兵馬大元帥俊勒兵從信徳守臣梁揚祖勤王髙宗見俊英偉擢元帥府後軍統制建炎元年進桂州團練使尋加桂州防禦使遷拱衛大夫旣而汴京破二帝北遷俊懇辭勸進紹興元年拜太尉十一年加太傅封廣國公尋進益國公十二年封淸河郡王奉朝請十三年敕修甲第十六年攺鎭靜江寧武靜海軍二十一年冬帝幸其第拜太師以其侄靖海軍承宣使子蓋爲安徳軍節度使其它子弟遷秩者十三人二十四年六月薨年六十九追封循王子五人子琦子厚子顏子正子仁續通鑑紹興二十四年秋七月癸丑安民靖難功臣太師靖江寧武靖海軍節度使醴泉觀使淸河郡王張俊薨於行在戊寅帝幸張俊第臨奠詔俊侄右宣教郎子安等五人各進一官諸壻直徽猷閣韓彥朴直祕閣劉堯勛楊﹖﹖與並進一官升一職八月丙午禮部擬定故太師淸河郡王張俊贈典乞依韓世忠例先是帝諭秦檜曰武臣中無如張俊者比韓世忠相去萬里贈典宜令有司檢討祖宗故事務從優厚及是進呈帝曰俊在明受間有兵八千屯吳江朱勝非降授指揮與秦州差遣使俊不受進兵破賊實爲有功可與贈小國一字王於是封循王自淳化以後異姓不封眞王其追封自俊葬無錫縣比葬自行朝至無錫將相州郡祭之者接迹江左以爲榮後謚忠烈武林舊事髙宗幸張府節次略本家親屬推恩弟拱衛大學張保男右奉議郎直敷文閣主管臺州崇道觀賜紫金魚袋張子顏男右宣教郎直敷文閣主管臺州崇道觀賜紫金魚袋張子正孫承事郎藉田令賜紫金魚袋張宗元侄龍神衛四廂都指揮使靖海軍承宣使添差兩浙西路馬步軍副總管張子蓋侄右朝請大夫直徽猷閣主管佑神觀賜紫金魚袋張子儀侄承奉郎張子安侄忠翊郎張子文侄孫保義郎張宗旦侄孫保義郎張宗亮侄孫登仕郎張宗說侄孫成忠郎張宗益侄孫豋仕郎張宗穎妻秦國夫人魏氏妾咸寧郡夫人章氏妾和寧郡夫人楊氏妾碩人潘氏妾碩人沈氏妾碩人曹氏妾碩人周氏弟婦太碩人王氏弟婦恭人仕氏第二女孺人張氏第三女孺人張氏第四女孺人張氏男子顏婦王氏男子正婦王氏孫完元婦王氏侄子蓋婦碩人趙氏侄子儀婦宜人郭氏紹興二十一年十一月日和州防禦使幹辦府事兼提點兼排辦一行事務張貴具案傳子五人略只子顏子正二人蓋子琦子厚夫婦皆前卒子仁未授官略無長女亦前卒也傳云子蓋爲安徳軍節度使其它子弟遷秩者十三人推恩共十四人較略內增多一人蓋子仁因推恩始授官也子顏淳熙初以工部尙書使金歷知隆興饒州紹興鎭江太平等州府南湖集中所謂當塗戶部南園叔祖卽子顏也宋史孝宗紀淳熙三年十一月遣張子正等賀金主生辰金史交聘表大定十七年三月辛丑宋遣試戶部尙書張子正明州觀察使趙士葆等賀萬春節南湖集所謂國學閣學叔祖卽子正也【叔祖閣學生朝詩有東風吹萬才兩旬句其生朝爲初春】所謂待制次對叔祖居新巿者卽子仁也【叔祖待制移居巿【巿﹕在第二字新下】新華閣初成適逢誕日尊幼畢集鎡【鎡﹕鎡】獨阻奉觴因還想賦計有句云楊花燕子句排露其生朝則爲暮春又遊叔祖先對宅南新園有深窈髙明俱要景安閒榮盛未衰年句子仁爲循王少子故年未衰】

宋史趙鼎傳在吉陽三年潛居深處門人故吏皆不敢通問惟廣西帥張宗元時饋醪米檜知之命本軍月具存亡申張浚傳秦檜怙寵固位懼浚爲正論以害己令臺臣有所彈劾論必及浚反謂浚爲國賊必欲殺之以張柄知潭州任召錫使湖南圖浚張常先使江西治張宗元獄株連及浚續通鑑紹興十二年正月右承奉郎賜緋魚袋張宗元爲宣議郎直祕閣紹興二十五年十二月刑部開具到前後告訐人右朝奉郎張常先任江西運判告訐知洪州張宗元與張浚書並壽詩宗元於紹興十五六年間已帥廣西知洪州而略開承事郎藉田令者江西獄左遷故也陸遊徳勛廟碑云公之曾孫鎡三世傳嫡長始築廟於居第之東廟成以髙宗禦書徳勛二大字爲廟之名自忠烈以下爲三室忠烈之配曰秦國夫人魏氏漢國夫人章氏第二室曰少傅公諱子厚配曰漢國夫人蕭氏第三室曰少師公諱宗元配曰楚國夫人劉氏南湖集表兄劉東玉提幹挽詩王祖扶天日同聲外氏翁功勛俱卓越門戶合穹窿諸舅今何在惟兄命亦窮賢郎須力學一綫續家風𦇤褓予多疾三年托渭陽未能看擊甕嘗是戲登牀轉首塵埃暗驚心歲月長挽兄齏志去傾淚入詩章功甫爲宗元嫡長子母劉氏碑與詩合略云宗元妻王氏似有誤字又得家書三首北堂萱獨雁行疏旅夢通宵只敝廬未暇拆封忙喚僕先將安否問何如淳熙中劉氏尙健在也然以略內弟婦王氏任氏並列之例推之王氏似小妻也功甫名鎡字時可後慕郭功甫易曰功甫號約齋又號亦庵紹興癸酉三月二日生官至少卿嘉定四年謫象臺卒子小庵名不可考孫檉景定間爲承信郎合門看班祗候功甫詩云孤生只合羣居樂者無同產也又云兩字𨿽差遠兩字者兩乳也平甫深甫皆庶出所以陸遊徳勛廟碑云公之曾孫鎡三世傳嫡長也萬姓統譜張錤字深父秦之三陽人也父宗元以恩任承事郎歷兩浙轉運幕委明州造船人或言其非勛閥所宜處錤謝曰晁以道先生所嘗爲也吾處之懼弗稱敢薄之耶訖代去不以卑宂怠事時屬文辭見志然未嘗忘【忘﹕妄】出以示人所居帷屏壁門皆有銘以自警案宗元以與張魏公書及壽詩獲罪其服膺紫巖之心學可知深父帷屏壁門書銘誠正傳心由來遠矣平甫之學𨿽無從考而白石挽詩曰臞儒其所造必近深父迥異功甫之雄豪也又云吳下宅成花未種蓋淳熙間循王子孫皆於淸河坊賜第外別營新宅或居南園或居新巿或居南湖平甫與功甫異母旣不同居南湖之西宅當然別營新居以玉田之臺城路遷居一闋考之詞云屋破容秋牀空對雨迷卻靑門瓜圃則平甫新宅近東靑門又案念奴嬌毀捨後作云臥看靑門轍劉攺之雨寒寄姜堯章云東城有佳士詞筆最華逸白石寓齋亦近東靑門去平甫宅當非甚遠所以二詞皆云靑門又案戴表元送張叔夏西遊序云叔夏之先世髙曾祖父皆鐘鳴鼎食江湖髙才詞客姜夔堯章孫季蕃花翁之徒往往出入館谷其門千金之裝列駟之聘談笑得之白石自述云舊所依倚惟有張兄平甫其人甚賢十年相處情甚骨肉又云人生百年有幾賓主如某與平甫者復有幾蘇召叟張平甫逝後寄堯章詩入門回首事如麻豈意銘旌落主家有夢合尋苕水路何心更種馬塍花十年知遇分生死八口饑寒足嘆嗟我亦此公門下客只今垂淚過京華依此互證玉田乃平甫之曾孫也平甫名某不可考子名亦不可考孫樞字斗南號穴﹖田云又號寄�曾孫炎字叔夏號玉田生於理宗淳佑八年戊申舒嶽祥謂玉田詩有姜堯章深婉之風玉田作詞源以白石示教淵源遠矣本年越中之遊應平甫聘也所以遊禹廟曰陪張平甫甲寅春自越來吳曰平甫與余南湖集今夏送平甫之官山口山下闕文當是陰字可據補平甫之官當在去夏

宋史光宗紀紹熙三年冬十月壬寅修大禹陵集中陪張平甫遊禹廟必本年春工竣時也越九歌王禹登崇邱懷美功卽謂此遊

水龍吟黃慶長夜泛鑑湖我已情多十年幽夢略曾如此白石於辛卯歸鄱陽至本年正十年

宋史範成大傳字致能吳郡人紹興二十四年擢進士第授戶曹監和劑局隆興元年遷正字累遷著作佐郎除吏部郎官言者論其超躐奉祠起知處州除禮部員外郎兼崇政殿說書遷起居郎假資政殿大學士充金祈請國信使金迓使者慕成大名至求巾幘效之【石湖集蹋鴟巾自注接送伴田彥臯愛予巾裏求其樣指所帶蹋鴟有愧色】至燕山密艸奏具言受書式太子欲殺成大越王止之竟得全節而歸除中書舍人知靜江府除敷文閣待制四川制置使除權吏部尙書拜參知政事兩月爲言者所論奉祠起知明州除端明殿學士尋帥金陵進資政殿學士再領洞霄宮紹熙三年加大學士四年薨自號石湖有石湖集攬轡錄桂海虞衡志行於世周必大範公成大神道碑九年公以積勤寖苦頭眩自夏䢐秋五上章求閒上不得已進資政殿學士再領洞霄宮裏居七年十五年十一月起知福州引疾固辭詔令奏事又辭時皇太子參決庶務公得見東宮坐論治道移時太子亦送壽櫟堂三大字俄壽皇內禪公行至婺州以腹疾力請奉祠從之紹熙三年加資政殿大學士知太平州公辭數四優詔不允下車踰月幼女將有行而逝公追悼切至【誠齋集範女哀辭石湖先生參政範公有愛女名某字某嫕徳淑茂年十有七紹熙壬子五從公泛舟之官當塗至公捨得疾旬日而逝公哀痛不自制八月命其同年生誠齋野客楊某作辭以哀之】

遂請納祿復得洞霄宮而歸先以石湖稍遠不能日涉卽城居南別營一圃閱杜光庭神仙傳記胡六子自昆山風海至範村遇陶朱公事大喜曰此吾裏吾宗故事不可失也題曰範村刻兩朝賜書於堂榜曰重奎其北又葺古桃花塢往來其間四年九月公疾病語門人曰吾本不待年告老今不濟矣亟爲我剡奏詔下而公以是月五日薨享年六十有八遺奏聞贈銀靑光祿大夫自公曾祖葬吳縣至徳鄕上沙之赤山少師嘗戒子孫他日葬我毋遠先塋後葬稍南小邱公嘗營壽藏百步間以十二月十三日歸窆妻和議郡夫人魏氏前公數月薨白石往弔歸窆時也

宋史光宗紀紹熙三年九月戊子遣鄭汝諧等使金賀正旦金史交聘表章宗明昌四年正月己巳朔宋顯謨閣學士鄭汝諧均州觀察使譙令雍賀正旦乾隆江南通誌職官表宋南渡分轄鄭汝諧知池州鄭郎中卽汝諧表云顯謨閣學士例借也使還知池州故云節麾在道催歸漢

秋宵吟衛娘何在宋玉歸來兩地暗縈繞衛娘卽小喬宅中人也曲用越調證以行蹤爲本年在越中作

詩寄時父陪張平甫遊禹廟同朴翁登臥龍山次

朴翁遊蘭亭韻越中士女春遊寄上鄭郎中悼石湖歌曲越九歌水龍吟秋宵吟玲瓏四犯

紹熙五年甲寅

三十七歲

春與張平甫自越來吳觀梅於孤山之西村又與兪商卿燕遊西湖觀梅孤山已而商卿歸吳興暮春獨來湖上作角招寄之秋受知於朱子旣愛其文又愛其深於禮樂冬與張平甫遊南昌是年與項平甫吳徳夫定交【本集自述】

咸淳臨安志兪灝字商卿世居杭父徙烏程登紹熙四年進士第開禧議開邊政府密引灝言輕脫寡謀之人不可信趙良嗣張覺往轍可鑑歷麾節皆有聲寶慶二年致仕築室九里松買舟西湖會意處竟日忘返作詩自適號靑松居士有集商卿上年登第本年任官故敍云一行作吏

宋史寧宗紀紹熙五年七月庚午召祕閣修撰知潭州朱熹詣行在八月癸巳以朱熹爲煥章閣待制兼侍講十月戊寅侍講朱熹以上疏忤韓胃罷侂【侂﹕在第九字韓下】自敍云待制朱公旣愛其文又愛其深於禮樂受知於朱子當在本年八九月間

宋史項安世字平甫其先括蒼人後家江陵淳熙二年進士召試除祕書正字尋遷校書郎寧宗卽位詔求言安世應詔俄爲言者劾去通判重慶府未拜以僞黨罷安世素善吳獵二人坐學禁久廢開禧用兵獵起帥荊渚安世方丁內艱起復知鄂州俄淮漢師潰薛叔似以怯懦爲侂胃【胃﹕冑】所惡安世因貽侂冑書其末曰偶送客至江頭飲竹光酒半醉書不成字侂冑大喜曰項平甫乃爾閒暇遂除戶部員外郎湖廣總領會叔似罷金人圍襄陽徳安益急諸將無所屬安世不俟朝命徑遣兵解圍獵代叔似爲宣撫使尋以宣諭使入蜀安世權安撫使又升太府卿有宣撫幕官王度者吳獵客也及安世招軍名項家軍多不逞好擄掠獵斬其爲首者安世憾之至是斬度於大別寺獵聞於朝安世坐免後以直龍圖閣爲湖南轉運判官未上用臺章奪職而罷嘉定元年卒吳獵字徳夫潭州醴陵人登進士第初主潯州平南簿時張栻經略廣西檄攝靜江府教授久之知常州無錫縣用陳傅良薦召試守正字寧宗卽位遷校書郎除監察禦史出爲江南轉運判官尋劾罷久之黨禁弛起爲廣西轉運判官除戶部員外總【總﹕在第二字郎下】郎領湖廣江西京西財賦除祕書少監除祕閣修撰主管荊湖北路安撫司公事知江陵府金人圍襄陽徳安遊騎迫竟陵朝廷命獵節制本路兵馬加寶謨閣待制京湖宣撫使時金人再犯竟陵張崇死之襄陽徳安俱急吳曦俄反於蜀警報至獵請魏了翁攝參議訪以西事募死士入竟陵命其將王宗廉死守調大軍及忠義保捷分道夾擊金人遂去又督董達等援徳安董世雄孟宗政等解襄陽之圍及曦誅除刑部侍郎充四川宣諭使以敷文閣學士四川安撫制置使兼知成都府嘉定六年召還卒家無餘資蜀人思其政畫像祠之館閣續錄吳獵紹熙四年三月除正字五年八月除校書郎項安世紹熙四年三月除正字五年八月除校書郎據安吳二人仕履證以送項平甫倅池陽與君俱是荊湖客向來相聞不相值長安城中乃相識等句定交當在本年

歌曲鶯聲繞紅樓角招

寧宗慶元元年乙卯

三十八歲

三月十四日與張平甫自南昌同遊西山玉隆宮止宿而返是日卽平甫初度尋歸行都五月送項平甫倅池陽秋數過鐵冶嶺上張彥功官舍冬還苕溪是年春蕭時甫監酒池陽迎侍千巖以行【本集】

宋館閣續錄校書郎紹熙以後七人項安世字平甫江陵人淳熙二年詹騤榜同進士出身治周禮五年八月除慶元元年五月添差通判池州陳造江湖長翁集送項平甫教授之成都自注平甫能詩每言詩不工故懶作然人知其謙直齋書錄解題平庵悔稿十五卷後編六卷太府卿松陽項安世平父撰悔稿者以語言得罪悔不復爲也自序當慶元丙辰後編自丁巳終壬戌

同治湖州府誌虞儔朝奉大夫直祕閣紹熙五年十二月到任慶元二年二月攺和婺州陳傅良有虞儔知州制尊白集提要略記知湖州政績尊白堂集述情敍曰與蕭東夫相別二十年矣比來假守吳興而東夫令嗣監酒赴官池陽迎侍以行舟次城下遂得一見小詩述情閒闊忻逢諸葛丰不應阮籍苦途窮擬畱重客傾家釀更喜賢郎有父風詩思憑陵煙雨上官情抖擻簿書中擊鮮下捨聊乘興未許黃堂學蓋公案虞儔紹熙五年十二月到湖州任項平甫本年五月通判池陽送平甫詩云幸有千巖作詩侶則時甫赴官迎侍千巖爲木年春

咸淳臨安志侍衛步軍司在鐵冶嶺西有禦書湖山堂錦繡樓相公井步軍司寨神衛在鐵冶嶺下右虎翼在鐵冶嶺上廂軍在鐵冶嶺上翟灝湖山便覽吳山路山陽爲保民坊陰爲寶月山稍南爲鐵治嶺張彥功官舍在鐵冶嶺上右虎翼也詞云屢回顧過秋風未成歸計謂去春自越來吳冬應江右之聘今尙畱滯行都未歸苕上所以接云誰念我重見冷楓紅舞劉過龍洲詞有賀新郎贈張彥功雪中六解其三故人家住吳山上故人或卽彥功

詩送平甫倅池陽

歌曲法曲獻仙音

慶元二年丙辰

三十九歲

三月十四日張平甫初度以鷓鴣天壽之尋移家行都平甫假以捨館友人惠竹榻作念奴嬌謝之秋與張功甫會飲於達可之堂同賦蟋蟀以授歌者送範仲訥往合肥寄語小喬宅之意中人冬與兪商卿張平甫銛朴翁自封禺同載詣梁溪同寓新安溪莊捨將詣淮南不得歲不盡五日過吳松是年樞使鄭僑愛其文使坐上爲之擊節稱賞有故人自武昌還吳言泊舟鸚鵡洲聞小姬歌翠樓吟問之頗能道其事【本集自述】

淳熙戊申後白石依千巖居封禺間去春千巖就養池陽眷屬無依遂移家行都據鷓鴣天移家徑入藍田縣急急船頭打鼓催句藍田山水縣謂西湖也平甫生日系三月十四移家當在春末夏初若曾共君侯歷聘來以遊玉隆宮日計算行程證以法曲獻仙音重見冷楓紅舞句則甲寅冬與平甫有南昌之行平甫曾宰山陰故曰君侯據念奴嬌毀捨後作臥看靑門轍句說與依依王謝燕句自述云畱而不去則旣無主人矣其能久乎蘇召叟張平甫逝後寄堯章有夢合尋苕水路何心更種馬塍花句皆足證明移居臨安寓平甫別宅地近東靑門絕妙好詞箋白石著有張循王遺事當爲是年以後之作

一統志新安鎭在無錫縣東南三十里東出吳門所必經也案張循王葬無錫新安溪莊其墓田也南湖集離無錫夜入溪莊港口題平甫弟梁溪莊園皆此莊也此莊爲平甫管領所以曾欲割養白石江梅引將詣淮南不得因夢思以述志鬲溪梅令自無錫歸作此寓意所夢所寓皆合肥小喬宅中意中人送範仲訥云未老劉郎定重到煩君說與故人知是時已有無錫之約將詣淮南先寄聲也

宋史宰輔表慶元元年乙卯四月己未鄭僑自宣奉大夫同知樞密院事以資政殿大學士知福州一統志福建興化府鄭僑字惠叔乾道五年進士第一以春秋侍講東宮拳拳於父子君臣君子小人之際寧宗卽位拜參知政事進知樞密院事後以觀文殿學士致仕而卒案鄭僑二年正月除知樞密坐上爲文當在本年夏秋間

翠樓吟敍淳熙丙午冬武昌安遠樓成與劉去非諸友落之度曲見志予去武昌十年故人有泊舟鸚鵡洲者聞小姬歌此詞問之頗能道其事還吳爲予言之案單丙文慶元間爲睡分爲淳熙甲辰奉別沔鄂親友詩中之一故人當卽丙文丙午至本年正十年

詩送範仲訥往合肥下菇城三髙祠

歌曲鷓鴣天【曾共君侯】念奴嬌【謝人惠竹搨】齊天樂慶宮春浣溪紗【臘花】浣溪紗【雁怯重云】江梅引鬲溪梅令

慶元三年丁巳

四十歲

正月十一日觀燈元夕不出有所夢十六夜出三月十四日以阮郎歸爲平甫壽是日同宿湖西定香寺四月上書論雅樂事並進大樂議一卷琴瑟考古圖一卷詔付奉常有司以其用工頗精畱書以備采擇丞相謝深甫愛其樂書使次子來謁丞相京鏜稱其禮樂之書又愛其駢儷之文六月吳夢窗從遊苕霅閒韓仲止有題白石洞詩七月望泛湖是夜月蝕媒與韓仲止各紀以詩追述昔遊吟爲五字潘徳久韓仲止皆以詩書後冬送李萬頃之池陽植丹桂於寓齋【本集自述慶元會姜吳文英﹑夢窗詞】陳振孫直齋書錄解題夔頗解音律進樂書免解不第而卒詞亦工案大樂議琴瑟考古圖原書久佚宋史樂志所載有刪節非全文

宋史謝深甫字子肅臺州臨海人中乾道二年進士第紹熙攺元除右正言遷起居郎兼權給事中知合門事韓侂冑破格轉遙郡剌史深甫封還內降二年知臨安府三年除工部侍郎進兼吏部侍郎四年兼給事中寧宗卽位除煥章閣待制知建康府侍禦史中丞兼侍讀慶元元年除端明殿學士簽書樞密院事遷參知政事再遷知樞密院事兼參知政事拜右丞相嘉泰元年累疏乞避位有餘嚞者上書乞斬朱熹絕僞學且指蔡元定爲僞黨深甫擲其書語同列曰朱元晦蔡季通不過自相與講明其學耳果有何罪乎余烝蟣虱臣乃敢狂妄如此當相與奏之行遣以厲其餘拜少保乞骸骨授醴泉觀使明年致仕有星殞於居第遂薨後孫女爲理宗後案深甫慶元元年四月簽書樞密院事二年正月參知政事三年正月兼知樞密院事六年閏二月除右丞相嘉泰三年五月罷右丞相授觀文殿學士判建康府慶元三年官參政兼知樞密自述曰丞相者追書也又案深甫之子見宋史者三人一采伯一渠伯一櫸伯采伯卽刻續書者自述所云次子未知爲渠伯抑爲櫸伯

宋史京鏜字仲遠豫章人紹熙二十七年進士第兩試令有聲擢監察禦史累遷右司郎官轉中書門下省檢正諸房公事金人遣使來弔鏜爲報謝使金人故事南使至汴京則賜宴鏜請免宴郊勞使康元弼等不從鏜謂必不免宴則請徹樂遣之書相持甚久金人知鏜不可奪馳白其主主嘆曰南朝直臣也特命免樂孝宗聞之喜乃命鏜權工部侍郎四川闕帥以鏜爲安撫制置使兼知成都府蜀以大治召爲刑部尙書寧宗卽位由政府累遷爲左丞相旣得位但奉行侂胃【胃﹕冑】風旨而已薨贈太保謚文忠攺謚莊定誡【誡﹕誠】齋薦士錄京鏜性資靜愨文辭工致案京鏜慶元二年正月除右丞相六年八月薨案白石進大樂議免解又爲時相所重聲價赫然可想而知但南宋重科第尢重學黨白石以一布衣建此大議爲時所嫉理有固然吳興掌故謂令大常寺與議大樂時嫉其能是以不獲盡其所議人大惜之是也張仲文白獺髓曰姜夔上書乞正樂赴太常同官校正樂師上錦瑟姜問曰此何樂眾官已有漫文之嘆又令樂師曰鼓瑟希未聞彈之樂官咸笑而散去此不徒當時嫉其能後世則又從而誣之

吳夢窗惜紅衣予從姜石帚遊苕霅閒三十五年矣重來傷今感昔聊以詠懷鷺老秋絲蘋愁暮雪鬢那不白倒柳移栽如今暗溪碧烏衣細語傷伴惹茸紅曾約南陌前度劉郎尋流花蹤迹朱樓水側雪面波光汀蓮沁顏色當時醉近繡箔夜吟�三十六磯重到淸夢冷雲南北買釣舟溪上應有煙蓑相識彊村朱氏重校夢窗甲乙丙丁四稿札記按蘋洲漁笛譜拜星月慢作於景定癸亥題曰寄夢窗劉毓崧據證以爲夢窗此時尙在而白石詞刻在嘉泰壬戌次年癸亥下距景定已六十年其寓吳興又在嘉泰癸亥前十三四年則景定癸亥夢窗年已八九十其從遊時代惜無可徵實矣案張宗瑞白石小傳久佚白石卒於某年無明文可據幸夢窗此詞與吳履齋暗香疏影詞敍足資據證二詞互證白石卒於西湖之上確爲紹定四年辛卯正二月閒紹定辛卯上距慶元丁巳正三十五年詞云倒柳移栽如今暗溪碧又云尋流花蹤迹夢窗重來苕霅蓋已暮春再以下結雪面波光汀蓮沁顏色上證前遊之時則丁巳季夏也白石於丁未夏自度惜紅衣曲賦吳興荷花是年夢窗重來苕霅傷今感昔故寄是調其時白石新卒故曰傷今感昔夢窗時已五十餘矣故起句云鷺老秋絲蘋愁暮雪鬢那不白湖州府誌武康縣荷葉浦在縣北三十五里葛天民荷葉浦中詩急雨捎荷分外奇珠璣狼藉錦紛披下塘六月關心處西塞扁舟入手時卻向靑蘆深處宿還思白石去年詩平生浩蕩煙波志月澹風微祇自知詩云還思白石去年詩者去年同載詣梁溪時所作慶宮春所謂此行各得五十餘解是也集中有武康丞宅同朴翁詠牽牛甚奇余亦作按去冬自封禺同載時無此花與滿身秋露等句不合爲今夏同遊同詠無疑華藏寺雲海亭望具區自注寺爲張循王功徳院【湖州府誌利濟寺一作北利濟院在烏鎭利濟橋之南唐末爲董昌桃花寨宋南渡張循王俊置莊於此乃移寨皂林後俊故攺莊爲香火院始名華嚴精舍宋末攺爲利濟寺南湖集有至華藏寺先呈璉長老詩志作華嚴疑誤】寺爲循王香火必平甫同行據知本年夢窗從遊苕霅平甫朴翁又同載也絕妙詞選吳君特名文英自號夢窗四明人從吳履齋諸公遊蘋洲漁笛譜題詞稱夢窗覺翁案夢窗人品極髙從白石遊久師資有承所以尹惟曉曰求詞於吾宋前有淸眞後有夢窗此非煥之言天下之公言也夢窗從履齋遊又與史宅之賈似道遊及似道誣譖履也夢窗從履齋罷相有嶺表之行則絕似道以不負履齋與白石於慶元閒兩黨水火之日旣受知於誠齋考亭又與京仲遠張肖翁友善如野雲孤飛去來無迹志潔行芳若合一契夢窗所得於白石者豈徒詞筆也哉

韓淲澗泉集題姜堯章白石洞詩眼玩塵世漫作威鳳鳴經行苕溪水乃見白石淸拂衣鑑須眉喚起仙骨驚胡爲隨人閒嘆息百慮縈洞中應笑我何不髙舉輕明時樂未正尙欲追英莖他年淳气合肯有爵服情癡人莫說夢佳士徒殉名轉庵偶饒舌己足壓旦評古來曠達者談笑得此生臨酒賦招隱一奏朱弦聲由此證知本年秋苕霅之遊吳夢窗銛朴翁之外同載又有仲止四月上書論雅樂故有明時樂未正等句與朴翁荷葉浦還思白石去年詩句互證夢窗遊苕霅爲本年秋事更無疑義澗泉集書昔遊詩後一首亦本年之作十五夜月蝕聞差中捨正言監測淸臺一首則與集中丁巳七月望湖上書事一首同時所作結云荷葉擺頭君睡去西風急送敲窗句卽謂此詩宋詩紀事韓淲字仲止元吉之子有髙節從仕不久卽歸信上嘉定中卒【四庫全書總目提要淲字仲止澗泉其號世居開封南渡後其父流寓信州宋史無傳仕履始末無考澗泉日記三卷澗泉集二十卷】案韓元吉南澗甲乙稿乾道九年淲冠告廟文則生於紹興甲戌淳熙四年淲納婦文則娶晁以道舍人孫女淲赴貴池簿詩則淳熙十一二年閒官貴池簿所以趙蕃寄韓仲止主簿四首有今日重悲南澗泉之句南澗歿於淳熙十四年夏故也又案澗泉集十五日夜月蝕詩起雲慶元三年中元日慶元己未二月戊子寄皖山隱翁史虎囊詩結云獨恨海潮邊戀祿贍兒女悵望春色深風花暗吳楚三月下旬藥局書滿詩結云春風送歸棹天地一身輕則慶元丁巳戊午官行都本年己未夏歸信上蓋希之作烏程縣詩起雲十年重入長安道則嘉定二年再入行都故劉克莊後村集寄韓仲止云昨仕京華豪未減脫鞾不問貴遊嗔詩家爭欲推盟主丞相差教作散人閉戶自爲千載計入山又忍十年貧幾思投劾從公去背幾肩琴澗水濱嘉定十二年卒時金人南犯淮南流民渡江避亂諸城悉閉建康大震興元軍士張福莫簡等作亂以紅巾爲號故戴復古石屏集哭澗泉韓仲止云雅志不同俗休官二十年隱居溪上宅淸酌澗中泉慷慨傷時事淒涼絕筆篇尙畱遺稿在當並史書傳自注聞時事驚心得疾而死作所以桃源人所以商山人所以鹿門人三詩此絕筆之詩也

月下笛思美人也上年秋初範仲訥往合肥曾煩寄語是年冬畱梁溪將詣淮而不得因夢述志作江梅引本年元夕又有所夢作鷓鴣天玩此闋尙惹殘茸再見無路掦【掦﹕揚】州夢覺問吟袖弓腰在否等句一往情深前後輝映

宋史天文志慶元三年七月己未月食旣據湖上書事詩知是夜詔禦史登吳山監視太史與艸澤聚驗足補史闕禁銅謂本年閏六月甲戌內出銅器付尙書省毀之申嚴私鑄之禁見宋史寧宗紀

白石於淳熙甲午至丙午十三年閒辭家爲客北歷江淮南遊湘浦固歲無寧處卽自沔東來依千巖居苕上八易星霜亦年年行役惟丙辰移家杭州嘉賓賢主往來優遊所以昔遊詩云如今得安坐閒對妻兒說本年丁巳上距戊辰正二十年所以又云於今二十年曆歷經行處昔遊十三首皆是秋作虞美人摩挲紫蓋一闋當亦同時之作詩言之不足又歌以永之

和轉庵丹桂韻云來裨奉常議識笳鼓羽葆又云淮桂手所植漢甕躬自抱據知植桂寓齋亦本年事朴翁重訪白石欲歸愁路永小住待君還盡日看幽桂無人似我閒潘徳久丹桂蘇召叟夢堯章桂花下皆此桂也

李萬頃仕履無考據靑柳小桃兩句知送李時爲深冬問訊千巖句知李赴池陽兒女句知爲移家後去冬有無錫之行歲暮方歸詩爲本年冬作阿灰謂蕭滚也

詩燈詞出北關武康丞宅同朴翁詠牽牛

朴翁悼牽牛甚奇余亦作華藏寺雲海亭望具區丁巳七月望湖上書事昔遊送李萬頃

歌曲鷓鴣天【丁巳元日】又【正月十一日觀燈】又【元夕不出】又【元夕有所夢】又【十六夜出】月下笛阮郎歸【江云低壓】虞美人【摩挲紫蓋】

文大樂議琴瑟考古圖

慶元四年戊午

四十一歲

三月與張平甫蘇召叟遊浙東是年有題楊冠卿客亭吟槁詩寄贈房陵通守陳唐卿詩唐卿次韻答之【本集楊冠卿客亭類稿蘇泂泠然齋集陳造江湖長翁集】

蕭山云桃花無數麥靑靑此甲寅自越來吳之復【復﹕後】辛酉入越以前暮春三月又遊越中之作所以次句亭云又見案乙卯春遊南昌丙辰春在封禺丁巳四月上大樂議己未春應禮部試上鼓吹曲庚申據王晦叔題舊遊詩卷詩是年調琴譜輯詩篇考無遠行蹤迹暮春遊越當在本年阮郎歸旌陽宮殿一闋年年彊健得追隨名山遊徧歸單言名山非西湖甚明蓋本年入越與平甫遊山會名勝逢其初度作此爲壽調與前同事亦非二所以次於同宿湖西定香寺後不別標題蘇召叟寄白石詩稽山卻棹酒船回冷水灣頭雨意開一路有詩吟不穩當時悔不共君來昔曾同舟遊越當屬此行召叟亦平甫客也

宋史朱熹傳慶元元年汝愚亦以誣逐而朝廷大權悉歸侂胃【胃﹕冑】矣熹始以廟議自劾不許以疾再乞休致詔辭職謝事非朕優賢之意依舊祕閣修撰二年沈繼祖爲監察禦吏誣熹十罪詔落職予祠門人蔡元定亦送道州編管自喜去國侂冑勢益張何澹爲中司首論專門之學文詐沽名乞辧眞僞劉徳秀仕長沙不爲張栻之徒所禮及爲諫官首論畱正引僞學之罪僞學之稱蓋自此始太常少卿胡紘言比年僞學猖獗圖爲不軌望宣諭大臣權住進擬遂召陳賈爲兵部侍郎未幾熹有奪職之命劉三傑以前禦史論熹汝愚劉光祖徐誼之徒前日之僞黨至此又變而爲逆黨卽日除三傑右正言右諫議大夫姚愈論道學權臣結爲私黨窺伺神器乃命直學士院髙文虎艸詔諭天下於是攻僞學日急選人余嚞至上書乞斬熹方是時士之繩趨尺步稍以儒名者無所容其身從遊之士特立不顧者屏伏丘壑依阿巽懦者更名他師過門不入甚至燮【燮﹕變】易衣冠狎遊巿肆以自別其非黨題楊冠卿客亭吟稿云正論不作世道微通都大邑多狐貍道微謂僞學之禁以空善類狐貍【貍﹕貍】謂沈繼祖劉徳秀劉三傑輩也冠卿江陵人卽自述之江陵楊公也詳淳熙乙巳年下

陳唐卿江湖長翁集番陽姜堯章以詩寄贈用次原韻五首答之【詩見集後諸賢酬贈詩詞補遺】句云詩傳侯王家謂爲平甫客也翰墨到省寺謂大樂議上尙書省詔付奉常也念君聚百指一飽仰臺饋謂十口之家倚文字爲生活也問津歸有期尙許尋盟否謂已秩滿將歸也依此互證此五首答詩本年作也惜原韻久佚四庫全書總目提要陳造字唐卿髙郵人淳熙二年進士官至淮南安撫司參議遭宋不競事多齟齬自以爲無補於世置江湖乃宜遂自號江湖長翁江湖長翁集安人張氏埋銘安人髙郵新安裏張文女也歸於同郡陳某又云某得以登乙未乙科尉繁昌職吳門教宰明之定海通守房陵安人同食共祿凡二十有四年生二男子子師文師歿以慶元戊午二月十四日生以紹興壬子十一月十一日案集中和陶淵明二十首自注紹熙壬子二月定海邑作又定海甲寅口號七首則通守房陵當在丙辰丁巳閒陸遊渭南文集陳長翁文集序其子文師來乞予爲長翁集序乃寓吾嘆以慰其子且以慰長翁於地下雲長翁髙郵陳氏諱造字唐卿嘉泰二年三月丁巳蓋房陵秩滿歸行都後又爲淮南參議

詩戊午春帖子蕭山題楊冠卿客亭吟稿

歌曲阮郎歸【旌陽宮殿】

慶元五年己未

四十二歲

上鐃歌鼓吹曲於尙書省書奏詔付太常應禮部試不第張平甫欲輸粟以拜爵辭謝不願又欲割錫山之膏腴以養黃白石曰造物不欲以富貴浼堯章使之聲名焜耀於無窮此意甚厚端午宿合路張平甫放三十六鷗於吳松來遲不及與盟秋與潘徳久敖器之有桂花倡和詩【本集自述直齋書錄解題齊東野語江湖後集】

羅大經鶴林玉露姜白石黃巖老學詩於蕭千巖巖老亦號白石詩亦工時人號雙白石【館閣續錄丞紹熙以後七人黃景說字巖老福州閩淸人乾道五年鄭僑榜進士及第治詩賦四年五月除開禧元年爲廣東運判楊誠齋詩話自隆興以來以詩得名林謙之範致能陸務觀尢延之蕭東夫近時後進有張鎡功父趙蕃昌父劉翰武子黃景說巖老徐似道淵子項安世平甫鞏丰仲至姜夔堯章徐賀恭作汪經仲權前五人皆有詩集傳世】

陸遊入蜀記乾道六年六月五日早抵秀州七日晚移舟出城泊禾興館前八日雨霽極涼如深秋遇順風舟人始張帆過合路居人繁夥賣鮓者尢眾道旁多軍中牧馬運河水泛溢髙於近村地至數尺兩岸皆車出積水婦人兒童竭作亦或用牛婦人足踏水車手猶績麻不置過平望遇大雨暴風舟中盡濕少頃霽止宿八側聞行舟有覆溺者小舟叩舷賢魚頗賤蚊如蜂蠆可畏九日晴而風舟人懲昨夕狼狽不敢解舟日髙方行自崇徳行大澤中至此始望見震澤遠山午閒至吳江縣渡松江風極靜巿中賣魚鮓頗珍晚解舟中流回望長橋層塔煙波渺然眞若圖畫宿尹橋登橋觀月十日至平江案合路在平望南爲運河要津白石自丁未至辛亥數往來蘇杭閒丁未己酉𨿽屢經過然皆在秋冬惟辛亥夏自杭還合肥道經蘇州謁石湖金陵湖【湖﹕謁】誠齋以六月過巢湖時日計之過合路似在端午前後是年爲三十西歲白頭二字亦不合訴衷情一闋非此行所作甚明鷓鴣天丁巳正月十一觀燈白頭居士無呵殿元夕有所夢春水綠鬢先絲據此二語白石四十頭始白也詞中淒涼心事譜世味楚人弓三句傷落第也不采蘋花二句行色匆匆踐平甫盟鷗之約也本年四十二白頭行客字字有著落

江湖後集敖陶孫字器之號體齋長樂人爲太學生題詩三元樓弔趙汝愚爲韓侂冑所捕亡命江湖登慶元五年進士第官泉州簽判有臞翁集和姜堯章桂花裙字韻潘郎桃李姿潘郎徳久也向來鷲嶺詩題三元樓也器之亡命江湖本年登第始歸行都桂花裙字韻倡和及轉庵丹桂倡和皆是秋之作潘詩在前故敖及之

詩平甫放三十六鷗於吳松余不及與盟和轉庵丹桂桂花韻【韻﹕在第十二行二十一字桂下】

歌曲鐃歌鼓吹曲訴衷情

文上尙書省鐃歌鼓吹曲書鼓吹曲議

慶元六年庚申

四十三歲

於馬塍小園種花調琴譜輯詩編王晦叔七言書昔遊詩後【本集王炎雙溪集】

淳佑臨安志東西馬塍在余杭門外羊角埂之閒土細宜花卉園人多任務接種爲都城之冠葉適與趙振文遊馬塍詩馬塍東西花十里錦雲繡霧參差起王晦叔有和堯章九日送菊二首送晦叔菊花贈稼軒黃木香皆小園佳植所以蘇召叟於張平甫逝後寄堯章有何心更種馬塍花句

徵招敍琴家無媒調商調之類皆徵也亦皆具母弦而不用其說詳予所作琴書案徵招爲辛酉秋入越所作琴書之成當在本年惜不見著錄書佚久矣幸宋史樂志錄琴瑟之議尙可見一班琴曲古怨深得怨悱不亂之旨免解不第傷困躓也

詩集自敍凡二篇其一曰近過梁溪見尢延之先生案見延之爲己酉秋敍曰近見爲作於庚戌客合肥時無疑其二曰此則不當自附於作者之列悉取舊作秉畀炎火俟其庶幾於不能不爲而後錄之或曰不可物以蛻而化不以蛻而累以其有蛻是以有化君於詩將化矣其可以舊作自爲累乎姑存之以俟他日旣云舊作又云姑存非晚年寫定可知以晦叔詩証之蓋本年輯詩又作此敍若直齋所錄之三卷本則晚年寫定陳起江湖集之一卷本所從出也

王炎雙溪集題堯章舊遊詩卷出郭栽花涉小園歸調琴譜輯詩編少年豪健今揫斂休羨騎鯨李謫仙馬塍在余杭門外故曰出郭調琴譜謂作琴書及側商調弦法琴曲古怨也結句蓋以陸放翁規之也【劍南集題跋孝宗一日禦華文閣問周益公曰今代詩人亦有如唐李白者乎益公以放翁對由是人盡呼爲小李白】陸放翁南園記慶元三年二月丙午慈福有旨以別園賜今少師平原郡王韓公其地實武林之東麓而西湖之水匯於其下天造地設極湖山之美公旣受命乃以祿賜之餘葺爲南園因其自然輔以雅趣【葉紹翁四朝聞見錄謂天下知公之功而不知公之志知上之倚公而不知公之自處公之自處與上之倚公本自不侔蓋寓微詞也】案慶元五年九月加韓侂冑少師平原郡王六年十月加太傅記稱少師必作於十月加太傅以前放翁因南園記見譏淸議白石上年免解不第又嘗受知於謝深甫京鏜張巖易祓諸人故以放翁因輕涉筆橫遭淸議相規仍其寧宗方諒闇擇日開經筵貽書朱子論其非禮意也君子愛人深矣館閣續錄王炎字晦叔徽州婺源人乾道五年鄭僑榜進士及第治書慶元三年九月除祕書郎四年十月除著作佐郎五年九月除著作郎六年二月爲軍少監十月爲軍器監【傳略丁內艱服闋再調鄂州崇陽簿時張栻帥江陵聞而器之秩滿授潭州教授攺秩宰嶽之臨湘紹熙二年調官行在歸寓居分寧益研易學三年授臨江軍通判三攝郡政慶元三年除太學博士遷祕書郎又嘉定三年封婺源縣開國男後八年戊寅八月十七日卒於家年八十二宜人大阪汪氏先卒湖州府誌郡守王炎開禧三年十二月以朝議大夫到任嘉定二年正月罷任同醉子似出新置佐酒和徳久韻子似吳子似也辛稼軒友】式古堂書畫匯考往余見姜白石詩一卷有絕句作小艸尢佳云道人野性如天馬欲擺靑絲出帝閒甚愛此詩第恨不通畫不能使無聲詩自聲畫相表裏此爲欠事因戲作前馬又念此句此馬終無出路復成後紙去冬有瘦馬一匹寄天臺僧存書記鶴臞亦以書來取畫久之未報今得此歸丈室如有數也天隨言凡物爲散者爲得二馬得失何如白石不可作析而辧之其在鶴臞有知道能言並幸惠教楚龔開【字聖與淮陰人宋亡不仕作唐馬圖甚工】案此次韻武伯詩也集本作楊柳風微約暮寒小禽容與只波閒道人心性如天馬欲擺靑絲十二閒此詩詞約旨婉楊柳風微謂寧宗不慧君權微也小禽波閒謂朝無骨鯁也性如天馬二句素位而行不受羈勒也必免解不第武伯勸其出山不必由於科目猶平甫念其困躓欲爲輸粟拜爵故作此寓意武伯蔡氏沔鄂舊友

詩次韻武伯

歌曲古怨

文詩集敍

嘉泰元年辛酉

四十四歲

秋入越朱子大贈絳帖歸爲本事釋文名曰絳帖平【絳帖平敍】

絳帖平自敍言入越未言何時據送陳敬甫詩及徵招詞此行當在季秋前賢小集拾遺有朱子大鼐奉題周南仲正字所藏閻立本畫蘇李別一首趙蕃淳熙稿有贈朱子大蘇召叟昆仲詩周文璞方泉集弔友人朱子大自注鼐居越止其屋爲勢家所有蘇泂泠然齋集簡朱子大學士憶朱子大學士見子大後寄據此子大越人能詩召叟之中表也

厲鶚宋詩紀事陳善字敬甫號秋塘淳熙間豪士有雪篷夜話【四庫全書總目提要捫虱新語十五卷宋陳善撰史繩祖學齋占畢稱其字子兼蓋有兩字善羅源人】案送敬甫詩千巖萬壑越中也徑渡寒潮秋深也才髙四句免解不第哀陳而自哀也

絕妙好詞箋史達祖字邦卿號梅溪汴人有梅溪詞一卷四朝聞見錄韓侂冑爲平章專倚省吏史達祖奉行文字擬旨俱出其手侍從柬札至用申呈韓敗遂黥焉姜堯章云奇秀淸逸有李長吉之韻蓋能融情景於一家會句意於兩得【四朝聞見錄師旦旣逐韓爲平章事無決專倚省吏史邦卿奉行文字擬帖撰旨俱出其手權炙縉紳侍從簡札至用申呈時有李其姓者嘗與史遊於幾間大書云危哉邦卿侍從申呈未幾致黥云】張功甫梅溪詞序余掃軌林扃艸長門徑一日聞剝啄聲園丁持謁入視之汴人史生邦卿也迎坐竹陰下郁然而秀整俄起謂余曰某自冠時聞約齋之號今亦旣有年矣君身益湮晦達以是來見無他求袖出詞一編余驚笑而不答始取讀之如行帝苑仙瀛輝華絢麗欣紛駭接後題嘉泰辛酉五月八日王官壽宋詞鈔詞人姓氏髙觀國字賓王號竹屋山陰人有竹屋癡語姜白石云竹屋有中秋夜懷史梅溪齊天樂徘徊宛轉交情如見白石評梅溪竹屋二家詞筆當亦在此數年中

詩送陳敬甫項裏

歌曲徵招

嘉泰二年壬戊【戊﹕戌】

四十五歲

上元日訪全老於淨林廣福院觀沈傳師碑隆茂宗畫齋後與全老銛朴翁聰自聞酌龍井而歸夏秋間遊華亭錢參園池十月僧了洪以本年春出於稽山之黃閍晉王獻之保母李意如志墨本來示尋錢淸王千里攜志磚及曲水小硯入都借觀累日冬至日雲間錢希武刻歌曲六卷於東巖之讀書堂十二月與鄰人湯升伯過童道人許見烏臺盧提點所藏定武舊刻禊帖後數日買得之是年山谷之孫農丞黃子邁過寓齋見千巖老人藏本禊帖有山谷題跋欲乞去不忍予有與單丙文論劉次莊數十家釋帖非是帖【本集保母志跋遊宦紀聞兪松蘭亭續考】

汪孟鋗龍井見聞錄僧全咸淳臨安志主僧可全蘇籀雙溪集龍井僧全示寄庵樞密程公累篇季文弟新什求予繼其末一首程蘇中興什同庵有後前前朝沙門首辧淨超卓然耆宿失聞聰飤參余小全龍泓風篁巘荏苒二十年緇儔幾換易巖崿豈變遷亭亭百歲杉泠泠九澗泉梵音擾龍性玄解忘魚荃有容輦瓌詭無情施繒錢佛法佇隆興般若須人傳更令觀剎麗但俾子孫賢三空正覺路一踰實相圖不替人天師重教演教禪又咸淳臨安志稱全於淨林創松關南泉爲畱憩之地葛天民初爲僧名義銛字朴翁聰師周紫芝太倉稊米集酌龍井泉書聰師房二首十里泉聲咽斷巖繡衣玄衮閉朱龕老翁不要千山雨只乞龍君一勺甘八十霜髭不出門老師猶是辧才孫髙人已復如雲散舊事邢【邢﹕那】堪與客論案酌龍井二首陸本分爲二題誤當從鮑氏輯本

嘉慶松江府誌錢良臣字友魏【館閣續錄作師魏】紹興二十四年進士淳熙五年繇給事中除端明殿學士簽書樞密院復除參知政事九年罷政事除資政殿學士奉祠尋知鎭江府又除端明殿學士攺知建康府兼行宮畱守拜資政殿大學士十五年請罷提舉洞霄宮光宗時卒謚文惠光緒華亭縣誌城內園林宋雲間洞天錢參政良臣園在裏仁坊內宅居其旁廣輪數里至今指其坊猶稱錢家府雲府有禦書云漢昭回之閣興慶等堂園有東巖堂巫山十二峯觀音巖桃花洞雪窗雲榭來禽渚流杯亭桃蹊杏村龜巢橘塢明月灣薝卜林圍繡香風露香籠錦諸佳致具見於方嶽錢府百詠詩元時已廢十二峯半屬尼居之慧海院惟東巖因捨浮圖其峯巒竹樹猶爲城巿山林之勝朋云亭基在峯之巓兀顧架閣文琛賦詩有昔年綠野裴丞相今日匡廬遠法師之句案集中錢參園池詩錢氏溪月詞皆詠雲間洞天也細玩綠野畱吟屐更愁入山陽夜笛月下空憶等句白石於淳熙戊申己酉間不但受知於錢參且嘗遊斯園錢與石湖同歲同榜受知之由其石湖歟【石湖集丙午新年六十一歲俗謂之元命作詩自貺自注今丞相王公樞使周公參政錢公皆丙午又頃昔皆同朝】若秀句君休覓機云韜世業則謂希武也白石歌曲第六卷

後題嘉泰壬戌至日刻於東巖之讀書堂東巖卽雲間洞天之東巖堂錢良臣顧野王讀書堆詩伊昔邊烽備不虞太平移作梵王居而今江表全無事借我三椽好讀書讀書名堂當以此故桯史彭傳師名法以恩科得官依錢東巖之門督府嘗欲舉以使金不克遣終老於選調則錢參又號東巖

兪松蘭亭續考淳佑辛丑歲十一月秀巖老人李心傳題姜堯章所藏本云盧承旨者名誠劉信叔子壻也劉氏世爲貴將則此帖繇來可考矣【齊東野語諸王孫趙孟堅宇【宇﹕字】子固號彜齋居嘉禾之廣陳修雅博識善筆札工詩文酷嗜法書三代以來金石名迹遇其會意時𨿽傾囊易之不靳也蕭千巖之侄滚得白石舊藏五字不損本禊帖後歸之兪壽翁家子固復從壽翁善價得之喜甚乘舟夜泛而歸至霅之升山風作舟覆幸值支港行李衣衾皆渰溺無餘子固方被�衣立淺水中手持禊帖示人曰蘭亭在此余不足介意也因題八言於卷首云性命可傾至寶是保蓋其酷嗜雅尙出於天性如此後終於提轄左帑身後有嚴陵之命其帖後歸之悅生堂今復出人間矣】

案信叔劉錡字蘇召叟哭堯章云兒年十七未更事似謂此五字不損本

劉克莊後村大全集答湯升伯因悼紫芝紫芝曾說子能詩開卷如親玉樹枝古佛寫成翻水偈天仙遺下步虛詞的然沈謝何難識逝矣應劉不可追寂寞西湖三尺墓誰攜斗酒一澆之

保母志跋嘉泰壬戌六月六日錢淸三槐王畿字千里得晉大令保母志並小研於稽山樵人周二物予皆親見之志以磚刻磚四垂其三爲錢文皆隱起已斷爲四歸王氏又斷爲五凡十行又云壬戌十月餘故人了洪法師攜墨本自錢淸來示余且言六月六日過王君有野人自外至出小硯以饋王君之子云春時劚山得之洪取視見硯背有永和及晉獻之字知是壙中物問有碑否野人云一磚上有字已碎矣亟使致之明日持前五行來是時猶未斷也驗是大令保母墓志而文未具又使尋之旬日乃以後五行來斷爲三矣案此跋見知不足齋叢書四朝聞見錄後從江村髙氏所藏卷子錄出跋後原注按姜跋無印章後蓀壁及法書二印去跋稍遠皆收藏圖記余案此帖系周艸窗所藏了洪攻媿二詩周平原李豫章宋赤城黃南明髙恥堂姜堯章六跋均蓀壁補錄也樓詩題攻媿樓公可見佩楚軒客談金應桂字一之雅標度能歐書受知賈似道晚居西湖南山中築蓀壁山房蓀壁卽應桂也蘇泂泠然齋集有王千里得晉獻之保母碑及硯索詩一首足補蓀壁所錄未及

遊宦紀聞世南嘗藏姜一帖正與單論劉次莊輩數十家釋帖非是又云悟帖中只張芝秋涼帖鍾繇宣示帖皇象文武帖王廙小字二表皆在右軍之上其說尢新有絳帖平二十卷恨未之見也據絳帖平自敍與丙文論釋帖當爲本年事

詩嘉泰壬戌上元日訪全老於淨林廣福院觀沈傳師碑隆茂宗畫贈詩齋後與全老銛朴翁聰自聞酌龍井而歸

題華亭錢參園池

歌曲驀山溪【題錢氏溪月】

文定武五字不損禊帖跋一蕭千巖藏本禊帖跋與單丙文論帖

嘉泰三年癸亥

四十六歲

春張平甫卒以孤相托三月十二日再跋定武禊帖五月九日絳帖平成六月九日三跋定武禊帖九月書王獻之保母李意如志跋竟贈王千里和辛稼軒秋風亭韻十月過錢淸與千里元卿同觀志跋又記其後至會稽與稼軒登蓬萊閣又觀雪於秋風亭尋歸行都是年夏秋多病冬暮楊誠齋有進退格詩寄贈【本集自述誠齋集兪松蘭亭續考】

自述者平甫卒後自傷之作也平甫卒於某年𨿽無明文可據而自述於楊誠齋朱晦庵俱稱曰待制案楊誠齋於慶元五年三月十七日進寶文閣待制致仕嘉泰三年八月十六日進寶謨閣直學士開禧二年二月二十二日升寶謨閣學士是年七月卒朱子於慶元二年十二月落祕閣修撰六年三月甲子日卒嘉泰二年追復煥章閣待制致仕此爲嘉泰二年朱子追復待制以後本年八月誠齋進寶謨閣直學士以前所作無疑自述又云張兄平甫十年相處紹熙癸丑至本年癸亥正十年挽平甫云他日石羊芳艸路弟兄來此一沾裾平甫之卒依上互證蓋本年春也又案所述如梁內翰鄭樞使範參政楊待制蕭復州朱待制京謝二相辛稼軒孫從之吳徳夫項平甫王晦叔樓大防葉正則金陵吳公江陵楊公年月有可考者已詳於各年之下若胡應期南州張公徐子淵曾幼度商翚仲易彥章六人相知當皆在紹熙慶元之閒惟定爲某年惜無確證宋史胡紘字應期處州遂昌人淳熙中進士紹熙五年以京鏜薦都進奏院遷司農寺主簿祕書郎韓侂冑用事逐朱熹趙汝愚意猶未決遂擢監察禦史及是劾趙汝愚且詆其引用朱熹爲僞學罪首汝愚遂謫永州寧宗以孝宗嫡孫行三年服紘言止當服期詔侍從臺諫給捨集議釋服於是從紘徙太常少卿使艸定其禮俄遷起居郎權工部侍郎移禮部侍郎又移吏部坐同知貢舉考宏詞不當而罷卒於家【四朝聞見錄初紘試宰還謁忠定同時見者同郡人某亦趙氏趙知忠定不事修飾故易敝巾垢衫敗屣以見且能昌誦忠定大廷對策忠定於稠人中首與之語且恨同郡同姓而曾未之識次至紘進自敍科第嘗階上游冀歸裏列忠定愀然曰若廟堂盡以前名用士則或非前名與不由科第者何由進神色不接紘未謁忠定嘗迂道褐考亭先生於武夷精舍先生待學子惟脫粟飯至�熟則用姜酰浸三四枚共食胡之至考亭先生遇禮不能殊胡不悅退而語人曰此非人情只雞尊酒山中未爲乏也道出衢從太守覓舟客次偶遇水心先生遇時猶未第紘气焰淩忽若宿與之不合者厲聲問先生曰髙姓仙裏先生應之曰永嘉葉適紘又詰之曰足下何干至此先生對曰親病求醫紘笑以手自搖紫窄帶嘆曰此所謂親病在牀入山采藥先生撫然莫知其所以見訝者會太守素諗先生名遂命典謁語胡小俟先請葉學士胡尢不平沐爲名臣李公士穎子李公閒居龜溪去都最近沐以大臣子試二令適從忠定謁告爲親壽會上亦當遣中使賜藥茗忠定欲榮沐諭以就持歸以賜沐對以遣使舊禮也恐不可以沐人子之榮而廢遣使也忠定不樂頗以語侵沐韓侂冑欲圖忠定而莫有助之者謀之於某官某語侂冑曰公畱某則可圖趙韓遂於上前畱之後竟拜相某官旣爲韓畱則力薦紘沐沐遂誣忠定爲不軌紘代擊考亭先生誣以歐陽公被諦事又斥其輒廢校捨爲宅論水心先生所著進策君徳論爲無君紘文逼柳柳州沐詩文灑落晚著易頗契奧旨其初未必盡出於媚韓也其積忿嫉者久臨大議頃不能平心耳館閣續錄祕書郎慶元以後胡紘字幼度處州龍泉人隆興元年木待問榜進士出身治禮元年九月除十一月爲監察禦史�宋史本傳作字應期處州遂昌人淳熙中舉進士與此全不相合】

萬姓統譜徐似道字淵子天臺人少負才名爲吳江尉受知於範成大及爲祕書少監聞彈疏以舟載昌蒲數盆書兩篋翩然引去道閒爭望之若神仙案淵子爲石湖所重誠齋詩話又與張功甫諸人並稱徐子淵當卽淵子

四庫全書總目提要綠督集二十卷宋曾丰字幼度樂安人乾道五年進士官至知徳慶府事眞徳秀嘗受學於丰及執政奏取其集入崇文四部丰晚年築室自號曰撙齋

宋史商飛卿字翚仲臺州寧海人淳熙初由太學登進士第任無爲軍教授累官至工部郎官時韓侂冑秉國气焰燻灼飛卿旣至未嘗輒一造謁踰月卽丐去提舉福建路常平茶鹽擢監察禦史以言迕侂冑罷爲奉常請外以祕閣修撰爲荊湖南路轉運判官後攺司農卿總領江東淮西軍馬錢糧開禧中就擢戶部侍郎侂冑將舉師嘗問餉計丰約飛卿以實告比調遣浩繁不克支有旨傳飛卿軍前傳宣撫勞值金兵大至幾不免以憂卒

館閣續錄易祓字彥章潭州寧鄕人淳熙十一年土捨釋褐出身治周禮慶元二年十一月除正字四年三月爲校書郎十月除祕書郎五年七月除著作【脫郎字】佐郎六年八月除著作九月知江州嘉泰四年以樞密院檢詳文字兼國史院編修官七月爲國子司業仍兼【齊東野語蘇師旦將建節學士顏棫莫子純皆莫肯當�易祓彥章爲樞密院檢詳文字師旦爲都承旨祓興之暱欣然願任責遂以國子司業兼兩制竟爲師旦艸麻極其�後至用前人舊對所爲有文事有武備無智名無勇功者蓋以孔子比之子房不足道也旣宣布物論嘩然亟擢祓左司諫諸生爲之語曰陽城毀裴延齡之麻由諫官而下遷於司業易祓艸蘇師旦之�由司業而上擢於諫官旣而韓誅蘇得罪祓遂遠貶樂雷發雪磯叢槁謁山齋詩淳熙人物到嘉熙聽說山齋亦白髭細嚼海花讀總義只應姬老是心知山齋祓別號總義周易總義四庫全書總目提要周易總義二十卷宋易祓撰】

萬姓統譜陳曄字日華慶元初知汀州事爲治精明以郡帑錢二百貫助學又以隸官田百畝充諸生廩餼減戶田食鹽價以紓細民作義冢以掩民骼汀俗尙鬼曄嚴禁之俗遂丕變【淳安縣誌�福州人淳熙五年爲淳安令】絳帖平自敍後題嘉泰癸亥五月九日四庫全書總目提要絳帖平六卷宋姜夔撰案宋曹士冕法帖譜系云絳本舊岵尙書郎潘師旦以官帖私自摹刻者世稱潘駙馬帖又稱潘氏析居法帖石分而爲二其後絳州公庫乃得其一於是補刻余帖是名東庫本逐捲各分字號以日月光天徳山河壯帝居太平何以報願上登封書爲別今夔所論每卷字號與士冕所說相合然則夔所得者卽東庫本也宋之論法帖者米芾黃長睿以下互有疏密夔欲折衷其論故取漢官廷尉之義以名其書首有嘉泰癸亥自敍云帖𨿽小技而上下千載關涉史傳爲多觀是書考據精博可謂不負其言惟第五卷

內論智果書梁武帝評書語武帝藏鍾張二王書嘗使虞龢陶隱居訂正案虞龢宋人其上法書表在宋孝武帝之世去梁武帝甚遠斯則考論之偶疏耳據墨莊漫錄其書本二十卷舊止鈔本相傳未及雕刻所載字號止於山字其河字以下亡佚十四卷意不可復得然殘珪斷璧終可寶也【案直齋書錄解題絳帖評二十卷文獻通考經籍考同】

王獻之保母志跋後題云予旣作此跋將書以贈千里以疾見妨自四月至於九月乃竟據此知本年夏秋間多病

宋史辛棄疾字幼安歷城人少師蔡伯堅與黨懷英同學金主亮死耿京聚兵山東稱天平節度使節制山東河北忠義軍馬棄疾爲掌書記紹興三十二年京令棄疾奉表歸宋髙宗勞師建康召見授承務郎天平節度掌書記並以節度印誥召京會張安國邵進已殺京降金棄疾還至海州與眾謀曰我緣主帥來歸朝不期事變何以復命乃約統制王世隆及忠義人馬全福等徑趨金營安國方與金將酣飲卽眾中縛之以歸獻俘行在仍授前官攺差江陰簽判時年二十三乾道四年通判建康府六年召對延和殿論南北形勢及三國晉漢人才遷司農寺主簿出知滁州辟江東安撫司參議官畱守葉衡入相力薦慷慨有大略召見遷倉部郎官提點江西刑獄平劇盜賴文政加祕閣修撰調京西轉運判官差知江陵府兼湖北安撫遷知隆興府兼江西安撫以大理少卿召出爲湖北轉運副使攺湖南尋知潭州兼湖南安撫盜連起湖湘悉討平之疏奏乞別剏一軍以湖南飛虎爲名詔委以規畫時樞府有不樂之者數沮撓之棄疾行愈力軍成爲江上諸軍之冠嘉右文殿修撰差知隆興府兼江西安撫以言者落職久之主管衝佑觀紹熙二年起福建提點刑獄召見遷大理少卿加集英殿修撰知福州兼福建安撫使丐祠歸慶元元年落職四年復主衝佑觀久之起知紹興府兼浙東安撫使嘉泰四年召見言鹽法加寶謨閣待制提舉衝佑觀差知紹興府兩浙東路安撫使辭免進寶文閣待制又進龍圖閣知江陵府令赴行在奏事試兵部侍郎辭免進樞密都承旨未受命而卒賜對衣金帶守龍圖閣待制致仕特贈四官寶慶會稽續志安撫題名辛棄疾以朝請大夫集英殿修撰知嘉泰三年六月十一日到任當年十二月二十八日召赴行在【咸淳臨安志嘉泰癸亥歲劉攺之在中都時辛稼軒帥越聞其名遣介招之適以事不及行作書歸輅者因效辛體沁園春一詞並緘往下筆便逼眞辛得之大喜致饋數百千竟邀之去館燕彌月酬倡亹亹皆以之逾喜垂別賙之千緡曰以是爲求田資攺之歸竟蕩於酒不問也】續通鑑嘉泰四年正月浙東安撫使辛棄疾入見蘇泂泠然齋集正月二十七陪唐子耆登臥龍寺時稼軒己去令人懷之則稼軒赴闕爲正月二十日後稼軒詞玉樓春乙丑京口奉祠西歸將至仙人磯結云卻趁新涼秋水去瑞鷓鴣乙丑奉祠歸舟次余幹賦起雲江【脫頭字】日日打頭風乙丑奉祠發京口當在仲秋至余幹則秋已【脫深字】矣紹興府誌秋風亭在觀風堂側宋汪綱記曰此亭辛幼深【深﹕衍文】安賦詞膾炙人口記云賦詞卽漢宮春也丘崈文定公詞漢宮春題曰和辛幼安秋風亭韻張功甫南湖詞漢宮春題曰稼軒帥浙東作秋風亭成以長短句寄余欲和久之偶霜晴小樓登眺因次來韻代柬奉酬本集漢宮春題曰次韻稼軒案丘宗卿本年知明州道出會稽值亭新成所以席上和韻功甫則遙和也稼軒詞有上西平會稽秋風亭觀雪時白石在越同觀雪中六解萬壑千巖一首卽詠此

楊誠齋退休集癸亥十月久雨妨農收二十八日得霜遂晴喜而賦之之下十二月二十七日立春夜不寐之上有進退格寄張功甫姜堯章一首【卽玉露所載】鶴林玉露姜堯章學詩於蕭千巖琢句精工有姑蘇懷古詩楊誠齋喜誦之嘗以詩送江東集歸誠齋【二詩俱見集中】誠齋大稱賞謂其冢嗣伯子曰吾與汝勿如也報之以詩云尢蕭範陸四詩翁此後誰當第一功新拜南湖爲上將近差白石作先鋒可憐公等皆癡絕不見詩人到老窮謝遣管城儂巳晚酒泉端欲乞疏封南湖謂張功甫也案紹熙辛亥白石以詩送朝天續集非江東集【誠齋集朝天續集序云餘詩自壬午至今凡七集近三千首詩云先生自可三千首卽謂七集近三千首也】以朝天續集爲江東集誤以進退格寄詩爲報詩尢誤

詩張平甫哀挽

歌曲漢宮春【次韻稼軒】又【次韻稼軒蓬萊閣】

文定武五字不損本禊帖跋二定武五字不損本禊帖跋三禊帖平敍王獻之保母李意如墓志跋自述禊帖偏傍考

嘉泰四年甲子

四十七歲

三月行都大火捨毀移寓旅邸有答蘇虞叟詩秋遊鎭江與辛稼軒登北固樓冬十月以詩賀張肖翁參政【本集】

宋史五行志嘉泰四年三月丁卯行都大火燔上書省中書省樞密院六部右丞相府制敕糧料院親兵營修內司及學士院內酒庫內宮門廡夜召禁旅救撲太室撤廟廡遷神主並冊寶於壽慈宮翌日戊辰旦火及和寧門鴟吻禁卒張隆飛梯斧之門以不焚火作時分數道燔二千七十餘家又翌日乙巳神主遷還太室時省部皆寓治驛寺案周文璞題堯章新成艸堂云壁閒古畫身都碎架上枯琴尾半焦畫碎琴焦皆是焚餘物象足徵捨毀由於火也所以念奴嬌詞說與依依王謝燕應有涼風時節二句𨿽謂依平甫而居實寓淮南所謂燕雀處堂子母相樂突決棟焚而怡然不知禍之將及也涼風四字反映火毀尢妙又云繞枝三﹖白頭歌盡明月與上張參政應念無枝夜飛鵲月寒風勁羽毛摧句皆用魏武帝短歌行句意然念奴嬌毀捨後作則傷平甫下世旣無主人捨又毀於火也上張參政則欲卜居乞將伯之助也本年正月稼軒由浙帥入見尋知鎭江以洞仙歌黃木香贈稼軒証之則知鎭江之命當在四五月閒又案永遇樂北固樓次稼軒韻數汐【汐﹕在第十二字寒下】秋煙一篙寒騎【騎﹕在第六字數下】句遊北固時秋已深矣【稼軒詞云四十三年望中猶記烽火揚州路稼軒於紹興三十二年自山東奉表歸行在是年壬午至本年甲子正四十三年】宋史張巖字肖翁大梁人乾道五年進士歷官爲監察禦史附韓侂冑累遷給事中除參知政事以言者罷爲資政殿學士知平江府旋升大學士知掦【掦﹕揚】州時邊釁方開詔巖與程松分帥兩淮已而召還爲參知政事兼同知國用事開禧二年遷知樞密院事明年除督視江淮軍馬巖開督府九閱月耗費縣官錢三百七十餘萬緡侂冑誅許自便復元官奉祠【直齋書錄解題琴操譜十五卷調譜四卷參政歷陽張巖肖翁以善鼓琴聞一時余從其子佖得此譜】案宰輔表嘉泰元年八月張巖自給事中除參知政事三年正月罷以資政殿學士知平江府四年十月知掦【掦﹕揚】州除參知政事故寄詩云姑蘇梅花賀詩云相出淮南臨安旅邸答蘇虞叟一首傷無家也此詩足證毀捨後先寓旅邸後寓水磨方氏陸放翁劍南詩稿紹熙癸丑有贈蘇召叟兄弟乙卯有送蘇召叟秀才入蜀蘇泂泠然齋集有足虞叟兄句次韻虞叟兄寄常山晉叟兄次韻穎叟弟耕堂卽事則晉叟虞叟皆召叟【脫兄字】也案【案﹕另起行】湖上寓居雜詠鉤窗不忍見南山下有三雛骨未寒一首骨曰未寒三殤亦本年事

詩臨安旅邸答蘇虞叟賀張肖翁參政寄上張參政

歌曲念奴嬌【毀捨後作】洞仙歌【黃木香贈稼軒】永遇樂【北固樓次稼軒韻】

開禧元年乙丑

四十八歲

館水磨方氏會飲總宜營艸堂於掃帚塢秋深堂成名曰石帚漁隱周晉仙題七言詩吳夢窗賦三部樂詞冬陳君玉還詩集【本集夢窗詞方泉集】

夢窗詞三妹媚姜石帚館水磨方氏會飲總宜卽事寄毛荷塘咸淳臨安志下湖在錢塘門外其源出於上湖一自玉壺水口流出九曲沿城一帶至余杭門外一自水磨頭石函橋東入策選鋒教場楊府云洞北郭稅務側會爲一流如環帶然有二斗門瀦泄之西湖志姜夔寓館在水磨頭近石函橋卽本夢窗詞咸淳志而爲說也【吳自牧夢梁錄防隅巡警錢塘隅有望樓在水磨頭放生亭後】志又曰總宜園在斷橋路曰中貴張氏園【武林舊事葛嶺路水磨頭石蘭橋放生亭徳生堂泳飛亭總宜園自注水張太尉後歸趙平遠淇今爲西太乙宮都城紀勝孤山路�內貴張氏總宜園楊誠齋湖上絕句總宜亭子小如拳著得西湖上軒窗無不好何須抵揀死名園案水張太尉卽癸辛雜識葛天民賞雪之張知省也】近代志西湖者多據夢窗之三妹媚詞於水磨頭書石帚寓館而夢窗之三部樂石帚漁隱從未詳【詳﹕見】有考及者今詳考之石帚漁隱蓋在履泰北鄕之掃帚塢也咸淳臨安志錢塘縣管十三鄕惠民鄕管裏六夾城柴場羊角乳臺馬城印墓履泰北鄕管理六黃山石塘門外八九曲路【此上自南山路之東首下至古北關之西沿湖東岸所經之路】至徳勝橋南印道堂小澑水橋黃山橋掃帚塢鮑家田靑芝塢玉泉駝巘棲霞嶺東山衕【此自古北關西南行經北山之陰至東山衕折而南逾山至湖濱耿家步之路】霍山昭慶教場水磨頭葛嶺九里松靈隱寺石人嶺西溪路止三天竺附【此自八九曲路西經葛嶺路至東山衕南口西南行至靈隱三天竺】案咸淳志圖掃帚塢【志曰掃帚鄔在錢塘門外黃山橋成化杭州府誌在棲霞嶺】在江湖偉觀東北【志曰江湖偉觀在葛嶺壽星寺外江內湖一覽在目】西馬塍西【志曰東西馬塍在余杭門外羊角埂之間或云是錢王舊城非塍也今北關門古之餘杭門外城也元自有北關門今夾城巷乃古基也地與馬城相接案馬城延袤甚廣羊角界乎其中東接夾城南接柴陽北接乳臺印墓西接履泰北鄕之黃山掃帚】所以卜算子雲家在城西也塢在葛嶺棲霞之陰所以琴銘曰深山長谷云入我屋周晉仙題新成艸堂曰猶有住山窮活計志曰下湖河在澑水橋柴場北自策選馬軍寨墻八字橋沿東西馬塍羊角埂上泥橋下泥橋直抵步司中軍寨墻北一派自打水樓南折入左家橋河入江漲橋河一派自八字橋西策選軍寨神勇軍寨步人橋至古塘橋下折入余杭塘河一派自西堰橋西溪山一帶至飲馬山亦折入余杭塘河案圖黃山橋在八字橋西八字橋在西馬塍西漁隱鄰下湖河一派所以夢窗齊天樂贈石帚曰岸觜沙平綠楊陰下晚初艤下湖河通江所以三部樂有夜潮上明月蘆花之句志曰澑水橋在羊坊巷北【在霍由大路口】小澑水橋在精進院北精進院在澑水橋東澄寂院在精進院側桃花衕【湖山便覽桃花港昭慶寺志雲港水西及武林門繞慶忌塔後北入松毛場下河此卽中龍閘注下湖河故道也臨安志有桃花衕云在精進寺側港當以衕得名】西湖志纂掃帚塢在棲霞嶺在履泰山上山多桃花色絢如霞下有水名桃溪案漁隱西有桃溪東接桃花港所以齊天樂曰人住桃溪最久若三部樂那知煗袍挾錦低簾籠燭鼓春波載花萬斛三句追溯當日春遊之勝反照今日山居至江鶂初飛素云如沐等句則艸堂成時秋已深矣湖上寓居雜詠云而今漸欲拋塵事未了菟裘一暢然此詩本年秋初所作云未了者艸堂之工尙未了耳又案蘇召叟足姜句那知身百歲未辦屋三間見客慵開口逢僧托買山僧朴翁也買山帚鄔必朴翁爲之地也又案水磨頭在葛嶺路南對鳳凰南屏諸山所以湖上寓居雜詠有朝朝南望宮雲起鉤窗不忍見南山等句寓居西卽孤山路口所以有夜涼一舸孤山下及指點移舟著柳堤等句囊封萬字總空言謂上大樂議歸向蘆根濯軟紅謂去秋訪稼軒苑墻曲曲柳冥冥人靜山空見一燈則謂四聖水燈也【周密癸辛雜識西湖四聖觀前每至昏後有一燈浮水上其色靑紅自施食亭南至西陵橋復回風雨中光愈盛月明則稍淡雷電之時則與雷電爭光閃爍金一之所居積慶山嶺每夕觀之無少差凡看二十餘年矣苑墻曲曲謂四聖觀園有涼堂瀛嶼諸勝理宗朝攺爲西太一宮】如謂石帚漁隱卽水磨寓館家在馬城西等句固無是處湖上雜詠又將何解

四庫全書總目提要方泉集四卷宋周文璞撰文璞字晉仙號方泉又號野齋又號山楹陽谷人諸書不詳其仕履蓋亦江湖派中人也【齊東野語端平閒周文璞趙師秀數詩人春日薄遊湖山極飲西林橋酒壚皆大醉熟睡忽有髽髻道人過而睨之哂曰詩仙醉邪顧酒家善看客我當償酒錢索水小盂以瓢中藥少投之入口略嗽噀之地上則皆精銀也時遊人方盛皆環視駭嘆忽失道人所在薄暮諸公始醒酒家具道所以皆悵然自失其家持銀往巿得錢正可酬所值了無贏餘明日喧傳都下酒家圖其事於壁自以爲遇仙酒肆好事者竸【竸﹕競】趨之遂爲湖山旗亭之甲諸公亦若有悟云】

楊誠齋退休集答胡仲方贈詩疇昔昭王渡楚江得萍斗大嚼甘芳因君黃綬作此縣問古靑蘋何處鄕民樂弦歌愛言偃天將桃李醉河陽望郎舊說爲邑宰邑宰今看爲望郎案此詩編於乙丑攺元開禧元日之後仲方是時初宰萍鄕宋詩紀事胡榘字仲方廬陵銓之孫嘉定中官工部尙書出知福州【四朝聞見錄嘉定間禁止靑蓋事蓋起於鄭昭先無所塞月課前錄載其事太學諸生與京兆辧時相持之不下薛會之極胡仲方榘皆史所任也諸生伏闕言事以民謠謂胡薛爲艸頭古天下苦象其姓也謂虐我生民莫匪爾極象其名也薛不安其位力乞去時相謂曰彌遠明日行則尙書今日去薛不能不畱案三學之橫周艸窗葉紹翁所記皆極平允】

楊長孺字伯子號東山萬里子嘉定間守湖州後爲番禺帥端平初累辭召命以集英修撰致仕【吳興掌故嘉定間守湖州彈壓豪貴牧養小民治聲赫然湖州府誌嘉定四年三月以朝奉郎到任五年八月除浙東提舉九月磨勘轉朝散十月受代齊東野語楊伯子長孺之言曰先君在朝列時薄海英才云次鱗集亦不少矣而布衣中得一人焉曰姜堯章】次韻胡仲方因楊伯子見寄一首以誠齋答詩証之此詩爲本年春間之作結云春山雨耕亦買山帚塢之佳證也

陳君玉以小集見歸一首詞參﹖意蒼涼結云因憶子云蓋誠齋易傳書成故以揚子太玄擬之白石𨿽學詩於千巖而參活句得於誠齋獨多況前年冬誠齋有進退格之寄本年春伯子又寄仲方之詩香火情深因君玉用歸朝天續集韻益增遐想水邊白鳥窗外梅花皆漁隱景物質實而又淸空此之謂也

雪中六解首述淳熙丙申北遊濠梁之雪終以嘉泰癸亥入越與稼軒秋風亭觀雪其中間則沔鄂黃鶴之雪行都吳山之雪除夕垂虹之雪雪𨿽五地而三十年之遊蹤皆以雪顯與昔遊詩同一章法結云煎茶驕色蓋漁隱新成菟裘之願稍償耳

詩次韻胡仲方因楊伯子見寄湖上寓居雜詠雪中六解陳君玉以小集見歸用余還誠齋朝天續集韻作七字夔報貺

開禧二年丙寅

四十九歲

南遊過桐廬登烏石寺觀張魏公劉安成嶽武穆畱題秋至括蒼登煙雨樓觀石湖居士題顏歌其所作虞姜人亦作一解與處守趙和仲東堂聯句東遊永嘉賦富覽亭而歸是年七月楊誠齋卒

一統志浙江嚴州府桐廬縣在府東北九十五里衢州府西安縣附郭烏石山在縣西四十里趨江右者多道此有張浚嶽飛題名石龍遊縣在府東七十里烏石寺在縣北宋紹興中嶽飛過此有題識【龍遊西安皆川途所經】處州府煙雨樓本舊州治宋崇寧間楊嘉言建範成大書額【案石湖乾道三年起知處州五年五月被召至行在除禮部員外郎又案李處全粹伯晦庵詞水調歌頭處州煙雨樓落成欲就中秋後值雨鷓鴣天社日落成煙雨樓二首石湖重修煙雨樓落成乾道四年秋社日也題顏虞美人詞佚南宋館閣錄李處全彭城人梁克家榜進士出身乾道六年七月除丞九月爲殿中侍禦史浙江通誌知處州範成大樓璩錢竽李處全孝宗時任】宋詩紀事趙廱一作雍號竹潭忠簡後人開禧閒爲處州太守煙雨樓【自注在處州】畫棟飛雲暮靄寒樓臺城堞有無間煙收雨霽曾看否見盡東南萬疊山【廣東通誌趙廱紀遊詩跋曰浚儀趙廱和仲以紹熙二年表守肇慶】東堂聯句趙雍和仲卽處州太守也詩云金風丹桂皆八月景物煙雨樓一首亦似同詠白石癸亥入越有蓬萊閣次稼軒韻故虞美人有東遊才上小蓬萊句此行自處泛江至溫故富覽亭水調歌頭有一葉眇西來句皆實錄也【一統志溫州府富覽亭在永嘉縣西北郭公山上宋建登者不越幾席而盡山水之勝】

詩過桐廬登烏石寺觀張魏公劉安成嶽武穆畱題東【東字上﹕空一格】堂聯句

歌曲虞美人【括蒼煙雨樓】水調歌頭

開禧三年丁卯

五十歲

下竺尋梅和曾吏部梅花八詠次潘徳久韻送王徳和提舉淮東答沈器之單丙文贈琴與葛天民哦詩禮塔周晉仙爲作金塗佛塔歌【本集硯北雜誌方泉集】

宋史韓侂冑傳自兵興以來蜀漢淮之民死於兵戈者不可勝計公私之力大屈而侂冑意猶未已中外憂懼禽言江南望夫誰家子登山化石不得語哀覆軍也送王徳和提舉淮東煮幹碧海知誰用割盡黃雲尙告饑傷交困也韓元吉南澗詞水調歌頭序上次韻王徳和【宋史食貸【貸﹕貨】志慶元初詔罷循環鹽鈔攺增剩鈔名爲正支文鈔給算與己投倉者通理先後支散以淮東提舉陳損之言循環鈔多獘故有是命於是富商巨賈有願爲貧民者矣開禧二年詔自今新鈔一袋搭支舊鈔一袋如新鈔多於舊鈔或願全以新鈔支鹽及無舊鈔而願全買新鈔者聽以新鈔理資也煮幹碧海句謂上年詔也】沈器之仕履無考據江漢大堤銅鞮等句沈蓋楚人據風髙北馬句知在金兵九道南下後據露下秋虫句知答詩爲本年秋

宋史曾三聘傳字無逸臨江新淦人乾道二年進士調贛州司戶參軍累遷軍監主簿遷祕書郎寧宗立兼考功郎後知郢州會韓侂冑爲相以三聘爲故相趙汝愚腹心坐追兩官久之復元官與祠差知郴州攺提點廣西湖北刑嶽皆辭不赴侂冑誅諸賢遭竄斥者相繼召用三聘祿不及終不自言張功甫南湖詞卜算子無逸寄示近作梅詞次韻回贈常記十年前共醉梅邊路別後頻收尺索書依舊情相與早願卻來看玉照花深處風暖還聽柳際鶯休唱閒居賦案南湖集有走筆和曾無逸摹【摹﹕掌】故約觀玉照堂梅六首故云早願卻來看風暖還聽卽謂前約休唱閒居賦謂知郴攺提刑皆不赴也卜算子八闋第一闋與功甫韻同蓋同和功甫所和佚其七耳無逸元官己復新命未赴故題曰吏部時居掃帚塢故曰家在馬城西宋史寧宗紀開禧二年三月己亥從太皇太后幸聚景園此詞爲三年春之作故曰長信昨來看陸友仁硯北雜誌海昌入【入﹕人】家有古琴音韻淸越相傳是單炳文遺姜堯章背有銘曰深山長谷云入我屋單伯解衣作葛天民氏之曲懷我白石東望黃鵠案白石系淳熙戊申居苕溪上徳久贈號然彼時僕僕道路𨿽偶暫歸無此遐想慶元丙辰後居東城亦與深山長谷不合炳文贈琴似屬本年蘇召叟哭堯章詩除卻樂書誰殉葬一琴一硯一蘭亭樂書卽大樂議琴卽此琴蘭亭卽定武五字不損本也夢窗贈石帚有硯色寒云句其硯𨿽未見著錄亦必瓌寶又按琴銘單伯卽炳文葛天卽葛天民此又爲朴翁於開禧初返初服之佳證也

癸辛雜識葛天民字無懷後爲僧名義銛字朴翁其後返初服居西湖上一時所交皆勝士有二侍姬一曰如夢一曰如幻一日天大雪方擁鑪煎茶忽有皁衣者聞戶將大璫張知省之命卽水張太尉也招至總宜園淸坐髙談竟日旣甚寒劇且覺腹餒甚亦不設杯酒直至晚一揖而散天民大恚步歸以爲無故爲閹人所辱至家則見庭戶間羅列奩篚數十紅布囊亦數十凡楮幣薪米酒殽甚至香茶適用之物無所不具蓋此璫故令先怒而後喜戲之耳【宋詩紀事山陰人】湖山便覽葛嶺葛無懷居葛天民始爲僧名義銛號朴翁後返初服居西湖上天民句云吾語林和靖非翁不卜鄰而周文璞過其新居有丹砂舊井旁句似其居近葛嶺【無懷集小隱自題水拍荒籬外山攢落照邊鴉鴉乘犢去鴨鴨待鷗還思淡秋云薄情髙隴月圓武陵知避世初不爲求仙周晉仙過葛天民新居爲憶空山雨因嗟短鬢霜幅巾終日仄侍女古時妝烏桕殘林外丹砂舊井旁不畱禪月畫只據淨名牀湖鏡秋容澹雲莊晚露香汲泉須透脈種果便成行使鶴過村店攜孥上野航極知寨外叟全似賀知章對佛稱居士翻經悟法王自將詩檢束猶與竹商量嗟我渾無賴非公不作狂莫移松下石老子要乘涼】葛嶺在寶石山西亦名葛塢相傳晉葛洪煉丹於此【玉淸宮在錦塢西其後爲葛洪煉丹臺】洪字稚川著有抱朴子【寶雲山在葛嶺左東北與巾子峯接錦塢在寶雲山治平寺在錦塢西】葛公丹井在治平寺西葛洪墓在葛嶺寶云寺【吳萊有初陽臺謁抱朴子墓詩郭祥正有葛公石徑詩】無懷新居近丹井所以張知省戲邀雪中淸談𨿽大恚能自總宜步歸觀其小隱自題不但山居秋景如繪且足徵小隱臨湖又戊辰夏五過抱朴巖北窗隱隱透南燻老子前身是此君冷入魚腮池面雨靜連禽語樹頭云苔因覓句行來破石爲觀空坐得溫時事自多無耳聽長安𨿽近不曾聞抱朴巖卽張雨題西湖何氏隱眞館所謂之井分丹水葛洪山也虎頭巖在葛嶺西以形名則虎頭以人名則抱朴也抱朴道家己返初服故有老子前身之句戊辰系嘉定元年其返初服在開禧中葛天民無懷姓名旣取五柳傳又以居近棲霞取桃花源記號曰秦外其居與石帚漁隱一在山南一在山北相去甚近白石無懷二集中酬贈詩皆慶元嘉泰閒在靈隱時

詩次韻徳久禽言答沈器之送王徳和提舉淮東

歌曲卜算子

文琴銘

嘉定元年戊辰

五十一歲

天臺謝采伯爲刻續書譜一卷【續書譜】

謝采伯續書譜序姜夔字堯章番陽布衣也自號爲白石生好學無所不通嘗請於朝欲是正頌臺樂律以議不合而罷有大樂議琴瑟考鐃歌等書傳於世予略識於一友人處知其爲名士頗敬之不知其能書也近閱其手墨數紙運筆遒勁波瀾老成又得其所著續書譜一卷議論精到三讀三嘆眞擊書家之蒙者也夫自大學不明而小學盡廢遊心六藝者固己絕無僅有堯章乃用心刻苦筆法入能品予固恨其不遇於時又自恨向者不能盡知而不獲摳衣北面以請也因爲鋟木以志吾過云嘉定戊辰天臺謝采伯元若引四庫全書總目提要續書譜一卷宋姜夔撰是編其論書之語曰續書譜者唐孫過庭先有書譜故也此本爲王氏書苑補益所載凡二十則書史會要曰趙必睪字伯暐宗室也官至奏院中丞善隸楷作續書譜辧妄以規姜夔之失案必睪之書今己佚不知其所規者何語然夔此譜自來爲書家所重必睪獨持異論似恐未然殆世以其立說乖謬故棄而不傳歟又密齋筆記五卷續記一卷宋謝采伯撰采伯字符若臺州臨海人宰相深甫之子理宗後謝氏伯叔行也中嘉泰二年傅行簡榜進士歷知廣徳軍湖州監六部門大理寺丞大理寺正宋史無傳其事迹不甚可考官爵名字僅見於陳耆卿赤城志中【江南通誌名宦謝采伯紹定閒知徽州府與衢嚴接壤盜發常州采伯請調兵遏之禱雨輒應虎豹遁迹同治湖州府誌謝釆【釆﹕采】伯朝議大夫嘉定十五年八月到任九月準省札監尙書六部門】案采伯嘉泰二年進士深甫嘉泰三年罷相判建康府尋薨敍云略識於一友人處當在嘉泰二三年間

詩赤松圖

嘉定二年己巳

五十二歲

六月參知政事衛涇罷史彌遠諷言者貶張鎡於霅後以旨放還【續通鑑】

嘉定三年庚午

五十三歲

嘉定四年辛未

五十四歲

十二月奉議郎張鎡坐扇搖國本除名象州羈管【宋史】

四朝聞見錄開禧閒慈明陰贊寧皇誅韓侂冑出禦批三其一以授錢象祖衛涇史彌遠其一以授張鎡又其一以授李孝純二批俱未發獨象祖亟授殿嚴夏震震初聞欲誅韓有難色及視禦批則曰君命也震當效【效﹕效】死翌日震遂遣其帳下鄭發王斌邀韓車於六部橋徑出玉津園夾墻用鐵鞭中韓陰乃死鎡始預史議誅韓史以韓爲大臣且近戚未有以處張謂史曰殺之足矣史退而謂錢衛曰鎡眞將種也心固忌之至是鎡賫伐自言史昌言於朝臣子當爲之事何爲言功遂諷言者貶鎡於霅自是不復有言誅韓之功者矣後衛涇又以同謀誅韓忌史史故黜涇事在甲集鎡後以旨放還因史變�法又欲謀史故貶置象臺【齊東野語嘉泰二年十二月拜侂冑爲太師立貴妃楊氏爲皇后初恭淑後旣崩椒房虛位楊貴妃曹美人皆有寵侂冑畏楊權術以曹柔順勸上立之上意向楊侂冑不能奪也太學生王夢龍爲後兄次山客監雜賣場趙汝讜與王夢龍爲外兄弟知其事於是以侂冑之謀告次山次山以白後由是怨之始有謀侂冑之意矣用兵之謀復起再遣監登聞鼓院王柟出使於是楊次山與皇后謀俾王子榮王�入奏言侂冑再起兵端謀危社稷上不答皇后從旁力請再三欲從罷黜上亦不答後懼事泄於是令次山於朝中擇能任事者時史彌遠爲禮部侍郎資善堂翊善遂欣然承命錢參政象祖嘗以諫用兵貶信州乃先以召之禮部尙書衛涇著作郎王居安前右司郎官張鎡皆預其謀議旣定始以告參政李璧前一日彌遠夜易服持文書往來李參第時外間籍籍有言其事者一日侂冑在都堂忽謂李叄【叄﹕參】曰聞有人欲變局面相公知否李疑事泄面發赤徐答曰恐無此事而王居安在館中與同捨大言曰數日之後耳目當一新矣其不密如此彌遠聞之大懼然未有殺之之意遂謀之張鎡鎡曰勢不兩立不如殺之彌遠撫凡曰君眞將種也吾計決矣時開禧三年十一月二日侂冑三夫人號滿頭花者生辰張鎡素與之通家至是移庖侂冑府酣飲至五鼓其夕周筠聞其事遂以覆帖告變時侂冑已被酒視之曰這漢又來胡說於燭上焚之初三日將早朝筠復白其事侂冑叱之曰誰敢誰敢遂升車面去蓋此夕之謀悉出於中宮及次山等宮省事祕不能詳也癸辛雜識張約齋甫初建園宅傭工甚眾內有一人貌𨿽瘠而神采不凡張頗異之因訊其所以則云本象人以事至京畱滯無以歸且無以得食故不免爲此張問其果欲歸否答曰𨿽欲歸柰無路途之費張曰然則所用幾何遂如數賙之且去不復可知其如何也未幾張以罪謫象州牢落殊甚一日忽有來訪者審則其人也於是爲張營居止且貸以資使爲生計張遂賴以濟後張歿於象其人周其葬事畢亦莫知所在浩然齋雅談張良臣字武子近世詩人有雪窗集子時嘗從張功甫至象臺方回讀張功父南湖集功父預謀誅韓而史忌之韓旣誅卽有桐川之謫後得歸坐前憾謫死象臺天下冤之】赤松圖蓋以子房爲呂后畫計衛太子功成身退規功甫也南湖集分韻賦薝卜得松字結云我祖已封侯便當隨赤松赤松諷勸因功甫志也

嘉定五年壬申

五十五歲

夢梁錄十六夜收燈畢十七早五更二點駕出和寧門詣景靈宮行孟春朝饗禮會要嘉定四年十月十九日降旨遇大朝會聖節大宴及恭謝回鑾主上不簪花又遇聖節朝會宴賜羣臣通艸花遇恭謝親享賜羅帛花又條具惟獨至尊不簪花止平等輦後四黃羅扇影花而已春詞云至尊不帶四年十月降旨故也

詩春詞

嘉定六年癸酉

五十六歲

嘉定七年甲戌

五十七歲

嘉定八年乙亥

五十八歲

次子瑛生【小傳蘇洞泠然齋集】

蘇召叟到馬塍哭堯章詩兒年十七未更事曷日文章能世家白石卒於紹定四年辛卯辛卯上距本年甲戌正十七年據此定爲瑛生之年周晉仙弔堯章云兒從外舍收殘稿亦此兒也歌曲別集一卷編次與前六卷迥異殆收得殘稿未加編次遂卽寫刊舊鈔本姜氏世系有瓊無瑛未知何故菊坡趙與訔白石道人歌曲跋此編嘉泰壬戌刻於雲閒之東巖其家轉徙自隨珍藏者五十載淳佑辛亥復歸嘉禾郡齋案嚴傑白石小傳子二瓊太廟齋郎瑛嘉禾郡簽判版歸郡齋者瑛是年簽判嘉禾也【趙孟俯故宋守尙書戶部侍郎趙府君中﹖禾表府君諱與詈字中父系出宋祖自秀安僖王五世而至府君以通譜蔭補官淳佑八年除幹辦行在諸司糧料院五月出通判臨安府十一月除軍器監主簿明年十一月監三省樞密院門又明年正月遷大府寺丞兼大宗正丞出知嘉興府治爲郡最拜金部郎官兼右司除直祕閣兩浙轉運判官未上攺提舉浙西常平義倉茶鹽公事寶佑元年升軍器監案淳佑十一年爲菊坡知嘉興府之次年上距嘉泰二年壬戌正五十年】

嘉定九年丙子

五十九歲

張輯從遊得詩法【詞綜注】

案張輯字宗瑞番陽人連江太守思順之子早有聲於江湖閒據其疏簾澹月落葉西風吹老幾番塵世從前諳盡湖味等句足徵寶慶元年以前客遊甚久馬蹄山中十年習隱端平二年再到行都馮可遷號以東仙所以東仙寓沁園春云東澤先生誰說能詩興到偶然但平生心事落花啼鳥多年盟好白石淸泉家近宮亭眼中廬阜九疊屏開云錦邊出門去且掀髯大笑有釣魚船一絲風裏嬋娟愛月在滄浪上下天更叢書觀徧筆牀靜晝蓬窗睡起茶竈疏煙黃鶴來遲丹砂成未何日風流葛穉川人閒世聽江湖詩友號我東仙白石二字語妙雙關盟好而曰多年其得詩法於白石當在嘉定中可知姑列於本年以待博考余詳紹熙二年及紹定四年

嘉定十年丁丑

六十歲

嘉定十一年戊寅

六十一歲

嘉定十二年己卯

六十二歲

遊揚州與吳履齋初識【開慶四明誌】嘉靖吳江縣誌釣雪亭在雪灘宋嘉泰二年縣尉彭法建華亭林至記案白石於嘉定己卯遊揚州嘉定末寶慶初數往來金陵釣雪亭三髙祠二首皆嘉定己卯以後之作

詩釣雪亭三髙祠【不貪名爵】

嘉定十三年庚辰

六十三歲

嘉定十四年辛巳

六十四歲

嘉定十五年壬午

六十五歲

遊金陵【泠然齋集】

嘉定十七【七﹕六】年癸未

六十六歲

嘉定十六【六﹕七】年甲申

六十七歲

遊金陵訪費山人【同治上江兩縣誌】

同治上江兩縣誌古今人費山人姜夔訪費山人詩云忽憶石頭城下路槿花斜壓釣魚船細玩詩意不但舊友且往來甚頻非紹熙辛亥謁城齋於金陵時所作也

詩訪費山人

理宗寶慶元年乙酉

六十八歲

寶慶二年丙戌

六十九歲

遊金陵賦永遇樂次辛克淸韻時蘇召叟再入建康幕府【泠然齋集】

蘇召叟金陵雜興白石鄰姜病更貧幾年白下往來頻歌詞翦就能哀怨未必劉郎是後身又書懷云昨蒙宗公置牙齒事下丞相當審核宗公趙善湘也是時召叟再入建康幕以薦得官【同治上江兩縣誌名宦趙善湘字淸臣濮王五世孫寶慶中知建康府李全叛善湘創防江軍及臨淮軍皆有功見宋史本傳】以召叟此詩證知嘉定寶慶閒白石數往來於金陵知交零落生計蕭然所以詩云病更貧也適有永遇樂次辛克淸韻之作所以又云新詞能怨也

歌曲永遇樂【次韻辛克淸】

寶慶三年丁亥

七十歲

紹定元年戊子

七十一歲

紹定二年己丑

七十二歲

遊嘉興與吳履齋再會【開慶四明誌】

館閣續錄正字寶慶以後吳潛字毅父建康源水人嘉定十年進士及第治書二年十一月除紹定元年十二月爲校書郎二年五月添差通判嘉興府案江南通誌吳柔勝因母家徙溧水故又爲溧水人宋史吳淵吳潛俱書宣州寧國從本貫也

紹定三年庚寅

七十三歲

詠離騷講太玄與周晉仙逢於湖上僧寺【方泉集】

周文璞方泉集弔堯章相逢蕭寺已累然自詠離騷講太玄極目舊遊惟白石傷心孤冢只蒼煙兒從外舍收殘稿客向空山泣斷猿帝所修文與張樂魂兮應是到鈞天

紹定四年辛卯

七十四歲

病卒於西湖之上吳履齋諸公助殯葬於馬塍蘇召叟周晉仙哭之以詩吳夢窗重來苕霅傷今感昔賦惜紅衣【開慶四明誌泠然齋集方泉集夢窗甲乙丙丁槀】

開慶四明續【續﹕槀】志吟續暗香疏影序曰猶記己卯庚辰之閒初識堯章於維揚己丑嘉興再會自此契闊聞堯章死西湖嘗助諸丈爲殯之今又不知幾年矣自昭忽錄示堯章暗香疏影二詞因信手酬酢並賡潘徳久之詩云【和韻再和韻共四首集後諸賢酬贈詩詞補遺只和韻二首】用潘徳久贈姜白石韻人生浮脃若菇蒲四十年前此丈夫擬向西湖酹孤魄想因風月易招呼宋史吳潛傳字毅夫宣州寧國人祕閣修撰柔勝之季子嘉定十年進士第一授承事郎簽鎭東軍節度判官攺簽廣徳軍判官丁父憂服除授祕書省正字遷校書郎添差通判嘉興府權發遣嘉興府事轉朝散郎尙書金部員外郎紹定四年遷尙右郎官攺吏部員外郎兼國史編修實錄檢討遷大府少卿淮西總領遷大府卿兼權沿江制置知建康府江東安撫畱守端平元年詔求直言潛所陳九事以直論忤時相罷奉祠攺祕閣修撰權江西轉運副使兼知隆興府主管江西安撫司涥【涥﹕淳】佑十一年入爲參知政事拜右丞相兼樞密使明年以水災乞解機政以觀文殿學士提舉洞霄宮又四年授沿海制置大使判慶元府以久任丐祠進封慶國公判寧國府還家以醴泉觀使兼侍讀召入對拜特進左丞相攺封許國公大元兵渡江攻鄂州別將由大理下交趾破廣西湖南諸郡潛奏今鄂渚被兵湖南擾動推原禍根良由近年姦臣憸士設爲虛議迷國誤軍其禍一二年而愈酷附和逢迎媕阿諂媚積至於大不靖臣年將七十捐軀致命所不敢辭所深痛者臣交任之日上流之兵已踰黃漢廣右之兵已蹈賓柳謂臣壞天下之事亦可哀矣又乞令大全致仕炎等與祠髙鑄羈管州軍不報屬將立度宗爲太子潛密奏云臣無彌遠之材忠王無陛下之福帝怒潛卒以炎論劾落職謫建昌軍尋徙潮州責授化州團練使循州安置潛預知死日語人曰吾將逝矣夜必雷風大作已而果然四鼓開霽撰遺表作詩頌端坐而逝時景定三年五月也【羅浚寶慶四明誌郡守吳潛以寶佑四年四月二十三日奉禦筆依舊觀文殿大學士沿海制置大使判慶元軍府己於九月初九日到任交割兩司職事至五年正月初六日奉禦筆吳潛特轉一官職任依舊當年四月蒙恩予告還裏當月十五日起離至閏月二十六日備奉聖旨指揮比以海閫重地付吳潛彈壓威惠所浹鯨波晏然今己及假滿之期所合申趣還之命令寧國府守臣宣諭就道具起發日時聞奏已於五月初三日祗拜恩命及承守臣趙采到家宣諭指揮卽己遵奉聖旨消假五月十二日起離寧國府迆邐回任至當月二十一日抵慶元府交領兩司牌印續於寶佑六年九月初三日備奉禦筆吳潛分閫四明己書再考郡綱振飭海道肅淸可特轉一官令再任累辭不獲於當月十七日望闕祗受誥命至開慶元年八月十七日再疏乞歸田裏奉禦筆吳潛三年海閫備竭勤勞累疏丐歸髙節可尙可依舊觀文殿大學士判寧國府特進封崇國公令學士院日下降制於當月二十八日離任】案履齋紹定二年五月通判嘉興與白石再會三年轉朝散尙書金部員外郎四年遷尙右郎官據詞序與吳夢窗惜紅衣詞白石卒於湖上爲本年正月閒時官行都故與諸丈助殯序云嘉興再會自此契闊者蓋聞白石卒時𨿽已拜金部員外郎命而通判嘉興尙未解組此詞系開慶元年己未之作上距紹定辛卯二十九年所以又云今不知幾年矣履齋初識白石於維揚系嘉定十二年己卯開慶己未上距己卯四十一年所以賡潘徳久詩有四十年前此丈夫句再用白石韻賦儀眞東園梅花何郎舊夢四十餘年尙能憶句謂嘉定庚辰辛巳之交嘗與白石歌酒於梅花下也白石卒於紹定辛卯上距紹熙辛亥賦暗香疏影亦四十一年此數尢奇履齋居貞體道鐵石心腸而春風詞筆視宋廣平梅花一賦有過之無不及況蕭散古淡深得白石三昧所以自昭錄示二詞一和再和又用韻詠雪及東園梅花香火情深於此彌見又案吟槀有水雲鄕和制機劉自昭韻己未四月六日海棠春和劉架閣自昭韻自昭姓劉氏官架閣制機者制置使屬官主管機宜書寫文字也吳夢窗惜紅衣詞詳慶元三年丁巳

蘇召叟到馬塍哭堯章初聞訃告一場悲寫盡心肝在挽詞今日親來見靈匶對君妻子但如癡南宮垂上鬢星星畢竟襕衫不肯靑除卻樂書誰殉葬一琴一硯一蘭亭花按空空但滿塵樂章起艸徧窗身孺人侍妾相持泣安得君歸更肅賓兒年十七未更事曷日文章能世家賴是小紅渠己嫁不然啼碎馬塍花按題曰到馬塍詩曰來見靈匶花案空空艸徧窗身足徵召叟來弔系在履齋諸公助殯之前由此益足證石帚漁隱地接馬塍西界若周晉仙弔堯章詩曰傷心孤冢客向空山其在葬後顯而易見又按兒年十七句足證白石晚惟一子前𨿽依嚴傑白石小傳分書似不如姜氏世系一子名瓊較爲確而可據姑附錄待詳考硯北雜誌小紅順陽公靑衣也有色藝順陽公之請老姜堯章詣之一日授簡徵新聲堯章制暗香疏影兩曲公使二妓肄習之音節淸婉姜堯章歸吳興公尋以小紅低唱我吹簫曲小紅輒歌而和之堯章後以疾沒故蘇石挽之云幸是小紅方嫁了不然啼損馬塍花藥皆出東西馬塍西馬塍皆名人葬處白石沒後葬此【案白石卒於紹定辛卯上距紹熙辛亥四十一年本年小紅至小已六十未有五十餘矣豈有五十許之靑衣方嫁者哉顯有傳誤】樂雷發雪磯叢稿【字聲遠寧遠人累舉不第寶佑元年其門人姚勉登科上疏情以讓雷發理宗詔親試對選舉八事賜特科第一人然竟不仕以終】史主簿以授庵習稾見示敬題其後並寄張宗瑞姜夔荒冢白蘋深鸑鷟無聲結綠沈擬向鄱陽尋後杜只招張叟聽君吟吟了南樓到庫樓塞云邊月困雕鎪只今南北無詩禁曾有新編遏韃不案白石葬西馬塍據樂聲遠荒冢蘋深句則葬近水據周晉仙客向空山句【見前庚寅】又去山非遠依此二證蓋近黃山橋臨下湖河之支港又案白石嘗種花馬塍葬地殆卽王晦叔所謂出郭栽花所涉之小園也直齋書錄解題泠然齋集十二卷山陰蘇泂召叟撰丞相子容四世孫師徳仁仲之孫【四庫全書總目提要泠然齋集八卷宋蘇泂撰泂字召叟山陰人右僕射頌之四世孫陳振孫直齋書錄解題有泂泠然齋集十二卷亦久亡佚今從永樂大典所載采輯排比共得詩八百五十餘篇釐爲八卷卽詩中所自紀參互考之知泂少時卽從其祖遊宦入蜀長而落拓走四方曾再入建康幕府其書懷詩有云昨蒙宗公置牙齒事下丞相當審核駑才不堪駕十乘爝火或堪繼殘夕則嘗以薦得官而終偃蹇不遇生平所與往來唱和者如辛棄疾劉過王柟潘檉趙師秀周文璞姜夔葛天民等皆一時知名士集中又有送隆遊赴修史之命詩云弟子重先生丱角以至斯文章起嬰慕徳行隨蕭規是洞本從學於陸遊詩法流傳淵源有自惜其原集久湮錄宋詩者至不能舉其姓名其挽姜夔一詩元陸友仁硯北雜誌引之以爲蘇石爲兩人今考是詩猶在洞集中殆必原書題作蘇召叟傳寫脫卻叟字又誤召爲石遂致展轉沿誤莫能是正】

蘇召叟寄堯章聞似磻溪隱姓名阿環仍是許飛瓊涼風昨夜驚新雁想見吹簫又月明案小紅嫁年𨿽不可考然以石湖相贈之年計之其嫁當在嘉泰開禧閒小紅嫁後又得阿環白石有小紅低唱我吹簫句阿環亦善歌故云仍是飛瓊吹簫又月明又有鷹揚周郊鳳儀虞廷印故云似磻溪隱姓名又案次子瑛生於嘉定八年乙亥以淳熙戊申蕭夫人來歸之年計之瑛似非蕭夫人所生瑛之母其阿環歟又哭堯章孺人侍妾相持泣句侍妾當卽斯人

韓仲止澗泉集蓋希之作烏程縣十年重入長安巿常把西林倒載人少爲弦歌看撫字莫須杯酒話酸辛三賢久覺兩無有千首何如一已眞禿發顧予皆老矣朝家更化熟知津原注己未秋潘徳久蓋希之姜堯章同往西林看木樨潘姜已下世三年矣此詩系嘉定二年仲止再入行都時所作注云潘姜己下世三年則潘姜下世俱在開禧三年案吳履齋暗香疏影詞序曰己卯庚辰初識堯章於維揚己丑嘉興再會聞堯章死嘗助諸丈殯之則白石卒年爲紹定四年辛卯非開禧三年丁卯甚明注有訛誤無疑今本澗泉集系乾隆館臣從永樂大典錄出書經一再編輯展轉迻寫字有訛奪理所難免何如履齋吟稿載入開慶四明續志刻於履齋去四明任時信而足徵也【承燾案仲止謂白石與徳久同年卒查水心集有悼路鈔舍人潘公徳久詩水心卒於嘉定十六年在紹定二年白石再會吳潛之前仲止詩蓋顯有訛字不足據也】

齊東野語番陽布衣姜夔堯章出處備見張輯宗瑞所著白石小傳矣近得其一書自述頗詳可與前傳相表裏云案宗瑞爲白石傳詩髙弟已詳於紹熙辛亥其沁園春序云近與馮可遷遇於京師又能節文號予東仙【絕妙好詞箋馮去非字可遷號深居南康都昌人淳佑元年進士幹辦淮東轉運司寶佑元年召爲宗學諭】滿江紅題馬蹄山壁序曰予讀書晉王伯遼馬蹄山居雨中欲訪道會稽山空鶴寒落葉自語大書此句於碧厓壑閒以堅歸盟月底修簫譜題曰乙未之秋髙郵朱使君錢塘舟中貂裘換酒題曰乙未冬別馮可遷淮甸春題曰丙申歲遊髙沙訪淮海事迹依詞互證寶慶元年乙酉遊廬山歸結屋馬蹄山中十年習隱甲午秋將訪道會稽題詞山壁乙未遊行都詩盟以東仙爲定號丙申遊髙沙乙未系端平二年爲白石卒後之四年著白石小傳當在是年遊行都時艸窗旣稱此傳出處備見其翔實可知惟仁和許增云徧索不得東澤夢窗衣缽親承雙峯對峙爲教下二宗若張玉田王碧山則私淑弟子傳無盡慧燈然玉田師資有承又非碧山可比【山中白雲詞所南鄭思肖序曰自仰扳姜堯章史邦卿盧蒲江吳夢窗諸名勝互相鼓吹春聲閬風舒嶽祥序曰詩有姜堯章深婉之風詞有周淸眞雅麗之思畫有趙子固瀟灑之意鄧牧序曰美成白石逮今膾炙人口知者謂麗莫若周賦情或近俚騷莫若姜放意或近率今玉田張君無二家所短而兼所長春水一詞絕唱今古人以張春水目之蓋其父寄閒先生善詞名世君又得之家庭所傳者龔翔麟序曰如捲未所賦風入松自識爲至大庚戌作賦臨江仙又云甲寅秋寓吳時年六十七則此甲寅實元仁宗延佑元年也由此知宋理宗淳佑戊申爲玉田先生始生之歲陸文圭詞源序曰得聲律之學於守齋楊公南溪徐公戴表元送張叔夏西遊序曰垂及彊仕喪其行資則旣牢落偃蹇林以藝北遊不遇失意亟亟南歸愈不遇猶家錢塘十年久之又去東遊山陰四明天臺閒若少遇者旣又棄之西歸又云六月初吉輕裝過門云將攺遊吳子季札春申君之鄕而求其人焉山中白雲詞瑣窗寒王碧山又號中仙越人也能文工詞琢語峭拔有白石意度今絕響矣余悼之玉笥山所謂長歌之哀過於痛哭詞綜王沂孫字聖與號碧山又號中仙會稽人有碧山樂府二卷一名花外集延佑四明誌至元中王沂孫慶元路學正志雅堂雜鈔辛卯十二月初夜天放降仙江寧王大圭至問王中仙今何在云在冥司滯未化有梢頭恨燕子樓空斷素琴又詩云繡閣珠簾半未殘中年何事早拘攣春風詞筆時塵暗手拂冰弦昨夢寒玉田湘月餘載往往來山陰道中每以事奪不能盡興戊子冬晚與徐平野王中仙曳舟溪上天空水寒古意蕭颯中仙有詞雅麗平野作晉雪圖亦淸逸可觀余述此調蓋白石念奴嬌隔指聲也聲聲慢與王碧山泛舟鑑曲王蕺隱吹簫余倚歌而和天闊秋髙光景奇絕與姜白石垂虹夜遊同一淸致也案辛卯元世祖至元二十八年戊子至元二十五年碧山官慶元路學正在戊子前其卒在辛卯前】玉田乃寄閒之子平甫之曾孫據白石自述云平甫旣歿稚子甚幼入其門則必爲之淒焉終日獨坐逡巡而歸思欲捨去則念平甫垂絕之言何忍言去則平甫垂絕以遺孤相托玉田之祖承白石心傳有斷然矣詞源曰先人曉暢音律有寄閒集旁綴音譜刊行於世每作一詞必使歌者按之稍有不協隨卽攺正案刊集旁綴音譜卽嘉泰六卷本歌曲例也詞成使歌者按之卽淒涼犯使國工田正徳以啞觱栗吹之例也寄閒守義法如此謹嚴其所受燻染之深可知鄧牧曰寄閒善詞名世玉田得家庭之傳由此証之玉田乃白石再傳弟子所以其著詞源上卷論音律十二宮八十四調上下相生律呂四犯源本白石大樂譏之說下卷論制曲等篇悉以白石之歌曲立極其持律之嚴尊聞之謹豈尋常師弟所能擬其萬一也哉玉田世系己詳於前玆再略述出處敍其傳授爲詞宗正法眼藏示一大事因緣

齊東野語堯章詩詞已板行獨雜文未之見余嘗於親舊閒得其手稾數篇尙思所以廣其傳焉案宋史藝志白石叢稾十卷文獻通考無叢稾有詩三卷詞五卷似叢稾宋季己佚然據艸窗獨雜文未見語証之叢稾蓋卽慶元會要所載之大樂議一卷琴瑟考古圖一卷直齋書錄解題所載之詩三卷詞五卷都爲十卷馬氏依陳氏作考故不復著錄叢稾十卷若嘉泰壬戌刻於東巖讀書堂之歌曲六卷則早刻單行刻又絕精故其家轉徙以板片自隨所謂手稾數篇卽著於野語之自述禊帖偏旁考及所藏之保母帖金蓀壁補書之白石題跋類也【知不足齋叢書四朝聞見錄後附王獻之保母志跋一卷系信天巢竹窗髙士奇家藏卷中了洪攻媿二詩周平園李豫章宋赤城黃南明髙恥堂姜堯章六跋皆一手歐體小字去後稍遠有蓀壁法書兩小印旁注按姜跋無印章後蓀壁及灋書二印去跋稍遠皆收藏圖記也案佩楚軒客談金應桂字一之雅標度能歐書受知賈似道晚居西湖南山中築蓀壁山房左弦右臺中設圖史古奇器客至撫摩諦玩淸談灑灑每肩輿入城幅巾氅衣望之若神仙然蓀壁卽金應桂也法書山房所藏之法書也蓀壁能歐書二詩六跋皆歐體蓋皆蓀壁補書此卷爲蓀壁山房所藏後歸周氏志雅堂】

白石道人年譜

