鏡湖自撰年譜

﹝淸﹞段光淸撰

●目錄

序言

嘉慶二十五年庚辰﹝公元一八二０年﹞

道光元年辛巳﹝公元一八二一年﹞

道光三年癸未﹝公元一八二三年﹞

道光四年甲申﹝公元一八二四年﹞

道光十七年丁酉﹝公元一八三七年﹞

道光二十年庚子﹝公元一八四０年﹞

道光二十三年癸卯﹝公元一八四三年﹞

道光二十四年甲辰﹝公元一八四四年﹞

道光二十五年乙巳﹝公元一八四五年﹞

道光二十六年丙午﹝公元一八四六年﹞

道光二十七年丁未﹝公元一八四七年﹞

道光二十八年戊申﹝公元一八四八年﹞

道光二十九年己酉﹝公元一八四九年﹞

道光三十年庚戌﹝公元一八五０年﹞

咸豐元年辛亥﹝公元一八五一年﹞

咸豐二年壬子﹝公元一八五二年﹞

咸豐三年癸丑﹝公元一八五三年﹞

咸豐四年甲寅﹝公元一八五四年﹞

咸豐五年乙卯﹝公元一八五五年﹞

咸豐七年丁巳﹝公元一八五七年﹞

咸豐八年戊午﹝公元一八五八年﹞

咸豐九年己未﹝公元一八五九年﹞

咸豐十年庚申﹝公元一八六０年﹞

咸豐十一年辛酉﹝公元一八六一年﹞

同治元年壬戌﹝公元一八六二年﹞

同治二年癸亥﹝公元一八六三年﹞

同治三年甲子﹝公元一八六四年﹞

同治四年乙丑﹝公元一八六五年﹞

同治五年丙寅﹝公元一八六六年﹞

同治六年丁卯﹝公元一八六七年﹞

同治七年戊辰﹝公元一八六八年﹞

●嘉慶二十五年庚辰﹝公元一八二０年﹞

15月大旱﹐直至秋冬不雨﹐秋成無收。先父命余往佃莊監割﹐見農家男婦大小﹐或撈水艸以充饑﹐或掘土蝦以果腹。歸語先父﹐先父嘆曰﹕余家亦應啜粥﹐以應天災。自是天災連年﹐余家每一粥一飯﹐習以爲常。

●道光元年辛巳﹝公元一八二一年﹞

2某家彊買鄰田﹐在城則先收其畝﹐在家則先害其禾﹐非蹂躪以牛馬﹐卽踐踏以鵝鶩﹐鄰家亦隱忍而賣之。嘗遇武考﹐在教場中﹐每大言曰﹕走馬必俟我大戶人家走過﹐方準小戶人家走馬。又嘗欲彊買人家房屋﹐先在人家門首預設混圈﹐鄰家畏懼﹐將賣房屋商之至戚﹐其人勸曰﹕隱忍俟之﹐聞秧山周將軍廟簽甚靈﹐盍去禱叩以卜去取。鄰家果赴秧山求簽﹐簽意亦謂彊梁者必敗﹐忠厚者無恙。

●道光三年癸未﹝公元一八二三年﹞

35月大水﹐邑東南鄕被湮。邑父母勸捐西北﹐賑濟東南﹐省中亦發賑餉﹐惜邑尊被人蒙蔽﹐未能實惠及民。

●道光四年甲申﹝公元一八二四年﹞

43月﹐時東南鄕災民千百爲羣﹐入城向殷戶索食﹐西北鄕窮民亦聞而起﹐名曰「起挨」﹐蠢然騷動﹐索擾難堪﹐其卽季世流賊羣聚之先機乎﹖邑尊柔懦﹐不能彈壓﹐然是民尙畏官也。先父乃命先兄邀同鄕裏紳衿赴縣具稟﹐並請邑尊出示禁止﹐挨風自此漸息。

●道光十七年丁酉﹝公元一八三七年﹞

59月﹐余佃人及鄰里家貲稍溫者數家人忽被差傳﹐誣接賊贓。蓋失物主通同捕役囑賊扳誣﹐以欺鄕懦﹐藉塡欲壑者也。佃人泣訴於先兄﹐先兄來園與余商之。余謂先兄﹕先父嘗言嘉慶初年﹐鄕有惡習﹐乞丐卽因疾以死﹐無賴卽藉此生波﹐謂必經地方官相驗﹐方敢掩埋。因地方官每下鄕相驗﹐必帶仵作﹑刑書﹐遂至署內門印﹑簽押﹑押班﹑小使﹐署外六房﹑三班﹐以及本官儀衛﹑皂隸﹑馬僕﹑轎夫一同下鄕﹐多至百餘人上路。鄕愚賭此气焰﹐膽落心寒。是以鄕里數百畝殷實之家﹐經地方官一番相驗鑼響﹐皆掃地無餘贐矣。鄕民每見倒斃乞丐﹐畏如蛇蠍。先父乃集同鄕紳衿赴縣請示﹕乞丐實屬自死﹐驗系無傷﹐只憑本局地保掩埋﹐無須報地官相驗。今其示猶有石刊碑記樹於路邊。今囑賊誣贓﹐又惡習也。兄當集同鄕會議﹐少斂經費﹐每年給分方捕役數千﹐以償其爲我地方勤緝盜賊﹐且戒其無再囑賊誣扳。由是先兄告我同鄕﹐欣然踴躍。【今其所斂經費已置田數十畝矣。】余亦赴縣以佃人受誣狀﹐告之邑尊﹐乃知失物主卽常爲邑尊作醫生者也。邑尊嘆曰﹕今而知作官之難也﹐聽伊一面之詞﹐烏知細民委屈哉。

●道光二十年庚子﹝公元一八四０年﹞

6正月﹐又進京﹐偕太邑會試者同行﹐余與醉卿共車。太邑發人比吾邑原多﹐然其風气似不如吾邑忠厚﹐沿途渡口宿店以及車夫與人交易﹐不無恃勢陵人之處﹐地方官亦加另眼﹐因而常生事端﹐多有口角。余因先弟昔年在巢縣柘臯地方木商交易﹐尙有些微零賑未淸﹐先兄乃使昔年三弟原同經夥伴往取﹐以助進京盤費。余遂同醉卿迂道由巢縣往取木賬。行戶蔣姓﹐殷實誠信人也﹐見余至﹐相待甚恭﹐遂將賬目結淸。先送余起行。過大嶺﹐遇狂風﹐口吟云﹕行到最髙山路窄﹐狂風勢欲挾人飛。後每遇雨﹐住旅店﹐不行路﹐常吟詩。因憶先兄在家勤理家務﹐又要兼課子弟讀書﹐余有句云﹕課讀期兒慧﹐持家願婦諧。醉卿見之﹐太息久之。至合肥涼鄕﹐仍同大幫以行。至髙唐州﹐遇山東車﹐前以驢引之﹐一車中儎七八百斤﹐忽陷沙宕中﹐不得過。余命車夫引讓之。太邑車夫斷不肯讓﹐兩相挺撞。太邑車夫竟取扶車木棍痛打山東車夫﹐並及引車驢子。驢子倒地﹐山東車夫不發一語。余謂太邑車夫﹕若非我輩人多﹐爾等五﹑六人難敵伊一人也﹔且我輩車輕﹐彼車儎重﹐必不能讓﹐豈不反誤自家行程﹖

●道光二十三年癸卯﹝公元一八四三年﹞

7十月﹐近鄰石姓武庠生﹐聚眾在祈雨山「猖兵」。【以兩人擡神像﹐鑼鼓隨之敲打﹐遊行鄕村﹐謂之猖兵。】夜逐鄕裏﹐鄕裏惡之。祈雨山者﹐昔日鄕人禱雨處也。山上有小庵﹐庵中供神像﹐呼「龍王神」。每山下鄕民有疾﹐以兩人擡神像﹐顚倒舞踏﹐名爲降神。擡者名爲「馬腳」﹐「馬腳」有語﹐卽爲神降。其後﹐狡巫與「馬腳」因藉此以愚弄鄕民﹐每年聚鄕民斂費以「猖兵」。巫又言必招生魂以壯兵威。生魂者﹐生人之魂也。巫更言必招讀書人生魂﹐以爲神之記室﹐則凡爲人治病﹐以及拒邪﹐卜吉凶一切尢靈。有人對曰﹕近地讀書人﹐莫多於救荒園。「馬腳」乃言先年猖兵曾過救荒園﹐夜黑暗﹐神不肯前﹐致使「馬腳」等跌下山塢﹐救荒園讀書人魂不可招也。石姓武生聞之﹐乃曰﹕我固不信﹗因集人擡神像﹐聘巫作術﹐乘夜來救荒園﹐多用鑼鼓助神威。神至山後﹐巫作勢欲下﹐神至山半腰復轉。如是者三﹐神乃由山右下。過田壠﹐至老學堂﹐堂去救荒園半里許﹐繞逐三匝。堂中有師教童子數人﹐時已寢﹐聞人喧及鑼鼓聲﹐皆驚醒﹐惟瑞祥弟之子效篁寢如故。諸弟子笑曰﹕莫非效篁呻吟聲﹖師驚問之﹐效篁只言頭痛﹐心窩似有物錠之。次日﹐瑞祥弟來園中﹐言其子昨夜忽病﹐渾身發熱﹐勢甚危。且言石姓武生作事荒唐。余謂﹕此必邪術﹐可以正神治之。瑞祥弟一面延醫診視﹐又自往普濟庵求簽﹐簽中亦云失魂。瑞祥弟與余商之。余謂瑞祥﹕石家武生﹐亦近地親友也﹐子往商之﹐言神爲人除病﹐勿問我子之病是昨夜突然而起﹐卽爾我屬親友﹐亦當爲我設法。余聞神每捉得生魂﹐必以罐收之﹐鎭以符﹐名曰「獄罐」。若得「獄罐」擊碎﹐則是兒或可救也。瑞祥往商﹐武生不認「獄罐」。瑞祥乃倩人擡神至家﹐並請其巫同來。余問巫何術降神﹐何術招魂﹐巫乃以其書示余﹐一一指告。余遂取其書﹐並問「獄罐」所在﹐巫亦不認。余怒言曰﹕爾符書暫存在此﹐爾往告石姓武生﹐是兒不活﹐余必將爾與武生送官究治﹗爾符術利人死﹐已幹例禁﹔武生又與爾相助爲虐﹐亦犯刑章﹐今靳一「獄罐」不我與﹐我必與爾興大獄矣。巫乃懼﹐歸告武生﹐以「獄罐」來﹐共十餘罐﹐每開一罐﹐問效篁安未﹖余問﹕獄罐何多也。巫曰﹕是連夜所捉者也。余目眥而發指﹐余盡碎之﹐效篁於是遂愈。鄰里皆慶曰﹕此舉可活多人也。余又問巫﹕何獨能捉是兒魂也。巫對曰﹕人惟精神彊固﹐則魂魄不致相離﹐若將衰之人﹐則魂與魄每不相集﹐現在瑞祥大老爺魂亦可招﹐特巫不敢耳。乃瑞祥弟僅越一歲而死﹐效篁侄亦不及壯年而死﹐巫之言﹐其亦有可信者耶﹖

●道光二十四年甲辰﹝公元一八四四年﹞

8正月進京﹐值大挑年分﹐應試同行者更多。至廬州涼鎭﹐涼鎭有大煙莊﹐近年販煙進京者﹐頗有利息﹐同行多以盤費買煙﹐帶進京都﹐以冀盤川寬裕。道旁觀者笑曰﹕我謂是進京老爺﹐乃是一行販煙客人耳。余謂同行者曰﹕我等一舉一動﹐皆有人指而目之也。

92月至蘆溝橋。昔日盛時﹐各省會試進京﹐自帶土儀以饋親友﹐關上驗過會試文憑﹐其餘所帶土儀﹐不加盤詰。後讀書人每不自愛﹐遂有包攬客貨﹐以偸免關稅者﹐而關上亦於昔年寬大之政蕩然無存。旣入城﹐煙存客寓﹐關差又著人押煙車至崇文門過稅﹐並將客寓店主帶去﹐同人皆不去管理。餘言﹕若店主受責﹐非惟我等心上有所難過﹐亦於面上大過不去。遂至務上見稅務官﹐已撳店主於地將加杖矣。余上前以手挽店主起﹐謂此事與店主無干﹐卽犯法﹐自有考者﹑車夫﹐何必示威於店主。且煙未下車﹐亦不得遂算偸稅﹔照貨輸稅﹐亦不致於受杖。務官聞輸稅之言﹐謂余曰﹕我謂市儈作獘也。乃同店主回寓。店主每告人曰﹕若非段老爺﹐我已受杖矣。

104月赴挑。此屆大挑﹐乃成皇帝胞弟惠親王爲政﹐請訓時﹐成皇帝乃告之曰﹕朕昔亦當過此差﹐蓋一等爲州縣求父母﹐二等爲學官取師長﹐年太輕恐不曉事﹐年太老恐不任事﹐先取彊壯﹐後取人品。余列一等﹐吾邑同赴挑者﹐汪省吾二等﹐黎衡甫一等。越二日﹐又於一等中挑選河工人員數十名。一等須至圓明園引見。

115月引見﹐分發浙江。衡甫先余兩科﹐故領憑赴湖北。余領憑歸﹐候浙江咨取。

●道光二十五年乙巳﹝公元一八四五年﹞

125月奉浙省巡撫咨取文書﹐卽赴縣起文。署中幕友系浙江紹興人﹐余因進幕向朋友詢浙江民情﹐並辭城中親友。歸家與先兄商﹐籌措盤費﹐宗族親友各借數十金。惟外郎屋吳姓──親戚也﹐又門弟子也﹐──借至四百金。

136月領咨文﹐遂由安慶渡江。時余不慣乘舟﹐乘轎過池州﹑南陵﹐夜宿鄕村旅店﹐遇雨。附近有書館──其師亦邑庠生也﹐──余往遊﹐館中主人好客畱飯。余與其師閒談久﹐言及昔年水災﹐官必收糧﹐幾致激成民變。余因詢﹕不欲民變﹐官有何法處之。其師曰﹕官達民情﹐猶可不至於變也。余謂﹕書言「民情大可見」﹐居官者平日自宜通達民情﹐然此乃三代以上事﹐今日居官欲達民情﹐宜從何處著手。其師亦笑曰﹕連年災荒﹐似天亦欲民變也。日事催科﹐官又速民變也。尊駕赴浙﹐亦居官者﹐村野儒生﹐何敢輕言時務。然旣承下問﹐敢不盡言。總之﹐民情未變﹐果達其情﹐變必不生﹔逮乎民情已變﹐不達其情﹐變更不止。余歸旅店﹐寢而思之﹐嘆曰﹕通達民情一語最爲扼要﹐無謂山林秀才遂不能畱心世務也。數日抵蕪湖﹐有稅關焉。長江木商販木至此﹐抵關外納稅後﹐再分運南北。余昔應試金陵﹐曾從此處渡江。時太宿木商又於是處抽釐以建會館﹐余家亦有人在焉。會館尙未落成﹐余卽居於其中。又有同鄕木商筏泊關外﹐余亦至筏上觀之。今幾時耳﹐念當日人煙稠密﹐街巿繁華﹐亦以爲水陸鎭會﹐勢宜然耳。乃自賊踞金陵﹐遂以蕪湖爲窟穴﹐及余乘輪船過其地﹐見稅關已成灰燼﹐而巿鎭皆爲焦土也。時事遷移﹐一至此哉。由蕪湖至東壩皆水程﹐遂登舟。風波大作﹐口吐﹐頭昏﹐二日始抵東壩﹐住木商親戚棚內。

14又陸行數日﹐抵浙江湖州府。同裏羅澹村時任湖州府知府﹐余遂館於署內。因湖州抵杭城又需舟行﹐余乃命轎夫歸裏﹐寄書於先兄。澹村或親問案﹐余必自旁觀之。省中委員至湖州﹐餘皆相與往來。有老班知縣揀發到省時﹐亦奉委來湖催漕﹐澹村久賞其材幹﹐一日來署受席﹐餘同座﹐澹村對老班曰﹕予等皆爲能員﹐吾同鄕鏡湖初出書房門﹐吾囑其與子等常相親近。老班者曰﹕我昨聞鏡湖言﹐固不似老坐書房者也。【其後余任司道﹐老班尙是知縣﹐常語人曰﹕當日澹村太尊常囑親近我者也。】居湖州署中數日﹐澹村囑首縣備舟送赴省城。恐余到浙之初﹐一切俱不熟悉﹐另著署內老家丁一名同船赴浙﹐代爲照料。船抵武林門外碼頭﹐著家丁進城租定公館﹐公館近撫轅衙門。次日著家丁至各衙門掛號稟到。次日拜兩首縣﹐見首府。次日上臬司衙門稟見﹐至藩司衙門稟見﹐見撫軍後﹐隨時往拜同寅。蓋初到省時舊規大抵如是也。是時首縣乃鳳臺餘士墂系同鄕﹐【後升道員而死。】在陶園備席請余。自是以後﹐每逢三﹑八﹑五﹑十日期隨班上衙門﹐習以爲常。或撫臺行香﹐亦同往站班﹐或撫臺請去對本閱卷﹐皆初到候補差事也。

15杭城內外﹐間有盜賊出沒﹐𨿽撫軍常自夜巡﹐而候補官員初到省城﹐必當巡段苦差一二次──分街巿爲若干段﹐某段歸某員夜巡﹐謂之夜巡。──將及半月﹐首府朱卽委余武林門外總巡。自捕務久廢﹐河道不靖﹐武林城邊每多盜賊刼竊之案﹐故奉委者﹐每不欲當是處段差。余奉委﹐卽著人赴各大憲衙門掛號﹐親至首府稟辭﹐率家丁至城外﹐居法華庵。向來奉差委者﹐必到首縣要差役數名﹐以夜提燈籠﹐執刑杖﹐又命地保背馬椅從行﹐以作委員聲勢。然差役﹑地保俱無正身﹐不過招集無賴遊手以充數﹐遂致此輩借端擾民。凡地方匿藏娼戶﹐隱埋賭家﹐無不暗索其陋規﹐卽自帶家丁﹐亦隱分其餘利。余知其獘﹐遂一槪不用﹐只用常隨家丁兩人。每夜自提燈籠﹐不用馬椅刑杖﹐步行街道﹐常及五更。地方百姓乃曰﹕從未見巡段委員有如此淸勤者也。卽向來陋規﹐至是亦無人追索。更曰﹕尢未見巡段委員有如此安靜者也。

168月﹐余體漸就完元﹐乃命家丁赴各憲衙門銷假。是夜錢塘縣重犯越獄﹐共逸出七十餘名﹐三更左右﹐首府札至﹐委余巡查錢塘城門。余自是復出當差﹐兩首縣亦時請余至署問案。杭城獘俗﹐鄕宦之於平民﹐毫無鄕誼﹐鄕宦之顯貴者﹐尢視地方官如弁髦﹐凡與人爭訟﹐呈內必附一顯貴名片﹐甚至本族以及親友多借其名片夾附呈內﹐地方官每借詞訟做人情﹐以魚肉平民﹐而媚貴人。余初閱案卷﹐因問鄕紳名片何以夾入呈內。首縣乃命簽押家丁親向餘言﹕是某老爺所托﹐問時見其名片﹐以便照應。余謂﹕獄訟須憑官問原委﹐以斷兩造曲直﹐若但憑名片﹐直委屈平民矣。首縣家丁謂余曰﹕歷任太爺都如是。余嘆曰﹕以力爲理也﹐不可爲訓。有趙某者﹐城內紳士也﹐常與首府往來﹐因轎夫彊索工錢﹐謂其未存紳士體面﹐乃誣轎夫姦拐婢女﹐以詞呈夾名片送之首府。首府面囑首縣必須重責定罪﹐方足服紳士之心。在首縣亦以爲只須竟責轎夫﹐故請余來問﹐欲余但用刑也。差役牽轎夫進署﹐已用煉鎖頸﹐余視轎夫不過愚蠻﹐不似姦拐一路。問曰﹕爾在趙家幾年﹖答曰﹕今年來。余問﹕趙家幾婢﹖答曰﹕小人不常進內﹐不知其家幾婢也。余笑曰﹕趙家控爾姦其婢﹐而又拐之以逃﹐爾猶謂不知其家幾婢乎﹖答曰﹕小人皆所不知。小人不過面向趙大老爺索工錢﹐大老爺已罵小人數次﹐言要送小人到衙門中受責﹐並不聞別有所言。今太爺要責小人﹐小人情願不要趙家工錢。余曰﹕我亦知爾原無姦拐情事﹐當時向趙家索錢﹐言語頂撞﹐在所不免﹐我不責爾。爾受責總有一次﹐但須受責時不可又認姦拐。索錢不過受責﹐姦拐則必辦罪矣。轎夫叩首而去。趙宅聞之﹐立告首府﹐謂問官庸懦胡塗。首府乃提轎夫親自過堂﹐先責而後問供﹐轎夫曰﹕小人只不合向趙家索錢﹐𨿽杖死小人﹐亦不能有異供也。其後首府亦知紳士恃勢欺壓平民﹐然無如紳士何也。嗣後凡詞呈之夾有名片者﹐兩縣遂不請余問焉。

17十月﹐寧波奉化縣因錢糧激成民變﹐拒捕毆官。巡撫帶兵親往解散﹐拘首犯而歸﹐府縣因革職。

●道光二十六年丙午﹝公元一八四六年﹞

182月﹐文武各廟春祭﹐各憲致祭﹐候補者例先往候。杭城有三書院﹐二月收課﹐試卷最多﹐凡閱卷點名差事﹐大抵卽用大挑﹐兩班到省多當此差。又巡撫衙門題本﹐書吏寫好﹐委官讀之﹐名曰對本﹐其差亦多是兩班當之。余戲題聯云﹕業著湖山﹐閱卷點名兼對本。名垂竹帛﹐盡先補缺再題升。蓋候補人員到省﹐得一保舉﹐可望盡先﹐盡先之後﹐可望補缺﹐補缺之後﹐可望題升。是時題升﹐不過望得一同知耳。同寅見聯而笑。仲孫樊曰﹕難怪我等元旦拜撫臺節﹐撫臺答禮﹐祝曰﹕願諸公今年有缺卽升﹐無缺卽補也。

195月﹐撫憲札臬司委員淸釐各省府縣監獄﹐余奉委查嚴州六縣監獄。所至之處﹐力求淸潔﹐嚴禁看役需索。舊例﹐凡上司委員到縣﹐各縣須送程儀﹐候補未經署事者﹐每多收程儀。余𨿽未署事﹐亦不收也﹐同寅有問餘者﹐余笑曰﹕是委也﹐乃撫臺爲太夫人祈福﹐而有此舉也。我等但各體撫臺祈福之心﹐以自修福而已﹐豈在程儀哉。時撫臺太夫人年已九旬矣。

206月﹐天久不雨﹐上憲親至天竺﹐請觀音大士下山﹐設壇海會寺祈雨。蓋杭州遇旱﹐官不求大士﹐則民心不洽也。凡城中官員﹐每日兩次至壇中伺候。數日﹐偶得微雨﹐卽撤壇﹐仍送大士歸天竺。西湖皆涸﹐旱災已成﹐秋成乃定緩四徵六。定例災上五分﹐自應請賑﹐近因國庫久空﹐不敢請賑。不能請賑﹐自必起徵﹐而獘竇乃從此生矣。名爲緩四﹐而狡彊之民﹐遂因緩而抗輸。名爲徵六﹐而良善之家﹐每因徵而全納。又有無恥州縣﹐只將陋規巴結上司﹐並置奏銷而不問。民風所由日益壞﹐吏治所由日益污也。

218月﹐赴撫憲衙門考簾﹐考畢﹐遂館於惠安寺﹐不得私回公館。主考入闈之日﹐監臨進貢院﹐先點內簾﹐後點外簾﹐余分外簾謄錄官。自考簾以後﹐凡有出入﹐轎簾皆用封條。居寺中數日﹐門戶皆用封條。余因自嘲云﹕莫說一官容易得﹐也從封鎖考中來。浙省士習﹐好者固多﹐壞者亦不少﹐其尢壞者﹐莫過於謄錄。外省謄錄﹐皆以各縣房書充之﹐浙江則有舉人﹑進士亦充謄錄。其應試有力士子﹐場外預定謄錄。朱色鮮明﹐字筆工楷﹐𨿽朝考殿試之捲﹐書法不過如是﹐且有一藝而攺至數十句者。中後榜發﹐乃設法換捲。所以每科中式﹐惟杭﹑嘉﹑湖﹑寧﹑紹之人最多。先定謄錄者﹐亦惟五府之人最多。至於無力之士﹐不能預定謄錄﹐則字迹艸率﹐甚至脫句脫股﹐致簾官不能句讀。有謂場中論文論命者﹐於此抑有何說。或謂獘至如此﹐監臨何以不淸其獘。不知積重難返﹐苟有欲剔其獘者﹐則內而謄錄﹐外而士子﹐必至鬧場。夫國設科以取士也﹐濟濟多士﹐以臨民也﹐乃士之所集﹐猶恃人眾﹐可乎哉﹖

229月﹐謄錄事竣出闈﹐赴監臨衙門銷差。每逢三﹑八日期﹐各縣鄕民﹐或數十﹐或數百﹐赴衙門訴災荒。上司見人多﹐不敢不收其呈。收呈之後﹐仍批發府縣﹐府縣再詳上司﹐仍是帶徵帶緩之一說。𨿽曰民情日壞﹐無乃臨民之官又素無忠信以入民心也。

23十月﹐奉委署建徳縣事。凡新官到任﹐一切轎傘儀仗﹐無不新制。余俱一槪從省﹐皆先兄親制﹐並有買老班知縣舊用者。浙省敝俗﹐一奉委牌﹐薦家丁﹐薦幕友﹐不能計數。其在慣當家丁與無品學之幕友﹐只求夤緣有路﹐固不足論矣﹐獨笑居然長官﹐乃以薦托巿人情﹐樹聲气﹐其自爲計固得矣﹐亦知下員之難爲情乎﹖余奉委後﹐見首府﹐太尊問及幕友﹐余對以刑錢兩席已定﹐首府不悅。自言曰﹕爾處朋友竟行自定﹐殊不知我處朋友皆上憲所薦也。余對曰﹕署中請朋友﹐爲地方辦事也。辦事先論品﹐次論學。卑職初任事﹐須賴朋友以襄事﹐是以必親采其人品﹐次訪其學問﹐以期同舟之共濟。今大老爺欲薦朋友﹐不過人情難卻耳。大抵人情可施之小席﹐不可行之刑錢兩大席。於是首府乃薦小席一朋友﹐余收之。是時求薦之朋友﹐其稍出色者﹐其薦條皆貼之本官簽押房壁上。其次一等者﹐其薦條皆貼之本官內賬房壁上。不可以車載﹐不可以斗量者也。故余對首府有是云。省中部署定後﹐遂買舟赴任。時羅澹村當武闈提調在省﹐爲餘言﹐建徳民情尙好。舟行兩日至桐廬﹐卽有建徳書差來迎。余昔年不慣乘舟﹐是時尙無舊時頭暈毛病。行三日﹐舟泊嚴州東關。進城謁本府﹐館考棚內﹐因前任尙未出署也。接篆後﹐余新收家人假獻殷懃﹐謂余曰﹕老爺一人步行﹐非惟無以示新官之尊嚴﹐且收小的等何用。余惟置若弗聞也者。

24十一月﹐自鴉片煙流毒中國﹐設館誘人喫煙者﹐郡縣皆然。惟嚴州民尙古朴﹐見喫煙者﹐人皆惡之﹐故尙未有煙館。忽一日有開煙館者﹐余知民情多弗順也﹐卽拘其人枷號以懲之﹐城中欣然。本府初聞之﹐亦以爲是。旋與幕友商之﹐幕友乃謂鴉片煙旣已不禁﹐彼將人枷號﹐何以了結此案。本府次日見余﹐述其友言﹐余笑曰﹕朋友在署中但知讀律﹐我日行巿上﹐但順民情也﹐枷一賣煙者﹐以順合郡人之心﹐有何不可。況枷之我﹐釋之亦惟我乎﹖

25十二月﹐奉學憲行文縣考。有其父曾爲泥水匠人﹐其子此時應試﹐而合邑不許﹐蓋其家本無讀書人也。本童於點名之後﹐具呈求余。余問諸廩保﹕爾縣不許此人應試﹐或其家有所謂不淸白者乎﹖皆曰﹕不過其父乃一泥水匠人﹐其家亦從來無人應試也。余曰﹕泥水匠人﹐本童已自言之﹐若更無所謂不淸白者﹐安可不準其應試﹖卽身爲匠人﹐攺業爲士﹐猶將應試﹐況其子乎﹖廩保無言。本童亦遂應試。建徳文童不滿一千﹐至交卷時﹐余卽坐公案閱卷﹐其文字之紕繆者﹐置之一邊﹐未嘗面加批駁。如有可以入目者﹐卽於捲背後另加數圈﹐以爲暗記﹐且更加圈點。故案未發﹐而考者已自知八九矣。終場之日﹐禮房備飯一餐﹐亦與吾鄕相似。余將前二十名提至後堂﹐當面試之﹐或小講﹐或項比﹐或中權﹐必四五次易題﹐以核其虛實。最後余再取四五十名﹐入署中﹐另覆一場﹐不獨觀文﹐亦觀其人也。故長案發後﹐合邑皆無閒言。【余自後考他邑及他府﹐亦無不如是。】

26是歲旱災﹐𨿽有緩﹐仍有徵也。有徵必解省。以前庫書解銀進省﹐遇嚴州協臺委員之在省領餉者﹐庫書與之商明﹐或劃一千﹐或劃數千﹐歸縣還營。此次亦是庫書與商劃銀一千﹐余不知也。領餉官回嚴﹐協臺不允﹐庫書始來告余。余往協臺署中﹐協臺悻悻罵庫書。余問協臺曰﹕營中餉來分銀乎﹖曰﹕分銀。營中用銀乎﹐用錢乎﹖曰﹕以銀易錢而用之也。營中旣以銀易錢﹐現在每兩易錢多少﹐自共知之﹐一千銀須錢多少﹐不難歸還﹐何至如是動怒。協臺曰﹕我恨庫書不曾先來告我。余曰﹕庫書亦未先告我也。大約庫書在省﹐見爾營官﹐彼此通挪﹐亦向來常有之事﹐若大老爺今日必問庫書不是﹐不獨爾營官面上亦過不去﹐顯見我文武衙門永無通融之處矣。自是協臺無言。縣中庫書又於銀價之外多給錢數十千。其後協臺亦自悔。協臺姓伍﹐南京駐防也。

271日午後﹐南城潘姓火起﹐余往救﹐文武皆至﹐倉屋亦毀﹐因救熄﹐穀子尙未全燒。余問﹕今年災荒﹐伊家何以尙有如許穀子﹖有告以連年所積者。建徳富家不多﹐潘姓亦一富家也。余囑曰﹕明春乏食﹐尙毋再積﹐且必零賣也。

28余於無事時﹐常於宅門內川堂中靜坐﹐或卽在此看書。家人暗與相商﹐俱以爲不便﹐余不知也。一日合署家丁統跪余前﹐同聲告假。余問何故﹐合口答曰﹕前者經廳太爺送一人於王門上﹐王門上先行管押﹐老爺知之﹐當卽開發王門上﹐是家人毫無權柄矣。老爺出宅門﹐家人多有不知﹐是老爺已不親信家人矣。今又常坐川堂﹐使家人一步不敢亂動﹐是老爺之防家人常如防賊﹐家人等覺太無臉﹐不如先自告假。余笑曰﹕門丁押人﹐可以不問老爺乎﹖老爺出門﹐必須家人先發起馬牌乎﹖若常坐川堂﹐更於家人何礙﹖我試徹底爲爾等言之﹐我等居官固須愛名﹐豈爾等跟官遂可不顧名乎﹖我若隨爾等胡鬧﹐我之名固壞矣﹐爾等遂能發財乎﹖卽可發財﹐日後到省﹐爾等同類中亦不過指而笑之曰﹕彼幸而跟一胡塗老爺﹐多得幾个混賬錢耳﹐日後再不想跟官也。今爾等跟我𨿽曰淸苦﹐名不壞﹐日後仍好跟官也。爾等必不肯守淸苦﹐我亦聽其自便。其後究無一人告假。人心豈易測哉﹗

29臘底同旦卿兄及余家眷在建徳署中度歲。歲酒後﹐典史入署辭歲﹐謂余曰﹕昔日堂翁於除夕﹐必命庫房送元寶數錠人署﹐以與太太﹑小姐押歲﹐堂翁今夜遂如斯而已乎。余問曰。元寶自庫房來耶﹐抑自民間出耶﹖

●道光二十七年丁未﹝公元一八四七年﹞

30正月元旦﹐循例拜牌﹐文武各廟行香﹐本府文武同寅各衙門敬節。元宵節近﹐備春酒請同寅及紳衿﹐席間有紳士談及麥秋尙遠﹐何以救濟災民。旣定徵六﹐上無賑矣。如勸捐助賑﹐是殷戶旣勉力以輸將﹐又竭財以捐賑﹐更恐事有難行。余告之曰﹕明言捐賑﹐非惟事有難行﹐且恐四鄕愚民無知﹐旣不肯完納上忙﹐又求給賑者日多﹐吾願諸君常存救荒之心﹐無居救荒之名。舊臘曾見城南潘宅尙有連年餘積穀子﹐由潘姓推之﹐未必遂無積谷之家也。但使積谷者隨時平價﹐勿拘升斗斛擔﹐就近零賣於鄰里之窮民﹐則窮民自可生活﹐又何至聚眾而索食於大家。卽有貧苦無依﹐就食於鄰里﹐而一貧至此﹐究屬無多。且吾聞嚴州之人﹐久慮府城下手空虛﹐常議集貲鳩工培髙下手﹐以配合府風水。風水之說﹐𨿽難盡信﹐而果以扶持地脈之資﹐爲賑卹災荒之助﹐豈不兩有裨益乎﹖皆曰﹕培城下手﹐嚴州人久有此心﹐但恐功未易集﹐是以遲疑莫舉﹐且皆出自嚴州人之口﹐從未經父母官爲之提倡也。余曰﹕徒憑風水﹐吾亦未敢勸地方大興土木﹐今以工代賑﹐是藉風水而陰濟貧民﹐陰濟貧民﹐卽暗保富室﹐柰何不樂爲之提倡也﹖於是嚴州紳衿﹐分任其事﹐而培髙下手之工遂興﹐嚴州之荒窮因是而遂濟。余初到嚴州時﹐本府郭松泉──山西人﹐由進士分部﹐放臺州知府﹐再攺嚴州﹐拘謹人也﹐──因辦淸查不肯通融﹐先不見好於屬員﹐後不見好於上憲﹐因而告病回籍。新委署嚴州方本府初到任﹐出示曉諭﹐明言保富必先安貧﹐由是貧民紛紛將擾富戶。余謂本府曰﹕居今日而欲行惠民之政﹐但可存於心﹐不可形諸口﹐況可施之文牘乎﹖嚴地苦瘠﹐十室九空﹐不貧之民有幾也。第不明言其貧﹐則亦相安於貧耳﹐若必歷歷數之曰﹕某非貧﹐某非貧﹐當分富以潤貧﹐必致囂然不靖矣。況朝廷日事催科﹐以天家之富﹐尙不能因年荒而濟貧﹐而謂嚴州區區溫飽之家﹐其能賑旱荒之饑民乎。現在合郡紳衿﹐借興工以斂資﹐卽隱寓周卹窮民之意。蓋出資者卽富室﹐做工者卽貧民也。貧富渾忘於無形﹐地方自相安於無事矣。其後本府親與幕友細商﹐其幕友亦勸之曰﹕建徳縣只到任數月﹐已得合郡之民心﹐東家豈能拂民心而爲政乎。

312月府試﹐嚴屬教官皆至郡送考。有分水知縣來郡﹐泊座船於河下﹐旁有頭廳船一隻﹐乃妓船也﹐分水縣日遊其船﹐將先人遺下紫貂套攺作女衣﹐送於妓家。應試童生莫不爭遊其船﹐妓船苦其煩擾﹐乃請分水縣將簽筒﹑筆架﹑刑杖安置船艙﹐差役守住頭廳﹐童生見之﹐始不敢輕上其船。後有狡滑童生謂同遊者曰﹕此豈縣官刑杖可以嚇人之地乎。集多人硬入其船。適分水縣先在船中﹐其家丁仍以官勢呼喝應試童生﹐並喊差役拿人。時考童蟻集﹐豈官勢所能哄喝﹐但見刑杖﹑筆架﹑簽筒紛紛擲入水中。分水縣由船後逃過他舟﹐烏合之徒尾追逐之﹐其家丁趨入一室﹐乃坐府家丁住宅。──平時各縣至郡﹐多在此宅假作公館﹐適有桐廬縣錢谷朋友來郡﹐算結交代﹐先住宅中。──分水縣家丁疑其主人逃至於此﹐考童追入不見﹐疑躲在樓上﹐蜂擁登樓﹐錢谷朋友正在樓上蒙面而睡﹐考童疑分水縣躲在被中﹐揭被拖出﹐共毆之。久之見被毆者須髮半白﹐驚曰﹕分水縣無須﹐誤毆他人。乃棄之如鳥獸散。分水縣自船後逃出﹐先至府署﹐向本府哭訴考童鬧事﹐毆辱官長﹐求本府飭教官﹐傳廩保﹐查滋事考童﹐先除考名﹐再議罪名。余謂本府曰﹕六縣考生皆集郡城﹐今查滋事之人﹐從何查起﹔且自稱毆辱官長﹐官長究在何處。被毆行凶﹐究因何事。本府躊躇久之﹐以爲不加懲治﹐恐民風士習愈益敗壞。余曰﹕欲存官體﹐亦須官話上可說得去。且送考乃學官事﹐何必知縣進郡﹔卽至郡矣﹐又何可以縣官之威而作於名妓之船上。本府不語。分水縣遂連夜回署。各縣教官皆至余署謝曰﹕幸爲余等解一難事也。自是送考教官常來余署談話。

321日各教官皆至﹐忽有城南對河一人﹐在署外叫喊云﹕有人在我家圖賴。余隨往勘﹐路問是人因何至爾家圖賴。答以鄰居年荒﹐偶竊糧食﹐小人妻子尋見﹐責其還原﹐彼已食罄﹐因而口角﹐今不知被何人唆使﹐乃尋至小人家中圖賴。及余至其家﹐圖賴之人已不見。其妻乃言﹕聞太爺至﹐卽先逃去。余仍回縣。各教官無事﹐閒眺河邊人俟余﹐余亦同立河邊閒眺﹐又聞喊救人復至云﹕其人仍在門前圖賴﹐並大言﹐太爺未必能常至。余再往。其人見余至﹐乃走入塘中。余著人諭之曰﹕爾之圖賴﹐不過謂賊名難當耳﹐今我至此﹐何不上岸自辧其誣。若不自訴﹐𨿽死亦是畏罪自盡也﹐不且白死而又居賊名乎。其人聞之﹐立卽登岸﹐來跪余前﹐衣上滴水﹐哭訴曰﹕糧食乃小人向伊家借的﹐後忽要小人還原﹐並說小人是賊﹐小人是以不甘。余曰﹕借必有還﹐爾願還否﹖答曰﹕小人安能不還。小人先約秋成﹐復因他逼﹐再約麥熟。余謂喊救者曰﹕彼約還爾﹐固非賊也﹐今來圖賴﹐蓋情急耳。爾家不可於荒春索他還原。因問投水者曰﹕爾家尙有糧乎﹖答曰﹕無矣。余問何以度日。曰﹕太爺現起城外工程﹐小人將藉以糊口﹐挨至麥熟﹐可望不死矣。余囑之曰﹕明日我在工上待爾﹐爾今歸家﹐換去濕衣﹐明日早來。余回至河上﹐各縣教官猶在﹐笑曰﹕有事化爲無事矣。聞喊而往﹐人或有之﹐旣歸復去﹐人必不爲也。內有一教官曰﹕我等不肯做知縣﹐以知縣之難也﹔今知縣必勤勞如此﹐我等更不敢做矣。時教官中有進士﹐卽用大挑一等呈請攺教者﹐故云。

33北鄕臨河﹐有營汛把總何姓﹐其族人於汛旁開漕坊雜貨鋪﹐尙殷實﹐把總藉荒彊借﹐不遂所欲﹐唆汛兵行凶﹐將鋪面搗毀。其族人赴縣喊稟﹐把總亦將其父做傷﹐擡至縣署求驗。余因店主所控情節頗重﹐恐鄕民借荒生事﹐隨卽往勘。遇擡傷者於途﹐其擡夫私相謂曰﹕若太爺看明其店情形﹐傷亦不必求驗矣。余爲若弗聞也者。及親至店中﹐搗毀屬實。傷者亦至﹐不用夫擡﹐只有人扶之以入﹐𨿽以布包頭﹐亦不求余驗傷。余謂店主曰﹕搗毀時﹐此人當面乎﹖答曰﹕乃其子率汛兵搗毀﹐彼不在場也。搶去店中貨物乎﹖曰﹕亦未搶去﹐不過因借貸未遂﹐卽將上店搗毀。把總之父猶欲致辧﹐余告之曰﹕爾不當場﹐一切須問爾子。隨囑在旁汛兵曰﹕爾等在營﹐當不需我差傳﹐卽隨爾副爺同到縣中﹐與店主一質﹐事立明矣。余回署﹐行文營中﹐傳把總汛兵聽審。營官猶著人持帖至署﹐求余緩審。余厲聲謂來人曰﹕年荒人易滋事﹐四鄕如有不靖﹐尙仗營中共相彈壓﹔今營官﹑汛兵持橫搗毀﹐設四鄕聞風效尢﹐營官能當此咎乎﹖速去告爾營官﹐不赴縣審﹐我卽通詳。持帖者歸﹐營官隨卽親來﹐懇余曰﹕已經親勘﹐一切細情﹐亦難瞞隱﹐但一經赴審﹐營中何以當此處分。余告之曰﹕營中不聽審﹐不足以折人心﹐要我不審﹐我亦不肯爲難。須要速了此案﹐莫使四鄕效尢。幸原告店主系何把總同姓﹐速著把總回家自認不是﹐挽出本姓向店主說好﹐賠償搗毀貨物。店主肯允﹐卽請族中數人赴縣﹐公具息呈﹐庶幾把總之橫稍折﹐四鄕之人心亦平。營官回署﹐卽著把總下鄕挽族人向店主說好﹐皆依餘言。兩日﹐卽具息呈了案﹐自是四鄕從此安靜。事後余謂把總曰﹕爾𨿽武弁﹐亦一官也﹐族中有人作官﹐尙當自保族內﹐豈可自淩族人乎﹖以後當以爲戒。

34余於署內無事時﹐常步至城外工所﹐與紳董商議工程。舊有八角亭──蓋昔人所以培補下手者也﹐──亭久傾圮﹐議再新修。亭後再堆土山﹐以石環之﹐另建關門。山上又立關帝廟﹐居中如印式。廟後又建文昌宮﹐責成南鄕董事。其八角亭﹑土山﹑關廟工程﹐則責成城內及三鄕董事也。其或鄕人爭訟﹐余先斷結於有力之家﹐再勸出資助工﹐故工資旣無虞缺乏﹐而荒春亦不覺易度也。於是共議開徵。合縣紳衿謂捕廳曰﹕我縣地丁﹐每兩徵民間制錢二千四百文﹐近年銀價太髙﹐加以解庫平色各費﹐官無平余﹐前任每欲一兩加收二﹑三百文而合邑不許者﹐以官與民情不相通也。今邑侯每事俱體卹民隱﹐四鄕無不知之﹐而聽其爲吾邑受累﹐吾邑之民心不安﹐若開徵之日﹐每兩定加二﹑三百文﹐固合邑所同願也﹐盍爲我等婉陳之。捕廳遂將紳衿之言﹐一一告余﹐余曰﹕然。諸君美意余心甚感﹐但徵收旣加﹐日後能減乎﹖吾願受賠累之實﹐斷不任加徵之名﹐爲我謝諸君。捕廳曰﹕堂翁卽甘受賠累﹐亦不能賠累如許之多。余曰﹕但使我有賠累﹐百姓共知﹐必不忍因我一時之累﹐使百姓受日後之累也。捕廳出告紳衿﹐紳衿躊躇曰﹕然則如之何而後可也﹖昔日原有買補﹐縣中稍可滋潤﹐去歲旱荒﹐邑侯旣不肯行矣﹐聞邑侯五旬生辰﹐卽在本月﹐我等合邑商之﹐聊盡心耳﹐亦不必先期而告之﹐待對軸皆成﹐聯壽儀同送之﹐想邑侯亦無他說。至餘五十生日﹐隨禮送來﹐竟近千金﹐蓋出自集腋成裘﹐𨿽窮鄕僻處﹐皆願資助。

35南鄕監生鄧姓﹐溫飽家也﹐近宅有竹山﹐夜被人竊去竹子數十株。監生次日跟蹤尋之﹐入遠山﹐得之茅屋旁陰溝內﹐──乃壽昌窮民在此種山﹐其父開豆腐店﹐其子夜行竊。──鄧氏憑保搜獲﹐其父羞認賠贓﹐出錢十餘千﹐發一手票﹐監生受之──此亦鄕人愛小便宜也。──歸家﹐又慮行竊者窮﹐錢難到手﹐次日卽執票往索。其父曰﹕圈中母豬已養豬子﹐俟賣豬子﹐方可還錢。──此又實情也。監生恨其子行竊﹐逼索之﹐入圈拘執母豬。行竊子兄弟兩人──起意竊竹﹐乃其弟也﹐──兄以監生執豬﹐亦怨其弟。其父聞之愈羞忿﹐飲鹵自盡。監生拘執母豬尙未出圈﹐其媳奔喊父已死﹐監生乃釋豬欲走。其兄事急智生﹐遂宣誣賊逼命﹐令其弟拽住監生不放歸﹐己乃赴縣喊寃。余隨往驗﹐至行竊之家﹐其兄白衣披麻﹐執香以迎﹐其弟守死者而泣﹐其媳亦自旁而泣。死者側臥﹐旁有飯碗剩鹵半盞。余命其子備棺收斂。子泣曰﹕小人之父﹐是鄧監生逼死﹐要鄧姓備好棺。余曰﹕此乃爾家﹐他人安能備棺在此。且屍經官驗﹐只須地保掩埋﹐吾命地保埋之可也。其子乃言﹕小人之父﹐亦曾備有一棺。仵作驗畢﹐實屬服鹵身死﹐入棺收斂。余問﹕鄧監生何以來爾家威逼﹖謂因誣賊。鄧姓現在何處﹖答曰﹕現在吾家。余乃喚監生至﹐詰其何以至人家誣逼。監生乃將失竹﹑尋竹﹑見竹﹑賠竹﹐歷歷言之﹐並引余至宅旁陰溝內﹐指竹杪示余。其竹身尙以土埋好也。勘畢﹐帶鄧姓回署。監生跪請曰﹕已知罪矣。但由此赴縣﹐路旁親友最多﹐請太爺加恩﹐勿遂以煉鎖領﹐我願同去。余曰﹕只須同去﹐何必鎖領。卽在轎前隨行。回署謂監生曰﹕爾本溫飽之家﹐尋遇竊物﹐不先報官﹐已自錯矣﹐而又愛此小利﹐以致遭此命案﹐卽不償命﹐亦必退財。越日﹐死者兩子至縣團供。余問﹕爾父之死﹐爾知之乎﹖答曰﹕不知。何以見鄧姓威逼﹖答曰﹕鄧姓搶豬時﹐小的妻子聞父尙大罵﹐久之不聞﹐乃見服鹵而死﹐奔告小的鄧姓搶豬﹐尙未走遠﹐明是鄧姓逼死。余又問曰﹕爾父大罵何人﹖答曰﹕小的妻子﹐聞父罵小畜牲﹐何以做出此事﹖余又曰﹕發票時﹐爾父知之乎﹖答曰﹕是父命發的﹐待賣小豬還錢。余又曰﹕竊竹是爾弟主意乎﹖答曰﹕旣認還錢﹐何以又搶吾豬﹐非威逼云何﹖余示之曰﹕爾愚民不知律法﹐家有讀書明理者乎﹖答曰﹕家有讀書人﹐住壽昌縣。余曰﹕壽昌縣尙不算遠﹐爾去問之﹐再來聽吾判斷。越二日﹐壽昌縣一生一監來﹐代苦主伸寃。余以其爲外縣生監也﹐邀入花廳﹐坐而與言﹐謂之曰﹕死者固屬可憫﹐然其子已先不是也﹐與二位是何輩分﹖答曰﹕死者乃伯叔輩﹐其子乃弟兄輩。余告之曰﹕死者先願出票還錢﹐是欲掩其子之名也﹔臨終猶罵何以做出此事﹐是自恨其子之不肖也。鄧姓之搶豬原有不應﹐但欲治其罪﹐必究起事根由﹐恐鄧氏之罪倒輕﹐爾家之罪更重也。生員無言﹐監生猶嘵嘵不休﹐謂﹕人命總宜重究﹐卽執票索錢﹐亦不宜彊搶﹐以逼成人命。余固知監生思索鄧姓之錢也﹐示之曰﹕爾家兄弟不肖如此﹐已致其父於死﹐尙忍得父命之錢以安其家乎﹖其子且不忍得之﹐而謂他人其敢乎﹖爾二人其出而熟思之﹐好教爾家兄弟易供﹐方可結案。次日﹐坐堂問供。其生﹑監遠立而望之﹐死者之子請余治鄧姓罪﹐余怒曰﹕本卹爾父無辜而死﹐再加爾極刑﹐亦覺太慘﹔恐爾等不知罪名﹐故囑爾問家內讀書之人﹐豈知讀書人亦不明理並不知律乎﹖余定兩造之罪矣﹕鄧姓革去監生──罪無可加也﹔爾父因子不肖﹐愧忿自死﹐子宜何罪﹖隨呼差役﹐將死者之子鎖腳鐐﹐並提監牌收禁﹐因告之曰﹕鄧姓之罪已定﹐爾罪再不能免矣。生﹑監望之失色﹐使生員上堂跪余案前﹐求曰﹕愚蠢無知﹐尙祈父臺矜憫死者﹐超恕生者。余曰﹕求我超生﹐須爾自攺供﹐將從前一切竊案搶案盡行抹去﹐只言爾父貧苦自盡。鄧氏票錢免索﹐當堂銷毀票據﹐再給爾父安埋齋醮八十千﹐各具結完案。但爾兄弟日後再不自立﹐王法卽逃﹐難免冥誅矣。生員允諾﹐案遂結。

36南鄕蔣姓報一命案云﹕油房一人自縊身死。余往視﹐死者已在地下。余問何處縊死。指上面橫梁。問死者何人。答﹕對河五里。何以死在此處。對曰﹕不知。死者家有何人﹐平日如何生理。答以家有一母﹐一妻﹐一兄﹔外有一江西人﹐住伊屋內賣豆腐﹐貧乏難自存也。余問﹕爾店何以無人見其自縊。答以春荒店尙未開﹐惟器用柴艸貯內﹐俟麥熟開張。余問﹕死者與爾家有借貸及口角乎﹖答曰﹕並無口角借貸﹔惟江西人賣豆腐﹐或常往來油坊門外﹐卽坊內所存柴艸常被竊去﹐工人等臨河罵之﹐亦未曾罵及竊者爲誰。余曰﹕死者旣有兄﹐亦當喚其兄來﹐跟同收斂。著差傳其兄至﹐問其弟何自縊於此。答曰﹕不知。問﹕有棺木收斂乎﹖答曰﹕家貧如洗﹐安有棺木。余乃命店主備棺收之。余命取梯至﹐自往梁上視之﹐塵封如故﹐余疑人非在此縊死﹐謂其兄曰﹕我欲往爾家視之。答曰﹕小人窮家﹐太爺何必往視﹖余曰﹕正爲爾窮。至其家﹐見死者之母﹐年約六十以上﹔死者之妻﹐年約三十以上﹔外一江西人﹐年約四十以上。眞室如懸罄﹐炊煙常斷。後至一室──卽江西人所居也﹐──碎艸鋪地﹐中有一梁。余梯視之﹐梁中有塵斷處﹐如索解狀。余曰﹕縊處任是矣﹗江西人大驚﹐余卽命差帶回。至署﹐問﹕何以往在此屋﹖答曰﹕小人無本租店﹐故藉彼屋以賣豆腐。余每於問供時﹐常隨坐隨起以觀人神色。忽見其領後衣上有血痕﹐余猶意其背有瘡傷﹐余命解衣視之﹐更驚恐。余見衣外面有血﹐裏面無之﹐指問血從何來﹖嘆曰﹕太爺問事﹐皆有神助﹐小人只好直供矣。小人住屋梁中﹐果其縊死處也。因前與其兄偸竊油坊內柴艸﹐不只一次﹐油房罵我等亦不只一次﹐並言要送我等到官究治。小人與其兄商量﹐油房可恨﹐必思用一法以害之﹐不意彼竟尋此短見也。彼旣死後﹐小人與其妻及兄商之﹐遂將死屍背至油房﹐小人領後衣上血痕﹐乃死者流出鼻血也。余觀梁上塵斷﹐而知其移屍﹐見領上血痕﹐而疑其爲移尸之人﹐驗以所供﹐若合符節。曾子曰「如得其情﹐則哀矜而勿喜。」此等窮民﹐豈不可矜也哉﹖余將江西人遞解回籍﹐並將本案究出實情告知南鄕紳士。紳士勸油坊主人﹐稍給錢文以養死者妻母﹐其兄具因貧自縊結狀以完案云。

37建徳民間田產﹐皆有魚鱗細冊核對﹐又親至爭所﹐與鄕愚講明﹐其訟無不立解。惟山場無魚鱗細冊﹐故爭山案情較爭田難斷。然苟心無所倚﹐亦不虞其難斷也。西鄕有甲乙兩家﹐爲爭山涉訟。余親往踏勘﹐甲墳在山腳﹐前臨小溪﹐後有髙山﹐墳旁蔭木已合圍矣。有王姓生員接余﹐余笑曰﹕爾非兩造﹐亦來接我﹐兩造有請爾來者乎﹖答曰﹕非也﹔老師親到我鄕﹐門生理應迎接。【生乃餘舊臘縣考所取士﹐此時已經入泮。】余因問曰﹕此處墳山歷年已久﹐何以今日突然興訟﹖答曰﹕甲乙兩造﹐本屬近鄰﹐因談及風水﹐乙問甲﹕貴祖葬於此山﹐因何得來﹖甲言﹕敝族亦無契據﹐不知此山何時得來。但家譜載明墳冢及祖人死生年月﹐亦未注何時所葬。彼此談話﹐均屬無心。後乙偶閱山場契捲﹐此山前後左右俱系己山﹐又聽風水之說﹐謂近墳處尙可添葬﹐遂至興訟。余別生後﹐登其墳﹐前後左右細閱一徧﹐謂兩造曰﹕墳地有譜據﹐歷年旣久﹐墳應屬甲﹐乙不能爭也。乙之糧山﹐有管業契據﹐山應屬乙﹐甲不能爭也。兩造之爭﹐非爭山﹐亦非爭墳﹐但爭界耳。余今爲爾兩造定界﹐以免訟累﹐爾等願遵否﹖皆曰﹕父臺明斷﹐兩造謹遵。謂乙曰﹕余知爾非賣業之家﹐但爾之糧山﹐須讓出若干作爲甲之墳境。現在嚴州下手再建八角亭﹐工資甚巨﹐勸爾捐錢三百千﹐其錢卽出自甲﹐作爲買山之價。謂甲曰﹕爾家本系有墳無山﹐我今勸乙讓出糧山若干﹐作爲爾家墳境﹐安石爲界﹔出錢三百千以佐工資。彼受捐資之名﹐爾受保祖之實﹐想爾家亦必不辭矣。皆應曰﹕諾。越兩日﹐皆赴縣具遵依結案﹐而錢亦繳爲工費焉。

386月﹐天旱﹐民間惶恐。以去年旱荒﹐若今年又旱﹐則生機將絕也。鄕間少年欲迎神求雨。建徳舊俗﹐求雨擡神入城﹐則城鄕管業之戶必須讓租。少年求雨﹐爲讓租計也。有年長曰﹕段太爺在我建徳﹐民間情形﹐無不知之。今塘堰尙有積水﹐而擡神求雨﹐段太爺下鄕問之﹐其將何辭以對。越數日﹐旱益甚﹐竟有求雨入城者。一人寬衣大帽﹐裝神像﹐步履顚倒如醉人狀﹐行神前﹐但不至縣﹐各衙門俱到﹐請本府出﹐問﹕太尊何以不用好官求雨﹖

39十月﹐一夕﹐與人同行﹐聞婦人哭甚哀﹐且曰﹕上年冬季段太爺在縣﹐我家牀有被﹐甕有米。今年身上無衣﹐腹中又餓﹐何以能過殘冬。余曰﹕是何言也﹖同人嘆曰﹕上年父臺禁賭﹐此婦丈夫入山采樵﹐日有錢進﹐故衣被米糧﹐有盈無絀。今其丈夫日逐賭場﹐並將家內什物竊去﹐以供賭博﹐家中安得不貧﹐婦人所以哭也。

40十一月﹐記余到任之初﹐例給孤貧每名銀一兩﹐余仍以一兩予之。禮書曰﹕今銀一兩易錢二千﹐前任每名給錢一千﹐餘一千卽缺上出息。余曰﹕朝廷卹孤貧﹐衙門扣孤貧乎﹖將來必至孤貧之不如矣﹗禮書曰﹕如前任何﹖如後任何﹖余曰﹕以一千作常例﹐以一千作我給﹐特我已掠美市恩矣。此余所以自嘆爲微生髙也。

●道光二十八年戊申﹝公元一八四八年﹞

412月赴慈溪縣任﹐接篆視事。前任家眷尙未出署﹐住考棚﹑理民事﹑寫家信寄兄﹐卽往北鄕拿花會。選差役十餘名﹐帶家丁兩名﹐家丁無許乘轎﹐差役只隨余轎後﹐無許私行上前。問﹕花會開設何處。有人言﹕現設某處﹐每日開兩次﹐午刻一次﹐酉刻一次﹐廠內有刀槍兵器保護﹐開時放爆竹三聲。問﹕前官亦親自往拿乎﹖答曰﹕以前多是差去或署內爺們同去﹐初次開花會者無不送錢﹐受錢之後﹐不可再拿。再拿如何﹖再拿則必拒捕。余曰﹕官何不帶多人往拿乎﹖笑曰﹕彼皆無賴烏合之徒﹐愈聚愈眾﹐官安能帶許多人﹖官若立心要拿﹐先事安派﹐彼皆狡猾﹐耳目亦多﹐先已逃避﹐今日在此﹐明日在彼﹐終不可拿。余曰﹕花會竟不可拿﹐民害終不可去﹐想吾差役都曾收過花會錢文。答曰﹕今日太爺是新到任﹐差役卽從前收過錢文﹐亦不相干。此輩今日決不料太爺自去﹐決無防備﹐但恐帶來差役過少。余曰﹕我自當先﹐爾等隨後﹐我呼則去﹐不呼勿前也。余帶家丁一人先往﹐見一室果有兵器﹐門首花筒髙掛﹐桌上籌碼﹐錫盒盛之﹐銅錢盈櫃。多人環集談笑﹐問余到此何事﹖余未及語。有一人小語曰﹕聞段太爺到任﹐恐是他來。一人曰﹕前日到縣﹐未必今日就來。余隨出門﹐以手作指揮狀﹐呼曰﹕爾等皆來﹗室中皆曰﹕是矣﹗遂皆兔脫遠逃。先收兵器﹐再點籌碼﹐啟櫃視之﹐錢滿矣。若輩俱逃﹐究不知余帶多少人也。余問房主何人﹖已遠逃不見。命地保雇人送錢至縣﹐帶來差役各給一千﹐其餘畱作下次拿花會賞賜﹐歡聲滿路﹐凡年長皆曰﹕昔日只有花會世界﹐今幸矣﹗有人歌曰﹕拿花會﹐禁賭錢﹐撥開雲霧見靑天﹐官淸民樂太平年。余回縣﹐夜三鼓矣。次日淸晨﹐城中紳士俱來拜謁﹐余以籌碼示之﹐答曰﹕不知父臺拿辦後﹐此籌尙有用否﹖昔日大籌一千﹐小籌五百﹐入典可以贖當﹐入巿可以買物﹐不問人﹐只問籌也。是何世界哉﹖

42城東有監生﹐近宅有祖墳﹐近鄰童子牧羊其上﹐監生見之喝罵﹐童子懼﹐棄羊逃﹐監生牽羊歸﹐仍罵童子﹐蓋將送羊以告其家﹐下次無得再牧﹐以免踐踏墳地也。童子見羊已牽去﹐又被喝罵﹐心急腳忙﹐路跌數次﹐有跌傷數處﹐歸家兩日死。其家報命案﹐前任驗過﹐已團供﹐未結案也。大約慈溪多殷富﹐此等命案﹐原可以上下其手﹐向來官其地者﹐最難石淸白名。余至任﹐苦主家再來催﹐監生亦來訴狀。余已得其實﹐當堂勸監生給童子家數十千﹐謂監生曰﹕非罵不逃﹐非逃不跌﹐非跌無傷﹔死𨿽有命﹐事非無因。彼家又屬近鄰﹐當存匍匐之誼。謂童子家曰﹕爾家牧羊就人墳上﹐已有不是﹔況自跌傷﹐更難牽涉﹔又死於家﹐何能怪人﹖於是兩家具結完案。余亦未究監生何日繳錢也。後五日﹐童子家來訴云﹕監生不肯繳錢﹐謂繳錢﹐則命案眞矣。余立著差傳監生至﹐罵之曰﹕爾不繳錢﹐非怕命案眞﹐謂命案結也。我今卽將命案辦爾﹐隨爾上控﹐謂我和命案亦可﹐謂我翻命案亦可。卽喝差使去其帽頂。監生於是叩頭繳錢﹐童子家領之而去。

433月﹐自余往北鄕拿花會後﹐出示曉諭﹐略稱﹕四鄕以前做過花會者﹐其名其姓﹐余盡知之。著卽赴縣自首﹐日後不蹈舊轍﹐余亦勿追旣往﹔如不肯來﹐毋謂余不能拘也﹗須知花會之設﹐良民痛恨﹐我欲根究﹐人誰不願。一日淸晨﹐有五品頂戴具手本求見。余是時不知有軍功頂戴﹐見手本五品銜名﹐以爲非官亦紳士也﹐請之入。其人自跪階上﹐口稱﹕曾做過花會﹐今父母官旣如此爲民﹐情願痛攺前非﹔但恐尙有惟利是圖不知省悔者﹐仍蹈往轍﹐職員先自呈明﹐無謂日後仍有職員在內也。余始知爲花會自首﹐請入花廳﹐與坐﹐謂曰﹕爾恐日後有人再做花會﹐牽連爾名﹐此誠不可不慮﹔但慈溪做花會之人﹐吾尙知之﹐爾豈不知﹖爾何不先告諸人﹐日後不可再做﹐否則連累我等﹐我當自首。諸人盡聽爾言﹐善矣﹔如或不聽﹐亦與爾無干。若先旣不言﹐後又勿首﹐待余親拿﹐必於爾有所未便也。其人承應而出。是後慈溪花會﹐卽有做者﹐亦只藏諸荒村窮壤間耳。旬日後﹐撫臺自定海回省﹐余仍接至西壩﹐亦慈溪縣境也﹐見撫臺於舟中﹐言及日前往拿花會與出示禁止花會事。撫臺自言﹕吾始至山東做知縣時﹐縣有大茶館﹐樓上女子開設賭廠﹐人不敢拿。吾自往觀﹐賭風甚熾﹐吾親禁之﹐有將拒餘者﹐女子曰﹕是官也。人乃斂手。吾曰﹕爾等所爲近理耶﹖余遂下樓回署﹐會營拿之﹐茶館於是不敢再事集賭。此等無業遊民﹐如肥田惡艸﹐無時無之﹐我等遇則除之而已﹐然而不能淨也。自今觀之﹐眞閱歷之言也。

44撫憲回省後﹐寧波又換本府﹐舊任知府楊﹐新任知府徐。余到慈溪時﹐正值辦差﹐所以新添津貼﹑月費﹑壽禮一切陋規﹐一時未及齊全。余曰﹕本府旣要離任﹐所差舊規不可再遲。余往府自送之﹐卻笑賬房云﹕差平色。使人言之。余告其人曰﹕爲爾賬房朋友言之﹐爾家老爺已卸任矣﹐我尙送陋規來﹐豈肯短平色乎﹖爾再查淸。新本府到任﹐制臺又到寧波閱兵﹐學憲又按試寧波﹐皆有過境差事﹐及向例棚規。庫房苦之﹐請余曰﹕向來制臺閱兵過境﹐慈溪尙有城鄕各典幫貼費用一款。余曰﹕此等陋規﹐豈能行之公牘乎﹖爾等好言商之﹐各典有貼﹐吾亦領之﹔如不肯幫﹐勿多言也。庫書曰﹕不行公牘﹐未必肯幫。余曰﹕爾試商之﹐如必須公牘﹐卽可不要彼幫。庫房於是商之各典。未有公牘﹐各典亦幫貼公費數千串焉。

454月﹐兄自家來署﹐姊丈亦同至。時已開徵﹐計算本年上忙卽盡徵起﹐奏銷總難全完﹔況接連大差﹐用款浩繁﹐所短甚巨。有爲余計者﹐謂上年餘任建徳﹐且系荒年﹐缺亦不如慈溪﹐奏銷亦能全完﹐今年若不全完﹐似覺難於解說。又徵不敷解﹐究如之何﹖時有教官﹐系鹽商子﹐由附生捐教﹐遇事熱腸﹐慫恿必辦全完。余曰﹕非借不可。教官曰﹕恐亦難借許多。我有一法﹐慈溪田有五十二萬﹐每畝借百文﹐民間亦不爲難﹐說明下忙還原﹐不過轉移間事。余曰﹕民間未必肯信。答曰﹕我到慈溪兩年﹐與學中人多熟﹐慈溪在學者﹐不少管業人﹐與之說明﹐自無不信矣。

46鎭海縣南門有關﹐稽查海船出入﹐寧波漁船出海捕魚﹐──鎭海縣乃由慈溪調署﹐卽余前任也。──索漁船出口費﹐致漁戶聚眾毀關。請提軍發兵彈壓﹐提軍不從。道臺嚇病﹐因而請假赴省養病﹐以首府來署道臺﹐來往不過三月﹐凡新參壽禮﹑程儀﹐縣有向例﹐余惟循例而已。署道告人曰﹕論彼做官固好矣﹐論應酬毫無。余惟聽之。署道赴寧波﹐未帶全眷﹐只一妾隨行。首縣辦差亟力承奉﹐向人家借一牀﹐以備姨太太安宿。其後解任﹐妾愛其牀﹐卽帶之回省﹐以致外人紛紛傳說。細行顧可不謹哉﹖

47北鄕有杜﹑白二湖﹐實一湖也﹐蔭田十萬餘畝。修築湖堤﹐照畝出費。中有腰塘﹐亦一堤也﹐──有是堤﹐則湖堤不受全湖之浪。──年久失修。余屢至堤上﹐將議修之。相傳以爲昔年乃王姓專修﹐今王姓亦式微矣﹐余議募捐修之。北鄕亦多殷富﹐事不難集也。余徧歷湖上﹐見湖邊山腳﹐非湖非田﹐不乏閒地﹐使開辟以成田﹐可得良田數十萬畝。與近湖居者商﹐無不踴躍贊成。回署與幕友商之﹐幕友皆以爲美舉。他日至府﹐又與本府商之﹐本府亦曰﹕我與爾肩任其事。自府歸署﹐卽有近湖紳衿來城請示。余擬示﹐自詣湖邊開工。庫書亦隨余往﹐以「杜白湖志」一部呈余﹐皆記杜﹑白二湖原委﹐自明至今歷有部案﹐近湖者利其開田﹐承流者恐湖日狹﹐訟牘鱗積﹐所以屢奉上諭禁止開田。余閱湖志﹐謂庫書曰﹕旣有此志﹐胡不早呈﹖曰﹕向來衙門辦事﹐卽欲興利﹐非數月不舉﹐不知太爺何以如此其速也﹖余乃恍然。凡事不可冒昧﹐卽爲善亦必再思而行。至湖上謂紳衿曰﹕開田恐起爭端﹐歷有部案﹐余不知﹐今日閱「杜白湖志」﹐始知之﹐開田之事﹐應作罷論。紳衿亦無異議。

48鄞縣東鄕地最遼闊﹐國初制軍李衛定鹽課﹐在城領商引﹐在鄕曰肩引。肩引何﹖肩販之引地也。明知近海地方小民豈能不食私鹽﹐名曰肩商引﹐示弗與小民爭利之意也﹐相安日久。至乾隆年間數次南巡﹐鹽商辦差捐餉﹐以致商人勢焰日甚﹐各處漸攺商引﹐更成部案。嘉慶及道光初年﹐地方官更艷商人之利﹐惟商人之命是聽。寧波商人日益富盛﹐有子讀書﹐亦得科名﹐適其房師又任寧波﹐而肩販引地﹐商皆廣列鹽肆矣。民間食鹽﹐有非自商店買者﹐卽以食私治罪。又多設緝捕﹐小民騷擾難堪﹐屢成巨案﹐而省中若弗聞也。徐本府到任﹐東鄕民以徐尙不偏袒商人﹐遂訴爭引地。本府許以委員采勘﹐東鄕人曰﹕委員無不護商者也。本府曰﹕我必委一不護商者。鄕民曰﹕欲不護商﹐非委慈溪縣不可。本府笑曰﹕我意亦是委彼也。余奉本府委至寧波﹐邀鄞縣同往﹐鄞縣伸舌曰﹕欲我同去受鄕民鬧耶﹖余乃一人去勘。鄕民執香迎者﹐不可計數。回告本府曰﹕昔人所見者大﹐當永以爲法也。本府曰﹕我與爾同詳省中﹐苟利於民﹐無畏受上司批飭也。餘言批飭固不畏﹐特恐終不定案耳。是時省中事﹐上憲多商之首府﹐首府不以余與本府所詳爲然。余曰﹔商人侵占肩販引地﹐事實昭然。現在民日多﹐戶日窮﹐此肩販地方隱民多取食焉﹐爲之徒者眾矣﹐日久慝作﹐事不可知也。首府笑曰﹕爾有力能更部定案耶﹖余曰﹕恐眾怒不可犯也。而案終不定﹐遂貽他日之憂矣。

499月﹐新委慈溪縣來云﹐新任撫憲吳甄甫先生已到﹐稟辭時﹐撫憲爲彼言﹐自江西來﹐沿途聞人言余做官甚好﹐海鹽縣缺原非我委﹐然旣委矣﹐必速赴任﹐好辦冬漕。余乃交篆﹐赴寧波﹐辭道府。時本道咸亦新放﹐見慈溪紳衿公呈﹐謂余曰﹕地方百姓旣畱之﹐省中何必調往別縣。余又至府﹐因本府辦事﹐常以民情爲念。余謂其幕友曰﹕今將別矣。幕友言之本府﹐本府曰﹕爲我乃其本府耳﹐若論爲人﹐我猶當師事彼也﹐而乃謂我爲師乎﹖余回署﹐布置回省。合縣知余借解奏銷銀尙未還原﹐皆謂慈溪美缺﹐而反借賬難完﹐於心亦有不安﹐乃共商各送程儀﹐合成二三百金。夫以慈溪之富﹐而僅能二三百金者何也﹖以余前任乃以場官而捐升知縣﹐初任慈溪﹐欲做聲名﹐民亦稱之。次年進京引見﹐共送盤費萬餘金。乃回任後﹐縣之殷富家婦人賭錢﹐傭婦抽頭﹐有一家婦人輸錢太多﹐克扣傭婦頭子。傭婦謀之訟師﹐訟師囑其將每日幾人集賭﹐輸贏若干底賬一本呈控到縣﹐賬上某家某家注寫明悉﹐共有多少婦人﹐前任執賬要傳殷富婦人當堂問供。富室醜之﹐托人言明﹐縣不差傳﹐送銀數萬入署。富室嘆曰﹕今而後﹐知官之不足與言相好也﹗是以饋余程儀只二三百金也。然自余觀之﹐卸事之官﹐尙肯饋送二三百金﹐豈可謂其少乎。

50余至省﹐先見首府。──大約吳大人初到浙﹐力求整頓吏治﹐每見屬員﹐必問及地方事務﹐言詞之際﹐多有挑剔。首府先主一省之事﹐至是亦屢受挑剔也。──問余上院未﹐餘言須俟明日。卽戒之曰﹕【甚】【﹝愼﹞】勿多言。次日上院﹐隨同寅共七﹑八人見撫憲﹐非惟無一語挑剔﹐並笑容可掬。有見過曾受挑剔者﹐出而訝曰﹕撫臺今日胡爲如此和平﹖皆對余笑曰﹕或者今日托爾之福也。至午後﹐撫臺卽著人喚余入署﹐謂之曰﹕我亦知海鹽缺苦﹐收漕在卽﹐宜速去﹐先收民心。余遂將近日漕務一切獘端﹐細細言之。撫臺曰﹕浙省獘壞非一日矣﹐我昨猶囑藩司﹐謂牛已被人牽去﹐我與爾尙在此拔樁﹗【我巳預知藩臺之被參矣。】又謂曰﹕爾到任﹐將地方情形詳悉稟明﹐有可代爾爲力之處﹐我必行之﹐速去﹗余遂稟辭赴海鹽任。撫臺不許上司薦朋友﹐余至臬司衙間稟辭﹐臬司薦一小席﹐余已收之矣﹐其門丁猶呼喝謂號房曰﹕大人問所薦師爺如何﹖余笑應曰﹕撫臺云不準薦朋友。其實余已延定。

51海鹽漕共五萬有零﹐原定收米﹐其後漕丁運費﹐漸索之州縣。州縣收米﹐在先不過加收耗米﹐至於索費以後﹐折色之名由是而起。州縣旣有折色﹐而漕規之名於是興。余昔坐書房時亦聞有漕規之說﹐不知海鹽漕規之獘乃有如此之甚也﹗其自糧道﹑幫官﹑旗丁﹑委員及各衙門所薦收糧朋友﹐皆有漕規﹐猶曰此官場中漕規耳﹐乃海鹽則更有紳戶﹑衿戶﹑訟戶等名目﹕紳戶者﹐出仕之家也﹐紳戶出米﹐每擔並不交足一擔﹔衿戶﹐生監之家也﹐每擔僅交足一擔﹔訟戶﹐從前有訟至縣﹐縣不能治﹐於收漕時許交本色米幾擔﹐後遂爲例。所以每臨收漕﹐縣署必有人報盜案﹑賊案者﹐若非立時往勘﹐以究虛實﹐亦非交本色米若干擔不休。訟戶交米﹐或一擔加一斗﹐或一擔加二斗不等﹐而漕糧非一擔收至兩擔以外﹐不能運到京師﹔旗丁又於每年收縣幫費之外﹐又收民間折色米三﹑四千擔。余問前任曰﹕收我幫費足矣﹐又收我折色﹐何也﹖前任曰﹕此亦明知而不能解者也。余又問曰﹕聞舉人包米一百六十擔﹐副榜八十擔﹐尙不在紳﹑衿﹑訟三戶之列﹔海鹽縣正副榜若干﹐合之三戶﹐豈復尙有折色﹖前任答曰﹕海鹽之漕﹐所以不可辦也。余乃與先兄商曰﹕旣臨火坑﹐豈能不跳﹖各色本米相習日久﹐猝難更移。我想旗丁旣要我幫費﹐又收我折色﹐我總可與之講理。況旗丁需錢甚急﹐我若年內寬予以錢﹐此項折色總可收之歸縣﹐但必年內廣爲籌款。先兄至省籌款。餘一面將地方情形稟明撫憲﹐謂日前出示觀風﹐囑其衣冠而至﹐尙無違背﹐可見士習尙可轉移﹔士習可移﹐則民風可易﹐來春漕事﹐縱不能大有起色﹐當可不致誤漕。撫憲回信云﹕上不掣爾肘﹐爾可放膽以辦事。

●道光二十九年己酉﹝公元一八四九年﹞

52正月﹐赴倉收漕。以前冬收春兌﹐近日則春收春兌﹐漕倉亦多破爛不堪。鹽邑風俗﹐官將開倉收漕﹐必先代業戶催佃戶交租﹐知縣鳴鑼赴鄕傳集佃戶﹐諭以開倉在卽﹐業戶還漕﹐租米出自佃人﹐爾等不可違抗。故田主與佃人有經年不見一面者﹐而官先見之﹔此富室與貧民所以情常暌隔﹐而紳衿之忽視地方官長﹐亦習是爲常也。余於舊臘已赴鄕催過﹐自念本米每擔兌漕﹐尙且不足運費﹐衙門豈堪賠累。乃與糧戶面商﹐向來只交本米者﹐豈能復攺折色﹖然交米不略加增﹐地方官斷無力解運﹐或面議﹐或寫信﹐有每擔加斗餘﹐有加至二斗﹐有只加三﹑四升者﹐共較常年多收米數百擔。又買回旗丁三﹑四千擔折色﹐來年付洋數千元。此米尢屬零星碎戶﹐漕竣之日﹐不來折淸﹐則打入南糧。南糧入知縣交代冊﹐則每擔抵銀四兩﹐收民間錢亦每擔七﹑八千﹐放滿營兵米﹐卽此米也。此漕務之流獘所以多﹐而貧民所由益見喫苦也。余是年海鹽收漕﹐尙可敷衍﹐未至大累﹐職是之故。漕完晉省見新藩司﹐藩司謂刻下官聲不及從前﹐余對曰﹕想由本年收漕﹐多要殷富幾顆米耳。藩司亦笑。

53住倉之日﹐民有詞訟﹐卽【有】【﹝在﹞】倉內問之。有殿撰家工人家丁赴倉交米﹐與別家交米傭人口角。其家丁以家主殿撰也﹐倔彊不可言狀﹐以口角不勝﹐喧嚷堂上﹐要余坐堂驗傷。及余坐堂﹐面朝外跪﹐差人問之﹐答曰﹕非吾主人﹐豈可向而跪之。差役笑之﹐斥爲妄人。余曰﹕此忠義之士也﹐其志不事二主。使人謂之曰﹕爾本無傷﹐如或有傷﹐亦必爾主方可驗視。余遂退堂﹐其家丁亦去。

544月﹐漕務告竣﹐回署開徵地丁﹐以解道款。道款名目甚多﹐皆糧道主任﹐而奏銷總歸藩司詳院﹐撫臺合奏。浙西錢漕浩繁﹐田畝所出﹐只是供漕﹐而地丁銀兩出自蠶桑﹐不意是年蠶荒。【其先桑葉亦好﹐農夫興蠶亦尙旺相﹐至蠶將上山作繭之日﹐忽聞雷聲﹐蠶多驚死﹐名曰僵蠶。小民之家﹐男婦環蠶而泣﹐謂之蠶荒。】常年蠶熟時﹐城鄕俱形熱鬧﹐鄕間人來城賣絲﹐無賴局賭﹐致小民空手回家﹐男婦因而口角﹐甚至有投水自溺者。今年因余禁賭﹐小民倒覺相安﹐而無如其適遇蠶荒也。故民間有謠曰﹕昔歲賣新絲﹐徒供男兒賭﹔今年來好官﹐鄕間賭沒有。可惜馬頭娘﹐不肯窮人助﹔家家蠶罷時﹐依然是空手。

555月﹐大雨彌月﹐洪水漲天。余稟水災﹐有曰﹕平時舟行河中﹐今日船搖宅上﹐農室傾坍﹐巿店閉歇﹐屍浮累累﹐哀鴻嗷嗷。海鹽惟西鄕最低﹐有老貢生先至署中﹐形神慘淡﹐余以水災之稟示之。貢生曰﹕農民苦況﹐父臺已盡知之﹐不知父臺將何以處此﹖余曰﹕只有辦災耳。貢生曰﹕上不辦災﹐將如之何﹖余曰﹕若不辦災﹐余亦必不在爾海鹽也。貢生曰﹕如此﹐父臺之心盡矣。四鄕有乘災搶掠者﹐余立會營往拿﹐並囑鄕民捆送。次日卽有一區拘到搶犯十餘名﹐余卽坐堂審問﹐痛加杖責﹐隨卽釘鐐收禁。百姓觀者擁擠﹐皆曰﹕段太爺打人﹐未有如今日之發恨心也。四鄕聞風﹐不敢再有搶掠。

56東北鄕濱海方陳埭﹐近乍浦﹐民性彊悍。夷擾乍浦時﹐方陳埭人常乘機掠夷財物﹐蓋習慣然也。時以洪水泛濫﹐方陳埭民集眾擾至乍浦﹐掠人財物。乍浦本平湖治內﹐以方陳埭屬海鹽﹐集數十人造余署報案﹐請余飭差會營拘之﹐並申明方陳埭民多彊悍﹐徒恃營差﹐恐勢不足﹐民等自雇壯丁數目﹐以助聲勢﹐總求太爺聲威光臨﹐使方陳埭人不敢抗拒。余乃點差役多人﹐會同營中點集兵丁同往。方陳埭人見我處勢盛﹐已先逃避﹐一帶臨海房屋掠來貨物﹑木植﹐狼籍滿地。余乃命各認己物﹐令人搬歸。後至一家﹐搶來貨物尢多﹐小麥亦有數擔﹐其家婦人未逃﹐蓋掠來之物旣多﹐其气尢悍﹐故不肯逃也。余飭將婦人扯出門外﹐脫去上身衣服﹐痛責之﹐罵曰﹕方陳埭地方﹐家家搶掠爲生﹐皆由爾等婦人慫恿男子所致﹐我今打爾﹐看爾怕也不怕﹖婦人乃叩首曰﹕日後知怕。報案者笑曰﹕方陳埭人做搶案﹐多由婦人倡之﹐不知父臺何以知也。所以余任海鹽﹐而平湖縣治內﹐亦赴海鹽親送牌傘旗幟也。

57撫憲以水災出奏﹐請發賑銀五十萬﹐飭部撥發。再飭藩司飭知各縣﹐先動倉谷﹐碾米平糶。米著各縣議價﹐不得太減﹐恐將來仍用米價再買倉谷﹐不能歸原。時米價﹐民間已每升五十文﹐余議每升三十四文﹐照恆年平價﹐稟復藩司﹐謂太減固難於還原﹐太多不謂之平糶。藩司許之﹐飭知各縣均照余議價值。海鹽縣碾谷六千擔﹐余親碾谷一擔﹐每擔出米若干﹐卽以爲例。四鄕分廠﹐紳衿經手﹐錢米出入﹐不致蒙混。撫憲又委員至各縣勸捐﹐於賑銀未到時﹐先酌量接濟。六千擔穀之米﹐平糶月餘﹐米已罄盡﹐藩司飭將米價提赴司庫。余又稟明省中﹐謂民食尙需接濟﹐米價解省﹐無非暫存司庫﹐現在常州一帶米價較本地爲賤﹐若截畱米價暫緩解省﹐到無錫﹑金匱買米運至本地﹐只加每升船腳一文﹔撫憲行文各關﹐無需關稅﹐實較本地米價低廉﹐災民受惠非淺。撫憲批示﹕事屬可行。藩憲告人﹕我撫臺於海鹽﹐縣所稟﹐無不信而勿疑﹐米價數萬千﹐值此荒年﹐獨不虞縣中虧空乎﹖余將米價著人買米回縣﹐仍發各店鋪賣之﹐以濟民食。囑店鋪於米色上卷標﹐每升價值若干。幸爲時不久﹐賑銀到後﹐卽需赴省領款﹐余又稟請﹕海鹽米價解至省中﹐亦需解費﹐省中發餉下鄕﹐亦須船腳﹔民間領銀入手﹐亦須易錢。目下銀價若干算米價若干﹐卽可以海鹽米價扣完歸省﹐無須髮銀﹐以免來往水腳。藩憲見稟﹐謂撫憲曰﹕不意於鹽辦事﹐竟能如此之結實也。撫憲因皇上發賑﹐發折請罪﹐有曰﹕臣供職無狀﹐致召天災﹐辦災臣不敢辭﹐伏求皇上簡放才徳﹐堪任巡撫浙江﹐使臣專職辦災。上諭大加申飭﹐著革職畱任。蓋時當庫款空缺﹐皇上不欲發賑﹐又巡撫旣請﹐而又不能不發賑也。

588月朔﹐黎明行香﹐有東門外鄕民獲盜數名﹐連金銀首飾﹐至余轎前請賞。余問其何由拿來﹐答以盜在東門外海塘上分贓﹐因而獲來。蓋鄕民皆東門外漁戶﹐由海上捕魚而回。盜刼乍浦當鋪﹐共六七十人﹐一夜連刼數店﹐得贓甚多﹐至海塘僻處品贓﹐不期適遇漁戶。余聞有盜夥數上海塘上﹐無船不能飛渡﹐遂知會營中﹐此時趕至澉浦﹐尙可拘拿。營官尙不欲往﹐見余去﹐乃從之行。余又以澉浦亦有營汛﹐著人知會﹐囑其先守談仙嶺﹐則盜無由踰越。余至澉浦﹐見有可疑者數人﹐盤詰之﹐亦盜也。營官後至﹐余囑其往談仙嶺兜拿。營官不欲去﹐謂腹中饑。余又至海關卡上﹐囑關吏以點心食之﹐乃肯去。至談仙嶺﹐汛官已在嶺上截住二﹑三名﹐幸營官至﹐共拘之。回澉浦汛署搜之﹐盜身皆有贓。縣中亦有人盤獲數名﹐共澉浦拘至者﹐合五十餘名。營汛各官同至縣署連夜問供﹐始猶狡辯﹐審至黎明﹐皆認供矣。備船解赴省中。平湖縣求本府畱盜犯數日﹐以平湖接連盜案甚多﹐思就獲犯問出數起﹐以免處分。余謂本府曰﹕此盜刼乍浦﹐亦平湖案也﹐解費本宜索之平湖﹐況此盜到案﹐賞耗已屬不少﹐今又畱府數日﹐隨行營兵﹑差役﹑船夫﹑水手一切食用甚多。本府命平湖縣與之﹐平湖縣猶豫。秀水縣江忠源代平湖出票幫洋數百元。又盜贓首飾金銀二十餘件﹐典主求本府﹐謂盜贓至省中領回﹐司房費用不少﹐亦求余代爲領回﹐願幫賞耗二﹑三百千。余於本府問供後﹐解盜赴省﹐營官隨行。撫憲時求整頓地方﹐見獲盜至四﹑五十名﹐於營官稟見時﹐自然另加靑眼。省中見盜犯如許之多﹐皆曰﹕安有獲盜至四﹑五十名者﹐未必非災民也。有知餘者曰﹕彼做事決不至如此荒唐。余俟首府問定盜供後﹐辭撫憲回署﹐代領贓以予典主﹐並不提賞耗。時救災勸捐﹐典主亦捐戶也﹐故余亦不肯再言。

●道光三十年庚戌﹝公元一八五０年﹞

59澉浦有紳士某甲﹐系卽用知縣被參回籍﹐見澉浦地方其家所管田畝尙有收成﹐因成災緩漕﹐佃戶皆不肯納租﹐適道憲來鹽﹐乃妄造謠言﹐謂上年海鹽本不宜辦災﹐今都中有人奏參海鹽縣撤任﹐道臺親臨開倉﹐佃戶趕緊交租﹐稍遲必致幹咎。鄕民聞之﹐共相駭異﹐皆曰﹕我等於道臺至澉浦﹐跪求發賑﹐自然不敢開倉。余聞道臺至﹐理應往迎。時扃門考試尙未放牌﹐又有信至﹐鄕民圍住道臺公館﹐余急往。出門時已將晚矣﹐行近澉浦﹐但聞人聲鼎沸﹐燈火絡繹。從人曰﹕民變矣﹐必不可往。余曰﹕道臺來吾邑﹐民變乃我之事﹐何可不往。將近公館﹐有人嘩曰﹕太爺至矣﹗余問﹕爾等聚此何事﹖皆跪曰﹕道臺來開倉收漕﹐我等仍要納租﹐特來求賑。余曰﹕開倉乃本縣之事﹐與道臺無干。道臺爲海塘而來﹐非爲開倉也﹐爾等聽何人妄言。皆曰﹕聞之某甲。某甲尙言太爺因不開倉﹐今已撤任。太爺爲我等得不是﹐也要問之道臺。余曰﹕撤任並無其事﹐亦系謠言。爾等恐我得不是﹐今道臺來我處而受喧嚷﹐如此眞得不是矣。爾等不過恐要納租﹐大家放心﹐我不開倉﹐爾等總無慮納租也。爾等可速回。於是皆叩謝起﹐嬉笑將散﹐中有彊悍者奮臂呼曰﹕此事乃某甲造謠﹐我等共毀其屋﹐以快人心﹗皆大聲應曰﹕願往。余又厲聲罵曰﹕爾輩何無知若是﹐我爲地方官﹐有百姓毀紳士房屋﹐卽是地方官責任﹐爾等是明欲害我矣﹗我爲爾等不開倉﹐請發賑﹐亦云盡心矣﹐今日尙思害我。請爾等毋庸毀屋﹐先毀我。皆跪地呼曰﹕不過恨他﹐太爺所示如此﹐我等立散。

604月﹐麥熟起徵。定例﹐民間錢糧自封投櫃﹐署中方肯出券﹐卽吾鄕今日尙屬如是。海鹽則先出券﹐後收錢。其先不過官出之庫房﹐庫房出之糧差﹐久則糧差虧空﹐而終歸官空。其獘何也﹖大約不自愛之官﹐當卸事時﹐多出券以利己﹐不顧日後交代﹐甚有買折色以得規費者。久而民間並不知有官券﹐只須庫房出一收條﹔又久而糧差中飽﹐而海鹽一缺遂不堪問矣。余深知其獘﹐遂出示諭民自投櫃出券﹐無如鄕村小民並不知上下兩忙自家額數應完多少。余乃自宅門以外連至大堂﹐將書院備考桌櫈設置兩旁﹐諭民坐待﹐其不知額數者﹐命書辦代查之﹐民間錢糧﹐始有自來投櫃者。又訪知有糧差數人﹐因自封投櫃不利於己﹐暗至四鄕阻撓。余乃示期比差﹐四鄕來觀者眾﹐於暗中阻撓之差﹐指出實據重責之。由是民間自來完納﹐日見踴躍﹐並謂較前便宜。糧錢徵收解納﹐於是日有起色。余於一日所收錢數﹐夜必令庫書結淸以歸署內﹐書差亦無所虧空。每日淸晨﹐親至宅門外催集書差料理。余每到時﹐書差多未至﹐余家人責之曰﹕官至半日﹐爾等【再】【﹝才﹞】來﹐倒是官伺候爾等矣﹗書差低語曰﹕夜深始息﹐黎明卽起﹐非太爺不能有此精神。

61鹽邑有典史﹐終日吸食鴉片﹐而難於買煙。乃率署差家丁至一開設煙廠處拿人吸煙﹐搶其器具﹐並掠開廠者大土以回署。開廠者﹐武生也﹐──此項生意﹐豈安分人所做。──見典史將本錢掠去﹐乃大呼於市﹐謂有白日行刼者。街中人不知﹐從之而追行刼之人﹐乃入典史署﹐亦將典史煙具搶出﹐典史已將搶來大土藏匿﹐著人至縣喊稟﹐謂有人擄搶捕署。捕署卽在縣署前﹐遂出視之﹐只見眾人共呼﹕行刼者已入捕署。余謂捕署來人曰﹕爾主平日食煙﹐百姓大約要餘同去拿爾主人煙具也。其人曰﹕煙具已經搶出﹐還在搜檢。余問眾人曰﹕到底搶爾家何物﹖亦不肯言煙土﹐但曰﹕取出便知。余問典史來人曰﹕爾主人捉人吸煙乎﹖其人不敢隱。余曰﹕速將煙土取出。乃將大土十餘个取置大堂上。問武生曰﹕是爾家取來者乎﹖答曰﹕是。爾家煙土如許之多﹐何用﹖武生不言。余命將煙土拋入糞窯內﹐明知開廠者武生也﹐亦不言明其爲武生﹐但曰﹕爾做此等生意﹐而尙謂人搶乎﹖責之數十﹐武生叩首而去﹐曰﹕到底不甘便宜典史。余退堂後﹐捕署丁差仍有往糞窯而撈煙土者。

●咸豐元年辛亥﹝公元一八五一年﹞

629月﹐余赴江山任﹐先至衢州見本府。時值府考﹐江山縣教官在府送考﹐言及江山縣巨賊王某﹐差不敢拘。嘗竊人耕牛﹐事主趕至﹐必以重價贖之﹔價少﹐則當事主面殺之。彊暴橫行﹐暗無天日。不除此害﹐則江山之民不得安枕矣。余辭本府赴江山﹐本府又爲餘言之。江山縣到任﹐向來埠頭辦差。余令家丁不可乘轎﹐所需夫價﹐先自給發。至中途﹐江山差役來迎。余曰﹕無須從我到縣。有巨賊王某﹐爾等多派頭役先往捕拿﹐能獲必有重賞。差役猶豫﹐余催之行。旣至縣﹐尙未進署﹐次日夜半﹐有差至云﹕賊未拿住﹐差又被毆。余問差役﹕敢再去否﹖答曰﹕必太爺自去﹐小人方敢同去。以前都是小人們奉票﹐小人們常請太爺去﹐方可拿此巨賊。太爺恐其拒捕﹐總不肯去﹐是以賊膽愈大﹐謂官不敢拿。太爺後日請去﹐多備壯丁隨之。余曰﹕後日再去﹐明日賊非設法拒捕﹐卽設計逃走。此去二十餘里﹐我等卽刻就往﹐到彼處將近黎明﹐必尙未有防備﹐乘其不意﹐可以拿之﹐不必遲疑。差役躊躇再四﹐乃曰﹕太爺自去﹐我等敢不跟去﹖余示之曰﹕今有官去﹐不可使彼先知﹐切不可開鑼喝道﹐一擁而進﹐則賊可拿。遂去。將至賊巢﹐差役因子次被毆﹐預先鳴鑼以壯聲勢﹐賊乃知有官至﹐遂先逃走。賊以宗祠爲窟穴﹐祠近村莊﹐皆有羽黨。祠內兵器林立﹐村上牛皮﹑牛骨堆積﹐尙有未宰之牛數頭。余先收祠內兵器﹐卽欲火毀其祠﹐旣而思之﹐子孫不肖﹐祖宗何罪﹖只命撤其餘屋﹐畱宗祠正室﹐帶賊羽黨數人﹐生牛數頭﹐牛皮﹑牛肉等物回縣。至城﹐適近日中﹐城內尙無知之者。差役言之﹐皆喜曰﹕此賊無人拿過﹐今農家幸矣。又有人曰﹕昨日聞官尙未到任﹐遂赴鄕拿賊耶﹖回公館卽出示﹐諭失牛之家﹐赴縣來領。

631面接篆視事﹐先議起徵。餘錢谷朋友同前任朋友談及縣中今年尙有多少徵﹐今年應解若干。前任朋友笑曰﹕我東家幸喜卸事﹐不然﹐年內必不能過去。江山錢糧四萬餘兩﹐好徵之戶﹐上年已完上忙﹐下忙有可徵者𨿽尙近萬﹐大約可徵三﹑四千。江山縣一缺﹐衙門年內必不能不用之款以及坐支一項﹐非五﹑六千不敷﹐卽不解省﹐尙短數千﹐若加解省﹐則所短難計。余朋友答曰﹕我東家向來公事認眞﹐能不解省乎﹖前任朋友曰﹕須看貴東大才。余朋友以其言告余﹐余曰﹕余到任稟地方情形﹐已言開徵必解一批錢糧矣。及開徵之後﹐余催庫房先墊一批解省。庫書惟跪地叩頭請罪﹐自言﹕書辦因前任卸事逼空﹐外面一點不能移挪﹐請太爺另點庫書承辦。余知庫書平日辦事尙屬老成﹐告之曰﹕今日催爾解錢糧﹐卽教我另點庫書﹐本當責爾﹐然念爾素非刁滑﹐以後安心辦事﹐錢糧我已應過省中﹐不能不解﹐我自向省店移挪。城中紳衿知之﹐皆曰﹕此官到我江山﹐不用我江山一錢﹐已辦我江山前任難辦之案﹐又未徵民間﹐先解司庫﹐此等急公憂民之官﹐而我縣中不知感激﹐是眞未有天良矣。【余赴任時﹐前任已收民間印契稅﹐爲短司尾﹐使庫房請之。及余到任﹐庫書旣苦前任之逼﹐又感余代爲移挪﹐乃送司尾於余。前任向余求之﹐余仍歸之前任。】先時﹐庫書向城中殷戶移挪﹐皆莫之應﹔至是乃自言於庫書﹐若解省中銀兩﹐【僅】【﹝盡﹞】可先爲通融。夫一殷戶也﹐於前日則如是﹐於後日則如是﹐凡處事者﹐夫亦可以自審矣。開徵未及半月﹐省中委員催解﹐委員帶病而來者﹐頗難供應﹐薄送程儀不收。余以本年並無可徵﹐且坐支各項﹐尙且入不敷出﹐已經自墊解款一批告之﹐且以徵收之冊示之﹐委員始無辭而去。

641日﹐鄕民來署喊寃﹐言耕牛被人搶去。余問﹕搶爾牛者究系何因﹐爾必認識。答曰﹕搶者尹姓﹐爲爭山界﹐恃彊將牛搶去。餘思旣有爭執﹐事非無因﹐然卽爲山界﹐何至搶牛﹐非對質不得明白﹐卽出差傳搶牛者﹐謂喊寃人曰﹕非爾同我差去﹐恐一時不能傳搶牛者來。其人卽與差同去﹐余乃坐堂問案。其人同差走至大街﹐卽見搶牛者來﹐蓋見失物主赴縣喊寃﹐而彼亦來署前打聽信息也。差役遇之﹐卽帶之來署。余時尙未退堂﹐差役同喊寃者稟到﹐余遂命搶者上堂﹐余問喊寃者曰﹕是卽搶牛者乎﹖答曰﹕是。搶牛者曰﹕小人乃外科行醫者也﹐何能搶人家耕牛﹖余曰﹕失物主現在﹐非爾搶牛﹐而敢憑空當面誣爾乎﹖命責之。江山人多倔彊﹐責之﹐仍以未搶爲言。余又命責之。搶牛者顧喊寃者曰﹕爾牛現在某家﹐爾與某家爭山﹐我勸之不聽﹐故某家將爾牛搶去﹐今反謂我搶牛﹐天理何在﹖余謂之曰﹕爾何不早言﹖我知之矣﹗爾平日行醫頗有聲勢﹐自問有言人不敢不聽﹐某家與爾相熟﹐與彼爭山﹐爾從中勸之﹐囑彼相讓﹐彼不爾從﹐爾乃唆某家搶牛﹐是搶牛者非爾也﹐而使之搶牛者爾也。吾今責爾﹐非責爾之搶牛﹐乃責爾之不早言也。爾速回去﹐著某家趕緊將牛送回﹐爭山非搶牛可以了事。謂喊寃者曰﹕搶牛者某家﹐而爾自控醫生者﹐謂搶案一究﹐某家再不敢與爾爭山也﹐然訟根終未斷也。暫且歸家收牛﹐吾卽日往勘爾與某家所爭之山。及余登山之日﹐山無魚鱗冊可憑﹐失牛之家爲爭墳山﹐搶牛之家爲爭糧山﹐墳山獻譜注﹐糧山呈契據﹐譜注不言山界﹐契據只載山名﹐兩方均無充分證據。余問失牛者曰﹕牛還爾否﹖曰﹕已還。問搶牛者曰﹕爾何以爭此山﹖答曰﹕此山東西上下皆吾家山﹐山上之樹皆吾家樹﹐爲爭樹所以爭山﹐爲爭山所以搶牛。余問醫生今日何以未至﹖搶牛者不語﹐失牛者代爲答曰﹕昨日受責出署﹐告人曰﹕太爺所言如見人肺肝﹐自後再不敢管人家閒事。所以今日未來。余問搶牛者曰﹕搶牛非爾心﹐占樹亦必非爾本心。彼囑爾占人家樹﹐如能到手﹐分彼多少﹖搶牛者不肯言。余喝曰﹕不言重責﹗始答曰﹕彼謂我家契據確鑿﹐有墳者其家人少﹐又無鑿據﹐必不敢爭﹐故教我揚言伐樹﹐亦未言彼要多少也。余謂搶牛者﹕姑念爾受人愚﹐不重責爾。且搶牛一事﹐教唆爾者已代爾受責。爾試思人家百餘年墳山﹐將遷墳而讓山於爾﹐聽爾家伐樹乎﹖且此墳山形勢﹐是另一小垤﹐安得謂系爾家契內之山。爾牛已還人﹐吾不必再治其罪矣﹐爾再與人爭山乎﹖答曰﹕前者小人亦不明此形勢﹐今太爺旣已明示﹐小人再不敢爭矣。余謂爭墳山者曰﹕今日𨿽經余判斷﹐恐日後仍不明此形勢﹐再有爭端﹐須將此小山四圍安石立界﹐以垂久遠。今卽挖定立界基址﹐俟爾兩造赴縣具結完案後﹐爾家界石辦齊﹐余再來爲爾安石。越數日﹐石已齊備﹐兩造具結﹐余卽至山安石。其後江山爭山之案不下數十起﹐皆來請余立界云。民間自相謂曰﹕我江山縣山界本系渾圇﹐我等皆願段太爺爲我安界﹐以杜後日爭端。

65在鄕數日回縣﹐徵收錢糧﹐已有起色﹐前所云可徵三﹑四千之說﹐加倍猶不止矣。城中紳衿有問及前日催解委員來縣﹐司中年內限解若干。余曰﹕安能依司中所限﹐司中限解一萬﹐今已解過數千矣。目下所徵﹐只可顧及本地驛遞﹐衙門坐支及一切用度﹐有餘則再解一批﹐否則聽之而已。紳衿曰﹕父臺凡事體卹下情﹐上司亦不可置之不問也﹐錢糧尙須年內多解兩批。余惟漫應之。紳衿出告庫書曰﹕此等官在縣﹐一縣之福也。現在上司以錢糧爲重﹐若錢糧不能大批旺解﹐勢必難免處分。現在歲暮﹐卽無可徵﹐何不請其先收明年上忙。庫書曰﹕預徵來歲﹐誰肯先還﹖紳衿曰﹕非合邑皆有此心﹐誰敢獨出此言。爾放膽進署告知本官﹐只管匯款解省﹐不須猶豫。庫房來與餘言﹐余曰﹕先徵來年豈有券乎﹖庫房曰﹕伊等言﹐亦待明年出券。於是數日又收近萬﹐並不出券﹐俗所謂寅支卯糧﹐余實親有其事也。可惜余任江山爲時不久也。

●咸豐二年壬子﹝公元一八五二年﹞

66正月﹐復聞撫憲往寧波招撫海盜布興有。余曰﹕浙境自此不得安靖矣。又數日﹐更聞奉化縣以徵收錢糧﹐鄕民滋鬧﹐縣官逃至府城。余署朋友私議曰﹕恐要調我東家去也。後數日卽有八百里文書至﹐調余赴鄞縣任。以鄞縣開徵﹐鄕民滋事﹐燒毀府縣衙署﹐調余往治。江山教官及本地紳衿皆勸余勿往﹐以事不可治也。余遂先行赴任﹐過紹興﹐書役迎至舟中。余亦進拜紹興府﹐俱言用兵恐非上策。至寧波﹐先見本府﹐本府尙未起﹐云夜中出巡未睡。見代理鄞縣髙縣丞﹐細論近日一切。回住公館。次日卽赴四鄕勸諭。只帶一書一差﹐書用以傳話﹐差執一牌﹐用紙書鄞縣正堂段﹐百姓始不驚惶。余問之曰﹕事已至此﹐爾等眞一縣同反乎﹖老民皆曰﹕何敢反﹖前不過聽周祥千謂﹕完糧有紅白兩封名目﹐太不均平﹐故邀同四鄕百姓入城﹐請平糧價。余曰﹕衙署已毀何云非反﹖百姓亦恐曰﹕將如之何﹖余曰﹕爾等各自爲謀﹐呈明某鄕﹑某村﹑某月﹑某日並未入城滋事﹐且申明本戶應完錢糧﹐情願照常還納。如此辦法﹐將來官拿周祥千﹐爾等亦不與聞其事﹐省中卽有兵來﹐亦與爾等無干矣。百姓猶未敢信﹐書辦從中再三開導﹐謂百姓曰﹕段太爺卽昔年做慈溪縣者也﹐我東鄕人早知之﹐段太爺決不欺百姓。於是皆願具呈。自北鄕始﹐繼而東﹑西﹑南三鄕﹐五日共收呈三百八十餘紙。回城告本府曰﹕省中臬﹑運二憲已帶兵來﹐太老爺回明兩憲﹐百姓俱已具呈自辦﹐情願完糧。只拿周祥千一人﹐可以不必用兵矣。乃隨從兩憲委員﹐以用兵可邀功﹐前本府羅爲受百姓遭蹋﹐必用兵乃雪忿。蓋羅憲平日气暴﹐待百姓多剛愎﹐故鄕民進城乘機搶掠﹐府署尢甚。本府並受鄕民淩辱﹐故更思用兵。本城𨿽有提軍﹐素常又文武不洽﹐臬﹑運之來﹐提軍之心以民變皆官激成﹐不以用兵爲然﹐而口不肯言﹐遂致隨來委員日帶兵勇下鄕拿人﹐周祥千已逃。兵勇因拿周祥千不獲﹐又至石山衕拿張潮靑。【舊臘撫憲至寧波招撫海盜﹐縣中因拿積年不獲之犯。而張潮靑乃東鄕肩販衝鋒﹐縣中拿來﹐東鄕人來跪香求保﹐皆前日鹽商侵占引地所致也。縣中以有撫憲在城﹐鄕民必不敢鬧事﹐置之不理。不知夷擾以來﹐民不畏官﹐鄕民因軟求無效﹐攺爲硬幹﹐集眾進城將張潮靑搶出。撫臺調兵﹐兵亦不至﹐本年之鬧糧﹐亦造因於此也。】石山衕有兪能貴﹐亦東鄕人﹐助張潮靑。暗中主事實監生李芝英﹐張﹑兪乃先鋒也。石山衕人不防兵勇往捕﹐兪﹑張不在山﹐兵勇燒山上民房兩間﹐順帶十三人回城﹐並掠民間財物﹐以致東鄕民心不服﹐鳴鑼聚眾﹐抵抗官軍﹐官軍逃歸。臬﹑運兩憲聞東鄕人聚眾抗拒官軍之信﹐遂決計進兵﹐並委余問十三人供。余謂本府曰﹕不使我做鄞縣﹐我問供可也﹔旣要我做鄞縣﹐又要我問供﹐將來官與民終不能相通矣。本府乃回明二憲﹐余始免問。時隨行委員以及二憲隨從家丁﹐無時不需索縣中供應﹐甚至當面齟齬。余謂之曰﹕我乃江山縣也﹐鄞縣衙門毀後始調余來。衙門旣毀﹐供應出自何處﹖平日知縣怕爾等閒言﹐恐撤任也﹐今日我求撤任而不可得。不多言﹐供應𨿽淡泊﹐猶能應酬﹔再多言﹐並此而無之。夜﹐臬﹑運請余至道署﹑時以道署爲行臺也﹔囑余備官船百隻﹐明日進兵東鄕﹐攻石山衕。余曰﹕卑職系初到任﹐刻下民心亦極惶恐﹐一時恐備百隻不齊。臬憲曰﹕爾地方官﹐何云不能﹖此軍務也﹗余曰﹕原知軍務有軍法﹐但官船水手多東鄕人﹐以東鄕之船運兵勇以打東鄕之人﹐恐未必利也。臬憲乃以修撰開方﹐卽放臬司﹐只知說官話。【然觀其後悔之言﹐尙未失讀書本色。】余回署命兵書備船﹐隨至帶兵張協臺公館。時已三鼓矣﹐張協臺猶一人獨坐。余告之曰﹕以大兵之威﹐進臨東鄕小民﹐原不患不勝﹐但亦不可不以小心居之。張協臺告余曰﹕不知今夜何以總睡不安穩也。噫嘻﹐其魂與魄已先離耶﹖此蓋不可知矣。余別張后﹐又至徳竹樓公館﹐竹樓猶睡煙盤側。【搶民間物件之勇﹐多系竹樓所帶。竹樓惟信門丁之言﹐門丁又用一軍犯﹐故其勇多軍犯﹐民間尢疑之。竹樓前做鄞縣時﹐民間有「徳不飽」之稱。蓋皆門丁爲之﹐而竹樓不知。此時已做省中首縣﹐猶以爲曾任鄞縣﹐熟習地方﹐自告奮勇﹐帶兵立功。豈知卽與門丁同舟﹐而死於東鄕。吁﹐可畏也。】

673月二十六日黎明﹐余至東門外大馬頭﹐照料進兵。官船已先排江邊﹐有從陸路進者過浮橋﹐有從水道進者皆登舟。不知乘舟到東鄕﹐必過浮橋﹐另有馬頭上船﹐始可直達東鄕也。此等雜亂無章﹐路徑已先不熟﹐何以用兵。登舟時﹐猶紛紛攘攘﹐責余供應不周。張協臺先登舟﹐又以舟狹﹐復乘馬﹐囑余使人領路﹐余遂命一差引去。蓋古之善用兵者﹐必曰好整以暇﹐此皆腳亂手忙﹐亦非取勝之道。卽臬﹑運二憲日坐行臺﹐與委員等計劃﹐只言某日進兵﹐派人守船﹐派人回報得勝之信﹐初未言及官兵之或敗也。【時嚴州協有都司帶嚴州兵二﹑三百名在寧﹐以余曾任建徳日與余親﹐先亦派嚴州兵攻石山衕﹐余曰﹕嚴州兵不慣乘舟。乃派往奉化﹐以奉化糧案亦未平也。是役也﹐獨嚴州之兵無一死者。】余俟進兵者皆已動身﹐始回署﹐略爲料理衙門中事。早飯後﹐余出署至大街﹐見鋪面皆紛紛閉門﹐余驚問何故﹐皆云官兵大敗﹐東鄕人趕進城來﹐要捉臬﹑運二憲。余卽趕入道署﹐本府亦在﹐已先聞信﹐相對無言。久之﹐本府乃曰﹕百姓到底無此大膽。臬臺曰﹕已有信來。本府曰﹕聞參將薛已被百姓捉進石山衕﹐恐協臺尙未死﹐必先有人去救出協臺來方好﹔不然﹐帶兵大員陣亡﹐則此案不可收拾矣。言訖﹐以目視余曰﹕非段二哥去不可。余曰﹕赴湯蹈火﹐所不敢辭﹔但能否於事有濟﹐則未可知耳。遂出。下階﹐臬司自言曰﹕到底還是段靑天﹗回署喚轎夫﹐已無一人在城內矣。──余到任後﹐出工食以養差役﹑轎班﹐每日人給百錢﹐尙有一﹑二十人伺候﹐──至是無一存者。──乃用一散班差役﹐執一牌﹐如前時赴鄕者然。至城外﹐出重價雇轎夫二名﹐轎夫不肯去。余曰﹕爾鄞縣人﹐東鄕人決不殺爾﹔我且去﹐爾何疑﹖旁有人曰﹕段太爺去﹐可以不怕。行不數里﹐見有身無寸衣赤身而來者﹐見余蹲下。是日天气甚寒﹐口稱﹕凍死。余問何人﹖答曰﹕營兵﹐衣被鄕人剝去。余問﹕官兵何以如是大敗﹖答曰﹕東鄕人先伏羊廟中﹐廟旁臨河﹐安置洋炮﹐官兵不知﹐前隊已過羊廟﹐廟中放炮爲號﹐一擁而出﹐官兵毫無準備﹐被炮打死者已不計其數﹐鄕民又追殺之﹐若非逃脫﹐盡殺死矣。余曰﹕不尙有舟中兵勇乎﹖答曰﹕橋上已先伏鄕民﹐駕船者又東鄕人﹐兵敗搖回﹐船皆橫在橋中﹐亦被鄕民攔橋殺盡﹐棄屍河中﹐搖船而去。余問﹕官死幾人﹖答曰﹕但聞人喚殺徳太爺﹐其餘不知﹐想被殺之官亦不少﹐太爺到羊廟卽知之。余曰﹕我亦無衣給爾﹐此處離城不遠﹐爾速往城中﹐我到羊廟。余赴羊廟﹐路臨河邊﹐上田下河﹐死屍亂倒﹐田泥血污﹐河水紅流。如知縣徳竹樓﹑蔡子樹﹑通判袁廷舉﹐皆余所認識者也﹐赤身河邊﹐體無寸縷﹐其餘俱不可認識。尙有沈入水中﹐屍未泛起者。東鄕人多數已散﹐有二﹑三百人尙集廟中﹐見余至共呼﹕官兵用炮打百姓﹐幸天不容﹐炮先炸開﹐自家打死。蓋諱其用炮打官兵也。余亦不與之辧﹐徑入廟中﹐坐神殿前。東鄕人隨之入廟﹐圍而視之﹐亦不語。余曰﹕眞反矣﹗看爾等反到何時﹖皆曰﹕非百姓反﹐乃官來打百姓。有邵庭彩者﹐爲鄕民中翹楚﹐余問張協臺安在﹖答曰﹕張協臺已死﹐棄屍河中﹔惟薛參將已被人打入水中﹐是我救起﹐今已帶往石山衕去。余曰﹕石山衕將薛參將擄去﹐果結寨以拒官軍乎﹖皆曰﹕官軍何以無辜而拿十三人﹐苦打成招﹐並欲殺之。余曰﹕十三人現在也。皆曰﹕我等亦知十三人未殺﹐皆太爺之力﹔若將十三人放回﹐石山衕亦將薛參將放回﹐明日午刻至此廟中交換。余曰﹕死者何辜﹖遭此慘毒。爾等共告鄕人﹐將河中尸身撈起﹐與岸上死骸用船裝至府城﹐每屍給錢二千。皆承應。──死者文武官員二十餘人﹐兵勇二百餘人。──余回署﹐夜已一更後矣﹐將羊廟情節告知二憲﹐並請釋放十三人﹐換回薛參將。薛參將家屬聞知﹐入署跪求﹐欲余連夜帶十三人到石山衕換薛參將回。余告之曰﹕已訂明日午刻交換於羊廟﹐今忽將十三人送往石山衕﹐恐事轉變也。非余不往﹐實慮求速反遲也。其家屬聞餘言﹐又托善提軍代來懇求。余遂於四更時候﹐帶十三人往石山衕。行抵天童村﹐距石山衕尙數里﹐有一縣署書辦同往﹐謂余曰﹕恐石山衕人心惶惑﹐更多叵測﹐若將十三人釋放﹐而不肯使薛參將回署﹐柰何﹖余曰﹕十三人已算釋放矣﹐薛參將事﹐我且到石山衕再看情形。石山衕亦有人來催余﹐蓋不止爲十三人性命﹐欲挾薛參將以爲免罪地步﹐且欲要余至石山衕以爲質也。十三人皆曰﹕小人旣蒙太爺得畱性命﹐今日石山衕內皆我東鄕人﹐決不敢與太爺爲難。余至石山衕﹐山上人聚如蟻垤﹐入廟﹐擁擠無坐位﹐神殿前有戲臺﹐余登臺上﹐人聲沸騰﹐要余出示平糧價﹐定鹽界。余謂眾人曰﹕爾等有言﹐只用一二人說﹐人多聲雜﹐我不能聽也。時有奮臂而呼者曰﹕前日爲糧事﹐是西南兩鄕人進城﹐我東鄕不與焉﹔今官兵無故而加罪東鄕﹐東鄕之民﹐今亦不諱言亂矣。且糧與鹽﹐前者本屬兩事﹐今官逼民變﹐四鄕皆同心抗拒官兵。若欲我百姓不反﹐請先出示平糧價﹐定鹽界﹐歸我十三人﹐而後再徐議其它。余立臺上﹐對眾人厲聲言曰﹕爾百姓與我向日無仇﹐我來鄞縣﹐不過數日﹐爾百姓昨日殺官兵數百人﹐我今日一人來此﹐原不畏爾等殺我也﹐十三人已從我來此矣﹐爾等可一一親詢之﹐若說鹽界﹐我昔年任慈溪時﹐奉委查勘﹐卽欲將肩販鹽界還爾百姓矣﹐無如上憲因有部案﹐一時未能定奪﹐故遲延至今﹐此爾百姓所共知也。至云糧價﹐前日鄕民進城﹐已將本府畢大老爺擁至城隍廟戲臺上﹐逼出告示﹐若告示可以爲憑﹐爾等已有府尊告示矣﹐何必又索我一知縣之告示乎﹖況出示必有印信﹐我今出城未帶印來﹐何以出示﹖於是人聲漸平。薛中府亦至臺上﹐頭無帽﹐足無履﹐短衣藍縷。眾百姓見薛中府﹐一時擁擠上臺﹐向薛中府指摘交加﹐問何以無端督帶兵勇擄我百姓﹐刼我財物﹐毀我房屋﹖薛中府猶委婉致辧﹐愈辧而詈者愈多。余責薛中府曰﹕我等旣已作官﹐豈畏死耶﹗吾兄昨日如同眾官死於羊廟前﹐亦豈遂云不幸﹖且伊等無知﹐可以聚眾而抗兵﹔我等居官﹐可以曠官守而違憲令乎﹖前日督兵下鄕﹐乃奉憲命來拘爾等犯法者也﹐因爾等不肯守法﹐遂至有毀擄之事﹐今獨歸罪吾兄﹐吾兄惟有死於此地而已﹐夫復何辧。有兪能貴者﹐昨在羊廟前手刃官兵十餘人者也﹐登臺手挽薛中府﹐語刺刺不休﹐聞餘言﹐推開薛中府﹐將用手挽余。余乃取頭上冠置席上﹐以手揮能貴手﹐大聲言曰﹕我如怕死﹐亦不來此。爾已殺死官兵﹐生擒參將﹐今復如此形狀﹐又欲多殺一縣官乎﹖監生李芝英﹐鹽案中謀主也﹐亦在臺上﹐以目視能貴﹐俯首向余曰﹕父臺來此﹐小民之福﹐豈敢以非理相加﹖但昨日所約﹐本當踐言﹐惟放回之十三人﹐皆言刑審太虐﹐人心皆恨﹐送薛中府回城﹐今日想不能矣﹐請父臺先自回城。余乃執李芝英手曰﹕爾親送我下山。眾百姓皆息囂聲﹐余亦徐行﹐語李芝英曰﹕爾等欲終反乎﹖芝英答曰﹕百姓抗官﹐出於無柰﹐求父臺回告上憲﹐官兵不問罪於百姓﹐百姓總在此不動。余復小語云﹕百姓殺死官兵如許之多﹐豈能遂不問罪﹐但得倡亂之人到案﹐亦可敷衍了事。我此時原難作主﹐然爾言百姓抗官出於無柰﹐此語亦足見至誠。芝英不語。余乃知李芝英之不欲終反﹐而百姓之解散﹐亦非伊不能也。行至山下﹐謂李芝英曰﹕事已如此﹐爾亦當早自爲謀﹐爾且上山﹐我亦回城。余行後﹐芝英跂望餘者良久。余乘舟回城﹐沿途百姓﹐有登舟哭訴官兵燒毀房屋者﹐余順路往勘﹐焦土可憐。又有訴說家有產婦﹐牀上衣被亦爲兵勇擄去﹐余但語之曰﹕官兵搶擄﹐已被爾東鄕百姓殺死甚多﹐今亦不必再恨矣﹗【夫帶兵者文武員弁如許之多﹐所帶亦不過數千兵勇﹐尙爲民害如此。今日發賊流毒天下﹐賊過之後﹐重以官兵﹐生民塗炭﹐尙忍問哉。】回城﹐夜已二鼓。至道署﹐兵丁死者家屬及受傷兵丁﹐坐臥道署大堂地上﹐號哭謾罵。入內署﹐問各隨行委員﹐則已不知所往。臬﹑運二憲對坐不語。餘言﹕卑職到石山衕時﹐百姓見放回之十三人﹐刑害太虐﹐體無完膚﹐莫不切齒痛恨﹐不惟薛參將不肯送回﹐卑職險被兪能貴等所殺。並細述石山衕庵中情形。臬憲曰﹕我等在此﹐恐事更不可測﹐只好暫回紹與。本府慫恿之。余乃回署。夜飯後﹐家人共相告曰﹕老爺昨夜一刻未睡﹐今日在石山衕一天﹐謂安睡一覺﹐黎明卽須辦事矣。余曰﹕死者二百數十人﹐衣服棺木﹐一時從何辦起。天明出署﹐聞臬﹑運俱已夜逃﹐委員亦皆隨遁。

684月﹐南鄕周祥千自來投案。本府畢因衙署遭毀﹐住考棚內。城鄕人聞周祥千赴案﹐環而觀者蟻集﹐人聲鼎沸。本府因前次受驚﹐慮人心復變﹐不敢見周祥千﹐使人來縣請余往。余至﹐但見觀者如堵墻﹐周祥千坐試院大堂地上。余執周祥千手言﹕大丈夫作事﹐一身承當﹔子今來此﹐毫不波及同鄕﹐無愧大丈夫矣﹗隨顧眾觀者而言曰﹕今非周祥千自來﹐恐爾等身家皆不得安靜﹐是爾等皆當感激周祥千一人﹗於是人聲頓靜。余入後堂﹐本府一人獨坐﹐兩眉深鎖﹐問余何以處此﹔辦則民心不服﹐放則案重難消。余曰﹕案則必辦﹐但不可自我處辦也﹐自我辦之﹐事立變矣﹗本府曰﹕然則柰何﹖余曰﹕日前臬﹑運二憲督兵來駐寧波﹐爲此案也﹐後因事變乃潛回紹興。我處只明告周祥千曰﹕爾來赴案﹐原欲我鄞縣自此無事﹐然上憲來我鄞縣﹐亦爲爾來﹐今在紹興﹐爾案非我處所能定也﹐今由我處委員送爾至紹興投案﹐我另加夾單﹐言爾自來﹐情有可原﹐上憲不重加爾罪﹐亦未可知。如此明告祥千﹐則祥千必肯赴紹興﹔祥千旣赴紹興﹐則觀者自散矣﹐何變之有哉。大老爺須密稟上憲﹐祥千罪重﹐原當速正典刑﹐特石山衕尙有張﹑兪兩犯未經弋獲﹐請對於周祥千暫時緩辦﹐使寧波人聞之益無疑惑﹐而石山衕羽黨更易解散﹐羽黨旣散﹐則首犯不難擒獲矣。本府恍然﹐乃曰﹕二哥眞是胸有成竹。遂商解犯所委之員。余曰﹕髙縣丞在寧波最久﹐又署過鄞縣﹐人面多熟﹐可當此差。一面明告周祥千﹐祥千亦諾。傳髙縣丞至﹐語以解犯。髙縣丞乃言﹐必要余親送出鄞縣地界﹐伊始肯解。本府問余何如﹐余曰﹕實時登舟﹐只送出鄞縣地界﹐今夜仍可回城﹐有何不可。午飯後﹐出鹽廠門上船。舟中問祥千今年何故倡亂。祥千對曰﹕監生有親戚曾任山東知縣﹐監生常住署中﹐知徵收錢糧例應一律﹐我鄞縣獨有紅白兩封﹐且紅封皆出於紳衿之家﹐白封皆出於貧民碎戶﹐此事大不公道﹐每與鄕間糧戶談及﹐莫不切齒。屢欲邀同城中大戶公具一呈﹐請糧價一例徵收。無如大戶利有便宜﹐不肯從眾﹐小民含怨已非一日。今正歲酒﹐有客至監生家﹐談及此事﹐客皆請監生爲首﹐願助者眾。監生卽赴近地神廟拈簽﹐簽語又系吉利﹐並言此事今年可以成功。是以在鄕間神廟分發知單﹐邀集糧戶﹐議以某年月日﹐鄕民同入城內﹐請平糧價。但鄕民之所謂平者﹐請平紅﹑白二封之價﹐非敢平減糧價也。余問紅白之價有何分別。答曰﹕地丁每兩﹐紅封二千以外﹐白封則三千以外矣。余問紅白起於何時。答曰﹕此卻不知。大約以紳衿而爲富戶﹐出入衙門﹐當縣官開徵之日﹐以紅紙封銀﹐自行投櫃﹐書差從而附和之﹐官亦礙於情面﹐故價止二千以外。其餘白封﹐皆由書差催收﹐故價皆三千以外﹐吏沾餘潤。官亦分肥﹐此鄞縣之所以爲浙江優缺也。余乃嘆曰﹕誰生厲階﹐至今爲梗﹐而獨使爾一人身受其禍也。祥千驚曰﹕上憲必問我罪乎﹖余曰﹕爾自投案﹐情有可原﹐或得從輕發落﹐亦未可知﹔特二月二十日聚眾入城﹐燒毀衙署﹐情節太重。祥千曰﹕是皆合當有事﹐若非馮太爺來署鄞縣﹐亦未必遂至有此也。馮太爺聞鄕廟聚議糧事﹐卽著差拘我至縣。我言平價﹐乃平紅白﹐馮太爺但慮價平﹐平余益短﹐不問小民銜寃﹐卽以聚眾辦我﹐將我責押。鄕民以此事乃眾人請我領頭﹐非我多事﹐且我鄞縣自馮太爺到任﹐書差日見權重﹐良民多抱不平。又因常撫軍上年親來寧波﹐收撫廣東洋盜﹐馮太爺乘此時聽信商人﹐將鹽販張潮靑拘縣監禁﹐東鄕人來縣將張潮靑刼出﹐撫軍號炮﹐調發營兵﹐營兵無一至者。夫撫軍在鄞﹐猶復如是﹐是官旣不足以服民心﹐而兵更不足畏﹐鄕人之所以毫無忌憚﹐公然入城也。舟中語久﹐船已抵慈溪地界﹐余謂髙縣丞曰﹕爾小心同祥千去﹐余從此回城矣。祥千至紹興﹐臬﹑運果稟撫憲暫從緩辦﹐並日款以酒食焉。周祥千如此【崛】【﹝倔﹞】彊﹐何以自來投案﹖論者謂有神助﹐余寧謂爲人助也。當時因糧價未定﹐徵收錢糧房屋已皆搗毀﹐未能驟然開徵﹐而曾隨祥千入城滋事者﹐心常惶恐﹐欲余開徵﹐以便若輩早日還糧﹐幸而無事。一日﹐有人寄書一函﹐請余開拆﹐不具姓名﹐書中云﹕徵若不開﹐禍猶未弭。鄞邑糧錢﹐向無定價﹐今公蒞邑﹐必能持平。立法旣公﹐民情自協﹐有不輸將恐後者﹐必非人情。又鄞縣一缺﹐公用不少﹐今定每兩二千六百﹐無分紅白﹐民間旣不偏枯﹐官用亦足開銷。卽日開徵﹐各戶還糧﹐人心自定。人心旣定﹐各安生業﹐卽向從周祥千入城滋事者﹐必不肯復爲其黨羽﹐而周祥千之勢孤矣。祥千之勢旣孤﹐而東鄕張﹑兪之負隅者﹐猶能久踞爲患哉。余卽持書至城隍廟局中予諸紳同閱﹐皆謂﹕書信平允﹐但不知鄕間人心何如。余曰﹕如此定價﹐只恐城內大戶不願耳。諸君旣謂平允﹐卽照所議﹐定日開徵可矣。是以祥千見余開徵﹐卽自來投案也。【後余修它山堰洪水灣時﹐亦有致書於余﹐不具名姓者。依書所言﹐無不應驗﹐人皆以爲神。此致書者﹐其神耶﹖其人耶﹖吾不得而知之也。】當錢糧尙未開徵時﹐本府日慮民心之變﹐餘力言民必不變。本府問之﹐餘言﹕日過街巿﹐偶有聚賭坊中者﹐見余至﹐必趨而逃。夫聚賭﹐乃遊民不肯守法者﹐尙知畏官﹐則平民之奉法可知﹐特恐地方官無以馭之耳﹐變何足慮。本府猶未敢深信。余乃擇日觀風﹐大張曉諭﹐課士於試館內。其不知余心者私相議曰﹕何於此時尙舉此迂闊不急之事。其知識稍遠者嘆曰﹕此舉實大有關系。是日﹐本府出城送提軍進京。余扃門考試﹐題乃「猶解倒懸也﹐故事半古之人」。文中亦有隱映時事者。士子皆馴雅無驚躁態﹐卽此愈卜地方之安靜。余又命士子﹐文成之後﹐地方何由安靖﹐各書所見以示余。遂有言及﹕石山衕現用鎭海孝廉某爲謀主﹐聲言先取寧波﹐再進紹興﹐以踞杭城﹔一面著人投奔廣西﹐以通粵匪。日揚狂言﹐煽惑人心。今欲離間石山衕謀主﹐必先收李芝英以爲內間﹐蓋李芝英又張﹑兪兩人起事時之謀主也。張﹑兪兩人﹐業經奏明其罪﹐萬不可免﹐李芝英尙可解說﹔若先收其人﹐許以免罪﹐使自相離間﹐則張﹑兪不難网收也。余知其語中竅﹐次日商之本府。本府言﹕江東外科陸姓醫生﹐與李芝英善﹐卽著醫生聯絡李芝英。余笑曰﹕卑職署慈溪時﹐本府委勘此案﹐李芝英已與卑職相識﹐前者自石山衕下山時﹐沿路又與李芝英有言﹐今但著陸醫生通知李芝英﹐約日至天童村河下﹐我便衣出城﹐會於舟中。卑職之言﹐李芝英無有不信。越二日﹐餘同陸醫生會芝英於舟中﹐許以免罪。芝英請先定鹽界。余曰﹕糧價旣平﹐鹽界自當定也。回城言之本府﹐先備石柱百枝﹐上鐫肩販地界﹐一面出示曉諭。本府驚喜﹐乃嘆曰﹕非二哥﹐我眞無法可辦也。余赴鄕安界之日﹐又與李芝英會。界定之後﹐李芝英仍至廟中﹐臥牀不起。能貴就問﹐芝英泣曰﹕鹽界旣定﹐各自安居﹐誰復與我同拒官兵者﹖我將如周祥千自行投案。能貴罵曰﹕是中畢﹑段兩賊之計也。芝英不語。是夜﹐鎭海孝廉逃歸。

695月﹐張潮靑﹑兪能貴仍踞石山衕﹐而黨羽逐漸減少﹐隨從者不過十餘人。有張姓監生﹐在橫溪地方爲典鋪公先生﹐距石山衕不遠﹐知兩犯黨羽已散﹐夜來余署﹐適余往糧廳衙門﹐監生亦至﹐謂有密事稟知﹐須不使人共聞。余笑曰﹕何不可使人共聞﹐我自到爾鄞縣﹐一切所爲﹐非但可使共聞﹐並無不可使共見也。監生因低語﹕近日石山衕……﹐余不俟其言竟﹐故大聲言曰﹕余謂子何密事也﹐乃復言石山衕事乎﹖我明告子﹐我宰鄞縣﹐不過每月課士﹐朔望行香﹐淸理詞訟﹐徵收錢糧而已﹐以前羊廟之事﹐非我所得而聞也。且子知之﹐周祥千投案﹐猶必送至省中候上憲辦理﹐而謂石山衕事﹐我可得而聞之乎﹖今子來意﹐我甚心感﹐然非我所得而辦也。監生旣退﹐聞餘言者甚眾﹐傳石山衕﹐故張﹑兪兩犯益不爲備。余探知確實﹐謂本府曰﹕張﹑兪兩犯可往拿矣。但會營則兵不敢往﹐多用差役﹐恐鄕民又生疑心﹐只須明彰賞格﹐專拿張﹑兪兩人﹐其餘槪免株連﹐鄕民有能擒兩犯送案者﹐每名賞洋八百元。鄕民見示﹐旣不疑株連﹐又各貪得重賞﹐而我亦可以賞號當用兵之費﹐犯旣可拘﹐地方仍自安靜。本府應諾。是時亢旱﹐天气暑熱﹐每日同文武祈雨﹐夜常露宿天井中。本府知之﹐常夜至署﹐戒余曰﹕二哥勿太貪涼﹐二哥如病﹐則此事不得了矣。

70寧波自夷人通商以後﹐武官騎馬頂戴行巿上﹐人多笑之﹐謂遇夷人﹐則棄頂而逃命﹐見百姓﹐則戴頂以揚威﹐所以武官上街多不戴頂﹐自裁減馬糧以來﹐武官並無騎馬者矣。

71夷館𨿽在江北岸﹐而城內有天主堂﹐南門外有夷人住屋﹐凡作夷館通司與服役夷館之姦民﹐靡不藉夷勢以挾制衙門﹔而本地無賴﹐又每每勾引若輩以魚肉平民。余偶行街上﹐有鄕人肩負艸鞋﹐哭訴余前者﹐因偶過夷館門外﹐有人向買艸鞋﹐卽將艸鞋置夷館門外墻下﹐買者已去﹐鄕人尙在墻下串錢﹐夷館服役者出而見之﹐喝罵不應將艸鞋置此﹐一面著人傳地保將鄕人送縣﹐錢文﹑艸鞋俱被收去。地保至﹐陽爲勸解莫回夷官﹐免其送縣受責﹐將千餘錢畱下﹐以艸鞋仍與鄕人。余問地保何人﹐差役有知之者。問鄕人﹕地保分錢乎﹖答曰﹕今日卻未見分錢﹐特常與服役夷館者爲耦﹐詐我鄕人﹐眾所知也。余著差役傳地保至﹐問何以畱下錢文。答曰﹕已討艸鞋與他﹐免其送縣﹐故只畱下錢文。余問何不送縣。答曰﹕恐太爺責他。余曰﹕受責有錢﹐彼亦心願。地保問余﹕受責何以有錢﹖余曰﹕爾若將伊送縣﹐尙敢畱下錢文乎﹖地保不言。余大罵曰﹕狗黨所爲﹐我已盡知﹐爾之助夷人勿送﹐又還其艸鞋﹐蓋欲鄕人速去﹐爾好向狗黨分錢也。此等事行之想非一次﹐從眞供出﹐免遭毒責。地保亦無他語﹐但曰﹕不敢。街上聚而觀者在旁小語曰﹕平日依仗夷勢﹐無惡不作﹐地方官由來不敢過問﹐那知段太爺竟敢問焉。余罵地保曰﹕夷人欺我華人﹐凡我華人﹐無不痛心切齒﹐爾亦華人﹐乃竟仗夷人以欺本鄕平民﹐是夷人本屬犬羊﹐爾更樂爲犬羊爪牙﹐天良何在﹗遂喝重責小板四百﹐兩腿血淋﹐地保尙伏地未起﹐服役夷館之人﹐方持領事名片來﹐爲地保說情。余告之曰﹕已責過矣。地保乃縣署充役之人﹐受責亦是常事﹐歸語爾領事﹐以後地保有事﹐爾領事不必過問也。後數日﹐夷領事自至余署云﹕館中失竊﹐要余嚴追賊贓﹐先曾有照會至署﹐余曰﹕領事照會來﹐我已飭捕緝拿﹐尙未獲案﹔且縣中失竊亦多﹐豈可以限期而獲。余語聲頗髙。領事自言曰﹕我非聾子﹐何必如此髙聲。余曰﹕我與上憲言﹐聲亦如是﹐今與領事言﹐豈能另備低聲乎﹖何吾國上憲猶不謂吾聲太髙﹐爾國領事翻謂吾聲太髙也。領事乃不辭竟出﹐余家丁及幕友皆憂之﹐謂夷人必從此生釁。西洋馬領事不通中華語言文字﹐專以詐人爲事。通司盧天錫﹐亦寧波人﹐遇事生風。時天旱米貴﹐有商販米數百擔飄洋而來﹐天錫指爲盜船﹐聚無賴多人﹐將米搬入家祠。商至余署呼寃﹐余隨至江北岸查勘。見米已堆積盧姓祠堂﹐余命差帶盧天錫至署﹐責之曰﹕卽系盜物﹐亦當起入官署﹐豈宜歸爾家祠﹐況本非盜乎﹖本應責爾﹐念爾乃夷館通司﹐略存體面﹐僅予管押﹐速將米還商﹐免其嚴辦。夜有西洋副領事至署﹐謂我拿盜船﹐何以不辦彊盜﹐反將我通司管押。余曰﹕爾通司指平民爲盜﹐硬搶客貨﹐應得何罪﹖僅管押在此﹐尙是存爾通司情面也。副領事曰﹕我國通司﹐縣中敢管押乎﹖余曰﹕𨿽作爾館通司﹐亦屬本地百姓﹔百姓犯法﹐官不能辦﹐我亦無以爲地方官矣。副領事聞餘言﹐置帽於幾﹐立而言曰﹕爾知我國有黑老虎乎﹖【黑老虎者夷人兵船也﹐言其能噬人也。】爾敢言三聲不放我通司﹐我放出黑老虎﹐看爾放也不放﹗余曰﹕平民無端被誣爲盜﹐客貨一空﹐我因畏黑老虎﹐出脫犯法之人﹐地方終不得安﹔我不放爾通司﹐爾放黑老虎﹐亦不過地方不安﹐亦是地方合當不安。莫說我敢言三聲不放﹐卽百聲不放﹐我亦敢言之。副領事取帽戴之﹐不顧而走﹐自語曰﹕勿後悔﹗余曰﹕若此所爲﹐我又何悔。余幕友謂余家丁曰﹕東家鬧出大事矣。其實在寧波通商不止一國﹐余料其斷不敢用兵船在內江開炮﹗後果又挽人來求余放出通司。余曰﹕米還商﹐可從寬辦。天錫知余不能恐嚇﹐遂將米還之商﹐余亦放出天錫﹐責之曰﹕人卽不善﹐豈遂可以肆害同鄕。爾看夷人對我中華如此無禮﹐而從不見甲夷加無禮於乙夷﹐非我族類者﹐且知愛及同類﹐何爾乃我族類﹐專欲害及同類也。後再如此﹐決不能赦。天錫叩頭而出。

72寧波城東﹑北﹑南三面環江﹐江源分爲二﹐一由上虞﹑余姚﹑慈溪至寧波﹐一由奉化至寧波。潮來自鎭海。至寧波海潮﹐一日兩次﹐江水海水來往衝激﹐於城外三江口會合。府城盤結於三江口中﹐海船可以出入﹐此寧波所以易富也。城內河道﹐水自西南兩門入﹐盤曲城中﹐由東門繞北門而出大江﹐東歸海﹐水勢灣環﹐尢主集財。余自蒞鄞縣後﹐常畱心水道﹐見城河多淤塞﹐不能通流。是時天旱﹐城中偶然失火﹐河涸無水﹐致有靈柩在堂亦被燒毀﹐民皆傷之。紳董有呈請勸捐修治河道者﹐餘力贊之﹐言之本府﹐請出示勸捐。本府笑曰﹕此地董事多數不可信任﹐出示勸捐﹐恐名則我受﹐利則歸董。余曰﹕河道急宜修理﹐地方官亦難避此嫌疑﹔且呈請修河之董事﹐亦無平日慣管公事者在內﹐不必疑其肥己也﹗本府乃曰﹕河道皆鄞縣地方﹐二哥出示可矣﹐不必兄弟出示也。余曰﹕縣中出示不待言矣﹐特寧波城中道光初年修治河道﹐系寧紹臺道陳公經手﹐遺澤至今﹐民猶嘖嘖稱之﹐今復修理﹐乃有關水利巨收﹐道臺旣未到任﹐本府又不出示﹐只縣中一手經管﹐似乎太專。本府曰﹕事苟利民﹐專之何害。余回署出示﹐一面集紳董議曰﹕本府有疑爾董事之心﹐故不肯出示。現在本府督造戰船﹐造船經費亦出於勸捐﹐捐款乃至數十萬之多﹐而董事經手所造之船無一可用﹐以致捐戶嘖有煩言﹐上憲亦不敢出奏﹐本府之不信董事﹐蓋由於此。今爾等董修河道﹐當以爲戒。余知爾等多系殷實鋪戶﹐事有成效﹐勸捐不難。爾等與各鋪戶聲气本通﹐先由鋪戶墊款開河﹐工竣之後﹐再勸捐以歸墊款﹐必易蕆事。董事皆曰﹕所諭極是﹐我等必速完工。是時河涸便於施工﹐每日集數百人掘通河道﹐兩月卽告工成。本府見而驚焉﹐問余曰﹕寧波何以有這樣董事﹖余曰﹕此等董事﹐皆城內殷實鋪戶﹐與其它董事不同﹐前日呈請﹐已卜其不難竣事﹔開工以後﹐卑職日必親往監工﹐工作日見踴躍﹐外議自無從生。本府嘆曰﹕世原不乏可用之人﹐特恐任事者未能親臨也。其後余亦代董事勸捐﹐以還墊款。

736月﹐閩浙總督季大人爲東鄕戕官案﹐著遊擊張從龍送刊刷告示二百紙來寧波。總督之心亦在解散﹐以浙江上憲始爲糧案發兵﹐並未言及鹽案﹐何以又爲鹽案致死官兵如許之多﹐亦以用兵爲非是。但示中𨿽意主解散﹐仍有不日大兵雲集﹐必致玉石不分等語。余謂張遊府曰﹕制軍示諭﹐以通文義者讀之﹐固曉然於制軍之心矣﹔但若輩皆屬鄕愚﹐豈能深通文義。且糧案有周祥千自首﹐已可了事﹔縣中已懸賞格﹐只要張﹑兪兩首犯到案﹐卽不波及東鄕﹔石山衕羽黨業已解散﹐兩犯不日必可成擒﹐若復大彰制軍示諭﹐鄕愚不通文理﹐以詞害意﹐轉致疑惑而驚惶﹐反慮羽黨復聚矣。張遊府曰﹕制臺亦知吾兄辦事老練﹐告示不必發出可矣。余曰﹕吾兄回見制軍﹐必須委婉稟明﹔不然﹐制軍告示﹐縣中何不發貼也﹖張遊府曰﹕制臺原思解散了事﹔旣已解散﹐何必復張示諭﹐轉似蛇足。後此案了結﹐制臺保余有百姓呼爲靑天之語。一日﹐余正坐堂問案﹐街市鬧傳有數百人手執器械﹐蜂擁入城﹐語傳入署﹐恐是石山衕復變﹐書差皆驚而走。余曰﹕石山衕決無再變之事。有問何以知之者﹐余曰﹕余前往東鄕勘案﹐夜臥舟中﹐過石山衕﹐舟至橋洞﹐橋上有執兵器巡夜者﹐問是誰船﹐卻至何處﹐船戶答曰﹕是段太爺往勘典鋪搶案。巡夜者曰﹕典鋪被搶﹐我亦知之﹐段太爺勘案過此﹐我等無須疑惑。夫此巡夜之人﹐乃張﹑兪所使者﹐黑夜過之﹐猶不肯與我爲仇﹐何況白日﹐豈肯從伊爲亂。餘言尙未竟﹐有鄕人衣服尙濕﹐跪余前稟曰﹕昨夜張潮靑自石山衕潛歸﹐村中數百家共議﹐謂縣中已經出示﹐只須拘張﹑兪兩人﹐不更連累東鄕﹐且有賞號﹐我東鄕何不拿潮靑到案﹐以保東鄕安靖。於是合村同心﹐於黎明時一齊兜拿。潮靑知風﹐卽從後墻逃入河內﹐鄕民又從河內捉之﹐今鄕民共來送案。余問潮靑就拘﹐能貴何在。鄕民對曰﹕想猶在石山衕﹐但恐聞風先兔脫也。余謂鄕民曰﹕我有示在此﹐賞洋八百﹐悉予爾等共分之。若再拘能貴至﹐更有八百元矣。鄕人皆曰﹕我等先往﹐太爺卽來﹔若尙未走﹐必可拘獲。餘一面著人稟知本府。營中問須兵否﹐余曰﹕若能貴抗拒﹐兵亦難勝﹐若能貴已逃﹐兵亦難追﹐若未逃而不敢抗拒﹐鄕人拘之有餘矣﹐余不過爲鄕民裝樣子耳。及余親赴石山衕﹐營中陳兵出城而候﹐能貴已於淸晨聞風而逃﹐回至李芝英家喫飯。及回署﹐鄕人已送能貴家眷及兪姓一人名武宗者到案。余問武宗何人﹐皆曰﹕能貴前拒官兵﹐伊曾代雇鎗手﹐今又送信於能貴﹐故鄕人將伊送案。余曰﹕昔日從亂﹐豈止武宗﹐何能一一拘之﹖倘此案情節甚重﹐送至省中﹐恐不得活也。能貴犯法﹐家眷何干﹖旣已送案﹐豈我能釋﹐若獲犯賞號﹐我示中只言兩人﹐尙有八百元﹐須獲住能貴再領。鄕人亦散。新任本道文大人亦到任﹐謂欲拿能貴﹐更宜重加賞號。余曰﹕八百元已足鼓舞鄕人矣。文道臺𨿽是旗人﹐尙知艱難﹐有欲進言討好者﹐謂鄞縣辦差﹐昔日豈節省如是﹖文道臺以目視言者曰﹕今日是何鄞縣﹐尙苛求其辦差乎﹖【後文道臺以地方不靖﹐請回避﹐調任福建﹐竟死小刀會匪之亂。於以知禍福自有一定﹐非人所得而趨避也。】寧波自常撫軍舊冬親臨﹐招安廣匪千數百人﹐收盜船數十隻﹐洋炮八百餘尊。船配各營﹐炮置城內。【後常撫軍調任湖北﹐帶百尊炮去﹐至湖北城陷﹐炮皆賊有。杭城戒嚴時﹐余猶發過數百尊至省城。】盜黨給資遣回﹐其不願回籍者﹐許以收營喫糧﹐於是盜黨之未遣散者﹐常數百人﹐分居城內﹐旣未資遣﹐亦未收編。廣人本濫喫濫用﹐而盜黨尢甚。自布興有兄弟及頭目數人尙衣食丰足﹐不足爲非﹐餘皆罄用一空﹐又不肯守窮苦﹐盤踞城中﹐肆行不法。臬﹑運督兵來寧波時﹐余曾與之言及。臬臺搖首曰﹕此時鄕人爲亂尙不能治﹐敢問此輩彊徒乎﹖自兵敗而後﹐此輩不法行爲日甚一日。有生員來訴東市有鋪面房屋﹐廣人彊住。余問﹕向爾租否﹖對曰﹕亦向生員租過﹐生員因畏彊徒﹐不敢許租﹐今彼竟恃彊占住。余命生員領余往勘。彊徒知余往﹐先自出去﹐只有赤腳婦女數人在樓上。余曰﹕人家房屋可彊居乎﹖未立租契而先居之﹐此是彊占。洋面可以行彊﹐城中亦可行彊乎﹖爾男子歸﹐與之言明﹐不立租契﹐須早讓出。後數日﹐廣人竟自搬出。余偶行街上﹐聞小戶中婦人哭聲甚哀﹐因入室問之。見房中有毀碎器物﹐婦人因訴有小兒死﹐婦人夜哭﹐隔墻居有廣人﹐謂一夜哭聲﹐吵他不得安寢﹐因來打罵婦人﹐並搗毀器物。時官兵新敗﹐官且逃走﹐寧波城中無賴之尢者﹐多勾引廣人﹐將人扯至靜處﹐訛詐錢文﹐無錢則勒出手票﹐手票旣出﹐卽有廣東人提刀執票索錢。余偶坐堂問事﹐有閩人面上手上俱有刀傷﹐伏地訴說﹕鼓樓下店後面樓上有廣人聚賭﹐彊要小人賭錢﹐將小人殺傷。言訖暈伏於地﹐血流不止﹐面皮皆白。余自往拿廣人﹐差役止之曰﹕廣人用刀﹐不講情理﹐大老爺自去﹐肯就拘乎﹖余曰﹕白日殺人於城中﹐地方官置之不問乎﹖我自上樓﹐爾等在後﹐廣人未必遂至殺我也。余上樓時﹐從而往者亦眾﹐蓋聞而觀者多也。余至樓上﹐廣人猶執刀在手﹐余曰﹕此時尙敢執刀乎﹖廣人乃將刀放下。余曰﹕爾將閩人殺傷﹐爾自往看﹐能將傷醫好﹐我不辦爾。廣人聞只須醫傷﹐遂肯從余至縣﹐自驗傷處﹐請將閩人﹐擡回自治。余曰﹕傷不醫好﹐必辦爾也。那知彊徒醫刀傷甚易﹐不數日卽全愈矣。余常憂之﹐命差邀布興有至署﹐謂之曰﹕廣人昔日皆爾手下夥黨﹐今居城中胡行如此﹐何以處之。答曰﹕廣人胡爲已慣﹐今豈能猝然安馴。舊約原許不回籍者收入營中喫糧﹐喫糧出息已屬有限﹐乃營中更要每名送洋四十元方準入冊﹐因此不能喫糧﹐用度益見不敷﹐胡爲愈甚。大老爺盡管以法辦之﹐伊等亦不敢爲亂。布興有退﹐余嘆曰﹕凡事皆由文武衙門弄壞也。余尙恐興有之言未可遽信﹐以鄞縣典史亦廣東人﹐使私問焉。興有曰﹕伊等胡行﹐不辦則膽愈大﹐我刻下又無錢可以供養﹔辦之不加死罪﹐決不至有事﹐但不可使知爲我言也。余乃於市中橫行無忌者立拘數人﹐重責之而後管押﹐再解歸原籍。由是廣人不敢橫行城中﹐分逃四鄕打搶。余又出示諭鄕人捆送。鄕人有捆送入城者﹐余立重責﹐管押起解。廣人由是皆逃焉。其解歸者﹐多在路脫逃﹐而亦不敢復來寧波爲匪。時海面洋盜甚多﹐客商行李往來皆苦之。本府以布興有兄弟縱橫海上有年﹐力能捕獲洋盜﹐欲用之。布興有以炮船業經歸營﹐徒手不能奏功﹐若向營中取配炮船﹐又恐中多掣肘。本府乃勸其捐船報效﹐再招廣人百餘名﹐每名定一月口糧十餘兩﹐有功必詳撫臺奏獎。布氏兄弟聞本府言﹐卽回廣東備船招勇。

74忽有人來告﹐兪能貴逃至奉化海邊山上庵內﹐鄞縣鄕民難以往拘。余遂往告薛中府﹐──蓋自石山衕羽黨散後﹐薛中府已早回署矣。──中府遂差把總領兵丁十餘人往拿。不數日果拘至﹐乃同先送案者皆以木櫳囚之﹐送至省中。上憲乃將能貴妻子監禁﹐各犯盡行正法﹐將首級解回懸示﹐奏結了案。本府保舉實授寧波府﹐保余開知縣缺﹐以同知升用﹐隨補西防同知。東鄕人以張﹑兪𨿽幹法紀﹐起初亦爲同鄕﹐請免懸示﹐無使鄕人目擊心傷。余順民情﹐卽令地保埋之。

758月﹐道署一夜訛言﹐南鄕人要爲周祥千復仇。因新本道現在杭城﹐首府曾問周祥千供﹐因以定罪﹐故道署驚惶﹐致有越墻而走﹐因而跌傷者。其實並無報仇之說﹐不過周祥千之妻﹐其夫死後﹐若得瘋疾﹐出外罵人﹐余嘗下鄕﹐亦親見之。

●咸豐三年癸丑﹝公元一八五三年﹞

762月院試﹐本府有事進省﹐委余提調。

77上年旱荒﹐四鄕貧民﹐向富室乞食﹐打門敲戶﹐集眾喧嚷﹐余𨿽到處彈壓﹐不能禁也﹐召城中富戶至署﹐告之曰﹕保富必先濟貧﹐行法必先加惠﹔若毫不加惠﹐而徒以法治之﹐非惟不能﹐我亦不忍。於是紳富協議﹐勸捐買米﹐賑濟貧民﹐賑至麥熟停止。

783月﹐院試已竣﹐署請學院﹐唱戲飲酒﹐席間言及粵匪已至湖南﹐福建會匪蠢動﹐天下自此不安。萬學臺問﹕粵匪幾時可息。余曰﹕人心正在思亂﹐彼謂匪來則衣食可以均平﹐卽如寧波動輒聚眾﹐貧者之寒號饑泣﹐其側目而窺衣丰食足之家﹐匪伊朝夕矣﹐特俟有隙以快其所欲耳。至我等身臨民上者﹐誰不思刲之剮之﹐而共分我一杯羹哉。人心之不平久矣﹐亂何由得平。萬笑﹐隨嘆曰﹕貧民亦無怪其然矣﹔若富與貴﹐能如鏡湖先生之存心﹐亂猶可以少弭。分賑之日﹐七廠同發﹐余親往各廠稽查﹐幸皆安靜﹐各自領米﹐嬉笑而歸。咸曰﹕是段太爺與我也。至第四日﹐鄕民男婦來者益多﹐各廠擁擠。余在西門一帶稽查﹐人傳北門一廠﹐因挨擠踏死多人﹐余親往視﹐死者七人﹐皆帶病及童子﹐發賑與領者皆散。余返署﹐將飭差查屍親﹐給其衣棺領回﹐乃一飯未竟﹐又傳死屍已搖動多人﹐扛至前日議賑時語撞李笙南之庫書家。余卽往勘﹐猶有健者數人扛一屍至﹐棄其室中卽逃﹐觀者多人。余問何以將屍置此﹐乃言﹕扛者皆云是伊不肯發票﹐必要當面給簽﹐以致踏死多人。余曰﹕是有主使者矣。余傳屍親﹐究無至者。而富室亦不願多事﹐暗使人調停﹐每屍給錢五十千﹐各屍親領回。究之﹐皆不是眞正屍親﹐並有數日前死童子埋之城下者﹐此時亦皆扛來以詐庫書。人心不古﹐亦至如是﹗余夜至局﹐與眾紳富議曰﹕明日何以處之﹖皆曰﹕只好分票給米﹐但必須三日方可備齊。余曰﹕今夜可使差役傳知城內﹐但恐城外四鄕明日皆來﹐何以應之。皆曰﹕當面告知﹐只待三日。余曰﹕北與西南三鄕來﹐皆進城﹐我親告之﹔惟七塔寺廠﹐東鄕人又最多﹐我不能面告。東門有張孝廉﹐亦董事﹐人尙正派﹐平日有言﹐人皆信之。余謂張孝廉曰﹕先生居近東鄕﹐東鄕之人易於認識﹐明日煩面告之。孝廉笑曰﹕舉人言之﹐未必遂信﹐恐鄕人必待公祖面言也。次日淸晨﹐余命設案頭門外﹐凡家丁書役﹐皆頭戴紅帽侍側﹐有不戴紅帽者﹐不使相近﹐故不至於喧嚷。有來求賑﹐皆明告三日後備齊再賑﹐皆應允而退。最後有悍婦數人﹐恃眾蠻橫﹐出言無狀。余責之曰﹕當面給簽﹐又擁擠踏死多人﹐故攺爲憑票給米﹐必三日乃齊﹐爾等遂不能待乎﹖是猶爾餓有人炊飯餉爾﹐而爾乃罵人炊飯太遲也。且富戶因爾等橫蠻﹐不願賑爾﹐因我再三告之﹐是以發賑﹐爾等竟不體人情如是。今不賑爾﹐看爾等又將若何。豈以上年恃眾毀衙門無事﹐又不妨再試野蠢乎﹖遠觀者皆曰﹕段太爺平日又不肯薄待窮人﹐止要三日後有賑﹐何妨稍待。余曰﹕三日後定有賑﹔若三日後無賑﹐我將何辭以對爾等。觀眾齊聲歡呼﹐一哄而散。而悍婦數人﹐猶不肯散。余自執藤鞭﹐責而逐之﹐始各退去。當三鄕求賑時﹐東鄕來領賑者﹐董事告以且遲三日﹐鄕人不信﹐擁至米店紛擾。東門外董事來請余往﹐余曰﹕三鄕來領賑者尙未散盡﹐余難卽往﹐且謂本府先臨﹐余隨後亦至。本府往江東﹐告以且待三日﹐仍不肯散﹐且將本府團至一柴店中﹐又著人請余。余過浮橋﹐有局勇百名護余至柴店﹐問米店何如﹖本府曰﹕亦未動搶﹐但不肯散耳。余曰﹕眞願領賑者﹐亦不欲多事。每見鄕人將散﹐卽有人小語必不可散﹐散必不賑。此必遊手小人﹐不是借泄私忿﹐卽欲乘機掠物也。此等人數未必甚多﹐現在已有鄕勇百名﹐府縣差役亦有數十﹐我卽略施小威﹐未必遂敢抗拒。本府曰﹕恐鬧出大事。余曰﹕彼惟料我恐鬧大事﹐故猖狂如此﹔且領賑來﹐多婦女幼童﹐豈足爲亂。本府曰﹕任爾爲之。余命從人隨我與本府至七塔寺﹐鄕民從之﹐疑是發賑﹐至則鄕民更多。余立寺門外﹐開導鄕民。見一人身壯力健﹐酒酣面赧﹐大聲而呼曰﹕今日不賑﹐豈不使我等空走一次。卽有人言﹐伊乃東鄕船戶﹐每日裝人往來﹐旣得船錢﹐又來領賑﹐並有予米以償船腳者。余命差傳船戶﹐不肯竟至。余喝差勇扶之而至﹐至猶不跪。余又喝之﹐始跪。余罵之曰﹕三日領賑﹐遂不能待乎﹖且賑米﹐乃賑濟貧苦人也﹐爾以船爲業﹐不貧﹔有錢沽酒﹐不苦﹔賑且非爾所應領﹐猶日儎領米之人從中多事乎﹖遂命差勇擒之伏地﹐重責小板數百﹐兩腿肉綻。鄕人見重責船戶﹐乃各飛走而去。江東店鋪笑曰﹕今日非段太爺來﹐又似上年鬧糧案矣。

79橫溪有巨富王姓﹐周祥千平糧價時﹐曾向王姓斂錢﹐不允。余初任鄞﹐下鄕諭安百姓﹐聞王姓事﹐特至其家﹐極爲稱頌﹐又掛匾於其家祠。那知王家性硬﹐不肯周卹貧民﹐收租甚多﹐向不零賣﹐近地窮人多恨之。近宅數里﹐臨河建倉屋一所﹐可儲谷數萬擔。本年饑民聚眾﹐藉糴谷爲名﹐毀倉搶谷。王姓具呈來縣﹐余往勘屬實。王姓畱余飯﹐席間﹐勸王姓曰﹕荒年谷能活命﹐毋以零賣爲煩也。王慮零星不便收錢﹐余曰﹕每百斤若干價﹐算至十斤一斤﹐該錢多少﹐用一準秤﹐以一人司之﹐事𨿽稍繁﹐積福已多﹔且府上乃有餘之家﹐若能於不足之時﹐捐己有餘﹐濟人不足﹐照時價每斤減收一二文﹐則眾方禱頌之不已﹐於毀倉何有﹖王當以餘言爲是﹐請余代定一秤﹐並出示定每斤價若干﹐地方窮人盡來零買﹐余許嚴辦搶谷首犯。午後回城﹐署內著差趕至舟中﹐請余速回城中﹐言董廩生家又有饑民滋事。【廩生次年亦掄魁﹐今亦事余居弟子列。】時余急回城﹐途中董姓又有人來具呈云﹕營兵混入饑民﹐爲首滋鬧﹐已將營兵拿獲。餘恨極﹐回署﹐卽飭差提營兵來﹐重責之。營兵云﹕我是百總。余聞怒甚﹐復加鐐拷。余責營兵畢﹐入署晚飯。飯尙未竟﹐卽有營兵數百鬧上大堂。余出大堂﹐坐公案﹐任其哄鬧﹐不退堂﹐亦不生怒。余著家丁至提署﹐請提軍來退營兵。提軍將來﹐有營官至﹐不知何語﹐提軍不出。余家丁回署﹐余又命往告本府。本府必待差役伺候齊備﹐補服朝珠﹐再來縣署。營官乃命營兵裝傷擡至大堂﹐營官自來﹐請余相驗。余坐與營官語﹐營官立余案側。余曰﹕爾兵何傷﹔爾不過怕我辦爾百總﹐累及營官﹐欲以驗傷抵賴耳。今已無王法﹐我豈能辦爾百總。隨命差役﹐卽於大堂去百總鐐拷。余謂營官曰﹕可以散矣。營官猶請余驗傷﹐蓋未便卽散﹐恐旁觀者難看也。余笑曰﹕此傷只好擡向別衙門請驗。我驗無傷﹐爾必彊爭有傷﹔我驗有傷﹐百姓本未爾傷。余仍安坐公案﹐不與營官語。營官𨿽哄動數次﹐見余仍坐公案﹐亦不敢近公案﹐入宅門。本府亦至﹐在大堂與營官敷衍數語﹐於營兵示諭數言。余俟營兵皆散﹐始下公案與本府相見﹐隨邀入後堂花廳與坐。時正地動﹐屋瓦皆鳴﹐人坐室中﹐如舟之傾蕩。本府恐屋倒﹐走至天井而立﹐立亦不穩。嘆曰﹕何怪人鬧﹐地亦鬧動也。次日﹐余將縣印送交本府﹐謂本府曰﹕居官而使人鬧堂﹐有何面目臨百姓。本府笑曰﹕但恐寧波不肯聽二哥去任也。然營中可惡﹐二哥且將印畱此片時﹐必有人來講情。余回署﹐卽有城中紳士數十人入署叩首﹐請余畱任。余曰﹕非地方百姓鬧我﹐固無事紳士畱我也。紳士恨曰﹕營官不自認不是﹐叩畱公祖﹐紳等且先與提臺論理。數十紳士遂同至提署﹐滿城百姓隨而觀者﹐且數百人。提軍本兵丁出身﹐不識字﹐見紳士多人﹐亦不敢辧論﹐只自言兵丁不是。外面百姓觀者大呼曰﹕不畱住段太爺﹐我百姓先擡去提軍﹐換一个好的﹗提軍使人告百姓曰﹕我自去畱。後紳士又自提署同至府署﹐請本府代畱。本府曰﹕我畱不如營中請畱也。午後﹐營中六營官﹑六廳官皆來余署。余不欲會﹐旋思曰﹕昨夜請驗傷者﹐一營官耳﹐余已未存情面﹔今合營皆來﹐再不與會﹐彼得有詞。且見而不畱﹐是在我也。余出與見﹐彼此不過客語﹐亦未許畱。至晚又同本府來署﹐營官皆跪地而求﹐且曰﹕提臺之所以尙未至署者﹐恐不許我畱也﹐畱則提軍卽來﹔今若不許我畱﹐我等亦無以回提軍。余曰﹕且起﹐請坐。董廩生亦來請畱曰﹕今若再不許畱﹐營中聲言不肯放過我家。余曰﹕今與爾家何干﹖本府曰﹕不如畱情於營中﹐二哥卽到省﹐撫憲亦要畱也。眾官皆曰﹕所言甚是﹐我等皆不善言﹐求情而已﹐總求且將縣印收下。余曰﹕方今福建會匪猖獗﹐寧波尙須防堵。本地饑民不安﹐已勸富戶散賑。防外必先治內﹐安貧必先保富。我文武衙門卽同心合辦﹐且恐多事之秋﹐難保地方無事﹐何況先生釁隙﹐豈能免營兵百姓妄揣我文武不和﹐從中播弄﹐是多事之秋更多事也。如要請我畱﹐須營中與我府縣會銜出示﹐無令人妄生議論。營官曰﹕所論確是﹐只請府縣主稿。於是提軍居中﹐本府居東﹐余銜居西﹐會銜出示﹐維護治安。百姓戲題提軍銜下曰﹕提軍何人﹐賣糖出身。蓋惡提軍也。有讀書紳士見示者﹐嘆曰﹕不愧讀書人﹐請而肯畱﹐畱而共示﹐始終皆爲地方也。

804月﹐布興有兄弟駕船來寧。本府稟請撫憲云﹕布氏兄弟捐船二隻﹐招勇一百二十名﹐來寧盤費皆行自備﹐今自到寧之日始﹐請給口糧每名一月十二兩﹐若無別款﹐請自馬額裁後﹐存銀不少﹐卽求飭司將是項銀兩撥發﹐以養廣勇﹐捕盜必能得力。撫憲批飭云﹕爾一知府﹐竟盤查司庫﹐豈部中不知此款﹖廣勇來寧﹐並未捕一盜﹐何以知必得力﹐口糧乃如許之重。本府接批﹐無術可施﹐將使布興有原船回廣。布興有亦無法﹐惟含淚來署告辭。余曰﹕此事我初不知﹐何本府上年日與營中籌劃﹐尙未稟明撫軍也﹖爾且勿歸﹐我再籌之。遂往見本府﹐問何以遂著布氏回廣。本府曰﹕撫憲不發司款﹐又謂口糧太多﹐我安能養者批廣東勇。余笑曰﹕大老爺非戶部堂官﹐安能指名撥款﹖目今庫項挪東補西﹐部撥且不應手﹐而況屬員請撥乎﹖撫批𨿽嫌口糧太重﹐若連上文讀之﹐是謂廣勇未曾捕盜也﹔若以廣勇出洋捕盜﹐必有成效可觀。刻下撫軍憾水師廢弛﹐有能捕盜者﹐撫憲方喜之不勝﹐尙畏口糧之多乎﹖度必損水師出洋口糧以益廣勇﹐但不必自我言之﹐恐營中招怨也。目今只預備出洋之費﹐其餘後再籌議﹔不然﹐何以處布氏兄弟。本府請余先墊費用﹐蓋慮撫軍日後不準﹐錢必落空。余允諾﹐回署傳布興有來告之﹐且先墊洋八百元﹐使其速備出洋。布興有喜曰﹕請大老爺委員同去﹐看我捕盜。余又告之本府﹐卽委鄞縣捕廳範邦慶同去﹐一面委員署捕廳缺。布氏出洋旬日後﹐卽獲盜十七名﹐盜船二隻。海盜並有被炮打死者。廣勇亦被盜炮打死一人﹐余命布氏備衣棺收斂﹐祭之﹐屆時余親往致奠。餘同本府共稟撫憲﹐申明廣勇爲捕盜而死﹐余親往祭奠﹐是亦古人祭馬之意也。撫臺批回﹐大爲嘉獎。自是廣勇口糧亦聽余給﹐不言太貴矣。布氏兄弟之在寧波﹐前以常撫軍招之﹐其未經遣散之勇﹐經余而始能盡散﹐後以畢本府用之﹐其新招之勇﹐非余而幾至難畱。人但知布氏兄弟樂爲余用﹐而不知其原非始於余也。是時﹐水師幾同虛設﹐撫臺移文提軍﹐以巡洋經費﹐每年幾近十萬﹐爲捕盜計也﹔今洋匪充斥﹐終年不見水師能獲一盜﹐豈果水師無用﹐想是並未出洋﹐空領庫款﹐當此國帑空虛﹐豈能任其糜費﹖自後水師如果出洋﹐移知該管各縣﹐用船幾隻﹐帶兵丁多少﹐會縣查驗﹐開具淸折﹐同縣出結﹐始準請領庫項﹐再能捕盜﹐另有獎賞。提軍持文來署給余閱畢﹐泣曰﹕若如此﹐水師死矣。我亦不願作此提軍﹐聽撫臺都是了。余曰﹕大人固宜下惜水師﹐亦當上顧國用。水師平日本有口糧﹐此項出洋經費﹐以及歲修各款﹐國家原想洋面安靜﹐是以不吝重費。今大人只設法捕盜﹐撫臺亦不能吝惜經費也。提軍半晌謂余曰﹕二哥之言原是﹐特恨我水師亦不做臉。時洋面刼案﹐無日不報署中﹐至聚商人數十來署﹐求余設法。余曰﹕捕盜須水師﹐總要提軍整頓。商人又入提署﹐提軍至不敢出見。前自營兵哄堂以後﹐余以其事稟知撫憲﹐且請離任。撫臺覆信不許﹐且有勸余語云﹕有忍乃濟﹐有容乃大。因本府已升本道﹐撫憲札余以縣署府。自糧價平後﹐鄞縣一切陋規盡行裁減﹐故府道衙門節壽以及各費亦裁減至半。本府私語人曰﹕此缺不日歸伊﹐今裁陋規﹐他日暗苦。余聞之﹐笑曰﹕天下豈遂無苦太守哉。至余署是缺﹐本府笑曰﹕何如﹖余接府篆數日﹐鎭海縣饑民聚眾﹐縣請本府彈壓。李令以本府𨿽升本道﹐仍是親臨上憲﹔畢本府又曾任鎭海多年﹐民皆舊治﹐故欲請其親臨﹐以靜鎭一縣。乃畢謂已有本府﹐不必俟其親臨。余聞之﹐不俟李令之請卽馳赴鎭海﹐城門已閉﹐余喚開城門而入。李令猶在城內富紳王家﹐被饑民圍住﹐有愚蠻者要行凶﹐有良善者曰﹕彼乃好官。李令乃坐王家堂上。饑民聞余至縣﹐亦漸漸退去。時因福建會匪蠢動﹐鎭海將備防堵﹐余囑李令﹕海口須用水師防堵﹐經費請由省發﹐陸路選饑民之壯者作練勇﹐卽向本地籌款﹐作爲練餉﹐並以其餘賑老弱之饑民。商議已定﹐余隨拜文武同寅及在城紳富﹐在縣署喫飯﹐晚回府城。鎭海饑民於是藉以安靜。

81時國家軍餉浩繁﹐皇上下諭書捐﹐著地方官好爲勸諭﹐並有「此舉乃出於萬不得已」之語﹐天下見之﹐皆爲感激。撫憲寄書於余有云﹕讀上諭﹐令人不知涕之何來。兄未能自赴寧波﹐弟好代爲我勸之﹐務令富室慷慨書捐﹐卽代爲我跪求﹐以稍紓國家之難。余接信後﹐一面出示勸捐﹐一面席請紳富共議。紳士皆謂﹕必自大戶開捐﹐而後可次第書之。城中大富﹐必先推陳﹑吳兩家﹐請公祖自派兩戶各捐三萬﹐紳等再勸各出二萬﹐大約可成。乃吳推陳先﹐陳要吳先。吳曰﹕我書二萬﹐陳家若少﹐我亦照數。紳士皆曰﹕不許陳姓少捐。吳遂書定。陳姓久不定數﹐亦不敢言不捐﹐差催來局書捐﹐數次仍不至。餘一日﹐親帶府縣號書十名至陳宅中﹐請陳姓允捐﹐陳猶不允。余命號房先跪階下﹐余再跪堂上﹐謂陳姓曰﹕皇上不得已而有是舉﹐撫憲不得已而有是信﹐我亦不得已而有是跪﹐爾家不允是捐﹐我只跪爾堂上不起。陳姓亦跪﹐且叩首曰﹕公祖請起﹐不敢不捐。余起﹐隨命號書曰﹕爾等代我跪此﹐俟陳府捐數書定再起而回署告我。余回署﹐陳姓又請號書起﹐同到局中告知紳董。紳董皆曰﹕我等勸爾等共捐二萬﹐吳姓已允﹐爾家向來居先﹐何以猶不允書﹖段公祖跪爾家堂上﹐奉皇上之諭﹐撫臺之信也﹐是猶父跪其子也﹐尙復何說﹖於是陳姓書定﹐鄞﹑慈﹑鎭富戶各以次書定﹐其餘各縣﹐亦稍有捐輸﹐寧波一府共捐銀五十餘萬兩。惟慈溪馮姓﹐固寧波大富也﹐各省皆行商﹐京城禦史奏伊家資二千萬﹐皇上特旨著輸數百萬﹐紳董無能措詞﹐司道亦謂﹐至少也須捐三﹑五十萬。馮姓將收一切生意﹐自呈其家底賬﹐實有家資若干﹐請撫臺奏伊家應捐若干。寧波馬頭大小店戶﹐多行馮姓本錢﹐聞馮姓收生意﹐皆云﹕我等不能不歇生意﹐寧波歇生意﹐則寧波之馬頭倒矣﹔各省皆聞馮姓因捐輸歇生意﹐則天下之富戶皆畏葸﹐而商賈蕭索矣﹐此其關系不小。余乃以其事密稟撫憲謂﹕禦史所奏未必實。馮姓各省有生意﹐不過以富字招牌﹐各路易通﹐豈有現銀堆積在家。捐餉濟軍需﹐必得現款﹐何能猝然捐至數百萬。莫謂數百萬不可猝捐﹐卽數十萬亦未可以次捐也。捐例旣開﹐軍旅不息﹐捐輸豈有已時乎﹖何妨畱以有待﹐仍可年年向伊家勸捐。不然﹐猝發雷霆﹐毀一家﹐不過徒令百姓咨怨﹐究與軍務未必遂大有濟也。且毀一家﹐究以何罪名也﹖撫憲閱余稟﹐亦以餘言實近情理﹐屬余斟酌辦理。余勸馮姓書十二萬﹐專折奏明﹐並申明馮姓自愧報效無多﹐不敢邀獎﹐卽照捐廣額亦願公之合縣。其後撫憲奏請皇上﹐於廣額之外﹐仍賞馮姓道銜三名﹐花翎三枝。

82上海之失守也﹐一葦可通﹐故寧波震動。南鄕姜毛山一帶土匪起事﹐一夜連搶十數家﹐事主來縣具呈﹐余將往勘。姜山顧宏康兄弟﹐平日彊而直﹐見肆行搶擄者﹐皆近地落洋之人﹐問曰﹕彊搶如是﹐不畏官法乎﹖皆罵曰﹕此時尙以官法嚇人﹐我等卽先搶爾家。顧姓自思曰﹕彼彊搶者﹐不過恃人眾﹐官不及究也﹐我若邀齊地方殷戶﹐出錢團練﹐其人更多。於是連夜發信﹐邀齊二﹑三十圖殷戶﹐赴近地公廟聚議﹐每畝先捐錢一千﹐頃刻捐三萬餘串。卽於廟中團勇六百人﹐擬擴充至一千人﹐有事則齊至廟中聽用﹐無事則各居本家﹐並至署請給火器械。余至南鄕勘被搶之家畢﹐顧氏遂請余至廟看練勇。余問搶犯現居何處。曰﹕彼亦立局﹐去此不過數里。凡搶來貨物一半歸搶者﹐一半歸局。谷擔甚多﹐云積糧以待上海兵到。問局中搶犯多少。曰﹕白日恐不甚多。余曰﹕我團勇六百人﹐皆健壯﹐何不先毀其局。皆曰﹕公祖肯去﹐紳等更願從往。實時往拿。搶犯探知余往﹐先已兔脫﹐只捕獲搶犯一人。有谷數百擔存局﹐余命皆運至廟中以作經費。餘同回廟中。飯後﹐余問搶犯曰﹕爾等將行此大逆﹐起意何人﹖爲首幾人﹖速自供明﹐免至喫苦。搶犯乃供﹕起意是陳某﹐謂粵匪已得南京﹐上海已有人占踞﹐我等先聚多人﹐卽約上海頭領來踞寧波﹐功不難成﹐於是某某等皆信之﹐各願爲首聚眾﹐先搶聚糧食﹐以待上海信息。余謂顧氏兄弟曰﹕搶犯亦不悉究﹐起意及爲首者﹐爾等皆知之﹐拿住數人就地正法﹐人必畏矣。余帶犯回署﹐顧氏遂帶勇往拿起意及爲首者。越三日﹐俱已拿至。余親問之﹐與前獲犯供同。余曰﹕爾等若得寧波﹐現在文武各官員﹐何以處之﹖答曰﹕已議定某人作某官﹐將前官盡殺之。余笑曰﹕亦將殺我乎﹖起意之陳某亦笑。余叩之﹐乃徐曰﹕共說段太爺尙好﹐只驅逐出城。余曰﹕爾等好意不殺我﹐我今不能不殺爾矣。陳某叩頭曰﹕太爺畱我家屬﹐只殺小的一人﹐是太爺之恩﹐小的亦知不能活矣。

838月﹐畢本道升安徽按察使司﹐撫臺仍畱其駐鎭海防堵。李笙南因地方蠢動﹐自請招募鄕勇水陸各千名﹐水駐船上﹐陸駐城中。寧波人皆不喜笙南﹐又畏其勢﹐不敢面言。有告餘者曰﹕人心業已驚惶﹐再有李笙南招勇﹐則富室先逃矣。余謂笙南曰﹕爾願招勇﹐費將安出﹖笙南曰﹕有勇何愁富戶不出錢。余曰﹕富戶聞爾招勇﹐已將先逃矣。笙南聞餘言﹐气忿而出。中秋日﹐笙南至署﹐坐而泣﹐泣而言曰﹕皇上家鬧到者般樣子﹐無一人肯奮身出力﹐余願出力﹐寧波人反指予爲亂黨﹐豈不可嘆。余曰﹕吾兄旣慷慨出力﹐何不自投大營殺賊﹖若云保衛本地﹐無如本地之人先不信爾﹐安得自剖其心以共示於人﹖不然﹐徒令地方先生疑畏﹐毫無謂也。笙南不聽﹐竟自招勇﹐舟泊城下。城中之勇﹐執械橫行市上。寧波大恐﹐市皆閉戶。余謂城中諸紳曰﹕笙南性硬﹐今必不許其招勇﹐反致激出事端﹐彼所費已不少﹐猝欲其解散﹐而彼所費無著﹐肯心甘乎﹖且認還其費﹐使先散城中之勇﹐卽令彼自帶水勇赴鎭海﹐受畢臬司節制。

84自陳某等旣死﹐寧波遊手之徒仍暗通上海之賊﹐暗謀不軌。聞上海賊首予旗七面﹐囑其分布城鄕﹐潛招匪黨﹐每旗務集萬人。日中藏形﹐每夜聚城鄕廟中議事。有疑其形迹者﹐或猜死者家屬﹐或欲報顧氏兄弟之仇。余問顧氏﹐顧氏對曰﹕死者家屬猶恐不得免罪﹐豈敢再圖報仇﹔此乃欲通上海之賊以倡亂者﹐公祖不可不防。次日卽有王夭山地方發見有人手執大旗一面﹐白邊黑心﹐中有字。地保帶人逐之﹐其人乃棄旗而逃﹐地保以其旗送縣。余知事已屬實﹐城中惟有廣勇可用﹐仍招顧氏至署﹐令其勿散團勇。顧慮經費難繼﹐余許代爲勸捐。聞匪黨使人至臺州﹐招鎗手千五百名﹐詭云是余招勇。又聞南鄕匪首姓葉﹐在宗祠起事。縣中有一姓葉書辦﹐余連夜發告示多張﹐使其持往南鄕諭各姓宗長﹐毋使族中子弟誤入匪黨﹔要知子弟從逆﹐宗長不得辭咎。書辦持諭示宗長﹐宗長嘆曰﹕我原知之﹔然事已如此﹐我亦無法。匪首之子知之﹐罵曰﹕此時尙來嚇我﹐自家死期已至而不知。卽欲將書辦殺卻。宗長勸之曰﹕彼乃我一家人﹐受本官之命﹐於彼何干﹖並以身護書辦使走﹐書辦遂從祠後越墻以逃。回至署﹐已三鼓後矣。余已寢﹐餘子乃喚余起。書辦足無履﹐襪塗泥﹐神形恍惚﹐語言硬滯﹐細述鄕間情形。余曰﹕城內俱尙不知﹐若黎明一擁入城﹐毫無防備﹐何以禦之﹖隨往城守衙門﹐喚鄧都司起﹐告之。鄧恐﹐余曰﹕匪徒乘余不備﹐謂余必不知其入城之謀也﹐未必遂有攻城器具﹐乘天未明﹐分告守城兵丁﹐明早不可開城﹐並點齊城中兵丁﹐分布城上﹐但南北兩門關閉尙易﹐東西門三處﹐天明多小民肩販者出入﹐非我兩人親至其門﹐諭以關城緣由﹐民必不信。余與城守都司遂親往諭各城門﹐城內居民鋪戶﹐均未知之。李笙南見余親諭關城﹐猶力爭﹐謂必無其事。余曰﹕但願果無其事﹗回署﹐命廣勇分布大堂前﹐命妻領子暫避慈邑鄕間。時畢臬司亦在城中﹐謂余曰﹕我將回省﹐不能出城。余乃親送之出城。又著人往姜山顧家探信﹐縋南城而去﹐至晚無信。一更以後﹐見火光耀天﹐由大教場而來﹐轉至南門。城中大恐﹐謂必匪黨乘夜攻城。廣勇遂將大堂安設炮位﹐裝齊火藥。余親至城上觀之﹐見火光漸逼城下﹐城上兵丁將放鎗炮。余令問明。人聲喧囂﹐語莫能辧。有上午使往姜山探信者﹐從人叢中告余曰﹕顧氏已打勝仗﹐特先解犯來城。兵丁尙未敢遽信。余令以繩縋探信人上城﹐備述匪黨今日午刻在姜山廟中點兵﹐共三千餘人﹐候臺州鄕勇到齊﹐一同來攻府城。候至申刻﹐臺勇未到。一匪曰﹕府城內外皆有我等接應之人﹐城中官兵一無防備﹐何必臺勇來齊始可進城﹐只用我三千餘人到寧波城中足矣。時顧家團勇只有四百名﹐有人要先攻顧姓﹐匪首謂﹕旣得寧波城池﹐顧姓團勇將爲我有﹐如不我從﹐日後再攻不遲。顧氏聞之﹐與團勇議曰﹕匪黨若不乘臺州鎗手未到之先而擊之﹐倘府城旣得﹐其黨愈多﹐不可取也。現在𨿽有三千人﹐皆烏合﹐多疲弱﹐不足慮﹐俟半過門前而擊之﹐必可勝。團勇皆如約。匪徒過半﹐顧姓放鎗擊之﹐匪黨環攻顧宅﹐團勇皆入室登屋禦之﹐有悍匪將登顧屋﹐團勇合力擊之﹐連斃數人﹐匪徒敗而退﹐團勇追之﹐又生擒十餘人﹐匪徒乃鳥獸散。顧姓將欲來城報捷﹐聞臺州鎗手將到﹐乃聚團勇而俟之。未幾﹐臺勇果至﹐聞顧氏已打勝仗﹐其知爲匪黨所招者﹐也已先自逃回。間有誤信爲余招勇者﹐猶向顧氏問故﹐顧姓乃歷歷告之﹐臺勇遂同顧姓團勇共拿往臺州騙招鄕勇之人﹐臺勇始散而歸。顧氏團勇共殺死匪黨數人﹐驅入河內﹐淹斃數人﹐生擒十九人﹐先解來城者三人﹐尙有十六人﹐俟城中發兵差提解﹐庶免疏失。余遂帶探信人及匪犯三名回署﹐坐堂訊供。三犯內有一名姓張﹐平日常隨鄞縣捕役緝拿積案賊盜者也﹐故與臺勇相認識﹐匪黨卽遣彼騙招臺勇﹐俟臺勇到齊﹐一同入城。三犯所供﹐與探信人所述皆同。次日﹐知會營中撥兵﹐同差往姜山提犯。營兵聲言匪黨復相會合﹐要尋顧姓報仇﹐勢不敢往﹐致差役亦不肯去。余乃親帶廣勇及家丁數人往提犯人十六名﹐連夜回署問供。十六犯與三犯之供不異。余夜造同年童太史宅﹐商之曰﹕余自到寧波﹐辦不法之案已屢矣﹐常以不欲多殺人爲心﹐謂民生亂世﹐其犯法多由盲從。今姜山之事﹐同年諒亦知之﹐十九人中豈無盲從者﹖然皆臨陣所獲﹐竟不能稍從末減﹐同年何以教我。薇妍答曰﹕旣供同來破寧波城﹐又經顧氏團練拿住﹐𨿽欲釋其罪﹐亦不能也。次日淸晨﹐卽將十九名押赴大教場斬首。十九人當堂插標時﹐毫無懼色。行過市上﹐目左右屢顧。至出城﹐十九人始罵曰﹕何前者所約夥黨今日不見有一人來城也﹐豈皆騙我等就死地哉。嗚呼﹗可見其愚而無知耳。時連日陰雨﹐天色昏暗﹐十九人正法時﹐天忽晴霽﹐寧波人喜曰﹕今日幸遇靑天矣﹗余回署﹐遂將是事始末稟知撫軍﹐且言﹕顧氏兄弟﹐前後兩次大有功於寧波﹐𨿽以買賣起家﹐性皆彊直﹐平日多不理於人口﹐當此多事之秋﹐能爲我等出力﹐不能不奏獎以旌其功。時畢臬司晉省﹐常在撫署﹐撫憲每以寧波多事爲憂。畢臬司以開城赴省﹐猶多方掩飾﹐總謂﹕是地方人與顧氏爲仇﹐與衙門中無干。正議論之際﹐余稟適至﹐撫憲閱畢﹐卽與畢臬司觀之﹐畢臬司面赧無語。自畢之升安徽臬司也﹐寧波道臺放羅澤南。時羅督勇江西剿賊﹐不能赴任﹐撫憲乃委張松泉署道篆。松泉亦福建人﹐爲京官時﹐卽與撫軍交情甚密。撫軍致書於張﹐謂寧波事﹐俱由段鏡湖辦理﹐吾兄不須煩心。又命首府致書於余﹐謂撫憲𨿽委松泉署道篆﹐寧波一切張弛﹐總由吾兄作主。故張松泉到任後﹐地方事皆聽余行。

85本年七﹑八月﹐京城禦史吳次平──名若準──有保余奏折﹐謂寧波之事﹐官兵臨之而不勝﹐以一新到縣令治之﹐民旣帖服﹐魁犯亦拘﹐並徵收本年錢糧﹐毫無遲誤﹐此誠不可多得之員﹐若聽其人久淪令牧﹐未免可惜。該員𨿽任浙江﹐臣實未曾見面﹐但家鄕有人來京﹐眾口同聲。皇上將折錄寄浙江巡撫﹐著其酌量保升。廷寄到浙﹐撫憲保余升授寧波知府﹐業已專折入告。折內有云﹕知其賢而不能舉﹐大非人臣事君之道。以該員保升知府﹐原於例有未符﹔然臣爲朝廷得人﹐故不惜破格保之。是以皇上授余寧波知府﹐亦有後不得援以爲例之旨。與例未符何﹖前年鹽糧兩案平後﹐常撫軍保奏開山陰縣缺﹐以同知用﹐本年春季業將余升任西防同知咨部。向來部文升調﹐須本員先交部費若干﹐部中書辦方有部文到省。余素不諳此項饋送﹐不惟於部中書辦未有饋送﹐卽本省書辦亦未有安頓也。故上憲𨿽升餘同知﹐而部文久羈﹐終不行省﹐是以余升同知﹐究無明文。乃自旨意放余知府﹐奉內閣抄出﹐部中亦無術可施﹐乃亦以部文行省﹐後上諭數日而到。可知凡事自有一定﹐向使余先行各處囑托﹐是時亦不過一知府而已。撫憲自奉朱批﹐放余寧波知府﹐始將保奏折底抄寄松泉。是日余至道署﹐松泉以稿示余﹐並送余藍頂。時上海爲匪據﹐洋海盜船充斥﹐民情浮動﹐余慮宵小或乘機思逞﹐乃勸店鋪居民巡夜﹐百戶設一巡局﹐共備燈﹑燭﹑梆﹑鑼﹑兵器﹐一戶一人﹐卽有百人﹐每夜於百戶內派二十名巡夜﹐五夜一周﹐巡一夜可息四夜﹐亦不十分辛苦。又於城中設一總巡局﹐余爲籌費﹐用司事數人﹐以查閱各段巡丁勤惰。余每夜必親往街上﹐見巡丁加以勸勉。間有不願派丁者﹐坊保卽【有】【﹝在﹞】街上稟余﹐余乃親至其家﹐面爲勸諭﹐無不樂從。城西有營兵開一小鋪﹐不願派丁共巡﹐地保告余﹐余至其鋪問之﹐營兵跪對余曰﹕營兵每夜要跟本官查夜﹐不能再派巡丁。余笑曰﹕爾不必對我說官話﹐若營中果每夜出巡﹐何須百姓巡夜﹖今我勸百姓巡夜﹐原欲其互相保衛耳﹐百姓不言苦﹐營兵反畏勞乎﹖且爾旣喫糧當兵﹐日中則當操練﹐夜間緝賊﹐是爾營兵事也﹐何以來城西開店﹖我帶爾去見營官﹐問爾眞是營兵否﹖營兵無語﹐惟叩頭承允出丁巡夜。城北有一秀才﹐年六十以上矣﹐寒士﹐家無次丁﹐地保亦派其出丁巡夜。余坐堂時﹐秀才上堂具稟﹐謂古者二十受田﹐六十歸田﹐歸田之後﹐不當差役。巡夜之舉﹐原爲保富﹐生員家無長物﹐豈憂盜賊﹖尢可不必巡夜。余慰之曰﹕差役爲國出力﹐六十以外﹐原可不當﹔若出力以自衛身家﹐未必遂爲古人之所不許。且我等讀書人﹐凡事有益於地方﹐皆當以身親任﹐亦不必在人己利害之間計較﹔卽以人己利害論﹐爾謂家貧卽不畏賊盜﹐須知賊盜之來﹐無分貧富﹐富室盜去千金﹐其富未必遂損﹔貧家盜去一釜﹐日用卽見缺乏﹔是巡夜之舉﹐未必遂無益於爾也。然爾老矣﹐又系秀才﹐吾當諭地保傳知爾左右鄰里﹐免爾出丁﹐以示本地人卹老憐貧之意。是夜出巡﹐余將秀才之事告知其街坊鄰里﹐亦無有異言。又慮冬令夜長苦寒﹐令冬防董事勸各圖殷戶捐米﹐存之米鋪﹐每夜照丁給米煮粥。旣捐米十餘擔矣﹐城中有殷戶鄭竹溪謂庫吏曰﹕此等捐輸數不甚大﹐何必商之眾人﹖自冬及春不過三﹑四月耳﹐煮粥之米不過數百擔足矣﹐予一人願獨捐之。城中共分五處﹐立京折五﹐每夜照各局出巡丁數﹐就近見折給米﹐另照丁給錢﹐以買柴火咸菜。庫吏送京折進署﹐余笑收之﹐轉給總局﹐使董事每夜照各局巡丁付米煮粥。歡聲滿城﹐巡丁愈加踴躍。

86又慮上海匪黨乘機窺伺﹐商之提軍﹐傳諭六營將官﹐召齊兵丁﹐每日往大教場操練。餘五日一至教場﹐幫同檢閱。每至一次﹐必賞兵丁錢文﹐營兵亦皆鼓舞。六營不過千有餘人﹐恐仍爲匪黨窺破﹐余又商之地方紳董﹐令各商各工﹐或集數百人﹐或千餘人﹐編成隊伍﹐各執兵器。另制大旗一面﹐上書某項義勇﹐如米業義勇﹑鹽業義勇﹑竹木工義勇﹑裁縫工義勇之類﹐皆赴大教場操練。每隊舉一人爲隊長。隊長造具各人親身冊結﹐俟余點名﹐每名給錢百文﹐使隊長分散﹐以代點心。點至半月﹐共點過義勇十餘萬人。又加以六營五日一大操﹐皆荷鎗排隊而過浮橋﹐匪黨姦細﹐目有所見﹐耳有所聞﹐究不知寧波兵勇多少。匪黨之不敢窺伺寧波﹐或亦因此。

87十一月﹐署寧紹臺道張松泉死﹐撫憲委余以知府署道篆﹐管海關稅務﹐兼攝鄞縣事。

●咸豐四年甲寅﹝公元一八五四年﹞

88正月﹐時江浙兩省俱辦海運﹐寧波須封雇北號海船。是時寧波北號海船﹐不過一百七﹑八十號。【後因海運利息尙好﹐漸添至三百餘號之多。】是年﹐因用北號商船﹐余稟知浙撫﹕寧波商船隻可封一百二十號﹐必畱數十號於寧波﹐以轉運商貨﹐庶能保寧波碼頭。撫軍亦允。上年﹐南鄕顧姓團練鄕勇經費不足﹐余許代勸捐幫之﹐北號亦捐錢數百千﹐餘皆交給顧姓。北號之錢﹐自出之商船。本年二月﹐劉河開兌﹐商船不敷﹐海運局中寫信浙撫﹐謂寧波商船﹐餘多得錢賣放。撫軍以信示余﹐余回撫軍信曰﹕海運乃天家正供﹐凡有商船﹐原宜盡上海當差。但欲鞏皇畿﹐必先使海內地方安靖。光淸職任地方﹐籌國計﹐必先顧民生也。若總寧船而罄封之﹐其不可行者有三﹕北號商家自置海船﹐大商一家十餘號﹐中商一家七八號﹐小商一家二三號﹐由商人自派﹐以三股之二當差﹐以一股自畱運貨。若盡封之﹐商人幾至歇業。現在逆賊占踞南畿﹐海運恐非一二年可停﹐如此辦理﹐海運旣可不誤﹐而商業亦能如常﹐此寧船之不能不酌畱者一。寧波碼頭𨿽有貨棧﹐而內河外海﹐商分山客水客﹐兩相交易﹐多由船上交兌。若商船盡去運糧﹐山客至碼頭不見運貨商船﹐貨棧皆屯積居奇﹐河船一至﹐無貨可辦﹐山客必致裹足而不來﹐寧波𨿽有海關﹐幾同虛設矣﹐此寧船之不能不酌畱者二。寧波碼頭卸載腳夫共三千餘人﹐海船進口出口﹐皆系此輩運貨上船下船﹐藉以糊口。合三千餘人之家眷計之﹐仰食於海船之進出者﹐不下萬餘人。若盡往運糧﹐遲或一年﹐暫亦半載﹐此萬餘人由誰養活。現在上海猶未收復﹐轉恐碼頭由此而不靖﹐此寧船之不能不酌畱者三。至云北號捐錢﹐幫南鄕團練經費﹐凡屬海船皆捐之﹐非酌畱之船獨有所捐也。畱船有之﹐捐錢有之﹐無罪有罪﹐大人察之。撫軍復信云﹕吾弟畱心地方﹐兄早知之﹐旁觀猶有閒言。兄之以此信示爾者﹐不過使爾知有是言。大抵我等盡心民事﹐無非自存天良而已。

892月﹐洪世賢謀逆於奉化縣山中雪竇寺。余命水陸兩軍會集擒捕﹐以民團作向導。世賢就拘﹐正法於奉化縣。並獲逆黨預定僞官底簿﹐及世賢自授僞官憑據﹐更有刊刷僞謄黃千紙。余稟撫憲後﹐卽將逆黨一切字迹﹐焚之寧波城隍廟中。凡簿中所注僞官數百﹐余槪置不問﹐更求神靈隱爲呵護﹐不至再作不靖﹐後亦幸就敉安。惟世賢先授將軍僞職一名﹐出奉化虜糧﹐被利瓦伊鏞獲住﹐乃正法於寧波教場。撫軍致余信曰﹕不煩省兵﹐竟使大逆就捕﹐天之佑賢太守﹐豈其微哉﹗此舉不惟弭亂﹐並能造福。營中聞之﹐求保舉者日至。後黃中丞升四川制軍﹐將是案遺之後任何﹐何於此案保人不多。是案之發覺﹐何也﹖因城內陳姓供一地師在家﹐地師暗通世賢﹐亦受僞職﹐代世賢在城內雇刻字匠﹐至雪竇寺刊刷僞謄黃﹐工竣後﹐仍歸城中﹐密以其事語同人﹐城內有聞知者﹐入署告余﹐故余能密爲調度﹐一捕而獲。余傳匠人來署﹐問雪竇寺形狀。匠人一一告余﹐並見每日入貢﹐助糧者不少﹐世賢每接人與自食﹐必南面而坐﹐且言我興王者之師﹐不肯妄戮一人。余問﹕世賢何等人也﹖答曰﹕聞其昔年曾爲臬憲衙門書辦﹐不知因何革出﹐乃歸鎭海山中不出﹐於粵匪起事以後﹐人亦罕見其面﹐今其發亦長有尺餘。余問﹕爾是何人喚去﹖答以﹕陳宅地師。余卽命差役同匠人至陳宅喚地師來﹐不過欲查世賢根底﹐並無連累他人之意。乃陳姓以身爲殷戶﹐世賢之事﹐又變出非常﹐不肯獻出地師﹐並將匠人申飭。余告城中紳士曰﹕世賢授僞官數百﹐姓名﹑居址﹑籍貫﹐記載明悉﹐制成簿書﹐已焚之神前﹐今已數日﹐地方安靖﹐上憲亦不加詰責﹐是我之不欲累人﹐神人皆已共鑑﹐我之欲問地師﹐不過欲問世賢來歷耳﹐爾陳姓不諒余心﹐乃至於是。現在地方多事﹐日勞防堵﹐兵有錢糧﹐勇無經費﹐我已練勇百名﹐此項經費﹐今卽問之陳姓﹐俟上海收復﹐勇卽撤﹐經費亦停。陳姓以上海不知幾時可復﹐願出錢萬千以助經費。余謂練勇曰﹕經費亦不易集﹐爾等亦不宜濫竽﹐寧波城中有一大石﹐重三百六十斤﹐今與爾等約﹐能舉此石者﹐乃準當勇。後挑之滿月﹐始足百勇之數﹐以副貢盧■﹝氵辰﹞管之。𨿽未臨過大敵﹐而地方小有不靖﹐則所向必克﹐故寧波人以「石頭局」呼之﹐可惜未得好官以統領之也﹗

904月﹐院考﹐當提調差時﹐朝廷已實授余杭嘉湖道。余至考棚﹐學臺萬藕舲笑曰﹕此時猶遵提調式乎﹖試事畢﹐學臺請看布興有炮船。船名金寶昌﹐乃布興有投誠時繳官者﹐後分配定海鎭水師﹐船上器具皆已朽壞﹐後因水師不能修﹐余請籌款修好﹐仍交布興有兄弟管帶。萬藕舲登舟時﹐廣勇發炮以迎。藕舲閱畢﹐嘆其船堅炮利。余告之曰﹕布氏縱橫海上﹐時人呼此船爲活炮臺。萬藕舲系江蘇巡撫許信臣門生﹐乃以此船﹐並布氏兄弟薦之信臣﹐且曰﹕上海尙未收復﹐何不邀布氏兄弟帶此船以攻復上海城池。信臣乃致書於浙撫云﹕前聞浙省有人謀不軌﹐此信來自京城﹐心竊憂之﹐不知究在何處﹖今聞寧波道府一人﹐不數日而平此大姦﹐是公祖蒞吾浙省﹐所以能勵精圖治者﹐未嘗不賴有好幫手也。弟以寧波現在安靖﹐欲借重手下良將布氏兄弟帶船來至上海﹐助弟一臂﹐想唇齒相依﹐公祖必不至於推諉。撫軍以信示余﹐余卽命布氏帶船至上海助攻。

915月﹐廣勇與西洋夷人鬥﹐廣勇毀西洋夷館﹐英夷及各國夷人在寧波者﹐皆恐。英夷有耶穌堂﹐法夷有天主堂﹐西夷則附和天主教﹐平日欺我中國﹐凡屬夷人﹐皆相助爲虐。及見廣人勢猛﹐揚言要盡毀寧波夷館﹐英夷大恐﹐夜深潛入余署﹐自辯﹕耶穌天主原不同教﹐西洋之事﹐於我英國無干﹐何必毀我耶穌教堂。余曰﹕廣人橫蠻﹐其與西洋爭端﹐無非爲利﹐天主教人平日多助其勢﹐爾國若不幫助西洋﹐何致毀爾教堂。英夷猶遲疑不信﹐余曰﹕若毀爾堂﹐爾只問我。英夷乃出。西洋夷人因受廣勇之屈﹐乃回本國﹐往呂宋借大兵船一隻﹐復至寧波報仇。

926月﹐余往奉化﹐爲水利及奏銷捐務諸事。夜宿館中﹐署內差至﹐請余回城﹐云西夷又來大肆猖獗。次日回寧﹐西夷同呂宋兵船已在鹽場門外﹐逼近廣勇船隻轟炮。炮子飛入城﹐打坍民房﹐並傷人命﹐且有炮子打入余署者﹐金寶昌船亦被打壞。余戒廣勇勿與相鬥﹐廣勇乃將己船開往鎭海。西夷亦開船逐之﹐且大言曰﹕今日須將廣人殺盡。廣人亦曰﹕在寧波城中與爾開炮﹐恐傷寧波百姓﹐今至此地﹐於百姓無傷﹐正好用炮。西夷開炮擊廣勇不中﹐廣勇隨開炮擊西洋夷船﹐連沈西夷三船。西夷死者三人﹐其未擊死者﹐皆浮水逃命﹐奔回寧波。廣勇奪去夷船六隻。撫憲聞之﹐甚爲余憂﹐寄信於余﹐謂西夷與廣勇相爭﹐無非爲利﹐其擊破我船﹐我自修之﹐不待言矣。呂宋兵船來寧𨿽失利﹐不稍給伊盤費﹐恐不肯回去。余乃給兵船錢千串。寧波平民被夷炮擊死者﹐苦主家來哭訴余前﹐余示之曰﹕夷蠻不通情理﹐教我如何﹖我船被伊擊壞﹐將來修費不知出於何處。爾地方居民﹐何不邀集紳衿與兵頭講理﹖廣人卽與爾有仇﹐我地方與爾何仇﹐何以開炮毀我房屋﹐傷我民命。於是居民乃邀紳衿數十人﹐與兵頭質理﹔兵頭無言﹐乃始開船以去。其後天主堂夷人仍不肯甘心﹐乃請上海大領事至寧波﹐要廣勇賠西夷船隻﹐索銀數萬兩。余謂廣勇﹐爾將所奪西夷六船﹐還之上海領事﹐彼必不再向爾索銀矣。廣勇曰﹕六船可值十餘萬串。余曰﹕爾今畱船﹐彼後又另生枝節﹐爾尙欲占夷人便宜乎﹖廣勇乃將六船還之夷人﹐夷人果還上海。當上海夷人索銀時﹐常有照會至﹐合署幕友皆甚驚恐﹐及還船後﹐忽然皆去﹐幕友躍然﹐鼓掌笑曰﹕如此翻天覆地﹐不料居然無點事也。西夷之與廣人爭釁何也﹖從前水師巡洋﹐商賈往來平安﹐漁人出洋捕魚亦蒙其惠﹐每年漁人孝敬水禮﹐所以報其功徳﹐後營中援以爲例﹐竟成陋規﹔然果能使盜賊斂迹﹐卽每年出巡洋規費數萬串﹐漁人亦肯集腋以成裘﹔乃自夷禍中國以來﹐水師之勢日衰﹐誰復講求巡洋﹖漁人更苦洋面盜賊﹐不得不自雇西夷廣艇﹐以巡漁汛。廣艇本與盜賊爲鄰﹐自漁人雇之巡洋﹐更屢受其害﹐見眞盜亦不敢捕﹐反致訛商旅爲盜賊﹐而漁人更苦矣。然捕魚﹐乃寧波謀生大宗也﹐豈肯置漁業而不講﹖乃商之領事﹐英國領事乃言﹕此等廣艇窮極無聊﹐亦非我國所管﹐若要有人管此廣艇﹐殊非轉求我國照會西洋﹐放一領事官來﹐或者可管此輩。此寧波所以有西洋領事也。豈知西洋添一領事﹐而寧波更多騷擾。各國領事皆食本國之俸﹐西洋窮國﹐官亦無俸。各國皆有商賈往來﹐官自小有滋潤﹐西洋一無所有。領事又不通漢語﹑識漢字﹐惟日與本地無賴敗黨勾引訛詐﹐以爲謀生地步﹐至是而漁人叫苦更甚﹐地方之受累更深。漁人因廣勇多年橫行海上﹐加以地方莫不切齒廣艇﹐願將頻年自雇西夷巡洋經費﹐攺雇廣勇﹐營中亦不過問﹐衙門中更不得知﹐直至呂宋兵船來寧始將一切細底說出。寧人自西夷去後﹐固忌廣勇之彊﹐亦畏廣勇之彊也。夫一巡洋也﹐始而水師﹐繼而西夷﹐終而廣勇﹐漁人已不堪其擾﹐今自長髮賊擾﹐廣勇非遣散﹐卽入營矣﹐漁汛亦不知誰巡。時事變遷﹐豈有極哉﹗

938月﹐移往道署﹐仍管寧波府篆。時洋面不靖﹐有溫﹑陳﹑鄭三盜首至寧投誠。余以水師無用﹐三盜首皆廣東人﹐布氏兄弟必不肯往拿﹐乃稟撫軍聽其投誠。盜首各繳大船一隻﹐各畱舊夥數十名﹐如布氏弟兄一樣喫糧。余之發廣勇給養者益多﹐𨿽資其力﹐亦受其累﹐後稟撫軍飭赴金陵大營助剿發逆﹐大營又以口糧太重﹐仍發回寧波。盜首之來寧投誠也﹐截畱福建貨船﹐將客人畱在船中數日﹐始將人船贖回。及客人來寧﹐見三盜首﹐乃識當日洋面截畱貨船﹐卽此盜首﹐由是福建客商恨廣勇更深。福建商船﹐常泊桃花渡江中﹐故東門一帶閩人水手最多﹐每見廣勇卽加凶辱﹐是以閩廣相仇日深。一日﹐有一廣勇出東門外﹐閩人數十逐之入城﹐受傷而回﹐閩人共怒﹐謂我幫之在寧者蓋數千人﹐廣勇不過數百人﹐胡不協力以盡逐廣人﹐焚其船隻﹐則洋面之患可息﹔吾幫之气亦可伸。蓋閩商八幫﹐另有家丁一幫﹐專賣煙土﹐不在八幫之內﹐人更無聊。是歲因洋面盜多﹐閩船之儎貨南下者數百號﹐亦不敢出口﹐故此際閩人之在寧者尢多﹐蜂擁入城﹐各執器械驅逐廣人。廣勇更悍﹐亦執器械趕出城門﹐兩相猛斗﹐廣勇殺死閩幫兩人。余聞之﹐出衙彈壓﹐街上刀鎗如林﹐余卽從刀鎗中出城﹐見閩人死屍﹐尙有親屬在旁痛哭﹔閩人開鎗﹐廣人放炮﹐煙火彌天﹐對面不能見人。余嘆曰﹕寧波今日必不守矣。余出東門﹐緣城下進北門﹐閩人猶在城上施放鳥鎗﹐余亦不顧。將進城﹐有人止之曰﹕城內廣人已反。余曰﹕廣人反城內﹐余更須進城。旣入城內﹐但見一班無賴﹐始而搶廣勇寓處衣物﹐愈搶愈眾﹐並波及民房。余乃帶局勇及差役趕去撲拿﹐揚言乘亂搶人者﹐拿住斬首﹐肆彊者乃散。拘捕數人回署﹐搶者遂止。章封翁【殿撰之父】來署說情﹐余謂封翁曰﹕只要城內三日無再行搶者﹐余必放此數人。封翁乃出﹐徧告城內﹐果無搶案﹐余遂將數人放出。閩人以不能逐去廣勇﹐因撫軍乃同鄕人﹐遂寫信於撫軍﹐有曰﹕忝屬大人同鄕﹐未沾他惠﹐使同鄕客船無一能南歸度歲者﹐洋面盜船﹐皆布氏羽黨﹐去布氏則洋盜自除矣﹐大人何厚於布氏﹐而薄於同鄕也﹖撫軍以其同鄕之信示余曰﹕只教布氏兄弟勿與福建水手相鬥﹐且著布興有來省﹐俟余觀之。余恐布興有不知儀節﹐乃著範典史伴之赴省。撫軍見之﹐問其從前捕盜﹐並投誠一切。布興有皆直言以對。撫軍顧範典史曰﹕是誠實人也。屬曰﹕爾回寧波﹐勿與閩幫人爭﹐我後尙要保爾。後布興有回寧﹐卽住北門河中船上。余對閩幫客商曰﹕水師旣不堪用﹐廣勇爾等不信﹐護洋一節﹐只好爾等自籌。其後﹐南北兩幫各出錢三萬串﹐雇夷人兵船護洋﹐閩人乃得南歸。行至石浦﹐夷船與盜船相攻﹐盜船炮位甚大﹐每炮重萬餘斤﹐始開炮時﹐夷船幾爲盜船所傷﹐擊中夷船一人﹐足脛立斷﹐客商皆恐﹐後夷人將炮對準﹐擊沈盜首坐船﹐云其中貲重有數十萬﹐盜眾乃逃。後夷船來至寧江﹐余至其船上觀之﹐夷人猶演試炮位﹐使夷兵贊班﹐俟余閱視﹐並將炮傷一兵抱出﹐與余驗看。乃知夷人船炮﹐其在水面﹐眞無與爲敵也。所以後與俄羅斯交兵六﹑七年﹐𨿽俄羅斯亦不能取勝也。

94十月﹐新撫軍何桂淸【號根云】到任。

95十一月﹐集同寅爲舊撫餞行﹐爲新撫洗塵﹐請將軍﹑織造爲陪客。

●咸豐五年乙卯﹝公元一八五五年﹞

96正月﹐溫州府平陽縣民變﹐戕官據城。撫軍聞信甚恐﹐囑余寧波防堵。余覆書曰﹕由溫達寧﹐遠隔重洋﹐姦民猝然倡亂﹐未必遂有船隻﹔若由旱路而來﹐臺州百姓最爲彊悍﹐尢不敢輕進。我如水陸皆防﹐經費浩繁﹐此時尙可從緩。聞姦民戕官﹐事出無名﹐不久必有內變。平陽城池﹐有人收復。撫軍覆書云﹕據兄所見﹐與我眞有同心。未及兩月﹐平陽合城百姓果殺賊首共獻城池。

97時軍餉浩繁﹐委員又至寧波籌捐﹐戶捐貨捐﹐同時並舉。委員恃撫軍之勢﹐用王雪軒之言﹐一手執筆﹐一手執簿﹐勒人書捐﹐殷戶竟拂袖而去。後仍由余勸之﹐再肯書捐。其辦貨捐﹑抽釐兩委員﹐人尙和平﹐余謂兩人曰﹕只有和平辦去﹐我必從旁幫爾。其後﹐寧波貨捐﹐每年抽釐亦至十有餘萬﹐而省局猶以爲少也。

982月﹐海運開兌。時洋面多盜﹐省中行文飭水師護送商船出洋。水師畏之﹐提軍葉紹春亦赴鎭海催之﹐仍不出口。余親往催﹐至提軍坐船﹐詰水師將官曰﹕平時捕盜旣不敢前﹐此日護糧又不肯往﹐致朝廷虛糜餉項﹐水師眞可廢矣﹗紹春自以從前出洋有功﹐致升提督﹐聞余不敢出洋之語﹐心不能平﹐時已得足疾﹐跛而起﹐扯住余手﹐厲聲言曰﹕誰人不敢出洋﹖我與吾兄同去﹗余見其形色不善﹐坐而笑曰﹕賢弟何遽動气﹐上年賢弟多情﹐送帖至署約爲兄弟﹐愚兄亦隨送帖過去﹐旣已如兄如弟矣﹐朋友交絕﹐猶不出惡聲﹐何況兄弟。若賢弟屢次出洋﹐以致官居一品﹐人久羨之﹐愚兄豈反不知﹖提軍無言﹐將官皆從旁敷衍。余乃夜宿鎭海縣署。淸晨﹐提軍著人來署﹐自言昨日之事﹐諒吾兄必不見怪﹐但水師略求賞賜﹐風定卽護船出洋。余曰﹕正好早爲商量。命鎭海縣備錢二百千﹐以作水師賞犒。告之曰﹕此公事﹐必不使縣中賠累。事畢﹐余回府城﹐道中遇來署家丁云﹕徽州防堵甚急﹐臬憲帶兵﹐命署寧波府往管糧臺﹐府篆仍送署掌管。余至署﹐知府已動身赴省矣。

99南號商人旣視廣勇爲仇﹐北號之商以洋面之盜﹐多系廣人﹐亦視廣勇如仇﹐水師又畏廣勇如虎。上冬﹐南北兩號各出錢三萬串﹐以備巡洋﹐亦不甚爲得力﹐致北號有不信南號之心。北號之出三萬串錢﹐謂南號曰﹕我北號無人熟悉巡洋之事﹐錢我北號公出﹐事由爾南號獨管。其後﹐南號巡洋﹐毫不籌及北洋﹐用過錢數亦無帳可稽﹐故北號乃議買外國輪船以巡北洋。北號商船隻走北洋﹐海運亦只走北洋。蓋由鎭海出口﹐定海一隅孤懸海中﹐由定海而下﹐則爲南洋﹐由定海而上﹐則爲北洋。北洋旣爲海運要津﹐是以北號請借海運局銀四萬兩﹐議定每年北號商船水腳項下扣還﹐南號請兵﹐北號不允。輪船旣買之後﹐護送北號商船甚爲得力。定例﹕商船出洋﹐必有地方官印照﹐各處海口方許進出。北號旣買輪船﹐商人擬請印照。寧波向日商船﹐悉由府給執照。北號司事來署﹐與余相商﹐余謂﹕自來商船﹐俱塡某號﹐某船﹐某商﹐從未給過輪船執照﹐今以外國之船﹐而給中國之照﹐恐多窒礙﹔且朝廷和洋人而實忮洋人﹐若我中國有涉及洋人之事﹐稍有不是﹐則幹議非輕矣。司事皆曰﹕所言誠是﹔然輪船則旣買矣﹐無照又不能行﹐將若之何﹖司事亦本地大紳也﹐皆不得主意。余謂之曰﹕不給執照﹐無以過北洋﹐若赴北洋驗有執照﹐必達天聽﹔然海運現需輪船護送﹐我不能怕處分﹐而置地方公事不管也﹐且給執照﹐被議再講。後輪船過北﹐山東巡撫北直將軍所奏皆同﹐謂北洋忽有輪船﹐捕盜甚勇﹐差官往查﹐呈有寧波府給予執照﹐請皇上下問浙江巡撫。

1006月﹐定海鎭臺入寧波江﹐忽將船上火藥艙燒著﹐因燃坐船﹐時北風甚緊﹐南岸道府廠﹐歲修水師營船數十號﹐皆被毀壞。餘同提軍往救﹐將火撲滅。營中甚恐﹐爲定海鎭擔憂。余曰﹕豈惟定海鎭﹐營船旣交入道府兩廠﹐余亦難免處分﹐但根究火起﹐則責有攸歸。

1011日﹐在省上院﹐隨司道同見撫軍﹐談笑之間﹐聽大堂中鼓聲冬冬﹐撫軍驚曰﹕又有甚樣廷寄到此﹖撫軍門丁持入﹐交撫軍先閱﹐但曰﹕浙江那有此事。隨與司道同閱﹐又曰﹕浙江有誰給此等執照﹖司道閱畢皆無言﹐惟首府曰﹕聖諭甚爲嚴厲。【自來入見﹐首府亦同府縣堂上贊班﹐自撫軍重看首府﹐首府始與司道同見。】余聞首府言﹐知爲寧波商船給執照之事﹐對撫軍曰﹕執照系職道由寧波府給。輪船現護海運﹐省局並以銀借之﹐不給執照﹐何能過北﹖職道給照時﹐亦嘗稟知大人﹐謂船𨿽外洋所造﹐中國商人買之﹐卽中國商船也﹔管船駕船﹐皆中國之人﹐只管照輪盤﹐非中國人所知﹐必用洋人﹔然自商人給予工食﹐亦傭工等耳﹔皆塡入執照﹐正以別其爲我國商船也。且洋人儎兵駕炮之船﹐非數十萬銀﹐不能造成一隻﹔洋人亦不肯賣﹐商人亦不能買﹐商人之所買者﹐𨿽火輪亦商船耳。以商人買商船﹐商船必給執照﹐事所當然。若謂火輪系洋人所制﹔必不當用﹐現在鐘﹑表﹑氈呢﹑洋布各物﹐亦洋人所制﹐用之者且徧國中﹐況輪船往北﹐更能捕盜有功也。撫軍乃曰﹕皇上旣已問下﹐只要說出理來﹐自當覆奏。其後撫軍卽依余所言回奏﹐且曰﹕臣聞段光淸每接洋官﹐從不肯輕假以辭色﹐故近日洋人之通商於寧波者﹐亦無不俯順﹐不獨臣一人知之﹐凡司道以下無不共知也。皇上閱奏﹐朱批﹕知【到】【﹝道﹞】了。

1029月﹐大捐一款﹐寧波水軍廣勇﹐支用不少﹐省中屢催捐款﹐實難另外再捐。余以道府兩船廠﹐旣近府城﹐又緣江邊﹐可以攺作店面﹐船廠軍工﹐可以移之冷處﹐丈量遺址﹐分作數十股﹐每股定錢數千串﹐勸殷戶承認﹐亦是勸捐﹐但易題目以稍免結怨耳。府中有老書吏謂余曰﹕前畢大人爲府道時﹐亦曾欲辦此事﹐後究辦不成功﹐今以大人辦之﹐事不難成。余謂﹕賣舊廠必買新廠﹐需錢若干。書吏笑曰﹕大人賣船廠﹐仍是大人勸捐耳。寧波略分地基﹐以承大人情面﹐其捐錢亦覺心願﹐然非大人不能辦也。若更建新廠兩處﹐不過費萬餘千足矣。其後辦成﹐共得錢十六萬串﹐皆解省中以濟軍糈﹐此錢亦未奏明皇上。

●咸豐七年丁巳﹝公元一八五七年﹞

103蓋天童寺建於晉時﹐山水秀美﹐庵堂富足﹐代有髙僧﹑行腳僧至﹐皆如歸焉﹐前代之放戒﹐而坐禪臺稱大師者﹐悉本寺之髙僧。後年久失傳﹐乃由本寺僧人采訪﹐稍備禮儀﹐請天下名山之僧﹐有道行可爲僧範者來天童坐方丈﹐亦放戒﹐仍不失僧人面目也。自人心日僞﹐𨿽出家猶不免。並不待天童寺出聘﹐情願出錢幫天童寺放戒﹐只圖自家做方丈﹐做大和尙﹐而眾和尙亦居然受戒者﹐以放戒者﹐固無道行也﹐而受戒者﹐更無道也。況由大和尙出錢以放戒﹐又誰敢不聽其指使。如是者亦有年。然大和尙𨿽由眾僧請﹐亦必衙門給一諭單﹐始能彈壓眾僧也。寧波自夷擾以後﹐民間事且難問﹐而況在寺中。適當鹽糧案起﹐地方敗類衿監﹐垂涎寺中產業﹐於是有由地方董事公舉髙僧﹐以坐方丈之舉。適臺州某僧﹐欲至天童寺作大和尙﹐許衿監以重謝。衿監舉之﹐公然如願。寺中眾僧以爲爾果幫錢放戒﹐卽由衿監公舉﹐大和尙亦讓爾做。入寺半月﹐衿監向和尙討謝禮﹐和尙竟賣寺中租谷。眾僧不平﹐共押和尙來縣喊控曰﹕從前大和尙貼錢放戒﹐行腳者且能占光﹔今日大和尙先賣飯谷﹐在寺者皆要餓死﹔且縣中並未給諭﹐何以自命爲大和尙。臺州僧伏地無言。余詰之曰﹕爾尙能在此作大和尙乎﹖凡作和尙﹐總講緣法﹐今寺中眾僧不服﹐是本寺之僧與爾已無緣矣﹐尙望行路之僧與爾有緣乎﹖欲作大和尙﹐恐喫虧在眼前耳。臺州僧曰﹕是眾董事要索謝禮﹐不然﹐小僧何敢賣喫谷﹖余曰﹕爾只不作大和尙﹐此等敗類何處索謝。臺州僧具結﹐永不至天童寺﹐衿監亦不敢再有異言。

1045月﹐往定海廳舟山勘墾田。前撫軍何﹐升兩江總督﹐晏彤甫實授浙江巡撫。寧波有人獻籌餉策﹐謂定海﹑舟山﹑象山﹑南田﹐𨿽系前明禁民間開墾﹐本朝每年亦委員往查﹐邇來已屬虛文﹔民自開墾﹐悉成美田矣。此等田地﹐皆無糧產業﹐現在籌餉日煩﹐何不將此項成田﹐令墾戶以捐作買﹐由布政司給予執照﹐分則定價﹐作爲己業﹐又可每年納糧。民旣樂業﹐朝廷亦收實利﹐目前卽可籌餉數十萬。撫軍將人獻章程交余﹐故余往舟山采勘﹐邀鎭海副貢盧■﹝氵辰﹞同往。以■﹝氵辰﹞與舟山居民相認識﹐又余門生也。蓋盧■﹝氵辰﹞𨿽讀書人﹐平日任俠﹐而南田舟山墾田以居者﹐性多粗悍﹐而■﹝氵辰﹞相與交善﹐故余邀之同往。至則見山居海中﹐田在山中﹐𨿽環田皆山﹐仍是平疇﹐不獨田皆肥美﹐並居民稠密﹐中間亦有廟宇﹐雞犬之聲相聞﹐意武陵漁人所遇之境﹐不過如是。■﹝氵辰﹞向居民道來意﹐俱欣喜曰﹕以前有官辦升科數次﹐丈量以造畝冊﹐使我居民出費﹐後聞詳省﹐終不成功。我等皆知太爺素不欺人﹐若得段太爺來辦此事﹐居民無不心願也。余問﹕田美如此﹐何以水利未興﹖皆曰﹕未經納糧﹐終非民業﹐現在不過種一年算一年耳。若輸糧旣定﹐合眾力以興水利﹐亦易事耳。余嘆曰﹕普天之下﹐莫非王土﹔海隅之民﹐具有天良。回至鎭海鄕間﹐遇暴風﹐宿殷戶周姓家﹐因與盧■﹝氵辰﹞友善也。適建室落成﹐請余賜匾。余卽命盧■﹝氵辰﹞擬之。余回署﹐■﹝氵辰﹞更往南田邀約墾戶。後數日﹐舟山南田居民數十人﹐內中亦有【讀】【﹝書﹞】者﹐來余署﹐餘皆畱飯﹐請余委員勘丈升科﹐皆願出資助餉﹐但請議價略輕。余回撫軍﹕民間皆肯聽辦﹔但兩處禁止民墾﹐明初湯和所定﹐本朝又有巡撫奏過﹐皆謂此地開墾成田﹐熟則濟盜﹐荒則爲盜﹐後有奏請開墾者﹐以從逆論。撫軍因此入奏爲難﹐事遂中止。迄今民間自種如故。因嘆天下事﹐法禁日密﹐終成掩耳盜鈴。

105奉化縣址﹐脈自西來﹐南面環河﹐東北多田﹐昔時亦引近城之河水灌蔭。蓋古者山林密茂﹐河道通暢﹐故山髙而水淸﹐農田亦無旱患﹐後因生齒日繁﹐日事開辟﹐山無艸木﹐每遇暴雨﹐土泄沙走﹐河中淤塞﹐水無停蓄﹐偶值亢旱﹐田禾就槁﹐東北田主欲從南面大河開一蔭洞﹐引水灌田﹔城內紳民皆不肯開﹐謂其有破城內風水﹐兩造興訟﹐縣不能斷﹐以其獄上。奉化紳民亦願就質於余﹐皆赴署呈請。余曰﹕水利爲重﹐風水杳茫﹐然非親勘形勢﹐不能懸斷。兩造遂請余親臨。余前𨿽兩至奉化﹐究未畱心﹐是日因請斷獄﹐余乃細心采度。城鄕觀者不下萬人。先觀南面河道﹐後緣東北小河﹐度至西門城外﹐見奉化縣基﹐形似飛鳳﹐左右山如兩翼﹐中間落脈如身。閱畢入城﹐至公館﹐傳兩造紳士同坐館中﹐問曰﹕昔日東北之田﹐何以不畏旱災﹖答曰﹕從前河道紓徐曲折﹐下皆活石﹐每逢雨後﹐山溪之流不斷﹐常月有餘﹐農民亦從堤下開洞﹐引水灌田﹐每溪流未幹﹐而天又降澤﹐是以不知憂旱也。今因窮民開山﹐致沙土入河﹐不能積水﹐溪流亦易沽涸﹐近年偶遇小旱﹐農人於河沙洲中開巖﹐車水灌田﹐然非長流之水﹐所灌無多。余曰﹕山已開盡﹐只仍將河道修好﹐更於溪流入河處﹐掘一沙巖﹐雨後沙滿﹐集農人挑去﹐以便日後雨至儲沙﹐則沙自不淤河﹐而河水仍足漑田。答曰﹕開河實憂經費不足。余曰﹕經費原難﹐然於南河開蔭洞﹐修水道﹐亦需經費。答曰﹕費照田派。余曰﹕開東北河道﹐亦不過照田派費耳。隨問城內紳士曰﹕此河淤塞想已多年﹐爾等必有傳聞﹐此河未淤塞時﹐奉化城中人物必較盛﹐財源比較丰。有年老者答曰﹕奉化城內﹐在明朝時﹐科甲不斷﹐殷戶亦多﹐卽至本朝城內科第﹐𨿽不如前﹐而讀書之人﹐亦復不少﹐亦尙不脫殷戶﹐風俗儉朴。天下縣城﹐必有茶館﹑酒店﹑土娼﹐惟奉化無之﹔近來風俗頓攺﹐地方亦窮﹐茶館酒店間或有之﹐𨿽無土娼﹐然婦女不肯守寡﹐每往府城﹐作富室乳母傭婦﹐如諸曁婆兒往省一般。城內人皆於鄕間種田﹐而家仍住城內﹐戶內不聞書聲﹐街上堆積糞艸﹐尙復成何气象。今東北人更欲於南面開河﹐恐城內風水益破矣。余曰﹕南面開河﹐未必遂破城內風水﹐東北河淤﹐倒於城內有礙。如將東北城外河道開通復古﹐旣可以灌東北之田﹐又可以聚城中之气﹐水利風水﹐兩有裨益﹐想諸君必不以餘言爲謬也。皆曰﹕大人之言﹐誠金石也﹔然奉化苦地﹐但慮經費不足耳。余曰﹕若使興訟﹐亦要經費﹐爾等兩造﹐各於有益處思之﹐則經費不難集也。我先捐錢四百千以爲之倡﹐並制一敍寫捐簿首﹐勸合縣共捐﹐以培一縣風水﹐想奉化之人﹐亦無他議。皆曰﹕誠如是﹐則奉化一縣皆感大人之賜矣。遂興工﹐未及四月而工竣。

1068月﹐鄞縣東鄕大嵩場與象山縣接壤﹐中隔海汊﹐竈地鹽田﹐皆成稻田。海汊又長沙洲﹐近年民於沙洲上﹐又墾竈田。本地之人見海塗地廣﹐開辟卽成良田﹐欲報升科﹐以爲民業。朝廷賣於民間﹐得價充餉﹐事屬兩便﹐遂往觀焉﹐見海邊各廟神像如一﹐因問﹕何神﹖有一孝廉答曰﹕沿海有十八斐﹐乃前代靖安海邊﹐教民墾田﹐民思其徳﹐故皆立廟以祀之﹐其實只一神也。余笑曰﹕古人教民墾田﹐我今教民升科乎。因謂本地人曰﹕辟此海塗﹐可成田數萬頃﹐然必緣海邊築一堤﹐以捍咸湖乃克有收﹔築堤之費﹐卽出之分認開此塗田者﹐俟堤成田熟之後﹐有來要爾等報升者﹐爾等再各照田畝﹐稍出資以助朝廷﹐力亦不至於困。今聞其堤已就﹐田亦尙未升科。

●咸豐八年戊午﹝公元一八五八年﹞

1072月﹐赴嚴州防堵。時江﹑常已陷﹐賊圍衢州府甚急。江山百姓最彊悍﹐有帶勇楊國正﹐巴圖魯遊擊也﹐先帶勇駐江山﹐賊兵穿其勇號衣與百姓戰﹐賊兵被執者數人﹐百姓見楊勇號衣﹐遂謂國正通賊﹔適國正以船送家眷往衢州﹐百姓皆曰﹕此賊船也。適國正所納之妾﹐又是船上買來婦人﹐民多認識﹐皆指之曰﹕此娼婦也。遂掠取船上衣服銀錢﹐並逐婦人下船。國正聞之﹐帶勇追至﹐與民相鬥。省中聞之﹐遂謂江山百姓皆反。撫軍因余曾任江山﹐問余何如﹖余曰﹕江山之民﹐蠻則有之﹐反則信其必無。撫軍遂差營官往查。差官回報﹕與民鬥爭﹐船上又有銀兩。遂出奏將楊國正軍前正法﹐而仍慮江山民反﹐一面行文衢州鎭道﹐卽將國正斬首。余謂撫軍曰﹕將官不諳軍令﹐斬首原宜﹐但此時賊逼城下﹐所統之勇﹐又有數千﹐若其勇聞主將將死﹐先投賊以爲內應﹐代主將報仇﹐國正未必可殺﹐衢州城外又添一股悍賊矣。撫軍曰﹕所言是也﹐然則柰何﹖余曰﹕大人只提國正來省訊問﹐暫將其勇交與別營管帶﹐旣不慮有他變﹐又可將江山之事﹐澈底究淸。撫軍遂依餘言。久而後知釁起號衣﹐悉中賊計也。國正不殺﹐江山之民亦終不反。時有鎭臺秦如虎﹐亦是金陵大營保升之員﹐蓋爲偏將時﹐數與賊戰﹐股受重傷﹐故保升總兵。丁憂回籍﹐路過浙江﹐寓六和塔廟內。杭城協防局﹐奏明大紳督辦。前侍郎戴醇士先生【後亦於杭城陷時殉難。】與諸紳向餘言曰﹕秦如虎﹐虎將也﹔大公祖赴嚴州防堵﹐手下亦無猛將﹐若得秦如虎領一軍以爲先鋒﹐賊聞之必膽怯﹐總算我本地紳士﹐共請以隨大公祖者。余乃商之撫軍﹐中丞答曰﹕亦是有名無實者也﹔然出本地紳士意﹐亦只得邀與同去。余遂同如虎至嚴州﹐但日要添勇﹐以作親軍口糧﹐又要由伊給發﹐賊來究不能與戰﹐可見將材實不易得也。余至嚴州時﹐先有遊擊夏寶慶﹐帶五百勇駐此﹐兵與民因取常用物件﹐每相口角﹐不甚相安。嚴州﹑建徳本余舊治﹐百姓皆來向余告訴兵勇滋擾﹐兵勇亦訴因偶借器用﹐非惟不與﹐更要惡罵。餘一面戒帶兵官約束兵勇﹐請讀書數人至﹐當百姓面前告之曰﹕我與爾等皆只見慣澄平日子﹐此等用兵景象﹐從未見過﹐然我與爾等皆讀書人﹐未見其事﹐總明其理。前人有言﹕兵者聖人不得已而用之﹔孔子系易曰﹕以此毒天下而民從之。兵爲毒物﹐豈惟賊兵毒民﹐卽官兵亦何嘗不毒民也。孟子簞食壺漿﹐以迎王師﹐今日見有此事乎﹖卽曰王者之師﹐秋毫無犯﹐亦不過修史者揄揚之詞﹐未必果有其事。又況今日之帶兵者﹐更非王者所儲之人材也。我固當嚴飭領兵之人﹐毋得縱兵騷擾﹔爾等讀書人﹐亦當勸本地百姓﹐值此時勢﹐只好略見寬些﹐如果兵勇行彊﹐無所不至﹐我惟治以軍法。其後﹐兵民於是相安。江山縣民有牽牛﹐攜帶眷口﹐肩擔零星物件﹐來下路逃難﹐路過嚴城。余偶遇之﹐問曰﹕爾乃江山百姓來此逃難者耶﹖答曰﹕是也。隨問余左右人曰﹕是昔日做我江山段太爺乎﹖左右皆曰﹕是。江山人曰﹕若段太爺在我江山﹐我江山百姓必不如此。遂泣下。余亦不覺出涕﹐慰之曰﹕總是我做官人連累爾等百姓。因稍給錢文﹐流連久之而後去。自是﹐有逃難過嚴者﹐必來視余﹐皆曰﹕太爺知我江山百姓﹐與賊血戰數次﹐豈肯從賊反者﹐何省中大憲皆謂我江山百姓反也﹖

1083月﹐賊見衢州城難破﹐分兵由龍遊縣靈山一帶﹐竄擾處州府。處州陷﹐鎭軍周天授尾追賊後。大營又調明將軍帶兵二千救援衢州過嚴州。將軍帶兵失律﹐有流亡兵勇與之同行﹐沿途擄掠﹐並有婦人騎馬雜行伍中。余問婦人﹕何以在軍中﹐且有馬騎﹖是以過嚴州時尙守分﹐至嚴州南鄕大洋鎭﹐大肆搶掠﹐用擡鎗傷人。至蘭溪﹐與市民爭鬥。蘭溪民彊﹐鳴鑼集眾﹐執兵勇十餘人﹐送至縣署﹐彊請縣令正法﹐尙是本城紳士再三敷衍﹐將執來兵勇畱署﹐市人始散。明將軍又至縣署不依﹐並云﹕市人毆傷兵勇﹐彊擄銀錢衣物。行文撫軍﹐要將市人問罪﹐再賠贓物。蘭溪縣受此驚嚇﹐遂病不能起﹐市上亦皆閉門罷市。縣城紳士齊赴嚴州﹐請余至蘭安撫彈壓﹐余曰﹕現今每日過兵﹐若市店不開﹐則蘭溪更不堪問矣。余遂赴蘭﹐將兵勇釋放﹐勸市人開鋪﹐且曰﹕各店尙可聽便﹐惟錢莊﹑米棧向來在蘭開張者﹐不可有一店歇業。是日﹐蘭溪縣死﹐紳士皆曰﹕若非大人駕臨﹐今日蘭溪地方不保矣。余畱蘭溪兩日﹐仍回嚴州。遇雨﹐乘船回嚴。遂委隨行委員接署蘭溪﹐亦曾任過此缺者。明將軍追賊至桃花嶺﹐兵果大敗﹐並周天授之兵亦敗。後追市人賠贓甚急﹐蘭溪縣詳請著落紳士賠還。撫軍寫信詢余﹐余回撫軍信曰﹕蘭溪紳士設公局以應兵差﹐其幫我地方官已屬不遺餘力也﹔若明將軍兵勇所過之處﹐民皆思食其肉而寢其皮﹔日前兵民互鬥﹐民固彊﹐兵究非是﹐向非紳士周旋其中﹐禍幾不測﹐我等𨿽未能酬其勞﹐忍聽其受此羅織之罪﹐而不代爲伸理乎﹖由是紳士之禍遂解。余自嚴城至蘭時﹐將渡蘭溪河﹐見河東鄕洲上﹐盡是逃難百姓﹐余問曰﹕俱江山人乎﹖中多舊日認識者﹐皆曰﹕段太爺來也。皆放聲大哭﹐哭聲遠震。一時河東西岸﹐卽非江山人﹐亦相視而哭﹐余亦不覺放聲大哭。時已初夏﹐天气將熱﹐難民或搭篾棚於洲上﹐或泊小船於河邊。余謂江山人曰﹕賊匪不知何日得退﹐爾久居於此﹐苦不待言﹐亦難餬口﹔現在運糧來衢﹐正乏船隻﹐爾等移居河洲﹐或兩家合並﹐勻出船來﹐去運糧米﹐稍給水腳﹐藉資餬口。皆曰﹕小民正怕當差裝載兵勇。余曰﹕爾等勻出之船編成號數﹐送至余處﹐由余給米以算水腳﹐只用以運米﹐不許裝儎兵勇。凡是江山之船﹐皆不準委員來封﹐每船上掛一「段」字旗號﹐使人皆知爲運米之船。我至蘭溪街上發洋布百丈﹐卽由爾等自制旗幟﹐張掛船上。於是掛旗之船徧兩河矣。日後賊中偵探﹐並疑此船爲余所統兵勇。

1094月﹐賊陷壽昌縣城。先余至嚴州時﹐知賊必爭壽昌城﹐以窺嚴州﹐將發兵往守。而浙江民不知兵﹐每以兵至多擾﹐皆不願兵駐其地。壽昌縣令遂同紳衿數人來余行轅﹐請毋發兵﹐本地民團必能保守。且壽昌苦地﹐賊未必垂涎﹐若用兵守﹐賊將看重﹐必來相爭﹐總求大人救我壽昌百姓。余曉之曰﹕兵固擾民﹐然以禦賊﹐究彊於民團。紳衿遂同縣令跪地哭求﹔必勿發兵﹔如壽昌有失﹐願甘治罪。此時猶未深遭賊害﹐故不畏賊而畏兵﹐浙江風气大抵如斯。至是城失﹐縣令一人來嚴﹐跪地請罪。余曰﹕爾前同紳衿在此痛哭時﹐早知有今日矣。遂一面飛報省中。壽昌去嚴只六十里﹐中間扼要﹐只楊溪一鎭﹐離嚴城三十里﹐可以駐兵禦賊。余防嚴州﹐統帶兵勇不多。秦如虎一軍﹐因余前知壽昌難守﹐調往防禦﹔又以壽昌人不願官兵駐紮﹐屬其近壽昌界紮營﹐兵民果不相安。如虎亦畏賊至﹐遂借口去紮淳安﹐蓋淳安亦恐賊至﹐而預先請去。保升都司王進修一軍﹐余前兩日已調往南鄕紮口﹔惟盧■﹝氵辰﹞所帶之勇﹐及嚴州守城兵勇﹐不過三四百人﹐一聞壽昌賊踞﹐各有畏心﹐皆議登城固守。余曰﹕三四百人﹐焉能守此府城﹖盡用三四百人往紮楊溪﹐使賊不知我虛實﹐或者賊尙猶豫不前﹐吾再設法添兵守城﹔不然﹐賊卽來﹐立破矣。聞者皆驚顏失色。余曰﹕爾等三四百人﹐但陸續運軍裝及紮營器具往楊溪﹐使此三十里路上不斷行人﹐由山後往楊溪﹐由山前回嚴州﹐賊必有人來探﹐使彼不知我兵多少﹐如此三日﹐我處添兵必至矣。乃嚴城先有賊探﹐知城中實無多兵﹐發兵數次﹐來破嚴州城。賊用兵最愼﹐探子亦多﹐兵行數里而追回者三次。又江山百姓聞壽昌城破﹐相與議曰﹕嚴州城無多兵﹐恐段太爺難守﹐我等皆往助守之。於是連帆而下﹐「段」字旗號徧嚴州城下矣。賊責前探曰﹕爾謂嚴州無兵﹐今日陸路三日不斷﹐水路船隻無數﹐非兵云何﹖遂殺前探。噫嘻﹗此日勢險而不破﹐後人擁兵以守﹐而兩次破之﹐事各有時耶﹖抑此時余運尙亨耶﹖

1105月﹐九江鎭李定太自江西帶兵來援衢州﹐號稱十萬﹐其實只七千人。李定太自金陵往援江西﹐江西肅淸﹐遂放九江鎭﹔至是﹐又奉命來解衢圍﹐聲勢頗壯。余先委員遠迎。李定太派差官來嚴﹐云欲到嚴﹐與余合兵防堵。余以嚴州城小﹐恐難安置﹐本城紳民﹐更不願大兵之來﹐余遂前迎李定太商之﹐先盡地主禮﹐以犒其師之遠來。定太答曰﹕前聞老兄用空城計﹐弟以爲不過兵少耳﹔今來此﹐問本地人﹐老兄眞空城也﹐其險與武侯當日同。余請駐紮楊溪﹐謂之曰﹕由此過河﹐卽壽昌地界﹐以重兵駐此﹐賊必不敢來窺﹐則嚴州可保﹐而省城亦安。時五月大水﹐定太要於楊溪河中搭造浮橋﹐曰﹕行軍必備退步。此未算勝先算敗也。余見其志已決﹐不能不面爲應承。夜回嚴城﹐與紳士商之曰﹕必搭浮橋﹐非惟一時無此多船﹐卽有船﹐當此山溪洪水﹐亦隨水而去﹔然浮橋此時之不能搭﹐只爾等本地紳衿可言﹐我地方官言之﹐彼必疑爲推諉﹐爾等明日多備鹽米菜物﹐以應兵勇食用﹐然後再請見鎭臺﹐言是奉余之命來搭浮橋﹔但段大人不知情形﹐從前官軍在此防禦徽州賊匪﹐搭過浮橋數次﹐夏秋之交﹐皆被山水推去﹐船隻板片頃刻無存﹐此等情形﹐今紳民等在段大人面前說不出。紳衿次日果依餘言﹐往商鎭軍。鎭軍躊躇者久﹐乃曰﹕要過此河﹐總須多備船隻。紳衿回嚴又請余示﹐余曰﹕渡河船隻何能不備。乃民間之船﹐早已遠逃﹐今聞渡兵以代浮橋﹐更不願往當差。此本首縣應辦之事﹐亦無從措手。余曰﹕卽著各處搜拿﹐亦徒多延時日﹐豈能應期而具﹖我見城河岸邊﹐破船不少﹐此等船未必皆破﹐當是棄空船於此﹐而搬運船上器具於岸﹐謂空船無用也。嚴州船匠不少﹐渡河只需篙漿﹐修之兩日可齊﹐先告空船業戶﹐船若壞失﹐賠錢數十千﹔船若還原﹐只算借用﹐篙漿亦給予本船。時五月大雨﹐城外河灘沙泥﹐常沒馬腹﹐匠人卽在灘上修船﹐余常騎馬往催。鎭軍催船差官﹐每日於河邊見余﹐嘆曰﹕只有大人一人辦事﹐亦太勞矣。船齊後﹐李定太於是督兵渡河紮營。

1111日﹐有夫婦兩人來轅喊寃﹐跪訴﹕夫婦撐船度日﹐前日搖船下水逃難﹐有人跳上船來﹐頭戴翎頂﹐似營官模樣﹐先口稱搭船﹐腰間帶刀﹐將船戶趕上岸﹐只畱婦人在後搖船。見其意不善﹐將船搖近河邊﹐浮水上岸逸去。營官遂自搖船下來﹐夫婦亦由陸路而至嚴。今見船現泊河下﹐故來喊寃。余問﹕趕爾上岸人﹐猶在船中乎﹖答曰﹕未見。余曰﹕無質證﹐何以明白﹖余隨差人同夫婦往認船隻﹐告之曰﹕現是何人看管此船﹐卽將其人帶來見我。差人帶至﹐乃是嚴州河下管廠船差﹐云﹕是前日徽州防堵張大人差官﹐自衢州探軍回嚴﹐將船賣與小人。余曰﹕此人尙在嚴城乎﹖答曰﹕船錢尙未付淸﹐人猶在此。余命人同船差去﹐將差官帶來。差官知事已破敗﹐遂狡詞以問夫婦曰﹕我搭爾船﹐何以不肯搖船﹖我正思稟知大人究爾逃差。船戶曰﹕我怕爾刀。曰﹕爾妻何以亦逃﹖答曰﹕當大人面前﹐爾自明白﹐我亦不言。余問船差曰﹕彼將船自賣於爾﹐爾亦不問伊船來歷乎﹖船差曰﹕伊言船在河中﹐無人看管﹐是以搖來﹐只得變賣。差官大言曰﹕差官是爲張大人探聽軍情﹐地方官不辦差﹐而反幫船戶辱差官乎﹖余忿極﹐以靴踢其首曰﹕我要取爾狗命。爾思彊奸民間婦女﹐差官尢加罪一等。今先殺爾﹐再告知張大人。差官乃以頭叩地曰﹕莫說差官﹐大人督兵在此﹐卽紅頂亦可法治﹐非嚴何以營兵﹐只求大人開恩。余曰﹕眞狡猾賊﹐今思只辦偸船罪矣。但船戶如願領船去﹐卽是爾之福命。余遂命夫婦同去﹐查船上器具。差官腰間有銀數十兩﹐余交縣管押。差官恐余治其罪﹐乃將銀私托兵差買船戶領船﹐兵丁差役騙船戶曰﹕速撐船去﹐爾夫婦幸遇段大人故能訟勝﹔不然﹐張大人差官豈是好惹者。夫婦得船﹐已喜出望外﹐遂不來見余﹐搖船而去。兵差告余﹐余曰﹕便宜此差官。遂放之去。後乃知船戶只得船﹐並未得銀也。嘆曰﹕到底民愚﹐近官者多詐也。張小圃聞余責其差官﹐贊曰﹕段鏡湖眞有膽識我亦心欽。

112嚴州城北山中﹐有一遂安秀才﹐坐館訓蒙。一夕﹐夢中有人告曰﹕爾亦頗知奇門﹐今段大人至嚴州防堵﹐日夕籌劃禦賊﹐爾盍往助。門生中有述其語於余﹐余屬其同門生來見。秀才﹐朴實人也。余問﹕何以禦賊﹖答曰﹕生員亦曾夢中問神﹐神言﹕但按奇門分列五方﹐別旗色﹐每日於教場上訓練百人﹐賊必有人來探﹐見此旗色﹐自不敢來嚴。余又命兵丁﹑勇丁每人日至教場操練﹐於一百五十步外﹐懸一小袋﹐盛以石灰﹐有擊中者﹐賞錢以示獎勸。兵勇材官﹐踴躍奮擊﹐每日習練鎗炮之聲不斷。賊是年果未來窺嚴州。謂非神力﹐何以相去六十里﹐又明知無兵而不來﹖謂神力可恃﹐何以後數年竟使嚴州蹂躪若此﹖噫﹗吾不得而知之矣。

113蘭溪有桐子灘﹐下有施家灘﹐每逢水涸﹐過灘船隻擁擠﹐多雇小船撥運﹐習慣因而射利。或值歲歉﹐則米谷不許下灘﹐以訛索商賈﹐久之遂至搶刼行李矣。自軍興以來﹐搶案更多﹐時有販豬商人過灘遇搶﹐來控於余。余已久知此地搶案官不能辦﹐遂帶兵勇往查﹐順路看南鄕團練。大洋蔣姓畱余午飯。【其子年方弱冠﹐已食餼矣﹐亦出陪余﹐余心愛之。今聞其家已毀﹐父子俱歿﹐豈不甚可傷哉﹗】午後﹐至桐子灘﹐見行刼之船﹐多泊北岸。時賊尙踞壽昌﹐故行刼者亦肆無忌憚。餘兵勇在南岸開鎗﹐而無賴之徒﹐亦從河北開鎗。兵勇尋得數船﹐搖過北岸追之﹐無賴始奔入大村不去﹐再著人至河南請余。余知此乃張姓﹐讀書得功名者亦多﹐平日多不肯還錢糧﹐年稍歉﹐則首告災荒﹐故無賴尢多。余至門﹐亦無敢出見餘者。余命兵勇大呼曰﹕不將行刼者送出﹐則放火燒爾一村。乃有老年數人出跪於地﹐求余開恩。余曰﹕爾處犯法久矣﹐將行搶者送出﹐不毀爾村房屋﹐卽是開恩。年老者曰﹕此輩無賴﹐刻已遠遁﹐求大人寬限一二日﹐老民合村之人﹐必拘犯人到案﹐以保一村。因泣曰﹕若輩平日總不肯聽老民之言﹐知有今日久矣。余曰﹕我知爾姓讀書之人很多﹐取功名者不少﹐何以平日皆不知守法﹖此等無賴行搶﹐皆讀書人平日不加約束﹐有以致之。老民嘆曰﹕大人之言﹐何嘗不是﹐今聞大人金訓﹐皆知之矣。余謂老民曰﹕爾等勿自欺﹐爾族不遵王法久矣﹐三日不能將犯人送出﹐勿悔。老民曰﹕諾。餘同兵勇又至施家灘﹐入施姓宗祠﹐傳宗長至﹐命其將搶犯捆送。施姓宗長亦願遵辦。兵勇已將河上行刼小船二十餘只駕之回嚴﹐余亦由水路回嚴。三日﹐張﹑施二家﹐共送搶犯七名來轅﹐余將就地正法。嚴州有與余相善生員謂余曰﹕此輩殺之不足惜也﹐但此等時勢﹐殺之不能盡﹔大人以好生爲徳﹐生員與兩姓相識者﹐亦有正派人﹐大人請緩數日施刑﹐使此輩家小慟哭而求族中正人﹐誓痛攺前非﹐正人肯來具保﹐則大人寬其一死﹔如正人亦不肯保﹐則是罪無可逭之人矣。如此﹐旣可使兩姓知感﹐又見大人用刑非濫也。余從之。後數日﹐兩族果來保出五人﹐只有兩人﹐族中亦不肯保﹐余遂就其搶處殺之。遠近聞之﹐皆喜曰﹕今皆無憂此灘難過矣。

114余因壽昌賊踞﹐命兵勇於近壽山紮營。我旣可以窺賊動靜﹐賊必望之而心疑。忽一夕﹐壽昌賊遁去﹐蓋因李定太兵旣渡河﹐余又命紮營山上﹐不知我兵虛實﹐故遁。王進修兵於山頂﹐夜望見賊退﹐亦不敢追﹐淸晨使人窺探﹐城中賊果遁。進修又自進城往探﹐乃飛報余知﹔余卽飛報省中﹐並以王進修來字呈撫軍。撫軍卽將原字示知同寅﹐進修之叔冠三﹐尙恐是進修徑稟撫軍﹐而未知系余轉呈也。省中皆知壽昌賊退。次日﹐李定太乃有文書報省﹐誇張戰功。省中早已知之﹐定太由是不悅進修。此軍中爭功﹐自來積習也。

115余以壽昌賊退﹐一切善後之事﹐不可不預爲布置﹐乃壽昌前令已不回任﹐【固】【﹝因﹞】委隨員置理壽昌﹐親臨其邑﹐以觀實在情形。但見居民扶老攜幼﹐或負擔﹐或牽牛﹐絡繹來歸。童稚牽衣﹐傴僂呼號﹐不絕於路﹐余目擊情愴者久。入城﹐街市穢不可聞﹐時又炎熱﹐撲鼻卽作嘔吐。蓋賊匪所到﹐無論牛﹑羊﹑犬﹑豕﹐無不殺以供爨﹔而皮﹑骨﹑肚腸﹐一切皆拋棄地上﹐食有盈餘﹐亦棄之地﹔大小便又不擇地﹐致逐臭靑蠅﹐撲面橫飛。余嘆曰﹕作踐一至於斯耶﹗常平倉內穀子尙未拋散﹐余命縣令量數申報。余未至縣之先﹐已有營官在此出賣﹐四百文錢﹐任民挑一擔﹐至是乃止。民家穀子﹐營兵一槪封之。余曰﹕兵原衛民者也﹐何可如賊之彊占民間財物。乃令分其谷爲二﹐民畱一半﹐兵取一半。忽東南城外農民數百﹐執香跪地﹐訴稱﹕沿河田畝﹐恆年栽秧﹐後河中老堰﹐向系照田出費﹐修好堰壩﹐堵水灌田﹐以防天旱﹔今年栽秧之候﹐正值賊擾﹐小民多是夜栽秧﹐擾蕩之餘﹐誰能出費以修河堰﹐若再天旱﹐秋成無望﹐更不能活矣。現在城中尙有穀子﹐求段太爺發兩百擔修堰﹐小民可望活命。余謂農民曰﹕我飭壽昌縣督修。農民皆曰﹕非段太爺﹐恐無人肯管此事也。時新委壽昌縣在側﹐余謂之曰﹕卽將常平倉谷另提三百擔﹐以便修堰﹐使窮民亦可借工以糊口也。時佐貳教官聞余至﹐亦俱回縣﹐惟一教官姓宋﹐系寧波人﹐前曾在寧波見過﹐不肯出城﹐死於學宮。

116諸務粗定﹐余將回嚴﹐紳民請曰﹕大人至此﹐壽昌人聞之來歸者﹐已十有五六﹐再駐一日﹐則壽昌百姓﹐盡歸來矣。余遂再畱壽昌一日。王進修備飯﹐喫飯之時﹐蠅擾難堪﹐余曰﹕熱甚須浴。至後園﹐見有銅釘精致紅漆木盤﹐狼籍棄地﹐蓋以餵馬者也﹔命兵勇負往河中洗淨。告之曰﹕晚間燒水﹐送至河邊沐浴﹐倒比城內漧淨﹐今夜余卽宿河邊矣。兵勇從之。夜半後﹐進修恐河邊過涼﹐復請至公館安歇。次早﹐余往城外﹐周閱賊紮營盤﹐謂隨從營官曰﹕賊之用兵﹐亦甚周到也。午後﹐見壽昌之人來歸者﹐若鳥之投林﹐余遂回嚴。

1176月﹐賊退﹐衢州圍解。余謂江山人曰﹕可以歸矣。江山人泣曰﹕前衢州道臺﹐疑我江山人反﹐今過衢州城下﹐不知道臺許我等歸否。余慰之曰﹕我送爾等回江山。遂同往衢州。路過蘭溪﹐紳民多來迎餘者。惟江山百姓﹐無論男婦老幼﹐皆執香跪船頭﹐向余坐船叩首。至衢州城外﹐有浮橋一所﹐乃賊圍衢州時﹐鎭道所設﹐以便兵勇渡河﹐與賊交鋒﹐有重兵守之。𨿽賊已退﹐而橋設如故﹐守兵如故。江山之民由船回家﹐必歷設橋之處﹐而橋仍經道臺關鎖未開﹐江山人皆謂道臺不準放伊等回去矣。余進衢城﹐與鎭道及各領兵大員敍防堵苦辛﹐徐言及百姓遭難之慘﹐因問﹕何以將浮橋橫架河中﹐以致江山難民不敢回家。道臺驚曰﹕賊圍城時﹐原曾出示﹐非道署有令﹐不準開橋﹐今賊退數日﹐無人言及﹐我亦忘之。余請其速開﹐使江山之人好早回去。又念江山乃舊治﹐百姓遭難如此﹐必親至其地以觀情狀﹐遂騎馬往江山。見西安治內田盡荒蕪﹐江山之田﹐皆民偸插﹐沿途民房被燒毀﹐樹木凋傷﹐殘破滿目。將近江山縣十里以外﹐有一處村莊﹐接連四五所﹐樹木淸秀﹐田禾亦饒﹐余心異之。偶值綠蔭處﹐餘下馬流連﹐有獻熟雞蛋一盤﹐茶一壺﹐茶杯數个﹐恭立樹下者。樹陰處已先設一椅﹐請余坐。細言賊駐江山﹐攻衢城情形甚悉。始至時﹐大言不慚﹔後數攻衢城未下﹐又言曰﹕昔在饒州遇饒妖頭﹐今在衢州﹐又遇饒妖頭。【所謂妖頭﹐蓋指饒枚臣。】旣而又述賊言曰﹕聞嚴州更有一姓段人﹐在此防堵﹐此人到處﹐民皆爲兵﹐尢不易破。余復問獻茶者曰﹕爾村中何獨賊不騷擾﹖答曰﹕小人開一藥鋪於村中﹐略知行醫﹐當賊至時﹐店乃開張如故﹐有賊首至﹐問小人平日何爲﹐小人直言告之﹐賊首遂教小人當僞官。小人答曰﹕家有老母﹐不忍遠離﹐大人已駐我江山﹐不日衢州城下﹐我等皆大人子民﹐爲民爲官﹐皆一體也。賊首喜﹐故不以僞官相彊。更謂小人曰﹕我不彊爾﹐恐爾仍不免擾害。小人轉求曰﹕大人必須保衛小村。因給小告示一張﹐屬小人貼之門外﹐人不敢擾。小人又求曰﹕相近村莊﹐皆小人本家﹐及鄰里親友﹐俱仗大人保全。又給告示四道﹐所以小人近村亦獲安全。當衢城賊將退時﹐前三日告余曰﹕至某日爾當避居山。小人從之。未避之家﹐間被擄人﹐至賊退﹐然後知之。此賊首亦算好也。余顧近村樹綠禾靑﹐因嘆曰﹕艸木亦關气運﹐此理從何處說來。至江山進城﹐百姓焚香跪地﹐不計其數。有一差役﹐余任江山縣時﹐余曾杖之數百﹐此時亦執香同跪。余驚訝之﹐問曰﹕爾猶不恨我耶﹖差役嘆曰﹕當時且不敢怨﹐況今日耶。入城﹐見縣署已毀﹐街市半毀﹐民房半存。余昔年撥小罰款爲養濟院﹐添造房屋數間﹐幸猶存。孤苦貧民見余至﹐亦跪迎。余門生王姓房屋尙寬敞﹐僞翼王卽在此打館﹐余此時亦館於其內。次日﹐告城中紳衿曰﹕賊𨿽退﹐恐本地亦有土匪﹐且來往兵勇不絕於路﹐爾等團練仍不可散﹐此時費用原難﹐然非團練﹐恐爾等仍難安處。嚴州尙有糧米﹐我幫爾等百擔﹐給養濟院貧民﹐余作團練經費。住江山兩日﹐乃由水路回嚴﹐謂嚴州紳衿曰﹕衢州賊旣遠退﹐我不久卽當回省﹐嚴州賊之未來﹐何嘗非蒙神庥。日前我與諸君在城隍廟中求簽﹐簽示可謂語重心長也。今賊𨿽暫退﹐未必遂不再來﹐居安尙恃神靈呵護﹐府縣兩城隍廟﹐久作客兵公館﹐踐蹋不少﹐諸君當敬愼勉力修好。我先捐錢百千以爲之倡﹐諸君好勸地方相助。要思賊若來嚴﹐家室且莫保矣。何有資財﹖更向人說﹕有能捐錢至百千﹐餘照軍功給功牌﹐以示獎勵。

118寧波碼頭向有錢貼之名。錢貼者﹐因當年寧波殷富富室所開錢莊﹐凡有錢者皆願存錢於莊上﹐隨莊主略償息錢﹔各業商賈向莊上借錢﹐亦略納息錢﹐進出只登帳簿﹐不必銀錢過手也。民間日用﹐亦只到錢店多寫零星錢票﹐以應零用﹐倒比用錢方便﹐免較錢色也。嘗有以錢換票而貼水者﹐以票錢之便於用﹐而錢莊又系富室所開﹐不慮票錢無著。故寧波商賈﹐只能有口信﹐不必實有本錢﹐向客買貨﹐只到錢店過帳﹐無論銀洋自一萬﹐以至數萬﹑十餘萬﹐錢莊只將銀洋登記客人名下﹐不必銀洋過手。寧波之碼頭日見興旺﹐寧波之富名甲於一省﹐蓋以此也。自軍興以來﹐寧波捐項最多﹐而省中猶謂其少﹐以富名太大也。我嘗言寧波𨿽大﹐而寧波碼頭實空﹐只有帳簿﹐不見現金。譬如年久老樹﹐外面枝葉𨿽茂﹐其中本質已空﹐遇大風暴﹐立見摧折。省中同寅皆掩口笑。後因碼頭日空﹐莊上存錢日少﹐以票取錢﹐必出貼水﹐其始每千不過貼水五十文﹐漸至百文﹔以後竟至四﹑五百文。夷務以後﹐有貼水名目﹐官廳乃禁止銅錢出境﹐而貼水如故。有人言莊上起利﹐則存錢之家﹐自然日集市中﹐市中銀錢日多﹐則錢貼自平。官廳乃著令錢店豎莊。豎莊者﹐起利也﹔利起而錢貼果平。余在寧波時﹐亦嘗勸錢鋪豎莊﹐乃借錢通商者總以豎莊爲不利﹐並造作謠言﹐疑餘有錢存莊﹐故利於豎莊。自余離寧波後﹐遂永不豎莊﹐錢貼日增﹐票錢買貨﹐市價日長。東鄕史致芬曾以聚眾滋事﹐充軍廣西。廣西長髮賊起﹐逃歸東潛湖﹐復聚向日滋事之人﹐謂米價之貴﹐總由錢貼之貴﹐遂以平米價﹑錢貼爲名﹐率眾來米棧錢莊講理。講理其名﹐乘眾搶刼其實。鄕民聚眾來城滋事﹐地方官不能不出城彈壓。時鄞縣抱病﹐寧波府兼護道印﹐往城外大教場彈壓。東鄕人眾﹐鄞縣聞之﹐揮汗而言曰﹕本府出城必不討好﹐彼見段大人常出城壓服眾人﹐非段大人而敢如是乎。本府果至教場﹐被鄕人將官轎打碎﹐史致芬猶場護本府﹐故未至受毆。鄕人毀轎之後﹐遂欲乘眾搶刼錢棧。時城內有團勇孝廉李厚建帶勇往禦鄕眾﹐施放鎗銃﹐連斃數人。鄕眾始退﹐放火燒毀教場演武廳﹐聲言﹕錢貼﹑米價不平﹐尙要入城放火。故寧波震動﹐稟請撫軍求余至寧波戡定此亂。余謂寧波人曰﹕此一節﹐余久料必至鬧事﹐今果然矣。遂與同赴寧波。文武員弁﹐俱迎之西門外。入城﹐館考棚內。寧波紳民陸續來見﹐余與之商﹐皆謂﹕史致芬罪無可赦﹐然所居在東潛湖裏陶公山下﹐地勢險阻﹐東鄕出洋捕魚之民﹐皆其羽翼﹐性尢凶悍﹐若用重兵﹐昔年東潛湖石山衕事可爲殷鑑。惟利瓦伊鏞父子謂﹕此系罪魁﹐非鏟艸除根﹐終有後患。余曰﹕浙省重兵皆在寧波﹐爾思寧波之兵可任用乎﹖外府無兵可調﹐目今浙江﹑徽州防堵﹐每月需餉二三十萬﹐豈能籌及寧波﹖我原知非用兵不可﹐然子試思之﹐非惟無餉﹐且無兵也。利瓦伊鏞父子無言。余曰﹕再熟籌之。利瓦伊鏞父子告退。時寧波府誌在報仇﹐利瓦伊鏞父子日聳恿用兵﹐然寧波府亦自知用兵之毫無把握也。紳士大眾皆曰﹕李氏父子之言﹐不可輕聽﹐只要可以消案﹐史致芬不再滋事﹐總以不用兵爲上策。余曰﹕只要史致芬肯到案﹐許其不死﹐案亦不難銷也。余知盧■﹝氵辰﹞平日與史致芬相善﹐使其自往陶公山諭之。謂之曰﹕爾往勸致芬投案﹐致芬必以周祥千爲疑﹐爾曉之曰﹕昔日周祥千燒毀衙署﹐是已經奏明然後用兵﹐又有羊廟一節﹐案無可銷﹐故祥千𨿽自投案﹐而仍難免於罪﹔今爾案尙未出奏﹐可由省中辦理﹐卽燒毀演武廳罪名甚重﹐然是日鄕民被戕者已有六人﹐固可以死者抵案﹐斷不致辦致芬死罪。但必致芬投案者﹐庶可平眾人之心﹐而免日後生波也。盧■﹝氵辰﹞往諭﹐致芬果疑﹐反復開導﹐致芬始自揣曰﹕我固知段太爺不欺人﹐我再與本地眾人商之﹐必段太爺親至陶公山﹐當面一約﹐大家放心。爾暫回城﹐我與大眾商量明白﹐自有人來城﹐呈請段太爺親臨。盧■﹝氵辰﹞回來﹐向余細述﹐且曰﹕必來請老師去也。越二日﹐果來請。陶公山人並在城內定一戲班﹐備酒席﹐並買香一擔﹐大約眾人執香跪迎也。事已說定﹐余行有日矣。李氏父子謂寧波府曰﹕大老爺辦此事數月﹐愈鬧愈不能收拾﹐今段大人不過數日﹐土匪來迎﹐唱戲飲酒﹐俯首赴案﹐省中各大憲聞之﹐亦覺面子上太難爲情。且此等土匪鬧如此大事﹐而投案卽許其不死﹐來年未必不更滋事。寧波府大老爺實任也﹐段大人來年可以不管﹐大老爺總走不開。今陶公山定明日唱戲﹐迎段大人﹐今晚必無防備﹐我卽今晚帶勇潛往陶公山﹐出其不意﹐史致芬必成擒矣。明日段大人起程時﹐我已將犯人拿到矣。想段大人亦不能說我等所辦不是。但此事切不可外露風聲﹐卽段大人來問﹐亦要祕而不宣。盧■﹝氵辰﹞頗聞其風﹐來與餘言其事﹐曰﹕果如此﹐旣使老師失信於陶公山﹐且事必決裂﹐不可收拾矣。余隨往府署問之﹐寧波府謂﹕毫不知因﹐決無其事。余又往童薇研家問之﹐亦以爲不知。余亦信爲必無其事也。次早預備赴陶公山﹐市上紛傳李厚建已帶勇夜去矣﹔頃刻﹐又聞李家帶往之勇﹐有敗回者矣﹔辰巳之交﹐有人來告﹕李厚建已被陶公山拿住斬首﹐並將首級懸陶公山欣家祠堂門前示眾。余問﹕何遂至此﹖答曰﹕厚建所帶之勇多閩人﹐平日無賴﹐一旦當勇﹐到處騷擾﹐昨夜赴陶公山﹐沿途店鋪﹐彊買食物﹐人已恨之﹔黎明至陶公山﹐史致芬已著人探望﹐見湖中船進﹐湖邊路上又多人行﹐探者問﹕自何來﹖答以﹕自府城來。卽報知史致芬。史致芬疑曰﹕段太爺來﹐必不肯帶多人﹐今其行迹可疑﹐若非段太爺來﹐必有詐也。探者再問﹐厚建之勇遂開鎗。致芬登山望之曰﹕事變矣。致芬自毀演武廳後﹐湖中亦備炮船﹐以防官軍﹐是日船𨿽架在河上﹐並未裝子藥﹐爲已允投案也。當聞李勇開鎗﹐船上人再裝火藥入炮﹐未有鉛彈。先放空炮﹐李勇猶未遽退﹔後從腰囊取散錢和火藥﹐裝入炮中﹐一聲炮轟﹐錢飛如雨﹐向李勇撲來。李勇逃遁﹐湖邊路偪﹐厚建登山而逃﹐陶公山人鳴鑼追之﹐厚建顚﹐遂被執。其勇逃回﹐因昨夜訛索鄕市﹐市人恨之﹐於其歸路橋梁盡行拆去﹐口中謂是防陶公山人過來﹐心中實欲陶公山人殺此鄕勇也。余聞之气塞胸膛﹐口不能言者久﹐徐乃曰﹕寧波人請我來辦此案﹐竟使我不能作主﹐我惟有聽寧波人自鬧﹐回省而已。遂至各處辭行回省。傍晚﹐聞鄕勇死者數十人﹐無賴將死屍扛回﹐要尋團練董事陳禹門家滋鬧。蓋鄕鬧李姓﹐而利瓦伊鏞謂我子已死﹐再唆無賴尋陳姓也。余亦置若罔聞。次早出西門﹐至官埠碼頭官廳。陶公山人揚言﹕段太爺亦欺人﹐莫怪我百姓作反﹗將合眾入城﹐先燒李家房子﹐後燒衙署﹐再燒莊棧。寧波城內聞之﹐皆大驚惶﹐遂有乘機滋事者﹐倡言我城中眾人先燒李姓房屋﹐莫待陶公山人來。城中紳民以及鋪戶俱聞是言﹐更覺驚惶﹐同聲大言曰﹕若段太爺竟回省城﹐則此事更不得了。有人曰﹕已早出城矣﹐或者尙未登舟。眾人曰﹕我等同去畱之。於是蜂擁蟻奔﹐趕至碼頭﹐紳士當前﹐眾人擁後。余正坐肩輿將登舟﹐眾人望見﹐喊呼聲喧曰﹕是段太爺轎也。亦不由分說﹐眾人合擁余轎倒行至西門。余謂大眾曰﹕我此時亦走不脫﹐何必將轎子倒擡。於是乃順行入城﹐仍至考棚內﹐只聽轅門喧呼曰﹕此事總由李家父子﹐我等惟有同去燒他房屋﹐方得無事。又有人曰﹕是與本府商議﹐我等卽將本府擡去﹐當面燒毀李家房屋﹐再將本府擡往省城﹐換一个好的本府。余聞之﹐又至轅門大喝眾人曰﹕如此行爲﹐又與東鄕人何異﹖眾人遂漸漸聲低﹐內有不法之徒﹐從中播弄﹐小語曰﹕本府現在考棚內﹐我等俟他回署時﹐連轎子臺去﹐段太爺並不得知。中有與本府相善者﹐飛奔童宅告知情形﹐且曰﹕必多邀城中紳士﹐共到察院前﹐向眾人說開﹐不然﹐本府今日必不得了。頃刻間﹐紳士共聚童宅﹐約齊共赴轅門。童薇研思之久﹐謂眾人曰﹕還是聽段太爺對眾人說開﹐大眾當段太爺面﹐總鬧大事不出﹐若我本地紳士上前﹐若輩胡言亂語﹐恐反激出事端。余見眾人漸散﹐其不肯散而嬉笑胡語者﹐不過數百人﹐余曰﹕我今早尙未喫飯﹐此處亦未備食物﹐余將往府署早飯。府署幕友與本府少爺寫信本府﹐有曰﹕看此光景﹐寧波府一席﹐斷坐不成﹐不如早請段大人委人接印﹐以塞眾口。本府卽將此信示余。余笑曰﹕署內正在此調停也。遂執本府手與之同行﹐出轅門﹐上大街﹐過鼓樓﹐進府署。眾人環視﹐幸未攔阻。受府署飯﹐仍回考棚﹐眾人皆散。余勸陳禹門給鄕勇死者殯殮之資﹐眾人遂安。又著盧■﹝氵辰﹞往陶公山勸史致芬投案。史致芬不信﹐口出怨言。利瓦伊鏞更不甘心。陶公山人亦自知罪無可解﹐尢毫無顧忌﹐將湖內炮船放出湖口。時秋汛捕魚之船﹐盡未出洋﹐間有先期出洋者﹐聞李厚建死於陶公山﹐亦皆將船搖回﹐來顧家室。此項捕魚之船﹐平日惟致芬之言是聽﹐遂挾眾人曰﹕事已至此﹐若官軍再至陶公山﹐我東潛湖內人家無遺類矣。現在浙省徽寧兩處防堵﹐必無他軍調來﹐寧波府城𨿽有六營﹐營中弁兵多與我相善﹐許以我等入城﹐只報李家及本府衙門之仇﹐若平錢貼米價﹐於營中亦甚有益﹐營中只不出來與我等爲難﹐我陶公山人亦決不與營中爲難。段太爺所信用者無非廣勇﹐我再使人勾引廣勇﹐多結以利﹐當亦可得。而今只將湖內炮船及捕魚出洋之船排列湖口﹐且掠近村富室以充軍糧﹐多買夷人洋炮﹐安置船上﹐再看機會。目今天下擾亂﹐我等若得寧波府城﹐亦可占踞﹐以待時而動也。余聞之﹐嘆曰﹕莫謂土匪妄動﹐所算亦合機宜。遂往見張鐵峯先生曰﹕先生𨿽居城內﹐湖邊豈無董事與先生善者﹖望先生曉以利害﹐使其勸各漁戶出洋捕魚﹐無助史致芬爲虐﹐往後史致芬𨿽造彌天大禍﹐亦不與若輩相干。先生果邀相善者﹐使其往諭漁戶出洋。史致芬罵曰﹕我本謂進城不燒伊家房子﹐今乃潛使人來煽惑眾人﹐老囚徒我先將他擒來﹐盡行燒其房屋。人回先生﹐先生不敢告余﹐潛避西鄕山中。余後知之﹐怒曰﹕狗輩眞無禮﹔鐵峯亦寧波人望﹐乃敢如此亂言﹐眞罪莫能容﹐寧波人亦必同恨﹐今非用兵不可矣。著差邀城內紳士來余館﹐商議用兵之費。紳士亦不敢來﹐恐史致芬知之﹐則禍先及己也。但對去差曰﹕省中不能供我兵餉﹐盡人知之﹐段大人旣來寧波辦理此案﹐餉自出之寧波﹐此時卻無人敢來出頭﹐以攖史致芬凶鋒﹐悉聽段大人一手辦理﹐餉自有人供應。余曰﹕銀錢出入﹐總要寧波議一正派人來館經手﹐事由我辦可也。乃著人傳布興有來館﹐著其雇勇四百名﹐議定口糧。次日布良帶又自溫州回來﹐余喜曰﹕事可濟矣。亦令其添勇四百。又有紹興人帶勇三百來寧聽用。寧波六營﹐只調余前在寧波教練二百名。余議東門外大教場紮一營﹐後再添兵滚營而進﹐以漸逼近東潛湖。時署寧波提軍阿靈保﹐乃由處州鎭調來﹐旗人也﹐惟日以唱戲爲樂。【提軍亦能唱。時寧波城內有兩徽班﹐班中子弟有喉音淸亮者﹐提軍邀入署中同唱﹐提軍親執板鼓﹐或提軍自唱﹐則班中子弟稱贊不已。並詞曲腔板﹐及出臺模樣神色﹐一一請提軍指教。班中有名九子者﹐小旦也﹐喉音頗好﹐入署同提軍唱時尢多﹐𨿽提軍眷屬﹐亦不避忌﹐九子並與之同坐同唱。提軍又吩咐兩班﹐外邊有戲則往外邊唱戲﹐如外邊無戲﹐不妨日赴署內演戲﹐不過較外邊戲價略少﹐班中子弟自無不樂從。】自大教場演武廳毀後﹐紳士中有言及此事者﹐提軍答曰﹕昔年鹽糧兩案﹐善提軍在寧波﹐一心保護百姓﹐至今人猶思之﹐後因文官衙門動言整頓地方﹐興師動眾﹐與民爲仇﹐以致眾怒如水火焉。官兵大挫於羊廟﹐卽如近日平錢貼﹐平米價﹐亦非無禮取鬧也﹔地方官正宜早爲調停﹐乃又不能調停﹐至百姓聚眾﹐而又不能解勸﹐竟使我營中演武廳燒毀﹐我營中反得不是乎﹐罪宜文官當之。是以提軍聽信營弁﹐謂陶公山人決不與營中爲難﹐是以漠不關情﹐坐觀成敗﹐且暗中通綫﹐以討好於陶公山人。坐署冷笑﹐謂人曰﹕我嘗從軍多年﹐頗知兵機﹐乃不同我商議﹐寧波有城不守﹐翻在城外紮起營盤﹐豈不可笑。寧波紳民乃共議軍餉﹐照前大捐數目﹐以六成分認﹐計數十八萬有零。營中又暗與布冷語﹐謂此錢終是白花﹐城中自有以其言爲是者。時史致芬猖獗日甚﹐率眾搶刼湖邊杜村。杜姓家富﹐錢最多﹐致芬手執大旗﹐揮船儎錢往陶公山。人言搶錢十餘萬串﹐𨿽未必如此之多﹐大約不少。杜姓亦赴轅具呈﹐余告之曰﹕爾家如此多錢﹐被人搶去﹐何不練勇以堵之﹖將來我兵至東潛湖﹐爾擊其首﹐我擊其尾﹐史致芬可擒也。史致芬又使人搶掠大嵩營軍裝。大嵩有城有營﹐有都司守之﹐明備倭寇者也﹔亦海邊要口﹐故軍器火藥常多儲於此﹐俱被史致芬搶往陶公山﹐並炮位亦皆移去﹐人言並有營弁押送。自是史致芬聲勢日赫﹐更出湖刈取田稻﹐有人阻止﹐則並其家搶之﹐愈搶愈寬矣。一夜有出洋捕魚釣船兩隻﹐船艙已儎火藥﹐又入城來運﹐只畱兩人看船﹐被餘兵勇拿住﹐火藥蓋營中偸賣與史致芬者也。余著兵勇將兩船搖至城邊﹐將看船兩人帶入考棚﹐問明情節﹐亦不根究火藥﹐以安營中之心﹐畱住兩人﹐使其寄信回家﹕凡屬陶公山人﹐只要不同史致芬一路行刼﹐就是良民。現當出洋之時﹐何不各自捕魚。且告爾家人﹕果盡出洋﹐我仍將船還爾﹐聽史致芬終無好處﹐速將捕魚業事運至船上﹐向江東米棧量米數擔﹐卽可出洋矣。家人得信果來﹐余又當面告之。又使人告知江東米棧﹐但有陶公山漁戶量米出洋﹐無論有錢無錢﹐皆許量米。越兩日﹐其家果來放船出洋﹐余卽放兩人同去。由是陶公山人私相議曰﹕段太爺勸我等出洋﹐並不與我等爲仇﹐我等何必在此打掠。遂皆漸有出洋之志。史致芬知之﹐謂眾漁船曰﹕我今闖此大禍﹐當初亦是同大眾商量﹐今事如此﹐而爾等乃思出洋﹐我原不能彊畱﹔但出洋必過寧波大教場﹐現紮營盤在此﹐日中必不容我等過去﹐當於夜間﹐我率炮船在前﹐爾等漁船在後﹐我用炮轟其營盤﹐爾漁船在後吶喊﹐夜深黑暗﹐彼不知我軍多少﹐營盤必潰退入城中﹐我卽乘勢入城﹐不難﹔萬一不能﹐我亦從爾等出洋矣。特出洋不得遂回﹐豈可不多備經費。暫緩數日﹐於近湖左右掠取糧餉。於是又於羊廟一帶擄掠民財。余謂布興有兄弟﹕史致芬若從陸路出兵﹐我猶慮爾等不能取勝。彼恃炮船之勇﹐從水路而來﹐以廣勇當之﹐其勝可必。遂出師至羊廟與之戰﹐用水陸兩路進軍﹐余自壓陣。離羊廟約二里許﹐但見煙障蔽天﹐炮聲震地﹐陸路兵勇俱各股栗。余謂左右曰﹕今日恐亦傷廣勇性命。至羊廟﹐戰已勝。廣勇無傷﹐打死陶公山兩人﹐受傷倒在河邊地上兩人﹐逃奔被獲者七人。訊之﹐則不肯認爲陶公山人。余笑曰﹕如此無用﹐卽陶公山人﹐我亦不殺。謂受傷倒地者曰﹕歸語陶公山人﹐各歸本業﹐史致芬終必爲我擒也。遂帶兵勇回寧波。向疑捐項白花者﹐是日見余自羊廟回﹐嘆曰﹕是我等向以小人之腹﹐度君子之心也。今日見段太爺親身出陣﹐寧波許多武官都安坐城中﹐眞令我感激無地也。自羊廟前經廣勇打敗﹐漁戶皆思出洋。史致芬乃謂漁戶曰﹕今我亦隨爾等出洋矣。一夜三鼓後﹐余已睡矣﹐忽聞城中炮聲不絕﹐有人來報刼營﹐廣勇盡出城往救。黑暗中﹐但見炮子如火龍飛來﹐幸皆飛過營盤﹐不曾傷我兵一人。營中兵官有欲出營盤走者﹐廣勇曰﹕營盤必保命死守﹐營盤不失﹐命尙可保﹐誰出營門﹐我先殺之。史致芬陸路兵亦來﹐廣勇自營中望見﹐放鎗擊之。適城中救軍亦至﹐陸路兵乃退回。余先安營炮時﹐東面六位﹐原以防史致芬兵來也。是夜史船上連開數十炮﹐廣勇一炮不開﹐只將炮口向史船開炮處﹐一炮擊中史船炮藥﹐一刻火發﹐人船俱傷。史致芬浮水上岸﹐逃回陶公山。嘆曰﹕我擊彼營﹐一炮不中﹔被擊我船﹐一炮遂中﹐此中蓋天焉﹐不可與爭矣。眾漁船遂於是夜出洋。致芬大恐﹐謂欣成煥曰﹕我與同起事﹐今性命莫保﹐事猶小也﹐將來連累陶公山人家室莫保﹐將若之何﹖現在廣勇鋒不可當﹐然未必不可以利誘﹐我不敢入城﹐爾潛混入城中﹐尋一密處﹐許廣勇以重利﹐只求廣勇不出死力﹐再延兩月﹐彼必軍餉不濟﹐然後再想出路。我前原言不肯累及寧波營中﹐然今已如此﹐亦難顧及提軍。火藥房是都司掌管﹐爾帶人入城﹐夜深﹐帶一火罐﹐扒上火藥房﹐以火罐拋入房中﹐火藥一發﹐城中必亂﹐廣勇肯爲我出力﹐善矣﹔卽不然﹐我暗約多人﹐亦可搶入考棚亂刺﹐事縱不濟﹐爾果行之﹐我亦死而無悔。一日傍晚﹐欣成煥混入城﹐潛藏向來相識之廣勇樓上﹐卽有人來告余﹐余著家丁帶勇往樓上擒之﹐其一欣成煥﹐其一欣姓﹐與致芬莫逆交也。余親問供。其始不認﹐其後亦言是致芬著來。余將解往慈溪監禁﹐以待拿住史致芬﹐然後施刑。童薇研夜至館中﹐謂余曰﹕此等人斷不宜畱﹐幸爲大公祖擒住﹐不然﹐滿城人皆遭毒手矣。薇研去後﹐余卽押赴城內小教場行刑。尙未回館﹐只聞正街聲喊﹕有人在火藥房瓦上扒響﹐趕上則屋瓦扒開﹐人已逃脫。余於是城內搜索﹐不許容畱陶公山人﹔凡陶公山人﹐不準入城。自是陶公山人亦歸怨於史致芬﹐勢日孤矣。乃於湖口四港地方﹐築一泥城﹐河邊排列炮船﹐以防官兵進攻。史致芬恐離東潛湖﹐必有人暗算﹐因余有賞格懸示各處﹐拿獲史致芬送案者﹐賞銀二千兩﹐故史致芬不敢逃遁﹐築城以爲死守計。余謂廣勇曰﹕史致芬守湖口﹐不敢遁矣﹐我再破泥城﹐致芬可擒。河邊之船﹐前日經吾打敗﹐今吾長驅而進﹐彼船皆驚弓之鳥耳﹐勢必望風而靡。炮船一敗﹐泥城可破。布氏兄弟當先﹐炮船亡命之徒﹐猶開炮與戰﹐久之乃敗﹐棄船以逃﹐獲住兩人﹐遂乘勝上岸破泥城﹐致芬仍歸陶公山。余至四港﹐見泥城已破﹐遂欲乘勝往陶公山﹔廣勇謂恐天晚﹐竟回府城。布興有請余亦回城﹐余曰﹕今日回城﹐曠日持久﹐恐史致芬遁也﹐我與爾今夜卽宿於此﹐明日定破陶公山。布氏兄弟見余不肯回城﹐亦畱親信丁勇數十人﹐伴余宿四港地方。時民房多被史勇日前燒毀﹐卽以布棚鋪地﹐於近村取農家稻艸墊之。又於路燒望火數處﹐紅光燭天﹐以驚陶公山人。余問﹕廣勇何以不待令而遽回城﹖布良帶嘆曰﹕當勇幾个好人﹖若輩以兩戰皆捷﹐今遂進東潛湖﹐擒史致芬﹐則事平矣﹔事平﹐必停口糧﹐又欲再加口糧一月﹐乃肯前進。余亦無言。次日有人言史致芬已逃﹐陶公山人亦遷避一空。余曰﹕拿住史致芬尙有賞銀二千兩﹐不進則廣勇前功皆棄矣。布氏兄弟慮進湖勇太少﹐余曰﹕我之親兵皆在此﹐余已約顧家練勇從山後進﹔且聞致芬已逃﹐又復誰來敵我。遂水陸並進湖口。居民久已搬避﹐然兵入險地﹐艸木皆兵﹐望見兩邊林木﹐總疑史致芬或有埋伏。至湖口轉曲處﹐營中兵有隨來者﹐又忽起謠言云﹕後路有史致芬兵來剪尾。余曰﹕今已至此﹐卽有兵剪尾﹐亦必搶進湖口﹐方有生路。余再使人探之﹐所謂剪尾﹐皆謬言也。然湖口過壩﹐壩夫已逃﹐船不肯進。余喝曰﹕我有兵勇在此﹐豈不可暫當壩夫。余自下船牽繩﹐頃刻進湖。廣勇由水路而進﹐余帶親兵由陸路進至陶公山會齊。示曰﹕擒住史致芬﹐毀其房屋﹐欣姓家祠﹐乃前懸舉人首級示眾處﹐亦不可畱﹐餘皆存之可也。湖邊路險而窄﹐凡鄕市民房﹐皆依山臨水﹐髙下曲折不齊。至山後﹐望見委員帶顧姓團勇至。顧姓之勇﹐望見餘兵﹐疑爲致芬兵勇﹐卻步不前。余曰﹕速張吾旗﹐使彼一望而知。顧勇遂進。將近陶公山﹐有湖邊市鎭﹐抱山臨水﹐綿延數里。余至其中﹐街路甚偪﹐後面忽火起﹐前面街道尙遠﹐親軍曰﹕恐是史致芬暗算﹐速回軍。余遂將馬頭勒回﹐從火煙中衝出﹐尙未受傷。余問水軍現在何處﹐皆曰﹕水軍已直抵陶公山矣﹐陸路迂﹐故尙未至﹐今前路四處火起﹐不能前往﹐只可駐此﹐以待水軍信息。上有一廟﹐在半山中﹐余遂入廟暫息。一瞬間﹐委員同布氏兄弟皆至﹐云﹕史致芬已逃﹐其住宅及欣姓祠堂皆燒毀﹐但我等下山後﹐不知何故又有火起﹐連燒數處。余曰﹕天晴已久﹐今日南風又緊﹐焦躁更甚﹐延著火便燒。遂同回湖口。回頭一望﹐湖邊山裏煙火連天。余嘆曰﹕今日燒毀房屋必多。徐行閒談。時路側又有村房綿亙﹐但無人迹﹐余曰﹕如許多人﹐竟皆逃盡乎﹖行尙未遠﹐又見村房紅火衝天。余曰﹕豈我兵勇﹐猶有於此放火者耶﹖皆曰﹕大人諭過﹐我兵勇誰敢再來放火。余曰﹕此明是有人放火。遂著兵勇往看﹐放火者已於屋後飛奔而逃。見其放火時﹐手入懷中﹐探出小包﹐撲至屋上﹐火光焰起﹐兵勇認是前在李家當勇者。蓋維鏞慟子之死﹐其當勇者﹐亦恨東潛湖人前日追殺﹐故此時混餘兵勇之後﹐借燒房屋以雪其憾。余嘆曰﹕怨毒之於人甚矣哉﹗遂回府城。提軍來考棚道喜﹐贊曰﹕二哥所辦極是。余答曰﹕兄弟不諳兵機﹐但事急不能不辦耳。有人告余曰﹕致芬必逃海中。由東潛湖出海﹐有三處海口﹐必須派人往查。六營中將官有願往查﹐以當此差者。余曰﹕爾寧波將官﹐必奉提軍委乃行。將官亦不待飭札而往﹐提軍果不依此將官揚言參革。余並未札委﹐故亦置若罔聞。余以屢次打敗史致芬炮船﹐又毀四港泥城﹐並入東潛湖燒其居宅﹐稟知撫軍。撫軍出奏爲余請獎﹐朱批拿住史致芬後﹐再加獎賞。葉堃私語人曰﹕若再拿住史致芬﹐浙省官任他一人做矣。乃央人作寧波人謗詩﹐謂史致芬乃餘任寧波時養癰畱患。更以五金進賄禦史參余﹔又賄權要﹐將所詩徧示朝中當道﹐餘一無所聞也。一日申刻﹐滿城轟傳史致芬已經拿獲﹔營中有一武弁來報﹐拿住史致芬者﹐已早進城﹐何以尙未解到。乃出館問之﹐轅門見一老者﹐白須垂胸﹐跪而言曰﹕老民拿住史致芬﹐現已同人送來。余問﹕何以拿獲。答曰﹕老民亦住東潛湖邊﹐因房屋日前被燒﹐同孫兒搖船出湖﹐將尋親友借屋暫居﹐忽見前面一小船有人上岸﹐行數步﹐忽撲地﹐又自撐起﹐行數步﹐又跌地。孫兒喊曰﹕此人像史致芬。老民出船頭望之﹐果是﹐老民罵曰﹕因爾造禍﹐害我無家﹐現在段太爺懸賞拿爾﹐我今見爾﹐豈肯放爾。孫兒上前拉住﹐湖邊亦有人相幫﹐致芬曰﹕我亦自知難逃矣﹐是以送來。余曰﹕懸賞格二千銀﹐我只交爾一人之手。老民叩首而起。久之﹐不見送來。余自往迎﹐至縣前一宅﹐有思分銀者﹐有思要獎者﹐余至﹐乃提入考棚內﹐以木櫳囚之。童薇研來館曰﹕我久聞史致芬名﹐從未見過。因就木櫳見之﹐與談數語﹐回謂余曰﹕我李三哥易視此人﹐難怪教兒子喫虧。余夜靜﹐將史致芬提出木櫳﹐細問之。余曰﹕爾曹曾充過廣西軍﹐豈不知王法者﹐何以胡鬧如此。致芬嘆曰﹕始終皆受人愚﹐後𨿽悔之﹐已無及矣。五六月間﹐眾漁戶以錢貼貴﹐賣魚總是票錢﹐魚價𨿽如恆﹐而錢已少矣﹔漁戶皆買米之人﹐米價漲﹐漁戶先喫虧矣﹔皆來請我﹐謂兩項事﹐非我不能仗公﹐是以聚眾來城﹐亦明知兩項斷不能平﹐不過藉是漲魚價耳。本府往教場彈壓﹐人多口雜﹐將官轎扯碎﹐非李厚建帶勇打死鄕人﹐亦未至遂燒演武廳。豈不自知犯法﹖所以盧楓伯傳諭至陶公山﹐小人已允準投案﹔又有利瓦伊鏞命其子往捕小人﹐以致其子枉送性命﹐小人於是欲逃上海﹔又有營中向日認識某老大爺﹐某副爺﹐著兵丁告余曰﹕省中必無兵來﹐我營中決不與爾爲難﹐段大人又將爾如何﹐而夷館之通事﹐又送小人洋炮多尊﹐又代小人買備洋炮洋藥﹐凡炮船到處﹐人皆望而避之﹐後來搶刼村坊財物﹐及大嵩營軍器﹐皆營中人教我也﹔不然﹐小人安敢如是也。余謂同問委員曰﹕是猶南蒯之以家臣﹐而欲張公室也。提軍聞史致芬供﹐恐余直稟撫軍﹐照此入奏﹐營中大幹不便﹐來請余曰﹕此等狡詐之徒﹐旣已到案﹐卽當就地正法﹐以快人心﹐況其羽翼尙多﹐恐有後患﹐何不速殺之﹐以免生事。余曰﹕此人已經奏明﹐恐解到省中﹐撫軍亦不敢徑殺﹐而謂我不稟撫軍而直殺之乎﹖提軍不語而退。余原明知不必解省﹐因營中積習可惡﹐故如是以答提軍也。余稟撫軍將史致芬就寧波大教場正法。撫軍入奏﹐旨賞余戴花翎。先余攻羊廟前及打四港城﹐被廣勇拿獲數犯﹐與史致芬同時行刑﹔惟史致芬先■﹝犀刂﹞而後斬。將施刑前一夕﹐利瓦伊鏞屬餘兵勇﹐以洋十元剮史致芬心肝﹐以祭其子。

119十二月﹐赴四安﹐過湖州﹐只帶寧波練勇百名﹐廣勇口糧大重﹐不用﹐只布良帶同親近十餘人隨之﹐調協防局紳士練勇二百名﹐蓋此項練勇向不離杭州﹐因余向局中紳士借用﹐故從余往。後楊國正帶勇赴寧國﹐見余處兵勇過少﹐又畱勇一百聽用。四安乃江南入浙總路﹐居民多本地人﹐來往商旅多安徽人﹐買賣尙近朴實﹐余嘗日夕巡行街市﹐兵民交易﹐安靖如恆。地方向愛賭博﹐平日本巡司衙門﹐亦有陋規﹐故賭不能禁。前年慶藩司防堵駐此﹐出示禁賭﹐而賭者愈多﹐幾於鬧事﹐而賭卒不可禁。

●咸豐九年己未﹝公元一八五九年﹞

1202月﹐起程進京。至蘇州時﹐辦洋務諸大臣均在此﹐入城拜之。

1213月﹐抵京。先至外城寓宋宅﹐前做鄞縣宋君家也。時皇上居圓明園﹐遂赴園寓宮門外僧巷﹐具折請安。皇上召見﹐頭一次問浙江事甚悉﹐且曰﹕朕聞浙江皆呼爾爲「靑天」﹐天下爲官者亦多﹐何以獨呼爾爲「靑天」﹐到底爾所作何事﹖余對曰﹕臣之居官﹐亦非另有異人之事也﹐不過於臣分所應爲者﹐盡心而行之﹐使百姓皆知臣之所爲﹐特奉行皇上保民如赤之心而已。故民間有聯云「有工夫皆爲赤子﹐無雲翳便是靑天。」蓋以臣能通達皇上之徳意﹐毫無抑塞﹐故以「靑天」呼之。皇上問﹕百姓愛爾如是﹐亦有所饋贈於爾乎﹖余對曰﹕有萬民衣﹑萬民傘﹐有徳政匾﹐有徳政牌﹐且於臣所治地方﹐建造祠宇﹐或塑像而祀之﹐或繪像而祀之﹐故書臣之官銜﹐立長生祿位而供之。此皆出自艸野愚民﹐一唱百和。此等稱呼饋贈﹐臣原不敢當﹐然出自下民之愚忱﹐臣亦不能辭。皇上恭腰﹐低頭語曰﹕明日再提牌子。出宮門﹐受門生沈桐甫【時當內閣差】席﹐飯後回館。次日黎明﹐又同王大臣﹑軍機大臣進宮請訓。皇上問浙江事甚悉﹐且問巡撫某某等﹐誰爲最。余對曰﹕前撫臣吳文鎔淸廉自矢﹐勵精圖治﹐吏治頗有起色﹐適當洪水大災﹐賴朝廷發賑﹐以濟窮黎﹐撫卹不遑﹐整頓所以棘手﹔加以海塘決口﹐幾至殞命﹐臣所事過巡撫﹐吳文鎔爲最。升任督臣黃宗漢巡撫浙江﹐正當逆賊擾亂江南之始﹐黃宗漢創行海運以供京倉﹐興辦大捐以充軍餉﹐而又助江蘇以剿上海之踞賊﹐防徽寧以壯金陵之聲威﹐故東西𨿽騷動﹐而浙江全省鞏固如常﹐我皇上曾賜「公忠正直」匾額﹐以旌其功﹐可謂能臣。繼黃宗漢而撫浙江者﹐乃何桂淸﹐其辦海運﹐俱循黃宗漢之成規﹐其時大捐猶旺﹐故徽寧兩區防兵糧餉﹐常無虧缺﹔又加以聖眷優隆﹐凡所奏請無不俯允﹐所以辦事毫無掣肘。繼何桂淸而撫浙江者﹐乃晏端書﹐其辦大捐已不能如昔日之旺﹔適當逆賊大股麕集﹐緊圍衢城﹐糜爛處州﹐因截畱海運漕米﹐以濟軍糧﹐後蒙皇上福庇﹐賊竟遠遁﹐浙境肅淸﹐其用心常見精細﹐但未能大展才華。現任巡撫胡興仁﹐捐輸日見艱難﹐海運亦是照舊﹐而徽寧兩處之軍餉﹐未能按月解淸。此後惟仗皇上鴻福﹐賊不來我浙江甚好﹐不然﹐浙江但有籌餉之責﹐略無調兵之權。皇上正容而問曰﹕巡撫不能調兵乎﹖余乃叩頭而奏曰﹕巡撫之權原可調兵﹐特目前浙省境內無兵可調﹐督兵防守徽州者﹐乃京堂張芾﹔督兵防守寧國者﹐乃金陵大營調來總兵鄭士魁﹐俱非浙江巡撫所得而調也。或浙江有警﹐以信商之﹐猶可以委員帶兵來援﹐若以札調之﹐則斷不應調矣。皇上愀然不語者久之﹐乃問曰﹕胡興仁到底何如﹖余對曰﹕無賊總可無事。胡興仁謹小愼微﹐遇事卽辦﹐皇上盡可放心。皇上又曰﹕明早再提牌子。余出宮﹐語告休大學士祁春圃先生曰﹕皇上竟不能釋然於浙江巡撫也。祁乃胡之座師。晚﹐受同年殷譜金席。【殷時教讀宮中﹐上書房行走。】此二次召見也。次日黎明﹐又同諸大臣入宮請訓。皇上尙未升寶座﹐暫坐奏事處候之﹐及進見﹐皇上問安徽情形甚詳﹐並問吾家中景況。余對曰﹕臣家安徽﹐去省城只二百里。安徽爲古來戰爭之地﹐故發逆擾害以來﹐安徽幾無寸土安靖。至臣家房屋﹐久被毀燒﹐先父墳塋並爲逆賊發掘﹐致棺骸暴露﹐忍痛在心。皇上急問曰﹕爾家中人現在何處安頓﹖余對曰﹕與臣同父者﹐其眷屬皆逃至浙江﹐住臣署中﹐與臣同祖者﹐其眷屬臣亦不能顧及﹐現俱避亂偸生﹐未離故鄕。皇上又問曰﹕同支眷屬大約不少﹐到底作何安頓﹖余對曰﹕臣親支眷屬﹐蒙皇上澤庇﹐安頓署中﹐受福多矣。至同祖之人未能安頓﹐返之於心﹐本常歉然﹐然今日天下蒼生誰有安頓﹐故臣每與親友言及﹐無不感激皇上深恩﹐爲之涕泣﹔而臣更念窮黎無依﹐常覺心愴也。皇上不語者久﹐徐乃命曰﹕明日再提牌子。此三次召見也。次日黎明﹐隨諸王大臣進宮。皇上召見﹐問曰﹕浙江余姚縣有事﹐爾知之乎﹖余奏曰﹕臣上冬自寧波平史逆回省﹐余姚令爲臣言﹕邑中城鄕爲收租事﹐田東﹑佃戶爭多較少﹐兩相口角﹐不致鬧事﹔卽或者一二莠民﹐煽惑鄕愚﹐不過土匪之流耳。皇上急問曰﹕土匪不虞滋事乎﹖余奏曰﹕土匪滋事﹐一縣令足以平之。臣自服官以來﹐辦過土匪之案四起﹐皆不久撲滅。皇上問﹕爾辧土匪﹐曾奏明否﹖余奏曰﹕大者皆經奏明﹐小者不過稟明督撫﹐其不敢悉行奏明者﹐恐致多勞聖聰也。皇上問曰﹕知縣能平土匪乎﹖余對曰﹕知縣親民之官也﹐平日果能畱心﹐民之情僞﹐盡知之矣。可解者解之﹐如不可解﹐臨之以兵﹐無不立摧。蓋土匪初起事時﹐其聚眾必不多﹐知縣平日得民心﹐民必畏官﹐而不肯從匪﹐土匪所以易平也。目下粵匪擾亂徧天下﹐其始未嘗不起於土匪也﹐若知縣早能平之﹐何致糜爛如此。皇上求治心切﹐惟通飭各省督撫愼揀知縣﹐以臨蒞百姓﹐則天下不難平治也。皇上首肯者久。又問曰﹕爾平土匪亦自出兵乎﹖對曰﹕嘗屢出兵。皇上問曰﹕爾領兵居先乎﹖抑督兵在後乎﹖對曰﹕居先有領兵將官﹐臣督兵在後﹐以觀陣勢﹐使兵勇不得冒功﹐可齊其力﹐而壯其膽。皇上問曰﹕爾自督陣﹐有武藝在身乎﹖對曰﹕臣無武藝。能射箭與打鎗乎﹖對曰﹕箭亦能射﹐鎗亦能打﹐但不有準頭耳。且幼時實未曾習練。【是時余因皇上問此甚詳﹐蓋恐皇上用余行軍﹐有負重任﹐故所對皆退讓未遑。】皇上又問曰﹕爾出陣時﹐騎馬乎﹖坐轎乎﹖對曰﹕臨陣不能坐轎﹐是騎馬。皇上問曰﹕爾能騎馬乎﹖對曰﹕臣能騎馬。臣此行來京﹐由山東山路來﹐山道多石﹐車行不穩﹐臣常騎馬。皇上欠腰曰﹕明日再提牌子。是時備聞此言﹐適有饋余馬者﹐人以皇上賜馬﹐其實非皇上賜也。【特所饋之馬﹐因曾爲僧王坐騎﹐馬善食能走﹐鞍帷甚平。後帶回杭【者】【﹝省﹞】﹐十年城陷﹐余猶乘此馬出城。因王冠三赴嵊縣﹐防堵無馬﹐卽以此馬贈之。今王冠三戰功未立﹐此馬已死。馬之不幸也﹐抑非獨馬之不幸耶﹖】是四次召見也。上年寧波史致芬滋事﹐各縣鄕民蠢動﹐倡言各村團練﹐保衛鄕裏﹐經費卽出之田租﹔鄕村藉此爲名﹐實不肯納田主租谷也。慈溪佃戶亦有是心﹐因余近在寧波﹐不敢明言團練﹐蓋恐余知﹐或致拘拿爲首者﹐遂揚言田東每年收租﹐門客皆用大秤﹐今年我等只拂八租﹐以折大秤。佃戶竟百口同聲。田主皆來告余。余因慈溪田東皆舊日相知﹐勸曰﹕方今民情浮動﹐爾等殷實之家﹐凡事須要看破些。恆年爾等用人收租﹐未必盡是官秤﹐而往年皆肯納租者﹐因天下無事﹐官法森嚴﹐𨿽欲不納而不敢也。今乘時多事﹐各有抵抗之心﹐若直依他八折﹐則刁風更長﹐彼以秤爲言﹐我著縣出示﹐較準官秤﹐一律收租﹐民𨿽刁猾﹐當亦無所借口。田主皆允。余遂飭慈溪縣出示﹐各鄕亦無異詞﹐拂租者多。惟東鄕有無賴之徒﹐霸租不拂﹐田主送縣﹐縣主責之﹐因出惡言﹐縣主曹令家人大怒﹐幫執刑者杖斃一人。東鄕百姓嘩然哄堂﹐縣令退堂不出﹐百姓始散。余聞之﹐赴慈邑東鄕。百姓聞之﹐謂余必帶廣勇去﹐各回家不敢多事。余遂定秤收租﹐慈邑幸得無事。余姚與慈邑接壤﹐遂以團練出費爲名﹐抗租不納。有童生王春生﹐平日亦知測字卜卦﹐鄕農多與相識﹐遂代佃戶出頭﹐倡以租抵費之說﹐揚言今年只納田東五租。余邑前令崔﹐從中調處﹐勸佃戶輸六五折租﹐佃戶亦允。而余邑之田主謂﹕官教民六五折納租﹐伊等今年應納錢糧﹐亦六五折。適崔令卸事﹐後任賈令到任。紳士控佃戶者紛如﹐賈令皆準。紳士遂頌賈令新政﹐公送匾額﹐懸掛大堂中間﹔各鄕佃戶亦公送匾額﹐硬將賈令匾額﹐攺懸大堂之西。由是田主佃戶仇若水火﹐遂致鄕間不敢入城﹐城中不敢下鄕。有邵老五者﹐平日仗其兄【大軍機】之威﹐魚肉鄕民﹐鄕民久已憾之。余前任寧波府時﹐邵五曾主唆葉姓孀婦硬分義莊公項﹐婦人上堂具呈﹐邵五伺候宅門外聽信。婦人補服朝珠。余故問其丈夫何往。答曰﹕職婦系孤孀。余曰﹕孀婦卽不宜補服朝珠。葉姓亦大族﹐爾親房果欺孀婦﹐必有公仗言者﹐何須爾自出頭﹐卽要具呈﹐亦只遣一抱告上堂可矣。婦女猶思狡辯﹐余大聲言曰﹕好勸爾不肯回去﹐婦人告狀﹐必有主唆﹐我且拿爾訟師﹐再與爾言。邵五在宅門外聞餘言﹐先自逃去﹐婦人亦卽下堂。至余姚鄕佃欲議知租﹐邵五又集城中紳衿﹐藉官勢以究治鄕人﹔送賈令匾﹐又系邵五爲首﹐鄕民愈忿﹐乃聚眾入城﹐毀邵五家房子﹐更燒城中富戶李姓﹑謝姓家﹐蓋皆平日待佃戶毫無恩義者也。及余自寧波辦史致芬回省﹐路過余姚城下﹐賈令迎至舟中﹐謂城中紳士﹐共欲畱余暫駐余姚﹐辦王春生﹐如辦史致芬一樣。余曰﹕王春生非史致芬比也。史致芬以逃犯復行倡亂﹐罪無可恕﹐經撫軍奏明﹐委余來辦此案﹔王春生倡議讓租﹐並未犯法﹐余何能辦﹖賈令又言﹐聞鄕間設局甚多﹐皆惟王春生之命是聽﹐刻下縣考﹐四鄕士子卻皆來考﹐卑職是以不得主意。余曰﹕知縣爲一邑之主﹐城中鄕間﹐皆百姓也﹐官常親民﹐則聲气自通﹐現在縣考﹐卽可借論文以聯絡四鄕百姓﹔四鄕有局﹐爾何妨親至其局﹐詢伊等意欲何爲﹐勸解之中﹐亦寓懲創﹐鄕間之民必不聽王春生﹐而聽爾矣。對城中富戶﹐勸其收租放寬些子。爾𨿽官平﹐其於城鄕百姓﹐常若中人﹐而仇釁豈有不消者乎﹖余回省﹐賈令亦不能於余所言奉而行之。省中同寅建議﹐謂邑中大紳﹐亦不能和解同鄕﹐徒使地方爲難。是以城鄕再鬧﹐縣令稟至省中﹐撫軍乃將閣學朱參奏﹐時正到京﹐故皇上問及此事。第五日黎明進宮召見﹐皇上問曰﹕方今夷人橫彊﹐粵匪擾亂﹐是天下兩大患也。據爾看來﹐如何辦理﹖辦理宜以何者爲先﹖何者爲後﹖余奏曰﹕夷人擾害中國﹐今已二十餘年﹐內有商賈﹐交易往來﹐已漸相安。當初若沿海地方﹐任其蹂躪﹐亦未必遂能深入內地﹔今則內地旣深入矣﹐猝欲除之﹐勢必不能。臣竊窺夷人之志﹐不過專心營利﹐未必遂有他志。且連年外而哦夷﹐內而屬國﹐禍結兵連﹐習以爲常﹔剛者必缺﹐自然之理﹐不久夷人當自虛弱。皇上爲中國百姓忍辱含羞﹐天下自能諒之。目下粵匪到處掠人貲財﹐毀人廬室﹐淫人妻女﹐焚人詩書﹐每破城池﹐衙署盡燒﹐每逢廟宇﹐則神像俱毀﹐此萬姓所切齒﹐而天理所不能容者也。皇上且振刷精神﹐命將出兵﹐奠安海內﹐以順輿情。粵匪旣滅﹐夷人自馴﹐內順外安﹐有不期然而然者矣。皇上命曰﹕爾且跪安回省。此五次召見也。出宮至各處辭行﹐九門提督穆謂余曰﹕今日吾兄奏對皇上﹐所言甚善﹐皇上以吾兄所言告知軍機﹐皆曰﹕段臬司之言是也。次日由園中復至京城拜客﹐每日或公所﹐或戲園﹐或私宅。同年同鄕及浙省京官﹐接風餞行﹐請余赴席﹐一日常七﹑八處﹐餘皆赴席﹐飲酒數杯﹐略話寒暄﹐又赴他席。酬應數日﹐酌畱別敬﹐在人不見討好﹐在余則已花銀數千。此自來外官進京之客套也﹐而京官若所望在此焉。

1225月回浙﹐北地大旱﹐蝗生﹐大江以南久雨傷麥﹐自余回省後﹐天遂晴﹐杭人皆喜。惟葉堃私語人曰﹕今後浙江官祗用他一人做矣。余見撫藩﹐將召見時奏對之語﹐盡行告之﹐自是撫軍愈加小心。胡撫軍以少年出仕﹐難免官場習气﹐其妾常遊西湖﹐有時撫軍同往﹐至是戒之﹐弗能盡也﹔時當軍興﹐杭人又好訾議﹐故不理於人口。一日﹐撫軍妾遊湖﹐撫軍亦在湖上﹐余弗知也﹐偶出湧金門拜客﹐杭人謠傳﹐謂余至西湖拿撫軍嬖妾﹐遊湖官民﹐兩相猜忌﹐至於如是。撫軍湖南人﹐時湖南之當勇者最多﹐帶勇之官更不少﹐流寓省城﹐撫軍又有妾之兄弟在署﹐與若輩時相往來﹐因而撫軍官封﹑功牌﹑令箭亦爲若輩竊出。六月間﹐有委員解餉赴徽﹐若輩潛尾其後﹐浙船每乘潮夜行﹐將抵桐廬﹐若輩假冒巡河委員﹐居然洋燈翎頂令箭﹐上船巡查﹐從人蜂擁入船﹐將餉銀罄搶一空﹐仍回杭城而瓜分之。委員隨報省局﹐撫藩已將桐廬縣撤任﹐比捕拿盜﹐獲湖南勇數人﹐日在首縣問供。余往視之﹐內有十四歲童子﹐亦分贓者也﹐余謂承官曰﹕若輩供不畫一﹐怕死也﹔童子罪可減等﹐許以不死﹐教伊直認誰得贓﹐誰不得贓﹐不當眾人之面﹐彼必肯吐眞情。不惟案可審實﹐將來尙可起贓也。委員乃依餘言細問﹐果一一認之﹐並言得贓者皆服藍紡小衣﹐捕役因是見服藍紡小衣者﹐皆知爲眞盜﹐拿十餘名至﹐相視而笑。余嘆曰﹕蜉蝣之詩﹐爲若輩作乎。從土中起出銀兩數處。至是﹐乃知若輩多與撫署交通。又從爲首者寓中搜出撫印官封多件﹐捕役呈余﹐余上院告知撫軍﹐余曰﹕此必僞造者也。撫軍接入手中審視良久﹐自認爲眞﹐可見撫軍之誠實。數日﹐卽將眞盜正法﹐惟童子待以不死。

123省城賭局﹐多在大墻門內。余在杭城行街上﹐坐轎時少﹐騎馬時多﹐凡橋頭街旁小賭﹐被余驅逐﹐皆已匿迹﹐惟大宅之賭局﹐縣府差役及營署員弁﹐俱有陋規﹐官不往拿﹐亦不能拿也。余久知之﹐帶數差往拿。賭局知之﹐驚問曰﹕誰來拿賭。有人語曰﹕卻不知是何人﹐但是騎兵﹐從人無多。局賭人曰﹕騎馬必是武官﹐彼皆得我規費﹐何懼懼哉。遂不以爲意。余至其處﹐大宅臨街﹐專喫賭飯﹐對門小屋﹐乃縣差家﹐有婦人在內﹐卽差役妻。是日﹐尙未開場﹐來賭者聞余至﹐皆從後門逃出。有一人未去﹐見余至﹐形色不安﹐問其何以不去﹐云有足疾。從差四處搜尋﹐見轎底有銅盤賭具﹐並大寶一錠﹐蓋乘轎來賭者也。余親問之﹐乃藩司房書吏﹐與對門小屋縣差共作局家。卽傳其妻至﹐諭之曰﹕爾夫差役亦逃不去﹐爾速喚來﹐我猶可以輕辦﹐遲則將爾帶去矣。縣差果來﹐余將兩人帶回臬署﹐街上觀者笑之﹐以年來未聞有在杭城中拿賭者也。余夜問供﹐直認無諱。余問﹕每場輸贏若干﹐局家每次抽頭多少﹖答曰﹕每場少者數十千﹐中等或數百千﹐最多亦至千餘串﹔抽頭或一次數十千﹐多者亦至數百千。遂痛責縣差﹐謂書吏曰﹕計爾局賭之利﹐每季不下數千串﹐想不辦爾﹐──現在城隍山下鎭海樓﹐歲久失修﹐需費千金﹐爾獨任之﹐算爾功徳﹐不說是罰款﹔縣差則不能不辦。謂臬司差役曰﹕若將二人發縣﹐縣差或不喫虧﹐書吏必多花費。爾值日差頭﹐暫看管在家﹐我思必辦縣差﹐恐書吏終難漏网。臬差遂將二人看管。夜中親到差宅來問者﹐燈火絡繹﹐可見局賭書差气焰奪人。次日﹐書吏之弟孝廉果來署求情。

1248月﹐浙省鄕試。舊例兩司隨撫軍點名﹐浙江士習浮囂﹐目無官長﹐胡撫軍好內﹐尢爲士子所輕﹐或大聲而言曰﹕彼不過湖南一拔貢耳﹐安足爲吾浙監臨哉﹖應名不遵牌式﹐先點不來接捲﹐失點又擁擠而來﹐叫呼爭攘﹐捲至自抽﹐撫軍無言﹐惟餘偶大聲責之。至三場﹐每士子給月餅一包﹐是年供給﹐科場官亦辦理不善﹐竟將每人分給之餅﹐大擔挑在撫軍門後﹐豈知一搶而空﹐有未收到者。於點名旣畢﹐有一金華生﹐自至撫軍座前討餅﹐大呼曰﹕餅𨿽細事﹐乃是皇家恩典﹐大人何得幹沒﹖撫軍倉猝無言以應﹐余乃出位解之曰﹕餅之挑來﹐爾等皆見﹐一搶而散﹐乃汝浙江士子不遵約束﹐現卽著號軍再送﹐亦非監臨大人之事也。且汝相公就試鄕闈﹐爲一餅而來乎﹐抑更有大於餅﹐重於餅者乎﹖若必要餅﹐暫請相公歸號﹐余再著人送餅至相公號中。隨取生員捲袋﹐將坐號姓名查淸﹐兩旁聚而觀者多士皆笑曰﹕還是聽段大人話﹐歸號去罷。金華生員曰﹕非段大人來勸﹐今日豈肯罷休。榜尙未發﹐院上接奉批折﹐夾板上有前浙巡撫胡字樣﹐知浙江巡撫已經換人。

125十月﹐江南鄕試借浙江貢院。上年﹐余在京時﹐蘇州彭詠莪爲首相﹐曾與餘言及此事﹐且曰﹕爾亦江南人也﹐其共襄成此舉。是年﹐宿松來浙鄕試共一百七﹑八十人﹐時值亂離﹐浙省又遠於南京﹐而來試猶有多人者﹐蓋以余在浙江故也。余先爲宿松人備公館多處﹐皆在臬司衙門左右﹐故士至如歸。凡屬余族及余親戚﹐與昔日救荒園諸生﹐卽居余署內﹐又分期席請至署內話家常。余昔應試久﹐故此番來試者認識甚多﹐並有當年在家同余應試者﹐此番尙來應試也。余於備館席請外﹐又各略饋程儀﹐凡親戚故交﹐則略加厚。如署中無事﹐則騎馬至各公館閒談。其在太湖之來試者﹐亦大半多昔日交遊﹐因未及徧請﹐亦於各試寓徧送酒肉﹐時金眉生以浙江人勸安徽捐﹐知安徽人惡之﹐欲捐安徽試卷﹔王月川時爲糧道﹐謂此項捲費﹐我宜安徽在浙做官人共捐﹐豈肯收他捲費。余笑曰﹕眉生捲費﹐總是出自安徽﹐眉生送過﹐總算人情已到﹐我們不收﹐於眉生何損﹐而於安徽來試士子則不無小損﹐何也﹖今年安徽江北應試寒士﹐風雨泥塗﹐赤腳艸屨﹐自擔行李﹐困苦極矣﹔捲費𨿽曰無多﹐寒士受之﹐亦不無小補。若我等所捐捲費﹐何妨易作安徽士子三場燭費﹖每人給錢若干﹐使其自備。於是同寅皆以爲可。是以安徽士子皆以余爲待同鄕讀書人甚厚﹐至今同鄕者﹐𨿽非讀書人﹐未到過浙江人﹐一言及當年浙江應試事﹐猶艷稱余之厚誼不衰。澹村宦久﹐與家鄕讀書人多不相認識﹐故不肯應酬﹐以致家鄕人都不見面﹐未免多出怨言﹐澹村聞之﹐亦使人到各公館略送程儀﹐大半多不肯受﹐此固讀書人性多褊急也﹔而澹村待同鄕人亦未免稍疎。是科榜發﹐宿松中式者只陳佐平一人﹐太湖三人﹐俱在浙候榜未歸﹐餘皆席請來署賀喜。

126前日騎馬至武林門外﹐有一錢鋪小官﹐值花燭之期﹐新娘花轎已經到門﹐新郎卻被人捉去﹐其家不得已﹐迎花轎入門﹐引新娘入房。吾適過此﹐其父母馬頭叫寃﹐吾下馬細問。蓋小官前曾在別家錢鋪幫夥﹐其店主借嘉興分司老太爺本銀三百兩﹐是小官經手﹐店主虧本歇店﹐小官另幫別家﹐分司系江西人﹐老太爺認錢太眞﹐欲借小官花燭挾之還錢﹐送縣拘禁也。余回署﹐著人告之分司﹐謂爾父在官放錢﹐已屬不雅﹐況此銀本非小官幹沒﹐何以乘人家好日﹐而作此不近人情之舉。分司惶恐﹐隨著人至縣﹐將小官領出﹐送至余署。

127又如錢塘畱夏地方﹐有小戶人墳山一所﹐形勢可觀﹔本地土豪欲謀小戶墳山﹐先移一碑﹐置之小戶人家墳後﹐邀十餘名紳衿耆老赴縣具呈﹐控小戶毀古廟﹐謀風水作墳地﹐縣批踏勘。土豪又鉤結書差衙蠹﹐潛布謠言﹐謂小戶人家霸占一方﹐橫蠻無比﹐官若往勘﹐不說是他家墳山﹐官亦不能安穩。回署﹐且謂眾姓之來縣具公呈者﹐在鄕亦不敢與之較量﹐縣審數次不能結斷﹔控府亦不能結。余任臬篆後﹐小戶乃攔輿呈訴﹐余再三審問﹐本是鄕愚。余曰﹕也難聽聞一偏之言﹐我自往勘。那知土豪已有打聽之人﹐卽布流言於縣﹐而縣中又不便告余﹐但私語同僚曰﹕段大人每好輕騎下鄕﹐恐此舉必不好看也。余亦不顧﹐只帶知路徑者一人引去。及至畱夏﹐有執香伏地十餘人跪接﹐並不言語﹐至墳山處﹐只有小戶人家跪地二﹑三人﹐余問廟基何在﹖答曰﹕並無廟基﹐只有小人家祖墳﹐墳後地上碑﹐不知何時在此﹐眾姓以爲廟碑。余閱其碑石𨿽古﹐上無字也﹐余恐字在下面﹐令將其翻轉﹔小戶人家猶若不敢﹐余曰﹕石自我轉﹐於爾無妨。而眾姓執香十餘人皆只遠望﹐並不前來質證﹐閱碑下面﹐亦無字迹﹐余曰﹕非碑也﹐乃石也﹔但石從何處來﹐何年置此地﹖答曰﹕離此二里﹐有一古廟﹐毀壞久矣﹐此石或在古寺搬來。小人農夫﹐人丁又少﹐每年只來上墳一次﹐墳後有柴有艸﹐石在其中﹐亦不知也。余曰﹕爾墳無碑﹐卽以此石刊字﹐作爾家祖墳碑石﹐有人問爾﹐但言是我示諭。

128十一月﹐自胡撫軍卸篆後﹐羅澹村居院署。除三﹑八﹑五﹑十日期上院外﹐常夜巡街﹐便衣至院﹐與澹村商量﹐力求整頓錢塘義渡﹐余捐銀千兩。更有蕭山縣沙地﹐臬司衙門例收稞銀數百兩﹐余亦移歸義渡﹐以充公費。月川謂余曰﹕爾臬司缺苦捐千兩﹐余藩司不要捐二千乎﹖余笑曰﹕功徳隨人﹐不問衙門也。自是各衙門皆有功徳﹐付與錢塘首事經理。又自臬署東轅門漏城下至正大街﹐人行路石面破壞﹐捐資興修﹐著一公正書辦經理。杭城獘俗﹐每出一殯﹐動費千金﹐中戶必費數百金﹐棺前上路用和尙﹑道士﹑尼姑至數百人﹐旗牌執事﹑鼓吹﹑車馬及送殯親友常數千人﹐擺虛體面﹐否則皆笑以薄待其親。故人家父母死者﹐多殯殮在家﹐不敢出殯。其先畏難隱忍﹐以俟後日﹐往往後裔替淩﹐至於無力出殯者﹐所在多有﹔卽大家亦不免如是。余久傷之﹐出示勸人出殯從儉。嗟乎﹗至於無力之時﹐𨿽從儉亦難出殯矣。更可笑者﹐奢華出殯﹐出於西湖邊﹐租小屋一間﹐將父母遣骸停厝此間﹐每年出租洋二元﹐何一愚至此哉﹗有是租洋﹐何不竭力謀地以葬其親哉﹖無論骨不入土﹐親之體魄未安﹐如遭巨刼﹐其何以堪。【由今論之﹐杭省遭發逆兩次入城﹐城外及湖上浮厝之棺﹐皆被髮逆殘毀無存﹐故杭省𨿽復﹐而杭城以內土著居民﹐能復元者實少﹐未必非不早葬其親之咎也。】當日﹐余出示勸人出殯﹐其有力不能葬者﹐余在錢塘畱夏地方﹐捐買義地兩處﹐聽人家自葬﹔更有棺柩在家﹐無力出城者﹐亦倩人扛柩出城﹐用船裝至畱夏﹐再雇夫役掩埋﹐亦是臬署書辦姓周人經手。【當大亂後﹐余尙見過周書辦數次﹐其子讀書亦考商籍入泮﹐或亦力行方便之報也。】周書辦在城內出靈柩數百棺﹐俱葬畱夏兩處。內有一棺﹐其人生前並做巡撫﹐噫﹗其生前做官有過耶﹐抑其子孫實不肖耶﹖何以至於如是﹖余心惻焉。偶在官廳述及此事﹐同寅莫不聞而心驚﹐皆曰﹕此等好事﹐何不大家共做。於是撫﹑藩﹑臬﹑運﹑道﹑府各衙門捐金若干﹐官𨿽解任﹐此捐仍出自衙門也。余乃於臬司衙門前﹐樹石勒碑﹐並各衙門皆立案卷﹐以存久遠。

129杭省自金陵賊踞以後防堵﹐奏明本城大紳前侍郎戴熙主政﹐經費則撥本省釐捐。熙號醇士﹐善書工畫﹐前曾書余嚴州徳政碑。一日﹐謂余曰﹕惟大公祖關心民事﹐湧金門外城墻有數處尙宜修整。次日淸晨﹐騎馬往閱﹐估工修之。又見湧金門城樓屋已坍﹐余自捐資修好。又武林巷有大公館一所﹐凡屬過往杭省大吏及本省外道之來城者﹐皆館於是﹐中有池臺亭閣﹐歲久失修﹐樓已坍壞﹐余亦籌款修之。時有徳淸人控嘉興典鋪﹐欠伊父本錢五千串﹐屢討無還﹐控縣﹑控府﹐典主財勢甚大﹐縣府莫制﹐無法只得上控。余上年在四安防堵時﹐有一小委員向餘言過﹐謂徳淸債主不甘心嘉興典鋪賴債﹐現在軍餉難措﹐情願將此項充公。余曰﹕此必有甚麼糾轕﹐不然浙江人豈易將五千串充公者。但爾旣言之確鑿﹐且將此案提上來問。乃寫信到湖州府徳淸縣連案卷人證都提到臬署問之。乃知放錢乃徳淸人之父﹐借錢經手人﹐乃系典鋪管賬先生﹐與徳淸人相善﹐借錢五千串立有票據﹐用典鋪圖章﹐由管賬人出名。余問管賬人曰﹕爾借錢時﹐曾言明錢是爾借否﹖答曰﹕亦曾言明﹔但伊父知我難還﹐不允﹐又情難卻﹐商之再四﹐囑我用典主圖書﹐言明錢系我還﹐今因其父已故﹐所以涉訟﹐錢實小人借的。余問曰﹕五千串錢亦不少﹐汝借作何用﹐今能還否﹖答曰﹕小人從前亦有虧空﹐今小人家只有田十餘畝﹐住屋三﹑四間﹐別無可還。徳淸放錢人曰﹕錢是典借﹐今伊與典鋪商同賴債。典主曰﹕彼久在外揚言要小典喫虧﹐今借錢人現在﹐大人公斷。余謂典主曰﹕票據有汝典圖章﹐借錢人又現在爾典管賬﹐還錢萬無可諉。典主曰﹕若還徳淸人﹐小典萬不能從命﹔伊父放錢時﹐明知非小典所借也。余謂徳淸人曰﹕用典鋪圖章﹐乃汝父主意﹐蓋明知借者無還﹐而故以典鋪圖書難之也﹔典鋪人亦明知管賬之用圖書﹐以爲票非我名﹐錢自不需我還也。汝兩家皆有私心﹐有私心皆要喫虧。管賬人田產房屋歸爾﹐以算還錢﹔票據所借五千串﹐由典鋪提出歸公。兩造皆允﹐銷票結案。另取典鋪錢票存署﹐以應公用。修理大公館經費﹐皆用此項也。【那知公館將近修好﹐而票尙未向錢鋪取錢﹐發賊已入杭城矣。】浙西漕務獘壞﹐自地方官作俑﹐漸而紳衿阻礙漕規﹐又漸而訟戶詐官抗糧﹐更有刁民出而京控﹐藉此永不還糧。嘗有京控糧案﹐解回原籍質訊﹐由司發府委員問供。告狀人自稱童生﹐委員曰﹕我出一對﹐「君子懷刑」﹐爾可對之。童生對曰「禽獸偪人」。其風俗之刁詐如此﹐然罵做官人可謂切實矣。時有一京控案解司﹐余久知發府終不能結﹐乃親問之。告狀者系嘉善人﹐余故言曰﹕爾等控錢糧浮收﹐自己究無應還錢糧﹐不過代人家抗糧耳。包抗錢糧﹐卽當辦罪。嘉善人曰﹕實有應還錢糧冊名可查﹐如虛﹐情願坐罪。余曰﹕汝有錢糧﹐汝肯納乎﹖答曰﹕爲浮收故不肯納﹐若免除浮收﹐豈敢不納天家正供。余曰﹕爾旣肯納﹐自家應納冊名﹐先自開出﹐我再取嘉善縣冊來對﹐設非汝自家應還冊名﹐則先辦汝也。一面寫信嘉善縣﹐囑其著戶書帶糧冊來省。戶書知此案是余親問﹐故欣然隨嘉善縣星夜來省。告狀人本意任杭府審過幾堂﹐不結﹐取保出去﹐糧允不完。不意余親問供﹐要先完糧。次日再問﹐先著司書將嘉善縣糧冊對淸﹐其自開出冊名不錯﹐但有八年未完錢糧。余曰﹕爾前言正供宜完﹐自然八年皆同完也。告狀人不語﹐久之乃曰﹕正供宜完﹐浮收宜辦何罪。余曰﹕是實浮收﹐自應辦罪﹐但爾八年不完﹐浮收從何到手。汝將八年應完正耗完淸﹐余於汝亦可從輕發落﹐不然﹐先將汝收禁矣。或汝執有浮收憑據﹐余亦可嚴辦縣書。其實﹐並無憑據﹔蓋自來縣書從不敢到府質對﹐問案委員亦從不調縣書來質﹐所由案不終結﹐糧多虛懸也。余是日嚴追嘉善人完糧﹐並喝差役取刑具列前﹐伊亦知難再推諉﹐乃許完淸﹐並寫限狀。余復開導曰﹕汝乃控京解回聽審之人﹐不將錢糧繳淸﹐安能放爾回去﹐汝旣書限狀﹐是錢糧已斷不能少矣﹐若將汝發縣﹐俟汝繳淸錢糧再放﹐又多一番花消﹐我思汝乃管業之人﹐張羅應完糧錢﹐必非難事﹐若今日卽將糧錢繳淸﹐今日卽可放汝。乃曰﹕除非某錢店有人肯來則可。余乃著差要錢店來﹐出署﹐卽有人來﹐並帶銀至﹐余遂將此人釋放。糧旣完淸﹐案亦結矣。【此銀尙存臬署未發還嘉善﹐而長毛進城。】

130杭省舊例﹐各省之來仕於浙者﹐無論官階大小﹐自佐雜以至府道司院﹐皆合集同鄕﹐正月十五以前﹐擇一公所演戲飲酒﹐以惇鄕誼﹐謂之同鄕團拜。以前數年﹐自王月川以糧道來浙﹐余謂王冠三曰﹕向來正月團拜費用﹐原系照人公派﹐今汝我同月川三人﹐卽出此項費用﹐以請同鄕﹐未始非方便苦朋友之一事也。故安徽一省團拜﹐兩年未派同鄕出錢。是年﹐撫﹑司﹑杭協俱是安徽﹐余以歷年團拜﹐是王冠三經手﹐特告之曰﹕我等辦事﹐初未嘗私厚同鄕﹐然大僚皆安徽人﹐明正團拜﹐我等不到﹐不可﹔皆到﹐外省人更多忮之﹐不如停止團拜爲是。是以安徽一省﹐次年正月亦未團拜。

131杭城臬署﹐相傳是南宋時大理寺﹔宅門外古柏﹐相傳是嶽武穆殯處﹐未知實否。然其樹不知枯自何年﹐而枝不朽﹐本不發﹐必有精气存焉。署外有銀缾盡節井﹐劉玉波先生做臬司時﹐立有碑記。滿城下有隙地舊冢﹐相傳是武穆初時葬處﹐後追封﹐攺葬西湖﹐立廟祀之﹐理或然也。有疑骸骨尙存初葬處﹐勸余卽在滿城下﹐將舊冢圍好﹐立廟祀之。此原思表其精忠﹐格外尊敬也。余已允建廟﹐並相度地勢矣﹐尙未興工而杭城陷。

●咸豐十年庚申﹝公元一八六０年﹞

132正月。上年江南借浙江貢院舉行鄕試﹐未考武舉。二月考武﹐撫軍上教場﹐司道初考之日﹐同往一次﹐已聞賊將過寧國矣﹐撫軍爲餘言﹕若是賊將困寧國﹐恐須出省防堵。余答曰﹕南門城外山寨﹐尙有李定太領勇一千三百名﹐可以調彼到四安防堵。時浙江止有此勇﹐尙有滿營駐防兵數百﹐𨿽有無用﹐豈不殆哉。越日﹐聞寧國警信﹐乃調李軍赴四安。偏遭連日大雨﹐山溪水漲﹐又不能由余杭一路進軍﹐再折回頭﹐多備船隻﹐由水道而進﹐卽此已見不利矣。越日﹐更聞賊已過寧﹐軍門周天受不能禁﹐撫軍乃調余往守獨松關﹔一面奏明運司繆梓調度守城。余於二月十八日起程﹐帶廣勇二百名﹐尙多在寧波未來﹐余冒雨出師﹐路途泥滑﹐轎由桑地邊行﹐又被桑枝鉤轎難行﹐行李皆濕﹔傍晚渡河﹐未備燈燭﹐跌河中者有之。夜宿余杭地方古廟﹐雨猶未息﹐卽將一路景況函稟撫軍。嘆曰﹕霖雨東往﹐天以是彰古人之徳﹐吾儕有何徳可彰﹐而亦遇霖雨耶﹖五鼓﹐傳賊已抵湖州。天明﹐行抵黃村﹐聞李定太兵敗﹐賊已破安吉縣城。余抵獨松關﹐居民已逃避一空﹐行至關外﹐但聞行路人言﹕賊已棄安吉不守﹐未知卻往何處。余謂從人曰﹕我等且往安吉一看﹐也算收復城池。將近安吉﹐中隔一河﹐山水暴漲﹐無舟可渡﹐河邊民房無人﹐命兵勇紮木面板而渡﹐兵勇鳧水者多。夜至安吉城中﹐無一居民在內﹐房屋大半燒毀﹐尋一未燒民房暫住。隨行兵勇及文武委員腹中俱餒﹐又無鍋竈家夥﹑柴米等件﹐城內各處尋找﹐有得米者﹐有得鍋者﹐架磚爲竈炊之。無一點菜﹐武弁於人家墻下獲小豬一口﹐將殺而烹之﹐小豬尙喞喞有聲﹐余曰﹕此豬幸逃賊刼﹐何必使其在我等手中遭刼。有人於破壁間﹐見酒壇內尙貯酒﹐壇頭已開﹐從人多欲飲﹐余恐賊已下毒﹐戒勿飲﹐但食煮熟之飯而已。飯畢﹐大家一日辛苦﹐將住城中一夜再行﹐但見城中四處火起﹐各自驚惶﹐恐是賊有埋伏﹐仍出城尋原渡過河﹐回頭再望﹐火漸息﹐知非賊有埋伏﹐乃兵勇帶火﹐各處找尋遺物﹐以致延燒﹐終夜無宿處。次日﹐仍進獨松關﹐抵黃村﹐省中滿城將軍已向撫軍索銀三千兩﹐調一固山帶滿營兵二百名﹐往獨松關助余防堵﹐亦至黃村。省中知餘兵少﹐又使馬守備招新勇千名﹐是勇身無衣﹐手無器械﹐馬守備又克扣軍餉﹐要各勇到獨松關點名造冊後﹐始肯發給口糧﹐是以隨路搶掠居民﹐同至黃村。省來文書﹐兩軍皆歸余節制調度﹐不知平時未曾認識﹐臨時豈能調度。在省時﹐有起於錢鋪小倌姓胡﹐名鏞﹐字雪巖者﹐騙人貲本﹐此時已自開錢店﹐與官場人往來﹐【後則顯要﹐當道皆重用其人。】謂余曰﹕大人連年出兵﹐何不自練一軍以作親兵﹔現有陳縣丞人甚廉正﹐精於教練﹐堪勝練兵之任。此時亦不暇擇人﹐遂以銀千兩存胡鏞店﹐交陳縣丞招勇訓練。時亦帶勇數十名到﹐余問﹕何止數十名。答曰﹕不可用者﹐招之無益﹐現只用過銀二百餘兩﹐餘皆存胡鏞店。余看此人做事尙算平心。時因賊匪信急﹐因仲孫懋曾有戰功﹐撫軍乃札調來省防賊﹐亦到黃村。【仲孫懋者﹐其兄仲孫樊系餘同年仲孫機親弟﹐以卽用知縣同余到浙候補﹐任臺州臨海﹐時辦土匪﹐曾練臺勇﹐故臺州平日彊悍之徒多相認識。仲孫懋時在乃兄署中。仲孫樊辦土匪得力﹐後升同知﹐值上海紅頭踞城時﹐浙江發兵往攻﹐亦調仲孫樊帶臺勇往助。仲孫樊死﹐無子﹐同寅傷之﹐上憲亦念其可憐﹐乃共湊貲爲仲孫懋捐縣丞﹐卽帶臺勇﹐上海收復卽得保舉。連年金陵賊踞﹐皖南防堵﹐仲孫懋又帶臺勇至皖南助戰﹐屢得保舉﹐以道員用﹐並有記名保舉。上年餘升臬司﹐寧紹臺道缺出﹐卽放仲孫懋。余時尙在四安﹐仲孫懋聞信﹐卽自皖南至四安﹐與余商﹐欲求到任。余曰﹕皖南統領鄭魁士是爾主將﹐彼等𨿽有實缺﹐亦在烽煙之中﹐未能到任﹐爾得缺卽思到任﹐彼如不允若何。爾還是回皖南營供職﹐日後婉陳自家苦況﹐謂兄歿無子﹐身亦單丁﹐老母在家﹐不能迎養﹐動以至情﹐當無不應﹐卽本省撫軍﹐亦止寫一稟謝之﹐不可自往﹐致耽時日﹐恐主將疑而忮爾也﹐作速回營毋遲。仲孫懋果聽餘言婉求﹐秋間乃得赴任。】方相度營基﹐掘溝築城爲禦賊計﹐傍晚﹐傳聞賊已由武康徑撲省城矣。不知賊數多少﹐有從山頂上望見者﹐道路橫直﹐紛擾如蟻數十里。夜間﹐各營惶恐﹐余謂仲孫懋曰﹕我出省時﹐省中略無防備﹐柰何﹖懋對余曰﹕只有作速回城。半夜﹐黃村市上有搬家者﹐各營倉皇﹐疑是賊來﹐竟有潛逃市後山中者。天將晚﹐探聽非賊﹐乃拔營回省。余曰﹕不俟天明﹐若眞遇賊﹐何以應之﹖余至天亮始行。省中發來隨員五﹑六人﹐已於昨日先逃回矣。余行離黃村不遠﹐四面湖田﹐遙望前面山腳竹林內有村房﹐有人鳴鑼吶喊﹐各營在前者﹐忽聞竹林內鑼聲喊聲﹐不勝驚惶﹐有翻山者﹐有涉水者﹐有本在余馬前﹐而忽至馬后者﹐有本在余馬后而忽奔在馬前者﹐昔人所謂紛紛如鳥獸者﹐此時固親睹其狀也。更有滿營張皇醜態﹐尢屬可笑。滿營兵官个个有馬﹐兵丁亦多騎馬﹐一聞前途人聲﹐卽策馬往湖田內逃走﹐凡擔挑行李﹐扛擡衣箱及食用對像﹐盡拋棄泥田之中﹐不暇回顧。余嘆曰﹕將軍之兵亦復如是﹐杭城何賴哉。遂於馬上問前村人聲﹐實有賊至否。有自竹林下來者﹐答曰﹕是因本地無賴乘亂偸搶莊上豬只﹐故村中鳴鑼逐之﹐今已去矣。後各營望見余馬循途徐行過村﹐知前途無事﹐乃漸次循途前來。是日﹐天𨿽初晴﹐而泥滑路爛﹐人馬行走困乏﹐傍晚始到余杭城。街市寂寥﹐知縣已經換人﹐尙未到任﹐大約不肯到任也﹔舊縣令亦不出署。余至余杭治內數日﹐未見余杭縣面。時事如此﹐何得不糟。夜在余杭中﹐望見杭城地方紅火燭天﹐嘆曰﹕盡成焦土矣。天明又行﹐已接撫軍文書﹐調余進城。殘塘地方聞余路過此間﹐備飯以食兵勇。仲孫懋兵勇先至﹐主人謂是余至﹐以飯食之﹐及餘兵勇至而主人所備之飯罄矣﹐主人思再備飯﹐余曰﹕俟再備飯﹐今日進城不及矣。主人獻食畢﹐兵勇略進點心﹐遂行。天竺﹑西湖一帶﹐賊已放火燒屋。將近城﹐廣東勇見賊有至民家打先鋒者﹐尙與打仗。至靑波門外﹐不能進﹐又轉南門。進艸橋門時﹐將軍不準居民出城﹐因余進城開門﹐居民乘勢出城者不少。進城﹐上院見撫軍﹐問賊來何速﹖答曰﹕來至城下皆裝官兵﹐城門不閉﹐惟陳知府曾經帶勇﹐略知此中情狀﹐現在帶八百人守城﹐疑來不似官兵﹐請將軍下令關城﹐將軍不信﹐反曰﹕如此白日靑天﹐何遂有賊﹖陳知府見來勢甚惡﹐乃使手下兵勇出城攔阻盤問﹐賊遂放火燒街。陳知府曰﹕我自家兵勇亦不能顧矣。請關城。是以前日賊尙未能進城。若依將軍﹐前日已進城矣。余遂回署。只見內子及小兒女在側﹐余問﹕諸侄媳及侄孫侄女輩﹐並蘇仿東父子﹐堂兄醉經諸人何往﹖內子答曰﹕彼等聞賊信警﹐皆同回去矣。日前船已備好﹐思往寧波﹐著家人向羅大人卜行止﹐羅大人謂尙不妨事﹐無須搬避﹐後聞羅大人少君已同其母回家矣。是日回署﹐天已將暮﹐與內人言後﹐仍上城周圍巡視﹐見城外民房俱已燒毀﹐火三日夜尙未熄﹐民何不幸﹐塗炭至此。獨有黃泥潭一家﹐屋不過三間﹐左右俱不與鄰屋毗聯﹐故未延燒﹐離城不過六﹑七丈遠。余曰﹕此禍根也﹐所以忍心燒民房者﹐防賊踞民房掘地洞也﹐此屋離城不遠﹐賊必在此掘洞。擬次日設法燒之﹐已有賊兵踞守﹐又不敢下城放火﹐卽在城上用炮轟之。城髙屋矮﹐擊之不中﹔又於城上多用油傘﹐並以亂麻和油拋屋上燒之﹐偏遇聯日淋雨不息。噫﹗繆梓奏明守城﹐以其前能守衢州府城也﹔前燒衢州民房有益﹐今燒省城民房﹐偏畱此房不燒﹐致賊踞此房掘洞以轟省城﹐明知之而不能禦之﹐數有定而不能逃歟﹖賊圍城時﹐文武員弁晝夜上城巡視﹐城內鋪戶居民各執燈籠﹐徹夜環城垣巡守﹐燈燭徹夜﹐連宵達旦﹐何止數萬。然而守城無策﹐退賊無兵﹐徒事喧嚷﹐歸於無益。於是共知杭城之潰﹐必在黃泥潭一段。相傳前代杭城失守﹐亦是此處先破也。【他年王撫軍城上死節﹐賊亦先從此處上城。】地爲之耶﹖天爲之耶﹖時有獻策於城內另築土城者﹐築之數日﹐城未築成。有議另挑精銳之勇若干﹐專守黃泥潭一處﹐卽城破亦可死守。帶勇之官已經議定﹐事又中止﹐蓋此時當事者方寸亂矣。時用新招之勇守城﹐天又連雨﹐勇無賬房﹐皆居民屋﹐與民仇爭﹐喧呼不靖﹐民气浮囂﹐豈徒勇無紀律有以致之哉﹐亦是刼數使然﹐故民情太不自量也。余謂繆梓曰﹕城內人心驚惶甚矣﹐只有小南門一路﹐外有錢江可通紹興﹐何不將城內之勇﹐鼓勵幾軍﹐並懸賞格﹐使其出城相近紮營﹐以通外援﹐使賊視之﹐亦不致笑我官軍太怯。日夜閉門﹐人皆气悶﹐恐生變也。繆梓曰﹕君無性急﹐急則恐城不能守。我前守衢州府城﹐石逆統賊四十萬﹐尙不能破﹔今杭州乃省城也﹐李逆之眾﹐未必有四十萬﹐其用兵未見長於石逆﹐我們現在只可緊守﹐俟援兵雲集﹐開城一戰﹐賊必退矣。余終以爲不然。梅花碑有一測字人姓王﹐名道平﹐前在寧波府測字﹐余曾知有是人﹐後到杭城﹐不知用何術數﹐測字多奇中。梅花碑在織造衙門前﹐此地向多測字住此﹐見道平生意熱鬧﹐深忌之﹐相與揑造謠言﹐謂道平乃是長髮賊姦細﹐特裝測字來探城中虛實。適有人來測字﹐問杭城可守否﹖道平答以二月二十七日卯時必破。俄而人聲沸騰﹐謂道平確是賊中姦細﹐不然﹐何以知破城日期。並將他名姓倒轉﹐謂賊已封伊爲「平道王」。合城百姓不由分辧﹐將道平捆送至軍需局門前。──自軍興以來﹐軍需局設立藩司署前。時賊圍城﹐司道俱常住局內﹐聽局前人聲鼎沸﹐只聽人言﹕是賊姦細﹐百姓大家拿來﹐請大人卽速正法﹐以快人心。余嘆曰﹕民心變矣﹐那能由爾問供。時署首府馬昂霄﹐亦餘同榜者﹐上前略問數語﹐知爲測字人﹐但向家人搖手言﹕且緩殺。城內百姓遂用亂石毆打﹐何止千百。不得已遂將道平正法。並有上前剮其心肝者。怨毒之於人甚矣哉﹗傳曰﹕眾怒如水火焉﹐不可爲謀。殆此日之謂矣。夫積毀銷骨﹐自古皆然﹐忮者日多﹐毀者愈眾。余自念仕浙以來﹐因余到處皆得民心﹐直達天聽﹐豈無有因忮而生毀者﹖幸至今日尙無意外之禍﹐未必非自天佑之。江南鄕試借浙江貢院﹐外人皆言﹕金陵之賊乘間扮考生入城﹐來探虛實﹐居杭城已數月矣﹐城內情形無一不知。我日騎馬巡行街上﹐有善相者﹐言余面不知何以亦有晦色。前日自余杭回省﹐城門擁擠﹐行李﹑衣服﹑大轎﹑馬匹俱不得進城﹐盡行失去。進城數日多在城上﹐時鄕試武生尙居城內﹐倡言出力守城﹐亦成虛語。杭城打錫箔者﹐多寧紹人﹐亦告奮勇﹐將出城打仗。戴醇士謂余曰﹕若輩借此出城以歸家耳﹐豈眞出城打仗哉。余曰。若輩亦不能打仗。仲孫懋巡城﹐擲火藥罐於城下﹐將以打賊﹐乃罐先裂﹐自燒其面﹐擡回寓處養傷。賊已占踞南門城外山頭﹐卽李定太前日安營處﹐用炮轟城﹐炮彈飛入城內﹐人更驚惶。余與羅澹村俱在城上﹐亦有百姓同余等在城上觀望﹐賊炮打來﹐立余身邊一人竟中炮子立斃。澹村顧余曰﹕無恐﹐賊究未必十分利害。蓋欲安人心也。余時日不暇食﹐夜未解衣。二十五日﹐親帶廣勇出城與賊接仗﹐又挑各營壯勇數百在後接陣。廣勇與賊交戰已有三﹑四回合﹐欲上山破賊營﹐而賊之馬隊﹐又從山後轉出包抄﹐以致廣勇不能取勝﹐壯勇中並有數人受傷。二十七日黎明﹐余將上城隍山行香﹐有傳言﹐賊已至城隍山者﹐余猶未信﹐仍帶差役及勇丁數十人坐小轎赴城隍山。及至回回堂﹐王月川家丁告余曰﹕我主人知賊入城﹐已自縊於藩署四照樓矣。余猶气憤曰﹕不能以爾主人死﹐我等遂不要杭州城。有於街上搶掠人物者﹐余命勇立殺之。仍向前行﹐過鎭海樓﹐將進城隍牌樓﹐見賊大隊已由正街一擁而來﹐黃布旗幟如林﹐差役轎夫不敢前往﹐遂撤回﹐將同勇丁疾趨奔逃﹐余止之曰﹕彼已看見我人不多﹐若疾奔﹐彼必來追我矣。我止緩緩而行﹐彼尙疑我有兵在後﹐乃不敢追。賊果不追﹐只放鎗打我﹐有鎗子中余膝﹐遂仍回署。再著人探聽各處消息﹐城上已無一兵勇﹐賊入﹐是由黃泥潭轟城。繆梓是日五更﹐父子督勇將往打黃泥潭挖地道之賊﹐至此﹐見城已破﹐逃之不及﹐爲賊所殺。嘉興協鎭守是處城﹐亦死於此。繆梓見父已死﹐遂將紅巾紮頭充賊逃命﹐故人訛言從賊﹐實非從賊﹐蓋逃命耳。撫軍羅澹村在署﹐賊將進門﹐城守武弁猶備一馬﹐請其出城﹐澹村以足踢武弁﹐用長巾自勒而死。杭嘉湖道葉堃同其子死於署內井中。仁和縣李死於城隍廟內。余內人同乳母﹑老媽等帶其三男三女﹐避於署旁小屋﹐爲三子各備一布帽﹐以餘子平日本布衣﹐惟帽乃買之店中﹐故非布也﹔又備長繩一條紮在腰間﹐謂老媽﹑乳母曰﹕賊若進署﹐我以長繩帶同三女死署內大堂前池內﹐汝等各帶我一个兒子﹐謂是汝等自家孩子﹐混入民房﹐或逃得命出﹐先往寧波﹐當有人救汝等。余入內署﹐不見內人及小兒女﹐只見上房箱子皆已收好。家丁曰﹕現在廣勇尙未敢逃﹐晚間必盡散矣。布興有同廣勇跪余前﹐挽余手﹐言杭城如此﹐死守何益﹐不如出城過江到寧紹﹐招集兵勇﹐寧紹人必爲大人出力﹐收復省城。余曰﹕上房箱內尙有銀兩﹐數年宦囊盡在於斯﹐今若出城﹐亦爲賊得﹐爾等剖箱盡分之。於是數百兵勇一時擁入上房﹐劈箱分之﹐但未分衣服。布興有又跪地催余出城。余問布興有﹕我今遇賊於正街﹐究未與彼接仗﹐賊進城半日﹐各衙門死者死﹐逃者逃﹐賊何難一鼓而到我下段﹐何以今猶未見賊來﹖如此出城﹐我到底不肯甘心。爾等隨我再往上段一看﹐遇賊痛打一仗﹐死是正命﹐不死﹐再同爾等出城。布興有率廣勇前往﹐余在後帶兵勇數十人。是日大雨淋漓﹐行至正街﹐街上死者縱橫錯亂﹐水血交流﹐街道已成紅渠﹐盡人見之﹐膽落心寒。至大井巷口﹐遇滿城佐領恆﹐手執馬鎗﹐馬后只有兩兵跟之﹐面已帶傷。余問﹕賊現在何處﹖答曰﹕我才遇賊與戰﹐我已受傷。余曰﹕何不與我同去再打﹖答言﹕火藥已罄。拍馬回滿城去矣。余命廣勇四處探望﹐布良帶自上鎭海樓望之﹐寂無人聲﹐陰風慘栗﹐只得仍回下段入署。滿城將軍瑞昌著人問余﹐謂事已如此﹐還有何法設﹖余謂來人曰﹕撫軍已死﹐印信必被賊搜去﹐𨿽欲調兵﹐有何憑據。現在只有將軍可以作主﹐城外援兵不少﹐將軍行文調之﹐𨿽不盡應﹐或有一二趨難以圖恢復而得功名者﹐亦未可知。至晚﹐亦無回音。只見城之西南火光燭天﹐廣勇皆曰﹕大人再不出城﹐我等去矣。遂將余扶上馬出署。余問﹕家眷何在﹖有隨行家丁通信內人﹐於是內人乃從小屋出署隨行﹐只餘一人乘馬﹐與三兒三女皆徒行泥水之中。抵淸泰門﹐城門已經用石塡塞﹐余上城望之﹐時已暮矣﹐更覺火光連天。余問﹕城外援兵何在﹖只有周天受之弟天祜一人在焉﹐答曰﹕援兵盡逃﹐請大人用札交我追之。那知彼之要札﹐並不追各營回來﹐乃爲日後己未先逃地步。此時不能出城﹐廣勇乃於船埠取一長跳搭在城上﹐扶余及家眷下城。行數里﹐在小廟避雨。次日﹐到翁家埠﹐余乃寫稟告知兩江制軍﹐言杭城已失﹐死難者某某﹐滿城尙有將軍守城﹐未有賊入﹐不知後來能守得住否。本司已經出城﹐住翁家埠﹐協鎭王邦慶亦出城至此。後制軍以餘言入奏﹐朝庭卽以出城罪余矣。次日渡江﹐至一江司家﹐江司備牛車送至龕山﹐再雇船入紹興城。山陰縣城已備公館於考棚內﹐紹興眾紳都聚考棚商議﹐王都堂時尙丁憂﹐亦在焉。大眾皆謂﹕省城𨿽失﹐不過浙西三府﹐尙有浙東八府可保﹐一面籌兵籌餉﹐保守浙東﹐規復省垣﹐請大公祖卽在此拜折﹐以便辦事。余謂眾紳曰﹕事原未必成功﹐然亦不得不如此以盡人事。於是使布興有畱紮紹興﹐使其弟良帶往寧波招添新勇﹐又使家丁往勸諭寧紹富紳﹕共念時艱﹐出貲出力﹐多備兵餉﹐同來克復省城﹐衛我亦自衛也。家丁至寧波﹐紳富中原有以此事爲難者﹐而願從者亦不乏人。李笙南倡言曰﹕段大人在我寧波﹐有功徳於地方不少﹐今聞省城失守﹐只有段大人尙存﹐現在紹興﹐我寧波不代爲籌兵助餉﹐克復省城﹐以救大人﹐良心天理何在。於是先捐銀一千兩以爲倡﹐刻日招勇﹐並帶來水師船由鱉子門進錢塘江。及寧波兵勇到杭時﹐賊已退出省城矣﹐曾無一人論及寧波助兵助餉之事﹐是余之厄運一時難解也。李笙南者﹐余在寧波時﹐遇事每爲余所抑制﹐至是亦捐款助餉。余拜折本擬由紹興送寧波﹐搭船到上海進京﹐那知折差到寧波時﹐無船可搭﹐又回轉﹐由內河到蘇州﹐請蘇府代奏。直至杭城收復後﹐滿城將軍已將收復奏進數日﹐蘇撫再將余折奏進。亦不知折差何蠢﹐蘇撫何心﹐無怪皇上之動怒也。是日﹐拜折後﹐余謂從人曰﹕我自往獨松關防堵直至於今﹐我衣未曾解過﹐皮膚污垢固不必言﹐我思一浴以淨吾身﹐但裏衣須換﹐無衣柰何。於是向山陰縣臧均借衣。王冠三家眷於省城未失時﹐已到紹興城﹐故向其借被。亦借一被與家眷﹐使往寧波。余俟臧均之著人送到﹐脫衣洗澡﹐而裏衣上面虱子如豆大﹐已不知幾千百矣。將就寢時﹐已有人傳杭城賊退﹐省城業已收復﹐皆不肯信。次日﹐紹興紳士皆謂﹕卽將現集兵勇帶至西興紮駐﹐省城賊如未退﹐可防賊渡江﹐賊如果退﹐則直達省城。余是以由紹興帶兵勇赴西興。抵西興﹐則有委員自省來﹐杭州賊眞退出矣。賊之倏來倏去﹐何也﹖杭州自向軍門榮攻金陵﹐每月供大營餉﹔又徽寧兩處防堵﹐浙江實有供應不暇之勢﹐如是者﹐已六﹑七年﹔後向軍門與浙撫黃商議﹐言浙江只供我大營餉﹐每月幾萬不缺﹐徽寧之防﹐可以稍松﹐賊如來攻浙江﹐我金陵必發兵往救。乃自向軍門歿後﹐接統者乃和春。和春者﹐旗人也﹐亦近年以軍功起者。任副統領者乃張國梁﹐原名嘉祥﹐亦賊中頭目﹐後因向榮投誠﹐屢立戰功﹐經大員保奏﹐【何制軍桂淸保奏猶多。】皇上乃更名國梁﹐亦重任之。是時﹐南京領兵者﹐仗蘇省藩司王有齡籌餉﹐謂南京城指日可復﹐皆能爾公爾侯﹐故前蘇撫許乃釗﹐時亦在大本營軍中。許本杭城人﹐亦回杭籌餉﹐以備復城賞耗﹐要浙辦五十萬﹐浙亦應之。賊因金陵圍急﹐乃出一枝以攻杭州﹐不過欲大營兵來救杭州﹐以松金陵之圍耳﹐非有心必得杭州也。乃蘇省當事諸公及大營諸將﹐只以克復金陵爲念﹐於浙江不啻秦越視焉。迨羅撫軍再三告急﹐大營始調張玉良領二千兵來援杭州。玉良乃四川人﹐亦從兵勇保至提鎭者。時帶勇過蘇﹐前曾與王有齡換帖﹐見王有齡﹐因問杭州信息﹐有齡告之曰﹕杭州總是莫保﹐爾只紮營嘉興﹐以保我蘇州足矣。此語乃後來與王有齡反目時﹐玉良始告我也。玉良紮營嘉興﹐聞杭城已失﹐將按兵不進矣﹔又聞滿城未失﹐乃不能不進。賊聞張玉良帶勇援杭﹐疑是張國梁來﹐又以滿城未破﹐故無心據杭﹐一夕遁去。嗟乎﹗賊於二月二十七日破杭﹐則連日大雨﹔於三月初四日退出﹐則忽而大雪。杭城之失﹐天乎﹖人乎﹖余自西興入城﹐見將軍﹐拜張玉良。將軍瑞昌﹐當將藩司印交余﹐余亦勉彊暫接。時將軍營中有文尉者﹐司將軍折奏﹐招攬事情也﹐一時鉆營之徒﹐無不奔走其門下。文尉著人送名片至余處道喜﹐隱寓余署藩司乃彼之力也。余猶平日直性﹐謂使者曰﹕去歲浙藩卸事﹐撫軍要余署藩篆﹐我乃堅辭﹐今浙省已失﹐我乃負罪之人﹐豈堪再任藩司﹖使者回復文尉﹐文尉遂激怒將軍參余出城。一時首府縣皆以先捐雜職﹐鉆得一官﹐投文尉門下﹐所以皆得署府署縣。有李作梅者﹐金陵人也﹐其祖上開扁擔鋪﹐後致大富﹐人皆呼曰「扁擔李家」。李姓捐官不少﹐作梅因文尉署錢塘縣﹐知余不往來文尉之門﹐見余管藩篆﹐以縣無經費﹐要向藩庫發錢應用。余曰﹕藩庫被賊搜過﹐銀無一兩﹐錢不過二三千串﹐此須回明將軍﹐始可發也。作梅因余未允發錢﹐遂將錢塘縣篆交余。余曰﹕爾乃將軍所委﹐篆亦只可交與將軍。作梅出見將軍﹐謂將軍委員﹐藩司撤篆﹐以致將軍寫信與何桂淸﹐不知作何語。但見何桂淸覆瑞昌信﹐內有﹕段光淸身仕臬司﹐所司何事。何以由浙至蘇﹐遲至數日﹐郵政廢弛﹐乃如是乎﹖嗚呼﹗此何時也﹐尙談郵政乎﹖況路過嘉興﹐卽蘇境也﹐我旣負罪如是﹐何必尋此小小罪過以責我哉﹗余仍住臬署內。署中搬運一空﹐但見有文書紙張狼藉滿地﹐更有萬民傘數柄拋入泥地﹐究之賊並未入臬署也。或云﹕賊聞臬署有廣勇﹐故未至。余任浙多年﹐凡廉俸所積﹐及服用各件﹐俱已罄盡﹐我亦不惜﹐獨有冊頁百板﹐是余任各縣及府道時﹐有利益民間之事﹐本地紳士邀畫工描摹一圖﹐後再題字﹐以頌揚其事﹔余任寧波時﹐並有王姓門生因會試進京帶去﹐經詞館名公巨卿題過﹐此等冊圖﹐若能攜得回來﹐傳之子孫以畱手澤﹐後人見之﹐未必不傳爲美談。古人有言﹕盛名之下﹐其實難副。況天不輕以利予人﹐尢不輕以名予人﹐我何功徳﹐而乃享此盛名﹖故遭此浩刼﹐一旦成空﹐事理當然﹐無足怪者﹐不必悔也。一日﹐張玉良來署﹐有四川候補知縣鉆入其門﹐先認同鄕﹐復謀嘉興縣缺﹐玉良以余管藩司篆務﹐故特向餘言。余曰﹕此時藩司尙能委員乎﹖子告知將軍足矣。玉良曰﹕總宜先告知吾兄。一時鉆缺者﹑營保舉者合城若狂﹐洋洋自得也。【今幾時耳﹐當時自得之人﹐尙有存焉者乎﹖徒令旁觀嘆其後人之出醜也。】

1333月中旬﹐奉上諭革職拿問。將軍瑞昌﹐新任浙江巡撫王有齡﹐昔日皆非心折夫餘者也﹐人多爲余危。瑞昌於王有齡未到任時﹐先下一札﹐要余自具親供﹐皆出文尉手筆﹐余自置之不問。三月下旬﹐江西忽有一股賊來﹐已至常山地界﹐將軍只得又委余往常山禦賊。一面著人往寧波招齊廣勇﹐又在省招集新勇﹐一面奏明委余帶兵防禦﹐限四日夜趕到常山。由杭州至常山路程七塹﹐船中水手豈肯夜行﹐今是時亦不置分辧﹐旁觀皆爲余恐。余乃帶兵勇出城﹐行抵當陽﹐聞賊已過常山矣﹔行抵桐廬﹐賊已由分水擾桐廬縣北鄕。李定太自吉安賊敗後﹐亦未來省﹐招集數百敗勇﹐欲赴常山禦賊﹐聞賊已至桐廬北鄕﹐亦由分水趕來與余會合﹐賊分股搜刼民間糧食﹐爲李定太兵勇獲住數賊﹐內有僞職將軍。余乃稟明瑞昌﹐卽在嚴州防堵。賊見嚴州有兵防禦﹐卽去桐廬淳安。

1344月﹐王有齡赴浙江巡撫任﹐自蘇州帶餉銀二十萬來浙。饒廷選亦新授浙江提督﹐也來嚴州防堵。饒所帶多福建人﹐余所帶多廣東人﹐廣人福人﹐彼此素不相協﹐福人今仗提軍之勢﹐頗欺淩廣人﹔然而廣人彊悍﹐福人亦無如之何。今戒廣勇曰﹕提軍乃皇上新命﹐嚴州軍令﹐須由提軍調度﹐爾等不得有違。自是廣人福人皆頗相安﹐然而兵勇仍各紮一處也。時各鄕皆被賊擾﹐無好房屋﹐余與饒提軍及帶兵官﹑從軍委員皆住舟中﹐余泊河東﹐饒泊河西。福人不能水戰﹐廣人本洋盜出身﹐故善水戰﹐余乃商之提軍﹐令廣勇選堅船七﹑八隻﹐由水路進攻淳安城賊﹐用炮轟城﹐可惜太遠﹐炮子不能打入城中﹐賊亦未敢出城交戰。余與饒軍門仍居建徳﹑淳安交界茶園地方。賊因廣勇之攻﹐亦有遁心﹐而我軍不知也。日後城中百姓逃出言之﹐仍日出四處擄掠﹐或夜歸城。或不歸城﹐有山中小屋﹐賊一日將四處所掠之物﹐搬運至此﹐日薄西山時﹐將馬解鞍﹐拴在門外﹐鳥鎗兵器安置門前﹐賊以居民皆逃﹐略無防備﹐造飯飲酒﹐夜深酣睡﹔有逃難山中百姓遠遠望見﹐邀集多人﹐夜半後偸至小屋﹐以本處居民路徑皆熟也﹐將賊所拴門外之馬先行牽入山中﹔又將門外兵器俱皆搬去﹐再用多人在屋後齊喊殺賊。賊於夢中驚覺﹐齊呼﹕大家看馬﹑看兵器。那知馬與兵器﹐早已搬運罄空﹐賊始著慌。百姓只大喊殺賊﹐賊乃於大喊中潛逃﹐直至天明﹐始能逃盡﹐有迷失路途者﹐被百姓獲住三人。百姓將馬與兵器及所獲三賊﹐盡行解送余處﹐道旁來觀者不下千人。日前﹐我兵攻淳安時﹐被賊拿去杭州兵四名﹐賊日夜有人看守﹐居數日﹐用一人監之出城﹐割艸養馬﹐每兵各給鐮刀﹔旣出城﹐我兵意欲逃回﹐故意擇艸肥處﹐實欲走遠好逃﹐轉過山隈﹐離城稍遠﹐謂監者曰﹕我四人今欲逃回﹐汝不喊則可﹐汝若喊叫﹐我等卽將鐮刀殺汝矣。監者曰﹕爾逃﹐爾命保矣﹐若我何﹖杭兵曰﹕何不隨我而逃。監者曰﹕爾將逃歸何所﹖杭兵曰﹕我大營卽在前面﹐我將逃歸大營。監者曰﹕爾營中大人不殺我乎﹖杭兵曰﹕只言我等是汝放出﹐我輩帶汝逃歸﹐大人自不殺汝矣﹐況段大人尢不肯輕易殺人者。監者曰﹕爾等果能保我命﹐我腰間尙有銀百兩﹐我送汝等四人﹐爾等只帶我見過段大人﹐將長髮薙去﹐我無憾矣。杭兵是日黎明﹐帶監者見我﹐將前事一一稟明﹐又叩首求曰﹕總求大人施全恩。余曰﹕爾等旣許保他命﹐又分其銀﹐何必再殺﹐但須速著人將其長髮薙去。此人薙發未竟﹐而獲賊與馬者紛紛而來﹐環聚舟邊﹐余著委員問供。委員不明事勢﹐見余未殺此人﹐亦欲不殺獲送之賊﹐猶在船頭細細審問。山上碎石紛紛如雨飛上船頭﹐大聲齊呼曰﹕大人統兵剿賊以安百姓﹐獲賊不殺﹐如百姓何﹗余走出船艙謂眾人曰﹕爾等獲賊送至我處﹐我欲殺之﹐豈能不取其供。遂分囑委員無須細問﹐但取口供﹐作速著兵丁牽去岸上殺之﹐再收馬與兵器﹐共賞銀三十兩﹐眾人始散。余謂隨軍委員曰﹕凡事須揣情﹐須度勢。淳安城中逃出之賊可以不殺者﹐情有可原也﹐此人發𨿽長﹐從賊日久﹐非甘心從賊﹐乃無隙可逃耳﹔今聞我兵逃回﹐卽願同逃﹐且求帶見﹔況日居賊中﹐自將所積銀兩藏在腰間﹐身𨿽從賊﹐心實離賊也。百姓獲送之賊﹐連馬與兵器呈來﹐此賊日肆擄掠﹐夜不歸窠﹐其爲老賊無疑﹐若肯逃出﹐豈尙無隙可逃乎﹖我朝律令﹐凡盜賊之得贓者﹐不分首從皆斬﹐此賊﹐百姓親見其將民間財物搬運一處﹐情亦當殺﹔況獲者送者﹐及道旁百姓環而觀者不下千人﹐我欲不殺﹐勢有不能﹐爾等以後遇事須要審度。薙發之賊伸舌語人曰﹕我不見殺﹐實出意外。杭兵告之曰﹕非段大人豈能如此分剖﹖無怪賊中亦知其名﹐前日將我等擄去時﹐賊頭亦問及段大人。余帳下有武弁姓許者﹐新買一馬﹐其價頗多﹐余欲騎而試之﹐船逢路窄﹐將坐船駛至上游山有平岡處﹐以便試馬。閩兵見餘船開﹐兵勇之操練水戰者﹐亦將船駛至上游﹐以習操練。余至平岡試馬﹐兵勇多有緊跟馬后者﹐回頭時﹐馬行甚疾﹐兵勇趨從。時閩兵之習水戰者﹐望余馬回頭時﹐亦於河中將船掉回下水加槳﹐船駛如飛。適有淳安鄕中百姓牽牛負擔﹐將逃嚴州避賊﹐行亦甚速。閩營在下游遠遠望見馬走如飛﹐人行如飛﹐河中船駛如飛﹐更有牽牛負擔在後者﹐行人甚疾﹐忽自駭曰﹕賊至矣﹗有開船逃者﹐有上山逃者﹐人人驚惶﹐喧嚷不已。饒軍門曰﹕段大人何在﹖答曰﹕上面平岡上騎馬者卽段大人。又問﹕廣勇何在﹖答曰﹕俱在舟中﹐亦有去看段大人騎馬者。軍門恨曰﹕我是武官﹐所領兵勇﹐未見賊已先逃﹐段大人是文官﹐所領兵勇無一逃者﹐豈不見笑於段大人。因有罵牽牛負擔者﹐饒軍門自執馬鞭撻之。及余回舟﹐提軍來余舟中﹐笑曰﹕憑空造謠﹐可笑﹐可笑。淳安城賊自廣勇用炮轟後﹐下鄕擄掠之賊又被百姓獲送﹐已有將遁之心﹐而又恐我兵之尾其後也﹐乃傾巢而出﹐來撲我茶園營。余謂廣勇曰﹕爾等只長水戰﹐今日陸戰﹐可助伊等一陣乎﹖廣勇遂皆捨舟出戰。嘻﹐是余之失計也﹗廣勇不捨舟﹐有戰不敗矣。我兵與賊交﹐賊徒甚多﹐又有一股賊黨從山上下來﹐包住我兵後路﹐閩兵先退﹐廣勇亦退﹐賊將副將王振聲圍住。王振聲者﹐撫軍蘇州帶來愛將也。廣勇已出賊圍﹐見賊將王振聲圍困﹐大聲呼曰﹕王振聲使來觀陣﹐若死賊中﹐我等有何面目。乃皆返身殺入重圍﹐將王振聲救出。嗟呼﹗救一王振聲﹐我廣勇死三十三人矣。自茶園兵敗後﹐我軍退紮楊村地河邊﹐有小街市﹐內有小飯鋪﹐有我處兵勇巡山回來﹐帶有旗幟兵器﹐安置飯鋪門外﹐進鋪喫飯﹐河下兵勇船上望見市上旗幟兵器﹐忽相駭曰﹕賊又來矣﹗紛紛逃竄﹐半日方定。是夜﹐對河逃難民船忽被火燒﹐風揚愈撲愈旺﹐船上兵勇望之﹐驚曰﹕是賊來偸營矣。竟有一直逃至嚴州城外者﹐並將嚴州滿城驚起﹐登城呼號。淳安城賊一夕遁去﹐戰勝而遁﹐賊之狡也。饒軍門聞賊已遁﹐謂余曰﹕廣勇數次出力﹐賊之遁﹐未必非其功﹐今復淳安城﹐弟將讓功於兄﹐請撫軍出奏。余曰﹕請大人先通知撫軍﹐不然﹐恐有先冒其功者。某是首先出力﹐某等次之﹐亦須布置定妥﹐而後移知撫軍。豈知先命楊遊擊帶勇前來助攻淳安之賊﹐不由嚴州而進﹐嚴州營中毫不知也﹐楊遊擊以淸晨至淳安﹐賊於昨晚已退﹐楊遊擊大加粉飾﹐報知撫軍﹐遂以克服淳安爲己功。撫軍以初到浙江﹐亦無好事入奏﹐遂據楊遊擊報以入奏﹐並隨折保舉楊遊擊。饒軍門聞之﹐但曰﹕如此辦事﹐我亦伺候不來。撫軍以淳安賊退﹐移知提軍﹐請帶兵勇赴省守城﹐商辦軍務﹔並札余帶兵勇駐嚴州防堵。

1355月﹐余駐嚴州﹐一日忽奉撫軍札調進省﹐另有別差。余赴省見撫軍﹐委余往寧波勸捐﹐畱晚飯。有慈溪馮孝廉在座﹐孝廉拜撫軍爲老師﹐以余任慈溪﹐月課取過﹐亦拜余爲老師。撫軍疑我有錢﹐問孝廉曰﹕爾段老師可有錢存爾家店中﹖孝廉面赧﹐只答以不知。撫軍又顧余曰﹕不妨﹐我亦有錢存伊家店中。席間只言籌餉艱難﹐往寧波勸捐必須大爲生發。余曰﹕寧波之事﹐盡在甬東﹐甬東之店﹐馮姓占五﹐必請伊家令尊出來﹐某項生意可捐多少﹐某姓殷富﹐無不了然。席散而出﹐余謂孝廉曰﹕今日撫軍問汝﹐汝面赧答以不知﹐撫軍乃疑我有錢也。答曰﹕家中之事我原不知﹐歸家必請家父寫信於撫軍。次日見將軍瑞昌﹐瑞昌曰﹕汝平日做官不善待人﹐汝自知之﹐撫軍要汝自捐十萬﹐再往寧波勸捐七十萬﹐此原是難題目﹐且要同我出奏也。余惟應之曰﹕我只親往盡力辦去。出將軍署﹐遇文尉於途﹐邀其至家﹐告我曰﹕大人事﹐我皆洗滌漧淨﹐但目下捐務一節﹐我實無法以出脫之。余曰﹕諸事皆承照應﹐日後一總承情。歸至公館﹐告之朋友﹐惟皆搖頭伸舌。又往藩署﹐見署藩司麟趾。麟趾﹐桂良之孫。桂良嘗爲餘言﹐自制有「足迹半天下」圖書﹐蓋天下各省總督﹑將軍﹐伊任有一半也。桂良二女﹐長爲道光胞弟五爺之妃﹐次爲咸豐胞弟六爺之妃。【六爺卽恭王。】桂良上年爲辦夷到蘇州﹐王撫軍又拜桂良爲老師﹐故麟趾署藩司﹐撫軍遇事無不遷就。是日﹐剛與余坐談﹐撫軍恰有信至﹐麟趾閱畢﹐遽與余看﹐中有﹕寧波鏡湖已允應往辦﹐卽自己十萬之數﹐訪之前路﹐亦云尙可。余知其因馮孝廉前夜語也﹔仍交原信於麟趾﹐但曰﹕捐可勉勸﹐銀難空籌。麟趾不置一語。出署回寓﹐夜自忖曰﹕當事之派我勸捐﹐是明挾捐以逼我也﹐我不敢辭﹐我不敢逃﹐惟隨事辦去﹐以俟天命而已。嗟乎﹗賊勢日甚熾矣﹐而我浙省當事諸公﹐毫無布置﹗

1366月﹐赴寧波勸捐。先至慈溪。當是時﹐各府各縣皆有捐局﹐余卽館於捐局﹔次日至馮孝廉家拜其父望卿﹐與論捐事。望卿答曰﹕寧波卻已捐苦﹐然事勢至此﹐亦無可如何。寧波各項生意﹐各有總行﹐旣有總行﹐皆有司事﹐但請各行司事與之細商﹐告以時勢之艱危﹐經費之竭蹶﹐果能激發天良﹐共襄盛舉﹐七十萬尙可辦也。余曰﹕寧波各行生意﹐君家所占者多﹐如何捐法﹐如何繳法﹐卽請君家先爲之倡﹐君家卽勸捐首事也。望卿乃先將自家管事先生邀幾人至家商之﹐望卿乃言﹕某行生意可以多捐﹐某行生意只能少捐﹐各行書定﹐六月底繳起﹐至十二月繳齊﹐委員催捐﹐每月輪繳。寧波若從生意上捐﹐無生意者不過數家殷戶﹐自有寧波局董捐之。言畢﹐嘆曰﹕生意𨿽我定﹐然而惡人仍須大公祖自做也。余曰﹕諾。遂往寧波﹐住公館。有送餘者﹐余邀一二相得好友同坐。童薇研名華﹐是余鄕榜同年﹐現任江蘇學政﹐此時以丁憂家居﹐謂余曰﹕省中要大公祖來寧波勸捐﹐不過借失城以挾大公祖﹐我算大公祖命﹐今年斷不該死﹐惟宦囊幾个錢皆要磨洗漧淨耳。余曰﹕聽之。越數日﹐將城中紳士及各行司事俱已拜畢﹐然後約日邀集一處商量捐事。諸君皆有難色﹐余亦慷慨言曰﹕省中當事著我來寧波辦捐﹐諸君皆知其爲挾我也﹔我更爲諸君明言之﹐省中定寧波七十萬﹐定我十萬﹐我卽如數辦去﹐於我不過議獄緩死耳﹐我縱辦不成功﹐我罪亦無以再加也。當事亦明知挾我無益﹐我臨行﹐謂我曰﹕汝告寧波諸君﹐省中所定捐數﹐寧波允捐﹐按月批解﹐無異言矣﹔如其不允﹐爲我先言杭州守城兵共七﹑八萬﹐尙有防堵於外者﹐不在此數﹐我惟輪流按月著二萬兵勇來寧波自領口糧。其說𨿽不可行﹐然刻下省中辦事無一定章程﹐恐其自寧波而發難也。皆起而言曰﹕大公祖昔日系寧波恩人﹐遇事豈有不顧我寧波﹐大家勉力辦之可也。於是自錢業書起。寧波生意錢業最多﹐亦惟錢業生意最大﹐錢業一行書捐﹐已不下十萬串﹐六月繳起﹐至十二月繳齊。錢業旣定﹐其餘各行次第書之。有不從者﹐將是業行簿弔齊﹐核計一年生意若干﹐照抽釐式書捐。未及一月﹐大綱已定﹐余囑寧波府先稟明撫軍﹕甬東生意各行書捐﹐已將七十萬串錢﹐將來合之段戶捐輸﹐七十萬銀則不足﹐於七十萬錢則有餘也。撫軍入奏﹐謂寧波捐務自段光淸承手往辦﹐日有起色﹐惟紹興頑梗如故。噫﹗所謂起色者﹐未見藉是以生色﹔而頑梗二字﹐遂釀成紹興日後之大獄矣。先余赴寧波之時﹐省中已有大小委員在寧波辦理數月﹐略無頭緒﹐見余未及一月而辦成﹐數又甚巨﹐遂各回省銷差。是時﹐任寧紹臺道梁拱宸﹐一日至捐局﹐局中之董事皆城內大紳﹐拱宸問曰﹕爾寧波人皆叫段大人做「靑天」﹐到底何以叫靑天﹖眾紳士皆笑而不答。董薇研曰「靑天」之呼﹐皆出百姓之口﹐吾儕亦不得而知﹔我只見無論艱巨棘手之事﹐大家皆辦不了﹐一經段大公祖承手﹐無不漸次就緒。我等只見其能辦事﹐能辦事則有眞本領﹐至於眾人稱呼﹐我不問也。拱宸曰﹕我們只好呼胡塗天矣。不樂而出。

137寧波自夷擾以後﹐五方雜處﹐商船輻輳﹐因夷船入內﹐故盜船亦易混入。有廣東彊盜一股﹐盜首髙成領夥二三人居城中﹐將盜船泊三江口﹐始猶斂迹﹐後漸鴟張﹐盡將城內娼室占居﹐有色之尢者﹐則髙成自踞﹐其初不過訛平人於娼室﹐其後遂至擒人於市﹐非以洋銀贖之﹐不放回也﹔𨿽布氏兄弟﹐亦無如之何。時署提軍者亦廣東人﹐提軍因髙成亦廣東人﹐故許其出入衙門。外人恨髙成﹐因恨提軍﹐並謂髙成認提軍爲義父﹐遠近無不切齒。我以辦捐﹐本不與聞地方上事﹐因寧紹臺道已換張景渠﹐乃撫軍自蘇州帶來者也﹐謂其善於理財。景渠至寧波﹐常與余商辦捐事。餘一日偶至其署﹐坐談未久﹐其家丁持撫軍文書交與景渠﹐景渠閱畢﹐驚疑不定。余曰﹕省中又有什麼新異之事乎﹖景渠答曰﹕非省中事﹐乃寧波事也。余曰﹕莫非爲髙成一盜乎﹖景渠乃曰﹕君旣知之﹐請君一看。乃是撫軍札飭﹐再加一信﹐並有制軍寄給撫軍之信﹐一同交到﹐內有﹕提軍固不足責﹐寧紹臺道乃袖手而觀乎﹖撫軍之信內有云﹕汝持我信﹐交與提軍一閱﹐速辦爲是﹐如再狐疑﹐我先參道員﹐後參提軍。余閱畢﹐將信札交與景渠﹐景渠乃問余曰﹕持信與提軍看﹐彼果與髙成通﹐則寧波城中亂矣﹔不以信與看﹐又無從下手﹐若何如可﹖余曰﹕不與信看﹐何以回復撫軍﹑制軍﹖直與信看﹐若待提軍送髙成來﹐亦萬做不到。提軍營中兵丁﹐無不與髙成通也﹐提軍斷無與髙成相通之理﹐殆武人不知檢點耳﹗景渠曰﹕然則柰何﹖余曰﹕我試持信往探之﹐事若可行﹐只須用布氏兄弟二三十人﹐提軍兵丁亦不用也﹐並不可使其營官知之。布氏兄弟可用﹐以布氏與髙成面和而心不相洽也﹐且提軍老成﹐尙是武官中之要臉者也。余遂往見提軍﹐將信藏在身邊﹐閒談久﹐余請提軍著手下官兵皆暫退﹐有一要事相商﹐兵弁皆退﹐余問提軍﹕城中有一髙成﹐大人亦相認識乎﹖提軍曰﹕是廣東人﹐豈不相識。余曰﹕外邊只因大人認識﹐遂致嘖有煩言﹐髙成外面之事﹐大人未必得知﹐然而眾口皆嘵嘵也﹔現在制軍﹑撫軍俱有信至﹐請大人閱之。提軍將信札閱畢﹐汗流浹背﹐咬牙頓足而罵曰﹕髙成就是我老子﹐我就是髙成兒子﹐我不殺髙成﹐我不爲人﹗余曰﹕大人尙要忍耐﹐勿露風聲﹐倘聲息稍漏﹐髙成負嵎﹐寧波變矣。又或髙成卽不倡亂﹐而聞風遠揚﹐斯時大人亦有口難分矣。提軍曰﹕若何而可﹖余曰﹕今日中秋時節﹐大人不露形迹﹐髙成必來署中﹐大人賜之茶菓﹐與同玩月﹔如髙成不來﹐大人著人邀之﹐無不來也。晚間﹐余著布氏兄弟探聽﹐髙成果來﹐伊等亦尾後而入﹐大人見布氏兄弟已來﹐始責髙成曰﹕汝在寧波聲名太壞﹐連我亦難以爲人﹐現今制撫兩憲皆有信札﹐汝好見道臺辧淸﹐我著布氏兄弟送去。提軍一一從之。余乃通知張景渠與布氏兄弟。是夜一更時節﹐布氏兄弟竟將髙成送入道署﹐鬧動城中觀者如堵。道臺未及問供。觀者皆曰﹕久已該殺矣。髙氏死後﹐其黨亦皆逃散。寧波人喜曰﹕非段大人來﹐寧波又幾乎不得安靜也。

138余赴寧波時﹐撫軍派余捐十萬﹐余告撫軍曰﹕我前所積宦囊﹐皆存豫昌錢莊﹐尙有銀四萬有零﹐我署內衣物皆空﹐所可捐者惟此四萬﹔𨿽然豫昌錢莊同遭賊刼﹐我只有稟請大人追耳。撫軍著余具稟。余並通知豫昌店主﹕余不過藉此以抵塞捐款耳。店主未知余意﹐恐余眞要追銀﹐聽信親戚杭州孝廉﹐赴學臺衙門具呈﹐以店主亦生員也﹐謂﹕店遭賊擾﹐無銀可追﹐況臬憲乃封鎖衙門﹐不應以銀存店。學臺知是抵捐﹐加以批駁。生員經學臺批駁﹐又聽胡雪崖從中調處﹐令生員出銀一萬解省﹐以抵餘十萬捐款﹐仍出一千歸余﹐以服余心。余收銀一千﹐十萬之捐款亦可算﹐以此時之撫﹑藩皆信任胡雪崖也。余嘆曰﹕要捐十萬﹐自雪崖發之﹔一萬可抵﹐自雪崖收之﹔且余得一千﹐亦可稍助旅費﹐禍我者﹐未必非福我也。是時﹐天下糜爛﹐無餉可籌﹐朝廷乃命各省曾爲大員﹐時居於鄕者督之。

1399月﹐命邵燦爲浙江全省團練大臣﹐王履謙副之﹐皆紹興人。邵燦前以尙書爲軍機大臣﹐放漕督﹐時告老家居﹔王履謙前以都堂放河南學院﹐時丁內憂家居。兩人接廷寄後﹐晉省見王撫軍曰﹕弟等皆頑梗列也。彼此言不投機矣。再見將軍﹐亦無相商相洽之語。居省數日﹐仍回紹興。越數日﹐卽來寧波。名爲團練﹐實爲籌餉也。寧波道府以大臣與省中不合﹐竟欲全無酬應﹐來商於余。余曰﹕彼以欽差大臣奉命團練﹐無非就地籌款﹔寧波乃浙江精華所在﹐分文不與﹐豈惟彼不甘心﹐於理亦說不去﹔若多與之﹐撫臺豈肯答應。道府請余定數﹐余曰﹕以一萬與之可矣。道府皆曰﹕邵欽差肯受乎﹖余曰﹕需有辭以制之。道府皆曰﹕諾。次日﹐余再往見大臣﹐大臣因又問及餉事﹐余應之曰﹕我𨿽奉撫軍札﹐來寧波籌款﹐然收捐解省者﹐皆寧波府也。寧波府乃撫軍親信之人﹐非有撫軍札飭﹐豈肯輕易撥款。欽差自省來﹐何不囑撫軍札飭寧波府。欽差笑曰﹕撫軍豈肯札飭寧波府撥款於我﹐我只好向大公祖直言之。余應曰﹕以我刻下勢力﹐欽差必能諒我﹐我只能暫爲欽差籌款一萬兩。欽差應曰﹕非大公祖﹐我一萬在何處﹖余乃告知道府撥款一萬送與欽差公館。欽差居寧旬日再回紹興。

140寧波連年冬季﹐市民皆團練以巡夜﹐余在任時﹐親歷街市詢問﹐勤者獎之﹐怠者勉之﹐故析聲相聞﹐燈光四映﹐城廂內外頗覺安靖。自余至杭城後﹐未免有名無實。是時聞欽差教民團練﹐好事之徒﹐多欲藉此射利。有定海姓王人﹐遇事鉆營保舉﹐邀同城內好事紳衿進言於鄞縣﹐謂目前團練欽差蒞鄞﹐城中巡夜要緊﹔且巡夜成規﹐段大人在鄞時﹐民皆踴躍﹐祇需照舊章辦事。鄞縣問﹕經費何著﹖皆曰﹕富者出資﹐貧者出力﹐向有一定不移之規﹔況今年有王姓先行出資承辦﹐只求事後欽差保舉。鄞縣應曰﹕祇照段大人在鄞時行事﹐諒亦事屬可行。王姓於是宰牲請客﹐居然燈燭輝煌矣﹐餘一日﹐偶至其辦事公所﹐問王姓﹕日後經費何如﹖答曰﹕城中紳衿皆言﹐日後街市鋪面皆願出費。余笑而不答﹐仍回公館。──公館乃寧波考棚﹐前臨大街。──一日街上喧哄﹐市民焚香﹐候考棚門外者不下千人。余出問之﹐市民跪稟爲巡夜索費﹐坊保帶同鄕勇向市中鋪戶彊取巡費﹐街民不服﹐相率閉市﹐特來余前喊寃﹔坊保本鄞縣署中差也。余著人將坊保傳至﹐問曰﹕汝帶鄕勇向各店索巡費﹐汝縣主知之乎﹖坊保對曰﹕縣主言巡夜乃向日成規﹐費用衙門不管。余曰﹕成規乃各家各鋪各出一人﹐五夜輪流﹐費用各人自備﹐夜半後﹐粥一餐﹐乃殷戶念巡丁寒夜辛苦﹐慷慨自捐﹐何至用鄕勇索費也﹖坊保答曰﹕今年各紳衿因費無所出﹐教小的如是。市民皆罵坊保從中作獘。余謂市民曰﹕爾等各自回家開張店鋪﹐坊保以後不能再向爾等索費。市民不散﹐皆曰﹕非除坊保﹐事總未了。余顧謂坊保曰﹕汝乃衙門差役﹐何以不知法律﹖未奉汝縣主票簽﹐遽帶鄕勇滋事﹐汝罪難逃矣。今祇責汝﹐尙算罰輕﹐況街民皆動公怒﹐非責汝﹐事終不了。乃著人告鄞縣曰﹕須借吾兄公座剖決一事。遂帶坊保至大堂座前﹐市民一哄而至﹐乃數其罪而責坊保﹐市民始散。

141接邵欽差札飭﹐杭城被賊圍困﹐飭余帶廣勇赴省城解圍﹐廣勇口糧﹐飭余自行籌辦﹐業經奏明皇上將余暫緩拿問。余乃招集廣勇﹐卽在寧波籌措﹐帶勇赴省。行抵紹興﹐又接撫軍札飭﹐云省城賊圍已解﹐業經奏明﹐飭余遣散廣勇﹐只須餘一人赴省﹐有要事委辦。紹興人曰﹕只因撫軍與欽差不合﹐如此順便人情﹐亦不肯爲大公祖畱一綫也。欽差旣已奏明大公祖帶勇赴省解圍﹐何不於解圍案內列大公祖一名﹖是時﹐浙境徧地賊蹤。余抵省見撫軍後﹐聞金華之賊已擾諸曁﹐飭余往視諸曁防務。又接上游蘭溪告警文書﹐官兵與百姓互相仇殺﹔又接東陽告警文書﹐謂縣徵錢糧﹐百姓不服﹐已經聚哄入城中﹐飭余往兩縣剿辦﹐帶勇一千﹐並蘭溪一路駐有官兵聽余調遣。是時﹐饒廷選亦在省中﹐廷選與撫軍言尙投機﹐余往見饒﹐言及帶勇剿辦事。余謂饒曰﹕百姓鬧事只宜撫﹐不宜剿也﹔況眼前四面皆賊﹐我用兵以臨百姓﹐是毆百姓以從賊也。請大人代我稟明撫軍﹐不必帶勇﹐我一人獨往看勢如何。廷選曰﹕鏡湖所見甚是﹔我明日往見撫軍。次日見撫軍曰﹕昔年寧波百姓鬧事﹐臬運兩大員帶兵數千﹐一敗塗地﹐百姓無一人受傷﹐往事可鑑也。鏡湖不帶勇去﹐是眞老成之見。撫軍曰﹕不帶勇去原好﹐但時勢如此﹐空言未必能解也。廷選曰﹕鏡湖平日頗得民心﹐浙東久已知之﹐彼去必能解散。撫軍允之。余乃奉札乘舟而行﹐先抵蘭溪﹐將團練紳衿爲首者招集數人﹐問曰﹕爾蘭溪團練鄕勇﹐在河下殺死官兵十餘人﹐是爾首事使之乎﹐抑鄕勇官兵自相仇殺乎﹖爲首者只推做不知。余曉之曰﹕目下撫軍手下所養兵勇不下十萬人﹐浙之四境又皆賊藪﹐以十萬人禦賊﹐皆知其不能﹐以十萬人擾爾蘭溪﹐則蘭溪危矣。爾等各有身家﹐卽不顧大局﹐獨不念身家乎﹖首事皆曰﹕然則柰何﹖余示之曰﹕爾等可諉之兵勇自相仇殺﹐爾等俱不得知﹐事後知之﹐業已查問起事及行凶之人﹐拿送撫軍正法﹐使撫軍告訴帶兵官﹐則帶兵官气平矣。此𨿽命案重事﹐目下省中刻刻戒嚴﹐請蘭溪縣稟復撫軍﹐一緊﹐二緩﹐三休矣。首事果如餘言﹐請縣稟復。【次年浙省又失守矣﹐誰尙問此命案哉。】蘭溪縣出稟﹐事有頭緒﹐余乃由金華赴東陽。金華﹐則乘舟也﹔東陽﹐則乘肩輿也。金華府陳守﹐尙得地方民心﹐聞東陽百姓鬧事﹐已先赴東陽。余赴東陽﹐是日小雨﹐冒雨而行﹐傍晚始抵東陽。陳守夜來稟見﹐言東陽起事根由﹕先由鄕間百姓與城中紳衿不合﹐謂城中紳衿只知附和衙門﹐魚肉鄕民﹐因藉納糧以抗官長﹐並聲言要入城燒毀紳衿房屋。刻下因賊擾四境﹐不法之徒﹐果誘無賴百姓聚眾數百人入城﹐將紳衿之宅圍住﹐但未動手燒毀﹐忽聞有人大聲曰﹕以後眞無王法乎﹖鄕民於是斂手﹐漸漸解散。刻下數日﹐無一人進城﹐亦無一家來納錢糧者。今聞大人不帶兵勇﹐一人獨來﹐似覺民心稍安。余謂陳守曰﹕吾兄任金華﹐治下百姓皆信吾兄﹐東陽鄕下紳民﹐吾兄必有認識﹐只招一二認識者來﹐言明鄕間祗來納糧﹐我也不辦聚眾入城之罪。陳守曰﹕不辦聚眾﹐好百姓自然先來納糧矣。豈知此言一出﹐卽有畏事百姓先來納糧。次日﹐拜客東陽。時有告老侍郎李春臯家居﹐余登其堂﹐侍郎笑曰﹕前日鄕人將燒余宅﹐今大公祖來﹐可無事矣。侍郎並請余與陳守晚飯。居東陽三日﹐糧事已定﹐余仍由金華回蘭溪。船將泊岸﹐又接撫軍札飭﹐云賊已入常山縣而踞之﹐【常山乃江西入浙之路﹐亦浙之要緊關隘﹐當日立縣﹐所有關隘處所﹐皆設炮臺營兵以守﹐日久廢弛﹐武備皆成虛設﹐今賊破常山﹐如入無人之境﹐可爲長嘆息也。】飭余往常山帶勇率民團以毆賊﹐此不過一紙空文耳。此時予手下何嘗有勇﹐常山民團賊來已散﹐那得有團勇可率﹐余惟奉札長嘆﹐靜聽天命而已﹗幸有委員乃南京人﹐昔日余曾在寧波保過﹐此時在衢州聽委﹔衢州離常山略近﹐余囑其探聽常山信息﹐轉寄蘭溪﹐由余轉稟撫軍。賊踞常山旬日﹐忽自棄城而去。委員乃略爲裝點﹐云親自帶勇率民團以圍城賊﹐越日逃遁﹐列余名稟撫軍。撫軍據稟以奏﹐謂常山賊退﹐乃餘之力也。嗚乎﹗事非實也。余住蘭溪﹐卽在舟中度歲。

●咸豐十一年辛酉﹝公元一八六一年﹞

142正月﹐接撫軍札﹐招余晉省有要事委辦﹔余由蘭溪赴省﹐見過撫軍﹑將軍並饒提軍。有人慷慨言曰﹕段大人做許多事﹐尙不奏免其罪﹐恐皇上一旦放以原官﹐撫軍﹑將軍面上亦不好看。撫臺乃會同將軍﹐奏免余失杭之罪。

1432月﹐又札往紹興﹐赴蕭山﹐將沿海鹵地升科﹐籌資充餉。鹵地乃海■﹝氵義﹞泥塗﹐國初牧馬於此﹔後不牧馬﹐乃有收租名目﹐各衙門俱有陋規。日久有崩卸之處﹐亦有淤漲之處﹐沿海居民﹐每年於淤漲所在﹐自辟艸萊﹐播種興畜﹐其好好地亦種木棉。沿海民最彊悍﹐爭地鬭殺﹐恆年多有﹐上司亦以海疆地難以理諭﹐又不能勢禁﹐故案多不結。又蕭山縣衙門藉收牧租﹐稍有沾潤﹐故蕭山縣亦稱好缺。其民彊而狡者﹐又將歷年自墾之地批佃收租﹐皆自立江司以管其事﹐衙門中亦不過問。此等地方﹐以爲在民則間納租課﹐以爲在官則不奉法度﹔近因軍費無著﹐欲將此地出賣﹐使沿海居民買爲己有﹐以後不再收租﹐所變之價﹐藉充軍餉。或曰﹕此事萬不能行。或曰﹕只有著段大人往辦﹐庶幾可行。是以撫軍札余往辦。自軍興以來﹐言利之人﹐欲辦此事已非一朝﹐但不知從何下手。余抵紹興﹐與各大紳士相商﹐皆曰﹕我等皆無能爲力﹐惟有江司之子楊某﹐亦前科舉人﹐鹵地之人尙肯信仰﹐若得此人出來勸諭﹐此事或可有成。余乃使人請楊孝廉至紹興城內公所﹐諸大紳亦在座﹐余謂孝廉曰﹕刻下籌餉一事﹐捐而又捐﹐計已無可再捐矣。卽各處抽釐﹐已覺搜羅殆盡﹐無法可設﹔又想從沙地生發﹐此實難事﹐願吾兄念及時艱﹐予以贊助。孝廉對曰﹕恐無能爲役也。諸大紳亦從旁慫恿﹐孝廉始勉彊允之。卽在海塗邊山腳下小廟中設局。廟後山頂上﹐猶有炮臺舊址﹐今炮臺無存﹐只有大炮數十尊﹐臥荒艸荊棘中。嗟乎﹗武備之廢弛如此﹐徒籌兵餉﹐亦何濟哉﹖與孝廉議定沙地價目﹕上等地已種木棉者﹐民間買賣﹐可值二十千﹐充公﹐只做十千一畝。其次﹐可種雜糧者﹐民間買賣可值十千﹐充公﹐只作四千一畝。自二月至五月﹐沙地之民始肯勉彊應允。──解過餉銀一千赴省。偶於無事時﹐紹興紳士亦陪至各處看團勇操練。

1446月﹐賊撲諸曁。知縣許璧【亦餘同時至浙候補者。】余【﹝﹖﹞】事赴鄕﹐被百姓圍困﹐撫軍札余往諸曁視師。是時﹐諸曁防兵不下二萬﹐百姓與兵視若仇敵﹐每遇賊來﹐非官兵燒百姓房屋﹐卽百姓放火燒官兵營盤﹔賊來無須打仗﹐止望火起處隨卽撲來﹐無不取勝。余至諸曁﹐與各帶兵大員談及﹐無不浩然長嘆﹐然而無可如何也。余在諸曁數日﹐仍回紹興公館。

1458月﹐賊勢日獗。忽聞夷人由天津抵京﹐毀圓明園﹐又進皇城﹐皇上已狩熱河﹐此端華肅順主持也。惟軍機大臣有幾人隨行﹐朝庭多官皆不得知。皇后將太子抱入宮中﹐故太子未隨皇上至熱河。夷人並將大內古玩珍寶運到上海出售﹐此眞天翻地覆時也。幸國運不絕﹐皇上仍居熱河理事﹐京城大員亦時至熱河奏事。肅順蒙蔽於內﹐勝保跋扈於外﹐各省多爲賊踞。於斯時也﹐天下殆哉岌岌乎﹗諸曁賊又竄蕭山﹐沿江放火﹐省中著何委員帶水勇四百赴蕭山防堵。紹興城嚴備守禦﹐新來署事廖子成﹐不知時不可爲﹐尙欲遇事力求整頓。正任知府乃旗人﹐撫軍謂在紹興催捐不力﹐乃以廖子成署紹興知府﹐子成乃破除情面以催捐。太平日久﹐城內死者﹐多在城外靠城掩埋﹐以土加堆﹐故墳日多﹐土日髙﹐城日低。子成議守城﹐令百姓遷墳﹐民皆吞聲而遷之﹔其無子孫者﹐紹興人乃聚捐而代遷之﹐二者皆不滿於人心也。蕭山賊撲水勇﹐水勇敗走﹐何委員被賊捉去。【何委員乃上年署淳安縣﹐淳安失守﹐嘗隨余帶廣勇攻淳安﹐因與何根云認爲本家﹐故撫軍又委帶水勇﹐後從賊中逃出﹐自此隱退。】水勇退至紹興城外﹐紹興團勇疑是蕭山賊來﹐不許水勇入城。水勇開炮以擊團勇﹐紹興更以水勇爲賊﹐不知水勇乃廖子成請何帶來﹐以廖與何皆湖南人也。城外開炮打仗﹐哄入城中﹐子成聞之﹐親往彈壓。團勇拿住水勇幾人﹐內有一人弁毛甚短﹐百姓皆指爲賊﹔廖子成彊與之爭﹐謂百姓曰﹕爾等皆疑短弁爲賊﹐本府亦短弁也。因將自家弁以手牽出﹐大聲言曰﹕爾等同看﹗有離本府稍遠者﹐以手指本府言曰﹕本府亦賊頭也。於是近者拳打腳踢﹐遠者投石擊之﹐王都堂從旁解釋﹐乃得牽入轎中﹐擡之回署。余聞城外械鬥﹐步行往看﹐至大街﹐見前有一人鳴鑼﹐後有數百人隨之﹐口中呼曰﹕我等齊心去殺長毛頭子。余問﹕長毛頭子爲誰﹖答曰﹕本府。余曰﹕反矣﹗行尙未遠﹐見本府轎來﹐不由分說﹐一班百姓卽將本府在轎中扯出捺地﹐以足踏其胸。余上前解散﹐乃始放本府回署。時紹興團練公所設義火祠內﹔義火祠﹐乃紹興積谷社倉也。城內不法之徒不下千餘人﹐至祠前﹐逼王都堂云﹕我等俱願齊心守城﹐要公局給口糧。又有人常熟口音﹐至局中請賞﹐云是長毛扒城﹐被伊等拿住。人聲喧嚷如沸騰矣。余猶至祠前﹐代王都堂分辯﹐告眾人曰﹕局內從來無錢﹐爾眾皆知王都堂𨿽放團練大臣﹐而本地團練口糧﹐向由紳董給發﹐尢爾等所共知也。餘言甫畢﹐眾人中有一人上前挽住余手﹐向餘言曰﹕大人莫管此事。此何時﹐尙說理乎。眾人若非念大人平日﹐今宵要喫虧矣。余亦不認挽余手者究系何人﹐見事勢危急﹐黑暗中自回寓所﹐招集隨從家丁﹐買舟出城。舟亦無從招處﹐幸有朋友乃紹興人﹐黑夜招一舟來﹐行李上船。寓中有一婦人﹐雲母家乃是鄕間﹐求附余舟出城。由水關而出﹐行不過數里﹐回望城中已火起矣。不知賊果來耶﹖抑亂民藉此以搶掠人家耶﹖次日午刻抵東關﹐鋪中尙未關閉﹐登岸﹐有開糕餅鋪人邀至店中獻茶﹐供各色糕果。余問曰﹕此時尙不搬走也。答﹕亦無搬處﹐只好聽之。夜宿曹娥鎭。諸曁縣許璧﹐亦自諸曁逃來﹐身受重傷﹐弁毛被賊斬去。聞署府廖子成爲亂民所戕。次早﹐換百姓船赴鄞縣﹐路過半浦﹐進鄭宅看四女。四女見余至﹐殺一鴨將畱余飯﹐余曰﹕賊在紹興﹐不遠至此矣﹐我行﹐女亦快走。四女欲畱余﹐俟食鴨子再行﹐余曰﹕鴨子與我帶回船去。余乃含淚上船﹐至寧波府城﹐同寅中逃至城外者多人﹐有帶家眷隨行者﹐向余要船。余曰﹕此時不能拿差﹐惟使船埠向船戶商量耳。寧波各大殷戶﹐猶欲招勇守寧波﹐集貲十餘萬﹐設局城外﹐請余至局。以陳禹門管局總。禹門亦呼余爲老師﹐以余曾保過也。余夜宿局中﹐睡至四更﹐聞禹門尙與人同賭﹐有喧囂聲。余嘆曰﹕此何時哉﹐而猶以是爲戲﹐是眞可憂矣。寧波人共請余帶錢五百千往奉化縣設法防堵﹐恐賊從紹興由陸路來寧波也。時奉化縣乃新到任﹐江西人。【進士。】余問曰﹕賊已入境﹐吾兄何以猶來接印﹖答曰﹕卑職初仕﹐一切不知。時衙門中書差皆已逃散﹐自家夥食亦無從設措。余曰﹕寧波人請我來設法防堵﹐事勢如此﹐何從設法﹖現在各城門亦無人看管﹐吾兄每日著人看守﹐給予口糧﹐賊來時﹐好報吾兄一信。與之錢二百千﹐餘皆帶回寧波﹐交與局中。寧波人自是皆知難守矣。越日﹐賊至慈溪﹐寧波人乃逃。邵又村先生亦逃至寧波﹐將由寧波搭火輪船進京。寧波有舉人姓李﹐因邵爲欽差﹐撤其團練董事﹐乘此時指使不法之徒﹐截住又村船隻﹐不使出境﹐並搶奪行李。邵乃著人持名片告余﹐余乃著布興有往解之。余遂乘舟赴上海──舟乃門生顧閬峯所備也。抵上海﹐居姜慶仁行內﹐同年童華已先至矣。先是﹐王撫軍有札﹐囑余至寧波催解各種款項接濟省城﹔及賊踞省城﹐籌款各委員商量﹐多備米糧﹑火藥﹑彈子﹑銀錢﹐用寧波昔買火輪船運至省城﹐由鱉子門入錢塘江。豈知運數已定﹐甫出吳淞口﹐忽遇狂風重霧將船吹上泥灘﹐舟子大恐﹐將船上貨物盡數拋入泥中﹐故船猶未破。自是無能接濟省城者矣。嗚乎﹐豈非天哉﹗

146十二月﹐省城不守﹐王撫軍殉難於城上。余聞省城已失﹐乃計算歸裏﹔浙江人之避難在上海者﹐多備席請余﹐並有饋余旅費者﹔乃搭火輪船由九江同李肇卿歸。余家子侄聞余歸﹐多有迎至涼亭河者。

147是年﹐皇上駕崩於熱河。皇后與太子皆至熱河﹐太子卽在熱河登極。端華與隨行各大軍機同心輔政﹔另有圖書﹐凡頒行天下政令﹐非用同心輔政圖書﹐則不準行﹐於是皆知肅順之跋扈也。

●同治元年壬戌﹝公元一八六二年﹞

1487月﹐撫軍左札來﹐著余赴寧波籌餉。是時﹐寧紹臺道已放史士良﹐士良亦有信來﹐請餘同往寧波。士良先由江西至安慶﹐余亦隨至安慶﹐具履歷﹐見曾中堂。中堂見余履歷﹐告趙蔗泉曰﹕浙江二次失守﹐於段鏡湖無關﹐余前不知也。居安慶數日﹐同史士良赴九江﹐搭輪船先至上海。時寧波殷戶﹐皆在上海逃難未回。史士良往拜各紳﹐皆不肯見面﹐亦不敢回拜。余謂寧紹人曰﹕諸君不願還鄕乎﹖史士良新放寧紹臺道﹐何可置之不理也。寧波人知余要同史士良勸捐﹐皆曰﹕他人不知﹐大人豈不知我寧波人苦況。現在家室全無﹐卽欲勸捐﹐非我寧紹人不思報效﹐但款項從何而出﹖諸人皆嘆﹐有泣者。余對諸人言曰﹕若言寧紹苦況﹐我先欲泣﹐昔日賊踞南京﹐浙江供應軍餉多取之寧紹﹐此時我等只思保住南京大營﹐則浙江可守﹐故每年一次寧紹捐款不下數十萬。當日浙江巡撫黃﹐與大營向軍門約﹐浙江每年供大營軍餉﹐每月六萬﹐每年七十二萬﹐如浙江有急﹐大營必分兵救之。後浙江咸豐十年賊來﹐大營救之不及﹐以致浙江不守﹐是我等勸捐之人﹐已無以對寧紹士民矣。迨王撫軍來浙江﹐我又戴罪赴寧波勸捐﹐數月之間﹐捐至六﹑七十萬。此時寧紹之人﹐已覺身無完膚﹐乃捐甫解省﹐賊又復來﹐是我勸捐之人﹐罪能更僕數哉。今諸君因地方失守﹐大家帶同老幼避亂於夷場之內﹐我猶欲向諸君勸捐﹐豈惟諸君之痛心﹐我尢念之而更難爲情矣。餘言及此﹐一時傷感於衷﹐不覺放聲大哭。久之﹐相對無語。余曰﹔春間我在開化見撫軍﹐亦言及浙江百姓﹐相與流涕。撫軍以湖南人來爲浙江剿賊﹐其念民苦而流涕者﹐亦知籌餉之難。知籌餉之難﹐而不能不籌餉者﹐不能不剿賊也。浙江當兩次失守之後﹐何以知賊必可剿﹖我前目擊楚軍親自擔水﹐親自炊鍋﹐略無兵勇習气﹐此乃節制之兵﹐不比前有用之餉﹐徒供無用之兵也。且皇上駕崩熱河﹐幼主登極﹐太后親政﹐气象一新﹐居然仍歸北京﹔肅順弟兄跋扈﹐居然俯首就刑﹔其餘不法之臣﹐亦皆自赴京師﹐俛首聽勘﹐是本朝气運尙未衰也。我等皆本朝士庶﹐眼前就同勉供軍餉﹐轉瞬共享太平﹐亦意中事也。諸人齊聲應曰﹕謹如所命。但目下從何下手﹖余曰﹕只要大眾齊心﹐自然另有生法。自是﹐人有拜史士良者﹐乃與各紳商議﹐借寧波會館之在上海者﹐邀集寧波紳衿殷戶﹐至會館議捐。寧紹之在上海爲商爲賈﹐除捐江蘇釐金外﹐再捐本省軍餉﹔其殷戶之現居上海者﹐卽在上海捐局書捐﹔其殷戶之已歸裏者﹐皆赴寧紹臺道衙門書捐。事已議定﹐史士良赴任﹐又邀餘同往寧波。楊憇棠乃將自備輪船送史道赴任﹐余亦同坐船﹐駛入海中﹐忽然遇風﹐𨿽輪船亦顚播波浪之中﹐餘一時頭昏目眩口吐﹐遂宿夷目艙內。次日﹐抵寧波﹐余住顧閬風宅以作公館。是時﹐賊居省城﹐紹興亦爲賊窟﹐寧波𨿽復﹐亦是孤城﹐所以一面籌餉﹐一面招勇。史道又向余求帶勇之官﹐余乃保一楊姓武官﹐曾隨余當過營中差使者。不數日﹐集勇五百名﹐由史道下札委之﹐將勇冊造就﹐帶勇進城﹐請史道同余點閱﹐由西門進寧波。本地守城兵勇﹐將楊新招之勇攔住不許入城﹐並扯碎楊弁衣服﹑花翎﹑靴帽。問是何故﹐皆云﹕所招之勇﹐盡是前日「長毛」﹐並楊亦是「長毛」頭子。人來告余﹐余謂﹕日前賊至寧波﹐勇中未必無乘機掠搶者﹐若說楊是「長毛」﹐無乃言之失實。寧波人皆曰﹕楊乃段大人所舉﹐何乃說是「長毛」。史士良亦以攔者爲不是﹐勇乃於是招定。一日坐公館中﹐東陽侍郎李春臯至。李名芳﹐曾分己丑會試房官﹐故太邑李國■﹝木巳﹞乃其門生也。前年﹐余至東陽﹐春臯猶備席請余。衣白布長衫﹐足下並無長襪。余驚問﹕大人何以至是﹖乃告以被難情形﹐聞寧波現已收復﹐特來避難﹐現居江北岸店中。與余共敍各人近日景況﹐坐久告辭。余送之出大門﹐忽遇史士良至。春臯與士良向不認識﹐春臯旣去﹐余回館與士良坐談﹐問余送何人﹖余悉告之﹐且曰﹕彼告老歸家﹐尙可粗安﹐今遭賊掠如此﹐亦太苦矣。士良沈吟良久﹐謂余曰﹕鏡翁明日見面時﹐只問春臯先生﹐前分會房﹐房中有安徽太湖姓李者乎﹖若是﹐則是我太老師矣。余曰﹕莫非尙遇救星。士良與余商量籌餉兵事畢﹐亦回署。次日﹐余往江北岸拜李春臯﹔春臯適不在店中﹐只有其子在焉﹐貌卻不揚﹐言語伶俐。余問曰﹕令尊大人曾分過會房﹐房中曾中太湖姓李名國■﹝木巳﹞乎﹖答曰﹕不差。余告之曰﹕現任道臺史士良﹐乃李國■﹝木巳﹞會房門生﹐爾令尊大人﹐是史士良太老師﹐爾轉告之尊大人。余去矣。

149余於寧波捐務定後﹐仍回上海勸捐﹐卽在夷場租房子一處﹐貼勸捐捐條子﹐夷人不肯。寧波人之在上海交易者﹐多與夷人交好﹐謂夷人曰﹕段大人深得寧波民心﹐故上憲特請段大人來勸寧波捐﹔公館之設在上海者﹐亦是我寧波人情願﹐亦只勸我寧波人捐﹐外國人無須管此事也。余於是又居上海勸捐矣。上海生意﹐寧波人甚多。是時東南大局﹐又只在上海一丸之地。江蘇浙江兩省軍務﹐皆須籌餉於斯。上海又是江蘇所轄地方﹐於此籌餉﹐豈不爲江蘇所忮﹖幸寧波人皆顧本省公事﹐故幫餘者甚多﹐或分設委員﹐或邀集紳董﹐不數月而捐又辦成。間有一二進出大宗﹐經余與寧波人設法辦成﹔江蘇地方官見其利甚巨﹐從中阻撓﹐實欲奪之﹐余亦不與之爭﹐而寧波人乃止而不辦。可見取利於民﹐要出自人家情願也。

150紹興張廣川﹐其先人亦以生意起家者也﹐至廣川時﹐而財名愈大。杭州胡墉﹐以市儈而夤緣省城上憲﹐故紹興一府捐款﹐其解省銀兩﹐非胡墉經手﹐則省局不收。張廣川以本城殷戶﹐紹興之開店鋪者多行其資本。胡墉手下走狗虧欠紹興人洋蚨二十餘萬﹐胡墉心不能平﹐欺誑省中大憲﹐謂紹城洋錢極多﹐一時下札著紹興府﹐卽在張廣川店中先提洋蚨十萬。紹興人乃與胡墉說和﹐其走狗所虧之洋﹐亦情願不要。胡墉又娶紹興一孀婦爲妾﹐紹興人愈不服胡墉。紹興失守﹐署府廖子成死﹐胡墉又使子成之侄在湖南省具稟﹐謂子成之死﹐由張廣川邀集亂民戕害。京城有旨﹐著浙江巡撫查問。左撫軍亦明知張廣川無罪﹐然樂得藉此派捐。知張廣川現住上海﹐行文到上海﹐要張廣川赴行營聽候查辦。紹興人心愈不平。余謂紹人﹕徒袖手旁觀﹐心𨿽不平﹐於張廣川何補。目下紹興猶陷賊中﹐撫軍已向紹興眾人籌餉。若云廖太守死由張廣川鳴鑼集眾﹐此事乃餘所目擊﹐一人鳴鑼前行﹐後面跟著者數百人﹐口中亂叫﹐要殺「長毛」頭子﹔余問﹕「長毛」頭子是誰﹖答曰﹕本府。後眾人將本府圍住﹐尙有王都堂與余在旁邊解勸﹐是鳴鑼明明有人﹐於張廣川何干﹖爾等皆紹興人﹐戕官人眾﹐卽不能全知姓名﹐而鳴鑼爲首之人﹐豈有不知﹐何不代張廣川一爲分辯﹖紹興紳士共十人﹐公具一稟上左撫軍。紳士有謝姓一人﹐由翰林散館歸裏﹐作寧波府學教官﹔紹興人具公稟﹐以謝名居首。撫軍批稟有廖太守盡忠爲紹興殉難﹐爾等不知感激﹐乃反庇護一倡亂之人﹔謝教官亦有官守﹐寧波失城﹐到底亦當查辦否﹖紹興人愈加著慌。余問紹興人曰﹕爾等具稟﹐何以致詞﹖皆曰﹕總以張廣川平日本是安分﹐戕官並無其事。余曰﹕此系奉旨查辦之案﹐鳴鑼戕官﹐實系爾紹城中事﹐爾等稟中不指明鳴鑼之人﹐其能爲張廣川辯乎﹖刻下紹城尙爲賊踞﹐將鳴鑼者姓名指出﹐撫軍其如此人何﹖況此等平空造亂之人﹐大眾亦不必爲之回護也。現在湖南有一郭云仙﹐由翰林院編修在軍營中辦事﹐李中丞來署江蘇巡撫﹐曾中堂使隨李中丞來﹐前日在中丞處席上﹐亦曾言及此事﹐我已將原委說明﹐云仙一一知之﹔但其捐款﹐非十萬銀子不可。皆曰﹕廣川𨿽富﹐家破之後﹐十萬捐款尙可勉彊。後經余調和﹐乃捐洋十萬元﹐挽郭云仙寫信於左撫軍﹐張廣川於是免罪。胡墉之遇事傾人﹐眞可畏哉﹗

1519月﹐賊在上海境上﹐李中丞親自督戰﹔有夷兵助戰﹐賊卻。自是官軍稍長﹐李中丞實授江蘇巡撫。遂連復太倉等處城池。官軍進逼蘇州城外。

152十月﹐克復江蘇省城。城未下時﹐李中丞船抵蘇州河中﹐賊首數人﹐出城請降﹐遂至中丞舟中﹐中丞許之降﹐因而殺之﹐遂入蘇州城﹐數日乃定。中丞娶趙氏夫人於蘇州城中。是年﹐中丞胞兄李小荃已任廣東布政﹐喆兒時官廣東﹐趙岵存有女未字﹐常與喆兒家眷來往﹐李中丞元配病故﹐其太夫人每欲爲中丞再娶﹐小荃告知喆兒寄信於余﹐囑余向中丞作媒﹐小荃亦有信通知中丞﹐故中丞見余﹐先告以太夫人之意﹐余亦從中贊成。

153十一月﹐至臘底﹐共計各項捐款有四十萬之數﹐遂在上海公館中度歲。

●同治二年癸亥﹝公元一八六三年﹞

154將至浙江見左撫軍﹐帶現銀七萬﹐搭輪船至九江。時左撫軍已收復金華府﹐駐紮嚴州。余過安慶﹐順將所捐成數報曾中堂﹐中堂批云﹕當瘡痍未復之日﹐捐數至如此之多﹐其平日見服於民可知。更飭沿江巡船護送。正月中旬抵九江﹐再換江西船至玉山﹔左撫軍已飭差官迎接﹐由旱道至常山﹐再換浙江船赴嚴州。過衢州。因衢州道蘇﹐乃太平縣人﹐入署見之﹐畱便飯﹐並送水禮。蘇道時護藩篆﹐浙江藩司蔣益澧尙帶兵各處攻打。

1552月﹐至嚴州見撫軍。撫軍畱飯﹐所談多軍務。撫軍將復余原官﹐要看前撫奏明免罪文書﹔余呈前撫札飭。左撫軍爲奏有﹕臣初入浙境﹐卽聞前臬司段光淸循聲卓著﹐輿論翕然等語﹔故朝廷復余原官﹐降旨亦有此語。住嚴州五日﹐每日進見撫軍必畱飯﹐席間談及嚴州難民苦況﹐撫軍每日施粥﹐其隨員亦各願出私資幫助施粥費用。余謂撫軍曰﹕大人旣施雨露﹐深思於水深火熱之後﹐革司亦願將路費銀兩﹐勉助四百。撫軍問余回家何事﹖答曰﹕上年蒙大人厚徳回家﹐已尋得兩處尙可安葬先人﹐無如向年月俱有不利﹐今年可以安葬﹐是以急思回家安葬三代祖墳﹐安葬之後﹐再來聽大人差遣。撫軍遂問﹕回家尙有盤費否﹖答曰﹕盤費尙可隨處設措。遂坐原船回常山。過玉山﹐換江西船。過河口﹐有太湖茯苓公所備席請余。船至吳城﹐再換宿松小船渡江。過下倉鋪﹐岸上兩邊亂喊云﹕長毛又至。余催船速行。過泊湖﹐抵黃雅林溝﹐家鄕人無論老少男婦避難如蟻眾﹐農民並有牽豬﹑牽牛連雞帶犬而至者。祝夫人已引兒女買船二艘﹐避難於斯﹐余遂共居船上。河邊戚友﹐間有席請者﹐余亦造其宅受席﹐且更以在外帶回禮物﹐略爲饋贈。在船住將一月﹐聞賊已退遠﹐再著家丁各路采探﹐知賊果退﹐余遂先歸。祝夫人亦隨余歸裏﹐兒女仍寄居唐姓宅內。余至家﹐遂擇日安祖墳。

1566月﹐余病猶未全愈﹐上海捐局委員屢有信來催余赴上海。祝夫人謂余曰﹕長子尙在廣東﹐三兒死矣﹐二兒﹑四兒年少﹐不任家事﹐君可不出去矣。余曰﹕我出去非爲圖官﹐因我在寧紹臺道任內﹐尙欠短解銀六萬兩﹐我出﹐或可設法彌補﹐不出﹐恐後來必爲子孫之累也。夫人乃不言﹐余於是由陸路赴九江﹐住陳武孝廉行內﹔再搭輪船至上海﹐住趙朴齋店內﹔養病數日﹐愈後乃至公館。委員因余已復原官﹐新制轎傘。余笑曰﹕老姑夫復作新女婿乎﹖委員中有餘元配石氏夫人族侄﹐亦喫喫而笑。越數日﹐又接左撫軍札飭辦鹽務。蓋從前承平之日﹐浙鹽運司專管寧﹑紹﹑嘉﹑淞鹽務﹐至長毛擾後﹐浙江運司亦未放人。江蘇先復﹐已有鹽捐。淞江𨿽有鹽大使﹐其稅豈能歸之浙江﹖獻策者云﹕將鹽地變價﹐民間自報開墾﹐官爲升科。辦之數月﹐鹽地居民𨿽有勉彊應允者﹐終未見有成效。又浙江定海﹑岱山地方俱是海島﹐其民造鹽不用火煎﹐只將木板澆海水於其上﹐日出曬之﹐可以成鹽﹔每板可曬十餘斤﹐一日可曬兩板。其產鹽地方鹽價甚賤﹐只有私販往來﹐官欲收稅﹐則聚眾毆官。私販賣鹽之所﹐盡是蘇淞地界﹐故官鹽愈不能營銷。私販往來海上﹐只怕盜船搶刼﹐於是又謀另雇輪船護送﹐鹽船來往﹐每鹽一斤﹐捐錢二文﹐名爲護鹽巡費﹐實欲陰抽鹽釐﹐業經另租輪船﹐派一姓王人專管。浙江省中又委秦道來申另開鹽局﹔而岱山鹽釐又抽不成功。是年﹐余在上海公館中度歲。

●同治三年甲子﹝公元一八六四年﹞

157正月﹐聞左撫軍已到余杭﹐撫軍行營先至寧波。時史道已同夷人將紹興收復﹐北路已被蔣布政收復海寧﹐賊只孤守杭州省城﹐故至余杭無阻。

1582月﹐見撫軍放行營﹐遂宿營中﹐徹夜更聲不斷。居營中數日﹐每日與撫軍同餐﹐席間謂撫軍曰﹕今賊勢已日窮蹙﹐不久省城收復﹐收復之後﹐又有數件要緊大事﹐必須又開大捐也。撫軍問﹕數件云何﹖余曰﹕考棚貢院﹐城外錢塘江義渡﹐海寧﹑仁和地方海塘﹐其餘應辦事件﹐一時亦難枚舉。但考棚貢院一件﹐浙江讀書人多﹐將來必有人爲首倡修。義渡一事﹐是寧紹出入要路﹐捐錢者必多﹐前司於長髮未擾時﹐亦曾捐銀千兩﹐各衙門亦皆有捐﹐交胡墉經管﹐收復之後﹐胡墉亦不能置之不辦。惟海塘一件﹐需費太多﹐不修﹐則爲害最烈﹔欲修﹐恐無人過問。撫軍問﹕是何故﹖答曰﹕當日國用足時﹐石塘居中﹐內有土塘以襯石塘﹐塘外有行路溝漕﹐溝漕之水﹐再加柴壩以保衛之﹔每年柴埽之工﹐總用銀三十萬﹐以爲歲修之費。康熙﹑雍正﹑乾隆歷代南巡﹐必須親閱海塘﹐蓋重其工也。石塘土塘之內﹐或十里﹑二十里﹑三十里不等﹐又再加一備塘﹐以防海塘決口﹔可見前人作事規模甚大﹐用心至細也。其後承平日久﹐居民遂於備塘之內﹐辟地開田﹐結廬興桑﹐土地肥美﹐人煙稠密﹐蓋幾不復知有海水之患。乾隆皇上南巡閱海塘﹐是時國富民殷﹐地方官圖悅皇上耳目﹐於塘外柴埽更加修理整飭﹔皇上巡至塘上﹐亦稱﹕柴埽工好﹐只每年將柴塘修好﹐石塘土塘自然一律完固。有人奏﹕柴塘修理亦須加工﹐適年近地竟乏取土之處。皇上指備塘而言曰﹕修好柴塘﹐備塘亦可不用﹐不妨取備塘之土以加柴塘。此言一出﹐每年修理柴塘﹐皆取備塘之土﹐歲月久遠﹐遂將備塘取空。當國家盛時﹐國用充足﹐海水又慶安瀾﹐故備塘似乎無關緊要﹔乃自道光以來﹐國用艱難﹐海塘又常遇狂瀾﹐每年𨿽用歲修銀二十五萬﹐而柴塘尙有多衝決﹐柴塘壞﹐而石塘亦危矣。道光二十六年﹐梁中丞進京陛見﹐皇上問及海塘云﹕浙江每年用鹽庫銀二十五萬以修柴埽﹐到底有事否﹖梁中丞未能將實在情形直奏﹐只回省囑屬員﹕每年歲修銀必須大爲減少﹐只許每年用六萬兩。夫二十五萬尙不足以彌縫﹐六萬其有濟乎﹖是以柴塘決﹐而行路溝漕不知歸無何有之鄕矣。石塘決﹐而土塘更不可以保矣。海濤直入﹐內無備塘﹐沿海之民盡爲魚鱉﹐昔日成陰之桑林﹐海水一浸﹐立見枯槁﹐將來嘉﹑湖﹑蘇﹑淞亦皆不免咸水內灌之患。大人收復浙江﹐是救民於火矣﹔海水爲患﹐安可不救民於水﹖欲救民於水﹐非修海塘不可。然海塘之修﹐經列聖相承﹐不知用銀幾千百萬﹐而後有此工程﹔今塘身皆壞﹐一時從何處下手。撫軍乃曰﹕須待浙江收復以後﹐再爲相事而行。余辭撫軍回上海。過路畱夏﹐有隨營委員在此畱余宿。蔣藩司云﹕慕鏡翁爲人久矣﹐今日相遇﹐豈能不畱一飯。至日將晚﹐始將所備之席送至余處﹐並派一委員代作東道。詢其故﹐蓋因藩司是日見撫軍﹐不知有何語言﹐兩相爭執﹐藩司回至畱夏﹐自食鴉片以尋短見﹐乃自嘆曰﹕何以對鏡翁﹗急催委員陪余受席。次日﹐遇杭州城外﹐見難民宿於荒郊破屋之中﹐有易子而食者﹐余買一女。

159居寧波數日﹐仍回上海公館﹐接見上海董事﹐談及浙江軍務﹐並將余與撫軍言及收復以後﹐上海必須又有一次大捐。皆曰﹕何能再捐﹖余笑曰﹕恐一波未平﹐一波又起也。我聞楊憇棠已被入參﹐皇上著浙江巡撫查問﹔左撫軍已移文至江蘇﹐著地方官押赴行營面訊﹐左撫軍不過欲楊憇棠重捐耳﹐楊憇棠其肯赴左撫軍行營乎﹖倘不肯赴行營﹐又不肯重捐﹐左撫軍其肯置之不問乎﹖若日楊憇棠肯赴行營﹐其捐數又豈面談所能定乎﹖爲楊憇棠計﹐收復以後﹐浙江善後事亦多﹐楊憇棠不如自任一件大事﹐諸兄共爲贊襄﹐楊憇棠可以了自家糾轕﹐諸兄亦可大家造福也。大家笑曰﹕大人又出好題目也。

1604月﹐聞左撫軍已收復省城﹐實授閩浙總督﹐加宮保銜。余又晉省。由蘇州至海寧察看海塘情形﹔以管塘營汛官員俱在海寧﹐並可訪問細底。沿途河內俱苦水咸﹐必將船泊岸﹐采訪有井處所﹐取水食之。近塘居民﹐當兵燹之後﹐已經困苦不堪﹐又加無水可食﹐無不愁眉叫苦。余過海寧地方﹐河內有一橫橋鄰村莊﹐村中老少閒坐橋邊石欄﹐有一僧亦與俱坐。余泊船河邊﹐亦行至橋上﹐坐與眾人語。眾人固不識余爲何人﹐但互相訴苦﹐皆曰﹕此後難望海塘再修。有一人曰﹕或者尙有來修者。惟僧人曰﹕除非是段大人來﹐他人固不肯來﹐卽來亦不成功。余問僧人曰﹕爾曾認識段大人乎﹖答曰﹕僧人原不認識段大人﹐僧人想來﹐天若要再復海塘﹐除非默佑段大人主其事。余又問曰﹕他人來修﹐何以不能成功﹖僧人曰﹕太平年間修塘﹐省中領銀﹐官爲承辦﹐百姓不與聞其事﹔今日無銀可領﹐誰肯親任其事﹖無非勸動好善樂施之人﹐保衛桑梓﹐方能興動大工。然有一件最難﹔海塘﹐皇上之地也﹔修塘﹐欽工也。不請官爲之彈壓﹐其勢不行﹔請官臨之﹐又恐一味作官勢﹐講官話﹐則事更無成。惟有段大人下可以洽民情﹐上可以通官气﹐所以祝段大人來﹐方冀海塘可修。余聞僧言自揣久之﹐上憲其聽我乎﹖眾人其信我乎﹖回船再行﹐夜宿海寧城外河下。次日﹐海寧州城中汛官﹐知余至城外﹐俱來舟中稟見。余嘆曰﹕海塘一壞﹐地方遂苦至如斯﹔莫說此時無經費﹐卽欲修之﹐一時從何處下手﹖皆嘆曰﹕實難。除非先將備塘修好﹐使咸水不至內灌﹐日後經費有可措處﹐再爲籌劃外塘。但只修備塘﹐亦非二三十萬不能成功。余問﹕備塘通身到底幾遠﹖答曰﹕國初所修備塘﹐共有一百數十里﹔乾隆南巡以後﹐所廢備塘不過三十餘里﹐只將三十餘里之備塘修好﹐咸水方不內灌﹐沿海一帶民居﹐庶幾或可稍蘇﹐然非大人肩任其事﹐亦斷不能成功。余曰﹕我非不肯肩任其事﹐但恐一時難措許多經費耳。遂乘船至省見左宮保﹐先賀收復省城﹐造福於百姓﹔越日﹐再言收復以後諸事。宮保謂余曰﹕前據爾言﹐謂海塘之工最急﹐然海塘之費甚巨﹐急切何從下手﹖余乃言﹕前日舟過海寧﹐又集海塘汛官細加采問﹐目下只可將已壞備塘先行修好﹐咸水不入內地﹐萬民始有托足之區。宮保問﹕修備塘之費幾何﹖余曰﹕需銀三十萬。宮保縐眉云﹕三十萬談何容易。余曰﹕出自官﹐原非容易﹔出自民﹐或可集腋。宮保曰﹕出自民須辦捐輸﹐此時辦捐輸﹐民間誰肯應允﹖余曰﹕然捐輸非官辦之不行。當此元气未復之時﹐欲以獎勵誘之﹐則民已看破﹔欲以官勢臨之﹐則法更不行﹔惟有以善勸之﹐使伊自發天良﹐廣種福田﹐保衛桑梓﹐或可彼此相勸爲善﹐共請出幾人來﹐旣能墊錢﹐又能出力﹐庶幾於事有濟。宮保曰﹕爾看浙省中﹐能有幾人乎﹖余曰﹕上海輔仁堂有董事﹐一是紹興人﹐姓經﹔一是寧波人﹐姓趙。若得此二人出來經手﹐不患此工不成。且聞宮保有一事﹐欲江蘇送楊憇棠來浙﹐聞言楊憇棠已求李宮保代奏﹐願捐銀五萬﹐此言若實﹐此銀已被江蘇用去矣﹐卽人言未必屬實﹐而欲江蘇送楊憇棠來浙﹐亦斷乎不能。宮保胡不作一順便人情﹐著楊憇棠來辦此一件工程。不問經費多少﹐使楊憇棠邀人同辦﹔憇棠平日與經﹑趙皆有來往﹐誠得兩人出而主事﹐則事無不成矣。宮保曰﹕一時何能使此數人出來﹖余曰﹕請先下一札﹐不塡姓名﹐前司再往上海開導勸諭﹐事或有濟﹔但是宮保用札只可勸﹐不可飭。宮保乃曰﹕爾先擬一札稿來﹐看是如何措詞﹖余乃擬一札稿呈之。是時省城初復﹐文書蝟集﹐越二日始付余札﹐未塡姓名。余回上海先見數人﹐將余與宮保言憇棠事始末﹐備述一番﹔再言捐修備塘﹐反復勸諭﹐三人首肯﹐皆曰﹕除非大人主持其事﹐我等方敢出頭承手﹐不然﹐官場事﹐誰人肯染指也。余曰﹕我知爾等平日存心﹐總是力行善事﹐不邀名﹐不射利﹐此番工程𨿽大﹐事前不領國家經費﹐事後不邀朝庭獎勵。夫人之受制於人者﹐以其有所求於人也﹔君等一無所求﹐復何畏哉﹖議定後﹐余遂回杭州。時蘇介堂以杭嘉湖道兼署浙江鹽運司﹐居運司衙門。海塘乃杭嘉湖道專管﹐故余遂館於其家﹐約上海經芳洲等同赴海塘估工。楊憇棠以經費甚巨﹐浙西每年蠶絲一項﹐出入不下數千萬﹐皆與夷人交易﹐欲從此項抽釐助費﹐故慫恿夷人同來海塘估工。夷人𨿽來海塘閱視﹐而抽釐一事﹐究未辦就。惟經芳洲諸人來視海塘﹐見海塘居民輾轉於咸隰之內﹐徧地桑麻﹐皆無生色﹐同人皆憂工程之大﹐難於成工。經芳洲喟然嘆曰﹕我等往時居上海﹐𨿽共襄善舉﹐不過如讀書人應試﹐赴縣府衙門考耳。今日之事﹐乃考博學宏詞者也﹐非賴有段大人提倡﹐此等大工﹐安得到我輩承手。日前段大人勸我等﹐謂我等平日用錢﹐一錢只當一錢之用﹔若能成此巨工﹐一錢可當兩錢之用。何也﹖目下國用空虛﹐自籌經費以報朝廷﹐一也﹔居民困苦﹐籌劃保衛﹐二也﹔且當兵火之後﹐徧地哀鴻﹐盡是枵腹﹐若興此工﹐可以代賑﹐是一錢更不止當兩錢之用也。段大人之言﹐良不誣也。於是會集汛官﹐召土夫頭定基址﹐議定闊十丈﹐髙十丈﹐腳幾丈﹐面幾丈﹐擇期開工。余乃回杭州﹐諸人同回上海。

1617月﹐聞上海有人從中阻撓﹐教人不要信余所言﹐此事斷不能成功。阻者乃中堂之子﹐亦曾以同知署過浙江知縣﹐故人多信其言﹐卽左宮保亦謂其人乃大家子弟中之出色者也。余聞之﹐遂赴上海。惟經芳洲不信阻者之言﹐告人曰﹕我等皆無邀名求利之心﹐故段大人因而勸我等出頭辦事﹐豈復計事後之利害﹐而不肯出頭。於是阻者之言乃息。經芳洲自任到塘上督工﹐趙朴齋專任在上海辦錢﹐以供塘上之用。租船二隻﹐每只可載大錢七﹑八千串﹐輪流不息﹐裝至塘工局應用。定八月初十日寅時開工。時日早﹐天尙微雨。余曰﹕總要今冬雨雪稀少﹐則塘易成功。芳洲告余曰﹕自六月中同大人來塘閱後﹐亦念工程甚大﹐所以至上海設壇拜經七日﹐求神默佑﹔又扶乩問祖師﹕此工成否﹖師祖批示﹕此工易成﹐今冬塘上並無雨雪。祖師之言向來可信﹐今冬或可無久雨雪。又前見塘身未坍之處﹐棺木朽壞﹐枯骨暴露極多﹐我在上海辦小棺數千具﹐收埋暴露枯骨。余曰﹕此眞萬善同歸也。至寅時﹐天忽晴霽﹐余與諸董事一同行看﹐然後開工。土夫頭分立七處﹐俱歸總局領費﹐各處皆有董事一人﹐汛官兩人彈壓。𨿽是土工居多﹐而於潮頭能到之處﹐亦多備塘柴木料﹐以作柴壩護衛之用。其有海潮曾經決口﹐咸水內灌處所﹐起底皆用木樁柴壩。時值兵亂以後﹐困苦流離者皆來服役﹐並有江蘇之民亦來赴工﹐故每日在工挑土者﹐不止萬人。果自開工以後﹐非惟不阻雪﹐並塘上亦無暴風。故自八月開工以後﹐再至臘月底無一日停工﹐𨿽臘月三十日﹐新正初一日﹐亦不停工。藩司蔣護院一日臨塘﹐見赴工者如是之多﹐又皆奮發踴躍﹐喜曰﹕向疑是工難成﹐自今觀之﹐不日可冀工成矣。值此歲底﹐亦不停工回家度歲乎﹖經芳洲答曰﹕今年一冬無雨雪﹐恐新春必有雨雪﹐若不趕此天气成功﹐雨雪一來﹐春潮隨至﹔但此等情形﹐上海同事尙未周知﹐年底經費﹐或送不及﹐惟有向大人庫借四萬元﹐以充目前之用。藩司笑曰﹕漫說暫借﹐卽由我地方官設措﹐亦是理當。此工之成﹐有天之贊﹐有人之助也。

162自本年四月收復省城之後﹐海潮直潑海寧州城下﹐海寧人大恐﹐詣省叩求護海寧城。省中委員至海寧勸捐﹐命余督其事。餘言﹕勸捐一時難成﹐請先籌款購料興工﹐然後以捐項接濟。省中皆聽餘言。余於是遂居海寧城內。

163次日﹐至寧紹臺道衙門拜史士良﹐坐久﹐言及關款事﹐士良謂﹕只有畢曼年任內不許關書短解﹐所辦甚好﹐餘皆不免有短。余曰﹕我任內已短解六萬﹐欲賠則無從設措﹐聽之﹐未免累及子孫。寧紹人久有此心﹐欲爲我彌縫此款﹐其大紳士則爲我具公稟﹐其大殷戶則捐項不請獎﹐爲我賠短徵﹔但此事必須撫臺專折方可了事。士良曰﹕此事惟吾兄可做得到﹔我前與撫軍言及關上之事﹐亦曾將吾兄任內短徵談過﹐撫軍曰﹕要奏不難﹐只要說出理來。余別士良後﹐連日與紳士殷戶相商﹐皆欣然允諾。余乃命關書具柬備席﹐請至公館會議。紳士具稟﹐殷戶具呈﹐請將兩府捐款代余賠解短徵﹔稟與呈皆由史道上詳﹐轉稟詞內有云﹕自段大公祖蒞寧後﹐萬民感徳﹐至今難忘﹐是以願將所捐之款﹐不自請獎﹐劃作短徵賠解之數。蓋段公祖在任之日﹐長髮肆擾﹐商賈不通﹐其短徵本屬實在情形﹔且其居官兩袖淸風﹐尢萬民所共知也。況衙門家居﹐俱被賊洗﹐責其賠解﹐例所難辭。紳等棠愛難忘﹐不忍坐視﹐不腆下情﹐匐叩俯賜轉詳﹐不勝感戴﹗天靈寺有扶乩者﹐余問﹕此事可以了結否﹖批云﹕萬民感徳﹐萬累俱消。乃自史道稟省後﹐左宮保與幕友商之﹐友云﹕若竟出奏﹐設使旨意不準﹐直至無可翻身﹐不如咨部再看。乃咨部。部中駁以此款向系解部﹐必將此款解部。亦未駁紳士代解一層。直至馬中丞新貽到任後﹐閱前案知有此事﹐問蔣藩司﹐答曰﹕若要段臬司賠解﹐無此家資矣。馬中丞曰﹕我前署過宿松縣﹐我知其家中無錢﹔此事必須專折奏銷﹐捐款是司中專政﹐司中可以上詳。馬中丞據詳轉奏﹐皇上特旨準銷。

164冬月﹐聞長髮大擾福建﹐左宮保將往福建剿賊﹐又往杭州送左宮保。時宮保已聞阻者之言﹐謂余曰﹕海塘一事﹐恐爾受人之騙﹐此事未必可成也。余曰﹕宮保寬心﹐備塘之工不成﹐前司斷不回家矣。宮保行後﹐余乃至塘上﹐居公館。一日﹐蘇芥堂來塘閱工﹐余陪之沿塘看視﹐嘆曰﹕眞大工程也﹗是代我地方官奏功者也。我必席請諸董事﹐至我衙門一談﹐略表我心。余曰﹕不必﹐我代達君意﹔且經芳洲一人食素席﹐亦不便。芥堂曰﹕我另辦素席﹐吾兄代我作東道。芥堂備席﹐余邀同諸董事至芥堂衙門中暢談一夕。自是﹐經芳洲常居塘上催工﹐餘同趙朴齋回上海催費。聞馬中丞實授浙江巡撫。左宮保至福建剿賊﹐不能得手﹐奏明請李宮保發兵。李宮保欲命喆兒帶兵至福建剿賊﹐故喆兒亦至上海﹐定來春出兵﹐用輪船儎兵馬渡海往福建。

●同治四年乙丑﹝公元一八六五年﹞

165正月﹐至諸衙門及各相好紳士家拜年。人日後﹐喆兒往上海帶兵赴福建。餘同趙朴齋赴塘上﹐路過半浦﹐鄭婿邀余及同行諸人至家。次日﹐又順道看鄭家墳山。初十後始抵塘上。船剛抵岸﹐余卽邀同人往閱新工﹐駭曰﹕工將成矣﹐何其速也。一更後﹐始抵局中﹐問經芳洲﹕何以工程如是之速﹖笑而答曰﹕舊臘底藩臺臨塘﹐見塘上做工如此多人﹐个个踴躍爭先﹐藩臺亦看得髙興﹐嘆曰﹕可惜歲逼﹐恐需停工。芳洲答曰﹕歲是一年一度﹐曾與做工人談過﹐度歲本尋常事﹐我與爾等年年度歲﹐何必回家始爲度歲﹐我與爾等今年塘上度歲﹐工旣可以早成﹐爾等亦可多得幾錢以糊家口﹐伊等皆肯信吾兄﹔但恐歲底﹐上海經費接濟不來﹐惟有向大人庫中借洋四萬元﹐日後仍從上海歸款。藩司以洋借我﹐歲底亦未停工﹐是以功能速成也。又笑曰﹕我們塘功旣成﹐轉眼將大降雨雪矣。是夜﹐天果大風﹐次早大雪﹐一連三日雪。芳洲嘆曰﹕幸喜功成﹔不然﹐柰何﹖余曰﹕賴兄一片誠心﹐所以旣結人緣﹐又得天眷也。三日後﹐雪止﹐天霽﹐余將赴杭州見新撫軍﹐午後﹐汛官來報撫軍明日臨塘﹐余乃約諸董事﹐卽在塘上迎接撫軍﹔撫軍慰勞諸董事。時塘局設立翁家埠﹐撫軍亦宿翁家埠公館。次日隨撫軍閱塘﹐至海寧宿。次日﹐閱城東﹐塘盡處有尖山濱海﹐自康熙﹑雍正﹑乾隆歷代南巡閱塘﹐皆上此山。山上有大士廟﹐殿前一石橫階﹐半圓半方﹐名「顚倒石」﹐以其能顚倒陰陽也。以羅鍼置石上﹐則黑鍼對午﹐紅鍼對子﹔離石﹐則黑鍼依然向子﹐紅鍼依然向午。此非親試﹐未必肯信。皇上至此山遊玩﹐俱賜有匾對。撫軍同我等至此﹐僧猶檢出歷代所賜墨寶﹐余等同閱。海潮自鱉子門進口﹐其聲如雷﹐始至尖山下﹐再過海寧﹐入錢塘江﹐至嚴州七里灘止。其潮之不入鱉子門者﹐則無心不見潮頭﹐蓋盈虛之气﹐亦因地與勢也。撫軍閱塘後回省﹐余亦至杭州。撫軍請余飯﹐又欲復修柴塘﹐兼修石塘﹐請余專督其工﹐余是以復至塘上﹐就民房作公館。無事時﹐偶觀陳姓發冢。海寧陳姓﹐望族也﹐其發冢非只一處﹐惟相國葬處﹐玉帶水環繞墓門﹐尙有予告食俸匾額。其祖墓居西﹐相國墓居東﹐俱有髙原﹐宏廠圍墻﹐眞美地也。余嘗閱過陳氏宗譜﹐雍正﹑乾隆年間﹐會試鄕場﹐一榜常中六﹑七名之多。相國居城內﹐相府中有書館﹐書館有花園﹐乾隆皇上南巡閱海塘﹐相國時居府中﹐皇上駕駐園中﹐園名「安瀾」﹐頌海波之不揚也。故海寧城內﹐皇上亦建有牌坊﹐可想見當日之君臣相悅也。今陳族亦稍替矣﹐相國子孫有爲藩司者﹐自謀身後安葬吉地﹐並於山下營一享堂﹐乃居官濫用﹐沒後無遺資﹔藩司死﹐歸其柩於享堂。其後人之客死於外者﹐共十有三棺﹐與藩司共十四棺﹐俱停享堂未葬﹔余任海鹽縣時﹐與其親戚族人謀葬之。此余所由見陳氏宗譜也。嗟呼﹗盛時則興旺如此﹐自後人不知節用﹐則衰至如斯﹐盛衰之理﹐𨿽曰天命﹐豈非人事哉。

166自起議修築柴塘﹐沿塘設局共五處﹐各局皆分設委員彈壓。凡有大決口處﹐余乃居近以督其工。蘇芥堂亦常來塘﹐與余共居一處。

1675月大水﹐紹興﹑山陰地界塘多決口。紹興﹑山陰七縣﹐山陰﹑會稽﹑蕭山在塘中﹔塘乃明朝萬曆年間所修﹐湯太守實主其事﹐民間立廟祀之﹐至今不替。大約從前亦有塘﹐皆不及此塘之完備也﹐故百姓報之亦厚也。自塘決口﹐三縣之民皆在水中央矣。余嘗過其地﹐幸民居多有樓屋﹐人家皆居樓﹔其無樓者﹐或用小船﹐或用木盆﹐聚居野外墳地﹐以墳大抵略髙也。雨止﹐日出﹐則皆曬濕物於墳頭。呱呱之童﹐白髮之叟﹐皆縮居於小船小盆之中﹐其苦萬狀﹐不可悉數。余自寧波來過其地﹐凡有橋處﹐船皆不能行走﹐必尋無橋有水處而行。回至塘上﹐與蘇芥堂備言紹興苦況﹐芥堂曰﹕我昨自省中來﹐撫軍但憂大水﹐猶未知紹興若是之苦也。紹興之塘﹐其能修乎﹖余謂﹕塘固能修﹐但海寧﹑仁和之塘費﹐皆出自皇上﹔紹興之塘﹐向系民捐民辦﹐刻下民困如斯﹐若責成民辦﹐𨿽是正理﹐而居官者﹐旣無湯太守以爲之倡﹐官旣存五日京兆之見﹐民尢非萬曆年間之民﹐民辦無可望也。現在皇上例修之塘﹐且無費可籌﹐況塘在紹興乎﹖然不修﹐非惟民困難蘇﹐而國家歲收錢糧﹐亦毫無著落。民修不能﹐官修不能﹐若何而可﹖還須官爲之倡﹐勸紹興紳士曉諭地方居民﹐今年𨿽被水淹﹐若趕緊將塘修好﹐下年尙可望有收﹔有收仍可望收錢糧。一面請撫軍奏皇上﹐先借銀十萬與紹興修塘﹐著紹興紳士分領﹐責其督工﹐卽將下年所收錢糧﹐先還十萬借款﹐卽非民捐﹐仍民自辦﹔皇上𨿽未發款﹐亦算先代墊款﹐庶幾紹興民困可望其蘇﹐後日錢糧﹐永遠有著也。芥堂拍手笑曰﹕子言是也﹐然又非子不能成事矣。余曰﹕我不過談經濟於局外耳。借銀要省中當道者主之﹐至於爲首紳士﹐又須紹興地方官勸之也。芥堂曰﹕我明日晉省告知撫軍﹐必肯借銀。至於紹興紳士﹐恐非子親勸之﹐必不肯出。芥堂次日晉省﹐述餘言於撫軍﹔馬中丞果允借銀﹐卽請余往紹興督辦其事。時署紹興府乃李樹棠﹐【余在寧波府時﹐樹棠曾署鎭海縣。】余至其署﹐邀集府城紳士共商﹐皆曰﹕大公祖來﹐是救我紹興百姓也﹐無不允諾。有言﹕恐十萬不敷修塘之用﹐欲再多借。余曰﹕費不虛糜﹐十萬亦敷﹐諸君自己經手﹐無患乎費有虛糜也。如果實在不敷﹐現在撫臺視民如傷﹐諸君再自言之﹐諒無不可。時有蕭山新放禦史回家掃墓﹐卽欲赴京﹐余畱之﹐曰﹕禦史爲君納言﹐治天下百姓也﹔現在本鄕百姓前年困於兵﹐今年困於水﹐君獨忍心不一援手耶﹖禦史笑曰﹕大公祖在此﹐已救之有人矣。余曰﹕山陰﹑會稽﹑蕭山三縣皆有塘﹐塘有長短﹐決口有多寡﹐亦須君等大家酌定﹐某縣借錢多少﹐某某督工方有責成﹔事定之後﹐亦不敢再畱君也。又有蕭山鄕間一主事﹐其子已得拔貢﹐余與李樹棠及各紳士同至其家﹐商議塘事﹔主事悻悻問李樹棠曰﹕請問我浙江撫臺如何辦法﹖現在我紹興百姓苦至如斯﹐如何安頓﹖長髮擾亂後﹐皇上旣放地方官﹐莫有作地方官不顧地方百姓也。李樹棠平日謹言﹐又因余在坐﹐故不對。余不耐煩﹐謂主事曰﹕此言若出自百姓﹐我固無辭以對﹐以百姓本無知也﹔好在君固然朝廷一官﹐豈尙不知朝廷之事﹖朝廷往日歲修之塘﹐今尙不能動款修之﹐我舊勸寧紹之爲商於上海者﹐捐修備塘﹐今已工成﹐經撫臺奏明﹐爲首經芳洲﹐聽民間立祠歲祀﹐是皇上之無款可撥﹐共知之矣﹔況紹興之塘﹐民捐民辦﹐振古如斯﹐我念兵災之後﹐民捐猝然難成﹐是以請撫臺奏明借銀十萬﹐下年再收錢糧以還之是與撥款何異﹖所以必須紹興紳士經手﹐以紳士所用乃本地人﹐本地人各顧身家﹐豈有虛糜經費之理﹖君今殷殷致問者﹐不過曰﹕地方官胡不承手辦之﹖試問今日地方官﹐尙有如湯太守者乎﹖署事人也﹐不日實授卽到任矣﹐實授者且不能﹐況李太守乃署事哉。若我𨿽同來﹐我今乃閒散人也﹐無官守無言責﹐不過目擊時艱﹐好管閒事﹐喜出主意﹐故同諸君子特來相勸耳﹔事若不成﹐正好斂手以退。主事默無一言。同來諸公共相勸曰﹕大公祖總爲救我紹興百姓而來﹐仍請大公祖督成其事﹐紳等及地方之人無不聽指揮約束。余於是又督修紹興塘。塘之決口﹐惟聞家堰當其衝﹐口亦最大﹐興工遂自此始。分派購木買柴﹐招集夫頭﹐用紳衿監工。余居舟上﹐住近口河邊。一日忽然大風﹐江浪潑天﹐余以船泊河岸﹐不慮船覆﹐遂不登岸﹔久之﹐余從者見勢甚危﹐抱余急登河岸﹐甫離船﹐而船已沈水底矣。蓋余泊竹筏邊﹐風顚浪潑﹐遂將竹筏翻起﹐壓余舟上﹐幸未傷人﹐但衣物行李俱赴龍宮矣。余素無玩好之物﹐惟喆兒送一墨晶眼鏡﹐余愛用之﹐亦棄河中矣。余次日至省﹐再制衣服行李﹐借民房居之。各塘設局共七﹑八處﹐皆有委員及本地紳衿監視﹐余請委員﹐由省中發給薪水。餘同紳士常閱紹興大家發冢﹔蓋紹興之地俱結水中﹐登穴又不見水﹐此地之所以多結構﹐而人物之所由輩出也。卽如禹陵山之前後左右﹐俱有水環繞﹐登陵一望﹐又只見有山﹐穴又緊又寬﹔豈昔年之看風水﹐亦作如是觀耶﹖要之﹐山水之佳者﹐古與今皆不易也。紳士請余統閱紹興之塘﹐過湯太守廟﹐有太守之遺像在焉﹐每歲地方官致祭。廟前有石橋﹐橋下有蔭洞二十八个﹐按二十八宿。山陰﹑會稽﹑蕭山三縣塘內之水皆由洞出﹐出則歸海﹔每遇大旱﹐則將木板塹洞﹐使水不出﹐以蔭三縣之田。此紹興所以稱樂土﹐而民皆思念太守之功不忘也。又塘上土肥﹐故茅艸稠茂﹐常有D豬集於茅中﹐成洞而居﹔𨿽海塘未經決口﹐而紹東一帶多有D洞﹐塘亦可虞。紹東紳士請余將紹東諸塘築好﹐餘皆允之。

1688月﹐喆兒自福建回寧波﹐賊已攻退﹐福建圍解﹐賊又擾廣東。喆兒帶兵回寧波時﹐余居義橋﹐喆兒乘小舟來義橋﹐宿一夕﹐仍回寧波。餘同紳士往遊蘭亭。蘭亭舊址﹐卽本地人亦不知實在何處。乾隆南巡至蘭亭﹐畱一碑﹐寫蘭亭序於碑上﹐字迹端好。碑後有一小廟﹐供王羲之遺像。所謂山陰道上﹐其卽是處歟﹖

●同治五年丙寅﹝公元一八六六年﹞

169正月初旬內﹐至各衙門拜節而已。撫軍席請﹐囑余仍督塘工。余對撫軍曰﹕本思畱浙伺候大人﹐特是先代墳墓﹐昔年多被長髮毀壞﹐𨿽曾兩次請假歸裏修墓﹐不過擇地安葬而已﹐其於修墓一事﹐甚屬潦艸﹐寸心常不自安﹐久思回家﹐盡心一掃先代墳墓﹐再來伺候大人﹐猶有日也。撫軍遂不忍再畱。適堂侄奇芬在揚州販木﹐亦至浙江視余﹐見余將挈眷回家﹐與余約曰﹕叔父回家﹐侄請先回揚州﹐將木棚事料理﹐同叔父回家一行﹐在鎭江伺候。

1702月中旬﹐在杭州登舟﹐藩司著人送程儀二百兩﹐大約中丞意也﹐小船兩隻﹐一儎馬﹐一儎人。

●同治六年丁卯﹝公元一八六七年﹞

1719月﹐遂由嘉興達鎭江﹐家鄕有人在此販木﹐遂住木棚內。族中有被行家欠銀千兩者﹐木客年輕﹐行家勢大﹐帳將難收。族人請余遊焦山﹐在行中備席。其後﹐行戶亦依然納銀歸客。住數日﹐再換江船歸裏﹐時十一月也。

●同治七年戊辰﹝公元一八六八年﹞

1725月﹐喆兒隨李宮保平山東撚匪。長髮之與撚匪合者﹐其首領亦在揚州地方拿獲。山東撚匪平。

1738月﹐家中添傭工赴各佃收租。余自往各處采看﹐因年歲不見丰熟﹐亦順觀各佃山水形勢。是年﹐新買齊﹑馬二姓夾屋田﹐田價亦廉﹐因聯年荒歉﹐佃戶無力耕作﹐田東亦不挑塘修堰﹐整車蓋屋﹐佃戶窮矣﹐田東窮矣。秋季𨿽來收租﹐而田上本無收成﹐佃又窮乏﹐年年陳不接新﹐𨿽有幾粒新谷﹐已裹佃戶之腹矣﹐田東焉得有收﹖田東無收﹐是以田東亦窮﹔田東窮而賣田﹐田又因佃戶皆窮﹐而人不肯買﹐因之價廉﹐而田歸我也。余買作先父義莊﹐與前年所並買段家壠作先父祀產﹐額租將及千擔。余買之後﹐塘堰車屋﹐大加修整。故佃戶小業﹐余未買時﹐每畝不過二千﹐旣買之後﹐小業每畝則三千有零也。

174冬月﹐自山東撚匪平後﹐先有一股撚匪擾至四川﹑陜﹑甘等省﹐及聞山東撚匪圍困﹐西方一股撚匪直入潼關﹐徑撲京城﹐以解山東撚匪之危也。那知本朝气運未衰﹐山東一股撚匪已先撲滅。京城以西方撚匪直犯畿境﹐調李宮保勤王。李宮保將士以連年用兵﹐人困馬乏﹐又撲滅撚匪獎賞亦未加厚﹐遲遲吾行。朝中因畏撚匪犯城﹐大動威怒﹐將宮保拔去雙眼花翎﹐褫去黃馬褂﹐革去世襲伯爵。北方天气嚴寒﹐雨雪又多﹐人皆畏而不前﹐喆兒勸宮保速進。軍到北畿﹐撚匪圍危﹐仍在直隸﹑山東一帶遊逸﹐東擊西擾﹐南攻北竄﹐師老無功。左宮保亦至潼關﹐帶兵而來﹐至是皆束手矣。喆兒建議﹕沿運河分段築城以圍之﹐各營之兵﹐不與撚匪打仗﹐惟用築城。初建是議﹐人未必不以爲迂﹔卽築城之日﹐撚匪窺見﹐亦相與目笑存之﹐不以爲意。然是役也﹐直隸﹑河南﹑山東﹑安徽皆勤王﹐各督撫皆親自領兵﹐及各營統兵大員不下數十人﹐故分段築城﹐克期成功。每營所派築城里數﹐喆兒路最當衝﹐里數亦較遠於他營﹐惟議由己建﹐故亦不敢辭以爲難。城旣築就﹐官軍日與撚匪打仗﹐賴天護佑﹐運河之水陡漲數尺﹐官軍四面攻擊﹐撚匪勢促﹐將竄海邊﹐撲滅已可計日待矣﹔忽楊軍門死﹐楊軍門兵多﹐又兼統領所守更當要衝﹐李宮保乃調喆兒往接楊軍門兵符﹐並照料楊軍門後事。往僅數日﹐撚匪窮蹙﹐投海而死者不可勝計。是以紅旗報捷﹐隨折保奏﹐喆兒亦得付名也。然吾家祖宗受一品之封﹐家庭親戚﹐未嘗身親戎事﹐而亦受獎賞者﹐皆因是案也。撚匪旣平以後﹐喆兒以統領之任﹐兼管楊軍門之兵﹐駐紮揚州﹐兼顧江南。

鏡湖自撰年譜

