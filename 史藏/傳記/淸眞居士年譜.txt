

淸眞居士年譜

﹝近人﹞陳思撰

●目錄

淸眞居士年譜

大鶴山人鄭文焯校記

●淸眞居士年譜

遼陽陳思慈首撰

仁宗嘉佑三年戊戌

居士生

周邦彥字美成錢塘人疏雋少檢不爲州裏推重而博涉百家之書【宋史文苑傳】

按疏雋少檢三句東都事略作性落魄不羈涉獵書史

邠從子能文章妙解音律名其堂曰顧曲制樂府長短句詞韻淸蔚盛行於世又工書眞行皆善晚居明州自號淸眞居士【杭州府誌據宋史文苑傳咸淳臨安誌書史會要】

咸淳臨安志古今人表周邠錢塘周邦彥邠之侄因守四明其後家焉周邦式錢塘

周邠字開祖嘉佑進士仕至朝請大夫輕車都尉蘇軾倅杭多與酬唱邦式字南伯元丰進士嘗爲尙書度支郎中出提點淮西刑獄徙兩浙又徙江東京師營土木命輸殿材奏言非地所產重修杭州府誌俱有傳

嘉佑四年己亥

二歲

嘉佑五年庚子

三歲

嘉佑六年辛丑

四歲

嘉佑七年壬寅

五歲

嘉佑八年癸卯

六歲

英宗治平元年甲辰

七歲

治平二年乙巳

八歲

治平三年丙午

九歲

治平四年丁未

十歲

神宗熙寧元年戊申

十一歲

熙寧二年己酉

十二歲

熙寧三年庚戌

十三歲

熙寧四年辛亥

十四歲

熙寧五年壬子

十五歲

熙寧六年癸丑

十六歲

熙寧七年甲寅

十七歲

熙寧八年乙卯

十八歲

熙寧九年丙辰

十九歲

遊荊州【據淸眞集】

鎖窗寒寒食故人剪燭西窗語似楚江瞑宿風燈零亂少年羇旅按此數句語意居士西遊荊州當正值寒食故居京師逢寒食追憶及之

熙寧十年丁巳

二十歲

遊長安秋暮還荊州【據淸眞集】

虞美人宜城酒泛浮春絮細作更闌語太平寰宇記襄州襄陽郡宜城縣宜城故城漢縣在今縣南其地出美酒

玉樓春大堤花艷驚郎目秀色穠華看不足又臨分何以祝深情只有別愁三萬斛宋襄陽樂歌曰朝發襄陽城暮至大堤宿大堤諸女兒花艷驚郎目

按宜城襄陽爲自荊州至長安川途所經此二闋皆紀程之作

西河長安道瀟灑西風時起鄭文焯校云此詞諸本並無題準以前作當是長安懷古

按齊天樂渭水西風長安亂葉空憶詩情宛轉卽謂此詞

風流子楓林雕晚葉關河迥楚客慘將歸

此詞爲去長安惜別之作來自荊州故曰楚客其時秋已深矣

元丰元年戊午

二十一歲

夏自荊州東歸【據淸眞集】

少年遊荊州作舊賞園林喜無風雨荊江畱滯又兩度經春園林故曰舊賞

齊天樂端午風物依然荊楚又臥聽江頭畫船喧疊鼓太平寰宇記荊州五月五日競渡戲船楚風最尙廢業耗民莫甚於此按此詞當爲本年之作抑或在前年如爲去年端午以虞美人玉樓春証之則是時已在長安道上矣

南浦淺帶一帆風向晚來扁舟穩下南浦迢遞阻瀟湘衡臯迥又菡萏裏風偸送淸香時微微度又吾家舊有簪纓甚頓作天涯經歲羈旅又恨無鳳翼身只待而今飛將歸去

據菡萏裏風句知歸杭在六月中舊有簪纓謂季父邠也居士遊荊州先後三年所以齊天樂云荊江畱滯最久

元丰二年己未

二十二歲

遊京師【宋史】

西平樂元丰初予以布衣西上過天長道中後四十餘年辛丑正月二十六日避賊復遊故地感嘆歲月偶成此詞

按宣和三年辛丑上距元丰己未正四十三年故曰四十餘年

續資治通鑑元丰二年八月丙申朔甲寅詔增太學生捨爲八十齋齋三十人外舍生二千人內捨生三百人上捨生百人月一私試歲一公試補內捨生間歲一捨試補上捨生考異長編作丁巳日今從宋史作甲寅

按八月丙申詔增太學生額居士自杭赴京將入太學也道出金陵時已秋晚故賦齊天樂起雲綠蕪雕盡臺城路殊鄕又逢秋晚時將入太學故又云尙有練囊露螢淸夜照書卷上年自荊州歸杭故又云荊江畱滯最久故人相望處離思何限渭水西風長安亂葉空憶詩情宛轉西河金陵懷古一闋當亦此時所作

元丰三年庚申

二十三歲

元丰四年辛酉

二十四歲

元丰五年壬戌

二十五歲

元丰六年癸亥

二十六歲

元丰七年甲子

二十七歲

獻汴都賦萬餘言神宗異之命侍臣讀於邇英閣召赴政事堂自太學諸生一命爲正

直齋書錄解題元丰七年進汴都賦自諸生命爲太學正汴都賦己載文鑑世傳賦初奏禦詔李淸臣讀之多古文奇字淸臣誦之如素所習熟者乃以偏傍取之爾樓鑰音釋附之卷末

續資治通鑑元丰七年三月壬戌詔以太學外舍生錢塘周邦彥爲試太學正邦彥獻汴都賦文采可取故擢之

文獻通考元丰二年頒學令太學置八十齋齋各五楹容三十人外舍生二千人內捨生三百人上捨生百人月一私試歲一公試補內捨生間歲一捨試補上捨生彌封謄錄如貢舉法而上捨試則學官不預考校公試外舍生入第一第二等參以所書行藝與籍者升內捨內捨試入優平二等參以行藝升上捨上捨分三等俱優爲上一優一平爲中俱平若一優一否爲下上等命以官中等免禮部試下等免解學正增爲五人學錄增爲十人學錄參以學生爲之歲賜緡錢至二萬五千又益郡縣田租屋課息錢之類以爲學費

按本年居士年二十七故樓攻愧淸眞集敍云未及三十作汴都賦

元丰八年乙丑

二十八歲

哲宗元佑元年丙寅

二十九歲

元佑二年丁卯

三十歲

元佑三年戊辰

三十一歲

元佑四年己巳

三十二歲

居五歲不遷益進力於辭章出教授廬州【宋史】

續修廬州府誌職官表廬州府學宋教授周邦彥錢塘人有傳傳錄宋史

按自元丰二年遊京師至本年已十年矣故鎖陽臺懷錢塘云淒涼懷故國朝鐘暮鼓十載紅塵玉樓春又云滿頭聊作片時狂頓減十年塵土貌此二詞皆本年春作教授廬州之命當在夏間未赴任前先歸杭州故驀山溪有十載卻歸來倦追尋酒旗戲鼓之句起雲樓前疏柳柳外無窮路柳曰疏柳則到杭時秋意已深

元佑五年庚午

三十三歲

宴淸都地僻無鐘鼓殘燈滅夜長人倦又云淮山夜月金城暮艸又云更久長不見文君歸時認否太平寰宇記盧【盧﹕廬】州合肥

縣界樓故城一名金牛城在縣西北乾隆府廳州縣考廬州府宋曰廬州屬淮南西路小峴山在縣東大峴在小峴東六朝時趨建康此爲要道故城在今縣北名金斗城按地屬淮南西路故山曰淮山金城卽金斗之省也離京已久故云久長不見文君此詞當作於本年或次年冬若倒犯詠月則追憶廬州舊時月色

元佑六年辛未

三十四歲

元佑七年壬申

三十五歲

元佑八年癸酉

三十六歲

知溧水縣【宋史】

彊煥淸眞詞敍溧水爲負山之邑官賦浩穰民訟紛沓似不可以弦歌爲政而待制周公元佑癸酉春中爲邑長於斯其政敬簡民到於今稱之又曰余慕周公之才名有年於玆不謂於八十餘載之後踵公舊蹤旣喜而且愧故自到任以來訪其政事於所治後圃得其遺政有亭曰姑射有堂曰蕭閒皆取神仙中事揭而名之可以想象其襟抱之不凡而又睹新綠之地隔浦之蓮依然在目

江寧府誌有傳敍任溧水事績甚詳俟抄補

紹聖元年甲戌

三十七歲

治縣署後圃亭曰姑射堂曰蕭閒山曰無想鄕曰長壽新綠之地隔浦之蓮【據彊煥淸眞詞敍】

揮麈錄美成爲溧水令主簿之姬有色而慧每出侑酒美成爲風流子以寄意云新綠小池塘風簾動碎影舞斜陽羨金屋去來舊時巢燕土花繚繞前度莓墻繡閣鳳幃深幾許聽得理絲簧欲說又休慮乖芳性未歌先咽愁近淸觴遙知新妝了開朱戶應自待月西廂最苦夢魂今宵不到伊行問甚時說與佳音密耗寄將秦鏡偸換韓香天便教人霎時廝見何妨新綠待月皆主簿廳軒名

按新綠之地爲縣後圃見於彊敍設果爲主簿軒名或卽其舊址當日作詞寄意如此溧水人士必傳爲談助彊氏作敍與浦蓮並舉𨿽不爲舊令尹諱獨不畏溧人笑乎

隔浦蓮近拍中山縣圃姑射亭避暑作太平寰宇記升州溧水縣中山又名獨山在縣東南十里不與羣山連接古老相傳中山有白兔世稱爲筆最精山前有水源號爲獨水按輿地誌宣州溧水縣有獨山下有獨水流演不息卽此山也

滿庭芳夏日溧水無想山作按人靜烏鳶自樂小橋外新綠濺濺句新綠之名當卽緣此江寧府誌無想山在溧水縣南十五里其山巓有泉下注成瀑布

鶴衝天溧水長壽鄕作又一首

按此四詞皆後圃成後所作

紹聖二年乙亥

三十八歲

玉燭新早梅溪源卽出廬山三派入秦淮之水

紅林檎近詠雪

紅林檎近雪晴太平寰宇記溧水縣廬山在縣東二十里有水源三派並入秦淮合大江﹖﹖贛船山一名感泉山在縣南十二里山有靑絲洞泉脈泓澄四時不絕丹陽湖在縣西南石臼湖在縣西南三十里西連丹陽湖岸廣一百六十餘里軍山塔子馬頭雀壘四山並在湖中

江寧府誌秦淮水有二源其西源出溧水東廬山西北流過溧水城東北烏剎橋與明胭脂河合胭脂河首引髙淳石臼湖水西入溧水界又東至洪藍埠入山又東北流過天生橋出山受溧水城西南山溪又北流過沙河橋東出通城�西北入秦淮水澳洞山在溧水西南二十五里

按丹陽石臼二湖皆在縣秦淮西源及胭脂河水環經縣城故詠雪云蕭索水雲鄕雪晴雲水鄕增暮寒對南山橫素南山卽﹖﹖贛船山

紹聖三年丙子

三十九歲

還爲國子主簿哲宗召對使誦前賦除祕書省正字【宋史】

東都事略紹聖中除祕書省正字

按瑞龍吟云章臺路還見褪粉梅梢試花桃樹又云前度劉郎重到訪鄰尋裏同時歌舞惟有舊家秋娘聲價如故

按本年還京上距元佑己巳出任廬州教授已歷八年所訪鄰尋裏惟有秋娘如故

紹聖四年丁丑

四十歲

元符元年戊寅

四十一歲

元符二年己卯

四十二歲

元符三年庚辰

四十三歲

徽宗建中靖國元年辛巳

四十四歲

歷校書郎考功員外郎衛尉宗正少卿【宋史】

東都事略徽宗卽位爲校書郎遷考功員外郎宗正少卿

按攻愧集淸眞先生文集序云哲宗始置之文館徽宗又列之郎曹據此序文則爲校書郎當在元符末建中靖國元年遷考功員外郎爲衛尉少卿則又當在崇寧三四年間崇寧末爲宗正少卿

崇寧元年壬午

四十五歲

崇寧二年癸未

四十六歲

崇寧三年甲申

四十七歲

崇寧四年乙酉

四十八歲

討論古音審定古調增演慢曲引近爲三犯四犯之曲【淸眞集參宋史詞源】

詞源崇寧立大晟府命周美成諸人討論古音審是【是﹕衍文】定古調淪落之後少得存者由此八十四調之聲稍傳而美成諸人又復增演慢曲引近或移宮換羽爲三犯四犯之曲按月律爲之其曲遂繁

宋史樂志崇寧四年九月朔以鼎樂成帝禦大慶殿受賀是日初用新樂賜新樂之名曰大晟置大晟府司樂一員典樂二員並爲長貳大樂令一員協律郎四員又有制樂官

唐宋諸賢絕妙詞選方俟雅言精於音律自號詞隱崇寧中充大晟府制撰依月律制詞故多應制所作有大聲集三卷周美成爲序山谷亦稱之爲一代詞人晁次膺宣和間充大晟府協律郎與方俟雅言齊名按月律進詞

崇寧五年丙戌

四十九歲

大觀元年丁亥

五十歲

宗正少卿兼議禮局檢討【宋史】

宋史本紀大觀元年正月庚子置議禮局

續資治通鑑大觀元年正月庚子禦筆議禮局依舊於尙書省置局仍差兩制二員詳議屬官五員檢討應緣禮制可具本末議定取旨

大觀二年戊子

五十一歲

大觀三年己丑

五十二歲

歸自京師過吳飲於太守蔡巒子髙坐中見營妓嶽楚云之妹作點絳唇以寄之【據碧雞漫志】

夷堅支志周美成在姑蘇與營妓嶽楚云相戀後從京師過吳則嶽已從人矣因飲於太守蔡巒席上見其妹乃賦點絳唇詞寄之云遼鶴歸來故人多少傷心事短書不寄魚浪空千里憑仗桃根說與相思意愁無際舊時衣袂猶有東風淚楚云得詞感泣累日

蘇州府誌職官歷代郡守蔡巒大觀二年十一月以顯謨閣待制任三年七月提舉嵩山崇福宮吳門補乘雲崈亦作巒字子髙周美成在姑蘇曾飲於衙齋見王灼碧雞漫志今按巒或崈字之誤

按蔡子髙於上年十一月知蘇州居士過吳當在本年春間繞佛閣旅況一首似此行過吳所作結云浪颭春燈舟下如

箭足徵前曾過此又云嘆故友難逢羈思空亂兩眉愁向誰行眉故友誰行蓋謂嶽楚云也驀山溪起雲湖平春水藻荇縈船尾結云因个甚煙霧底偏愛蒓羹美則抵杭時已暮春初矣感皇恩一詞亦此行作露柳好風標謂楚云之妹洞房見說云深無路謂聞楚雲從人憑仗靑鸞道情素謂以點絳唇轉寄蘇幕遮據隴云殘云巫山劉郎等字亦當爲此時所作

按集中記行之作今依時地審定頗足印證遊蹤分錄於後以備博考

西平樂爲宣和三年避賊復過天長之作自敍己明訴衷情堤前一首據重尋舊日歧路茸帽北遊裝句亦屬此行玉樓春大堤花艷虞美人廉纖小雨爲熙寧十年自荊州遊長安道經宜城襄陽之作

風流子楓林雕晚爲熙寧十年秋自長安回荊州之作南浦淺帶一帆爲元丰元年夏自荊回杭之作

齊天樂綠蕪雕盡爲元丰二年秋自杭赴京過金陵作說均見前

渡江云晴雲低楚爲政和六年自明州還京之作

蘭陵王柳尉遲杯離懷皆宣和二年丐祠出京惜別之作說俱詳後

夜遊宮客去車塵據念歸計句知將出京惜別慶宮春山圍寒野蝶戀花早行長相思曉行虞美人疏籬曲徑華胥引川原澄映

以上六首皆冬間南行途中之作此行當在大觀二年冬所以三年春初過蘇州蔡大守座上遇嶽楚云之妹據繞佛閣浪颭春燈句足證是時節近上元

虞美人燈前欲去以待得薔薇花謝便歸來句與丁香結誰念畱滯故國舊事勞方寸句氐州第一也知人懸望久薔薇花謝歸來一笑句對勘足證此行春去秋回

鎖陽臺花撲鞭鞘大酺春雨浣溪紗貪向津亭早梅芳引花竹深綺寮怨上馬人扶過片雲去去倦尋路程江陵

舊事何曾再問楊瓊白居易有問楊瓊詩按楊瓊善歌居士遊荊州時所歡必楊其姓而能歌故借用之驀山溪江天雪意一詞江卽荊江所謂減字偸聲穩者當卽此姝

浣溪紗不爲蕭娘與夜遊宮爲蕭娘書一紙對照

點絳唇徵騎初停柳汀蓮浦看盡江南路句與南鄕子行盡江南萬里程句相照映

丁香結蒼蘚沿階夜遊宮秋暮晚景南鄕子戶外井桐三首皆秋閒杭州之作

解蹀躞候館丹楓蕙蘭芳引寒瑩晚空浪淘沙慢萬葉戰秋氐州第一波落寒汀南鄕子寒夜夢初

以上皆仲春出京冬月還京之作按居士自紹聖三年由知溧水還爲國子主簿至宣和五年奉祠南歸計二十八年據東都事略宋史文苑傳攻愧集碧雞漫志夷堅支志證知二次出守三次假歸此行春去冬歸夷堅支志所謂在姑蘇與營妓嶽楚云相戀當在南歸過蘇時也是年蓋遷衛尉少卿官閒無事所以請假暫歸蝶戀花魚尾霞生一闋結云此會未闌須記取桃花幾度紅成雨與點絳唇憑仗桃根說與相思意愁無際舊時衣袂猶有東風淚關連密致此詞當卽贈楚云也柳梢靑據更說甚巫山楚云句亦似別後寄意

大觀四年庚寅

五十三歲

政和元年辛卯

五十四歲

以知龍圖閣知河中府徽宗欲使畢禮書畱之

續資治通鑑政和元年三月癸亥朔禦制書政和新修五禮序議禮局請刻石於太常寺許之

政和二年壬辰

五十五歲

又遷衛尉卿出知隆徳府【東都事略】

宋史文苑傳逾年乃知隆徳府

乾隆府廳州縣考潞安府宋太平興國初攺昭徳軍節度建中靖國元年攺隆徳軍崇寧三年升爲隆徳府

文溯閣本政和五禮新儀卷首知樞密院事鄭居中等札子政和三年四月呈後銜宣教郎議禮局檢討官臣郭熙朝奉郎權樞密院編修官充議禮局檢討官臣丁彬朝散郎祕書省校書郎充議禮局檢討官編修六典檢閱文字臣王俁奉議郎祕書省校書郎充議禮局檢討官編修六典檢閱文字臣莫儔朝奉郎尙書吏部員外郎充議禮局檢討官臣李邦彥奉議郎守符寶郎充議禮局檢討官編修國朝會要所檢閱文字賜緋魚袋臣葉著朝散郎試祕書少監國史編修官充議禮局檢討官編修六典臣蘇恆朝議大夫試尙書兵部侍郎同修國史充議禮局詳議官河南縣開國公食邑五百戶臣宇文粹中朝散大夫試尙書禮部侍郎同修國史充議禮局詳議官陳畱縣開國公食邑三百戶臣張漴朝議大夫試尙書吏部侍郎兼詳定司敕令所充議禮局詳議官東明縣開國公食邑五百戶臣劉煥翰林學士承旨大中大夫知制誥兼侍讀監修國史充議禮局詳議官虢略縣開國伯食邑九百戶臣彊淵明中奉大夫試刑部尙書兼侍講充議禮局詳議官河南縣開國子食邑六百戶臣慕容彥逢通議大夫試刑部尙書兼侍講充議禮局詳定官南陽縣開國伯食邑九百戶臣白時中特進知樞密院事滎陽郡開國公食邑四千七百戶臣鄰居中

按居士於大觀元年兼議禮局檢討官以知龍圖閣知河中府命畱畢禮書而政和三年四月進呈政和五禮新儀札子未列銜名蓋已出守隆徳故也由此證知命知河中府在政和元年出守隆徳在政和二年所以宋史曰逾年乃知隆�府東都事略又遷衛尉卿足補宋史之闕

政和三年癸巳

五十六歲

宋史本紀夏四月庚戌班五禮新儀

政和四年甲午

五十七歲

徙明州【宋史東都事略同】

乾隆府廳州縣考寧波府宋曰明州奉化郡

乾道四明圖經太守周邦彥直龍圖政和五年寶慶四明誌郡守周邦彥直龍圖閣政和五年毛友顯謨閣待制政和六年浪淘沙慢曉陰重霜雕岸艸霧隱城堞南陌脂車待發東門帳飲乍闋

按東京夢華錄東都外城東城一邊其門有四東南曰東水門乃汴河下流水門也次則曰新宋門次曰新曹門又次曰東北水門乃五丈河之水門也西城一邊其門有四從南曰新鄭門次曰西水門汴河上水門也次曰萬勝門又次曰固子門又次曰西北水門乃金水河水門也北城一邊其門有四從東曰陳橋門乃大遼人使驛路次曰封丘門北郊禦路次曰新酸棗門次曰衛州門詞曰東門帳飲東門卽新宋門詞爲赴明州任時所作故南陌脂車東門帳飲如赴隆徳則當出封丘門或衛州門也詞曰霜雕岸艸又曰空餘滿地梨花雪則赴任出都正值孟冬拜徙明州之命當在秋間四明圖經政和五年書任事也

政和五年乙未

五十八歲

解語花上元

武林舊事元夕至五夜則京尹乘小提轎諸舞出隊次第簇擁前後連亙十餘里錦繡塡委簫鼓振作耳目不暇及詞曰簫鼓喧人影參差又曰淸漏移飛蓋歸來從舞休歌罷足證舊事所記五夜京尹乘小提轎舞隊簇擁仍沿浙東西之舊俗也

政和六年丙申

五十九歲

召爲祕書監【東都事略】

宋史作入拜祕書監

渡江云晴嵐低楚甸一統志鄞縣鄞江在鄞縣東北二里卽甬江也奉化江自南來慈溪江自西來俱至縣東三港口合流而入鎭海縣界爲大浹江東入海此詞爲召爲祕監明州解組時作故曰淸江東注畫舸西流家住杭州爲歸途所經故又曰問何時委曲到山家據暖回雁翼及今宵正對初弦月句則去明州爲二月上旬

政和七年丁酉

六十歲

重和元年戊戌

六十一歲

一寸金新定作宋周鍔寶積寺記四明與天臺並髙東接滄溟西連禹穴穹窿盤礡凡數百里四明圖經抱負滄海枕山臂江廣輿記寧波府翠崖山在府城起雲州夾蒼崖當卽翠崖鄞江在城東北二里四明在西南天童太白在城東故曰下枕江山入拜祕監今已年餘故曰經年何事京華信漂泊傷時勢日非將歸老於四明故結曰回頭謝冶葉倡條更入漁釣樂鄭文焯校曰鳧鷖作作詞譜作泳不葉考夢窗筠溪二詞此句並葉夢窗又一首前後俱葉淸眞則惟前葉蓋詞例當以上闋定體耳按陳允平日湖漁唱一寸金次周美成韻作韻作水滿蘋風作後亦不葉鄭校又曰汲古題作新定詞今從花庵訂正案新定爲宋縣名屬寧州建寧郡按李兆洛歷代地理誌韻編今釋新定晉縣寧州建寧郡南宋縣寧州建寧郡南齊縣寧州建平郡今闕按當在雲南境唐縣羈縻劍南道淯州今四川敍州府長寧縣南按居士遊蹤宦迹不但未曾到此卽海霞接日夜潮正落等句景象亦非滇蜀所有鄭氏以宋縣釋之誤甚新定作者新制定之譜也姜白石揚州慢序所謂因自度此曲卽其例也宋史邦彥好音樂能自度曲制樂府長短句詞韻淸蔚詞源云美成諸人又復增慢曲引近或移宮換羽爲三犯四犯之曲今考集中如隔浦蓮近拍早梅芳近荔枝香近玲瓏四犯拜星月慢倒犯蕙蘭芳引紅林檎近浪淘沙慢浣溪紗慢花犯粉蝶兒慢長相思慢諸調皆爲新定之作無疑萬俟雅言有戀芳春慢寒食前近安平樂慢都門池苑應制宣和初雅樂新成八音告備因作徵招角招有曲名黃河淸慢晁次膺應制作詞譜或自制或大晟府制要皆爲新定之作

畱客住傷朋黨思乞歸也宋史本紀二月庚子遣武義大夫馬政由海道使女眞約夾攻遼九月癸巳禁羣臣朋黨

續資治通鑑重和元年春正月甲申朔禦大慶殿受定命寶百僚稱賀庚戌以翰林學士承旨王黼爲尙書左丞黼祥符人美風姿有口辧才疏雋而寡學術然多智善佞初因何執中薦擢校書郎遷左司諫張商英在相位寖失帝意帝遣使以玉環賜蔡京於杭黼覘知之因數條奏京所行政事並擊商英及京復相徳其助己歲中三遷爲禦史中丞黼欲去執中使京專國遂疏執中三十罪已而攺翰林學士會京與鄭居中不合黼復納交居中京由是怨之徙爲戶部尙書將陷以罪黻以智獲免還爲學士承旨至是遂入政府七月癸未詔蔡京鄭居中余深童貫並兼充神霄玉淸萬壽使鄧洵武薛昂白時中王黼蔡攸並兼充副使八月甲寅以童貫爲太保九月辛丑鄭居中罷宋史劉拯傳論曰善乎歐陽修之論朋黨也其言曰君子以同道爲眞朋小人以同利爲僞朋同道則同心相益而共濟小人見利則爭先利盡則交疏而相賊害矣蘇軾續修說謂君子不得志則奉身而退樂道不仕小人不得志則僥幸復用惟怨之報此所以不勝也秦觀亦言君子小人不得有黨人主不辯邪正必至兩廢或言兩存則小人卒得志君子終受害其說明甚徽宗弗之察也惟蔽於紹述之說崇姦貶正黨論滋起於是紹聖指元符爲黨而鄭居中張商英蔡京王黼諸人互指爲黨不復能辯始以黨敗人終以黨敗國衣冠塗炭垂三十年其禍汰於東都白馬蓋至是而三子之言效焉詞云乍見花紅柳綠處處林茂又睹霜前籬畔菊散餘香謂貶蔡京爲太子少保張商英爲尙書右僕射兼中書侍郎張商英罷蔡京復爲太子太師進魯國公何執中致仕鄭居中爲少保太宰兼門下侍郎今王黼入政府鄭居中又罷以黨敗人相催無定結云待擬沈醉扶上馬怎生向主人未肯教去謂無黨無偏惟以文章受三朝恩遇縱情歌酒何忍獨醒九月禁朋黨故曰看看又還秋暮

黃鸝繞碧樹甚驅馳利祿奔競塵土縱有魏珠照乘未買得流年住謂始以黨敗人終以黨敗國也對寒梅照雪自況也猶賴是上苑風光漸好芳容將煦亦前首主人未肯教去意也盛飲流霞醉偎瓊樹句與一寸金回頭謝冶葉倡條句尉遲杯冶葉倡條俱相識仍慣見珠歌翠舞句匯參所謂瓊樹及冶葉倡條非三閭大夫之美人香艸而何集中令慢固兒女情多然楚雨含情意別有托亦復不少如浣溪紗之不爲蕭娘舊約寒何因容易別長安夜遊宮之有誰知爲蕭娘書一紙其中所指斷非所歡惜文集久佚無術探索然誦中秋寄李伯紀詞其志潔行芳己可見矣

宣和元年己亥

六十二歲

水調歌頭中秋寄李伯紀大觀文

宋史李綱傳字伯紀登政和二年進士宣和元年京師大水綱上疏言陰气太盛當以盜賊外患爲憂朝廷惡其言謫監南劍州沙縣稅務七年爲太常少卿靖康元年爲尙書右丞命爲親徵行營使充京城四壁防禦使除知樞密院事太原圍未解以綱爲河東北宣撫使尋除觀文殿學士知揚州未幾落職責授保靜軍節度副使建昌軍安置金兵再至除資政殿大學士領開封府事續資治通鑑五月丙午朔京師茶肆傭晨興見大犬蹲榻榜近視之乃龍也軍器作坊兵士取食之逾五日大雨如注歷七日而止京城外水髙十餘丈帝懼甚命戶部侍郎唐恪決水下流入五丈河按大觀文三字後增

宣和二年庚子

六十三歲

進徽猷閣待制【宋史東都事略進作擢】

五禮通考馬氏端臨曰學士待制二官始於唐皆以處淸望儒臣俾備顧問其初旣無專職亦無定員宋因其制而以之爲儲才之地故職名尢多

歸錢唐方臘盜起倉皇出奔趨西湖之墳庵【據揮麈錄】

續資治通鑑宣和二年睦州淸溪民方臘世居縣之堨村托左道以惑眾縣境梓桐幫源諸洞在皆【在皆﹕皆在】山谷幽險處民物繁夥有漆楮杉材之饒富商巨賈多往來臘有漆園造作局屢酷取之臘怨而未敢發時吳中困於朱勔花石之擾比屋致怨臘因民之不忍陰聚貧乏遊手之徒以朱勔爲名遂作亂十一月戊戌朔方臘自號聖公建元永樂以其月爲正月置官吏將帥以巾飾爲別自紅巾而上凡六等無弓矢介冑惟以鬼神詭祕事相扇訹焚室廬掠金帛子女誘脇良民爲兵不旬日聚眾至數萬陷淸溪縣十二月戊辰陷睦州殺官兵千人於是壽昌分水桐廬遂安等縣皆爲賊據甲申陷休寧縣知縣事曲嗣復爲賊所執脇之使降嗣復罵賊不絕口曰何不速殺我賊曰我休寧人也公宰邑有善政前後官無及公者我忍殺公乎委之而去朝廷因命嗣復知睦州進官二等尋爲賊所傷自力渡江將乞杖【仗﹕兵】於宣撫司未及行而卒丙戌陷歙州東南將郭師中戰死士曹椽栗先守獄詬賊遇害於是婺源績溪祁門黟縣官吏皆逃去尋又陷富陽新城遂逼杭州凡賊所至得官必斷臠支體探其肺腸或熬以膏油叢鏑亂射備盡毒楚以償積怨警奏至京師時方聚兵以圖北伐王黼匿不以聞於是附者益眾東南大震淮南發運使陳遘上言賊眾彊官軍弱乞調畿兵及鼎澧槍牌手兼程以來不至滋蔓帝得疏大驚乃罷北伐之議丁亥以譚稹爲兩浙制置使童貫爲江淮荊浙宣撫使率禁旅及秦晉番漢兵十五萬討之是月方臘陷杭州知州趙震遁廉訪使趙約詬賊死之三年正月帝初以東南之事付童貫且曰如有急卽以禦筆行之貫至吳見民困花石之擾眾言賊不亟平坐此耳貫卽命其僚董耘作手詔罪已罷蘇杭造作局及禦前綱運並木石采色等物而帝亦黜朱勔父子弟侄之在職者吳民大悅是月方臘陷婺州又陷衢州守臣彭汝方死之二月甲戌降詔招撫方臘方臘陷旌徳縣及處州步軍都虞侯王稟復杭州淮南盜宋江以三十六人橫行河朔轉掠十郡官軍莫敢攖其鋒知亳州侯蒙上書言江才必過人不若赦之使討方臘以自贖帝命蒙知東平府未赴而卒又命張叔夜知海州江將至叔夜使間者覘所向江徑趨海濱劫巨舟十餘載鹵獲叔夜募死士得千人設伏近城而出輕兵距海誘之戰先匿壯卒海旁伺兵合舉火焚其舟賊聞之皆無鬭志伏兵乘之擒其副賊江乃降三月方臘再犯杭州步軍都虞侯王稟等戰於城外斬首五百級官軍與賊戰於桐廬敗之遂復睦州四月童貫譚稹前鋒至淸河堰水陸並進方臘焚官舍府庫民居遁還淸溪幫源洞貫等合兵擊之臘眾尙二十萬與官軍力戰而敗深據巖屋諸將莫知所入王淵裨將韓世忠潛行溪谷問野婦得徑卽挺身仗戈直前搗其穴格殺數十人庚寅擒方臘以出世忠延安人也忠州防禦使辛興宗領兵截洞口掠爲已功諸將並取臘妻子及僞相方肥等五十二人於洞石穴中殺賊七萬餘人其黨皆潰臘之亂凡破六州五十二縣戕平民二百萬所掠婦女自賊洞逃出裸而縊於林中者相望百餘里

揮麈錄瑞鶴仙悄郊原帶郭一首謂是美成晚歸泉【泉﹕錢】唐鄕裏夢中所得後兆方臘盜起倉皇出奔趨西湖之墳庵遇故人之妾小飲旗亭歸臥庵閣恍如詞中情境繼得提舉洞霄宮悉孚前作美成因自記之

按咸淳臨安志周都尉邠墓周待制邦彥墓並在南蕩山子孫今居定山之北鄕湖山便覽定山在縣治西南四十里一名獅子山太平寰於【於﹕宇】記云定山突出浙江數百丈徐村嶺與礌馬嶺牛坊嶺俱在定山北鄕嶺下有徐村酒庫志曰周氏子孫今居定山北鄕其上有先代丘壠可知當日避賊趨西湖墳庵必卽定山【脫之字】徐村無疑嶺下有酒庫所以與故人之姜小飲

玉照新誌美成以待制提舉南京鴻慶宮自杭徙居睦州夢中作瑞鶴仙一闋旣覺猶能全記了不詳其所謂也未幾遇方臘之亂欲還杭州舊居而道路兵戈已滿僅得脫免入錢塘門見杭人倉皇奔避如蜂屯蟻沸視落日在鼓角樓檐間卽詞中所謂斜陽映山落斂餘紅猶戀孤城闌角者應矣舊居旣不可往是日無處得食忽稠人中有呼待制何往者乃鄕人之侍兒素所識也且曰日昃必未食能捨車過酒家乎美成從之驚遽間連引數杯腹枵頓解則詞中所謂淩波步弱過短亭何用素約有流鶯勸我重解繡鞍緩引春酌之句應矣飲罷覺微醉耳目惶惑不敢少畱乃徑出城北江漲橋斷諸寺士女已盈滿不能駐足獨一小寺經閣偶無人遂宿其上卽詞中所謂不記歸時早暮上馬誰扶醒眠朱閣者應矣已聞兩浙盡爲賊據因自計方領南京鴻慶宮有齋廳可居乃絜家往焉則詞中所謂念西園已是花深無地東風何事又惡任流光過了歸來洞天自樂之句又應矣美成生平好作樂府末年夢中得句而字字皆應豈偶然哉

按提舉洞霄宮見東都事略誌曰提舉鴻慶宮誤奉祠系宣和五年正月志曰方領尢誤晚居四明見臨安志及杭州府誌志曰徙居睦州誤十二月戊辰方臘陷睦州繼陷杭州煙塵徧野安能絜眷自睦回杭志曰脫免又曰自計方領南京鴻慶宮有齋廳可居乃絜家往更誤推尋致誤之原蓋詞爲本年所作又遭方臘之亂次年西平樂一詞好事遂以晚年之仕履行蹤穿鑿附會資爲談助然以揮麈錄所載一條對證彼云繼得提舉洞霄宮與東都事略合趨避於西湖墳庵與臨安志亦合固屬信而足徵而此條所記如以待制歸杭及自杭徙居以一寸金尉遲杯二詞互相印證所傳亦必有所據非同絜家往南京望文生義求圓其說又按揮塵錄玉照新誌皆南宋慶元中王明淸所撰一事分載二書傳信傳疑亦自有體例四庫提要謂揮麈錄札記玉照新誌多談神怪及瑣事所論極允

瑞鶴仙悄郊原帶郭

宣和三年辛丑

六十四歲

正月二十六日避賊過天長道中【淸眞集】

西平樂結云多謝故人親馳鄭驛時倒融尊勸此淹畱共過芳時翻令倦客思家三月方臘再犯杭州王稟與賊戰於城外此時浙西人民離亂之苦何可思議感故人情重僅云翻令思家足爲眷屬於上年移居明州鄞縣之證

宣和四年壬寅

六十五歲

提舉大晟府【宋史東都事略同】

宋史本紀三月丙子遼人立燕王淳爲帝金人來約夾攻命童貫爲河北河東路宣撫使屯兵於邊以應之且招諭幽燕五月乙亥以蔡攸爲河北河東宣撫副使

宋史樂志政和末明堂成議欲爲布政調爕【爕﹕變】事乃召武臣前知憲州任宗堯授朝奉大夫爲大晟府典樂蔡攸方提舉大晟府不喜他人預樂有士人田爲者善琵琶無行攸乃奏爲大晟府典樂

提舉大晟府繼蔡攸任也

送傅國華奉使三韓【淸眞集】

宋史本紀九月己巳髙麗國王王俁薨遣路允迪弔祭外國傳髙麗宣和四年俁卒初髙麗俗兄終弟及至是諸弟爭立其相李資深立俁子楷來告哀詔給事中路允迪中書舍人傅墨卿奠慰

宋史蔡翛傳其客傅墨卿孫傅等復語之曰天下事必敗蔡氏必破當亟爲計翛心然之

按傅國華名墨卿山陰人

知眞定攺順昌府【東都事略】

乾隆府廳州縣誌穎【穎﹕潁】州府宋初曰穎【穎﹕潁】州汝陰郡元丰二年升順昌軍節度政和六年攺順昌府

按五月提舉大晟府九月送傅國華知眞定攺順昌府之命當在本年冬未赴次年奉祠所以事略書曰未幾與宋史傳同又按宋史無知眞定

鬢雲松令送傅國華使三韓

宣和五年癸卯

六十六歲

提舉洞霄宮【東都事略】

揮麈錄曰繼得提舉洞霄宮宋史未書

居明州【據咸淳臨安志】

咸淳臨安志因守四明其後家焉杭州府誌晚居明州

蘭陵王柳奉祠南歸惜別之作也三年自杭回京今又奉祠南歸年去歲來四字𨿽詠柳濫詞用來妙絕詞爲惜別故云酒趁哀弦燈照離席時在仲春故云梨花楡火人在天北人謂君也不但辭意髙潔聲情激越其戀闕情深亦可見矣所以紹興初西樓南瓦名此闋爲渭城三疊

尉遲杯離恨隋堤記地也行人離恨歸去記事也因思舊客惜往也鴛侶朝官也宣和庚子眷屬已移寓明州辛丑獨來今又獨去故云如今向漁村水驛夜如歲焚香獨自語按此二闋皆奉祠南歸所作耆舊續聞以蘭陵王爲師師餞送惜別之詞蓋因此闋紹興初都下盛行牽連附會與玉照新誌記瑞鶴仙詞可同發一笑

徙處州【宋史】

處州府誌職官處州府知府宋宣和黃烈浦城人宣和間守郡時淸溪盜發麗靑松遂皆沒於賊而龍獨完烈奉詔卽龍治事奮勇區董賊將洪載以城降與通守會稽石端申謀築城民賴以固有重修郡城記黃葆光字元暉徽州人宣和中本州當方蠟【蠟﹕臘】殘亂後民力雕獘招集流散撫摩不倦更創學校士民愛戴家畫其像而祝之卒之日闔城哀慟六邑之人斂錢五十萬賻之其子卻不受邦人立祠於學周邦彥字美成錢塘人張觷字柔直福州人多善政

浙江通誌宋知處州軍楊嘉言黃烈浦城人李孟傳字文授上虞人周邦彥黃葆光字元暉徽州人張觷字柔直福州人已上徽宗時任

宋史黃葆光傳攺知處州當方臘殘亂之後盡心牧養民列上狀加直祕閣再任卒年五十八州人祠之

按處州之命當在處民上狀黃葆光再任之時命下或病不能興或已逝世故東都事略闕而不書處州府誌列於黃葆光後浙江通誌列於黃葆光前據史酌書所以先後互異

卒年六十六贈宣奉大夫【宋史】

東都事略無贈宣奉大夫

攻愧集淸眞先生文集序未及三十作汴都賦天子命近臣讀於邇英閣由諸生擢爲學官未幾神宗上賓哲宗始置之文館徽宗又列之郎曹公之歿距今八十餘載公嘗守四明而諸孫又庽居於此嘗訪其家集而讀之參以他本間見手稿又得京本文選與公之曾孫鑄裒爲二十四卷

直齋書錄解題淸眞先生文集二十四卷嘉泰中四明樓鑰姑爲之序太守陳杞刊之淸眞雜著三卷邦彥嘗爲溧水令故邑有詞集其後有好事者取其在邑所作文記詩歌並刻之

按嘉泰三年癸亥上距本年八十一年

墓在南蕩山【咸淳臨安志】

彊煥淸眞詞序余欲廣邑人愛之之意故裒公之詞旁搜遠紹僅得百八十有二章釐爲上下卷乃輟俸余鳩工鋟木以壽其傳

直齋書錄解題曹杓字季中號一壺居士曾注淸眞詞二卷詞源近代楊守齋精於琴故深知音律有圈法周美成詞

劉肅片玉集序漳江陳少章家世以學問文章爲廬陵望族涵泳經籍之暇閱其詞病舊注之簡略遂詳而疏之俾歌之者究其事達其意則美成之美益彰猶獲昆山之片珍琢其質而彰其文豈不快夫人之心目也因命之日【日﹕曰】片玉集云

古今詞話周邦彥以進汴都賦得官徽廟時提舉大晟樂府每制一詞名流輒爲賡和東楚方千里樂安楊澤民全和之或合爲三英集行世

按方千里三衢人其西河一首起日【日﹕曰】都會地東南王气須記龍盤鳳舞到錢塘瑞煙回起楊澤民樂安人其風流子詠錢塘起曰佳麗古錢塘帝居麗金屋對昭陽結曰惟恨小臣資淺朝覲猶妨蕙蘭芳引題曰贛州推廳新創池亭畫橋時宴其中令小春舞小春乃吾家小伎也六麼令題曰壬寅四月扶病外邑催租寄內歷代詩餘詞人姓氏列二人於方嶽秋崖楊纘守齋之後黃升叔賜吳文英夢窗之前壬寅當卽理宗淳佑二年又按秦恩復本陳允平日湖漁唱補遺一卷詞二十二首內二十首和淸眞韻續補遺一卷詞七十六首內七十五首和淸眞惟宴桃源作如夢令木蘭花令作玉樓春過秦樓作選冠子小有不同

樵隱筆錄紹興初都下盛行周淸眞詠柳蘭陵王慢西樓南瓦皆歌之謂渭城三疊以周詞凡三換頭至末段聲尢激越

惟教坊老笛師能倚之以節歌者其譜傳自趙忠簡家忠簡於建炎丁未九日南渡泊舟儀眞江口遇宣和大晟樂府協律郎某叩獲九重舊譜因令家伎習之遂流傳於外

吳文英夢窗詞惜黃花慢敍云吳江夜泊惜別邦乂趙簿攜伎侑尊連歌數闋皆淸眞詞

張炎山中白雲詞國香敍云沈梅嬌杭妓也忽於京都見之把酒相勞苦猶能歌周淸眞意難忘臺城路二曲因屬余記其事詞成以羅帕書之又意難忘敍雲中吳車氏號秀卿樂部中之翹楚者歌美成曲得其音旨余每聽輒愛嘆不能已因賦此以贈

鄭文焯淸眞詞校後錄要一淸眞爲美成自號以名其集者也見於宋史藝文志集十一卷蓋合其集之全者而言或詩餘卽附載其中自陳振孫書錄解題有淸眞集二卷後集一卷始專以淸眞集之名屬其詞其篇目不可復考虞山毛子晉所雲家藏三本一名淸眞集未詳卷數又云最後得宋刻片玉集二卷計調百八十有奇晉陽彊煥爲敍直齋書錄所記卷首亦有彊敍未知汲古傳本與陳錄合否至所稱篇數則與彊敍所言僅得百八十有二章相類但增其二及補遺十首耳顧片玉之名始見於元刻廬陵劉肅之敍漳江陳元龍詳注之本其敍云猶獲昆山之片珍琢其質而彰其文因命之曰片玉集是淸眞詞實自陳刻始攺題號宋時刊本斷無片玉之名可證如方千里

楊澤民陳君衡三家和作及見諸夢窗玉田詞敍者並稱淸眞彊敍前亦止云題周美成詞諸子皆南宋時人可知片玉爲後起之號信而有徵也且說部中如胡存苕溪漁隱叢話王灼碧雞漫志龐元英談藪陳藏一話腴毛幵樵隱筆錄及揮麈錄浩然齋雅談詞源諸書所稱引洎楊守齋之圈法曹季中之箋注於其詞並云淸眞更未聞以片玉稱也毛刻乃錄多本而羼亂其名戈氏順卿未見元本輒稱片玉爲彊煥所輯搜羅最富其疏已甚後之襲繆沿訛者昧厥淵源無復正名之議此宋元本題號先後之證也一淸眞集當以淳熙官本爲美贍蓋以彊公繼踵美成廣邑人之遺愛聆歌者之雅聲遠紹旁搜手校墨版陳義甚髙故視諸本所得倍之嘗謂兩宋詞刻善本流傳在南宋爲白石道人歌曲雲間錢希武以嘉泰壬戌刻於東巖之讀書堂北宋則淸眞集晉陽彊煥以淳熙庚子刻於溧水縣齋者獨是姜詞宋本有傳刻而淸眞闕然亦一憾事陳藏一話腴稱邦彥以樂府獨步學士貴人巿儈伎女皆知其詞爲可愛蓋其提舉大晟每制一曲名流輒依律賡唱可知在宋時傳鈔裒刻各本異同不名一格今行世者最初爲汲古本亦最蹖駁其跋云一名淸眞集一名美成長短句皆不滿百闋余證以方千里和詞才九十四首楊澤民又次之其敍第並與元巾箱相符惟闕卷末二首及雜賦類三十二首當時未睹其全好事輒合方楊和章爲三英集刊行陳君衡西麓繼周集追步在後所得差多將毛氏所謂不滿百闋者豈南宋坊刻罕覯足本耶迨彊煥爲溧水長綱羅放失釐爲上下卷始廣其傳今毛本所輯百八十有四闋證以彊敍所稱數𨿽冥合然彊敍不言有注而毛本則校注間存疑多出子晉刪節之餘其所斥評注龐雜者豈陳元龍補注卽在其中而詞下每注淸眞集不載或云見淸眞集必其就詞之多者雜連匯刻又獨嫁名於片玉目元刻爲宋槧抑亦繆已其補遺一卷十首自謂取之淸眞諸本與此錯見者近臨桂王給諫半塘老人影明鈔元巾箱本附集外詞五十四首卽從汲古補入又刪其卷下鎖陽臺三首及補遺十首惜陳振孫所錄後集一卷其書不傳無從勘其出入耳至四庫集部所收近今丁氏西泠詞萃所重刻篇題卷號悉仍汲古之舊於其訛舛鮮所校正其作十卷附注者惟阮氏揅經室外集錄目及汪閬原藝蕓書目載之其編四時單題雜賦諸體而阮汪二家皆誤以爲宋槧按元龍乃元人爲美成詞補注因命之曰片玉集卽孫京兆駕航所藏元刻片玉詞盧【盧﹕廬】陵劉必欽敍稱漳江陳少章其人也半塘據以校明隆慶庚午盟鷗園主人影鈔復所司李藏元人巾箱本其編次百廿七首並分類體例一一相符特分卷與題號異耳蓋孫氏所藏元刻陳注十卷之本旣出於汪阮舊錄以其分類卷數集注命名考之合悉按自直齋書錄己標二卷其後集當是續編彊刻釐爲上下則亦二卷王刻明影鈔元巾箱本卷第正同毛刻𨿽合三本爲之未必盡依舊次而汲古祕本書目固稱元板片玉詞二本昔黃蕘翁嘗謂所見毛氏珍藏之本不必盡合於所刻信然今觀其跋刻片玉集曰宋刻二卷其祕目則稱元板二本實一書而前後自紊其標題此宋元本篇目多寡之證也

淸眞居士年譜

●大鶴山人鄭文焯校記

艸窗浩然齋雅談云宣和中李師師以善歌稱時邦彥爲太學生遊其家佑陵臨幸倉皇避去賦少年遊詞所謂並刀如水吳鹽勝雪者蓋紀此夕事也未幾李被宣喚歌於上前遂與解褐按彊煥敍言元佑癸酉春公爲溧水邑長是其作宰已在哲宗朝癸酉屬元佑八年距宣和前廿餘年且宋史稱其元丰中獻汴都賦召爲太學正安所謂宣和中始爲太學生其誣一也雅談又云朝廷賜酺師師又歌大酺六醜二解上顧教坊使袁綯問之綯曰此起居舍人新知潞州周邦彥作也上意將畱行且以近多祥瑞將使播之樂章命蔡元長叩之邦彥云某老矣頗悔少作按宋史文苑傳言邦【脫彥字】仕至徽猷閣待制出知順昌府徙處州卒未嘗稱其知潞州玉田詞源云崇寧立大晟府命美成諸人討論古音八十四調之聲稍傳美成復增慢曲引近或爲三犯四犯之曲依月律進之其曲遂繁是其六醜犯六調之曲當在提舉大晟時所制旣非少作且未嘗以老辭信而有證其誣二也雅談又雲起居郎張果廉知邦彥嘗於親王席上作小詞贈舞鬟卽望江南歌席上無賴是橫波一闋爲蔡道其事上知之由是得罪按此又與前記師師事相反豈出於一人之詞一時之事而一官榮落以詞始終且佑陵旣於宣幸之坊伎聞歌詞而賞音詎以藩邸之舞鬟因贈詞而株累時主愛才必不出此其誣三也余書如鶴林玉露引楊東山言道藏經蝶交粉退蜂交黃退而誤以爲美成詞蝶粉蜂黃出典且斥其以退爲褪之謬墨莊漫錄謂今人家閨房遇春秋社日不作組紃謂之忌作引美成秋蕊香聞知社日停鍼綫之句爲證又西湖遊覽志稱其以顧曲名堂獨載意難忘一曲率評其詞格類此詞苑叢譚又記其爲溧水令主簿之室有色而慧每款洽於尊席之間世所傳風流子蓋所寓意至妄謂其詞中新淥待月皆簿廳亭軒之名又載邦彥在師師家聞道君至匿牀下道君自攜新橙一顆云是江南初進遂與詣謔邦彥悉聞之隱括成少年遊因師師歌以直對道君大怒因加遷謫押出國門越日復幸聞歌其蘭陵王畱別詞乃大喜復召邦彥爲大晟樂正凡此皆小說家附會或出之好事忌名故作訕笑等諸無稽倘史傳所謂邦彥疏雋少檢不爲州裏推重者此歟苕溪漁隱謂小詞紀事率多舛誤豈復可信洵知言也

周艸窗浩然齋雅談紀淸眞居士遺事大鶴山人爲之分條析理足破千古之惑惟惜於傳誤之源尙未溯及袁綯對徽宗曰此起居舍人新知潞州周邦彥作按宋史文苑傳逾年乃知隆徳府按唐潞州宋太平興國初攺昭徳軍節度建中靖國元年攺隆徳軍崇寧三年升爲隆徳府金復曰潞州元初曰隆徳府太宗三年復爲潞州艸窗於元初撰雅言稱隆徳曰潞州本無不可作袁綯對則謬極宋史東都事略均未言爲起居舍人乃不於此糾而正之但曰未知潞州抑何疏歟甚矣考訂之不易言也

陳鵠耆舊續聞云美成至汴主角妓李師師家爲賦洛陽春師師欲委身而未能也一夕徽宗幸師師家美成倉卒不能出匿復壁間遂制少年遊以紀其事徽宗知而譴發之師師餞送美成復作蘭陵王詠柳詞有長亭路年去歲來應折柔條過千尺之句師師歸而歌之聞於徽宗卽畱爲大晟府待制雅談爲太學生遊師師家一段卽出於此艸窗熟掌故知遊太學與提舉大晟相去年月甚遠於是化一爲三以圓舊說別出將畱行以祥瑞播之樂章卽畱爲大晟之說也作望江南詞得罪卽作少年遊詞知而譴發之說也所紀𨿽出於附會然據張果爲蔡京道贈舞鬟事已足證知淸眞𨿽繼蔡攸提舉大晟集中有送蔡翛客傅國華使髙麗詞而非蔡黨則甚明也考續聞此則不但爲雅談所本徐釚詞苑叢譚邦彥在師師家一條亦移錄此文增攜橙一顆以實本事知大晟府無待制易以樂正豈知此語續聞因由進徽猷閣待制提舉大晟府而誤雅談又云宣和中朝廷賜酺李師師歌大酺六醜二解上顧教坊使袁綯問六醜之義莫能對召邦彥問之對曰此犯六調皆聲之美者然絕難歌淸眞曾受命與大晟諸人討論音調增慢曲引近爲三犯四犯之譜召問六醜之義理所當然雅談又云帥師歌大酺六醜二解袁綯對曰新知潞州周邦彥作上意將畱行數語此則因淸眞兼議禮局檢討以直龍圖閣知河中府使畱畢禮書一事以樂易禮混爲一談雅談又云以近多祥瑞將使播之樂章命蔡元長叩之此則又以蔡京薦晁次膺應制賦並蒂芙蓉詞牽合爲一能攺齋漫錄政和癸巳大晟樂府告成蔡元長薦晁次膺赴闕下會禁中嘉蓮生進並蒂芙蓉詞稱旨充大晟協律直齋書錄解題晁端禮次膺熙寧六年進士兩爲縣令忤上官坐保田事中以危法廢徙晚乃以承事郎爲大晟協律三閱月而卒其從侄說之志其墓花庵絕妙詞選晁次膺宣和間充大晟府協律郎黃河淸慢應制作鐵圍山叢談宣和初雅樂新成八音告備有曲名黃河淸慢者音調極韶美續資治通鑑宣和元年十二月嵐州黃河淸晁次膺官協律郎作黃河淸慢爲宣和元年無疑能攺齋漫錄謂爲政和癸巳亦誤由此各節愈足證明宣和中召問六醜義及意將畱行以祥瑞播之樂章合並數說混爲一談之所以然也

按淸眞居士元丰初遊京師元丰七年以太學外舍生獻賦命爲太學正政和二年知隆徳府五年徙明州六年召爲祕書監其於元丰初年入京安能主李師師家宣和中久官祕監豈可謂之太學生續聞竟稱之於前雅談又述之於後況考生平仕履在官四十年無災無難乃一則曰因詞譴發一則曰因詞得罪推求其故索解不得考宋史李邦彥傳始悟一切葛藤俱從此起

宋史李邦彥字士美懷州人父浦銀工也邦彥喜從進士遊河東舉人入京者必道懷訪邦彥有所營置浦亦罷工與爲之且復資給其行由是邦彥聲譽奕奕入補太學生大觀二年上捨及第授祕書省校書郎試符寶郎邦彥俊爽美風姿爲文敏而工然生長閭閻習猥鄙事應對便捷善謳謔能蹴鞠每綴街巿俚語爲辭曲人爭傳之自號李浪子言者劾其遊縱無檢罷符寶郎復爲校書郎俄以吏部員外郎領議禮局出知河陽召爲起居郎邦彥善事中人爭薦譽之累遷中書舍人翰林學士承旨宣和三年拜尙書右丞五年轉左丞浦死贈龍圖閣直學士謚曰宣簡邦彥起復與王黼不協乃陰結蔡攸梁師成等讒黼罷之明年拜少宰無所建明惟阿順趨謟充位而已都人目爲浪子宰相徽宗內禪命爲龍徳宮使升太宰知眾議不與外患日逼抗疏丐宮祠金人旣薄都城李綱種師道罷邦彥堅主割地之議太學生陳東數百人伏宣徳門上書言邦彥及白時中張邦昌趙野王孝迪蔡懋李梲之徒爲社稷之賊請斥之邦彥退朝羣指而大詬且欲毆之邦彥疾馳得免乃以特進觀文殿學士充太一宮使不旬日吳敏爲請復起爲太宰人皆駭愕言者交論之出知鄧州遂請持余服提舉亳州明道宮建炎初以主和誤國責建武軍節度副使潯州安置方蔡京王黼用事附麗者多援引入政府若余深薛昂吳敏王安中趙野史皆逸其事因附著於此云幽蘭居士孟元老東京夢華錄京瓦伎藝崇觀以來在京瓦肆伎藝張廷叟孟子書主張小唱李師師徐婆惜封宜奴孫三四等誠其角者傳曰李邦彥大觀二年上捨及第又曰美風姿習猥鄙事善謳謔能蹴鞠其遊京師太學之日正師師香國稱尊之時捨角妓之家誰能爲主此卽續聞至汴主角妓李師師家雅談爲太學生遊李師師家二說之所由起也

宋史本紀宣和元年十二月帝數微行正字曹輔上書極論之編管郴州曹輔傳自政和後帝多微行乘小轎子數內臣導從置行幸局局中以帝出日謂之有排當次日未還則傳旨稱瘡痍不坐朝始民間猶未知及蔡京謝表有輕車小輦七賜臨幸自是邸報聞之四方臣僚阿順莫敢言輔上疏傳曰邦彥善事中人爭薦譽之邦彥奮其驅馳利祿之心挾其奔競塵土之技旣善事中人與梁師成等傾王黼焉有不趨附於宣幸坊妓師師門下以求特達之知乎此卽續聞一夕徽宗幸師師家倉卒不能出雅談佑陵臨幸倉皇避去之說所由來也其遷中書舍人翰林承旨中人薦譽之力固多師師歌其俚語新詞相助亦當不乏按政和七年二月徽宗幸上淸寶籙宮命林靈素講道經時雜以捷給嘲詼以資媟笑聽講道經旣喜嘲詼角妓度曲歌街巿俚語之詞必更足資媟笑此又足爲師師歌邦彥俚詞之一證也兩書所載皆淸眞詞曰少年遊曰蘭陵王曰望江南蓋李邦彥詞南渡已後不傳事旣以周易李不得不借周詞以實其說傳曰以吏部員外郎領議禮局出知河陽府召爲起居郎遷中書舍人按淸眞由議禮局出知河中未赴又知隆徳未曾官起居郎中書舍人此又袁綯起居舍人新知潞州二語之所本也

傳曰言者劾其遊縱無檢罷符寶郎復爲校書郎俄以吏部員外郎領議禮局此卽續聞所謂徽宗知作少年遊詞而譴發之聞蘭陵王詞畱爲大晟待制之說所從出也罷符寶郎卽雅言得罪之說也言者卽起居郎張果也無檢卽作小詞贈舞鬟也又按淸眞居士與浪子宰相名同字不同者不過一字爲太學生同爲校書郎同爲員外郎同兼議禮局檢討官出爲太守同相同如此之多糾紛乃不可理張冠李戴遂誤周郎八百年來一成而不可易玆幸葛藤斬斷不覺辭多惟大鶴山人墓木已拱無從印可思之愴然蓮子居詞話云本事詞張子野爲汴妓李師師特制新調直題曰師師令由此觀之遊李師師家又有先於淸眞者也考吳興志子野卒於熙寧十年年八十九距政和重和宣和又三十餘年是不及見師師何由而爲是言乎乃好事者率意附會並忘子野年幾何矣

大鶴山人鄭文焯校記

