

欽定四庫全書

史部七

忠貞錄

傳記類二【名人之屬】提要

臣等謹案忠貞錄三卷附錄一卷明李維樾林增志同編維樾字防昌增志字可任俱吉州安福人是編爲其同裏卓敬而作卷一爲遺稿凡詩十九首序二首志銘一首而冠遺稿序卷二卷三爲後人記載題詠詩文而附錄黃養正陳茂烈二皆敬鄕人也然養正爲敬門人又死於土木之難其附錄爲宜茂烈與敬別無淵源而又以棄官養母終於鄕裏其事截然不類附之忠貞錄中名實舛矣敬非惟死節慷慨震耀千古卽燕王來朝之時宻請乘其不意徙封之於南昌計亦良善其疏𨿽無完本然劉球所作中尙載其略不錄之於遺稿中亦編次之疎也敬在明初不以詩名而所作落落有气格如五言之小舟衝浪出幽鳥背人飛七言之白雲忽去山在戶紅日乍晴人倚欄絕句晚眺云浣花溪上雙楠木老杜艸堂生夏寒門外靑山三十六讀書終日倚欄桿題山水雲長松雨過秋聲滿日日攜琴自往回安得扁舟乘晚興載將山色過江來栽梅云風流東閣題詩客瀟灑西湖處士家雪冷江深無夢到自鋤明月種梅花亦皆有致惜其所不多不能自爲一集故仍從崔與之集例入之傳記類焉乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

忠貞錄原序

忠貞錄者何李君維樾林君增志褎其鄕先逹卓忠貞公所爲詩若文而輯之並褎其後之悼忠貞詩若文而並輯之而以黃陳兩先生事附載焉輯公詩若文昭文獻也重忠貞也輯悼公詩若文志公義也篤景行也附黃以死難則忠彷扵批鱗附陳以陳情則孝嫓乎馮虎諧臭味也公識慮超羣大節不奪才猷智勇集扵厥躬而以翰墨求之僅百分一耳且扵書無所不窺吐詞爲經自足垂云漢而驟風雨倘獲覩其全書必有可備一代之典者而以無意爲文或志存乎削稿有心忌諱或恐匿其遺言欲尋隻字片紙扵二百餘年之後竟寥寥焉以玆集求公之翰墨又百分一耳則玆集似不足重公乎余曰不然夫文與行非裂而二也故曰詩言志言之無文行之不逺夫少卿河梁之別淺視漢恩仲宣從軍之行盛稱魏徳此爲詬厲安用文之然而墨允采薇爰歌虞夏左徒沈汨乃賦離騷陣云邊月之悲守睢陽而畢命【闕】

之弔望柴市以甘心气與秋日爭髙詞共春葩比麗文章節義之合而雙美者也公詩如古風七言律雅饒風致如七言絕气淸骨秀翩翩乎藐姑冰雪矣序文質朴極堪咀嚼而不爲爽口之味居然先軰典型篇章𨿽少諸體具列然一斑寸臠而轉覺盈笥充棟者之無色也昔文山公廷對防王公應麟許其忠肝方公孝孺賦紫芝甘露我皇祖見而韙之曰此異人也畱以遺後詞章之可覘人品如此卽以玆集見忠貞之全何不可哉林君曰夫忠貞之產扵地如江湖然無之而非然亦有气類焉風俗是也忠貞之揭扵天如日月然無時而非然亦有際防焉機緣是也公之大節當文皇而亟稱至神廟而大明而後之感懷悲憤慷慨涕洟神防扵公而不得見者爲之序記詩誄贊以冩其向慕之衷蓋人人一轍矣而傳之者爲劉公球爲之祠者爲朱公祀田而祀之者爲王公士翹奉明詔以卹錄者爲周公悠皆吉州安福人也今周公鳴以郡別駕視篆吾瑞乃割俸葺其祠康公元穂來令甫下車輙首興教化以表章公爲己任旣捐金以竣祠事復亟亟梓其錄二公亦安福人安福爲吉州節義之鄕气類之感良爲非偶豈非機緣之奇遘乎【闕】

侯公一元序紀安福之多賢【闕】

西藩長也林君屬余序亦謂余曩守吉州習其气類今者復值機緣之防不可以無言余則安能望侯公然林君之命不敢負也故僣爲序其端若夫忠貞事實則先後詩若文已無遺佚而黃陳兩先生生平崖略亦各具本中無煩贅及矣項維聰序

欽定四庫全書

忠貞錄卷一

明李維樾林增志同編

古詩

梅雨潭

橫空峭壁防飛瀑聲震淵霆揺地軸絪緼气濕浮太空衝崖散作珠萬斛源頭直與銀河通半空簸落花流淙此境定知無炎熱萬壑千巖灑晴雪

溪山行贈友人

溪山行行失路浩歌溪山怒山髙旣莫陟水深豈能渡水深防蛟龍山髙哮虎狼虎狼叱吒不可聞蛟龍贔屓奚可當山自髙水自深抱琴何處求知音知音旣遇心神閒爲君說盡行路艱溪山路鄙小行行勿復道蛟龍虎狼才傷夷與君直上靑雲梯

五言律

陳叔起畫

野徑通禪剎溪流沒釣磯小舟衝浪出幽鳥背人飛逺樹浮蒼靄空山淡落暉竹廬吾所愛眞與世相違七言律

西施菊

返魂香幻作秋叢賞識東籬靖節翁妝濕有防凝曉露酒酣無力倚西風恃姸曽得夫差寵雪恥先來範蠡功千古館娃遺恨處淸吟難與洗妖紅

寶香

此室不如斗來大此心不啻天樣寛白雲忽去山在戶紅日乍晴人倚防一聲兩聲花鳥好千樹萬樹松風寒詩成大笑出門去長空浩蕩江水渾

贈周孟秩考滿之京

計吏循良籍籍名驅車就道馬蹄輕九重雨露沾衣濕萬里山河映日明步入翠華防殿最班聯玉筍沐恩榮防勲樹伐男兒事竚見褒書下帝京

元旦送鄕兄襄陽守鮑東園回朝

長樂鳴鞭曙色開履端輯瑞逺臣來【闕】

祥雲合玉佩初臨【闕】

寶歷新防【闕】

星蚤已見中臺鈞天更聽升平曲湛露承【闕】壽杯

七言絕句

晚眺

浣花溪上雙楠木老杜艸堂生夏寒門外靑山三十六讀書終日倚防幹

墨竹

洞庭木落水生波月入斜露气多虞【闕】

秋自晚滿江煙雨泣湘娥

墨菊

我向都逄羽士自言種菊不多根灌園只汲臨池水嵗嵗開花帶墨防

紅梅

誰教姑射飲流霞爛醉西湖處士家防度春風吹不醒至今顏色似桃花

梅影

華光淡墨鵝溪絹不似天公巧絕奇碧水晴沙風定後空山茅屋月明時

二月梅

毎日尋芳盡醉歸溪陰沙岸忽橫枝暗香浮動梨花月春色平分正此時

落梅

山中昨夜東風惡詩客柴門向晚開狼籍一庭春意思半飄風雨半依苔

栽梅

風流東閣題詩客瀟灑西湖處士家雪冷江深無夢到自鋤明月種梅花

題扇

夜入瑤防防明月吹簫惟有董雙成碧桃花外人騎鶴報道天書下玉京

山水

長松雨過秋陰滿日日攜琴自往回安得扁舟乘晚興載將山色過江來

春興

杖藜徐步出門去好花無數媚巖阿摘花歸去不成挿坐對芳池春水多

又

雨過前山花寂寂日照嵐光翠欲滴長嘯一聲陰霧開習習淸風滿巖壁

序

送周孟秩之任序

洪武已已孟春周君孟秩世居溫之瑞安溪西世家由人材舉授永春縣丞有政聲考最欽受朝命陞知河間寧津令歸鄕裏省墓而行邑縉紳之士平昔與君交防者皆歌詩以餞之祖筵旣陳予爲序乃酌酒而告之曰昔者聖門髙弟子賤之治單父終日鼓琴而大治子防爲武城宰以禮樂爲教夫子聞而韙之周君生長衣冠

之系詩禮之固有本【闕】

學聖人之

道則是聖人之徒也觀【闕】

資質醇厚倜儻有爲學旣久措諸政事其設施必有大過人者今也制錦扵斯固未足以盡其才也𨿽然郎官出宰百里上應列宿當思所以忠君愛民之道以對揚天子之休命也幸勿以一邑如斗而屑意焉吾聞子程子有言曰使民各得輸其情正已以格物斯言足爲後世法君今蒞政寧津以禮樂爲教不欺扵心毋怠扵事化成俗美使民爲三代之民而樂聖朝雝熙之治則君不負所學而循吏可防詎容二賢專美扵前而已乎他日言治邑亷能有聲者必吾孟秩也敬忝辱令先君之徳故贈言不以頌而以規並系之以詩云分符百里信非輕果爾鶯遷寵渥榮邑屬寧津稱大地政成單父擅嘉名門前柳拂疑僊令境內花明是錦城顧我相知年已茂【闕】

交情

趙氏遺芳集

瑞安峴西趙廷暉氏集鄕之縉紳先生遺其先君子徳深甫詩文若干首及甫歿銘志鄕人哀悼惜之詞文若干首帙成請名扵予予閱之歆甫之徳布而髙廷暉氏之爲因名之曰趙氏遺芳集又重爲之序云趙爲宋室之後南渡去古汴而散處江南若吾溫之永樂瑞平皆籍浚儀爲秦王下至今譜牒班班可考由徳深甫以上皆葆光弗耀信乎奕世之明脈經稽本艸祛疾活人其所施者博而獲濟者廣矣因是徳稱扵人嗟嘆不已而詠歌之大篇短章金玉交奏誦之使人毛骨森竦恍然見眉宇挹光霽而不知九京之限也吁今不可作矣見其集尙能使人歆慕而況當時聆其緒論沐其徳澤諸君子之有作也宜矣𨿽然自非賢子孫寶輯而類集之則將爲覆醯醢穴虫防如電光泡影之不常焉能保之以示諸後乎若廷暉氏之爲可謂知所務哉後之人尙當以其心爲心則遺芳之集之愈久而愈有光焉詩曰永言孝思孝思維則竊敢誦斯語以爲趙氏遺芳集序

墓志

眀贈奉政大夫修正庶尹禮部郎中繼道先生葉公墓志銘

洪武歳乙卯臘月三日繼道先生葉公卒乃孤思永奉先志舉柩安厝於裏之紫華山西谷峯下後十餘年思永與餘同官京師公以子貴追贈禮部郎中思永因持公行實乞余銘公墓余不克辭按狀公諱葵字叔向號雲泉逸民其先南陽楚縣南頓鄕髙貴里人漢大中大夫諱望者徙丹陽句容晉蒼梧太守諱儉者再徙栝之松陽諱仁防仕唐殿前都押衙避五季亂復徙溫之瑞安郭公洋紫華山遂世家焉公曾大父諱鈺登仕郎大父諱貫道考諱堡翁三世皆以孝行聞母汪氏生公扵元大徳丙午二月十六日防岐嶷警敏殊異常兒人咸謂世徳之祥徴年十八而失怙越三年母汪夫人繼違飬二弟一妹猶在提抱中公思厥考遺訓稽古力行攜弟妹卜廬於前州治西峴山下教育之俾成人閉戶十餘年玩索羣籍窮探義理毎終日危坐反身以求誠超然有得扵窮理盡性之要嘗曰予始知道時思周子不除艸張子聽驢鳴與自家意思一般猶判物我爲二及見得此理眞徹上徹下與自家道理觸處皆然方此是學著眀辧工程三十七篇性理粹語易學精微各一卷皆研精太極陰陽鬼神性命之奧又述濓洛宗六卷異端辧三十七條括之以理証之以聖賢之大道治平防略二十四篇所言皆鑿鑿有經濟詩文各自爲捲有鏡淸紀拙隨寓吟稿白石陶詠千餘章序紀銘防雜著若干篇什忠義如宋文丞相鄂武穆王各序其事而系之以贊晚復作逸民未就而公已捐賓客矣公之學以敬爲主以靜養爲功夫反求諸身心而務爲深造體驗故言有根防而文有實用非剽襲影響者倫也風度奇偉識見超卓至正初時尙承平公與昆陽趙伯起登峴山憮然曰後數年天下將有變乎吾不能與君優防如此也故不樂仕進酌古議衣冠之制曰當何如而爲朝服何如而爲官服何如而爲斯民之服至其身之衣冠巳自異常人及我明興攺制度如公所議者居多故趙君送公門人任淸之敍稱公有先知厥配峴山董氏有異母弟防失怙舅氏臨終以孤托公且令均其貲產公惟經紀其家一毫無所取仍以妹歸其孤而厚遣之畢二弟婚尢盡友愛至正庚寅山海寇表裏猖獗乃攜家避地南塘十餘年志行益明不爲憂患所移丁酉徙寓鹿城六月晦大風雨壊民居數萬間公寓亦壊永嘉林鶴舟雅志好士明日曆唁諸縉紳皆有所不堪惟公掇拾遺編風雨中從容自若林退謂人曰吾見葉先生眞有道者气象他人莫及也毎出城市經防丘壑時人爭先覩快輙以神仙目之一時名公若郡守三寶公柱禦史中丞章公三益參軍胡公仲淵咸敬慕而師事之三寶公前守瑞安與公鄰居不克見及守郡旣去處松山因友人求與公交一見嘆服以爲天地之髙厚山川之融結浩蕩日月星辰之照臨著明方諸公之人品豈虛譽哉章中丞始鎭栝卽率子弟同受教尋延至龍泉匡山書院講學俾子蘊徳依歸焉胡參軍迎入栝軍敬事尢謹栝士大夫聞公至爭就問學胡公遂梓其明辧工程廣授學徒栝人任淸胡公將校也气剛岸年逾四十求受學公抑而教之卒能悉去豪習一歸靜專後遇難爲忠義士公生平未嘗言饑渴倉卒起必整書輯杖屨晝必焚香讀書夜必與子孫講觧一食一息有法𨿽造次顚沛不可亂門人鄭君希誠善學而知道者謂公气象如程伯子後生宜及時親炙人服其言國朝吳元年大兵克溫城公歸紫華山結廬巾山下塘邊娛情花竹泉石復居白石山逍遙山澤中世事艱危徵役煩窘不以介諸意惟知抱道自樂以終餘年粵乙卯得少疾揭書張子西銘扵壁臥其下語乃孤以死生晝夜之說諸族人昆弟羅牀下與語如平日尋起如厠整衣復臥俄然端視而逝享年七旬公少孤事大父母至孝處兄弟宗族盡恩意學無師傅而造詣獨精純其持敬之功性命之說足以參同濓洛一時四方學者景從焉及卒從弟蕃私旌之曰繼道先生嗚呼名其稱情矣配董氏夫人有淑徳善相善教與公曆艱危播越無怨嗟公刑家之道又有徴也男一鼎字思尹攺字思永以明經薦與餘同登洪武第一科甲子觧榜授魯府長史歷國子司業禮部郎中秩秩有聲娶塘坊唐氏繼陶山張氏側金氏孫男五操庠生揀捐擬蘄女孫一勤適陳侃曽孫男十二首尊益芳著呂妥孚隱滔統終並系之銘銘曰濓洛風微異說擾擾正路榛蕪孰與扵道紫華孕精篤生哲人不由師咀嚼道眞敬以持心靜以養性精一之緒克紹其正抱道而隱以全而歸有子榮褒西谷山輝

忠貞錄卷一

欽定四庫全書

忠貞錄卷二

明李維樾林增志同編



安福劉球【翰林侍講贈學士】

蘓子曰匹夫而爲百世師一言而爲天下法是皆有以參天地之化關盛衰之運其生也有自來其逝也有所爲故申呂自嶽降傅說爲列星古今所不可誣也孟子曰我善養吾浩然之气是气也寓扵尋常之中而塞乎天地之間卒然遇之王公失其貴晉楚失其富良平失其智賁育失其勇儀秦失其辧是孰使之然哉其必有不依形而立不恃力而行不恃生而存不隨死而亡者矣故在天爲星辰在地爲河嶽幽則爲鬼神而明則復爲人此理之常無足怪者嗚呼斯言也求之古人在漢惟諸葛公在唐惟韓文公顏陸張許之數子在宋惟文李陸張諸君子在吾朝則卓公敬其首稱焉公生而資質秀敏頴悟絕人讀書十行俱下一見棄去終身不再讀詩辭宏婉有一唱三嘆之音爲文精奇警防磊落光明類其爲人七嵗時從羣兒嬉有見者異之曰斯兒骨髮殊異後日必爲名公卿惜血不華色爾性至孝讀書寶香山時年十五晨昏之禮𨿽逺不廢防夜歸值大風雨昏防不知所之得一兕牛慿之而去及歸發門乃一黒虎也時以爲孝感所致旣而領鄕薦登洪武戊辰進士除給事中時國初制度初立典則未備諸王服飾僣逾公乘間白上曰京師天下視效禮法綱紀攸先陛下自卽位以來汛掃鮏羴澄淸六合蓋欲家諭戶曉之萬世而無也聞諸王在禁中服飾尙有擬太子者然則何以令天下耶帝笑曰卿言是吾未慮及此也由是益噐重公而或乃以太剛則折爲戒公謝曰敬一介寒微荷上厚恩驟登淸要官以諫爲名吾知盡諫諍之道上不負吾君下不負所學而已禍福非所計也且吾聞居其位則思直其道道茍直𨿽死不可回也爲之益力陞授宗人府經歷陞戶部侍郎建文皇帝登極時太宗皇帝已封燕矣公宻奏乘其不意請徙封之其略曰燕王智慮絕人雄才大略酷似先帝顧其爲人必非久在人下者且北平天下都防地方廣邈士馬精彊金元之興皆由扵此今宜及其未備徙封南昌則羽翼旣剪變無從生萬一有之亦易控制不然彼志得行則謀無不遂大舉而南建瓴東下當此之時勢如瓦觧陛下孑然一身𨿽有一二特立之士亦無能爲矣夫將萌而未動者防也量時而可爲者勢也量時而爲非至剛者莫能防未動而見非至靜者莫能察惟陛下畱意焉防入時帝坐便殿大驚手袖以入翼日召見曰卿何得出此言燕王骨肉至親卿𨿽慮事深長其謀當不及此公叩首曰陛下以燕王爲至親楊廣之扵隋文不尢親乎一旦讒言入耳父子之間遂行弒逆此豈人情也哉臣言是願陛下察之且帝王之孝以保安社稷爲先小節非所論也帝黙然良久曰卿休矣吾方思之事遂寢太宗皇帝南下時公已被執首責以不迎乘輿之罪曰此小臣得非前日裁抑諸王者今日爾復不臣我耶公厲聲抗拒辭甚不謹且曰先帝若依敬言殿下豈得至此帝怒欲殺之而憐其才美命系獄欲屈其志而復官之時使中臣諷之曰今皇上帝叔也建文皇帝侄也事屬一家忠無二致公旣盡心前朝何不移忠今日昔管仲不死小白魏徴再事太宗故事可師何爲徒自苦耶公泣曰人臣事君有死無二足下以管仲魏徴爲言此非所以望敬也夫以武王聖徳而夷齊尙不朝周先帝正朔相承略無過舉一旦利欲迷心遂行簒逆吾恨不得請上方斬馬劍死得見先帝扵地下爾爾復欲我臣之亦何心哉帝知公義不屈然憐其至誠猶欲生之姚廣孝不可以爲陛下𨿽天下已定然兵革方殷若欲返駕燕都必殺敬始可方今楚王尙彊蜀王富盛敬𨿽一介書生實英雄才略也今若生之則彼得行其志移檄諸王聲大義防東南之饒限長江之險鼓舞豪傑起兵北來陛下未可安枕也豈非養虎自遺患耶昔吳王不殺範蠡而蠡卒滅吳王衍不殺石勒而勒終害衍人事有防不可失也使先帝果如敬言陛下豈有尺寸土地耶帝意遂決已而命斬之復夷三族公臨刑殊從容但嘆曰國家養兵三十年一旦變生略無措置敬死有餘罪但恨不爲兵官得少行其志爾神色凜然經日如生公有髙世大才而未及大用太宗皇帝甚愛之𨿽爲姚廣孝所譛其心實不忍殺之嘗嘆曰吾國家養士三十年不負其君惟卓敬爾公愽學多能美丰儀善談論𨿽天文律曆地理兵刑靡不各造其奧尢邃性理有遺書十卷髮明周子通書卲子經世之學詩文五十卷沒入之日一室蕭然惟書畫數軸爾嗚呼公之大節與天地日月河嶽相與悠久者自有史冊書之固不俟球爲之獨念自入庠序時往往聞先軰鄕先生論公忠孝之事已欲爲執鞭而不可得玆來京師得公門人黃潮光之子養正持其遺書及詩文並公像以相示球拜起歔欷還其詩文且祝之曰斯集也自有鬼神造物爲之相防矧吾軰後學可不保重而愛惜之也耶謹摭公生平忠孝大節而證以見知聞知之實如此且以忠貞私謚之以伸生平所仰慕之意若夫行實之詳家世之美自有潮光之年譜行狀在玆不贅曰志士仁人無求生以害仁有殺身以成仁斯言在古固可數其人矣況千百世之後者哉公當建文之時死者亦非一士論者毎毎以公爲首稱焉豈非以其見之先而守之正故耶嗚呼眞可與夷齊者倫也或者謂當時兵柄在公則成敗有不可知者豈不然哉豈不然哉時宣徳庚戌四月朔旦書

書後

樂淸朱諫【吉安府知府】

世變而節義明事久而公論定故忠義之事有晦扵一時而昭扵萬世者天理民彛終不可冺也吾鄕卓忠貞公敬由進士官至戶部侍郎事太祖與建文皇帝遇事無所避爲太祖所噐重言多采納【如諫諸王服制事】建文皇帝得其奏疏𨿽加驚嘆卒莫能用迨我太宗皇帝天兵渡江被執不屈時使中使諭之以意將復官之公抗論弗易從容就戮神色不變帝嘆曰吾國家養士三十年不負其君惟卓敬耳仰惟太宗皇帝惜公之才而髙公之節不忍之意發自臆中特以姚廣孝所譛而決耳噫吾太宗之徳嫓美武王而廣孝不識夷齊爲義士者深有媿扵太公矣夷齊餓死民到扵今稱之忠貞公之死又有慘扵夷齊者沒世之名當何如耶公沒後所著詩文數十卷時失其今無存者嘉靖癸已秋諫遊南雁蕩訪先生故里得劉忠湣公球所作一扵近鄕父老家父老語諫云卓公死後其女沒入官奴宣徳間赦放回籍歸扵梅司巡檢陶姓者其言談頗類忠貞公見者爲之流涕稱曰卓氏女公死百餘年而鄕評士論耿耿不磨赤山周先生易以提學禦史謫官判溫州卽松防舊祠以祀公諫拜祠下求公實事未有也偶獲是而讀之使人毛髮灑淅且驚且愕眞直筆也𨿽或有未備而其不屈之志亦可以意求而得之矣嘉靖十二年癸已七月望日書

甌寧趙秉忠【邑令觧元防魁】

論世者扵靖難時諸臣之節率方諸夷齊愚殆不謂然夫成祖以子繼父建文以遜去國非若盟津鞠旅子姬攺物而當時諸君子明委質之義者甘駢首之僇激天地之臨者騰吠堯之聲蓋人紀肇修風教斯烈髙皇帝重揭混沌而作士气之休澤也諸君子之死事惟以白吾之無所逃而罔以詆上之取非其有故微子去而箕子奴自靖自獻扵先王而已矣奚擇首陽薇哉且夫龍蛇陽九天實爲之殺運未除逹者知防聖人出必神噐主使懿文不蚤世必能爲防伯之譲太祖不彌畱必能爲伯邑考之舍揖譲遘而諸臣可無紛紛也悲夫其時惟卓侍郎謀炳哲而就從容南昌一防蹈刃數語讀之尢有遺憾悲夫公死而成祖褒嗟之肆今皇上益覃宥秩祀之蓋兩淛凡十有二人而公褎然爲爼豆尊榮矣公瑞安人其祠在西峴之山其有忠湣之筆若遺稿若祭法咸秩秩前賢有紀余承乏玆土謁公徘徊祠下不能去稍爲銓次其刻集已覈其給田之逋黠者防而籍記之以授其裔孫俾潔粢盛肅景仰因輙論白靖難時事以附扵卓公後萬曆丙子書

遜國臣記卓公

海鹽鄭曉【刑部尙書】

卓敬字惟恭瑞安人生質秀敏孝弟七嵗嬉戱相工曰此兒骨髮殊異必爲名卿惜血不華色耳年十五讀書寶香山風雨夜歸迷失道路得一兕牛慿之歸比入門乃黒虎也洪武二十一年進士除戶科給事中攺元士尋又攺爲士源又復爲給事中時制度未備諸王服乘多僣敬乘間爲言上曰爾言是朕慮不及此因陞宗人府經歷進戶部侍郎建文初燕王來朝敬宻奏曰燕王智慮絕人酷類先帝且北平者彊幹之地金元所由興也宜徙燕王南昌以絕禍本夫萌而未動者防也量時而爲者勢也勢非至勁莫能防防非至明莫能察建文君覧奏大驚防手翼日語敬曰燕王骨肉至親卿何得及此曰楊廣隋文非父子耶建文君黙然良久曰卿休矣事竟寢文皇帝卽位責敬不奉迎乘輿厲聲不遜怒欲殺敬憐其才且系獄或以管仲魏徴事諷敬不聽姚廣孝惡敬必欲殺敬敬臨刑從容嘆曰變起宗親略無經畫敬死有餘罪神色凜然經日猶如生夷三族文皇嘗曰國家養士三十年惟得卓敬後四十年劉球其事私謚曰忠貞敬立朝慷慨英偉美丰姿善談論凡天文地理律曆兵刑皆能究察文詩峭防磊落所著有詩文五十卷【載吾學編李贄續藏書略同】

騎虎記

烏程沈遴奇

卓敬瑞安人所居地名卓嶴年十五讀書寶香山中夜歸遇暴風雨避大樹下晦防中迷失路遙見林外火光趨赴之乃一小院落也內有讀書聲扣其門有一童應聲而出曰先生知郎君來使吾相敬仰視其門扁題曰體院遂入見一老翁坐長明燈下敬前揖之翁起勞苦曰深山中昏夜遇風雨得毋疑懼乎敬曰歸省乃晨昏之常恐貽吾親憂𨿽甚勞苦無恨但得一燭尋路卽可歸矣翁笑曰山中那得有燭僅有少枯葉郎君且燎濕衣徐爲之計敬起觧衣問童子曰翁爲誰童子曰先生不欲人知其名毎向人自稱逍遙翁又問子何名曰少孤敬疑爲隱君子也修謹進曰敬家只在山中往來山中甚熟未聞有體院亦未聞有逍遙翁敢以爲請翁曰吾世業爲醫往來中條山中後因避難聞陶隱居有丹室在此采藥南來結庵少憩不久亦還故山耳郎君無用知也頃之燎衣幹敬懇乞還家翁起謂敬曰郎君旣不肯畱吾有一牛可騎之而歸昏夜泥淖當有所恃無懼也敬大喜卽命少孤牽牛出又呼一童子名少逸曰汝可將吾舊籠來就籠中出一僧防謂敬曰旣不能款畱敢以此爲贈敬辭曰吾書生將期匡濟天下【闕】

以此相戲翁曰吾昔亦嘗有志斯世後因所輔非材不用吾謀禍防不測得此一籠始獲觧脫不然豈復能生出宜秋門乎郎君第收此防他日自理防也敬堅卻之翁但再三嘆息而已敬遙窺籠中諸物悉箍桶工匠所用及僧家衣缽耳兩童送至門外敬乘牛致謝而別方出林牛行甚駛勢若飛禽不復能控制身亦安穩無恐湏臾及門遙從牛背呼其家家人已寢驚起隔墻應之曰夜已向闌安得以此時冒風雨獨歸耶敬具以告舉火將牽牛入牛忽抖擻咆哮化一黒虎逸去室中人盡震驚而出比明尋訪體山居不可得數日後乃在縣西四十里陶景丹室故基傍有一古廟彷佛雨夜所經行者其壁有潘閬夏日宿西禪院詩卽東坡少日所見夜涼疑有雨院靜若無僧之筆也筆墨猶新循其路歸見虎迹歷歷尙存焉【見續耳談郡誌修入紀異中】

王嘉榮曰嘗讀遜國臣編至雪庵和尙及補鍋匠諸人當時皆有契扵逍遙之防第卓公非不知出此而以身殉國寧死無恨蓋其天性然也忠孝如公志用世如公肯與狐伏防竄者同日語哉說者謂宋文山之死以畱夢炎卓公之死以姚廣孝嗟夫假令不遇炎孝二公遂爲時用耶卽不然果爲頑民已耶竊意僧防之贈籠中之示必有神焉以彰公大節詎曰試之而已按潘閬字逍遙宋初大明人爲王繼恩所薦太宗召見賜進士後出入盧多遜門下多遜敗服僧服持磬出宜秋門變姓名入中條山閬素行本無足觀然始末大略頗類卓公風雨昏迷途迎接語似系閬授豈寶香山靈先知聖主將興憫公忠孝天性以發公求生之謀乎然閬之生終不及公之死矧公又非僅委身爲烈若方黃僨國者嗚呼公洵無憾扵地下矣鬼神恍惚難以臆決備錄所聞以俟蘭防石室采掇烏程沈遴奇沈儆垣續耳譚瑞安王嘉榮述參考

按東莞陳公建通紀壬午六月癸亥靖難先鋒至朝陽門外甲子屯金川門乙丑入城至已已文皇卽位後乃誅戶部侍郎卓敬敬初宻奏徙封建文莫能用至是上執敬欲殺之而憐其才謂道衍曰向者姦臣各欲首先【闕】惟敬諫徙封內地建文若聽其言則干戈息矣道衍曰不然南昌地居下流金陵加兵特探嚢取物耳使敬言誠用陛下豈有今日扵是敬遂就僇

按武進薛公應旂憲章錄洪武二十一年戊辰三月上禦奉天殿防試舉人賜任亨防等九十九人進士及第出身有差特命立石題名扵太學著爲令是科得卓敬齊防

按山陰陳公汝元浙士登科考洪武二十一年戊辰科瑞安三人林挺三甲卓敬榜眼郭眞二甲自洪武戊辰科至萬曆戊戌科榜眼共十八人首卓敬陳汝元曰元查王世貞科試考是科第二人卓敬而兪憲登科考乃以唐震爲榜眼並遺卓敬姓名今從科試考攺正

按浮梁陳公大綬萬曆戊申冬以浙江督學使行部按東甌屬邑令淸江張公如霖訪公滴裔孫命守公祠仍扵卓嶴題曰明卓忠貞公故里扵滄洲題曰明卓忠貞公遷居故里扵寶香題曰明卓忠貞公讀書處至今故老猶垂涕云

按安福周公鳴萬曆庚申秋以東甌通守署縣事亟修公祠邑令康公繼之祠遂竣時學愽開化汪公令徳董其事其移文略曰卓公遭革命之初殉渙躬之志疾風勁艸砥柱瀾猗與聖明奬爾君之不負睠玆安固崇秩祀之有嚴顧庭栢鞠爲園蔬時移事攺翳披丹阨扵藏碧觸景興懷云云汪公爲給諫慶百之父給諫有匾以顏公之堂曰不負其君中標長陵玉音蓋橋梓倡義云

祠記

安福王士翹【邑令南京副都禦史】

嘗讀劉忠湣所著忠貞卓公嘆曰未雨之謀不行殺身之仁益烈公之死忠也成祖文皇帝重惜公死曰國家養士三十年不負其君惟卓敬耳則我成祖之義也微成祖不足以知公之忠防公不足以來成祖之義君篤扵義臣安扵忠此國家元气所以培植渾厚億萬世無疆之休忠義實綱維之公瑞人祀公扵瑞宜也前令吾邑西溪朱君祀首崇節義始卽西峴山以爲公祠王子士翹令是邑又從而新之創田十畝及查北壇西畔隙地嵗徴租以供祀事嗚呼精忠大節炳焉霄漢公之死義盡仁至矣向使公而弗果捐生我成祖固將柄用之況祠扵後世扵一邑乎崇明祀樹風教逹之天下君子以爲猶有俟焉入祠拜像忠義之心有不油然而興者其爲臣可知已是故祠以祀公所以教爲臣也嘉靖二十四年乙已秋七月旣望立

永嘉侯一元【江西布政使】

夫委贄事君有他道乎哉其始進也曰自獻其身其盡瘁也曰能致其身如此而已矣蓋致身者不有其身之謂也不有其身則亦不有其家故處平則靡室弗子若禹家無遺財居無樓防若諸葛冦範遭變則存孤踐言碎首湛族若程荀要離刀鋸在前甘之若飴趣之若歸自世人視之以爲嶄絕之行而君子由之以爲經常之道也嗚呼悲夫忠貞卓公之祠乃今得烈然巋然扵日月星辰之下山河大地之中領之祠官得明薦其溪毛侈之薦紳得顯著之竹帛以風扵斯世斯人乎斯固常道之所以終存也蓋天有常道謂烈風迅雷甚雨非天乎不可然而光天化日其常也地有常道謂髙岸深谷之相爲非地乎不可然而髙髙下下其常也人有常道謂南巢大白履霜雉經非人乎不可然而君君臣臣父父子子其常也夫革除之際靖難之師我成祖其有武王之心乎然武王不以順天應人而廢夷齊之義漢赦季布唐奬堯君素宋贈韓通皆是物也蓋收羣防羣力以濟事者一時之權表義存道以立經常者萬世之功乃人主自爲社稷計也蓋嘗疑之夫忠貞諸公駢死參夷職耳而帝心旋霽徳音屢發曰不負其君惟卓敬爾曰使練子寧在朕固當用之扵是网觧禁弛埀二百年而世猶難言之是故忠貞私謚也祠私祠也錄私錄也天下之人相率以忠爲諱然則堂何以明倫諸生橫經何以請愽士倚席又何以誨而常道其遂墜扵地乎天啟神孫推心聖祖間者孝事兩宮因霈然下明詔酬忠魂求其後天若增而髙日若濯而明而卓公者吾瑞安人也瑞安林愽士莊服行忠孝懷之久矣乃一日受詔則灑然泣躍然起走請其令長求卓氏之遺孫而錄焉謂元郡人當記公事又曰始公劉忠湣公球祠公者朱令祀爲之祭田爲之門役者王令士翹卹錄其後當奉詔以從事者今周令悠而四人者皆安福人也江右信多賢哉謂元嘗長江藩而列四賢之美亦不偶然矣又曰祠故燬莊亟走告令令亦亟圖恐後一起而新之者則杜令時登之力也扵是明詔未下而官師相朂心有同然詎不信哉或曰中庸之道有蹈白刅而蹈焉者未必中也按戕公者蓋姚廣孝非帝意也假令姚不蠍公公可無死乎曰烏得無死夫人臣之身社稷之身也主存與存主亡與亡是有初矣乃餘扵公而憬然有悟扵臣道之靡他也蓋致身焉盡之矣曰求忠臣扵孝子之門又曰平居則犯顏敢諫臨難則仗節死義要皆舉斯心者爲之觀卓公至孝通格深夜昏迷至慿虎以爲兕是天地鬼神所不能違也大忠深慮批麟扵髙皇帝之朝誓死扵縲絏之時嘗之以管魏之業惻然而不忍處也當是時也金石不足以諭其堅江湖不足以諭其決何哉誠以其身非我之有也夫人之未仕也其身父母之身也其已仕也其身則君之身也故古之君子之仕也或流涕以決其親故其在家必孝其在國必忠遇事則不得不諫遇難則不得不死爲長吏則不得不子其民爲師儒則不得不淑其人夫是之謂不貳心之純故爲治爲教爲恵愛爲亷吏爲直諫爲死義千葩而一根萬而同源易曰系小子失丈夫故凡爲吏而不閔人不禔身而自喜沾沾首防容容者皆有二心扵其身其家者也嗟乎忠良一道耳使公先防之言蚤用則東平徳流扵漢宗王季譲光扵周室而身名俱全國家兩完矣謂非人臣之上願哉方今君臣父子之間大明社稷奠安萬世無人臣當都兪吁咈之不暇而何忠貞之慕乎然則師忠貞者師其不貳心焉可也是爲記隆慶六年冬十二月立

新祠記

侯一元

嗚呼謂忠義人之性耶盟津之師諸侯防者八百而叩馬者獨夷齊何寡也謂忠義非人之性耶夷齊至孔子已六七百嵗而民猶稱之不置何長也余觀文武一道也叩馬扵武者卽前之歸來扵文者也二老一心也奮扵牧野者卽前之興扵海濱者也何哉民不救則妹邦之湯火終不能以返諸袵席而義不立則委裘之植又何以逆折覬覦者之心天地何以位而人紀何以張哉故君子終不以一時之功之大而廢萬世之義之長也始卓公之死靖難也法重禁未弛也然人之扵卓公抑何勤勤乎作譜者則有黃君潮光謚之之則有劉忠湣公球而前後令尹扵斯者得小影塑之扵射圃亭則有髙君賓自黌宮卽峴山而特祠之則有朱君祀增飭而亭之碑之則有王君士翹燬而復之則有杜君時登𨿽公始遇難時我成祖亦未嘗不冉三欲生公也而公則必之死旣死矣帝又從而嘆之曰不負其君惟卓敬耳綿綿延延公論如火彌蘊彌赫扵是萬曆攺元神孫禦世推心聖祖輔世竭忠扶植世教明詔霈下卹錄而祠祀之而前令周君悠奉以從事惟恐在後爼豆大張而前之私祠之者乃始得煥然扵光天白日之下余嘗欣躍之以爲經道之一初也卓公旣與其儔共一十二人血食防城而峴山之祠乃獨以地形不善突聳傾斜日就圮廢有名無實又六年爲嵗戊寅兵憲吳公自新旣至臨蒞訪求乃下書瑞安曰卓公精忠報主大義致身千古流芳一邦增重卽今聖恩被普公論大明表章埀範有司之責語絕諄懇也蓋兵憲公爲治詰兵明刑成民造士靡事而不責實而今令齊君柯尢悃愊志古循吏上下一心又明年庚辰則憲節復至躬謁徘徊相與定議得官之廢址扵邑治南偏百餘步南北袤三十三步有奇東西廣二十四步扵是兵憲公首捐白金三十兩而余則令尹齊君自任之不以煩民爰以是嵗仲夏之三日始事南向爲堂嵗二丈一尺廣三丈六尺深四丈乃龕其中而卽其左右爲耳房各廣一丈二尺崇視堂殺二尺深與堂前爲中門鏡堂三楹崇一丈七尺廣四丈三尺深五丈其東西爲廂房各五楹共廣五丈五尺其崇一丈六尺深一丈二尺東出爲祠門崇一丈四尺廣深與崇門之外東距治南官街門之內西距民居約三十六步有奇周垣繚繞爽闓雄麗丹堊維新季夏之四日遂告成事蓋役不逾月也費凡白金八十兩【闕】不知所從出也豈不亦子來之心而責實之驗哉夫儒者多方吏道多端然大都不過二途而已蓋治忽視諸義利而王覇辧諸名實故卓公義矣則不以身與宗易諸勤卓公者義矣則不以重法易斯固世之所以長治也名爲祠卓公矣而風雨之飄搖神靈之不棲其又如實乎哉是故新之以妥神也扵治前者以近民也卓公扵家則至孝扵國則大忠忠孝所以勸也諸所職軍國六曹之務至殷矣而風化是先者風化重也謀之以嵗者愼也成之以月者敏也其所以致力扵神者如此也又況所以成民者哉故曰責實之驗而治之所以純王也於是齊君使其博士謝君國光來謂元請文其石元不佞則以平日所槪扵鄙衷者文之如此云萬曆辛已嵗季冬望前五日立

重修忠貞公祀記

劉康祉【兵部主事】

卓忠貞公祠在郡城北孤嶼中與文信公東西峙烈春秋時享矣而公瑞產也邑舊有公祠而以地僻左四方輪楫所不及漸蕪廢以圮給諌太末汪君以尊人司訓瑞邑來省侍暇日縱步祠中俯仰循覽墻隳棟撓苔肥艸深虫書衣佩爼豆之幾雀防家之君亟以告司訓公公悚然不一夕寧也扵是友人李林兩孝亷聞之悲且喜偕以告之署邑別駕周公周公聞之兵使者錢公咸色動神悚從事若不及防邑侯康公至事益以集矣而司訓公且身爲之植拮據土木間𨿽已遷不忍離去必待其成乃已於是公之祠煥然益深閟靜宏也祠在縣治前數十武東臨孔道門標綽楔入門廣除廓然右爲土地祠左爲省牲之所折而北入二門左右【闕】

縱若干尺橫若干尺

而堂臨之【闕】

尺濶若干尺中爲龕則木主南面妥焉二門舊爲莆田阮學諭募建工未半而偕計行今因而葺之廊廡稍加丹雘餘皆更新以天啟元年正月廿五日經始防手扵又二月之晦司訓公授管扵小子祉令記之夫惟公之大節不必論而獨扵修祠一事咨嗟嘆羨恨古今之論忠臣義士者悼其志之芳遇之慘而不知天所以大奉之隆知其節烈之標映寰防而不知其功之潤被社稷也夫人主之威怒能燔炙環海亦至燀赫矣當君遜國移之日廷折眞主碎玉之期已臨吠堯之語不輟扵是天怒震加迅霆迸下齊斧削菌車輪轢蜋而公之七尺埃飛九族灰颺公亦眞闃然冺然矣然當時吞聲痛之稍久涕泣道之愈久則屍而祝之祠而宇之敝而更新久而不衰名公巨人一倡而闤闠之羸夫寠子奮蹠疾趨還顧其身未必有環堵之容其先亦未有一椽之奉而惟公祠之新敝以欣以戚也則公之身何嘗亡而宗何嘗滅於是九重之威怒不得不稍遜而忠烈之人隆隆炎炎獨神於宇宙矣或曰公則完矣倬矣然文皇帝敵讐也臣子誼敵王愾諸公之新之也亦文皇帝所欲聞乎噫諸公之新之也非爲公也爲文皇帝之天下也夫公非親遜國而疏文皇帝也已食其祿一往不回而身與族自殉之也夫人主匕鬯萬里所恃以無震驚者人人金石之心耳今表章英烈風厲鼓動令大小逺邇咸知食焉不避之誼則人主所倚毘何如則曩之據鼎耳而宴如趨沸湯而若歸者所以防九鼎扵四維之安而焚炙七族以完一念者正令聖子神孫爲億兆姓之從維拘系而不可解者也夫乃知君臣父子之義灌注宇宙間惟人之所爲之惟國家之所用之欲爲名誼則名誼欲爲事功則事功如江湖雨露以之湔浣污穢還之晧暠可以之滋漉含生達之鬯茂可以故若兵使者若郡邑諸公皆於軍興浩攘朝夕不暇之中而亟亟回慮於玆而司訓之薄宦給諫之旅防兩孝亷之食貧先後補葺如捍頭目知國家之所系在此也則其心骨之磊落挺特俱可槪見而公精英之所攝益深以長矣錢公曁諸公姓氏邑裏踐歷及輸財助力之人姓名附左方時天啟元年中元日

祭文

安福朱祀【邑令】

天下之事途𨿽殊而歸則同君子之行迹𨿽異而心則一故武王之伐不失爲聖而夷齊之諫咸稱其賢我太宗奉天靖難武王也公殺身成仁夷齊也兩全其美各歸於是萬姓咸仰豈祀等一二人之私也哉顧公廟祀久曠鄕邑奚觀祀生也晚忝牧玆土爰新厥廟兼崇祀事庶綱常有賴風化攸存焉酌汨羅之水固媿籩豆之有楚采西山之薇聊供黍稷之維馨伏兾尊靈來格來歆

王士翹

於戲君臣大義並昭天地充塞兩間浩然正气公炳防先侃侃直言大廈一木百世凜然決志殱身存順歿寕從容就義庶防成仁臣無二心維天之經如公之死夷齊等倫死矣戩谷令名暴暴國有義士社稷之福命脈精神一絲千鈞不有君子誰爲幹城先民如嶽公其繼作遜志諸賢與公同躅維士維令惟公是訓願言丕振此邦之運維玆安陽我公之鄕者忠湣日月爭光峴山之西芳艸淒淒橫江潮汐萬古含悲明徳維馨廟貌宜新崇祠有待聊薦蘩蘋【按嘉靖二十四年乙已邑令王公移文月用春秋之仲日維丁後之庚舉無愆期永爲定例云】

南海譚用諫【邑令】

維公明君臣之義決生死之途曽子所謂臨大節而不可奪之君子孟子所謂威武不能屈之丈夫孤忠大孝輝耀丹書風流餘韻振厲鄕閭用諫等忝吏玆土仰止範模維玆仲秋謹以牲帛禮祭例修勤渠維神其右諸惟神其鑑諸

劉畿

嗚呼自昔節義之臣恆膺褒崇之典匪獨昭一時之激勸實以植萬世之綱常故封雍齒而漢業悠長贈韓通而宋祚綿逺率是道也惟我卓公海嶽鐘英星辰列秀抗防扵革除之紀致命扵靖難之朝大節凜乎冰霜孤忠貫乎日月成祖嘆賞之扵先列聖肆赦之扵後其視封雍齒贈韓通者益有光焉是以生公之鄕聞公之風者若於忠湣之捍虜孫忠烈之死難率相繼而作用培我宗社億萬載之鴻圖者非小補也矧玆安陽乃公故里頃值文運之衰兼以海波之振自非邀靈扵先哲何以綏福扵後人畿等猥以譾劣叨守封疆慨仰止之有年幸瞻拜之孔邇謹遴二分之庚式修祀典之舊伏惟忠魂不昧英爽如存爲睢陽之厲鬼殄小醜扵無遺振孤竹之淸風起斯文扵未墜

江寧吳自新【浙東兵巡道終南刑部侍郎】

嗟乎大臣事君垂紳正笏夾輔優防此不足爲難已惟夫事變將形防先獨炳揆長防觸忌諱言人之所不敢及夫神噐有歸綱常自任薄事功全忠義蹈人之所不爲是誠天下之至難也非以一身參造化忠貫乎日月死重扵泰山者其孰能與扵斯今天子明聖閔公貞忠百餘年不沾爼豆而頃也敕祀追崇仰維嶽降實自甌東而荒祠淪寂曷示褒榮余忝提兵職司觀風曽登峴西景仰髙風慨寸心之激烈曠百世而感通謀諸邑令易以新宮意公之精神上薄穹而遨逰桑梓亦或眷戀扵其中時惟長至初報成功余適有事扵玆土又獲瞻拜其遺容薦以溪毛式展丹衷公其翩然騎白鶴而下太空也耶

南昌齊柯【邑令終臨安府知府】

海嶽之邦安固之陽一時起振古之豪傑一身系萬世之綱常公之孝聞裏閭假鬼神而異虎顯其應感公之忠薄風霆貫日月而飛龍察其肺腸逮列聖之肆赦表孤節扵寵章如方如幹並祀防城而駕軼今古門生守吏耑祀故里而嵗秩蒸嘗繄峴山之僻隅匪忠魂之永藏值物力之殫屈欲崇搆而未遑動觀風【闕】

責守土以恢張卜官基之宏敞意天造【闕】

扄以重門肅以明堂惟祈棲靈奠宅愧非繡椽【闕】玆孟秋之載吉迎鸞馭以來翔煇煇乎麗空之宿轉閃焰耀晶晶乎沈海之劍益露鋒鋩柯等菲劣忝司封疆展瞻依扵山木陳奠酬扵椒漿邀濯靈之如在振斯文以寢昌俾爲士爲吏者知有大節而千秋萬禩庶休有烈光

康元穂【邑令已未進士】

元穂叨蒞海邦攷邑乘而景先喆𨿽名賢後先勛望掀揭然未有報國殉君偹兼智節抗萬乘而甘九死有如公之絕者也公以綺年掇鼎甲補拾禁闥惟邦之傑俄而眞主龍飛【闕】

報薄海之歸附方新孤臣之睠懷獨切公立朝慮危防微周詳委折賈太傅之哭涕晁內史之論列謀適不用底扵杌亂不自已公可無執其咎而才賢夙著宸衷鑑徹茹周粟易商頑豈無王魏之後功可反顏而施設矧其忻崇膴而慫惥扵旁者又紛防多通涉之舌而公慷慨悲思拊心飲血百折不回寸丹勁鐵鼎飴七尺之捐糜芥視九族之湛滅洵哉逄比之非防而皭然夷齊之嫓潔遂使雷霆之威始厲而終霽不負其君綸褒昭雪而天下後世爲人臣子者益曉扵委質無二之義謁公祠下誦公遺文不覺其低徊而永嘆嗚咽然則公𨿽長逝而維綱植紀功在人寰且浩气磅礡凜風霜而炳日月公之英靈殆閱千萬禩而未始消歇者也安陽故里神棲斯悅澗芷溪毛以薦芬飶惟司牧之告防敬摛詞而烈

忠貞錄卷二

欽定四庫全書

忠貞錄卷三

明李維樾林增志同編

悼忠詩

曹睦【翰林庶吉士】

朔吹驚朝捲赤旌孤臣持節值艱貞綱常賴振千秋重生死眞如一髮輕心對蒼蒼誠激烈身殱汶汶獨淸同不減壎篪雅愁聽山陽笛裏聲

楊景衡【福建左參政】

主聖臣忠未易論運扶義仗漢乾坤慿將國是輕生死俯卻宸衷一眷存不盡防魂歸帝所孑遺孤女荷君恩雲飛古渡閒來去天際長江自吐吞

韓偉【四川禦史】

力竭扶天腕折時此生肝膽有誰知髙風能起千夫懦壯气端非寸鐵移北斗精光應未散南昌遺事最堪悲直將許國丹心在猶與絪緼塞兩儀

項旻【建陽縣知縣】

綱常千古重君親臨難慿誰屈此身孝感有靈扶虎背忠言無忌逆龍鱗五宗已逐孤臣老一女還叨聖主仁壯志未酬豪气在空隨明月度城闉

任道遜【太常卿】

蹇蹇忠誠耀北辰髙祠萬古仰明禋天生英武能平亂公爲成仁敢殺身宇宙有靈埀竹帛風雲無際展經綸不湏更采西山蕨溪藻年年得薦春

蔡鼎【太理寺副】

孤臣孑立變俄臨萬古綱常定力任勁血直教當輦轂肢骸何憚潤刀砧名山巨海培英爽白日靑天照赤心公論不磨祠廟肅風霜凜冽栢森森

周令【通政使】

鼎湖龍馭晏髙皇靖難雄師震北方四海撫心安社稷孤臣張膽任綱常事爲已逐風塵化奏對猶爭日月光正使夷齊論伯仲敢將王魏問低昂

李釗【九江教授】

金陵云暗走沙塵靖難王師逼盟津共擁黃依鳳翼獨持丹赤逆龍鱗矢心不作殷庭客碎首甘爲洛邑民風撼西山明月夜至今猶爲淚沾巾

黃思親【撫州府同知】

長幹秋色艸離離劍化靑山杳莫追生气百年廻板蕩先防一防系安危國家養士洵無負海嶽鐘靈綽有奇卻恐丹忠描不盡襄江如愬似公悲

程豫【莆田訓】

髙風曽憶首陽山仰止如公不可攀九族頓虛精化碧孤臣埀盡淚成斑逆鱗今日猶驚膽褒語當年尙霽顏耿耿英魂隨鶴去月明華表防時還

鮑鐸【常熟教諭】

仗義英聲振廟堂孤忠獨爲植綱常從龍忍敢忘鐘阜叩馬寧甘等首陽百鏈丹衷天共老千秋靑史日爭光寶香卓嶼尋遺迹屈指誰人可頡頏

何格【沂州知州】

日落鐘山艸色蒼朔風吹雨暗長楊杓沈龍【闕】云雷厄星焰旄頭劍防光桑土有謀人自【闕】經不墜死何妨至今白露洲前水洶洶東流與恨長

林桴【石城府教授】

敢心期一瓣香峴山祠下拜淸光兩朝知遇恩榮重百代瞻依感慨長正气蚤收還海嶽丹衷元不媿穹蒼巫陽遼邈忠魂獨對西風爲涕滂

朱綽【吳縣訓】

仰止英標覺凜然孤忠耿耿日星懸不隨王魏收功業直與夷齊照簡編風靜大江天已定云連髙嶽恨猶牽故墟荒艸應無問千古衷情托杜鵑

吳綸【湖州府學訓】

天挺英豪海嶽奇貞標蚤識始髫時曽慿虎背徴原異更逆龍鱗苦獨持卓嶴千秋畱正气寶香一脈寄遐思幹逄心事崇朝剖豈待西山餓伯夷

項防【邑學生】

一死報君臣節盡兩朝抗防寸衷孤靑編歷歷從頭數忠智如公防丈夫

李師言【恵州府通判】

莫向當年問革除非關桑土計全疎周家鼎運天方屬嬴得綱常竹帛書

吳鎭【思恩縣知縣】

卓峯屹立碧江臯間气鐘成名世豪赴義已甘探虎口捐生何啻等鴻毛驚聞遺女還墟梓忍見窮碑沒野蒿一防忠貞昭萬古空江長使鬼神號

秦激【湯溪訓】

忠義知公自秉常非扵分外著毫芒胸中已信同金石天下何妨有鼎鐺本學臯防崇揖讓欲回湯武復虞唐遭時不偶違心事到底夷齊是頡頏

陳大訓【郡庠生】

孤祠肇桑梓空山儼遺靈俯瞰海東注仰觀星北傾寶香舊慿眺咫尺煙水平馴虎禔篤孝逆鱗值艱貞元防適陽九未雨憂滿盈良臣不可願叩馬誰敢攖憐才荷宸眷殉節寧偸生矢死靡孑遺宇宙存精英報主誼無二天王奄聖明歷嵗億萬禩綱常與之並公生際革命三仁齊令名吠堯與食周此理將安評顧求寸心靖疇識太山輕倬彼盧陵感激同純誠吁嗟忠與孝末世徒涕嬰鄒魯悵頽運頑懦振希聲冠裳玷玆土能勿汗沾纓

虞書【恩貢】

靖難忠祠何處尋窮碑髙臥峴山陰風雲忽訝飛龍防鼎鑊難回叩馬心四海有天人共戴孤臣未雨慮應深國家養士分何負赫赫明謨已賞音

薛繼忠【霍山知縣】

吾鄕挺先哲公儲間世精寶香讀書處浩气浮太淸慿虎感至孝移孝輸忠貞培植自髙廟防微宸慮嬰天造值艸昧雷雨已滿盈豈不炳歷數豈不懷聖明許身旣有屬念之當誰傾臣忠主所眷節殉死彌輕公生有殊表公死凜如生其君洵無負天語華衮榮百載緬桑梓崇朝軫皇情褒祀渙大號爼豆遡靈英弭節下帝旁首陽希芳聲人綱賴以柱爭似兆庚庚

林萬梅【南陽通判】

國步爭如革命時惟公抗疏冒艱危采薇淸節元無二勁艸孤忠更有誰家逐防雲飛古渡心隨寒月照荒祠盧陵遺千秋在讀罷令人涕泗埀【以上俱邑人作載舊刻】

周鳴【原任辰州推官】

符命非無定鑾輿已攺音謨言徒懇惻死節豈推尋惜士回光霽成仁倩孔壬臣綱存烈烈國脈始森森北拱皇圖壯東潛忠魄深山名齊墮淚廟貎迥寒心英爽長松挺精誠旭日臨獸趨猶夜返霧散若淸吟爼豆由殊典掃除自所欽恍知神妥處風色動靈襟

康元穂

千秋生气奕瞳蒙沼沚褎然爼豆崇白簡霜飛銀界凜丹衷風烈紫塵防香山隱隱徴慿虎易水蕭蕭直貫虹吾向滄洲尋劍樹芳魂應作怒濤洪

張徳明【廣東參政】

繄惟革除際天意何分明一以昌帝圖爲世開太平一以立臣極爲道扶忠貞偉哉卓夫子仗義甘捐生砥柱屹然立坐障滄溟傾綱常旣標表日月光精乃知有自來扵事良有徴當其童丱日純孝根天經深夜馭虎歸呵防煩山靈在生爲烈士在天爲列星余勁鼓噫气猶足鞭雷霆明也產公里睠言跂芳聲采采西山薇糅以沅湘蘅再拜寶香麓佇立獨屏營天風灑毛髮恍見來霓旌

林必成【郫縣知縣】

慷慨英風當國危殷憂曽進徙薪辭人言聖主承家日我謂孤臣致命時一木難支千古恨寸心不負九重知至今卓嶴峯前過春雨年年喚子規

劉康祉

文皇龍戰定垓埏九廟鐘簴儼不遷薄海金甌歸共主孤臣玉碎肯移天生前灝气馴彪虎千載英魂繞杜鵑化鶴猶歸故鄕否忠貞祠廟海云邊

陳堯言【已未進士】

當年國事際亨屯不負丹心屬老臣純孝肫肫馴虎性孤忠耿耿逆龍鱗桐封若就先防防楓陛誰防後日塵千古首陽昭白雪仰公髙節獨嶙峋

周應期【禮部主事】

綱常負荷此孤身忠悃先教逹紫宸薪徙預謀安社稷鼎烹濱死見君臣畱丹一寸心如結化碧千年血有神讀罷遺編倍惆悵不堪杜宇正啼春

李光春【廣信府推官】

爲君爲國爲綱常恨不兵權借上方觀變宻謀防北邸審時先計徙南昌飛龍天英君祚逐燕人悲烈士亡落落忠魂何所傍千秋星斗夜光芒

李維樾

遜國踐阼初扶桑始昭晢陽徳云乍亨彌綸見章臬公抽五色絲欲補山龍闕便殿陳嘉謨防先萌枿家令空綢繆賈生何憤切帝運方屬燕閏紐埀已齧禦闥倐焚如禁門幾蹀血率土孰非臣旅進隨茅蕝固非公所能臨危甘仗節回天力不任吠日聲難輟蘭隕芳未捐玉碎光逾潔至今襄江濤悲風爲嗚咽神廟渙綸音精禋表忠烈編摩錄遺文耿耿懸日月邑子挹餘芬焚香讀苔碣溪毛薦芳鮮寒泉潄淸冽

林增志

髙皇尺箠掃羣孽六龍南飛禦天闕手挈神噐歸文孫兩戒河山開日月燕國黃旗髙彗雲南內闔宮俄自焚徙薪不救燎原勢孤臣淚雨空紛紛阿誰了鳥具章服望塵雅拜迎新君新君自是髙皇子人道一身可無死孤臣頸血偏逆流要濺新君禦袍紫血凝爲碧烱不磨千古英英照靑史國家養士三十年不負其君今有士安陽遺祠蘋藻香忠魂歸兮歸故鄕我歌九歌擊如意恍見騎麟來大荒

忠貞錄卷三

忠貞錄後序

余讀羅文恭諸書之紀靖難也維時神旗方指寶鼎旋新緬追金川之迎鑾勸進者凡百若而人北平之望風觧組者凡二百若而人乃始扼腕扵壬午諸臣未嘗不然而悲曰壯哉卓公非浩然正气令人有易水蕭蕭意耶夫扶輿之正气最稱善集集扵松栢則爭勁扵霜集扵金石則爭壽扵嶽集扵人心則爭垂不朽扵乾坤若公者洵三十年養士之正气集扵一人哉說者謂大統之旣正而殺運之未除也痛六尺之奚存撫五宗之倐燼疇不以獻琛者爲逹變而碎玉者爲拘常矣噫嘻仗神武以恢八夤者原不以沈淵埋嶽之烈而貶聖仗節義以系九鼎者亦不以升陑誓牧之師而貶賢蓋英主頑民總皇天生之以柱宇宙亦各行其是而已矣公之死正公之所以爲公哉或又謂公之死也少師與有力焉是正不然公以天挺忠孝其生平之自矢蚤已決矣少負奇徴壯登鼎甲洞天人之機衍周卲之正蓋通逹似賈之一防蹇諤似文之六歌不啻以身兼之況以鄕先逹如許忠簡陳文節軰忠義之灌注已深矣夫安知少師之戕公非以成公也者是正气之集洵浩然而獨存也與哉肆今煌煌華衮表忠冶城俾公昔日之成虹化碧者一旦褎然與卞將軍並雄寧不可以作怒蛙之气壯孤鳳之鳴耶先是公之遺文及記類前令吳門劉公畿業已表章乃嵗逺湮沒今李君防昌林君可任寤寐扵公舊矣因奉新令日頴康公之徳意遂謀諸經欲重訂以付剞劂余謂公不顧其身與家矣卽文之表不表奚顧哉苐正气之在扶輿人原具有追憶曩日雨花防之逰見正學公之墓道標題炳朗又未嘗不爲吾卓公哽咽寧忍令其遺文冺冺不可物色乎遂爲之詮次且以奉常黃公孝亷陳公並附扵後夫蘭桂異質而齊芳韶武殊音而並美詎非吾卓公之淵源有自而正气之在吾瑞洵後先輝映如持左劵哉故不自揣其不文而漫敍之用以爲正气之一助云徐一經序欽定四庫全書

忠貞錄附錄

奉常黃公傳

黃養正瑞安人名蒙號志彀以字行父潮光官國子學正爲卓公敬門人敬死靖難潮光爲著年譜行狀並収其遺像嗣後養正持之乞劉忠湣傳養正自幼岐嶷聰慧善楷書七嵗隨父赴京永樂中引見授中書舍人朝廷碑刻宮殿坊扁多其所書性尢端謹愽學工詩文宣宗皇帝甚愛之南還時執手賦詩以別正統七年任太常少卿已已之變先事陳諌弗從乃扈駕於土木也先衝逼行營臣屬無不驚怖養正獨毅然衞防無所畏避至駕北狩慷慨死之衣冠歸葬天順初追贈太常卿仍錄其子世襲錦衣衞百戶以旌其忠【見郡邑志再考大明一綂志】

送黃養正二首

歷事三朝聖曾蒙當寧知手持五色筆常在鳯凰池雪霽城南路春融栁外澌還家自足喜報國豈應遲文明門外栁頻折送人歸竊祿吾何補懷鄕志屢違越潮天際白吳樹雨中微羨爾乘仙舫東南去似飛【見東裏集】

孝亷陳公傳

陳茂烈字時周世居瑞安嘉嶼鄕五十都大坑山祖以軍功注籍福建興化衞總旗時周髫年往繼父戎役遂棲郡梅峯厲志邁俗不與羣兒伍晝入公署夜歸讀書祖母憐其孱弱亟止之乃韜燈黙誦不少輟年十八慨然嘆曰善學聖人者莫如顏曽顏之克已曾之日省豈非學之法與乃作省克錄登治丙辰進士奉使廣東拜白沙陳公獻章願執弟子禮白沙與之語累日且告以爲學須靜一又退而作靜思錄其自敍略曰水動則波波則混止則澄澄則照故波𨿽不與混期而混自至澄𨿽不與照期而照自至動靜之分也觀水可以見心矣是以貴靜思也孔門顏曾後若周濓溪氏者志慮髙潔黙契道體亦以思爲聖功之本又云靜則虛虛則明明則通嗣是伊洛闗閩動靜夾持內外交養咸恪守此道士欲希聖賢而尋向上去可不從這里做工夫耶初授吉安府推官持大體開至誠通以民彛之懿豪家利寡婦財誣許婚斷從守志夫制悍妻嫁有娠妾旣生子歸承其業族人爭之驗與姊類爭者愧服又吉俗健訟一詞所逮多至百十人乃下令告者無得株連妨生業及訊鞠則親召至膝前以理辧折不妄施刑民亦往往輸情去時郡守嚴擊彊豪徐輔以寛當道尙深刻徐開解得寛霽信孚上下考績歸至淮乏寒具凍幾死所知覆以敝裘爲救召入爲禦史恪愼供職冠服朴素借人一牝馬乘之身若無官然大臣有縱子受賕者言官交劾不違茂烈申糾其罪勒致仕崔志端者起道士爲尙書再疏論之謂以羽流而任天子喉舌股肱辱國之甚莫逾於此不報乃以母老乞歸終養疏曰臣生十三年父善祥不幸蚤喪母張氏無任劬勞臣又隻身別無次丁孤苦成立臣前任吉安推官母年𨿽髙尙能就祿繼防聖恩行取來京母年逾老重違故鄕臨別叮嚀言語悲切臣待罪於玆將二年矣顧以菲才無補風紀又蒙聖恩錄臣前任微勞賜之勅命舉家幽明咸被天寵卽擬捐糜莫能報答柰慈闈衰邁夕照如飛君恩尙可以再酧母年不可以多得況臣未有男嗣又無弟兄一母一子各天一涯千思萬思無時不思疾病獨自呻吟藥餌誰爲調節臣旣思母則報主之心亂母復思子則保身之心微臣心可憫母心尢可虞也伏望皇上憐臣母子至情放臣終養使得蚤慰倚門之望少伸寸艸之忱臣𨿽祗奉親顏仰瞻天日尙祈涓埃之報於將來再效犬馬之勞於未死矣詔從其請歸家力供甘防短牀敝席不辧一蚊帳身治畦一蒼頭給薪水出則自執小油蓋太守閔其勞遣二力助役時周白守還之母使野人添事而溢口食也妻子服食麤糲一女適彭惠安孫輔嫁具涼薄皆人甚不堪者則防然自足日坐斗室究極五經四書之防體驗身心隨得隨錄嘗云儒有向上工夫詩文特土苴耳正徳中吏部以茂烈養母淸苦奏攺爲晉江縣學教諭資其祿疏辭不拜又援侍郎潘禮例請上特令有司月給米三石以資孝養又辭曰陛下隆孝理之化長淸白之風下逮微臣亦荷収卹豈獨臣一家之幸而已第念臣家素貧寒食本儉薄故臣母自安於臣之家而臣亦得以自遣其貧非誠有及人之亷盡已之孝也古人行傭負米皆以爲親臣之貧尙未至是而臣母鞠臣守貧居寡艱苦萬狀臣𨿽勉盡心力之義竟未酧涓滴之恩且母年已八十有六來日無多返哺至情固欲自盡資養月米心竊不安上不允茂烈以母年九十未有嗣息日夜爲憂方抱疾而母卒彊起號哭寢地疾轉亟亦卒林少保見素爲治殮具立其族子逺揚爲後先是正徳初歸瑞安省墓擇二族子以行惟逺可教畱而教之至此乃立焉海內大夫士聞而傷之禦史王應鵬薦云廉約如石守道而所養獨純孝行如徐仲車而所處尢困詔表宅裏曰孝亷優卹其家見素曰陳公領悟旣深而充養亦熟隱粹行對天地質鬼神鄕國敬服殆黃憲管寧之流也【見邑志再訂興化志及鄭端蕳李卓吾名臣記】

陳建曰按陳孝亷終養一疏冩出母子至情無一毫粉飾長語至今讀之猶令人酸咽興感想當艸疏時未嘗不肝腸摧裂涙隨筆墮不能爲心之甚也偹錄此疏當與李宻之陳情表同埀不朽云

與陳進士時周書

時周菽水之養自埀髫迄今埀三十年韓退之稱孟東野無田而衣食事親左右無違混混與世相濁獨其心追古人而從之時周蓋有之矣時周別去益思時周平生履歷之難大略與老朽同而又過之求之古人如徐

節孝者眞百鏈金孝子也頃【闕】

老母生

日詩云有母年齡暮【闕】

儀焉敢卻揣分故難任錦叚拈香拜僊醅洗盞斟獨慙非節孝未了百年心因事惟賢寄不足於詞詩中發之盡矣抑聞之子不私於親非子也士不明於義非士也賢者外取捨之宜以事親盡愛日之誠與深莫及之悔在我而已【見從祀眞儒】

忠貞錄附錄

