續吳先賢贊

﹝明﹞劉鳳撰

續吳先賢贊序

續吳先賢贊卷之一

續吳先賢贊卷之二

續吳先賢贊卷之三

續吳先賢贊卷之四

續吳先賢贊卷之五

續吳先賢贊卷之六

續吳先賢贊卷之七

續吳先賢贊卷之八

續吳先賢贊卷之九

續吳先賢贊卷之十一

續吳先賢贊卷之十二

續吳先賢贊卷之十三

續吳先賢贊卷之十四

續吳先賢贊卷之十五

續吳先賢贊後序

●續吳先賢贊序

劉鳳

古賢人之修於鄕是其貴徳乎若出而定國家功伐在天下則太史氏存焉無不書者其鄕之行則惟閭裏族黨詳之豈無遺者是以在周遊宗黨正各使﹖書有以也夫吳在昔﹖奧區賢人產焉者眾泰伯潛焉子遊澹臺各標其閭然不附靑雲之士則湮滅無聞者可勝數哉昔有婁地記諸書及吳先賢贊多不傳余重嘅夫賢哲立身修行莫不始於家是故古者正月朝於鄕而復事遂定其論及有所選也亦自其鄕登之則𨿽出之四方有功烈著於內外何不記於鄕哉顧今之爲書者多繆妄竊操弄顚倒之其所褒進非陰有所附離則顧望且自﹖地所剌非不於其媢嫉則以無所於藉忽遺之是胡所徵信與往志作於文定公諸賢又有別載者則楊循吉閻秀卿徐禎卿祝允明其著也余私其緒有所述明若其義則竊取之矣且不能遠及古始者何夫前之作者旣藐世與人易不能有所奪予故斷自今則論其行事迹其始終之槪若功施於民蒸蒸遂遂者以勞定國赫有顯名者翔序卿列藹藹濟濟者歷踐機要善保無咎者積資賴寵淳然膚遜者躬勤砥淬宣翊庶猷者董正彈壓望實克副者艱棘危栗蹇蹇弼直者辟造土彊桓桓師武者智略輻輳鎭安宗社者仗節引義矯矯烈烈者介厲嚴公侃侃謞謞者廉淸潔貞操行絕俗者髙遁不污違世獨立者好博研思閒雅知物者敏贍辭致蔚有藻章者淹該藝事綜毫翰與繪素者精理微解善爲方論砭石者雕文刻鏤巧擅倕爾者誕怪厞隱遊意變幻者至於婦人之節抑或有女教焉然無得而紀者以貞一自其恆範自非有姜嫄太任之徳慶流無窮則𨿽梁髙魯寡亦所不列自節義以上不爲題目者所以效於用亦各因時或未可以槪之也彼君子者其虛其徐威儀王國是我吳之盛也出處異道庸無得而譏焉

●續吳先賢贊卷之一

劉鳳

髙啟

盧熊盧熙

楊基

姚廣孝

滕徳茂王遜

郁新余熂

衛浩

錢芹兪貞水

王英

金問

楊翥

王璲王琎

吳訥

陳祚

尢安禮虞祥

施顯張洪

何源張勗

曾爟平思忠

劉璉

李蕡

施盤

○髙啟

髙啟者長洲人少時以詩爲饒介所稱介在僞吳間喜文學垂意啟良厚乃去之隱靑丘洪武初以史事召預執簡巳乃命教冑子上忽令與謝徽同對時巳暮面授侍郎戶部以不經爲吏且金穀重孤遠驟當寄任力辭得罷仍賜金遣歸屬魏觀爲守故與相優尢禮遇之魏得罪遂並坐年三十有九所著書曰爲鳴鳧藻學者多有之

贊曰國家肇基威武出三代上其始開以文則季廸有力焉爲詩沈淡以橋舉精理間發加藻采焉弘於前之勩矣觀亦宗臣安集吳劻攘時以飛語中良惜人謂賈生以絳灌斥外若啟遂文致之悲夫

○盧熊盧熙

盧熊字公武本武寧人家昆山父觀好讀書熊在元爲掌故洪武初起守兗州時兵革後未安集重以大役熊所爲畫善分別不待令趨事後竟坐法人傷之初遊於楊維禎覃思義喜博絕偉異之觀而尢工小辯多所正之爲書甚眾子彭祖被薦爲禮官亦善著文孫瑛以進士起能世其家

弟熙以薦起同知睢州明年行州事使者逮民而伍之取必盈無問所從畱令者以不如詔論熙不爲動上更戍者數人使者𨿽怒不能奪後卒官貧不能殯吏民爲歸其喪送者塞途遇大雨無一人避去者熙旣雅慈仁又涉學與兄名相亞子充賴以善書召孫儒亦有文守中書

贊曰熊爲吏廉公其惠足以使人殆以儒徒守文耳法理乃非所長耶然�之亦不顯其過公曁愈愈而能脫士藉幹愛結於人矣其子孫咸簡簡有興者稱不墮其風茂矣夫

○楊基

楊基者本蜀人自其王父官於吳基生焉幼則警敏日誦千言巳有論著欲自試不果乃隱吳赤山僞吳辟致之卽辭去又客饒介皆未及有所見王師平吳藉置臨濠又遷之豫後起令榮陽復從坐徙用薦爲從史又以罪斥也再起奉使還授員外出按察山西竟以讒逮役鍾官卒其往來數數是時法初行少有過則從吏議且以自士誠所𨿽見寬猶不能善也欲以庸庸免又不可得基工於詩與季廸張羽徐賁同著名四傑初楊維禎來吳一見驚焉謂巳不逮今其詩實傳也

贊曰漢定功以從起丰沛﹖上有以哉有以哉其次𨿽自歸者猶時見疑而況以收藉得免幸矣孟載特以儒亮得復用然旣無他才能斥乃其分好進矜名竟於作所歿與公幹役上方異矣若吳之詩盛於今基並有力哉

○姚廣孝

姚廣孝蘇之相城人初爲浮屠學通占筮兼綜兵家書王止仲知其有當世才𨿽自匿欲有所用之會有以道髙薦者令侍文皇於燕一見以爲天授卽深相納數以奇謀進起兵時多其畫也迄成功所籌皆閟密人不得聞或以爲通於數迹甚幻蓋天造皇始特神之耳堅不受封且不置家上親愛之呼少師而不名竟徒步歸出入裏中不攺初服逮卒上又親幸其第問所言終不對乃官其飬子焉

贊曰時運方遘則異才出焉固不一途哉當髙皇時固疑文皇之受命也幾道衍而仁慈佐之而首定大計開萬世洪業及成功謝不居則又加於人一等矣子房學黃老謂有托此其遊於方之外自性然豈爲富貴哉所著書多不傳若其深詆宋儒必有見焉張洪何者輒焚滅之惜矣

○滕徳茂王遜

滕徳茂者仕元爲江浙行省官從討方國珍浮海風大作﹖舟﹖石﹖䢐多欲崩眾無人色徳茂諭以無恐賴之濟畱撫臺人甚徳之國

初徵爲丞相掾巳乃令與王溥同守建昌溥多自恣徳茂持之力自湖廣行省召拜夏官尙書以事見法其才長於綏集又工爲奏論事爽激故見拔擢子枋與從弟權皆有職用

王遜字謙伯昆山人以進士選自禦史丞上髙尋以功復召性剛廉峭刻所治以鷹擊毛鷙爲能人或規之君不虞後患耶曰虞患思避隱忠不竭其又得全哉竟坐法子復亦以進士任禦史然直气少折矣復子敏能不墜其業

贊曰司馬以故元臣進用其初豈有所不得巳者彼其操尺寸思欲用所未盡旣遭值不世由郡邑附風雲遂秉統樞機適不當意以嫌逮非以不從始起疑易構耶遜疆直少戇然守職不回慮使撓而從之曷稱死官下哉時以刑亂國用典無所貸要之終見察其子孫皆顯用豈不至明矣哉

○郁新余熂

郁新者家本吳人其父避之臨淮以賈致饒新伉爽結少年負奇气洪武間徵主度支事賜今名巳而更定制爲郎中進侍郎數對稱旨問天下戶口錢谷轉輸占對無遺大被眷拜尙書卒永樂中

余熂字茂本昆山人家故鑷工少儁慧喜學問﹖儒有意當時洪武初選造於廷無何遂拜尙書吏部掌銓稱平迄無悔咎熂爲人長者未嘗譖毀人其以事見疑者每進微諭有所寬釋居家尢恭謹望裏門輒下見故時所往來必自名若未嘗貴者

贊曰郁新方締造時主大計非其才長於應變善心計無所漏失烏能免哉及壬午之際委仕無攺信乎其工爲自謀也熂𨿽蹗蹗然畏愼不被嫌猜其事乃不能詳旣總百官備宰阿蓋亦有足稱矣

○衛浩

衛浩字季洪常熟人永樂時任禦史未嘗深文詆人罪見酷急吏輒論罷之仁宗爲太子八﹖田守殊被知遇訊獄多乞付衛禦史奏上輒報可嘗有大將收其偏裨上之請論死浩議令以功贖後遷按察江西歸年至九十餘

贊曰浩誠寬仁未嘗足巳自負所守官不察察任威似質謹無異能然其治多得全卒以此蒙福𨿽忤時見原將在外始不敢專殺歸之上自治乃獲釋自此疾力戰者寡矣

○錢芹兪貞水

錢芹者吳縣人幼自修立厲志介廉初不齪齪欲以奇節見嘗從大將軍辟絕塞宿畱旣罷府居貧漠無所營意良苦守姚善愛士貺米兪貞木誤致之芹所芹以守賢也不逆他日貞木見守乃知之因欲見焉不可期於庠序展禮賓之繼忠出一書遺守遽退善乃薦之朝從徵虜將軍咨議令請事司馬門未至卒遺奏言邊事上善之賜歸葬

兪貞木者琰之孫琰有名前代貞木頗好學問善著書洪武初薦爲樂昌令又爲都昌以親故累罷免太守善方向文學尊禮有道以風民俗極重之數延致於庠行乞言禮多薦達貧士因以進者往往而是然糠核不繼空匱愈甚不以於意靖難時勸守舉兵因逮赴司空論

贊曰繼忠𨿽髙行然本負气欲有所出之兩在行間其奇謀祕計亦將有所效之乎貞木惇行尢以節著其居平潔淸重一介取予𨿽嘗仕或以逸疑之豈遁世不顧者哉方其爲守決策要與俱死志義皎如日有夷之淸稱貞隱何也

○王英

王英者昆山人也始約時諸父老會裏中嘗爲傳食無不贍卽他時傳食者多不以時咸曰無傷也王孺子性謹厚廉仁時爲博士弟子者多避不肯就獨嘅然應之數歲升於國學選授禦史以能舉其職聞命攝都禦史事上手翰寵之又以爲刑曹出爲邑永樂初召還繼遷按察陜西得代歸卒泗州英始終以憲法賦於政剛果善斷臨事毅不可奪有所論說人問之不對及巳行下猶未知爲英所上者常曰旣巳出身奉職當死官下寧復顧哉然其中純質居鄕時時過所善者獘衣冠行道上人不謂嘗貴也喟然思往傳食時曰吾素事諸長者未嘗少失意異時吾且得相從遊豈非幸哉王公驥性嚴峻嘗與公爲寮深念之數問遺其妻子所以卹之良至時亦爲其厚重不泄類周仁張毆也

贊曰俊伯未有赫赫可紀然在朝不能久居其位良由伉直少所容貸不假顏色於人故恆不堪之然爲吏寧當遊意於法之外市恩哉得不黜辱幸矣迄善罷能保其終則又可謂不諂曲之效乎

○金問

金問吳縣人其父道玄爲元將陳飬子陳戰而敗道玄自投海中義不爲賊得若有濟之者流不知晝夜忽在石上竟得免人薦之僞吳逃焉以終問旣貧家無書寓讀於人學於兪貞木永樂初薦起官正字授太子經會有忤與黃淮楊溥系請室三人深相得也各以經義講誦不輟洪熙間待詔時引對有所匡益累進二秩宗卒英宗時更歷四世皆在肘掖參預時政每有譔述未嘗不在其學長於訓詁勒成一代典藏之太府與誦習之博士弟子者皆有力焉尢工書解星歷兄聲亦嗜學問事之甚恭嘗病禁寒時欲蠃蚌卽解衣覓進之其友愛如此

贊曰兢兢公素修聞﹖姱厲行自家平我王路悴惟誘任卬卹躓踣巢﹖虎巢﹖虎阽危居之若裕恆預帷幄通塞異趣優遊著作匪寵能耽貞行之以豈徒藝翰平允玆執心庶哉忠貫平

○楊翥

楊翥字仲舉系本宋髙宗將沂中後家於吳翥少與兄戍武昌爲人講說時文貞公士奇亦寓焉見卽歡相得文貞方困乃令諸弟子從之受業而自之他所日往返餘十里與文貞期會未嘗失也由是徳之甚當仁宗時薦之召主注記從史氏撰三朝事遷傳郕王謝罷及景泰間朝焉竟不仕歸二年又以虜保塞赴上賀所以寵之良厚公因疏乞時朝太上皇帝進位秩宗俾食其祿年幾耄乃卒素惇行以徳重稱其處人所不能堪無幾微介於意純心爲質君子哉可以厲世表俗也

贊曰常伯亹亹篤哉有棐方其困時兩賢同厄言議甚偉卒建忠策序功當扆曷恭之惇而靖以無侮曷仁讓以恢而栔栔其庸愈幾而能捨不弘於進以取悔【火五】謙恭是則三命而傴壽俊如何實裏我土【公之故居相去余甚近】

○王璲王琎

王璲者其先蜀遂寧人也自其祖父仕元宋時家吳璲有異資幼則善屬文名籍甚因得備侍從與王洪孟楊達善並以才聞璲等旣後進文獨工諸在位者雅不能善又自相矜許遂被以輕薄名仁廟在東宮試神龜賦極稱善語解縉縉頓首謝不能及後語黃淮淮因譖之遂與孟儞先後論死

琎璲弟也先在謫遣中以明經舉﹖掌故以著作召與楊溥等入直內庭琎稍醇謹文亦不逮璲故得優遊免兄璉少有逸才先被遇命從宋濂學以早卒名乃出二弟下璲爲文能立就𨿽數篇並作受命卽奏不淹刻咸以爲神而性又無所推讓故不免於忌然其書未久遽無傳者

贊曰吳稱文學自言遊始後乃盛海內然初之能紹者汝玉兄弟寔先之𨿽不善終亦由傳會能以其文進用被眷良厚有名稱於時顧不爲資適逢世得當哉逮其及也一由於文文適庸乎竟以名敗故亦安貴名也

○吳訥

吳訥常熟人幼有成人度能徧誦五經父爲沅陵簿被逮訥請代未得而歿喪之哀時稱有禮乃用善醫起仁宗素賢之授以禦史其所蒞必興立教化獎進貞義黜姦邪除暴戾之意表閭裏修忠臣墓時稍惇質法無抵嚴歷官都禦史皆以仁厚稱致仕歸卒年八十六謚文恪所著書多行於世

贊曰訥豈不誠賢哉躬行孝悌務在沈至感切於人與彼華而不惇異矣至晚節益恂恂恭謹𨿽履貴盛謙巳有逾未嘗作重劾按人亦時初解网密用忠質﹖化數賢者風厲以節槪惇儉用追隆於古自今談者罔不嘉其遇若其老而劬勞勤於著作故亦頗著文焉

○陳祚

陳禦史祚者吳縣人字永鍚自庶吉士參議河南以言事黜均州力田宣徳初召爲禦史復疏言帝王之要載在典籍具以質言儒者所爲明興壞之端在薄嗜欲謹遊幸審忠邪之辧若此之不愼徒文法爲何以制義憲爲之建利去害錯世於安而不傾上疑其言遊幸佞邪有所褒毀剌非抑損當世之意遂逮治請室且籍其家禁五年乃得釋復其官則親巳前死獄中乞行服不聽又乞歸葬乃聽後按閩擊去方嶽而下甚眾代還視河渠重劾將漕者𨿽蒙宥令惶恐謝又按楚言遼王事上怒械治論死尋赦出之侍郎吳云者薦其屬吳悅悅坐死而文法吏因文致其罪云以釋憾悅自剄祚上言﹖理者用法不平以私上下其手亂舊章應死上是之因著爲令遷按察僉事福建得謝歸卒年七十五祚性刻廉有所爲奮不圖難操裁太過不無逆戾人情然能苦體蹈危險若甘之人亦矜其壯气尢怨亦復少損焉其後世官亦有顯者乃多智計用和謹貴矣

贊曰古伉暴﹖懻者暴公子之屬史猶稱之豈非以朴擊淩挫良難矣哉至引是非爭事之曲直劘切人以所不能在下尢患之而況以事上乎祚數跌不悔倐興倐廢至陷其親於囹圄以死不爲服𨿽成直臣名然以此易彼吾聞之中大夫羙中云是豈有不得巳者且其所激憤果天下大體奚不可者當是時故無失徳徒以口語屢至讒忌惜夫

○尢安禮虞祥

尢安禮字文度父從道前元時辟從事後避去至洪武初以才薦官楚當艸昧際務晦愼自全安禮生而淳謹無傷也寓楚時與楊文貞及尙書翥相善履方挈規行不徑人笑爲迂有欲試媟污之變色走匿其同門生當遠徙妻子稚弱安禮謂之曰第行我在何患巳而女長爲子娶之子故所後弟之子也弟以女疾難之曰吾以心許吾友可食言仕爲掌故進司馬屬同列面罵之安禮不爲動旣病免幾不能給朝夕況守鍾入朝文貞公問焉不能對歸而得之隘巷居甚卑陋請更之不可其介有足稱者

虞祥者昆山人也以掌故擢給事禮科顧能謹默不妄詆見人有過務覆匿之𨿽容容隨世然賴以全者多歷官侍郎巡畿內爲政大率以淸靜不事紛更有所論上終夕不能寐報可乃巳其愼如此子震以力學聞孫臣爲司馬屬參議益部所至淸謹歸不持蜀貨人問其橐裝曰吾以市徳於民重不任載也蓋亦祥善爲貽謀矣

贊曰余觀謹願者事未嘗不爲動容也曰羔羊之詩見之矣伯有佚奢而子產嘻晏不敢盈禮焉匡齊道缺樹徳務滋豈厚封之謂邪仲禎用誠長者處官𨿽畏愼庸不乃愈教子孫不失秩可謂能遵業哉子禮不欺其友貧約沒齒無憾豈有所要固自其志絕人矣夫

○施顯張洪

施顯者以進士第一人官都督斷事巳復行按察事北平坐謫久之乞自效授禦史有所諫諍皆大事疏未上而卒與張洪爲同邑人相善也洪被遣顯適在廷欲言洪目止之得薄謫旣洪以明經起永樂初授行人使日本饋贐一無所受又以茶易馬於番冬而往逮夏歸裘葛不更人稱其介緬人入孟飬地又命諭責之還所侵方阻兵不服六返乃聽洪所著書多於顯年亦髙其爲經解皆徧不專名一經也

贊曰張洪之夷狄開說令服從無所爲屈其誠仁有以動之𨿽凶狡且懾息國家威命四暢非播宣者有人曷以哉顯𨿽欲效而忠不能遂固亦有未易者當是時法峻獨無可瑕疵謫而旋復足謂善保終始矣

○何源張勗

何源者吳江人也洪武間以博士弟子試爲吏徳州山東蝗大起獨不入州境歲饑極於病能綏靖之以功遷守梧州梧蠻夷地且患烖相仍議上所以賑之曰俟得報民不其餒而吾寧以擅發罪耳遂開倉廩多設方略拯之巳而坐事謫英公張輔辟教士交州復後召爲宰士歷嶽牧源在事久屢斥屢起仁厚溫借故能免年八十六時謂寬厚之效也

張勗永樂中以掌故爲禦史侃侃有直臣風出按山西封上有所言譖者以幾事不當露泄必欲文致之不能得遷參政以卒勗气厲急少所容然於守官亦質有文武焉

贊曰源用寬濟斥𨿽屢竟躋通顯以考終觀其所設施無異能碌碌不與物忤故自行間起得晉用非有所附麗然哉勗之剛急可謂能稱其職𨿽以早世不竟其用蓋亦無復之矣

○曾爟平思忠

曾爟者其先錢塘人由其父徙吳江爟少學春秋於魯道源洪武間選於鄕令黃陂召侍讀禁中修典令使交南還陳黎氏所以當討贊師有功旣平之復使往卒於富良江子堅亦春秋起官蜀藩

平思忠吳江人以功曹進永樂中官主客時方國來同忠竭力能節承時序無失秩官尙書呂震才之以事被逮值虜使至震爲言立出之後任楊弘關中以思忠參其事復被譴會市馬西域以思忠能貨令隨宦者使吐蕃還卒初太守況鍾嘗同推擇故禮之厚且使其二子事焉曰此吾故人爾無寧驕失長者意忠亦視之自若也

贊曰語稱使於四方宣其辭命招攜貳綏服之豈易能乎爟再使交人其勤足紀思忠懷遠人致饔餼其逆也以班有加等益虔使小大莫不得其所再絀終以復用自非其才不可棄耶方是時綜核詳上下不敢苟若忠之進退亦文法所不得而裁之矣豈徒無害哉

○劉璉

劉璉自永樂間仕禦史歷侍郎守邊幾三十年當英宗時虜數入璉能持重少失亡其以首功上者必審諭之云有如不中率令爾對簿書爾果陣而獲於何所遇敵疾力戰勝耶故終不敢冒賞嗣後未久輒累功徼求過當矣璉之不矜豈非人所難哉致仕歸卒於通州貧無以返葬逮葉公盛疏上其功狀請加恩乃得追卹旋先人冢昆山

贊曰士談說就功何易也使乘一障能令虜無入乎璉在巳巳與郭登守宣府爲城下盟計欲詭奪虜𨿽不克然使知有備不敢犯又數偵虜虛實竟使款塞和未必不能逆策其然也功皆抑不聞至歿而不能返其丘墓身久爲將故猶窶甚何論請羙田宅多從賓客車乘哉且戒妄殺不敢徼功畏謹矣或責之死封疆之義不能出驍銳鏖土木下濟師事誠有之則所傳聞異辭未可蔽其罰一人也

○李蕡

李蕡者長洲人以進士任司馬屬尙書方賓器遇之進佐太僕從靖遠伯徵麓川父卒不聽歸以墨衰從迄驥以功疏爵而蕡亦遷二司空乃乞持服後以司馬鄺埜薦令佐巳先己巳之變卒蕡事無所見雅善爲兵其從徵也由其計劃得全故以文臣封者惟麓川之役在兵間久知邊郡地圖阨險遠近埜深以此倚之爲人長者居鄕甚著行義時有劉繼初者嘗官輿司馬實﹖蕡談邊事且囑之無喜功云

贊曰聞之長老云當英宗時朝埜方以虜﹖事埜實謀之蕡蕡爲具言所以戒愼而中官振務徼一時讇納偏說不參稽且席中國累葉盛彊气奮決策於內茂實言不用亦前死故得不被書云無侮老成人則計之生熟於得失可知矣

○施盤

施盤者吳縣人少落拓寬博衣冠遊裏中人多謂之狂生從博士弟子誦學而亦好爲詩故時詩近俚猶有閨門袵席意盤旣雅自負選造對策於廷第一年才二十餘皆以洛陽年少遇之公卿爭前席亡何遽卒

贊曰天道不全患在羙好故盈而若衝用乃不窮盤少年有顯名方幾進用遽摧折憫傷豈有所奪之耶且也何足多而似靳者𨿽適然遭之而盤也巳盈溢不夭紮亦將安之乎

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●續吳先賢贊卷之二

劉鳳

劉鉉

仰瞻

陳鎰

兪士悅

徐有貞

葉盛

徐俌

蔡蒙

蔣廷貴

劉竑

陳鑑

○劉鉉

劉公諱鉉余從祖永樂中以善書徵預修史進侍講英皇帝深所眷知天語褒之云鉉開說簡質大有裨益巳而景皇帝稱攝諸司勸進獨不預名及易儲事起時爲祭酒又不肯表賀屹然中立在廷倚以爲重楊翥薦公及呂原可相而公竟不肯一見貴幸遂累考始進詹事歸方在翰林時王汝玉輩爲文若宿成公必淹時乃就然沈至深切於經國匡導納於善爲多不與輕薄體同也所著蓋多藏之不出久乃散泆惟詩二卷傳尢工於書楷法溫媚極爲時所重不肯爲人題故益少存者與人𨿽造次未嘗不厚念若同官者子弟見焉拜起必令如禮而卹所乏及問遺其孤無不至不好立名稱而咸謂長者敬之性廉厲不治家產故狹小耳卒贈少宗伯謚文恭子瀚官副使尢嚴毅能伉其法於宗蔚有禮教孫棨以公任爲郎至太常階一品實異數也

贊曰昔汲黯在九卿中謂能立懻非徒言論無所避也卽聞其風憚之所操裁異矣若吾公在當時以文學侍從無所主守何以見謂剛特當其有所發使人不寒而栗至舉動𨿽小必愼行巳皆有尺寸寧遲毋速利害藐不能易不可謂誠直臣哉以所後死靖難時故終其身不得追卹而劉氏自是遂以忠義世其家𨿽稍陵遲子孫咸依以爲重實有所始之矣

○仰瞻

仰瞻者長洲人爲大理丞以持法稱當宦者振擅命人爭附之朝夕走其門惟瞻與薛瑄及少卿顧惟敬不肯往振嘗怒瑄不謁因卒沈榮事遂坐瞻謫乘障巳而尙書兪士悅等言瞻抗直且據法不敢阿不宜斥棄者乃使復﹖理其操裁益峻竟以不能骫曲失當路意謝歸卒瞻少嘗師夏時及貴事之尢謹經其裏必式過門則下而趨惇行自其性然

顧惟敬者吳縣人與瞻同爲理瞻事起並及瑄獨不逮敬敬自請系乃出之吏蜀未久罷敬尢畏愼居平不妄出一語淂年八十餘

贊曰李離爲吏以死守法張釋之當犯蹕以金不敢動搖彼其爲法吏寧當有所阿哉若其不謁貴勢無所陵折可謂剛矣時皆喜趨和承意不敢引當否至疑瞻卞急惟敬素長者乃能與之進退亦賢矣乎然皆由於瑄有所式化語云義不虛出乃譽不獨生瞻等之謂耶

○陳鎰

陳鎰字戒永樂間任禦史進禦史中丞撫陜以西被邊郡善於綏柔故虜亦不敢犯尢得人心薦達人才惟恐後嘗舉王鉞自代及召入行禦史大夫事諸禦史咸重之不專厲威嚴而自惕若斂服不暇王鉞繼亦得入欲排鎰出之會陜旱甚吏民詣公交車上章乞鎰乃復令往撫至則禱而雨西人大悅又大﹖興發賑卹之躬行田野察幽隱理沈滯導疏川澤丰殖藪壤佐寬民力其精勤不捨晝夜蓋安集陜者十餘年上所以加惠鍚賚寧鎰者亦歲至𨿽召公之在西土無過也民人私相與屍祝之至有疾痛號於鎰若響應者遂神明之才六十餘乞歸卒謚僖敏而其弟子僎仕禦史能析疑獄覆脫從輕典理鹽筴除其姦亂以不賄聞僉事蜀值寇作率眾二千直抵其地賊方數萬據險待我乃請濟師及督將貴至僎遂前驅入破其寨四十餘不解甲兩月又爲畫所以靖之策上幕府明年賊再髮夾江之花溪又檄僎討平之𨿽以書生冒矢石出入行間介冑士所難使者方上其功當趨貴州溺於敍之江中

贊曰國家初興其定功基造者皆佐命二三臣至綏固和之丕克保乂非老謀長慮忠篤之老則曷以哉若鎰之分陜陳常布藝樹之經法而民知有恃至竊竊然俎豆之不能使人無保巳惠之入人深矣夫若僎以死勤事其功乃不顯人臣之義惟其所在庸有猜乎

○兪士悅

兪士悅者長洲人幼敏慧能誦學永樂間授禦史以肅敬任職稱選按察楚是時法尙峻上下皆不敢苟而悅所蒞更稱寬惟吏坐姦利事者與重劾屬所部烖薦及署吏皆走匿悅﹖具器備巡屏攝行火所及衣冠禮於向風﹖返滅火焉進參政淛淛多名禍吏悅佯若不問者巳而盡得其姦狀窮治之政爲淸倭人入寇自悅設泎澉二戌至今賴之召入爲大理當已巳虜在城下以悅爲都禦史與衛穎帥師門焉晝夜不釋甲迄平進尙書刑部天順初六卿皆例謫成化時赦還復官卒八十餘悅與鎰同時無赫赫譽然能薦達士其被譴怒者多爲開解不避𨿽無犯顏爭蓋柔而能立有足稱矣

贊曰人臣衛社稷死生以之春秋之義不有居者其誰與守叔武之復衛國蓋權之有焉功𨿽能定所以忠上者則無方與悅值劻攘因時傳會致位公卿其忠計或有所效之矣至同之一時用事者謂不能廷爭庸庸隨世寔亦有之若彼持構則有人矣哉悅無預也

○徐有貞

徐有貞初名珵其先以豪右徙有貞生而短小精悍目光映人爛爛慷慨有當世志始從吳公訥遊訥奇其材祭酒胡儼有人倫鑑訥進之儼所適儼病臥見之令爲詩不覺躍起繞牀曰此爲日滅鉉器也何意得之以進士讀書中祕時楊文貞諸公在內每都郎得其試文輒嘆息有貞以士所以謀議濟萬世業乃獨以文焉爾乎肆其力於學無不究通資故絕人非有從授若星歷運度緯候數象禁方旣所該綜而智計權略意算又非書所盡也當正統間仕侍講時方以虜﹖事乃上言戎謀便計及討伐利害若言不當出擊者上爲嘉納至事變作中外戒嚴以有貞素善言兵令之河南起兵以爲聲援行禦史事守便宜不待報使恣所爲貞直馳至鄴民巳匿山谷不出應爲諭以無恐命善吏能得民者四出招之遂大集因申約束教之司馬法修器甲什伍之特不置尺藉謂事寧當任所之故士爭願效行間皆太行驍勇可用惟得當爲快會虜退召還以舊學侍帷幄

先是河決張秋治者徒築塞之乃益潰不能絕資費無算漕渠梗饟卒獘不勝事下司空集羣議求善灑水道者貞自請行時欲以興發大徵役貞言不當先自擾俟馳詣彼相度遂乘遽發始渠涸冬月漸爲陵陸行者道絕貞至之夕水忽驟發咸驚以爲神因召所司語以工非朝夕計設徒憊益患苦之耳吾當別﹖方姑悉遣歸又量遠近爲部伍先後發眾得無窘聚躬履行循水所由踰濟汶道泗沂沂衛涉沁沿河下濮範極水勢所底圖地形髙下前所遣度巳集乃上言水之澹違𨿽天時地利有適然者而人事緯經乃由作治昔禹之治水豈有他術能逆水之性哉今臣驗河流自雍之豫出險阨就沈升固巳汨蕩又自豫之兗土蓋疏惡其衝河曲爲大浲奪濟汶入海之道而去眾流從之徙而北則北溢南則南墊而漕渠淤潦則穿溢潰防旱則舄鹵千里又不可耕而食今治者欲塞之毋潰而潰愈不可止者可謂失策矣臣請疏導水所趨平之乃治其決決巳治乃浚其淤因爲漑濯宣節俾安流當可詔從之

惟所辟置興立無得從旁撓者貞乃作捲埽法至今遵之緯竹大﹖編薄實之土石視其潰數十人推而湮之旣使不旁溢又深爲渠引水入之度勢疏近置閘隱以金﹖﹖是張秋之首﹖大瀦之野越範曁濮又上接澶淵以達衛沁用殺其怒流隨平命渠曰廣濟渠則異流同委閘乃上下櫛比以次閉啟流之濫溢不順者堰之堰有九長袤皆萬丈於是水不得東益薄濟北出利漕治旣底績又大作堰其上楗以水門綴之﹖﹖是堰之崇三十有六尺又十分其長以﹖之厚門之廣視堰之崇而厚二十之﹖﹖是厚視門崇視堰而長百之其疏鑿視水之性而渠閘乃少引之北復作閘龍灣魏灣積水過丈則泄之由直姑以入於海又以蛟螭潰﹖﹖是置金鐵焉且與水相顧凡沈之數萬斤蓋作治三年始者議大興役貞請蠲河濆牧馬庸專事河省費不啻十之有以役久聚沮議者上下之貞貞守便宜言河薄洛之水爲趙魏患者自古記之矣臣非敢必有功顧奉上所指措不敢不力上悟數勞問倚之專故迄就者由信任也歸擢貞副禦史大夫

至景皇帝彌畱際眾方危栗不知爲計戚屬張輗張軏候石亨寺人曹吉祥謀之學士彬彬曰此社稷功也顧彬老無能爲在今惟貞經濟才往圖焉其可亨雅知貞遂以二月己卯夜就貞言之貞曰太上皇非以佃遊出天命未攺歸而揖讓人尢屬心今奉以復辟天人同符因爲陳計亨等去二日辛巳夜復造貞貞乃升屋步覽天象亟下謂亨事在今夕不可失密爲畫所以發狀亨輗小語云今虜薄城事危且柰家族何貞請因聲言納兵備非常誰當疑者遂倉遑起貞與家訣曰事若成宗社福余無復顧矣獨馳去與亨輗及太鴻臚楊善收諸門鑰夜中納外兵衛士愕不知所爲禁無得出聲旣巳盡入取鑰匿竇中皷進之響振遠近夜色猶晦眾惑所向貞曰時至矣不可後亟叩南宮門錮不可啟撞之俄聞開闔聲隱隱內中無燭亨等入太上獨出問誰耶眾皆俯對請登極揮士以輦進貞翼上升遂及皇后同行天忽開朗日月皦然上顧問貞誰對以都禦史徐有貞上又曰此事出卿耶朕失遇卿矣蓋貞嘗侍上講登殿始辧色鐘皷鳴羣臣入猶惶惶巳乃知太上復立喜甚中外謐寧事俄傾定景皇帝聞鐘聲知爲上曰兄兄好

癸未進貞司馬又論定策功封武功伯賜之誥以升華宥密謨猷盡善爵三世又鍚章服一日三接顧遇甚隆使命相繼上不時召對或巳出復入萬務庶幾皆與疇咨虛巳倚任貞亦以不世遇嘅然思所以致治爲萬世利極慮安危有所創裁釐擇時進密議人不得聞始漸側目不便諸貴近矣且語曹石等遇遘會成功當思抑損以示人臣義無顧私豈其一有所出敢徼上寵哉遂愈嗛貞每有陳請或不得則懟謂貞所詛恚不巳會上有所賜王帶先以許欽巳又與貞益恨之禦史楊瑄論亨吉祥侵奪民事上又善之謂敢言乃同譖愬貞嗾禦史將圖害之者上爲解慰不能釋陰使人伺貞對承上語以機要不當泄者以質之上乃驚謂此密與貞言汝安從得之以貞所宣示告遂疑之眷漸衰益進讒誣毀之造危惡語誹時政托給事李秉彛名上之時秉彛以服去久逮下請室論不勝楚毒死曹石又言此貞客馬權以貞意爲此李死滅口貞宜知之者上𨿽怒猶念其功姑貶斥之又上急變激以異謀乃復追貞理之適風菑作貞巳入亨等遂將死之上見遽令出就外廳乃得全掠治權尢慘令承狀終無驗權請至廷當有所言乃獲對大呼貞冤聽者愕不敢詰遽引退適門復烖焉上頗感悟宥出貞猶用前誥有纘禹功語爲不臣者謫徙之絕徼貞自以負於時獨思咎戾無幾微介時有守臣詆罪或迎奄意辭連逮貞上釋不問後數思之欲召輒爲相賢沮止居久之上益念不置特詔使歸田裏貞旣得返屏居一室謝絕知友賓客自以於易有所詣愈益玩之其有會亦不以語人旣精占候一旦觀天文云曹石當敗其被禍乃不但若所中我者巳果相繼卽其罪至憲皇帝初賜之章服晚始縱尋山壑隨所之流連不捨俛仰慷慨時遊於酒人中酣歌狼籍酒數行巳往起舞相屬𨿽寓之窅冥怳惚而忠國益主之念惓惓不忘若所賦詠疊宕無所之而奇致可想書散在人間得者輒藏之貴甚亦習黃老言有神仙想惜未能升陵喜夜與客語或遂徹曙興至孤往冀有遇之又或謂其有異術能變幻者至其雄沈有深槪卓犖精識善謀能斷爲一代宗臣豈虛乎哉

贊曰士當無事時雍容濟盛治然猶稱焉及制變圖難定傾扶危決策無濡忍之意存亡以之此其謀烈顧不丈夫哉且其身嘗貴爲徹侯受辱獄吏不恥謂不能裁耶人臣義不當貳一旦被污惡言不以死明責誰當知者若有貞事無可疑何至今論未定也或以於司馬死罪之夫於誠有功於守若城下之役與乘輿南旋信預有力焉至南城昜儲二者謙旣股肱大臣且獨親信何無一言爭而謂其猶有翊戴之意者將誰欺哉不有所廢其何以興謙與貞本無怨而勢適然尙何云貞之卒廢由南陽之媢功乃謂迎衛之舉無事者又何其重誣也傳有之使好我者勸惡我者懼乃易之矣惜夫若士權忍死以明有貞𨿽任安田叔之義又何以加焉

○葉盛

葉盛者昆山人官給事中當巳巳師潰盛廷劾將帥失律虧損國威請置之法然後飭師徒勵神武爲必報之意時咸壯之命守主兵興事中外方嚴疏六七上皆幾重最者旣事漸寧封賞未行又疏上死事通政謝澤等宜蒙鍚賚以勸封疆之臣其失守分地不赴難者久未正軍法則何以懲不恪宜論之如律時有議畱重兵屯衛疏言守當在四封今日之事阸關要遠偵候而巳向使獨石諸營不棄則土木何以中寇紫荊白羊能守虜豈得闌入哉若聚兵內地示之以弱如遠近之望何迄虜旣懾威輿駕且旋有龔遂榮書上公交車言迎奉當如禮用事者意難之不敢以聞盛謂此羣情所向豈不可因以動上哉遽白之有詔令進𨿽未施用而盛所持論一時爲傾遷參政山西都禦史李秉言其知兵便有意謀俾乘障獨石時新中虜城砦多廢所以綏緝安之繕治壘壁使急則入保亭障相望爲棊置連絡勢又以邊人不知禮義設學教之辟致有儒行者數人爲之師遂興於文學與中土埒初鵰鶚靈州諸屬城相去遠並沙汭無休捨行旅患之旣爲之置郵又十里輒亭焉具芻槁餱糧烽燧相接以備非常商賈遂集漸充實矣地多斥棄且爲豪右據田牧之軍興役無所藉不浚削之下則移大農請而調度恆患不給乃悉汰出之並教以懇土樹藝法使無所出再歲始薄入之爲調而自將率以下占地有差由是土益辟治公私皆贍以持服歸

天順初二廣以各置率不相統軍役無時興期又不如所克輒無功乃以盛節制始開府梧州與徵蠻將軍同鎭之及駐兵據要害設戍守又以塩筴賦於爲置關焉榷之塩實夷蠻所急私賈不能禁爲薄其徵而聽之出貿易故公有羨利而筴亦流通不壅法至今賴之然竟以被譖召還攺守宣府以堡壁隳毀至則力興復聚徒作治邊人縱逸久始役頗患之乃堅持之不爲卹數月計築七百壘自是畜牧被野無寇擾

成化間進二秩宗復進少宰受命視虜河上疏言窮討非計宜益斥地築壘募士僑土相雜教之使服習爲便卒於位詔追卹甚隆謚文莊盛𨿽官於外以善著文名時南陽李相實忌前惡盛者累譖之不行乃云盛嘗非薄其文者始衘之故其罷嶺外也敕諭代盛者有無若盛殺降之語然卒不能退爲公論絀若他時使者在外一言忤禍且不測矣故時謂李無休休度然未爲甚也盛所著書惟水東記存

贊曰盛爲諫官屢廷爭引是非指用事者數忤不顧其誠直哉然才實能經變圖慮緩急可仗當夷虜並興折衝之任恆交揆之作鎭方陲遂乘勝千里邊侯不竦其所規置鳩繕用恢崇我王略迄於今是賴可謂重臣矣哉嘗有所保任吳禎以事敗遂終其身無所薦初以人倫鑑士歸向之卒乃謂以虛辭借故謗議及之若其恬於榮利每進皆以危殆委之忘身殉節官下豈易能乎

○徐俌

蔡蒙

蔣廷貴

劉竑

徐俌者長洲人始選於鄕爲文學掌故擢給事侃侃激直言論無所假出僉事楚其劾治乃嘗依仁厚與爲文惡者異矣介廉甚行不賫裝嘗蔬食布衣或以旣有祿秩何用爲爾俌故自其性無所攺

蔡蒙者其先在宋直煥章閣世洪始隨而南徙因家具區山中蒙甫年十一縣道舉充弟子守況公鍾北其气貌撫之曰此子他日當如我者誦業春秋時臨川聶大年教晉陵從之遊累試誦通升於國學尙書馬公昂才之以劇曹章疏俾之主守無不當意數月遂授以官都尉處州括爲浙重地都尉佐守爲理乃推行義惠吏民戴之山出銀聚滑禍少年騷動郡邑命宦者來視賊將斷道邀之夜半候者以告蒙遽馳援出之然勢巳張方欲發兵討蒙請無煩當計取之遂以一騎入眾愕不敢動不戮一人止取其倡亂者俄傾定以功遷守南寧尢在蠻夷中蒙疆力能行其政下皆畏之田岑氏與其族爭﹖理之岑氏徳焉故其歸送之數千里外

蔣廷貴者宋侍郎堂之後也堂守蘇卒遂家焉廷貴少時業博士有敏思以進士知樂亭惠愛行焉歲侵役繁爲之請寬其賦六七建州役興守以貴才委之督諸縣調輕重得其衷事無不舉者縣故僻前令多苟而苛貴能以身勞焉悴之不卹卒以死官下其少時入都嘗爲諸嫗擁之遑遽絕袂去故見謂介

劉竑者其先在汴徙家常熟知浙之縉雲民素攰詭稱難治尢勇於私鬭致殺傷遂逸不肯就吏竑故緩之使出輕重論無脫者有婦戕其夫不承爲默念之若有告者一訊而得驚謂神焉版所載田上下胥舞文亂之竑奮爲稽考正其籍眾稱核無不服賦因以定穴產銀爭所由興而吏因以爲又爲請罷其課而禁鑿者使者行境內皆以賢書上考移知定州俗勁悍能柔之以文教武吏恣橫奪之治竑取其卒繩之法緝不敢動

贊曰良吏之於民若苗之植而善耨之又從而壅之日益而不知其徒文法教導爲乎故有身親隱之謗讟之不卹而其要歸使卒就功爲利無窮若俌之長者論議常依正直用法能流其惠蒙𨿽其廉不如然當渫惡民倡亂不煩兵服之所全活者眾矣廷貴勤其官而瘁死竑之治劇縣皆有迹可紀亦賢乎哉

○陳鑑

陳鑑字緝熙正統間任史官以法從講誦禁中奉使朝鮮不辱命爲祭酒國子時有以饔飱弟子贏錢爲不快於前祭酒邢讓者因及鑑鑑以身爲師儒寧當對刀筆吏辧遂默不語用事者怒皆罷之未久卒鑑操行無所污特好古嗜書多蓄之或爲累且爲居室侈之未及獻焉而弔者在門迄不能定也至今甋皆流入他室人又言其父謫戌遼碣母更適人鑑少則依黃冠旣貴因奉使求得之與父喪同歸亦爲孝矣

贊曰陳鑑之始本由貧賤嘗依父友野夫黃冠而卒覯會有以自見奮其智能才多所善出入周衛時亦被眷逮其結鞅東馳箕子之國奉使稱旨不失秩官國之壼士豈爲素餐𨿽贏一錢苟以優之胡爲生患【葉胡官】

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●續吳先賢贊卷之三

劉鳳

韓雍

練綱

吳惠

盛昶

劉昌

劉玨

吳凱

孫瓊

張和

祝顥

陸昶

顧昌

徐瑄

顧目﹖﹖

夏璣

陸容

○韓雍

韓雍者長洲人甫弱冠﹖禦史果敢善擊斷气直陵諸禦史出其上數疏發姦利事在廷股栗出按郊甸有掌故爲其下所持急雍一訊遂縛得之卽其罪又按豫章閩賊大作檄徵兵雍誓於眾爲將赴者會復得檄以賊降謂𨿽聽且變未可知往而卽解何害而他使者巳承檄罷散賊果未下則委其罪按閩者抵死人咸稱雍善策事知兵矣巳乃遷副使嶺南相陳循才之擢都禦史復撫豫章乃廉得俗多嚚盡知其豪姦之家捕治之吏民重足一迹天順初有所攺革仍副使山西逮系之無所坐授少卿大理尋復爲都禦史讞獄多所平反學士倪謙爲仇詆以重劾力爭釋之石亨敗株逮者眾爲上下其罪得無濫方擬以黨雍謂此前代事可鑑今柰何立此名也出撫被邊郡國雲中簡汰師徒有所黜進益固完險塞正尺籍逐逋逃者實其伍虜嘗一入獨石擊走之召爲少司馬又以事出參政浙適二廣寇屢不靖役無功太宰王竑奏非雍不能定者卽以都禦史召令往撫且重委之得專徵伐自偏裨以下行軍法不必請旨

別令督將趙輔和勇乘遽至境上議兵所從入時諜者云全州之興安有苗出刼傷敗王旅斷道路又新會陽江有徭橫潰殺掠而大藤荔浦修仁爲宿寇逋焉者眾請先以兵援廣以東且斷其歸雍謂全州興安﹖廣之東北喉襟新會等﹖廣之西南籓籬荔浦修仁羽翼峽賊而峽則其根蒂窋穴也不剪其羽翼則且左右掎我而本根未除爲我腹心害乃先遣鄒宏廉忠等將而前合新會兵討賊之直東方者親率大軍至興安分出西延融江敗賊灌峒斬獲甚夥追之入崖菁懸峻匿又兵巳壓南韶淸遠及楚桂陽勢大振遂乘勝席卷千里賊皆奪气竄乃移攻荔浦修仁分五道入以和勇髙端將左孫騏將右彭倫葛宗蔭將前雍自與永瑄趙輔按中道歐信將後而侍郎遠主饋餉及監軍禦史霖等同進賊陵髙阻隘發石下磔人傳毒矢拒我發驍縱鏖之戰每合賊輒奔益深入崖塹不可仰攻虛鼓之屢誘其投乘夜間道攀緣上賊猶以死捍旣不支乃棄兵潰鹵獲斬級無算破峒塞五百餘取其蓄聚及械器而險阸樓疏梁欐皆隳刊燔蕩夷其址乃休士止捨大校閱行誅賞激勵之而前所遣竑等又於新會之牛欄與賊遇疾力戰敗之以首功來上

雍卽日之潯之武宣營焉將攻大藤詢於知地利者咸謂天險不可乘且瘴癘時作𨿽入不能畱往者討伐終未能窮所至今賊攝兵威﹖守益固必設長圍困之可耳雍謂兵貴速役不可淹令計不時決是遺不可爲之疾腹心也圍之長六百里詎得數十萬兵且歷時能無變乎今聲勢大振吾豈八﹖由此窮寇使復蔓哉遂誓師於原申令以視吾旗皷所向敢後者斬命歐信髙端等五軍取山北道古眉雙髻以進自率趙輔和勇等八軍徑上直搗山南巢又令孫震程文昌等二軍及潘鐸出各要害別攻且濟師賊窮巳令其帑避之窮險桂州橫石寺塘諸崖而畱精銳堅壁待置械守甚嚴士殊死奮殺傷𨿽眾不敢卻其﹖機以發石者先巳遣死士入其中盡發之而又募百金士潛道登其顚舉燧焫焉夷方鬭驚顧寨巳燔遂亂乃四向攀緣上呼聲動天地大破之一日間砍關奪壁空其穴自山南大信屋廈紫荊沙田諸峻阻窮絕所無不蕩夷暮止其壘詰明復迹賊急躡之顚墜及中矢刀者且盡進至橫石九樓諸崖下則巖隒萬重陟入霄漢陗極益又倍前賊旣獸挺攖險以死敵我縋發振谷壑餘勢猶激而中人不可近復詭進誤之竭又潛於賊所不備登焉且百道上前後不絕疾力鏖之歐信梁泰彭顯英等又各攻林峒四面合賊不得左右顧路窮絕乃盡潰計所取巢隘三百餘往所憑恃官軍必不能入者皆覆之蠻遂破心願服從無有貳因﹖疆裏其地相藤峽險固廣衍恐賊復滋以田之上隆州遷焉

岑鐸先以事系赦出之令往蒞柳之東鄕爲峽後戶貴之龍山峽之右掖而峽上下周衝獻俘有廢壘中曰碧灘有郵傳及戌者皆修復之爲築治置有秩吏擇能爲眾服者佐之守使峽爲通道無敢睥睨其間藤縣之五屯峽之左掖往所置屯亦廢修復之令李慶臨焉而益以兵賊迸逸在外及他所未至者令鄒宏範信廉忠陶魯等復分道出郁林博白北流洛容慶遠之銅皷十二磯諸山隘窮追及髙涼之海淤皆命張適等以樓舡卒往攻旣巳盡敵乃返居無何餘孽侯鄭昂等復反側又平之自是二廣皆定迄數十年無大患者雍之力也人謂宋以來蠻所據險未有能造者一旦殄滅之無不震動稱快而會有忌者賞不行遭父喪免後議者終謂梧當襟喉必重臣鎭之無踰雍者起復蒞焉辭不得命至則爲經略尢悉又與奄尹不協遽謝歸卒雍豁達大度嘅然有安天下意若其沈勇篤密敏智機斷提桴皷立軍門使士大夫樂死出入矢刃气意自若有王佐才今觀其成功固易亦由上奉成命亶固加之構會逢世得曁其材用稱一時得人之盛光於前古豈不善始善終哉

贊曰予少則遊湘桂道五嶺間詢之父老皆戴韓之功不敢名呼而戶屍祝事之其威烈入人深如此然言其所殺傷猶爲毛栗傳有之曰有如愛之則如弗傷信夫若司馬法𨿽三代徵伐未能竟其義亦少褒矣將家者以致果殺敵爲毅與儒者守文異乎哉而其後遂微豈亦殺戮過耶

○練綱

練綱者長洲人大父塤洪武中爲春坊司直侍太子宮抗言用事者不奉法有所阿上嘉之賜繡祫綺衣攺禦史爲文惡擊治不少避眾忌之出諸外竟中毒卒綱始以春秋對當己巳時上八策言安攘兵便及虜在郊遂眾洶洶動綱復上言小虜豖突是將恣其狂勢易我今以國家威靈是何足言特任事臣求昔李綱輩猶若少者且所倚惟於謙石亨二三臣宜策勵之以全取虜耳中外臣有意謀曉兵勢者當廣擇焉及召大將楊洪羅通等以兵內向屯要害遮虜歸分命重將門焉備其衝夫機貴速決若與道謀遷延不斷此宋人所以見笑於前也至有欲與和及遷避者此正姦人當亟斬以殉疏奏上異之遂拜禦史其蝮鷙敢往有祖之風尋授之治塩筴淮南綱頓首謝云有如宗藩戚屬於憲令容臣劾治臣敢不盡死不然終不敢依違傷損中正負委任者上曰悉從爾命易敕付之時爲姦利蠹販牢盆者眾聞綱來皆匿不敢出駙馬都尉石璟縱其下有所擾按其罪言之上爲禠冠服尙書何文淵項文曜等推擇吏不如令爲有所私者率同列請黜之且舉王翺年富薛瑄上爲命王代而薛等遂皆進用始者以警募卒巳而多逋逸失伍或請罪之且正尺籍綱言此曹子本義奮勞之不圖又因以籍焉後何以使人者乃立爲罷遣出按閩隸適盜起𨿽平之未折其首株連逮綱皆釋之而出兵根捕又追論沈命吏遂大忤於眾始綱劾何項時廉察楊玨在黨中玨嗛之深因是各列上而項猶在吏部得肆憾與楊偕謫旋又移之甘州符方下綱以服免迄不復起以卒綱性訐急喜攻發人陰罪慘礉無恩同時有歐廉者文尢深故綱特以有口稱耳

曰今禦史持法稍與古異古謂官邪失徳不奉六條檢察部內者得以紏之猶時一乘傳稱使者今旣歲遣而政之小大無不綜焉其重不以甚乎漢以前命禦史監郡其行事略無所紀若練綱斷擊有足稱者然爲文刻深郡國畏之威命幾如上矣其治𨿽小有益殆非綏靖和乂不擾之謂乎

○吳惠

吳惠者其父徭籍裏中不勝惠年十七代往役令楊隆奇之使從博士弟子學遂以進士論上爲行人使占城風於海幾溺危甚舟虞懼不知所出惠諭以無恐力﹖備且禱焉而風稍定迄以無敗還自衛見制地者或頗夫徵不獲時斂輒寓其稅土著而流者漸眾則徵亦愈困不若爲上言蠲之西戎底貢悉由陜服來者益眾皆賈人竊私其利外國且餼饔不繼又以起釁而匱吾邊邑請令其酋入朝而止其餘境上待遂省供億無算遷守桂林義寧蠻﹖不靖薦亂我邊鄙部使者議發兵殪之惠謂裔土之人未有知實蠢動無亦惟是訓定之而何遽以兵﹖旣撫納之矣武岡有訌者復聲言義寧相與首尾楊文伯等遂自列言所以蒙宥恩甚深胡敢通叛人勢遂解在象郡凡十年所威愛並洽遷守參政廣右柳慶夷窺我間薄城兵適盡出惟率門焉者夜砍其壘獲首虜百遂驚遁洗氏女巳字人聞其暴不欲行乃詭言造妖惡語主者爲重劾惠得其情立釋之亡何致其仕歸雅好書有所論著子鳴翰亦名能文

贊曰光祿嘗語余海之利害也不謂經途遠邇卽王者無外鎭撫四夷豈有所拒不臣哉然衘命而使良不易惠履險如夷卽其膽決不可量乃非使旨有所陳守便宜不肯讓事焉所爲巽蠕者迨守封疆提桴鼓戰陳能勇顧豈儒生坐談者哉或言其縱恣任數無愨願意在官少潔廉之稱豈具區故善貨耶誠有之亦烏害其爲濟治才也

○盛昶

盛昶者長洲人一曰宋盛度之後景皇帝時任禦史出按山東匡乘馬數時谷比不大登馬爲耗昶曰昔管氏筴守髙下歲三分使民不失本事而沃壤守之若干閒壤守之若干輕重與天下相準今豈不能哉故自昶之視牧也馬爲繁滋又按嶺外值黃蕭飬亂後所在凋敝﹖披荊榛立制度所下令寬簡不專以惡用而人畏之甚瀧水賊又起卽策馬至其所諭以徳意語頗厲賊齰舌不敢動遂降之使還言撫臣揭稽事頗過失用事者意會內苑以翠被飭艅艎張水嬉昶率諫官爭之其語盡上赫怒召之入將皆與杖昶伏陛呼云陛下聞古有殺諫臣者未聞有杖殺臣可耳無與諸人上益怒久之竟叱出明日盡逐遣之昶爲古田史天順初稍遷知龍江旱蘊隆禱而雨曰縣素無污池不爲備天時可徒恃哉教民渫治若干所遂饗其利無窮盜趙鐸等弄兵摽掠歷郡邑昶佐擊賊戰甚力迄平之進守敍州戎夷薦作敍在山藪間屢不靖昶戰數勝又與督將期共攻之前巳遇而敗昶在後突之申孫之矢著於兩耳益奮擊不肯退賊忽驚眾亂復進乘之遂大克使者方列上功狀昶以創甚遽謝歸後璽書勞昶金綺卽家拜命

贊曰昶爲吏近苛然持法不貸能舉操彈至犯顏色蒙捽詈摧辱猶抗言矯矯其气不少暴也乎乃縣道佐宣猶爲盡其力崎嶇谷壑山澤之間與士伍同勞佚親介冑面夷不避奉職可謂無負若其馮气而驕荷巳重而行上不休見笑於侅溺可謂苦矣而不自知其失見畏於貪得而權竭於多取居復獲譏於時庸亦才之過也乎

○劉昌

劉昌者生有異資讀書數行下一過不遺成童時與諸老先生試通諸老先生人人目之卽奏上都試者謂爲諸老先生言巳而知爲昌大驚由是名遂傾以進士論上以告還益事學誦博通諸家書景泰初授主事虞衡與張節之同被選以史事復有沮者攺都水遷按察河南視掌故文學卽諸掌故復薦昌宜侍帷幄蒙親近必能有所啟沃不當與外者不報進參政廣東歸卒昌矜抗自憙無所推與微爲寡恩弘農氏卽其甥遇之不甚異所著文深厚猶未離其質在豫索遺逸金石作中州文表名其書爲臺者五又爲雜說敍論所見聞爲郡誌並仿蕭儼載明以來文未成

贊曰吳爲文者代變昌乃授之季廸而弘農復授之昌皆好學不倦至廢其仕專攻之意良苦而非以爲名隨所肆各極其力質未開渾厚有餘𨿽尙沿近代不至乎盛亦斐然可觀邇乃至以謁請事王公大人初未窺門閾而巳志在名髙若爲樹赤幟焉皆欺世而罔之取虛譽矣可勝罪哉余爲校飾厥文亦頗有傳者故昌之業不墜

○劉玨

劉玨者長洲人況守時辟爲掾辭願就博士弟子學況嘉焉俾誦業遂得仕守主刑曹事丞董坐重劾讞之潛以貨入玨曰吾嫌欲辧之今比自實矣卽論當遷按察山西晉壤爨無蓄聚教之墾田人稍知務力穡巳亡何乞歸他縣受賕見法以玨與使者習請焉玨曰爲長吏不以民爲事至以賄聞尙可使污吾耳亟去家故狹小耳姊嫠而有嬰孺迎飬之並爲置田宅母癰親吮之孝友孚於閭族其持巳潔嚴與人也惠而不可幹以私好學不倦工爲詩書迹繪素皆善故時者俗猶質惇無遊揚爲聲譽者士亦無出疆謁請若今縱橫於衢而爲文學者反借以輕重若玨抗以淸貞遇意所至尙羊自放林壑當途者敬焉過門常十餘車有所咨詢輒不敢對蓋其篤愼云

贊曰玨以才著而行巳尢無愧其尙徳也哉藝誠有絕人者然所以重夫豈徒與玨旣仕不竟所爲家居者久之學士大夫聞其名若不得見焉設令藉曹丘輩爲唇舌不爲辱此寧能令至今慕其流風也

○吳凱

吳凱者昆山人幼失父飬母以孝聞嘗以役徵邑有賢令苪翀凱自陳欲學令立免之遣從博士遊始仕主事刑部易上盜二一巳斃一病所連六人凱恐並死無從質謹療之後乃得眞盜釋所妄指者未幾以母老乞歸凱公方介立有行義鄕閭化之禦史大夫李秉薦之謂凱不宜棄置不用者葉盛尢重其人可作式後進家居者四十年履操旣惇遠近所望卒私謚爲貞孝子愈亦矜廉彊毅繼爲士曹刑名比詳善於爰書具獄上視其文辭無不驚司寇遂倚書獄且薦其才行乃出守敍敍在蠻夷中不知有漢官威儀愈聲實甚竦得民夷心蠻鰲以馬湖叛方徵發討之愈遣卒偵其動靜用計取之卒不煩兵而服後復以撫之失道致亂再命愈往踰之卽自歸遷參政卒

贊曰凱父子爲吏皆善理人𨿽至二千石而家不益富由凱垂風蚤自引退不以仕爲急遠矣夫與彼滿心戚醮求益者異矣

○孫瓊

張和

孫瓊者本長洲陸氏子後贅昆山孫氏遂從其姓仕刑曹時尉門達方幸縱其下株逮人以飛耳目幾察非常事下瓊者多得平反閹牛玉飬子坐姦利事瓊持之不少貸或勸之數與權貴忤不虞爲患耶瓊謝曰知且憾深然欲盡節官下寧顧哉巳而竟以事有連謫譴成化初復起遽謝歸家故貧無所營恬然而巳居甚隘絕甘苦體約飬矯以立名方罷時年尙彊利榮在前能自遠所著書十卷子裕亦舉進士

張和者昆山人幼以能淹誦名亦善著文舉進士遂予告辟都試豫章爲曹郎復以著記召出按察淛以卒節之抗直有操立不汲汲於進權幸門迹未嘗及才見推一時無所交納弟穆與同被推擇至參政

贊曰仕者善依和承迎非必自其意見榮爵利勢恐失之故於人𨿽巳內心不欲必陽浮慕之不敢幾微見於色而況敢顯然忤權貴乎卽瓊治獄所爭必大體不遊意法之外有所寬假向背和內行修恬於欲豈有所感而興耶大抵執巳立於獨無所阿彼巧宦不能甄志動懼異矣夫

○祝顥

祝顥者長洲人正統初舉進士時詔奄尹察舉四人備法從召入試不肯就而出乃選授給事刑科素通達國體朝章多所紏正而未嘗索細碎事務苛察上嘗令按行所立寺稍毀除之奄或庇浮屠以請顥卽先令撤去不爲奪土木之役適居憂景皇帝以都禦史召不奉詔除服遷參議山西晉壤瘠加以兵後益空竭徙遷者眾而徵輸故繁顥鳩繕安集綏緝固和阜財求厚給贍爲法詳公私賴之濟久之不他授進秩參政又以比邊郡少文民不知義爲博延儒生教導臨汾陽曲故有更老象猶左袵立爲更之臯陶裏於洪洞爲表其墓且飾其裏名士師又祠裴晉公趙忠簡聞喜程先生熙澤州擇子弟教之隨其才習法律詩書不彊所不能曰異時者可措之用遂各有所成才大小佚興矣人徳顥善誘咸父母師保之顥旣明習法令多作輕劾遇有冤輒爲平反汾州人竊爲妖僭稱號乃檄縣道察之而自馳賊所擒十六人余以脇從弗問其所攀引且千餘人部使者議弗以逆聞是爲沈命聞則獲止數人其所當名捕者眾柰何乎顥力請作奏但言此十六人者應坐彼𨿽連染未動何以入之竟報當如所上山爲亨縣囚七人禦史訊巳服二人嘆息顥鞠得實以語禦史禦史不聽因謝顥襄陵人子贅偦旣復生子而死偦育之長而爭分訟累年不決顥按之曰偦字孤義也而專財久𨿽賈益饒而業由婦翁於法不當捨若何偦乃伏罪孤亦泣謂所爲爭者不平彼旣巳引咎復何較哉遂相與推讓顥慰遣之皆感泣去綘之俠睚眥有獨死者廉而詆之罪每駐車勞問民夾道擁觀不能行又七年謝歸任之久亦他時未有也與徐武功劉玨杜瓊日相與遊而最後卒孫允明別見曾孫續仕給事官至布政所至有聲性仁厚卽之溫溫而操尙存焉

贊曰士生以時其成也亦異若英皇帝時羣才出焉皆渾厚不佻以誠長者處官非獨政俗尙淳質貴實效自其性習所見無非惇巳植行忠恕爲務若顥者予聞知長老言其飬孤嫂繼絕存亡撫接教誘義恩兼有焉在方嶽則有功徳於民平居好學不厭退與二三君遊又皆弘道厚倫成禮化一時之盛遠乎哉

○陸昶

顧昌

陸昶者太倉人天順間﹖郎刑部以系者旣桎梏之鼠囓焉爲置貍後乃蒙其利尢善造請不間寒暑客相過無問所從與飲食結歡而去其倜儻類陳孟公家故無餘貲而問遺交際不缺送往迎來旣不暇而曹事亦無廢遷參政以讒

顧昌正統間以掌故爲淮王長史巳而遷都尉思恩昌性剛峻務在修潔與人造次無所通久益不見其懈有所過𨿽遠必徒返未嘗就人食時有論著亦要歸於節介

贊曰昔趙禹謝絕知交而鄭當時請諸公皆徧其行意不同而皆以名孟昭在劇曹而所遊乃無擇日酣飲然不至通輕俠昌狷介於取予無所苟可謂孤立卽二者則昌﹖寡失﹖孟昭者有人矣哉而蹈輕薄事遊媚誰階之也

○徐瑄

徐瑄者嘉定人正統間爲禦史出按蜀不以風厲殺人又按嶺外遷都禦史守邊延綏治兵畢日不戮一人而眾無敢嘩平居遠斥候廣間諜虜謀動悉皆知嘗入寇孛羅池溝迎戰克之又入金雞峪雙海子諸屯預設伏要遮擊敗之捷上璽書加勞亡何乞歸子口﹖﹖少則謹約不敢有所藉成化間主事刑部卽善書獄如老吏務盡隱幽然不以深文詆人罪司寇太原周公特深許之除參議楚主饋餉爲正事典稽愼新舊出納自其手實不重煩而不可﹖僞嘗述職曹令吏對薄遂自免歸居平友悌日與賓客飲無所治家生

贊曰瑄舉憲不倚法而削在邊有威惠未竟其用口﹖﹖善負荷克承先業著績於外仍父子俱退優遊以終斯亦海淤壤裔能自奮者矣

○顧目﹖﹖

夏璣

顧目﹖﹖字敬顧於吳爲著姓父巽永樂中進士以疾不就吏目﹖﹖正統間爲庶吉士久之授行人滿一考乃用薦爲禦史治鹽筴山東巳又復使值歲饑爲停其法有所施捨而人亦不敢犯議獄緩死以佐荒政時太保王文爲禦史大夫數稱之滿當代民乞八﹖田從之遷按察閩免又爲守贑洞穴氓獷時出剽郡多匿不以聞目﹖﹖以爲是不一懲而云撫愈驕之薦蠶食我何計之有乃倡言用兵事迄平之詔賜以金綺目﹖﹖才長於﹖理人不能欺子餘慶旣亦以進士起家故蚤自謝免居久之卒自入官幾六十年從容進退有可稱矣時又有崇明顧謐者仕刑部郎亦以不說眾蚤自免

夏璣者昆山人爲應城令有治劇名調大庾入爲禦史按軍實浙其所藉爲士必簡無濫亡何謝歸以孝飬稱於世少善飲毋戒之卽止絕及喪之尢如禮四十年不造公府謁兄弟三人友愛甚至勤身薄奉巳絕甘分少有無是同終其世不異居也

贊曰書所謂三揖而進一辭而退信哉君子之節愼於出處也若目﹖﹖盤桓久之不調與夫出入三肅銳於進取者多乎哉而璣又蚤謝謁苟無忠謀便計補民益主何徒幹祿爲也士於利榮稍能自抑非內量巳殆亦時哉其用晦乎

○陸容

陸容字文量少治掌故業而誦學諸經兼通之人謂何多學﹖取靑紫顧在此耶容笑謂吾自求通經非有他慕與張亨父汪鼎儀善葉與中尢器之成化間爲主事驗封又歷職方武庫當虜急我封事日三四上籌劃方略累數千言皆其手出而動中事宜西域貢異獸至嘉峪乞遣使以兵迎之容言獸非其土性不畜且上方罷獻而何以迎﹖庸不取遠夷侮也交人廸屢未靜議聲兵討之容言不當窮遠略且久臣服未敢顯叛我而遽加之兵險遠豈謀於萬全者哉時以爲然錦衣今之肘掖韋映者凶狡方幸用言者不得巳罷之又謀以告反者復幾幸容言於尙書疏上竟論死而被誣污者皆得釋往告變者賞重故妄詆以妖惡言輒坐容請分別之無滋濫自後告者乃衰有倚中貴人求將者執不下乃言之上召面諭旨容對以西南夷重地將非其人啟釁生患怨結於夷異時者臣不敢任其咎事竟止容以小臣抗言在廷﹖聳巳而復有所欲用二人都督者容益持不與言都督今之大將必有功後授彼何者遽敢請亂法擅命以私市此而不懲何以杜幸門正威罰上從之遂著爲令他所論國馬與谷籍輕重設版法致民田牧又陳事四及選衛卒益實之皆經國大者遷參政浙部其所發姦如神又列便宜十餘事上之悉見從以計入論漕渠利害語侵時貴益取忤遂罷免容素有當世志其所守官無不竭盡有可益國便計卽未能行必疏計之事親孝疾則累月不解衣夜嘗醉歸毋不樂遂終身節之持服不離所廬蹞步居凝然無喜慍色若不可親而與人則深相卹嗜書多所博綜亦時有所著若式齊菽園州誌兵錄諸書有傳者

贊曰文量侃侃謀國竭忠其論將也必才武而功多者乃授寄請依附痛裁之法除道穴左右一以正格之上亦數聽明矣哉適時之盛乃能以小官數盡言容下守法豈易得也𨿽未竟其用然所論議錯施有可觀哉若今娖娖小謹視當時激直如彼愧夫

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●續吳先賢贊卷之四

劉鳳

吳寬

孔鏞

程宗

徐恪

李應禎

章恪

陸釴

姜昂

楊升

朱栻

枚倫

吳綝

瞿俊

陳琦

劉纓

劉杲

陸完

都穆

楊循吉

趙寬

○吳寬

吳寬字原博長洲人未弱冠從博士遊𨿽名一經喜博涉兼通之日覽記諸家書數千言時著文雄郁獨髙之屢試誦通輒不在異等久之乃升國學時張弼卞華皆負气一見不覺折下徐有貞重其器量曰必當起佐王﹖貞臣顧以數上不就欲謝罷使者陳賢惇勸乃往遂舉進士第一授修撰侍孝皇帝東宮其所匡益日新輔翼聖徳實有賴以修憲宗書成進學士至少宰掌綸誥仍侍武皇帝幼學以會典成進位宗伯旣再居審諭徳行之任以禮樂交修內外弼成元良當世榮之遇講學少間疏上曰東朝於學自風雨之不時寒暑休暇歲不過一二月日又不過數刻況又有間之者古八歲始就外傳欲其近師保朝夕習業眾庶且然而況奉神靈之統者乎借令誦習於內何若禦講席延見儒臣訪咨弘益也太皇太后方議升祔禮未有定﹖引閟宮詩姜嫄祭於別廟春秋考仲子之宮明惠公不得私其母未嘗祔也宋𨿽有並祔者作而不經豈足法哉從之

又議元吳澄祀於學云禮所謂命有司行事祭先師先聖者以有功於經者稱師焉故別言先聖謂不責其全也若楊雄馬融皆於經有功得祀焉則澄何可廢也寬之學無不考而能折衷以意於經制損益辧而加之敏性恬於榮進人或謂之淹而每拜命深執謙讓自其心非矯爲名眾望寬爲政久而竟未及用𨿽在表署暇治囿日遊焉賓客過命之賦詠益厭厭洽也年甫及數引疾乞罷上不許亡何卒重爲憫傷所以飭終禮有加等寬爲徳也崇天下重其人至今思之然莫錄其行起居狀略嘗詢故老言其於平生交爲能死生之賀恩與同鄕賦止所寓卒遂喪之何耕者嘗與遊弟坐逋稅耕罷樂會令歸使者牟俸方爲虐卽捕箠楚之寬傾橐裝且貸請爲之償下士不問賢不肖及幼少皆爲折節若沈周輩與伸布衣交士因寬得名者眾人以志銘請未嘗卻故因獲附以傳所著書皆行於時

贊曰吳公當熙洽時以醇徳居輔佐贊翊朝夕謨明弼直公顯百世其度固有異哉方其困﹖時人謂公戚何以彼其才而令久悒悒乃不以約有所詘及侍累朝次當遷人或先之公不以爲濡滯也當進對每辭避此其誠讓有師師風古之人乎不可得而見之矣若其學尢邃於經術議必奉以從無所阿曲其格正爲多而一時禮樂制度彬彬質有文武焉可謂盛極固多君子哉咸以純質惇厚濟穆穆之治休哉國家文明之會也

○孔鏞

孔鏞者長洲人家本闕裏父友諒永樂間庶吉士爲令雙流人陋不知學諒教之詩書選秀儁親爲講授自是始有籍於朝仕至通顯者鄰有寇逸境上自行掩之悉得計上對簿功最上復策之對又善令入侍未久卒鏞以景泰間進士初爲連山令故越在榛莽寓治他所﹖剪荊棘立邑屋招懷綏集使治耕稼務以靖之境因漸辟道路無壅遷守髙州髙亦數中夷寇鏞至卽發其子弟率厲之躬自行奮擊摧鋒所向輒奔斬捕首虜五百餘並得所掠民四百五十人降其眾萬餘劇賊鄧公長復合眾據茅城距髙不十里所猝無兵度巳亟乃單騎往諭賊駭挺﹖夾道欲恐脇之鏞故徐行抵其所下馬據中坐極言利害令解散卽爲良民何阻兵勞苦爲酋長尙恣睢未有降意鏞徧歷其壘曉以無爲惑誤不得安田裏從容歸夜漏巳深城中疑以沒賊望見公來大驚及晨自歸者萬酋長知眾散乃亦請命餘寇在雷遊魚博白相繼破降之使者上其功遷按察廣東仍守其地以憂歸州人祠之

復以禦史大夫撫貴州貴尢在鬼方有曰溪剌者剌勇而溪善﹖兵﹖訌甚且以賄交諸禍惡吏時■﹝言冏﹞我動靜﹖持其構鏞欲詢諸將知不可乃之淸平擇所部可用者王通優假之且問以所急通以他語對乃屏人詰以與溪通狀通猝愕引伏謝曰死罪有之然言之恐不能濟則齮齕首事者墳墓矣𨿽公庸不傷威重哉鏞曰何至是遂悉言所以且曰若通無能爲必得曾瑞乃可此兩人者溪所信可刼之伏鏞祕之他日者曰吾欲使行徼誰可者乃以命曾曾入謝謂之曰爾何得通賊曾懼不敢對曰無恐第爲我謀曾引瑞瑞對亦略言溪剌不易制者鏞曰徒爲我使其出吾自取之瑞乃往見溪溪迎問以新將若何審計策瑞曰易與耳不足患今者來見道旁犍穹然巨試以牛往鬭溪喜欲得之瑞卽邀與行又言夢恐非祥使卜卜又不吉頗懼瑞詭言夢惡得吉且剌以勇聞今不行豈怯耶剌乃奮勵行遇曾以眾警道上瑞言曾新被命宜謁之且請去佩刀爲禮溪剌見曾曾佯曰你素謹事我今我行部爾何不親掃除見供張而敢易視者溪剌以狎不虞有他曾遽麾兵擒之猶手格傷數人以獻磔之境上蠻惕息不敢動召爲少司空卒富陽鏞重厚少文其功在西南夷爲多忠誠體國知無不爲而未嘗自列行事具在所報牘每載以從卽所爲爰書皆吏議稱平者亦以是無傳焉

贊曰韶文質謹以忠信明察之長稱至所建立乃赫赫有武烈焉故時者吏必盡其職不敢飾情妄有希慕卽鏞始終於外從事蠻貊忠誠不欺其志而有謀策倚神靈奉威命故能制其死使輯寧無患可謂封疆之臣公篤之慮然不置之內者亦因所長用之不者庸令久爲軍有司掌誥禁達險易死行間耶

○程宗

程宗者常熟人成化間仕主事至禦史大夫時相安賄於猛密欲使劉職方往辭宗方有服遂舉之視師雲南諭以意宗至咨之撫監使者吳誠宗言其不可狀宗怒曰內嗛此久正謂若不能任尙敢爾誠宗憂憤卒遂招罕弄弄輕之顧邀宗來撫不得巳而往弄益傲睨辭不遜隨啖之貨故時夷謁使者至廷伏不敢起兵左右夾之至是宗乃延之坐遂爲請畫分地世其官相安喜擢宗至司空猛密故屬木邦叛之自立西南夷不平以兵相攻久不靖敬皇帝時斥宗

贊曰宗以庸庸致位顯榮無足言者特巳命使出疆得專斷不俟報而西南事乃從中制貪者兆釁數年所殘傷不勝計且使輕中國恣其桀傲決夷夏防愼哉後所以馭荒服其無以浚利之臣也

○徐恪

徐恪字公肅成化時以葉盛薦爲給事所上言簡質可循而行出參議楚歲荒行流民荊襄舉剌郡邑吏二千石勞來有意九年始移河南徽王自辟署恪謂不應令阻之王怒上言恪上更直之詔謂恪守文吏何害王其勉自愛者河徙汴有議徙封社城許事下恪恪言不可者五乃止就拜都禦史撫豫司農以民所負輸不入遣使督之急恪言湮浸後尙未蘇請俟其息許之漢上與鄖蜀之夔皆相去遠故盜作屢不能治請別爲省下諸使者議恪獨持不可遂罷而特命使者作監於鄖恪在豫每以義格正不爲用事者所善有求又不應譖之上知恪忠復使蒞楚河南爲之罷市有司以帑金餘幾所治行恪愧謂吾植行未耶何不能使人無薄巳者楚聞恪當至歡若更生適始建藩封使旁午於道壞鹽筴私其利恪捕其下致之法貴幸愈不便恪共沮毀之上益知其誠直進少司空不由外論上眾驚焉恪遂力辭云初未嘗敢以讇要上又謝絕知交孤立任一意欲有撟�拂違何自而蒙拔擢似有阿附者上爲諭所以用之意乃受命其任共工愼惜財費諸所繕治勾計詳密百工飾力比材不使失秩裁抑不急權勢有所幹峻拒之滋不悅恪累以年及請不得滿六載考上疾作賜安車歸言者猶數言恪惇重守正可屬大事欲起之會卒自以受上非常眷不有靡躬竭節何以稱塞巳負無可言戒其家愼勿以追卹請者生平慕魏公驥簡素渾厚無幾微間故功名略與相比其介廉自性植善爲奏每疏白事皆曲而致纖細具如相對語在外度力所及無不爲遇烖異必力陳所以消彌指切時獘未嘗有所畏不盡

贊曰恪儀觀甚羙偉丈夫哉其所守乃不可奪不以文學議論長而遇事是非蠭起以一言立斷推誠體國公諒之有焉𨿽數忤時遇明主知讒不行得以肆所爲固亦以見憲

孝間得人盛無不侃侃誾誾謀議可否中外相應越有成迹豈偶然哉

○李應禎

李應禎者長洲人一名甡又名維熊與弟應祥孿生少好學尢警絕多通景泰間選於鄕中貴人牛玉欲使教諸閹要祭酒必致之避不往巳而授中書中書故待詔殿廷有所供方牘或非其人雅不樂乞爲掌故不許適命爲浮屠書疏言爲天下有九經未有以浮屠者大忤幸上明仁薄其責乞省毋歸竟罷中書遷南曹郎未上久之始拜職方遷尙璽滿一考進太僕亡何遽謝免當其爲中書時郊祀禮成宴羣臣奏以中書載筆有所紀舊班給事禦史前宜復𨿽不能從眾韙之襄楚流民所在滿議方逐之又言民有居久長子孫者因爲土斷立郡邑撫之耳此前代事不遵不慮將復爲羅尙耶卒如其畫使至湘中念吳云尙書死殉節葬江夏爲訪其後述揚顯之禎體貌嚴峻衣冠甚偉而煦煦仁愛推轂後進成就之惟恐不至嘗與交𨿽甚疏必卹其匱危阽始終之季弟早卒飬其孤又厚分與親戚貧者家故狹小卒之日殆無以葬其書學柳公權人多購之所著有範庵集

贊曰應禎嗃嗃矜嚴有威人望而敬之賢乎哉其爲中書也與諸待詔者雜處諸待詔卽默不敢出气獨能有所獻替爭事體格正之義後得藉以爲口實謂官無以卑旣備肘掖而忘所事徒請大官粟爲其出在外與居裏中遠近慕之行義猶有足稱者矣

○章恪

陸釴

章恪字韶鳳章珪子也恪爲郎刑部諸以訟自言者推至誠待之人無敢匿其情稱善爲獄遷按察嶺南行海徼有琉球使人市易他國風於境上海有司執焉欲以爲戮上其功恪不可疏言夷素服從不能卹其患而因可助天爲虐卒資遣之再領雲南符緬夷反復綏之誠信遂皆歸心巳乃入爲光祿南京又移大理無何乞歸恪陟揚中外更五十年再至九卿其功名亞於吳訥而長者似之

陸釴者昆山人以進士第二人官編修預史事侍孝皇帝東宮以經義日陳之善開導其所啟沃功多論說皆見聽納甚歡相得及嗣位進太常日侍帷幄益親忽被疾乞歸遂卒所以追卹良厚釴性沈嚴寡言笑嗜學亦工爲文自矜髙人無能當其意故或目之隘所著書長於春秋當時有傳者

贊曰章恪之始由治獄史遭時執巳不失法理用以寬平得稱其爲士越在徼外將我王度夷裔往來軫其行李后乃益崇久於官寺惟是忠誠迄無咎恥釴興自儒竊徼以名抗巳甚驕謂人不能輔養弼匡方藉經術未及有所發明得謝爲幸獲福巳盈

○姜昂

姜昂字恆俯太倉人成化間爲棗彊令淸淨不擾庭中常寂無嘩雀俯而窺人稱爲仁令召爲禦史論方士李孜省被杖巳而遷守河南一月縣令自解去者三四人吏民傳相敕厲無敢犯鞭箠懸而不用暇則喜讀書終日宴然俄乞近地就養得移寧波人素聞其風不勞而治秩滿不遷遂不上考徑歸臥久之進參政福建辭不赴疏請飬數年卒昂廉厲於去就尢愼平居惟蔬食糲梁之飯家人不堪至子弟學書削方不得用縣官物賓客過從未嘗爲設𨿽算器饋亦不輕也其有請寄一切無所假故時稱介焉子龍舉進士俶儻宏諒濟以寬衍官按察所至流連山澤誘接後進亦好讀書稱博稽楊愼嘗與交有文學名

贊曰侈縱之慝其獘所害傷於何不及約厲之過徑而寡失若昂者足巳自恃矜奮絕俗無侵然諾𨿽不能合於時取尊顯然視藉位勢招致喜遊子弟張陳黨援而卒被輕媠名亦旋踵敗昂不外交矜謝絕專一意乃後蒙其福遠哉可謂貞一矣

○楊升

朱栻

楊升字起同吳縣人弘治間以進士爲庶吉士除給事慨以論議弼違爲任會上方詔海內直言無隱升隨事有所規益奉使遼碣素羸以勞悴得疾值奔母喪卒婦孕且未產巳而得子伊志能續父業累官禦史大夫志初爲刑部郎視獄閩流矜慈恩閩隸多所全及爲方嶽煦煦稱慈仁嘗爲予言仕無失長者家兒意爲難卽使介廉才用白黑竟何辧又云嘗授之君謙語云﹖恬退誰相推引者此可觀世也

朱栻者昆山人成化間令蕭山其賦於民也平人人自謂得其所使者遂下其法以爲縣道式尋召拜禦史所上章疏皆救匡闕違惇重持大體不爲峭刻然風裁特著於時亡何卒

贊曰語云事以蚤知功以夙敗所出實爲名髙而未暇爲他計一不得逞則俚賴無復之而悲愁以死其遂得志肆所爲而又以內熱攻之不久而死等死耳而二者之得失何以辧乎若升稱奉職死官下可耳未爲遽而後乃食其報栻亦奮不顧身欲有所效之而未竟其業要之皆自喜不娖娖欲速好進𨿽趣奚憾焉

○枚倫

吳綝

枚倫字彥常正統間主事刑部天順季年乞歸飬久爲郎官雍容而巳無躁競心時賢之故疏上其名薦達之屢不巳至成化中始復起南刑曹持以寬仁多所全捨俄拜參議湖廣主守祠祠事故簡益務淸淨數引方士治道術者與修習導引辟穀長年方遂無意仕進投版歸

吳綝者成化間爲郎刑部靜嘿無外交書獄辭務在寬全之未嘗作重劾按人且畏愼言不出口爲法吏十八年始遷參議貴州貴又絕遠未嘗以爲淹也弘治中入賀至燕卒旅次

贊曰仕者之希慕貴榮急進取自非其情亦勢不得不然其有度不任則讓能而處其下耳至無所謂而優遊卒歲久之不調此非恬然有廉靜無求之操烏能爾耶若倫者寬和有恆奉巳約淸於通塞之間無所系吝稱可與立豈虛乎哉綝之靜退不矜含垢﹖量兩人行巳有相類者而卒之落落於時固亦其效與𨿽質謹無文與彼佞令者異矣

○瞿俊

陳琦

瞿俊者常熟人令崇仁廉愛不受請寄召入爲禦史出按嶺�及滇持法不貸錯直淸而閎以惠不辜湞與交夷壤接數不靖以柱後惠文彈壓之遂皆率以聽又奉詔慮囚所寬宥甚眾持服歸復起掌讞獄尢以敬愼稱上又敕令視徼上按軍實搜乘簡士大稱旨遷按察嶺南故珍貨所出抗以介嚴一無染見有瀆污者面誚讓之人益不堪當上計遂徑歸使者數薦於朝促上道不行性方而毅寡所合卒之日至無以葬亦有所著書

陳琦字粹之本以醫占籍成化間爲士師屬善書獄不遊意法之外遷按察豫章務禁絕謁請其行部惟飲水齕幹米﹖葡茹苦人不堪遂以嚴見彈世家子占陂澤田者無所下水琦知之卽日至其下決疏之還陂於官風裁傾一時遷蒞貴州寇亂方作琦乘城爲備且素無可恃徒作厲士气死生之憂勞尢劇裏有儒生格過人被殺官執所過者坐之琦曰安有殺人自置於門不避耶訊果誣使者按尺籍引平民伍之又爲力爭令自首實而出者更眾值當上計大獘羣吏與考錮水者適在位乃罷琦歸而蕭然一室無以朝夕部使者知其貧月廩於公三石南州人過者猶望其閭拜焉

贊曰士盡節所守豈暇自爲謀哉故苦體淸身厲志不侵污而後能蒞官行法人不得幹以私俊與琦皆起諸生爲法吏至方嶽而家故益貧豈非自其衷有執不以富貴易其趣然乎近乃仕未久而富遂傾閭裏專以惡治所謂吏以贓敗後思其功當復起無以不任職耶然所取捨抑又不逮是矣何足論爲

○劉纓

劉纓者本淸江人宋學士敞之後隸籍吳成化間爲武陵令其按事卽如老吏有以賦籍於裏而亡粟者罪抵死爲書其牘守視不謹非侵也傳輕劾使者深以爲無害起復爲滕縣益明習法令婦以罌至﹖所者有挑之不得誣以盜令以罌與爲俾告者負負一﹖輒墮乃伏罪召爲禦史出按閩訊獄所平反者甚眾民有刲股於母所嫁者父有司上其孝書下出母恩巳殺而況爲所嫁者傷遺體得不罪幸矣關市挾輕重以私泄其利外國以爲虧國體禁楚之尉有陰飬士恣橫畜他計者掩以從戮得無變其發姦如此往奄孺多取閩隸乃市良家子累數百﹖馳往閱遣之人尢感其惠任禦史滿三考值權貴方擅命有所侵傷在廷無敢出气獨持論依於正時出於從容規諷以逆折其萌讞獄以冤侵成之者卽﹖覆出之亦不至大忤也巳而擢太僕進都禦史撫蜀蜀故險遠外與夷壤相錯釁易構往未嘗徧至也卽叱馭驅之在所﹖宣上恩逮之當奉職貢無從逸也俄與告歸又以薦者言其治蜀狀不宜久使閒者遂再往蒞諸番方潰橫出爲盜虐境上乃親懾以兵威服之爲方略捕首虜千餘且安輯其逋逃捷聞有

詔旌功焉橫梁道滿江廢關皆要害爲設隘守邊鄙始安會逆瑾召諸撫監以例罷至秋復奉命臨楚又以在蜀開夔抵荊道避峽險不先白也怒瑾逮使置對一時爭爲之言得釋荊王有所誣守臣遣法吏卽訊又爲辧得輕論進南京大理卿召爲侍郎兵部民有應募爲兵者欲廩食之議謂廩則籍於公不得釋彼以義奮一時而遂謫戍之耶乃罷給進司寇及一考遂力請歸所以加恩良厚居久之年巳耄少年爲尹者侮之甚人頗憤不以介也故尢以度稱亡何卒孫瑊進士第二人爲編修

贊曰士能弘功業濟時變權不可槪卒成遂之所匡益政俗底寧邦域爲利無窮豈與夫坐談者髙議三代而不親事徒以空文見乎纓當正徳間諸貴用事貞不絕俗和而能立久於其位踐常伯尊用於朝陰行善使從之不覺爲惠利多矣其後能無被之哉

○劉杲

劉杲字世熙文恭公再從孫以進士爲郎刑部其詳讞能稽愼之故事諸曹所決獄必過廷尉又聽之乃制刑其所書辭以所上多寡爲考任久之書下者不十一故得遷大理丞中法調外歷按察典籓方其在豫章也選士得廣信夏言迄爲相力請休詔進都禦史賜歸實異數也歸而抗其法宗人故合族以食極於盛公爲郎時嘗病亟自以爲未也後且當受其福故卒自愈所取夏相亦數致問子烱舉進士至太守汀州而烱子璧亦進士仲子琛之子倬舉進士今爲禦史

贊曰自昔保姓受氏守其宗祊數十世無失墜其先必乘神靈有功烈篤不忘故能受寵祿屢有發聞富貴福澤燕及子孫豈虛乎哉禦史大夫公立於朝風節矯矯𨿽其事不槪見卽其後乃熾昌非能廸爲世祿之家率先惠綏之然乎故曰禍福無常歸於有徳者也夫

○陸完

陸完者長洲人自爲博士弟子以羣擊爲妖惑者方士撫監使者王公恕奇之力爲奏得免歷官至司馬時寇起山東諸郡遂靡潰不可遏稍至畿甸縱橫殆徧遣將在外者遇之輒衂乃命完討焉建大將旗皷從中下秣馬蓐食晝夜馳至臨淸調集守邊吏士迹射佽飛騎四出掩之屢戰皆捷在河南則都禦史彭澤在淮則張縉或掎之或角之賊旣敗竄復散逸楚晉之郊無不警𨿽斬捕幾盡巳復集俟間則突至破城邑殘掠自如幾成變乃廣間諜遠斥侯迹所向以兵隨之勢始大蹙奔而南有詔完追之至楊賊於江乘艦上下諸屯皆自衛無敢出及兵大合掠無所得窮乃之通狼山謀遁入海值大風作顚覆者半遂圍之賊故不便水而狼山又四面絕卒滅之計是役大戰十二小戰數十斬首虜萬五千有奇完乃旋師加賞甚厚進位冢宰及逆濠事起追論完在司馬有所陳請衛兵下其議不能力言不當與𨿽從中復還之而完持兩端無大臣節逮下司空論減殊死謫戍故猶以功贖也竟卒泉州初完嘗夢至山曰大武乃其死所也頗溺於玩好有黼簋議亦緣其子受賕不能訓也後籍於官

贊曰以儒生爲將駈之前耳遂削平亂階吳亦代有人焉巳哉有貞定難於內雍盛之討夷皆不世功完固磊落有縱橫略當賊起時跨數州地師亦屢北張皇甚而一旦承委寄決籌策指蹤諸將非其謀慮有絕人者則以能任職素知郡國道理要害山川險夷將之材武可用與否故一出而所向如拉朽枯其功名亦足多矣若其俶儻不羈公忠之節庸乃病諸不然恩威之命夫豈易乎

○都穆

都穆字符敬本西濠里人善爲文嘗有所著撫使者於貴人所見之問爲誰譔因以薦俾隨計試在髙等授主事禮部以奉使至秦中識其川嶽靈勝古建國形勢故宮遺壤爲西使記遷少卿太僕亡何乞歸性好遊常徧及所在名山川所著書甚富然多說家者流其與遊皆一時才俊楊君謙祝允明及淛王守仁皆與善故一時稱籍甚

贊曰文學多儻莨不自約敕故士奚貴文哉元敬和令有羙望在朝誾誾多長者遊王新建以道爲任獨時時稱道之四方賢豪爭願交而元敬故未嘗藉爲遊揚樹聲譽也所著書又具在論乃不甚髙之豈非以人重耶亦時者體未遒沿其故不適於變𨿽博敏閎贍猶未涉其涯如文何哉及徐禎卿爲偶儷流之獘衰遂至於今爲名者極矣然豈數君子咎哉

○楊循吉

楊循吉者元敬同里人少選於鄕隸於少胥與郡人趙寬名皆擅多士巳而寬先論上循吉次起家主事禮部遊諸王公間益有名然尙气好競性執而污漸不諧於時乃乞歸旣少年無復之惟玩弄文史自娛自云讀書不善記又不能遠自引日怔怔然行巳頗近怪事皆類可笑所撰著亦時雜闡諧獨購書甚富旣性所嗜聞某所有異本卽夙夜求之亦是時有故家傳藏之者今悉散佚閱其篇目索之多不得矣所著遼金小史最善曰金山曰廬陽二志嘗手授余而惟手鏡一書極爲博綜自昔類者不過繁則略未有若是要者文學韓愈氏似之而時有恢調若所善則有明以來莫之先矣聞鄭司農言其嘗使子上書請復建文年不報由孝廟明聖也

贊曰吳以文命者自汝玉後至君謙盛矣夫沈雄以渾厚未至於流越也其學蓋肆於不仕嗜之自其性乃亦不以爲名務攻之不巳故其遂微宏邈博通多載稱達學命世視今之佻易者何如哉今惟急於名且無所庸其力而遽謂能甚至以市也屬士大夫不說學而好口爲大聲故使曹子得顚倒其間又何怪與

○趙寬

趙寬字栗夫成化間禮部上所論士第一官主事刑曹𨿽以文法佐吏爲治而意常向學是時同爲理者華亭陳一夔同郡秦廷贄天臺王存敬皆能詩與相和甚歡相得也吳公寬王公鏊及君謙時相與賦每有屬下筆不可了眾驚謂敏其所書獄辭多緣飾以經義諸名爲文法者咸服稍遷按察浙察博士弟子歲輒試第其行能差次之待推擇上

名能知人明習故事意深厚善究宣禮化巳乃遷廉察嶺外卒

贊曰吳公寬在位時善薦進文學故一時士爭自濯磨其出於蘇者尢盛他所若寬與君謙皆以才爲所愛而卒不私庇之栗夫在事無不若人而循次除未嘗有所越卒未及登用而君謙亦以拓弛遽引退𨿽欲自試無由自余未嘗進一人也吳公於持法亦少弘哉蓋亦僅僅奉巳而巳不及人也

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●續吳先賢贊卷之五

劉鳳

王鏊

毛澄

吳一鵬

朱希周

盛洪

王倬

盛應期

陳察

方鳳

周詔

顧日﹖拆臣

查應兆

杜庠

黃暐

趙承謙

朱鴻漸

○王鏊

王鏊者吳縣人父朝用令光化始少時父挾遊大胥輒下筆不休人驚傳之傾一時葉公與中卽擬之王忠肅翺奚元啟受業最久深自挹折下之歸試誦通遂盡屈鄕之士計上咸第一故時者藉奏則士所業主者必更之至是無能易一辭及對策或嫉之抑置第三授編修以經義侍孝廟嘗幸後苑因講周書文王不敢盤於遊田上爲悚然退召奄廣戒之曰儒臣進說似嫌若等耳愼之屬大司馬請擇人諭徳行東宮者咸謂鏊允遂授之旣又以少宰薦復命佐銓以淸簡稱虜方入陳所以禦之者八語微指權幸相遷以災異乞免薦之自代武皇帝初立惑獘臣司徒韓文率諸大臣伏閣請黜遠佞邪消遣戾維新厥服上驚召相健遷等問何爲者而其黨嶽亦是文等議言我曹自當簡汰惟外廷所裁二相持之力而奄榮又言上於疏無不納獨八人者未忍遽逐文對稍失次業入而事變相健與文等俱罷而鏊以次入閣冢宰焦素附麗瑾得進

瑾方以威虐士大夫且嗛韓深欲中之法並及健等鏊爭得免又劉司馬大夏以舊怨及相一淸以前按邊事皆將甘心焉相東陽數請告焦懦不任獨力持之故得無他異日者楊竟以計劃除瑾亦其善樹人也尙璽璇等三人忤瑾拳之正色言古者刑不上大夫柰何折辱至此乃得釋至議廢後禮尢稱允內旣難瑾又恥與焦列也戚然見於色瑾曰王先生何削甚因力丐歸瑾愈疑使幾伺惟以謝客贄無所通告始聽謝鏊本嚴方當其時未可顯有所出故外不示同異而內有執陰折其萌奪之﹖多焦等憚之勢不並立也旣以廉節爲名絕請謝居惟嗜書尢不好玩弄初請爲治第戒以務約及歸見之大非其意時遊放山澤遁之具區士大夫過者欲謁不得畱久之去性長論著而重於奪予時且多才凡所題目卽可徵信賴以傳者眾來乞言者亦未嘗不爲削牘也嘉靖初遣使存問疏請講學勤政契上旨將就家拜未幾卒其書若春秋詞命等多有載者季子延陵以任爲中書蘊藉能嗣其父文人謂流風不墮

贊曰今海內業愽士弟子者皆誦法王先生言亦淺矣知王先生也吳自有明以來傳者數家言吳文定公於經術頗究明旨向濟之尢邃深於學能斷大事文不離始之質典而裁莊以有體往者靡未振乃微加蹈厲尙左氏遷史沈雄之气自是一開蓋漸趨於變矣詩亦溫麗善發郤以才勝王新建乃獨取其論性書謂於道有得者蓋弘徳間文學郁興學士大夫燁燁流風聲獨依以爲重尢善知人其推轂後進如將不及故一時向風士爭奮者咸自其力哉功業𨿽未竟能輕富貴蚤自退不以寵榮矜𨿽在華要泊如也輔當世之治垂顯名吳亦世有人焉至望實皆茂詩曰吉甫作頌穆如淸風豈其庶幾乎

○毛澄

毛澄字顯淸太倉人少舉於鄕值父喪未上旣乃以進士第一人官修撰預試郡國所上士著作內庭侍帷幄與告歸適大父滿百歲裏中賀羊酒謂不常有仍進諭徳侍東宮講﹖稱於上曰毛先生善開導孝廟喜時方宴遂徹以賜後以書成進春坊庶子巳巳瑾奄以加秩不由巳悉奪庚午選造畿內得人﹖盛家大人預焉尋遷學士爲講官教庶吉士又命都試禮部進侍郎吏部嘗署選事稱精核巳而爲大宗伯戊寅武皇帝南幸累疏力爭要之必從大司馬彭澤以禦史中丞行邊有所按忤嬖臣寧主者以深文坐之澄復倡言澤忠臣無他不當罪會給事爌等亦言上遂得附輕而爌等皆斥寧憾澄欲中之伺無所得初叛藩請朝其封內澄舉守府之憲力折之乃又列上其孝行請旌焉爲引孝經諸侯之孝與所上不符者又得寢逆黨益憾巳卯賜衣及玉束帶旣俘叛藩武皇帝駐蹕通州將召集羣臣於外議澄正色言戎醜當獻之廟社以爲大戮不宜委之艸莽在列爲吐舌理官竟依澄得申其論諸幸臣旣竊柄且以擁兵重人自危而澄議不少屈及奉諱迎世宗入充使往比至人有言始見禮當致隆澄謂禮遽盈焉者則將行勸進辭讓之節復何施敬世宗聞而善之大加寵賚扈蹕至踐祚誠效懇款上每加慰勞大禮議興澄首引漢成帝立定陶共王子事謂義不得顧私親當﹖興獻立後主祀事上專奉大統又議尊稱皆未允上心而幾進者潛有所窺以及與繼三代禮不同而不極所奉於親何以稱孝者上意益向之而廷臣力爭且以宋濮議及魏明帝詔進者𨿽暫格於澄等議而終未能釋

是秋擬用爲冢宰力辭山陵畢乞歸不得大婚禮成遂移疾不視事命使勞問賜醫藥相繼於道而求退益力上畱之甚懇若曰卿老臣方賴以毗共爲理何遽忘社稷圖澄遂稱疾篤始獲從道卒興濟

上聞而憫之深謚文簡澄少時夜誦書毋夫人遣婢饋不肯啟門兄洪自往乃出居平𨿽甚暑不爇露上所賜金幣悉散之宗黨故室無媵字獨喜爲詩時時諷詠成輒棄之曰聊爲適庸足畱者薦賢若不及而不以爲恩弘徳間士競進恬然不以遷敍經意掌禮樂久諸王有所請據典法不可奪上素知之又以迎奉功未及用而巳謝罷故獨有餘思焉

贊曰宗伯以禮佐王建保邦國典司神人重哉澄以道輔匡凝然有大臣度當議禮不少阿人主意執巳自遂庸不知逢時就功名而固守其言無變哉且方其立於諸幸寵間論救爲多不顯其迹而默有以奪之非徳義素能感人不至此惜時方向其有所爲而未竟後諸大臣爭者致恩禮不終顧又不爲幸耶

○吳一鵬

吳一鵬長洲人弘治間官編修司徒周經被讒去疏請畱之人咸稱其忠槪再主郡國試及司徒所選士進侍講時瑾奄貴用事見者皆膝席獨長揖而巳瑾怒攺南刑曹郎卽又明習吏事書獄詞如老吏再選祠祭郎及瑾敗復故官又以策郡國所上士語侵時貴出爲祭酒南都進太常部所蒞官未嘗不盡節知無不爲嘗因菑異上言天人相應理甚愷切肅皇帝立入賀又上陳天命及下民之悴急宜崇徳業以答厚望進少宗伯命詣楚題獻皇帝主且迎之卽疏上預約束奄尹無擾者上嘉之賜金綺給事陳洸欲假大禮希進論罷之巳乃命入東閣進宗伯亡何請告歸以途所見水旱民艱食請減其賦貸之粟漕渠湮請疏之或開他道便轉輸愈民疾困上皆嘉納又以災變乞罷者再慰畱良厚上意浸向之遂爲爭進者嫉且出之部宗人以過削奪求復奉藩而前議禮者以考上援新幸者蕚﹖乞力持不可重忤之則又比而謀出之南矣以尙書滿二考堅丐歸次子子孝明經射策甲科爲吉士時新貴用事旣有所嫌又不能下之遂補外淹郡曹久之乃遷宰士得請飬焉所以娛慰甚至稱能孝後起復丞光祿故主大官給饔與中貴人共事雅不樂之退朝讀書齋閣不造請復見忤用事者出之參議楚主嶽祠乃愈得優遊嗜書不猒而相嵩子猶銜之不置竟免歸初南夫繼顯淸爲禮官建議時能少狥貴寵矣卒不爲動官乃再徙實疏之知奉節未嘗快快純叔尢爽激明經術善方略自以世受恩分明善惡少所容故數躓工爲詩有傳者

贊曰皇始作制禮由是興折衷羣儒顯定義經將非秩宗是賴餙色闡弘者乎中興之始業由玆抗而諸臣折折【音提】咸未允所稱終斷自睿明以克承神靈執巳者澄後先惟鵬豈張桂作議不能依和傳會藉以寵榮而顧拂違矯正有所自矜哉適有所合持不敢變𨿽折而從之曾莫之懲進退必由其道以無虧股肱大臣之義其斯以爲有恆乎純叔克紹前猷光烈蓋益繩繩矣

○朱希周

朱希周昆山人父文以禦史按山東遷副使其治效以長厚廉恕名希周年二十五舉進士第一爲史官修撰在禁近小心翼翼人無敢以少年視之惇重不妄言笑動止皆有恆度儼有容觀數侍講席屢承顧問所對必傳以經義規獻爲益不可勝庚午選造南國所舉士稱得人當世宗時大禮議作𨿽不敢顯有所出然不能與新貴調遂不得進用雍容禮曹不爲同異後爲尙書吏部南都五年大獘羣吏辧論官材有所簡黜旌其行上下之以核精鑑無敢私予奪顧又爲當權者欲因逐臺臣嘗論巳者大忤之得謝歸以重徳表式州閭所居吳趨裏中庭隘不容車室無爽塏階無重墄躬履貞素執謙惇愼自始之操未之有易接遇人諄諄不以造次廢禮𨿽耄及之其介愈厲人望而敬焉卒謚恭靖子景固任爲參軍亦誠謹有父風

曰古大夫旣得謝教於鄕必可以爲楷若太宰其人乎其度休休焉含覆無不偏慈仁逮物恭惠之有焉至取捨進退義形於色自昔之論謂使居官任職無以踰人臨利害有所執不可奪系安危爲時輕重則捨若人將安歸哉故總五經之渺論辧文質同異論禮於多寡之際廷爭面折誠不能如然言不出口而眾雍焉以之端委恭巳而在邦家無間然有大臣體𨿽不盡用適國稱老焉亦弘於時矣

○盛洪

盛洪字思禹昆山人主刑部事明習文法三被旨按獄其所當無問貴勢適有連諸閹窘請命不能得居久之遷按察嶺南故與夷貿易賈闌出物私其利外國因以爲市洪嚴禁遏絕之乃潛以黃金百斤饋拒不納又上章論夷嗜利今監以所欲啖之而又浚刻之深召釁啟侮非便蒙嘉納旣罷後以其功復召按察山東道卒洪介廉自其性爲理甚乎若無所縱含而論事常依仁恕

贊曰法吏多懦不舉其職又或好繁碎不知大體苛以取名其所刻轢至深切二者皆失而苛爲甚若洪治若盧獄不少貸乃其爲按察又不尙嚴督遠利違害去猶思其功居室罄然無所營經術文雅身兼數器不謂賢乎哉

○王倬

王倬者家本昆山割隸太倉州爲令山陰又令蘭溪其在山陰有所廢置皆稱便民訟田久不決親行視指渠樹爲界遂定發隱伏如神獄﹖虛贑盜殺信豊令符下討之賊攖險夜縱羣羊鼓之罄賊矢石乃殪之略盡蘭溪多逋賦系治滿獄﹖凖差立釋之以詔令寬其罪遂致盜賊﹖﹖大匿居者戶不閉使者屢上最召爲禦史首劾選曹貢欽罷之又劾罷尙書五人及方嶽甚眾奄怙寵箠辱人於朝勢張甚又論斥之時名剛直遷按察貴州承夷方潰靡所止爲治城壘撫定之夷偉尢黠不受令竟羈致焉移蒞瓊在海中黎素爲梗以兵往擊多所俘令還系擄者而縱之又討崖寇故緩之使不戒猝入大破之因柝置其眾勢遂分不敢爲非又輒自匿功狀不以上再遷至方伯討滅臨賀賊撫其餘寇逼成都眾議燔焉以斷賊倬謂何先示之弱也陣於前開門待賊懼而退時列郡饋運若操掠疾疫且作乃皆罷之獨以錢幣糴隨遠近給之無乏軍興而民不疲使者令具馬三萬無後期乃使有馬在郊者皆入保無爲賊得遂如期備又猝令運四千石

明日至軍則命市嗇夫先至者與考上乃未午足矣使者大奇其才進都禦史撫畿內值大饑議請賑恐待報緩以軍興預發遂皆獲全虜邀射我裨將死出師討焉曰虜偵我西且東入設伏待之果大獲監軍禦史劾退者當斬乃以爲未受令得不加罪其賞罰悉以司馬法不可撓故能有功旣進少司馬乞歸卒子忬嘉靖間以行人拜禦史卽疏皇太子出就外傳當抗以古教世子者三事又論不得任奄宋興以譏察使自擅者皆蒙開納其所上皆先大體旣按楚還又按畿內值虜犯我急入保通州當其衝使東鄙得繕完上嘉之進都禦史委以東略時議搜乘補其闕獨上言請益汰之以其食可募選士數萬又請爲外郛置四鎭爲掎角示天下以形勢巳而拜鸞爲大將使忬主餉鸞所要芻粟無不具欲危中之無由屬召還出撫山東以東夷擾浙急也復命之視浙請得專誅賞守便宜行從之時寇巳逼以夜縱兵襲擊之海上鹵獲眾又邀之洋中皆克賊顯犯淞江來告急遣別將擊之得其首潰入浙者徼殺無餘賊梁倚利徒兵是役實跳驅殲之因行部視寇所道皆命所由城焉慈溪謝不能及後竟中之始悔不蚤奉令海於故主逋逃爲賊■﹝言冏﹞悉藉之自是無導者寢用衰止則又以虜急我大同也上親以命忬遂乘兩傳馳而北比至以歲之不易請大農金錢十萬賑之虜人合他將兵徼其得劇首虜百他所鹵稱是捷聞進少司馬

明年薊督博入爲司馬上又隃度用忬旣則酋臺吉等數萬騎犯古北諸隘拒走之上八事報可卽勒諸將以馬步十餘萬分戍而間以奇兵往來與督宣大者約視險所在相爲守九月虜悉眾數道入乃各起而縱擊卻之捷上進右都禦史奏裁諸郡踐更者馬曰守利步一馬費可供二戰士矣虜先後入遼碣敗之得首虜數百招徠者千五百上欲召爲司馬不果時大討倭又發五千人以往九月虜犯喜峯諸緣邊地擊郤之明年闌入灤河頗有失亡復疾力戰拒之詔切責奪一官旣而虜把都等各以十餘萬分道窺我諸鄙偵我有備不敢入乃復所奪官明年虜再至再奔歲三捷始議練士時兵漸彊可減調發六七及省縣官軍興費又以屯戍多虛糜而募士亦未簡諸將不足任力疏十三事請期以三歲舉之明年虜又來犯遣楊照破之斬首虜至八百獲資畜無算故事半是卽以大捷上而相嵩故抑之功不錄旣乃以減戌省興發虜窺間入請濟師不報遂犯我鄙有所掠忬以輕騎躡之殺傷略相當上始信請非繆薄錄諸將無意罪忬而相嵩故承風旨鄢懋卿構陷之中以法穆皇帝詔雪之復其官二子皆負當世重名

贊曰倬始爲吏卽在行間兵便機勢旣所習之而能自戢不爲殺戮以冒功名其所全完者多故垂期耄食其報逮忬尢仁心爲質余嘗獲事焉其方略智計縱橫無窮在軍之日寢不安席食不甘味憂勞爲國忠誠竭矣而卒不免豈道家所忌處其太盛而世爲將以功名終亦自古難之矣

○盛應期

盛應期本宋文肅公度之後弘治中對策甲科爲郎都水治河渠濟上令行者艦相衘進無得爭先吳公寬以少宰召猶﹖宿畱終不以權貴有所撓吳甚賢之中貴人往來者挾貲賄輒藉入之時奄尹廣興輩信用羣愬之固巳怒會其家人私市鹽數十艘聞其無所捨恐見法悉投之水乃益忿共譖於孝皇帝曰是輕媠吏宜與治上不應諭以河漕不易若等知之乎旣不獲逞因薦時物者誣以闕宗廟禮大不敬上猶不肯諸大閹環泣愬不巳乃逮置祕獄令對吏侵之急終不易辭上仁明知無他謫主郵驛湞三歲所使者薦之數十上皆報罷巳竟遷湞之祿丰令祿丰故夷陋﹖設科條約束之藪盜匿且不可捕示以威化遂革心自縛獻邑爲淸又遷蜀郡曹主賦民則又以能賦稱又移郡都尉楚主尺藉則尺藉爲淸攝守卽作奏言鑿礦召隙爲國不以利孫司徒交得其奏嘆息久之奄裕鎭其地肆貪虐釀至八百石請之使者張王﹖業禁遏張慨然從之遷副使未上而裕巳誣奏連張目﹖兆復系治祕獄張竟杖死羣臣共請宥會災肆肄得釋遷按察河南奄尹淸侵吏奪之治面數其失淸喝不得對遂察其屬名禍者榜治淸忿將肆害使者伯溫好諭之云盛君賢者忍之不愧於心乎得止進領藩山東其所釐革無弗當人心爲公帑惜不妄一毫費也大閹鸞倚瑾勢張甚弟等怙恃作威至方嶽爭謁之初不爲意特發其姦作重劾廖怒以供織罽檄取直嘗之乃計其侵巳數萬明日請之方作色徐出其數問所費如此計罽皆安在願以聞上廖猝不覺屈膝請乃罷趙林復以中旨有所發數十萬力拒之卒不獲逞去武皇帝將蹕楡林眾恐闕供議別爲調持不可爲差次有所出具儲峙待比至供億忿湧取辦俄頃晏然民不知勞扈從諸嫳幸焰燻炙撫監重臣無敢吐气獨暇整不爲懾請求皆裁以法

時司徒李在行嘆曰承勛自謂男子乃今知不逮矣𨿽上亦亟稱良吏才逮還老穉夾道擁之呼使君活我恩至矣進都禦史撫蜀初上五符上度次用之方六師討豫章所在多掊克奉權幸旣獨不持一錢又痛繩絕縣道賂遺者平叛夷安反側蜀遂以寧肅皇帝初起撫江西當創殘後界內盜賊縱橫爲設遊徼晝夜邏察在污澤則以川虞守焉爲賊■﹝言冏﹞者藉之使相監司督捕一時解散盡應賦以粟者平其價暫折入之免漕費及罷諸調擇長厚吏卹其乏賴全完甚眾旣連稔遂充溢漕繼上畱都方匱得以濟而儲之備不時者數又盈百萬大司農以能裨國計奏上特賜羊酒勞之且以激示諸方嶽進少司馬移蒞嶺外則以政久弛蠻方未逿嚴督諸裨校閱軍實搜乘大有簡汰勒陣以待蠻始畏服遂進平劇賊李斬獲千五百餘思安夷酋召據險梁倚攻之召被創死獲首虜千而撫其餘眾田州酋猛尢淫虐四出焚掠往者慮難制姑息之事聞詔下爲方略與使者謝汝儀等議謂猛怙終不悛非剿絕之不可具以用兵便計條上而巳被命移易州矣遂力丐罷初奄尹與督將多所私索部內藉稽之無所容又令諸縣道非奉符不得輒調發積不得逞故共爲危語中之及河決徐沛間壞漕渠起往疏治進右都禦史敕不得辭

時大司空議於昭陽以東接沙河別開渠而黃綰霍韜各陳便宜俱下治河堤者乃與所司履行其地相度所開延袤百四十里圖上形勢又與監撫使者及諸長吏謀旣協乃疏言河之爲患與江所以異者田地夷衍無所匯故弘治前分爲三其二由汴之南會泗水經淮入海一則由汴以北東至兗又分而二一出沛之飛雲一入徐浮橋以入漕渠會淮入海正徳以來乃並入北一支河全入徐沛汴得以無墊而徐獨受之近又徙而北自曹單城武等諸口奔溢趨沛橫流爲害今之計有四曰疏者決上游殺之也浚者順其故道也築者築障之也攺則別爲道而不與之爭也奏下司空復謂爲便乃詔興役時方率郎中柯維熊等先後治舊河俾通漕而築堤障河之衝又浚趙皮等折其勢然後爲開鑿計分地賦任程事發功甫四月計成可八九而讒間大作柯維熊者尢狡譎動欲自恣抑不得逞東昌守某以掊克得罪共構飛語用事者遂與柯俱罷二三大臣力爭不能得鄒文盛胡世寧皆當世誠直臣論尢激慨應期𨿽得謝言者累上其才幾復用而卒河可數世利功垂就而廢或爲惜之

贊曰應期矯矯亢烈奮難不顧身可謂貞孤絕俗剛愼有執稱社稷臣矣且其才沈密切至長於應變所辧護無不篤繕淹敏可推行少長於裏中家大人與共學董先生嘉謨所董先生數推重其弟子人竊笑之巳而竟立功當世今𨿽漸久聞其風想見其人尙有生气而彼奄然取寵榮隃溢沒身無患者於志節何有奚益國家哉同時有伍先生餘福及金先生懋皆與家大人友而伍至守郡金少後余師焉盛公亦少所誦法也

○陳察

陳察者常熟人弟寰以對策甲科官太史察始爲郡刑曹召拜禦史時武皇帝初逆瑾擅命引妖惑僧則主事子庸論之乞爲飬子者禦史充論之皆謫譴去察又率同列繼論之乃系治罰以粟二百石始釋旣乃請告幾十年以薦起卽陳五事一言位號所以系天下望何妄有貶損名不正則分何以定一言愼起居王者髙拱淸穆動止何可輕者又以皇輅方蹕西北且議南狩言當深居九重以安宗社寧可驅馳道路犯霧露耶出按湞聞將親討叛藩入馳疏切諫湞故治銀巳罷復鑿穴取礦奄乘勢苛之甚及金騰鎭護者貪虐人弗堪因言地气貴無擾礦議宜止奄玉與將崧宜斥皆從之遂以皇嗣未廣乞於

宗室中簡自聖心有所預教育時輔弼大臣不敢言而察以小官首發大議人尢異之肅皇帝立卽又首陳端大化本在篤聖志崇聖徳遇事輒有所規武臣勛浸貴幸重紏其貪讟不報按蜀以功進秩復力辭旣以次遷少卿大僕復舉賢自代謫潮州文學博士凡二年所繼有薦者稍牽復歷方嶽至都禦史治贑平逆賊俄頃定未一考卽乞歸其所蒞皆淸身苦體糲梁之甘食未嘗兼味每持一錢市少蔬多則還之迹類迂又嘗請簡儒臣一二盡校天下書非掌故業者無得蓄時尢怪之幸其言不用不然腐儒何知古賢所爲苦心其術不同忍使明代有燔書議耶蓋有陋其所爲文者故欲釋憾書胡罪哉其它亦多瑣屑無大體特以時訐發人私乃取名過實亦多用智計文少縕藉惟儉足師云

贊曰察煦煦爲惠而剛峻隃度廉公有威直聲動天下𨿽謝免尢孜孜治道知無不言自以嘗備位九卿不當循默若劉季陵僅同寒蟬其意乃未嘗不在事而實非有私也故能使縣道憚之謂之請寄得乎固亦志行嚴方𨿽有偏庸不謂難也

○方鳳

方鳳者昆山人兄鵬官史氏至庶子鳳以正徳間拜禦史時寧藩反形未具卽疏言胡世寧逮其惑誤者欲以安宗室請無罪之王守仁在今日可任用皆豫爲逆藩計出按畿內當乘輿南狩有所需抗言不能奉明詔者七事尢愷激聞者齰舌一謂索婦女納之行宮一謂使服嫳幸服凜有直气又劾尙書燧大奄敬等且極言災生﹖月宜急修徳祗崇天戒危言數進未嘗有所觀望隱不盡至肅宗時大禮議興卽率同列言繼統追孝不得顧私親大忤旨兄鵬時亦頗是孚敬等議移書諭之持之愈力累三疏皆言廷臣始議不可奪不報又論司農計所以紓民力者數事用事者以其論議漸廣遂補外未上會卒

贊曰禦史執白簡杜後患無可言與言而不系大體乃方鳳當其時正伏節引義力爭之日也而能決奮屢有觸忤亦乃諒其忠實含貸𨿽不盡從然所格正多矣終以直見替藉第令貴用亦無復之矣若庸庸隨世自免不重失其故哉抑肅宗時禮議所執不同遂以大哄余聞之蓋以孝皇帝恩澤深羣臣思慕故惟恐不得竭所奉者遂各奮起而爭其固結於人心也如此哉

○周詔

周詔者長洲人少隨父令樂會父卒有欲畱娶之者曰父死之謂何而又因以爲夷乎匍匐歸其喪萬里長益敕巳厲矜被推擇從睿宗之國遂以維新受命始建邦規佐之無不用典逮睿宗登格寄以後命伏地嗚咽輔翊世宗朝夕納誨尢見親信及迎入嗣歷擢詹事侍讀大禮議興諸臣不能將順屢有論諍上赫怒將加之罪召詔入密計對以

陛下制禮尊親羣臣未達然不敢阿固其忠諒今亟罪之則若彼懷二三者何因頓首請老上爲之動巳乃進太常少宗伯卒

贊曰詔以王國臣遭時勢隆寵在日月際用舊學方顯貴謀謨密勿能以正對回主上意奮罷威怒出於從容𨿽一時不盡從然所寬全閎矣其勤勞旣久又屬更始當有佑緝益光前烈而不竟至賞延累世尙亦崇徳懋功也夫

○顧日﹖拆臣

當世宗時任弼諧者曰顧鼎臣昆山人始自弘治乙丑對策第一領著作久之嘗一都士畿內嫳臣寧有所囑不爲動至肅皇帝初繼統以講學被知遇前後恩賚甚渥上所著五箴皆緣其進說有契且令以洪範日交修焉幾若甘盤矣進詹事賜金綺又特諭所以異於羣臣釋菜文華殿俾預行禮巳又召令與輔臣同見坐講周書無逸篇賜宴而退凡

上所釐攺制度正祀典行耕籍禮下議甚詳一時舉禮樂極曠世之隆君臣之際可謂殊絕薦進侍郎禮部歷少宰兩命教庶吉士上幸山陵賜服物召見行在所燕語從容因極言典於學及育才之方且及宋一代史文繁當刪裁者上意益向之屢命攝祀定九廟禘祫樂修累朝典甲奉三後主遷於陵寵秩旣益進思所以報無巳上疏言東南賦所出蠹敗民者四事上皆爲下所司值歲大水燕地有流殍而他所若承天尢甚又疏言所以格孚玄化加徳意以惠元元辭甚悉上尢嘉納十七年命都郡國所上士至秋遂爰立作輔日孜孜治道值冬至駕詣園丘復行廟享大禮召對討論經史同異因請修漢宣帝白虎觀故事大集羣儒講論五經稱制臨決者上爲竦聽南巡命以居守詔諭至再委寄之切及鍚予繁庶亦前後所無也軍國萬幾咸取裁兩月餘駕始旋自承天迎謁上慰勞良深上於巡幸所著詩皆以示庶幾虞廷賡歌之盛旣親禮益加歲時宴賜非諸臣敢望迨疾作遣醫慰問相繼竟卒於位方未歿時猶疏五事一爲鹽莢二爲水地其三皆爲邊計蓋死不忘國家也諸從曰夢圭者累官執憲亦有文

贊曰君臣之遇合誠難矣苟誠遇豈爲徼一時榮寵哉當世宗中興慨然欲舉三代禮樂虛巳疇咨審則法令動以經義從親禮儒臣晝日三接信任無加焉鼎臣晚乃獲遇其所對揚僅僅若此非有所畏不盡則其術固疏與獨始終一節不﹖餙臣髙自錯而無當於名實猶賢矣乎人言其父倜儻有魯男子者事則其昌有由哉

○查應兆

查應兆者其先婺人南唐時文徽裔也年十四試誦通郡守少之見其業驚焉旣成進士爲共工屬命閱守藏者尙書霍公韜時在兵曹與同事諸宦者爲懾巳又視榷筦浙奄尹﹖監者方倨侮諸使者無敢出一言適與二禦史同報謁奄將據上坐笑引卻之曰公眞耄耶何忘主客禮乃倉卒無以答卒讓席時奄橫甚林司寇俊及陳嘉言皆以忤逐因極言宦者姦狀請戮之而召還俊等時嘉其敢言調駕部郎冢宰有所屬使宰士諭意因面陳所以不可爲之愧謝旣而裁緹騎濫者眾環訴之冢宰叱曰豈有狥私查駕部哉大司馬李以論事數相忤曰人臣奉尺一寧當捨法有所侵亂之李公爲之屈永嘉相以賢也重之置酒會苐中稱述主上明聖應曰可謂有君如此乃大忤適復忤他貴人遂出之參議山東轉粟遼左其所灌輸法甚便又以余益修守械將校多貿首功朘削其下爲舉憲繩之且施寬惠以撫邊氓迨後遼戍有據城爲變者遣使撫之曰還我查公耳其按察徐土發姦若神獄有久冤者一訊得其情立釋之在豫數引大體不爲苛惡吏深文有所刻害嘗力爭之使者直上南幸楚至衛行宮不戒於火吏多被逮大司馬王廷相獨薦公才俾專辦護往返不乏而民不知勞上悅有所加賜歲饑上命尙書杲以內帑賑之杲檄下監其事所全完甚眾時以課不入欲移之他乃疏言天災流行宜同卹者得不被橫徵有以左道幸者故嘗爲吏嗛其恩將言之上聞之驚曰吾豈以是盡失其平生哉遽謝歸卒

贊曰吏道之失若販鬻然有由來矣應兆守職奉上持畫一當利害際不少動搖難矣哉觀其烈烈引分責讓權貴杯酒間彼脂韋者視之寧不有靦面目𨿽盤桓兩署不獲登三事由峻謝宵人蚤自遠庸不謂幾乎

○杜庠

黃暐

杜庠者長洲人少遊於張和人咸忽之和獨許其爽爽不羣巳而論於鄕爲攸令未久謝去益耽於遊自以才气見抑一寓於酒以發舒其意任所之輒流連忘返時爲詩以其憤憤者三致焉嘻笑不平甚於怒罵要之不得意於時無以見所感忿故與屠酤牧販者相爾汝人咸疑所爲不卹也

黃暐初爲工曹疏渠通漕考最攺刑曹治畿內獄用法平虜入邊吏有所失亡司馬文升舉暐按之神木令請以車絨金三千賄者暐厲色拒之卒當其罪將臣有論死者忤權貴請告歸性敢決不媕阿取容其後乃益著

贊曰公序之放謂有所激則誠過然無所與何乃混迹市人欲以明其不屑抑又何至是也曰升桓桓持法無所貸𨿽裏居人猶懾其气爲之心下則其取畏有由矣哉

○趙承謙

趙承謙者常熟人宋氏之裔也少業經生數射策不中至五十乃試通爲理曹贑贑之俗嚚訟仰機利而食間持吏民短長令賕謝破敗之乃壹用文法詆嚴而有所分別使無復者理用爲淸嘗﹖﹖徵潔輕重著爲令巳守令贛縣新視事尉﹖盜得從兩隸往立出之諭散其當又守令寧都方賑施禦史行部畢賑而往謝禦史禦史曰吾行謝君君胡謝也後召入有不便之者沮焉﹖南銓屬以考入分宜相子曰吾能畱公笑曰吾乃行賄耶久之出參議嶺南其治效視﹖理時尢得專矣和平盜起主吏請計報之曰五嶺夷俗寇盜自其性然非有他利敓攘耳且盜耳目我不捨而我寄腹心焉幾不爲所紐而吾猶狎之謂可徼旦夕功者豈不悖哉卒捨莢平之然不能放折傳人語不得則色莊必申其意乃解竟以此憚使者曰是嶽嶽將折人角耶論罷之性旣潔廉絕請謝而好爲義居故儉崇老氏嗇夫之旨卒八十餘子用賢官太史亮烈視其父

贊曰士必彊毅勁直始𨿽不易合終必信愛親之參議五十服官政其慮事至精然不脂韋取容余識之吏部時迄老猶故而見謂長者固誠一之所致邪當其時取顯名厚實者其所得淺深可知矣

○朱鴻漸

朱鴻漸者奉符按察畿內治河間獄竟之窮其根株無所避巳而妄言公交車並迨赴若盧理果直得無坐人莊其敢決歷藩方久之皆有聲迹爲方伯閩尢疆執能行其意諸使者至皆斂手無敢問職事屬吏稍不如令輒令對簿故自投劾去者相踵一時稱能督無及之者余入閩則巳罷去吏言其操裁猶齰口也

贊曰古所謂文法吏未有不稱酷烈者若趙廣漢韓延壽之屬其治狀何如哉皆以嚴刻武健疆力行之故其治劇理亂鋤姦窮椎埋鉤致連逮纖微必得非其才有足擅不至於此吳有紈及鴻漸皆以精核能任職後來者莫之逮余親見其行事奮不顧難慷慨專巳不偸官而外交不棄事而簡其業庸不謂賢乎哉

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●續吳先賢贊卷之六

劉鳳

朱紈

周廣

陸粲

王庭

王守

袁衮

袁襄

張寰

顧存仁

陸師道

皇甫濂

瞿景淳

章羙中

沈啟

○朱紈

朱紈字子仁父昂文學掌故罷歸婦所生子爲逆娣施始孕紈生圄中逆者子巳竄父他所又欲取紈戕之且將圖施賴施以死全之父亦竟以鄕先生陳琦列其冤狀免紈舉進士守開州爲軌賦平其徭時利賴焉﹖郎職方南都奄橫有所侵撓裁之法請著爲令遷參議江西初東鄕置縣姧民避徭上公交車訴連歲不決立訊得其情移按察威茂番素驕時出掠官軍一矢不敢發賂遺之乃去至則勒兵待番尙狃焉驟與之戰大獲首功驚請輸平又爲畫所以給餉戌者境遂安無患遷參政山東時以魏滑兵及東時共戌鄴之涉縣紈當在行同相度形勢以東兵守甘土嶺畿內兵守毛嶺鄴兵守故關而又令東人自給饋因下議主客遠近東旣煩遣率費又千里飛挽非便且守涉者爲隘在南設虜出不意入我不守境則何及東人且在敵後矣議遂奪卒罷屯進都禦史撫贑以閩浙被海郡數與夷市以私其利外國勢家積與之通至豪奪殺掠姦不勝乃命移蒞督捕紈廉得其狀由姦軌召寇爲之偵俟急則縱飛語力能動搖國是且一二用事者皆素庇之度不可問然義不避難卽力疏請先治其內乃敢任賴肅皇帝神明聽之遂理根排治作重劾紏之旁側目者百方沮未得卒能督以兵平閩同安寇忽卽人來言貢者在浙意叵測卽又馳至納之館以待命持構者方導之爲變造詭語鎭以靜使不敢發益督閩將鏜由海中趨雙嶼等隘合浙兵進與賊遇疾力戰縱火漲天斬二酋擒五十三人奪其艘一器械甚夥又連戰敗之追賊入嶼挑之不出乘夜突圍逸夷其巢燔烈之並燔艘二十七又一巨艘來駐沙中縱追鋒舸益前蹙之摧破焉獲者溺者斬首者愈眾兵勢遂振銅山靑山﹖奧南荒等島穴賊皆望風遁紈又親躡其蹤海中至雙嶼議畱屯眾難其險絕稍爲築塞而還閩人嫉其且將爲巳不利有所論時則漳失囚逸於海透入於江諸方繹騷又奉詔攺巡視益督諸將追賊下溫盤諸出沒所大克又處賊侵衢亦平之浙以無患而素與賊連者愈憾百端壞敗其功下亦且偃蹇不受命紈誓以死圖效自辧析蹇蹇不巳

明年春命督將鏜按察柯喬於閩皆出洋中迹賊至詔安之靈宮澳合諸軍設覆山上下千舸具進賊徒兵伏敗之趨舡者疾力鏖之覆溺殺者甚眾擒夷王三人白番十有六黑番四十六皆獰惡異狀可駭賊首貴等一百十二人婦二十九斬級三十餘他資械等稱是皆五澳宿賊驍黠者並殲焉及夷之貴王妻妾等漳人大恐有盡室浮海者日走往聚觀諸俘偶語藉藉踰時乃定捷聞則與連者無所釋憾反疏言其擅殺作威紈罷而諸出死力殺賊者皆召令對薄譴責之矣按使者楊九澤亦以奏上得罪與並謫紈竟死於家

贊曰甚哉大功之不可成將亦難乎免也雍成忬皆罹讒而新建亦遭嫉幾殆況紈則尢處其難持權者從中制之爲構者毀譖日至𨿽不邛自卹然誰謂爲盡力哉而紈竟以計劃求必逞能左右之用素不服習之士彊驅之前遇輒摧破此其疇略膽智權譎誠有足稱矣然大要激以忠憤可不謂善將哉余嘗履行陳臨矢刃士皆變色而不心動者然每至決策以千百人投之必死地遇鹵獲卽駢戮則需忍不能發何者气奮不顧一身易而以眾存亡死生之則剛而無勇者有所不忍也紈誠爲國無所愛故狥難不避昔司馬安以文惡郅都守鴈門匈奴爲引兵去非嚴斷疆忮烏能勝其任偸快無所恨哉紈敗而東南之患遂不可遏累十餘年將亦數以無功被收迄於定之而能督者若宗憲亦竟不免故爲兵者道家所忌惟坐談者無害耶

○周廣

周廣者昆山人令吉水召爲禦史才兩月卽抗言假子寧撓亂王度虧傷國論罪死有餘得遠竄寧使人遮道害之間行免復令建昌逆濠方肆力折遏之嬖寧憾猶不置再竄逐南荒資講授以給訖寧誅乃復召補禦史屢遷按察使奄在閩者橫甚頗以文法裁之使戢斂以都禦史撫豫章免又起爲侍郎刑部以卒始諸嬖幸驕恣於內而濠復圖變廷臣無敢言廣首發其姦人服其气後乃有周大禮者守莆其政平所當無不服𨿽似纖細而仁愛常浮久而人益思莆故多士族稍蠶食窮下戶而賦法嚴使大小咸得人尢以爲難

贊曰寧彬皆以佞幸貴周廣用一小臣而气奮斥逐之譴以幸全近佞之親在日月分然逆亂之萌乃相應往來皆蹇極於病卒之悔禍始迄於定矯矯執法無所阿初辱後寵其獲卽多熙賢哉禮之精疆實能負荷【平聲】持裁得衷眾庶以和熙賢哉

○陸粲

陸粲字浚明一字子余完族子也警悟故絕以春秋對策爲庶吉士試輒居上忤新貴者補給事甫三日屬羽書傳卽疏言兵要及所當乘障要遮計巳又疏言壅滯之患深由上下隔也乞時延見羣臣盡所懷講臣旣得接少又間以寒燠罷何以能從容啟沃究切事情且才可用者非出一途宜廣釆納而遠地不愼簡輕付之不乃視之度外乎令考牧畿內卽又劾閹洪所以耗敗之罔上未卽罪條數事進皆見用及論乘馬鹽筴皆國之大政而任人輕彼且以輕自視焉有能舉其職者適衛候徼者所發獄付理官當其子大逆而徼故當他歐者不符上罷都禦史浹而且連逮書獄詞者卽又疏言衛徼以幾俟脇恐人所侵冤無敢爲平反都禦史大臣由之罷虧損實多上愈怒並杖之會黃河淸且千里凡六日廷臣議稱賀而司徒許公贊云恐新進有立異者不果張桂方貴幸廷論之謂孚敬以議禮蒙恩寵極矣而剛狼自用竊威命市私無奉公意當退而蕚則不飾簠簋以賄聞尢侈汰進其私人濁亂時政不殛責之無以警官邪語皆峻切上卽開納立罷孚敬而禠蕚職以粲等不蚤發也下之吏旣而詹事韜自以有所薦同之蕚辧焉上意回畱孚敬謫粲主郵驛而行人嶽倫及王凖等相繼言者皆貶方粲夜艸奏鬼爲之泣謝曰旣以出身爲國不能顧矣逮譴所如平時以經義教授巳而遷令奉新有異政惠足及人俗善詆讕獄爲亂乃咸取伏法人尢快之久之念其母乞歸惟以養爲事罷不爲書謝所嘗遊貴人而諸貴人重之道出吳必過焉爲停累日所居以娛親周飾之頗礱斵事寡姊撫遺甥施及宗黨尢稱有恩禮喪其親哀不勝疾遂革凡使者薦其賢三十餘牘竟不復用也燦外王父參議胡琮以剛直名及副使姜龍有文學極推重粲皆不得其行事故無述焉後粲論孚敬者有給事昆山秦鰲言亦慨激

贊曰浚明學術至深其所解義儒者多不逮不獨一經能究明旨向皆爲疏前之滯疑釋之授受遠有緒於文辭尢恢肆勁嚴極其力要之不詭於正而屢抗疏公交車則尢烈烈引義遂動鬼神歷詆用事者不少選蠕𨿽流竄戮辱气未嘗折下也方舉朝難其異議不敢爲諛赫赫若此可不謂骨梗臣消患未萌哉𨿽汲黯寢逆者謀未或過矣

○王庭

王庭者吳縣人少則言經義裏中養其父愽士君家甚貧故賴諸弟子食旣當與計偕念其親老不至而復愽士君果亡何卒時咸謂能孝後第進士守許州可二歲乞爲大樂正屬得以爲毋養者不許尋爲郎刑曹遷按察甌閩甌故在山海間多珍貨廉毅無所侵盜恆作都尉逐之爲所戕■﹝言冏﹞得其首惡令自取以獻而赦其餘境遂以安其在僻幽素患苦縣道者聲威皆被之爭出就吏巳而進參議豫章示之禮化尢爲下所戴遽謝歸街居衢處四方走集大賈擁髙貲遨嬉馳逐而泊然閉門無所通往弦誦時時不輒或與弟子習禮容揖讓俎豆冀以感動之故閭裏爲之傾誘善家子修行立名譽無令放縱蕩傲爲持議上下之旦夕異𨿽渫惡民能攺厲卽與爲善故能楷模一鄕人有過惟恐聞有仲弓風使者按部必加禮數造其廬有所請或政與俗易一言立爲之更子敬臣恂孝謹尢以道髙見推於世

贊曰直夫言不出口而化於鄕翕然歸之躬行君子哉世以學道者多僞則放謷任情無所檢反爲賢耶近者一二少年喜﹖名惟以造請貴勢橫裏中𨿽名文學而行乖義闕故制行嚴方潔巳自措與談說之士又可少哉

○王守

王守者其先吳江人自其父﹖後於王以明經爲郡理鄞召拜給事性畏謹容貌惇重動止皆有幅尺委蛇可觀當永嘉相時臺臣爭有所言故相與﹖水火甚而獨能得其意眾亦不以爲嫌也從容省闥時謂中庸久之遷卿寺往來兩都間進都禦史撫鄖又蒞濟上及在臺事皆無可見而寬簡有令望其治務以淸淨致之未嘗喜事有所變更好潔修論議無所假故時者客遊諸公所猶未若今盛具待之峻諸以好來者必察其人愼於接對不沾沾爲名藉人辭色使爲遊揚故亦以毅直稱

贊曰風之隃也非士能以計才辧智惑亂之也亦在位者不能自持故無所磨厲而使漸靡日以潰壞將誰咎哉今其流渙渙踵相接於道假以詩請寄者不可勝也昔聞守之言云但謹謝客孤立直行巳意保無過咎何以多遊從在所嘗滿問遺徧存之使賓客縱橫亂天下國家爲

○袁衮

袁襄

袁衮及襄從兄弟也襄先以明經對策甲科爲郎以寺燔焉謫斥之久乃用薦起按察廣西視文學諸弟子所誦通多寡亡何乞歸好讀書多所論著其言時可推行者曰世緯衮後襄仕爲令廬陵廬陵俗善衒多所詆欺而能卹其情不任刑特譬曉之使無復者人﹖之格心故廩在卑下所貯積但耗敗之時巳被召當試補﹖宿畱請更之及作繇賦法不使若前得淆者皆爲邑永利有父老送之者曰使君何論遷秩多寡卽爲邑可以不朽矣袠爲動容謝巳乃遷爲禮曹郎未久遽乞歸與衮先後卒前有盧雍及弟襄皆以明經髙等雍爲禦史遷按察膠序副使襄爲郎更三曹司兵刑禮樂皆預主守嘗以幾事有所爭下都船對詞益直乃卽出之又命試郡國士豫章貴要有所請拒不應出參議陜以服歸兄弟皆有文學而蚤卒不竟其業

贊曰二袁少以儁爽名傾一時與浚明履約俱起諸生而卒乃異袠於書多所通衮之理人有遺思惠在數世卽齯齒之叟能知之矣若兩盧名行足相比其居官爲長皆有功名足自表見特以世之不延故業末融與時之持祿養交竊富貴者不侔矣

○張寰

張寰者昆山人世爲吏父甫明經髙第守祁遽自免歸寰亦以明經三﹖州有治劇才所守輒以政最聞剽寇橫河朔名捕弗得爲募少年入其黨計取之使者前後累上其狀召爲郎拜納言以災異策免遂湛於遊以篛艦自載極五湖之間恣所往未嘗問交亦不擇人凡以好至者卽相與流連故爲任達人多賢之在所逄迎嘗滿寬然樂也初不以家人作業爲意尢善誘接後來𨿽無可取必曲爲稱譽疑若有不得巳者然亦爲不攖累於俗矣

贊曰納言偉矣魁岸爽爽和而不流周旋山澤將必使杖屨迹交焉蓋袵席江海而旦暮行路矣猶賢乎造請問遺通經俠爲名者哉嘗見其詡詡謝益自恭謹則又與彼傲睨縱誕者遠乎哉

○顧存仁

顧存仁者太倉州人令余姚能舉其職召拜給事當肅皇帝初疏上言事多愷切且直指上身請典學修政者謂不當言逄赫怒徙邊者久之赦歸穆皇帝召起累遷至太僕自以嘗蒙譴無以藉又遇拔擢寵貴不有奇謀便計利國家終何以報上哉乃思止足力請歸遂卒

贊曰太僕淳厚穆如其風卽之使人親愛無巳時然不脂韋取容言議英嘅誨人以徳義遇有阸難賑施無所惜方抗言於廷顧自致節竭誠豈虞其復用尊寵哉內自惟知無可效不能與少年逐遂風勵以恬讓𨿽優遊無爲其所弘益多矣

○陸師道

陸師道初以明經對策時相愛其書欲寘之第一不果爲尙禮郎令入侍以筆札從內雅不欲因人進亡何請告歸遂臥不起時髙其志操有賢譽其處也尢惇行義曲躬卑謝溫然長者又不治生業介廉無所苟故能迹晦而名在士大夫前至穆皇帝時召拜尙璽時巳被病彊起及奉使還朝儀不肅又應對誤落賴上寬仁憐其病與告歸卒同時有章煥官宰士至禦史中丞撫淮徐數上言事有所興功業蓋赫烈矣當權者疑其論建漸廣將不利巳譖之謫死

贊曰師道宴宴無大過人者其爲潔廉亦自其性非欲爲名髙自憙而稱之者多失其實本和令持愼初恐濡迹幸門有所悔吝故引疾亦未敢顯有所出也論著非所長而以得名崇飲不節顧以壯盛時不爲利祿勸則安得若人哉晚之顚踣道路因病失其守煥誠健吏好作事功論說無統欲而不厭宜其及也夫

○皇甫濂

皇甫濂字子約父錄守重慶子衝涍汸濂錄初爲郎禮部明習國家故事若功令勛臣世家前代制度損益守府之憲無所不載故一時典禮措施中外文詞相應頗爲雍容及所折中恩澤請求亦良有意秩宗倚爲重其守夔方鄢藍寇起蔓延蜀郡皆坐甲不敢出冀招之獨躬率吏士具餱糧疾力窮討旣平使者方上其功屬巳報罷其處也和良不爲忤而尢善著書若列藩所奉令甲及所傳聞與所見當世行事皆存之衝尢嗜學者猶不猒故其所誦獨多舉明經罷不對策爲詩輒立就多作元嘉以來語髙自持不妄與人狎文亦幾類齊梁間兄弟自相師友與二黃爲中表又皆應明經其論議與相上下仲涍對策髙第爲郎尢爲昆季所推貴溪相任宗伯時所上章奏皆艸之或有故使他郎代卽無以當其意攺太子司直坐法謫又移按察浙卒其在粵詩曰東覽最盛濂亦以對策主都水事監所用薪而司空隸者入之少欲丐益不從讒焉適出使郢代歸未至而補外稍遷郡都尉興化行守事興人故纖嗇而法令亦稍闊視簿書期會恆多暇余時爲理與共相羊山澤間意頗得俄以奉計上數要之不復肯來濂旣玩心神明習吐納延化術冀神仙可學而復遊思典墳多所撰述閒居散齋輒不通謁又晝喜睡謹謝客不令前余每欲從之學不肯云非師所授外皆巳潤色之故亦不可傳也當謂能卻老返少乃一用之房中又不得交接益遽以之卒兄按察汸名方貴於時重慶公四子皆才盛矣而衝於文丰縟近麗涍以五言名文甚少濂視二仲益淸綺皆有集傳

贊曰皇甫氏父子五公皆名能文動海內然前則李何后乃王李與並時而作抑或少不逮之學士大夫向背亦時有不同而皆能傾視聽爭耳目之則非其才有足擅者烏能爾哉涍與周生書深相勵以學誦貴淹業就必無虛者惜未踐其言今觀衝雅好書獨意稍下之乃不遒然長於諸弟矣夫未暇潛思而務於名至與實易此固今之疾在膏肓耶且以濂之秀羙涍之通解要之無爽厥聲使能夙夜不巳沈浸之古所載書則安知其所至哉

○瞿景淳

瞿景淳者少則淹警所誦多試愽士弟子卽能屈諸愽士弟子故亦以詩時時講說學者多往聽巳使者衡水楊先生差治習業者獨異之遂與計上主者藉奏第一對策復髙第授編修至侍讀取急還謁相嚴嚴曰南中夷且平何勞之不圖口語藉藉將乃不足來者所何也遽應曰誠有之若所聞者夫將不夙夜厲士以死而玩使蔓焉人日以瘁不能朝夕而安得不望之切也嚴色矜乃佯謝云夷且未式侵敗王略若之何旁﹖齰舌貴臣有嬖其最後妻請恩澤當爲誥辭持不下夜饋焉揮之不顧巳自學士遷祭酒南辟雍居久之卽進南少宰適大獘羣吏有所黜罷乃佐以寬明要歸之長厚其都試且數所得士爲多若淮南相李其所進也當穆宗時尊寵用事與書勸重惜人才於賢不肖進退無寧過於愼稽之勿輕用嫌似微過涉於黨並棄之且縣官方急可無備緩急者李公深納其言引疾歸以少宗伯召上疾復作力請罷淳少時道巢湖夜中若有千炬遮前後淳叱之遽隱又嘗湖中覩虞山影水中沈沈繄蔚異他時見者故頗自負言貌不踰中人而气蓋一時與人𨿽泛愛而有過輒不相爲容伉矜時發之和惠中其所執固不可奪也

贊曰始景淳自諸生時語余今士喜矜且人亦未易量胡必能而自沾沾足也余謂淳固誠謹哉其不崇巳好侈大也及遇時浸浸貴又三見之虞之山論議蓋寬然長者其度勝耶然以被病語及上所欲用之猶气奮思竭焉者不敢卹躬之瘁末乃眷眷居室謂無可復者非其意哉

○章羙中

章羙中字道華舉進士評事大理訐伉不污遷按察豫章時袁州相貴權赫赫獨無所折下守文專巳謁請不得通相親戚故人無敢縱橫邑中者浸不說之移參議蒼梧故多瘴毒欲重困之又適安州役興親出行徼夷擁戈戟若林按轡徐驅之不爲動曉以禍福遂帖然服在嶺橋積久罹毒淫幾殆又移按察松番病未能往屬巳免家居久之有薦上者且欲召用亡何卒所爲七言有體裁時見感憤欲用所長旣不能乃鬱鬱不忘猶得一當俯仰慷慨故其辭激越致壯使人摧傷哉

贊曰羙中矜厲似峭直不容然實和謹遇人無所失余每與遊哀其壯志且時稱古賢有所激憤而爲禮恭送往迎來皆極有意此其中豈一日忘哉至矯爲名行詐者深嫉之𨿽卒不用以死其才气略可見矣

○沈啟

沈啟吳江人狀貌不踰中人而有气幹爲吏喜興作功業不自便安而巳爲司空屬典作能節財費及﹖法比亭輕重得刑之衷不肯狥權貴意有所出入大司寇倚以聽﹖守紹興尢以信義得民賦舊﹖胥穴焉故亂其藉無以稽﹖斥山澤凖量沃衍裒次髙下定其徵無得淆又令役力視田繇惟畫一故更賦遂爲經法至今賴之進楚憲無幾罷歸其彊力心計足以大毗治惜未竟予嘗見其治田賦書及吳江溝洫志言水道甚詳吳以水爲國其利害皆系焉卽連年潦民皆鼃黽之與同陼故﹖吳應未有急焉者也若其言支流皆言所從出亦有所匯爲澤往往爲勢家因其沮洳壅爲田奪水道使蓄泄靡有所故湮浸爲患由各自爲不虞天災自非嚴明之長深督厲之無以爲吳也

贊曰吏理多虛僞以苟一切固習性然乎其懇款爲事必致於理可經遠爲後來者利非彊幹實心在事者不能若啟所爲必克終非文法吏幸一時者比而彼務便安妄附和取名者反破壞之見謂俗吏事田谷瑣碎嗚呼使從容文雅善結納賓客徧海內其爲交亂可勝言哉

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●續吳先賢贊卷之七

劉鳳

節義

劉政

黃鉞

王永和

張益

錢泮

金道玄

瞿嗣興

錢廸徐植

顏琇

枚應發

戴君用

王洵王淳

莫轅

都文信

沈伯剛

吳淳

朱良吉兪敬

陸安

梁昱

支琮

○劉政

劉公諱政字仲理其先汴人父以禮則余從髙祖也生有至性好學問其行義尢厲一介不爲輕論於鄕第一方孝孺先生都試見其文目之猶孤鳳在鳥中當爲虛左旣感其知思奮欲有所出之日久矣會靖難師起嘅憤不食死無嗣

○黃鉞

黃鉞者常熟人洪武初以奉常弟子爲尉巳而舉進士給事中常言燕事遣將誤宜速代之計當以時決需之生肘掖憂後以持服歸兵八投琴川橋死時兪貞木亦勸姚守舉勤王兵爲衛尉執送死之

贊曰士守經義儒衣冠道先王語其雍容醞藉可也及事變起能奮難不忘死亦良難哉仲理未食其食徒以受國士知於孝孺遂以身殉叔揚有隕無二爲臣之節是其庶乎方國家始建威徳遂盛海內忠義之臣接踵而死湮滅無所復志者多矣故其事皆不得而詳焉至匿山澤易姓名隱約以終身此其人豈有所要於後哉名不名無預也而明教化以著統風勵來者是以貴君子表微乎死事

○王永和

王永和字用節昆山人永樂中爲文學博士適饒之孔子廟庭壞請修之守不時應和責之以太守行風俗不知重教化何以率先吏民興禮樂哉入爲給事中劾侯尉馬順怙寵而驕妄厲私威使持節爲韓世子又劾中官偃蹇無人臣禮尋遷侍郎工部撫監淮右治水徐州鑿呂梁﹖﹖雲水爲河流正統己巳從徵沒於土木之師贈卹良厚進尙書並官其子賢評事仲子敬以明經舉季霖進士復爲給事伉直不墮其父風

○張益

張益者吳縣人少長於燕舉進士選爲庶吉士預修史遷修撰進學士召入閣典機政正統間北徵益與曹鼐並從嘗勸上持重及師潰與鼐俱死益慷慨有志略師出深憂之竟爲中官振覆焉振亦死於師而人未知蓋非天敗振振實自敗也益爲文立就軍中書符皆其艸初與夏昶嗣初孟端同善藝事益爲賦獨工昶遂罷不復晉意昶圖竹稱絕益亦絕不爲也己巳之事誠猝不謀然兵久不用漸驕令少不能戢矣徵伐未﹖非計而將帥之臣不無罪焉逮正統間有許銘者思溫孫也初爲司馬屬後以都禦史按邊馭兵以嚴將被罪者因嗾其下亂作死焉

○錢泮

錢泮者常熟人以參政家居嘉靖乙卯夏五月倭夷入侵我郊保殘焉斵泮父棺泮忿之尹王鈇者工騎射以功名自喜常手射二酋斃之遂有輕敵心值寇自漕湖將與在福山者合偵有船十餘可六七百人耳謂其弱易與欲徼取之泮亦奮欲報其私率其子第前焉鈇繼發至三丈鋪寇伏不動以二百人誘我泮大呼進爲所乘四起猝突眾遂亂泮不能整卒殲焉鈇亦爲眾所擁矢不得發旋入濘止焉觧劍命隸者謝其母隸猶翼之走鈇叱令去寇執之不屈死

贊曰大吳之風與燕齊異輕心易於去就守死不變奉其軄無論利害是難能矣哉未和封疆之役親執鼙皷提馬而介於陣𨿽覆師徒亦足賞焉者益帷幄親臣不能畫計今全遭狂豎擅命進退不可周旋不能言者謂使固壘無動豈有患哉然益之沒或欲援之出不從志可尙也泮誠內激於忿夫寇入而士大夫無固心不以死悍其若死綏之義何故鈇亦可謂慷慨矣夫孝友

○金道玄

金道玄者吳縣人陳萬戶飬子也方國珍起行省朵顏參政督師討之期會戰驅之補門國珍僞降陳信之懈不爲備道玄諫不聽巳而果揚颿直上師熸焉陳溺道玄求不得從之海曰父有知不使爲賊俘也若有馮焉者﹖﹖﹖水﹖至溫之沙瀨上竟得免歸或薦之士誠所道玄聞復遁去子問以功名顯

○瞿嗣興

瞿嗣興者常熟人毋當暑病甚興燖湯跪請洗親撫摩癰穢夜驅蚊不休又患積气食不下興刲股作羹母啖之愈又忽非時思芰解衣行求水濱得之人咸謂異子莊以薦得官至參政福建

○錢廸徐植

錢廸父蘇洪武間當伏法廸年十八詣曹請代父刑上其事詔從之時又有徐植者父達以稅事當刑植亦未弱冠請代旣伏鑕猶從容賦詩無懼色二子俱常熟人

○顏琇

顏琇字季栗洪武初父戌鳳翔以母韓行琇獨畱久之聞母歿卽奔赴負母骨歸行數千里未嘗釋於地寢則庋置之宿其下涉則戴之泳焉父旣放免奉事尢謹旦夕自洗廁牏親勞苦之云幸不乏食又何以爾爲人趍代亦竟不肯意將視父溲安否也逮卒日夜號水漿不入口者五日不勝喪死子昌亦有孝行

贊曰爲人子者無以有巳若他隨所事則致命焉故育之之恩與所生等孝能無間然者尢未之見也道玄事陳驅馳兵間有隕無貳不自意全也迨僞吳求之逃焉以免豈始於事父以致之君者耶廸之與植少遇變而以死殉傷哉是天性然耳非可彊相慕爲之琇之飬極其心而卒以喪死𨿽云過者俯而就然賢者之行寧可非與

○枚應發

枚應發市人也事母孝母疾弗療發刲股進而愈他日又疾作發露禱於庭灼肌以代母痛願以巳之年與母夕方晦忽開見斗六星惟一星尙隱頃則云復合入視母母巳擁衾坐云有六人來以水灑之霍然蘇

○戴君用

戴君用者吳縣人洪武中父福以主守失火當坐君用代之刑於市妻吳以節行旌

○王洵王淳

王洵王淳者父鑄辟爲都督府掾屬洪武初坐之當伏法洵淳號泣無日夜爭請代走禦史言父以洵故懷祿洵不能有所以事之免於過應戮淳復進云由淳故不當坐父兄者禦史訊其執志皆堅定無二聞於上特免焉

○莫轅

莫轅字巽仲幼慧悟從張適學適甚異之洪武初父系治當刑轅年十一詣李請代李試笞掠問誰教使轅無恐言死父豈人相導爲遂上言之如其請父乃更爲轅陳非辜竟死系轅巳釋季父侍郎禮方寵貴用事時持法嚴轅預恐及繆指一人戍閭左者爲其屬後禮見法轅竟以前被伍符免兄遺胤幾殄取而育之又間行求得其父骨歸轅屢觸网卒全巳而遇赦宥旣痛其家禍深自刻責常茹糲飯蔬鄰失火勢迫躍入火抱其母出毛髮爲焦若其陰行善惠利人多矣裏有賊禍少年葛嘗疻傷轅眾執焉且陳其殺人狀於郡轅曰葛所殺三人者死溺耳欲逸之不得深爲惋姻沈生坐之有遺孤女字劉劉又他適轅乃長而歸之鄰有舉室死疫者遺子人無敢視恐厲延又收飬之素與鄕先生張子宜易九成遊故亦長於學問

○都文信

都文信父賢與徐右善賢且死妻唐娠信泣不巳右日使人存之且約若生子當女之巳而信生唐遂行右飬信長而歸之女洪武初右坐之抵死信請代右義不可曰而父以息托我柰何令不祀事亦良解後復以他見逮信曰今幸巳有子可以報矣右復不許信潛冒其名往死獄右感之竟亦不子

○沈伯剛

沈伯剛者本孟氏爲母之姊沈勝五所飬沈且老坐法請代固不許剛疆謂吏願見刑吏怪其少上之得宥時又有朱昱父被左符攝老不堪兄亦先事逸昱請行所司少之加楚掠謂隱壯者昱終無言俱長洲人

○吳淳

吳淳字伯善少與兄學兄中遭疾廢不良於行者二十年元釁作人不自保淳負兄趨避之遇彊暴剌以刃淳以身翼蔽中三十餘創昏僕於地兄竟死淳復蘇得入余杭山蜚遁以終

○朱良吉兪敬

朱良吉者常熟人母錢病嘗劇吉自潔齋禱剔胸出心割以啖母良愈吉創甚不能興邑人兪往視見其胸開五寸所气湧出爲納其心縫合之頃乃蘇又有兪敬者太倉人亦嘗刲腹刳其肝愈母疾永樂間旌其孝官之尙璽朱灝廬父墓每攀隴樹號樹皆爲枯有烏馴狎不復畏人與參政盧雍皆以孝蒙旌異

○陸安

陸安父徳甫好客竟以客坐法時以用重典刑亂無貸安急卽與兄訣晝夜走至都伏闕請代許之驅詣市中顏色無變時年三十一妻鍾亦以節聞

○梁昱

梁昱字文輝少從諸父學爲遊娶三日遭父喪廬於墓者三年蔬食水飲如一日免喪隨計上冢宰蕭山魏驥重其孝親候之爲咨嗟而去部使者孫鼎表其孝將列上不果仕爲平定州有惠政民懷之

○支琮

支琮少爲愽士弟子貧甚遇寒母衾單不能寐盡解衣覆之巳危坐至旦客候之良久不出呼敬將何在乃短衣見云方以所服覆母睡恐覺之故遲耳客嘆息憫之周公忱撫吳卹之僅獲濟後仕爲從事

贊曰孝友之根於性豈有異哉而悖傲者乃時有焉非教之衰則俗之易人湛溺之不復覺也吳禮義之國其君子誾誾焉溫溫焉可略觀矣其小人竭股肱之力誠所奉抑乃其常及至臨利害驅之白刃而天性之發甘之無苦又皆穉幼閭巷之人非有保傅之教詩書之澤也固習之善漸靡者深至徳之風尙有遺乎至非所自出而恩無與二又加於人一等矣

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●續吳先賢贊卷之八

劉鳳

儒林

文學一

◆儒林◆

陳繼

徐達左

錢更生

呂昭

殷奎

秦約

周南老

顧巽

陳頎

陶振

盧應坊

○陳繼

陳繼嗣初祖徵本湓城人從婦父江承相來吳父惟允僞吳時客潘元明所矜伉專已王行輩皆望塵走事之良謹騎而呼止仲隨吾來何自喜也後允死家破母吳操節育長之遺書尙出萬卷遂從止仲學又遊於兪貞木時經術頗廢乃獨穪說先王有所論說不敢立異而於箋疏略皆通究釋其滯人穪陳五經他書亦多淹誦爲文有思致楊文貞見而善之薦於仁廟召見授博士適開弘文閣詳延文學訪咨治道俾學士漙侍講琎及繼領焉宣徳初預撰兩朝史進官力辭又踰年乃得歸乞言者多詣之旣老巳厭苦後王學士淮來與登城望因見其二子請焉𨿽疆應之思不屬甚病之遂戒不爲故所交復從之乞謝不能忿曰彼學士貴耶當爲之何窮交之與有乃不得巳操觚病遂不支蓋其文潔嚴固當需緩然蹇躓由才不逮耶其天性篤淳履道間方蔚有儒行聞之故老云初有司上其節孝事使禦史廉之則方隨母抱甕行灌傴僂甚恭色若﹖樹藝娛親者頃母入以壼漿來繼趨而前奉以進母嚼之乃拜而飲禦史亟以聞上尢嗟異以爲有禮所著集曰怡庵子五人寬完皆有文

○徐達左

徐達左良夫元季時家故饒財好讀書鄱陽邵弘道善爲易從受之又受書於董仲仁喜與諸儒論難益求其說時兵革方息學者尙寡達左教授於鄕多所開誘洪武初守臣得辟署東毆守仁辟爲文學博士凡六年■﹝衣上十下﹞嘗著顏孟四子書同時有林大同亦力學博通經傳時尙未專用朱熹氏學故疏義存者家有之被薦爲博士大梁以病予告永樂間再徵不就所著有易義奧

○錢更生

錢更生者常熟人少戇治經術篤信之洪武中應辟至中書見宰相不拜問之對以未見天子故不敢先禮焉守事久之不得召會有詔祭元幼主各爲之辭進更生所撰大契上旨卽召對欲官之謝病免歸■﹝衣上十下﹞初名沂以事見法子廸代故易焉其所爲經亦不專宋儒也至曾孫昕官布政楚有廉名

○呂昭

呂昭克明昆山人以經明薦授掌故徐長於學問惇行不苟嘅然有當世意嘗上書言事穪旨攺尉浦城故山溪間少耕植昭躬勸課遂以豊穰遷守沁州不能治裝有老父持金贐者峻郤之然行未半道資費竭盡質衣猶不能賃舟車路出徐故所受經弟子憐其寒共進一裘買驢載之官子旦旣從進士遺書厲之廉乃亦有父性按河南以不合去後起爲郡理迄罷無所侵居嘗環堵不蔽不以窶爲念歿不能喪魏公驥賙之始得殮

○殷奎

殷奎孝章其先自華亭徙昆授春秋義楊維禎所洪武初以秀才異等聞太常籍奏試通一義遂請諸能稱者官文學掌故因乞近地見忤調咸陽卽盡節所守教諸弟子文義甚羙獨念其毋不置竟欝欝死諸弟子私謚文懿先生奎爲文爾雅深厚不爲浮誇學亦頗究通天人分際所著書甚眾若咸陽志關中名勝集陜西圖經支離槁等二弟璧孝連箕孝揚俱經明薦奎卒璧徒步千里以其喪歸箕舉秀才試守僉事

○秦約

秦約文仲本淮安人宋直龍圖閣觀之後再徙之昆文玊學爲儒有髙行約至正間官愽士洪武初召對拜侍郎禮部以母老辭歸後復以束帛徵上封事乞重儒術廣教化之意又令守相考上各爲書上之省以訪咨治民術授文學溧陽吳沈薦約舊儒宜置之側得盡啟沃在溧陽久之乞歸卒約爲文原本經義貢師泰極重之所著樵海集及他書有傳者

○周南老

周南老正道在元季以薦文學掌故當塗又檄爲吳縣功曹按獄能得其隱詣闕上書陳六事進省掾國初徵赴太常議禮放還嘗集易傳說禮舉要子敏亦以明經薦

○顧巽

顧巽順中長洲人永樂間以易教授於鄕自巽始時方統一經傳崇道徳成就教化除去異議輒以非聖罪之靡然向風其弟子賀廉孔友諒顧詢以易在文學髙等而巽子目﹖﹖目﹖﹖子餘慶皆能傳其學起家﹖郎

○陳頎

陳頎永之長洲人言春秋於景泰間受業者甚眾薦授武陽文學掌故適故人守豫與一馬乘以出入巳乃還之欲使遂受固不可未幾謝歸頎𨿽以經教授文亦淸綺不作老生語在當時甚見推與性介特不肯苟容儼然終日矜嚴見於色故尢以操履稱焉不徒文也所持論長於剌非而■﹝衣上十下﹞歸之正要以經義從有適楚及遊梁錄又有紀所傳聞書學者多有焉

○陶振

陶振者授學楊維禎所洪武初以三經義舉言詩則熹書則沈春秋則安國故諸生樂其近皆名陶生學爲掌故吳江久之坐法傳詣鍾官奏賦三篇多俚語俳調得釋復爲掌故安化振才易辭近卑俛﹖時格本無足稱而爲經生者本之

○盧應坊

盧應坊者襄子也少失父事母以孝聞力學甚苦以易簡於鄕與國之俊士習業其所爲未嘗不由禮言恂恂不出口退讓如將不勝而操諒履貞見不善義形於色鄕人子矯妄爲名造作語言而行污市人嘗深嫉之所著書皆以勸諭徳義不爲諛言

贊曰儒之爲益於世豈空言無施之謂耶自昔王者無不詳延相與博議於劻攘未集之日首風示天下知所遵尙故太史公所稱功令務以教化成俗蓋謂王者之首務三代以下未始有易焉者然詩書禮樂之澤薦更壞亂及整齊於散佚之餘師異教人異說益遠益疏故分裂爲諸家人自爲疏固訓微箋解道爲天下喪也久矣宋人者豈能不藉前聞獨追古始出漢以來儒者外耶且昔儒其所爲說皆拾之掌故弟子口相授受及坑燔之後所記憶十才一二而巳若孔甲矯疵申培公轅固生韓太傅髙堂生田生胡母生復中翁之屬皆傳自﹖瞿子夏子張氏之儒而湮微燼滅存焉者蓋寡亦各守其師所授尙亦存孔氏之舊乎而宋人必盡以爲駁而不純簡斥竄削屏絕之甚於坑燔之烈然每竊取其義剿說入之而遂皆謂自巳出是何忍焉矣哉孔子曰是可忍也孰不可忍也則𨿽先古所傳師氏所守稍不愜巳掊擊不暇顧是猶有可言者卽朱氏爲易義皆顯竊王弼之餘而云王何罪深桀紂則盜儒者不乃無罪耶使古之遺幾乎熄矣其曰經解而倍經者往往著於篇僻陋污滯何以服往賢之心且使後來者杜口不敢談則其狠愎自用不肯虛受千載爲恨可勝言也

晦食﹖蜀至於元不復以經義爲事惟許衡氏吳澄氏稍潛心大義有所考質惜其論說亦多守所聞不敢顯有同異若吳氏之於禮及他儒於詩書易各有傳焉亦未嘗盡廢古也特未自名其說信從者鮮故大吳𨿽以文學稱而經術未得其傳明興風示海內以專經業儒始有所統一然未嘗令之必盡以宋儒爲至永樂間諸臣籍奏乃有所專而學者皆嗜於谷學且不惇而徒標取近義櫽括傳注口耳末學聲音占﹖﹖畢猶之未暇而況能淹該徹觧心通誦貫徧識多聞於服鄭馬戴稍窺門戶一染指於鼎知其旨哉甚非上所以重經術明教化之意也然頗載前數君子者亦其志行篤謹持巳公亮仕不希寵隱不違俗皆近儒行與彼溺於文辭輕薄無檢者異科故特列之云文學

◆文學一◆

王彛

謝徽

王行

申屠衡

錢逵

金文徵

顧仲英

○王彛

王彛常宗先蜀人父教授昆山遂家焉彛羈而貧好讀書入天臺山師事孟長文長文故事元儒金履祥旣博贍廣肆於古無不窺其所爲文雄沈以暇嚴加有典則時楊維禎自名能文而多怪迃且不遒彛心獨輕之數詆訾其失國初徵撰元書後母老乞歸與髙啟同坐魏觀事

○謝徽

謝徽元懿長洲人在元以言詩被選洪武初召上預修元史授編修兼令教冑子遷郎中吏部辭歸已而再徵爲大胥屬徽學長於訓詁而淹誦多於他學者以博聞稱文辭頗暢朗與髙季廸齊名弟恭亦能詩皆有集傳

○王行

王行止仲家本微父爲人行貨於都市以仲操挈從時藥或詳貴仲能別其上下品輕重之主嫗欲聞諸小史稗官仲輒誦數家時時爲陳說主異焉與書一秩洽日以誦得遂俾之學乃無不通其家所藏書且多盡發篋陳之旣巳習卽辭爲遊諸生間爲言濟南生詩伏生書孔安國禮灑灑不窮皆大異之然視其居徒壁立故未嘗有書也問其所授則從藥肆翁爲文宕逸而譎气陵一時在張士誠所以止仲故賤下客畜之不甚奇也洪武初辟本郡文學諸生心易之雜叩以經義應如響且各有意更進與論難皆自以非所及始大服守魏觀王觀前後薦上不報將入都或止之仲自負奇材欲有所見不顧往客藍玉玉武人不喜儒仲以巾韝謁立談大愛之引與謀議未久玉以事忤誅與其客皆死焉王生有縱橫才當羣雄間嘅欲立功名旣無所就卒乃死黨人幾若蒯通𨿽其言不外聞然玉之威彊振主性又暴戾豈足與者無生平舊而一旦遂爲石交生旣無以勸之抑損而又甚之坐取夷滅非不幸也

○申屠衡

申屠衡者長洲人言春秋於楊粵間與楊維禎遊推其博贍嘗客潘元明所客賦詩衡每困及命筆爲文則亹亹有思致洪武初徵使艸檄諭蜀大稱旨授修撰亡何病免疑不肯仕謫徙濠又有陶琛彥珩攻文有志行篆籀久微絕琛考質精稱得古法與傳著皆以遊士徊翔兵間𨿽不暇納亦禮重之洪武初並召爲文學掌故琛子伯承以書學世其家

○錢逵

錢逵伯行自其父良佐以文學名書迹亦遒勁傳於今元文宗時召對命爲農業書又命書古賢大夫事放歸復有薦者授吳縣文學掾滿一考罷去逵攻文甚苦方其命思循壁行且哦時觸而踣或默坐沈想客入不起年四十餘猶無意出也屬至正間分行省於蘇始就辟尋又遷淮南修法令舉文書能無失秩洪武初徵詣太常議時方制作禮樂爲百世憲諸文學多膠所聞議不合者皆放歸後復以事被逮坐之逵𨿽以儒吏然終嫌前元官其學長於稽古而於六書尢所擅人謂過其父若子山伯璣等雅推重之有所爲書曰櫓巢

○金文徵

金文徵徳孺洪武初爲文學掌故已乃舉進士同知鄜州時用法嚴徵所守與蜀連蜀尙未通稱被邊地坐法免又起爲國子與從兄玟皆以文辭相命詩𨿽不多亦淸綺

○顧仲英

顧仲英者昆山人少爲輕俠通賓客豪於郡邑三十始折節讀書家故饒財益購古圖籍彛器旣吳人嗜好多以贗往英自謂能辧瑜瑕風起然不能不寄耳目談者鑑益精則益工﹖僞習遂堅不可破流至今英築館茜涇西日夜與客取酒其所交若張翥楊維禎柯九思李孝先張雨於彥成琦王﹖業咸擅一時名囿沼臺觀藻以丹綠供張華侈聲樂盡妙選長袂利屣招搖若狂詩歌間作才藝相若人皆慕之嘗辟召不就張士誠欲舉吏輒避去旣而用子恩﹖尉爵錢唐縣男晚喪母甚哀毀慕佛遂髠焉蓋見時變恐不免故將易服而逃然洪武初誅鋤豪傑英旣不蚤識去就加有輕薄名與倪元鎭皆以大家爲張氏客故竟見法

贊曰吳稱古奧區才所產不乏然至於元之未造方事戎馬於時以力舉梁倚者爲賢黠滑成姦利至饒贏者爲貴又烏事文學哉而諸君崎嶇奔走傲睨羣雄間艱難其身而儻倜其志相與歌笑如平時若無足顧者而彼亦謂無心焉非有能爲蜇蠚者遂示優容故皆得全及天下旣一方网羅逸遺悉致於用而猶敢偃蹇次且𨿽起就徵遽自引退旣疑構隙開嫌間猜怒相因而發其將免乎哉若常宗仲權旣束帛及門禮命方爾而自負天施罪何所逭止仲反仄慮不可知伯英昔仕終■﹝衣上十下﹞以罹徳儒循循而見謂不攜若仲英則由承籍之厚虛名薄技非敢弄法犯姦成富也又非敢立然諾睚眥若向時橫州裏也而竟坐之惜矣

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●續吳先賢贊卷之九

劉鳳

文學二

郭翼

袁華

偶桓

張適

張仲簡

葉顒

周砥

朱應辰

○郭翼

郭翼羲仲昆山人少嘗學問與衛培遊亦通經義言王氏易摛辭必範之古有奇气楊廉夫極重之謂可幾太史左氏詩亦質有骨體與顧瑛孝彥伯磯等相和皆服其气調見羣雄方逐鹿東南欲一有所用之嘗獻策張氏云明公仗馬箠下﹖地及越數十城望風請服者人皆苦元政守吏貪殘自恣不卹其下非能極慮安危者也故民離散而莫與之守今誠能反其政休勞之率以乘時進取則霸業可成若遽自宴安湛於逸樂不惟精銳坐消且四方豪傑並起相攻壤進地益𨿽欲閉境自守勢將日蹙且吳又所必爭也其能保乎哉言頗切忤士誠幾欲殺之其妻勸之云郭生策未﹖非縱不能用當善接之使無望我翼遂得逸去洪武間徵受掌故自以遭時不能建立功業怏怏■﹝衣上十下﹞獨所爲書有傳者時又有馬麐元亂僻居海濱營田谷自晦苑囿雜畜眾禽爲娛樂州郡豪傑多造之常引避不見時尢重之

○袁華

袁華子英少好讀書與諸生學誦卽他授皆能誦諸生乃不能憶時時叩之尢工爲詩楊廉夫爲樂府有所風剌前代別爲格惟引華與同顧英家多名畫及法書日與共閱題目之賞好風流一時爲羙旣元政益襄朝不逮夕而華輩誇浮猶宴然如燕雀不知堂皇燔烈際國家平亂辟郡文學又以子爲吏被罪株連逮而顧英客若易恆亦以遊談能誦古文重復與俱徵詣鍾官

○偶桓

偶桓武孟太倉人初以年少俠遊客諸公所倪瓚愛之勸令學遂日誦數千言試令爲詩語警絕若素工聲律者因爲延譽嘗所往來名一日起洪武中大搜故爲遊者至則命爲吏武恐及輒盡力所守主自從事閩之崇安更桂林又徙荊衡所著有江雨軒諸集又有鄒奕者羙姿容善談笑元官也洪武初徵起復命守贑州坐法傳詣剌姦徙置安肅二十年蹇義言其才用徵還奕所爲文與武相若

○張適

張適父仕於元適少悟絕爲詩立成母賤其嫡妬之名曰狗子爲諸公嬖愛憐其慧比相如也值亂流離道路洪武初以秀才舉爲郎工部病免復以明經被選擇爲吏桂林周旋湞池主估儈鯫鮑稅金錢二十之一衣食其間或不給竟抱案死爲詩若文與髙啟楊基齊名而辛楚寒薄困阸之意溢於辭嘗論湞所創開云自楚莊蹻略定之遂畱自王也至漢建元間王恢唐蒙司馬相如王然於等所招徠降下之者種以十數置益州郡而云自靡莫之屬湞﹖大今之縣﹖昆明者也北至楪楡古曰嶲州及所謂梇棟者今之大理也臨安者本句町王地所謂邛人僰人也漢爲牂牁郡而蒙化者漢之永昌曲靖者舊爲東西爨者也自嶲以東北則徙【音斯】爲漢嘉而筰在雅州則皆蜀之徼也且漢初略夜郎置犍爲郡卽今之戎州乃發■﹝衣上十下﹞治道自僰道指■﹝牛羊﹞牱此又漢疆理之次也又云自滇以西求身毒國往往閉昆明則嶲之南昆縣也此又自滇略通徼外之迹也且滇在禹貢爲梁州界並鬼所屬分則固非九州島之外窮荒矣地又沃穰千里名爲富饒水土之羙生物之盛十伯他所𨿽絕遠其爲要劇可知矣

今道所從入貴州古之鬼方也道隘且要假令一夫狂則懸車束馬之塗不知所出矣且以今兵威因秦時頞略通五尺道黔中者大索之諸夷間廣﹖岐塗何不可哉夫制禦者先之形便則威無不迄久安者據其要領則無偏廢不舉之患所謂搤吭撫背建軨之勢在我則𨿽有邪謀變計何能爲乎且與其緣險塞徑懸度臨不測道一孔之所出孰與交衢四注分裂其支郡而關梁出入動悉由我有事若從天而下豈足道哉又按漢所謂關沬若梁孫水者若水出蜀旄牛徼外南道越嶲卬都以至﹖﹖疌﹖朱提入於江所謂朱提銀者也是水之所出自其界也而﹖﹖疌﹖故役屬西南夷又豈假他道哉此其言之可推行者故刪取其要歸之正而載之他所著有江館湖濆昆明諸集有傳者孫柷起家進士﹖尉士上言幾事被斥巳而遷守保定

○張仲簡

張仲簡在元師事張伯雨﹖黃冠張氏之亂反服飬母頗閒詩賦書法亦婉媚饒介﹖遊閒公子嘗延諸客授簡使賦季廸孟載方締思簡巳就篇眾推第一介贈黃金一餅王偉嘗序其詩

○葉顒

葉顒者洞庭人自其父從遊說之士多交海內豪傑然向文學故時者方幸無事相與恬筆和爲坐而吟顒知亂且起慨然有安時意論議事形盡得其槪掌故博士李祈宇文公諒之屬皆父客器重顒知其志相謂當不碌碌至元間選於鄕署吏不樂罷去北之燕中欲以策於用事者值勢巳傾流落濠亳間久之無所歸及耿長興炳文聞其名召之欲薦上自謂方事之殷不能有所佐助今巳定何復爲吾且放意自娛耳寧能爲吏守文法取戮辱耶竟死長興所同時有許燁亦以處士名能文國初應詔至陳詩三章請緩刑寬賦蒙賜以布衣遣歸故山中有許處士亭存焉

○周砥

周砥履道少齪齪自好博學工文詞薄遊無所詣故與義興馬治善治曰周生久宦遊無成而來過我於是砥往捨金溪山中孝常日往見之周生多謝病不見諸富人以孝常貴之也相謂曰馬君有重客時獨造爲具召之並召孝常孝常旣至候周生日過中不往孝常自往迎乃﹖疆往諸客盡傾飲酒半孝常起爲壽客皆避席周生持酒不肯飲曰吾無徳及諸君而虛飲食我我不及鮑生明矣然使何以復者我明日辭矣竟夜半去歸吳復與季廸仲載相和歌書迹尢工亦善圖畫巳而又去之會稽歿於兵其所貽孝常書余見之魏先生所云砥之謂自好之士未可謂一節者也夫時之方潰士盡欲效其尺寸思有所建故伏軾結鞅西馳者咸欲輔旣危之勢於將顚墜者也伏軾結鞅東馳者皆睥睨羣雄間欲以口舌說而中之以所欲者也砥遑遑無所之遊嘗困而歸矣生以爲其中豈有所不得巳者然哉昔孔子大聖猶七十餘說而不用況砥之駑鈍謀策無所可采論議不能出於成功故以爲無關於成敗得失間而棄之尙安所望乎哉且令庸庸隨世回面污行以諂曲取容乎固非砥之所能也出於萬分之一苟得當以效其所庶幾者豈患無尺寸哉則又非可冀於行所抵也委而去之自絕於淸水隅曲幽窅稿枯窮餓沒世不見知而不悔乎則又未嘗有系拘重捐所不能釋而忍之斯亦未足爲負气矜髙者勸也唴乎馬生視砥何者而可夫以砥不肖之身旣不能致之名實功利之際又不出於介淸僻奇貞厲之士謂遊談無實窮年謁請守事羈困而巳矣唴乎馬生事未可以一二言也古之人豈獨賢智可仗哉蔡澤噤吟奪鬵於途季子困於易水之上而自信其畫必可顯於當世亦膠焉而爲此其自諭如此然大抵拓弛無能爲也

○朱應辰

朱應辰少爲陳氏禮業舉子當元季數與計對復棄去爲古文辭亦與楊維禎遊洪武初辟爲郡掌故應辰爲文繁而不猥詩亦工爲長短句篆籀頗類古洪武初嘗命書符印有集傳

贊曰方士擐甲冑爭旦夕之命豈不思投戈講藝興於文學得休息哉彼其出入訓定勞於役亦因休暇時有訪延故諸君當劇亂迄我造邦以樽俎談宴從容雅遊故復貴耶及事巳定乃猶以異時者輕重論惟庸庸者得免非以論議爲尢則才气有足忌者耶然旣竭其力覃精綜述有所垂於後冀久而不衰庸詎知湮微殫盡與化消滅若是速歟觀於羲仲以下諸君咸有所著聲傾一時今求之其鄕發故篋鮮有存者則士所以窮年■﹝衣上十下﹞歲研探繹思紬列者曷益哉豈向時侈盈之以而能者蓋寡亦旣以漸削平則運與之易今而作者益眾故無復稱焉文質損益何若後之視今乎及觀張適周砥所論議裁而著之篇亦非一時所敢望矣

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●續吳先賢贊卷之十

劉鳳

文學三

虞堪

吳文泰

蕭規

鄒亮

張扆

滕用亨

趙友同

梁時

錢紳

鄭文康

沈愚

張淮

陳體方

沈貞吉沈恆吉

陳孟賢

周原巳

陳紹先

奚昌

張習

陳震

顧珣

桑悅

○虞堪

虞堪者宋宰相允文後也徙家長洲家富其所藏書多雍公遺又行重購校讎日夜不休自稱僻焉爲詩頗淸潤兼好吮朱設色圖畫樹石盤礡睥睨故﹖賞好所移盡費其產從祖伯生嘗愛重之其書乃亦賴之傳

○吳文泰

吳文泰者貧而湛於詩嘗從事幕府文書無所省與丁敏遊無日夕吟不休二人者嘗閉戶共爲詩人見其終日突無煙往視之則方瞠目相對亦忘其饑也語皆厲苦若孟郊益僻蹇矣文泰洪武間同知涿州坐累謫徙雲中而敏流落江淮間有憐而館之然故狂生不能久悒悒遂謝去■﹝衣上十下﹞饑寒道路以死

○蕭規

蕭規者其先自楚來徙學通二經尢長於訓詁然不求仕販鬻自晦爲文亦欝茂有體裁人或從索之多謝不能二子曰潭湖皆能世其家以學文潭舉進士湖以茂才選永樂中

○鄒亮

鄒亮克明者長洲人少喜名善爲文援毫無停思然輕俠無行嘗薄遊爲人所擊侍郎周公忱見其文愛之誨之學遂刻厲稱愽絕況守鍾薦之授從事吏部巳而遷禦史旣酷嗜書時𨿽散佚然頗有存者所得故宋時本皆完全與湯胤績諸人共集湯气豪見亮不覺自折下之詩與劉溥相若亦相服也有潄芳諸集二十餘卷他所撰未成者眾弟順仕至辰州守亦有能詩名

○張扆

張扆與弟粹中並有雅才文辭淸綺而扆善六體書又有阮維則林大同俱爲詩沿元季習𨿽靡亦稱工矣大同尢學問言禮爲容者宗焉又言詩及書皆有源委洪武中辟爲掌故開封病免永樂初再召不起又嘗著易義及他文皆傳

○滕用亨

滕用亨者徳懋從子也少從懋遊旣又之四方交其英俊與晝夜講誦弟子從之者頗眾於時以經義名者不過宋儒亨學通傳疏不專一家言文辭亦辧博工篆籀永樂初以善書徵則巳老上見其容止衰憐之又獻詩三篇大稱旨令待詔翰林預修甲典時同被召者長樂陳登登所書婉弱而亨用筆遒勁近古至其精識妙解尢絕人嘗被旨鑑別圖畫用思眇微見卽知誰作故尢以嘗蒙賞

○趙友同

趙友同彥如宋氏之裔也自其父工醫同亦誦黃帝書遂博通諸家言爲文溫麗宋濂與遊數稱趙生得吾意洪武間辟掌故華亭後姚廣孝以善醫薦遂得召對又有言其知水者令從夏原吉灑水道利漕渠工畢乃以文學參侍從撰定功令及箋疏經義勒成爲制學其弟泰子季敷至孫皆爲掾史人謂墜其家風

○梁時

梁時者吳縣人學爲文最苦其父初以博得婦生時逾歲又博而負人攜之去時少則隨母長乃走會稽山中讀書洪武中以善書選隸王府亦預撰列有集名噫余時有樓澄者自鄞來徙與時同授書沙中翁又授易魯人霸客都尉胡歡所夏原吉與論水道澄具言吳三江入海所由及所當疏導者原吉欲薦之辭不就有林臯諸集傳子曰宏至孫皆以馬醫名

○錢紳

錢紳者自泰州徙父少以鼓琴爲人所愛紳生其家去從陳嗣初遊乃得與士人齒學甚厲苦故其文亦頗贍時有錢腴者與同姓爲兄弟交亦有文而紳毋更適人生弟錢纓仕同知靖安

○鄭文康

鄭文康時乂性能文𨿽以舉子義進卓犖有奇志親歿遂投檄曰吾所爲竊升斗爲養耳且齪齪爲寧能行吾道有所建當世耶發篋中書晝夜讀間序列行事可爲時益者十餘卷傳

○沈愚

沈愚通理世以秦越人方顯少有綺思與鄒亮等十人稱才子詩格類之而愚長於用多劉溥長於用少有篔籟吳歈二集弟魯才亦宏麗與其季皆有名於時魯所著權略五篇長於論事

贊曰吳當元氏以來文下衰矣明興則季廸諸人倡之而未能大異於前逮宣泰以後鄒亮文康通理奮爲詩又一變然亦無甚相遠也夫始之造制天下懸之日月疇能以情易者故譴過必聞悔辱易構亦難乎免矣人誰不重違其難而輕自炫哉異時者政稍寬則學士大夫乃靡然向風爭自磨勵文漸以盛矣然气之渾龐尙﹖﹖亟而未發時所產才亦厚醇以愨故未離於始之質𨿽放極其思猶且媟啙逸足未絕騁千里自超隃也謂時變損益必隆以漸非邪

○張淮

張淮者吳縣人受學愽士弟子輒棄去更名他師然涉獵書傳不能﹖醇儒家徒四壁立拓弛無行而才性揵疾爲詩隨口出𨿽研思不能加也衣獘履決人皆易之淮人徐志負書遊無所推讓見淮毫翰若飛淹警出人意遂驚而遁富人有請賦者餉谷三十石悉行酒家無所問竟以醉死

○陳體方

陳體方者故酒徒也然沈深好書家貧落魄其所遊但爲酒醉之置筆札其旁惟所命數篇並奏或口授人疾書不給嘗自謂酈生非狂必我也者乃爲狂耳每賦必酒酣以往才始縱發蓋得之天授非緣學也嘗於酒所好一姬請詩百篇當就之爲賦至六十餘人笑爲所欺將死遊行田間並歌並進醉而■﹝衣上十下﹞人謂達生子大和亦有父性才敏利下筆不休語妙一時而嗜酒甚日與所嘗遊飲醉則相和歌旁若無人者晚益貧並家居無之寓浮屠捨又不恆東西惟所之輒醉臥

○沈貞吉恆吉

沈貞吉與弟恆吉者徵士孟淵子也孟淵當永樂間以才徵不就吏而學二子與陳嗣初故一時士無不傾遊於其父子者皆有名當世相與推重而貞吉兄弟詩亦相若自相和篇什甚眾下至其家人子亦能之幾若鄭玄家婢又皆善繪素貌人畜工絕每圖構輒踰時乃就亦不肯爲人作故少存者至恆吉子周始大著然二君立行簡貴所居幾闥蕭逸樹石環之激水映軒檻陳古彛器坐臥其中或舟泳焉歷諸浮屠流連賞好有烈士風故能成其藝也

○陳孟賢

陳孟賢者嗣初子也其鑄詞深苦命篇甚遲而工有姬辧慧知書孟賢所爲皆能誦之時謂女書記又有孫繼康王孟南者皆能詩

○周原巳

周原巳名庚初學詩於舅氏閭丘賓用尢好爲古文辭乃以善爲方待詔非其意其詩溫厚和平有餘思焉與徐用禮交而禮詩好綺艷情多燕暱以詩故不事事遂貧蚤卒

○陳紹先

陳紹先爲文簡質仕內史有所諫諍不納謝歸書迹亦淸潤人購之多不與故尢以難得貴年至九十餘時沈貞吉兄弟俱壽與紹先優遊山澤間稱遺老焉

○奚昌

奚昌元啟好爲詩其所賦亹亹不竭由鄕校升於司徒屢試輒下其所受業弟子皆得當補吏去而昌久乃被選

贊曰余聞之鄭司寇云國初言經義皆主古注疏而兼用程朱氏耳未始盡廢之也何后乃亦不說學徒以宋儒爲乎豫源落拓而才故超絕𨿽格未就捷疾不假思力則枚生何以加之然誦多不主一家言猶以不詣太常受業故耶若陳頎奚昌沈潛蓋久而馳騖於辭故不待試髙第名也孟賢造體殆艱欝而不流庸不謂蹇二沈和令紹先平贍無傷於气原巳之質並君謙所推遠矣夫

○張習

張習企翺吳縣人爲郎禮部出按察嶺外喜學問文章爾雅多取往聞佚遺者校而傳之故古之餘多賴以存

○陳震

陳震少則以警敏聞升於司徒被選授文學掌故濟陽頗言學時東人之學者蓋鮮自震爲學官弟子遂盛他邑亦靡然向風矣

○顧珣

顧珣文之𨿽以經義試髙第恆不足其所業謂士當多誦不專一家言者故不任聀學亦不懈性介嚴居未嘗請謁人以此重

○桑悅

桑悅者狂生也其學無所不窺善屬書離辭用剽剝往賢從愽士弟子上謁部使者髙其名欲使者折下之使者驚謂何物乃誕若是因進之使誦業無不通遂禮責之士所爲貴學者愼行其身使華而不惇𨿽文奚以爲生有羙好之資而滅裂棄之是之謂何特以傲長者又非所以諭徳行基厚命不佻也悅竟以升於鄕司徒論士見其怪迂黜之丘公浚聞而召與語大奇之令爲文每奏稱善被選爲文學掌故浚語使者善視之悅復拓弛不肯束帶廷謁長吏以下皆遭侮銜之切譖於使者所使者以浚故虛巳待之且薦其才遷掾長沙又調柳卒不能任聀悅爲賦俚甚文亦卑耳特浚等才不相遠而以學誦服之且異時者習相沿靡弱未有能振焉者而悅實有異資溺不自覺惜夫

贊曰文之開以漸由元氏來豊龐之气郁翳未宣故我明肇造至憲宗時始再變然諸人亦不勝其質桑悅緣舊習有所發憤旣巳詆前之失何巳之綜述乃不逮其言遠哉才者不易得亦藉於學及所爲砥悅豈不知效法左氏太史非薄李唐以降作者哉謂有所擇則其趣何廣崇而流獘未還謂能辧之蚤不耶將力有所屈是以𨿽指謫往賢不少假而不能淩厲加之亦時者滯拘望之迪造難乎哉

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●續吳先賢贊卷之十一

劉鳳

文學四

祝允明

徐禎卿

閻秀卿

黃省曾

唐寅

蔡羽

戴冠

王寵

張靈

趙同魯

錢同愛

邢參

史明古

史經

朱存理

朱凱王淶李詢

吳爟

劉棄

文璧

彭昉

周詩

姜玄

徐繗

○祝允明

祝允明顥之孫也允明生五歲能書過目卽誦爲詩時有壯語長亦貫通百家縱橫羣籍有所撰筆不停思致佚發如湧泉故其名籍甚桑悅無所推讓獨心儀允明書法得魏晉人髓性儻﹖不備略容觀褒衣愽袖與眾人居甚樂易至默而深思慨然有慕意不測也多兒女子情時亦惑焉不問家人生產人或饋遺之隨復散去仕郡功曹而子續由給事至方嶽陸燦稱其精覃綺欝振發橫厲文由此彬彬盛矣而俯仰浮湛混於俗類東方生云

○徐禎卿

徐禎卿者吳縣人始業博士弟子試輒不當家甚貧蓬絫而行故未嘗有書也而無不通皆從他所觀其才雋上淸腴初與唐寅文璧遊則其詩逸麗時有焉迨舉進士見李何制作遂變而益遒研極詩之變遡其初由卿云以來至西京之盛沿魏晉而下其所攻論甚嚴談藝之作出鐘嶸矣吳之文自昌谷始變而爲六代子伯虯亦名能詩

○閻秀卿

閻秀卿者長洲人有睿資沈深好書泊如也文淸綺𨿽未離當時體而婉麗以則逸情翩翩若其人在目尢喜推轂後進人倫之鑑寔稱允焉其行事乃盡佚去之未遠而一無可徵

贊曰希哲佻佻而閎肆虛曠與循吉並時其志趣各異楊則奇偏自好獨道寡與祝乃發舒流易狂恣昌蕩𨿽傾一時而所著瑕瑜可覩故譽損於前昌谷奮起變詩之衰元羙稱其云流泉瀉輕雪映月仙人下游逸塵絕軌則其靡艷飄舉蕩冶雄逸故爲絕倫而又云渾灝之气少謝何李其未然乎夫徐誠恨短而李之詩粗厲之有焉其何以尙之若何則比肩而遊又可誣哉

○黃省曾

黃省曾生少後於昌谷尢長於學於書無不覽而考研鉤審精思微辧於經傳義疏古今事變典彛章物幽邈猥雜損益變化無不究通故其詳聞奧學近古無比文亦多爲俳儷引援緝綴廣諭肆陳獵前之華而追琢加之故鎔冶衡範操裁具嚴而所自放恣滔滌混﹖﹖亟包洞亦可奮千載於時喜名之士咸出其下詩賦𨿽云我則未暇然昌谷外無論也蓋有意見之行事故不徒虛文﹖子姬水亦有儁才𨿽讀書不逮父而其所著五七言尢深愜作者或謂勝之然逐時趣取流易僅唐以來不能出六代上尢工書學若嗜古賞識雍容甚都謂流風未謝

兄魯曾先省曾成名其意好惟書修人事請謝賓客乃非所長落落於時與皇甫兄弟中外親特相善每相和爲詩才亦近似賞采吳士有聞者著爲書廣逸遺存舊故論多稱核子河水詩極有意力采摭唐人語散遺者裒爲秩與父友徐繗遊繗與省曾同學相長晚益工於書耆耋爲後進宗

贊曰气之散越也吳得其華而生才也恆鍾之故我明百餘年來士乃疊興省曾語閎深則兼數子語丰麗則擅當時而兄弟羣從皆綜藝文自昌谷作而吳於詩盛海內勉之長於六代時亦出崔蔡間然尙服膺獻吉開後來者遂益變而古矣君子貴始之者今之秩宣故誰力耶得之番番好獎借成就之故得其一言爭自勵有不善惟恐聞亦可謂能勗矣姬水好賈疑其市人之心用以爲損

○唐寅

唐寅吳趨里人少輕俠有逸才詩艷冶長於諷剌爲愽士弟子時文林薦之守新蔡曹公鳳大奇之名始籍籍洗馬梁公儲論士東南第一歸而言之程詹事敏政云所與來唐生今無比也卽太常籍奏未足盡生萬分一敏政亦雅聞寅從儲請其文寅立奏幾萬言遂大被賞寅懷梁深會其當行亦請敏政文適敏政被命都諸奏上者都穆嫉寅潛譖之謂有寄請給事論罷之且斥寅爲掾寅由此廢而人亦尢穆猜狠甚矣寅故縕藉遊於酒人詩多淒怨方其少年好爲饑窮語初欲發其憤傷於世有所慨惋旣乃卒蹈之嘗爲書與徵明自悼其窮云孔﹖皆因所遭垂之空文逮史遷下蠶室賈生放流厥有敍述身𨿽罹戮辱視吾舌存否也又嘗作昭卹賦以自哀繪事尢稱擅古今

○蔡羽

蔡羽者西洞庭人嗜讀書文詞敏給其自負頗甚譏彈往賢無全者詩詆李杜未工及其自爲則尢可議元美稱之汀花水鳥殆溢美乎而欲非薄昔人過矣過矣文亦無取性復鄙躬自約致厚藏家本習賈羽旣籍時資陳掾其間故尢致譏云

○戴冠

戴冠者長洲人博通多識刻意爲古文詞負气矜伉無所推與二千石察可者亦無如生第每歲輒試不當晚乃授文學掌故三原王公恕撫吳時重之其在銓也列上十事皆劘切語爲之攺容降嘆長沙相李亦愛其文欲薦之不及瀕死嘆曰天夢夢耶世汨汨耶仳倠擁﹖﹖盈娵奢斥矯虔肆駕夷由踣耶巳乎巳乎豪傑廢死乎其志悲憤所著書陸燦序之太史公云俶儻非常之人意有所欝結則退論書策以舒其憤戴先生幾是耶士有以信千載𨿽溝壑無恨矣

○王寵

王寵者守之弟吳書學自宋克允明逮寵皆名得魏晉法然寵之資雅馴不以誦多矜遊於蔡羽所而一時名皆歸之胡守纘宗尢相愛重人有請寵者千金欲得其一言適又當償進無以藉寵竟不顧麾之父尢焉跽謝曰人所爲重寵者能修耳使自污傷不乃見輕而又因利之耶尙書顧璘極推服而寵竟悒悒不得進用恣於酒以卒所爲詩與徵明相若而格少尙之

○張靈

張靈本寠人子力作自給而靈生乃有爽气選爲博士弟子與諸俊少並遊唐寅尢善之靈所爲詩能速成𨿽使遲之亦無復加也嗜酒貧無從得寅嘗晨詣之臥未起呼之靈作色曰而公正酣遽醒之若豈能醉我者寅與之適他所見羣賈有被酒吟者謂靈曰﹖若舞彼來奚若靈乃佯爲丐和其詩賈驚飲食之巳而迹知二生乃大笑人以此污之使者方誌來惡爲古文詞者斥焉生亦善圖畫能不逮寅

贊曰自子畏遭讒亦坐所與富人子行巳不自愼卒困於遊顧專患才耶才者眾所側目巳又甚之其何以免冠頟頟老博士耳以言忤時貴其气之死靡折使得恣所欲爲不快耶今其書存乃多慨憤矣夢晉無行黜乃其宜然以彼其才而使摧折至死生棟覆宇健犢破車獨不可少俟之乎蔡掾𨿽老無奇其言有存者亦幸不幸耶履吉實有儒生風可謂方正博聞有道術者𨿽詳延之詔屢下而竟不能以髙苐爲卽將由吏淺聞不能究宣也

○趙同魯

趙同魯與哲少伉爽不羣於書靡不涉獵意存當世喜論事能深盡不隨俗是非嘗上書三原王公恕請寬賦及與使者書論閭左籍言皆口爲豈直無骫骳與所爲詩名仙華集陸燦序而傳之時有賀羙之都維明樓仲彛諸君子皆有文行其事蓋逸

○錢同愛

錢同愛孔周性狂率無所屈下气尢激昂思致靑雲旣不當於時乃潛志學間誦通諸家言究明其旨向無以徒訓詁爲然頗有所著或稱其養長華實鬱鬱乎沈漬熟哉以其放蕩不獲鄕曲譽

贊曰與哲其先宗系甚華旣所憑厚矣而气亦激直無詭隨謂儻正沈愼善持論者非耶孔周誕迃矜巳過甚曾何足云而沾沾自喜特以附昌谷載之

○邢參

邢參麗文湛默好書立士行講授裏中以醇和稱昌谷諸君皆與遊其文亦質而不華貧無以朝夕空如也竟未嘗娶恆獨居遇雪累日囊無粟兀坐如朽株諸君念之試叩門見其無慘凜色方苦吟共相慰勞亦不言他苐誦所得句自喜又嘗連日雨復往視參則屋之三角墊方怡然執書坐其一角不糝亦累夕矣昌谷論其有四懿居約而恬愉操槪履方吳士喜任俠若參者有道君子也

○史明古

史明古者吳江人狀甚偉須髯磔張性善交請謝賓客不吝算器家故饒四方士歸焉𨿽在閭左名出公卿間郡縣吏皆下之有所論議亹亹不窮頗亦愷激聽者爲傾有縱橫才若盡地利植經業賈市治生產故其習气無論好書多所通觧爲五言亦爲數君子所稱池館宮室占水地勝供張甚盛古圖籍雜器陳之西序詭衣冠與客談笑有四方誌未遂少謁於徐公有貞而吳文定公與爲友王三原素好士亦以吳雅稱之故禮焉然論者猶謂其善市名或以爲文定累云

贊曰士以固窮貴而窮亦良難矣參之潔亮不污獨髙其節豈徒文焉爾乎明古居泰不以溺喪而壼士不﹖已恩昔白圭遭戰國以其術行之時而明古僅因以名亦由使者賢不替幹旄之風憲孝間一時推盛𨿽在墅亦有人矣哉

○史經

史經引之和謹有令譽卽之溫溫而中實介嚴以意气重動能率禮不妄言笑獨好﹖詩與二三君子雍容終日𨿽倉猝無遽色

○朱存理

朱存理性父少嗜學亦工篆籀不爲章句而於書無不通故時者多長者遊而性父持風素以雅道貴士亦不若今以遊揚寄請任誕放恣爲故所著書或佚遺𨿽片言存者重於尺璧以其人也

○朱凱王淶李詢

朱凱堯民善和良承意能爲弟子都養與諸生遊甚款五七言亦有可觀時又有王淶浚之李詢好問皆好學尙友寬令敏慧可稱彬彬矣而淶尢有儁資早卒未極所往

○吳爟

吳爟次明情寄恬淡穆有淸譽間爲文流悅可玩𨿽未遒亦稱於篆刻仕爲從事請謝賓客日夜不怠

○劉棄

劉棄封叔慕長者遊質亦髙挺少不嬰俗沈志藝文與諸子皆允明所■﹝目匿﹞好也

贊曰士所以得顯其名者故亦惟所遭值耶太史公所謂不附靑雲之士烏能垂於後世信夫堯民等𨿽知所向慕然才不踰中人特以與二三君子時開北房從容燕澤縱燻服之樂或置五升之飰惟恐先生不得飽是以名存至今故不謂幸耶

○文璧

文璧一名徵明生少後於允明而與徐禎卿唐寅齊名友善巳又與蔡羽王寵同傾一時諸人皆先卒惟徵明在名亦益起後來者依以爲重事之甚謹徵明亦善接引隨所長稱之譽因以立不者以爲非其類𨿽才無所成名相誘爲俗喜事少年爭奔走之賈人子冀得其題目忘失販鬻長者家兒欲與士人齒旦夕候焉四方來者軫相接也懸衡一時輕重在口如此者數十年然徵明資實沈厚學誦亦愽淹諸經義及子傳太史左氏皆覽涉不若後生務空名文亦當時習气流易以婉懌詩在唐元禎溫李間工書善圖畫藝皆絕人求其迹者不惜重購尢稱善鑑古宗彛醆斝三代器及縑素品不一吳善以贗售得其一言輒價翔故以文史玩弄聲重於王公間亦一時治熙得優遊馳騖於彼或患其流使人若狂顚蹶造請徒好名爲非其意也初以薦得待詔闕下亡何遽乞歸人尢以爲賢聞之黃生云倭人嘗贄謁徵明服緋坐受其拜於庭示以尊中國體竟不受饋又不與書二子彭嘉彭書類父能肆於學其人尢長者仕爲文學掌故攜李而士大夫過必謁之彭乃遣人持剌城門授之云掌故報謁令之前則對雲實未來也人以其負當世名笑而巳遷大胥屬卒而嘉亦博物君子有父風書學不墜或謂過之繪素猶擅至子及孫皆蔚有其文

贊曰徵明天篤其衷諄諄其愨澄之不淸撓之不濁𨿽耄及之而意韻逾逴放道而行猶之﹖朴俯心循俗卽之藐藐故云聲者無翼而飛情者無根而固使雕卵而後瀹雕撩而後燠則日之不足何以無所因而傅乃造作名譽疆有所慕黨之日崇外韄以爲懼魏先生曰余少則聞文先生端亮純直惠和以訓其風穆矣時之方潰則狡焉以馳騖於利行俠刼人而有名彰徹故遂以名爲病夫名曷故哉且往者適厚醇多長者遊而交相卹所無能死生之故三數君子有聞自昔豈徒文藝焉若徵明與人無不容而終其身未嘗褻近婦女此𨿽細行可以觀其槪矣

○彭昉

彭昉寅之初有盛名選擇爲吏南粵粵人故易動而令乃簡易無威儀舉止多輕躁遂不能其官使者猶以昉文章爾雅未閒吏事優容之調他所後竟以罷歸子年少遊於徵明而潛思大業彌歲從事洛誦遂皆究通之徵明大稱焉名日以著所爲文若詩一時靡焉向風爭相慕凡爲名者出途者聞彭君無不願交𨿽傾蓋而語皆謂巳得彭君﹖喜部使者衡水楊先生宜請焉不得已而起楊先生命廩食之且令預計以其意良厚亦疆應之巳而竟不行時方以經義策士年稚無富貴心陋宋儒章句不習占﹖﹖畢家素貧又嗜酒不問生產獨置甕牀頭朝夕飲耳書迹遒勁貴於時

贊曰寅之俊少斥於外用不振亦由自憑負作不順民叛其上乃卽鹿往吝孔家稱善筆札而行簡易貧約以終而無悔卒自其志爲名非有所覬覆出遂用爲利

○周詩

周詩者常熟人少讀靈蘭書觧內經深有意以醫行非其初也時獨玩心神明綜述藝文與子安兄弟遊子安規之書云觀以言雜文多超朗不墮前人風而不自貴寥落無所成且生有其才矣又得所友而徒爾使後之人安所徵或徵之矣而僅若此如才與友何盍蚤自刻勵年時迫勿妄委之予嘗與子循登其隴惘然而止

贊曰詩之稱於時由子安然其人曠以疏行巳有恥特誕迂類可咲至不肯見人或聞其名造之多避去與彼自衒者異矣士之貴名豈其爲利今乃以無行爲放達寄請爲通俠向之所羞居之不疑悲夫

○姜玄

姜玄者黃生嘗爲予言其人少則嗜酒學𨿽誦多未嘗就博士弟子試與邢麗文遊且慕好之不以貧窶爲蹙足未嘗輕詣人或使其子弟學焉亦時謝罷之朝起每視盎中粟稍可炊卽閉戶吟笑居湖濆有幽遁趣歲中所過相善者率不出百里其詩時有隹者黃生誦其數十句皆可傳異時

贊曰古稱慕賢之行亦由篤信好古守道不易玄之事甚微當由邢參有所感發耶吳江爲邑尙通無以貞遁名者若玄豈染於俗哉其詩得黃生傳之固亦難矣

○徐繗

徐繗先生者少黃省曾一歲與同學相親愛而省曾嘗名之蔡羽先生其丈人行亦受其學於時名籍甚者三數君嘗參預之聞之初名陵字少卿蓋慕李陵之爲人巳乃攺今名其從兄縉方貴也數射策不中以不中故業乃益肆所爲詩輒警絕有奇致然時從少年戲耽暱女子流連日夕惑於倡蕩致廢其產不卹也每遊建業壯其形勝左擁優愛右抱孺子命酒劇飲興酣以往引聲出瀟漻間誦其所賞書若所爲詩自豪甚欲輕世肆志焉顧無爲藉何以效其尺寸者時巳往不畱遭摧折者屢人見謂狂生而气猶不能詘下益憤憤悲世之莫能知而道之窮也命之不可如何也前與遊者其人咸逝久獨遑遑無所之餘時與遇於酒所𨿽藉其老尙馮气未肯深相服巳而相與言洋洋纚纚精說靡辧才甚遂傾心焉先生讀余書亦以爲世未有也每奏輒稱善故其交特異從之側目者眾矣屬縣道有所徵爲記上有不應事實者疑先生孰何之乃以微語諷余笑謂今何時原涉輩敢爾邪先生亦駭然處虛若無聞竟歸山中

再踰歲始來在其諸從所人亦復就之然爲名者云今所急爲遊談廣肆譽之四方賢豪長者與勢之名鄕引援附離耳若徐叟𨿽惣微說約多言繁稱誰則聞之故佯爲浮慕而意乃猜焉時時過人宿畱非不歡若平生巾褐盤案桮閜間雅謔疊奏至漏下半不倦也而蕭然羇旅寄浮屠捨所謂獨出獨入從莊生言而惠施者乃操短長說先生蓋窶不欲以干意又無若彼何也有子終歲夭惟老女亦寡無子故歲中所過𨿽欲畱不能久輒返其所閟幽寥閴寂默念所嘗往還悉寓之詩其旨辛楚傷瘁而風猶勁厲愈益遒上不謂在髦期自歲旅於鶉首之次先生年八十中間去來具區之藪者不一嘗憇余共陵嶠甗卽威靈丈人之居訪禹所探書幾欲乘泛泭窮汪涘未果最後從革之紀先生來余適爲吳賢書諮之授所記憶至纖悉有所揚搉令余識之無避爲然益憐其篤老躡蹻𨿽自疆每謝良苦

迨明年冬歸期復遊數相問云非徒甘粥猶善啖膾炙不衰也視聽未謝昔間曳杖耳戒檝者數竟止遽聞問則巳卽長世餙終苟而可亦古者志介之士固窮𨿽歿不忘哉素所爲書皆散佚或爲人乞去獨在笥集幸及先生求傅之夫今之縫掖殆負販者之心其始欲有所自見不能遂或妄自名髙士多其算器廣其謝請是安得不混長上不憫有秩若先生以爲人知之則願也人不知吾苟自知也吾將終身守此勿勿故他時𨿽見賓禮猶不釋然所至未有一人能造之昔楊雄謂時無知者然人乞其書稱叩頭死罪則今之君子何不自喜而患先生爲聞其稱省曾之言云北地書某所巳有之尙不行胡待哉彼其自視若何而不憚下之若此也士之能傾視聽則固以相應和者有所以動之亦勢然乎哉

贊曰古有以少而教者亦有以少不如人而老始厲者唐睢年九十而存危國何不及其壯而用之乎豈固有未可也紹卿先生始所與遊者不甚向之旣芒然來辱業乃益進使非假之年則幾不中道而止與然非數君子者淬砥彈摩之則鍔﹖且不廉劌而成風之技亦捨郢人安所效也故知所與處其可不重乎若使之自好奪於外而遷心日以馳溶若甚醉懈怠而不勸安得不簡其業而功愈隳者固無論也

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●續吳先賢贊卷之十三

劉鳳

辟命

隱逸

◆辟命◆

劉徳讓

盛逮

顧禮

莫禮

範從文

馬逵

陳則

沈芳

趙宗文

袁政

沈澄

吳簡

季箎

章珪

伊恆

衛靖

陳述

○劉徳讓

劉公諱徳讓餘五世祖也先自汴來徙大父順之在元主領槯茶公生而有偉度擴如也儀觀甚羙於書無不讀遇時變晦遁不以才能見及洪武初使者訪延且以經明薦不得巳而起授文學掌故沛縣學徒方輟學不講乃大相開誘使勤於業又舉張倫同事教人以經義爲制文於是沛漸有以誦通次補爲吏者矣歸而沛人祀之於師氏子五人曰

孟公諱敏以經術教授裏中裏中兒皆敬事之無敢失其意弟子益盛去而仕有名當世者甚眾公事親謹視服膳纖細必躬必親仲弟嬰患憂之廢寢食廑治療積年而愈四方士聞其賢爭來歸乃以孝廉辟令徳淸爲政有經獎善黜惡務以孝導滿一考徵入中書士大夫無所不傾者朝夕奉簡以從而推詩書之意有所著論數萬言孫海漢陽決曹有廉稱季諱敷則予髙祖也學通諸經各爲之疏人稱經師永樂初以兄政前死累辟召避不應

贊曰余聞之杜瓊先生云劉氏自鐘山先生金陵徙吳幾百五十年其先則又自汴徙在宋之中葉也代有人遭亂譜牒散佚遂失其世次僅自掌故君著焉方戎馬間釋介冑談詩書大興文學𨿽明詔求賢自上詳延而首應辟命爲之敍宣其功顧不偉歟自是胤嗣者繁其以功伐忠烈勛名貞行顯於代者不勝記矣

魏先生曰劉氏之先蓋有大功徳於民宋之南也黃州公提一旅以從奕世以忠義奮其死封疆者數人書略可見然中間佚忘不能著代由主領公而後乃以詩書之澤傳於今夫貴榮富溢華觀顯稱吳之巨室多矣若孝友操行忠槪誠節則孰有及者聞郡司法公世鼎諄諄長者仁能逮物平居未嘗妄言笑友讓刑於家施於政無間然稱篤道君子若其在閩折獄無避權貴請對使者辭直得調凜有操裁嶺外時身至夷所置隘諭使投兵羅拜此其義聲烈烈又豈徒務循謹者哉

○盛逮

盛逮景華者吳江人自其父時以閭右徙郡中洪武初詔求賢才得對稱旨賜官服使預論議與陳寧以事爭乞歸及寧來﹖蘇銜逮未釋欲甘心焉乃令衡籍於裏中俾以谷入𨿽他所逋必登之以滿其準逮﹖竭其力遂畢輸無以負其友唐當入金二百不能償急走逮逮又爲輸故谷之軌程旣及寧無以加罪而弟坐鹽筴方見錄父憐其少逮逸之而身出就吏論徙夏州初逮遊秦晉間遇異人授方爲之有效年九十餘子寅以醫顯

○顧禮

顧禮者昆山人洪武初以材徵授官刑曹久之上自拔擢爲侍郎巳乃以其家坐之例免十一年再徵侍郎戶部會計出入人以爲能進尙書又攺刑部方用重典刑亂司寇尢爲重任禮守聀謹其所當法未嘗濫卒於官

○莫禮

莫禮士敬洪武中以裏籍選禮無過徵爲司徒屬與同曹沈玠王讓李鼎等十人俱疏陳辭祿入許之一考進侍郎勾較簿書精觧版法時新爲政輕重未有凖禮所守功歸於府者衡籍十三四嘗云今所爲吳后請寬焉不果俄以黨人事起薄錄之

○範從文

範從文者仲淹之十三世孫六世祖柔食邑於昆父爲吏潮州卒從文幼則奔走求其喪哀感道路且失所在遇雨隤焉乃露遂啟之歸人以爲孝致之洪武中以孝廉徵奉使不辱命擢禦史攺綜戶曹事奏貸株送徒餘百人其僚嫉之中以法將伏鑕呼曰幸以議賢得百世宥上問而知爲淹後乃免之謫徙莊浪頃復追戍金齒永樂初復以薦召爲掌故金華歷金鄕三爲師氏歸年八十餘乃卒所論著甚眾

○馬逵

馬逵者吳江人以賢良徵令合水又爲昌邑逵所賦政平民有訟者教諭之使聽觧度不可巳乃受理又重自刻厲蔬食水飲妻弗能堪請去逵怒曰今法密而欲相隨赴西市耶竟聽之去

○陳則

陳則以秀才舉治中應天俄進侍郎戶部以閱實戶口調同知復遷爲守則與髙啟等齊名詩亦豊縟俱以召命行後議選士法頗可采

○沈芳

沈芳以茂才徵奉使按察遷布政北平又有沈應干洪武中詔求賢四方得召入文華說經令參議豫章又攺山東應干爲詩視陳則稍質有集曰東澗

○趙宗文

趙宗文者長洲人洪武中詔舉賢才徵入以母老辭歸永樂初復以梁時薦召上令鄱陽權幸有所請不從又嫉惡甚中法謫徙後宥歸文性剛嚴終日儼然遇有所發無縕借故亦以好盡爲累

○袁政

袁政文理少學於余貞木所永樂中召起爲湘陰令民政窳惰不能力作每徵調則多逋逸而令乃當坐政爲教以墾田力嗇治生業遂因以饒復以夏原吉薦遷守遂寧未至間止於亭夢小兒被血者盈望問知郡人貧產女不舉乃嚴爲之禁又示之禮送女無過奢俗因以革政迹聞於時

○沈澄

沈澄者長洲人洪武中以徵命入將授以官見其舉止迂緩曰腐儒罷之周公忱撫吳時重焉數訪以時政澄長於詩又善交際士之爲詩者多就之澄爲飲食飰客未辧終不嘗食異時者顧瑛好客爲儀簡澄加之敬恭金問方都系司空橐饘之饋凡十年所無怠問後得釋曰微孟淵餒死矣年幾九十子曰貞吉恆吉以詩世其家而履操峻髙善圖像學神仙方不就皆年至九十

○吳簡

吳簡者吳江人在元季自謂儒吏役之板築間儒衣冠操築人笑之洪武初徵詣曹試以富民論簡所奏願疏渠通灌漑課粟多者第賞勸之授主簿昆山以疾罷所爲書皆舉子業

○季箎

季箎者常熟人永樂初以經明行修薦召授文學掌故昆山遷巢縣箎所授業弟子多擢第仕通顯而箎未嘗一入其庭抗以師禮來見者不敢有其貴嘗爲吳書不就辭近俚人多笑之

○章珪

章珪孟端宣徳中詔求賢郡邑以珪應之授以掾史嶺南已而召入爲禦史當讞獄預爲分別輕重奏之辟所當無不符其平反者甚眾畿甸蝗爲奏蠲賦六十餘萬居亡何又廷論大臣數事班列﹖震以數忤謝歸子儀格律皆登朝而格有名於時

○伊恆

伊恆宗有其先自沐陽來徙則宋之建炎也父又以閭左徙金陵恆少則從愽士弟子遊書迹甚善召侍東宮洪熙初與修撰金問同被命待詔闕前進符璽少卿時有宣嗣宗者永樂中亦以善書徵授中書舍人進司封員外嗣宗素謹人問以禁庭事終不對故爲宣宗所眷旣卒卹禮良厚任子爲縣丞稱殊遇焉

○衛靖

衛靖者昆山人洪熙初詔選書愽士得召入備法從執簡文淵閣進主事禮部及修宣宗朝史預書牘焉賜賚甚厚兼能詩

○陳述

陳述者嘉定人素稱廉直容貌甚莊以賢良方正徵爲小官巳而遷禦史遇事能極言訊獄多所平反陟參政蜀撫使者雅重述薦上幾召用述乃丐歸時有周綱者數以誦多試不當禦史成規程富並薦其才乃授融縣丞融故夷中不能習教化綱力爲諭曉之身自行阡陌勸耕見忿爭者委曲觧令相睦有操舟者十八人疑爲盜柳守令訊之並得釋後其人持金謝卽厲色叱之去滿三載當代王忠肅公翺撫粵薦其治狀請卽用爲令益得專行惠苗嘗亂綱出禦之民自爲戰功居多輒以讓南荒學者鮮又爲作之禮義俾民子弟皆誦學時課之遂大變其俗士多舉於鄕者葉公盛繼撫粵欲薦爲守適卒後其子奎從韓公雍徵柳人猶目之曰此故融令之子爭爲之效死遂特奏爲融丞

贊曰古之舉士也或咨於朝或上所自察至於公卿皆得辟士故漢三府與州郡各任人爲吏版授檄署惟所假置若國家初建一言悟意卽加拔擢又來之眾所謂賢與觀其行能皆待以不次求之如恐不及於時鄕舉裏選之法未用也而所任人功業章章顯於世類非後所及至法巳備進用之塗益愼而所得士視前之效節致忠勤事以死者何如哉且士懷能不見初未有所覬然上之求之也能無亟乎故時有周夏三原王公等在外撫循民俗察孝興廉有所薦上其徳業聞望孚於內外故能不疑而士乃得因以用不由選造而往往璽書及門徵拜官者自後𨿽有佐王匡國平治戡難之才亦屠釣藪澤終焉耳曷能自致靑雲奮於用哉

◆隱逸◆

王賓

韓奕

張介福

杜瓊

龔詡

邢量

王錡

徐震

魏昌

閭丘賓用徐訥

○王賓

王賓仲光獨髙其道性峭嚴遠於俗學無不通毀形容異衣服箕踞道旁人不測也越人戴原巳以醫著賓叩之原以祕不肯傳欲使賓痛折節賓不可因瞰其亡直往取書去故益善爲方所治無不全與韓奕俱厲風軌守姚公善折節下士聞而造之賓避去他日守乃屏人直入其室始肯見之受謁納贄爲弟子禮所告皆大事系於時守欲薦之朝終不敢發言其奉母篤孝病革母呼之絕而復蘇巳又聞其聲若在左右猶稱兒不忍捨母者良久乃滅其所著書有吳名賢記古迹詩等姚公廣孝旣貴歸見之掩面走姚守死勤王實賓爲決策云

○韓奕

韓奕者宋忠獻魏王琦之後其先自安陽徙幼而矜莊有威動止不妄鄕裏皆嚴憚之乃捨去遊行山水間並歌並進若狂焉遇墅廬踞坐累日不言笑人叩之終無所對或興至爲詩下筆不復覺工洪武間乃與賓俱以醫浮沈於俗姚守聞而造焉不得前又欲因賓致之亦竟不能一日與賓至其所亦走蘆中守嘆謂古稱名可聞而身不可見者韓先生之謂耶

贊曰易稱龍徳而隱者爲潛夫潛者謂時然非其人又何謂眞隱也王先生行詭異人皆以爲近怪然潔其身不違其親志所之不迄於威豈忘世絕俗離羣者哉特旣無任於時可以免焉耳若兪貞木遂以死殉姚守而計劃舉事賓實發焉守之以死固賓意耶𨿽未食其祿而爲守所禮謀及大事以正對遑爲利害卹韓奕𨿽共隱而趣不同且求之若此而逃焉謂巳必不能有益於時可爾徒以爲名而苟遂其志非也

○張介福

張介福子祺自覃懷來徙家少從許衡遊衡所爲學以道徳自命福遂操軌廸踐制行有幅無或斥越自以不及飬不仕以祿食家故貧寒不能具夾襦或以紵絮遺之不受𨿽纖介必以禮至死不移張士誠亂兵入其家危坐不爲起令導之他所發其藏不應以刀斫其面傷僕地醒復取冠戴之坐自若兵怪以爲晝乃見物驚走去又恐或發其墓往廬焉士誠聞而欲致之不可使其弟往問語以無樂亂無貪天禍無忘國家者饋之力辭焉病且死猶爽然謂其友曰吾志慕古未能萬一惟母污於時庶幾哉

贊曰士有貞行或類於愚及臨利害不易其操非自其性然誰可勉者介福固儒者時未可仕托以三釜不逮其親寧有爲耶罹兵革不知避顧亦無所往爾義動小人不敢加害誠有道之士哉

○杜瓊

杜瓊先生生而孤育於母俾從陳繼先生遊遂深綜經傳博稽古墳其行巳醇和無矜傲色所謂枸木必待櫽括蒸矯而後直者以非其性也若其操觚削牘欝有沈思圖盡妙盡物理不徒區區規擬形似況守鍾兩薦之朝皆力辭不上以生未識父嘗寤寐見之爲徵其狀於母遂肖貌之母泣謂得其生平有司又欲以孝聞瓊請置之而旌母節遂爲表其閭以貞義所居卽故朱長文囿唫笑其中客非故人不得通姊老事之甚敬母疾刲股療之愈宣泰間屢下求賢詔所司儀得用嘉應之知不可益禮重焉余大父故與先生遊先生所題素甚相推與今猶藏之先生詩則王文恪序稱其沈深有隱士風卒年七十有九門人私謚孝淵子啟舉進士禦史

贊曰國家故事守令皆得自言事故往者若姚守善況守鍾其徳入人深固無論而幹旄之風至今詠之所薦達者亦甚眾若今𨿽未嘗禁之而不敢言上者以畏部使者欲白又恐卻遂顧望用爲俗杜先生𨿽賢遇其時故以布衣守令候其門爭欲得先生至不敢發言古之人有云衣與繆與不女聊故處士得申其節名不沒亦可觀其世

○龔詡

龔詡大章父登洪武間給事中謫死詡少與母逋播久之肆探羣籍辦於天時以知百物周公忱數就之語必移刻所爲發地利治粟帛多其計劃兩薦之爲掌故松江太倉皆力辭𨿽不仕而明習國家典故吏所書牘若軌裏籍無不載有田三十畝衣食其中未嘗娶晚與一老婢居種豆植瓜所適無遠近必步卒八十餘

○邢量

邢量用理亦不娶獨居殫瘁甚以卜自隱若季主先生每作一二卦卽閉肆不復與人接敗屋風雨不蔽苔生坐隅破絮自擁突嘗不煙其庭可以搏鼠而猶歌自若也於學無不通壁下盡列圖史枕籍其間客每就談不爲具脫粟菁葅饑則往他所食復來與共徵逸事𨿽疏者已窮而猶列所未盡時有沈誠者亦稱博極深隱自髙人莫能識有欲見者必避去然誠質無文故無得而稱

○王錡

王錡元禹家荻鄕其從父廷禮有隱徳存孤嫁故人女客有賫僞券貸者﹖償之終不言錡素富躬自約糲梁之食蔥渫不時設也學讀書於其婦父劉愽尢刻厲故所通多而於史所記事無不載與客語必自衷不爲餙辭曰非禮也敢𨿽數忤不肯唯唯故人多不善也惟所知二三君子時就之其居水濱爲室甚朗雜樹嘉木環之別爲臺成介吳文定公踴焉吳顧謂𨿽楚茹溪何以過足使人樂而忘死殆不虛然不爲在錡吳亦不能若是歡也其所記事曰寓圃志傳焉他書爲人特去

○徐震

徐震其先自婺來從父𨿽賈慕儒人數與四方士遊學其子以經義令不主宋人所居具區又吳地奇勝處故善爲詩穪綺縟時蜀晏鐸海昌蘇平輩負才名震與之狎相知爲詩甚多劉文恭公實序之邑屋皆敬焉達於郡行鄕飲酒禮屢欲賓之堅不肯羙田宅售者必過其直巳而恐其無爲活時復還之王公鏊初與相鄰矜其軌操每過輒盡日而震不以王貴屈也

○魏昌

魏昌在宋時自蜀來徙世有聞昌木訥人也章服厞屨貌朴墅無威儀居近市而堂塗甚修潔疏池置石焉垤隆然有幽邈意故徐公有貞祝公灝劉公玨皆好焉恆與遊昌旣率易不知有貴人諸君子亦樂其簡也數相和爲詩沈啟南圖之一時傳爲盛事而吳公寬爲之記李公禎伯書於壁人尢艷焉繼又有朱宗遠者行義亦卓爲時所重其處親婣內外皆有禮焉人以爲楷四方來歸者頗食之三弋五卯不爲客有所輕重故捨嘗滿人疑其有俠行然不詭於流俗侃然正議余少則聞之先大夫云

○閭丘賓用徐訥

閭丘賓用隱於吳市耕以飬其親尢力學好吟詠嘗跨牛行且爲詩人遇之不測也𨿽田墅悠悠有廉直不污之操時又有徐訥者以布衣抗其行無所屈王公大人居家禮範肅恭齗齗如也每晨朝其家人誨諭之皆諾而退又集古賢行爲書可施鄕閭與嚴志道計蒙正者俱相勵以惇義儉節吳公訥極推重之其季子卽禦史中丞恪

贊曰往閭裏優遊時有惇厚不欺其志以徳隱於窮巷市人而公卿大夫皆髙其行惟恐不得友焉或不肯爲人知而郡邑吏乃爲鞠恭屏气候焉至不得前況敢淩之非禮哉時之盛如彼自後男子永傳輒算而願愨者繇之必辧其遺風余澤又安得有存者乎必也好佼而多私請乃橫於裏猶盜處士名故𨿽有好賢尊禮遺逸之舉忠信之長文雅從容博求之野冀復見往時而風之渝日以甚若異日豫章南粵使君有所賓禮而誦言猶謂交譎其負虛道而竊厚受媢謂之隱良僣謂之蔽公固自古有之矣尙何怪於今故周況之稱甚烈亦時者有以成之寧非有天幸耶

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●續吳先賢贊卷之十三

劉鳳

藝事

宋克

夏■﹝目永﹞

黃子久

趙原

張觀

史公謹

沈周

王履

盛寅

韓凝

沈以潛

劉觀

錢瑛

王時勉

張飬正

沈景晹

沈遇

謝晉

蘇復性

陳季昭周臣

陳淳

○宋克

宋克仲溫長洲南宮里人少英嘅以武力自憙擊劍迹射學﹖兵將北走中原從豪傑馳逐會士誠據吳度其無成乃以俠立忮於俗面折人論議無所假巳而謝客杜門取薄﹖﹖虎臨魏晉書窮晝夜不廢遂精其藝爲行章艸皆有意稱妙盡古法今所傳七姬志等類鍾元常允明論書謂如初筵忽見三代鹵彛蓋亦天授非人工能逮時又有宋昌裔者工力不減克時穪精媚

○夏■﹝目永﹞

夏■﹝目永﹞仲昭者昆山人以經義舉博士弟子﹖庶吉士文皇帝課書學仲昭書獨被賞攺中書舍人命書宮殿榜眷賚甚至賜第與告且賜名從日在上巳而遷考功郎出守瑞州入爲少卿太常其所守官皆無失名譽居常好縱適遊放無不之子鉞事之亦至日爲具待所善客與之相羊畫竹石名擅一時遠夷來者皆購其迹重賈而畫乃善於書兄昺亦工於用筆昶旣遇知文皇問其所學書以昺對遂驛召入試善之授中書舍人

贊曰書於六藝居一焉自史頡創體至於秦漢代有攺作而古今之變可觀矣夫禮樂制度無不由質而文而書乃獨自繁而簡古之篆籀其難習甚自隋以前隸特行唐以後始以楷用矣𨿽鍾張二王兼善諸體而便於操牘無踰行艸法故日趨簡易耶我明肇開二宋書寔擅代及盧熊仲昭皆善題染若余宗文恭公精極楷法筆意間麗然以名徳掩焉及徐武功吳文定李太僕其所源淵咸有自哉而祝允明王寵遂度前代比於中古可謂擅絕論者猶謂克實始之允明備焉徵明以下其流益繁而吳書嘗冠天下無不善學者莫能圖何哉

○黃子久

黃子久者本陸氏受重於黃資故絕人負書而遊見學士大夫伐其技能多所淩忽遂以罪錮之後逃去﹖黃冠往來吳越間好狡儈教授弟子無問所業談儒墨黃老以口辧屈人其畫長於山水初學董源巳乃稍變之有畫訣傳於今

○趙原

趙原者亦師董巨然善爲山林窅深窮遂意國初徵善畫者集中書令圖往賢著功名者原應對失旨見法

○張觀

張觀者嘉定人少而遊四方見山川形勢輒志之遂工圖像師事夏圭馬遠及與盛昭吳仲圭輩交故盡得其法格力加遒又善鑑古其所辧三代器如探契嘗徙華髙洪武中還吳卒周莊

○史公謹

史公謹洪武間以伍符發赴湞巳而用薦爲理士應天又調丞湘陰節槪甚髙善爲詩而尢工繪事家大父與遊所染素多爲人請去今存者踰百年設色若新

○沈周

沈周者相城里人卽恆吉子世隱徳不曜而重於州裏周有經世資專工於圖畫至他技亦時學之書誦之辯而特好說家故所著多本裨官雜說論所聞民間事瑣屑咸載之頗言神怪不經間爲詩亦如與兒女子語耕稼織袵事𨿽俚甚而頗切於人情其請謝賓客無論寒暑自其裏入城多寓浮屠舍人請之輒爲操觚無爲異事親孝母夫人歿周巳八十而猶孺子慕至毀與弟友相愛撫妹孤嫠有恩汪守滸欲以孝廉薦力辭王端毅撫吳時重之數延問得失周終無所應然有聞焉必爲之動色其畫得之天性綿密疏縱摹臨自運備盡古今之變妙絕當時至以繪售者皆假其名以行至於今尙然

贊曰世本穪史皇作圖書所載山龍華虫夏之鼎象及科鬥書云鳥形是圖盡之始也吳故多才藝而畫尢穪爲焉子久趙原名載自前而史謹杜瓊及周代作豈惟擅東南存典刑哉誠一代之羙無復加矣至周之迹獨多由其善體物隨所意無不愜而亦以贗者並行故耶若其重則以延陵太原諸公卿爲之折節𨿽欲無重得乎故技𨿽所自致而有籍焉余聞之故老延陵以少宰歸周疾巳革不下車排藜藿入窮閻執手以訣則非古之人乎何以及此哉

○王履

王履安道者昆山人學黃帝書於朱彥修遂盡得其術謂漢張仲景之論寒疾備矣而未言其變所謂上下無常合而並至偏害陰陽推本岐素爲立法考又謂諸病陽明與傳少陽所病病及太陰厥陰所薄爲患篇有脫簡於三百九十七法有所簡汰益入之極論內外所中及暑與風無以自繆也名曰﹖﹖廠﹖﹖洄論及他所著上參天文下極地理人事諸家所治法爲書甚眾履思旣精手敏而視遠加之愽綜方論道術善爲詩若文圖畫學夏圭使腕有餘力故秀勁行筆意在前故麗密嘗遊華山爲圖四十餘系以詩時穪合作若醫其所究通後來皆不逮

○盛寅

盛寅啟東者吳江人少學於王仲光察脈所甚精永樂間有奄人以蠱斥居外久之上望見驚曰而固在耶對以寅實生之得召見拜官尙醫時有黑白猿者上愛之其一忽病使寅治寅視脈謂不可爲上怒與猿瑯當之使偕死寅日夜泣巳而猿果死竟赦之太子妃孕而疾動寅謂當與利藥諸醫咸駭阻之妃聞令言利藥者進治立愈大被賞宣徳中使應制賦詩又嘗與從官奕禁中上適至見之令畢戲且令賦奕詩上親和以賜寅𨿽以醫進操立固殊宵夢以椒寄者私啟之寤乃深自刻責家故隸尺籍請除之弟宏亦精藥論傳子至孫皆能爲方時又有劉敏李思勉者俱傳寅術

○韓凝

韓凝復陽者魏公琦之後也能論病士誠據吳時方佯延士凝隱不出子奕有髙名次子夷少凝令奕子之永樂初從兄爲言於朝拜官奕卒夷得請歸葬永樂中扈從時巡疾上命中使視之卜史命龜歿而悼卹之深爲凝弟之子亦被遇有秩祿及其世

○沈以潛

沈以潛先自汴從宋南徙世以軒黃術相授大父新父日章皆著在前代潛少孤尢精於經方藥論所治十全八九宣徳初徵上人未知會蔣用文病上遣人問堪代者以潛對召見穪旨拜官潛質重恭謹亦能爲詩其孫宗常尢善別經脈營气以知人死生按法逆順和齊湯液有患衂出血無巳醫以爲熱宗常投以參附或驚阻之曰脈小而少衰非補之不可遂以愈孔侍郎當晨體如燔絕飲食醫益以爲熱獨謂熱寧可瀉以暑藥佐之溫以益脾愈黎守溺不下或竄以藥益閟曰此結絡不觧痰成僻法當吐果吐而溲如故臨緇人自謂無病忽覺神思有異晚歌笑不節曰此陰火乘肝晚而動直以柔劑少加利之良巳吳丞妻孕而驚遂病悸醫以爲疾在中神越焉無可爲宗常以爲膽傷耳俾服抱膽丸愈廬陵人脹而喘三日食不下咽矣視脈無他問何食飲對以近食羊脂曰得之矣脂冷則凝溫熨之所及也溫之得利而愈所爲治以意度之察五色診病決嫌疑定可治不藥論變化皆所自得晚無子其族乃多仕顯矣

○劉觀

劉觀者長洲人父毅以醫給事燕邸坐法籍入之永樂初念舊臣召觀還爲尙醫賜第以居貴人有所苦皆令觀治之扈從北巡歸卒子溥有儁資工數術以古經方散佚論病之淺深不能中博求之諸家書遂及陰陽形法五行星歷靡不究該以醫薦爲掾史巳巳之後知溥者又薦之朝而徐武功素善之數引與謀溥見徐銳欲白去曹石而視徐面有異曰公旦夕且有不測果被逮時有義丈夫泰州馬士權以爲徐所使爲疏者收下詔獄掠訊楚酷瀕死終不撓曰徐有貞忠於國猶有天地鬼神可誣污也徐賴以免溥𨿽與厚能滑稽取容故不及且善爲詩時有晏鐸湯胤績等皆豪縱好大言然皆不檢湯所爲示溥溥輒訾之溥所著曰艸窓集

○錢瑛

錢瑛者世爲小兒醫宣徳間召拜尙醫時有嬰兒生九月悸且啼而汗眾醫不知所爲瑛見之令坐之地且以水弄之驚啼頓止或問焉曰兒在懷抱春气作衣帷擁之無以泄宣其欝熱乃甚得水則觧近圡以平其藏故不煩藥子三人皆傳父業孔周孔貞皆其孫也時又有陳公尙賢者自宋爲兒醫曰良炳者著於元曰道者贅於孟景暘氏孟故精於王版九宮八風論道兼通其說傅彥斌仲和以達公尙少而孤母陸撫之卽自刻誦其家書治療多全抱攜至門者嘗滿焉以薦召念其母遽乞歸孝愛自天性其論病多隱惻𨿽危惙必欲全育之不問所從寒暑晝夜未嘗怠其仲子曰希承尢善其業徐氏子痘而泄眾以爲不治希承視之則加數巳乃稍止居頃之又作眾以爲必不可療希承曰急矣非附子不可一投少間再投而愈人謂錢氏專主寒藥而陳公用熱然希承實能變通故無敗至今吳業療孺子者皆本二家也

○王時勉

王時勉仲光之孫也仲光蜚遁不欲以醫名敏少孤遊於先友韓伯承父子間又從盛寅受方遂爲人治有驗精良婦有患月事不下醫謂蠱者敏曰是當娠與之五分之劑果得男有佐酒女子無苦也視其色頳而靑曰此火亢金也不可以夏果嘔血死千夫長年近二十忽瞑眩熱且咳醫謂寒敏曰疹也以火齊湯發之而瘡出愈撫使者鄒公病診得其僻驚謂何以知曰肝脈深下知有孔泄污然察之有死靑之玆勸之旋臺計五日當發至期而歿其人長者不獨以藝容止甚偉而瞶資固聖儒得書之要事盡其方意獨能觧論不可傳人從學之未嘗效曰吾方不爲愛公所顧天觧者鮮耳子谷祥遂以進士舉於朝同時有劉子紹亦與敏名相若其所論應天道四時而治之以意所全十得八九不能盡識傳其子至孫皆精於數爲時所重

○張飬正

張飬正者中歲以疾廢而負气峭山﹖﹖其治以固護元气爲主往往有奇效或未病卽知其死如所克人望而畏之又有奚五者亦善論病其治效淺深能測知人所以受之故爲時所傾家大人嘗賴之濟年八十餘猶調差人病不失毫釐

贊曰醫於數深矣論所謂如迎浮雲不可得而窮也非聖人而能之乎黃帝生而神靈若岐伯天老等豈可望耶秦越人之傳自長桑君固非常人遂能解肌結筋揲荒瓜幕浣腸胃後世能若是耶吳之醫自王仲光王安道韓公達公茂盛啟東劉原溥宗序至沈以潛張致和錢伯常張飬正劉永嘉數君子者或以徳爲逸民名髙當世而隱不見或以學術貴以詩若文自負不肯以所授禁方妄傳人或祗祗惕惕以惠愛爲心故藝爲國工其穪君子而深論方術百世爲之精也豈徒然哉豈徒然哉後之爲醫心不精脈所目不能視色而況能見五臟察腧輸知淺深之度乎且其意在得糈望望然志於獲又何論也

○沈景晹

沈景暘善以易卜小事多驗宣徳初交南役興英國公董師入其阻久無耗驛召陽卜之得有夫出徵獲其雄狐之兆克以明日午捷當至巳而使果乘遽至虜其王訖定之

贊曰古穪卜筮之用莫大於蓍龜其來尙矣然三代之占不同而後出者乃益不可知蓍𨿽存無復古之遺其兆辭往往載之他書何后乃遂不可復睹耶至龜策短長亦無復論自漢以來人自名家惟焦氏著若李尋京房翼奉不知其所用占何術郭氏洞林稍穪密然今用者多似鄭玄所主五行十二辰貞晦相乘之數而鄭法與書不傳猶傳其意歟夫蓍策之用誠神矣惟所爲尙苟能專意致精叩之無不應者而況天之所開善敗必先知之亦有不籍焉者特神而存之豈易言乎

○沈遇

沈遇者吳縣人其先有名宋咸淳間能寫照遇善設色亦工用爲其圖貌雪備盡生韻永樂中嘗召見

○謝晉

謝晉孔昭尢善山水得其窅渺層深意而構體落勢態各不同營一障或踰丈亦頃刻就又善詩

○蘇復性

蘇復性初以鄕所論士守綿州師盛懋畫不爲人作或一幅終歲不就若晉之速性初之遲各極其致又有範暹陳復皆宣泰間陳暹成化中畫皆有意

○陳季昭周臣

陳季昭者善設色山水人物畫周臣學於季昭而益工於古所謂六法殆庶幾之其圖像大小綿密蕭散皆有意態時能者多以縱筆無所拘長於寂淡若纖穠麗冶惟臣與寅其弟子仇瑛

○陳淳

陳淳者禦史大夫璚之子善畫花鳥樹石生動有韻名甚著又善書子栝爲圖亦得其父用筆意又有陸治文伯仁而治所圖間遠伯仁稍茂密

贊曰吳之善圖聞於四方然前數君皆以名行重特遊於藝以自適故足貴也陳以下𨿽業焉抑又因以爲利非無善賈莫能逮昔何哉夫今之視古豈獨一藝而畫者尢易見上焉則不及元宋間下者益以卑又況不能自運徒摹臨耳烏足言乎

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●續吳先賢贊卷之十四

劉鳳

道術

時蔚

隆菩薩

溥洽

萬金

大佑

趙頭陀

道旵

慈舟

法華

周玄眞

黃道淵

李徳睿

金善信

席應珍

張皮雀

曹大初

尹蓬頭

裴慶

○時蔚

時蔚樂淸人姓金氏學其道者稱祖焉傳法於長千巖來吳玄墓聚橡栗藜藿而食之或累日不進開立宗教建寺設壇授受其徒甚盛名萬峯師洪武辛酉召之蔚巳預知趺坐而逝使至巳無及數日肢體猶溫如生

○隆菩薩

隆菩薩出家尹山寺洪武壬申疑四方避役竄爲僧者眾集之金陵悉使隸尺籍時亢旱隆請自焚禱雨以代戍者許之積薪雨花臺下劍戟擁隆登焉口自吐火旣焚取香書四字焰中伸手授使者肉燼而體植立節節不墮雨隨而降上喜曰此眞永隆雨制落魄僧詩美之

○溥洽

溥洽南郡陸氏子也洪武間住北禪寺詔領其徒及少師姚廣孝以翼戴功不受賞讓之而洽以建文時用事又預知其出也坐系船官獄久之姚將■﹝衣上十下﹞乘輿臨視問以所言獨請宥洽立命釋之拜姚牀下發巳鬖鬖長所著有金剛經注及詩集

○萬金

萬金者吳寶積寺僧也洪武中令住天界詔與宗泐等疏楞伽金剛心經其精理甚深而辭義能暢非有神解不至是也

○大佑

大佑姓吳氏幼開敏有契聞經聲惕然悟一誦卽得十二出家寄心庵旣又爲澤天泉司讖巳之武陵參及公禪洪武間召預蔣山法會歸住北禪永樂初召修釋藏最般若義六百卷及素所著淨土指歸等解彌陀金剛二經天臺授受二門圖諸書有傳者

○趙頭陀

趙頭陀自云終南山來不知其所證成化中遊吳幾十年所丐食往來啖肉能頓盡數十斤飰至斗許飲水亦一二斗或四五日不食問之無所答夜宿北寺門按使者王浚臨視之爲不起捫其帶笑焉死時徧謝嘗施者乞水一二石洗腸胃乃化

○道旵

道旵陽山寺僧也闇誦法華七軸如注水焉不遺一字每旦入城持諷數周他經若圓覺金光明地藏慈讖等皆能口述惟華嚴少復檢梵筴人請爲懺悔輒謝不往

○慈舟

慈舟本大弘寺僧後官中毀撤舟去之浮游聞北都僧講玄覺析幽眇義徒步四千里從學之歸止定慧庵與門人論禪旨戒典宗法弘闡﹖多當永豊聶公爲守日行廢浮屠令黃省曾爲愽士弟子以書諫言釋之傳自古初以來我國家列聖具作賢輔名公卿在若其可廢豈待今哉或者陰寓教化之意柔獷戾難馴之性使無畔渙恣睢神道設教其殆然乎今苟欲毀除獨可私祠淫昏之屬耳爲非制擅有攺革義固未允而諸所毀勢家者必請之奪彼與此惠則有偏而起攘爭之端疆驅迫之彼失所藉如逸鹿挺而走險恣其傲梁於何不至往事可鑑也可無念諸聶公覽而變色卽收令反之舟嘗造經二藏賫之天目山送徒在道所供足給及其歿罄然無一物遺其友楚英共依止而異所爲不趺爲不談義

○法華

法華者自云河南人遊涉甚遠來止蘇開元寺狀曷鼻巨肩魁然丈夫也修苦行禪立五年不臥且爲亦不語巳而人問所見境云魔嬈有四怪險威皆易駈其以羙見者惑人甚非卽斷遣將溺喪之時有所依眾則雲集或擅施稍廣卽捨去當歲儉時眾餒有願施者幾得華一過或勸之行中道止曰是足動吾一念耶黃魯曾雲華𨿽精進亦未證眞諦故法不能盡通且寂觀久宜有悟而徒見魔境其慧定皆未耶時有雪僧者飲酒食肉而頗能爲詩率流浪語無足采至非詆王新建云其所論學誤而未可知其蘊而與華異行皆爲黃氏所稱

贊曰嗟乎吾讀莊氏書謂無不任無不廢何遽遲速於其間哉且焉知吾未始生未始不生也者以爲至矣及觀釋家言又未始不慡然自失也夫萬物出於幾入於幾其往來猶旦暮也而儒者勞身苦體以天下爲燋然肌色皯黣昏然五情爽惑其勤至矣而不過以爲名實道以淸淨爲貴未始攖情萬物可謂遊於方之外而未可謂能離有無也若釋氏言極之怳惚穴﹖﹖冥芒然不得其際天地猶之有窮而刼運終始如恆沙往來相代而吾眞如湛然未嘗有所變易豈與夫局趣俄頃間者可同日而語哉然其教盛於梁隋逮唐宋間至元而微今則幾乎熄矣象服徒存彼所謂禁制屏絕遺外之訓皆不能遵而況其杳微圓精三乘無漏嗣五宗十七世者出其間哉故非無勵行精進神變應世佐命之徒然非復向時之士矣因卽所暏記列之如彼

○周玄眞

周玄眞幼從紫虛道士李大無遊太無師杜道堅有異術貞至正間來居葑之報恩院能召爲立至其事母尢孝巳而受靈寶法於曹谷神又因顧浩授五雷祕文於步宗浩洪武甲申旱李太師善長迎致之祈而雨上問以鬼神事稱旨又問以雷所以神對以二气運行語同儒者上尢善之至三月不雨又禱而應乙卯又旱冬無雪命祈之皆立致遂益神之眞好利物畚築杠梁道路得上所賜皆以施未嘗畜也其同受法宗浩所楊宗立者亦能行其術若有異物之神見於前郡邑重焉

○黃道淵

黃道淵一名孤山嘗授郢人衛淡丘修爲術及藥論方伎又南遊事金華道士潘雷鑑巳而憇異有嚴徳昭者疾久不愈獨齋禱於北帝道淵適見之與藥遂愈故一時爭神之畱主壇宇其徒遂眾且傳其方至今亦祕之外人無從知

○李徳睿

李徳睿者嘉定人始爲道士寧爲宮習方論能精服所又遇淮人李隱授以竇太師九鍼法甚奇效洪武初召入辭歸賣藥市中獨攜一瓢道士張羽及王行髙啟皆與善爲之賦人疑其仙時又有郭守源者初從張簡學詩慕方外事周玄初盡得其祕洪武初召領祠事頗寵異之

○金善信

金善信少好黃老術嘗畜婦有子時有道士能以符役鬼物治病從學之及聞莫洞一行雷法劇飲市中叱叱怒罵雷隨之應遂傾身事焉盡得其祕益研核旨要其道以神所遊泊然虛也陰盡則陽存陽無盡而與气化始終則長生之說也故以淸淨爲宗諸有爲累

○席應珍

席應珍者常熟人少爲老氏學異衣冠走山澤間有所訪求盡通符籙經法亦涉獵史傳其事母孝至哭泣之哀有踰常度人謂太上以忘情貴何爾爲者云仙道有孝行明王豈悖而可言道始主普福宮巳而遷白鶴觀卒洪武中

○張皮雀

張皮雀者一名道修體貌瓌異舉動無常人莫測也父欲爲娶不肯去事顚道士爲師傅其術甚神宣徳中旱常之巨室田盡暵焉重邀設爲壇而祈初未知崇事也霆折大樹遂爇其廩燼焉晝晦曀龍見而雨大注人咸股栗昆復旱令請之恭期以三日雨果沾澍人有疾者爲噓气治之卽痢瘧覺有以火逐之者應時愈馬氏婦或崇焉聞其將至卽昏僕巳而遂醒適過神祠眾方鼓舞祠之敬甚見則嘻咲向之祼溺而去神爲所侮下教言其道成故不敢校也嘗髽而披紵絮服裝奇詭而姿爽然日﹖夬徹數人不覺起敬其所捕鬼物攜之行聲如兒所戲雀故以名無疾而逝後復有見者云其觧化所謂顚道士者名胡道安吳江人始隸玄妙觀晚有所遇授以靑城太乙眞文及斬勘術召呼風雷俄頃間景泰中旱守請之祈時巳醉登壇四顧揮斥詬詈簡所擊云隨之合雨大作時時佯狂惟所之故以顚稱又有曰張宗茂者傳李雷谷法奉其教謹請祈多應而不好爲人禱自克其終良驗若所謂解化者

○曹大初

曹大初者不知何許人嘗寓止諸觀中亦不知其何所師授侈口蹙亟﹖頁深目狀胡大髭髯苴布而嗜酟酒日就市中啖膹肉喗滫不輟口而時時瞋目語有所召呼或若有所對接靈圉振於怪物者人或謂顚又或閉門臥累日其徒呼起之或儼然坐不食亦不傾踦人固疑其異弟子事之久者居終不見其所爲若以間叩焉則叱之適旱祈者開陽閉陰禳磔百方士或水之克以日又不應乃笑謂之曰待我乎眾因謁焉則與之期旦當來詣竟令去迨明雨遂大澍連日夜不止人往窺之則方大鼾及醒而笑曰雨足乎故始謂其通於陰陽變化甚神之由是祈者遂眾能陰知其誠之至與不至告之曰吾無能爲當爲發書易可耳故多托之筮以言而拯危殆觧紛亂急人之急或有物祟焉則至其所默坐叱吒詈之若有所考核者夫旣獲利賴愈益向之乃語弟子曰吾不敢私其力爲人者能以此幾落吾事吾奉召命不可以俟矣爾輩久此吾豈不憐爾誠向語爾大道者顧爾未能契且懼彰泄爲累耳吾少讀內景經有悟自爾遇仙師授以至眞要道惟默存修之道成後乃有聀司所守主旣鬼神事不可語遇有請祈精誠法不得祕而膠膠擾擾吾恐馳焉今乃得從所願吾欲授爾爾姑精一其心齋潔奉所禁戒無敢犯若素所營修盡誠爲之不懈上爲鑑爾自當有所簡命吾於爾豈能忘情哉能從吾教吾爲助爾請深妙奧微當盡以指悟不然無益也余得之道士曹守貞其言如此蓋自元丹陽長春之後其道或顯或隱不可得而知或謂皆有授受所自其世次存焉特余所接見或言能變化倐爾作黃金服食者多未驗云

贊曰夫道書所稱其旨博哉皆推本黃帝而源於老子然其言欲以無爲治國烏有所謂變化怳惚役鬼神之事乎且莊生非十二子已亦自列爲一家未嘗附柱下也況可取諸神仙方伎槪以黃老目之哉至陰符楊墨鄧析兵家者流俱附之道書一何猥雜不經之甚也然能傳其術者莫盛宣正以前皆自元入今又何寥寥哉豈元氏固自爲胡而異端者因以顯其爲方術爲變幻爲考召爲羽化登仙服食黃金皆有所授之耶不然是亦人頭畜鳴若秦時倉海君黃石公者固皆近於荒時一見其迹耳乃若是著又何爲哉若今之爲術疏也寧獨道家者言學者率窳怠苟而可至不能名其說而望有究通者出其間耶

○尹蓬頭

尹蓬頭者不知其所自來負杖而遊翩然有塵外姿其毛髮稿而容更若處子舉止甚輕壯者不逮人見之無不慕焉爭願請終無所言或飲食之亦多不顧或爲少嚼之則深自喜其去來不恆不知其所休捨特往往行途中則人輒隨之有問其年者云紹興至是三百十有餘歲矣林守世遠聞而召之問其所從師授苐云吾宋人也無所學偶自遊行於此耳無預人巳而竟去人又有見之天臺山中者時有吳甘泉者好數能知物撫使者余公諫以迹人來言寇且至令榮之曰寇𨿽必至然未及接而覆其中秋日乎巳而如所克凡策人卽知其生平無爽或令爲尹布算則芒然不能測也究思累日始愕詒曰是先天虛一之數也不能死不能生非仙乎何以有此然吳生數人亦不知何以得之術者皆不觧

○裴慶

裴道人者吳市人也忽有所遇一旦遣其妻去舉其筐筥所爲養者悉委之衢乃浮游無所之後坐廢畤累月不起亦不見其飲食人始異之叩焉輒不應旣而之信之山中卽爲張氏道者宮止焉間有言事良驗人愈益神之來者幾得其一言卒祕不肯酬也亡何化去

贊曰聞古有不死方人爭慕而求之者多矣然或成或不成其求者嘗傾海內力從事彌年索之窮上下而不得其得者又不籍餘力往往著之耳目所覩記是誠何哉尹事傳之故老甚核裴則近事耳人多識之言其初無甚異也而忽若有悟此誠有不可知者不然一市人而能稅化坐忘知未然謂其無以致之則不可昔太史公所穪燕齊迂怪之士爭言有禁方中當世欲今幸時不好之故得優遊山澤間無物色之者然可爲沈溺者勸也

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●續吳先賢贊卷之十五

劉鳳

寄寓

周伯琦

饒介

陳基

姜漸

張羽

徐賁

李幹

吳福

周伯器

夏廸

郭彛

孫太初

方太古

宗伯昭

○周伯琦

周伯琦者鄱陽人以任子主簿南海遷修撰翰林後以近臣出廉察嶺南陟揚中外久之復假江東參政招諭張士誠遂沒士誠所羈旅無聊時與諸文士遊亦客潘元明𨿽倥惚時飲酒賦詩與張羽盧熊等流連日夜或前而爲變徵之歌皆垂淚涕泣巳又爲羽聲慷慨士盡變色投袂元以太常召士誠畱之乃攺行省丞在吳十餘年士誠敗竟得歸伯琦儀貌都雅而非戡難才虛談無實雍容自免而巳博學能文章尢以善詩名

○饒介

饒介者臨川人仕元亦通顯累陟方嶽以參政蒞吳介長於學問時元政弛吏亦無能蹇蹇險危其身捍患者偸旦夕集諸客觴焉賦淫詞樽俎間相命爲樂諸方旣潰勢且及吳而介晏然未嘗爲計至張士誠自海濟師襲齊門介無復措巳入據城內紛擾乃堅閉門士誠知其無能爲也亦不逼之巳而造其所請焉遂爲所縻乃俾領省事而實無所預束手而巳介惟勸士誠猶假元號令四方歲輸粟大都及國家兵討滅之並俘介死京師

○陳基

陳基者臨海人在元從黃溍學召侍講幄禦史以時政咨於基基謂後宮於政嫳寵滋多因爲艸疏上大忤欲罪之遂隱避於吳爲人講授屬亂作開府復引爲從事巳又轉而之浙張士誠受元太尉又以基參府事及其謀自王也乃獨諫止之謂當且需時者遂命以內史領學士院凡軍旅文符書檄悉委之士誠無大略不知攻取勢遽晏安徒好文爲故時有命篇諸人與相和歌亦曾無巢幕及燼之慮從容宴笑恣其湛荒不欲聞疆場事及與同覆基旣俘乃蒙宥俾預著作修元史成放還吳卒

○姜漸

姜漸者諸曁人當元時來吳張氏起羅致之官以行省從事然未嘗有所於預獨時在坐席杯酒從容未幾遽以疾辭杜門不交賓客及國家初平吳禮其賢才用之徵爲太常博士卒漸喜讀書文亦質而近理

○張羽

張羽本潯陽人剌史戩後也元政巳失亂方作羽避徙湖州薦授官再徙吳洪武初以儒徵對不穪旨放還又徵起爲太常丞坐不涓潔當刑而免移之嶺南未半道復召懼自沈於江羽頗好著述文亦典雅其紀載行事詳而有體工詩善畫今其書有存者與髙楊齊名時復有一張羽爲道士亦能詩書法甚長客潘左丞亦潯陽人字伯雨名尢顯

○徐賁

徐賁幼文本蜀剡人來在常州元時徙居吳齊門日事吟不暇而名遂彰徹穪張徐亦善圖染有山澤間意張氏辟爲從事卽謝去洪武中徵起使晉冀還橐惟所賦詩乃命給事殿中進退有恆不失尺寸攺禦史按粵又攺刑曹陟參政廣西有政績進布政河南以徵洮岷乏軍興爲左將軍論死獄所著曰北郭集存

贊曰士所遇致命於時無可言者若其覩萌漸擇所處鑑於幾先自遁於藪荒不見其芒穎以自異人安得以象求之哉徐賁張羽在張氏土爲所羈然居卑不與謀議卒免焉而亦蒙時猜𨿽欲竭忠致節輔當世之治而人謂如二三其行何漸也幸保首領亦其名尙微陳基在元能正諫𨿽污張氏嘗勸其母專竊攘故以文儒獲全若介有守土之責而竟爲張氏用𨿽云迫脇志在苟免其若封疆之義何伯琦尢爲元近臣受方任失地不能死亡之又不自貶捐而日與從容宴樂不思食其食之謂何而且以文史玩弄給人之娛是焉得無罪也哉得歸死首丘又何幸矣至二三君子之才皆一時選其書多有傳者故備論之

○李幹

李幹家本睢州元時佐守許累從徵役後乃與其將擴廓同抗我師兵敗被執置京口巳而選所俘才足用者任之方攺制度議典文舉禮樂幹皆得預焉及列六曹以爲卽吏部復兼相秦王謀議軍事召還議不合黜居夏州又召入直晨趨禁內不敢挾扶巳篤老匍匐行上憐之遂得謝來吳依故人盛逮居卒年八十六無子逮爲葬之幹明習故事值國家初建有所創設皆綜論焉不爲無助

○吳福

吳福者鄞人也以給事使琉球海風蕩然傾摧在俄頃眾惟恐懼不知所謂福詭辭慰止之云當必無患者但謹備之使回領典著作出按察豫章復入守禮曹修諸經疏義出參政陜歷三考遷布政閩旣得謝來居吳子憲完憲以孝著且以所居讓諸弟杜用嘉賢之謂其可比薛包

○周伯器

周伯器者魋顏蹙齃長上短下始來寓吳以授經自給正統間閩寇作尙書金問往徵厥討乃拱立道旁自呼有嘉興儒人周生願效力行間尙書顧而偉之曰生旣欲從可仍儒服耶遽曰諾敬易之短衣楚制介幘趨乃納之與儔軍事大見信用號令文符皆主之當以功上會金與他使者不協故抑不敍伯器好書年八十猶讎校兩漢正其訛

贊曰李乾元臣預謀國軍敗不能死以儒亮獲復用遂委心焉出入盡瘁能老焉者鳥則擇木其亦得所從耶福奉使絕域出萬死其陟揚於外久才亦有足穪者子復著廉讓節其慕大吳之風而興者哉伯器比壤來止效行間賞不酬勩然其志慷慨矣

○夏廸

夏廸吉安人當前元寇作以萬夫長守昆山國家旣定天下托以隱焉結屋海濱時詠詩自適默有所寄

○郭彛

郭彛宗常本蜀人父教授昆山遂止焉彛善爲文密致而嚴常客張士誠所王行輩皆折下之气亢爽敢直言後亦被徵竟坐之時有盧昭者閩人亦來﹖地其父鈞華升究其教誨子里人皆化之昭博究經傳涉誦諸家五詩洪武中徵爲博士掌故楊州又有林鐘者自華亭來寓其學長於訓詁因授掌故昆山遷尹楚慈利僻在夷中數相爭鐘身入其峒諭觧之遂皆出率化擢考功吏部參政山東坐事卒

○孫太初

孫太初者秦人也有逸才嘗有所避縱遊江漢躡屩數千里走齊楚踰汶泗嶽麓藪壤咸躋焉於是來吳太初容觀甚偉膚體瑩澤人望而親之喜談神仙事又善爲詩吳爲詩者省曾諸君皆狎焉喜名者爭造門進飲食服玩食酒能多而不亂終日酣暢登髙望遠有遺世去人間想時遇貴遊或談朝市則又款款施於名實善爲經務故時貴復好之嘗病屬人以殮事旣而愈悔其衰志人亦知太初非忘情者諭之婚宦乃益憤憤詩多悲激有不平气時倚柱而歌其音哀切少年和之皆泣下沾襟復自放袒裼號呼俛仰千載思古豪傑不得一當持此安所稅駕巳而人導之娶施侃妻之妹建業劉麟龍霓亦來在吳越間相與往來而獻吉輩亦遙與相應卒年三十七耳劉公嘗穪之云與太初對令人坐忘其爲人題目之如此

○方太古

方太古者蘭溪人也少則有美名能致客四方來者日益盛會葬其親諸顯者冠蓋道相接士人裏中父老無不畢集族之人嫉之乃謂其所視兆吉將昌大遂夜發其藏訟焉不得直其宗人或行賄顧坐之逸之吳楊君謙見而重焉與談竟日夜不窮故遂傾一時其性迂緩好潔髙自措尢負气慷慨嘗與省曾諸君遇於途誦近所爲詩值雨且至咸匆遽欲疾歸愈益徐徐誦不輟巳而雨大濡浥明日乃謂客曰昨興洽吾乃徐步然諸君前亦遇雨也奚擇姬水以父友事之謹嘗與徐紹卿先生偕造止之宿薦以新裀席衾潔之香气乃自令觧所攜白褚藉之寢迨明視之褚故不爲動鮮若初置之無痕襞積者此其輕體善寢殆何以致之子循言其詩多有足觀嘗詢其家則巳散佚無存者惜夫

○宗伯昭

宗伯昭者宣城人父爲方伯閩嘗攜之見於鄕先生林見素時年十七許以王佐才性輕財好推分卹人之匱緩急向之無不竭焉者遂以俠聞然非其意能讀書卽所觧出域外又不封巳自多究尋義若不及有所避來吳見徵明諸君遂傾焉日與遊履吉兄弟皆爲石交時有和歌才亦相埒聞之紹鄕先生言其豪且善罵嘗與省曾有所居間其父或醉語卽罵坐起雲乃公與若子交寧爲若耶且否者我寧識里人與圖議也予嘗於他所遇之時巳老亦卑之無甚異特頗能誦太史班氏書且言往所交遊時申一嘅有丈夫意

贊曰吳爲古名都士之以才名者必之焉則易以聞著謂赤之邇與朱然耶又或譬之弓冶焉則角幹之重醳奠體斵目與上下其齊陶旊之功其所賴故多耳太初故與海內士交然萃止吳久人尙能言之𨿽不能輕舉稅化猶疑若禦風去者此其人固遊於埃壒之上不可度思矣夫方生奇峭傲山﹖﹖軒然自爲名髙亦以二三君子皆一時重翼卯之遂得與相軋或以爲善譎不可測則不知其內挾何術伯昭侈盈之以故不容於鄕以彼其才而遑遑道路猶且肆巳焉所遇無問貴賤卽淩出其上人亦不覺下之或惜其善家子一旦墮輕黠哀之故耶所謂王佐者烏在至其所著書槪未有足觀而行事相類者習气然乎哉則魯昭公之學楚言是也其能無出乎

●續吳先賢贊後序

魏學禮

余以端蒙大淵獻之歲旅食王都獲交當世君子昔所願無弗從焉者且得觀於上所建立軌極創制造法順承天地神祗辧物類之官豈不信哉豈不信哉盛徳太業至矣極矣蔑以加矣若神道設教睿明所篤制作之微𨿽不能窺而聲容禮樂備在斯乎余小子竊欲識焉而未之﹖﹖月﹖﹖或責以旣覩其盛無所發明敍正之義者夫斯事體大固非寡學淺聞所敢議若賢士大夫言論及見之行事者亦私欲存之請俟他日乃有來自南者以子威先生所爲吳賢人有聞自昔著功烈行義於時者書示余詳哉其言之也夫傳不云乎不有君子其能國乎吳自泰伯以讓徳肇造逮延陵季子闔閭子胥以來號爲多士而言遊以文學穪於七十二子間則吳𨿽僻小必效情核其華道者明矣夫言之章章以昭識考中訓定庶孚故官是以能效其軄百工是以能成其嘉材民是以能有信鬼神是以能有明徳使不有所載之幾何不瀆亂失次淆而無別已哉故善與不善才與不才之異夫旣以刑賞予奪榮辱於一時而又隨以是非得失褒毀剌譏於後世故君子不畏於行所值患害而爲凜於眾所視不能以情易者亹亹怵惕戒恐保任如不遑焉豈非以書之存乎哉傳謂有求名而不得有欲蓋而彌章或微其文於此而義見於彼或指事正名考見成敗無所遁於千百世者是以崇議慱觀備論其始卒所由𨿽紀列斯在而義歸楊榷有以也夫且時殊變成功異人私其議執所是各自賢其行而不同務要以度衷明分奉禮成義質信於君子謹其端緒表見之爲之立功立事古穪有五者故有以徳建國家安宗廟社稷曰勛者則有若金問徐有貞

其人乎以言垂範曰訓者則有若文定文恪文恭其人乎用力用勞曰功者則有若襄毅文莊其人乎明著其列曰閥積之以時曰閱者則自仲舉以下不可更僕數也是多爵服重列疇官厚庸出入有詔於國名謚可徵於往至夫樹貞信操一行𨿽未受任不違其難若造士仲理公敬所事不有躬若季栗矯阿辟之心孤特厲方若仲光輩反才擅故藝皆幽擯藪遐僻陋無黨易以湮微無爲抽引暴之於後者乃咸載之策𨿽其文頗有不盡然本未著其明疑者闕之𨿽闕之故賴以見以而推之賢人君子所以行權合變審形錯宜屈伸進退亦當世得失之林也援近者之迹用以裁輕重之凖何必舊聞卽揆量和齊祓除其過以昭明之無有觧遷散佚墜失之患紹前之隆明系冑志古之道正所傳之緒意在玆乎意在玆乎余往則與子威先生共差次吳人士謂吳壤隘偏惟以獘賦從上之役嘗重天下至才之所生何﹖﹖月﹖﹖侈﹖飫聞務盈焉者若其篤道遵徳履信祗惕朝夕猶有先王之遺教余俗故其君子秉心宣敍砥其業小人勤恁膂力焦勞覃瘁𨿽名街居衢處之國四方所走集嘗綰轂財貨之口而處脂膏者不自潤其風儉僿而習纖細猶之饑匱困竭獨選蠕不﹖﹖月﹖﹖爲非若其玩巧而事末技往往絕擅仰機利而食者眾亦隨時而遷非必其故至邇者姦遊亂法數扞文綱乃時有之聞之亦一二輕儳滑禍作爲虛譽內挾詐力而外以交結郡國豪傑行其私俗之淪濡其何日之有且其气炎有以鑠之而動色髙議格正其間得無望於綱紀人經教誨督厲之君子乎若整齊其傳以俟後得以覽觀固有在矣

遊自燕冀歸見於子威先生請業焉得奉所爲書則家大人咸預繩焉者水悚然拜曰是將以信諸後謂盛徳不可忘故記之𨿽記之故存之者也自伯叔甥舅一二兄弟實寵嘉之水也敢不再拜先生逡巡避席曰是非吾所爲托也子之家有其書矣若其志則余也敢且若古所謂記於功宗及識之表旗分物督不忘善哉其爲訓於世乎況我州黨穪禮義之國弦誦之聲四徹於郊是賢士大夫之所廬也夫盛徳必世嗣太史公所次宗臣世家必先之者謂有功列在王室者也若其藪荒抗之專行獨節不顧世是非君子比度其衷上下儀之著之話言以類象表微志晦闡幽明有憲也幾何不大冺其迹而湮替踣絕無傳哉然吾聞之君子於其鄕也有善學焉有能讓焉𨿽無有循焉者不敢以其賢智加之況敢顯有所論議予則予捨則捨不自退托謙讓顯然見於萹乎故非先生所自爲載之也亦曰自古在昔先民有作吳之爲記則有數君子者備之矣故述詳其辭而節裁其義不有所刪黜其復則有所釐攺刊劂其間藻潤之豊蔚之美琢追之溫厚之則精瑩之可口爲雋吮之旨弘垂之有斐之文故書而不典者其語迃作而不比於順者其語犯指事而有所詆傷者其語誣深而刻轢招人之過者其語盡直而無所涵畜者其辭皦寬而蔓焉以亂者其辭枝是以詢咨之於往聞而揆驗之以圖籍謀稽之先所列參觀之親所與接耳而目之輿人之謳然後侃然正色奮於筆無所避謂善誦善誨烏有迃而諂側犯而險陂誣而傷善盡而訐皦而不近情枝而無統紀也乎哉故君子觀於是謂貞愼恕思有質要也孚格愨願可明徵也辧精博淵可永鑑也夫貞則不媚愼則不戾恕則能公思則能核故若网若綱可循而理者華贍有體也孚故能信格故不惑愨故不忘願故不思辯故不淆精故無隱博故淹備淵故能紀之遠支綮理貫聯會涵通者漸洽詳嚴也微文以示而淑慝不爽則所以俟百世也彼孤陋寡聞不說學則以是﹖﹖﹖﹖元心﹖曰奚使夫人不得肆焉且何預執簡而擅有所記𨿽載前之文不無專以善許人乎故又疑其沃焉者則吳自張勃顧夷山謙之陸廣微以下皆有所著錄𨿽頗有缺佚然代有作者彼皆非耶且無亦廢墜是爲懼前之數君子者或放失焉則從而緒修之故先生亦有所藉手以成一家言水不敏竊私其義敬受簡於先生請卒業焉後之探方牒求逸書徵郡國故事者安知不以是往也

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

