吳郡二科志﹝明﹞閻秀卿撰

吳郡二科志敍

吳郡二科志

●吳郡二科志敍

天下惟東南爲最東南惟吳會爲最山川紏郁材產饒裕昔人謂多奇材士聲施於世舊矣柱史紀其美郡乘書其長固不待更緝而其未緝者不能獨巳也則亦待善述者有取焉予嘗考之有達官有碩輔有忠臣有循吏有孝子有節婦皆可書皆盛於他郡顧才能檏樕不足與執筆而羈於時學又不能爲之書是予非可待者可待枉人也弘治癸亥予家居無聊更多人事之擾因思郡之爲文苑者頡頏相髙流美天下是生有榮而沒有傳不可幾矣郡之爲狂簡者磊落不羈怨愁悉屏是任其爲而全其神不可幾矣遂類其言行作二科志非敢供太史之采直以自玩且使一二知巳贊明之也生魄前三日敍

●吳郡二科志

閻秀卿

文苑﹝凡五人﹞

狂簡﹝凡二人﹞

◆文苑﹝凡五人﹞◆

傳曰言而不文行之不遠含章之義偉哉孰得而非之上則金門貝闕之情下則緝柳編蒲之旨大則君民郊廟之談微則艸木河山之興莫不書鼎鐘鐫金石供耳目於當今樹風休於永世者也故逸才以髙其宗絕識以裁其博定格於大雅敷綺於眞華則光流有粲價重無前可得而易職乎夫人文之宣地靈所萃﹖觀列國多絕太和是以典故𨿽存駕馭者鮮綴文之士千里而一人焉落落足音巳無裨益蚩蚩之黨靡所取裁此靈蛇之珠侯生擅握雕龍之曲崔氏自專也吳江南上郡佳麗所鍾言遊而降玉車﹖犬交馳百家之詞總六變之律諧若機云二雋尢拔同趨月相瓊姿天下所想泣其靈者時有詞傑所就𨿽殊並華國之音乎區而別之使景企者自擇

楊循吉

祝允明

文璧

唐寅

徐禎卿

○楊循吉

楊循吉字君謙吳縣人居郡湮之南濠幼秀雅望之朗然甫弱冠舉進士第會試洎殿試皆十九名方射策時匏庵索其文讀之曰殊淸雅有偉才但駢驪多非當時體不然狀元無難也循吉雅自負不以爲然曁傳臚果不及第除禮部主事非其好也適有業姑布術者稱善相往從卜之曰君貌非常人惜促數循吉曰我壽幾何曰明年乎宰木拱矣循吉乃大驚投病移免歸後竟無恙循吉喜讀書居家益得涉獵蓋無所不通作文則淫思竟日不肯苟文用精絕人有戲之者曰祭酒每多更艸假令紙貴柰何循吉曰方辭雉尾暇日常多政當摛藻抽心使洛陽紙貴耳甞怪文章家多僞書於董氏志發之其文曰後世之文壞於銘墓豈惟壞文復壞史也人死凡有力者便得銘無不以爲忠臣孝子慈母烈婦廉士才人也夫賢者固不若是之多也則文安得不壞而天下之誠忠孝慈烈廉才者何怪乎人之不信也嗚呼眞僞相亂史何徵焉故曰僞銘之究能壞史也今人朿一帛以詣人乞銘無辭者不知人有當銘有不當銘當代之巨公當銘鄕先生當銘其人有行誼當銘有文章經術當銘與親戚當銘朋友當銘朋友之父母當銘如是而巳矣有其事則書其事無其事則書其歲月如是而後銘可徵也文可信也史可采也或以尊或以賢或以交遊銘乃不愧不然則是文章家之劫竊蠹害也豈可哉性好山水甞論郡中奇勝得金山因結廬居焉作金山雜誌後徙南峯因號南峯山人每讀書得意則手足不能禁人由是謂之顚主事

論曰文章之習不可一渝格歸於到而巳精金不駁光麗五行固人望而敬𨿽不飾廟堂亦天下器楊君何怯於人粵稽惟劉子政之倫足以﹖比彼靡麗者下矣

○祝允明

祝允明字希哲長洲人也祖顥累官參知政事母徐氏爲特進武功伯天全翁女允明聰慧絕倫博學工屬文不爲章句右手指枝因號枝指生爲人好酒色六博不修行檢屢爲雜劇少年習歌之初在郡學禦史山陰司馬垔按直隸檄郡學有博學能爲古文詞者免課書更殊禮遇郡以允明當垔按吳允明從諸生中擢行相見禮侍郎徐公貫嘗讀允明所爲文愛之數加存問由是延譽兩都知與不知莫不曰允明天下士也大抵宗左氏傳班氏書作爲文章髙古雄傑中鄕闈屢春官下第

弘治戊午太倉建州成巡撫彭公禮曰不可無書然書所以垂後必得祝允明琴川桑悅於文章無所讓亦曰天下無多人獨長州祝某翰林羅玘與悅三人耳玘江西人亦知名玘與悅微有隙而悅初未識允明力詆咲及從石田所見其文乃嘆服由是觀之蓋公論也允明有一黑貂裘甚美欲市去或曰靑女至矣何故市之允明曰蒼頭不言吾何以識時楊儀部循吉與允明並有文才人皆稱之而先循吉循吉戲曰謂卿之文循吉所不如何乃楊祝稱允明曰馬固去驢遠甚然未聞人曰馬驢也辧給類此書學尢神妙

論曰桑悅天下大俠也其所稱止兩人而希哲與焉豈非逸羣拔類不可多得者乎唐有樊紹述文章屈曲希哲似近之然雅重之姿樊殆不及也惜乎不自厚分才雜劇此亦俳優工戲何異巳虖千里名駒未始不蹄嚙矣

○文璧

文璧字徵明溫州刺史林次子也性方古威儀舉舉自宋元曁國家典故無所不能通詩學喜石曼卿梅聖兪尢長於法書雲間張弼書名雄天下識者評之不如璧遠甚璧所善沈石田尢愛敬嘗爲推策曰徵明庚甲何異乃聰明若此食性多禁尢不喜楊家果人或咲之作解嘲詩其詞曰南風微微朝夜吹暑雨未到山中時此時珍果數何物五月楊梅天下奇纖牙彷佛嚼冰雪染指頃刻成臙脂論名列品俱苐一我不解食猶能知天生我口慣食肉淸緣卻欠楊梅福﹖盤滿浸紫威蕤常年只落供吟目千金難致漠北寒壯人老去空垂涎渠方念之我棄捐食性吾自知吾偏十年枉卻蘇州住坐令同儕咲庸鄙幾回欲作解嘲詩曾未沾唇心不死葉生生長楊梅塢眼看口啖日千顆願從君口較如何補作西崦楊梅歌父在任卒璧往奔喪府僚及縣大夫僉計以銀千兩餞柩行璧辭曰先君忝作府曾未貨取一毫不幸以疾卒斃得其正而使不肖愛斯贈是欺死父也且先君以正死不肖可以不正生乎固不受居喪按禮人多稱之

論曰文人無行蓋自古而然徵明於辭受之間決之以義千金之重等視浮雲行巳不當爾耶是能立徳者巳賢哉乎斯人

○唐寅

唐寅字伯虎一字子畏吳縣吳趨里人有俊才博習多識善屬文駢驪尢絕歌詩婉麗學劉禹錫爲人放浪不羈志甚奇沾沾自喜衡山文林自太僕出知溫州意殊不得寅作書勸之文甚奇偉林出其書示剌史新蔡曹鳳鳳奇之曰此龍門燃尾之魚不久將化去寅從禦史考下第鳳立薦之得隸名未幾果中式苐一先是洗馬梁儲校寅捲嘆曰士固有若是奇者耶解元在是矣儲事畢歸嘗從程詹事敏政飲敏政方奉詔典會試儲執﹖請曰僕在南都得可與來者唐寅爲最且其人髙才此不足以畢其長惟君卿獎異之敏政曰吾固聞之寅江南奇士也儲更詣請寅三事曰必得其文觀儲令寅具艸上三事皆敏捷會儲奉使南行寅感激持帛一端詣敏政乞文餞後被逮竟因此論之

寅罷歸朝臣多嘆惜者歸無幾緣故去其妻寅初爲諸生甞作悵悵詩其詞曰悵悵莫怪少時年百丈遊絲易惹牽何歲逄春不惆悵何處逄情不可憐杜曲梨花柸上雪灞陵芳艸夢中煙前程兩袖黃金淚公案三生白骨禪老後思量應不悔衲衣持缽院門前允與其事合蓋詩讖也後作多怨音其自詠曰擁鼻行吟水上樓不堪重數少年遊四更中酒半牀病三月傷春滿鏡愁白面書生期馬革黃金說客剩貂裘近來檢校行藏處飛葉僧家細雨舟每謂所親曰枯木杇枺樹功名於時者遭也吾不能自持使所建立置之可憐是無枯杇之遭而傳世之休烏有矣譬諸梧枝旅霜苟延奚爲後復感激曰大丈夫𨿽不成名要當慷慨何乃效楚囚因圖其石曰江南苐一風流才子

論曰伯虎以不能謹行終身歷落欲施於世者可以觀矣其所逮事不可知就其家論之不裕縱使果然世之爲市科目者多而彼獨白著豈非命與且如伯虎之才授之底石何愧惟其不克令終豪士亦解骨也

附伯虎書一首

寅白徵明君卿竊嘗聞之絫吁可以當泣痛言可以譬哀故姜氏嘆於室而堅城爲之隳堞荊軻議於朝而壯士爲之徵劍良以情之所感木石動容而事所激生有不顧也昔每論此廢書而嘆不意今者事集於僕哀哉哀哉此亦命矣俯首自分死喪無日括囊泣血羣於鳥獸而吾卿猶以英雄期僕亡其罪絫殷勤教督罄竭懷素缺然不報是馬遷之志不達於任候少卿之心不信於蘇季也

計僕少年居身屠酤鼓刀滌血獲奉吾卿周旋頡頏婆娑皆欲以功名命世不幸多故哀亂相尋父母妻子躡踵而沒喪車屢駕黃口嗷嗷加僕之宕跌無羇不問生產何有何無付之譚咲鳴琹在室坐客長滿而亦能慷慨然諾周人之急嘗自謂布衣之俠私甚厚魯連先生與朱家二人爲其言足以抗世而惠足以庇人願賫門下一卒而憚世之不嘗此士也蕪穢日積門戶衰廢柴車索帶遂及藍縷猶幸藉朋友之資鄕曲之譽公卿吹噓援枯就生起骨加肉猥以微名爲東南多士之上斯時也薦紳交遊舉首相慶將謂僕濫文筆之縱橫執談論之戶轍岐舌而贊交口而穪墻髙基下遂爲祻的側目在傍而僕不知從容晏咲巳在虎口庭無蘩桑貝錦百疋讒舌萬丈飛章交加至於天子震嚇名捕詔獄身貫三木卒吏如虎舉頭搶地洟泗橫集而後昆山焚如玉石皆毀下流難處惡惡所歸績絲成网羅狼眾乃食人馬﹖牙﹖瓦﹖切白玉三言變慈母海內遂以寅爲不齒之士仍拳張膽若赴仇敵知與不知畢指而唾辱亦甚矣

整冠李下掇墨甑中僕𨿽聾肓亦知罪也當衡者哀憐其竆點檢舊章責爲部郵將使積勞補過循資幹祿而籧除戚施俯仰異態士也可殺不能再辱嗟乎吾卿僕幸同心於執事者於玆十五年矣錦帶懸髦迨於今日瀝膽濯肝明何嘗負朋友幽何甞畏鬼神玆所經由慘毒萬狀眉目攺觀愧色滿面衣敝不可伸履決不可納僮僕據案夫妻反目舊有獰狗當門而噬反視空中甂甌破缺衣縷之外靡有長物西風鳴枯蕭然羈客嗟嗟咄咄計無所出將春掇桑椹秋有橡實餘者不迨則寄口浮屠曰願一餐蓋不謀其夕也呼欷乎哉如此而不自引決抱石就木者良自怨恨筋骨柔脆不能挽彊執銳攬荊吳之士劍客大俠獨當一隊爲國家出死命使功勞可以紀錄乃徒以區區研摩刻削之材而欲周濟世間又遭不幸原田無歲祻與命期抱毀負謗罪大罰小不勝其賀矣

竊窺古人墨翟拘囚乃有薄喪孫子失足爰著兵法馬遷腐戮史記百篇賈生流放文詞卓落不自揆測願麗其後以合孔氏不以人廢言之志亦將櫽括舊聞總統百氏敍述十經翺翔蘊奧以成一家之言傳之好事托之髙山沒身而後有甘鮑魚之腥而亡其臭者傳誦其言探察其心必將爲之撫爲命酒擊節而歌嗚嗚也嗟哉吾卿男子闔棺事始定視吾舌存否也僕素疊俠不能及徳欲振謀策操低昂功且廢矣若不托筆紮以自見將何成哉譬若蜉蝣衣裳楚楚身𨿽不久爲人所憐僕一日得完首領就下見先君子使後世亦知有唐生者歲月不久人命飛霜何能自戮塵中屈身低眉以竊衣食使朋友謂僕何使後世謂唐生何素日輕富貴猶飛毛今而若此是不信於朋友也寒暑代遷裘葛可繼飽則夷遊饑乃乞食豈不偉哉黃鵠舉矣華鶹奮矣吾卿豈憂戀殘豆�腐鼠耶此外無他談但吾柔弱不任門戶傍無叔伯衣食空絕必爲流莩僕素論交者皆負節義幸捐狗馬餘食使不絕唐氏之祀則區區之懷安矣樂矣尙復何哉惟吾卿察之

○徐禎卿

徐禎卿字昌國琴川人徙家吳縣遂占籍焉貌侵生天性穎異家不蓄一書而無所不通與吳趨唐寅相友善寅獨器許薦於石田沈周南濠楊循吉由是知名屢臺試不捷父惡之禎卿嘆曰橋梓之間正須和協今而及此誠爲可痛且處囊脫穎君子之常何至蓬絫步乎因感屈子離騷作嘆嘆集論者以文章江左家家玉煙月楊州樹樹花爲集中警句𨿽沈宋無以加又斷作詩之妙爲談藝錄陳內翰霽見之曰所觀多矣皆莫如他日當獨秀吳中可也辛酉登鄕書

論曰三閭被讒見斥作賦自悼其時齒巳長度終不得用故也又楚人習於怨有觸卽施彼亦習之所使者耳昌國年方熙妙所不遭特細而勾吳素多奇節士豈其流之聲詩者戲耶非也巳虖不察矣然文章俊拔足繼前賢可慕良休未有踰此者矣美哉

◆狂簡﹝凡二人﹞◆

曲禮羈躬聖人之教任情孟浪狂士所崇天水違行矛盾不律矣仲尼曰不得中行而與之必也狂狷乃眷念之深何乎豈不以絕異之姿木鐸易觸卓犖之行席珍所存如琴牢音歌臨弔曾點童冠浴沂相伍門下或加旌褒取之於可漸也沿是而還建除不一逖觀往喆可得而言髙則爲俠成名下則滑稽自表四豪名過筌宰七賢散處竹林相如甘立璧之困正平發坐冢之談優孟垂葬馬之淚畢卓忍竊酒之羞王衍寧馨阮瞻將無李白奇才義山浪子史曰言不純師行不純徳應諧似優穢徳似隱蓋不獨東方生然也要皆大道未由風流未許方馳末路觀咲常多豈非所謂跅弛者乎彼拘士守尺寸之義射聲利於時不可同年語矣得所見聞桑悅張靈皆此類因連屬其事

桑悅

張靈

○桑悅

桑悅字民懌居海虞之沙溪穎悟博學凡讀書過輒焚曰旣能憶矣何所用之敢爲大言更不量嘗銓次古人以孟軻自況班馬屈宋而下不論也有問韓文曰此小兒號嗄之聲問翰林文學曰虛無人舉天下亦惟悅最髙耳其次祝允明其次羅玘由是喜俠者多慕焉海虞水利素亦重部使者每駐節悅詣謁之書剌曰江南才子桑悅拜時悅爲博士弟子固不當剌又厚誇使者大駭不解其爲何物人問左右曰書生也乃延之校書而預刊落以試悅校至不屬卽索筆請書足使者敬俯因規之子大夫服髙世之資弘博無前正須玉立以待昂霄晉人衰世之習非所宜追者也間者屈迹一來獎特可異不有今日幾失南金若更不裁是有狐白之裘而反襲之後以貢士試禮部文大奇典試曰豈江南桑生耶狂士狂士遂下第大學士丘浚慕其名召令觀所爲文紿曰某人譔悅心知之曰明公謂悅不怯穢乎何得若文而令悅觀浚曰然則生試爲之歸譔以奏浚稱善浚嘗饋以﹖﹖屯項悅詣謝浚曰﹖﹖屯項美何如生固甘之否也對曰使悅嘗上方芍藥饌所不足甘而一﹖﹖屯項何殊艸具哉

初悅名在乙榜至是調某州博士浚贈之牡丹一種戲曰後當遷洛陽令故遺生袁家紫對曰明公知未形事豈巳飲上池水乎其便利如此山東提學掾將行詣浚別浚曰某州博士桑悅有文才宜加優禮椽至州悅不爲迎椽問長吏悅今何在豈有恙長吏素遭狎侮皆銜之曰無恙此人虛有重名自負不肯來椽使吏往令之悅曰連霄旦雨淫此傳捨汜家室皆不康何得候椽言旣據胡牀坐吏赧歸椽益兩史使促之必來悅怒曰始吾謂天下未有無耳者乃今知有無耳者椽是也且悅非可能令來者椽非可能召悅者必欲相屈乎不能也苐還三日後來復則不來矣椽聞欲爿﹖﹖之緣浚不果後三日悅詣椽見禮博士當跪掾悅長揖卽就列

掾作厲曰愽士以椽爲不當跪耶不足跪耶卽有學何能加乃公悅前口昔汲長孺不拜大將軍未聞獲譴豈大將軍不如明公耶汲長孺賢過悅耶今明公以面皮相恐豈寥廓之士可籠之威重耶悅𨿽賤誠所不能當但悅去則天下莫不曰明公不容悅因解綬請去掾不得巳容之掾嘗選兩博士自隨悅在選他愽士被顧問必端拱對侍校文不坐悅請曰犬馬齒長不能以觔力爲禮亦任立願假借且使得坐卽移所便坐按禦史聞悅名數召問謂悅曰匡衡講經書能解人頤今子亦復能乎對曰悅所談玄玅匡衡不敢望假令匡衡而在可使解頤何但名公願賜淸閒之宴禦史壯之令坐講悅固跣足捫虱禦史不能禁令出後復薦之遷長沙別駕尋轉柳州州迫西戎荒落殊甚悅不堪思歸因作詩有鷓鴣道我行不得杜宇勸人歸去休之句會丁外艱服闋遂不就居家益不飾褐衣楚制往來郡邑間

論曰以民懌之才加之繩墨上可以休贊龍章下可以美垂兔迹蓋文以行彰位無虛踐也而落落下僚豈命也哉文則儁拔欲使端士祖述難矣世固有雅量之賢成就其志謙尊君子不亦相去遠乎其所詆咲皆古今名碩固難盡是亦難盡非傳曰咲古人之未工忘巳事之巳拙則其大較也孟軻在當時無所遭而民懌穪之可謂千載知巳推原其意豈亦以軻爲狂耶狂者未甞無人至如民懌可與進取者也

○張靈

張靈字夢晉吳縣人家故貧窶作業閭閻至靈始讀書好交遊爲俠客至不過具器而必欲極其歡靈醉則使酒作狂每嘆曰日休小豎子耳尙能穪醉士我獨不能醉耶所與遊者吳趨唐寅最善寅嘗擬遊武丘召靈與俱往促之尙臥寅抵寢所呼曰日髙舂矣睡何爲得無夢晉乎靈覺怒曰今者無酒雅懷殊不啟方入醉鄕又爲相覺寅曰所以來固欲邀子靈喜加衣起遂與寅上舟扣舷痛飲作野人歌會數賈飲於可中亭且詠詩靈曰此養物登髙不過弄柸酒耳固不能詩而抽心焦思豈不過誤哉因更衣爲丐者上賈與之食啖之謂曰卿子厚潤屋之資當四美之會登髙能賦又有大夫之才此誠皇矣奉卿子厚也吾所得之𨿽至薄而詩亦能請狗尾續賈咲曰丐者得無誑之最乎時賈所爲詩有蒼官靑士撲握伊尼諸詞因以問靈靈曰蒼官松也靑士竹也撲握兔也伊尼鹿也賈始駭令賡靈卽揮毫不巳凡百絕抵舟命童子易維蘿陰下令迹絕賈使人察之不見也皆以爲神仙賈去復上亭朱衣金目作胡人舞形狀殊絕

初靈與寅俱爲郡學生博古相上適鄞人方誌來督學惡古文詞察知寅欲中傷之靈挹郁不自遣寅曰子未爲所知何愁之甚靈曰獨不聞龍王欲斬有尾族蝦蟇亦哭乎後靈果爲所斥罷或謂之曰以子之才顧不得激致靑雲乃重遭顯棄豈無雉經之用而何以立於世靈曰昔謝豹化爲虫行地中以足覆面作忍恥狀使靈用子言亦當如是矣縱不爾亦安得更銜鑿落耶靈能人物畫人皆推之

論曰放情任志未有不罹者也君子至此極亦豈可更常哉若匹夫爲諒則不察之甚夢晉家窶被斥自畫無俚矣然尙嬰情酒徳不渝前操老子曰上徳若谷大白若辱豈謂是與其才气過人足以發靑條之華檢制𨿽短截長足補謂之狂士可得無愧焉

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

