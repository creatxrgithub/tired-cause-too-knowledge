《杜工部詩年譜》﹝宋﹞魯訔撰

欽定四庫全書史部七杜工部詩年譜傳記類二名人之屬提要臣等謹案杜工部詩年譜一卷宋魯訔撰訔字季欽嘉興人官至福建提點刑獄公事周必大平園集有訔墓志述其官階始未甚詳諸書或云字季卿或雲海鹽人或云仕至大府卿皆誤也訔曽注杜詩今存者惟此譜篇首有訔編次杜工部詩序末有王士禎跋謂甫年譜創始於呂汲公大防訔以甫生於睿宗先天元年壬子卒於大歷五年庚戌蓋承呂譜之舊也考甫生卒之歲諸書往往錯互舊唐書謂甫卒於永泰二年永泰在大歷之前甫詩有大歷三年以下諸作則舊書爲誤王觀國辯之是也然觀國云甫生於先天元年癸丑卒於大歷五年辛亥不知癸丑乃先天之二年卽開元元年辛亥乃大歷六年則觀國亦未深考矣元禛作甫墓志云享年五十九王洙原敍注子羙詩序曰大歷五年甫下夾入湖南遊衡山寓居耒陽五年夏一夕醉飽卒大歷五年爲庚戌歲上距先天元年壬子適五十有九年則甫生於壬子無疑訔此譜根據呂譜未嘗誤也姚桐壽樂郊私語雲杜少陵集自遊龍門至過洞庭詩目次第爲季卿編定一循少陵平生行迹可以見其詩法近時滏陽張氏吳江朱氏所注杜詩其年譜大率仿此而推拓之知宻於趙子櫟譜多矣𨿽間有附會又烏可以一眚掩乎乾隆四十六年九月恭校上總纂官臣紀昀臣陸錫熊臣孫士毅總校官臣陸費墀杜工部詩年譜原序騷人雅士同知祖尙少陵同欲模楷聲韻同苦其意律深嚴難讀也余謂少陵老人初不事艱澀左隠以病人其平易處有賤夫老婦所可道者至其深純宏妙千古不可追迹則序事穏實立意渾大遇物寫難狀之景紓情出不說之意借古的確感時深逺若江海浩溔﹝溔以沼切大水貌﹞風雲蕩汩蛟龍黿鼉出沒其間而變化莫測風澄雲霽象緯回薄錯峙偉麗細大無不可觀離而序之次其先後時危平俗媺惡山川夷險風物明晦公之所寓舒局皆可槪見如陪公杖屨而遊四方數百年間猶對面語何患於難讀耶名公巨儒譜敍注釋是不一家用意率過異說如蝟余因舊集略加編次古詩近體一其先後摘諸家之善有考於當時事實及地理歲月與古語之的然者聊注其下若其意律乃詩之六經神會意得隨人所到不敢易而言之敍次旣倫讀之者如親罹艱棘虎狼之慘爲可驚愕目見當時甿庶被削刻轉塗炭爲可憫因感公之流徙始而適中而瘁卒至爲少年輩侮忽以訖死爲可傷也紹興癸酉五月晦日丹丘冷齋魯訔序欽定四庫全書杜工部詩年譜﹝宋﹞魯訔撰睿宗先天元年壬子﹝正月攺太極五月攺爲延和明皇以是年八月攺元﹞按公志及傳皆云年五十九卒於大歷五年庚戌詩史雲開元元年癸丑公生公上三大禮賦云生陛下淳朴之俗行四十載公天寶十載奏賦年三十有九逆算公是年生呂汲公考公生先天元年壬子天寶十三載奏賦若十三載公當四十三歲矣唐書宰相表及紀年通譜先天元年壬子而譜以爲癸丑集祭房公廣徳元年歲次癸夘而譜以爲甲辰皆差一年﹝汲公呂大防始作詩年譜﹞開元元年癸丑三年乙夘公郾城觀公孫弟子舞劍行雲開元三年餘尙童稚於郾城觀公孫舞劍器年譜以爲三年丙辰按公是年才四歲年必有誤公進鵰賦表云臣素賴先人緒業自七歲所綴詩筆向四十載矣約千有餘篇則能憶四歲時事不爲誤也十四年丙寅公初遊選場壯遊曰往昔十四五出遊翰墨場斯文崔魏徒以我似班揚二十三年乙亥公年二十四公作開元皇帝皇甫淑妃丰碑曰歲次乙亥十月癸未朔薨又曰野老何知斯文見托不論官閥遊夏入文學之科意公尙白衣天寶十載始上三大禮賦起家授河西尉或以爲是年未應稱野老當是天寶十載辛夘銘曰列樹拱矣丰碑闕然乃知後來方立碑也但未能考其定於何年二十五年丁丑史云公少不自振客遊吳越齊趙故壯遊曰東下姑蘇臺巳具浮海航到今有遺恨不得窮扶桑歸帆拂天姥中歲貢舊鄕忤下考功第拜辭京尹堂放蕩齊趙間裘馬頗淸狂春登吹臺上冬獵靑丘傍遊梁亦曰昔我遊宋中惟梁孝王都憶與髙李輩論文入酒壚气酣登吹臺懷古視平蕪昔遊曰昔與髙李輩晚登單父臺山腳曰昔我遊山東憶戱東嶽陽窮秋立日觀矯首望八荒公居城南嘗預京兆薦貢而考功下之唐初考功試進士開元二十六年戊寅春以考功郎輕徙禮部以春官侍郎主之公之適齊趙當在此歲以前二十九年辛已公有酹逺祖晉鎭南將軍於洛之首陽酹文十三葉孫甫開元二十九年歲次辛已天寶元年壬午公年三十一南曺小司冦於我太夫人堂下壘土爲山之作系雲天寶初六載丁亥公應詔退下元結諭友曰天寶六載詔天下有一藝詣轂下李林甫相國命尙書省皆下之遂賀野無遺賢於庭公上韋左相曰主上頃見徵倐來欲求伸靑冥卻垂翅蹭蹬無縱鱗上鮮於京兆曰獻納紆皇眷中間謁紫宸破膽遭前政陰謀獨秉鈞正爲此邪九載庚寅紀十一月封華嶽十載辛夘公年四十公奏三大禮賦元稹志曰賦奏命宰相試文授右衛率府冑曹吏云公奏賦帝奇之命待制集賢院相試文授河西尉不拜攺右衛率府冑曹公官定後戱贈曰不作河西尉淒涼爲折腰老夫怕奔走率府且逍遙莫相疑行曰憶獻三賦蓬萊宮自怪一日聲烜赫集賢學士如堵墻觀我落筆中書堂史集皆以爲十三載按帝紀十載行三大禮十三載未當郊況表云臣生長陛下淳朴之俗行四十載矣故知當在今歲原叔云新書作召試京兆府兵曹新書乃今舊書也同除夕曲江族弟位宅守歲曰四十明朝過年譜云上韋左相詩云鳯歷軒轅紀龍飛四十春壯遊曰放蕩齊趙間裘馬頗淸狂快意八九年西歸到咸陽則公歸自齊趙乃應詔奏賦又數年間事也﹝翰林王洙字原叔﹞十三載甲午公年四十三玄宗紀秋八月甲子朔文部侍郎韋見素拜中書門下平章事公贄見韋左相詩雲龍飛四十春又曰愚蒙但隱淪則此詩似未獻賦前封西嶽賦表云臣本杜陵諸生年過四十又云蓋長安一匹夫耳次歲國家有事於郊廟幸得奏賦待制於集賢委學官試文章再降恩澤送隸有司參列選序則此賦又在三大禮賦後詩文以爲十二載未詳紀二月丁丑楊國忠爲司空公表云陛下元弼克生司空斯文不可寢巳則此賦當在未封西嶽前而紀封華嶽在九載又當考也十四載乙未公年四十四十一月祿山反陷河北諸郡公有自京赴奉先作注云此年十一月作﹝集注云公在率府欲辭職遂作去矣行而家屬先在奉先詩史云薊北反書未聞公巳逸身畿甸﹞十五載丙申公年四十五﹝是年七月肅宗卽位於靈武攺元至徳﹞祿山僣帝於東京公在奉先以舅氏崔十九翁爲白水尉故適白水有髙齋三十韻六月辛未賊入潼闗駕幸劍外七月甲子肅宗卽位靈武公漸北過彭衙行曰憶昔避賊初北走經險艱夜深彭衙道﹝馮翊界﹞月照白水山﹝屬同州﹞少畱周家窪欲出蘆子闗公七月寓於鄜州有三川觀漲詩﹝鄜州屬縣﹞曰我經華原來﹝長安北﹞公羸服走靈武賊得之故贈韋評事詩曰昔沒賊中時潛與子同遊公沒賊中有九日藍田崔氏莊以下十三首至徳二載丁酉公年四十六公春在賊中曲江行曰少陵野老吞聲哭春日潛行曲江曲自正月乙夘祿山死二月戊子肅宗次鳯翔李光弼敗安慶緒於太原郭子儀敗安慶緒於潼闗又敗於永丰倉公西走鳯翔達鳳翔行在曰西憶岐陽信無人遂卻回又曰司隸章初覩南陽气巳新又述懷曰去年潼闗敗妻子隔絕久今夏艸木長脫身得西走元微之志云步謁肅宗行在拜左拾遺舊書云自京師宵遁赴河西謁肅宗於彭原新書云拜右拾遺非是房管罷相印甫上疏不宜免帝怒詔三司推問以張鎬言帝解赦之公有狀謝口勅又有六月十二日薦岑參諌官狀皆可考新史云自是帝不甚省錄公家寓鄜彌年孺弱至餓死許甫往省親呂汲公考云八月墨勅放還鄜州有北徵詩舊史云肅宗怒貶甫爲華州司功曹非是實錄言禦史大夫韋陟言當考北徵曰皇帝二載秋閏八月初吉杜子將北徵蒼茫問家室贈節度李重進曰靑袍朝士最苦者白頭拾遺徒步歸閏八月朔甲寅賊安慶緒冦鄜畤渭北節度使李光進戰卻之渭北壘空公得北首鄜路送韋宙同谷曰鑾輿駐鳯翔受詞太白腳秋旋自鄜畤扈從還闕贈嚴賈二閣老曰法駕還雙闕王師下八川比時沾奉引佳气拂周旋十月丁夘天子還闕公臘日供奉紫宸曰臘日常年暖尙遙今年臘日凍全消十二月上皇至自蜀以蜀郡爲南京鳯翔爲西京西京爲中京乾元元年戊戌公年四十七﹝是歲二月攺元復以載爲年﹞春公有紫宸退朝口號賡賈至朝大明宮宣政殿晚出左掖又退朝出左掖直夜題省中壁等詩微之志公左拾遺歲餘以直言出華州司戶悲往事系曰至徳二載甫自京兆金光門出歸鳯翔乾元初從左拾遺移華州掾與親故別因出此門有悲往事曰近得歸京邑移官逺至尊必大臣有不樂公者至華題鄭縣亭子曰云斷嶽蓮臨大路天晴宮柳暗長春唐官儀功曺主秋賦公有秋策問進士七月代華牧論殘寇狀上朝廷策士文公及冬出潼闗東徵洛陽道史不載有閿鄕姜七少府設鱠及湖城遇孟云卿歸劉顥宅飲宿等詩二年巳亥公年四十八春畱東都三月九節度之師潰於滏水郭子儀斷盟津退守洛師公有新安吏石壕吏等詩歸華放情山水間嘗遊伏毒寺有憶鄭南曰鄭南伏毒寺瀟灑到江心鮑公詩譜云夏去華之秦公有秋華下苦熱曰七月六日苦炎蒸對食暫餐還不能立秋後題曰平生獨往願惆悵年半百罷官亦由人何事拘形役自是有浩然志史云闗輔饑輙棄官去客秦州貧采橡栗自給有秦州二十首曰滿目悲生事因人作逺遊遲逥度隴怯浩蕩及闗愁公厭秦隴要衝人事煩夥西南命駕遊同谷別贊上人曰天長闗塞寒歲莫饑凍逼野風吹徵衣欲別向曛黒冬十月發秦州曰我衰更懶拙生事不自謀無食思樂土無衣思南州至同谷作七歌寓同谷不盈月十二月一日發同谷曰始來玆山中休駕喜地僻柰何廹物累一歲四行役公自京至華至秦至同谷赴劍南凡四史曰同谷采橡栗自給流落劍外公詩云邑有佳主人又曰臨岐別數子握手淚再滴非寥落而遷殆廹於冦攘也送韋宙從事同谷曰此邦承平日剽刼吏所羞又曰古來無人地今代橫戈矛當時必爲羗戎所廹但史不載止云十二月史思明冦陜州公度栗亭趨劍門木皮嶺曰季冬攜童稚辛苦赴蜀門鹿頭山曰鹿頭何亭亭是日慰饑渇連山西南斷俯見千里豁冀公柱石姿論道邦國活裴冕鎭成都公遂卜居錦江成都曰我行山川異忽在天一方自古有覉旅我何苦哀傷上元元年庚子公年四十九裴冀公爲公卜居成都西郭浣花溪成都記艸堂寺府西七里浣花寺三里寺極宏麗公卜居曰浣花流水水西頭主人爲卜林塘幽公寓浣花𨿽有江山之適覊旅牢落之思未免故二年之間有赴靑城縣﹝成都西﹞暫如新津出成都寄陶王二少尹寄髙彭州投簡成華兩縣諸子等詩栁芳歷曰髙適乾元初刺彭公乾元初客秦有寄適於彭州上元初適牧蜀而公乃有寄髙彭州詩當考二年辛丑公年五十紀夏四月劍東東川節度兵馬使叚子璋反陷綿州節度使李奐奔於成都五月劍南節度使崔光逺克東川叚子璋伏誅公戱作花卿歌曰成都猛將有花卿學語小兒知姓名綿州刺史著柘黃我卿掃除卽日平子璋髑髏血模糊手提擲還崔大夫李侯重有此節度人道我卿絕世無舊唐傳云梓州刺史叚子璋反以兵攻東川節度使奐髙適率州兵與西川節度使崔光逺攻子璋斬之西川牙將花驚定者恃勇旣誅子璋大掠東蜀新史云梓屯將叚子璋反適從崔光逺討斬之而光逺兵不戢遂大掠天子怒遂以適代爲西川節度紀傳與此詩皆不同當知公紀事爲審也九月壬寅大赦去上元號稱元年以十一月爲歲首以斗所建爲名公艸堂卽事曰荒村建子月獨樹老夫家春秋變古則書之公此意也年譜與史云嚴武鎭成都甫往依焉新史云上元二年冬黃門侍郎鄭國公嚴武鎭成都奏爲節度參謀檢校尙書工部員外郎賜緋魚公先赴成都裴公爲卜居浣花裏譜傳皆非是嚴中丞枉駕見過系云嚴武東川除西川勅除兩川都節制詩云元戎小隊出郊坰問栁尋花到野亭川合東西瞻使節地分南北任流萍辭意皆與傳異詩史云地誌劍西益彭蜀其州二十有八劍東梓綿劍普十州綿爲都會肅宗實錄子璋盜綿州攺元黃龍州曰龍安府代宗實錄武京兆少尹禦史中丞賊思明阻兵京師頗自矜大命綿州刺史未幾東劍節度詔兩劍一道新傳坐房管貶巴州久之遷東川玉壘記是年崔光逺尹成都花驚定平叚難而士卒剽掠士女至斷腕取金詔監軍按其罪十二月恚死寶應元年壬寅﹝上元二年九月攺元年二月四月攺寶應﹞公年五十一武至成都公奉和嚴中丞西城晚眺時蜀困於調度嚴數從公往來寄題杜二錦江野亭云莫倚善題鸚鵡賦何須不著鵕■﹝義鳥﹞冠公酬云謝安不倦登臨賞阮籍焉知禮法疎公結廬浣花涉三年艸堂曰經營上元始斷手寶應年浣花曰萬里淸江上三年落日低四月巳巳代宗卽位召武公送嚴入朝曰鼎湖瞻望逺象闕憲章新四海猶多難中原憶老臣送嚴到綿州同登杜使君江樓曰歸朝送使客落景惜登臨詩史召武爲太子賓客傳還拜京兆尹爲二聖山陵橋道使封鄭公遷黃門侍郎公初與武雲中丞梓州九日贈武曰大夫此詩曰侍郎再鎭蜀曰上嚴鄭公前後自可考也翫月呈漢中王多在中秋七月劍南西川兵馬使徐知道反八月已未伏誅公吟射洪曰南京亂初定故公欲駕梓至梓已重陽九日登城九日奉寄嚴大夫曰不眠持漢節何路出巴山嚴巴嶺答曰昨向巴山落月時兩鄕千里夢相思時嚴猶未出巴地也秋歸成都迎家遂徑往梓十一月往射洪縣南途中有作南之通泉縣﹝亦梓州邑﹞過郭代公故宅陪王侍禦因登東山最髙頂宴姚通泉晚攜酒涪江泛舟皆一時作也廣徳元年癸夘公年五十二春日梓州登樓曰行路難如此登樓望欲迷又曰厭蜀交遊冷思吳勝事繁應須理舟楫長嘯下荊門公巳有東下之興公送卒員外暫至綿還梓州陪章侍禦宴南樓陪章侍禦惠義寺秋章梓州水亭時公將適吳楚畱別章使君畱後曰終作適荊蠻安排用莊叟秋故相房管薨公有九月壬戍祭房公文公轉遊閬中爲閬州王使君進論巴蜀安危表警急曰玉壘𨿽傳檄松州已解圍﹝系云時髙公適領西川節使﹞時吐蕃犯塞爲中國患公痛其猖獗疾蜀無善將以守要害明年武再出鎭蜀道始安是歲召補京兆功曹不赴二年甲辰公年五十三公自梓之閬有閬山歌等詩送李梓州之任並寄章十侍禦﹝系云初時罷梓州刺史東川畱後將赴朝廷﹞二公交卬正在今春有將赴荊南遊有將赴荊南寄別李劍州遊子曰巴蜀愁誰語吳門興杳然公時意未有所適會嚴武復節度劍南東西川公往依焉贈武曰殊方又喜故人來重領還須濟世才嘗怪偏禆終日待不知旌節來年回房管薨閬州贈一品公別房太尉墓曰他鄕復行役駐馬別孤墳自閬州領妻子卻赴蜀山三首曰汩汩避羣盜悠悠經十年不成向南國復作遊西川將赴成都艸堂途中有作先寄嚴鄭公旋錦江贈王侍禦曰一別星橋夜三回斗柄春亦曰猶得見殘春微之志曰劍南節度嚴武狀爲工部員外郎參謀軍事公揚旗系云二年夏六月成都尹鄭公置酒公堂觀騎士新旗幟曰三州陷犬戎但見西嶺靑代宗紀曰廣徳元年失松維二州栁芳唐歷乃曰糧運絕西川節度使髙適不能軍吐畨陷松維保三州以公詩考之當然武軍城早秋曰昨夜秋風入漢闗朔云邊雪滿西山更催飛將追驕虜莫遣沙場匹馬還公和曰秋風裊裊動髙旌玉帳分弓射虜營巳收滴博雲間戍更奪蓬婆雪外城遣悶曰胡爲來幕下只合在舟中黃卷眞如律靑袍也自公公放誕不樂吏檢𨿽鄭公禮寛心契無每見意史云性褊躁傲誕嘗醉登武牀瞪視曰嚴挺之乃有此子武亦暴猛外若不忤中銜之一日欲殺甫及梓州刺史章彜集吏於門武將出冠鉤於簾三左右白其毋奔救得止獨殺彜舊史不載以公詩考之武來鎭蜀彛巳交印入覲公再依武相歡洽無恨恨意史當失之永泰元年乙巳公年五十四正月三日竟歸溪上有作簡院內諸公曰白頭趨幕府深覺負平生夏四月庚寅嚴公薨有哭歸櫬詩五月癸丑詔定襄郡王郭英乂節度劍南紀閏十月劍南西山兵馬使崔旰反冦成都郭英乂奔於靈池普州韓澄殺之崔寧傳﹝寧本名旰﹞永泰元年武卒行軍司馬杜濟等請郭英乂爲節度寧亦丐大將王崇俊朝廷次用英乂英乂恨之召寧寧不敢還英乂自將討之寧還攻英乂英乂不勝走靈池於是劍南楊子琳起瀘州與卭州柏貞節連和討寧明年詔杜鴻漸山西劍南等道副元帥平其亂入成都政事一委寧乃表貞節爲卭州刺史子琳爲瀘州刺史以和解之大歷三年寧來朝楊子琳襲取成都以公詩考之成都亂再至東川相從行曰我行入東川十步一回首成都亂罷气蕭瑟浣花艸堂亦何有梓州豪傑大者誰本州島從事知名久公歸成都止以嚴公再鎭艸堂曰昔我去艸堂蠻夷塞成都今我歸艸堂成都適無虞請陳初亂時反復乃須臾大將赴朝廷羣小起異圖中宵斬白馬盟焰气已麤西取卭南兵北斷劍閣隅布衣數十人亦擁専城居﹝系云卽楊子琳柏貞節之徒﹞賤子且奔走三年望東吳弧矢暗江海難爲遊五湖不忍竟捨此復來薙榛蕪入門四松在步屧萬竹疎營屋曰愛惜已六載玆辰去千竿以詩訂傳云大將赴朝廷羣小起異圖以爲嚴公後來公無再歸艸堂之迹以爲崔旰史云大歷三年入朝寧本名旰至是賜名畱其弟守成都楊子琳乘間起瀘州以精騎數千襲據其城寧妾任募勇士自將以進子琳引去公厭蜀思吳下荊門遂南下夏艤戎州燕戎州使君東樓渝州候嚴六侍禦至忠州有燕使君侄宅及夏泊云安至十二月一日三首今朝臘月春意動云安縣前江可憐公巳不樂云安欲遷夔趙傁以爲永泰元年四月嚴武卒五月下忠渝大歷元年在云安與詩文皆差一年髙常侍永泰元年正月卒公有聞髙常侍亡系云忠州作知公以永泰元年下渝忠但艸堂所紀卻是嚴公薨後事不敢妄定姑從舊次大歷元年丙午公年五十五題子規曰峽裏云安縣江樓翼瓦齊移居夔州郭曰伏枕云安縣遷居白帝城春知催栁別江與放船淸客居曰西南失大將商旅自星奔今又降元戎已聞動行軒此詩方及失大將聞杜鴻漸出鎭與史年亦差暮春遷居瀼西有暮春題瀼西新賃艸屋五首大歷二年丁未公年五十六在夔州西閣立春曰巫峽寒江那對眼杜陵逺客不勝悲雨詩曰冥冥甲子雨已度立春時資治通鑑大歷二年正月辛亥朔至十三日甲子諺云春甲子雨赤地千里移居赤甲有入宅赤甲二詩曰卜居赤甲遷居新兩見巫山楚水春三月自赤甲遷居瀼西有卜居暮春題瀼西新賃艸屋五首秋又移居東屯有自瀼西荊扉且移居東屯茅屋四首曰東屯復瀼西一種住靑溪來往皆茅屋淹畱爲稻畦訖冬居夔大歷三年戊申公年五十七太歲日曰楚岸行將老巫山坐復春時第五弟漂泊江左近無消息逺懷穎觀等曰陽翟空知處荊南近得書正月中旬定出三峽曰自汝到荊府書來數喚吾頌椒添風詠禁火卜歡娛公因觀在荊陽遂發棹有將別巫峽贈南鄕兄瀼西果園四十畝曰正月喧鶯末玆辰放鷁初夏有和江陵宋大少府雨後同諸公及捨弟宴書齋秋又不安於荊南舟中出南浦奉寄鄭少尹曰更欲投何處飄然去此都是秋移居公安﹝荊南屬邑府南九十里﹞復東下發劉郎浦﹝十道志在荊州﹞曰掛帆早發劉郎浦疾風飄飄昏亭午曉發公安﹝系云數月憩息此縣﹞泊嶽陽城下﹝巴陵郡﹞曰岸風翻夕浪舟雪灑寒燈則冬在嶽陽矣大歷四年已酉公年五十八陪裴使君登嶽陽樓曰雪岸叢梅發春泥百艸生敢違漁父問從此更南徵公將適潭詩譜云此年春自嶽陽至潭遂如衡畏熱復逥夏將如襄陽秋將歸秦皆不果卒畱潭自是率舟居詠懷及上水遣懷及銅官渚守風皆自嶽陽入潭時作蓋自嶽之潭之衡爲上水而自衡回潭爲順水詩皆可考五年庚戌公年五十九春去潭至衡淸明曰著處繁華憐是日長沙千人萬人出則公在潭至夏湖南兵馬使臧玠殺其團練使崔灌又是歲湖南將王國良反及西原蠻冦州縣故公益南至衡山縣謁文宣新學堂呈陸宰及入衡州備述臧玠等亂末云橘井舊地宅仙山引舟航此行厭暑雨厥土聞淸涼諸舅割符近開緘書札光橘井在郴州諸舅謂崔偉前有送二十三舅錄事之楊郴州詩公將往依焉公又至耒陽﹝州東南﹞遊嶽祠大水遽至涉旬不得食聶耒陽以公阻水致酒肉療饑荒江詩得代懷興盡本韻至縣呈聶令傳云令嘗饋牛■﹝炙﹐肉代火﹞白酒大醉一夕卒王彥輔辯之爲詳以詩考之公在耒陽畏瘴癘是夏賊當巳平乃沿湘而下故回棹之什曰衡嶽江湖大蒸池疫癘偏﹝羅含湘中記蒸水注湘﹞又順浪翻堪倚回帆又省牽登舟將適漢陽曰春宅棄汝去秋帆催客歸又暮秋將歸秦畱別湖南幕府親友則秋巳還潭暮秋北首其卒當在潭嶽之間秋冬之交元微之志云子美之孫嗣業啟子美之柩襄祔事於偃師途次於荊拜余爲志辭不能絕其略云扁舟下荊楚竟以寓卒旅殯嶽陽呂汲公年譜云大歷五年庚戌是年夏還襄漢卒於嶽陽以詩考之大略可見傳言卒於耒陽非也汲公云是夏亦非也今九域志衡州有公墓又未知信然或附會邪

