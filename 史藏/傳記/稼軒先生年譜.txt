

稼軒先生年譜

﹝近人﹞陳思撰

●稼軒先生年譜

遼陽陳思慈首撰

宋髙宗紹興十年【金天眷三年】庚申

先生生

辛棄疾字幼安齊之歷城人【宋史本傳】

生於五月十一日卯時【辛啟泰稼軒先生年譜】

韓玉東浦詞水調歌頭上辛幼安生日起曰重午日過六靈嶽再生申按重五過六正十一也先生生於五月十一先韓南澗尙書一日甲辰南澗生日先生賦水龍吟爲壽次年南澗用韻壽先生先生再和壽南澗丁未南澗七十先生用黃徳和推官水調歌頭韻結曰再拜荷公賜雙鶴一千年自注公以雙鶴爲壽

始祖維葉大理評事由狄道遷濟南髙祖師古儒林郎曾祖寂賓州司戶參軍祖贊朝散大夫隴西郡開國男亳州譙縣令知開封府贈朝請大夫父文郁贈中散大夫子九稙無子秬任崇仁尉�伍俱之子爲嗣傳八世止稏官朝請大夫直祕閣潼州提刑四子皆官於朝五世孫樂遷福建崇安縣又有從鉛山遷貴溪之瑤墟者穮仕至迪功郎六世孫佑登永樂丙戌林環榜進士官河南監察禦史穰仕至承務郎無子穟仕至承務郎子庸黃朴榜進士庸子徽官承徳郎無子稭生子早卒褎無子﹖﹖贛早殤【辛啟泰稼軒先生年譜】

按集中淸平樂爲兒鐵柱作更有潭妹嵩兄句惜無從證明嵩爲九子中之某人哭﹖﹖贛十五章其十一云足音答答來多在雪樓下十二云何雲篆岡竹重來看眉藏則﹖﹖贛之殤當在淳熙乙巳後居上饒之帶湖時

又按先生之昆季見集中者爲茂嘉與佑之二人由劉過龍洲詞沁園春送辛幼安弟赴桂林官一闋證知茂嘉非同產卽同祖故曰十二弟光緒江西通誌辛次膺字起季萊州人幼孤從母依外氏王聖美於丹徒俊慧力學日誦千言甫冠登政和二年進士第歷官爲單父丞值山東亂舉室南渡寓居浮梁縣之最髙山集中滿江紅和楊民瞻送佑之弟還侍浮梁佑之爲次膺之孫卽韓南澗跋辛企李得孫詩所謂今其孫頎然出而世其家者也先生世居濟南佑之之先居萊州屬已早疏故曰弟若感皇恩慶嬸母王恭人七十王恭人蓋佑之之母所以送佑之歸浮梁曰還侍西江月壽佑之弟時新居落成云一杯瀲灩泛金波先向太夫人賀品令族姑慶八十來索俳語族姑蓋佑之之姑也至主敬雪平則又族人之可見者焉

紹興十一年【金皇統元年】辛酉

二歲

紹興十二年【金皇統二年】壬戌

三歲

紹興十三年【金皇統三年】癸亥

四歲

紹興十四年【金皇統四年】甲子

五歲

紹興十五年【金皇統五年】乙丑

六歲

紹興十六年【金皇統六年】丙寅

七歲

紹興十七年【金皇統七年】丁卯

八歲

紹興十八年【金皇統八年】戊辰

九歲

聲聲慢嘲紅木樨余兒時嘗入京師禁中凝碧池因書當時所見【本集】

按乾道乙酉進美芹十論札子曰大父臣贊以族眾拙於脫身被污虜官畱京師世系曰知開封府先生遊京師禁中當在此數年侍朝請公居開封時

紹興十九年【金天徳元年】己巳

十歲

紹興二十年【金天徳二年】庚午

十一歲

紹興二十一年【金天徳三年】辛未

十二歲

紹興二十二年【金天徳四年】壬申

十三歲

大父臣贊被污虜官歷宿亳涉沂海非其志也每退食輒引臣輩登髙望遠指畫山河思投釁而起以舒君父所不共戴天之憤【進美芹十論札子】

章謙亨辛稼軒贊祖朝請公累族眾不克南渡常誨先生無忘爾國讎【【脫播字】芳大全文粹】

紹興二十三年【金貞元元年】癸酉

十四歲

領鄕舉【辛啟泰稼軒先生年譜】

金史選舉志貞元元幍

紹興二十四年【金貞元二年】甲戌

十五歲

隨計吏抵燕山【進美芹十論札子】

紹興二十五年【金貞元三年】乙亥

十六歲

紹興二十六年【金正隆元年】丙子

十七歲

紹興二十七年【金正隆二年】丁丑

十八歲

隨計吏抵燕山諦觀形勢【進美芹十論札子】

續文獻通考金登科總目正隆二年鄭子聃以天徳進士第三復就是年禦試得第一

少師蔡伯堅【宋史本傳】

金史文藝傳蔡松年字伯堅父靖宋宣和末守燕山松年從父來管勾機宜文字事繼母以孝聞周卹親黨性復豪侈不計家之有無文詞淸麗尢工樂府與吳激齊名時號吳蔡體

金史本紀貞元三年二月壬午以吏部尙書蔡松年爲參知政事正隆元年正月參知政事蔡松年爲尙書右丞六月丙戌以尙書右丞蔡松年爲左丞三年七月甲申尙書左丞蔡松年爲右丞相四年八月己卯尙書右丞相蔡松年薨

毛晉稼軒詞跋蔡元工於詞靖康中陷虜庭稼軒以詩詞謁見蔡曰子之詩則未也他日當以詞名家辛啟泰稼軒先生年譜按伯堅名松年晚號蕭閒老人毛晉謂先生嘗以詩詞謁見於蔡元考金史並無其人未知何據

與黨懷英同學號辛黨始筮仕決以蓍懷英遇坎因畱事金棄疾得離遂決意南歸【宋史本傳】

金史文藝傳黨懷英字世傑故宋太尉進十一代孫馮翊人父純睦泰安軍錄事參軍卒官妻子不能歸因家焉應舉不得意遂脫世務放浪山水間簞瓢屢空晏如也大定十年中進士第承安二年乞致仕攺泰寧軍節度使明年召爲翰林學士承旨大安三年卒年七十八謚文獻懷英能屬文工篆籀當時稱爲第一學者宗之

劉祁歸潛誌黨承旨懷英辛尙書棄疾俱山東人少同捨屬金國初遭亂俱在兵閒辛一旦率數千騎南渡顯於宋黨在北方擢第入翰林有名爲一時文字宗主二公𨿽所趨不同皆有功業寵榮視前朝陶谷韓熙載亦相況也後辛退閒有詞鷓鴣天云蓋記其少時事也

先生摩空气節貫日忠誠志復國讎昭乎天地黨氏脫略世務屢空晏如其無宦情金史可證況歸潛誌云金國初亂俱在兵閒設果決以蓍黨氏胡爲亦在兵閒耶傳云始筮仕決以蓍者蓋嫉者因少同學同在兵閒爲此誣辭修史者據以書耳所以謝疊山祭先生墓記曰公初卜得離卦乃南方丙丁火以鎭南也後之誣公者欺天亦甚哉此說與稗說所載帥淮時陳同甫竊馬逃去事可同發千古一笑

水調歌頭元日投宿博山寺見者驚嘆其老後片雲坐堆豗行答颯立龍鐘有時三盞兩盞淡酒醉鴻蒙四十九年前事一百八盤狹路拄杖倚墻東老景竟何似只與少年同【本集】

畿輔通誌大房山涿鹿記曰北接居庸西連紫荊所謂幽燕奧室也徐渭上方山記曰自歡喜臺拾級而升凡九折盡三百級始達毘盧頂謝振定遊上方山記曰孤山口捨車而騎絕數澗山勢忽陡矗若路幾盡則接待庵在焉仰視山巓有坼劃開處露天光一綫僧云由此中可達羣相顧駭嘆以爲天辟奧區也又捨騎而徒沿枯澗行身虱兩崖間石或立或臥皆危磴無紆步矣有嶺曰發汗尢險巇一步一喘息五步一坐顧後來人面靑赬黝白無正色得數武坦夷處曰歡喜臺臺故久廢不可名其處西望冠幾墮見一山如駝峯突出霄半竹崖曰此摘星陀乃上方絕頂也又從萬木叢中指示數楹綴懸崖若巢棲然是爲百步云梯屈曲低昂又二里許乃至梯梯左壓千尺巖右臨千仞谷仰視輒戰栗舊列石柱繯鐵鎖行者挽之以升盤折歷三百餘級級剛容半趺汗溢筋弛惴惴然慮後陟者之難乎繼也級盡卽上方寺水調歌頭所謂一百八盤狹路卽發汗嶺至上方寺之路梯以級計則三百路以盤計則百八集中玉樓春云十千一斗飲中仙一百八盤天上路亦追憶此狹路也按先生開禧元年初秋自鎭江歸鉛山三年秋卒此詞當系二年元日之作二年丙寅上推至本年丁丑正五十年故云四十九年前事本年畱燕山甚久師事蔡伯堅與黨懷英同學所以一時有辛黨之號暇日又有大房山上方山之遊蓋因上年七月金主命太保昂如上京奉遷始祖以下梓宮八月金主如大房山行視山陵十月葬始祖以下十帝於大房山此行實爲諦觀形勢一大事也

又按辛啟泰所編年譜謂十九年己巳先生十歲師於蔡伯堅與黨懷英同學號辛黨誤甚何以故己巳至本年丁丑此九年間先生隨侍大父朝請公曆宿亳涉沂海所以進十論札子曰嘗令臣兩隨計吏抵燕山諦觀形勢如十歲師伯堅與黨同學則久居燕山何須計偕嘗令二字尢爲不辭且天徳初伯堅已擢吏部侍郎豈暇爲童子師耶

紹興二十八年【金正隆三年】戊寅

十九歲

紹興二十九年【金正隆四年】己卯

二十歲

大父臣贊下世【進美芹十論札子】

按朝請公下世敍於令隨計抵燕之後其下世當在此一二年內

紹興三十年【金正隆五年】庚辰

二十一歲

紹興三十一年【金正隆六年大定元年】辛巳二十二歲

金主亮死中原豪傑並起耿京聚兵山東稱天平節度使節制山東河北忠義軍馬棄疾爲掌書記卽勸京決策南向僧義端者喜談兵棄疾間與之遊及在京軍中義端亦聚眾千餘說下之使隸京義端一夕竊印以逃京大怒欲殺棄疾棄疾曰匄我三日期不獲就死未晚揣僧必以虛實奔告金帥急追獲之義端曰我識君眞相乃靑兕也力能殺人幸勿殺我棄疾斬其首歸報京益壯之【本傳】

進美芹十論札子辛巳歲逆亮南寇中原之民屯聚蜂起臣嘗鳩眾二千隸耿京爲掌書記與圖恢復共籍兵二十五萬

鵝湖夜坐昔者戍南鄭泰山郁蒼蒼鐵衣臥枕戈睡覺身滿霜官𨿽備幕府气實先顏行擁馬涉阻水飛鳶上中梁勁酒舉數斗壯士不能當馬鞍掛狐兔燔炙百步香拔劍切大肉哆然如餓狼時時登髙望指顧無咸陽

據此詩札互證馮京聚兵系在本年八月與忠義人魏勝復海州時相先後傳云金主亮死誤

謝疊山祭先生墓記昔公遇仙以公眞相乃靑兕也義端靑兕之語蓋本乎此

紹興三十二年【金大定二年】壬午

二十三歲

紹興三十二年京令棄疾奉表歸宋髙宗勞師建康召見嘉納之授承務郎天平節度掌書記並以節使印告召京會張安國邵進已殺京降金棄疾還至海州與眾謀曰我緣主帥來歸朝不期事變何以復命乃約統制王世隆及忠義人馬全福等徑趨金營安國方與金將酣飲卽眾中縛之以歸金將追之不及獻俘行在斬安國於巿仍授前官攺差江陰僉判棄疾時年二十三【本傳】

畢沅續資治通鑑紹興三十二年春正月戊辰朔乙酉權知東平府耿京遣諸軍都提領賈瑞掌書記辛棄疾來奏事上卽日召見先是京怨金人徵賦之橫與其徒六人入東山漸得數十人取萊蕪縣有眾百餘瑞亦有眾數十人歸京自此漸盛遂據東平府遣瑞入奏瑞曰若到朝廷宰相已下恐有所詰問不能對願得一文士偕行乃以棄疾權掌書記自楚州至行在瑞萊州人己丑制授耿京天平軍節度使知東平府兼節制京東河北路忠義軍馬權天平軍節度掌書記辛棄疾補右承務郎諸軍都提領賈瑞補惇武郎合門祗候京瑞並賜金帶將吏補官者二百人於是京東招討使李實遣統制官王世隆與瑞等齋官誥節鉞以往

洪邁稼軒記余謂侯本以中州雋人抱忠仗義章顯聞於南邦齊虜巧負國赤手領五十騎縛取於五萬眾中如挾毚兔束馬銜之間由關西奏淮至通晝夜不粒食壯聲英槪儒士爲之興起聖天子一見三嘆息

孝宗隆興元年癸未

二十四歲

官江陰【辛啟泰稼軒先生年譜】

論阻江爲險須藉兩淮又上議練民兵守淮疏【本集】

文論江淮疏議練民兵守淮疏

隆興二年甲申

二十五歲

官江陰【辛啟泰稼軒先生年譜】

乾道元年乙酉

二十六歲

官江陰【辛啟泰稼軒先生年譜】

乾道乙酉進美芹十論【本集】

按十論所陳皆符離一役之後恢復大計時在江陰僉判任故云官閒心定又云越職之罪難逃宋史本傳十論與九議連書以爲乾道六年召對時同獻誤四庫全書提要美芹十論一卷舊本題宋辛棄疾撰後云卷末又載上光宗疏一篇論江淮疏一篇議練民兵守淮疏一篇則後人所附入也然史不言棄疾有此書考江西通誌載臨川黃兌字悅道紹興進士官至朝議大夫嘗獻美芹十策進取四論此或兌書後人僞題棄疾歟按進十論札子首敍先世甚詳黃兌獻策何取冒稱先人【先人﹕人先】必別有十策名偶同耳今著錄四庫之卷一【卷一﹕一卷】本卽章謙亨稼軒傳贊所云諫藳謝疊山祭稼軒墓記所云奏議後人取其十論三疏類爲一卷單行於世

文美芹十論

乾道二年丙戌

二十七歲

官江陰【辛啟泰稼軒先生年譜】

乾道三年丁亥

二十八歲

官江陰【辛啟泰稼軒先生年譜】

詞菩薩蠻贈張醫道服爲別且令饋河豚【嚴有翼藝苑雌黃河豚水族之奇味世傳其殺人余守丹陽宣城見土人戶戶食之但用菘菜蔞蒿荻芽三物煮之亦未見死者按河豚江陰尢美彼人春月甚珍貴之此闋爲江陰僉判時所作無疑】

乾道四年戊子

二十九歲

通判建康府【本傳】

詞念奴嬌登建康賞心亭呈史畱守致道【揚州府誌史正志字致道紹興二十一年進士宋史孝宗紀乾道三年八月壬戌以知建康府史正志兼沿江水軍制置使自鹽官至鄂州沿江南北及沿海十五州水軍悉隸之】

乾道五年己丑

三十歲

在建康通判任【辛啟泰稼軒先生年譜】

詞新荷葉和趙徳莊韻又再和前韻【介庵詞新荷葉二首韻同】

水調歌頭壽趙漕介庵【韓元吉南澗甲乙稿直寶文閣趙公墓志銘徳莊諱彥端除直顯謨閣爲江南東路計度轉運副使朝廷增修邊備與予同論江準事宜及所俘去畱移福建路計度轉運副使過闕畱爲左司郎中遷太常少卿知建寧府其所爲文自號介庵居士集介庵詞柳梢靑庚寅生日鉛山作】

水龍吟登建康賞心亭千秋歲金陵壽史帥致道時有版築役【景定建康志五年春詔建康修蓋牧馬�兵寨屋是歲重修鎭淮飲虹二橋】

乾道六年庚寅

三十一歲

召對延和殿時虞允文當國帝銳意恢復棄疾因論南北形勢及三國晉漢人才持論勁直不爲迎合作九議並應問三篇美芹十論獻於朝言順逆之理消長之勢技之長短地之要害甚備以講和方定議不行遷司農寺主簿

按續資治通鑑召辛棄疾入對延和殿次於五月戊寅之後壬午之前

半世傾風同朝托契嘗從遊於南軒益於公而敬畏【本集祭呂東萊先生文】

宋史張栻字敬夫丞相浚子也劉珙薦於上除知撫州未上攺嚴州明年召爲吏部侍郎兼權起居郎兼侍講除左司員外郎明年除栻知袁州在朝未期歲而召對至六七所言大抵皆修身務學畏天卹民抑僥幸屏讒諛呂祖謙字伯恭尙書右丞好問之孫也添差教授嚴州尋復召爲博士兼國史院編修官實錄院檢討官召試館職嘗讀陸九淵文喜之而未識其人考試禮部得一卷曰此必江西小陸之文也揭示果九淵人服其精

鑑續資治通鑑乾道六年六月丁卯尙書吏部員外郎張栻言近日陛下治徐考叔請托之罪並及許申罷之英斷赫然七年三月己卯以知合門事張說簽書樞密院左司員外郎兼侍講張栻上疏切諫八年二月癸丑以安遠軍節度使張說吏部侍郎王之奇並簽書樞密院事時張栻已出知袁州象山年譜乾道八年春試南宮奏名時尢延之袤知舉呂伯恭祖謙爲考官按此二年中張呂俱在京曹先生以本年五月入對遷司農寺主簿故從南軒遊以東萊爲畏友

文九議

詞滿江紅建康史帥致道席上賦【宋史孝宗紀乾道六年三月己卯復置江浙荊湖兩廣福建等路都大發運使以新知成都府史正志爲之】祝英臺近晚春【貴耳集呂婆呂正己之妻正己爲京畿漕有女事辛幼安因以微事觸其怒竟逐之今稼軒桃葉渡詞因此而作同治上江兩縣誌秩官譜通判呂正己紹興閒任宋史孝宗紀乾道六年冬十月辛酉遣呂正己等使金賀正旦按集中滿江紅贛州席上呈太守陳季陵侍郎云倦客不知身遠近佳人已卜歸消息浣溪紗壽內子云朱顏卻對白髭須兩人百歲恰乘除婚嫁剩添兒女拜平安頻拆外家書點絳唇畱博山寺聞光風主人微恙而歸時春漲斷橋淸波別誌稼軒在上饒其室病呼醫對脈吹笛婢名整整者侍側乃指以謂醫曰老妻病安以此人爲贈不數日果勿藥乃踐前約由此互證無逐妻事甚顯然由此證知光風主人爲呂正己女也苕溪漁隱謂小詞紀事率多舛誤豈復可信洵知言也】

乾道七年辛卯

三十二歲

出知滁州【本傳】

辛譜以爲六年誤按知滁州之命當在本年冬

乾道八年壬辰

三十三歲

州罹兵燼井邑凋殘棄疾寬徵薄賦招流散教民兵議屯田乃刱奠枕樓繁雄館【本傳】

周孚滁州奠枕樓記乾道八年春濟南辛侯自司農寺簿來守滁時滁人方苦於饑商旅不行巿物翔貴民之居茅竹相比每大風作惴惴然不自安侯旣至釋民之負於官者錢五百八十萬有奇凡商旅之過其郡有輸於官令減舊之十七侯又陶瓦伐木貸民以錢使新其屋以絕火災夏麥大熟商旅坌集榷酤之課倍增流亡復還民始蘇侯乃以公之餘錢取材於西南山役州之閒兵創客邸於其巿以待四方之以事至者旣成又於其上作奠枕樓使民以歲時登臨之是秋餘客遊滁侯爲餘言其名樓之意

十月全椒縣僧智淳以王嵒帖來獻又詢州人得嵒之世孫進士大亨【本集】

文跋太祖皇帝賜王嵒帖

詞感皇恩滁州壽範倅木蘭花槾滁州送範倅聲聲慢滁州旅次登奠枕樓和李淸宇韻西江月壽範南伯知縣

乾道九年癸巳

三十四歲

辟江東安撫司參議官畱守葉衡雅重之【本傳】

江南通誌知建康府史正志後唐瑑瑑後洪遵遵後梁克家克家後葉衡衡後胡元質按宋史孝宗紀乾道九年十月甲子遣畱正等使金賀正旦右丞相梁克家與同知樞密院張說議使事不合乃求去辛未克家罷爲觀文殿大學士知建寧府宰輔表亦作建寧梁克家傳作知建康府景定建康志無梁克家名江南通誌洪遵後爲梁克家據傳補誤福建通誌建寧府知府事梁克家名在榦道末是也洪汝奎洪文安公年譜乾道七年徙知建康府江東安撫司兼行宮畱守乾道九年旋貶兩秩未幾復元官淳熙元年以資政殿學士提舉臨安洞霄宮歸鄱陽十一月薨原注宋史本傳淳熙元年提舉洞霄宮景定建康志建康表乾道九年癸巳十二月二十七日遵提舉臨安府洞霄宮年月互歧又按咸淳臨安志侍衛馬軍司乾道七年虞允文移屯建康以爲出師之漸號馬軍行司以邊帥兼領景定建康志建康表乾道八年十一月十六日詔建康府都統郭剛將本軍戰馬上就建康府牧養洪文安辟先生爲安撫參議緣此故也

周孚送辛幼安詩西風掠面不勝塵老欲從君自濯燻兩意未成還忤俗一饑相迫又離羣只今參佐須孫楚何日公卿屬範云節物關心那可別斷紅疏綠正春分據此離滁州赴江東參議爲本年二月四庫提要蠹齋鉛刀編三十二卷宋周孚撰孚字信道濟南人寓家丹徒乾道二年進士官眞州教授集首有京口陳珙序稱遺文共三十卷儀眞縣誌並同而鄜延解百禴跋語又稱三十二卷與今集本相合蓋珙序專指詩文而言末二卷爲非詩辧妄原自別本單行禴取附入故通爲三十二卷耳又宋詩紀事稱孚卒後辛棄疾刊其集今考集中多與棄疾贈答之作然絕無刊集之文世所傳本實淳熙己亥百禴爲鏤版以傳跋語可證疑宋詩紀事有誤也

詞菩薩蠻金陵賞心亭爲葉丞相賦又用前韻

淳熙元年甲午

三十五歲

官江東安撫司參議【幸啟泰稼軒先生年譜】

詞一剪梅遊蔣山呈葉丞相

淳熙二年乙未

三十六歲

葉衡入相力薦棄疾慷慨有大略召見遷倉部郎官提點江西刑獄平劇盜賴文政有功加祕閣修撰【本傳】

宋史葉衡字夢錫婺州金華人紹興十八年進士第知荊南成都建康府除戶部尙書除簽書樞密院事拜參知政事拜右丞相兼樞密使宰輔表淳熙元年四月葉衡自朝散大夫戶部尙書除端明殿學士簽書樞密院事六月癸未遷中奉大夫除參知政事十月詔兼權知樞密院事十一月丙午葉衡自兼樞密使參知政事遷通奉大夫除右丞相二年九月乙未葉衡罷右相依前中奉大夫知建寧府

續資治通鑑淳熙二年夏四月茶寇賴文政起湖北轉入湖南江西官軍數敗命江州都統皇甫倜招之旋命鄂州都統李川調兵討捕六月茶寇勢日熾江西總管賈和仲擊之爲其所敗詔以倉部郎中辛棄疾爲江西提刑節制諸軍討之用葉衡之薦也是月茶寇自湖南犯廣東九月己卯朔閏月己酉朔是月辛棄疾誘賴文政殺之茶寇平冬十月賞平茶寇功湖南江西廣東監帥黜陟有差

贛州府誌陳天麟字季陵宣城人紹興進士由廣徳簿知襄陽事所至有惠政尋知贛州時茶商寇贛吉間天麟預爲守備民恃以安江西憲臣辛棄疾討賊天麟給餉補軍事平棄疾奏今成功實天麟之方略也

文淳熙乙未登對札子

詞八聲甘州壽建康帍

淳熙三年丙申

三十七歲

調京西轉運判官差知江陵府兼湖北安撫【本傳】

按鵝湖夜坐云去年忝號召五月觸瞿唐靑衫暗欲盡入對哀淚滂到江陵任爲本年五月

詞破陣子爲範南伯壽時南伯爲張南軒辟宰盧溪南伯遲遲未行因作此詞以勉之【續資治通鑑淳熙二年十一月知靜江府張栻奏乞依大觀指揮許本司奏辟從之】菩薩蠻書江西造口壁

淳熙四年丁酉

三十八歲

遷知隆興府兼江西安撫以大理少卿召

宋史程大昌傳兼給事中江陵都統制率逢原縱部曲毆百姓守帥辛棄疾以言狀徙帥江西大昌因極論自此屯戍州郡不可爲矣逢原由是坐削兩官降本軍副將

按鵝湖夜坐云今年詔復下鴻雁初南翔自隆興赴召爲本年九月

詩鵝湖夜坐

詞水調歌頭淳熙丁酉自江陵移帥隆興到官之三月被召司馬監趙卿王漕餞別司馬賦水調歌頭席間次韻時王公明樞密薨坐客終夕爲興門戶之嘆故前章及之【韓無咎南澗甲乙稿有王樞密路祭文】

淳熙五年戊戌

三十九歲

大理少卿【本傳】

陳亮與辛幼安殿撰書亮空閒沒可做時每念臨安相聚之適【龍川集】

續資治通鑑淳熙五年春正月永康陳同詣闕上書同卽陳亮更名書奏帝感動欲牓朝堂以勵羣臣用種放故事召令上殿將擢用之曾覿知之將見亮亮恥爲覿所知踰垣而逃覿不悅大臣尢惡其直言交沮之乃命都堂審察宰相以上旨問以所欲言落落不少貶又不合待命十日復詣闕上書者再帝欲官之亮笑曰吾欲爲社稷開數百年之基寧用以博一官乎遂歸按本年春夏間先生官大理少卿故有臨安之聚

爲大理卿時同僚吳交如死無棺殮棄疾嘆曰身爲列卿而貧若此是廉介之士也旣厚賻之復言於執政詔賜銀絹【本傳】

按續資治通鑑淳熙五年閏六月大理卿吳交如等奏獄空獎之交如之死當在秋間

出爲湖北轉運副使【本傳】

淳熙六年己亥

四十歲

自湖北漕移湖南【本集】

據水調歌頭序蘭亭句摸魚兒匆匆春又歸去句離武昌上瀟湘爲本年三月

攺湖南尋知潭州兼湖南安撫【本傳】

續資治通鑑淳熙六年春正月郴州賊陳峒等連破道州桂陽軍諸縣【考異嘉泰會稽志以陳峒竊發爲正月事宋史本紀系於三月己巳蓋竊發在正月命討在三月也今從嘉泰志連書之又陳峒齊東野語作陳丰今從宋史】集英殿修撰知潭州王佐請發荊鄂精兵三千詔以本路兵進討命佐節制夏四月王佐受命討陳峒念將校無可用者惟流人馮湛以勇聞乃許其湔雪檄權湖南路兵馬鈐轄選潭州廂禁軍及忠義寨得八百人命諸縣屯兵悉聽調發佐以擅發自劾詔弗問賊聞湛將至卽遁歸巢穴轉運使欲緩攻佐以爲賊巢在宜章旁接三路七郡林箐深阻出入莫測峒不誅湖廣憂未艾也遂親赴宜章移湛屯何卑山夜半發兵分五路進突入其隘口賊倉猝出戰卽潰走進奪空岡寨斬峒等郴州平【按宋史孝宗紀五月乙亥郴寇平】六月丙戌帝曰王佐以帥臣親入賊巢擒捕誅剿與向來捕賊不同書生中不易得也旋擢佐顯謨閣待制徙知揚州馮湛復原官八月壬辰後又書先是湖南漕臣辛棄疾奏官吏貪求民去爲盜乞先申飭續具奏案帝手詔付棄疾曰凡所言在已病之後而不能防於未然之前其原蓋有三焉官吏貪求而帥臣監司不能按察一也方盜事【事﹕賊】竊發其初甚微而帥臣監司漫不知之坐待猖獗二也當無賊【賊﹕事】時武備不修務爲因循兵卒例皆占破一聞嘯聚而帥臣監司倉猝失措三也國家設官置吏當如是乎且官吏貪求自有常憲無賢不肖皆共知之豈待喋喋申諭也今已除卿帥湖南宜體此意行其所知無憚豪彊之吏當具以聞朕言不再第有誅賞而己

論盜賊札子云比年以來李金之變賴文政之變姚明敖之變陳峒之變及今李接陳子明之變皆能攘臂一呼聚眾千百殺掠吏民死且不顧重煩大兵翦滅而後已按宋史孝宗紀淳熙六年六月辛亥廣西妖賊李接破郁林州守臣李端卿棄城遁遂圍化州命經略司討捕之端卿除名勒停梅州編管冬十月戊申廣西妖賊平此札當於本年六七月間奏進是時陳峒已誅李接尙未討平故云及今本傳敍此札於帥湖南討平連起羣盜之後似不如續資治通鑑敍於任湖南轉運副使時爲詳核也本傳李接作李峒亦誤

文淳熙己亥論盜賊札子

詩壽朱晦翁

詩水調歌頭淳熙己亥自湖北漕移湖南周總領王漕趙守置酒南樓席上畱別摸魚兒淳熙己亥自湖北漕移湖南同官王正之置酒小山亭爲賦滿江紅漢水東流又江行簡楊濟翁周顯先又賀王帥宣子平湖南寇

淳熙七年庚子

四十一歲

帥湖南

【辛啟泰稼軒先生年譜】

盜連起湖湘棄疾悉討平之又以湖南控帶二廣與溪峒蠻獠接連艸竊間作豈惟風俗頑悍抑武備空虛所致乃復奏疏曰軍政之敝統率不一差出占破略無已時軍人則利於優閒窠坐奔走公門苟圖衣食以故教閱廢弛逃亡者不追冒名者不舉平居則姦民無所忌憚緩急則卒伍不堪徵行至調大軍千里討捕勝負未決傷威損重爲害非細乞依廣東摧鋒荊南神勁福建左翼例別剏一軍以湖南飛虎爲名止撥屬二牙密院專聽帥臣節制調度庶使夷獠知有軍威望風懾服詔委以規畫乃度馬殷營壘故基起蓋砦柵招步軍二千人馬軍五百人傔人在外戰馬鐵甲皆備先以緡錢五萬以廣西買馬五百匹詔廣西安撫司歲帶買三千匹時樞府有不樂之者數沮撓之棄疾行愈力卒不能奪經度費巨萬計棄疾善斡旋事皆立辦議者以聚斂聞降禦前金字牌俾日下住罷棄疾受而藏之出責監辦者期以一月飛虎營柵成違坐軍制如期落成開陳本末繪圖繳進上遂釋然時秋霖幾月所司言造瓦不易問須瓦幾何曰二十萬棄疾曰勿憂令廂官自官舍神祠外應居民家取溝﹖﹖敢瓦二不二日皆具僚屬嘆伏軍成雄鎭一方爲江上諸軍之冠嘉右文殿修撰【本傳】

宋史孝宗紀淳熙七年八月丁酉置湖南飛虎軍

朝野雜記飛虎軍潭州土軍也潭帥辛棄疾募千八百人訓練之十一月八日賜名遙隸步軍司潭州飛虎軍歲用錢七萬八千貫糧料二萬四千石並以步司闕額錢糧支趙雄爲帥奏乞移其軍屯江陵周必大在樞密以爲小人重遷恐生變湖南比歲多有猺人彊盜藉此軍先聲彈壓不可移也雄力請迄不行文獻通考十一年潭師趙雄增義勇三百人通舊爲萬三千八百人

湖南通誌光宗紹熙五年湖南安撫使朱熹上言荊湖南路安撫司飛虎軍元系帥臣辛棄疾剏置所費財力以巨萬計選募旣精器械亦備經營葺理用力至多數年以來盜賊不起蠻猺帖息一路賴之以安而自棄疾去鎭之後便有指揮撥隸步軍司旣而又有指揮撥隸荊鄂副都統自此之後只許緩急聽本司節制而升差事權並隸襄陽竊詳當日剏置此軍本爲彈壓湖南盜賊專隸本路別無頭段軍馬惟賴此軍以壯聲勢而以帥司制禦此軍近在目前行移快急察探精審事權專一種種利便今乃遙隸襄陽襄陽乃爲控制北邊大敵自有大軍萬數何藉此軍爲重而又相去一千二百餘里其將吏之勤惰士卒之勇怯紀律之疏密器械之利鈍豈能盡知而使之制其升黜之柄徒使湖南失此事權不過禮數羈縻略相賓服而已於其軍政平日無由覺察及有調發然後從而節制之彼此不相諳委其誤事必矣欲望朝廷考究元來剏置此軍一宗本末照辛棄疾當時所請特賜敷奏別降指揮仍舊以湖南飛虎軍爲額其升差節制一切事務並委帥臣專制只令荊鄂副都統司每歲十月關湖廣總領所同共差官按拍藝事覺察有無闕額虛券雜役之類庶幾互相防檢緩急可恃

淳熙七年言者奏湖南鄕社之擾請罷之舊制領以鄕豪有彈壓緝捕等名大者統數百家小者亦二三百家由潭連道英韶郴桂皆置帥臣辛棄疾言鄕社皆處深山窮谷中忠實狡詐色色有之不可盡罷欲擇其首領使大者不過五十家小者減半屬之巡尉而統之縣令取有兵器官爲印押從之【文獻通考】

帥長沙時士人或愬考試官濫取第十七名春秋捲棄疾察之信然索亞榜春秋捲兩易之啟名則趙鼎也棄疾怒曰佐國元勛忠簡一人胡爲又一趙鼎擲之地次閱禮記捲棄疾曰觀其議論必豪傑士也此不可失啟之乃趙方也【本傳】

宋史趙方字彥直衡山人父棠少從胡宏學慷慨有大志嘗見張浚於督府浚雅敬其才欲以右選官之棠不爲屈累以策言兵事浚奇之命子栻與棠交方遂從栻學淳熙八年舉進士方起自儒生師邊十年以戰爲守合官民兵爲一體通制總司爲一家持軍嚴每令諸將飲酒勿醉當使日日可戰淮蜀沿邊屢遭金人之禍而京西一境獨全嘗問相業於劉淸之淸之以畱意人才對故知名士如陳晐遊九功輩皆拔爲大吏諸名將多在其麾下若扈再興孟宗政皆起自土豪推誠擢任致其死力藩屏一方使朝廷無北顧之憂故其沒也人皆惜之

文乞置湖南飛虎軍疏

淳熙八年辛丑

四十二歲

帥湖南是年七月東萊呂氏卒先生爲文遣人祭之【辛啟泰稼軒先生年譜】

嘗謂人生在勤當以力田爲先北方之人養生之具不求於人是以無甚富甚貧之家南方多末作以病農而兼並之患興貧富斯不侔矣故以稼名軒【本傳】

南宋文範洪邁稼軒記國家行在武林廣信最密邇畿輔東舟西車蠭午錯出勢處便近士大夫樂寄焉環城中外買宅且百數基局不能寬亦曰避燥涇【涇﹕濕】寒暑而已耳郡治之北可裏所故有曠土存三面傅城前枕澄湖如寶帶其從千二百三十尺其衡八百有三十尺截然坻平可廬以居而前相攸者皆莫識其處天作地藏擇然後予濟南辛侯幼安最後至一旦獨得之旣築室百楹財占地什四乃荒左偏以立圃稻田泱泱居然衍十弓意他日釋位得歸必躬耕於是故憑髙作屋下臨之是爲稼軒而命田邊立亭曰植杖若將眞秉耒耨之爲者東岡西阜北墅南麓以靑徑款竹扉錦路行海棠集山有樓婆娑有堂信步有亭滌硯有渚皆約略位置規歲月緒成之而主人初未之識也繪圖畀余曰吾甚愛吾軒爲吾記結云侯名棄疾今以右文殿修撰再安撫江南西路

陳亮龍川集與辛幼安殿撰書始聞作室甚麗傳到上梁文可想而知也見元晦說潛入去看以爲耳目所未曾覩此老言必不妄

按續資治通鑑淳熙八年八月攺除朱熹提舉浙東常平茶鹽時浙東薦饑王淮薦熹卽日單車就道十一月浙東提舉常平朱熹入對十二月癸卯出南庫錢三十萬緡付朱熹振糶朱子潛看稼軒新居必自南康赴行在時上饒爲所必經也

江西通誌廣信府帶湖書院在府城北靈山門外宋淳熙間辛棄疾讀書之所

文新居上梁文祭呂東萊先生文

詞水調歌頭和趙景明知縣韻蝶戀花和趙景明知縣韻

淳熙九年壬寅

四十三歲

帥湖南【辛啟泰稼軒先生年譜】

飛虎軍成嘉右文殿修撰再任

詞沁園春帶湖新居將成又送趙景明知縣東歸再用前韻

淳熙十年癸卯

四十四歲

任湖南帥【辛啟泰稼軒先生年譜】

五月甲戌以潭州飛虎軍隸江陵都統司【宋史孝宗紀】

差知隆興府兼江西安撫【本傳】

淳熙十一年甲辰

四十五歲

知隆興府兼江西安撫時江右大饑詔任責荒政始至榜通衢曰閉糴者配彊糴者斬次令盡出公家官錢銀器召官吏儒生商賈巿民各舉有幹實者量借錢物逮其責領運糴不取子錢期終月至城下發糶於是連檣而至其值自減民賴以濟時信守謝源明乞米捄助幕屬不從棄疾曰均爲赤子皆王民也卽以米舟十之三予信帝嘉之進一秩【本傳】

宋史孝宗紀淳熙十年是歲福漳臺信吉州水

續資治通鑑淳熙十一年二月詔前以溫臺被水守臣王之望陳巖肖不卽奏聞賑卹遲緩之望特降一官巖肖落職放罷近臺州獲海賊首領溫州獲次首領王之望陳巖肖各有捕賊之勞以功補過之望放罷巖肖與宮觀

今天子愛養之方丁寧於詔旨勤卹之意焦勞於宵旰賢牧伯班宣惟勤勞來不怠列郡成風咸尙慈恕而縣邑之間貪饕矯虔之吏方且用吾君禁非懲惡之具以逞私濟欲置民於囹圄械系鞭箠之間殘其支體竭其膏血頭會箕斂搥骨瀝髓與姦胥猾徒厭飫咆哮其上巧爲文書轉移出沒以欺上府操其奇贏與上府之左右締交合黨以蔽上府之耳目田畝之民刧於刑威小吏下片紙囚累累如驅羊劫於庭廡械系之威心悸股栗箠楚之慘號呼吁天隳家破產質妻鬻子僅以自免而曾不得執一字之符以赴愬於上上之人或浸淫聞其髣髴欲加究治則又庸鄙淺陋明不燭理志不守正之人爲之緩頰敷陳仁愛寬厚有體之說以杜吾窮治之意遊揚其文具僞貌誕謾之事以掩其罪惡之迹遂使明天子勤卹之意牧伯班宣之誠壅底而不達今縣邑所謂應辦月解歲解者固多在常賦之外然考其所從出則逐處各有利源利源所在𨿽非著令之所許而因循爲例民亦視以爲常今之貪吏𨿽在利源優處亦啟無厭之心搜羅旣悉而旁緣無藝張奇名以巧取持空言以橫索無所不至方且托應辦之名爲缺乏之說以欺其上貪吏害民害之大者而近時持寬仁之說者乃欲使監司郡守不敢按吏此愚之所謂議論之蔽而憂之未能去懷者也不識執事以爲如何今江西繄安撫修撰是賴願無搖於鄙陋之說以究寬仁之實使聖天子愛養之方勤卹之意無遠不曁無幽不達而執事之舊節素守無所屈撓不勝幸甚【象山先生集與辛幼安書】

續資治通鑑淳熙十一年六月辛酉敕令所上編類寬卹詔令乞頒降帝曰凡事在人斟酌輕重盡之矣己巳詔雨澤稍愆屢降寬卹指揮其人戶夏稅和買催納起綱自有條限聞官司趣辦追擾致傷和气監司嚴行禁止倘或違戾禦史臺彈劾

象山先生年譜淳熙十一年甲辰先生四十六歲在敕局攺授承奉郎以修寬卹詔令書成與樞密使王謙仲語及孟子辟土地充府庫一段因云方今正在求此輩而不可得謙仲爲之色變

辛啟泰譜謂本年帥湖南誤

詞滿江紅席間和洪景盧舍人兼司馬漢章大監【錢大昕洪文敏公年譜淳熙十一年甲辰六十二歲是春起知婺州二月文惠公薨上巳日序婁機班馬字類書於金華松齋】滿庭芳和洪丞相景伯韻【盤洲集滿庭芳景盧有南昌之行用韻惜別兼簡司馬漢章又再作寄景盧錢大昕洪文惠公年譜淳熙八年辛丑六十五歲洪汝奎增訂春日作滿庭芳詞有云六十過四七十古來稀惜別用韻卽此稀韻】又和洪丞相景伯韻呈景盧內翰又遊豫章東湖再用韻水龍吟甲辰歲壽韓南澗尙書昭君怨豫章寄張定叟【字史張枃字定叟以父恩授承奉郎續資治通鑑淳熙十一年三月丙午詔兩浙運判張枃除徽猷閣運副使再任】西河送錢仲耕自江西漕移守婺州【趙蕃章泉稿春雪四首萬口說朱錢注謂南康朱熹元晦使君江西錢佃仲耕運使】賀新郎賦滕王閣

淳熙十二年乙巳四十六歲

以言者落職【本傳】

水調歌頭盟鷗云帶湖吾甚愛千丈翠奩開先生杖屢【屢﹕履】無事一日走千回【本集】

按鷓鴣天離豫章別司馬漢章大監云縈綠帶點靑錢東湖春水碧連天則離豫章歸上饒之帶湖新居爲本年春

詞菩薩蠻【稼軒日向兒曹說】鷓鴣天離豫章別司馬漢章大監

又【翠木千尋上薛蘿】踏莎行賦稼軒集經句水調歌頭盟鷗

又湯朝美司諫見和用韻爲謝水龍吟次年南澗用韻爲僕壽僕與公生日相去一日再和以壽南澗【南澗詞水龍吟壽辛侍郎】水調歌頭和信守鄭舜舉蔗庵韻【陳振孫直齋書錄解題易翼傳二卷吏部侍郎括蒼鄭汝諧舜舉撰趙蕃章泉稿重修廣信郡學記淳熙十二年知州事鄭汝諧再撥下新收莊】虞美人壽趙文鼎提舉【韓南澗甲乙稿有次韻趙文鼎雨中詩趙蕃淳熙稿有呈趙蘄州善杠詩又懷趙蘄州文鼎雲李今作州大如斗公更蘄春方待守按重修廣信郡學記舊有靈溪河溪一十四處歲入錢一千三百餘貫文知州事趙汝諧以其地非通行之地奏罷之未幾知州事李翔以上饒東門外官田入學李守卽李翔也】又用前韻水調歌頭九日遊雲洞和南澗尙書韻【南澗詞作水口洞】又呈南澗再用韻又再用韻李子永提幹【韓南澗有次韻李子永見慶新居詩淳熙稿有贈李子永泳詩挽李子永泳詩】瑞鶴仙南澗雙溪樓滿江紅和楊民瞻送佑之弟還侍浮梁鵲橋仙和範先之送佑之弟歸浮梁【南澗甲乙稿跋辛企李得孫詩結云今其孫頎然出而世其家矣天之佑善顧可量耶佑之爲企李之孫南澗此跋蓋應佑之所請也】南歌子獨坐蔗庵千年調蔗庵小閣名曰卮言作此詞以嘲之【南澗甲乙稿有題鄭舜舉蔗庵詩】念奴嬌和韓南澗載酒見過雪樓觀雪鷓鴣天徐衡仲撫幹惠琴不受又用前韻和趙文鼎提舉賦雪【南澗甲乙稿有次韻鄭舜舉喜雪詩】滿江紅和範先之雪

淳熙十三年丙午

四十七歲

居上饒

久之主管衝佑觀【本集】

宋史王淮傳拜左相嘗言跅弛之土緩急能出死力乃以周極知安丰軍辛棄疾與祠按宋史宰輔表淳熙八年八月王淮自樞密使信國公除光祿大夫右丞相兼樞密使封福國公淳熙十五年五月己亥王淮罷左丞相除觀文殿大學士判衢州按王淮拜左相年月表闕未書傳書拜左相於薦畱正帥成都之後畱正傳云正在蜀以簡素化民詔赴行在除端明殿學士簽書樞密院事宰輔表云十三年閏七月則淮拜左相當在淳熙十二年間

又按楊炎正濟翁西樵語業壽稼軒詞凡三首以詞中語意證知滿江紅雲便禦風乘興入京華班卿棘此淳熙五年官大理少卿時之作也洞仙歌云帶湖佳處髣髴眞蓬島卻旋買扁舟歸來聞早此淳熙十二年解隆興任歸帶湖新居時之作鵲橋仙云築成臺榭種成花柳更又教成歌舞不知誰爲帶湖仙收拾盡壺天風露靑山縱買萬千重遮不斷詔書來路本年與祠故有詔書之句又以別範南伯及稼軒坐間作二詞互證則淳熙十二十三兩年間濟翁亦庽上饒也

去年東陽一宗子來自玉山具說辱見問甚詳旦言欲幸臨教之

【陳亮龍川集與辛幼安殿撰書】

以六麼令二首與同甫書互證本年暮春有玉山之行辛譜謂本年赴江西安撫任誤

詩周氏敬榮堂詩【南澗甲乙稿鉛山有周氏義居記後題淳熙十三年二月癸亥】

詞滿江紅送信守鄭舜舉被召水調歌頭嚴子文同傅安道和前韻因再和謝之又提漧李君索余賦野秀綠遶二詩六麼令用陸氏事送玉山令陸徳隆侍親東歸吳中又再用前韻臨江仙卽席和韓南澗韻滿江紅送湯朝美司諫自便歸金壇【宋史孝宗紀淳熙三年夏四月丁酉湯邦彥陳雷奉使無狀除名邦彥新州雷永州編管南澗甲乙稿有送湯朝美還金壇詩】蝶戀花和楊濟翁韻首句用丘宗卿書中語【西樵語業題云稼軒坐間作首句用丘六書中語】又繼楊濟翁韻餞範南伯知縣歸京口【西樵語業題云別範南伯】水龍吟寄題京口範南伯知縣家文官花太常引壽韓南澗尙書醉翁操時覃慶勛臣子孫無見任者命官之先是屢詔甄錄元佑黨籍家合是二者先之應仕矣將告諸朝行有日請余作詩以贈小重山席上和人韻送李子永提幹滿江紅送李正之提刑入蜀【南澗甲乙稿有跋李正大祖墳約束書後淳熙稿有謝李正之惠潘墨詩】蝶戀花用趙文鼎提舉送李正之提刑韻送鄭元英

淳熙十四年丁未

四十八歲

居上饒

四海所系望者東序惟元晦西序惟公與子師耳又覺戛戛然若不相入甚思無个伯恭在中間撋就也前年曾訪子師於和平山閒今亦甚念走上饒因入崇安但旣作百姓當此田蠶時節只得那過秋杪又聞往往寄詞與錢仲耕豈不能以一紙見分乎【龍川集與辛幼安殿撰書】

按朱子復陳同甫丙午書云承欲爲武夷之遊甚慰所望但此山冬寒夏熱不可居惟春暖秋涼紅綠紛葩霜淸木脫此兩時節爲勝遊耳今春才得一到而不暇宿秋來以病未能再往職事甚覺弛廢若得來春命駕當往爲數日款也同父書雲走上饒因入崇安者先圖帶湖一晤再踐武夷之約惟田蠶春忙出遊未得那過秋杪又未成行所以冬閒帶湖爲十日之畱且約紫溪之會蓋欲繼呂伯恭淳熙乙未鵝湖之故事耳

陳同父自東陽來過余畱十日與之同遊鵝湖且會朱晦庵於紫溪不至飄然東歸旣別之明日余意中殊戀戀復欲追路至鷺鶿林則雪深泥滑不得前矣獨飲方村悵然久之頗恨挽畱之不遂也夜半投宿吳氏泉湖四望樓聞鄰笛悲甚爲賦乳燕飛以見意又五日同父書來索詞心所同然者如此可發千里一笑【本集賀新郎】

辛譜本年帥江西誤

詞破陣子爲陳同甫賦壯詞以寄之水調歌頭慶韓南澗尙書七十【南澗甲乙稿系辭解序云予生嘗有誓年至六十乃敢著書淳熙戊戌歲旣六十有一始志其自得者作系辭解後題淳熙十年正月又有謝賀七十啟按淳熙戊戌爲六十一歲本年正七十也又按陸遊劍南詩稿十九卷聞韓無咎下世原注丁未夏則南澗下世當在本年季夏】又席上用黃徳和推官韻壽南澗【南澗詞水調歌頭席上次韻王徳和按黃王二字必有一誤】生查子山行寄楊民瞻又民瞻見和再用韻賀新郎【題見前】又同父見和再用韻答之【龍川集賀新郎和韻凡三首其一寄辛幼安和見懷韻其二酬辛幼安再用韻見寄其三懷辛幼安用前韻此首則戊申春將赴金陵視形勢時作也】又用前韻贈金華杜仲髙【中興羣公吟稿戊集菊磵髙九萬喜杜仲髙移居淸湖詩原注稼軒爲仲髙開山田仲髙有山田記】又和徐斯遠下第謝諸公載酒【陳振孫直齋書錄解題玉山徐文卿斯遠作蕭秋詩四言九章章四句趙昌甫而下和者十三人紹熙辛亥也文卿曉第進士未授官而死】

淳熙十五年戊申

四十九歲

稼軒詞甲集卷首有淳熙戊申正月元日門人範開序稱開久從公遊暇日裒集冥搜才逾百首皆親得於公者以近時流布於海內者率多贗本吾爲此懼故不敢獨閱將以袪傳者之惑焉範開貫歷無考然信州本有贈送酬和範先之之詞多首而此本先之皆作廓之蓋一人而有兩字開與先與廓義皆相屬【梁啟超跋四卷本稼軒詞】

晁楚老楊民瞻約同居山間【本集】

訪泉於期思得周氏泉【本集】

據鵲橋仙己酉山行書所見詞定爲本年

趙蕃淳熙稿以歸來後與斯遠倡酬詩卷寄辛卿人家饋歲何所爲紛紛酒肉相攜持我曹饋歲復何有酬倡之詩十餘首緘封寄稿元英方從人笑癡我自狂狂余更欲誰送似咫尺知音稼軒是公乎比復何所作想亦髙吟動淸酌賓朋雜沓孰爲佳咸推揚範工詞華我曹所樂𨿽小技歷古更今不能廢歲雲暮矣勿嘆窮梅花爛漫行春風呈辛卿二首詩老當年聚此州邇來零落盡山邱公𨿽暫爾淹時用天豈時令繼夙遊幽事儻多塵事絕靈山孰與博山優林棲相去無百里窈窕崎嶇可後不今昔名流幾許人況於室邇更身親南州行捲𨿽云舊東閣知名固若新【蕃頃聞右揆稱公文章】再見每懷風度遠兩年空限往來頻其誰爲我談名姓車轍勤公野水濱

宋史趙蕃字昌父其先鄭州人建炎初曾大父暘以祕書少監出提點坑冶寓信州之玉山蕃以暘致仕恩補州文學調浮梁尉連江主簿皆不赴爲太和主簿受知於楊萬里調辰州司理參軍與郡守爭獄罷人以蕃爲直始蕃受學於劉淸之淸之守衡州乃求監安仁贍軍酒庫因以卒業至衡而淸之罷蕃卽匄祠從淸之歸家居連書祠官之考者三十有一理宗卽位以太社令與劉宰同召不拜特攺奉議郎直祕閣又辭奉祠得致仕轉承議郎依前直祕閣卒年八十七據淳熙稿蕃艤舟湘西之明夕鄭仲理吳徳夫周伯壽黎季成共置酒於書院閣下追餞者邢廣聲王衡甫時戊申仲秋七日是則匄祠東歸爲本年仲秋寄辛卿呈辛卿二詩皆本年冬暮之作時周子充尙爲右相故注云頃聞右揆據與斯遠兄入城見使君郎中且謁尙書韓先生提屬李丈四首其一云詩成去覓騎鯨李其四雲月旦多稱李徳翁騎鯨李卽使君重修廣信郡學記所謂繼鄭汝諧知州事之李翔徳翁卽提屬淳熙十三年郡城再會故云再見每懷風度遠據丙午冬分宜見公度簿公尊兄己而邂逅於宜春蒙以蕃與徐斯遠志別六言之韻作詩爲贈久未和答今日東歸乃克賦之詩據寄韓仲止主簿舊來絕嘆茶山竹今日重悲南澗泉介室於余亦外家二年朝夕向長沙句知赴長沙系十三年冬故云兩年空限往來頻靈山孰與博山優句則謂今年春畱博山寺也咸推楊範句則謂楊民瞻範先之也

辛譜謂以言罷江西安撫任誤

詞沁園春戊申歲奏邸忽騰報謂余以病掛冠因賦此八聲甘州夜讀李廣傳不能寐因念晁楚老楊民瞻約同居山間戲用李廣事賦以寄之點絳唇畱博山寺聞光風主人微恙而歸時春漲斷橋江神子博山道中書王氏壁烏夜啼山行約範先之不至又先之見和復用韻生查子山行寄楊民瞻又民瞻見和再用韻洞仙歌訪泉於期思得周氏泉水龍吟題雨巖巖類今所畫觀音普陁巖中有泉飛出如風雨聲玉樓春隱湖戲作沁園春壽趙茂嘉郎中時以置兼濟倉賑濟裏中除直祕閣【光緒江西通誌趙不逿信州人直祕閣進士爲淸湘令無異韋布嘗置兼濟倉冬糴夏糶閭裏徳之繪像祠焉倉儲廣信府宋鉛山兼濟倉淳熙十五年直華文閣趙不逿建】念奴嬌【趙晉臣敷文十月望日生日自賦詞屬余和韻】江神子賦梅寄余叔良

淳熙十六年己酉

五十歲

居上饒【辛啟泰稼軒先生年譜】

詩壽趙茂嘉郎中二首

詞鵲橋仙己酉山行書所見臨江仙昨日得家報牡丹漸開連日少雨多晴常年未有僕畱龍安蕭寺諸君亦不果來豈牡丹畱不住爲可恨耶因取來韻爲牡丹下一轉語菩薩蠻雪樓賞牡丹席上用楊民瞻韻最髙樓和楊民瞻席上用韻賦牡丹念奴嬌賦白牡丹和範先之韻鷓鴣天送範先之秋試念奴嬌賦雨巖效朱希眞體沁園春期思橋壞復成父老請余賦又答余叔良又答楊世長朝中措九日小集時楊世長將赴南宮

光宗紹熙元年庚戌

五十一歲

居上饒【辛啟泰稼軒先生年譜】

紹熙二年辛亥

五十二歲

起福建提點刑獄【本傳】

宋史光宗紀紹熙元年十二月戊申浦城盜張海作亂詔提點刑獄丰誼捕之二年二月甲申福建安撫使趙汝愚等以盜發所部與守臣監司各降秩一等縣令追停

福建通誌職官提點刑獄丰諠【紹熙元年任按諠宋史作誼】陳公亮【見轉運副使紹熙二年任按轉運副使周頡後爲陳公亮永康人紹興三十年進士俱紹熙間任公亮後爲王恬建徳人】辛棄疾【紹熙二年由奉祠起任】盧彥徳【麗水人紹興二十四年進士見樓鑰攻媿集制】趙像之【魏王子穎川郡王徳彜裔孫據攻媿集制俱紹熙間任】

朱子答辛幼安啟雲光奉宸綸起持憲節昔愚民犯法旣申震詟之威今聖上選賢更作安全之計又云當季康患盜之時豈張敞處閒之日果致渥眷特畀重權則起持憲節爲盜故耳

詩和諸葛元亮韻

詞水調歌頭送施樞密聖與帥江西【宋史施師點字聖與上饒人十四年除知樞密院事十五年以資政殿大學士知泉州紹熙二年除知隆興府江西安撫使三年得疾薨年六十九】漁家傲爲余伯熙察院壽水龍吟瓢泉又用瓢泉韻戲陳仁和兼簡諸葛元亮且督和詞又用些語再題瓢泉念奴嬌瓢泉酒酣和東坡韻又再用韻和洪莘之通判丹桂詞又洞庭春晚【瓢泉諸詞據山花子三山戲作記得瓢泉快活時長年耽酒更吟詩句編於此二年間】瑞鶴仙壽上饒倅洪莘之時攝郡事且將赴漕舉【洪文敏公年譜紹熙三年壬子七十歲長子樺通判信州夷堅志紹熙三年秋信州解試揭榜畢云云時大兒通判州事】摸魚兒雨巖有石狀甚怪取離騷九歌名曰山鬼

紹熙三年壬子

五十三歲

春赴閩憲別瓢泉【本集】

宋史陳亮傳日落魄醉酒與邑之狂士飲醉中戲爲大言言涉犯上一士欲中亮以其事首刑部侍郎何澹嘗爲考試官黜亮亮不平數語侵澹澹聞而嗛之卽繳狀以聞事下大理笞掠亮無完膚誣服爲不軌事聞孝宗知爲亮嘗陰遣左右廉知其事及奏入取旨帝曰秀才醉後妄言何罪之有劃其牘於地亮遂得免居無何亮家僮殺人於境適被殺者嘗辱亮父次尹其家疑事繇亮聞於官笞榜僮死而復蘇者數不服又囚亮父於州獄而屬臺官論亮情重下大理時丞相淮知帝欲生亮而辛棄疾羅點素髙亮才援之尢力得不死髙宗崩金遣來弔簡慢而光宗繇潛邸判臨安府亮感孝宗之知至金陵視形勢復上疏是時將內禪不報先是鄕人會宴末胡椒特置亮羹胾中蓋村俚敬待異禮也同坐者歸而暴死疑食異味有毒己入大理會呂興何念四毆呂天濟且死恨曰陳上捨使殺我縣令王恬實其事臺官諭監司選酷吏訊問無所得取入大理眾意必死少卿鄭汝諧閱其單詞大異曰此天下奇材也國家若無罪而殺士上干天和下傷國脈矣力言於光宗遂得免

按此傳文增益葉水心所撰陳同甫王道甫墓志而成傳曰四入大理志曰兩入大理葉氏此文使兩家子弟刻於墓似不至有所疏略今以龍川集中諸篇文字考之祭妹文曰昔吾母十四歲而生我比我年二十有二而吾母以盛年棄諸孤而去未終喪而吾父以罥罣困於囚系我王父王母憂思成疾相次遂皆不起三喪在殯而吾奔走以救生者【先祖府君墓志銘先祖歿於乾道三年十有二月二十九日先祖妣其歿也先六月而閏】此同甫之父次尹乾道二年罥罣之獄也同甫奔走營救得葉衡之援始得自白所以與葉丞相衡書曰家君之故竟於去夏四月十二日得從白免父子團欒喜甚至泣推原所自相公實全活之又謝汪侍郎啟曰孝敬之道素虧罹親非罪營救之誠不至有枉莫伸又曰開口而自道說非以爲誇逢人而輒號呼庶其或遇【按此啟龍川集編於謝羅尙書啟後謝梁侍郎啟前誤】陳春坊墓碑銘曰甲辰之春餘以藥人之誣就逮棘寺更七八十日而不得脫獄庶弟昭甫墓志銘曰疇昔之年當路欲置我於死地病餘而繼以囚系坐天獄如坐井祭妹文曰當路欲殺刑不易受搏手待命大明當晝親故反眼孰匪我寇甲辰答朱子書曰五月二十五日亮方得離棘寺而歸此同甫淳熙甲辰之獄也由謝王丞相啟謗如蝟磔莫尋解免之端命若鴻毛敢覬生全之幸吏文雜治第知鍛煉之無端口語橫生當信吠聲之可畏等句証之甲辰之獄不僅藥人之誣傳云醉中戲爲大言言涉犯上一士欲中亮以其事首刑部亦此案中一重大葛藤葉志不書者從所始也何少嘉墓志銘曰紹熙攺元冬十有二月獄事再急月之六日少�無疾而死予爲之驚呼曰我其不免於詔獄乎少嘉死是惡證也二年興獄而僅能以不死諭夏卿墓志銘曰紹熙辛亥夏卿年且九十有一一日從容置酒與其弟侄輩又曰我死非陳子莫銘我也未幾而八月十九日夏卿死余猶系三衢獄中微若聞之則爲之出涕明年二月出獄則往哭焉此同甫紹熙辛亥之獄也以謝鄭侍郎啟奴僕射日生之利子弟爲歲晏之謀怨有所歸謂可從於勿卹內常無慊豈自意其難明俄而積世之冤端若從天而下塗人相殺罪及異鄕當路見憎勘從旁郡諸句証之則呂興何念四當系同甫家僮也十年之間兩入大理與葉志同而傳敍四入者蓋以淳熙甲辰藥人與戲言本系並案竟化一爲二次尹乾道之獄緣何罣誤集中無可考傳雲家僮似當有據彼獄未嘗涉及同甫而傳云論亮情重者殆以呂興曾爲家僮次尹之獄抑或亦由家僮因誤生訛遂又臆造一獄且次尹卒於乾道九年十二月王淮拜相系淳熙八年羅織一堂可發千古一笑傳又云辛棄疾羅點援之尢力按謝羅尙書啟云修史侍講判部尙書此紹熙三年二月出獄申謝之啟也辛羅力援與王相淮連書蓋淳熙甲辰稼軒先生時帥江西羅春伯時官校書郎紹熙辛亥秋自三衢獄移入大理時稼軒先生己拜閩憲之命羅春伯爲判部尙書謂力援者羅春伯力援於淳熙甲辰直其冤於紹熙壬子若稼軒先生則兩獄皆竭力援之也

詩題福州參泉

詞好事近席上和王道夫元夕立春【宋史王自中字道甫溫州平陽人少負奇气自立崖岸朱子旌忠湣節廟碑紹熙三年十月己酉信州守臣王自中言續資治通鑑紹熙三年閏二月故元夕立春】念奴嬌和信守王道夫席上韻一絡索信守王道夫席上用趙達夫金林檎韻浣溪紗壬子春赴閩憲別瓢泉鷓鴣天三山道中臨江仙和信守王道夫韻謝其爲壽淸平樂壽信守王道夫【韓淲澗泉詩餘水龍吟七月二十六日信守生朝原注【脫王字】道夫】水調歌頭三山用趙丞相韻答帥幕王君又壬子三山被召陳端仁給事飲餞席上作最髙樓慶洪景盧內翰七十【洪文敏年譜紹熙三年壬子七十歲】

紹熙四年癸丑

五十四歲

召見遷大理少卿加集英殿修撰知福州兼福建安撫使棄疾爲憲時嘗攝帥每嘆曰福州前枕大海爲賊之淵上四郡民頑獷易亂帥臣空竭急緩柰何至是務爲鎭靜未期歲積鏹至五十萬緡榜曰備安庫謂閩中土狹民稠歲儉則糴於廣今幸連稔宗室及軍人入倉請米出卽糶之候秋賈賤以備安錢糴二萬石則有備無患矣【本傳】

福建通誌宋職官福州知州事趙汝愚淳熙九年知十一年再任紹熙元年以敷文閣學士中奉大夫再知林枅紹熙二年知鄭僑三年知辛棄疾四年以朝散大夫集英殿修撰知詹體仁五年知傳云爲憲時嘗攝帥蓋紹熙三年鄭僑未到任以前

福淸縣縣佐傅大聲仙遊人淳熙十四年進士紹熙間主簿安撫使辛棄疾檄鞫長溪縣囚大聲辧釋五十餘人僅畱十數人於獄邑令憾大聲翻異無客主禮大聲至質衣以食及棄疾親按皆從大聲讞【福建通誌】

文紹熙癸丑登對札子

詞西江月癸丑正月四日三山被召經從建安席上和陳安行舍人韻又三山作賀新郎三山雨中遊西湖有懷趙丞相又和前韻又和前韻小重山三山與客泛西湖鷓鴣天【點盡蒼苔】又用前韻賦梅二首菩薩蠻和盧國華提刑韻滿江紅盧國華移漕建安陳端仁給事同諸公餞別又和盧國華定風波三山送盧國華提刑約上元重來又用韻時盧國華置酒歌舞甚盛又自和

紹熙五年甲寅

五十五歲

又欲造萬鎧招彊壯補軍額嚴訓練則盜賊可以無虞事未行臺臣王藺劾其用錢如泥沙殺人如艸芥旦夕望端坐閩王殿遂丐祠歸【本傳】

宋史王藺字謙仲廬江人光宗卽位遷知樞密院事兼參政拜樞密使中丞何澹論之以罷去起帥閩易鎭蜀皆不就後領祠帥江陵寧宗卽位攺帥湖南臺臣論罷光宗紀紹熙元年十二月丙戌罷王藺樞密使三年閏月甲寅以王藺爲端明殿學士四川安撫制置使藺辭不行按紹熙五年春王藺帥江陵傳曰臺臣王藺誤畢沅續資治通鑑刪王藺二字是也

福建通誌宋宦績長溪縣曹盅字囦明定海人淳熙十五年任縣事時辛棄疾帥閩以鬻鹽委盅盅謂開國以來未嘗與民爭利持不可棄疾怒調本州島司法不使就職鹽法淳熙十五年曹盎知長溪縣下同盅盎形近必有一誤淳熙十五年當作紹熙五年

稼軒辛幼安以爲文叔愛其民如古循吏而諸公猶詰其驗幼安以爲役法之獘民不肯受役至破家而不顧永丰之民往往乞及今令在時就役是孰使之然哉文叔故中書舍人諱良貴之諸孫少從張南軒呂東萊學步趨必則焉而又方卒業於朱晦庵是世所謂三君子者臨民而有父母之心固其家法當如此畬過永丰道上行數十里而民無異詞及見文叔則歉然自道說其不能民與文叔皆可無憾矣【龍川集信州永丰縣社壇記】

朱子紹熙四年五月旌忠憫節廟碑於是尙書符郡使者施行如章而王侯己召還矣始侯旣屬役於玉山令芮立言永丰令潘友文又以書來請銘於熹於是兩令課功作治如法復使人來申致侯命熹旣樂道二公之事又重侯請乃序而詩之又碑陰記曰熹旣銘此碑明年祗召造朝道出祠下將往拜焉則貌象未設而他役亦未訖功問其故則曰王侯旣去而歲惡民饑兩令尋亦終更而今玉山宰溫國司馬君﹖﹖方始將終之也據此碑記紹熙三年十月王道夫請建旌忠憫節廟旋召還四年五月後芮潘兩令又更調而去同甫本年走上饒訪稼軒先生道經永丰聞文叔善政東歸後又相晤於金華也

嗚呼同父而止是耶而今而後欲與同父憩鵝湖之淸陰酌瓢泉而共飲長歌相答極論世事可復得耶【祭陳同父文董兆熊南宋文錄】

續資治通鑑紹熙五年七月庚午詔祕閣修撰知潭州朱熹詣闕八月癸巳除知潭州朱熹爲煥章閣待制兼侍講丙辰朱熹辭新命不許入對文曰憩鵝湖淸陰蓋同父迎朱子於途與稼軒先生會於鵝湖繼東萊故事以成其夙志也江西通誌期思橋朱晦翁書額當亦此行所書又同甫題辛幼安畫像贊曰呼而來麾而去無所逃天地之間呼而來麾而去者謂二年以患盜起爲閩憲今年以備盜爲言者劾罷也

詞山花子三山戲作行香子三山作水調歌頭送楊民瞻柳梢靑三山歸途代白鷗見嘲

寧宗慶元元年乙卯

五十六歲

落職居上饒【辛啟泰稼軒先生年譜】

期思卜築【本集】

同朱熹遊武夷山賦九曲棹歌熹書克己復禮夙興夜寐題其二齋室【本傳】

遊武夷年月本集與朱子大全集陳同父龍川集均無從證明按長短句內卜算子之飲酒敗徳飲酒不寫書飲酒成病玉蝴蝶之杜仲髙書來戒酒水調歌頭之將遷新居不成以病止酒此自閩罷歸一二年間酒境之可考者朱子書克己復禮夙興夜寐八字蓋以一飲動連宵一醉長三日之故規戒之意深矣由此證知遊武夷當爲本年又按大全集跋李侍郎武夷詩曰觀妙東楹李公侍郎遺墨語意淸婉字畫端勁每至其下輒諷玩不能去然歲久剝裂又適當施供張處後十數年當不復可讀矣別爲摹刻授道士使陷置壁間庶幾來者得以想見前輩風度李公諱彌遜時以力詆和議出守臨漳云慶元乙卯正月甲寅朱熹書武夷圖序注乙卯中秋後云且屬隱屏精舍仁智堂主爲題其首先生遊武夷其爲本年正月朱子跋李侍郎遺墨時歟

詩遊武夷作棹歌呈晦翁十首和趙昌父問訊新居之作

詞卜算子飲酒敗徳又飲酒不寫書沁園春期思卜築又弄溪賦千年調開山徑得石壁因名曰蒼壁洞仙歌開南溪初成浣溪紗種松竹未成又種梅菊水調歌頭題趙晉臣敷文眞得歸方是閒二堂

慶元二年丙辰

五十七歲

所居毀於火徙居鉛山縣期思巿瓜山之下【辛啟泰稼軒先生年譜】

光緒江西通誌稼軒書院舊名瓢泉書院在期思渡後毀於兵期思渡在鉛山縣二十五里按帶湖之宅是否毀於火集中無可徵惟自閩罷歸以後諸作不見一字涉及帶湖且水調歌頭將遷新居不成戲作云好在書攜一束莫問家徒四壁往日置錐無借車載家具家具少於車气象蕭索一何至此謂毀於火非無因也辛氏所據豈鉛山譜乎

詞卜算子飲酒成病水調歌頭卽席和金華杜仲髙韻並壽諸友玉蝴蝶追別杜仲髙又杜仲髙書來戒酒用韻歸朝歡靈山齊庵菖蒲港定風波大醉歸自葛園家人有痛飲之戒故書於壁沁園春將止酒戒酒杯勿使近臨江仙侍者阿錢將行賦錢字韻以贈之又諸葛元亮席上見和再用韻又再用圓字韻水調歌頭將遷新居不成戲作時以病止酒且遣去歌者末章及之

慶元三年丁巳

五十八歲

居鉛山【辛啟泰稼軒先生年譜】

詞沁園春城中諸公載酒入山余不得以止酒爲解遂破戒一醉再用韻山花子簡傅巖叟又用前韻謝傅巖叟饋名花鮮蕈【自注才止酒】哨徧秋水觀蘭陵王一丘一壑水調歌頭賦松菊堂聲聲慢隱括淵明停雲詩淸平樂呈趙昌甫時僕以病止酒永遇樂檢校停雲新種杉松戲作沁園春和吳子似縣尉【澗泉詩餘有朝中措小重山二詞和吳子似】最髙樓聞前岡周氏旌表有期驀山溪停雲竹徑初成南歌子新開池戲作南鄕子慶前岡周氏旌表【江西通誌周欽若鉛山人累世業儒有聲三捨閒不就祿仕積書教子數世同居慶元中旌其門】水調歌頭送信守王桂發

慶元四年戊午

五十九歲

復主管衝佑觀【本傳】

辛譜謂起知紹興府兼浙江安撫使誤下同

文祭陳同父文【見董兆熊南宋文錄稼軒集鈔存末載同父卒年宋史葉志俱未書李氏藏書名臣傳曰卒年五十五按龍川集告祖考文曰及亮年二十有六易名曰亮而首貢於鄕是年爲乾道五年推至本年正五十五歲始依李說定爲卒於本年】

詩玉眞書院經徳堂【經徳堂記見象山集】

詞鷓鴣天戊午拜復職奉祠之命驀山溪趙昌父賦一丘一壑格律髙古因效其體浣溪紗瓢泉偶作水調歌頭趙昌父七月望日用東坡韻敍太白東坡事見寄過相褎借因用韻爲謝兼寄吳子似鷓鴣天壽吳子似縣尉時攝事城中木蘭花慢題上饒郡圃翠微樓【江西通誌上饒縣翠微樓在縣治南宋慶元間知州趙伯�建】臨江仙和葉仲洽羊桃又【冷雁寒云】玉樓春效白樂天體又用韻答葉仲洽又用韻答吳子似鷓鴣天尋菊花無有戲作又席上吳子似諸友見和再用韻答之又吳子似過秋水水調歌頭題吳子似瑱山經徳堂堂陸象山取名也【江西通誌玉眞書院在安仁縣玉眞山邑人吳紹古建陸九淵扁其堂曰經徳】玉樓春席上贈別上饒黃倅【原注巃嵸雨巖堂名通判雨當時民謠吏垂頭亦渠攝郡時事按黃倅攝郡當在王守桂發去信趙守伯�未到之際】聲聲慢送上饒黃倅職滿赴調

慶元五年己未

六十歲

居鉛山

詞哨徧用前韻又趙昌父之祖季思學士退居鄭圃有亭名魚計宇文叔通爲作古賦今昌父之弟成父於所居鑿池築亭榜以舊名昌父爲成父作詩囑余賦詞【趙昌父淳熙稿有成父弟作書室於山前舉余舊名堂曰靑氈以榜之其旁一窗正直瑞峯取曾大父畱題之句榜曰霞牖賦詩二首】浣溪紗偕杜叔髙吳子似宿山寺戲作又別杜叔髙鷓鴣天和吳子似山行韻又過硤石用韻答吳子似破陣子硤石道中有懷吳子似縣尉新荷葉上巳日吳子似謂古今無此詞索賦又徐思上巳乃子似生日因攺之卜算子用莊語又漫興三首又用韻答趙晉臣敷文趙有眞得歸方是閒堂二首【江西通誌趙不迂江西轉運副使慶元中任】鵲橋仙席上和趙晉臣敷文滿江紅呈趙晉臣敷文蘭陵王己未八月二十日夜夢有人以石研屏見饟雨中花慢登新樓有懷趙昌甫徐斯遠韓仲止吳子似楊民瞻又吳子似見和再用韻別爲【別爲﹕爲別】浪淘沙送吳子似縣尉江神子別吳子似末寄潘徳久【韓仲止澗泉詩餘明月棹孤舟逢子似淸和坊中客樓小飲江城子徳久同醉子似出新置佐酒和徳久詞】

慶元六年庚申

六十一歲

居鉛山

熹歿僞學禁方嚴門生故舊至無送葬者棄疾爲文往哭之曰所不朽者垂萬世名孰謂公死凜凜猶生【本傳】

王懋竑朱子年譜慶元六年庚申七十一歲三月甲子先生卒初九日冬十一月壬申葬於建陽縣唐石裏之大林谷

詩同杜叔髙祝彥集觀天保庵瀑布主人畱飲兩日且約牡丹之飲【原注庚申歲二月二十八日也】和趙晉臣敷文積翠巖去颣石

詞感皇恩讀莊子聞朱晦庵卽世錦帳春席上和杜叔髙上西平送杜叔髙鷓鴣天祝良顯家牡丹一本百朵又賦牲【牲﹕牡】丹主人以謗花索賦解嘲又再賦賀新郎題趙兼善龍圖東山小魯亭又題傅君用山園又用韻題趙晉臣敷文積翠巖余謂當築陂於其前又韓仲止判院山中見訪席上用前韻【宋詩紀事韓淲字仲止元吉子有髙節從仕不久卽歸信上嘉定中卒韓無咎南澗甲乙稿有淲赴貴池簿詩仲止澗泉集十五日夜月蝕聞差中捨正言監測淸臺起雲慶元三年中元日是夜更餘驚月蝕三月下旬藥局書滿結云春風送歸棹天地一身輕蓋希之作烏程縣起雲十年重入長安巿常把西林倒載人結云朝家更化熟知津自注己未秋潘徳久蓋希之姜堯章同往西林看木樨以此三詩互證仲止蓋慶元丁巳官藥局庚申春書滿歸上饒嘉定己巳再赴臨安故云十年重入長安劉克莊寄韓仲止云人山又忍十年貧也以南澗稿考之淳熙中又曾爲貴池簿○又按張功父�南湖詩餘賀新郎次辛稼軒韻寄呈一首卽次此首之韻起雲記當年林堂對竹艷歌春酌謂癸丑春赴闕時事癸丑至本年庚申己數易星霜所以後片雲別來幾度霜天鴞】又題傅巖叟悠然閣又用前韻再賦又邑中園亭僕皆爲賦此詞一日獨坐停雲水聲山色競來相娛意溪山欲援例者遂作數語浣溪紗別澄上人並送性禪師【澗泉詩餘浣溪紗和辛卿壁間題卽此韻】

嘉泰元年辛酉

六十二歲

居鉛山

詞柳梢靑辛酉生日前兩日夢一道士話長年之術夢中痛以理折之覺而賦八難之辭洞仙歌趙晉臣和李能伯韻屬餘同和趙以兄弟有職名爲寵詞中頗敍其盛故末章有裂土分茅之句【宋史世系表漢王房朝散大夫士嵃生朝請大夫直華文閣不遇中奉大夫直敷文閣不迂】江神子和李能伯韻呈趙晉臣新荷葉再題傅巖叟悠然閣又趙茂嘉趙晉臣和韻見約初秋訪悠然再用韻水調歌頭賦傅巖叟悠然閣

嘉泰二年壬戌

六十三歲

居鉛山

辛譜謂在浙帥任誤

文賀袁同知啟【宋史宰輔表嘉泰二年八月丙子袁說友自吏部尙書除同知樞密院事】

詩感懷示兒輩趙文遠見和用韻答之傅巖叟見和用韻答之諸葛元亮見和再用韻答之

詞鷓鴣天博山寺中行香子博山戲呈趙昌甫韓仲止淸平樂博山道中卽事

嘉泰三年癸亥

六十四歲

起知紹興府兼浙東安撫使【本傳】

寶慶會稽續志安撫題名辛棄疾以朝請大夫集英殿修撰嘉泰三年六月十一日到任當年十二月二十八日召赴行在

秋風亭在觀風堂側宋汪綱記曰此亭辛幼安賦詞膾炙人口【紹興府誌】

張功甫鎡南湖詩餘漢宮春題曰稼軒帥浙東作秋風亭成以長短句寄余欲和久之偶霜晴小樓登眺因次來韻代柬奉酬

嘉泰癸亥歲攺之在中都時辛稼軒棄疾帥越聞其名遣介招之適以事不及行作書歸輅者因效辛體沁園春一詞並緘往下筆便逼眞其詞曰鬥酒彘肩醉渡浙江豈不快哉被香山居士約林和靖與蘇公等駕勒吾回坡謂西湖正如西子濃抹淡妝臨照臺諸人者都掉頭不顧只管傳杯白雲天竺去來圖畫裏崢嶸樓觀開看縱橫一澗東西水繞兩山南北髙下云堆逋曰不然暗香疏影只可孤山先探梅蓬萊閣訪稼軒未晚且此徘徊辛得之大喜致饋數百千竟邀之去館燕彌月酬倡亹亹皆似之逾喜垂別賙之千緡曰以是爲求田資攺之歸竟蕩於酒不問也詞語峻拔如尾腔對偶錯綜蓋出唐王勃體而又變之餘時與之飲西園攺之中席自言掀髯有得色余率然應之曰詞句固佳然恨無刀圭療君白日見鬼證耳坐中烘堂一笑【嶽珂桯史】

按汲古閣本劉過龍洲詞斗酒一首題曰寄辛承旨時承旨招不赴或作風雪中欲詣稼軒久寓湖上未能一往賦此以解又沁園春寄辛稼軒云古豈無人可以似吾稼軒者誰擁七州都督𨿽然陶侃機明神鑑未必能詩常衮何如公羊聊爾千騎東方候會稽中原事總匈奴未滅畢竟男兒平生出處天知算整頓乾坤終有時問湖南賓客侵尋去矣江西戶口流落何之盡日樓臺四邊屏障目斷江山魂欲飛長安道算世無劉表王粲疇依龍洲集又有呈稼軒七言絕句五首參其書來賜以蘭溪酒只欲稼軒一題品等句此詩與詞均一時之作也又按本傳進樞密院都承旨未受命而卒劉攺之亦卒於開禧末題曰承旨不如或作云云爲允

詞漢宮春會稽秋風亭觀雨【丘崈宗卿文定公詞漢宮春題曰和辛幼安秋風亭韻姜夔堯章白石道人歌曲漢宮春題曰次韻稼軒皆和此詞韻也】又答李兼善提舉和章又答吳子似總幹和章又會稽蓬萊閣懷古【白石道人歌曲有次韻稼軒蓬萊閣一首】上西平會稽秋風亭觀雪永遇樂戲賦辛字送茂嘉十二弟赴調【劉過攺之龍洲詞有沁園春送辛幼安弟赴桂林官一首】

嘉泰四年甲子

六十五歲

召見言鹽法加寶謨閣待制提舉佑神觀奉朝請尋差知鎭江府賜金帶【本傳】

安丰守厲仲方言淮北流民願歸附會辛棄疾入見言敵國必亂必亡願屬元老大臣預爲應變計鄭挺鄧友龍等又附和其言【宋史韓侂冑傳】

蘇泂泠然齋集卷四正月二十七陪唐子耆登臥龍寺時稼軒己去令人懷之姜夔白石道人歌曲外集洞仙歌黃木香贈辛稼軒依此一詩一詞赴闕則在正月下旬鎭江之命則爲夏初續資治通鑑書入見於正月壬辰後是也

按程珌洺水集是歲夏間先生爲珌言渡淮迎敵左右應援非沿邊土丁斷不可用又出方尺之錦以示珌其上皆虜人兵騎之數屯戍之地與將帥之名又備言遣諜之必鉤以旁證使不得欺【辛啟泰稼軒先生年譜】

文賀錢同知啟【宋史宰輔表嘉泰四年四月錢象祖自吏部尙書除同知樞密院事】

詞永遇樂京口北固亭懷古【白石道人歌曲有永遇樂北固樓次稼軒韻】南鄕子登京口北固亭有懷生查子題京口郡治塵表亭

開禧元年乙丑

六十六歲

坐謬舉降朝散大夫提舉衝佑觀【本傳】

按玉樓春乙丑京口奉祠西歸將至仙人磯詞結云卻趁新涼秋水去則離京口蓋在秋初

辛稼軒守南徐己多病謝客予來筮仕委吏實隸總所例於州家殊參辰旦望贄謁刺而己余時以乙丑南宮試歲前蒞事僅兩旬卽謁告去稼軒偶讀余通名啟而喜又頗階父兄舊特與其潔余試旣不利歸官下時一招去稼軒以詞名每燕必命侍妓歌其所作特好歌賀新郎一詞自誦其警句曰我見靑山多嫵媚靑山見我應如是又曰不恨古人吾不見恨古人不見吾狂耳每至此輒拊髀自笑顧問坐客何如皆嘆譽如出一口旣而又作一永遇樂序北府事首章曰千古江山英雄無覓孫仲謀處又曰尋常巷陌人道寄奴曾住其寓感慨者則曰不堪回首佛貍祠下一片神鴉社鼓憑誰問廉頗老矣尙能飯否特置酒召數客使妓疊歌益自擊節徧問客必使摘其疵孫謝不可客或措一二辭不契其意又弗答然揮羽四視不止余時年少勇於言偶坐於席側稼軒因誦啟語顧問再四餘率然對曰待制詞句脫去今古軫轍每見集中有解道此句眞宰上訴天應嗔耳之序嘗以爲其言不誣童子何知而敢有議然必欲如範文正以千金求嚴陵祠記一字之易則晚進尙竊有疑也稼軒喜促膝亟使畢其說余曰前篇豪視一世獨首尾二腔警語差相似新作微覺用事多耳於是大喜酌酒而謂坐中曰夫君實中予痼乃詠攺其語日數十易累月猶未竟其刻意如此余旣以一語之合益加厚頗取視其骩骳欲以家世薦之朝會其去未果【桯史】

劉攺之過以詩名江左放浪吳楚間辛稼軒守京口登多景樓劉敝衣曳屨而來辛命賦雪以難字爲韻劉吟云功名有分平吳易貧賤無交訪戴難【徐釚詞苑叢談】

桯史廬陵劉攺之過以詩鳴江西厄於韋布放浪荊楚客食諸侯間開禧乙丑過京口余爲饟幕庾吏因識焉旣而別去如昆山大姓某氏者愛之女焉余未及瓜而聞其訃

蘇州府誌流寓劉過以詩俠名湖海間陳亮陸遊辛棄疾世稱人豪皆折節與交宰相周必大欲客之門下不就故人潘友文宰昆山延致之過雅志欲航海因抵縣畱焉卒葬馬鞍山過嘗抗疏光宗請過官屢與時宰陳恢復方略謂中原可一戰而取詞極剴切職官潘友文開禧初任徐挺之嘉定元年任

差知紹興府兩浙東路安撫使辭免【本傳】

續資治通鑑十一月召辛棄疾知紹興府兼兩浙東路安撫使辭免

詞瑞鷓鴣京口有懷山中故人【澗泉詩餘瑞鷓鴣辛鎭江有長短句因韻偶成愧非禹步爾卽次此韻】又京口病中起登連滄觀偶成最髙樓吾擬乞歸犬子以田產未置止我賦此罵之水調歌頭舟次揚州和楊濟翁周顯先韻【卽楊濟翁西樵語業之水調歌頭登多景樓原韻】玉樓春乙丑京口奉祠西歸將至仙人磯瑞鷓鴣乙丑奉祠歸舟次余幹又期思溪上臨江仙停雲偶作

開禧二年丙寅

六十七歲

元日投宿博山寺見者驚嘆其老來年將告老【本集】

進寶文閣待制又進龍圖閣知江陵府令赴行在奏事辭免【本傳】

宋史吳獵傳江陵告饑除祕閣修撰主管荊湖北路安撫司公事知江陵府加寶謨閣待制京湖宣撫使及曦誅除刑部侍郎充四川宣諭使寧宗紀開禧二年十二月庚午薛叔似陳謙罷以京湖北路吳獵爲湖北京西宣撫使三年四月戊申以吳獵兼四川宣諭使庚申以兵部尙書宇文紹節知江陵府權湖北京西宣撫使按知江陵之命當在本年十二月金人再犯竟陵襄陽徳安俱急吳曦俄反於蜀吳獵爲湖北京西宣撫使因俱辭免本傳故連書之

辛啟泰稼軒先生年譜又先生因韓侂冑將用兵值其生日作詞壽之云如今塞北傳得眞消息赤地人間無一粒更五單於爭立熊羆百萬堂堂維師尙父鷹揚看取黃金假鉞歸來異姓眞王假鉞眞王皆曹操司馬昭秉政時事先生卒後爲倪正甫所論盡奪遺恩卽指此詞按侂冑用兵在是年五月則先生此詞應卽是年作又按洺水集是年侂冑兵敗淮甸橫潰皆先生所預言於二年之先者

謝枋得祭辛稼軒墓記自甲子至丁卯而立朝署四年官不爲邊閫手不掌兵權耳不聞邊議後之誣公以片言隻字文致其罪孰非天乎

按此壽詞與西江月堂上謀臣尊俎一首皆劉攺之所作彊村本龍洲詞考證已詳汲古本西江月題曰賀詞或刻辛稼軒蓋已知其誣矣攺之又有賀新郎平原納寵姬奏方響席上賦一首沁園春代壽韓平原一首攺之與時宰陳恢復方略謂中原可一戰而取其遊韓門蓋已久矣旣代人壽韓豈能無詞以爲壽乎後人以此詞誣稼軒先生猶之郭霄鳳江湖紀聞臆稼軒先生帥淮時攺之以母病告歸囊橐蕭然先生與攺之微服縱登倡樓都吏以萬緡爲攺之母壽又以集中念奴嬌回侍郎李大異一首誣爲畱別之作以實之先後一轍借李代桃疊山天乎之嘆良可悲夫

詩丙寅歲山間競傳諸將有下棘寺者【宋史寧宗紀開禧二年八月斬郭倬於鎭江】詠雪丙寅九月二十八日作來年將告老

詞水調歌頭元日投宿博山寺見者驚嘆其老

開禧三年丁卯

六十八歲

試兵部侍郎辭免

謝枋得祭辛稼軒墓記稼軒垂歿乃謂樞府曰侂冑豈能用稼軒以立功名者乎稼軒豈肯依侂冑以求富貴者乎按此數語必辭試兵部侍郎之命時與樞府李壁丘宗卿書中語也黃幹勉齋集有與辛稼軒侍郎書

進樞密都承旨未受命而卒賜對衣金帶守龍圖閣待制致仕特贈四官【本傳】

宋史韓侂冑傳信孺歸白事朝堂不敢斥言侂冑窮其說乃微及之侂冑大怒和議遂輟起辛棄疾爲樞密都承旨會棄疾死乃以殿前都指揮使趙淳爲江淮制置使復銳意用兵寧宗紀九月辛卯以趙淳爲殿前副都指揮使兼江淮制置使

九月初十日卒葬鉛山縣南十五里陽源山【辛啟泰稼軒先生年譜】

康熙江西通誌辛棄疾墓在鉛山縣七都舊有金字碑立驛路旁曰稼軒先生辛公神道稼軒先生祠在鉛山縣崇義鄕

辛啟泰稼軒先生年譜後序歲乙未遊學白鹿洞書院同捨詹君春芳鉛山人也從之問公後裔則云某少時見辛氏一人持畫像求售而已詹時年已四十許也旣辛紹業從鉛山得公手輯濟南辛氏譜及鉛山辛氏譜且言公墓旁近地今爲他姓侵逼至爲可傷

謝枋得疊山集同會辛稼軒先生祠堂記唐虞五臣皆有帝王之才三國英雄僅了將相之事器不大不能以運天下余談稼軒久知其人與同志會於金相寺過其庵可以想見夫器之大夜宿祠堂前公平日爲官但以只雞鬥酒爲膳明日奠以只雞鬥酒庸人謂武侯祠堂不可忘悲其定中原興漢室有志而不遂也天地間好功名必待眞男子盡多器大者得之吾黨咸有成稼軒之志者毋忘此會同志關大猷子遠應君實伯誠虞公著壽翁南方應得人王濟仲胡子敬云晁藍國舉張海潛顏子宗吳志道袁太初林道安周人傑淑貞吳仁壽李仁權趙平民外有稼軒之孫辛徽慶美如會咸淳七年十月二十三日記光緒江西通誌金相寺在鉛山縣南二十五里唐大歷中名鷲山院楊吳太和中攺資福南唐升元中攺鷲山延福宋治平二年攺賜今名有淨照軒

太平淸話鉛山縣南二里許有稼軒書院分水嶺下厥墓在焉張埜古山樂府水龍吟酹辛稼軒墓云嶺頭一片靑山可能埋沒淩雲气遐方異域當年滴盡英雄淸淚星斗撐腸雲煙盈紙縱橫遊戲謾人間畱得陽春白雪千載下無人繼不見戟門華第蕭蕭竹枯松悴問誰料理帶湖煙景瓢泉風昧萬里中原不堪回首人生如寄且臨風髙唱逍遙舊曲爲先生醉

詩黃沙書院信筆再和二首

詞歸朝歡丁卯歲寄題眉山李參政石林【宋史李壁字季章眉之丹陵人父燾典國史開禧二年七月癸卯自禮部尙書除參知政事】洞仙歌丁卯八月病中作

紹定六年贈光祿大夫【本傳】

咸淳間史館校勘謝枋得過棄疾墓旁僧捨有疾聲大呼於堂上若鳴其不平自昏暮至三鼓不絕聲枋得秉燭作文旦且祭之文成而聲始息【本傳】

謝枋得祭辛稼軒先生墓記略云枋得先伯父嘗登公之門生五歲聞公之遺風盛烈而嘉焉年十六歲先人以稼軒奏議教【脫之字】曰乃西漢人物也讀其書知其人欣然有執節之想乃今始與同志升公之堂瞻公之像見公之曾孫多英傑不凡固知天於忠義有報矣爲信陵置守冢者慕其能共人也祭田橫墓而嘆者感其義髙能得士也謁武侯祠至不可忘思其有志定中原而願不遂也有疾聲大呼於祠堂者如人鳴其不平自昏暮至三更不絕聲近吾寢室愈悲一寺數十人驚以爲神公有英雄之才忠義之心剛大之气所學皆聖賢之事朱文公所敬愛每以股肱王室經綸天下奇之自負欲作何如人昔公遇仙以公眞相乃靑兕也公以詞名天下公初卜得離卦乃南方丙丁火以鎭南也後之誣公者欺天亦甚哉二聖不歸八陵不祀中原子民不行王化大讎不復大恥不雪平生志願百無一酬公有鬼神豈能無抑鬱哉六十年呼於祠堂者其意有所托乎枋得倘見君父當披肝瀝膽以雪公之冤復官還職卹典易名錄後攺正文傳立墓道碑皆仁厚之朝所易行者然後錄公言行於書史昭明萬世以爲忠臣義士有大節者之勸此枋得敬公本心親國之事亦卽所以爲天下明公論扶人極也言至此門外聲寂然枋得之心必有契公之心也以只雞鬥酒酹於祠下

按記云倘見君父當披肝瀝膽以雪公之冤復官還職則咸淳七年以前未復還官職甚明傳曰紹定六年贈光祿大夫似誤徳佑初枋得請於朝加贈少師謚忠敏

元李道源謝公神道碑謝枋得字君直弋陽人寶佑丙辰試中禮部髙等比對力詆時宰閹官抑置二甲第一元師壓江上宋社日替江東漕司猶試士徵校藝枋得憤賈竊政柄害忠良誤國毒民發策十問辭甚剴切大拂賈意臺評竟上謗訕鐫兩秩興國軍安置因謫所之山自命疊山守令皆及門執弟子禮丁卯以史館召不赴乙亥授江東提刑總其兵以守饒信撫與元兵戰輒敗遂易服負母走閩中隱於卜按丁卯系度宗咸淳三年乙亥系徳佑元年

稼軒先生年譜

