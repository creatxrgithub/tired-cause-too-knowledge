欽定四庫全書

史部七今獻備遺傳記類三總錄之屬提要臣等謹案今獻備遺四十二卷明項篤壽撰篤壽字子長秀水人是編専采明代名臣事迹編爲列傳起洪武訖嘉靖計二百四人蓋本袁袠所著而稍增損之明史藝文志亦載有其目其曰備遺者自序謂姑備遺忘蓋謙言之不敢以作史自任也明代文人類多畱意掌故其以累朝人物彚輯成書者如雷禮之列卿記徐紘之名臣琬琰錄焦竑之國史獻徵錄卷帙最爲浩博而冗雜汜濫不免多所抵牾篤壽此書頗爲明簡有法𨿽其中記載亦未能悉當如劉基飲西湖上見西北雲气謂是天子气在金陵我當輔之此術家附會悠謬之談今明史已刋削不取而篤壽乃著之基傳中實不免於輕信又如徐有貞之悍鷙李東陽之模稜張孚敬之偏愎皆未可稱一代完人而篤壽並推重甚至其進退亦爲寡識然序述詳贍凡其間年月先後事迹異同皆可以爲博考參稽之助視他家之猥俗龎雜者義例較爲謹嚴於史學未嘗無禆益也乾隆四十二年二月恭校上總纂官﹝臣﹞紀昀﹝臣﹞陸錫熊﹝臣﹞孫士毅總校官﹝臣﹞陸費墀●今獻備遺原序世譚昭代文獻者無慮數家大都略同而文直事核則端簡鄭公名臣記及古和雷公列傳爲詳其它諸家皆可觀采而抵牾同異罕有統歸微隱節槪亦多疎闊間或委巷叢菆幽蔀俚雜讒夫嫁禍之口諛墓媚竈之篇文旣不闕信寜可傳哉嘉靖初胥臺袁公博雅多聞起自開國迨於康陵公卿將相烈士才人崇勲懋徳純懿孤稜稱首八朝者論次成編貫穿附離用意良勤矣篤壽病廢餘閒居多暇日輒不自揆稍加芟剪漫附臆揣姑備遺忘譚者又謂陽秋古人義兼美刺今之所撰溢焉褒稱曽不知譽當有試他闕何妨卽永陵以來名臣碩徳彬彬有聞𨿽蓋棺論定良可考信而采摭未備姑且已之其諸忠節佚事不可遺亦未可詳也錄而藏焉聊以存厚亦以用諱云爾嗟乎生人每不幸世亦鮮有完人思亷史材也揚名祖父祇貽姍鄙休文詆毀裴宗招揚家醜妄意點人乃以自點所謂無言不讎卽弄其文墨不足道也若乃天刑鬼禍尙口興戎昌黎之於栁州辧論詳矣可不畏哉項篤壽序●欽定四庫全書今獻備遺卷一﹝明﹞項篤壽撰徐達徐達濠州人元至正癸巳滁陽王郭子興據濠達與太祖髙皇帝以兵屬焉達委心事太祖從授鎭撫勇略冠軍位諸將上乙未太祖爲孫徳崖軍所執郭子興亦方系徳崖達身易太祖歸而郭亦歸徳崖以易達由是寵信日隆從渡江下采石太平擄元陳也先太平城下東取溧水溧陽所至輒克丙申從入建康拜大將軍浮江而下大破元軍克京口授鎭江翼元帥府統軍大元帥遷江南等處行樞宻院同僉進攻毘陵擒張士誠弟張九六及其將張徳丁酉克毘陵進僉院徇下寜國宣城取馬駝沙戊戌克宜興太祖徵婺州達守建康己亥以池州功進奉國上將軍同知樞宻院徵皖城擊趙普勝軍浮山砦破之得潛山庚子陳友諒寇池州設伏破之張士誠陷我宜興攻復之辛丑進江南等處行中書省右丞從攻江州陳友諒走武昌屯兵夏口還守江州召還復命守江州比至友諒已先入城守與戰大破之壬寅取豫章進徵武昌而友諒將康泰以豫章叛還擊擒之癸夘張士誠寇我壽春太祖往救之達爲前鋒破士誠軍遂圍廬州而友諒復寇豫章詔罷圍來救豫章太祖督諸將徵友諒師次彭蠡湖友諒軍精甚達先驅陷陳俘其軍友諒軍奪气達還守建康我軍乘勝鏖戰竟殱友諒語在開平王事中甲辰進左相國武昌平略取廬州諸郡乙巳太祖下令伐張士誠拜達爲大將軍常遇春爲副帥師東下大破士誠軍吳興皁林下湖州進圍姑蘇達軍葑門常遇春軍虎丘有與滁陽王同名郭子興者軍婁門華雲龍軍胥門湯和軍閶門王弼軍盤門張溫軍西門康茂材軍北門耿炳文軍城東北仇成軍城西南何文輝軍城西北築長圍困之架木塔與城中浮屠等築臺三成曰敵樓下瞰城中上置弓弩火筒又置襄陽礟所擊輒破城中大震丁未達從軍中上封事太祖勅勞之曰古者帝王之興必有命世之士以爲輔佐成周伐罪鷹揚奮興炎漢仗義羣策畢舉所以克集大勲肇啟隆祚者也將軍自昔相從忠義天性然且沈毅有謀端重有武故能遏絕亂略消弭羣慝建無前之功𨿽古豪傑不能過也今所請事悉欲稟命而行此賢臣事君之道吾甚嘉之然將在外君不禦乃古道也自後軍中緩急將軍其從便宜行之姑蘇城破擒張士誠送建康徳兵二十五萬師還封信國公賞賜冠諸將拜北徵大將軍遂伐中原太祖諭諸將曰徵伐以奉天命平禍亂安生民故命將出師必在得人諸將非不健斗然能持重有紀律戰勝攻取得將體者莫如大將軍達宜專主中軍策勵羣帥運籌決勝不可輕動進克沂州王宣降取益都定兗州郡縣下濟南洪武元年太祖卽皇帝位進銀靑榮祿大夫上柱國錄軍國重事中書右丞相信國公兼太子少傅克樂安溯河取汴梁李景昌遁去由虎牢關入洛陽攻潼關李思齊走鳯翔張思道奔鄜城遂入潼關狥取華陜禹許陳汝諸州及諸山寨太祖幸汴梁達還謁行在所渡河取衛輝彰徳廣平趙州自臨淸趨徳州取長蘆師次直沽獲元海船作浮橋以濟師使副將軍常遇春都督張興祖各帥師水陸並進元丞相伊蘇等遁去進克河西務通州元順帝及其后妃走漠北遂入元都戮其監國淮王特穆爾布哈及左丞相慶通平章塔爾布斯保賽音布哈右丞相張康伯禦史中丞摩綽等獲諸王子六人封府庫圖籍寶物及諸故宮殿門以兵守之使宦者護視宮人妃主禁士卒侵暴遣人至京師獻平元表承詔置燕山等六衛守北平分狥保定中山河間眞定懷慶皆下西取晉冀澤潞元順帝聞我軍趨關中使庫庫特穆爾出鴈門道保安州經居庸關以攻北平達聞之與諸將謀曰庫庫率師逺出太原必空虛孫都督統六衛之師以鎭北平足禦之矣今乘其不備直趨太原傾其巢穴彼進不得戰退無所依兵法所謂批亢搗虛者也若彼還救太原進退失利此成禽耳諸將皆曰善乃引兵徑趨太原庫庫特穆爾至保安聞之果還軍救太原乃選精兵夜襲其營庫庫特穆爾遁去遂克太原得兵馬甚眾屯軍石州崞忻霍絳猗氏平陽皆下二年取鹿臺河中關中進克鳳翔議師所向諸將皆曰張思道之才不如李思齊慶陽易於臨洮宜先由豳州取慶陽然後從隴西攻臨洮此萬全計也達曰慶陽城險兵悍未易猝拔臨洮西通畨夷北界河湟得其人足備戰鬥得其地足共軍儲今以大軍蹙之思齊不西走塞則束手降矣臨洮旣克旁郡自下也諸將然之進克隴州秦州趨鞏昌降元平章梁子中等遣右副將軍馮宗異徵臨洮李思齊果不戰出降張思道走寜夏而使其弟張良臣守慶陽良臣懼而降達西徵平涼良臣復叛達還督諸將攻慶陽拔之盡定陜西太祖賞平中原功達功第一賜白金文幣三年破王巴拜軍定西取興元西平吐蕃略地極西北乃還是冬大封功臣授開國輔運推誠宣力武臣特進光祿大夫右柱國太傅中書右丞相攺封魏國公參軍國事食祿五千石賜誥命鐵劵賜第京師表其裏曰大功坊五年北徵還復命守邊歲鎭北平十七年太陰數犯上將太祖心惡之召達還京師明年薨追封中山王謚武寜賜塟鐘山之陰太祖親爲制神道碑文命配享太廟塑像功臣廟位皆第一子輝祖襲封魏國公永樂攺元以功臣子赦不誅卒長女仁孝皇后次代王妃次安王妃

論曰髙皇帝起濠滁間創基建康躬親徵討惟陳氏耳餘皆以命將而中山王功最大削楚平吳其次齊魯河洛燕晉秦隴不三四年屢殱元凶電掃雷驅威敵制勝未有及之者也且不自矜伐恪遵法守位冠元臣世享爵號宜矣常遇春常遇春者濠州懷逺人也勇力絕人初屬劉聚乙未聞太祖在和陽棄聚來歸未至困臥田中夢金甲神人呼曰起主君至矣寤而太祖騎從適至卽與其徒歸附無何自請爲先鋒太祖曰爾來就食耳若自有主吾弗能畱也遇春涕泣堅請太祖曰爾且從渡江俟克太平事我未晚也太祖引兵薄采石磯元軍列陣磯上而磯下多大舟距岸三丈餘莫敢登者遇春乘輕舟繼進太祖麾之使前遇春卽奮戈先登元軍披靡遂抜采石乘勝取太平授總管府先鋒進管軍總管丙申元中丞曼濟哈雅復屯兵采石南北路絕而將士多淮西人咸懷內顧太祖命遇春攻破曼濟哈雅軍尋命守溧陽從入建康功先諸將與徐達克京口授承信校尉領軍先鋒攻毘陵新軍反圍徐達於牛塘遇春督諸將夾擊大破之擒其驍將張徳進統軍大元帥丁酉克毘陵遷中翼大元帥與徐達下寜國克馬駄沙攻取池州戊戌進江南行中書省都督馬步水軍大元帥太祖親徵婺州己亥轉鎭國上將軍同僉書江南等處行樞宻院事守婺州攻下衢州進僉院攻杭州庚子召還京師與徐達攻破安慶趙普勝水寨陳友諒將攻池州聲言救安慶遇春策知之乃以羸弱守城伏鋭士於九華山友諒果攻池州伏兵起大敗之友諒旣陷太平寇我龍灣復與諸將設伏破之太祖追襲友諒遇春守京師辛丑拜江南行中書省參知政事從取安慶江州還守龍灣張士誠寇長興遇春往救擊破之長興圍解壬寅羅友賢據池州神僊寨將與士誠合杭歙震動遇春攻斬友賢餘黨悉平張士誠遣兵圍劉福通於安丰從攻破之與徐達圍廬州城將下而友諒寇豫章甚急太祖帥舟師二十萬討友諒遇春解圍來會友諒卽東出彭蠡湖以迎我師遇之康郎山楚軍乘上流傾國而來其鋒甚鋭遇春督諸將大戰縱火焚僞平章舟風急火熾煙焰蔽天湖水十里盡赤友諒將張定邊直前搏戰遇春射中定邊走友諒乃退保鞋山諸將以楚軍尙彊請縱其去遇春獨無言太祖乃命諸將逆流而上列舟蔽江以控湖口凡十五日楚軍食少突出迎戰遇春復火攻之楚軍潰逐北數十里戰自辰至未不解太祖所乘舟及遇春舟皆膠於沙遇春力戰太祖舟乃得脫去而所乘舟復突重圍以出頃之友諒中流矢貫精及顱而死得士卒十萬張定邊復立友諒子理於武昌引兵合圍之甲辰理銜璧出降荊湖皆附進中書平章政事與徐達取廬州略下臨江之沙坑麻嶺十洞牛陂諸寨攻熊天瑞於贛州克之狥定南安南雄韶州還取安陸襄陽與徐達攻克泰州丙午克髙郵淮安濠泗徐宿安丰皆下進攻浙西擒張士誠將尹義於太湖直趨湖州之弁山水陸鏖戰張軍大潰遂圍湖州僞丞相張士忠悉發境中兵來援屯於舊館出我師之背遇春將奇兵繞出賊後結營東阡且塡壅溝港絕其歸路士誠知事急親出兵拒鬥勝之士誠奔還遣其將徐義統赤龍船親軍來援復敗之烏鎭舊館降將兵六萬狥湖州李伯升出降湖州下遂圍姑蘇擒張士誠進中書平章軍國重事封鄂國公拜爲副將軍命與徐達北徵中原戊申春正月太祖卽皇帝位進銀靑榮祿大夫上柱國兼太子少保攻下山東諸郡取汴梁進攻河南元軍五萬人陳洛水北遇春單騎突入其陳敵攢槊刺遇春遇春一發中其前鋒大呼殺入悉俘其眾河南平渡河取河北諸郡進攻元都克之下保定中山眞定趨太原元庫庫特穆爾帥眾來禦遇春與徐達謀曰我騎兵𨿽集而步卒未至不可以戰莫若選精騎夜刼敵營其眾必亂主將可縛也達從之庫庫特穆爾果敗遁去進攻大同竹貞棄城走河東下西入秦張良弼走李思齊降奉先鳯翔鞏昌臨洮皆下元伊蘓侵通州詔遇春還擊之遂搗永平趨大寜伊蘇遁去攻破開平元順帝北走追至北河獲宗王三人及平章鼎珠等得軍萬人車馬無算還師次栁河川薨贈翊運推誠宣徳靖逺功臣開府儀同三司上柱國太保中書右丞相追封開平王謚忠武配享太廟及功臣廟位皆第二子茂襲封鄂國公

論曰開國初忠武常公獨以驍勇著聞友諒地廣兵彊勢居上游僭竊閏位彭蠡之役空國而戰可不謂勁乎而忠武公獨賈勇死戰方其走張定邊脫髙皇舟一何壯也髙皇帝嘗曰當百萬眾勇敢先登摧鋒陷陣所向披靡莫如遇春信哉李文忠李文忠者字思本泗州旴■﹝日臺﹞人也父禎隴西恭獻王尙曹國長公主生文忠年十二而公主薨隴西公攜文忠走聞太祖在滁陽謁上大喜卽收養文忠丁酉以舎人領軍策應池州陳友諒寇池州擊敗之戊戌攻下靑陽石埭太平旌徳敗元判院鄂爾和萬年街遂破苗獠於於潛昌化進次淳安夜襲破僞洪元帥營降其眾千餘會兵取嚴州授帳前左副都指揮兼領元帥府事守嚴州張士誠遣將率苗獠水陸奄至大敗之取所俘馘載巨筏中乘流而下賊見遁去己亥攻下諸曁壬寅苗獠蔣英賊殺越國公胡大海反據金華文忠馳赴之賊棄城走擢浙江行中書省左丞癸卯謝再興據諸曁以叛太祖命築新城於諸曁西以拒之再興誘連張士誠寇東陽擊破之甲辰升右丞乙巳士誠復遣僞司徒李伯升率眾號二十萬寇新城文忠去新城十里營於龍潭新城守將胡徳濟以眾寡不敵請入城避之文忠曰我眾非彼敵彼謀非我敵謝玄八千人不破苻堅八十萬乎乃下令曰彼眾而驕我少而鋭以鋭當驕一戰可禽也文忠橫槊據鞍自變量千騎乘髙馳下直出陣後衝其中堅手格殺數人出入陣中所向皆靡因督乘之賊大潰城中將士亦鼔躁而出呼聲動天地斬首數萬生擒僞同僉韓謙等六百餘甲士三千捷聞髙皇帝大喜徵入賜禦衣名馬丙午命總水陸之師進克桐廬新城富陽余杭杭州守將潘元明出降文忠入城令曰有敢擅入民居者斬卒有借民釜者卽磔以狥由是內外帖然得兵三萬糧二十萬就加浙江等處行中書省平章事洪武元年討平閩寇二年拜偏將軍副開平王常遇春徵進迆北敗江文淸於錦川次大寜元將伊蘓逆戰敗之追至灣河斬其宗王慶生及其將鼎珠進克上都開平王薨軍中詔文忠領其眾大同受圍急文忠馳救之師次馬邑元邏騎數千猝至擊敗之擒其將劉平章進次白楊門擒四大王阻水爲營敵乘夜來攻文忠堅壁不動以二營委之士皆殊死戰比明策其饑疲乃分軍爲左右翼出擊大破之擒其將圖魯卜降其眾萬餘人進兵至孟格齊不見敵而還三年春授北徵左副將軍總兵北伐出野狐嶺降其守將師察罕諾爾平章珠展克應昌獲元順帝孫滿達勒巴拉及后妃宮人諸王達官宋元玉璽金玉冊玉鎭圭大圭玉斚玉斧元太子北走追之不及而還擒元將江唐國公於中興進攻虹螺山悉降之師還上平捷表加右柱國大都督府左都督封曹國公同知軍國事四年蜀平詔文忠鎭撫五年同中山王徵迆北文忠總東道兵取和林師至哈喇莾賚元師遁文忠曰兵貴神速千里襲人難多重負乃畱東平侯韓政守輜重臚朐河令士卒人持二十日糧兼程至土刺河元將曼濟哈喇章渡河列騎以待文忠督軍力戰追奔至稱海敵兵益集乃據險爲營示以單弱敵疑有伏遁去軍還失故道乏水渇死者眾至格爾黙色所乘馬忽以足跑地泉隨湧出六年出朔州擒元太尉巴延布哈七年詔總兵北伐駐兵代縣遣將四出至賽音布拉克擒其平章陳安禮瑪蘓翻至順寜陽門者斬其將珍珠律至白登者俘其國公鄧博囉特穆爾復攻大寜髙州大石崖克之斬其宗王托多實哩擒承旨伯嘉努召還參軍國重事兼領國子監事十七年薨於京師子景隆襲封曹國公

論曰岐陽王以肺腑至親遭際風雲東徵西討所向輒克五出漠北克上都破應昌殘元竄匿系孫子獲名王壯矣哉家居恂恂若儒生賦詩雅歌有祭遵遺風可謂允文允武萬邦爲憲者矣鄧愈鄧愈者泗州虹縣人也父順興起兵臨濠與元兵戰死長子友隆代領其眾病死眾復推愈年十六出戰必當先破敵人服其勇乙未率所部歸太祖於滁陽充管軍總管渡江下采石太平入金陵拔溧水京口所至有功升元帥出守廣徳長鎗謝元帥來寇廣徳愈擊之俘其總管武世榮及軍士千餘人轉行樞宻院判移戍宣州取休寜績溪乘勝克徽州浙江苗元帥率眾十萬來攻城愈與胡大海等分門出戰大敗之擊殺元帥特穆爾布哈斬首五百餘級獲士卒三千餘遂克婺源取嚴州攻破淳安縣賊金子珍降三千餘人遷同僉樞宻院事尋轉僉院略浙江臨安大敗張軍鎭饒州陳友諒據江州數遣舟師來攻城愈屢殱其眾除江南行省參政仍兼僉院總制諸翼軍馬取浮梁樂平悉定饒地進攻江西鄧克明據撫州遣使通款而實無降意愈知其情卽捲甲夜趨比旦入其城克明單騎走愈號令嚴秋毫無犯城中人爭持羊酒迎勞悉謝不受授江西行省參政鎭南昌友諒悉發國中兵圍南昌愈固守相持者三月太祖親徵友諒大戰彭蠡湖友諒敗死與開平王合兵取贛州南安南雄韶州皆下進江西右丞加湖廣行省平章出鎭襄陽西抵巴蜀北控河洛新附之民未有定志愈撫以恩信逺邇恱服吳元年擢禦史大夫洪武元年命大將軍經略中原而以愈爲徵戎將軍攻下唐州南陽隨州金商均房之境悉定三年拜北徵左副將軍平隴西大敗王巴拜於定西招降河州土畨諸酋帥及朶甘烏思藏等部來歸者甚眾封衛國公五年拜徵南將軍討灃州溪洞蠻平之九年吐蕃部落邀阻烏思藏使者掠其輜重命愈爲徵西將軍討之愈分兵爲三深入覆其巢追至昆侖山斬獲無算召還道卒追封寜河王謚武順

論曰友諒之順流而東也捲土合圍气吞豫章頓兵城下者三月寜河王固守以待王師扼其喉咽使友諒進退失據者皆其力也卒之蹶康郎挫彭蠡一發盡殪不有所自哉卽其作鎭八州威嚴敵愾恩信得人禮賢下能古名將不能過也湯和湯和字鼎臣鳳陽人也幼有奇志與羣兒嬉必習騎射爲戲及長身長七尺倜儻多智略元至正壬辰滁陽王起兵濠州和仗劍率壯士千餘人從之時髙皇帝處滁陽甥館和委心推戴從攻滁州授管軍總管乙未髙皇帝取和州時諸將多滁陽部曲驕不盡禮惟和率所部聽命甚謹帝甚嘉和陳額森來攻和州擊走之從渡江下采石取姑孰因分兵取溧水句容丙申從入建業同中山王取京口升統兵元帥復同中山王取金壇轉同僉樞宻院事丁酉克常州命和鎭守攻取江陰戊戌張士誠再寇常州擊卻之癸卯大破其軍於陽山拜中書左丞甲辰遷平章乙巳擊斬江西賊姚大膽遂取永新州仍守常州吳元年會諸將取姑蘇擒張士誠除禦史大夫兼太子諭徳方國珍據溫臺慶元三郡和督諸軍徵之國珍懼乘大舶逃海島中遣人諭降之乘勝下福州洪武元年略定閩中諸郡擒陳友定以歸髙皇帝幸汴梁和扈從同宋國公馮勝取懷慶澤潞晉絳二年同中山王拔河中入潼關關隴皆平三年襲敗庫庫特穆爾取寜夏東勝大同宣府封中山侯四年奉詔徵僞夏蜀人鎖瞿唐峽以遏舟師和以計敗之水陸並進遂搗僞都明升降五年北徵窮追至和林八年移鎭彰徳十年進封信國公同岐陽王練兵鳳陽十一年巡撫西河州繕完其城十四年北伐下灰山擒平章伯爾克及樞宻副使文通十六年詔往四川永寜治墉濠飭士馬十八年五開山獠爲亂和帥師討之夷其窟穴俘戮四萬人入朝乞骸骨上喜賜第於鳯陽復謂和曰日本小夷數擾東海卿𨿽老彊爲朕親視要害地築城戍守和乃築海上數十城民四丁取其一爲兵以守之二十一年新第成賜歸鳳陽賞賫甚厚二十八年薨封東甌王追謚襄武

論曰襄武王與髙皇帝比肩事滁陽同受寵信乃能識眞主知所攀依可謂知矣久鎭常州力抗僞吳使帝無東顧得專意漢楚功亦不細至於擒士誠降國珍掃閩定蜀無一不與寵眷彌篤以功名終智矣哉沐英沐英字文英鳳陽之定逺人也少孤隨母避兵母病死無依八歲謁髙皇帝於濠陽髙皇帝憐而子之賜姓朱氏年十八授帳前都尉鎭京口稍遷廣信衛指揮使洪武元年復姓沐氏從東甌王定閩中累升同知大都督府事九年乘傳安輯熙河十年副寜河王徵畨西渡黃河略川藏耀兵昆侖山轉鬥千里俘獲萬計封西平侯十一年拜徵西將軍徵西畨平朶甘納琳七站拓地數千里十三年徵和林略額濟訥渡黃河涉流沙偵報去穹廬五十里乃分軍爲四翼銜枚疾走夜薄其營親督驍勇衝其中堅元國公托果齊等全部皆降十四年出古北口渡臚朐河獲知院李宣以歸雲南不庭詔拜潁國公傅友徳爲徵南將軍英爲副將軍討之繇辰沅出羅鬼攻下普定普安元梁王巴咱爾斡爾宻遣其平章達爾瑪以精兵十萬拒我師於曲靖會天大霧冒霧趨白石江敵大驚以爲自天而下也潁國欲濟師英曰我軍逺來利在速戰然步卒未集不若以計破之乃陳兵徉若渡者潛遣其兵從下流以濟出其陣後鳴鑼角樹旗幟以疑之陣動英麾軍泅水以渡大戰者良久率鐡騎撞之出而復入生擒達爾瑪俘二萬人梁王走死滇池島中狥下烏撒澄江惟大理不下乃分一軍夜從間道登點蒼山襲其背黎明英擐甲亂流攻破龍尾關進薄大理城攻破之生擒段世永昌鶴慶會川皆平悉定雲南地詔班師畱英鎭守乃辧方物以定其貢賦視民數以均其力役節目疎簡人咸便之麓川緬車裏八百媳婦皆內附然夷性反復數叛輒討平之二十一年平摩和勒斬首千餘級緬思倫發以三十萬眾寇定逺英親將兵三萬討之始戰獲一象殺百餘人英曰吾知賊不足破也下令分軍爲三多用火器間以長刀明日大戰乘風縱炮象皆股栗三軍夾擊呼聲震山谷殺其大將刀斯郎等蠻師大奔斬首三萬級俘萬人獲四十七象余盡殪思倫發遂附自是平緬不復反矣二十六年薨於鎭追封黔寜王謚昭靖子春字景春年十七卽隨英徵西畨及從徵雲南江西順天王賊皆先登襲爵西平侯鎭雲南數平蠻寇有功在鎭七年辟田至三十萬餘畞復民戶五千餘鑿鐡池河灌田數萬畆民受其利春沈毅果敢明識絕倫綽有父風

論曰黔寜王善用兵能以少擊眾方其蹋昆侖踰流沙焚穹廬卽霍衛弗能過也及其殱梁王定雲南作鎭十年數平蠻夷撫卒伍禮賢者政令寛簡西南晏寜匹美中山盛矣哉今獻備遺卷一●欽定四庫全書今獻備遺卷二﹝明﹞項篤壽撰劉基劉基字伯溫括蒼人也元末舉進士授江西髙安縣丞掲文安公曼碩見而奇之寓燕京時書肆有天文書一帙因盡閱之翼日卽背誦如流其人欲以書授基基曰在吾胸中無事於書也江西行省辟爲掾史議事不合去復爲江浙儒學副提舉上書言禦史失職事寢不行遂投劾去嘗遊西湖有異雲起西北光暎湖水中時魯道原宇文公諒諸同遊者皆以爲慶雲基大言曰此天子气也應在金陵十年後有王者起其下我當輔之方國珍反省憲復辟爲行省都事基建議方氏首亂宜捕而斬之省以基所議請於朝準招安且授國珍以官乃駁基所議行省復以基爲行樞宻院經歷而經略使李國鳳奏基有軍功執政者皆右方氏遂置不錄授處州路總督府判乃棄官屏居靑田山中著郁離子以自見人有謂公畫江自守計者基曰吾嘗惡方張輩所爲可身自爲之耶及髙皇帝下金華定括蒼基指乾象謂所親曰此天命也遂決計趨金陵而總制官孫炎適以上命來聘遂間道詣金陵陳時務十八策僞漢陳友諒入寇或謀以城降之者或謀出據鐘山者或欲決死戰者基張目不言上召問基曰議降與奔者可斬也如臣之計莫若傾府庫開至誠以固士心宜伏兵龍灣伺隙擊之取威制敵以成王業在此舉耳乃用基策乘東風發伏擊之大敗友諒軍上喜賞基基辭不受元旦中書省設禦座將奉小明王行慶賀禮基罵曰牧豎何能爲因極陳天命所在上大悟遂定徵討之計攻皖城不拔基請徑取江州上悉軍而西友諒走湖廣拔江州上使馮勝攻皖命基授方略基書片紙授之令夜半出兵至某所見某方靑雲起是賊伏也愼勿妄動日中後黑雲漸薄與靑雲接者此賊歸也卽銜枚躡其後疾擊之可盡擒也驗之果然如基所授計擒賊而還遂拔皖城洪都守將胡廷瑞使其子約降請禁止諸事上初有難色基自後踢所坐胡牀上悟許之廷瑞以洪都降以母富夫人喪辭歸時苗軍反金華括蒼殺守將胡大海孫炎等衢州守將夏毅莫知所爲會基至迎入城一夕而定卽移書金處屬縣諭以固守遂同諸軍克復處州擒苗帥方國珍素畏基名數遣人致書問基不敢受遣人白上因令基與通問因宣示國家威徳國珍遂納土入貢上時時使人以軍國事問基基條答悉中機宜赴京道嚴州適張軍寇嚴州岐陽王欲奮擊之基使勿擊曰不出三日賊當自走追擊之此成擒耳比三日基登城望曰賊走矣眾見賊壁壘旗幟如故且鼓聲戒嚴疑莫敢輕動基趣使疾進兵至則皆空壘擊鼓者乃所掠老弱耳追至東陽悉擒之基旣至金陵時陳友諒據湖廣張士誠據浙西眾欲先取士誠基曰士誠自守賊耳友諒居上流竊僞號宜先伐之陳滅張不足定也時友諒復寇洪都上親徵友諒大戰彭蠡湖基宻請移軍湖口期以金木相犯日決勝上從之友諒死荊湖平上還京定計取士誠因定中原拓地西北基宻謀居多上或時至基所屏人語移時乃去人莫有聞者拜太史令一日見日中有黑子奏曰東南當失一大將時參軍胡深伐閩果敗沒他日基見上時方欲刑人基曰何爲上語以所夢基曰是眾字頭頭上有血以土傅之得土得眾之象也應在得夢時三日當有報至上乃畱所欲刑人三日後海寧以城降捷至上大喜悉以所畱人命基縱之熒惑守心羣臣皆懼基宻奏宜罪已以回天意翌日上臨朝卽以基言諭羣臣眾心始安大旱上命基讞滯獄平反者甚眾天應時雨上大喜基因奏請宜立法定制從之張士誠旣滅張昶欲亂政使人上書頌功徳勸及時爲樂上示基基曰是欲爲趙髙也未幾昶以罪誅上嘗以事責丞相李善長憲使淩恱因彈之基言李公舊勲能輯和諸將上曰是數欲害汝汝乃爲之地耶汝之忠勲足以任此基叩頭曰易柱必得大木小木爲之必將速覆上怒遂解洪武元年上卽皇帝位基宻奏立軍衛法拜禦史臺中丞中丞章溢奏定處州七縣稅糧如宋制畞悉加五合上特命靑田縣止科五合且曰使劉伯溫鄕裏子孫世世爲美談也上幸鳳陽基居守請曰宋元以來寛縱日久必使紀綱振肅而後惠政可施乃命憲司糾察諸道彈劾無所避基劾中書省都事李彬不法事罪當死而丞相李善長素厚彬請緩其事不聴馳奏行在上從基處彬死刑基承旨斬之上還京師李公愬之基乃乞歸上問基何言基因奏曰鳳陽𨿽帝鄕然非建都之地王巴拜𨿽可取未易輕也後定西失利王巴拜竟走沙漢上手詔敍基勲伐召至京師累欲進基爵基曰陛下天授臣何敢當上欲相楊憲基素善憲以爲不可上怪之基曰憲有相才而無相器夫宰相者持心如水以義理爲權衡者也今憲不然能無敗乎上曰汪廣洋何如基曰此褊淺觀其人可知胡惟庸何如基曰此小犢耳將僨轅而破犂矣上曰吾知無逾先生者基曰臣疾惡太深又不耐繁劇爲之且辜大恩天下何患無才願虛心求之如目前諸人臣誠未見其可也三年授弘文館學士進封誠意伯四年歸老鄕裏上嘗以手書問天象事基悉條答大略言霜雷之後必有陽春今國威已立自宜少濟以寛書奏悉以付史館尋入朝八年疾作命馳驛歸薨於家先是楊憲敗汪廣洋繼之尋貶廣東乃相惟庸基語人曰吾言而驗其如蒼生何遂憂憤成疾死之前數日以天文書授長子璉使上之且戒勿習復命其仲子璟曰胡惟庸必敗我欲奉遺表亡益他日上必思我如有問當宻奏之其略以爲修徳省刑祈天永命之本也政之寛猛如循環然諸形勝要害之地宜與京師聲勢相連絡幸聖主畱意後胡惟庸敗世以基爲知人璉字孟藻仕至江西右參政有父風

論曰劉公以鴻漸之翼困於燕雀不卑小官其與五就桀者何異旣佐眞主謀謨幃幄言行計從歡若魚水觀其先楚後吳決成敗於一言定皇業於呼吸眞王佐才也及其功成身退可謂明且哲矣而卒困讒口向非髙皇聖明不亦殆哉詩曰讒人罔極又曰貪人敗類吁可畏也夫宋濓宋濓字景濓金華人母妊七月而生稍長好學極博羣書從吳貞文公萊習古文辭復從遊栁文肅公貫黃文獻公溍二公皆當代大儒亟稱濓且自謂勿如也由是文名震海內至正中執政者薦爲翰林國史編修官固辭入龍門山著書歲庚子髙皇帝遣使者樊觀走書幣徵濓濓曰吾聞大亂極而眞人生今其時矣遂應詔與靑田劉基麗水葉琛龍泉章溢入見髙皇帝尊禮之語必稱先生授江南等處儒學提舉奉旨授皇太子經召講春秋左氏傳濓進曰春秋乃孔子褒善貶惡之書茍能遵行則賞罰適均天下可定也攺起居注上禦端門論黃石公三略且口釋之濓曰尙書二典三謨帝王大經大法靡不畢具願畱意講明之上曰朕非不知典謨爲治之道但三略乃時務所先耳嘗論賞賚濓曰得天下以人心爲本上詔丞相李善長歸江西軍中所掠牛於其民無牛者官給之勿取其租丞相退上顧問濓曰適所言事當乎濓對曰捐利於民興邦之要也以疾予告賜金帛皇太子致贈有加上箋皇太子勉以孝友敬恭進徳修業以副天下之望上覽書甚喜召皇太子語以書意且賜書答洪武二年詔徵濓總修元史除翰林院學士知制誥兼修國史時甘露屢降上問災祥之故對曰受命不於天於其人休符不於祥於其仁皇侄文正以荒淫擅殺得罪濓曰文正罪固當死陛下體親親之義生之而置諸逺地則善矣上嘗言古之帝王當晏安之餘多好神仙使國治民安心神恬康卽神仙也對曰漢武好神仙而方士至梁武好佛而異僧集使移此心以求賢天下其有不治乎上旣追封外王父爲楊王立廟京師禦通天冠絳袍以祭祭畢上召問大臣朕祭外王父卿等以爲不當服衮冕何也濓曰衮冕惟祭天地宗廟用之餘則當降禮也上嘗祀方丘患心不寜濓進曰孟軻有言養心莫善於寡欲上稱善三年遷國子司業四年授安逺縣知縣五年召還授禮部主事遷太子贊善大夫上問帝王之學何書最要濓請觀眞徳秀大學衍義上覽令左右大書揭之兩廡壁諦觀之六年上禦西廡大臣皆侍坐上指衍義中司馬遷論黃老事命濓講析俾在坐者聴之濓旣如詔復進曰漢武好神仙喜徵伐民力旣竭嚴刑以震服之臣以爲人主能以義理養心則邪說不能入興學校教民則禍亂無由作矣刑罰非所先也上嘗語濓曰朕爲君上畏天地下畏兆民兢兢業業不敢自逸濓對曰陛下此心古先哲王之心也願愼終如始天下幸甚上禦齋室問三代歷數封疆修短廣狹濓歷言之且曰三代之治天下也以仁義故歷年多後世莫及進翰林侍講學士奉詔作辯姦錄祖訓成命濓序之上稱善嘗侍上後苑觀獲上曰農事成矣濓曰國以民爲本民以食爲先陛下念稼穡之艱難實盛徳也上嘗問曰三代以上所讀何書對曰上古載籍未立人尙躬行君人者兼治教之責躬行以率之天下有弗化者乎詔纂修大明日曆一百卷擇其大者爲寶訓五卷濓總裁其事朝夕禁中濓在朝久凡郊社宗廟山川百神之典朝享宴慶禮樂律曆衣冠之制四夷朝貢賞賚之儀及勲臣名卿功徳之文承上意旨論次紀述咸可傳於後世在上前所陳說必以誠卽問家事亦一一道之上嘗問濓昨日飲酒否坐客誰肴羞何物悉以其人及肴饌對上笑曰朕潛使人視卿卿眞不欺益親信濓欲使參大政濓辭曰臣少無他長惟知文墨不願居職任也上愈厚之每燕見必命茶賜坐每旦令侍膳詢訪舊章講求政理或夜分乃退召問廷臣臧否苐言其善者復問否者爲誰濓曰其善者與臣交臣故知之其否者縱有之臣不知也卒無所毀或命賦詩爲文必寓忠告奉制詠雁七步而成有自古戒禽荒之語上曰卿可謂善諫矣濓畏愼凡禁中語絕不以語人署溫樹二字於所居之壁有以禁中事問者卽指以示之上嘗與濓飲濓辭彊之至三觴面如赭行不成步上大歡笑禦制楚辭一章以賜命侍臣咸賦醉學士歌且曰使後世知朕君臣同樂若此也甘露降上召濓賜坐乃躬執金杓煉湯於鼎以甘露投之手注於巵以賜濓曰此和气所凝能愈疾延年故與卿共之耳九年拜翰林學士上謂濓曰朕以布衣爲天子卿亦起艸萊列侍從爲開國文臣之首使世世與國同休不亦美乎詔徵濓孫愼爲殿廷儀禮司序班尋拜中子璲爲中書舎人上時試璲與愼而訓戒之上笑語濓曰卿爲朕教太子諸王朕爲卿教子孫濓頓首謝濓或奏事久稱倦上命璲與愼共掖扶下殿三世官內廷人以爲榮復以行步艱詔皇太子選良馬以賜上親作良馬歌詔羣臣和之時有上疏萬餘言者上厭其迂笞之而怒未解召問濓濓曰彼應詔言事其心忠耳惡可深罪乎上黙然上嘗廷譽濓曰古之人太上爲聖其次爲賢其次爲君子若宋景濓者事朕十有九年未嘗有一言之僞誚一人之短寵辱不驚始終無異其君子者乎非止君子抑可謂賢矣十年冬致仕將歸賜禦制文集及綺帛上曰朕最愼賞嘉卿忠誠可貫金石故以是賜卿卿今年幾何矣對曰六十有八上曰藏此綺候三十二年後作百歲衣也濓叩首謝至家拜表稱謝上箋皇太子論正心治國之要土賜詔褒答焉初濓辭歸請歲一來朝明年秋入朝上佇想已久廷問者數矣及至大喜皇太子諸王皆動色相賀上降勅符遣儀曹賜醪膳諸物日侍上游歷觀闕盤旋禁籞侍食便殿日晏始退上嘆曰純臣哉爾濓方今四夷皆知卿名卿其自愛濓避謝不敢當歲暮辭歸復遣中貴人賜上尊旣行數日上語璲曰朕疇昔之夜夢見爾父笑談如平生爾父𨿽去其容儀儼然在朕目中也璲謝曰非陛下過念臣父何以形諸夢寐濓方入朝朝之百執事惟恐濓之弗畱也下至寺人衛卒咸以手加額相推排迎拜爭先覩濓蠻夷朝貢者數問濓安否髙句麗安南使者至購濓文集日本得潛溪集刻板國中其使者奉勅請文以百金爲獻弗受上以問濓對曰天朝侍從之官而受小夷金非所以崇國體也上深然之濓於學無不窺而尢以篤行爲尙嘗曰古之學者使心正身修措之行事俯仰無愧而已繁辭復說道之蔽也篤於人倫好接引後學惟恐弗及逺方來者授館而飲食之久而不厭遇人拜𨿽三尺童子必屈膝以答至王公貴人曾不少降一候其門朝廷有大議援古今辯說侃侃不回平居布衣蔬食無異貧士不事產業自少至老手不廢書及歸靑蘿山閉戶纂述人罕窺其面視近甚明能一黍上作十餘字十三年以愼獲罪安置茂州卒於夔所著有潛溪集四十卷蘿山集五卷龍門子三卷浦陽人物記二卷翰苑集四十卷芝園集四十卷行於世懌濓之孫也建文君卽位念濓舊學召懌復官翰林而濓之門人樓璉鄭楷皆見擢用

論曰夫謂天道福善禍淫豈不信哉而有否者謂天之未定非耶故藎臣貞士碩輔鴻儒砥徳樹行明道立言其至也當與日月並曜金石同堅而或乃蒙投杼之疑受蜂蠆之螫髠首剖肝引頸齒劍亦或隱山被焚懷沙自溺赭衣胥靡囊頭圜棘瑣尾流離或竄或黜不幸甚矣而耿光懿烈垂範不磨流丹靑之譽而享爼豆之封亦或慶流後人俾昌俾熾至於乘軒析璧之雄管喉舌而專紱冕吐嗽雲雨噓吸霜露攫金道途下石機穽自謂一世之桀而爝滅澌散者孰與較得失哉宋公隱居龍川究天人之蘊遡濓洛之宗博綜丘墳考盤飲泌終其身不悔矣一旦當締構之運遭龍虎之期乃始敷闡大猷贊襄休治優遊禁近非堯舜之道不陳非湯武之事不道諷不失正語必施行卒之潤色鴻業使禮樂文章炳與三代同風焯乎稱偉烈矣迹其褒許隆重寵冠羣臣不爲不遇而知幾秉哲勇退急流卽大雅君子何可得過乃竟罹詿誤擯死遐陬生鮮剖符之榮死歉首丘之願天之未定顧不信耶李善長李善長濠州定逺人至正甲午髙皇帝南略滁陽善長伏謁上以其長者禮之問曰戰鬥紛紛何時定乎善長對曰昔秦失其政四方蜂湧漢髙起自布衣提三尺劍不五載而稱帝由豁達大度知人善使故也今元運丁百六倫紀隳斁法理蠧廢賦調繁重視秦爲烈羣雄蝟起天厭其徳非人力也主公產於濠城距沛不逺山川王气與漢髙同能法漢髙天下不足定也上曰漢髙用三傑今徐達勇略或可方韓信張良蕭何先生可當之乎善長對曰張良後世鮮倫善長何敢望若何之供給饋餉或可勉耳上曰古張良不可得今可爲張良者先生幸以教孤對曰今天下才智之士甚眾不能悉知所知者惟金華宋濓博學且知象緯上曰以孤所聞知象緯者無如靑田劉基善長曰雅聞其名宜悉招致之上大悅畱置幕下俾掌書記贊畫軍機饋餉甚見親信上謀取和陽謂善長曰滁阸■﹝阝區﹞山不通舟楫且無形勢可據非用武地欲圖和陽可乎善長對曰和城兵無紀律師一臨卽下然亦非用武地欲圖大業非金陵不可上曰善上嘗從容語善長曰方今羣雄並爭非智者不可與謀吾觀羣雄中用事者多短毀將士將士弗得效其能汝宜協和諸將毋效彼所爲也滁陽王欲拔善長置麾下善長弗肯往涕泣訴於上諭曰主帥之命不可違也善長終不肯往乙未和陽旣下滁陽王命上總和陽兵諸將多不恱賴善長調護得安上嘗出擊雞籠山寨元兵寇和陽善長督兵敗之殺獲甚眾久之上謀渡江無舟巢湖兪通海等以舟師來附上甚喜善長曰此天意也願急渡江六月朔上遂渡江拔采石乘勝取太平上之發采石也令善長爲戒戢軍士榜入太平卽張之初士卒欲肆剽掠見榜揭通衢皆愕然不敢動城中肅然拜善長元帥府都事丙申三月從克建康上欲取京口患諸將縱士卒暴橫爲民害召而數之欲寘之法善長力救乃免七月善長等奉上爲吳國公乃拜善長爲行省參議時江右艸創命將四徵善長傳供給億軍無乏食戊戌上徵婺州善長畱守庚子友諒僭號約張士誠共侵建康上與康茂才謀速友諒茂才曰吾家有老閽嘗事友諒令賫書往約爲內應友諒信之必速來以問善長善長曰方以賊來爲憂柰何速之上曰使二賊合吾何以支先破此賊士誠膽落矣善長曰善乃遣老閽老閽進書友諒甚喜問康公何在曰今守江東橋又問橋何如曰木橋也乃遣還曰吾當卽至至則呼老康爲號老閽還具以告善長乃以鐵石易江東橋一夕而成友諒至見非木橋呼老康無有應者惶遽還走伏發大敗之友諒僅以身免降其將張志雄等辛丑善長議立鹽法錢法茶法上皆從之以善長兼大都督府司馬事尋參中書省事上親徵江州及大戰彭蠡取武昌善長皆畱守甲辰奉上爲吳王升右相國僞漢滅建議立康山忠臣廟報死事者乙巳承詔歸江西軍中所掠牛於民無者官給之建議江西湖廣魚課歲可得谷一百餘萬石上從之李濟據濠州上命善長爲書招之濟遂降吳元年六月率羣臣勸上卽皇帝位不許善長等力請曰殿下起濠梁不階尺土遂成大業四方羣雄剗削殆盡人肯歸心願早正位號以慰羣望上猶未許時刑獄太繁善長奏宜欽卹無更連坐上可其奏九月姑蘇破執張士誠送建康論功封宣國公尋命百官禮儀俱尙左攺善長左相國命中書省定律令以善長爲總裁官議取中原及福建廣西十二月善長復率羣臣奉表勸進復至再三乃率禮官以卽位禮儀進明年戊申正月乙亥上祭告帝祗於南郊卽皇帝位於郊壇南定有天下之號曰大明建元洪武善長率羣臣及都城父老拜舞上還禦奉天殿善長率百官上表賀上命善長奉冊寶立皇后及皇太子進上柱國錄軍國重事尋兼太子少師二月善長率禮官進圜丘方丘宗廟社稷議各具沿革以進詔大將軍徐達等北伐中原命善長祭告江河漢濟然後出師五月上幸汴梁善長畱守軍國事皆決焉駕還善長奏定六部官制十二月定官民喪服之制及三司朝賀東宮儀二年正月承制立功臣廟於雞籠山定太歲風雲雷雨嶽鎭海瀆山川城隍諸神祭禮及翰林院官制二月命善長監修元史奉詔立皇陵碑四月奉詔編祖訓錄定封建諸王國邑及官屬之制八月定大祀受誓戒十二月議賞平定中原功三年正月議北徵沙漠三月議定朝臣服色四月定官民書禮儀式禁民間名字毋得犯先聖先賢大國君臣及漢晉唐宋國號議置司農司於河南從善長議也五月承制給存卹祿於武官陣亡物故無子孫而有父母及妻者六月奏禁淫犯及僧道師巫諸邪術詔從之議定文武官朝服之制七月元史成賜善長綺帛左丞楊憲恃寵専恣挾私忿劾奏右丞相汪廣洋陰事善長怒奏憲上命羣臣按治憲伏誅進封韓國公禮部尙書陶凱請專選東宮官罷善長等兼職上曰古者官不必備惟其人朕以廷臣有才望勲徳者兼東宮官非亡謂也嘗慮廷臣與宮寮不合遂成嫌隙或生姦謀離間骨肉其禍非細江充之事可爲明鑑朕今立此兼職父子一體君臣一心庶無相構之患也四年善長乞致仕許之賜臨濠地若干頃守墳人及佃戶詔董建臨濠宮殿七年上謂善長曰濠吾故鄕兵革之後人少田荒乃移江南民十有四萬於濠命官監墾田畆以善長總之十三年正月胡惟庸謀逆事覺辭連善長羣臣請並罪善長上曰此吾初起時股肱心腹也不忍罪之其勿問五月復命善長理臺事十四年議徵漠北及雲南奉詔定封贈蔭敍之例二十三年五月星變其占爲大臣災未幾善長薨長子祺尙臨安公主

論曰髙皇帝之趨彭蠡也西畏彊楚東逼勁吳謀臣猛將空國以爭死敵建康艸創人無固志岌岌乎殆哉李公一書生固守根本晏然無虞此與蕭相國何異東徵西討給饋餉繕器械未嘗乏絕和輯諸將一心同力以贊王業其所奏定法制綱洪目細可繼可傳若李公者孰能使無聞哉陶安陶安字主敬太平當塗人也元末舉浙江鄕試授明道書院山長調髙節書院避亂家居髙皇帝渡江取太平安與李習等出迎安見上狀貎謂習等曰龍姿鳳質非常人也今有主矣上召安與語時事安因獻言曰方今四海鼎沸豪傑並爭攻城屠邑互相雄長然其志皆在子女玉帛非有撥亂救民之心明公率眾渡江神武不殺人心悅服以此順天應人天下不足平也上曰足下言善吾欲取金陵何如安曰金陵龍蟠虎踞限以長江據其形勝以臨四方何向不克上大喜授安元帥府令史從克金陵轉行省都事拜左司員外郎升郎中上旣得劉基宋濓章溢葉琛四人因問安四人者何如對曰臣謀略不及劉基學問不如宋濓治才不如章溢業琛上多其善讓克武昌命安知黃州攺桐城令移知饒州時方徵伐急軍需安勸諭其民民皆樂輸信州盜蕭明攻饒安率吏民拒守援兵至賊敗走諸將以鄕民多從賊欲屠之安曰爲賊所脇耳柰何殺之由是民皆得全上嘉其功賜詩褒美安入朝饒人歌之曰千里榛蕪侯來之初萬姓耕辟侯去之日旣而復守饒州饒人復歌之曰湖水悠悠侯澤之流湖水有塞我思侯徳建生祠屍祝之吳元年初置翰林院首召安爲學士時方召四方宿儒集闕下議禮命總之詔修律令安爲議律官洪武元年安與劉基言於上曰聞將仿元制設中書令以太子爲之上言取法於古必擇其善者而從之元制豈足法太子宜尊禮師傅博通古今他日軍國重務皆令啟聞何必效彼作中書令乎因選大臣勲徳者兼東宮官職上嘗禦東閣安與章溢等侍因論前代興亡上曰喪亂之源由於驕佚今聞卿等論此豈不信與上與儒臣論學術安對曰道之不明邪說害之也上曰邪說不去則正道不興天下烏得而治安曰陛下所言深探其本安與省臣李善長等進郊社宗廟議請分祭天地於南北郊冬至祀上帝於圜丘以大明夜明星辰太歲從祀夏至祀地祗於方丘以嶽鎭海瀆從祀宗廟則四代各爲一廟皆南向以四孟及歲除凡五享孟春特祭於太廟孟夏孟秋孟冬歲除則合祭於髙祖廟社稷宜祭以仲春仲秋上戊日皆從之安復奏古者天子大社必受霜露風雨以達天地之气若亡國之社則屋之不受天陽也今創屋非禮若祭而遇風雨則於齋宮望祭上是之復奏議冕服之制凡國家制度禮文多安所定擬上嘗制對賜安曰國朝謀略無雙士翰苑文章第一家時有禦史言安隱過上曰朕素知安安寜有此且爾何由知之對曰聞之道路上曰禦史但取道路言毀譽人邪命黜禦史尋拜安江西行省參政卒於官安博學尢精於易筮驗如神所著有文集若干捲行於世

論曰髙皇渡江三吳豪傑未有至者而安獨首先謁所言皆大計卒之定基金陵弔伐之師逺過湯武安言悉驗非王佐才能之乎尙論其世亦劉宋之儔也章溢章溢字三益處州龍泉人從王叔剛遊講正心修身之學浙東憲使圖沁布哈請與語悅之攺官陜西要溢與俱至武林忽心悸辭歸父病已革八日而逝人以爲純孝所感至正間蘄黃妖賊犯龍泉溢從子存仁爲賊所執溢詣賊請代賊聞溢名得溢大喜就問計策溢正色拒之曰若等皆有父母妻子獨不畏族滅邪賊怒系脇之降溢曰死卽死不爲不義賊壯之不敢加害乘夜紿守者脫歸集民兵擊走之數從舒穆嚕宜孫平寇有功授龍泉縣主簿不受復累戰功升松陽縣尹福建行省檢校僉浙東都元帥事皆辭不受結廬匡山避入閩髙皇遣使聘溢與劉基葉琛宋濓同至建業上問勞曰我爲天下屈四先生四海紛紛何時定乎對曰天道無常惟徳是輔惟不嗜殺人者能一之上曰卿等其畱輔予擢僉營田司事巡行江東兩淮田之荒蕪及耕墾者皆分籍之定其賦役溢久病在告上以問都事張來碩對曰溢日夜念母不置主上遇之厚不敢言歸成疾耳卽日命溢歸省浙東始設按察司拜僉事尋攺湖廣建議荊襄多曠地宜分兵屯田且以控制北方上深善之按察使宋思顏孔克仁僉事王璹先後以事逮獄辭連溢溢憂懼上遣劉基諭曰素知章溢守法勿疑也胡深敗沒處州煽動升溢浙東按察副使往鎭之溢辭曰臣前任浙東亡狀同列皆獲罪而臣獨蒙宥今若加擢益重臣過上重違其志命仍僉司事比至賊寇慶元龍泉時官軍盡戍浦城城中軍少溢召舊所部義兵使據要害賊不敢犯戍浦城者乏食上以屬溢曁行省右丞李文忠文忠欲運處州糧以餉之溢曰今舟車不通軍中所掠糧甚多請拘入官均給之建寜守將阮徳柔遣使納款人以爲詐溢曰陳友定據全閩勢必不能容故徳柔爲自全計非詐也具以聞詔許之而徳柔已爲友定所並溢因畱其使厚卹之中書省命處州造海船並僉溪船戶一千爲水軍旣有領之者復隸軍府溢奏設水軍千戶所以專統之處多山少田軍需不足胡深爲奏免雜稅而行省復有所科奏罷之浙西諸郡皆平上召溢且命分兵取閩中而以其子存道守處州溢入見上諭羣臣曰章溢𨿽儒臣父子宣力一方寇盜盡平其功誠不在諸將後問徵閩諸將何如溢對曰禦史大夫湯和由海道進平章胡廷瑞自江西入此固必勝然閩中尢服李文忠信若令文忠從浦城取建寜此萬全計也卽日詔文忠出師如溢策處州糧舊額一萬餘軍興加十倍民不堪命溢言之丞相丞相入奏詔從其舊洪武元年拜禦史中丞兼太子贊善大夫溢務大體不屑屑細故或以爲言溢曰憲臺百司之儀表居是職者當先養人亷恥使人不犯豈直恃搏擊哉上親祀社稷會大風雨還坐外朝怒儀曹議禮不合以致天變將殺之溢奏曰風雨連朝無怪者縱禮官議有未盡陛下一誠自足以格神明願寛雷霆之怒上爲霽威存道部鄕兵萬五千從李文忠入閩閩平詔存道以所部從海道北徵溢持不可曰鄕兵農人耳始令徵閩許以事平歸農今復調之是不信也上不懌而罷溢繼奏曰兵已徵閩者放歸農其昔嘗叛逆者宜籍爲軍使北徵一舉而恩威著矣上喜曰孰謂儒者果迂闊哉苐爲一行可成玆事溢受詔卽行會母艱馳歸乞守制不許溢灑泣臺戎事鄕兵旣集命存道部領由永嘉浮海北行章再上乞終喪詔可其奏哀毀卒於家

論曰章公一儒者提戈躍馬掃淸妖氛牧民馭眾之才兼資文武立臺端振肅綱紀表儀百僚務存大體可謂正直忠厚者矣今獻備遺卷二●欽定四庫全書今獻備遺卷三﹝明﹞項篤壽撰傅友徳傅友徳者宿州人徙居碭山元末從李喜之起兵山東旣歸明玉珍不能用乃率所部走武昌從陳友諒辛丑上攻江州至小孤友徳率眾降上使將兵從常遇春攻廬州友諒圍洪都從上親徵大戰彭蠡友徳以樓船犯其前鋒身被數創戰益力殺數百人復與諸將邀擊江口友諒死復從上親徵武昌督兵攻城城東南有山名髙冠下瞰城中上問諸將誰能奪此山者友徳卽率萬人先登一鼓奪之矢中面及脇下鏃出腦後不顧武昌平以功擢雄武衛指揮使與徐達攻拔廬州取夷陵衡州襄陽攻安陸身被九創擒其守將任亮取淮東泰州進攻淮安破張軍於馬騾港大破竹貞兵於安丰所過焚元積聚吳元年守徐州王巴拜遣驍將李貳來冦伺其出掠乃將步騎二千溯呂梁搶舟登陸擊之賊將韓乙迎戰友徳躍馬奮槊刺乙墜馬賊敗走友徳度李貳必益兵來鬥趨還城開門出兵陣於城下令士卒臥鎗以待聞鼓聲卽起擊有頃李貳果至友徳鳴鼓士皆奮起斗賊大敗生禽李貳獻俘京師上勞賞之拜江淮行省參政大將軍徐達等北徵中原上諭之曰徵伐奉天命平禍亂安生民參政傅友徳勇略冠諸軍可領一軍使獨當一面復諭友徳曰此行當努力今用師自山東始汝其勉之進攻沂州斬王宣下靑州敗元將伊蘓兵取萊陽洪武元年取東昌棣州樂安攻克汴梁河南洛陽及諸山寨關陜平上命取元都友徳引兵渡河取衛輝彰徳遂下廣平克臨淸徳州滄州通州進克元都復將兵偵邏古北諸隘口追元殘兵所獲輜重無算略大同而還徇下保定中山眞定略平定州遂克太原初庫庫特穆爾自太原出鴈門將由居庸以攻北平友徳同大將軍等乘虛徑搗太原擴廓至保安州聞之還師來援其鋒甚鋭萬騎突至友徳帥敢死士擊卻之因夜伏兵襲其營庫庫方明燭坐帳中聞變遁去友徳追至土門關不及而還獲甲士四萬餘敗元將賀宗哲於石州擊走四大王及竹貞兵敗圖魯卜於宣府同大將軍取陜西下鳯翔鞏昌臨洮攻克慶陽陜西悉平三年復命友徳同大將軍等出潼關以搗定西敗王巴拜兵巴拜北遁乘勝取蜀友徳爲前鋒出秦州奪略陽關擒僞夏平章蔡琳遂入沔州分兵由鳯翔入連云棧合攻漢中克之尋以饋運不繼還軍西安夏將吳友仁冦漢中守將金興旺遣人來救友徳率精鋭三千攻斗山寨下令人持十炬燃於山上友仁軍望見列炬起大驚夜遁去大封功臣封潁川侯是年冬命將分道伐蜀湯和廖永忠等由瞿塘趨重慶拜友徳爲徵西前將軍由秦隴趨成都上宻諭友徳曰蜀人聞西伐必悉精鋭東守瞿塘北阻金牛以拒我師若出其意外直搗階文門戶旣隳腹心自潰矣友徳受命馳至陜集諸道兵揚言出金牛潛使人覘階文守備單弱引兵出陳倉攀緣山谷晝夜兼行直抵階州守將丁世珍率眾拒戰擊走之克階州遂趨文州蜀人斷白龍江橋以阻我師友徳督兵修橋以渡破五里關拔文州渡靑川杲陽白水江蜀人望風驚遁遣人諭降之引兵趨綿州阻漢江不得渡下令軍中造戰艦百餘艘以濟師欲以軍信達湯和而山川懸隔適江水暴漲乃以木牌數千書克階文綿州日月投漢江順流而下蜀守者見之咸解體尋拔漢州初夏人聞王師伐蜀命丞相戴壽太尉吳友仁等悉眾守瞿塘及聞友徳破階文乃分兵還援漢州以保成都未至而友徳已逼漢州向大亨悉兵出戰城下擊敗之壽等至友徳下令曰彼勞困逺來聞大亨敗眾必洶洶可一戰禽也乃親督兵迎擊壽壽大敗遂拔其城是時湯和駐兵大溪口未進上引友徳冒險克敵功責之而和亦得木牌於江流遂進師趨夔州友徳進圍成都戴壽向大亨等出城戰以象載甲士列於陣前友徳命以弓矢火器攻之象中矢卻走壽兵躪藉死者甚眾友徳亦中流矢會湯和遣人報重慶之捷壽等遂無鬥志乃降分兵徇下州縣之未附者克保寧執吳友仁械送京師蜀地悉平師還論功禦制平蜀文以旌之五年副徵西將軍馮勝北徵沙漠敗實喇罕於西涼至永昌敗多爾濟巴勒攻甘肅射死平章布哈降太尉瑣納住等六年大軍復出鴈門西北巡長城外友徳爲前鋒敵逺遁追獲平章鄧博囉特穆爾軍還畱鎭北平上疏陳五事上嘉納之召還從皇太子諸王講武荊山下九年屯兵延安以備巴延特穆爾設伏大破之其麾下縛巴延特穆爾以降上將平雲南命友徳巡行川蜀永寧雅播等處修城郭治關梁於是金築普定諸山寨酋長相率來降十四年同大將軍出塞討元平章鼐爾布哈等渡北河敵騎遁友徳選輕騎夜襲灰山克之九月拜徵南將軍藍玉沐英副之統兵三十萬徵雲南上諭之曰朕覽輿圖取之之計當自永寧先遣驍將別率一軍向烏撒大軍宜自辰沅入普定分據要害乃進兵曲靖雲南之喉襟彼必並力以拒我師出奇取勝正在於此旣下曲靖三將軍以一人提勁兵趨烏撒應永寧之師大軍直搗雲南彼此牽制疲於奔命破之必矣雲南旣克宜分兵徑趨大理勢將瓦解其餘部落可遣人招諭不煩兵也友徳至湖廣分遣都督胡海等率輕兵五萬由永寧趨烏撒大軍由辰沅趨貴州攻普定普安下之進取曲靖梁王巴咱爾斡爾宻遣平章達爾瑪將精兵十餘萬拒我師友徳用沐英計倍道疾趨未至曲靖數里忽大霧冒霧至白石江頃之霧霽敵大驚我師陽渡江而潛遣數千人從下流以渡出其後徧樹旗鼓達爾瑪急撤軍禦而我師畢濟矣友徳麾兵大戰矢石齊發聲震天地縱鐵騎搗之敵大敗生禽達爾瑪俘其眾萬計悉縱使歸本業遂平曲靖友徳自將兵擊烏撒城之分遣副將軍下雲南梁王走死通畢節克可渡河於是東川烏蒙芒部諸蠻皆震詟降附進克大理禽土酋叚世分兵略下鶴慶麗江金齒車裏平緬皆降烏撒蠻復叛討破之復遣兵搜捕蠻黨未服者靄翠欵附蠻地悉平上數遣使勑勞友徳十六年上命長興侯耿炳文往諭友徳等班師友徳乃因其土俗定賦稅廣屯田興學校創設諸司邊境以寧十七年凱還進封穎國公十九年再徵雲南二十二年復統畨漢軍討曲靖普安等處蠻平之二十三年徵沙漠至迆都山禽鼐爾布哈復徵西路寧夏二十四年北徵追故元遼王方進兵遽下令班師敵信之少懈趣師深入掩襲其眾而還

論曰明興猛將雲從六王最著以驍力稱者莫如常開平次傅潁國耳觀其下蜀掃滇踰險隘涉荒逺席捲飆馳功甚奇偉而用兵方略悉稟朝算有以哉廖永忠廖永忠者巢縣人楚國公永安弟也乙未永安與兪通海等以舟師迎髙皇帝於巢湖永忠年少髙皇帝曰汝亦欲圖富貴乎永忠對曰得事明主效展尺寸是所願也上大悅卽以水軍屬永安而永忠副之從渡江定金陵取鎭江常州池州及江陰宜興累戰皆先登有功戊戌永安陷於張軍永忠代總其兵授樞宻僉院己亥攻破雙刀趙克復樅陽庚子同張徳勝等大敗陳友諒於龍江升同知樞宻院事辛丑從上伐友諒攻安慶破其水寨長驅入江州分兵攻下瑞州臨吉諸郡壬寅從取南昌癸夘攻廬州未下而友諒圍南昌甚急七月從上討友諒於彭蠡丁亥遇之康郎山戊子大戰徐達敗其前鋒永忠與兪通海等縱火焚賊舟而賊之驍將張定邊者直前犯上舟常遇春射走之永忠卽以飛舸追定邊定邊走身中百餘矢士卒多死傷日暮收軍己丑復大戰以七舟載葦荻乘風縱火焚賊數百艘煙熖漲天湖水盡赤又明日庚寅永忠通海等以六舟深入搏戰賊聫大艦以拒我師望六舟無所見意已陷沒頃之六舟旋繞敵船而出我師見之勇气百倍合戰益力聲動天地湖水起立賊大敗相持者逾月友諒移軍湖口欲遁走永忠督諸將橫截湖面邀其歸路友諒敗死上還建康論功賜永忠朱牌鏤金字八曰功超羣將智邁雄師甲辰武昌平以功升湖廣行省左丞從攻廬州克之救安丰取江西未下州郡乙巳與徐達等攻下泰州丙午克髙郵淮安從伐張士誠吳元年以平吳功進中書平章政事十一月拜徵南副將軍會湯和討方谷珍降之遂自明州出海道取福州洪武元年以平章兼同知詹事院事攻破延平禽陳友定閩地悉平二月拜徵南將軍同朱亮祖由海道取廣東遣人以書諭降元丞相何眞潮廣循惠悉附攻破僞參政邵宗愚山寨諸郡皆下九眞日南朱崖儋耳三十餘城皆傳檄而定遂進取廣西六月師入梧州至九月悉定廣西二年凱還上命皇太子率百官迎於龍灣入見上撫慰歡甚復命皇太子送永忠還第賜予甚厚三年封徳慶侯尋拜徵西副將軍同湯和伐蜀四年克歸州進攻瞿塘以山峻水急蜀人以鐵索飛橋橫據關口我舟不得進乃宻遣壯士數百人舁小舟踰山度關出其上流人持糗糧水筒以禦饑渴蜀山多艸木令將士皆衣靑簔魚貫出崖石間蜀人不覺也度已至夜率精鋭出墨葉渡分兩道一軍攻其陸寨一軍攻其水寨水軍皆以鐵裹頭船置火器而前比明蜀人來拒已破其陸寨矣頃之所遣將士舁舟出上流者一時俱發揚旗鼓噪而下蜀人出不意大駭而下流之師亦擁舟前進發火炮火筒夾擊之賊大敗走焚三橋斷其橫江鐵索禽斬無算永忠入夔府明日湯和兵亦至分道並進和率步騎而永忠率舟師乘勝抵重慶次銅鑼峽明升遣使納欵永忠以湯和未至不受和至明升面縛銜璧出降和受璧永忠解縛承制撫慰下令禁侵掠遣使獻俘京師蜀地平凱還論功詔曰徳慶侯廖永忠破瞿塘下重慶功最大賞白金文綺賜第京師洪武八年卒初捷聞上親制平蜀文第其功曰傅一廖二復命劉基作平蜀頌以旌之

論曰徳慶侯兄弟從龍渡江首基王業而楚公獨困於豫且惜哉方彭蠡之戰也流血爲湖僵屍成丘而永忠以六舟搏其千艘出沒洪濤輕捷若飛矢石雨下而意气彌厲竟翦修鯨功冠諸將功亦奇矣滅吳掃閩席卷五嶺及破瞿塘搗重慶智勇俱奮功齊頴國非至驍俊疇克爾哉明升之璧降也俟湯公至方始受之從容推讓有足多者竟以小眚靳列上公惜哉兪通海兪通海字碧泉巢人江淮賊起父子結寨巢湖自守通海聞上駐和陽歸欵雙刀趙謀劫上通海宻白上挾兵歸營曼濟哈雅陳兆先之戰皆敗其眾攻鎭江常州宣城敗吳呂珍進兵吳江中流矢右目失明再破雙刀趙復池州升僉書樞宻院事從徵友諒克銅陵搗九江掠蘄黃擊祝宗復南昌上率通海等西援友諒解圍東出鄱陽湖通海乘風火焚其舟率飛舸射中張定邊友諒死升中書省平章政事總兵略劉家港平廬州攝江淮行中書省事從徵浙西克湖州轉戰至滅渡橋中流矢卒贈豫國公攺虢國公謚忠烈侑享太廟張徳勝張徳勝合肥人集眾結水寨以舟師來歸至和陽營於新河授萬戶渡江拔采石取太平擒陳額森擢管軍總管曼濟哈雅陳兆先復屯方山同太平公破之從取集慶大破方山營擒兆先克鎭江下常州宣州宜興普勝陷池州擊敗其柵於江口復池州友諒犯龍江徳勝呼諸軍力戰敗走友諒降其將張志雄梁鉉諭國興劉世衍追友諒至采石戰歿贈蔡國公謚忠毅侑享太廟趙徳勝趙徳勝鳯陽人因母在滁陽軍中棄妻子來歸太祖爲帳前先鋒從克和陽儀眞敗方山營苗軍水寨收丹陽金壇廣徳宣城戰毘陵湖州擢左副元帥伏友諒龍江下銅陵臨山寨出淮南徵髙郵從破漢水寨走友諒收黃梅廣濟克瑞臨吉撫四郡旋鏖安慶降南昌南昌叛從復南昌臨江吉撫三城叛又復三城癸卯漢圍南昌公出戰射殺漢金指揮漢益急攻城且壞徳勝先諸將死戰且戰且築城城壞復完巡城至東門敵發蹶張弩中腰膂箭深入六寸卽拔出拊髀嘆曰命也柰何卒友諒滅贈梁國公侑享太廟謚武桓耿再成耿再成五河人癸巳來歸從徵授百戶立功泗滁和陽建康鎭江升元帥守鎭江克揚州攺守揚州宜興數被吳冦又攺守宜興尋還守揚州取處州又攺守處州先是士卒徵私粟民間號砦糧民苦公白胡參政盡罷砦糧壬寅苖帥叛公方與客飲聞變上馬收戰卒不滿二十人迎賊罵曰爾眾俘國何負汝乃反趣解甲降遂揮劍連斷數槊賊刺公墮馬死追封髙陽郡公侑享太廟加贈泗國公謚武壯桑世傑桑世傑無爲人甲午與廖兪蔡諸公結水寨巢湖乙未納欵趙普勝畜異志公泄其謀上得歸和陽集商舟載勇士至黃墩攻敗普勝及曼濟哈雅趨入和陽諸軍大集卽攻破采石鱭魚洲鐵長官水砦取太平擒陳額森曼濟哈雅遁擒兆先入金陵拔鎭江尋下金壇丹陽從圍常州攻寧國常州平升判行樞宻院事取馬駄沙克大浦口江陰下太湖收宜興尋與諸將攻江陰石牌海冦欒瑞陷陣死贈永義侯侑享太廟論曰兪張趙耿桑五公曁胡武壯者皆以力戰死其所摧敗功偉甚上公之褒侑享太廟與六王埓有以哉班史云朽骨枯於墓苗裔流於道放東漢之續元勲在錄遺老者加之意焉今獻備遺卷三●欽定四庫全書今獻備遺卷四﹝明﹞項篤壽撰王禕王禕字子充金華義烏人大父炎澤夢五色芝產於門而生禕長身山立有偉度師事黃溍與宋濂齊名弱冠遊元都上萬言書不報臨川危素太原郝逺者圖等交薦之有齊琦者善康節數推言天人興衰甚有驗見禕嘆曰公異代人物也禕知元室將亂走歸隱靑巖山中髙皇帝下金華遣使徵禕謁見行在所署中書省掾參與機務語必稱子充而不名數於上前論文章上輙稱善因命采故實爲四言詩以授皇太子上親徵江西禕進平江西頌上覽喜曰知浙東有二儒卿與宋濂耳學問之博卿不如濂才思之雄濂不如卿授江南儒學提舉司校理除侍禮郎兼引進使遷起居注升同知南康府事洪武元年召還議禮不合出判漳州上疏言祈天永命在修徳修徳之要在法天道順人心願寛刑威減賦稅以固國本上嘉納之二年詔修元史召禕與宋濂總裁書成拜翰林待制同知制誥兼國史院編修官預教大本堂出使吐蕃尋召還五年上以雲南弗臣命禕持詔往諭之禕卽日就道旣至見梁王君臣諭以禍福梁王君臣相顧駭服已有降意乃攺館而加禮焉未幾元之遺裔有自立朔漠者遣使托克托徵糧餉於雲南且欲連兵以拒王師知梁王持二心因以危言迫梁王梁王兩可未決命達爾瑪匿禕於民間爾瑪知之愈責誚梁王不得已出禕見之托克托欲以威屈禕禕罵曰天訖汝元命我朝實代之我天子使豈爲汝屈有死而已顧謂梁王曰汝朝殺我大兵夕至矣遂被害時六年季冬之二十四日也八年上復命刑部尙書吳云諭雲南而梁王使其鐵知院等二十餘人使漠北爲王師所獲械送京師上釋而歸之令與云俱至雲南之沙塘口鐵知院等謀曰吾屬奉使不達中道被執而還罪必不免乃說云攺易制書共紿梁王云不從欲殺之而梁王亦遣人來劫云使降命易服束髮以見云厲聲斥之遂死十四年命徵南將軍傅友徳等伐雲南生擒達爾瑪梁王走死禕及云死事始聞於朝革除間贈禕翰林學士謚文節文臣有謚自禕始正統間攺謚忠文而云未有卹典

論曰昔李希烈殺顏眞卿而王廷湊不殺韓愈夫事固有幸不幸也世多謂子充不卽死又從匿民間嗟乎豈知子充者哉王紳王紳字仲縉禕仲子也警敏絕人貫穿經史百家言爲文縱橫出入數千言可立就宋濂見而奇之曰王華川其有後乎一時材俊皆遜服洪武二十五年蜀獻王聞其賢以書幣聘之教授蜀郡請於王走雲南求禕遺骼不獲卽死所祭焉號慟幾絕過者泣下述滇南慟哭記建文君卽位言官交薦召爲國子博士遂入詞垣編摩髙皇帝實錄嘗以禕死事聞於朝得贈謚庚辰冬卒於官所著有繼志齋集三十卷子稌有文行有祖父風孫炎孫炎字伯融金陵句容人也博學雄辧有口才善詩歌好飲酒所交皆豪俠炎負气蔑視章句儒眾中常自許曰孫炎豈齪齪輩伍耶髙皇帝旣下金陵開省江南聞炎名召見炎陳元運將終宜延攬智能以圖大業上大喜論事慷慨所謀多當上意從下浙東擢同知池州府事攺池州爲華陽府卽拜炎知府事召爲省都事會處州降乃命耿再成守之而以炎爲總制錢谷兵馬悉委之不取中報且以省符未署者付之聽得自辟署炎匹馬入處州時城外皆賊營不奉官府約束炎坐廳事召城中人諭以元將亡及上起兵意爾等皆良民奉法則生否必死語極剴切城中人皆叩頭流血誓不敢有二心炎復下檄旁縣徧諭之由是悉投戈降炎乃擇其驍勇者練爲兵而以眾所推服者長之賊至卽率以殺賊事罷散歸爲農有警馳召之莫敢後者姦吏豪族畏之如神皆謂得孫使君晚時上方寤寐豪傑而秀民有才能者皆竄匿山谷中炎訪得姓名爲書招之靑田劉基最有名自以嘗仕元恥事二姓使者再往返不起以寶劍一奉炎炎賦詩報之以爲劍當獻之天子我人臣不敢私用封還之且爲書數千言開陳天命人事以論劉亡何就見炎炎置酒髙會縱論古今成敗亹亹可聽劉深嘆服曰基始自謂勝公今聽公論議基何敢望也炎以口舌安反側郡上方徵伐無一兵與炎苗將賀仁徳李佑之叛襲炎而炎所練卒反應賊炎被擒幽空室中列卒環守脇炎降炎紿之曰若生吾吾能成若事賊知炎非本意恐自遺患乃夜以燖鴈鬥酒饋炎曰以此與公訣炎拔佩刀割啖之舉巵酒引滿仰天嘆曰嗟乎丈夫乃爲鼠輩擒邪飲酒自如卒令解衣炎大罵曰賊狗奴此紫綺裘乃主上賜我者賊勿解我當服此裘以死賊遂殺炎而守將耿再成方與客飲聞苗軍反卽上馬收戰卒不滿二十人迎賊罵曰爾眾俘國何負於汝汝反耶趣解甲降不降吾斬汝汝謂吾劍不利耶賊怒欲刺再成再成運劍奮鬥連斷賊數槊賊躍而前槊中再成頸再成遂墮馬大罵不絕口而死再成死炎無援故及於難髙皇帝旣卽位追封再成爲髙陽郡公炎丹陽縣男建廟處州歲時祀之炎妻王氏靖難初王師入金陵不屈死

論曰國初死忠者如王禕之使滇希烈之眞卿也花云之守姑孰祿山之杲卿也韓成之誑楚沛公之紀信也張子明之僞盟晉人之解揚也而胡越國之死金華孫耿之死栝蒼其事與唐張鎬李絳頗類要之皆能死者其眞烈丈夫哉胡大海胡大海字王甫泗之虹縣人髙皇帝駐兵滁陽杖策謁見語合遂居前鋒從克和州渡江拔采石太平克金陵與徐達等攻下京口毘陵皆先登授右翼統軍元帥宿衛帳下從破宣城副鄧愈戍守取績溪進攻徽州拔之元將楊諤勒哲率眾十萬取臨安而命鎭撫李才攻圍徽州大海自婺源兼程以進橫槊大呼斬李才擒其將呂旺呂升賊眾敗走克嚴州遷樞宻院判大海與諸將議曰蘭溪宻邇嚴州蘭溪下婺右臂斷矣引兵攻下之從上取婺州升僉行樞宻院事攻下諸曁州而張士誠復遣呂珍圍諸曁堰水以灌城大海馳救奪堰水灌珍珍勢蹙乃於馬上折矢誓求解兵大海許之都事王愷曰賊狡滑難信不如擊之可大勝也大海曰比若再來吾當取之言出而背之不信旣縱而擊之不武遂引還人服其威信取衢州遂攻處州克之陳友諒冦龍江上命大海出兵搗信州乃率師攻破信州時信方絕糧眾請還師大海曰信乃閩楚襟喉柰何棄之繕城浚隍爲堅守計上以婺爲浙東大藩通甌引越非得重臣守之不可乃授大海江南等處行中書省參知政事守金華苗將蔣英劉震等謀叛率眾入省署陽請大海觀弩八詠樓下遂遇害並殺郎中王愷婺人莫不流涕上聞之震悼爲文以祭命配享晉卞壼廟追封越國公謚武莊

論曰國初死事者多矣惟胡越公最著聞髙皇帝之初下金陵也疆宇未廣首取浙東專城之責付之胡耿禍發肘腋𨿽知乏先幾而仗節以死可謂壯矣成敗寧足計乎花云花云者懷逺人也少孤隨母更嫁張氏驍勇絕倫癸巳謁髙皇帝於滁陽使將兵略地所向輒克破懷逺城俘其帥以歸攻全椒拔之上將取滁州云單騎前驅猝遇賊數千人遮道顧後騎未至欲退走不可云獨提劍躍馬衛上橫衝賊陣而出賊驚曰此黑將軍勇甚不可與爭鋒後騎至遂克滁從取和州得兵三百人以功授管勾渡江先登克采石取太平上以云重厚可托因命宿衛常在左右從克金陵升總管徇下鎭江丹陽丹徒金壇諸縣過馬駄沙劇賊數百人邀戰云且行且鬥三日夜悉擒殺之授前部先鋒判行樞宻院克常熟得兵萬人命云將之拔常州守牛塘營領兵趨寧國時羣盜蟠結所在梗塞云操戈前行遇賊輙斗斬首數千出入榛莽泥淖中凡八日始達寧國尋命守太平陳友諒以舟師入寇圍太平云率麾下三千人迎戰相持者三日友諒不得入乃引大舟泊城西南軍皆緣舟尾攀堞而上城中乏食而云士馬俱憊城遂陷賊縳云急云怒罵曰賊奴爾縛我我主必滅爾斬爾爲膾也遂奮躍大罵縛盡解奪賊刀格殺五六人復罵曰賊奴非我主敵也曷不趣降賊怒碎云首縛之舟檣眾射之云至死罵不絕口知府許瑗院判王鼎皆被執不屈而死吳元年上追悼云封東邱郡侯瑗髙陽郡侯鼎太原郡侯立祠太平命有司歲時祀之方云與賊戰甚急妻郜氏抱其所生三歲兒拜家廟泣謂家人曰今城且破吾夫忠義人必以身死之夫死吾必不獨生然花氏獨此一兒若等幸善視之聞云就擒卽赴水死侍兒孫氏收郜氏屍瘞之遂抱兒走匿爲陳軍所獲至九江軍中惡小兒啼數欲棄之水孫氏乃潛以簪珥屬漁媼養之王師伐漢漢敗孫氏脫身至漁家視兒瞷漁人出竊負而走宿陶穴中明日僦舟渡江遇陳軍敗還爭舟捽孫氏及兒投之江方出投波中有斷木自上流浮來附之入蘆中采蓮實啖兒凡七日不死忽夜半聞人語聲呼之則一老父也問其姓名曰我雷老也告之故偕行達上所上聞云有兒卽召見孫氏涕泣抱雲兒再拜上亦泣數行下抱雲兒坐膝上曰此花云兒將種也命賜老父衣老父已不見追之無所得眾以爲神云兒八歲入侍皇太子就學年十三授虎賁後衛副千戶升水軍左衛指揮僉事名煒

論曰國初死忠節者惟花云最烈而王禕孫炎次之至其妻之死夫妾之存孤事尢卓異卽睢陽常山寧足多哉廖永安廖永安字彥敬廬州巢縣人也與兪通海等屯巢湖爲水寨左君弼據廬永安等數爲所窘乙未聞髙皇帝駐和陽遣人納欵且乞援髙皇帝大喜親馳赴之永安與弟永忠及諸將奉迎登舟出湖口攻敗元中丞曼濟哈雅水軍徙還和陽六月朔從渡江乘風齊發永安舉帆前導須臾及牛渚守者大駭諸軍奮擊之遂拔采石乘勝取太平授總管克蕪湖大破海牙軍俘獲萬計擒陳兆先從攻集慶克之拜昭武大將軍統軍元帥與徐達等攻克鎭江毘陵以功升同僉行樞宻院事宿衛帳下克池州樅陽奪馬駄沙升同知樞宻院事再破張軍於福山港及狼山與徐達等攻復宜興轉戰太湖孤軍深入爲士誠將呂珍所獲永安不屈遂拘囚之丙午七月丁未卒於姑蘇追封楚國公謚武閔攺封鄖國公

論曰初髙皇帝駐和陽渡江無舟賴永安諸將以舟師迎附得渡定基金陵厥功不細矣永安𨿽幽囚死不究厥成其節義固足稱也濮眞濮眞鳯陽人也以忠勇受知髙皇帝從渡江定金陵破吳楚北定中原皆與有功由副元帥擢西涼衛指揮升都督僉事洪武初徵髙麗兵敗被執髙麗王詰之曰無故加兵亦有說乎眞曰天子神聖撫有華夏爾國叛服不常遣使諭意不奉明命遣將聲討豈無故耶王愛眞驍勇徐曰吾欲用爾爲將亦不失富貴眞厲色斥之卽拔所佩刀剖心而死王大懼遣人詣闕謝罪並歸眞從行兵士上喜眞忠節追封爲樂浪公子玙甫生數月卽𦇤褓中封西涼侯幼趨朝爲多士蹋傷母夫人以聞上命禦用監鐫一字玉牌懸其冠上每朝俾人避之

論曰濮公剖心不顧一死而夷人失色使國勢重於九鼎眞烈丈夫哉韓成韓成虹縣人也壬辰從髙皇帝起兵徐泗間破諸山寨甲午克滁州授鎭撫守禦乙未從渡江進克金陵下京口升元帥守禦金壇從攻常州解牛塘之圍取揚州戊戌從下婺州復池陽敗陳友諒於龍江及取江州南昌皆與有功癸卯升帳前總制親兵左副指揮使專侍宿衛四月陳友諒率師六十萬圍南昌七月從上親徵大戰鄱陽湖自戊子至庚寅三勝之復鏖戰良久賊悉眾合圍數重矢石雨下一時諸將計無所出上方設奇成進曰臣聞古有殺身以成仁者臣不敢辭也遂賜成龍衮冠冕與上服同對賊投水中死陳軍皆呼萬歲遂解圍禦舟乘間得脫竟殱友諒封髙陽郡侯建祠康郎山設像祀之成位第一子觀累官都督同知洪武中數討破廣西諸蠻寇及徵五開有功革除末年掛徵南將軍印廣西操練軍馬尋鎭守廣西永樂九年徵交址旣平畱觀鎭守十二年卒

論曰彭蠡之戰諸將死行間者甚眾廟祀康郎山者凡三十六人而韓成功第一其事與紀信誑楚絕相類至今廣西人談觀威略猺獞畏之如神與山云齊名語有之蠋飛涓涓育子爲蠶觀誠賢不猶出其父之型範乎張子明張子明者不知何許人國初授千戶從守洪都歲癸卯四月陳友諒悉發國中兵號六十萬圍洪都親督兵晝夜攻城期必拔守將大都督朱文正等嬰城固守被圍者八十五日六月文正遣子明告急於建康子明取東湖小漁舟夜從水關潛出越石頭口夜行晝伏半月始達建康上問友諒兵勢何如子明對曰友諒兵𨿽多而戰鬥死者亦不少今江水日涸賊之巨艦將不利用老師食少方轉漕武昌若援兵至可必破也上曰汝歸語文正爲我堅守一日吾當自取之不足慮也子明還至湖口爲陳軍所執友諒曰若能誘城降非但不死且得富貴子明僞許之至城下大呼曰大軍百萬至矣固守以待友諒怒殺之後封忠節侯廟祀洪都於光於光字大用南康都昌人也元末從徐壽輝署江東宣尉元帥鎭鄱陽陳友諒旣弒壽輝光謂其麾下曰我不殺友諒可事之乎庚子以饒州來附髙皇帝命鄧愈往鎭之光佐焉以功拜江西行省參政尋授行樞宻院判攺戍徽州召還解金連環並絳賜之光頓首謝曰臣蒙厚恩敢不效死辛丑從上親徵友諒取安慶江州壬寅從下南昌癸卯從破友諒於彭蠡轉振武衛指揮同知甲辰從平武昌升鷹揚衛指揮使乙巳取淮東諸郡吳元年擒張士誠皆與有功洪武元年與大將軍徐達等北伐下山東河南諸郡拔潼關承制以光戍守其地大敗元兵二年移鎭鞏昌王巴拜屢引兵來冦輒擊走之保保復移軍圍張濫於蘭州光馳救之遇賊於馬蘭灘戰敗被執至蘭州城下使呼張將軍出降光大呼曰我不幸被執公等堅守大將軍總百萬師至矣賊怒批其額而死

論曰豫章忠臣廟凡十四人而子明位第八及考死事獨子明最奇方其冒重圍出百死以走金陵晝伏夜行竟致其命斯可謂忠且智矣身𨿽被執以死而大呼不屈城守益堅卒完孤城以殱大憝於光事略相類因以附焉今獻備遺卷四●欽定四庫全書今獻備遺卷五﹝明﹞項篤壽撰宋訥宋訥字仲敏大名滑縣人也元至正間舉進士授鉛山縣知縣洪武十三年徵詣公交車除國子監助教應制撰諸勑文操筆立就稱旨超拜翰林院學士遷文淵閣大學士日見親信太學成擢祭酒師道尊嚴諸生畏且愛之乙丑戊辰兩科取士多出大學而魁選尢多大被賞遇訥嘗有疾上遣中使致諭略曰卿稟純誠病必速差且命畫工繪象以肖焉上覽之甚喜然終老之召其子望江主簿麟侍養京師居常寢食恆在廂房不宿於家疾革乃歸卒於私第年八十上親爲文以祭官其次子復祖爲司業

論曰董生有言養士莫大乎太學髙皇帝初建成均得宋公爲師教人先躬行而後口說故士皆務實人材質直朴醇足以適用蓋身教行而師道立也諺曰桃李不言下自成蹊惡在多言哉朱善朱善字備萬江西丰城人也十歲能文通經義元末隱居纂述所著有詩經解頤詩經輯釋史輯諸書事繼母李氏甚孝避兵扶母竄匿者十餘日竟兩全髙皇帝旣定天下開設學校而丰城仍舊爲富州州守彊富中請爲訓導南昌守許方以名聞於朝授郡教授洪武八年徵赴京廷試第一除翰林院修撰署院事兼知制誥逾年以家屬不完謫教遼東著遼海集未至遼賜還鄕十七年召授翰林待詔十八年奉旨校文禮闈授文淵閣大學士以疾告歸卒卒之前夕有星如虹墜於所居鄕人異之

論曰朱公𨿽純嘿以明經薦陟館閣不爲不遇矣劉崧劉崧字子髙江西泰和人也初名楚國初更名崧以經明行修薦爲兵部職方郎中歷署總部事奉命徵糧鎭江多公侯官田崧歸奏之有旨分官民田尋命往廣東買馬及點視山東驛遞相視萊州遭風海船皆稱職遷北平按察司副使政有聲績徵拜禮部侍郎嘗奉勑撰勲臣神道碑銘及封誥宋濂見其文嘆曰此今之司馬子長也進攝吏部尙書踰月以災異免徵拜國子司業賜鞍馬令朝夕見必燕語移時未幾以疾卒於京師崧性廉愼所居屋壞半以茅覆之曰令後世師吾儉家有田五十畝居官弗復增一布被十餘年爲鼠所傷命更置之仍補鼠傷者以衣其子赴北平時始盡支職方俸得白金九十兩封識托其鄕人及歸取之其人悉用去崧不復問所著有職方詩集行於世

論曰劉子髙之淸近世所未見也其權吏部也不逾月而免功業不槪見惜哉董倫董倫字安常東昌恩縣人也世居燕之宛平元末徵辟不出洪武十五年單縣張寧以倫薦徵爲春坊贊善大夫賜冠帶事懿文皇太子其所陳說多忠厚髙皇帝聞而喜十八年升春坊大學士會東宮晏駕二十五年出爲河南左參議在任盡心民事名其退食之堂曰後樂方孝儒爲之記嘗艸封事數千言悉當上意二十六年上書薦肇州吏目諸葛伯衡擢爲陜西右參議三十年詿誤坐免謫教須南皇太孫憐而老之賜白金若干鎰建文初眷念舊學屢問倫左右多言倫可用召拜禮部侍郎兼翰林院學士與方孝儒入內閣侍經筵考庚辰會試得名士胡廣吳溥楊榮楊溥胡濙輩號稱得人解縉之謫河州也與倫書祈哀倫言之於上召還以縉爲翰林待詔其拳拳汲引類此倫質直惇厚有文學爲時所重濟時匡君之念老而益篤革除年間卒

論曰昔魏徵言願爲良臣不願爲忠臣有以哉董公以井盤之舊建文中復赴宣室之召從容淸禁壽考令終將不得爲良臣乎哉陳瓘陳瓘字同故江西廬陵人也少讀書元季知天下將亂棄去習兵法環所居皆良田攺築場樹木人莫測其意數年樹成列四方盜蜂起遂募義勇屯其中保障一鄕賴以安堵七年陳友諒將熊天瑞彊致瓘與俱至九江瓘知陳氏必敗去之甲辰髙皇帝克武昌瓘因弘文館學士羅復仁謁軍門陳救亂安民之策悉見聽納擢湖廣行省左右司員外郎攺左司都事僉郎中升大都督府經歷大將軍徐達北徵瓘贊軍事旣克泰州畱瓘督築城之役尋命總制眞州軍事丙午除寧國知府首興學育材問民所疾苦禁並兼核欺隱所創戶帖命布之天下宣城民田濵江者歲患水加築堤防伐石作水門以時蓄泄彊盜刼麥舟坐死者四十八人瓘曰此皆愚民因舟漂抵岸引梃取之非素有合謀安得論死至眾邪乃坐先取者一人余減死論奉命督餉北平還京師臺省爭薦之瓘固辭歸召赴京道病卒

論曰瓘有文武材𨿽早死不究所用然其才不已可槪見乎陳遇陳遇字中行金陵人篤學博覽至正中授溫州路教授棄官歸人稱爲靜誠先生上定金陵秦元之薦宜顧問召見與語大悅稱先生與官辭不就上問保國安民大計以不嗜殺人薄斂任賢爲對再除翰林學士固辭除禮部侍郎又固辭上望見連呼君子除禮部尙書又固辭自是不煩以務每燕見賜坐食談說經史人有過被譴力爲解上嘗曰卿老矣有子可帶刀衛朕頓首伏地辭年七十二卒時江西鈆山龔斆學博行淳以明經爲教授禦史葉孟芳薦徵至洪武十三年秋上坐武英殿見諸儒使言志皆對曰不敢上負聖主自棄明時上喜始置輔官以王本杜佑及斆爲春官杜斆趙民望吳源爲夏官秋冬官缺令兼攝未幾斆致仕十四年起爲國子司業升祭酒杜斆壺關人勤愼力學精通易書詩爲四輔官兼太子賓客後以疾卒源興化儒學教授洪武十三年中書舍人林廷綱薦源徳行本以儒士行誼著聞

論曰靜誠堅志辭爵祿而恩禮不衰豈徒髙尙其事要亦明哲自保者矣龔斆王本杜佑杜斆趙民望吳源亦一時之儁也樂韶鳳樂韶鳯全椒人乙未從渡江參贊機事洪武三年授起居注遷兵部尙書攺侍講學士修大明日曆復位洪武正韻更制釋奠先師樂章病免八年升祭酒尋致仕歸以壽終友人趙奎王才魯文質陳旭陳友並起■﹝畝犬﹞澮從上渡江取采石奎有材略立功授總管守宜興洪武四年從徵井肅猝遇敵眾畏怖奎獨奮殊死戰敗之旭英毅多智識友有膽气常居前鋒才有材武文質攻醫授太醫院判奎才並都指揮使旭從靖難封云陽伯友平蠻功封武平伯陶凱陶凱字中立臨海人博學善文洪武初薦修元史選授太子書尋除翰林應奉文字三年超升禮部尙書四年請建奉先殿幹淸宮左上日焚香朔望薦新及節序生辰祭用常饌行家人禮上從之凱每議禮與槁城崔亮相可否亮亦善論奏是歲請選人專任東宮官罷兼領職上曰古者不備官惟賢能是用廷臣有才望勲徳者兼東宮官非無謂也嘗慮廷臣與東宮官有不相能遂成嫌隙其禍非細若江充事可爲明鑑朕今立法令府省臺官兼東宮贊輔之職父子一體君臣一心庶幾無患五年凱言漢唐皆有會要記載時政及起居注記言記事宜令臺省府各置銅匱簿錄聖旨及時政依會要編類爲書上從之出爲湖廣參政致仕八年召爲國子祭酒尋老復以參政致仕自稱耐久道人上怒曰何自賤也尋坐罪初牛諒與凱同爲禮部尙書以怠職犧牲不中廢功臣廟不葺降主事尋復尙書未幾坐不職罷時有潼川楊訓文者元淮海書院山長居江都吳元年徵爲起居注兩遷中書省左司郎中入禮部亦與凱同爲尙書已而攺戶部出爲河南行省參政亮初爲禮曹主事洪武元年召爲禮部尙書滕毅不知何許人與訓文同以儒士徵從事徐相國幕下授起居注上命集古無道之君如桀紂秦皇隋煬事以進曰往古人君善惡皆朕龜鑑也洪武元年初設六部首擢毅爲吏部尙書

論曰兩祭酒學行醇固模節克端一時趙王輩文武兼資足稱爲憲者矣唐鐸唐鐸鳯陽人洪武庚子從攻江州授西安縣丞召爲殿中侍禦史升刑部尙書攺兵部尙書攺諫議大夫左遷復爲兵刑二部尙書致仕再起爲太子賓客尋升太子少保二十八年使龍州諭趙宗壽還復出參議總兵楊文軍事經畫守衛撫輯蠻獠鐸重厚愼宻靖廉不妄取予上初起兵時卽侍左右每以故舊遇之僚屬罪數連鐸上念鐸篤行皆不問時諸卿中詹徽以才勝鐸以徳勝不動聲色而政務自理人咸愛之

論曰唐公重厚少文獨受眷知簡導春宮有以哉郁新郁新臨淮人洪武二十二年除戶部度支主事賜名新超升戶部右侍郎升尙書凡十三年綜理周宻而取民有節上嘗問天下戶口田賦地理險易計數新答無遺謬時親王歲祿米五萬石他賜物又萬餘新定歲一萬石並定郡王將軍中尉主君祿建文中調兵食效勞靖難後復戶部尙書永樂元年言淮河間多淺灘趺坡阻運舟請自淮安用船可載三百石以上者運入淮河沙河至陳州潁溪口趺坡下復以淺船可載三百石以上者運至趺坡上別以大船載入河至八柳樹諸處令河南車夫陸運至衛輝入衛河輸北京二年上屯田賞罰例三年卒

論曰郁公定諸王宗室詔祿之額及置漕■﹝舟發﹞淺船轉輸之制至今賴之乃者屬籍繁增祿入匱竭後將不繼漢唐服窮親盡皆不得衣食縣官而四民之業俾得自效載在典籍可考也安得起新與之議哉詹同詹同字同文徽州新安人元舉茂才異等爲郴州學正避亂黃州事漢爲翰林學士承旨兼禦史甲辰兵下武昌來見授國子博士升考功郎中丙午爲起居注命有司訪求古今書籍因謂曰三皇五帝之書不盡傳於世後鮮知其行事漢武帝購遺書六經始出雄才大略後世罕及吾每觀孔子之言如節用愛人使民以時眞治國之良規萬世師也吳元年上諭曰國史貴直筆昔唐太宗觀史𨿽失大體然命直書建成事是欲以公天下也予平日言行是非善惡汝等皆當直書勿隱自翰林待制遷直學士升侍讀學士上嘗諭曰古人文章明道徳通世務如典謨皆明白簡易無深險怪僻之語孔明出師表亦何嘗雕刻爲文而誠意溢出至今使人誦之忠義感激近世辭𨿽艱深意實淺近卽使過於相如揚雄何禆實用自今翰林爲文但取通道術達時務者無事浮藻洪武四年升吏部尙書上言陛下起兵渡江以來徵討平定之迹禮樂治道之詳𨿽有紀載尙未成書乞編日曆傳於後世上從之命公與侍講學士宋訥爲總裁官七年五月大明日曆成自上起兵臨濠至六年癸丑冬十二月凡徵伐次第禮樂沿革刑政設施羣臣功過四夷朝貢之類莫不具載爲一百卷公及宋訥又言日曆藏之天府人欲見之有不可得臣請如唐太宗貞觀政要分類更輯聖政爲書以傳天下後世上從之分四十類自敬天至制蠻夷凡五卷名皇明寶訓自後凡有聖政史官日紀錄之隨類增入尋以翰林學士承旨致仕未幾復爲承旨翰林學士卒開濟開濟字來學一字學臣洛陽人以明經舉爲府學訓導升國子助教與胡丞相善以疾罷歸訓徒裏中洪武十四年禦史大夫安然薦濟有治才召試刑部尙書未幾爲眞濟勤敏有爲嘗奏令司置考功圖日書所行事稽核勤怠上喜賜大第十五年監察禦史趙仁言曩以賢良方正聰明正直孝弟力田列置郡縣政績少聞又聘天下秀才以資任用臣愚莫若考其經明行修達於政事者爲一等通曉四書才兼幹濟者爲一等量才授職往代舊官其旣代之官就令布按二司核其稱職平常不稱職給文赴吏部再核去畱上覽其言謂濟等曰秀才今徵至數千人宜嚴試授職濟等條議乞選有才識文武之臣公暇延訪秀才以明經行修爲一科工習文詞爲一科通曉四書爲一科人品俊秀爲一科言有條理爲一科曉達治道爲一科六科備者爲上三科以上爲中三科以下爲下不通一科者不在擢中上從之濟敏慧有才辯凡國家經制田賦獄訟工役河渠事一算畫卽有條理可爲世守人忌其才髙又見上每召濟議事謗言遂起竟暴卒

論曰開公以名世才通達政體言聽計從幸矣竟不免於讒口讒說之堲有以哉吳伯宗吳伯宗金溪人洪武四年進士第一人時初開科取士賜袍笏冠帶擢禮部員外郎命與學士宋訥同修大明日曆胡惟庸方用事欲人附已伯宗性剛直不肯下惟庸恨之八年惟庸竟中伯宗謫居鳯陽論時政因言惟庸專恣不法不宜獨在中書辭甚剴切上得奏卽召之還十二年進講東宮陳正心誠意之說明年攺翰林典籍上制十題命賦援筆立就詞語峻潔上曰伯宗才子除太常寺丞辭攺國子司業又固辭忤旨貶金縣學教諭至召還翰林檢討十五年初設殿閣學士伯宗爲武英殿大學士十六年冬坐弟仲宴爲三河知縣謬薦人詞連伯宗復爲翰林檢討明年卒所著有南宮使交成均玉堂諸集

論曰吳公以首科及第受知聖主簡直宻勿可謂遇矣而旋起旋廢才不究用謂非命耶吳沈吳沈字浚仲金華人博學善屬文洪武十二年薦授翰林侍制應對失旨左遷渭源教諭未行攺翰林典籍升東閣大學士十六年進精誠錄三卷上命沈爲敍時撰千家姓沈爲表進未幾考功劾怠事降侍書尋攺國子博士致仕嘗著辯言孔子封王爲非禮自是布政使夏寅祭酒邱浚皆以封孔子王及謚爲非禮

論曰吳公議孔廟事百五十年始行之讀所撰千家姓多異其不見傳何也劉三吾劉三吾字如孫以字行初名昆茶陵人洪武十七年通政使茹瑺薦徵至老矣應對詳愼除左贊善歷升翰林學士博學通經史文章典麗旣入翰林備顧問每預宻議懿文太子卒上意在文皇問公對曰太孫年富子沒孫承適統體也卽立燕王置秦晉二王何地上遂立建文君爲皇太孫十八年三月上省躬錄上命儒臣編古帝王祭祀災祥感應可爲鑑戒者爲存心錄旣又命公編漢以來災異之應臣下者爲書賜名省躬錄二十六年以婿趙勉爲戶部尙書坐罪乞免官未幾又復學士上厭表箋多諛詞纎巧命公及右贊善王俊華撰定頒天下尋暴卒

論曰劉公耄年遭遇潤色洪業翊贊經綸詞命典實卓然名家可不謂有學有守者哉今獻備遺卷五●欽定四庫全書今獻備遺卷六﹝明﹞項篤壽撰楊士奇楊士奇名寓以字行江西泰和人也少孤好學郡縣交舉皆不就革除間翰林修撰王叔英薦之徵入翰林任編纂授齊府審理副文皇卽位擢編修時方開內閣命解縉黃淮胡廣胡儼楊榮金幼孜及士奇七人處其中典機宻尋升侍講仁宗皇帝立爲皇太子兼左春坊左中允嘗於文華殿呈大學講義上曰先儒謂堯典克明峻徳章一部大學皆具士奇對曰二帝三王修身治天下者皆大學之道上曰孟子道性善言必稱堯舜講說之際以古爲證庶幾易入侍講學士王達講幹九四舉儲貳爲說皇太子以問士奇對曰此出宋儒胡瑗曰與常人言亦舉此說乎士奇曰程子嘗言卦中六爻人人有用且王昭素嘗爲宋太祖言之講臣非有據豈敢妄出意見皇太子嘗閱文章正宗喜之士奇曰徳秀眞儒其著大學衍義尢有益君臣皇太子取視命刻之饒州人朱季友獻所著書斥濂洛關閩之說上怒曰此儒賊也羣臣請罪之士奇曰當火其書毋令惑人從之廣東布政徐奇朝京師以嶺南藤簟諸物將遺廷臣或得其目以進上閱無士奇名獨召問故士奇曰奇自都給事中受命赴廣廷臣皆作詩文贈之故有此饋臣時病偶不與爲物甚微受否亦未可知上意乃解禮部尙書鄭賜爲侍郎趙羾所間憂構疾暴卒上以問諸臣士奇曰賜病數日但未敢卽安耳上曰微汝言幾誤疑之賜本君子第才不足耳六年冬詔巡狩北京命士奇視艸上稱善又命與諸尙書觀之兵部尙書劉儁曰道中供帳皆已自備請以有字易自字士奇善之奏用儁言明年駕幸北京皇太子監國命士奇同蹇義等輔導贊善王汝玉每以詩法進皇太子以問士奇對曰詩以言志明良喜起之歌南燻之詩可見舜之志漢髙祖大風唐太宗雪恥除凶之作所尙者霸力非王道漢武秋風辭志气已衰若隋煬帝陳後主皆淫靡不足道殿下講道之暇兩漢詔令皆可娛意禆益治道詩非所急也皇太子曰儒者作詩否士奇曰儒者固作詩然儒品不同有道徳之儒有經濟之儒專意詞章君子謂之俗儒人主尢當辧此皇太子喜讀易命取朱子本義纂其要以進名周易直指士奇因進曰易固爲卜筮作然修齊治平之道悉具請編緝以備觀覽書成名曰周易大義九年上還南京召問東宮果何如以孝敬對使言其實對曰有事宗廟祭品祭器皆親閱每進禦用物皆親閱封識車駕北徵不敢寧居恆日中昃始食駕還而後卽安上曰此子道當然士奇曰古聖賢亦皆盡其當然者耳且殿下天資髙或有過未嘗不知知之未嘗不速攺其存心以愛人爲本將來必不負付托之重上悅十二年正旦日食先是上以問羣臣曰正旦日食行賀禮否禮部尙書呂震曰日食與朝賀不同時當賀侍郎儀智曰終然同日宜免賀士奇曰日食大變宋仁宗時元正日食富弼請罷宴徹樂宰相呂夷簡不從弼曰萬一契丹行之爲中國羞後有還自契丹者言彼是日罷宴仁宗悔之今宜免賀上曰君子愛人以徳士奇智言是也遂免賀及宴十四年上聞髙煦有異志疑未決獨召問士奇對曰漢王始封雲南不肯行攺靑州又不肯行今知將遷都北京惟欲畱守南京天下疑之惟陛下善處以全大恩上黙然後數日悉得其狀大怒縶之西華門內皇太子力救乃命削兩護衛處之樂安州曰此去北京邇卽作禍可朝發夕擒也是年冬周王楚王來朝謁孝陵上命皇太子皇太孫及諸皇孫陪謁以問翰林諸臣拜位當何如士奇對曰二王尊屬當分列居前東宮稍後居中皇太孫又後亦居中諸皇孫與太孫同班而分列兩傍上出片楮所書位次與士奇言合下有六字未書授士奇筆足之遣人持赴陵所遂以宸翰賜士奇上命擇廷臣侍皇太孫講讀士奇以儀智薦眾老之士奇曰智道理明執守正老成正大廷臣無比上曰智𨿽老識大體能直言不阿向言元旦日食宜免賀可謂得人矣仁廟卽位進禮部侍郎兼華蓋殿大學士尋升少保進少傅詔減冗費惜薪司例賦北京山東棗八十萬斤爲香炭之用士奇奏減其半尙書呂震言於上曰今喪服已踰二十七日請如太祖仿漢制易吉服上未答震徧語羣臣易吉士奇曰今未可比此例蓋洪武中有遺詔且仁孝皇后崩太宗皇帝衰服後仍素衣冠絰帶者數月今可遽卽吉乎明旦上素冠麻衣麻絰出視朝文臣惟士奇武臣惟英國公張輔如上所服旣罷朝上諭左右大臣曰呂震奏當易服梓宮在殯吾豈忍之士奇所執是也張輔知禮文臣乃不如邪時天下諸司來朝兵部尙書李慶言民間畜馬蕃請令朝覲正佐官領馬歲課其息士奇奏言朝廷求賢任官今乃使養馬而課責與民同豈貴賢賤畜之意乎不報士奇復極論之陜西按察使陳智亦言畜馬不便詔止散馬已領者準官員乘馬例勿責其息上監國時禦史舒仲成常以事忤旨後升爲湖廣按察使因他事逮治士奇疏曰向來得罪者陛下卽位多宥之今追理仲成卽詔書不信上卽命罷治仲成大理少卿弋謙言事過激上免謙朝士奇曰陛下使謙因言取咎人將謂朝廷不能容直言遂令朝如常且令百官言事毋以謙爲戒上賜璽書加勞且制楊貞一印賜之上嘗論科舉事曰北方學問不逮南人士奇曰長材大器多出北方如取百人則南六十人北四十人則無遺材矣宣廟卽位遂行之元年髙煦反上親徵罪人旣得尙書陳山請移師襲趙王上問楊榮榮贊決之士奇不可曰太宗皇帝惟三子今上惟二叔有罪者固不可恕無罪者自宜加厚上不懌而止駕還言者猶未已上皆不聽特召士奇問之對曰趙王於陛下最親當思曲加保全之豈可惑於羣臣乃命廣平侯袁容都禦史劉觀持璽書往諭趙王得書喜曰吾生矣卽獻護衛上表謝恩而言者頓息二年安南黎利乞立陳氏後上召士奇與楊榮謀之榮曰永樂中費數萬人命得此至今勞者未息困者未蘇因其請而與之便士奇曰榮言當從數年來兵民困於交址極矣願勿疑上意遂決七年建議方面及郡守請令京官三品以上及布政按察使薦舉吏部審其可用奏授以官後犯贓罪並坐舉者軍民中有才行卓異及智勇精於武略者亦宜察舉唐虞之世罰弗及嗣今極刑之家有賢子弟例不許進用非鯀殛禹興之意也上皆從之正統初數上書言軍國大計多見采聽進少師柱國八年卒年八十贈太師謚文貞士奇有文學立朝四十年公正不阿論事必當大體常扶君子而抑小人取人必先徳行而後才能總裁三朝實錄悉徵諸實尢篤於故舊解縉尹昌隆之死言於仁皇皆存其後所著有三朝聖諭錄及東裏文集行於世

論曰世稱相業必曰三楊而文貞尢爲稱首歷事五朝旣專且久其所匡贊動必以正可不謂貞乎夫其勲徳文學人已罕儔而休休樂善無少媢嫉斷斷大臣庻其近之矣楊榮楊榮初名子榮字勉仁福建建安人也洪武末舉鄕試第一會試第三登進士擢翰林編修文皇卽位更名榮簡入內閣典宻務榮年少警敏一日晚上出右順門召內閣諸臣獨榮在上出示江西三司所奏吉安鄕民之嘯聚者已悉復業蓋朝廷初遣行人許子謨賫勅撫諭子謨行將一月又遣都督韓觀率兵繼之如撫諭不下卽加兵及是奏至上諭榮曰觀不至不下其降勅褒觀對曰計發奏之日觀尙在中道不足褒從之時四方事殷上時至閣中閱所治稱旨進修撰復進侍講五年奉命往甘肅視邊還稱旨七年春扈從北京甘肅總兵何福奏言托克托布哈等率所部來歸命榮馳往處置還奏上悅命持節卽中軍封福爲寧逺侯八年扈從北徵巴尼雅實哩重修髙皇帝實錄爲總裁十年甘肅守將西寧侯宋琥奏叛冦婁達罕逃居齊勤蒙古衛將爲邊患時丰城侯李彬鎭陜西勅彬剿之且命榮往與彬計度可否還奏餉艱沍寒小醜不足煩王師命罷徵亡何叛者復歸十一年從狩北京十二年扈從徵衛喇特旣還修性理五經四書大全榮爲總裁十四年升翰林學士十七年進文淵閣大學士十八年扈從北徵是冬將西徵親藩奏建文中江西所集民兵可徵用上出奏示榮對曰陛下命罷之已二十年矣今復徵非信遂寢三殿災陳便宜十數事皆見施行尙書夏原吉以兵餉不給坐系侍讀李時勉數言事上怒榮悉爲辯解兩從北徵軍務悉以委榮中道軍餉不繼請班師詔可浙江奏麗水政和山冦刼掠請合兩省兵討之榮言愚民爲有司所苦耳願遣使撫諭不足煩兵上從之師次楡木川文皇帝上賓凡喪禮軍務悉決於榮馳歸報仁皇帝卽位進太常卿進太子少傅兼謹身殿大學士升工部尙書賜繩愆糾謬銀圖書文廟曁仁廟實錄皆榮總裁宣徳初髙煦反榮首勸親徵扈從討平之馬騏激變交址黎利叛偃兵息民榮有力焉是年八月車駕巡邊至遵化聞敵逼塞下以道隘師難並進上率鐵騎數千先馳擊之文臣獨榮從旣還升少傅正統初修宣廟實錄榮復總裁書成進少師五年謁告還京道卒贈太師謚文敏榮闓疏果毅遇事當爲奮前不疑議刑辟片言立決務歸寛恕勤職事盛寒暑及小疾未嘗少怠於四夷邊徼事及邊將勇怯靡不通知內篤孝友睦婣之行喜賓客濟窮卹患無問疏戚貴賤大小皆歸心焉所著有北徵記及文集行於世

論曰文皇帝頻徵朔漠文敏輙扈從與宻謀善斷大事當是時稱西楊文學東楊政事國家有大議文敏一言決之彭惠安公贊文敏曰文武通才信矣哉楊溥楊溥字弘濟湖廣石首人也登革除庚辰進士授翰林編修永樂初仁宗皇帝正位東宮升司經局洗馬兼編修一日東宮觀漢史嘆張釋之不易得溥進曰釋之誠賢然非文帝寛仁何由得行其志臣以爲釋之在漢不易得如文帝三代而下不易得也退采文帝事編爲事類以獻仁廟喜甚賜書褒美漢庶人構陷宮官下錦衣獄十餘年家人供食數絕糧又上命叵測方勵志讀書不輟每對人曰朝聞道夕死可也甲辰仁皇帝嗣位榮獲釋拜翰林學士進太常卿兼翰林學士宣徳正統間入內閣歷官少保兼禮部尙書朝廷大制作多出其手時名臣稱三楊文貞江西人爲西楊文敏因居第爲東楊而溥以郡望每書南郡乃號南楊溥謙恭小心接吏卒亦不敢慢鄕試時胡儼典文衡批其文曰初學小子當退避三舍老夫亦讓一頭地又曰他日立玉階方寸地必能爲董子正言不效公孫弘阿曲也遂薦第一世稱儼爲知人後儼爲祭酒溥在禁垣執門生禮不衰儼亦不辭人兩髙之

論曰文定遭讒幽系十有餘年苦心力學不攺故初卒致通顯居髙思危謙虛下士靖共事君迹其勲徳亦文貞文敏之流匹也世稱三楊詎不信然今獻備遺卷六●欽定四庫全書今獻備遺卷七﹝明﹞項篤壽撰解縉解縉字大紳江西吉水人也少穎悟絕人日記數千言終其身不忘年十八舉江西鄕試第一人洪武二十一年進士廷試所對策過髙讀卷者抑寘三甲時兄綸及妹婿黃金華同登第髙皇帝喜授綸祠祭主事縉與金華皆中書庶吉士日侍左右甚見愛重數召見論議上諭縉曰爾試舉當今施政所宜直述以聞卽具奏言陛下得國之正非唐宋所及取天下於羣盜救生民於塗炭徐定燕都市不易肆而女寵外戚寺人藩鎭之患銷融底定皆處之有法矣不邇聲色不殖貨利不爲遊畋無愧三代聖王矣惟願喜怒一聽於天理而推誠任使不以察爲明又言畏民者畏天之本治心者治民之本令不必數攺刑不宜太繁法司近有朋姦罔上倚法爲姦二條人無所措手足矣禦覽之書宜集唐虞夏商周孔及濓洛關閩之言隨事類別以備勸戒六經殘缺莫甚禮樂宜正禮經及訪求審樂之儒作樂書祀天宜復掃地尊祖宜備七廟太常不可肄俗樂僧道之壯者宜黜之使復人倫經咒之妄者宜火之以杜誑惑斷瑜伽之教禁符式之科絕鬼巫破淫祀以正風俗進人當擇賢否授職當量重輕今大誥有不爲君用之罪則仕者不復擇矣古者鄕鄰善惡必記今𨿽設申明旌善二亭而無黨庠鄕學之教互知之法𨿽嚴訓告之方未備宜取古人治家睦鄰之法如呂氏鄕約及鄭氏家範布之天下世臣大族率先以勸旌之復之以爲民表而教化興矣近世狃於宴安墮城池銷鋒鏑諱言兵事一旦或有不測之虞何以爲備宜勅有司以時修城浚濠教民以農隙習兵且乞設武舉以收異材修復書院以養賢極刑之禁慮有遺材給配婦人恐傷節義書奏上奇其才拜江西道監察禦史時都禦史袁泰怙勢不法縉上章劾之泰𨿽獲宥而直聲益振上慮縉爲眾所傾召其父諭之曰人才甚難大器晚成其以而子歸益進其學復諭縉曰朕於爾義則君臣恩同父子歸其益盡心於古人後十年來朝朕大用爾遂侍父歸數歲髙皇帝上賓赴臨忌縉者謂赴臨非詔旨坐謫河州歲餘召還以爲翰林待詔文皇帝初首問縉旣見寘諸左右深信任之凡詔勑及大制作悉出縉手每預宻議寵賚殊厚升侍讀進侍讀學士上初與武臣邱福等二三人議建儲文臣惟金忠預焉皆靖難功臣也武臣咸請立髙煦上不聽獨召縉宻議旣定祕不發明年冊立仁廟爲皇太子封髙煦爲漢王拜縉翰林學士兼右春坊大學士又明年福等初議頗泄髙煦譛於上遂出爲廣西布政司右參議而李至剛復誣縉攺交址八年入奏事京師時文皇帝北徵見仁廟而歸駕還髙煦言縉徑歸無人臣禮遂徵下獄後三年病死獄中仁廟卽位特官其從子禎期爲中書舍人縉負奇才名聞中外嘗修髙皇帝實錄及永樂大典皆爲總裁性孝友重義輕利篤於故舊喜引拔士類文翰皆精絕嘗語人曰寧爲有瑕玉不作無瑕石中人張興恃寵笞人於左順門下縉過之厲聲叱曰禦座在此敢爾橫邪興俛首斂退同官有失在上前率引爲已過文皇帝嘗與縉論羣臣禦筆書蹇義等十八名命各疏於下於義曰其資厚重而中無定見於夏原吉曰有徳有量而不逺小人於劉儁曰𨿽有才幹不知顧義於鄭賜曰可爲君子頗短於才於李至剛曰誕而附勢𨿽才不端於黃福曰秉心易直確有執守於陳瑛曰刻於用法好惡頗端於宋禮曰戅直而苛人怨不卹於陳洽曰疏通警敏亦不失正於方賓曰簿書之才駔儈之心旣奏上以授仁廟曰李至剛朕所洞燭余徐驗之仁廟因問縉建文所用諸人對曰此皆洪武中人才往事不足論復問尹昌隆王汝玉對曰昌隆君子而量不宏汝玉文翰不易得所惜者市心耳後十餘年仁廟出其所奏十人者以示楊士奇且曰人率謂縉狂士縉非狂士向所論皆定見也

論曰昔賈生通達國體遭遇漢文坐困絳灌廢死長沙解公論奏切中世務皆可施行人倫檢鏡十不失一遭際兩朝不數年遂參大政可謂遇矣甚哉讒人之罔極也語曰髙才不達直木先伐何足怪哉胡廣胡廣字光大吉水人革除庚辰擢進士第一賜名靖授翰林院修撰文皇帝入正大統復名廣拜翰林學士兼左春坊大學士爲上所知一時制命多出其手詔修五經四書性理大全命廣總裁扈從北徵出居庸入大漠王師所至皆廣所紀癸巳再扈從出塞禮部郎中周訥奏請封禪羣臣多以爲言上皆不聽廣作卻封禪頌上之丁母憂召還上問百姓安否對曰安但郡縣窮治姦惡外親爲民厲耳遽詔罷之進文淵閣大學士兼官如故卒贈禮部尙書謚文穆仁廟初加贈少師金幼孜金幼孜者名善以字行臨川人洪武末中進士乙科授戶科給事中文皇帝卽位攺翰林檢討簡入內閣升侍講昭皇帝在東宮時作春秋要旨以進永樂五年升右春坊右諭徳兼侍講七年駕幸北京及累徵北漠幼孜多從升翰林學士仍兼諭徳詔修五經四書性理大全爲總裁官預修髙皇帝實錄十八年拜文淵閣大學士仍兼翰林學士二十二年復從北徵士卒多道病思歸文皇帝問羣臣幼孜具以實對請班師上從之會宮車晏駕凡喪禮軍務皆幼孜與楊榮決焉仁廟卽位進戶部右侍郎仍兼文淵閣大學士翰林學士尋升太子少保兼武英殿大學士賜銀圖書文曰繩愆糾謬洪熈元年兼禮部尙書有詔法司論死罪多寃抑者自今臨決必會大學士同審幼孜與焉宣廟卽位修兩朝實錄爲總裁宣徳六年卒所著有前後北徵錄論曰胡金二公皆以文學遇主致身淸華卽鴻議宻謨不可得聞而胡卻封禪金勸班師持正不足多乎胡儼胡儼字若思江西南昌人也洪武中會試乙榜授華亭教諭攺授長垣上疏乞近地便養親詔許之攺饒之餘幹遂著爲令己卯薦升桐城令政務便民奏免積逋邑中多虎禱於神害遂除嘗督漕至三山值大風雪中流有覆舟命僕夫急援之全活者眾捕蝗道見餓死者命掖就民捨給以藥食是夜風雨大作所全活數百人壬午文皇帝入正大統召試稱旨授翰林檢討升侍講簡直內閣凡有顧問必審度而對甲申升左春坊諭徳尋拜國子祭酒庚寅上北徵命以祭酒兼侍講掌翰林院事輔皇太孫監國在講筵凡古今治亂得失必反復開陳及官祭酒以身率士文皇帝甚禮重之幸太學賜坐講經賚予優渥時國子生有以故告歸者皆坐戍以儼言獲免洪熈間引疾加太子賓客致仕家居二十餘年以徳望重天下正統八年卒

論曰胡公以身爲教不言而諸生化之語曰前有宋胡後有李陳信哉黃淮黃淮字宗豫永嘉人洪武三十年進士爲中書舍人靖難初召見訪政務稱旨每朝解縉及淮立禦榻左備顧問論議宻務令入內閣專掌制勑旣又選五人與共事名直文淵閣上北徵長沙妖人李法良反遣丰城侯李彬及淮侍太子擒法良十二年坐奉表迎上不敬逮詔獄凡十三年獄中有省愆集自省錄獻陵卽位出獄中升通政使兼武英殿大學士仍入內閣獻陵大漸太子在南京未至中外洶洶西楊及淮佐鄭襄二王監國候太子至憂危嘔血宣徳二年請老上賜塟父來謝賜遊西苑與公侯伯師傅尙書十一人俱肩輿登萬歲山宴山麓比辭又宴太液池諭淮曰明年朕生日卿其復來至期淮至上喜八年適禮部會試命與學士王直充考試官正統十四年卒年八十三謚文簡永樂初黨獄大起南人避北官者又有編戍法淮言不可阿嚕臺歸欵欲並女眞吐蕃東西諸部落聽其約束請朝廷出誓詞鐫金定集諸國磨酒中飲爲盟眾議且從之公言邊塞勢分易制並力一心後患滋大此姦謀不可許文皇善公言顧左右曰淮如立髙岡逺覽爾輩直平地見目前耳初同入閣者七人胡儼早休胡廣先卒解縉沒詔獄惟西楊秉政最久東楊謀幄最宻並總修累朝實錄而淮圜土十年家食餘二十年髙谷髙谷字世用揚州興化人永樂十三年進士攺庶吉士二十三年攺春坊司直郎洪熈初爲翰林侍講正統元年楊文貞薦充講官修實錄景泰初進工部尙書兼翰林學士是年邊數請使迎上皇侵我上谷雲中急議相顧忌不能決中書舍人趙榮毅然獨請往谷壯榮解金帶贈榮曰子忠義人也上皇將至言奉迎禮宜厚會有千戶龔遂榮投匿名書公所袖入朝傳示羣公卿言官疏聞上詰匿名書從何所得谷曰得自臣所遂榮恐累谷自縛闕下下詔獄上亦不深罪遂榮也二年進少保東閣大學士明年廢東宮立懷獻爲太子谷悲憤不敢爭加太子太傅亦不敢辭是時內閣不相能上疏言經筵日講關系聖徳尢在得人遂薦大理少卿陳詢侍講楊鼎充日講官左都禦史王文大理卿蕭維禎庶子王恂入內閣上令詢鼎侍經筵文遂得入內閣文旣入內閣又輒與谷相擠五年勑谷視南畿災尋還朝力救都給事中林聰得不死七年進少保大學士謹身殿是年陳循及王文皆以子不得舉訐順天考鄕試官劉文介公儼上令谷覆試谷曰貴冑與寒畯爭進已不可況從而爲之辭奏斥林廷一人事遂已裕陵復辟內閣諸臣皆流放竄殛英宗曰谷在內閣每議迎駕及南內事輙左右朕谷無他膓可致仕谷官至臺鼎而家業蕭然敝廬瘠田僅足衣食身沒未幾子孫貧窶方毅端靖潔亷無私卓然有古大臣之風成化初姚文敏旣請謚王佐鄺埜又上言谷鯁直不回端亮有守始以翰林學士侍英宗經筵入內閣輔政孜孜爲國恪持公論景泰間力主遣使迎鑾之議及其還駕獨建備禮郊迎策天順初以老疾乞歸田裏遂卒於家進退有道始終不渝得贈太保謚文毅

論曰黃文簡勤愼詳宻見危能安髙文毅亷靖端方臨難不懼迹其保護儲宮十年瀕死力主迎鑾以忠謹稱可謂大臣也已呂原呂原字逄原秀水人正統七年進士第二入翰林時選翰林講讀官裴綸杜寧謝璉王玉江淵陳文李紹商輅劉俊及原十人習制誥於東閣十四年罷景泰中倪謙及原教內官黃賜等書於文華殿東廡上一日至廡中命二人講倪講詩國風原講書堯典上悅問二人官謙對臣左中允兼翰林侍講公對臣右中允兼侍講上又問中允講讀官品對曰皆正六品上曰品同安得相兼令左右取官制覽顧二人曰進汝二人講讀學士兼中允他日上再至二人遷坐旁壁下上曰何局蹐乃爾二人頓首對君父嘗臨坐臣子避不敢當上喜後至館輒立語或東西行不復坐天順初攺通政左參議仍兼侍講入內閣尋升翰林學士石曹寵用事知敬原朝會衣靑袍亨笑曰行爲先生易緋不答未幾嶽正曁原列上石曹罪狀疏畱中不發曹石恐謀摘承天門災詔中有訕語上大怒召對近臣曰正大膽固敢爾原素謹厚左右正何也嶽旣去原得畱與李賢同在內閣李通達見事立斷原守正謹恪稍濟之持重修大明一統志充總裁官居母憂尋卒贈禮部左侍郎謚文懿論曰呂公醇徳至列曹石罪狀何其直也人有不爲而後可以有爲信矣惜以弘徳淪促齡謂非命耶公子太常■﹝常上心下﹞■﹝常上心下﹞子京兆言言子鄕貢進士科進士程及穆皆以文學行藝紹其家聲科旣死室無寧歲天之報施善人其何如哉今獻備遺卷七●欽定四庫全書今獻備遺卷八﹝明﹞項篤壽撰蹇義蹇義字宜之重慶巴縣人也洪武乙丑進士授中書舍人受知髙皇帝奏對稱旨初名瑢偶奏事畢上問曰汝蹇叔之後乎禦書義字賜之以易舊名革除年擢吏部右侍郎文皇帝卽位轉左侍郎尋升吏部尙書時政令制度有非洪武之舊者詔悉復之義言損益貴適時宜上從之或有譛義者上不聽永樂二年冊立仁宗爲皇太子以義爲詹事七年駕狩北京輔皇太子監國中外庶務惟諸王及邊逺奏請達行在所餘悉啟聞處分義明習故典識達政體不動聲色而事賴以濟命兼禮部事職務塡委處之裕如十七年丁父喪歸有詔起復詣北京謝上慰勞遣中官護送歸南京明年從皇太子朝北京遂命巡撫應天諸郡問兵民疾苦及文武吏賢否而升黜之義言國家多事過以法繩吏人將不勝乃黜其太甚者數人余弗問兵民利獘當興革者具奏行之仁宗卽位進少保兼吏部尙書尋進少傅又進少師賜銀圖書文曰繩愆糾謬宣宗卽位監修兩朝實錄成賜白金文綺鞍馬扈從徵庶人髙煦還寵賚甚厚復從巡邊旣還上憫義年老不欲任以煩劇乃輟吏部事日侍左右備顧問繼賜銀圖書曰忠厚寛弘以象徳也賜第大明門內累命中貴人進式皆不稱上親畫圖以命工戒十日落成歷少師九載考滿降勑褒諭賜宴禮部宣徳十年薨於位贈太師謚忠定

論曰蹇忠定歷事五朝以忠實受知遇文皇北徵委以國事不動聲色而天下宴然官冢宰者幾三十年取人先純朴而黜浮華故永宣之間士風吏治龎厚可觀秦誓所謂斷斷兮無他技者公有之矣夏原吉夏原吉字惟喆湖廣湘陰人也父時敏洪武初以布衣徵授湘陰教諭母廖氏夢三閭大夫降其室而生原吉以鄕舉士入大學選入禁廡寫誥髙皇帝幸書所見原吉丰儀及書法特賜襲衣復命人窺諸書生原吉端坐正書儼如上前使者還報上心喜之授戶部四川部主事升戶部右侍郎充采訪使巡撫福建所過考察吏治咨訪民隱人咸悅服時楊榮在諸生中公識拔之出鎭蘄州文皇帝入正大統轉左侍郎踰月升尙書永樂初兩浙諸郡大水三奉命往治發浙西兵民十數萬疏決壅滯自松江黃浦東北入於海水患乃息民饑奏發廩三十餘萬石賑之召還掌部事首請裁冗食省浮費均出入平賦役禁勢要中鹽及富室專錢鈔之利革包攬戒侵欺淸倉場廣屯種皆宜定立規制以頒行天下上嘉納之四方有水旱災異必以聞嘗手書倉庾庫帑及丁戶田賦盈縮之數袖中檢畫上臨朝問天下糧儲幾何原吉具對不爽上益重之時賞靖難功大封親藩討邊境建宮殿增置武衛百司所費億萬處之裕如不以擾民初建北京采宮殿材於東南命督運仍給官校得從便宜顧善拊循人樂盡力七年扈從巡幸北京命兼行在禮部都察院事復兼刑部上親徵北地皇太孫畱守北京命原吉輔導兼掌行在六部都察院大理寺事庶政修舉京師肅然扈從還南京尋命輔皇太孫周行鄕落以觀民俗至村店取虀黍先嘗以進皇太孫皇太孫爲嘗虀一莖黍數匙有犯駕者皇太孫欲罪之原吉言上命所至毋擾民罪之非上意也乃止召見鄕老長令陳民間疾苦賜髙年帛表節義給孤獨駕還有兔逸出道左太孫將馳射原吉進曰丰艸中多狐鼠穴縱驥馴禦習能保不測之蹶乎太孫爲罷射初上命指揮周敬邏從卒擾民者敬執數人太孫使釋之敬不肯太孫召系敬原吉進曰上有命而卒違之不罪而又系執者是重違命也不如釋之因而厚賜以勵其直太孫立出敬勞以羊酒輔皇太孫閱武於郊考九載滿上親宴於便殿監修髙皇帝實錄十九年三殿災詔求言主事蕭儀言徙都北京非便上震怒寘之極典而六科十三道相繼言之上命諸大臣與言官跪午門前對辧親禦門樓視之都禦史陳英等迎合意旨抗言禦史給事中皆白面書生不知大計宜重罪上命中人出問對辧云何諸大臣皆紛然啐罵言官妄言原吉獨從容奏曰臣等罪也科道言是上宻命中人復問原吉對如初上兩宥之或咎原吉背初議原吉曰不然天威嚴重吾輩歷事久言𨿽失幸上憐之若言官得罪所損不細眾嘆伏交址平上問原吉升賞孰便對曰賞費一時有限升費後日無窮臣誠愚多升不若重賞西域法王來朝上將親勞原吉諫止之他日法王見便殿上命原吉拜長揖而已上曰卿何木彊耶山東唐賽兒反逮至妖黨三千餘將盡誅之命原吉審錄皆商人被脇非眞賊奏請原宥詔可眾遮道呼原吉曰公生我原吉叱之曰爾等罪當誅此上恩也陜西賊僞稱金輪王報至上議命將討之原吉言亂止數人脇從者眾若遣將必多殺以希功請遣廷臣愼重有謀者往擒其首余當自定從之谷庶人謀逆上問長沙居人通謀否對曰謀出自彼何預居人臣敢以百口保之竟免究上將親徵北地原吉言今邊儲不足請遣將無煩六師忤旨系內官監獄仁廟嗣位卽日復戶部尙書加少保未幾加太子少傅尙寶袁忠徹以相術得幸文皇帝上以其言不遜首欲誅之原吉曰忠徹言誕罪固當誅今山陵未畢而遽刑近侍柰先帝所愛何乃罷忠徹官賜繩愆糾謬銀圖書侍講李時勉廷諍過激上大怒原吉曰時勉小臣言過豈能損聖徳願少霽威下法司議罪從之宣徳初監修兩朝實錄髙煦反上親率六師擒之原吉扈從還賜白金文綺及閽人三復賜金銀圖書八其一曰含弘貞靜蓋象徳也嘗侍遊西苑詔騎從原吉騎後乘輿甚邇從者私相問曰前龍衣而髯者非至尊乎上聞之還顧原吉恐懼下馬頓首謝曰天威咫尺而臣不能肅下罪萬死上笑曰朴實哉卿隸也人賜鈔十五貫復命登禦舟遊太液池上顧謂原吉等曰以操以禦羣卿之力君臣之義休戚是同上射鳬獲之旣烹上躬割以啖原吉且手酌玉觥以嚼曰卿於朕啟沃良多今老矣扈從巡邊還賜寶刀上念原吉春秋髙命解職務而仍其祿朝夕侍謀議恩遇益厚家有禦賜名馬性甚靈每召命將至輒蹄嚙閽者以報原吉具衣冠出而中使至矣上嘗命尙方賜原吉翠甌一旣拜賜上笑曰卿夫人得無競乎復加賜一又命制束髮小玉冠二上用其一以一賜原吉曰使卿之子孫知吾君臣一體也五年薨贈太師謚忠靖原吉孝友徳量寛弘人莫測其際呂尙書震爲子乞官上以問原吉請與之或謂之曰彼昔奏公公忘之耶原吉曰吾自得罪彼何與焉平江侯陳瑄靖難時嘗欲害原吉後原吉薦瑄總漕又內贊其所請以濟國事二公深敬服嘗言處有事當如無事處大事當如小事若先自張皇則中便無主矣每論大政決大疑皆從容裁決莫能易也薦人自布衣至公卿其人不知引用周忱黃福李隆論救尙書郭惇金濓都禦史劉觀及郎中李暹諸如此類不能盡述焉

論曰北都初建庶務艸創大者如宮殿諸司封建徵討財用四出而夏公從容經畫節縮浮冗以資計度天下宴然畱守北京兼理諸曹繽紛厖錯迎刄而解贊襄帷幄無非讜謨薦引士不啻已出與忠定同徳同心可謂謀斷兼資才徳並優者矣胡濙胡濙字源潔常州武進人生而發白彌月乃黒在姙母李氏夢僧以花遺之覺而生濙亾何有僧來索觀濙見僧卽笑僧曰此吾師後身也命我來見以笑爲驗今果然聞者異之洪武庚辰登進士授兵科給事中永樂攺元奏對稱旨升都給事中丁亥文皇帝察濙忠實可托命巡遊以訪異人爲名凡十有七年轍迹幾徧天下𨿽窮鄕僻邑無不到者在湖廣尢最久丙申還朝進禮部左侍郎復出巡浙江癸丑自沔襄還朝時文皇帝徵北境駐蹕宣府馳謁行在所上方臥不出聞濙至喜甚起見濙勞之曰卿驅馳良苦賜坐與語凡所歷山川郡縣民情休苦悉陳說上欣然不復疑慮比退漏下四鼓矣仁廟監國時飛語上聞上屬濙往察之濙至卽所見七事皆孝敬宻疏以聞上覽之大悅仁廟卽位聞濙有宻疏疑之乃轉太子賓客兼南京國子祭酒一日閱章奏得濙宻疏深嘉之章皇帝卽位復禮部左侍郎兼官如故還任行在禮部事宣徳攺元進尙書髙煦反濙贊上親徵事平受上賞賜第給閽者戊申賜銀章四生日賜宴於其第八月扈從邊己酉命兼詹事府事五月扈從北巡辛亥命兼行在戶部事禦制詩賜濙及蹇義楊士奇楊榮四人而已因賜宴盡醉而罷新建禮部成命光祿設宴大臣皆往賀濙立石廳事以紀之每燕見上輒問曰卿有何言奏入卽施行之正統初寵任益隆凡軍國重務濙悉與聞己巳上親徵北地畱守京師進太子太傅景泰初進少傅兼太子太師英廟復辟以老致仕家居七年卒年八十有九卒之日常守卓天賜夢濙來辭已而聞訃大異之贈太保謚忠安濙寛和樂易敬愼亷靜立朝幾六十年曆事累朝十知貢舉天下之士盡出其門平居無疾言遽色𨿽庸夫孺子皆知爲長者所著有芝軒集

論曰胡公碩徳歷事六朝並受知遇卽其忠勤篤棐夙夜匪解晝接蕃庶冠絕百僚有由然矣說者謂爲潞公之儔信哉今獻備遺卷八●欽定四庫全書今獻備遺卷九﹝明﹞項篤壽撰黃福黃福字如錫東萊昌邑人也洪武甲子以鄕舉入太學初授項城縣簿歷升龍江左衛經歷上書論國大計髙皇帝奇其才升工部右侍郎特見信用永樂初治齊黃離間之罪李景隆於上前指福爲姦臣福厲聲言臣罪應死但目爲姦則非上知其爲人不問遷左侍郎升工部尙書初建北京置行部時北方歲用兵民敝甚攺福爲刑部尙書以撫之交址平郡縣其地建三司總之而以福兼掌布按二司印福視民如子交人愛戴之中官馬騏怙寵肆虐數裁抑之騏誣奏福有異志上深知其妄曰此君子不容於小人奏遂寢居交趾十九年仁宗登極上六事悉見采用召還交人扶老攜幼號泣送不忍別宣徳初馬騏激變交址時兵部尙書陳洽代福鎭交累奏乞還福蓋以交人思之深也復命福以往而黎利已叛朝廷命將討之及戰王師失利福爲賊所得皆下馬羅拜曰公不北歸我曹不至此言已皆泣下福諭以順逆利害賊無悔罪意然終不忍害福其酋長饋以餱糧白金以肩輿送福出境至龍州悉以所饋歸之官旣還拜戶部尙書命偕平江伯陳瑄董漕運江南上言足食足兵省役三事上嘉納之尋攺南京戶部尙書正統初進少保仍兼尙書參贊軍務守備南京五年正月五日卒福性鯁直初宣廟命觀戲對曰臣性不遊戲命圍棋曰臣幼時父師嚴只教讀書不教圍棋上黙然論曰黎利之變陳洽柳升皆大臣死賊手黃公獨免其惠澤誠固結其心也孔子曰忠信蠻貊可行信哉張本張本字致中山東東阿人也洪武中以國子生擢江都令靖難兵至率民治戰守具母夫人曰此天命也乃詣軍門朝內難平升知府進江西左參政以材譽召爲工部左侍郎坐累謫交址還拜刑部右侍郎仁宗皇帝初嗣位曰張本特立不阿拜南京兵部尙書兼都察院事明年召見言國家大計遂畱行在兵部宣徳初髙煦反上親徵罪人旣得命本撫輯其眾而錄其餘黨兵政久敝姦人以貨脫伍籍而援平民實伍者甚眾本請擇廷臣釐正之尋命兼太子賓客復命兼戶部事宣徳六年正月八日卒

論曰張公卽無赫赫名而搜蠧舉墜歷四曹可謂孜孜奉公者矣死之日家無餘藏淸修不足多乎虞謙虞謙字伯益鎭江金壇人也洪武中以太學生擢刑部郎中升杭州知府永樂初召爲大理寺左少卿尋升左副都禦史命巡視淮楊旱災至則疏民所苦請發廩賑貸官爲贖還所賣男女皆從之復命督兩浙蘇松諸郡運賦建議丁多糧最少者運北京丁多糧少次者運徐州丁糧俱中運南京淮安丁少糧多存畱本地倉巡撫浙江察亷糾貪上言十數事多見施行仁皇初曰大理天下之平也乃擢謙爲卿先是都察院論誆騙罪準洪武榜例梟首謙言比奉詔書自今準律斷罪誆騙在律當杖而流梟首非詔書意上曰虞謙言是天津衛倉災焚糧數十萬石禦史亷視還言主典者故多侵盜縱火自蓋追逮幾八百人考掠誣服論死者眾謙白於上得減論凡所上獄皆親閱之必求其平大辟尢愼曰彼無憾斯我無憾矣有詔求直言謙上七事其一曰得人則興非人則隳人主之職在擇人耳其二曰教育人才本在師範不惟其備惟其人三曰都察院職司耳目典綱紀今專治獄非設官本意四曰國用空乏宜預爲備五曰畿府之民困於養馬宜分給無馬郡縣以蘇之六曰鈔法不通出多入少故也多收少出則民重鈔鈔自通矣七曰京師中軍民雜處故多盜宜勑五城兵馬司立甲伍之法互相覺察皆中時獘謙偉儀貌瀟灑不羣工詩所著有玉雪齋稿

論曰虞公爲廷尉以亷平稱其所讞獄故多平反與深文重入者殊蒼鷹乳虎此何爲哉劉季箎劉季箎諱韶以字行浙江余姚人也洪武甲戍進士授行人使雲南四川朝鮮饋遺一無所受事聞賜衣鈔升陜西左參政陜有逋賦嘆曰民積歲不能輸爲人父母忍督責之邪下令緩徵民感激假貸以輸陜不產碙砂而歲有課額爲奏罷之洪渠水溢爲民患乃設法治堰水不病民召爲刑部左侍郎獄多平反尢重民命善斷疑獄永樂乙酉纂修大典命季箎討論裁決人多服之庚寅坐失出人罪左遷兩淮鹽運副未行攺工部營繕主事躬勤治職不以崇庳爲意性淸素好學工詩癸卯卒

論曰劉公用獄詳愼卒以失出坐貶經曰寧失不經觀過可知仁矣今獻備遺卷九●欽定四庫全書今獻備遺卷十﹝明﹞項篤壽撰張輔張輔字文弼河南祥符人父玉元樞宻知院洪武初歸附累官兼山護衛指揮同知以忠勇受知文皇帝戰死東昌追封河間王謚忠武輔雄壯有父風靖難時累功封信安伯加新城侯永樂五年安南國王陳爲其下黎季犛所弒拜輔爲總兵帥師八十萬討之旣入境賊沿江列柵七百里水陸拒守輔督兵拔多邦城進攻交州入之乘勝蹙淸化城覆其巢降眾十餘萬季犛遁入海輔屯兵咸子關賊來襲擊敗之督舟師往攻斬首數萬級窮追奇羅海口生擒季犂並二子蒼澄以獻交南平得郡縣一百三十四戶三百一十二萬建議復古郡縣置交址都布按三司統之凱還進英國公七年餘孽簡定復叛命輔帥師二十萬徵之獲簡定於吉利柵之山而歸九年陳季擴倡亂復陳氏輔承命再往賊聞王闕師至走海洋據險荷花口進兵攻之至愛子江登岸賊設像伏以伺輔偵知之下令軍中羣象來一矢落其象奴再矢披其象鼻象奔還自相蹂踐大軍乘之賊大敗擒斬無算禽陳季擴獻俘京師畱輔鎭守余冦悉平召還仁廟卽位進太師宣徳初漢府宻遣人與輔謀輔縛其人以聞宣廟益重之寵賚無虛日天下倚以爲重四陲莫不知名正統間王振專權獨加禮於輔十四年死於土木之難追封定興王謚忠烈

論曰定興王善用兵三犂交址可謂壯矣苐建置省隳郡縣不數年而復失大喪師徒文武大吏皆死賊手惜哉嘉靖中莫登庸簒黎命將問罪莫氏面縛降因命爲都綂神武不殺其斯之謂乎陳瑄陳瑄字彥純合肥人也父聞洪武中累官成都右衛指揮同知瑄隨侍焉弱冠習兵法善射嘗從大將出郊遙望孤鴈雜鵝羣中命從者輪射不中最後命瑄一發斃之有鴟翔於上應弦而墜屢試之皆奇中蜀府初建宮城遣將伐材於山皆後期且材不中度所經瘴地士多死者攺命瑄別取善道七百里以入先期而還材皆適用士且不病從徵南畨及散毛鎭南有功尋襲父職父坐事謫戍遼東瑄伏闕奏請代行特詔父子並免復職從徵越雋討建昌酋長伊嚕特穆爾復從徵余冦賈哈喇賊數萬據險以拒官軍分三道瑄將後軍涉打中河由間道出奇兵作浮梁渡河旣渡撤梁以固士心遂壓賊境賊憑險迎敵一日十三戰奪其險明日復大戰凡七合賊大敗出降械送賈哈喇於京師復會雲南兵徵百夷累功升都指揮同知進都督僉事文皇帝靖難師至江上瑄具舟迎濟封平江伯時北平軍儲未充命瑄歲董運百萬石道海給之創建百萬倉於直沽尹兒灣城天津衛籍兵萬人戍守瑄善任使節勞逸秋毫無取於下漕舟所經島夷畏官軍悉閉匿瑄下令俾出爲市而遣官監臨平其直軍無敢嘩人兩便之舟還值倭冦刼沙門島瑄督兵追至朝鮮焚其舟殆盡殺溺無算海溢■﹝土冊﹞沒堤岸起揚之海門歷通泰北至鹽城凡八百里奉命以四十萬卒修之旣建北京罷海運浚濟寧臨淸河通南北餉運建議造淺艖二千艘疏淸江浦引水由管家湖入鴨陳口達淮以避淮河之險就管家湖築堤十里以便引舟浚儀眞瓜州二壩潮港之湮鑿呂梁徐州二洪巨石以平水勢築刁陽南望湖長堤開泰州白塔河以通大江築髙郵湖堤堤內鑿渠亙四十里以通舟南北造梁以便陸行自淮至臨淸相水勢髙下建閘四十有七以時啟閉於淮口作常盈倉五十以貯江南輸稅於徐州臨淸通州皆置倉以便轉輸自淮抵通州濱河置鋪捨五百六十八所捨置卒以道引舟緣河堤鑿井樹柳以便夏月行者凡有興作慮之周而爲之國初歲運二百萬石後增至五百萬石國用以足仁廟卽位應詔陳言七事皆切中時務其略曰南京國之根本冝選將益兵以嚴守備長民長兵者皆宜擇賢使能賢能在推舉推舉在核實乞選朝臣之公正者分巡天下考察有司政事得失進亷能黜貪鄙則官得人而治可興府州縣學教官多不得人乞令風憲考察罷黜別選中外軍伍多缺乞勑五府兵部都司嚴禁私役就行淸理老疾者令戶丁代逃者責限追補戶絕者除伍邊防之要在兵食足近歲如開平等處城不足兵兵不足食乞選武臣之有方略者授以精兵足其衣食日肄習之如有沃壤兼務耕守湖廣江浙及蘇松漕運北京甚逺乞令運於淮徐收貯別令官軍運至北京則民力可蘇官軍漕運者財力殫乏所管頭目又別役以重困之乞加嚴禁上覽奏嘉納卽施行焉宣徳初鎭守淮安兼督漕運八年卒追封平江侯謚恭襄

論曰文皇定鼎幽燕據天下形勝以制禦北境轉漕東南其初海運多漂溺之患賴平江之功疏通河渠鑿石築堤江浙之粟皆踰淮歷濟灌輸京師誠萬世之利也時同事有尙書宋禮今並廟祀濟寧山雲山云字﹝闕﹞徐州人也姿貌魁梧工騎射深沈有將略永樂中以指揮使從太宗徵迆北功先諸將升都督宣徳三年拜總兵掛徵蠻將軍印出鎭廣西先是守將韓觀頗喜誅殺云繼之鎭靜寛仁而號令嚴肅賞罰必信親督兵與蠻賊韋朝列等前後十餘戰臨機應變身先士卒所向有功斬獲無算築永平等九堡宣武四城剏鋪捨五百餘猺獞屏伏居民按堵上嘉其功進都督同知恩賚甚厚正統三年卒於鎭贈懷逺伯謚襄毅云有亷操帥府有鄭牢者老隸也性鯁直敢言云進之曰世言將不忌貪矧廣西素尙貨利我亦可貪否牢曰公初到如一新潔白袍稍沾污如白袍點墨終不可湔也云又曰人云土夷饋送不納彼必疑忿柰何牢曰居官黷貨朝廷有重法不畏朝廷乃畏蠻子邪云笑納之其馭土官一以威嚴凡有徵調符下立至無敢後期有驚怖成疾者至死不敢歸與士卒同甘苦故人樂出死力廣西人立祠祀之

論曰余聞永宣中都督韓觀山云出鎭嶺西猺獞皆望風竄匿不敢出論考其行事信然世患無山韓耳何用黷兵爲哉郭資郭資字存性武安人洪武十八年進士爲戶科庶吉士試主事總部曉練錢谷升僉都禦史尙書郁新薦攺北平參議進布政使靖難兵起資獻策防禦已而畱侍獻陵居守李景隆攺北平晝夜扞備轉給饋餉靖難後升戶部尙書上曰資朕蕭何也建北京置行部與雒僉並攺行部尙書永樂十九年罷行部復爲戶部尙書時百興皆資調度獻陵卽位立東宮兼太子賓客升太子太師致仕宣徳三年夏輟部務明年召資以太子太師致戶部事免朝參卒年七十三贈湯陰伯謚忠襄永樂後文臣贈伯四人金純山陽伯吳中茌平伯金濓沭陽伯金忠金忠鄞人少慷慨負意气靖難兵起布衣田冠上典謁召見言舉大事人材爲急授署紀善侍帷幄贊戎務升署長史靖難後升工部右侍郎治事北京永樂二年召入兵部爲尙書儲位未定上宻問忠歷數古昔嫡孽故事對上喜賜公大鏹又曰詹事宮端汝以尙書兼詹事幸善調護佐太子或謗廷臣及宮寮過者上宻令忠察之每白其誣上或不喜卽又頓首言臣保無他卽如人言臣甘連坐以故全護者眾每導人寛愛無爲苛刻公事輙推同官使展其才能有闕誤引爲已過不遺片善不念舊惡俸賜有餘周賑鄕族仁皇初念忠贈少師謚忠襄以其子達爲翰林檢討儀智儀智髙宻人洪武中薦爲教官知髙郵州升知寶慶府永樂二年升通政兼右中允未幾升湖廣布政使三年入侍郎禮部十一年元旦日食呂尙書請賀如常智執不可上令擇老儒侍太孫議未決顧太子問曰講讀得人未太子應曰舉儀智未決上喜曰智𨿽老能直言元旦日食智議免賀智可用智寛平嚴正務持大體尙忠厚遇事是非又輙別白爲太孫陳說不屑附會年八十致仕卒贈太子少師謚文簡子銘字子新學於吳訥洪熈時爲行在禮科給事中內府教書歷編修侍講正統中爲郕王長史景帝初出南京爲禮部侍郎以立懷獻太子故加太子太保未幾召爲兵部尙書尋掌詹事府事卒贈太師謚忠襄

論曰世所稱三忠襄者郭習錢谷聲齊鄼侯金定策建儲與畱侯比隆儀以靖謹侍春宮負園綺之望焉可謂名稱其實者矣郭琎郭琎北圻新安人初名進太學生永樂中爲戶部郎官宣徳初爲行在吏部左侍郎兼少詹事上爲攺名琎四年代蹇忠定爲吏部尙書五年冬上諭曰朕以用人付卿卿爲朕擇才昨郡守多缺命廷臣薦舉古人當斯任者必勤於咨訪有得卽錄故官不乏才呂蒙正夾袋虞允文材官錄是也愼畱意正統旱蝗侍臣言大臣尸位妨賢內批令自陳諸大臣遂皆乞去琎獨不可曰主上衝年吾輩皆先朝簡任受付托一時請去誰與共理宜引罪乞攺過琎老矣官至冢宰豈敢貪位顧君臣恩義如此眾是公言疏上盡畱諸大臣七年請老先是宣徳初內閣謂用人之柄不宜專在吏部令三品以上京官薦用方面風憲郡守至琎入吏部又令五品以上京官薦用禦史知縣人多嗜進覓薦至行金錢相請乞者言官論奏僅罷五品薦舉琎秉衡十四年名不及蹇公然潔亷務采實行不用浮薄遊聲譽之士𨿽爲內閣所侵能堅忍持正自行其志

論曰君子之仕也以行義履道不越而已也是以榮莫大於守官顯莫過於達志行莫病於屍祿恥莫尢於內疚而中外崇卑無與焉夫郡之有守也以君千里長萬夫位尊而責重不可謂榮且顯也哉且今之所謂榮且顯者紆金襲紫出入巖廊之上雍容髙議終歲而無民事是其身則誠足安也然未知其職之所共也是故侍幃幄不能攄慮畢誠奉明主之弘休而規箴其闕坐廟堂不能侃侃正色表儀羣工振淸明恪愼之風司論列不能察利害陳得失糾違弼直有端勁恭靖之節營營於於恐難無疚於其心也至於揚歷州郡典司民牧茍無所振施加卹於其下則君之所畜以乂其民者將若何而已也嗟乎其植之表者弗振而化導漸靡積輕重之過哉是故先王之立政也擇才布位出入均勞逺邇一體中外第遷賢哲胥進勢無綦重焉故能杜僥幸之門絕財賄之途殺固寵之志僚庶旦暮無倦思媚庶民以承天子四海之內軌淸紀順休烈弗閼而頌聲流浹也迨夫治之季也士大夫貴內賤外悅逸惡勞安冒進而恥事實居朝爲尊親民爲卑苟簡之習成鞅掌之嘆作君子病之而弗能返也嗟乎殆矣宣皇帝時加惠天下嚴親民之選乃畢閱要郡缺九守焉勅公卿廷議推能得況鍾以下九人帝躬臨軒勅治錫燕賦詩世咸以九人者爲榮其在郡則皆矢力布忠勤民善治蔚然爲當時良吏是以上下豫康政不逾朝而天下咸度固憂民之效而化導之功也詎不信哉羅通羅通吉水人永樂十年進士授禦史十九年奉詔言事與六科官並謫邊知州正統元年升兵部郎中三年從尙書王驥甘肅徵阿勒坦多爾濟巴勒有功十四年冬邊報至通守居庸關給事中孫祥守紫荊關廷議並授僉都禦史時景帝初面諭吏部誤云副都禦史二人竟得爲副都禦史通守關有方略才警敏擒首人納延特穆爾提精兵五千南襲剿至抝羊山斬捕獲有功召入參贊軍務理院事景泰元年給事中言通本河泊所官以內閣陳循薦其曉暢兵法尋升副臺參昌平侯軍務更兼院事妨誤兵機不便是年通疏乞勅石亨楊洪各率精銳馬步官軍亨自紫荊出大同洪自居庸出宣府沿途巡提督官軍堵塞關口修理墻搾剿除邊患防護耕種通又言邊軍妄報首功虛張敵勢徳勝之賊近在都門斬敵幾何升六萬六千有餘又言腰玉珥貂者皆苟全性命忌能憎言於公謙不喜上言徳勝當先一萬九千八百八十人升一級陣亡三千一百一十八人升二級餘皆給賞且乞罷兵柄六府部院翰林科道議乞畱於公亦言通誌在滅敵爲國計無他謙等冝同心恊力勿互猜嫌是年通乞下令擒斬額森巴延特穆爾喜寧者賞萬金封公侯於公上言口外軍民連歲被兵不能種藝恐邊人野無所掠擁眾以送駕爲名突至太原則山西揺動而河南淮甸之間亦可憂矣冝選有謀略文職大臣住鎭山西上以命通時昌平侯乞差文武大臣率兵出鴈門用鹿角擡營護山西饋運大同兵部請命通意不欲行疏言於謙楊洪建此策乞令與臣同行奏下於公疏曰當國家多事之秋非臣子辭勞之日臣謙諳熟山西事情謙宜去上仍令通往三年冬通言敵恃馬力出入塞下今額森使臣有馬四萬宜增價酬之價重則馬益至不數年邊馬自空此坐弱彊敵之策也是年督兵逐走懷來至長安嶺又斬首有功龍門鵰鶚諸城殘破守將撤兵內徙遺芻糧數萬通上言敵來有鄕導欲奪芻糧守則軍力不足運則民財不足焚則國用不足乞廷議戶部尙書金濓奏下通及總餉侍郎劉璉總兵朱謙共計上已而敵退請班師還京恊贊軍務四年上將傳要略命以訓練將士是秋與蕭維禎並升左右都禦史天順二年致仕弘治十八年隆慶父老奏己巳之變通守關有保障功勅祠居庸關

論曰羅公明習邊事所向有功至謂徳勝之捷錄賞過濫於公不能奪之及懸畫構額森攜攜貳其與不亦偉乎陳鎰陳鎰字有戒吳人永樂十年進士爲禦史擢副都禦史鎭陜西得便宜行事慈厚寛洪淸愼悉民疾苦不作聲色專務安輯凡練兵屯田水利鹽法事有經畫薦按察使王文副使金濓入內臺正統元年於公上疏請定輸粟贖罪法在陜十餘年教興政理每入朝民必遮道送不忍捨比還歡迎父老或走數程久旱鎰至卽雨雨久至必霽人益愛戴之召入臺爲右都禦史與王文共事正統景泰間文與鎰更出鎭陜西已而文當代鎰入陜禦史爲文上疏言文風采乞畱內臺耿淸惠以侍郎出代鎰尋升左都禦史太子太保景泰四年秋致仕卒謚僖敏陜人屍祝之馬昂馬昂字志髙滄洲人鄕舉入國子監授序班正統二年薦升監察禦史整勅大同兵備八年升刑部右侍郎攺副都禦史參贊甘肅軍務劾都督王喜罪遼東守臣貢駝馬齊勤蒙古罕都諸蕃掠去昂出戰擒大酋索諾木奔景泰初病乞還朝勒致仕四年薦起總督軍務代鹽山兼巡撫兩廣擒僞將軍周鐵等三人升右都禦史七年平斗峒賊轉左都禦史天順元年致仕入見復畱命巡視山西還院二年陳汝言坐贓下獄論死代爲兵部尙書五年番冦陜西昂總督軍務與懷寧侯孫鏜西徵師且出會曹欽反與鏜擊賊賊誅加太子少保仍掌部事裕陵每召對詢將官短長用邊鎭巡撫亦令南陽鹽山與昂議茂陵卽位攺戶部尙書與都禦史林聰簡十二營軍致仕卒年七十八贈少保謚恭襄

論曰陳僖敏鎭關中有遺愛恭襄所至有克敵功其愼簡營卒可謂知時務之要者矣今獻備遺卷十●欽定四庫全書今獻備遺卷十一﹝明﹞項篤壽撰周新周新字志新南海人也初名日新文皇帝嘗獨以新字呼之遂更名焉國初以貢入太學選授大理評事以剛直稱永樂甲申拜監察禦史彈劾不避權貴權貴皆畏之稱之曰冷面寒鐵公或以怖小兒曰冷面寒鐵公來皆走匿擢雲南按察使未到官轉浙江獄囚有寃系久者聞新來喜相告曰冷面寒鐵公來吾屬生矣新至卽辧釋之有商自逺歸未抵家日暮恐獨行爲盜所掠潛以其貲置一祠石下至家妻問之商告以故旦求之無有也訴於新新曰是必而妻有外遇也鞫之果然蓋歸語妻時爲姦人所竊聽而是夜先往取之矣境中暴虎爲害新爲文以告城隍須臾虎詣階下伏罪格殺之道行者蠅蚋羣聚馬首尾之見一暴屍及一鑰一小木私記收之乃令人市布取入比印號不同者卽發還已而得同號者捕之乃劫布商賊也悉以其贓召布商家人給之家人大驚時商去家已二年始知爲盜殺也發姦擿伏類此嘗巡屬縣易服色以入觸怒縣官收系獄中盡知一縣疾苦明日迎按察使乃自獄中出縣官恐懼免冠伏謝罪竟按黜之由是諸郡縣吏皆望風股栗莫敢肆一日同僚以鵝炙饋新新懸之後有遺者指以示之其僚有受遺者必問冷面寒鐵公知否朝廷命錦衣千戶如浙挐贓吏卽受吏贓新時進須知遇諸涿州捕之系於涿獄千戶逸走詣闕下以聞上怒令馳驛縛新旣至伏丹陛下猶口口歷數其罪不已上愈怒命肆諸市臨刑大呼曰生爲直臣死當爲直鬼是夕奏文星墜上甚悔之

論曰以新之勁直而獲罪明主古云太剛則折新之謂矣新之事傳者頗少南海彭參政森有冷面寒鐵公傳其所稱怪異不經不足信也陳諤陳諤字克忠初字一諤廣東番禺人永樂六年舉鄕試入太學八年擢刑科給事中舉劾權貴無所避每奏事大聲如鐘上令餓之數日奏對如故上曰是天生也每見呼爲大聲秀才嘗言事忤旨命坎瘞奉天門外七日不死赦出還職尋升吏科都給事中一日率同列論事觸上怒落職罰修象房同事者先治完降官去諤貧不能雇役躬治之甚力值駕至觀象上問治屋者爲誰諤前俯伏具道所以上憐之命復其官搏擊愈甚十一年奉使雲南擢順天府尹政尙嚴察嘗出行誤衝皇太子駕太子訴於上上曰陳府尹是父母官竟不問其優假如此旣而執政者忌之出爲湖廣按察使洪熈攺元諤先以忤親王貶海鹽知縣上一日問左右大聲官人何在宜置輔導使人得聞過乃授荊府長史多所匡益上賜以忠良鯁直四字示寵異焉宣徳三年與王不協遷鎭江府同知致仕歸正統九年卒於家

論曰陳公以犯顏敢諫屢瀕於死賴文皇仁皇之明躓而復奮然竟齟齬坎壈其身惜哉今獻備遺卷十一●欽定四庫全書今獻備遺卷十二﹝明﹞項篤壽撰陳洽陳洽字叔遠常州武進人也洪武中以薦爲給事中奉命點軍過目輙識其人再至輒笞之髙皇帝聞而嘉之賜金織衣一襲父以貞戍五開死洽去官走五開觸瘴癘冒險五千里竟負骨歸葬焉居亡何兵部尙書茹瑺薦洽才可大用詔起復授文選郎中文皇正位首擢爲吏部右侍郎尋轉左侍郎永樂乙酉遷大理卿丙戌交址黎季犛構逆命洽馳往調土兵三萬人以佐大軍交址平召還己丑交址余冦作亂仍命英國公張輔討之而以洽參贊機務遂擒簡定而還時北人犯邊上親徵洽承命同張輔練兵於塞外辛丑往鎭交址能輯和其民邊人安之乙未還京師上嘉其功進兵部尙書丁酉復同丰城侯李彬鎭交址兼掌布政按察司事宣徳元年黎利叛成山侯王通帥師討賊洽仍參贊焉是冬十一月八日通下令進兵洽請駐師石室縣之沙河以覘賊彊弱且陳方略通弗聽麾兵渡河次寧橋大戰良久洽奮馬突入賊陣中欲生擒黎利身被數創而了無怖色旣而墜馬左右爭扶掖請還營曰主將且退走公何自苦如此洽張目叱之曰我朝廷大臣報國正今日可偸生邪左右皆潰散洽持戈直前手格殺數人大罵賊自刎而死事聞贈少保謚節湣官其子樞爲刑科給事中兄濟以布衣薦爲贊善亦有名

論曰交址在五嶺外卽古云蠻禹貢職方所不載漢武帝好大喜功始置交州國初陳氏首入貢髙皇帝因而羈縻之自黎賊構亂文皇帝命將三犂其庭復置郡縣然卒有馬騏之變得而復失陳洽兩鎭其地皆有惠政竟抗節死難傷哉劉子輔劉子輔者江西廬陵人也永樂中自大學生擢監察禦史巡按浙江三年按察使周新愼許可獨賢子輔升廣東按察使坐累左遷交址諒江知府子視交人交人愛之黎利叛攻圖諒江旁郡縣多陷沒子輔與守將倡兵民死守者數月賊增兵攻城城中食且盡遂陷兵民盡死鬥無一人降者子輔曰吾奉命守郡郡亡與亡義不可死賊手卽自經死一子一妾皆先子輔死事聞贈參政賜祭復其家時都指揮李任諒山知府易先政平知府何忠皆不屈死鄺埜鄺埜字孟質郴之宜章人也永樂中舉進士癸巳拜監察禦史南京鈔法阻滯埜奉命往察擒市豪一二人還奏曰市人聞令皆震懼鈔法今通矣上頷之而罷倭冦犯遼東埜往按問奏免戍守失律應死者百餘人山海關吏卒邀陜行人以取財逃亡者受賕輙縱出境埜悉擒治抵罪丙申北京營建役者累萬人多病上命埜視給醫藥埜躬履其地潔其穢污而時其藥食病者多不死戊戌石州人詣闕下告變言州人與陜人羣聚千餘人謀不軌上擢埜爲陜西按察副使經理其事且議用兵埜至察其誣具以聞有詔勿問而誅其造誣者宣徳己酉陜饑華亭宜川尢甚公私匱竭乃移旁縣粟賑焉羸病不能興者官爲粥食之正統攺元拜兵部左侍郎時西鄙有警尙書往視師埜獨任事上奇其才命除其戎籍示寵異焉己未京師淫雨壞官民廬舍埜奏曰此陰气爲沴兵陰也皆臣等不職所致乞罷歸田裏不許師徵麓川舉蔣貴可任卒有功天下軍衛總小旗當代者例就試京師道遠無資卽終身不得代埜請就各都司試之人以爲便己巳額森入侵中人王振勸上親徵埜上章諫止不聽遂扈從出居庸關道中數奏言邊地小不宜屈至尊指麾諸將足以成功皆不聽振惡埜數言事欲疎之勑埜與戶部尙書王佐隨老營至懷安墜馬幾殆從者請少畱以便醫藥埜叱曰天子在前我大臣豈可以疾自便邪馳赴雲中駕還至宣府敵踵至埜奏請疾驅入關而嚴兵爲殿不報埜詣行殿固請振怒罵曰腐儒安知兵再妄言必死埜抗聲曰我爲社稷生靈而言何得以死相懼邪振愈怒叱左右扶出埜與王佐相對泣帳中明日次土黙特營中無水士馬皆饑渇眾請戰振又不許敵四面集矢雨下須臾師覆埜死焉蓋八月十五日也時學士曹鼐張益等皆遇害景皇帝旣卽位之明年詔贈少保官其子儀爲主事論曰己巳之變鄺公位統六師然權歸閹振無能可否惟一死塞責不足原乎劉儁劉儁江陵人洪武十八年進士爲兵部主事累升左侍郎建文中爲侍中靖難後升尙書材力縝宻勤敏能出奇應變徵交趾出參軍有功還受賞永樂六年趾賊簡定反出參沐晟軍敗生厥江被圍卒洪熈元年贈太子少傅謚節湣時都督僉事呂毅陷陣死交趾參政劉昱亦死毅項城人百戶從靖難升督僉送陳天平至雞陵關敗宥罪從徵充鷹揚將軍掌交趾都司沈勇有智略昱武陵人嚴猛有吏才曹鼐曹鼐寧晉人國初鄕舉署代州訓導非其好也願得一劇官自效攺泰和典史益肆力問學嘗督工匠入京自陳願就禮部試宣徳八年進士第一授翰林修撰正統五年升侍講十一年入內閣與政典制文詞宏潤日講音旨淸暢尋升吏部左侍郎兼學士是時東楊卒凡議大政諸閣老推決於鼐才識明敏類東楊視王振正色不少假振益憚之十四年沒土木贈太傅文淵閣大學士謚文襄攺謚文忠賜衣冠葬官其孫榮錦衣世百戶

論曰劉節敏以通材出參軍旅曹文忠正色立朝入贊帷帳蒙難以死不竟其用惜哉今獻備遺卷十二●欽定四庫全書今獻備遺卷十三﹝明﹞項篤壽撰王直王直字行儉江西泰和人也永樂初進士攺庶吉士召入內閣典密務授翰林修撰駕幸北京仁宗爲皇太子監國直與楊士奇黃淮三人畱輔導與修髙皇帝實錄進侍讀洪熈初進侍讀學士宣宗爲皇太子進右春坊右庶子仍兼侍讀學士凡經筵講義制誥皆以屬直兼司記注聖政聖訓悉錄備纂宣徳初與修兩朝實錄成進少詹事仍兼侍讀學士英廟卽位詔修宣皇帝實錄命直總裁書成進禮部左侍郎仍兼學士尋拜吏部尙書己巳秋上將親徵北漠直率廷臣疏止不聽命畱守京師景泰元年禮部會奏北人請遣使迎復當從之上禦文華殿門內諭諸大臣曰朝廷因通和壞事欲與邊絕而卿等累以爲言何也直首進曰必乞遣使勿有後悔上色不悅曰當時大位是卿等要朕爲之非出朕心少保於謙進言大位已定孰敢異議但欲答使紓邊急耳上意解曰從汝羣臣旣出太監興安出呼曰爾等欲遣使孰可行者孰爲文天祥富弼其人邪直大言曰今日羣臣皆朝廷人一惟朝廷用孰敢有不行者辭色俱厲興安語塞而去乃升禮部侍郎李實等爲正副使以行尋進少傅兼太子太師天順攺元致仕六年卒年八十四贈太保謚文端直器宇宏偉性嚴重寡言笑屢典文衡得人最盛在翰林三十年恭勤不懈及位冢宰益加廉愼海內想聞其風采尢畱意人才委任司屬凡禦史差還令報人才髙下以備拔擢時稱得人奔競頓息遇不如意事輙誦古人詩自寛有初拜給事中卽欲幹撓選法者則曰偶然題作木居士便有無窮求福人禦史有言吏部進退官不當者則曰若教鮑老當筵舞更覺郎當舞袖長其諧戱切中云居第隘陋澹泊寡欲家居杜門不出

論曰太宰百官之表國初以亷愼公明著聞者前有蹇公後有三王顧不難哉王翺王翺字九臯直隸鹽山人也永樂乙未進士攺庶吉士授大理寺正左遷行人宣徳攺元以楊士奇薦拜監察禦史升右僉都禦史鎭守江西移鎭松潘靖商巴之亂正統七年提督遼東軍務總兵以下庭謁翺詰責何以失機命左右悉曳出斬之哀請良久始得釋由是軍中股栗無不用命至廣寧不逾月巡邊自山海關直抵開原髙垣墻深溝塹五里爲堡十里爲屯烽燧斥堠千里相望簡閱行伍汰老弱賑貧窮配鰥寡下令曰邊不可以文法治也有訟聽入糓粟贖罪重者如人命亦如之九載考滿進左副都禦史十二年剿邊塞斬首無算捷聞賜勑奬諭升右都禦史尋升左都十四年額森犯京師分兵冦廣寧翺方坐教場賞軍邊騎數萬猝至我軍大潰翺收散卒堅壁固守眾遁去居遼東十餘年積銀萬餘兩糧數萬石馬千餘匹邊用饒足器械鮮利軍士樂戰舉用將材如施聚焦禮皆自眾中拔起爲敵所憚景泰三年召還加太子太保尋命總督兩廣軍務自總兵以下悉聴節制得便宜行事南徵大藤五屯龍山諸蠻獠聞翺威望咸畏匿稀出冦鈔翺略去兵威推誠諭撫之參將範信有才略因贓革職翺上言使功不如使過復其官信卒爲名將四年入拜吏部尙書嚴考察公銓注痛抑幸進請謁不行英皇復辟大學士李賢坐事罷內閣上欲用翺翺固辭遂薦嶽正正罷上問李賢何如人翺頓首曰賢與臣處久始終如此本分人也遂復賢內閣上每用人必問翺翺所薦必以公嘗言北人誠實可用由是北士多進用然未嘗使其人知進太子太保尙書如故曹欽反夜執李賢於東長安傷其首血流被面奔翺所求救賊並執翺翺厲聲曰朝廷何負汝汝反邪殺他人寧殺我賊謝曰豈敢殺長者遂上馬去李乃得免其爲賊所憚如此翺端方彊毅淸白儉約事無巨細一渉歷終身不忘有所當行不遑寢食居第三十年不易公餘退宿朝房門無私謁權勢請囑婉而拒之嘗曰吏部豈報恩怨地邪李賢嘗曰臯陶言九徳王公有其五亂而敬擾而毅簡而廉剛而塞彊而義又曰王公處事無一滲漏世稱信然成化三年卒年八十四謚忠肅

論曰世稱王公知人喜推轂北士夫立賢無方豈分南北哉蓋亦矯枉之意也然王公所薦皆至公尢不問恩怨若王公者𨿽謂之九徳咸備可也顧佐顧佐字﹝闕﹞河南太康人也庚辰進士除莊浪知縣午節會射將官以文士易之佐三發連中且進止安暇觀者驚服推監察禦史守正嫉邪遷江西按察副使召爲應天府尹剛稜不撓吏民畏服貴戚斂手有赫赫聲攺通政使宣徳初楊士奇楊榮交薦之拜左都禦史賜璽書令考黜不肖洗滌積獘佐奏黜禦史不肖者二十餘人廷臣貪墨者劾罷之奏禁用歌妓糾肅百僚天下想聞其風采四年吏有遭笞者摭佐過謂受皁隸賂放歸悉具姓名以聞上以示楊士奇對曰所訴誠有之今朝官月俸止給米一石薪炭馬蒭咸取給於皁隸不得不遣半歸使備所用皁亦得歸耕實兩便京朝官皆然自永樂以來如此仁廟知之故增朝臣之俸上嘆曰朝臣之艱如此因怒訴者曰朝廷用一好人輒爲小人所排乃以吏所訴狀付佐自治之佐召吏示狀吏恐甚佐曰上命我治汝我姑容汝但攺行爲善竟不問上聞之喜曰佐得大體矣居亡何有囚告佐數枉人重罪上大怒曰此必有重囚教之排佐命三法司鞫之則千戶臧淸所使也淸時殺一家無罪三人當坐極刑上立命磔淸於市正統初以風疾乞歸家居十餘年卒佐性嚴重不口毀譽人旦晚候朝前呵雙藤立朝房外百僚騎而過者皆折旋避之非公事未嘗與諸司羣坐時稱爲顧獨坐焉

論曰都察院風紀之表也其職主糾壓百僚正紀綱飭憲令非獨理刑獄而已國初劉張二公皆以重望居之太康剛稜不畏疆禦使人畏而不敢犯然卒以直道不能安其位惜哉耿九疇耿九疇字禹範河南盧氏人也弱冠登永樂甲辰進士宣徳辛亥擢禮科給事中正統初遷兩淮鹽運司同知盡革宿獘條奏數事悉著爲令丁母憂鹽場數千人走闕下乞畱乃進鹽運使亷聲震江淮間嘗臨水坐有童子戲其傍疇曰此水何淸童子曰尙不如使君淸亡何以詿誤逮京師獲免升刑部右侍郎數辧疑獄有婦誣其夫所司擬斷異疇不可杖其婦而歸之鳯陽歲饑盜起奉勑往綏之乃畱英武飛熊諸衛軍且耕且守招徠流民七萬餘戶一方晏寧命兼理兩淮鹺政尋奉勑巡撫江北諸郡景泰初命錄諸郡大辟囚原免者二十六人有婦來何菊家旣去死其家訟菊與弟殺之疇辧其誣後果得殺婦者遷撫陜西初六部卿佐使外者文移不得徑下按察司多偃蹇不受約束疇奏下之邊將請增臨洮諸衛兵下疇議疇上言邊兵已足用在馭之何如耳不然𨿽增兵何益徒冗食耳竟如疇議初邊民春夏出就田作秋冬輒入徙疇奏言將所以禦冦衛民者也今民皆避冦失業將焉用彼將哉乞禁民入徙邊至將不能衛民者罪之轉右副都禦史仍鎭其地詔下有司買羊角置燈疇上疏曰昔宋神宗買浙燈蘇軾諫止之今買羊角無乃類是乎書曰不矜細行終累大徳遂罷買災異求直言復上疏乞廣聰明別忠佞擇守令簡將帥上優詔答焉天順攺元上顧侍臣曰耿九疇正人也今安在卽日召爲右都禦史首進五事多見采納時邊情不寧疇以罪由石亨將率諸禦史廷劾之事泄爲亨所誣出爲江西布政使尋攺四川上一日與李賢論人才曰耿九疇何罪賢曰此人操行誠不易得未幾召還拜南京刑部尙書疇性孝友平生慕司馬文正爲人惇尙古道躬服儉約退食惟焚香讀書愼交與關節不到其門權貴亦敬憚之論事侃侃坐是數困於讒賴英皇知之讒不得行卒謚淸惠子裕自有傳

論曰儒者恥言錢榖榷課之地尢不樂居之耿公淸操嚴峻學士至今誦之不衰信乎淸濁由人居何與也軒輗軒輗河南鹿邑人永樂甲辰進士嘗推糧淮上冬月舟行墮水衣盡濕以綿被自褁有司爲制衣弗受待衣漧服之爲浙江按察使惟著一靑布袍蔬食不厭三日以俸米易斤肉故舊過者畱一飯或烹一雞人卽爲異聞親喪卽行僚屬有未及知者升副都禦史總理南京糧儲天順初召爲刑部尙書數月以疾致仕上復念之問李賢對曰輗素行海內共知冉召爲左都禦史復總理南京糧儲輗律已甚嚴居南都閉門謝客歲時詣禮部拜表慶賀屏處一室朝服端坐終事竟歸不告於同事者同事者亦不樂與處皆避去年富年富字大有直隸懷逺人初姓嚴洪武初附籍訛爲年遂因之舉永樂丁酉鄕試爲徳平教諭以最擢吏科給事中宣徳乙卯吏部擬升光祿少卿章皇帝欲大用之特畱不下久之升陜西右參政周曆郡縣察民疾苦興學勸農尢嫉贓吏時邊儲多空乏朝廷屬富總之富量地逺近定徵科謹出入邊廩以實正統甲子升河南右布政使流民十數萬聚南陽陳州間剽掠爲患富撫定之悉籍爲民己巳轉左布政使額森入侵道阻餉絕命富督糧餉邊邊將上其功拜左副都禦史巡撫大同招亡撫存革科擾廣屯種軍功冒濫者悉核正之天順攺元守將石彪以危事中富逮系京師免官尋起爲南京兵部右侍郎轉戶部巡撫山東攺左副都禦史四年召爲戶部尙書八年以陜西連歲用兵而督餉者多非其人乃薦楊璇餘子俊等可用吏部以爲侵官富上疏極論薦賢爲國之道且乞致仕尋卒於位年七十謚恭定富剛方廉靜遇事敢爲臨利害不少變世尢多之

論曰軒公以亷潔聞年公以朴忠著所至輒樹聲績其箕疇所謂有爲有守者乎夫亷者士之常也而濁世以爲過矯薦賢以爲國也而隘者以爲侵官何哉段民段民字時舉武進人永樂二年進士庶吉士與修永樂大典除刑部主事又與修五經四書性理大全永樂十八年妖賊唐賽兒反十九年冬升山東參政討平之當是時索賽兒急盡逮山東北京尼旣又盡逮天下出家婦女先後幾萬人撫定綏輯曲爲解釋駕徵北漠勅民轉餉舟自濟寧至通州俄又令陸轉居庸關出塞民節約曲算省財民力不擾事集道中忽降勅令民與巡按禦史考所過郡縣吏宣徳三年召入戶部爲右侍郎尋攺刑部特賜勅民廉介端謹令考察在京百司先是榜例越訴者杖百謫戍邊民請罪如律九年卒官貧不能喪吳文恪力爲經紀始克殮成化間葉文莊請褒之不果贈刑部尙書謚恭肅樊瑩樊瑩字廷璧常山人天順八年進士爲禦史條上淸軍事宜著令巡雲南交人誘邊氓盜掠殺吏民方議用兵瑩移諭禍福交人納欵知松江府布衣疏食孚於士民又議折徵米榖減布縷徵通斡漕法數事行之再知平陽以黃孔昭薦升河南按察使未幾尹應天府三年升南工部侍郎攺都禦史巡撫湖廣計擒錦田賊酋散解其黨奏省諸藩王營造費金凡百萬計尋以疾致仕薦起撫治鄖陽鄖襄流冗安輯馬鈞陽又薦召爲南刑部侍郎雲南晝晦五日勑瑩考察雲貴諸吏罷遣千餘人召還部爲尙書十八年致仕正徳三年逆瑾誣瑩妄理隆平侯事及擅減上供布收贖奪其官比瑾誅已卒三年詔復其官十四年贈太子少保謚淸簡

論曰段樊兩公以廉靖著恭肅理賽兒獄淸簡奏裁邸第營造可謂明恕愼節者矣皆以比部秉黜幽之典非素有樹立安能然乎●熊繡熊繡字汝明道州人成化二年進士爲禦史坐事謫淸丰知縣累官都禦史巡撫延綏操勵潔亷自甘蔬布餼廩有羨不入私室憂邊練武套眾三年不大入塞憂去家拜兵部右侍郎升兩廣右都禦史逾年召入南臺正徳三年中官李榮忽傳旨熊繡致仕卽屏居山中斷絕書問生事蕭條俯仰益恬適卒巡撫秦金爲請於朝贈南刑部尙書明年太僕少卿何孟春上疏曰竊見致仕故都禦史熊繡事母孝事兄友居貴貧居常儉揚歷中外四十餘年守法狥公推賢嫉惡不邀時譽不急近功言無爽於屬垣行弗虧於顧影往年都禦史戴珊張敷華卒其門生屬吏子孫咸請易名主事張鳳翔孔琦卒鄕人請卹其家聖朝表勸淸賢不吝恩霈繡才節操履無讓珊等賜謚卹孤惟宸衷軫允幸甚詔給繡繼子子端米月一石謚莊簡

論曰學士先生之於世也𨿽靜躁殊軌取捨異途然大約可知矣道巖穴者絀朝市甘富貴者羞沈淪孔子曰道不同不相爲謀信哉夫不賓之士絕塵髙蹈蟬蛻於塵埃彼其視世若垢也故踚然而自淸𨿽失其中行然志意足髙矣至於貴顯廊廟邈焉山林之思則將浮沈淟涊局促寰區營營與利馳逐也顧身沒而名不揚諺曰注瓦者工注金者蒙何者得失愈厚則內視益眩也世之縉紳樂仕者亦往往雅志山林至命以自謂然矯易去就則相違逺矣豈所謂道不同者非耶古之哲人行泥而乘雲身處煩囂之中神馳釗曠之域豹隠龍翔鳳覽蠖屈得時則行知難則退翩翩居貞其於富貴巖穴無有也故能揆道豫慮抗志潔身垂休而譽無斁矣若熊公者非其人哉陳壽陳壽字本仁新淦人戍籍遼東成化八年進士弘治元年以都給事中升大理寺丞禦史爭寺丞劾壽吏部尙書三原王公言壽廉正稱執法吏攺光祿少卿升南鴻臚寺卿十三年升僉都禦史巡撫延綏十六年升南京副都禦史正徳元年南科道劾瑾被逮壽抗疏救諸言官瑾怒奪職八年薦起巡撫陜西未幾遷南京兵部侍郎九上疏乞休進南京刑部尙書致仕初壽在科萬貴妃寵族人橫甚中官梁方又結妖僧繼曉干國是上疏論系詔獄得釋在楡林會和碩入侵出奇兵卻之加俸一等旣歸田杜門謝客陜西鎭守內臣廖堂暴虐吏民楊文襄公言壽忠鯁輕去就宜起壽撫陜壽至陜淸勁鏜畏斂戢比壽去陜人號哭擁不行及卒久之都督楊宏陜人也上疏言壽仁廉卹下知兵能遏敵請卹其後壽歷官四十年大半在散地食祿任事不久而廉名最著老無所於歸諸子旅寓飄泊環堵蕭然歿不能葬久之親舊相周僅歸其喪壽爲言官時直論時政得失無隠不喜彈劾人曰吾父戒我勿作刑官枉人若言官枉人尢甚吾不敢妄言文襄公曰宋王素爲諫官言人才難得無事之時當爲朝廷愛惜程明道爲禦史告君曰使臣拾遺補過則可若搜索臣下短長以沽直名臣不能也本仁得之矣

論曰夫人臣之事君也狥祿者虛榮積勞者實舉故非髙位艱致之爲患也畢慮宣猷服勤履節竭知無反謀盡誠無餘計致義而遺利執直而輕患處危若佚素位弗餒則庶乎古之道哉余竊觀今之進言者其盡忠弗回良可謂壯且直矣其或纖舉毛擊釋巨爭細甚或雷同附和分朋植黨是諫以近實直以近名以言爲餌也揆之憂國愛君之忠則非矣然則劘切之論其仕進之階哉甚則一蹶自廢悒悒觖望更白爲黑萍鳬於天下𨿽至辱身而不自污易執而不惜以爲世之莫予知也是二者有賢不肖焉其相去無幾矣陳公言論風旨無少下人者其以妄言戒豈以言爲諱哉良以人才難得故亦難知而回邪報復黑白易眩也厚建弗拔堅抱弗脫大直弗革陳公其猶行古之道哉又曰傳有之貧者士之常然則亷也故非仕之常乎而世於亷士獨推重之豈非貪夫殉財誇者死權之儔乎段樊熊陳四公皆都大位躋顯列而生計蕭條至死無以殮生無可藉顧不爲難乎世之人挾炭鑪冶炙乎相煦已媿前修況復有恣巧與豪漁釣■﹝虫矞﹞蚌者乎今獻備遺卷十三●欽定四庫全書今獻備遺卷十四﹝明﹞項篤壽撰魏驥魏驥字仲房浙江蕭山人也舉永樂三年鄕試爲松江府學訓導勵志作人諸生宿號者攜茶視之夜分則以粥供誦讀者九載滿去諸生詣闕請畱復任三年兩考江西鄕試十七年吏部尙書師逵薦升南京太常博士侍昭皇帝北上畱行在與聞大事宣徳元年升行在考功員外郎轉南京太常少卿三考會試正統三年召試行在吏部左侍郎巨璫王振獨禮驥八年以老辭調禮部又辭攺南京郎中殷時暴亡親往弔以已木斂之拒直不受戊辰進尙書己巳率諸司條陳破敵安民之策景泰攺元年七十七請老至京師大學士陳循驥所取士也請曰先生願少待驥退語人曰渠將朝廷事爲已事邪竟致仕去家居二十餘年布袍糲飯不治生業成化七年卒年九十八禦史梁昉言驥耆徳請優禮之詔遣行人存問賜羊酒有司月給米三石勑至驥已卒卒之前一夕大星隕捨旁遺言辭卹典從之謚文靖所著有南齋集松江志水利切要理學正義傳於世吳訥吳訥字敏徳直隸常熟人父遵道沅陵縣主簿誣系京師乞身代事未白而父沒以學行聲聞江東郡縣薦爲校官不就永樂末舉醫生至南京所居鄰有婺婦少而美夜穿壁將奔之訥亟排戶冒大雨出旦日卽遷他所時仁皇帝監國命教諸功臣子弟拜監察禦史巡按貴州還三司所遺饋金題之詩曰蕭蕭行李向東還要過前途最險灘若有贓私並土物任教沈匿碧波間亷而不激類此歷升南京都察院右僉都左副都禦史致仕亷直敬愼持正不撓爲文根據義理而本於六經有文章辧體行於世卒年八十六謚文恪魯穆魯穆字希文浙江天臺人也登永樂丙戌進士賜歸杜門力學及赴召有司以鈔爲贐謝弗受且曰筮仕之始未有益於鄕裏而先厲之可乎嘗核江北諸衛倉糧巡兩淮鹽法及監龍江抽分竹木局綜理精密吏莫肆其姦拜監察禦史文皇帝巡北京仁宗皇帝監國漢庶人不法穆具啟聞不報擢福建按察僉事理寃滯繩貪墨摧豪右無所顧避漳民許姓者有妾生子許死兄子言孤子非叔出逐之奄有其資妾訴於穆穆潛以許孤雜羣兒中父老指孤類許某悉歸孤資宣廟初大臣薦穆治行拜右僉都禦史卒之日家無以爲斂公卿賻治其喪

論曰魏公建事耄年好學不倦吳公剛嚴方正表儀有位魯公亷潔執法不回身死家無餘藏此三公者翩翩焉其盛世之孤標與今獻備遺卷十四●欽定四庫全書今獻備遺卷十五﹝明﹞項篤壽撰曾棨曾棨字子啟江西吉水人也永樂甲申進士第一人文皇帝初禦極欲興起斯文乃選進士中秀敏者二十八人爲庶吉士以應列宿開文淵閣使讀中祕書大官供膳月給內帑鈔爲膏火費棨以翰林修撰居首選上時召試二十八人棨迅筆立就諸吉士弗如也上數舉羣書問棨輒應口對深見奬重修永樂大典爲副總裁五年升侍講七年扈從巡北京數侍燕間應制賦詩輒稱旨人有薦文士者必問如曽棨否預修髙皇帝實錄成賜文綺衣鈔十六年考禮部會試升侍讀學士修天下郡誌爲副總裁二十二年考禮部會試仁宗初升左春坊大學士仍兼翰林侍讀學士宣徳二年考禮部會試兩朝實錄成升少詹事仍兼侍讀學士賜寶帶七年卒贈禮部左侍郎論曰國初劉宋以司制代言文體渾厚至子啟天才雄麗倚馬萬言其文如蘇長公浩浩不竭所乏者謹嚴精潔耳要之才致固各有長其所爲詩古體有魏晉風律宗初盛唐亦一代之鴻匹也劉定之劉定之字主靜江西永新人幼彊記天資絕人其父日授書千言禁爲文定之輙私自作文父偶臥所得所作祀竈文及詩大驚終不口然之自是稍以文辭進每進每輒斥之他日更進父曰此八面受敵才也宣徳丙寅會試第一廷試第三人授翰林編修正統己未京師大水詔求直言定之上十事其一言命令宜公賞罰必信其二言公卿侍從宜數召問觀其才能察其心術而進退之其三言降敵近處畿甸宜稍移於南其四言宜出京官使任郡縣其五言宜仿唐制京朝官舉人自代其六言武官子孫宜習韜略其七言守令宜詳加考課其八言宜抑豪彊以卹貧困其九言廷臣丁憂宜令終制其十言宜杜僧尼異端不報景泰帝登極定之時爲侍講上言十事一戰陣宜仿古制二守禦宜繕亭障三簡用使臣四遷移降敵五增給兵餉六戒守令貪虐七選將士八核冗濫九攬權綱十勤講學上嘉納之尋拜洗馬壬申北人遣使來邀報禮議不決定之疏請暫遣羈縻邊人使我得益修備卽我以和往彼以惡來則我詞更直累千百言當事理云成化間進禮部左侍郎入內閣再進密疏皆國家大計定之於書無所不窺文章宗蘇氏尢善舉子業卒贈禮部尙書謚文安

論曰劉文安好言事其所論列皆明辯深切可見諸行事非無當空言者流也今獻備遺卷十五●欽定四庫全書今獻備遺卷十六﹝明﹞項篤壽撰於謙於謙字廷益杭州錢塘人骨相異常年七歲僧蘭古春見而奇之曰此他日救時宰相也書過目成誦爲文如雲行水湧少補邑庠生以古人功業自期常夜行吳山道中人遙見燈燎騶從甚盛人及前視之乃謙也永樂中舉進士宣徳初拜監察禦史謙音吐洪暢每侍奏對宣皇必注聴都禦史顧佐嚴甚獨器重謙巡按江西平民被誣爲盜辯出之王府官屬驕橫奏黜數人代還同錦衣衛官校搜捕馬快船夾帶私鹽不避權貴悉寘之法上親徵漢庶人命謙移檄稱旨由是上屬意謙河南山西災命謙爲兵部右侍郎巡撫兩省在河南謹備荒饑預防河患凡山東陜西流民編立里甲以居之且給田爲業在山西革大同鎭將役占軍士盡入其田爲軍屯請畱京操軍修築鴈門奏減柴炭乞停徵流民舊欠稅嘗夜行經太行山遇羣盜從者駭愕謙厲聲叱曰汝何爲者盜驚散走山西參議劉宗孔以淸嚴受贓誣謙上章白其事正統十一年乞致仕舉參政孫原貞王來以自代時王振用事禦史有姓名類謙者常忤振振疑卽謙也嗾言官劾謙擅舉自代罷爲大理寺左少卿兩省民赴闕下乞還謙而親藩亦以爲請乃復任明年召還爲兵部右侍郎十四年額森侵邊境至獨石馬營詔親徵謙與尙書鄺埜請將無煩六師固畱不聴八月十五日師駐狼山土木眾騎奄至天子北狩報至京師大震謙慟哭誓不與敵俱生太后命郕王監國是日科道官廷論王振郕王方攝朝倉猝未有處分錦衣衛指揮馬順素黨振呵眾官起去給事中王竑首起捽順捶死於廷且索振所親信二內侍班行喧雜無復朝儀大臣多驚避謙固立不動郕王亦疑懼屢欲退謙直前掖扶王請畱且請降旨諭羣臣復班勿擅動振罪宜族俟請命太后行誅順罪應死勿論命紅盔將軍以金瓜擊二內侍立死眾乃定退朝漏過午刻矣謙袍袖皆裂徐步出左掖門吏部尙書王直執謙手曰今日事賴公王直何能爲謙辭謝避進兵部尙書首列扈從失律顧興祖王佐等罪郕王卽位遙尊英廟爲太上皇帝攺明年爲景泰元年謙入見泣曰邊人不道遮畱皇輿旣已得志必將深入宜早爲計頃者各營精鋭盡揀隨徵軍資器械喪棄略盡宜卽召募官舍餘丁義勇起集民夫替還漕卒以備操調令工部分局並工督造戰守具京師九門爲最要宜令都督孫鏜等分兵以守而選給事中禦史如王竑者佐之徙城外居民於城內使彼無所掠通州倉糧數百萬不可棄以資敵宜令在官食糧者悉詣闗支隨其所欲多寡受糧而歸官籍其數以準月糧誠兩便大同宣府經其剽掠請勑守臣協力防禦訓練士馬挑浚壕塹凡闗隘墩臺樓櫓務使有備文臣如輗者宜令巡撫武臣如楊洪柳溥者宜爲將帥凡軍旅之事臣請身任其責不效則治臣之罪上嘉納卽施行焉時羽檄交馳人情恟懼而謙勇气彌厲剖斷若流旬日間戰守略具眾恃謙爲安太監喜寧邊種也土木之潰降額森爲之鄕導奉太上皇趨紫荊關京師戒嚴朝臣多南奔或倡議南遷謙慟哭抗言於庭曰京師天下根本宮廟山陵社稷及百官萬姓帑藏倉儲在此此而不守去將何之宋南渡事足可監也議遂定主將石亨請閉九門堅壁以避其鋒謙曰不可是示弱也請率先將士躬擐甲冑出營徳勝門外乃閉門以示必死日涕泣以忠義拊循三軍軍皆感奮爭死敵十月朔額森入紫荊關聲言送駕還京師前驅突至我軍堅不爲動知有備稍引卻額森擁太上皇至城下索金帛萬萬計且邀大臣王直胡濙及謙出和禮部遣使問謙謙曰今日之事知有戰而已他非所敢聞對壘者七日是月旣望諜報太上皇移蹕去敵壘稍逺下令發炮擊其壘死者萬計而大學士陳循復請旨寫榜文潛遺敵營中有能斬額森首來獻者賞萬金封國公以疑其心額森果宵遁或請追擊不許京師解嚴論功加少保總督軍務或言今日宋李綱不如也謙曰四郊多壘卿大夫之恥城下但不盟耳敢言功乎大同參將許貴奏遣使議和以緩邊患謙言去冬嘗遣指揮季鐸嶽謙賫金帛以往敵輒深入繼遣通政王復少卿王榮往議迎復不見上皇而回敵情譎詐和不足恃邊將邀求無厭莫若選將練兵養威蓄鋭無輕遣使從之奏增兵涿鹿眞保定易州及白羊紫荊倒馬諸關以衛京城諜報敵逼總兵朱謙於關子口明日復報追石亨於鴈門關甚急眾議急發兵救之謙不動奏上方略密授亨等令挑選精鋭若將克日大舉者尋報敵已出境復以計密授楊俊擒喜寧送京師廷劾其罪誅之繇是額森遣使入貢請送駕還京師朝廷疑未之信下廷臣議謙曰此天意也君臣大義兄弟至親當速奉迎以承天意倘彼不信則我有辭矣乃遣侍郎李實及楊善等以往辛未九月駕至自邊庭時河間東昌永樂中安置降人甚眾額森方入冦欲乘機竊發謙因南徵奏遣之天壽山陵寢所在而無城郭乃奏城昌平徙兵民守之臨淸通商引漕京師之襟喉額森入冦謀據之奏遣平江伯陳豫築城以守初獨石馬營八城爲敵所據議者欲棄之謙曰棄之則宣府懷來難守而京師將動揺矣奏用都督孫安授以方略率兵度龍門關且戰且守八城復完謙以京軍隸五軍神機三千諸營者不相統一或遇調發兵將不相識請選諸營馬步軍十五萬分爲十營每營以都督一人總之每五千以把總都指揮一人領之每千以把總指揮一人領之每隊用管隊官二員團結訓練體統相維兵將相識有警調某營則自都督以下督率以往名曰團營楊俊請盡出團營兵並三邊各路軍馬大舉伐之謙曰不可如此則京師各邊皆空虛彼或分兵牽制何以應之非萬全之道也俊議遂寢時閩浙則有鄧茂七葉宗畱廣東西則黃蕭養相繼煽亂殘破郡縣謙懸制遙度談笑折衝𨿽在萬里外若親歷其地咸就剿滅貴州苗賊反侍郎何文淵乞罷布按司復置宣慰司以土官蒞之而畱都司以轄諸衛遣大將鎭守其地謙言貴州自祖宗創置已久豈可以小醜輕棄之何議竟不行上以謙軍功授其子冕副千戶賜第京師謙懇辭不許乃以所賜玉帶蟒衣盔甲金帛諸物移置第內封識加謹間一往視焉謙患痰疾上遣太監興安及太醫院使董宿來視云此非竹瀝不愈安言之於上且述謙自奉甚約上親幸萬歲山伐竹以賜仍命計所資用出尙方給之謙握兵久且功髙爲眾所忌而石亨素貪縱數爲謙所裁亨侄彪驍猛善戰同握兵居京師謙患之出之大同二人皆怨謙思傾謙矣丁丑正月英廟復辟亨與有功遂誣謙迎立外藩與大學士王文等俱下獄所司以金牌勑符具存禁中他無顯迹而亨等必欲殺謙所司遂以意欲二字附會成獄死之時天日無輝太監吉祥麾下有逹官托爾者聞謙死慟哭都市酬以壺漿祥責之明日往哭如初都督陳逵密賂守者收謙屍瘞之有司籍其第惟朝廷所賜物而已初土星犯太微上相杭之西湖水竭土裂孫原貞方以尙書鎭浙語人曰賢才之生實鍾山川之秀湖之竭哲人其萎乎至是乃驗謙長身山立面白自項以下甚黑嘗對鏡自照曰此一腔血竟灑何地謙自知功髙必不免也久之上頗悔一日邊報急廷議不決恭順侯吳瑾進曰於謙若在豈患此上黙然而京師人語曰鷺絲冰上走何處尋魚嗛言難再得於謙也成化攺元冕上書訟父寃憲廟追復其官遣行人馬■﹝目旋﹞祭其墓弘治初贈太傳謚肅湣建旌功祠春秋祀之所著有奏牘及詩文集行世

論曰方額森之入侵也中外震駭永嘉靖康之禍呼吸間耳於公以書生砥柱狂瀾屹然不動使社稷危而復安觀其分守九門移營城外堅壁淸野以挫其鋒而喪君有君廟算亡失専意戰守罷絀和議計擒喜寧芟除禍本反皇輿於漢漠正帝座乎黃屋謀國之善古未聞也而卒取奇禍何哉假令當景皇帝不豫之日首帥百官迎復英廟或請憲廟嗣何至紛紛奪門哉當時大臣計不出此更誰咎耶夫以肅湣大功猶將十世宥之而走狗先烹長城自壞亨等諸人讒賊何慘也讀倪太宰李獻吉著碑銘令人哽咽久之杭三少保兩少保死亦相類於呼痛哉楊洪楊洪者陜西漢中人也拔起行伍間有機變馭眾威嚴士皆用命善出奇好劫邊營眾憚洪呼爲楊王初爲指揮杜衡所誣魏尙書源論救貶衡廣西繼爲部卒李友全等所奏天子付洪自治故得成其功名己巳之變洪固守宣府是年冬破敵於固安擒斬數十人奪還人口無算拜昌平侯進封潁國公謚武襄

論曰己巳之變內有於謙善謀石亨善戰外有楊洪郭登善守故以京師危急而九服宴然良田大同宣府爲之扞蔽也額森善戰知兵恐宣大尾其後將有腹背交受敵之患故長驅深入不敢持久狼顧而去卒以無成使洪登淺謀輕出失利宣大不守禍延京師土崩之勢孰能禦之哉郭登郭登字符登直隸臨淮人營國威襄公英孫也正統七年徵麓川靖逺伯王驥薦登爲副分兵鎭臨安檄召諸夷長宣布朝廷威徳諸邊境帖服爭獻珍貝不受十四年七月額森入侵天子親徵至萬全西寧侯宋瑛武進伯朱冕相繼覆沒乃拜登都督僉事副廣寧伯劉安鎭大同尋詔班師登語學士曹鼐張益曰駕還宜從紫荊關鼐等入奏已得請從紫荊矣俄折而東竟從居庸未入而天子蒙塵大同城晝閉軍士多戰死所存皆創殘登涕泣拊循之且曰吾誓與此城存亡當不使諸人獨死也八月額森奉上皇至城下索金帛萬計約賂至卽歸駕登閉門不納上皇傳旨曰朕與登有姻連何外朕若此登傳奏曰臣奉命守城不敢擅啟閉竟不出校尉袁彬以頭觸門大呼劉安及給事中孫祥知府霍瑄乃出見納賂而額森實無歸駕意也登曰此紿我耳莫若以計伐其謀劫其營奪駕入城此上策也因召壯士與之盟激以忠義曰事成當封侯受上賞壯士皆踴躍效死力將遣行或以危言沮之敵遂驚疑擁上皇去登大慟曰駑材果敗吾事時邊勢張甚而劉安借他故還京師獨登守城十月又擾京師登率所部並糾集忠義從鴈門入援先以蠟書馳奏其略曰邊馬長驅三關失險彼畱連內地爲患非輕臣今悉起官軍民壯入護國庭京兵擊於內臣兵擊於外使彼有腹背受敵之患首尾不救之虞又曰忠誠切已敢忘報國之心成敗在天不負爲臣之節奏至敵已退優詔褒答焉登復上疏曰敵人𨿽回離邊不逺傳報有云黃河已凍且向延綏靑艸漸生再侵京闕事𨿽未信情亦可疑又曰推誠待下仄席求賢擴天理克人欲以成聖學之功親君子逺小人以收天下之望十二月邊將復犯京師登奏言京軍新選不可輕戰宜分營犄角以逸待勞勿求僥幸務出萬全敵自屢勝以來出入自由不聞有出一兵拒之者登不勝憤晝夜以忠義激厲其軍定爲賞格期必殺彼諜報東驛敵入境登率兵躡之行七十里至水頭日暮休兵夜二鼓諜報二十里外沙窩有敵營十二登召將士問計皆曰彼眾我寡莫若全軍而還登曰我軍已去城百里且疲困一退避彼以鐵騎來追𨿽欲自全得乎卽按劍起曰敢言退者斬進薄其營昧旦敵以數百騎迎戰登奮勇先登諸軍繼進呼聲震山谷登射殺二人手刃一人敵大敗追奔四十餘里至拷■﹝扌老﹞山共斬首捕獲二百餘騎奪回人口牛馬弓械以萬計捷聞封定襄伯是役也以八百騎破敵數千初至大同戰士僅數百馬百餘匹不數年馬至萬五千匹精兵數萬人常恨馬少步卒追捕不及乃以已意設攪地龍飛天网等法鑿爲深塹覆以土木人馬通行如履實地敵入圍中令人發機自相擊撞頃刻十餘里皆陷又用炮石擊之一發五百餘步人馬死者數千欲大興屯田而苦乏牛種乃上疏乞官爲措置嘗憤贓吏病民疏論之其略曰承平日久人心驕逸在官旣無亷恥蒞政者惟肆貪婪釀成污風致有邊禍登亷潔善謀與敵大小數十戰未嘗挫衂善撫士卒有古良將風英廟復辟命掌南京中軍都督府事尋謫戍甘肅憲廟嗣統復爵鎭守甘肅以薦召還總神機營掌中府事尋命提督十二團營多所建明登工詩所著有聨珠集謫甘州時有詩送嶽正曰靑海四年覊旅客白頭雙淚倚門親莫道得歸心便了天涯多少未歸人又曰甘州城南河水流甘州城北塞云愁玉關人老貂裘敝苦憶平生馬少遊大學士李東陽評其詩爲國朝武臣之冠卒贈定襄侯

論曰郭定襄以敗卒守孤城竟立封侯之業觀其閉門不出與城存亡募兵入援敵王所愾有國士之風矣至所論建文士不如也今獻備遺卷十六●欽定四庫全書今獻備遺卷十七﹝明﹞項篤壽撰劉球劉球字求樂江西安福人也永樂十九年進士擢禮部儀制主事正統初詔求文學之士尙書胡濙以球薦預修宣廟實錄成攺翰林侍講京師大水民饑具奏便宜時北人數求貢球深以爲憂麓川不靖王振方議大舉伐邊球上言請罷兵屯田以招降之而専意西北八年夏四月雷震奉天殿鴟吻詔求言時麓川再叛再發兵討之球陳言十事其一言宜親政務權不可下移振覽之大怒適編修董璘自求爲太常卿下詔獄而球所陳亦言太常卿必得儒者乃傳會球爲璘畫此謀球殊不知也遂於陛前捽球去並下獄振陰使指揮馬順夜殺球臨刑不知所坐大呼曰死當訴太祖太宗皇帝遂死獄中二子鐵鉞號哭求屍得一臂歸葬終振之世不仕皆舉進士有名景泰初贈球翰林學士謚忠湣球議論慷慨憂時恆切卒以直言取奇禍天下寃之所著有兩溪集

論曰烈士狥名豈劉公之謂耶卒之王振馬順族滅身灰受禍尢烈方其得志自以爲上蒙下蔽殺一諫臣不啻螻蟻孰知其禍人家國至此極也李時勉李時勉名懋以字行江西安福人永樂甲申進士攺庶吉士與修永樂大典及髙廟實錄初授刑部主事攺翰林侍讀十九年三殿災詔求言陳十五事一止工作二罷重譯朝貢三汰冗官四賑饑荒五愼選舉六嚴考核七理刑獄八黜贓吏九散處達官十罷遣僧道十一減買辦十二革接遞軍夫十三矜免侍親充軍生員十四設法儧運十五優卹軍士皆切中時獘有旨允十四事施行之是冬復言事忤旨系獄二十一年以學士楊榮薦復職扈從洪熈攺元言事觸諱忌仁廟大怒命武士以金瓜撲十數下脇斷曳出大學士楊士奇灌以燒酒得不死乃下錦衣衛獄先是折脇內向不相著及用梃杻斷骨忽自接宣徳初上幸萬歲山召時勉入謂曰汝何激怒先帝對曰臣言制中不宜禦妃嬪太子不可逺離膝下至第六事止不言上再問對曰臣不能記其詳上微笑不復問且索諫艸在否曰焚之矣乃得赦出獄復官侍讀預修兩朝實錄成進侍讀學士一日上懷金錢至史館撒於地縱諸臣拾取時勉獨正立上呼時勉前以袖中餘錢賜之上嘗禦文淵閣賜諸學士飲顧謂時勉曰卿非朕安得飲此時勉叩首謝曰臣蒙再造恩不勝感激正統初兼經筵官每進講上必傾聴聞者莫不稱善以爲範淳夫其人也進學士六年升國子祭酒仿胡安定教條隨材造就之督勵嚴甚每旦五鼓命膳夫提鈴諸生門卽起誦讀夜終二鼓方聴就寢或時潛行以察勤惰無燈者旦罰治之尢禮待諸生病給醫死助棺斂未娶者使有室上書請攺建太學命太監王振往視時勉與抗禮振生日時勉又獨不賀振銜之坐以擅斫文廟古木爲不敬命置百斤枷枷號國學前司業趙琬掌饌金鑑皆與罰有一枷特重數斤振爲時勉設也金曰鑑年壯當荷此時勉曰僕𨿽老筋骨甚堅卽以自荷諸生司馬詢等數百伏闕以請而石大用者獨上章乞身代之遂獲釋未幾乞致仕景泰元年卒年七十七謚文毅

論曰李文毅公危言直諫兩下詔獄至折脇不少挫白首荷校不悔可謂壯矣其所上諫艸祕弗傳又何其篤厚君子也陳敬宗陳敬宗字光世浙江慈溪人永樂甲申進士選翰林庶吉士與修髙廟實錄成授刑部主事復與修五經四書大全攺翰林侍讀宣徳初修兩朝實錄未成轉南京國子司業進祭酒矜嚴好禮儀止端莊久居太學以師道自任遇僚屬諸生甚嚴有挾私忿誣奏之者法司將覆請就逮或謂敬宗宜上疏自理屬筆者辭多遷就敬宗曰不可被誣罪小欺君罪大具實以聞而事竟白景泰初致仕家居卒年八十有三所著有淡然集

論曰詩曰抑抑威儀維徳之隅陳公其選乎夫敷教在寛師嚴道尊闕一不可陳公兼之矣周忱周忱字恂如江西吉水人永樂甲申舉進士詔選庶吉士二十八人以應列宿忱自陳乞與列文皇帝喜曰是有心計畱之與修永樂大典十年授刑部主事預修五經四書性理大全升員外郎北京初建太倉命忱督運南北畿郡之賦洪熈間遷越府長史宣徳五年擢行在工部右侍郎巡撫南直隸總督糧賦初蘇松常積逋甚多忱至奏添管糧官下令大小戶槪加耗請鑄鐵斛發州縣依造木斛勘烙給之繇是出入平始糧正區設正副三人歲赴南京關勘合糧完又親賫奏繳殊煩勞忱奏減區正副二人輪赴京領勘合糧完送有司類繳之蘇賦額二百九十餘萬石有詔官田一斗至二斗以上者減什之二三斗以上者減十之三而戶部移文止減抄沒官田其古額重者不準減除忱又同知府況鍾奏言洪武永樂間抄沒官田猶不甚病其最病民者惟古額官田得旨減八十餘萬舊例不許團局收糧糧長家自徵收忱曰此負欠之繇也下令水次置囤推糧長一人總之曰總收每歲通計各戶之夏秋稅及加耗則例塡注由帖而戶給之戶自持帖赴倉不經裏胥囤設糧頭囤戶各一人主之使相覺察糧長惟職催並官爲監收立撥運文簿加耗正糧一石收平米一石七斗起運則量支如京通等倉正米一石支三石臨淸淮安南京等倉以次遞減立綱運文簿凡搏淺諸費塡注回銷其支撥之羨餘者曰余米次年餘多減耗加六又次年益多加五令縣置一倉以貯之曰濟農以備賑貸農之乏食及運夫之遭風盜者則賑之凡築圩岸濟河道人給口糧農作興則於中下二戶內驗其田之多寡貸之歲凶則再賑之其不還官者不復給故事軍民分運其長運者往返踰歲多失農忱乃與平江伯陳瑄議奏於淮安瓜洲水次對船交兌在淮安正糧一石兌平米一石五斗瓜洲加五升運軍未過江者聴於蘇松常鎭等府縣交兌加過江米二斗民間運馬艸北京者所費不貲而艸多敗爛奏請折銀南京則輕賫買納爲北京公侯祿米例輸南京使自來受每石費耗六斗忱曰彼能於南京關支獨不可就支三郡乎以便宜上言歲減耗米六十萬北京文武俸帖於南京賣者苦太賤銀一兩可得米七八石忱奏請折收金花銀每兩準米四石以給官俸折糧官布例重三斤率以紗麤驗退忱請不拘輕重務長闊如式兩頭織色紗以防盜剪之獘從之驛遞馬死馬頭率科之民買補無虛日忱令每田一畆帶徵米一升九合官收之以補馬之死者正統初淮楊災鹽課不足奉詔巡視奏撥三郡余米運赴各鹽場準作下年秋糧而聴竈戶以私鹽易米時米貴鹽賤官得鹽課民得米上下交便之有詔彩繪官殿計用牛膠萬餘斤遣官賫勑督辦時忱方赴京遇諸塗勑使請還治忱言第行自有處至京言京庫所貯皮張歲久朽腐請出煎膠應用歸卽撥余米買皮上供以新易舊誠兩便從之十四年英皇北狩邊騎將薄都城眾議欲焚通州倉以絕其食忱時議事京師請令六軍運入都城聴作月糧敵至無所掠而都城食賴以足巡撫南畿凡二十一年由左侍郎九載考滿轉左進戶部尙書攺工部致仕景泰二年卒於家謚文襄忱謙恭言若不出口謀慮深長善采眾論徵輸皆有常度歲賦無欠且有贏餘他郡荒歉卽以余米補之凡織造上供軍需之類悉取給於余米常賦之外無復他役初至蘇松屬歲大饑米價翺貴忱遣人四出察出米價髙下江浙湖廣方大熟乃令人槖金至其地故抑其直而勿糴且紿言吳中米價髙甚由是江浙湖廣大賈皆販米趨吳中數百艘一時俱集忱知四方米已至下令發官廩米盡出之以貸民而收其半直城中米價驟減而四方米欲還載度路遠不能乃以賤糶忱復椎牛釃酒以謝四方米賈躬自勸飲之再給以路費米賈皆醉歡去米價旣平乃復官糴以入實廩吳謡曰來時周白地去時米鋪地所至延問父老利病興革或微行雜坐談時事其丈量昆山田匹馬獨行人不知爲巡撫也夜則畱暗燈及筆硯木簡於臥榻傍寤則籌度政務有所得卽起書於簡旦日施行之運船有侵匿乃以遭風告忱忱言是日無風其人大駭服久之乃知忱令金焦山僧日具風水以報其僧皆有資給爲盡力周詳多類此所至興學校及先賢祠橋梁河渠多所修治皆資余米民不知役爭立生祠祀之知人下士所薦引者甚眾過淮見吳人施盤奇之攜歸送本學盤以狀元及第凡所建明皆永爲法守後戶部言余米失稽盡括歸官由是徵需雜出逋負如故人益思之

論曰文襄雄才善計受知聖明是時三楊當國夏忠靖爲司徒故得久於其任言聴計從然猶困於多口觀公所上執政書良足嘆矣詩曰讒言罔極靑蠅變亂自古然哉韓雍韓雍字永熈蘇州長洲人以閭右徙實京師爲宛平人年十九第進士授監察禦史數糾彈權幸錄囚南畿碭山教諭邱純笞膳夫祝磨兒其父匿磨兒以他屍誣純坐死獄雍略捕磨兒純得白巡按江西討平廬陵諸縣盜賊升廣東按察副使大學士陳循薦擢右僉都禦史巡撫江西奏革寧府護衛軍英廟復辟攺山西按察副使尋以寧王誣奏逮系詔獄致仕起遷大理寺右少卿轉右僉都禦史數辯寃獄學士倪謙爲怨家所誣當寘重典力爭免之錦衣指揮劉敬坐飯石亨擬朋黨律雍曰當亨得志時孰不蠅聚其門若一飯卽坐死過此者將何以罪之且東漢以朋黨二字毒害忠賢卒以亡國今明聖之朝柰何爲此議邪巡撫大同宣府朶顏入獨石擊走之升兵部右侍郎坐事遷浙江右參政成化元年兩廣蠻冦反王師累失利上命都督同知趙輔爲徵夷將軍而兵部尙書王竑薦雍宜爲總帥乃拜左僉都禦史贊理軍務假便宜行事議出師方略眾謂賊在廣東者宜逐在廣西者宜困之請分兵雍曰不然夫兵分而爲奇聚而爲正今兩廣無完城而大藤峽乃賊之巢穴不覆其根本而剪其枝葉非計之得也今全師鼓行而前南可以攻大藤峽援髙雷亷東可以應南韶西可以取柳慶北可以斷陽峒諸路舉無不克何煩逐乎疾雷不及掩耳又焉用困乎定議趨廣西師至全州五戰皆捷陽峒諸賊悉平趨桂州誅前將失律者數人眾議宜乘勝攻峽雍曰修仁荔浦爲賊羽翼宜先剿之以奪峽賊之气然後乘勝長驅搗其巢穴破之必矣乃分兵爲五哨復分爲二十五哨夾攻之旬月間大小數十戰攻破寨峒五百餘俘斬無算修荔悉平移師潯洲直抵大藤峽眾議峽險甚且多藏粟非旦夕可拔宜圍以困之雍曰峽周圍六百餘里數萬人圍之猶不足老師匱財或生他虞今修荔已平峽賊皆喪膽破竹之勢卽成擒耳乃分兵爲五哨由峽北古眉雙髻等路以進而身統大軍從峽南分八哨水陸並進復分二哨爲後援別遣兵斷諸山口賊於峽南樹柵滚木礧石鏢鎗毒矢交下我軍萆山仰攻雍擐甲督戰奮戈先登士皆魚貫以上殊死戰呼聲撼山峽若崩一日盡破其山南諸大寨命縱火烈山煙焰蔽天日晝暝山爲之赭日暮就營賊巢中將士皆栗栗雍自如賊潰入橫石諸崖督兵窮追破山開路棄馬徒步且戰且行直抵其地賊所據九層樓等山危險不可攻賊樹柵數重礧石大木交下巖谷響震弩矢雨注雍誘使大發潛遣壯士登其山絕頂期舉礟爲應頃之賊矢若盡忽礟震賊大駭潰走雍率眾攀援以升奮擊連數日夜而山北援兵且至與大軍合勢夾擊賊大潰委棄輜重山積攻破巢寨三百二十奇燒毀廬屋擒斬賊首侯大狗等俘獲無算巢穴蕩平攺大藤峽名斷藤峽刻石紀功而還至廣西大享將士而先所遣將剿廣東流賊者累戰皆捷廣地悉平奏徙上隆州於峽內攺隸潯州以土官岑鐸知州事設東鄕龍山二巡檢司以土人爲巡檢徙周衝巡檢司於峽之上水徙靖寧巡檢司於峽之下水增設宣鄕黃江思隆三副巡檢皆以土人爲之置藤縣千屍所以統徭獞易置守將安揷逹官於廣州城中以備調遣諸所建置咸經久可行遷左副都禦史提督兩廣軍務奏請添設巡撫二人從之丁父憂歸廷議兩廣叛服不常撫臣事權分轄宜開府梧州置總司以統之詔罷二巡撫起雍爲右都禦史總督兩廣軍務兼理巡撫居亡何與中人不恊致仕歸雍卓犖負大節軍旅之事不學而能應機決策智勇並奮文牘山委剖斷若飛號令明信無敢犯者將卒所獲人畜卽以予之禆將犯法當斬賂中人請釋之雍因午節閱武射柳斬其頭懸軍門合營股栗其威嚴類此

論曰兩廣自文皇朝蠻冦數叛都督韓觀山云相繼鎭定乃後交址不寧兩廣兵調徵無虛歲加以瘴癘耗死者什七八矣而蠻冦生聚日繁正統末黃蕭養倡亂廣東西蠻煽動攻剽城邑累徵不克韓公以一書生不旬月蕩平之功亦偉矣向非純皇旣明且斷委任不疑曷克有此哉人言韓公發摘姦伏如神進攻大藤峽時有老人五百詣幕府言軍情事公疑之陰選壯士千人縛搜懷中皆袖短刀悉誅之又言韓公多計數師抵大藤峽先驅白言峽深不可渡公下令今日必渡峽無舟則以軍之半塡峽須臾師悉渡或又言諸蠻酋聞公名輒喪气師未抵峽峽中藤葉皆虫食成韓字諸如此類甚眾總之具文武材善用兵非好殺者流也人言寧可盡信乎況鍾況鍾字伯律南昌人也以刀筆事尙書呂震震薦其才授禮部主事進郎中宣徳初蘇郡缺守愼擇良牧大學士三楊公及尙書胡濙等咸以鍾薦且請賜璽書以便宜行詔可郡守有勅自鍾始也旣視事吏抱牘請署鍾卽如言以署不可否吏咸侮易之三日吏復請署鍾曰若謂我眞不能事事邪歷舉三日所署牒無遺因擿某事爲故出入隠竄顚倒盡發其情狀立取舞文吏一二人撲殺庭下乃集僚屬宣讀璽書自貳以下有不法得按問僚屬皆股栗鍾因舉其尢者立黜之搜逐胥吏主文掃滌積蠧置通關勘合簿以防詐僞衛卒久暴橫痛加繩禁郡體始尊凡勢豪及鄕裏武斷重禁戢之蘇賦重而官田尢病民鍾奏減之凡奏減重額田正賦七十二萬餘募民開墾荒田起科免包荒糧一十四萬餘停徵渰沒田糧二十九萬餘舊欠糧艸鈔數百萬錠罷歲漕民船五百艘免買船米十五萬餘疏免詔買三梭布七百疋銀數千兩革倭船徵需請浚水道淤塞辯平民誣入軍伍者千八百餘家招復逃亡三萬有奇凡所論列悉賜施行朝廷數褒勞之述職錫宴賜詩丁內艱去蘇人上請乞還鍾復除仍任正統五年九載滿去闔郡民上章乞畱赴奏闕下者八萬餘人遂再遣任七年卒於位蘇人哀思之鍾剛果敏達而度量廓如興學禮士好推轂人尢重秩祀先名賢祠皆拓新之

論曰明興守令賢者代不乏人而況公在蘇到於今屍祝之是寧可聲音笑貌爲哉觀其奏減田賦禁戢姦利其深識時務之要者矣起自刀筆尢喜縫掖士又何其能急先務也比良楊公不有以哉今獻備遺卷十七●欽定四庫全書今獻備遺卷十八﹝明﹞項篤壽撰薛瑄薛瑄字徳溫山西河津人母夢紫衣人入謁生瑄年十二善詩賦及見程朱書嘆曰此道學正脈也遂焚詩賦專心理學永樂庚子舉鄕試第一辛丑登進士第擢禦史監湖廣銀場黜貪墨正風俗手錄性理大全誦讀之遷山東提學僉事諸生呼曰薛夫子正統間楊士奇薦爲大理右少卿轉左少卿作大理箴以自警時王振與瑄同鄕也雅欲見瑄有勸瑄拜其門者瑄曰安有受官公朝拜他人乎遇諸塗瑄獨正立振銜之會辧寃獄附振者誣瑄系獄當死人皆危之瑄曰辧寃獲咎死何愧焉讀易自如瑄子五人伏闕下爭代死諸大臣頗申救之得免歸杜門不出造詣益深己巳額森攻都城給事中程信論薦起爲大理寺丞分守北門都帥初疑其迂及與議遂訪策焉瑄曰以天時人事觀之彼必宵遁旣而果然景泰初升南京大理寺卿太監金英奉使道南京人皆餞之江上瑄獨不往英言於眾曰南京好官惟薛卿耳召還復爲大理寺卿艸場火朝廷欲重罪典守者瑄力辯得免蘇松饑民乞粟富家不與遂火其廬蹈海以避罪上命王文往亷之文坐以謀叛籍其家瑄抗章論辯全活甚眾天順初遷禮部右侍郎兼翰林院學士召入內閣知制誥主考會試尋轉左侍郎詔遣使求獅子於西畨瑄諫不聴時石亨橫瑄嘆曰君子見幾而作豈俟終日乎引疾乞致仕歸從學者眾其學貴實踐不事口耳嘗曰自朱子後理學已明不必著書所著惟讀書錄又有河汾集天順甲申卒年七十三謚文淸嶽正嶽正字季方直隸漷縣人也正統戊辰會試第一廷試及第授翰林編修英廟復辟進修撰以吏部尙書王翺薦召見文華殿上遙見遽曰好旣升陛登殿連曰好好問年幾何對曰四十上曰正好問何處人曰漷縣上曰又是北方人問治何經曰尙書上曰是書經尢善問何科進士對曰臣以正統十三年及第上益善曰又是我所取者顧謂正曰今用汝內閣參預機務許彬老矣不足恃也正頓首辭出赴閣至左順門石亨張軏自外入愕然曰何以至此比入見上曰今內閣朕自訪得一佳士亨軏請爲誰上曰嶽正亨軏陽賀曰誠佳上曰但官小耳今須與吏部左侍郎兼翰林學士如何亨軏因奏曰陛下欲升正亦甚易但姑試之果稱職未晚也上黙然正感知遇所奏對皆忠讜多稱旨欽天監湯序言變異謂姦臣未盡之故上以問正正曰姦臣實未聞若求之將人人自危且序術不足信事遂寢時石亨與太監曹吉祥怙寵擅權有投匿名書指斥時政者緝捕甚急上令正撰榜募捕正曰爲政有體盜賊責兵部姦宄責法司豈有朝廷出榜購募人邪上謂吉祥曰正言是也嘗爲上言曹石聲勢太盛宜早禁制上曰汝可以朕意告之正徑造亨諷令稍自戢二人益怨正矣會承天門災上下詔責躬實正視艸歷陳獘政詞極切直遂有飛語指爲謗訕內批降廣東欽州同知道漷以母老畱未行會有憾正者以事中正逮系詔獄謫戍肅州鎭夷所上每念正曰嶽正倒好只是大膽曹石敗上謂大學士李賢曰嶽正向固言之賢請曰正有老母幸放歸乃命釋爲民憲廟初臺諫請復正及禦史楊瑄官吏部擬調南京有旨勿調復職充經筵講官纂修英廟實錄李賢欲出正爲南京國子祭酒正不應有忌正者僞爲正劾賢疏艸賢以是怨正會廷薦爲兵部侍郎與都給事中張寧名並上寧負才气亦被譖遂皆外補而以正爲興化知府成化己丑致仕卒於家所著有深衣纂誤及類博稿

論曰文淸明體適用足爲眞儒其抗王振違石亨生死不悔所稱大丈夫者非耶嶽公受知英皇一旦拔起遂秉中軸遇亦奇矣竟忤曹石及受讒文達坎壈以死悲夫今獻備遺卷十八●欽定四庫全書今獻備遺卷十九﹝明﹞項篤壽撰徐有貞徐有貞初名珵字符玉吳人宣徳甲寅進士攺庶吉士授翰林編修益肆力用世之學與修宣皇實錄尋修玉牒進侍講正統初上言承平久宜修邊防上嘉納己巳京師戒嚴分遣文臣守要害地有貞守河南還景泰初充經筵講官二年升右諭徳兼侍講會河決張秋沙灣詔拜有貞左僉都禦史往治之至則上疏言水之性可順以導不可逆以湮蓋河自雍而豫自豫而兗土益疏水益肆而沙灣適當厥衝於是決焉以奪濟汶入海之路而去諸水従之以泄堤潰渠淤潦則溢旱則涸此漕運所由阻也臣請首疏水勢勢平乃治其決決止乃浚其淤因爲之防以時節宣後乃亡患制曰可乃作制水之閘疏水之渠渠起張秋金堤之首西南行百里至於大瀦之潭乃越範曁濮上而西凡數百里經澶淵以接河沁水勢旣平命其渠曰廣濟閘曰通源凡河流之旁出弗順者則堰之由是水不東衝沙灣乃更北出以濟漕渠之涸阿鄄曹鄆之田賴以漑者百數十萬頃乃作大堰其上揵以水門繚以虹堤導汶泗之源而出諸山匯澶濮之流而納諸澤浚漕渠數百里復作閘於東昌之龍灣魏灣者八積水過丈則放泄之皆通於河以入於海三年而功乃成擢左副都禦史景皇七年都督張輗張軏武淸侯石亨太監曹吉祥共謀復辟以問大學士許彬彬曰此社稷功也彬耄矣無能爲也盍謀之徐元玉其人經濟材也亨軏就問計有貞曰太上皇北狩以赤子故非遊畋也今天下無離心能奉以復辟此天人同符也因互陳籌劃亨軏去越二日辛巳夜復來有貞升屋覽幹文亟下曰時在今夕不可失也亨軏唯唯去有貞焚香祝天訣家人曰事成社稷之福不成家族之禍吾去矣歸耶人不歸鬼矣遂潛與亨輗軏吉祥及鴻臚卿楊善盡收諸城門鑰有貞命壯士踰南內門入與外兵合太上皇復辟升翰林院學士掌文淵閣事尋升兵部尙書進柱國封武功伯賜鐵券數召對恩寵隆渥有貞感知遇以身任天下條奏剴切無復顧慮施行若流曹石等嫉之私謁多不従復諫止節縮由是益恚怒禦史楊瑄劾曹石奪民田上曲宥之曹石疑有貞所使也愈憾有貞數巧辭激上怒上殊不爲動上時時屏人與有貞語中人竊聴之以告上上曰何自知之對曰此有貞宣言之上大驚始疑久之讒益深上愈惡有貞亨吉祥因竊造封事假給事中李秉彛名上之時秉彛己丁憂去逮至拷訊死曹石因言此徐有貞怨望使所親馬士權等爲之遂下詔獄上猶念功出爲廣東左參政曹石復上急變考掠亡狀士權曰今欲吾等何所承邪刑官曰徐有貞謀逆汝等同謀耳士權大呼曰徐有貞欲使今皇帝爲堯舜之君今百姓爲堯舜之民如此而已不知其它獄久不成適承天門災上寤出有貞安置金齒爲民至滇寓僧捨中日讀易而已居三年詔還田裏家居杜門謝客曹石敗始出遊湖山以自娯自稱天全居士憲廟初詔賜冠帶閒住有貞於書無所不通文章雄奇詩宗李白書法率更南宮所著有史斷及文集若干捲

論曰方武功伯之鎭彰徳治水張秋其材已槪見矣英皇復辟之初公獨奮其智勇與二三武人決機定策取日虞淵呼吸之頃天下晏然功存乎社稷忠貫乎天地可謂奇矣及其秉衡軸胙茅土舉國授政方將致君堯舜而憸壬側目卒以逺竄讒夫之禍吁可畏哉夫以徐公大功猶不免於雌黃之口況下此者乎李賢李賢字原徳河南鄧州人也宣徳癸丑進士見薛瑄講論淵源恱之益究心理學授驗封主事轉文選郎中輒閉戶讀書五經要義多所自得景皇卽位進正本十策景泰四年升兵部侍郎轉吏部天順攺元進吏部尙書兼翰林學士入內閣景皇薨上欲令汪妃殉塟賢止之大同巡撫年富被逮上以問賢對曰能奉公革獘上曰此必石彪私惡之耳因請命官往勘果無實富得致仕去上念建庶人輩久幽掖庭間以問賢對曰陛下此念天地鬼神實臨之太祖在天之靈實臨之堯舜存心不過如此遂遣居鳯陽聴令婚娶或曰不可上曰有天命者任自爲之乃宣諭羣臣禦史楊瑄言吉祥石亨彊奪民田亨等入訴於上曰此賢與徐有貞主之耳下鎭撫司獄是夕天大風雷承天門災賢等獲釋降參政未行復召賢爲吏部左侍郎尋復前職上躬親萬幾頗厭祥等謂賢曰柰何賢曰獨斷可革也石亨薦江西處士吳與弼上以問賢對曰與弼儒者之髙蹈古之聖王莫不好賢下士若陛下行此一事亦本朝盛舉乃命行人賫勅帛聘之旣至薦爲左諭徳不拜仍請遣行人送歸上患左右招權賢曰權不可下移人主自攬則彼自消又曰讒說殄行帝王深惡絕之最是二年郊禮成上太后徽號因襃崇外家以元舅會昌侯總大營兵其弟復乞升上曰足矣復希恩澤太后必見怒賢曰祖宗以來外戚不與政今會昌侯若此不識太后知之乎上曰太后正不樂此今猶悔之賢曰此見太后聖徳但後不可爲例耳禮部請東宮出閣上語賢曰宜先讀何書對曰宜先大學尙書上曰書經有難讀者朕昔讀禹貢盤庚周誥殊費心力寫字必用心朕初習字任意寫去以此寫得不佳賢曰二典三謨太甲伊訓說命諸篇可先講讀字不必求佳但點畫當不茍耳上嘗問政治得失因極言錦衣官校差提罪人不勝其擾有譖賢妄言者上宻察之盡得其實乃待賢如初四年正月天下吏入覲上將以布政賈銓爲戶部尙書命賢觀之以貌不稱名對乃薦年富而以銓爲副都禦史會試舉子奏考官劉宣校文不公上疑之以問賢對曰此私忿耳如臣弟譲亦不中可見其公乃命禮部會翰林院試其人文不成章命枷號禮部前羣議乃息五年上言官軍一季俸闕銀十四餘萬兩何以處之賢曰自古國家惟患冗食今軍官有增無減如人只生不死無處著矣自古有軍功者子孫一再犯法卽國除豈有累犯不革職者耶上曰此事誠可慮當徐爲之七月曹欽之變賢被重傷加太子太保憲廟卽位進少保華蓋殿大學士尙書如故成化丙戌廷試太宰王翺以程敏政善書力薦爲第一賢曰論文不論書卒取羅倫第一及賢丁父喪起復倫奏請許賢終制不許明年卒贈太師謚文達

論曰國朝入直內閣當國最専且久者三楊之後惟李文達公方天順初徐薛罷位吉祥亨彪怙寵蟠結李公燮調其間數進匡順可謂良矣儷美三楊以勲名終不亦宜乎彭時彭時字純道江西安福人也正統戊辰進士第一人授翰林修撰景泰初簡入內閣英廟復辟再入閣時大學士李賢獨見寵信數召對賢退卽以諮時匡贊居多天順末錦衣指揮門達以事中賢上將罷之而屬意於時時爲力辯賢得釋河南有武弁不法刺事者誣其謀反時語門達曰人可輕殺邪具言於上得末減憲廟初進吏部右侍郎職如故同知經筵丙戌歸省丁亥召還四川宣府遼東皆地震上陳六事規切時政總裁英廟實錄成進太子少保兼文淵閣大學士尙書如故議慈懿山陵事甚力卒従所請彗星見三臺上疏乞痛加修省謂宮中根本至急望正名分均恩愛以廣繼嗣爲宗社大計又言大臣進退皆宜斷自宸衷不可専委臣下上嘉納之平涼土人滿四反官軍累失利都禦史項忠奉詔討之時策其必成功而朝議咸欲再遣將時與商輅執不可或動以危語時不爲動未幾獻俘至議者始服己丑冬無雪上言自古旱災皆由民怨感動天變近日光祿買辦各城抽分掊克太甚而獻珠寶者重規厚利請盡革之以恵貧民上是其言辛卯冬彗復見時與商輅上言七事其一乞崇正道其二乞謹命令其三請延接大臣其四刑賞太濫其五聴受直言其六愼簡將帥其七恵卹軍民上嘉納之太監劉永誠沒或言其有軍功宜追封爲伯時曰祖宗成憲具在孰敢私之事遂寢乙未進少保尋病卒年七十贈太師謚文憲商輅商輅字弘載浙江淳安人宣徳己卯浙江發解正統乙丑會試廷試皆第一授翰林修撰進講筵己巳升侍讀入內閣時乘輿北狩額森逼京城有倡議南遷者力排之請郕王正位與大學士陳循等經略戰守遣官撫輯畿甸降眾徵邊兵入援掲榜購邊人僞爲喜寧報誘擒額森書故遺敵營中敵得榜與書果自相疑遁錦衣指揮盧忠妄言南內事中官阮浪等坐死窮治不已輅言之獄遂不竟忠得罪壬申諌議易儲甚力踰年鍾同章綸請復儲下獄輅因召對力救綸竟不死英廟初坐免成化丙戌冬詔起復任首疏八事勤政納諫儲將材飭邊備革冗員設社倉崇先聖之號以配天開入徳之基以造士上嘉納之戊子議慈懿山陵詞甚切至彗星見言官有言輅者上欲加罪輅力救之得已尋升尙書仍兼學士是時穆蘓叛命將討之未下廷臣請再出師以邀功輅執不可卒以成功己丑冬燠輅陳時政之獘辛卯冬彗出天田入太微垣復疏七事崇正道謹命令親賢臣愼賞罰納諫諍勵官守卹軍民言多采納上議及郕王監國事輅言有社稷功當復位號左右皆泣上亦泣遂復景帝號壬申天下災請省科斂減力役寛兩稅■﹝施﹐弓代方﹞利禁悉従之丙申夏皇子薨上方以嗣續爲憂左右知西宮儲貳已長莫敢言輅委曲言之東宮乃立禁中建玉皇閣奏毀之黒眚見因陳彌災八事曰畨僧國師不得重給符券四方常貢外勿受玩好諸色人許直言自達分遣部使者諸囚停不急營造實三邊軍儲守緣邊闗隘增置雲南巡撫上皆嘉納丁酉汪直創西廠刺事權傾中外輅疏其十罪以聞懷恩傳旨切責輅復數直罪又云此人不黜國家安乎危乎懷安咋舌而退卽日撤西廠尋乞致仕進少保兼吏部尙書謹身殿大學士如故賜璽書給驛以歸家居十年卒贈太傅謚文毅

論曰彭文憲公與商文毅公皆以科名致位宰輔諸所論建切中時獘槪見施行勲名行誼相伯仲矣易儲一事商公不能以死爭之不可則止之義寧無媿乎徐溥徐溥字時用宜興人景泰五年進士授編修泰陵初以吏部侍郎兼學士入內閣弘治七年加少傅兼太子太傅吏書謹身殿是年上言機務日繁誥勅委積正統中王直王英皆侍郎兼學士在內閣専誥勅上従溥言用李謝二文正公未幾星隕地震京師雨土飛蝗乞罷不允八年命撰三淸樂章率同官上言三淸邪妄不可黷禮上嘉納欽天監正李華者不職罷傳旨復職公言傳帖行幸門啟不敢阿従十年三月韋太監急走閣下言上坐文華殿宣四先生溥及劉李謝三公倉皇至殿叩首上曰近前諸司禮皆環跪禦案傍上曰看文書諸司禮取諸司題奏與溥及劉以片紙數幅與李謝每一疏上必曰與先生輩議溥等擬批答上上覽或更定二三字或刪去一二句應手疾書略無疑滯溥等懼不能稱上意頓首請曰疏中事多者臣等請將下閣看詳擬上上稍不說曰文書尙多欲盡閱閣中亦閒盍就此面議諸輔臣又頓首曰惟自裕陵召見南陽等後四十年茂陵及泰陵初歲不過一二見道二三語是日溥等得見上天資明睿聖心仁厚大喜顧應對不能副上意又輒慚懼自是不復召十一年溥目眚乞休卒年七十二贈太傅謚文靖在相位數年能任人凡弘治中所上章疏皆屬李公而溥因事納忠隨才器使屢遇大獄保全善類従容調劑弭謗消讒𨿽無勇功智名而培養國家元气多矣劉健劉健字希賢洛陽人天順四年進士授編修泰陵初升禮部侍郎兼學士入內閣七年進太子太保武英殿大學士明年薦李謝二公入內閣十一年進少傅太子太傅戶書謹身殿大學士上方勵精凡國家大事召見輔臣宜興去召健及李謝二公至文華殿平臺暖閣面議大政如吳一貫張天祥獄睿皇后陵寢殿禮進退五府四營公侯伯災異去畱大臣皆上前相可否健確直見事稍遲李才敏達謝方質三人同心時人語曰李謀劉斷謝尢侃侃十六年五月一品服九載當是時治平無事上顧公喜諭曰勞卿久矣兼支大學士俸先是率同官上疏近有旨令中官往武當山設像懸旛修醮命臣等撰勅並祝文者實爲無益矧宜斥邪妄以正人心十七年又率同官上言近有旨朝陽門外修建壽塔者非所以訓天下垂後世也又令撰眞人杜永祺等誥命及封號疏言臣等竊惟異端不可信誥命封號不當與祖宗廟號不過十六字親王及文武大臣有功徳者謚號止一二字此輩何賢何能封號多至十八字天下後世其謂之何上時憂勞思治益明習機務眷念民莫欲盡革諸煩苛獘蠧召對輒屏近侍左右不得聞大懼竊従屏隙中觀但聞上數數稱善上仁慈敬愼尢欲守成法惡慘刻健等亦見太子未壯上體淸臒務卻謀逺顧省機宻發使天下陰受其福至上語及宮中事毅然欲創抑盡刷洗中權復髙皇帝舊然亦未敢輕動也康陵卽位新政猶肅未幾健三人上疏極諫請誅瑾等不報又與諸大臣伏闕門諫焦芳泄於瑾瑾得先見上泣請並斥言諸大臣過上果疑怒諫竟不得入健乃因致仕去謝亦去焦芳遂入內閣瑾尙恨不已矯旨奪健官罰輸粟瑾欲起大獄盡殺諸不附己者矯勅羣臣指內官王嶽範亨徐智健及謝公洪洞浮梁楊守隨林瀚郎中李夢陽主事王守仁王綸孫盤黃昭檢討劉瑞給事中湯禮敬陳霆徐昻陶諧劉■﹝氵茝﹞艾洪呂翀任恵李光翰戴銑徐蕃牧相徐暹張良弼葛嵩趙仕賢禦史陳琳貢安甫史良佐曹蘭王弘任諾李熈王蕃陸昆張鳴鳯蕭乾元姚學禮黃昭道蔣欽薄彥徽潘■﹝王堂﹞王良臣趙佑何天衢徐鈺楊琸熊倬朱廷聲劉玉爲姦黨榜之朝瑾誅得復官致仕嘉靖初年已九十降詔存問又遣撫臣卽其家賜束帛餼羊上尊酒又官健及謝公洪洞子並爲中書舍人年九十四卒贈太師謚文靖

論曰徐劉諸公受明主知造膝論議可謂榮遇迹其直言不阿正色立朝者非耶楊廷和楊廷和字介夫新都人父春湖廣提學僉事成化十四年舉進士除檢討正徳中歷升戶部尙書文淵閣大學士入內閣三年加少保兼太子太保四年修會典成降俸二等俄以修實錄加俸二等七年加少師兼太子太師華蓋殿大學士十一年憂去服闋梁文康請上遣行人召入內閣康陵崩內外危疑能擒滅凶姦奉敬皇后旨迎世廟入繼大統攺元詔湔除獘政朝野肅淸勅封伯辭不受一品十二載考績進太傅賜襃勅宴禮部復辭太傅以論大禮去削籍子愼正徳六年進士第一人亦以論禮杖闕下謫戍雲南

論曰余聞之人云辛壬之交中外多故楊公擁戴明聖捧日虞淵其所釐正功亦偉矣升庵博雅爲儒林宗不媿科名世稱闗西楊氏爲著若新都父子不庶幾哉今獻備遺卷十九●欽定四庫全書今獻備遺卷二十﹝明﹞項篤壽撰王竑王竑字公度陜西河州人剛毅慷慨喜大節宣徳中舉進士方弱冠擢給事中常曰士當希汲黯朱云安能局促效轅下駒耶己巳英皇北狩郕王監國攝朝奉天門竑率諸給事廷劾王振歷數其蠱政誤國之罪讀彈文詞气壯烈錦衣衛指揮馬順従旁叱曰起去竑奮然起捽馬順首曰此正姦臣宜亟行誅遂拳毆順諸給事爭起助竑順死竑索振所親信二內豎甚急請並誅之郕王命紅盔將軍以金瓜撲二內豎死乃罷朝嘆息曰中國有人額森逼京城竑以於謙薦守北門卽戎服鞭馬馳赴軍號令區畫老將弗如也部伍壁壘精采冠九門敵望見奪气潛出奇兵擊之遂敗走因逐之盡境而還以功超拜都察院僉都禦史出鎭居庸皆憚竑名不敢近闗遷副都禦史兩奉勅巡撫淮揚總督漕運成化初拜兵部尙書尋辭疾致仕卒於家始名其庵曰戅攺名休世尢髙其勇退

論曰王公廷捽馬順一日而屍三逆豎於朝忠烈不足多哉世所稱奇男子必以公度爲首云葉盛葉盛字與中蘇之昆山人正統乙丑進士授兵科給事中己巳英廟蒙塵盛廷劾驕將楊俊請誅扈従失律者然後選將練兵復讎十月額森薄京城請罷內府軍匠悉事徵操復請犒師遣散卒取軍器於天津以張外援形勢四日中疏凡八上動合機宜敵退盛言賞罰者爲治要務今日爲尢急今效勞如孫鏜死事如謝澤韓靑及武興趙麟王晟等倉卒慘酷宜亟行賞其它守闗不嚴赴難不力者宜亟誅従之進都給事中大臣有奏畱邊將守京師者盛言今日之事邊闗爲急往者獨石馬營不棄則六師何以陷土木紫荊白羊不破則邊騎何以薄都城茍邊防不固京師𨿽守不過保九門耳其如陵寢郊廟田裏之民何宜遣將固守宣府居庸便陳州流民扇動奉命安輯還言八府蝗旱寇鈔宜寛卹景泰元年八月額森奉太上皇還京師將抵居庸千戶龔遂榮諜言上皇之出爲宗社計今都人聞駕還皆踴躍迎復之禮宜厚主上當避位固辭而後受之乃可不然恐貽譏千載竄其名投之野盛言於大臣宜亟封進或可感動上心乃自奏之有旨令禮部尙書胡濙封進帖畱中二年盛請復祖宗午朝故事従之三年遷山西右參政協贊獨石等處軍務盛以獨石馬營八城殘破不可守乃條八事以進命施行之八城旣復乃立學置醫設義塜增遞鋪請官銀五千兩買牛千頭摘戍卒不任戰者驅之耕歲課餘糧以爲軍費丁外艱去天順二年召爲右僉都禦史巡撫兩廣乞終喪不許初廣東鹽不出境鹽歲積而商以困往往賄闗吏私市之廣西盛疏言聴之則利商而壊法禁之則商滯而利歸津隘請聴商計鹽輸粟而後出境公私兩利之成化初升右副都禦史巡撫宣府乃修復前所建官牛官田法墾地益廣積粟益富以其餘歲市馬千八百匹繕治屯堡數百所三年擢禮部右侍郎五年轉吏部八年命視河套奏言搜河套復東勝皆事勢所難宜增築城堡募新軍以實邊而選土兵以助守従之九年進左侍郎十年卒謚文莊所著有西垣奏艸上谷奏篇水東日記菉竹堂等集若干捲

論曰材之難兼久矣或以文學顯或以政事稱或以節行著而葉公兼之可不謂難乎方居諌垣時嘗對仗讀彈文詞气慷慨凡大利害言之無避巡撫兩廣還舟無私載篋中惟書史兩鎭北邊所經略至今賴之好古博學鬱鬱文章其希文之徒侶乎林聰林聰字季聰福建寧徳人正統己未進士授刑科給事中己巳劾光祿卿余亨及王振家奴張伯通奸狀又劾總兵官楊洪孫鏜景泰元年進都給事中內侍單增駙馬石璟怙寵不法論之廷議迎復英廟之禮或謂敵情變詐遣一車二馬足矣聰曰上皇北徵爲宗社計迎復禮宜厚禮部尙書胡濙出一小紙袖中以示聰與葉盛曰此小人質朴之言大抵欲従厚吾欲以此進何如太宰王直聞之曰此禮失而求之野卽此可驗人心同然進之是聰舉手加額曰賴有此幸毋遲疑聰亟以聞景泰三年建易儲之議事下廷議眾相視莫敢發聰首言皇太子無過不可易奏牘不肯署名未幾攺聰爲右春坊司直大臣言聰不宜散置攺補吏科都給事中吏部選法未當或私有所徇者輒指斥駁正當事者忌之嗾禦史劾聰爲其甥乞善地以専擅選法論坐死大臣當連名署奏以次及胡濙不肯署名卽移疾不出朝廷遣使問之濙曰本無疾聞林聰被害心悸不安耳天子始知聰受誣得末減左遷國子學正英廟復辟拜左僉都禦史山東饑令聰往賑貸之全活數十萬還升右副都禦史成化初江淮大旱人相食時鹽徒橫行詔聰撫之奏借江南糧及支運糧數十萬以給民且與之種計捕鹽徒擒其魁數人余悉従輕典進右都禦史巡撫大同八年以疾致仕尋召赴南京都察院視事兼督操江召爲刑部尙書加太子少保其決獄不事瑣細善委任遇大事則反復詳核躬自筆削會議大政亦多所剖決嘗偕太監汪直核遼東失機事直獨禮敬聰先是長院者多戒諸禦史勿言事聰旣視事諸禦史時有彈文當事者謂聰不能鈐其屬聰曰已旣不言而又禁人使不言誠非聰所能也卒贈少保謚莊敏

論曰己巳之秋朝野多故言官數論建時王公竑葉公盛及林公聰以敢言稱而林公以微事幾坐重典賴胡忠安得免及其再起更爲謙和以逺禍其得大雅明哲之旨者乎程信程信字彥實徽州休寧人正統壬戌進士授吏科給事中己巳英廟北徵信疏諌不報景皇帝卽位劾兵將扈従失律者罪有詔命信籍王振家薦大理卿薛瑄等數人額森逼京城大臣薦信及王竑曉兵詔信分守西城竑分守北城信上五事曰新號令以振軍威募勇敢以備警急召勤王以遏南侵設武備以防內變養銳气以備戰守詔施行之時都督孫鏜禦敵失利欲收軍入城監軍中官向義請納之信曰不可朝廷掃國兵而授之鏜今小不利趣之使戰則鏜必效死納之則敵勢益張人心益危非計之得因疏言之詔勿納鏜而敵勢漸逼信自城上督諸軍爲援敵引去景泰初升左給事中會災異信上中興固本十事曰敬天求賢納諫謹災節用詳刑選將練兵尙儉隆師而敬天一事則請隆孝友之實以答天心之仁愛聞者韙之遷山東右參政總餉遼東時巡撫都禦史寇深請監守盜倉糧石以上者處死又造新斛視舊加二寸俾信鉤考之信曰使彼眞盜𨿽鬥殺之不卹今故爲加斛以置之死地豈情也哉立取新斛碎之轉四川平松潘夷有功英廟復辟進太僕卿時馬政久廢三營大將石亨等疏言太僕急徵諸衛馬不便請以馬隸兵部従之信曰如此則爲不得其職矣卽移文兵部言太僕職専馬政而髙皇帝有旨馬數不許人知今攺隸兵部使馬之登耗太僕不與聞脫有警而馬不給則孰任其責願明示爲著令兵部懼以爲言詔復其事歸太僕升左僉都禦史巡撫遼東英廟召至文華殿顧問良久語及邊事曰卿其勉之守將海寧伯董興聮姻曹氏信一切裁之以法己卯春朝廷聞建州屬人董山潛結朝鮮命信察之信使自在州知州佟成僞以他事亷其境得朝鮮授董山爲正憲大夫中樞宻使制書還報信具以聞請乘其未發急遣使詰問可伐其謀乃命給事中往朝鮮錦衣譯者往建州詰問初不肯承出制書示之皆驚服各上表貢馬謝罪以事爲寇深所論調南京太僕少卿尋召爲刑部右侍郎取大明律條分目析爲律學指掌以憂去成化初起復兵部右侍郎轉左丁亥貴州山都掌蠻據大■﹝山覇﹞山箐之險破合江諸縣勢甚猖獗上用廷議拜信兵部尙書提督軍務與襄城伯李瑾發川廣雲貴畨漢兵討之至永寧分軍爲四躬督一軍入金鵝池而分四川軍由戎縣貴州軍由芒部雲南軍由普市入授以方略期俱會大壩兵至李子闗渡船鋪賊拒險飛梭下礧如雨諸軍以神銳勁弩卻之攀厓而上順風縦火焚其龍背豹尾二寨賊退保大壩而貴州軍已踦其後四川雲南軍已攻其左右敗散連破二千餘寨獲銅鼓數十斬首生擒無算餘賊入天井水磨二洞洞幽暗不可入命以土石塞其門圍守月餘賊死洞中臭聞數里還師撲滅九姓土獠之附賊者都掌悉平復請移瀘州衛於渡船鋪以控諸蠻分裂都掌故地隸永寧芒部易大壩爲太平川立長官司以轄熟夷師還進兼大理卿辛卯春旱詔求言信上言兵事者九其略曰當今在外惟延綏兩廣無歲無擄劫之患四方流民悉聚荊襄此大可憂也在內惟京營乃天子六師所以居重馭輕四方有事恆病其不練而困於不足凡此皆宜更張之大者詔下兵部當事者難之未幾復有事於三方悉如信言攺南京兵部尙書參贊機務致仕卒贈太子少保謚襄毅初應城伯孫繼先多不法信盡發其貪克諸罪繼先坐免黨與皆戌嶺表軍府肅然摩囉歡據河套歲爲西患大臣請興師十萬大同守將楊信爲總制搜剿之信言河套地曠逺無水艸興師十萬則饋運者加倍自古禦邊來者拒之去者弗追此不易之道而楊信亦止請三萬人巡邊信曰以三萬人搜套則少巡邊則多闗陜連歲受兵今此舉勝形未具而先自困非謀之善者也乃以二萬人巡邊而罷搜套之議信掌兩京兵政凡徵伐俱有成績且能任怨南京守臣欲與錢谷詞訟信曰守備機務所以謹非常此特有司之事耳必不可與徵川貴時詔従便宜信自發兵至凱還不爵一人不殺一人同事者以爲言信曰刑賞人主之大柄懼閫外事不集而假之人幸而集事又竊弄之豈人臣之道邪子敏政官至禮部侍郎以文學稱

論曰程公以敢言著聞分守西城其材略槪見矣及平都掌蠻遂策懋勲允文允武斯其兼之哉今獻備遺卷二十●欽定四庫全書今獻備遺卷二十一﹝明﹞項篤壽撰章綸章綸字大經溫州樂淸人正統己未進士授南京禮部主事景泰初升儀制郎中首請增會試取士額次言太平十六事悉見采納額森索使通好綸言宜暫與結盟以待天時車駕欲幸大隆福寺綸言不可又因災異請下詔求言撤樂減膳捐俸救荒節濫賜罷補官愼差遣備義倉汰僧徒語極剴切五年上皇居南宮封憲廟爲沂王災異薦臻綸陳修徳弭災十四事一畏天戒二任燮理三養聖躬四節幸禦五務儉約六勤論政七惇孝義八愼賞賚九重名爵十革巡撫十一擇重臣十二辧異端十三卻貢獻十四汰冗官疏入忤旨下錦衣獄及禦史鍾同並逮之會大風雨黃气四塞刑乃少緩明年秋南京大理卿廖荘入朝以請復儲故杖於闕庭並命杖綸及同百同死綸絕復生禁錮益嚴英廟復辟首出綸遂擢禮部右侍郎天順二年山東大水守臣請蠲賦未允綸爲請得減半四年調南京吏部上面諭綸曰根本重地非卿不可事有當言具以聞憲廟初有司奉遺詔百日外請行大婚禮綸言山陵尙新元朔未攺百日従吉心實不安釋服公除固有常制諒陰婚娶不忍隨宜乞諭禮部來春舉行成化元年陳救荒四事四年考察南京官與都禦史髙明議不協遂劾之並奏黜禦史部屬數十人五年升南京禮部左侍郎十年致仕十九年卒於家贈南京禮部尙書謚恭毅官其季子玄會爲鴻臚寺主簿長子玄應以進士官南京禮科給事中廖莊廖莊字安止江西吉水人宣徳五年進士擢刑科給事中正統六年陜右饑命莊賑之便宜行事全活甚眾時楊士奇當國家人有不法者莊率同列抗論之八年大理寺官屬悉坐事系獄命署其事踰月擢大理寺左寺丞十一年升南京大理寺左少卿景泰五年上疏請朝謁上皇及加恩茂陵忤旨明年丁母憂入見命撻於庭幾死謫河州定羌驛丞輿曳就道天順元年召還爲大理左少卿時母服未闋聞外艱遂陳情命賜祭葬調南京大理寺五年升南京禮部右侍郎七年調南京刑部成化攺元禦史有言莊者上黜不聴遷刑部左侍郎且曰莊大節可取踰年病卒贈刑部尙書謚恭敏莊篤故舊拜法官不絕往來有勸莊逺嫌者笑曰莊門如市莊心如水旣沒無以爲斂同鄕朝士裒貸之鍾同鍾同字世京江西永丰人也景泰辛未進士拜貴州道監察禦史嘗與儀制郎中章綸期論易儲事願獻狄梁公之誠脫受比干之慘無所憾詞气慷慨綸亦以身許之同疏先入言宗社之本在儲貳宜亟復之綸疏隨入並收下錦衣衛獄同死焉英皇帝復辟下詔襃同贈大理寺左寺丞官其長子啟爲知縣成化初詔祿其妻羅氏復官其次子爲通政司知事先是同遺骸猶在圜土其子乞歸葬浪田之陽邱木有鵲巢累產白雛人謂忠誠所感名其地曰忠義鄕成化末賜謚恭湣

論曰章恭毅之與廖忠湣鍾恭湣皆古之遺直與抗議復儲九死不悔昔有三仁其近之矣今獻備遺卷二十一●欽定四庫全書今獻備遺卷二十二﹝明﹞項篤壽撰劉實劉實字嘉秀江西安福人宣徳庚戌進士選翰林庶吉士除金華府判值歲旱郡多逋賦實奏貸之贖還所鬻子女郡中有顏孝子宗澤呂東萊祠墓下令修治義門鄭氏合爨久漸不能自給又歲供山西驛馬實奏免之景泰中召修宋元史於東閣擢知南雄府中貴人使嶺外惡實慢已將呵辱之南雄民爭走入驛爲實謝過以身翼實而出中貴人大驚詢知其素欲召與釋實不復往中貴人去至韶韶人言南雄守已驛書言公矣中貴人乃亦以驛馬兼程疾馳先聞逮至京師實入見具言臣従官三十年不以妻自隨餐粗衣敝欲爲國家愛養小民不忍勞費之以是觸忤天使無所逃罪上意解將釋之尋病卒實好學尢長於春秋所著書今不存陳選陳選字士賢浙江臨海人也天順庚辰進士拜監察禦史純皇帝嗣位上疏言君子小人進退治道所系不可不愼言甚剴切提學南畿升河南按察副使初治軍尋攺提學遷按察使以憂去行李蕭然士民遮道泣送爲樹碑立祠擢廣東布政使首罷和買減徭役備賑濟數辯寃獄閩人賴克壽等三十九人漁於海風漂其舟至潮守者獲之以通畨論邑民黃福等十九人被誣爲盜悉辯出之奏減提督市舶役戶三十人畨人馬力麻私通海商詭稱蘇門答剌國使者市舶利其貨不問選發其僞賽瑪爾堪使者以獅子入貢浮海還國云欲往滿剌加更市獅子選言此西域賈人圖利耳使墮其謀必貽安南諸夷之笑中貴人素憾選以他事誣奏之勘事者文致以罪竟就逮廣人數萬號泣遮畱之中貴人復以賂誘選所黜吏張聚令誣証之聚死不従行至南安病死

論曰劉公能使其民赴救急難卽古之循良何可得過陳公被逮張聚不敢以怨賊故誣之亦猶李平之哭諸葛者與楊繼宗楊繼宗字承芳山西陽城人也天順丁丑進士授刑部主事獄中重辟囚多瘐死繼宗每提牢必給食飲三日一櫛沐全活者眾擢知嘉興府以蒼頭一人自隨若旅寓然禦史楊瑯奏最下詔旌之九載滿去民遮道泣畱爲立去思碑升浙江按察使憲度振肅初藩臬諸司所用皆取辦於下鎭守中官日給萬錢悉革去之丁內艱去將行悉以廨中物付有司篋中惟律數卷衣數襲而已制終詔起升左僉都禦史巡撫順天權貴斂迹成化乙巳上疏左遷雲南按察副使弘治九年升湖廣按察使復升左僉都禦史巡撫雲南卒於官

論曰楊公淸嚴疆遂赫赫擅聲郡中婦女孺子皆知其名至今稱之不衰兩漢良吏不逮也嗣後有徐公盈何公祉郭公應奎劉公愨皆以淸介稱而劉公又有禦倭大功此其蓋棺論定最章章者也又曰海寇初發難也當事者拘文守常鮮應猝弭變之具罕有果敢奮發踔厲徼奇懷保困窮拊循元元者嘉靖癸丑甲寅間吾郡外迫寇暴內苦軍興蓋蒿然無所歸命矣一里涇及吳淞江之兩遭寇也東北近郊民家掃地幾半是時兵不集援不至寇玩民殃極矣乃郡侯萬安劉公竭心力鼓將吏嚴城固守逺郊士民攜扶而至號呼城外且欲嬰城閉扄公曰賊來飆至其去鳥散門可長閉乎且吾恃有以禦賊不在閉門請毋閉門而嚴其備卽有變請受其咎民賴以蘇而城因以完者皆其力也寇旣退人情多欲休公曰不可斯非補牢顧犬時乎顧吾民病甚而吾不可以乏興簡徒繕卒保連伍長使士之材諝者將之卒伍成乎內軍正定乎外然後離散者還戢安集矜寡幼孤各得其所而郡人忘焚掠之憯矣乙卯之後卽文武大吏謀斷相資式遏寇亂得無亡矢遺鏃之費者公不有力哉公名愨在郡凡五年平易近人人無敢幹以其私者淸介如楊公而幹局更優有文武材民到於今思之専祠如楊公云傳曰所居民富所去見思生有榮號死有奉祀詎不信哉林鶚林鶚字一鶚浙江太平人也景泰辛未進士拜監察禦史論事持大體監試京府大臣子有不預薦者誣考官狥私奏之而鶚之邑人林挺方中式因逮挺將中鶚以法及閱驗試卷皆如式事乃得白英廟復辟升鎭江知府陛辭召見諭勞太官賜食給鈔爲道裏費至郡興修弛墜口不及前守者之短鎭江漕河經孟瀆頗險言者請鑿河自七里港引金山上流通丹陽以避之上官主其議鶚言道迂且多石壊民廬墓多不如按京口閘甘露壩故迹因而浚之春夏以閘秋冬以壩則道近而工省従其言果便壬午撫臣劉孜言鶚材宜治劇請以蘇守姚堂易之踰年擢江西按察使遷布政使議獄多平反廣信民妄傳神異逺近驚疑鶚榜諭之戮其魁怪遂息歲饑奏減恆賦十五萬禁樂戶買良人女遏嶺南洞蠻不使入境召爲刑部右侍郎獄必以情人無寃者以孝敬聞卒之日圖籍之外嚢槖蕭然論曰蘇守自況公外有姚堂林鶚之淸謝公鐸嘗稱林曰古人有言居官亷𨿽大臣無厚蓄林公眞其人哉今獻備遺卷二十二●欽定四庫全書今獻備遺卷二十三﹝明﹞項篤壽撰楊瑄楊瑄字廷獻江西丰城人景泰甲戌進士拜監察禦史天順初印馬畿內民羣訴曹吉祥石亨奪其田瑄具以聞並言其怙寵擅權之罪詔稱瑄敢言稱職命吏部記其名時彗孛連見二凶勢益張瑄與同官謀劾之事先泄亨與吉祥合謀上譖曁彈章入上震怒召諸禦史至文華殿俾誦彈章而歷詰之瑄與禦史周斌且誦且對歷陳二凶罪狀上怒不解悉下錦衣衛獄逼瑄誣引大學士徐有貞瀕死無一語他及有司文致坐瑄死而十三道長皆坐戍餘多貶奏上會京城大風雹拔木壊屋走正陽門下馬牌於郊外於是獄皆減論瑄戍鐵嶺衛赦還或謂瑄宜詣謝二凶瑄不可復戍南丹二凶誅詔瑄還裏憲廟初以言官奏復拜陜西道禦史尋升浙江按察副使巡海禁軍官私放戍卒五日一操閱奏增通判以理邊餉而革勢豪攬糧延師以教武人子弟凡城隍墩堠廨署舸艦兵甲悉繕治之修築定海捍海塘走馬堤及霩衢所裏外海塘健跳所海塘海鹽縣大海塘皆爲永久利海鹽至今屍祀之奏浚西湖湮塞漑田十六萬頃成化丁酉諜報倭奴數百犯邊僚寀驚問瑄徐曰彼果來犯吾當盡誅之乃出巡寧波府衛已戒嚴守令呼民兵受甲矣瑄曰海上兵自足用內地安用此今農事方殷亟散之至定海乃知倭僅兩船入貢耳升按察使以憲度久弛力振之嚴門禁搜吏姦斷訟明決無畱獄禁官署毋蠶桑以爭民利甫半載病作將革寮寀往問尙論築海塘之法浚西湖之利無片言及私子源弘治間任欽天監五官監候正徳攺元逆瑾亂政源上疏言占候得大角及心宿中星動揺天旋天機天權星不明請安居深宮絕逺遊獵罷弓馬嚴號令毋輕出入辟除內侍寵幸遊逸小人節賞賜止工役親元老大臣日侍講習詩書疏下禮部本部及科道稱源占候之言深切時獘源復疏言十月二十六日占得連日雺霧交作爲眾邪之气陰冒陽臣欺君小人擅權爲下叛上引譬甚力瑾怒矯詔杖三十釋之源又疏言自正徳二年來一向占候得太星入太微垣帝座之前或東或西往來不一勸上宜思患預防意在瑾也瑾大怒呼源叱之曰爾何官亦學爲忠臣乎復矯詔痛杖三十謫戍肅州行至懷慶卒於孟縣之河陽驛妻斬蘆荻覆屍塟之

論曰楊公正色昌言首排曹石身貫三木幾死直聲震天下而源以京房之術伐恭顯之姦慷慨有父風忠直聲名與天壤俱可也練綱練綱字従道蘇之長洲人大父則成洪武初由春坊司直攺河南道禦史以直言受旌賞宣徳乙卯舉鄕試第二入國子監歷事都察院正統己巳英廟北狩景皇帝卽位上中興要務八事一謹天變二急先務三正軍法四布恩澤五廣言路六屏姦邪七公薦舉八察羣吏冬十月額森偪京城復上勤王急務謂敵勢甚猛非直要求金帛而已未必不欲效金人以汴宋待我也我國家固非宋比然求如種師道李綱其人亦未多見乞遴選武臣授以方略俟其深入乃奮擊之勅邊將勒兵內向邀其歸路設有倡爲和議緩於武備且請南遷以圖偸安者卽爲姦臣宜急加誅以爲眾戒疏入上奇其才授浙江道監察禦史命施行其言景泰攺元上時政五事辛未巡視兩淮鹽課按劾趙駙馬不法權貴斂戢壬申還朝復上軍國大計八事皆見嘉納時吏部缺尙書綱率諸禦史言左都禦史王翺嚴公峭直右副都禦史年富操履端方大理寺卿薛瑄持正不回此三人者擇而用之上乃召王翺爲吏部尙書以年富爲戶部而薛瑄亦相繼大拜先是京師有警召募四方丁壯隸勇敢營歲久多逋逃大臣請治其罪編之尺籍綱上言召募之初諭以大義且許事定遣歸故健夫勇卒雲集京師爭先自效淹畱日久恩寵未及饑寒迫身勢必逃避皇上好生何至使應募無辜之民隸尺籍刑賞失中莫此爲甚方今水旱相仍流亡接踵捜求太急恐生他虞兼之邊務尙殷急於用武倘復召募誰其肯従有詔不問得歸復者數千人甲戌巡按福建時官臺山民聚爲盜渠魁未獲而逮系脇従綱釋之趣師剿捕追各典守者坐是忤眾按察使楊玨乃誣摭綱於朝當道者多忌綱左遷陜西邠州判官再徙甘州前衛經歷部符未下綱已遭艱歸賦性剛鯁嚴於嫉惡遇事輒盡言院中語曰甌寧練綱口

論曰綱以太學生慷慨論國家大計搏擊糾彈臺諌風生可謂能其官矣然遭蹶不復太剛則折奚足異乎張寧張寧字靜之浙江海鹽人景泰甲戌進士授禮科給事中遇事敢言毎大議景皇帝必問張給事云何丙子順天府鄕試大學士陳循王文以其子下第歸咎考官寧奏大臣私其子而爲暴才稱屈失大臣體不可居內閣乞罷免之英皇復位勵精因災變禦齋宮寧率六科上疏乞詔諸司凡秕政苛法所當芟攺者悉奏舉行其不盡不實者許言官劾奏更乞澄心専慮轉移天心上優詔答之曹石専橫事闗禮科者寧舉奏無避受知英皇嘗獨召寧論事多所匡益欲大用之未果憲皇初首勸經筵進講大學衍義薦起王竑李秉奏定鄕試舉人名額並兪行之有建言請以天縦二字加孔子者寧曰孔子道大徳尊所貴明其理以行其道被之天下傳之萬世不在封號一名一字所能重輕議遂寢太監覃苞重寧累見不往尋以會亦不謝成化攺元皇太后令節建設齋醮大臣相率詣寺觀行禮寧奏言皇上表揚孝心慰悅聖慈無所不用其極人臣但當仰贊聖孝上綏懿祉不當崇奉釋老祈祝瓣香秪壊風俗傷名教耳南京給事中王徽等劾大學士李賢不職獲罪謫邊方寧率六科申救大忤賢會兵部薦寧與嶽正堪任侍郎都禦史內批升寧知府得汀州以疾致仕家居三十年累薦不起卒毛吉毛吉字宗吉余姚人舉進士授刑部廣東司主事嚴明亷硬訊獄能折疑平反指揮門達怙寵作威人多避之吉獨與抗禮由是銜吉偵之無所得因吉失朝下錦衣獄衛卒羣吠脇之吉曰有國法在爾曹柰我何達聞愈益怒嗾健卒掄巨梃梃之見骨幾死吉自如遷廣東按察司僉事分巡潮恵黜墨吏摧彊宗殄海盜民以寧輯代還潮恵人乞更借一年擒殺劇賊楊輝曽玊謝瑩破其寶龍石坑龍歸三洞斬俘甚多時廣西蠻賊滋蔓髙雷亷尢甚吉四顧悲憤慨然有削平之志至亷州內官監珠池者方系數十人徵賄箠擊幾死吉盡釋之進擊雷州賊破之因條平賊方略奏之上嘉嘆降勅奬諭升副使委總廣東軍務賊掠恵州河源縣督兵敗之賊走淸逺守將都督僉事張通與戰不利吉馳救賊見其幟呼曰毛家軍來矣遂潰廣州新會縣告急吉敗之大磴賊走陽江縣營於云岫山峒進擊敗之賊棄營走山上我師狃勝突入其營陣亂賊乘之師遂潰吉勒馬持刀大呼曰札住札住潰已不可遏従騎勸吉避走吉叱曰爾去吾誓不與此賊俱生奮而前揮刀斫賊不已力屈被害成化元年三月一日也是日晝晦風雷大作山谷震動踰七日得屍貌如生事聞贈廣東按察使諭祭賜賚其家錄子科爲國子生論曰張公以直言受主知竟不能盡用其才以死毛公有澄淸嶺西之志气亦壯矣師敗身夷豈造物所忌名與才耶今獻備遺卷二十三●欽定四庫全書今獻備遺卷二十四﹝明﹞項篤壽撰王恕王恕字宗貫陜西三原人也正統戊辰進士選翰林庶吉士授大理左評事升寺副上言刑罰不中者六事命著爲令出知揚州府歲饑發廩不俟報遷江西右布政使剿平流賊吳廣華尋拜都察院右副都禦史撫治南陽荊襄流民南陽豪爭礦殺人恕擒其魁余悉解散以內艱去襄陽盜起詔恕起復會兵擊走之與平劉千斤有功初大將欲縦兵搜山恕不可復榜諭流民復業巡撫河南歲旱蝗上疏自劾且乞崇儉去奢以回天意入覲言時政六事上采納焉攺刑部左侍郎巡視漕河上疏乞禁馬快船私貨及轉輸通州倉糧赴京汰巡河冗官上皆納之尋攺左副都禦史巡撫雲南陳禦邊方略時鎭守中貴人私市外國誅求無厭恕劾之逮械其同事者輸所沒寶石於京師升右都禦史中貴人獻黃鸚鵡恕疏言其不可時有駕帖下郎中鍾蕃所恕言故事駕帖下諸司司禮監用印刑科掛號皇城諸門闗防今皆無之何以爲信又曰昔交址鎭守非人致一方陷沒騰衝一夫啟釁致麓城叛逆今日之事殆又甚焉不報在雲南凡九月疏二十上進南京兵部尙書參贊機務請出內庫物貨易銀以造官艦江北五衛京操官軍不宜放回己亥命巡撫南直隸條上六事請禁兩京收糧官苛政罷光祿寺廚役所食白粲易以脫粟従之恕以中官貢獻太多所在擾害疏乞取回織造官凡四方珍玩奇貨戒勿復獻不報辛丑江南夏旱秋大水奏免蘇松常鎭應天太平六府湖州秋糧馬艸幾百餘萬故事應天鎭江太平寧國廣徳官田減半徵而民田全免久之民田多歸豪家而下戶多官田力爲損益量減官田稍增民田公私便之中官王敬乘傳東南搜索奇玩同惡王臣孫麟尢暴橫所至驚懼恕上言其失人心傷國體致召災沴詔下戒敬太監段英奉命蘇松造藥梅冰梅恕極言不可因並論王敬先是敬誣奏常州知府孫仁復誣奏恕憲廟不問宻遣人偵敬盡得其姦狀乃收捕下獄敬戍孝陵衛王臣斬首東市梟之江南恕因申救仁得復任上林苑錄事邵義傳奉遷蘇州府判具疏論之有旨革爲民並降黜李孜省等十二人甲辰轉南京兵部尙書仍參機務刑部員外郎林俊以諫造永昌寺下獄經歷張黻救之亦下獄恕言二人以忠得罪恐百官自此以言爲諱設有姦邪誤國誰復言者疏入令致仕孝廟卽位召爲吏部尙書尋加太子太保抑僥幸奬名節拔滯淹中外無敢以私幹者守備蔣琮與南京給事中周紘禦史張昺相訐奏紘昺外補琮自如恕言宮府一體陟罰不同上未允行言官復交奏之紘昺乃得攺京任徽王乞升禹州爲府晉王乞爲世子設典膳皆論止之兩廣都禦史秦紘奏安逺侯柳景不法坐致仕去恕極言紘當用乃起爲戶部尙書知州劉槪禦史李興以忤劉文穆下獄恕爲力辯得減死內降以通政司經歷髙祿爲本司參議恕言之中寢恕嘗謂天下事設未得當十易無害若謂已行無及古之納諫如流者豈盡未行乎恕忠淸直亮遭時得君知無不言言無不盡在刑部時順徳知府黎永明以毆公使獲譴浙江布政使劉福等以督造違式致罪會赦不原恕言詔以示信天下而黎永明等獨不蒙宥是不信也乞復其官復上疏論鎭守中官提問四品官及濫受民詞之害語極詳切旣秉衡引置當路者皆極天下之選致仕家居幾二十年以碩徳宿望師表海內卒年九十三贈太師謚端毅子承佑官至戶部尙書淸愼有父風

論曰端毅公以忠誠受知憲廟諸所論奏不憚貴近無復諱避悉見優納及秉衡鑑抑躁奨恬黜幽陟明援薦羣賢布列三事迹其貞純直諒希文君實不足多也何喬新何喬新字廷秀江西廣昌人吏部尙書文淵季子也少穎異年十一翰林修撰周中規見而奇之問所讀書曰陳子桱通鑑續編周曰其書若何應曰呂文煥降元不書叛張世傑溺海不書死節曹彬包拯之卒不書官紀羲軒則采不經之談書遼金則失疆域之辧此其書多可議者中規大驚間質其父曰趙普沮立徳昭是逢君惡也死可書爵乎宋舉人吳澄仕元何以従祀文淵奇之舉景泰甲戌進士爲刑部主事有農婦牧牛於野二戍卒驅其牛去錦衣衛捕盜者坐以彊盜喬新曰此白晝奪人物耳律當徒盜有分所刼彩繒遺逆旅主人巡徼者並執之喬新曰此分贓耳當與彊盜殊科司寇陸瑜喜曰子愼刑若此不愧乃翁矣廣東司分轄錦衣衛官校率暴橫司屬多優假之否則捃摭報復喬新曰法者天下之公有犯輒坐以法不少貸銜之者輒嗾其黨捃摭無所得由是官校相戒不敢犯升福建按察副使擒盜礦賊奏減礦課捕通畨者淸流歸化界將樂沙縣間民多恃險曠捕徭賦奏立歸化縣擢河南按察使辯溺河民寃開封大饑力賑貸之升湖廣右布政使會荊襄大水漂溺千家爲拊循發粟俾葺民居升都察院右副都禦史巡撫山西兼督兵三闗北人入攻設伏灰溝橋斬獲甚眾小王子入大同圻輔震驚喬新奉勅巡邊經略戰守爲必搗老營之計敵遂遁走山西大饑人相食命往賑之請發內幣並淮鹽銀勸貸谷粟所活三萬人招回復業者十四萬人附籍者六萬餘戶播州宣撫楊友以反狀誣宣慰使喬新受命往訊具得其情奏直之遷之保寧孝廟初進南京刑部尙書奏還畱守所奪民蘆洲請給精微批以革官校私出駕帖京師大水乞選官錄囚請禁京師殊服流語言多聴納大學士劉吉惡其切直嗾禦史鄒魯以事誣之乞致仕去累奏薦起竟不用弘治壬戌卒於家喬新鯁介寡與筮仕卽自誓不營私不阿權貴不以愛憎爲賞罰持身亷潔卽一介不妄取諸所饋遺悉謝不受督閩市舶中貴人死鎭守分其貲遺司道力辭不獲輸於公帑嗜學好古所著有周禮批注左傳擷英宋元史臆見椒邱集贈太子少傅謚文肅

論曰椒邱徳學政事世所希有儻得柄用惡可量哉而卒以讒廢命耶觀其气節推恵安文學推文莊意可占矣太宰盛徳不減椒邱世謂賢逾乃父要亦才節更著也裔孫源尹嘉興有恵政亦以才節聞彭韶彭韶字鳯儀福建莆田人也天順丁丑進士除刑部主事時有張岐者自外臺擢僉都禦史韶力論其人不才請召王竑李秉葉盛以従人望下詔獄都給事中毛弘論救得宥外戚指揮周遵與圻內民爭田命韶往勘還奏曰民乃國本食乃民天食足則民安民安則國安以民田給國戚是傷國本也再下詔獄科道交言韶無他得釋尋有請荒田者上曰彼不見周遵事又請邪立寢其奏星變復上疏言漸不克終者四事以爲陛下嗣位廢立中宮特詔天下正家之禮嚴矣數年以來聞諸鎭守內臣貢獻方物於皇妃或加中宮之上又襃崇其家幾與先帝時後家等此正家之禮未終也成化初內侍近臣進用希簡防微之意深矣近年增益數以萬計利源兵柄多付其手違禁犯科輒宥弗罪所請輒従此防微之意未終也成化初罷天下貢獻儉約之徳著矣玆者復詔鎭守內外等官貢獻方物此持儉之徳未終也成化初保傅六卿未嘗輕授用人之愼至矣近日公卿無故輒加保傅寺監諸司多以髙官兼掌及其致仕濫予恩澤此用人之道未終也升四川按察副使晉廣東左布政使鎭守太監顧恆歲貢方物民不勝擾奏減其半太監梁芳弟錦衣千戶私采禽鳥異物進獻韶論之忤旨調貴州擢都察院右副都禦史巡撫蘇松踰年召爲大理卿未上坐前論貢獻事非宜攺右副都巡撫順天等處兼整飭薊北軍務復陳時政及議糧運孝廟初以薦召爲刑部侍郎詔巡視浙西劾罷守臣亡狀者尋兼僉都禦史整兩浙鹺政疏言浙西鹽利倍浙東而浙東亭戶抑配尢甚宜定折價輕重及減溫處課額事竣還朝仿鄭俠流民圖圖竈戶窮苦狀以進攺吏部左侍郎人不敢幹以私者庚戌冬彗星見天津承詔言四事曰厚根本曰減役錢曰正近侍曰愼官爵時左右侵權韶於正近侍及之略曰內臣出入左右言語輕重能爲禍福人所畏憚今軍馬錢糧人匠柴炭盡付其手凡有奏請無不先允而後下於該部承而行之不復審處是失政體也及至有犯多従寛宥毆人致死竟不提問或提問成獄旋復宥之是失刑威也耗財妄費不惟不禁而反助之死者給葬生者蓋祠第宅踰制服食求奇於斯極矣聲勢移人望風震懾伏望收攬綱權黜逺壬佞又請復午朝延見大臣面議政事上嘉納之升刑部尙書時安逺侯柳景總鎭兩廣都禦史秦紘發其贓罪事聞以屬吏韶奏奪其爵景幹內降並欲危紘韶執不易復下大臣廷議竟如韶言景追贓未及什一詔免之韶復論奏不従亢旱求言陳四事乞速斷荊庶人獄正內官王明苗通髙永之刑減昌國公墳塋工程優免陵戶差役言皆切直累疏乞致仕歸乙卯卒於家謚恵安所著有名臣贊錄三卷續莆陽志十卷成都誌二十五卷天曹日記北嶽代行稿秋臺錄及滯稿若干捲行於世

論曰彭恵安好直言兩幽犴獄勁气不少衰何其壯也竟以剛直不獲大用惜哉而易名之典殊不稱情見素林公蓋嘗請之竟寢其事直道之難亶其然矣秦紘秦紘字世纓山東單縣人也景泰辛未進士授南京禦史以事忤都禦史軒輗疏降北黃驛丞禦史練綱薦知雄縣歷嘉穎二州成化中爲鞏昌知府淸亷自守所至輒有恵政歷遷副都禦史巡撫陜西時秦府旗校肆橫民甚苦之紘擒治不少貸秦王不能堪奏紘欺蔑純皇帝怒逮下錦衣獄命內臣尙亨籍其家止黃絹一疋故衣數事亨還奏上親閱其貲嘉嘆良久曰紘貧一至是邪詔釋紘且賜鈔萬貫調撫河南汪直以事至與抗禮直素重紘不之較也而紘宻疏直多帶旗校擾地方請禁治之直還京上問諸省撫臣孰賢直獨稱紘上以紘疏示之直伏罪益稱紘賢上釋之總制兩廣時總兵官安逺侯柳景不法紘論逮下獄景挾戚畹幹內降冀減其贓且摭他事誣紘亦被逮赴獄坐免臺諫交章申救吏部尙書王恕極言紘當大用乃起爲戶部尙書紘爲都禦史丰采益峻劾罷禦史姜紘輩臺綱肅然人謂有顧佐風平生剛毅亷介歷官四十餘年所居僅蔽風雨及卒家無餘貲未幾子孫有貧乏不能存者論曰秦公潔淸端諒受知主上懋矣卽守正不撓汪直猶賢之素所蓄積然耳直下紘紘乃論直直益賢紘直固不可盡廢也今獻備遺卷二十四●欽定四庫全書今獻備遺卷二十五﹝明﹞項篤壽撰章懋章懋字徳懋浙江蘭溪人也成化甲戌會試第一人攺翰林庶吉士授編修時元宵舉放燈火命館局賦詩懋與同官莊昶黃仲昭連名諫止忤旨杖闕下左遷知臨武縣言者申救攺南京大理寺左評事遷福建按察司僉事毅然以振風紀爲己任勘獄牒剔吏蠧踣官邪滌民瘼招通畨貨以便商聴民采礦以絕盜認納海田虛稅計擒泰寧沙尢諸盜考績赴部疏乞解官吏部尙書尹旻詰之曰不罷軟不貪酷不老病如何可退懋曰古人正色立朝某則罷軟古人一介不取視民如傷某則貪酷年𨿽未艾須髮早白可謂老疾竟得請歸閉門不入城府力耕以自給四方弟子執業者云従名卿隠士接軫於門家貧刈蔬脫粟而餉之或諷爲文章曰小技爾予弗暇請著述曰儒先之言至矣盡矣刪其繁蕪可也弘治辛酉以薦起南京國子祭酒母喪力辭詔增設司業聴終制赴官癸亥服闋再辭弗允始就列首厲教化明道術肅儀軌六館之士翕然向風姑蘇尢樾母病不得歸省懋許之或謂無例曰吾寧以違制受譴不忍絕其母子之情也再上修舉學政條陳獘政二疏正徳攺元陳言勤聖學隆繼述謹大婚重詔令敬天戒五事疏八上乞歸尋升南京太常寺卿進禮部侍郎致仕世宗初特進南京禮部尙書仍致仕辛巳冬卒年八十有六贈太子少保謚文懿

論曰章公純粹塞淵耄期好學博而能約含章自晦碩聞益彰篤實輝光斯之謂矣羅倫羅倫字彛正江西永丰人也成化丙戌會試第三人廷對萬言不屬艸中引程正公語接賢士大夫之時多親宦官宮妾之時少執政者令節下句倫不可擢第一人授翰林修撰大學士李賢遭喪朝廷畱之倫詣賢私第告以不可上疏歷陳古今起復之非反復數千言疏入調泉州市舶司提舉明年召還攺南京修撰辭疾歸隠金牛山授徒著書嘗欲仿古置義田以贍族人有助堂食錢者謝弗受衣乏衣者遇道死者輒解以覆之客晨至令具飯妻曰瓶粟罄矣命其子幹之旁捨比舉火日巳午倫晏如也山中結茅屋以居間爲文章以發其感慨之意所著有一峯集

論曰一峯孤介絕俗不媿科名坎■﹝土稟﹞以死其所建白偉然與日月爭光信孝敬之準式人倫之師友矣語多傳故弗敍近世諸君子之於江陵豈聞先生之風而興起者與江陵非文達比難易輕重世能辧之矣莊■﹝日上永下﹞莊■﹝日上永下﹞字孔暘直隸江浦人也成化丙戌進士選庶吉士授翰林院檢討與羅倫陳獻章相友善同編修章懋黃仲昭上培養君徳疏諫止上元放燈忤旨謫湖廣桂陽州判未行給事中毛弘禦史陳壯論救攺南京行人司左司副遭艱不起弘治甲寅以薦赴部入謁三揖不跪太宰耿裕起揖延之茶復除行人司副升南京吏部郎中丙辰以病告歸所著有定山集

論曰世稱莊定山豪邁胸中多奇早以直諫著聲可謂偉矣老而赴召偃蹇以去信哉出處之際人所難言也今獻備遺卷二十五●欽定四庫全書今獻備遺卷二十六﹝明﹞項篤壽撰吳與弼吳與弼字子傅江西崇仁人國子司業溥之子也少讀伊洛淵源錄心慨慕之遂棄舉業絕人事獨處小樓日取諸經傳語錄玩味之不下樓者數年餘其詩曰九仭始一簣千里方跬步又曰神當通鬼神志當貫金石久之名聞京師累薦弗起天順間以石亨薦上命行人曹隆賜璽書加束帛徵之旣至命爲左春坊左諭徳上疏辭召見文華殿對曰老病不堪供職上不允顧謂大學士李賢曰此老非迂闊者務令供職與弼終不就詔許之進十事再召見慰勞遣行人王惟善送歸道遭風幾覆舟眾皆駭怖獨正襟危坐居鄕動必以禮家貧力耕自給四方來學者束脩皆不受嘗嘆曰宦官釋氏不除而欲治天下難矣必除之吾可出病宋末箋注之繁故不輕於著述云卒年七十九

論曰昔楊時赴蔡京之薦朱子譏之與弼𨿽不拜官第石亨之薦不出可也其學無所槪見所著康齋語錄及上言十事無過人者要之力學修行儒之醇者也胡居仁胡居仁字叔心江西余幹人也従吳與弼遊慨然以斯道自任其學以主忠信爲本以求放心爲要以聖學成始成終在於敬因以敬名其齋至性純孝父病劇嘗糞味苦尋愈執親之喪水漿不入口久之柴毀骨立杖而後能起三年不入寢室月朔之薦四時之享及緦功之喪動遵古禮簞食瓢飲處之泰然四方従學者築書館居之語學則曰爲已語治則曰王道所著有居業錄敬齋集

論曰世所稱尊徳性道問學者判爲兩途亦異乎孔門博約之旨者矣觀胡公之居業錄平實簡易粹然一出於正不其博學於文約之以禮者乎陳獻章陳獻章字公甫廣東新會人也身長八尺目光如星右臉有七黒子生之前夕其母夢白龍入室其光如晝幼秉奇悟中正統丁卯鄕試會試不第聞江西吳與弼講學臨川遂棄其學而學焉丁亥遊太學祭酒邢讓試獻章和楊龜山此日不再得詩譲覽之驚曰龜山不如也爲揚言於朝以爲眞儒復出由是名振京師羅倫章懋莊泉賀欽輩皆與遊欽時爲給事中聞獻章議論卽日解官去獻章歸四方學者日益眾壬寅以布政使彭韶都禦史朱英薦赴京師召試吏部辭疾不往上疏乞歸養授翰林檢討上表謝不辭而去教人以主靜爲先或勸之著書不答弘治庚申卒所著有白沙集同時有陳眞晟字剰夫漳州人也以主敬爲學嘗獻書闕下請補正學不報

論曰自薛文淸公倡性理之學於河東後臨川有吳與弼新會有陳獻章者皆以盛名徵薦卽其學無甚相逺要皆有志希賢其不失爲君子儒者與賀欽賀欽字克恭遼東廣寧人也成化丙戌進士授給事中聞南海陳獻章講性理之學抗疏解官去執弟子禮孝皇初以大臣薦授陜西布政司參議上疏懇辭陳四事一曰資眞儒以講聖學謂今日急務莫先於講學而經筵勸講之官所謂師友之臣尢當訪求眞儒以充其任不宜茍以俗儒廁其間二曰薦賢才以輔治道謂歷事監生陳獻章天性髙明學術純正誠當世之大賢爲士夫之矜式宜以非常之禮起之或任之內閣俾參大政或任之經筵使養君徳三曰遵祖訓以處內官謂內府監司局庫衙門之設載之祖訓內官之條其職掌不過灑掃供養闗防出入等事而已柰何近年以來如王振喜寧舒良王誠曹吉祥牛玉汪直尙銘梁方陳喜之輩或陷主邊庭身叛外境或主易儲君禁錮南內或謀爲不軌賄易后妃或邀功啟釁流毒邊徼或恃寵招權納賂不貲或引用左道蠱惑上心或導進淫巧盜虛府庫此其陷君誤國蠧政殃民昭昭在人耳目者也宜深鑑已往之獘永絕方來之禍內不可使職掌奏牘得預大政外不可使鎭守地方掌握兵權四曰興禮樂以化天下謂陛下紹基之初罷黜浮屠妄誕之邪術舉行朱子喪塟之正禮眞所謂守成業而致盛治也但初政之施僅發其端故頹敗之俗尙仍其舊禮譲未行淫穢日甚乞申明正禮之當行革去教坊之俗樂則國不異政家不殊俗而風俗自美民心自善矣疏入朝廷允其辭而四事黜以浮泛罷之正徳己巳逆瑾括民田東人驚疑義州民聚眾縦火劫財城中擾亂相戒毋驚賀公鄕人請欽往撫之眾皆羅拜乞生路欽曰渠輩旣知悔卽不殺人猶可活鎭城有體勘人來渠輩但乞命毋殺人已而體勘人果至須臾人報發軍來剿眾復呼噪相聚曰賀君素無誑言再往問之欽曰城中擾亂至此鎭城焉得不發兵兵𨿽至爾等苐不殺人無害也眾唯唯退城中竟不傷一人欽家居杜門潛心理學淸修篤行鄕閭化之稱曰醫閭先生

論曰孔子稱言忠信行篤敬𨿽蠻貊之邦行矣賀公篤信力行而鄕閭服之卒使彊悍之徒投戈革心謂非忠信篤敬之驗乎陳茂烈陳茂烈字時周福建莆田人也少喪父補興化衛總旗晝入公署夜歸讀書祖母憐其孱弱亟止之乃韜燈黙誦不少輟年十八慨然嘆曰善學聖人者莫如顏曽顏之克己曽之日省學聖之法也作省克錄以自考弘治丙辰登進士従陳獻章遊教以主靜作靜思錄授吉安府推官政務大體豪家利寡婦財誣許婚斷従守志妻有夫死而嫁其孕妾者旣生子歸承其業族人爭之驗類其姊爭者愧服考績歸至淮幾凍死所知覆以敝裘救之拜監察禦史劾罷尙書侶鍾尋以母老乞終養躬灌園以給出則手執小油蓋臥破席無帷吏部以茂烈孝養淸苦奏攺爲晉江教諭資其祿疏辭不拜復援侍郎潘禮事例奏給月米制可有司月給米三石復具疏辭不許母卒哀毀成疾亦卒禦史王應鵬列狀以聞詔表其宅裏曰孝亷祀之鄕賢卹其家

論曰自孝弟力田之風微而世之希寵祿幹榮名者率以文藝炫於是獨行之士不少槪見於世若陳君者其獨行君子與今獻備遺卷二十六●欽定四庫全書今獻備遺卷二十七﹝明﹞項篤壽撰楊守陳楊守陳字維新浙江鄞縣人也景泰辛未進士攺翰林庶吉士授編修歷官至吏部石侍郎成化初開經筵守陳以尙書武成篇進講曰魯論稱舜無爲而治周書稱武王垂拱而天下治後世人主有深居禁中委政內侍者乃召望夷之禍有髙居無爲肆情嬖艷者乃啟祿山之變何也蓋舜之無爲者由其封山浚川以至舉相去凶無一不盡其道武王之垂拱者由其列爵分土以至崇徳報功無一不究其心皆嘗憂勞以有爲乃始逸樂而無爲也後世人主則孟子所謂安其危利其災樂其所以亡者耳上爲聳聴敬皇初詔集議祧廟禮官請祧懿祖而以徳祖比宋禧祖百世不遷守陳上奏曰禮天子七廟祖有功宗有徳此乃孔子之言凡號太祖者卽始祖必事之以配天若商周之契稷皆以功而非論其本統也宋之僖祖及我徳祖可比商報乙周亞圉非契稷比議者徒謂大儒嘗取王安石之說而不従孔子遂使七廟之中旣有始祖又有太祖太祖旣以配天而不正南面之位名與實乖若謂降而合食爲非禮則王者旣立始祖之廟又推始祖所自出而祀之固無嫌也憲廟升祔請並祧徳懿熈三祖自仁祖以下爲七廟異時祧盡則以太祖擬商周契稷而祧主蔵於後寢祫禮行於前廟時享則尊太祖祫祭則尊徳祖各不失尊議者不能従弘治攺元復上疏請日禦經筵及午朝聴政大略謂一日之間居文華殿之時多處幹淸宮之時少則心淸理明聖徳日隆矣優詔嘉納焉修憲廟實錄爲副總裁兼理部事尋命以吏部侍郎兼詹事府丞史館供職如故嘗言古人謂國可滅史不可滅我太祖定天下卽命儒臣撰元史太宗靖內難後史官不記建文時事遂使數年政事及當時忠於所事者皆湮沒不傳及今采輯尙可補國史之闕景泰帝已復位號而英廟實錄猶書郕戾王附是宜攺正故事羣臣章疏畱中者𨿽有可傳皆不得書乞以畱中之奏悉付史館擇而書之疏未上病卒贈禮部尙書謚文懿守陳博學多識嘗奉命教內侍有徳之者欲援之謝曰吾婺婦也守節三十年今老矣豈以白首攺節邪

論曰楊公議祧廟禮謂徳祖不可比稷契是已而以太祖比稷契可乎當時議者皆主倪文毅吳文定之說更爲得之至欲修兩朝事實惜未及上而施行之也邱浚邱浚字仲深廣東瓊山人也少孤力學六歲能詩弱冠著論譏許衡仕元之非正統甲子舉鄕試第一景泰甲戌廷試第四人攺翰林庶吉士與修寰宇通誌成擢編修進侍講與修英廟實錄有重於肅敏罪者浚曰己巳微於公天下不寧矣武人挾私誣之說豈可信功過皆據實書之修宋元通鑑綱目成進翰林院學士升國子祭酒尋進禮部右侍郎仍掌監事時文體尙奇怪浚考南京鄕試及會試痛斥之怨誹不卹也士有慕道學者立異以徼名浚因發策言之嘗著家禮儀節朱子學的及世史正綱作大學衍義補上之賜白金文綺升禮部尙書掌詹事府事修憲廟實錄爲副總裁書成加太子太保弘治四年冬命兼文淵閣大學士入內閣七年進少保攺戶部尙書武英殿大學士兼官如故首上二十二事陳時政之獘又請訪求遺書吏部考察天下官當黜者幾二千人浚上疏曰唐虞三載考績三考黜陟今有居官未半歲而黜者且徒信人言未必皆實非唐虞法亦非祖宗舊制上深然之有詔凡歷官未三載者俱復其任𨿽經一考非有貪暴實迹者亦勿黜浚博極羣書以經濟自許兩廣方用兵上書李賢具陳方略賢繳上之詔以其策付總帥韓雍行之卒年七十五贈太傅謚文荘

論曰邱公以辧博之學勤於纂述用世大略具衍義補中及位宻司竟未見之行事語云退論事易進處事難此非虛語也吳寛吳寛字原博蘇之長洲人也貢入太學上海張汝弼見而奇之曰天下有貢士若此者乎武功伯徐有貞折節與交曰此館閣器也成化壬辰中會試第一人廷試復第一寛素工古文辭及官翰林所著作輒傳播中外每東朝進講至理亂興亡必反復言之武宗在東宮寛上疏曰竊惟東宮講學自寒暑風雨朔望令節外一歲中不過數月一日中不過數刻古者八歲出就外傅居宿於外誠欲離近習親正人也庶人且然況有天下者乎弘治末孝肅太皇太后崩詔議祔廟禮寛上疏言魯頌姜嫄閟宮春秋考仲子之宮皆爲別廟漢唐亦然至宋有並祔者乃其子孫追尊之比惟李宸妃之歿仁宗追尊祔祭非後世法詔立廟別祭如寛言寛好古力學於權勢泊如也篤厚倫誼未第時嘗譲其友入貢同年賀解元恩遘疾京師遷歸其家朝夕視之賀死爲之服成化弘治間以文章徳行負天下之望者三十年受知孝皇時寛居憂嘗虛少宰以待之然竟不得柄用仕至禮部尙書卒贈太子太保謚文定

論曰吳文定忠信端厚得之天性及讀其文紆徐雅馴出入歐蘇間成一家言信有徳有言者矣王鏊王鏊字濟之吳人也少遊京師吏部侍郎葉盛試而奇之時吏部尙書王翺新逝盛曰失一王翺得一王鏊異日爲忠肅者必此人也爲親具儀幣遣從編修陳音遊成化甲午薦應天第一試禮部復第一廷試第三人授翰林院編修九年進侍講弘治初充經筵講官時內官李廣怙寵干政鏊進講意存諷諫上退謂左右曰若等知今日講官之意乎蓋謂廣也上出遊後苑鏊講無盤於遊田詞嚴義暢上悚聴自是不復出修憲廟實錄成進右春坊右諭徳升侍講學士充經筵日講官武廟出閣進兼左春坊左諭徳升詹事府少詹事兼侍讀學士升吏部右侍郎李廣敗大臣多被污鏊獨不與壽寧侯與鏊有連絕不與通歲時問遺輒麾去或以爲過鏊曰昔萬循吉攀附昭徳吾嘗恥之乃今自附壽寧耶孝皇末年將大用鏊鏊以憂去武皇初起爲吏部侍郎內官馬永成等八人蠱惑上心日事逸遊給事中陶諧劉茝等論諫鏊言於戶部尙書韓文曰此國家大事治亂所闗大臣百僚之表獨無一言邪六部會疏以請時吏部尙書焦芳黨附八人不肯與名韓乃令戶部郎中李夢陽代艸疏入上大怒召諸大臣左順門宣旨切責眾相視莫敢言鏊獨進曰八人者實蠱聖心不去之將亂天下韓復抗言之上將逺竄永成等而八人者環泣抱上足乞命上頗憐之事遂中變劉瑾旣用事首擢焦芳入內閣以鏊時望也乃命並典機務拜戶部尙書兼文淵閣大學士尋加柱國少傅進兼太子太傅武英殿大學士時瑾日益橫惡大學士謝遷尙書劉大夏韓文必欲殺之鏊於眾中大言韓公淸忠粹徳天下所知萬一死非其罪如萬世公議何由是得釋劉大夏在廣西嘗易置土官岑氏瑾矯旨詔獄欲激變坐文致之鏊言地方無虞岑氏守職如故何爲激變竟減死論時內閣舊臣惟李東陽數稱病不出而焦芳附瑾鏊獨以事忤瑾三疏乞歸瑾敗言官數論薦不起嘉靖初賜璽書遣行人存問鏊好學至老不倦於書無所不通而尢邃經學文章簡嚴雅則所著有震澤集紀聞長語行於世

論曰世所稱震澤先生優文學非深知先生者先生具名世才有匡時略厄於權姦不得柄用而正色危言亦少槪見矣嗟乎東陽絳灌何代無之奚獨王公哉林瀚林瀚字亨大福建閩縣人也成化丙戌進士選翰林庶吉士歷官國子祭酒上疏請開科貢以進人才嘗因災異陳十二事曰明黜陟去冗官淸吏獘定莊田折鹽鈔處監生嚴軍政省供應收才望禁姦貪停不急寛民力時有禦史逮獄儒生傳奉授中書瀚上言禦史當寛宥以全憲職中書宜收成命以杜幸進疏入不報未幾復疏重根本以回天變四事曰保固南京以重祖宗之根本曰佑啟皇儲以重天下之根本曰撫綏百姓以重邦家之根本曰增進賢才以重致治之根本明歲甲子適符洪武十七年聖祖開科取士之期宜加增鄕試解額以廣賢路正徳攺元攺南京兵部尙書參贊機務會災異復率諸司陳十二事曰隆大孝以先天下集羣議以決大政攺州治以奉陵寢崇儉徳以裕財用省虛費以蘇軍民增貢舉以進人才修武備以禦寇盜省匠役以蘇民困節工役以省財用淸吏役以革宿獘淸馬政以防欺蔽大優容以廣言路逆瑾亂政素嫉瀚守正南京科道官言事被逮瀚獨贐送之且議上章直其事瑾聞愈怒勒科道招辭連瀚同黨乃矯詔降浙江左參政致仕後瑾復矯詔指瀚與大學士劉健謝遷尙書劉大夏韓文都禦史張敷華爲朋黨頒示天下瑾誅詔復致仕卒贈太子太保謚文安子廷■﹝木昻﹞廷機孫燫皆官尙書

論曰林文安端厚醇雅正色危言抗顏逆豎籍名黨議幾蹈不測邦之司直允屬斯人肖泉廷機對山燫皆以渾厚淸謹不墜家聲對山尢識世務爲時所忌不復柄用閩中冠冕世獨推之顧其下士好賢汲引善類不炫表暴彼之崛起矯厲媚竈乞昏排陷儕類自誇得意者逺矣周洪謨周洪謨字堯弼長寧人正統十年進士歷官翰林勸裕陵勤經筵以明聖學謹內治以惇正本上時政十二事條蜀寇防禦便宜成化初爲祭酒兩國子表率生徒規閒整整又上言祀禮儲蓄省刑減役薄稅禦敵安邊等六事我朝尊崇孔子冕服循前代用天子制而禮樂不稱封號不加宜更議下禮部鄒尙書不可茂陵用洪謨議增籩豆十二舞八佾十六升尙書加太子少保西畨烏思蔵者合諸族入貢徼賞踰舊額歲益至三四千人河西諸畨又詭烏思蔵族益不可詰上疏請視海中倭夷給與符二十道每貢書貢使名及貢物符上識以舊賜金印至闗驗是納否斥去成化末月當食不食眾議宜賀公言陰盛故不可賀竟不賀弘治元年致仕歸聞有邊警力疾上安中國禦四夷十事又三年卒謚文安傅珪傅珪字邦瑞淸苑人成化二十三年進士庶吉士授編修升左中允正徳四年逆瑾惡翰林不附已矯旨大明會典文訛舛奪預修者官珪降修撰瑾敗復中允尋升禮部尙書當是時康陵好佛自稱大慶法王外廷顧聞之無徵以諫俄內批禮部畨僧請腴田千畆爲大慶法王下院乃書大慶法王與聖旨等珪佯不知者執奏孰爲大慶法王者敢並至尊書褻天子壊祖宗法大不敬詔勿問田亦竟止寵伶臧賢請攺牙牌珪曰優敢亂祖宗法臧又欲攺教坊司印珪曰優敢亂祖宗法皆格不行時流賊亂中原太監陸誾總軍容徵久不捷諸內臣又立監鎗名益出後曹內臣統軍下廷議眾莫敢先發珪奮曰兵老民疲賊日以熾冒功者冗賞僨事者漏罰失將士心今賊在郊圻肺腑間民囂然思亂禍在宗社旦夕吾輩死不贖責諸公尙首鼠耶議罷疏上竟遣監鎗諸內臣俄有旨令珪請致仕珪卽請致仕去及卒遺命無請塟祭嘉靖元年理守正文臣贈太子少保謚文毅

論曰文安崇正學辟異端文毅抗言執奏請罷監鎗裁抑佞幸可謂以道事君不可則止者矣毛澄毛澄字憲淸昆山人弘治六年進士第一人初授修撰預修大明會典又預修通鑑纂要進右庶子兼侍讀賜金緋康陵卽位預修孝宗實錄瑾矯奪官仍侍讀尋爲禮部尙書奉昭聖皇太后旨偕大學士梁儲駙馬都尉崔元壽寧侯張鶴齡韋太監邵皇親迎皇帝興邸以功勅蔭子一人世錦衣指揮同知辭充總副裁修武宗實錄未幾大禮議起澄守濮議嘉靖二年三月病請致仕加太子太傅令屬吏護行至興濟卒贈少保謚文簡

論曰文簡彊毅不回學守兼懋完名以歸不媿科目亦歐範之亞與今獻備遺卷二十七●欽定四庫全書今獻備遺卷二十八﹝明﹞項篤壽撰王英王英字時彥金溪人永樂二年進士庶吉士入翰林未幾召及王直入內閣書機宜奏授修譔進侍講二十年従北徵至庫楞海旋師至威敵命碎李陵臺驛令碑沈河中絕其爭上顧喜曰秀才朕需爾爲用勿憚勞因言敵遁幸勿入險窮追上笑曰朕爲天下國家計秀才直不欲黷武耳又曰凡軍中動靜有聞卽宻奏顧內臣曰秀才有事見朕勿闌駐安平鎭軍中有恚言上怒英言此皆壯士幸宥其過稍與恩澤異日得其死力上喜立命李慶給餉及輜畜二十二年上崩楡木川東宮命英與諸大臣定喪禮議國事宿內閣凡七日升侍講學士又升右春坊大學士明年乞省歸朝景陵召入便殿謂曰洪武中學士有宋濓吳沈朱善劉三吾永樂初解縉胡廣皆有名汝英愼自勉裕陵卽位充史館總裁講官正統十三年升尙書南京禮部景泰元年卒謚文安攺謚文忠

論曰王文忠受知成祖扈従北徵規諷多所裨益歷事三朝完其勲名其亦吳胡之侶耶錢習禮錢習禮名幹以字行吉水人永樂辛卯進士爲庶吉士除檢討有惡之者指爲練子寧姻東楊間以聞曰習禮有文學史才願陛下憐察上欣然曰使練子寧尙在朕且用之況習禮乎獻陵初升翰林侍讀知制誥宣徳初與修兩朝實錄正統初與修宣宗實錄三年升學士七年以故鴻臚寺爲翰林院落成諸殿大學士皆至習禮不設西楊南楊座或問應曰此非三公府也二楊以聞上命工部具座禮部敍位次二楊始自內閣出坐諸學士上十年吏部上禮部右侍郎用苗衷內批用習禮而陳循代掌院事或賀之者答曰吾今且爲有司又奚賀爲未幾陳髙曹苖皆得升侍郎入內閣習禮尋兼署吏部稱疾辭致仕歸十五年八十九卒謚文肅曽棨永樂二年進士第一人授翰林修撰上命解縉選進士進學文淵閣棨及編修周述周孟簡進士楊相劉子欽彭汝器王英王直余鼎章敞王訓柴廣敬王道熊直陳敬宗沈升洪順章朴余學夔羅汝敬盧翰湯■﹝流上土下﹞李時勉段民倪維哲袁添祿吳紳楊勉被選名翰林庶吉士入見上諭曰人須立志志立則功就未有無志而能建功成事者爾等自進士中拔至此皆今英俊然當立心逺大不可安於小成爾等勉之朕不任爾以事文淵閣古今載籍所萃各食其祿日就閣中玩索務實得於已將來庶得爾用不可負朕期待南城有羅玘成化二十三年進士爲翰林編修時武岡知州劉遜忤岷王被逮給事中龎泮等以救遜下詔獄玘上疏救主事李夢陽論外戚收拷又疏救太監李廣死言官劾文武大臣附廣者請按廣籍斥逐玘言不可宜令諸大臣自陳或坐他事黜便正徳中歷升南京吏部侍郎上大本急務疏言瑾逐榮王虛朝廷上未有子諸大臣依違不肯爲國家逺慮忤時宰致仕寧庶人致百金壽玘走避深山中李文正公處瑾永間曰調護善類玘引大義責之請謝門生籍卒贈禮部尙書謚文肅

論曰錢文肅早被恩眷讒說不得行幸矣以座位故忤時宰竟不獲大用惜哉羅文肅正色危言逺避淮南非發蒙振落者等錢公固不逮也鄒濟鄒濟字汝舟其先嘉興人徙余杭洪武十五年舉通經累官知州靖難後大臣薦修髙廟實錄錄成升儀制郎修永樂大典總裁徵安南參贊軍事升廣東參政坐事攺考功郎中獻陵畱守南京攺右庶子進少詹事當是時宮寮多得罪徐善述王汝玉馬京梁潛周冕相繼下獄死濟幾死者屢矣憂懼成疾卒後獻陵悼念舊學贈太子少保謚文敏子幹正統四年進士歷官太子少保禮部尙書致仕年八十四卒贈太子太保謚康靖善述天臺人爲左司直郎升右贊善耿介恬靖汝玉長洲人仕至贊善兼檢討坐戍邊東宮特宥之復坐累下獄死汝玉聰敏過人文章精粹洪熈初贈汝玉太子賓客謚文靖善述太子少保謚文肅京武功人洪武十八年進士累官北京刑部侍郎兼宮寮謫戍廣西已而有薦京者竟坐前事下詔獄死洪熈初贈少傅謚文簡潛太和人洪武二十九年鄕舉歷訓導知縣靖難後召修實錄升修譔尋兼贊善永樂十五年夏呂方三尙書薦副西楊輔太子監國坐陳千戶事被讒與周冕並逮詔獄卒妻楊隨潛北京潛卒慟毀不食亦卒潛闓爽弘毅通諸經尢長於詩易冕寧波人爲司諫春坊

論曰文敏父子策名三朝繼登峻秩可謂世濟其美者矣徐王五公輔導儲宮不免讒口豈非所謂小人之欲傾人國必先去所忌而後動於惡有以哉劉儼劉儼字宣化吉水人正統七年進士第一人除翰林修撰茂陵在東宮爲左春坊大學士景泰七年考順天鄕試內閣陳循王文有子試屬之皆不得舉二人令其子錄試文訟考官閱文不明取士徇私會譯字官劉淳捲注翰林院考中送入貢院比書榜竟落淳名二人因劾儼違制並摘命題𨿽欲自絕語請如洪武中劉三吾等坐罪上命髙文義公覆試諸得舉者朝退髙請奏事門上力言二臣之子文亦可觀顧解有定額儼等本無罪上令順天府準其子會試王文復疏辧上不喜曰敢再言者以大臣擅法論遂已先是廬陵羅崇嶽舉順天第一以詭籍斥還縣學時人爲之語曰榜有姓名還是學生榜無名氏京闈貢士明年裕陵復位二人得罪其子竟不得試禮部儼卒贈禮部侍郎謚文介

論曰國家用人不以其方惟賢惟才是取耳袁氏四世五公著稱漢室蕭氏八葉宰相休顯唐家世類寧足拘哉近代以來若謝文正遷發鄕舉第一人會試第二人廷試後第一子丕解元會魁及第倫諭徳文敍會元狀元長子通參領省解次子祭酒以訓會元及第黃行人幹亨子禦史如金史僉事俊子尙書道毛文簡紀子太僕渠張侍郎志淳子副使合俱父子發解曽狀元鶴齡孫追費狀元宏従子懋中羅文荘欽順従子珵俱進士及第孫文恪升及第而子鋌鄕薦第一礦會試第一升兄堪武會舉第一劉尙書龍祖副使潔父刑部鳯儀俱鄕試第四人龍及子郎中承恩俱第二人葛少保守禮與其孫俱發解山東周庶子述長史孟簡同科及第彭文憲時廷試第一文思華會試第一楊文懿守陳尙書守址劉文簡春參政臺王文荘鴻儒布政鴻漸俱發解而守址春復及第楊光祿惟聰巳卯發解辛卯狀元而兄庶子惟傑丙戌及第王太史錫爵會元及第而弟鼎爵復會試第五人今海內章縫侈爲盛典又宋制大臣或有不由科第者特賜於某人榜出身及累舉不售者恩賜第有一榜盡賜及第有免解進士之目永樂間曲阜舉人孔諤乃宣聖後會試乙榜第一人皇太子召見特賜進士出身不第鄕試特許會試者卽循文子陳瑛王倫竟亦不試不第護試特賜廷試者洪武中韓克忠等一榜進士也若以他途進者曹文襄鼐以太和典史乞會試得第二人廷試復爲第一人後刑部吏南昱松陵驛丞鄭溫常熟黃鉞叔揚亦以典史中會試云儲瓘儲瓘字靜夫泰州人成化二十年進士歷南京考功主事文選郎中弘治七年調考功十年升太僕少卿在考功三年臧否不淆交遊稀寡嘗薦張吉等五人可任諫官論救科道龎泮等不宜以言事下獄又上言乞令史官紀注言動如古左右史康陵初升太僕卿明年僉都禦史總糧南京又明年入戶部爲侍郎逆瑾専權愧憤引疾求去得允致仕瑾誅不數月復起時瑾𨿽誅諸幸佞繼用事更益不樂明年又乞休去七年攺南京戶部是年冬攺南京吏部去辭益力起益數淳易恬靖人皆慕之卒謚文懿邵寶邵寶字國賢無錫人成化二十年進士初知許州入戶部爲員外郎郎中升按察副使提學江西正徳四年升副都禦史總漕巡撫江北雅有淸譽在江淮不事攺革赫赫漕大小將校皆嚴憚不敢苛黷未幾以事忤瑾瑾又惡平江伯平江伯者漕帥也事連寶瑾益怒長沙力解得致仕瑾誅起巡撫貴州升戶部侍郎七年請養母歸十四年升南禮部尙書嘉靖初再辭詔特與終養卒贈太子少保謚文荘所著學史簡端錄二書巡撫吳廷舉上之朝楊亷楊亷字方震丰城人成化二十三年進士爲南科給事中建議皆國家大體邊防要務歷南太僕少卿通政尹順天升南禮部侍郎進尙書大禮議起具疏同南九卿上之報聞所著有國朝名臣言行錄卒贈太子少保謚文恪

論曰儲文懿和而善介楊文恪端而不阿邵文莊敏而毅皆以卓行著聞而學術彬彬可謂有其文質者矣國初易名之典靳與文臣自王忠文後僅乃得之永樂以來代亦不乏而得與於文者惟翰林有之儲楊邵三公者不可以爲文者哉他如馬文簡京姚文敏夔唐文襄龍葉文莊盛王文定道魏文靖騏王文莊鴻儒鄭文安賜儀文安智何文肅喬新周文襄忱何文簡孟春黃文毅孔昭蕭文昭維禎吳文恪訥王文成守仁亦不以翰林顯著王毅敏文陳莊靖文劉忠湣球楊莊敏鼎朱榮靖希周皆翰林不及謚文又以嫌名避之者也崔銑崔銑字子鍾一字仲鳬安陽人弘治十八年進士攺翰林庶吉士授編修正徳初宦瑾擅權獨長揖瑾怒謂張彩曰翰林後生多輕薄崔銑尢甚會孝宗實錄成瑾矯旨史官升級調部屬州縣練政理攺南京驗封主事瑾誅召入翰林請告歸嘉靖元年召修武宗實錄明年日講升南京國子祭酒時議大禮江南北大饑人相食銑上疏略曰近者主事張璁等以先後獻議超遷大學士蔣冕尙書汪俊修撰呂柟編修鄒守益監察禦史馬明衡等以上疏罷斥禦史段續陳相吏部員外郎薛蕙下獄疏入報聞十八年春攺少詹事兼侍讀學士未幾擢南京禮部右侍郎致仕卒贈尙書謚文敏呂柟呂柟字仲木髙陵人正徳三年進士第一人除翰林修撰與馬理康海皆有名闗中瑾以鄕故欲引用之遜辟不與來往瑾憾且中柟會敗得已嘉靖三年議大禮下詔獄降解州判官升國子監祭酒南京禮部侍郎致仕歸卒時有馬汝驥字仲房綏徳人正徳十二年進士卒謚文簡武城有王道字純甫正徳六年進士歷官吏部侍郎仲房簡靖端恪純甫淳懿溫恭並有文學負時望難進易退未究其用而卒善類惜之

論曰自古中人之禍未有如瑾之尢也當是時崔呂之危蓋已岌岌卒免瑾禍此亦有天幸與兩公者正色危言立朝侃侃社稷臣者非耶魯鐸魯鐸字振之景陵人弘治十五年進士庶吉士入翰林閉門斂迹不事交遊爲編修沈潛學問不専爲文詞歷官祭酒端飭自勵日危坐焚香讀經史不肯言人短長及時政得失虛心約已淸愼不渝憂時濟世之心至老彌篤屢請告屢起屢歸士林推慕之益兢持名節嘉靖間交薦不起卒謚文恪

論曰文恪雅尙經術沈黙純懿難進易退有斷斷大臣之風卽位不及用而孤稜髙標亦略可見矣今獻備遺卷二十八●欽定四庫全書今獻備遺卷二十九﹝明﹞項篤壽撰項忠項忠字藎臣浙江嘉興人也正統壬戌進士授刑部雲南司主事遷陜西司員外郎己巳扈従北徵羈畱邊外飼馬久之挾二良馬南馳馬疲遂棄馬步走間道凡七晝夜達宣府視其足陷蒺藜刺者百數還升山東司郎中景泰二年升廣東按察副使按部髙州諜報賊攜男婦數百流刼村落部將請發兵公曰賊無攜家理愼無妄殺及訊其俘果皆良家被掠者盡釋之天順三年拜陜西按察使歲饑不待奏報輒發倉賑之會內艱陜人赴闕畱者千人詔還任明年以大理卿徵旣行陜西人復詣闕下借畱乃拜右副都禦史撫其地時洮岷生熟畨作亂調兵撫捕之遂降成化攺元邊冦延綏調兵禦之皆遁走闗中水泉斥鹵宋有龍首渠歲久湮廢奏開渠三十里復疏鑿涇陽鄭白渠灌田七萬餘頃四年固原土人穆蘓叛據石城守將寧逺伯王壽廣義伯吳綜巡撫都禦史陳價等帥師剿捕失利都指揮費良死之詔以公總督軍務同總兵官劉玉討之伏羌伯毛忠戰死我軍遽退公卽斬一千戶以徇眾乃定會有星孛於臺斗占者以木在秦州不祥公曰賊虐害生靈惡貫滔天仰仗皇威問罪師直而壯兵法曰禁祥去疑昔李晟討朱泚熒惑守歲卒以成功今殆類此乃不候援至卽以師據賊水艸困之朝廷以師久無功詔問公可否益兵公奏曰京軍怯不諳戰益之無用時兵部及前失律者惡公異已各煽浮議公堅主坐困之策相持者百日公度賊已困單騎抵其寨諭以禍福賊眾多出降獨滿四與左右數來劫營前後大小三十餘戰輒敗之已而滿四使愛將楊虎貍出汲被擒公命曳出斬之虎貍乞命公乃許以不死解所東金鉤賜而遣之約爲內間卒擒滿四斬首七千六百有奇俘二千六百因陳四事爲經久計上皆従之凱還進右都禦史京圻大水勅公巡視發廩賑之復勸貸得米一十六萬五千石銀布牛具各萬餘所全活者二十七萬八千餘人荊襄賊李胡子本劉千斤餘黨也倡流民爲亂命公總督軍務乃下榜招諭其負固者縦兵搜捕放遣者百四十萬編戍者萬餘斬首二千餘級獻俘於朝者百餘人進左都禦史仍獻便宜十事詔暫畱撫治會有星孛於天田言者謂荊襄殺戮所致公再疏自明言爲國任怨實未嘗妄殺因乞骸骨上溫詔慰勉尋召還成化十年拜刑部尙書踰月攺兵部錦衣百戶韋瑛挾汪直爲詗察屢興大獄擅執京朝官中外重足莫敢言公奮筆艸疏率諸公卿奏之瑛坐謫戍朝野稱快而其黨千戶吳綬者先在軍中以撓法爲公所黜時方用事乃極力構公坐落職尋復兵部尙書致仕家居二十六年卒贈太子太保謚襄毅

論曰襄毅公將略具馬公西徵石城記中浮言不顧卒以成功昔先零未服而辛武賢請亟進兵淮蔡將下而李逢吉請班師非漢宣之明唐憲之斷何以成功哉襄毅公𨿽得之滿四然卒以荊襄招怨讟故曰難成者功也易興者謗也君子以身任天下大事死生以之蒼蠅點玉自古然矣詩曰愷悌君子無信讒言不有君子誰可語此乎陳俊陳俊字時英福建莆田人也正統丁卯舉鄕試第一戊辰舉進士授戶部主事歷遷員外郎郎中嘗督天津諸衛舊欠秋靑艸束奏減三十五萬束蘇松諸郡負折糧銀七十五萬有奇俊往徵不數月悉完天順中兩廣用兵遣俊督餉下令■﹝施﹐弓代方﹞鹽商越境之禁使得隨處貿易而別輸粟二斗以餉軍成化乙酉升南京太常少卿戊子召爲戶部右侍郎時邊務殷四方奏災傷移咨旁午俊裁決如流曲當事宜辛卯京師饑奉勅發太倉粟一百萬斛減價糶以利民俊請凡糴以升斗計滿一石者不許以故權貴人不得乘時射利壬辰命將北徵勅俊督餉於秦晉諸邊時歲饑邊庾空竭而楡林延綏道險逺輸者病之俊發金內郡市易且修西安韓城同官徑道以便飛挽凱還加俸一階尋遷吏部進左侍郎晉拜南京兵部尙書轉吏部致仕加太子少保弘治元年卒謚康懿

論曰陳公以綜練之才所至職辦修愼簡重淸白自持位登八座蕭然如寒士世多推之餘子俊餘子俊字士英靑神人景泰二年進士爲戶部主事升員外郎出爲西安知府爲開新渠號余公渠涇陽山髙水下漑田不得畜水爲鑿山開道灌田千頃升副都禦史巡撫延綏延綏自正統中命都督王禎鎭守楡林未城也禎始城楡林及十八寨移鎭楡林尙未衛也成化六年置衛八年廣楡林城增三十六營堡請盡釐陜中人有伍籍詭落者及罪謫南戍子孫不服南風土者實楡林衛又請建學立官弟子教之樹蔬果開界石外地興屯田歲得糧數萬石自是始爲重鎭東渡河連大同西接寧夏敵不敢復肆又上疏言陜西有三邊延慶寧夏甘肅三邊之中延慶爲內地國初逐出北人逺遁黃河外至正統初渡河犯近邊始於沿邊立界石創營堡築墪臺天順以來敵知東西諸邊各據險以守難窺伺惟延慶一帶地無險阻可以馳突屢來犯邊掠我邊人爲鄕導遂知河套所在入屯其中自是敵顧居內而我列屯守禦反在其外莫若於沿邊一帶墩臺空處築爲邊墻立砦堡況舊界石一帶多髙山斗崖依山形隨地勢或鏟削或累築或挑塹綿引相接爲邊墻便報東起淸水營紫城砦西至寧夏花馬池東西二千里每二三里間爲對角敵臺砦連比不絕空處築墻如新月狀以偵敵避射凡爲堡十有二崖砦八百一十九小墩七十有八大墩十有五兩月成自是邊警益稀十二年移鎭陜西會詔議弭盜安民選將厲兵之方條上七疏皆行之著令十三年入兵部爲尙書未幾致仕召加太子太保攺戶部十八年又出總督宣府大同山西三闗軍務言禦敵利用戰車條式奏上二十年再出宣大還京以左都禦史致仕復召爲兵部尙書乞致仕平生仕宦多在西北邊楡林修邊之功最大已而入兵部出邊鎭欲推楡林法盡修大同宣府兩鎭邊墻沮於讒忌功有緒竟不能就嘗曰人臣事君當隨事盡力必爲百年之計又曰大臣謀國遇有大利害當身任其責豈得養交市恩逺怨自全鎭楡林時怨謗紛起堅執不撓卒能成功卒年六十一贈太保謚肅敏方巡撫楡林時羅山徐廷璋巡撫寧夏亦浚壕築墉繕亭障有功當是時禹陽巡撫陜西稱闗中三巡撫廷璋由選舉以工科都給事爲副都禦史巡撫

論曰昔先襄毅以撼汪直去位余公繼入爲兵書余承乏職方覽故所存堂稿皆明確可爲法守其所經畫邊事大都重修守先墻堡意深逺矣當是時市事不常有間被邊患猶有餘力及板築頻年通市烽火稍希練習兵將綢繆戶牖可置不講乎竊迹二公勲名在楡林尢著而才幹宇局及出處會遇亦略相同公卽旋罷旋起席不及溫襄毅一蹶竟不復起成功難居多口難調豈非命耶李承勛李承勛字立卿嘉魚人弘治六年進士歷郎中出守南昌正徳六年贑賊犯新淦執參政趙士賢靖安賊據越王嶺瑪瑙岸華林賊破瑞州勢甚猖獗至卽廣詗諜繕壁壘扼溪澗屢進戰擒胡雪二才還府華林賊又叛殺副使周憲諭降健賊王奇約內應夜引兵舉火爲號大破賊徒境內安輯復上疏請蠲租八年桃源賊起江浙間執兵備吳廷舉總制兪諫請邊兵剿賊承勛曰賊乏食必掠裴源積粟請贑兵自徳興南昌兵自嶽源分兩翼伏裴源而令邊兵驅賊賊果走裴源大敗遁太監黎安誣承勛竄賊詔大理卿燕忠卽訊廣信事白升浙江按察使歷右左布政使十五年副都禦史巡撫遼東遼東無邊患自汪直開邊眾輒攜貳擾我開原懿路汛河三城極殘破公至卽修築定逺慶雲古城鎭夷松山柴河六堡堠望百八十一所屯田千五百頃又修中固鐵嶺蒲河撫順諸城皆浚隍樹木爲阻固東圉稍寧請告嘉靖初起南臺轉侍郎進尙書又召入吏部尙書道攺刑部加太子少保攺兵部尙書兼都禦史代胡端敏公提督團營惡郭勛驕縦剪其羽翼勛愬之欲並中端敏力辭營務不允嘉靖八年還守兵部田州岑猛叛用兵兩廣騷動芒部沙保又叛土魯畨奪我哈宻搖河西小王子歲入塞承勛與胡端敏相繼本兵同心經理戎事頗戢奏裁各省鎭守守備內臣二十七人錦衣官校旗勇內府詭匠數千人騰驤四衛者詭冒依附不可詰疏請官軍考選淸核並如旗手等衛制曰可內臣言四衛禁軍隸兵部不便往歲彰義門大破東市剿曹賊皆四衛功以直內故得號召易集下兵部再議承勛執言往歲之事彰義門之戰由王振東市之賊卽曹吉祥也上従其議九年大風晝晦上恐懼憂邊詔問承勛答曰去歲冰合北人盡入河套以故陜西邊患延寧固原爲急甘肅軍餉専仰河東宜於蘭州及時糴貯以備河西災窘曩時河西患苦土魯畨伊伯勒又深入兩冦夾擾孤危益甚海賊套眾出入殺掠並經莊浪被其殘害急宜繕塞設險斷臂截踵使賊相隔絕烏梁海最近京師不善撫卽爲門庭之寇雲南安鳯之叛軍民困敝臨安蒙自盜賊復起曠日持久恐釀成大患交趾世子流寓老撾異日歸命請援或據地求封皆未可測惟用人理財早爲警備以保社稷幸甚十年議耕桑禮詔問之答言禮有儀文政有根本惟上下儉節墾田興水利足民衣食今日急務議郊禘又詔問以傅經術順人心對是年春充正使冊九嬪晨起趨朝暴疾卒贈少保謚康恵提兵南北曉暢軍事通達國體議論英發潔亷自守家無餘貲

論曰李康恵明習邊事深識敵情與胡端敏繼掌邦政蹇蹇匪躬萬里長城斯其屬之矣胡之早計淮南李之請罷鎭守謂有社稷功者非耶今獻備遺卷二十九●欽定四庫全書今獻備遺卷三十﹝明﹞項篤壽撰髙明髙明字上達江西貴溪人也童時割股愈母疾以孝聞景泰辛未進士拜監察禦史巡都城所議獄多著爲令巡按河南罷去不職吏甚多天順攺元率諸禦史劾兵部尙書陳汝言怙勢亂法汝言下獄死明直聲益振都察院獄囚忽刼獄走眾相顧駭愕明馳片紙報九門毋出行者使號諸塗得卒百餘襲捕之庚辰劾天下述職官禦史趙明爲疏首實明所艸也辭頗激上詰艸疏者誰明獨任之不以累趙禦史寇深素重明従容言於上曰累年彈文奏艸皆出髙明手幸不以細故罪之上曰是能禦史也置不問吏部奏擬明爲山東按察使上謂李賢曰髙明宜內任又謂寇深曰明可都禦史未幾遷大理寺丞禦史鍾同景泰間諫復儲下獄死屍久不獲明求得之率諸同年買棺治斂屬其子歸塟焉憲廟初擢京右僉都禦史時淫雨爲災明極言內自宮禁外至邊境皆有陰盛陽微之象又請塞納﹣馬恩省馬納粟諸幸途薦郎中何宜等可用揚州鹽寇作亂勅明督捕造巨艦名曰籌亭往來江南北躬督卒擒滅之中官鬻私鹽擅執儀眞衛指揮卒閧不可解明撫卒令勿嘩籍其鹽入官論劾戶部及諸武官縦法狀陳利害十餘事多施行焉尋乞終養歸上杭盜起勅起明往捕力疾視事誅止首惡余悉輕坐海濵民集亡命爲不軌止坐妖言律誅之奏置永定縣疾作上疏乞歸不俟報去嘗自號五宜居士曰無才一宜退有疾二宜退親老無昆弟三宜退及以治鹽徵謂宜再起功成疾作再宜退

論曰髙公爲禦史號敢言有捕盜功急流勇退賢於流俗逺矣昔孔戣言三宜去司空啚言三宜休古今人豈相逺哉鄧廷瓉鄧廷瓉字宗器湖廣巴陵人也景泰甲戌進士授淳安知縣政尙慈恵不求赫赫名終九載人無知者兵部尙書張鵬巡撫廣西薦廷瓉知梧州會內艱去不果貴州新設程畨府在萬山中夷獠雜聚號難治吏部求其人得廷瓉曰是嘗薦知梧州府者旣至榜諭諸夷使受約束政令公平莫不感恱墾田不踰入市不擾四境晏然凡城郭街衢及祠廟廨捨以次興造歷遷都察院右副都禦史巡撫貴州適黒苗叛上勅廷瓉兼督其軍招撫不従調兵剿平之條上十一事始設都勻府獨山麻哈州淸平縣擇流官土官兼治之尋命總督兩廣軍務政尙淸淨屬吏不職者劾罷太甚者一二人而賢勞者輒薦舉之奏汰冗濫曰祿出於民毋徒費也奏攺都禦史金澤巡撫江西以便徵調遷衡州兵備於郴設千戶所於廣東之隴水調遣新軍守禦而給地以爲屯種悉施行之瓉以恩信撫邊境兵不輕出出必成功若郁林川云壚大桂諸蠻及四會等賊以次平之官至左都禦史卒贈太子少保謚襄敏

論曰鄧公寛簡勤敏善委任人卒以成功賢於瑣細苛察逺矣王信王信字君實陜西南鄭人也父忠徵迆北戰死正統中襲寛河衛千戶己巳也先薄都城拒戰西直門外有功擢永淸右衛指揮僉事景泰乙亥徵五開蠻遷指揮同知天順辛巳曹欽反戰東市遷指揮使選充文華殿侍衛成化初尙書王翺薦鎭通州攺守倒馬闗繕治城堡敵不敢近丙戌石和尙劉千斤反信時守荊襄率數十騎馳據房陵調民兵不滿千人賊奄至合圍亟攻而主帥逗𨖻不救信多張旗幟舉火晝夜不息相持四十餘日間命死士出城舉火礟賊以爲援兵至驚潰走追敗之升指揮同知勅鎭臨淸兼管倉糧凡公私利病及河道閘壩廢壊區畫悉當尋作鎭湖廣有詔詢軍民機務條上八事曰繕城隍廣儲蓄省徭役立賞罰選能吏禁窩戶練將才愼守備又疏言地方水旱鄖陽新築城垣衝坍過半軍民愁嘆倉廩無儲皆當預防因條四事一愼専任二實倉儲三修兵衛四禁科罰悉施行之永順保靖二土長世相讎殺諭以威徳悉奉約束靖州及武岡蠻久不靖守臣議剿滅之信巡邊面諭竟不煩兵而下詔諸苗犒以牛酒且詰其順逆之由苗稽顙謝曰累歲苦於徵索故作亂幸遇將軍屬役恐後耳顧敢反耶信上疏曰湖廣蠻夷𨿽曰內蠧實無能爲我軍利其竊發可以邀功今宜挑選精銳常加提防其患自息荊襄流逋逃避徭役長子老孫已成家業濫行誅削恐及無辜當修葺城池整飭武備防彌之耳田地髙低不齊農家素無積蓄斂獲未竟餱糧已空機杼才停布縷何在求免饑寒必不可得乞選守令大加存卹濫升官員無慮千百不勞一矢冒列崇階乞查勘削奪三司方面所以折衝禦侮承宣激揚者也當公以格物亷以律已端本澄源在朝廷而已上下其章於所司疏薦所部都指揮劉斌張全其略曰英俊之士處心剛正寧肯抑心低首奔走媚求若不曲加延訪則賢才多隠志士沈匿任用何能廣乎升都督同知總理漕運卽日上道語人曰荷國厚恩未能報稱此行當以江水洗滌肺肝少盡區區耳帥府舊有湖開通泊運舟信沈毅簡重不營私產不爲子弟乞官劉忠宣曰將官若王君實那討得來信然王驥王驥字尙徳束鹿人永樂四年進士爲兵科給事中使山西蠲徐溝鹽虧課二十餘萬入尹順天宣徳二年升行在兵部侍郎坐事縛下獄尋復任升尙書正統二年阿勒臺多爾濟巴勒數入塞寇掠甘涼驥出總諸軍與便宜勅西徵至軍中大會諸將轅門縛不畏軍令都指揮安敬斬轅門遂大閱士伍定更畨減輸挽飽士調馬養銳待敵敵至莊浪授方略出戰稍捷敵引去未幾又復至卽馳至甘州簡副將蔣貴率精騎追擊戒貴曰努力破之樹功名否無相見貴遇於石城兒泉戰敗之敵尙數窺邊近驥曰彼未大衂不畏我不退去我罷於奔命遣諜知敵巢所在復用貴先鋒率兵與都督任禮等分道出塞期會夾攻轉戰二千餘里俘邊人畜數千六年雲南思任發叛木麓川木麓川本百夷僻逺不當中國一郡驥統兵十五萬轉餉半天下至雲南大暑眾請且按兵驥曰賊方熾毒吾民行不可緩敢阻軍者斬部署至金齒分三道搗上江上江者賊巢也攻三日不下會大風縦火焚賊柵乘勢力戰斬首五萬賊退走保險拒我我兵深入破連環七砦於沙木籠山又破其象陣馬鞍山思任發遁移兵討韋郎羅韋郎羅者維摩賊僭稱廣新王驥遣偏師抵賊境言王尙書大軍且至賊黨潰韋郎羅走安南傳檄且入安南追賊安南人懼斬其首並縛妻子來獻七年班師還京封靖逺伯食祿一千二百石世指揮同知未幾思任發自緬甸復反驥督徵發卒轉餉三十萬人擊思任發緬甸思任發遁革麓川宣慰司設隴川宣撫司於隴把加祿三百石是年巡寧夏甘涼塞十三年木麓川賊孽思機發反孟養又督軍至金沙江賊堅柵西峯拒我驥潛渡破賊柵思機發遁苗富虫者僭稱剗天王驥充徵蠻將軍討之獲俘獻京師加祿一百石景泰元年與世劵行在兵部右侍郎柴車言敵性譎詐叛服靡常托克托特穆爾者永樂初隨其部長巴圖特穆爾等來歸未幾叛去迨今三十年又復來歸安知異日不叛況京儲漕運不易請因其初來分處外地各衛所下兵部驥言永樂間來降達官柴永等分保定等府乞如例遣送河間徳州等處授田畜牧自便著此爲例上従之尋攺南京兵部總機務三年罷天順元年復兼兵部尙書加祿一百石尋請老四年卒年八十三贈侯謚忠毅

論曰王忠毅文武兼資策名邊鄙爲國世勲庶幾哉萬邦爲憲者矣忠順官軍給有土田歲有布花與土著無異近亦有慮及之者要之無能爲也牟斌牟斌字益之正徳初掌錦衣鎭撫逆瑾竊政逐方正大臣言官劉蒞戴銑等凡數十人一時下詔獄斌輕刑緩械曲爲申救任禦史者自愬諸僚上奏時置其名彼實他出斌曰古人恥不與黨人爾爲忠乃悔耶瑾令復獄詞去銑疏首權閹字斌不肯謂其僚曰存此則諸君子臣節白他日昔宋鄒道卿以失原奏被害吾儕毋自爲計奏入瑾大怒又偵知斌庇言官矯旨廷杖斌垂死瑾誅復任鎭撫知府劉祥與內臣相訐下斌治內臣賄張雄令曲祥並賄斌斌不従雄陷斌安置武昌感疾而卒前有袁彬者以小校従裕陵北狩當是時文武羣臣或捐軀艸野或奉頭鼠竄彬獨従上恭謹服勞駕還入南宮升試百戶復辟後升都指揮掌錦衣衛事門達中彬調南京達敗戍邊召彬還嘉靖中劉東山之獄錦衣王佐忠勤亷勁有名

論曰牟公忠直沈毅有烈士風其護持諫官暁任禦史者見尢偉甚近代詔獄士流不斃杖下謂非掌刑者力哉夫亦聞牟風而興者乎馬永馬永字天錫遷安人世金吾左衛指揮使正徳六年流賊起督戰功升都指揮同知江彬統宣府兵練西內永以千總隸彬稱疾不起彬彊起稱病篤以故得脫彬禍十年守備遵化明年敵入馬蘭峪塞殺參將陳幹以永爲參將守太平寨十二年又入塞戰柏崖堂再戰白羊峪斬首五十十三年升署都督僉事充總兵官治三屯營尋署都督同知盡簡諸軍散遣老弱聴其農市取其庸倍給諸健武者衣餉健武者又皆喜人人奮習武藝當是時漁陽一軍稱雄未幾上至喜峯口欲出塞永扣馬諫不可上注視久之顧內侍曰此馬永耶笑而止諾延長巴爾斯結諸國邀官賞不得輙入塞永迎擊洪山口大敗之斬首五十八升右都督嘉靖三年巴爾斯入靑山口塞斬其驍酋遁去巴爾斯自是效順保塞四年大同軍亂殺都禦史張文錦參將賈鑑用兵不利朝議且撫永上疏力言不可撫勅永提兵出居庸討之俄以流言中止五年永上言乞宥諸言大禮獲罪者又言陸完有平定功宜贖罪錄用其子奪總兵寄祿南京督府十二年大同再亂殺總兵李瑾討之久無功廷臣薦永召至業已撫罷兵復還南京十四年遼東軍亂逐都禦史呂經召永總兵遼東十七年敵入塞率兵五千人搗其巢焚其廬還十八年遼軍再亂率家兵逼之斬四十餘人遂定升左都督卒於遼東遼人爲罷市哭喪過漁陽人皆哭兩鎭皆祠之永善知人奨拔蕭升劉淵祝雄皆起列校爲方鎭

論曰馬公起侍臣歷邊鎭有破敵功而扣馬力諫卒以回鑾其策討叛卒壯而好謀也竟以抗言尋起尋止而遼陽遺愛至今思不衰卽其知人善任所奬進士不以其方休休焉有大臣風矣梁震梁震新野人世楡林衛指揮使嘉靖七年升署都指揮僉事協守寧夏興武營慣戰敢先登破敵八年進遊擊將軍東西援應有斬敵功十一年進副總兵延綏十三年斬敵首功歷升都督同知十四年總兵鎭守陜西當是時闗中少邊患大同宣府敵數入塞殺掠吏民十五年升右都督攺總兵大同大同自五堡之役殺巡撫張文錦參將賈鑑尋又殺總兵李瑾鎭巡每甘言煦之稍不如意卽反唇瞪目或飛章訛語相搖撼震聞命率家丁五百人馳至雲中申嚴約束曰我無爾陵爾無我叛王法軍令具在我不敢破綱紀誤國其家丁時時向鎭兵語曰爾敢蔑主將者恃眾耳兒郎輩無不一當百五步內恐爾不得用其眾鎭兵稍斂縮十六年春震率兵出玉林川斬首共一百四十進左都督又出黒山門貓兒莊各斬首八十敍一子百戶十八年震鳩卒給餉修五堡軍中不敢嘩震益身先之與同甘苦五堡竟復敵不敢近塞震卒以五堡功贈太子太保卒後五堡亦旋廢十九年二十年俺答阿十孩吉蘘三入雲中塞直逾太原窺平陽震不死五堡不再廢去亦不敢輙輕入塞自是鴈門河東雲中上谷殘破朝廷亦思震優與卹典贈太保謚武莊震在邊専練家丁時時出塞刼其營故不敢輙近塞得其營馬盡與諸出塞刼者以故人皆效死趨利敵以故益畏之或誚震出邊起釁曰起釁律有之謂承平時敵牧獵爲生不擾我邊而我邊將撲殺邀功也乃今敢數深入駐帳塞上官堡民堡十去七八我合搗巢否也震卒家丁無所歸守臣以聞令入伍與衣糧邊將頗得其力

論曰余聞之端簡鄭公云武莊得士死力卒之日家丁無所歸攝卽籍入行伍竟亦不及前時近有都督馬芳者以驍勇著馬故降敵起健兒策身三朝以勲名終時時謂余曰往歲名將曁開府秉鉞者皆練有家丁有及千餘人者以故善揣邊情彼亦知所嚴憚近拘文法乏羨財養亷土地俱籍入其租況以市故不復言兵事不聞有家丁者卽有之亦遊談寄空名狎客耳儻有邊患安能出死力破敵哉今獻備遺卷三十●欽定四庫全書今獻備遺卷三十一﹝明﹞項篤壽撰劉大夏劉大夏字時雍湖廣華容人天順甲申進士歷任職方郎中時有中官獻取交南策有旨索永樂中調軍數大夏匿其籍使者數被撻若弗聞者徐以利害告尙書餘子俊入言之事寢朝鮮使者爲建州兵邀擊請攺貢道事下兵部大夏曰朝鮮入貢自鴉鶻闗由遼陽經廣寜過前屯而後入山海闗迂回三四大鎭此祖宗微意今欲攺道自鴨緑江抵前屯山海路太徑恐貽他日憂卒不從敵兵數入雲中邊將失律中外震驚每報至尙書必曰劉郎中云何所言輙行行輙有效時右侍郎缺有欲薦大夏者大夏遜詞謝之遂乞外補出爲福建參政奉勑巡海道兵久弛倉儲爲勢豪所侵且盡首選衛所軍政官而擇其尢者緫諸水寨軍造戰哨船各千艘葺倉計儲立收支法進廣東右布政使甞過厓山弔大忠祠宋慈元後陵寢無主立廟祀之河決張秋擢右副都禦史往治集山東河南二省守臣議大夏曰河性猛悍張秋乃下流喉襟未可輙治宜治上流導之南行築長堤以禦橫波且防大名山東之患候其循軌而後決可塞也乃疏孫家渡河三十里四府營河十里築長堤起河南胙城盡徐州經滑長垣東明曹單諸縣長三百六十里量能任功五旬而事竣弘治丁已北邊乏糧芻大夏以戶部侍郎簡命經畫至則召父老日夕問盡得其要領掲榜通衢云某倉缺糧幾千石每石給官價若干但願告報者米十石以上艸百束以上俱聽軍民有糧芻者得自告報由是倉場有餘積而私家有餘財矣尋乞致仕歸庚申進右都禦史總督兩廣軍務壬戌升兵部尙書進太子太保時北邊告急上以兵事屬苗逵謀出兵上召大夏問計大夏不可上曰永樂頻出塞用兵今何不可對曰皇上聖武固同太宗但今兵逺不逮耳且當時如國公丘福稍違節制數萬甲兵俱陷邊地今之將帥又在丘福下焉能決勝逺討上悟曰朕幾爲人所悞事遂寢上甞召問天下軍士何如對曰與民一般窮安能養其銳气上曰在衛有月糧從徵有行糧何以至窮對曰江南困於漕運江北困於京操此外浪費猶有臣等不能知者所以俱窮翌日詔諸司凡軍民獘政悉疏以聞上欲以近地團操人馬以衛京師以問大夏對曰京西保定地方獨設都司以統五衛仰思祖宗恐亦此意尋有禦史請將保定軍萬人回衛團操上可其奏忽有造飛語誣大夏者上曰宮門豈外人可到必不得私役此軍者忿而誣之耳修淸寜宮奏減軍夫五千餘人督工者訴於上上令司禮監語內閣曰劉大夏不以大工爲事率意減去人夫卽調旨切責大學士劉健曰愛惜軍夫司馬職也近日劉大夏累乞歸朝廷勉畱尙請之未巳若切責彼將以不職固辭孰可代之司禮監入告孝宗欣然納之卒減工役癸亥四方奏災異京師四月五月不雨條上十事一曰京住官軍苦於出錢供用二曰在營軍士困於私役做工三曰江南軍士因漕運破家四曰江北軍士因京操失業五曰竭軍民之力運糧而濫食者眾六曰罄生民之財買馬而私用者不顧法禁七曰各處鎭守太監貪婪八曰各處守偹內臣占軍數多九曰升賞被於勢要十曰禁衛苞苴公行悉施行之上每有大政事輙召大夏及都禦史戴珊面議乙丑春奏對畢出白金二錠以賜曰卿等將去買茶果朕聞朝覲日文官避嫌有閉戶不接見人者如卿等𨿽開門延客誰復以賄賂通也朕知卿等故有是賜且命不必朝謝上一日召大夏面語曰事有不可每欲召卿商量又以非卿部內事而止今後有當行當罷者卿可宻寫掲帖封進對曰不敢上曰何也大夏曰先朝李孜省可爲鑑戒上曰卿與我論國事豈孜省營私害物者比乎對曰臣下以掲帖進朝廷以掲帖顯行是亦前代斜封墨勑之獘也陛下宜逺法帝王近法祖宗事之可否外付之府部內咨之內閣可也如用掲帖日久上下俱有獘臣不敢效順上稱善者久之上甞問天下何時太平朕幾時做得如古之帝王大夏曰求治不宜太急凡用人行政有疑者卽召內閣並執政大臣面議務求至當順理而行便是太平上曰劉健甞薦劉宇可大用宇小人也豈可用哉戶部郎中李夣陽言事下錦衣獄尋詔復職他日獨召大夏奏事畢上曰近日外事若何大夏頓首曰近釋李夣陽中外歡呼聖徳如天地上曰李夣陽奏事狂妄朕不得已下之獄所以卽釋復職更不令法司擬罪也大夏頓首謝曰陛下此事堯舜之仁也刑部尙書閔珪讞重獄忤旨批答久不下大夏獨召對上因語及之對曰人臣執法不過效忠所以聖帝明王屈意從之閔珪所爲無足異者上曰且道自古何君何大臣亦甞如此對曰臣讀孟子舜爲天子臯陶爲士瞽■﹝耳叟﹞殺人臯亦執之而已今之法司似未可深責也上頷之旨下一如珪所擬光祿寺多冗食大夏因歲饑疏論之詔裁減歲省銀錢八十餘萬奏革騰驤四衛勇士節宮府冗費數百萬每奏事內庭輙造膝武皇初四土章請老致仕逆瑾擅權因尙書潘蕃總兵毛銳獄詞連大夏逮赴北鎭撫獄同系者請行賂以求生大夏曰如此而死禍止一身稱貸免死則累子孫且喪一生矣瑾怒欲置之辟會議朝堂左都禦史屠鏞曰檢律劉尙書無死罪瑾曰充軍罪亦無耶法司阿瑾意引例戍肅州士大夫聞大夏出獄且喜且泣發都城日觀者如堵所在罷市父老涕泣士女攜筐饁進果食有焚香宻禱願公生還者至戍所卽買地爲墓不挈子姓侍行或以問大夏曰吾仕宦日不能令子孫官發配老死顧令子孫補伍乎庚午肆赦得放歸瑾誅復官致仕卒於家謚忠宣

論曰敬皇禦極寤寐忠良優禮元老廟堂有都兪之風薄海奏熈和之績維時華容劉公獨以篤棐之忠受特達之遇寵冠百僚造膝黼扆屏人宻語日旰未退𨿽元勲碩輔腹心禁近不得與聞君臣之交不啻魚水卽登三邁五不足異也而鼎湖抱泣遐荒僻裔如喪考妣劉公白首束縛幽囹逺戍靑海士大夫聞者知與不知無不流涕遂使毒流縉紳幾揺社稷剝復相倚天實爲之嗟乎君子不患弘道遭時難遭時匪難遇君難乘時遇合矣而垂成之功隳於奄忽曷故邪韓文韓文字貫道山西洪洞人世居相州宋魏公裔也生時母夣紫衣人語曰送文潞公與爾因名文成化丙戌進士授工科給事中劾左都禦史王越邀功啟釁且薦王竑李秉宜召用語侵兩宮逮至文華殿考訊幾死歷遷南京兵部尙書參贊機務歲凶道死者相枕藉移咨戶部請預支官軍三月俸度支以未得命爲辭文曰救荒如救焚民命在旦夕安能忍死以待邪卽得罪吾請當之遂發米十六萬石米價漸平人不病糴攺戶部尙書尋加太子太保敬皇帝召見諭以鹽法大壊邊餉不足使釐革宿獘文退上七事一曰革開中引鹽之獘二曰革興販私鹽之獘三曰革賤賣官鹽之獘四曰革買補殘鹽之獘五曰革夾帯殘鹽之獘六曰革越境賣鹽之獘七曰革運司廢弛之獘指摘剴切嘉納之苗逵徵討無功日費逾千金文論劾之逵銜甚乞文督餉而文復疏請追究羽流幻術抑戚畹中貴占奪和買民田及舉正窩占引鹽怨讎叢積文自如也毅皇登極文首倡府部科道等官伏闕抗章暴逆瑾罪繼之以泣乞置諸法毅皇帝覺悟已得請矣亡何輙報中止瑾愈肆矯旨致仕言者論救再降級閒住子士聰髙唐知州士奇刑部主事皆坐免爲民仍假失落簿籍差官校械系下錦衣衛獄會早朝有投匿名文書於丹墀錄瑾罪惡且言必欲殺文以報私怨瑾愈怒仍矯旨罰輸大同米一千石後更罰二千石皆稱貸以給庚午瑾誅詔復原職致仕世廟初賜璽書褒嘉尋以守正被害加太子太保令有司存問復賜誥有曰比因權姦之竊柄痛惟朝綱之紛更爾能守正不阿以忠自誓倡危言而叩闕屹乎山嶽之難揺甘奇禍以忘家凜爾冰霜之不變天下仰其風采神明相其壽康起文彥博於九袠之餘人心攸屬繼韓魏公於百代之後家慶彌彰卒贈太傅謚忠定

論曰余讀史至石顯殺望之王甫誅陳竇豈不信哉忠佞不兩立哉蓋姦人之窺伺神器者必先誅戮以立威而務去其異已者庻幾可得志也華容洪洞非逆瑾之素所畏憚者哉故其得禍最烈而先去之固知其必不附已不如是不足以逞其圖也噫有天下者其無使小人去其所畏以成其勢哉馬文升馬文升字負圖河南禹州人景泰辛未進士授監察禦史兩按山西湖廣有聲天順癸未升福建按察使鎭守擾民輙繩以法穆蘓反起爲右副都禦史巡撫陜西與都禦史項公會兵討之生擒穆蘓捷聞升左副都禦史時漢中李胡子潼闗火蠍兒蒲城王彪各聚眾刼殺悉剪除之壬辰敵侵臨鞏文升督兵追之黒水口生擒平章徳哷蘓斬首數千遂陳時政十五事及禦邊三策尋命節制三邊北人攻固原及好水川檄召諸路兵按伏湯羊嶺敵至伏發盡棄輜重遁走擒斬首惡因攺其嶺爲得勝坡勒石紀功焉乙未召爲兵部右侍郎適遼東有警命往備之制五花營八陣圖以訓士卒復上禦邊十五事事寜升左侍郎食二品俸戊戌建州女直來侵巡撫都禦史陳鉞欲誘殺進貢來使以掩己罪上命文升再往時太監汪直亦奉命巡邊陰主鉞議邀文升偕行弗聴先馳赴其地招撫哈斯岱等二百餘人直至敵亦解散無所獲文升獨與抗禮還奏文升不與彼農器以啟邊釁而言官復劾鉞激變事詔刑部尙書林聰同直再往勘遂逮文升下錦衣衛獄文升言實禁兵噐非農器也竟謫戍重慶直敗詔復文升官致仕甲辰起爲左副都禦史巡撫遼東弘治攺元召爲左都禦史掌院事上耕籍田文升與行九推禮教坊司出狎語卽斥去之二禦史以糾儀下獄文升言卽位之初不宜輙罪言官遂獲釋哈宻忠順王先爲土魯畨首蘓勒坦阿里所擒並奪王母金印蘇勒坦死弘治四年其子阿哈瑪特以金印城池來歸守臣以聞文升請立元之遺裔善巴者襲封忠順王以主哈宻未幾阿哈瑪特復攜善巴及金印以去文升時爲兵部尙書請以阿哈瑪特所遣入貢賽音莽蘇爾等四十餘人皆安置閩廣閉闗絕貢以孤其勢而阿哈瑪特復遣伊蘭據哈宻文升請勑肅州副緫兵彭淸統蕃漢兵襲伊蘭伊蘭遁走追剿六十餘人阿哈瑪特遣使謝罪入貢並以善巴金印來歸遂復哈宻海西人當布嘉克謀叛械系京師巧辯不服文升徐以數語折之遂竄海南戊午春皇太子立加少保兼太子太傅文升上疏曰太子國之儲貳天下之本宜擇老成純謹之士以資啟沃不宜雜以浮薄恐虧損盛徳上欣納焉邊人和碩攻大同威逺京師戒嚴上親灑宸翰賜以尙膳召文升至便殿咨戰守之策因舉成國公朱暉等練兵以待且令各邊謹斥堠修戰具敵知有備遁去轉吏部尙書上召至暖合面諭曰明年天下諸司朝覲卿務用心訪察大彰黜陟之典文升對曰聖心求治如此宗社之福臣敢不盡心以圖報稱乙丑考察大朝官員汰去不職者二千餘人正徳初太監王瑞以大昏禮欲用儒士七人篆刻畨字文升不從給事中安奎言宜聴文升言瑞誣文升抗拒賴大臣力救得白會兩廣缺總制被薦者不樂於外乃嗾禦史劾文升文升求去疏凡二十一上未幾致仕卒贈太師謚端肅論曰敬皇勵精綜核寤寐俊髦禹陽馬公實秉衡鑑故六曹之長莫非民譽下至百司咸濟濟焉士惇恥譲俗返淳朴眾賢和朝萬民和野卽周之成康漢之文景蔑以加矣雍泰雍泰字世隆陜西咸寜人成化五年進士授吳縣知縣吳濵湖湖漲淪田千頃作堤護田民受其利稱雍公堤吳民有妾亡者妾父訟其夫宻殺之匿屍湖中石下泰訊其父曰匿石下汝安得知之此非汝女必殺他人女冀得賂也一考而服召爲監察禦史巡鹽兩淮爲都禦史巡撫宣府參將李稽不法部下狀其惡具艸且聞稽跪堂下乞受責圖自新泰曰此軍法也縛下杖之稽已乃譛之時相言官遂以擅辱將官論之遂罷正徳二年詔起副都禦史操江固辭弗允未幾升南京戶部尙書時逆瑾用事以泰鄕人欲親用之不應遂斥去而諸所甞薦之者禹陽靈寶皆獲罪年八十卒論曰雍公築堤利吳人人至今道公功不衰蹤其所以懲弁士可謂嚴而恕矣卒爲所中罷去再罹瑾禍並逮舉主何其厄也今獻備遺卷三十一●欽定四庫全書今獻備遺卷三十二﹝明﹞項篤壽撰李秉李秉字執中曹州人正統元年進士景泰二年宣府總餉侍郎劉璉巡撫都禦史任寜罷秉以僉都禦史總督邊儲參贊軍務劾退柴溝堡都督董斌又盡更置諸不才將校三年秋衛喇特入貢上言迆北使臣納克楚等三千人馬駝畜四萬餘匹除進貢外存飬宣府日支艸料宣府艸不過二十萬束料二萬石我兵尙不給何以供邊使且永樂宣徳間邊使進馬官驗不堪者令於外地牧放不許入境窺伺正統間許住牧大同以故深知地利數數犯邊今眾多譎詐不可不防是年冬兼巡撫尋攺提督軍務遂薦葉盛參贊獨石諸城軍務劾總兵紀廣副總兵楊能上曰塞圉方棘不得以細故捃大將下巡按禦史核報廣亦訴秉専召秉還京以右通政蔣琳爲僉都禦史代之言官交章請畱秉上爲且畱琳遣言官卽勘白之攺琳貴州鎭守督軍務巡撫秉畱宣府四年掩土木鷂兒嶺戰沒遺骼萬五千請下大同紫荊諸鎭並掩凡十數萬是秋病乞代不許許一子視疾成化二年董山誘海西攻遼東秉及武靖伯討降山逮山至廣寜誅之徙其黨廣西加太子少保還臺四年入吏部爲尙書五年春致仕崔恭崔恭字克讓廣宗人正統元年進士爲戶部主事出督延綏邊儲南陽薦知萊州府府庫故歲入漕海布數萬輙浥爛破庫人家恭請量畱漕海布余並出爲軍餉不踰年布盡歸守庫者八百家十三年萊大旱蝗捕蝗發賑乞免下邑逋租明年敵擾京師集兵數千遣官部署勤王在萊六年吏畏民懷景泰三年升湖廣右布政使盡革諸冗費及和市苗賊侵武岡督餉訓民兵剿賊賊皆聴撫公安監利流民相殺恭曰勿急急且大變下令流民願附籍者聴否且俟秋成遣歸眾遂定調左江西囊中惟律比圖書衣數襲省有廣濟庫者庫官吏幹沒五十萬盡發其姦贓行臺韓雍竟法連坐布政使失職郡邑肅然制爲役法調輕重任一歲勞得逸九年天順二年升右副都禦史巡撫蘇松諸郡會都督徐恭請浚儀眞漕河役夫六萬人程工贍廩民不告勞又浚常鎭河避江險四年鹽山薦爲吏部左侍郎成化五年代李秉爲尙書不久罷歸九年起爲南京吏部尙書卒贈太子少保謚莊敏恭寛平坦易中無芥帶好善惡惡出於天性臨事剛而不亢柔而不褻其在吏部愼惜人材奬拔後進亷靖自居人知嚴憚姚夔姚夔字大章桐廬人正統七年進士明年爲吏科給事中條上時務八事內會邊警累疏言禦敵方略景泰元年超升南京刑部侍郎三年攺南禮部勑考察雲南諸吏四年畱禮部上皇復辟調南刑部未幾召還禮部天順二年南陽薦攺吏部代孫弘佐鹽山七年代石瑁爲尙書禮部茂陵初率羣臣上思艱難戒逸欲重名器數事睿皇后崩議合葬禮議祔廟禮七年滿九載加太子少保是時屢有災變力陳屢遭祲異禍亂將起疚心危論冀上感悟因乞歸不許未幾卒贈少保謚文敏夔資儀山立議論河懸雄才偉度遇事立斷獎誘後進振拔淹滯意所交識不避親故成化初言少保黃福得謚忠宣土木死事大臣尙書王佐鄺埜𨿽贈少保未得易名佐操存正大經略弘逺埜心術端介處事嚴恪沒於王事乞謚如福例制曰可謚佐忠簡埜忠肅尹旻尹旻字同仁歷城人正統十三年進士入翰林爲庻吉士天順初遷通政司參議六年督餉陜西成化二年升吏部右侍郎五年轉左歷佐王李崔姚四公九年代姚公尙書累進太子太傅致仕卒贈太保謚恭簡旻選法通敏賢愚皆說竟爲津要人所惡中傷去

論曰李公策勲宣府所向輙克崔知萊州有恵政督浚漕河至今賴之姚好建白皆切中事冝三公者與尹逓掌邦治簡毅通敏各擅其長要之皆天官之良也今獻備遺卷三十二●欽定四庫全書今獻備遺卷三十三﹝明﹞項篤壽撰張敷華張敷華字公實江西安福人父洪監察禦史死於土木景泰初以死事蔭敷華爲國子生敷華少負奇气甫七歲里社有竹木之祟指領羣兒斬伐殆盡天順甲申登進士第選翰林庻吉士有文名大學士李賢彭時欲畱官翰林力辭不就成化攺元授兵部主事累遷郎中數忤貴勢捃摭無所得升浙江右參議監溫處礦課景寜有礦盜數千人敷華曰此可撫而定也乃刻日使自歸及期親馳撫之賊露刃以待及諦視曰果我張公也皆駢首聴命乃執其首惡十二人余悉宥之歷遷湖廣左布政使歲大饑全活不可勝計進都察院副都禦史巡撫山西歲歉奏暫增解池鹽課以補王府歲祿會霖雨躬禱於神鹽池獨不壊大同邊餉歲給多折納敷華請太原以北可通車者聴運米攺撫陜西五臺山有妖僧馬文升曰張公實在必有處分比報至則已生縛之矣總督漕運拜左都禦史請嚴天下有司貪酷奔競之禁正徳攺元逆瑾用事憚敷華彊執矯旨令致仕卒贈太子少保謚簡肅子鰲山正徳辛未進士選翰林庻吉士拜監察禦史督學南畿有父風

論曰簡肅公受知孝皇帝執法內臺力振頹綱與華容禹陽諸公一心同徳可否相濟翊贊熈和之業可謂盛矣晚值否運觸忤權逆歸老丘樊旣明且哲身名兩得世濟其美不亦偉乎戴珊戴珊字廷珍江西浮梁人也天順甲申進士授禦史督學南畿品藻精明以文藝占器識其最所賞譽者大學士王鏊也遷陜西按察副使仍専學政歷升都察院副都禦史撫治鄖陽進左都禦史益振風紀孝皇勵精親鞫大獄諸司悚震珊從容開析特受知眷每召問政事移晷方出累疏告老優詔勉畱卒贈太子太保謚恭簡

論曰世稱浮梁戴公知人每試士閱文辭卽知其人心術噐識至年命修短位秩崇卑十不失一及踐上卿秉憲貞度正已格物遭孝皇殊顧得行所學卓爲名卿與簡肅嫓美矣張恱張恱字時敏直隸華亭人天順庚辰進士歷任浙江按察副使提督學政初糊名校士尋去之曰我且自疑人誰信我所奬拔或出新進往往有名士皆帖服莫敢以私千者成化甲辰以湖廣按察使入覲升工部侍郎弘治攺元遷禮部再遷吏部癸丑大旱上疏請遵舊章卹小民崇儉素裁冗食禁濫罰復上修徳圖治疏悉嘉納甞兩攝選輿議稱允升南京兵部尙書參贊機務尋加太子少保鎭靜簡易上下安之性素淸約終始不渝致仕歸杜門不出以節儉率人卒贈太子太保謚莊簡

論曰張公醇徳淸節晉陟大僚國之楨幹鄕之羽儀庻幾兼有之矣許進許進字季升河南靈寶人成化丙戌進士擢禦史出按甘肅山東所至持風裁官吏豪右不法多自按問不下所司墨吏皆望風解去都禦史陳鉞妄殺建州之人啟釁遼東禦史彊珍劾鉞汪直誣奏珍逮下獄進論救且言直罪狀詔奪俸三月珍謫戍遼東湖廣總兵李經有道士以黃白術幹之者不用怨經乃誣經不軌首其事於汪直直奏逮經百口赴錦衣衛獄進察其寃具狀以聞卽日詔誅道士且禁校尉勿再妄緝事直愈怒日令邏卒偵於門無所得後竟以章疏字訛奏進杖午門下幾死遷山東按察副使監試有欲私貴介子者執不從東昌一武官子懷金同儒生飲酒家是夜被殺有司疑生嚴訊誣服進徧閱商歷知酒家以殺人之翌日買布數疋遂伏辜尋以公事逮赴錦衣獄會赦得出升廣西按察使擢都察院右僉都禦史巡撫大同上備邊四事一曰定策應二曰備戰具三曰修墩墻四曰築屯堡復陳邊事者八曰卹邊軍寛邊民専主守平輸納復軍糧便接逓去無益革冗官劾太監石巖巖誣進擅用旗幟降知兗州府進陜西按察使甲寅敵侵甘涼拜左僉都禦史巡撫甘肅土魯畨世讎哈宻其首阿哈瑪特遣將伊蘭襲據其城進與都督劉寜調集齊勤罕東諸兵夜冒雪進兵伊蘭遁走城中人從亂者餘八百或請盡屠之以徼封矦進不可曰得城無人城誰與守遂復哈宻以功進右副都禦史巡撫陜西陳八事召爲戶部右侍郎論救刑部主事鄭嶽彗見復上修省數事會推大臣或不協輿議卽正言人以爲侵官進曰古之大臣知無不言今旣曰會議而乃黙黙耶庚申和碩攻宣大命兼左僉都禦史提督諸軍事時平江伯陳銳出師無功進坐累免官乙丑以薦起爲兵部右侍郎提督團營進尙書正徳攺元上疏請勤聖學戒遊逸攺吏部尙書加太子少保逆瑾擅政嫉進違異乃以署員外郎再署郎中者爲非制謫令致仕又以進甞薦雍泰爲失當坐除名而怒猶未巳乃招進在大同時甞籍軍丁出銀雇役爲典守者所克故苛爲稽察因以中進事未結瑾敗復官致仕進已先卒贈太子太保謚襄毅所著有平畨始末何瑭曰語稱忠臣不和和臣不忠予甞疑之舜命九官濟濟相讓和之至也豈皆不忠者乎近世仕者唯唯而言循循而行於世多同者往往立致通顯言必據理行必守法不肯苟同於眾者往往不免挫折乃知語所稱者爲後世言耳襄毅公自爲禦史至吏部累經挫折而剛方正大始終不變蓋忠臣不和之效也夫人情經利害禍福往往懲創往事剛者變柔方變圓甚則易而從邪者有之如公始終不變豈易得哉然公卒登臺鼎使徳業聲名布於天下後世豈非天定而能勝人乎論曰國家凖周建治庻政掌於六官尙書總喉舌之司酌臺衡之運非宏徳碩望推賢朝寧及上意所殊眷者莫之得任也況父子世登斯位也哉二百年來父子尙書者凡十八九家海內歆談以爲章縫異遇其間奮庸熈洽垂休揚烈銘勒金石者非無其人至於拱黙盱睢無所可否外席隆寵而中慚屍素者蓋亦有焉望崇者易隳任重者多僕豈不難哉許襄毅公始忤汪直中抗劉瑾幽囚不攝廷撻不挫其剛心勁气生死得失靡能動之若少傅公讚司徒公誥司馬公論父子兄弟世掌邦治兼總樞務蹇蹇侃侃承弼六朝西北市事至今不廢迹其正直忠厚終始靡疚辟之璠瑜之性寜毀不渝麟鳳在庭馴而不狎庻幾哉匪躬之節鼎畫之臣矣可不謂世濟其美者哉他若吏部尙書兼翰林學士承旨詹公同太子少保吏部尙書兼都察院左都禦史徽太子太保吏部尙書何公文淵刑部尙書喬新少保吏部尙書謹身殿大學士王公文南京禮部尙書宗彛刑部尙書耿公九疇太子太保吏部尙書裕南京刑部尙書周公瑄太子太保禮部尙書經南京禮部尙書倪公謙太子少保吏部尙書嶽刑部尙書施公禮太子少保禮部尙書掌鴻臚寺純太子少保兵部尙書白公圭太子少保禮部尙書翰林院學士鉞太子太保吏部尙書王公恕南京戶部尙書承裕南京工部尙書侯公瓉戶部尙書觀南京兵部尙書林公瀚太子太保工部尙書廷■﹝木昻﹞南京禮部尙書廷機及其子南京禮部尙書燫南京吏部尙書王公華新建伯南京兵部尙書都察院左都禦史守仁南京刑部尙書吳公洪刑部尙書山戶部尙書李公讚太子賓客戶部尙書翰林院學士廷相太子少保刑部尙書劉公璟刑部尙書訒南京工部尙書何公詔刑部尙書鰲皆以父子繼其官云王槪王槪字同節廬陵人正統七年進士授刑部主事歷遷河南按察使天順初被誣下獄會襄憲王入朝上問所過官吏賢否王對曰臣過河南百姓遮道訴王廉使寃且言王廉使淸勁鋤豪拊善有恩有威殿下幸爲百姓奏皇帝還我王亷使上喜立命法司雪之還任尋升右副都禦史巡撫陜西設法救荒全活數萬人流徙歸業天順七年遷大理卿時吏諳律比者類多深刻槪獨持明允濟以長厚諸所審駁會文切理倫要簡暢轉相類錄類成捲籍成化八年遷刑部尙書疏陳時政十事上嘉納商文毅知之薦代姚文敏吏部主議者不喜南人竟用尹同仁十年卒謚恭毅黃紱黃紱字用章封丘人正統十三年進士歷南刑部郎中亷直遇事飆發卽重忤時貴不卹人或笑黃郎中呆紱抗不移歷四川右布政使初督松茂軍餉劾治將領侵冒擒諸倚勢豪肆邊上者過崇慶忽旋風起輿前擁不得行紱曰卽有寃且散吾爲若理風遂止抵州沐禱城隍夣中若有神言州西寺雲起卽宻訪州西四十里有寺當孔道倚山爲巢旦率吏兵急抵寺盡逮諸僧諸僧中一人少而狀且惡詰之無祠諜卽塗醋堊額上曬洗之隠有巾痕紱曰是盜也卽訊諸僧諸僧不能隠盡得其姦狀蓋寺西有巨塘夜殺投宿人沈塘中眾共分其囊負有妻女則又分其妻女匿妻女隠窖中恣淫毒久矣盡按律殺僧毀其寺倉吏倚王親侵沒官糧萬計王曲庇倉吏竟按如法右使時奏閉建昌礦左使湖廣妖僧繼暁至勢薫人紱曰繼曉以妖術故不離上左右今且得罪避出名掃墓實逸賊檄武昌府館之後堂好飲食無令得出入俄事敗檻送京師伏誅副都禦史巡撫延綏劾參將郭鏞等擒豪姦張网紱行道望見川中飲馬婦片布遮下體大慚俯首嘆息曰我爲巡撫令健兒家貧至此何面目坐臨其上亟令豫出餉三月邊健兒素貧苦延綏特甚大臣巡撫者輙厚自奉健兒𨿽凍餓死不問延綏人又素忠朴至死無怨言聞之慚嘆軍中人人感泣願出死力焉俄有詔毀庵寺紱令汰尼盡轉軍門給配軍中壯無妻者比去延綏有攜子女拜道傍送者已爲尙書戶部益不屑顧忌威稜截然盡革財賦內外諸積獘攺左都禦史入臺天下仰望風采第戅直崖異忤人自恐伏禍不可測請老去未幾卒

論曰王公長厚所至有恵政迹其被知藩邸上回聖心豈其驩虞爲哉黃公威稜凜凜有汲直風而優卹健兒又何其愷悌君子也延綏故槖駝軍以驍勇聞自嘉靖庚戌敵殘薊東之後每歲徵兵入衛客死戍所者至十之半凡二十年所矣頃在壬午幸奉明詔始得息肩仁人哉玆舉其利溥哉今獻備遺卷三十三●欽定四庫全書今獻備遺卷三十四﹝明﹞項篤壽撰耿裕耿裕字好問河南盧氏人也弱冠登景泰甲戌進士授給事中以父九疇官尙書奏攺翰林檢討爲文辭醇深有古風歷遷國子監祭酒師範端嚴升吏部侍郎進禮部尙書攺南京兵部尙書參贊機務召還復爲禮部尙書拜吏部尙書尋加太子太保銓綜公明坦夷無物世多稱焉謚文恪

論曰世稱耿文恪剛嚴不及淸恵而長厚過之惟其長厚故無私怨惡而能愛惜人才爲國家養和平之福崇恥遜之風視世之中懷媢嫉而外矯詭異者不亦異乎倪嶽倪嶽字舜咨直隸上元人也父謙仕終禮部尙書甞奉命祀北嶽其妻姚夫人夜夢緋袍神人入室寤而生嶽因名嶽狀貌魁岸目光烱然望之如神人舉天順甲申進士選翰林庻吉士授編修進侍讀歷升學士與修英廟實錄及憲宗文華大訓每進講必以古義傅時事其言剴切而音吐鴻暢進禮部侍郎弘治初議祧廟禮詔悉從之議者欲攺定孔庭從祀諸賢及七十二子之祀嶽言馬融王弼之徒其立身不無可貶然秦漢以來六經出於煨燼賴諸子抱遺經専門講授經以復存唐之注疏咸祖其言而今之經傳引用尙多其說何可盡廢況七十二子名字自馬遷以來相沿已久今生千百年後安敢臆定從祀諸賢咸仍其舊進左侍郎有詔災異求言嶽與尙書耿裕等疏寅畏天戒七事上深嘉納焉復陳八事多從之京師雨雹嶽上疏請勵精以勤聖學推誠以開言路止無功之賞停不急之役黜姦貪進忠直時有旨召畨僧珠展嶽言珠展僣侈爲異端首皇上卽位首賜罷黜中外稱聖一旦召復爲聖政累西域人從海道貢獅嶽言獅子外國之獸眞僞未可知且海道非西域常貢之路詔還之進尙書加太子少保攺南京吏部尙書攺參贊兵部吏部缺尙書特召用嶽兵部尙書馬文升上言天下財力大耗計無所出獨蘇松折糧銀價輕宜稍增之詔下廷議嶽曰東南民力竭矣又復重之可乎乃不果增雲南思疊梗化守臣請用兵馬文升上疏言民疲財困兵不可用且欲遣京朝官往諭之嶽言不可用朝官不如姑遣藩臣有威望者諭之卒從嶽議卒贈少保謚文毅

論曰國朝罷中書省専任六部而愼簡之其更疊登用期以練習世務非徒敍遷已也世循耳目人習浮沈稍自振迅卽以立異目之故卓然自立者鮮昔在東漢多謹畏襲故循常其流必如胡伯始者謂士之中庸倪文毅挺然任事不少避忌其亦異乎患失者哉周經周經字伯常山西陽曲人也天順庚辰進士選翰林庻吉士歷升春坊左中允弘治己酉擢禮部右侍郎每議政蒞事必傅經義奏卻西域貢獅子攺吏部左侍郎內降欲以通政司經歷髙祿爲參議經獨承諭不可退與尙書王恕上疏論之乙夘諸司以災異言事吏部請早視朝勤聴政節侈費省遊幸止貢獻而斥樂戲一事語尢激經所艸也後有蹤迹艸疏者以問尙書耿裕經曰宜以實對裕曰吾爲尙書不宜他諉時論兩賢之拜戶部尙書加太子太保諸王府多奏乞自領河泊所賜稅罷其官經言國體非便且民力不能堪乃止南京供應機房奏給長蘆鹽八千引鬻於兩淮仍給淮鹽銀二萬兩經言鹽筴本以濟邊且各有分地若官鹽許越境則私販必多官鹽反滯命長蘆鹽勿給浙江守臣亦請給竹木銀鈔稅爲織造費經言關徵非舊且浙地大水民困徵役乞暫停織造從之每委官監稅必戒以節愛民力如課入多者則與下考大同缺馬兵部尙書馬文升請給折糧鹽市之且戒督糧官毋得沮格旣得旨經言糧馬各有職不宜侵奪且引祖訓六部不許相壓之文詞甚激上爲攺命兵部以馬價銀充用給事中魯昻以財用不足請令諸省公帑積貯及均徭羨余盡輸太倉經言用不足者以織造賞賚齋醮土木之故若一切節省自冝少裕必欲盡括天下之財恐非蔵富於民之道有旨取太倉銀三萬兩爲張燈具經言不可內靈臺奏增灑掃卒當給月廩經言禁地非外人所得入不過爲守者私役耳疏再上竟寢淸寜宮災方議修建兵部欲調山東民夫七千餘人經曰今歲歉民貧不可使逺去鄕井請以本部羨銀就京師雇役便外戚張氏有河間賜地數百頃欲並其旁民田千餘頃得之且乞畝加稅銀二分經言河間地多沮洳比因久旱貧民卽退灘地耕之遇潦輙沒卽欲加稅將貽無窮之害且王府賜田例畝稅二分而此獨加稅人將謂朝廷待外戚與宗親異矣疏三四上後有以雄縣退灘地獻爲東宮莊者上因經奏皆抵之罪凡貴戚陳請經悉以法裁之久掌國計以身任事不顧利害有古大臣風卒贈太保謚文端

論曰周公抑寺戚縮浮濫裕國用紓民力嘉猷讜議可謂有大臣風矣彼侈費而亟於求財浚膏血以塡溪壑者獨何心乎今獻備遺卷三十四●欽定四庫全書今獻備遺卷三十五﹝明﹞項篤壽撰謝鐸謝鐸字鳴治浙江太平人天順甲申進士選翰林庻吉士授編修奉旨校勘通鑑綱目上疏言宋神宗喜通鑑理宗好綱目而不能推之政治因勸求賢講學以史冊質經傳窮義理則大本立而萬目自隨矣歷升南京國子祭酒上疏請增楊時從祀而黜吳澄復疏擇師儒愼科貢廣載籍復會饌均差遣尋攺北雍請增號捨修堂室以廟門衢面多狹斜買地廓之買官廨三十餘區居學官以省僦直皆出夫皂雇役羨籍之於公諸生貧困者有給死者請京府致賻給驛歸其喪凡所建白皆師古義持獨見不狥俗希世也所著有方石文集及赤城論諫錄赤城詩集刻方遜志集以傳仕終禮部右侍郎卒贈尙書謚文肅

論曰謝公發迹藝林兩司辟雍矩嚴道立無忝師模方毅簡潔卓然罕儔矣黃孔昭黃孔昭字世顯浙江太平人天順庚辰進士歷升文選郎中甞曰國家用才猶農積粟粟積於丰歲可以濟饑才儲於平時可以濟事茍負矯激以閉門謝客爲髙天下人才何由知之公退客至輙延見詢訪有所得卽書於冊參之輿論用之各當其才𨿽小官不忽也勢要干請輙力言其不可或不能盡沮其人多自敗在文選者十五年稱知人仕終南京工部右侍郎論曰世稱文選爲庻官衡鏡百度樞機人才進退理亂系之非律己嚴而知人哲者安能稱此任乎黃公開門以禮天下之士而苞苴自不敢入宜其用無遺才而比無私暱也張元禎張元禎字廷祥江西南昌人天順庚辰進士攺庻吉士授翰林院編修憲廟卽位請行三年喪上陳四事曰講學曰聴治曰用人曰風化以病告歸家居二十餘年潛心理學弘治初召修憲廟實錄進春坊左贊善上疏勸行王道反復幾萬言實錄成升南京翰林院侍講學士乞歸養母召修大明會典爲副總裁升翰林學士侍經筵日講時孝皇意向元禎就聴之進南京太常寺卿修歷代通鑑纂要復召爲副總裁攺太常寺卿兼翰林院學士仍侍經筵日講並侍東宮講讀命掌詹事府事司內閣誥勑上疏勸經筵講太極圖及西銘性理諸書東宮講孝經小學孝皇嘉納亟索太極圖以觀曰天生斯人以開朕也將大用之竟不果仕終吏部左侍郎論曰張公好理學負盛名家居三十年以累薦起奮躋淸華終不免於讒口夫一人之身而先後毀譽頓異若此蠅聲雷同自古然矣夏寅夏寅字正夫直隸華亭人正統戊辰進士除南京吏部主事進稽勲郎中拜江西按察副使専董學政復文信國祠葺白鹿書院修陶侃讀書臺以風勵學者升浙江參政處州民有苦虐政走聚山谷者招之不聴曰須夏參政來乃可寅下檄卽散復業進山東右布政使甞疏論國家之勢在離合合則安離則土崩今兩京並建其勢宜常合以制天下徐州地連山東饑饉無聊宜賜賑卹臨淸乃南北咽喉或暫梗焉爲害不小宜選大臣有實望者鎭守訓兵屯田示天下形勢有旨出白金四萬兩賑徐而命都禦史賈俊鎭臨淸焉他所論列若文廟禮樂之數正風俗立紀綱崇文化作文材之類𨿽不盡用識者韙之甞語客曰君子有三惜此生不學一可惜也此日閒過二可惜也此身一敗三可惜也客以爲名言

論曰夏公好論建其所議臨徐利害誠天下大計惜任事之日淺𨿽不究其用然督學政亦略槪見矣王鴻儒王鴻儒字懋學河南南陽人少奇穎工書楷爲諸生提學副使陳選試其文驚曰是經世之文非舉子業也成化癸夘舉鄕試第一丁未舉進士授南京戶部主事遷員外郎榷稅淮安鳳陽皆著聲績遷山西提學副使抑浮崇雅先行檢而後詞華品藻不失因才開發終日面命不倦多士歸心焉孝皇一日與劉大夏論人才曰如山西副使王鴻儒他日可大用對曰此人才行不易得誠如聖諭歷遷吏部左侍郎以甄拔爲己任博綜經史尢明習國家故事官至南京戶部尙書卒謚文莊

論曰王公操履端純學問博洽文行政事蔚然一時生有令聞沒有美謚夫豈溢哉王云鳯王云鳯字應韶山西和順人也成化甲辰進士歷官禮部郎中弘治丁巳上疏詆中貴辟左道人爲危之上知云鳯名置不問是歲冬駕還自泰壇以事出知陜州遷陜西提學副使設四科以取士曰求道曰讀書曰學文曰治事建樓於正學書院廣收載籍以資誦覽取人首名節次文辭斥貪殘拔正直禁止僧道師巫邪術尙嚴威不姑息士始不堪而終服其公其所引進皆知名士仕終都察院副都禦史

論曰語云三晉多豪傑王公非其人歟卽其侃侃奇气不屑脂韋設教儷詞方正古雅可謂嚴師矣蔡淸蔡淸字介夫福建晉江人也成化甲辰進士授禮部主事調吏部尋復禮部乞攺南未幾以病告歸起爲江西提學副使故事三司以朔望朝王次日謁孔廟淸言不可定朔望日先謁孔廟後往朝王寜庻人銜之及賀生日淸又獨去朝服中蔽膝顧庻人素嫉都禦史林俊以淸俊所厚也乃益銜淸淸遂引致仕去逆瑾専政起淸爲國子祭酒命下淸已卒淸飭躬砥行動凖古人其學長於經義作易四書蒙引學者宗之

論曰蔡公明經尢深於易其去衡部而乞南曹甘澹泊以逺權利知時審勢卒脫淮南之禍不庻幾哉見幾而作不俟終日者乎今獻備遺卷三十五●欽定四庫全書今獻備遺卷三十六﹝明﹞項篤壽撰鄒智鄒智字汝愚四川合州人也年十二能文章登成化丁未進士選庻吉士孝皇朝禦史湯鼐當侍班糾儀智造其私第告曰祖宗朝禦史糾儀得面陳政務得失近年遇事惟退而具本此君臣之情所由間隔不通也公以言官奏對幸值大政維新之日請效故事此太平機會也吏部尙書王恕徵至京智曰三代而下人臣不獲見君事多壅蔽願公弗受職先請見君政之可否歷陳於前庻其有濟一受職再無可見之時矣恕善其言是歲冬星變智抗疏極論陰陽之理請黜萬安劉吉尹直而用王竑王恕彭韶疏入不報弘治己酉言事者誣知州劉槪禦史湯鼐妄議朝政事連智下錦衣獄身親三木神色自若供詞略云智與湯鼐等往來會聚或論經筵不宜以大寒大暑輟講或論午朝不宜以一事兩事塞責或論紀綱廢弛或論風俗浮沈或論生民憔悴無賑濟之策或論邊境空虛無儲蓄之具議者欲處以死刑部侍郎彭韶辭疾不判案獲免左遷廣東石城吏目之官甫兩月廢政悉舉居無何暴病卒

論曰蹇諤風衰士多緘黙以射富貴間有能自樹立者必摧挫不能容其身以死如汝愚者世豈少哉黃鞏黃鞏字伯固福建莆田人也弘治乙丑進士授徳安府推官部使者交薦之以考績畱爲刑部主事堂官皆遣子就學令掌一部奏牘尙書何鑑轉兵部奏調鞏爲兵部主事倚任尢専正徳甲戌進員外郎充會試同考官得馬理等三十餘人皆知名士歷車駕職方二司郎中以母喪去服除時武宗北狩人心危疑或謂鞏勿出鞏題其書室曰茅屋石田爲生太拙■﹝氏鳥﹞夷馬革自許何愚蓋已有志殉國矣補武選郎中已夘春有旨南巡時寜藩蓄逆上下以爲憂大臣科道交疏不聴諸部寺司屬咸起而諍之鞏以其事出於邊將江彬誘惑彬方席寵擅權無敢及之者鞏獨疏六事略曰陛下臨禦以來祖宗之紀綱法度一壊於逆瑾再壊於佞幸又再壊於邊帥至是將蕩然矣天下知有權臣不知有陛下者寜忤陛下而不敢忤權臣陛下弗知也亂本已生禍變將起竊恐陛下知之晚矣試舉圖治六事於今爲最急者爲陛下陳之其一曰崇正學二曰通言路三曰正名號四曰戒遊幸五曰去小人六曰建儲貳文多不復載車駕員外郎陸震見其疏稿願同署名以進疏旣入自分必死爲書別知友托以後事彬果大怒欲必寘之死乃下詔獄廷跪五日杖百餘除名陸竟死鞏幸得蘇以詩遺其弟曰不用汝謀方至此須知吾道固當然蓋萬死不悔也兩都盛傳鞏疏幾於紙貴蓋無不嘆其剴切者鞏歸杜門著述家貧畱客輙貸米鄰捨日中未舉火晏如也嘉靖初起爲南京大理寺丞尋病卒贈大理少卿

論曰武皇南幸外有宸濠之覬覦內有江彬之惑亂危疑甚矣黃公獨危言極論明白痛切可爲流涕世所傳諫書未有及之也乃卒以夭死是曷故哉今獻備遺卷三十六●欽定四庫全書今獻備遺卷三十七﹝明﹞項篤壽撰孫燧孫燧字徳成浙江余姚人弘治癸丑進士授刑部主事遷郎中讞獄江西疑獄不決者斷決如流多平反以忤劉瑾連罰贖瑾誅遷陜西參政累進都察院右副都禦史巡撫江西時逆濠橫斂剝民王府人暴甚白晝市殺人奪人財產燧至首舉官校及樂官之尢者請具獄濠駕其罪宗室而薄懲之燧因宻疏其罪狀章凡七上悉被邀匿屢乞骸去亦不報乃於是平嚚訟均賦役淸詭寄嚴保甲寛課辦汰墨旌賢峙糧練兵囚徒自大辟以下悉聴入金榖贖罪申飭衛所郡縣募敢勇戒部伍以時閱操預防制變會南昌人張儀官於京衛具以濠事告禦史蕭淮淮以聞詔遣重臣戒諭未至而逆校林華自京師馳報濠己夘六月十四日三司官入謝生日宴禮濠陰令諸兵校衷刀匿幕中出立露臺曰太后有宻旨令我監國燧請旨看濠曰不必多言我往南京汝保駕否燧曰天無二日臣寜有二君太祖法制在誰敢違之濠怒卻入殿庭易戎服以出幕中兵皆走出露刃環立濠大呼罵燧曰我何負於汝奏我七本燧曰朝廷何負於汝汝反耶一時官屬駭愕相顧咸股栗不敢出口獨副使許逵厲聲反復辧白我輩亦方面大臣何得若此濠大怒喝武卒縛燧並逵反接曳出恵民門外劫之跪皆挺立不屈罵不絕口遂遇害是日方烈忽陰曀黯然無光城中男女無大小皆流涕泣數行下事平皆扶攜弔哭一日數十祭祭數十人或百餘人皆哭盡哀詔贈禮部尙書謚忠烈立祠曰旌忠春秋祀之初燧於廳事前掘得有古銅鏡背刻篆字二十有八有昭明光運忠扶日月等語竟死忠蓋先兆云

論曰傳有之徳厚者流澤逺徳薄者流澤卑此非虛語方孫許二公之罵賊請詔義形於色躬蹈白刃辭气不撓豈意計奉甞於百祀流慶於來裔哉乃其士民相率奔走哭而廟之臺諫數以聞隆錫謚贈俾有司秩之殷祀勒銘斾常標炳史冊此其於身至厚矣兩家者蔭敍世官皆能拾武巍科紹其家聲孫氏奕世六十年來若都督堪尙寶墀宗伯升都督鈺光祿鑨少宗伯鋌參藩錝文選礦進士如法錦衣如津好修積學陟膴馳芳舒鴻漸之翼弼熈明之治諸曽若玄又鸑奮鵬騫策茂實以衍丕樹而忠直之節訓辭之良播在表著較諸簮紱之家莫可比隆當此時志節之士咸扼掔稱忠臣之遺烈近也天與人蓋若相接施予速於響應徵負白於質劑豈或然之數哉所稱海內冠冕他如鄞縣楊氏吏部右侍郎詹事府丞守陳南吏部尙書守址工部尙書掌大理寺事守隨廣西右布政使守隅守陳子刑部侍郎茂元按察使茂仁靈寶許氏太子少保吏部尙書進進子少傅吏部尙書文淵閣大學士讚南京戶部尙書誥太子太保兵部尙書論及諸子孫爲郡守曹郎登科甲者又十餘人福州林氏郡守元美子南京吏部尙書瀚瀚子太子太保工部尙書庭■﹝木昻﹞南京禮部尙書庭機子通政司參議炫庭機子南京禮部尙書燫副使郡守烴吳江吳氏尙書洪子尙書山參政巖知府昆諸孫行太僕卿邦禎布政承燾鄕貢士六七人鉛山費氏少師大學士宏少保尙書寀伯父參議瑄宏子武選懋賢從子修撰懋中工部郎中完孫憲副堯年歐陽氏少宰鐸大宗伯徳禦史席少司空塾太保必進太僕卿衢都禦史重余丞郎數人潘氏少司馬珍及旦少司空希曽大司空鑑大司馬潢會稽陶氏參議懌司馬都憲諧少宰學士大臨南大宗伯承學布政使幼學參政大年按察使大順憲副大有尙寶允淳主事允宜隆萬間同時入進士而薦鄕科者又十餘人參之世家皆其章章者也其它名宗華冑繼起髙位都榮名者僕又未能悉數之也許逵許逵字汝登河南固始人也正徳戊辰進士拜樂陵令以靖寇功升山東僉事進江西副使時宸濠持權利制誘諸守臣逵獨違之數縶縛其黨禁抑不少假濠大憾逵濠反縛都禦史孫燧將殺之次問許逵何言逵曰惟有赤心耳豈從汝反耶反復辧論不可濠怒喝武卒弁縛逵斬之逵甞與燧謀欲先發後聞至是顧燧曰早聴吾言當不至此旣就縛慷慨大罵曰我則死汝逆賊亦當旋死自府中出道行比受害罵不絕口挺立死恵民門外觀者壯之濠復竿逵及燧首於通衢者三日江西人思其遺愛痛其忠烈殮二公屍供奉佛寺中時諸守臣皆就執系獄戶部主事馬思聰不食三日死參議黃宏以索蹙其項亦死逵父方家居聞江西有變殺一都禦史一副使便爲位易服而哭人怪問之曰吾兒素有此志今必果然贈左副都禦史謚忠節

唐龍曰嗚呼孫許不可加矣馬黃亦難哉夫大節同者不拘小異至徳合者不狥微迹四子𨿽死有先後身有執弗執首領或割或不割要皆同於能死而已其餘不必屑屑論也故杲卿罵而磔龔勝餓而殞巡先殺逺後亡君子不敢有軒輊者豈非以臨難能死者是賢乎嗚呼士於君猶女於夫終身弗易焉滅義求活故持二心乃禽獸之道逆理之行春秋所譏也四子免矣

論曰淵淵乎先王之禦天下也賞不遺幽罰不淫逺恵流而不費威震而不有風被羣動功洽後世所以導物闡化經世軌俗者也髙皇帝躬冒矢石昭奠華夏而燕朔諸州喪淪千祀者亦始復我帝王疆土之舊侔徳天地邁功湯武越旣首褒元忠臣余闕及殷祀先代休烈懿臣肇修天常茂建人極二百年來朝有批鱗之臣野多死綏之士雲蒸霧變異世同揆聖人一變之功若是至已夫王教之作也始未甞不飭終以玩也匪浚則湮弗植則僕恆度而時振之故操倦而人靡有匱已自夫教之衰也士知死而不知恥於是懷二心以事上忠義之道鮮焉故危言色厲气溢於平居而徼■﹝郤﹐幾代阝﹞恐詘靦顏苟難旁睇則鷹擊豹眒無少下乃預危茹詬豕鼠突竄者眾也衽金蒙革委誠敵愾者時弗知聞而媻姍選愞於睢罔上者或登大僚洞膺達腋元殞弗懲顧死不得以蒙澤其全軀保妻子之臣自掛吏議輒復嫁禍他人以掩其罪譬之醜婦穢行益掩益彰不更足嗤哉嗟夫貪夫狥生畜縮竦詟自視恬然久矣生爲遊气死爲萎艸聞者弗知見者罔道哲人狥義守死潔身气蒸霜雷騰虹薄星聞斯嶽嶽酸鼻撫膺故義士不以須臾而易萬世不以同盡而喪永存以予觀於孫許兩公者今而後可以諭也今獻備遺卷三十七●欽定四庫全書今獻備遺卷三十八﹝明﹞項篤壽撰王守仁王守仁字伯安余姚人父華成化十七年進士第一人歷官南京吏部尙書守仁少有才名弘治五年與胡端敏孫忠烈同舉浙江鄕試十二年舉進士授刑部主事復除武選主事正徳元年十二月劉瑾亂政首抗疏乞誅瑾瑾大怒縛杖闕下幾死謫貴州龍場驛丞居夷力學學益進瑾誅七年升考功郎中十一年升僉都禦史巡撫南贛汀漳等處當是時宸濠蓄逆謀江西上流山溪中劇盜四出刼掠焚官府篡獄囚廣東湖廣江西諸撫臣相觀望久之積至數十萬宸濠又輙與諸賊通曲護賊十二年守仁名討賊請提督軍務兵部尙書王瓊素奇守仁請上卽與兵符兼巡撫至則日夜練兵教射不數月得精兵數萬且智計絕人用兵神祕是時茶寮賊大起江廣湖郴騷然三四年矣上命三省會徵首誅通賊者十月督江西兵自南康入破橫水左溪諸巢賊敗奔復連戰奔桶岡又攻桶岡大戰西山界賊大潰盡殪之凡破巢八十四擒斬三千餘俘三千六百有奇釋其脇從千餘眾歸流亡使復業度地居民鑿山開道夷其險阻浰頭賊尢悍黠擬官僣號是冬輋猺旣殄益增機險阱毒虞王師守仁休士歸農明年正月計擒其魁遂進兵擊其懈連破三浰乘勝逐北大小三十餘戰滅巢三十有八俘斬三千餘三月還師開縣置官司堅明約束諸賊藪盡爲治境虔吉人皆立生祠歲時祀之升副都禦史十四年六月宸濠反適勘事福建道經丰城縣令顧泌告以宸濠反狀卽指心吁天誓不與賊俱生急走小舸返至吉安與知府伍文定謀起兵討賊發檄召江西諸知府邢珣等兵又宻遣諜四出投檄言京師及湖廣廣東廣西南京淮安浙江各發兵討賊以疑宸濠使不敢出南昌又致叛臣家族謬托心腹云吾直應勅旨且聚兵耳又曰寜王事且成敗未可知吾安得遂進兵乎賊果疑四路兵且至不敢直趨南京又喜其或不進兵遲回數日出南昌攻南康九江安慶兵已大集始傳檄罵宸濠賊又遣人宻書與賊心腹李士實劉養正及閔廿四吳十三若有約內應者書旣發故令人泄賊黨書所過處賊黨以告宸濠宸濠盡得致書人及書遂疑士實等士實等勸宸濠去安慶直趨南京否徑出蘄黃趨京師宸濠遂不聴乃進兵攻破南昌擒其居守宜春王拱滌及宸濠子三哥四哥宸濠時攻安慶聞之解圍反顧巢穴迎戰樵捨縱火攻之大破賊擒宸濠及其子大哥當是時南京大震非據上流疑賊賊不犯南京必走蘄黃矣旣生擒宸濠諸姦佞導上南巡欲攘其功是時宸濠未死諸姦佞素通宸濠得金錢者多在上左右頗有異謀畏守仁不敢發守仁深機曲算內戢凶幸外防賊走撫定瘡痍激勵將士日夜如對勍敵宸濠誅內閣大臣素惡王瓊亦並忌守仁以提督軍務得専制召兵平賊歸功瓊內閣益不說久之不賞嘉靖攺元詔錄其功封新建伯兼南京兵部尙書參贊機務遣使迎至京宴勞諸忌者又以勞費爲詞嗾言官論沮未幾外艱去服闋竟不召讒謗益甚一時勤王有功諸臣廢斥殆盡惟文定得升副都禦史蔭一子千戶邢珣徐璉戴徳孺升布政使徳孺死於水珣璉亦被斥陳槐削籍紀功禦史伍希儒謝源以考察去益不自安累疏辭封乞錄諸勤王者功竟格不行已而言官及大臣又交薦之嘉靖五年岑猛叛兩廣聚兵討猛死田州而其黨盧蘇王受相結再叛益發四省兵嶺南大困起守仁代姚鏌至則開示恩信班師撤旅蘇受等自縛來歸薄示懲罰遣令歸農諭蘇等朝廷宥爾宜有以報皇恩眾皆頓首願效死因八寨反側久毒嶺表與蘇等約且用爾眾一戰與期日去又因永順保靖土兵自嶺南還宻與領兵官約束過八寨徑搗其巢蘇受等兵相掎角或遏其前或截其後或張左右翼夾擊八寨劇賊誅斬萬計捷奏至桂文襄素忌之言守仁挾詐専兵時亦病殊乞致仕至南安卒桂又言擒宸濠攻城紀律不臧及斥其學術不端壊士習乞削奪官爵上憐其功又封爵本先朝信令不允但停卹典子不得嗣封公英敏天成機權莫測其用兵也訓練嚴明籌劃精密對客笑談萬眾遄集擒酋斬馘獻凱轅門左右尙不知也

論曰漢以來所稱三文成者其才知學識節槪勲名大略相若第畱侯早退終始兩全誠意新建卒阻多口信哉功名之際不亦難乎譚者謂劉公術數掩其經綸王公論學偏於徳性要之此兩公者眞命世才也蠅點蠆咥此何心哉

敍曰道術之分也固者以說溺經而華者以辯破義専錮黨伐之俗成鉤釽離析之患作棼然爭乎同異之辯而後功能之說得以抵巇讎其便便巧之用利一切之效速而後眞儒之澤郁滯不得施用蓋學者好不相悅而務相勝之過也昔者夫子修六學以待來辟有意乎後世欲用其所未試其後天下爭於戰陳六籍廢闕七十子之響旣絕而晚周之末猶有子遊氏之儒子夏氏之儒漆雕氏之儒若是其懿也豈與夫嘩眾取寵務趨合於亂國苟以徼利撓世爲哉然而去之彌逺其失彌甚則有離逖本眞舛馳末僞安其所已知毀其所未見於是辯說哄於鬥訟攻難急於操戈起異說之塗而立之幟鬩同气於墻而不顧其外侮於時法吏爲師學士寖絀有反雜之目被愚誣之譏迄於暴秦乃有儒禍則是好不相說而務相勝之罪也宋之末造朱陸之門人不能觀乎兩師之深更是所聞轉相姍議同徳比義之規滋缺専已耀俗之風尢熾而不知晦翁之意先條析而後貫通固未甞索理於外而不約之內象山之意先本原而略文義亦未甞謝事於外而空明於內也我朝經學以朱傳爲宗間有肄其言而不歸之約者陽明先生倡爲致良知之說示人以極本窮原之歸其學有似於象山而實非挾陸以毀朱也自陽明之教行而學者稍知趨向然有肄其言而不要其實者甘泉先生又爲隨處體認天理之說示人以一本萬殊之用其學𨿽異於象山而亦未甞排陸以及王也近世學者率尙髙明而棄沈密樂簡易而鄙勤渠以覺悟爲天眞以聞見爲障礙不屑踐迹而遽談玄奧乃謂聖人有心法無事法不涉文字不主向往交騖於雅詞矩步而力行衰微矣不幾惑世誣民哉嗟乎有能紹明洙泗之業振二季之敝由博歸約明析而躬行之進則仁者之效用著退則先儒之典刑具使功能記問之士弭口不得關其說竊願爲之執鞭云今獻備遺卷三十八●欽定四庫全書今獻備遺卷三十九﹝明﹞項篤壽撰胡世寜胡世寜字永淸浙江仁和人弘治癸丑舉進士授湖廣徳安府推官升南京刑部陜西司主事西寜矦家訟更九司十三道訟者老且貧矣世寜一閱得其情卽日斷決富翁顧金箔誣致大辟爲辧出之上疏言時政備邊十事一曰嚴考核以正士風二曰崇節儉以制財用三曰從權宜以足邊儲四曰立簡便以收鹽利五曰汰冗食以選將校六曰閱軍實以修武備七曰廣收蓄以儲將材八曰立經制以禦外侮九曰董將權以責成效十曰用間諜以覘敵情復應詔陳言六事勤學問廣延納公用人汰冗費重守令愼輔導乙丑進山東司署員外郎機戶顧謙侵官鏹累萬世寜立正其罪謙乃幹逆瑾愬下南道阿瑾者疏謙無罪劾世寜爲枉牘上仍如世寜所擬謙發配阿瑾者竟抵重罰世寜以守正得免升廣西太平知府郡邊荒屬夷桀黠難制世寜撫以恩信而絕其私饋邊人皆服太平州土官李璇阻兵拒命久不能討潛檄龍英州趙元瑤捕縛之思明府黃文昌兄弟作亂大將䢐徵駐師太平世寜協贊方略與有功郡治三面阻江惟北面無險不可守建築壺闗至今賴之擢江西按察副使備兵撫州東鄕東鄕賊巢也世寜撫馭反側甚有恩信其怙亂者擒殺之效順者爲奏原其死遷縣築城民賴以安調徵姚源大盜王浩八力疾提兵深入戰裴源山下十日三捷及徵建昌毛坊盜皆有功因城廣昌又城南丰又城新城三縣遂免宼患宸濠反迹已著人莫敢言世寜發憤抗疏首陳江西賊情撫剿機宜因言江西之禍不止盜賊可慮者省城被火延燒萬室基地所便盡歸王府債負所責徧及閭閻莊田所逼民久立寨三司官員多受鈐束問刑參吏舉奉成案買辦漸行於外府騷擾徧及於窮鄕此不善處則良民不得安生皆起爲盜臣下恐有隠禍多懷二心禮樂政令漸不出自朝廷地方之事益有可慮者矣又言寜王自討護衛以來威勢日盛乞推選大臣兼任提督巡撫假以便宜之權悉聽區畫更乞戒諭崇謙逺嫌遵依祖訓嚴戢下人有旨令宸濠鈐束其下自是世寜廚廨門逵本貫舊任濠皆置人焉久之無所得乃擿前疏中語爲離間親親奏逮世寜未下而世寜以升福建按察使離任矣臨發中毒下血幾殆巡按浙江禦史忽遣官挾寜府私卒數十人誘執世寜世寜間道走京師投系詔獄刑訊逾年世寜瀕死者數矣又數從獄中上書皆不報言官論救不已用事者迫於公議得減死謫戍遼東沈陽中衛躬履行間授徒以自業撫鎭而下延致館糓皆不就凡四載濠反庚辰復湖廣按察使擢僉都禦史勅撫四川嘉靖初進吏部右侍郎蒞蜀甫兩月首處松畨軍餉令近邊者輸租於邊而縮其額以所縮之額加徵內地內地勿輸邊復條奏急處重邊以安全蜀要在用人才添兵將更賞罰足財用四者而已被召上疏乞早定追崇之禮而赦羣臣議禮不合之失因言宦官外職不可假以威權言官不可加罪藩臬守令不得其職累數千言切中時獘蒙嘉納施行之乙酉召爲兵部左侍郎進言保養聖躬在愼起居節飲食而已願愼用醫藥又撰講義三章以進疏皆畱中引疾攺南京吏部左侍郎拜南京工部尙書福建解料銀二萬兩皆赦前已徵者也所司以市價不讎欲令加徵世寜疏言各省未輸者盡聴蠲免而此解至者反欲加徵乎得請勿市料輸其銀於京師是秋以左都禦史召還攺刑部尙書用議者言特加太子少保仍左都禦史掌院事入見辭免宮保首疏勸上虛心以執中聴言用人之道上嘉納焉旣總憲務持大體奏上畫一之法申明職掌凡十條最後論執法被誣奪職者乞復其官詔以所奏付中外遵行而考察奪職者始許大臣言官論辧矣攺刑部尙書凡中外諸司要囚劇獄皆研慮參訂務當情罪不以文法嫌怨禍福自沮至有獄械已成罪在不測眾莫敢言者世寜必奮身論救賴聖明感悟數見優納時刑官分錄天下罪囚事竣悉審別當否品其勤怠不職者劾治之其因事建明得著爲令者三復因災異陳言勤聖學一事卹民任官九事轉兵部尙書加太子太保陳兵政十事一定武略二崇憲職三重將權四增武偹五更賞罰六禦土夷七足邊儲八絕獘源九正謬誤十惜人才已醜復上增武偹用人才足邊儲三事內薦都禦史馬昊陳九疇副使施儒楊必進堪統軍旅而吏部言昊不可用世寜引疾求去三疏得致仕是年秋詔起爲南京兵部尙書參贊機務不拜猶上疏勸圖廣嗣育容受直言愛惜人才庚寅卒於家賜謚端敏贈少保公雅志儉朴位居端揆布素如寒士門無私謁接引後進談論世務終日不倦甞曰學貴經濟不在詩文因讀衍義補著膚見四卷居遼陽著春秋志疑十八卷幼精騎射及遇盜於滄敗楊虎劉六羣賊述滄洲退賊事略一卷徳安行稿太平寶慶雜稿各二卷姚源建昌徵案東昌撫案共十卷撫蜀雜稿一卷讀易私記四卷詩文二卷自述年譜一十六卷奏議二十卷

論曰方宸濠之謀逆也吏江西者刼於積威輙依違不遑間有循黙自保觀望規避脫虎口於幸耳孰有奮不顧身如胡公者哉疏入禍發左右寢居皆逆徒也而間走得免及械系掖庭備甞百毒黨濠者批抵機穽幾陷不測賴禦史徐文華等抗章申救末減逺戍而濠之逆謀始彰著矣已夘之變孫許駢戮朝野震驚向使當國者采徙薪之謀謹履霜之戒先事制變禍階何自生哉端簡鄭公謂胡公身不踰中人言期若不出口及論大政事決大疑侃侃諤諤守死不回居常憂國不遑寢食事有不可者卽閉門艸疏無少顧忌甞憤守正者遭誣落職懇懇言之正色立朝孤立無與賴主上明聖曲加優納一時新進用事之臣𨿽極恩寵然上所敬憚者胡公一人而已見幾勇決進退有禮世尢髙之孔子所謂大臣莊助所云社稷臣若胡公者近之矣吳廷舉吳廷舉字獻臣廣西梧州人成化丁未進士知順徳縣與陳獻章遊時庻吉士鄒智以直言謫石城吏目廷舉敬禮之初市舶內臣每市物於縣縣輙還其直廷舉陽不知由是忤意升同知廣東盜起以薦拜兵備僉事徵十三村池水諸洞賊平之兼理屯田鹽法會逆瑾查盤庫藏取內進銀眾以爲當出於鹽法廷舉疏請畱備軍需瑾大怒已而廷舉方劾岷府門正陳鶴買藥至廣多不法又劾總鎭太監潘忠數十事忠亦訐奏廷舉逮系詔獄考掠無所得乃坐枉道還鄕罪枷號吏部門外九日死而復生謫戍鴈門會風霾變放爲民瑾誅起雲南副使未行而江西姚源峒賊發乃升右參政往撫之爲賊所畱劫以威不爲動居賊巢者數日乃稍以利賄其左右有力者使執其酋卒以平定升廣東右布政使疏立畨舶進貢交易之法定均平省驛逓以舒民困嶺西猺獞哨聚命兼兵備副使經略其事尋升右副都禦史賑濟湖廣處分辰州土官讎殺得其情嘉靖攺元升兵部侍郎攺南京工部轉戶部侍郎進右都禦史巡撫南畿賑濟凶荒均補糧運抑遏豪右稱貸除積年供應之無藝者所至令人種蔬以自給升工部尙書致仕歸創東湖書院積書萬卷每夜必閱數卷乃寢家居二年卒所著有奏疏數百篇詩文數十卷

論曰粵南荒徼自開國來名臣罕有聞者吳公淸操特立卓偉不凡乃蒼梧桂林彬彬奇士間出斯焉取斯殆聞吳公之風而興起者與今獻備遺卷三十九●欽定四庫全書今獻備遺卷四十﹝明﹞項篤壽撰劉珝劉珝字叔溫壽光人正統十三年進士攺庻吉士成化十年升吏部左侍郎明年兼翰林學士入內閣十四年加太子少保兼文淵閣大學士十八年修續資治通鑑綱目纂文華大訓成進太子太保謹身殿大學士珝素薄萬安時對客言安負國無恥安積恨百計中之二十一年致仕去卒贈太保謚文和珝善談論遇人無矯餙景泰初議迎鑾成化初議睿皇后喪禮末年論李孜省左道亂政動揺國本宻疏昌言卒定儲位有大臣之節當是時與博野同在內閣人稱珝東劉博野北劉林俊甞曰余以妖僧孽寺售術貢邪不揆狂躁上干宸怒縛下詔獄劉公立爲上解乃得薄謫崔銑曰公秉心不疑諒直無顧而讒嫉肆作構惡於羣小假威於邏卒竟去位嘉靖二年言官疏公孝友孚化於鄕閭爲立昭賢祠祀之

論曰文和端詳勁直屢陳讜謨而好善嫉邪別白太過竟蒙讒阻惜哉謝遷謝遷字於喬余姚人成化十一年進士授修撰弘治四年升少詹事兼侍讀學士與長沙同入內閣泰陵大漸入受顧命康陵初奄瑾専政正徳元年乞致仕去瑾指遷等爲姦黨矯上旨榜示天下成化弘治間翰林聲望最重者吳文定公及遷二人皆進士第一人並負公輔之望丘文莊卒文定適憂去遷入內閣十餘年間能持正爲賢相文定竟不得入內閣洛陽爲首相遷數言文定洛陽曰吾且去用之未晚他日又言曰吾豈私原博耶顧渠科第先予年齒先予望實先予故言之公終不聴耶洛陽笑不答正徳初天變輔臣皆上章自劾遷求去不得復上疏薦文定及王文恪自代初入內閣宜興洛陽相繼爲首相當是時長沙位在遷上凡條答敷奏章疏皆出長沙遷與洛陽並勒致仕長沙爲首相文恪以時望所屬焦芳欲援以爲重告瑾內閣宜南北各用一人以故芳與文恪同入內閣嘉靖初遣使存問嘉靖六年復召入內閣尋進戶部尙書大學士如故明年乞歸卒年八十贈太傅謚文正

論曰文正見幾明決不俟終日觀其累薦文定可謂休休文定卒不能得之洛陽長沙故乃能容文恪語曰力田不如逢年又信然矣劉忠劉忠字司直陳畱人成化十四年進士庻吉士正徳二年升南京禮部侍郎尋進尙書明年攺南京吏部焦芳薦其賢五年瑾傳旨召入翰林比至又不喜攺吏部尙書兼翰林學士掌詹事府事管誥勅是年瑾誅始入內閣是時張永幸用事忠不加禮大不說乞致仕不許累進少傅兼太子太傅吏部尙書謹身殿大學士輙進讜言貴幸益不恱正徳六年累疏辭疾未允彊起考禮部貢士出院卽乞省墓上忽召長沙至暖閣摘錄中語言欲罪之長沙爲之力解卽日陛辭去嘉靖初遣使存問卒贈太保謚文肅石珤石珤字邦彥槁城人成化二十三年進士庶吉士授檢討正徳元年爲南院侍讀學士嘉靖初代王瓊吏部尙書吏部黷亂者數年珤以孤貞行一意柄臣不恱閱兩月解吏部以尙書兼學士仍掌詹事府事嘉靖三年五月大禮議起諸大臣相繼去兼文淵閣大學士入內閣五年六月加少保兼太子太保大學士武英殿尙書如故時時召對平臺暖閣議廟樂再議廟衢又議章聖太后皇后謁太廟儀上謂珤非通儒珤又三封內批忤旨六年致仕卒謚文隠兄玠同舉進士累官戶部尙書

論曰文肅不比佞幸旋召旋更文隠淸仕路旋用旋罷去侃侃有大臣風可謂一代偉人者矣今獻備遺卷四十●欽定四庫全書今獻備遺卷四十一﹝明﹞項篤壽撰李東陽李東陽字賓之茶陵人戍籍居京師四歲能大書景帝召見加諸膝賜寶鏹六歲八歲兩召試講尙書大義命肄京庠年十六舉鄕試天順八年進士翰林庻吉士弘治間兼文淵閣大學士入內閣時占城爲安南侵擾請賜詰問東陽曰安南𨿽奉正朔然負固已久今遣官往小必飾非大或抗命不問則損威多卽問罪興師尢貽大患宜勿聴十年中官李廣以燒煉齋醮被寵率同官上疏人君之心必有所系正士疎則邪說乘間入近以有齋醮燒煉進者此乃異端惑世之術聖王之所必禁宋徽宗崇信道流社稷顚覆金石酷烈一入腸腑爲禍百端唐憲宗藥發致疾𨿽杖殺方士栁泌何益今上淸龍虎宮神樂祖師殿及畨經廠皆焚毀無遺是天厭其穢亦已明甚矧熒惑失度太陽無光天鳴地震艸妖木異四方殆無虛日伏望嚴早朝之節復奏事之期勤講學之功優接下之禮逺邪佞斥誣罔太平之業可保矣科道疏救武岡知州劉遜上震怒俱下獄又同疏申救得釋尋召至平臺奏事云十一年太子出閣加太子少保禮部尙書召見面議四營總兵官去畱是年淸寜宮災又與同官上疏曰近年災異頻仍內府尢甚且賄賂公行賞罰失當紀綱廢弛賢否混淆工役繁興軍民困憊下情不達上澤不宣愁嘆之聲上干和气災異之積正此之由時康陵卽位加少傅兼太子太傅正徳元年又與同官上疏曰近日視朝太遲免朝太多奏事漸晚嬉遊漸廣夫奢靡玩戲非所以崇儉彈射釣獵非所以飬仁鷹犬狐兔田野之物不可育於朝廷弓矢甲冑戰鬥之象不可施於宮禁正人不親直言不聞而此數者交雜於前臣竊憂之近六月中風雨飄蕩雷霆震怒正殿鴟吻太廟脊獸天壇樹木禁門房柱摧折燒毀災異尢甚惕然省悟側身勵精庻可回天慰人不聴又與同官上疏曰先帝顧命惓惓以陛下爲托臣痛心刻骨誓以死報邇者地動天鳴五星淩犯星斗晝見白虹貫日羣災疊異並在一時歷觀載籍徧閱古今未有如此而不亂者且詔令廢格變易殆盡憂在於民生國計若罔聞知事渉於近幸貴戚牢不可破或旨從中出略不預聞或有所議擬徑行攺易臣若諉顧命之名不盡輔導之責天下後世其謂臣何不報又陳政令十失是冬加少師兼太子太師吏部尙書華蓋殿大學士二年逆瑾擅權益恣尙寶卿崔璇禦史姚祥主事張偉爲邏卒誣執荷校長安門外力救得戍內苑禦船獵獸上疏曰今歲自端陽後金鼓炮火聲徹都邑廏牧廝役紛充禁廷大臣畏忌不敢言小臣震懾不敢諌不知祖宗分軄設官朝廷縻祿飬士將焉用之伏望鑑古道以端好尙視朝加早則炎暑不侵進膳有時則元气日盛三年給事中安奎禦史張彧忤瑾荷校都禦史楊一淸逮系至皆力救之是夏早朝有投匿名文書數瑾罪者瑾怒羣臣悉逮詔獄又力救五年夏旱霾上疏條四事會張永發瑾姦伏誅上以其有反正功加特進左柱國七年流賊數十萬殘破半天下賊就平加蔭一子錦衣衛指揮辭上以京軍不習戰陣欲調邊軍衛京師上疏陳十不便不聴遂乞休卒年七十贈太師謚文正

論曰西涯善調護周旋逆瑾間和不失正所保全善類尢多迹其抗言時政要亦侃侃不阿者矣楊一淸楊一淸字應寜雲南世寜州人父徙巴陵又徙丹徒年八歲以奇童薦入翰林爲秀才成化八年進士爲中書舍人出爲提學歷南京太常卿弘治十五年劉忠宣公言馬政廢壊升副都禦史督馬召詣闕面授勅行明年拜理茶馬鹽馬陜西人素喜一淸顧官益髙才益展布條上茶鹽監收事宜及易置馬吏奏請輒允十七年敵入花馬池塞十八年勅往經略邊務兼巡撫陜西禦敵遂遁去正徳元年攺總制三邊兼理馬政是年升右都禦史疏言陜西各邊延綏城堡據險寜夏甘肅河山阻隔敵𨿽侵犯爲患猶淺惟花馬池至靈州一帯地裏寛漫城堡稀疎兵力單弱一或失守彼眾拆墻入犯環慶宼固原深入平鳳臨鞏其間漢土雜處倘兵連禍結內變因之根本動揺誠非細故成化初年北人在套時尙未有邊墻恣肆出入已而巡撫寜夏都禦史徐廷璋修邊墻二百餘里開浚溝塹一道延綏地方邊墻壕塹又巡撫都禦史餘子俊修浚完固北人知不能犯不復入套者二十餘年世平人玩邊備稍疏墻旣日薄溝又日淺弘治十四年敵竟由花馬池拆墻而入戕破內郡邊人得志始蔑我邊墻爲不足畏連年擁眾拆入我軍動輒失利寜夏鎭巡屢奏乞築墻浚塹提督軍務都禦史史琳又乞於花馬池韋州設立營衛兵部奏下總制尙書秦紘紘止添修四五小堡及於靖邊至環慶地方挑穵邊塹一道七百餘里自謂可無邊患弘治十七十八年冬又復大舉仍自花馬池淸水營拆墻深入紘所修邊塹營堡不能捍禦阻遏攻陷淸水營殘破花馬池上厪宸慮勅臣經理臣歷官陜西敵情邊事頗甞究心但腹裏頻年旱荒倉廩空虛饋餉不繼彼兵動號數萬倐聚忽散未至而廣徵士馬則徒費芻糧旣至而調兵應援則緩不及事縱使大兵旣集務速則彼或不來持久則我師先老恐終無以伐其深入之謀沮其方張之勢甞聞防邊之計莫危於戰莫安於守自慶陽環縣延綏定邊寜夏花馬池興武淸水營直抵靈州一帯邊城墻堡墩臺躬親閱視廣集眾思兼收羣策參酌損益始有定論其大要有四修浚墻塹以固邊防增設衛所以壯邊兵經理靈夏以安內附整飭韋州以遏外侵當務之急莫先於此但陜西財匱民勞修邊之役人多異議然利害有輕重闗系有大小大事可成則小費不足計逺效可圖則近怨不足卹今之河套卽周之朔方漢之定襄赫連勃勃統萬城也唐張仁願築三受降城置烽堠千八百所自是突厥不敢踰山牧馬朔方無宼歲省費億計減鎭兵數萬受降逺在河外古今舉大事者未甞不一勞而後永佚類如此受降據三面之險當千里之蔽正統以來浸失其險捨受降而衛東勝已失一面之險又輟東勝以就延綏則以一面之地遮千餘里之衝遂使河套沃壤爲彼甌脫巢穴其中深山大沙勢顧在彼而寜夏外險反南備河此陜西連歳兵患所以相尋而莫之能解也玆欲復守東勝因河爲固東接大同西接寜夏使河套方千里之地歸我耕牧開屯田數百萬用省內運不然則陜西用兵殆無虛日八郡之人疲於奔命民窮盜起禍將何及今將延綏寜夏一帯邊防設法整飭敵來有以待之𨿽非上計猶愈於無策彼其聞知或數十年未敢輕犯我得休飬生息東勝之議未必終不可復也世之論邊事者或専主於戰伐臣亦非敢忘戰者方將搜選官軍策勵將士修車馬備器械儲糗糧明斥堠今冬邊人若復侵犯謹當督率諸將恭行天罰今年套內無事腹裏有秋人民稍安正可有爲之日應合經理邊防事冝條奏下兵部議勅自經理二年又疏臣卽兼巡撫已不能専理馬政今冒總制事益廢閣乞仍遣巡茶禦史兼馬政是年引疾東歸瑾惡之已乂逮詔獄長沙力救得釋兵部疏言一淸修邊才有端緒而去凡糴餉費銀十餘萬兩起戶役銀十六萬兩及諸犒勞藥餌轉運木石皆一淸精神運用計慮周悉今付之新任撫臣意有異同事無統紀恐徒費財靡益邊務乞遣大臣専理議上兵部右侍郎文貴右副都禦史張鼐陜西巡撫副都禦史曹元乞簡用瑾意不欲修邊內批罷役銀鎔大鏹解京事竟止五年安化王反寜夏召起總制陜西延綏寜夏甘涼各路軍務同張永討賊兵才至陜仇鉞先已擒賊遂謂永曰藩室亂易除國家內變不可測柰何永曰謂何一淸曰公豈一日忘情顧無能爲公畫策者遂促席手畫瑾字永曰渠日夜在上傍上一日不見渠不樂今其枝附已成耳目廣矣柰何曰公亦天子信幸臣今討賊不付他人付公上意可知試班師入京詭言請上間語寜夏事上必就問於此時上寘鐇僞檄並述渠亂政凶狡謀不軌海內愁怨大亂將起上英武必悟且大怒瑾瑾誅柄用公益矯瑾行事呂彊張承業曁公千載三人耳永曰卽不濟柰何曰他人言濟不濟未可知言出公必濟顧公言時須有端緒且委曲上萬一不信公頓首請死願死上前卽退瑾殺奴餵狗又涕哭頓首得請卽行事無緩頃刻漏機事禍不旋踵永勃然作曰老奴何惜餘年報主乎已而永入京請見如策竟誅瑾永力薦其才望長沙又薦之召入戶部尙書尋加太子太保六年攺吏部尙書中原盜起上平賊十一策賊平加少保兼太子太保在吏部時給事中王昻劾吏部謫官禦史孟洋劾內閣謫官皆爲疏救宻云陜西鎭守太監誣奏巡按禦史張璞劉天和王廷相逮下詔獄又疏救之十年入內閣加少傅太子太傅大學士武英殿尙書如故被劾去歸丹徒嘉靖初遣使存問大禮議起閱永嘉疏曰此論聖人復起不能易也張桂內用力薦之嘉靖四年邊人入塞擾闗隴起兵部尙書兼憲職提督軍務陜西未幾召入內閣首薦起余姚鉛山遂請老亦請老尋加公少師攺華蓋殿上憐其老令朝朔望復銳意修邊及選將練兵屯田防邊上亦用公言竟中止惡武定侯勛橫驕諷禦史陳鏜劾勛奪勛後府及團營八年秋計去張桂霍韜曰議大禮者吾輩三四人張桂去且及我急上疏列一淸罪二十四事上立召永嘉還內閣俄朱繼宗獄起坐受張容金錢名請永志又輙與容指揮世錦衣上憐大臣且老不問言官劾上削籍明年疽發背卒嘉靖二十七年贈太保謚文襄

論曰邃庵以文學顯而明習邊事曉暢軍務有將相才其所陳說修築墻堡詳哉乎其言之也至於定謀誅瑾有社稷功而煩言嘖嘖烏能掩之國初自徐太傅達出爲總兵大將軍入爲中書右丞相其出將者文襄而後若翟文懿巡九鎭楊文敏三使寜夏甘肅與寜逺西寜謀軍務景泰中王毅湣髙文懿皆以賑濟行江少師督察四川軍情理儲餉行李文正以次輔祭孔廟兼撰碑文以闕裏完故重之也席書席書字文同遂寜人弘治三年進士初知郯城歷河南按察僉事兼理廬鳳會歲饑請漕臺京粟賤宜截漕粟賑糶積舟車費又數萬皆可易銀轉京庫又便得截粟四十萬石饑民大濟正徳四年升副使提學貴州延王守仁省城講授十二年右布政使雲南剿沾益構亂土捨轉左福建聞宸濠反發庫金募兵二萬討賊嘉靖攺元升南京兵部侍郎時江淮南北大饑奏截漕粟五十萬石給軍餉又條上賑法一言江北四郡饑最甚江南八郡蘇松常鎭次之徽池寜太又次之廷中方難得人往賑見書疏喜請以賑事付之書賑有法斂郡縣銀米數並截漕粟戶部賑銀量饑重輕爲多寡大抵専設粥以故侵冒者少全活數十萬逾兩月人稍蘇當是時大禮未定桂文襄上疏並錄書及方文襄疏同封進上覽疏喜急徵入京言官論書賑事無法書亦疏辭召尋升禮部尙書內傳下言官又交論賑濟幹沒銀八萬兩三法司戶部出案之上曰眾且中傷書再遣司禮監官事得白廟議定將下詔令書議詔條書力言不可召至左順門傳問又力言不可遂止尋檢姚崇要說上圖新政十二事禦史藍田論書自比姚崇是以玄宗視陛下大不道乞罷不許削田藉大同軍叛書薦一淸守仁討賊時相方主撫議不果又議世廟街宜避太廟及禮樂宜遜減於太廟者四事上大禮集議纂要六卷五年獻帝實錄成進少保時已失明薦羅欽順自代修明倫大典充總裁官六年加武英殿大學士賜第給俸畱京師卒贈太傅謚文襄弟春吏部侍郎

論曰席公舉荒政策亦甚良坐是竟被煩言賴先皇明聖得白然亦岌岌矣卒被恩眷以功名終若席公才烏能久爲人下乎張孚敬張孚敬初名璁字秉用永嘉人七試禮部正徳十五年始得舉進士明年嘉靖攺元賜進士時議大禮未定公上疏爲上極言父子之倫不可奪是年冬授南京刑部主事嘉靖三年上疏上召與眾廷議竟如公說升翰林學士四年進廟議升詹事兼學士五年升兵部右侍郎轉左謁廟議及奉安獻皇帝神主儀六年兼翰林學士進大禮要略命修明倫大典是年八月詔訊李福達獄署都察院事公卿臺諫郎署多得罪謫戍削籍福達竟脫死十月升禮部尙書兼文淵閣大學士入內閣賜銀圖書二忠良貞一繩愆弼違公遂奏革鎭守內臣淸勘皇親莊田七年加太子太保辭遂再加少保上享太廟見公喜賜詩稱公貌奇才傑進姚溪書院集賜書院名貞義六月明倫大典成加少傅進太子太傅吏部尙書謹身殿大學士建議請嚴宣諭杜私謁重制誥平潞賊定服制應制陳言曰審幾微専委任惜人才求民隠八年勅重修大明會典是年與桂文襄不相能八月降勅諭百官並勒致仕公至天津召還九年有四郊之役知營建事修祀儀成典進郊祀議又請仿古立九嬪以廣儲嗣又正孔子祀典去王號以名與禦名嫌請更名上攺名孚敬字懋恭十年雷震午門西樓致仕十一年召還三月加兼太子太師進華蓋殿少傅尙書如故八月又致仕十二年四月召還十三年加少師余官如故十四年病乞致仕十五年命錦衣千屍視病諭疾愈還朝至舟疾作歸再起至金華疾又作歸卒年六十五歲贈太師謚文忠

論曰張公晚遭其遇合甚奇卽其議禮明倫裁罷鎭守百代不能易也方永陵初朝著建論殆紛紛矣公危言激說不隠豪彊舉袂抗顏頓挫卿相中人貴近廩廩下之可謂傑矣惜議獄一事黒白交隨機數起詔獄是誰階之其被恩遇天子命名賜字不甚隆乎今獻備遺卷四十一●欽定四庫全書今獻備遺卷四十二﹝明﹞項篤壽撰李夢陽李夢陽字獻吉陜西慶陽人年十八舉鄕試第一明年弘治癸丑舉進士授戶部主事倡爲古文辭時外戚張氏怙寵驕恣聲焰燻灼莫敢問夢陽上疏論之語極切直下錦衣衛獄掠問辭气慷慨無所撓孝廟召見大學士劉健李東陽謝遷問李夢陽宜何如健叩頭對曰夢陽狂直不足深罪遷從容對曰夢陽𨿽狂然其心無他實欲盡忠於陛下孝廟曰謝先生言是有旨夢陽復職一日孝廟獨召見兵部尙書劉大夏問日來外間事何如大夏曰近釋李夢陽中外歡呼聖徳如天地之大孝廟曰初下夢陽獄有勸朕杖之者恐殺直臣故釋之大夏曰此堯舜之心也夢陽旣材髙不肯同流俗人以是多忌之者久之遷江西提學副使振起古學力變士習時宸濠懷逆召致文學士以夢陽有大名折節下之按察使鄭嶽爲濠所陷而夢陽與嶽素不相能嶽旣得罪謂夢陽傾之也遂相訐奏夢陽閒住歸大梁濠敗辭連夢陽賴刑部尙書林俊力救得免後桂萼方獻夫霍韜曁撫按數論薦不用卒子枝善文賦有父風舉進士終海州判官

論曰昔人言文章與時髙下不其然哉漢氏去古未逺而遷向雄固之下亦鮮稱矣殆後韓栁歐王蘇氏父子各以所長擅稱漢唐而說者猶低昻之昭代文章發於金華數子而宋劉二公潤色鴻業特尙典則𨿽奇麗不足而朴醇有餘气運熈洽使然也弘治間李公夢陽以命世雄才洞視元古謂文莫如先秦西漢古詩莫如漢魏近體詩莫如初盛唐乃與姑蘇徐禎卿信陽何景明作爲古文辭以蕩滌數百年來之陋而後學者有所凖的彬彬鬱鬱蔑以尙矣李公才最髙其人負奇气傲晲一世以是得奇禍坎■﹝土稟﹞終其身世咸疾之如讎世傳李公雙瞳烱烱如電論古今終夜不少休世莫能容良有故矣若李公者安能使無聞哉何景明何景明字仲黙河南信陽州人八歲能屬文十五舉鄕試第三明年會試以文多奇字不第入太學比歸祭酒林瀚賦詩贈之弘治壬戌舉進士授中書舍人方逆瑾用事上書諸大臣言宜自振立以抑瑾權不用謝病歸踰年免官瑾敗大學士李東陽薦復授中書舍人直內閣制勑房經筵官其友李夢陽遭江西之訟眾多謀孽其短莫肯爲直者景明獨上書爭之訟得辯幹淸宮災上書陳時政言人事不修天變將作且詆義子不當蓄宦官不當寵疏畱中不下時四方學士咸願知景明車馬塡門巷錢寜欲交驩景明持畫求題謝曰此名畫不可點污卒不許進吏部驗封司員外郎仍直內閣升陜西按察司提學副使政尙嚴務在崇本起獘士初稍不堪久而安之病嘔血棄官歸卒於家所著有何氏集十二論及雍大記常曰文靡於隋韓力振之而古文亡於韓詩弱於陶謝力振之而古詩亡於謝人以爲知言

論曰弘治初北地李夢陽首爲古文辭變宋元之習文稱左遷賦尙屈宋詩古體宗漢魏近律法李杜學士大夫翕然從之同時濟南邊貢姑蘇徐禎卿及景明最有名世稱四傑四人者才各有所長李天才雄健徐陶冶精融而景明藻思秀逸皆藝苑之傑也邊公朴質有餘而華采不足豈天限之與徐禎卿徐禎卿字昌谷吳人也善屬文弱冠作談藝錄以究詩體之變斷自漢魏而止舉進士與北地李夢陽遊李方以文雄海內見禎卿所爲文異之特相友善人稱徐李禎卿善賦頌怪揚雄反騷作反反騷賦其辭曰稽卬氏之攸肇兮累楚均之遐瓞侯帝頊之流裔兮承靈澤之汪澈夙陳力於皇軌兮歆仁朗之所廬反仰吾均之潔修兮羌引軀以伏羲播昌烈之赫煜兮雧眾芳之菲菲憤遭世之眊濁兮雜紛揚於江之汜在炎漠之微季兮孰臨岷而悼均投束藻之谹麗兮何理拙而誹深寃志而抑道兮冀披誦而有明惟帝鑑之孔聖兮敢黨族而誣貞初均幼志於粹淸兮乃中情之獨與蹇厲節以植身兮熹浩蕩之修譽進亹亹於中行兮恐日月之凋邁凖前修以共蹈兮遑先時而逆敗約性行以赴榘兮經五常以綴佩靈修謂其允淑兮目成歡而葉妃夫均旣沐靈修之眤澤兮又信言之噲噲苟中路而遷好兮寜予心之有介泛光華之的皪兮眾姢姢而妬之何有懼讒與招慝兮排蛾眉而錯之揚蕙服之芬郁兮遭紛媢而幽毀寜遭幽以迸斥兮敢詭污而合穢鳯凰翔林而掛經兮龍行陸而困蟻爲鳯凰神龍豈無知兮亦處身之多虞所貴賢者之韞玉兮不迷邦而遐舉哀宗社之不長兮比干皇皇而不忍去世蔑復以相明兮心耿耿以無從涉湘波以南愬兮昭均心之確忠俗叢蕭而鄣蘭兮寔重華之所醜效精白以殞軀兮自先聖之所厚奉靈氛之玄筮兮申以巫咸之嘉告覽九州島以求匹兮寜閨容之有淑則神古其未然兮豈均曾好此詭疑諗從人以辱義兮不如赴身於淤泥飱莠芬以介齒兮竟河淸之難俟違苟生以保譽兮夫何悔於九死泛浮雲之翳翳兮晦沈茫其曷排陽陵微而渝度兮晨北風又雨霾精徘徊而不去兮憑拙誠其未爽人情重於捐故兮焉冀白日之回光懷薜蘿與荰蘅兮時不與其有芳雜緄粒以揚波兮馥烈烈其彌章精气通於至淸兮神髣髴以憑虛駕玉虯與云驂兮訪太素之舊廬聞至道其可承兮欽均誠之匪懈捨佚遊以自湛兮夫何以誅其好怪昔貞士之蒙佞兮憤伏斃而靡悔務光沈於淵瀬兮將惡浮埃之霏■﹝雨上對下﹞忠賢忉切以苦身兮蓋有隠於隳祚韙三仁之所裁兮見嘆譽於孔父獨耿耿而靚侮兮曽吾均之所尢卬愬之惟詖兮駢執正於陽侯作書與李夢陽論文載集中初授大理寺副非其好也上書乞攺國子監博士好飬生習攝形化气之術久之病死京師所著文集六卷談藝錄一卷新倩集一卷其文純雅出入漢魏間曹陸弗過也

論曰初弘治間海內淳耀縉紳先生翕然興於學厭時俗頹薾踔厲振迅務撫先秦西京之畫而詘唐宋當是時李獻吉尙型範而何仲黙貴幼眇號稱復古天下向風焉徐生崛起江南雄視中土議論雄辯飆飛泉湧卽才不逮識而鎔冶雕飾步凖趨繩華而不靡質而不俚深而不晦壯而不怒約而精騁而中節斯亦奇矣頻歲以來風尙日茂卓然名家者何啻十倍顧文勝之獘其流滋煩靡靡同風漸而怪僻甚且奴僕左馬掇拾莊荀奇字澀詞意庸識淺方乃雄視千古恣情繩彈誕滯浮薄卽文藝未足數也況器識乎今獻備遺卷四十二●題今獻備遺後是編凡四十有二卷計二百四人所可考信者僅僅有此他所遺佚良不知其幾也諸君子者勲名徳業卽人人殊要之皆以心術爲本而以正直忠厚行之故其立朝也有蹇蹇諤諤師師之風其居鄕也有雍雍肅肅溫溫之度而卑卑庸庸赫赫可喜者不與焉彼之容恱深刻猜媢險僻朝粵暮楚變面易辭者可以觀矣斯編也豈徒善足法哉然則思齊者固內省之一助也譚者乃謂有美無刺紀事之體宜爾豈其然乎癸未至日篤壽再題附錄﹕小司馬奏艸六卷﹝兩江總督采進本﹞明項篤壽撰篤壽字子長秀水人嘉靖壬戌進士官至兵部郞中是編卽篤壽官兵部時議覆內外陳奏之文凡駕部稿一卷職方稿五卷其曰小司馬者蓋取周禮夏官之屬然明無此職以古名題後世之奏牘似有據而實不典也﹝四庫全書總目

史部

詔令奏議類存目﹞今獻備遺四十二卷﹝浙江巡撫采進本﹞明項篤壽撰篤壽有小司馬奏艸已著錄是編采明代名臣事迹編爲列傳起洪武訖宏治計二百四人蓋本袁袠所著而稍增損之明史藝文志亦載其目其曰備遺者自序謂姑備遺忘蓋謙不以作史自任耳明人學無根柢而最好著書尢好作私史其以累朝人物彚輯成編者如雷禮之列卿記楊豫孫之名臣琬琰錄焦竑之國史獻徵錄卷帙最爲浩博而冗雜汜濫不免多所抵牾惟篤壽此書頗簡明有法其中所載如劉基飮西湖上見西北雲气謂是天子气在金陵我當輔之此術家附會悠謬之談篤壽乃著之基傳中殊失別擇又如徐有貞之悍騺李東陽之摸稜張孚敬之偏愎皆未可稱一代完人而篤壽推尊過甚其進退亦爲寡識然敍述詳贍凡年月先後事迹異同皆可爲博考參稽之助於史學亦未嘗無裨焉﹝四庫全書總

史部

傳記類﹞全史論贊八十卷﹝江蘇巡撫采進本﹞明項篤壽編篤壽有小司馬奏艸已著錄是書以諸史浩繁難於尋究特撮其論贊以備觀覽凡史記七卷漢書六卷後漢書五卷三國誌三卷晉書四卷宋書南齊書各三卷梁書二卷陳書魏書各三卷北齊書後周書南史各二卷北史三卷隋書二卷唐書七卷五代史五卷宋史六卷遼史金史元史各四卷然讀史必先知其事之始末而後可斷其人之是非今篤壽惟存其論使稱善者不知其所以善稱惡者不知其所以惡仍於讀史者無益也案此書皆取論贊宜入史評然皆摘錄於諸史非所自評也故仍入之史鈔類焉﹝四庫全書總目

史部

史鈔類存目﹞

