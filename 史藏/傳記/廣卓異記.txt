廣卓異記宋樂史撰

目錄

序

卷一帝王事聞空中有言五十四年內祖與孫封禪兩卽帝位太子四人登實位太子三人登寶位一殿三天子天子控天子馬誅賊同月日神兵破賊呼臣下爲郎呼臣下爲監華嶽神迎謁見白龍橫南山禦筆題隱士門駕幸孝義家親王代天子拜尙書水變爲芳醪

卷二后妃﹑王子﹑公主上苑花應詔發五朝爲太后四十年爲太后一門三後生三天子三代爲後族太后爲師傅素服五日申王異事壽王八歲能拜舞妃子一門榮盛一門五世十二人尙公主三尙公主一門尙四公主一門尙三公主天子呼親家母天女生天子開目識新婦

卷三雜錄神人報天子在門賜金蓮花燭翰林學士聯句詩好爲韶書好賜宮錦送客西江詩好賜瑞錦奪錦袍禦制詩送賀賓客爲道士還鄕並宰相已下應制詩賜戴叔倫中和節唱和詩詔寫古劍歌賜諸學士家藏十一代先祖書勅爲寶章集

卷四臣下貴盛之極者金日磾張安世許廣漢史良娣霍光衛靑梁冀胡廣鄧禹竇融楊椿萬石君李賢

卷五臣下三公父在堂宰相有二親宰相與百官列班起居新宰相太夫人三十三年在相位二十七年佩相印四入相三入相五代六人拜相六代六人拜相三代拜相父子皆自揚州再入相父子三人拜相一門四相一門三相七家

卷六臣下二代爲相二十家兄弟六人並登相位外孫三人爲相舅甥相代爲相與妻父同時爲相座主與門生同在相位二家與同列子弟爲丞相齊年同日爲相集禮院由太常博士入相者座主見門生拜相

卷七臣下爲相數日天下望風而變與子弟同年同在相位與使主同時爲相故吏並爲三司賓幕六人拜相使主未離鎭見判官拜相禮部同年三人同時在相位禮部同年四相制科同年四相制科同年五相揚州四人皆至宰相會客中三人皆丞相白衣人告拜相夢中神人授二管筆庭槐生三枝過堂屋脊三起三畱見白衣人吟詩神呼相公蝦蟆大如牀

卷八臣下顯達之速者年三十爲僕射不數日內貴盛數月超爲大司空九十五日位至司空起家二年爲丞相自補闕至侍郎不周歲爲相二年間拜相階至特進五年至尙書不出長安城十年至丞相不出都門便登相位不及七年爲節相四遷至九卿七个月自員外郎爲侍郎三月周曆三臺遷侍中一日三命一日二恩四時攺服飾一歲五遷一歲三遷白衣入翰林六十日內授三品官自處士爲丞相四遷至丞相

卷九臣下三葉爲國元老出入六十年富貴一座最貴弟男七人同日拜官弟男侄十一人同制授官官誥一百二十七軸同日入門羣從甥侄百餘人爲官七子二孫封侯子孫五人封侯父子兄弟十餘人食邑爲帝王師封萬戶三代帝王禮重五世盛徳十三代子孫二十三人榮貴

卷十臣下一門二十三人封王一代五人封王二家五世封王四世封王三世封王五世侍中一門二中書令五侍中三代爲侍中兄弟四人疊爲侍中兄弟俱曾爲侍中父子同時爲尙書令中書令父子俱曾爲中書令父子俱上公兄弟俱爲中書令三拜中書令代恩第爲尙書令

卷十一臣下四世五人爲三公四世四人爲太尉四世四人爲三公三世四人爲三公三世三人爲三公二家一門七人爲三公一門四人爲三公一門三人爲三公四代爲司徒太尉屏風隔坐四辭僕射而後受三拜左僕射一門三僕射四世爲僕射三世爲僕射三世爲令僕神告僕射白衣尙書五世爲吏部尙書四世五人爲吏部尙書兄弟同時爲左右丞從者答神人曰魏公舒贈童子木馬白須公神語

卷十二雜錄宰相乘車入宮殿三公乘小馬入東西臺侍讀腰舉入內殿逸人不拜天子父子艸傳位冊書父子撰帝王父子實錄父子有策廢功令自揀拜相日三入承明廬七代通顯一人四事相同二人四事相同衣錦還鄕賜錦袍還鄕都門祖二疏大臣歸鄕事自相位至節度九表讓官讓太尉位與管寧

卷十三臣下兄弟同時爲翰林學士兄弟相代爲翰林學士兩代四人爲翰林學士三代五人爲翰林學士中書舍人同年五人同爲翰林學士座主與門生同在翰林門生爲翰林學士撰座主白麻使主未離鎭掌書記爲翰林學士艸加官白麻翰林學士自著綠賜紫三度爲翰林侍讀學士天子謂學士日加官之喜一夜艸一十五將麻制

卷十四臣下三世三人入北省兄弟三人入北省父子三人中書舍人四代中書舍人三代中書舍人鳳閣王家三王兄弟二人中書侍郎一家四人給事中兄弟三任一同兄弟對居兩省兄弟對居兩制六度入兩制三代四學士兄弟三人學士徳宗批出知制誥官

卷十五臣下三世爲司隸子孫七人爲廷尉三世爲廷尉父子二人爲禦史大夫兄弟二人並拜禦史大夫父子二人爲中丞三家五世爲河南尹兄弟四職相代一家五人仕靑宮一門三傅父子三人皆爲史官衣道服知史館事九世有史傳三代司業侍讀坐宣賜牀歸家

卷十六臣下子代父爲太僕卿父子三人爲大卿監父子兄弟四人大卿監兄弟六人同至三品三世執金吾三世將軍父子爲武侯大將軍三品要職與府主同爲金吾兄弟同時列棨戟子侄三人並授上柱國

卷十七臣下七爲大總管帶平章事代妻父爲節度使父子同時爲節度使子四人俱任節度使三人皆當爲方伯四世爲本郡太守四世爲本郡刺史三世坐益州三世坐蒲州二世坐平盧父子坐興元大馮君小馮君大雍州小雍州大鄭公小鄭公父子交代爲刺史兄弟前後爲一州刺史父子三人旌節坐本郡舉主與孝廉相代

卷十八雜錄就私第注官兄弟並導騶而行徵光寺錢父子並命荀氏八龍比荀氏八龍五絕鬼謠文士聲名播蠻夷將士割股祭長帥胡雛異事導母舉太常閱樂婦人衣冠貴盛父子忠烈一門忠孝三代旌表門閭吮糜之聲聞數十里三使相

卷十九舉選七榜院攜門生迎家君門生引門生謁座主及第與長行拜官相次門生先於座主佩金魚兄弟六人進士及第一家八人進士及第一家六人進士及第兄弟七人進士及第兄弟四人進士及第內二人拔萃入髙等兄弟五人進士及第兄弟三人同年及第兄弟二人制舉同年登科兄弟同年童子及第父子狀元及第兄弟三人俱狀元及第兄弟二人狀元及第進士狀元卻爲宏詞頭進士狀元卻爲拔萃頭進士狀元卻爲制舉頭九登科選七登科選三世十三榜十四人登科

卷二十神仙全家登仙三家三世六人登仙五世十二人登仙五世爲相後登仙祖孫四人登仙一家七人登仙兄弟四人登仙兄弟七人登仙西王母五女俱爲仙官預知玄女神君

序

昔李翺著《卓異記》三卷﹐述唐朝君臣超異之事﹐善則善矣﹐然事多漏落﹐未爲廣博。臣初入館殿日﹐亦嘗撰《續唐卓異記》三卷進上﹐則唐朝之事庶幾盡矣。臣又續漢魏以降﹐至於五代史。竊見聖賢卓異之事﹐不下唐時之人﹐卽未聞有纂集者。臣今自漢魏以降﹐至於周世宗﹐並唐之人﹐總爲一集﹐名曰《廣卓異記》﹐凡二十卷﹐並目錄二卷。其累代簪纓﹐蓋世功業﹐三復省之﹐不無所益。何者﹖昔曹景宗讀《穰苴樂毅列傳》﹐嘆曰「大丈夫當如是﹗」此乃見賢思齊之道也。《易》曰「積善之家﹐必有餘慶。」且累代富貴﹐豈不由積善之致焉﹗今臣寮若見《卓異記》﹐必如曹景宗之讀列傳也。臣又聞《漢書》言。學者稱東觀如道家蓬萊山。唐太宗開文學館﹐得入者謂之瀛洲﹐瀛洲之與蓬萊﹐神仙之攸館﹐今旣比之﹐卽神仙不可再言矣。臣撰《總仙記》﹐其間有全家爲卿相﹑累代居富貴者何異焉﹗今撮其殊異者入此書中。況夫立身朝廷﹐致位華顯者﹐其或慶者在堂﹐弔者在閭﹐若能以道消息﹐寄懷於虛無之中﹐則躁競之心塞﹐淸淨之風生。壽骨欲低﹐自然髙矣﹔禍門欲開﹐自然閉矣。此書旣成﹐不敢不進﹐𨿽不補三館之新書﹐亦擬爲一家之小說。干冒宸扆﹐伏增憂越。宋樂史謹序。

卷一帝王事

聞空中有言唐髙祖玄宗

右按《唐書》云﹕武士彟﹐隋時爲晉陽宮畱守司錄參軍。髙祖爲畱守日﹐士彟嘗詰朝於街內獨行﹐聞空中有言曰「唐公是天子。」士彟尋聲不見有人﹐仍以此言白髙祖。髙祖悅之﹐曰「幸勿多言。」其夜士彟夢髙祖乘白馬上天﹐旦以聞﹐於是起義。

右按《唐書》﹕玄宗爲臨淄王﹐自潞州別駕朝京師。唐隆元年庚子夜﹐平內難﹐迨明﹐處置畢。是日寅時﹐潞州掾吏於州門聞空中語曰「臨淄王誅韋氏﹐相王得天下。」掾吏驚走﹐遽白刺史﹐刺史以爲誑妄﹐畱系旬日。會制到﹐乃赦之。【模按﹕原本「迨」訛「迫」﹐今攺正。】

五十四年內祖與孫封禪唐髙宗玄宗

右按《唐紀》﹕髙宗麟徳三年正月一日﹐有事於泰山﹐玉牒文曰「唐嗣天子臣諱﹐敢昭告於昊天上帝﹕有隋運極顚危﹐數窮否塞﹐生靈塗炭﹐鼎祚淪亡。髙祖仗黃鉞而救黎元﹐錫玄珪而拯沈溺。太宗功宏煉石﹐定區宇於再麾﹔業壯斷鰲﹐飲滄海而一息。臣幸忝余緒﹐恭承積慶﹐遂得昆山寢燎﹐炎海澄波。𨿽乃業茂宗祧﹐斯實降靈穹昊。今謹告成東嶽﹐歸功上元﹐大寶克隆﹐鴻基永固﹐凝燻萬姓﹐陶化八弦。

右按《唐紀》﹕玄宗﹐睿宗之子﹐髙宗之孫。開元十三年十一月﹐有事於泰山﹐玉牒文曰「唐嗣天子臣諱﹐敢昭告於昊天上帝﹕天啟李氏﹐運興土徳﹐髙祖﹑太宗﹐受命立極﹔髙宗升中﹐六合殷盛﹔中宗繼復﹐紹休丕定。上帝眷佑﹐錫臣忠武﹐祗綏內難﹐推戴聖父。恭承大寶﹐十有三年﹐欽若天意﹐四海宴然。封祀岱嶽﹐謝成於天﹐子孫百祿﹐蒼生受福。」麟徳三年至開元十三年﹐凡五十四年內﹐祖與孫封禪﹐自古帝王無比。

兩卽帝位中宗睿宗

右按《唐紀》﹕中宗弘道元年二月六日自皇太子卽位﹐嗣聖元年二月六日降爲廬陵王﹐聖歷元年九月十五日冊爲皇太子﹐神龍二年正月二十四日再卽帝位。【模按﹕李翺《卓異記》作「二月八日降廬陵王」。】

右按《唐紀》﹕睿宗嗣聖元年二月七日自豫王卽位﹐天授元年九月五日降爲皇嗣﹐聖歷二年正月六日降爲相王﹐神龍元年正月二十日立爲皇大弟﹐唐隆元年六月二十四日再卽帝位。自古帝王未之有焉。

太子四人登寶位北齊髙祖

右按《北齊書》﹕髙祖長子文襄皇帝﹐追封﹐第二子顯元文宣皇帝﹐在位十年﹐第六子肅皇孝昭皇帝﹐在位一年﹐第九子世祖武成皇帝﹐在位四年。髙氏四子俱爲天子。

太子三人登實位後周太祖唐穆宗

右按《後周書》云﹕太祖第三子閔帝﹐在位一年﹐長子明帝﹐在位四年﹐第四子武帝﹐在位二年。宇文氏三子皆爲天子。

右按《唐紀》﹕穆宗皇帝長子敬宗皇帝﹐在位三年﹐第二子文宗皇帝﹐在位十年﹐第三子武宗皇帝﹐在位七年。李氏三子皆爲天子。

一殿三天子唐玄宗肅宗代宗

右按《次柳氏舊聞》﹕代宗之誕也三日﹐玄宗幸東宮﹐錫之金盆﹐命浴。吳皇后慮皇孫龍體不丰﹐負嫗乃以宮中諸王子同日誕而體丰實者進之。上視之﹐不樂曰「非吾兒。」負嫗扣頭具服。上眄之曰「非爾所知﹐趨取吾兒來。」於是太子取子進﹐上大喜﹐承之掌中﹐向日視之﹐笑曰「此兒福祿﹐遠過其父。」及上起入宮﹐盡畱內樂﹐謂力士曰「此一殿有三天子﹐樂乎﹗可與太子飲酒。」李輔國悖於玄宗﹐代宗不平之﹐令刺客斷其首於混中﹐斷右臂以祭泰陵。【模按﹕原作「舊史」﹐今攺。】

天子控天子馬肅宗

右按《肅宗實錄》﹕旣收復長安﹐玄宗自蜀至﹐上至望覽宮奉迎。玄宗禦宮南樓以俟﹐上望樓僻﹐卽下馬趨進前﹐再拜蹈舞稱賀。玄宗下樓﹐上匍匐捧玄宗涕泗嗚咽﹐不能自勝。扶玄宗升殿﹐尙食每進一味﹐上皆嘗膳然後進。飛龍禦馬﹐上親選試然後進禦。玄宗上馬﹐上秉轡控玄宗馬﹐行數十步﹐玄宗止之而後退。玄宗謂左右曰「吾享國已來﹐未知貴也﹐今日見吾子爲天子﹐乃知貴也。」上嘗避馳道執鞭弭﹐導引玄宗自開遠門至丹鳳門。自後乾元元年十月﹐玄宗再幸華淸宮﹐上至灞上迎候﹐下馬趨進百餘步﹐舞蹈前抱玄宗足﹐玄宗撫上背。上又控轡行數十步﹐有命乃止。

誅賊同月日劉辟李錡吳元濟

唐憲宗皇帝元和元年十一月十一日斬劉辟於西川﹐又元和二年十一月十一日斬李錡於潤州﹐又元和十二年十一月十一日斬吳元濟於蔡州。【模按﹕李翺《卓異記》均作「十一月一日」。右按《唐紀》。憲宗皇帝誅三賊﹐皆是十一月十一日﹐契合如是。

神兵破賊張韓公王忠嗣

右按《唐書》﹕肅宗乾元二年十二月﹐文武百官賀勝州已北百姓數千人﹐咸見兵馬亟百姓索食。其中有人云「我是張韓公及王忠嗣﹐領北兵馬爲國討賊﹐不日當太平。」百姓陳祭訖﹐須臾不見。此聖徳所感﹐人神合符﹐靈應昭然﹐今古未有者。時史思明作亂。

呼臣下爲郎蕭瑀

右按《唐書》﹕武徳初﹐軍國政事悉關宰相蕭瑀。髙祖臨軒聽政﹐引瑀升禦榻而坐﹐呼爲蕭郎。髙祖曰「得公之言﹐特存社稷。今賫黃金一函﹐以報智者。」呼臣下爲監裴寂

右按《唐書》﹕裴寂爲司空﹐髙祖與寂有舊﹐旣受位﹐謂寂曰「使我至此者﹐公之力也。」每日賜禦膳﹐視朝引之同坐﹐入合延於臥內﹐呼爲裴監。寂乞歸故里﹐髙祖泣曰「今猶未也﹐要相與偕老。爲臺司﹐我爲太上皇﹐逍遙一﹐豈不樂哉﹗」因遣員外郎更番宿其第﹐以表崇重。【杜佑爲相﹐憲宗不名﹐呼爲司徒。】

華嶽神迎謁唐玄宗

右按《開元傳信紀》﹕玄宗東封﹐車駕次華陰﹐上見嶽神數里迎謁。上問左右﹐莫之見﹐遂詔諸巫問神安在。獨一老巫阿馬婆奏云「三郎見在路左﹐朱發紫衣﹐迎候陛下。」上顧而笑﹐乃勅阿馬婆勅神先歸。上至廟﹐見神具橐﹝韋建﹞俯伏殿庭東南大柏樹下﹐又詔阿馬婆問之﹐奏如上見﹐命阿馬婆致意而旋。尋詔諸嶽封爲金天王。上制碑文﹐親書寵異之。

見白龍橫南山玄宗

右按《獨異志》﹕開元中﹐玄宗禦含元殿﹐望南山﹐見一白龍橫亙山上。問左右﹐皆云不見。急召王元寶問之﹐元寶曰「見一白物橫在山頂﹐不辧其狀。」左右啟曰「何則臣等不見之﹖」帝曰「我聞至富可以敵至貴﹐朕天下之主﹐元寶天下之富﹐故見爾。」上曾問元寶家財多少﹐對曰「臣請以絹一疋﹐系陛下南山一樹﹐樹盡﹐臣絹未窮。」時人謂錢爲主老者﹐以其有元寶字﹐人見之則喜。

禦筆題隱士門田遊巖

右按《唐書》﹕田遊巖隱於嵩山許由廟東﹐自稱許由東鄰﹐頻詔不起。髙宗幸嵩山﹐親訪巖家﹐遣中書侍郎薛元超入問其母。巖山衣出拜﹐髙宗謂曰「先生養道山中﹐皆得佳否﹖」乃親題額懸其門﹐曰「隱士田遊巖宅」。

駕幸孝義家張公藝

右按《唐書》﹕張公藝﹐鄆州人﹐九代同居﹐貞觀中﹐詔加旌表。麟徳二年﹐髙宗皇帝有事於泰山﹐路過鄆州﹐幸其宅。詔問孝義之由﹐公藝但於紙上書百餘个「忍」字﹐因賜以縑帛。

親王代天子拜尙書範云

右按《梁書》﹕武帝與範云少親善﹐及武帝登位﹐封云爲吏部尙書﹐常侍宴。上謂臨川王宏﹑鄱陽王惔曰「我與範尙書少親善﹐伸四海之敬﹐今爲天下主﹐此禮旣革﹐宜代我呼範爲兄。」二王下席拜﹐與云同車而還。時人榮之。

水變爲芳醪唐宣宗

右按令狐澄《宣宗七十事》曰﹕上在藩時﹐從駕校獵上林。及暮還﹐誤墮馬﹐人不覺。比二更方興﹐時大雪﹐四顧無人聲﹐上寒甚。巡警至﹐大驚﹐上曰「我光王也﹐不悟至此﹐方困渴﹐若爲求水﹖」巡者卽於旁求水以進﹐遂委而去。上力起舉甌﹐將飲﹐甌中水變爲芳醪矣。上獨喜自負﹐一舉盡甌﹐而已體微暖有力﹐遂歸舊邸。【初年十歲﹐忽不豫﹐有神光滿身﹐而南面獨語﹐如對百僚。鄭太后謂之心疾﹐乃白穆宗﹐往而視之﹐曰「此吾家英物﹐非心疾也。」】

卷二后妃﹑王子﹑公主

上苑花應詔發則天

右按《唐書》﹕則天天授二年臘月﹐卿相恥輔女君﹐欲謀弒則天﹐詐稱花發﹐請幸上苑﹐許之。尋疑有異圖﹐乃遣使宣詔曰「明朝遊上苑﹐火急報春知。花須連夜發﹐莫待曉風吹。」於是淩晨名花瑞艸布苑而開﹐羣臣咸服其異焉。

五朝爲太后懿安太后郭氏

右按《唐書》﹕懿安太后﹐郭汾陽之孫﹐贈左僕射駙馬曖之女﹐母代宗長女升平公主。憲宗爲廣平王時﹐納爲妃。代宗外孫﹐徳宗外甥﹐順宗新婦﹐憲宗皇后﹐穆宗母﹐敬宗祖母﹐文宗祖母﹐武宗祖母。歷位八朝﹐五居大母之尊﹐人君行子孫之禮﹐福壽隆貴﹐四十餘年﹐謚曰懿安皇太后。𨿽漢之馬﹑鄧﹐無以加焉。識者以爲汾陽社稷之功未泯﹐復鍾慶於懿安焉。

四十年爲太后崇徳太后褚氏

右按《晉書》﹕崇徳太后褚氏﹐在位四十年﹐凡三臨朝攝政事﹐年六十一。初康帝時﹐營兵陳瀆女臺有文在足下﹐曰「天下母」﹐灸之愈明﹐京邑喧嘩。有司收系以聞﹐俄自獄亡去。康帝崩﹐獻後臨朝﹐此其祥也。

一門三後生三天子獨孤信

右按《南﹑北史》及《唐書》﹕後周大司馬衛公獨孤信﹐生三女﹐長女爲周文帝後﹐生武帝﹔次女爲隋文帝後﹐生煬帝﹔小女爲唐太祖元皇帝後﹐生髙祖。一門三後生三天子﹐貴盛無比。

三代爲後族竇威

右按《唐書》﹕內史令延安公竇威﹐髙祖謂之曰「昔周朝有八柱國之貴﹐吾與公家咸登此職。今我爲天子﹐公爲內史令﹐本同末異﹐乃不可乎﹗」威謝曰「臣家昔在漢朝﹐再爲內戚﹐至於後魏﹐三處外家﹐陛下龍興﹐復出皇后﹐臣又位忝鳳池。」髙祖大笑曰「公以三代後族欲誇我耶﹖關東人與崔﹑盧爲婚﹐猶自矜伐﹐公世爲帝戚﹐豈非盛事乎﹗」

太后爲師傅素服五日漢宣帝太后

右按《前漢書》﹕昌邑王廢﹐立宣帝﹐太后有政﹐宜知經術﹐大將軍霍光令夏侯勝用《尙書》授太后﹐遷長信少府﹐賜爵關內侯。又遷太子太傅﹐賜黃金百斤。年九十卒﹐賜冢塋葬平陵﹐太后賜錢二百萬﹐爲勝素服五日。報師傅之恩﹐儒者以爲榮。

申王異事申王撝

右按《唐書》﹕申王撝﹐睿宗第二子﹐本名成義﹐母柳氏﹐掖庭宮人。撝之初生﹐則天嘗以示僧萬回﹐云「此兒西域大樹之精﹐養之宜兄弟。」則天甚悅﹐始令列於兄弟之次。王性寬裕﹐儀形壞偉﹐善於飲啖。

壽王八歲能拜舞壽王瑁

右按《唐書》﹕開元十五年五月﹐慶王潭等加都督事﹐玄宗以永王已下幼﹐不令於殿庭列謝。時壽王年八歲﹐請從諸兄行事﹐拜舞如法﹐上特異之。

妃子一門榮盛楊妃

右按《唐書》﹕楊妃父玄琰﹐贈太尉﹑齊國公﹔母李氏﹐贈涼國夫人﹔叔元珪﹐吏部尙書﹔再從兄國忠﹐爲宰相﹔從兄銛﹐鴻臚卿﹐列棨戟﹔母弟錡﹐尙太華公主﹔堂弟祕書少監鑑﹐尙承榮郡主﹔長姊韓國夫人﹐次虢國夫人﹐次秦國夫人﹔國忠小男昢﹐尙萬春公主﹔長男暄﹐先尙延和郡主﹐拜太常卿﹐兼戶部侍郎。楊氏一門﹐一貴妃﹐二公主﹐二郡主﹐三夫人﹐一宰相﹐一尙書﹐二大卿﹐開元已來﹐豪貴榮盛﹐未之比也。

一門五世十二人尙公主穆觀

右按《後魏書》﹕穆觀子亮﹐亮弟壽﹐壽弟眞﹐亭子紹﹐紹子正國﹐正國子平城﹐壽子平國﹐平國子伏幹﹐伏幹弟羆﹐眞子泰﹐泰子伯智。一門五世﹐計十二人﹐皆尙公主。

三尙公主劉昶

右按《後漢書》﹕劉昶初尙武邑公主﹐薨﹐更尙建興公主﹐又薨﹐更尙平陽公主。及昶終﹐與三公主同塋異穴。

門尙四公主薛瓘

右按《唐書》﹕薛瓘尙城陽公主﹐瓘之子紹尙太平公主﹐【紹兄顗。爲黃門侍郎。懼其公主寵盛﹐問於克構。克構曰「帝甥尙主﹐由來故事﹐若以恭愼行之﹐何懼也﹗然室有傲婦﹐善士所惡﹐故鄙諺曰﹕『娶婦得公主﹐平地買官府。』遠則平陽公主﹐妖孽致亂﹐近則新城﹑晉安﹐爲時所誡﹐欲求無患﹐難矣﹗」】瓘之堂侄儆﹐儆之子銹﹐自瓘至銹﹐一門尙四公主。【模按﹕「薛瓘」原本作「薛矅」﹐據《唐書》攺。】

一門尙三公主盧道裕

右按《後魏書》﹕盧道裕﹐弟虔﹐堂弟元聿﹐並尙魏公主﹐一門尙三公主。

【一門尙二公主﹐不錄。】

天子呼親家母蕭嵩夫人賀氏

右按《唐書》﹕中書令蕭嵩子尙新昌公主﹐嵩夫人賀氏入覲拜席﹐玄宗呼爲親家母﹐禮儀甚盛。

天女生天子魏神元皇帝

右按《後魏書》﹕聖武皇帝諱詰汾﹐嘗畋於山澤﹐歘見輜耕自天而下。旣至﹐見美婦人﹐自稱天女﹐受命相偶﹐且曰「請還﹐期年復會於此。」及期而至先畋處﹐果見天女。以所生男授帝曰「此君之子﹐當世世爲帝王。」語訖而去。卽神元皇帝也。故人諺曰「詰汾皇帝無婦家﹐力微皇帝無舅家。」力微卽神元皇帝名也。【模按﹕《魏書》「畋」作「田」﹐﹝歘」作「飲」。】

開目識新婦魏徵

右按劉貺《續說苑》﹕魏徵疾甚﹐太宗與太子再臨其第﹐徵加朝服拖紳。帝見徵悲懣﹐拊之泣慟﹐問所欲言﹐對曰「嫠不卹緯﹐而憂宗周之亡。」將以公主降其子叔玉﹐上以主從﹐目識新婦也。

卷三雜綠

神人報天子在門孔靖

右按《南史》﹕孔靖﹐會稽山陰人。宋武帝潛龍時﹐東徵孫恩﹐屢至會稽﹐過孔靖宅﹐正晝臥﹐有神人衣服非常﹐謂曰「天子在門而失之。」遽出見帝﹐延入結交﹐執手曰「卿後當大貴。」於是曲意禮接﹐贍給甚厚。晉義熙八年﹐復爲會稽內史﹐修飾學校。復爲右僕射﹐讓不拜﹐致仕。武帝平關洛﹐宋臺初建﹐以爲尙書令﹑侍中﹑特進﹑光祿大夫。辭位歸鄕﹐武帝爲宋公餞於戲馬臺﹐百僚咸賦詩以述其美。謝靈運詩曰「季秋邊朔苦﹐旅雁違霜雪。淒淒陽卉肥﹐皎皎寒潭潔。良辰感聖心﹐云旗興暮節。鳴笳戾朱宮﹐蘭巵獻時哲。餞宴光有孚﹐和樂隆所缺。在宥天下理﹐吹萬羣芳悅。歸客遁海隅﹐脫冠謝朝列。弭棹薄桂渚﹐指景待樂闋。河流百急瀾﹐浮驂無緩轍。豈伊川途念﹐宿心愧相別。美彼邱園道﹐喟焉傷薄劣。」

賜金蓮花燭令狐綯

右按《東觀奏記》云﹕宣宗將命趙公令狐綯爲相﹐夜幸含春亭召對﹐盡蠟燭一炬﹐方歸學士院﹐仍賜金蓮花炬送之。院吏忽見金蓮蠟燭﹐驚報院中曰「駕來矣。」俄而趙公至。吏謂趙公曰「金蓮引駕燭﹐學士用之﹐莫折事否﹖」頃刻而聞傳說之命。

翰林學士聯句詩好柳公權

右按《唐書》﹕文宗夏日與學士聯句﹐帝曰「人皆苦炎熱﹐我愛夏日長。」公權續曰「燻風自南來﹐殿閣生微涼。」時丁﹑袁五學士皆屬繼﹐帝獨諷公權兩句﹕「辭淸意足﹐不可多得。」乃令公權題於殿壁﹐字方圓五寸﹐帝視之嘆曰「鍾﹑王復生﹐無以加焉。」

爲詔書好賜宮錦封敖

右按《唐書》﹕封敖爲翰林學士﹑中書舍人﹐嘗艸《賜陣傷邊將韶》﹐警句云「傷居爾體﹐痛在朕躬。」帝覽之﹐賜宮錦。

送客西江詩好賜瑞錦馮定

右按《唐書》﹕馮定爲太常少卿﹐統樂立於庭﹐文宗以其端凝若植﹐問其姓氏﹐翰林李玨奏以定之名。帝喜﹐問曰「豈非能爲古章句者耶﹖」遂召升陛﹐帝自吟定《送客西江詩》﹐吟罷益喜﹐因賜以禁中瑞錦﹐仍令大錄所著古體詩以進。尋遷諫議大夫。

奪錦袍宋之問

右按小說﹕武后遊龍門﹐命羣官賦詩﹐先成者賞以錦袍。左史東方虯詩先成﹐設拜賜坐未安。宋之問詩後成﹐文理兼美﹐左右莫不稱善﹐乃就奪錦袍衣之。其詞曰「宿雨霽氛埃﹐流云度城闕。河堤柳新翠﹐苑樹花先發。洛陽花柳此時濃﹐山水樓臺映幾重。羣公拂霧朝翔鳳﹐天子乘春幸鑿龍。鑿龍近出王城外﹐羽從琳瑯擁軒蓋。云蹕才臨禦水橋﹐天衣已入香山會。山壁嶄巖斷復連﹐淸流澄澈俯伊川。雁塔遙遙綠波上﹐星寵奕奕翠微邊。層巒舊長千尋木﹐遠壑初飛百丈泉。彩仗虹旌遶香閣﹐下輦登髙望河洛。東城宮闕擬招回﹐南陌溝塍殊綺錯。林下天香七寶臺﹐山中春酒萬年杯。微風一起祥花落﹐仙樂初鳴瑞鳥來。鳥來花落紛無已﹐稱觴獻壽煙霞裏。歌舞淹畱景欲斜﹐石間猶駐五云車。鳥旗翼翼畱芳艸﹐龍騎駸駸映晚花。千乘萬騎鑾輿出﹐水靜山空嚴警蹕。郊外喧喧引看人﹐傾都南望屬車塵。囂聲引揚聞黃道﹐王气周迥入紫宸。無王定鼎三河固﹐寶命乘周萬物新。吾皇不事瑤池樂﹐時雨來觀農扈春。」

禦制詩送賀賓客爲道士還鄕並宰相已下應制詩賀知章

右按《唐書》﹕太子賓客﹑集賢院學士賀知章﹐年八十六﹐臥病五日﹐冥冥不知。男曾子﹐哀號訴天﹐請以身代。遂疾損﹐乃上表乞爲道士還鄕﹐玄宗許之。乃捨宅爲觀﹐賜名千秋﹐並與男曾子會稽郡司馬﹐賜緋﹐小子田﹐田亦度爲道士﹐兼賜帛一百疋﹐道衣兩對﹐又賜鑑湖剡川一曲。【元乞周官數頃爲放生池﹐因賜剡川一曲。】詔令供張東門﹐百寮祖餞。禦制送詩並序玄宗天寶三年﹐太子賓客賀知章﹐鑑止足之分﹐抗歸老之疏﹐解組辭榮﹐志期入道。朕以其夙存微尙﹐年在遲暮﹐用循掛冠之事﹐俾遂赤松之遊。正月五日﹐將歸會稽﹐遂餞東路﹐乃命六卿庶尹﹑三事大夫﹐供帳靑門﹐寵行邁也。豈惟崇徳尙齒﹐抑亦厲俗勸人﹐無令二疏獨光漢冊。乃賦詩贈行﹐凡關宴宜皆屬和。詩曰﹕遺榮期入道﹐辭老競抽簪。豈不惜賢達﹐其如髙尙心。寰中得祕要﹐方外散幽襟。獨有靑門餞﹐羣英悵別深。

應制左丞相李適之

聖代全髙尙﹐玄風闡道微。筵開百壺餞﹐詔許二疏歸。仙記題金籙﹐朝章披羽衣。悄然承睿藻﹐行路滿光輝。

應制右丞相李林甫

掛冠知止足﹐豈獨漢疏賢﹖入道求眞侶﹐辭榮訪列傳。睿文含日月﹐宸翰動雲煙。鶴駕吳鄕遠﹐遙遙南斗邊。

應制門下侍郎王鐸

詔許眞人歸舊隱﹐爲言海上憶孤峯。宸旒暫別期千載﹐野服飄然出九重。華表尙迷丁令鶴﹐竹陂猶認葛仙龍。自憐弱羽塵埃重﹐云外無由躡去蹤。【其餘應制詩﹐此不備錄。】

賜戴叔倫中和節唱和詩唐徳宗

右按《唐紀》﹕貞元五年﹐初置中和節﹐徳宗皇帝制詩﹐朝臣奉和。詔寫本賜戴叔倫於容州﹐天下美之。徳宗詩曰「東風變梅柳﹐萬匯生春光。中和紀月令﹐方與天地長。耽樂豈予尙﹐懿玆時景良。庶遂亭育恩﹐同致寰海康。君臣永終始﹐交泰符陰陽。曲沼水新碧﹐華林桃稍芳。勝賞信多歡﹐戒之在無荒。」

詔寫古劍歌賜諸學士郭元振

右按《唐書》《郭元振家狀》﹕元振爲通泉縣尉﹐前後掠買所部千餘人﹐以遺賓客﹐百姓苦之。武后聞之﹐使籍其家﹐惟有書數百卷。後令問其資財所在﹐知皆以濟人﹐於是奇而免之。召見﹐大愜聖旨﹐並令口占《古劍歌》進﹐天后奇之﹐命繕寫賜諸學士。歌曰「君不見昆吾鐵冶飛炎煙﹐紅光紫气俱赫然。良工鍛煉經幾年﹐鑄得寶劍名龍泉。龍泉顏色如霜雪﹐良工咨嗟嘆奇絕。琉璃匣裹吐蓮花﹐錯鏤金環生明月。正逢天下無飛塵﹐幸得周防君子身。精光黯黯靑蛇色﹐文章片片綠龜鱗。非直結交遊俠子﹐亦嘗親得英雄人。何言中路遭棄捐﹐零落湮淪古獄邊﹖𨿽復沈埋無所用﹐猶能夜夜气沖天。」

家藏十一代先祖書勅爲寶章集王方慶

右按《唐書》﹕王方慶﹐天后朝鳳閣侍郎知政事﹐周少司空石泉公褒之曾孫也。其先自瑯琊南渡﹐爲江左冠族。襃北徙入關﹐始家咸陽焉。祖鼐﹐隋衛尉丞。伯父宏讓﹐有美名﹐貞觀中爲中書舍人﹔宏直﹐爲漢王元昌友。方慶家多書籍﹐則天訪求右軍遺迹﹐方慶奏﹕「臣十代伯祖羲之書﹐先有四十餘紙﹐太宗購求﹐先臣並已進之﹐惟有一卷見在。今又進臣十一代祖導﹑十代祖洽﹑九代祖珣﹑八代祖曇首﹑七代祖僧綽﹑六代祖仲寶﹑五代祖騫﹑髙祖規﹑曾祖襃﹐並九代三從伯祖晉中書令獻之已下二十八人書﹐共十卷。」則天禦武成殿示羣臣﹐仍令中書舍人崔融爲《寶章集》﹐以敍其事﹐復賜方慶。當時甚以爲榮。

卷四臣下

貴盛之極者金日磾

右按《漢書》﹕金日磾﹐本匈奴休屠王太子。【休﹐許虯反﹐屠音儲。】武帝時﹐遷侍中駙馬都尉﹑光祿大夫﹐封秺侯。【秺﹐丁故反。】弟倫﹐黃門侍郎。日磾二子﹕賞﹐奉車都尉﹐宣帝時爲太僕卿﹑光祿勛﹐亦爲侍中﹔建﹐駙馬都尉﹐亦爲侍中。建孫當﹐亦封侯。倫子安上﹐爲侍中﹑關內侯。安上四子﹕常﹐光祿大夫﹔敞﹐遷侍中﹑衛尉﹔岑﹐拜爲郎使主客﹔明﹐與岑復爲諸曹中郎將。敞三子﹕涉﹐爲侍中﹔參﹐越騎校尉開都侯﹔饒﹐越騎校尉。涉兩子﹐湯﹑融﹐俱爲侍中。涉從祖父弟欽﹐光祿大夫﹑侍中﹑都城侯。欽弟遷﹐爲尙書令﹔遵﹐王莽時歷封九卿。

七世侍中﹑二駙馬張安世

右按《漢書》﹕張湯爲三公﹐子安世﹐封富平侯﹐食萬六百戶。子千秋﹑延壽﹑彭祖﹐皆封侯﹐富於大將軍霍光﹐家僮七百人。自宣﹑元已來﹐爲侍中﹑中常侍﹑諸曹散騎﹑列校尉者十餘人。功臣之盛﹐惟有金氏﹑張氏﹐親近貴寵﹐比於外戚。【安世以父子封侯太盛﹐辭不受祿﹐詔都內別藏張氏無名錢﹐以至於數百萬計。】

許廣漢

右按《漢書》﹕許廣漢封昌成君﹐女平君爲孝宣皇后﹐元帝母也。廣漢二弟﹐舜爲博望侯﹐延壽爲樂成侯﹐又爲大司馬﹑車騎將軍。延壽中子嘉爲平恩侯﹐亦爲大司馬﹑車騎將軍。嘉女爲成帝皇后。

一門二皇后

史良娣

右按《漢書》﹕史良娣﹐爲衛太子良娣﹐生史皇孫﹐宣帝祖母也。良娣兄恭。恭三子﹐髙爲樂陵侯﹐至大司馬﹑車騎將軍﹐曾爲將陵侯﹐元爲平臺侯。髙子丹﹐封武陽侯﹐輔成帝﹔策爲右將軍﹑關內侯。丹孫二十八人﹐九男並爲侍中諸曹。親近左右﹐四人爲侯﹐十餘人至卿大夫二千石。

霍光

右按《漢書》﹕霍光爲大司馬﹑大將軍﹐益封一萬七千戶﹐故所食凡二萬戶﹐賞賜前後黃金七千斤。自昭帝時﹐光子禹及兄孫云﹐皆中郎將。云弟山﹐奉車都尉﹑侍中﹐領胡越兵。光兩女壻﹐爲東西衛尉。昆弟諸壻外孫﹐皆奉朝請爲諸曹大夫﹑騎尉﹑給事中。光秉政前後二十年。光又顧分國邑三千戶﹐以封兄孫奉車都尉山爲列侯﹐山兄云爲驃騎將軍。

衛靑

右按《漢書》﹕衛靑七擊匈奴﹐斬虜五萬﹐再封凡萬一千八百戶﹐封三子爲侯﹐侯千三百戶﹐並之二萬五千七百戶。其校尉以大將封侯者九人﹐爲將者十五人。

梁冀

右按《後漢書》﹕梁冀一門前後七封侯﹐三皇后﹐六貴人﹐一大將軍﹐夫人女食邑稱君七人﹐尙公主三人﹐其餘卿﹑將﹑尹﹑校五十七人。百僚側目﹐莫敢違命。

胡廣

右按《後漢書》﹕胡廣﹐華容人。試章奏﹐安帝以爲天下第一﹐旬月拜尙書郎﹐五遷尙書僕射。在公臺三十餘年﹐歷事六帝﹐一履司空﹐再作司徒﹐三登太尉﹐又爲太傅。故人陳蕃﹑李咸並爲三司﹐蕃等每朝會﹐聊稱疾避廣﹐時人榮之。年八十二卒﹐贈太傅。故吏自公卿﹑大夫﹑博士﹑議郎﹑郎中以下數百人﹐皆縗絰殯位。中興已來﹐人臣之盛﹐未嘗有也。【廣繼母在堂﹐朝夕瞻省﹐傍無幾杖﹐口不稱老。】

鄧禹

右按《後漢書》﹕鄧禹有十三子﹐各守一藝。鄧氏自中興之後﹐累代寵貴﹐凡侯者二十九人﹐公二人﹐大將軍十三人﹐中二千石十四人﹐列校二十二人﹐州牧郡守四十八人﹐其餘侍中﹑將作﹑大夫﹑郎﹑謁者不可勝數﹐東京莫與爲比。

竇融

右按《後漢書》﹕竇融﹐平陵人。一門一公﹑兩侯﹑三公主。長子穆﹐尙內黃公主。穆子勛﹐尙東海恭王女泚陽公主。融弟友子固﹐尙光武湼陽公主。四二千石﹐相與並時。自祖及孫﹐官府邸第﹐相望京邑﹐奴婢以千數﹐於親戚功臣中﹐莫與爲比。

楊椿

右按《北史》﹕楊椿與兄播﹐並典禁闈﹑太保﹐加侍中﹐給鼓吹。椿請歸老﹐詔服侍中服﹐賜燕於華林園。帝下禦坐﹐執手﹐賜牀帳﹑幾杖﹐車駕駟馬﹐給扶送之。椿誡子孫曰「我入魏﹐登侍中﹑尙書﹐四歷九卿﹐十爲刺史﹑光祿大夫﹑儀同開府﹑司徒﹑太尉﹐復爲司空。」髙祖以下﹐乃七郡太守﹑三十二刺史﹐內外顯職﹐時仍少比。椿弟津與兄播﹐前後爲華州刺史﹐當世榮之。津子悟﹐仕齊爲大行臺右丞﹐請解還葬。一門之內﹐贈太師﹑太傅﹑丞相﹑大將軍者二人﹐太尉﹑尙書令者三人﹐僕射﹑尙書者五人﹐刺史﹑太守者二十餘人。追榮之盛﹐今古未之有也。

萬石君

右按《漢書》﹕石奮孝景帝時爲九卿﹐長子建﹐次甲﹐次乙﹐次子慶﹐皆馴行孝謹﹐官至二千石。景帝曰「石君及四子皆二千石﹐人臣尊寵﹐乃集其門。」凡號奮爲萬石君。後以上大夫祿﹐歸老於家。子孫爲小吏﹐來歸謁﹐萬石君必朝服見之﹐不名。子孫勝冠者皆有品秩。慶後爲丞相時﹐諸子孫爲小吏至二千石者十三人。

李賢

右按《周書》《隋書》﹕李賢﹐隴西人。曾祖富﹐魏太武贈寧西將軍。賢﹐爲大將軍。賢之子端﹐大將軍。端弟吉﹐開府儀同三司。吉弟孝軌﹐大將軍。孝軌弟詢﹐隴西郡公。詢弟崇﹐幽州大總管。崇之子敏﹐將作監。賢弟遠﹐太保。遠弟穆﹐太師﹐贊拜不名。穆之子渾﹐大將軍。子孫𨿽在𦇤褓﹐悉拜儀同﹐一門執象笏者百餘人﹐貴盛無比。

卷五臣下

三公父在堂張酺

右按《後漢書》﹕張酺﹐字孟侯﹐汝南細陽人也。爲三公日﹐父尙在﹐酺每遷轉﹐父輒自田裏來。適會歲臘﹐公卿罷朝﹐共詣酺父上酒爲壽﹐極歡移日﹐當時甚以爲榮。

宰相有二親郭元振王溥

右按李邕撰《郭元振行狀》云﹕自唐受命﹐丞相有二親﹐惟元振而已。鎭涼州十五年﹐大石等十二國王爲導騶。握兵三十萬﹐武后惕息﹐不移唐祚。

右按《五代史》﹕王溥少年拜相﹐一親在堂。溥自序云「予年二十六﹐狀元及第﹐榜下除祕書郎。其年從周太祖徵河中﹐次年獻捷闕下﹐除太常丞﹐加朱紱。又一年﹐畱守判官﹐除密直學士﹐入翰林。又除端明殿學士﹐不日作相。自居廊廟﹐凡十一年﹐歷事四朝。除太子太保﹐罷相。十五年中﹐官榮過分﹐今甲子四十二矣。」時父祚宿州防禦使﹐母吳國太夫人俱在。後父祚自防禦使除左領軍衛上將軍﹐致仕在洛。初入覲北闕﹐侍奉肅然﹐百僚下拜﹐兼座主王仁裕爲太子太保在朝。溥在翰林時﹐有詩云「兩制職官三十客﹐自憐榮耀老萊衣。」

宰相與百官列班起居新宰相太夫人趙隱

右按《趙氏科名錄》﹕隱﹐懿宗朝登庸﹐太夫人盧氏在堂。口命之明日﹐三相國並百執事並赴私第﹐列班陳慶賀之禮。每朔旦﹐憲府中集百辟到宅候起居。太夫人及懿皇降誕日﹐相府與文武兩班於慈恩寺飯僧﹐教坊三部大合樂於佛殿前﹐京兆府構彩棚﹐接東西廊﹐備相府宅觀閱。時隱侍板輿到寺﹐及丞相率百官於庭北謝恩賜酒畢﹐乃回班就棚通太夫人起居﹐朝野莫不稱美慶。其後崔丞相彥昭﹑張丞相浚大用日﹐皆在膝下﹐其榮養之禮﹐悉依趙氏舊儀。【按﹕《唐書》「庭」作「廷」﹐「回」作「回」。】

三十三年在相位房玄齡

右按《唐書》﹕梁國公房玄齡﹐唐初杖策謁於軍﹐秦王一見﹐引爲謀主。及終﹐在相位三十有三年。【模按﹕原本三十三年﹐查李翺《卓異記》﹐作三十二年。】

二十七年佩相印郭子儀

右按《唐書》﹕汾陽王郭子儀﹐自至徳元年﹐從朔方節度使加戶部尙書同中書門下平章事﹐至建中二年﹐凡二十七年﹐其間校中書令考二十有四年﹐每月俸錢二萬貫﹐實封二千戶﹐歲入俸二十四萬貫﹐官供二千人熟食﹐五百馬芻谷﹐每謁見﹐肩輿入內殿。子八人﹐壻七人﹐皆至重官。子曖尙公主﹐諸孫數十人。親仁裏四之一爲其宅﹐宅中通永巷﹐家人三千﹐相出入者不知其名。爲大臣﹐賞賜美人六人﹐從者八人。崇徳貴盛﹐近古無比。【模按﹕原本「芻」作「蒭」﹐據《唐書》攺。】

四入相姚崇裴度崔允

右按《唐書》﹕天后時﹐姚崇授夏官侍郎﹐拜相。長安四年罷﹐其年拜夏官尙書﹐又入。睿宗初﹐又兵部尙書﹐入。玄宗初﹐又兵部尙書﹐入﹐尋罷﹐猶命五日一入門。

又按《唐列傳》﹕裴度元和十年拜門下侍郎﹐入相。出行營﹐淮西平﹐加金紫光祿大夫﹐復入相。十四年檢校左僕射﹐出北都畱守﹐移河北行營﹐守司徒﹑東都畱守。入朝守司徒﹐授揚州都督﹐未發﹐復知政事。罷爲左僕射﹐出山南節度。寶歷初﹐入知政事﹐尋守司徒﹐五日一入中書。又守司徒兼侍中﹐出山南節度﹐移東都畱守﹐特進﹑守司徒兼中書令。開成初﹐北都畱守﹐四年還京﹐拜中書令。【本傳曰「翊贊四朝﹐始終一致﹐爲唐中興之臣﹐江左王導﹑謝安之流也。」】

右按《唐書》﹕崔允自幹寧元年至天復三年﹐四入相﹐三出鎭。自兵部侍郎入﹐至開府儀同三司﹑守司徒兼門下侍郎。天復三年讓官表云「方伯之貴﹐是臣列祖之任也﹐臣有何功而三分戎閫﹔輔相之職﹐是臣先父之履也﹐臣有何徳而四人中書。人之甚榮﹐臣實增懼。」

三入相孫叔敖李嶠馮道

右按《春秋》﹕繪邱之封人﹐見楚孫叔敖曰「吾聞官大者士妬之﹐祿厚者人怨之﹐位尊者君惡之。今君相楚國﹐有如此三者﹐不得於楚士民也。」叔敖曰「吾三相楚﹐而心益卑﹔吾祿益厚﹐而施益博﹔吾位益尊﹐而禮益恭﹐是不得罪於士民也。」

右按《唐書》﹕李嶠垂拱中自麟臺少監入相﹐三年又拜左丞﹐龍朔初爲中書令﹐景龍初拜特進﹐又入。尋年老負罪﹐隨子暢元出虔州刺史。

右按《五代史》﹕馮道三入相﹐四月十七日死﹐年七十三歲﹐所得之壽﹐所終之月﹐皆與孔子同﹐但先孔子一日。

五代六人拜相蕭嵩

右按《唐書》﹕蕭瑀相髙祖﹐曾侄孫嵩相玄宗。嵩子衡﹐駙馬﹐官至三品。衡弟華﹐上元中宰相﹐衡子復相徳宗。【其後文宗日﹐蕭復爲相﹐難言者必言﹐貞元之名相也。】華二子﹐恆﹑悟。恆子俛﹐大和中宰相。【俛罷相爲左僕射﹐分司東都﹐太夫人韋氏在堂﹐以孝養爲樂﹐與褐衣時無異。】悟子仿﹐咸通中宰相。【模按﹕《唐書。蕭復傳》復子湛﹐湛子寘﹐咸通中位宰相。】

六代六人拜相杜淹

右按《唐書》《梁書》﹕杜淹侄如晦﹐五代孫元穎﹐元穎侄審權﹐審權子讓能﹐讓能子曉﹐入梁拜相。自淹至曉﹐六代拜相。

三代拜相張嘉貞

右按《唐書》﹕張嘉貞﹐子延賞﹐孫宏靖﹐三代秉鈞。《漢書》𨿽有韋﹑平父子相繼爲相﹐莫能比也。初嘉貞自平鄕尉免歸﹐禦史張循憲薦於則天﹐召見內殿﹐垂簾與語。嘉貞奏曰「臣以艸萊得謁九重﹐是千載一遇也。咫尺之間﹐如隔雲霧﹐竟不覩日月﹐恐君臣之道﹐有所未盡。」則天遽令捲簾﹐與語大悅﹐擢拜監察禦史。累遷中書令。弟嘉佑﹐爲金吾將軍﹐兄弟並居將相之位。

父子皆自揚州再入相李吉甫

右按﹕唐朝父子繼世爲相者數家﹐惟李吉甫﹑子徳裕﹐皆自揚州再入相。至若蘇瓌父子﹐相望爲優劣﹐而頲不再入﹐則李氏盛也。【言宣宗卽位日﹐徳裕典冊禮﹐及退﹐上謂宦侍曰「適行事近我者﹐非太尉耶﹖此人每顧我﹐使毛髮森豎。』」聽政二日﹐出爲荊門。】

父子三人拜相鄭珣瑜趙隱

右按《唐書》﹕鄭珣瑜相徳宗﹐珣瑜之子覃相文宗﹐覃之弟朗相宣宗。

右按《唐書》﹕趙隱拜相。按《五代史》﹕隱之子光逢相梁﹐次子光裔相後唐。

一門四相竇威

右按《唐書》﹕竇威爲太師﹑中書令﹐堂侄抗爲納言﹐堂曾孫徳元爲左相﹐徳元子懷貞爲侍中。

一門三相

韋仁約一

右按《唐書》﹕韋仁約爲納言﹐子承慶爲黃門侍郎平章事﹐次子嗣立爲中書令。

岑文本二

右按《唐書》﹕岑文本爲中書令﹐侄長倩爲內史﹐孫羲爲侍中。

楊恭仁三

右按《唐書》﹕楊恭仁爲侍中﹐弟師道爲中書令﹐侄孫執柔爲夏官尙書平章事。

武承嗣四

右按《唐書》﹕武承嗣爲納言﹐堂弟三思爲內史令﹐攸寧亦爲納言。

韋待價五

右按《唐書》﹕韋待價爲右僕射平章事﹐三從弟安石爲中書令﹐安石再從侄巨源爲侍中。

王播六

右按《唐書》﹕王播自鹽鐵使拜相﹐弟起自右僕射兼使相﹐侄鐸自鹽鐵使拜相。鐸﹐炎之子﹔炎﹐播之弟﹐起之兄。文宗待起如師友﹐目之曰當代仲尼。

崔元略七

右按《唐書》﹕崔元略東都畱守﹐弟元式北都畱守﹐拜相。元略子鉉﹐鉉之子沆﹐兩拜中書舍人﹐入相。

卷六臣下

二代爲相

鄭武公一

右按﹕鄭武公父子並相﹐爲周司徒﹐善於其職。國人美之﹐爲賦《緇衣》﹐以明有美善之功也。詩曰「緇衣之宜兮﹐敝﹐予又攺爲兮。」

韋賢平當二

右按《漢書》﹕韋賢子元成﹐平當及子晏﹐並爲丞相﹐故漢代父子爲相﹐稱韋﹑平。按韋賢其先孟﹐至賢五世﹐爲鄒魯大儒。賢爲相時﹐年七十﹐在位五歲﹐乞骸骨﹐賜黃金百斤﹐罷歸﹐加賜第一區。丞相致仕自賢。罷相十年之間。子元成繼父爲相。鄒魯謳曰「遣子黃金滿贏﹐不如一經。」

韓休三

右按《唐書》﹕韓休拜相﹐子滉拜相﹐孫臯爲左右僕射﹐𨿽不拜相﹐其位已髙。

令狐楚四

右按《唐書》﹕令狐楚自翰林學士﹑中書舍人拜相﹐子綯自湖州召入﹐充翰林學士﹐間歲拜相。渭南尉趙嘏獻詩云「鶚在卿云冰在壺﹐天代材業奉吁謨。榮同伊陟傳朱戶﹐秀比王商入畫圖。昨夜星辰迥劍履﹐前年風月滿江湖。不知機務時多暇﹐猶許詩家屬和無。」

崔愼由五

右按《唐書》﹕崔愼由工部尙書拜相﹐子允四入相﹐四入旣當權﹐天下人呼由爲「有來麻汁」。

崔佑甫六

右按《唐書》﹕崔佑甫拜相﹐侄植拜相。【佑甫秉政三百日﹐除吏八百員。】

劉祥道七

右按《唐書》﹕劉祥道爲右丞相﹐祥道之子齊賢爲納言。

蘇瓌八

右按《唐書》﹕蘇瓌爲侍中﹐子顚爲中書侍郎平章事。先是神龍中﹐頒自給事中﹑修文館學士轉中書舍人﹐時父瓌中書門下三品﹐父子已同掌樞密也。

陸元方九

右按《唐書》﹕陸元方爲鸞臺侍郎平章事﹐其子象先爲中書侍郎平章事。

樂彥瑋十

右按《唐書》﹕樂彥瑋爲西臺侍郎平章事﹐子思晦爲鸞臺侍郎平章事。

李道廣十一

右按《唐書》﹕李道廣殿中監平章事﹐子元弦中書侍郎平章事。【曾祖粲﹐本姓丙﹐髙祖有舊﹐爲監門大將軍。年八十﹐令乘馬入宮中檢校。】

李敬元十二

右按《唐書》﹕李敬元爲中書令﹐弟元素爲鳳閣侍郎平章事。

來恆十三

右按《唐書》﹕來恆爲黃門侍郎平章事﹐弟濟爲中書舍人。

張文瓘十四

右按《唐書》﹕張文瓘爲侍中﹐侄錫爲鳳閣侍郎平章事。

戴冑十五

右按《唐書》﹕戴冑爲吏部侍郎平章事﹐侄至徳右僕射平章事。【冑無子﹐以兄子至徳爲嗣。】

宇文節十六

右按《唐書》﹕宇文節爲侍中﹐孫融爲黃門侍郎平章事。

崔仁師十七

右按《唐書》﹕崔仁師爲中書侍郎平章事﹐孫湜中書令。【中宗曾與餌瓜﹐賜一顆與母﹐湜攜歸與愛妾﹐天下罪之。】

薛元超十八

右按《唐書》﹕薛元超爲中書令﹐侄稷禮部尙書拜相。

裴矩十九

右按《隋書》及《唐書》﹕裴矩爲侍中﹐從侄孫寂爲內史令。

楊收二十

右按《唐書》﹕楊收自翰林學士拜相﹐侄涉禮部侍郎拜相。

兄弟六人並登相位卞壺

右按《晉書》﹕卞壺祖統﹐父粹﹐以淸辯鑑察稱。兄弟六人登宰輔﹐世號「卞氏六龍﹐元仁無雙」。元仁﹐粹字也﹐位至中書令。

外孫三人爲相盧攜鄭畋杜讓能

右按《唐書》﹕『李翺女壻盧求之子攜爲相﹐鄭亞之子畋爲相﹐杜審權之子讓能爲相。初翺鎭襄陽日﹐有道人善相﹐因出諸孫熟視之﹐皆曰不繼。翺遂遣諸女出拜﹐乃曰「尙書佗日外孫三人﹐皆至宰相。」後果如之。攜與畋同相﹐黃巢反﹐求廣州旄節﹐攜不肯﹐只授率府率﹐與畋爭擲飲。及巢犯闕﹐懼﹐飲藥而死。巢之興﹐有讖云「黃蛇獨吼﹐天下人走。」又曰「金色蝦蟇爭怒眼﹐翻卻曹州天下反。」中和初謠云「黃巢須走湊山東﹐死在翁家翁。」時巢死之處﹐民家乃姓翁也﹐因而書之。

舅甥相代爲相李嶠張錫

右按《則天實錄》﹕以天官侍郎張錫爲鳳閣侍郎﹐拜相﹐以鸞臺侍郎李嶠遷成均祭酒﹐罷政事。嶠是錫之甥﹐舅甥相代爲相﹐時人美之。

與妻父同時爲相杜黃裳韋執誼

右按《唐書》﹕杜黃裳相順宗﹐女壻韋執誼自吏部郎中拜右丞相﹑同平章事﹐近古衣冠無比。然執誼自郎官拜相﹐少矣。

座主與門生同在相位王鐸韋保衡蕭遘

右按《唐書》﹕咸通五年﹐王鐸主文﹐放韋保衡及第。十一年夏﹐保衡自內庭命相。其年小﹐鐸由鹽鐵使登庸﹐同居中書。後鐸加左僕射﹐保衡加右僕射﹐鐸拜司徒﹐保衡拜司空﹐品位齊尊﹐少有其比。

右按《唐書》﹕咸通五年﹐王鐸放蕭遘及第。至僖宗朝﹐同居相位。鐸年髙﹐升禦階足跌﹐踣句陳中﹐遘旁提起﹐帝因之喜曰「輔弼之臣和﹐予之幸也。」謂遘曰「適見卿扶王鐸﹐予喜卿善事長矣。」遘曰「臣扶王鐸﹐不獨司長﹐臣中選門生也。」上笑曰「王鐸選進士﹐朕選宰相﹐於卿無負矣。」

與同列子弟爲丞相宋璟蘇頲

右按《唐書》﹕宋璟先與蘇瓌同爲相﹐及蘇頲除紫微侍郎﹑同平章事﹐宋璟嘆曰「吾與蘇家父子同時爲相﹐至如惇厚博物﹐僕射有之﹔若忠正賢明﹐則頲過其父。且繼世爲相則有矣﹐如頲與其父友同秉鈞衡者﹐自古未聞。」初與其父比肩﹐又與其子同列﹐如璟年耆徳重﹐久處臺司﹐又無其比。

齊年同日爲相武元衡李吉甫

右按《唐書》﹕武元衡與李吉甫齊年同日爲相﹐吉甫先一年﹐以元衡生日卒﹐元衡後一年﹐以吉甫生日卒。吉凶之數﹐若符會焉。

集禮院由太常博士入相者

右按《唐年補錄》﹕大中四年十一月﹐令狐綯守兵部侍郎拜相﹐宰執同列白敏中﹑崔龜從﹑崔鉉以綯新加兵部南省上事﹐以故事送上必先集少府監﹐是日諸相以敏中﹑龜從嘗爲太常博士了遂攺爲集禮院﹐因命常侍柳公權記之﹐龜從爲其文。略曰「夫博士重官也﹐由此選者﹐繼登三事﹐而又並時同位者相望。元和初﹐權徳輿﹑李吉甫同在相位。長慶中﹐竇易直﹑杜元穎提印使蜀﹐命敏中始與鄭肅及韋琮同居中書﹐予復叨重委﹐因志所同﹐以遣佗日﹐亦以知博士之選爲重焉。」時令狐綯父楚亦以博士相﹐時人榮之。

座主見門生拜相王仁裕王溥

右按《五代史》﹕幹佑元年﹐戶部侍郎王仁裕放王溥狀元及第。溥不數年拜相﹐仁裕時爲太子少保﹐有詩賀曰「一戰文場拔趙旗﹐便攜金鼎贊無爲。白麻驟降恩何極﹐黃髮初聞喜可知。跋勅案前人到少﹐築沙堤上馬行遲。押班長得遙相見﹐親狎爭如未貴時。」溥依韻和曰「揮毫文陣偶搴旗﹐待詔金華亦彊爲。白社幸當宗伯選﹐赤心旋遇聖人知。九霄得路榮𨿽極﹐三接承恩出每遲。職在臺司多少暇﹐親師不及舞雩時。」時人榮之。「臣史嘗見光化二年﹐禮部侍郎趙光逢放柳璨及第﹐璨不多時便拜相。上事日﹐座主尙居散職﹐謁見之時﹐令朱衣吏連姓朗而贊之﹐全不優容﹐時議短之。然璨入相伏誅﹐並在二年內。嗚呼﹗賤恩辜義﹐有如此者。

卷七臣下

爲相數日天下望風而變楊綰

右按《唐書》﹕代宗朝楊綰入相﹐綰質性貞廉﹐車服朴素﹐未數日﹐人心自化。禦史中丞崔寬城南別墅﹐臺榭爲當時第一﹐寬卽日潛遣毀拆。郭汾陽在邠州聞綰拜相﹐減音樂五分之四。京兆尹黎幹出入騶馭百餘﹐卽日減損﹐惟畱其十騎。其餘望風變奢從儉者﹐不可勝數﹐其鎭俗如此。旬日中風﹐詔入中書養護﹐中使存問一日數人。卒﹐贈司徒﹐詔文武百官就私第弔之。帝曰「天不使朕致太平﹐何奪我楊綰之速也。」自古賢相﹐無以及之。

與子弟同年同在相位徐商於琮

右按《唐書》﹕大中十二年﹐徐商爲襄州節度使﹐長子彥若與琮同年及第。至咸通六年﹐商自禦史大夫拜相﹐七年﹐琮自兵部侍郎拜相﹐同年丈人之禮。

與使主同時爲相杜佑權徳輿牛僧孺李玨

右按《唐書》﹕權徳輿撰《杜佑神道碑》云﹕早忝賓府﹐晚聯臺座。又宰相牛僧孺﹐自中書侍郎出鎭武昌﹐辟李玨爲書記﹐始授殿中侍禦史。才十年﹐爲戶部侍郎同平章事﹐牛僧孺自右僕射再入相﹐當代以爲盛美。裴度二李宗閔右按《唐書》﹕元和中﹐裴度徵淮西﹐李宗閔以禮部員外郎爲書記﹐其後同居相位。白敏中三蔣伸右按《唐書》﹕大中年中﹐白敏中討黨項﹐蔣伸以左庶子爲行軍司馬﹐其後同居相位。杜悰四畢諴楊收右按《唐書》﹕杜悰兩鎭淮海﹐畢諴﹑楊收前後爲從事﹐其後皆同在相位。

故吏並爲三司陳蕃李咸

右按《漢書》﹕胡廣爲三公﹐故吏陳蕃﹑李咸並爲三司﹐每朝會﹐蕃等常稱疾避廣﹐時人榮之。

賓幕六人拜相杜鴻漸張鎰喬琳陳少遊杜黃裳髙郢

右按《唐書》﹕杜鴻漸等六人﹐皆曾爲汾陽郭子儀之賓佐﹐其後俱拜相。

使主未離鎭見判官拜相李石崔鉉楊收

右按《唐書》﹕開成中﹐李石鎭荊南﹐崔鉉爲從事﹐入拜司勛員外郎﹑翰林學士。不三二歲﹐拜中書侍郎平章事﹐石尙仍舊在鎭。賀鉉狀云「賓筵初啟﹐曾陪樽俎之歡﹔將幕未移﹐已在陶鈞之下。」此李隲之辭﹐隲時爲節度巡官。

右按《唐書》﹕大中末﹐崔鉉自左僕射平章事鎭淮海﹐楊收以太常博士從鉉爲支使。收入拜侍禦史﹐遷吏部員外﹐歷翰林學士﹐二歲拜兵部侍郎平章事﹐鉉未移。鉉賀收狀云「前時里巷﹐初迎避馬之威﹔今日藩垣﹐便仰問牛之化。」此崔澹之辭禮部同年三人同時在相位令狐楚皇甫鎛蕭俛

右按《唐書》﹕貞元七年﹐禮部侍郎杜黃裳下三十人及第﹐其後令狐楚﹑皇甫鎛二人先在相位﹐乃同表薦蕭俛拜相。

禮部同年四相鄭昌圖趙崇裴贄鄭延昌

右按《唐書》﹕咸通十三年﹐禮部侍郎崔殷夢下二十人及第﹐其後鄭昌圖等四人相次拜相。

制科同年四相牛僧孺李宗閔王起賈餗

右按《唐書》﹕元和三年﹐宣政殿試賢良方正能直言極諫科﹐一十人登科﹐其後牛僧孺等四人相次拜相。先是白居易在翰林爲考覆官﹐其後牛僧孺罷相﹐出鎭揚州﹐居易在洛中﹐有詩送曰「北闕至東京﹐風光十六程。坐移丞相合﹐春入廣陵城。紅旆擁雙節﹐白髭無一莖。萬人開路看﹐百吏立班迎。閫外君彌重﹐罇前我亦榮。何須身自得﹐將相是門生。」

制科同年五相裴垍王播裴度崔羣皇甫鎛

右按《唐書》﹕貞元十年﹐應賢良方正能直言極諫科﹐十四人登科﹐其後裴垍等五人相次拜相。

揚州四人皆至宰相髙智周來濟郝處俊孫處約

右按《唐髙宗歷》﹕髙智周少與來濟﹑郝處俊﹑孫處約同遊﹐寓於揚州﹐都人石仲覽傾產以待之。嘗引相者視濟等﹐相者曰「四人皆宰輔也﹐而石不及見焉。然來早貴﹐而未免屯躓﹔髙晚達﹐最爲壽考。夫速登者易顚﹐徐進者少患﹐天之道也。」仲覽貞觀末爲兵部郎中﹐卒﹐濟等乃貴﹐卒如相者所言。【侍中許圉師﹐卽處俊之舅﹐安州有田﹑彭二家豪富﹐江淮語曰「貴如許﹑郝﹐富似田﹑彭」。】會客中三人皆丞相韋賢魏相邴吉右按《漢書》﹕韋賢﹐魯人也。爲丞相卒﹐魏相代。相﹐濟陰人也﹐爲丞相卒﹐邴吉代。吉﹐魯國人也。初長安中有善工相田文者﹐與韋丞相﹑魏丞相﹑邴丞相微時會於客家﹐田文曰「今世三君﹐皆丞相也。」其後三人競更代爲相﹐是何見之明也。

白衣人告拜相姚顗

右按《唐書》﹕姚顗光化中入洛﹐有白衣丈夫﹐乃鬼也﹐呼顗爲中夏之相輔也。及直拜前一日﹐白衣人來云「公明日拜相。」前定如此。

夢中神人授二管筆馬允孫

右按《五代史》﹕馬公天成中﹐自河中從事赴闕﹐宿於邏店。其地有邏神祠﹐夜蘿神見召﹐手授二筆﹐一大一小﹐覺而異焉。及潞王卽位﹐以公爲翰林學士﹐旋知貢舉﹐私自謂曰「此二筆之應也。」及拜相上事﹐中書吏奉二筆﹐熟視大小如昔夢中所授者﹐公始悟冥數有定分也。

庭槐生三枝過堂屋脊李石

右按《北夢瑣言》云﹕李氏河中永樂有宅﹐庭槐一本﹐抽三枝﹐直過堂脊﹐一枝不及。李氏同堂昆弟三人﹐曰石﹑曰程﹐皆登相位﹐惟福一人歷七鎭使相而已。

三起三畱蔣伸

右按《柳玭十四事》云﹕宣宗朝﹐蔣伸判戶部事﹐特承恩渥﹐每對多及時政。一日延英奏曰「近日爵賞稱異﹐人思僥幸者。」上驚曰「如此卽亂去也。」伸曰「亂卽未亂﹐但思僥幸者多﹐亂亦不難。」上稱嘆再三﹐語畢﹐三起三畱。上曰「後度卽不獨對卿也。」伸不諭。上此後延英遂入相﹐中外咸知上命相獨出宸襟。

見白衣人吟詩馬植

右按小說﹕馬植安南都護﹐與時宰不通﹐又除黔南﹐殊不得意﹐維舟峽中古寺。寺前有長堤﹐夜月甚明﹐見人白衣緩步堤上﹐吟詩曰「截竹爲筒作笛吹﹐鳳凰池上鳳凰飛。勞君更向黔南去﹐卽是陶鈞萬類時。」歷歷可聽。遣人邀問﹐卽已失之。後自黔南入爲大理卿﹐遷刑部侍郎﹐判鹽鐵拜相。【李敏求嘗蘿植爲冥司判官﹐主人歲支錢谷事。】

神呼相公元載

右按小說﹕元載布衣時﹐與張渭徒行陳蔡間﹐會暮風雷﹐避於神廟中。時有羣盜匿廟下﹐二人懼﹐負壁而立。俄聞廟宇有呼者曰「元相國﹑張侍郎且止﹐羣盜疾去﹐無害貴人。」其後元相代宗﹐渭終禮部侍郎。【又朱朴微時﹐嘗山行﹐夜聞喝相公來﹐近十聲﹐聲震林谷﹐視之。無所見。唐昭宗時﹐自詩博大拜﹐中外愕然。素無大略﹐尋黜嶺外。其制曰「橫身濟惡﹐公卿之議論沸騰﹔側目忌賢﹐中外之人情恟懼。」𨿽無才略﹐亦非偶然也。】

蝦蟆大如牀李揆

右按別說﹕李揆乾元中爲禮部侍郎﹐嘗一夕有蝦蟆大如牀﹐髙數尺﹐見於寢室中。解者曰「夫蝦蟆月中之虫﹐亦天使也﹐今使來公堂﹐豈非上以密命付公﹖」明日視之﹐已亡﹐揆果拜相。

卷八臣下

顯達之速者年三十爲僕射封嵩韓綽

右按《南燕書》﹕慕容徳以右僕射封嵩爲左僕射﹐尙書韓綽爲右僕射﹐時嵩﹑綽俱年三十。又以嵩弟融爲西中郎將﹐綽弟軌爲東中郎將﹐同拜﹐四人同入。嵩等升殿方謝﹐帝顧曰「躍二龍於長衢﹐騁騏驥於千里。」朝野榮之。

不數日內貴盛劉幽求

右按《唐書》﹕劉幽求隨玄宗平內難﹐是夜詔書皆出幽求自爲。其制云「前朝邑縣尉劉幽求﹐忠貞冠古﹐義勇橫秋﹐首建雄謀﹐果成大業﹐可中書舍人﹐參知機務﹐賜爵實封。祖﹑父俱贈刺史﹐授二子五品官。」翊日﹐又定策請睿宗卽位﹐以功授銀靑光祿大夫﹑行尙書左丞相﹐依舊參知政事﹐進封徐國公﹐加實封﹐通前千五百戶﹐賜物千段﹑奴婢三十人﹑宅一區﹑地千頃﹐加金銀雜器五車﹐不數日內。

數月超爲大司空朱博

右按《漢書》﹕朱博字子元﹐以京兆尹數月超爲大司空。

九十五日位至司空荀爽

右按《後漢書》﹕荀爽數徵聘不就﹐及獻帝時﹐董卓秉政﹐復徵之﹐欲遁﹐命吏急之﹐不得去﹐因復拜平原相。行至宛陵﹐進爲光祿大夫。視事三日﹐進拜司空。爽出自巖穴﹐九十五日而登臺司﹐時號白衣登三公。

起家二年爲丞相張鎬

右按《唐書》﹕獨孤及撰《張鎬神道碑》云﹕一命左拾遺﹐再命右補闕﹐三命殿中侍禦史﹐四命諫議大夫﹑中書侍郎平章事。起家徒步﹐二年綰相印。

自補闕至侍郎不周歲爲相杜元穎

右按《唐書》﹕杜元穎﹐如晦之玄孫也﹐歷翰林學士﹑中書舍人﹑戶部侍郎拜相﹐自補闕至侍郎﹐不周歲居輔相之地。詞臣速達﹐未之有也。弟絳﹐太子賓客﹐絳子審權﹐拜相。

二年間拜相階至特進韋保衡

右按《唐書》﹕韋保衡自翰林學士﹑中書舍人遷兵部侍郎拜相﹐自起居郎至拜相﹐二年之間﹐階至特進。保衡尙懿宗同安公主。

五年至尙書張敏

右按《漢書》﹕張敏﹐字伯達﹐鄭人也。建初二年﹐舉孝廉﹐四遷﹐五年爲尙書。

不出長安城十年至丞相匡衡

右按《漢書》﹕匡衡﹐東海人。十年之間﹐不出長安城門。爲禦史大夫未滿歲﹐便拜相。

不出都門便登相位鄭覃

右按《唐書》﹕鄭覃歷官三十餘任﹐未嘗出都門﹐便登相位﹐以至於終。

不及七年爲節相樊澤

右按《唐書》﹕樊澤應制舉﹐禮部侍郎於邵一見嘆曰「將相之才也。」不及七年﹐澤果爲節相﹐邵有知人之鑑也。

四遷至九卿司馬安善

右按《漢書》﹕汲黯姊之子司馬安善﹐四遷至九卿。

七个月自員外郎爲侍郎盧從願

右按《唐書》﹕盧從願自吏部員外郎至吏部侍郎﹐七个月。

三月周曆三臺遷侍中蔡邕

右按《後漢書》﹕蔡邕﹐字伯喈﹐以侍書禦史遷尙書。三月之間﹐歷三臺﹐遷侍中。

一日三命元稹

右按《唐書》﹕元稹自尙書祠部郎中﹑知制誥﹐除中書舍人﹑翰林學士﹐賜紫金魚袋。白居易爲制﹐詞曰「一日之中﹐三加新命。」稹表謝云「口勅校官﹐面賜章服﹐拔令丞旨﹐不顧班資。近日寵榮﹐無臣此例。」初稹知制誥﹐因中官魏簡進同院武儒衡會食﹐有靑蠅集瓜﹐忽擊之曰「適從何來﹐遽集於此﹗」一座愕然。

一日二恩賀知章

右按《唐書》﹕賀公自太常少卿遷禮部侍郎﹐兼集賢學士﹐一日並謝二恩。源乾曜與張說同秉政﹐乾曜曰「賀公久著盛名﹐今日一時兩恩﹐足爲學者光輝。然學士與侍郎﹐何者爲美﹖」說對曰「侍郎自皇朝已來爲衣冠之華選﹐自非實望具美﹐無以居之﹐然終具員之吏﹐又非往賢所慕。學士者懷先王之道﹐爲搢紳軌儀﹐蘊楊﹑班之詞彩﹐兼遊﹑夏之文學﹐始可處之無愧。二美之中﹐此爲其最美。」

四時攺服飾傅遊藝

右按《唐書》﹕傅遊藝天授中自合宮主簿遷監察﹐超拜給事中﹐同鳳閣鸞臺平章事。一年之內﹐位至宰相﹐時人謂之「四時仕宦」。言春著靑﹐夏著綠﹐秋著緋﹐冬著紫。文宗謂宰臣曰「天后用人自布衣便與宰相﹐還得力否﹖」楊嗣復曰「天后與今日事異﹐深峻刑辟﹐輕用官爵及自固之計。古人云﹕『三綱失序﹐拔士爲相﹔四夷皆侵﹐拔兵爲將。』此蓋不得已之事﹐非理平之事也。」【模按﹕「宮」﹑「宦」均訛「官」﹐據《唐書》攺。】

一歲五遷王猛

右按《晉陽春秋》﹕秦王苻堅以王猛爲輔國將軍﹑司隸校尉﹐居中宿衛﹑僕射﹑詹事﹑中書令﹐領選如故。猛固讓不許﹐曰「機務俟才﹐實咨明哲﹐朝野所屬。」猛一載五遷﹐權傾朝野。【模按﹕原本「苻」訛「符」﹐據《晉書》攺。】

一歲三遷崔希逸

右按《唐書》﹕崔希逸十二喪母﹐以孝聞。十五廬終南山﹐徧覽經籍。開元十八年﹐春遷吏部郎中﹐夏轉河南縣令﹐冬試司農少卿﹐一歲三遷﹐時人榮之。歷官左常侍﹑河南尹。

白衣入翰林李白

右按《唐書》﹕李白天寶中召見金鑾殿﹐玄宗降輦步迎﹐如見園綺﹐艸和蕃書﹐筆不停綴﹐帝嘉之。七實方丈﹐賜食於前﹐禦手調羹﹐遂入翰林﹐專掌密命。【模按﹕原本「鑾」訛「鸞」﹐據《唐書》攺。】

六十日內授三品官張寶藏

右按《唐書》﹕張寶藏爲金吾長﹐上直歸櫟陽﹐逢少年獵﹐割鮮﹐乃嘆曰「寶藏年七十﹐未嘗得一食鮮肉。」傍有一僧曰「君六十日內﹐官登三品。」時太宗患气痢﹐醫不效﹐詔求醫。寶藏曾困此疾﹐進乳煎畢撥方﹐上服愈﹐宣與五品官﹐魏徵難之。上疾復作﹐服前藥又平﹐因思與五品官不見授何也﹐徵懼曰「未知文武二吏。」上怒曰「治得宰相﹐不妨已授三品官﹐我天子豈不及汝耶﹖」乃厲聲曰「與三品官。」立授鴻臚卿﹐時正六十日﹐𨿽雜類﹐然授官速也。

自處士爲丞相範賢

右按《蜀記》﹕李雄旣爲成都王﹐西山範賢字長生﹐巖居穴處﹐初徵不至。後賢自靑城山乘素轝詣成都﹐雄大喜﹐迎於門﹐與同坐﹐卽拜爲丞相﹐長生勸卽帝位。

四遷至丞相公孫宏

右按《漢書》﹕公孫宏對策第一﹐拜博士﹐二年左內史﹐元朔二年爲禦史大夫﹐五年爲丞相﹐封平津侯。【故人齊賢告人曰「公孫內服貂裘﹐外衣麻枲﹐內廚五鼎﹐外膳雜肴﹐豈可以示天下哉﹗」朝廷自此疑矯焉。宏聞之嘆曰「寧逢惡賓﹐不逢故人。」宏旣開東閣﹐一欽賢館待大賢﹐二翹材館待大材﹐三接士館待國士。】

卷九臣下

三葉爲國元老趙喜

右按《東觀奏記》曰﹕行太尉事趙喜﹐三葉在位﹐爲國元老。其以喜爲太傅時﹐年八十﹐而心力克壯﹐繼母在堂﹐朝夕瞻省﹐傍無幾杖﹐言不稱老。

出入六十年富貴杜悰

右按《唐書》﹕邠公杜悰﹐太師佑之孫﹐太尉式方之子﹐起家升朝﹐再爲少監﹐一爲詹事﹐四爲太卿﹐一守郡﹐一大尹﹐十擁旌節﹐兩登相位﹐三掌邦計﹐再領鹽鐵﹐一判版圖﹐一畱守﹐歷尙書僕射﹑司空﹑司徒﹑太傅﹐封邠公﹐食邑三千戶﹐尙岐陽公主﹐贈太師。凡三十七任﹐出入朝垂六十年。唐朝大僚﹐或貶或誅﹐若乃門風貴盛﹐終始如此者少焉。

一座最貴蕭瑀

右按《唐書》﹕蕭瑀嘗侍內宴﹐太宗謂侍臣曰「自知一座最貴者﹐先把酒。」時長孫無忌﹑房玄齡等相顧未言﹐瑀引手取杯﹐帝問曰「卿有何說﹖」瑀曰「臣是梁朝天子兒﹐隋朝皇后弟﹐唐朝尙書左僕射﹐天子親家翁。」太宗撫掌﹐極歡而罷。弟男七人同日拜官郭子儀

右按《唐書》﹕郭汾陽弟男七人﹐同日有制拜官。弟幼沖﹐左庶子﹔曜﹐太子少保﹐兼判詹事﹔晞﹐檢校工部尙書﹐判祕省事﹔晤﹐兵部郎中﹔曖﹐左散騎常侍﹔曙﹐司農少卿﹔映﹐太常丞。汾陽有表謝曰「同日而拜﹐前古未聞。靑紫照庭﹐冠蓋成裏。」

弟男侄十一人同制授官劉總

右按﹕白居易爲制詞﹐其略云﹕劉約等﹐惟爾先父太師濟﹐爲國元臣﹐惟爾兄總﹐襲續名業云云﹐而爾約等皆可任用。故升郡符而加命服者五﹐升朝序而佐環衛者六﹐朱轓紫綬﹐煥赫相望﹐勛徳之家﹐於斯爲盛。

官誥一百二十七軸同日入門沈易直

右按唐《建中實錄》﹕徳宗贈外戚官﹐外祖沈易直贈太傅﹐髙祖太保﹐元舅太尉﹐其餘贈三公﹑保﹑傅﹑僕射﹑尙書者又十四人﹐上使中官以廐馬馱官牒送沈氏。凡贈官拜職階封爵邑男女官誥一百二十七軸﹐皆飾以錦翠﹐人以爲榮。

羣從甥侄百餘人爲官韋倫

右按《唐書》﹕韋倫爲太子少保致仕﹐每朔望入朝﹐羣從甥侄候於下馬橋﹐不下百人。

七子二孫封侯夏侯惇

右按《魏書》﹕夏侯惇爲大將軍﹐謚忠侯﹐子充嗣。魏帝思惇功﹐欲使子孫畢侯﹐分惇邑千戶﹐賜七子二孫爵﹐皆關內侯。惇弟康及子懋素封列侯﹐而太祖以女妻懋素﹐卽淸河公主也。懋素歷位侍中﹑尙書。

子孫五人封侯曹參

右按《漢書》﹕曹參野戰功多﹐髙祖賜食邑平陽﹐萬六百三十戶﹐號平陽侯﹐代蕭何爲相。子孫五人封侯﹐子時尙平陽公主﹐子襄尙衛長公主。

父子兄弟十餘人食邑蕭何

右按《漢書》﹕髙祖以蕭何功居第一﹐封鄧侯﹐賜劍履上殿﹐入朝不趨。封何父子兄弟十餘人﹐皆有食邑。

爲帝王師封萬戶張良

右按《漢書》﹕髙帝曰「運籌策帷幄中﹐決勝千里外﹐子房功也﹐自擇齊三萬戶。」良曰「願封畱侯足矣﹐不敢當三萬戶。」乃封良爲畱侯。良曰「今以三寸舌爲帝王師﹐封萬戶﹐位列侯﹐此布衣之極﹐於良足矣。」良祖代五世相韓。

三代帝王禮重李泌

右按《唐書》﹕李泌天實中獻書﹐玄宗召見﹐命待詔翰林﹐仍東宮供奉﹐肅宗甚禮遇。楊國忠忌其才﹐奏泌爲詩諷上﹐詔於蘄春安置。肅宗北巡﹐會泌在嵩﹑潁間﹐召入﹐延致臥內﹐動皆顧問。泌稱山人﹐固辭祿秩﹐以散官拜銀靑光祿大夫﹐仍判元帥廣平王行軍司馬事。肅宗嘗謂之曰「卿侍上皇﹐中爲朕師友﹐今下判廣平行軍﹐朕父子三人資卿道義。」其見重如此。尋爲崔圓﹑李輔國害其能﹐泌乞遊衡山﹐以三品祿俸遂隱衡山。代宗登位﹐召入爲翰林學士﹐以至拜相。

五世盛徳杜畿王昶

右按《靑囊書》﹕杜畿爲魏僕射﹐畿子恕爲幽州刺史﹐恕子預晉鎭南將軍﹐預子錫晉散騎常侍﹐錫子文晉光祿大夫。

右按《靑囊書》﹕王昶魏司空﹐昶子湛晉汝南太守﹐湛子承晉東海內史﹐承子述晉驃騎將軍﹐述子垣之晉安東將軍。

十三代子孫二十三人榮貴於栗磾

右按《北史》﹕於栗磾﹐代人。魏太武時冠軍將軍﹐好持黑弰弓﹐號黑弰將軍。子洛拔﹐侍中﹑尙書令。洛拔六子﹐長曰烈﹐領軍將軍﹑侍中﹑尙書令。【節槪不謝金日磾。】烈子祚﹐襲爵。祚弟忠﹐領軍將軍﹑侍中﹑尙書令。忠弟景﹐武衛將軍。烈弟果﹐朔﹑華﹑並﹑恆四州刺史。果弟勁﹐女爲宣武后﹐封太原公。勁子暉﹐侍中﹑尙書﹑僕射。勁弟天恩﹐遼西太守。天恩之子仁生﹐平原太守。仁生孫子提﹐隴西郡太守。提子謹﹐太傅﹑燕國公。謹子實﹐開府儀同三司。實子穎﹐澤州刺史。穎弟仲文﹐右翊衛大將軍。實弟翼﹐太尉。翼子璽﹐開府儀同三司。翼弟義﹐潼州總管。義子宣敏﹐奉車都尉。宣敏子志寧﹐唐宰相。義弟禮﹐上將軍﹑趙州刺史。禮弟智﹐封齊國公﹐爲大司空。

卷十臣下

一門二十三人封王武承嗣

右按《唐書》﹕天后朝﹐武氏一門封王者二十三人﹕承嗣魏王﹐三思梁王﹐攸曁定王﹐攸寧建昌王﹐攸宜建安王﹐攸緒安平王﹐攸歸九江王﹐攸止恆安王﹐攸望會稽王﹐懿宗河內王﹐嗣宗臨川王﹐尙賓河間王﹐重規髙平王﹐載徳穎川王﹐求己渤海王﹐敬道天水王﹐延基南陽王﹐延考淮陽王﹐崇訓髙陽王﹐崇敏淸河王﹐崇基宣城王﹐延暉陳畱王﹐延祚咸安王。【懿宗安撫河北﹐犯法者生取膽﹐虐毒如此。】

一代五人封王李方叔胡長仁

右按《後魏書》﹕李方叔女爲文成皇后﹐有子五人﹕誕封陳畱王﹐峻封頓邶王﹐嶷封彭城王﹐雅封榮陽王﹐白封梁郡王﹐世號爲五王李家。

右按《北齊書》﹕胡長仁兄弟﹐以后族並封王﹕長仁隴東王﹐弟長懷建昌王﹐長鹹濟陰王﹐長洪武徳王﹐長陸汝陰王。

五世封王穆崇

右按《後魏書》﹕穆崇子觀﹐觀子壽﹐壽子平國﹐平國子羆﹐五世襲封宜都王﹐故號穆氏五王。

四世封王長孫道生

右按《後魏書》﹕長孫道生﹐道生子瓬﹐瓬子觀﹐三世封上黨王﹐觀子雅﹐西魏馮翊王﹐故號長孫四王。

三世封王陸俟

右按《後魏書》﹕大將軍河南陸俟﹐封東平王﹐子麗封平原王﹐麗子定國封東郡王。

五世侍中陸英

右按《吳書》﹕陸英﹐英子玩﹐玩子始﹐始子萬載﹐萬載子眞﹐並世爲侍中。

一門二中書令五侍中謝密

右按《宋書》﹕謝密黃門侍郎﹐子莊中書令。莊之子揚晉平太守CB丫揚之弟肋中書監﹐鵬之弟顥豫章太守﹐顥之弟礎飛礎之子瀹太傅。瀹之子覽中書令﹐覽之弟舉侍中﹐舉之子嘏侍中。嘏之子儼侍中﹐佃侍中﹐僑侍中。

三代爲侍中馮魴

右按《漠書》﹕馮魴父子兄弟﹐並帶靑紫蘭一代爲侍中。

兄弟四人疊爲侍中柳忱

右按《南史》﹕柳氏兄弟十五人﹐第二恢﹐第三憚﹐第四愷﹐第五忱。111兩年間四人疊爲侍中﹐復居方伯﹐當世罕比。兄弟俱曾爲侍中楊恭仁右按《唐書》﹕楊恭仁並弟師遠﹐俱曾爲侍中。

父子同時爲尙書令中書令紀隲

右按《吳錄》﹕紀隲字子上﹐景皇時﹐隲父亮爲尙書令﹐隲爲中書令﹐每朝會﹐詔以雲母屏風隔坐。

父子俱曾爲中書令王瑉

右按《晉陽春秋》﹕王瑉爲中書令﹐瑉父洽嘗爲此官﹐瑉復繼之。時人以爲奕世令望。先是王獻之爲中書令﹐卒﹐以瑉爲此官﹐世謂之大王令﹑小王令。

父子俱上公司馬孚

右按《晉書》﹕安平獻王司馬孚爲太宰﹐其長子義陽成王望爲太尉﹐父子居上公﹐自中代未之有也。【望曾爲司徒﹐代何曾﹐孚年九十。】兄弟俱爲中書令宗秦客右按《唐書》﹕宗秦客並弟楚客﹐俱爲中書令。

三拜中書令張說

右按《唐書》﹕燕國公張說﹐三拜中書令。

代恩第爲尙書令樂廣王戎

右按《晉書》﹕樂廣爲尙書左僕射﹐代王戎爲尙書令。始戎薦廣﹐而終踐其位﹐時人美之。

卷十一臣下

四世五人爲三公袁安

右按《後漢書》﹕袁安太僕卿﹐爲司空﹐遷司徒。安子敞﹐光祿勛﹐爲司空。敞子湯﹐太僕卿﹐爲司空﹑司徒﹑太尉。湯子逢﹐屯騎校尉﹐爲司空。逢弟隗﹐太常卿﹐爲司空﹑太尉。

四世四人爲太尉楊震

右按《後漢書》﹕宏農楊震八世祖喜﹐封赤泉侯。髙祖敞﹐爲丞相。父寶﹐隱居不仕。自孝安帝至獻帝七世﹐父子並有徳業。震子秉﹐秉子賜﹐賜子彪﹐自震至玄孫彪﹐四世爲太尉。

四世四人爲三公寶巖

右按《後魏書》﹕竇巖爲司徒﹐巖子略少傅﹐略子熾太傅﹐略孫毅大司馬。

三世四人爲三公宇文永

右按《後魏書》﹕宇文永爲太尉﹐子測少保﹐測弟深少師﹐深子孝伯少冢宰。

三世三人爲三公李衝長孫雅

右按《後魏書》﹕隴西李衝﹐衝之子延實﹐延實之子成﹐三世三人並爲司空。

右按《西魏書》﹕長孫雅爲太師﹐子紹遠爲大司空﹐紹遠子覽爲大司徒。

一門七人爲三公荀勗

右按《晉書》﹕荀勗爲司徒﹐子藩太保﹐組爲太尉﹐藩子邃爲太保。勗卽漢司空爽之曾孫﹐魏太尉堂曾孫﹐晉太尉顗從祖兄子也。

一門四人爲三公賀拔允

右按《北齊書》﹕賀拔允爲太尉﹐弟勝爲太師﹐嶽爲太尉﹐勝堂弟仁爲太師。

一門三人爲三公於謹

右按《後周書》﹕於謹爲太師﹐子實司空﹐實弟翼太尉。

四代爲司徒太尉王宏

右按《晉書》﹕王宏﹐瑯琊臨沂人。曾祖導晉司徒﹐父珣司徒﹐宏至太尉﹐孫僧達爲太尉。

屏風隔坐第五倫鄭宏

右按《後漢書》﹕第五倫爲會稽太守﹐舉鄭宏孝廉。後宏爲太尉﹐倫爲司空﹐班次之﹐每朝見﹐鄭常曲躬自卑。章帝問其故﹐遂聽置雲母屏風﹐分隔其間﹐靑史羨之。

四辭僕射而後受荀顗

右按《晉書》﹕荀顗代陳泰爲僕射﹐領吏部﹐四辭而後受。

三拜左僕射李程

右按《唐書》﹕彭原公李程﹐自河中節度使拜左僕射﹐頃之領汴州﹐拜左僕射一歲﹐鎭襄陽﹐又拜左僕射﹐自武徳至長安四年已前﹐兩拜僕射爲丞相。其後以南省事疎﹐方帶平章之號﹐然非耆徳碩老有髙名者﹐莫得居焉。程故三拜此官﹐不處於古﹐振古爲盛。

一門三僕射韋待價

右按《唐書》﹕韋待價爲右僕射﹐三從弟安石爲左僕射﹐再從侄巨源爲左僕射。

四世爲僕射封回

右按《後魏書》﹕封回子隆之﹐隆之子子繪﹐子繪子徳彜﹐四世爲僕射﹐徳彜入唐。【模按﹕原奉作「封回」﹐查《後魏書》作「封回」﹐因爲更正。】

三世爲僕射謝安

右按《晉書》﹕謝安﹐安之子琰﹐琰之子混﹐三世爲僕射。

三世爲令僕王述孔愉

右按《晉書》﹕中書令王述﹐述子坦之﹐坦之子瑜﹐三世爲中書令兼僕射。

右按《晉書》﹕孔愉爲僕射﹐愉子安國爲僕射﹐孫靖爲僕射兼尙書令。

神告僕射李靖

右按小說﹕李衛公始困於貧賤﹐因過華山廟訴於神﹐且請告以官位所至﹐詞色抗厲﹐觀者異之。佇立良久乃去﹐出廟門百許步﹐聞後有大聲曰「僕射好去。」顧不見人。其後竟至端揆。

白衣尙書鄭均

右按《後漢書》﹕鄭均爲尙書﹐澹泊無欲﹐以病乞骸骨﹐終不肯起。帝嘗車駕幸均捨﹐勅賜尙書祿終其身﹐時人號爲白衣尙書。

五世爲吏部尙書何尙之

右按《宋書》﹕何尙之﹐子偃﹐偃子戢﹐戢子昌禹﹐昌禹子敬容﹐五世爲吏部尙書。

四世五人爲吏部尙書王敬恆

右按《宋書》﹕王敬恆﹐子瓚之﹑延之﹐瓚之子秀之﹐秀之子俊之﹐四世五人皆爲吏部尙書。

兄弟同時爲左右丞崔知悌

右按《唐書》﹕崔知悌爲左丞﹐知悌之弟知溫爲右丞﹐兄弟同時對居二轄。

從者答神人曰魏公舒魏舒

右按《晉陽春秋》﹕魏舒少時﹐嘗宿於野。主人產子﹐俄而聞車馬聲﹐有人問﹕「爲男爲女﹖」從者曰「男也。」令書之﹕「年十五當以兵死。」又問寢者誰﹐曰「魏公舒。」後十五年﹐舒往問之﹐所生子果爲斫桑斧所傷而死。舒後果爲三公﹐是知人之爵祿前定矣。悲夫﹗銳於名者如之何﹖

贈童子木馬段暉

右按《北史》﹕段暉﹐姑臧人。漢太尉熲之後。身長八尺餘﹐師事歐陽氏。有一童子﹐與暉同志﹐後二年辭歸﹐從暉請馬﹐暉戲作木馬與之。童子甚悅﹐謝暉曰「吾太山府君子﹐奉勅遊學﹐今將歸。損子厚贈﹐無以報徳。子後當至方伯封侯﹐非報也﹐且以爲好。」言終﹐乘馬騰虛而去。暉乃自知必將貴﹐仕乞伏熾盤﹐爲輔國大將軍﹑涼州刺史﹐遷禦史大夫﹑西海侯。

白須公神語羅宏信

右按小說﹕羅宏信初爲本軍步射小校﹐掌牧圉。曾宿魏州觀音院﹐院門外其地有神祠﹐俗號曰白須公。巫有宋千者﹐忽謂宏信曰「夜來神有語﹐君不久爲此地主。」佗日復言之。不期月﹐軍變﹐推宏信爲帥﹐累加至太尉﹐封臨淄王。

卷十二雜錄

宰相乘車入宮殿車千秋

右按《漢書》﹕車千秋爲丞相﹐年老﹐乘小車入宮殿﹐曰「小車丞相」。【千秋自髙寢郎論戾太子事﹐一日超九級﹐至鴻臚卿。】

三公乘小馬入東西臺李績許敬宗

右按《唐書》﹕髙宗龍朔三年﹐移仗就蓬萊宮﹐始禦紫宸殿聽政。五月﹐司空李績﹑太子少師許敬宗入朝日﹐聽乘小馬入東西臺﹐仍令一卑官迎送﹐時髙宗攺中書門下省爲東西臺。

侍讀腰轝入內殿褚無量

右按《唐書》﹕褚無量﹐玄宗朝爲右散騎常侍﹑崇文館學士侍讀。以年老﹐每隨仗出入﹐時許緩步﹐特與造腰轝﹐令內給使舁於內殿。或上居別館﹐以路遠則命宮中乘馬﹐上親自送迎﹐以申師資之禮。

逸人不拜天子盧鴻

右按《唐書》﹕玄宗徵嵩山逸人盧鴻﹐三詔至﹐及謁見﹐不拜﹐磬折而已。問其故﹐鴻曰「臣聞老子云﹐禮者忠信之薄﹐不足可依。山臣鴻敢以忠信奉見。」上異之﹐賜宴﹐拜諫議大夫﹐章服並不受﹐遂送還所居。

父子艸傳位冊書賈曾

右按《唐書》﹕睿宗傳位與玄宗﹐賈曾艸冊書。天實十五年﹐逆賊陷關﹐大駕巡狩至渭水﹐父老擁肅宗不得去。玄宗召曾之子艸冊書﹐令肅宗監國。上謂至曰「兩朝內禪典冊﹐皆出卿父子﹐何太盛也﹗」

父子撰帝王父子實錄沈旣濟

右按《唐書》﹕沈旣濟爲禮部員外郎﹐撰《徳宗建中實錄》。子傳師爲吏部侍郎﹐繼修《憲宗實錄》﹐未竟﹐出鎭湖南﹐特詔成於邸所﹐時論榮之。

父子有策廢功李義府

右按《唐書》﹕李義府以立天后之勛授封﹐後子湛爲羽林將軍﹐與張柬之廢天后﹐以功開國。時人以爲父子勛業﹐皆因天后。

令自揀拜相日劉瑑

右按《東觀奏記》﹕河東節度劉瑑在內署日﹐上深器異。大中十年﹐手詔追之。旣至﹐拜戶部侍郎﹑判度支。十二月十七日次對﹐上以禦案歷日付瑑﹐令於下旬擇一吉日﹐瑑不諭旨。上曰「但揀一拜官日卽得。」奏二十五日佳﹐上笑曰「此日命卿爲相。」祕﹐世無知者。髙湜自集賢校理爲鳳翔從事﹐湜卽瑑舊寮也﹐二十四日辭瑑於私第﹐湜曰「竊度旬時﹐必副具瞻之望。」瑑笑曰「來日具瞻﹐何旬時也。」湜驚不敢發。詰旦﹐果爰立矣﹐始以此事泄於湜。

三入承明廬應璩

右按《文章敍錄》曰﹕應璩博學善屬文﹐嘗作《百一詩》云「問我何功徳﹖三入承明廬。」璩初爲侍郎﹐又爲常侍﹐又爲侍中﹐故云三入。

七代通顯應順

右按﹕漢中興初﹐有應嫗者﹐生四子而寡。見神光照社﹐試探之﹐乃得黃金。自是諸子宦學﹐並有才名﹐至瑒七代通顯。應順將作大匠﹐子疊江夏太守。疊生郴﹐武陵太守。郴生奉﹐從事中郎。奉生劭﹐車騎將軍掾。劭弟珣﹐司空掾。殉子瑒﹐爲丞相掾。

一人四事相同鄭玨

右按《五代史》﹕鄭玨﹐十九舉及第﹐名姓在第十九人﹐登第後十九年爲相﹐於昆仲中又第十九﹐聞者異之。

二人四事相同李摯李行敏

右按《摭言》﹕唐貞元十二年﹐李摯以宏詞振名﹐與李行敏同姓﹐同年登第﹐又同甲子。【及第時﹐俱二五歲﹐又同門。摯嘗答行敏詩云「因緣三紀異﹐契分四般同。」

衣錦還鄕朱買臣

右按《前漢書》﹕朱買臣﹐吳人。家貧好書﹐負薪歌道中﹐妻羞求去。嚴助薦買臣爲中大夫。東越反復﹐拜爲會稽太守。帝曰「富貴不還故鄕﹐如衣錦夜行﹐今子如何﹖」買臣辭謝﹐遂乘駟馬車去。會稽聞太守至﹐發民治道﹐並縣長吏送迎﹐車數百餘。東入吳界﹐見故妻與夫治道﹐買臣悉召故人與飲食﹐有恩者皆報復焉。

賜錦袍還鄕魏元忠

右按《唐書》﹕魏元忠爲宰相﹐神龍二年﹐還宋州拜埽﹐詔宰相及諸司長官送於上東門﹐給千騎四人充左右。上幸白馬寺以送之﹐賜錦袍一領﹑銀千兩。制曰「衣錦晝遊﹐在乎玆日﹔散金敷惠﹐諒屬斯辰。」元忠至鄕﹐無所賑施﹐議者非之。

都門祖二疏疏廣疏受

右按《前漢書》﹕疏廣與兄子受﹐蘭陵人。地節三年﹐立皇太子﹐廣爲太傅﹐受爲少傅。每朝進見﹐太傅在前﹐少傅在後﹐父子並爲師傅﹐朝廷以爲榮。在位五歲﹐廣謂受曰「吾聞知足不辱﹐知止不殆。功成名遂身退﹐天之道也。此而不去﹐懼有後悔﹐豈如歸老故鄕﹖」卽日父子移病﹐上許之﹐賜黃金二十斤﹐皇太子贈五十斤。公卿大夫故人邑子祖道﹐供張東都門外﹐送者車數百兩﹐辭決而去。觀者皆曰「賢哉二大夫﹗」嘆息爲之下泣。其後張景陽《詠史詩》美之云「達人知止足﹐遣榮忽如無。抽簪解朝衣﹐散發歸海隅。」

大臣歸鄕事苗晉卿邱爲

右按《說苑》﹕苗晉卿采訪河東﹐歸鄕拜掃﹐郡將宴苗。使屬縣令行酒﹐酒至﹐苗必起身受杯﹐立飲卒爵。又市老獻酒﹐苗降西階拜之而後飲﹐時人稱之。時自天官侍郎﹑河東采訪使歸潞州壺關縣。

右按《說苑》﹕邱爲庶子﹐以常侍致仕歸江東﹐縣令詣之﹐必候門磬折而俟﹐授坐必拜。本鄕裏胥在階下立﹐邱不敢坐﹐令命之坐﹐仍令執橙以授之。時年八十﹐將過縣門﹐必降乘而趨﹐鄕裏美之。

自相位至節度九表讓官牛僧孺

右按《唐文宗實錄》﹕牛僧孺爲相﹐三表求免﹐出淮南一年﹐六表讓官﹐除東畿防禦使﹐詔以疾辭榮﹐誠嘉止定。又攺授左僕射﹐中使送官誥往。舊例﹐畱守除內官﹐無送告身例﹐及見﹐稱疾不出﹐復除襄陽﹐上欲畱之。僧孺懇辭出外﹐召對數刻﹐因賜觚﹑散﹑樽﹑杓一盤。上曰「以卿正人﹐故賜古器。」【先是僧孺大和中爲相日﹐言太平無象﹐至是思之。僧孺自相位至節度凡九讓﹐可以懲躁競之夫矣。】

讓太尉位與管寧華歆

右按《晉書》﹕先是華歆與管寧﹑邴原相友善﹐魏明帝卽位﹐以歆爲太尉﹐歆乃遜位讓寧﹐徵命安車不起。寧年八十﹐環堵摹門﹐偃息窮巷﹐吟詠詩書﹐不攺其樂。惜位者﹑銳進者讀書至此﹐不亦羞乎﹗

卷十三臣下

兄弟同時爲翰林學士吳通微

右按《唐書》﹕吳通微﹐弟通元﹐貞元中同時爲翰林學士。承徳宗顧遇﹐唱和歌詩﹐批答表疏﹐移院金鑾坡下﹐有逾月不出。時詞臣之盛﹐近無其比。

兄弟相代爲翰林學士髙元裕

右按《唐書》﹕髙元裕爲翰林侍讀學士﹐拜禦史中丞。兄少逸﹐自諫議大夫代弟爲翰林學士。兄弟疊處內庭﹐時人榮之。

兩代四人爲翰林學士楊收

右按《唐書》﹕楊收﹐收之子巨﹐收之弟嚴﹐嚴之子汪﹐兩代四人爲翰林學士。

三代五人爲翰林學士中書舍人韋貫之

右按《唐書》﹕韋貫之﹐憲宗朝翰林學士﹑中書舍人。伯兄綬﹐徳宗翰林學士。綬之子溫﹐遷翰林學士﹐以父曾拜此職﹐不就。貫之子澳﹐宣宗翰林學士。澳之子庠﹐僖宗中書舍人。庠之弟郊﹐昭宗中書舍人﹑翰林學士。

同年五人同爲翰林學士

庾敬休一柳公權李紳韋表微髙鉞

右按《唐書》﹕元和元年﹐禮部侍郎崔邠下一榜﹐放進士十三人﹐其後庾敬休等五人﹐長慶中爲翰林學士。

張沆二吳承範湯鵬江文蔚範禹偁

右按《五代史》﹕長興二年﹐考功員外郎盧華下進士八人﹐內張﹑吳﹑湯盡爲翰林學士。江歸僞唐﹐爲翰林學士。範入僞蜀﹐亦入翰林爲學士。

座主與門生同在翰林

和凝一李澣

右按《五代史》﹕長興三年﹐翰林學士﹑知制誥和凝知貢舉﹐放進士二十四人。李澣及第未數載﹐與座主同列內署﹐和大拜制﹐澣艸之。澣不俟和命﹐其閣中器皿動用﹐盡掊歸私室﹐以爲濡毫。

封舜卿二鄭致雍

右按《五代史》﹕禮部侍郎封舜卿﹐梁開平三年知貢舉﹐放鄭致雍狀元及第。後舜卿與致雍同受命入翰林爲學士﹐致雍有俊才﹐舜卿才思拙澀﹐及試五題﹐不勝困獘﹐因托致雍秉筆。當時議者以爲座主辱門生。

王起三周墀

右按《唐書》﹕長慶二年﹐王起自中書舍人知貢舉﹐放進士周墀及第﹐其後同在翰林。會昌三年﹐起自僕射再發榜時﹐周墀任華州﹐因寄詩賀起。詩中敍同在翰林﹐今故錄之。詩曰「文場三化魯儒生﹐二十餘年振重名。曾忝木雞誇羽翼﹐又陪金馬入蓬嬴。【墀幼年木雞及第﹐又嘗陪僕射守職內庭。】𨿽欣月桂居先折﹐更羨春蘭最後榮。欲到龍門看風水﹐關防不許暫離營。」起答曰「貢院離來二十霜﹐誰知更忝主文場。楊葉縱能穿舊的﹐桂枝何必愛新香。九重每憶同仙禁﹐六義初吟得夜光。莫道相知不相見﹐蓮峯之下欲徵黃。」

門生爲翰林學士撰座主白麻薛廷老

右按《唐書》﹕凡及第人入爲翰林學士者甚眾﹐或座主先逝﹐或座主官位不及於內制者。惟薛廷老在翰林﹐座主庾承宣拜兗海節度使﹐廷老爲其詞﹐時人榮之。

使主未離鎭掌書記爲翰林學士艸加官白麻髙璩

右按《唐書》﹕大中年中﹐白敏中爲荊南節度使﹐髙璩試大理評事﹐爲敏中掌書記。尋入拜右拾遺﹐間一歲﹐充翰林學士﹐艸敏中加太子太傅制。乃賀敏中狀云「去年艸檄﹐猶依劉表之門﹔今日揮毫﹐獲敍周公之徳。」時人以爲盛事。

翰林學士自著綠賜紫馮道陸贄

右按《後唐書》﹕莊宗卽位﹐馮道自省郎充翰林學士﹐由著綠便賜紫。

右按《唐書》﹕陸贄十八進士及第﹐升宏詞﹐爲翰林學士﹐自著綠便賜紫﹐徳宗呼爲「陸九」﹐常脫禦裳賜之。至若不名呼﹐則神堯皇帝呼裴寂爲「裴監」﹐呼蕭瑀爲「蕭郎」﹐則有之﹐呼第行則未有﹐其寵如是。【姜皎者﹐玄宗在藩﹐皎察上非常之度﹐尢委心焉。及卽帝位﹐常申宴私﹐呼之「姜七」而不名。】

三度爲翰林侍讀學士柳公權

右按《唐書》﹕柳公權元和十五年自右拾遣充翰林侍讀﹐長慶二年攺右補闕出﹐太和二年自司封員外郎入﹐至五年攺右司郎中出﹐太和八年自右司郎中入﹐開成五年加散騎常侍出。凡三入翰林爲侍讀學士。

天子謂學士曰加官之喜裴諗

右按《東觀奏記》﹕裴諗爲學士﹐一日加承旨。上幸翰林﹐諗寓直﹐便中謝。上曰「加官之喜﹐不與妻子相面﹐得否﹖便放卿且歸。」諗降階蹈謝。卻召﹐上以禦盤果實賜之﹐諗以衫袖張受。上顧一宮嬪項下﹐取一小帛裹之賜諗。諗父度﹐元和中君臣魚水之分﹐遂於諗恩禮亦異焉。

一夜艸一十五將麻制範質

右按《五代晉書》﹕範質爲翰林學士時﹐戎王將圖南寇﹐少帝徵外諸侯用兵﹐因是觀其進退以去畱之。八月一日﹐有制命一十五將﹐以北京畱守劉充爲行營都統等。是夜質直金門﹐帝以制多﹐令召別學士共艸。公奏曰「今或夜開禁門﹐必恐漏泄機密﹐臣之罪也﹐不若臣獨艸。」遲明已封進訖﹐付外﹐丞相於合中覽制﹐咸異之曰「昔艸五王制者﹐傳作美談﹐今範公獨艸十五將麻制﹐眞大手筆也。」質﹐周太祖朝拜相。

卷十四臣下

三世三人入北省李懷遠

右按《唐書》﹕李懷遠黃門侍郎平章事﹐子景伯給事中﹐景伯子彭年中書舍人﹑給事中。

兄弟三人入北省溫大雅

右按《唐書》﹕溫大雅黃門侍郎﹐弟彥博中書令﹐彥將中書侍郎﹐與兄大雅同時爲給事中﹑中書舍人﹐同時爲兩省侍郎。髙祖曰「我起義晉陽﹐爲卿一門爾。」

父子三人中書舍人韋安石陸元方崔融

右按《唐書》﹕韋安石子陟﹐陟弟斌﹐俱爲中書舍人。【斌子況﹐隱王屋山﹐徵拾遣不起。以起居郎徵﹐半載棄官。又以司封員外郎徵﹐辭疾。元和初﹐諫議大夫徵﹐就官數月﹐乞骸骨﹐以庶子致仕。軒冕之家﹐髙尙自處﹐四徵終去﹐時人美之。】

右按《唐書》﹕陸元方子象先﹐象先弟景融﹐俱爲中書舍人。【時中書舍人四人﹐各坐一省﹐世謂之四戶﹐呂文顯謂之勢傾天下。】

右按《唐書》﹕崔融子禹錫﹐禹錫弟翹﹐俱爲中書舍人。

四代中書舍人李徳林張嘉貞

右按《隋書》﹕李徳林隋中書舍人﹐子百藥﹐百藥子安期﹐安期孫羲仲﹐俱爲唐中書舍人。

右按《唐書》﹕張嘉貞﹐子延賞﹐延賞子宏靖﹐宏靖子次宗﹐四代並爲中書舍人。

三代中書舍人徐齊聃

右按《唐書》﹕徐齊聃﹐齊聃子堅﹐堅子嶠﹐三代爲中書舍人。

鳳閣王家王易從

右按《唐書》﹕王易從弟擇從﹑朋從﹑吉從昆仲四人﹐開元中三至鳳閣舍人﹐故時人號爲鳳閣王家。

三王王珣

右按《唐書》﹕祕書監王珣與兄玙﹑弟瑨齊名﹐並官至中書舍人﹐時人謂之三王。

兄弟二人中書侍郎楊宏禮

右按《唐書》﹕楊宏禮並弟宏武﹐俱爲中書侍郎。

一家四人給事中李處宜

右按《唐書》﹕李處宜堂弟塡﹐再從弟顒﹐顒弟令昌﹐四人皆曾爲給事中。

兄弟三任一同孔若思

右按《唐書》﹕孔若思爲給事中﹐弟仲思與兄自太府虞部員外郎並給事中﹐三任同是一府﹐又同時列戟。

兄弟對居兩省劉禕之

右按《唐書》﹕劉禕之爲北門學士﹐兄懿之爲給事中﹐兄弟並居兩省﹐同爲侍奉官﹐論者美之。

兄弟對居兩制趙光逢劉濤

右按《唐書》﹕趙光逢中書舍人﹑翰林學士﹐弟光裔知制誥﹐兄弟時對掌內外制命。

右按《五代史》﹕開運初﹐劉濤拜中書舍人﹐是時弟瀚方任翰林學士﹐昆仲分居兩制﹐時人美之。

六度入兩制徐臺符

右按《五代史》﹕徐臺符淸泰中膳部員外郎﹑知制誥﹐其後兩丁憂去職。再入﹐開運初入翰林﹐又轉中書舍人﹐尋陷蕃。幹佑中﹐又除中書舍人。世宗初﹐又入翰林﹐歷禮﹑刑﹑兵三侍郎充職。二十年間﹐四登西掖﹐兩入北門﹐疊居玉堂之中﹐亦儒者之奇也。

三代四學士於休烈

右按《唐書》﹕於休烈集賢殿學士﹐祖志寧爲十八學士﹐休烈長子益﹑次子肅﹐相繼爲翰林學士。【休烈妻韋氏卒﹐代宗以父子儒行﹐特贈韋國夫人﹐葬日給鹵簿鼓吹。休烈卒﹐自工部尙書贈左僕射﹐儒士終始之榮﹐未有其比。】

兄弟三人學士顏師古

右按《唐書》﹕顏師古祕書監﹑宏文館學士﹐弟相時禮部侍郎﹐崇賢秦府二學士﹐勤禮曹王友﹑宏文館直學士。

徳宗批出知制誥官韓翃

右按小說﹕韓翃佐李勉夷門之幕﹐同院韋巡官﹐一夕扣門見韓曰「員外除駕部郎中﹑知制誥。」韓愕然﹐韋曰「畱邸狀報制誥闕人﹐中書取旨﹐徳宗批曰與韓翃。」時有與翃同姓名者﹐又具二人同進﹐禦筆批曰「春城無處不飛花﹐寒食東風禦柳斜。日暮漢宮傳蠟燭﹐靑煙散入五侯家。」又批曰「與此韓翊。」韋曰「此君詩也。」韓曰「是也。」遲明﹐李與僚屬皆至﹐時建中初也。【翃有寵妓柳氏之事﹐許堯佐撰傳甚詳。】

卷十五臣下

三世爲司隸趙興

右按《後漢書》﹕趙興﹐下邳人。不卹諱忌﹐每入官舍﹐輒更繕修館宇﹐移穿攺築﹐故犯妖禁﹐而家人爵祿﹐益用丰熾﹐官至潁川太守。子峻﹐太傅﹐以才器稱。孫安世﹐三世皆爲司隸﹐時稱其盛。

子孫七人爲廷尉郭宏

右按《後漢書》﹕郭宏﹐陽翟人﹐家代衣冠。太守寇恂以宏爲決曹掾﹐斷獄三十年﹐用法寬平﹐郡內比之東海於公。年九十五卒。子躬明法律﹐爲廷尉。躬中子旺﹐至南陽太守。躬弟子鎭﹐再遷尙書令﹐封定潁侯。鎭長子賀﹐累遷廷尉﹐襲封樂成侯。鎭弟子禧﹐爲廷尉﹐遷太尉。禧子鴻﹐至司隸校尉﹐封安鄕侯。郭氏自宏後﹐數代皆傳法律﹐子孫公者一人﹐廷尉七人﹐侯者三人﹐刺史﹑二千石﹑諸中郎將二十餘人﹐禦史﹑正卿監者甚眾。

三世爲廷尉吳雄

右按《後漢書》﹕吳雄﹐河南人。以明法律﹐桓帝時自廷尉致位司徒。雄少時家貧﹐母死﹐葬之所封之地﹐不卜時日。巫言族滅﹐而雄子欣﹑孫恭爲廷尉。

父子二人爲禦史大夫杜周寶徳元

右按《漢書》﹕杜周爲禦史大夫﹐子延年爲禦史大夫﹐居父官府﹐不敢當舊位﹐坐臥皆易其處。子緩太常卿﹐六弟五人至大官﹐少弟熊歷五郡二千石﹑三州牧。

右按《唐書》﹕竇徳元爲禦史大夫﹐子懷貞亦爲禦史大夫。

兄弟二人並拜禦史大夫李峴

右按《唐書》﹕李峘自戶部尙書﹐弟峴自京兆尹﹐並拜禦史大夫﹐俱判臺事。自唐初以來﹐兄弟並拜大夫﹐未有其比。是時長安士庶﹐皆賦詩以美其事。

父子二人爲中丞

李幹佑一

右按《唐書》﹕李幹佑與子徳﹐俱曾爲禦史中丞。

王徳儉二

右按《唐書》﹕王徳儉﹐徳儉之子璇﹐俱爲禦史中丞。

張楚金三

右按《唐書》﹕張楚金與子倚﹐俱爲禦史中丞。

五世爲河南尹裴諝

右按《唐書》﹕裴諝﹐霓之子﹐除河南尹﹐乃曰「此官諝家五世爲之。」諝坐未嘗正位﹐以寬厚和易爲禮。

兄弟四職相代韋承慶

右按《唐書》﹕韋承慶長壽年中﹐與弟嗣立相代爲鳳合舍人。長安三年﹐承慶又代嗣立爲天官侍郎﹐頃之又代爲黃門侍郎。四職相代﹐時人曰「大郎罷相﹐二郎拜相。」中宗授嗣立黃門侍郎﹐制曰「芝蘭並秀﹐見謝石之階庭﹔騏驥齊驅﹐有劉山之昆季。」史曰「近者命玆鸞署﹐已擢雁行﹐才出蕓扃﹐奄歸蒿裏。永言荊樹﹐坐折連枝﹐眷彼恆山﹐空餘一鳥。俾遷榮於皂蓋﹐宜襲寵於黃樞。」

一家五人仕靑宮崔神基

右按《唐書》﹕崔神基庶子﹐弟神慶庶子﹐神福庶子﹐神慶子琳少保﹐珪庶子詹事。

一門三傅劉承顏薛綜

右按《唐書》﹕開元中﹐劉承顏與弟瑗﹐瑗弟﹖﹐兄弟三人相繼爲太子太傅﹐仍帶銀靑光祿大夫。

右按《吳志》﹕薛綜﹐綜子瑩﹐瑩子兼﹐三人皆爲太子太傅。【模按﹕原本作《吳書﹐今據《三國誌》更正。】

父子三人皆爲史官劉子玄

右按《唐書》﹕劉子玄散騎常侍﹑修國史﹐子貺起居舍人﹑修國史﹐餗補闕﹑修國史﹐三代爲史官﹐儒者榮之。【子玄初欲爲著作郎﹐乃曰「若博覽羣籍﹐非此官不可。」薛元超爲中書令﹐曰「吾有三恨﹐不以進士及第﹐不娶王姓女﹐不得修國史﹐余無所限。」是知史官不易得也。】

衣道服知史館事尹愔

右按《玄宗實錄》﹕開元中﹐以道士尹愔爲諫議大夫﹑集賢院學士﹐兼知史館事﹐賜朝散階。愔懇辭﹐詔許衣道服視事。

九世有史傳王導

右按《晉書》﹕王導﹐導子洽﹐洽子珣﹐珣子曇首﹐曇首子僧綽﹐僧綽子儉﹐儉子騫﹐騫子規﹐規子襃﹐九世自有史傳。

三代司業孔穎達

右按《說苑》﹕孔穎達﹐子志元﹐孫惠元﹐代傳儒學﹐善教冑子﹐三代司業﹐可謂盛哉。

侍讀坐宣賜牀歸家王回質

右按《說苑》﹕王回質自山東褐衣召拜壽王等侍讀﹐蒙賜帛牀褥衣衾等﹐令回質坐牀上﹐羅列所賜﹐使金吾舁歸其家﹐觀者如堵﹐咸曰稽古之力也。晉桓榮亦是。

卷十六臣下

子代父爲太僕卿公孫敬聲

右按《漢書》﹕公孫賀自太僕卿遷爲丞相﹐其子敬聲﹐代父爲太僕卿。父子三人爲大卿監【模按﹕原本脫落此條﹐不知系何人﹐無從增補。查總目內有此條目﹐玆將其目添入﹐並空白二行。】

右按《唐書》﹕竇抗將作大匠﹐子靜司農卿﹐誕太常卿。

父子兄弟四人大卿監閻立徳

右按《唐書》﹕閻立徳將作大監﹐子元邃司農卿﹐弟立行衛尉卿﹐立本將作大匠﹐替爲工部尙書。【立本善畫﹐太宗召畫水鳥﹐合外傳呼云畫師﹐深爲愧赧。立本後與姜恪出禦吐蕃﹐立本以畫見稱﹐時人曰「左相宣威沙漠﹐右相馳譽丹靑。三館學士放散﹐五臺令史明經」也。】

兄弟六人同至三品崔邠

右按《唐書》﹕崔邠弟酆﹑郾﹑郇﹑鄯﹑鄲﹐兄弟六人﹐同奉朝請﹐官皆至三品。

三世執金吾程知節田仁會

右按《唐書》﹕程知節爲武侯將軍﹐知節子處弼﹐處弼子孝伯﹐並爲金吾將軍。

右按《唐書》﹕田仁會爲武侯將軍﹐仁會子歸道﹐歸道子賓庭﹐並爲金吾將軍。

三世將軍薛仁貴盧定與

右按《唐書》﹕薛仁貴威衛將軍﹐子訥左衛將軍﹐又徽羽林將軍﹐訥子暢金吾將軍。

右按《唐書》﹕盧定與武侯將軍﹐子師徳威衛將軍﹐師端左衛將軍﹐師昌金吾將軍﹐師端子恆允右衛將軍。

父子爲武侯大將軍趙道興

右按《唐書》﹕趙道興父才﹐隋右武侯將軍。道興貞觀初歷左武侯中郎將﹐號爲稱職。太宗曰「卿父爲隋武侯將軍﹐有當時之譽。卿今克傳弓冶﹐可謂不墜家聲。」因擢右武侯將軍。其父時廨署﹐仍舊不攺﹐時人以爲榮。道興常自指其廳事曰「此是趙才將軍廳﹐今還使趙才兒坐。」爲朝野所笑﹐傳爲口實。

三品要職王及善

右按《唐書》﹕上元二年﹐以王及善爲右千牛衛將軍。上謂曰「朕以卿忠謹﹐故與卿三品要職。佗人誰得至朕所﹖卿佩長橫刀在朕左右﹐知此官貴否﹖」

與府主同爲金吾張暐

右按李同《說苑》﹕張暐爲京兆尹﹐徐知仁爲醴泉尉。後張爲金吾﹐而知仁四歲八攺﹐亦至金吾﹐常惕息以奉張﹐張接之不失朋僚。【孟溫尹京兆﹐宇文融尉富平﹐後爲鴻臚﹐孟爲司農﹐相見用舊禮﹐其爲時議所短。】

兄弟同時列棨戟張大師張沛崔琳

右按《唐書》﹕張大師與弟延師﹐皆帶銀靑﹐延師弟儉師金紫﹐兄弟三人同時列戟﹐人稱爲三戟張家。大師曾侄孫去奢少府監﹐去奢弟去逸光祿卿﹐去逸弟去盈衛尉卿﹐皆是銀靑階。已上兄弟三人﹐又再列三戟。

右按《唐書》﹕張沛﹐沛弟洽﹐洽弟涉﹐兄弟三人並同時列戟。【沛兄潛知魏州﹐沛同州﹐洽衛州﹐涉汴州﹐父文權爲侍中﹐時人呼爲「萬石張家」。

右按《唐書》﹕崔琳﹐弟珪﹑瑤﹐伯仲多至大官。每宴集﹐組印相輝﹐華轂盈門﹐以一榻置笏﹐猶重疊於其上。自開元迄於天寶十五年﹐無中外緦麻喪﹐私第在東都﹐並列榮戟﹐當時號爲「三戟崔家」。【前後不同三戟者不書。】

子侄三人並授上柱國劉仁軌

右按《唐書》﹕劉仁軌伐新羅﹐以功進爵爲上公﹐並子侄三人﹐並授上柱國﹐州黨光顯﹐號其所居爲樂成鄕三柱裏。仁軌拜相時﹐讓左僕射。

卷十七臣下

七爲大總管帶平章事魏元忠

右按《唐書》﹕魏元忠自禦史中丞拜相﹐七爲大總管天兵道﹑天兵中道﹑隴右道﹑蕭關道﹑三爲靈武道﹐並不去平章事﹐兼三作副元帥。

代妻父爲節度使韋臯

右按《唐書》﹕韋臯自鳳翔判官授殿中侍禦史﹐權領隴州﹐立殊功﹐拜節度使。朱泚卒﹐入爲金吾將軍。臯妻父張延賞﹐先爲西川節度使﹐四年之內﹐臯代領西川。【韋生三日﹐胡僧曰「諸葛武侯後身也﹐長大必卻坐蜀。」因以武子爲字。】

父子同時爲節度使韓宏田宏正

右按《唐書》﹕韓宏﹐子公武﹐俱立殊功。宏任汴州節度使﹐公武鄜州節度使﹐宏弟充鄭滑節度使。【公武卒﹐宏孫紹宗嗣爲鄜坊節度使。模按﹕原本二「鄜」字均訛作「麟」字﹐並據《唐書》攺。】

右按《唐書》﹕田宏正﹐子布﹐俱立殊功。宏正魏博節度﹐子布涇原節度。又韓﹑田二家當憲宗時﹐遂爲當代之榮。或曰「王智興河中﹐晏平靈武﹐安得不書﹖」智興逐崔羣﹐刼徐州﹐晏平用賄十萬﹐得朔方﹐其後坐贓黜永州司戶﹐安可與韓﹑田二家爲比﹖【模按﹕《卓異記》兩「度」下均有「使」字﹐「涇」作「經」﹐「中」下有「子」字﹐下「智」上有「對曰」二字。】

子四人俱任節度使李晟

右按《唐書》﹕西平王李晟﹐立收城之功﹐其後四子皆秉節旄。願﹐夏﹑徐﹑鳳翔﹑汴﹑河中﹔憲﹑願﹑聽﹑愬﹐唐﹑廣﹑隨﹑襄陽﹑鳳翔﹑徐﹑博﹔聽﹐鄂﹑靈夏﹑並﹑滑﹑魏﹑邠寧﹑徐﹑鳳翔﹑河中。【晟﹑愬﹑願皆任鳳翔﹐聽又任﹐時人榮之。聽七歲爲恊律﹐入公署﹐吏胥小之﹐不爲致禮﹐聽鞭之見血﹐西平大奇之。

三人皆當爲方伯沈攸之孫超之全景文

右按《南史》﹕沈攸之微時﹐與吳人孫超之﹑全景文共乘一船入都﹐引船過津。有一人面相之曰「君三人皆爲方伯。」復謂攸之曰「苟有不驗﹐便是相書誤耳。」後攸之爲荊﹑郢二州﹐超之爲廣州﹐景文爲南豫州。

四世爲本郡太守孔愉

右按《晉書》﹕會稽孔愉﹐愉子安國﹐愉孫靖﹐靖二子山士﹑靈符﹐四世五人﹐本郡太守。

四世爲本郡刺史畢眾敬

右按《後魏書》﹕東平畢眾敬﹐子元賓﹐元賓子祖暉﹐祖暉子義云﹐四世爲本郡刺史。眾敬致仕﹐後元賓爲之。

三世坐益州周訪

右按《晉書》﹕汝南周訪﹐訪子撫﹐撫子楚﹐三世爲益州刺史。

三世坐蒲州崔義玄

右按《唐書》﹕淸丘公崔義玄﹐子神基﹐孫琳﹐三世爲蒲州。

二世坐平盧薛楚玉

右按《唐書》﹕薛楚玉爲平盧節度使﹐曾孫平亦爲之。【薛仁貴子楚玉﹐楚玉子蒿﹐昭義節度。嵩子平﹐兩鎭滑州﹐一鎭平盧。】

父子坐興元鄭餘慶

右按《唐書》﹕鄭餘慶鎭興元﹐創儒宮學館。子澣文鎭興元﹐復繼前美。【先是餘慶自外入覲﹐澣時爲補闕﹐憲宗曰「卿之令子﹐朕之直臣﹐更相賀。」遂遷起居舍人。

大馮君小馮君馮野王

右按《漢書》﹕馮野王﹐弟立﹐相代爲上郡守﹐民歌曰「大馮君﹐小馮君﹐兄弟繼踵相因循﹐政如魯衛徳化均。」

大雍州小雍州韋慶遠

右按《後魏書》﹕韋慶遠﹐弟暉業﹐兄弟繼爲雍州刺史﹐時號大雍州﹑小雍州。永徽之後﹐盧承慶﹑承業兄弟相代爲雍州長史﹐時人亦稱大小雍州。在京城有牧守﹐皆親王兼領﹐而長史最爲官長﹐與今京兆尹同。

大鄭公小鄭公鄭述祖

右按《北齊書》﹕鄭述祖爲光州刺史﹐父道昭﹐先時亦爲光州刺史。民歌曰「大鄭公﹐小鄭公﹐相去五十載﹐風教猶尙同。」

父子交代爲刺史韋康

右按《漢書》﹕韋康代父端爲荊州刺史﹐父出傳捨﹐子入居州﹐時人榮之。

兄弟前後爲一州刺史夏侯亶楊播賈惇頤

右按《晉書》﹕夏侯亶﹐弟夔﹐皆曾任豫州刺史。人歌曰「我之有州﹐頻有夏侯。前兄後弟﹐布政優優。」

右按《南史》﹕楊播爲華州刺史﹐後弟津亦爲華州刺史﹐當世榮之。

右按《唐書》﹕賈惇頤弟惇實﹐貞觀中爲饒陽令﹐有能名。時制大功已上不得聯職﹐惇實兄惇頤復爲瀛州刺史﹐朝廷以其兄弟廉謹﹐特令同州﹐時人榮之。後惇頤與惇實前後俱爲洛州刺史﹐百姓懷其政惠﹐樹碑於道傍﹐頌其徳政﹐兄弟雙建﹐時人呼棠棣碑。

父子三人旌節坐本郡李全忠

右按《唐年補錄》﹕李全忠﹐本範陽人﹐子匡威﹐匡威弟匡籌﹐父子三人相繼擁旌節坐本郡。【全忠榦符末爲棣州司馬﹐有蘆一枝生於室﹐尺餘三節。問別駕張建章﹐建章曰「苻洪池中蒲﹐生九節爲瑞﹐乃姓蒲﹐子孫昌盛。況蘆者茆也﹐合生陂澤﹐而生於室﹐非常也﹐君必分茆之貴。三節者﹐傳節鉞三人也。」後果如其言。模按﹕原本「弟」字下空白一字﹐「籌」訛「儔」﹐又小注「別」字上「瑞」「人」二字下﹐各空白一字﹐「陂」訛「陵」﹐並據《唐書》《北夢瑣言》等書補攺。】

舉主與孝廉相代範津明傅燮

右按《後漢書》﹕靈帝時範津明知人﹐舉傅燮孝廉。及燮爲漢陽太守﹐與津明交代﹐合符而去﹐鄕邦榮之。

卷十八雜錄

就私第注官裴光庭

右按《唐書》﹕僕射裴光庭罷相知選﹐朝庭優其年徳﹐令就私第注官﹐自宣平坊榜引士子以及東市兩街﹐時人以爲盛事。

兄弟並導騶而行張纘

右按《梁書》﹕舊制﹐僕射﹑中丞坐位﹐東西相向。時大同四年元日大會﹐張綰爲中丞﹐兄纘爲僕射﹐及百司就列﹐兄弟並導騶而行﹐分趨兩塗﹐前代未有﹐時人榮之。

徵光寺錢韓滉張正元王宗

右按《國史補》﹕韓滉爲宣武節度使﹐張正元爲邕管經略使﹐王宗爲壽州刺史﹐皆自大理寺移牒徵光寺錢﹐相繼而至寺監﹐以爲榮。

父子並命趙宗儒

右按《唐書》﹕趙宗儒自陸渾主簿拜右拾遣﹐充翰林學士﹐時父驊攺祕書少監﹐與父並命出於中旨﹐當時榮之。宗儒後罷﹐拜吏部侍郎﹐徳宗勞之曰「知卿閉關六年﹐故有此拜。曩與先君並命﹐尙念之耶﹖」宗儒俯伏流涕。

荀氏八龍荀儉

右按《荀氏譜》﹕苟儉﹐【漢侍中悅之父。】儉之弟緄﹐【爲漢南相﹐】緄弟靖。或問汝南許邵曰「靖﹑爽孰賢﹖」邵曰「二人皆王佐也﹐慈明外光﹐叔朗內潤。」靖﹑爽隱身修舉﹐動必以禮﹐太尉徵不就﹐年五十五。靖弟燾。舉孝廉﹐年七十。燾弟汪﹐昆陽令﹐年六十。汪弟爽﹐公交車徵爲平原相﹐遷光祿勛﹑司空﹐自被徵命﹐九十五日遂登臺司﹐年六十三。爽弟肅﹐守武陽令﹐年五十。肅弟專﹐司徒﹐年七十﹐朗陵令。潁川荀季和之八子﹐並有徳業﹐時人號之八龍﹐並在西豪裏。渤海苑康知名士也﹐時爲潁陰令﹐美之曰「髙陽氏有子八人。」遂攺所居爲髙陽裏。【模按﹕原本「王」字下脫「佐」字﹐兩「燾」字皆作「壽」﹐「司空」下有一「出」字﹐「出」字下空白四字。又「西」訛「四」﹐「苑」作「宛」﹐並據《後漢書》增補刪攺。】

比荀氏八龍崔管

右按《唐書》﹕同州刺史崔邯﹐有子七人﹐皆至達官﹐時人比之荀氏八龍。長曰管﹐工部侍郎。弟珙﹐宰相﹑太子少師。瑨﹐二郡刺史。璪﹐刑部尙書。玙﹐兵部侍郎。【子澹﹐吏部侍郎﹐孫遠﹐拜相。】球﹐尙書郎。珦﹐史官。史官曰「崔氏咸通﹑乾符之間﹐昆仲子弟曳組拖紳﹐歷臺閣﹑踐藩嶽者二十餘人。大中以來盛族﹐時推甲焉。」【模按﹕崔邯有子七人﹐玙兵部侍郎﹐查《唐書》作崔頲生八子﹐玙河中節度使。又按原本「史官曰」脫「史」字﹐今增。】

五絕虞世南

右按《唐書》﹕太宗嘗命寫《烈女傳》裝屏風﹐於時無本﹐世南暗書﹐一無遣失。上出行﹐有司請載書﹐帝曰「不須﹐虞世南在此﹐行祕書也。」嘗臨朝﹐稱世南一人遂兼五絕﹕一曰徳行﹐二日忠直﹐三曰博學﹐四曰文詞﹐五曰書翰。及卒﹐上曰「石渠東觀之中﹐無復人矣。」又爲詩一篇﹐追思往古興亡之事﹐旣而嘆曰「鍾子期死﹐伯牙不復鼓琴。朕之此篇﹐將何事所示﹖」因命褚遂良詣其靈帳﹐讀而焚之﹐其見重如此。【模按﹕原本作「一曰博聞﹐二曰徳行﹐三曰書翰﹐四曰詞藻﹐五曰忠直」﹐查《唐書》作「一曰徳行﹐二曰忠直﹐三曰博學﹐四曰文詞﹐五曰書翰」。又「見」字下脫一「重」字﹐並攺增。】

鬼謠錢起

右按《唐書》﹕錢起﹐吳人。工五言詩。初從鄕薦﹐寄居江湖﹐嘗於客捨月夜獨吟﹐聞人吟於庭中﹐曰「曲終人不見﹐江上數峯靑。」起愕然﹐攝衣而視之﹐無所見矣﹐以爲鬼怪﹐而志其十字。及就試之年﹐座主李暐試《湘靈鼓瑟詩》﹐題有「靑」字﹐起卽以鬼謠十字爲落句﹐暐深嘉之﹐稱爲絕唱﹐是歲及第。其省試詩曰「善鼓云和瑟﹐嘗聞帝子靈。馮夷空白舞﹐楚客不堪聽。雅調淒金石﹐淸音發杳冥。蒼梧來怨慕﹐白芷動芳馨。流水傳湘浦﹐悲風過洞庭。曲終人不見﹐江上數峯靑。」

文士聲名播蠻夷張文成蕭穎士馮定

右按《唐書》﹕張文成下筆成篇﹐七應舉﹐四參選制策﹐皆登甲科。員半千曰「張子之文﹐如靑銅錢﹐萬中揀萬﹐未聞退時。」時人號爲「靑錢學士」。久視中﹐太常令馬仙童使新羅﹐默啜問﹕「文成何在﹖」仙童曰「自禦史貶官。」默啜曰「此人何得不用﹖」而後新羅使入﹐就寫文章而去﹐其才名遠播如此。

右按《唐書》﹕蕭穎士﹐字茂挺﹐聰俊﹐一覽無遺。嘗有新羅使至﹐云願蕭夫子爲國師﹐其聲名遠播如此。

右按《唐書》﹕諫議大夫馮定﹐長慶中源寂使新羅﹐見其國人傳寫定所爲碑記。又韋林符之使西番也﹐見其國人寫定《商山記》以代屏障﹐其文播於夷狄有如此者。

將士割股祭長帥烏重允

右按《唐書》﹕烏僕射爲將帥討蔡州日﹐有蔡將李端來降﹐其妻爲賊縛於樹﹐臠食至死絕﹐猶叫其夫曰「善事烏僕射。」其得人心如此。烏自行間至長帥﹐赤心奉上﹐能與下同甘苦﹐不居功勛﹐善待寮佐﹐當時名士咸願依焉。病時﹐將士割股以療﹐後有軍士二十餘人﹐皆割股以祭焉。古之良將﹐無以加焉﹐今錄於卷中﹐以爲將帥之元龜。【模按﹕烏重允﹐原本脫「重」字﹐據《唐書》增。】

胡雛異事石勒

右按《晉陽春秋》﹕石勒羌種﹐乞翼伽之子。勒初生﹐赤光滿室﹐白气自天屬於庭中。所居武鄕山艸木﹐皆作鐵騎之形﹐每耕聞鼙鼓之聲。年十七﹐倚嘯上都門﹐王夷甫見而異之﹐曰「此胡雛聲貌有奇志﹐不殺爲天下患。」東瀛公賣與師歡。勒耕田﹐以石爲姓﹐以勒爲名﹐僭帝位﹐稱後趙十五年。

導母轝太常閱樂崔邠

右按《唐書》﹕崔邠授太常卿。故事﹐太卿初上﹐閱四部樂於官署﹐觀者縱焉。邠自私第去帽﹐親導母轝﹐公卿逢者爲回避之﹐衢路以爲榮。

婦人衣冠貴盛苗夫人

右按《唐書》﹕苗夫人﹐其父﹐太師也﹐其舅張嘉貞﹐宰相也﹐其夫延賞﹐宰相也﹐其子宏靖﹐宰相也﹐子壻韋臯﹐太尉也。

父子忠烈袁憲

右按李同《說苑》﹕文皇謂岑江陵曰「梁﹑陳名臣子弟﹐有堪引者否﹖」對曰「隋師入陳﹐百司奔散﹐惟袁憲在主旁﹕王充受越王禪﹐憲子承家爲給事中﹐托疾不署名。此父子足稱忠烈。」於是拜承家弟承序爲晉王文學。

一門忠孝卞壺

右按《晉書》﹕卞壹爲領軍將軍﹐蘇峻反﹐苦戰死。時二子眕﹑盱見父沒﹐相隨赴賊﹐同時見害。眕母裴氏撫二子屍曰「父爲忠臣﹐汝爲孝子﹐夫何恨哉﹗」徵士翟湯聞而嘆曰「父死於君﹐子死於父﹐忠孝之道﹐萃其一門。」【臣史嘗聞封徳彜等在隋末親見虞世基被難﹐世南匍匐而請代﹔許善心之死﹐敬宗自以求生﹐卽不知敬宗爲儒讀書﹐曾見卞氏之事乎﹖而敢盜居丞相之位﹐天何容乎﹖神何宥乎﹖模按﹕原本「眕」作「視」﹐「湯」訛「陽」﹐並據《晉書》攺。】

三代旌表門閭楊氏

右按《楊炎列傳》﹕炎﹐鳳翔雍人也。曾祖大寶﹐唐初宰龍門﹐劉武周陷晉﹐大實不屈節﹐遇害﹐贈全節侯。祖哲﹐有孝行﹐旌表門閭。父播﹐髙蹈山壑﹐志慕巢由﹐玄宗徵以諫議大夫﹐棄官就養﹐又表門閭。肅宗加散騎常侍﹐號元靖先生。炎﹐汧﹑雍間號爲小楊山人。初爲河西書記﹐罷﹐副元帥李光弼奏爲判官﹐不起。肅宗徵起居舍人﹐辭祿就養。丁父憂﹐廬於墳﹐有紫芝白雀之祥﹐又表門閭。孝著三代﹐門樹六闕﹐古未有也。

吮糜之聲聞數十里尹氏

右按《錄異傳》﹕周時尹氏貴盛﹐五葉不別﹐會食﹐家數千人。遭饑荒﹐羅鼎作糜吮之﹐聞數十里。

三使相孫徳旺董彥弼周承誨

右按《唐年補錄》﹕光化三年﹐樞密劉季述﹑王仲山冊昭宗爲太上皇﹐以徳王裕監國﹐欲殺帝。崔允密以蠟絹致意﹐告州使孫徳昭﹐徳昭結淸遠都督董彥弼﹑周承誨﹐以除夜伏兵安福門外金吾亭子。至元日﹐仲山至﹐遂斬之。次擒季述等三將﹐引兵至少陽院﹐告以返正﹐攜仲山首進。帝毀扉出﹐禦長樂樓﹐受百官賀﹐遂斬季述﹑王道弼﹑薛握﹐四家並赤族。制以徳昭領靜海軍﹐承誨邕管﹐彥弼容管﹐並賜扶傾定難功臣﹐檢校太保﹑同中書門下平章事﹐各賜金帛數車﹐所有珍玩﹐咸竭而與之﹐目曰「三使相」﹐時人榮之。【後宴保寧殿﹐制曲曰《贊成功》﹐出戲作樊噲救君難以褒之。】

卷十九舉選

七榜院崔邠

右按《登科記》﹕元和二年﹐崔邠爲禮部侍郎﹐連放二榜。又元和六年﹐邠之弟郾爲禮部侍郎﹐連放二榜。元和十四年﹐郾之弟鄲﹐爲禮部侍郎﹐放一榜。大中七年﹐郾之子瑤﹐自中書舍人爲禮部侍郎﹐又放一榜。崔氏六榜﹐皆刻石於常樂街泰寧寺﹐時人謂之曰「榜院」。瑤後爲陜州長史。其詞曰「惟爾諸父﹐自元和代﹐至於爾躬﹐五十年間﹐四主文柄﹐上下六載﹐輝耀一時﹐充於庭臣﹐皆汝門生。」天下以爲盛。咸通十四年﹐郾之三子瑾﹐自中書舍人拜禮部侍郎﹐又放一榜﹐乃命門生韋庠刻石﹐將飾七榜。

攜門生迎家君楊嗣復

右按《摭言》﹕實歷年中﹐楊嗣復相公具慶下﹐繼放兩榜時﹐先僕射自東洛入覲﹐嗣復率生徒迎於潼關﹐旣而大宴於新昌裏第。僕射與所執坐正寢﹐公鎭諸生翼坐於兩序。時元﹑白俱在﹐皆賦詩於席上﹐惟刑部侍郎楊汝士詩後成﹐元﹑白覽之失色。詩曰「隔坐應須賜禦屏﹐盡將仙翰入髙冥。文章舊價畱鸞掖﹐桃李新陰在鯉庭。再歲生徒陳賀宴﹐一時良史盡傳馨。當年疏傅𨿽云盛﹐詎有玆筵醉綠醽。」汝士其日大醉﹐歸謂子弟曰「我今日壓倒元﹑白。」【模按﹕原本「鸞」字下空白一字﹐「陳」字下多一「後」字﹐「馨」訛「聲」﹐「醽」訛「醞」﹐今據《摭言》並禦定《全唐詩》補刪攺正。】

門生引門生謁座主崔玙趙隲裴皡馬裔孫

右按《唐書》﹕禮部侍郎崔玙﹐大中六年知舉﹐放趙隲及第。至咸通七年﹐隲自翰林學士出拜禮部侍郎知舉﹐玙爲禮部尙書。隲發榜後﹐攜門生詣相國裏謁玙﹐集於崇南街龍興觀前﹐進士韓衮已下題云「集此從座主侍郎赴團﹐起居大座主尙書。」

右按《五代史》﹕同光二年﹑三年﹑四年﹐禮部侍郎裴皡連放三榜﹐放馬裔孫及第。後未逾九年﹐裔孫自翰林學士﹑禮部侍郎知舉﹐放進士十三人﹐乃引門生謁謝皡。皡時爲兵部侍郎致仕﹐因書一絕句曰「宦途最重是文衡﹐天與愚夫立盛名。三主禮闈皆八十﹐門生門下見門生。」時人榮之。及第與長行拜官相次崔昭矩王倜

右按《摭言》﹕崔昭矩大順年中裴公下狀元及第﹐翌日兄昭緯登。昭緯中和三年亦狀元及第。

右按《摭言》﹕王倜是魯公損之子﹐倜及第﹐翌日父損登﹐倜過堂日﹐別見。

門生先於座主佩金魚李石

右按《唐書》﹕李石﹐元和十三年及第﹐後二年賜緋﹐又二年賜紫﹐自釋褐四年內賜緋又賜金紫。至長慶二年﹐座主庾承宣內艱﹐服闋﹐除尙書左丞﹐始賜金紫。石乃選紫衫鑄金魚獻焉﹐議者稱之。【模按﹕原本「承」字下空白一字﹐據《摭言》補。】

兄弟六人進士及第韋述

右按《登科記》﹕韋述並弟迪﹑逍﹑迥﹑巡﹑逌等六人﹐皆進士及第。【模按﹕原本「逍」訛「遉」﹐又脫「逌」字。據《唐書》並《氏族大全綱目》《尙友錄》等書攺增。】

一家八人進士及第趙不器

右按《登科記》﹕趙不器﹐子夏日﹑冬曦﹑和璧﹑安貞﹑居貞﹑頤貞﹑匯貞﹐父子八人﹐皆進士及第。內冬曦﹑安貞﹐神龍二年考功崔彥昭下兄弟二人及第﹐時人謂之科第趙家。【模按﹕原本「匯」字空白﹐今據《唐書》補。】

一家六人進士及第蔣挺

右按《登科記》﹕蔣挺二子洌﹑渙﹐挺弟播﹐播子準﹐洌子餗﹐一家父子孫六人﹐並進士及第。

兄弟七人進士及第張琪

右按《登科記》﹕張琪﹐弟瓌﹑璜﹑佩﹑琬﹑琚﹑瑗﹐兄弟七人﹐並進士及第。後琪爲宏文館學士﹐瓌集賢學士。

兄弟四人進士及第常無欲

右按《登科記》﹕常無欲並弟無爲﹑無名﹑無求﹐皆進士及第。無欲﹑無名﹐又拔萃入髙等。

兄弟五人進士及第趙﹖﹖

右按《登科記》﹕趙﹖﹖﹐弟皙﹑格﹑搏﹑搩五人﹐皆進士及第。

兄弟三人同年及第李義琛

右按《登科記》﹕李義琛﹐弟義琰﹐弟上徳﹐三人武徳六年進士及第。一榜四人﹐而李氏昆季三人。自有舉場以來﹐兄弟相次擢第卽多﹐若同年卽無此盛。義琛官至中書侍郎﹐義琰工部侍郎﹐上徳司門郎中。

兄弟二人制舉同年登科韋夏卿

右按《登科記》﹕大歷年中﹐宣政殿試茂異登科十人﹐韋夏卿﹐弟正卿﹐俱登科入髙等。

兄弟同年童子及第蕭同和

右按《登科記》﹕開元十七年﹐荊州解童子蕭同和並弟同節俱及第。

父子狀元及第歸仁紹仁澤

右按《登科記》﹕歸仁紹﹐咸通十年狀元及第﹐仁紹子修﹐光化四年亦狀元及第。

右按《登科記》﹕歸仁澤﹐乾符元年狀元及第。子黯﹐大順三年狀元及第。

兄弟三人俱狀元及第孔緯

右按《登科記》﹕孔緯﹐大中二年狀元及第﹐弟﹖﹐咸通十四年狀元及第﹐緘﹐乾符三年狀元及第。

兄弟二人狀元及第楊憑於珪楊贊禹

右按《登科記》﹕楊憑﹐大歷九年狀元及第﹐弟凝﹐大歷十三年亦狀元及第。【模按﹕原本「弟」字下脫一字﹐查《唐書》楊憑弟凝﹑淩二人﹐未知孰是﹐今空白一字。】

右按《登科記》﹕於珪﹐大中三年狀元及第。珪之弟瓌﹐大中七年狀元及第。

右按《登科記》﹕楊贊禹﹐大順元年狀元及第。弟贊圖﹐幹寧四年狀元及第。

進士狀元卻爲宏詞頭李琚陳諷李程張又新

右按《登科記》﹕李琚﹐開元二十二年進士﹐狀元及第﹐當年宏詞頭登科。

右按《登科記》﹕陳諷﹐貞元十年進士﹐狀元及第﹐當年宏詞頭登科。

右按《登科記》﹕李程﹐貞元十二年進士﹐狀元及第﹐十三年宏詞頭登科。

右按《登科記》﹕張又新﹐元和九年進士﹐狀元及第﹐十二年宏詞頭登科。

進士狀元卻爲拔萃頭王閱

右按《登科記》﹕王閱﹐天寶元年進士﹐狀元及第﹐八年拔萃頭登科。

進士狀元卻爲制舉頭崔元翰

右按《登科記》﹕崔元翰﹐建中二年進士﹐狀元及第﹐貞元四年賢良方正直言極諫科頭登科。

九登科選馮萬石

右按《登科記》﹕馮萬石﹐聖歷元年進士及第﹐大足元年嫉惡科﹐神龍二年才髙位下科﹐景云三年懷能抱器科﹐開元二年重考及第﹐六年超羣拔類科﹐十三年考判入等﹐十六年又判入等﹐二十六年文詞雅麗科﹐凡九度登科選。【模按﹕原本作「馮方石」﹐查諸書均作「馮萬石」。又「能」訛「龍」﹐「器」字空白。「羣拔」二字倒置﹐今攺補更正。】

七登科選張秀明

右按《登科記》﹕張秀明﹐景云二年進士及第﹐三年手筆俊拔超羣流科﹐開元二年重考及第﹐七年超羣拔類科﹐十八年吏部考判入等﹐十九年又判入等﹐二十三年宰拔科﹐凡七登科選。

三世十三榜十四人登科趙存約

右按《趙氏科名錄》﹕存約之子隱﹐拜相﹐乃撰此錄﹐云三世十三榜﹐十四人登科。內光啟三年放柳大夫榜﹐再從弟兩人同年及第﹐卽昌翰﹑光庭也。內三人知貢舉。【模按﹕原本目錄內「登科」作「及第」﹐據總目並卷首原目攺。又文內「放」訛「故」﹐均攺正。】

卷二十神仙

全家登仙許眞君

右按《總仙記》﹕許眞君名遜﹐汝南人。祖琰﹐父肅﹐世慕道。晉護軍長史穆﹐皆眞君之族子﹐穆家祖孫亦得仙。眞君爲旌陽縣令﹐棄官入道。道成﹐晉元康二年八月十五日﹐玉皇命玉眞上公崔文子﹑太元眞卿段兵仲冊爲九州島都仙大使﹐封玄都禦史﹐賜玉膏靈丹﹐鳳車龍輦﹐彩雲四合﹐舉家四十二口﹐拔宅上升。錦帳自雲中墮於故宅﹐今其地有遊帷觀。【模按﹕《十二眞君傳》「元康」作「太康」﹐「八月十五」作「八月一日」。又原本「墮」訛「隨」﹐「遊」字下卽空白﹐據《太平廣記》攺增。又按遊帷觀﹐卽今西山玉隆萬壽宮。】

潛山眞君二

右按眞人是臣史之遠祖﹐按《總仙記》﹕眞人名子長﹐齊人。少好道﹐到霍林遇仙人韓眾﹐授靈寶符﹐傳臣勝赤杯散﹐眞人服藥﹐年百八十歲﹐色如少女。妻子九人﹐皆服此藥﹐入勞盛山升仙。住方丈之室﹐神洲受太元生錄﹐以五芝爲糧﹐太上補爲修門郎﹐位亞神次。唐玄宗夢二十七仙﹐稱是二十八宿﹐內眞人是星宿﹐於潛山得道﹐號潛山眞君。【模按﹕原本作「二十八仙」﹐據《神仙感遇傳》並《太平廣記》攺。】

何侯三

右按《總仙記》﹕何侯者﹐堯時隱蒼梧山﹐慕長生﹐三百餘口耕耘。舜南狩﹐止何侯家﹐太帝五老來謂舜曰「升舉有期。」翌日﹐五帝下迎舜﹐白日上升天。五帝以藥一器與何侯﹐使投酒中﹐一家三百餘口飲不竭。以余酒灑屋宇﹐拔宅上升天﹐位爲太極仙侯。今九嶷山有何侯廟﹐在舜廟側。

三世六人登仙樂淨信

右按《定志經》﹕昔過去恆沙之數久遠刼時﹐有賢信道民﹐姓樂名淨信﹐常以資財供養山中道士﹐終後證爲元始天尊﹐妻爲中侯太夫人。子法解﹐夫妻不違先君之教﹐爲左元眞人﹐法解妻及證爲右元眞人﹐其二兒允祖﹑次允﹐小名阿奴﹐俱爲飛仙﹐共乘雲軿﹐以諧天尊之所。

五世十二人登仙許肇

右按《總仙記》﹕許肇﹐長史七世祖也﹐不知得道時。在酆都﹐爲東明公右師晨。六代孫副﹐爲南彈方侯。【今爲九宮仙也。】副之第三子邁﹐得道入蓋竹山爲地仙。副之第四子穆﹐晉護軍長史﹐入華陽洞得道﹐爲左卿仙侯﹐署爲上淸眞人。王母第二十女紫微夫人與穆書云「玉醴金漿﹐交生神棃﹐方丈火棗﹐元光靈芝。我當與山中許道士﹐不與人間許長史。」穆之第二子聯﹐小名虎﹐死爲地仙羽。穆之第三子翽﹐名宸﹐小字玉斧﹐爲侍帝宸上淸仙翁。溯之子黃民﹐邁妻孫氏﹐穆妻陶氏拜斗﹐穆孫女娥皇﹐娥皇妹道育﹐黃民弟孫女瓊輝﹐《眞誥》曰並皆得度也。【模按﹕此條原本訛脫空白之處極多﹐今據《神仙傳》並《潛確類書》《氏族大全綱目》等書﹐略爲增補刪攺。】

五世爲相後登仙張子房

右按《總仙記》﹕張良﹐字子房﹐五世相韓。良遇黃石公﹐爲漢丞相十三年﹐谷成山下得黃石﹐願棄人間事。欲從赤松子遊﹐乃學道服金丹告終﹐並黃石葬焉。赤眉亂﹐人發其墓﹐但見黃石﹐化而飛去﹐不見其屍。良登仙爲太元童子﹐從老君於太淸中。

祖孫四人登仙茅蒙

右按《總仙記》﹕茅蒙﹐字初成﹐咸陽人。隱華山修道。當秦始皇三十一年九月﹐龍駕白日升天。先是時有童謠曰「神仙得者茅初成﹐駕龍上升入太淸。時下元洲戲赤城﹐繼世而往在我盈。」始皇聞之﹐問故老﹐曰「此仙人之謠。」始皇於是有棄世之志。蒙之玄孫盈﹐得道於金陵句曲山﹐上升爲東嶽上卿﹑司命眞君﹑太元眞人﹐居赤城﹐時來句曲﹐邦人攺句曲爲茅君山。弟固﹐武威太守﹐固弟震﹐西河太守。二弟聞兄得仙﹐乃棄官從兄學道﹐固爲句曲眞人﹑定保右禁郎﹐治句曲山﹔震爲保命地仙﹐主司三官。當時父老裏諺歌曰「茅山連金陵﹐江湖據下流。三君乘白鶴﹐各治一山頭。召雨澤旱田﹐陸地亦復收。妻子保堂室﹐使我無百憂。白鶴翔靑天﹐何時復來遊﹖」三君往曾各乘白鶴而集此山二三處﹐時人見之﹐際形於歌詠﹐乃立廟於山東﹐呼爲白口口﹐而不知司命君已東之赤城也。【模按﹕原本「東嶽上卿」「卿」字空白﹐「保命地仙」﹐「保」字空白﹐「右禁郎」﹐「右」訛「石」﹐並據《氏族大全綱目》補攺。又按﹕「三十一年」﹐查《尙友錄》作「三十九年」﹐又「龍駕白日升天」﹐查《洞仙傳》並《太平廣記》﹐「龍」字上有「乘」字﹐「駕」字下有「云」字。又「震西河太守」﹐查《神仙傳》「震」作「裹」﹐《集仙傳》並《太平廣記》「震」作「衷」﹐《氏族大全綱目》「西河」作「江西」。】

一家七人登仙王子喬

右按《總仙記》﹕王子喬﹐周靈王之子晉也。好吹笙﹐作鳳皇鳴。遊伊洛之間﹐道士浮邱公接以上嵩髙山。四千餘年後﹐於山中見桓良曰「告我家﹐七月七日﹐待我於緱氏山頭。」至是﹐果乘白鶴駐山巓﹐望之﹐不得到。舉手謝時人﹐數日而去。時有童謠曰「王子喬﹐好神仙﹐七月七日上賓天。白虎口瑟鳳吹笙﹐乘雲鼓气吹日精。長不歸秋山冷沾﹝占攺亡﹞。」口口爲桐柏眞人右弼﹐主領五嶽司侍。子喬妹道香﹐周靈王第三女宋姬之子﹐子喬爲別生妹也。口眉壽﹐口口俱入陸口。道香受書爲《紫淸宮傳》。妃領東宮口口夫人。子喬兄弟七人得道﹐五男二女﹐眉壽亦得道。郡國至廬陵太和有玉山﹐卽子喬曾控鶴於此﹐旱卽祈雨。禱祈時有人誤喚奴者﹐卽無雨。相傳云子喬旣爲仙奴﹐附於此爲神﹐至今擇烈民之爲諱。【模按﹕原本「四千餘年後於山中」﹐查劉向《列仙傳》作「三千餘年後﹐求之於山上」。又「緱氏山頭」﹐作「緱氏山巓」﹐「至是」作「至時」﹐「駐山巓」作「駐山頭」。

兄弟四人登仙郭四朝

右按《總仙記》﹕郭四朝﹐燕人。兄弟四人求茅山學道﹐並得仙。四朝是長兄﹐司三官﹐六年無違﹐遷九官左仙翁﹐領玉臺執蓋侍郎。今茅山下有地名曰郭千者﹐是四朝住宅﹐使人種植處﹐登仙後復憶舊居﹐時來宴朋友。

兄弟七人登仙匡俗

右按《總仙記》﹕匡俗﹐周武時人。兄弟七人﹐皆有道術﹐結廬於此中。後得仙去﹐空廬尙在﹐故曰廬山。漢武帝封俗爲大明君﹐又稱廬山君。【模按﹕原本「匡俗」﹐查諸書作「匡裕」﹐或作「匡績」﹐又「周武時人」﹐查慧遠《廬山記》作「殷周之際」﹐周景式《廬山記》作「周威王時人」。又「於」字空白﹐據《太平寰宇記》並《廬山誌》補。】

西王母五女俱爲仙官華林媚蘭靑娥瑤姬玉眞

右按《西王母神仙書》﹕姓何氏﹐字婉妗﹐一號太虛九光龜臺金母也。第三女華林﹐字容眞﹐爲後聖上保同南極元君紫微夫人﹐治長離山太丹宮。第十三女媚蘭﹐字申林﹐爲雲林右英夫人﹐治滄浪山雲林宮﹐降嬪於上治左卿仙侯司命眞人。第二十女名靑娥﹐字愈音﹐爲紫微元宮夫人﹐治元壠山﹐在昆侖山東北。第二十三女名瑤姬﹐爲雲華上宮夫人﹐理玉英臺﹐曾遊巫山。小女玉眞夫人﹐降嬪元都太眞王。養女是何參軍之女。王母使事劉口於口間所得手巾﹐裹雞舌香﹐巾乃是火浣布。【模按﹕原本姓「何氏」﹐《老子枕中經》作「姓楊﹐名回」﹐《集仙錄》作「姓侯氏」﹐《列仙傳》作「姓緱諱回」。

預知玄女神君道士王遠知

右按《唐書》﹕道士王遠知﹐師梁陶先生﹐傳符籙。太宗潛龍時﹐與房玄齡往謁遠知﹐指秦王曰「上應天命﹐下濟蒼生。」指玄齡曰「聖君之輔也。」尋入少室山﹐年一百二十六歲。臨終﹐語子紹業曰「汝年六十五﹐當謁金闕聖後﹐七十當逢玄女神君。」紹業以其言奏之。至年六十五﹐遇髙宗垂拱初年﹐七十遇天后臨朝。召見﹐加贈遠知金紫光祿大夫﹐其預知如此。【模按﹕原本「語」訛「諸」﹐又「汝年六十五」訛「六十六」﹐今並攺正。】◎

