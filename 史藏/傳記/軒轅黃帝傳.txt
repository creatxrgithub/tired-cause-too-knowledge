考證﹕《軒轅黃帝傳》是現存最完整的黃帝傳記﹐唐初避諱﹐反映唐代制度﹐並且武周時就有人引用過﹐實卽增廣此書而成。淸初以來一直被認爲是南宋之作。《軒轅本紀》使用故。《軒轅黃帝傳》成書年代當不晚於唐初。

軒轅黃帝﹐姓公孫﹐有熊國君少典之次子也➀。其母西橋氏女﹐名附寶﹐瞑見大電光繞北斗樞星﹐照於郊野。附寶感之而有娠。以樞星降﹐又名天樞。懷二十四月﹐生軒轅於壽丘➁。

➀有熊﹕在河南新鄭縣。➁壽丘﹕地名﹐或說在魯東門之外。

帝生而神靈﹐幼而徇齊➀﹐弱而能言﹐長而惇敏﹐成而聰明。龍顏日角﹐河目隆顙﹐蒼色﹐大肩。始學於項﹐長於姬水。帝年十五﹐心慮無所不通﹐初受國幹有熊﹐襲封君之地。以制作軒冕﹐乃號軒轅。以土徳王﹐曰黃帝。得蒼龍﹐辧乎東方﹔得祝融﹐辧乎南方﹔得大封﹐辧乎西方﹔得后土﹐辧乎北方。

➀徇疾﹕周徧敏捷。

帝娶西陵氏於大梁﹐曰嫘祖﹐爲元妃﹐生二子﹕玄囂﹑昌意。初﹐喜天下之戴已也﹐養正娛命﹐自取安而順之﹐爲鴻黃之代➀﹐以一民也。時﹐人未使而自化﹐未賞而自勸﹐其心愉而不僞➁﹐其事素而不飾﹐謂太淸之始也。耕者不侵畔﹐漁者不爭岸﹐抵市不預價﹐市不閉鄙﹐商旅之人相讓以財﹐外戶不閉﹐是謂大同。帝理天下十五年﹐憂念黎庶之不理﹐竭聰明﹐進智力﹐以營百姓﹐具修徳也。考其功徳﹐而務其法教。時﹐元妃西陵氏始養蠶爲絲。

➀鴻黃﹕洪荒。➁愉而不僞﹔舒暢而無虛假。

乃有天老﹑五聖以佐理化。帝取伏羲氏之卦象﹐法而用之。據神農所重六十四卦之義﹐帝乃作八卦之說﹐謂之八索﹐求其重卦之義也。時有臣曹胡造衣﹐臣伯余造裳﹐臣於則造履﹐帝因之作冠冕﹐始代毛革之獘﹐所謂黃帝垂衣裳而天下理。因以別尊卑﹐今男女異處而居﹐取法乾坤天尊地卑之義。帝見浮葉方爲舟﹐卽有共鼓﹑化狄二臣作舟楫﹐所謂刳木爲舟﹐剡木爲楫也。蓋取諸渙➀。渙﹐散也﹐物大通也﹐所以濟不通也。帝又觀轉蓬之象以作車➁。

➀渙﹕指《易》之《渙卦》。➁蓬﹕蓬艸﹐其花風吹而飄﹐如輪旋轉。

時有神馬出生澤中﹐因名澤馬﹐一曰吉光﹐一曰吉良﹐出大封國➀。文馬縞身朱鬃﹐乘之壽千歲﹐以聖人爲政﹐應而出。又有騰黃之獸➁﹐其色黃﹐狀如狐﹐背上有兩角﹐龍翼﹐出日本國﹐壽二千歲➂。黃帝得而乘之﹐遂周遊六合﹐所謂八翼之龍遊天下也。故遷徒往來無常。

➀大封國﹕毫州東左國。➁騰黃﹕又稱乘黃﹑飛黃﹑古黃﹑翠黃。➂壽二千歲﹕依上文﹐意爲人乘之壽二千歲。

帝始教人乘馬﹐有臣胲作服牛以用之。《世本》云「所謂服牛乘馬﹐引重致遠﹐以取諸隨➀。」得隨所宜也。有臣黃雍父始作舂﹐所謂「斷木爲杵﹐掘地爲臼」﹐以濟萬人﹐取諸小過者➁﹐過而通也。帝作竈以著經﹐始今鑄釜造甑﹐乃蒸飯而烹粥﹐以易茹毛飲血之獘。有臣揮始作弓﹐臣夷目作矢﹐所謂「弦木爲弧﹐木爲矢﹐弧矢之利﹐以威天下」﹐以取諸睽➂﹐乖也﹐制不順也。帝始作屋﹐築宮室以避寒暑燥濕謂之宮。宮言處於中也﹐所謂「上棟下宇﹐以待風雨」﹐取諸大壯➃﹐大者壯也。帝又令築城邑以居之﹐始攺巢居穴處之獘。又「重門擊柝﹐以待暴客」﹐以取諸豫➄﹐備不虞也。又易古之衣薪﹐葬以棺槨﹐以取諸大過➅。有服齋於宮中﹐於洛水上坐玄扈石室﹐與容光等內觀。忽有大鳥銜圖置於帝前。帝再拜受之。是鳥狀如鶴﹐而雞頭﹑燕喙﹑龜頸﹑龍形﹑駢翼﹑魚尾。體備五色﹐三文成字。首文日愼徳﹐背文曰信義﹐膺文曰仁智。天老曰「是鳥麟前﹑鹿後﹑蛇頸﹐背有龍文﹐履正﹐尾系武。九苞➆﹕一﹑口包命﹐二﹑心合度﹐三﹑耳聰達﹐四﹑舌屈伸﹐五﹑采色備﹐六﹑冠短丹﹐七﹑距銳鉤。八﹑音激揚﹐九﹑腹戶行。一名鷗﹐其雄曰鳳﹐其雌曰凰﹐髙五六尺。朝鳴曰登晨﹐晝鳴曰上祥﹐夕鳴曰歸昌﹐鳴曰固常﹐夜鳴曰保長﹐皆應律呂。見則天下安寧。」黃帝曰﹔「是鳥遇亂則去居九夷矣。出於東方君子之國﹐又出丹穴之山。」有臣沮誦﹑蒼頡觀鳥獸以作文字﹐此文字之始也。

➀隨﹕指《易》之《隨卦》。➁小過﹕指《易》之《小過卦》。➂暌﹕指《易》之《睽卦》。➃大壯﹕指《易》之《大壯卦》。➄豫﹕指《易》之《豫卦》。➅大過﹕指《易》之《大過卦》。➆九苞﹕九盛﹐九種吉祥的徵兆。

帝修徳義﹐大理天下。乃召天老謂之曰「吾夢兩龍挺白圖出於河﹐以授予。敢問於子。」天老對曰「此河圖洛書將出之狀。天其授帝乎﹐試齋戒觀之。」黃帝乃齋於宮中﹐衣黃服﹐戴黃冕﹐駕黃龍之乘﹐載交龍之旅﹐與天老﹑五聖遊於河洛之間﹐求夢未得。帝遂沈壁於河﹐及大霧三日﹐又至翠嬀之泉﹐有大鱸魚溯流而至。殺三牲以醮之➀﹐卽甚雨七日七夜﹐有黃龍負圖而出於河。帝謂天老﹑五聖曰「子見河中者乎﹖」天老﹑五聖乃前﹐跪受之。其圖五色畢具﹐白圖蘭葉而朱文﹐以授黃帝﹐乃舒視之﹐名曰錄錯圖。令侍臣寫之以示天下。黃帝曰「此謂之河圖書﹕」是歲之秋也﹐帝旣見龍風雲圖書﹑蒼頡之文﹐卽制文字﹐始代結繩之政﹐以作書契﹐蓋取夬➁。夫﹐決也﹐決斷爲事。於是黃帝定百物之名﹐作八卦之說﹐謂之八索。一號帝鴻氏﹐一號歸藏氏﹐乃名所制曰《歸藏》書﹐此《易》之始也。黃帝垂衣裳之後﹐作龍衮之服﹐畫日月星辰於衣上以象天﹐有龍衮之頌。

➀醮﹕祭祀。➁﹕指《易》之《卦》。

帝納女節爲妃。其後女節見大星如虹下臨華渚﹐女節感而接之﹐『生少皥。帝又納醜女﹐號嫫母﹐使訓人而有淑徳﹐奏六徳之頌。又納費修氏爲夫人。是時﹐庶民甘其食﹐美其服﹐樂其俗﹐安其居﹐無羨欲之心。鄰國相望﹐雞犬之音相聞﹐至老不相往來﹐無求故也。所謂黃帝理天下使民﹐謂之至理之代。是時風不鳴條﹐謂之天下之喜風也﹔雨不破塊﹐謂十日小雨應天下文﹐十五日一大雨以協運也﹔以嘉禾爲糧﹐謂木禾也﹐其穗異常﹔以醴泉爲漿﹐謂泉水味美如酒﹐可以養老也﹔以五芝爲芳﹐謂有異艸生於圃﹐喊芝英﹑紫芝﹑黑芝﹑五芝艸生﹐皆神仙上藥。時有水物洋湧﹐山車滿野﹐於是徳感上天﹐故有黃星之祥➀﹐謂之異星﹐形態似月﹐助月爲光﹐名曰景星。又有赤方气與靑方气相連﹐赤方中有二星﹐靑方中有一星﹐凡三星。又有異艸生於庭﹐月一日生一葉﹐至十五日生十五葉﹔至十六日一葉落﹐至三十日落盡。若月小﹐卽一葉厭而不落﹐謂之萋莢﹐以明於月也﹐亦曰歷莢。帝因鑄鏡以像之﹐爲十五面神鏡﹐寶鏡也。於是﹐大撓能探五行之情﹐占北斗衡所指﹐乃作甲乙十干以立日﹐立子丑十二辰以明月。以鳥獸配爲十二辰。屬之以成六旬﹐謂造甲子也。黃帝觀伏羲三畫成卦。八卦合成二十四气﹐卽作紀歷以定年也。帝敬大撓﹐因以爲師。因每方配三辰﹐立孟﹑仲﹑季﹐自是有陰陽之法焉。黃帝聞之﹐乃服黃衣﹐帶黃紳﹐首黃冠﹐齋於宮中﹐卽有鳳皇蔽日而至。帝乃降階﹐東面﹐再拜稽首曰「天降丕祜➁﹐敢不承命。」鳳乃止帝東園﹐集於梧桐﹐又巢於阿閣。非竹實不食﹐非醴泉不飲。其飲也﹐則自鳴舞﹐音如笙簫。帝卽使伶倫往大夏之西阮楡之﹑昆侖之陰嶰谷﹐采鐘龍之竹。取其竅厚均者﹐斷兩節間七寸七分吹之爲黃鐘之音﹐以本至理之代天地之風气﹐所謂黃帝能理日月之行﹐調陰陽之气﹐爲十二律呂雄雌各六也。

➀黃星﹕黃色光的星﹐卽下文中的景星➁丕﹕大福。

時有女媧之後容成氏善知音律﹐始造律曆﹐元起丁亥➀。又推冬至日至之星➁。又問天老﹐得天元日月星辰之書﹐以紀時。有臣隸首善算法﹐始作數著算術焉。臣伶倫作權量。黃帝又得蚩尢﹐始明乎天文。

➀元起丁亥﹕據《混元實錄年譜》。➁日至之星﹕南斗後星。

黃帝獲寶鼎﹐乃迎日推策。於是順天之紀﹐旁羅日月星辰﹐作蓋天儀﹐測玄象﹐推分星度﹐以二十八宿爲十二次➀。角元爲壽星之次﹐房心爲大火之次﹐尾箕爲析木之次﹐鬥牛爲星紀之次﹐虛危爲玄枵之次﹐室壁爲諏訾之次﹐奎婁爲降婁之次﹐昴畢爲大梁之次﹐觜參爲實沈之次﹐井鬼爲鶉首之次﹐星張爲鶉火之次﹐翼軫爲鶉尾之次。立上之星➁﹐作占日月之書﹐此始爲觀象之法也﹐皆自河圖而演之。

➀二十八宿﹕二十八个星﹐卽下文的角﹑亢﹑房﹑心等等。十二次﹐古人劃分的天域﹐卽下文的壽星之次﹑大火之次等等。➁立中外星﹕確認星宿在十二次的位置﹐或在十二次之中﹐或在十二次之外。

又使羲和占日﹐常儀占月﹐鬼臾區占星﹐帝作占候之法﹑占日之書﹐以明休咎焉。黃帝有茂徳﹐感眞人來遊玉池﹐至徳所致也。有瑞獸在囿﹐玄枵之獸也。《尙書中侯》云「麋身﹑牛尾﹑狼蹄﹑一角。角端有肉﹐示不傷物也。音中黃鐘﹐文章彬彬。然牝曰麒﹐牡曰麟。生於火﹐遊於水土﹐春鳴曰歸禾﹐夏鳴曰扶幼﹐秋鳴曰養信。」帝又得微虫螻蛄﹐有大如羊者﹐大如牛者﹔虫名蚓大如虹者﹐應土徳之王也。有獸名﹐如獅子﹐食虎﹐而循常近人﹐或來入室﹐人畏而患之。帝乃上奏於天﹐徒之北荒。以景云之慶﹑瑞云之祥﹐卽以云紀官﹐官以云爲名。故有縉雲之官➀。於是設官分職﹐以云命官﹕春爲靑雲官﹐夏爲縉雲官﹐秋爲白雲官﹐冬爲黑雲官。帝以云爲師也。帝置四官﹐令沮育﹑蒼頡﹑隸首﹑孔甲居其職﹐主圖籍也➁。又今蒼頡主人儀﹐孔甲始作盤盂﹐以代凹尊杯飲之朴﹐著《盤盂篇》﹐盤盂之誡也。帝作巾幾之法﹐以著經。黃帝書﹐中通理﹐黃帝史謂之《》。﹐大也。

➀縉雲﹕赤多自少之云。➁圖籍﹕亦稱版籍﹐記載土地﹑人戶。因有圖﹐故稱圖籍。

有臣史玉始造畫。又濟南人公玉帶➀上黃帝明堂圖﹐有復道﹐上有樓﹐從西南入﹐此樓之始也。帝依圖制之﹐曰合宮﹐可以觀其行也。乃立明堂之議﹐以觀於賢也。時有仙伯出於岐山下﹐號岐伯﹐善說艸木之藥性味﹐爲大醫。帝請主方藥。帝乃修神農所嘗百艸味性﹐以理疾者﹐作《內外經》。又有雷公述炮炙方﹐定藥性之善惡。扁鵲﹑兪附二臣定《脈經》﹐萬姓所疾。帝與扁鵲論脈法﹐撰《脈書》上下經。帝問岐伯脈法﹐又制《素問》等書及《內經》。帝問少兪鍼法﹐乃制《鍼經》﹐明堂圖鍼炙之法﹐此藥之始也。

➀公玉帶﹕姓公玉﹐名帶。

黃帝理天下﹐始以中央之色稱號➀。初居有熊之國﹐曰有熊帝。不好戰爭﹐當神農氏之八代﹐楡罔始襄﹐諸侯相侵﹐以黃帝稱中央﹐故四方僭號亦各以方色稱➁。僉共謀之﹐邊城日駭。黃帝乃罷臺榭之役﹐省靡麗之財﹐周戎士➂﹐築營壘。帝問於首陽山﹐令采首山之金﹐始鑄刀造弩。又於東海流波山得奇獸﹐狀如牛﹐蒼身無角﹐一足。能出入水﹐吐水則生風雨﹐目光如日月﹐其音如雷﹐名曰夔牛。帝令殺之﹐以其皮冒之而爲鼓﹐擊之聲聞五百里。帝令軍士吹角爲龍鳴﹐此鼓角之始也。於是又令作蹴鞠之戲以練武士。

➀中央之色﹕黃色。➁方色﹕四方之色﹐赤﹑白﹑靑﹑黑四色。➂周﹕周濟。

黃帝云「日中必➀﹐操刀必割。」狂屈豎聞之曰「黃帝知言也。」帝有天下二十有二年﹐忽有蚩尢氏不恭帝命﹐諸侯中彊暴者也﹐兄弟八十一人﹐並獸身人語﹐銅頭鐵額﹐不食五穀﹐啖沙吞石。不用帝命﹐作五虐之刑﹐以害黎庶。於葛芒山發金作冶﹐制爲鎧甲及劍﹐造立兵杖刀戟大弩等﹐威震天下。不順帝命﹐帝欲伐之﹐徵諸侯﹐一十五旬未克敵﹐思念賢哲以輔佐。將徵不義﹐乃夢見大風吹天下塵垢﹐又夢一人執千鈞之弩驅羊數萬羣。覺而思﹐曰「風﹐號令執政者也﹐垢去土解化淸者也﹐天下當有風姓名後者。夫千鈞之弩﹐力能遠者也﹐驅羊數萬羣﹐是牧人爲善者也。豈非有姓力名牧者乎。」帝作此二夢及前數夢龍神之驗﹐帝作釋夢之書。令依二夢求其人﹐得風後於海隅﹐得力牧於大澤。卽舉風後以理民﹐初爲侍中﹐後登爲相。舉力牧以爲將。此將相之始也。以大鴻爲佐理﹐於是順天地之紀﹑幽明之數﹑生死之說﹐是謂帝之謀臣也。帝問張若謀敵之事。張若曰「不如力牧。能於推步之術﹐著兵法十三卷﹐可用之。」乃習其干戈﹐以徵弗享。始制三公之職﹐以象三臺➁﹔風後配上臺﹐天老配中臺﹐五聖配下臺。

➀﹕亦作彗﹐曬漧。➁三臺﹕三臺星﹐星座名。

黃帝於是取合己者四人﹐謂之四面而理➀。時獲寶鼎﹐迎日推策➁。又得風胡爲將﹐作五牙旗及烽火戰攻之具﹐著兵法五篇。又以神皇爲將。帝之夫人費修之子爲太子﹑好張羅及弓矢﹐付以大將﹐謂之撫軍大元帥﹐爲王前敵。張若﹑力牧爲行軍左右別乘。以容光爲大司馬﹐統六師﹐兼掌邦國之九法。又置左右太監﹐監於萬國。臣龍紆者有�有義﹐亦爲將。帝之行也﹐以師兵爲營衛。

➀四面而理﹕四臣分理四方。➁迎﹕逆。

乃與楡罔合謀共擊蚩尢﹐以玉爲兵➀。帝服黃冕﹐駕象車﹐交六龍。太丙﹑太一爲禦。載交龍之旅﹐張五牙旗﹐引之以定方位。帝之行也﹐常有五色云狀如金枝玉葉﹐止於帝上如葩華之象﹐帝因作華蓋➁。帝與蚩尢戰於涿鹿之野。帝未克敵﹐蚩尢作百里大霧三日﹐帝之軍人皆迷惑﹐乃令風後法斗機作指南車➂﹐以別四方。

➀以玉爲兵﹕以玉裝飾兵器。➁華蓋﹕傘。➂斗機﹕指北斗星。

帝戰未勝﹐歸太山之阿﹐慘然而寐。夢見西主母遣道人披玄狐之依符授帝﹐曰「太一在前﹐天一在後﹐得之戰勝﹐戰則克矣。」帝覺而思之﹐未悉其意﹐卽召風後告之。風後曰「此天應也。戰必克矣。置壇祈之。」帝依之以設壇﹐稽首再拜﹐果得符﹐廣三寸﹐長一尺﹐靑色﹐以血爲文。卽佩之﹐仰天嘆所未捷﹐以精思之。惑天﹐大霧冥冥三日三夜。天降一婦人﹐人首鳥身。帝見稽首再拜而服。婦人曰「吾玄女也﹐有疑問之。」帝曰「蚩尢暴人殘物﹐小子欲萬戰則萬勝也。」玄女教帝三宮祕略﹑五音權謀﹑陰陽之術。玄女傳《陰符經》三百言。帝觀之十旬﹐討伏蚩尢。又授帝《靈寶五符眞文》及兵信行。帝服佩之﹐滅蚩尢。又令風後演河圖法而爲式用之﹐創八百局﹐名曰《遁甲》﹐以推主客勝負之術。黃帝又著《十六神歷》﹐推太一六壬等法﹐又述六甲陰陽之道﹐作《勝負握機之圖》及兵法要訣《黃帝兵法》三卷。《河圖》出軍訣稱﹕「黃帝得王母兵符﹐又有《出軍大帥》《年立成》各一卷﹑《太一兵歷》一卷﹑《黃帝出軍新用訣》一十二卷﹑《黃帝夏氏占兵气》六卷。《黃帝十八陣圖》二卷﹐《黃帝問玄女之訣》三卷﹐《風後孤虛訣》二十卷﹑《務成子玄兵災異占》十四卷﹐《鬼臾區兵法》三卷﹑圖一卷。」➀

➀舊注稱﹕以一兵法書皆本於黃帝﹐經後來增修﹐故有《黃帝夏后氏占兵气》之類名目。

黃帝於是納五音之策﹐以審攻戰之事﹐復率諸侯再伐蚩尢於冀州。蚩尢率魑魅魍魎﹐請風伯﹑雨師﹐從天大風而來﹐命應龍蓄水以攻。黃帝請風伯﹑雨師及天女祓﹐以止雨於東荒之地北隅諸山黎土﹐差兵驅應龍以處南極﹐殺蚩尢於凶黎之谷﹐不得復上。故其下旱﹐所居皆不雨。蚩尢乃敗於顧泉﹑遂殺之於中冀➀﹐其地因名絕轡之野。旣擒殺蚩尢﹐乃遷其庶類善者於鄒屠之鄕﹐其惡者以木械之。帝令畫蚩尢之形於旗上﹐以厭邪魁﹐名蚩尢旗。殺蚩尢於黎山之丘➁。擲械於大荒中宋山之上﹐其後化爲楓木之林。所殺蚩尢身首異處﹐帝憫之﹐令葬﹐其首冢於壽張﹐其肩膂冢在山陽。收得蚩尢兵書《行軍祕術》一卷﹐《蚩尢兵法》二卷。黃帝都於涿鹿城。

➀舊說中冀在嬀州。➁前文說﹕「殺蚩尢於凶黎之谷」﹐此處說「殺蚩尢於黎山之丘」﹐尋其文意﹐當爲「擒蚩尢於凶黎之谷」﹑「殺蚩尢於黎山之丘」。蚩尢被擒後藏以木枷﹐被殺時棄木枷於野﹐故下文說其械化爲楓木之林。

黃帝又與楡罔爭天下﹐楡罔恃神農氏之後﹐故爭之。黃帝始以雕鶚鷹鸇爲旗幟﹐以熊羆虎爲前驅﹐戰於阪泉之野。三戰而後克之。帝又北逐獯鬻之戎。諸侯有不從者﹐帝皆率而徵之。凡五十二戰﹐天下大定。帝以伐叛之功﹐始令岐伯作軍樂鼓吹﹑謂之簫鐃歌﹐以爲軍之警衛。楓鼓曲﹑靈夔吼﹑雕鶚爭﹑石墜崖﹑壯士怒﹑玄云﹑朱鷺等曲﹐所以揚武徳也﹐謂之凱歌➀。

➀舊說﹐漢代張騫得之於西域之樂曲﹐乃黃帝時軍樂之遺音。

於是﹐諸侯成尊軒轅爲天子。帝以己酉立﹐承神農之後﹐火生土﹐帝以土徳稱王天下﹐號黃帝﹐位居中央﹐臨制四方。帝破山通道﹐未嘗寧居。令風後負籌書。伯常荷劍﹐旦出流沙﹐夕歸陰浦﹐行萬里而一息﹐反涿鹿之阿。帝又試百神而朝之。帝問風後﹕「予欲知河所泄。」對曰「河凡有五﹐皆始於昆侖之墟。黃河出於昆侖山東南腳下﹐卽其一也。」黃帝令豎亥步自東極﹐至於西極﹐得五億十選九千八百八步➀。南北得二億三萬一千三百步。東盡泰遠﹐西窮邠國﹐東西得二萬八千里﹐南北得二萬六千里。《淮南子》云「北極至於南二億三萬三千五百七十里也➁。」黃帝始畫野分州﹐令百郡大臣授徳教者﹐先列圭玉於蘭蒲席上﹐使舂雜寶爲屑﹐以沈楡之膠和之爲泥﹐以分土﹐別尊卑之位與華戎之異。帝旁行天下﹐得百里之國者萬區。

➀選﹕萬里爲選。➁《淮南子》原文爲「二億三萬三千五百七十五步」。

所謂首出庶物﹐萬國成寧﹐有靑烏子能相地理﹐帝問之以制經。又問地老說五方之利害。時有瑞艸生於帝庭﹐名屈軼﹐佞人入則指之﹐是以佞人不敢進。時外國有人以神獸來進﹐名獬豸﹐如鹿﹐一角﹐置於朝﹐不直之臣﹐獸卽觸之。客城子者﹐得道知聲律﹐女媧之後﹐初爲黃帝造律曆﹐元起丁亥。至此時﹐造笙以象鳳鳴。素女於廣都來﹐教帝以鼓五十弦瑟﹐黃帝損之爲二十五弦﹐弦長七寸二。伏羲置琴﹐女媧和之。黃帝之琴名號鐘﹐作淸角之弄。帝始制七情﹐行十義。君仁﹑臣忠﹑父慈﹑子孝﹑兄良﹑弟悌﹑夫義﹑婦聽﹑長惠﹑幼順﹐十義也。帝制作樂之始也。東海有度索山➀﹐山有神荼郁壘﹐能禦凶鬼。帝制驅儺之禮以象之➁。帝以容成子爲樂師﹐帝作《雲門》《大港》《成池》之樂﹐乃張樂於洞庭之野北門﹐曰﹕其奏也﹐陰陽以之和﹐日月以之明﹐和風俗也。

➀舊說﹐此山懸竹索而度﹐故名度索山。➁驅儺﹕驅鬼。

黃帝將會神靈於西山之上﹐乃駕象車﹐六交龍﹐畢方並轄﹐蚩尢居前➀﹐風伯進掃﹐雨師灑道﹐風皇覆上﹐乃到山大合鬼神。帝以號鐘之琴奏淸角之音﹐登昆侖之靈峯﹐致丰大之祭﹐以詔後代﹐斯封禪之始也。時有神人西王母者﹐太陰之精﹐天帝之女﹐人身﹑虎首﹑豹尾﹑蓬頭戴勝﹐顥然白首﹐善嘯﹐石城金臺而穴居﹐坐於少廣山﹐有三靑鳥常取食此神。西王母羨黃帝之徳﹐乘白鹿來獻白玉環。又有神人自南來﹐乘白鹿獻。帝徳至地﹐秬乃出。黃帝習樂以舞﹐眾神又感﹐玄鶴二八翔舞左右。帝於西山嘗木果﹐味如李﹐狀如棠花﹐赤無核﹐因名沙棠。食之遇水不溺。立臺於沃人國西王母之山﹐名軒轅臺。帝乃休於冥伯之丘﹐昆侖之墟。帝遊華胥國➁﹐復往天毒國居之﹐因名軒轅國。又西至窮山女子國此﹐又復遊逸於昆侖宮赤水北。及南望還歸﹐而遺其玄珠﹐使明目人離婁求之不得﹐使象罔求而得之。後爲蒙氏女奇相氏竊其玄珠﹐沈海去﹐爲神➂。帝巡獰﹐東至海﹐登桓山。於海濱得白澤神獸﹐能言﹐達於萬物之情。因問天下鬼神之事﹐自古精气爲物﹐」遊魂爲變者﹐凡萬一千五百二十種。白澤言之﹐帝以圖寫之﹐以示天下。帝乃作中邪之文以祝之。帝周遊行時﹐元妃螺祖死於道﹐帝祭之以爲祖神﹐令次妃蟆母監護於道以時祭之。因以嫫姆爲方相氏➃。

➀蚩尢﹕裏指蚩尢旗。➁華胥國﹕伏羲所生之國。➂舊說﹐奇相氏爲水神。➃舊說﹐方相氏亦作妨喪氏﹐以其爲嫘祖護喪得氏號。

黃帝以天下大定﹐符瑞並臻﹐乃登封泰山﹐禪於亭亭山。又禪丸山。勒功於喬嶽➀﹐作下疇以祭炎帝﹐以觀天文﹑察地理﹑架宮室﹑制衣服﹑候气律﹐造百工之藝﹐功積徳。故天授輿服﹑斧﹑華蓋﹑羽儀﹐天神之兵。黃帝著軒輿之銘。帝以事周畢﹐卽推律以定姓。紀﹑鐘﹑甄﹑聲﹐帝之四妃。生二十五子﹐得姓者二十人﹕姬﹑酉﹑祈﹑己﹑滕﹑箴﹑任﹑苟﹑僖﹑詰﹑旋﹑衣。黃帝九子各封一國。元妃螺祖生二子玄囂﹑昌意﹐並居帝位。玄囂得道爲北方水神﹐昌意居弱水。弟少昊﹐黃帝之小子也﹐帝妃女節所生﹐號金天氏﹐後卽帝位。黃帝之女溺於東海﹐化爲鳥﹐名精衛﹐常銜西山木石以堙東海。昌意娶蜀山氏之女﹐生顓頊﹐居帝位﹐號髙陽氏﹐黃帝之嫡孫也。黃公拓跋➁﹐昌意之少子也﹐封北土。禺彊﹐黃帝之胤﹐不居帝位﹐亦得道﹐居北方﹐爲水神。少昊有子七人﹐顓頊時以其子有徳業﹐賜姓曼氏。余不聞。

➀喬嶽﹕橋山。➁拓拔﹕舊注說﹐北俗以土爲拓﹐以君爲拓。拔乃土徳之君。

黃帝以天下旣理➀﹐物用具備﹐乃尋眞訪隱問道求仙﹐冀獲長生久視﹐所謂先理代而後保登仙者也。時有寧子爲陶正﹐有神人至﹐教火法﹐出五色煙﹐能隨之上下。道成仙去﹐往流沙之所食飛魚﹐暫死二百歲更生。作《沙頭頌》曰﹕靑蕖灼爍千載舒﹐萬齡暫死餌飛魚。」有務光子者﹐身長八尺七寸﹐神仙者也。有赤將子輿﹐不食五穀﹐啖百艸而長年。有容成公﹐善補導之術﹐守生養气﹐谷神不死﹐能使白髮復黑﹐齒落復生。黃帝慕其道﹐乃造五城十二樓以侯神人。卽訪道遊華山﹑首山➁﹐東之泰山﹐時致物怪而與神仙通﹐接訪神人於蓬萊。回乃接萬靈於明庭﹑京兆﹑仲山﹑甘泉﹑寒門﹑谷口➂。

➀從這句起﹐至全篇末﹐除幾處之外﹐大致是節錄《廣黃帝本行記》文字。➁首山﹕在河東蒲阪縣。➂谷口﹕在長安。甘泉﹕在云陽。

黃帝於是祭天園丘﹐將求至道。卽師事九元子﹐以地皇元年正月上寅日齋於首山。復周遊以訪其道﹐將見大隗於具茨之山。令方明爲禦﹐昌驂乘﹐張若﹑導馬﹐昆滑稽從車。而至襄城之野﹐七聖俱迷。遇牧馬童子﹐黃帝問曰﹔「爲天下若何﹖」童子曰「理天下何異牧馬﹐去其害馬而已。」黃帝稱天師而退。至於園丘﹐其國有不死樹﹐食其子與葉﹐人皆不死。有丹巒之泉﹐飲之而壽﹐有巨蛇害人﹐黃帝以雄黃卻逐其蛇﹐畱一時而返。帝令三子習服之﹐皆壽三百歲。北到洪堤﹐上具茨山﹐見大隗君➀。又見黃蓋童子﹐受《神芝圖》七十二卷。適中岱見中黃子﹐受九茄之方。登崆峒山➁﹐見廣成子。問至道﹐廣成子不答。帝退捐天下﹐築特室﹐藉白茅﹐閒居三月方往。再問修身之道﹐廣成子乃授以《自然經》一卷﹐黃帝捨帝王之尊﹐托猳豚之文﹐登雞山﹐陟王屋山﹐開石函﹐發玉笈﹐得《九鼎神丹注訣》。南至江﹐登熊﹑湘➂﹐往天臺山﹐受金液神丹。東到靑丘山﹐見紫府先生﹐受三皇內文大宇。以劾召萬神。南五芝玄澗﹐登圜壠蔭建木﹐觀百靈。所登降﹐采若干之芝﹐飲丹巒之水。南至靑城山﹐禮謁中黃丈人。乃閒登雲臺山﹐見寧先生﹐受《龍經》一卷。問眞一之道中黃丈人﹐丈人曰「子旣君海內﹐復欲求長生不死﹐不亦貪乎﹗」頻相反復﹐授道。帝拜謝訖﹐東過廬山﹐祠使者以次靑城丈人。廬山使者秩比禦使﹐主總仙官之道﹐是五嶽監司也。又封潛山君爲九天司命﹐主生死之錄。黃帝以四嶽皆有佐命之山﹐而南嶽孤特無輔﹐乃章祠三天太上道君﹐命霍山爲儲君﹐命潛山爲衡嶽之副﹐以成之時參政事以輔佐之。帝乃造山﹐躬寫形象以爲五嶽眞形圖。

➀具茨山﹕在陽翟。大隗。在密縣。➁崆峒山﹕或作空同山﹑空桐山。➂熊﹑湘﹕熊﹐熊山﹐在召陵﹔湘﹐湘山﹐在益陽。

黃帝往煉石於縉雲堂。於地煉丹﹐時有非紅非紫之云見﹐是曰縉雲﹐因名縉雲山。帝藏兵法勝負之圖﹐六甲陰陽之書於苗山。黃帝合符瑞於釜山﹐得不死之道。奉禮太乙元君﹐受要記修道養生之法﹐於玄女﹑素女受還精補腦之術。玄女授帝如意神方﹐卽藏之崆峒山。帝精推步之術於山稽﹑力牧﹐著體診之訣於岐伯﹑雷公➀﹐講占候於風後先生。黃帝得玄女授《陰符經》義﹐能內合天機﹑外合人事。帝所理天下﹐南及交趾﹐北至幽陵﹐西至流沙﹐東及蟠木。帝欲棄天下﹐曰「吾聞在宥天下➁﹐不聞理天下。我勞天下久矣﹐將息駕於玄圃以返吾眞矣。」黃帝修舉封禪禮畢﹐采首山之銅﹐將鑄九鼎於荊山之下﹐以象太一於九州。是鼎﹐神質之精也。知吉知凶﹐知存知亡﹐能輕能重﹐能息能行﹐不灼而沸﹐不汲自滿﹐中生五味﹐眞神物也。。黃帝煉九鼎丹服之﹐逮至煉丹成後﹐以法傳於玄子。此道至重﹐盟以誡之。帝以中經所紀藏於九凝山東﹐號委羽。承以文玉﹐覆以盤石。其書金簡玉字﹐黃帝之貴讖也。帝又以所佩靈寶五符眞文書金簡一通﹐茂於委宛之山。帝嘗以金鑄器﹐皆有銘﹐題上古之文﹐以記年月﹐或有詞也。時有薰風至﹑神人集。成厭代之志➂﹐卽畱冠劍佩舄於鼎湖極峻處昆侖臺上﹐立館其下﹐昆侖山之軒轅臺也。時馬師皇善醫馬﹐有通神之妙。忽有龍下於誕伏地張口。師皇視之﹐曰「此龍病﹐求我醫也。」師皇乃引鍼於龍口上下﹐以牛乳煎甘艸灌之。龍愈﹐師皇乘此龍仙去。黃帝聞之﹐自擇日之還宅﹐升仙之日得。戊午果有龍來﹐垂胡髯下迎。黃帝乃乘龍﹐與友人無爲子及臣僚等從上者七十二人。小臣不得上者將龍髯拔眵及帝之弓。小臣抱其弓與龍髯號位﹐弓因號鳥號。鼎之地後曰鼎湖。其後有臣左徹削木爲黃帝像﹐率諸侯而朝奉之。臣僚追慕罔極﹐或取幾杖立廟而祭﹐取衣冠置墓而守﹐是以有喬山之冢。黃帝曾遊處皆有祠。五百年後﹐喬山墓崩空室﹐惟劍輿赤舄在﹐一旦亦失去。黃帝居代總一百二十年﹐在位一百五年。自上仙後升天爲太一君﹐其神爲軒轅之宿﹐在南宮黃龍之體象。後來享之﹐列爲五帝之中方君以配天。黃帝土徳﹑中央之位﹐以主四方。以鎭星配爲子﹐含樞紐之神爲位配享於黃帝。

➀著﹕明。➁在宥﹕自在寬宥。➂厭代﹕滿足一代﹐治理一代。

帝之子少昊名摯字靑陽﹐號金天氏﹐居位八十一年﹐都曲阜﹐子孫相承共四百年。黃帝孫顓頊﹐號髙陽氏﹐母蜀山氏所生﹐有聖徳﹐居帝位七十八年﹐都商丘。帝嚳髙辛氏﹐黃帝之曾孫也。帝嚳生而神靈﹐自言其名﹐居帝位七十年﹐壽一百五歲﹐都偃師。帝堯陶唐氏﹐黃帝予玄孫﹐帝嚳之子也﹐姓伊祁﹐字放勛﹐興於定陶﹐以唐侯爲帝﹐在位七十年﹐壽一百一十八歲﹐都平陽。舜有虞氏﹐黃帝九代孫﹐姓申屠﹐攝帝位三十年﹐正居位五十年﹐壽一百一十二歲﹐都蒲阪。夏禹亦黃帝之玄孫也。姓姒﹐居帝位﹐都安邑﹐在位九年﹐子孫相承共四百三十二年。殷湯﹐黃帝十七代孫﹐姓子﹐都毫﹐在位一十三年﹐子孫相承共六百二十三年。周發﹐黃帝一十九代孫﹐姓姬﹐居帝位六年﹐都鎬京﹐後平王遷洛邑。子孫相承共八百七十三年。黃帝子孫各得姓於事﹐帝推律定姓者十二﹐九子各封一國﹐總三十三氏出黃帝後。《先天紀》云「子孫相承﹐凡一千五百二十年。」➀

➀《世紀》爲一千二百五十年﹐均無據可考。

