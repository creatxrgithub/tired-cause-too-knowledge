《象臺首末》﹝宋﹞胡知柔編

欽定四庫全書

史部七

象臺首末

傳記類二

名人之屬

提要

臣等謹案象臺首末五卷宋胡知柔編述其父夢昱獲譴始末夢昱字季昭號竹林愚隠吉水人嘉定丁丑進士官大理評事以論濟王事貶死象州寶慶元年追贈員外郎咸淳三年追謚剛簡知柔於寶佑四年編其奏疏遺文後又益以謚議及諸家贈答題跋之作以成此書而彈文亦具載焉其編次頗無法度如第一卷

封事及上史彌逺書之下忽攙以李知孝梁成大糾彈夢昱二疏及徐瑄救夢昱書其下又爲夢昱祭弟文一篇其下又以追復省札之類共爲一卷第二卷

告詞行述之下忽攙以夢昱所進札子四篇其下又贅以趙文等所作夢昱水石圖贊五首共爲一卷第三卷

諸人贈詩十九首之下忽攙入夢昱自詠步王盧溪韻詩二首再寄一首其下又載他人詩八首忽又攙入夢昱自詠榕陰圖一首其下又載他人詩十八首共爲一卷第四卷

爲諸家哀詞祭文題跋而第五卷

省札謚議又居其後末附像贊六首又與水石圖贊各編而出身印紙題跋亦與封事題跋各編均龎雜無緒又其書作於宋理宗時安得載及元明人詩文殆必其後人所竄亂非知柔之舊矣徒以夢昱气節足重故流傳至今而宋史夢昱無傳所載亦不免闕漏今特著之錄以示表章之義焉

乾隆四十四年正月恭校上

總纂官臣紀昀臣陸錫熊臣孫士毅

總校官臣陸費墀

●欽定四庫全書

象臺首末卷一

﹝宋﹞胡知柔編

○奏疏﹝書附﹞

寶慶乙酉詔求直言八月二十二日應詔上封事

臣仰惟太祖皇帝艱難肇造以有天下顧命之日不傳之子而傳之弟友愛之義超越前古嘗聞周之太伯以一國而遜之弟矣未聞以天下遜之弟者也周人有道之長冠冕三代則太伯王季友愛之義實根本之我宋立國亦惟賴祖宗友愛之義以爲根本蓋友愛一念乃天理之眞人倫之至也所恃以培植立國之根本者莫先於此周人不幸而有管蔡之變我宋不幸而有秦邸之變又不幸而有近日濟邸之變其事不同而所以處兄弟之難者則同當管蔡挾祿父以爲亂流言騰播王室幾危周公始不得巳而誅放之然南陔暫廢常棣繼作感傷之意見於詠歌封胡示寵蔡祀續焉是周公所以待管蔡者終歸於厚友愛之義未嘗終絕於管蔡之身後也當秦邸陰謀竊發事迹敗露初則罷尹開封繼以賜第西洛或有以怨望告者太宗皇帝始不得巳而貶責之迨凶訃上聞感泣悲痛追封之典賜謚之典卹孤之典相繼舉行是太宗皇帝所以待秦邸者終歸於厚也友愛之義未嘗終絕於秦邸之身後也始焉之誅放貶責𨿽天地鬼神亦知吾有不得已之心終焉之勤渠繾綣乃所以全吾友愛之本心天理依然人倫如故一代立國之根本初無傷焉於皇我宋所以扶持立國之根本者又與周人同一意矣乃若濟邸之變特出於一時之不幸非可以管蔡秦邸之事而例論也陛下篤孔懷之恩崇追贈之典此眞周公與大宗皇帝之用心也議者遂從而駁之臣竊以爲君臣之分不可暫僣則駁之者乃臣下之職守也兄弟之情不可終絕則排羣議而無反汗焉乃陛下之恩意也秦邸之變議者或至斥以大逆或欲處以殊死太宗皇帝非愎諫者卒於不兪其請者何也彼則明君臣之分吾自全兄弟之情故也今臣下旣聲濟邸之過陛下則從而宥其過臣下欲奪濟邸之恩陛下則從而厚其恩君臣之責庶兩盡矣柰何駁議一聞恩命竟寢則是陛下之待濟邸友愛之義終於絕矣戕天理斁人倫我宋立國之根本傷損多矣五霸莫盛於齊威身死未寒五公子爭立迄於簡公齊無寧歲是何其禍之慘也蓋胚胎於子糾之變也子糾死矣曽無一語追悔營塟命繼等事並無聞焉是齊威友愛之義終於絕也唐之三宗莫盛於太宗不一再傳而數世本支殱於則天之手者幾無遺類是何其禍之深也蓋胚胎於建成元吉之變也建成元吉死矣並與其諸子而芟夷之是太宗友愛之義終於絕也使陛下之待濟邸友愛之義果終絕焉厥鑑不逺臣竊懼之臣又聞聖明在上天下無寃民乃若至親骨肉之間寃抑且不能以自伸未有不召變稔禍者晉之恭世子本無置毒之事也驪姬則以置毒誣之懼而出奔甘於自縊晉獻公卒不之察亦無有爲之辯明者父子之天終不回焉異時出而爲祟狐突親見而與語焉所謂請於帝以聲寃托於秦以伐罪者若怪也晉之禍卒如其言者何也寃抑之气鬰而不散故也漢之戾太子本無巫蠱之事也江充則以巫蠱誣之盜兵自救懼禍自經其與恭世子之事相去無幾矣自田千秋急變訟太子寃武帝爲之幡然感悟作思子宮爲歸來望思之臺父子之天一旦復回有晉人之變而卒無晉人數世之禍者何也有以散其寃抑之气故也夫父父子子兄兄弟弟均之爲天理之眞人倫之至也以父子兄弟之至親而寃抑且不能以自伸焉他可知矣天理幾於斁而人倫幾於泯矣如之何不召變稔禍耶臣嘗閱京府所勘沈伯括等案所言濟邸隠匿有無虛實臣不得而知之就使有之其事乃在陛下臨禦以前其罪合在赦宥之域今不必論矣又嘗閱詔獄所勘謝周卿等案竊見逆賊深夜突發濟王脫身竄匿旣而尋獲迫以僣僞濟王發聲痛哭首以不得干犯陛下與皇太后爲戒則其本心可見矣議者乃謂其與賊同情商議入據郡治又謂其欲遁往平江據城爲固幸府僚有畱其行者是殆風聞之過也否則爲府僚者駕其說以爲免罪計也不能止其僣而能畱其行此必無之事也將誰欺欺天乎濟王不幸而罹此橫逆陛下政當軫鴒原急難之情矜之念之詎忍罪之陛下果以議者之言而罪之則濟王寃矣邇來間有訟其寃者然羣言𨿽進淵聴未回則是陛下友愛之義終於絕矣九原不可作是非曲直濟王豈能與議者辯又豈能與陛下較縦使追贈襃崇其實於濟王無加益設欲削奪追貶其實於濟王無加損然陛下友愛一念或厚或薄天理之或缺或全人倫之或暌或合乃國家安危治亂之機所由判焉陛下未可以爲末節細故而忽之詩曰昊天其子之天子者代天作子之義也子之子尢天之所屬愛者也濟王與陛下均爲先帝子陛下兄日姊月而所以待濟王者如此彼蒼者天其謂陛下何書曰惟孝友於兄弟則友愛乃孝之大者也濟王承先帝溫淸有年矣亦先帝所屬愛者也先帝仙遊日月幾何陛下奉先思孝而所以待濟王者如此則先帝在天之靈其謂陛下何記禮者曰孝者善繼人之志善述人之事則繼述乃孝之大者也太祖皇帝處兄弟之常如彼太宗皇帝處兄弟之變又如彼陛下鑑於成憲而所以待濟王者如此則祖宗在天之靈其謂陛下何記禮者又曰孝弟發諸朝廷行乎道路則朝廷者乃孝弟之道所從出也濟王在邸初無恩徳及人天下未免矜憐而追念之何也意者祖宗友愛之義素孚於人心則斗粟尺布之謡未免責陛下以備也陛下教天下以弟而所以待濟王者如此則天下之人其謂陛下何陛下無謂變故之潛消陰弭而天心爲已順無謂雨澤之隨禱輒應而天心爲已格人心卽天心也亦先帝與祖宗之心也自濟邸之訃旣傳聞者莫不悲之往往謂狂狡妄圖守貳不武茍能夤夜剿除豈至詰朝僣僞濟王果何罪而至此極耶人心之憤惋勃勃如也自封駁之說旣行聞者莫不恨之往往謂是特故彰濟邸之惡以戢訛言耳以止謗議耳欲加之罪其無辭乎人心之憤惋則猶故也以人心察之則天心可知矣乃者幹文疊疊示變固已略寓其譴告之意矣以天心推之則先帝與祖宗之心又可知矣陛下若不早回友愛之天政恐姦雄得以竊議讎敵得以竊窺乘間抵巇特未可測況乎寃抑不散乖戾寖生他日國家之禍變何有終窮臣竊懼之夫子之作春秋凡二百四十二年行事皆所以埀萬世戒也而鄭伯克段之事獨首書之其意深矣此陛下所當黙會也孟軻論周公誅管蔡之過以爲古之君子其過也如日月之食人皆見之及其更也人皆仰之臣之所以望陛下者亦猶孟軻之論周公也陛下誠能思祖宗立國之根本不外乎孝友之一念以周公之厚於管蔡太宗皇帝之厚於秦邸者爲法以齊威之薄於子糾唐太宗之薄於建成元吉者爲戒回友愛之本心復哀矜之初意亟圖今是旋悔昨非當臨朝之際感泣涕洟諭大臣若曰人皆有兄弟朕獨亡濟王僣僞事迫於凶黨非其本謀幸平心定气爲朕處之寧以恩而屈朕法毋執法以奪朕恩亟取先朝秦邸故事爲朕參酌而行無忽凡追贈襃崇之典寧過乎厚焉降存亡繼絕之詔徐擇人而立之加以歲時遣使致其祭祀撫其家屬厚其賚予使死者可以無憾生者不至無聊如此則濟王之寃抑如戾太子之得以自伸不至如恭世子之郁而不散矣陛下友愛之一念油然復生恩榮浹於九泉怡愉洽於四海天理缺而復全人倫暌而復合爲天下國家九經庶可次第而推廣之仰焉可以慰天心俯焉可以慰人心幽焉可以慰先帝與祖宗之心作宋明主埀宋休光所以扶持立國之根本者不間於周則所以綿延享國之歷數者必踰於周何憂乎姦雄何畏乎讎敵何虞乎禍變臣之所懼者不足懼矣陛下降詔求言四閱月矣臣諦觀黙察朝思夕想惟時事紛紜可爲痛哭流涕者多矣獨於陛下待濟邸一節尢有嫠不卹緯之憂陛下庶幾攺之臣日望之所以隠忍而未敢言陛下過而不攺是謂過矣臣是以不顧首領披露肺肝昧萬死爲陛下言之萬一陛下少畱穆淸反復展玩幡然而聴之非臣之幸亦非濟邸之幸乃宗社之大幸否則狂僣之罪臣無所逃斧鉞鼎鑊惟陛下所命當席槁私室以俟焉謹錄奏聞伏候勅旨

上丞相史彌逺書

夢昱竊惟伊尹商之阿衡也而所以告戒其君者必先之以立愛惟親立敬惟長而巳夫立愛必自親始而親莫親於父母立敬必自長始而長莫長於兄伊尹引其君以當道豈無他說必先於斯二者何也蓋立愛立敬乃人道之大端而君道之本原所從出也大丞相擁立聖明以定宗社大計正當開導聖明以爲宗社久計可也夢昱竊聞主上恭儉寛仁不攺父道祇畏承順克慰母心則立愛之道大丞相旣有以開導之矣乃者霅川之變實出於濟王之不幸聞其死莫不悲之主上存卹之意始於厚終於薄追贈之典始於渙汗終於反汗立敬之道未免缺然則大丞相開導之功無乃猶有慊歟今有人焉適值凶黨迫其兄爲首以刼掠其財物者其兄又不幸而死於鄕鄰救捕者之手自忠厚者處之必將悲其兄無辜而橫死且察其兄本無心於刼掠軫其孤孀理其喪塟凡事之所當任責者惟恐有一之不加厚焉若或忿忿然眞以刼掠之罪罪其兄聞有疏其兄之宿過者反從而聴之信之哀弔不至撫問不加丘嫂之痛哭無聊者不之卹烝甞之似續無人者不之顧視同气如仇敵棄手足如贅疣則宗族姻黨必將交口譏議共指爲殘忍刻薄人矣鄕曲之稍有識見者必將望望然去之而恥與之處矣此言𨿽小可以諭大今主上之待濟王或者其類此歟天下未有不長吾之長而能使億兆之眾歡然戴之以爲君長者無怪乎人心之憤惋不平而閭謗巷議紛紜未巳也主上固不免負天下之謗大丞相不容不分其謗也公論之在天下未有久而不明者大丞相能逆料此事他日必無反復否歟寃抑之在天下未有久而不伸者大丞相能逆計此事它日決不爲國家之厲階否歟大丞相爲宗社久安計未可以此事爲不足芥蔕而忽之夢昱又竊聞乃者海陵郡使君傾逝大丞相悲痛感泣哽咽廢食所以撫存其諸孤經紀其身後事者靡不備至友愛之義人皆仰之𨿽然天下至大一家之推也潁考叔之孝於母能施及鄭莊大丞相之友於兄乃不能施及主上夢昱所以深爲大丞相不滿也大丞相試深思而熟計之逝者已矣今日之追奪貶削其實於濟王有何加損然於主上君徳所損甚大於大丞相計安宗社之功所損亦大今日之追贈襃崇其實於濟王有何加益然於主上君徳所益甚多於大丞相計安宗社之功所益尢多主上出求言之綍今旣數月矣以直言進者固有之獨於待濟王一節議論紛紜相爲矛盾曾未有剖其事情稽其禍福平心定气爲國家懇切言之者夢昱田野書生荷大丞相擢用棘掾與濟王素無雅故亦未嘗覿面濟王僣僞委非本心夢昱因斷謝周卿等案頗知底蘊若更緘黙不敢吐舌一言非惟上負君相抑亦下負所學是用歷考古事參稽先朝家法披露肝膽輒上封章昧萬死以言之謹用副本申徹鈞聴敢望大丞相不棄芻蕘畱神展玩以至親兄弟手足之情體至尊兄弟手足之情當從容論道之際明以處濟邸一事開導上心務在補過而戒於文過務在格非而戒於遂非凡追贈襃崇等事蓋目今所當亟行者乃若存亡繼絕一節欲且先降旨以慰人心而徐圖之如此則主上立愛立敬之道兩無所愧大丞相開導之功於是乎大全矣一時可以無恨他日可以無愧萬世可以無譏矣書曰罔俾阿衡専美有商夢昱於大丞相深有望焉若或以狂僣罪之則斧鉞鼎鑊惟所裁耳夢昱甘之如飴無悔焉

監察禦史李知孝章疏

臣仰惟皇帝陛下受上天之景命膺列聖之丕圖履位之初肇舉禋祀云物開霽天宇淸明祥風景星昭映披拂此陛下之得天心而天心之眷陛下也號令初敷雲行雨施輝光所被聲應气求聖主作興萬物咸覩此陛下之得人心而人心之歸陛下也孟子曰使之主祭而百神享之是天受之使之主事而百姓安之是人受之堯舜所以得天下不過如此近年以來學術不明義理不講士風頹靡背正而適邪違道而幹譽親文墨者不識典故習法令者不知憲章身爲王臣而有嫉視君上之意職居朝列而有陰黨叛逆之心大爲反道敗徳之意肆騰挾邪醜正之語脇制上下誣蔑典常猶使在廷臣實疑懼臣伏見考功郎中洪咨夔迂潛晚出粗亦能文大理評事胡夢昱江西鄙人試法偶中遭遇聖主寘身周行不思勉勵以報君徳乃以詭怪而惑羣聴近者臣等相率奏請欵謁廟宮此乃援眞宗哲宗朝故事考先臣司馬光之言所以隆陛下尊祖敬宗之心副萬姓尊君親上之意其所闗系蓋爲甚大咨夔則曰臺諫相率勇往不顧者恭請聖駕欵謁景靈宮而已矣考詳典故以肅宮廟以安人心此豈細故而乃爲譏誚之語如此其視君上爲何如其視宗廟爲何所耶蓋其憤給舎之駁濟王故誚陛下之謁宮廟原其心術允謂回邪夢昱素不能文且無所見突然上書言濟王事狂悖繆戾字字傾邪朝列切齒以爲怪異如曰沈伯括等所供就使有之合在赦宥之域夫伯括所供事實所索案卷皆大逆不道之事身爲法官豈不曉法安有惡逆而可以赦原乎觀其下語詳其用意考其引援皆其憤詈咒詛之語此必藩賊餘黨潛伏出入共成此書二人者同於黨惡而黨惡之辭則有輕重同爲狂謬而狂謬之語亦有淺深臣欲望聖慈特賜睿斷將咨夔鐫罷夢昱追官落籍竄之海外州軍庶幾中外悚動知有君臣上下之分觀聴肅穆國勢尊安天下大幸伏候勅旨寶慶元年九月初三日檢會臣僚奏洪咨夔特降三官余依胡夢昱追毀出身以來文字除名勒停送象州羈管臨安府差發前去取交管訖文狀申尙書省

司諌梁成大章疏

臣聞士大夫之趨向風俗之厚薄系焉必其操行純一持論正平始足副公朝簡拔之意今有人焉學問本無而詭怪立異行實不副而矯飾沽名麾節屢更悖謬日甚傷風敗俗職此之由臣伏見朝請大夫直華文閣楊長孺拘僻而濟以暴狂狠而恣於酒向爲守帥淩蔑僚屬誣劾寓公間行怪政所至貽笑見於前者臺臣之評奏臣不復再瀆天聴今六龍禦天收用名賢以共起事功如長孺之習怪積謬何足齒錄朝廷特以其名臣之子遂加抆拭賜以命召此初政之美意臣聞其人故態不攺顚怪自如形之詩詠公肆譏訕其送胡夢昱行詩之末句云便是吾鄕小澹庵者前朝名臣胡銓也今長孺乃以夢昱況銓流傳道路有識駭憤方且以辭遜自髙對客昌言略無忌憚臣謂長孺之所爲若使立朝必黨和邪說簧鼓在列或叨外任必復行怪政貽害士民長孺之一身進退初無系於輕重第恐中外觀望相師成風崇詭尙異波流莫返必致是非混亂分義不明他時復費朝廷區處臣實憂之臣欲望陛下特頒睿旨收還長孺召命指揮仍畀祠祿勒令閒住俾知循省以正人心以厚風俗以爲詭僻狂悖之戒謹具覺察以聞伏候勅旨貼黃臣照得前大理寺少卿徐瑄身爲理寺長官見其屬夢昱之狂悖誣謗一至此極自合糾正訓戒使之舍逆歸順知有綱常始無負於朝廷擢用之意今乃不然惟知極力慫惥而巳觀其舉夢昱爲賢能才識其詞有曰勤拳憂國慷慨敢言及引經決疑近古遺直等語今以瑄之言考瑄之心則夢昱狂悖誣謗之章必與瑄合謀共議而爲之無可疑者臣契勘徐瑄胡夢昱𨿽已蒙朝廷追削貶竄公論猶以爲罪大罰輕臣欲望睿斷將瑄夢昱更賜重議施行庶誅其無將之心以快公論仰乞睿照寶慶二年六月初一日檢會臣僚奏徐瑄更追三官移送象州居住胡夢昱送欽州編管仍令道州象州日下差發前去取交領狀申尙書省

大理少卿徐瑄上史丞相書

瑄嘗聞治世諱危亡之事而不諱危亡之言亂世諱危亡之言而不諱危亡之事此蓋儒者識治之格言而古今昭然之明驗也夫所謂諱危亡之事者非謂必無是事而諱之亦非謂危亡之立至也舉一事發一政有可以致危亡之理則惟患其不聞聞斯攺之而已矣此則諱危亡之事也所謂諱危亡之言者非止於不樂聞而已也聞則忿疾之擯棄之甚者流放竄殛置之可死之地而後已天下由是而鉗口結舌朝廷有過不得聞則危亡基之矣此則諱危亡之言也是以自古聖君賢相莫不以樂善從諌爲首稱而反是者必致危亡之地此必然之理不待旁引曲諭而後知也恭惟丞相一徳格天再世相輔勲業之盛振古鮮儷士大夫之道古今譽盛徳者不特以二十年身任天下之重爲難而更化以來未嘗罪一言者𨿽狂悖妄誕肆爲詆毀而丞相未始不優容之天覆地載海涵春育士大夫以是感激思奮凡朝廷稍有缺政則盡言無隠亦恃丞相有包荒之大徳必無流放竄殛之事不然孰肻蹈不測之淵爲嘗試之舉哉瑄竊見胡夢昱以嚢封繳札論及濟邸事獲大譴責投之嶺海固其自取然考其所爲實有懇惻隠憂之心而無沽激矯飾之意朝廷所以特加竄於胡夢昱者不過以其位卑而言髙又其言與論思之臣適相邂逅故其罰特異於他人而瑄區區千慮之愚竊以朝廷方以直言詢及艸茅無間中外則不當以位卑爲嫌丞相光輔聖主廣開眾正期年之間凡所以奬拔善類激昻士气扶植祖宗以祈天永命者無所不用其至而首以直言罪一職事官竊爲丞相惜之恐自是中外之人皆以言爲諱其於丞相二十年涵容之美意輔贊之大業所損多矣瑄職在法守偶與胡夢昱同寅見其披閱謝周卿等案牘有感於中欲退而艸封事久矣聞有嚢封匭奏必汲汲傳錄欲早知之問其故則曰若幸而有他人言之則夢昱可以止執筆細思作而復輟者至於三四此蓋瑄所親見灼知其出於至誠懇惻而非務爲沽激求名之舉瑄旣得於目擊不能爲丞相言之則此身受陶成之恩恐卒無以報故敢冒昧控陳

○文

象州祭弟利用行十八文

維寶慶三年歲次丙戌五月乙卯朔越二十有三日丁丑兄夢昱謹以淸酌庶羞之奠昭告於十八弟之靈曰嗚呼歲在丙午先人棄世姊九歲伯兄六歲予兩歲越明年丁未弟始生鞠育顧復先妣之劬勞極矣然猶幸有先祖在又六年壬子先祖棄世兄弟惸惸艱苦萬狀先妣忍饑寒躬織衽以供束脩散遣從師毎以無忝汝父爲訓兄弟旣長挾冊授人負米爲養先妣頗自慰毎以振大家聲勉幸而伯兄舉於鄕予亦竊第太常弟之不偶於場屋者特命耳不幸祿未及養先妣巳棄人間世兄弟心盟不謀而合欲使閫內無間言槖中無私蓄怡愉相歡共振門戶以守先妣家法以踐先妣緒言家事無巨細弟毎直前任之辛已冬予蒙詔恩擢用棘掾弟偕予以行旣而骨肉聚處俸入不給弟恊力支吾甘於寂淡時寄蕭寺閉戶翻書其用力亦勤矣抗志亦逺矣去年秋予不量狂僣欲引吭一鳴弟毅然贊之旣而坐罪削籍投竄象郡弟慨然従之水陸繚繞不知其幾千百里凡所以經紀行計調護行色者皆弟之力也予之泛應曲酬言語飲食小有過忒弟之箴警必隨之若弟者固予之手足也亦予之法家拂士也旣抵象郡方期收召魂魄共爲講學計嗚呼豈料惡辰參會弟乃爲庸醫所殺耶弟苦痔疾特微恙耳初謂邂逅妙手因可絕一病根豈嘗聞以療痔而得死耶始予與弟同室而寢同案而食未嘗頃刻相離也正月四日招陳維淸者來弟以塗痔不便始異寢繼又以起坐不便始異食然無日不相聚話也十有六日遣周成等歸弟猶起而送之其晚予訪舊従外來弟語予曰我痔根突出幸可一並去之自此不復下牀復招陳維淸則曰此療痔者之常也弟不以爲疑予亦何自而疑也況無日不隔室而語耶豈料弟之死也馴至晝夜呻吟寢食俱廢手足難屈伸肩背難轉仄弟始疑之予亦疑之二十有三日招良醫陳安叟來診視予始見弟面肉消瘦精神憔悴四體骨立陳安叟便疑脈气不穏然猶幸可以救藥未以爲死證也用藥一日稍效自後一切不效予意謂弟出血過多元气傷損太甚非可一二日取效也豈遽料其爲死證耶二十七夜四更後弟出血如注疊喚二僕以舊衣滲漉予皇皇無以爲計二十八日黎明往禱於甘廟弟語予曰可至誠以往予禱而歸陳安叟亦來診視見弟顏色紅潤語言淸爽予甚以爲喜陳安叟便言六脈俱虛將理半載未能平復亦不料燈欲滅而復明乃死證也旣而又令陳維淸者以藥止血幸而稍止二僕扶掖進藥食弟手足震而气微喘急喚予曰病勢變了急煎藥來救我予猶以好語相溫存急捧藥以進弟力疾啜之又曰再煎藥來並請醫者來予倉皇煎藥未熟請得陳安叟來弟顏色陡變一語不及發而溘然長往矣嗚呼予實不料弟之死也使予果料弟之死豈不能以一語問弟身後事耶弟而不以一語及身後事抑亦不自料其至於死耶予之心弟素知之身後事𨿽無事於囑可也然兄弟至親萬古永訣豈有不及發一語耶是可恨也予與弟爲兄弟四十年同艱苦共患難所以相期者爲何而弟乃止於此耶是可恨也弟之筆力遒勁交遊服之餘膏剩馥往往沾漑於人一鄕舉不能得而乃止於此耶是可恨也弟之襟懷磊落交遊敬之尙友名勝傾蓋如平生歡孰不以逺大期之今乃止於此耶是可恨也弟之議論明正縉紳器之命茍遇焉必非蠅營狗茍徒爲利祿計而已今乃止於此耶是可恨也身爲羈囚予則有罪弟果何罪而死於此耶若予者眞爲弟之累累也是可恨也弟之病也妻與女不及侍死也妻與女不及斂衣棺之類取具臨時𨿽欲勿之有悔可得歟是可恨也是可恨也予素多病弟則康彊弟偕予來骨肉恃以無恐豈料多病者尙生而康彊者則死耶康彊者且不可恃多病者豈可恃耶嗚呼巳矣予𨿽彊顏世間亦鬱鬱無聊賴矣而今而後予之心事訂於誰歟家事囑於誰歟開卷有得焉將誰告歟有疑焉將誰質歟正色之規逆耳之論非特子侄輩不可得而聞予亦不得而聞矣嗚呼巳矣予之手足偏斷矣予之家法拂士云亡矣嗚呼豈庸醫果能殺吾弟耶抑亦弟之冥數止於此而分當死於庸醫之手耶不然則何爲而適與之相邂逅耶善類以書相開釋者謂聞之前輩有愧而生不若無愧而死弟之此行於義得矣弟聞此言泉下固可以無恨也予之恨不知何時而可釋耶𨿽然栢舟之節弟婦必能守之弟惟一女當如已出撫之弟未有男當謹擇而命繼焉予與骨肉輩萬一再有聚會緣甘苦休戚誓必同之斷斷乎不相離也嗚呼此願其可遂耶其終不可遂耶一付之天而已矣予罪重罰輕再污白簡恐恐乎後命之至則弟之旅櫬未免孤寄今幸幹二侄同周才等來使扶護舟行道廣東以歸流行坎止予始泰然任命而無所芥蔕於中矣窀穸事則伯兄自能任其責嗚呼幾何而可以見弟墓之宿艸耶其終不可得而見耶亦付之天而已矣弟之靈其隨旅櫬而歸耶亦畱此而黙相我耶弟之生不能捨我死而有知其肯捨我耶歸者自歸畱者自畱晝𨿽形不相依夜或夢可相接予之心不能一日忘弟弟其可捨我耶詰朝惟良丹旐將往嗚呼巳矣𨿽欲朝夕撫棺而慟不可得矣是用披瀉肺肝灑涕奠饋與弟爲萬古之訣焉弟而有知尙或饗之

○札

歸葬省札

尙書省奉勅勘會胡夢昱昨因臣僚論列謫處遐方今巳身故該遇慶霈須議指揮七月十六日三省同奉聖旨胡夢昱特與放令歸葬紹定四年七月某日札

殿中侍禦史王遂奏札

臣讀易至於剝復其傳曰剝爛也復反也又曰物不可以終盡則窮上反下也夫陽消於陰而一陽陽爲君子陰爲小人剝之時義小人道長而至於極君子道消而僅有存也嘉定而後權姦代出宗主朋邪害虐眾正抱道自守者置不錄直言無忌者擯不用仗節秉義者竄迹遐荒剝牀及膚亦云甚矣然而置者窮益壯老益堅竄迹遐荒者不容媕阿以茍容豈非所謂碩果之不食者乎鼎餗旣覆天啟聖衷回倒持之太阿而獨運之此復而反之候也柰何二十七年之間少者老老者死流離困苦於蠻煙瘴雨者不得以生還幸及新政其與幾何陛下固嘗次第而襃表之起其僕伸其屈而通其滯矣死者不可復生豈非陛下悼痛於聖心者乎臣請擇其尢者爲陛下誦之閩人黃幹南康人李燔曩遊朱熹之門疊爲領袖凡後進學士相與講說著述世人多誦以爲學明東南者熹之功惟幹與燔之力爲多權臣嘗用干試之郡守而尋卽廢放燔𨿽従奔走而隨亦棄遺權臣知敬其書而不行其學知尊其說而不用其人斯道不明由此之故陛下固嘗與幹賜謚而中書以其議邊事不合橫加論駁燔歿𨿽嘗進職未足示寵臣所謂抱道自守而置不錄也蜀人李道傳蒲人陳宓皆名父之子也家庭所傳者義方師友所漸者正學蒞官臨民所至可紀道傳以丙子被召入對歷陳時獘權姦惡之出知果州中途而殞宓以乙亥應詔上封事丙子輪對非議時政權姦惡之兩把州麾終身不召四明人婁昉奮自諸生蔚有文譽權姦以其意气磊落言論鯁亮不能附已僅循常調仕止興化軍夫自權姦行乎國政其鄕之儒先幸多尊顯獨昉之賢而慢不之省臣所謂直言無忌而擯不用也乃若乙酉之獄固將一网以盡諸賢也時有若徐瑄爲大理少卿奉公持正以聴簡孚之辭權姦諷以連蔓非辜旦暮通顯否則禍且立至瑄不爲動胡夢昱爲大理評事義不詭隨奮然上疏剖析是非辭直理明夫瑄小降心於誘脇之言則皜皜者易污夢昱居下位而無言責緘黙自全亦其所也一則追官以謫於象一則削籍而放於欽皆含笑謝妻子以保護諸賢以扶持讜議仗節秉義之風豈不足以寒亂臣賊子之膽乎夫是七人者各行其志沒齒無怨言而天不憗遺使置者不及待陛下之簡拔擯者不及待陛下之收召名麗丹書者不及待陛下洗濯而任使之此斯世所以有憾於七人者也且謂陛下宜廣昭天漏泉之澤表七人爲天下先還幹易名之典厚燔道傳宓昉飾終之恩復瑄夢昱在身之官而優加褒贈錄用其子仍札下本貫存卹其家庶使後世知疇昔權臣之擅命非出於陛下之本心而天下之公議不揜於陛下之聞見忠臣義士𨿽死之日猶生之年也大明當空無一物之不昭蘇震雷出地無一蟄之不震起一元之气自剝而復駸駸進長而內陽外陰天地且爲之一泰豈曰小補之哉惟陛下亟圖之伏候勅旨

追復省札

六月十日三省同奉聖旨胡夢昱特與追復元資端平元年六月某日押

褒贈省札

六月十四日三省同奉聖旨黃漧李燔贈集英殿修撰李道傳陳宓婁昉並贈直龍圖閣仍各與一子升擢差遣胡夢昱贈朝奉郎與一子恩澤端平元年六月某日押象

臺首末卷一

●欽定四庫全書

象臺首末卷二

﹝宋﹞胡知柔編

○告詞﹝焚黃祀文附﹞

中書舎人洪咨夔

朕訪落伊始首下詔求讜直蓋與諫皷謗木同意以直言求人而以直言罪之豈朕心哉爾風裁峭潔志槪激壯由廷尉評上書公交車言人之所難言方嘉貫日之忠已墮偃月之計問塗胥口訪事瀧頭曽無幾微見於顏面何气節之烈也仁祖能全介於逺謫之餘孝祖能拔銓於投荒之後撫今懷往魂不可招潦霧墮鳶悲悔何及陟階員外仍官厥子用旌折檻之直且識投杼之過爾𨿽死可不朽矣可特贈朝奉郎

吉水縣刋告詞跋

皇上踐祚之十年攺元更始躬親萬幾天地淸明如初開辟殿中侍禦史王公遂首言故廷評胡夢昱仗節秉義足以寒亂臣賊子之膽宜襃表以示天下上爲惻然命贈公員外郎而錄其孤於是聖天子優容直言之本心與廷評公死且不朽之令名若揭日月而行天元普試令吉文始至拜學顧瞻兩廡凡是邦忠節文行可以勵俗者皆有祠而公獨立敢言風節翹然視忠簡胡公等耳乃未有位於鄕社之列大懼無以揚忠烈表士則也乃求公像而祠之且摹所贈公官告刻之學元普竊惟崇護善類扶植正論此我朝立國命脈所系也故修潔鯁亮之士偶見抑者終必伸激切忠憤之言暫未省者久必錄激揚觀感之餘爭以犯顏敢諫爲忠而底寮下士皆能明目張膽言天下事社稷長逺實嘉賴之今公贈告之詞有曰用旌折檻之直且識投抒之過大哉王言有以見聖心無我湛如太空不容浮雲點翳之畱而忠臣義士固天道所佑誠可安之無懼則是告也詎止假寵於胡氏哉端平三年二月旣望朝奉郎知吉州吉水縣主管勸農營田公事陳元普謹題之下方

焚黃祀文

嗚呼古今之立言者多矣而闗系綱常者如晦冥之日星蓋自周轍不東三綱淪而九法斁麟經不續於後世而人極幾不立矣然天毎於劇獘大壊之時必豫出一人焉以擬之父子之綱絕於戾園得田千秋之一訟而後明君臣之綱絕於昌邑得嚴延年之一劾而後正兄弟之綱絕於淮南袁盎一語迷途一呼夫婦之綱絕於王后長孫一疏夜行一燭故𨿽無復西伯之父子而未盡至於無親𨿽無復夷齊之君臣而未盡至於無敬𨿽無復太伯之兄弟而未盡至於無遜𨿽無復潙汭之夫婦而未盡至於無恩宇宙之不爲積塊聖教之不爲異端生人之不爲鬼魅其於斯人蓋有賴焉我宋立國之大綱盡正而維持扶植亦斯人是賴曩時周人處君臣之難割兄弟之愛其後必封蔡祀必續固不待知者而後知也苐當羣疑滿腹眾難拂胸之時不有一人推闡此理上以導主上之聰下以斷天下之惑則粟布之謡誤歸於上矣惟公忿在負芒思不卹緯公交車騰剴切之疏政府移誚責之書上於兄弟豈無情哉而偃月之人遽從而嗾之朝窺虎豹之闗夕和雪云之句棄官如屣更覺身輕然舎人不斃於曉鍾而太史竟疲於霜夜幅巾涼館者一載槁塟城西者八年山鬼有靈多謝呵護猶全面目歸訣家人蓋棺事寧而小人之運亦且去矣今天子聖明一朝赫然洗舊百爲而與之新興在原之悲復撫封之渥而一言悟主者亦得以沾余膏而燻剩馥綸命賁加恩言甚寵且有識過投杼之語自非主上眞有因心之愛責躬引咎之意豈復以加於窮愁死徙之臣哉誠使主上充此善機矢去川決遂回友愛之天而濟邸之祀不至終絕則公於綱常豈無少補於萬一歟卜日得剛揭虔奔告公𨿽不作亦不怍矣敢告

○行述

公姓胡諱夢昱字季昭號竹林愚隠吉之吉水中鵠鄕新嘉裏功徳源人也生於淳熈乙已三月庚辰曽祖厚禮祖伯達不仕父憲周師靜春劉先生子澄以文行著兩舉進士不第公生兩歲而孤家無卓錐其母羅氏忍饑寒以事教育長慕汲長孺之爲人嘗名黯字季汲平居未嘗失色失口於人人有一善如自已出卽有秋毫點污絕不與校嘉定丁丑登進士第授南安軍南安縣主簿丁母憂服闋授南康軍都昌縣主簿中大法科授峽州司法除大理評事凡兩輪對皆隨事獻言不毛舉細故以塞責時寶璽來歸大布恩澤公曰是非國家之福豈臣稱功徳冀官爵之時獨不受轉官賞而援江寧獲寶河湟歸土等事極言今日政是嚴恭敬畏愛惜日力之時當以事機易失爲深慮以事力未奮爲深恥以事勢叵測爲深憂言極剴切時逆全歸附朝廷恩之過厚漸至驕盈公以爲國家之患不在心腹在山東乃獻言欲先時而爲之堤防隨時而爲之操縦所謂先時而爲之堤防者以爲淮甸所籍以禦者民兵之力居多合汰在籍老弱之官兵而優附籍勇敢之民兵使有犬牙相制之形則彼必有所顧忌所謂隨時而爲之操縦者以爲此曹志在攻取朝廷毎遇其生事而禁約之今官兵民兵合養威持重而此曹之剛心勇气不若使得發泄於此時寧宗皇帝側身修行敬天卹民而災害怪異亦往往有之有星隕於東北其光如電其聲如雷公以爲主上誠心實徳對越在天不宜有此然仰窺天意俯察人事必有端倪乃極言今日禍機伏於隠微之中者五事乞舉行範純仁申勅中外條陳本職之說時有以郡縣差役不均賦額虧陷請行經界者公曰苟非其人法不虛行獘未可革而害先及矣詭名之隠寄者可許而歸並而不可責以累年之賦其昔磽埆而今肥饒者可許其因仍而不可增以數倍之賦遂極言之山陽虛閫廟議將遣許國公聞之嘆曰山東之禍止此矣此曹平時頗以戰功自負且以忠赤自詭而徳望不足以鎭之能無忿乎遂援戴淵殷浩等事艸奏欲因輪對及之未及對而許行公扼腕久之後果敗人咸服其精識寶慶天子之卽位是當嘉定之甲申封皇兄於濟賜第霅川妖民妄圖王坐此死執政因窮治其事轉相誣引多所連逮少卿徐公瑄實蒞其獄公謂徐曰爲逆人而伸理豈得已哉乖陛下之至仁是吾憂也徐卽舉公充所知有勤拳憂國慷慨敢言引經決疑近古遺直等語未幾議奪王爵而廢其祀事且下廷尉約法公詣徐請曰身爲法官何忍坐視人侮法於帝兄而不救時方下詔求直言公遂應詔上書大略以爲太祖皇帝艱難肇造以有天下顧命之日不傳之子而傳之弟立國根本蓋與周人異世同符周人不幸而有管蔡之變我宋不幸而有秦邸之變又不幸有近日濟邸之變其事不同所以處兄弟之難者則同然周公待管蔡終歸於厚太宗皇帝待秦邸者終歸於厚故皆能有道之長齊威之待子糾者終歸於薄唐太宗之待建成元吉者終歸於薄故皆有身後之禍恭世子本無置毒之事驪姬則以置毒誣之晉獻公無以散其寃抑之气故有請帝托秦之怪戾太子本無巫蠱之事武帝有以散其寃抑之气故有晉人之事釁而無晉人之妖孽又引鄭伯克段周公攺過事反復極論且辯濟王之不幸其事與管蔡秦邸不同乞隆追贈褒崇之典降存亡繼絕之詔歲時遣使致其祭祀撫其家屬厚其賚予又貽書丞相史彌逺以爲公論在天下未有久而不明寃抑在天下未有久而不伸此論不早明他日必有反復此抑不早伸他日必有厲階丞相得書大怒於是禦史李知孝承風旨劾公黨附叛逆與洪公咨夔並逐而公則有削籍羈管象郡之命蓋寶慶乙酉九月已未也廣西帥臣錢宏祖欲殺之賴運判陳公汶左右得免在象扁所寓室曰涼館讀書其中嘗因拾皂角有詞云颯颯秋風飛起瘴嶺黃塵撲地鐵漢盡禁當不比冰肌細膩縦來擦洗也只是本來膚體羊角因風晚樹自是秋來气數入藥不和同瞑眩得人嫌惡只宜將去淨洗人間垢污其寓意堅確如此未幾又爲禦史梁成大所劾再徙寧越未及行以痢疾卒蓋寶慶丙戌九月丙申也又七年遭遇慶霈始得歸骨端平更化收召正人而物故以眾上甚憐之侍禦史王公遂因奏乞還黃幹易名之典厚李燔婁昉李道傳陳宓飾終之恩復徐瑄與公在身之官優加褒贈錄用其子仍札本貫存卹其家丞相鄭公淸之乃奏贈公員外郎與一子恩訓詞云朕訪落伊始首下詔求讜直蓋與諌皷謗木同意以直言求人以直言罪之豈朕心哉爾風裁峭潔志槪激壯由廷尉評上書公交車言人之所難言方嘉貫日之忠已墮偃月之計問塗胥口訪事瀧頭曽無幾微見於顏面何气節之烈也仁宗能全介於逺謫之餘孝宗能拔銓於投荒之後撫今懷往魂不可招潦霧墮鳶悲悔何及陟階員外仍官厥子用旌折檻之直且識投杼之過爾𨿽死可不朽矣當筆者中書舎人洪咨夔也公一門孝友閫內無間言嚢無私蓄其去國也弟利用相従於象死其歸骨也兄夢白至自象以瘴毒疽發於背死方公太琮在言路日當復極論濟邸繼絕事謂公死南弟兄暴骨𨿽官一子未足償一門之痛方旋去事未及行復平章事喬公行簡監修寧宗皇帝實錄行下本貫取索奏議行實修纂立傳其從祀縣學宮則邑令陳君元晉其從祀郡學宮則太守從林李公義山其從事象學宮則廣漕比林羅公愚也

○輪對札

嘉定壬午六月五日輪對第一札

臣一介謬庸備數理寺循次陛對自幸遭逢越職獻言輒忘狂僣幸陛下容納焉臣仰惟陛下以純誠事天嚴恭寅畏是也以實徳格天寛仁勤儉是也以陛下之操守踐履無一毫人僞介乎其間明白洞逹眞可對越在天故臨禦以來變故之更歷者不知其幾而借助於天以消弭之者亦不知其幾試以大者言之外而彊藩跋扈人皆曰此唐之淮蔡也雷厲風飛不旋踵而誅之內而權臣根據皆曰此漢之梁氏也天開日明一反掌而去之斯二者非人力所能與也天也昔之轉禍爲福轉危爲安者無一非天邇者鎭寶之彰彰來歸輿地之寖寖自復者又何往而非天抑臣聞之承天眷之已至者易迓天眷於方來者難鎭寶之歸天也然講東都之會而使夷夏之玉帛交歸者此其兆也輿地之復天也然雪南渡之恥而使祖宗之境土盡復者此其占也興復之祥天方界之興復之運天方啟之臣願陛下愛惜日力而以慊然不自足之心應之上下戒於驕盈內外懲於玩愒以事機易失爲深慮以事力未奮爲深恥以事變叵測爲深憂滌蕩振刷之意日新於一日經營圖治之功日加於一日則天之啟迪陛下者豈特如今日可觀而巳江寧獲寶晉惟哆然自足也卒無以大規恢之業河湟歸土唐惟哆然自足也卒無以收振起之功往事亦可鑑也書曰惟王受命無疆惟休亦無疆惟卹惟陛下兢兢而亟圖之傳曰責難於君謂之恭臣不勝惓惓

第二札

臣聞謀國者不可有所玩天下之患常伏於所玩秦以慕容埀爲不足忌而玩之秦之患卒生於埀梁以侯景爲不足疑而玩之梁之患卒生於景方今天下所通患者埀亡之勢也此患之顯於有形者也臣竊以大勢而逆料之其亡之遲速未可知而終於必亡爲可知蓋其兵力銷於戰場民力疲於轉餉財力匱於應辦外示彊大之形內戚危亡之證釡魚幕燕視蔭幾何國家之患終不在心腹臣之所患者則山東歸附之眾是也此則患之隠於無形是也當其歸附之初國論嘩然或有養鷹揚去之疑或有養虎遺患之懼陛下斷斷然推赤心以待之果能竭智勇以報我傾忠誠以附我緩急惟命令是聴平居惟紀律是安昔焉以爲可疑者今固不足疑矣然玩之而不復爲之防可乎昔焉以爲可懼者今固不足懼矣然玩之而不復爲之慮可乎陛下廟謨明照固足以消其姦宄之謀大臣邊籌深宻必有以杜其姦宄之謀秦梁之變萬萬無之抑臣之私憂過計則深以爲不可玩焉蓋我之阻隘彼盡知之我之虛實彼盡熟之生聚日繁溫飽難適希覬日重怨怒易生首領縦無他志偏裨寧肯協心茍不先時而爲之堤防隨時而爲之操縦卒然有變何以制之夫此輩平昔之所自負者特以其勇於戰鬥而王師莫能及之臣竊聞淮甸之所藉以禦者民兵之力居多而官兵之怯特甚今莫若汰官兵之老弱核官兵之虛籍就移其廩給以資民兵焉合其彊壯者而教閱之擇其英傑者而統率之略復其租賦常寛其徭役以優假之將見官兵之在籍者日精民兵之附籍者日眾有犬牙相制之形無尾大不掉之患彼自有所顧忌而不敢妄生邪念矣臣所謂先時而爲之堤防者此也夫此輩平昔之所不滿者其志毎在於攻取朝廷則不欲其生事而禁約之臣竊謂讎敵未有滅亡之日邊戍未有撤還之期以守爲守不若以戰爲守官兵民兵養威持重以待而時遣歸附之兵乘間以抵其隙聚則散散復聚或持其急或搗其虛知罃所以困楚王朴所以取淮其策蓋出於此滅則有分地可以處之未滅則此輩之狠心勇气有所發泄終不至於蓄而生變焉臣所謂隨時而爲之操縦者此也堤防操縦而盡其道非特可以銷患於未形而患之顯於有形者亦不足慮矣臣之愚慮近乎迂臣之過計近乎拙惟陛下采曲突徙薪之說持履霜堅冰之戒與大臣兢兢亟圖之宗社幸甚

嘉定甲申正月二十二日輪對第一札

臣理寺之賤有司也惟刑讞是評其於當時之大務詎敢出位而妄言然忠誠所激有勃勃而不容遏者輒昧死爲陛下陳之臣聞漢臣董仲舒之策曰國家將有失道之敗天乃先出災害以譴告之不知有省又出怪異以警懼之尙不知變而傷敗乃至以此見天心仁愛人君而欲止其亂也陛下之嚴恭寅畏天實鑑之陛下之寛仁勤儉天實知之矧簡畀之方隆宜休祥之洽至然災異之來未有如故歲之數者逺郡之旱近郡之水京畿之火譴告亦旣諄諄矣繼以日蝕之變又繼以冬雷之變乃若星隕於西北有光如電有聲如雷則尢異之大者仰窺天意俯察人事譴告未已而警懼繼之者其故果安在也臣竊思之殘賊未殄報復必深禍所伏也新令方張窺覦難免禍所伏也歸附之眾情態叵測禍所伏也驕蹇之卒輒肆扇搖阻饑之民間行剽掠禍所伏也禍機伏於隠微之中而未發焉蓋賈誼所謂痛哭流涕者也柰何習俗惟玩愒是耽人情惟茍且是溺久安長治之策尙闕於建明防微杜漸之計或疎於植立竊意天心仁愛陛下之深惟恐禍機之發而傷敗至焉此譴告警懼所以不厭其數也以故歲天災流行若此繼自今以往陛下無徒區區爲荒政之講火禁之修而已盍亦逆計事變而思膏澤有當霈者歟橫流有當遏者歟曲突徙薪之謀有當謹者歟以故歲之變屢形若此繼自今以往陛下無徒屑屑然齋心膳素露立黙禱而巳盍亦推測端倪而思離明之或蔽歟渙號之或愆歟星拱之邦或有陰懷不靖者歟書曰王省惟歲陛下臨禦之歲今又新矣政當以故歲之災異而深省之易曰履霜堅冰至言慮患貴乎早也詩曰迨天之未陰雨徹彼桑土綢繆牖戶言防患貴乎預也今日轉禍爲福轉危爲安於以消弭災異於以迎迓休祥顧陛下之施行如何耳昔範純仁進言於神宗皇帝朝以爲郡邑之獘守令知之一路之獘職司知之茶鹽利病民兵刑法差役之獘提其局及受其害者知之軍政之獘主帥與將領知之邊之獘守邊知之伏望特下明詔申勅中外各使條陳本職限一月聞奏然後審擇而行之此蓋救時之切論也臣敢摭之以爲陛下獻願陛下謹天之戒畏天之威鑑已往毖方來與二三大臣兢兢亟圖之若夫三白已見一稔可期固自可以占陛下獻歲之祥臣猶嘵嘵然以故歲之災異言之可爲不識忌諱之甚者惟陛下矜其嫠不卹緯之憂而赦之

貼黃

臣生長莊農竊知所在賦額虧陷而作邑者有湯火煎熬之嘆役訴紛紜而充役者有破產代輸之苦其蠧獘之源蓋有在焉諸縣之書手是也臣耳目所接如江東西諸縣所謂書手者官無一錢一粟請給及之然聖節敷買之糜費取辦焉監司過往之供應取辦焉佐官白直之傭顧取辦焉甚至縣官宴集之需送迎之具亦取辦焉其它百色誅求猶有不容縷數者夫旣空役其身以服勞於官而又虛取白撰以應辦於官所以自饜其溪壑之欲者不與焉茍非肆欺籍帳隠漏稅苗詭甲名爲乙戶指土著爲逃移籍有產之家以爲嚢槖焉其費從何而出其間縣計從容去處能免此獘者無幾以江東西諸縣推之他處未必皆然今日之經界藉使無獘而書手之害未去焉不數年間其獘又將如故矣臣竊以爲諸縣書手人𨿽甚微而蠧獘之闗系則甚大繼自今當給以重祿縣計之窘促者計之申明於州州申明於上司略豁其經賦以佐其經費之不及若是而猶敢取辦於書手則以枉法贓坐之庶乎書手免重費之累畏重祿之法而有所顧藉矣不特經界之已行者不至於獘經界之未行者亦可許之首正而革其獘矣如臣言可采望陛下並付有司訂議修立成法而頒行之天下幸甚

甲申擬對第二札

臣竊惟邊戌未撤帥閫之闗繋甚重以今日三邊計之山陽之帥閫闗系尢重蓋歸附之眾實萃於山陽任總戎之責者茍無以鎭服之則彼將有所玩而生變無以駕馭之則彼將有所激而生變授鉞之或當或否國之安危判焉臣謂爲山陽之帥閫闗繋尢重者此也臣請以古事証之河南新附在祖逖固能以恩結之抑亦平昔之雅望素孚焉一旦統之以戴淵則烏塢相繼叛去矣此無他無以鎭服其心故也姚襄單騎來歸才見謝尙面歡若平生一旦制之以殷浩則反噬之禍不旋踵此無他駕馭之失其道故也山陽帥閫之虛久矣廟謨宏深本難窺測外議揣度未免紛紜咸謂向來之策勲邊頭者陛下實注意焉臣竊以爲歸附之首領平時頗以戰功自負且以忠赤自許萬一陛下之謀帥果如外間揣度之論彼將曰子功出吾下而位居吾上何也竊恐不能無忿心又將曰豈無他人而使是子臨我是防我也竊恐不能無疑心疑忿旣生釁隙易起蕭墻之變將必隨之今日文武之士布滿中外宸衷所契翹館所儲與夫公論所推人望所屬豈無鴻儒碩徳胸中自有兵甲可以授鉞而分閫者願陛下與二三大臣早爲之所選擇而遣之使如李光弼之始至而壁壘旌旗精彩皆變可也又使如韓琦範仲淹之經略西夏而邊上有一韓一範之謡可也庶乎羣疑亡而眾論塞矣歸附之情不特帖然相安抑亦可以得其死力而終爲吾用矣春秋時師慧之過朝也曰必無人焉則輕之繞朝之贈策也曰子無謂秦無人則晉懼焉以山陽帥閫之久虛而陛下弄印遲疑幾半載而未有所屬焉覘國者其謂之何此臣所以日夜痛心疾首而不能已於言也惟陛下與二三大臣亟圖之

○水石圖讚

趙文

故園松菊歸步月明蕭然獨往百世之英

曽先之

新松日長水月亡恙乃如之人霄漢之上松竹猶存水石如故人月爭光千古萬古

李元正

月到天心水不湍中流但見石■﹝山贊﹞岏是間有恨君知否莫作當年八陣看

楊如珪

石或泐水或竭松竹或折月或缺亙萬古者獨立之節

康民獻

百世之英萬夫之雄其撓而不濁若山下之水其翳而不昬若空中之月而其涅而不緇又何愧大夫之松

象臺首末卷二

●欽定四庫全書

象臺首末卷三

﹝宋﹞胡知柔編

○詩

泉南翁定

應詔書聞便逺行廬陵不獨詫邦衡寸心祗恐孤天地百口何期累弟兄世態浮雲多變換公朝初日盍淸明危言在國爲元气君子從來豈■﹝一上自下﹞頁﹞名

同邑胡炎

嚢封朝奏大明宮噓起廬陵古直風言路從來天樣闊蠻荒誰使徑旁通朝中競送長沙傅嶺表爭迎小澹翁自愧聖賢無補報臨分憂國意何窮

東山楊長孺

新來消息使人疑一网如何盡去之元佑祗今爲紹聖姫周嫠婦謾深悲

世事昏昏酒正酣苦言難藥盜言甘李庭男子眞奇絕便是吾鄕小澹庵

小山杜耒

廬陵一小郡百歲兩胡公論事若少異處心應略同有書莫焚槁無恨豈傷虧病愧不逺送冩詩霜月中

天臺謝鄆

燕雀羣飛敞漢宮驚聞伏馬忽嘶風洪恩大度祈三宥烏府何顏奏一通勁節敢攀丹陛檻忠言應夢白頭翁象臺一貶端然直所幸身窮道不窮

永嘉戴栩

古郡荒涼象迹新君行況是去裝貧此愁欲別柳邊雨明日初程桂外人從古不多如意事加飡宜惜未歸身春風未必天涯盡木斛花開瘴水深

皆山李元實次王盧溪送澹庵貶新州韻以送之

知公不怕鬼門關直气橫幹淸禁閒鵰觜明知林甫毒鯁言要與澹庵班一身渠任黃茅裏千古名標靑史間非晚淸朝邪正辧紫薇紅藥待君還

淸名傳播到黃支直節寜憂趙氏危虎尾蹈時都不畏象臺到日大爲奇是行廊廟人皆怍所過山川鬼亦知官職本爲餳﹝音尋﹞底鴆﹝音鄭﹞傷今正論有誰持

再作十絕寄胡伯貟兵侍仲方尙書

文昌武庫九霄中翁是新州老澹翁應念象臺今日客淸風端與我翁同

公家富貴足掀天都出新州十九年若念象臺今日客方知澹老子孫賢

官職廬陵不是無文章更亦擬歐蘇若言直气橫牛斗但見人間說姓胡

赤手批鱗事最難況渠班底一薇官澹翁去後能如此當作三生石上看

澹翁直气貫三才八座云仍漸上臺料想而今聞底事中心應亦念渠回

朝行多少气英英不怕霜朝曲觜鷹一网而今都打盡廬陵人且說廬陵

紹興秦檜秉洪鈞澹老昌言斬檜秦猶恨日來三四子抗章不說斬姦臣

一從藝祖握乾符元气都憑直气扶若欲皇家宗社永胡家直气豈容無

東西兩浙及閩川皆見鴛行有直言若我江西獨鉗口澹翁九地也埋寃

寄語朝家廊廟人新州奇事又重新肯甘富貴忘他底應爲斯人作好春

自詠步王盧溪韻

新來時事不相關嬴得蠻荒日月閒存取丹心照碧漢任他黃口鬧淸班非求美譽傳千古不欲浮生愧兩間天亦而今無柰說秀才且荷肯相還

瘴地人憂我莫支人𨿽危我我何危元來憂國不怕死非爲捐身要出奇肯怨江山千里逺幸逢天地一時知孔光張禹人無笑祿位輸他善保持

再寄

沈沈漢殿曉煙迷燕雀輸他取次飛爰把丹衷吐骨鯁且甘白飯與魚肥意循天理可無忤豈料人心各有機日薄西山予未死當畱此語待公歸

同邑李伯圭

伏馬緫爲芻豆謀孤忠嫠緯不勝憂事當言路官無小理未安時心肯休千古綱常增砥柱一身去就等虛舟惡■﹝氏鳥﹞盡任陵鸞鳯嬴得淸名雪外州

豫章宋自適

凜凜廬陵一澹翁飛揚復起振髙風周無二叔聖何別商有三仁道則同孤迹本如雲出岫淸名應比日行空翩翩鴈影梅花外雪片飛來酒對中

同邑曽夣選

象州銷黯又欽州道路何辭作逺逰投北誰憐新逐客落南不減舊編修江山在處猶加護廊廟諸公底著羞天定從來人可勝著書消日海西頭

印山羅存甫

赤心端欲贊皇圖鼓瑟那知卻好竽崇論已聞驚仗馬攄忠寧復忌城狐當爲天下奇男子肯學人間小丈夫更問澹庵老居士儋州還似象州無

安城劉夣才

紹興寶慶百年餘古往今來說二胡論事直湏殫懇切立朝端不忍阿諛兩賢幸屬吾州有萬事何曽公議無象郡新寧不同詔九重天子正儀圖

竹谷羅茂良

好讀牀頭易一編盈虛消長緫天然崢嶸齒頰皆冰雪肯怕炎方有瘴煙頻寄書來洗我愁莫言無鴈到南州長相思外加餐飯記取承君舊話頭

池陽丁黼

一封書奏觸天威萬里徒行出帝畿始得明時來讜論豈知薄命墮危機身同季弟辭兄去女抱嬰兒伴母歸風雨瀟瀟秋又老鴈應不到嶺南飛

剛簡公畱象自詠榕陰圖

古人遺直今人是肯效鄕原事踽涼不把危言陳北闕因何著腳到南荒排姦斥佞風霜手耐冷禁寒鐵石腸贏得榕陰濃宻處忘言黙坐對鑪香

侄大用

伯父竹林先生因濟邸獄謫象郡其在貶所常坐榕陰對鑪薫賦詠自適大端弟筆以成圖久矣今上嘉其忠烈賜謚剛簡豈勝存沒之光亟欲鑱此圖以貽無窮頋力有所未逮且依先生自述韻拜賡一律以俟云侄大用頓首

權臣擅命久心傷賊主之兄意未涼今日封章期救死明朝削籍自投荒九重偶眩誣賢舌四海皆知疾惡腸事久劃逢天一笑錫知剛簡易名香

侄孫震雷

伯祖剛簡公榕陰圖先君肯堂翁常欲鑱石因循至今一日震雷從家弟震載觀則名公巨筆聮編盈軸益知我公大節起敬慕扵易世之未歇者如此𨿽名光史冊而圖不多見不得無餘恨乃追和自述並名筆勒之石侄孫震雷頓首

霅川疑獄獨承當敬逺炎炎卽館涼帝子幾曽謀不道相臣自弗肯包荒李貓初劾猶全命梁犬重評竟斷腸甘死如飴行素志豈知流入殺靑香

艮巖羅■﹝門外旦內﹞用王盧溪韻

虎豹摩牙闖九關人心節義不踰閒監門鄭俠能無懼折檻朱云若是班賴有名畱千古重不容身在眾邪間忠臣義士骨不朽白日靑天敕許還百世期令固本支一身寧復許安危前瞻象郡賢方去後有鶴山人效奇地接宜陽山谷笑舟回湘水屈原知櫝中龜玉而輕毀祿位何妨善保持

鳳山曽宏甫

湘山冷熖冰四海寒蔽天晴日晝陰朝路偸生盡緘口瘴鄕投死猶甘心裏閭節義紹襄簡史冊姓名光古今天定勝人公議在褒忠錄後上恩深

皆山李庭芝

緑鬢兩科好丹心一片忠言言關國體蹇蹇匪渠躬誰謂鴛行底能持鯁論公象臺死得所萬古憶淸風

玉季當春孟公書以訃聞但期同气骨不作異鄕墳豈料鱗音後俄傳蝶夣云想教寧越水恨不識朱云

同邑李伯圭

危言不畏觸干戈瘴雨蠻煙換玉珂今古廬陵兩胡老是非儋耳一東坡拳拳抗志甘三已惻惻招魂聽九歌信得平生稽古力初心不爲履朝鞾﹝卽靴﹞

聖朝寛詔下龍墀盡放累臣脫串覊痛失長沙賈誼舎空存潮海退之祠孤忠元自輕生死白骨寧知問去歸萬里江山丹旐返悲風一掬淚沾衣

南溪楊賓言

湛湛長江月髙標太華淸孤忠千古重去國一身輕个事從來有近時多怕行凜然公屹立一死足平生

貴溪葉夣得

澹庵久死瘴江濵依舊歸來侍禁宸浩嘆宗孫長去國從知志士不謀身皇天若假令多算聖代終無棄﹝闕﹞我時閱報痛生哀灑淚南詹弔象臺今日方知公有子皇天佑善世生才

後坡林經徳

扶植綱常抗直聲白頭不憚嶺南行書云惟孝友兄弟臣罪當誅王聖明削籍投荒從寶慶陟階錄後賴端平朝家賜謚今方舉凜凜孤忠死亦生

永嘉林起鰲

直節盤盤古樹平綱常山重一身輕歷陳髙廟神靈語願法周公日月更飛霧墮鳶遷客憾漏泉疏爵大君明百年富貴端能幾天壤無窮獨令名

子誠李虔敬

至元壬午省委至吉山村出示剛簡公象臺首末讀之凜然

爲君細讀象臺詞前代悠悠事可知逐客逺投魑魅窟姦臣髙照鳳凰池腹誹論起秦刑酷斗粟謡興漢道虧幸有褒封丹詔在忠臣才免似湘累

濟邸獄成寃莫雪朝臣仗馬气先降自知白日孤忠貫獨擬洪鍾寸筳撞坡老肯畱儋耳郡退之還問樂昌瀧二公以後評人物未信欽州是陋邦

巍天壯志切云冠懇懇封章洞肺肝痛恨帝閽排虎豹終教象郡鎩﹝音曬﹞鵷鸞一棺英骨重泉夜兩字淸名六月寒讀盡余編三嘆息忠臣心事古今難

方崖蕭太登

大徳辛丑秋分司象州重新剛簡祠宇越明年壬寅春孟詩以識之

弔古來磨前日恨入南又記去年時老榕偃蹇渾無恙誰與重新剛簡祠

傷心往事可重論獨坐掀髯水竹村千古廬陵髙絕處先生又是澹庵孫

象臺首末卷三

●欽定四庫全書

象臺首末卷四

﹝宋﹞胡知柔編

○哀詞

友人羅幼明

大理評事胡公季昭余執友也昔所敬慕異扵他朋自拾兩科爲天子士官聲實炳著余嘗至京蒙握手如褐衣舊繼聞以敢言斥象郡余寔匏系不克送欲贈以言又未克卽達心甚愧焉其介弟國賓訃至又未幾季昭訃至州裏嘆惜去年秋天子追慨遺直詔返柩歸塟嘆者始恱餘悲季昭爲直臣國賓爲愛弟而溘殞荒嶠無所寄余悰焉昔屈原未死宋玉詞以招其魂今季昭國賓已死獨不招其魂耶乃爲賦哀詞且附以招魂之詞曰繄若人之負抱兮藹溫潤而淸明學旣粹扵風雅兮行亦中乎凖繩奉孀母以克謹兮友哲兄而和平俯科目以薦掇兮匪中扄之所榮儼執操以堅挺兮肅官箴而是程爰因職以有諌兮乃人倫之大經惟哲之肇古兮夫孰參其至情事有異而莫測兮若混昊之與靈本揆權以適正兮凜羣疑而未冰豈通國之少亢兮何退瑟而淩兢羌立志之謇謇﹝音撿﹞兮獨慷慨而羾誠謂正主以大義兮詎容托諸鮮能旣考理以稽則兮言彌激而彌崢睨虎豹之九關兮披瑯玕而畢呈貫忠烱扵陽烏兮曷虹蜺之足淩偉勁厲以非婞兮寧有覬乎骨鯁之稱伊國典之貴宥兮猶未逭扵南徵若愛弟之知孝兮願以身而偕行念手足之一體兮矧可愧乎脊令𨿽共履於蝮虺兮瀕萬死而忍更彼百越之臻臻兮邈覊鬼之相仍惟藥劑之弗時兮迫奇疾而易嬰悲鴈序之先斷兮震哀鴻而必驚慘聯璧之先露兮識不識而涕零幸天道之好還兮皎白日之晶熒俾輤帷之速返兮顯覆蓋之益宏睠臣子之一節兮初奚間於死生峭千仞以賈患兮視九殞而固輕卓公議之不泯兮上下各保夫全名等百世以靡憾兮曷余涕之縱橫駭今昔之夐隔兮悵永懷之弗剩嗟南方之迢逓兮慮剛魂之惸惸欲遐招而未果兮恐巫陽之莫憑乃自招曰魂兮歸來無久滯於南方些嗟彼南方瘴墨橫空霧雨冥冥爲鬼爲人怵脈喪神魂兮歸來不可久畱些嗟彼南方火日如焚血石沸川四序不移翕赫崩獰魂兮歸來不可久畱些嗟彼南方■﹝風貝﹞颷海騰七晝八夕颭踣隮顚魂兮歸來不可久畱些粵惟故鄕風土恬夷白鷺靑原欝潔明眸沙麓逢春艸木蔥籠魂兮歸來可徜可徉些舊隠逶迆華室靚深祚階隆隆禰廟孔安歲時焄蒿飲食芳馨魂兮歸來可歆可寧些亂曰四月維夏兮日淑時宜離苦卽休兮靈車啟途路經鏵觜兮遨以逰由湘之源兮泛蘭舟九嶷舜藏兮叫以登靈妃皷瑟兮如相迎屈原孤憤兮昔所尊精神黙通兮造幽玄自古有死兮直則難求仁而得兮又何嘆昆弟攜手兮宛如存旣忠且敬兮輝一門乃瞻祝融兮顧炎皇靈風吹雨兮旐以揚州邑奠瘞兮非故常貞肝義膽兮凜不亡富之濡兮杭之湄斧封載兆兮卜無違猿吟鶴唳兮相與隨或騎鯨魚兮款天扉千秋萬歲何窮期魂兮歸來察餘詞

○祭文

羅居易

鳴呼天下之公論豈待百年而後定耶惟公孝友之徳稱於鄕黨忠讜之節聞於朝廷人之所難行者公則力行而不倦人之所難言者公則直言而無隠其過人逺矣嶺表之責將老其才而大其用也孰不期公以生還乃遽厄終窮而沒於瘴域夙有令名而無壽考傷哉傷哉𨿽然人誰無死修短數也死而芬芳傳不朽也有命自天特俾歸塟豈惟足以慰九泉之靈凢宇內負忠讜之气者亦自是少伸矣嗚呼天下之公論豈待百年而後定耶嗟我與公情親道合自公云亡我生靡樂繆此花封之撫字適逢旅襯之經從觸目酸辛滿懷悲愴旣捐俸給以助舟車恨守官箴無由逺送難兄令子扶護間關精魂如生應與偕還不腆酒殽哭奠江渚憶公淸淚如此江水歸歟歸歟一隔千里

戴文子栩

嗚呼元化槖鑰幹流爲神志士心胸浩達爲伸神非爾僣吉凶在人伸不我回賢佞幾塵嗟嗟季昭伊國靡家論議罍洗膽肝莫鎁昔者同朝有驂其驊觚稜拜舞星澹月斜誰招君言誰斥君死淮南之諫平津之詆南冠到頭一身萬里人爲天疑我窺其神人爲君吒我究其伸不然胡不憗君以富貴壽考而徑殞於瘴江之濵是故昔賢所以求仁而先正龔鄒不以戚而易欣者也自君之行逐客相繼沈預議而遭彈餘贈吟而同祟自嘆數奇不諉君累天王聖明公論首出雲開南荒恩沾白骨君之姱節允爲國光匪國之光抗我三綱三綱斯張宇輝宙煌回首昨逰夣逾一紀宦情秋薄分刺君裏冩哀一酹芼蘋湘芷

象州學祠堂奉安文﹝鄒濟﹞

嗚呼徐公之治獄若徐有功之平胡公之言事有胡忠簡之直一時之屈萬世之信不在其身在其子孫徐公曩時寓居僧寺因此有祠焉胡公則僦民居以處而無所於祠二公學同道官同寺去國同時貶死同地合堂而祠誰不謂宜乃相學宮講堂之東奉二公祠髙山仰止嘉與學者共之秋菊寒泉世世其永無替

吉水縣學祠堂奉安文﹝李義山﹞

歲在乙酉誰秉國成事有難言眾噤不聲公繇下僚奮身起爭上批龍鱗气直理明下捋虎須辭峻義精羣憸駭聞顙泚膽驚偃月微笑而公南行旣斥不復𨿽死猶生褒表卹錄訓辭哀矜旌直識過惟天子明嗚呼浮雲蔽空波頺谷傾彼譛人者爲公爲卿曾榮華之幾時紛唾罵其可憎而羇臣之遺墨逐客之落魄使人起敬起慕曰彼穢而此馨以是觀之士生斯世義利取舎可不謹其所程嗚呼公之幼學慕汲直之爲人仗節秉義固出於中心之誠爲臣委質視一死爲甚輕茍綱常其不墜寧有覬於身後之名比仁山而爭髙凜勁節之嶙峋附祠學宮公豈此榮從澹翁之俎豆埀鄕社之儀刑洗腆明薦掲虔妥靈魂無不之寧不此歆

吉州學祠堂奉安文﹝李義山﹞

惟公寶慶遷客端平忠魂以一身荷名義之重以數語救綱常之存何蠻煙瘴雨之弗貸而不使少待夫朝暾此悲悔何及之恨所以回放告於訓詞之溫也嗚呼天子聖明公死猶生一廷尉評萬古汗靑我來作州適在公里憶公平生人逺室邇爰肇公祀於儒之宮匪我私公卿評之同吉日辰良敬妥祠事百祀千秋以引勿替

○跋封事後

張侍講之言曰爲已無所爲而然者也嗟乎此天理人心之正而公私義利之所由判歟大理評事胡公書云今日之追贈褒崇其實於濟王有何加益然於主上君徳所益實多可謂無所爲而爲之者矣遂是時廬居句曲山中讀考功奏疏言霅川之亂非濟王之心濟王之死非主上之心固已爲之三嘆比讀公封事而主上之心與濟王之心亦以明白遂爲之慨然以迄於今去夏以副端入對首論公仗節秉義之風足以寒亂臣賊子之膽主上玉色爲之愀然今丞相又奏贈公員外郎仍與一子恩豈非天理人心之不容已者歟因爲之敬書其後以告來者端平二年四月旣望旉易王遂謹書

祖宗忠厚立國涵養士气故小大之臣皆得以危言讜論植立名節今觀竹林胡公封事則寧皇三十年丰芑之澤可知巳孟子曰欲爲君盡君道欲爲臣盡臣道三■﹝氵復﹞此槁爲之歆嘆淳佑三年七月二十四日臨川羅愚謹書

歲在辛酉繩祖仕於李湛溪先生幙中閱邸報見廷評胡公封事明辯濟獄之寃旣而獲譴爲象之行矯首南望哀不自勝涕泗滂如斯涕也不爲無從而出也今三十七年矣自郎畀節於江右公之子金溪令君始以公之象臺首末見示獲盡觀公之前後諌疏及名世羣英題跋不勝起敬起嘆九京不可作孰能起公之死而從之逰乎𨿽然盛徳之後必大公有子今通閨籍試壯邑三異騰播行有鳬蜚丹極之招矣繩祖不揆綴兩詩附於末櫝且備員舉陟明之櫝以少見其思賢之心景定二年十一月日眉山學齋史繩祖謹題

寶慶己酉竹林先生以封事掇奇禍謫象未期年徙欽未及行而歿越六年有歸塟之命又越二年有復官之命延賞之命恩數便蕃訓詞隠惻四海臣子有以知先生乙酉之謫非聖天子本心也嗚呼範司諌之貶忤呂夷簡爾豈忤仁皇也哉鄭監門之斥忤呂惠卿爾豈忤神考也哉胡編修之竄忤秦檜爾豈忤髙廟也哉柄天工者竊弄霆電以行胸臆方其砰訇迅烈之時俄而度者未必不疑天怒之不可回也然太虛湛一非客感所能終蔽所過者化俄而開明曽不崇朝亦猶人身病在股肱暫然痿痺而心君無恙方且豁然醒脫然瘳矣然司諫尋膺柄用編修寖被咨庸監門𨿽不幸猶及見更張而聞收召也獨先生委骨炎荒陽春雨露沛然九天而老栢孤根槁死風雪中矣此聖天子所以爲之嘆悼同時气類所以爲之感且慟也九原義烈英英長存方將喜見天日開明豈以死生晝夜爲隔也哉先生昉有列於朝也在寧皇時不願以寶賞轉官力言得寶歸疆未必爲福逆全方以戰多自詭逆未有萌先生首言禍必在山東欲先時堤防隨時操縱許國之遣尢隠憂焉大則因星雷極言隠伏之機小則因經界極言增賦之害先生天性忠愛如水必濕如火必熱蓋其素所蓄積自然而然乙酉封事非激於一發之暫者不如是何以感悟淵衷如史魚身後之諫也哉先生嗣子知柔彚錄首末彬齋沐薫祓莊誦敬嘆曰復其見聖人天地之心乎景定辛酉六月上澣裏中後朝散大夫行常丞兼權兵部郎中兼史館校勘陳彬頓首謹書

國無綱常不可以爲國人無气節不可以爲人寶慶一疏鳳鳴朝陽竹林知愛國耳不知愛其身也欲植綱常耳非欲植气節也先皇帝嘉其忠而官其子今天子又嘉其子之能官而擢之朝著而節惠之典且行又所以壽千萬世之綱常而非獨昭一士之气節而已余嘗訪象臺之遺轍過鷺洲之故家奕奕髙風九京如可作也咸淳丁卯與公之子部門公同朝出示象臺首末敬瓣香再拜附書於後是歳良月旣望杭山章鑑

自有天地以來人倫之常至於今不墜其間非無闕齾之處必有豪傑之士出力而扶持之一時罔上之姦懼其不便於巳也挾權勢而與之角往往能摧折其身而不能泯滅其言能使之流離竄斥於天未定之時而不能不使光明赫奕於冰山旣摧之後是足以見天理民彛之眞決非人力之私所能勝也理評胡公陳大義於寶慶之初一字一言皆赤心片片中流出視澹庵斬檜之疏不可優劣權姦不容竟以謫死端平攺紀公論大明公之忠烈當與天壤俱獘曩時誣善之徒𨿽三尺童子爭唾之矣𨿽然公之爲此豈其出於一旦之決也哉惟公弟兄俱賢閫無間言槖無私蓄其貶也季弟相從竟死象臺厥後伯氏歸公之骨亦殞於瘴一門之內其於人倫之常亦可謂無愧焉耳矣當公艸奏時灼然知不可以不言而言之不可已也公之心惟徐公瑄足以知之謂公於他人奏事急急傳錄問之則曰若幸他人言之則某可以止胡公封事有惻怛憂愛之誠無激訐叫呼之气嗚呼是可爲後世事君者法矣咸淳丁夘小雪前一日天臺董朴百拜敬書

三百年權姦之誤國亡國者五初亡以蔡後亡以賈開禧之敗去亡無幾紹興寶慶𨿽未有亡國之禍然挾敵勢貪天功誣上行私使不得盡爲臣爲子爲弟之道則二凶之惡殆浮於三凶當是時小而敢言國家之大事以扶天地之常經者廬陵二胡公也忠簡忠憤激烈警悚一世剛簡援引故實敷陳倫理明白懇切不爲危辭又不抵忤時宰而貽書以感動之忠簡之言似賈誼剛簡之言似陸贄二公知愛君而不知愛其身一也夫人臣之告君冀其悟耳豈欲觸其怒哉夫子之請討陳恆也所以告其君大夫嚴正而不迫如此後之忠君徇國者其尙有味於吾言臨川艸廬吳澄敬書

寶慶霅川之事兄弟天倫一大變也時玉堂行詞有曰長枕大衾之樂豈不爾思尺布斗粟之謡自貽伊戚讀者至今悲之在廷諸賢身任綱常相繼論列公以棘屬毅然批鱗且獻言抵觸權近至謫死象郡悠然不悔𨿽其忠誠根於天性亦國家涵飬人才崇奨公論之效也迨紹定霈恩而特旨歸塟端平攺紀而褒贈延賞咸淳嗣服又易名剛簡得魯公所不得之謚英英忠魂亦可少慰於九原之下矣盛徳余澤天所錫予百世宜未艾然銅仙露泣似踐畀秦得請之夣玉盌人間或者至以叔子識環之報疑之嗚呼吾屬尙忍言之公之諸孫克紹先烈以家乘徵言於余余謂公之芳名在史冊忠義在穹壤奚庸贅然髙山景行千載一日余則不能巳於言也因疥名氏於編末云大徳丙午後學東陽厲一鶚拜書

剛簡公上穆陵書字字從天理中流出不待贊羙至謂幸而有他人言之則某可以止此眞無所爲而爲期於人主之一悟而巳所謂求仁得仁者謫死嶺外公何怨乎穆陵後聞王公遂之言爲之愀然加恩延賞曽不崇朝則公之謫死直由丞相嗔耳又所謂君仁臣直者也嗚呼盛哉俛仰今古爲之慨然大徳丁未八月望鄱陽徐明善拜手敬書

象臺首末卷四

●欽定四庫全書

象臺首末卷五

﹝宋﹞胡知柔編

○謚札

賜謚省札

承議郎幹辦行在諸司胡知柔札子知柔一介謬庸誤蒙拔擢伏念先父夣昱於寶慶初任大理評事值有詔求直言時眞公徳秀魏公了翁洪公咨夔相繼明辯濟邸事而先父身爲法官親閱案牘遂上疏極論請亟行追贈褒崇且貽書時宰言尢懇切眞魏二公讀而嘆曰下僚乃有斯人吾當端拜尋聞忤當國意將寘重憲相顧太息曰果爾吾二人當直造榻前爭之得其語以告當國於是眞公先黜而後禦史李知孝乃劾先父乞竄海外或議起大獄以禍諸賢先父曰吾辦一死不爲人累賴先帝察其非辜迄從寛典覊管象州明年司諌梁成大復奏罰輕於罪乞更施行有旨徙寧越未及行以疾終暴露七年乃沐恩霈歸殯於鄕端平更化收召正人貶黜者以次盡用先帝憫先父忠節贈卹錄孤恩綸甚寵至有魂不可招悲悔何及用旌折檻之直且識投杼之過之語知柔偎以無庸獲叨延賞玆拜洪造偹數周行早夜靜思公朝之假借休寵者豈以知柔才足數哉特念先父抵觸禍機視當時諸賢獨慘而不及身被寵光欲使臧孫有後於魯爾竊稽令甲節義彰著不以官品命謚知柔家於江西所知者曽三聘範應鈴以庶官得謚至於先父徒以不肖孤未能發潛闡幽尙爾遺憾不孝之罪將何以歸見丘冢謹依格具錄封事行狀及贈卹省札告詞冒昧百拜控露欲望公朝特賜敷奏褒表易名以昭先帝念忠之本心豈惟先父九地銜恩將俾天下後世忠臣烈士皆知所勸伏候指揮奏訖六月九日奉聖旨特與賜謚右札本家咸淳三年六月某日押

○謚議

朝奉郎行太常博士王■﹝直上土下﹞

議曰傳曰國於天地必有與立立者猶人身之有命脈關於興廢存亡不少也我朝以議論立國焯焯在人耳目者濮議也新法也和議也僞學也今觀諸賢之論建始或拂欝終必消融暫當晦沈久復昭晰間有不幸而蹈窮愁幽憂之境英風誼槪之死靡悔千載有景光也是豈偶然之故哉上之所向下之所趨也前之所植後之所仰也夫以我朝富彊不如秦隋威武不如漢唐而本領淸正之气渾全巍乎與帝王比隆非議論之明效歟若使如公孫弘孔光張禹胡廣軰何以導永命而夷厲階也按特贈朝奉郎胡公狀公慷慨有大節試中刑法除大理評事兩遇登對言獲寶璽非福國家之患在山東時逆全未叛也寶慶甲申霅川變起倉卒下於理寺時相因窮治鉤黨轉相誣引少卿徐公瑄實蒞其獄與公意合會詔求直言公遂極言其事乞以周公於管蔡太宗皇帝於秦邸爲法以齊威公於子糾唐太宗於建成元吉爲戒又移書時相謂公論未有久而不明寃抑未有久而不伸言者李知孝劾公黨逆遂語連洪公咨夔公謫象州徐公亦謫道州已而司諫梁成大亦疏徙徐公象州公欽州皆死囚山矣先是徐公舉公引經決疑近古遺直又言之時相公所艸封事出於至誠非沽激求名者比成大所謂瑄極力慫惥合謀共議而爲之者也端平甲午上始親政殿中侍禦史王公遂奏徐公及公保護諸賢扶植讜議仗節秉義足以寒亂臣賊子之膽詔與褒贈制詞有曰方嘉貫日之忠已墮偃月之計又曰用旌折檻之直且識投杼之過爾𨿽死可不朽矣公之心迹至是暴白於天下後世嗚呼豈非天哉方寶紹間諱人言事言綱常爲尢諱旣責眞公魏公洪公同時得罪者凢十餘人獨公與徐得禍最烈及議論反正縉紳之彥艸茅之士稍復言人倫矣方公大琮擢諫垣首請繼絕謂公一疏貫穿百代之興亡讀之令人流涕先皇初不以爲拂也何物蔣峴論方公等四人無將不道賴睿明洞照議遂格夫是是非非交亂於一時未有不遄定於異日今當權銷勢歇之餘而或者猶踵醜正惡直之轍然則公之蒙疑負謗於是非未定之時尙何怪焉惟其彌挫而彌厲愈逺而愈芳國家一綫命脈賴以不亡則其有功於世教也其可沒乎公喪四十年上特賜公謚下有司議且兩年■﹝直上土下﹞待罪博士反復遺事蹙然有感於中也故因素爲繪推明我朝立國之本末以厲萬世之臣子而誅夫賊滅良心附和時好者按謚法刑政罰姦曰憲剛徳決斷曰肅易公名謹議

○覆謚議

朝請郎尙書考功貟外郎兼沂靖惠王府校授楊潮南

議曰先皇踐祚之十年攺元端平將與天下更始至是始親政六月有旨胡夣昱復元資繼又特贈朝奉郎官與一子訓詞有曰以直言求人以直言罪之豈朕心哉又曰方嘉貫日之忠已墮偃月之計又曰用旌折檻之直且識投杼之過大哉王言玆理考所以爲此理之宗主歟用能撫有方夏享國四十一年天命人心凝固而不可觧其本在此先是嘉定之季年謝周卿等獄具先皇帝知非濟邸意有旨追贈議者駁之胡公時爲廷尉評每閱案牘有感詣卿長徐公瑄欲退具封事久矣駁疏行不勝憤烈會詔求直言旣四閱月未有痛哭流涕爲上言者公於是以書伏闕下排議者之說且白故王本心乞援秦邸追封賜謚卹孤故事又乞降存亡繼絕之詔同日貽書時宰極言之實寶慶元年八月也甫數日禦史李知孝劾公削籍竄象州徐公以上書救公連坐竄舂陵明年六月諌官梁成大謂罪大罰輕又劾公徙欽徐徙象公未去象死焉旋殯凢六年遇慶霈始得歸塟公歿之明年徐公亦歿於象公之將竄象也眞公徳秀最先逐與公同章被罪洪公咨夔楊公長孺也一時憸人怙威煽熖自謂可以烹制海內然自是言者不絕如魏公了翁諸臣遭黜謫不悔而當受禍之烈莫胡徐二公若也然公之身𨿽亡而公之言已入於先帝之心故端平之所行動蕩發逹如矢往如川決見於親政之數月一時治象赫然比隆元佑益見前此駁疏之行且必死公於窮荒瘴癘之濵非先帝意也時臺諌如王公遂如方公大琮皆由親擢慨然論及玆事先帝曽不以爲忤王公至謂徐胡二公之逐含笑謝妻子以保護諸賢以扶持讜議仗節秉義之風足以寒亂臣賊子之膽方公又謂公一疏貫穿百代之興亡讀之令人流涕此於公何有哉蓋天理人心之至而意向由此明倫義由此立气脈由此續其所系甚不細也皇上嗣大歷服首詔復故王封爵天下莫不鼓舞於咸淳之政良由上在靑宮日深知先帝意形之詔旨藹如也繼又有旨下有司命公謚大明正照幽隠畢伸天地中間莫不順序上此心卽先帝之心先帝此心本無所爲而爲之卽天心也嗚呼理考可謂處天下之至難公可謂言人之所難亦惟心與天一則難者直不啻折枝之易爾伊川謂如今人道尙不廢者只是有那些秉彛卒殄滅不得以是知三綱五常之定理繋於人而命於天天一日不壊則此理一日不易寶紹諸人遂欲盡力斬伐之以行於一時可乎不可也故王之心賴胡公而白胡公之心賴先帝而白胡公得白於先帝之心暴之千萬而無怍斯固伏於秉彛之性抑亦祖宗仁孝之傳幹淳諸老流風之近固應有此嗚呼公所言十行六七矣天誘聖衷將盡行其言無難也庻乎人紀盡而覆載之內無一不滿之處嗚呼眞無愧於人臣之分矣公廬陵人其行與事具見家集謹案所上封事徐公所上時宰書質之告詞札命臺疏互考顚末而識其大節如此奉常議易名憲肅而公之父諱憲於名稱未安按謚法內外賓服曰正剛徳克就曰肅請攺謚曰正肅謹覆謚

○都省集議

吏部申胡夣昱覆謚事稽之典故賜謚者太常禮院議定博士撰議考功審覆都省集議省官有異議者聽具議以聞竊惟名者實之賓易名之典必摭其行事之實寶慶間詔求直言時大理評事胡夣昱上書極諌力詆時政嘉其貫日之忠旌其折檻之直有詔復官繼贈朝奉郎官其一子訓詞有曰以直言求人以直言罪之豈朕心哉禦史稱夣昱保護諸賢扶持讜議仗節秉義足以寒亂臣賊子之膽此夣昱之大節表表在人耳目而公朝賜謚之本意也謚法曰彊毅果敢曰剛正直無邪曰簡若夣昱者可謂剛而塞簡而廉者矣有彊毅正直之實宜得彊毅正直之名庻幾天下後世聞其謚而知其事稱其名而想其人得之無愧而名之非溢美也奉常初議謚以憲肅考功以夣昱之父諱憲於名稱未安乞行攺謚但正肅二字恐於夣昱平生大節尙體狀未眞合行詳審欲批送禮部下奉常參考審謚申

○審謚

奉議郎太常博士夏錫

人道以綱常爲大扶植綱常以彊毅正直爲大蓋彊毅則其志伸乎萬物之上正直則其气塞乎天地之間此胡公夣昱身可死而節不可奪時愈久而名愈不可磨也準批下公有彊毅正直之實冝得彊毅正直之名事情允愜審謚法合謚剛簡申省部偹申朝廷取自指揮施行

○覆審謚

承議郎守宗正丞兼權考功郎官兼沂靖恵王府教授梅應發

議曰咸淳三年夏有旨賜故大理評事胡夣昱謚奉常謚議曰憲肅前考功以其父名憲請攺正肅上之省矣省官議送奉常審定曰剛簡仍下考功審覆切惟本朝以議論立國所以扶植天理民彛於不壊不滅之地者惟士大夫一點忠義之气不以死生禍福易其介爾孟軻氏有言其爲气也至大至剛以直飬而無害則塞乎天地之間坤以簡能故坤之六二臣道也必曰直方大蓋气無是餒則爲剛動直以方則爲簡士大夫以此爲气節則上不負天子下不負所學矣寶慶初先皇帝命追贈濟邸棠棣孔懷之情惻如也何物姦邪肆爲疏駁詔求直言時政將以來讜議旣四閱月蔑有推廣先帝之本心者評事以棘寺小吏獨當雷霆懇懇欵欵惟以倫紀之天爲急先帝亦旣采納之言路憸壬附和時宰極力抵排一疏貶之象再疏徙之欽而評事竟殞炎荒矣羣陰睍消端平親政追念遺直旣■﹝亻畀﹞歸塟且復其官錄其子訓詞有曰以直言求人以直言罪之豈朕心哉又曰方嘉貫日之忠已墮偃月之計又曰用旌折檻之直且識投杼之過至是先帝友愛之心益張而評事死且不朽矣按謚法彊毅果敢曰剛正直無邪曰簡若評事之不怵於勢不靡於邪仗節死義主爾忘身謚曰剛簡疇不謂宜昔參政魯公宗道太常初擬以剛簡易其名議者不知爲美謚竟攺曰肅簡歐陽公每以爲惜今魯公所不得者評事得之抑亦可以無憾矣冝如太常議謹覆謚九月二十九日奉聖旨依吏部審覆至事理胡夣昱特賜謚剛簡

○像贊

雍虞集

山深茅屋風波闊孤舟小去處本無心於焉發長嘯白雲莘野耕淸風渭川釣悠悠千載下斯人可同調

錢習禮

蘊純正之學負方剛之气侃侃立朝屢陳讜議其欲厚者昆弟之大倫其所切者邦國之重計竟致忤於權姦甘逺被於播棄正類抑於當時公論伸於後世如公者信所謂世之偉人國之令器也

周述

抗疏以援懿親冀欲回乎天意忠言至於激切甘逺死乎荒裔譴莫甚於寶慶之斥恩莫隆於端平之謚身𨿽詘於一時名乃昭於萬世我見公像而再拜凜乎其有生气仰輝光於廬陵其視忠簡爲無愧也

熊槪

冰肌玉骨鐵石心腸淸秩躋庸於棘寺危言激切於廟堂仗義秉節宜乎爲姦諛之是妬推忠布赤凜然與日月而爭光一斥不復竟殞遐荒蹈寶慶之咎不測受端平之命惟良公之事業載諸靑史固不在畫像之有無公之後人歲時景仰庻幾展孝思而感秋霜餘生也晚慕藺尢長幸忝公之鄕裏愧材識之薄涼視公死生髙明正大誠足以厲風化而植綱常豈但視澹庵而無愧上當與忠節千古而同芳

李禎

惟剛簡公當宋季世直慕汲黯言如陸贄上書穆陵懇切諄至權姦嫉之卒蹈顚躓忠義炳然星輝日熾上配澹庵亦以簡謚嗚呼廬陵盛哉胡氏

陳文

鐡石眞心圭璋羙質問學則底於純明爵秩則躋於華宻其讜議也實天理民彛之所關其貶斥也乃姦諛權幸之所嫉身𨿽殞於炎荒名乃垂於史筆宜謚號之寵加昭忠義之罕匹皎若秋霜凜踰烈日噫顧予忝鄕郡而爲之後進慕公勤山斗而莫之紹述也

象臺首末卷五

●欽定四庫全書

象臺首末附錄

印紙題

穆陵在禦四十一年臣子之攻上躬者莫大於霅川之事得罪竄斥乃斷國者有不得不然曁主徳尊鼎命固權相歿化弦更竄斥者復美仕通貴穆陵之心白於後世矣士大夫立朝抗論當先寘禍福度外吉凶死生固非人所能爲而天亦不可必剛簡胡公之疏豈異於天日之洪者不幸物故不端平之待豈非天者亦不可必耶當時施行旣曰追毀出身以來文字考功歷獨非耶宜在所毀而猶經有司批給臨安視亰兆府公引典故爲疑爲此典者蓋以爲他日牽復張本府公不署亦欲異於時後耳殆未思立法者忠厚之旨不可以不論也故國三百年間於士大夫來始終而通塞則有命存焉胡氏子孫試以余說槪之則知故國之延促有不系乎是者獨怪議者後五十年主少國危之際猶追咎此𨿽謂不知天可也少微之野鄭陶孫書

桷幼歲嘗讀曽大父樞宻越公家乘言寶慶攺元九月旦胡評事進對首言濟邸死非上指使當立孤以明本意於時相臣震怒入對兩宮乞黜未幾禦史李知孝希旨具疏削籍度嶺先公時尹錢塘力過合言削籍二字故事必下京兆書考功籍公遲不肯署三入合相怒曰趣書何言宿畱凡七月始下公曰不十載當悔復且考功籍謹不渉署後必有知我者繇是戒兵士善護行復宻以錢鏹相遺贐自後先公門人王公邁亦踵論濟邸事而公亦被黜去端平末年公始得遂復桷獨恨不得與胡氏子弟參論來京師豫章周儀之間言是事桷具所以儀之曰剛簡諸孫攜考功紙來與予語誠不妄噫吳夫人之復封端平之初也復立濟祀徳佑之末也馴致於此其何可言剛簡丁丑試殿下先公時爲參詳並識於是大徳乙已四明後學袁桷識

阜陵之於忠簡眷眷如此則知廟謨豈嘗湏臾忘克復哉志欲有爲時未可爲天也幹淳遺民之玄來吳澄再拜觀異謹記

渡江炎徳衰顚倒由姦檜胡公進讜言直欲掃蕭艾居然新州謫名震天壤內恢復事已非能保淸淨退孝皇眷先臣拔擢起滯廢羽儀廊廟間議論尢正大丘園將佚老耿耿丹心在耆明嘅凋謝一札重恩賚矯首仰幹淳芳猷傳異代龍章儼如新字畫有餘態前修不可作展卷一長喟後學生金華葉謹翁拜手敬題

右剛簡胡公考功印紙一卷得不與出身以來文字同時追毀若端平追復贈官朝奉當由至元初悉上送官今不知在亡矣大徳丙午餘客洪泮時縉雲鄭公潛昭提學江右三山王澧翁適畱公館中胡揚自立以此卷屬余求公一言遂並得王詩語各有意去之二十五年自立之子義同復求余書其後謹按剛簡當宋寶慶乙酉上書言濟邸事稱周公誅蔡叔而封蔡仲此周之所以長齊桓公殺子糾唐太宗殺建成元吉皆絕其世此齊之所以亂不旋踵則天之所以殺唐子孫幾盡又引申生得請其應爲韓謂濟王不幸事異蔡叔子糾元吉宜厚其追贈褒崇錄其子孫歲時致其祭祀使濟王之寃如戾太子之得以自伸不至如恭世子之欝而不散語極沈痛此宋三百年理義之所漸摩涵飬者也嗚呼逺矣反復此書有味其言故特著之卷末昔先祖成敬先生與剛簡同年以詩貢於鄕名次適相先後宋嘉定丙子也至順二年正月初吉裏契家諸孫劉嶽申拜手謹書

出身文字盡追休底事尙書印紙畱法宻以疏唐律令謚剛與簡魯春秋批書畢竟明功過開寫如今信觧由當日有心言濟邸後來無命到欽州諸公長樂方資笑千載權姦不掩羞開卷爲公三下拜胡門家寶子孫收元統甲戌秋八月朔日郡諸生周似周拜手謹題

往年於胡剛簡公之家見其奏稿讀之流涕爲綴數語於後今在洪又見此印歷觀畢愴然臨川吳澄識

右宋大理評事胡公夣昱出身印紙一卷五縫尙書吏部考選之印鉗之批書有刑部臨安府吉州印捲端滅首三行第六紙去大半意此非告勑故毀而不追公貶在寶慶乙酉秋華文楊公長孺贈詩云便是吾鄕小澹庵明年夏司諌梁成大摘以劾楊公並按大理徐卿及胡公猶以爲罰輕有旨徐更鐫三官謫象州胡自象移欽州未行卒嘗語人以欠金之夣且曰彼紛紛者將謂嶺表眞能殺人其定力如此紹定辛夘蒙恩歸櫬啟之面如生端平甲午從丞相鄭淸之殿院王遂奏贈朝奉郎予一子恩告云以直言求人豈以直言罪之又貫日偃月折檻投杼語精對的當筆者洪舍人咨夔卽紙尾所書同時鐫罰者也咸淳丁夘夏詔賜謚奉常初議憲肅考功以公父名憲周攺正肅都省定爲剛簡考功覆審曰宜且謂昔魯參政宗道擬以是易名議者不知其美謚更曰肅簡歐陽公以爲惜今評事得之可無憾矣其秋命下如章公扶持綱常物議所共與親閱辭讀言責所當然餘論建詳本傳所居功徳源尙有子孫其居吉水東郭者曰揚字自立子士會能負藝爲校官寶此卷如拱璧求余題綴院長臨川公後於是乎書致和元年夏五月史官曽巽申拜手謹題

右此忠簡剛簡兩公家世所寶文字及元朝諸閣老所爲題識翰墨也皇明洪武戊辰科進士吉水解縉持以視予謂忠簡視剛簡爲從孫忠簡後裔無聞剛簡則有八世孫義同之子季琛義賢之子亮有守有爲其家之藏更加裝潢仍爲題品是使胡家子孫有通知二父之美無材智不足之憾縉妙年用心忠厚若此逺到豈可量也哉觀畢題識其後而歸之洪武二十二年倉龍已巳冬十有一月丁夘朔翰林學士奉議大夫兼左春坊左贊善劉三吾書

孔子曰國家將興必有禎祥國家將亡必有妖孽宋之亡秦之賊史之專妖孽也胡銓與夣昱禎祥也妖祥不兩立秦史不死公之手則公死其手明矣此宋家存亡之一機也或曰秦史奚而不簒曰勢不可也忠臣義士滿天下而二公尢卓卓者故當有所畏憚耶洪武已巳

秋襄陽任三泰題麒麟鳳凰芝艸祥瑞之物幸而出於盛世人以爲羙恨不生於其時身親見之不幸而出於衰世見而驚怪之戕賊之鄙賤而輕易之聞者無不惜焉放臣出子不遇於時若子奇之逐屈原之放比干之剖心鄂侯之葅醢生無一日得志於時而坎坷者終其身然當時疾之不過幸臣一二而已天下至今惜之世愈逺而愈傳傳而益彰書之典冊猶想望其風采思見其人而不可得視當時疾之者有甚於糞壤比之於仇讎恨不手刃而啖其肉猶足以相報當宋南渡髙宗以昏懦之才避敵一隅捐中原之地偸旦夕之安而屈身忝祖僕僕亟拜於金人之前曽無怍色而蟊賊之檜又陰蝕其中力主和議當時士大夫曲脊從流莫敢齟齬其間一編修官胡銓獨能慨然以義諍之三百年士風賴以不泯𨿽遭貶竄而宋之宗社岌岌乎殆矣降及寧宗史彌逺恃小人之才專權擅勢貴和以宗室賢子孫聰明過人疾惡如讎爲所構陷出之寧國而立理宗於是母后內專權勢而彌逺之勢益熾矣霅川之後貴和旣死猶議削奪以快其身心獨一評事胡夣昱又能慨然以義諍之竟以貶死嗚呼豈不重可惜哉今幸其八世孫士會之子若侄寶藏之其印歷及阜陵手勑一道賜銓者尙在反復熟玩慨然久之洪武已已秋七月﹝缺﹞拜手謹題

士大夫以道事君責難陳善身不暇卹其暇卹名哉剛簡公以忠被斥至追毀出身以來文字陋哉小人之爲也公身沒而名愈彰天下公議自不可泯後之襲爲小人者不可以鑑乎因拜觀公考功歷於胡氏之後宗訓所謹識於後泰和楊士奇書

墳山祭田附

剛簡公墓在本縣五十二都天玉山後白茅坑舊名鄧家墓今左曰小塘園右曰故事坑海螺形未山丑向之原一墳山四至東至田直下西至坑心直出南至第三尖峯北至直下抵田一原置醮祭租米六石六斗彭庚一佃白馬廟前早米五斗彭重八佃天玉山下晚米一石五斗彭重六佃宋家屋場田四坵計米二石又佃天玉山下晚米一石五斗彭重七佃白馬廟前早米二斗五升又佃宋家屋場早米四斗彭重十佃白馬廟前早米二斗五升又佃宋家屋場早米二斗嗚呼年代更歷旣久祭田不知爲何人所侵而存焉者特簿籍耳𨿽公墓亦幾奪於豪族成化間賴我先父恆孚處士曁伯父恆性恆仁君披荊棘逐狐兔相與竭力恢復乃於辛丑念六日乙酉之吉奉先大父幼文府君柩附塟於公墓之左歲時祭掃迄今不替嘗與山近守墓者約每遇淸明必先掛紙否則不許於墓之前後左右取茅並以其原約姓名刻於下方俾後之子孫凢登是墓者亦因有所稽考云嘉靖十四年乙未歲孟夏之吉祿謹識

書印紙題後

右先大祖剛簡公印紙蓋因宋理宗時明濟邸寃被謫輙追毀出身以來文字則此印紙亦冝在追毀中而猶經有司批給止去首三行說者謂非誥勑類故毀而不追理或然也特不知何年代珍藏於水東自立君之族且請元季及我國朝諸元老爲之題識其用心亦勤矣又不知何歲月流落於山下宋良臣氏之家弘治間郡庠生歐陽偕元氏爲其門館客見此題紙鄕貫住址頗大驚異詰之曰此實新村胡氏先世之重噐子何因而得其速舉以還庶幾免禍良臣氏首肯遂因偕元氏送至而吾新村亦禮謝焉但首有忠簡公誥命一通邑城東臻化君謂其派實出忠簡多方力索余時侍諸父側而議之曰剛簡𨿽視忠簡爲從孫然羅一峯有剛簡不附忠簡之說執之何益遂勸以歸諸嗚呼物之存亡豈固自有數也耶去年方擬刻象臺首末愈児適自家攜至因請壽諸梓以免復爲他姓所得余然而笑曰物之存亡固自有數他非乃所知矣十一世孫兩峯胡祿謹書

書象臺首末後

先大祖剛簡公諱夣昱字季昭又字季汲號竹林愚隠宋理宗朝爲大理評事應詔上疏訟濟邸寃言甚切直忤旨同日貽書史相彌逺亦觸其怒遂謫象州羇管未幾禦史李知孝希旨劾以罪重罰輕復有移欽之命行間構疾語人以欠金之夣尋卒於象越七年理皇悔悟始詔許歸骨予一子恩卽諱知柔字惠直君由功徳源徙居新村之祖也君號慕無及乃搜其書疏送行哀挽若詩與文彚集一帙題之曰象臺首末云嗚呼自宋迄今三百餘年於玆幸其遺稿尙存先人諱達字恆孚號誠庵處士嘗手錄一冊以賜祿曰知父而不知祖飛鳥是也汝軰其毋忘先公之羙哉祿以甲申冬應貢北上丙戌春拜桂陽州訓導俱寶如拱璧攜之以行恆惴惴然恐負先人之教乃今捐俸鋟梓蓋將藏之於家以免謄冩之勞且俾凢爲吾胡氏後者皆知先公仗節死義凜然猶有生气務思修身愼行以求無忝乃所願也否則徒爲人口實又何貴於斯刻也哉嘉靖十四年乙未歲孟夏之吉十一世孫桂陽州學訓導胡祿頓首拜書

象臺首末附錄

