東林列傳淸陳鼎

欽定四庫全書

史部七

東林列傳

傳記類三

總錄之屬

提要

臣等謹案東林列傳二十四卷國朝陳鼎撰鼎江陰人明萬曆間無錫顧憲成與髙攀龍重修宋楊時東林書院講學其中欲以主持淸議爲己任一時聲气蔓延趨附者幾徧天下互相標榜自立門戶而流品亦遂糅雜而不可問天啟中魏忠賢亂政附閹諸人因東林以起黨獄一時誅斥殆盡籍其名頒示天下至崇禎初旣定逆案始大加收錄死者追卹生者擢用而魏崔餘黨尙在競思翻案議論糾紛小人之反復其間者又各借東林之名以張其气焰是非蠭起水火交爭彼此報復迄明亡而後已是編所載一百八十餘人蓋卽本於東林黨人榜及沈﹖溫體仁等雷平蠅蚋諸錄以節義炳著者彚載於前余亦分傳並列臚敍事迹頗詳其中碩士端人固所不乏而依艸附木者實繁有徒其流品混淆非但難語於宋之道學諸儒亦未可擬於漢之黨錮而樹幟分朋幹撓時政其患卒隠中於國家足知黨論一開貽害必有不可勝言者此書仿龔頤正元佑黨籍傳之例各加紀述於諸人之姓名履貫無不本末粲然俾讀者論世知人得以辧別賢姦而推原其致獘之所以然其亦可爲炯鑑矣

乾隆四十三年三月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●東林列傳原序

前朝梁溪諸君子講學東林埀五十年天下靡然從之皆尙气節重名義及國亡帝後殉社稷公卿百職以及士庶人百工技藝婦人女子皆知捐軀效節殺身成仁講學之功效在五十餘年之後亡國有光於明爲烈余懼史之失傳也乃囊筆奔走海內舟車所通足迹皆至計二十餘年廉訪死難死事忠臣義士得四千六百餘人節婦烈女在外摭其事實作忠烈傳六十餘卷稿成欲上之史館攜詣京師寓崇文門夜爲偸兒胠去僅存姓名錄五卷蓋目錄也自慰忠義猶得藉以不泯每思先梓以傳於世柰貧故勿能焉慨自東林講學以來風气頓回賢良疊出柰崔魏煽禍逆璫熾虐繼之逆案諸姦揚灰播燼反指東林爲邪爲黨終之悊湣兩朝斬艾放逐殆無虛日至於國亡之後學者竟以東林爲禍窟緘口結舌不敢道焉或有耆老齒及者後生小子輒搖首頓足其畏也若洪水猛獸決逸而來逃死不暇局勢之變乃至於此余也深爲太息今春寓梁溪惠山倪髙士祠繹行笈亂稿得若干人皆東林諸賢也因竆愁羇旅中編東林列傳二十四卷嗚呼前朝待士之隆越三代其得士之報亦越三代矣然非東林諸君子講明聖學闡發義理激揚廉恥烏能視國如家視君如父趨義如流視死如歸踵相接而肩相摩耶嗚呼非講學之成效歟有何可畏哉然是傳忠烈中五十之一耳若觀殉難諸賢姓名錄則知有明忠烈之盛軼漢晉而超唐宋遠矣嗚呼學之不可不講也江陰陳鼎識

●凡例

一東林書院本在無錫城東弓河上宋政和間楊龜山先生從京洛南旋僑寓於此與諸賢講學十有八年之所也歷南宋元明久已傾廢至正徳嘉靖間邑先達邵二泉乞休居鄕在城南別建東林書院祀龜山及諸賢於內與門人華云等講學於中故列傳首龜山次從遊之羅仲素諭子才尢延之李兀徳蔣良貴胡徳輝六君子次卽列二泉以其爲東林發軔之賢也

一東林書院自宋至明久湮故址至萬曆中鄕先生顧涇陽昆季罷官歸求弓河故址與同裏髙景逸重復興起而龜山之講堂遂還舊觀四方學者始集故是傳首列涇陽昆季次卽景逸起於萬曆止於崇禎至於本朝人物以俟後之君子

一是傳皆本七錄及東林黨人榜並熹宗實錄七錄者曰天鑑曰雷平曰同志曰薙稗曰點將曰蠅蚋曰蝗蝻七錄所載或百餘人或二三百人或多至五百餘人黨人榜者逆璫魏忠賢於天啟五年十二月乙亥朔矯旨頒示天下禁錮東林諸君子生者削籍死者追奪或逮問追贓之文告也又有前鋒及後勁二榜皆載淸流姓名余則按其姓氏稽其仕籍或趨其裏居叩其父老詢其子孫或考之記聞核之志述采之史傳國冊諸書而爲編次其或姓名𨿽載七錄生平無所建白未遭逆害並有人品不甚端者槪不入

一七錄所載不盡東林人也雷平錄或謂出於沈﹖本欲聳上盡逐諸賢以罷去而輟蠅蚋錄則出於溫體仁薙稗錄或謂出於陳演或曰出自楊維垣有孫黨昆黨秦黨楚黨齊黨趙黨鄒黨東林黨浙黨之目點將錄則出於魏廣微蝗蝻錄則出於阮大鋮又有續點將錄續蠅蚋錄則並七錄而盡歸東林矣或曰續蠅蚋錄及蝗蝻錄乃復社諸君子也計二千二百五十五人惟兩陜滇中無人七錄所載有與東林毫無干涉者以睚眥私忿而並入焉彼旣以爲東林而害之餘卽以爲東林而進之

一東林弓河書院毀於逆璫髙景逸顧庸庵兩先生移建於錫城東門內更名道南終崇禎朝講學甚盛從遊者益眾主席者亦不一其人而其分則爲復社又分而爲幾社數千人然講者聴者或無功業於世或鮮道徳於身徒事口舌講論誦說乃或偶踵東林之門或偶聴講於東林或出些微少資於東林或假肄業於東林以博科第或附影射於東林以求名髙或執役服於東林以志求食或入鄕賢名宦不可得而借足於東林或甘阿勢求榮以趨承而邀福於東林者究之聖賢之學性命之理茫然不知曰我東林也我祖我父東林也居然欲附於大賢之列國人皆曰不可諒諸君死而有知自亦以爲不可余固以爲不可也槪不入

一是傳不分朝代及科第先後總以死難死節諸君子行狀相類者彚集於前余則因其比而列之則死歿之先後歲月之參差槪不能一

一是傳七錄及黨人榜所載者或前是而後非或始君子而終小人或言伯夷而行盜跖蓋棺之後論其人品則或死有餘辜誅之不足者或並非淸流而逆璫誣爲淸流言行皆不足取法者槪嚴不入

一是傳名教所闗流爲二氏者卽屬東林亦嚴擯之或先從二氏而卒歸儒者則進之如熊開元姜采方以智輩本淸流人物也及其老而爲僧故不入如章如金等幼本黃冠及長歸儒又從事理學故進之

一是傳啟禎兩朝事大都備十之七八矣若刪去一二則東林始末不彰焉且死節諸君子炳若日星豈可湮沒況有闗於東林者乎故不敢遽去也讀者幸諒之

一是傳實有淸流人物或至其籍問其子孫則飄零異地詢之父老則凋謝無存搜之載紀又乏其著述考之史傳竟無其故事故無從立傳惟附於諸君子傳中而已如曹於汴鄭三俊等皆淸流人物也俱不得其事實倘有見聞確者請示我以便續入集中

一是傳史家體也每多慷慨激烈之言牢騷不平之語怨天尢人之句然不如是則無以示勸懲慰幽憤矣非若理學家言一味溫厚和平牖人於中庸之道也若飣餖先生指爲激烈斥爲怨尢則請先讀二十一史知史家體裁而後可也

●欽定四庫全書

東林列傳卷一

江陰陳鼎撰

○宋

楊時傳﹝本宋史﹞

楊時字中立南劍將樂人幼穎異能屬文稍長潛心經史熙寧九年中進士第時河南程顥與弟頤講孔孟絕學於熙丰之際河洛之士翕然師之時調官不赴以師禮見顥於潁昌相得甚歡其歸也顥目送之曰吾道南矣四年而顥死時聞之設位哭寢門而以書赴告同學者至是又見程頤於洛時蓋年四十矣一日見頤頤偶瞑坐時與遊酢侍立不去頤旣覺則門外雪深一尺矣闗西張載嘗著西銘二程深推服之時疑其近於兼愛與其師頤辯論往復聞理一分殊之說始豁然無疑杜門不仕者十年久之歷知瀏陽余杭蕭山三縣皆有惠政民思之不忘張舜民在諫垣薦之得荊州教授時安於州縣未嘗求聞達而徳望日重四方之士不遠千里從之遊號曰龜山先生時天下多故有言於蔡京者以爲事至此必敗宜引舊徳老成置諸左右庶幾猶可及時宰是之會有使髙麗者國主問龜山安在使回以聞召爲祕書郎遷著作郎及面對奏曰堯舜曰允執厥中孟子曰湯執中洪範曰皇建其有極歷世聖人由斯道也熙寧之初大臣文六藝之言以行其私祖宗之法紛更殆盡元佑繼之盡復祖宗之舊熙寧之法一切廢革至紹聖崇寧抑又甚焉凡元佑之政事著在令甲皆焚之以滅其迹由是分爲二黨縉紳之禍至今未殄臣願明詔有司條具祖宗之法著爲綱目有宜於今者舉而行之當損益者損益之元佑熙丰姑置勿問一趨於中而已朝廷方圖燕云虛內事外時遂陳時政之獘且謂燕云之師宜退守內地以省轉輸之勞募邊民爲弓弩手以殺常勝軍之勢又言都城居四達之衢無髙山巨浸以爲阻衛士人懷異心緩急不可倚仗執政不能用登對立陳君臣警戒正在無虞之時乞爲宣和會計錄以周知天下財物出入之數徽宗首肯之除邇英殿說書聞金人入攻謂執政曰今日事勢如積薪已然當自奮勵以竦動觀聽若示以怯懦之形委靡不振則事去矣昔汲黯在朝淮南寖謀論黯之才未必能過公孫弘輩也特其直气可以鎭壓姦雄之心爾朝廷威望弗振使姦雄一以弘輩視之則無復可爲也要害之地當嚴爲守備比至都城尙何及哉近邊州軍宜堅壁淸野勿與之戰使之自困若攻戰略地當遣援兵追襲使之腹背受敵則可以制勝矣且謂今日之事當以收人心爲先人心不附𨿽有髙城深池堅甲利兵不足恃也免夫之役毒被海內京城聚斂東南花石其害尢甚前此蓋嘗罷之詔墨未漧而花石供奉之舟已銜尾矣今𨿽復申前令而禍根不除人誰信之欲致人和去此三者正今日之先務也金人圍京城勤王之兵四集而莫相統一時言唐九節度之師不立統帥𨿽李郭之善用兵猶不免敗衂今諸路烏合之眾臣謂當立統帥一號令示紀律而後士卒始用命又言童貫爲三路大帥敵人侵疆棄軍而歸孥戮之有餘罪朝廷置之不問故梁方平何灌皆相繼而遁當正典刑以爲臣子不忠之戒童貫握兵二十餘年覆軍殺將馴至今日比聞防城仍用閹人覆車之轍不可復蹈疏上除右諫議大夫兼侍講敵兵初退議者欲割三鎭以講和時極言其不可曰河朔爲朝廷重地而三鎭又河朔之要藩也自周世宗迄太祖太宗百戰而後得之一旦棄之北庭使敵騎疾驅貫吾腹心不數日可至京城今聞三鎭之民以死拒之三鎭拒其前吾以重兵躡其後尙可爲也若種師道劉光世皆一時名將始至而未用乞召問方略疏上欽宗詔出師而議者多持兩端時抗疏曰聞金人駐磁相破大名刼擄驅掠無有紀極誓墨未漧而背不旋踵吾𨿽欲專守和議不可得也夫越數千里之遠犯人國都危道也彼見勤王之師四面而集亦懼而歸非愛我而不攻朝廷割三鎭三十州之地與之是欲助冦而自攻也聞肅王初與之約及河而返今挾之以往此敗盟之大者臣竊謂朝廷宜以肅王爲問責其敗盟必得肅王而後已時太原圍閉數月而姚古擁兵逗畱不進時上疏乞誅古以肅軍政拔偏裨之可將者代之不報李綱之罷太學生伏闕上書乞畱綱與種師道軍民集者數十萬朝廷欲防禁之吳敏乞用時以靖太學時得召對言諸生伏闕紛紛忠於朝廷非有他意但擇老成有行誼者爲之長貳則將自定欽宗曰無逾於卿遂以時兼國子祭酒首言三省政事所出六曹分治各有攸司今乃別辟官屬新進少年未必賢於六曹長貳又言蔡京用事二十餘年蠧國害民幾危宗社人所切齒而論其罪者莫知其所本也蓋京以繼述神宗爲名實挾王安石以圖身利故推尊安石加以王爵配享孔子廟庭今日之禍實安石有以啟之謹按安石挾管商之術飾六藝以文姦言變亂祖宗法度當時司馬光已言其爲害當見於數十年之後今日之事若合符契其著爲邪說以塗學者耳目而故壞其心術者不可縷數姑卽一二事明之昔神宗嘗稱美漢文惜百金以罷露臺安石乃言陛下若能以堯舜之道治天下𨿽竭天下以自奉不爲過守財之言非正理曾不知堯舜茅茨土階禹曰克儉於家則竭天下以自奉者必非堯舜之道其後王黼以應奉花石之事竭天下之力號爲享上實安石有以倡之也其釋鳬鷖守成之詩於末章則謂以道守成者役使羣眾泰而不爲驕宰制萬物費而不爲侈孰獘獘然以愛爲事詩之所言正謂能持盈則神祇祖考安樂之而無後艱爾自古釋之者未有泰而不爲驕費而不爲侈之說也安石獨倡爲此說以啟人主之侈心後蔡京輩輕費妄用以侈靡爲事安石邪說之害如此伏望追奪王爵明詔中外毀去配享之像使邪說淫辭不爲學者之惑疏上安石遂降從祀之列士之習王氏學取科第者已數十年不復知其非忽聞以爲邪說議論紛然諫官馮澥力主王氏上疏詆時會學官中有紛爭者有旨學官並罷時亦罷祭酒時又言元佑黨籍中惟司馬光一人獨褒顯而未及呂公著韓維範純仁呂大防安燾輩建中初言官陳瓘已褒贈而未及鄒浩於是元佑諸臣皆次第牽復尋四上章乞罷諌省除給事中辭乞致仕除徽猷閣直學士提舉嵩山崇福宮時力辭直學士之命攺除徽猷閣待制提舉崇福宮陛辭猶上書乞選將練兵爲戰守之備髙宗卽位除工部侍郎陛對言自古聖賢之君未有不以典學爲務除兼侍讀乞修建炎會計錄乞卹勤王之兵乞寛假言者連章丐外以龍圖閣直學士提舉杭州洞霄宮已而告老以本官致仕優遊林泉以著書講學爲事卒年八十三謚文靖時在東郡所交皆天下士先達陳瓘鄒浩皆以師禮事之曁渡江東南學者推時爲程氏正宗與胡安國往來講論尢多時浮沈州縣四十有七年晚居諫省僅九十日凡所論列皆切於世道而其大者則辟王氏經學排靖康和議使邪說不作凡紹興初崇尙元佑學術而朱熹張栻之學得程氏之正其源委脈絡皆出於時子迪力學通經亦嘗師程頤云

外史氏曰龜山先生學本二程昔明道諫神宗以正心窒欲爲先伊川上書仁宗卽以王道爲心後事哲宗復言習與知長化與心成無非欲正君也先生劾王氏一疏引君於正道者其得之程氏之學深矣夫安石千古以來叛道壞俗之罪人也先生起而辟之出其正學以正君心而君正矣罷其配享毀其新經而士於斯正民亦於斯正矣所謂正朝廷正百官正萬民者其先生之正學乎此宋之所以不卽亡而尙有偏安之茍延也非先生之遺歟

羅從彥傳﹝本宋史﹞

羅從彥字仲素南劍人以累舉恩爲惠州博羅縣主簿聞同郡楊時得河南程氏學慨然慕之及時爲蕭山令遂徒步往學焉時察之乃喜曰惟從彥可與言道於是日益以親時弟子千餘人無及從彥者從彥初見時三日卽驚汗浹背曰不至是幾虛過一生矣嘗與時講易至幹九四爻云伊川說甚善從彥卽鬻田走洛見頤問之頤反復以告從彥謝曰聞之龜山具是矣乃歸卒業沙縣陳淵楊時之壻也嘗詣從彥必竟日乃返謂人曰自吾交仲素日聞所不聞奧學淸節眞南州之冠冕也旣而築室山中絕意仕進終日端坐間謁時將溪上吟詠而歸恆充然自得焉嘗采祖宗故事爲遵堯錄靖康中擬獻闕下會國難不果嘗與學者論治曰祖宗法度不可廢徳澤不可恃廢法度則變亂之事起恃徳澤則驕佚之心生自古徳澤最厚莫若堯舜向使子孫可恃則堯舜必傳其子法度之明莫如周向使子孫世守文武成康之遺緒𨿽至今存可也又曰君子在朝則天下必治蓋君子進則常有亂世之言使人主多憂而善心生故治小人在朝則天下亂蓋小人進則常有治世之言使人主多樂而怠心生故亂又曰天下之變不起於四方而起於朝廷譬如人之傷气則寒暑易侵木之傷心則風雨易折故內有林甫之姦則外必有祿山之亂內有盧杞之姦則外必有朱泚之叛其論士行曰周孔之心使人明道學者果能明道則周孔之心深自得之三代人才得周孔之心而明道者多故視死生去就如寒暑晝夜之移而忠義行之者易至漢唐以經術古文相尙而失周孔之心故經術自董生公孫弘倡之古文自韓愈栁宗元啟之於是明道者寡故視死生去就如萬鈞九鼎之重而忠義行之者難嗚呼學者所見自漢唐喪矣又曰士之立朝要以正直忠厚爲本正直則朝廷無過失忠厚則天下無嗟怨一於正直而不忠厚則漸入於刻一於忠厚而不正直則流入於懦其議論醇正類此朱熹謂龜山倡道東南士之遊其門者甚眾然潛思力行任重詣極如仲素一人而已紹興中卒學者稱之爲豫章先生淳佑間謚文質

外史氏曰先生不求聞達於世其經綸不少槪見獨所謂道徳問學之淵源上承伊洛之正下開中興以後諸儒之緒昭然於兩間也

諭樗傳﹝本宋史﹞

諭樗字子才其先南昌人初愈藥仕梁位至安州刺史武帝賜姓諭後徙嚴樗其十六世孫也少慕伊洛之學中建炎三年進士第爲人質直好議論趙鼎去樞筦居常山樗往謁因諷之曰公之事上當使啟沃多而施行少啟沃之際當使誠意多而語言少鼎奇之引爲上客鼎都督川陜荊襄辟樗爲屬紹興初髙宗親徵樗見鼎曰六龍臨江兵气百倍然公自度此舉果出萬全乎或姑試一擲也鼎曰中國累年退避不振敵情益驕義不可更屈故贊上行耳若事之濟否則非鼎所知也樗曰然則當思歸路毋以賊遺君父憂鼎曰策安出樗曰張徳遠有重望居閩今莫若使其爲江淮荊浙福建等路宣撫使俾以諸道兵赴闕命下之日府庫軍旅錢榖皆得專之宣撫來路卽朝廷歸路也鼎曰諾於是入奏曰今沿江經畫大計略定非得大臣相應援不可如張浚人材陛下終棄之乎帝曰朕用之遂起浚知樞密院事浚至執鼎手曰此行舉措皆合人心鼎笑曰子才之功也樗於是往來鼎浚間多所裨益頃之以鼎薦授祕書省正字兼史館校勘初金旣退師鼎浚相得歡甚人知其將並相樗獨言二人宜且同在樞府他日趙退則張繼之立事任人未甚相遠則气脈長若同處相位萬有一不合或當去位則必更張是賢者自相背戾矣後稍如其言又嘗曰推車者遇艱險則相詬病及車之止也則欣然如初士之於國家亦若是而已先是樗與張九成皆言和議非便秦檜旣主和言者希旨劾樗與九成謗訕樗出知舒州懷寧縣遷通判衡州已而致仕檜死復起爲大宗正丞轉工部員外郎出知蘄州孝宗卽位用爲提舉浙東常平以治績聞淳熙七年卒初樗善鑑識宣和間謂其友人沈晦試進士當第一建炎初又謂今歲進士張九成當第一淩景夏次之會風折大槐樗以作二簡遺之後果然趙鼎嘗以樊光遠免舉事訪樗樗曰今年省試不可無此人於是光遠亦第一初樗二女方擇配富人交請婚不許及見汪洋張孝祥乃曰佳婿也遂以妻之

外史氏曰二程之學一誠而已先生學本龜山而傳於程氏者也其言曰啟沃之際當使誠意多而語言少是言也有所由來矣然則先生之學其致君者在是其教人以事君者亦卽在是乎

尢袤傳﹝本宋史﹞

尢袤字延之常州無錫人少穎異蔣偕施垌呼爲奇童入太學以詞賦冠多士尋冠南宮紹興十八年擢進士第嘗爲泰興令問民疾苦皆曰邵伯鎭置頓爲金使經行也使率不受而空厲民漕司輸槁稭致一束數十金二獘久莫之去乃力請臺閫奏免之縣舊有外城屢殘於冦頹毀甚袤卽修築已而金渝盟陷揚州獨泰興以有城得全後因事至舊治吏民羅拜曰此吾父母也爲立生祠注江陰學官需次七年爲讀書計以薦召除將作監簿大宗正闕丞人爭求之陳俊卿曰當予不求者遂除袤虞允文以史事過三館問誰可爲祕書丞者僉以袤對亟授之張栻曰眞祕書也兼國史院編修官實錄院檢討官遷著作郎兼太子侍讀先是張說自合門入西府士論鼎沸從臣因執奏而去者數十人袤率三館上書諫且不往見後說畱身密奏於是梁克家罷相袤與祕書少監陳騤各與郡袤得臺州州五縣有丁無產者輸二年丁稅蠲凡萬有三十家前守趙汝愚修郡城工才什三屬袤成之袤按行前築殊鹵莽亟命更築加髙厚數月而畢明年大水更築之墉正值水沖城賴以不沒會有毀袤者上疑之使人密察民誦其善政不絕口乃錄其東湖四詩歸奏上讀而嘆賞遂以文字受知除淮東提舉常平攺江東江東旱單車行部核一路常平米通融有無以之賑貸朱熹知南康講荒政下五等戶租五斗以下悉蠲之袤推行於諸郡民無流殍進直祕閣遷江西漕兼知隆興府屢請祠進直敷文閣攺江東提刑梁克家薦袤及鄭僑以言事去國久於外當召上可之召對言水旱之備惟常平義倉願豫飭有司隨市價禁科抑則人自樂輸必易集事除吏部郎官太子侍講累遷樞密院正兼左諭徳輪對又申言民貧兵怨者甚切夏旱詔求闕失袤上封事大略言天地之气宣通則和壅遏則乖人心舒暢則悅抑鬱則憤催科峻急而農民怨闗徵苛察而商旅怨差注畱滯而士大夫有失職之怨廩給朘削而士卒有不足之怨奏讞不時報而久系囚者怨幽枉不獲伸而負累者怨彊暴殺人多特貸命使已死者怨有司買納不卽酬價負販者怨人心抑鬱所以感傷天和者豈特一事而已方今救荒之策莫急於勸分輸納旣多朝廷吝於推賞乞詔有司檢舉行之髙宗崩前一日除太常少卿自南渡來卹禮散失事出倉卒上下罔措每有討論悉付之袤斟酌損益便於今而不戾於古當定廟號袤與禮官定號髙宗洪邁獨請號世祖袤率禮官顏師魯鄭僑奏曰宗廟之制祖有功宗有徳藝祖規創大業爲宋太祖太宗混一區夏爲宋太宗自眞宗至欽宗聖聖相傳廟制一定萬世不易在禮子爲父屈示有尊也太上親爲徽宗子子爲祖父爲宗失昭穆之序議者不過以漢光武爲比光武以長沙王后布衣崛起不與哀平相繼其稱無嫌太上中興𨿽同光武然實繼徽宗正統以子繼父非光武比將來祔廟在徽宗下而稱祖恐在天之靈有所不安詔羣臣集議袤上議如初邁論遂屈詔從禮官議眾論紛然會禮部太常寺亦同主髙宗謂本朝創業中興皆在商丘取商髙宗實爲有證始詔從初議建議事堂令皇太子參決庶務袤時兼侍讀乃獻書以爲儲副之位止於侍膳問安不交外事撫軍監國自漢至今多出權宜乞便懇辭以彰殿下之令徳臺臣乞定喪制袤奏釋老之教矯誣褻瀆非所以嚴宮禁崇幾筵宜一切禁止靈駕將發引忽定配享之議洪邁請用呂頤浩韓世忠趙鼎張浚袤言祖宗典故旣祔然後議配享今忽定於靈駕發引一日前不集眾論懼無以厭服勲臣子孫之心宜反復熟議以俟論定奏入詔未預議官詳議以聞繼寢之卒用四人者時楊萬里亦謂張浚當配食爭之不從補外進袤權禮部侍郎兼同修國史侍講又兼直學士院力辭上聽免直學士淳熙十四年將有事於明堂詔議升配袤主紹興孫近陳公輔之說謂方在幾筵不可配帝且歷舉郊歲在喪服中者凡四維元佑明堂用呂大防請升配神考時去大祥止百餘日且祖宗悉用以日易月之制故升侑無嫌今陛下行三年之喪髙宗𨿽已祔廟百官猶未吉服詎可近違紹興而遠法元佑升侑之禮請俟喪畢議之詔可孝宗嘗論人才袤奏曰近召趙汝愚中外皆喜如王藺亦望收召上曰然一日論事久上曰如卿才識近世罕有次日語宰執曰尢袤甚好前此無一人言之何也兼權中書舍人復詔兼直學士院力辭且薦陸遊自代上不許時內禪議已定猶未諭大臣也是日諭袤曰旦夕制冊甚多非卿孰能爲者故處卿以文字之職袤乃拜命內禪一時制冊人服其雅正光宗卽位甫兩旬開講筵袤奏願謹初戒始孜孜興念越數日講筵又奏天下萬事失之於初則後不可救書曰愼厥終惟其始又歷舉唐太宗不私秦府舊人爲戒又五日講筵復論官制謂武臣諸司使八階爲常調橫行十三階爲要官遙郡五階爲美職正任六階爲貴品祖宗待邊境立功者近年舊法頓壞使被堅執鋭者積功累勞僅得一階權要貴近之臣優遊而歷華要舉行舊法姜特立以爲議已言者因以爲周必大黨遂與祠紹熙元年起知婺州攺太平州除煥章閣待制召除給事中旣就職卽昌言曰老矣無所補報凡貴近營求內除小礙法制者𨿽特旨令書請有去而已必不奉詔甫數日中貴四人希賞欲自正使轉橫行袤繳奏者三竟格不下兼侍講入對言願上謹天戒下畏物情內正一心外正五事澄神寡欲保毓太和虛已任賢酬酢庶務不在於勞精神耗思慮屑屑事爲之末也陳源除在京宮觀耶律郭莽除承宣使陸安轉遙郡王成特補官謝淵李孝友賞轉官吳元允夏永壽遷秩皆論駁之上並聴納韓侂冑以武功大夫和州防禦使用應辦賞直轉橫行袤繳奏謂正使有正法可回授不可直轉侂冑勲賢之後不宜首壞國法開攀援之門奏入手詔令書行袤復奏侂冑四年間已轉二十七年合轉之官今又欲超授四階復轉二十年之官是朝廷官爵專徇侂冑之求非所以爲摩勵之具也命遂格上以疾一再不省重華宮袤上封事曰壽皇事髙宗歷二十八年如一日陛下所親見今不待倦勤以宗社付陛下當思所以不負其托望勿憚一日之勤以解都人之惑後數日駕卽過重華宮侍禦史林大中以論事左遷袤率左史樓鑰論奏疏入不報皆封駁不書黃耶律郭哈復以手詔除承宣使一再繳奏輒奉內批特與書行袤言天下者祖宗之天下爵祿者祖宗之爵祿壽皇以祖宗之天下傳陛下安可私用祖宗爵祿而加於公議不允之人哉疏入上震怒裂去後奏付前二奏出袤以後奏不報使吏收合命遂不行中宮謁家廟官吏推賞者百七十有二人袤力言其濫乞痛裁節上從之嘗因登對專論廢法用例之獘至是復申言之除禮部尙書駕當詣重華宮復以疾不出率同列奏言壽皇有免到宮之命願力請而往庶幾可以慰釋羣疑增光孝治後三日駕隨出中外歡呼兼侍讀上封事曰近年以來給捨臺諫論事往往不行如黃裳鄭汝楷事遷延一月如陳源者奉祠人情固已驚愕至姜特立召尢爲駭聞向特立得志之時昌言臺諫皆其門人竊弄威福一旦斥去莫不誦陛下英斷今遽召之自古去小人甚難譬除蔓艸猶且復生況加封植乎若以源特立有勞優以外任或加錫賚無所不可彼其閒廢已久含蓄憤怨待此而發倘復呼之必將潛引黨類力排異已朝廷無由安靜時上已屬疾國事多舛袤積憂成疾請告不報疾篤乞致仕又不報遂卒年七十遺奏大略勸上以孝事兩宮以勤康庶政察邪佞護善類又口占遺書別政府明年轉正奉大夫致仕贈金紫光祿大夫袤少從諭樗汪應辰遊樗學於楊時時程頤髙弟也方乾道淳熙間程氏學稍振忌之者目爲道學將攻之袤在掖垣首言夫道學者堯舜所以帝禹湯武所以王周公孔孟所以設教近立此名詆訾士君子故臨財不茍得所謂廉介安貧守分所謂恬退擇言顧行所謂踐履行已有恥所謂名節皆目之爲道學此名一立賢人君子欲自見於世一舉足且入其中俱無得免此豈盛世所宜有願徇名必責其實聴言必觀其行人才庶不壞於疑似孝宗曰道學豈不美之名正恐假托爲姦使眞僞相亂耳待付出戒敕之袤死數年侂冑擅國於是禁錮道學賢士大夫皆受其禍識者以袤爲知言嘗取孫綽遂初賦以自號光宗書扁賜之有遂初小稿六十卷內外制三十卷嘉定五年謚文簡子棐槪孫焴禮部尙書

外史氏曰先生每公退輒閉門謝客以抄書爲事其子弟及諸女婢亦計日分抄故其家藏書積至萬卷嘗語李太史燾曰吾所抄書共若干捲將彚而目之饑以當食寒以當衣孤寂以當友朋幽憂以當金石琴瑟嗚呼先生之讀書若此宜乎其學之正也

李祥傳﹝本宋史﹞

李祥字符徳常州無錫人隆興元年進士爲錢塘縣主簿時姚憲尹臨安俾攝錄參邏者以巧發爲能每事下有司必監視鍜煉囚服乃已嘗誣告一武臣子謗朝政鞫於獄祥不使邏者入門旣而所告無實具以白尹尹驚曰上命無實乎祥曰卽坐譴自甘憲具論如祥意上駭曰朕幾誤矣卿吾爭臣也遂賜憲出身爲諫大夫祥調濠州錄事參軍安丰守臣冒占民田訟屢攻而不決監司委祥卒歸之民主管戶部架閣文字太學博士國子博士司農寺丞樞密院編修官兼刑部郎官大宗正丞軍器少監言忝朝迹八年在外賢才不勝眾願更出疊入由臣始出提舉淮東常平茶鹽淮西運判兩淮鐵錢比不定祥疏乞官賜錢未銷濫惡者更鑄紹熙新錢從之淮人以安遷國子司業宗正少卿國子祭酒丞相趙汝愚以言去國祥上疏爭之曰頃壽皇崩兩宮隔絕中外洶洶畱正棄印亡去國命如髮汝愚不畏滅族決策立陛下風塵不搖天下復安社稷之臣也柰何無念功臣至意忽禮貌常典使精忠巨節怫郁黯闇何以示後世除直龍圖閣湖南運副請開道學之禁後爲言者劾罷之於是太學諸生楊宏中周端朝等六人上書畱之俱得罪主衝佑觀再請老以直龍圖閣致仕嘉泰元年八月卒謚肅簡

外史氏曰先生所學大公至正故能以公心發公論而動一時也汝愚之誣賴以明道學之禁賴以解而衰宋爲之一振所系豈小哉

蔣重珍傳﹝本宋史﹞

蔣重珍字良貴無錫人嘉定十六年進士第一簽判建康軍丁母憂攺昭慶軍尋以公事與部使者異議請祠易簽判奉國軍紹定二年召入對首以自天子至於庶人所當先知者本心外物二者之界限爲言界限明則知有天下治亂而已何樂其尊知有生民休戚而已何樂其奉且論苞苴有昔所未有之物故吾民罹昔所未有之害苞苴有不可勝竆之費故吾民有不可勝竆之憂遷祕書省正字屢乞祠不可明年待命霅川移文合門請對當路憚之添差通判鎭江府辭會行都火應詔曰臣頃進本心外物界限之說蓋欲陛下親攬大柄不退托於人盡破恩私求無愧於已倘以富貴之私視之一言一動不忘其私則是以天下生靈社稷宗廟之事爲輕而以一身富貴之所從來爲重不惟上負天命與先帝聖母至於公卿百執事之所以望陛下者亦不如此也昔周勃今日握璽授文帝是夜卽以宋昌領南北軍霍光今年定策立宣帝而明年稽首歸政今臨禦八年未聞有所作爲進退人才興廢政事天下皆曰此丞相意一時恩怨𨿽歸廟堂異日治亂實在陛下焉有爲天之子爲人之主而自朝廷達於天下皆言相而不言君哉天之所以火宗廟火都城者殆以此臣所以痛心者九廟至重事如生存而徹小塗大不防於火之未至宰相之居華屋廣袤而焦頭爛額獨全於火之未然亦足以見人心陷溺知有權勢不知有君父矣他有變故何所倚仗陛下自視不亦孤乎昔史浩兩入相才五月或九月卽罷孝宗之報功寧有竆已顧如此其亟何哉保全功臣之道可厚以富貴不可久以權也上讀之感動授寶章閣主管雲臺觀則告吏部不受貼職祿不願貼職恩他日星變求言復申前說又慮柄臣或果去位君心易縱大權旁落則進爲君難六箴召爲祕書郎兼莊文府教授端平初入對上五事且曰隠蔽君徳昔咎故相故臣得以專詆權臣昭明君徳今在陛下故臣得以責難君父乞召眞徳秀魏了翁用之帝謂之曰人主之識無他惟辧君子小人重珍對曰小人亦指君子爲小人此爲難辧人主當精擇人望處之要津正論日聞則必知君子姓名小人情狀矣兼崇政殿說書戒家事勿以白務積精神以寤上意每艸奏齋心盛服有密啟則手書削稿帝稱其平實遷著作佐郎邊帥以八陵圖來上詔百官集議重珍言史嵩之旣失相位危於幕巢猶欲邀功自固其位請擇賢帥如漢用充國使之親至邊境審度事勢條上便宜丞相主出師闗洛重珍力爭會邊帥議和戰不一復召集議重珍奏曩乞專意備守不得已則用應兵今不敢變前說不聽遂自劾以密勿淸光乃不能遏兵端乞免說書職遷著作郎兼權司封郎官起居舍人言近者當侍講席旋命止之夫輟講偶以他故則當知聖躬舉措之難或所傳果得其實則當知聖心持守之難帝曰非卿不聞此言闗洛師大衂復進兵重珍言若恥敗而欲勝之則心不平而成忿气不平而成怒生靈之命豈可以忿怒用哉又言邇來用臺諫頗主不必矯激之說似畏剛方太過之士竊窺選用之意正謂其平易而省事耳然數月之間一失於某再失於某借曰愼重臺綱而憂其激亦當以平正者居之又論禁旅貧弱教習頻嚴輒不能堪不稍變通非消變之道兼國史院編修官實錄院檢討官言更化以來舊獘未去者五狥私調停覆護姑息依違是也今又益之以輕易遷起居郎以疾求去以集英殿修撰知安吉州權刑部侍郎三辭不許自劾其不能取信朝廷之罪乞鐫斥置閒散促覲愈力而疾不可起詔守刑部侍郎致仕贈朝請大夫謚忠文

外史氏曰本心外物之辧是以正己者正君也抑邪人進正人其導君於正者不已至歟先生可謂不負所學者矣

胡珵傳

胡珵字徳輝晉陵人建炎間以避地始居無錫甘露鄕宣和三年成進士調開徳府儀曹掾歷遷祕書正字太學生陳東上書攻六賊言者謂珵嘗爲潤色又與李綱同舟東下貶梧州人號蒼梧太守紹興初召試館職復除正字遷著作郎兼史館校勘時趙鼎當國以熙丰元佑舊史蕪穢屬珵與張嵲修正鼎去位出守嚴州及鼎復相又舉珵與嵲筆削成書已而秦檜立主和議珵與同館朱松淩景夏常明範如圭等合辭抗疏忤檜去性嗜學旣第後嘗受學於楊時問辯語孟諸書究極精微又嘗謁劉元城於南都曁歸元城曰子聰明能護以至道當成令器遂以所聞退而筆之名護道錄尢善詩文安貧樂道至老好學不倦爲一時表正云

外史氏曰天下邪詖淫僞之害大都聰明人致之翻不如侗焉椎魯者抱其本來足以入道善乎元城聰明護道之言眞篤論也凡爲豪傑爲聖賢與流而爲小人爲二氏止爲聰明不能護以至道之故耳先生可謂能以至道護聰明者矣

東林列傳卷一

●欽定四庫全書

東林列傳卷二

江陰陳鼎撰

○明

邵寶傳

邵寶字國賢無錫人年十九學於江浦莊■﹝日上永下﹞■﹝日上永下﹞深器之成化二十年舉進士授知許州其治以興起教化爲務月朔會諸生於學宮講明義利公私之辧正穎考叔祠墓攺魏文帝廟以祠漢湣帝曰帝不稱獻而稱湣從昭烈所謚也州有巫言龍骨出地中爲禍福寶取骨毀於庭杖巫而遣之尢急民事躬課農種仿朱子社倉立積散法行計口澆田法以備凶荒弘治七年入爲戶部員外郎崇王奏乞正陽鎭抽分課銀帝欲與寶謂侍郎劉大夏曰正陽畿輔地制不以封豈可使藩府收其商課如以春秋許田之義明白論列上宜聴從且課以救荒設非舊額宜革去大夏以其議上帝從之歷本部郎中遷江西接察司副使提調學校至則率諸生釋菜周元公祠修白鹿書院學捨以處來學者其教以致知力行爲本先行檢而後文藝江西俗好陰陽家言有數十年不葬父母者寶爲令生員不葬親者不得與試於是相率舉葬以千計寧王宸濠索詩文峻卻之後宸濠敗有司校勘獨無寶迹遷浙江按察使再遷右布政司與鎭守太監勘處州銀礦寶曰費多獲少勞民傷財慮生他變卒奏寢其事進湖廣左布政司正徳四年擢都察院右副都禦史總督漕運時劉瑾擅政寶議事至京絕不與通平江伯陳熊漕帥也賂瑾少瑾憾之一日昧爽遣校尉數輩追寶至左順門曰行逮汝張彩曹元二尙書自內出私語寶曰內執政謂君第劾平江則無後命矣寶曰平江功臣之後督漕未久無大過不知所劾二人黙然去越三日給事中劾熊並劾寶狥庇遂逮熊下詔獄勒寶致仕瑾誅起巡撫貴州尋遷戶部右侍郎進左侍郎命兼左僉都禦史處置糧運及會勘通州城濠歸奏俱稱旨先是寶爲布政司時以母老乞歸養格於例不得至是再請詔許歸省抵家又疏終養始報可世宗卽位起南京禮部尙書再疏辭命有司以禮存問母喪闋請致仕不允時寶門人桂萼以議禮驟貴虛揆席以招之不赴尋卒贈太子太保謚文莊寶三歲而孤事母過氏至孝母疾爲奏告天願減已算延母年時甫十歲終養歸嘗得疾左手不仁猶朝夕侍親側不懈生平潛心理學躬行實踐而不肯居道學名嘗曰願爲眞士夫不爲假道學舉南畿受知於李東陽爲詩文典重和雅以東陽爲宗至於原本經術粹然一出於正所著學史簡端二錄巡撫吳廷舉上於朝其定性書說漕政舉要容春勿藥諸集又若干捲晚自號二泉學者稱二泉先生家居以造就鄕黨人材爲急無錫故有東林書院爲宋楊時講學處後廢寶與其門人華云讀書其地乃媾精舍仍名曰東林講學其間厥後東林之教盈天下實自寶始又建五賢祠於學之東祀楊龜山以諭樗尢袤李祥蔣重珍配祀萬曆甲辰顧憲成髙攀龍重修東林書院建道南祠亦以楊龜山主祀羅從彥及諭樗尢袤李祥蔣重珍胡珵配之而以寶從祀焉

外史氏曰先生爲東林發軔者也豈特眞士夫哉遡其居官所行之政在在皆合於道視學江右所得之士君子濟濟不趨瑾不附萼卒以身退及居林下又創東林講學以造就鄕黨人材旣而顧髙輩出揭其遺風流韻遂至賢良忠義盈滿天下可謂眞道學矣豈特眞士夫而已哉

顧憲成傳

顧憲成字叔時無錫人自父學徙居涇裏又號涇陽少夐悟從師講養心莫善於寡欲前請曰竊以爲寡欲莫善於養心心爲主欲爲役主彊則役拱伏矣十歲讀韓昌黎諱辧每遇其父名輒諱之然不可勝諱鬱鬱不樂師詰之故以告其父曰昔唐韓安王諱忠語其子曰汝諱我是忘忠也忠可忘乎忘忠則我可忘也自是遂不弟允成孫樞諱其父告憲成曰學之不可忘亦猶忠也憲成謹受教家貧不能延師就學鄰塾歸必篝燈誦讀恆至達旦其舉業之文垂髫已震踔一時矣稍長卽從事理學萬曆四年舉鄕試第一八年成進士授戶部主事時大學士張居正病朝士羣禱於神憲成獨不可同官代之署名憲成使人塗滅之居正死攺吏部主事請告歸讀易春秋者三年補驗封司主事十五年大計京朝官時都禦史辛自修掌計事執政盡喪其私人人皆恚之時工部尙書何起鳴被劾起鳴訐自修以媚執政給事中陳與郊承風旨並論二人實庇何而攻辛於是自修起鳴並罷並責四禦史糾起鳴者憲成上疏言何起鳴訐辛自修旣罷自修謝之矣而又降四禦史是欲緘天下之口也語侵閣臣並責大臣言當各務自反有旨切責謫桂陽州判至則日與諸生講學稍遷處州府推官丁母憂服除補泉州府推官舉公廉第一擢吏部考功司主事吏部從無出而復入者從人望也會有詔三皇子並封王憲成倡四司上言曰皇上因祖訓立嫡之條欲暫令三皇子並封王以待有嫡立嫡無嫡立長臣等伏而思之待之一言有大不可者太子天下之本豫定太子所以固本也是故有嫡立嫡無嫡立長就見在論嫡之有無是也待將來之有無非也皇上動稱祖訓祖訓所載立嫡待嫡之條意各有主與建儲之事判然不類皇上第以其合於己意援而附之爲遵祖訓乎爲悖祖訓乎其不可一也我朝建儲家法東宮不待嫡元子不並封廷臣言之甚詳皇上以其不合於已槪置弗省豈皇上之創見有加列聖之上乎其不可二也有天下者稱天子天子之元子稱太子天子系乎天也君與天一體也太子系乎父也父與子一體也主鬯承祧於是乎在不可得而爵也今欲並封三王元子之封何所系乎無所系則難乎其爲名有所系則難乎其爲實其不可三也皇上亦曰權宜云爾夫權宜者不得已而行之也元子爲太子諸子爲藩王於理爲順於分爲稱於情爲安有何不得已而然乎耦尊均大逼所由生而姑任之其不可四也皇上以祖訓爲法子孫以皇上爲法皇上不難創其所無後世詎難襲其所有自是而往幸皆有嫡可也不然是無東宮也又幸而如皇上之英明可也不然凡皇子皆東宮也毋乃啟萬世之大患乎其不可五也皇后與皇上共承宗祧期於宗祧得人而已皇上之元子諸子卽皇后之元子諸子恭妃皇貴妃不得而私之統於尊也豈必如輔臣王錫爵之請須拜皇后爲母而後稱子哉皇上何不斷以大義而爲此區區其不可六也況始者奉旨少待二三年而已俄攺於二十年又攺於二十一年然猶可以歲月期也今曰待嫡是未可以歲月期矣命方布而忽更意屢遷而愈緩皇上何以謝天下其不可七也自並封之命下叩閽上封事者不可勝數至里巷小民亦聚族而竊議是孰使之然哉人心之公也而皇上猶責輔臣以擔當錫爵夙夜趨召正欲爲國家定此大事排羣議而順上旨豈所謂擔當必積誠感悟納皇上於無過之地乃眞擔當耳不然皇上且不能如天下何而況錫爵哉其不可八也皇上神明天縱信非溺寵狎暱之比而不諒者見影而疑形聞響而疑聲卽臣等亦有不能爲皇上解者皇上盛徳大業比隆三五而乃來此意外之紛紛不亦惜乎其不可九也伏願皇上反觀長慮無違成憲無拂輿情無爽初命使皇元子早正儲位皇第三子皇第五子各就王爵父父子子君君臣臣兄兄弟弟宗廟之福社稷之慶悉在是矣憲成又貽書錫爵反復辧論其後並封之議卒寢二十一年內計吏部尙書孫鑨考功郎中趙南星盡黜執政私人憲成實左右之南星奉旨罷憲成疏請同罷不報時鄒元標已轉南刑部求去有旨放之去憲成力勸錫爵疏畱勉從之及冡宰孫鑨罷推代者時趙用賢以侍郎署吏部事錫爵囑推禮部尙書羅萬化萬化翰林也又其同气錫爵欲用爲冡宰盡攬其權以歸政府憲成曰往者內閣之推不專在翰林今已專據之矣而復兼冡宰是翰林之外虛無人矣此決不可用賢以告錫爵錫爵大恚然其議遂格而陳有年尙書吏部矣及憲成典選有會推閣臣之命吏部舉七人以山陰王家屏爲首而萬化不與焉錫爵恚甚揚言曰羅君推冡宰曰非翰林所宜今推內閣何又不可耶復以屬有年有年不聽而劾萬化者疏又至於是罷有年削憲成籍給事中逯中立上疏力救並見黜先是憲成見羣賢播棄日多思漸相汲引非錫爵意也值其假沐而推孟一脈王徳新輒得旨錫爵佯喜謂之曰此機甚佳自此益急推舉欲以激上怒又委過焉自憲成去而懷忠持正者充塞林下矣是時其弟允成亦得罪歸裏與兄日集羣賢講學取孔孟程朱之書而闡明之髙明者聞之可入始學者聞之不駭旣又得先輩邵寶所修楊時東林祠遺址於東林庵旁辟爲東林書院大會吳越之士講習其中歲有會月有紀而東林之名滿天下矣三十六年起南京光祿寺少卿疏辭不就又推順天府丞命不下再陪推左僉都禦史時孫丕揚再起爲冡宰矣先是二十三年丕揚以冡宰掌外察黜督學馬猶龍及參政丁此呂等侍郎沈思孝爭之彊丕揚不聽疏逮此呂羅致之遣戌而死以是並不悅思孝而又有人言思孝欲奪其位及淮揚巡撫李三才亦其所不悅至是廷臣力攻三才憲成爲移書政府及丕揚謂三才在淮揚能制稅璫不敢動安民弭亂之功甚大其人磊落非暮夜受金者又言思孝猶龍之賢丕揚曰吾巳容之矣旣而一二攻三才者稍侵憲成憲成惟自反不與稽也又其甚者以東林爲詬厲物論喧豗是非錯互於憲成何與哉方憲成之再入銓曹也趙南星亦被罪尙書孫鑨亦奪俸三月憲成與李復陽同疏申救不報而允成等皆貶官亡何憲成亦削籍大抵錫爵之謀也而當錫爵再被召憲成猶惓惓望之所上葉向髙孫丕揚書期其破囂錄善去私效忠蓋其憂天下之深愛國之至不暇計其言之可否也至其論學首辯陽明無善無惡心之體一語其時管志道亦設講於三吳主一貫三教而實入於禪憲成謂釋氏三藏十二部五千四百八十卷一言以蔽之曰無善無惡然辯四字於告子易辯四字於釋氏難以告子之見性粗釋氏之見性微也辯四字於釋氏易辯四字於陽明難在釋氏自立空宗在吾儒陰壞實教也又曰自古聖人教人爲善去惡而已爲善爲其固有也去惡去其本無也本體如是工夫如是其致一而已矣陽明豈不教人爲善去惡乎然旣曰無善無惡而又曰爲善去惡學者執其上一語不得不忽下一語也至於忽下一語其上一語𨿽欲無獘不可得矣羅念庵曰終日言本體不說工夫才拈工夫便是外道使陽明再生亦當攢眉王塘翁曰心意知物皆無善無惡學者以虛見爲實悟必憑此語如服鴆毒豈不殺人然則陽明再生目擊玆獘將有摧心扼腕不能一日安者何但攢眉已乎其維持正學皆此類也萬曆四十年卒年六十三歿後十五年猶以黨人奪職崇禎初贈吏部左侍郎謚端文所著有涇臯藏稿小心齋札記大學通考質言東林會語商語還經錄證性編桑梓錄諸書弟允成字季時號涇凡舉萬曆十一年會試十四年廷試對策切直有曰內寵將盛羣小將逞語侵鄭貴妃讀卷官覽之大驚抑置第三甲時禦史房寰疏詆南京右都禦史海瑞允成不勝憤合同榜進士彭遵古諸壽賢具疏曰人貪則畏人攻其貪未有執已之貪而攻人之廉者夫欲天下人爲寰甚易爲瑞甚難寰身享貪饕之利而詆瑞爲欺世盜名臣等之所痛心也得旨削籍久之廷臣薦允成學行授南康府教授以母病謝不赴母憂服除補保定府教授累遷禮部儀制司主事三王並封議起允成與同官張納陛等力陳不可考功郎中趙南星被譴復疏救謫光州判官立朝僅六十日允成謝光州歸與兄憲成講學東林每以狂狷自處疾世之爲鄕願而托於中行者卒年五十四天啟初贈尙寶司丞憲成孫樞天啟中舉人以學行聞於世

外史氏曰先生昆季有絕人之才而用其全力於學恪守程朱力闡性善之旨居官𨿽未究其用而所與天子宰相爭是非者皆宗社大計晚年倡道東林引掖後學四方賢士爭歸之或亦有附以爲名髙而忌者遂目之爲黨其後爭三案者攻魏忠賢者大率東林之人於是小人之害君子更以東林爲名門戶相攻二三十年未已要自天啟以迄崇禎之末其間忠節之士接踵而出不可謂非講學之力也當先生之始事不過二三同志闡明絕學豈嘗欲樹壇坫標榜淸流及乎應和旣廣其徒頗以操持國是鑑別流品於是朋黨之禍起視漢之東京幾無以異焉髙景逸先生云自孟子以來得朱子千四百年間一折衷也自朱子以來得顧子又四百年間一折衷也則其所學之正直接程朱者矣

髙攀龍傳﹝華允誠﹞

髙攀龍字存之號景逸無錫人年二十五聞顧憲成講學始志於學萬曆十七年成進士其舉會試吏部考功員外郎趙南星所取士也授行人司行人時四川按察司僉事張世則疏詆程朱傳注獻所著大學初義請頒學宮一攺章句之舊攀龍上言略曰臣維自昔儒者說經不無異同而是非不容乖謬今以程朱大賢謂其學曰不能誠意謂其教曰誤人爲是耶爲非耶我太祖髙皇帝卽位之初首立太學命許存仁爲祭酒一宗朱氏之學令學者非五經孔孟之書不讀非濂洛闗閩之學不講成祖文皇帝益張而大之命儒臣輯五經四書大全及性理全書頒布天下饒州儒士朱季友詣闕上書專詆周程張朱之說上覽而怒曰此儒之賊也命有司聲罪杖遣悉焚其所著書曰毋誤後人於是邪說屏息迨今二百餘年庠序之所教制科之所取一稟於是不意今日乃有世則者肆然欲變祖宗之制率天下而背之也且自世廟以前𨿽有訓詁詞章之習而天下多實學自穆廟以來率多穿鑿虛幻之談而獘不知所終使世則之言一倡人人得自騁其私浮詞邪說充塞天下二祖列宗之教蕩然掃地矣朝廷是之二十年冬奉詔南京謁孝陵時大學士王錫爵再起當國癸巳京察孫鑨爲吏部尙書趙南星爲考功主計所排斥與相臣忤而臺省長官恥不得與於是言者論謫南星孫鑨罷郎中於孔兼主事顧允成薛敷教等力爭皆謫而吏部侍郎趙用賢亦被論將並去之都禦史李世達疏救復爲戶部郎中楊應宿所攻遂與用賢俱去吏部爲之一空明年攀龍使歸卽上疏論其事語侵輔臣又言楊應宿借不附吏部之名致阿徇內閣之實反謂近世一種小人專以抗閣臣爲風裁附吏部爲得計其爲說愈佞而其爲害愈深閣臣不當陰除異已鋤善類以空人國疏入應宿再劾南星等贓私而言攀龍與選郎顧憲成爲姻此疏其阿吏部之實也時言官多佐內閣攻銓司禦史吳弘濟獨抗章謂攀龍爲君子正論應宿爲小人邪說有旨會勘弘濟遂奪職攀龍謫廣東揭陽縣典史二十二年七月攀龍取道浙閩以達揭陽遂渡錢塘登嚴光釣臺所至亦講學不輟尋入武彜謁蔡元定祠憩朱熹精舍益以道學爲己任抵揭陽潮之人士皆從之遊經其指授皆知向學及歸學益有得自築室漆湖之上曰水居時讀書習靜其中又與顧憲成修復東林書院祀宋儒楊時偕諸同志以道學相切劘海內士大夫之賢者聞其名皆尊東林從者日眾後邪臣遂指之爲門戶四十年憲成卒攀龍乃專講席徘徊家居三十年名益重天啟攺元起爲光祿寺丞二年進本寺少卿時禮部尙書孫愼行追論紅丸歸罪舊輔方從哲下廷臣會議攀龍謂從哲交通國戚表裏爲姦心不知有君無逃首惡之罪議甚峻轉太常寺少卿復上疏略曰禮部尙書孫愼行論舊輔方從哲一疏闗系甚大堤防甚遠從哲之罪非止紅丸其最大者交結鄭國泰父子所以謀先帝者不一始以張差之梃繼以美姝之進終以文升之藥從哲力左右之培植其爲鄭者誅鋤其不爲鄭者一時若狂知有鄭而已此賊臣也討賊則爲陛下之孝而說者乃曰爲先帝隠諱則爲孝此大亂之道也又如戎政尙書黃克纘論李選侍一事陛下念聖母則宣布選侍之罪念皇考則優待選侍以禮義盡仁至而說者乃曰爲聖母隠諱則爲孝明如聖諭以爲假托忠如楊漣以爲居功人臣避居功必且甘居罪君父有急袖手旁觀此大亂之道也若惑其說孝不知其孝不孝以爲大孝忠不知其忠不忠以爲大忠事有不辧於至微貽禍於無竆者皆如此類如方從哲鄭養性豈容一日不討尙令居輦轂下耶疏入傳旨髙攀龍誣朕不孝當重譴閣臣葉向髙力救免是時持異議者甚眾給事中王志道首疏附和攀龍又遺書責之曰人臣爲國當杜漸防微懲前毖後不宜爲亂賊逭誅爲君父種禍也夫以靑宮紫禁之中忽有荊軻聶政之入於飲食男女之內行其斧斤鳩毒之謀皆意想所不及而實中外所共知此而諱之是爲亂賊設護身之符若更加之正人以誣謗不幾爲亂賊立箝口之法乎皇祖威福在手妙於調停是皇祖身上事皇考仁孝根心妙於隠忍是皇考身上事皇上祖考在念妙於處分是皇上身上事若夫執大義守法紀君仇必報君賊必討是臣子身上事上下相維並行不悖今但言孝經尊親而不言春秋討賊言主上父子之親不言臣下君臣之義言主上一時之權不言宇宙萬世之經使亂臣賊子聞之而喜忠臣義士聞之而懼一喜一懼之間所系世道人心豈其微哉時從哲𨿽得免議而天下以爲三案是非非斯言不能折也五月升太常寺少卿時禦史鄒元標馮從吾建首善書院於京師攀龍時與講會方鄭之黨憎而且懼給事中朱童蒙因疏訐東林目爲朋黨於是元標等皆去位攀龍隨乞休不允進刑部右侍郎時魏忠賢用事羣小爭附而趙南星爲吏部尙書不附忠賢都禦史缺廷推屬攀龍攀龍謂師生不當分掌部院徒爲攻門戶者借口力辭不得旣就職首劾罷忠賢私人崔呈秀先是副都禦史楊漣劾忠賢二十四大罪漣亦東林人於是羣小合謀嗾忠賢曰東林必殺公適會推山西巡撫以謝應祥名上禦史陳九疇誣劾部院徇私有旨切責遂與南星俱罷歸數月忠賢呈秀勢益張修怨益力五年四月詔獄起欲以汪文言贓坐攀龍賴吳錦衣者持之得免八月又詔毀東林書院攀龍乃移祀楊時於道南祠戌南星逮楊漣魏大中等殺之而削攀龍職方大中之就逮也過無錫攀龍操舟送之髙橋羣小知之益怒令織造太監李實劾周順昌等攀龍與焉緹騎將至有偵其事以告者是日攀龍謁道南祠作告龜山先生文焚之歸與二門生一弟酌後園池上聞官旗已至吳門逮順昌笑曰吾視死如歸今果然矣晚復與家人飲夜半信益急乃整衣至書齋謂諸子曰吾稍料理爲就道計姑暫退遂作字二紙鏁篋中復入與夫人語而出二孫侍取所封紙置幾上示之曰明日以此付官旗毋先發因扄戶移時不聞聲諸子排戶入一燈熒然發所封紙則遺表也云臣𨿽削奪臣系大臣大臣受辱則辱國故北面叩頭從屈平之遺則君恩未報願結來生臣攀龍埀絕書乞使者執此以報皇上復有別友書云僕得從李元禮範孟博遊矣一生學問至此亦稍得力諸子惶駭奔池畔則已沈死衣冠端立如平生年六十五先是就逮諸臣皆具極刑斃詔獄不辱者攀龍一人而已崇禎元年詔褒卹死事諸臣贈太子少保兵部尙書謚忠憲蔭一子攀龍生負重望以直道不容於時𨿽位列九卿立朝未及數載至其護善類擊姦黨蓋孤忠自許死而後已者今世傳其書有異端辧困學記周易孔義春秋孔義髙子遺書編輯朱子要語皆本主敬格致之說嘗謂人曰善學孔子者無如朱子故所學爲得其正與顧憲成鄒元標馮從吾輩齊名裒然東林之冠論者謂有明理學名儒如陳獻章之灑落胡居仁之主敬薛瑄之實踐王守仁之超悟攀龍殆兼有之而無其獘門人

華允誠字汝立號鳳超無錫人天啟二年進士少受易於錢一本及長從攀龍聞主靜之學攀龍入朝允誠從攀龍與人書曰僕一路受鳳超之益整齊嚴肅殆若性成故居之甚安授工部都水司主事崇禎初進員外郎攺兵部職方司員外郎感時事上三大可惜四大可憂疏直糾大學士溫體仁吏部尙書閔洪學閣部朋比阿黨市權奉旨切責令回奏因盡發洪學諸交通狀帝知允誠忠實僅奪俸未幾請終養歸大學士周延儒再召頗以收攬淸流爲名邀允誠一見固不往福王稱號江南起爲吏部驗封司員外郎見時事不可爲告歸在官僅十三日未幾南都亡遂匿不出後以不薙髮故同其從孫尙濂被執俱死焉

外史氏曰東林自顧涇陽先生於萬曆二十二年會推閣臣罷歸與同邑髙景逸劉本孺安我素諸君子講學之所一時淸流趨之如市而東林之名遂滿天下推其名髙之故始於爭立國本一請再請乃至三請屢請而不允甚而嚴逐之遠竄之旣而廷杖累累流血滿庭而爭之益力當時政府不相濟而相軋於是遂目爭者爲黨人一斥不復沈一貫陰爲賊害恃權求勝受黜者身去而名髙東林君子之譽沸宇內尊其言爲淸議卽中朝亦以其是非爲低昻門庭愈峻而求進者愈眾甚矣學之不可不講也學不講則聖道不明而人心蔽廉恥喪焉當其講學之意原以發明人心道心綱常倫理出則致君澤民斥邪扶正以剛介節烈爲重以禮義廉恥爲貴故胥天下而化焉於是廟廊之上或以淸流自負者小人輒忌之嫉之擠以污垢之秩曰毋使其耀口或點鹽榷之役者必攢眉蹙額環妻子而流涕曰自玆不可以爲人矣故蒞任必矯其廉潔顧以自贖然鮏羴之名卒不可洗遂負沒齒之恨每罷官歸裏者若破車罷馬殘書數簏鄕黨卒以爲賢願與約婚姻結金蘭相與往還不倦若歸有餘貲買田宅髙棟宇卽親弟侄亦鄙以爲貪夫至於親戚朋友老死不相往來宗族父老之嚴者拒不令入家廟曰恐辱吾祖宗也曰吾祖宗亦羞見汝此等貪夫也由是深山竆谷𨿽黃童白叟婦人女子皆知東林爲賢販夫豎子或相誚讓輒曰汝東林賢者耶何其淸白如是耶至今農夫野老相傳以爲口實猶諜諜不休焉自涇陽先生救淮撫之書出而東林之禍萌未幾妖書獄起梃擊案興而君子小人有不容之勢矣乃至摧遏正人必欲一网打盡辛亥京察孫丕揚主之於是攻東林者起矣丁巳京察鄭繼之主之則盡攻東林者矣世之所謂淸流者驅除殆盡時臺諫有齊楚浙三方鼎峙之號士大夫有淸譽者莫不埀首喪气焉迨光宗卽位葉向髙劉一燝執政鄒元標趙南星周嘉謨馮從吾輩皆班九卿一時淸流稍有起色柰諸君子持論太嚴於是爭紅丸爭移宮而東林之禍熾矣及夫熹宗委命閹寺熊王之獄旣成楊左之禍遂烈又假三案以媒孽東林而正人君子幾無噍類說者謂漢家黨錮四十年而黃巾起黨錮始解然無補於漢室之亡東林亦四十餘年而闖賊犯闕門戶乃敗更無救於明社之墟噫是何言歟崔魏煽逆不有楊左諸君則趙髙問鼎矣闖賊渫血不有範景文李邦華倪元璐劉理順馬世奇諸公則河嶽蒙羞乾坤削色矣東林自爭立儲以來趨義如騖王錫爵等依違熒惑於上與諸君子相左及崔魏播虐魏廣微附和勾結諸君子必欲芟惡除姦如農夫之務去艸而蹈禍益深崇禎之朝宰相如溫體仁周延儒楊嗣昌等容悅取媚覆餗貽譏而諸君子以綱常名教自任始終矛盾天下事不可爲矣東林初起者爲顧爲髙爲鄒爲趙繼之者爲楊爲左再繼之文震孟姚希孟最後則馬世奇輩皆節義文章足以驚天地動鬼神者也攻之者始爲沈一貫繼則亓詩教宮應震吳亮嗣劉廷元趙興邦韓浚湯賓尹韓敬等其後則朱童蒙喬應甲傅櫆傅繼教傅應星陳良訓張訥曹欽程霍維華潘汝楨範濟世崔呈秀魏廣微徐大化楊炳陳序倪文煥石三畏顧天埈顧鼎臣梁夣環嶽駿聲楊所修康丕揚周應秋薛貞楊維垣等又繼以溫薛張陳最後者爲馬爲阮而天下亡矣嗚呼東林非亡明者攻東林者亡之也哀哉

東林列傳卷二

●欽定四庫全書

東林列傳卷三

江陰陳鼎撰

○明

楊漣左光斗列傳﹝汪文言﹞

楊漣字文孺號大洪湖廣應山人萬曆丁未成進士授常熟縣令是時東林大興每遇講會必至無錫與顧憲成髙攀龍諸君子探性理之要詢治道之原政暇卽與邑之士子相勉勵講道論徳無虛日每問民疾苦徒行阡陌間以是徧知閭裏利病稱當代神君云五載舉循良第一在省垣四方貨賄不敢窺其門及條奏天下大計言邊事必大壞宜更置經略擇可以辦遼者蘊義生風抗論薄俗其風裁峻拔所謂以利刃齒朽腐也當神宗寢疾光宗不得入侍漣率百官問疾請閣臣宿閣中引宋文潞公訶內侍故事爲例傳語伴讀王安力請太子入侍夜無輕出光宗諒闇奉遺詔下考選撤閹稅出諸章奏畱中者皆漣一人之力也封後議起人情洶洶漣上疏力爭且請遺詔中首舉冊立又同諸大臣上疏乞願謹內臣奉皇長子居慈慶宮有機在防微事在愼始一疏光宗閱奏語太子曰此汝忠臣目屬者久之光宗賓天漣趣閣部大臣趨幹淸宮閽人格不令入攘臂大詬閽人卻遂得入慟哭急請見太子三四始出諸臣呼萬歲閣臣劉一燝韓爌奉太子兩手出幹淸宮暫禦慈慶宮時選侍猶踞幹淸不肯出漣抗論於朝房於掖門於殿廷者日以十數叱小豎於麟趾門者一叱閣臣方從哲及大閹於朝者再選侍乃移一號殿而太子復還幹淸宮移宮之日奮髯叫呼聲徹禦座上亦語近侍曰胡子官眞忠臣也移宮旣定漣乃卽始末上疏優詔嘆嘉羣小恚甚誣以交關司禮思中傷之漣於是引疾歸未幾起都察院左副都禦史漣力引東林諸正人以進羣小側目會逆璫恣橫漣上二十四大罪疏忠賢大懼宰相魏廣微璫之義兒也進謀曰東林必殺公忠賢怖且恚亦曰東林殺我於是遂以漣爲東林黨人云急徵楊漣坐故經略熊廷弼贓拷死崇禎卽位贈卹有加謚忠烈漣性剛介於人無所容獨於其友陳愚爲莫逆交每閱邸報聞國是蠱壞朝鮮正人未嘗不拊膺嘆曰主上深居所煬竈多矣以故漣所爲及擊姦諸疏皆自陳君慫惥之其攻魏閹一疏則出自繆昌期手筆也

左光斗字共之南直桐城人生之夕月宿在斗父遂以名之又自號浮丘生九歲能屬文十四作瑞麥賦長益豪邁負气聚書數千卷獨好觀古節俠諸傳記旣而翻然求程朱之學以自勉曰是可以安身立命也登萬曆三十五年進士官中書舍人擢禦史初入臺卽論輔臣方從哲兵部尙書黃嘉善不職狀又捕治姦胥冒官者百餘人權貴皆畏之同臺推以爲鋒奉命視京畿屯政光斗曰國家歲仰東南漕運由北人不知興水利屯田積粟也因上三因十四議疏條析水道令民仿其意以時蓄泄便田作民遂大饒時諸中官有侵屯事者輙奏請按治大璫劉朝矯東宮旨索戚畹絕莊手封還之不與攺北直督學立文藝騎射二科拔其尢者入兼材錄嘗識大學士史可法於諸生中數引與論古今事曰此國器也會光宗崩李選侍居幹淸宮邀封皇太后聲言垂簾稱制給事中楊漣與諸大臣會議疏請移宮選侍不爲動光斗特疏爭之曰內廷之有幹淸宮猶外廷之有皇極殿也惟皇上禦天惟皇后配天得居之今大行皇帝升遐選侍旣非嫡母生母之列而儼然居正宮殿下反居慈慶不得守幾筵行大禮典制乖舛名分倒置臣竊惑之且李氏侍先皇無脫簪雞鳴之徳卽貴妃之命亦在彌畱之際其意可知況行於先皇則伉儷之名猶可行於殿下則尊卑之稱有斷斷不可者倘及今不決必借撫養之名行專制之實武后之禍將再見於今誠有不忍言者矣疏入選侍與內奄李進忠謀詰疏中武后等語且召之光斗曰天子耳目之官非天子宣不敢奉因語楊漣曰光斗命盡於此矣選侍不移宮光斗亦不立螭頭下也漣數叱中官使回奏光鬥得免越二日而進忠盜藏事覺詞連選侍父選侍始倉卒移宮諸中官將羅織之光斗復出仁義兼盡一疏謂選侍移宮以後自當存其大體捐其小過不宜以進忠等妄有株連又言光宗年號或議削去及攺紀明年爲非是先帝𨿽一月禦天何忍言削若明年新君禦極仍以大行年月頒朔則又不可當以萬曆末年八月爲泰昌元年且引唐睿宗順宗爲比眾從之彌月之間定諸大計皆漣與光鬥後先倡議焉於是天下稱楊左居亡何遷大理寺丞進少卿踰年升都察院左僉都禦史時楊漣爲右副都髙攀龍爲左都趙南星爲吏部尙書並執法不阿而光斗與吏科魏大中尢以峭直見忌逆璫魏忠賢方用事亦心惡其不相下也羣小失志者遂爭趨附相齮齕勢橫不可制楊漣首疏忠賢二十四大罪以示光斗光鬥力贊之璫銜刺骨而先是逆黨阮大鋮謀掌吏科又爲光斗所屏而與大中姦相魏廣微之失儀也大中糾之於是二憾交作刑科傅櫆者憸人也遂劾中書汪文言交通並及大中光斗等以應璫時在廷多正人光鬥得不坐及大中以謝應祥事被斥南星攀龍罷光斗憤吒愈甚度與璫不並立密艸三十二斬罪疏劾忠賢未奏而事泄適吏部侍郎陳於廷會推冢臣疏上逆賢矯旨切責謂此次會推仍用趙南星私人喬允升馮從吾等顯是陳於廷楊漣左光斗抗旨狥情箝制眾正光斗遂與二人俱削籍去自是銓司臺省正人絕迹矣時天啟四年十一月也明年逆璫大興詔獄謀逮治在籍諸人置之死楊漣以書來訣勸令自裁光斗奮然曰死何恨哉但人臣卽死當歸命君父伏刀輦轂下而先時擇便如懼死何會其弟光先試禮部先一月馳歸白其謀光斗嘆曰吾苦無以慰二親耳豈畏死者因置酒爲親壽數稱說範滂別母及本朝楊兵部繼盛西市事語慷慨家人皆泣下莫能仰視旣而謂其弟曰吾不能爲孝子矣日束裝候緹騎至未幾禦史梁夢環復追論汪文言遂以移宮逮光斗及漣等六人下鎭撫獄復坐受熊廷弼贓二萬兩蓋姦黨欲以移宮重其罪以坐贓速其罪耳當選侍移宮時光斗仁義兼盡之疏與賈繼春之揭同上是未嘗不欲安選侍也廷弼撫遼光斗曽策其必敗具疏力爭及再起而廷弼益驕朝議至欲據前言者以謝熊光斗又疏持不可廷弼甚恨之置對時廷弼抗言楊左嘗欲殺我是豈爲我營脫者時姦黨許顯純等悉置不問光斗等六人遂駢死獄中是夕長虹亙天桐城有大星隕如斗明年湣皇帝誅璫贈都察院左副都禦史尋加太子少保蔭一子予祠謚忠毅初光斗之下北司也廠衛陰列卒偵伺獄甚祕𨿽子弟親識莫敢向邇有舉人孫奇逄者獨走千里詣獄視之請行間客氏以免光斗弗許乃與鹿太公正密醵金爲助正太常卿善繼父也時諸左多匿其家亦不懼八郡諸生聞之曰此殆爲前督學公故皆願出死力從之而光斗已斃獄矣於是天下以楊左之死比漢陳竇且多兩義士也

汪文言者南直徽州府人以監生工書授中書舎人遊於公卿間以節槪著一時賢士大夫樂與之交曽客內監王安安固賢者光廟時凡善政舉行文言力贊之無不聽也而璫遂目爲東林之黨會起大獄欲羅織諸賢首以文言下鎭撫欲借以傾攀龍於時正人力爲調護又賴吳錦衣者持之得免旣而逆璫令禦史梁夢環復論文言交通狀以移宮事逮楊漣左光斗等下鎭撫獄坐熊廷弼贓二萬兩文言百苦備嘗諸慘俱受膚無寸完而死焉

外史氏曰天欲亡明也故生逆璫以戕忠良忠良盡而明運絕語曰善人國之經紀也有經紀斬而國不亡者乎吾觀楊左之死而知天已絕明矣

周朝瑞袁化中列傳

周朝瑞字思永號衡臺山東臨淸州人萬曆丁未進士由給事中遷太僕卿性剛介不阿居官以淸節著在朝侃侃昌言羣小皆憚之時鄒元標趙南星在京師設館與天下名宿講孔孟之學朝瑞與同年友夏之令皆預焉會有攻之者朝瑞輙大聲疾呼曰講學者二祖列宗之教也今攻之殆欲攻二祖列宗耶於是朱童蒙等諸小人皆銜之入骨嗾魏廣微言於逆璫魏忠賢下詔獄拷掠死崇禎初贈大理寺正卿謚忠毅

袁化中字熙宇山東武定州人萬曆丁未進士幼有至性能事親以道居官飲冰茹蘗不染苞苴人亦不敢以非義幹拜河南道禦史以直言忤璫下鎭撫獄百慘俱備大呼列祖諸宗而死死之夕獄中鬼哭神號忽大風作眾鬼■﹝扌舁﹞鎭撫司用刑胥投諸廁獄卒奔往救得免越三日皆死崇禎立詔贈太僕寺少卿謚忠湣

外史氏曰甚矣逆璫之毒過於虎狼吾不知其是何肺肝也彼君子者逆似與有不共戴之讎焉兩先生因直言而殺身而破家而流離其子孫猶不足以快其心者何耶

魏大中周順昌列傳﹝朱祖文朱陛宣五人﹞

魏大中字孔時號廓園浙江嘉善人性狷介爲諸生貧甚居湫巷數椽不蔽風雨舌耕不足自給怡然負笈從髙攀龍遊卽以正學相勸勉萬曆丙辰成進士筮仕行人毎奉檄遐徵減廚傳卻贈遺嚴考最入工科搏撃無所避權貴斂手踰年髙邑趙南星爲大冡宰知大中淸操卓識每事咨之其所薦引皆海內人望癸亥轉禮科時乞卹贈者濫甚大中引會典悉裁之忌者益怒甲子晉吏科都給事中以激揚流品爲己任發露饋遺仕路益肅旣而大中與楊漣左光斗首撃逆璫南北各衙門交章應之尋値晉撫員缺廷推謝應祥故屬佳品然出南星意大中不知也忌者彈之遂得旨降調旋逐南星攀龍正人之禍如火燎原不復可撲滅矣乙丑夏璫矯旨逮大中是日雷電交作風吼水立士民擁之泣送者數萬人郡邑長咸涕下氓隸莫不掩面過姑蘓周順昌盤桓舟中者幾日夜過無錫髙攀龍送之髙橋而別至常州知府曽櫻見之潸然淚下大中顏色不變慰之曰死於王家男兒常事何必爾爾櫻捐俸金百金大中堅持不受曰譬如婺婦孀居數十年垂死中偶動一念便屬失節簀華而皖不敢以此易也逮至京下鎭撫獄搒掠備至誣贓三千三百金大中歷官十年貧不減諸生時五日一訊訊加全刑𨿽戚友捐助者眾卒不能如額竟死於獄崇禎初贈太常寺卿謚忠節子學洢奉遺骨旦暮哀號水漿不入以死人謂父死忠子死孝其魏氏一門之謂歟

周順昌字景文吳縣人萬曆癸丑進士授福州府推官時稅監髙宷橫斂虐民激變刼巡撫匿私署爲質民情洶洶不測順昌仗義抗宷眾始解散上聞撤宷歸順昌以淸直得最擢吏部主事謝絕請托人不敢幹以私請假還裏葺舊居數椽讀書其中順昌素與璫忤天啟甲子忠賢竊政羅織忠良順昌每閱邸報輙發憤嘆息適嘉善魏大中被逮過吳順昌獨往欵語累日臨別涕泗許女字其孫買舟遠送校尉呵止之順昌張目叱曰若不知世間有不畏死男子耶若曹歸語而忠賢吾卽故吏部周順昌也禦史倪文煥詗得之誣劾順昌貪橫歸道潞河舟重漏發白金浮露矯旨削奪順昌曰求仁得仁正吾今日事吾何憾哉繼而內臣李實疏參緹騎至知縣陳文瑞其門人也懷牒詣順昌泣下順昌曰吾辦逮久矣此特意中事毋效楚囚對泣顏色不變令請順昌入治裝舉家號慟順昌笑曰無事亂人懷也顧案上有素榜徐曰此龍樹庵僧屬我書者我向許之今日不了亦一負心事乃題小雲棲三字後識年月投筆而起攺囚服出門順昌居鄕素有名士民哀憤聚以萬計爇香呼寃聲徹十餘里擁撫按車請疏畱議日中不決旗尉素驕橫擲銀鐺厲聲曰東廠拿人鼠輩何敢爾於是顏佩韋等大呼曰吾等謂天子詔耳東廠何得逮官卽前奮擊尉斃一人余俱踰墻走脫順昌曰是益重吾罪也知府冦愼委曲調護士民乃安或有勸順昌自裁者順昌嘆曰予小臣也豈敢引大臣不辱之義乎固知此行必死死見髙皇帝請殛元凶以肅淸朝廷此願畢矣乃間行赴詔獄拷掠慘毒抗詈不屈許顯純搥其齒盡落順昌噀血濺其面詈益厲因觸石碎首其夜爲獄卒顏紫所害崇禎元年贈太常寺卿謚忠介而參順昌之倪文煥都人所傳百叩禦史也家居維揚白晝見五人嚴裝仗劍容狀甚厲馳入中堂已而旌旗衛從數十人導尊官來登座冠服儼然文煥大懼率妻孥叩頭祈哀庭下石井欄自起舞空中良久墜地聲如霹靂乃騰空去亡何文煥以黨逆伏誅順昌之逮也有友朱祖文朱陛宣皆能周旋患難以及於死稱二朱先生

祖文字完天世襲蘓州衛指揮讀書爲諸生幼孤母守節未旌祖文恆痛念之順昌先未識祖文因文震孟言其母苦節順昌聞而憐之慨然白當事題表部牒下郡祖文始知感泣誓爲順昌死及順昌被逮祖文度此行必無全理願相隨視其後事遂詣同宿公廨中夜從容謂順昌曰公灑然就道良善然事未可知脫有緩急誰可告者吾當先往爲地順昌首肯良久曰徐銀臺如珂肝膽如雪必能相濟顧侍禦宗孟新入臺中意气不薄可與計事此外則定興之鹿善繼吳橋之範景文熱腸急難皆可告者祖文遂別去先走都下比順昌未至有中以滅門事者如珂力辯而解至槖饘之事宗孟已先爲之所矣已而懸賕數千祖文私幸旦夕告完或得緩死百計丐貸都門不足則走定興定興不足則走吳橋單騎冒暑間關千餘里逗畱數十日捃摭稍就而順昌已斃獄矣畢命之日祖文夜宿野店有聲魂然至京微服僻處偵察動靜每一感慟聞者淒惻竟以勞悴憤懣發病死

陛宣字徳升萬曆壬子舉人少無師以父燾爲師無一刻離膝下四上公交車試畢不待發榜亟馳歸乙丑之後途中心動扺家母病遽卒陛宣摧痛不已至丁卯秋父病幾殆陛宣竟謝北上逾年父歿毀瘠不支當順昌被逮時親故多避匿陛宣念少同學又同鄕舉晨夕省視依依不去左右迨開讀之變逆黨使人偵視往來狀人或爲之危陛宣怡然自若僅而獲免歿後門人私謚孝介姚希孟曰天生孝介以配忠介作謚議崇禎甲戌禦史祁彪佳特疏表章贈翰林院待詔祀金鄕書院

五人者蘓州府顏佩韋楊念如馬傑沈揚周文元五義民也當天啟丙寅魏閹以緹騎逮周吏部順昌大索金錢拘吏部宿縣署一時賢士大夫率先倡義斂貲以送民之號泣請命者不下數千人校尉李國本因舉械撃諸號泣之民中有一人急持提械之尉而捽之者顏佩韋也四人遂躍出執尉問此旨從何出尉曰實魏上公命於是五人共言擊持僞旨者一尉捽梁上驚墮而死卽李國本也是日又逮浙江黃侍禦尊素來姑蘓驛需折夫馬百金五人復至驛毆之毀其舟五人謀曰我輩■﹝扌棄﹞死爲國除害合以千眾下武林殺稅使焚其府然後自囚請死𨿽寸磔有餘快佩韋曰不可吾儕小人死何足惜吳中賢士大夫尙多倘置我輩而反借此以傾諸賢是我輩累之也於是止中丞毛一鷺逢璫意令禦史搜捕渠魁五人挺身自投曰渠魁脇從皆我也無妄波及禦史大笑曰爾陷吏部死官大人小我爲吏部死百姓小人大猶豫再三竟擬大辟處決不敢違中丞也五人臨刑時意气自若談笑以死斷頭置城上數月顏色不變有賢士大夫發金購五人之脰而函之卒與屍合後二年璫授首乃毀其半塘之生祠以爲五人墓爰立碑曰五人之墓五人民也不曰民而曰人眾詞也書人以其義故人之也此春秋之書法也題碑者誰冏卿吳黙也作碑記者誰太史張溥也

外史氏曰吾聞廓園先生被逮之日雷電交作大雨如注平地水深三四尺士民匍匐水中泣送者以萬計蓼洲先生之逮則舉國若狂而五人冒死以逞中朝聞之皆失色噫天怒於上矣人怨於下矣而崔魏乃竟怡然不畏耶

顧大章傳﹝弟大韶﹞

顧大章字伯欽常熟人與弟大韶孿生並負異才大章通經術諳掌故慨然有經世志萬曆三十五年舉進士授泉州府推官移病免歸攺常州府儒學教授時朝士各持門戶相指摘大章慨然曰黨議已成須有以解之昔賈彪不入顧廚之目西行以解其難吾忍坐視耶補國子監博士廣文官冷非世所指名棋酒謔浪與朝士相周旋天啟二年典試廣西還朝值葉向髙與劉一燝微嫌大章及繆昌期卒善解之遷刑部主事歷員外郎明習法律手批口決多老吏所不及時遼瀋相繼陷臺省搜捕姦細棄市無虛日繋二百餘人饑寒瘐死存者五十餘大章請於尙書王紀曰以一身易五十人命猶甘之況一官乎卽日論讞罪二人餘皆移大理縱遣紀嘆息善之於是原參臺省皆不悅杜茂者故隸登萊巡撫陶朗先麾下以冒餉逃匿僧捨爲邏卒所獲兵部尙書張鶴鳴行邊劾茂與佟卜年約李永芳謀叛獄已具矣紀以問大章大章曰招謂卜年令河間茂匿廨捨三月偕卜年二僕往來永芳所具有本末顧不知二僕姓名何也夫謀反大事同行數千里豈有不詢姓名者茂之誣服無疑紀曰善然則何以處卜年大章曰卜年𨿽非叛然與佟養眞同族坐叛族流三千里可也未幾紀去官侍郎楊東明署事謂卜年實首惡每歲令人拜金世宗墓當伏誅大章曰此語何從聞之東明曰聞之人言大章曰刑部奏事有審得某人云云無聞得某人云云也東明大驚方進奏急止之已而又欲坐卜年死大章爭之曰律反族不同謀不同居者止期親論斬余不坐東明作色曰謀反夷三族寧論期親大章曰公所言者漢法員外所執者大明律也從容檢律以進東明黙然慚愧而止後卜年竟以夜半內傳促死獄中至今寃之當廣寧之失也經略熊廷弼與巡撫王化貞議戰守不合致敗至是並逮下獄大章時已調禮部王紀重其才畱之屬以大獄大章謂誅心則廷弼𨿽末減論事則化貞實罪魁兩人不當同科時以爲允楊漣等皆主之大章意蓋惜廷弼之才議貰之以責後效然卒定廷弼辟者大章也會王紀疏攻魏忠賢璫黨謂疏出大章手思有以陷之禦史楊維垣遂劾大章受廷弼賂爲營脫大章疏辯曰當時會鞫者二十八人各出已見始議定辟臣何嘗釋廷弼哉廷弼行賄應行於釋罪之人不應行於定辟之人反復論辯甚悉遂引疾歸羣小憾之次骨嗾忠賢興大獄謀殺楊漣左光斗魏大中等逮汪文言下獄以其言爲徵拷掠無所得聚而謀曰經撫之獄顧大章引八議議熊廷弼廷弼楚人也大章楊左之黨也以鬻獄坐顧以關通坐楊左則一网盡矣大章時已出爲陜西按察使副使矯旨逮系與漣等六人並下鎭撫獄五人先後拷死移大章刑部擬罪大章慷慨對簿曰某奉旨送法司據招定罪豈容復辯辯則抗旨不辯則欺本心欺法司且欺天下後世亦欺皇上也不抗卽欺無一而可且五人者旣死矣借大章以實五人之招是大章旣自誣服又代五人誣服何以見五人地下乎明公能雪此案萬代瞻仰不然有鎭撫司原案在復何言法司環坐愕眙莫敢異同也已而復移送北司大章嘆曰汪文言猶能爲貫髙我獨不能乎吾不可再辱矣乃呼酒與弟訣別趣和藥飲之不死雉經而卒初六人下獄獄中神祠木忽生黃芝視之六瓣也獄卒以賀大章嘆曰芝瑞物也而困於獄吾六人其以此終乎卒之前數日手指重傷援筆作自敍筆記訣別書凡數千言酒酣慨然曰自唐虞至今才四千年吾年五十已得八十分之一不可謂不壽𨿽凶終不猶愈於死牖下乎又爲偶語曰故作風波翻世道長畱日月照人心曰此他日祠聯也湣皇帝卽位戮逆璫更定先朝爰書白其寃贈太僕寺少卿大章性豪邁欲入解黨禍卒嬰其難至今人猶哀之初大章死之夕大風雷雨如注逆璫外舍及廣微寓宅瓦俱飄盡樹木盡拔去郭城外三十里椅桌隨之室內爲之一空其妻妾被衣立雨中隱隱望見旌旗羽蓋金牌燈火如按察副使狀者行其屋上而廣微曰我爲宰相內倚魏公如天之徳何妖鬼之爲祟乃爾耶姦惡之不畏天如此

大韶字仲恭與兄大章孿生連袂出遊人不能辧其少長大章舉進士死璫難大韶以理學名老於諸生頭蓬不櫛衣垢不澣潦倒折拉每引鏡自詫曰顧仲恭乃如許少治詩義竟陵鍾惺稱爲有明第一長益肆力於學六經諸史百家內典之書靡不研極其論詩謂詩有齊韓魯三傳毛傳出而三家廢鄭箋多與毛異唐宋諸儒多與毛鄭異朱子盡掃毛鄭槪以鄭衛爲淫風世儒謂其不會小序之意如伐木鴛鴦諸章是也今欲刋定一書當用毛傳爲主毛必不可通然後用鄭鄭必不可通然後用朱毛鄭朱皆不可通然後网羅羣說而以己意衷之其論禮記謂自宋以前爲禮經之學者惟知鄭注孔疏無所是非宣和間三代器物間出學者援以證漢人之謬而陳氏集說出焉未有集說以前學者之患在於疑而不能明旣有集說以後學者之患又在於明而不能疑不可不深維而自得也其論周禮則地官之原隰臝物小司徒之上中下地以及鄕師鄕老州長之名秩春官大宗伯之天產地產春官之世婦夏官馬質之旬內外司爟之出火內火冬官之量豆氈案以及匠人營國皆援經據傳考古徵今以訂補注疏之闕而小戴記多正又作五帝世系辯正蘓明允太玄論駁蘓轍洪範五事說辯李翺五木經縱橫浩汗不下數萬言又謂太玄可以不作欲追廢桓譚張衡於千載之上大韶旣自負才敏傑然有志於當世衰老病廢發爲文章以自慰嘉定程孟陽稱之曰李文饒之流也嘗作竹籖傳又作虱賦嘻笑謔浪刺譏時政晚年焚棄其稿自定二十二篇爲最善云

外史氏曰塵客先生文章道義理學气節固已表表人世母煩致論也至其不再辱而自經則皎然合乎道矣仲恭隱居著書不櫛不沐而至老死推其心亦可悲也已

東林列傳卷三

●欽定四庫全書

東林列傳卷四

江陰陳鼎撰

○明

繆昌期李應升列傳

繆昌期字當時先爲常熟人後徙江陰自諸生至鄕舉皆困場屋而文名籍甚萬曆四十一年成進士年五十矣大學士葉向髙主試以宿望選翰林院庶吉士是時常熟令楊漣以考選候補與往來密稱石交方昌期之未入都也無錫顧憲成髙攀龍辟講堂於東林庵昌期私謂人曰諸君有意立名黨錮道學之禁殆將合矣旣登朝而羣小攻東林甚急還觀其所爲皆附時相走私門惡淸流淸議爲己害昌期𨿽未心許東林而惡攻者滋甚往往盱衡扼腕形於顏色朝論遂以東林目之昌期亦弗顧也四十三年五月梃擊事起巡城禦史劉廷元阿後宮以風癲蔽其獄提牢主事王之宷抉摘主謀禦史劉光復主廷元議疏攻省垣之右提牢者有無貪首功視爲奇貨等議昌期憤甚語人曰一禦史以風癲二字出脫亂臣賊子一禦史以奇貨元功抹殺忠臣義士而主風癲者切齒嗾工科給事中劉文炳論劾昌期移疾歸明年內計羣小欲逞志於昌期掌院學士劉一燝力持之而止歸裏七年熹宗初補原官主湖廣省試以趙髙仇士良發策語觸忌者明年升左春坊左贊善冊封建徳王又二年升左諭徳先是逆閹橫殺光廟伴讀王安逐首輔劉一燝而葉向髙召至昌期於葉師生也又相善迎謂曰內傳不可奉顧命大臣不可逐公三朝老臣當以去就爭之力遏其漸無令中人手滑向髙迂其言頷之而已趙南星爲冢宰素重昌期時髙攀龍楊漣左光斗等澄汰流品辧別邪正昌期每預其議朝右皆側目方楊漣二十四罪疏之未上也昌期謂光斗曰內無張永外無楊一淸一不中而國家從之可僥幸乎漣與光鬥不聽僉疑艸稿出於昌期疏入外廷尙倚向髙爲助一日向髙言於內閣曰此豎在君側小心一旦去之不易得昌期勃然曰誰爲此言者可斬也向髙色變而起號於人曰西溪殺我西溪昌期號也又廣寧陷昌期欲有所爭於向髙語未合昌期詫曰果爾公非削國之相卽亡國之相矣向髙气結幾暈絕向髙名寛大而不能受昌期之好盡言亦過戅矣自是口語籍籍流聞大內與艸奏之說相應而禍不可解矣旣而向髙去韓爌爲首輔亦雅意向之然忠賢銜之切矣未幾爌亦去正人次第削奪當漣出都門昌期持具往送會推掌南翰林院忠賢遣小璫至閣厲聲曰繆昌期仍畱之送客遂罷歸旣而璫矯旨削籍旋逮問方被逮時妻子不得訣別縣令岑之豹促令就道昌期曰早知此矣與應山同事應與應山同禍應山謂楊漣也逮至下鎭撫獄許顯純叱曰你系江南第一才子何爲與楊漣同謀昌期曰楊漣職司風紀某系詞臣平素交好同謀是實且某旣爲詞臣是是非非應得執筆爲皇上謀爲二祖十宗謀死無悔也艸疏是實顯純厲聲拷掠慘毒備至死之夕狀甚祕外人莫得知斂之日十指墮落捧掬置兩袖中蓋逆璫以艸奏故屬獄吏加梏拲焉其它苦毒又可知也卒年六十五崇禎初復原官贈詹事府詹事兼翰林院侍讀學士予祭葬謚文貞

李應升字仲達號次見江陰人生而頴敏出就外傅過目不忘習戴記師命其自解柝疑剖微宿儒不及萬曆丙辰成進士謁選授江西南康司理應升律己淸嚴公庭如水出其緒餘陶鑄多士紫陽白鹿洞書院久廢應升爲興復之立館捨招集人士旬有小會月有大會會期親詣洞宿與諸生質疑問難推明紫陽之教一時從遊學者千里應之其成名於世者指不勝屈尋擢福建道禦史時鄒元標孫瑋髙攀龍後先總憲雅與應升善應升又善章奏凡屬國家大政必就商確有大奏議必托代艸應升望重西臺爲宵小所忌每入朝上殿中涓爲之側目會逆璫擅權應升艸疏十六事欲上矣爲楊漣所先故繼楊而劾璫者應升也萬燝廷杖應升往朝房視之又上疏申救人甚爲之危魏廣微驕恣失儀應升出袖中彈文持論侃侃讀者吐舌以爲禍且不測初擬廷杖一百賴首輔韓爌救免僅奪俸二姦銜恨必欲殺之有工部主事曹欽程者以貪著察處時欲夤緣速化應升條陳疏中言墨吏破甑如鷹思攫欲著爲定例勿復轉民牧以防其肆虐欽程遂恨入骨而無其因迨攀龍參崔呈秀疏實出應升手呈秀偵知赴席暮夜候謁長跪求解應升不爲動於是欽程迎合呈秀疏論應升其略云應升專爲東林護法疏中屢作含沙隠語以排擠正人惟急援其東林大教主髙攀龍驟躐要津冀得藉以爲所欲爲於是號召其黨黃尊素等俱爲論賢不論資俸之說顯背明旨俾攀龍不數月之亞卿而忽躋總憲重地疏上得旨奪職應升歸足不入城築落落齋閉戶靜修絕不與聞外事適聞魏大中被逮泣告親友轉貸百金贈之復與髙攀龍書云學問之途茫茫望洋古人云不得於朝則山林而已今山林席地恐復相煎見六君子之慘酷不免惻惻廢箸心如懸旌矣未幾羅織周起元一案緹騎到常應升慷慨就道士民執香送者以萬計兒童婦女聞之無不流涕至京下鎭撫獄拷掠備至大呼二祖列宗以死崇禎初贈太僕寺卿福王立謚忠毅初應升父鵬翀與吳縣洞庭山人朱鳳翔字古庭者爲莫逆交應升以其盛徳奉爲執友及應升被逮鳳翔卽破產揮千金尾舟北上爲之百計斡旋柰璫焰正熾禍幾不測鳳翔勿顧也獄中一切爲之措置及應升死家道中落鳳翔卽割其原置江陰田兩頃予之其好義如此吳人至今誦焉

外史氏曰西溪先生戇於汲長孺而文章過之長孺見容於漢武而西溪見殺於逆璫此漢之所以興而明之所以亡也仲達先生立朝侃侃致小人側目欲殺之者不獨崔魏也嗟乎先生之死生關乎國家之存亡者也天旣生崔魏以亡明矣而先生必欲存之是逆天矣天可逆乎此其所以見殺也噫

周宗建黃尊素列傳

周宗建字季侯吳江人萬曆四十一年進士授武康知縣攺調仁和以卓異擢監察禦史天啟攺元夏四月京師大雨雹於是魏忠賢用事宗建疏謂四月正陽之月京房易傳當燠而雹害正不誅玆謂養賊近見朝廷處分章奏始於害正之漸遂糾忠賢目不識丁衷懷叵測爲禍國家大可寒心疏入會天子方禦請筵講甫竟忠賢恚甚摘疏中語指示閣臣問此何等語也葉向髙從容曰言官也何可深究忠賢色稍解始得免及奉聖夫人之再入宮也給事中侯震暘力諌不聽宗建復疏爭語尢危切有詔奪俸三月忠賢故與客氏比益憾宗建不釋陰與私人戶科給事中郭鞏謀逐宗建鞏引其黨借內察欲盡逐東林諸臣乃竄宗建姓名其中宗建聞而嘆曰网羅旣成禍不逺矣吾固不惜死遂上疏並糾鞏大略謂數月以來熊徳陽江秉謙斥矣侯震暘及王紀滿朝薦又斥矣鄒元標馮從吾及文震孟又斥矣今且欲並孫愼行盛以弘而逐之摘瓜抱蔓正人重足舉朝各愛一死無敢爲陛下言者故鞏橫行愈甚姦謀愈深旣有忠賢爲之指撝有客氏爲之操縱有劉朝等爲之爪牙而外復有鞏等蛾附蠅集內外交通驅除善類天下事尙忍道哉因請誅忠賢鞏甚力忠賢恚且懼乃率劉朝等環泣帝前且乞自髠欲以激帝怒帝果責宗建回奏宗建申請不爲屈擬予廷杖復以向髙救詔攺奪俸一年至是凡再奪俸矣客謂宗建盍少休乎宗建奮曰幸不死杖下此上恩也上實生我其敢不以死報於是忠賢將遣劉朝分率內操諸中官巡視楡林各邊以犒軍爲名議旣定克期降詔宗建亟陳內官典兵有三不可九害狀且曰漢中常侍之竊政也遂致黃巾之禍唐北司之擅權也遂馴藩鎭之禍宋童貫之頻年用兵也遂釀五國城之禍本朝王振劉瑾亦然皆已事明鑑不可不深慮而預防也疏入不報然其事竟寢已宗建巡按湖廣丁外艱歸是時忠賢益恣橫無所忌其黨亦日熾都禦史楊漣左光斗輩交章訟於朝凡所指摘必援宗建前疏忠賢由是益追憾工部主事曹欽程誣劾贓罪旣得旨削籍尋復與周起元等俱被逮下詔獄前後坐贓銀萬三千餘兩搒掠無虛日宗建偃臥不能出聲鎭撫官許顯純詬曰若尙能說魏公不識丁字否出片紙付獄吏宗建遂死獄中是歲六年六月也明年莊烈帝卽位以廷臣言命贈太僕寺卿予特祠福王時追謚忠端崇禎時我師薄京師狥地至遷安曩宗建所糾郭鞏者其縣人也方以忠賢黨被斥怨望上大帥書求內附我師退語頗聞上莊烈皇帝大怒逮至論死

黃尊素字眞長余姚人也七世祖墀與同邑陳子方死建文之難尊素登萬曆丙辰進士授寧國府推官時湯賓尹爲宣黨魁聲焰懾天下官其地者必受牽挽尊素至賓尹輙自斂飭有大姓置私獄殺人尊素黥其僮客六七人一郡股栗入爲山東道禦史請畱用鄒元標馮從吾劉宗周請復召對言禦門講筵徒循故事講官未嘗獻規主上未嘗發問鋪節文具以治憂患相並之天下庸有濟乎先是中朝分爲兩黨遞相勝負其權在政府臺諌天啟初小人之勢稍絀其黠者遂欲借內廷以除異已時閹人魏忠賢與阿母客氏勢漸盛於是導之使盡收內廷之權依爲城社而始與外構四年二月京師地震尊素上言皇上臨禦數年漸有厭薄言官之意章疏畱中考選稽閣宮府之事稍稍忌諱言官遂有剽竊皮毛以塞責者此端斷不可開也阿保重於趙嬈禁旅近於唐末蕭墻之憂慘於敵國毫末不紮將尋斧柯今以此言入告似爲不急浸淫不止異日有欲進言而不敢有欲聞言而不得者矣亡何小人構成內外之勢銅崩洛應尊素惕然謂同志曰吾輩如處漏舟亦惟衣袽自戒母自爲敵國也百弩環捨尙爾勃豀亡無日矣吏掌垣缺出序屬劉弘化次阮大鋮魏大中大鋮方省覲聞弘化奉使乃不待假滿迫遽入京會吏部推升工科周士朴大鋮疑故出此缺以置己因潛通內廷格士朴疏不下得掌吏垣朝論囂然大鋮遂請告吏部以大中代之大鋮由是讎大中及僉院左光鬥時冢宰趙南星變通銓政調職方鄒維璉於銓部江右臺省以不諮訪同鄕起爭事權維璉出疏過激臺省皆讎之維璉爲尊素房師大鋮嘗自托君子故尊素極力排解其間然卒不能得二憾交作而汪文言之獄起汪文言者任俠自喜嘗客司禮王安光宗登極諸善政皆文言所指授諸君子以此多之不吝容接給事中傅櫆與逆閹養子傅應星稱兄弟逆閹亦視之如子二憾乃使借文言興大獄劾左光斗魏大中交通文言把持國政下文言鎭撫司鍜煉以文致左魏獄急時大中知尊素深沈有大計片紙屬曰事急矣勿殺義士尊素與掌衛事劉僑畫策爰書一無連染獄遂解羣小愕然六月副院楊漣劾忠賢二十四大罪初商之尊素尊素曰公不見楊邃庵之除劉瑾乎有張永以爲內主故不勞而功成公今爭以口舌是手搏彪虎也一擊不中禍貽之國矣𨿽然我不可以不和因上言臣前者災異一疏微言之而遽奉嚴旨亦知表裏之姦已成而道路之間以目今忠賢諸不法狀旣經暴露夫小人爲惡往往畏主知懼人言則尙有悚惕及其已知之將皇上視爲習聞熟見之事更復何懼人言哉始猶與士大夫爲仇繼將以皇上爲注此時不惟臺諌折之不足卽干戈取之亦難爲力矣時劾閹者紛然羣小導閹廷杖以脇言者工部郎萬燝杖死尊素言律例所載𨿽叛逆十惡應死者猶且反復於廷議鞫訊之間今以披肝瀝膽之臣子枉死於壅閉之左右必且忻忻相告曰吾儕借天子之尊今而後可以立威可以箝口矣不知輕用皇上之威顚倒在一時而長畱殺諫之名貽譏在萬世他日有秉董狐之筆者書曰某年月日萬燝以言事死其柰之何進此廷杖之說者必曰祖制不知二正之朝王振劉瑾爲之世廟之時張孚敬與嚴嵩爲之神廟初年張居正爲之實非祖宗意也萬燝之杖也適與雨雹會六科廊之火也適與杖林禦史會何其呼吸相應若此意者臣工之誠不足動主天意爲之震聳乎疏上後又倡率臺省會於東閣謂此後有傳旨廷杖者閣中當輒封還不可奉行閹人聞之競前恣口橫詈閣臣俯首不發一語尊素毅然曰絲綸之地司禮非奉命不得至若等何爲羣閹愕眙而去尊素因謂楊漣曰公一日在位則忠賢一日不相容國事愈決裂矣不如去以殺其禍漣以爲然遷延不能決以至削籍始去魏廣微父閹得相魏大中因其大享不至將糾之尊素曰不可今大勢已去君子小人之名無過爲分別則小人尙有牽顧猶可一二分救也若政府明與之合惟所欲爲耳不聽廣微喟然嘆曰諸公薄人於險吾能操刀而不割哉遂甲乙宦籍惎忠賢曰此東林黨人皆與公爲難者也忠賢納之終熹宗世其竄殺不出此晉人欲用郭尙友爲巡撫冡宰趙南星惡其賂遺未允尊素曰水火之釁深吾儕禍且不逺盍稍畱晉人自助南星謀於吏垣大中終以應祥易之禦史陳九疇言應祥爲大中座主以此得晉撫於是中旨盡逐要路之人而時局大變矣尊素亦以茶馬出京人第服其淸言勁論不知其憂深慮逺彌縫於機失謀乖之際者一一皆左契也五年曹欽程論之削籍其冬訛言繁興謂尊素欲用織造太監李實爲張永已祕授以計忠賢聞之大懼刺事至江南四輩漫無影響沈演欲自爲功貽書忠賢曰事有迹矣於是忠賢日譙訶李實取其印信本去而逮旨下蓋文言初獄原爲左魏設不意尊素能出之故於諸君子中尢忌尊素焉緹騎至蘓州爲蘇民箠死失駕帖尊素萬里投獄獄中與周順昌周宗建李應升繆昌期講道不輟謂門人徐石麒曰吾於此不減黃霸之受尙書也忠賢使許顯純誣贓拷掠一日應升困甚尊素拷竟次及應升尊素請代拷顯純詰之尊素曰吾忍見李公負病受楚毒乎顯純湣然爲之攺容臨害時向闕叩頭復南向謝父母賦詩一章而卒年四十三六年閏六月朔日也後贈太僕寺卿謚忠端

外史氏曰嗟乎兩先生死而明亡矣其後莊烈茍延十有七年者祖宗之餘烈耳假令季侯眞長不死東南有繼起者相輔石齋或可存孤兒寡婦於一隅也二公死而善人絕矣余故曰明之亡也不待甲申也

萬燝劉鐸合傳

萬燝字符白江西新建人萬曆丙辰進士居官素有聲性倔彊尙气節遇事敢言時爲工部屯田司郎中與東林在朝諸賢交相往還最宻其同年友劉鐸知揚州尢稱夙好嘗遺書使鐸之東林會講曰我以京宦覊縻不得與此斯文之盛足下咫尺梁溪可坐失機會耶人生於世不聞至道枉讀書置身科第如入寶山空手而還人莫不笑之也朝聞夕死學者素願可因循自委乎未幾燝以言事忤璫矯旨廷杖政府救不得竟死杖下舉朝爲之痛鐸字洞初江西廬陵人與燝同鄕同年故燝相切勉勵如此鐸得書卽請假飛棹過無錫與東林諸君子講學有所得而還語其子及門人曰讀書自有向上路至於功名科第此其事之末者矣汝曹第以文辭爲進身之計而不求聖賢至道縱富貴而至將相則亦管晏之流耳烏能曵履而登孔孟之堂哉逆璫旣殺六君子緹騎四出以鐸詩箑譏刺逮下鎭撫司死之揚民聞之爲之罷市巷哭者七日夕崇禎初贈燝太僕寺少卿謚忠貞鐸贈太僕寺少卿

外史氏曰當逆璫初熾時韓葉在朝猶有所憚而元白竟以言事死杖下於是滿朝震動以爲宰相不足恃也而披靡焉及洞初之死又當炎焰蔽日之時天昬地黑不足以云世界矣而有明於此亦卽亡矣嗚呼

丁幹學吳裕中吳懷賢合傳

丁幹學字天行宛平籍浙江山陰人萬曆己未進士少同父寄居京師數歲知孝弟之道卽能竭力以事父母爲人端方不茍言笑所往來者皆東林賢士大夫在翰林中人以師範推之見逆璫勢焰而大臣若魏廣微者阿附特甚不禁太息流涕仰天哭嗚嗚不已家人不知以爲忽得狂疾也他日會於朝堂以正言諷廣微廣微怒謂其私人曰丁檢討舉動如此想不欲保首領耶爲我廉其所爲入告上公而誅之月餘邏者無所得廣微怒密令錦衣僉事髙守謙率中官數十人毆殺之時幹學以主試策問譏刺逆璫已降謫在第矣吳裕中字磊石江夏人亦己未進士在京師與幹學比屋而寓每朝退兩人必促膝談心見時事日壞往往叫號呼天時爲江西道禦史敢言以直聲著廣微惡之入譖於璫適裕中糾輔臣丁紹軾謟諛不法逆璫怒矯旨杖死闕下吳懷賢徽州人嘉興籍以貢生授中書因稱道楊漣二十四罪疏廣微邏得入告逆璫逮獄拷死幹學等旣被殺株及家人追贓被掠而死者數十人崇禎初幹學贈翰林院侍讀學士裕中贈太僕寺少卿懷賢贈工部主事

外史氏曰當逆璫肆虐而廣微助焰天下正人消磨殆盡矣茍有人心者不得不疾首痛心也況三先生稱忠義者乎自必徵色發聲而忿之恨之矣此其所以見殺也

周起元夏之令列傳

周起元字仲先福建海澄人萬曆二十入年鄕試第一明年舉進士選浮梁知縣以能稱三十三年調繁南昌四十年授湖廣道禦史會攻東林講學之議起起元駁之大犯時忌四十五年出爲桂平道參議值柳慶大荒監司郡邑官皆罷去藩臬缺員屬起元攝事言於上官曰荒盜並告先急救荒而徐議弭盜於是請動支次年兵餉之半分官買米水陸立兵民遞運法以米給其糈所過之地凡夫馬兵徒之費皆以米支給候扣工銀扺庫有饑民求食者卽令保甲編號運米逐日給米於是兵民護官米不異已物猺獞賊夾岸耽視竟不敢肆掠復隨在設糜廠全活甚眾然後密除劇盜之不受撫者地方以寧顧單騎冒風霧染瘴疫垂絕士民皆爲祈祝或曰民之所祝天必佑之果愈四十八年遷四川副使未任值議畱邊道奉旨畱用加參政銜遷新設通州道時募兵出關又廣寧潰兵散歸節制撫鎭監司率被兵噪有客兵田景坤等擁眾相殺起元督兵緝拿首凶畿地始安天啟三年升太僕寺少卿尋升右僉都禦史巡撫應天疏裁織造濫額歷參織監李實酷取料銀踰冒四萬兩實又誣陷蘓州同知楊姜起元三疏申救比璫焰方張矯旨削姜官而起元危矣四年江南大水寸稼不登起元疏災傷之苦請行蠲賑乃先檄所屬設處官銀江楚貿米平糶濟饑又疏漕糧攺折均平之議吳民賴之後疏劾蘓松道臣朱童蒙會權璫構怒降旨削籍六年李實疏誣起元魏忠賢矯旨差錦衣衛官旗逮問未至之前起元展拜祖祠宿祠下夢北獄甚熾自亦被逮備極刑楚寐中大呼汝專權弄政淩辱忠良欺我皇上耶時子彥升臥側急呼醒起元曰我將逮矣及緹騎至漳起元慨然就道郡士民爭醵金帛助緹騎所需扺闕下入北鎭撫司獄璫黨許顯純酷刑慘加遂斃於獄好義者爭助之得扶櫬歸崇禎元年贈兵部左侍郎

夏之令字伯先光州人萬曆丁未進士拜四川道禦史以直言忤崔魏並逆璫之令與周朝瑞袁化中三人同年中最爲莫逆每見時事日非璫焰日熾無不扼腕椎心仰天泣血也旣而正人俱斥朝廷一空又逆璫矯詔興大獄緹綺四出三人皆先後下鎭撫司拷掠慘備之令大呼髙皇帝而死天下哀之崇禎初贈太僕少卿初廣微阿璫作東林點將錄進之曰殺公者此輩人也於是忠賢決意盡殺之方其秉燭開單時至起元等六人忽怪風滅燭空中隱隱呼寃者再廣微怒命婢復燃燭操筆曰我不寃汝汝將寃我矣竟書之而六人死

外史氏曰從來滅亡之朝必有大姦以芟夷君子君子者國之元气也未有元气喪而四體不受病者也兩先生皆國之元气一且斬絕此有明之所以不振歟

東林列傳卷四

●欽定四庫全書

東林列傳卷五

江陰陳鼎撰

○明

石有恆傳

石有恆字伯常湖廣黃梅人性髙潔以文章名萬曆三十四年舉於鄕四十七年始成進士與鄒元標最善嘗持其書來東林納交於諸君子初授浙江遂安知縣下車以避勞邀利畏禍三事自誓以程朱正學課士訓民輸運不任里甲羨緡公貯之充運費督僮僕種園蔬躬自灌漑不用民一物士紳饋遺悉辭不受歲災親履荒瘠地問民疾苦監司檄郡縣遏糴抗議力爭出帑金市粟民賴以濟調繁長興縣再調常熟長興民吁請得畱時巨豪葉朗山吳野樵等結島冦爲亂剽掠無虛日撫按檄有恆討之有恆以隔屬辭不允乃設方略擒其魁賊稍稍戢而餘眾散處湖蕩伺間爲出入有恆請馳檄各屬分兵搜捕當事韙之未果行天啟三年正月朔城門夜啟賊突入有恆方正衣冠待漏聞變出立廳事賊露刃脇之不爲動且叱曰艸賊敢叛天子殺王臣耶索印不可彊之行不可以刀傷其長子確亦不顧賊擁之出儀門有恆曰頭可斷此限不可踰也遂被害血上噴移時不僕主簿徐可行奔赴亦死之賊入署搜其篋粗葛二端俸金二兩而已賊亦相顧驚嘆事聞贈太僕寺少卿謚忠烈

外史氏曰先生爲東林樹赤幟以先聲者乎如不死於賊入則必與楊左諸君子先後同聲相應者也余嘗讀南臯先生與先生書曰余少以王陸之學卽爲正道及晚與東林顧涇陽交得程朱誠敬之理乃悟前學之稍偏也足下窮理盡性一本程朱其得道之正乎則先生之所以課士訓民者皆得聖賢之正者矣故臨難不少挫有以也夫

張振徳王燾列傳

張振徳字季修昆山人幼性孝善事父母弱冠卽從東林顧憲成髙攀龍遊以萬曆丙辰選貢授四川興文知縣縣故九溪蠻地土墉三尺戶不滿千振徳日與士民講學明忠孝大節人皆化之時永寧酋奢崇明有異志潛結姦人掠賣漢丁振徳至請於兩臺復弓手舊額免抽協防堡兵嚴酋人出入之禁又捕得興文人爲掠賣主者論配之招還被掠者三百餘人崇明遺之書不報繼以二千金爲壽復裂其書卻之天啟元年振徳被檄入闈而崇明所遣援遼將樊龍等殺巡撫藩臬據重慶叛時振徳署長寧縣去賊稍逺從者欲走長寧振徳以守興文爲正遂疾趨入縣賊猝至振徳督鄕兵與戰力盡援絕退集居民城守會大風雨賊毀土城入振徳度不支入署命妻錢氏二女淑昭淑慶等人持一刀坐後堂曰若輩死此吾死前堂乃取二印繋肘後持匕首危坐賊至慰曰無恐振徳叱曰大丈夫從容就義何恐之有俄而賊焚民捨振徳曰此吾授命時矣遂率家人北向拜曰臣奉職無狀不能殺賊惟以一死明志妻女先伏劍死薪上僕婦皆從乃命家人舉火火熾自刎一門死者九人賊目胡宗祿至火所見振徳屍面色如生左手系印右手握刀忿如赴敵狀皆驚愕口稱忠臣羅拜而去事聞贈光祿卿謚烈湣勅建專祠而長寧簿徐大禮者聞振徳死嘆曰張君教我矣城破之日亦飲藥而絕

王燾字浚仲昆山人少孤貧賦至性九歲出嗣有從叔圗嗣產謀擠之河燾忽心動奔歸後嗣祖析產且巨萬燾悉以讓叔獨迎養嗣祖母及母惟謹萬曆戊午舉於鄕授海門教諭丁母艱補儀眞卻諸生贄邑令墨絕弗與通升解州知州未任丁祖母艱在東林講學者三載崇禎九年補隨州故流冦出沒地或憂之燾曰臣子敢擇地而蹈乎星馳赴任練鄕勇審偵探釐馬政設擋木有土冦李良喬等潛伺爲亂先計殱之不數月獻賊猝至攻圍甚急燾身冒矢石且戰且守殺賊三百餘人賊有隨州紙城之號相持二十餘日力援俱盡會日暮大風雪西城火裂燾知事敗馳入署冠帶北面自經死時州治焚所縊室獨存燾屍危立賊望見駭去所司察狀尋州印印出燾足尺土下事聞贈太常卿謚烈湣

外史氏曰兩先生𨿽死有先後然皆出於忠也忠者孝之表也兩君惟有眞孝之徳故不畏彊禦不怯冦盜而報國以忠耳然當倉卒之時而從容就義非養之有素烏能至此哉

鹿善繼傳

鹿善繼字伯順定興人先世自小興州徙定興之江村世有名於畿輔祖久徵萬曆八年進士知河南息縣有聲擢陜西道禦史以敢言稱巡按蘓松諸郡皆以直聲著父正字成宇久徵長子也少爲諸生以孝聞性不解飲顧好客客常滿座爲人倜儻好奇能急人難至激於大義力爲排解𨿽自棄其身家不卹年八十餘卒人至今稱鹿太公云善繼端方謹愨少以祖父爲師萬曆三十四年舉於鄕四十一年成進士投牒歸裏桐城左光斗嘉善魏大中長洲周順昌聞而訪之定交蕭寺中數歲始授戶部山東司主事精心鹽筴爲閩粵鹽法議內艱歸服除補河南司署廣東司事會廣東解金花銀至銀故隸司農供文武吏俸萬曆後始入內庫遼左方用兵餉中絕大臣請出之不允請帑又不允善繼言於戶部尙書李汝華曰與其請不發之帑何如畱未進之金如幹上怒願以身任汝華如其言疏請帝怒奪善繼俸一年汝華欲補進善繼奮曰司官以死生爭公以去就爭上意卽堅未必不可回也廷謝日閹人合扉勒索太倉銀善繼飛書主太倉者劉榮嗣劉報曰發三日矣實未發也詔責補還善繼復持不可曰有可還安用借請以善繼言回奏死生惟命閹愕眙而去當是時上怒不測人皆爲善繼危太公聞之掀髯曰臣子不當如是耶緘口保身非吾兒也尋奉旨奪汝華俸一月善繼降一級調外得山東鹽運司判官而金花銀竟補還矣泰昌攺元復原官典新餉盡斥諸耗羨陋規外解久不至善繼嘆曰芻糗不前安得成功然餉加於民民窮又安得應抗疏請發帑百萬不報亡何遼陽陷以才望攺兵部職方司主事與同捨郎葉震生耿如杞爲尙書崔景榮艸疏請罪行間將吏以伸國法廷議多不便善繼上疏力爭復請錄故將戚繼光後卹死事髙邦佐等是時王象幹以大司馬行邊起用廢弁張思忠等與職方耿如杞議不合如杞持之力有旨責其違阻善繼上書首輔葉向髙曰邊疆之壞由於債帥請托今如杞不狥情乃以違阻罪之於國事何勿謂能違阻之司官易得勿謂去能違阻之司官爲小失也向髙是之議得寢髙攀龍爲都禦史薦善繼剛毅淸約實心任事請以職方兼禦史督輦下保甲教民忠義有旨允行竟不果天啟二年大學士孫承宗以閣臣理兵部事素重善繼善繼曰今日之事惟更易逃官逃將使畏法不畏敵事乃有濟承宗然其言請置熊廷弼王化貞於法並劾治逃臣髙出等承宗閱視關門善繼從及出督師復表爲贊畫勾稽將卒審察營壘識馬世龍偏裨中薦之爲大將承宗在關拓地四百里善繼籌劃居多承宗嘗曰伯順在坐儼若嚴師助我不止謀議也其相引重如此十二車營成承宗巡昌薊將入賀聖壽因面奏機宜魏忠賢方用事有言樞輔將淸君側者魏廣微以告忠賢矯旨促返鎭其黨李蕃等復議減兵省餉以掣之善繼移書極論皆不省時銓司缺廷議屬善繼善繼辭曰樞相一日在師中善繼卽一日在幕中主憂臣辱願同生死且已出門告天復回頭戀吏部諸君亦安所用之承宗語善繼曰太宰以銓郎待君予𨿽不奪賢獨不憂太公匕箸乎善繼曰辭塞上就銓司此常人所不爲家君範陽男子書來囑善繼從公於邊老人爲汝加一飯公以常人畜善繼顧忍以常人畜家君乎承宗攺容謝之方是時忠賢大興黨禍光斗大中順昌先後逮詔獄拷死皆坐贓追比三氏子弟踉蹌至無敢畱者卒主善繼家太公爲之周旋槖饘醵金應比善繼聞又力助之人皆咋舌而鹿氏父子不顧一時義聲動天下以久次轉貟外郎遷武選司郎中承宗爲璫黨楊維垣等論劾屢疏請告善繼亦引疾歸崇禎元年起尙寶司卿升太常寺少卿管光祿寺丞事未三載復請告歸裏九年七月我兵攻定興善繼時居江村邑令請入城守親族勸勿行善繼曰吾𨿽無城守責每見士大夫非降卽遁吾所深恥遣子化麟奉太公避亂亟入城爲令部署守禦凡六日城陷大罵不屈死之家人奔告太公太公慨然曰吾兒誓以身殉城今果然矣事聞贈大理寺卿謚忠節承宗爲詩六十四章哭之已而髙陽破承宗亦死善繼少嗜學得王守仁傳習錄慨然有必爲聖賢之志旣而與攀龍光斗等交遂得程朱之傳嘗與諸生論經義人服其正又與容城孫奇逄以學行相砥礪從遊者日益眾至不能容僦鄰比僧捨居之每拈程朱大旨教諸生大要以認理爲根主敬爲本故節義經濟皆卓然有以自見子化麟有文行舉天啟元年順天鄕試第一人孫盡心亦舉崇禎中鄕試有名於時

外史氏曰先生父子周旋東林被難諸賢可謂竭盡其心中流砥柱矣況乎節義經綸見之實事迥然不同於敗腐書生也乃天不厭亂遂使攖城而死不能大其功業悲夫

盧象升傳

盧象升字建斗直隸宜興人漢尙書植之後也先世自涿郡徙義興桃溪祖立志知儀封縣事去桃溪遷居宜邑象升生而白晳臞似不勝衣而膊獨骨負殊力少讀史至睢陽武穆輙起舞太息曰吾生得爲斯人足矣喜立名節弱冠卽與東林諸君子往來舉天啟二年進士授戶部主事督餉淸源倉甫下車見倉米盈巨萬計歲耗亦糜萬石而河南大旱無現糧積逋五載民間至揭瓦負楹棄兒鬻婦猶不得飽正供未遑計也象升拜疏請折一時赴折者恐後而逋糧悉淸時三藩就國藩艘噪呼等於盜賊象升豫置布囊運米峙涯舟及水次卽令滿載藩艘亦服其能戒勿停擾而猾吏不得爲姦以卓異升大名知府時巨盜馬翩翩以大家子爲羣盜淵藪稱九省通家部眾攫人道上人莫敢仰視象升往擒之巾服坐馬上獨行無從有少年露刃衝騎而前問翩翩作何狀象升應之曰已擒就戮矣少年卽跋馬去俄頃復還而象升彈指取之立棄市崇禎二年京師戒嚴募鄕勇勤王以知兵擢大名兵備副使六年正月流賊冦邢臺象升登摩天嶺覘賊賊蠍子塊者善射發三矢一矢落象升貂領一矢殪中軍一矢從象升睂間過鏃睂有血痕賊駭曰盧公似有三眼眞神人也不敢逼象升射殺二人而還四月追賊於小西天山中五月再破賊於靑龍崗八月復禦賊於沙河縣之丹井前後斬首數千級象升臨陣以身爲先親與賊格闘刃及於鞍弗顧失馬卽以步戰以是爲賊所畏不敢窺大名而七年報功之疏不及人皆憤之初象升追賊至廣平廣民聞賊來奔趨郡城廣守懼賊與民混閉關不納民數萬悲號動野象升急呼啟鑰盡縱之入與守語曰民爲國本何得閉戶棄之冦來我爲爾扞徹夜巡行城外不下馬解帶明晨賊遁廣民以安已而賊潰渡河殘毀河南明年破鄖六縣蔣允儀罷上遂命象升以都察院右僉都禦史巡撫鄖陽時蜀冦返楚者駐鄖之黃龍灘象升與總督陳奇瑜分道夾擊自烏林關乜家溝石泉壩康家坪獅子山及太平河蚋溪諸捷前後斬首五千六百有奇請益鄖陽主兵並減稅賦繕城郭及貸鄰郡倉谷三事上皆允行又於其間募商采銅鼓鑄稅羨余以積糧又零賊之蜂屯山谷者望煙追捕賊墮溪塡塹積骸如山鄖以是復成巨鎭初象升至鄖殘兵缺餉勢岌岌且從賊象升艸奏請發先解銀盔鞓帶銷金百兩椎牛作餅爲眾飽飡因諭之曰朝廷餉且暫缺特後至耳爾敢背義作賊耶與爾眾約有懷二心者殺無赦眾屏息俛首誓死不二後川帥鄧玘克餉軍嘩從關門鼓噪而下象升單騎赴之眾相率蒲伏泣訴象升隱其情呼玘赴漢壽亭侯祠宰牲賽祀隨艸祝版云有營私剝軍者神殛之玘面如土色卒爲其下所殺他帥至皆神明事象升而鄖治已而奇瑜所受降秦冦復叛象升遣將李玉華解商州之圍追擊於胡梯岔不利副將楊正芳等戰賊雒南斬五百餘級殺賊首飛天虎卒以力竭敗沒象升乃上疏曰今日事勢未易使賊化爲民先使民不爲賊未易使賊盡殱於兵先使兵不走爲賊若果兵自兵民自民賊自賊則賊可盡矣如今秦中之冦大率逃卒饑民歷來斬馘累萬盈千究之所殺者皆百姓賊固在也臣請設爲立寨之法因髙設險丁壯聚居統以團保練長可使民得爲民復設爲並村之法小村之不克寨者附於大寨可使無一民棄爲賊乃又設爲淸野之法民資勿散貯以資賊復不並貯以艷賊彼旣無所掠勢不久畱可使賊不見民而自去爲賊又設爲潛伏火噐之法以竹木代銃竅地伺隘可使賊眾中疑不敢輕蹈害民未幾攺湖廣巡撫明年加右副都禦史總理南直河南山東四川湖廣五省軍務仍管湖廣巡撫事與總督洪承疇南北合剿未幾上命釋巡撫加兵部右侍郎總理七省軍務賜尙方劍便宜行事象升旣受命是時豫賊自麻城趨羅田犯蘄水象升乃以全楚主客兵一萬八千人分之以三千護陵寢一千六百人守鄖四千四百人備襄陽命馮時早援隨應孝感周元儒援麻黃蘄州秦翼明駐隨棗而身率楊世恩等迎戰於羅山旣至而賊帥整齊王從信陽走應山象升復率李重鎭陳永福等夾攻之賊遁去已而聞汝雒急復倍道而前歷鄖襄宛葉馳千四百里入汝督李重鎭雷時聲連戰二日飛矢殪賊千人斬首一百七十餘級當是時諸將偃蹇不奉命尾賊而病民殺良爲功自曹文詔艾萬年陣亡尢世威敗衂言戰者聞虎色變事事觀望不前象升慷慨灑泣勉以大義故祖寛左良玉楊世恩等所至有功九年正月先是上以流冦未平齋居武英殿素服減膳撤樂象升率諸臣於元旦表稱臣等暴師經年不能摧殄凶醜貽君父宵旰憂罪萬死請大駕還宮禦常服嘗法膳上優詔答焉已又自爲奏曰賊橫而後調兵賊多而後增兵無人不落後局兵至而後議餉兵集而後請餉時時寓有危形況請未必敷致兵從賊而將爲冦是八年來絡繹而請之兵反樹賊黨積累而用之餉適賫盜糧也又言督理宜有專兵專餉請調咸寧甘固之兵屬督薊遼關寧之兵屬理每月需餉銀各一十三萬而聽承疇辭三邊臣辭全楚又言各直省撫臣俱有封疆重任一處有賊一處求援一處需兵一處求調不應便成吳越分應何以支持夫粉餙太平尙可調停遷就用兵剿賊豈容委曲那移又言臺諌諸臣不問事之難易不顧人之生死一味求全責備在識力不堅者必致因人以自餒不肯向前卽淸白自矢者亦且避忌而灰心從何展布又雲中外勿惜浩費有司勿憚苦難各省直無吝餉金諸紳士勿事橫議大家齊心合力效順除凶待賊悔禍乞降再議散遣安揷然後輕徭薄賦卹死弔生保固元气此則剿蕩之大局也臣與督臣有剿法無堵法有戰法無守法其言切中事宜上嘉納之是月李自成圍廬州破和州含山進圍滁州連營百餘里城且夕下象升在西沙河聞變乘夜疾馳平明扺滁命祖寛羅岱等分兩翼殺賊追敗之於朱龍橋橫屍枕藉水爲塡咽不流象升復躬援枹鼓大呼直前搏賊賊披靡再斬首六百七十餘級奪獲騾馬無算時城中猶未知賊敗象升遣一裨將請糧卽竿其頭繼遣又欲殺之象升自臨城又以炮矢相向行太僕李覺斯識象升急令開城犒軍知州劉大鞏腹戰股栗無有人色象升笑曰豎儒姑慰遣之明日築壇祭陣亡將士親爲墮淚屬州人殯殮軍士皆感恩而泣當是時自成精銳大半盡於滁陽使乘勝驅剿可收全局而淮撫朱大典不爲堵截復逸去招集散亡連營還據楚豫象升又追敗之於七頂山又命祖大樂趨唐縣備汝寧祖寛趨光化備鄧而親建大將旗鼓追賊於鄧州使人告襄陽曰賊疲矣東西攔截前阻漢江可一戰擒也楚撫王夢尹郢撫宋祖舜慢弗應三月賊從光化之羊皮灘復走襄郢自象升受命討賊閱三載未嘗寧居嘗夜逐賊偶露地倦臥曲左肱作枕右臂牽挽馬勒夢中聽馬蹄蹴踏聲遂大呼躍馳軍中並喊聲上馬始皆弗諭其故已而知賊大隊夜行聞軍中呼躍反疑中伏死奔達曙已行百里連晝夜追三百里斬獲無算設露臥酣寢一軍盡醢矣又賊遁承襄象升獨以數百騎入其陣中爲賊所圍困二日與諸將約曰食盡道窮畱此死擊不勝亦死吾當力衝之乃率騎往擊賊眾披靡因斷其糧道越三日降九年夏溽暑休兵象升疾走秦關與總督洪承疇議事凡臨潼邠州渭南韓城華州諸處承疇隨地嚴兵阻賊象升又屢獲奇勝期旦暮可平值京師戒嚴上命總督各鎭援兵並京營出徵再賜尙方劍加兵部左侍卽右僉都禦史星馳入衛自象升歸朝關兵回鎭賊亦大舉入秦中原不以殄賊爲事矣已而京師解嚴廷議簡象升任中樞當事者忌之攺總督宣大山西軍務請陛見不許象升知宣云餉缺斗米千錢且內外解多逋額難以軍法行力請屯牧占晴課雨問土宜卜美種如老農之治稼行之二年積榖二十萬石上賞賚有差傳諭九邊以宣大爲式象升復具疏曰屯有十利有十梗有五易有五難何謂十利廣種薄收愈於不種利一邊無棄土卽非窮邊利二伍鮮遊軍漸免逃伍利三粟日以增則價日以減利四屯中艸束可資戰馬耕牛利五官民各有所入可佐召買之所不備利六邊吏時行阡陌習知農疇智慧日生筋骸日壯利七軍與民相習得寸則寸得尺則尺眾志可以成城利八因屯而牧廣事栽植多畜牛羊犬彘雞鳴狗吠之聲達於四境使士忘塞上之苦利九路堡窮軍經年缺餉非逃卽斃無計生全若屯務興舉與之行糧以活其命教之力作以堅其心利十也何謂十梗人情畏難有得不償失之說一梗也庸吏自便未肯以乘軒策肥親田畯之業二梗也貪弁役軍彼方有事科派安有餘力助耕公田三梗也猾軍胼胝非其所習必出怨言四梗也豪右侵種納糧則指爲拋荒官墾又認爲已業五梗也劣生把持將備等官多不能與之爲難六梗也衛所工於影射指東認西四至難明未免匿肥而報瘠七梗也各路各堡文武多官有一人不願做一處不能行者未免生出浮言轉滋築捨八梗也塞土砂磧百里之內難得一綫河流惟水地三倍於旱田卽不與民爭田勢必至與民爭水九梗也屯軍專事耕鋤難以分身他顧而功令所在差操聽點之際宜加體卹未必人有同心十梗也臣更言其易軍有戰守操練之責成而十抽其二則易於使屯有牛驢種具之多費而官爲措辦則易於行地有逺近髙下之不同而酌以時宜則易於力將吏有明昧貪亷之別久暫勞逸之殊而嚴董率勤課成則易於集事人情有淳頑勤惰之分虛實誠僞之異而愼稽查明賞罰則易於勸懲乃若所難亦有之邊方十年九旱一經災祲籽種全拋此天時之難塞上五穀非宜多系雜糧布種茍違其性終鮮刈獲此地利之難農曆三時總以收成爲主秋髙風勁若邊事有警宜防收保不及此人事之難大凡任事者必有利害是非得失毀譽隱伏於其內交伺於其旁此任勞任怨之難任事而期於有成當局猶堪展布乃從前疑畏易起日後風波易生此事前事後之難惟力破其難且梗者而身任其易且利者天下事不止屯務宜爾也奏上上命確議行焉屯政旣修遂弛出塞樵牧之禁又時出不意躬閱諸堡斬離伍把總費自彊以肅軍政十一年三月象升以誕日方舉觴侑客忽啟鑰云西邊乞炭臺吉以數百騎壓張家口求市象升聞警卽夜馳六十里至天城令箭羽翎交道上狎至夜分發符傳諭云晉軍無動次左衛遣諜探知三十六營離邊墻八十里密檄云帥從西至宣帥從東至而自督標兵出羊房堡搏戰先二日出榜示之眾竟解去當是時敵十萬臨邊象升以正言相折一矢不加而去乃當事者謂無血戰功竟不敍未幾丁父憂七疏乞奔喪許之候代而新督陳新甲以逺未至會我兵分四道薄京師詔奪情以兵部尙書三賜尙方劍督諸路軍入援上召見平臺力言當戰上壯之與樞臣楊嗣昌議不合時嗣昌方以墨縗視事爲諸正人所攻益與象升郤事無不中制象升出都號呼嗣昌曰文弱吾與爾皆以奪情身不孝莫解只辦忠耳嗣昌恚行至昌平請兵僅撥宣云三鎭二萬人與之又令就總監髙起潛兵於通州象升嘆曰彼不過欲總監撓我師期耳恚不赴適嗣昌至軍象升厲聲詰問嗣昌色戰奮言曰公直以尙方劍加我頸耶象升曰尙方劍須從自頸下過如不殱敵未易加人也嗣昌益恨之已而眞定河間皆失守遂落象升尙書銜以侍郎督師翰林院編修楊廷麟抗疏曰南仲在內李綱無功潛善秉成宗澤隕恨請以軍事專委象升毋中制嗣昌奏攺廷麟兵部主事象升軍前贊畫旣至委督糧眞定象升自誓必死晨出帳四面拜曰吾與將士同受國恩患不得死不患不得生眾皆泣莫能仰視十二月十二日進至巨鹿南十里賈莊奮擊頗有斬獲明日我軍大至總兵虎大威戰不利象升大呼率後騎繼之手擊殺十餘人身中四矢二刀馬蹶死從死者僕顧顯掌牧人楊陸凱嗣昌疑象升不死有詔視驗廷麟遣將得其屍於戰場麻衣猶被體撫按佯若不識一卒遙見卽號泣曰此我盧公也遂肅拜眾皆拜畿南百姓聞之皆奔走雨泣曰盧公死誰卹我者競除地立祠每有疾病輒此禱祀求福甚有痛其亡發狂疾死者而嗣昌故靳之使踰兩月方得就殮象升三賜尙方劍未曽戮一裨將前髙平知縣侯弘文者奇士也僑寓襄陽見象升勞苦鄖疆願散家財募滇軍隨象升討賊題授監紀已而象升移任宣云弘文率所募兵重繭至楚爲後事者所陷以擾驛上聞有旨卽訊象升不勝憤懣上疏曰弘文破家爲主捐軀殺賊身罹法网臣甚痛焉臣初聞弘文譴問卽遺書責之其報臣書初不及已事惟以滇兵莫爲綏輯兼乏餉爲虞身𨿽對簿義切封疆懷忠報國之气可槪從而抑沒之乎今羣臣欲以誤用弘文罪臣推其意且有故激滇兵之變以甚弘文罪者總之臣不請弘文爲監紀必不至此臣誤弘文弘文不誤臣也未幾弘文於十四年譴戍天下咸痛讒夫髙張異才不用而又嘆象升之能得士於閫外也象升多力善射喜畜駿馬皆有名字曾逐賊入南漳猝遇大賊戰敗追至沙河水闊數丈奮矟一躍而過卽所畜五明驥也嘗言功成築湄隠園於桃溪以老竟不遂其志死時年三十九弟象觀字幼哲崇禎十五年鄕試第一人明年成進士象升死四年上書訟兄寃得贈戶部尙書太子少師予祭葬又三年攺贈兵部尙書謚忠烈特祠蔭一子錦衣衛世襲千戶象觀英略稍下其兄而文采過之後殉難赴水死方象升之盡節於賈莊也楊嗣昌遣邏卒三人偵之其中有兪貂鼠者歸而言象升死事甚悉嗣昌怒箠楚三日夜逼令吐實終不易將斃仍翹首曰天道神明無枉忠臣天下賢士大夫聞而哀之兪名振龍素以販貂爲業故人稱兪貂鼠云

外史氏曰先生經濟武略不在武穆下武穆見殺於賊檜而先生見殺於嗣昌俱不使成其功此千古所同慨也嗟乎假令楊機部之言得行以軍事端委之國家事尙可爲也柰何賊相必欲殺先生而卒使明社淪亡也耶

東林列傳卷五●欽定四庫全書

東林列傳卷六

江陰陳鼎撰

○明

孫承宗傳

孫承宗字稚繩直隸髙陽人生而沈塞果毅不苟訾笑爲諸生嘗授經易水雲中仗劍遊塞下從飛狐拒馬間直走白登又從紇幹淸波故道南下結納其豪傑與戍將老卒周行營壘訪問要害扼塞以是曉暢敵情通知邊事舉萬曆三十二年進士第二人授翰林院編修十二載遷左春坊中允歷左諭徳司經局洗馬與鄒元標趙南星髙攀龍諸君子交極契熹宗卽位遷左庶子充日講官拜詹事府少詹事加禮部右侍郎協理詹事府事日講如故承宗爲史官不造請權要不徵逐遊燕持重自守泊如也神宗末有東宮梃擊之變禦史劉廷元以風癲蔽獄閣臣吳道南宻以問承宗承宗曰事關東宮不可不問事關皇宮不可深問龎保劉成而下不可不問也龎保劉成而上不可深問也獨皇上能了此須中堂宻掲之耳如其言而梃擊之獄定四十五年內計忌者議左承宗於外掌院劉一燝力持之乃止熹宗初禦講筵內閣戒講官講章宜簡要講畢勿多獻替承宗曰中堂當擇講官不當擇講章與其擇講章寧去講官可也會同官李光元亦上書爭之得勿攺旣逆璫造孽欲斥東林諸賢承宗宻言執政力護之璫亦疑其同黨勿顧也當遼事初起朝議倚熊廷弼足以辦敵承宗曰未也當大事須置身天宇之外俛視所營乃能洞晰情勢使敵在我目中今身爲遼事所圉惴惴焉懼敵人之入我室發我屋曽暇及藩籬之外乎一城挑三河虎皮驛破不能救枝斫膚剝而曰護其根本樹其能久乎旣而廷弼去沈陽陷遼陽又陷經略袁應泰自焚死乃卽家再起廷弼經略遼東寧前道王化貞爲巡撫化貞主戰而廷弼主守兩人遂相惡交相謗也上勅廷臣議經撫去畱至欲專任化貞而我兵已度三坌矣於是羣推承宗爲兵部添設侍郎專主東事天啟二年正月我兵略廣寧化貞棄城走閭陽廷弼見而唾之惶遽焚棄右屯以西四百里與監軍道髙出張應吾邢愼躡化貞後入關以屢逃懦夫倡爲退守關門之說舉朝洶洶上乃拜承宗兵部尙書兼東閣大學士入直凡九日卽以閣臣暫掌部事承宗因上目前切要疏其略云年來兵多不練餉多不核以將用兵而以文官招練以將臨陣而以文官指發以武略備邊而日增文官於幕以邊任經撫而日問戰守於朝此皆因循誕謾之失也今天下急務在收拾人心而欲收人心在大振天下之气又云以文統武自是敝法以極不知武之文統極怕文之武更屬極敝之法故臣謂今天下當重武之權而重武之權在去文吏之擾又云國家京營兵十萬日添官以爲兵害而不少添其餉營兵上等之餉不當募兵下等之餉何能爲練當如募兵之法列餉爲三等而以逓升逓降之法簡拔淸汰環城爲營毎城建三營營可八千有奇建營之法卽以陣法爲之令什什伍伍在營如陣在陣如營升其伉健者爲親軍而老弱拊營姑任之爲老家此宋初升籍之法也永平爲陵京重鎭爲山海後勁不可不再設巡撫不可不設總兵與山海薊鎭爲鐺腳之勢盧龍薊門諸州縣宜仿各邊之法城各設守將一員築壘於必爭之地使鎭戍接連墩營相望關西州縣處處設兵𨿽各爲城守其實於東則若以山海之兵分布於各城以爲老營於西則若以京師之兵分布於各城以爲突騎一片石而西戚繼光故壘在焉可按其蹤而加修葺畿南涿易以及通州當淸理額兵兼募新兵天津北平若京東皆可屯田以屯撥遼人以渠限敵馬以租給軍餉此三便也當是時邊警日急長安一夕數驚閣部大臣瞪目屏足苟幸旦夕無事言官如蜩螗沸羮莫適爲公家計承宗乃上章請下熊廷弼於理與王化貞同讞又請逮給事中明時舉禦史李達以懲蜀之招兵致冦者又請詰責募兵監軍諸臣以警有位之骫骳者上皆允之而側目者眾矣兵部尙書王在晉代廷弼經略遼東而王象幹先以兵部尙書行邊總督薊遼習知西邊部落西人亦愛之而在晉之出也深倚象幹謀用西人以襲廣寧象幹教之曰得廣寧不可守也爲罪滋大重關設險衛山海以衛京師此穏著也在晉乃請築重闗於山海闗八里鋪費一百二十萬關門僚佐袁崇煥沈棨孫元化力爭不能得皆奏記內閣承宗請身往決之加太子太保賜蟒玉銀幣抵關閱新城詰在晉曰新城成卽移舊城之四萬兵以守乎曰當另設兵承宗曰如此則八里內守兵八萬矣一片石而西北不當有守乎其戰兵卽守兵乎抑另有戰兵乎築闗在八里內新城之背卽舊城之址也舊城之品坑地雷將爲敵人設抑爲新兵設乎新城可守則安用舊城如不可守則新兵之四萬倒戈舊城之下將開關延入乎抑閉關以委敵乎曰關外有三道闗可入承宗曰若是則敵至而兵逃如故也安用重關曰將建三寨於山以待潰卒承宗曰兵未潰而築寨以待之是教之潰也若是則又安用重關且敗兵入三道關敵不可尾而入乎人心一潰不又爲全遼之續乎曰將於八里內南負山北抵海掘溝二十里以限敵馬承宗曰徐中山之經度斯地也左山右海砂少土多故扼要爲關今將踐砂鑿石火燒水激而成河不亦難乎成祖棄大寧諸城而獨守遼東以大寧退有薊門天險遼西非遼東不可守也今不爲恢復大計乃畫關而守畿東有寧宇乎在晉語塞而止承宗出闗親覽形勝還至建昌遇雨畱七日條奏闗東西形勢事宜凡十餘疏無慮數十萬言上皆報聞還朝極言在晉不可恃攺在晉南京兵部尙書盡逐逃臣張應吾等而八里鋪築城之議罷經略缺承宗自請督師上大悅以原官督理軍務賜尙方劍坐蟒承宗乃辟職方主事鹿善繼王則古爲贊畫請帑八十萬以行旣至關首定兵制以三千人爲一營十五營爲三部兵不離將將不離帥使教肄分而稽核便修築關城南防海口北防角山安大炮於望海臺以爲橫擊頓萬人於三道口之石城以爲突騎置炮臺十一於北水關外以防外瞰此守關之大略也汰副總兵以下數百人罷眞定保定河南踐更之卒以實中原三輔承宗之議大約謂守寧逺所以守關門屯大兵於山海以次第戰守於法爲正爲實東連西結分布於覺華彌串廣鹿於法爲奇而正虛而實又謂西部必不可用遼之遺民必不可棄關內之遼民當使籍土著關外之遼人當使籍卒伍關外十三站之義民諸不附敵者當收置寧逺覺華以遼人守遼土以遼土養遼人此今日之大計也請置大將以馬世龍佩平遼將軍印行授鉞之禮節制三部罷監陣之官更定儀注總兵官以賓禮接經撫不戎服跪階下移咨朝鮮國王李琿激以同仇之誼犒毛文龍於東江令復四衛檄登帥沈有容進據廣鹿而自以春防詣登萊商度進取之計時朝廷方急遼不許也劉愛塔者遼人也爲金復都督攺名劉興祚至是內附會我兵去廣寧道臣萬有孚欲挾西部襲殺遼人以爲功承宗不許全活者千餘人設六館以招徠天下豪傑三年春進諸將將吏而問之曰汝等數言按視寧逺何以屢更眾曰請戒期承宗曰以明日往何如眾皆愕翼日卽出關抵前屯總兵趙率教以空糧買馬置牛屯練修舉大加慰勞以所乘輿予之自前屯一日馳至中右質明抵寧逺登其城喟然而嘆復由盧山夜抵中右乃還治所當是時魏忠賢用事興內操使中官胡良輔劉朝等犒邊已寓中人觀兵之意承宗力言其不可有旨報聞募關以西遼兵數千人遣魯之甲將三千人出守中後所遣王楹將三千人出守中右所又念寧逺城大而瑕檄祖大壽移覺華島兵七百人於城中命大壽司版築汪翥司窯造計日舉事又以土官招撫主守客兵訓練主戰立兩遊擊於要地専備應援又移拱兔市場於興水堡遣左輔領精騎出哨中右鎭撫闌入一步卽以掠論於是我軍不得恣意屯牧方遼事之殷也承宗有請人不得不從及邊警漸息中外解嚴於是朝議籍籍謂承宗用撫臣閻鳴泰嶽和聲及大將馬世龍爲非是禦史潘云翼首劾去鳴泰以張鳯翼代之鳯翼復主畫關退守之說承宗力爭請勿設撫臣以撓戰守不聽先是虎部中竊出盜掠趙率教捕斬四人道臣萬有孚詬之督臣王象幹欲斬率教以悅西人承宗力爭乃免而王楹之城中右也護其兵出采木西部朗素邀之中伏而死蓋萬有孚陰主之承宗怒遣馬世龍引大軍從大盤嶺壓其巢五部恐逺徙三百里外像幹恐其敗欵也教素朗縳我逃人爲殺楹者以獻而增其賞千金承宗曰人各有能有不能此象幹之所能而非臣之所能也因極論西部不可用欵不可恃通官與當事之說不可憑會象幹以憂去遂自劾乞罷譴又請勿推經略總督以一事權皆不聽承宗在闗四年前後復大城九堡四十五練兵十一萬立車營十二水營五火營二前鋒後勁營八弓弩火炮軍五萬輕車千輛偏廂車千五百輛沙唬船六百馬駝牛騾五萬甲冑器械弓矢火藥藺石渠答鹵楯合數百餘萬辟地四百里招回遼人四十餘萬遼兵三萬屯田五千頃獲零級一千八百有奇故事積級二百五十準一大捷承宗勿敍也論功加太子太師與閣臣皆世錦衣千戶而魏忠賢則世襲錦衣都指揮使加恩三等撫臣張鳯翼因遼撫居遼之說恨承宗刺骨與萬有孚潘云翼嗾人極論馬世龍之罪以撓之又承宗素不悅於魏廣微及魏忠賢再遣劉應坤胡良輔等犒師承宗待之又倨會是年九月遵詔巡喜峯古北口請以十一月入都門賀萬壽節與廷臣面商進兵事宜廣微奔告忠賢曰樞輔擁兵數萬來淸君側兵部侍郎李邦華爲內應公等爲虀粉矣忠賢繞禦牀而哭上南郊回趨內閣擬諭次輔顧秉謙奮筆曰無旨擅離汛地祖宗法所不宥兵部馬上差人傳樞輔馬首卽東午夜開大明門召兵部尙書趙彥入分三道飛騎止之又矯諭九門守閹孫閣老若入齊化門便鎖綁進來時承宗已至通州聞命卽日還鎭具疏入奏亦不牽連引謝忠賢遣人偵之一襥被置輿中後車惟鹿善繼從意稍解而廣微又嗾崔呈秀徐大化李蕃連章劾之比之王惇李懷光會師失利於桞河哨將李承先魯之甲皆死於是臺諫交章劾承宗遂罷歸兵部尙書髙第代之爲經略復申守關之議承宗卽家移書爭之不聽盡撤關外兵棄軍糧數十萬石哭聲震原野而寧前道袁崇煥獨不聽撤湣皇帝卽位王在晉入爲兵部尙書恨承宗不置抗疏極論馬世龍及茅元儀熒惑樞輔敗壞關事逮世龍逐元儀又嗾新進臺諫交口詆承宗以沮其出崇禎二年冬我兵入大安口取遵化將薄都城舉朝洶駭謂非用承宗不可詔起承宗原官攺兵部尙書駐通州仍入朝陛見時十一月七日也十五日上知承宗抵近郊召見平臺慰勞畢曰卿不須往通爲朕調度京城此時卽煩卿去面諭首輔韓爌卽擬勅來事權要隆重賜尙方劍自京營總協及坐門大小文武公侯駙馬伯下至總兵皆以軍法従事承宗承旨而出漏下二十餘刻周閱都城四十里五鼓而畢卽出閱重城乃乘月巡濠塹度險阻是日夜半內閣傳奉聖旨卿等傳輔臣承宗星夜往通料理勅書隨後補給承宗夜宿重門質明門啟聞後命遵旨卽行事祕人莫得知知者亦莫之敢指斯其故難言之矣中外聞承宗之出也皆驚愕尙書李騰芳鄭以偉講官羅諭義要眾伏闕請畱承宗聞之疾馳出宣武門宿僧舎明日抵通總兵楊國棟以軍禮見承宗受而不辭曰吾以安眾也兩城中保鎭及京兵相半命國棟兼統之時上以流言忽置袁崇煥於法島帥祖大壽中軍何可綱等率所部萬五千人東潰自通之南二十里趨張灣渡河承宗遣飛騎追三百餘里弓刀反向僅及其尾大壽傳語曰事已至此當出搗東巢歸以待命耳承宗宻請調馬世龍撫諭又代爲大壽別白上俱如所請卽命移鎭關門承宗卽日戒途東發方世龍之追大壽於關門也令二將捧上手詔往大壽懼有變宻授指揮下噪而出關世龍追及之於歡喜嶺單騎入其營傳閣部撫諭諸將諸將皆羅拜王承胤率所部先去曹文詔踰墻走大壽妻左氏使人語大壽曰孫公大人再貰若死兵潰何不死城下以謝孫公今來此吾以大炮待汝耳大壽意奪於其妻而又恐諸將之賣已也乃受詔斂兵以待命數日承宗再蒞關門而人心乃大定三年正月大壽入關謁承宗列所統騎步三萬於教場行誓師之禮乃遣死士沿海入報中朝始知關門無恙也及四城之復自爲露布奏聞上親告廟布告中外加承宗太傅蔭一子世襲錦衣衛指揮僉事賚白金五十蟒衣一襲三疏力辭上允辭太傅承宗還治所關政一新時梁廷棟爲兵部尙書惡馬世龍不受中制令所善部郎丘禾嘉監其軍誣世龍坐視三屯不救承宗爭之廷棟益不悅故超拜禾嘉爲遼撫孫元化亦以言兵超拜登撫承宗連章求罷弗許旣而朝議皆欲聽其去以遼委禾嘉而上不従承宗十一疏乞休上遣中書詣闗門宣諭視事四年正月八日承宗出關由前屯寧逺抵松錦十六日由三道關一片石歷石門燕河徧閱三協十二路由石塘路過平谷經盤山入薊州而還條次東西邊政分八疏入奏上嘉納行之未幾而有淩河之墮承宗抗疏乞休疏十七上乃許乘傳歸已而追論長山之敗坐矯旨復城欲中以危法上不許命冠帶間住削寧錦敍功世蔭承宗上言臣願陛下治臣進兵敗衂之罪不宜以兵潰缷罪於進兵使天下以禦敵爲戒也臣願陛下治臣不能禦敵之罪不宜以兵困卸罪於復城使天下以復城爲諱也崇禎九年我兵破定興鹿善繼死之賦詩六十四章哭焉後二年九月圍髙陽承宗部勒子弟城守十一月破城坐北樓叱眾家丁速去我死此我兵挾至城南三里橋欲降之叱曰我朝廷大臣城亡與亡死耳無多言以葦席布地望闕叩頭取弓弦自縊死從承宗死者次子鉁四子鋡五子鑰六子鈰七子鎬孫之沆之滂之澋之浩之瀗兄子煉鏘從孫之澈之渼之泳之澤之渙之瀚皆力戰死事聞上震悼忌之者猶在事僅復原官予祭葬後追贈太師謚文忠

外史氏曰嗚呼痛哉在朝諸臣皆無心肝者其必去先生而用此輩犬豕豺狼者何耶嗚呼痛哉天耶人耶

呂維祺傳

呂維祺字介孺河南新安人父孔學稱仁孝維祺少能文究心理學聞鄕先正孟云浦之風私淑之著知非箴心法吟萬曆四十一年進士授兗州推官淸獄囚罷驛夫行保甲法擒黃河巨盜三十餘人立山左大會置學田注邵康節孝弟詩以教學者修孔廟仲子廟議正祀典黜季孫子叔疑盆成括立子思專祠以次子襲謂孔子至尊子思且不敢稱宜攺先賢忠爲子蔑子先儒安國爲子國子皆奏行之擢吏部稽勲主事歷考功文選員外郎驗封郎中執法不附當熹宗未登極前二日諸閹導之幸小南城鹵簿具矣維祺亟偕同官臺省見政府危言阻之乃止遂抗疏謂調護聖躬近禦不得干預政事防微杜漸不可一步輕動魏璫聞而銜之天啟元年假歸立芝泉講會從遊者甚眾璫焰方熾指爲東林黨人毀書院去程朱位維祺祀伊洛七賢其中與李日暄輩講誦不輟會城建璫祠維祺移書諸紳戒勿與璫益恨四年推考功郎中竟矯旨別推焉崇禎元年起尙寶司卿升翰林院提督四譯館太常寺卿疏陳八漸如畱中攺票愼刑點陪免進講棄言官愼宴遊寡嗜欲上嘉納之三年升南京戶部右侍郎總督糧儲陛辭上目送之顧輔臣曰此臣如何使之南輔臣曰南糧匱窘非此臣不可時南京倉庫如洗軍糧壓欠至一二年脫巾鼓噪毆管餉司官焚科臣房屋維祺署大司農事心憂之設會計簿晝夜稽核搜北部借南糧二百六十四萬疏爭之搜杭嘉蘇松等府侵南部抵漕折銀八萬五千餘兩劾布政莊廷臣等抵之搜各省未納二百三十六萬兩及藩工銀十三萬四千兩又隠匿布絹紗銀二十四萬兩劾布政董承詔等抵之查出戶司書手韓文綜等侵欺南糧百餘萬庫書夏汝淸等侵欺銀四千九百餘兩勒限究追修建三十六倉五場淸完屯糧八十八萬有奇請開新舊鑪鼓鑄獲利八萬七千二百九十兩有奇前此倉米不足一月越三年存糧一百五十餘萬可二年之用折色原銀九千餘兩壓欠應支三十八萬越三年存銀二十八萬紙贖公費約積一萬五千餘兩除修倉助餉學田優賞外存銀五千一百兩分毫不以入私維祺又以國用未敷民力已竭請將舊逋量折量蠲並罷北直河南江北米豆折色加賦及攺金衢徽紹四府水兌折色人皆便之會上遣內臣監視戶工九邊兵馬錢糧紛紛四出維祺首疏抗論仍責相臣首鼠不言繼而南北始有公疏上亦允罷惟以北部借餉請暫寛稅例一年緩解並免蕪稅南京加稅議格不行內監織造額外苛索力爭不克凡三疏乞休不允六年升南京兵部尙書參贊機務畱都軍政廢弛冒濫驕玩維祺申令整飭嚴禁將官饋送不受一花一果掲示優卹軍士十六條盡革打點需索毎隊置小牌毎營置大牌各書姓名使什長隸隊長隊長隸總衛相習如臂指乃課武藝勤操練裁冒軍八千餘名察姦吏陳天翥等侵餉一萬二千餘兩正法備硝黃二十五萬斬流冦諜者十餘人賊遂西遁復三疏乞休不允而維祺居南久絕長安交際權貴多失望八年大計致仕尋以拾遺革職遂歸侍父洛陽宅立伊洛會初維祺在南京立丰芑會及門楊以任等二百餘人講程朱正學著孝經本義至是在洛及門姚賡唐等亦二百餘人而著孝經大全或問成進呈禦覽命下所司較止有芝十八莖生於庭內閣臣巡撫交薦復職而維祺終不出新城庳薄維祺首捐四千金倡修適有土賊王之典之變維祺率家丁鄕勇平定之邑賴安堵又値大饑維祺檄搢紳士民出家財設粥大賑四小賑七繪河洛災荒圗上之十四年冦陷宜永逼洛城福王在城中維祺以大計動之不從冦至維祺守北城縋家丁殺賊數人總兵王紹禹通賊殺守堞者遂潰家人勸更衣弗聽勸縋城弗聽勸避民舎弗聽賊執下云梯掖出西城道遇福藩奮首曰王生死命也名義至重毋自辱至周公廟見大冦不跪怒曰汝日請兵剿我今復何如維祺厲聲曰我爲兵部尙書恨無兵馬殺汝狗彘今日惟有一死耳不辱聖賢不愧天地生爲正人死必爲正神吾何畏汝耶左右欲生之維祺更嫚罵曰生尙書不値一錢北向拜皇帝哭曰君恩未報臣力已竭又西向拜辭父母延頸就刃遂死事聞上哀之贈太傅謚忠節予祭葬造祠蔭子入監維祺少失恃育於祖母牛氏牛守節事之至孝天啟中旌表建節孝坊崇禎時父孔學以捐粟一千石錢二百千賑一萬七百人禦史題請建旌義坊至維祺殉難人謂忠孝節義理學亷能皆出一家云

外史氏曰先生之學問先生之材能先生之功績久已彰著於天下天下人皆知之而天子獨不知耶乃不用以爲相而反用蠅營狗苟之溫體仁周延儒輩嗚呼此天下所以亡也

汪喬年傳

汪喬年字歳星浙江遂安人天啟二年進士授刑部主事璫數使人招之拒不赴東林諸賢被難喬年陰爲調護歷郎中卹刑江南丁內艱服闋補都水司郎中在道攺守靑州靑故雄郡賦繁胥猾屬邑徵解例有添搭錢喬年悉罷去永著爲令政尙勤敏案牘無巨細手自裁斷夜秉燭繼之廊廡置土銼十餘具薪米兩造自炊候鞫是非立決贖鍰止供解額無敢索民一錢者崇禎三年舉天下卓異第一明年登州變其帥下令無躪靑州尺土紆道去時觀軍大璫體擬督府喬年獨與抗禮璫不能奪六年擢山東布政司參議分巡登萊諸郡生平冰蘗自凜至是凡僚屬贈遺悉受不辭人莫諭其意及至萊城郭新破守禦空虛盡出所受貲市馬募兵修濠湟治器械殘郡復完以親老乞終養歸裝惟書史數簏而已居父喪復起備兵河東十一年詔廷臣舉邊才方逢年時爲禮部薦喬年長才眞品操守無玷升參政督學陜西治行又第一十四年升陜西按察使時巨冦方張歳復大祲喬年積谷平糴勸秦晉督撫以下及巨室協助全活億萬計夏特簡都察院右僉都禦史巡撫陜西未受勅聞李自成將窺關卽日赴商洛與士卒露處設險堵擊八月返西安未旬日張獻忠冦鄖西亟移駐山陽遏之九月總督傅宗龍敗沒關中大震卽軍中以喬年爲總督代之當是時冦逼門庭悍帥不率命宗龍全軍皆覆而餉竭兵虛所向奔潰無固志中外洶洶無能爲朝廷設一策者喬年𨿽以淸望被命一歳數遷然三秦之勁盡矣時勅印未至卽舊署調固原臨洮及團練總兵賀人龍等三鎭兵臘月騎始集簡兵儲糧爲進討計而兵部屢檄促出關乃傳檄米脂令發逆闖祖塋得一蛇斬以徇誓師祭纛十五年正月督師赴河南時賊圍總兵左良玉於郾城縣老砦屯襄城喬年議搗其巢畱步兵火器營於洛陽精騎倍道兼進二月抵襄城賊舎良玉以數十萬眾逆戰人龍等三帥未陣先奔諸軍遂潰喬年仰天曰此吾死所也率標兵千餘人入襄城拒守城無守具賊炮矢如雨圍七晝夜火藥矢石皆盡援兵不至俄大雨雪城崩喬年腋中流矢率副將張一貫黨威監紀孫兆祿等巷戰手馘數賊被創引刀自剄未死賊執詣韓家莊大罵不屈賊怒割其耳鼻舌乃死居民憐其忠瘞莊後賊退攺殮面如生事聞遣官護櫬歸喬年生平淸苦自勵蒞官祇二老僕隨行所屬供帳悉叱去其去靑也靑人屍祝之與範文正同祀以所譔訓民書供几案間時喬年尙無恙民有疾病疑難吁之輒應庭有槁木祀之日垂實累累人至今神之

外史氏曰前朝祇重書生而奴隸武弁視士卒如犬豕後𨿽稍加噓植有小卻言者卽刺刺不休而軍心失矣當其末年流冦猖獗軍卒皆以天命有歸見輒奔潰縱孫吳復生亦不能將也嗟乎況先生乎又掣之臺諫乎

東林列傳卷六

●欽定四庫全書

東林列傳卷七

江陰陳鼎撰

○明

賀逢聖傳

賀逢聖字對陽江夏人少與同邑熊廷弼齊名督學熊尙文奇之曰賀夏瑚商璉也熊干將莫邪也後皆如其言廷弼領解額逢聖下第尙文召慰之許爲膏火資逢聖毅然起立曰某卽幸雋不敢負生平竿牘戒況不第乎尙文益嘆服萬曆三十一年舉於鄕屢上春官不利循例署應城縣學教諭刻苦亷儉以作人爲己任日率諸生講程朱之學及義利公私之辧嘗語人曰生平無一事足報朝廷惟寒氈七載實心實事庶免素餐耳四十四年登進士第二人授翰林院編修歷中允國子監司業與鄒元標趙南星等爲首善之會逢聖故與廷弼不合王化貞失遼陽廷弼同逃入關並下法司楚人梅之煥滿朝薦等白廷弼寃疑逢聖不與逢聖曰詎可以私嫌廢公議援筆屬艸淋漓慷慨人皆稱其公然廷弼卒論死先是楊漣劾魏忠賢二十四大罪旣下獄死忠賢憾楚人甚已並殺廷弼楚士斥逐無虛日獨以逢聖淸望好語之曰各省直建立生祠惟貴鄕湖廣實無功徳逢聖對此地方官事非某所敢知忠賢又言聞上梁文出公手何謂不知逢聖正色曰此借銜耳忠賢黙然遂借南京主試推未當矯旨削奪歸崇禎攺元起原官升南京國子監祭酒尋進少詹事協理詹事府事丁父憂服闋歷升禮部尙書八年拜東閣大學士進文淵閣申救詹事黃道周與首輔張至發議多忤遂請告歸十四年與周延儒同再召用延儒盛輜重具供帳所過饋餞迎謁逢聖扁舟遄發關吏物色之不知誰爲江夏相公也比至又與同官蔡國用不合復引疾求去六月帝禦中左門召見諸輔臣逢聖時已得請復被召同入觀徳殿賜坐逢聖伏殿大哭久之駕移中極殿輔臣亦隨侍復大哭命之出乃叩首辭大哭不絕聲見者怪之莫諭其意陳演言逢聖慘動天顏無人臣禮然帝不問亦不罪也十六年李自成陷襄陽總兵左良玉退保安慶而張獻忠乘間破廬州及蘄黃諸郡遂犯武昌巡撫戴良暄惶懼無人色逢聖方家居或請易他服逸逢聖曰見危授命識之久矣急進箋楚王請出帑金募戰士不允會監軍道王揚基擢撫鄖陽遽移營渡江兵益薄賊破漢陽門執楚王投之江逢聖與參將崔文榮守武勝門文榮被槊死賊傳令必完賀相公否者斬逢聖歸家將自裁卒至傳賊將意逢聖叱曰我豈爲賊苟活耶冠服北向叩頭赴滋陽橋水死時盛暑屍數日不變後贈太保謚文忠

外史氏曰先生痛哭殿前豈有他哉於時有不能措一辭置一語者矣惜乎帝不悟也而在廷諸臣無一悟之者是盡鬼乎盡蜮乎盡木偶乎盡犬豕乎彼陳演之豺狼猶曰無人臣禮何其憒憒如是耶嗟乎嗟乎至於殺身成仁在先生分也余何能贅一辭

焦源溥傳﹝從兄源淸﹞

焦源溥字逢源一字涵一陜西三原人少喜學問談名臣節義事輒慷慨色動登萬曆四十一年進士歷知沙河浚二縣考最召爲四川道禦史服食儉甚左右苦之笑曰不聞長齋禦史乎累上封事嘗論戒逸欲曰陛下觀於禦馬可以求禦民之方監於使舟可以得使民之道會家艱歸天啟四年起補江西道禦史羣臣聚訟三案忠姦混淆源溥抗疏請明綱常其略曰人情意見或有異同綱常必無二理請平心以質之光宗爲神宗之元子爲元子者忠則爲福藩者非忠孝端孝靖爲神宗之後爲二後者忠則爲鄭貴妃者非忠孝元孝和爲光宗之後爲二後者忠則爲李選侍者非忠此不待辯而明也鄭貴妃逆謀從前未著至張差梃擊事發禁門蹀血之禍迫在呼吸尙忍言哉況當先帝禦極之初突傳神祖封後之命請封未遂而冶容並進遂致升遐今卽勉寛貴妃始終恩禮以慰神祖之靈以述先帝之孝而鄭養性之都督不可不奪也至李選侍不過一宮人耳非貴妃比使無失徳於聖母陛下原無夙嫌則推先帝之愛自當特加優厚臣恭誦陛下近諭所云淩虐聖母推阻陛下又有臣子所不忍言者今卽欲爲選侍乞憐曲宥前辜量加恩禮而移宮始末公卿大臣同與此事必不可得而抹殺也且崔文升李可灼不處極刑借廷尉持平之說開凶豎漏网之門刑部尙書黃克纘不得而逃其罪也又有疏救東林曰東林講學明綱常名教也今以爲邪黨而逮之是欲毀綱常敗名教陛下執何道而治天下乎危言正論天下爭傳四年巡按眞保例遷潁州道副使而以崔文升監視潁州欲甘心於源溥遂移疾歸崇禎二年閹黨旣誅起攺山西分守河東道遷武寧參政升本省按察使七年擢右僉都禦史巡撫大同簡練將士治兵械城堡誓圗滅賊是時邊事日棘兵旣缺伍又逾年無芻餉歳且洊饑民無糠籺至淘馬糞以食源溥亟請蠲賑增兵調餉上六事屢疏不能應乃自劾求去而監視內官魏國徵猶摭論其不職坐罷歸裒所撰奏議詩文爲逆旅集曰吾旅人也得休田間幸矣十六年冬十二月賊陷西安源溥被獲啖以總督脇降不屈則勒輸金源溥瞋目大罵曰瞎賊吾恨不能生啖爾肉安從得金速殺我毋多言面故黒多髯時人目之爲黒焦至是須髯皆上指罵不絕聲拔其舌支解死年六十三

從兄源淸字湛一萬曆三十五年進士除戶部主事出知廣平府舉卓異天啟間歷副使參政崇禎五年累遷右僉都禦史巡撫順天宣府七年九月以萬全左衛失守奪官謫戍久之家居城陷抗節不食七日死至今秦中稱大小二焦中丞而小焦源溥爲尢烈一時同城死職者巡撫馮師孔按察使黃絅西安知府簡仁瑞長安知縣吳從義指揮使崔爾達秦府長史章尙絅同府死職者商雒道副使黃世淸知縣則渭南楊暄山陽董三謨白水王無逸蒲城朱一統中部朱新鍱在籍殉難者吏部尙書渭南南企仲其子禮部主事居業從子工部尙書居益太常寺卿耀州宋師襄山東巡按禦史王道純參政田時震副使祝萬齡僉事王徵封副都禦史朱常徳舉人朱誼泉席增光都司舎人丘從周凡二十四人其它府先後殉難及禦賊戰死闔門抗節死者尙數百人嗟乎皆不可得而考矣

外史氏曰焦氏兄弟固秦人也然與東林諸君子同鼻息觀其立朝侃侃視死如歸𨿽死有先後而與楊左諸公並烈矣

胡守恆許文岐列傳

胡守恆字見可舒城人七歲能賦詩舉崇禎元年進士授湖州府推官徳淸令某以賄聞巡按禦史屬守恆宻察之守恆舟楫往來未嘗私也令聞伺守恆出視事貯黃金菜甕中投入署守恆怒召令至曰吾不賣直彰人過亟持去令慚謝七年舉亷吏第一攺翰林院編修明年充東宮講讀官與黃道周汪偉諸君子善以父老請告歸廬州連歳大饑人相食守恆倡議捐賑募漕督以下得米粟千餘石全活數千人時流冦四起張獻忠革裏眼等五營屯聚英霍山中旁掠楚豫淮南諸州郡十五年六月冦舒城守恆方家居率眾守禦凡七閱月賊晝夜圍攻射書城中購長須翰林千金或勸之曰公爲賊耳目久矣割須易服疾入都當可免守恆曰我去顧令舒子弟獨死耶義不忍且徧地皆賊去將安之毀形以偸生吾不爲也守益力舒將孔廷訓叛降賊賊入執守恆好語之曰汝守土官耶毋自苦守恆罵不屈乃以刃剸兩膝攢刺之洞胸而死漕運總督史可法上其事贈詹事府少詹事謚文節湖州民祀之安定祠復建樓祠旁曰忠孝樓

許文岐字我西仁和人幼聰頴敏文章弱冠偕其伯父赴東林會講卽有省曰讀書以利祿爲者非夫也當向聖賢路上行乃可登崇禎七年進士例授北部以父官南畿便省覲攺南京兵部主事督武學九年升員外郎歷職方司郎中方是時天下已亂冦盜充斥江北賊革裏眼等冦瀕江諸郡文岐從兵部尙書範景文調兵食疏薦總兵杜弘域十年出爲黃州知府黃當冦亂後戶口凋殘人多逃匿景文以南都根本地擬畱之文岐不可曰事不避險臣職也慷慨登舟比至捐俸制火器嚴斥堠募丁壯集父老諭之眾皆感泣未閱月賊至遣騎徐鳯常勝偵之伏兵以待賊方食礟發倉皇奔潰射其前鋒一隻虎殪之奪大纛而還與郡人梅之煥耿應衡聨絡各鄕堡賊聞不敢近獄有重囚七人久系文岐命歸省克期就獄皆如約至乃詳請釋其罪爲七義傳記之十三年大學士楊嗣昌視師薦升下江防道副使駐蘄州蘄臨三塹乏守具監軍推官楊卓然撫張獻忠於城下見者寒心文岐練卒伍峙糗糧賊遣其黨張雄飛潛渡將南下文岐偵得實獲雄飛立遣遊擊楊富馳田家鎭焚其舟殆盡賊不能渡楚撫宋一鶴上其功蘄副將張一龍馭兵嚴文岐重之當共宿帳中中夜呼噪聲四起文岐曰此必姦人乘夜思遁耳堅壁不出質明叛兵百餘果奪門遁一龍率兵追獲立斬之一軍肅然楊富旣久鎭蘄宋一鶴復遣參將毛顯文至不相能兵民洶洶文岐會二將以杯酒釋之各戢兵民始無患湣皇帝數召對大稱文岐才推鄖陽巡撫未拜命荊襄失守左良玉潰兵南下長江數千里民居商艘焚掠略盡文岐立馬江口迎之兵莫敢犯時諜報日急人無固志會升督糧道客曰公今可行矣文岐嘆曰吾爲天子守孤城三載矣分當死封疆𨿽危急柰何棄之命其妻吳率幼子奉母歸長跪泣別乃檄楊富毛顯文屯關廂爲固守計會藩宗逐守兵不給餉兩軍漸解散而藩下都司郝承忠復潛通張獻忠十六年正月遂大隊圍蘄州文岐率甲士往來堵禦發神銃斃賊甚眾時夜將半天寒雪盈尺賊破西門文岐督軍巷戰雪愈甚銃火皆沾濕至關忠義祠諸將請渡江文岐曰封疆已陷吾何敢獨生自經樹下家丁楊第救之佩刀出復殺數賊力盡遂被執賊見之曰好許參政不愛錢愛百姓環擁見獻忠獻忠亦聞其名頗禮之文岐厲聲曰旣被執惟速死耳獻忠怒命系於後營時舉人奚鼎鉉等數十人同系文岐宻謂曰觀賊老營多烏合凡此數萬皆被掠良民若告以大義同心協力賊可殱也於是陰相結期四月中以栁圈爲信生員王國統者嘗姦宦家婦爲文岐所褫責心憾之至是亦與約遂以其謀告獻忠獻忠索之得栁圈召文岐曰吾破武昌當發榜安民君爲我署之文岐知事露瞠目視賊取案上大硯擲獻忠曰吾頭可斷榜決不可押獻忠愈怒命引出至麻城縣三里阪文岐北向拜辭朝廷又南向拜父母甫再拜賊前連磔之遂死賊去士民收殮之面如生時文岐父聨樞従粵西解組歸道南昌知府龎某曰長公歿王事𨿽死猶生足賀不足弔也喪歸過蘄黃士民哭送者以萬計督帥史可法巡撫何騰蛟先後疏聞贈太僕寺卿給祭葬予謚蔭一子入監讀書祀名宦鄕賢

外史氏曰賊臣楊維垣凡十七疏斥東林爲小人若見可我西兩先生皆東林人也一則不肯毀形以偸生至洞胸而不畏一則被執而猶思圗正至磔骨而不辭視維垣詐稱殉難置三棺於中庭挾二妾而宵遁半道遭讎家擊死者爲何如耶信哉玉汝先生曰東林天下之材藪也豈可以等閒目之乎

衛景瑗傳﹝族子楨固胤文﹞

衛景瑗字仲玉陜西韓城人舉天啟五年會試閱三年補殿試與髙攀龍楊漣左光斗交最善旣授河南推官以亷明爲巡撫都禦史範景文所器重用卓異徵遂擢山西道監察禦史首劾輔臣周延儒姦貪及銓臣曽楚卿救工科曹靖元等直聲大振出按畿南威惠並著以外艱不候代奔歸詔鐫俸一級服闋補原官轉河南道禦史巡太倉巨璫曹化淳有所請托叱不顧兵部尙書楊嗣昌議加剿賊兵餉景瑗抗疏力爭謂天下安危視百姓利病邇者兵燹旁午旱蝗洊臻百姓病已棘矣柰何復加徵以促之訖不能用禦史王績燦吳執禦吳彥芳俱建言被謫瑗疏請召還復不省會給事中傅朝佑李如璨劾閣臣溫體仁得罪下詔獄上召對平臺景瑗在帝前力請釋兩臣以作敢言之气帝方寵信體仁聞景瑗對大怒禍且叵測而景瑗侃侃勿顧也降行人司正屢遷至大理少卿時周延儒復當國修前郤遂以右僉都禦史巡撫大同崇禎十七年賊李自成東犯太原督臣王繼謨望風遁景瑗議調兵趨據雁門關總兵姜瓖觀望不肯行及賊攻寧武關守關總兵周遇吉數遣使告急又促瓖出兵瓖執不應且曰非我信地景瑗憤曰國勢至此何論信地同舟共濟正在此時傾槖不及千金出爲犒軍費親率麾下赴援未行而寧武陷周遇吉力戰死賊遂長驅抵大同景瑗方督兵出城力戰而瓖內變開城門降賊眾大至景瑗兵潰眾擁景瑗入自成營或叱之跪景瑗不爲動踞坐於地大呼皇帝而哭自成好謂曰吾淸澗一民耳非有天命不至此君能輔佐我當益加君官景瑗瞋目叱曰吾仗節一方期滅汝而朝食肯從汝作叛逆事耶賊引之出顧見瓖戟手罵曰賊奴萬段汝與我朝盟而夕叛我死決不汝宥越三日再擁見自成自成又好謂曰眞忠臣吾將驛送汝歸景瑗曰國破何家可歸盍速殺我因出不意以頭搶階石血淋漓被面絕而復蘇自成竦然又命掖之出見賊黨無不大聲痛罵羣賊慍甚後三日驅至海會寺景瑗北向再拜曰臣失封疆死不足贖哭與繼母董訣遂自經死母與兩子皆從行賊聞亦不殺也甲申五月南中立國追贈兵部尙書謚忠毅蔭一子錦衣衛百戶初景瑗在大同獨與分巡道朱家仕善至是同死於難

楨固字屏君景瑗族子也少負气喜談兵畱心民事舉崇禎七年進士授開封府推官楨固與族父景瑗皆以是官起家又皆在河南其聲名亦相埒人尢異之時流賊剽掠往來無常村民扶攜奔走數十里不得至城邑多及於難因議築西闗城處之間以事經南陽汝寧河南諸府皆量其地宜城者勸民加築且出俸金助之旣成民呼爲衛公城又舉城守事宜十三則奏記上官上官奇其材有警檄楨固與謀卽戎服據鞍一日夜行數百里按視城壘修備禦所過扼塞險易悉識之以故賊不能犯崇禎十四年用卓異徵召對中左門力言今天下民窮半以兵半以歳諸臣惟戮力剿冦冦平則無殺掠之慘則時和時和則年丰年丰則用足是故平冦爲足國第一要務擢雲南道監察禦史首劾中樞玩冦謂中州爲腹心重地河以南四藩封鼎建焉天下之物力萃於此天下之安危系於此若腹心不守將四方震動自河洛告陷已壞西方半臂所恃者宛洛扼西南之險爲大梁作障而南陽又報陷矣闖曹踞陳項幾三月圍襄破葉勢必及宛此時撫臣居何地保督居何地禁旅居何地鎭臣居何地獨不能一爲唐藩地乎此時督中州者丁啟睿也援中州者楊文嶽也鎭中州者陳永福也此輩終能了剿冦之局否若猶未也則亟議更啟睿受事未久朝气堪策若永福者萬不能千里長驅臣恐以守汴者誤汴並誤全省也文嶽於冦陷南陽髙臥杞邑察中州形勢賊自商雒入必犯嵩閿則汝州爲要地自鄖襄入必犯南陽則襄城爲要地自潁和入必犯沈丘自英霍入必犯固始襄城則陳州爲要地若分額兵萬人爲兩營一駐襄城以應南陽一駐陳州以應汝寧冦至夾城而陣靜可示犄角動可圗牽制是卽所以爲守汴計也不然顧汴則失洛陽顧汝則失南陽臣實憂之其明年出巡按畿南眞定等郡數請蠲逋賦卹饑饉又請正驕兵悍帥之罪請革津遼米豆及俵馬之害又數檄沿河諸州縣安輯河南民避冦至者凡全活數十萬人事聞再畱巡按一年十七年春李自成陷河東諸郡漸逼京師李建泰督師禦之上命淩駉與楨固監其軍割京營兵三百人隸之楨固行至眞定聞昌平失守焚十二陵享殿欲還軍救援有旨命固守良鄕涿州旣而京師陷疾趨保定挾一參將行至大石橋遇賊數萬騎與戰射傷賊帥賊少卻已復益兵圍之楨固突圍出躍入井水淺不得死爲賊所執初賊僞相牛金星故中州舉人嗛楨固理汴時發其惡幽楨固於獄欲殺之會自成兵敗西奔脫走入五臺山作絕命詞而死

胤文字祥趾亦景瑗族子也崇禎四年進士授翰林院庶吉士歷編修司業中允左諭徳侍講經筵時流冦四起海內騷動胤文方在裏居十六年冬自成破西安全省瓦解胤文星夜赴京師慟哭言西土之危將延社稷次第上五疏備陳禦冦方略且請捐家所有以助軍需上召見胤文哭陳剿冦之謀請召諸將翼衛王室有詔褒之旣而京師陷微服匿民間自成鉤索得之備加慘刑不屈已又乘間南奔督師大學士史可法開府揚州疏薦以左春坊左諭徳兼兵科給事中監興平伯髙傑軍西討傑疏薦吳甡鄭三俊金光辰姜采熊開元金聲沈正宗等胤文繼奏曰臣嘗嘆國家敗壞皆由在廷臣子全不務實昔年東林逆黨勝負相爭髙者以有用之精神供無益之口卑者以立黨排陷之威爲納賄招權之藉而其實東林多君子逆黨盡小人旣相攻擊君子多敗小人多勝此中著眼底裏便知天啟朝足以鑑之矣惟朝廷明斷於上大臣虛懷於下略其所短取其所長則裨益時艱非淺也旣而許定國襲殺傑於雎州又命以兵部右侍郎總督傑所部兵經略開歸軍務再兼徐揚巡撫我兵下揚州大學士史可法知府任民育總兵劉肇基原任兵部侍郎張伯鯨死之胤文與監紀主事何剛同赴水死

外史氏曰天下事至崇禎末卽周孔亦難於措手矣先生一門忠烈義不苟全得東林气節多矣於此可以見講學之功也

徐標傳

徐標字鶴洲山東濟寧人天啟五年進士以忤璫故出知信陽州歷官鳯陽兵備崇禎十五年冬邊警告急保定巡撫革任擢標右僉都禦史代焉明年陛見賜銀幣歸任湣皇帝念畿民罹兵燹之苦欲得其詳十二月復召見標詢之標曰臣自江淮來數千里見城陷者固蕩然一空卽完城亦僅餘四壁物力已盡蹂躪無餘蓬蒿塞途雞犬音絕道途間曽未見一耕者成何世界陛下有幾土地幾人民何以致治帝欷歔泣下曰諸臣不實心任事以至於此皆朕之罪也標因陳車戰墾田事帝善之十七年正月賊已陷秦晉漸及畿輔加標兵部右侍郎總督畿南山東河北軍務仍巡撫保定賊窺眞定標統兵力守先是眞定知府丘茂華聞警送其家出城潛與賊通標執茂華下獄茂華夜與叛弁謝嘉福合謀遂殺標牒所屬州縣待賊數日後賊始以數騎來據眞定隨直搗宣府入居庸矣福王南渡贈標尙書

外史氏曰先生當人心渙盡之時而欲思赤手以回天意蓋亦難矣乃猶有姦人陰爲助虐宜乎事不成而身先死也悲夫

蔡懋徳傳

蔡懋徳字維立號云怡蘇州昆山人七歳讀大學便立志學爲聖賢長能文雅不欲以文名日讀先儒語錄得王文成書嘆曰聖學淵源在是吾今知所宗矣萬曆已未成進士授杭州府推官有治行升禮部主事時魏忠賢用事建祠京師禮部尙書率諸曹謁賀懋徳與同官翁鴻業中道托疾歸及三殿告成忠賢受上賞廷臣皆進級有差輒具掲吏部辭之言不敢無功受賞隨乞封光澤王差禮畢歸裏築室奉母題所居曰不隨室以見志崇禎攺元誅忠賢起官江西按察司副使視學政先是在禮曹於文成之學有所得至是頒拔本塞源論於學宮而一本於程朱立書院禮請鄒瀘水萬恆麓輩主之已則時蒞講席與諸生往復辯難著管見臆測數千言嘗登白鹿洞講孝經大義聽者感動咸謂鵝湖一會以後再見今日尋備兵嘉湖擒大盜有功盜平廷臣交章薦之以爲知兵丁艱服闋補井陘道甫三月攺調寧前時關外勢甚危卽日夕訓勵將士識應時盛於偏裨中又與將軍祖大壽相勸勉時時稱說忠孝大義以感動之邊人大安而山東河南北直忽陷名城數十遂轉濟南道進山東按察司河南右布政使所在以亷能著尋賫表入京師遵諭陳言極言天下變亂日深戡定亟需經濟而經濟不本聖賢大道則見小欲速終不足以撥亂反治惟皇上精研大學一書以明徳建皇極則揆文奮武何難焉又言自儒者正學不明執一自是多偏黨而不歸於大中至正天下禍亂實原於此上甚嘉之乃命巡撫山西特賜召對上謂孝經小學務遵旨頒行以勵風俗對曰學無大小皆有裨治化然今日反亂爲治當從大學提綱挈領最爲易簡上是其言賜饌及銀幣恩寵有加至山西榜於門曰願聞已過求達民情於三立祠爲講會聘名儒傅山等主之又立幹城社以招奇謀異勇之士於是定嘩兵討叛冦三晉安堵如故壬午九月京師以邊警戒嚴徵天下兵入援懋徳卽日誓眾屇行而奉旨命防龍固乃於千五百里地扼關隘設烽臺布置嚴整匹馬不入境未幾賊陷河南尋入關三秦皆陷遂至西安掠楡林晉中所屬平陽汾州皆大震乃屬巡按禦史汪宗友守太原獨提羸師三千日夜往來拒賊河上一敗賊於大慶渡再敗之於風陵渡又敗之於吉鄕渡相拒者四閱月太原告急宗友以書促之歸衛晉王乃親引千人馳入太原甫歸宗友出走而賊遂從平陽渡河而北矣賊遣僞使誘降輙梟賊使首竿之以令眾而以死封疆自責賊怒悉其眾五十萬抵城下會城下瘞礟以待賊至適營其上乃夜募壯士發礟殱賊眾無算賊益怒揮眾攻城越二日城遂陷懋徳先艸遺疏懷之至是授贊畫知縣賈士璋而身督麾下巷戰久之知勢不能支麾下士欲劫之以走不可徑下騎徒行入三立祠登堂北向叩首呼曰臣力竭矣敢一死以報皇上復再拜祠中諸大儒木主訖解腰帶自縊於祠之東梁從死者自中軍副總兵應時盛以下凡若干人南渡後詔予祭葬建祠謚忠襄凡所官處皆祀名宦

外史氏曰先生爲學以致知格物爲根要以至誠爲歸宿以知及仁守莊蒞禮動爲階級以發憤疑問深造自得爲工夫故其臨大節而從容閒暇也嗚呼俾先生而不克成其事業者殆有天焉

朱之馮傳

朱之馮字徳止號勉齋順天大興人爲諸生時卽見知於楊漣左光斗中天啟乙丑進士授戶部主事榷河西務卻羨金辭魏璫殿工不悅斥爲東林黨欲殺之不果乃謫理問遷行人司副刑部主事員外郎郎中升浙江僉事淸軍山東參議賫表入京頓家屬於濟南俄城陷母妻自殺母死以正月二日自是毎元旦後守母位啜粥飲水過十五日蓋痛母露骸半月方葬也廬墓三年服闋補山西參政壬午應詔陳利獘十二月升右僉都禦史巡撫宣府嚴核將士劾庸懦補虛伍時坐明倫堂召諸生講學以激發忠義鎭兵嘩辱餉司之馮出卽撫定誅首惡七人尋推晉督秦督不果甲申春賊氛漸偪所至皆迎降兵部主事金鉉上疏謂宣府京師屏蔽請亟撤內監掣肘專任之馮忠勇必足辦也不報二月太原寧武大同相繼陷巡撫蔡懋徳衛景瑗總兵周遇吉兵備朱家仕皆死之人心大震之馮率文武紳士設太祖位於城樓慟哭誓以死守諭軍民毋聽賊誘終淫掠汝前降者可鑑也督標兵禦賊炮矢相加兩書夜內監杜勲王承胤開南門迎賊入之馮轉炮向內擊賊已大至左右擁之行叱曰離此一步非死所遂易公服登北城樓縊死諸生姚時中者篤知大節儀範修整知監鎭有二心嘆曰以死勤事者獨朱中丞耳吾當從其後亦死之之馮豫具遺疏勸收人心培節義收人心在愛民力愛民力在拔亷官又作書與金鉉別且戒子弟當讀經世書呂新吾呻吟語不可不讀疏上二日而都城陷之馮死時甲申三月十一日也福王時謚忠壯

外史氏曰冦犯山西破城郭下郡邑朝廷親信內臣輒八騶迎降而先生獨慨然與城俱殉以報國家數百年養士之隆可謂不愧理學科名矣

東林列傳卷七

●欽定四庫全書

東林列傳卷八

江陰陳鼎撰

○明

範景文傳

範景文字夢章號質公北直吳橋人萬曆癸丑進士當逆璫煽焰時景文請告林下凡東林諸君子遭逆陷害景文家去京師甚近無不使人陰爲周全或走書當事力爲排解如周順昌懸賕追比景文變產資之不足則徧告同志以爲助及爲執政莊烈皇帝惡臣下各持門戶言官多廷杖竄逐景文從容救解以此諸賢得不死者甚多所薦皆東林賢士柰同政者俱小人多掣肘居私室必浩嘆長吁憂簇於眉無日開也甲申二月入閣冦逼召對平臺景文對曰聨絡人心堅守待援此臣所知他非敢議上曰君死社稷朕志已定卿言是也三月十八日賊攻彰義門太監已謀內應迎賊矣景文值宿內閣十九日早方詣中左門請見而宮人倉皇出走問之曰王太監隨駕南行矣遂趨朝房賊騎充斥家人勸易服歸寓瞷駕爲去就景文曰駕出不與聞今將安歸紿之出朝房遂自經家人復入而釋之景文曰此非爲我也因至五顯廟艸遺疏畢旋賦詩有翠華迷艸路淮水漲煙澌之句蓋誤宮人之言以駕出必幸金陵呼一家人隨至馴象所望闕再拜遙拜先隴顧家人曰翌晨收我遂投雙塔寺旁龍象庵古井中死年五十九妻某氏先縊死福王立南都贈太傅謚文貞我朝賜謚文忠

外史氏曰先生當國命垂絕之時而拜相縦有經天緯地之才亦無如之何矣然而見危授命殺身成仁可謂能擔荷萬古綱常千秋名教者矣

倪元璐傳

倪元璐字玉汝浙江上虞人生而頴異弱冠舉於鄕天啟二年成進士選翰林院庶吉士尋授編修與少詹事黃道周同名時逆璫魏忠賢用事獻媚者至以忠賢享瞽宗配食孔子七年元璐典試江西獨以皜皜乎不可尙已命題逆璫恚甚會湣皇帝禦極而璫敗故免海內益以此重之璫旣磔死餘黨猶踞要津欲禁錮林下諸賢乃力攻東林又創爲孫黨趙黨熊黨鄒黨之目以一网淸流元璐憤甚抗章極論首爲上別白言之其疏曰臣聞持世不平則陰陽之戰起論人失實則舉錯之道乖臣見在廷章奏凡攻崔魏者必與東林並稱邪黨夫以東林爲邪黨將復以何名加諸崔魏崔魏而旣邪黨矣向之首劾忠賢直彈呈秀者又邪黨乎哉夫東林天下之才藪也其所宗者大都樹髙明之幟而或繩人過刻持論太深謂非中行則可謂非狂獧則不可其所援引者卽不無非類要可指數而盡耳中實有謝華膴其若脫置黜陟於不聞泊然無營君子者也今曰邪黨則無不邪黨矣且天下之議論寧涉假借而必不可不歸於名義士之行已寧存矯激而必不可不凖諸亷隅自後之君子以假借矯激深咎前人於是五虎五彪之徒起而背叛名義毀裂亷隅夫頌徳不已必將勸進生祠不已必且呼嵩而人猶且寛之曰無可柰何不得不然耳充此不得不然之心將何所不至哉議者能以忠厚之心曲原此輩而獨持已甚之論苛責吾徒亦已悖矣末復言韓爌文震孟當用書院當復疏奏上未納而逆黨禦史楊維垣力詆之元璐復疏曰臣前疏所陳正爲臺臣楊維垣而發也陛下明旨一則曰天下爲公再則曰化異爲同三則曰分別門戶已非治徵而維垣必曰孫黨趙黨熊黨鄒黨陛下於韓爌則曰淸忠有執於文震孟則曰起用而維垣必曰爌非賢震孟不良陛下事事公虛而維垣言言我見臣爲維垣效忠告者大不圖維垣以臣爲謬也維垣謂臣盛稱東林蓋以東林之推李三才而緩熊廷弼也亦知東林中有首參二十四罪之楊漣及戍擬崔呈秀之髙攀龍乎且魏忠賢之窮凶極惡而維垣猶稱之曰廠臣公廠臣不愛錢廠臣爲國爲民況五虎五彪律當處斬而法司初擬止於削奪不幾驕兒護之維垣身系言官不聞駁正又何尢於推三才寛廷弼者乎而以臣爲謬臣不受也維垣又謂臣盛稱韓爌夫爌昭然抵觸逆璫抗疏嬰禍之迹而加以關說罔利莫須有之言已非篤論矣卽廷弼一事爌條旨僅免一梟未嘗赦之也廷弼行賄之說逆璫造此以殺楊左諸人耳謂移宮一案無從蔑以受賕於是攺爲封疆四出追比此天下所共知維垣柰何尙守是說乎至於不附紅丸及孫愼行君子之論臣言原非矛盾蓋愼行淸望較之王之寀不侔議𨿽深刻不失春秋書趙盾之法夫董狐不爲沽直趙盾亦未嘗貶賢而以臣爲謬臣不受也維垣又謂臣盛稱文震孟夫震孟臣不更論卽如王紀淸正著聞以參沈■﹝氵隺﹞忤璫而譴斥震孟以薦紀削奪均之得罪於逆璫者也至於破帽策蹇傲蟒玉馳驛之人此何可譏夫刑賞出於朝廷而榮辱因之當時則忠賢之刑賞已耳維垣亦思數年來破帽策蹇之輩較之超階躐級者誰爲榮辱抑宮保橫玉之劉詔何如桎梏抵罪之耿如杞自此意不明於是乎相率爲頌徳生祠呼公呼父而不顧可勝嘆哉而維垣以臣爲謬臣不受也維垣又謂臣盛稱鄒元標夫元標之爲人前則峭直後則寛和若詆之爲婪取多藏則猶之稱廠臣不要錢云耳臣𨿽斬首穴胸不敢聞命也故謂都門非聚講之所則可謂元標講學有他意必不可謂聚講之徒不盡端人也可謂聚講或有邪謀必不可且逆黨當日所以驅逐講學諸人而拆毀書院者其意正以箝學士大夫之口而恣其無所不爲自元標以僞學見逐而逆璫以眞儒自命學宮之席儼然揖讓宣尼使講學諸人而在豈至此哉而以臣爲謬臣不受也維垣又力詆臣矯激假借兩言夫臣正爲今之詆眞狂獧爲假名義者言之也當崔魏之世人皆任眞率性爲頌徳生祠呼公呼父使有一人矯激假借而不頌不祠不公不父豈不賴此人哉維垣以至抑揚之詞爲一成之論而謂臣大謬臣益不受也維垣又謂必小人待其惡稔乃攻而去之臣以爲非計也必待小人惡稔其壞天下事不知凡幾殺天下正人不知凡幾𨿽攻而去之不已晚乎卽如崔魏之惡稔久矣使不遇聖明誰攻而去之哉維垣始終以爲無可柰何爲附璫者解嘲設或崔呈秀一人舞蹈稱臣於璫諸臣亦無可柰何而舞蹈稱臣焉又令逆璫以兵刼諸臣使爲叛逆諸臣亦無可柰何而卽從叛逆可乎維垣又言今日之忠直不當以崔魏爲對案夫品節貞邪試之於崔魏而定矣有東林之人爲崔魏所恨必欲殺之逐之者正人也有攻東林之人𨿽爲崔魏所惜而勁節不阿或逐或奪者亦正人也以崔魏定邪正譬之以鏡別妍媸維垣柰何不取法於此乎總之東林之取憎於逆璫獨深受禍獨酷在今日當曲原其被抑之苦不當毛舉其纎悉之瑕而徒欲與逆黨以首功代逆璫而分謗斯亦不善立論者矣人才不可不惜我見不可不除眾郁不可不宣眾議不可不集魏忠賢之餘論崔呈秀之故智不可奉以爲經守之不失願維垣之熟計之也疏入報可海內傳頌以爲名言已又上毀三朝要典疏其略曰臣觀梃擊紅丸移宮三案起於淸流而要典一書成於逆豎其議固可兼行而其書則當速毀蓋當事起議與盈庭互訟主梃擊者力護東宮爭梃擊者計安神祖主紅丸者仗義之言爭紅丸者原情之論主移宮者弭變於幾先爭移宮者持平於事後六者各有其是不可偏非總在逆璫未用之先羣小未升之日𨿽甚水火不害塤篪此一局也旣而楊漣二十四罪之疏發魏廣微此輩門戶之說興於是逆璫殺人則借三案羣小求富貴則又借三案經此二借而三案之面目全非矣故凡推慈歸孝於先皇正其頌徳稱功於義父又一局也网已宻而猶疑有遺鱗勢極重而或憂其翻局於是崔魏諸姦乃始創立私編標名要典以之批根今日則眾正之黨碑以之免死他年卽上公之鐡劵又一局也由此而觀三案者天下之公議要典者魏氏之私書三案自三案要典自要典今爲金石不刋之論者誠未深思若夫翻卽紛囂攺亦多事如臣所見惟有毀之而已書奏從之時已遷侍講再轉左春坊右中允七年上初重武闈始廷對行傳臚禮榜已放上疑考官不公逮系在事諸臣盡斥其中式者命元璐副左庶子方逢年爲主考再試畢元璐獨疏救被系諸臣上亦不罪明年補日講官時上已罷韓爌劉鴻訓而相周延儒溫體仁體仁數以朋黨擠羣臣會黃道周救罪相錢龍錫斥外元璐疏請以己官代道周又請召還府尹劉宗周以此益爲當事所枘鑿又上制虛制實疏以譏切時政其論端政本有曰勿以大猷付之悠忽勿以瑣務示其周詳恩怨不橫其胸好惡必循人性毋徒傷元气而情面仍存毋浮慕精明而叢脞實甚凡侃言必有深意毋一筆抹殺以遏羣謀凡至理必有定歸毋雙票遊移以嘗上意毋以意見讎獨立之士毋以聲顏拒來告之人其論伸公議又曰吏部左侍郎張捷舞智保姦致激羣論凡彼死灰竭計惟幸家國多凶所以向者盛傳勾敵之謀已而卽有邊才之薦不觀袁弘勛以訟楊賈裭勘潘國楨以薦劉詔承刑何獨於今眾惡必察且昔年逆案之定聖意本以弭爭故如鄧英持正尙云違旨鐫官豈以張捷背公終聽靦顏就列體仁輩深銜之而上獨重其言懸之禦榻以備省覽八年流賊犯祖陵上下詔罪已元璐復上蠲七年以前逋賦及攺折東南雜解疏上皆允行升國子祭酒復祖制貢士積分之法體仁知上意向元璐力謀所以去之乃授意勲臣劉孔昭借冒封典劾元璐禮部尙書姜逢元工部侍郎劉宗周等疏爭之體仁竟擬旨削元璐籍上攺冠帶閒住家居七年特起兵部右侍郎兼翰林院侍讀學士以母老辭有旨惇促時京師戒嚴元璐長跪告母曰自瓊州公以來再世祿食今天子有急柰何其母裂所衣襦示之曰爲爾氈也豈曰無衣元璐乃毀家召募得數十人及其弟瓚率家徒佐之可數百人趨淮上問淮使者覓鹽徒爲助無有應者乃身率十騎持滿夾趨衝險出濟北十餘日達京師上聞之甚喜曰固知是吾倪講官也卽日召見條奏守禦之策悉備隨以劉超就擒敍功蔭一子錦衣衛指揮僉事當是時上注意元璐甚切行且旦夕入閣而陳演欲攘首揆乘延儒視師構成其罪又慮元璐大用乃入告曰天下不治由兵農不合今廷臣可任者惟倪元璐馮元飆耳使元璐爲大司農元飆爲大司馬彼此參合不日可治上心然之卽日以元璐爲戶部尙書兼翰林院學士與元飆分部治事五日之間三承召對元璐以浙人例不爲戶部辭不許召對中左門諭曰朕知卿久矣勉爲朕任勞又曰古帝王致治不過數人周四友漢三傑髙皇帝用劉基宋濓亦一二人耳朕專倚卿可坐致太平元璐念太平非司農可致固辭又不允因進曰皇上必欲用臣敢陳三言一期與兵部通盤合算先準餉以權兵因準兵以權餉被兵之區餉不可問敗軍之壘兵亦銷亡彼此相權則數淸而用足此實做也一小生小節無益於數須求一舉而可得數十百萬又必有利於國無戕於民者銳意講求以圗有濟此大做也一謂陛下以堯舜之心孔孟之術而責治於司農特命儒臣講官爲之豈宜或出於掊克權宜之策臣願以仁義爲根本禮樂爲權衡茍政有厲民者臣必爲民請命蠲所必蠲賑所必賑總奉陛下安民一言以彰聖學於天下此實做也語未畢上嘆曰卿眞學問之言根本之計元璐旣退首定差規抑奔竸薦保舉諸生蔣臣爲本部司務以任綜核先是軍興正賦之外有邊餉有新餉有練餉條目繁而胥吏易以爲姦元璐請並三爲一官民便之又請盡罷催餉科部差員及侍郎專以歳計責成撫按又仿宋朱熹義倉舊法而反其五累以備凶荒時當極獘之後盡力補苴而度支終絀乃請以軍籍餘丁輸粟攺民籍免其勾捕可得千萬民亦樂從上不聽保定巡撫徐標請復開中之法元璐奏先於都城開引十萬亦未及行會西人湯若望以開礦造鈔迎上意而陳演與中官力主之又周延儒吳昌時贓銀各巨萬朱大典贖鍰四十萬上命中官王坤與給事中韓如愈馬嘉植滿朝薦銜勅催解元璐皆危言激論請收成命上爲罷遣坤餘如故造鈔之役復遣中官采桑穰於三吳元璐又與閣臣蔣徳璟交章爭之乃止在部凡十閱月事關利害無不力持皆此類也而噂沓者日甚陳演授意閣臣魏藻徳宻讒於上曰元璐素工文詞錢谷非其所知宜撤還講幄十七年二月詔解部務以原官專直日講元璐笑曰此吾志也一日進講生財有大道上疑其諷刺輒詰曰今國用匱絀至矣生之者眾爲之者疾何所措手對曰陛下聖明不妨經權互用臣儒生止知因民之情藏富於國耳上不懌而罷元璐不懾亦不引謝明日上諭閣臣曰故事講筵有問難而無詰責疇昔之言是吾過也方元璐初直講時敷陳詳雅上無不前席傾聽嘗講尙書說命值體仁侍側語譏其徇私背公上拂然抵書盡幾端卬首上視元璐抒辭益朗頃之上卒俯就案霽容聽受焉其忠憤爲上所容納又如此當流賊之起也惟事剽掠攻陷城邑輒棄之而去議者憂其飄忽難制元璐獨曰此猶流水其害不蓄倘令雄踞大都按兵四出本計一定不可復禦矣已而李自成據襄陽進取唐鄧規略大河以南將北渡張獻忠自安廬西入蘄黃窺武昌以爲聲援元璐謂二賊當離之使不相及乃可專力以圗自成自成授首取獻忠直易事耳又大帥左良玉以縦掠荊楚心懷兩端宜薄誅往咎厚責成功於是與樞臣元飆合謀白上命鳯督及淮皖鄭豫諸撫臣畫疆自守以遏賊爲功進秦督孫傳庭尙書督師率諸將分道南下剿自成命左良玉沿江左右伺便進擊以是傳庭抜寶丰唐郟進逼襄城而良玉亦收復承天及荊襄諸屬縣會傳庭乘雨出闗爲賊所乘諸軍盡潰傳庭死自成乘勝長驅遂陷潼關事聞元璐撫膺大慟曰嗟乎垂成之績隳於一旦天下事安忍復言猶請手詔秦晉二王如能任殺賊卽假以大將權如遜不知兵使悉輸所有給戰士毋賫盜云詔未逹而西安已陷自成遂有全秦舉兵向闕及上命李建泰出師復申河防三議又陳救時三策惜乎其無及也賊至宣府繞出眞定急請太子撫軍而南如宋康王故事不聴請以六十金募一士得五百敢死可以潰圍召勤王師章上未發而城陷元璐聞賊入束帶稽首北謝天子南向別母畢命酒酹所懸關忠義像前酌盡數巵出就廳事援筆題案上曰南都尙可爲死吾分也勿以衣衾斂暴吾屍以志吾痛遂縊死南都立國贈太保吏部尙書謚文正我朝詔卹明季殉難忠臣二十人元璐爲首諭祭易謚文貞賜地七十畝命有司春秋致祀元璐才髙而常若不足士有尺寸之長極意推揚必使上達尢精於易與黃道周角立成家而通權達變過之所著有倪易應本代言奏牘講編樞計奏疏若干捲

外史氏曰先生當啟禎之朝昌言嶽嶽能使羣姦破膽宵人屈服毎一疏出如撞晨鐘崇禎元年三疏其最著者矣湣皇帝每得其疏置之屏間出入瞻誦以爲偉人不可謂不遇矣諸臣陰譛之而陽奉之引孝宗用劉大夏戴珊故事爲比夫以湣皇帝十七載之知不能使一詞臣進於咫尺以五日三召之勤不能從講幄致其戡亂之功卒至君臣同殉社稷嗚呼豈非天哉夫天之生小人也姦謀詐智令人叵測如楊維垣者小人中之鬼蜮也當甲申湣帝殉社稷彼卽聲言死難置酒髙會鄰右謝別令生辦三棺於庭謂與二妾同死黒夜挾妾以遁明日其子麻衣冠哭告左右居人詐稱父已殉國矣詎維垣至半道爲讎家擊殺挾其二妾去然天下皆信其爲殉難者矣嗟乎小人之欺天欺地欺神欺鬼欺己欺人直如牛鬼蛇神而不可測安得不破人家國哉

金鉉傳

金鉉字伯玉武進人以北京畱守衛籍舉天啟丁夘鄕試第一人崇禎戊辰成進士時年十九自以爲不習吏事請攺教授日集諸生講濓雒之學燕居言行俱有規格被服造次居然老成人比之胡安定擢國子監博士遷工部主事時上已誅魏忠賢而太監張彛憲等旋用事奉勅總理戶工兩部錢糧建別署鉉曰此天下存亡之機也柰何誅忠賢復任一忠賢乃抗疏言彛憲旣有獨踞之庭必彊二部郎官匍匐進謁挫士節辱朝廷疏上不報而總理已建署果檄郎官以謁尙書儀注見復上疏固爭之旨諭金鉉不得過激時彛憲意甚得與其黨議接待郎官禮或曰視尙書當稍倨彛憲曰吾當稍恭而待金鉉倨耳鉉遂集諸郎官倡議曰職事可令掾吏移之吾曹有一人登彛憲堂卽屬彛憲假子毋許入孔子廟於是諸郎官詣尙書各請以公事出至期彛憲升堂黃衫緹衣倡贊畢但見吏不見郎官待至午不至彛憲恚甚曰避金鉉不卽來耶命小豎竊伺門外望扇導來卽報已而馬蹄前後過之無一人入者乃大慚憤借驗放十六門火器誣指十八位無火門劾以故悞軍機曰必殺鉉會尙書力爭僅削籍歸家居與其弟錝以讀書爲事尢善易學初號在六至是自題所居曰狷庵端讀程朱書謂古今學脈之正無出乎此壬午冬上禦文華殿命科臣舉淸官以孫承澤薦起金鉉補兵部車駕司主事分守皇城益修城守火器甲申二月冦從蒲州渡河晉省全陷宣府告急上使太監杜勲監視鉉上疏曰宣府京城之蔽宣府不救慮在京城撫臣朱之馮忠勇足恃恐受內臣之掣請亟撤之不聽至三月冦至杜勲同總兵王承胤迎降之馮果死因哭語其弟錝曰今我哭朱公數日後汝曹旋哭我也未幾冦犯京師薄彰義門城下鉉急點禁兵歸謀匿母母章氏年八十矣哭告母曰鉉守皇城城亡當與俱亡今日從母乞此身母曰噫久謂汝讀書知大義乃今始向我乞身哉且我命婦與汝偕勉之汝魂歸當會我井中趣之出又命僕追往以朝衣隨之鉉行至禦河橋衣朝衣望闕拜又望寓拜母卽投禦河死僕奔告其母母曰孝哉鉉會我井中矣急正冠帔投井妾王氏隨之俱死錝歸收葬畢哀號數日亦死井中是年南都卹贈太僕寺少卿謚忠節本朝賜謚忠潔

外史氏曰气運至崇禎甲申窮矣先生挺然以節義自持甚而母子兄弟及妾咸歸於仁爲綱常名教光讀其太夫人相別之言凜然千古猶生也嗚呼

馬世奇傳

馬世奇字君常無錫人崇禎辛未進士以庶吉士攺授編修丁丑會試同考己夘典江西試取抜多知名士已而奉勅諭山東江西湖廣諸藩悉卻饋遺甲申遷左春坊左諭徳時冦警孔亟上數召廷臣問計世奇奏目前要著在收拾人心而收拾之方須從督撫鎭將約束部伍令兵不虐民民不苦兵始上以其言諭兵部勅行之三月十九日京城破世奇心計上必死社稷沐浴更衣捧勅印北向叩頭謝恩南向遙拜毛太淑人同妾朱氏李氏闔小室自經賊騎闌入四顧蕭然太息而去諸僕伺間排闥窺之世奇與李復蘇而朱已絕矣僕許達等環泣曰柰太夫人何世奇叱曰正恐辱太夫人耳達又曰聞天子亦南幸曷少從容乎世奇曰皇上必不南何紿我爲手書約同年成徳同死夜檢書籍所存詩文等二十餘冊俾僕攜歸寄一圅於弟世名一函於子壬玉次日有同朝數人來寓勸勿死世奇曰吾意已定公等休矣妾李哭而前曰妾死主前乞主斂妾妾不後死乃乞紗帨先經死世奇命市三木以二殯朱李指其一曰以此殯我因謂諸僕曰吾受國恩十三年矣自祖及孫者四世今國破君亡分固應死益以二妾天之與我厚矣歸語吾兒謹事太夫人揮僕出題壁曰馬世奇同二妾殉此遂左手握椅右手撫幾正襟端坐縊死世奇丰頥玉色皎皎如祥鸞彩鳯自少篤志嗜學好推奬後進嘗曰處世宜存生機勿萌殺機居官宜尋退步勿爭進步方差諭諸藩宴楚府湖廣提學王永祚乘間言曰尙有兩郡新案未發世奇若弗解者答曰此主司盡心之日也使客曷聞焉永祚慚而退及過江西提學侯峒曽自負衡鑑揚言歲試黜劣卷四千人世奇大駭曰一試黜士四千得毋過當乎彼孤寒不幸遭此無論絕進路且永失館谷矣峒曽局蹐曰案已發柰何世奇因教以覆試拔等之法於是收復者過半丁父艱日蘇州推官倪長玗其門人也欲以罪贖三千金助喪世奇辭之曰蘇方大饑畱此賑民可也長玗又請以羨金三百犒從者金至立命以原封送錫庠供修學費其它取拔知名士如龔廷祥堵胤錫蔡鳯戚勲蕭琦王漢萬發祥劉渤劉日杲等皆先後死節不愧師門云福王稱號南都贈禮部右侍郎謚文忠我朝賜謚文肅祭一壇祠田七十畆

外史氏曰先生當國家淪喪之時従容赴死不肯有所瞻顧其諸門人先後死節者不一其人皆先生一人倡之也俾三百年之綱常名教不墜於社稷淪亡之後所系豈淺鮮哉

東林列傳卷八

●欽定四庫全書

東林列傳卷九

江陰陳鼎撰

明

李邦華傳

李邦華字孟闇一字懋明江西吉水人少讀史至諸葛亮顏眞卿文天祥諸傳慨然流涕同邑鄒元標一見奇之邦華遂從講學萬曆三十一年同父廷諫舉於鄕明年成進士知涇縣事實行常平社倉保甲諸法擢山東道禦史首論用人非祖制條上十議時眾正淪替呂坤鄒元標顧憲成皆被逐而王紹徽徐兆魁等猶目側東林諸賢爲朋黨邦華發憤抗疏分別邪正引蔓批根先後羅列明如指掌福王之國需贍田滿四萬頃邦華曰如此則之國無日矣疏言時勢所不能祖制所不可而皇貴妃顧戀母子鄭國泰竊弄威福臣不能爲解也且引舊輔王家屏嘗沮三王並封之議封還詔旨今首輔葉向髙何無片言執奏語皆戅激福王卒就國他日向髙早朝遇之舉炬熟視曰今日始識李禦史不敢忘君讜論出按浙江矢志澄淸謂巡方在安民安民在去貪吏故事按臣供億取給贖鍰不足則預徵之州縣邦華曰獄未成而坐贓非所以訓亷也悉蠲罷之卽所薦舉無敢饋謝者會大旱請賑未報可先出官錢市米活民無算中官織造爲杭病數請停遣以有司領其事卒坐剛直忤時以例遷山東副使不赴天啟初起兵備副使分守易州明年升光祿寺少卿旋用邊才薦升右僉都禦史巡撫天津妖賊圍景州急邦華方到官猝用奇兵斬俘四千人全景武諸州縣進俸一級時遼事戒嚴行間言東徵輒心悸邦華樹幟選鋭卒出關令曰願者立幟下否則聽去初僅有赴者久之軍中相語有不立幟下者不得爲李公帳下兒乃爭立幟下邦華復請募兵治戰守具置營房軍市使兵不離伍訓練以時一年而津兵可用累賜蟒服金幣後先加俸三級召爲兵部右侍郎會楊漣疏斥魏忠賢二十四罪忠賢及魏廣微等銜東林諸臣大興黨獄斥淸流殆盡而邦華一人僅存樞輔孫承宗督師行邊請入見言事廣微遽指爲邦華所召將不利於君側忠賢大恐矯旨趨還鎭明日禦史李蕃並劾邦華於是邦華亟請歸養去旋削籍崇禎攺元殛閹黨詔起工部右侍郎總督河道尋攺兵部協理京營戎政進本部尙書京營自於謙後法盡壞老弱與空籍半之而董戎政者率勲臣子弟與中官相倚三備兵營冒占尢多皆莫敢問邦華汰虛核實省太倉二十四萬石又補實軍四千餘人馬四百匹營務稍振而勲戚中貴銜之者眾亡何遵化失守邦華厲兵樹壘請列營近郊爲犄角而羣言交沮反坐以廢弛軍政罷去出都時勛貴又使所汰軍嘩掠於途營務由此復壞越二載帝禦經筵言及李邦華辦許多實事乃被人言嘆息久之十二年特起南京兵部尙書參贊機務建議守江東不如守江北守下流不如守上流宜於滁和全椒間駐兵屯田以固門戶池陽間遣大臣開府采石置哨太平水陸兼制以固咽喉又請徐州設總督宿重兵通南北爲神京應援不果行而治兵簡將營伍一新以父憂歸十五年服除起南京都察院右都禦史具疏力辭又攺北左都禦史掌院事邦華之憂歸也自謂忠勤結主知而數爲小人中撓不復希柄用旣聞畿輔事急辭冢墓與家人訣曰此非臣子髙臥時也行抵湖口始聞後命而國事不可爲矣大帥左良玉潰兵東下劫掠橫甚畱都文武無人色邦華停舟檄告良玉曰頃者義旅雲集討逆勤王麾下不以此時枕戈礪劍與疾同讎而所過殺掠江流中梗負君恩而受惡名爲千古戮笑智者所不出也其卽日嚴戢部曲捩舵回船勿過皖江一步以實流言某當爲麾下濟此饑軍否則義旗回指不得以玉帛相見矣良玉捧檄心折於是邦華飛騎告安慶巡撫發庫銀十五萬餉軍眾乃大定翌日邦華親詣其營宣諭諸將士良玉乃申軍令斬淫殺者四人以殉還所掠漕鹽艘五百男婦四千餘人勒兵還鎭邦華力也旣入朝跪奏良久帝爲嘉嘆數目之邦華勵精執法與禦史更定憲規摘斥貪墨四人爲安攘計甲申三月賊破固關帝集羣臣問大計泣數行下邦華宻請帝居守以東宮撫軍南京略曰向者志在滅賊今且求自守不可得矣兵餉匱於內偵探絕於外皇上爲中國臣民社稷主則當爲中國臣民死守勿去請急下罪已詔激發忠義召天下大臣宿將飛馳入援內帑所積盡發餉士天心悔禍人心拔起逆賊之首未必不可槁街致也所慮東南渙散收拾無人萬一腹心禍起孝陵不免震驚考先朝成祖北徵仁宗以東宮監國南都中外宴然臣見皇太子英武端凝宜急仿仁廟故事撫軍南京簡親王大臣忠智威望者數人專敕輔弼軍國大事便宜施行迫不可緩也疏入三日不報又請定永二王速分封東南鼎建藩服語皆憤切流涕帝袖之遶殿行且讀且嘆宻語閣臣陳演曰憲臣言是已而外廷誤傳南遷科臣光時亨諌止帝恚演語泄遂並寢其議當是時賊逼門庭道路梗塞監國分封不早爲之圗而議行於危亡之頃又無彊將重兵爲之擁衛事無及矣邦華又言賊偵諜滿京師多倚勛戚中官家爲窟穴乞嚴勅勛貴覺察內外周防而中官守城千古覆轍不可不切慮也竊觀在朝諸臣眞正邊才實難其選如袁繼咸張國維路振飛差有方略堪禦賊史可法饒忠膽南方當端委之疏上又不報三月十六日率諸禦史登城城守中官拒以矢石痛哭而返明日賊破外城遂移宿文信國祠酹酒三揖曰邦華先生里人當國難無可報惟一死從先生地下耳因誦人生自古誰無死畱取丹心照汗靑之句是夜趨大內奏事不得入十九日城陷聞帝殉社稷朝服北面泣拜更靑衣角帶曰國事至此臣𨿽死當素服待罪且誡家人曰未知上所在勿殮吾屍遂自經死屍坐中堂顏如生越三日梓宮出東華門始殮腰帶間有帛書贊曰堂堂丈夫聖賢爲徒忠孝大節誓死靡渝遭國不造空負良謨臨危授命庶無愧吾年七十一邦華家食時嘗畫策禦九蓮山冦興復郡邑書院與賢士大夫討論聖學士多興起其出而服官霆奔嶽立終以黨人故旋起旋廢多在林泉不得竟其用奏議雜文數十卷自題曰畱丹集我朝順治十二年贈太保吏部尙書謚忠肅賜祭葬立祠額曰旌忠子士開邑諸生與弟士國同舟赴郡士國溺死士開仰天大呼曰弟旣死吾何獨生一躍入水而逝崇禎末命建坊旌其孝友

外史氏曰悲哉先生湣皇帝之諸葛武侯也若使無小人排擠畀以大柄彼河北之賊可屈指而滅矣柰何以湣皇帝之賢竟爲羣姦所蔽致先生不安其位而君臣卒與社稷俱亡甚矣小人之害國家也

淩義渠傳

淩義渠字駿甫一字茗柯浙江烏程人少負令聞與同郡溫璜受知於邑令馬思理天啟五年成進士除行人崇禎三年考選授禮科給事中爲人美■﹝髟上思下﹞鬑鬑頎體秀眉翛然塵外與人言吶不出口至抗論國事則又侃如也崇禎中請復首善書院並東林被斥諸賢三河知縣劉夢煒甫蒞任失鞘銀三千以責償急自縊死義渠上疏言比年以來兵興盜起法令滋章催科善者注上考鉤索良者爲能吏遂至以金錢殞命吏恐天下妄議朝廷之意重在金而不在官亦重在獲金而不在獲盜也詞甚抗直帝特原之宜興溧陽亂民焚掠巨室義渠又言國家所與立名分紀綱耳魏羽林軍士縱火焚領軍張彛第髙歡以爲天下事可知日者發姦之令方嚴告宻之門漸啟藩國悍宗入京越奏裏閭小故排闥聲寃甚至僕豎可以侮家長下吏可以箝本官市儈可以持紳衿盜賊可以傲失主此春秋所謂六逆者也夫天下所以治者端恃此上下之分苟防維決裂無復界限卽九重之上安所藉以提挈萬靈役使羣動也哉歷禮科右戶科左給事中主山東鄕試擢兵科都給事中義渠在省垣殫思竭慮諸凡冦敵情形撫鎭功罪東島叛局西陲釁端目灼心衡口營手畫先後所上疏洞中窽會而言流賊及島事者人尢稱之其言流賊也謂滅賊之明旨屢更而逆焰燎原如故率土之搜求旣罄而師徒不競如故就外之布置言之有能灼知賊情據實入告不事虛飾者乎有能慷慨枕戈滅此朝食誓不共戴者乎就內之調度言之有能袪拘牽之文法舉事權而聽閫外之操縦置小小利鈍不問者乎有能排羣策而持一斷實使閫外知所稟承不爲遊移者乎以爭在呼吸之軍機而旣俟成命又俟部覆又俟部咨費時曠日比馳至行間而面目全非先著已不在手矣以信賞必罰之軍政而歆以爵賞懼以顯戮者無虛日繁多易褻積久生玩恐溫文自此不靈嚴檄亦因之不震矣其言島事也謂東島孤懸海外十數年來保聚日眾轉餉甚艱向來一切仰給於鮮今鮮路阻絕何所得食不但外侮宜防亦且內潰堪慮居無何島眾果潰挾帥求撫義渠又言兵丁噪變屢聞主帥廢置任意將踵唐藩鎭故事請陽撫而陰用剿募死士以縳凶渠用反間以離叛黨同惡必至相戕及新督奉旨出海則云殱渠散黨宜速不宜遲速則可以圖功遲則更釀他釁其後皆驗時溫體仁當國與義渠同裏介然獨立不爲附和以例出爲福建右參政升湖廣按察使蘇松兵備山東右布政使南京光祿寺卿署應天府尹事十六年升大理寺卿明年三月乙巳冦犯都城丁未有旨召對趨赴長安門旦不啟扉俄傳城陷義渠還寓門人李評事以湣皇帝凶問告義渠矍立負墻哀號動地以首觸柱血流被面李牽衣止之諭以畱此身以有待義渠厲聲曰吾與爾道義交當共相朂勉何爲姑息哉揮出之據幾端坐須髯怒張取生平所愛書籍焚之曰無污賊手次日具緋衣向闕拜復南向稽首作書與父點畫端凝不苟闔戶自經死年五十二義渠天性淸約讀書論文外泊然無營任兵垣日九邊大帥饋遺槪不受或委曲旁致拒益峻初爲給事當辛未試士上書願以不變塞之學爲諸士告以謹財用戒馳逐惜時日爲事君之本居平聞爆竹聲則懾爪甲護痛未嘗剪及臨大節奮不顧身如此在東省得士如王漢張令錫魯友徐丕訓皆殉難死與義渠同受知之溫璜爲徽州府推官亦死於難義渠所著有湘煙錄使岷詩及奏議八卷

外史氏曰噫嘻痛哉當時執政者無一人如先生之識見也止知立門戶以邀利祿而不顧國家之門戶賊至臥榻之前而猶怡然者何耶有所恃也所恃者何叩頭搖尾以求大用爲卿爲相爲公爲孤而已余讀先生傳不勝疾首而痛心焉嗚呼悲哉噫崇禎之朝春秋所謂六逆世界也余聞之父老云姦宄以細故動輒叩閽家奴恃財賂官吏輒撻家長而斷其出戶下吏往往以賄貽上司輒掲其炙詐市井小人衙門胥役或恃財貨輒恥辱其紳衿民間失盜文武官吏勾攝絡繹不報卽以諱盜罪之痛撻重枷羈縻犴狴不破家不已父子兄弟構訟官吏受子弟之贓反辱其父兄於時民之怨气上干於天而大吏端拱堂宇勿爲之直朝廷察察於上自謂英明賢材席不暇暖而貪墨百足把持久踞津要撫按去淸亷而薦污濁以中官爲腹心曰此吾一家人也必能爲國孰知亡天下者乃卽此輩耶嗚呼有天下者愼毋以察察爲明愼毋以家人同類爲心腹而委任之至於身死國亡夷滅其子孫爲天下萬世笑也

汪偉王家彥吳麟徵孟兆祥﹝子章明﹞劉理順合傳

汪偉字叔度一字長源南直江寧人其先籍本徽州爲諸生時卽有膽識當東林諸賢被逮人情洶洶皆閉戶不敢出偉策蹇直抵無錫賃舟河下慰勞諸君子北上人或危之偉曰好男子不於此時此處求死平生所學者何愧我一書生耳不得附驥尾爲恨又何畏哉崇禎元年成進士授慈溪知縣邑有虎災無能獲者偉齋宿禱於神明日卽得之剖其腹有乳虎五患遂息十一年思陵擇知推治行卓絕者入翰林擢授檢討十六年闖獻連破荊襄兵鋒復及淮上偉知時事不可爲欲保金陵以固根本乃上江防綢繆疏首言布置謂金陵城周百二十里從無守法賊自北而來則淮爲之防自上而下則九江爲之防故禦淮卽所以禦江守九江卽所以守金陵也宜駐重臣於武昌建督撫於九江並分設兵部侍郎於太平采石浦口以備非常次言用人謂守江責督撫守城宜責京兆畱都首重淸議淸議所歸卽人望所屬宜擇久任地方威望素著如臺諌詹兆恆葉樹聲郭維經成勇等舊撫如袁繼咸方孔照者以備督撫京兆之選又言兵非舊額額兵虧而餉不減水戰需船船壞而費難稽當淸釐額餉以土著衛所之官舍餘丁擇壯勇者補伍整練兵舫以助聲援或有不足鹽課漕艘可以暫借江廣料解權攺折色凡條奏千餘言其後九江開閫太平建牙皆緣其議也明春賊戈犯闕偉語閣臣事急矣宜遣大僚分守畿輔八郡一切得便宜行事而都中城守文臣自閣臣以下武臣自公侯以下各率子弟分汛嚴防城中百姓家自爲守統以紳士而京軍分番巡徼以待勤王之集魏藻徳曰大僚守畿輔辭尊居卑捨危就安誰肯爲者偉曰此何等時猶較尊卑計安危耶請以一劇郡見委得身先之藻徳哂其早計未幾而眞定叛兵縳撫臣送賊偉聞泣曰事至此乎作書寄同裏陸給事朗曰闖賊襲據眞定姦人布滿都城外解絲粟不至諸臣無一可以支危亡者如聖主何竊恨平時誤國之人終日言門戶而不顧朝廷之門戶終日言聲气而不顧窮民之聲气今日當何處伸其狂喙耶時賊已臨城守城軍尙枵腹司餉官猶索常例不時給偉帥同鄕出貲市餅餌以供城西守者他城各效之乃得食十八日召親知各贈以金與之訣顧繼室耿善撫幼子耿泣曰君不以雍氏待我乎偉瞿然曰若此能成吾志矣十九日昧爽耿以幼子屬其弟因衣其新制衵衣上下固縫引刃自剄不殊復投繯乃絕時年二十三偉欣然起拊耿曰眞成吾志矣移其屍於堂乃援筆書壁曰崇禎十七年三月十九日城陷翰林院檢討東宮日講官汪偉同繼室耿氏死節作書貽子勉以忠孝乃自經於堂福王立贈偉正詹予謚我朝順治十年賜謚文毅立祠江寧同死者則王家彥吳麟徵孟兆祥及子章明劉理順等王家彥字尊五福建莆田人天啟壬戌進士與範景文金鉉輩爲金石交時爲戎政侍郎守安定門督戰甚力亡何內官降賊迎賊入被執不屈大罵賊怒殺之城樓火焚其屍南都福王立贈太子少保兵部尙書謚忠端吳麟徵字聖生號磊齋浙江海鹽人天啟壬戌進士逆璫向使人招之不赴時官太常寺少卿城破卽自經死贈兵部右侍郎謚忠節孟兆祥字允吉號肖形交河籍澤州人天啟壬戌進士居官亷潔自持日與子章明講濓洛之學時爲刑部侍郎妻呂氏子章明癸未進士子婦王氏同死兆祥贈刑部尙書謚忠貞章明贈河南道禦史謚節湣劉理順字復禮號湛陸杞縣人幼與呂維祺結洛社之會有志於聖賢跬步不茍鄕黨有劉夫子之稱甲戌成進士歷官左春坊右中允妻萬氏妾李氏全家死者十八人贈正詹事謚文正妻贈淑人妾贈孺人

外史氏曰甲申當天地否塞陰陽混沌之時諸君子能以皎皎之身歸之君父不爲賊污嗚呼此詩書禮義之教深也

吳甘來傳

吳甘來字和受號葦庵江西新昌人崇禎戊辰進士爲外吏以循卓著入爲屍科都給事中以敢言稱倪元璐素重之與黃道周諸君子相往來時姦人有道學之禁專攻東林甘來請復東林書院召被斥諸賢言辭侃侃溫體仁沈一貫惡之曰不殺吳甘來無以息黨禍也甲申三月城陷作書與兄泰來曰弟不死無以事君兄若死無以養親古人親在兄弟同難必存其一者此也使皇上在則遜國程濟土木袁彬皆可爲也否則求眞人於白水起斟鄩於有仍是弟𨿽死猶生也兄努力之遂沐浴冠帶北向再拜者五南向再拜者四賦絕命詩一章曰到底誰貽四海憂疾雷悄悄破城頭君臣義命乾坤曉狐鼠干戈風雨秋極目山河空灑淚傷心離亂此生休懸知今日難爲繼惟取忠魂萬古畱取佩帶自經死南都福王立贈太常卿謚忠節

外史氏曰先生以皎皎之軀爲東林諸君子之後勁直言敢諫震動一時天下聞風而興起者多矣及社稷亡天子身殉乃從容授命讀其所與兄書眷眷君國𨿽死不忘可謂忠矣

王章許直成徳合傳

王章字漢臣號芳洲武進人少孤母教育之崇禎元年成進士授諸曁知縣章善飲祖帳歸少暮母輒訶跪予杖曰朝廷以百里授酒人乎章伏地不敢仰視自是罷飲酒治曁有恵政期月恩信大洽乃與士大夫日講忠孝節義之學宗程朱之正脈浙中從陽明之學者悉反正而歸之尋調繁鄞縣曁民立幟約拒鄞之來迎者於境曰令我令也爾何爲鄞民亦嘩曰令我令也爾何爲瀕行自縣至楓橋六十里壺酒豆肩不絕吏民哭相向倪元璐爲文紀其事美之治鄞入覲卓異考天下第一復任凡九年再奏績授工部營繕司主事時帝明察知考選失當親策諸臣於廷章魁傑疎眉朗音帝數目屬之擢陜西道監察禦史章感泣益務風節諫止宮操連疏告江南旱劾內臣冒功權貴皆奪气會甘肅巡按差滿巖疆懸西北又數罹兵凶人憚不前題注章章曰嘻東西南北惟君命疾馳叱馭入關陟嘉峪抵天山按部不到地悉身經道鎭請設兵衛卻之劾巡撫侵餉剝民弛邊政莊浪冦警聞巡撫急徵兵章曰無庸此屬貪而易縻且饑驅故爲亂不如撫之親策馬入其帳諭降羣羅拜近衛洪化番者僧也而健訟其寺建自成祖歷年久富盛諸將利其貲乘機請殱之移文會章章曰彼隸於我卽我人以天子法吏不能平其獄而戕盈城之命是賊也持不可遣河西廳解之兩河旱章爲文檄城隍曰禦史奉命西巡枉受一錢戕一人致乾天澤神殛禦史毋虐吾民爾神血食玆土不能請上帝蘇此一方當奏天子易爾位焚檄卽大澍雨士民創云雷閣以誌異按甘肅二年疏百八十上及入補河南道禦史巡視京營時崇禎十七年之二月也按籍京營額軍十一萬奇章喜曰兵至十萬尙可爲戎衣入軍點閱半鬼籙余冒伍者皆憊甚屍行無生气矢鉤刀缺聞礟聲掩耳馬未馳輒墮章頓足曰國家養將士三百年至此吾屬已矣悲乎如國事何急請召甘肅貧番數千可掣賊後不報附書族子南奔曰此臣章畢命時矣亡何賊破眞定京師大震章與給事中光時亨守阜成門毎三堞得一軍章自三月三日登陴閱十日遂寓捨沐浴易新衣冠家人駭曰人故衣敝衣公何新爲章不應十八日賊破彰義門章手發二礟賊少卻須臾各門礟聲絕時亨靑衣而前曰賊入矣公守此待死乎章叱之大聲呼將士入衛因策騎前賊騎將邏城突至連呼下馬時亨倉皇下長跽乞降章操鞭箠不顧叱曰吾視軍禦史誰敢止吾馬者賊槊章股遂墮章罵曰逆賊無天勤王兵且至我死爾輩不旋踵矣賊怒攢槊刺殺章抵暮家人覓章屍猶一手據地坐張口怒目勃勃如叱賊狀雲光時亨者故悻悻方賊急時帝將南徵令太子監國時亨沮之曰豈欲爲靈武故事耶廷臣不敢發至是拜賊馬首尋伏誅章妻姜在籍聞章死一慟立殞次子之栻死閩亦甚烈與章同死者吏部員外郎許直兵部郎中成徳也直字若魯又字一箴號桂玉南直如臯人甲戌進士素以理學自任城陷聞帝崩作絕命詞四絕云率土皆臣自聖明狂氛何事敢縦橫驅除若得桓糾力一斬元凶盡洗兵君國深讎慘古今麼麼逆豎逼相尋微軀自恨無兵柄殺賊徒殷報主心擲筆翻然辭世行老親稚子隔幽明丹心未雪生前恨靑簡空畱死後名在天靈爽念髙皇開辟當年垂裕長願侍君王端謁帝哀祈重使國威揚遂投繯死贈太僕卿謚忠節徳字符修號立升懷柔籍霍州人辛未進士與黃道周倪元璐最善聞帝殉社稷攜雞酒至東華門哭奠梓宮大呼皇帝觸階而死母張聞之嘆曰爲子死忠爲母當死義死而得正斯已矣遂入室自經妻霍及妹俱縊死甥李成龍亦死先是懷柔陷徳父文桂罵賊死徳妹及徳二妾童氏蕭氏俱縊死前妻劉氏與一女因徳昔年建言廷杖遣戍而死於道贈光祿卿謚忠毅

外史氏曰當此之時大官大祿者多迎降賊馬首恐後三先生視死如歸直爲乾坤增色矣

趙譔陳良謨陳純徳兪志虞彭管顧鋐合傳

趙譔字鎭所雲南昆明人天啟四年舉於鄕除貴州龍泉知縣崇禎十五年以禦土冦功行取明年授四川道監察禦史巡視中城獲賊諜誅之賊破京師譔爲所獲械之譔嗔目大罵賊刀杖齊下死於白帽胡衕同時以禦史而死節者四川道禦史陳良謨福建道禦史陳純徳貴州道禦史兪志虞及譔而四良謨初名天工字士亮號賓日鄞縣人辛未進士以大理府推官入爲禦史巡按四川城陷自縊妾時氏年十七歸良謨方百餘日欲遣歸母家時執不可嚴妝與良謨同盡純徳字靜生號滋園湖廣零陵人庚辰進士是年二甲出身者俱蒙恩召對卽授翰林院科道官純徳以奏對詳明稱旨授禦史十六年命督學順天聞警歸京師亦自縊福王立南都俱贈太僕寺少卿謚恭節志虞字華鄰浙江新昌人崇禎甲戌進士居官以侃直聞城破整衣冠北向再拜自經於廳事賊至其家儼然垂紳正笏據座如生搜其室僅脫粟數斗而已賊太息而去福王立南都贈太僕寺少卿謚節湣同時死者又有彭管顧鋐管字予白四川永川人甲戌進士官工科給事中城陷賊迫之降不屈大罵曰我爲朝廷諍臣不能未雨綢繆致賊奴猖獗攻陷神京撫躬自問無力剿絕賊輩肯降賊乎卽自剄鋐兵科給事中字靑城成都人丁丑進士城陷自殺俱贈太僕少卿謚節湣

外史氏曰天地反復之時諸君子於擾攘中能從容以扶名教非其平生素漸孔孟之道深得程朱之學者烏能若此哉自汪偉而至顧鋐十五人皆出於溫體仁楊維垣雷平蠅蚋二錄大書曰此東林之餘孽也不去之何以淸朝廷孰知臨大節而不可奪者皆此輩餘孽耶嗟乎紫之奪朱鄭之亂雅猶可也至小人逞利口以覆邦家其禍可勝道哉

周鳯翔傳

周鳯翔字儀伯號巢軒山陰人以大興籍爲督學左光斗取生員第一崇禎攺元登進士歷官司業許士柔者祭酒也爲翰林時曽撰故左都髙攀龍誥文有年矣至是謂失當降其官調之鳯翔曰臣故翰林也例翰林撰詞茍不當則閣臣竟裁之不則駁回使另撰而士柔於十年前初擬之詞未聞駁回使攺撰也今忽曰失當是以閣臣之罪罪士柔也且誥詞非不當也當崔魏肆焰臣節幾盡含血負肉誰不畏死樂生而攀龍首以身殉皇上旣憐而褒之中外想望以爲推忠奬烈不知宜如何鼓勵今特以中書科先入寶簿及其子世學不諳事理之故反指摘誥文遲其贈卹夫褒謚之典久奉於王言而綸綍之詞未頒於尙璽使泉壤悲殊恩之久稽而輿情咎載筆之有失則是以世學而累士柔以士柔而累攀龍恐非陛下推忠奬烈之盛心也不報旣而遷諭徳充東宮講官是時賊勢迫召對平臺問滅冦之策言論慷慨上爲流涕會軍需告急議稅民間間架錢鳯翔曰事至此是宜收拾人心時也尙可括民財以搖國勢耶昔賢謂民心一失不可復收國勢一傾不可復振正謂是也尙書倪元璐亟持其言亡何京師陷有傳駕出狩者鳯翔思扈蹕倉皇奔探見賊據殿坐而魏藻徳陳演侯恂宋企郊楊維垣周鍾等各帥百官入朝賀鳯翔至殿前視之大哭急從左掖趨出百官皆驚怖不知所爲而賊第顧之不及爲問庶吉士張家玉者鳯翔前一年會試所取士也抵賊書詬賊賊縳之夾兩刃脇降不屈且其言愈辯侃侃賊怒甚曰是何物子急取其父母來刳其腸觀之家玉心動乃陽爲好言謝賊賊舎去歸而告鳯翔鳯翔拒之曰安有此事而告我者吾父母猶在也夫吾不能爲二親生矣家玉出鳯翔作書辭二親其詞甚哀書畢再拜慟哭自經死其題壁有曰碧血九原依聖主白頭二老哭忠魂蓋痛之也福王立南都謚文節贈禮部侍郎祭葬封贈三代如其官我朝順治九年追卹前朝殉難官贈禮部侍郎謚文忠初鳯翔爲司業時監進溢米則諸生廩也鳯翔不受儲之得數千石賑饑民靈璧侯家奴辱諸生鳯翔撰封事侯徒跣拜大成廟伏罪不聽必捕其家奴付刑部乃已其淸峻如此其後張家玉起兵廣州抗我師累破龍川博羅連平長寧諸縣退屯增城轉戰凡一年力屈死

外史氏曰野史記先生當京城陷聞賊■﹝扌舁﹞帝後屍於東華門外殮以栁棺覆以篷廠無有敢往者先生奔詣痛哭至失聲歸而自經二妾從之噫此何時也而猶秉此禮乎嗚呼非烈男子不能也

申佳胤傳

申佳胤字孔嘉一字井眉號素園其先晉人徙永平佳胤六歲而孤家貧力學崇禎四年舉進士授河南儀封知縣減省條教與民休息邑界大河多劇盜佳胤申明保甲令民更相約束姦無所容盜賊衰息豪民張甲者素不法復能持吏短長前後莫敢問佳胤按誅之霪雨河決■﹝舟羲﹞舟自臨視雷雨晦冥吏民叩首請登岸佳胤不可親操圭璧實土楗塞之堤成民得無患調繁杞縣杞地大俗侈豪貴請寄無虛日佳胤素淸嚴造謁不行豪奴彊橫爲民害者立抵於法時流冦充斥雍豫間所過攻陷城邑有掃地王者率精騎萬人環攻杞佳胤集士民城守凡數晝夜間出奇兵奮撃賊稍稍引去佳胤聚父老謀曰賊𨿽退顧土垣不足任樓櫓亟易以甓三日而城具擢吏部文選司主事方是時懲貪法嚴而士大夫營殖不少衰銓司尢甚佳胤廉直自勵非其人不與交退食燕坐人莫敢幹廳事非黃道周劉宗周東林諸君子來不設座也會畿輔警上便宜數事帝優答之轉考功員外郎佐大計黜陟無所私頗忤權要意薛國觀方柄國與學士文安之有卻中以蜚語及佳胤佳胤故安之所取士也佳胤上書太宰請獨受譴不聽降南京國子監博士國觀敗稍遷大理寺評事明年遷太僕寺丞十七年巡近畿馬政聞李自成已破居庸分兵自眞定入郡縣望風奔潰議入都赴難或言京師危在旦夕君幸居外可徐圖進止佳胤慷慨流涕曰我固知京師必不守然君父有難安危共之何所逃避遂策馬疾入門扃已旬日矣徧謁諸大臣畫戰守策甚悉皆不能用因貽書子涵光曰行已曰義順數曰命義不可背命不可違吾受國恩厚誓以死報三月十八日聚賓客爲仲子行冠禮曰昔人所謂冠帶見先人於地下也十九日城破或請易服匿他所佳胤笑曰吾此來何爲者念起微賤食祿十三年國家事至此豈敢愛死吾志決矣兩僕環守不去紿之曰我自擇善地至王恭廠有灌畦巨井僕窺其意急挽之斷袖躍入僕呼號營救佳胤呼曰若歸慰太安人君亡與亡有子作忠臣毋過戚也遂歿贈太僕寺少卿謚端湣佳胤比屋同裏而死難者則浙江道禦史馮登垣戶部郎中周之茂兵部主事楊會英艸廠郎中徐有聲工部員外王鍾彥戶部主事郝允耀中書宋天顯滕之圻阮文貴史可觀光祿寺正於騰雲工部郎中李逢申大理副王應遴兵部武選司劉養貞戶部員外寧承烈太醫院吏目楊元兵馬司吏目姚誠順天府尹陳貞逹推官劉有瀾教官王詵張體道閻汝懋孫頥徐蘭芳同縊死明倫堂陽和經歷毛維張張應選施溥其自公侯駙馬伯下至武職百屍等官共六十餘人皆持節殉國或自刎或自經或投井或全家自焚而死男婦約有千人焉

外史氏曰先生奉命出巡畿外馬政可以無死矣乃必入城求死此其心何心乎曰不敢負君上不敢負所學也嗟乎觀死難諸君子趨義如騖豈有他哉總不敢負綱常名教而已至於婦人女子及百工技藝亦視死如歸蓋由當年講學者闡明人倫於上而以節義爲重君子之徳風也艸上之風必偃乎

東林列傳卷九

●欽定四庫全書

東林列傳卷十

江陰陳鼎撰

○明

施邦曜傳

施邦曜字爾韜號四明其先烏程人宋慶元間有名宿者仕爲余姚令因家焉邦曜舉萬曆四十年浙江鄕試四十一年賜進士明年授順天府武學教授天啟元年升工部營繕主事四年爲雲南考試官歸晉員外郎時魏忠賢用事諸曺郎皆奔走其門圗速化會三殿工興工部諸司尢快捷方式也邦曜獨不往忠賢怒詔令毀撤北堂爲五日限以困之俄而暴風拔屋得免又詔依嘉靖舊式作獸吻其式無從得邦曜方召工役勾稽夢若有神告之者明日發地得吻則嘉靖中所用之餘也忠賢遂不能難然迄無異擢稍遷屯田司郎中太監塗文輔奉命督戶工二部邦曜恥爲之屈亟請外出爲漳州知府盜劉香李魁奇橫海上邦曜獲香母縶而誘之香卒就擒魁奇援鄭芝龍故事請撫邦曜謂巡撫鄒維璉曰閩蠧一之已甚其可再乎卒與維璉討平之其爲地方深慮如此歷擢福建按察司副使布政司參政四川按察使入爲光祿寺卿通政使時崇禎中也少詹事黃道周以言楊嗣昌奪情事逮詔獄太學生塗仲吉上書訟之書抵銀臺門邦曜大署其副封曰書上無益然此論不可不存上知其副封署語怒並奪邦曜官歸踰年再召爲南京通政使赴京師陛見陳學術吏治用兵財用四事帝攺容納焉出都三日命中使召還曰南京無事畱此爲朕效力吏部推邦曜刑部右侍郎帝曰邦曜淸執可左副都禦史時崇禎十七年正月距國難時僅數旬矣邦曜見警日急語本兵張縉彥厲兵固守飛檄勤王縉彥殊泄泄邦曜叱之而去遺書家人曰吾以身報國無哀吾死至三月十九日在東長安門聞帝已崩慟哭曰君殉社稷矣臣子無半策匡時惟有一死耳卽解帶自經僕人趨救之厲聲曰爾輩安知大義時賊滿街巷不獲還邸捨遂命僕取砒霜雜燒酒卽途中飲之九竅血裂而死邦曜少好王守仁書以理學文章經濟三分其集而讀之及劉宗周講學蕺山邦曜往復叩擊乃得程朱正學焉魯時升者同邑同年生也官庶吉士歿京邸邦曜手治含斂且以女妻其子嘗買一婢命灑掃至東隅捧篲凝視而泣怪而問之曰此先人任禦史宅也兒時曽墮環玆地對之不覺淒愴耳邦曜憫焉卽分嫁女之貲擇士人而歸之其見義必爲如此我朝賜謚忠湣

外史氏曰莊烈皇帝英明之主也若使先生執中樞之柄猶可拒賊冦不至卽亡耳𨿽然小人紛紛於朝而欲使君子得行其志是必不可得之數也天而已矣

金毓峒張羅彥張羅俊尹洗列傳

金毓峒字鶴衝完縣人萬曆乙夘鄕薦攻學又二十年至崇禎甲戌成進士授中書舍人以理學自任與東林聲气相通辛巳召對陳漕獘擢禦史上疏請寛畿內徵徭言兵事請飭大法按諸將帥觀望取敗者又請恩詔請召東林廢斥諸臣乞寛復社之獄謂標榜譏評誠處士之大戒而語言文字非盛世所深求愛惜人才培養士气惟上幸畱意言多采用旣而當按甘肅以全秦事急攺命按秦畱三年乃代方是時總督孫傳庭練兵於秦廷議催戰之檄屢下毓峒疏爭謂秦兵驕悍將跋扈倉卒出戰勝負未可知禍若延秦秦亡而天下去矣疏奏不允傳庭潰賊入關中甲申春李建泰受命督師毓峒監軍賊已北向畿輔毓峒同張羅彥等定計守郡城傾家招士率侄振孫等死守城陷建泰以令箭來招毓峒叱罵折其箭赴三皇廟井死妻王氏及從子肖孫婦陳氏婢桂春皆死振孫素負气節城守多殺賊至是衣其銀鎧金冑佩劍大呼曰城頭殺賊將者我金振孫也橫劍殺賊數十人力竭被執不屈賊支解之毓峒僅存一幼子

張羅彥字仲美號二酉淸苑人崇禎戊辰進士由行人歷吏部文選司郎中光祿寺少卿與黃道周文震孟善庚辰謫歸羅彥剛果有气槪少從父都督僉事純臣歷行間習兵事家居城守郡中輒推羅彥主之給事中時敏奉敕過城下夜半呼門不納敏怒劾羅彥擅司城鑰詔勿問李自成陷全陜而東紳士或爭爲亂首相與稱仁頌義曰迎眞主羅彥聞之不勝憤與兄羅俊計今久無保督新太守未至鎭帥又盡挈其兵以去我鄕紳猶不主其事柰天子何於是約署印同知邵宗元合官紳士民望闕拜誓爲死守計鄕兵僅二千捐私財激以忠義會眞定兵反殺巡撫人心愈危羅彥壅兩城門示必死眾始定賊劉方亮旣下河間欲北向京師聞保定城守遂移兵向保定適李建泰兵至建泰有二志故以勒餉激散其眾獨以百餘人入而劉方亮亦至城下使人誘降羅彥曰是必斃其來誘者始絕觀望懸重賞購先擊者人爭用炮撃賊賊怒攻城羅彥宻遣人突出擊之賊敗益眾攻具城下大訽曰霸占城者張羅彥也聞都城不守羅彥气益厲賊百道急攻累日夜不能破賊傷眾方亮自戮其禆將數人期必拔而建泰陰與賊約項上揷白旗爲號舉火城西南隅馳殺鄕兵城上亂而賊入羅彥知不可爲急歸家悉驅婦女宋氏錢氏等入井題官爵姓名井亭上自書忠字於面縊死

張羅俊字符美羅彥兄也同生兄弟六人不析產少娶雙瞽女終身不置妾年五十登崇禎癸未進士家居候選與弟羅彥等倡郡人城守撰守城日記擒誘降賊於東門督鄕兵擊賊者皆羅俊也城旣陷獨出眾中擊賊賊僕羅俊憤甚扼賊之吭而齕其面嚼一耳賊乃共前撃殺羅俊弟羅善縣學生羅輔崇禎癸未武進士多力善射城破巷戰矢盡下馬提刀截殺甚眾賊共圍擊戕之張氏闔門男女同盡者二十三人

尹洗字宇新安肅人天啟二年進士授祥符令未仕補蒲圻調繁洛陽治行稱最擢禮科給事中以忤璫出福建建寧參政時罷歸家居保定府會賊圍城洗分守北門城破被執賊將劉方亮欲屈之慘辱備至會有僧善方亮者數爲洗乞免洗厲聲曰我大明都給事也吾城人人皆樂死彼刑余之夫武弁巾幗輩且義不茍活而我獨生乎正悔多此一日不死耳賊怒縛至西郊殺之洗全家自焚死太監方正化拔刀上馬顧謂左右曰朝廷謂吾忠勇命吾視師此城吾力不能守𨿽死亦負忠勇矣且朝廷三百年天下半壞於吾輩宦官之手吾當以一死稍稍爲奴儕生色耳躍馬大呼殺賊與大寧都司劉忠嗣郡人參將賀秉鉞等各奮勇巷戰殺驍賊數百人力盡而死官紳婦女合室自盡者以百數閭巷良家婦死者不可勝紀賊眾嚙指相向嘆曰使天下各城如保定者數區吾儕安能徜徉中原以速得志如此哉

外史氏曰鶴衝先生以監軍莫由遂志憑城效死幾致殄宗仲美昆季以及宇新非守土臣也發憤拒賊不共戴天區區抱一木於大廈旣傾之後驅全家以殉之此豈有爲而爲哉忠義之誠油然不可遏也嗟乎彼督輔稽顙而廢臣奮臂有壯士不以守四方而投之艸野邦之傾覆有自來矣

邵宗元傳

邵宗元字景康號又芝徐州碭山人少在東林講學長於京師與黃道周劉宗周爲忘年交由貢士官保定同知甲申賊趨保定時新知府萊人何復字見元者未至宗元攝府印圍將合復始至以印讓宗元曰吾已誓死而入勿以臨敵易主搖眾心也因大會諸生講見危授命章眾益奮總監方正化者嘗守保定有功素善張羅彥因以識宗元與復京師旣破賊射書城上約降云國亡矣誰與守李建泰得之以示正化曰宜爲一城生靈計得一用印文字可免正化泣不應復曰太守未嘗有印也卽有印太守必不爲此用乃召宗元宗元顧視其肘曰曩者何公讓印而元不辭焉爲城守先在我耳今事急且與印同死卽何公爭亦不與肯送閣下印降書乎元江南老貢生下吏薄祿不肯北面事賊公大臣受重任不圖報萬一乃爲人趣降獨不念皇帝親祖正陽門以武鄕晉公相期者乎建泰語塞其從卒欲兵之宗元擲印地上拔佩刀自擬左右力持之爲綰其印宗元慟哭去城陷日何復親燃西洋炮立炮前自轟死宗元挈印投城下賊獲之欲奪其印不肯授大罵死手猶持印不解賊斷兩指取印去時邑典史沙潤民原平涼通判張維綱邠州知州韓東明祭酒孫従度壬午舉人髙涇孫從範劉會昌張爾暈等皆死焉

外史氏曰景康護持其印至死不釋見元自火闔郡就義如歸賊舉其屍五日莫能盡語云燕趙多義烈之士信哉

賀仲軾傳

賀仲軾字景瞻河南獲嘉人資質朴魯讀書外無他嗜登萬曆三十八年進士知醴泉縣俗刁悍力淸諸獘治聲最著外艱服闋補靑浦冠紳之藪竿牘無虛日仲軾一切屛絕士子季有考月有課砥礪名行不專以文尙歳徵漕粟悉貯於倉粟雜糅責在民加耗抑勒責在軍軍民咸稱其平修海瑞祠爲文以見志入爲刑部主事遷郎中時部郎湯道衡被誣下詔獄仲軾具疏申救得釋出爲鎭江知府丹陽姜志禮以少卿忤璫罷歸爲尙書趙南星獄辭連及部札行提而未奉旨仲軾白撫臣曰志禮爲四品京卿不奉旨孰敢擅提若今日奉時局異日以辱天子之卿責狀何辭以解守正得禍所不卹也卒不應亡何遷陜西西寧道副使璫私人銜之劾奏鐫秩遂引病乞歸起補武徳兵備所屬營衛勵精操練信賞罰淸占役蓄火藥屹然巨鎭冦不敢犯禦史袁化中與楊左同死璫禍蠲俸葬之丁繼母艱歸崇禎十七年春冦薄都城河北郡縣皆置僞官仲軾撫心太息曰人臣大節難虧讀書貴有實用此吾自靖時也兄子行素曰叔父無官守可不死不如詣闕直陳死君父前仲軾念道梗卽行且不達死小盜手與自經溝瀆何異而僞官要仲軾入城仲軾大怒曰賊敢見我乎謂子侄曰道二仁與不仁而已矣出此入彼再無中立平生功力視此一日況河北千里名區豈可無一忠臣乎呼妻恭人王氏妾李氏張氏王氏曰汝皆當死吾不忍手刃願従死者隨吾不願者不汝彊也卽登樓取酒與子侄輩飲子侄出卽扃戶自縊妻妾俱相隨以次自盡是日也天忽晝晦烈風折木發屋人以爲忠烈所感仲軾孝友剛直本於天性深湛經術而尢肆力於春秋作春秋歸義悉破諸儒牽彊附會之說以求合先聖筆削之意首嚴春王正月之辧而於弒君篡國中外名分考據精詳辯駁明切後之學春秋者皆取衷焉又著柏園初艸冬官記事八卦等集八十餘卷多自得語同時西華理鬯和字寒石舉於鄕本姓李恥與自成同姓因更姓理學問該博與仲軾友好登髙慷慨悲歌人莫能測亂後航海而死

外史氏曰余閱姦人七錄多載先生謂其爲東林黨人也然卒不遇逆璫之害者以點將錄無名耳嗚呼闔門盡節大河以北千里增光矣非東林人物不能也

沈云祚傳

沈云祚字子淩太倉人幼頴悟絕倫弱冠卽同其父謁髙攀龍於東林求程朱正學得主靜主敬之理而歸輒以聖賢自勵崇禎庚辰成進士授華陽知縣先是蜀中有猺黃賊作亂秦纘勲者石砫土司秦良玉之族也潛伏內地爲賊耳目後被擒在獄夜半殺獄卒逸去吏請閉城大索云祚曰無庸易獲耳潛遣人告土司土司果擒賊至已斷其手足指矣吏驚以爲神云祚曰吾籌之熟矣賊踰獄必走歸石砫秦夫人方以剿冦效節朝廷其肯爲逋逃主乎於是立決殺之十七年正月張獻忠破夔門而入成都大震云祚請見蜀王陳守禦之策不納乃以言激內江王曰人無愚智皆知賊勢猖獗成都必危今蜀府貨財山積不早捐之募死士東向殺賊一旦豖突疆場軍民奔竄誰爲王守此府庫者且獨不見周楚之己事乎內江王聞言心動入告蜀王王終以祖制辭五月賊陷重慶縱火燒刧數百里煙焰不絕城中一日數驚大雨雹雷震宮殿火器局無故自焚蜀王始懼悔不用云祚言稍出財召募而賊已薄城下矣云祚知事不支慷慨與僚屬誓死曰事至此吾輩與城存亡他非所知也巡撫龍文光總兵劉佳胤率兵三千從川北來佳胤出戰敗還時城濠枯賊謀渡濠登城文光急遣郫縣令趙嘉煒決都江大堰注錦江以益濠水甫至城已破賊四面火攻北角樓崩守陴者迸散蜀王與諸妃嬪沈於井內江王至淥從之文光佳胤投浣花溪死云祚與禦史劉之渤推官劉士斗俱被執幽於大慈寺絕粒半月不死賊使其黨饋以食誘之降云祚忽従眾中躍起大罵指其口曰吾有口食賊肉耳豈食賊粟哉賊相顧錯愕奔告獻忠遂與之渤士斗同遇害初之渤與崇慶知州王勵精皆賊同里人或疑之至是之渤不屈而勵精聞省城陷朝服望北闕拜書文山孔曰成仁數語於壁舉火自焚一時同死者蜀府長史鄭安民內江教諭姚思孝太常卿尹伸給事中吳宇英雲南按察使莊祖誥東流知縣幹曰貞工部主事蔡如蕙禮部員外李含乙及進士王起莪舉人江龍騰而前所遣郫令趙嘉煒方決堰卒遇賊射之赴水死其子慶麒自家走萬里求父屍三年不獲遇堰夫向應泰告以死處爲安家三渡口遂招魂壘土葬焉而云祚殉難時有幼子荀蔚方五歲友人匿之山中得脫越二十年始歸

外史氏曰蜀稱天險可守者也乃當時封疆大臣無一爲桑土計者卒致冦來如入無人之境假使蜀王早聽子淩之言豫爲藩籬之計何至一敗塗地而貽禍於通省生靈耶前朝天下之禍於蜀爲最豈由風俗之惡而天降大罰乎抑亦人謀之不臧歟後之君子圖蜀者其當思有以丕變之庶幾人心正而風俗淳彼蒼不至頻降大罰也天道好善而惡淫有世道之責者其思之

周鑣雷演祚合傳

周鑣字仲馭金壇人幼孝友及長性剛介不阿舉崇禎元年進士歷官至禮部儀制司員外郎亷潔自持非義不取與執政素不合小人皆惡之及歸閉門不見一客研窮程朱正學有以白沙新建之說告者輒掩耳而不欲聞曰吾將洗耳於江流也甲申李賊陷北都湣皇帝殉社稷鑣痛哭三日夜淚盡繼之以血及福王立南都召諸舊臣鑣以三朝舊典力阻定策遂忤權姦當賊相馬士英當國特薦起從逆賊臣阮大鋮大鋮素惡東林諸賢作正續蝗蝻錄有十八羅漢五十三參善財童子七十二賢聖菩薩又蠅蚋錄有八十八活佛三百六十五天王五百尊阿羅漢共千有餘人皆海內賢良欲盡殺之以空天下遂首逮鑣及雷演祚下獄矯旨賜死鑣僕某旣殮亦縊死主棺旁演祚字介公太湖人崇禎庚午鄕科累官山東武定僉事道歷任以淸正著所至有善政至今民猶思之不置焉或曰鑣與演祚死之夕而士英大鋮已陰具表獻南都於我朝矣我師不納乃遁

外史氏曰南都之亡也物怪人妖疊起如大悲之假皇帝童氏之假皇后王之明之假太子三假擾而南都遂亡嗟乎如南都不敗天下之善人無噍類矣豈特仲馭介公兩先生哉嘗聞之父老云阮大鋮誓師江上衣素蟒圍碧玉見者訝爲梨園裝束錢謙益爲禮部以艶妓爲妻之栁隠者冠揷雉尾戎服佩刀跨騎而入國門覩者以爲明妃出塞嗚呼大兵大禮皆如娼優排場之戲豈非人妖物怪乎欲國之不亡不可得也

史可法傳

史可法字憲之號道鄰大興人生而聰穎異常數歳時短衣無火寒涕交頥然好誦讀受書輒求益數倍常兒稍長從師林公爲師執蓋行道中惟謹抵客捨侍立移日不敢動弱冠受知於督學禦史左光斗光斗善知人奬拔無遺善畿士至今思之謂前後百年無及者旣首擢可法第一次盛某第二謂人曰盛可一榜史其綸扉之人乎戊辰成進士可法爲人軀小貌劣不稱其衣冠語不能出口然有大志好經世方略初授陜西西安府推官時洪承疇才略過人在陜大得軍民心可法亦效之治聲日起召爲戶部雲南司主事歷員外掌戶科尋升安池兵備道江西右參議兼僉事協理剿冦軍務才望益著擢都察院右僉都禦史巡撫安徽亷公勤果信賞必罰將士皆爲用命提軍數與賊戰賊輒奔潰當是時史都堂之兵號稱彊在軍中與士卒同甘苦臨陣以身先之矢必死所衣布袍徧書己姓名曰戰歿後可易識也丁父憂讀書城外素冠麻絰遇者不知其爲貴人或竊聽其誦書朗朗多匡濟天下語亦不知其何書也服闋後起總督漕運侍郎瀕河豪戶多竊引水漕易涸可法繩以法漕賴以濟尋晉南京兵部尙書時天下岌岌人才盡矣東南半壁力不能支進督師閣部出鎭維揚嘗致書京師當事以見志曰可法荷朝廷重祿國士知遇愧不能以死報徒靦顏人世爲國家三百年社稷計耳主憂臣辱主辱臣死可法之志決矣至於一人之節輕闔城之命重非敢以艸艸報也城破當亂軍中拔劍自剄揚州知府任民育同知曲從直通判吳道隆江都前令周志畏吳道正新知縣羅伏龍縣丞王志瑞監軍督餉道王纘爵黃鉉職方何剛施鳯儀兵部侍郎張伯鯨衛胤文及紳衿等共七十餘人俱死之可法旣死不得其屍維揚士人以衣冠葬之於梅花嶺昭忠節也

外史氏曰先生當傾覆之天而欲以一手擎之其志則壯其心可悲矣何也於時國賊馬阮在朝方以芟夷正人君子爲事直以天下國家付之或有或無之間誰爲先生繼其後者乎而先生張空弮冒白刃孑然一身一手以與天爭不亦悲乎

吳爾塤傳

吳爾塤字介子號以白浙江嘉興石門人弱冠舉於鄕出編修衛胤文之門三年成進士當崇禎十六年之秋時闖賊已破西安獻賊亦破武昌國事大壞爾塤選授庶吉士恆以國卹爲念十七年春李自成渡河入晉大學士範景文薦爾塤對徳政殿問守禦策爾塤請遣間使於西邊土司李魯祁三姓假之重職使起兵牽制賊鋒以待援兵未及行而京師破爾塤與海寧人祝淵南歸見督師史可法於揚州誓從討賊因與淵訣拔佩刀斷一指令歸遺父母賊讎未雪誓不還矣可法乃令爾塤招撫河南諸土寨擒剿自成僞署官辛苦跋涉於荊榛中聞維揚被圍入見可法相對痛哭城陷可法死爾塤亦死焉舊嘗輯史傳死節諸人各繋以贊名曰仁書及是死難如其志云後棺遭毀祝淵所攜一指家人遂以葬

外史氏曰天啟間逆璫毀東林書院髙景逸先生移建於錫城東門內璫敗講學者復盛先生每歳春夏必攜笥笈讀書聽講於中嘗語同志曰大丈夫不能深造聖賢之域亦當效聖賢或忠或孝之一節以成仁可謂久要不忘者矣

龔廷祥傳

龔廷祥字伯興號佩潛無錫人家貧歳獲館谷以奉二親父歿居喪盡禮事母至孝嘗逰馬世奇門甚敬其爲人曰吾所賞者不獨以文也崇禎癸未成進士受知於房考劉理順深器重之未選國變聞劉公及馬公俱殉難京師廷祥設兩公位爲文以祭北面舉酒以竹如意擊石歌罷失聲哭一如謝翺祭文信國狀自以未得死所不敢死南渡後補選授中書謂所親曰吾半生食貧今又冷署不能具肥甘輕暖之奉少博老母歡柰何或答之曰古人以孝養不以祿養廷祥曰父母以此教子則可人子惡得爲是言聞者嘆服已得封差候禮部銀牌未給未出都北師渡江廷祥痛哭而言曰吾今得死所矣且曰吾不死恐負劉公及馬先生時有解之者曰子官不過中書任不過月餘子未有死責且家有老母未可死也廷祥曰有諸孫在爰手書寄其子曰此時惟捐軀以見志而已但思一見母而不得肝腸寸裂血淚滿襟汝等須善事之緘付家人越日乃具衣冠別文廟大呼劉公馬先生曰吾今得從逰於地下矣遂登武定橋投秦淮河而逝時乙酉五月某日也

外史氏曰道學者何忠孝節義是也能忠孝節義乃爲眞道學觀先生孝親若此忠君又若此忠孝眞矣是之謂眞道學彼徒資口舌者吾斯未能信也

徐汧傳

徐汧字九一長洲人少孤貧事節母朱至孝諸生時卽以名節自任嘉善魏給事大中被逮過吳門汧慕其忠直以內子簪珥質二十金贈之周順昌聞而嘆曰國家養士三百年如徐生者眞歲寒松柏也崇禎戊辰成進士選庶吉士上不次用人散館親試拔置第三授編修遂召對平臺說書便殿汧發言愷切上心器之有意擢用而汧逺權勢甘淡薄告假家居爲園於廬之旁中有垂栁二株遂以陸慧曉事名二株園焉時與門生子弟講課文藝奬借後進恆若不及庚辰分較禮闈得孫廷銓髙爾儼姜垓胡周鼒數人皆爲名臣歷官詹事府少詹事甲申賊陷京師帝殉社稷汧遂謝賓客去聲伎日夜涕泣朔望朝服北向而哭會南中議立福藩諸公彈冠相慶汧獨蹙然曰相無王導謝安將非祖逖陶侃區區新造之江左分門別戶燕雀處堂其能旦夕安乎吾惟有一死以報十七年故主耳毎指園中池謂人曰此吾止水也乙酉五月汧知金陵失守往鄕掃墓還投於虎丘之新塘橋下而卒子枋壬午舉人隠居不仕以書畫名

外史氏曰明事至甲申不可爲矣而當時諸公猶思仿南宋之故轍欲偏安一隅柰何有君如此有相如彼而欲思苟延不亦妄乎此先生所以與南社俱亡而不忍再見飄海沈舟之事也

袁繼咸傳

袁繼咸字季通江西宜春人生而英異有膽气人號虎孩兒稍長砥志節天啟五年成進士授行人奉使致祭壽陽王禮成贈以王所乘名馬不受旣而因餉李應升黃尊素於獄璫怒欲並殺之繼咸曰吾行吾友道耳若以一杯羮而殺朝廷一官徧廊廟皆可殺矣會有解於璫者乃免崇禎三年擢廣東道禦史疏請辧君子小人進退之介不阿權貴以會試監臨坐累謫南行人司副轉禮部儀制主事歷員外郎部曹無言責南禮部主事周鑣以建言得罪輒爲疏救六年主試廣東尋遷山西提學未出都內臣張彛憲總理戶工二部事怙勢淩轢責覲官賫冊蒲伏惟大同知府蔡屏周長揖諸郎吏多屈辱繼咸瞋目曰士气盡矣疏請維亷恥振气節言諸臣行已有恥必不媚璫取容今未覲天子之光而先屈膝內臣非獨喪士气亦傷國體此臣所爲太息也乃若諫官以言爲職古者宰相上殿則諫官隨之惟不言則有墨刑諫而被刑非盛世事近見科臣李世祺以論輔臣溫體仁降罰非祖宗選用諫官初意恐不當杜諫諍之口長從諛大臣之風時以蹇諤稱抵山西校士嚴明士多向學巡撫吳甡首薦之以忤巡按禦史張孫振被誣逮問三晉諸生傅山等追送伏闕訟寃者千餘人孫振蓋嘗屬以私牘者也至是繼咸發之以聞乃更逮孫振復繼咸官分守武昌呂賊倡亂峽山用方略削平功在蘄黃間攺加巡道監軍十三年升淮揚道副使尢多摘發性倔彊與督鹽中貴楊顯名抗禮顯名陽薦其才請加敕兼視鹽事實抑之受節制也卒倔彊如故遂坐免流賊張獻忠冦湖廣督師楊嗣昌檄爲監軍禦之累升僉都禦史撫治鄖陽數困賊十四年二月賊襲陷襄陽而繼咸實分治鄖軍爲部議所摭復逮繋謫戍明年薦起總理河北屯田大帥左良玉初軍襄陽襄郢連敗引踞安池間轉餉不繼兵寖爲暴上下數百里江帆中斷繼咸徑趨小孤山致書良玉聲大義復告都禦史李邦華檄移川黔餉銀十餘萬餉之左兵由是不暴掠然不肯一戰帝特命閣部吳甡視師始議設督府九江扼吳楚吭於是以繼咸總督諸軍事時聞獻賊圍武昌疾馳趨良玉西援見浮屍蔽江下指謂良玉曰大將軍忍見此乎良玉面發赤又正色讓之曰大將軍功多罪亦不少朝廷不督過之一歳兩遣中使宣諭開國徐中山所未有也柰何不圗報稱良玉左右以他辭爲解繼咸叱曰人孰無死張睢陽死賀蘭進明亦死吾行矣寧爲睢陽死不爲賀蘭生良玉大慚始進師繼咸犒以牛酒鼓勇敗賊收復武昌賊走嶽州亡何吳甡坐逗畱罷復攺繼咸屯田會獻賊陷長沙袁州新總督呂大器與左良玉不相能軍中大閧聞於朝乃罷大器復移繼咸督九江軍良玉挈兵還湖廣福王立進封良玉寧南侯气益張繼鹹始終導以忠義良玉報書曰吾上不負天子下不負朋友然繼咸之再爲總督也𨿽以宿望見推兵事多掣肘不盡由己出乙酉四月聞獻賊南渡繼咸集郝效忠等三將守九江而自統副將往援袁吉聞良玉反兵東下復旋九江先是馬士英專擁立功下僞太子獄外人傳疑洶洶良玉內懼賊逼聲言救太子掃淸君側約繼咸會於舟中言及太子事大哭袖出太子宻諭劫諸將盟繼咸正色曰宻諭從何來先帝舊徳不可忘今上新恩亦不可負良玉大恚勉成賓主禮已議定駐軍候旨矣繼咸歸集諸將城樓灑泣曰晉陽之甲春秋所惡義不可同亂也亡何良玉兵夜入城縱火大肆淫掠內外軍皆亂繼咸正冠帶將就死爲黃澍諫阻出城面責良玉良玉疾方劇望城中火光拊胸曰吾負江督吾負江督遂嘔血卒其子夢庚祕不發喪諸將推爲帥移舟東中朝皆疑繼咸良玉同反而南都時已破諸鎭多納欵繼咸勸夢庚旋師不聴繼咸爲效忠紿赴其軍將及湖口而夢庚效忠降於我朝遂執繼咸北去館內院至明年三月終不屈乃殺之臨刑色不變初繼咸被拘舟中賦詩見志有曰衰年奉二老一死酬至尊從容文山節誰招燕市魂云云奏議有六栁堂集多散軼不傳

外史氏曰袁臨侯前代之文文山也其死也事相類所謂從容就義者是耶嗚呼前朝之失由於宰輔之貪墨自葉韓兩君子之後無一善者敗壞已至不可名言矣乃馬阮復繼而決裂之與封疆大吏何尢哉

東林列傳卷十

●欽定四庫全書

東林列傳卷十一

江陰陳鼎撰

○明

劉宗周傳

劉宗周字起東紹興山陰人生而端嚴言動有倫𨿽年少時已巋然負儒宗望萬曆辛丑成進士丁內艱時許公孚遠學宗紫陽宗周叩爲學之要告以存天理遏人欲遂謹識之勿敢忘甲辰授行人歸養丁外艱讀禮之暇惟以明理見性爲事一日劉永澄至武林互正所學乃與決求仁之旨析主靜之說辯修悟之異同永澄爽然如有失而去壬子起官道謁髙攀龍相與講論復有問學三書皆儒宗要言時顧髙諸公興復東林大會四方同人講學不輟京中人目爲鉤黨將構大獄宗周上書言顧憲成之學歸於自反請各思自反何如時論韙之旋告病至天啟辛酉起禮部儀制司主事時魏璫初用外廷未有言者乃首發其姦未幾果竊柄亂政如所言遷光祿寺丞累遷太僕少卿以病歸甲子起右通政未赴而冡宰趙南星等斥逐朝局盡變乃疏辭陳人臣進退之義有旨削籍居家潛心理學嘗與攀龍質疑罔間而以半日靜坐半日讀書奉爲準的崇禎初復官起順天府尹策蹇就道其子徒步隨之甫蒞任卽以直諫被斥歸閉門靜坐不見一客其門人羣請設教不得已過陶石簣祠集紳儒會講以伊洛主敬之學宣明於眾而於愼獨之要尢加謹焉丙子起工部侍郎屢進昌言疏論內閣溫體仁狀且極言任用中官體統太重之獘上怒斥爲民歸家啟蕺山書院從遊累千人梓所述人譜以授學者有朱子致知與陽明致知之辯壬午起攺吏部左侍郎陳聖學三篇晉左都禦史上言建道揆貞法守崇治體淸伏姦懲官邪飭吏治六事請復首善書院及社學罷廠衛上意頗向之甲申救諌官熊開元姜采忤旨罷歸甲申國變聞信卽赴杭省跣足衣麻被髮請卽舉哀或欲俟哀詔至宗周曰豈有子聞父喪不躃踴之理詔至再奉行未爲不可也弘光立起原官至南都疏請誅誤國諸臣又表勸親徵並劾四鎭淮撫戰守失宜之罪有違時宰意遂見逐乙酉六月山居聞變不食而卒學者稱念臺先生

外史氏曰先生之理學文章沸天下宇內儒宗皆歸之觀其立朝正色有古大臣風國亡而身與之俱可謂無媿於所學矣

祁彪佳傳

祁彪佳字幼文浙江山陰人年十七舉於鄕天啟二年成進士授興化推官瀕行跪其父故參政承■﹝火業﹞請教承■﹝火業﹞不答或問之曰不見夫誨泅者乎■﹝糹執﹞壺而扶甕人藉其肘終其身不能泅一旦挾諸淸泠之淵翻壺卻甕其身入水而泅成矣今者入官則翻壺卻甕之時也彪佳去果以賢能稱嘗出撫亂兵斬其渠徇於軍門崇禎四年考選擢禦史時京營操兵遣七太監主兵政彪佳激切諫久之巡按蘇松預以十革十四申九詢檄下屬革者革其獘也申者申其所當行也詢者詢其何者可行何者在所革也乃據屬所答核之定黜陟會蘇州無厲名打行廉其稔惡可殺者四人械於衢集鄕三老詢之曰是可殺否鄕三老曰可卽又詢諸觀者曰是可殺否觀者曰可於是掄大箠箠末量五寸積一寸半每箠十易操箠一箠至死驗之陳其屍而宜興鄕宦陳一教奴客播虐怨家刑牲焚其廬刼其財肆其屍墳彪佳先捕諸奴客正法平眾心且盡追還所占掠男女田產而奏奪陳氏父子官然後治諸怨家之爲亂者時彪佳回道居上考而舊輔周延儒與陳氏僚壻怨彪佳執法陰嗾中官駁彪佳下其等降級上親索筆攺罰俸當是時人憾彪佳寃而猶幸上之知也彪佳爲人修長潔白風度翩然而遇事敏斷時乞病家居猶立賑災法賑東南饑寧紹臺三府十九縣皆仿行之乃以病假過八年自劾請照過五年閒住限例而詔起掌察召對賜茶餅會吏部吳昌時破計典任意出入彪佳遇於朝面折之叱昌時攬權骫法疏參昌時昌時故叵測而彪佳是時又以疏畱掌院劉宗周爲上所忌至是疏入恐從此重得罪人人爲彪佳危而上疑昌時謂彪佳言是旣而昌時敗彪佳循差例刷南京捲國變諸臣援宋髙故事擬以福王爲兵馬元帥彪佳曰監國本朝故典也何遠引爲議遂定未幾有傳正大位者彪佳抗言曰甫建國而遽登極何可且羣帥勸表未至卽有忠如陶侃者尙以不預定策爲恥況其它乎然是時邀功者駕言本兵史可法有二心可法懼𨿽是彪佳言不敢持遂以蘇民變謂彪佳素徳蘇出彪佳安撫蘇州彪佳所至設先帝位率眾哭卽諭以大義且言中原已無賊國有長君使人心得安乃揭榜於路曰叛逆不可恕忠義不可矜毋借鋤逆報仇毋假勤王造亂捕蘓民之首亂者斬之凡借名抄從賊官如剽項煜家剖時敏室所殯棺次第捕治而嘉定華生家諸奴客同時起縛主戮辱索身劵所至數萬人彪佳盡捕之斬數人余悉掩獄令曰有爲原主所保者貫其死於是諸奴客家皆膝行搏顙匄原主赦免遂募士爲蒼頭軍親教戰適興平兵攫丹陽市錢浙兵勤王者不平斗而傷軍民大噪城閉彪佳率蒼頭馳治斬興平兵興平伯傑夙憚彪佳名至是忌之揚言且移兵丹陽以■﹝口冋﹞彪佳彪佳卻以牒復約會傑於大觀樓時傑踞瓜步大觀者瓜步樓也傑謂彪佳必不至至期風作傑笑曰祁撫不至有辭矣頃之隔江帆起破浪頃刻達岸傳呼曰祁都堂至矣撾鼓入傑聞之大駭裹甲出迎及門見彪佳角巾單衣攜胥隸各一人又大喜手揮部士去勞且拜坐語久之起指江誓曰公巨人也公在傑敢越尺寸以混公者有如此江乃屠宰饗彪佳彪佳一舉箸而別旣而馬士英憾彪佳適劉宗周劾士英阮大鋮謂彪佳同爲之嗾其黨張孫振劾彪佳二心阻監國正位爲潞王地彪佳不與辯祇疏辭定策功所升都察院右副都禦史竟去我兵下江南貝勒以書幣聘宗周及彪佳彪佳沈水而死死時別家人駕言應聘將渡江宿所構山園夜開牖望南山笑曰山川人物皆幻形也今山川如故而人生已一世矣詰旦家人失彪佳所在見栁陌淺水露角巾曰是耶蓋入水端坐云後唐王稱號贈少傅兵部尙書謚忠敏

外史氏曰先生爲言官曾痛言賦稅徭役獄訟闗梁之獘上是之而未行也及按蘇時則有定解額淸隠租平漕兌革行館置役田禁攤贓諸事皆實實禆民者與宗周同講學同死難而大鋮但疑其同鄕同住丹陽遂爲同惡不去之不快者何耶嗟乎南國之亡亡於馬阮也當時京師諺曰都督多於狗職方滿街走相公止愛錢皇帝但喫酒又有署士英之門曰兩朝丞相此馬彼牛同爲畜道二黨元魁出劉入阮豈是仙宗道路之言如此欲國之不亡其可得哉甚矣小人之害國也

陸培王道焜合傳

陸培字鯤庭浙江仁和人生而倜儻負气發憤讀書日不盡數卷不止爲文詞振筆風發光采爛然人皆嘆其華贍崇禎十三年成進士例當授行人需次南還益縱覽古文奇書勤敏過諸生是時東南吳越間競尙文會培自少好客長益喜自負與其兄弟收召文士日夜爲賢豪歡稱詩角藝一時號西陵體亦稍稍使酒任俠於人有不可則瞋目叱曰若亟去毋污我座及文詞气誼皦然深相結則折節身下之至急其困阨𨿽患難死生不易也由是客過武林者莫不爭先願從陸氏兄弟遊旣而與王道焜遊東林聴講學翻然大悟曰原來吾生平所爲皆聖賢所不屑也遂一意誠敬而軌於道培爲人有篤性事父兄孝謹父卒於官培自江寧歸號慟搏顙嚙臂血淋漓見者皆爲之泣十七年三月賊陷京師北望哭累日絕意仕進已而福王立南都就選得行人明年奉使淮上未還而南京不守遂歸誓以死殉五月我兵下杭州時家人避地桐瑦山培跪白母曰兒人臣也不能卒事大人死不塞罪母嗚咽不能語所親爲之解曰行人無守土責如必不得已盍少待以觀變培仰天嘆曰主辱臣死陸生男子忍復須臾茍活耶初潞王尙在江東至六月聞潞王去海遽求死妻陳率家人晝夜伺守不得間乃徐徐攺顏曰吾爲老母泣畱不得捐踵頂矣聞遊兵且入山汝曹盍徙避之佯索酒滿自變量巵言笑自若促陳徙去卽上大牀自經死先一夕畱書訣兄圻作絕命詩杭人士聞之無少長皆流涕年二十九時同死者錢塘王道焜字昭平聞變謂子舉人均曰吾父子世受國恩不死北而死南晚矣亦自經死道焜故奇士父國柱同知兗州自免歸道焜舉天啟元年鄕試歷南雄同知崇禎末詔徵天下賢能吏將親試以不次用道焜名在選中吏部以郡丞無考選例題升兵部職方主事道焜上書謂國家懸異格以待非常銓臣執故例而靳考選非陛下收羅賢豪至意得旨許候考而甲申之難作號哭曰臣惟一死報國矣至是卒如其言杭人嘗與陸培並稱之唐王稱號閩中各贈以官培謚忠節道焜謚節湣

外史氏曰兩先生以豪傑之材蘊聖賢之質使當日執政置之於有用之地其豈不能當一面乎惜乎竟以一死傳其名則亦可哀也已

張國維傳

張國維字玉笥東陽人少以理學自勵慕東林名走數千里來會講中天啟壬戍進士知廣東番禺縣屢擒巨盜以卓異擢刑科給事中遷禮部攺太常少卿秦中流賊起渡河轉戰蹂躪黃鳳滁泗間朝廷憂之遂命國維以僉都禦史巡撫南直至則察視沿江形勢而安慶孤懸江北據陪京上游楚豫之盜往來窺伺時調徽寧及吳淞兵戍之而海冦復竊發國維乃募壯士議增馬步二千於是皖爲重鎭又以羣盜出沒檄濱江諸邑修城郭建敵樓爲永久計治吳七載威惠大行每值旱蝗則請蠲請折抗疏入告而其大者尢在講求水利蓋吳爲澤國明初開修水利設有專官至宣徳中周文襄忱爲巡撫秤土均糧凡坵塍之灌注湖流者依重科畎澮之進退潮汐者減輕則其法尢爲精密弘正以來屢命疏鑿自萬曆戊申後始漸廢弛農人竭蹶培壅收獲仍儉坐是民多艱食盜風日熾國維乘單舸徧探河渠悉爲圖說凡三吳諸水之故道曾煩累朝睿畫者次第編訂他如臣僚章奏官司案牘莫不搜采輯爲三吳水利全書共計三十卷上於朝又疏請修治吳淞白茆於瀕江瀕湖瀕海之隘口築堤創閘以吐泄節宣之朝廷知國維才乃以兵工二部侍郎兼右僉都禦史督河道時天旱水竭國維徒跣暴烈日中禱於東嶽大雨如注河遂通流會大盜李靑山起山左騷動有旨會剿而靑山佯請內附國維單騎造賊營靑山出不意大驚羅拜請死國維陰察賊徒欲餌我旣還遂部署將吏疾馳之賊方置酒髙會謂其下曰侍郎已墮吾術中矣略不設備國維至靑山就縳餘賊悉降捷奏賜金幣蔭一子錦衣而沂州王明及齊見龍張文宇等聚眾剽掠謀斷餉道國維悉用計擒斬之東方遂寧十五年擢兵部尙書我兵已入闗七日前上書稱疾弗允也國維視事乃論劾督師範志完巡撫總兵以下數十人又檄薊督趙光抃率諸將捍禦急調天下援師國維見內外交訌勢甚危急請馳軍前自效上以機務重不許而是時永城叛將劉超擁兵觀望擅屠禦史魏景琦家表請入援廷議授超以保定總兵官國維獨抗言曰此賞姦也若羽翼已成又一曹闖矣乃屬巡撫王漢圖超謀泄漢爲超所殺國維密授巡按蘇京方略與督鎭共除之且赦丁啟光斬叛自贖超卒伏誅方國維急調援師也劉澤淸入援臨淸失守禦史蔣拱宸疏論之國維言都城告急天下入援者恐後若一方有事歸罪中樞必海內不舉勤王之甲而後可未幾國維請告上許之而言者以周延儒用範志完爲縱敵上大怒緹騎逮訊並及國維下獄刑科孫承澤疏救國維次日上禦文華殿出疏示內閣及刑部諸臣範景文力言國維素著勞績罪有可原科臣言是上命以原官督浙直兵餉甫出而都城陷矣福王立南中以國維爲京營尙書馬阮惡之以爲東林黨人入蝗蝻錄中遂乞歸省母而南都失國維遂與方逢年熊汝霖孫嘉績鄭遵謙朱大典等迎魯藩於臺州監國紹興國維爲大學士督師江上適馬士英自南中奔至欲入朝國維知之首參其誤國十大罪士英懼遂不敢入時兵馬雲集人冶一軍不相統攝國維請合諸將克期會戰十月我兵至方國安嚴陣當之國維率王國斌趙天祥接應會天大風雨火炮弓矢不得發遂收兵而唐王已卽位閩中頒詔至魯藩不悅下令欲返臺州國維星馳至紹上疏唐王言國當大變凡爲髙皇帝子孫所當同心恊力成功之後入闗者王監國退守藩服禮制昭然若以倫序叔侄之分在今日原未假易且監國當眾心奔散之日鳩集爲勞若南拜正朔鞭長不及猝然有變唇亡齒寒臣老臣也豈若朝秦暮楚之客哉疏出議始定然閩浙成水火矣浙東將士與我兵跨江相距會閩中使陸淸源賫勅犒師而是時馬士英阮大鋮同依方國安因唆國安斬之且出檄數唐王罪國維聞之嘆曰禍在此矣國安旣斬閩使恐閩發兵又見杭州堅守不下遂議抽兵屬國維西徵以余煌兼兵部尙書代督師時我兵方屯北岸用火炮擊南營國安懼拔營走江上諸軍皆潰惟王之仁一旅獨全因具舟楫邀國維入海國維不得已乃率眾迎扈魯王我兵渡江國安士英謀挾魯王投降遣人守王會守者病王得脫傳命國維遏防四邑遂遁入舟山而事不可爲矣先是我兵破會稽有貽書招國維者國維答以身爲大臣誼在必死惟乞全老母而已至破義烏眾勸入山國維曰誤天下者文山疊山也一死而已我兵至七里寺國維具衣冠南向拜曰臣力竭矣作絕命詩有精靈常傍孝陵墳之句從容赴園池死其子亦被戮

外史氏曰嗟乎當魯監國扼守浙東與閩聯絡亦足以支吾也乃馬阮二賊唆斬閩使遂成水火卒不可支豈二賊與朱明有不共戴之讎耶不然胡爲必欲盡喪其土也先生之死重於九鼎矣二賊能無愧乎

詹兆恆傳

詹兆恆字月如永丰人崇禎四年進士授福寧甌寧知縣有惠政十一年行取考選南京廣西道禦史十二年巡按蘇松常鎭諸郡法紀嚴肅吏民畏戴之十七年五月福王立金陵兆恆上疏言目前大計兵餉爲急今北漕已漸入南而停泊江淮者尙眾運弁旗甲折幹盜賣獘蠧不一而足宜急勅計臣將在淮者令督臣路振飛督之在京口者令漕臣白抱一督之星夜押發銜尾入南除補給京軍月糧外尢宜立運登庾無久露泊江幹以資冦糧從之未幾升大理寺左寺丞時馬士英當國兆恆與給事中章正宸皆亢直敢言故悉從升擢當時謂超之正所以遠之而兆恆彊項如故也六月士英薦阮大鋮詔冠帶召見兆恆言自崔魏煽禍毒危宗社幸先帝入繼大統芟除內難慮姦人凶黨窺伺生心於是欽定逆案頒行天下以首惡正兩觀之誅黨從列春秋之案凜如也然禦極十有七年此輩日夜合謀思燃溺灰幸先帝神明內斷確不可移今梓宮夜雨一壞未幹太子諸王六尺安在讎恥未復悲痛常在聖心而忽召見阮大鋮還以冠帶使屢年欽案遽同糞土豈不上傷在天之靈下短忠義之气乎疏奏命錄逆案進覽於是兆恆繕寫成帙附疏入告而士英亦於是日進三朝要典矣七月奉命頒詔九月升大理寺左少卿大鋮遂作蝗蝻錄盡羅天下賢良指爲東林惡黨而兆恆預焉兆恆遂屢疏引疾明年二月回籍我兵下福建兆恆起兵開化之嶺頭山兵敗戰死

外史氏曰阮賊與朱明何讎必欲盡芟其股肱之賢良者何耶嗟乎忠烈往矣子孫式微矣彼蒼旣不佑矣而賊之子孫猶有垂紳食祿者天乎天乎是何心哉

陳龍正傳

陳龍正字惕龍浙江嘉善人少師事無錫髙攀龍而與同裏魏大中同學天啟辛酉舉京闈第三人乙丑璫禍作大中首被逮送至錫山因謁攀龍證學累日初以文章經濟自負自中年後悔其無本一意反求身心遂悟關鍵在存誠而推行則在於愛人其所爲皆有體有用之學年五十登崇禎甲戌進士授中書舍人戊寅五月熒惑守心龍正上養和好生二疏規切時失六月進特簡揆職二疏申責輔臣以人事君之義大忤執政己卯十月彗星見詔求直言龍正上格心疏其略曰語云事天以實不以文臣請曰事天以恆不以暫何謂實皇上今日求言卹刑之誠是也何謂恆願皇上勿忘此求言卹刑之心是也蓋星變有時弭而直言無時不當受人命無時不可哀是心也豈僅覩彗星而動哉願皇上歲歲存之日日存之疏入上甚嘉之未幾立冬日大雷電雨雹龍正上請正郊期疏謂先王以至日閉闗而後世以至日郊天於禮殊戾孔子對魯定公曰周之始郊其月以日至其日用上辛夫冬至不恆遇辛則用辛必冬至之月明矣云至日者則爲冬至之日云日至者則是日至之月而非本月也上特命閣臣會部議奏久之駁上辛不便應仍用至日乃再進郊期考辧疏禦批數十言從容淸問閣部皆恚及三疏四疏上卒格不行龍正遂爲郊期咨應一書冀此禮明於後世更著東天民傳以見志庚辰奉命冊封輝府因假歸壬午入都應詔陳言進生財平冦禦邊三疏俱蒙優旨又有墾荒議投閣未進而輔臣黃景昉先述以告上一日舉姓名問他輔至再無答者旣而戶垣楊枝起疏薦諸正人復及是議宜令繕本進呈旨下取覽龍正補疏上之而終沮於部又著掌上錄言兼足公私申明宮府內平外卻四事而以格君心擇治人爲本錄成晉江蔣徳璟請觀而梓傳之癸未四月朝局稍轉進剖析僞學疏十月聞闖逆破潼闗爲詞衣帶間雲南箕靜聽常依主北闕閒居也致身甲申正月調南京國子監丞三月抵家求題致仕五月初聞國變驚慟屢絕遂得疾七月南渡遷禮部祠祭司員外龍正乞休再三始允乙酉六月南都潰得劉宗周殉節狀遂絕粒而死著有學言二十卷政書二十卷文錄二十卷因述二卷爲幾亭全書行於世學者稱幾亭先生

外史氏曰先生爲人內嚴毅而外忠厚者也觀其輯儒統說以爲本朝學術自白沙傳金鍼於甘泉雜禪於儒其後諸家繁興立說彌肆殊爲斯道懼今盡芟其悖道之語存其正論俾學者以爲宗𨿽謂諸家皆醇儒正學可也噫觀其絕粒而死與國偕亡則節烈又凜然千古矣

黃淳耀傳

黃淳耀字蘊生嘉定人少力學爲諸生卽以名行自勵同縣侯峒曾無錫馬世奇皆鄕先生名知人一見淳耀嘆異折行輩與交舉崇禎十六年進士未授官而歸福王南渡求仕者爭趨南京淳耀獨不往或問其故應曰諸公多善予者往則必爲所牢籠矣君子始進其可不以正耶訖不往淳耀體貌魁秀讀書尢潛心先儒性命之說每置日曆有事必書其上以驗所養晚節尢多所自得嘗爲書謝其鄕試房考官因自敍曰某蹇淺下材自十有七歲而入膠庠今二十有一年矣蓋嘗求義理於六藝求事迹於諸史求萬物之情狀於騷賦詩歌求載道之器於漢唐宋數十家之文章編剗規模涵揉櫽括放而之於詩若文之間竊謂古之立言者非其有得於心則莫能爲也夫旣有得於心矣𨿽有言可也如遷固荀揚韓歐之屬是也旣有得於心而有言之者矣𨿽無言可也如某家之叔度是也某比來刋華踐實玩思性命求東林程朱之道所以悟明其心而剛大其气以庶幾古之因文見道者尋繹久之亦復超然有見於語言之外世儒捨性命而談事功捨事功而談文章是以事功日陋文章日卑詖淫邪遁之害及於政事而不可救也某粗有識知其敢貿貿焉以文人自居以富貴利達之習自溺也哉我師下蘇州淳耀偕諸大家率縣民城守師旣入城從容詣城西僧捨將死僧止之曰公未仕可勿死也淳耀曰城亡與亡此儒者分內事耳遂自經死其弟諸生淵耀亦從死焉

外史氏曰文章功名不本於道徳斷非眞者先生之文章動一時矣若城亡不與之俱亡則檜嵩之辭藻讀者不恥之矣其死也重於泰山乎

徐石麒傳

徐石麒字寶摩一字虞求嘉興人其先有居靑浦者因爲靑浦諸生幼羸秀多能長而沈冥於天文樂律兵陣之書貢於鄕上計偕罷歸而同年生殤於途石麒爲制朋友之服經紀其喪以女妻其遺孤舉天啟二年進士授工部營繕司主事司節愼庫是時奄賢方用事勢張甚茍當其意卽得美遷所以羅致石麒者至再石麒方嚴自處不少顧奄始不悅奄興三殿之役督責峻急帑藏不支石麒累疏願省浮費蘇積困奄格不行每黷請石麒必以令甲折之大忤其意大獄起楊左諸君子相繼瘐死坐贓累千石麒之師黃尊素亦在系時支蔓鉤連無不引避幸免而石麒獨首約同裏爲魏大中償所坐並爲尊素上輸冀出之有盧偵事者以報奄奄益怒思所以中之會戚畹王升矯領營葬金石麒疏發之下詔獄奄屬升子造悖辭誣訐石麒詔並訊石麒條列升父子罪狀甚著奄不能絀事得解然猶罷其官以歸崇禎誅大憝召用諸去國者石麒與焉補南祠部郎攺吏部文選郎尋攺考功主計典一二有大援負時望者屏黜不顧旣而被黜者知其至公亦不敢怨也計事竣例得敍勞擢京卿時相惡斥其私人持勿與久之遷尙寶卿轉應天府丞攝尹事時驛傳多凋敝而江東驛尢要衝馬戶之役最大馬戶者非富民卽髙貲商官吏多以私嫌僉報產立破南都空虛多坐此石麒議以額役之錢官爲募人牧馬悉罷僉報遂列十二條或移禦史臺或上請著爲令十一年春大司冦鄭三俊持法平以議侯恂獄不中失帝意下於理三俊海內耆徳而帝方震怒不測百僚趦趄無敢言者石麒入賀元會因極言主上嚴刑峻法上下不交漸成釜鬵故上天應之以災三時不雨大可省懼且淸直大臣以執法頌系上累聖徳疏入人盡危之越三日帝禦門畢忽召羣臣申飭大要以非不知司冦淸而淸固人臣分內事安可自恃析律骫法今念其老姑釋之故事未有於禦門宣諭者帝所逮治大臣未有六日卽釋去者天下仰帝之明而嘆格君之深也尋召拜左通政轉光祿卿帝鋭意於治力崇節儉有終身蔬布之諭而食監供具積習多浮汰謂帝王家事大烏用書生屑屑較籌爲石麒勿顧也釐奏冗食可罷省者以成君徳寛國用帝悉嘉納之晉通政使先是帝尙綜核兼采聴聞布衣上書者馳騁闕下叩銀臺門或獻策求用或有所攻訐往往得售其說倒置無等主者遏之則噂■﹝口沓﹞反唇至挾持不可忍石麒計此輩非可以勢格也日進其讒說者就其封章句駁而字比之持之以理繩之以法使竆於辯而悔生焉於是告訐之風少息亡何遷少司冦攝禦史臺署部事時貫索塡滿視事三月而出滯獄萬餘陳新甲爲樞部乖方誤國𨿽下吏多奧援猶揚揚自負石麒立傅爰書遂棄市海內快之晉大司冦時周延儒再當國頗能進一二舊徳收物望然小人以非道進者不能拒也故君子亦不能安其位石麒爲納言及少司冦時相君時致欵洽示接引石麒落落若勿知者及是時邊警方大嚴帝甚憤怒而外廷喜事者有江南北分黨及二十四气之蜚語帝微知之因出中旨諭羣下毋結黨而給事中姜采上言陛下何所見而有此諭恐啟姦人窺伺端帝震怒而行人司副熊開元新從謫所來極論時政微及元輔帝意已移而難大臣各予杖下獄都禦史劉宗周以廷諍譴去石麒上言宗周立朝無僞忠僞信之習陛下用而捨捨而復用宗周今老矣陛下斥去之欲再見此巖巖冷冷之老臣豈可得哉書上不省而以議坐開元采罪止配贖不足塞上意閒往歸裏未幾聞冦逼畿甸痛哭竟夜爲文檄同志起義兵悉吳越之甲北首赴難而鼎湖之信至矣遂定繼嗣嫁二幼女悉遣姬媵圖爲國報仇而福王監國尋稱號起爲右都禦史旋晉冢宰是時中貴人勲戚外鎭互相附麗政柄不一石麒條上七事忤權貴意多格不行推登極恩進階光祿大夫太子太保然知事不可爲遂謝病去旣而我師入嘉興石麒方在鄕募兵爲城守計信迫乃還曰吾大臣不可以野死時城閉請縋之上老僕李成欲先登少僕徐錦年十五謂成曰君老矣幸速歸鄕成怒曰童子何知謂我老耶俱縋入城陷石麒自經繯寛不得斃顧老僕曰幸速成全我成痛哭不敢視錦慨然叩首於下者再起爲主人緊繯遂絕因謂成曰主人今日死何爲耶成泣告曰主人受朝廷大俸大祿今日國破君亡故以死報耳錦曰若是則我輩食主人食衣主人衣主人死我輩焉敢茍活耶遂解帶系窓欞而絕成大慟亦自經在鄕二僕祖敏李升聞之俱自經死時順治二年六月二十六日也石麒爲人忠誠正愨造次不二齊家以禮𨿽禦僕亦知大義焉時城內外百里無人迹嗣子爾榖間闗百計凡二十餘日始得入城負其屍置槥櫝中以出方溽暑顏色如生握手沒爪須髯怒張凜然有气焉後一年爾榖以湖冦波及死於市妻孫氏聞爾榖死一女在抱棄之赴水死立而不僕一門之內臣死忠子死孝婦死節僕死義噫亦何可多得哉石麒博學彊識條貫經史尢長於國家典制諸司掌故故贍於持論與人言移日不倦文章古雅淵茂章奏警健愷直而性樂易愛人下吏寒士才行可錄而厄於無援者汲引不遺餘力然不以告人人有終身不知者故咸以爲長者而其生平同徳碩交惟都禦史劉宗周大中丞祁彪佳左納言侯峒曾給事中吳麟徵考功郎夏允彜外此不多見皆與石麒相繼殉難卽其取友可知己所著有可經堂集

外史氏曰崇禎之末先生被放裏居聞廷議以南遷聚訟人皆非之先生曰若膠柱死守亦非臣子愛君父之道茍翠華南幸各鎭撫之兵騰勇奮發大臣勲衛半畱居守半充扈從以謀恢復亦不爲無策也倘觀望狐疑至求遷不得尙忍言哉觀其說其亦濟變之一道歟宋李綱嘗議巡幸謂闗中爲上襄陽次之建康爲下當時亦未嘗膠柱於故常也特規度之地不同耳陳亮論與綱合而惜乎宋不能用也嗟乎崇禎時所謂闗中襄陽之險旣不可圖惟建康藉陪都之形勢以湣皇帝之憂勤創痛得人而用之天下事未必其不可爲耳唐李翺云翺嘗怪神堯以一旅取天下後世子孫不能以天下取河北爲憂夫興亡之判豈以其地哉向使擁福王之君若相𨿽得秦楚之地而據之其覆滅寧有異於建康者耶若先生者其濟變之圖無所庸而直以一死報國豈不痛哉

東林列傳卷十一

●欽定四庫全書

東林列傳卷十二

江陰陳鼎撰

○明

黃道周傳

黃道周字幼平福建鎭海衛人家貧業農事親以孝聞年二十四始發憤讀書遂竆博奧之學鉤深致遠髙自標置天啟二年舉進士選庶吉士授翰林院編修時在翰林者多雍容養望道周乃作矯輕警惰文以諷之同列皆欽重焉遼事方急中左寧遠相繼陷沒島帥毛文龍自詡鎭江之捷當闗者欲藉之收覺華島以窺寧右漸圖河西上其議於朝當發兵餉數百萬道周獨決其非策已而文龍卒無成魏忠賢用事道周拂衣歸崇禎元年起原官明年遼督袁崇煥殺毛文龍道周前固策文龍不足恃至是獨撫膺謂闗門之禍自此始亡何我兵大入薄京師帝震怒卽軍中逮袁崇煥究主者崇煥言由閣臣錢龍錫上並械系之獄具當龍錫死道周聞之嘆曰安可使明主有殺輔臣名上疏救之謂督臣受劍制閫外僨事誤國𨿽磔裂莫贖輔臣坐論綸扉遙度邊事一不當輒坐死後之閣臣必且長顧卻慮不敢任邊事邊臣亦得以瑕罅閣臣摭單詞詞組爲質是使綸扉之內割邊疆爲殊域也陛下卽位甫三載閣臣受重譴者九人矣一代之間寧有幾宰輔陛下卽欲整齊羣下敷求言功不過仿虞廷故事令諸廷臣各陳時政考詢屢省因而澄之何材不服卽欲威柄獨運操縱海宇但乘輯瑞之期綱舉數條別貴賤輕重親渙徳音嘉與更始使天下噩然仰誦神武何必囹圄僨盈孤卿駢首使四方傳者咸謂朝廷獄吏甚貴士紳甚賤乎疏入上大怒降詔切責道周不爲挫復疏言前代戮輔臣惟漢武帝之於劉屈犛我世宗之於夏言千六百年僅見此爾皆非嘉事也然武帝以英偉之略動若風霆世宗以淵穆之識同符造化𨿽有芟除不損大業今震疊方殷拯援未及養兵多年物力已殫謀臣顧慮未有一決卽殺一龍錫無益於邊計徒隳士气而傷大體且陛下以兵躪畿輔赫然爲誅督臣縶卿貳斥郎曹已過當矣而閣臣又且不免庶僚相對容頭顧身無復伏波朱勃趙王貫髙之誼卽國家緩急何所賴此全軀掩口爲者臣故不自量欲歷疆場觀要害一當荷戈橫原艸爲累輔減罪近臣雪恥此臣所大願也上益怒竟削籍然龍錫亦竟得減死道周旣家居益著書講學臺省交章論薦九年擢右中允時帝頗矜英察值四海多故疾羣臣結黨行私敗國事臨朝嘆吒憂形於色首輔溫體仁輒言災眚兵戈皆郡邑無狀所致非重治無以懲後屢起大獄而上以爲能益信之道周上言天下神器爲之有道簿書刀筆非所以繩削天下之具也陛下當法先王內以至仁憂其臣庻外以至明至武奠其封疆引吉甫召虎之倫躬贊大業齷齪瑣人何足共圖大計乎夫郡邑之吏猶之坌土所應不過數十里之內非所以廣召祲氛天下陰陽風化皆視當寧之心气與二三元老刻責自勵而已柰何使艸土臣庶市其怨色乎體仁見而銜之明年遷少詹事兼侍讀學士偕閣臣入對便殿問以用人理財策道周據古今條對甚切上亦名重之呼先生者三道周旣負重名天下望以爲相而性戇直好面折廷諍𨿽屢被譴訶不卹也中夜讀書至宋臣眞徳秀傳拊幾嘆曰古人立朝一月三十六封事而吾儕黙然已乎是時楊嗣昌奪情用爲兵部尙書而宣大總督盧象升丁艱嗣昌薦陳新甲代之亦自喪中起復道周儒者念國家卽乏人柰何數以墨衰從事貽後世笑慨然思論之仰視熒惑逆行太白晝見嗣昌所籌冦事滋失策顯謂馮元飆等天象如此此人必誤國宜率同列固爭乃爲數札子論邊事冦事其一糾嗣昌新甲未上也會上傳部院舉閣員元飆謂枚卜無出道周上者疏入或觸忤旨勿下其所知謂之曰公得政所挽回者大柰何必以口舌爭卽輕宰相獨不爲天下計乎道周因而暫止已而上竟相嗣昌等五人道周不與焉上素知道周學行以其性偏執非救時相故後之道周亦非以不相少有觖望特恨爲同列所誤不早擊嗣昌竟就初稿爲三疏以進上之相嗣昌疑非朝士意道周又眾所推而出身彊諫憚其辭直欲以理折服因召對羣臣詰道周曰朕聞無所爲而爲者謂之天理有所爲而爲者謂之人欲爾三疏適當枚卜不用之時可謂無所爲乎道周奏天人只義利之別爲利者以功名爵祿私之已此是人欲爲義者以天下國家爲心卽是天理臣三疏皆爲天下國家綱常名教不爲一己功名爵祿所以自信其無所爲上問何爲先時不言道周曰先時猶可不言至簡用後不得不言臣今日不言更無進言之日且如髙官厚爵誰則不樂臣緘黙數時亦可偸升斗之祿但所惜者千古之綱常天下之名教耳奏未畢嗣昌出奏曰道周說綱常二字臣不生空桑豈不知有父母臣聞命之初瀝血控辭而明旨迫切不敢不倉皇奔命道周品行學術爲人所宗臣意必有持正之言可以使臣終制而去不謂其疏中自謂不如鄭鄤臣始嘆息絕望禽獸知母而不知父鄤杖母禽獸不如道周又不如彼尙何綱常之可言道周隨奏大臣聞言義當引退使小臣得盡其言漢唐故事諫官論執政者執政皆出聴諌官對仗讀彈文臣𨿽非言官未有大臣跪在上前爭辯不容臣盡言者嗣昌曰臣爲綱常名教不容不剖陳但委覺非體道周實系淸品爲人望所歸望皇上放臣歸裏道周曰臣生平恥言人過今日在上前與嗣昌口角亦失體臣知爲天下後世畱此綱常名教天理人心而已上曰對君有體何至潑罵污詆大臣道周曰臣何敢潑罵疏中只有兩句說公子開方不省其親管仲比之貑狗李定不持繼母服當時比之人梟此兩句是臣過激亦惟遇明主始敢直言宋臣司馬光云臣若有所專司則有所不言如爲論思之臣則無不可言者今臣爲侍從論思之臣與嗣昌比肩事上不比詆毀大臣臣二十躬耕手胼足胝四十喪親負土成墳誠不忍見奪情之事上曰旣如此何又說不如鄭鄤道周曰章子棄於通國孟子不失禮貌孔子自云辭命不如宰予臣謂文章不如鄭鄤上曰章子是不得於父豈鄭鄤杖母之比爾言不如鄭鄤正是朋比道周曰眾惡必察劉摰謂人柰何避於權勢使主上不知是非上曰陳新甲諳練軍情今爲邊疆多事不得不用嗣昌薦舉甚多不止新甲一人爾謂其走邪徑托捷足豈朕一人不知威福予奪盡出臣下乎道周曰臣不識陳新甲但人心正則行徑皆正心邪則行徑皆邪今新甲在蜀聞命已兩三月又辭謝往復動須八九月新甲未得來盧象升不得去使新甲可以來則盧象升可以不去上曰陳新甲服將滿盧象升父死在途如何不教他去又指疏曰疏中破非常之格以奉不祥之人試問何爲是奉冠婚是吉禮喪禮是凶禮凶對吉而言是說禮非說人人皆有父母父母皆有年老之時是人皆凶人皆不祥之人矣道周曰禮三年之喪君命不過其門援琴之後始稱釋吉未釋吉前則孝子自謂凶人不祥之人古者兵禮鑿凶門而出故奪情在疆外用凶禮則可在朝中則不可上曰自謂是孝子哀毀自謙豈眞是凶眞是不祥人旣可用何分內外道周曰臣見嗣昌二年來今日是墨衰明日是墨衰不知何日丁艱何日起復我朝自李賢奪情前後五十餘人多在邊疆惟白圭曾坐司馬堂翁萬達以尙書除左司馬亦自陳以去向使嗣昌在邊疆則可在司馬則不可在司馬則可在政府則不可使嗣昌一人爲之猶可又呼羣引類使成奪情世界則不可上曰孔子誅少正卯當時亦稱聞人惟行僻而堅言僞而辯不免君子之誅今人心有所爲借綱常名教大題目來道其私正此類也道周曰少正卯欺世盜名心術不正臣心正行無不正無一毫之私臣今日不盡言則臣負陛下陛下今日殺臣則陛下負臣上斥之曰汝讀書有年止學得一佞口耳道周叩頭起復跪奏臣請爲上分別忠佞二字夫人臣在君上之前獨立敢言者爲佞豈讒諂面諛者爲忠耶忠佞不分則邪正不明何以致治上曰不是輕以佞字加汝問汝這邊遁在那邊非佞而何羣臣見上變色皆戰栗流汗緹校在殿下惴惴將有所縳上終以儒者優容之奪六級降江西按察使照磨十三年巡撫解學龍薦之上以其黨並逮問至京廷杖下獄戶部主事葉廷秀太學生塗仲吉疏救皆予杖刑部主事吳文熾以訊問遲緩亦杖六十部議道周永戍煙瘴上以爲未盡尙書劉澤深堅執如初乃得請十五年上禦講筵偶言嶽飛事嘆曰安得將如嶽飛者而用之輔臣周延儒曰嶽飛自是名將然其破金人事史或多溢辭卽如黃道周之爲人傳之史冊不免曰其不用也天下惜之上黙然甫還宮卽傳旨復官明年遣祭南海遂歸十七年北都陷福王立召道周至南京見馬阮用事拂衣去唐王在福建用爲吏部尙書兼大學士鄭芝龍跋扈道周引祖訓抑之有隙乃自請出師駐廣信芝龍齮齕之無兵無餉手書告身以忠義激發募眾萬餘人出衢州爲婺源令所誘至明堂裏兵潰被執至南京死焉

外史氏曰嗟乎明旣亡矣而先生猶踉蹌以圖恢復不亦難乎假使南渡以來馬阮卽死而任先生以國或者李綱趙鼎庶幾再見於南明而社稷或可茍延於江左柰何馬阮不死又欲誅戮東林期於斬艸除根而後快則先生危矣至唐王再起已死之灰焉能復燃乎先生曰一息尙存也烏容已耶所謂鞠躬盡瘁死而後已者其先生歟

顧錫疇傳

顧錫疇字九疇昆山人幼至孝穎悟異常年十二爲諸生申時行特加器重曰名位不在吾輩下十三應試南闈魏國徐時雨一見驚異以女妻焉萬曆己未成進士選翰林院庶吉士授檢討天啟甲子典福建試時魏璫方恣闈題以無父無君斥之發策首以人之貴賤爲問而謂色授气使者爲甚賤不可暱及爲程策曰朱紫雜沓於貂璫金組艷奕於婦寺會內閣魏廣微以請托不從同邑顧秉謙以聯宗不應傅成其罪遂與江西主考丁幹學廣東主考陳子壯同時被譴乙丑降調丙寅削籍崇禎初召用升贊善歷諭徳遷國子監祭酒奏復積分舊制釐正從祀位號有從祀議言十哲中宜進有若南宮適而降予求先儒中宜進諸葛亮狄仁傑範仲淹也有近儒應從祀議謂呂柟羅欽順髙攀龍顧憲成馮從吾也有梅福應從祀議以追封聖裔之論始於福也有從祀儒者不應稱名議或子之或字之也有從祀兩廡位次議以瞿九思年表爲可從也旣請終養歸卽家遷少詹詹事尋升禮部左侍郎請上孝仁太后謚定東宮出閣諸儀三推枚卜會楊嗣昌奪情入相錫疇在禮有違言嗣昌疏論流冦宜撫不宜剿有樂天者保天下及善戰服上刑二語錫疇抗言此諸侯交鄰事稱引不倫益與嗣昌抵牾遂摭其部中事以駙馬王昺蠲助不及額部從輕擬久已畱中者忽下革職爲民越三年起爲南京禮部弘光時進尙書首疏請遣使北行祭告陵園奠安帝後梓宮訪求東宮二王的耗又請復建文景泰年號謚讓皇帝廟號惠宗景皇帝廟號代宗及贈謚開國功臣李善長等遜國忠臣方孝孺等正徳諫臣蔣欽等忤奄諸臣左光斗等殉難諸臣範景文等並長洲諸生許琰順天布衣湯文瓊廟祀京師又擬謚文震孟劉一燝諸臣追削溫體仁原謚人皆韙之與馬士英忤請祀海歸遭父喪金陵不守錫疇扶服南行至福州唐藩有使相之拜錫疇以守制力辭不許出駐溫州江心寺招徠豪傑以圖大舉會有總兵賀君堯者縱卒殺掠浙東錫疇劾禠其職賀卽率部眾圍寺錫疇大罵曰汝爲國家大帥不思忠國愛民恢復封疆日事淫掠其如天道何卽抽刀自剄賊以其屍投之江中溫人覓之三日乃得殮

外史氏曰余少遊永嘉愛江心寺之勝而館焉日與溫之父老訪求故迹因知先生之死甚詳父老以爲有文文山之志故勒碑於信國之祠焉嗟乎明祚已亡而猶思收拾餘燼以圖復燃難矣然在先生豈肯甘心身在乎此所以寧死於劍刃而不願終於牀第也

陳潛夫傳

陳潛夫字符倩錢塘人家貧瓠落日旰或不再食然好大言駴俗人亦莫能善也聞諸君子於無錫東林講程朱之道乃泛舟問學焉崇禎丙子舉孝廉十六年除開封府推官輒抗疏言時勢請天子召對不報時闖賊旣蹂躪河南以是年入闗踞秦中且出師窺晉而中州八郡開封歸徳汝寧南陽在大河之南彰徳衛輝懷慶及開封屬縣封丘原武在河以北河北未經破傷諸持節使者皆居之委河南不守而河南村落豪傑結土寨自固犬牙其間無所屬賊署僞官數十人鎭撫之人心不甚爲用潛夫至封丘飛章上聞言河南尙有可圖之勢河北實有累卵之危願請重兵守覃懷遏賊勿使下而身自渡汴梁聯絡號召復通郡之地疏上未及報會故總兵陳永福降賊其子陳徳爲巡撫麾下軍尉以其眾噪縛巡按禦史蘇京去變起倉卒人人不知所爲潛夫曰此獨倡叛軍未盡變也乃募民兵千人張勞軍旗幟鼓行而前請巡撫秦所式及鎭將許定國卜從善等以兵會欲往招其眾設計擒徳而巡撫業解任辭不肯與二鎭將遂潰而南潛夫度徳旣西大賊旦夕且至力不能抗遂奉周籓渡河封丘人涕泣𦇤負而從者千餘家潛夫理舟楫濟之三日始畢時崇禎十七年正月也初汴梁東西土寨數百相攻殺無已婁道一者最驍猾狼跋潛夫乃單騎率二三吏士步行從傳呼直造其營道一大驚延入座拜跪稍如禮潛夫勉以忠義相勞苦道一叩頭聴命授以告身爲偏裨簪花絳衣遊行諸縣赫奕朝廷將也遠近山寨聞之以次爭降附於是軍聲大振聞都城陷士卒皆縞素出師邀擊賊將徳於栁園大破之會賊敗走秦中气方沮喪繞河上下數百里豪傑爭來投誠中原數州震動六月傳露布江南時福王立南都方經理江淮度中原不可問而自撫按鎭將以下皆鼠竄去誰復知有封疆計者及見潛夫檄大奇之廷論恢復功授巡按河南監軍監察禦史潛夫入陛見倡議恢剿之策大要謂四鎭之兵不下數十萬人而齊魯汴豫尙皆按堵如故陛下誠分命藩鎭一軍出潁壽一軍出淮徐馬首北向則人心思奮汴梁一路臣聯絡素定旬日可集十餘萬人與藩鎭之兵相爲援應左提右挈則河南五郡可以盡復五郡旣復畫河爲固南連荊楚西控秦闗北臨趙衛上之恢復可望下之亦江淮永安此今日之至計也如因循玩廢而曰吾且禦之堂皇之內臣恐江淮亦未可恃也而相馬士英方條列恩怨論饋遺多寡別玉聲金色法書圖畫之眞贗聞潛夫言第佯應之不爲理潛夫心傷國計之不立門戶之不破社稷將亡而羣心日潰急上疏爭之士英疾怒之凡所請兵餉乞隨徵文武官吏及聯絡戰守諸大計率不相應故將許定國者棲睢陽城中殘卒千人刼掠自食潛夫謂定國懦且叵測不可任士英故畱定國河幹而以私親越其傑爲巡撫事事牽制之其■﹝術上灬下﹞刻隘失眾心且不習其豪傑諸寨兵莫肯爲用而雎陽許定國自以宿將不得比諸大鎭內懷觖望時與興平伯髙傑部將相仇殺初四鎭跋扈不臣及史可法視師激勵之稍感動而傑尢敬愛可法潛夫與深相結傑益感奮願爲前行統兵而北要潛夫與俱謂吾此行必且破潼闗梟李賊之首收全秦以報天子潛夫謂傑公方出師而許鎭有二心議其後不除之不可傑曰吾直折箠使之何害及至雎陽定國負弩矢郊迎盛宮館偉儲張延入城爲好會傑欲以信義服之駐兵城外數十里身輕騎赴會潛夫力諫不從旣就館相與歃血盟盟已語潛夫吾旦夕移營儀封先生先爲芻糧計潛夫立起行是夕傑醉臥定國引壯士刺殺之傑兵旣無主遂燔雎陽散入秦郵湖中爲盜自是無復有言西伐者矣而是時士英旣與可法嫌聞傑死心利之北向酌酒賀而獨忌潛夫持使節喜事別遣禦史代潛夫而潛夫適以憂去初有婦童氏詣吏自言福王妃也久相失今聞王在金陵爲天子吾亦欲南耳廣昌伯劉良佐具禮送之南潛夫之歸也至壽州見車馬儀衛甚盛傳呼曰皇後來皇後來官吏夾道伏謁潛夫亦朝之行宮而帝方謂元妃旣亡采淑女錢塘大昏禮在旦夕叱童氏妄自言抵之獄士英嗾臺諫交章劾潛夫以去國按臣挾妖婦嫚朝廷又指睢陽之變爲釁起潛夫命金吾緹騎卽家逮系下獄五月我師下金陵潛夫間道歸航海至會稽魯王監國拜太僕寺少卿明年我師下紹興潛夫書絕命詞攜其妻孟氏及孟氏娣妾於潛夫者也至小赭村之化龍橋拜母弟及諸親戚與辭訣拊孟氏姊娣令先下度气絕乃自沈時順治三年五月三十日也年三十七其弟麗明祚明晉明以栁棺殮之潛夫爲人駿快遇事嚄唶立斷倜儻好持髙節不知者詆爲誕妄不謂於天下事能有樹也其在汴時太史劉理順汴人也燕都陷理順死之潛夫爲建祠請蔭捐金賻其諸子其好義類如此

外史氏曰先生一佐郡卑吏當國破亡獨能聯絡所部豪傑成軍河上气吞虓闞又結悍將之心而願爲之用功𨿽無成然觀其倡議畫策向使與陶侃祖逖輩共功名安在無尺寸效哉

楊廷樞傳

楊廷樞字維斗蘇州籍無錫人嘉靖丙辰進士楊成之嫡孫也爲諸生卽以理學气節自命嘗與文震孟姚希孟兩人談經論史及古今情事每遇忠孝節義輒欷歔慷慨爲之嘆息不置至於姦邪叛亂之徒未嘗不目眥髮豎必欲殺之而後快及魏閹亂政毒陷正人一日緹騎南下至吳門逮周順昌人情洶洶有格殺校尉一事廷樞與文震亨實倡之繼與婁東張溥金沙周鑣同邑錢禧輩訂復社文章滿天下名曰國表四方名公卿日以社藝相質後學來問字者踵相接其實爲斯文作幹城爲世道人心作砥柱非徒從事於聲气間也是時東林之後復社聿興說者共疑爲顧髙諸公復起雲崇禎庚午舉江南第一廷樞爲孝廉與吳門同榜許元溥陸坦鄭敷教皆人品端方人稱四孝廉其一言一動爲世矜式自當道以迄有司無不式廬下訪折節就教然足迹不至公庭亦不妄發一函凡有闗於國家因革與夫生民利獘者𨿽百口陳之萬言達之勿靳也以是當世益重之學者尊之如泰山北斗朝野望之亦如景星鳳凰云其後屢上春官不第乙酉國變避居光福山中勿復問人間事矣居亡何忽有兵徒自山中來者呼曰奉憲卽縳之去系之舟乃餓五日不死因於舟中賦詩十二首作家書以遺其孤而死

外史氏曰先生當國亡時潛身艸莽中仰天泣血處之無可柰何而已及其被難從容就義有古人之風焉嗚呼殺身成仁安在其非孔孟之道乎

祝淵林垐列傳

祝淵字開美海寧人崇禎間舉孝廉弱冠篤志正學居常自省其過輒入曲室面壁跪不起至流涕自撾其律身嚴厲皆類此壬午上計偕會科臣熊開元姜采言事獲罪憲臣劉宗周疏救之上怒不測廷臣無敢言者淵戴儒冠慨然上書其略曰臣聞主聖則臣直是切直之言人臣所願效而難遇其主人君所樂聞而不易得之下憲臣劉宗周戇直性成忠孝天授皇上賜之罷斥臣亦不爲宗周惜而所惜者宗周以戇直而斥繼之者必懲之爲淟涊宗周以迂執而斥繼之者必懲之爲便捷淟涊便捷之徒安所不至夫平日有犯顏敢諫之忠臨難始有仗節赴義之槪士气卑靡至今極矣冦亂以來開門揖冦者有之靦顏偸生者有之坐視君父之急遷延不進者有之此皆戀爵祿怖生死脂韋蓄縮之一念爲之爾若宗周不惜軀命觸忤雷霆之威此其孤忠激烈言卽不當陛下亦宜優容之書奏切責下所司議奪南宮試而宗周亦罷歸先是淵固未識宗周至是乃從之學宗周𨿽斥罷帝含怒未釋於是遣官校卽官逮淵究主使意在宗周淵就逮於府環而觀者數千人皆大聲嘆息流涕故事逮罪人以駕帖時以票旨無駕帖例不合諸生因疑之大嘩亂挺而起者數十百人校俱驚匿淵曉以大義眾乃解散好義或有气力者爭投以金及援救之牘淵嘆曰使我以利死死有餘恨卽以利生生益有餘恨凡一金之餉一言之援非利乎吾知有義而已悉麾之旣就道諸校搜其裝惟周易莊子及先人小像一幅甲申正月入詔獄卽訊搒掠備至淵抗言曰男兒死耳安有身上書受指他人者二月京師圍急放獄囚淵得出已城陷太常同裏吳麟徵死之方死語其家曰待祝孝廉來淵至相與語麟徵乃死淵裂所臥衾二三丈斂之飯含醊祭之儀𨿽處變亂一如禮朝宿櫬側者旬日間闗涉險持其喪歸會福王立淵詣金陵請竟前獄不許復抗疏請誅姦輔納言見之大驚佯諾曰上卒匿不上當是時淵義甚髙名震天下一時賢士大夫爭慕之願一識其面以爲榮宗周復出爲憲臣淵痛時事日潰亂勸之奉身引退其明年閏六月淵曰吾分當死遂不食死越二日宗周亦絕粒而卒

林垐字子野福淸人崇禎十六年進士授海寧令垐以文章負盛名比至官澹靜簡木不務科指下咸易之聞邑人祝淵因救劉宗周下獄卽周卹其家甫一月燕京信至金陵未立東南所在變起邑鎭李刀三故大家奴素桀驁乘間煽諸毒怨於諸大家者揭竿起而已陰陽構兵其間通邑震恐以狀聞然不敢誦言刀三垐得狀漫置不問徐降牒云旦日詣鄕約所講約比至則數千人擁而噪垐又漫不置可否眾益易之謂令固摸稜耳安能處大事耶刀三顧身在事外狎遊而嬉居有頃召眾講鄕約未半卒密縳刀三至庭下人皆大驚垐徐起問庭下人吾自下車廉此人姦狀罪當死眾謂若何咸應聲曰當死遂立命健卒杖殺之合鎭大驚人人股栗垐從篋中出一紙曉通衢元凶旣除余悉不問眾歡呼釋兵一邑安堵於是威名大震垐惠愛人然持法嚴明有力者撼之屹如山嶽是時江右𨿽茍安顧亂萌所在竊發而寧獨大治性淡泊無嗜欲廚傳蕭然不知肉食吏伺其乏啖以金垐張兩手視之曰若睒我十指骨相從何處受金耶明年四月聞我師將至解綬去去之日城守衛士挾垐給餉一年環署而嘩垐冠帶坐堂上召嘩者曰吾此刻未出城門吾頭可斷吾法不可扞眾乃攺請一季垐曰必得首者治以法乃可眾乃推爲首三人垐序而責之始給餉三月籍庫藏上之府事畢出城去其威信服人至此民提筐擔罌以蔬菓茗醞追泣送者百餘里不絕抵侯官會唐王稱制授吏部郎與黃道周爲一人交唐王去江西而魯王監國由海入閩毅往從之告其父曰兒當死久矣守海寧棄城池當死扈從駐潭州不能隨當死今不死失人臣之分貽父母之羞乃苴履負戈率先戰死於陣年四十二

外史氏曰余旣悲開美之死於不食而又悲子野之死於戰場死不同而其志則一皆可悲也嗟乎士君子願立名節然非堅識毅力欲其當險不撓難己方子野之謝海寧而歸也人以爲不死矣孰知二年之後竟死其死也不爲聲名意气而然也分也開美疏救念臺歸乃從學念臺逡巡謝曰前日之舉得無小過乎開美請曰何哉念臺曰意气乎聲名乎開美憮然請益自是學日進嗟乎意气聲名之僞其病中於人心可以無辧乎二君子之死也分也不爲意气聲名之累也夫

方逢年傳

方逢年字書田遂安人舉天啟二年進士選翰林院庶吉士授編修四年遣主湖廣鄕試是歲以外艱去當逢年之往湖廣也魏忠賢方亂政逢年發策試諸生以上下泰交爲問其程策出極言屢傳中旨非是中間指斥宦寺至舉漢之常侍唐之北司寓比擬語最激切見者太息稱善忠賢知而恚甚有旨降三級調外逢年在翰林爲大學士葉向髙及鄭以偉所引重復與同年倪元璐交善每以學行相淬勵及用文字重忤忠賢聲望大振中外俱以東林正人目之而忠賢內銜次骨𨿽已被謫猶未厭也南京禦史徐復陽希指再借科場事論劾有旨牽連逢年削籍副逢年主試者給事中章允儒亦並得罪莊烈帝卽位詔起故官歷左中允累至右庶子充經筵講官崇禎七年擢南京祭酒召爲少詹事進禮部右侍郎又充重修光熹二宗實錄副總裁先是三朝要典一書作者悉稟忠賢逆黨私意誣詆賢士大夫無得免者實錄亦率仿此帝旣命毀要典至是復刋定實錄逢年毅然握筆一切是非賢否絕不茍徇由是羣小益側目矣十一年以禮部尙書兼東閣大學士入內閣是時天下多事帝急需賢才輔政所遴諸閣臣類多不循故例偕逢年入者爲楊嗣昌程國祥蔡國用範復粹四人均以外僚得蒙眷注而逢年獨起家翰林舉朝遂稱爲異數爲人公廉不受請屬饋遺旣素號東林黨友而性復端重於是同官劉宇亮薛國觀嫉之論事每不相能咸思乘間擠之未及發會軍興後先諸犯官所輸贓贖銀徵解患不如額科臣上奏以過刑部官帝覽大怒頗疑尙書劉之鳳私庇罪人欲予重辟其疏適屬逢年擬旨逢年以爲是皆人產並盡歷歲且久遠不當株坐親黨且之鳳無預不得已姑擬遣戍以上帝見所擬愈怒奉詔詰責竟以閒住去而之鳳亦遂不免逢年居閣中僅七月數見嫉於同官不能大有所施設己又去非其罪中外以是惜之逢年顧嘆曰時勢方棘某菲才得遂弛責幸矣閱六年福王卽位仍復故官致仕南和伯方一元疏薦不報我師下浙江值避地天臺吏民推之城守兵敗被執與方國安乞降已而以蠟丸書通閩事泄被誅始逢年任禮部詔諸大臣保舉人才力薦按察使同縣汪喬年幹略可大用又無錫馬世奇亦所取門下士也世奇有重名稱逢年髙第弟子其後喬年官總制侍郎世奇官編修相繼殉節死所善尙書倪元璐亦死世乃以知人頌逢年云

外史氏曰先生以東林賢者而與嗣昌輩賊臣同事其能久於相位乎然先生去而國事益不可問矣卒以一死而殉其亦不愧東林也夫

吳鍾巒傳

吳鍾巒字巒穉號霞舟武進人始讀王守仁傳習錄悅之繼讀釋氏壇經聞養生家言又皆悅之及受業於顧憲成亟賞其文每課試必列第一載從髙攀龍遊聞其講論始悟向來所悅之皆非學術一軌於至正一時名彥如繆昌期馬世奇輩相得甚歡而李應升則從鍾巒學者也迨應升謁選鍾巒賦水竹居詩送之其詞曰有水有水亦云其淸不因撓濁不隨決行靜則照物動則資生之子之遠爾心是旌有竹有竹亦云其菁幹霄玉幹戛風金聲中以虛貴節以方名之子之遠爾徳是成有居有居亦云其珍寵賂不入毀譽不聞澹焉虛止超然寡倫之子之遠勗哉維寅後應升被逮抵郡寓鍾巒家乃與議論今昔又以讀易袖珍本視之曰毋亂方寸旣以貢試入都門黃道周負重望在詞林一見喜曰吾雅慕李仲達恨不得見今見霞舟如見仲達矣相與講論竟日而別年五十八由光州學博連舉進士是爲崇禎甲戌選長興令抵任靖盜安民暇則與諸生講徳考業吳越諸士爭師事之丙子分考浙闈得士錢肅樂等己卯中使崔璘以巡察鹽糧出其見郡縣體與撫按同輒矢志不肯屈膝遂中蜚語罷歸家居讀易朝夕不輟時四郊多壘士爭談經濟鍾巒曰不明於死生必不能忠義不知忠義必無經濟作勸學說與同志砥礪焉周延儒再相招之出不應辛巳詔湔除外任參罰各官補紹興府照磨居一年量移桂林府推官甲申六月聞國變痛絕復蘇曰馬素修必死已而果然是年冬擢禮部主客司主事以淸獄未行乙酉七月抵南雄聞南都復潰畱不進自是轉徙閩浙兩粵間辛卯八月渡海入昌國衛城至九月二日我師至積薪自焚於文廟左廡樓下年七十五全家俱死著有周易卦說大學衍注霞舟攜捲語錄雜著藏於家學者稱霞舟先生

外史氏曰先生幼以理學气節自負不肯作齷齪兒嘗曰大丈夫不能爲大聖大賢亦當作忠臣義士豈可依回庸碌哉故其理學气節迥然直峙於兩間道南之遺緒至先生而益光矣

曾櫻傳

曾櫻字仲含江西峽江人萬曆朝進士官民部出爲常州太守淸操正气聞於海內其治行爲天下第一嘗過東林書院與髙攀龍諸君子講論道徳鄕士大夫羣推重之奉爲主席天啟丙寅逆閹盜柄羣小構煽矢集東林矯旨拆毀符檄旁午伐屋撤垣勢如風雨又適當攀龍沈淵時破巢取卵邑令吳某系攀龍長子世儒至常州櫻見之驚謂吳曰若欲使忠臣子孫必爲豺虎所魚肉耶遂匿世儒不使出越數日官旗受吳門五人之厄過梁溪不復大恣而世儒得幸免皆櫻力也已而奉旨勘問院道勘語皆有攀龍與上年被逮諸臣同惡相濟等語府詳獨以同朝共事四字易之後擢爲副使道累官至藩臬罷歸林下不復出矣後逆璫指爲東林黨人矯旨削籍至桂王稱號廣西召拜大學士國亡殉難外史氏曰當逆璫勢焰燻天地炙日月天下騷然賢人君子夜無安枕白晝道路以目吳懷賢以稱頌楊大洪二十四罪疏劉洞初以詩箑寓譏刺皆被殺於時淸流重足而立當道者趨之如蟻或畏之如虎先生介然獨立周旋忠臣義士使覆巢之下得有完卵非東林人物無此擔當也

東林列傳卷十二

●欽定四庫全書

東林列傳卷十三

江陰陳鼎撰

○明

鄒元標趙南星列傳

鄒元標字爾瞻江西吉水人萬曆五年進士觀政刑部首輔張居正父喪奪情抗疏指斥入朝門適翰林吳中行趙用賢以諍居正杖於廷血肉狼籍亟嘆曰奇男子也出袖中疏上之略曰居正才𨿽有爲學術則偏志𨿽不小忌刻過甚進賢不廣自用太濫言路未通民隠未達用深刻之吏阻豪傑之才以居正而在京守制綱常以斁人心以壞安望其弼成帝學輔翼聖志哉居正且大言曰不顧旁人之謗議不卹匹夫之小節將以三年之喪爲小節乎臺省諸臣不言己爲曠職又有禦史曾士楚出疏保畱省臣陳之謨效之朝廷爲首善之地臺省爲公論所出持論至此可勝嘆哉疏入杖八十謫貴州都勻衛徒跣就道數濱死抵戍所進勻士講學從者日眾巡按禦史至衛閱兵必軍裝持戟雜伍中禦史亟遣人謝對曰此君命也何謝爲十年居正死薦起爲吏科給事中元標疏陳五事一寡欲以正君心而聖徳培一召對以決壅蔽而泰交成一肅憲紀以糾羣吏而貪墨去一崇儒術以端士習而風聲樹一選撫臣以廣休養而百執事賢慷慨論列凡數千言帝嘉納之朝士多急利祿廉恥寖微元標疏糾南戶部尙書張士佩驟進禮部尙書徐學謨難退尋並罷去而所推薦耿定向羅汝芳許孚遠等十餘人皆名儒夙望舉朝爲之色動十二年春慈寧宮災元標痛言修省有保聖躬開言路節財用拔幽滯寛罪宗放宮女六事忤旨朝士故揚言上怒欲杖殺鄒給事元標令妻檢曩所服布袍白蠟藥云予筋骨𨿽病然精神尙可杖五六十若緹騎來卽徑去第毋令老母知之會大學士申時行數請曲貸謫南刑部照磨僉都禦史石星告之曰公聞上語否上方禦膳忽命撤減曰若不聞鄒某數朕耶其見憚若此明年五月調北吏部驗封主事請攺南以便養母不許已而吏部尙書楊巍應詔陳言元標又爲代艸謂後宮多嬖寵近侍用事者十人號十俊卽宣徳朝之八黨也請割袵席之愛嚴便嬖之禁省內廷供億之煩減每歲贖鍰十七萬之數勅禦史汰馬快船諸獘皆人所不敢言者十八年升本司員外郎遽引疾歸逾年檄赴官途中所見聞吏治民瘼臚列幾萬言如家人父子相告語又言明主不以言瑣而忘采納藎臣不以身遠而忘諫規陛下初臨禦時年才十齡朝講日親山谷傳中國聖人今聖齡方壯遽違前志臣竊痛之千金之子一日不出裏閈臧獲有跳梁之患百里之吏一日不坐堂皇吏胥有舞文之憂今萬國萬姓系陛下爲安危一日不朝則堂陛情隔忠良謀阻國事有不可知矣願陛下味孔氏一簣之訓鑑孟子九仞之譏取魏徵十漸之疏畱神詳覽臣不勝大幸又聞太子天下之本重太子所以重宗社也今皇太子睿齡日增不知宮中保護有幾覃吉輩竊謂宜出而與諸儒臣相親也易稱主器莫若長子故受之以震願早冊立以慰天下望是時元標忠鯁藉甚在廷內外推轂者數十人帝終以切諫怏怏不樂用而元標念母將八十又請攺南遂左遷南刑部主事亦忻然迎養及考滿赴部引疾復遷郎中值母憂歸遂堅臥不起居南臯之野談道著書學者稱南臯先生林居垂三十年由是學益進光宗卽位召起刑部未幾熹宗立升大理寺卿進刑部右侍郎在道聞遼東不守嘆曰三十年來惟爭門戶不問封疆禍見於今日矣請簡用嶽元聲汪應蛟吳達可諸人而先定畿省勤王約寛山東畿輔遼餉以固根本旣至又陳拔茅闡幽振武保泰數事而歸本於簡儉和厚大約收拾人才調養元气爲國家計財用爲小民陳疾苦帝皆可其奏元標旣以淸直立朝與趙南星髙攀龍並稱類漢所稱三君子者天下咸屬目焉晚年風力遜始仕時科臣汪慶伯少之元標曰大臣老臣與言官自各有體安用呶呶作少年故態哉然於國家大利害則抗直如故李成梁子如楨驕恣楊鎬喪師得罪旣僉議如法忽降中旨從寛元標讞如楨當死鎬罪不當赦並斥諸內臣幹憲紀帝爲攺容卒仍初議是時天下賦重遼餉尢急元標曰不可以一遼失天下心請蠲遼餉而以鹽課鼓鑄稅契義助諸策爲之補救東事未寧而黔苗復亂議者爭言用兵元標曰患不專在苗興師動眾非良計也具陳其情狀惟在處置得人節制有法正當以不治治之因盛述前撫臣郭子章安苗功蓋元標在黔時嘗讀子章書觀其壁壘間當日與安酋歃血盟處拊髀悲之故所論多切中又上書政府言其事天啟元年冬遷左都禦史條議計典在核實毋縱毋苛廣寧之告潰也會議經撫罪多異辭元標曰王化貞棄廣寧宵遁宜服上刑熊廷弼比楊鎬多一逃比袁應泰欠一死均難逭罪時服其正論京察諸賢有以門戶受錮者請追卹其旣死而亟錄其遺賢或以衰遲難之元標痛惜老成曰今几案置一古器坐客攺容於用人何獨不然薦髙攀龍劉宗周等甚力光熹之間三案無信史禮部尙書孫愼行疏責首輔方從哲甚峻元標急韙其言疏曰乾坤所以不毀者賴有綱常綱常所以植立者恃有信史國史不書野史必載請亟定光宗實錄表明公論亂臣賊子之膽可破也又請矜容愚直言天變時危宜亟下求言之詔作敢言之气今陛下卽位未二年數逐言官不急爲賜環則士气不振將來政柄不知落何手矣其持議不阿類如此當是時客魏已陰用事憚元標方嚴猶逡巡不敢肆而元標所引用正類皆非僉人意尙書孫愼行王紀皆坐忤旨罷斥元標力救不聴亡何遂以講學被謗矣元標之拜禦史馮從吾爲之副二人同志創首善書院講學於京師給事朱童蒙攻之以爲招搖門戶蓋姦黨嗾攻正人意不在講學也元標奏曰臣自少至老浮沈南北數十載獨有此學患難死生未嘗隕志昔隆慶間徐階當國集諸計臣千餘人討論識仁定性二書未嘗以此少階相業今乃爲末俗所諱人生百年自帖括靑紫外一無所聞𨿽位極人臣虛生浪死耳旣不許京師講會願罷臣歸田以究所志陛下經筵日講爲諸臣先毋以臣等阻千百世共學之心馮從吾亦屢疏乞與元標同罷閣臣葉向髙爲之疏辯議畱給事郭允厚郭興治遂痛詆元標以二氏之學元標六疏乞罷乃加太子太保馳傳歸猶上書言邊徼事薦朱燮等可用匡攘後吏部尙書趙南星猶會推起用不果召未幾卒元標爲人剛直無茍容通籍五十年晚登九列而前後在朝不滿數載中間晦養陶泳臨器含弘當居正之死羣喙交攻獨無一言訾及人以爲難歿後以璫禍削籍崇禎元年李邦華請卹贈太子太保吏部尙書謚忠介蔭一子平生與海瑞善歿而同謚有存眞願學太平山房諸集初爲吏部時迎母之官過彭澤舟夫不集厲聲讓縣尉旣而悔之曰此亦吾父母國也柰何以尉忘敬心卒好言謝過不遑云

趙南星字夢白直隸髙邑人九歲稱神童二十一舉於鄕二十五成進士蓋萬曆二年也授汝寧府推官擢戶部主事張居正當國病京師競爲禱祀南星與顧憲成姜士昌獨不往攺吏部考功尙書楊巍欲糾禦史丁此呂南星泄之於編修趙用賢給事中王士性巍嗛之引疾歸再起文選上剖露良心疏所抨擊者如左都禦史吳時來左副都禦史詹仰庇少詹事黃洪憲給事中唐堯欽禦史蔡系周孫愈賢等皆眾論不予者而給事中李春開媚眾糾南星上不聴又引疾歸尙書陸光祖將去特起南星田間調補考功郎中當是時繼光祖而爲尙書者孫鑨有執持屬吏盡一時之選南星爲考功主計靜坐篝燈苦心參酌有虫巢於耳繭成而不自覺援筆注考嚴於要津而寛於散秩遇一權勢姓名奮腕乙之要津無所闗白卽臺省長預察事者亦不使知閣臣王錫爵趙志臯張位等盡喪其私人卽志臯介弟亦中察典去說者以爲數十年考功第一然執政銜之深矣臺省又恥不與聞也轉而拾遺吏部奪尙書俸鐫南星秩調外已而削籍凡救南星者皆放斥有差南星之爲吏部也屢起屢蹶家居三十年位不過郎署與刑部鄒元標吏部顧憲成海內比爲三君子如漢之竇武劉淑陳蕃焉光宗卽位卽家起太常少卿左通政尋轉太常卿明年升工部右侍郎皆不拜奉詔切召乃就職甫一月卽升左都禦史明年佐主京察其所鋤斥略與爲考功時等亡何代張問達爲吏部尙書謂京師交際殷煩士大夫朝气皆疲於酬應序午入署惙惙不支請以全力盡職業又廉巡撫之賢者與郡邑循吏皆久任銓司如考功文選亦不得僕僕更代官評報部不得循故事以卑冗寡援者塞責又往時八品官有例移封父母請下逮九品幕僚以下皆鼓舞稱慶於是上再剖良心疏與三十年前奏自相喁答謂簠簋濫則彈壓輕戒上官毋得受守令貢獻又知從來典選者竿牘盈笥臺省至桀傲遇銓郎多磬折耳語嚴飭諸司毋循一切請托有挾而求者廷白其事有給事中代貲郎求鹽運司卽注貲郎爲王官出給事外藩左都禦史孫瑋卒用髙攀龍代之不以門墻引嫌佐之者楊漣左光斗給事中則魏大中禦史則袁化中等求而弗得者皆恨又故事銓曹重行輩序若魚貫若以副郎入躐郎中上卽不服南星以淸望調兵部鄒維璉於考功時江右銓司吳羽文猶在事一省兩銓尢爲創見又不與江右臺省謀於是陳良訓章允儒等以非例責維璉而傅櫆已潛通魏忠賢首攻維璉以撼南星而難端作矣會楊漣二十四大罪疏亦以是時上先是忠賢亦知南星爲人望當其爲總憲時於上前亟稱美之一日囑其甥傅應星來執贄南星麾去又嘗同坐弘政門選通參南星正色語曰主上衝年內外臣子各努力爲善忠賢黙然怒形於色又魏廣微者其父允貞南星同好也素以通家子畜之不少假借乃廣微以同姓嚴事忠賢幸致揆地而南星待之益峻每嘆曰見泉無子見泉者允貞號也他日廣微三至求見門者曰休矣將脫幘而寢廣微怒曰擯我耶人可擯官不可擯也恨刺骨與忠賢比而嚙南星及都禦史髙攀龍發崔呈秀貪穢狀南星議戍之呈秀倉皇走忠賢叩頭請命言不去南星我兩人未知死所及推晉撫謝應祥廣微抵掌曰得之矣以攀龍爲南星門生大中爲應祥門生也嗾禦史陳九疇劾之而廣微呈秀合計獻忠賢逐選郎夏嘉遇都給事中魏大中而南星亦乞骸行矣旣而攀龍以南星門生去首輔韓爌以救南星去一時名賢削奪者踵趾相望日必數人逾年而國遂空諸小人乃取南星素所顯斥及諸正人抨擊去者分布要地作逆閹爪牙首用傅櫆等之言起大獄羅織海內殺楊左諸人惟南星行撫按鞫訊當事者藉是效首功辱南星於庭子淸衡外甥王鍾龎受箠罷荷校兩月觀者雨泣坐贓一萬五千兩罄產不完十之一士大夫陰助之經訊之日投牒者數千人寃聲沸內外特與遠戌時南星年已七十六法當贖忠賢矯旨不許而逆黨趙興邦盧承欽梁夢環張訥輩劾奏無虛日指爲元凶南星戍代州淸衡戍莊浪鍾龎戍永昌相去萬里將行妻馮氏一慟而死淸衡母李氏憂死淸衡子方七歲以家難怖死南星慨然不以介懷坐短轅攜殘書一篋自隨執鍾龎手仰天祝曰汝兩人往戍所宜閉戶讀書彼蒼不終憒憒也至代僦小樓以居顏曰吉祥又掃土室顏曰味蘗作漢髙曹操等七論又爲韻語以約漢以下事聞人足音墐戶不敢應晉藩遣使存問亦不答崇禎初肆赦撫臣牟志夔逆黨也故畱滯不聽歸終殞戍所明年詔復原官贈太子太保謚忠毅

外史氏曰當明之際君子濟濟在朝使無姦相之內構逆璫之中孽俾諸正人各展其學亦足以爲治也豈至覆亡哉柰何旣壞之姦回復亂之逆惡誅戮賢良戕賊方正不至夷滅淪喪而不止此豈天道使然歟余讀南臯夢白兩先生傳不禁涕泗滂沱而傷心也

馮從吾傳

馮從吾字仲好號少墟長安人好濂洛之學嘗受業於許孚遠居父母憂哀毀盡禮中萬曆十七年進士攺庶吉士授山西道禦史巡視中城不通奄人謁見上怠於政事抗章言皇上郊廟不親朝講不禦章奏多畱中不發諸臣言之諄諄皇上聴之藐藐屢請饗祀而遣官如故屢請朝講而靜攝如故屢請批發而畱中如故豈在廷諸臣無一言當上心耶皇上試觀戊子以前四裔效順海不揚波天下何等景象也是勵精之效旣如彼庚寅以後南倭報警北冦渝盟天變人妖疊出疊至天下又何等景象也是靜攝之患又如此失今不圖長此安竆況今當朝覲之期萬方畢集咸欲一覩淸光而竟不可得則必相疑而議不曰皇上困於曲蘗之鄕而歡飲長夜必曰倦於窈窕之娛而晏眠終日𨿽近頒勅諭謂聖體違和或可借此自掩不知鼓鐘於宮聲聞於外天下人心豈可得而欺哉況皇上每晚必飲每飲必醉每醉必怒左右一言稍違卽斃杖下如此則旣非靜攝又廢朝政縱諭旨森嚴恐不足服天下而信後世也願皇上勿以天變爲不足畏勿以人言爲不足卹勿以目前之晏安爲可恃勿以將來之危亂爲可忽天下幸甚疏入上大怒欲廷杖之會皇后長秋節閣臣救解得免大計外吏命從吾司偵邏苞苴絕迹都給事胡汝寧者執政私人也特疏論之汝寧遂斥外請告歸起故官巡長蘆鹽政潔己惠商鹽政大飭二十四年春上怒南北言官凡科道掌印者盡斥爲民從吾預焉自是杜門不出日取先正格言體驗身心造詣益邃光宗踐祚起尙寶司卿進太僕少卿攺大理同定熊廷弼王化貞之獄歷僉都副都禦史恊理院事廷議三案罪謂李可灼以至尊嘗試而許其引疾當國何心至梃擊之獄與發姦諸臣爲難者卽姦人也羣小惡之時臺長爲鄒元標相與建首善書院集同志講學其中益爲小人所惡給事朱童蒙郭允厚郭興治遂相繼疏詆從吾上言宋之不競以禁講之故非以講之故也我二祖表章六經天子經筵講學皇太子出閣講學講學爲令甲臣子望君以講學而已則不講是欺君也倘皇上問講官諸臣望朕講學不知諸臣亦講學否將何以置對先臣王守仁當干戈倥傯之際不廢講學卒能成功此臣等所以不惜毀譽而爲此也遂屢疏乞歸又二年起爲南京右都禦史未赴攺工部尙書力辭予致仕旣而魏忠賢益熾乃削其籍同邑王紹徽爲冡宰素與從吾不協使巡撫喬應甲窘辱之不勝憤郁而卒崇禎攺元復其官賜謚恭定從吾爲學全在本原處透澈未發處得力而於日用常行必事事檢勘以求合其本體故所造光明純粹卓然爲一代大儒所著有辯學錄疑思錄闗中書院語錄及少墟集行於世首善書院者建於天啟初年葉向髙爲記董其昌書之後爲魏忠賢搥碎其碑向髙記略曰吾聞鄒先生之學深參黙證以透性爲宗以生生不息爲用觀其意趣所指似欲並禪機玄旨而包括之爲一家馮先生之學反躬實踐以性善爲主以居敬窮理爲程其識力所至又若欲舉二氏之學而盡驅之教外者向髙微意蓋不滿於元標云

外史氏曰余遊長安與其孫交好得拜先生遺像魁梧奇偉燕頷虎頭儼然望而畏之也及讀其所著書則委曲宛轉以發明先賢之蘊又恂恂然如孱弱書生焉嗟乎天欲亡明乃生逆璫以戕賊之使不得一展其所學傷哉

王紀傳

王紀字惟理山西芮城人丰采凝峻萬曆十七年進士推官池州以廉辦聞入爲禮部主事歷遷儀制郎中與顧憲成爲石交十九年冊立東宮有日矣以金冊未就欲另攺期廷臣疊請冊立帝皆不悅紀又特疏請之不報然守正據典禮凡宮府儀制皆愼別長幼有羽翼東宮之力朝士倚重是歲十月皇太子立明年紀升光祿少卿尋引疾去久之起補原官主試河南覩宦途混濁以由君子觀之一節命題爲求富貴利達者作痛砭時貴丑之甚恨然紀不卹也轉太常少卿提督四譯館升僉都禦史巡撫保定四十三年加副都歷戶部左侍郎升尙書入督倉場歷官中外皆著淸望天啟二年攺刑部尙書會議三案紀憤懷忠鯁嫉諸用事者甚嚴謂麗人之蠱惑崔文升之涼劑李可灼之紅丸同一機軸舊輔方從哲獨秉國鈞慣結奧援止知有貴妃不知有君父罪更在沈一貫上當先帝哀勞過甚已成篤疾可灼紅丸再進從哲實主使之故有回籍之溫綸有銀幣之厚賚由前而觀從哲過信可灼有妄用藥之罪由後而觀從哲曲庇可灼有不討賊之罪爲法受惡百喙奚辭故不逮可灼無以服天下不逮文升無以服可灼不削奪從哲官階祿蔭無以泄天地神人之憤議出人爲竦然會客魏擅權內外通呼吸刑部郎徐大化黨邪害正攻給事中周朝瑞紀劾罷之謂朝瑞持徑尺批逆鱗天下所稱朝陽鳳也大化誠抱孤憤爲朝廷擊賊今有人於此巧能移奪人主之視聴力能顚倒天下之是非交結權黨誅鋤正士誠今日之蔡京也何不明目張膽出袖中彈文相擊乃與嚴气正性之朝瑞相尋干戈耶紀意所彈射蓋大學士沈■﹝氵隺﹞也禦史楊維垣疏令指名紀遂上疏直斥沈■﹝氵隺﹞引宋蔡京爲比以爲京■﹝氵隺﹞生不同時而事實相類其結附魏進忠與京之契合童貫同乞哀董羽宸與京之懇欵陳瓘同要盟死友邵輔忠孫■﹝術上灬下﹞與京之固結吳居厚王漢之何異罷逐顧命元臣劉一燝周嘉謨與安置呂大防蘇軾何異降斥持正言官江秉謙熊徳陽侯震暘與貶謫常安民任伯雨何異尢可異者賄交婦寺竊弄威權中旨頻傳而上不悟朝柄陰握而下不疑此又京迷國罔上曠百世若合符節者也宋史昌言擊蔡京者大中丞石公弱大司徒陳顯臣叨爲司冦耿耿孤忠義難緘嘿乞斥姦輔以謝公論並罷臣以謝言官臣𨿽伏艸莽死無恨客魏聞之忿甚哭愬帝前會佟卜年劉一瓛等下獄指爲邊疆姦細帝怒欲立訊誅之紀不肯附和坐違慢忤旨■﹝氵隺﹞遂劾紀二大罪內批削籍紀旣負淸直聲大學士葉向髙等合疏力救言法者天下之平也天子不自斷而與執法之臣共之期平允而服人心也王紀身爲大臣讞決遲回無所逃罪誠以此事重大而佐證未有淑問未備殆求其情罪允協眾論僉同彰朝廷雷電之明若敢曲庇叛人臣等百口可保也不聽向髙再疏獨救又不聽紀與夫人騎二驢襆被以歸朝論大嘩修撰文震孟上疏白紀言紀策蹇出都人謂快於馳驛破帽蒙頭人謂榮於蟒玉遂並斥震孟去嗣後閹黨煽禍羅織無虛日會紀卒人皆吐舌曰使王尙書在必不免矣崇禎元年復官贈少保蔭一子謚莊毅

外史氏曰嗟乎明欲亡矣以惟理先生驚天地泣鬼神之言卽刻木爲君者亦當點首也柰何竟不能動其忍心耶哀哉人犯必死之疾𨿽使岐伯復生終難療矣

沈思孝吳弘濟列傳

沈思孝字純父嘉興人也七歲授尙書端介如老成人隆慶元年年二十六舉於鄕明年成進士又三年謁選吏部故事進士踰三年者得謝有司爲京朝官時髙拱署部事見思孝器重之使所知諭之曰暫淹曹郎爲臺省地思孝辭乃授番禺知縣時殷正茂總制兩廣檄富人與外國市而權其子母又欲開海口諸山以供稅思孝皆持不可正茂不能難仍薦之思孝方以卓異召將授給事中而同官間之於制府陰中之僅授刑部雲南司主事萬曆五年冬張居正以父喪奪情思孝與同部員外郎艾穆共疏爭之詔杖思孝八十謫戍廣東神電衛濱死者數矣十一年居正死思孝等皆復官先時同上疏杖謫者艾穆而外翰林吳中行趙用賢進士鄒元標也五人以同患難故相與友善思孝尋晉尙寶司丞十二年至京師升光祿寺少卿時禦史李植江東之羊可立以追劾張居正及攻馮保徐爵爲居正黨所側目又以帝卜壽宮植東之等爭大峪山非吉地語侵執政而用賢中行蹇諤自喜執政亦弗善也思孝甫入都卽有以執政意說其委蛇者思孝謝之曰某非以一死博富貴者也會禦史丁此呂以謫發科場事爲吏部尙書楊巍所劾諸人數爭之閣部大臣積不能平遂明攻植與東之而指摘中行用賢等思孝忿曰江陵𨿽歿余氛猶熾耶時王錫爵新入朝植東之等頗推戴焉錫爵拒不納更上八不平之疏以攻之錫爵亦致書思孝且語其人曰若主與我同仇何如吳趙二子耶思孝復書曰寧負相公不敢賣友負國以故凡保江陵子弟及保大峪山者皆不署名於是當路皆惡之思孝初以光祿晉太常寺少卿提督四譯館升順天府府尹向用矣坐是攺南京太僕寺卿以提調保勘冒籍爲科臣唐堯欽所劾寔借事以傾之也吏部議調思孝應天府尹執政以攺南不攺官奪選司俸會禦史房寰妄劾南京都禦史海瑞再疏爭勝進士顧允成彭遵古諸壽賢上疏直瑞而劾寰言爲寰甚易爲瑞甚難詔以出位言事罪允成等褫其冠帶思孝疏推瑞之賢且救允成遵古等而極詆房寰之貪穢請復遵古等冠帶依資序用以除壅蔽之習反依違之風疏上以怨望切責之謝病歸十九年陸光祖爲吏部尙書乃起南京光祿寺卿尋升都察院右僉都禦史巡撫陜西時寧夏哱拜父子與劉東明許朝等叛詔思孝移駐下馬闗爲總督魏學曾聲援思孝言逆賊勾虜諸部響應陜兵調遣無餘欲募浙兵五千宣大騎兵五千以資防禦乞發內帑以供餉並請宥故都禦史李材罪赴行間詔發太僕寺馬價銀十萬兩及庫貯濟邊銀五萬兩令思孝就近募兵而罷李材勿遣思孝勇於任事顧與魏學曾不相下給事中侯慶遠劾其捨門戶而守堂奧議以南人未習邊事調撫河南思孝辭不往曰臣不能三秦豈能中州帝雅知思孝尋升大理寺卿時內官郝金以詐傳懿旨下獄金內官張誠私人刑部薄其罪思孝駁正誅之帝喜尋晉工部左侍郎陜西織造羊絨思孝疏請減十之四陜人賴焉未幾升右都禦史兼兵部右侍郎協理京營戎政時吏部推舉以思孝貳李楨而帝用思孝有疑其藉內援者給事楊東明劾之思孝再抗疏辭溫旨弗許時孫丕揚爲吏部尙書方大計羣吏參政丁此呂在黜中思孝以此呂爲禦史有抗直聲力爭之不得給事中鄒廷彥復繼楊東明劾之帝怒謫東明奪廷彥俸會禦史趙文炳劾文選郎中蔣時馨納賄時馨疑思孝嗾之遂訐思孝求少宰不得乃結江東之劉應秋等命李三才以欵授禦史帝怒時馨削其籍孫丕揚亦以思孝之爭此呂也乞歸帝慰畱丕揚命逮此呂亦不罪思孝也尋閣臣趙志臯等亦稱此呂才名自負廓落不羈貪污未必肯爲伸思孝議帝復命思孝侍經筵南給事中祝世祿請去思孝以安丕揚時論嗤之禦史兪價等復劾思孝爲盧杞工部員外嶽元聲疏爭之帝皆不報時丕揚思孝皆杜門不出志臯等言二臣皆賢者所爭亦皆公心請上宣諭令卽出視事並諭言官郎署勿互相排擊從之二十四年幹淸宮災思孝請行皇太子冠禮爲回天第一事復奏日本封貢事謂亟宜修戰守之備並論志臯石星主封誤國皆與時議不合蓋剛腸自任負气骯髒其天性也丕揚尋以乞休允放思孝亦得請歸詔馳驛去病痊起用居家七年卒思孝晚結主知及去國復得溫旨由是忌者益甚一去不復出矣然思孝品望素定一時正人皆推之陸光祖謂鄒元標曰吾郡淸撡潔行沈純父朱汝虞兩人獨純父嫉惡過嚴汝虞名廷益嘉善人官通政陳有年亦曰純父𨿽剛然玉也世柰何以石攻玉顧憲成允成髙攀龍鄒元標皆善思孝憲成屢致書當事訟其賢且爲辯誣思孝卒元標爲志其墓重惜其不大用也惟以爭丁此呂忤丕揚秦人重怒之遂成洛蜀之勢其後辛亥京察之前禦史史記事大亂將作疏猶以思孝爲戎首謂其與顧天埈合謀翻局以錦衣衛劉承禧僞書爲口實憲臣攀龍力辯之而思孝亦以是歲卒矣萬曆四十一年賜祭二壇天啟中贈太子少保子士龍士臯士龍舉鄕試思孝同裏同時以建言削籍有聲者爲禦史吳弘濟

吳吳濟字春陽秀水人萬曆十四年進士授蒲圻知縣二十年行取選湖廣道禦史二十一年吏部侍郎趙用賢爲吳鎭所訐去位都禦史李世達戶部侍郎李禎等皆罷戶部郎中楊應宿鄭材復論用賢等以媚執政行人髙攀龍斥材應宿爲讒說且以喜同惡異斥輔臣詔切責攀龍吳濟乃上疏言應宿疏訐吏部攀龍責望輔臣陛下皆令部院參看臣一喜一懼喜者喜應宿之有所懲而小人有去國之日懼者懼攀龍之蒙詰責而忠臣被進言之辜夫攀龍責備閣臣亦無他意誠以進賢退不肖之權握於皇上而斡旋其間者惟在閣臣今大小臣工之賢者比比而去其所奉以去者皇上之明旨而票擬實出閣臣此閣臣所以不白於天下而攀龍所以有言也若應宿之言上無朝廷下無公論臣竊意其妄有所挾而出此疏入帝怒吳濟黨救攀龍命降二級調外閣臣疏救不聴給事中吳文梓等交章救之帝愈怒斥弘濟爲民文梓等俱奪俸弘濟歸不及俟起用而卒後逆璫亦以黨人禁錮崇禎立復官贈光祿寺少卿孫統持字巨手有文名以志節顯

外史氏曰當東林初起時政府鑑江陵之轍輒以爲黨每言於帝而帝誤聽之凡有申救東林者亦卽以爲黨嗟乎東林黨禍始於神宗末一二宰輔先種其毒根至崔魏而毒大發也若純父海舟兩先生已稍露其萌蘗矣至崇禎朝旣不能用參苓芪術以調劑而益攻以巴黃砒石毒愈甚而命隨之悲哉

東林列傳卷十三

●欽定四庫全書

東林列傳卷十四

江陰陳鼎撰

○明

孫鑨傳

孫鑨字文中余姚人忠烈燧孫也父升爲禮部尙書鑨兄弟以進士髙第先後列大僚而鑨獨恂恂若寒素初授武庫司主事提督京師武學學中貴戚子弟都城遊俠射獵者皆系籍於中鑨宿知其獘當六年會舉之日一以文義爲去畱比奏將上尙書欲易一私人鑨力持不可旣退同官宋嶽呼鑨曰立峯吾今畏汝矣寧有上官煦煦言而面赤彊爭者乎立峯鑨別字也疏上畱中同事者皆危懼鑨不爲動踰日竟下由此名大起遷職方員外郎丁外艱服闋補武選郎中是時世宗深居齋宮錮言事諸臣屢興大獄舉朝惴恐鑨具疏極諌以秦二世宋徽欽爲諭盡發諸姦與中璫不法事大學士徐階見之大詫曰癡也郎柰何輕批逆鱗哉會上病諸璫壅之不得達引疾歸隆慶元年起南京文選司郎中升南尙寶卿考滿入京時髙拱以內閣攝吏部尙書見鑨欲北之鑨若不聞而去遷南鴻臚少卿萬曆初入爲太常少卿提督四譯館遷右通政再升光祿卿張居正奪情議起疏劾不報復引疾歸居正歿以原官升大理卿歷刑吏兩部侍郎拜南京吏部尙書又攺兵部陸光祖罷入爲吏部尙書當是時事權初歸銓部人情杌■﹝揑﹐木代扌﹞中旨譙讓諸曹郎鐫俸削籍者趾相屬鑨不爲動遷除大政不謁內閣路遇閣臣亦不避道循光祖之意加徑直焉大學士張位積不能平疏言會推大臣與議者各舉所知彚奏取上裁以此欲撓吏部權鑨覆寢之而給事中史孟麟力申鑨議疏繼上位益忮而閣部水火矣鑨在吏部集思廣益欣然捨己意廓如也時徵聘久廢鑨獨亷一二篤行士於科名外以維世風如鄧元錫劉元卿王敬臣王升馮行可等士論韙焉萬曆二十一年大計京官故事皆在正月二三宵小輩爲閣臣出力者皆借條陳侵吏部權欲以決隙致潰鑨與考功郎趙南星慷慨自矢曰法之不行自親暱始於是南星首摘其姻婭都給事中王三餘鑨亦亷其甥呂胤昌胤昌者文選副郎也自是部院臺省莫敢以意幹其私人而城社之黨絀當是時大學士王錫爵假歸兼程赴闕意欲有所庇鑨知之計疏先一日上錫爵憤甚合謀張位而臺省以不得與聞察事也二恨交作使臺省合謀曰拾遺吾職也仍拾吏部耳遂合糾稽勲員外郎虞淳熈職方郎中楊於庭兵部主事袁黃鑨疏爭之政府故擬畱用而給事中劉道隆劾疏至嚴旨詰吏部專權結黨已又責其回奏不認罪奪俸三月南星降秩外用淳熈等閒住鑨求去不允鑨又念身去無須多言顧權黨之說不可使遺患將來乃具疏申明職掌並乞骸骨又不聴又凡東林賢者盡疏薦之大拂錫爵位意焉旣而都察院公疏救南星上大怒責其市恩於是左僉都禦史王汝訓右通政魏允貞大理寺左少卿曽幹亨吏部主事顧憲成李復陽禮部郎中於孔兼員外郎陳泰來主事顧允成張納陛戶部主事賈巖國子監助教薛敷教等二十餘人具疏力爭咸歸咎內閣而刺錫爵與位尢甚已而史孟麟升吏科都給事中引疾不拜極論前事禮部郎中何喬逺主事洪啟睿連爭之皆不省當是時聚訟盈廷淸流盡逐東林黨錮之禍基於此矣初陸光祖之在吏部也選郎王教以量移萬國欽事一司皆削籍政府欲假以立威懲後而眾益不服後遂屢行之鑨罷而繼鑨者不久卽去自是吏部用人之疏一槪畱中而閣部之權並輕惟二三臺諌以口舌爲權衡驅斥異已而已觀於丙辰丁巳之察可爲浩嘆者也鑨請去益堅上遣中官賜養羊上尊終不出疏十上賜乘傳歸踰年卒久之贈太子太保謚淸簡鑨淳誠質行自奉寒薄與人循循如長者意所不可賁育莫能奪三王並封議起諸臣嶽元聲等引祖訓各上封事久不決鑨率九列廷爭之錫爵气奪儲位始定風波震撼中繼光祖而爲名吏部者惟鑨爲然子二長如法癸未進士刑部主事以爭國本謫潮陽縣典史卒贈光祿少卿次如洵癸丑進士山東參政天啟間逆魏擅權矯詔入東林黨中父子皆削奪崇禎立乃復

外史氏曰先生爲東林肇基者也當其在吏部時引賢若渇東林正人濟濟咸登矣及其去位而淸流之禍胚焉俾無張王之嫉忌則先生不罷而陸與純王忠伯輩再起與東林諸賢共佐朝廷太平之業未必不逺追文景也余故曰肇東林之基者先生焉

江東之傳

江東之字長信歙縣人少爲諸生性剛有大志萬曆五年賜進士授官行人擢山東道監察禦史叱駙馬侯拱辰於途貴戚斂手避之是時張居正初卒而馮保猶用事徐爵者保假子也居正素藉之以通於保居正死爵熖益張時乘驢出入東安門莫敢訶止東之行遇爵執其驢付所司卽上疏陳爵罪歷言爵借馮保以作威福狀𨿽未明指保罪而實以撼保帝覽奏怒命錦衣衛逮爵論死尋以禦史李植疏竄保於南京先是江西巡撫僉都禦史王宗載與遼東巡按禦史於應昌合謀竄殺禦史劉臺以快居正之忿至是宗載協理都察院事東之露章劾之曰故大學士張居正輔理十年不爲無功但攬權太專設心太險媚已者立躋要地異已者墜之重淵以致邪佞之徒趨媚太甚以成居正之惡如禦史劉臺論劾居正義正辭嚴其忠義之心不出趙用賢鄒元標等下也臺不死當與諸臣並用矣王宗載前撫江西必欲殺臺以快居正之心購其仇家代創誣本遣人伴送來京妄奏於應昌奉旨察審同心狐媚逼脇司屬揑報虛贓宗載復啖故江西巡按禦史陳世寶以美官擬臺逺戍臺死潯州棺衾不備行道之人莫不流涕曰是劉禦史也何罪而至此極耶是殺臺之慘主之者宗載行之者應昌世寶也世寶嘔血暴卒天實誅之宗載謀害忠良當以首論應昌誣贓枉法當以從論疏入帝命戍宗載應昌於邊故事禦史上封事必以副封白堂上官東之捧疏而升宗載迎謂之曰江禦史何言東之曰言公殺人媚人耳宗載失气反走聞者咸側目焉小阿卜戶率百餘騎襲破黒峪闗殺數十百人去邊臣掩其敗瘞藏諸屍詐以功聞爲巡按禦史李植所劾朝議遣科臣勘之帝素知東之時方督屯畿輔帝曰此行非禦史東之不可命撤屯務往將行執政有爲邊臣請間者東之指心謝之至則盡得其掩敗詐功情事顧未有左驗乃間行闗外見新蒔蔬圃疑之命吏士發土得九屍屍皆中創於是諸將叩頭服東之報命分別降罰坐死有差禦史丁此呂論劾居正時科場事失執政意吏部尙書楊巍奏劾此呂調外東之言巍晚節不終巧塞言路且言輔臣申時行二子皆中科名不樂此呂有是疏巍之劾𨿽曰巧庇故相實則逢迎新輔疏入不報時民間多私自宮者東之請嚴禁之帝稱善南丰知縣車大任以丈出余田要首薦東之曰是謂竭澤而漁百姓將由之困乃請攺正新增虛糧田地劾大任奪其官又請蠲卹屯收近地免守陵戶銀力二差及禁皇親占產害民諸事帝皆嘉納之時帝方追憾居正及保東之與同官李植羊可立皆以論劾當上意乃詔曰江東之盡忠言事摘發大姦有功擢光祿寺少卿尋晉太僕寺正卿時居正保餘黨時復引繩批根中傷善類有劾李植者東之發憤上疏曰張嶽沈思孝吳中行趙用賢鄒元標數臣忠義天植九死不移臣安爲之黨而樂與之遊今若以李植與思孝中行等交往爲罪則植猶未若臣之密臣之罪重於植願先罷臣於是給事中齊世臣禦史吳定交章劾東之東之屢乞罷帝命中使至皇極門慰畱之蓋異數也居亾何禮部尙書徐學謨爲帝相壽宮於大峪山大學士申時行主之東之與植可立相繼論大峪山多石非吉壤忤執政意於是次輔許國訟言攻東之植可立等王錫爵入朝懼東之等交攻之也上八不平疏攻東之等於是帝意漸移遂左遷東之植可立三人東之爲兵部職方司員外郎復劾欽天監正張邦垣相壽宮欺罔不報尋出知霍州以病免歸萬曆二十一年吏部郎中趙南星推用東之起知鄧州尋升湖廣按察司僉事備兵辰沅甫三月帝親書旨付吏部晉南京光祿寺少卿尋召入爲大理寺丞進左少卿署大理寺卿事南星與鄒元標創首善書院於京師姦人欲攻之東之力排攻者乃止閹人格殺親弟而以其妻當刑部郎議輕其罪東之嚴駁置重典獄上詔如東之議而譴刑部司屬太醫屬範洋爲人通賄於選郎蔣時馨事覺系獄時馨欲殺洋以滅口東之以洋當過錢律不應死會禦史趙文炳劾時馨鬻官削籍時方外計銓司欲出丁此呂東之與思孝以此呂素伉直力爭之於是言者羣劾東之且嗾趙文炳自反其詞謂劾時馨疏爲受東之指帝知其姦不問也東之屢乞罷帝仍慰畱焉執政慮帝終右東之乃乘間出爲右僉都禦史巡撫貴州實放之也貴州素荒徼土司安疆臣謀以新貴縣復爲貴竹司東之毅然折之且得其納賄中朝諸狀疆臣懼而止又請設天柱銅仁二縣攺土爲流薦用能士朱梓等皆下所司行之烏撒頭目阿備稱兵擁安效良求繼東之檄兵縳阿備而許效良繼焉髙寨苗剽劫新添衛東之檄兵擊之斬首百餘級事聞賜白金播州楊應龍仇殺五司五司轄黔郡東之募兵撃賊賊夜薄我軍殺傷相當議者遂以輕發失事坐之東之撫黔三年爲科道京察拾遺詔令致仕去復以播兵事落職東之行至安慶患風痺抵家而卒東之爲行人時刑部郎中舒邦儒其同年也闔門疫死遺孤一歲人以疫故不敢過其門東之爲經紀其喪事自著官服往抱其孤歸乳之舒氏卒有後少納妾於杭得寠人婦還之不責其直人皆稱長者云東之歿後亦入東林黨中崇禎立乃復其原官

外史氏曰先生與李植羊可立輩負其才气志欲不憚彊禦以立功名彈劾侃侃論事風生要皆出於爲國家非有私也且其是非亦未有乖於正論者乃當時賊相必欲驅天下气節彊幹之士扇爲雷風水火薄射之形者何耶嗟乎社稷欲坵墟遂使此數賢終不得竟其志也

宋燾傳

宋燾泰安人萬曆二十八年進士選庶吉士攺禦史巡按應天兼理學政時應天有劉天緒之亂天緒河南人以白蓮教扇聚千餘人自相部署號龍華帝主圖掠倉庫犯陵寢事覺捕治燾因上言自采榷役興民不堪命一夫振呼而從者響應況今北方告急邊餉不支外有庚癸之呼內無度支之蓄萬一潢池弄兵掲竿繼起誠所爲瓦解之勢也宜及時發內帑之金停無藝之稅克詰戎兵簡練將帥則內治順而外防固矣時相朱賡不協淸論而莫有言者燾上言大僚多缺百職不熈閹豎鴟張於內邊竟憑陵於外四方盜賊水旱道殣相望而九閽轉隔天聽益髙賢才鱗集者不用斥逐者不起使其壯者老老者死摧抑消磨之法士气奄奄殆盡矣又言憸邪之軰習於結納以軟熟繞指爲伴食鎭靜其言侵撃輔臣於是賡上疏求斥罷帝優詔慰畱然攻賡者繼起如陳於庭汪若霖軰交章累牘鄭振先劾賡十二大罪且言賡與沈一貫王錫爵爲過去見在未來三身皆自燾發之自此與宰相齟齬矣遂移疾乞歸築室飬志與東林諸君子相往復尋卒天啟間以鄒元標疏贈光祿少卿後以東林黨削奪崇禎攺元乃復其官

外史氏曰吾聞父老云朱賡紹興人也爲相時大小九卿科道衙門皆以賄納其鄕人爲胥隸刺其巨細事以聞賡因之而要貨故富至八百萬久之根深蒂固胥吏皆得執持國政於是天子之權下移於賤隸而天下事壊矣前朝敗亡之毒實賡種之也當賡執政時勢如猛獸負嵎先生毅然攘臂而攖之可謂雄矣

湯兆京傳

湯兆京字伯閎號質齋宜興人萬曆十九年進士授丰城令亷惠甚著丰有三不在之謡曰銀不在庫吏不在廨囚不在獄七年徵拜禦史時稅璫四出橫索至窘職官於死且折辱宗室莫敢言兆京輒入告痛言之一時吐气而姦人希旨言興利者百出京衛百戶王遇桂閻應隆請科直隸田房稅變賣髙淳等縣馬場可得數十萬又請海外貿易獻四十萬輒得旨查勘兆京上言以爲東南凋敝至極通番禍變可虞年來水旱頻仍閭裏蕭條大非昔比富者貧而貧者流移何從取盈而得數十萬以駕虛鑿空之說爲焚林竭澤之謀人窮則亂獸窮則攫吳閶之間屢見告矣臣謂東南凋敝者至極以此昔年閩粵浙直之中倭皆緣土人通番起釁竭東南半壁之財力僅乃驅之朝鮮之役亦費國家數百萬倘邊圉稍有不戒臣不識太倉太僕尙能辦數百萬之費否耶教猱升木聞者寒心臣謂通番禍變可虞者以此乞下吏誅姦弁以爲言利者戒書上其議寢已巡視西城有中使三人塗辱侍郎敖文禎詰之則鄭宮使也兆京露章劾處發配金陵貂璫肅然自是兆京直聲震朝寧巡按宣云復上言宣府大同名爲兩鎭地實彈丸今旣設稅監復有礦監已激成廣昌之變宜一切罷免不報而守備皇陵內豎李浚指盜陵木啖居民無虛日兆京密陳之浚偵之亦誣訐永寧軍人盜木冀軋兆京朝廷遣科道臣往勘乃得白尋按福建還掌河南道管內計復按順天兆京所至有膽決不避權貴風力錚錚而先是宣云之役兆京誣旣白而軍民被逮者數十人浚必欲殺之以杜口炰烋愈甚兆京疏其惡貫已盈中外怨恨狀帝震怒責浚長跪三日其下鷹犬皆杖配被逮者悉放還會廠監盧愛其黨豪橫蔑法都人知兆京能持法訴其狀愛惶懼無措令其客來謁因說曰君少節意寺卿在我耳兆京笑曰三公不易介者何人而敢以嘗我卒堅執不少貰又嘗參稅監馬堂是時諸奄無不噤齘恨湯禦史然憚其公正莫可抵隙以是得伸其志福王之未之國也羣臣屢疏不得上通兆京倡率科道官伏闕叩請疏乃得至禦前大抵言祖宗之制莫重分封未有親王旣壯而久居京邸者臣等伏讀髙皇帝祖訓有曰自古親王居國其樂甚於天子今福藩已鼎建天中而陛下不俾之啟行何陛下之愛福王異於髙皇帝之愛其子孫也夫食洛食瀍卜年卜世此福王之家也千里邦畿萬國朝宗此非福王之家也期在明春之詔臣等信陛下之有成言乞勅下早諏吉日以襄巨典未幾福王遂之國寢奪嫡謀叩閽之力居多焉初兆京掌河南道日與孫丕揚曹於汴同理京察爲萬曆之辛亥時黨事起附東林者曰淮秦李三才方爲淮撫而王圖秦人也與東林相難者曰昆宣昆山則顧天埈宣城則湯賓尹曰四人者皆希望枚卜而其徒爭擁戴之是年主察者皆東林而湯賓尹金明時等皆被察於是明時秦聚魁等上書詆斥兆京諸人喧呶不休二百四十年以來察典之撓亂所未之有帝亦平處而已丕揚圖於汴相繼去兆京尋奏論吏部尙書趙煥擅權因掛冠歸未幾卒年五十二贈太僕少卿天啟間兆京死垂十年魏忠賢之黨追恨之列其姓名於東林黨人與宋燾曹於汴江東之史記事劉憲寵魏大中章嘉楨袁化中等謂之前鋒榜示天下云

外史氏曰先生果東林之前鋒也當神宗之末閹璫其熾矣非其伐之於先則忠賢九千歲之稱不其易而爲萬乎楊左諸君子繼其鋒以身家性命摧之而逆黨始不敢遽爲莽之簒奪否則熹宗之鼎早屬趙髙矣

章嘉禎傳

章嘉楨字符禮徳淸人萬曆八年進士授蒲圻知縣丁憂歸起補當塗會歲大旱鄰境蝗飛蔽天將及當塗嘉禎禱之一夕蝗盡赴水死邑獨有秋民有治地得金穴者金皆鐫嘉禎字因持以獻且曰天賜公也嘉禎取金熟視之謬曰此文乃嘉佑固宋物也令籍入庫悉作正供以蘇民力禦史喬璧星按部至索行幄嘉禎以歲饑民貧不爲具璧星怒夜宿太平驛見驛中設位祀嘉禎召丞欲撻之丞言令有徳於民民皆設位奉祀何撻丞爲璧星趣取驗丞出食頃擔囊負捆而至皆民所奉嘉禎祠版也璧星大感動乃特疏薦之都禦史海瑞亦以治行第一薦擢兵部主事調禮部復調吏部歷文選司坐會推閣臣事削郎中顧憲成籍嘉禎降羅定州同知解職歸居十八年起南京刑部主事遷尙寶司丞奏言微臣幸荷賜環同僚尙在遺佚乞將遷謫諸臣鄒元標等九十八人廢棄諸臣範儁等一百十人悉賜錄用而謚孟化鯉顧憲成等以慰幽魂不報再進右通政四十五年京察以忤禦史劉廷元借拾遺被劾遂降級調用天啟元年補兩淮運判三遷至大理左寺丞卒旣亦以黨人削奪云平生負經濟大志所學亦純粹爲權姦所阨未竟其用士論惜之

外史氏曰先生東林之赤幟也𨿽所上之疏不報而諸賢爲權姦阨抑者皆有起色矣自後正人得立於朝不可謂非先生一疏之力也

崔景榮傳

崔景榮字自彊長垣人萬曆十一年進士授平陽府推官擢監察禦史疏劾東廠太監張鯨罪巡按甘肅再按湖廣河南最後按四川積臺資十八載晉太僕寺少卿甘肅地當河隴三面距邊時邊欵久戰具粗備諸將多媚敵自固景榮悉劾罷之請令土兵統以土官練鄕勇番部統以宿將捍外患敵入番拒於外我應其內不以小小順逆定功罪著爲令火落赤入臨洮越渭源去鞏昌四十里景榮張燈乘城賊知有備引去播州之亂起李化龍總督入路景榮以巡按監軍大帥劉綎吳廣輩故健斗然素驕蹇綎使人馳金幣至景榮家爲太公壽景榮上疏論劾闔軍股栗進兵逼龍囤賊僞降冀小緩景榮劾治吳廣責戰益急卒平播州或言播平賴安氏力居多宜以播地畀安景榮不可會化龍憂去景榮爲善後計請蠲蜀一歲租並卹上東五路罷礦使化龍疏敍監軍功景榮悉去之以太僕三年滿擢僉都禦史巡撫寧夏諸將吏夙聞景榮按河隴狀咸震懾銀定素驕歲入掠諸部屬陰爲之導適犯六羊河口景榮親督戰破之因議革導賊諸部賞諸部懼請與銀定絕銀定旣失導剽掠無所得亦叩闗求市景榮故難之令倍送丁口自贖嘗念寧夏歲市費不貲議省之在任三年僅一市其後佐兵部延鎭吉能等挾欵求補市巡撫以一年兩市請力駁寢之卒亦無他變歲省金錢十餘萬四十五年入爲兵部左侍郎署部事皇親鄭養性襲父左都督駙馬都尉侯拱辰子昌國乞恩授都指揮使已得請矣景榮以恩施太濫引祖制再疏諌止又言邊事不宜專用債帥頃九邊大將非賄不得蕭大亨爲兵部武選職方明以賄爲次第凡都司守備各官負債皆數千計請行禁絕從之總京營戎政攺吏部以疾辭六上疏不得請於大明門叩辭去踰年起宣云總督召還晉兵部尙書時邊事寢劇羽檄紛馳封事日數十上力疾題覆會遼瀋陷熊廷弼王化貞議不協命廷臣議經撫去畱景榮數爲言官所論禦史方震孺請罷景榮以孫承宗代之遂引疾歸天啟四年十一月特起爲吏部尙書當是時逆璫魏忠賢盜國柄羣小更相倚附逐尙書趙南星卽家起景榮欲倚爲助比至璫飾巨宅以待景榮不赴移宿火房錦衣帥田爾耕來謁辭不見帝幸太學璫請先一日聽祭酒講議裁諸聽講大臣賜坐賜茶禮又議減考選員額汰京堂添注官景榮皆力持不行俄傳政府及六曹集議事景榮曰吏部事與司禮無渉非戶工各曹比璫恚曰彼謂吏部無獘耶孫承宗督師闗門請入賀聖壽麵奏機宜璫黨謂承宗將淸君側矯旨促返鎭崔呈秀徐大化等連章論劾下九卿集議景榮訟言曰闗門非承宗不可於是嚴旨趣視事楊漣左光斗之被逮也景榮移書魏廣微勸其申救坐邸中三日力促之廣微不得已具掲有旨切責廣微懼以景榮書爲徵曰景榮教我也於是禦史倪文煥特疏參景榮有云景榮身爲冡宰同一君子也首攻淮撫之邵輔忠力詆東林之劉廷元疏糾張鳳翔之盧謙何以久不登啟事也同一小人也黨護淮撫之孫居相賣身東林之史記事計陷毛文龍之夏之令何以久不聞削奪也且東林之人輦金數十萬托李孔度爲姦細陰謀翻局何可不問禦史門克新復參景榮主調停之說媚姦邪而邀後福景榮遂削籍爲民崇禎攺元用廷議復原職遣官存問四年卒贈少保景榮去官時慮璫禍未已妻王爲制服藏酖已亦宻置毒奩中幸得免天啟中稱淸正冡臣惟景榮與趙南星雲

外史氏曰當逆璫煽虐之時所畏者正人在朝耳故去髙邑而進長垣以長垣可以桮圈而爲吾徒也孰知長垣又一髙邑耶此倪文煥之誣參刻不容緩焉嗟乎長垣一去天心可知矣

劉憲寵傳

劉憲寵字抑之慈溪人中萬曆十四年會試奔父喪回已復丁母憂不禦酒肉不處內者六年始就廷試授吉安推官郡多賢大夫憲寵悉與之交相砥礪以名節禦史巡方者知其賢每攜以自助所部太和萬安二縣多兼並郡守汪可受欲行丈量法憲寵已取爲鄕試考官矣力辭之任丈田事田乃得均決獄意主平反然法之所在屹然不移行取授虞衡主事攺禮部儀制司遷員外郎專管冊庫凡藩府之請名請封必致饋始得憲寵悉卻之疏朝至夕覆事無畱難胥吏聽令而已代王欲廢長立幼力持之遷本司郎中皇長孫生條上諸禮儀一依皇長子例所以陰衛儲宮者其慮甚逺以聖母徽號禮成超擢光祿少卿不樂仕乞冊封之差以歸家居十餘年熹宗踐祚起原職遷太僕少卿右通政念加派之害疏乞蘇民困以弭盜源語極愷切溫旨令設法具奏乃上言鹽法屯田鼓鑄三事其言鼓鑄欲大小錢兼行大爲母小爲子錢多則用母而以餘數用子錢少則用子而以整數用母其說甚具時不能行遷南京太僕卿乞假歸未幾羣姦用事禦史袁鯨劾之革職憲寵天性和粹而操行亷介服食無異寒士鄕邦重之時小人撰同志諸錄以害東林淸流憲寵預有名故被劾也卒年八十四

外史氏曰小人之害君子也恐君子得志而不容耳若先生者謹愼自持所謂狷者是也柰何亦見忌於小人也耶

江秉謙傳

江秉謙字兆豫歙縣人萬曆三十八年進士授鄞縣知縣地濵海閩民漁於海者遇風舟壞邏者誣爲通洋繋縲數百人當事者將白於朝秉謙執不可三駁三覆卒平反焉入拜山西道禦史巡視光祿歲省費無算天啟初魏忠賢設內操大學士沈■﹝氵隺﹞助之募兵都下中外危駭秉謙首率諸禦史劾之廣寧陷言兵部尙書張鶴鳴經撫失職樞臣何得蟒玉行邊坐忤謫外尋落職爲民皇子生詔建言者皆復職忠賢銜秉謙不得與後楊漣劾忠賢亦以錮秉謙爲罪云未幾以疾卒與友人訣而嘆曰吾願生平不負所學爲令不負地方爲禦史不負朝廷所願不遂命矣夫崇禎初詔復其官

外史氏曰兆豫先生以彊項忤璫遂禁錮終身賫志以歿海內惜之然不至如楊左諸君子慘死詔獄余猶以爲之幸也嗟乎明之气運適逢陽九百六之阨正人君子不遭荼毒以死卒不享其天年者何耶嗚呼三代以上義理之天耶故人得以義理主之耶三代而下气數之天耶卽天亦囿於气數之中不能自爲之主耶𨿽然忠孝節烈禮義亷恥此八者挽回气數之資也吾人寧具此以與气數之天爭不可捨此而隨气數之天瀾倒也夫

東林列傳卷十四

●欽定四庫全書

東林列傳卷十五

江陰陳鼎撰

○明

郭正域傳

郭正域字美命湖廣江夏人萬曆十一年進士選庶吉士授編修才气髙朗博覽羣書與寜波沈一貫相左功名遂以坎■﹝土稟﹞終一貫者正域館師也正域服闋補原官不復執弟子禮銜之又一貫之戚仝中允爲曹給事所糾一貫疑機發於正域東事起用師三年上遣郎中丁應泰視師發一貫私書應泰正域所善也其疑益深時正域充東宮講官升中允歷諭徳庶子五年不離講幄一貫平遷爲南京國子監祭酒居二年升詹事府詹事儲講如故尋升禮部右侍郎掌翰林院篆踰年回部攝部事正域在部諳典故惜名器堅執持敢諌諍不貸錯胥吏不假權郎曹部務爲之肅然時歸徳沈鯉爲次相聲望實出首揆上正域與鯉交相善也一貫愈恨之然正域在部每事與一貫忤孟夏朔日食值廟祀正域言禮諸侯旅見天子入門不終禮者四日食其一也當祭而日食牲未殺則廢宜以朔日專救日翼日廟享又封益王使者將發而王薨則斷以聘儀遭喪入境則遂也諸侯相聘必致主命況天子之於臣耶卒遣使行又夏至陪祀諸臣托疾不至則言祀事不虔由上久不躬祀所致宜下詔勅勵羣臣日食之占曰日從上食君知佞臣安心用之以亡其國一貫怒召欽天監臺官罵曰若妄言當參正域曰宰相憂盛危明顧不若瞽史乎彼能參我能救毋恐一貫聞之而止兩淮稅監魯保請專勅闗防兼督浙江織造鯉持不可而一貫擬票兼予之正域曰攺造礦稅別名也保得闗防是總督四省也勅可與闗防不可與也上顧司禮太監曰保不要闗防也罷郭侍郎是好官一貫疑有內援益比而孽之矣秦王爲其庶子請封世子正域堅執不予又請封郡王又不肯覆一貫使大璫以上怒脇之不應牓示部門曰秦王由中尉進封次子不得封郡王母妃年未五十其庶子不得封世子毋得違條例告擾於是秦府所推金錢皆不效而恨之者刺骨矣謚議起故大學士呂本名在議中一貫與朱賡曰吾在誰敢奪正域曰敢奪者我也援筆判曰如黃光升當謚是海瑞當殺也如許論當謚是沈錬當殺也如呂本當謚是鄢懋卿趙文華皆名臣不當削奪也疏上竟格不下而謚議不果行正域之與一貫相枝拄者大端如此而其它未可悉數也楚宗人華越上書告楚王非恭王子有邾滅鄫之嫌王大懼輦金走闕下使人私於正域幸毋窮楚事願以饋首輔者饋公正域怒揮之去而持楚事益急楚宗人口語嘖嘖謂郭侍郎爲王地則須其歸以鐵椎椎其首爇其廬耳正域詣一貫請勘一貫以體訪固拒之及楚中勘疏至假王頗有端正域持議益侃侃諸爲楚者疾其梗已也又患其知楚賄而軋已也嗾王飛章論之正域抗疏申辯以王饋金上聞且向人極言楚藩行賄狀移病疏四上乃得允舟泊楊村而妖書獄起妖書者爲東宮作危語而波及一貫不知誰何筆也上初得之謂牽連宮禁惎間骨肉憤懣不能食下詔大索一貫私人聚族謀曰楚事方殷而妖書踵作可一网盡也以楚事附致妖書則妖書之人可懸購而以妖書證明楚事則楚獄可立解於是一貫從容爲上言是書也非他人必臣下相傾爲此微引其端以挑動上怒而禦史康丕揚奏曰妖書楚事事不相侔實一根柢給事中錢夣臯奏曰首相一貫不主楚書則妖書不出矣次相賡不上楚掲則妖書不出矣妖書實出郭某而沈鯉爲亂臣賊子實與同謀一貫乃擬旨窮治務得眞賊並勒正域以楚事聽勘初荊門州故同知胡化恨州官阮明卿誣告妖書實出其手事下刑部夣臯等喜急告尙書蕭大亨胡化與正域同舉於鄕正域在楊村尙私至鯉邸其機不可失也大亨讞化使引二人化大呼曰郭舉進士後二十年音驛不通何謂同作妖書我亦不知誰爲沈鯉公等但爲蜀犬殺人媚人卽斬胡化之頭亦不能誣人蜀犬者斥夣臯也刑部郎王述古如其言具讞上曰誣也盡釋之而東廠捕得妖人皦生光上意卽以此定獄一貫意未厭掲請詳鞫丕揚抗章訟生光枉請少緩則賊之父子兄弟可授首闕下所謂兄弟者指正域與其兄國子監丞正位也上怒謂丕揚阿庇反賊而獄益急於是丕揚與提督陳汝忠捕布衣沈令譽名僧逹觀且搒且死卒無狀又以風影牽連刑部郎中於玉立吏部郎中王士騏皆削籍次相與監丞之門邏卒周徼戶闔不敢晝啟楊村並岸重圍擊柝囂呼徹晝夜喧傳上遣緹騎逮正域廹使自裁正域笑曰大臣有罪當伏法死都市何爲自屏艸莽意豁如也汝忠又盡械正域僕隸■﹝扌彭﹞拷竟無所得及會審生光以鍼刺其妻妾指爪令引正域皆不肯生光坐箯輿中瞠目視丕揚夣臯罵曰死則死耳千刀萬磔自當之柰何使我奉沈相意陷郭侍郎左都禦史溫純禮部侍郎李廷機越席起曰讞獄者苦不承安有旣承而反相抵者乎禦史牛應元湯兆京沈裕皆力爭東廠太監陳矩嘆曰朝廷有人遂具讞上大獄乃得解正域旣去禦史史學遷勘楚事其寃大白一貫卒不爲淸議所容乃拉次輔鯉同去而楚宗與王相構不已至於劫王人殺巡撫三十餘人駢首就戮然後知正域當日之力請行勘非刻也先是楚勘疏入詔廷臣隳議人持一牘李廷機在部爲撮略以進而諸人謂正域匿議單不上正域不辯廷機奏曰臣爲之也言者乃止妖書獄急一貫意甚鋭翰林唐文獻楊道賓周應賓陶望齡等正告一貫郭侍郎將不免人謂公有意殺之一貫揮杯茗酬地以子孫爲誓文獻復進曰亦知公無意殺之臺省方希風下石而公不早結此獄似有意瓜蔓何以對天下後世一貫色沮獄漸解而蕭大亨欲脫生光而坐正域也手削爰書授王述古述古抵其槁於地曰此獄若成刑部諸郎盡當抵償不獨明公也大亨黙然而止順天通判孫許面折戶部尙書趙世卿柰何附權相以害正人世卿力言於一貫一貫亦爲心動當是時權相之勢熖薫天障日而詞臣散僚引據名義嶽嶽不稍鯁避如此則正域之不死者天也正域貌不踰中人然英气勃發有膽智敢言任事在講幄皇太子午夜出講天寒鑪無宿火正域大言曰無論皇太子玉體柔脆不耐寒凍卽我軰三四措大承乏禁廷亦何忍其霜天雪夜膚僵口噤以死乎翼日語傳禁中鑪火郁然矣及爲祭酒條上監規七事請仿司馬光十科胡瑗二齋以羅眞才請罷納貢毋以明經之選等於鬻爵李都督者寜逺之孫魏國之壻也騎而過文廟門學錄利瓦伊極執而抶之侯家奴數百蹋邸門思逞而寧逺魏國盛气愬正域正域曰以學錄抶都督誠過𨿽然公侯子入學習禮亦國子生耳安得褻衣走馬橫絕先師廟門以先師抶國子生非以學錄抶都督也卽上奏曲有所歸不若兩平之令詣門交謝而罷畱都公卿制於臺諌之口臺諌所善卽恣肆無敢問太學生李文政爲陳禦史幕客以收責系司徒役人數十於兵馬指揮獄中立取而置之法其在禮部回彛以王市而不得直長跪泣道旁正域疏奏上遽命承運庫予之闡化王遣僧入貢例予鈔市猾昻鈔之直彛人病之傳語主客卽以錢易鈔而逺人歡常熟諸生試郡以小忿辱郡守或言人眾法所不及正域曰恃眾犯法長此安窮盡勒一縣諸生不得預試而倡亂者盡以三尺從事其長於政事又如此歸田後嘗乘小舟往來東林以十三經補注商於顧憲成昆季而得程朱主敬之學遂視富貴如浮雲與兩京權貴不通一字焉然望益重海內冀其旦夕柄用萬曆四十年卒後四年贈禮部尙書天啟初奉光宗遺詔加恩舊學加贈太子少保蔭一子中書舍人謚文毅五年逆璫以正域爲東林黨矯旨削奪思陵初乃復其贈謚所著有黃離集皇明典禮志武昌江夏郡縣誌楚書妖書始末十三經補注凡若干捲

外史氏曰聞之父老云萬曆中天下丰稔斗粟值錢三十文凡民間日用布帛食貨其值甚低弗昻也四方太平兆庶富足子弟皆知向學及東林講學興而四民皆重名節尙禮義士大夫以亷潔爲髙𨿽姦臣如沈一貫張位朱賡之徒嗜利好貨鼠竊狗偸然有郭侍郎軰忠良在朝惟恐其或知之淸流之議卽隨於後也嗚呼端人直士朝廷豈可一日少哉夫通判佐貳之卑員也敢於面折尙書可以想見當年气象矣

孫丕揚傳

孫丕揚字叔孝陜西富平人舉嘉靖三十五年進士授行人擢浙江道監察禦史出視居庸闗復巡按順天景王之國中官倚勢爲姦沿途繹騷用術箝制之暴璫屏迹嚴嵩子世蕃伏法詔丕揚往籍其家再巡按廬鳳淮揚奏釋無辜藩王於髙墻勢豪殺人莫敢誰何一訊得其情憫其無子令娶獄中生子後竟致法焉人服其丰采莫敢犯也隆慶元年引疾歸再起原官掌河南道主朝覲考察再掌京畿道刷捲時大學士髙拱復起當國專而橫疏糾之拱怒擬旨切責時丕揚已遷大理右丞矣給事中程文摘其巡按順天時事誣以罪回籍聽勘丕揚慷慨語曰世無百年不死之宰相亦無一日不白之是非何須乃爾羅織然希拱意竟奪官萬曆元年起原官尋以右僉都禦史巡撫保定齮齕丕揚者時猶爲井陘兵偹局蹐無以自容丕揚笑曰無恐有善政吾仍薦汝其人感激自奮後竟薦之丕揚以拱故瀕死然見拱所行大政未嘗不心折與諸屬吏言稱髙先生而不字也其虛平若此居官嚴厲雷動風行郡長吏惴惴畏法爭爲亷潔以自售居任三年增紫荊闗沿邊磚樓三百六十座石墻一千九百餘里以功升右副都禦史先是張居正欲使丕揚爲大璫馮保建坊丕揚曰內官有何功徳因峻拒之由是忤居正意給事中陳三謨劾之有旨南京別衙門用旋丁父憂家居十年起應天府尹南都風俗華靡諸曹郎侈爲宴會聞丕揚至皆減騶從屏音樂人以方之楊綰尋升大理寺卿歷戶部左右侍郎以不合於時力求南轉升南京都察院右都禦史中途引疾歸十九年冬起刑部尙書甫之官卽請淸理天下寃獄又上約束郡縣省刑疏是歲減天下系囚之三劉東暘哱拜作亂上入蜚語逮治總督尙書魏學曽丕揚力辯其誣又奏減左通政穆來輔兵備隨府等罪又白慶府受害之由與慶妃死節之苦公論韙之內璫項龍殺人懼罪逃入大內丕揚曰我所司者法也朝廷不得而移法自上立乃自上失可乎遂特捕龍上降旨委曲命以龍侄爲首丕揚仍戍龍不少假借上聞亦嘆曰孫丕揚忠臣二十一年冬攺都察院左都禦史上不視朝臺章陵替丕揚上疏釐正臺規其略曰天下之澄淸治法與治人而已禦史者分任澄淸之人都禦史者總持澄淸之法者也故四方體綂欲正宜首革臺班之因循以爲天下先百僚法紀欲齊宜先釐臺規之參差以爲百僚倡臣不敢逺舉如今掌河南道禦史風紀總會也相習爲乍長乍更矣巡按禦史省直具瞻也相習爲重內輕外矣巡視禦史畿內首善也相習爲季易月昜矣欲望澄淸疇其任之臣舊臺臣也猶能記憶舊章大約掌道之任使宜專巡按之舊貫宜仍巡視之責成宜久三者行使在內者不敢以養望循資之地傳捨其職業而不講在外者皆知爲耳目民社之托拮挶其心力而不辭則十三道之體正而後可以正人十三道之法齊而後可以齊眾其於澄淸吏治可漸覩矣時上向用之意專丕揚又髙自標置不茍言笑諸禦史入謁莫不灑然變色易容者明年秋陳有年罷遂攺吏部尙書先是大選外官競爲請托丕揚創爲掣籖之法分籖爲四隅東北則北京山東爲主而以河南之汝彰歸南京之廬鳳淮揚附之東南則南京浙江福建江西廣東爲主而以廣西之梧州平樂桂林附之西北則陜西山西爲主而以河南之懷慶開封河南南陽湖廣之鄖陽附之西南則以湖廣四川雲南貴州爲主而廣西之桞州南寧慶逺潯州太平附之至於起復調簡地僻缺孤或人浮於缺又借附近之地以通籖法之窮者爲令吏部之有掣籖自丕揚始也又申會推之法上曰用人卿職也自今以後科道官職司彈劾不得會舉若列卿推舉不當者卽與糾正毋狥私罔丕揚受命益得行其志無所屈撓明年外計人服其公初沈思道廹欲佐銓閣臣張位復慫惥之丕揚不應於是大拂張沈意嗾禦史趙文炳論劾文選郎蔣時馨覬以撼丕揚丕揚疏爭又禦史丁此呂向以建言得名左遷山東參政在任不職有掲其罪於丕揚者按籍黜之而此呂之黨惡丕揚丕揚以原掲進上大怒逮此呂付詔獄戍邊於是江右官於朝者惡丕揚沈思孝浙人也素持論與丕揚左浙人亦惡丕揚張位與此呂同邑庇其鄕人亦惡丕揚於是恚曰惡我者位主之也乃抗章求去並糾位弄權結黨上右位而絀丕揚遂以太子少保引疾歸林居十四年復起爲太子太保吏部尙書年已八十矣白首出山天下想望丰采然性少容過於戅直入朝首薦呂坤爲都禦史不報以去就爭亦不報時內外缺官丕揚受事兩月推上數十人皆畱中乃具疏言臣以八十之年豈復營求富貴感陛下知遇欲盡忠萬一今朝署俱空叩閽無路國家亦安所用臣乞仍賜放還以遂首丘之願大學士葉向髙亦代爲請上報曰銓臣公淸端亮董率百僚國家多事豈可引疾求去補官諸疏當卽檢發丕揚復起視事時部所推選旣不能卽邀上旨而諸臣候命動淹歲時曹事盡廢乃以便宜使外吏俸深者盡署諸曹借俸辦事中外稱便上聞亦不罪也萬曆三十九年大計京官丕揚主察佐之者吏部左侍郎兼翰林學士掌院事王圖都察院左副都禦史許弘綱吏科都給事中曹於汴掌河南道禦史湯兆京等當是時宣浙結黨相攻東林有必不並立之勢攻東林則以顧憲成李三才王圖爲首攻之者金明時秦聚奎王紹徽劉國縉也方察典未舉史紀事有大亂將作直發羣姦逆謀一疏已爲黨人側目及察事旣行禦史金明時居官不職意逃察典特疏攻圖及其子淑抃而譽丕揚與王國以間之於是於汴兆京投掲吏部謂明時要挾丕揚遽聞於上然所謂要挾者不過前疏所云未嘗誣丕揚也秦聚奎有捨死報國之疏爲明時稱寃力攻秦人舉朝大嘩弘綱意主調停眾又謂其首鼠兩端失大臣體及明時疏三上再犯禦諱削籍聚奎閒住而丕揚所黜湯賓尹徐大化劉國縉張嘉言皆贓私顯著王紹徽喬應甲樂和聲等以黨魁皆出爲外吏於是攻東林與秦人者並起爲難迨察典畢而王圖去丕揚與弘綱累疏乞歸不聽明年二月丕揚掛冠徑去葉向髙力言於上乃降溫旨馳驛回籍丕揚去而羣姦用事丁巳之察東林盡逐國事愈不可爲矣四十二年丕揚卒年八十三踰四年給祭葬贈太保天啟二年謚恭介旣魏忠賢指爲東林黨人削其籍崇禎初詔復之

外史氏曰叔孝先生以老成持重之賢立於朝廷眾小𨿽欲戕賊忠良猶有所憚也及先生去而小人熾矣於是攻東林逐東林殺東林者無虛日而國事大壞廊廟空虛矣悲哉余讀山左王氏村頴錄載丁此呂參政山東時多不法丕揚去之人皆稱快考此呂居言路時頗稱伉直其黨不察反惡先生輔臣張位又以此呂故從而忮之以故宣浙黨人散謗載道遂成市虎然先生實淸流之主宰也

馮琦傳

馮琦字用韞山東臨朐縣人幼頴異絕倫嗜學甚苦嘗翳燈帷中黙誦竟夜凡古今掌故經濟事宜無不通其條貫年十九登萬曆五年進士攺庶吉士授編修直史館纂修大明會典尋編纂六曹章奏兼起居注會典成升侍講掌文臣誥敇以爾雅重一時尋補日講官故事經筵多獻替之言日講衍其義耳琦與交河余繼登私計謂上久不禦講講臣無所獻其忠乃援古誼傅時政冀有所感動升左春坊左諭徳二十年升少詹掌翰林院事年未四十請假歸三王並封議起移書大學士王錫爵謂長不可爲而嫡可爲萬一冊妃爲後則嫡庶難倫引世宗方皇後事爲證錫爵悟以三誤自劾事乃寢明年假滿補原官再升禮部右侍郎時礦稅事方殷而災異疊見太白太陰同見於午又狄道縣山崩平地湧大小山五座琦乃勸上謹天戒憫人窮以保治安略曰自礦使出而百姓之苦更甚於兵稅使出而百姓之苦更甚於礦皇上欲愛民而彼專欲害民皇上欲通商而彼專欲困商皇上戒勿信撥置而撥置愈多皇上責其不許騷擾而騷擾愈甚皇上之心但欲裕國不欲病民羣小之心必先瘠民方能肥已天心仁愛明示咎徵誠欲皇上翻然攺悟坐彌禍亂乃禮部修省之章未蒙批發而姦民搜括之奏又見允行卽所云徧解天下無礙官銀無礙云者不過支剰羨余近日徵調太繁正額錢糧尙多拖欠羨余支剰何從得之此令一出不但指有礙爲無礙亦將指無銀爲有銀必將正項公銀半充進獻及至公用無措又派民間庫藏虛空閭閻凋敝又如仇世亨奏徐鼐掘墳亦當先下撫按核勘虛實先正其掘墳之罪而後以物入官未有罪狀未白而先入貨財者也片紙朝入嚴旨夕傳此風一倡誰不效尢臣等方欲陳奏而髙時夏戴君恩之奏又得旨矣五日之內搜取天下公私金銀已百萬姦內生姦例外成例臣等前日猶望其日減今日乃患其日增不致民窮財盡釀成大亂不止疏入不報以病歸旋丁父憂起補原官纂修起居注攺吏部右侍郎兼官如故轉左侍郎主外計人服其公又辯魏允貞之誣每月掲官俸最深者於壁以次推補卽才地不同就一月中低昻前後者不得踰營求之門遂杜琦在吏部知無不言其請而得報者如增浮躁之條與降調郎中王允光議處饒州通判沈榜及請建儲行冠婚禮他如救顧憲成趙南星薦鄒元標馮從吾等諸疏卽不得報而事因以正者多也又如中使誣撫臣魏允貞髙寀妄薦陳性學爲巡撫皆和悅而諍亾何文選郎以推欽降官觸上怒琦攝太宰具疏謝罪乞令該司落職供事上報可十年以來聖怒發而復霽吏部之得請者僅此是年升禮部尙書時冊立詔下期廹司設傳經費不給琦曰今日禮爲重不可與爭會其弟馮瑗輦遼餉四萬出都卽追回給司設而冊禮成聖躬不寧諭停礦稅已復欲必行琦與同列合奏謂聖躬由病而復安臣等所同喜也聖徳已光而復晦臣等所共惜也臣願省思慮以養神平喜怒以養性盡罷礦稅布恩惠於天下以養福又奏皇上禦極三十餘載靑宮與朱邸同開太子與四王並冠此古帝王難並之完福也惟天爲能降福人主受天之福無可酬答惟有一將一享必躬必親乃所謂報耳乞親行郊祀於以受天祉祜陜西黃河竭琦請修省盡撤礦稅召回中使又言今天下最爲民害者遼東髙淮淮上陳增廣東李鳳陜西梁永雲南楊榮五人之惡皆不減陳奉乞照奉例將五人撤回其原管事務並就近內臣亷愼者理之又中使邢隆請給闗防勅書琦奏一事輒用一印恐印文愈多稽查愈難適以召姦竇而滋擾也執奏甚力上不能難至以禦前牙闗防給之秦王由中尉繼國綂令甲惟嫡子得襲餘子當仍中尉王以嫡久未生請先封庶長子郡王以待嫡琦執謂此濫觴不可啟屢奉旨趍議報終持不上又士子藝文詭異不經臣下章奏冗濫無法乃疏正文體不得雜用釋氏語章疏不得妄引浮詞詔從之寧夏卒訌琦語徵西諸將無苦攻城無輕決水苟善用間賊當自潰卒如其言尋病篤十六疏乞休不允卒於官遺疏發章奏補缺官孚羣臣收人心而又終之曰前代欲爲堯舜者在累積其所不足陛下欲爲堯舜者在克治其所有餘陛下柰何憚一日之發憤不以成一世之業立萬世之名乎疏奏上爲哀悼贈太子少保謚文敏琦操守淸正不自炫耀有淸畏人知之意持論最爲和平忌矯激歿後至天啟朝逆璫魏忠賢肆虐謂其專與中官爲懟削籍追奪入東林榜中昭示天下崇禎攺元乃復其贈謚所著有通鑑分解經濟類編兩朝大政紀及北海集四十六卷

外史氏曰嘗稽之史冊凡國家好利及用僉人族類未有不亡者也他朝姑置勿論如元之末年所用多非讀書人罔然不知亷恥爲何物其問人討錢各有名目下屬始參曰見面錢無事白要曰撒花錢逢節索貢曰追節錢上元曰花燈錢端陽曰蒲粽錢中秋曰月餅錢重陽曰萸糕錢冬至曰餛飩錢除夕曰壓歲錢每事需索曰常例錢出巡而經其道曰過山錢下郡縣曰長夫錢初到任曰墊衙錢勾追曰賫發錢獄訟曰公事錢坐衙審斷曰鋪堂錢吏胥需索曰東道錢轎馬錢舟楫錢飯食錢供應錢開手曰紙筆錢管家曰幫襯錢轉桶曰利市錢覓得錢多曰得手除得缺美曰好地分補得職肥曰好窩子漫不知忠君愛國之爲何事蓋此輩旣不讀書而性又最貪末年多用之故壞也至於明末則用內官如礦使稅使監軍之類出則惟錢是索誠如先生所言朝廷欲愛民而彼專欲害民欲通商而彼專欲困商戒勿撥置而撥置愈多不許騷擾而騒擾愈甚也有天下者其思之哉愼之哉戒之哉毋惑乎小人而好利也

東林列傳卷十五

●欽定四庫全書

東林列傳卷十六

江陰陳鼎撰

○明

王圖傳

王圖字則之其先太原陽曲人徙耀州舉萬曆十四年進士選翰林院庶吉士授檢討在史館頎然以公輔自待時秦人布滿九列而圖兄弟尢矯厲特起與東林相倡和南北黨部之萌從此起矣圖守檢討十五年沈一貫當國有妖書之獄圖少嘗及其門援引古誼極言規諌一貫弗善也久之升右春坊右中允掌南院還坊充東宮講官以右庶子掌坊事又四年升詹事府少詹事久之以吏部右侍郎掌翰林院前後服官自宮坊歷亞卿皆不出詹翰資望最深萬曆中年黨論滋起王家屏沈鯉之後資地相偪謂可紹二人而大拜者咸屈指郭正域劉曰寜並圖而三正域逐曰寜逝物望漸屬於圖而小人之側目滋甚當是時孫丕揚爲冡宰秦人也圖又秦人羣小忌而謀間之三十九年京察羣小造爲假書以撼丕揚謂福淸當逐富平耀州繼之秦脈漸盛於是紛爭遂起又顧憲成馳書救淮撫李三才或嗾丕揚發單諮訪廷辯淮撫是非以爲鉤黨之計圖詫曰秦人與東林一网盡矣亟言於丕揚止之羣小知其所由解皆恚恨移而攻圖圖又與祭酒湯賓尹隙禦史金明時素不職欲逃察典飛章首攻圖圖抗疏辯而劉國縉繼之鄭維芳又繼之秦聚奎且言今天下大勢惟有秦人而已更無皇上也論今天下人情惟有趨附秦人而已不知有皇上也祖宗二百年來考察大典本憑以黜幽也而秦人借以發抒私忿皇上五十餘年培植之太宰本托以程材也而秦黨借以壓伏人言又云王圖因明時鋤破其入相之路銜之刺骨至今而明目張膽扶同排陷夫沈一貫𨿽陽施陰設猶有憚天下公議之意圖則並此心而無之矣圖杜門求去上不許仍令主計事賓尹竟以不謹罷劉國縉徐大化張嘉言亦罷喬應甲王紹徽樂和聲外調明時聚奎落職諸附湯見黜者聚族而求逞於圖圖求退益堅言者持之益急乃抗疏別白極論賓尹所以被察與紹徽等所以媒孽之故移疾出國門求去疏前後二十上姑令給假又三年始以病子告丁巳內計羣小用事以拾遺中圖當時主察諸人並罷而前局盡翻矣泰昌元年光宗以講讀舊勞蔭一子天啟二年起原官四年升禮部尙書兼翰林院學士協理詹事府事逆閹難作削籍家居七年卒兄國萬曆五年進士官至兵部右侍郎巡撫保定子淑汴萬曆三十五年進士初授寶坻知縣卽金明時所糾縱子納賄養交者也官至戶部山西淸吏司郎中再坐圖罷官削籍崇禎初詣闕訟父寃復原官贈太子太保謚文肅

外史氏曰萬曆朝之小人何其多也不知祖宗何罪於天而天生此林林總總之姦邪以敗其國耶彼小人者喪其廉恥腐其肺肝惟知有富貴利祿而不顧朝廷宗廟社稷罔惜忠良身家性命毒於虎狼矣則之先生方以公忠盡國而虎狼輩必欲除之而後快嗟乎先生至今墓艸猶香白骨尙生而攻先生者天下後世無不唾之罵之徒遺臭於千古已耳

李三才傳

李三才字道甫陜西臨潼人後移家畿南之張家灣舉萬曆二年進士少負志節與南樂魏允貞長垣李化龍以名世相期許允貞爲禦史抗論閣臣張四維申時行不當以甲第私其子蹈故相張居正覆轍嚴旨謫官三才以戶部郎論救亦降東昌府推官自此聲名籍甚其在山東治尙威嚴擒捕大猾根株必盡二十年後民猶思之累遷督學卿貳二十七年秋以僉都禦史總督漕運巡撫淮揚再加戶部尙書是時朝政日弛朋黨角立播州朝鮮次第用兵礦稅四出黃河決蕭家口三才獨厲風裁以聲名自髙因上疏曰明主不好利而忘國忠臣不先身而後君蓋利有大小義有緩急辧之早也臣自束髮登朝正陛下臨禦之始郊廟必親朝講不輟用人未必賢而必才行政未必平而必勤庶官思奮百度具修國有餘粟民有餘食亦一時之盛也自火酉內訌而國費侈矣哱拜外叛而國用匱矣然此猶內事也不得不應之兵也未幾而日本之役興矣謂朝鮮貢獻邑也蜃齒勢也爲屯兵鴨緑以爲聲援可也爲收復王京因而奏捷可也爲危亡不保卽郡縣之亦可也計不出此驅袵席之赤子勤瘴海之外夷奪有限之儲胥塡無用之絕壑勞師百萬費財百萬士民愁苦海內繹騷於中國何益哉如曰彼我衛也不救非以爲仁乃實不足爲衛矣如曰彼亡我鄰倭也不救非以自保今九邊盡鄰敵矣如曰彼夙志忠順也取之非以爲義然不能禁敵之不取也此失計之一矣未幾而播酋難作矣楊應龍之殺妻也此土酋之常耳土酋之事中國不治也計不出此欲繩以法始而議剿繼而議撫無何又剿無何又撫朝更夕攺二三其政彼習見我如斯也睨然有輕中國之心而狡焉肆跳梁之志陷我城池戮我軍民劫我職官奪我疆界於是六郡之師以臨之𨿽天贊其決旋卽殄滅而殺傷糜費亦略相當其終之剿是也其初之撫則非也勞師百萬費財亦百萬何故哉此失計之二矣乃天不厭禍玆者黃河又決非細故也非逺憂也國家安危天下治亂從此始也蓋治之而不必復其故也則泇河恐終不足恃漕運終不可濟京師萬眾仰屋待哺卽使化沙磔爲南金變瓦石爲和玉民不能食也治之而必復其故也則百萬之費數十萬之夫將焉取之取於民而民不堪也取於官而官無應也興大役動大眾自古姦人資也所謂挑動黃河天下反也此一役國家之安危治亂也夫前之失計如彼今之大患如此卽今太倉無二年之蓄九邊有終歲之饑小民皮骨飽於豺狼四海脂膏塡於帑藏拯溺救焚出民水火轉危爲安易亂爲治無如前日奉傳聖諭矣故礦稅旋復臣不必言獘政當罷建言終斥臣不必言忠良當收無辜復繋刑法當攺臣不必言蓋聖心原無不照聖旨原無不周故不避忌諱不顧利害歷陳國家所以受病之勢與所以致亂之機如此陛下試思之無聊之民尙可當此礦稅否用人之日尙可棄此忠賢否積怨之眾尙可終此濫及否穆然深思毅然猛斷前所傳諭務在必行嗇在一念利在天下屈在一時伸在萬世旰食宵衣側身修行郊廟必親朝講必復盡祛近日之獘一還當年之美此猶救時良策尙得其半者也不報先是中人出筦礦稅橫行恣睢陳增在淮尢無狀三才直以气淩之見則汗必沾背凡各稅官無狀者令死囚攀爲同盜捕而捶殺之移牒於增增莫敢誰何已又盡發其姦入告且曰陛下愛珠玉民亦愛溫飽陛下憂萬世人亦戀妻孥陛下欲黃金髙北斗之積而不使百姓糠粃充升斗之儲陛下欲爲子孫千萬年之計而不使百姓有一朝夕之謀試觀往籍如此政令而不亂者未之有也及至於亂珠玉不啻糞土積累散於一朝悖入悖出失眾失國每誦斯言心寒魄散可畏也疏入又不報復上萬民塗炭已極疏亦畱中乃自劾求去上竟允之時三十九年二月也一時南北臺諫交章保畱禦史史學遷疏尢切至比其才於管仲皆不報三才有姿貌威容敢言負气淮揚爲南北衝賓客所過傾心結納莫不爭赴其庭牢籠駕馭中朝舉動朝發夕聞上終用其言罷去陳增東南胥得安枕功髙名重頗見汰色時論欲以外僚直內閣如祖宗朝故事忌者疑爲推戴三才於是工部主事邵輔忠給事中劉時俊禦史徐兆魁喬應甲等劾其贓私數百萬出死力相攻擊三才盛气陳辯不自引去而顧憲成自林居遺書閣部力爲洗雪於是言者又乘間弁攻東林物論糾纒飛章鉤黨傾動朝野從此南北黨論不可復解而門戶之禍移於國家矣方王錫爵之再召也密疏言上於章奏一槪畱中不過鄙夷之如禽鳥之音不以入耳然臣下以此愈囂疑鬼疑神甚非國體其疏甚祕而三才鉤得之謂錫爵以臺省爲禽鳥故言者攻錫爵不遺餘力又性豪華疑不爲淸流所喜而結客滿天下憲成之前譽言日至信其才眞足辦國家矣或言憲成過淮上三才燕之常蔬而已厥明盛陳百味憲成駭問對曰皆偶然耳昨偶乏故寥寥今偶有卽羅列以此不疑其奢其操縱類如此三才旣畱又以人言求去疏凡十五上不報請移徐州候代又不報遂登舟俟命始許之歸而置雙鶴書院講學其中家近畿南不乏奧援聲譽翕集輪蹄過從塡溢街陌禦史孫居相復薦之黨人虞其復用嗾劉光復李徵儀聶心湯等糾其用皇木侵官地削籍待勘於是三才遺書政府曰某與相公同裏同學從無怨言不知何故必欲置僕於死地僕平生傲骨不喜媚人使今日可附相公何如始進之初附江陵以取通顯也當江陵秉政權傾人主威福不下分宜某以一新進士位不過一主事又非有言責也忠憤所激彈劾姦佞如視腐鼠全不知有權相全不知有功名亦全不知有刀鋸鼎鑊識見所至自行吾是而已豈有四十餘年砥礪一旦盡失之歟某自分必死何望有今日惟是膽大欺君之票擬試問相公淸夜捫心安耶否耶嘗慨杞林甫之徒非不赫赫一時未幾而灰飛煙滅身死名辱徒貽萬世唾罵耳竟何益哉一時富貴可慕也千萬人指視亦可畏也一人私憤可泄也士大夫淸議又可懼也一日行事可忽也史官直書天下後世公論更可虞也敢以書告天啟元年廷臣多薦三才下廷臣博議侍郎王徳完力阻之而止二年遼事起樞輔孫承宗薦爲經略詔起南京戶部尙書未任而卒三才所同志者憲成爲東林人望稱爲名臣允貞撫晉有聲以子廣微附奄隤其家聲化龍用治河平播功晉宮保以功名終三才獨遭彈射不得枋用亦以黨人之故云

外史氏曰道甫先生豪傑而有聖賢之資者也當其在位時所行之事雷轟電掣雨注風飆令人有不可測者至於律身以廉居心以正不染簠簋不蹈邪徑所用吏皆才能之士其屬員於常俸外多資以金使之不貪結納贈遺以千百計蓋其善貨殖能運算獲息甚阜而人多歸之惜乎爲宵小所忌假令予以大位勘亂治平未必非管樂之流焉余故曰豪傑而有聖賢之資者也

陳於廷傳﹝子貞達貞慧﹞

陳於廷字孟諤宜興人父一經有孝行鄕裏私謚爲孝潔先生母雷氏方姙於廷夢虎飛天門之祥及生而手足結毛成麟文𦇤褓中數起躍地不驚舉萬曆二十三年進士授光山知縣吏無敢以饋遺進歷任唐山秀水皆以治最稱擢授監察禦史直言敢諫萬曆中年邊實漸墮士大夫舌戰內靡邊情驁不可制廷議未之覺也己酉四月正陽門災於廷抗疏論大政七八事因言邊事詆欺敵人繕精利假卑遜以緩我俄貢俄停俄眾俄寡出沒如鬼神我邊計諸臣庚癸共呼奄冉歳月猝然有變何以禦之毋乃以宗社民生爲僥幸後卒如其言嘗言給事中汪若霖鯁直不當黜又言輔臣朱賡挾私意逐諌官又言王錫爵黨賡又言職方郎趙拱極吳有孚輩皆兩相私人不宜處要地又言詞臣陶望齡顧天埈犯淸議奉命巡鹽河東首言閹人張忠不法亂鹺政當罷又言鄒元標趙南星王徳完皆直臣當召用巡按江西嘗言淮藩庶長子常洪謀不軌又言宗藩多庶代嫡死冒生幼讕長及詭養異姓糜祿食爲宗蠧又言贑稅宜節九江稅璫潘相酷痡商舶商大噪於廷力言璫當撤又言並稅亦當罷熹宗卽位升太僕寺少卿遷太常卿禮部尙書孫愼行請究紅丸集九卿臺省議闕下於廷獨力爭謂李可灼固有所主矣灼禦醫乎非也疇藥而疇誤耶必謂誤則張差以癲脫並脫陰翼張差者成何世道前事已誤今又議減紅丸獄尢誤刑部尙書王紀以持詔獄不上削籍於廷倡言紀無罪不宜罷今以直言放紀紀得矣其如他日史臣執筆書曰天啟某年某月日罷刑部尙書直言王紀何后世必謂朝廷借讞佟卜年一事斥賢臣以恐喝臣下將陛下爲何如主哉不聴久之自通政歷大理卿晉戶部侍郎又言鑄錢十議力劾司官幹鑄本者歲得數十萬緡再晉吏部侍郎冡宰趙南星相賀曰冡宰不足喜與公同官可喜也當是時齊魯之間攻道學者驟起借書院爲端諸正人皆引避去而髙攀龍又劾崔呈秀魏大中劾傅應星羣黨遂合謀魏忠賢以難天下魏璫羽翼旣成天下無敢難魏璫者楊漣左光斗至以身殉之而一時正人驅除盡矣初南星譴去於廷代視事魏廣微欲以私人代南星於廷面拒之而會推喬允升馮從吾汪應蛟忠賢大怒叱曰是三人者庸愈於南星乎於廷乃渠黨不可不急逐之於廷旣罷與楊左同日出國門忠賢命騎四偵之於廷行李蕭然而止後又遣緹校逮之會熹宗崩乃免湣皇帝立更政舉遺老起南京右都禦史掌南察時逆璫𨿽誅而姦黨猶在位乃與署察事戶部尙書鄭三俊等合疏言曰臣子致身惟奉一君以爲大朝廷行法凡懷二心者必誅自逆璫竊弄威福輦下諸姦首先倡媚南中尢而效之於是遙奉魏忠賢爲盟主近借太監胡良輔等爲轉闗有建祠者有拜祠者有頌功徳者有代驅除者有受璫薦引者因而有借璫速化者或𨿽無顯然獻媚之詞而身與祝頌之列或未奉摘參褫革之旨而猶侈晝錦之榮在今日類夜行晝伏之蹤在異日恣覆雨翻雲之計若僅與溺職者同一處分非所以杜姦萌而肅計典也遂露劾謝啟光郭如闇何早李時馨夏敬承劉漢徐復陽魏豸胡桂芳張聚垣虞大復頡鵬葉天陛周宇李際明邵存性魏弘政葛大同歐陽充材夏之鼎等二十人而科道又交劾房壯麗張鶴鳴田仰張文熙孫國楨楊紹震彭惟城王之臣邵輔忠徐大化曹思誠徐紹吉郭增光劉廷元霍維華郭永厚呂純如馬之騏潘士良王應豸嶽如聲丘兆麟等二十二人一時邪黨俱盡輿論快焉又三年升北京都察院左都禦史具疏辭不許拜闕謝恩畢退而告人曰於廷平生好言天下事官禦史時則其職也熹宗拱黙中人有竊政者於廷卽去言路亦當言今天子英明嘗疑臣下好名沽直更多言徒滋疑天子惟有勉修職業仰報萬一耳明年八月禦史祝徽畢佐周以笞衛弁失上旨下都察院議於廷乃抗言曰陛下赫然畱意武功欲激勵諸甲冑臣卽薄譴兩禦史未爲過然天下將驕卒悍紀綱不立尾大之勢已見萌芽又摧挫法吏以長其焰恐益潰廢不可收拾將貽聖明之憂方大今日倘避激聒不一湥言爲失職失職且負國老臣不敢是時天子意有所向於廷持之益堅凡五宣諭五不奉詔上怒又先是以艸場災下禦史潘倬獄以武闈下余文■﹝火晉﹞馬如蛟獄於廷各疏救之於是上責於廷庇臺員而輔臣周延儒素不悅於廷又從中擠之遂再削籍歸禦史祁彪佳禮部郎周鑣推官湯開遠俱疏爭不報於廷事四主立朝四十年不爲鍥急而見義必爲有直無曲以敢言再削籍故海內翕然仰之與趙南星鄒元標髙攀龍等歸二年而卒福王立國追贈少保

子貞達字則廉由任子官戶部主事湣皇帝遣中官分理部事卿以下無不順其意旨貞達獨彊項不屈以誣構下刑部獄謫順天府知事甲申徇國難死而季子貞慧最知名

貞慧字定生天啟間逆閹竊國而逆黨作百官圖及邪黨天鑑同志點將諸錄依之以盡殺朝廷之士其間侍從之臣楊漣左光斗外於廷爲之魁崇禎末阮大鋮作蝗蝻錄謂是東林後勁依之以盡殺天下之淸流其間貞慧爲之魁然貞慧𨿽爲布衣而持尙名節與金沙周鑣貴池吳應箕無錫顧杲等善激揚名聲互相題拂衡量公卿譏刺執政幾如後漢黨人會崇禎十一年阮大鋮謀起用貞慧與諸人具掲發其事初魏忠賢伏誅阮大鋮以逆黨禁錮日夜謀於故相周延儒思起用延儒已許之矣而周鑣不從會宣城人沈壽民保舉入京首劾楊嗣昌並及大鋮大鋮始沮喪而貞慧等之掲又繼之於是大鋮恨次骨會延儒再相大鋮遣私人迓於虎丘貽以金爵延儒返爵曰息壤猶在然南都淸議亦可畏大鋮曰廢籍馬士英某之化身也其可乎延儒諾之而去貞慧應試南都每酒後與諸人沸詬大鋮以爲笑樂大鋮聞之益恨十七年三月京師陷南都立國馬士英執政阮大鋮驟起爲兵部侍郎於是作蝗蝻錄大捕諸人周鑣雷演祚下獄死沈壽民吳應箕等亡命顧杲與貞慧等俱下鎭撫司大鋮之意實欲借此盡殺東林諸君子會國亡乃止貞慧出而隠居陽羨山中後十餘年而卒

外史氏曰嘗讀明太祖實錄見其用法酷烈多殺戮勲舊成祖旣攘建文之業又重戮天下義士忠臣且使其妻孥多入教坊則亦慘毒之至矣彼蒼豈不怒乎及其亡也多生小人以亂其國孟諤先生以王佐之才懷濟安之志而不能展其一籌卒爲權姦所抑老死林下夫豈非天意乎

汪應蛟傳

汪應蛟字潛夫南直婺源人萬曆二年進士觀政部曹日從耿定向講學於世味泊如也授南兵部主事轉郎中引疾歸補南禮部郎中再移疾去居家究心性命之學與理學諸君子往還無間久之補福建按察使副使攺四川提學副使山東參政備兵易州按察使礦稅擾民應蛟上言陛下所利在帑藏之私蓄而臣慮在閭巷之傷殘陛下所安在目前之無恙而臣慮在將來之不測及今不悟馴至天變人離𨿽復盡大地爲黃金變河沙爲珠玉而瓦解勢成天下事可勝道哉疏入不報倭犯朝鮮移備天津旋擢巡撫倭患弭攺撫保定先是天津葛沽白塘一帶舊屬污萊土人咸謂斥鹵不可耕間有濱河者稍藝菽豆畝獲一二斗應蛟獨以爲無水則鹻得水斯潤若以浙閩濱海治地之法行之穿渠灌水可爲稻田於是用其法於二處墾田五千畝畝收三四鍾凡得粟及菽豆萬餘石乃上疏曰天津當河海咽喉爲神京牖戶見在水陸官兵凡四千人費餉六萬餘兩俱加派民間原無請給內庫欲畱兵不免於病民欲卹民則無以給軍臣早夜熟思惟屯田可以足食今荒地連封接軫奚啻六七千頃若爲之開渠以通蓄泄築堤以防水潦每千頃可致榖三十萬石以七千頃計之可得榖二百餘萬石此非獨天津六萬之餉可以取給卽以充近鎭之年例省大農之轉輸無不可者因條畫墾田之丁夫與額稅之多寡以聞得旨允行焉衛弁栁勝秋劉斯忠者誑奏畿輔可括稅十三萬已得請應蛟言眞保順廣等府非舟車輻輳地僅小民分地而集約期而市日中交易而退其貨不過米粟花布其人不過土著村氓陛下憫念元元豈忍以斗尺之嬴余橫加徵斂原奏官虛張爲利借公營私伏乞陛下念畿輔根本之地敕賜停止不報應蛟三疏力爭乃得減半時所屬旱暵應蛟發倉粟爲賑策騎周行村野按戶以給民賴之濟萬曆三十年升工部侍郎予告歸天啟元年擢南戶部尙書尋攺北遼蜀黔方用兵饋餉旁午應蛟言臣嘗讀史見漢髙帝與項羽相距滎陽數歲用師嘗數十萬而蕭何從闗中饋餉調發未嘗乏絕豈有神輸鬼運之術哉考其生平籌劃惟是養民一語髙帝稱其勞績曰鎭國家撫百姓給饋餉不絕吾不如蕭何夫給饋餉而先以撫百姓當時闗中施爲可槪想見故能興漢滅項如運諸掌然此非漢髙蕭何之創言也大禹陳謨於舜曰徳惟善政政在養民此堯舜所以致盛治漢髙君臣特暗合耳今國家值多難之時當匱乏之極勢不得不嚴催科然必以愛養民力爲本因條奏愛養十八欵以舒民力三方布置議起需餉千二百萬應蛟力阻之廷議紅丸移宮二案應蛟責備元輔多與時議左廷臣有以爲老不任事者天啟二年見逆璫漸用事乞骸歸加太子少保臨發疏謝陳堯舜敬修心學曰臣生平所得在是不敢不入告內引宋儒語以宦官宮妾爲戒四年廷推吏部尙書璫矯旨以署部事左侍郎陳於廷爲黨比革於廷職而應蛟等皆削籍又三年卒所著有中銓寤言彜語及海防撫畿計部奏疏俱行於世

外史氏曰先生學宗誠敬不希頓悟士之遊其門者有莊敬日嚴之感裏居謝絕一切常衣縕枲不異寒素當毀書院禁講學作黙識解示門人勉以力行嘗語人曰聖賢爲道徳豪傑爲節義士夫爲功名商賈爲財利夫不能爲道徳節義而爲功名已失卻地步乃下爲商賈所爲可恥孰甚焉又曰在我者當如是其成與否有不可知吾知盡吾誠敬焉耳嗚呼非學之粹然曷至此

倪元珙傳

倪元珙字賦汝元璐從兄也偉儀幹修軀廓目廣顙旋頷口可容拳耳不及肩者寸與元璐同舉天啟二年進士初授祁門知縣以最調歙縣時告密蠭起姦人吳榮者人奴也告其主吳養春以布衣擅黃山利數十年坐贓九十餘萬株連徧郡元珙曰吾在必不使黃山爲阱凡所以慰居民調緹騎者聲淚俱下歙藉是不亂明年工部主事呂下問至搜索徧竆谷勒富家子逼及嫠婦羣百姓不勝憤一夕聚萬人鼓噪毀院門必殺下問乃止下問踰垣去二百里至績溪元珙單騎往勞下問持刀哮曰今日必與公偕死元珙笑曰百姓已散身自就公死耳但願公歸告朝廷黃山瘠不能產金也下問怏怏去遂劾元珙挑禍慢詔書魏忠賢命逮元珙會姑蘇殺緹尉信聞乃中輟已而忠賢又使其私人大理寺正許志吉來督贓志吉故歙人而尢無賴自躪其鄕甚於下問元珙持益堅時逆黨許顯純已殺諸名賢志吉拜爲假父蹈厲上下時時諷元珙爲魏璫建祠元珙笑曰畚鍤之事須與百姓謀之今洶洶如此敢復犯乎志吉恚又將劾之會熹宗崩而止湣皇帝卽位忠賢等伏誅而元珙以治行髙等入爲監察禦史首訟黃山之獄因發兩人姦狀奏上下問爲民志吉論死元珙知天子方向用言官故言事日益鋭旣請召還忤璫劉宗周方震孺範景文耿如杞等百餘人又請逮治逆黨顧秉謙魏廣微霍維華李魯生門克新等三百餘人又發吏部姦獘劾文選諸郎吏又請愼名器無聴雜流以貲得官凡數十奏上皆是之未幾巡按江西先禮前哲而後視事時粵賊鍾淩秀等由閩武平突入贑州旋由贑犯吉安圍永丰撫臣移疾去代者未卽至元珙以按臣攝兵事於是募丁健飭將吏繕城壕以五千人扼賊之背又結鄕兵分防鄱陽九江之間賊進不敢攻退無所掠於是大困又以兵少請召粵虔閩三省會兵合剿先是標兵已破賊於黃牛岡復敗之於木湖及三省兵合遂大破之斬獲無算凡五閱月而賊平會有嫉之者竟不敍僅以修城功賚白金三十兩已而以禦史督學南京而復社之事起初太倉張溥張采以文章聲气結納於東南間爲東林之繼有依附得名者輿論不無異同溫體仁當國因惡諸正人欲借端刪除異已姦人陸文聲希政府意作蠅蚋錄約二千餘人皆海內君子也上言復社不治將爲不軌上已疑之會蘇州推官周之夔以漕事罷官湥忌溥等亦疏訐復社生徒妄立四配十哲名目皆溥與采爲之宗而劉宗周黃道周附之上因下其事於元珙元珙故遲久乃奏曰諸士修立名節卽矜激無所害上意稍寛而體仁以爲黨護擬旨鐫職二級降光祿寺錄事元珙𨿽貶官心傷時事規切執政語甚激又云今閣臣分曹擬旨無主名有所逃責請令各疏名使明主得因事考其能否奏上執政大恚擬旨切責然上心是元珙言更令易擬凡三上不允上竟自降詔從之著其言爲令閣擬疏名自此始而元珙亦以是病久之升行人司副治益邸喪復以病歸歸又七月而卒卒之前十日升光祿寺丞

外史氏曰先生蔚爲人望柰生遭末世當國如體仁者又盜賊爲心刻刻以正學爲攻時時以正人是戮烏能使先生得行其志哉嗚呼東林諱而復社興復社逐而朱明絕柰何若溫若沈若周若陳諸相國讀孔孟書而稱科第中人竟同於食灰壤者耶

陳幼學傳

陳幼學字志行無錫人萬曆十七年進士授確山知縣確山少水利多荒蕪幼學教民墾田八百頃通河一百九十丈有奇省雜支銀六百抵正額三年民以殷富撫按上其績調繁中牟至任活饑民無算牟人徳之縣南地多茂艸不可耕幼學令投牒者必入艸十斤數月艸盡辟膏腴二十里又築堤十三道障河民無棄田其貧不自給者男一牛婦車一輛分木棉數十斤佐紡紝會年饑中牟獨無流殍幼學家故貧成進士又遲暮故其爲人朴誠視吏事如家事經營纖悉初若煩碎久之皆切民身家出於至誠民亦欣然戴之七年進刑部主事歷員外郎奉旨錄囚畿輔以矜疑釋者三百餘人遷郎中俸滿出知湖州府所司以織染羨金進立叱去之撲殺豪奴淩采郡人稱快大猾施敏楊升橫於鄕捕得杖殺之中書潘廷圭庇施楊爲姦上其狀巡按禦史竆治如律民爲之謠曰公來如炮施敏埋窖公去如雷楊升飛灰三十六年大水幼學召父老議賑勸糴立粥場與節推閻世科分董其事又置義田三百畝移饑民修塘就食爲從來救荒第一在湖州六載遷九江副使以母老告歸家居十五年爲東林長後起太常少卿不赴年八十四卒學者稱筠堂先生

外史氏曰先生守吳興時政暇卽與士大夫講性命之學執經問道者以千計至於政治之良至今郡人猶能道之不衰非徒恃區區語言文字之流也

東林列傳卷十六

●欽定四庫全書

東林列傳卷十七

江陰陳鼎撰

○明

葉向髙傳

葉向髙字進卿福建福淸人生而倭患方棘母逃外家產於敗廁遂名曰廁六歲就外傅稱奇童萬曆七年舉於鄕踰三年成進士選翰林院庶吉士授編修轉南京國子監司業二十五年以左春坊左中允典試南京明年升右庶子兼侍讀掌坊事充東宮侍班官指示明切光宗甚喜向髙長髯於思風來拂動光宗私謂內侍曰此飛須先生也旣升南京禮部右侍郎再轉吏部復攝戶禮二部事時戶工二部以神帛費爭向髙告冢宰曾同亨兩部皆朝廷外帑爭無益不如量費而縮之同亨以爲然省費以萬計居三年考滿北上意不欲行遂請告歸不允先是光宗之未冊立也妖書獄起首輔沈一貫借以傾次輔沈鯉及禮部右侍郎郭正域向髙遺書一貫勸其平心和气恬風波爲止水化荊棘爲周行一貫大恚以故淹南中者十二年從此聲望益重三十五年一貫與鯉同罷乃以向髙爲禮部尙書兼東閣大學士時秉政者朱賡故事首輔爲政次輔惟諾而已向髙有所商確悉直言賡亦無忤也未幾賡卒李廷機以人言避位向髙獨相者七年當是時神宗倦勤萬幾廢弛諸大典率阻隔中外有釜鬵之憂其大者福王受封久不之國光宗日在危疑且出閣講學久輟至於大僚空虛考選沈滯謫籍永錮宣索過多邊餉靳發礦稅不撤言官數被逮系間有傳諭外難奉行向髙才智敏妙言辭敷暢時或中官立待還奏口占授書反復詳盡上讀之心開有時觸忤久亦爲霽前後言比年陛下毎謂時事艱難臣謂陛下自爲難也若一下徳音則壅滯立通廢弛立解天回地轉更無停畱雷動風行誰敢淤遏此政無難又言古稱帝王大節曰愛惜人才曰待士有禮而人臣尊君輒謂之天若蘊隆惔焚天澤不加何以奠位髙卑淸寧世界往時朝廷有奏輒報閣中疏掲甚稀今外廷章奏十九畱中不得已轉望閣臣至有一事而數十掲者愈瀆愈輕愈繁愈厭天下責望臣等彌甚當時而臣等感動精神無加昔日眞病不敢言病宜去不敢言去眞不能爲不敢言不能爲悒郁無聊中焦如火終歸誤國又言今天下南直隸及浙江湖廣各省洪水渰沒至今未退百萬生靈轉徙流離無有還定之日而徵榷之令未除土木之工未艾織造之困未舒六曹九卿朝廷所倚綱維庶務也年來寥落晨星近累牘連章稱病求去應聽與否當速賜處分使進退分明公私交便至於卿寺科部諸臣亦復如是太倉軍國之命老庫懸罄業已多年各處轉輸朝不謀夕那移馬價冏藏俱空日者薊鎭報警羽檄紛馳撫臣請餉計臣告窮彼此傍徨莫知所措不識明歲何以支吾言官條陳事關兵食槪不見報臣惟有鬱結愁思無聊以死以七尺之軀還之陛下償此一官而已豈復有他策哉上感動爲蠲江南租稅畱稅銀賑濟而考選之命亦下遼東稅監髙淮以暴虐爲遼人所逐上怒欲罪遼人向髙力言淮貪惡乃詔淮歸又欲逮系同知王邦才等又欲嚴追淮遺稅余銀向髙具掲極言恐揺動人心而追銀之議乃寢蓋萬曆三十六年也明年向髙又言天下治亂必有其形朝政淸明庶官輯睦則治法紀淩遲人心囂競則亂今天下治耶亂耶卽如近日進言諸臣意見稍分門戶遂立藩籬旣樹釁隙彌開始而臭味繼而參商又繼而水火始而旁觀繼而佐斗又繼而操戈株連蔓引枝節橫生暮跖朝夷好莠自口使盡言無諱之朝憂白馬淸流之禍陛下一切涵容無所可否當去不去當畱不畱當決斷不決斷聚之使爭養之使閧奏牘日多事端日起職此之由夫人自譽爲君子無益也天下後世以爲君子則眞君子矣見詆爲小人無傷也天下後世以爲小人則眞小人矣臣望諸臣和衷以事上陛下明斷以肅下則議論分明人心震肅其夏以病告值萬壽節復入直再疏求去懇言時政又掲請賑山西福建災傷釋以礦稅系獄滿朝薦及王邦才等先是諸王婚禮費不過數萬潞王上弟也僅八萬福王以愛故至二十萬至是瑞王且婚引福王爲例部臣不敢言向髙力爭乃寢未幾以人言求去堅辭票擬上不允請益堅時上病目慈聖太后遣人問故上對閣臣難我爲所惱耳慈聖諭閣臣僅一人當好語慰畱之於是命大璫宣諭者三不受命值南郊分獻乃彊出時內傳擬嚴旨催進戶部金花買辦銀兩向髙言金花銀正供也當如數進買辦銀浮費也太倉所積幾何尙能堪此封還原旨力爭自是歲省度支二十萬復請發帑金助邊其北直隸山東河南四川陜西福建進供稅銀以二分解部一分賑荒上皆從之三十八年正月復疏言今日聖徳未光世道可憂者大端有二曰時政壅塞議論煩多時政之壅也如痞隔之病使人困悶而不聊生議論之煩也如霍亂之病令人昏憒而不自覺時有風霾牛妖之異復言天下有必危必亂之道蓋有數端而水旱災傷邊冦盜賊物怪牛妖尙不與焉承平日久一也上下隔絕二也士大夫好勝喜爭三也多藏厚積必有悖出之釁四也風聲气習日下不可挽回五也臣恐宗社之憂有萬億於遼東者矣時自仲春至孟夏久不雨向髙密掲陛下臨禦將四十年惟是礦稅一事爲此受多少煩言忍多少閒气招天下後世多少議論其實所積之物皆歸無用乃將巍蕩聲名被其玷缺臣實痛之又言九卿諸臣爲災民請命至切至苦不知曾經禦覽否諸臣遺書責臣不爲力請臣伏枕殘生叩閽無路惟有愧死尙復何言陛下引咎責躬齋心精禱而雨澤猶慳風霾轉甚狂飆怒號震撼天地陛下卽深居髙拱亦動於中夫人情當窮迫之後何事不可爲一旦相聚爲亂近迫國門此時下蠲賑之令人亦不感卽欲用兵無人用命爲今之計止大發帑金分道賑濟庶幾稍救所以然者欲使恩出自陛下耳上又從之當是時向髙杜門者三乞休者七上慰畱者三宣諭者一始復入直而爭論淮撫李三才及顧憲成之事起乃歷舉君子小人之辧爲上別白言之初承天有護陵碑文凡陵役有司不得擅捕顯陵守備太監杜茂縱役藺光裕肆惡巡按禦史史記事下承天知府勞謙捕治因而相激茂遂遣人哭訴於皇太后及上前言謙捕去人皆剜目折脛備極楚毒上大怒命錦衣衛逮謙及府中僚佐向髙請毋輕發楚俗剽悍深所當慮且知府擅捕守陵人誠違制然承天人闌訴諸惡於禦史禦史暫拘泄眾忿旋卽奏聞此權宜法令禦史不下知府人情擾亂矣今復逮謙眾必大閧上驚陵寢祖宗湯沐地聖子神孫當世世加厚無動揺之上意解復以危言動諸大璫事乃免考三年滿加太子太保文淵閣大學士蔭一子中書舍人三辭不允乃拜命明年當考察京官孫丕揚爲冡宰列四黨於訪單分散注款向髙以非故事止之不聽已而禦史鄭維芳劉國縉造匿名書傾王圖而金明時別有訐疏主事秦聚奎復有捨死報國疏於是朝論紛然至謂察典當攺以上素信丕揚不爲動而察疏久閣向髙屢請不報已而北察疏發而南察尙畱中屢請方得南中臺省劾北察疏又至以向髙構金禦史爲言上欲重處之向髙言察竟矣毋再起爭端擬旨責讓終歸不究上從之仍令文書官告以委屈寛宥意復問更有何言惟附奏感謝而已是秋皇貴妃王氏薨光宗母也力請厚其喪儀明年連疏乞罷語過戅上疑其要挾不報疏再上上遣鴻臚官宣諭而去志益決又密掲考選不下臣必掛冠徑去上不得已發至私第行之故事下吏科至是明示歸重且冀言官稍息議論也而議論愈囂向髙婉轉撐持補苴調劑卽內臣亦云自在閣臣他人做去此公獨當其苦亦實錄也明年命典會試時閣中止向髙一人上命章奏送闈中票擬又爲增試額五十人不爲例先是福王之國定於是春復借言土田錢糧未備易期明年向髙封還禦札謂王行必難緩又密掲再三上意稍動而南禦史竟劾向髙不宜主試事於是注籍求去上不允六月武弁王曰幹上書告姦人孔學等謀不利於東宮私刻木爲聖母皇上像釘其目爲巫蠱語多涉坤翊宮向髙密掲言此姦徒所爲當靜處之勿爲所動動則紛擾上覽曰乾疏震怒至於擲翻禦案左右莫敢近忽自言如此大事閣臣何以無言近侍乃以閣掲進上覽畢威頓霽櫝藏之已而向髙復語大璫曰幹疏勿發恐以疑似影響驚動宮闈事愈難處惟速定福王之國期以釋天下之疑上深以爲然尋用他事置曰幹於理當是時人情震懼謂其禍倍於往年妖書賴閣臣鎭定處危疑若無事而中外大安初向髙有密掲請福王之國引景王畱邸皇考危疑爲戒礦稅之行欲竭天下膏髓以予福王語甚危激外廷不得而知也至是上傳諭福王所謂田土並錢糧皆祖宗成例卿昨掲言及景王朕思皇祖時皇考與景王比肩今名分已定皇太子又有皇孫何猜疑之有卿又言及礦稅此舉爲三殿非爲福王卿輔弼重臣不得過爲疑忌宜卽出贊襄向髙疏謝臣小人也過計思慮故前掲云然賴升下爲臣剖析臣復何辭但皇考當時𨿽名分未定然講讀不輟今東宮輟講業已八年不奉天顏聞已久矣福王時節入宮毎月兩次皆人所知親疎懸殊又遷延畱滯之國無期悠悠之口實難家諭小則巷議私談大則妖言惡語蔓延不已將陛下父子兄弟間有難處之事此廷臣所以苦口力爭不能自己豈眞疑陛下與福王有他端哉莊田一事外議謂王借此極難題目以圖淹久至於礦稅天下實以此疑皇上此在聖心必自明白上再諭福王朝謁傳免己久日期明諭不必再疑天下始暁然知向髙之力言於上也當是時福王久不入宮本所素知姑借外廷謾語以動主聽以速王行已而上復以皇太后稀齡爲言遲且二年眾駭爲中變向髙佯不省請上預慶卽遣王行上大忤遣文書官傳諭朕所謂賀聖母稀齡者乃四十二年之國擇吉乃四十三年也卿何謬誤至此向髙封還禦札謂陛下壽聖母而實畱王人謂孝事之盛心乃■﹝牧匿﹞畱愛子之私計且潞王聖母愛子也亦在外藩福王在國上表稱賀有何不可上覽奏徘徊嘆息次日傳諭福王來春就國向髙奏謝且感且泣中官亦私相語曩者閣臣盡如是事定久矣以延鎭三大捷功加少保兼太子太保武英殿大學士攺戶部尙書力辭不受復以一品滿加少傅兼太子太傅建極殿大學士攺吏部尙書蔭一子尙寶司丞時福王之國𨿽得命莊田猶取盈四萬頃向髙疏減其一又諷王自辭其一四十二年慈聖太后崩撰遺詔明著婚封典禮皆已定期並得釋楚宗蠲稅額之半一日鄭貴妃遣人來言曰先生全力爲東朝願分少許惠顧福王向髙正色曰此正老臣全爲王處人稱萬歲千歲及吾輩云百歲皆虛語耳皇上壽登五十不爲不髙稱此寵眷時啟行資贈倍厚宮中如山之積惟意所欲若時移勢攺常額外絲毫難得況積年口語可畏一行冰釋且得賢聲老臣爲王何所不至皇貴妃聞言大慟卒如期行向髙送之郊外殷勤垂涕而別先是禮臣定儀注別皇太子四拜坐受無他語向髙密啟皇太子必當加意皇太子深然之及見王欲答拜福王固辭乃立受答其二握手哭別送至宮門福王大喜上與貴妃偵知亦大喜已而送太后喪徒步至土城詣山陵題主舊屬次輔至是特遣向髙異數也禮畢遂請省墓上仍不從堅請乃允加少師坐蟒賜馳驛又令暫畱數日因疏勸用人舉政特薦鄒元標等上遣內臣護行圖其邑山川以歸踰二年張差事起上嘆曰葉向髙在事不至此光宗卽位起於家未至熹宗立再遣行人趣行當是時南昌劉一燝以次輔當國蒲州韓爌肩隨之與老璫王安同心輔政安固光宗伴讀協主移宮者也宵人不便間一燝於向髙謂不欲其速入十一月向髙至首請發帑金二百萬濟邊念遼陽始禍由撫臣利瓦伊翰輕率進兵推官鄭之範克削軍需奏請逮治爲故總兵戚繼光請補贈謚上皆從之未幾王安見殺一燝以人言去國恩禮甚薄檢討繆昌期極言於向髙始獲優旨一燝去而時局又一變矣初熊廷弼有功遼陽言路齮齕之去袁應泰敗一燝起廷弼田間爲處分諸抨擊者以明賞罰廷弼至遼與遼撫王化貞隙化貞故向髙癸丑門生愚而輕信謂西部可用主進戰廷弼爭之朝論右王而左熊化貞遺書向髙有麟閣奇勲唾手以授老師等語已而棄廣寜遁竟陷廷弼同逮諸惜熊材者疏論遼事遂有門生誤老師之說給事中侯震暘疏糾諸輔以不能主張責向髙向髙覩人情向背各半漸有去志王安死魏忠賢益橫魏廣微附之有中魏外魏之稱忠賢以向髙耆舊猶未敢失禮向髙亦曲爲彌縫如救章允儒周宗建之廷杖髙攀龍劉宗周文震孟之重處其功居多玉牒成進中極殿大學士復以光宗實錄三鎭捷功加特進光祿大夫上柱國兼支尙書俸辭不受又以六年滿進太傅又不受汪文言者歙人也原名守泰故王安客居中用事安死避揚州逮入幸免死攺名文言再入京機警有口辯遊歷公卿間得授制敇中書兵部郎中鄒維璉攺吏部或疑文言與魏大中爲之維璉同鄕不恱疏劾二人並及僉都禦史左光斗忠賢以安故欲殺文言下詔獄向髙謂文言之用其失在臣凡再申前說文言僅受杖去而左副都禦史楊漣二十四大罪之疏上中外遂如水火矣方漣疏之未出也光斗贊之甚力昌期曰擊內者只在呼吸間耳一不中而國家隨之況今日內無張永外無楊一淸可幾幸乎光斗黙然疏竟入向髙亦不以爲然尋九卿科道疏連上眾意當乘此決勝促向髙爲助不應止具掲稱忠賢朝廷寵眷已隆盛滿難居宜聽歸私第保全終始掲入拂內意向髙懼思有以自解而流言自是起矣會工部郎萬燝以陵工經費不給疏請內府發銀上大怒廷杖之向髙疏救不從燝竟死而禦史林汝翥以畏杖潛逃羣璫圍向髙第大索傳汝翥爲其甥也乃具掲自明言中官圍閣臣第二百年所無臣若不去何顏見士大夫上爲收回中官向髙遂移居郊外再疏乞歸加太傅蔭子遣行人護行賜銀幣蟒服夫廩陛辭之日上慰諭爲國愛身以待召用向髙去文言再逮死且借以起大獄同事輔臣劉一燝韓爌俱先後削奪冡宰趙南星遣戍楊漣左光斗等拷死詔獄獨向髙恩眷屢加優渥出格慶陵功成再加上柱國而內實嫉之蓋因魏廣微之點將錄首以李三才配水滸晁蓋次卽向髙配水滸宋江逆璫不得不忌之耳又明年以憂憤卒贈太師以勲爵例特加柎楄謚文忠向髙前後乞歸共一百二十九疏在神宗時獨相七年嚴主霽威廷笞絕迹大本旣定朝野宴如善因事就功每杜門求去上必借一事慰之初爲釋滿朝薦等三人又爲允點閣臣二人及再相熹宗封疆外虧虺蠍中據養亂者在先決防者在後故其求去之疏有曰年來人情分別門戶一起一伏互相猜防以臣持論稍平欲共畱之以彌縫撐拄其間不思世路如水微風鼓之而成波疾風激之而成浪欲水之平當息其風以今日之風而求波浪之靖卽馮夷海若亦縮手無計舉天下士大夫無智愚賢不肖皆並歸於競進有不遂意則怨謗橫生令人轉思昏夜乞哀之爲恬淡臣無伐毛洗髓之術爲之蕩滌更換其能以空言維之乎第使臣脫然而去天下之人或以愚鈍如臣尙然知足萬一有所感動而少抑其躁競之心是臣去賢於畱也又嘗嘆昔事神宗以手代口𨿽甚觸忤怒亦卽平請亦卽允今日與內臣執辯以口代手閣中一片地幾成口舌場𨿽勝必不繼復難措手矣後卒如其言所著有蒼霞諸稿行世

外史氏曰熹宗之朝羣姦擾攘百佞森立卽使周公爲政安能輔此童昏之君制此虎狼之眾哉況臺山先生乎然臺山在而調護淸流尙可苟延國脈至臺山去而有明亡矣

韓爌傳

韓爌字象雲山西蒲州人萬曆二十年進士選翰林院庶吉士授編修歷中允庶子掌春坊事再遷禮部右侍郎侍讀學士四十七年副史繼偕總裁會試教習庶吉士光宗卽位以禮部尙書兼東閣大學士入閣亡何上崩爌偕諸大臣受顧命時方從哲爲首輔當李可灼進紅丸從哲旣不能止反擬旨賞可灼銀五十兩文幣二表裏舉朝皆爲不平明年禮部尙書孫愼行上疏引春秋許世子不嘗藥之義以責從哲比之弒君廷臣交章力攻爌謂國家有大體以先帝聖明而目之曰弒筆之於史何以示後且爌等皆受顧命不能力止均之罪也安得獨坐卽具疏白之從哲得善去而以可灼戍邊卽愼行不以爲異議也尋進太子太保戶部尙書文淵閣大學士再以登極恩加少保吏部尙書進武英殿再加少傅進中極殿三年以山東平妖功加左柱國少師兼太子太師時魏忠賢客氏用事盡反初政爌持正不稍貶徇羣臣阿逆賢意希進者忌爌與首輔葉向髙等不爲已用乃造天鑑同志點將諸錄以傾之四年楊漣上疏極論忠賢二十四大罪臺諫相繼論劾而上任忠賢益堅向髙調劑之不能得遂力請去爌爲首輔會上不豫爌入對言聖躬闗系甚重伏望愼起居逺婦寺淸心寡欲以攝養爲先上頷之而忠賢之黨方以三案起大獄殺諸正人爌不肯奉詔則輒下中旨行之切責爌黨護言官爌求去又不聽先是詞臣文震孟上國勢綦艱疏忠賢恚嗾上杖之時首輔葉向髙在告爌與忠賢力爭始降級調外及是會吏部尙書趙南星都禦史髙攀龍以謝應祥事爲姦黨所訐踉蹌去國爌上疏言一日而去兩大臣臣民失望且禦批徑發不復到閣攀龍一疏經臣票擬又蒙禦筆攺移大駭觀聽有詔切責爌覩朝政日壞閹勢日張中外蒙蔽終不可與共事而顧秉謙魏廣微輩日夜構爌於忠賢所假票擬逐爌而奪其位爌乃上疏自劾曰臣備員中書咎愆日積卽南北用兵軍需匱絀不能資廟略以佐邊籌冦災頻告徵發繹騷不能軫民艱以培邦本詰戎宜先營衛而觀兵禁掖無從紓宵旰之憂忠直尙稽還朝而搒掠朝堂無以回震霆之怒以至後先多官之黜降諭旨中出之變更在聖明祇肅紀綱乃中外懼興黨禍而臣旣不能先時深念有調劑之方又不能臨事挺持爲封還之戅斯皆罪狀之大著者請亟褫臣官仍治臣罪以爲輔理溺職之戒疏入竟予告去臨行復疏謝有左右前後務近端良重綸綍以重仕途肅紀綱以肅朝寧等語忠賢銜之益甚爌單騎出都門忠賢意猶未釋矯旨削籍已而借黃龍光請停刑一案坐贓二千餘兩捕其家人死杖下爌悉斥田宅以償猶不給親友爲醵金完之爌由是棲止先墓忠賢必欲殺之會熹宗崩得免湣皇帝卽位以閣臣多不稱職令廷推舊臣僉舉爌楊維垣力沮之不聽遂復召爲首輔進中極殿大學士陛見慰勞甚至尋禦文華殿諭以票擬務消異同二年正月上以邊警召爌及吏部尙書王永光入對平臺時廷臣頗憂毛文龍跋扈袁崇煥銳欲除之上因與爌等造膝密語左右莫得而聞也上素惡門戶溫體仁以枚卜不與訐錢謙益去之毛九華任贊化亦訐體仁他事體仁言九華贊化皆謙益死黨故誣臣以報謙益上怒切責贊化爌救曰言官有聞入告但新進小臣不諳大體乞寛之宥贊化亦安體仁上因謂進言者多懷私意不憂國而植黨自名東林於朝廷何益爌退復具掲言人臣不可以黨事君人君亦不可以黨疑臣但當論其才品臧否職業修廢因而黜陟孰敢不服若戈矛妄起於朝堂畛域橫分於宮府非國之福也上嘉納之先是上在藩邸素惡逆賢之黨及首惡旣誅卽欲定附逆諸臣罪案閣部僅以數十人入告上怒曰魏忠賢一人耳茍非外廷逢迎何遽至此乃手列諛誦贊道速化條目命爌等密議並下建祠稱誦諸疏指示曰此紅本媚璫實錄也卿盡案入之議旣定於是大學士臣爌臣標臣龍錫吏部尙書臣永光刑部尙書臣允升左都禦史臣於汴上奏曰人臣首戒無將天討用章有罪祖制內官不許干預政事重交結近侍之律於以防內外而肅宮府杜姦萌而窒亂源法至嚴也逆璫魏忠賢狡譎多端凶頑無忌始焉小忠小信祇便身圖繼而作福作威漸干國政內則妖姆客氏窺覘禁密結爲腹心外則逆臣崔呈秀揣度機情助其羽翼戕宮妃而戮忠直盜帑藏而弄兵權已邀無等之三封將議逼尊之九錫迫逐藩邸播棄宗臣建生祠以卜人心遣內鎭而連邊將陰謀叵測僭勢顯成磔辟已服上刑爰書具列逆狀誠如聖諭所謂首逆之罪當先正者也至首發大難禍始教猱或倒身怙終勢成騎虎有如動揺母后倡和逆封鐡劵金章覆題恐後腴田甲第請給爭先或引聖經以慫惥中傳或攘史職而抹殺直筆墨縗朝會忍此罪魁緹騎鋃鐺大興詔獄修睚眥以殘軀命不難殺人媚姦供嚬笑而效爪牙總是酬恩報怨至於一人而創祠幾地一事而諛誦連章祠省直祠邊鎭祠京邸未巳也而且祠之國學頌碑文頌奏章頌鄕錄未已也而且頌以絲綸此聖諭所謂首開諂附傾心擁戴者也又有徑竇旁通网羅密布腹藏鱗甲構靑蠅貝錦之讒意慘鏌鋣釀白馬淸流之禍卽占風望气莫可端倪而覆雨翻雲難逃指視斯又潛施鬼蜮之毒而更巧避彪虎之名此聖諭所謂𨿽未祠頌而陰行贊導者也以上諸人罪案各殊法律亦異或已經褫逐不盡厥辜或謬附摧傷當追始禍遵明聖諭擬法依律無枉無徇三尺無私天誅不貸四凶畢竄國法用申惟是大憝旣罹不赦之條而羣小宜開自新之路或事闗題覆牘尾列名或身在封疆委蛇濟事或城守任於捍禦或編摩效有劑調而又或生平才守俱優揚歷猷勞夙著此聖諭所謂事本自公而勢不得已素有才力而隨人點綴須當原其初心或可責以後效或與昭洗免臚姓名因明罰敇法之嚴條兼赦過宥罪之寛政也疏入報可於是忠賢客氏而下坐死者崔呈秀等六人劉志選等十九人坐戍者魏廣微等十一人逆孽魏志徳等二十八人城旦者顧秉謙等一百二十七人削籍者徐應元等三十二人閒住者黃立極等四十三人上自爲諭冠之名曰欽定逆案頒示天下當是時大憝斬除識者謂宜嚴治黨與以副朝廷錯枉之權以昭千萬世人臣之戒而猶謂失於過縱於是言官交章劾王永光本黨逆閹不稱冡宰以頌閹之人定附閹之人庇覆良多王永吉言之尢力上怒下爌等議罪爌救之言永吉不宥永光必不敢居位上乃赦永吉奪俸一年尋以皇子生推恩加爌太傅力辭許之時起王象幹督宣大撫西邊款成有日矣而宣大撫臣張宗衡抗疏請戰上召爌等問所宜從爌言宗衡前亦嘗請款今忽變其說前後矛盾胸中似未有成算請下督臣及三鎭撫按議之上又舉汰兵裁驛二議問爌爌言汰兵不過當淸占冒及增設浮兵若衝地額兵固不可汰也驛遞疲累當責按臣核減以蘇民困其所節省當卽蠲之民以示徳意上然之初熊廷弼旣誅遺骸未收禦史饒京以爲言不許其子兆璧復詣闕泣訴爌謂廷弼不死於封疆而死於門戶使誅廷弼者按失守之律與同事諸人一體伏法廷弼九原亦當目瞑乃先以無影之賄懸坐楊漣左光斗魏大中等爲淸流阱陷又以刋書惑眾借題徧殺身死之後尙坐贓十七萬兩辱及妻孥長子兆珪迫而自刎斯則廷弼死未心服海內才臣義士亦多憤惋特以封疆之故未敢訟言於陛下之前耳臣等竊平心論之自有遼事以來徼幸營私之輩不知凡幾廷弼再任經略不取一金錢不通一饋問終日焦唇敝舌與人爭言遼東如其家事似猶此勝於彼魏忠賢盜竊威福士大夫爲爵祿所誘靡然從風廷弼一長系待決之人屈撓則生抗違立死乃終不攺其剛彊自遂之性以致獨膺顯戮慷慨赴市其俠腸猶未盡冺臣總不敢深言而傳旨已逾三年收葬原無禁例則聖明必在垂仁臣等所以娓娓於此者以玆事𨿽屬封疆於邪正本末陰有闗系陛下天縱聖哲或未以臣言爲深謬也疏入上感動乃許收葬時廷臣齮齕東林者爭撼逆案欲援引一二人以漸翻案而爌力持之惡爌者日眾會袁崇煥已殺毛文龍議者皆以爲功其冬我兵入大安口取永平薄京師上逮崇煥下詔獄詞連錢龍錫幾坐死中書加尙寶卿原抱奇露章劾爌上𨿽薄抱奇而心是其言爌遂乞休疏再上馳驛歸十七年正月流賊渡河破蒲州憤郁而卒年八十矣

外史氏曰東林無韓葉二賢不特無噍類並三族而禍之矣委宛於中調燮於內其功巨矣余故以二君子爲東林宰

翁正春傳

翁正春字兆震侯官人舉萬曆七年鄕試屢上春官不第循例署龍溪教諭二十年舉進士第一授翰林院修撰奉使冊封周藩歷中允庶子少詹事兼侍讀學士三十八年升禮部左侍郎充日講官尋署部事時神宗髙居大內大僚多不點用羣臣疏請考選起廢凡數百上皆不報會十一月壬寅朔日食正春上言日者眾陽之宗本不宜蝕況仲冬律中黃鍾於卦爲復乃陰極陽生之候有此虧蝕其變尢甚臣考萬曆三十年來八歲之間日食者三前兩歲爲四月朔是純陽之月也今歲爲十一月朔是又陽生之月也夫以純陽蝕則陽旣受侵以陽生蝕則陽益寖弱豈非陽徳實虧故上天垂象乎君徳象日宜照臨不宜藏閉宜發揚煦育不宜收斂摧抑皇上自萬曆二十年後財貨日斂聚人才日剝落旨意日畱中至今已極矣一切請補大僚推考選起廢棄皆不省而橫徵逮系者終不止致黃扉紫閣寥寥孤曜六卿九列三五晨星閶闔徒號天聽愈逺天下不見陽和舒育之气而冰凝之象獨堅夫日之食與更只在一時皇上之寢與行亦只在一念誠鑑於天變之不可不畏而翻然轉移舉從前缺失立見施行將日中之治行天變可挽回矣不報又言欽天監奏十一月壬寅朔日食差至三刻歷法果按成法而差當如前代歲差之法隨時修攺以合天道今官生輩於理數未精安望脗合宜訪求精通歷學之人如原任按察使邢雲路兵部郎中範守已照先年給事中樂濩例攺授京堂又翰林院檢討徐光啟原任工部員外李之藻皆精歷數又大西洋歸化之龎迪莪能三拔等有推彼國歷法測驗推步足備采用請令光啟對譯與雲路等參討修復然歷法疎密莫顯於交食眞僞莫逃於測驗觀象臺年久滲漏地勢失平儀器欹斜與天度不合宜及時修造並擇天文生陰陽人等疏入亦畱中三十九年八月萬壽節仿古人金鑑錄之意獻萬壽八箴淸君心遵祖制振國紀信臣僚寶賢才罷聚斂卹民命重邊防帝𨿽不能用然心善之王恭妃之薨也久停不擇地正春力請之乃命偕中貴人往旣得吉矣中貴有所附以地廣費繁難之正春作色曰妃誕育元良他日國母也詎以天下儉乎奏上得報可初代王無嫡子禦人裴生鼎渭已奏立爲嗣已妾張氏有寵次進妃生鼎莎復援宗藩要例請攺正李廷機爲禮部主鼎莎謂裴未經奏選渭不立也至是王兩子爭襲廷議以鼎渭長宜立下禮部正春曰均庶立長宜也然訟父得立是有兄弟無父子矣請以爵予長子之子而以前所立者爲將軍則兄弟之倫正而父子之恩亦不至掃地識者韙之時倭冦未息琉球國遣使入貢正春言中山已服於倭今使臣多倭人物雜倭器其心巧譎絕之便卽不然亦宜詔福建撫臣按驗量畱土物以見恭順使臣如例給賞不必入朝帝是之當是時皇太子輟講已九年福王之國無期瑞王婚禮亦久不舉廷臣章滿公交車總不得命正春以職掌所關屢疏上請至引天時祖制人情反覆入告至是復連上三疏其請開講曰東宮輟講日久控陳愈切槪置不聞意臨禦日久靜攝多年視天下事無一足爲吾急者遂並大本之地子孫之計而亦緩之乎其何以對列聖慰四海臣民且天下亦多事矣元日風二日火宮府釜鬵之形朝紳水火之象閭閻困敝內外交訌是尙可泄泄從事乎夫皇上四十年金甌不宜學倦於勤而東宮之爲人子可知皇元孫九齡岐嶷將蒙養其正而東宮之爲人父可知陛下聰明天縱柰何於目前大事遲疑如此請之國曰藩封一事中外竭蹷以待乃吉期至今未定夫親王典禮有先時而備者有臨時而催者督之早民不能堪督之遲又恐一時貽誤今之國無期百司何以爲準也請婚期曰髙皇帝詔民男十六以上女十四以上許及時婚配況帝子天孫顧乃聁積李於深宮嗟摽梅於邃閣盛事猶未舉哉宜亟舉行上承聖母歡心下衍宗支大慶倘仍逾時不舉是國家爲愆禮臣子爲溺職臣所大懼也皆不報四十年八月順天府鄕試進士鄒之麟分校搜中落卷童學賢等爲禦史馬孟禎等所糾孫居相復發科場積獘追論庚戌湯賓尹韓敬事正春議覆學賢黜革之麟降閒散官而給事中趙興邦亓詩教謂正春不參論主考爲徇私於是考官郭淐朱延禧各疏引罪正春議分別罰治未上給事中孫振基欲並議庚戌事遂疏論正春及吏部尙書趙煥等正春言賓尹庚戌事與臣今日先後不同時鄕會不同事臣安敢於詔旨外擅議請終養回籍有旨一並議奏詩教復參正春支吾首鼠正春具辯益求去大學士葉向髙言年來禮部事最繁正春止一人獨任言者猶未見亮益見大臣任事之難得旨慰諭正春疏謝條場議八事四十一年再知貢舉四月攺吏部左侍郎掌詹事府日講如故以母老再疏請假歸養許之天啟元年起禮部尙書協理詹事府事四年都禦史楊漣劾太監魏忠賢二十四大罪舉朝交章攻之正春亦上疏論劾有旨以沽直不諳切責遂抗章乞歸明年禦史陳朝輔希忠賢意參正春年踰七十母近百齡猶夜行不休時正春罷歸久矣袁鯨復論正春呈身門戶爲東林巨魁又明年母夫人百歲正春率子孫爲壽鄕閭榮之九月以勞疾卒崇禎初謚文簡正春在禮部最久職舉政修爲人峻整終日無狎語倦不傾倚暑不裸裎目無流視見者肅然起敬其教龍溪時芝生學宮又有五色云之異遂魁天下有明三百年間職官領廷對者二人曹鼐以典史正春以教諭而正春鄕試居榜末爲尢奇云

外史氏曰明代之事全敗壞於神宗其不卽亡者未至荒淫耳若夫旣以聚斂爲事加之般樂怠傲而剛愎自用抑君子而尙僉佞未有不當其身而見禍者也觀兆震先生諸疏其亦危矣噫若無東林諸賢在朝執持天下事豈可料哉

東林列傳卷十七

●欽定四庫全書

東林列傳卷十八

江陰陳鼎撰

○明

劉一燝傳

劉一燝字季晦南昌人少白晳疎眉風姿朗秀對客凝坐與人語聲可貫耳侍郎鄧以贊見而異之曰劉季晦精神淵著能隠蔭數人舉萬曆二十三年進士選翰林院庶吉士未幾歸踰七年起授檢討是時沈一貫當國三十三年春京察所謂錢夢臯鍾兆斗者內閣私人也一貫庇之會其兄一焜爲考功郎屬一燝爲請免堅謝之已又請對曰黜陟大典非所敢私若以兄故而爲人開幸惟有拂衣歸耳二人竟中察典未幾賫皇長孫禦書使楚藩尋升贊善洗馬丁母憂起補諭徳歷官國子監祭酒詹事府詹事掌翰林院事四十五年春京察一燝當注詞林冊是時有十亂四閣臣之稱大東小東之謡伐異開隙如孫承宗繆昌期孫愼行等以物望爲黨人所齮齕一燝毅然曰諸君皆國幹也其可去乎一二忌者時用蜚語撼執事持益力於是謡曰他司大熟詞林無收言不克逞志於一燝也故事掌院無一歲不遷者一燝以前故四年不遷比考績司勲難於引例一燝笑曰固知二百年無院長奏績之例抑知二百年有四載不遷之院長乎其負公望在此其招眾忌亦以此矣先是一燝侍講東宮偉容止聲音弘亮光宗心識之一日請對引南山萬壽之詩以開廣上意時爭梃擊者動揺國本故假呼嵩事用尊元良而規鬻獄者也光宗誤應以讀史惜三餘一燝拱手賀曰殿下今日開講卽以勤學自勵此大禹惜陰心也大平令範可卜矣久之轉禮部右侍郎教習庶吉士光宗卽位念講幄功拜禮部尙書兼東閣大學士參預機務數日上疾大漸召羣臣入宮受顧命李選侍從幄後趣熹宗出傳封後一燝訝曰皇上慿幾延羣臣彼紅衣幄後者何人語聞中外皆知宮中將不利於嗣皇矣而環布盡李爪牙熹宗亦心動比上崩宮中洶洶虞變出一燝曰事急矣當力請見皇長子內官李進忠等攔幹淸門不聽入給事中楊漣抗聲曰吾等奉大行皇帝旨迎嗣皇繼大統爾何人敢格不令入眾乃卻羣臣入哭臨畢問皇長子安在羣閹東西走不置對太監王安至曰爲選侍所匿一燝正色厲聲曰誰敢匿新天子者安揺手曰徐之此難以口得當以計請公等愼無退遂趨入白選侍不出皇長子諸大臣不肯退第一出卽返選侍頷之復中悔挽上裾不釋安抱上疾趨而出一燝顧冡宰周嘉謨等叩頭呼萬歲蓋卽定位號絕他幸也乃導輦行至丹陛上選侍頻使使挽上裾比抵門厲聲猶達外追輦還者使三至時陛戟森列一燝外戒金吾謹宿衛語太監王安敇內蹕毋■﹝斤﹞■﹝也﹞朝士吉服立殿前者日髙不聞宮中聲嘩言曰事去矣二三大臣作何狀及望見鹵簿旌影且前又嘩曰來矣復揚言嗣皇社稷神人主柰何不令吾儕共見乎駕詣文華門半駐閾下令曰止非環而扈者不得入駕馳而門閉眾少卻一燝翼上左英國公張惟賢掖右扶上登寶座卽東宮位然後擇吉告廟受朝事始大定是日羣臣上箋勸進上不允上旣惕於還宮選侍亦冀還而得以挾重也一燝亟奏曰今幹淸未淨殿下請暫居慈寜上然之復語安曰主上衝年無母無後外廷有事吾當受過若宮中起居公等不得辭其責上還宮謂安曰今日安得髯閣下伴我我乃無恐一燝修髯長髭上希見外臣故目一燝云然翼日尙書周嘉謨禦史左光斗疏請移宮羣閹嗾選侍要上盟垂簾詰問左禦史疏中武氏何語欲予杖一燝力持之乃止上登極之前一日選侍尙踞幹淸首輔方從哲欲展移宮期持不可曰本朝故事仁聖嫡母也移慈慶慈聖生母也移慈寜今何日也可姑緩耶選侍卽日移一號殿而天子復還幹淸自是而移宮之業立矣上旣禦極方從哲以病在告一燝參決大政國事倉皇大禮駢集如神廟升袝告成詣天壽山相大行陵寢地皆一燝與次輔韓爌任之故拮據獨勞旋以登極恩加太子太保文淵閣大學士攺戶部尙書仍予蔭矢心當國謂朝廷以法祖爲先臣下以奉公爲要匡主徳重疆事扶衰幹蠱知無不爲而大端則在以人事君神宗三十餘年舊徳遺直廢籍塡委一以大行遺詔從事如鄒元標孫愼行馮從吾孫瑋趙南星鍾羽正髙攀龍等白首耆艾布滿九列而士气伸又謂國家設官言與行相成今言者操任者之權票者又格言者之路上操下奪是交困也善禦者調六轡善治天下者任六官六官任事而言路得以繩其愆言官陳事而政府得以裁其是則天下治於是一切條奏皆下六卿有不經者詔格之蓋懲萬曆末年言官沸囂政府倒權天下日多事也而眾始不恱於一燝矣初李選侍知宮在必移其下李進忠劉朝等盜內府祕藏過幹淸門而僕金寶累累臥地下上遣大臣驗視按治甚急羣小爲奄畫策曰上怒亟獄未易鬻也內庭喧傳選侍移宮日跣足投井語狼籍不可聞上衝人以違先帝爲詞易撼也司禮太監王安數悻直忤旨羣愬安藐上位把持法司上必怒而逐安如此則移宮之案翻顧命大臣可盡逐而大獄解矣於是造爲蜚語揺惑中外上不得已乃以選侍夙忤聖母及近欲稱制事諭內閣示廷臣一燝具掲封還言事闗宮闈祕密無論外廷不宜抄傳卽宮中左右亦不宜令窺瞷庶不致周章騰播致生事端會噦鸞宮災禦史賈繼春首上安選侍掲尙書黃克纘給事中李春華禦史王業浩更番詭辭爲盜璫脫罪以嘗試上意上果怒復發出前諭令頒示羣臣又出禦札重詰問繼春語所自來人慮賈禍不測賈亦股栗自掲爲人所誤一燝謂言官風聞言事內廷影響豈宜輕及然天子新卽位輙疑臣下朋黨此機一開異時姦人乘間中朝士君子先受其禍矣乃具掲上慰聖懷救禦史而反復朋比之無因己而賈回奏削籍而禦史張愼言髙弘圖救賈疏上上震怒畱中欲重治一燝請發票曰救賈者乃自賈一人起見耳非爲宮中也此事外之人乞寛貸己得罰俸而旨誤書局外字禦史反滋隙而謀構者計益深及司禮安以彊諫讒死魏忠賢客氏用事上意薨然盡解而羣小乃專心戢志一意攻一燝東事日亟朝議謂非舊撫熊廷弼不能辦上遂起用經略遼東而言者交章擿一燝因面奏曰臣知君父爲尊封疆爲重恩讎禍福非所計也上亦念其舊勞委任如故而客魏積不相容言者摭拾不己自是去志決矣方一燝之在閣也持大體明國法抑浮誇遏僥幸引繩切墨不少假易盜庫之獄上傳田詔劉朝免死羣閹辯疏徑下法司一燝引例執奏封還原本則中外皆恨魏忠賢故名進忠攘陵工邀敍一燝援祖制內臣非司禮掌監及提督陵工不得蔭弟侄票止加恩三等又救攻客氏言官周宗建侯震暘王心一倪思輝等則客魏交恨閣臣沈■﹝氵隺﹞由客魏入以募兵要寵與劉朝比而興內操言官糾其弄兵一燝爲之主則閣閹交恨謂遼事如鑿空捕風島帥毛文龍不足倚西援未可信而議棄廣寧者三尺不可貸也則島帥寧撫與逃臣交恨於是徐景濓郭鞏孫傑霍維華等詆讕萬端上亦無如羣喙何矣抗疏求去十二上乃得歸加少師蔭璽丞一燝疏曰以擊楫枕戈之日侈東門祖帳之榮他日史冊書廣寧失陷有加官蔭子以行者臣節掃地矣疏三上允辭蔭卽日戒行其陛辭疏略曰鼎湖上賓事變倉卒爾時光景皇上知之在廷諸臣胥知之事定之後遂謂天佑社稷原無他慮而危身憂國抗聲內廷者遂以■﹝言翕﹞訿去計亦皇上所深惻也禁闈祕密非臣所知但思先帝龍潛之日皇上鶴禁之中翼戴何人調護誰力扶掖鑾輿抗遏要挾當日指以爲功今日構以爲罪上下千古呂彊張承業與李輔國魚朝恩法戒昭然臣願後人毋徒爲五宗光寵計也外廷臣子自當以君父爲急發東朝持梃之姦者目爲生事消後宮牝晨之禍者坐以交闗雄唱雌和意欲何爲尢臣所未解也又曰臣去國孤蹤何必深言時事然系一身進退者小系宗社安危者大若以茹荼吞炭苦心付之長嘆於歸隱得矣如國是何恨臣攻臣者借經臣舊案以爲難端不知廣寧之失自有公評情罪何難立斷必使蜚語流聞爲王化貞解嘲張修徳報怨恐莫須有之獄不宜再見今日也忠言苦語臨行彌切平生大節在移宮受禍亦在移宮歸三年楊左拷死詔獄要典旣定詔削官追奪誥命勒令養馬當差至是而移宮之案始結初方從哲劾罷上宣諭稱首輔再三控辭以須葉向髙之至向髙初有間於一燝已知其避席延佇始爲釋然一燝終不自明也兵部尙書張鶴鳴用一燝推轂起興姦細杜茂獄謀連欲殺一燝刑部尙書王紀閱實平反一夕內降斥紀去而一燝亦得白逆閹復用劉朝行邊劉廷元霍維華等持三案甚急一燝從容謂所親曰彼以三案殺我則與楊左同死彼以封疆殺我則與經略駢首持忠入地亦復何憾越五年崇禎攺元詔復原官光祿大夫柱國少傅兼太子太傅吏部尙書中極殿大學士致仕遣官存問八年卒贈少師謚文端

周嘉謨傳

周嘉謨字明卿湖廣景陵人登隆慶五年進士授戶部主事出爲韶州知府升四川瀘州等處副使下車卽擒治大憝楊騰霄豪猾股栗會建武兵變同官皆懼禍縮項不敢前嘉謨曰是何貔虎而遽鋒鏑迫人也輒單騎徑往曉諭禍福叛卒四千餘人皆俯首聽命及撫白艸番夷視師卭州灌縣皆饒方略萬曆五年升按察使乞歸尋丁內外艱起補故官時蜀人爲稅監丘乘雲橫斂逮系相屬嘉謨移檄所司一切抗絕之又亷得姦猾附乘雲爲虐者五人斃於法乘雲亦無敢誰何轉四川左布政使踰二年升右僉都禦史巡撫雲南時隴川宣撫多安民叛入緬據蠻灣嘉謨檄金騰副使黃文炳副總兵董獻策討之斬首二百餘級獲安民立其弟安靖諭散其黨而還亡何廷推總督兩廣疏減滇南額貢黃金五千兩不報立爲官買法而西夷交趾越境侵掠兵餉不給酌鹽贖四千餘金給之又爲南海番禺髙要髙明四會諸邑築堤捍災民賴以安四十六年升南京戶部尙書明年攺北工部又明年攺吏部尙書當是時神宗賓天光宗卽位嘉謨請召還建言得罪諸臣王徳光等三十二人鄭貴妃邀封太后上再諭內閣趣禮部具儀注侍郎孫如遊謂本朝無例不聽後廷臣會議松棚下嘉謨召鄭養性抗言責之曰先朝不早建國本皆由汝家今久處幹淸宮萌非常之念事發鄭氏無噍類矣莫謂舉朝無人此自關汝家門禍福宜早決之養性懼入言於貴妃而封後之議乃寢光宗大漸嘉謨偕大學士劉一燝韓爌尙書李汝華給事中楊漣等入受顧命明日光宗崩而移宮之事起嘉謨首率九卿科道力爭楊漣左光斗繼之選侍大怒然卒不得不移乃出居仁壽殿而側目嘉謨者眾矣自賈繼春安選侍掲出朝論大嘩上怒下九卿會議嘉謨請示優容不聽再請上諭曰移宮始末卿等有公疏科道有單疏賈繼春皆置不問乃以違迕逼逐輕誣朕躬且皇考選侍王氏等四人同日移宮繼春不卹其它獨揑造李選侍雉經朕弟妹四人亦同日移宮繼春何不重念獨注意皇八妹入井向使繼春悔悟引疾逺避朕豈深求今激昻肆辯故朕必欲直窮根柢以質雉經入井眞僞結此移宮公案卿等誼在體國當爲朕分憂毋止曲護小臣以貽後日之慮再責繼春回奏於是削籍爲民當王安死魏忠賢漸用事沈■﹝氵隺﹞首通其私人劉榮以密結於忠賢忠賢以霍維華之疏王安也深徳之維華復引孫■﹝術上灬下﹞與忠賢通而嘉謨惡小人之亂政也以年例斥維華於陜西■﹝術上灬下﹞爲維華修怨特疏糾之嘉謨引疾致仕陛辭上去國戀主疏上優詔答之三朝要典成以移宮事忠賢矯旨削籍思陵立再起南京吏部尙書踰年卒

外史氏曰余讀明卿先生傳則知熹宗卽位之始李選侍作惡於內也甚矣九卿公疏科道單疏寧皆無影響之詞耶賈繼春之疏上而帝大怒矣豈亦僞者耶況上諭鑿鑿而姦相周延儒造此莫須有之言誣爲出於思陵之口竟指三案皆非則亦深可痛恨矣夫熹宗登極才十六齡於時思陵未十齡耳又安能憶伊昔之是非而喋喋告之延儒耶此延儒謂人言不足信也抹殺滿朝忠義以自爲解嘲耳若曰余前日以贓罷者人言之妄耳余何罪焉云爾

劉鴻訓傳

劉鴻訓字默承山東長山人生數歲有疾已殆一道者見之色動以兩指探戶樞塵丸之一投而愈人咸怪之長爲文能抒寫胸臆揮筆數千百言萬曆己酉舉於鄕癸丑成進士選翰林院庶吉士下帷誦讀如諸生時葉向髙時目屬焉嘗笑撫其牀語之曰以此俟子丙辰授編修己未分授禮闈明年秋二帝相繼升遐宮庭多議執政大臣囁嚅不肯言鴻訓特詣直廬以擔當勉之朝論推許天啟元年賜一品服充朝鮮正使賫兩朝詔往諭鴻訓宣國威徳國王以下皆肅然時遼陽已陷朝鮮爲造二舟從海道還遭風舟敗鴻訓跳水中適值淺沙扶載他小舟浮沈海波者三日夜又幾溺忽有小鳥金色集帆上得達登岸報命三年升右春坊右中允四年升左諭徳以艱歸六年卽家晉少詹事兼侍讀學士忤逆閹削奪歸思陵卽位旣誅忠賢時輔相在位者多閹黨帝欲更置新參以勷始政廷推十人鴻訓與焉帝仿古枚卜事特召吏部尙書房壯麗左都禦史曹思誠吏科都給事中魏照乘掌河南道禦史安伸等入內廷帝焚香告天置諸臣名金瓶中探之先得錢龍錫李標來宗道楊景辰再得周道登及鴻訓名凡六人有詔進禮部尙書兼東閣大學士遣行人至裏門召之崇禎元年二月入直時國討𨿽伸而羣氛未靖在直者倡執中之說以相持鴻訓性伉爽遇事敢任特爲帝分別黑白奏之而一二宵小先附璫璫敗復劾附璫諸人以冀解免者至是爲臺省所糾鴻訓奮筆票擬言其陰陽閃鑠次第削奪禦史袁弘勲僉人也以報復參鴻訓且以要典之毀爲鴻訓罪錦衣張道浚羣和之鴻訓從容具掲云諸臣參論楊維垣賈繼春等疏同官偶屬臣票擬臣從田間來不知此中大有機阱但據疏票聞未敢瞻顧至要典一書海內忠臣義士吞聲飲血已久臣實不敢謂此書爲不刋之典掲入帝遣鴻臚至鴻訓邸宣諭而臺省鄧英劉斯琜等交章劾弘勲奪職異論始沮夏五月召對平臺鴻訓以民生之困由吏治茍且請以久任爲第一義因薦南戶部尙書畢自嚴善治賦兵部尙書王在晉善練兵帝皆納用六月宗道景辰以人言去鴻訓與龍錫標道登同加太子太保晉文淵閣當是時羽書紛至帝責在廷諸臣言狀鴻訓爲帝言爲治當有次第毋蹈欲速之獘帝意爲解鴻訓儀觀秀發髯長尺有奇音吐瑯瑯中律呂毎言事帝必霽顏受之而旁觀者不能無側目會帝召詰給事韓一良疏惡一良語反復欲停都憲之授鴻訓言王言當惜不宜惜一官又闗門以脫巾告帝意責計臣而鴻訓請發帑三十萬以示不測恩皆失帝指惠安伯張慶臻者奉勅總督京營故事知京營者不得問巡丁而慶臻勅書獨有兼管捕營字提督鄭其心以侵職論之其增之者不知何人也人咸雲中書田佳璧受慶臻賄閣臣標等糾之雲從來勅稿皆相緣舊本中書繕寫送臣等閱過進呈前總督京營惠安伯張慶臻勅有增入巡軍字系中書田佳璧未經呈明朦朧添入乞賜推問禦史吳玉給事中張鼎延遂糾鴻訓及尙書在晉俱受賄有據帝赫怒下鴻訓獄諭吏部曰鴻訓身爲大臣防維盡裂受賄擅增勅書事證的確猶屢疏誓辯欺罔支吾然事由兵部仍謂王在晉苖思順無贓其誰信之且大同失事重大隱不以聞及平臺召對甘心欺藐並張慶臻田佳璧俱著九卿科道依律會議於是大學士李標等掲云適見皇上發一臣同官鴻訓會議一本禦史𨿽專指鴻訓而臣等撫心自問實四人同體之事鴻訓與臣等俱以皇上龍飛之初從淪落廢置中拔簡綸扉躬承眷顧置身霄漢此等榮遇豈區區千金萬金可以相易者臣等與鴻訓久處疎略直率則有之其欲堯舜吾君與臣等實有同心今乃議論交謫剖陳無地願皇上采羣議以盡事中之公論沛特恩以全事外之國體則臣等幸甚而禮部尙書何如寵亦爲帝言輔臣重任受賄大罪鴻訓受上知深且其人自有本末不宜有此反復與諸臣爭殿上帝怒終不解會議者再乃命謫戍代州而革在晉思順職慶臻奪俸三年佳璧論如律或云鴻訓在政府議事有所不可輙言曰皇上終是中主閹寺因而浸潤謂鴻訓以昏君目上從中讒構百端至是必欲置之極典賴羣臣力救得謫戍去七年卒於戍所卒時有大聲發於空中人以爲異福王稱制江南乃復原官

外史氏曰嗟乎當思陵禦極之初旣誅巨憝盡屏諸閹委心大臣冀成中興之業故命相之始焚香告天舉行枚卜得錢機山及先生等六人何鄭重也迨乎先生以敇書得罪而機山亦以東江之故幾與袁崇煥駢首西市帝始有輕視諸臣之心以爲是皆不足信而閹宦得以中之矣卒至交結壅蔽糜爛訌潰帝終不悟以至於亡究其初則諸臣不能精白一心矢公矢愼有以啟之疑也先生之獲罪實關興亡之大機故詳著於篇以爲世鑑

錢龍錫傳

錢龍錫字稚文號機山南直華亭人萬曆丁未進士選翰林院庶吉士授編修歷升春坊諭徳詹事府少詹掌南院事禮部侍郎天啟中魏忠賢亂政削奪去官思陵卽位旣誅忠賢以金瓶貯諸臣名字焚香告天得李標劉鴻訓及龍錫等六人皆以禮部尙書東閣大學士入閣辦事崇禎元年六月加太子太保晉文淵閣其秋召起舊輔韓爌入爲首揆時方定附逆諸臣案帝以委之爌與龍錫爌爲人端而厚龍錫則謙而和初僅列四五十人以請帝不然之再令窮治爌龍錫又以數十人呈帝怒其不稱旨命分稱頌贊導速化三類且云忠賢一人在內亦何能爲茍非外庭逢迎豈遽至此翼日召閣臣入指黃袱所褁紅本示之曰此皆媚璫實迹也爌等知帝意甚堅乃网羅無遺而逆案遂定龍錫故江南物望所推一時主持議論又皆出其門下士姚希孟邪黨爭爲側目不能不睚眥於龍錫矣先是袁崇煥召起爲遼東經略時龍錫叩以方略崇煥云當從東江做起東江者謂島帥毛文龍也龍錫曰公捨實地而問海道何居且毛帥亦未必可賴崇煥曰可則用之不可則有以處之耳龍錫未及置對而崇煥別去二年五月崇煥行邊至雙島誘文龍至以餉金十萬犒其師自與文龍登舟相視山海形勢卽舟中斬之上疏數其十二罪當死而言臣出京時已商之於輔臣錢龍錫矣當是時文龍擁兵自擅有跋扈聲崇煥一旦除之頗以爲當卽當寧亦不以爲罪也其冬大安口失事兵鋒直指闕下人有言崇煥之殺文龍陰爲主款地者帝爲浮言所惑遂下崇煥於獄禦史髙捷史■﹝範上土下﹞袁弘勲者楊維垣私人也以疏參劉鴻訓爲公論所不容褫職時票旨屬龍錫恨之會鴻訓以攺敇得罪去冡臣王永光乃爲三人請復官捷■﹝範上土下﹞先得請相與合謀欲借崇煥以報文龍因卽崇煥所云與輔臣相商一語捷疏糾龍錫指爲同謀意欲羅織多人以快私憤龍錫上疏辯人有勸龍錫者言明主可與忠言當於辯疏中激切言捷等朋比之謀庶上悟而大獄可緩龍錫不能從遂致仕去明年八月旣誅崇煥遂追逮龍錫言其背公徇私崇煥主款疏語已露龍錫終不奏明若不重罪何以懲後下獄論辟而並謫戍科道官毛羽健毛九葉王應斗三人時思陵方任法以督責臣下在廷咸惴惴不自保卽深知龍錫之寃無敢頌言者四年正月右中允黃道周起自田間乃上疏云臣竊觀比來逮系舊輔錢龍錫拲梏鋃鐺樹簿法庭搶首獄吏羣臣相視默無一言此自書傳以來所未經見也尙古不具論秦漢而下宰相有犯坐請室不過數日自非大逆或裁或原人主未嘗不爲引痛也今累輔所坐昏庸疎率爲罪督攀援耳督臣受劍制閫外忘親忘君僨事誤國𨿽磔裂莫贖閣臣坐綸扉遙度邊事不知能否成敗浪浪叩頭此於鬼薪城旦奚加乎先輔臣張居正當以邊功得蔭錦衣堅辭不受曰吾身未嘗至疆場而受上賞卽一旦有敗何所逃誅臣疑其言以爲不忠由今而觀未謬於先見也凡疆場事最難言勝負何嘗一彼一此今閣臣以邊事坐誅後之閣臣必顧盼踟躕不敢任邊事又令邊臣得以瑕隙卸閣臣後之邊臣有事必摭閣臣只語單詞爲質則是使綸扉之內割邊墻爲殊域也自古宰相生值明時無大故而伏斧鑕者惟漢劉屈犛及先朝夏言耳漢武決意北伐心疑丞相阻廣利之師故一旦破法而戮屈犛世宗決意棄河套心疑開釁撓玄修之事故一旦破法而誅夏氏今東疆之圖未有定算恢復之計上下持疑而獨斷然快意於一累輔累輔旣無斂碁引杯之致廷臣又無蹙芻齒馬之嫌遂使三臺溺灰於貫城斗柄銷光於理勢毎見衣冠相語以目天下人心衰颯如此誰復爲擔安攘之略者乎今巷議恣謬謂殺累輔爲毛文龍報讎朝廷自爲人神攄憤何嘗計一故弁然物情旣如此則邊將必驕邊將志驕則閣臣權絀故殺一閣臣爲毛文龍報讎猶可爲劉興治樹幟則不可借一閣臣爲邊臣今日示前車則可爲政府異日開後阱則不可且自陛下禦極以來輔臣負重譴者九人矣一代之間寧有幾宰輔當堯舜盛時嶽牧舉鯀貽禍滔天浮沈九載放殛之餘未聞嶽牧系縲煩臯陶之聽也陛下卽欲威柄獨運操縱海宇亦何必囹圄憤盈孤卿駢首令四方傳者咸謂天朝獄吏甚貴士紳甚賤乎書奏帝謂龍錫罪案原與文龍無涉何稱代爲報讎本朝不設丞相疏內援引不倫至棄河套撓玄修豈臣子所宜言且稱夏氏是爲何語著回話道周再疏言恐邊臣借口閣臣則帷幄之猷不壯故因邊計而引東江因東江而及毛帥因閣臣而引誤事之宰相思古宰相無遙制之實而收遙制之功今閣臣無宰相之名常受宰相之禍有此兩意滯於胸中故倉卒屬筆奉旨責其支飾降級調用然帝意亦漸解矣至五月因天旱修省科臣劉斯琜又有疏請宥始釋龍錫於獄謫戍定海衛在戍十二年再經肆赦皆不得釋福王南渡稱號乃得復官存問卒於家外史氏曰吾聞故老云島帥毛文龍𨿽當一面足以制敵然往往縱兵淫殺焚掠以爲富沿海一帶受害者數百萬家朝野人人痛恨謂其有跋扈意則惡之深而眾惡皆歸之辭也袁崇煥受敵國行間之言誘而斬之天下稱快然斬不以其罪也故有浮言之譖朝廷卒誅崇煥以正專擅可矣而株及機山先生則過焉嗟乎此猶逆璫之遺禍而東林之餘殃也夫

姜逢元傳

姜逢元字仲訒會稽人登萬曆進士官翰林進中允而其弟一洪亦成進士父鏡臨卒遺言曰吾家數世皆名臣汝輩當正身立朝以勉繼先烈固也特愼勿植黨二子唯唯故當崔魏時逢元一洪皆自言非黨人而其實東林羽翼也旣而逢元進國子司業充講官科臣楊所修建言宜纂定要典仿世宗朝明倫大典故事而崔呈秀矯旨開館敇大學士顧秉謙以下二十三人分總裁纂修謄錄收掌而以逢元非黨人可用列逢元副總裁官例總裁官入館據上座舉筆判諸館務逢元舉筆忽長嘆眾愕然問故逢元視所舉筆示眾曰吾持此有年矣今欲用之而有違於心吾敢違吾心以用此物哉遂擲筆而出自是不復入館先是逢元爲講官講虞書退有後言大聲曰後言非他謂旣退而小人間之則有言言小人之得持其後也禦史趙南星曾用其語入疏中忠賢銜之至是矯旨謂呈身門戶革職崇禎元年起詹事仍充經筵日講官尋自禮部侍郎進禮部尙書時禮部所掌宗藩最多積獘凡請婚請封諸事自郡府至親王各有賂逢元除之會唐王讎殺其從父請面陳越關入都都人恐羣以宗藩事責逢元逢元私啟閣密處之遂懾伏去逢元枚卜舉第一再舉又第一凡九枚卜終不用而逢元亦久厭曰吾得正身立朝以不墜先烈足矣他非所有也遂乞去請終養疏十六上後上親禦門出諸章奏召廷臣給筆札各試票擬次日傳逢元及陳子壯文震孟張至發以下九人吏部錄年貎履歷上之上已用逢元而內侍沮之曰孰有講官如逢元倔彊者復止至九年致仕逢元少時夢斗魁贈詩中有金殿簮花字自謂殿試必第一旣而不驗至是將去會皇太子行冠禮逢元充三加官簮花殿中逢元乃嘆曰然則吾之終此官豈人事哉

外史氏曰聞之富貴在天則富貴者天實主之也於時之天亦奇矣所主之富貴俱畀蠧國害民之姦者何耶嗚呼醉耶憒耶熟睡耶錯畀之耶左右竊柄耶吾安得梯云而問之

練國事傳

練國事字君豫永城人以進士授沛縣知縣調繁山陽天啟初舉江北卓異第一擢禦史時山東妖冦叛巡撫趙彥不能制國事上疏劾其遷延畏避失事機識者壯之會閣部孫承宗行邊國事上疏請定應舉事宜而廢庸撫閻鳴泰當是時邊務久弛承宗以輔臣秉鉞將士不相習而事權中制毅然誓盡瘁援枹鼓出闗指麾部署義不反顧時中朝罕持之者人以是多國事之力也尋差巡漕明年事竣報命未幾被論削籍先是魏忠賢以取冬衣辱尙書鍾羽正國事疏論之坐是罷去崇禎元年詔起掌京畿道明年遷太僕寺少卿督山西餉又明年以僉都禦史巡撫陜西時流冦方熾帝銳意用兵山陜各斬賊獻俘國事在行間與有力七年晉冦敗逸入陜西受降己而賊復叛帝怒逮國事謫戍廣西陜西人李遇知等疏救不報後遇知任吏部尙書爲國事稱寃云督臣陳奇瑜主撫與國事相左得罪非其辜詔復冠帶家居逆總兵劉超者國事里人也詔援汝汴歸裏讎殺鄕禦史魏景琦等數十人怒馬趨國事庭欲脇爲亂國事曰惡少以睚眥殺人罪及身耳將軍國之大帥而冒反迹朝廷一赫怒而族赤矣將軍宜守順上書陳寃狀聽生死於朝廷超懼稍稍禁屠掠謀依總督馬士英爲解免會巡撫王漢奉密詔討之國事啟北門以應賊覺掩襲大潰殺漢國事履虎尾日夜鍵一室讀書或誚之國事曰此於生死際須定力勝之吾力恐不及正賴書卷助我耳士英受詔討賊總兵黃得功並抵城下國事密書與士英令許超降而擒之超故有復貴陽功士英貴陽人徳之單騎出見士英明日舉全軍出東門得功斬其黨張獻策合戰羣賊盡殪俘超士英於是重國事及士英擅權誅鋤東林黨人幾盡而國事得宴然司馬之堂者以此也

外史氏曰當逆璫炎赫時而先生放膽捋其虎髭幾不免於虎口及劉超之叛又復履其虎尾矣至於士英虎咥淸流先生宴然坐於虎頦之下而不遭其咀嚼豈非得讀書鎭靜之功耶所謂以定力勝之者非耶

東林列傳卷十八

●欽定四庫全書

東林列傳卷十九

江陰陳鼎撰

○明

楊時喬傳

楊時喬字宜遷江西上饒人弱冠舉進士授工部主事抽分杭州先是榷闗稅者以增入爲能取商浮故額時喬相天時丰歉爲經度地宜深涸爲紀順人情願惡爲規曲盡其方無幾時課皆足又恐法不經久乃獻議於朝請稅銀止據日收數盡行起解不得拘泥以前數取盈庶上不病國下不病民朝議韙之遂著爲南闗榷事書垂永久升禮部員外郎遷尙寶司丞以病歸萬曆十四年起南京太僕寺丞轉尙寶司再以病歸二十年補原官歷通政時畱都異學繁興故參政羅汝芳作俑其徒推爲聖人建祠祀之時喬抗疏曰佛氏之學其說主戒律輪回因果慈悲福田利益粗淺僅惑庸眾自單傳直指一入則賢知髙明者信之然猶自爲一說不與儒者混爲一途自汝芳借孔子言仁孝言人心倡言人心見性成佛髙談渺論曰吾學直捷不煩修爲曰吾道廣大無所障礙謂傳注爲支離謂經書爲糟粕謂躬行實踐爲腐迂謂人倫物理爲幻妄謂紀綱法度爲桎梏謂禮義亷恥爲虛僞惟一了此心市金可攫處子可摟蕩檢踰閒皆爲率性總爲無傷反道亂徳取俗傷化此正古人所必辟者而新學小生轉益信從立祠聚眾禍將何極乞敇所司拆毀散遣以彰明風教詔從之歷吏部右侍郎三十二年尙書李戴致仕署部事時喬棲止銓署盡絕請托會大察京官閣臣沈一貫移書欲畱錢夢臯等其餘黨中璫皆有所庇左都禦史溫純不從夢臯等取中旨畱用反攻純吏部員外賀燦然忽疏參純並夢臯等謂吏科共事察典且爲臺長溫純惜藉非銓臣夾持吏垣力爭臺長得行一意得毋盡廢公而行私乎時喬駁之曰臣與純同事一體私則皆私如謂果由於純是徇私固私也臣徇純私尢私也徇私爲人臣大惡如有之其應斥尢在純上至夾持之說臣實不知所夾持者何事適以重臣同事二心之罪臣始事倉卒未能先幾和調後事因循未能力圖鎭定以致羣倫喧囂事局未竣職掌謂何乞並罷臣以爲不恭任事者之戒不報當是時輔臣弄權言路縱肆尙賴時喬力持之不爲所撓又請復開行取又立疏壅之法簡汰頑鈍署部事五年號爲淸平時省垣競進皆自擬正升閏升重內輕外時喬謂今日越法易後日守格難誓不徇情壞法自某始故升補必要於例又特疏請用詿誤官範鐫等一百十人遷謫官鄒元標等一百九十人以疾請告不允卒於官篋無寸絲至不能殮四司佽助之以畢大事時喬天性淡泊久處田畝歷官彊半家居至少宰方從事於官猶不攜家蔬食縕袍淸苦甚於寒畯造詣剛方不爲勢要所奪贈吏部尙書謚端潔歿後天啟間魏逆用事以時喬曾薦元標等乃列黨人榜中追奪贈謚至崇禎攺元乃復

外史氏曰當淸流之阨於姦輔舉朝一空矣非先生爲之置辯朝廷其孰知之哉讀其薦剡曰門戶之見彼姦佞借之以傾正人耳在朝廷不可以門戶而不辧其賢不肖也夫講學諸臣所以明倫紀也非所以樹黨而害朝政也縱曰樹黨亦君子之黨矣必無害於國家也烏可不明辧而槪以黨人目之乎其言愷切如此而沈一貫欲害同輔立黨以攻一時賢者斥逐殆盡繼之者遂承其衣缽大咥諸賢乃有講學之攻而淸流受禍矣惜乎先生年不副徳卒使諸賢淪落無盡殆有天意存焉

鄒維璉傳

鄒維璉字徳輝江西新昌人萬曆三十五年進士初授延平推官孤介有大節一刺不通巡撫袁一驥嘗以私怨羅織下屬維璉多所匡救不肯枉法獻諛監司又欲爲一驥立生祠維璉立阻之以是得抗倨聲久不調凡八年始行取至京師不赴權貴人或招之維璉曰寧失臺省不可失吾節也待命闕下又二年始除南京職方主事值遼事急條上時政格不行已進員外郎以憂去天啟三年起補職方郎中卽上疏請去債帥之獘言邊帥結納津要皆乞貸於素封之家而責償於卒伍壞武備而裂封疆病實在此臣謂中外薦典寜簡無濫寧崇實效無采虛譽則舉刺公而將帥不敢營薦居間絕而將帥不能求遷庶不至剝軍以償債則軍法可行虛冒可杜僥幸去而眞才勸疆場其有起色乎疏入報可時有宋明時者自言能役神兵討賊刑部主事譚謙益薦之於朝將大用維璉復抗疏言將帥必求得人左道不可破賊乞敕當事諸臣鑑古酌今毋惑神說以貽天下後世笑吏部尙書趙南星見其疏深嘉之南星素知維璉淸方有爲及爲冡宰欲大飭銓政請於朝得就近調補司官上許之於是南星移維璉於稽勲司踰月復攺考功故事銓司無一省兩人者時南昌吳羽文已爲考功主事人多以非例責維璉謂當引去而給事傅櫆已潛通魏忠賢故因事羅織東林首欲攻維璉以撼南星又日迫羽文使行羽文遂杜門求去不許維璉亦求去南星恚上言司官不爲用請旨詰責以尊朝廷維璉乃入視事會左副都禦史楊漣劾忠賢二十四大罪魏大中繼之諸臺省部寺彈章疊上忠賢初亦窘甚傅櫆陽上疏自明不附忠賢而實陰構忠賢趣成汪文言之獄忠賢以有外助遂矯旨責漣沽直罰魏大中俸並責諸臣瀆擾廷臣駭然咸惴惴危懼維璉乃上疏曰臣觀今日天下亦脊脊多事矣全恃君側肅淸朝政修明庶可支將傾之廈柰何有廠監魏忠賢積惡內廷又增腹心一大患也忠賢罪狀罄竹莫書憲臣楊漣首發其惡讀者感憤至於泣下臣謂討賊之典當不踰日乃皇上護庇忠賢惟恐傷之且有督過楊漣沽直之旨皇上豈眞是非舛誤而輕祖宗天下於一擲乎夫從古大惡大姦每借小忠小信以獻媚及其罪惡旣盈慘禍立見歷觀往代明驗昭然今忠賢罪狀已彰卽不請死於皇上之前亦宜亟辭廠務移住閒宅以示天下悔過之意或可保其天年不當再聽姦人布置挺而走險以求必勝不然天怒人怨皇上卽不肯割忠賢天下倘有代爲割棄者忠賢萬死不足惜其如國事何哉臣願皇上煥發優詔奬勵直臣下忠賢法司定罪或赦而不誅亦令謝事庶人言可息宗社可保矣疏入忠賢復矯旨切責維璉旣非言官亦來瀆擾維璉知勢不可爲乃告病張訥遂希忠賢旨疏劾維璉削奪爲民尋下獄謫戍貴州崇禎初忠賢敗起南太僕少卿五年由僉都禦史巡撫福建維璉至閩疆察吏安民禦倭弭盜竭力匡救時艱至廢寢食然與政府不合謂其黨東林也明年值紅夷之亂攻閩之霜山維璉檄鄭芝龍急擊之芝龍以粵冦未靖自引兵至福寧與戰後期不至而紅夷復操大艘突入中左焚我戰艦官軍多死傷者維璉乃還福州趣發餉給漳泉募戰士犒有功授諸將方略以陸兵截嶺道布水兵阻諸港乘小舟出奇擊賊諸將皆奮芝龍自福寧來亦誓死戰斬獲無算賊遂棄中左入大洋維璉因上疏劾芝龍縱夷之罪芝龍方有內援上先入其言下部議維璉罪亡何賊復犯石灣海澄同安諸處維璉皆擊走之先後捷上復自劾不能平賊爲芝龍所誤而吏議已下竟奪維璉官是時維璉方大集舟師自漳州調發諸軍至銅山與賊遇苦戰凡八晝夜大敗之生擒酋長數十人焚其舟艦器械略盡捷聞上命止論將士功維璉破賊班師還福州始知罷官因上疏自明不報遂解組歸久之卒維璉撫閩三年山剿海戰頗有成算大有功於閩乃爲政府以門戶讒抑中外惜之

外史氏曰歷泰啟禎之間廷臣所稱東林君子者知有君臣大義同道一心而已安有所謂門戶之見者哉迨小人挾邪說以攻造門戶之名加之不欲使其吐气究其禍之始者江陵先兆其萌蘗而後則沈一貫之忮沈鯉命其私人康丕揚錢夢臯等立幟以攻其後朱賡王錫爵沈■﹝氵隺﹞溫體仁周延儒陳演輩皆奉其衣缽而直至國亡徳輝先生在廷侃侃爲公家也孰知姦人遂以門戶讒之俾明主竟惛然莫宗亦以爲門戶不可不破也於是斥逐之放流之而不容淸流一日安於其位卒致冦滿天下廊廟無人覆其宗社而止焉噫小人之心何心哉

孫瑋傳

孫瑋字以貞陜西渭南人登萬曆五年進士由行人考選給事中以母病不候旨竟歸降桃源縣主簿累遷至保定巡撫嚴法令剔蠧獘節浮費廣儲蓄摧彊扶弱民賴以安時滹沱水溢從隸勸瑋乘船以避瑋不可擇署中稍髙處居之曰水至此惟有死耳水僅及牀足而止眾服其持重遷兵部侍郎轉戶部總督倉場升兵部尙書管左都禦史事瑋淸亷不受饋遺督倉管察皆有聲譽又性忠純敢直言極諫會星變因上疏其略曰陛下有綏惠之仁而奉行者無愛民之實政陛下有綜核之智而任事者無體國之實心如吏治淸矣而闒茸庸流齷齪小輩未盡汰也財用節矣而冗食積蠧冒賞積姦未盡革也苞苴風息而營謀干進者尙多驛傳費省而克剝取媚者猶眾北邊稱貢矣而邊民之困於饑寒者無投石超距之歡廣冦稱平矣而生靈之斃於干戈者有玉石俱焚之慘蠲租之詔屢下而以掊克爲能者竭澤而漁欽卹之命屢頒而以搏擊爲事者向隅而泣諸若此類上干天和惟陛下猛力回心朝乾夕惕仍敕諭各衙門崇尙本實洗滌舊染大臣懷翼翼小心之忠小臣持蹇蹇匪躬之節所謂應天以實不以文者在此疏入報聞會應天巡按荊養喬與督學禦史熊廷弼相訐朝議欲獨罷養喬瑋按法兩斥之楚人之論紛起累疏乞歸至二十四疏溫旨慰畱是年七月出城待命十月乃允歸天啟元年起南京吏部尙書明年攺北刑部未任再升北吏部尙書仍掌左都禦史事時朝政漸亂閹寺擅權屢以母老乞歸不允尋卒於官方瑋未卒之前一日效古人屍諫遺疏上陳謂今天災疊見民不聊生內而城社可憂外而牖戶未固法紀淩遲人心瓦解陛下欲圖治平莫如固結人心欲固結人心莫如汲用善類如輔臣劉一燝憲臣鄒元標尙書周嘉謨王紀孫愼行盛以弘鍾羽正侍郎曹於汴詞臣文震孟科臣侯震暘臺臣江秉謙寺臣滿朝薦部臣徐大相等並老成丰度蹇諤英姿而匏落林泉跧伏艸野陛下若聽臣言漸次簡擢必能任昭徳塞違之責效拾遺補闕之長振飭紀綱提醒聾瞶以爲陛下收拾人心尢望陛下寡欲以保聖躬勤學以進主徳優容以廣言路明斷以攬大權天意可回民志可定疏入上竟不報贈太保未幾魏忠賢用事斥爲東林黨人矯旨削奪爲民瑋聲色貨利一無所嗜當官守法務在鋤抑彊梗不爲瑣屑科條居常恂訥寡言及當大謀議眾相視莫敢發獨守經據古片言取決而於取予去就尢嚴兩辭冡宰堅請投閒以名分定儲皇之位蓋老成正直君子也崇禎初復原官謚莊毅

外史氏曰余稽漢制禦史大夫與丞相位埒也其可屈指者周昌之彊項貢禹之淸直薛廣徳之敢言尙矣先生不必盡有之而持躬束行從容養重進而議於朝廷退而議於艸野者又何多遜也迹其屍諫一疏勤勤懇懇嗚呼古大臣所謂以人事君者先生其庶幾乎

李繼貞傳

李繼貞字徵尹太倉人萬曆癸丑進士授大名府推官舉卓異升工部主事調兵部副山東典試發策以漢唐閽寺爲問時魏璫焰方熾指謗訕調官尋革職崇禎元年起補武選司攺職方嚴法紀絕賕賂債帥不得通饋遺有營刺者抑之造禦覽冊先戰功次列督撫薦因召對具言武臣難知狀又言邊事獘在有查點無訓練上顧曰惟爾稍有執對曰臣無寸長惟苞苴情面自分斷絕上善之四年延綏大饑繼貞上疏請賑曰皇上以數十萬金錢而活數十萬生靈福澤莫大焉活數十萬生靈而農桑復業所獲賦稅不止數十萬金錢也利益莫大焉彼地斗米銀四錢發銀不如發粟之有濟宜先發四五萬金用董搏霄人運之法就近糴粟輸至軍前更敕直省援納事例及贖鍰俱輸粟入邊酌量腳價低昂其直使輸者稍有饒益則輸必多可以撫饑可以賞功而依賊之民必散賊不就降必就縛耳會延撫洪承疇秦帥杜文煥請撤王承恩還鎭繼貞疏覆不獨王承恩宜還鎭延綏卽楊騏亦當還鎭固原不獨二將宜還鎭其部下兵亦宜隨之西還使之殺賊賊平乃許歸秦中撫鎭旣得西來兵將之助勇气自倍賊當消沮而後可剿撫並用撫非撫賊撫我饑民之從賊者已從賊者𨿽多猶有限未從賊而勢必從賊者無限當此斗米四錢之日慈父不能有其子而能禁其束手就斃乎宜如神廟四十四年特遣禦史賑荒東省之法必得三十萬石之粟以往盡心賑濟賊就撫者給以耕種推誠安揷如此則民之己化爲賊者還化爲民而將化爲賊者永不爲賊賊勢漸孤必有斬元惡以獻者疏入上乃令王承恩還鎭遣禦史吳甡以十萬金往賑而藩王以下捐助五萬金粟麥二萬石然所救不及十之一七月因遣楊嘉謨還鎭繼貞再疏爭之曰前賑臣攜十萬金往度一金一人止可活十萬人而斗米七錢亦止可活五十日耳皇上宜敕賑臣回奏十萬金果足乎不則當早沛恩膏𨿽內帑不宜惜也繼貞嘗語人曰賊初起得十萬金便可濟吾爭之經年始見從今賊勢己十倍於前非三十萬石不可主上以國用匱乏愼惜金錢𨿽下手詔命專使所賫止此如以杯水救車薪庸有濟乎後卒如其言五年登萊兵變總督議主撫仍以官兵駐登城繼貞持不可請調闗外兵解登圍亂乃定繼貞在部久邊事益練習先幾料得失了如指掌權幸以請托不遂嗾論之解任亡何起補尙寶司卿旋攺北五月轉順天府丞甫十日特升兵部左侍郎都察院右僉都禦史撫天津津故水陸衝歲給遼闗永薊餉一百二十餘萬石繼貞作三運接次無後期率僚佐練軍實開屯田五萬一千頃歲收榖數萬斛城中地瀉鹵相地鑿渠井得給飲軍民大安舊制遼餉中米豆一頃每歲召賣於各州縣陸運至遼墊解等費十倍本色餉司葉廷桂侵牟不可算繼貞繩以法遂結廠衛陰中之會劉應國兵失利詭言津登兵後期論罷已上念繼貞不置卽家拜兵部右侍郎疾亟具疏辭復下南京操江巡撫之命命下繼貞已卒天下惜之繼貞負幹略以孤立得主知三黜三起居家逺權勢蕭然若寒士所著有津門艸雪虹閣集

外史氏曰當先生之忤璫也幾有詔獄之禍矣嘗自懷鴆毒以俟緹騎曰吾不能若楊左堪敲朴也幸而熹宗卽崩不然殃及之矣至其經濟非當時諸臣可及柰何權幸之不容遂使三仕三黜不得大展徒爲天下所惜耳

張三謨傳

張三謨字緯典平定人性至孝母歿廬墓三年哀痛無虛日郡邑旌爲孝子弱冠舉於鄕卽負笈往師髙邑趙南星南星一見語人曰張子正人也館於家者十年講學論道晝夜不輟天啟二年成進士授行人時南星爲冡宰魏黨方齮齕之人莫敢近三謨獨比屋往來不少避凡三使秦楚汝陽得免禍崇禎元年選授禦史首上疏排逆黨評隲諸臣品行劾李魯生去之因旱陳言極論楊維垣議論邪遁張朴張訥表裏爲姦奉旨勘議又疏言治亂大闗在輔弼臺諫各得其職閣臣盡心輔導票擬一切務以成就君徳符合輿論或有所失許言官不時爭執惟當就事論事固不得爲輕浮詆毀之言以傷大臣之體亦不得凡因小言輒求引去務秉虛公以成休容之風上深是之二年巡按福建海冦李之奇就擒與有功焉差竣掌道不快於三謨欲出之上曰張三謨才守可原他無錯著回道管事明年丁父艱七年服闋補原官上目擊時艱一疏憂國事將壞欲圖共挽其責首輔溫體仁尢切上嘉納之或語體仁曰張禦史一疏公不第當認過且當下拜不當嗛之也體仁佯懌之會冡宰缺上召諸臣面舉吏部侍郎張捷乃舉呂純如吏科盧兆龍同科道諸臣合奏純如名在逆案不可用捷力言其賢且爲訟寃三謨復奏廷推冡宰甚重卽果事非逆案亦論昭雪何與廷推純如生平賢否姑且勿論業己身負重累何以服人捷再三奏倘有不效臣甘認罪三謨言天下事豈堪嘗試捷語遂塞退復補牘爭之事得寢八年巡按順永保河九年掌河南道熱審平反甚多有寶鈔活羊之賜禦史詹爾選直言觸上怒下獄命三謨看議從輕忤旨降行人司正十一年升光祿寺丞尋遷大理寺丞署印務上罪司冦劉之鳳欲置大辟三謨議當戍上駁之或曰何爲寛人危己朝廷之法從朝廷而已三謨作色曰爾知法爲朝廷之法不知法爲天下萬世之法乎執議如初上怒鐫三級十二年進少卿明年升順天府尹大理寺卿十五年內閣謝升得罪嚴旨議處臺省新進阿首輔意欲置之死三謨獨曰聖怒卽不可逭但故相薛國觀賜死未久不一年而殺兩相臣如國體何於是悉從末減不數月有枚卜之典三謨與房可壯宋玫與焉閣臣陳演以舊憾衘可壯陰激上怒遂與冡宰李日宣掌科章正宸掌道張煊同逮下獄南北言官交章申救放歸卒於家

外史氏曰思陵之朝忠直之臣如緯典先生者亦多也皆置不用而用溫體仁陳演輩謟諛之徒者是何肺肝耶邦之傾覆不亦宜乎

毛士龍李守俊列傳

毛士龍字禹門宜興人萬曆癸丑進士授杭州府推官以賢能著擢刑科給事中過同裏何士晉寓適楊漣至士龍從未識漣避屏後聞漣語慷慨激烈知其非庸人也卽往拜定交自是毎事與楊左相左右羣小嫉之內官劉朝以盜宮下獄時魏忠賢用事朝夤緣內宣士龍嚴爲指參旨中寢旣而朝以閣援得脫典禁兵嗾忠賢害士龍適蘇有五人擊殺緹騎之變忠賢懼乃變計離其籍而殺之先戍士龍於平陽隨而逮之士龍乃挈妻子潛遁深山中璫敗乃免崇禎登極得復其官

李守俊字念敬由進士授髙要令兩入秋闈皆稱得人以治行擢戶部主事司榷九江未及期而課足卽放闗通舶免其稅商人徳之爲立祠以祀焉歷官至司道天啟五年遷廣西布政時天下藩司皆爲逆璫建祠守俊恥不赴任璫使禦史田景新劾守俊黨髙攀龍削奪聽勘崇禎攺元補廣西布政召對攺湖廣左布政卒於官櫬過九江父老相率攜雞酒泣奠曰放闗一事目中不可復覩矣

外史氏曰禹門先生與漢之張儉其行徑何異哉嗟乎漢與明之亡也以用宦寺而逐淸流同一軌焉柰何后世君王信任宦官甘之如石蜜而忘其毒甚於虺蛇也耶念敬先生放關一事膾炙人口至今商民追思不置萬曆崇禎間用宦官司榷天下元气剝削盡矣蓋關稅一重則百貨俱昂凡民間日用布帛菽粟無不倍價而細民重困咸思爲盜此中原所以塗炭也元耶律楚材柄國濟益甚多至稅課長貳悉用士人嘗語人曰不讀書人見小而貪利罔知亷恥俾司錢榖必至刼掠平民者矣及其卒悉更其所用者曰類人類人者同類之人也斥士人爲異路異路者不同道者也一切財賦鹽榷之司士人不得望見焉而平章省路津要之官所用非人交相徇庇上下徵利直至民窮財盡人人思亂而朝廷不知卒亡天下而後已嗟乎元與明用小人與民爭利而亡又同一軌也

蔣允儀傳

蔣允儀字聞韶宜興人萬曆進士初授桐鄕令以亷明著調繁嘉興邑困於賦役由田不均之故也允儀乃作均田法上之當事民乃得蘇以最擢禦史抵任卽劾王紹徽姦貪狀紹徽革職時魏逆竊柄允儀於冬至節上扶陽抑陰疏言賢士大夫陽也宦官宮妾陰也忠賢怒矯旨切責奪俸出按三秦盡釐諸獘秦民大安回道後京師傳言魏璫嗾上親徵哈利愼部因巡狩各塞允儀乃上疏曰古帝王之用巡狩者因與民分土人各有君而生殺予奪皆由諸侯大主虛尊全無系屬若非五載一巡守遐陬僻壤君徳厚涼人情苦樂孰得而知且黎庶何由仰而歸徳陳詩觀風廷見耆老以示四方知有共主而操生殺賞罰之權諸侯之命系焉而不敢肆志於吾民也後代四海一家天子一尊矣一命之吏廢置皆由朝廷又何必巡守以重勞焉至於哈利愼部朗素貴英入犯不過命一良將帥三軍往徵可耳又何必天子側身戎馬哉疏入不報然親徵之說遂止旣而王紹徽賂忠賢起爲都禦史嗾門人蘇兆先劾允儀爲東林渠魁削籍歸時李應升被逮下北鎭撫司寄詩允儀曰與君夙昔爲兄弟意气寧論杯酒間他日蒙恩弛黨禁老親稚子待君看允儀得詩垂涕曰正恐我亦不免一逮耳崇禎攺元起掌河南道遷太僕少卿轉巡撫鄖陽密疏唐藩不軌上因撤其護衛移撫襄陽因守道徐景麟誤傷官兵株及允儀亦被逮論戍後以護陵功推屯田都禦史未任卒著有澹香園文集行世

外史氏曰先生洞悉巡幸之禍而力沮其謀蓋鑑於秦漢隋代及武宗也九邊之官吏軍民幸矣夫大舜五載一巡守國不費而民不勞良由兵衛少而徵求寡也若秦皇帝後車萬乘漢武帝旌旗蔽空隋煬帝舳艫千里豈不用民力乎當煬帝之出也宦官之株求侍從之需索閭閻之鋪張行宮之供奉牛羊雞犬日以萬計所過地方燈樓彩市陸離相接倡優龍陽之供奉有司以千百集矣大臣小吏乃至縉紳子弟及監生生員富商巨賈皆命進骨董以爲敬行宮帷幔多置麗人以待幸於時百官無不竭力拮據剜肉醫瘡是以有賄寺宦者賂嬪妃者購左右者以求升遷饋送侍衛黃衣貨賂宰相九卿掲債借帑以邀榮寵扈從大小臣工皆飽蘘果槖盈船滿載以歸而海內窮矣盜賊安得不起乎先生之疏所系豈小也哉

東林列傳卷十九

●欽定四庫全書

東林列傳卷二十

江陰陳鼎撰

○明

侯恪傳

侯恪字木庵歸徳人禦史執蒲之中子也萬曆四十七年進士天啟間爲編修與楊漣繆昌期諸人遊漣條上忠賢二十四罪有言昌期趣恪代其稿忠賢怒謀殺之而其假子鎭撫司田爾耕素善恪進曰是人頗以詩賦謬名公卿間而能書米芾書翁必無意曲宥之耶忠賢顧謂爾耕兒試爲我招之爾耕退詣恪話故舊恪故喜飲酒與嬉笑飲酒酣爾耕促膝附耳言公方以楊繆故重得罪我爲公畫計某月日吾魏公誕辰公自爲詩書之言未得竟恪大怒推案起酒羮覆爾耕衣上淋漓爾耕低頭慚恧己而乃大發怒去會魏廣微以大學士知貢舉而恪爲其下校官廣微心嗛恪恪所薦鄭友玄宋玫捲輒有意摧抑之以語挾恪恪力爭曰人生貴識大義恪豈戀一官負天下才哉語侵廣微而忠賢里人子禦史智鋋亷知之乃劾恪罷官忠賢矯旨令恪養馬恪卽日掛冠去未幾忠賢誅故得免崇禎初起爲庶子與輔臣韓爌詞臣姚希孟更削三朝要典頒定逆案遷南祭酒考祖制定監規疏陳六事太學諸生聞之曰是嘗與魏相爭鄭友玄宋玫者耶願入成均者近萬人明興三百年來未之有也後宋玫終工部侍郎仗節死友玄以禦史直諫被謫當世名恪爲知人恪生平善爲詩每賦詩輒飲而前後慮天下事有不當意則又感憤日夜縱飲以病請歸尋卒年四十三所著遂園詩二十卷李自成破歸徳詩卷在掠中子方嶽奮身往賊中搜得之負以過河得存長子方鎭有才名城破死

外史氏曰先生尊人爲朝廷骨鯁直臣而先生之直又如矢焉然幾不免於虎口矣乃卒以天下事感憤而歿不能以老壽終人皆惜之

金士衡傳

金士衡字秉中長洲人舉萬曆二十年進士授永丰知縣父應徵故亷吏居恆不營生產及士衡爲令有父風吉水鄒元標候之舟次見其臥具敝敗因饋以二布大嘆服而去由是兩人遂相友善二十七年用卓異徵閱三年擢南京工科給事中是時中使四出以采礦監稅爲名所在恣暴民不堪命士衡上疏曰曩者采於山榷於市今則不山而采不市而榷矣此曹刑余小醜市井無籍不知宗社逺謀一旦假以利權貪饕無饜如楊榮倡釁於麗江髙淮肆毒於遼左孫朝造患於石嶺此其尢著者也陛下深居內廷目不覩閭閻饑莩之色耳不聞士女賫咨之聲朘削殆盡而猶耽耽逐逐不知顧卹夫今天下亦多事矣水旱之虞盜賊兵燹之警所在有之蕭碭丰沛之間河流泛溢破城決堤平陸匯爲巨浸居民化爲魚鱉顚沛流離之眾易爲生亂忍復橫徵巧取以蹙之哉是故一榷采也及今議罷猶可以安易危以泰傾否其權在上不在下設或因循不止獸窮則攫鳥窮則啄其權在下不在上權不在上而國家之禍有不可言者矣陛下停止之諭不啻再四柰何明詔之而明格之重天下疑也夫始而疑中而駭終而相顧太息以爲紿己太甚得毋羣起而以不肖之心應陛下歟語云信者國之寶需者事之賊惟陛下果斷而力行之則宗社幸甚不聴於是我大淸兵方謀取遼陽舉朝莫以爲虞士衡獨憂之因上疏曰滇南之有鳯騰霄粵東之有文彜此籓籬之患癬疥之疾也遼左之有大敵此門庭之患心腹之疾也今謀取遼而舉朝泄泄不爲之計夫神京資薊遼爲臂肘薊鎭又仗遼左爲犄角遼危則薊鎭不得獨安薊鎭危則京師不得宴然而髙枕此忠臣義士所以褰裳投袂不能自己者也旣而甘肅地震復上疏曰臣聞天反時爲災地反物爲妖前此湖廣以風雷冰雹告順天以陰霾晝晦告丰潤以地陷告四川以星變告遼東以天鼓告山東山西以牛妖人妖告今甘肅又以天鳴地裂山崩川竭告矣陛下謂此治徵乎亂徵乎若明知其亂而泄泄從事是以天下戲也夫天下者祖宗櫛風沐雨百戰而得之天下也傳至陛下何以屑越若此邇者邊軍告匱望闕門而號泣者不可億數而大內所積朽腐充斥自若也陛下何不出帑金數十萬分給九邊俾荷戈枕戟之夫藉有宿飽卽驅之效死疆圉何不可之有自稅使之出也有年於此矣小民藜藿不飽短褐不完蕭條困苦棄墳墓捐溝壑言之痛心酸鼻而縱橫掊克者日夕不止譬有尫羸垂絕之夫責以肩重而行千里其果能乎哉夫古之鹿臺西園瓊林大盈非不富且厚也然而無濟緩急此覆輈之遺轍己事之明鑑也陛下若復遷延其間則兵已困矣民已殫矣外則敵人乘虛而深入內則山海之嘯聚艸澤之窺伺一夫狂呼羣起響應當此之時上下離心其誰爲陛下捍禦者土崩瓦解莫可收拾轉盼旋踵大事且去然後陛下悔之亦無及矣又不聽士衡在南京諸科臣闕員不補每兼掌六科事章奏數上中間危言極論約略相類聞者爲之撟舌不敢下而士衡卒不顧也逮神宗旣棄羣臣不十餘歲而天下大亂浸淫以訖於亡殆不出士衡所揣云三十八年擢通政司參議旣與鄒元標友善又數稱巡撫李三才可大用朝中目爲東林黨魁竟中忌者以考察降浙江鹽運司同知不赴閱十年用元標薦復起兵部郎中進尙寶卿至太僕少卿天啟間忤璫斥爲東林遂引疾歸卒於家士衡再世仕宦生產不踰中人所居屋僅完壁亦絕不措意先是楊應龍伏誅土酋安疆臣邀據故所侵地總督王象幹不許士衡嘗劾象幹起釁最後象幹弟象恆以巡撫抵吳意弗謂善也已亷知士衡淸介狀始稱說不置吳中自是遂兩賢之南京有妖人劉天秩之獄兵部用匿名書株逮甚眾士衡又嘗上疏固爭凡無辜得免者數百人其居官平恕且侃侃不阿蓋如此

外史氏曰先生之慮天下國家了如指掌矣柰何不用其言而卒棄其人俾老死■﹝畝犬﹞畝此我朝之所以興而有明之所以亡也

馬孟禎姜習孔列傳

馬孟禎字六符桐城人幼孤授徒奉母與同裏左光斗相友善萬曆二十五年舉鄕試主考官葉向髙奇之爲延譽聲名大振明年成進士知江西分宜縣悉心撫字會以逋賦被督民恐失孟禎亟相戒輸納不數日立辦三十四年行取授廣西道禦史孟禎性剛直遇事敢言旣爲言路益慷慨思樹立首論輔臣朱賡誤國及王錫爵徇私滅公狀有旨切責又言京堂官冒濫劾姚文蔚陳治則王永光又以災變疏請禦朝開講亟發章奏遴補部院大臣並召用鄒元標趙南星皆不報石埭人孫大功居京師力能通權貴以采生割幼自恣孟禎亷得實坐院署立捕之中貴再四請不聽卒按論如法巡太倉銀庫例進羨金萬餘奏罷之曰國家何事不可取贏稍崇節儉淸冒濫卽可得數十萬何爭此羨爲時諸臣爲稅監誣陷逮系甚眾至是參將李獲陽斃獄孟禎言獲陽已不可復生在衛獄尙有同知王邦才卞孔時知縣滿朝薦在刑部獄則有知縣李嗣善本皆循良適遭羅織久困囹圄將爲獲陽續至楚宗一案羣姦誣構除已就戮外見發髙墻甚多孰非髙皇帝子孫尢聖心所宜矜卹亦不報代王庶子鼎渭鼎莎爭立孟禎援祖制有嫡立嫡無嫡立長之制謂今宗藩一書不知刻自何年何人私攺增減夫代府諸宗已不能以嫡之一字曲庇鼎莎而說者因渭母裴氏未經奏選欲以濫妾之子加鼎渭此可據乎請嚴查核則渭莎之當立不當立自明部覆從孟禎等議立鼎渭爲代世子四十年順天鄕試進士鄒之麟分校於中書於發藻房搜中落卷童學賢等孟禎發其姦學賢坐黜之麟降閒散官給事中孫居相因追論湯賓尹韓敬庚戌會闈事敬以不謹閒住戶科商周祚欲並罪知貢舉吳道南孟禎言場事勘議己明不宜波及公正大臣且有道南之言而查號簿因查號簿而居相得聲其罪則道南爲發姦非欺蔽時服其公明年巡視長蘆鹽政四十二年按山東福王之國奏請贍田二萬山東應給四千四百餘頃王意欲奪民膏腴孟禎不可計租準值如故事王左右復誘王遣承奉至登萊核田郡邑騷動孟禎列其暴橫狀謂會典所載各王府不許占買民業其欽賜地畆租稅例赴州縣上納不許輒自收責煌煌祖制世世守之陛下誠愛王俾之厚實亦宜予以美名漢之河間東平可法也況山東東連遼海西則河漕疾騎抵都不過三日可使臥榻間卒有震驚不可測之憂乎臣寧負福王不敢負陛下王就國初由舟行已欲攺從陸孟禎復止之請待奏報王不懌而止當是時國是日非廷臣各倚門戶京察大典南北各以意爲去畱互相攻擊孟禎言銓政失平科道外推不當任私意疏參顧天竣蕭云舉等又論荊養喬熊廷弼訐奏宜勘與吳亮嗣宮應震等議不合出爲廣東副使辭不赴天啟初薦起南京光祿寺少卿轉太僕寺丁內艱魏忠賢竊政諸東林善類斥戮殆盡禦史王業浩劾孟禎倚恃權姦且與左光斗善削奪爲民光斗被逮時詣孟禎以子孫爲托孟禎慨然曰吾事也以孫女許配其孫之幹崇禎攺元王永光尙爲吏部尙書故嘗爲孟禎論劾欲得一通問孟禎笑曰吾老婦乃復以趨時屈節耶遂不起

姜習孔字素臣浙江遂安人家貧力學舉萬曆三十五年進士授湖廣沅陵知縣沅故三楚邊境地連黔蜀苗猺雜處習孔加意撫循邑苦養馬累民充役者多蕩產力請免遂著爲令未期丁外艱服闋補涇縣稅契例有羨余習孔置帑中備公用縣門井泉甘冽禁民不得汲習孔榜門曰臣門如市臣心如水聽其汲取民至今便之調繁無錫邑衝事繁晝夜判決無畱牘時邑人顧憲成髙攀龍創東林書院講學習孔政事之暇往復講論無虛日所拔士馬世奇等皆爲名臣以治行髙等擢南京吏科給事中省垣例受民詞習孔首禁絕五總省篆再巡京營司內外計典夙獘爲之頓革復奏蠲南直隸鋪設三殿銀百六十餘萬有以羨言者不爲動也時魏忠賢擅政習孔疏論魏良卿等世襲又薦髙攀龍及文震孟孫愼行等奉聖夫人客氏出居外已有旨復入奉侍科臣倪思輝朱欽相具疏爭帝震怒禦史王心一申救並得罪習孔抗疏略曰客氏乳哺之勞臣豈不仰體第皇上卜吉遣行明知其不宜久居宮闈也以出宮爲是必以復入爲非能斷大義於前卽當割小恩於後三臣𨿽稍煩聒而一念忠朴實愛君父臣非爲三臣惜實爲國家惜耳疏入以不諳事姑免罪尋升南京大理寺丞當是時璫焰益張攀龍及楊左諸人皆死禦史曽應瑞希璫意以習孔嘗薦用攀龍等不知其人視所舉有旨削職追奪誥命崇禎攺元復原官廷臣交章論薦補原職升南鴻臚寺卿謝病歸

外史氏曰兩先生立朝直言侃侃爲東林表帥一時宵小無不畏憚尙肯容之乎乃一逐不起亦知天下事不可爲矣故甘老於田間也

梅之煥傳

梅之煥字長公兵部右侍郎國楨從子也父國森舉鄕薦早卒之煥從其母劉居山東之沈莊倜儻雄駿年十四爲諸生臺使者按部閱武騎馬橫絕教場使者怒命與材官角射執弓腰矢射九發九中中輒一軍大呼射畢長揖上馬竟去使者不懌而罷縣西龍潭絕壁下瞰之煥指曰誰能下此潭不足縮者同遊漫應曰能再問之如初輒舉手推墮之鶩沒泅水僅而得免旁人皆懾詟之煥談笑不攺色人以此異之萬曆三十一年與楊漣同舉於鄕明年成進士選翰林院庶吉士之煥在翰林語則矯首厲角坐則掀髯鼓掌視館閣諸公低頭緩步暖姝相向者恆目笑不自禁也居七年出爲吏科給事中卽上封事言方今天下民窮餉缺冦橫兵疲大小臣工兵農錢谷之司日夜講求猶懼不給言官舍國事而爭時局部曹捨職掌而建空言羣天下盡爲虛文所束縛輦轂之下京營之兵馬入衛之班軍戶部之錢糧皆有費無用有名無實種種獘蠧動曰舊例不可省是太祖髙皇帝之例耶抑成祖文皇帝之例耶有作意整頓者不曰生事則曰苛求事未就而謗興法未伸而怨集何怪豪傑灰心庸人養拙付國事於不可爲也臣請陛下嚴綜核以責實事通言路以重紀綱別臧否以惜人才臣所言者不過老生之常談能眞實舉行未必非對癥之藥也之煥旣扼腕時事疏屢上不見省又於門戶一無所附麗居六年出爲廣東按察司副使分守惠州惠獄多寃拷一連十累歲不得決閉門周視案牘期旦日會堂下據案呼囚明舉其刑書云何隨時發遣獄成於手中迅疾如神嶺表多盜用沈命法分行收捕實時伏辜惠州豪沈烈女於水擒得就烈女死地撲殺之瘞其女於蕭烈婦墓旁刻碑以志焉宦家子倚父勢爲姦擒治之不可得使人曉諭其父令子就理寃民如墻而立甲乙丙以次質對盡反其侵掠則縛勢家子痛笞之曰用以謝鄕人並以謝而父也卒自攺行爲善士海冦袁八老掠潮州殺守吏潮非之煥所部自請往剿嚴兵扼海道絕饋運斷樵汲散免死牌數乾首服者接踵八老懼遁降於閩後之煥督學山東八老率舟師援遼謁之煥於登州語之曰海上之役不得望見顏色今何以在此八老泥首謝曰畏公天威是以走閩今日敢不爲公死乎其爲劇冦畏服如此天啟元年召入爲通政司參議遷太常寺少卿三年升都察院右僉都禦史巡撫南贛丁母憂歸裏未幾逆閹之難作先是楊漣爲兵科都給事中參預顧命建白移宮及爲左副都禦史案劾魏忠賢罪狀羣小嗾閹興大獄逮漣拷死言官摘抉漣黨以之煥爲首指漣就徵日之煥往送執手慟哭誣之煥在省中受賄牽連卽訊當是時緹騎四出之煥自分必逮而獄久不決每頓足曰我豈不野貓頭豈若閹忘我耶野貓頭者蓋平居與漣相爾汝之辭也己而又曰主少國危朝家事壊於璫兒媼息之手大丈夫當刺血艸奏告於二祖十宗撼承天門痛哭引歐刀自剄北闕下肯低頭駢首作圜扉中一片血耶短衣襆被馳馬北上親知股栗莫敢遏信陽故人王思延止之曰壯哉遂與子永別彊爲我少畱痛飲信宿而去越日邸報至坐追贓遣戍思延笑曰可以歸矣之煥跨馬歸據鞍■﹝角央﹞■﹝角央﹞如有失也湣皇帝卽位召還以原官巡撫甘肅土魯多蠻犯塞軍乏見糧之煥鉤板邊吏邀勒淮商中鹽引悉以給商一日得銀三萬有奇戰士宿飽乃爲三覆以待敵遣羸卒數百人領羸畜誘之遇敵反走敵略取羸畜逐北深入總兵楊嘉謨部前鋒迎戰敵驚將從間道闌入則二覆起邀其後之煥親率標兵夾擊遂大敗斬首七百餘級生得銀定王子綽木素降六百餘人悉分隸麾下甘兵以此益彊明年春復大入塞病痢大黃山下枕藉相望諸將請掩捕之之煥曰鄙哉用是得侯何不武也遣譯人宣諭朝廷威徳乞沙磧地活汝愼毋恐踰月病愈望邊城搏顙涕泣而去溫體仁用閣訟攘相位之煥數飛書中朝別白是非體仁深銜之思中以危法二年我兵薄都城奉詔入援總領兵嘩於途之煥駐蘭州再次邠州奉詔還鎭已又趨入援回折數千里半年始至本兵希體仁指劾其逗𨖻欲用世宗殺楊守故事上不聽遂罷官歸久之體仁當國豪宗嗾邑子上書告之煥體仁從中主之之煥自是不復起流賊越秦隴躪豫楚蔓延光黃間之煥戒守令勿去有我在用軍法部勒鄕人子弟僮奴警巡迾逺偵探援兵登陴守者恃以無恐八年春賊乘夜遶城而南不敢逼自是賊遊兵相及不敢犯麻城張獻忠每過城東戒勿近沈莊西陲兵所在焚掠過沈莊必斂兵免冑稽首而去鄕人入保者益眾名其堡曰保生之煥旣以前事回籍聽勘久之敍甘鎭前後功加級蔭子忌者阻之終不召用崇禎十四年秋病卒初之煥與同邑侍郎陳以聞好楊漣初歿語以聞曰昨曽見野貓頭來陳駭曰何謂也之煥曰日午時忽見竹亭篁籜間狀貌如生把余臂語曰血書中未盡之語汝爲我證明之言訖而歿之煥罷鎭裏居賊八年不敢窺歿後二年獻忠陷麻城猶戒勿犯梅氏持羊酒祭其墳羅拜而去

外史氏曰天不欲太平宇內以梅君之賢足以仗三尺劍削平小寇柰何終沮於賊相豈非气數歟

侯震暘傳﹝子峒曽岐曽﹞

侯震暘字得一嘉定人舉萬曆三十八年進士授行人天啟初擢吏科給事中是時保姆奉聖夫人客氏方擅寵與魏忠賢及閣臣沈■﹝氵隺﹞相表裏勢焰張甚旣遣出宮而熹宗思念流涕至日旰不禦食遂宣諭復入震暘疏爭謂禮有慈母君命所使教子也魯昭公慈母死欲爲之練冠有司執論乃止夫古之慈母職兼教養猶恩以義絕何況今之麼麼裏婦其可數暱至尊哉女徳無極髙明不祥陛下卽爲客氏富貴計亦當早加裁抑曲示保全不宜格外隆恩以寵而益之毒且陛下始而徘徊眷注稍遲其出可也出而再入不可時出時入尢不可宮闈禁地姦璫羣小率睥睨其側內外鉤連則借叢煬竈有不忍言者昔王聖寵而煽江京李閏之姦趙嬈寵而構曹節皇甫之變禍貽宗社良可寒心此陛下之殷鑑也疏上讓震暘沽名卒不省會遼事方棘經略熊廷弼巡撫王化貞兩人者不協數持論相抵牾兵部尙書張鶴鳴頗右化貞議者遂欲移迋弼與化貞畫地任事震暘逆知其必敗疏謂事勢至此陛下宜遣問經臣果能加意訓練則進止遲速不從中制𨿽撤撫臣一以付之無不可者有如不然則督其明白回奏以聽處分收拾殘局專任化貞此一說也不則移廷弼於宻云而出本兵爲經略鶴鳴威望素著慷慨自命與其事敗同罪不若挺身報國此又一說也本兵如不可出則遂以經略授化貞另擇沈深有謀者代爲巡撫以資後勁此又一說也不則直移廷弼於登萊以終其三方布置之策與化貞水陸相犄角此又一說也若復遷延猶豫決僨國事於是方有旨集議而廣寧陷矣化貞廷弼相率遁入關門猶數奉溫旨責以戴罪立功震暘大憤懣再疏謂臣言不幸驗矣爲今日計論法不論情河西未壊以前舉朝所惜者什七在化貞今不能爲化貞惜也河西旣壊以後舉朝所寛者什九在廷弼今亦不能爲廷弼寛也策撫臣者謂宜責令仍赴廣寧聫屬西部然而廥庫已竭其能赤手效包胥乎策經臣者謂宜仍責守關然而所謂守者將如廷弼前議三十萬兵數百萬餉以收全局乎抑止捃摭殘卒出之關外以姑示不殺乎凡此無一宜者廟堂之上欲行法則牽於情欲徇情則制於法及今不早定逃臣之律殘疆其奚賴焉其後治失事者罪蓋略如震暘疏云已遂糾閣臣沈■﹝氵隺﹞結納奉聖夫人及諸中官爲朋比具發其構殺故監王安狀帝大怒命調外任繼又鐫二級以歸震暘任吏科才八閱月章奏數十上其大者率系國家安危治亂詞最切直爲小人所深憚竟用是得罪去然訖莫能害也及震暘歸國事於是方有旨集議而廣寧陷矣化貞廷弼相率遁入關門猶數奉溫旨責以戴罪立功震暘大憤懣再疏謂臣言不幸驗矣爲今日計論法不論情河西未壊以前舉朝所惜者什七在化貞今不能爲化貞惜也河西旣壊以後舉朝所寛者什九在廷弼今亦不能爲廷弼寛也策撫臣者謂宜責令仍赴廣寧聫屬西部然而廥庫已竭其能赤手效包胥乎策經臣者謂宜仍責守關然而所謂守者將如廷弼前議三十萬兵數百萬餉以收全局乎抑止捃摭殘卒出之關外以姑示不殺乎凡此無一宜者廟堂之上欲行法則牽於情欲徇情則制於法及今不早定逃臣之律殘疆其奚賴焉其後治失事者罪蓋略如震暘疏云已遂糾閣臣沈■﹝氵隺﹞結納奉聖夫人及諸中官爲朋比具發其構殺故監王安狀帝大怒命調外任繼又鐫二級以歸震暘任吏科才八閱月章奏數十上其大者率系國家安危治亂詞最切直爲小人所深憚竟用是得罪去然訖莫能害也及震暘歸未幾而黨禍遂大作矣越五年卒於家其明年爲崇禎元年子峒曽以主事奏曰先臣震暘用狂直得罪先朝幸遇陛下復官而先臣已不及待先臣觸忤權姦持忠入地儻得比死事諸臣共沐霈恩死且不朽特贈太常少卿震暘凡三子峒曽與岐曾最知名

峒曾字豫瞻天啟五年進士授南京兵部主事外艱服闋攺南吏部歷官郎中出爲江西提舉參議會黜宗生兩人忤益王旨及峒曽將謁見長史戒宜引咎拒不答旣入見王問誤黜兩宗生亦譴責胥史乎峒曾毅然曰胥史何罪此曹奉參議所奉朝廷令甲也胥史何罪王愕且怒然以其言直不能有加而罷峒曾守正多類此累遷嘉湖道左參政以卓異被舉召爲順天府丞是時所舉僅五人與峒曾同舉者谷城方嶽貢江陰張有譽皆旋至大官而峒曽辭疾不至福王南渡召爲左通政又以疾固辭我師下蘇州偕進士黃淳耀率吏民城守城旣陷趨投池水中未死兵鉤出之遂遇害子演字幾道演弟潔字云俱皆從死嘉定殉國最烈者吳人訖今推侯氏黃氏耆老述之至泣下

岐曾字雍瞻國子監生少以文行與峒曽齊名峒曾旣死越二年軍府召購故給事中陳子龍子龍雅善岐曾嘗過宿其家旬日去岐曽遂坐累備受慘刑者凡二十七次終以不屈死至今傳侯氏雙義云

外史氏曰先生於國家安危治亂固已籌之熟矣其如執政茫然若有鬼物慿之者余讀先生傳不禁嘆爲咄咄怪事嘗謂前朝之亡𨿽曰天意實人謀之不臧也其子當灰飛煙滅之時猶能植綱常名教於大壊之日其亦得家教之深歟

易應昌傳

易應昌字瑞之號白樓江西臨川人舉萬曆丙午省試明年成進士授福建甌寧知縣歲大水漂沒田廬男女無算應昌拯卹備至民賴以蘇臺使者按部偶以他事相拂掛冠而去使者亷其治狀爲八閩最引咎謝過焉四十八年召擢河南道禦史有旨俾巡漕政諸所釐剔漕運不梗天啟元年巡按應天旋攺督學陟大理寺丞進少卿時魏璫方熾諸正人累累削奪應昌亦坐斥家居崇禎二年以都察院左僉都禦史起佐臺務疏請淸吏治奠民生極言州縣蠧胥之獘人以爲得弭亂之本明年正月擢左副都禦史先是薊門失守烽火徹大內京師戒嚴刑部囚有逸者思陵震怒下尙書喬允升侍郎胡世賞獄以新尙書韓繼思議獄輕革職命應昌署都察院事更擬以聞應昌仍以杖上屢旨駁問應昌曰法如是止矣臣不敢以己官易人命帝大怒並逮應昌令錦衣鞫訊而杖司官徐元嘏五十當應昌佐臺時禦史史■﹝範上土下﹞髙捷夤緣冢臣王永光不由司具稿遽題復■﹝範上土下﹞等職都禦史曹於汴惡之不爲咨取■﹝範上土下﹞等卽入陛見於汴以亂臺綱乞致仕去■﹝範上土下﹞等因污詰之應昌疏糾兩禦史奪其俸至是爲蜚語言應昌黨庇邀結激帝怒坐以違旨徇私置應昌大辟大學士成基命府尹劉宗周講官文震孟力救不報會京師大電雹鞫應昌之日雷震審官案帝稍警悟命緩其獄並停天下刑明年四月旱步禱不應司天言大臣獄有寃者始赦出論戍後數年放歸南渡時晉工部侍郎卒

外史氏曰當湣皇帝時小人林立以陷忠良天亦怒矣時發雷雹以警之而姦佞不畏猶日圖君子之命以快其心者何耶嗟乎气數不惟能束縛人並天而亦束縛之矣

東林列傳卷二十

●欽定四庫全書

東林列傳卷二十一

江陰陳鼎撰

○明

孫愼行傳

孫愼行字聞斯號淇澳武進人萬曆乙未進士授編修妖書事起時宰有所逞憾欲窮其獄愼行抗疏言宜存國體時論韙之前後以艱歸冊封歸請告歸歸輒鍵戶著書不通一客累遷禮部侍郎署部事時光宗儲位𨿽定而福藩猶未之邸愼行敷陳調劑趨令就國隱然有羽翼功他若慈聖太后廟號王貴妃藏主諸王選婚諸禮皆守正力爭楚獄久寃議爲平反釋其幽滯者數十人代藩廢長立少念其事與東朝相類急正之以杜小人窺伺者而庚戌科場之獘卒按法持之又請祀羅豫章李延平於文廟在部逾年請告去竟被京察罷職昌啟間再召爲禮部尙書先是光宗大漸李可灼進紅丸服之晏駕民間訛言被弒愼行不勝痛憤上綱常大義一疏得旨下九卿科道議議上詔奪從哲官而戍可灼二三逢內者意不懌尋以爭秦藩封爵非例忤告歸會副都禦史楊漣劾魏忠賢二十四大罪楊旣拷死而愼行以論紅丸坐戍得寧古極邊愼行坦然就道而上晏駕璫伏誅得解戍未幾以原官協理詹事府事召髙臥不起崇禎八年有旨廷推閣員特召愼行時已病疏辭不允扶曳應命甫至都而卒天下惜之年七十一贈太子太保謚文介

外史氏曰天欲亡明也先芟夷正人盡矣所存者一二老成又流竄遐荒當其起用之日天下莫不延頸望之乃竟不少假以年者何哉君子曰是天欲亡明也

於孔兼傳

於孔兼字符時金壇人自少事大父父母及其昆季孝友備至登萬曆庚辰進士授九江府推官擢禮部主事累遷儀制司郎中磨勘戊子試錄疏發其可疑者數人皆當路子弟駁都禦史吳時來不當謚忠恪得旨奪謚朝貴咸目懾之旣而累疏爭三王並封議竟寢及疏救考功郎趙南星語侵閣臣遂落職調安吉州判赴任卽投牒歸就邑西郊建志矩堂築八卦亭偕士友講肄其中而時過錫山與東林講席其論學一本於程朱諸新說與舊相盭者塞耳不欲聞嘗曰學在不事空言無求頓悟惟下學上達躬行君子是儒門眞儒其訓子曰士君子能於羣譏眾詆時立得腳定才見堅貞能於尊官厚祿時回得頭早才見知幾能於主少國疑時看得命輕才見節槪能於從容談笑時解得急難才見才識能於淡泊冷寂時無歆想心才見志趣能於風波震撼時無驚恐念才見器度汝曹識之當沈一貫以妖書加害沈鯉極力周旋得脫於禍人髙其誼自解官歸講學之暇巾車棹舟追逐雲月若未嘗有牽連左官之累優遊二十年以壽終後逆璫以其曾救南星也指爲東林矯旨削籍崇禎初乃復

外史氏曰儒者之學天徳王道而已先生以志矩名堂志乎天則也志乎天則而天徳全矣天徳全則成眞儒而非徒從事語言文字之儒也讀先生願學齋述觀先生立朝直道自是儒之眞者矣

薛敷教傳

薛敷教字以身武進人幼侍祖方山與聞濓洛關閩之學長而與顧憲成髙攀龍締交互相參討學問益深萬曆己丑成進士觀政時會禦史王藩臣上疏不白憲長都禦史吳時來耿定向交參之敷教憤然起曰是欲爲執政箝天下口也抗疏爭之甚力有平津曲學金陵險陂之語忤執政勒令回籍三年起鳯翔府教授尋遷國子助教時有詔並封三王具疏力諌復貽書王錫爵有東門黃犬追悔已遲之語錫爵恚甚然事因之以寢未幾京察趙南星因斥當路私人被逐敷教抗疏申救謫光州學正與士子砥礪徳業一以道義相成州人燻其徳者如在春風中尋丁母憂歸遂不復出日從東林講學苦自刻勵垢衣糲食出入不假肩輿止一蒼頭以隨中年婚嫁相續負郭殆盡知交中有諷其少通融於交際者婉謝之曰少秉一節老而渝之辱殆甚焉卽同志所遺亦不受其有問病饋藥餌者稍嘗而謝曰行就木矣不敢忘當年矢志性至慈蠕動不忍加害其於人則油油與偕𨿽至俗客不作分別見獨耳目所及之凶人必翦之而後已至於解人厄揚人善終日孜孜常若不及平居每曰學茍不窺性靈任是皦皦不污終歸一節又曰今人所以不甚講學者謂講學爲欺己欺人耳不知不講學者都眞心不自欺否機械變詐畢竟聞誠意之說而減靡麗紛華畢竟聞恥惡衣惡食之說而減自私自利之人聞天下一家之說畢竟不至十分損人害物講學何負於天下哉人以爲至言年五十九卒學者稱玄臺先生私謚淸端著有浮弋集泉上雜語續憲章錄藏於家歿後天啟中逆璫引繩批根謂其曾救南星列之東林榜中頒示天下云

外史氏曰先生嘗作眞正銘云學尙乎眞眞則可久學尙乎正正則可守君親忠孝兄弟恭友禔身以亷處物以厚良朋切劘要於白首鄕裏謗怨莫之出口毋謂冥冥內省滋疚毋謂瑣瑣細行非偶讀書學道系所稟受精神有餘窮玄極趣智識寡昧秉拙省咎殊途同歸勞逸難狃世用我兮不薄五斗世不我用徜徉五栁無貴無賤無榮無朽殞節逢時今生諒否必眞必正夙所自剖嗚呼誦斯銘也可以想見其人矣

安希範傳

安希範字小範無錫人幼有夙慧弱冠登萬曆丙戌進士官行人當入臺省而格於年有諷以增年者希範曰安生不以臺省重也遷儀部念母老請南言者曰盍少俟共以銓部擬之矣希範曰安生不以銓郎重也竟得南司封會王錫爵當國多斥異已者希範上言近年以來正直老成之臣敢言之士俱不安於位如趙南星趙用賢孟化鯉人皆知其剛正而次第屏黜孫鑨李世達李楨𨿽才品不同而先後去國行人髙攀龍一疏竊以爲皇上之忠臣亦輔臣之諍友而反蒙重斥於是人心公論不能無責備於閣臣願皇上嚴諭閣臣無植私黨疏入嚴旨逮問上怒解削籍歸居膠山之西林適顧憲成集逺近同志講學東林忻然從之別掃一室讀書其中泰昌攺元起廢詔下直臣遺老半入啟事希範恬然不之問猝聞鼎湖再賓驚迷痛泣者終日卽命駕之吳興菁山營菟裘矢終焉之志嘗作詩寄憤有曰執簡定應書趙盾舉朝誰請討陳恆又曰受遺元老仍增秩進藥鴻臚也賜金一腔熱血見乎辭矣尋病卒年五十八天啟初贈光祿寺少卿學者稱我素先生平時與髙攀龍講性命之學攀龍曰性命微言與他人言多不解與小範言輒解每好讀書論事謂六經文章之祖經世之謨外此則溫公記事本末誠古今得失之林也後逆璫指爲攀龍同黨入東林黨人榜中昭告海內削其贈官崇禎立乃復著有養心日札讀書日箋荒政撮要武備私考文獻通考刪諸書藏於家

外史氏曰先生天資近道類於陳仲弓郭林宗其人幸薦剡將及而先瞑耳倘不卽死而從諸賢以起則正色危言其有不從楊左周魏諸君子之後者乎

劉元珍傳

劉元珍字伯先號本孺無錫人萬曆乙未進士初授南京禮部主事升郎中以親老引疾歸養者數年再補南京職方司郎中核假冒黜羸弱裁冗濫歲省金錢二萬有奇時大學士沈一貫當國以楚假王事忮禮部右侍郎郭正域又以次輔沈鯉右正域並忮之刑科給事中錢夢臯一貫私人也遂疏參正域並及鯉於是楚王遂以爲眞而正域卒罷去妖書事起一貫思嫁禍於正域夢臯又直指正域與鯉所爲引繩批根將一网異己者乙巳京察吏部左侍郎楊時喬左都禦史溫純力持公道夢臯與其黨多麗考功法一貫蠱惑神宗謂京察不公盡復言官之黜者且畱察典不下人心憤甚莫敢先發元珍乃抗疏曰朝廷磨礪一世伸正絀邪以端揆大臣無樹私交無作好惡無或朦上而箝下彰善癉惡一切聽之公評而佐天子持衡焉使人務節義而重亷恥於是君子道長而泰道隆不意今日乃有罔上行私如首輔沈一貫其人者又不意有頑鈍無恥如刑科給事中錢夢臯其人者夢臯推年例而妄奏求容掛察典而乘機建議壠斷如市士林不齒迨兩蒙錄用濫被殊恩因此蠱惑聖聰猜疑部院並考察全疏亦中格矣臺省被察諸臣槪畱中矣國家代守之典章屑越於今日朝野駭然僉謂夢夢之黨陰謀叵測將異日種種僥幸之門從此以開大可慮也夫使夢夢羞惡未泯亦宜驚彈射而斂迹胡乃猖狂自恣轉作風波駕言楚事含沙反射蔓衍何極僉謂夢夢之黨機鋒叵測將異日種種傾危之隙從此以開甚可畏也夫使政本之地不私一人則姦慝無壅於上聞邪謀亦安能下逞乃沈一貫實爲戎首自秉政以來曾不聞佐輔皇上救生靈於塗炭者何事起忠良於擯扼者何人年來比暱僉人乖謬尢甚卽如京察一事皇上豈有愛於夢臯而故暱之又豈有私於臺省諸臣而獨寛之蓋由一貫曲庇私人爲術甚巧內則假公以朦上外則挾威以箝下旣借皇上之權以伸其意復竊皇上之徳以固其交頓令百年巨典忽焉決裂而皇上顧獨任其咎一貫生平機械畢露於此夫以輔弼之臣不能導皇上驅逐羣邪廓淸仕路而反以身爲叢姦聚慝之圖使守法者抑勒無聊席奧者髙張無忌將來誰肯爲皇上觸權要持國是乎一貫之敢於欺罔如此敢犯淸議而不顧如此有爲之鷹犬如夢臯其人者將何所施而不可近見夢臯諸疏無不橫恣胸臆以黨名人從古小人未有不以朋黨之說先空善類而得羣恣邪謀者所關治亂安危之窽會良非細故幸皇上自爲社稷計少畱意焉疏奏神宗玩之不己意不忤也一貫及其黨經營百端謂不廷杖元珍議不可息適雷震郊壇竿木上懼反杖旨繼而兵部主事龎時雍直攻一貫欺罔誤國有旨元珍與時雍皆削籍而一時被察得畱者亦免官其明年南京吏科給事中陳良訓禦史孫居相極論一貫姦貪遂罷相而元珍摘姦之功爲首歸十六年值光宗卽位徵言事廢棄者起爲光祿寺少卿是時遼瀋旣沒舊贊畫劉國縉以招撫南四衛官民爲名擁眾數萬入內投謁督餉侍郎令發天津登萊船南濟元珍上疏曰國縉爲李成梁義兒狼狽相依種害遼左成梁棄朝廷疆土國縉代爲營賄幸免誅戮無窮禍本實基於此利瓦伊翰紅旗催戰玩冦喪師撫順失守楊鎬繼之宻與李如柏主議和之策獨忌劉綎爲當戶之蘭故令杜松出撫順布私人誘入伏中松與綎血戰以死一則寸骨不畱一則合門碎首如柏爲諸將領袖冷眼旁觀令箭之招適與湊合是兩名將與數萬官兵實鎬與如柏殺之國縉一當贊畫之任首疏力保鎬與如柏而反欲坐杜松以違制此何心哉國縉主用遼人冒帑金二十餘萬究竟所稱土兵三萬曾得其一臂之用否其贊畫行徑大率如此已而被參解任蹤迹詭祕不知東還以後作何勾當一任蹂躪屠戮之慘獨脫然於千鋒萬鏑之中直待河東盡沒河西危同累■﹝夕卪﹞國縉不後不先突如擁眾以入眾至數萬不爲單弱況山東礦徒素號驍勁矢不外附國縉旣能招撫四衛官民亦可收礦徒之用曷不就彼中糾合牽制以自贖從前之積孽而乃遽欲問道登萊天津竄處內地意欲何爲況遼瀋之亡皆以降人爲內應今數萬之眾保無姦細攙入其中果爲國縉招撫者或別有指授亦不可知夫一國縉耳今日若能招撫逃亡昔日必不扶同賣國昔旣惡其賣國而黜之今忽信其招撫而收之呼吸安危豈容嘗試自遼事發難以來猛士捐軀叛帥反噬今日震竦人心之機全在刑賞操縱刑賞之權全在果斷有如功罪已分彰癉莫決坐令戎行勝气漸廢於廷議迂緩之中甚可惜也疏奏下部議覆部畏國縉之黨不覆也而兵垣請擢國縉爲東路巡撫者則格不行矣未幾卒於京邸年五十一初元珍以建言歸也與顧憲成講學東林自喜得歸宿地又與錢一本爲同善會表章節義優卹鰥寡有言非林下人所宜者元珍曰痌瘝一體如救頭目惡問其宜不宜也嘗有知交當路蘇之富民被誣陷大辟者投暮夜金元珍怒叱去之徐亷其寃宻爲雪理不令之知其不愧獨知如此平居以子路自負不使惡言入於東林講論稍涉附會輒正色曰毋亂我宗旨聞謗講學者曰彼訾吾黨好名以爲口舌其實彼之不好名乃專爲決裂名教地也當東林爲天下彈射元珍謂髙攀龍曰此吾輩入火時也無令其成色有減可矣後亦以東林追奪湣皇帝卽位詔復其官著有文訣文衡依庸絮語三畏堂素業湖畔逸農遺稿

外史氏曰吾聞先生之爲人嫉惡甚嚴一佞人在其側輒如物梗喉間必吐之而後已蓋其所稟者剛徳居多剛者天徳之首聖人所謂無欲之剛也先生其無欲者哉

錢一本傳

錢一本字國瑞武進人萬曆癸未進士令廬陵以興起斯文爲己任建王文成祠並祀鄒文莊諸公延禮名儒倡明絕學擢禦史首疏糾前按臣祝大舟貪黷不法得旨逮戍舉朝肅然又請祀羅倫羅洪先陳眞晟曹端於學宮已巡按廣西方行部聞冊立皇太子攺期乃上言曰父子至親長幼有序陛下之明旨也今皇元子年已十齡不出閣講學愛而不勞非親也元子母與諸妃伍而弟母皇貴妃反出其上母以子貴弟可加兄非序也且陛下欲法肅皇帝乎肅皇帝建儲在嘉靖十八年今已逾二年矣皇貴妃恩禮過於中宮日萌奪嫡之心皇元子與皇諸子章服不別名分不正傳聞陛下曾失言於皇貴妃因執爲信以要陛下此皆肅皇帝所未有也陛下惡諸臣激擾一人言之則故遲之一年旣而又一人言則又遲之二三年必使天下無一人敢言者庶得曲就暱愛之私不思國本動揺周幽晉獻之禍可以立睹疏入畱中踰三月給事中孟養浩亦以國本爲言得旨杖養浩並革一本職歸裏杜門絕迹公府郡守歐陽東鳯建先賢祠傍構經正堂共推講學時宜興有明道書院史孟麟主之無錫有東林書院顧憲成主之三人往來講習四方士大夫興起者眾於是小人害正指爲朋黨一本講習如故若不聞者嘗曰不見是而無悶不見知而不悔正吾輩得力處也居恆自省有曰旣戴天履地而爲人當參天兩地以有事又曰心術中有許多淫樂慝禮聰明中有許多亂色姦聲身體中有許多惰慢邪僻之气且去細細查考生平無他玩好獨潛心於六經濓洛諸書下至天文地理無不披究而於易學尢深曰易者象也象也者像也作像鈔又歷敍儒學正傳爲源編匯編自出心得勉人學問爲黽記每過東林會講學者翕然從之羣稱啟新先生年七十二卒天啟初贈太僕少卿

外史氏曰先生之易學最深蓋人但得之於辭先生則得之於象朱子有曰於言上會得者淺於象上會得者深先生之於象得之深矣自像象管見及像鈔出而學易者有所歸止功亦巨矣哉

李復陽傳

李復陽字宗誠江西丰城人萬曆癸未進士授無錫縣令蒞任編役最均催科有法戊子己丑歲凶加以疫癘捐俸出鍰以蘇民困循行阡陌訪問疾苦鄕老莫不樂親焉向爲江右李見羅門人傳止修之說至是與顧憲成講學黌宮時髙攀龍年方二十五往聽之躍然喜曰吾學其有興耶後乃相與開講席立文會朔望紳士畢赴三年四境大治升吏部與憲成同佐計事以考功郎趙南星降調同憲成上疏略曰頃者皇上切責吏部專權結黨趙南星降調外任臣等與南星生平以道義相期許及在同部又以職業相切劘惟玆內計之典始而咨詢繼而商確臣等皆與焉今南星被罪臣等獨何辭以免伏惟皇上擴天地之量垂日月之明念南星自謀則拙謀國則忠還其原職以示任事者之勸無徒快被察諸人之心倘始終以爲專權結黨乞將臣等一並罷斥無令南星獨蒙其責不報其切直如此歷遷通政司左參議卒學者稱元衝先生後崔魏以其疏救南星斥爲黨人削奪崇禎立乃復

外史氏曰先生令無錫而四境大治其功業至今猶能追道之也至於立朝以讜言進不捷邪徑節介著於一時非得學問之正曷至此

周孔教傳

周孔教字懷魯江西南昌人萬曆朝進士初令臨海以循卓徵入爲禦史適趙南星論時事忤當路其客諷孔教糾之不應吳比部徹如特疏彈之時臺省官閧然起曰言官論人者也非論於人者也柰何壊我體面將合疏排焉孔教又與萬二愚諍止之曰若如是攻擊則禍在國家矣史奉常玉池應召而北時孔教爲督學約玉池偕許京兆少薇啟諸執政請行東宮三禮久之執政議欲先大婚而後冊立乃與王銓部澹生力言其不可而止及巡撫江南政暇過東林率諸士大夫講正心修身之學明程朱之正他如舉劾各屬賢否請停織造浮派諸疏言言痛切至於戊申救荒一事尢爲披瀝肝膽哀痛迫切一字一淚有令人見之而不忍讀讀而不忍竟者其爲政惟虛衷下物孜孜求善常若不及朝有告焉朝而行之不俟晝矣晝有告焉晝而行之不俟夕矣凡此皆其一片精神所注非僅僅指陳是非條畫利害間己也與顧憲成髙攀龍爲石交每事咨詢以是善政滿江左後晉秩總河三吳諸父老日夜竭蹶北走相與叫閶闔乞直指爲特疏以請上不允特加慰勉一則曰大得民心一則曰久著勞績命下促赴河任遂行後逆璫斥爲黨人削奪崇禎初乃復

外史氏曰吾於先生之爲政而知其所學之正矣周官有云學古入官議事以制政乃不迷先生之政至今百姓猶追述其徳不休至於講學東林後之人亦有追蹈其迹而邀譽於一時者不足爲先生重也

歐陽東鳯傳

歐陽東鳯字千仭湖廣潛江人萬曆己丑進士官戶部出爲常州太守政績懋著爲有明三百年來循良第一下車卽倡學甲辰書院成爲文以記之其略曰楊龜山先生者固程夫子所目爲道南者也晉陵之有宋儒學也自龜山始也其言云人性上不可添一物堯舜亦率性而已嗟乎世皆以新會之自然姚江之良知爲第一義而究其所以實非於人性上另添一物也主敬主此窮理窮此亦非於率性外另爲一事也何必曰千古祕宻至今日始泄幾欲閏宋儒之統哉余爲此懼私心時時念之幸而有人焉超然反其所自始相與聨集同好恢弘遺緒此其尊徳樂道又非第泛涉其涯而已倘宋儒之學因是以張於晉陵而大明於天下滔滔世道亦且因是以有綱維而不至於端引防潰之患其所補寧小小也故特著其說以俟後又建傳是堂於毘陵以講學建取斯堂於先賢祠之東與多士論學取魯多君子之義任滿擢潁上備兵勤勞稱職數載致政歸朝命再辟堅臥不起乃得佳壤於豹湖之濵而穴之曰此予之所歸也築室焉顏曰夕可杜門體道於中使友人問夕可之說於髙攀龍攀龍乃作夕可說應之又數年卒學者稱宜諸先生後逆璫毀書院見其碑記斥爲黨人削奪崇禎攺元乃復

外史氏曰先生守常州以學爲教化而合郡漸之迄今猶有流風遺韻焉及見時之將晦遂歸林下再召不起可謂知幾之君子矣

潘永圖傳

潘永圖字君懷金壇人幼嗜學切求程朱正脈聞白沙新建之謬因走梁溪求正於髙攀龍攀龍與之講論累日遂有得而歸崇禎元年成進士授戶部主事轉員外郎中與黃道周劉宗周相友善時小人目爲東林餘孽及溫體仁爲相欲逐淸流作蠅蚋錄而以永圖馬成名爲前鋒使者每言於上曰門戶之害將亡宗社若不除之恐禍蔓矣幸思陵不聽故難不作永圖在戶部管太倉銀庫能釐剔姦獘屏除扣減陋規尙書輩交口而稱其能初思陵誅逆璫魏忠賢委任士大夫而士大夫率皆推諉避事思陵傍徨四顧無可當意者於是復稍用中官爲耳目戶工二部至設總理太監張彛憲攬權驕倨淩侮士大夫部臣皆爲之下永圖獨不屈出爲歸徳知府流冦犯商丘守備喬宇定約爲內應引冦焚掠近郊圍城甚急永圖積薪署門與家人約曰設有不測舉火自焚日夜乘陴固守賊悉眾攻城益急文武吏相顧失色永圖舉止自如懸金購死士縋城下砍賊斬首數百殺其愛將一人賊驚顧遁去兵部上其功而中官張彛憲修前卻功不敍轉山東副使治餉通州當是時邊事告警巡撫總鎭提兵入援備兵使者以遷去人咸爲永圖危之獨能拮據搘拄軍需無乏會巨璫盧維寧奉命總督永圖再持正與忤功又不敍以他事降調歸未幾起爲遵化監軍道副使遵化轄喜峯大安兩路最爲要衝至是三失守矣永圖親歷險要增置墩堡又創爲據險設伏之議上之一歲之中聮絡聲援拊循什伍綏輯潰兵聲名日振思陵積其前後功由監司超拜僉都禦史巡撫順天八月受事十一月薊州陷明年二月以封疆重典論死當永圖受誅時人咸謂其受事日淺餉匱兵單事多掣肘非盡永圖之罪其回話一疏言馬蘭松棚兩路分隸薊州道界嶺報警臣率師東禦道臣鞠思讓私調尖夜聽點擅令戍兵分班尖夜撤則哨探誤而烽火失傳戍兵撤則臺墻虛而關堡失守臣𨿽欲堵之口外亦不能及又思讓誤用教官髙登庸攝薊州匿姦內應以致辰攻酉克而臣所領將吏兵餉種種可以痛哭𨿽韓範在軍亦無如何僨事有人代爲受過臣亦何辭焉死時年五十當是時有僉都禦史馬成名溧陽人與永圖生同庚居同裏同舉進士同擢都禦史且同制至是得罪同事臨刑同日識者以爲前定云

外史氏曰嗚呼邊事之不可爲久矣萬曆初年張江陵當國愼擇本兵妙選戶部當時戶兵二部皆老成久任而九邊文武大帥居正莫不嘗試嚌啜其材知之審矣則調和其間使內外一體故呼應無有不捷而推諉有所不可邊陲陰受其福自居正死而閣臣之局屢變戶兵二部因之邊帥又因之始之閣臣一變而爲謹願蓋避前人攬權之名而席其彊盛之實𨿽拱手無爲天下未至驟裂其時戶兵二部多閣臣之所厚號膴仕顯官以體統軋邊帥而邊帥亦尊富自將置武備不甚講是壊之基也繼之閣臣再變而爲險僞快意恩讎主張朋黨戶兵二部多其私人以喜怒禦邊帥而邊帥救過不暇嗜進無己闒茸可以爲賢覆敗可以爲功是壊之成也繼之閣臣三變而爲貪墨金幣惟恐不多恩蔭惟恐不廣交結惟恐不固欺蔽惟恐不深亂盈天下而取快目前以向背爲朋黨以利害爲恩怨其時戶兵二部特閣臣之外府耳以緩急難邊帥無事則以爲溪壑有事則以爲犧牲甚至歸騎飽揚邊臣麋爛而內閣方以廟算論功晉官受賞以至封疆危殆言路喧呶大農中樞視履官如傳捨誰秉國鈞不自爲正大壊至此一時所爲督撫者直往而承罪耳豈不痛哉自萬曆癸未以後崇禎甲申以前其履霜堅冰淪胥及溺之狀眞萬世龜鑑也總之朝廷一用閹宦天下未有不亡者三代則無論已亡秦者閹寺也亡漢者閹寺也於晉於五代於隋大半伏閹寺之禍也唐之亡非閹寺乎宋之亡非閹寺乎元之亡𨿽由獨用蒙古以專利要未嘗不由於閹寺也而明又繼之君天下者何爲不悟哉嗟乎明之閣臣得以竊柄者無不由於閹寺也況內外皆用之哉其亡也宜矣

東林列傳卷二十一

●欽定四庫全書

東林列傳卷二十二

江陰陳鼎撰

○明

丁元薦傳

丁元薦字長孺號愼所浙江長興人萬曆丙戍進士質剛骨勁見大識超歷挫抑甘厄窮百折而終不餒其浩然之气初官中翰矢口而陳當世之獘時以爲賈誼之疏與世遂不相臭味一斥而歸沈寂田間者數年再起儀部復矢口而陳當世之獘時以爲汲黯之戇與世益枘鑿而不相投於是鎩其翅絕其轡至欲剚以大盜之刄一決目中之刺竟中他事削籍歸甲子元晨賢令被弒一邑震惴若將隕墜元薦奮不自計流言矢集屹無所避擒盜寧民一邑得安平時究心理學其加功也深其用心也密凡東林諸君子無不就正而於顧憲成則師事之憲成嘗答書云承示新功甚善周子揭主靜是得手事程子見人靜坐便嘆其善學是入手事李延平教人靜坐看喜怒哀樂未發時气象又就中點出一活機此大儒畱下海上單方也他日又云得手書不勝欣慰足下用心如此何患不日進也寡欲二字極妙周元公首闡聖學亦只此二字是一了百了工夫更不須此疑願與足下共勉之亦只密切做去不須悔前慮後反成憧憧令心體上多一事也嘗過無錫赴東林會講他日憲成致書曰東林之會風色蒸蒸座上發貧賤富貴一則尢令聴者竦起足下之功於是乎大矣年七十卒天啟中以其爲憲成門人也禁錮之崇禎朝乃復

外史氏曰當明末時習俗仳■﹝亻離﹞茍有良心者卒不能合況先生乎故一出再出而終見惡於時流此其入山惟恐不深而甘老於田間也

汪康謠傳

汪康謡字淡衷號鶴嶼休寧人精研理學以紫陽朱子爲宗弱冠舉於鄕萬曆癸丑成進士授諸曁令摘姦翦暴不避權貴擢戶部司庾臨淸以練兵備白蓮賊有功升郎中出守漳州蒞任日瞿然起曰是紫陽舊治也吾產於其鄕仕同其地豈別問治譜哉一考故憲申之爲自約者八約屬者三又有八禁五不擬著爲令皆以實心行實政州大治尋舉卓異第一推漳南參藩適魏崔肆熖崔爲同門友嘗授意招致乃峻詞拒絕守漳三載迄不通一字崔銜之巡撫周起元坐贓數萬下漳州籍沒士民洶洶泣訴康謡亦泣曰吾不惜此一官以護孤忠寢其事不累漳一人益忤崔意推升疏上逆璫矯旨削奪去後漳民思其徳奉祀朱文公右額曰新安兩夫子祠崇禎攺元起福寧兵憲時紅夷不靖賊氛羣起乃廣什伍集亭障嚴接濟嘗以元旦馳師寇不及備斬馘無算冦平以疾告歸日講學於天泉還古書院精治尙書體朱子大意爲之注有尙書刪補一編行於世學者稱鶴嶼先生

外史氏曰先生守漳及備兵福寧政事功績歷歷在人耳目惜乎終於泉石而不復再出噫先生亦知時事之不可爲矣

林宰傳

林宰字徳衡福建漳浦人萬曆辛丑進士授無錫縣令蒞任後適東林方興講學遂捐復講堂其後重建道南祠成又爲之記其略曰宰維吳地自讓王篳路而來李子歌風言遊禮樂斌斌號文學之國矣中更六朝五季剝蝕於談麈榛蕪於戎馬非先生正學南來五百年墜緒何以昭玆來許顧或謂南宋道學空談無用宰按先生策燕云之師則云宜退守汴京不可虛內示外金人內冦則云宜堅壁淸野潛遣援兵追襲至於三鎭不可棄和議不可從責金人敗盟問肅王使必復而後己種種碩畫皆熟諳情形事變深於兵家者之言此眞有用道學豈與爭機鋒而渺功實者埒也或又以其辟應蔡京爲疑不知先生鴻才巨識行權濟時正善學二程而融之使其志得行於靖康建炎間則金人可無南窺二帝可無北狩一祖六宗之業可無偏安江左柰之何阨於權姦不究其用以殉此諸君子所謂扼腕太息而欲宰之論其世也歟自東林復振後每月主會遇當道憲長四方賢哲一軌於禮其有心衛道如此至先後試士拔馬世奇華允誠爲第一人稱冰鑑云其加意人文又如此凡民間有事剖斷如流按律得情吏胥不得上下手去任後民思之曰安所得林靑天哉其得民心又如此官歷部曹至南京兵部侍郎卒學者稱平華先生後逆璫毀書院見宰碑記遂入東林榜中削奪崇禎攺元乃復

外史氏曰先生作令梁溪政治和平靑天之謡婦人女子至今猶能道之其所取士皆一時節義文章之流嗟乎今安得所謂林靑天者出而爲宰一振東林耶

賀時泰傳

賀時泰字叔交湖廣江夏人平時寡交遊惟與同裏郭文毅大冶尹蕭槐胡對薇砥礪文行旣諸公次第貴顯時泰淹蹇貧益甚諸公或相向爲慰藉時泰夷然嘗遇歲除不能具一杯羮以一母雞豆二升易米七升五合支度歲三日糧賦詩自勵曰淸苦丈夫志風霜善自持陽和非不愛義命貴安之是時長子逢聖尙幼風度端凝屹如荘士時泰目顧而心許之自是益樂饑課子迄逢聖貴卽大書於堂云當年雞豆未忘念此日兒孫勿妄思以故逢聖自釋褐金華揚歷揆府及於受命成仁三十餘年如一日壹惟奉其家教鄕黨比於郭有道邵安樂一日見髙攀龍依庸堂扁柎取道不逺人之義乃作人模樣一書自人之大體小體以及同體異體約數十條允堪效法又著思聰錄一卷其人模樣書云士人所守若未能定先從鄕黨中尋一个眞節婦人做樣子便不難了嘗與山右河汾人辛全字復元者爲學問友手書商學交最善別著三世事小錄及女箴二十四則皆有禆名教有關世道之言學者稱陽亨先生又稱人模樣先生云

外史氏曰先生一雞一豆猶顏子之一簞一瓢也樂饑課子不以貧累及子貴而志不少易非得道之深者烏能至此哉

史孟麟傳

史孟麟字際明宜興人九歲能屬文長益砥志於理學萬曆癸未成進士由庶常授工科給事知無不言丙戍皇三子生有詔封母鄭皇貴妃艸疏論其不可艸具偶示同鄕姜士昌乃袖而歸署其名以上一時羣臣連起諍之章凡數十上俱被譴謫而鄭亦止稱貴妃論者稱士昌翼儲首功而不知疏實出孟麟也癸巳有旨三王並封內閣王錫爵擬諭以進乃同水部郎嶽元聲率省部諸僚大聲疾呼沸於邸沸於朝疏旣數十上孟麟更綜集羣篇櫽括體要爲條議答問奏之大指謂中宮無待嫡之條元子無封王之例又曰有嫡立嫡不聞無嫡而待嫡無嫡立長不聞有長而虛長其詞委折詳核俾難者無復置辯由是並封議寢震位旋定而錫爵銜之會孟麟有疏劾中貴遂擬旨予杖孟麟乃易囚服趨朝待命上知其忠有密諭閣臣終不譴言官以快近習旨竟畱中旣而疏救選郎趙南星與朝議忤遂相繼稱疾歸時孟麟與南星尙未識面後並出山始交善尋掌吏垣並佐察典所排擊多彊貴南星因奉旨褫削孟麟復疏救亦免歸外艱闋晉太常少卿再丁內艱服闋不補久之特起太常少卿提督四譯館初禦史劉光復嘗指斥東林又抨所交淮撫李三才及乙夘梃擊變作光復廷諍下獄上怒叵測孟麟方奉差在途見邸報奮然抗疏請立皇太孫赦光復疏入被旨切責謫降運判光復得減死惟伸公是不計昔嫌人尢以爲難前後林居三十年偕同志研求濂雒宗旨旣捐其世業就邑中創明道書院復遊錫山師事顧憲成友事髙攀龍質疑問難要諸至當爲學本不雜禪至篝燈丙夜危坐澄懷人有疑爲禪者尢喜奨誘後進出其門者多爲聞人病中矻矻著書聞國是紛紜深切牛李朔蜀之憂後竟如其言天啟初補大理丞晉太僕卿未赴卒贈禮部右侍郎賜祭塟後以東林追奪崇禎立乃復學者稱玉池先生著有明道附言亦爲堂集並奏疏行於世

外史氏曰予讀先生文慨然想見其爲人及考其懿行乃知爲一代賢者不徒文字而已也先生歿後姦黨喬應甲誣爲東林護法而削其籍應甲攻東林疏凡三十上極言諸賢之惡以是淸流盡削奪然千百世下是非昭然究何益哉

葉茂才傳

葉茂才字參之無錫人性至孝痛母先逝事父逾謹萬曆己丑成進士授刑部主事三月旋告攺南迎養遂得南工部榷稅蕪關念商重困以寛卹爲主去關五十里有雙港往譏防漏稅風濤不測易爲商厲立命弛其禁差竣攺吏部郎中請告歸起禮部郎中歷遷太僕少卿時禦史湯世濟疏斥諸建言者爲邪黨乃上疏爭之略曰當日發姦摘伏論列沈一貫湯賓尹諸人者謂之邪黨則曲庇私人壊祖宗二百餘年計典明通關節壊二百年大典者反爲正人君子乎變亂是非將貽國家無窮之禍不報諸黨世濟者羣起攻之又嘗激於年例考選不公上書鄭太宰云年例兩衙門之劣處也考選尢言路一大關鍵也去取間風聲所系令處一眞品則眞者畢懼選一僞品則僞者畢進尙何以年例考選爲又嘗致書髙攀龍辯當年四案正論危言扶植千秋名義最大尋告歸後攺太常少卿不赴擢工部右侍郎以祖父母未邀封贈一出甫三月見權璫當道國事日非遂請致仕逆璫惡之屢欲加害未能也通籍四十年什九在告家貧布衣蔬食出則徒步所居老屋數椽薄田兩頃不殊寒畯仰承父志去官而家去城而鄕靑鞋布襪以奉杖履撫胞弟茂徳極其鞠養居恆論學以洛閩爲正宗以守身爲切務所交惟東林諸君子皆白首不渝終歲扄戶不出嘗有詩云渉世幸逃三見黜歸田喜遂一閒身其自寫至矣方魏忠賢亂政熹宗未有嗣長洲姚希孟赴京師茂才告之曰君行矣好語諸公宜思其大者請信邸出閣講學此今日本計也其愛君憂國之心如此崇禎初方起召用己卒矣年七十二著有見聞錄旁囂錄八貞女傳興至吟等編行世學者稱閒適先生

外史氏曰先生介然特立衣冠不正望望而去如伯夷然平易近人勸掖流俗下至乞兒皆可相親如栁下恵半世曹郎在在盡職揚歷風波不罹黨禍如申屠蟠柝理論事一字必嚴不好爲渾語以居寛大之名如程伊川云

許世卿傳

許世卿字伯勲無錫人家貧有志操天性孝謹父早亡事大父有禮步趨無尺寸軼事母至孝爲諸生有聲受知郡邑絕不幹以私萬曆乙酉舉於鄕淡然自若服食居室不稍變其初丙戍從公交車還爲幽居十戒出入恆指而自問曰若得無食言否或以私嘗之輒指其壁謂曰此吾之息壤也可柰何所居敝巷閉門不啟守令下車一謁後不得再覩其面郡守歐陽東鳳延請修郡誌以東鳳端人也一出應之平生交遊絕少見小人如目中刺嘗曰和風未學由由恵淸節寧希望望夷每自東林講學歸敕其子曰人何可不學但口不說欺心話身不做欺心事出無慚朋友入無慚妻子睡無慚夢寐乃爲學矣五上公交車不第庚子冬行至桃源河冰堅遂返謝去傳金自號早白老人矢終焉之志嘗於隙地手藝菜甲曰不如是何能無求於人淸苦自甘晚而益窘客有持槖金謂曰此物易公片楮耳乃直視曰當謁客竟出門去不顧有親黨坐法者來告急世卿適鬻一婢代爲輸罰鍰終不爲緩頰其刻勵如此疾革囑其子曰吾有某逋未償某施未報某家人賚未給某故人子典田所入已當其直亟取券還之翛然而瞑時年五十未仕而卒著有中解編太玄玄言露頴編諸集而特好爲詩一切欣惋悲愉之感悉發乎詩詩成抱膝長哦輒復歡然自得學者稱爲靜參先生

外史氏曰今之所謂孝廉者文詞而已何嘗知所謂孝所謂廉也先生之舉孝廉可謂不負其名矣至於易簀時語非眞道學不能也嗚呼

吳桂森傳

吳桂森字叔美無錫人幼有至性父喪哀毀如成人長從顧憲成髙攀龍講學萬曆四十四年以序貢應廷試後遂絕意仕進急歸過毘陵學易於錢一本每玩一卦輙進而請正盡發其扄歸時一本目送曰吾易在梁溪矣爰就管見象抄廣其意作像象述天啟初髙攀龍出山延主東林慨然任之己而攀龍予告見東林四座弦歌心竊自喜尋璫難作攀龍死止水桂森哭之慟竭貲以佐費官旗時書院已毀乃約同志鄒期楨期相兩兄弟就業道南祠已而相朂曰平陂往復天地之常吾輩但當爲所能爲以待天之自定乃集眞儒一脈敍道學淵源而以關中馮從吾爲道脈之合焉璫敗有表章書院之旨亟謀興復建麗澤堂又構小齋名來復講易其中羣儒翕集其說易也謂乾坤成列而易行乎其中坎乾來主坤也人心之誠也震誠之動艮誠得主也離坤順從乾也人心之明也巽以入之兌以說之自誠明自明誠非誠與明乾坤或幾乎息矣又嘗正王守仁無善無惡四語曰有善無惡性之體有善有惡意之動知善知惡是格物知善無惡是致知聞者以爲名言晚年仿義門鄭氏家會及五經會聯屬宗人子弟以爲常其自署曰東林素衣所著像象述外有金鍼易說談易隨問眞儒一脈尙書說春秋大全纂禮記訓釋等書行於世

外史氏曰余讀先生像象述一書知易之有理有數有象焉今訓詁家但知講理融通而已而不知象數之寓於理中微先生易其蓁蕪乎

張大受傳

張大受一名夢時字伯可別字弦所無錫人少頴異隨父大參澄齋公讀書貴州署爲文超軼不羣萬曆癸卯舉於鄕屢上公交車不第謁選授安吉州知州爲治大得民心甲子元旦劇盜葉朗生餘黨殺長興令石有恆將犯安吉夢時率士一戰而冦大敗四境敉寜民苦解絹請上臺易爲官輸民甚便之尋轉常徳同知署府篆再署司李賢聲茂著以監偏沅軍有功薦升山東鹽運司同知寛商卹竈國課無虧及沿海告警竭守禦之策民賴以安一時有循良之目將有殊擢竟告歸家居講道東林刻有會講商語蒲榻笑拈二編晚年嗜學益甚日讀書寸許雅好書法日揮數幅爲樂案頭惟存彭澤香山明道康節數卷以當尙友卒年七十八外

史氏曰先生七歲工對偶九歲能詩侍塾師坐一書樓手題云上此樓來一動一言務遵聖訓下此樓去一事一念務慊親心其幼時志已不同矣年十五以縣試第一補諸生久困場屋入太學四十後始登賢書其後奮志東林得諸賢切磋之益卓然稱有道者焉

陳仁錫傳

陳仁錫字明卿號芝臺長洲人年十九舉萬曆丁酉孝廉時文習衰靡慨然以倡明理學爲己任究切經術所爲文不屑西京以下屢上春官不第天啟壬戌始成進士廷試一甲第三人授翰林院編修丙寅充日講官在經筵多所規正每以進忠直逺姦佞爲言時魏忠賢用事方芟夷善類聞仁錫言惡之會忠賢冒軍功累爵上公給鐵劵仁錫當視艸辭不可忠賢密使人謂曰屬艸則臺座不則刀鋸奚擇乎仁錫曰吾腕可斷艸不可屬數日卽有孫文豸以誦步天歌妖言亂政見捕詞連仁錫及文震孟坐以東林謀主震孟先已降調裏居以池陽救得免逮而仁錫遂削籍歸當是時朝士奏對稱上公而不名伏謁呼九千歲宗社大命懸於絲髮仁錫以一書生抗拒直揭一代綱常還之君父其關於世道人心者不小也崇禎初起原官稍遷中允再補日講出宣詔三韓賫油素記阨塞甚悉爲小冊可當聚米也鞕裘之贈一峻謝之又明年庚午署國子監司業所教士以誠敬爲本是秋充經筵講官所敷陳皆切時務不事訓詁辛未分典禮闈得士爲最秋冊封周藩歸時相惡其不附遂訟於朝曰是門戶後勁也是東林嫡派也科道何爲不逐之遂乞身甲戌三月起南祭酒南雍士子欣然復有南陳之稱南陳謂文定當永樂時統南雍者也亡何疾遂不起卒年五十六贈詹事府詹事謚文荘所著有經濟八編大學衍義續補及賦役漕政水利等輯最大者世法錄一書凡本朝之大經大法祖訓之敬天勤民以迄禮樂兵刑象緯歷律邊鎭方輿浚河利漕莫不畢具疾作遺命上世法錄於天子曰臣之報主盡在是已其所學大略如此學者稱芝臺先生

外史氏曰先生在朝與文姚諸公名節相期道義相砥乃其時欲陷之者一曰東林嫡派再曰東林邪黨不去之不止者何哉君子曰是天也

東林列傳卷二十二

●欽定四庫全書

東林列傳卷二十三

江陰陳鼎撰

○明

文震孟姚希孟列傳

文震孟字文起長洲人弱冠舉萬曆甲午賢書居父喪哀毀廬墓竹塢三年未嘗見齒有眞孝亷之目十上春官至天啟二年始成進士廷對第一授翰林院修撰時魏忠賢漸用事因禁講學興黨議正人以次竄逐震孟上疏言勤政講學之實謂君臣相對如家人父子則左右近習無緣可以蒙蔽且曰空人國以營私窟幾似濁流之投詈道學以逐名賢有甚僞學之禁疏上忤忠賢意乘上觀劇摘疏中傀儡登場語謂比上偶人激怒上傳杖八十輔臣救免降調未幾逆璫矯旨削籍崇禎攺元復原官充日講纂修熹宗實錄校對光宗實錄副本請攺定三案之誤其在講筵嘗講君使臣以禮力勸帝培養士气推心感人勿徒峻刑法以啟猜疑講罷卽傳旨釋刑部尙書喬允升副都禦史易應昌於獄又講春秋宰咺歸賵言咺位六官之長而壊法亂紀自王朝始焉用彼相蓋有所諷也在春坊時疏劾呂純如羅織諸賢今藉奧援思借邊才起用吏部尙書王永光假竊威柄變亂祖制考選擯斥淸才上命指實具奏永光旋罷歷升詹事府少詹事上知可大用八年七月進禮部左侍郎兼東閣大學士旣與首輔溫體仁忤十一月遂罷初震孟講春秋稱旨已而引疾不允體仁語之曰行相君矣何避也其相也值體仁在告出不意驟命之震孟自恃特簡於體仁無所依附始入體仁有票擬必請正有攺必從震孟語人曰溫公虛懷乃爾何云姦同官何吾騶曰是人機械甚深何可信也越數日體仁知其疏凡震孟票擬徑抹去不用震孟拍案大呼以諸疏擲體仁體仁亦不顧至是震孟吾騶欲以工科給事許譽卿補南京太常卿體仁與吏部尙書謝升難之升遂疏糾譽卿震孟票擬奪俸體仁不可震孟作色擲筆曰言官以去爲榮卽革職無害體仁遂揭此語入告與吾騶俱罷譽卿擊璫有直聲十年不調削籍以去而震孟淸勁負時望入相僅三月體仁擠之不竟其用天下惜之十年卒於家福王南立謚文肅

姚希孟字孟長吳縣人生數月而孤其母文氏徵明之曽孫女也希孟父歿文僅二十餘家故貧困於役希孟晬之日縣吏卒將之庭踞堂而嬉人皆憐之或以慰其母曰此兒吉徵也數歳頴悟異常幼卽能屬文外祖父元發異之謂其子震孟及希孟此兩孺子皆不凡以故震孟與希孟舅甥如兄弟也希孟性至孝母課督之甚嚴甫成童而業大就與震孟俱爲春秋大師老生宿儒皆自謂勿及希孟師事張世偉而友周順昌朱陛宣震孟弱冠舉鄕試屢上禮部不第希孟久爲諸生年三十四始與世偉順昌陛宣同舉鄕試踰六年遂先震孟成進士執政將選爲庶吉士希孟初以親老辭請於母而後應時學士劉一燝韓爌爲教習師皆深器重之神光之際再值大喪一燝與爌同時執政希孟左右其間一時名賢布滿朝列給事中楊漣論劾崔文升侍疾無狀及力主移宮事皆希孟贊決之尋授翰林院檢討時漣以移宮事放歸與希孟慷慨言別矢禍福共之熊廷弼素與東林異而希孟深重其才於其被逮也出郊唁之慰勞良苦且爲白之公卿間其後閹黨借廷弼以誣諸人蓋自此始也天啟二年魏忠賢與客氏漸得志殺王安文震孟始登第卽以言事落職希孟所與遊及共講學者如鄒元標馮從吾王紀等先後去國廷臣以學爲諱於是希孟亦奉母歸與震孟俱南居往來東林講學二年忠賢焰益熾巡撫周起元謂希孟曰賈彪云我不西行大禍不解公亦有意乎不得已仍奉母入都至則趙南星髙攀龍楊漣左光斗魏大中等相繼屏黜希孟入朝倀倀且惴惴也居無何甫同考會試而母文氏以病卒於京邸希孟奉喪歸至中途逆璫矯旨削籍抵家屏居墓廬絕葷血者三年朝夕哭聲震林木過者聞而悲之七年熹宗崩莊烈卽位誅忠賢逆黨稍斥而柄國者猶持同異希孟與震孟等未卽登啟事髙陽孫承宗貽書同邑閣臣李國■﹝木普﹞乃召爲左春坊左贊善尋進右庶子與震孟俱爲日講官時韓爌復出爲首輔奉詔定逆案希孟助之爲多而楊漣左光斗周順昌魏大中等贈謚恩卹彛典備至凡政出自爌者皆希孟力也希孟在講筵四載歷升詹事府正詹事兼侍讀學士帝亦重之時諮訪政治得失是時周延儒溫體仁方疊用事延儒頗善希孟欲引之而體仁深險忌希孟英果時思以事中焉會庚午順天府鄕試希孟與姚明恭爲考官誤取武生三人武生例不當入闈然責在提調於考官無與也體仁欲歸咎希孟乃票旨命覆試武生而以文字苛繩之遂謫希孟以少詹事掌南翰林院希孟旣去猶時謫其講語於帝前懼帝復用之也蓋體仁之忮刻如此希孟至南京得疾請假歸歸二年而卒震孟入閣僅三月體仁亦以事逐之震孟歸而希孟病矣舅甥執手榻前依依靡間希孟卒甫十餘日而震孟亦卒

外史氏曰文起在朝席不及暖而卽被逐孟長入朝未久亦卽被謫夫天未欲存明也故使其舅甥歷坎坷焉天欲存明豈肯使之遽亡哉

許士柔傳

許士柔字仲嘉常熟人幼聰慧父伯彥課授十三經孫吳握奇經諸書諷誦皆上口踰年卒業鄕黨父老皆驚異之萬曆末舉應天府鄕試天啟二年成進士選翰林院庶吉士四年授檢討持節冊封楚王以父喪去崇禎初服除升侍講纂修神熹二朝實錄管理誥勅歷升中允諭徳後爲左庶子掌左春坊事先是熹宗時魏忠賢擅政羣小持門戶異同嗾忠賢命諸史臣輯三朝要典辯梃擊紅丸移宮三案伸邪說毀正論復攺修光宗實錄削其與要典抵牾者荘烈初元用中允倪元璐言毀要典而所攺光宗實錄如故少詹事文震孟疏抉摘之是時溫體仁當國與王應熊皆附會邪議者意難之震孟疏入錢士升爲次輔擬諭禮部詳核同異帝禦平臺手出震孟疏辯明三案是非帝力辟要典邪說體仁懼其攺實錄也陰沮之曰事久經聖諭申飭便可垂示萬古於是奉是非己明不必議攺之旨應熊所擬也士柔憤然曰若是則要典猶弗焚矣乃上疏曰臣備員纂修恭閱皇考實錄總記於世系獨略皇上娠教之年聖誕之日不書也命名之典濳邸之號不書也聖母出何氏族受何封號不書也此皆原錄備載而攺錄故削之者也原錄之成在皇上潛邸之日猶詳愼如彼新錄之進在皇上禦極之初何以率略如此夫臣同官震孟所言是攺錄所筆者也筆焉而不信天下萬世猶得按其說而正之若臣所言是攺錄所削者也削焉而不書是使聖朝父子母后兄弟之大倫皆闇而不明缺而莫考其於信史謂何疏上得旨謂累朝舊例不必滋煩體仁復令中書官捧穆宗總記以斥士柔士柔抗章爭曰皇考實錄與列聖條例不同列聖在位久登極後事編年排纂則總記可以不書皇考在位僅一月登選三後誕育聖躬皆在未登極之前不書之總記將於何書也穆廟大婚之禮皇子之生在嘉靖中故總記不載至於冊立大典編年未嘗不具載也皇考一月易世熹廟之冊立當書皇上之冊封獨不當書乎體仁怒將劾之同列沮之而止士柔復上疏曰累朝實錄無以不書世系爲成例者臣所以抉摘攺錄正謂與累朝成例不合也孝端皇后皇考之嫡母也原錄具書保護之功而攺錄削之何也分莫尊於正嫡功莫大於保聖當日國本幾危幸天心有所付托坤寜調護眞孝慈之極則顧復之深恩史官不難以寸管抹殺之此尢不可解也疏上報聞如故體仁滋不悅會體仁忌倪元璐嗾誠意伯劉孔昭劾之並及士柔族子重熈私撰五朝注略事將連士柔士柔懼亟以注略進禦帝覽而善之事得解尋出士柔爲南國子監祭酒體仁去張至發當國承體仁指謀逐士柔髙攀龍之贈官也士柔爲行誥詞故事制誥皆屬詞臣惟贈官誥文屬誥勅中書職掌崇禎初褒卹諸忠誥詞皆出詞臣手蓋諸家子弟請之中書以爲侵官故深恚時攀龍誥軸未給至是其家請補給仍以士柔所撰詞進帝方申飭言不得用駢儷語中書黃應恩摘制詞語吿至發至發喜卽以撰文違制劾之遂命鐫二階調用司業周鳳翔爲抗疏辯曰詞林故事閣臣分屬撰文或手加詳定或發回竄攺未有徑自糾參者也誥勅用寶歲有常期未有十年之後用寶進呈吹求當制者也贈誥専屬中書崇禎三年所申飭未有追咎元年之史官詆爲越爼者也髙攀龍純修正學皇上翦逆褒忠一旦毛舉細故舞文反使忠良色沮姦逆軒渠非所以勵當今示後世也疏𨿽寢不報公論韙之士柔尋補尙寶司丞遷少卿以卒子琪詣闕辯誣狀請復本官帝許之仍贈詹事府詹事兼翰林院侍讀學士士柔倜儻善應卒頒詔至南京中官運皇木梗道從人勢張甚士柔奉詔書鷁首已朝服侍其旁中官色沮叩頭去

外史氏曰余讀仲嘉先生傳知體仁至發果魏璫之義兒也不然玉汝文起兩先生欲攺正實錄而體仁輩陰沮之者何耶嗟乎體仁輩直犬豕之不若矣按吳興席帽山人筆話載體仁與至發未顯時曾貸黃金各制飲器晉魏忠賢下鐫其名以父事之餘猶以爲惡之之辭耳及讀筆紀諸書乃知席帽山人之不謬焉

成勇傳

成勇字寶慈樂安人七歲記萬言性端介喜聞箴規惡嬉戲人號爲成子路讀太極易通有會謂理學在實踐不在空言天啟元年鄕試第十明年會試策引宦官仇士良爲戒主司嘆曰戅哉又三年成進士方是時逆璫魏忠賢橫甚諸新進諷勇同往謁勇愕然曰吾儕進身始未能折檻陳言除凶監顧乃媚閹人要榮恥矣堅不往授饒州府推官媚璫者屬勇謂鄒元標東林黨魁也往當困挫之勇不應至則造元標廬請業焉會中使承璫差馳浮梁冶場治器過饒知府率僚佐郊迎勇不可中使怒索供具誶知府羣吏走匿郡騷動勇坐廰署遣吏捕中使諸從役笞之中使走署恚曰有旨有旨勇曰旨采冶器耳詬辱二千石鞕長吏豈亦旨耶中使踉蹌去誓曰不愬上公撲殺此吏有如日勇聞之恬然亡何崇禎攺元璫誅獲免凡三爲理官所至出孝經小學及先儒語錄進屬吏郡之士大夫發明其義曰吏治以講學爲先任歸徳冬月衣單袷有以貂裘進者峻卻之流寇數十萬圍城下眾奔噪勇乘城誓眾曰宋州古睢陽張許風猶在乎今日勝則生不勝則死死生皆臣職耳率眾擊賊賊大敗遁去舉卓異第一考選翰林五日給事中陳啟新沮之啟新者故以武舉躋言路者也時帝禦平臺咨羣臣時務楊廷麟等稱勇才品帝動容攺南京監察禦史會黃道周疏參楊嗣昌奪情攖怒不測勇上疏申論辭甚峻同官止之曰覆車不可鑑乎勇曰講學先明倫明倫先事父爲人子而不知父又寧知有君耶此不言孰可言者得旨逮系勇就道太學六堂生率數千人集江漧哭送之下獄嚴鞫主使初訊曰天地鬼神主之再訊曰二祖列宗主之三訊曰周公孔子主之坐系者三年日與道周以孝經易傳相辯析作詩逓唱和會大震電肆赦遣戍浙江寧波衛劉宗周張瑋汪偉等先後薦牘數十上起福建道禦史不就隠居十五年獨處一小樓署一聫曰萬里風光樓上眼千秋事業榻前心著有程易發西銘解昆侖洞語錄諸書而卒偕勇隠者鄕人張貴吾慷慨言事多奇中從勇遊患難不忍去共棲雲龕中好言仙一日寒風冽冽雪滿山谷勇與貴吾踏雪行望叢棘中一物徐視之則人也乃開目顧兩人曰公等來何遲耶相與坐樹下移時勇叩其名曰吾肅宗朝小吏耳見一顯者臨刑心痛楚不自得遂逃入此山中辟世因欲授勇導引法勇辭之曰子入山逃死吾入山待死耳士各有志不相謀也其人笑曰又三年淸明之前一日其從楊左諸君歸來乎勇作雪中人記之至是果卒

外史氏曰理學者洵在躬行實踐不在空言也先生歷仕宦履艱危一皆身體力行至死未嘗少懈可謂得理學之實者矣

呂大器傳

呂大器字先自四川遂寧人崇禎元年進士授行人六年擢吏部稽勲主事歷考功文選郎以終養乞歸張獻忠自楚流入蜀大器以邑城庳倡士民修築賊過天星等經遂寧見城堅不可攻引去大器慮賊復至募土著習弓弩火炮撫按上其事詔加一級十一年例轉陜西關南道參議明年升固原副使西安有劇盜穴長武山中巡撫丁啟睿檄大器馳剿大器用穴地火攻法盡殱其眾十四年調湖廣驛傳道參政旋擢右僉都禦史巡撫甘肅甘州總兵柴時華者與前撫劉鎬郤賄鎬已復威脇之縱兵大嘩至焚其臺門鎬返所予賂加倍乃止鎬坐是罷去以憾死大器入境密陳時華諸不法狀請移之涼州己得旨奪時華秩以副將王世寵代之時華旣解印忿之欲爲變會其部將坐法當逮紿時華曰朝廷且逮君新撫軍陳兵涼境矣時華惑之帥親軍千餘出甘州保所築私荘遣使賫金幣結土魯番爲邏者所獲鎭道馳報大器亟遣兵捕之以其事聞時華拒戰十餘日大兵日集土魯番不至親丁多降者時華知事敗大呼曰我誤聴人言至此欲逃死安所乎命舉火合室自焚死時華西寧人世爲將其下多死士叛聞之日舉朝震駭不十日捷至帝大悅十五年召爲兵部左侍郎明年總督保定軍務周延儒以首輔督師軍潰諸將多陷沒惟保定軍獨全詔分別行間功罪晉秩一級是年夏張獻忠破武昌調大器應皖江楚總督命總兵李輔明馬科各以四千人聴節制時南昌告警遣部將謝騰雲李士元及左良玉兵遏賊於樟樹鎭大破之十一月復吉安及廬陵吉水十二月復茶陵醴陵奉詔與良玉平賊十七年正月調南兵部副尙書史可法治軍畱都李自成犯京師可法帥師入衛大器署部事荘烈皇帝凶問至南中洶洶議立君未有所屬福王潞王皆避賊至淮上大臣意多在潞王鳳陽總督馬士英貽書言福王神宗之孫序當立魏國公徐弘業等集議朝內大器時兼署禮部主潞議不肯署右都禦史張愼言詹事姜曰廣皆然之方列福王不孝不弟等六事貽可法及士英而士英已與南竄總兵髙傑劉良佐劉澤淸等歃血立福王矣連兵江北大臣畏之不敢違乃以福王吿廟五月王監國南京尋卽位士英入輔政出可法督師淮揚大器攺吏部左侍郎給事中李沾以擁立功升太常寺少卿疏劾大器定策懷二心大器乞罷不許六月士英薦阮大鋮可任樞貳予冠帶召見給事中羅萬象禦史陳良弼大理寺丞詹兆恆等交章言大鋮以欽案擬戍不宜召大學士髙弘圖請下九卿議與士英不合求去大器抗疏劾士英挾重兵入朝靦畱政地其子乳臭而都督妹婿手不寸鐵而總兵瓜葛之越其■﹝術上灬下﹞以軍犯而監軍附逆之田仰以久廢而侍郎逮問之楊文驄以抗提而職方膽大心雄目無法紀又云吳甡鄭三俊等臣不敢謂其無一事之失而淸直剛介均系海內士民之歸馬士英阮大鋮輩臣不敢謂其無一技之長而貪鄙憸邪終爲宗社無窮之禍語極切直不數日劉澤淸入朝極詆東林遂劾大器爲東林衣缽眞傳前撫甘肅以私忿殺總兵柴時華及受賂諸事大器連章引疾遂以原官致仕初大器佐南樞堅主立潞議與時忤至是慮後禍以親書告廟祝文送內閣其謝表有云赤眉銅馬合湊而糜爛神州檜賈溫惇接踵而橫居津要蓋指士英大鋮也末又言臣自此雲遊逺渉恐當事者誤以姓名逺瀆天聴致形蹤無獲臣不敢不預爲請明人頗疑其橫九月李沾復疏參大器懷挾異心阻撓定策遂奪職命法司逮問大器己間道走栁州明年我師下福建執唐王廣西總督丁魁楚巡撫瞿式耜與大器等定議立永明王由根監國肇慶晉大器大學士兼兵部尙書與魁楚同典樞務內監王坤自閩至以司禮竊國柄魁楚深相結遂入相大器心惡之又與魁楚爭戎政不協屢引疾會永明王西出自請畱守遂辭去由梧趨韶再至梧復返栁州入蜀召之不出先是僞將劉蔭率兵三千人歸永明王至是相傳王已死楚宗人朱容藩據夔州自稱監國諸將皆賀大器扺遵義守將王祥郊迎容藩亦使人以千金來迓大器北行過李占春營具言永明無恙容藩僭竊不宜受其爵號占春然之不復事容藩後敗走忠州爲追兵所殺王祥綦江人素勇悍爲九圍子隘官張獻忠之亂據有遵義諸縣自稱平冦伯晉忠國公後爲孫可望所敗自刎死嘉定人楊展起家武進士亦據嘉定犍爲遺民潰賊皆歸之眾至數萬人時蜀大饑父子相食展遣使吿糴黔楚自縉紳以下至弟子員皆資給農民與牛種口食使擇地而耕願從戎者補伍百工雜流各以藝就食孤貧無告者廩之於是蜀賴以全活雄視一方自稱華陽伯顧性矜尙文墨不務攻戰至引賊自助卒爲袁韜武大定誘殺並其軍袁武張獻忠故部曲也大器思用蜀人旣歷諸鎭深爲太息謂總督李幹徳曰楊展志大而疎袁韜武大定忍而好殺王祥庸懦不足仗蜀事其可爲乎遂之黔至獨山州疽發背卒塟遵義之九龍壩

外史氏曰先生以皦日直矢之軀而與羣姦同事無異麻生蓬蒿中也安能一日容其直哉卒至安不終日而又皇皇奔走於苗蠻僰僰之中希一申大義於天下至於死而後己亦可哀矣嗟乎此皆東林人物也誰謂東林邪黨耶

金光辰金九陛列傳

金光辰字居垣滁州全椒人崇禎元年進士授行人督餉寧關諭止嘩兵之亂擢監察禦史巡視西城獲營兵爲盜者七人立誅之輦下肅淸內使周二以奸殺人卽移司禮監往捕周方值禦前被収乞哀帝曰禦史所執者祖宗之法朕何敢私卒抵罪由是益有聲六年命視太倉庫尋兼理新餉及節愼庫時流冦大亂中原用兵新舊餉增九百餘萬吏叢爲姦帝用軍興法誅後期者不能應光辰請定條例鉤考事得就理五月京師大風電上言崇治體課實行明功罪預國儲端化原廣言路六事會給事中章正宸以紏新輔王應熊下獄具疏救之引陽城沮裴延齡呂誨論王安石爲比不聴明年八月帝禦平臺賜諸大臣筆札令舉堪任吏部尙書者吏部左侍郎張捷舉原任尙書呂純如帝曰此逆案中人也科道官云何光辰與禦史韓一元等面斥其妄退復疏論純如之姦及捷乘機起用借題翻案之巧事遂寢十一月奉命巡按河南值歲饑全秦流寇盡趨而東商雒伊汝淅鄧之間賊騎充斥光辰間道兼程以進謂豫鎭陳永福兵寡不足恃請以左良玉鎭河南而調曹文詔張全昌等分馳夾擊以壯聲援會良玉擁兵不進卽疏劾之諸將皆奮已而全昌破賊於許文詔追賊於隨州祕陽皆大有斬獲賊兩偪歸徳使祖寛陳永福祖大樂等先後擊走之乃請蠲賑被災州縣數十處民賴以蘇河南府推官湯開逺者奇士數有功光辰會薦於朝使監良玉軍嗣以建言被逮立奏釋之使辦賊光辰𨿽不典兵而善鼓勵將士凡地形險易兵力分合及剿撫機宜皆先期入吿受事十五月疏凡至百餘上事竣還朝以疾乞休不允值邊警命分守東直門見時事日非陵京震動憤然上疏劾首輔溫體仁誤國又論督師楊嗣昌不職當逮問適兵部侍郎仇維禎奉命出鎭通州請畱內臣杜勛爲監鎭光辰復劾維禎身膺重任一籌莫展而先擁戴中官又摘其疏中如失怙恃等語以爲羞士類而誤封疆頗極丑詆而帝方倚任中官越四日命九卿科道錦衣衛官俱至召光辰入出疏詰責甚厲光辰直趨榻前辯對不稍屈帝恚甚將行廷杖會是日風雷大作雨如注殿廷晝晦懼而止命刑部議罪先是光辰同新寧侯譚弘業駙馬都尉鞏永固給事中張元始等守門忽聞召光辰眾疑將就獄皆錯愕失色元始對之出涕光辰顧笑且去禮科給事中馮元飆荊祚永密繕救疏伺不測則立進之良久見光辰出左掖門皆大喜爭往迎問光辰徑詣門上無所語張給事見而嘆曰雷霆不懼寵辱不驚君其兼之矣然終以忤體仁部議降級有大璫使人招光辰曰皇上每言金禦史才可大用但性急耳願一詣我可免也光辰使人隔垣謝之卒得降以去工部侍郎劉宗周方假歸在道具疏力爭亦奪職光辰在謫籍三年復召爲大理寺丞累遷至通政司左參議會有旨起廢卽薦陳必謙許譽卿周鑣金鉉楊廷麟張采王相說詹爾選範景文方震孺金聲等十一人時崇禎十五年也五月帝以鳳陵重地恐重被冦掠欲以總漕都禦史史可法攺督鳳陽令諸臣各陳得失光辰進曰鳳督誠宜易若使易以漕臣是欲急而反緩也今闖賊已破歸徳歷數程則逼淮革左獻忠盤踞英六歷數程抵揚萬一二賊相合漕臣乃欲從淮上以救二陵則已隔在外矣帝曰何謂在外曰潁亳接壤河南過壽州則爲鳳陽泗州揚州此河南賊來之路也廬州旣過則爲全椒六合儀眞揚州此舒廬賊來之路也今賊在河南及舒皖間若以數股由徐至淮以數股由廬至揚兩道交堵聲援斷絕漕臣豈不隔在外乎帝曰光辰言是也朕按地圖亦如此未幾遂升都察院左僉都禦史時帝方以劉宗周爲左都禦史張瑋爲副都二人同時被召臺中謂之三正閏十一月復召諸大臣對中左門令速議督撫去畱語次諸臣遽請釋姜采熊開元不聴劉宗周復申救之抗辯良久帝怒命候旨處分光辰進曰宗周之救二臣非爲二臣起見也無非欲皇上爲堯舜之主廣納言之美耳主聖則臣直一時不識忌諱語言過戅乞賜優容帝曰開元此疏定有主使必宗周也光辰曰宗周賦性硜直賓客不通二臣之事卽宗周亦謂其不能無罪但在禦前不覺以忠愛之心披納牖之益實從君徳起見且宗周在事百務整理卽近日皇上所頒憲綱日與諸禦史申飭奉行前者同臣察理城守不避風寒其實老成可念帝曰金光辰亦著議處光辰復奏臣忝司風紀竊見宗周爲人其在臺中卽不動聲色人心亦肅若皇上畱此老臣不但舉朝有所觀感卽薄海內外臣民無不悅服如有一字之欺臣願甘斧鑕帝命光辰同宗周先出候旨宗周奪職光辰降三級調外自是臺中遂無人光辰亦再疏終養以父憂歸廬墓山中十七年三月闖賊逼京師光辰墨縗與禮部郎周鑣武徳兵備使雷演祚糾義旅勤王旣聞城陷帝崩走南都哭臨三日卽歸墓所五月福王立江南馬士英阮大鋮等當國以東林羅織諸正人興大獄鑣及演祚皆遇害日遣廠衛卒伺光辰遂攜家避居丹陽湖不仕而卒光辰淸操直節不下宗周生平對君吿人無稍委曲朝士目爲金赤子其論溫體仁楊嗣昌與內侍杜勛皆與帝意忤蹶而再起復以救宗周去及體仁以主使斥回嗣昌敗宣云之失杜勛八騶迎賊而京城隨陷權姦閹寺之禍竟悉如光辰言

金九陛字允納光辰叔父也光辰嘗受業焉爲人博學慷慨好持大節領萬曆四十三年鄕薦久不第授經山中滁人皆嚴事之因過逆璫祠不下車巡按劾之罷去崇禎初起知棗陽縣始至卽辧疑獄禱雨滅蝗民驚以爲神時流冦方肆虐楚中戕州縣以數十計棗故介襄承之交西渡丰樂河東踰隨州溫峽口皆距承天顯陵二百里爲極衝九陛增陴浚湟挑其邑中壯士得四百餘人授以兵仗造勁弩毒矢爲戰守計邑有壚杯堰阨塞也率眾馳往築土城鑿濠引水環之伏壯士其中爲縣城聲援而自以民兵擊賊於鹿頭店射傷其渠帥順天王遂破之賊凡十餘至終不能踰棗而南鄖陽巡撫盧象升疏其有護陵功擢南光祿寺大官署正轉戶部主事已而冦大隊掠廬鳳間烽火連數百里遊騎逼江上南兵部尙書範景文急使九陛監浦子口倉護軍餉浦口城小而樓櫓不備乃多築墩臺積躪口礟具人持毒弩畫堞而守之賊知有備引去以功轉本部郎中榷稅杭州升廣西蒼梧兵備副使大破猺賊於鳳凰山威望益著時崇禎十四年也明年奉表入朝帝召見慰問賜銀幣復還湖廣上荊南道而鄖襄已陷楚中盜賊蠭起九陛間關赴任稍收復諸城邑撫定劉荒保燕子窩諸賊悉有功會三省合剿八排猺峝復以監軍治餉務事平總督沈猶龍薦九陛才將會推贛南巡撫而九陛年已七十矣病不能赴歸一年而有甲申之變以憂卒論者悲之

外史氏曰思陵朝有材而不能用用而不能任任而不能久蓋由羣小叢集而不使正人一吐气也兼之湣皇帝多疑致之豈盡由於气數哉

東林列傳卷二十三

●欽定四庫全書

東林列傳卷二十四

江陰陳鼎撰

○明

馮元飆傳

馮元飆字鄴仙寧波人年二十一與兄元揚同舉於鄕天啟壬戍成進士初授揭陽縣令歳旱眾請嚴事海神元飆移牒曰神無功徳於民而南面設仗如王者僭非法聚薪將焚之旣而澍降有米艘稅數千元飆悉蠲之爲輸助資忤璫罷歸崇禎初擢戶科給事中首請停天下增賦百四十餘萬又疏論錢法五獘謂臨淸山海九邊等處宜聽人輸銅如中鹽例設官鼓鑄而統其事於兵部則邊餉易給將卒皆可彈壓矣時楊嗣昌督師山永上平賊策請天下有礦處聽民開采以散賊眾元飆廷折之曰此乃聚賊何謂散乎及嗣昌在閣部麋兵餉無算上一日以賦絀爲憂元飆曰此兵戶不相核耳卽如剿餉一事初擬用兵十二萬故措餉二百萬今所報兵數不滿八萬則溢餉已百萬矣誠欲核餉不如核兵上爲竦然元飆在垣中久遇事奮發其所批繩當路若周延儒溫體仁王應熊輩侃侃不少借十年東宮出閣預選講官六人宮諭項煜編修楊廷麟疏讓黃道周內閣張至發怒其沽名遂出揭言之奉有矯譲之旨元飆抗言道周疾俗已甚閉門卻掃人皆重之特以數忤執政引嫌褁足而東宮講讀二臣獨能篤信舉知退然自下正使其言不必用自足俯勵末俗增輝盛典爲大臣者宜深嘉嘆風勵百僚而閣臣一揭若大不快於其言者乃並遷怒道周臣恐天下後世有以議閣臣之得失也疏出人多韙之然忌者益眾久之稍遷太常元飆屢請外遂出爲南京太僕寺卿升通政司召入爲兵部右侍郎時天下事日壊將卒偸不可復使邊帥起債倍於曩時自元飆佐樞而詗事者數懷重賄探之卒不得其門去故上以是信元飆而元飆實積勞善病方爲都給事時嘗侍文華殿忽踣僕折齒上惻然命糾儀者勿問也然以世恩遇主知自矢盡瘁十五年秋上旣誅長壽陳新甲顧廷臣無可任樞宻者一日召諸大臣並馬遊西苑賜宴明徳殿元飆時以左侍郎攝尙書與焉旣下馬殿前上臨門南面立閣臣班於階諸尙書立階下上命元飆前元飆以位次不敢越辭上曰無嫌再命前乃進參諸閣臣次上握元飆手語曰知卿固世家祖父兄弟受國恩宜善自力元飆頓首謝宴畢因論兵事良久出禦馬佳者百餘匹及內制火箭次第示元飆元飆爲辧其良楛上曰大司馬缺久無踰卿者元飆以多病不任劇遜謝久之旣疾發乃舉劉余佑攝部事又舉張國維上用國維尋罷去卒用元飆爲兵部尙書而用倪元璐爲戶部尙書兩人素相得又皆以經濟負天下望至是同日命下中外相慶上聞之喜甚語於朝曰昔堯命四佐舜舉五臣朕得此兩人不爲少矣而小人大忌之謂東林再出門戶愈勁而天下事壊矣攻之者甚眾一日元飆至戶部堂與元璐聮坐面令吏書對簿吏書半匿不敢出元飆呵責之元璐以是得汰尺籍浮餉三百餘萬耗蠧之費一時爲淸元飆乃請自各軍副將而上由廷推參遊而下督撫薦舉於以核成無旁溢使上從之而兵部請寄賄鬻之費亦於是盡矣當是時上倚元飆出輔臣上有宻旨一夜嘗數發元飆亦慷慨誓破賊乃請以督師孫傳庭堅壁潼闗總鎭左良玉堅壁襄陽西則應蜀北則扼闖東顧鳯皖鳯皖之兵扼淮保定之兵扼河克期會師戒勿浪戰俟賊饑困聮絡土寨漸蹙而取之廷臣多言不戰則賊益張兵久易懦元飆謂將士習懦益久未經行陣宜致賊而不宜致於賊自遼難以來催戰覆轍可爲殷鑑一日質爭於上前曰皇上若必以戰遲速爲利鈍請先下臣獄俟一戰勝斬臣謝之耳上無以奪也而廷臣猶力請不已將以逗畱爲督師罪元飆手書與傳庭戒毋輕斗且示白髙兩將不可任元飆旣謝病傳庭撓於眾議趣出闗中兩將先逃師遂大潰而是時我兵方攻山海闗朝議倉皇欲檄天下兵元飆彊起入見曰賊若據河北宻邇三輔則憂在旦夕今獨毖飭闗內急使河北軍衛三輔毋事紛擾爲也已而元飆病益劇上賜瓜果遣醫眕視咸云不可治乃允歸元飆因舉都禦史李邦華南兵部尙書史可法自代而廷議乖剌卒用張縉彥元飆謝病出都不數月而都城破元飆聞湣皇帝之變與兄天津巡撫元揚以不獲從死爲恨日夕悲慟九月朔日元揚先卒越九日而元飆死年四十有七

外史氏曰湣帝朝食祿者大都皆爲妖狐之魂所慿視正人君子之讜言如冷風敗葉之過耳勿聽也狂吠之聲囂然於國中不虛其社而不輟白谷出闗之戰餘深悲夫鄴仙先生之言不幸而中也

黃忠昌傳

黃忠昌字長倩山東卽墨人舉天啟二年進士爲人重名義不苟爲依附初授雄縣知縣時逆璫魏忠賢用事雄近京師故多中官往來有忠賢子侄蔭錦衣衛指揮者干政民弗堪置諸理左右訹以危詞宗昌曰吾奉天子法而以姦容耶又中官之黨殺人朝貴多爲解不聴憤曰是其气焰足以論死況又殺人終令抵罪以能調淸苑知縣是時逆璫勢愈張三輔郡縣爭建忠賢生祠如恐不及宗昌言於知府方一藻故不授工以稽緩之及璫敗淸苑獨無祠初璫惡宗昌倔彊欲以東林殺之密使人言於一藻令劾罷而不果會熹宗崩乃已崇禎元年擢授山西道監察禦史先是熹宗崩於八月二十二日三殿成敍功行賞於是月二十一日矯旨加銜者六十一人宗昌憤之入臺班卽具疏言權姦大惡無如矯旨人臣玷染無如僞官矯旨𨿽細法所必誅僞官𨿽賢千載共棄逆璫弄權竊柄陰謀叵測屏除異已誅鋤善良彼豈一旦而無忌若是率由懷祿固寵之輩阿諛苟容嘗先意逢迎遂啟其好大喜功之心因生其矯竊問鼎之漸如向者寧逺報捷不過敵人解圍自去非能斬將搴旗復有寸土乃虛張聲勢命爵論功卽朝臣一毫無與者皆遷官蔭子錫幣賚金濫至百餘人國家名器盡爲逆璫收羅心腹之具然此距先帝升遐之時尙有旬日𨿽欺罔擅行猶曰禁勿之事誰敢與知至於三殿工成之日正先帝大漸之時豈有安閒出詔之理縱曰彌畱一息不肯以昏亂示人何不聞此日召我皇上付托大寶及命大臣申諭軍國重務而乃諄諄以不急之事加恩於虛縻官爵之人此薄海內外所不敢信也今首惡旣磔羽翼當翦凡加銜升爵諸臣出自魏氏者皆魏氏官非我皇上官也奧援旣失猶戴僞器以立於堂堂堯舜之朝此亦良心盡失不可以爲人矣又曰臣以新進小臣非不知元气當培攻擊宜緩第在肆虐之時則宜進保元气之說以與逆璫抗在今昌言不諱之日邪气不盡除元气終不可復疏上奉旨言敍功冒濫久宜澄汰盡著察核以憑裁奪易矯僞爲冒濫則票擬者之舞文也宗昌再疏爭曰臣前指逆璫矯旨多官仰戴僞銜故舉敍功時日彰明較著者言之非糾冒濫也謂冒濫者固可誅卽非冒濫者而受賞於此時是誰賞之耶亦非糾與殿工無渉者也謂無渉者固可誅卽與殿工有渉者而命官於此時是誰命之耶蓋冒濫之罪猶可寛矯僞之罪不容逭臣披肝灑血以糾大姦閣臣乃以冒濫槪之臣竊疑焉得毋閣臣素戴逆璫見臣所刺有隠然心動者耶否則前日所出之旨閣臣與逆璫表裏故見臣疏囁嚅不敢出口耶否則力庇所私切狐兔之悲耶不然何判然不侔若是也旨謂矯僞冒濫就中無甚分別倘知矯僞有人何妨指出不必堅爭票擬宗昌曰此姦人廣樹我敵也遂指霍維華黃克纉等六十一人疏上閣票果以人數太多不必槪詆置之宗昌喟然嘆曰人臣立言論是非不論多寡矯僞眾益可憂乃恨多乎由是愈慷慨建白又糾逆黨餘孽張我續等五人又糾智鋌等九人上皆允行而忌之者眾矣二年春禮部右侍郎周延儒夤緣入閣而禮部尙書溫體仁其陰鷙倍於延儒二人交相妒又交相比也禦史任贊化疏糾體仁下詔獄宗昌繼糾及延儒責令回話疏再上眾謂禍且不測會皇子生得免奪俸半年旣而體仁與錢謙益閣訟事起宗昌疏糾體仁畱中不下先是楚岷王爲校尉彭侍聖及善化王長子企鋀等所弒其事隠莫能白法司與按撫鞫問三四年莫得要領乃命中官駙馬各一人前往就訊次年命宗昌巡按湖廣方擬會勘聞遵化失守巡撫洪如鐘提兵入援宗昌轉餉給軍移文鄖撫梁應澤督本標兵與洪會乂選武襄等處民兵爲殿又聞鎭筸五靖兵素驍勁以其地逺移駐嶽州嚴檄督發其兵克期以進兩撫旣出抽調空虛邊苗柯陳俱思蠢動又多方安輯之慮師行餉缺又具啟藩王助其不給又徧檄郡縣括新舊贖鍰佐之又察出黔鹽私鬻應入官者萬金催漕米二十四萬餘石以濟軍需自冬䢐春心力畢竭於援師而題報一無溫綸則當國見忌之故及勘岷事盡得其實復奉旨責問前諸臣失出之罪宗昌疏糾一道臣一知府一同知受賄庇逆而上以宗昌失糾於先降四級調用忌者意猶未厭復以淸苑逋賊連及宗昌候訊者十年會詔蠲逋乃得釋十五年冬卽墨被圍率士民登陴固守仲子基中流矢死明年左都禦史李邦華薦之禾及用又明年三月京師陷宗昌聞變哀號將欲南奔以土賊圍城不得出家居二年病卒方仲子基之嬰城中鏃而死也妻周氏妾郭氏兩劉氏慷慨同殉一時稱爲五烈邑中有王生者國變杜門養母母死卽自經遺書吿子曰吾身爲親之子卽爲君之臣天地大經無貴賤一也我生不辰當玆酷亂貪微生而害義不可以爲臣然親不忍遺故寧蹈不臣之罪以養母服母喪而殺身不可以爲子然君不忍後故寧蹈不子之罪以殉君是余之苦心余之大罪也識者聞其義烈而傷之王生名羲如字禦赤亦卽墨人曽執弟子於顧憲成

外史氏曰先生昌言諤諤以攻逆黨是髙楊左魏之後勁也使天下知有君子小人之分者皆先生之力耳

劉同升傳

劉同升字孝則一字晉卿江西吉水人少有至性居父應秋喪鄒元標來弔見其哀毀語人曰吾儕講學不如劉孝子之一哭也時遂稱爲劉孝子云讀書刻勵以古人自命文非班馬書非鍾王弗好也屢困場屋有謂不宜専力於古者弗應久之至天啟辛酉舉於鄕上疏爲父應秋請卹典戊辰再上疏請易名賜謚文節甲戍刪宋史期以三年丁丑上春官篋無他捲攜宋史自隨而已同行者私竊誚之是年登進士第一蓋思陵特擢之也在翰林獨行已志黃道周曰劉殿撰養其身以有爲中立不倚者也然小人輒指曰此東林之餘波也將大不利於國家矣戊寅楊嗣昌奪情入內閣服緋上任諸臣交章劾之俱被嚴旨申飭同升憤然上疏曰臣備員侍從待罪二年每見皇上至孝永慕廟祀致誠頒行孝經小學風勵天下臣仰窺淵源宣弘教化竊惟朝廷所以爲四方觀望賴有倫紀以爲之維也是謂大經原本大經變通其制使倫紀之立萬世勿墜是謂大權權者權乎其經未有離經而言權者也是故孝子有終身之喪而聖人制三年之禮非過於情之禮而不及於情之禮也縱有弗類必無毀制而忍於情天性然也臣於楊嗣昌有不忍言而不容不言者敢昧死爲我皇上陳之臣官史官也依阿淟涊以附閣臣則愧良史上負聖明下負所學日者策試諸臣簡用嗣昌良以國事多艱焦勞宵旰如人亟欲疾去雜試諸方以冀一效聖明之用心亦甚苦矣都門喧傳謂嗣昌縗絰在身姓名不祥非若軍旅可以凶事行之也臣所以隱忍未發意嗣昌亦人子也良心不昧父死謂何必且哀痛惻怛上告君父辭免綸扉庶幾善體聖意曲盡輿情夫邦政之權亦非輕於揆地也辭綸扉而掌邦政亦可效於時艱也何乃循例再疏遽入辦事服緋安忍叛禮滅親垂之史冊萬世唾詈傳之邊徼四裔竊笑以爲國家乏人如此大臣自處如彼何以彈壓折服遐邇之心哉夫人有所不忍而後能及其所忍有所不爲而後可以有爲臣於嗣昌以其所忍覘其所爲嗣昌之失而志短也臣已逆知其後矣何也成天下之事在乎志勝天下之任在乎气志敗气餒鬼神瞷之必有非恆之災動乎四體病則爲狂魄已先奪如此其人卽欲有所用於天下而必不能有所用於天下明矣嗣昌淸夜平旦試一捫心何以對其父鶴志气餒敗不知何如卽廷辯餙非盡昧本心而淸夜平旦亦痛心疾首悔其志之短而心之失也嗟乎彼其之子自忘其父而臣猶責之亦不足責之甚也且嗣昌自號聞人豈其見不及此無柰伎倆已窮苟且富貴兼樞部以重綸扉之權借綸扉爲解樞部之漸和議非他票擬由已將與方一藻髙起潛數輩結連邊撫敷同罔功掩敗爲勝歲糜金繒立心如此何所底極獨不畏堯舜在上共驩難欺而欲以袁崇煥之故智用於今日不見皇上之處崇煥不動聲色而忽奮幹斷乎曩自皇上切責而嗣昌不可以爲臣今又一旦忽易墨縗而嗣昌不可以爲子若猶附和黨諛緘口全軀不惟臣以爲不可天下後世亦皆以爲不可臣不及逺引古昔近如李賢奪情人望頓失張居正奪情身名不終夫物未有本實先撥而傾折不隨之者也豈非志敗气餒已事之明證哉國家亦何賴焉當賢居正時抗言而犯其鋒者先臣羅文毅倫鄒忠介元標是二臣者初入班行直節報主臣生二臣之鄕志二臣之學當言不言顏面何施且臣念及先臣應秋而不禁哽咽也先臣起家及第五載講幄疏納忠爭冊立講冠婚東封議起力排和戎後忤趙志臯等遂嗾羣小陷以不測皇考深憐忠直皇祖特鑑淸操得免身家之危卒至憂憤而殞伏遇皇上登極賜謚文節臣一介書生欽蒙皇上特恩親裁進士第一寵錫隆盛感激涕零父母發膚竭盡思報臣之一家皇祖所保全之一家也臣之一身皇上所生成之一身也兢兢勵志惟恐有負知遇欲屍黙充位義之所不敢出也瀝血拜疏冒犯新命罪無所逃然生死榮辱皆是致身之地臣亦遑卹其私也伏乞皇上廣擇芻蕘折衷典禮勒令嗣昌終喪守制庶幾綸扉不玷倫紀無斁疏上謫福建按察司知事遂至東林講學月餘而往壬午召復職未赴甲申聞思陵殉社稷一慟幾絕臥病吐血卒所著有詩文二集刪攺宋史五經四書注大全合編明名臣傳明文選明詩選文苑英華刪選金陵遊覽志音韻彚編金石寶鑑錄等書行世

外史氏曰先生之劾嗣昌也義嚴而詞雅余故具錄其語以爲後之進言者法嗟乎當思陵之朝賢材不乏也柰何以嗣昌不祥之夫而玷辱綸扉耶獨惡嗣昌與石齋先生廷辯引不如鄭鄤之言以支餙不特志敗气餒其亦喪心亡恥之甚矣而何可以當國哉乃思陵不察反咎石齋者何耶又恨嗣昌不自量力而請督師及至軍中手足無措一籌莫展惟日與門下客以形家言相度山川曰某地葬可封拜也某地葬可科第也某地葬可丰腴也此豈軍旅之事乎督師宰相之舉動應如是乎或進兵機正言則掩耳而不欲聞如有惡鬼附之者安得不亡人天下乎嗟乎志敗气餒烏足以負荷軍國大事哉先生之言若操左劵矣

章正宸傳

章正宸字羽侯會稽人崇禎四年進士攺庶吉士以鄕會試俱冠經有名閣臣溫體仁私招之不往出爲禮科給事中王應熊與田戚畹通降中旨入閣不由廷推廷臣莫敢言正宸疏諌曰豈有枚卜降中旨者在皇上出此必爲特用易感恩卻眾議則眾絕窺伺顧天下事未有不順人情而可以有濟者也而應熊亦惟非人情故不可用夫徇情與順情名同而實異振作與操切事近而用殊今廷臣縱乏人柰何使傲狼之夫贊平成之治哉上怒下詔獄鎭撫曰新進妄言耳無他肺腸正宸仰而嘆曰新進直言則有之未妄也時詞臣馬世奇爲解於應熊應熊遽離坐擲茗椀去及登車乃嘆曰壊天下者東林諸公也不殺正宸無以破門戶之固會科臣荘鰲獻等力疏救革職旣而應熊敗起戶科是時體仁務刻深結曹王諸內侍毛舉苛細至軍國大事槪置不問科道官箝嘿每諛曰聖朝無闕正宸益以此責望輔臣甫復官拜疏瀝謝痛言左右闒茸宰執上下皆惜身家保祿位與內侍相闗通名爲綫索其言不可聞上親舉筆圈其疏付閣票旨令通行嚴飭於是閣臣內侍皆切齒曰此東林之餘孽也不可不急除之值襄陽吿警遂充襄藩冊封欲令賊殺之使事竣復命復以蘓松缺糧額遣督蘓松糧欲以遲誤殺之又復命乃於十一年火藥局災進策災之疏直劾閣臣以爲火於五徳爲禮臣象也臣失職則禮教不修故火災今臣之無禮於君也甚矣夫陛下未嘗以沽名市徳疑大臣也而大臣以揭救錢謙益鄭三俊則先爲沽市之語以嘗陛下是無禮也史■﹝範上土下﹞被劾而曰時局夫在唐虞爲唐虞之時在桀紂爲桀紂之時今在上何如主而偶不遂意則動稱曰時是又無禮也在官無私營張檉芳徑欲借城工以復銓職藉非陳啟新早爲參白則天下疑考功大法可金錢貿也是又無禮也磨勘試卷該科職掌今閣臣卽舊科臣也有批抹而無糾參是骫法也骫法亦無禮也諸正宸所劾皆直指嗣昌國觀而上方向意嗣昌因諭曰輔臣不必苛求然終韙其言十五年元日上朝賀畢宣閣臣延儒上殿東向長揖稱先生曰先生其輔朕朕將端冕以求之正宸聞之歡呼入頌聖徳且微責延儒以巧佞難報稱累數千言上深嘆賞呼漢子而延儒爲正宸會試主考見其疏大恨嘗就正宸握其手嘆曰朝廷事大家可爲何必執意見以與物忤正宸悚然曰亦惟視爲大家事故不敢徇以私耳延儒色變旣而欲復舊輔馮銓以冠帶銓延儒主考也正宸復爭之延儒大怒曰吾固無望於汝矣而欲我亦如汝耶會上驟用修撰魏藻徳入閣召對中左門語不合延儒遂摭前事並責之謂把持枚卜下獄幾不測輔臣賀逢聖疏救之得遣戍均州十七年三月太常吳麟徵以掌科升任薦正宸自代命甫下而京師陷正宸同左都劉宗周縗絰哭杭州責浙撫黃鳴俊起兵勤王而以丁艱歸廬墓又一年江南下大哭三日別墓逃入深山不知所終

外史氏曰先生當應熊嗣昌國觀延儒輩羣犬亂吠之時而進以堂堂正論宜攖不測之禍矣非江夏其不免乎余幼好黃老術嘗訪道於終南遇先生於鐵崖嶺幅巾方袍雙眸炯炯靜坐艸廬叩其聲越音也余以爲神仙中人矣因再拜而求長生之學先生曰噫子過矣道自軒皇設教以來至今存者何人耶老耼死者也荘周死者也若不見於南華乎一有秦佚之弔一有門人請葬此二君而死者又何有於長生乎況子年不滿二十英英之气逼人盍從孔孟之道以盡彛倫則孔孟至今在焉其爲長生也與天地同矣又何黃老之足云余叩首承教立志逃楊歸儒先生止餘數日教以程朱誠敬之學曰出則可以致澤隠則可以獨善俾虛靈不昧常存天壤豈非長生乎又何黃老之足云

喬可聘傳

喬可聘字君徵寶應人天啟二年進士授中書舍人是時魏忠賢勢方張卽請告終養崇禎攺元補前官可聘性儉約居官謝絕干謁舉止略如諸生同朝惟嚴事黃道周劉宗周而親善倪元璐馬世奇陳龍正皆世所謂東林黨人也中書事少日夜相切劘學問講求性命之旨尢汲汲以政治得失人才邪正爲慮吏部左侍郎張捷嘗力薦呂純如爲本部尙書帝以純如在逆案中有旨不許給事中呂黃鐘遂薦捷可聘乃上疏曰臣謹按逆案者陛下所欽定亂臣賊子無父無君之案百世不可攺易者也顧臣聞道路之言羣小方輿金載寶謀欲攘臂搤掔乘間以翻此案今觀捷舉純如黃鐘卽舉捷彼倡此和相倚爲姦則前言果大驗矣陽消陰長其害安窮此臣之所大懼也竊謂羣小猶黨逆於混濁之世而黃鐘獨黨逆於淸明之朝捷罪浮於逆案諸人黃鐘罪又浮於捷若不早折其萌則凡在案中者必彈冠相賀耽耽逐逐而來大禍自此始矣疏上可聘聲望大著黃鐘乃外轉閣臣溫體仁頗畏忌可聘遣所親微諷之曰喬君但到門投一刺臺省可立得也可聘笑曰某區區七品官耳安敢登宰相之堂哉竟不往凡滯畱中書者十年始考授監察禦史因陳官守言責疏帝嘉勞焉每覧疏中肯綮處輒禦筆以朱圈之先後共六十四圈宣付史館蓋前此未有也巡按浙江浙中士大夫下訖吏民俱揺首相戒勿犯喬禦史其見憚如此可聘爲人恭謹外剛而內和不尙刻礉詭激之行以鉤取聲譽𨿽與東林諸人還往及其臨事是非可否率皆直道而行不肯雷同附麗嘗出巡金華舟阻水漲求纖夫不得蘭溪縣知縣盛王贊持手板立雨中大聲曰村民方事東作縣令請以身代役可聘立乘肩輿冒雨去人疑王贊必得罪而可聘卒慰薦之在籍右侍郎蔡奕琛故與溫體仁同裏相厚善爲東林諸人所惡會有以弈琛私書上聞者下可聘勘報可聘平心決之或勸深文以入弈琛罪可聘拒曰發人私書前賢所恥且某奉三尺法不可故縱獨可周內耶都禦史陳幹陽又以私人屬可聘可聘不聴幹陽亦私銜之遂坐他事降應天府知事累遷大理寺正悉謝病不就福王南渡仍起禦史掌河南道印數言宜罷廠衛停燕飲君臣交儆早決大計以圖中興之治皆不省外轉禦史黃耳鼎承馬士英阮大鋮風旨疏訐都禦史劉宗周所牽連朝士甚眾得旨嚴詰可聘言宗周開誠布公此社稷臣也耳鼎厭薄外轉連章誣罔株引善類非人臣體請以耳鼎所轉瑞昌道換臣爲之事得中止最後上疏論治兵其略曰用兵有權權在我欲戰則戰欲守則守欲和則和如注矢石於髙墉之上皆我所得而操縱也權不在我譬千鈞之牛受制三尺之童弭首而下之行止不能自持矣國家殷憂方甚亦有知今日用兵之權者乎請先言戰唐安史之亂徵兵回紇是時肅宗親統六師與李郭收復中原特借之以爲犄角之助事已兵休酬以金帛而已本朝自罹冦變徒幸敵冦爭衡遂致燕雲山左坐視淪沒此時始欲厲兵秣馬侈言恢復豈可得乎此戰局之異於唐欲戰不得戰也請次言和宋北狩之後偏安江左是時髙宗勵精圖治諸大將屢奏戰功南人气勝金人膽落是以王倫輩得成和議耳基業甫就我兵積弛從未斬將搴旗詟服四逺顧専恃尺一之詔一介之使俾彼彊鄰就我戎索此和局之異於宋欲和不得和也然而天下大計可知己昔曹操百萬敗於赤壁苻堅投鞕斷流敗於淝水勢非不彊兵非不眾然而長江大河波濤洶湧𨿽眾且彊無所用之是故於守爲易因上防河事宜且曰當此危急之秋宴然自謂無事議和不成必將大舉及今綢繆猶患其晚乃徒狃偏安苟且旦夕卽不能光復大業獨不念祖宗締造之艱乎疏上亦不報我師下江南可聘棄官歸以老壽終於家嘗自言始讀王文成公全書奉教於劉念臺先生知有知行合一之學已又與陳幾亭遊知有居敬窮理之學晚節讀宋諸儒語錄知有四通八逹理一分殊之學其後益潛心朱子始知有存養性情主一無適之學所著有自警篇及訓子諸書文藏於家先是溫體仁故忌可聘然數語人曰喬使君淸正君子未可沒也黃耳鼎旣被劾卽造可聘門謝罪終其身不敢怨可聘之正已格物多類此

外史氏曰東林尙學聖賢然流於气節者多矣余謂气節者豪傑之大端非聖賢之全體也豪傑者狂簡之謂歟先生言遜行簡以約自處不驕不卑其狷者也歟

華允謀傳﹝弟允誼﹞

華允謀字汝翼無錫人弱冠舉萬曆庚子孝亷壯遊東林非濓洛關閩之書不讀非孝弟忠信之言不言窮治六經而驗之身心惟恐不合尢潛心易理凡卦爻靡不體認於身心及任寶應縣教諭日與二三同志研求性命之學心誠口苦聞者悚然諸生中有爭地終歲不解者服其教各讓不取乃卽其地築堂三楹顏曰興讓率諸生有志行者講習其中立規約束尢以正人心辧是非爲急曰是非明而好惡公好惡公而賞罰當賞罰當而勸懲備從善去惡返正易邪之念決矣嘗謂弟允誼曰今之學者稍著科第官爵一念便落利字將究竟無所不至蓋此念卽患得患失之根此根不除而一生功力左旋右轉總成無父無君種子其言痛切如此允誼深佩其兄之教遂成名儒又云人知身不妄動易心不妄動難而不知心不妄動易身不妄動難也人知靜坐之以心檢身而不知靜坐之以身涵心也皆獨得之語爲先儒所未發髙攀龍稱其爲人純然若赤子退然若處子至辧義而趨毅然若勇夫猛士千萬人而不惴人所滔滔而騖之者必深愧之人所昧昧而違之者必深嗜之人嘲之以爲迂以爲腐而不知其所圖維皆千秋之事也年至中歲遂卒著有三易粹精春秋傳戴記纂疏諸書藏於家

外史氏曰先生之學純如矣皎如矣足可以爲師表矣惜乎中歲而歿使天假以年又不知其何如之造詣也

東林列傳卷二十四

●欽定四庫全書

東林列傳卷末上

江陰陳鼎撰

○明

附熹宗原本本紀上

熹宗達天闡道惇孝篤友章文襄武靖穆莊勤悊皇帝諱由校光宗第一子也生於萬曆三十三年十一月甲申日母選侍王氏是爲孝和皇太后神宗以元孫生詔告天下萬曆四十八年九月乙亥朔光宗崩遺詔皇長子嗣位諸臣入臨請見皇長子時選侍李氏踞幹淸宮要封皇貴妃不令出良久方禦寢門諸大臣擁至文華殿叩慰畢請卽位不許諭禮部具儀注大學士劉一燝奏今幹淸未淨殿下宜暫居慈慶吏部尙書周嘉謨奏殿下今日之身社稷神人所托卽詣幹淸哭臨必俟臣等至始發皇長子首肻兵科給事中楊漣語司禮中官王安外事緩急在諸大臣調護聖躬是內臣事因勉以忠義安力任之諭大臣率欽天監相視山陵首輔方從哲票擬賞李可灼白金五十兩紵絲三表裏是日皇長子居慈慶宮丙子頒大行遺詔丁丑大臣請選侍移宮戊寅禦史王安舜以首輔方從哲擬賞可灼非是特糾可灼擅進紅丸之罪攺旨奪俸一年禦史左光斗請肅淸宮禁禦史鄭宗周請誅崔文升令旨下司禮監查勘己夘選侍未有移宮期従哲欲緩之楊漣力爭卽日移仁壽殿中官王永福等八人皆鄭貴妃李選侍所私也盜幹淸珠寶下詔獄訊之獄具永福及劉進忠鄭穏山劉尙禮姜升劉遜棄市盧相趙進忠戌邊庚辰皇長子卽皇帝位大赦天下攺明年爲天啟元年以是年八月至十二月屬之泰昌辛巳諭徳張鼐上養身養性勤學敬天法祖親賢納諫信令卹民持體十事報聞壬午給事中惠世揚劾方従哲十大罪從哲自辯求去不允諭尊光宗元妃郭氏才人王氏爲皇后議謚癸未禦史袁化中再糾方従哲誤國甲申上皇祖大行皇帝謚恩賚扈從慈慶宮文武諸臣丁亥上皇祖妣孝端皇后尊謚孝端上皇祖妣皇貴妃尊謚孝靖頒詔天下允禮臣請開經筵擇講官允給互市沙什臺吉冠帶己丑上大行皇帝尊謚庚寅命寶源局仍鑄泰昌通寶錢命設督運糧餉官給闗防命中官李實織造浙江逮遼柬總兵李如柏李如楨如柏自縊辛夘給事中楊漣劾兵部尙書黃嘉善一籌莫展宜加誅斥癸巳蘭州黃河淸江西大水甲午蔭中官魏進忠兄釗錦衣千戶封乳母客氏爲奉聖夫人官其子侯國興爲錦衣衛正千戶丁酉發帑金五十萬修慶陵戊戌収淨身男子三千人禦史賈繼春疏請安選侍遼東總兵賀世賢與我兵戰於灰山己亥赤气映天如赭良久乃散禦史左光斗因賈繼春言疏陳移宮之由請安選侍庚子諭戶部東事未平加派不能遽免其災傷地方加意撫卹辛丑諭內閣曰朕昔幼沖皇考選侍李氏恃寵驕恣气毆聖母以致懷憤感疾崩逝朕寃憤莫伸惟抱終天之痛皇考大漸閣部諸臣入內問安選侍威挾朕躬傳封皇后用手推朕向大臣靦顏口傳至今含赧因避其毒暫居慈慶李氏使李進忠劉遜等傳每日章奏先奏聞李氏方與朕覽仍思卽日垂簾聴政處分禦史左光鬥他日必爲武氏之語朕思祖宗家法甚嚴從未有此規制朕今奉養於噦鸞宮仰遵皇考遺愛凡爾外廷誤聴李黨浮議未悉朕心之厚也李進忠田詔等盜庫情眞致幹憲典豈謂株連卿等可傳示部院遵行故諭禦史馮三元等劾經略熊廷弼專工作而尙威刑命解任聴勘壬寅黃嘉善罷冬十月甲辰朔命寧晉伯劉天錫攝享太廟丙午塟神宗孝端皇后於定陵孝靖皇后遷袝賑江北水災官客氏弟客光先爲錦衣衛正千戶丁未擢袁應泰爲兵部右侍郎兼右僉都禦史經略遼東壬子遵遺詔加恩東宮講官丙辰祧英宗神主丁巳賞九邊軍士己未神宗及孝端皇后主升祔於太廟允禮臣請選大婚庚申以孫如遊爲禮部尙書兼東閣大學士入閣辦事辛酉禦經筵甲子禦史賈繼春安伸田珍以如遊由中旨入閣非故事請収回成命不聴減雲南貢金額二千兩以後勿徵以崔景榮爲兵部尙書丁夘噦鸞宮災戊辰命大臣公舉風力科臣勘遼東功罪癸酉發帑金一百八十萬兩犒邊十一月甲戌朔頒天啟元年大統歷丙子上聖母孝元皇后孝和皇后尊謚命編修劉鴻訓給事中張國祥使朝鮮丁丑撤回天津采取銀魚內官專敕內監選後及妃嬪甲申允給事中張其庭奏免畿輔加派一年命給事中朱童蒙往遼東勘廷弼功罪乙酉諭大臣不得輕於求去言官不得任意雌黃務協恭盡職以全國體命撫按嚴核驛逓戊子發京營選鋒三千戍石塘堡辛丑命泰寧侯陳良弼攝祀上帝於圜丘癸夘賜袁應泰尙方劍給事中周朝瑞特紏賈繼春十二月甲辰朔命輔臣撰敕奬楊漣奏寢之戊申禦史方震孺疏述三朝艱危帝是之乙夘詔曰朕沖齡禦極內外淸平不意外廷邇來忽生謗讟輕聴盜犯之訛傳釀成他日之實事不得不申諭避宮始末以釋羣疑九月初一日皇考賓天入臨諸臣卽請見朕李選侍阻朕於暖閣以司禮官固請始出旋使李進忠促回至於再三方朕蒞幹淸宮進忠牽衣不放繼又遣人要之宮門不欲使禦文華殿此卿等親見當時景象安乎危乎果當避宮乎不當避宮乎爾刑部及各衙門欲行庇護之私妄借安選侍爲題目是非淆亂豈曰忠謀輔臣義在體國爲朕分憂何不代傳諭言屏息紛擾君臣大義何在如初一日視皇考入殮選侍又阻朕於暖閣司禮監官以大臣言再四陳請方許初二日朕送皇考梓宮於仁智殿行禮未畢邀朕再行朝見方許回慈慶宮扈從大臣科道官所親見明是威挾朕躬垂簾聴政之意朕蒙皇考派之照管原非住彼宮飲膳衣服皆皇祖皇考所賜與選侍無與獨其侮慢陵虐有闔宮所共見而不忍言者皇考旣知其故親臨慰勸並使宮官諭解而選侍以毆崩聖母自知有罪使人時來探朕不許與聖母宮人一言有卽致罪此朕年來苦衷外廷不能盡知前刑部執奏父母之恩猶天地仁人孝子用心固然朕以故停其封號以慰聖母在天之靈奉養優厚敬遵皇考遺愛該部亦可仰體朕心矣乃大小臣工惟知私於李黨責備朕躬不顧大義卿等其知之南京軍士鼓噪燒科臣晏文輝公署方從哲罷庚申以少詹事徐光啟兼監察禦史練兵以周應賓爲南京禮部尙書丙寅錄宋儒張載十四世孫文運爲奉祀給冠帶己巳命各處府州縣皆立武學天啟元年春正月癸酉朔大風雪命擇日開講甲戌穆廟奇妃葉氏薨宴朝鮮陪臣允禮臣請有犯廟諱禦名者悉攺之己夘發帑金五十萬兩充遼餉庚辰親享太廟辛巳諭閣臣孫如遊出視事都給事楊漣乞歸允之甲申禦文華殿講讀乙酉詔選淨身男子一千五百人入宮丙戌土星逆犯井宿命鑄提督陵工內監闗防丁亥準栁祚昌襲安逺侯戊子命大學士韓爌相度定陵庚寅補大選贈劉元震禮部尙書蔭一子入監趙煥太子太保蔭一子中書舎人給巡方印信我兵攻撫順破二十餘屯以原任總兵薛永壽管甘州西路事壬辰逮寧夏總兵王如金補給名臣伍文定等七十三人謚從禮部左侍郎周道登請也甲午禦史方震孺言人心不平者三一曰國本之爭二曰門戶之說三曰移宮之事請召對不允乙未賜瑞王桂王惠王莊田丁酉帝始冠戊戌增收淨身男子二百人刑科給事中暴謙貞劾李徵儀宮應震劉文炳趙興邦章下所司辛丑定知經筵及講讀侍班官發帑金五十萬充慶陵工費壬寅禦史王心一劾客氏魏進忠不報二月癸夘朔戍陳槐以冒認國戚故也我兵攻香鑪山克之甲辰言官請復當朝口奏及召對之典從之乙巳日暈見於遼陽旁有珥如月赤白色又如環四面各有形如日又化爲靑虹如弓與日相背自辰至午始滅丁未遣大學士劉一燝祀先師孔子發盔甲器械於遼陽詔選淑女罷漕運總兵官修國子監廟舎考稽生儒戊申親祭社稷壬子陜西固原軍余李文等以妖言聚眾伏誅癸丑我兵薄奉集堡乙夘狂人張道安冒衛士服入朝班癲言命衛司雜治因飭朝儀戊午我兵攻虎皮驛尋至王大人屯己未初開經筵加贈大學士於愼行少保予蔭壬戌頒泰昌錢式甲子安仁艸場火庚午楊鎬李如楨論死陜西臨洮地震辛未嚴禁左道閏二月癸酉朔免肅藩貢馬南京吏部尙書沈應文罷丙子大風霾丁丑荊王由樊捐祿二千兩餉遼戊寅命大學士劉一燝詣慶陵相視懸宮己夘久旱禱雨復遼東科舉乙酉風霾如前戒諭羣臣辛夘髙弘圖張愼言爲賈繼春訴寃嚴旨奪俸詔天津興屯務癸巳火星逆入氐宿甲午禦經筵風霾諭羣臣修省是日日生交暈左右珥黃白相接白虹亙天起孫瑋爲南京吏部尙書魏養蒙爲南京戶部左侍郎兼右僉都禦史總督糧儲丙申除建文忠臣齊泰親屬戍籍得歸者三十三家並黃子澄親戚戍者亦如之戊戌昭和殿災加朶顏衛頭目格特穆爾阿布喇勒俱指揮僉事海州吳金祖叛總兵李光榮擒之辛丑斥賈繼春爲民給事中蕭基極論姚宗文閱視之誤升副總兵賀世賢爲總兵三月辛亥大風揚塵四塞乙夘我兵入渾河至頭目屯甲寅圍沈陽乙夘下沈陽總兵尢世功賀世賢及援遼川浙總兵陳策童仲揆管糧同知陳輔堯自在州知州段展諸將吳文傑雷安民戚金袁見龍鄧起龍張名世周惇吉石砫土官秦邦屏等皆死之辛酉卹三路陣亡將士劉綎王宣杜松各贈少保予謚蔭潘宗顏光祿卿董汝礪張文炳各僉事餘贈蔭有差壬戌我兵下遼陽巡按禦史張銓兵備副使何廷魁崔儒秀同知冒日幹都指揮徐國能等死之袁應泰自焚死西路綽哈陷長安堡癸亥補給四川天全六番招討使楊愈詔命丙寅詔廷臣舉謀略出眾者丁夘命修神宗實錄海州四衛皆破起舊經略熊廷弼爲兵部右侍郎升楊愈爲五軍營總兵官協理京營事務庚午發帑金一百萬兩餉遼夏四月壬申朔日有食之癸酉浚都城濠安南入貢初禁抄發軍機疏檄命薊遼總督文球攝經略事日中有黑气摩蕩將暮赤星見東方以李宗延爲右僉都禦史恊理戎政遼東巡撫薛國用薦用白養粹乙亥以薛國用爲兵部右侍郎兼右僉都禦史經略遼東是日午刻寜夏洪廣堡風霾大作墜灰如瓜子踰時而止日將入作紅黃色外若炊煙日光所射如火延綏孤山城陷三十丈入地二丈五尺丙子命天津督餉侍郎李長庚回部管事以王化貞爲右僉都禦史巡撫廣寜丁丑防海戊寅兵部尙書崔景榮請演火器於都門外並分道募兵四川妖僧政神作亂擒之辛巳山西懷延二衛地震癸未誅降賊廢紳黃衣南京工部尙書丁賓致仕甲申詔舉邊才添設職方郎中主事各一員命鑄經略遼東巡撫天津巡撫通州三處闗防乙酉發盔甲弓矢器械火藥等項給廣寜以援遼逗𨖻逮保定總兵郭增輝丙戌發帑金十萬兩築山海邊墻戊子山西開平龍門二衛地震己丑倭犯澎湖禦卻之癸巳逮遼東陣逃贊畫劉國縉監軍道牛維曜海蓋道康若干等甲午緝獲通夷提塘官劉保下詔獄命鑄援遼兵將闗防給總兵王威乙未命禦史傅宗臯總兵楊於茂招練新兵丁酉起兵部尙書王象幹塗宗浚俱以太子太保兵部尙書原官起用象幹總督九邊宗浚提督京陵軍務戊戌冊張氏爲皇后己亥卹遼陽死事諸臣張銓大理卿尢世功陳策少保各賜謚蔭崔儒秀何廷魁光祿寺卿賜謚蔭童仲揆都督同知吳文傑周惇吉戚金鄧起龍秦邦屏都督僉事等官未幾銓再贈兵部尙書儒秀廷魁同贈大理寺卿庚子鑄選將募兵闗防磔劉保於市並誅其子五月壬寅朔冊王氏良妃段氏純妃禦史張捷請罷內操不報甲辰風霾四塞乙巳禦史王允成請卹錄廢籍顧憲成等章下所司丙午敍延鎭監市勞賞卜失兔阿不害等有差丁未黔苗平宣捷集廷臣議兵餉緩急戊申兵部尙書崔景榮罷以王象幹代之辛酉固原寜夏援遼兵潰逮逃官河南布政司馮盛明河北道副使吳瑞徵乙丑宥永戍石星子石應奇回籍戊辰杭州火災蠲本年春運織造諭祭遼陽陣亡將吏己巳安置中官盧受於鳳陽命天下朝覲官賫送所造兵器六月辛未朔熊廷弼建議恢復遼左須三方布置從之分遣禦史募兵癸酉李光榮革職聴勘乙亥戶部尙書李汝華致仕以大婚禮成加恩客氏丙子擢熊廷弼爲兵部尙書兼右副都禦史駐札山海經略遼東總督薊遼侍郎文球致仕蔭張銓子道浚爲錦衣衛指揮僉事世襲己夘敕修神宗光宗實錄辛巳王象干請行邊不允甲申敍貴州徵苗功加張鶴鳴兵部尙書蔭一子世襲錦衣衛千戶輔臣葉向髙等各進秩有差命成山伯王國柱爲南京左府都督東寧伯焦夢熊爲後府都督誠意伯劉藎臣爲右府都督撫寜侯朱國弼以僉書攝中府都督淸平伯吳遵周以僉書攝前府都督攺汪應蛟爲戶部尙書何應祥爲南京工部尙書庚寅火落赤遣使挾賞邊吏以聞加宗室及聖裔解額諭畱客氏於大內癸巳命定西侯蔣承勛爲南京前府都督秋七月庚子朔給援遼死事石砫宣撫司秦拱明地三十頃辛丑上神宗昭妃徽號曰宣懿壬寅增設遼東各路監軍癸夘擢客氏男侯國興爲錦衣僉事丁未增置軍器局戊申卹陣亡軍士庚戌加四川酉陽土司冉躍龍爲宣慰司及妻誥命以勤王徇難故也京師旱蝗辛亥賜熊廷弼尙方劍麒麟服命百僚餞之都城外壬子以軍興用詘免織造三分之一甲寅王象幹總督薊遼軍務丁巳以陳薦爲南京刑部尙書魏養蒙爲南京戶部尙書祁裕伯爲南京右都禦史乙丑補敍萬曆四十二年延綏寜夏固原捕獲功宣捷午門祭告郊廟八月庚午朔祠土木徇難右都禦史鄧棨於其鄕且治其塜丙子王化貞奏皮島毛文龍鎭江之捷擢爲副總兵辛巳禦經筵壬午遣郎中梁之垣宣諭朝鮮乙酉土魯畨入貢授死事土司秦邦屏子官貴州大水命給客氏墳地以田爾耕爲錦衣衛都督同知戊子杭州復火詔停織造己丑光宗山陵畢袝廟議祧憲宗癸巳以初元停各處決囚甲午撤金水河北臺攺朝鮮貢道追復李材原官熊廷弼奏三方布置有名無實九月壬寅塟光宗慶陵戊申袝廟贈援遼都司張神武爲都督同知甲寅中官王升攔擊戎政都禦史李宗延於朝門不問乙夘四川土司奢崇明叛殺巡撫徐可求等據重慶分兵攻合江納溪破瀘州遂攻成都僞號大梁丙辰以陵工敍中官王體幹魏進忠功劉一燝不可進忠怒疏辭允之己未薊州遵化密雲地震乙丑塗宗浚卒命黃克纘兼攝戎政客氏旣出宮復入且諭諸臣不得煩激丙寅奢崇明陷遵義丁夘陷興文知縣張振徳死之魏進忠殺司禮太監王安冬十月戊辰朔禦史馬鳴起糾客氏奪俸給事中侯震暘復糾之不報己巳給事中倪思輝朱欽相禦史王心一並糾客氏嚴旨調外任召張鶴鳴爲兵部尙書擢饒景暄爲兵部左侍郎協理戎政以王三善爲僉都禦史巡撫貴州兼督湖南川東軍務辛未以河冰堅固馬上差人催督各鎭人馬器械車輛星夜出闗故永康侯徐應坤卒子錫胤嗣丙子百戶陳有繼請開礦付詔獄浚京城濠成癸未慶陵興工乙酉奢酋圍成都丙戌陜西會寧產異獸徧體鱗甲有火光按臣聶紹芳以聞丁亥命遊擊金冠出海援遼初經略熊廷弼議三方布置主守巡撫王化貞主戰時以鎭江之捷朝議皆右化貞請裁經略及鎭江再陷又責廷弼出闗廷弼上四事乞樞臣張鶴鳴預決一事不中制一同心呼吸一毋懸度逞臆一毋扶同誇詡己丑以朱燮元爲右副都禦史巡撫四川許便宜行事攺楊愈懋四川總兵薛來胤湖廣總兵辛夘追敍延鎭寧夏甘肅功黃嘉善楊應聘祁裕伯等各進官賜蔭有差辛夘發帑金二百萬助邊甲午禮部主事劉宗周劾魏進忠奪俸江都妖民武悟空伏誅十一月戊戌朔逮遼東舊撫利瓦伊翰乙巳升田爾耕爲錦衣衛右都督河套布色圗等補萬曆四十七年貢馬丙午冬至躬祀上帝於圜丘丁未宴安南陪臣於禮部甲子石砫司女將秦良玉率兵討賊丙寅升顧秉謙禮部尙書兼翰林學士仍掌詹事府事起翁正春爲禮部尙書丁夘吏部尙書周嘉謨封印乞歸許之命盛以弘暫署部事十二月戊辰朔我兵屯海州庚午續敍遼瀋死事諸臣張神武等贈蔭有差下東華門管事內官趙升王受等於獄癸酉給戚繼光兪大猷謚蔭丁丑以張我續爲兵部右侍郎總督四川貴州兼制雲南湖廣賜尙方劍便宜行事庚辰衛一鳳罷辛巳攺張問達爲吏部尙書是日午刻日上有一物覆壓摩蕩怪風揚沙天皆赤鑄冊庫闗防總理戶部十三司歲額錢糧癸未安南補貢丙戌敍定陵功升田爾畊爲左都督庚寅命焦夢熊協同守備南京命許世臣鎭守薊永山海蕭如燻鎭守寧夏白兆慶鎭守延綏魯欽愼鎭守保定紀元憲鎭守廣西崔天賜鎭守廣東劉國鏞鎭守陜西辛夘以鄒元標爲左都禦史壬辰給石砫女將秦良玉夫人誥命丙申祫享太廟

二年春正月己亥慶陵工成蔭王體幹魏進忠弟侄一人錦衣僉事敕廷臣會議經撫去畱初王化貞稱經臣阻其東出願以精兵六萬專制橫行廷弼謂果能六萬了事願褫職以待科臣侯震暘痛論遼事經撫兩存其禍立見坐與輔臣忤鐫職調外已而化貞大敗己酉山西平陽及各州縣地皆震辛亥詔卽今歲卓異中舉邊材丁巳我兵下西平堡副總兵羅一貫參將黑雲鶴死之總兵劉渠祁秉忠等逆戰於沙嶺兵潰及副總兵劉徵俱歿參將孫得功以廣寧降王化貞棄軍走熊廷弼收軍民入闗監軍髙出胡嘉棟韓初命俱逃參政髙邦佐獨畱松山死之壬戌攺黃克纘爲兵部尙書協理京營戎政癸亥張鶴鳴請視師賜蟒玉尙方劍隨行者並進秩命王在晉署兵部事乙丑京師戒嚴停殿工申保甲法是月成都圍解魏養蒙爲南京兵部尙書套部入延綏邊掠黃花等峪撫臣張之厚匿不以聞二月戊辰逮廣寜倡逃監軍髙出胡嘉棟韓初命己巳諭科道官有結黨瀆奏者置重典辛未命大學士何宗彥朱國祚爲會試主考癸酉山東濟南東昌州縣河南汝寧同日地震水西土同知安邦彥反破畢節安順平壩沾益龍裏等處進圍貴陽卹河西殉難諸臣甲戌月犯天闗乙亥月掩井宿丁丑制戰車賑河西逃難士民以孫承宗爲兵部尙書兼東閣大學士入閣辦事以楊麒守延綏吳守徳守寧夏李懷信守大同皆充掛印總兵官戊寅蠲天下帶徵錢糧並免直隸加派己夘攺王紀爲刑部尙書逮王化貞褫熊廷弼職回籍聴勘丙戌太白晝見戊子命解經邦爲兵部侍郎經略遼東己丑命孫承宗掌兵部事大風霾逮韓初命壬辰遣官河南買馬刑部主事王之寀追理張差舊案糾劉廷元胡士相嶽駿聲劉光復詔不問乙未攺陳薦爲南京戶部尙書王永光爲戶部尙書總督倉場三月丁酉朔大學士劉一燝致仕己亥舉內操辛丑鑄天啟通寶錢命勛臣募兵壬寅鑄遼東監軍分理闗內闗外闗防給監軍閻鳴泰袁崇煥甲辰嚴都城九門詰姦法解經邦辭經略不赴黜之鑄管理募兵闗防給陽武侯薛濂擢王在晉爲兵部尙書經略遼東升李長庚爲南京戶部尙書丙午歷城長淸濟陰臨邑樂陵東阿茌平肥城地震三日壞民居無數丁未予髙邦佐羅一貫謚蔭賜太祖臨安公主孫李昌嗣國子生庚戌禁勛臣募兵辛亥策天下貢士賜文震孟等四百人進士及第出身有差戊午大索姦細於京師己未工部尙書王佐罷庚申荊王由樊薨辛酉禱雨壬戌河南地震乙丑給毛文龍水軍三千夏四月丙寅朔會鞫王化貞熊廷弼庚午因邊事敕諭羣臣甲戌追敍臨洮斬獲功賞賚有差以姚思仁爲工部尙書丙子朱燮元復重慶辛巳禮部尙書孫愼行追論方從哲李可灼進紅丸之罪下廷臣會議鄒元標請添注三品京堂以疏淹滯從之癸未罷寶和皇店稅乙酉蔭死節同知陳輔堯段展子爲國子生丙戌下逃弁梁邦弼於法司丁亥以孫愼行爲經筵講官戊子四川巡按張論進飛石架木法以備城守己丑屯田天津壬辰京師大雨雹鄒元標追論方從哲之罪癸巳命朱純臣掌南京前軍都督府印務詔給死難興文知縣張振徳與妻錢氏祠謚蔭祭贈王徳完戶部尙書五月丙申朔都城旗纛廟災火藥盡焚傷民居無數戊戌復前大學士張居正官謚賜祭建祠四川梓橦縣妖賊白仙臺等伏誅己亥錄先臣方孝孺遺嗣壬寅戍逃臣冒日幹甲辰王紀疏糾沈■﹝氵隺﹞不聴釋瀋府幽禁老疾罪宗定逃臣胡嘉棟髙出罪利瓦伊翰鄭之範論斬之範仍復追贓丙午山東白蓮妖賊徐鴻儒反陷鄆城丁未雲南巡撫沈儆炌奏水西叛逆戊申山西平陽等州縣同日地震庚戌葉向髙王紀請寛張拱辰等以安中宮不聴山東妖賊攻巨野知縣趙延慶卻之加石砫女將秦良玉都督僉事戍逃臣韓初命總兵楊茂春郭增輝壬子賞效力守禦哈喇等米布有差丁巳六科給事中趙時用等合疏糾沈■﹝氵隺﹞當罷不聴戊午山西太原地震己未妖賊攻滋陽知縣楊炳卻之命五經博士孔胤植襲封衍聖公庚申括直省存庫銀充餉給事中薛大用糾川督張我續誤國之罪不聴山東兗州府已時見天上月明當午一星隨月西轉壬戌給事中張鵬云追論劉廷元曲庇張差罪命調廷元外任癸亥妖賊攻兗州守將楊國棟敗之四川官兵復重慶六月丁夘給事中周朝瑞疏劾張鶴鳴與王化貞同罪不報予方孝孺祭塟並謚鑄援遼總兵闗防給毛文龍戊辰妖賊破鄒縣又破滕縣知縣姬胤文死之事聞贈太僕少卿加毛文龍爲平遼總兵庚午命恭順侯吳汝胤總督京營戎政妖賊陷夏鎭禦史溫臯謨再劾鄭養性己夘發帑金五十萬築遼東邊墻辛巳奢酋僞總兵張武等就擒僞丞相何若海等降卹國本建言諸臣復職贈蔭馮應京等九人復職贈官顧憲成等六十四人加成山伯王國柱太子太保給事中汪慶百彭汝楠沈惟炳方有度並追論進藥移宮事請定方從哲李可灼崔文升之罪丙戌禦史徐景濂爲方從哲奏辯宣付史館方有度爭之詔廷臣會議於是尙書張問達汪應蛟王紀等公疏言従哲實庇可灼文升給事中沈應時魏大中沈惟炳等引春秋弒逆大義責方從哲侍郎張經世陳邦瞻卿寺蕭近髙攀龍給事中劉弘化禦史劉芳侯恂等各疏從哲罪不聴戊子山東官兵討妖賊戰兗州城外敗績庚寅黃克纘復爲從哲奏辯王紀及給事中薛文周沈惟炳魏大中連疏劾之不聴壬辰鄆城巨野賊平癸巳束鹿肥鄕大水朱燮元復瀘州秋七月辛丑冊慧妃範氏甲辰刑部尙書王紀削籍大學士葉向髙諫不聴以孫瑋爲刑部尙書髙攀龍復理方従哲崔文升鄭養性罪切責奪俸淫雨壞山海邊墻丁未巡撫山東趙彥請畱班軍討賊戊申官軍破賊於韓莊再破之於夏鎭運道始通妖賊攻曲阜知縣孔聞禮卻之己酉發帑金三十萬撫邊辛亥禮部尙書孫愼行致仕壬子沈■﹝氵隺﹞以劾免仍晉少保命賑山海二路雨災詔撫集遼民給以田廬庚申貴州官兵敗績遵義復陷癸亥畿南紅巾賊於志弘反黃克纘以劾免八月甲子朔以孫瑋爲刑部尙書太僕少卿滿朝薦以追論袁應泰王化貞斥爲民丙子大學士孫承宗自請督師經略遼東進太子太保丁丑武夷妖賊平壬午以顧秉謙爲禮部尙書王在晉爲南京兵部尙書閻鳴泰爲僉都禦史巡撫遼東甲申禁百官私交乙酉卹四川死事諸臣九月甲午朔光宗及孝和皇后主入廟以董漢儒爲兵部尙書攺陳薦爲南京吏部尙書丁酉給事中朱童蒙劾鄒元標馮従吾鍾羽正京城講學三臣抗章自白且求罷不允庚子詔於所在土地計畆增新兵餉以李長庚爲南京戶部尙書黃汝良爲南京禮部尙書乙夘臨洮地震冊封皇五弟由檢爲信王停今年決囚丙辰給事中甄淑請文武一體殿試以尊主權辛酉演象所災壬戌臨洮地復震趙彥攻滕縣賊黨縛徐鴻儒余出降冬十月癸亥朔川督張我續獻俘贈死難副使孫好古大理卿蔭一子世襲錦衣衛千戶四川巡按張論奏遵義復陷甲子命魯欽以原官總川湖貴州漢土官兵進剿乙丑以李養正爲南京刑部尙書壬申雲南官兵恢復沾平命備紅夷贈袁應泰兵部尙書給予祭蔭贈殉難土司彭象都督僉事山東巡撫趙彥奏捷獻俘己丑左都禦史鄒元標致仕修撰文震孟上國勢綦艱疏奉旨調外南京兵部尙書魏養蒙卒陳道亨代之是月有龍見於北花房河中長尺許詔放黒龍潭十一月癸巳朔加貴州巡撫李橒爲兵部侍郎右僉都禦史巡按史永安太僕寺少卿仍舊任戊戌慶陵工成俘何若海等至京磔於市贈徐可求右都禦史予世蔭庚子俘徐鴻儒等至京磔於市十一月辛丑擢趙南星爲左都禦史房壯麗爲工部右侍郎兼右僉都禦史總理河道甲辰冊封光宗選侍劉氏爲貞靖賢妃信王生母也皇弟由模追封簡懷王皇妹追封悼懿公主戊午發帑金五萬兩賑遼民戍李可灼於邊辛酉以楊述中爲兵部侍郎總督貴州進朱爕元爲兵部侍郎總督四川湖廣左副都禦史馮從吾罷發帑金三十萬兩充黔餉十二月甲子冊封光宗選侍李氏爲莊妃暹羅入貢丙寅宗室愼■﹝坎上金下﹞首登進士科命授京職著爲令己巳貴陽圍解以山東平命存卹孟氏子孫修復孟廟癸未以何熊爲南京吏部尙書朱光祚爲副都禦史協理戎政敍平妖功加趙彥兵部尙書余升賞有差辛巳停各衙門添注官核四川文武功罪蔭卹勘議有差卹廣東死事將士丙戌南給事中歐陽調律請舉建文廟祀並修實錄下禮部議辛夘旌表節烈

三年春正月壬辰朔甲午五更火星犯房宿北第一星庚子玉牒成葉向髙等各進秩有差織造中官李實訐有司不行屬禮工部尙書姚思仁劾之不問再卹建言散秩諸臣禦史溫臯謨劾黃嘉善崔景榮張鶴鳴章下所司乙巳山東妖賊平己酉命朱國楨顧秉謙朱延禧魏廣微俱以禮部尙書兼東閣大學士入閣辦事紅夷入澎湖壬子鳳凰集開封大騩山撫臣以聞癸丑月犯鍵閉星戊午斥鄭養性居逺方己未大學士孫承宗爲中部大將馬世龍請尙方劍允之二月癸亥考察京官丙寅山東蓬萊地震陳必謙再糾鄭養性劉廷元戊辰追卹徵妖將士張榜等五十七人命顧秉謙朱延禧同知經筵日講並實錄總裁己巳以盛以弘爲禮部尙書兼翰林院學士攺李長春爲戶部尙書升張輔之爲南京工部尙書辛未鄭養性請居杭州乙亥貴州副總兵劉超大敗安賊於陸廣河參將秦民屏復敗之於幹溝破其五寨丁丑賜平遼總兵毛文龍尙方劍戊寅命太監劉朝胡良輔紀用陶文班賞闗門暹羅入貢辛巳永平城樓災火藥盡焚壬午以鍾羽正爲工部尙書乙酉贈死難孟子嗣孫博士孟承光爲太僕寺少卿母孔氏加號貞淑子弘略爲太常寺丞僕習天壽爲百戶己丑禦史周宗建劾魏進忠郭鞏責令回話貴州官軍敗績於陸廣起李三才爲南京戶部尙書三月乙未月犯畢宿第一星丙申南丹州土官莫儁陰黨安酋其祖母韋氏殺之詔旌其義丁酉紫荊妖民趙思武聚眾爲亂推官花紹序擒之以陳大道爲戶部尙書李宗延總督倉場壬辰松江地震左都禦史趙南星申明憲職詔所司永遵乙巳薊鎭天鼓鳴有星隕大如車輪火光四燭丙午登萊地震辛亥命鑄平遼參謀錦衣衛僉事闗防給毛雲龍禁抄機密重情雲南逆賊祿千鍾犯尋髙武定曲靖官軍禦卻之甲寅禱雨銀定入犯擊敗之黃梅熊宣等作亂擒之詔釋江南罪宗決姦細杜茂丁巳登萊水兵出海琉球入貢夏四月庚申朔京師地大震辛酉命肅朝儀壬戌盜入神武門獲之釋江西罪宗丙寅諭各督府選將材戊辰遣官祭孟廟己巳朱國祚致仕庚午旌韓莊王妃董氏慈節韓王亶脊賢孝攺建羅一貫祠於甘肅賜額精忠辛未兩廣總督胡應臺進西洋練習火器者命教肄京營戊寅蠲薊州艸場租庚辰停三部總理戊子貴州巡撫王三善奏大水塘之捷朝鮮國王李琿爲其侄倧所簒巡撫登萊袁可立請討之督餉侍郎畢自嚴言討之非計當俟請貢輸誠東徵效力徐許其封耳報可己未大理少卿範濟世請加封李選侍詔切責之逮失機總兵杜文煥五月庚寅朔禮部尙書盛以弘致仕壬辰順義王卜失兔遣使入貢己夘禦史宋師襄追論劉朝之罪命捕餘黨下有司庚子詔選淨身男子一千人河決雎陽以林堯兪爲禮部尙書天暑慮囚四川永寧大捷奢崇明父子敗走紅崖丁未冊封才人張氏爲裕妃贈山東死難滕縣知縣姬文胤爲太僕寺少卿六月庚辰朔詔再選淨身男子一千人禦史劉之鳳請罷內操不許秋七月辛夘南京大內火奢寅父子敗走龍場賜遼東死事諸臣祠額己亥史繼偕致仕甲辰光宗實錄成丁未鍾羽正致仕以王舜鼎爲工部尙書辛亥命劉孔昭襲封誠意伯甲寅蔭王體幹魏進忠弟侄爲錦衣指揮世襲廷臣爭之不報乙夘何熊祥罷董漢儒丁憂歸以趙彥爲兵部尙書八月己未朔內使王文進毆殺戴忠下司禮監刑部尙書孫瑋請下法司不聴莊士元棄市以王舜鼎爲工部尙書甲子火星犯南斗魁第一星乙丑發帑金十萬兩餉闗門丙寅禦史胡良機請罷內操不聴丁未命朱國楨釋奠太學戊辰王象干言束把孩諸部叩闗請撫賞發帑銀十萬太僕銀十萬給之壬申獲安賊黨何中蔚等獻俘磔之蔭四川死難總兵楊愈副使利瓦伊周推官郭象儀等癸酉奬諭蜀王以捐金助工也甲戌趙彥回部理事吏部會推王紀降旨切責丁丑四川鎭平堡地震朝鮮昭敬王妃請封下部議之戊寅復宗人充■﹝魚牙﹞輔國中尉辛巳命恭順侯吳汝孕等查京營甲申姦人韓宗功伏誅九月戊子朔余懋學罷陳道亨致仕壬辰予魏學曾謚蔭癸巳給事中陳良弼陳言著鎭撫司打問大學士葉向髙揭救不允乙未松潘地震向髙乞歸不允良弼奪俸半年命南居益回部管事升國戚王朝寵爲都指揮僉事丙申李宗延爲戶部尙書主事譚謙益薦妖人宋明時詔送薊遼總督軍前試之甲辰大星犯軒轅乙巳大學士吳道南卒贈少保謚文恪丁未周應賓罷壬子諭畱首輔葉向髙癸丑吏部尙書張問達致仕冬十月辛酉毛文龍奏復金州及滿浦呂城壬戌給事中方有度參毛文龍袁可立當罷不聴癸亥魏廣微入直供事甲子敍平妖功進趙彥太子太保蔭錦衣僉事世襲己巳皇第一子生旋殤給事中熊奮渭請給遼陽死事諸臣謚允之辛未葉向髙請停刑不許癸酉以趙南星爲吏部尙書甲戌再請停刑貴州兵克安賊碗哈羊雀等屯斬獲甚眾乙亥京師地大震丁丑命停今年決囚海運輸粟十萬石餉毛文龍軍己夘皇第二子生慧妃範氏出辛巳上以皇子生吿太廟是日日生重暈暈旁生左右珥甲申夜火星犯壘壁陣西南第五星閏十月辛夘以蕭云舉爲禮部尙書葬神宗淸惠順妃李氏於銀錢山乙未沅陵民家牛生犢一身二首三尾又翫坪溪民家產豕長喙豬身人足隻眼戊戌以孫瑋爲吏部尙書管左都禦史事張經世爲戶部尙書總督倉場毛文龍報董骨寨之捷己亥宣延綏寧夏甘肅三鎭捷祭告郊廟壬寅皇子生詔赦天下丙午以毛文龍言建龍王廟於鹿島封顯應王庚戌以李起元爲南京戶部尙書起楊漣爲左僉都禦史乙夘雲南地震盜入順天府庫四川仁壽縣長山裂聲如雷長七里衡三尺深不可測十一月丁巳朔冬至躬祀上帝於南郊以太祖髙皇帝配封王升爲新城侯子國興爲指揮同知甲子以喬允升爲刑部尙書李起元總督三邊乙丑慶陵饗殿成戊辰冊慧妃範氏爲皇貴妃己巳準張國柱襲封安鄕伯孫瑋進太子太保甲戌陜西賽平諸番族貢馬哈唎愼部朗素貴英等糾三十六家挾賞犯中右所參將王楹出擊遇伏死之京師傳言上欲親徵乙亥陜西鳳縣大鼠有肉翅飛而害稼割其腹得粟一升朝鮮入貢楊述中免乙酉錄貴州搗巢解圍功右都禦史朱燮元等進秩有差十二月丙戌朔泰寧三衛貢馬乙丑太白晝見戊戌京師地大震陜西韓城妖人劉買得作亂擒之丙午逐妖人宋明時丁未冊封成妃李氏南直應天蘇松鳳泗淮揚滁州等處同日地震己酉停推薊遼總督歸經略庚戌補給先臣楊繼盛全葬賜魏進忠名忠賢提督東廠乙夘命黎惟祺襲安南都統使旌天下節孝貞烈

東林列傳卷末上

●欽定四庫全書

東林列傳卷末下

江陰陳鼎撰

○明

附熹宗原本本紀下

四年春正月丙辰朔長興民吳野樵作亂殺知縣石有恆主簿徐可行戊午巡撫貴州都禦史王三善自大方還貴陽半道爲苖賊所遮師潰三善死之監軍嶽具仰同知方明棟梁明泰副將秦民屏皆歿賊勢復張庚申天津三衛地震有聲川師入龍場獲奢崇明及其妻子僞官蔡金貴等丁卯以馮從吾爲南京右都禦史葉向髙請勿停添注以廣起用従之己巳何宗彥卒癸酉土笆籬番人貢馬及方物乙亥左副都禦史喬應甲奏東林黨魁李三才借黃正賓汪文言交通趙南星髙攀龍等力爲援引上是之丁丑獲妖人聞香教主王好賢誅之蘇州府同知楊姜忤織造太監李實蘇松巡撫周起元發實侵漁違禁諸罪不報葉向髙請召還文震孟等不聽裁施歸兵備僉事癸未日旁有黒子相蕩凡四日二月辛卯張輔之致仕壬辰張經世致仕癸巳葬衝懷太子丙申禦經筵月犯軒轅右星丁酉以左僉都禦史沈儆炌爲南京工部尙書薊州永平山海地震壊城郭廬舍無算免川廣閩浙香貢命朱燮元處置藺酋故地丁未以風霾諭邊臣戒備己酉以緝捕功進錦衣衛田爾耕少保兼太子太保壬子日黃無光甲寅京師地震宮殿動揺有聲樂亭地裂湧水尺餘三月乙卯朔王象幹丁母憂以吳用先爲薊遼總督丙辰京師地震戊午京師地再震庚申夜復震者三癸酉視朝丙子進田爾耕少傅兼太子太傅禦史劉廷宣請祀宋儒張載父迪於啟聖祠己卯諭京城緝盜癸未東江都司張盤遇敵扵南關嶺死之是月杭州兵變蔭內寺魏忠賢弟爲錦衣百戶夏四月甲申朔親享太廟丙戌楡林衛民家生豕一首二身二尾八足石砫宣撫司女將秦良玉其弟秦民屏死於王三善之難有旨勞之命蔡復一總督雲南湖廣軍務賜尙方劍乙丑禮部侍郎董其昌奏輯萬曆畱中諸疏並薦利瓦伊楨宿學史才従之獲妖民金科馬永等於江淮間誅之乙巳陽曲楡次地震給事中傅櫆誣奏魏大中左光斗與內閣中書汪文言交通罪狀詔下文言鎭撫司獄戊申諭行當十大錢嚴私鑄工部尙書王舜鼎卒太監魏忠賢緝私鑄蔭賞命嚴訊汪文言大學士葉向髙乞歸不許敍淮徐禦妖功李養正進太子少保予蔭五月甲寅朔福寜州軍變命許顯純掌北鎭撫司乙卯賜毛文龍蟒衣仍給敕百道以待有功壬戌禱雨增鹽課癸亥幹淸宮東墀旋風驟起吹內官監大鐵片盤旋若紙墜於西墀聲若轟雷甲子沈■﹝氵隺﹞死敍黔中解圍復城功丁卯孫承宗求去舉趙彥自代不許毛文龍請餉以四十萬給之己卯夜有流星如盞大靑白色自壁入扵天倉二小星隨之固原華亭大雨雹塞上大旱六月癸未朔存問周府應城王在銓並旌其子肅菬孝行左副都禦史楊漣劾魏忠賢二十四大罪不問初魏廣微未相先事魏忠賢爲父密導以邪徑及漣疏入忠賢懼謀扵廣微令先逐葉向髙甲申忠賢辭東廠溫旨不允丁酉給事中傅櫆陳良訓禦史張訥各疏攻趙南星左光斗魏大中鄒維漣等丙申通州新兵嘩保定地震己丑魏大中等劾魏忠賢客氏傅繼教傅應星之罪忤旨下詔獄向髙救之得免癸巳午刻南方五色云見太僕少卿朱欽相給事中許譽卿劉■﹝樊﹐心代大﹞禦史李應升特疏糾魏忠賢掌詹事禮部尙書翁正春給事中熊奮渭朱大典陳奇瑜吳弘業霍守典孫紹統楊維新等禦史劉璞劉芳房可壯洪如鐘李喬侖郎中鄒維璉等各疏糾魏忠賢皆不聴丙申大雨雹皇子慈焴薨謚悼懷太子有中官騎馬入禁門毆傷衛士巡視科臣杜三策劾奏不問大學士葉向髙掲請退忠賢並罷內撡不聽魏忠賢矯詔杖殺工部屯田司郎中萬燝戊戌撫寜侯朱國弼劾魏忠賢奪俸閒住命錦衣衛逮其書奏舍人於獄壬辰逮巡城禦史林汝翥汝翥畏杖亡去投遵化獄巡撫鄧渼以聞仍逮杖之霍州髙時正家生豕二身二眼象鼻四耳四乳尙書趙彥等合疏請退忠賢詔勿過計甲辰命王守謙往關門諭畱孫承宗丁未朱燮元俘僞都督李逺達等二十五人至京卹錄大方陣亡將士江南大水辛亥封光宗選侍傅氏爲懿妃李氏爲康妃秋七月癸丑朔藺酋奢史都等伏誅紅夷通倭逼福建禦之辛丑大學士葉向髙致仕以朱光祚爲工部尙書總理河道南師仲爲南京禮部尙書癸亥六科廊火南給事中楊棟朝劾魏忠賢搜括南都之害禦史李應升爲慘死萬燝訟寃黃尊素王振奇杜三策周洪謨萬言揚疏繼上俱報聞禦史劉廷佐請誅忠賢不報詔進大學衍義補給事中劉■﹝樊﹐心代大﹞請罷內操不報河決徐州山東饑賑之島師三捷八月甲午左都禦史孫瑋卒貴州兵克巖頭寨以捷聞詔肅朝儀褒封五經博士孟所譽母張氏曰貞懿上耕籍田廣順天解額申明會典輿服之禁南兵部尙書陳道亨侍郎嶽元聲等合疏請去魏忠賢祭酒蔡毅中率合監師生千餘人請究忠賢二十四大罪以遵祖訓皆不聴癸卯以髙攀龍爲左都禦史辛亥以利瓦伊楨爲南京禮部尙書九月壬子朔命直省搜求志傳奏疏文集等書送史館以備纂輯従禦史劉芳請也發內運庫新造軍器於關門毛文龍屢奏捷音禦史袁化中駁之曰外之捷在我未嘗斬將奪城在彼弗聞喪師失地小小捕獲何足獻俘俟文龍俘叛人至然後宣捷告廟未晚也不聴庚申髙攀龍劾兩淮巡鹽崔呈秀貪污奪秩聴勘庚辰以馮従吾爲工部尙書冬十月壬午朔親享太廟大學士魏廣微後至魏大中劾以不敬廣微求去溫旨慰畱廣微遂於魏忠賢所日媒孽之卒成乙丑丙寅之獄乙酉以曹於汴爲南京右都禦史己丑敇諭羣臣辛卯玉璽見漳冰濱巡撫河南程紹以獻文曰受命於天旣壽永昌丁酉吏部尙書趙南星致仕己亥左都禦史髙攀龍致仕福建官兵破走紅夷搗其巢獻俘封皇親王天瑞郭振明皆爲伯十一月辛亥朔斥署吏部事左侍郎陳於廷左副都禦史楊漣左僉都禦史左光斗並爲民起崔景榮爲吏部尙書李宗延以吏部尙書掌都察院事前大學士朱國祚卒督師大學士孫承宗請入賀萬壽麵陳方略不許命速回鎭己巳大學士韓爌致仕十二月辛巳朔復逮汪文言下詔獄召還賈繼春徐景濓王志道従禦史梁夢環請也兩當民變殺知縣牛得用加朱燮元爲兵部尙書以周希聖爲南京戶部尙書丙申削吏部尙書趙南星籍大學士朱國楨罷利瓦伊楨引疾致仕喬允升罷以黃克纉爲刑部尙書癸卯南京地震如雷

五年春正月庚戌朔五更木星逆行犯太微垣左執法辛亥召崔呈秀復其官戊午雲南巡撫閔洪學奏普安二新之捷辛酉諭江南重災地方漕糧攺折三分之一浙江帶運糧米暫折一年甲子考察天下方面有司巡按貴州禦史傅宗龍請暫停武舉専勵戰勇拔眞才以収實用從之戊辰舉卓異閔夢得等二十四人命李蕃管理章奏癸酉卹貴州死難諸臣徐朝炯孫克恕王昌胤楊以成鄭鼎等贈官予蔭有差吏部請燒毀追到楊漣左光斗等誥命一十七軸乙亥大班糾核朝覲官員起李飬春爲刑部尙書以董其昌爲南京禮部尙書禮部左侍郎協理詹事府事何如寵冠帶閒住太僕寺卿劉宗周革職追奪誥命丁丑賜敇奨毛文龍戊寅以慶陵成加孫承宗少師兼太子太師兵部尙書俱進建極殿大學士林堯兪太子太保皆予蔭舊輔葉向髙加上柱國蔭尙寶司丞朱國楨加少師兼太子太師吏部尙書建極殿大學士蔭中書舍人太監魏忠賢蔭錦衣都督同知王體干等亦升蔭有差曹於汴辭免南京右都禦史新命許之南京兵部尙書陳道亨罷左副都禦史喬應甲劾李三才爲東林黨魁並及張問逹趙南星髙攀龍曹於汴叚然諸臣章凡二十上俱下所司察議蔡復一奏織金之捷發帑銀十萬兩充黔餉是月白菱湖姦民楊桓等聚眾倡亂僞稱懿徳元年擒之二月庚辰朔以陵工加林堯兪太子太保予蔭朝鮮來賀壬午以湖廣山東江西福建鄕試策問多譏刺語鐫主考方逢年章允儒熊奮渭李繼貞丁幹學郝土膏顧錫疇黃承業等各三級調外用禦史劉廷佐論救亦鐫級調外乙酉命顧秉謙魏廣微爲會試主考大理寺丞徐大化疏攻趙南星孫愼行並追論移宮及汪文言罪案遂命錄用何熊祥王永光申用懋朱一桂陸卿榮王伉秦聚奎汪慶百徐揚先郭鞏劉廷宣邵輔忠姚宗文範得志諸人更換朝鼓己丑余懋衡疏辭南京吏部尙書新命許之戊戌月掩氐宿東北星壬寅予孫如遊謚文端甲辰朱光祚罷乙巳逮戚臣李承恩下鎭撫司獄魏忠賢誣其擅用禦物也追理刑部右侍郎王之寀請嚴挺撃主使之罪斥爲民丁未楊柄疏劾巡撫順天鄧渼賄結汪文言並糾何棟如詔鐫渼三級調用逮棟如勘問命太監王敏政胡良輔冊封朝鮮李倧嗣爲國王戊申我兵破旅順逰撃張盤都司僉書朱國昌死之三月辛亥工部主事曹欽程劾東林黨魁周宗建張愼言李應升黃尊素薦忠憤之臣傅櫆陳九疇李魯生張訥李蕃周昌晉李恆茂梁夢環張惟一顧其仁宗建等坐削籍逮問愼言命撫按追贓壬子栁佐卒癸丑李若星奏鎭蕃之捷起王在晉爲南京吏部尙書王永光爲南京兵部尙書攺畢自嚴爲南京右都禦史甲寅幸太學釋奠先師臨彜倫堂魏忠賢以不便扵已廢祭酒坐講三品上大臣坐聴之禮乙卯加魏忠賢弟侄官一級以緝獲李承恩功也丁巳詔革冗官下游士任扵鎭撫司孟淑孔並行勘問己未趙彥搜括班軍折價銀十一萬兩九千八百有奇助工李仙品回籍聴勘庚寅命議經撫去畱辛酉戶部侍郎陳所學罷壬戍總兵官魯欽劉超深入水西兵潰總督蔡復一上章自劾詔欽超帶罪立功甲子起文球爲兵部侍郎兼右僉都禦史協理京營戎政甘肅巡撫李若星削職爲民追奪誥命黔國公沐昌祚卒嘉魏忠賢修肅寜城功蔭錦衣都督僉事於本邑建坊旌表従逆黨崔呈秀請也丙寅策試天下貢士睗余煌等三百人進士及第出身有差命沐啟元襲祖爵掛印充總兵官鎭守雲南毛文龍請借京營龍尾機炮以應軍中急用許之戊辰上諭許念敬送鎭撫司與汪文言一並勘問薊遼總督吳用先冠帶閒住庚午弘政宣治二門興工甲戌蔡復一致仕命朱燮元兼督貴州以李長庚爲戶部尙書兼右副都禦史督理糧餉巡撫天津丁丑掌北鎭撫司許顯純讞汪文言之獄請逮楊漣左光斗袁化中魏大中周朝瑞顧大章同訊又誣奏趙南星王之寀熊明遇恵世揚毛士龍繆昌期鄒維璉黃龍光黃正賓鄧渼李若星盧化鰲徐良彥錢士晉施天徳等並行撫按勘問追贓銀六萬兩法司會勘李承恩夏四月辛巳汪文言死扵北鎭撫司癸未太白晝見丙戌開鼓鑄於荊州丁亥發衝車百輛於關門給事中霍維華借紅丸移宮之案誣奏王安劉一燝韓爌周嘉謨張問達孫愼行罪詔毀監生楊惟休私刻泰昌日錄宥李可灼回籍一燝等俱斥爲民加舊輔沈一貫少師癸巳起王之臣兵部侍郎總督薊遼何士晉削籍戊戍賜川湖雲貴總督朱燮元尙方劍便宜行事借太僕銀十萬兩給邊己亥削劉一燝籍養馬當差髙攀龍奪職爲民起範濟世爲南京都察院右僉都禦史提督操江熱審慮囚以緝獲武元吉功蔭魏忠賢弟侄一人都督僉事丙午發中宮及諸王公主助餉銀四十萬扵各邊五月戊申朔逮原任禦史方震孺下刑部獄沈正宗削籍蔡毅中宋盤致仕霍守典罷王洽閒住劉憲寵褫職己酉兵部尙書趙彥致仕庚戌韓光佑罷贈朱國祚太傅沈■﹝氵隺﹞太保並予謚嶽駿聲追訟張差確系風癲命鄭養性回京居住下禦史袁化中北鎭撫司究問丁巳翁正春罷行宗室限祿法己未以施鳳來錢龍錫丁紹軾李康先李標吳宗達充實錄副總裁癸亥楊所修言挺撃紅丸移宮三案宜仿明倫大典勒成一書以示天下従之甲子趙彥張問逹周嘉謨削籍乙丑躬祀皇地祗於方澤回宮卽泛舟西苑溺水賴救得免同載幼璫二人溺死丙寅前禮部尙書王圖閒住陳序糾之謂爲門戶渠魁庚午白所知罷命魏忠賢侄良卿僉書南鎭撫司徐光啟罷壬申以髙第爲兵部尙書下顧大章於北鎭撫司六月丁丑朔命衡世子由﹝闕﹞慶世子倬■﹝氵隺﹞瀋世子效鏞周世子恭枵蜀世子至澍並嗣爲王延安大風雪三日是歲大饑人相食戊寅蕭云舉罷翟鳳翀削籍聴勘庚辰濟南飛蝗蔽天秋禾傷盡辛巳余文■﹝火晉﹞疏參葉向髙陳一元陳長祚一元削籍田景新糾次輔朱延禧壬午張鳳翔罷丙戌朱延禧致仕樂元聲回籍聴勘姚希孟削籍起黃汝良爲禮部尙書兼翰林院學士掌詹事府事周如盤爲禮部尙書兼翰林院學士協理府事以王紹徽爲左副都禦史丁亥命毛孟龍襲封南寜伯己丑下左光斗扵北鎭撫司庚寅鄖陽巡撫畢懋康前吏部左侍郎李騰芳削籍辛夘下魏大中扵北鎭撫司甲午中官韓世祿劾髙陽知縣唐紹堯遣緹騎逮之丁酉王圖程正已趙昌運彭遵古李日宣程國祥削籍當差擢魏忠賢甥楊六奇爲錦衣同知朱光祚削職爲民癸卯下楊漣扵北鎭撫司秋七月丁未朔躬享太廟滇南始開鼓鑄戊申胡應臺罷庚戌下原任禦史方震孺扵刑部獄楊漣左光斗袁化中魏大中周朝瑞顧大章等諸姦以僅坐移宮不足蔽辜乃誣漣等並受熊廷弼賄囑許顯純等逐日比贓以肆其毒遣鴻臚官宣諭魏廣微入閣辦事戊午太白晝見辛酉禦史倪文煥誣劾李邦華李日宣周順昌林喬枝等以講學譏訕朝政請碎其碑庚午韓策汪先岸追奪誥命選劉有福尙六公主齊贊元尙七公主何棟如謫戍崔景榮致仕以李宗延爲吏部尙書壬申削原任大學士韓爌籍左副都禦史楊漣左僉都禦史左光斗並死於北鎭撫司被察禦史康丕揚追論楚宗妖書事請定郭正域罪趙世卿議事不阿乞與議謚章下九卿科道詳議甲戌吏科都給事中魏大中死扵北鎭撫司命嚴追袁化中等贓八月丁丑朔禦史石三畏追論萬曆三十九年四十五年天啟三年三次京察顚倒是非主其柄者爲邪臣李三才顧憲成王圖孫丕揚曹於汴胡忻王元翰王淑汴湯兆京王宗賢趙南星張問達王允成塗一榛王象春等十五人皆當治罪詔生者削籍當差死者追奪誥命已經削奪者禁錮並其子孫毛文龍疏頌冊封朝鮮中官王敏政胡良輔使不辱命溫旨報聞禦史張訥奏毀天下書院削奪鄒元標孫愼行馮従吾余懋衡等六十人官甲申以鎭撫司緝獲蔣應陽功加魏忠賢弟侄爵二級戊子諭內閣曰朕自去歲屏逐凶邪廓淸朝寧勵精圗治雅意中興秉軸大臣莫有爲朕分憂共念者卽如楊漣左光斗移宮一事背先帝之深恩陷朕躬扵不孝又熊廷弼等喪師辱國寸斬尙有餘辜楊漣等乃受其重賄巧爲出脫天地不容神人共憤而在朝文武持祿養交徇私避禍但顧子孫之計不圗社稷之安朕方率循舊章而曰朝政日亂朕方祖述堯舜而曰大不相侔以致言官承望風旨緘口結舌無敢直言其非自今宜攺悔圖新共維國是如仍有陰懷觀望借題報讎或捏寫蜚書希圖翻案者朕按祖宗所立紅牌律治以說謊欺君之罪必不食言中朝政日亂大不相侔二言魏廣微掲中語也廣微大懼求救扵顧秉謙又卸過於崔景榮故忠賢惡景榮而疏廣微命周如盤丁紹軾黃立極爲禮部尙書馮銓爲禮部右侍郎並兼東閣大學士入閣辦事九月丁未掌河南道禦史袁化中死扵北鎭撫司丁酉蔣應陽棄市以王紹徽爲左都禦史徐大化爲副都禦史吳宗禮爲南京刑部尙書己亥魏廣微林堯兪並回籍壬寅冊封任氏爲容妃殺遼東經略兵部尙書熊廷弼傳首九邊丁未太僕少卿周朝瑞死扵北鎭撫司以呂兆熊爲戶部尙書總督倉場甲寅前登萊監軍僉事佟卜年死扵獄壬子遼師敗於錦州副總兵魯之甲死之甲寅皇極弘政宣治諸門工成加恩中官王體幹魏忠賢李永貞等並蔭弟侄一人錦衣僉事忠賢加賞銀五十兩紵絲三表裏別蔭一人都督同知給予應得誥命陜西提學副使顧大章死扵刑部獄中詔以楊漣等六人獄詞頒示中外又前鋒榜湯兆京等明告天下崔景榮李孔度削籍夏之令逮問戊午周道登削籍辛酉給事中霍維華請采雲霧山木以佐殿工戊辰以李従心爲工部尙書冬十月丙子朔皇第三子生容妃任氏出原任大學士葉向髙辭免殿工加恩不允癸未川湖總督朱燮元陳會剿機宜優旨従之甲申準民間俊秀納銀入學召兵部尙書髙第經略遼東賜尙方劍及蟒玉銀幣諸物經略遼東乙酉康丕揚遣戍丙戌以皇子生停今歲決囚土星犯太微垣上將丁亥傅宗龍上屯守方略戊子命禮部造鎭守薊鎭中酉八路關防月犯畢宿火星庚寅大學士孫承宗致仕予馳驛歸辛卯攺王在晉爲兵部尙書命禮部造經略遼東薊鎭天津登萊等處軍務闗防壬辰禦史潘汝楨參朱世守楊一鵬劉策陸完學俱命削籍甲午誥敇中書吳懷賢以稱道楊漣疏爲忠賢所惡下鎭撫司獄掠死戊戌擢許弘綱爲南京兵部尙書十一月丙午朔追封容妃任氏爲皇貴妃己酉揚州知府劉鐸以書箑有刺時語爲緝事者所吿逮下鎭撫司辛亥詔停止南都解茶壬子周如盤致仕陳熈昌陳子壯俱削籍熊明遇提問追贓乙卯刑部獄房火蔭魏忠賢族叔志徳爲都督僉事己未萬壽節禦門受賀甲子以冬至大祀奉皇祖配遣駙馬都尉侯拱辰告扵太廟丙寅加原任工部尙書丁賓太子太保丁卯躬祀上帝於南郊上禦殿受賀以臨雍特恩賜孔氏宗人孔聞範等入監讀書喬允升冠帶閒住甲戌嘉奨田爾耕總督川湖雲貴兵部侍郎蔡復一卒扵軍詔贈兵部尙書謚忠惠革錦衣衛南鎭撫司指揮同知張道浚回籍十二月乙亥朔刋示東林黨人姓名於天下丙子毛文龍僞爲俘獲百三十人以獻廣鹿石城二島溺死五人至登州私逃二十人登撫發兵緝捕皆拒敵死至京僅存十一人餘皆托之逃溺給事中楊文嶽劾之章下所司癸未李宗延罷李養正乞休許之以王紹徽爲吏部尙書周應秋爲刑部尙書乙酉薛三省致仕丙戌以緝獲功蔭魏忠賢甥傅應星爲左都督戊子原任吏部尙書趙南星以忤魏廣微並其子淸衡俱戍邊太常少卿阮大鋮疏薦謝升傅櫆命吏部酌議以聞禦史王珙頌魏忠賢籌國緝姦功優詔答之錦衣指揮僉事髙守謙毆殺原任檢討丁幹學於其第削奪金世俊米萬鍾王繼謨馬孟楨韓奇象方有度歐陽調律翟學程公鼐等三十六人官方大任提問追贓練國事李玄王祚昌霍鍈楊新期談自省等削籍復以緝獲功擢魏忠賢族弟宗孔都督同知予魏忠賢甥傅應星父尙才母魏氏祭一壇仍建坊以旌母節辛丑禦史吳裕中糾丁紹軾詔杖扵闕下杖畢遂卒攺周應秋爲左都禦史壬寅黃克纉罷董其昌致仕甲辰祫享太廟賑河間旱饑旌表節孝貞烈

六年春正月乙巳朔上禦皇極門受賀庚戌髙第奏我兵入右屯甲寅詔追王之寀周宗建張愼言熊明遇方大任及已故陶朗先楊漣左光斗顧大章贓銀以助大工給事中潘士聞疏劾曹欽程欽程削籍以逆黨攻逆黨也丙辰名皇子曰慈炅擢徐兆魁爲刑部尙書戊午敕纂三朝要典以顧秉謙丁紹軾黃立極馮銓領之甲子擢李思誠爲禮部尙書戊辰大風揚塵四塞庚午我兵圍寜逺辛未寜逺圍解禦史夏之令死扵北鎭撫司以喬應甲爲南京右都禦史二月甲戌朔嚴逃兵之禁乙亥加寜前參政袁崇煥爲僉都禦史專理軍務仍駐寜逺毛文龍請釋王化貞切責之丁丑西部入犯平川三山禦卻之己卯周應秋請嚴追楊漣左光斗等贓庚辰月掩畢宿火星以來宗道爲南京禮部尙書削石三畏籍逆黨自相攻也甲申賜駙馬都尉劉有福冊誥冠服周如盤卒贈少保謚文懿己丑刑部擬恵世揚大辟候決大風揚塵四塞庚寅周應賓卒贈少保謚文穆壬辰崔呈秀頌魏忠賢觸事懷忠請宣付史館從之起張鶴鳴爲南京兵部尙書癸巳大風揚塵四塞乙未大駕鹵簿成蔭魏忠賢弟侄一人都督僉事丙申錄四川殉難諸臣李忠臣等之後戊戌蘇杭織監李實疏參原任應天巡撫周起元並周順昌髙攀龍李應升周宗建繆昌期黃尊素等皆遣緹騎逮之詔袁崇煥奪情視事己亥上親朝日壇庚子大風揚塵四塞二月甲辰朔命南和伯方一元掌南京後軍都督府事丙午髙第乞病歸命總兵官滿桂以原官守寜逺丁未以中官爲各鎭監軍敍緝獲功封魏忠賢侄魏良卿爲肅寜伯予誥劵世襲吏部尙書王紹徽請給以四代誥命並及忠賢祖父從之命袁崇煥巡撫遼東方震孺擬絞庚申區大倫削籍陰霾如雨成基命冠帶閒住以劉廷元爲都察院左副都禦史蘇州民變撃死逮周順昌旗校甲子命王之臣爲兵部尙書兼都察院右副都禦史經略遼東閻鳴泰總督薊遼封西洋大炮爲安國全軍大將軍丙寅姜逢元冠帶閒住己巳三朝要典成夏四月癸酉朔親享太廟敍緝獲功蔭魏忠賢弟侄一人爲都督同知仍賜敕奨諭熊明遇遣戍賜魏良卿第宅朝房黃龍光鄧渼鄒維璉徐良彥遣戍乙亥遣官分取花石丁丑諭括各路銀助工己卯原任兵部尙書黃嘉善卒贈太保海冦林七老等合紅夷作亂官軍討平之己卯川貴總督朱燮元擒奢寅以捷聞癸未下繆昌期扵北鎭撫司丙戌原任左都禦史髙攀龍赴水死崔呈秀直陳要典之原優詔答之敍寜逺功蔭魏忠賢弟侄一人錦衣都指揮世襲加袁崇煥兵部侍郎巡撫如故余升賞有差癸巳上以敍功本未列崔呈秀名命以工部侍郎兼都察院左副都禦史列名劉廷元之後禁夷人収買鐵器是日白露著樹如垂綿日中不散丁酉工部興工修信王邸第戊戌丁紹軾暴死贈太保謚文恪是日東北方有白雲名天裂頒肅寜伯鐵劵庚子下周順昌扵北鎭撫司南禦史張繼孟削職提問追贓助工再敍寜逺功李起元等各升賞有差五月癸卯朔董可威罷丙午以盛暑輟講陜西巡撫追參孫瑋乞革去恩蔭追奪誥命従之原任左諭徳繆昌期死扵北鎭撫司戊申王恭廠災焚死軍民無算是日薊州地震密雲俱地震有聲如雷三日乃止毛士龍黃正賓遣戍夏嘉遇擬徒姜志禮削籍己酉以王恭廠災下詔修省癸亥朝天宮災甲子以薛鳳翔爲工部尙書巡撫登萊武之望劾毛文龍跋扈報聞丁卯以黃汝良充經筵講官戊辰賜肅寜伯魏良卿莊田七百頃於獻縣庚午神宗實錄成六月丙子京師地大震天津三衛宣大連震山東濟南二府河南一州六縣皆震傷軍民無算丁丑皇子薨給魏忠賢三代祭葬誥命棄陳一敬市武長春所妄扳也丙戌霧重如雨戊子吏部員外郎周順昌禦史周宗建並死扵北鎭撫司河南盧氏姦民李宗善等聚眾爲亂官兵撃擒之庚辰大學士顧秉謙等進三朝要典閏六月禦史陳朝輔糾馮銓媚佞請斥之不聽巡撫浙江潘汝楨首疏爲魏忠賢建生祠禦史黃尊素死扵北鎭撫司壬寅陳朝輔再糾馮銓命銓回籍聴勘冊謚懷獻太子以倡議蠲免鋪墊賜敇奨諭魏忠賢遣錦衣衛千戶王蒞民往徽州逮吳養春以擅黃山利也攺原任總兵滿桂爲中府僉事禦史李應升死扵北鎭撫司以朱一桂爲南京右都禦史壬子月犯天江第二星升閔夢得爲兵部右侍郎兼右僉都禦史總理五省兵馬錢糧乙卯月食陰雲不見毛文龍僞捷報功辛酉鑄巡歷諸路核軍餉太監官防以給紀用陶文等下周起元於北鎭撫司升馮三元爲都察院右僉都禦史恊理院事壬戌中府艸場火殺擊旗校蘇州義士顏佩韋馬傑沈揚楊念如周文元等五人王紹徽罷李若星遣戌秋七月辛未朔日有食之親享太廟日食陰雲不見河南地震黜刑部沈演爲民癸酉停采雲霧山木命滿桂鎭守山海關掛印駐關門兼轄四路以周應秋爲吏部尙書王永光罷乙亥畿輔地震辛巳寜夏地震命戎政尙書馮嘉會回兵部管事以薛貞爲刑部尙書房壯麗爲左都禦史殺揚州知府劉鐸丙戌擢施鳳來張瑞圗李國■﹝木普﹞並爲禮部尙書兼東閣大學士入閣同首輔顧秉謙辦事李啟元致仕己丑月犯畢宿山西靈丘地震庚寅登州城樓火辛卯以郭允厚爲戶部尙書蘇茂相爲戶部尙書總督倉場安南入貢乙未崔呈秀爲工部尙書兼左副都禦史督察大工八月黃汝良致仕庚戌新城伯王升子錦衣衛指揮王國興以魏忠賢誣奏論斬癸丑以駱從宇爲禮部尙書兼翰林院學士掌詹事府事吳従禮罷辛酉賜閔夢得尙方劍琉球入貢丁卯劉廷元請攺正光宗實錄九月甲戌福建地震編修姜曰廣給事中王夢尹頒詔朝鮮毛文龍稱病乞罷不允戊寅另設闗外餉司己卯徐如珂朱欽相削籍辛巳以靳於中爲南京刑部尙書巡撫應天兼僉都禦史錢龍錫倪思輝削籍周起元死扵北鎭撫司癸未太白晝見庚寅顧秉謙致仕甲午皇極殿成帝禦殿受賀有聲如怒濤自殿中出朝班閧然魏良卿以殿工功進肅寜侯原任左都禦史李鋕卒順天府丞劉志選承魏忠賢指誣奏皇親張國紀以危中宮禦史梁夢環繼之詔捕其家人下詔獄冬十月庚子朔上禦皇極殿頒歷親享太廟加賜魏良卿田三百頃孝陵指揮李三才爲魏忠賢建祠賜額曰溥仁戊申進魏忠賢爲上公加恩三等進魏良卿爲寜國公世襲賜之誥劵祿米視魏國公例歲支五千石莊田再加一千頃以示眷酬攺修光宗實錄甲寅以殿工加恩輔臣及部院卿寺並進爵有差毀江南江西等書院田土變價三千一十七兩以助大工壬戌工部尙書薛貞請加賜魏忠賢第宅命於己給一萬九千兩外更給三萬五千兩以示優禮元臣至意周應秋請再敍殿工十一月壬申宴外國使於左闕門乙亥畢自嚴罷戊寅以修孝陵功加恩魏忠賢三等蔭子侄一人錦衣指揮僉事世襲丁亥南京地震己丑賜魏良卿寜國公鐵劵袁可立致仕以劉廷元爲南京兵部尙書參贊機務閔洪學爲南京右都禦史癸巳宣甘鎭捷加恩魏忠賢三等蔭弟侄一人錦衣指揮使以殿閣工成升授各監官匠及效勞委官王引直等共九百六十五人逮房可壯楊嘉祚追贓十二月己亥朔魏忠賢彚奏三年緝獲功蔭弟侄一人錦衣指揮使世襲楊寰孫云鶴許顯純皆加太子太保辛丑以山海關工成蔭忠賢族侄希聖錦衣指揮同知復以秋防功蔭忠賢甥馮繼先錦衣指揮同知戊申南京地震以範濟世爲南京工部尙書辛酉起張鶴鳴仍以太子太傅爲兵部尙書兼都察院右都禦史總督雲貴川廣軍務兼督糧餉巡撫貴州偏沅以商周祚爲南京工部尙書予蔡復一祭葬癸丑給田爾耕孫繼華指揮僉事全俸時方二歲潯州六斗窠賊胡扶紀等作亂殺守備蔡人龍把總鄧養等總督商周祚以聞戊辰李思誠削籍歲暮行大祫禮告太廟旌表孝義節烈

七年春正月己巳朔上禦門受賀乙亥命中官塗文輔總督太倉銀庫崔文升總督漕運河道李明道提督通倉魏忠賢捐銀三萬餉遼蔭弟侄一人錦衣指揮使世襲辛巳月犯軒轅大星甲申雲南定邊縣風雷雹霧橫漲漂沒鶴慶府鎭姚所石屏雲龍二州俱地震千崖宣撫司大星飛隕戊子南京地震盜入桃源縣刼庫縦囚庚寅信王疏辭景府地租銀兩優詔従之辛卯徐縉芳遣戍裁減三王之國公費二月己亥王之臣乞病歸庚子信王出府成婚甲辰命總督登津鎭守海外等處便宜行事中官胡良輔等移鎭皮島仍給敕諭關防丙午再敍寜逺修城功蔭魏忠賢弟侄一人錦衣指揮使丁未賜寜國公魏良卿肩輿逮遵化道耿如杞丙辰命代世子鼎渭嗣爲王丁巳瑞王常浩惠王常潤桂王常瀛俱之國擢劉志選爲南京都察院右僉都禦史提督操江己未以史永安爲兵部右侍郎兼都察院右僉都禦史總督三邊三月辛未我兵圍鐵山壬申丰城侯李承祚奏開采珠池銅礦不許戊寅我兵下安州旋攻黃山堡庚辰以雲南平定武尋之復宣捷午門丁亥以韓日纘爲南京禮部尙書戊子我兵攻朝鮮庚寅命魏忠賢所蔭指揮使俱攺尙寶丞夏四月丁酉朔親享太廟銀定矮木諸部犯邊撃卻之斬首百八十級下王之寀扵北鎭撫司戊戌上傳諭太常寺時享太廟牷牲不潔著令嚴處飭行工部主事呂下問激變黃山士民回籍聴勘己亥馮嘉會卒以王之臣爲兵部尙書辛丑暖泉等部入犯禦卻之擒獲阿班歹等歸功魏忠賢敍蔭辛亥程正已遣戍壬子以隆徳殿工成蔭魏忠賢弟侄一人爲指揮使癸丑刑部侍郎王之寀死扵北鎭撫司李宗延卒範濟世罷以張璞爲南京戶部尙書五月丙寅朔安南入貢庚辰松套諸部合騎入犯禦卻之辛巳我兵圍錦州壬午封銀礦洞口以三藩役竣蔭魏忠賢弟侄一人爲錦衣指揮使擢張曉爲兵部尙書兼右副都禦史總督宣大山西等處軍務揷漢諸部入犯總兵官姚世卿撫之遂受款乙酉命戶部開會計局淸天下賦役冊及九邊兵籍太學生陸萬齡請祀魏忠賢於國學內以配孔子許之丙戌我兵圍塔山錦州圍解甲午開濮餘孽鄭江等復作亂官兵撃平之六月我兵攻寜逺總兵滿桂禦卻之遂奏錦州解圍之捷海冦一官老犯福建銅山等處宣延鎭捷秋七月乙丑朔命魏良卿攝享太廟以宣捷詔諭羣臣總督商周祚奏潯州剿蕩功報聞丙寅袁崇煥致仕己巳申禁鄕會試文不得詆毀朝政癸酉上不豫詔遼士子山東鄕試中二名己卯敍錦州功封魏忠賢四歲孫魏鵬翼爲安平伯加少師歲祿二千一百石賜誥劵壬午戍原任禮部尙書孫愼行於寜夏賜魏鵬翼土田七百頃刑部尙書薛貞以髙攀龍之死由其子世儒不能防閒奏戍邊衛移內市於玄武門八月甲午朔丰城侯李承祚頌魏忠賢功比中山王請如例封兩公章下兵部丙申霍維華敍寜逺功加恩寜國公魏良卿於見任太子太保上加太師而止尙餘一級統候聖裁上諭歲增祿米三百石仍給誥劵以彰優禮元勲至意戊戌以三殿告成封魏忠賢弟侄一人爲侯世襲大學士黃立極等各進官有差中旨以崔呈秀爲兵部尙書仍兼左都禦史庚戌以崔凝秀充總兵官鎭守浙江乙巳召見閣部科道官於幹淸宮諭以魏忠賢王體幹恪愼忠貞可與商確大事黃立極等對曰皇上任賢勿貳諸臣敢不仰體盛心帝悅丙午頒示東林後勁榜於天下再敍殿工封魏忠賢侄魏良棟爲東安侯賜予如鵬翼餘皆升賞有差是年薊遼總督閻鳴泰順天巡撫劉詔巡按禦史倪文煥梁夢環請建魏忠賢祠於西協賜名崇功工部商人建於京師曰崇仁建於通州曰懷徳太僕寺少卿何宗聖建於房山曰顯徳薊遼總督閻鳴泰巡撫袁崇煥建於寜前曰懋徳總督宣大張璞巡撫曹爾楨巡按劉弘光建於五臺山曰報功建於太和山曰昭徳李若琳建於蕃育曰感恩薛世昌建於松江曰徳馨巡宣府秦士文建於宣府曰隆勲總督張璞再建於宣大曰徳勲建於鳳陽曰旌徳建於建昌曰崇徳工部郎中曽國楨建於盧溝橋曰隆恩監生陸萬齡請建於國學春秋祀通政司經歷孫如冽建扵宣武門外曰懋勲延綏巡撫朱童蒙建扵本鎭曰祝恩武淸侯李銘建扵崇文門外曰鴻勲總督保定梁世勲建扵安定門外曰著愛工部侍郎盧大受建扵京師總督閻鳴泰建扵景忠山曰廣恩登萊巡撫李嵩巡按李精白建扵泰山曰隆熹並嶽又寜海祠曰景仁蓬萊閣曰流鴻總督遼餉戶部尙書黃運泰保定巡撫張鳳翼提督學政李蕃巡按倪文煥建扵河間曰仰徳建扵天津曰感仁上林院監丞張永祚各建三祠曰存仁曰洽恩曰永恩五軍都督府等衙門建扵京師曰徳芳曰茂勲河南巡撫郭增光巡按鮑奇謨建扵開封曰戴徳江北曰瞻徳巡撫張鳳翼建扵眞定曰旌勲巡撫大同張翼明建扵赤城曰崇功總河侍郎李従心漕運侍郎郭尙友等建扵濟寜曰表勲巡鹽禦史許其孝建扵揚州一曰瞻恩一曰流恩湖廣巡撫姚宗文鄖陽巡撫梁應澤巡按溫臯謨建扵武昌曰隆仁承天曰弘恵均州曰戴恩總督三邊史永安巡撫胡廷羙巡按莊謙建扵太白山曰■﹝樊﹐心代大﹞彜楚王華奎建扵髙冠山鳳皇嶺之陽亦曰隆仁直隸提學禦史李蕃再建於河間題曰九千歲山西巡按李燦然會同巡撫牟志夔建扵河東曰褒勲福府承奉建扵洛陽蘇州巡撫建扵虎丘曰普恵李實建扵杭之西湖請以百戶沈尙文等世守之賜額曰普徳施鳳來記其事張瑞圖書而刻諸石時生祠徧天下皆請賜額淮安曰瞻徳崇文門曰廣仁濟寜曰昭徳河南曰成徳山西曰報功大同曰嘉徳登萊曰報徳房山曰顯徳陜西曰祝恩徽州曰崇徳通州曰懷仁昌平亦立二祠曰崇仁曰彰徳宻云曰崇功林衡署曰永愛江西最後曰隆徳獨福建竟未有請者甲寅帝大漸傳旨肆赦二十二日乙卯崩於幹淸宮年二十三遺詔以皇五弟信王嗣皇帝位十月庚子上尊謚曰達天闡道惇孝篤友章文襄武靖穆莊勤悊皇帝廟號熹宗明年三月葬徳陵

外史氏曰熹宗天資剌謬而性多淫巧酷嗜匠作目營心運爲之旣成復毀又喜馳馬試劍手格狐兔而爲笑樂以是逆奄伺其所好日供斵削之事俾無刻暇一切章奏皆不及覽遂致太阿下移羣凶在列屠戮忠良放逐賢正使天下囂然喪其亷恥之心竟有奉忠賢以竊窺神器者而帝惛然罔覺乃至三案之事身所諄諄告誡焉者亦任其翻倒而莫之知安望其能整齊庶政乎天禍人國生此不才而破壊天下至扵不可収拾俾湣皇帝承之蓋亦不幸而逢其會矣余作是稿皆以下東林諸賢扵北鎭撫司爲文後同事者悉攺爲詔獄余以爲不然夫詔獄者天子之獄也北鎭撫司𨿽曰天子之獄實逆璫私有者也烏可以天子之獄而斃諸賢良乎余故悉仍其舊至扵災異例另有志故同事者刪之然當此君昏臣逆之時不附以災變則依然光天化日之中也何足以儆後世之君臣乎余故亦仍其舊至扵祠璫諸臣同事恐得罪其子孫之有力者盡刪其姓名余謂史以直筆爲正古者史官屢殺而屢書故其人其文傳之千古也夫明著其姓名正使其孝子慈孫百世不能攺而爲惡者懼矣卽令其子孫見之亦兢兢焉惟善是圗而思幹蠱焉若竟去之何異張瑗疏奏璫壠之碑盡沒扵永■﹝宀之﹞河工而俾姦人之子若孫反得揚眉吐气何以示勸懲耶余故悉仍其舊云

東林列傳卷末下

