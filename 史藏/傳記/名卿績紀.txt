名卿績紀

﹝明﹞王世貞撰

名卿績紀敍

名卿績紀一

名卿績紀二

名卿績紀三

名卿績紀四

●名卿績紀敍

王世貞

夫士被簪筆雍容理朝華賁化象職也乃使之握符制閫舉宗社寄騎則調弓而先帷則執檄而艸難矣哉愚也竊嘗聞於詩曰文武吉甫萬邦﹖憲蓋兼之矣髙皇帝混一寓宇𨿽間錄一二儒者劉誠意輩侍左右規調兵食至攻討之任專寄弁帥其勢甚重幾不反仁宣來漸以都禦史或侍郎分守職撫安民伍督察姦獘軍興得與弁帥參總督權更大生殺爵黜人軍不常置事妥卽巳成化間采陶魯議於兩廣設總府專治後虜大入殺掠吏民詔陜西三邊設總府後又於宣大偏保設總府迄今天下稱三大總府云

逸史氏曰悲夫邇者匈奴跳梁犯西北鄙無寧歲也西北之垊壯老委首領匈奴不敢以分朝夕也主上勞思焦慮赫焉假文帥禦之然欲烈烈如吉甫蓋尠也樊子束手待虜飽不敢擊旣出塞取被掠跳者僇馘徼功賞幸不誅免之旋以他事用翟鵬奏徹兵逮下獄死甚若或不勝栗銳喜進之念欲建無前之大舉未覩要害指授兵未出而刃鍖領矣悲夫豈勢時之不易將搜剔之尙遺或中制之多豫抑材具之有限遠謝周憲近恧先猷巳矣巳矣馮唐撫髀之對誰則嗣哉愚也僭取劉誠意而下諸君子志之之而人也誠與才合謀以忠運斯爲駿猷不愧國器尙矣然而且寡矣馬或奔踶而千里非不知奔踶之爲累而千里之爲重故也乃復采李善長而下志之媺惡難借功行暌途觀者得其巨乎瑣可略也名曰名卿紀績上下通二篇

●名卿績紀一

王世貞

劉基

章溢

於謙

羅通

王竑

○劉基

劉基字伯溫處州靑田人十四從師受春秋請假旬日卽暗誦大義了了屬文气昌而奇稍長於書鮮所不讀天文地理兵書數學尢極精究舉元進士拜髙安丞以廉節著頗抑豪貴武斷者右小民諸豪貴不便之應行省辟與幕僚議不合投劾去久之召拜江浙儒學副提舉充考試官尋上言禦史失職數事下臺臣覆格不下因復罷歸乃與魯道原宇文等日縱酒呼博爲樂一日遊西湖有異雲起西北光映湖水中道原諸從遊者皆以爲慶雲賦詩基益持滿引不顧曰此王气應在金陵十年後王者起輔不我乎非夫也眾大駭咋舌則稍稍避去基醉乃歸時沈湛無識者獨西蜀趙元澤一見異之顧謂曰公武侯儔也天下將有事幸自愛毋令落小盜手而會方國珍起海上掠郡邑麾下至數萬人詔復基浙東元帥都事討之至則與元帥城慶元繕甲勒兵稍前迫國珍國珍逆勢不抗乃浮海以重賂賂元用事者下有司招撫國珍授以官基曰賊弱易與今不除乃厚撫之益長賊計且無所懲不可用事者巳先入國珍賂大怒基謂失天子憫念元元至意當斬羈管紹興路大憤激慟哭嘔血數升欲自殺家人葉性等力阻之得不死賊尋益蔓起不可制行省檄基以都事募兵剿捕山澤略平進樞密經歷行省郎中經略使李谷鳳上基前後功於朝猶以國珍故不錄左授總管府判基卽日棄官隱靑田山中閭黨避亂者多依之著郁離子仿戰國人語自見云髙皇帝旣巳都金陵遣兵狥下金華諸郡走使聘基基慨然散其眾謂所親曰吾向遊西湖指且云云者此公也束身與使偕抵金陵上時務十八策大見器重朝夕侍帷幄

陳友諒舉國入寇勢張甚或謀以城降或以鐘山有王气奔據之基獨張目不言上召入內請屏左右屏左右基始曰先斬主降及奔鐘山者吾乃言上曰先生計安出曰賊气驕可伏兵取之上曰善勒大將徐達等乘東風發伏兵大破逐北斬溺及降者數萬尋以敵貲賞基基不受上故遙奉小明王其誕中書省虛禦座請上行慶祝基大怒罵曰彼牧豎奉之何爲不拜走見上陳天命所在上大感悟因遂定進取計都督馮勝攻兵某城上命基書方略授之使夜半出兵至某所見某方靑雲起宜設伏頃有黑雲起者賊伏也勿動日中黑雲漸薄回與靑雲接者賊歸也卽衘枚逆擊之可盡擒也眾莫信夜半見雲起如所指授從擊取其城上益神基言洪都守將胡廷瑞遣其子通欵請有所禁止上難之基從後躡胡牀上悟卽如約廷瑞降先是基喪母屬兵事未敢言至是請還葬括蒼道衢州定金華苗軍亂上時時手書馳問計基條答懸合不爽葬畢召入朝至建徳帥李文忠也畱之張士誠以師來伐文忠奮欲戰基固止曰不出三日賊走矣

三日基登城望顧其下曰賊走急追勿失眾見其壁旗鼓嚴如故疑未發諜往視果空壁追至桐廬取其帥上見基復來大喜賜坐上方有事吳楚謀所先皆以吳地饒易取楚彊少後基曰先吳易耶士誠守土虜耳楚據上流竊名號乃心無日忘我宜先上曰善微先生言吾不後忘漢會友諒復攻洪都上往救之以舟師大戰彭蠡湖未決上時意惴甚基密請移軍湖口以金木日決勝巳陳氏果滅方戰時基侍側急手挽衣推上過別舟大呼曰難星過矣頃之所乘舟糜於炮禦坐委頓水不捄歸拜太史令自是益親多屏人語無知者日中有黑子基奏東南當失大將俄胡深敗沒報至上方欲刑人基適入見問何爲上曰吾夢刑人首屬於土吾惡之以應故耳基曰眾首有血傅土得土得眾象也三日報且至上爲畱待三日海寧降上喜悉付基令縱之眾叩首謝曰公生我公生我而丞相李善長嘗得罪上憲使淩悅因彈之基從容爲上言李舊勛且能和諸將上曰是數欲害先生者爲遊說免耶卽罷李吾之相計無踰先生基叩頭曰國家欲易柱必得無求巨木哉臣才不任卽所見無過李者陛下柰何易之上乃止

洪武元年上南郊卽皇帝位基奏立軍衛法進拜禦史中丞時下大司農定處州七邑稅糧比宋制畝加五合具上特爲靑田作五合科曰使靑田人世世念伯溫也而車駕幸鳳陽基及丞相善長同居守中書省都事李彬侮法當死基奏按之善長爲彬解不聽奏上詔可基卽日斬之善長大恚恨以他事訴於上基乃求放歸田裏陛辭謂上曰鳳陽帝鄕非置都地虜無所復慮獨王保保未易下也後定西失利王保保走沙漠卒爲邊郡患焉上以是罷不都鳳陽而手詔敍勛伐召基同盟勛爲賚賞甚厚追封及三代丞相善長罷次當楊憲憲素善基基力言不可上怪卿不愛憲者基對曰臣愛憲故欲全之耳憲有相才無相器必敗上曰汪廣洋何如曰褊淺殆甚憲耳曰胡惟庸何如曰此小犢將僨轅破犂上曰吾固欲相先生基曰臣向巳言之臣疾惡太甚且不耐繁劇爲之恐孤大恩後憲敗上卒相廣洋廣洋敗繼相惟庸基蹙然曰不蒼生福哉吾言驗者也

三年�弘文館學士進封誠意伯尋賜老基𨿽年老山中有信使往來不絕所問必悉心對甌括間有隙地曰淡洋復抵福建界曰三魁元末爲販鬻鹽盜淵藪累年基奏設巡司守之及設司盜黠桀抗不服入海基遣其子璉入奏丞相惟庸猶以舊怨奏基欲得淡洋地不遂爲此計上𨿽不以罪基亦頗爲動於是基入朝見上不敢歸久之寢疾丞相惟庸挾醫來視疾飲其藥覺胸中積如捲石白於上

上弗省也疾遂篤三月上爲文敕基馳驛歸歸一月卒年六十五遺命焚屍楊灰無得葬所習天官書進於朝子二人璉爲江西參政卒官今皇帝興滅繼絕謂基功最大贈太師謚文忠錄其後爲誠意伯

逸史氏曰吾幼時聞諸長老劉誠意事奇怪甚不錄錄其大都於蘇平仲狀取節焉旣成讀而嘆曰天其巧合世哉夫古稱豪傑勇智士不相用則角也夫角曷以全誠意三仕元獻策不用罷乃歸我太祖是元遺太祖以誠意不使角而使爲用也嗚呼巧哉或謂誠意類畱侯其籌策縱橫無愧焉至出處大節遠矣

○章溢

章溢字三益龍泉人元季蘄盜大寇龍泉得溢從子將殺之溢出謂賊兒幼不足殺願殺我賊方懸募購溢大喜﹖釋從子延溢坐問計溢慢罵曰計安出﹖賊不巳且死爾賊怒縛溢柱刃礪脇欲以威降溢溢愈奮不屈賊竟弗忍害溢夜乘間脫歸募裏中少年擊賊大破走之又從別將石秝宜孫討峒賊俱有功行省以便宜遷溢僉都元帥不受溢揆盜眾未易平又鮮奇可事者散兵匿匡廬山轉入閩髙皇帝定金陵制詔束帛聘溢旣見問曰我爲天下屈先生先生何以教寡人溢對曰傳云不嗜殺人者一之臣不佞它亡所復知上悅拜僉營田司事行課兩淮墾田及租稅攺僉按察司司浙東處帥深代溫詔溢還守處供軍餉亡匱民忘其師溫下溢移鎭湖廣請分兵駐荊襄列斥堠置屯田因蠶食蔡鄧未許會處帥伐閩敗歿浙諸郡大震詔溢以按察副使鎭處溢辭副使馳詣郡則姧民亡賴肆刼掠聚山谷不下溢﹖榜招諭之爭就撫溢﹖誅其帥而籍餘眾爲兵靑田叛與範參政合寇慶元龍泉時處兵悉發戍浦城溢所籍僅足城守乃召募向所從裏中兵據要害列木柵相救賊懼遁去浦城戍告糧乏詔處轉饋溢以道險乏牛車而軍中掠食甚富請括入官而均給之食果足溫之

茗陽叛據險徼遮往來商旅又時輕兵剽鄰邑溢遣子存道破斬之造海舟籍漁戶精銳者得舟師千人使千戶任堆淵朱仲欽將戍靑田賊至仲欽兵搏未決而堆淵走遂敗溢誅堆淵再遣指揮何世明擊賊平之入朝上勞苦溢因屏人議伐閩溢對曰聞禦史大夫湯和自海平章政事胡廷瑞自江西夾舉閩固易然閩人服李文忠甚今鎭浦城固建寧取道也上曰善詔文忠別出兵繇建寧閩果下先是溫別將黃宗云成景達來附予官仍故將軍守土溫失利輒叛去後降溢請斬宗等以狥召拜禦史中丞尋兼太子贊善大夫而存道率鄕兵萬五千從入閩閩平詔移從海道北伐溢持不可曰鄕兵農耳始許以閩事平歸農而復調之非信也上色變溢繼曰處固有嘗叛就撫者其人趫勇好農可籍而代也上乃大喜曰孰謂儒迂而有先生先生其爲朕一行溢旣歸母卒上遣祭仍趣籍兵使存道將見上溢竟以勞毀得疾死存道自累功至指揮

逸史氏曰髙皇帝定金陵卽使使以禮聘劉基宋濂葉琛及溢溢以績貴基以謀用濂以文顯琛以節著嗚呼漢屈羣策於斯爲盛哉

○於謙

於謙字廷益錢唐人其先世仕元爲浙江宣慰使請老錢唐遂世爲錢唐人謙幼穎敏有大志弱冠舉進士授監察禦史督錦衣官校捕察鹽鹺不問戚中畹貴常侍家一置理無少貸者謙長身貌白晢如冠玉每奏對聲朗朗徹衎陛間宣皇帝固目屬之從上下武定蓻﹖糸漢庶人命謙廷數其罪益稱旨河南山西地相絡民饑多盜議得大臣鎭撫之上曰是故數漢庶人罪者禦史大隹擢謙兵部右侍郎謙顧起微躐大位懼無以報上徳意抵鎭晝夜經畫課耕緩斂箕暇完繕城堡練車騎預蓄艸爲堰河得亡決行按大同據將士私匿屯地還官滿九載轉左侍郎地故有帕香及蘑菇先任者至京率以是饋饋爲常謙入議事袖手往無所望之仍賦詩自見云前後在鎭十八年當轉者數矣他禦史故貌類謙以事忤中貴人振振時柄司禮記之會謙薦參政孫原次王來自代振下詔以謙﹖﹖玄求代左遷大理少卿會謙持父喪歸於是吏民數千人諸臣上書請畱振亦悟悔復撫故地尋入爲兵部右侍郎北虜也先寇邊郡殺掠萬餘人王振說睿皇帝親徵謙與尙書鄺埜請遣將行不報

巳巳八月望我師駐狼山土木虜奄至師大潰睿皇帝陷於虜敗報至京師大震帝弟郕王以皇太后命監國禦東角門問計羣臣叩首論王振喪師辱國狀當藉王未許眾怒亂捶死錦衣指揮馬順及內二侍王大懼欲退謙直上攬王曰止止振罪首不籍無以泄眾憤且羣臣心爲社稷耳無他王曰可於是遣都禦史陳鎰藉振家慰勞羣臣且散謙後徐徐行衣盡裂吏部尙書王直執謙手嘆曰吾向者固易公卽百王直今日柰何郕王旣卽位遂進謙尙書太監喜寧故胡種土木敗降也先因用爲鄕導挾睿皇帝趨紫荊將遂躪我三輔京師戒嚴侍講徐珵倡議占象宜南遷於謙大慟哭廷抗言曰京師天下本卽亡論上

上不幸沒虜宗廟三陵百官萬姓帑藏倉儲亡恙中國勢全盛柰何棄之且宋南渡可監也珵妄言當斬上乃從守議拜謙總督內外諸軍珵始恨不敢言通州糧數百萬石城小易破眾請焚之無爲虜有謙下令募軍民得自運人以多寡受糧歸一二日而盡奏委親信戚畹重臣環衛宮闕守九門簡給事中王竑姚夔監軍而身率大兵營城外反闔門泣誓將士皆感奮頃之虜至萬騎前突我堅壁不爲動虜不得志稍稍引避去相持凡六七日虜疲且退謙與武淸伯亨謀諜知睿皇帝移他所舉炮擊之虜死萬計而宣大勁騎援者分道入虜夜遁遣兵尾出塞不敢擊論功加少保固辭不許客有誦謙功者謙謝曰四郊多壘卿大夫恥之今但不城下盟何功

明年睿皇帝還京上尊號太上皇居南城侍禦服饍儉甚太上以是不能無望焉虜𨿽退然時時犯我西北邊貴州苗大起二廣四川復用兵警報旁午謙目視指屈口爲奏二吏從旁錄錄常不及經略悉懸合機宜所向有功上亦雅信謙待殊禮賞賚不貲謙臥病宿朝房上使二大璫更往視謙服禦簡朴嘆息因以聞詔計資令尙方制賜至菜醢畢備謙病痰火醫令言非得竹瀝不可上﹖幸萬歲山伐竹取瀝賜之於謙爲兵部八年又兼總營務乃上言兵冗不精練遇敵輒退走避是以有土木之役且兵額四十餘萬非盡可用者徒費大家米於是卽五軍三千神機營得馬步驍悍者十五萬﹖團營十二身與總兵石亨日教練之厚廩餼使備徵行謙威令嚴密裁抑僥幸𨿽同事無得輒與以故亨與小人多不便之景皇帝寢疾謙率文武大臣請視朝旣不可起則請早復元良正天下望意蓋在憲宗也石亨張軏徐有貞謀以麾下夜寇南城迎太上皇復辟遂下謙及王文等於獄誣以迎立襄王罪死文見收憤怒目如炬辧不巳謙笑曰辧生耶彼不論事無有直死我耳獄具上猶豫未忍有貞卽珵直上前言曰今日不殺謙事無名上乃決謙文悉斬東市家屬戌邊徼謙死藉其藏無餘貲產蕭然僅史藉耳而正室鐍鑰甚固中頗多蟒衣珍寶劍器皆上賜也睿皇帝崩憲宗立雪謙寃復爵赦其家戌者子冕爲府軍千戶至孝宗朝冕巳易文階遷應天尹上言先臣謙幸蒙先帝昭雪未有贈謚敢昧死請詔謚肅湣贈太傅立廟其地子孫世爲千戶勿絕

逸史氏曰北地李生作於謙廟碑其略曰虜時擁英宗諭下大同之人登城謝曰賴天地社稷之靈巳有君矣卽他處無不然者嗚呼斯言也功以之成禍以之生歟謙死後田畯行伍無弗哭者且曰鷺鶿水上走何處尋魚嗛而大梁人爲立祠祠之當時同與難者王文然文未有稱也謙死極慘又一時首功今無後天所以報之何薄哉

○羅通

羅通字學古吉水人年二十四舉永樂壬辰進士授監察禦史通與諸禦史上疏忤旨未發亡何交址平地絕遠多瘴癘而夷獠新附畏不樂明約束中朝士憚往上於是詔禦史予三級知交址諸州通得淸化亡何黎利叛來攻通累擊卻之而成山侯王通檀與利媾棄交址拔吏士歸檄至通怒發上指謂都指揮等曰王通不奉上命喪地辱國此城羅生死所耳都指揮曰如教於是獨不予黎利淸化利大發兵八萬人晝夜來攻圍通死戰大敗之踰年而詔使至如成山侯語仍全吏士歸帝怒收成山侯下獄論死贖爲庶人余非罷卽謫而獨引見通攺戶部員外郎久之坐法免徙南邊赦歸睿皇帝北陷虜虜日近詔羣臣舉將略有以通應者拜職方郎中尋擢右副都禦史守居庸歲十月也先脫脫不花王阿喇知院三萬騎逼居庸甚急通飭將士冒矢石固守不下而宣府參將楊俊者以精騎入衛京師道關夜遣裨將告通通仗劍厲聲曰若欲保京師耶保京師保居庸足矣下令有一人一馬南度者斬以狥乃止會天大寒令老弱汲水灌城﹖﹖堅滑不可破

七月虜退趨紫荊通選兵追速敗之逐出長安嶺中外始定捷聞加太子少保右都禦史賜璽書慰獎焉通數上書論兵事與於謙不合乞病歸卒咸曰通在淸化得異人授以遁甲諸書習之精重謫南荒復延祕迹虜寇居庸望煙雲艸木若數萬人狀者吁奇矣哉

○王竑

王竑字公度河州人也長身俶儻有智力舉進士爲給事中豎人振誘睿皇帝北徵陷虜振故橫積貲產萬萬二孽弟繇振官指揮使羣臣憤伏闕請監國郕王誅籍之未許錦衣指揮馬順者振黨也諭麾眾且退竑直前捽順批頰詈曰順姦臣爲振傾官何不舉手眾爭拳蹴順血肉零亂死郕王乃從詔籍振家誅其弟竑是以顯而亦多忌者虜大入寇圍京師詔竑別將當虜擐甲令於軍軍嚴不囂虜望見走進僉都禦史總漕鎭淮淮大饑竑輒開倉賑而以狀聞乃自劾上曰賢哉都禦史活我百姓勿劾而睿皇帝自南城復位有以竑名上帝曰此不請我弟籍振者耶削秩流江夏睿皇帝崩羣臣爭言故都禦史竑賢不宜棄召拜兵部尙書時兩廣蠻大起竑薦前侍郎韓雍有文武才宜帥討滅蠻而雍新得罪眾難之竑曰天子方棄瑕卽瑜疑雍罪不當乃竑不以罪廢耶議始定竑剛勇練於邊政而狥法多忤乞歸二十載乃卒

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●名卿績紀二

王世貞

韓雍項忠

餘子俊馬文升

王守仁

胡世寧李承勛

○韓雍項忠

韓雍字永熙吳人幼穎敏讀書過目卽成誦弱冠舉進士選授監察禦史尋奉命錄囚碭山教諭丘純責膳夫丘磨兒磨兒父教令逃去因訴他禦史純箠死吾子他禦史搒掠純彊自誣服然無所得屍黃河傍一浮體支解者父乃哭吾兒也於是純坐極刑雍疑之蹤迹得磨兒純始白久之出巡按江西眾猶謂雍年少未經事難之雍抵鎭振刷精彩經措宏久後先皆弗如也廬陵饑盜大起雍從巡撫侍郎楊寧謀設伏捕首虜二百餘餘孽次誅無噍類楊寧見雍輒自失曰禦史卽少而老於吏是聰明百寧何可當而大學士陳循者廬陵人也熟知雍才可大用言於上擢僉都禦史代寧巡撫焉雍時未三十黜屬吏姦貪疏滯獄均徭役平市價恩威大著英宗皇帝狩土木虜猖獗西南夷繼叛諸省無不被兵江西獨恃雍少安英宗復辟下陳循獄戍之雍坐是調山西副使尋罷歸一載召拜大理右少卿復右僉都禦史協理都察院事長院者寇深剛愎少許可乃獨心敬雍雍亦時時有所諭益石亨誅錦衣指揮劉敬坐直所邀亨午具律朋黨死雍抗言朋黨者阿比共亂朝政今以一飯當之恐過重亨盛時大臣中固有朝夕趨其門爲宴會累時今不坐獨以坐敬何也敬卒不死

虜復寇掠內地制詔雍巡撫大同宣府陛辭賜宴及鈔雍至則虜巳遁修戰守練卒固城保土爲一時北方之重還晉兵部侍郎英宗皇帝崩內閣學士陳文忌雍因事間於大學士李賢左遷浙江參政雍爲參政日頗不理省務日選勝從賓客曲宴西湖賦詩自娛且適也純皇帝初兩廣蠻寇復大起拜都督趙輔徵夷將軍發湖湘閩廣土漢兵討之兵部尙書王竑言於朝曰韓雍才气無雙盜事非雍莫可爲者雍舊有過請置勿計於是使使就浙江拜韓雍左僉都禦史贊理諸軍務雍卽日拜命會眾議進取或請分軍蹙賊入廣西可破雍奮曰不然古仗我鉞臨戎制外謂利國家得專之也夫兵有合爲正分爲奇者二廣地鮮完大藤峽﹖賊藪本也諸軍不先薄其本乃分兵以趨末分兵勢弱趨末難盡我全師至彼南可以攻大藤援髙廉雷東可以應南韶西可以取柳慶北可以斷陽峒諸路勢若常山蛇首尾互應彼分而拒我聚而攻志曰先人有奪人之心玆行也必勝我奪之矣遂行會趙輔知雍才軍事一聽雍於是督大兵分道進擊賊剗修仁荔浦抵大藤峽道有儒生裏老數十百人跪持香曰我輩苦賊久矣莫敢自拔今幸遇天兵得生爲良民荷甚願先三軍鋒雍大怒顧左右叱曰此皆賊耳縛斬之左右初亦疑何乃殺良民哉旣縛而袂中利刃出乃知間也悉斷頸斮手足刳膓胃分掛箐棘中累累相屬賊大驚沮曰韓公天威也悉力拒不支遂破之前後斬獲四萬一千七十六有奇

捷上天子大嘉賞雍功制詔卽軍中拜雍左副都禦史賜文彩幣六官一子錦衣鎭撫雍請以讓其弟詔可雍復獻策二廣賊勢寔相聯屬不兼委且勢輕互避不便於是命雍總督軍務撫鎭而下咸聽焉雍旣得以便宜行益修飭陣伍擇別將分捕窮黨與功最巨晉都察院右都禦史雍威嚴擬王公三司長吏見長跪白事促縮如小吏軍門設銅鼓數十儀節詳密賓佐皆極一時之選然不好事邊輻以故禦史言事者得中之致仕同時有項忠亦以武功顯

項忠者先雍舉進士爲尙書刑部郎從英宗北狩陷虜自拔歸部走間道七晝夜抵宣府足陷蒺藜百數不覺也歸復爲郎進廣東按察副使陜西按察使超拜右副都禦史撫陜西固原土達滿四逼都指揮劉淸因挾其眾叛據石城迎擊殺官軍旬日間眾且二萬矣詔忠以都禦史率師討之忠至自師往逼賊賊從髙下我師不支伏羌伯毛忠戰死忠卽陣斬一退縮千戶陣稍定賊屈會星孛臺斗中外洶洶忠堅不爲動曰賊無援又食匱堅守可破也兵部議師益忠力止之於是絕堅壁不復戰而持賊且百日時單騎巡賊壘諭禍福於是相顧繼而降者滿四從精兵來劫營大小三百戰郤之得賊愛將楊﹖貍誘降使內應﹖貍脫卒說滿四出戰因擒滿四急擊下石城斬首八千級俘二千餘人計石城天險盜有卒不下乃畱軍戍之歸論功晉右都禦史荊襄賊李胡子者劉千斤餘黨倡流民爲亂忠復往招諭縱兵捕不服者發還鄕百四十萬編戌萬餘斬首二千人召還累進兵部尙書尋以忤大璫汪直落職去韓雍罷二廣五載卒忠至弘治初猶無恙給事禦史交薦不起八十餘乃卒俱謚襄毅

逸史氏曰雍稚少時多奇鬼神迹至今鄕裏能誦道之近怪故弗悉二廣士大夫先生每屈指雍曰此百世功也大藤峽天險賊蟠據無敢窺獨雍及王守仁兩至之信然哉

○餘子俊馬文升

餘子俊字士英靑神人舉進士歷戶曹郎有才擢知西安府府隸省藩封督帥三司萃焉又孔道號繁劇它守往未滿乞代至子俊始饒不﹖城水鹻民食多病乃開新渠道河水今號余公渠復轉瀉斥鹵得腴田千頃擢陜西左布政使滿四反大發兵討之供餉百億恃以不匱遷右副都禦史撫延綏至則日夕畫延綏久策上言三邊爲延慶爲寧夏爲甘肅延慶故內地也髙帝時遣將斥虜黃河外盡延慶無馬迹正統初稍殺掠吏士厄於東西邊險不得逞乃悉眾躪延慶間地幾失後又獲間導知河套饒水艸蓄牧入屯聚不散我延寧列戍置守反在外臣以爲諸邊界空處築城以次立砦石堡地多髙山斗崖因形勢下厚者鏟削稍衍者累築浚塹延引相接制曰可於是東起淸水營紫城砦西距寧夏花馬池延蔓二千里每二三里起對角敵臺累累不絕空處墻築如月狀以偵敵避射凡堡十有二崖砦八百一十九墩大者十五小者七十八虜絕不復敢犯乃休士教耕種圃藝歲得粟十餘萬石擇壯士課射習騎延綏隱然號西北重鎭焉移鎭陜召入爲戶部尙書加太子少保虜復大舉入宣大詔子俊兼兵部尙書左都禦史發兵逐出之不能大有所殺傷也乃別上利害請築墻如延綏事業行矣會忌者設語撼尋止還理部事加太子太保卒代子俊爲尙書者馬文升

馬文升字負圖鈞人也生而頎長身英偉可畏旣舉進士爲監察禦史按晉楚有聲擢福建按察使再擢大理寺卿未赴母喪歸固原土夷滿四者亡命據石城亂大兵數討之俱敗詔奪喪拜文升右副都禦史會都禦史項忠悉發京邊兵攻圍石城兩月乃拔之獲滿四及男婦二千六百人斬首虜七千六百級捷聞進左副都禦史畱撫陜西漢中賊李胡子潼關火蠍兒滿城王彪各因亂鵲起剽焚邑肆殺吏民勢張甚文升前後悉授算裨將某某平之虜嘗入臨鞏文升自帥兵追至黑水口擒平章鐵烈孫斬首數十因陳禦邊三策及時政命節制三邊諸軍虜復大入韋州固原好水川文升檄諸路兵按伏虜至伏發大破之斬獲驍騎二百築京觀名嶺曰得勝坡勒石紀績還爲兵部右侍郎出備遼東虜圖五花八陣營上之遷左侍郎食二品祿建州女直叛撫臣陳鉞者掩進貢夷殺之以功上夷懼恚益與女直合而太監汪直年少喜亂邀文升與偕行勘文升不應馳傳先往諭黑鎖忒諸部比直至巳解散無所獲恨之構文升下獄論戌後召還爲左副都禦史遷右都禦史督造運舟遷南京兵部尙書入爲左都禦史復兵部尙書

先是文皇帝開西域諸番貢哈密封元主後脫脫爲忠順王予金印令喉令諸番譯往來語而脫脫傳至子孛羅帖木兒死無後王母理國事漸弱而與土魯番怨其王鎖擅阿力來襲執王母及金印去族部俱逃散詔髙陽伯以少兵往撫前逗𨖻不敢進而番漸益陽中國久之納王母甥罕愼爲王入哈密而鎖擅阿力巳死子阿黑麻復襲執罕愼去詔切責乃始以金印城池來歸且言罕愼卑屬也不足主文升請以孛羅帖木兒從子陜巴代亡何阿黑麻復執陜巴遣將牙蘭卒數百騎戌之文升奏竄其貢使遣都禦史許進副總兵彭淸發漢騎兵取道徑襲哈密牙蘭遁捕首虜僅六十餘土魯番大震乃奏還貢使副以幣彩責阿黑麻還陜巴仍王哈密拔三種都督寫亦虎仙等佑之收撫離散幾二千口給牛具種子布帛絲粟糧餉足自是甘肅少安者垂廿載文升爲兵部最久後遷吏部加太師太子太師卒

逸史氏曰子俊無首功然修築之利至於今之言守者祖焉文升規度宏密亦一時之良本兵也𨿽然言聽而任一厚賞而薄誅其所遇則亦異矣

○王守仁

王守仁字伯安余姚人父華舉進士第一仕至南京吏部尙書華謹厚於人無所稱後罷歸八十餘卒誕十四月而祖母夜夢天仙乘赤云抱一子來驚寤生守仁以云異也名之曰云六歲不能言一日老僧過摩頂吒曰異哉兒惜其名云巳不見因攺名曰守仁遂能言守仁生有異稟十一嘗過江望金山卽賦詩語奇甚然幼特好逸遊走狗鬭雞六博諸所從爲非不肯補博士弟子毋亦無耐任之耳巳稍遊塾間出與鬻雀者爭相人目異之﹖取錢買雀送還曰自愛自愛異日天子柱石也守仁自是憤激讀書一載學大進二十舉於鄕乃學兵法之塞外觀山川習射騎又六載始擢進士上第補刑部主事非其好也日從李夢陽輩爲詩文務出奇句相頡勝多不理司事尋謝病歸陽明山中讀書益泛博文益髙然好談神仙玄怪蹤迹詭譎時人未之識也數歲病巳復官甲子主山東試取穆孔暉等多名士程義爲一時冠歸焉攺兵部武選主事武宗

初劉瑾輩擅權以南京給事中戴銑言事怒之督官校攝捕甚急守仁上疏大略謂陛下非有意督過銑少示戒耳但天時寒沍萬一銑在道或不諱卒塡丘壑使陛下負殺諫臣名陛下不追恨左右且晚矣又他語多侵瑾瑾大怒下守仁錦衣獄廷杖數十謫龍場驛丞自是守仁名益顯守仁旣巳赴謫瑾恨不置遣校卒間道往殺之守仁計紿得免過江作弔屈原文見志焉尋爲投江絕命詞佯若巳死者瑾始釋守仁至龍場諸土夷雅亦知重之爲築室遣弟子少者從遊守仁不鄙夷因俗爲導彬彬然多化者荒徼上官經過少暇時以熟繹經傳多新得然繇是與朱氏說牾自成一家言貴州宣慰安氏壤與龍場接時時使致幣帛粟肉守仁稍受一二會土酋阿賈阿札叛安氏陰與通事且聞撫鎭矣守仁作書抵安氏道利害甚悉安氏始幡然悔得以無構兵者守仁力也劉瑾敗起廬陵令攺南京刑部主事未上召爲吏部主事進驗封員外遷考功郎中守仁以其說動士大夫年行有尊者降乃拜守仁爲師居考功

八月擢南京太僕少卿轉鴻臚卿凡兩﹖閒秩弟子從益眾汀贛盜大起都禦史文森坐逗𨖻削爵爲庶人兵部尙書王瓊言守仁才可用詔拜左僉都禦史巡撫汀贛四省守仁上書願得攺巡撫爲提督專賞罰便宜行事無狥司寇文法報可守仁於是廣召幕申飭陣伍身自激獎當先者先是賊廣設諜布督府左右探微息飲食必以報守仁或陽就日者卜吉矣巳乃更擇吉或旣蓐秣發抵道僅捨許返賊稍稍易不爲備而守仁潛發副使楊璋丘直前進大敗之賊懼奔據象湖山守仁歸犒獎扶痍示休息而鄕人邵之廣左藩例兵衛守仁因形選精兵千五百先尾以兵四千五百疾趨奪象湖山隘賊覺來逆兵度險爭持歷辰午賊始大潰敗行捕首虜數千又紛鎩其長富村諸穴撫降者四千餘巳又從牛皮石嶺分三哨鏦金震天賊懾瓦解踐古村柘林白土赤石搗箭灌又刈水竹大重坑若宅淸泉白蘿南山窮之剜洋竹洞三角湖前後大戰三四小戰十捕首虜四千焚廬舍積聚獲馬臝牛馬萬計汀酋籃天鳳與贛南諸峒互掎角相竄救守仁計橫水左溪其腹心也搗之便乃分兵授方略刻期前會而峒賊乘險多備擂木石去賊三十里休捨募樵豎導鄕兵熟山者使持炮火鉤索由間地攀藤葛繞出賊後次日兵攻十八盤與敵遇旣合而四山伏炮發囂聲起賊愕錯乘之遂大潰乘勝破節理解鎖龍匙桶岡諸峒悉平酋籃天鳳等棄市俘殺又六千餘暇行地卽其區奏立邑置戍控焉而浰頭巢最大且險巨魁池仲容者最驍黠難下守仁因兵威脇降之狐疑終不肯輸首領橫水破始懼遣其弟仲安率老弱二百餘詣軍門僞降因以探我虛實謀內外應守仁厚遇之使爲別將從馳使賜仲容鬥酒仲容喜得計對使曰我所以未敢謁王公且爲戰守備者龍川新民盧珂鄭志髙欲襲殺我我故待之耳非敢抗天兵自取死盧珂鄭志髙者有眾三千人遠近畏仲容乃獨與抗故仲容恨之使歸守仁陽怒珂志髙檄數其罪因以示仲安又數日而珂志髙來極陳仲容逆謀不可赦守仁復陽不信責二人擅兵仇殺下獄將誅之仲安卽日飛書報仲容仲容益大喜而守仁所遣人復說之使自來可訴行也頃之守仁還贛大張樂享將士下教曰賊蕩平浰巢向化重勞苦諸君宜各歸﹖樂兵散賊撤備尋遣仲安歸助兄防守他盜仲容乃肯來守仁預巳諜知之卽日先行屬縣勒兵俟指揮詣獄語珂志髙以實使作手書盡發其家眾仲容至日犒宴之度兵巳集乃伏甲掩執仲容於獄而出盧珂鄭志髙於是大兵分道並進賊黨不虞倅至倉皇出戰圍四合鼓噪急擊賊大崩走﹖﹖﹖﹖﹖捕無遺類斬獲二千餘級捷上進右副都禦史錄一子錦衣百戶世襲福建

叛卒起召守仁往討之道過丰城時寧王因生辰宴殺都禦史孫燧按察使許逵舉兵謀逆遣千人遮取守仁丰城令顧佖密報乃卽日間行得漁舟走脫抵吉安知府伍文定彊畱之守仁於是卽吉安開府召募故所部將軍未集寧王謀率兵襲南都謁孝陵稱僞號承平久南都無可禦者守仁僞爲檄某省某省兵約數十萬至江西督有司趣科供饋寧王疑未敢發又數日乃出兵攻安慶不下親帥師往會攻畱內臣萬銳等萬餘人守南昌守仁兵旣集於是分道往擊擊南昌下之萬銳等自殺寧王旣巳不得志安慶聞內變還師自救眾心益離守仁逆擊之遇樵捨縱兵大戰破寧王兵斬首二千級溺死者萬餘人明日又戰又大破之所殺及溺倍焉寧王脫身呼小舟逸遂﹖送至軍﹖﹖穴﹖﹖捕餘黨無噍類是役也知府伍文定決戰功最大又寧王所遣諜招降至進賢進賢令劉淸源殺之賊气奪寧王所與共事者多宿盜及市賈人子耳舉逆旬日輒敗守仁以大捷聞江彬等誘說武皇帝江南富饒可遊樂至是上心喜及寧王反下詔親徵因得如彬言至守仁捷疏幸南都遣大璫張永張雄安邊伯許泰等赴江西定功次雄泰故欲幸僥成功恨出自守仁爲危言撼之守仁幾不免一歲武皇帝崩主上以宗子嗣大統悉釐革獘政乃召守仁至拜南京兵部尙書尋論功敕特進柱國新建伯賜號奉天翊運推誠守正文臣食祿千石世世勿絕守仁二疏辭求訖歸以省其父其父華時以尙書致任也遠近榮之歸兩月華卒

又三載服闋分入京謝而忌之沮之守仁益講學授徒千數所居傍僦捨至踴貴凡三載而召督四省諸軍事初廣西田州太守岑猛者世爲田州部下精甲數萬人甚富而驕恣好亂前後討賊多倚其集事由是益自負旣殺使者發兵大掠制詔都禦史姚鏌帥諸道兵討之入田州猛跳購捕終不獲而猛黨盧蘇王受徒男女十餘萬營山谷與官軍抗期歲不下縻縣官帑數十億事聞上切責鏌罷之以守仁代文武僚屬不用命者詔守仁以軍法從事守仁舊立功江廣間賊素所畏服至則散兵歸別地諭蘇受許以不死於是盧蘇王受乃率其部落請降守仁大陳威儀受之杖蘓受百﹖撫定其餘眾求岑氏後貶秩使守故土設流官制焉迄今岑氏無敢叛大藤峽賊巢險阻且眾盛自大徵後將百年莫能破守仁因蘓受眾使都禦史林富前都督同知張佑等間道入凡十餘戰殺虜三千級得婦女小弱者悉以充賞守仁舊苦肺疾之南方益卑濕親兵事勞頓遂不支行部抵贛州卒時年五十八門人子弟從者﹖經紀喪事歸大學士楊一淸桂蕚素忌守仁功爲上言守仁每上捷自張大不肯歸功主上以是怒削其爵云

逸史氏曰吾時時見守仁鄕人及其兵行地者道守仁智不可測如神云髙鳥盡良弓藏𨿽得保首領乃弗克終有爵土迨子孫也嗚呼悲哉其爲說固未盡合朱氏然亦灑然可喜所自得深矣學者又加甚焉分門植黨以爲勝朱氏然此守仁罪也至間托於文雄爽橫放不鑿不蹈能發所獨見難矣

○胡世寧李承勛

胡世寧字永淸臨安人舉進士爲徳安府推官世寧潔廉於巳秋毫無點涴而勇往不言﹖獲前推官職理刑獄世寧則時時於縣官事役賦捕盜諸所難者經世寧則舉擢南京刑部主事稍遷至郎中與嘉魚李承勛昆山魏校友善以气節行誼相策勵益間熟當世務久之擢知廣西大平府瘴鄕又多土官苗彳﹖﹖性輕亂而黠好夷其上先守多難之世寧毅然往至則釐剗宿獘馭土苗一以威信略去文法遇保襲則﹖處得所茗盈州李萬盈與金茗州許榮髙仇殺又不以時謁世寧收簿治畢卽遣歸仍爲畫江定其界李浚太平酋豪也叛殺掠吏士積不服世寧誘浚中表兄趙元珤使擒之散其兵四千歸農思明叛族黃文昌等四世殺知府占三州二十七村地知府黃暘更服事之文昌畏慕世寧欲來歸而總兵康泰因遂執其兄弟三人愳來奪與參將率兵夜遁世寧守孤城危甚文昌眾且至莫可支吾而屬邑土兵嘗被世寧徳者先奔命來助戈甲滿山谷於是文昌請降歸所侵地而黃暘乞爲世寧養子尋以母喪歸爭泣畱弗得也

服除補寶慶知府擢江西按察副使治兵撫州諸郡時華林瑪瑙姚源盜大起詔右都禦史兪諫發近地兵討之世寧從賊气勢相絡號數十萬而江西兵素單弱應募及土兵調者又傑驁不可使世寧日夜拊循之漸﹖勒束陣法陰募招賊降者散爲農而擇其勇健置麾下兵益彊乃前奮擊賊十餘戰大破之所殺虜迨復業無慮數萬人而參議王泰者忌世寧功譖之兪諫狀不悉上自以資進福建按察使時寧王宸濠縱毒遠近靡不苦而陰結羣盜取其貲庇之勢且成矣世寧因上疏論攻治二策末及王乞早以禮法裁制詔下兵部議多如世寧指而宸濠聞之怒論世寧斬罪十摘疏語禮樂刑政漸不出自朝廷九重南顧之憂爲離間親藩請甘心焉幸臣錢寧等先入宸濠賂捕世寧下錦衣獄減死戍遼左亡何宸濠反起世寧軍中拜都察院右僉都禦史巡撫四川尋召爲吏部右侍郎以父喪歸天子新卽位世寧自喪所上言聖孝隆治體二疏皆見納遷兵部左侍郎世寧前後累上疏多軍國大計不爲浮冗而近幸多不悅者乞攺南京吏部數月遷南京工部尙書詹事霍韜薦其賢召爲都察院左都禦史未就攺刑部尙書兩月加太子太保兵部尙書世寧時巳得未疾力論西北事不休溫詔慰行之然薦陳九疇鄒昊胡濃施儒楊必進有將略爲時宰所厄不用乃懇求致仕歸賜敕給驛續輿廩歸無幾召理南京兵部事復辭乃止卒贈少保謚端敏時李承勛者齊名

李承勛嘉魚人二十舉進士爲太湖令有聲入拜南京刑部主事六載滿始遷戶部員外郎遷虞衡郎中出知南昌府時瑞饒諸屬邑髙安姚源東鄕華林瑪瑙越王仙女雞宴章法城盆田石馬新安盜互起�遙策援猖獗甚執參政趙士賢吳廷舉各道兵促縮不敢進承勛獨前破賊於山麓又破之於邑門斬首幾六百平五寨華林賊丁大全等敗我副使周憲殺之承勛單騎入憲軍寢其牀眾乃定賊黨王奇來聽撫﹖﹖穴﹖﹖得其裏刃縱使還奇愧激偕同黨陳羅降復約舉火爲應承勛乘之賊大潰俘斬四千五百撫散者二萬餘賊平俄而姚源王浩八復叛承勛從討獨有功時吳廷舉在賊所誘其下共劫酋魁降而中官黎安忌二人名誣下獄廷議白承勛枉超拜浙江按察使遷陜西右布政使轉河南左布政

武宗末以副都禦史巡撫遼東遼東地北僯朔漠南枕滄溟東臨鴨綠與朝鮮界而開原孤懸絕域密邇奴兒千黑龍混同禿魯艾蔥東西金山諸夷窺伺者眾承勛奏請築邊墻而賊不時撓我難就於是使別將馬廉禦淸鎭楊鎭兵辟松靖險劉勇康福分二軍除定遠慶雲柴河道而身負畚�先士卒不日而就尋又城中固鐵嶺斷陰山遼東之交城滿河塞女直寇城撫順道建州貢諸要害悉復嘗薦許泰有大將才言者尼之弗果用召爲南京都察院右都禦史入拜刑部尙書加太子太保兵部尙書左都禦史掌院事總督十二團營上手書詩遺之承勛與太監張永竭意革宿獘練士伍然自是與總兵郭勛忤久攺理部事時岑猛以田州叛沙保芒部相仇殺土魯番寇哈密小王子殺掠楊和吏民警報旁午承勛晝閱夜籌懸洞機事以次底績而慮冗食爲蠹因大學士張孚敬革鎭守守備內官二十七員錦衣衛千百戶官五百員騰驤衛兵及各監局爲役數千人一時爲之肅然在兵部三歲卒年五十九

逸史氏曰世寧承勛號齊名其機力勇量等而世寧稍則於道不爲揣合陰解故易退焉承勛能抗郭勛固偉然頗借閹人永力何大相遠哉孜孜奉國知無不爲亦庶乎近之矣

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●名卿績紀三

王世貞

李善長

姚廣孝

楊榮

王驥

侯琎

楊善

徐有貞

王越﹝附陳越﹞

○李善長

李善長定遠人也元亂匿東山中善長慷慨好功名而心竊薄盜行事不出髙帝兵自濠如定遠善長杖馬箠道謁一見語通夕髙帝喜刻燭恐旦也畱掌書記得預祕謀調發饋餉甚親信髙帝嘗從容語善長曰諸名俊逐元鹿先後敗若知所以故乎曰不知曰其主信持牘左右謀事者毀將士以取固其將士怨其毀而解其信故也善長曰命之矣亡何克滁而滁陽王自泗還欲召善長寘麾下善長泣見髙帝不願往帝曰且欲我且不得辭況爾耶善長竟泣辭弗往王亦不復召尋從拔和陽帝親襲雞籠山寨畱少兵佐善長守而元太子禿堅等兵來襲髙帝聞亟還救善長巳逆擊大破走之矣上東欲渡江善長曰我眾且數萬而糧少渡江湏舟楫請少俟而水寨兪通海軍降善長從臾帝曰可矣遂渡取建業諸郡奉髙帝爲吳國公置江南中書省授善長參議尋兼大都督府司馬前後遣將取毗陵寧國諸郡善長主軍餉供億亡闕帝討婺州又討洪都援安豊角漢主彭蟊殄之蹙其孽武昌俱善長畱守鎭靜明肅民忘師遷參知政事奉吳國公爲吳王進善長右相國討張士誠獲之以畫策功封宣國公攺尙左善長爲左相國請賜祠祠彭蠡死事者定楚地漁稅核隱匿歲得谷百萬碩參考律令除連坐下有司頒行之參議李飲﹖楊希聖﹖﹖玄時或以巳意損益善長令列上悉黥論鬼薪

吳王二年左相國善長右相國達平章遇春等昧死上言殿下仁聖功徳廣遠宜稱皇帝令曰制詔都建業曰應天不允三請乃卽皇帝位告於皇天后土謝諸勛碩之貺首善長進中書左丞相兼太子少師定郊社廟禮大將軍旣北取中原髙帝幸汴善長復畱守得顓殺生封拜焉帝還詔定封建諸王官屬國邑及大賞平中原將士功有差請置司農卿於河南課耕墾又請禁淫祀白蓮社明尊教白雲巫覡扶鸞禱聖書符咒水邪術詔可中書左丞楊憲者惡右丞相汪廣洋位其上摭廣洋陰事聞善長怒論憲死中原平大封諸功臣加太師封韓國公食祿四千石功比蕭相國世世無斁賜文綺帛百疋久之告老爲賜甲第鳳陽臨濠腴田千五百畝置守冢百五十戶會帝念臨濠欲築宮命善長董役因徙江南富民十四萬戶實之善長旣老召用不復故相位恆怏怏見辭色帝稍巳不能平而丞相胡惟庸者故善善長旣反誅辭有連給事禦史言丞相惟庸爲縣令日賂太師善長黃金五百兩得媾躐拜太常少卿惟庸旣巳相多不法而主上英明恐誅欲反以玉具劍一奉善長長遣奴操兵四十人從

待日舉幸先發善長爲國首輔負大恩當斬上召善長坐與食語舊事甚悉雪涕顧羣臣曰吾初見太師長吾十四歲而謀計多合不爽累功至穹顯吾女女太師子謝諸君爲我曲宥太師又數載復命理禦史臺事河南水發廩賑卹還列勛臣榜善長第一髙帝二十三年星變占大臣災上旣以前事疑善長而言者究其意乃自殺天下冤之

逸史氏曰士多紀劉誠意奇事張子房之流善長悶悶寡稱乃功賞敻絕何哉抑善長從起義早夫足饋餉定章程一制度厥伐不細而人晦之善長類酇侯不終徐達類淮陰�終豈幸不幸之間耶乃其處於勛名之際遠矣

○姚廣孝

姚廣孝初名道衍吳人也少祝發爲僧廣孝名精於其業通儒書及兵法術家言而又多陰計間一欲棄去之入城覩元僧被金紫從車騎甚都嘆曰快哉此何假諸生﹖得如是足矣而髙皇帝封秦燕等十王將之國著髙僧十人侍行廣孝與焉廣孝覘知燕王有天子气陳有司願得從燕邸許之時髙皇帝之十五年也髙帝崩建文君卽大位諸王視建文叔父行又擁彊兵鎭雄郡綦布指列相習爲驕縱不奉法建文君心患之謀諸大臣逼執伊周齊谷削爵爲庶人湘獻王自燒殺事且至燕燕王懼甚一日問廣孝曰若能卜乎廣孝曰能大王卜天子耶燕王曰咄毋妄言族矣廣孝拜曰主臣大王幸賜臣燕亡左右窺聽故敢畢其愚主上猜間宗室侵漁齊藩所戮辱囚首隸士伍蓋五王矣𨿽未及燕燕可覬幸免耶大王先帝所最愛也又仁明英武得士卒心主上所最忌也夫燕勝國之遺而北方雄鎭也其民習弓馬地饒棗栗悉雄薊屬郡之材官良家子彀甲可三十萬粟支十年大王之護衛精兵拔石超距者又不下一二萬鼓行定山東略淮南此勢若建瓶而下誰爲抗禦大王卽不南機或先發欲髙臥得耶且旦暮匹夫耳臣竊謂大王卜之心與臣卜亡異燕王悅曰子休矣廣孝曰臣有所與相者請以決大王問爲誰曰袁珙曰汝與偕來珙至就傳捨燕王從貌類者十餘人往就珙相曰吾等俱護衛校耳珙獨起指燕王拜燕王手止之

稍間命入宮則悉屏左右珙俯伏曰大王太平天子也珙臣遊燕市中諸將相肩接也則皆以大王故大王幸勿忘臣珙燕王益大悅爲造戈甲潛勒束部士焉建文君切責使且至燕王問廣孝曰公言起兵何日也曰未也俟吾助者至曰助者何人曰吾師也又數日廣孝曰可矣遂謀召張昺謝貴等宴設伏斬之遣張玉朱能勒衛攻克九門出祭纛見被髮而旌旗者蔽天顧廣孝曰何神曰向言之吾師北�之將玄武也燕王南下畱太子守北平廣孝輔焉李景隆吳髙平安之師數十百萬先後來攻皆計卻之燕王旣以定京師燔建文君稱尊號首欲封廣孝固辭爲畱髮賜冠服居第室女亦辭乃拜僧錄左善世賜今名遣使於武當山營玄武宮殿楣柱甃甓悉用黃金是時天下金幾盡又一日上忽顧﹖廣孝曰卿若有不豫色然何也曰無之曰吾巳知矣毋諱廣孝曰臣朝與吏部尙書言歷五階而上言巳歷五階而下是以介介耳上曰吾所以欲爵卿也輒拜太子少師尋命督修髙皇帝實錄成遣撫巡吳地廣孝有故人王賓者其爲人隱君子也居委巷不妄出入至吳欲就見之三不可乃屏騎從步造叩門賓不應遙語曰和尙錯耶慚退歸謁其姊姊亦揮出之熟徐視捫其頂曰幸此尙存耳廣孝益不自得還至京師卒年八十五贈榮國公謚恭靖配享太宗廟廷逸史氏曰廣孝協定大計乃循初服棲身禪門終不得以富貴易之奇士哉𨿽然於釋則臣道靡也於臣則釋道累也彼王賓者隱人亡論焉蓋愧其姊矣

○楊榮

勉仁建安人舉進士事文皇帝爲文淵閣大學士贊機務諸預七人上獨心親榮榮才敏熟於邊事亦爲叩竭無畱隱上三討北虜入沙漠榮皆從得侍調發區畫之計甘肅總兵何福招虜脫脫不花降榮往與福計部分虜設衛給耕餉奏還稱上意何福卒代將者西寧侯宋琥言叛寇老的罕逃媾赤斤蒙古衛爲邊患有詔陜西帥豊城侯李彬討之榮至軍計事還奏餉道遠沍寒士馬疲困不可用而老的罕實畏罪逃撫之當自歸亡何老的罕請降最後上北討還次楡木川得疾崩軍尙未入塞洶洶恐變起榮祕不發從官上食起居可事如常儀而身與一二謹豎視沐浴襲奠飯含棺斂如常禮乃身入報皇太子太子旣卽位累進榮至少傅少師榮與蹇義夏原吉楊士奇同輔政至軍旅悉以諮榮云後漢王反遠近大震榮首勸上親徵漢遂平而時有方賓者杭人事文皇帝爲兵部尙書兩從上機宜進止塡集剖決如流最後上春秋髙復議窮追虜乃詭言兵少儲食﹖寺不足上怒切責自縊死

逸史氏曰榮爲相以才敏見知上當大系未決者取片言信又周習地理兵將險阨彊弱然於禮樂儒雅則無稱焉賓守大不及才亦一時之捷臣也

○王驥

王驥字尙徳宣寧人永樂丙戌進士初授兵科給事中歷山西按察副使應天府尹俱有聲尋擢兵部侍郎進尙書時西虜阿臺朵兒只伯入陜西諸郡殺掠萬餘人烽火通內地睿皇帝下羣臣議當視師任者以驥應驥至軍大會諸將問曰先年兒海之役誰爲退縮者眾對曰都指揮安敬卽顧左右牽敬出斬之因誓於師曰若等亡懾敵亡棄將不用命有如敬師大恐悚服巳乃汰去冗弱選練士教習陣法遂破別部把禿孛羅悉收其男女資畜歸驥巳召還京視事阿臺諜知復入寇上敕驥乘傳往驥勒大將蔣貴爲前鋒將精騎深入驥從後掎角虜營急擊破之斬捕首虜多阿臺走死論功加大理卿麓川宣慰思任發叛廷議遣官往諭降而宦者王振方用事慓賊喜功驥探知振所向主戰議振大悅制詔拜蔣貴徵蠻將軍驥總督軍務大發東南諸道兵十五萬討之

有司計儲餉期盡賊上賜驥明光鎧一雕弓一蠎繡緋袍一驥至謀於貴以冬十月分道並進會上江夾攻賊賊擁象馬數萬來拒因風縱火大破殺十餘萬級積骸如山丘思任發父子僅以身免奔緬甸又遣兵捕斬維摩州蠻韋郎等捷聞召還大犒宴奉天門上爲主席焉封特進柱國靖遠伯蔣亦進封定西侯而緬甸擁思任發覬故地上面諭驥及貴曰重勞卿行驥貴復統兵至緬破緬人殺虜數萬詔班師加祿有差驥凡一再往殺賊將二十萬人寨民賊役者半終不得思任發而我士馬物故亦幾萬財儲匱乏是役也陷土木張本云景帝初年湖廣苗寇乘時釁起大猖獗驥充平蠻將軍總師剗平之復增祿如前攺督南京守備以老疾乞休英宗復辟驥與謀起拜兵部尙書卒年八十三子瑺嗣

逸史氏曰髙皇帝旣定天下右武約曰文臣非汗馬勞無得封公侯百七八十年封者僅數人至於今世世弗奪者惟靖遠耳獨以麓川得之嗚呼麓川何以封哉

○侯琎

侯琎澤州人舉鄕試第一遂連舉進士爲行人嘗使雲貴諸省定土帥爭地者還副禮部侍郎章廠使交趾抵關關門甚低隘先驅者謂傴度之蓋夷欲逆折我故琎不可曰此中國爲狗竇夷出入當豈敢以辱使人請返交趾﹖拆關乃入使畢遷兵部主事進郎中尋以次從靖遠討麓川多所裨畫亡幾賊攻大候州靖遠伯琎往援襲擊大破之斬首萬級遂乘下石甸等十餘寨由髙黎貢山晝夜行與大軍合麓川平進禮部右侍郎賜金五十兩鈔五千錠彩幣表裏各五出鎭雲南予敕便宜從事會再討麓川餘黨琎引兵由於崖南襲思機發所居獲其妻子及錙重萬計遷左侍郎再賜金七十兩鈔五千錠彩幣各七母喪歸官﹖葬畢促還鎭攺兵部左侍郎思機發竄於孟養詔索之琎與都督張軏分兵抵金沙江造舟渡奪賊柵營焉賊驚鳥獸散窮追至孟糯海子計入境千里而思機發終不可得乃還亡何貴州凱苗叛攻圍新添諸衛道梗食且盡琎自雲南選射士冠鋒自將馳至普定射賊大破之趨貴州都督田禮來會克龍裏甕城羊腸楊老金沙諸苗於是新添平越淸平都勻圍悉解滅興隆而下抵鎭遠皆平捷上遷兵部尙書又進克安莊西堡諸苗雨中瘴癘卒於師有楊寧者同參王驥軍有功累遷至南京刑部尙書

○楊善

楊善者北平人建文君來討燕王發兵北攻大寧而李景隆悉眾圍北平燕世子拒之善時起書生從登郫晝夜凡數十接有功燕王旣有天下予善官序班時僅二十餘稍稍遷至鴻臚卿善不大讀書慷慨多權略能辧又貌偉晢奏對朗朗上目屬之太宗皇帝崩歷仁

宣英諸帝至都察院左都禦史還掌鴻臚事英宗皇帝旣拒虜失其軍陷沙漠虜數使來邀金帛請歸中外洶洶未決嗣主意不在迎善獨奮﹖眾曰諸君富貴負上皇耶當不令楊善獨生乃請行詔許之卽日騎北馳抵穹廬也先紿言獵未見而使所親習漢語者迓佯於故中國人曰向土木圍漢兵二十萬脫甲走不一抗何善曰京兵故熟工技及雍容衛主上儀且來非以戰也特啖虜使飽耳今上英武加意北諸以兵事諫卽下書褒予無論當否或謂虜善縱騎越山嶺宜計出入道布錐錐馬足蹶又火炮所發大石一傷入重而寡宜碎石斗許亂髮之甚眾許之又�南中毒藥傳銳未中人血濡縷立死選善射百金三十萬人悉習教戰諸材官蒼頭異軍特起惜置之耳何故置之曰天子念南北元元無罪許﹖和得不置且使爾不可乃畢吏士技也

次日也先見問何官善曰都禦史曰兩國和好久何故辱我使臣減我馬價所遺帛疋裁損半我是以南牧善曰昔爾父之事我先皇帝也來貢不得過三十人賞賚物幣僅百計爾使多今至三千人皇帝人人予金帛飽橐乃返又親爲致酒餼亡闕從使者盜竊懼罪走東或投朵顏女直諸夷中國何恨辱之爾有書陰遺某值某不在誤達上某恐致疑得罪因托中貴人間曰此非系大酋馬惡不足多與價示自遠徵書妄也其人今巳誅帛實全蓋爾伴使回夷貪狡陰匿之摉其橐當見也先動色曰者善因前說曰官爲大帥掌兵騎縱傷殺剔斮心首呼號痛迫上天好生官好殺豈不大背違致禍哉也先色動因復進曰官今何不尋好還我上皇帝歲得金帛自富足全南北人命也先嘆曰者當令汝見皇帝而平章昂克前阻湏金帛乃肯還善曰我豈少金帛將謂汝南義重然諾不好利徒手還一天子修史當備書之萬萬世不朽也先大笑曰者者次日遂引以見上皇設宴爲上皇祖道也先自彈琵琶妻起舞而善益侍立恭謹不懈也先顧上請都禦史坐善曰𨿽艸野敢失君臣禮也先囓指嘖嘖嘆不置遂遣騎送上皇回久之加善太子太保上皇在南城景帝久疾未起善與總兵石亨副都禦史徐有貞謀約兵啟南城鑰迎上皇卽位封善興濟伯兼禮部尙書賜號奉天翊運推誠守正文臣卒仍故封進侯謚忠敬

○徐有貞

徐有貞初名珵字符玉吳人也穎敏善記目過卽不忘年十三謁國子祭酒胡儼儼時自矜重稱疾憑幾見試珵詩卽起循牀行大詫賞曰子自愛他日國器也後舉進士攺翰林庶吉士授編修珵意不在文字間思以功名顯凡天官禮樂兵法刑律至巫卜醫算小技無弗習者進侍講時英宗皇帝北徵陷於虜虜將入寇掠畿甸勢甚張大景皇帝以郕王監國有薦珵者遣大璫金英問計珵言天象有變惟南遷國可保英不然珵剌剌泣且語英策出之會兵部尙書於謙請斬倡南遷議者事遂寢行監察禦史募兵彰徳時就募者多罪流亡命及太行山羣盜囂悍難戢珵以恩威蓄理之漸馴擾可用虜退歸﹖日講官進右春坊右諭徳珵自負才地當參大政景帝頗亦燭其姦每與薦輒曰此爲南遷計者耶巳之珵因攺名有貞河決拜右僉都禦史督卒七萬往治有貞至因乘舟探水原下鐵柱實土石乃作大堰分建渠閘數十百功完召進副都禦史景皇帝不豫

英宗爲太上皇帝居南城眾心未猒武淸侯石亨都督張軏張賜皆一時幸功就有貞謀復辟有貞大言曰公等知乾象耶機不可失遂約亨等收諸門鑰約兵數千人薄南城門迎英宗復大位景帝驚殂次日進有貞兵部尙書翰林學士下王文於謙陳循等於獄有貞自計不大置文等罪巳功亦眇遂悉誣以迎立外藩死戍有差封有貞特進柱國武功伯兼華蓋殿大學士有貞旣以僥幸得君乃欲悉裁去僥幸且性偏而气傲一時大璫曹吉祥及亨等多不悅之上方寵有貞莫乘也會上多與有貞屏人語乃密約小豎伏座側悉其語以告吉祥亨吉祥亨輒因間謂上曰上與有貞言某某上驚若安得知之吉祥亨曰臣安從知第有貞出示臣耳上由是疑有貞多漏泄禦史楊瑄張鵬論亨吉祥多占奪民田土橫甚宜思所以保全者上初是其言吉祥亨泣欣上曰禦史承徐有貞風旨敢論臣微上恩臣歹﹖桀肉餵狗豕矣上恚甚下有貞於獄天大風雨拔木川巷乃出有貞廣西參政尋有﹖飛語中者詔從道逮捕獄考問瀕死將坐大辟復風雨雷霆破承天門聲徹後宮上大恐敕赦之流金齒有貞初遇異僧受摩利支天法奉斗母至是眾以爲奇術驗云在金齒八年英宗崩憲宗立大赦歸尋賜冠服閒居久之卒

逸史氏曰有貞善天文地理之學自謂無遺算其治河亦號能吏至南遷之說抑何舛錯懦弱也爲相日裁冒功濫賞似矣巳獨先﹖濫焉屠剪勛賢快志報復傳曰不能三年而思小功其有貞之謂乎

○王越﹝附陳越﹞

王越字世昌大名浚人也二十六舉景泰辛未進士廷試日答策方屬艸忽大風起捲直上雲際頃之不見禮部尙書胡濙﹖言於上得給捲畢試眾固巳異之選授監察禦史越長身偉觀間奏對聲徹楯陛間上爲傾聽超拜山東按察司

睿皇帝末年巡撫大同都禦史韓雍進兵部侍郎詔舉當代者數人不稱旨意在越召至京廷見上目送之曰此爲禦史侍吾者耶爽俊將家弁當不下韓雍乃用爲副都禦史代焉越至鎭屬虜退策守備修廢振墮爲一時邊郡之冠以疾告歸憲宗初召理都察院事尋督兵出延綏覆胡別部於崖﹖﹖羔川斬捕首虜百餘又覆之未黃艸梁東西路及寧夏界所斬獲倍之累功進左都禦史賜蟒衣邊人限虜以黃河秋時始列卒置戍防虜踏﹖入而以其羸時力耕墾築城堡迨後虜渡河敗我師遂住不復去而地絕數千里水艸豊美畜馬蕃息又多它鳥獸畋獵樂之不時寇鹵殺吏士我坐以大困越諜知虜它掠畱少兵衛老弱輜重易覆輒粟馬驍果材官萬騎賫

七日糧出塞可二捨許卽畱數百十伏更二捨如之行四日天未明抵虜帳萬騎齊﹖﹖比從火擊斬首三百餘馬牛羊甲械以萬計比午虜自外歸慟哭震原野悉力來追軍越結陣徐行殿者與戰及前伏起又與戰再遇伏不支遁返益徙去者二十歲還加太子太保尋進兵部尙書時巨璫汪直以詷事得幸上且年少喜功而輕難越陰附之會虜有營於威寧海者亟帥兵往搗直時監督焉比遇戰大破斬首四百餘擒男婦三百捷聞封威寧伯祿千石汪直亦加祿若干越前後凡幾拾戰戰輒勝家人子弟善騎射者數百千人皆厚遇之樂﹖死塞隘夷險將士才否輒默識無遺顚倒智勇自爲操縱人莫窺也然以附直故頗見薄士論文臣佩將印者王驥與越耳汪直敗內豎阿醜以優人侍內宴效直衣冠持雙斧狠蹌而前曰吾將兵惟仗此爲鉞

蓋指越與兵部尙書陳鉞也上由是心疑越會給事禦史交章論越姦權下獄流安陸孝宗登極越上疏自列復左都禦史致仕又十餘年西擄火篩大掠諸郡殺太守及吏民烽火入內地邊將禦連敗走上日宴忘食諸大臣所薦帥特鮮當意旣謂越老尙可將也特召拜太子太保節制諸軍事撫鎭以下咸屬焉越至軍飭兵出戰勝斬獲夥加少保太子太傅然越老矣議處哈密事未報慮泄以憂卒

陳越者爲都禦史撫遼東亡狀奴事汪直得驟遷尙書後奪職歸鉞才下越遠甚

史氏曰予聞沈先生周云始威寧伯與保國公永帥千人巡邊虜猝至主客不當永欲走威寧止之爲數組自固虜疑未敢前薄暮令騎皆下馬銜枚魚貫行毋反顧自率驍勇殿從山後走五十里抵城虜不覺明日乃謂永曰我一動虜躡擊無噍類矣結陣示暇形也以惑之也次第而行且下馬無軍聲故虜不覺也吾非不自危姑矯情鎭耳嗟夫越誠良將哉

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●名卿績紀四

王世貞

楊一淸

王瓊

陸完彭澤

馬昊

陶魯

王憲

劉天和

伍文定﹝附劉源淸﹞

陳九疇

胡繼

曹謙

○楊一淸

楊一淸字應寧巴陵人也數歲能屬文應奇童舉至京得召見英宗皇帝時與李東陽先後馳名十八登進士授中書舍人九載擢山西按察僉事督學政大有聲母喪歸復補陜西進按察副使其政視山西更過之所識拔士李夢陽康海輩多貴顯者一淸旣久畱滯關中不能無望時執政然以其暇究邊事甚悉召爲太常少卿調遷南京太常卿陜西馬政多廢弛初髙皇帝通互市諸番諸番人欲得漢地茶甚急願以馬易許之初曹國公李景隆以金牌往曹國公得馬萬九千匹分隸諸苑監自後往來不絕憲孝時禁稍解私茶盛行番人無利於官馬至者漸少時議復舊制擢一淸副都禦史經理之一淸至大申飭故律令召募市易﹖嚴其出而寬其入斥去貪朘屬吏居數年馬益蕃息天子以爲能命總督全陜三邊軍務撫鎭而下咸屬焉時虜歲入殺掠吏民夷兵焚巷邊人習爲畏縮坐視無敢膺鋒者一淸素有才略至則練習殼騎修陣法甘苦同之士爭願爲死前後一淸者皆不如也久之遷右都禦史

一淸上疏請築邊墻其略曰寧夏花馬池至靈州地裏衍漫賊入不利寧夏利內地徵兵於未寇太煩調兵於旣來無及請自延綏定邊營起至寧夏三百里因舊墻增築髙厚補空缺列烽燧亭障戍卒更番休息上多置矢石賊小寇則戰大寇則舉燧諸軍就利便援伏凡用丁壯九萬人限四月工就詔下兵部如一淸指修築僅四十里而役工以寒故怨幾潰圍騎射之稍稍戢而會逆瑾非一淸尼之乃止乞病歸亡何瑾緣它事鉤拮一淸捕下獄因門人通款瑾始釋又二載寧夏宗室寘鐇叛詔起一淸督軍務如故佐太監張永討之師至賊爲平永與瑾內爭寵不相能也時一淸爲永謀急歸發瑾陰事誅之永入柄司禮一淸繇是召拜戶部尙書加太子少保攺吏部李東陽時在內閣與一淸善皆喜飭名譽以文絡天下士互憑借爲重焉山東盜大起一淸上言諸便宜狀俱見可進少保太子太傅復進少傅武英殿太學士錢寧方得幸武宗偶以事怒一淸逐之歸今皇帝卽大位一淸復起爲總督陜西三邊軍務余官如故一淸至是蓋三往其部曲舊校見無不踴躍喜然老矣所經畫視前稍劣召歸進少師兼華蓋殿大學士主上英斷自決大政事而新進貴人張桂等多信巳所取否一淸以模稜處之且從家人子弟﹖利姦時論大貶後策免居鎭江卒一淸生痿病不能禦婦人無子

○王瓊

王瓊字徳華山西晉州人也舉進士爲戶部郎歷藩臬二千石皆第最武宗朝召拜戶部侍郎進尙書久之攺兵部瓊爲人多計算穎敏默識凡天下兵馬數多寡彊弱及塞隧夷險褊裨才否一覽悉計無遺武宗末政在宦武多遊幸饑民乘間起爲盜最大者山東劉六河南趙鐩蜀藍鄢江西桃源葉林瑪瑙多者至二十餘萬攻城剽府庫驅壯士從老稚掠充食劉趙輩尋爲尙書彭澤陸完先後平餘黨次起日益盛封事告變旁午瓊手錄指悉計合機宜虜嘗入寇山西一得利踰歲乃復獵境上陽若東者瓊曰是必趨舊利奏集諸鎭兵據山西要害賊果入大敗之進少保太子太保陳金討兩廣蠻有功謂指出瓊進少傅贑州盜大起王守仁時巡撫請得從軍興法便宜行事瓊才之咸報可果以次賊平而瓊又再進少師太子太師寧王反報至朝中外惴惴亡人色而瓊益治兵自如且曰吾久用王守仁上游何耶度反巳執之亡何守仁果執王時都督江彬得幸瓊陰與厚結所言無不當瓊得以成功者彬力也瓊惡吏部尙書陸完位居上會完以罪去遂代之然貪財好睚眥中人爲吏部大不稱今皇帝卽位言官論其姦狀有指詔下獄內閣臣楊廷和欲論瓊死巳赦出之戍遼左瓊旣巳就戍益大恨廷和因廷和議禮不合罷歸瓊上疏自列語多侵廷和釋爲民虜大入陜殺掠吏民楊一淸還朝難其代詔復瓊尙書總督諸軍事瓊至修一淸之政加振刷焉掎角逐虜去斬獲累二百餘瓊上言鹽池北邊虜虜覘商人過輒入剽掠商以是絕不肯來請外修塹護之然多風沙易滿攺築墻虜旣阻墻不得進商乃肯稍復來邊人以配楊一淸進太子太保復攺吏部卒瓊與彭澤俱號一時名儒將其議哈密事相矛盾論者謂瓊議得云

逸史氏曰一淸任邊重寄三皆有聲不爲相當無訾矣瓊有才而貪姦治世能臣也或問二子孰優曰其計也而墻塹等之便則可知矣

○陸完彭澤

陸完字全卿長洲人補郡諸生閹敬借上命括奇貨江南焰張甚過蘇常廷曳諸生諸生競擊敬走完時實不與而隙者具完名首諸生狀聞巡撫王恕列敬罪上逮還完後舉進士而恕以吏部尙書監選見完曰是故擊閹人者耶擢禦史當巳而爲禦史果有聲累遷至兵部右侍郎霸州民劉六劉七起羣盜驍勇善射騎前後官捕之不勝稍稍行刼掠聚眾至數萬人詔左都禦史馬中鍚討之中鍚儒緩好虛名下教招撫六七果至陽若﹖就教者兵遂撤而六七遂與其黨楊虎齊彥名益縱賊馳突中鍚乃大悔無及詔逮下獄瘐死而完身自請往進右都禦史假節用軍興法得誅二千石以下完乘傳驅至臨淸廣召募拘馬﹖亡﹖月果馬﹖行守令修浚隍塹據要害遣副總兵馮禎許泰遊擊將軍郜永襲楊虎於宋門店龍化集大破之斬首千三百五十嘬其鍔又俘斬三百尋又鏖格裴子巖斬首二千俘百五十諸路剪其蔓又不下千計楊虎死焉賊自分﹖兩由蒙城太行流劫入河南境者尢狼暴帥曰劉三趙風子有十三萬五千騎而都禦史彭澤咸寧侯仇鉞帥秦兵搗之

彭澤字濟物蘭州人弘治庚戌進士歷尙書工部郎出知眞定府累進按察使澤爲人長大腰帶十二圍偉顧盻燁如也平居鮮笑容𨿽與﹖偶語叱叱聲若詈治眞定勸課風禮號一時賢守至按察乃以盛猛聞召拜僉都禦史尋進副都禦史分捕河南賊澤至則大陳軍容擐甲引見諸大校責以退縮顧軍正論行法建纛諸大校無不惕息惶恐頓首請自效良久釋之遂鼓行前薄賊凡數十戰皆大破殺虜以萬計趙鐩跳劉三死於陣於是給事禦史上言河南賊平陸完飬寇自重下詔切責完懼日夜督諸將徼賊連刪枝黨斬首捕虜共三千九百有奇而賊隨衂隨脇聚燒運艘掠臨淸邳徐而下犯淮安又奔登州海套與完遇蒿淺坡時宣大鐵騎及中土材官良家子悉集將十萬人合圍賊移日大敗之斬首二千三百傷死又四千餘六七彥名獨挾驍勇三百騎潰圍出星馳掠河西務將北就達靼尼關險不得道狀兵又數千渡河南﹖﹖蘭荊楚奪艘瓜洲掠泊通之狼山寨焉完窮追截水陸道指授諸將四面前登山咸戴盾跽行持鎗礟且戰且止賊大潰六七先後赴水死梟彥名斬首將陸百俘三百溺水死者又千餘還朝完澤俱加太子少保右都禦史子世襲錦衣千戶完尋遷兵部尙書又遷吏部尙書加太子太保

時蜀盜藍廷瑞鄢本恕爲尙書洪鐘擊撫且平矣餘黨廖﹖子復起勢愈熾眾號二十萬鐘耄不復能將師制詔澤充總督討之澤悉兵角破賊殺廖﹖子眾遁竄山寨多伏弩箐棘中澤分兵搤出入奪水道度窘開一面縱夾誅之﹖盡或云廖有異術能隱形旣事急獨身跳購之卒不獲還加太子太保虜萬騎入宣府大殺掠吏民將轉寇近地詔澤出提督三關二路久之虜退仍理都察院兵部尙書王瓊素忌其有勇略而澤好因酒使气時時出瓊上嬖人錢寧挾威澤行公卿間咸俛首折節澤居常切齒不能平瓊揣知因寧所遣親近語事而邀澤飲且醉微挑之澤卽嫚罵朱寧奴才壞天下瓊且謬謂澤曰勿妄言澤益奮不復可止寧大怒而會哈密城及金印﹖土魯番所取詔諭還不可且諜得將寇甘肅狀廷推澤經理之澤調寧夏兵自使使諸土魯番予繒幣二千銀榼一盂一求和還哈密城及印土魯番陽許之澤輒奏事平乞骸骨澤歸而土魯番變矣薄肅州苪寧全軍沒瓊條澤死罪朱寧欲從中下閣臣力捄之罪免今上初徵拜兵部尙書以老加少保致仕卒

逸史氏曰賊起延蔓創棘凡京二省五陸完悉北兵力僅勝之亦晚矣古稱獖豕之牙豈不信然明徵哉彭澤勇而疏所舉賊甚易薦紳先生紛紛訾王瓊以爲忌功云𨿽然哈密事一何﹖﹖舛也

○馬昊

馬昊關中人也本鄒姓﹖馬云昊長身驍捷善騎射舉進士爲監察禦史擢按察僉事尋以禦史時罪謫眞定推官至則教吏士習武多布置鉤指民家有流劫姦盜亡命悉擒之再用前罪謫判開州吏士伏闕上言馬昊於眞定稱保障甚宜眞定請勿謫詔許之亡何蜀盜藍鄢叛侵掠蜀合四省兵討未效吏部尙書言馬昊才可蜀按察僉事佐治兵昊至閱所部笑曰將不知兵若勝何擇驍勇材力之士千人分四隊隊各立長會賊來逼城昊夜出百騎舉炮擊賊營亂自蹈籍而悉兵從後乘之斬首四千級軍中皆喜以兵起未有者昊曰此尙未見大敵胡足喜宜及勝用之遂前遇賊賊方陣左而伏兵於右爲應昊以正兵當左而身與精兵百騎直搗伏伏驚潰趨左陣左陣亦潰兵合擊火其柵大破之斬驍將方四捕首虜降者萬人遷副使治兵川東道賊延蔓勢尙張都禦史髙崇熙謀於副使張思齊招諭賊賊請降而乞住札臨江市空其民乃可昊曰臨江市蜀襟喉上達重金﹖又下連湖湘其地富饒沃衍此胡可餧賊自困耶獨益飭治兵募召豪傑賊因不敢東伏漢州平塡未幾復反集眾至二十萬前後官兵戰俱敗繢賊遂圍中江因謀向成都昊以五千騎馳赴中江賊走窮追之與總督彭澤合擊大破殺賊酋廖﹖子遂進右僉都禦史巡撫蜀廖﹖子死餘黨尙數萬竄於東鄕山推諭老人帥之昊請於彭澤曰山險不便騎射深入賊﹖主或返失便願發步兵三萬據出入要道賊當自餓死也澤如昊言賊窘果縛諭老人請降而它賊在遂寧渠縣者相繼平進副都禦史

踰歲虜亦不剌自西海犯松潘蜀大振昊招土番爲間取道夜掩虜虜驚潰獲馬及衣械夥事聞加祿奉一髙拱筠僰人普法惡倡諸夷部立寨僭號攻刼昊率兵搗破之降者萬計獨靑山寨不下昊行周視寨曰此固髙絕水道可下也乃遣兵據泉口而攝南方圍待之兩日賊渴覘南圍薄夜走兵從後追捕首虜又萬人執普法惡誅之遷右都禦史蔭一子錦衣百戶然昊好功名又欲討松潘夷不勝逮下獄罷免

逸史氏曰嘉靖初胡世寧盛言於朝昊名將可用也其撫蜀亦欲平松潘夷曰昊長用兵輕用其長故敗臣短用兵重用其短必勝嗚呼名言哉

○陶魯

陶魯字自彊欝林人父成爲按察副使從擊賊兵敗死之主上旌死事者贈官錄一子入冑監魯補焉二十授廣東新會丞魯機明內蘊而神觀不足或從令尉列見上官獨昏睡𨿽督榜不卹也大藤峽諸賊亂二廣都禦史韓雍總師討之檄魯隸麾下雍威嚴擬王者二司長吏見長跪白事懾悚若不自勝一日顧峒賊最彊險難下者方設策魯時直膳侍左右謾謂曰丞揣我何意魯曰得非某賊耶雍曰然丞能往否曰匪直能且易易耳雍怒曰賊銳甚又搤阻自衛非大兵不可入部下文武數百千人熟視無可當吾寄者吾方欲身往者安得易且使若食粟能之耳蕞爾邑不能理乃言擊賊若妄當笞魯不拜抗言曰夫賊難攻者非賊難也我難其攻賊者也謂魯解食粟不解擊賊者明公未悉我也蔣琬龐統廢邑事矣後乃爲蜀名臣公幸毋棄魯使得畢技當悉縛諸醜以獻雍異之攺容曰若所將幾何而辧曰三百人足矣曰何少也曰魯猶以爲多也兵貴精請擇雍曰任若﹖之魯乃標式約曰有能力舉百鈞矢射二百步者來三軍之士十五萬人其比於式者得二百五十人曰未也請復下令募募數日足魯乃爲別將日操練陣法椎牛酒犒甘苦共之士爭傾﹖死率以先登大破賊斬首無算賊穴所得士女金帛悉以分於三百人巳無與者眾益奮韓雍大稱賞言於朝擢爲令累功進同知肇慶府事按察僉事副使左右布政使錄其後爲錦衣千戶魯前後任廣東所殺及降者二萬七千餘賊聞陶家軍駭慓遁避不及遇卽叩首乞爲良民得無死幸甚然此三百人耳服其心累用不躓語有之一夫決萬夫避況三百人乎

逸史氏曰士有遇有不遇也魯𨿽才非韓雍幾失魯後之大將其無忽哉

○王憲

劉天和

王憲東平人舉進士爲監察禦史按吳憲精核於吏事好振時風紀貪﹖吏多望風解印綬去累遷至兵部右侍郎宸濠反上親徵憲兼右僉都禦史先大軍治儲峙亡闕還代王瓊爲兵部尙書今上卽位以言者論罷免亡幾起兼右都禦史總制陜西三邊諸軍憲至則以軍法約束將士厚賞募間諜探虜虛實久之諜報虜傳箭將入寇憲預調集延綏固原寧夏兵二萬當賊入道伏而虜鎖合兒伯通千七百騎果由花馬池潰墻進攻八營固原參將劉文伏發敗之斬首九十三賊遁趣思哲溝楡林副總兵趙英邀斬首三十人遁至靑陽嶺楡林遊擊卜云邀斬首九十五前阻復回過寧夏總兵杭雄邀斬首九十五獲馬五百二十二匹鎖合兒伯通殲焉捷上加太子太保召還參贊畱務尋召理都察院事虜復東將窺覦上谷雲中地下兵部議湏威望虜素懾者大臣鎭略之眾推憲當眾怒且卻乃置憲不推推侍郎王廷相梁材諫官言人臣得自擇便利不便利於國計非而上亦怒下詔切責削憲官爵又二載卒起憲任兵部大同殺其將反憲所調度規畫忤宰臣乞歸卒

唐龍字虞佐蘭溪人初舉進士爲剡城令以治行髙第入拜監察禦史按雲南參將盧和故嘗殺四怨者煆其屍抵罪未伏而和故嘗有徳嬖人錢寧右之恫勘吏以無迹﹖解龍不許土帥子鳳朝文得罪賂錢寧金十萬乞免且覬襲職客﹖遊揚將寧旨龍亦不許還再按江西江西初被寧王兵難僅止京軍復來掩功幾起難龍立﹖乞然不搖且請上回鑾卹荒饑表節義俱報可遷陜西按察副使視學政六年而始進使﹖太僕卿都禦史治漕遷吏部侍郎進兵部尙書總陜西三邊諸軍事先是王瓊奏築花馬池諸墻捍虜虜卒不能大入龍復補其闕武數百轍一敵臺添兵戍悉以事委寧夏總兵王效未幾虜果大入效以萬騎緣墻拒之不得進而虜別取道由幹溝澗入龍得以前調諸路兵大敗之斬首虜三百五十會有忌者僅賜金帛後歷吏兵部尙書累加太子太保然寡稱矣

劉天和字養和﹖城人自主事攺禦史豎瑾勢張甚天和不﹖屈逮下獄謫金壇丞瑾敗起知湖州湖人徳之遷山西提學副使少傅楊一淸行邊才天和薦之以都禦史撫甘肅天和延故老訪循趙充國金城遺迹募士屯田更西盡靑海母喪歸漕河塞起復視河道乃躬負畚鍤先卒疏汴自朱仙鎭至沛飛雲橋殺下流又疏七十二泉自鳬尼諸山達南旺湖浚上流告成事遷兵部侍郎總陜西三邊諸軍至則上言邊墻之利與先臣瓊所未備者請以時增築詔可乃悉委總兵梁震自定南至寧朔十七里皆創起幹溝澗六十里則因山爲塹興武七十里因舊迹稍堅厚而又釆兵部郎許論議請以五六月候虜移軍門住花馬池調延寧固原奇遊騎兵依墻爲守報可尋進尙書亡幾虜吉囊二萬騎至定邊厄於墻不得進詭云北搶黃毛師稍懈乃遣三騎坎而登眾驚潰虜遂大舉入抵固原天和斬指揮牛斗郭卿及五總旗殉會霪雨﹖旬曰虜剽淸野無所得罷甚慮歸道泥濘墻險不可出狼狽及天和調集都禦史楊守禮趙廷瑞尹嗣忠各鎭參遊守備兵悉至陜西魏時兵遏其南黃恩兵阻其西崔嵩楊琮兵擊其北鄭東王升髙晹陳爵兵拊其背而莊浪西寧涼永魯瞻土兵復連絡來赴天和身率諸將任傑周尙文夾攻大敗之斬首四百五十及吉囊第二子小十王妻弟某餘眾遁出邊營東勝者大同徼之斬首九十營賀蘭山者莊浪徼之斬首百五十寧夏徼之斬首五十幕府計功上加太子太保予一子錦衣千戶余遷賞有差天和召入命提督團營﹖言者論罷

逸史氏曰關中自王瓊後赫赫名者稱三制帥云憲龍後俱本兵稍不稱天和之殺二裨人或尢之然士知有伍政矣

○伍文定﹝附劉源淸﹞

伍文定松滋人舉進士爲常州府推官剛直能斷而多忤與提學禦史抗諸生箠之幾斃猶曳衣行行自若也後知吉安府寧王反報至都禦史王守仁從間道避入入城文定卽閉門繕甲請曰賊烏合勢必敗一時猝起無抗者公威望素重宜卽吉安起義集諸路兵搗其穴必潰身敢任麾下之役守仁曰善乃起兵治餉儲食﹖寺遂同搗南昌以勁兵自廣潤門入殺守者市肆按堵二日追及於樵捨寧王兵舟萬艘蔽江面文定薄堅冒矢石火燎鬢不動士爭殊死鬭大破之獲寧王進江西按察使大閹張忠率師討賊賊平無與內忌其功因見脇跪不屈執而撻之竟移病歸上卽位論功遷副都禦史官其後錦衣千戶雲南土帥鳳朝文叛加兵部尙書發四省兵討之至則朝文死難漸息因乞歸卒時謂寧王之役文定功第一進賢令劉源淸蓋誅持寧撽者尙气好兵法後以侍郎討大同發兵不利﹖﹖虎官爵今尙存故不爲詳傳云

逸史氏曰文定烈士也孤城孑然角彊藩不爲動衝彊陷深至介冑之夫披焉夫江西固制帥慫恿揮霍提其領夾之不少矣夫

○陳九疇

陳九疇字禹學曹州人多權略善騎射歷仕至肅州兵備土魯番寇肅州總督彭澤遣使約和不得要領九疇奮怒曰彭公受天子命全陜重寄不能身任利害徒模稜效弱宋故態何顏立天地乃勵士卒繕壘堡捕系番諜巴思等殺之土魯番掠肅州遊擊將軍芮寧戰敗沒九疇遣奇兵襲其營卻之而王瓊奏其激變下獄上卽位尋進按察使超拜都禦史撫甘肅土魯番復入寇九疇率兵拒戰陰賂番別部內外挾擊大破之上捷九疇當封而瓊黨有柄事者中土魯番流言復以報功誤逮論誣罔輸戍天下冤之凡虜再寇九疇輒從間道入登睥睨從上射虜囓指疑能分身號飛將云

逸史氏曰文帝漢賢君也思頗牧而失魏尙得馮唐言復用之嗟乎世無馮唐誰直九疇功哉

○胡繼

胡繼世寧子也幼讀書不大了了父亦棄之世寧調兵至江西兵官以世寧出見繼繼曰兵素不習安能見我父哉兵官跪請教繼乃指示進退離合勢甚詳凡三日而世寧歸閱大異之顧官兵非能曉此者以詰不能諱具實告世寧嘆曰我有子自不識何也自是擊賊必從繼方略世寧十不失三繼策十不失一也世寧之上寧王事繼跪曰疏入必重禍柰何父曰吾業﹖身許國矣疏到世寧下獄是歲繼因念父病死世寧母獨不哭曰此子在當作賊胡氏滅矣

逸史氏曰余讀範純佑事私怪且惜之今於胡生更可悲也夫天生才未幾而遽奪之何哉

○曹謙

曹謙博習子史有略機揣兵事多曲中父雄立功西北破寧夏調度寔資謙焉謙從楊一淸學一淸家居謙遺書略曰先生世所不可無者而又世所忌也此何時哉彼勸先生出者非愛先生者也然雄與劉瑾通姻好謙不能止瑾誅父子俱死於獄一淸惜之曰謙料人則明也處人則忠也其所自料自處何哉嗚呼悲夫

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

