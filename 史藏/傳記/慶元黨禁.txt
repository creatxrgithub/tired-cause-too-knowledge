

慶元黨禁

《慶元黨禁》一卷﹐不著撰人名氏﹐《宋史藝文志》亦不著錄﹐惟見《永樂大典》中題曰「滄洲樵叟撰」﹐蓋與紹興正論均出一人之手。序稱淳熈乙巳﹐則作於宋理宗十八年也。考黨禁起於寧宗慶元二年八月﹐弛於嘉泰二年二月﹐是書之作蓋距弛禁時又四十四年矣。宋代忠邪雜進﹐黨禍相仍﹐國論喧呶﹐巳一見於元佑之籍﹐迨南渡後和議巳成﹐外憂暫弭﹐君臣上下熈熈然燕雀處堂﹐諸儒不鑑前車﹐又尋覆轍﹐求名旣急﹐持論彌髙﹐聲气交通﹐賢姦混糅﹐浮薄詭激之徒﹐相率攀援﹐釀成門戶﹐遂使小人乘其瑕隙﹐又興黨獄﹐以中之蘭艾同焚﹐國勢馴至於不振。春秋責備賢者﹐不能以敗亡之罪﹐獨諉諸韓侂冑也。且光寧授受之際﹐趙汝愚等謀及宵人﹐復處之不得其道﹐致激成禍變﹐於謀國尢疏。恭讀禦題詩章﹐於揖盜開門再三致意﹐垂訓深切﹐實爲千古定評。講學之家﹐不能復以浮詞他說解矣。書中所錄僞黨共五十九人﹐如楊萬里嘗以黨禁罷官﹐而頋未入籍﹐其去取之故﹐亦頗難解。然其中宋史有傳者不及十之三四﹐其它姓名﹑官籍﹐史所失載者﹐多藉此以考見大略﹐於論古亦爲有禆。至若薛叔似晚歲攺節依附權姦﹐皇甫斌猥瑣梯榮﹐僨軍辱國﹐侂冑旣敗之後﹐又復列名韓黨﹐與張巖許及之諸人並遭貶謫﹐陰陽反復﹐不可端倪﹐而其姓名亦並見此書中﹐豈非趨附者繁梟鸞並集之一證哉﹗總之﹐儒者明體逹用﹐當務潛修﹐致逺通方﹐當求實濟﹐徒博衛道之名﹐聚徒講學﹐未有不水火交爭﹐流毒及於宗社者﹐東漢不鑑戰國之橫議﹐南北部分而東漢亡﹔北宋不鑑東漢之黨錮﹐洛蜀黨分而北宋亡﹔南宋不鑑元佑之敗﹐僞學禁起而南宋亡﹔明不鑑慶元之失﹐東林勢盛而明又亡﹐皆務彼虛名受其實禍﹐決裂潰覆之後﹐執門戶之見者﹐猶從而巧爲之詞﹐非公論也。張端義《貴耳集》曰「朝廷大患﹐最怕攻黨﹐伊川見道之明﹐不能免焉。淳熈則曰道學﹐慶元則曰僞黨﹐深思由來﹐皆非國家之福。」斯言諒矣。謹恭錄禦題冠此書之端﹐用昭萬年之炯戒﹐並詳著古來黨禍之由﹐俾來者無惑焉。

禦題慶元黨禁

宮閫通情侂冑求﹝慶元初﹐韓侂冑旣専政﹐用京鏜﹑何澹﹑劉徳秀﹑胡紘四人爲鷹犬﹐斥逐異己者﹐目爲僞黨。宰執則趙汝愚﹑畱正﹑王藺﹑周必大四人﹐待制已上則朱熹等十三人﹐余官則劉光祖等三十一人﹐武臣皇甫斌等三人﹐太學生楊宏中等六人﹐士人則蔡元定﹑呂祖秦二人﹐皆貶斥禁錮。及鏜﹑澹等相繼罷死﹐始得追復﹐而正人之淪亡者已不少矣。侂冑任羣小以攻僞學﹐終蹈誅殛﹐自取其罪﹐然迹其得志之由﹐則趙汝愚不能辭過。考寧宗之立也﹐汝愚時知樞密院﹐求能通意於慈福者。侂冑詭稱爲太皇太后親屬﹐汝愚遣入白﹐乃因內侍闗禮請得入﹐使諭意汝愚﹐其論遂定。侂冑由此自謂有定策功﹐依托肺腑﹐居中用事﹐姦焰日熾﹐甚至竊擅兵權﹐交通吳曦﹐幾亂國。是汝愚亦因貶謫而歿﹐宰臣當大事不以正道﹐顧乃委信僉邪﹐干求宮掖﹐冀欲藉以居功﹐不知適以貽害﹐開門揖盜誰任其咎哉﹞汝愚曽是■﹝垂夬﹞深謀。慶元黨禍延邦國﹐揖盜開門自有由。

原序

古者﹐左右前後﹐罔非正人﹐所以嚴其選於近習者﹐慮至深也。後世論親賢士﹐逺小人﹐必宮中﹑府中俱爲一體﹐而作姦犯科﹐付之有司﹐所以嚴其法於近習者﹐慮益逺矣。慶元大臣得君之初﹐収召羣賢﹐一新庶政﹐方將措天下於太平之盛﹐而宮府之間﹐近習竊柄﹐一罅弗窒﹐萬事瓦裂﹐國家幾於危壊而不可救﹐是則立紀綱﹑嚴界限﹐防微杜漸﹐在君相可一日不加之意哉﹗余於慶元黨禁而有感焉﹐因記其首末。淳佑乙巳至日滄洲樵叟序。

慶元黨禁

首末僞黨共五十九人。

宰執四人

趙汝愚﹝右丞相饒州﹞

畱正﹝少保觀文殿大學士泉州﹞

王藺﹝觀文殿學士知潭州廬江﹞

周必大﹝少傳觀文殿大學士吉州﹞

待制已上十三人

朱熹﹝煥章閣待制兼侍講建寧﹞

徐誼﹝權工部侍郎溫州﹞

彭龜年﹝吏部侍郎臺州﹞

陳傅良﹝中書舍人兼侍讀兼直學士院溫州﹞

薛叔似﹝權戶部侍郎兼樞密都承旨永嘉﹞

章頴﹝權兵部侍郎兼侍講婺州﹞

鄭湜﹝權刑部侍郎福州﹞

樓鑰﹝權吏部尙書眀州﹞

林大中﹝吏部侍郎婺州﹞

黃由﹝權禮部尙書平江﹞

黃黼﹝權兵部侍郎臨安﹞

何異﹝權禮部侍郎撫州﹞

孫逢吉﹝權吏部侍郎吉州﹞

余官三十一人

劉光祖﹝起居郎兼侍讀蜀﹞

呂祖儉﹝太府寺丞婺州﹞

葉適﹝太府少卿總領淮東財賦溫州﹞

楊芳﹝祕書郎汀州﹞

項安世﹝校書郎荊南﹞

沈有開﹝起居郎常州﹞

曽三聘﹝知郢州臨江軍﹞

遊仲鴻﹝軍器監簿果州﹞

吳獵﹝監察禦史潭州﹞

李祥﹝國子祭酒常州﹞

楊簡﹝國子博士明州﹞

趙汝讜﹝添差監左蔵西庫﹞

趙汝談﹝前淮西安撫司幹官﹞

陳峴﹝校書郎溫州﹞

範仲黼﹝著作郎兼權禮部郎官成都﹞

汪逵﹝國子司業信州﹞

孫元卿﹝國子博士﹞

袁燮﹝太學博士眀州﹞

陳武﹝國子正溫州﹞

田澹﹝宗正丞兼權工部郎官南劍﹞

黃度﹝右正言紹興﹞

詹體仁﹝太府卿﹞

蔡幼學﹝福建提舉溫州﹞

黃灝﹝浙西提舉常平茶鹽公事﹞

周南﹝池州教授平江﹞

吳柔勝﹝新嘉興府教授宣州﹞

李埴﹝校書郎蜀﹞

王厚之﹝直顯謨閣江東提刑紹興﹞

孟浩﹝知湖州袁州﹞

趙鞏﹝祕閣修撰知揚州﹞

白炎震﹝新通判成都府普州﹞

武臣三人

皇甫斌﹝池州都統制﹞

範仲壬﹝知金州﹞

張致逺﹝江西兵馬鈐轄南劍﹞

太學生六人

楊宏中

周端朝

張衟

林仲鱗

蔣傳

徐範

士人二人

蔡元定﹝編管道州﹐嘉定三年奉聖旨特賜廸功郎﹞

呂祖泰﹝決杖配欽州﹐嘉定元年奉聖旨特補廸功郎﹐監潭州南嶽廟﹞

已上並見於當時臺諫章疏。

秀巖李心傳《朝野雜記》所編攻僞學人

京鏜﹝右丞相洪州﹞

何澹﹝樞密虔州﹞

劉徳秀﹝諌議大夫洪州﹞

胡紘﹝禦史處州﹞

倪思﹝尙書湖州﹞

李沐﹝正言湖州﹞

劉三傑﹝正言婺州﹞

施康年﹝正言通州﹞

姚愈﹝大諫平江﹞

陳賈﹝兵部侍郎舒州﹞

楊大法﹝侍禦婺州﹞

張釡﹝大諌鎭江﹞

錢象祖﹝參政臺州﹞

葉翥﹝尙書處州﹞

許及之﹝樞宻溫州﹞

張巗﹝侍禦揚州﹞

陳讜﹝侍郎興化軍﹞

傅伯壽﹝侍郎泉州﹞

汪義端﹝中書舍人徽州﹞

髙文虎﹝直院明州﹞

張伯垓﹝察院秀州﹞

鄧友龍﹝察院衡州﹞

麋師旦﹝吏部侍郎平江﹞

趙善堅

林采﹝監察禦史﹞

沈繼祖﹝監察禦史興國﹞

丁逢﹝川秦都大常州﹞

邵襃﹝司直秀州﹞

王沇﹝轉運使﹞

錢鍪﹝衡州守﹞

余嚞﹝新州教授漳州﹞

趙師召﹝廸功郎﹞

張貴謨﹝處州﹞

黃掄

鄭丙﹝淳熈間吏部尙書福州﹞

林栗﹝淳熈間兵部尙書福州﹞

王淮﹝淳熈問丞相婺州﹞

寧宗皇帝之登極也﹐丞相趙汝愚時知樞密院﹐求能通意於慈福者。有知合門事韓侂冑﹐自詭於太皇太后爲親屬﹐請效力。遣入白﹐不許。出遇內侍﹐關禮於門﹐告之禮﹐請獨入﹐泣涕固請。太皇許之﹐命與侂冑復入﹐使諭意於汝愚﹐其論遂定。侂冑繇此自謂有定策功﹐且依托肺腑﹐出入宮掖﹐居中用事。時汝愚方收召四方知名之士聚於本朝﹐海內引領﹐以觀新政﹐而事已多從中出。初﹐上在潛邸﹐聞朱熹名﹐毎憾不得爲本宮講官。踐阼之日﹐以煥章閣待制召於長沙。熹在先朝累召不至﹐至輒不畱﹐至是卽日上道﹐惕然以時事爲憂﹐於免牘已寓其意﹐云「陛下嗣位之初﹐方將一新庶政﹐所宜愛惜名器﹐不可輕以假人。若使僥幸之門一開﹐其獘豈可復塞﹖」未幾﹐內批逐首相畱正。熹至上饒﹐聞之﹐益有憂色。曁對行宮便殿﹐首奏陳之有曰「發號施令﹐無一不出乎朝廷﹔進退人才﹐無一不合乎公論。不爲偏聽以啟私門﹐則釁孽之萌不得作矣。今日之計﹐莫大於此。」又再三面言之﹐又約吏部侍郎彭龜年同請對﹐白髮侂冑之姦。適龜年出﹐護使客侂冑﹐益得爲計。熹累白汝愚﹐當以厚賞酬其勞﹐勿使得預朝政﹐且有「分界限﹑立紀綱﹑防微杜漸﹑謹不可忽」之語。汝愚方謂其易制不之虞。登聞皷院遊仲鴻﹐汝愚客也﹐力諫汝愚﹐不聽﹐而所倚以爲腹心謀事者﹐又皆持祿茍安﹐無復逺慮。右正言黃度欲論侂冑﹐謀泄﹐又以內批斥去。熹不勝憤﹐遂因講畢﹐奏疏極言之﹐略曰「朝廷紀綱所當嚴﹐今陛下卽位未能旬月﹐而進退宰執﹐移易臺諫﹐皆出於陛下之獨斷﹔大臣不與謀﹐給捨不及議﹐正使實出於陛下之獨斷﹐其事悉當於理﹐亦非治世之體。況中外傳聞﹐皆謂左右或竊其柄﹐而其所行又未能盡允於公議。此獘不革﹐臣恐名爲獨斷﹐而主威不免於下移﹐欲以求治而反不免於致亂。蓋自隆興以來﹐已有此患﹐臣嘗再三深爲壽皇論之﹐非獨今日之憂也。尙賴壽皇聖性聰眀﹐更練世事﹐故於此輩𨿽以驅使之故﹐稍可假借﹐實亦陰有以制之﹐未至全墮其計。然積習成風﹐貽患於後﹐其害有不可勝言者。如陳源﹑袁佐之流﹐皆陛下所親見﹐柰何又欲襲其迹而蹈之乎﹖願陛下深詔左右﹐勿預朝政﹐但使朝廷尊嚴紀綱振肅﹐而國家有泰山之安﹐則此等自然不失長久富貴之計。其實有勲勞而所得襃賞未愜眾論者﹐亦詔大臣公議其事﹐參稽令典﹐厚報其勞﹐而凡號令之弛張﹐人才之進退﹐則一委之二三大臣﹐使之反復較量﹐勿狥己見﹐酌取公論﹐奏而行之﹐批旨宣行﹐不須奏覆﹐但未令尙書省施行﹐先送後省審覆﹐有不當者﹐限以當日便行繳駁﹐如更有疑﹐則詔大臣與繳駁之官﹐當晚入朝面議於前﹐互相論難﹐擇其善者稱制臨決﹐則不惟近習不得干預朝權﹐大臣不得專任己私﹐而陛下亦得以益明習天下之事﹐而無所疑於得失之算矣。臣老病之餘﹐寒齋獨宿﹐終夜不寐﹐憂慮萬端﹐至於孤危之蹤﹐不敢自保﹐竊恐自今以往﹐不獲久侍淸閒之燕矣。」疏入﹐侂冑大怒﹐陰與其黨謀去其爲首者﹐則其餘去之易爾。所謂首者﹐蓋指熹也。乃於禁中令優人效熹容止爲戲﹐熒惑上聽。熹時急於致君﹐知無不言﹐言無不切﹐亦頗見嚴憚。於是侂冑之計遂行。及熹講筵畱身﹐再乞施行前疏﹐退﹐則內批徑下﹕「朕憫卿耆艾﹐當此隆冬﹐恐難立講﹐已除卿宮觀﹐可知悉。」時紹熈五年甲寅冬閏十月十九日甲戌也。汝愚獨袖內批還上﹐且諌且拜。侂冑必欲出之﹐汝愚退求去﹐不許。二十一日﹐侂冑使中使王徳謙封內批以授熹﹐熹卽附奏謝﹐遂行。二十二日﹐給事中樓鑰封還錄黃﹐舍人鄧驛面奏乞畱熹﹐上許除京祠﹐已而不下。二十三日﹐起居郎劉光祖又言之。二十四日中書舍人陳傅良再封還錄黃。二十五日有旨﹐除熹寶文閣待制﹐與郡。劉光祖再上疏畱行﹐不報﹔樓鑰再封還錄黃。二十七日有旨﹐依已降指揮﹐工部侍郎兼侍講黃艾因講問逐熹之驟﹐懇懇再三不已。吏部侍郎兼侍講孫逢吉上疏畱熹﹐又因講權輿之詩﹐反復以諷上﹐曰「朱熹所言多不可用。」時侂冑欲用優人王喜爲合門祗候﹐喜卽前日效熹爲戲者﹐逢吉誦言將入諌﹐乃止。監察禦史吳獵入札子乞畱﹐不報。登聞皷院遊仲鴻上言「朱熹海內名儒﹐首蒙収召﹐四方傳誦﹐以爲天下大老歸之才四十餘日﹐復有宮祠之命﹐逺近相弔﹐以爲天下大老去之﹐則人孰不欲去者﹖若正人盡去﹐陛下何以爲國﹖願亟還朱熹﹐毋使小人得志﹐養成亂階。」時侂冑勢方盛﹐人皆爲仲鴻危之。熹以十月辛卯入見﹐中間進講者七﹐內引畱身奏事者再﹐面對賜食各一﹐在朝甫四十有六日云。熹去﹐彭龜年遂徑論侂冑竊弄威福﹐爲中外所附﹐不去必貽患。讀札子畢﹐又奏﹕「只緣陛下近日逐得朱熹太暴﹐故欲陛下亦亟去此小人﹐毋使天下人謂陛下去君子如此之易﹐去小人如此之難。」上初欲兩罷之﹐汝愚開陳﹐欲兩畱之﹐旣而內批彭龜年與郡節度使。吳琚嘗言「時上無堅畱侂冑意﹐使有一人繼之﹐則去之必矣。」侂冑旣畱﹐勢益張。先是﹐侂冑恃功﹐意望建節﹐憾汝愚抑之﹐有怨言。僉書樞密院羅點慰觧之。徐誼爲京尹﹐勸汝愚以節度與之﹐汝愚悔﹐遣人諭侂冑﹐侂冑答語不遜﹐遂日夜謀引其黨爲臺諫﹐以擯汝愚。汝愚爲人疎直﹐不虞其姦。會汝愚奏除劉光祖侍禦史﹐方進呈﹐知樞密院陳騤忽奏曰「光祖與臣有嫌﹐今光祖入臺﹐願先避位。」汝愚愕然而止。侂冑遂以內批除謝深甫禦史中丞。蓋侂冑與騤合謀已定﹐獨汝愚未之覺耳。汝愚奏乞令近臣舉禦史﹐有大理寺簿劉徳秀者﹐與侂冑深交﹐乃諭中司﹐令薦徳秀。時近臣薦者甚眾﹐侂冑下內批﹐令用中司舉者。徳秀旣除監察禦史﹐其黨以次而進﹐言路遂皆侂冑之人。工部尙書趙彥逾者﹐汝愚謀立上時﹐遣達意於殿帥郭杲﹐事定﹐亦冀汝愚引已同升﹐已而止除端眀殿學士﹐知建康﹐彥逾遂與侂冑合﹐未幾﹐攺除四川制置。彥逾愈憾﹐入辭疏廷臣姓名於上﹐指爲汝愚之黨﹐曰「老奴已去﹐不惜爲陛下言之。」而上亦疑矣。會僉書樞密院羅點﹑尙書黃裳卒﹐裳潛邸舊臣﹐上所倚信﹐點旣卒﹐侂冑又亟擢其黨京鏜﹐汝愚由是益孤。至是﹐中書舍人陳傅良﹑監察禦史吳獵﹑起居郎劉光祖﹐各先後斥去﹐羣憸附和﹐視正人如冦讎﹐衣冠之禍自此始矣。侂冑欲逐汝愚﹐而難其名﹐或教之曰「彼宗姓﹐誣以謀危社稷﹐則一网盡矣。」侂冑然之。慶元元年乙卯春正月二十五日辛亥﹐遂擢其黨﹑將作監李沐爲右正言﹐使擊汝愚。二月二十一日丁丑﹐右正言李沐上殿﹐乞罷汝愚政柄﹐以奠安天位﹐塞絕姦原。是日﹐右丞相趙汝愚乞罷政﹐出浙江亭待罪﹐詔使宣押赴都堂治事。李沐又乞更不宣押。是晚鎖院。二十二日戊寅﹐汝愚罷右丞相﹐除觀文殿大學士﹐知福州。制詞略曰「頃我家之多難﹐賴碩輔之﹐精忠持危﹐定傾安社稷﹐以爲悅任﹐公竭節利﹐國家無不爲。旣隆翊戴之勲﹐尙期啟沃之助﹐力陳忱悃﹐祈避煩言。」起居郎﹑權直學士院鄭湜艸也。湜坐無貶詞﹐免兼學士院﹐未幾罷去。二十三日己卯﹐權兵部侍郎章頴與郡﹐以上疏畱汝愚也。右正言李沐論其附上罔下﹐繼與宮觀。二十四日庚辰﹐工部侍郎﹑知臨安徐誼亦坐上疏論救汝愚罷去。禦史中丞何澹﹑殿中侍禦史楊大法﹑監察禦史劉徳秀﹑劉三傑論汝愚冒居相位﹐今其罷免﹐不當加以書殿隆名帥藩重寄﹐伏匄寢其福唐之命﹐令其職名奉祠﹐杜門省咎。二十八日甲申﹐有旨依所乞觀文殿大學士﹐提舉臨安府洞霄宮。國子祭酒李祥﹑博士楊簡復上疏畱汝愚﹐李沐又劾之。三月二十九日甲寅﹐祥﹑簡並罷。夏四月二日﹐太府寺丞呂祖儉疏畱汝愚﹐並論朱熹﹑彭龜年等不當逐﹐語侵侂冑。四日戊午﹐詔呂祖儉朋比罔上﹐送韶州安置。中書舍人鄧驛封還錄黃。五日﹐詔祖儉志在無君﹐其罪當誅﹐姑從竄斥﹐以示寛容﹐自合書行。於是太學生楊宏中﹑周端朝﹑張衟﹑林仲鱗﹑蔣傳﹑徐範六人伏闕上書﹐其略曰「臣聞自古國家禍亂之由﹐初非一道﹐而小人中傷君子﹐其禍尢慘。君子登庸﹐杜絕邪枉﹐要其處心實在於愛君憂國﹔羣小得志﹐讎視正人﹐必欲盡去其朋黨﹐然後肆行而無忌。於是人主孤立﹐而社稷危矣。黨錮敝漢﹐朋黨亂唐﹐大率由此。元佑以後﹐邪正交攻﹐卒成靖康之變﹐我宋不競﹐貽禍至今﹐此臣子所不忍言﹐陛下所不忍聞者。臣竊見﹐近者諌官李沐論前相趙汝愚所爲乖戾﹐隨卽罷去。若慮陛下父子之際﹐懷不自安﹐故黜汝愚﹐以謝天下﹐亦未爲過。如沐所言﹐則以爲汝愚自居同姓﹐數談夢兆﹐專政擅權﹐欺君植黨﹐殆將不利於陛下﹐以此加詆﹐其實不然。汝愚之去﹐中外咨憤﹐而李沐以爲父老歡呼﹐蒙蔽天聽﹐一至於此道路嘩然﹐以爲沐內結權幸﹐陰有指授﹐率爾肆言﹐全無忌憚﹐廟堂屏息﹐不敢異論﹐天下扼腕﹐气將奚伸﹖其气焰已足以燻灼朝路﹐撼搖國勢﹐陛下若不亟治﹐漸成孤立﹐後𨿽悔之﹐亦無及矣。陛下獨不念去歲之事乎﹖人情危疑﹐變在朝夕﹐當是時﹐假非汝愚出死力﹐定大議﹐使陛下得以成壽康皇帝揖遜之志﹐行孝宗皇帝未舉之喪﹐𨿽百李沐﹐罔知攸濟﹐當國家多難﹐汝愚方位樞府﹐本兵柄指揮﹐操縱何向不可﹖不於此時爲利﹐上下安妥﹐乃有異意乎﹖李沐輒以危言悚脇陛下﹐巧於中傷君子﹐立威名﹐情狀敗露。願陛下鑑漢唐之禍﹐懲靖康之變﹐精加宸慮﹐特奮睿斷﹐念汝愚之忠勤﹐灼李沐之回邪﹐明示好惡﹐旌別淑慝﹐竄李沐以謝天下。」六日庚申﹐詔宏中等妄亂上書﹐扇搖國是﹐各送五百里外編管。中書舍人鄧驛言「臣仰惟國家開設學校﹐教養士類﹐徳至渥也。自建太學以來﹐上書言事者無時無之﹐累朝仁聖相繼﹐天覆海涵﹐不加之罪﹐甚者押歸本貫﹑或他州聽讀而已。紹熈間﹐有布衣兪古上書狂悖﹐若以指斥之罪坐之﹐誠不爲過。太上皇帝始者震怒﹐降旨編管﹐已而臣寮論奏﹐竟從寛典。陛下今日編管楊宏中等六人﹐若以扇搖國是罪之﹐則未若指斥乘輿之罪大﹐以六輩言之﹐則一夫爲至寡﹐聖眀初政﹐仁厚播聞﹐睿斷過嚴﹐人情震駭。所有錄黃﹐臣未敢書行。」詔驛依已面諭施行。未幾﹐驛罷知泉州。工部侍郎兼知臨安府錢象祖遣人逮捕諸生﹐押送貶所。宏中﹑衟﹑仲鱗﹑範皆福州人﹐端朝溫州人﹐傳信州人﹐傳久居學校﹐忠鯁有聞﹐扣閽之事皆其屬槁。同日﹐李沐除右諌議大夫﹐劉徳秀除右正言。時知名之士罷斥相繼﹐人情洶洶﹐侂冑患之。侍禦史楊大法﹑右正言劉徳秀乃乞降詔﹐以國是尊君中道等事訓飭﹐在廷有不如詔者﹐重寘典憲。五月十三日﹐命直學士院傅伯壽降詔如請。伯壽乃自得之子﹐自得乾道間以不受曾覿之招﹐名聞四方﹐至伯壽則奴事侂冑﹐隸人蘇師旦﹐致身通顯。其弟伯成非其所爲﹐毎切責之。至是﹐伯壽首艸詔﹐以詆善類。六月十七日﹐徳秀又劾國子博士孫元卿﹑太學博士袁燮﹑國子正陳武﹐皆罷去。司業汪逵入札子辧之﹐徳秀以爲言﹐逵亦罷。侂冑本武人﹐志在招權納賄﹐除不附已而已﹐不能巧爲說﹐以网善類也。先是﹐熈寧間程顥﹑頥傳孔孟千載不傳之學﹐南渡初﹐其門人楊時傳之羅從彥﹐從彥傳之李侗。朱熹師侗而得其傳﹐致知力行﹐其學大振﹐學者仰之如泰山北斗﹐而流俗醜正多不便之者。蓋自淳熈之末﹑紹熈之初也﹐有因爲道學以媒孽之者﹐然猶未敢加以醜名攻詆。至是﹐士大夫嗜利無恥﹐或素爲淸議所擯者﹐乃教以凡相與爲異者﹐皆道學人也﹐陰疏姓名授之﹐俾以次斥逐。或又爲言﹕名道學則何罪﹖當名曰「僞學」。蓋謂貪黷放肆﹐乃人眞情﹐其亷潔好修者﹐皆僞人也。於是憸壬險狠猥薄無行之徒﹐利其說之便已﹐揚袂奮臂﹐以攻僞干進﹐而學禁之禍﹐自此始矣。二十四日﹐劉徳秀上疏﹐乞考核眞僞而辧邪正。禦史中丞何澹急欲執政﹐秋七月十三日上疏論專門之學﹐流而爲僞﹐空虛短拙﹐文詐沽名﹐詔榜朝堂。十九日﹐吏部郎官麋師旦建言﹐請考核眞僞﹐遂除左司員外郎。是時﹐有張貴謨者﹐指論太極圖說之非﹐禦史中丞何澹上言﹐在朝之臣旣熟知其邪正之迹﹐然不敢白髮以招報復之禍﹐望眀詔大臣去其當去者。七月﹐以禦史中丞何澹疏落趙汝愚大觀文。冬十一月﹐監察禦史胡紘奏汝愚唱引僞徒﹐謀爲不軌﹐責授寧逺軍節度副使﹐永州安置﹔徐誼坐黨汝愚﹐亦責團練副使﹐南安軍安置。中外震駭。朱熹時家居﹐自以蒙累朝知遇之恩﹐且尙帯從臣職名﹐義不容黙﹐艸封事數萬言﹐極陳姦邪蔽主之禍﹐因以眀汝愚之寃。繕冩已具﹐子弟諸生更進疊諫﹐以爲必至賈禍。熹不聽﹐門人蔡元定入諌﹐請以蓍決之遇﹐遁之同人。熹黙然取奏槁焚之。因更號「遁翁」﹐遂以疾丐休致。二年正月﹐禦史中丞何澹除同知樞密院事。二十四日甲辰﹐諫議大夫劉徳秀劾畱正四大罪﹐首論其招引僞學﹑以危社稷。「僞學」之稱自此始。是月二十日庚子﹐趙汝愚歿於衡州。汝愚旣責零陵﹐過衡陽而病﹐又爲守臣錢鍪所窘﹐逐服藥而卒﹐天下寃之。時有廸功郎趙師召者﹐上書乞斬汝愚﹐𨿽事不行﹐然侂冑之黨以汝愚有定策功﹐惟恐其復進﹐故當時謂汝愚不死﹐事固未可知也。二十七日訃聞﹐有旨復原官﹐許歸塟。二月﹐省闈知舉葉翥﹑倪思﹑劉徳秀奏論文獘﹐上言僞學之魁﹐以匹夫竊人主之柄﹐鼓動天下﹐故文風未能丕變﹐乞將語錄之類﹐並行除毀。是科取士﹐稍渉義理﹐悉見黜落﹐六經語﹑孟﹑中庸﹑大學之書﹐爲世大禁。夏六月乙丑﹐度支郎中﹑淮西總領張釡言「邇者僞學盛行﹐賴陛下聖眀﹐罷斥姦回﹐登用賢哲﹐天下皆洗心滌慮﹐不敢復爲前日之習﹐願陛下眀詔大臣﹐上下一心﹐堅守勿變﹐毋使僞言僞行乘間以壊旣定之規模。」乃除尙左郎官。中書舍人汪義端引唐李林甫故事﹐以僞學之黨皆名士﹐欲根株斷除之﹐一時號爲君子無不斥逐。太皇太后聞而非之。二十六日甲戌﹐禦筆今後給捨臺諌不必更及舊事﹐務在平正﹐以稱朕意。侂冑及其黨皆怒﹐遂令臺諌爭之。於是右諌議大夫劉徳秀﹑監察禦史姚愈﹑張伯垓力爭﹐以爲不可﹐乃攺爲不必專及舊事。自是侂冑與其黨攻治之志愈急矣。禦筆之出也﹐殿中侍禦史黃黼獨贊之﹐與同列異。秋七月﹐姚愈除殿中侍禦史﹐黼除起居郎﹑權兵部侍郎﹐未幾罷去。八月九日丙辰﹐太常少卿胡紘言﹕比年僞學猖獗﹐圖爲不軌﹐近元惡殞命﹐羣邪屏迹﹐而或者唱爲調停之議﹐取前日僞學之姦黨次第用之﹐望宣諭宰執﹐應僞學之黨﹐曽經臺諌論列者﹐權住進擬。遂遷起居舍人。冬十二月三日﹐陳賈自寧國府除兵部侍郎﹐以賈淳煕末甞撃朱熹故也。先是﹐熹乞追還職名﹐及攺正過待制恩數﹐繼又乞致仕﹐朝廷不許。臺諌洶洶﹐爭欲以熹爲奇貨﹐門人楊楫聞鄕曲射利者多撰造事迹以投合言者﹐亟以書告熹。熹報曰「死生禍福﹐久矣置之度外﹐不煩逺慮。」然羣憸相顧久之﹐不敢發。獨監察禦史胡紘艸疏﹐將上﹐會遷去﹐不果。沈繼祖者﹐爲小官時﹐嘗采摭熹語孟之說以自售﹐至是以追論程頥得爲監察禦史。紘以槁授之﹐繼祖鋭於進取﹐謂可立致富貴﹐遂奏熹剽竊張載﹑程頥之餘論﹐寓以喫菜事魔之妖術﹐以簧鼓後進﹐張浮駕誕﹐私立品題﹐収召四方無行義之徒﹐以益其黨伍﹐相與餐麤﹐食淡﹑衣褒﹑帯博﹐或會徒於廣信鵝湖之寺﹐或呈身於長沙敬簡之堂﹐潛形匿迹﹐如鬼如魅﹐及不忠﹑不孝﹑不仁﹑不義﹑不公﹑不亷等十罪﹐乞禠職罷祠﹐其徒蔡元定佐熹爲妖﹐送別州編管。二十六日旨依﹐蔡元定編管道州。慶元三年丁巳春正月﹐省札始至﹐熹方與諸生講論﹐有以小報來言者﹐熹略起視之﹐復坐講論如初﹐詞色更爲和平。翼旦﹐諸生乃知其有指揮。時郡縣捕蔡元定甚急﹐元定色不爲變﹐毅然上道。熹與諸所從遊百餘人送別蕭寺﹐坐客感嘆﹐有泣下者。熹微視元定﹐不異平時﹐因曰「朋友相愛之情﹐季通不挫之志﹐可謂兩得之矣。」又曰「季通之行﹐無幾微不適意。丘子服獨爲之泣涕畱連而不能已﹐處事變卹窮交﹐亦兩得其道也。」眀年﹐元定卒於道州﹐熹爲之慟。元定師事熹﹐而熹顧曰「季通吾老友也。」凡性與天道之妙﹐他子弟不得聞者必與元定商搉之。嘗輯其講論之辭曰「翁季錄者蓋引以自匹也。」嘗曰「造化微妙﹐惟深於理者能識之﹐吾與季通言而未厭也。及其貶也﹐恨無可與語。」其歿也﹐祭之云「以精詣之識﹐卓絕之才﹐不可屈之志﹐不可窮之辯﹐不可復得而見」﹐蓋深致其哀。熹嘗講中庸巳發未發之旨﹐以爲人自嬰兒至老死﹐𨿽語黙動靜之不同﹐然大體莫非已發。元定不以爲是﹐獨引程氏說﹐以爲敬而無失便是﹐喜怒哀樂未發謂之中。後十年﹐熹再與元定辧論﹐始悟其說﹐而悉反之。由是益奇元定。毎諸生請疑﹐必令先質之元定﹐而後爲之折衷同門寡二﹐以故小人深嫉之﹐故是時有朱熹唱僞學﹐蔡元定實羽翼之之奏也。二月丁巳﹐大理司直邵襃請眀詔大臣﹐自今權臣之黨﹐僞學之徒﹐不得除在內差遣。六月癸卯﹐言者又論﹕三十年來僞學顯行場屋之權﹐盡歸其黨﹐所謂狀元﹑省元與兩優釋褐者﹐非其私徒﹐卽是其親故﹐望詔大臣審察其所學﹐而後除授。宣教郎錢文子時以太學兩優釋褐一任回﹐當召試﹐徑就部注潭州醴陵知縣而去﹐時人稱之。閏六月六日戊寅﹐朝散大夫劉三傑免喪入見﹐論僞學之黨變爲逆黨﹐防之不可不至。及論畱正共引僞學之罪﹐侂冑大喜﹐卽日三傑除右正言﹐畱正送邵州居住。秋九月二十七日丁卯﹐言者論僞學之禍﹐望申飭大臣﹐鑑元佑調停之說﹐杜其根源。時有詔監司帥守薦舉攺官﹐並於奏牘前聲說非僞學之人﹐且結朝典之罪。秋當大比﹐漕司前期取家狀﹐必欲書「委不是僞學」五字於後。時有柴中行者爲撫州推官﹐獨移文漕司﹐稱自幼習《易》﹐讀程氏《易傳》﹐未委是與不是僞學﹐如以爲僞﹐不願考校。士論壯之。冬十二月丁酉﹐知綿州王沇乞置僞學之籍﹐仍自今曾受僞學薦舉關升﹐及刑法亷吏自代之人﹐並令省部籍記姓名﹐與閒慢差遣。吏部侍郎黃由奏﹕人主不可待天下以黨﹐與不必置籍﹐以示不廣。殿中侍禦史張巖論由阿附權臣﹐植立黨與﹐由遂罷去。未幾﹐擢沇利路轉運判官。慶元四年戊午夏四月﹐右諌議大夫姚愈上言﹕近世行險僥幸之徒﹐倡爲道學之名﹐權臣力主其說﹐結爲死黨﹐願下眀詔﹐播告天下。五月己酉﹐遂命直學士院兼中書舍人髙文虎艸詔曰「賴天之靈﹐宗廟之福﹐朕獲承慈訓﹐膺受內禪﹐陰謀壞散﹐國勢復安﹐嘉與士大夫勵精更始﹐凡曰滛朋比徳﹐幾其自新﹐而歷載臻玆﹐弗廸厥化﹐締交合盟﹐窺伺間隙﹐毀譽舛乖﹐流言間發﹐將以傾國是而惑眾心﹐甚至竊附於元佑之諸賢﹐而不思實類乎紹聖之姦黨。國家秉徳康寧﹐弗汝瑕殄﹐今惟自作弗靖意者﹐漸於流俗之失不可復反﹐與將狃於國之寛恩而罰有弗及歟﹖何其未能洗滌以稱朕意也﹖朕旣深詔二三大臣﹐與夫侍從言議之官﹐益維持正論﹐以眀示天下矣。諭告所抵﹐各宜攺視回聽﹐毋復借疑似之說﹐以惑亂世俗。若其遂非不悔﹐怙終不悛﹐邦有常刑﹐必罰無赦。布告天下﹐毋忽。」愈上此奏﹐侂冑大喜之﹐未幾﹐遂遷兵部尙書﹑禦史中丞。秋七月己未﹐直寶文閣﹑都大川秦茶馬丁逢入見﹐極論元佑建中調停之害﹐且引蘇轍﹑任伯雨之言爲證。時薛叔似﹑葉適坐汝愚黨久斥﹐皆起家爲郡﹐故逢有是言。宰執京鏜﹑何澹大然之﹐翼日除軍器監。慶元五年己未正月﹐詔彭龜年追三官勒停﹐曾三聘追兩官﹐蔡璉補進義校尉﹐用璉誣告汝愚事也。初﹐汝愚定策之時﹐直省官蔡璉從旁竊聽﹐欲行漏泄﹐汝愚覺而囚之。上卽位﹐遂從輕決配﹐四年冬竄歸輦下﹐用事者聞之﹐以爲奇貨﹐乃使璉排日供具﹐誣汝愚定策時有異謀﹐凡往來賓客所言七十餘紙﹐文書旣就﹐乃議送大理。時侂冑之黨欲捕龜年﹑三聘及徐誼﹑沈有開﹑葉適﹑項安世等送棘寺﹐中書舍人範仲藝艸駁﹐奏袖錄黃﹐見侂冑語之曰「公今日得君﹐凡所施爲﹐當一以魏公爲法﹐章﹑蔡之權﹐非不盛﹐至今得罪淸議﹐以同文之獄故爾。」侂冑曰「某初無此意﹐以諸公見迫﹐不容但已。」問其人﹐乃知京鏜﹑劉徳秀實主其事。侂冑取錄黃藏之事遂格。旣而諫官張釡﹑陳自彊﹑禦史劉三傑﹑張巖﹑程松連疏﹐有請詔以累經赦宥﹐遂有是命。鏜﹑徳秀在侂冑之門﹐最爲凶險﹐侂冑未顯時﹐惟二人與之深交﹐及用事﹐所爲暴悖﹐皆二人教之。是歲劉光祖撰《涪城學記》﹐有「世方以道爲僞﹐而以學爲棄物﹐夫好惡出於一時﹐是非定於萬世﹐學者盍謹所先入﹐以待豪傑之興」之語。二月乙酉﹐右諫議大夫張釜劾劉光祖佐逆不臣﹐蓄憤懷姦﹐欺世慢上五罪﹐詔光祖落職﹐房州居住。夏四月辛亥﹐監都進奏院鄧友龍請眀詔大臣﹐用捨從違﹐謹所決擇。友龍尋除監察禦史。秋九月十一日甲子﹐進士呂祖泰投匭上書﹐略曰「道與學自古所恃以爲國也。丞相趙汝愚今之有大勲勞者也﹐立僞學之禁﹐逐汝愚之黨﹐是將空陛下之國﹐而陛下不悟耶﹗陳自彊何人也﹖徒以侂冑童孺之師而躐致禁從﹐陛下舊學之臣﹐若龜年等今安在哉﹖蘇師旦平江之胥吏﹐周筠韓氏之廝役﹐人盡知之﹐今師旦以潛邸隨龍﹐周筠以皇后親屬﹐俱至大官﹐不知陛下在邸時﹐果識所謂師旦者乎﹖椒房之親﹐果有所謂周筠者乎﹖其妄自尊大﹐卑陵朝廷﹐一至於此也。願陛下亟誅侂冑及蘇師旦﹑周筠而罷逐陳自彊之徒。故大臣在者﹐獨周必大可用﹐宜以代其任﹐不然﹐事將不測。」書出﹐中外大駭﹐侂冑𨿽怒甚恐﹐重違人心。會方行眀堂禮﹐故未及問。十八日辛未禮成﹐肆大眚。後五日丙子﹐乃批旨云「呂祖泰挾私上書﹐語言狂妄﹐送連州拘管。」右諌議大夫程松﹑殿中侍禦史陳讜皆言「祖泰有當誅之罪﹐今縱不殺﹐猶宜杖脊黥面﹐竄之逺方。」是日得旨﹐令送臨安府﹐從杖一百眞決﹐免刺面﹐配欽州牢城。祖泰字泰然﹐元佑戶部尙書公孺之五世孫也。寓居無錫縣﹐性疏達﹐尙气義﹐旣得罪﹐士大夫勞之者無悔色﹐侂冑猶憐之。祖泰始自分必死﹐獨冀以身悟朝廷﹐就逮無懼色。京尹趙善堅受侂冑計﹐爲好語誘之﹐曰「誰教汝﹖亦有共爲章者乎﹖汝第言之﹐吾且寛汝。」祖泰笑曰「何問之愚也﹖吾固自知必死﹐而可受教於人﹑且與人議乎﹖」善堅曰「汝病風喪心耶﹖」祖泰曰「以吾觀之﹐若今之附韓氏得美官者﹐乃病風喪心耳。」廷中聞之悚然﹐有嘆息者。時有太學生於齋生題名中削去何澹名字﹐以其嘗排道學也。澹時已顯﹐大怒﹐謀於京尹﹐因其出使不逞者與之哄﹐遂捕治之。太學士敖陶孫者﹐爲詩以弔汝愚﹐而侂冑未得其名﹐俾其人並承之﹐辭不伏﹐乃移送大理﹐命獄丞劾其事﹐掠治無完膚﹐獄竟不就﹐猶坐不應削澹名﹐送嶺南編管。陶孫詩云「左手旋乾右轉坤﹐諸公相顧尙流言。狼胡跋■﹝士冖田疋﹐上中中下﹞傷姬旦﹐漁父沈淪弔屈原。一死固知公所欠﹐孤忠賴有史長存。九原若遇韓忠獻﹐休說如今幾世孫。」陶孫﹐福州人﹐數年後登進士第。獄丞用此除工部郎官。冬十一月乙亥﹐殿中侍禦史陳讜請眀詔大臣﹐於進擬人才之初﹐審其邪正而毋俟乎﹐繳駁。十二月甲午﹐議者又言﹕今姦僞之徒﹐呼嘯朋侶﹐以圖報復﹐當戒其漸望﹐自今回心向道者﹐姑與外祠﹐使知小懲大戒之福﹐其長惡弗悛﹑負固不服者﹐必重寘典憲﹐投之荒逺﹐庶幾咸知懲創﹐宿道向方。慶元六年庚申三月己未﹐朱熹寢疾病﹐諸生惟葉賀孫﹑蔡沈等九人在側﹝沈元定子也﹞。辛酉﹐解大學誠意章﹐此爲熹絕筆。甲子﹐卒於正寢。是日﹐大風拔木﹐洪水崩山﹐諸生近者奔訃﹐逺者爲位而哭。蔡沈主喪役﹐黃幹主喪禮。冬十一月﹐葬於建陽之唐石。時僞黨禁嚴﹐守則侂冑之黨傅伯壽也。然會葬亦幾千人。是月庚午﹐正言施康年言「四方僞徒期以一日聚於信上﹐送僞師朱熹之葬﹐臣聞僞師往在浙東﹐則浙東之徒盛﹐在湖南﹐則湖南之徒盛﹐每夜三鼓聚於一室﹐僞師身據髙坐﹐口出異言﹐或更相問答﹐或轉相問難﹐或吟哦經書﹐如道家步虛之聲﹐或幽黙端坐﹐如釋氏入定之狀﹐至如遇夜則入﹐至曉則散﹐又如姦人事魔之教。觀其文則對偶偏枯﹐亦如道家之科儀﹐語言險怪﹐亦如釋氏之語錄﹐雜之以魔書之詭祕﹐倡之以魔法之和同。今熹身已歿﹐其徒不忘﹐生則畵象以事之﹐歿則設位以祭之﹐容有此事﹐然會聚之間﹐必無美意﹐若非妄談世人之短長﹐則是謬議時政之得失﹐望令守臣約束﹐仍具已施行。」申尙書省﹐從之。範念徳爲鑄錢司主管官﹐沿檄檢視坑場﹐便道會葬﹐歸﹐未至鄱陽﹐有旨鐫官罷任﹐蓋臺諌劾其離次會葬云。嘉泰元年辛酉春二月己亥﹐議者又言﹕僞學之徒﹐餘孽未盡革﹐願於聽言用人之際﹐防微杜漸。制觀文殿大學士﹑致仕益國公周必大降充少保﹐依舊職致仕。先是﹐呂祖泰上書﹐旣配欽州﹐至是監察禦史林采言﹕僞習之成﹐造端有自﹐宜加黜削﹐故有是命。自熹獲罪﹐黨禁益嘩﹐稍稱善類﹐斥逐無遺﹐至薦舉考校﹐皆爲厲禁﹐姦貪狼籍暴慢恣肆之徒﹐紛紜並起﹐塡塞要塗﹔士知務修飭守亷隅者﹐例取姍侮﹐或及於禍﹐一時從遊特立不顧者﹐屏伏丘壑﹐依阿愞懦者﹐更名他師﹐過門不入﹐甚至變易衣冠﹐狎遊市肆﹐以自別其非黨。熹講道於竹林精舍﹐不爲少輟。時多勸熹以謝絕生徒﹑儉徳避難者﹐熹笑而不答﹐與學者黃幹書曰「前此常患來學之徒眞僞難辧﹐今卻得朝廷如此﹐大開鑪韝﹐煆煉一畨﹐一等混淆夾雜之徒﹐不須大段比磨勘辯﹐而自無所遁其情矣。」先是﹐有新州教授余嚞者﹐上書政府﹐乞斬熹。右丞相謝深甫語人曰「彼何罪﹖」曁熹旣歿﹐言者猶不能已﹐蓋侂冑用事以來﹐一等小人知素不齒於名教﹐懼一旦善類復用﹐而已斥去﹐於是橫身以任其責。京鏜﹑何澹﹑劉徳秀﹑胡紘四人﹐實專僞學之禁﹐爲侂冑斥逐異己者﹐羣小附之﹐牢不可破。鏜﹑澹﹑徳秀皆江西人﹐鏜﹐淳熈中以檢正報謝北廷﹐固爭撤樂﹐孝宗嘉之﹐遂除侍從。會汝愚自蜀召還﹐上諭大臣除鏜四川帥﹐汝愚聞之﹐謂人曰「鏜望輕資淺﹐豈可當此方面﹖」由是兩人有隙。汝愚得政﹐鏜時爲刑部尙書﹐亟納交於侂冑﹐繼擢執政﹐自是爲侂冑謀主。丙辰春正月﹐遂除右丞相。徳秀自重慶守入朝﹐不爲時相畱正所知﹐以著作佐郎範仲黼正之客也﹐請爲之地。正曰「此人若畱之﹐班行朝廷﹐無安靜之理。」不得已﹐除大理寺簿。徳秀怨仲黼薦已不力﹐並憾之。侂冑旣除徳秀監察禦史﹐遂爲侂冑鷹犬。丙辰春﹐旣劾正四大罪﹐遂並仲黼罷之。胡紘甲寅冬才爲進奏院﹐未爲人所知﹐趙汝愚時奪職居余幹﹐侂冑意未快﹐會有薦紘可備鷹犬者﹐次年六月十七日遷司農寺簿﹐九月十七日除祕書郎﹐十一月八日除監察禦史﹐後九十日汝愚有零陵之命﹐用紘章疏也。時侂冑欲論朱熹﹐無敢先發者﹐紘鋭然任責﹐物色無所得﹐經年醞釀﹐章疏乃成。會建方喪之義﹐遷太常少卿﹐紘遂以槁授沈繼祖澹﹐始以畱正薦自權兵部侍郎﹐除右諌議大夫﹐首擊周必大﹐罷之。未幾﹐遷中執法﹐一時名士排擊殆盡﹐大爲淸議所薄。會有本生繼母之喪﹐徘徊不肯去﹐太學生喬嚞等移書切責之﹐太常亦謂﹐當申心喪﹐不得已乃去位﹐時辛亥秋八月也。癸丑冬十一月﹐當免喪﹐時汝愚已執政﹐止除煥章閣學士﹐知眀州﹐澹愈怨憾﹐祈哀侂冑。乙卯夏五月﹐遂除澹禦史中丞﹐自是力主僞學之禁﹐以至執政。己未春二月三日﹐紘罷吏部侍郎﹐七月二十三日﹐徳秀自吏部尙書出知婺州﹐庚申秋八月十四日﹐鏜以左丞相死於位﹐獨澹未去也。辛酉歲七月十三日﹐澹罷知樞密院事﹐魁憸盡去。侂冑亦厭前事﹐欲稍示更攺﹐以消釋中外意。時亦有勸其開黨禁﹐以杜他日報復之禍者﹐侂冑以爲然。嘉泰二年壬戌春二月朔﹐詔﹕「責寧逺軍節度副使﹑永州安置趙汝愚﹐曩因眾論﹐嘗掛深文﹐朕以其屬籍之聨﹐累經赦宥﹐可復資政殿學士。」於是黨人之見在者﹐徐誼﹑劉光祖﹑陳傅良﹑章穎﹑薛叔似﹑葉適﹑曾三聘﹑項安世﹑範仲黼﹑黃灝﹑詹體仁﹑遊仲鴻諸人﹐咸先後復官自便﹐或典州﹐或宮觀。又削薦牘中不系僞學一節﹐俾勿復有言。時朱熹歿已逾年﹐而周必大﹑畱正各已貶秩還政。十月二十四日﹐詔朱熹以次對致仕。閏十二月制﹕復周必大少傅﹐畱正少保。嗣後僞禁稍解。然宗師旣亡﹐義禮日喪﹐風俗自是大壊。侂冑以専擅爲當然﹐而恣其所爲﹐小人以無恥爲常事﹐而恬不之愧﹐舉朝之臣知有侂冑而不復知有人主﹐𨿽往時坐黨被斥之人﹐亦有趦趄於侂冑之門者矣﹐其禍極於開邊而後已。許及之舊與薛叔似同擢補遺﹐皆爲善類所予。黨事旣起﹐叔似累斥逐﹐許乃更遷給事中﹑吏部尙書。旣而踰二年不遷﹐乃間見侂冑﹐敍其知遇之意﹐及衰遲之狀﹐不覺涕零﹐繼以屈膝﹐侂冑惻然語之曰「尙書才望﹐簡在上心﹐行且進拜矣。」不數日﹐遂除同知樞密院事。侂冑嘗值生辰﹐羣公上壽﹐旣畢﹐集矣﹐許爲吏部尙書﹐適後至﹐閽人掩關拒之﹐許大窘。會門閘未及閉﹐遂俯僂而入。當時有由竇尙書屈膝執政之語﹐傳以爲笑。侂冑有愛姬﹐小故而出﹐錢塘知縣程松聞之﹐亟賂牙儈以八百千市之﹐至則盛供帳捨之中堂﹐夫婦上食事之甚謹。姬皇恐莫知所爲。居數日﹐侂冑意解﹐復召之﹐則知其事﹐大怒﹐松卽上謁曰「頃聞有郡守赴闕者﹐欲得斯人﹐懼逺方小吏不識事體﹐他日有誤鈞顏﹐某忝爲赤縣職﹐所當知﹐故爲王取之耳。」侂冑意稍解。姬旣再入﹐侂冑尙未平﹐姬具言松所以謹待之禮﹐侂冑大喜﹐卽日躐除太府寺丞。後兩旬﹐遷監察禦史﹐踰年擢右正言﹐數月遷右諌議大夫。旣而滿歲未遷﹐殊怏怏﹐乃市一妾獻之﹐名「松壽」﹐侂冑遣問之﹐曰「柰何與大諌同名﹖」答曰「欲使疵賤姓名常達鈞聽耳。」侂冑憐之﹐遂除同知樞密院事﹐距畱妾恰三年。其後帥蜀﹐貶官﹐責詞「有處污穢而不羞﹐莫汝爲甚」之句﹐蓋謂是也。松池州人﹐侂冑妻早死﹐有四妾﹐皆得郡封﹐所謂「四夫人」也。其次又十人﹐亦有名位。丁巳秋冬之間﹐有獻北珠冠四枚者﹐侂冑喜以遺四夫人﹐其十人皆慍曰「等人耳﹐我輩不堪戴耶﹖」侂冑患之。趙師■﹝罒幸廾﹐上中下﹞時以列卿守臨安﹐微聞其事。侂冑入朝未歸﹐京尹忽遣人致饋啟之十珠冠也﹐十人者大喜﹐分持以去。侂冑歸﹐左右以告侂冑﹐未及有言﹐十人者咸來致謝﹐遂已。翌日﹐都市行燈﹐羣婢皆頂珠冠而出。眀日語侂冑曰「我曹夜來過朝天門﹐都人聚觀﹐直是喝采﹐郡王柰何不與趙大卿轉官耶﹖」翌日又言之﹐於是有工部侍郎之命﹐正月十八日也。侂冑甞與眾客飲南園﹐過山莊﹐指其竹籬茅舍曰「此眞田野間气象﹐所惜者﹐欠雞鳴犬吠耳。」少焉有犬嘷於叢薄之下﹐亟遣視之﹐京尹趙侍郎也。侂冑大笑。其後師■﹝罒幸廾﹐上中下﹞坐他事罷官﹐諸生爲詩誚之﹐有「也曾學犬吠村莊」之句﹐指此也。紹興末年以來﹐臺諌每月必一請對﹐察官每月必一言事﹐從官兩月必一求見﹐否則謂之失職。自侂冑扼塞言路﹐從官旣不言事﹐臺官亦多牽掣﹐凡所論列﹐若位望稍髙之人﹐蓋皆有所受﹐此外則每月將終﹐必按小吏一二人﹐謂之「月課」﹐始者猶及釐務官與郡守之屬﹐已而寖及屬官曹掾﹐最後則簿尉監當﹐皆在月課之列矣。又泛論君徳時事之類﹐皆取其陳熟緩慢純無攖拂者言之﹐以至百官輪對﹐監司帥守奏事亦然。或問之﹐則愧謝曰「聊以藉手。」臺諌官則曰「聊以塞責。」有監察禦史當應課﹐乃言「都城貨炒栗者﹐皆以黃紙包之﹐非便﹐乞禁止」﹐聞者哂之。陳自彊丙辰夏以選人入都﹐欲求諸州學官闕﹐見執政﹐皆不遂。其所居逆旅主人善拂茶﹐自彊一日見其出﹐問所之﹐曰「某爲儀同擊茶﹐月給十千﹐日三往府中﹐每往擊茶一甌而已﹐余無事也。」自彊太息曰「我嘗權儀同先生。」主人曰「官人求闕不遂﹐盍見儀同乎﹖」自彊曰「吾貧﹐旅費垂盡﹐聞見儀同所費不少﹐安能辦之﹖」主人曰「俟語次試爲。」拈出旬餘無耗。一日自彊方悶坐﹐有直省官持呼召來者﹐約來日午後至府相見﹐自彊莫知所謂。比至﹐則侍從官以次畢集謁入﹐傳令先召知丞﹐侂冑命設褥於堂上﹐鄕之再拜﹔次召從官同坐﹐從官踧踖﹐莫敢居上者。侂冑徐曰「先生老儒﹐沈沒可念。」坐客唯唯。眀日﹐連章薦其才﹐遂除太學﹐錄未踰年﹐遷博士﹐數月轉國子﹐又數月爲祕書郎入館﹐半歲除右正言﹑右諌議大夫﹑禦史中丞﹐入臺半月餘﹐遂秉政﹐繇選人至樞府﹐首尾四年。侂冑用事﹐賄賂盛行﹐四方饋遺﹐公至宰執﹑臺諫之門﹐人亦不以爲訝。其所用﹐如自彊之徒尢貪鄙﹐書題無並字者﹐輒不開。嘉泰之火﹐自彊爲右揆﹐火及其府﹐主帑吏請筦鑰於自彊﹐自彊聞變﹐口呿而不能言﹐鑰在其衣帯間﹐吏不敢解﹐由是囊槖無孑遺者。自彊移居都亭驛﹐平旦百僚往省之﹐自彊大言曰「郭殿前號令可謂不肅。」眾謂救火無策﹐未敢對。自彊徐言曰「昨從渠假五十兵般擔仗﹐遂失去一金注椀。」眾愕而退。事定﹐侂冑謂羣公曰「丞相生事﹐一委於火﹐可憐﹐須當少助之。」於是侂冑首遺萬緡﹐已而饋者踵至﹐諸道及列城皆有助﹐不數月得六十萬緡﹐遂倍所失之數。火之始作也﹐或爲之賦曰「公議不眀﹐臺遂焚於禦史﹔斯文未喪﹐省僅保於祕書。」其末句云「嗚呼﹐自生民以來﹐未嘗見此一火。」有選人家閩中﹐其父與自彊有舊﹐入都求爲掌故﹐自彊對眾厲聲曰「外間豈不知近旨見闕﹖方除此﹐何可得﹖」眾爲之踧踖。後旬日﹐竟除掌故。或疑其由徑而得者﹐問之﹐徐曰「丞相耳。」或曰「丞相前日之語甚峻﹐何以回造化耶﹖」其人卽坐側取一幅示之﹐乃自彊答書也﹐略曰「珍貺鼎至﹐光耀老目。」或問珍貺之名﹐曰「書生安得珍玩﹖比所請不遂﹐適從王家肆中見金粟臺盞十具﹐重百星﹐以四千緡得而獻之耳。」聞者嘆息而去。丁巳歲﹐侂冑生辰﹐宰執侍從至四方牧守皆上禮爲壽﹐直寶文閣四川茶馬﹐獻紅錦壁衣﹑承塵地衣之屬﹐修廣髙下﹐皆與中堂等﹐蓋密量其度而爲之也。吏部尙書獻紅牙果卓十位﹐眾已駭之。權工部尙書獻眞珠搭襠十副﹐光彩奪目﹐蓋大長公主奩中故物。司農卿兼知臨安府最後至﹐出小合﹐曰「寒生無以爲獻﹐有少果核﹐姑侑一觴。」啟之﹐乃粟金蒲萄﹐小架上有大北珠百枚﹐眾皆慚沮。丁卯歲﹐侂冑生辰﹐大臣以下皆排列所獻於天慶觀之廡下﹐都人競往觀之﹐其首列有紅榜大書云「門生﹑特進右丞相兼樞密使﹑秦國公陳自彊﹐恭遇恩主太師平章郡王降誕之辰﹐仰祝鈞算。」師旦者﹐平江書佐﹐侂冑頃爲兵馬鈐轄﹐從府假筆吏﹐吏以其冷局﹐俾師旦行﹐侂冑滿歸﹐復還府下丘﹐崈爲守﹐嘗以事怒師旦﹐編管秀州。久之﹐侂冑知合門事﹐師旦困甚﹐往依之﹐侂冑寘之門下。未久上登極﹐遂以師旦歸竄名藩邸﹐吏士內用﹐隨龍恩得官。侂冑以其辯慧愛之﹐每朝廷有議論﹐或使之傳言於大臣﹐大臣亦與之立語而已。當時侍從或與之接坐。陳自彊在禁林﹐事師旦尢謹。有愛妾曰蠟梅﹐以秀慧聞於東南﹐師旦至其家﹐則三人參坐縱飲。未幾﹐師旦除帯禦器械遷知合門事﹑樞密都承旨﹑幹辦皇城司﹐權勢日盛﹐乃自名蘇氏之出子。陳韡總蜀計﹐爲建景蘇樓於眉州市以悅之。嘉泰三年癸亥夏五月戊寅﹐陳自彊拜右丞相﹐首除師旦定江軍節度使。又有周筠者﹐本侂冑家蒼頭﹐亦冒恭淑皇后姨夫﹐補官爲浙西兵馬都監﹐權任在師旦之亞。吳氏世職西陲﹐威行四蜀﹐列聖皆畱其子孫於朝﹐所以爲慮者甚逺。吳曦久蓄歸蜀之志﹐朝廷不許。侂冑欲握兵權﹐辛酉攺元﹐秋八月己卯﹐遂遣曦還蜀﹐爲諸軍都統制﹐開邊之禍始此。嘉泰四年甲子春正月﹐辛棄疾入見﹐陳用兵之利﹐乞付之元老大臣。侂冑大喜﹐遂決意開邊。開禧元年乙丑夏六月二十六日壬子﹐宰執陳自彊等四人援國朝故事﹐乞命侂冑兼領平章﹐臺諌鄧友龍等相繼有請。秋七月四日己未﹐自彊等再奏。五日庚申﹐侂冑除平章軍國事。十日乙丑﹐樞密都承旨蘇師旦除安逺軍節度使﹐在京宮觀。開禧二年丙寅春三月十二日癸巳﹐命吳曦爲四川宣撫副使﹐夏四月十七日戊辰﹐兼陜西招撫使。二十六日丁丑﹐曦遣客姚淮源詣金﹐獻關外四州﹐求封爲蜀王。五月十四日癸巳﹐諸軍大會於唐州。六月﹐金人封曦爲蜀王﹐賜以金印。冬十月二十九日丙子﹐金人渡淮。十二月二十六日壬申夜﹐興州天赤如血﹐照地如晝﹐自月初有兩日摩於初晴之時。至是復有此異。二十七日癸酉﹐吳曦稱蜀王。開禧三年丁卯春正月二十八日甲辰﹐曦僣位於興州。二月十三日己未﹐曦反書聞﹐朝廷大震。侂冑與曦書﹐許以茅土之封﹐書與禦札同發。二十九日乙亥﹐四川隨軍轉運安丙以義士楊巨源﹑正將李好義之眾討曦﹐誅之。蜀口淮漢之民死於兵火者不可勝數﹐社稷幾殆。而侂冑弄兵之意未已﹐國人憂之﹐於是有去凶之議焉。十一月三日乙亥﹐上與兩宮﹑大臣定計﹐侂冑伏誅。禦筆﹕韓侂冑罷平章軍國事與在外宮觀﹐陳自彊阿附充位﹐不卹國事﹐可罷右丞相﹐日下出國門。時禮部侍郎史彌逺兼資善堂翊善﹐建去凶之策﹐久之得密旨﹐乃以吿參政錢象祖﹑李壁﹐二日甲戌﹐皇子榮王入奏﹐遂有此旨﹐仍命殿前司中軍統制﹑權主管本司公事夏震選兵三百防護﹐侂冑別選兵二百守其府門﹐錢象祖欲奏審彌逺﹐往其府趣之﹐李壁亦言﹐恐事畱或泄乃已。次早﹐侂冑入朝﹐至太廟前﹐震呵止之﹐其從者皆散﹐護聖步軍準備將夏挺以帳下親隨三十四人擁侂冑車以出﹐中軍正將鄭發﹑王斌引所部三百﹐執弓鎗刀斧護至玉津園側殛殺之。是日﹐新除諌議大夫林行可方請對﹐自彊至漏捨語同列曰「大坡今日上殿。」俄而侂冑前驅至﹐象祖彷徨不知所出﹐尋報侂冑已押出﹐權吏部尙書兼權給事中陸峻﹑工部侍郎兼知臨安府趙善堅﹐聞之失色﹐相與耳語﹐同列叱之。象祖探懷中堂帖授自彊﹐曰「有旨﹐丞相罷政。」自彊卽上馬﹐顧曰「望二參政保全。」象祖壁赴延和殿奏事。四日丙子﹐侂冑﹑自彊並罷爲醴泉觀使。五日丁丑﹐責侂冑爲和州團練使﹐郴州安置﹔自彊追三官﹐永州居住﹔蘇師旦特決脊杖二十﹐配吉陽軍。六日戊寅﹐詔侂冑攺送英徳府安置﹐自彊責授武泰軍節度副使﹐依舊永州居住。是日又詔侂冑除名勒停﹐送吉陽軍﹐籍沒家財﹔自彊送韶州並安置。有司簿錄侂冑家﹐得師旦所與書﹐云步軍司人少﹐殿前司人多﹐今欲殿前司人只與步軍司相等﹐卻撥殿司所多之人﹐別立一軍﹐使信臣掌之。信臣﹐師旦自謂也。七月己卯﹐詔師旦處斬﹐命廣東憲臣蒞其刑﹐妻子編置。周筠決脊杖﹐刺配嶺外。眀年正月﹐右諌議大夫葉時﹑殿中侍禦史黃疇若﹑監察禦史章燮﹑余崇龜等上言﹕侂冑專政﹐無君僣上不道﹐乞梟其首領﹐置之淮甸積屍叢冢之間﹐以謝天下。三月二十六日乙未﹐詔臨安府遣東南第三副將尹眀斵侂冑棺﹐取其首送江淮制置大使司。四月十九日戊午﹐自彊再責復州團練副使﹐雷州安置﹐籍沒家財。詔蔡璉追毀出身文字﹐除名勒停﹐加配贛州牢城。侂冑旣誅﹐熹﹑汝愚之大忠始暴白於天下﹐詔書加二臣贈謚。嘉定元年戊辰春二月﹐詔趙汝愚盡復元官﹐賜謚忠定﹔朱熹依條與致仕﹐遺表恩澤﹐賜謚曰文。又詔﹕應前姦言誣史﹐並行攺正﹐於是彭龜年﹑孫逢吉﹑呂祖儉以次賜謚﹐錄其後。黨錮諸臣﹐以次召用。秋七月四日辛丑﹐詔呂祖泰攺正過名﹐特補上州文學﹐攺授廸功郎﹐監潭州南嶽廟。冬十二月十三日己卯﹐詔襃錄上書六士﹐楊宏中﹑徐範﹑張衟各循一資﹐周端朝﹑林仲鱗各免文解﹐蔣傳已亡﹐詔以束帛賜其家。十二月﹐禦筆趙汝愚特贈太師﹐追封沂國公。嘉定三年庚午夏五月﹐詔追贈熹中大夫﹑寶謨閣直學士﹔門人蔡元定亦特贈廸功郎。元定制曰「士之遇不遇﹐天也﹐其或擯斥於生前﹐而獲伸於死後﹐天理昭昭﹐未有久而不定者。爾問學有源﹐操履無玷﹐杜門著書﹐初無與於世者﹐不幸見誣﹐亦遭逺謫。今是非已定﹐爾則殂矣﹗朕甚湣之﹐其贈爾官﹐以慰泉下﹐死𨿽莫贖﹐尙知享哉﹗」今上皇帝寶慶三年丁亥春正月禦筆﹕「朕每觀朱熹所著論語﹑中庸﹑大學﹑孟子注解﹐發揮聖賢之蘊﹐羽翼斯文﹐有補治道。朕方勵志講學﹐緬懷典刑﹐深用嘆慕。可特贈太師﹐追封信國公﹐謚如故。」紹定三年庚寅秋九月﹐攺追封徽國公。端平二年丙申秋八月﹐詔汝愚配亨寜宗廟廷。嘉熙元年秋八月﹐詔汝愚追封福王。淳佑元年辛丑春正月﹐禦筆﹕「周惇﹝虛和案﹕「惇」應爲「惇」﹞頤﹑程顥﹑程頤﹑張載﹑朱熹列於從祀。」侂冑用事十四年﹐威行宮省﹐權震天下﹐初以預聞內禪爲已功﹐竊取大權﹔中則大行竄逐﹐以張其勢。始則朝廷施設﹐悉令稟命﹐後則托以臺諌大臣之薦﹐盡取軍國之權決之於已﹐裒引姦邪﹐分布要路﹐陵悖聖傳﹐以正學爲僞學﹐橫誣元老﹔以大忠爲大逆﹐私意流行﹐凶焰日熾﹐交通賂遺﹐奔走四方﹐童奴濫授以節鉞﹐嬖妾倨肆於掖庭﹐創鑿亭園﹐震驚太廟之山﹐燕樂語笑﹐徹聞神禦之所﹐窮奢極侈﹐僣擬宮闈。凡除擢要臣﹐選用兵帥﹐皆取決於廝役蘇師旦之口﹐已所欲爲﹐不復奏稟﹐徑作禦筆批出。軍事旣興﹐又置機速房於私第﹐應禦前金字牌﹐悉畱其家﹐凡所遣發﹐未嘗關白。方其出入禁廷﹐了無顧忌﹐𨿽孝宗皇帝疇昔燕坐思政之所﹐亦偃然冒居﹐老宮人見之﹐爲之感涕。歲時錫宴內廷﹐親王戚裏預焉可也﹐師旦刑余賤隸﹐乃邀至其間﹐更相酬酢﹐褻瀆名分﹐一至於此。勢焰燻灼﹐視公卿如奴僕﹐宰相以下匍匐走趨﹐一則恩王﹐二則恩主﹐甚者尊之以聖﹐呼以「我王」﹐除太師麻制﹐有「聖之淸」﹑「聖之和」等語﹔除平章麻詞﹐有「超羣」﹑「倫洞」﹑「聖域」等語。髙文虎之子似孫爲祕書郎﹐因其誕日獻詩九章﹐每章用一錫字﹐侂冑當之不辭。辛棄疾因壽詞贊其用兵﹐則用司馬昭假黃鉞﹑異姓眞王故事﹐由是人疑其有異圖﹐自知積失人心﹐中外嗟怨﹐乃爲始禍之計﹐蓄無君之謀﹐輕動干戈﹐圖危宗社﹐盛夏出師﹐沿邊赤子骨肉流離﹐肝膽塗地﹐死於非命不知其幾千萬人。與逆曦結爲死黨﹐假之節鉞﹐授以全蜀兵權。曦之叛逆﹐誰實使之﹖方曦之叛﹐蜀人盛傳金封侂冑爲吳王﹐又謂侂冑與曦分吳蜀之地而王之﹔有司簿錄其家﹐多有乘輿服禦﹐如居用木圍﹐寢用龍衾﹐坐用升龍牙牀﹐飾以眞紅絳結﹐如此等類﹐意欲何爲﹖察其本心﹐稽其稔惡﹐𨿽寸斬之不足以謝天下。殛死之日﹐京師士女歌舞於市。方其盛時﹐鋤害善類﹐不遺餘力﹔及其敗也﹐黨錮諸賢﹐無不錄用。襃賚九原﹐哀榮千古﹐𨿽暫爲所抑﹐要之以久公論未嘗不伸也。而識者以中間葉適吳獵之出爲憾云。

左綿侯貫卿曰﹕嗚呼﹗慶元黨禍﹐小人之罪不容於誅矣﹗而善類出處有可得而言乎﹖學禁之弛﹐嘉泰之初元也﹐何澹罷兩府而魁憸盡﹐侂冑圖恢復而意向移。君子之墨旣削﹐小人之勢遂成﹐不極於曦叛﹑侂冑誅﹐不止爲君子謀守儉徳之初心﹐固阨窮之晚節﹐聽小人之自爲﹐闔辟吾惟益堅其理義之壁﹐以俟他日之復﹐可也。其或憤於久郁﹐樂於乍伸﹐動其彈冠經世之念﹐則其思猶未熟也﹐復讎天下之大義也。張忠獻抵死切齒而不得伸﹐阜陵二十八年長太息而不得遂者﹐一旦舉而行之﹐誰曰不可抑﹖開禧之事﹐開邊也﹐非復讎也﹐圖不軌也﹐非爲社稷也﹐而予之而翼之﹐可不可也﹖

文公夢奠語﹐蔡沈曰「道理只是恁地﹐但須做些堅苦工夫。夫能井其苦於禁盛行之時﹐而不少堅忍於禁已懈之日﹐豈不甚可惜也﹖甞謂慶元黨禍﹐不幸如大愚西山身死於謫﹐𨿽曰天不慭遺﹖然全其節以立千萬世守道者之標準﹐未爲無所賴也。」文公卒於慶元之庚申﹐學禁弛於嘉泰之辛酉﹐天也。文公在﹐天下出處惟公是視﹐而士節益光眀矣。西山臨終別文公﹐有書曰「天下不患無人才﹐但師道不立爲可憂。」噫﹗師道之立﹐非必人才扶植之也﹐長堤屹然﹐眾流歸順﹐無復東奔西決之憂﹐善人之多﹐良以此也。至此﹐益信善類眞足爲天下福﹐師儒眞足爲善類主﹐而慶元之學禁﹐爲人心禍眞酷且深也。予旣以其首末遺帖並刻﹐因並取侯氏之說﹐以俟後之君子。

