淸先正事略選淸李元度撰

●淸先正事略選卷三

黃宗羲﹝附弟宗炎﹑宗會﹞

孫奇逢﹝附子博雅﹑魏一鰲﹞

李顒﹝附李柏﹑王心敬﹑孫景烈﹑馮雲程﹑惠思誠﹑陸卿鵠﹞

顧炎武﹝附張弨﹑吳任臣﹞

王夫之﹝附兄介之﹑子敔﹞

陸世儀﹝附葉惇艮﹑盛敬﹑江士韶﹞

張履祥﹝附何汝霖﹑淩克貞﹑吳嘉玲﹑陳梓﹑祝洤﹑沈磊﹞

張爾岐﹝附孫若羣﹞

陳瑚

髙世泰﹝附髙愈﹑顧樞﹑劉汋﹑吳愼﹑施璜﹑汪燧﹑張夏﹑嚴瑴﹞

沈國模﹝附史孝咸﹑管宗聖﹑韓當﹑邵曾可﹑邵廷采﹑王朝式﹞

刁包﹝附子再濂﹑王余佑﹑張溍﹞

謝文洊﹝附宋之盛﹑甘京﹑章慥﹑黃采﹑黃熙﹞

沈昀﹝附姚宏任﹞

應撝謙﹝附淩嘉印﹑沈士則﹑秦云爽﹞

胡承諾﹝附陳大章﹑劉夢鵬﹞

李生光﹝附黨成﹑陶世徵﹞

朱用純﹝附顧培﹑潘天成﹑湯之錡﹑金敞﹑王哲生﹞

劉原淥﹝附姜國霖﹑法坤宏﹞

汪佑

萬斯大﹝附子經﹑猶子言﹞

萬斯同

毛奇齡﹝附陸邦烈﹞

魏禧﹝附兄際瑞﹑弟禮﹞

王猷定﹝附陳宏緒﹑徐世溥﹑歐陽斌元﹞

丁澎﹝附陸圻﹑柴紹炳﹑毛先舒﹑毛際可﹑孫治﹑張綱孫﹑吳百朋﹑沈謙﹑虞黃昊﹞

黃宗羲﹝附弟宗炎﹑宗會﹞

黃梨洲先生宗羲﹐字太衝﹐浙江余姚人﹔明禦史忠端公尊素長子。

忠端爲楊﹑左同志﹐以劾魏閹死詔獄。莊烈帝卽位﹐先生年十九﹔袖長錐﹐人都訟獄。至則逆閹已磔﹐卽具疏請誅曹欽程﹑李實。會庭鞫許顯純﹑崔應元﹐先生對簿。出所袖錐錐顯純﹐流血被體﹔又毆應元﹐拔其須﹐歸祭忠端神主前。又錐殺牢卒葉咨﹑顏仲文﹔蓋忠端絕命二卒手也。時欽程已入「逆案」﹐實訴辧原疏非己出﹔陰致三千金賄先生﹐求勿質。先生發其事﹐復於對簿時錐之。獄竟﹐偕諸忠子弟設祭獄門﹐哭聲達禁中﹔莊烈帝嘆曰﹕『忠義孤兒﹐可念也』﹗

先生歸﹐益肆力於學﹔經﹑史﹑百家無所不窺﹔憤科舉之學錮人﹐思所以變之。旣盡發家藏書讀之﹔不足﹐則鈔之同裏世學樓鈕氏﹑澹生堂祁氏﹐南中則千頃齋黃氏﹑絳雲樓錢氏。且建續鈔堂於南雷﹐以承東發之緒。山陰劉忠正公倡道蕺山﹐奉忠端遺命從之遊。而是時越中承海門周氏之緒餘﹐援儒入釋﹐石梁陶氏奭齡爲之魁﹔姚江之緒大壞。先生約吳越中髙材生﹐力摧其說﹔故蕺山弟子如祁忠敏公彪佳﹑章給事正宸﹐皆以名徳重﹔而四友禦侮之助﹐必首先生。蕺山之學專言「心性」﹐而漳浦黃忠端公兼及象數﹐人比之程﹑邵兩家﹔先生曰﹕『是開物成務之學也』。乃出所學律曆諸書相質證。弟宗炎﹐宗會並負異才﹐先生自教之﹔有東浙三黃之目。

及周延儒再召﹐謀翻「逆案」﹔起馬士英督鳳陽﹐爲阮大鋮地。於是南太學諸生作「畱都防亂公揭」斥大鋮﹐陳公子貞慧﹑沈徵君壽民﹑吳秀才應箕﹑沈上捨士桂共議東林子弟推無錫顧杲居首﹑璫禍諸家推先生爲首﹐余以次列名﹔戊寅秋七月事也。壬午﹐先生入都﹔延儒欲薦爲中書舍人﹐力辭免。偶遊市中﹐聞鐸聲﹔曰﹕『非吉聲也』﹗遂南下。已而大淸兵果入塞。甲申難作﹐大鋮驟起南中﹔案揭中姓氏得百四十人﹐將盡殺之。先生同裏有閹黨﹐首劾劉忠正公及其三大弟子﹐則祁﹑章二公曁先生也。先生與杲並逮﹔太夫人嘆曰﹕『章妻﹑滂母﹐乃萃吾一身耶』﹗會大兵下南都﹐先生得免﹔蹌踉歸浙東。

時忠正公已死節﹐弟子多殉之﹔而孫公嘉績﹑熊公汝霖以一旅之師畫江而守。先生糾裏中子弟數百人從之﹐號「世忠營」。請以布衣參軍事﹐不許﹔授職方郎﹐尋攺禦史。作「監國魯元年大統歷」﹐頒之浙東。馬士英奔方國安營﹐欲入朝﹐眾言其當誅﹔熊公恐其挾國安爲患也﹐好言慰之。先生曰﹕『諸臣力不能殺耳。春秋之孔子﹐豈能加於陳桓﹔但不謂其不當誅也』﹗熊公謝焉。又遺書王之仁曰﹕『諸公何不沈舟決戰﹐由赭山直趨浙西﹖而日於江上鳴鼓攻其有備﹐蓋意在自守也。蕞爾三府以供十萬之眾﹐必不支﹔何守之能爲』﹗聞者皆韙其言而不能用。惟熊公嘗再以所部西行﹐下海鹽﹔至是﹐孫公以火攻營卒付先生﹐與王正中合軍得三千人。正中者﹐之仁從子也﹐以忠義自奮﹔先生深結之﹐使之仁不得撓軍事。職方郎查繼佐軍亂﹐先生定之﹐掣以西﹔遂渡海札潭山。陳太僕潛夫以軍同行﹐議由海道入太湖﹐招吳中豪傑﹔抵乍浦﹐約崇徳義士孫奭等內應。會大兵纂嚴﹐不得前﹔而江上已潰﹐公歸入四明山結寨自固﹐餘兵尙五百人。先生駐兵杖錫寺﹐微服出訪監國﹐戒部下善與山民結﹔部下不盡遵節制﹐山民畏禍﹐潛爇其寨﹐部將茅瀚﹑江涵死之。先生無所歸﹐捕檄累下﹐攜子弟入潭中。

己丑間﹐監國在海上﹐乃與都禦史方端士赴之﹔授左副都禦史。亡何﹐大兵圍健跳﹐城中危急﹔置靴刀待命。會蕩湖伯阮駿救至﹐得免。時諸帥之悍甚於方﹑王﹐文臣稍異同其間﹐立致禍﹔熊公以非命死﹐劉公中藻以失援死﹐錢公肅樂以憂死。先生旣失兵﹐日與吳尙書鐘巒坐舟中﹐正襟講學﹔暇則注「授時」﹑「泰西」﹑「回回」三歷而已。先生之從亡也﹐太夫人尙居故里﹐當事錄其家口﹔先生曰﹕『方寸亂矣﹗吾不能爲姜伯約也』。乃陳情變姓名﹐間行歸家。是年﹐監國自健跳至翁洲﹐復召先生副馮侍郎京第乞師日本﹔抵長埼﹐不得請。

自是東遷西徒﹐無寧居﹔而浙中當事得名籍與海上有連者﹐卽行獼薙。先生於故國位在列卿﹐江湖俠客多來投﹔而馮侍郎等結寨杜嶴﹐卽先生舊部﹕風波震撼無虛日。先生猶挾帛書﹐欲招婺中鎭將南援。時方捕諸寨之通海者﹐山寨諸公相繼死。弟宗炎坐與馮待郎相通﹐刑有日矣﹔先生以計脫之。辛卯﹐遣間使入海告警﹐令爲之備。甲午﹐定西侯張名振間使至﹐被執﹔又名捕先生。丙申﹐慈水寨主沈爾緒禍作﹐亦以先生爲首。其得不死﹐皆有天幸﹔先生气不懾也。

其後﹐海上傾覆﹐先生無復望﹔乃奉太夫人返裏門﹐畢力著述﹐而四方請業之士漸至矣。自言受學蕺山時﹐頗喜爲气節﹐斬斬一流﹔患難後﹐始多深造而追恨爲過時之學。丁未﹐復舉證人書院﹐申蕺山之緒。已而之鄞﹑之海寧﹐巡撫張公以下皆請開講﹔先生不得已﹐應之。先生謂明人講語襲「語錄」之糟粕﹐不以「六經」爲根柢﹔教學者必先窮經﹐而求事實於諸史』。又謂「讀書不多﹐無以證斯理之變化﹔多而不求諸心﹐則爲俗學』。蓋先生以濂﹑洛之統﹐綜會諸家﹔橫渠之禮教﹐康節之象數﹐東萊之文獻﹐艮齋﹑止齋之經術﹐水心之文章﹐莫不旁推交通﹕自來儒林所未有也。

康熙戊午﹐詔徵博學鴻儒﹐葉學士方靄擬疏薦﹔陳庶常錫嘏曰﹕『是特使先生爲疊山﹑九靈之殺身也』﹔力止之。會修「明史」﹐徐學士元文謂『先生非可召試者﹐然或可聘之修史』。乃與興化李公淸同徵﹐詔督﹑撫以禮惇遣﹔先生固辭。朝廷知不可致﹐特詔浙中督﹑撫抄先生著述關史事者﹐送京師。徐公延先生子百家及萬處土斯同﹑萬明經言任纂修﹐皆先生門人也。先生以書報徐公﹐且諧之曰﹕『昔聞首陽山二老托孤於尙父﹐遂得三年食薇﹐顏色不壞﹔今吾遣子從公﹐可以置我矣』﹗當是時﹐聖祖表章儒術﹐大臣多鉅人長徳﹔顧皆以不能致先生爲恨。魏公象樞曰﹕『生平願見不得者三人﹐夏峯﹑梨洲﹑二曲也』。湯公斌曰﹕『黃先生論學﹐如大禹導水﹑導山﹐脈絡分明﹔吾黨之斗杓也』。庚午﹐徐尙書幹學侍直﹐上訪及遺獻﹐復以先生對﹔且言『曾經臣弟元文疏薦﹐老不能來』。上曰﹕『可召至京﹐朕不授以事﹔卽欲歸﹐當遣官送之』。徐公對以篤老﹐無來意﹔上嘆息不置。

先生卒於康熙乙亥秋﹐年八十有六。初﹐營生壙於忠端墓旁﹐中置石牀﹐無槨槨﹔作「葬制或問」﹐援趙邠卿﹑陳希夷例﹐戒身後無得違命。蓋自以遭家國之變﹐期於速朽而不欲顯言其故也。所著﹕有「明儒學案」六十二卷﹐三百年儒林之藪也。「易象數論」六卷﹐力辧河洛方位圖像之非。「授書隨筆」一卷﹐則閻徵君若璩問「尙書」而告之者。「春秋日食歷」一卷﹐辧衛璞所言之謬。「律呂新義」二卷﹐則常取余杭竹管肉好﹑停勻者﹐斷之爲十二律及四淸聲試之﹐因廣其說者也。又以蕺山有「論語」﹑「大學」﹑「中庸」解﹐獨闕「孟子」﹔乃疏爲「孟子師說」四卷。嘗欲重修「宋史」未就﹐存「叢目補遺」三卷。輯「明史案」二百四十四卷﹑「贛洲失事紀」一卷﹑「紹武爭立紀」一卷﹑「四明山寨紀」一卷﹑「海外痛哭紀」一卷﹑「日本乞師紀」一卷﹑「舟山興廢」一卷﹑「沙定洲紀亂」一卷﹑「賜姓本末」一卷。又「汰存錄」一卷﹐糾夏考功「幸存錄」者也。歷學﹐則少有神悟。及在海島﹐古松流水布算簌簌﹐常言「句股之法﹐乃周公﹑商髙之遺﹔而後人夫之﹐使西人得以竊其傳』。有「授時歷注」一卷﹑「大統歷推法」一卷﹑「授時歷假如」一卷﹑「西曆﹑回歷假如」各一卷外﹐尙有「气運算法」﹑「句股圖說」﹑「開方命算」﹑「測圜要義」共若干捲﹔其後梅徵君文鼎本周髀言歷﹐世警爲絕學﹐實先生開之。「南雷文案」十卷﹑「外集」一卷﹑「吾悔集」四卷﹑「撰杖集」四卷﹑「蜀山集」四卷﹑「子劉子行狀」二卷﹑「詩歷四卷」﹑「忠端祠神弦曲」一卷。後分爲「南雷文定」凡五集﹔晚年﹐又定爲「南雷文約」﹐合之得四十卷。「明夷待訪錄」二卷﹑「畱書」一卷﹐則王佐之略﹔顧先生炎武見而嘆曰﹕『三代之治可復也』﹗「思舊錄」二卷﹐中多歷史之文。又選「明文案」廣之﹐爲「明文海」﹔共四百八十二卷。閱明人文集二千餘家﹐自言與十朝國史相首尾﹔而別屬李徵君鄴嗣爲「明詩案」﹐未成而李卒。又輯「宋﹑元儒學案」﹐以志七百年儒苑門戶。又嘗讀「宋文監」﹑「元文抄」以補蘇﹑呂二家之闕﹐未成編﹐卒。又以蔡正甫之書不傳﹐作「今水經」。其餘「四明山誌」﹑「臺宕紀遊」﹑「匡廬遊錄」﹑「姚江文略」﹑「姚江瑣事」﹑「補唐詩人傳」﹑「病榻隨筆」﹑「黃氏宗譜」﹑「黃氏喪制」及自著「年譜」共若干捲。先生文﹐不名一家﹔晚年忽愛謝臯羽﹐所處之境同也。𨿽不赴徵車﹐而史局大議必咨先生﹔「歷志」出吳檢討任臣之手﹐總裁千里遺書﹐乞審正而後定。嘗論「宋史」別立「道學傳」爲元儒之陋﹐「明史」不當仍其例﹔朱檢討彜尊適有此議﹐湯公斌出先生書示眾﹐遂去之。於國難諸公表章尢力﹐至遺老之以軍持自晦者。久之﹐或嗣法開堂﹔先生曰﹕『是不甘爲異姓之臣者﹐反臣爲異姓之子也』。故所許止四明周囊云一人。弟宗會晚年好佛﹐爲反覆言其不可於二氏之學﹔𨿽其有托而逃者﹐猶不少寬焉。晚年益好聚書﹐所抄自鄞之天一閣範氏﹑歙之叢桂堂鄭氏﹑禾中倦圃曹氏﹐最後則吳中傳是樓徐氏。然常戒學者﹕『當以書明心﹐無玩物喪志也』﹗

子百家﹐字主一﹔能世其學。又從梅定九問推步法﹐著「句股短測解源」二卷。

宗炎字晦木﹐世稱立谿先生。祟禎中﹐以明經貢太學。學行與伯兄梨洲埒﹐而奡岸幾過之。己卯﹐秋試報罷﹐與弟宗會約閉關盡讀天下之書而後出。

畫江之役﹐步迎監國於蒿壩﹔兄弟毀家﹐率子弟僮僕荷戈﹐婦女皆執爨以餉﹐所謂「世忠營」也。梨洲西下海昌﹐先生乃畱龕山治輜重。事敗﹐狂走入四明山﹐爲馮侍郎京第參軍事﹔奔走諸寨間。

順治庚寅﹐山寨軍殲﹐被縛﹔侍郎之嫂﹐先生妻母也﹐匿其家。事發﹐當論死。梨洲還至鄞﹐謀以計活之﹔馮尙書子道濟﹐故人也﹐慨然任其責。臨刑日﹐晡矣﹐道濟潛載死囚隨之﹔亡何﹐火忽滅﹐暗中有突出負先生去者﹐不知何許人也。火至﹐以囚代之。冥至十里許﹐始息肩﹐則萬戶部履安白雲莊也﹔負之者﹐戶部子程也。時諸遺民畢集﹐解縛置酒﹐忽管弦聲出隔岸﹔先生掉小舟往﹐因自取琴彈之曰﹕『廣陵散﹐幸無恙』﹗

侍郎故部尋復合﹐先生仍左右之﹔慈湖寨主沈爾緒﹐又以孥寄。丙申﹐再遭名捕﹔梨洲嘆曰﹕『死矣』﹗故人朱湛侯﹑諸雅六力救之﹐免。遂提藥籠遊海昌﹑石門間﹐或以古篆爲人鐫石印﹐或用李思訓﹑趙伯駒書法鬻之以自給﹔浙西傳爲黃髙士書﹐爭購之。生平作詩幾萬首﹐沈冤淒結﹔晚稍頹唐。於象緯﹑律呂﹑軌革﹑士遁之學﹐皆有神悟﹔著「周易象辭」二十一卷﹑「尋門餘論」二卷﹑「圖書辧惑」一卷﹐力辟先天太極圖說之非﹔謂『「周易」未經秦火﹐不應獨禁其圖﹐轉爲道家藏匿二千年﹐至陳搏而始出』﹗謂『搏之圖書﹐乃道家養生之術』﹔與元陳應澗說合。謂『周子「太極圖說」圖雜以「仙眞說」﹑冒以「易道」﹐亦與朱竹垞﹑毛西河所考略同。晚年﹐以石涵錮所著述於其中﹔語其子曰﹕『有急﹐則埋之丙捨』。如其言。子卒﹐遂莫知所在。

宗會字澤望﹐號縮齋﹔學者稱石田先生。所學同﹐性尢狷介。國變後﹐隱於浮屠﹐浪遊名山﹔以疾終。生平讀書﹐一再過不忘﹔日必盡百頁。在事﹐則次日倍。其常課﹐自經史四部外﹐釋﹑道二藏未常不一周也。詩文﹐古澹而有根據。所著曰「縮齋集」。

——見原書卷二十七﹝名儒﹞頁二上。

孫奇逢﹝附子博雅﹑魏一鰲﹞

先生諱奇逢﹐字啟泰﹑一字鐘元﹔直隸容城人。晚講學蘇門之夏峯﹐學者稱夏峯先生。少與定興鹿忠節公善繼友﹐以聖學相砥礪。年十四﹐謁楊尙寶補庭﹔補庭問﹕『設在圍城中﹐內無儲■﹝彳侍﹞﹑外無救援﹐當若何』﹖先生應聲曰﹕『效死勿去』。補庭﹐忠湣公子也。十七﹐舉萬曆庚子鄕試。居京師﹐與左忠毅公光斗﹑魏忠節公大中﹑周忠介公順昌相尙以气節。丁內﹑外艱﹐喪葬一準古禮﹐率兄弟廬墓凡六年﹔學使李蕃以「純孝」疏旌其門。家故貧﹐日食常不繼﹔嘗與鹿忠節論學﹐自辰至日昃始得豆面作羹﹐怡然無不足之色。自言從憂患困郁中﹐默識心性本原﹔生平得力實在此。天啟五年﹐逆閹魏忠賢亂大政﹐興鉤黨獄﹔左忠毅﹑魏忠節﹑周忠介先後被逮。左公弟光明﹑魏公子學洢皆主鹿氏﹔鹿忠節之父正﹐世所稱鹿太公者也﹐與先生及新城張果中各出身營救。當是時﹐髙陽孫文正公承宗以樞輔督師楡關﹑鹿忠節以職方郎贊軍事﹐初嘗約先生至軍中徧覽山海形勢﹔孫公將疏請任以贊畫﹐先生語茅元儀曰﹕『古未有將相不合﹐能立功於外者﹔公信不愧吉甫矣。柰時不可何』﹗乃辭歸。至是﹐爲書抵孫公﹐使季弟奇彥及正孫化麟齎以往。書略曰﹕『左﹑魏諸君子淸風大節﹐必不染指以庇罪人﹔此何待言。獨以然類之宗﹑直臣之首橫被奇冤﹐自非有胸無心﹐誰不扼腕﹗惟桑與梓﹐固浮邱舊蒞地也﹔遺愛在人﹐不止門墻之士興歌黃鳥。昔廬次楩一莽男子耳﹐謝茂秦以■﹝耳少﹞布衣行哭燕市﹐調元美等曰「諸君子不生爲慮生地﹐乃從千載下哀湘而弔買乎」﹖李獻吉在獄﹐何仲默致書楊邃庵﹐求爲引手﹔康徳涵義激同調﹐至不自愛其名。浮邱廓園之品固當直踞獻吉﹐何次楩之敢望﹗某等無哭訴﹐尙負慚於茂秦。執事功徳﹐前無邃庵憐才扶世之盛﹔稍一引手﹐且有出徳涵上者。況諸君子以道義臭味之雅﹐受知於執事最深且久﹔豈無意乎』﹖孫公得書﹐具疏請入朝面陳機務。忠賢大懼﹐謂且興晉陽之甲﹐夜遶禦牀泣﹔遂以嚴旨遏諸途。尋誣左﹑魏受熊經略贓﹐各榜追之。左嘗督學三輔﹑又治屯田﹐有惠政﹔先生與鹿太公及果中謀設匭﹐建表於門曰﹕『願輸金救左督學者﹐聽』。於是投匭者雲集﹐得金數千﹔齎入都﹐而左﹑魏已先斃杖下。明年﹐忠介公逮至﹔擬贓五千。先生復爲營畫﹐得金數百﹔而忠介復杖斃矣。乃皆經紀其喪﹐且按籍還金。時邏校嚴急﹐土大夫觸手糜爛﹔容城去京師不二百里﹐舉旛擊鼓﹐眾皆爲先生危。而忠賢左右皆近畿人﹐夙重先生質行﹐無不陰爲之地者﹔以故卒免禍﹐左﹑魏遺骨藉以歸。海內有範陽三烈士之稱﹐謂先生及正﹑果中也。先生義聲震一世﹐禦史黃宗昌﹑給事中王正志交薦之﹔屢徵不起。崇禎九年﹐大淸兵薄容城﹔先生率兄弟族黨入城﹐與有司及薦紳分城守禦。先生獨領西北隅﹐雉堞久圮﹔兵突至﹐隨禦隨築。鄰邑多陷﹐而容城獨完。巡撫張其平上其事﹐詔優秩擢用﹔會南都兵部尙書範公景文﹐亦以贊畫軍務馳聘﹕先生俱辭之。時畿內盜賊數駭﹐先生率子弟門人入易州五公山﹐結茅雙峯﹔戚族相依者數百家。乃飭戎器﹑■﹝彳侍﹞糗糧﹐部署守禦。又以其暇賦詩﹑習禮﹐弦歌聲相聞﹐寇盜屏迹﹔時以方田子春之在無終山焉。國朝順治初﹐祭酒薛公所蘊具疏讓官﹐以許文正相擬﹔遂有旨以國子監祭酒徵。有司惇趣﹐卒固辭。兵部侍郎劉公餘佑﹑巡按禦史柳寅東﹑陳蜚交章薦﹐皆堅臥不應。自有明及本朝前後十一徵不起﹐天下士識與不識皆稱曰徵君。晚歲渡河﹐幕蘇門百泉之勝﹐且爲康節﹑魯齋講學地﹐水部郎馬光裕奉以夏峯田廬﹐遂移室築堂﹐曰「兼山」。讀「易」其中﹐率子弟躬耕。四方來學願畱者﹐亦授田使耕﹔所居成聚。公卿持使節過衛源﹐輒屏騶從以一見先生爲快。而睢州湯文正公斌官嶺北道告養﹐歸途從受業﹐凡十年。始﹐先生與鹿忠節講學﹐以象山﹑陽明爲宗﹔晚更和通朱子之說。其持身﹐務自刻砥﹐而與人無町■﹝田奚﹞。每晨起﹐謁先祠畢﹐澄心端坐﹔𨿽疾病﹐未嘗有惰容。有問學者﹐隨其髙下淺深﹐必開以性之所近﹐使自力於庸行。上自公卿大夫及野人牧豎﹑工商隸圉﹑武夫悍卒﹐壹以誠意接之。用此名在天下﹐而人無忌嫉者。山中花放﹐鄰村爭置酒相邀﹐咸知愛敬。居夏峯二十五年卒﹐年九十有二﹔康熙十四年四月二十一日也。

先生嘗語學者﹕『吾始自分與楊﹑左諸賢同命﹔及涉亂離﹐犯死者數矣。而終無恙﹐是以學貴知命而不惑也』。其學以愼獨爲宗﹐而於人倫日用間﹐體認天理。嘗言『喜怒哀樂中節﹑視聽言動合禮﹑子臣弟友盡分﹐乃終身行之不能盡者』。又自言『七十以往﹐每閱十年而功加密﹔惟獨知之地﹐不敢自欺無或懈而已』。著有「四書近指」﹑「讀易大旨」﹑「書經近旨」﹑「聖學錄」﹑「兩大案錄」﹑「甲申大難錄」﹑「家禮酌」﹑「歲寒居答問」﹑「孝友堂家乘」﹑「畿輔甲州人物考」﹑「取節錄」﹑「孫文正公年譜」﹑「乙丙紀事」。又著「理學宗傳」﹐表周﹑程﹑張﹑邵﹑朱﹑陸﹑薛﹑王及羅念庵﹑顧涇陽爲十一子﹐別爲「諸儒考」附之﹔蓋出獨見﹐非依傍舊聞者比也。河南北學者﹐歲時奉祀百泉書院。易州學者﹐就故宅爲雙峯書院﹔而容城與劉靜修﹑楊忠湣同祀﹐保定與孫文正﹑鹿忠節並祀。道光八年﹐詔從祀孔子廟庭。

弟奇彥﹐順治中﹐以貢生知武城縣﹐有聲。子六﹔四子博雅最著名。孫淦﹐康熙壬戌進士﹐官中書﹔以孝聞。

博雅字君僑﹐幼端重﹐不苟嬉笑。甲申後﹐屏舉子業﹐絕意仕進。徵君遷蘇門﹐君獨畱。貧無以炊﹐賒柿餅以供母﹔徒步奉至蘇門﹐徵君撫之喜﹐作詩勞之。母病不交睫﹑不解襟帶者三旬餘。及卒﹐爲孺子泣﹐三年不見齒。徵君年漸髙﹐偕兄弟朝夕上食祝哽噎﹔夜則更臥牀前候其欠伸﹐未嘗頃刻離。時從徵君遊者日眾﹐有數百里或數千里至者﹔君設榻供食﹐各得其宜。徵君晚年重聽﹐諸弟子問難﹐必藉君轉達﹔反覆開示不厭。徵君著書不下數百卷﹐常數易稿﹔皆君手書﹐字體古健無一筆苟。康熙八年﹐詔舉山林隱逸﹐郡守程啟朱以君名上之大府﹔君以父年老﹐力辭。亡何﹐徵君卒﹔偕兄望雅﹑弟韻雅廬墓三年﹐哀毀骨立﹐葬祭以禮。

君徳器純粹﹔與人交﹐和易可親。見人一善﹐贊揚不去口。人有過﹐不顯言﹐默然端坐﹐間引一﹑二古語相感發﹔聽者聳然﹐多見省攺。問以時事﹐似不甚別白﹔談古今成敗得失﹐了若指掌也。韻雅坐事被逮﹐系刑部獄凡五年﹐將遠徙﹔君具橐饘以從﹐病致藥餌﹐至更周卹其同系者﹐幸朝夕相顧視。君故貧﹐竭產供弟﹔故交所贈遺﹐皆拒不納。同難有械系者﹐君以蹇驢讓之﹔徒步烈日﹐兩足皆腫。嘗遇暴風雨﹐失道幾溺死﹔饑渴困頓﹐遂病。每假寢﹐口中喃喃﹐皆其弟事也。頃之﹐竟不起﹔彌畱﹐猶張目曰﹔『吾弟免矣』﹗遂卒﹔年五十有五。不數日﹐弟事漸解﹐竟免流徙。士大夫髙其義﹐稱「文孝先生」。所著曰「約齋集」。子漢﹐有文名。

魏君一鰲﹐字蓮陸﹔直隸新安人﹔夏峯髙第弟子也。嘗宦山西﹐官知州﹔有惠政。搜訪隱逸﹐折節下士。及去官﹐匹馬﹑雙僮而已。蓮陸與淸苑髙鐈﹑範陽耿極等從徵君遊最早﹔遭時喪亂﹐患難與共者餘三十年。及徵君遷蘇門﹐蓮陸自山右歸﹐率間歲一至﹔每至﹐必數月畱。後構雪亭於夏峯﹐爲徵君訂正「年譜」。白雪盈山﹐孤燈午夜﹔上下古今﹐視千秋如旦暮。及門問答語﹐蓮陸爲多。所著曰「雪亭夢語」。湯潛庵先生官京師時﹐蓮陸常策蹇訪之。見潛庵繩牀破被﹐數椽不蔽風雨﹔慨然曰﹕『此猶見雪亭風味也』﹗因出「夢語」讀之﹐屬潛庵爲之序。初﹐徵君命蓮陸輯「北學編」﹐尋命潛庵輯「洛學編」﹔潛庵嘗以雪亭比朱子之寒泉精舍云。

——見原書卷二十七﹝名儒﹞頁一上。

李顒﹝附李柏﹑王心敬﹑孫景烈﹑馮雲程﹑惠思誠﹑陸卿鵠﹞

先生先世無達者。父可從﹐字信吾﹔以壯武從軍﹐爲材官。崇禎壬午﹐督師汪公喬年討賊﹐信吾從監紀孫兆祿以行﹔臨發﹐抉一齒與其婦彭﹐曰﹕『戰﹐危事﹔不捷﹐當委骨沙場。子其善教兒矣』﹗亡何﹐督師死事﹐信吾衛監紀不克﹐亦死。彭聞﹐欲身殉﹔以子幼﹐制淚撫之。然無以爲生﹔或謂彭曰﹕『可命兒傭﹐取直以養﹔或令給事縣庭』。彭不可﹔令先生從師學﹐修脯不具﹐皆謝之。彭曰﹕『經書固在﹐何必師』﹗時先生年十六﹐粗解文義﹔母夫人日言忠孝節義事以督之。母子相依﹐或數日不舉火﹐泊如也。

先生以昌明關學爲己任﹔家無書﹐從人借讀。自經史百家至二氏之書﹐無不觀。其論學曰﹕『天下大根本﹐人心而已矣﹔大肯綮﹐提醒天下之人心而已矣。是故天下治亂視人心﹐人心邪正視學術。凡學在反身﹑道在守約﹑功在悔過自新﹐而必自靜坐觀心始。靜坐乃能知過﹐知乃能悔﹐悔乃能自新』。又言「學者當先觀象山﹑慈湖﹑陽明﹑白沙之書﹐闡明心性﹐直指本初﹐以洞斯道之大源﹔然後取二程﹑朱子及康齋﹑敬軒﹑涇野﹑整庵之書玩索﹐以盡踐履之功。否則﹐醇謹者乏通慧﹑穎悟者雜異端﹐無論言朱﹑言陸﹐皆於道未有得也』。於是關中士爭向先生問學。關學自橫渠後﹐三原﹑涇野﹑少墟累作累替﹔至先生而復盛。當事慕其名﹐踵門求見﹐力辭不得﹐則一見之﹐終不報謁﹔曰﹕『庶人不可入公府也』。再至﹐並不復見。有遺饋者﹐𨿽十反亦不受﹔或曰﹕『交道接禮﹐孟子不卻﹔惟何甚』﹖曰﹕『我輩百不能學孟子﹔卽此一事﹐稍不守孟子家法﹐何害』﹗當事請主關中書院﹐先生嘗謀爲馮恭定公﹐設俎豆﹐勉就之。已而深悔﹐急去之。陜撫白君欲薦諸朝﹐哀吁得免。督學許君孫荃議進其所著書﹐亦不可﹔然關中利害在民者﹐未常不爲當事力言也。少墟髙弟隱淪﹐不爲世所知者﹔言之當事﹐表其墓以傳之。

初﹐母夫人葬信吾之齒曰「齒塚」﹐以待身後合葬。先生屢欲之襄城招魂﹐以母老不敢遠出。乙巳﹐母夫人卒﹔庚戌﹐徒跣之襄城。徧覓遺蛻不得﹐乃爲文禱於社﹐服斬衰﹔盡夜哭不絕聲﹐淚盡繼以血。襄城令張允中出迎﹐請適館﹐不可﹔乃亦爲之禱﹐卒不得。先生設招魂之祭﹐狂號。允中請立信吾祠﹐且造塚故戰場﹐以慰孝子心。揚州守駱鐘麟﹐前令盩厔時師事先生者也。聞先生至襄城﹐謂祠事未能旦夕竟﹐請南下謁道南書院以發顧﹑髙諸公書﹐且講學以慰東林學者之望﹔先生應之。從者雲集﹐開講於無錫﹐於江陰﹐於靖江﹑宜興﹐晝夜不獲休﹔忽靜中涕下如雨﹐搥胸自詈曰﹕『不孝﹗汝此行爲何事﹖竟喋喋於此間﹐尙爲有人心者乎﹗𨿽得見髙﹑顧諸公書﹐何益』﹗中旦不寢﹐卽戒行。時祠事且畢﹐急詣襄城宿祠下。夜分﹐鬼聲大作﹐淒愴悲涼﹔蓋先生祝於父祠﹐願以五千國殤魂同返關中故也。允中乃爲先生設祭﹐上祀督師汪公﹑監紀孫公﹐配以信吾﹔下設長筵﹐徧及死事者。先生伏地大哭﹐觀者皆哭。於是立碑曰「義林」﹐奉招魂之主﹔取塚土而歸﹐告於母墓附「齒塚」中﹐更持服如初喪。昆山顧寧人作「襄城紀異詩」﹐傳寫徧海內。

癸丑﹐陜督鄂善以隱逸薦﹐先生誓死辭﹔書八上﹐皆以病爲解。得旨﹕『俟病愈﹐惇促入京』。自是大吏歲歲來問起居﹐先生遂稱廢疾﹐長臥不起。戊午﹐部臣以海內眞儒薦﹐有旨召對。時詞科薦章徧海內﹐先生獨被昌明絕學之旨﹐中朝必欲致之。大吏趣行益急﹐先生固稱疾篤﹐舁其牀至﹐得省大吏親至榻前慫惥。先生絕粒六日﹐至欲拔佩刀自刺。於是諸官屬大駭﹐得予假治疾﹔先生嘆曰﹕『生我名者殺我身﹔是皆生平洗心未密﹐不能自晦之所致也』﹗當道知其不可屈﹐姑置之。自是荊扉反鎖﹐不復與人接﹔惟顧寧人至﹐則款之。已而天子西巡﹐將召見﹐命陜督傳旨﹔先生驚泣曰﹕『吾其死矣』﹗辭以廢疾不至。遣子愼言詣行在﹐進所著「四書反身錄」﹑「二曲集」﹔禦書「關中大儒」四字以寵之。

先生學極博﹐常著「十三經糾繆」﹑「廿一史糾繆」及象數諸書﹔旣自以爲近於口耳之學﹐不復示人﹐惟以「反身錄」示學者。晚年﹐遷富平﹔學者日至。然或才士著書滿家﹐先生竟扃戶不納﹔積數日﹐悵然去。或出自市廛下戶﹐先生察其心之不雜﹐引而進之。當是時﹐北則孫先生夏峯﹑南則黃先生梨洲﹑西則先生﹐時論以爲三大儒。然夏峯自明時已與楊﹑左諸公爲石交﹐其後孫髙陽相國折節致敬﹐易代後聲名益大﹔梨洲爲忠端之子﹑蕺山之髙弟﹐又從亡海上﹐資望皆素髙。先生起自孤童﹐上接關學六百年之統﹐寒饑淸苦中耿光四出﹐無所憑藉﹐拔地倚天﹔視二先生爲尢難云。

先生名顒﹐字中孚﹐自署曰二曲﹑土室病夫﹔陜西盩厔人。子二﹕愼言﹑愼行。愼言以門戶故﹐出補諸生﹐終不與科舉﹔後以選拔貢太學﹐亦不赴。先生晚年因兵氛﹐遷寓富平﹔與富平李因篤﹑郿縣李柏稱關中三李﹔門人王心敬能傳其學。

柏字雪本。少孤貧﹔稍長讀小學﹐曰﹕『道在是矣』﹗遂盡焚帖括﹐而日誦古書。家人彊之應試﹐遂出走。西踰汧南﹐入棧道﹔東登首陽﹐拜夷﹑齊墓。復以母命就試﹐補諸生﹔旋棄巾服﹐入太白山讀書十年﹐成大儒。公卿多欲薦之﹔度不獲行己志﹐卒辭謝。昕夕謳吟﹐拾山中槲葉書之﹔門人都其集曰「槲葉集」。山居力耕﹐日食粥﹔或半月食無鹽﹐竟夷然不屑也。常言『古之人有七日不火食者﹑有三旬九餐者﹑有食木子橡栗者﹑有屑楡者﹑有一日長坐者﹑有十九年餐氈嚙雪者﹐蓋有主於中﹑不動於外﹐所謂「不忘溝壑」也』。其髙寄絕俗類此。

年六十六﹐卒。子曰崧﹔女適二曲子愼言。

心敬字爾緝﹐號澧川﹔鄠縣人。少傳二曲之學﹔「二曲集」二十二卷﹐皆其所摭次也。

少爲邑諸生。歲試﹐提學遇之不以禮﹔發憤﹐脫巾幘去﹐遂出其籍。雍正中﹐詔舉賢良方正﹐總督額忒倫﹑年羹堯先後上章薦﹐兩徵不赴。及羹堯爲大將軍﹐復招之﹔卒謝不往。羹堯敗﹐出其門下者皆絓誤﹐或禁錮終身﹔澧川不與也。朱髙安督學關中﹐數造廬請益焉。

澧川學問淹通﹐有康濟之志﹔集中論選舉﹑軍餉﹑馬政﹑區田法﹑圃田法﹑井利說諸篇﹐皆可坐言起行﹐非空談心性者比。子某﹐以知縣入都﹐世宗見而嘉之曰﹕『若孺子﹐故日不凡』﹗乾隆元年﹐蒲城進士某應廷試﹐大學士鄂爾泰公問澧川安否﹖進士素昧澧川﹐不能對﹔鄂公笑曰﹕『若不識關中儒者﹐乃亦成進士耶』﹗秦中新除大吏來及皇華過境﹐鄂公必寄聲候澧川動定。其見重當世如此。生平論學﹐以「明﹑新﹑止至善」爲歸。著有「澧川集」﹑「關學編」﹑「澧川易說」﹑「江漢書院講義」及「語錄」。

孫先生景烈者﹐字西峯﹔武功人也。少舉於鄕﹐爲商州教官﹔勤於課士﹐不受諸生一錢。雍正中﹐舉賢良方正。乾隆己未﹐成進士﹔授檢討。以言事忤旨﹐放歸﹔深自韜晦。陳文恭撫陜﹐奉詔舉經明行修之士﹐將以西峯應﹔固辭。主關中書院﹐教生徒以克己復禮。居平𨿽盛暑﹐必肅衣冠。韓城王文端傑﹐入其室弟子也﹔嘗曰﹕『先生冬不罏﹑夏不扇如邵康節﹐學行加薛文淸﹔爲關中學者宗﹐有自來矣』。

又郿縣馮先生雲程﹐字海鶤﹐號峪泉子。生七歲而孤﹐感奮自立。嘗謂生平有友五人﹐同邑則雪木李子﹑盩厔則名世趙子﹑鄠縣則澧川王子﹔晚得一人爲盩厔司訓劉子﹐又繼得瀟灑之文方白趙子。二曲先生爲之傳。又同時有盩厔惠含貞先生思誠﹑武進陸俊公先生卿鵠﹐二曲皆爲之傳﹐盛稱其學行雲。

——見原書卷二十七﹝名儒﹞頁三上。

顧炎武﹝附張弨﹑吳任臣﹞

亭林先生初名絳﹐字寧人﹔江南昆山人。乙酉﹐攺名炎武﹐自署蔣山傭。本生父同應。有同祖弟曰同吉﹐早世﹔聘王氏﹐未婚守志﹐以先生爲之後。

母夫人最孝﹐常斷指療姑疾。祟禎九年﹐旌於朝。丁亥夏﹐避兵常熟﹐年六十矣﹔謂先生曰﹕『我𨿽婦人﹐然受國恩矣﹔遇變﹐我必死之』﹗於是先生方應邑令楊永言之辟﹐與嘉定吳其沆﹑同裏歸莊共起兵﹐奉故鄖撫王永祚﹐以從夏文忠允彜於吳中﹔魯王監國授先生兵部司務。事旣不克﹐永言行遁去﹐其沆死之﹔先生與莊幸得脫。母夫人聞兩京皆破﹐遂不食卒﹔遺命誡先生﹕『勿事二姓』﹗次年﹐唐王起閩中﹐以職方郎召﹐先生欲赴之﹔念母未葬﹐不果。次年﹐幾豫吳兆勝之禍﹔更欲赴海上﹐道梗不前。

庚寅﹐有怨家欲陷之﹔乃變衣冠作商賈遊京口﹐又遊禾中。次年﹐之舊都﹐謁孝陵。癸丑﹐再謁﹔其冬﹐又謁而圖焉。顧氏有三世僕曰陸恩﹐叛投裏豪﹔丁酉﹐先生四謁孝陵歸﹐持之急﹐乃欲告先生通海。先生亟往擒之﹐數其罪﹐湛之水。僕婿復投裏豪﹐以千金賄太守﹐欲殺先生﹔勢危甚。有代乞援於錢牧齋者﹐牧齋欲先生自稱門下﹐乃許之﹔其人知必不可而懼失援﹐乃私自書刺與之。先生急索刺還不得﹐則列揭通衢自白﹔牧齋亦笑曰﹕『寧人之卞也』﹗會故相路文貞振飛之子澤溥爲白其事﹐於是先生浩然有去志。至是﹐五謁孝陵﹔乃東行﹐墾田於章邱之長白山下以自給。

戊戌﹐徧遊北畿﹐出山海關﹔歸至昌平﹐拜謁長陵以下。次年﹐再謁。又念江南山水有未盡者﹐復歸﹔六謁孝陵﹐東遊至會稽。次年﹐復北謁思陵。由太原﹑大同入關中﹐至楡林。是歲﹐浙中史禍作﹐先生幸得脫。甲辰﹐四謁思陵畢﹐墾田於雁門之北﹑五臺之東。

初﹐先生之居東也﹐其地濕﹐不欲久畱﹔每言馬伏波﹑田疇皆從塞上立業﹐欲居代北。嘗曰﹕『使吾澤中有牛羊千﹐江南不足懷也』。然又苦其地寒﹐乃經營創始﹐使門人輩司之﹔而身出遊。丁未﹐之淮上﹔次年﹐自山東入京師。萊之黃氏有奴告其主﹐所作詩者多株連。復以吳中陳濟生所輯「忠義錄」﹐指爲先生作﹐首之﹔書中有名者三百餘人。先生聞之﹐馳赴山東﹐自請勘頌﹐系數月﹔富平李因篤親至歷下解之。獄白﹐復如京師﹐五謁思陵。自是往還河北諸邊塞者﹐凡十年。

丁巳﹐六謁思陵﹔始卜居陜之華陰。始﹐先生徧觀四方﹐心耿耿未下﹔謂『秦人慕經學﹑重處士﹑持淸談﹐實他邦所少﹔而華陰綰轂關河之口﹐𨿽足不出戶而能見天下之人﹑聞天下之事﹐有警入山守險不過十里之遙。若志在四方﹐則一出關門﹐亦有建瓴之便』。乃定居焉。王徵君宏撰築室延之﹐先生置田五十畝於華下供晨夕﹔而東西開墾所入別貯之﹐以備有事。又餌沙苑蒺黎而甘之﹐曰﹕『啖此﹐久不肉﹑不茗可也』。熊公賜履方任史事﹐以書來招﹔答曰﹕『願以一身謝公﹐最下則逃之世外』。懼而止。戊午﹐鴻詞科詔下﹐諸鉅公爭欲致之﹔先生以死辭。次年修「明史」﹐又欲薦之﹔貽書葉學士方藹﹐誓以身殉﹐始得免。華下諸生請講學﹐謝之曰﹕『近日二曲徒以講學故得名﹐遂招逼迫﹐幾凶死﹔名之爲累甚矣﹗況東林覆轍﹐有進於此者乎』﹗少讀「宋史」「劉忠肅傳」﹐曰﹕『士以器識爲先﹐一命爲文人無足觀矣』。卽終身謝絕應酬文字。李二曲求爲其母傳之再三﹐終謝之﹔嘗曰﹕『文不關乎經術﹑政理之大﹐不足爲也。韓公起八代衰﹐若但作「原道」﹑「諫佛骨表」﹑「平淮西碑」﹑「張中丞傳後序」諸篇而一切諛墓之文不作﹐豈不誠山斗乎﹖今猶未也』﹗其論學﹐則曰﹕『諸君﹐關學之餘也。橫渠﹑藍田之教﹐以禮爲先。孔子嘗曰「博學於文﹐約之以禮」﹔而劉康公云「民受天地之中﹐以生所謂命也﹔是以有動作威儀之則。然則君子爲學﹐捨禮何由」﹗近日講學家專以聚徒立幟爲心﹐而其教不肅﹔方將賦「茅鴟」之不暇﹐何問其餘』﹗尋以乙未春﹐出關觀伊﹑洛﹐歷嵩﹑少﹐曰﹕『五嶽遊其四矣』。會年饑﹐渡河至代北﹐復還華下。先生旣負用世之略﹐不得一遂﹔所至輒小試之﹐墾田度地﹐累致千金﹐故隨寓卽饒足。徐尙書幹學﹐兄弟甥也﹔未遇時﹐先生振其乏。至是鼎貴﹐爲東南人士宗﹔累書迎先生南歸﹐請居以別業﹐皆不至。庚申﹐其婦卒於崑山﹔寄詩挽之而已。

康熙二十年﹐卒於華陰﹔年六十有九。無子﹐以從孫淇愼後。髙弟吳江潘耒刊布其遺書。

先生耿介絕俗﹔雙瞳子﹐中白而邊黑﹐見者異之。最與歸莊善﹐少共遊復社﹐有「歸奇顧怪」之目。於書無所不窺﹐尢畱心經世學。歷觀「廿一史」﹑「明十三朝實錄」﹐天下圖經說部以至公移﹑邸鈔之屬有關民生利害者隨錄之﹐又參以躬所聞見﹐曰「天下郡國利病書」﹐別一編曰「肇域志」。最精韻學﹐能據遺經以正六朝﹑唐人之失﹐據唐人以正宋人之失﹐有「音學五書」﹔李文貞光地﹝疑有脫字﹞自漢﹑晉以來所未有。性喜金石文﹐所至必躬自蒐訪﹔有「金石文字記」。晚益篤志「六經」﹐謂『經學﹐卽理學也。自有捨經學言理學者﹐乃墮於禪學而不自知』。故持論悉本朱子之說而歸咎於上蔡﹑橫浦﹑象山甚峻﹐有書曰「下學指南」。其平時論學﹐曰「博學於文」﹐曰「行己有恥」。謂『自一身以至天下國家皆學之事﹐自子臣弟友以至出入往來﹑辭受取與之間﹐皆有恥之事﹔不恥惡衣惡食而恥匹夫匹婦之不被其澤﹐故日「萬物皆備於我矣﹐反身而誠」』。其「日知錄」三十卷﹐尢終身經詣之書﹐凡經史粹言皆具焉﹔自言『有王者起﹐將以見諸行事而躋斯治於古治之隆而未敢爲近人道也』。先生出遊﹐以馬二﹑騾二載書隨。所至厄塞﹐皆呼老兵退卒詢曲折﹔或與平日所聞不合﹐則卽旅捨中發書勘之。或經行平原大野﹐無足措意﹐則馬上嘿誦諸經注疏﹔偶有遺忘﹐卽又發書熟復之。汪鈍翁嘗言『經學修明者﹐吾得顧子亭林﹑李子天生﹔內行醇備者﹐吾得魏子環極﹑梁子曰緝』。先生廣之曰﹕『學究天人﹑確乎不拔﹐吾不如王寅旭﹔讀書爲己﹑探賾洞微﹐吾不如楊雪臣﹔獨精「三禮」﹑卓然經師﹐吾不如張稷若﹔蕭然物外﹑自得天機﹐吾不如傅靑主﹔堅苦力學﹑無師而成﹐吾不如李中孚﹔險阻備嘗﹑與時屈伸﹐吾不如路安卿﹔博聞彊記﹑羣書之府﹐吾不如吳任臣﹔文章爾雅﹑宅心和厚﹐吾不如朱錫鬯﹔好學不倦﹑篤於朋友﹐吾不如王山史﹔精心六書﹑信而好古﹐吾不如張力臣』。所著書﹐又有「左傳杜解補正」﹑「九經誤字」﹑「石經考」﹑「吳韻補正」﹑「昌平山水記」﹑「山東考古錄」﹑「京東考古錄」﹑「亭林詩文集」及「二十一史年表」﹑「歷代帝王宅京記」﹐皆行於世。

力臣名弨﹐山陽人。精六書﹐貧而嗜古﹔尢究心金石﹐搜討靡遺。嘗登焦山﹐乘江潮歸壑﹐入巖下﹔仰讀「瘞鶴銘」﹐證爲顧況書﹐援據甚核。後以聾廢﹐而考證彌勤﹔亭林「音學五書」﹐力臣所寫定也。

任臣吳姓﹐名志伊﹔仁和人。志行端愨﹐博聞彊識﹐兼精天官﹑樂律。康熙己未﹐召試博學鴻儒﹐授檢討﹔承修「明史」「歷志」。撰「十國春秋」百十四卷﹐廣搜博引﹐可稱淹貫。又撰「山海經廣注」﹑「字匯補」﹑「周禮大義」﹑「禮通」﹑「春秋正朔考辧」﹑「托園詩文集」諸書。

——見原書卷二十七﹝名儒﹞頁四下。

王夫之﹝附兄介之﹑子敔﹞

先生姓王氏﹐諱夫之﹐字而農﹐號姜齋﹔湖南衡陽人。父朝聘﹐副貢生﹔以文學知名。先生少負異才﹐讀書十行俱下。年踰冠﹐與兄介之同舉崇禎壬午鄕試﹔以道梗﹐未與計偕。明年﹐張獻忠陷衡州﹐士類多污僞命﹔其不屈者﹐投之湘江。先生走匿南嶽雙髻峯下﹐賊執其父以爲質。先生自引刀刺其肢體﹐舁往易父﹔賊見其重創也﹐免之﹐父子俱得脫。

十七年﹐北京陷﹔先生涕泣不食者數日。明年﹐王師下金陵﹐唐﹑桂二王相繼稱號﹔督師何公騰蛟屯長沙﹑堵公允錫駐常徳﹐兩公頗不相能﹐先生憂之。上書監軍章公曠﹐請調和南北兩軍﹐防潰變﹔章公不能用。諸鎭卒奔覆﹐章公以憂死。

順治四年﹐王師下湖南﹐先生走桂林﹔大學士瞿公式耜疏薦於桂王﹐先生以父憂請終制。服闋﹐授行人。是時桂王建國肇慶﹐旋移駐武岡﹐走靖州﹑柳州﹐大學士嚴公起恆皆從﹔已復從至肇慶。時朝端水火﹐有吳黨﹑楚黨之目。主吳者﹐爲朱天麟﹑張孝起﹑吳貞毓﹑堵允錫﹑王化澄諸人﹔主楚者﹐爲金堡﹑丁時魁﹑劉湘客﹑袁彭年﹑蒙正發諸人。又其時李成棟新附於王﹐朝政皆決於其子元允﹐堡等五人附之﹔吳黨目爲五虎。嚴公居其間﹐不能有所匡正。王在梧州﹐貞毓等十四人合疏攻五虎﹐下湘客等於獄﹐將置之死﹔先生走告嚴公曰﹕『諸臣棄墓墳﹑捐妻子﹐崎嶇從王﹔而以黨人殺之﹐則志士將解體﹐誰與共危亡者』﹗嚴公感其言﹐跽王舟﹐力救﹔貞毓等並惡之。是時化澄已爲言者劾去﹐貞毓等請召還﹔因與合攻嚴公。先生亦三上疏劾化澄﹐化澄恚甚﹐必欲殺先生﹔以救得免。返桂林﹐復依瞿公。尋聞母病﹐間道歸﹔至則母已前卒。

其後瞿公殉節桂林﹑嚴公被害南寧﹐先生知事愈不可爲﹐遂決計老牖下。已而緬甸亦覆沒﹐先生益自悔匿﹐浪遊郴﹑永﹑漣﹑邵間。所至人士慕從﹐輒辭去。最後歸衡陽之石船山﹐築土室曰「觀生居」﹐晨夕杜門﹔學者稱船山先生。所著有「周易內傳」十二卷﹑「發例」一卷﹑「周易大象解」一卷﹑「周易稗疏」四卷﹑「周易考異」一卷﹑「周易外傳」七卷﹑「書經稗疏」四卷﹑「尙書引義」六卷﹑「詩經稗疏」四卷﹑「詩經考異」一卷﹑「詩廣傳」一卷﹑「禮記章句」四十九卷﹑「春秋稗疏」二卷﹑「春秋家說」七卷﹑「春秋世論」五卷﹑「續春秋左氏博議」二卷﹑「四書訓義」三十八卷﹑「四書稗疏」二卷﹑「四書考異」一卷﹑「讀四書大全說」十卷﹑「說文廣義」三卷﹑「讀通監論」三十卷﹑「宋論」十五卷﹑「張子正蒙注」九卷﹑「思問錄內篇」一卷﹑「外篇」一卷﹑「俟解」一卷﹑「噩夢」一卷﹑「黃書」一卷﹑「識小錄」一卷﹑「老子衍」一卷﹑「莊子解」三十三卷﹑「龍溧夜話」一卷﹑「愚鼓歌」一卷﹑「相宗絡索」一卷﹑「楚辭通釋」十四卷﹑「姜齋文集」十卷﹑「詩集」十卷﹑「詩餘」三卷﹑「詩話」三卷﹑「外集」四卷﹑「夕堂永日八代文選」十九卷﹐共計三百二十四卷。其著錄於「四庫」者﹐曰「周易稗疏」﹑「考異」﹑「尙書稗疏」﹑「詩稗疏」﹑「考異」﹑「春秋稗疏」凡六種﹔存目於四庫者﹐曰「尙書引義」﹑「春秋家說」凡二種。先生論學﹐以漢儒爲門戶﹐以宋五子爲堂奧。其所作「大學衍」﹑「中庸衍」﹐皆力辟「致良知」之說以羽翼朱子。而於「正蒙」一書﹐尢有神契﹔謂『張子之學﹐上承孔﹑孟﹐如皎日麗天﹐無幽不燭﹔惜其門人未有殆庶者。而當時鉅公如文﹑富﹑司馬諸公﹐張子以布衣貞隱﹐無由資其羽翼﹔其道之行﹐曾不逮邵康節之數學﹗是以不百年而異說興』。於是究觀天人之故﹐推本陰陽法象之原﹐就「正蒙」精繹而暢衍之﹔與自著「思問錄」二篇﹐皆本隱之顯原始要終﹐炳然如揭日月。至其扶樹道教﹐辧上蔡﹑象山﹑姚江之誤﹐或疑其言稍過﹔然議論精嚴﹐粹然皆軌於正也。

先生生當鼎革﹐甲申後﹐崎嶇嶺表﹐發讜論﹑攻憸邪﹐備嘗艱險。旣知事不可爲﹐乃退而著書﹐竄伏窮山四十餘年﹐一歲數徙其處。故國之戚﹐生死不忘。康熙十八年﹐吳逆僭號於衡﹐僞僚有以勸進表相屬者﹔先生曰﹕『亡國遺臣﹐所欠一死耳﹔今安用此不祥之人哉』﹗遂逃入深山﹐作「祓禊賦」。吳逆平﹐大吏聞而嘉之﹐屬郡守饋粟帛請見﹔先生以疾辭。未幾﹐卒﹔葬大樂山之髙節裏﹐自題墓碣曰「明遺臣王某之墓」。當是時﹐海內儒碩推容城﹑盩厔﹑余姚﹑昆山﹔先生刻苦似二曲﹐貞晦過夏峯﹐多聞博學﹑志節皎然不媿黃﹑顧兩君子。然諸先生肥遁自甘﹐聲望益炳﹔𨿽薦辟皆以死拒﹐而公卿交口﹑天子動容﹐其著述易行於世。惟先生竄身猺峒﹐席棘飴茶﹐聲影不出林莽﹔門人故舊﹐又無一有气力者爲之表章。殉後四十年﹐其子敔抱遺書上之督學宜興潘太史宗洛﹐因緣得入「四庫」。上史館﹐立傳儒林﹔而其書仍不傳。道光庚子﹐族孫世佺始刻行。咸豐四年﹐毀於兵燹﹔同治二年﹐曾中丞國荃復捐俸重鋟焉。本朝經學家後先生而起者﹐無慮百十人﹐所言皆有根柢﹔然有矜爲創獲﹐不知爲先生所已言者。「四庫總目」於「春秋稗疏」中曾論及之﹐實未易一二數也。

兄介之﹐字石子﹐號石崖。鄕舉後﹐值國變﹐遂隱居不出。先先生卒。著有「周易本義質」四卷﹑「詩經尊序」十卷﹑「春秋四傳質」十二卷。

子敔﹐字虎止﹔操履髙潔﹐博學有文名。康熙朝貢生﹐與邵陽車無咎﹝補旃﹞﹑王元復﹝能愚﹞﹑攸縣陳之駓﹝桃文﹞﹐稱楚南四家﹔又稱楚中三王﹐謂虎止與能愚及漢陽王戩伯﹝榖﹞也。潘太史視學楚南﹐延虎止入幕﹐與宜興儲大文﹝六雅﹞善。晚築湘西艸堂。著有「蔗畦存稿」﹑「笈云艸」﹐學者稱蔗畦先生。

——見原書卷二十七﹝名儒﹞頁五下。

陸世儀﹝附葉惇艮﹑盛敬﹑江士韶﹞

本朝諸儒恪守程﹑朱家法者﹐推二陸先生爲正宗。二陸者﹐一淸獻公﹑一桴亭先生也。

先生名世儀﹐字道威﹔江蘇太倉州人。少卽篤志聖賢﹔錢忠介公肅樂牧太倉時﹐一見奇之曰﹕『他日必以魁儒名世』。劉念臺先生講道蕺山﹐張受先﹝采﹞常約先生往受學﹔先生卽赴之。受先不果﹐終身以爲憾。

時流寇日熾﹐先生謂『平賊在良將﹐又在良有司﹔宜大破成格﹐凡進士﹑舉﹑貢﹑監﹑諸生不拘資地﹐但有文武幹略者輒與便宜﹐委以治兵﹑積粟﹑守城之事。有功﹐卽以爲其地之牧令。如此﹐則將兵者所至皆有呼應。今拘吏部法﹐重以賄賂隨在充數﹐是賣封疆也』。時不能用。明亡﹐嘗上書南都﹐不見聽﹔又常參人軍事。旣解﹐鑿地寬可十畝﹐築亭其中﹐髙臥閉關謝客﹔其自號「桴亭」以此。風波旣定﹐至四明哭忠介歸﹐始應諸生之請﹐講學東林。已講於毘陵﹐復歸講於裏中。當事者屢欲薦之﹐力辭﹐免。

葉惇艮者﹐字靜遠﹐浙之西安人﹔蕺山髙弟也。千里賂書討論﹔先生喜曰﹕『證人尙有緒言﹐吾得慰未見之憾矣』﹗先生少常從事養生之說﹐有所得矣﹔旣而翻然悟﹐乃亟棄之。作「格致篇」以自考﹔曰﹕『敬天者﹐敬吾之心也﹔敬吾心如敬天﹐則天人可合一矣。故敬天爲入徳之門』。及讀薛文淸書有云﹕『敬天﹐當自敬心始』。乃嘆曰﹕『先得我心哉』﹗先生教人先小學﹑後大學﹐以「立志」﹑「居敬」爲本。以聖經八條目爲程﹑朱惇守禮法﹐講明實用﹐然後漸進於天人之機﹐旁及百家之言。其先後次序﹐悉朱子遺法也。所著「思辧錄」凡十四類﹐前集曰「小學」﹑曰「大學」﹑曰「立志」﹑曰「居敬」﹑曰「格致」﹑曰「誠正」﹑曰「修齊」﹑曰「治平」﹐後集曰「天道」﹑曰「人道」﹑曰「諸儒」﹑曰「異學」﹑曰「經子」﹑曰「史籍」﹔自象緯﹑律曆以至禮樂﹑兵農﹑刑政﹑河漕﹑鹽屯諸務以及歷代儒先之異同得失﹐旁及異端﹐莫不窮究其所以然﹐而立論一歸醇正。淸獻公常序而刻之﹐其景仰者至矣。先生自序生平﹐謂得力於「理先於气」一言﹔於理气之間﹐盡心體驗。始知太極爲理﹑兩儀爲气﹐人之義理本於太極﹑气質本於兩儀﹔理居先﹑气居後﹐理爲主﹑气爲輔﹕條理判然。旣而悟「理一分殊」之旨﹐恰與羅整庵之言合﹔便灑然覺理气融洽﹐性原無二﹐然未察及人與物性同異處也。旣而知人與萬物之所以同﹑又知人與萬物之所以異﹐於朱子所云「論萬物之一原﹐則理同而气異﹔論萬物之異體﹐則气猶相近而理絕不同」二語。大有契入。於是﹐又識得天地萬物本同一體處。然而「性善」之說﹐則終以先入之言爲主。以爲孟子說善﹐止就天命之初繼之者善處論﹐未敢說到成之者性。旣而悟成之者性以前﹐著不得性字。旣云成之者性﹐便屬气質﹔旣屬气質﹐何云性善﹗於是曠覽天人之原﹑博觀萬物之際﹐見夫異異而同同者﹐始知性爲萬物所同﹑善爲人性爲獨。「性善」之旨﹐正不必離气質而觀也。乃取孟子前後論「性」語反覆讀之﹐始知孟子當日止就气質中說善﹐而程﹐朱以後尙未之能晰也﹔於是又取宋五子之言觀之﹐周則無不吻合﹐程﹑朱間有一二未合而合者常八九也。周子「太極圖說」﹐惟人也得其秀而最靈﹐形旣生矣﹐神發知矣﹔形生質也﹑神發气也﹐形生神發而五性具﹐是有气質而後有性也。可見不落气質﹐不可謂之性﹔一言性﹐便屬气質矣。先生不喜新會﹑余姚之學﹐顧能洞見其得失之故﹐而平心以論之﹔尢足廢諸家紛爭之說。其論白沙曰﹕『世人多以白沙爲禮宗﹐非也。白沙﹐曾晰之流﹔其意主於灑脫閉曠。以爲受用﹐不屑苦思力索。其「靜中養出端倪」之說﹐亦本「中庸」﹔然不言戒懼愼獨﹐而惟詠歌舞蹈以養之﹐則近於手持足行﹐無非道妙之意矣。白沙與敬齋俱學於吳康齋﹐本皆以「居敬」爲主﹔故其詩曰「吾道有宗主﹐千秋朱紫陽﹔說敬不離口﹐示我入徳方」。後來自成一家﹐始以自然爲宗﹔而敬齋則終身無所轉移﹐是以有狂狷之分也。究之所謂自然者﹐誠也﹔稍有不誠﹐則粉飾造作﹐便非自然。而或者以率略放達爲自然﹐非也』。其論陽明曰﹕『陽明之學﹐原自窮理讀書中來﹔但才气過髙﹐終屬聰明用事。其言朱子「格物」之非﹐謂嘗以庭前竹試之﹐七日而病。是則禪家參竹篦之法﹐原非朱子「格物」之說﹔陽明自誤會耳。陽明意主簡易直捷﹐以救支離之失﹐故聰明者喜從之﹔而一聞簡易直捷之說﹐則每厭讀書窮理之繁﹐動云一切放下﹐而「居敬」之功弛矣。故陽明在聖門狂者之流﹐門人昧其苦心以負之耳』。其論整庵曰﹕『陽明講學﹐在正徳甲戌﹑乙亥間。整庵「困知記」一書作於嘉靖戊子﹑己丑之際﹐整庵自謂「年垂四十﹐始志學」﹔正陽明講學時也。其後「致良知」之說徧天下﹐而整庵書始出﹔然則非陽明講學﹐則整庵將以善人終其身﹐而是書且不作。朋友切磋之功﹐其可少哉﹗陽明工力不逮整庵之半﹐整庵才气不逮陽明之半﹔於整庵吾恨其聰明少﹑於陽明吾恨其聰明多』。其論陽明弟子曰﹕『姚江弟子﹐必以緒山爲巨擘。其序「傳習錄」謂﹕「師亡未及三紀﹐而微言日以沈晦﹔豈非吾黨身踐之不力﹐而多言有以病之耶」﹖此蓋爲龍溪而發﹐而救正王學末流之功甚大。是不負陽明者﹐緒山也﹔終背陽明之教者﹐龍溪也』。又常語學者曰﹕『世有大儒﹐決不別立宗旨。譬之大醫國手﹐無方不備﹔豈嘗沾沾然執一海上方﹐而謂捨此更無方無藥哉﹗今之談宗旨者﹐皆海上方也』。所著自「思辧錄」外﹐有「宗禮典禮折衷通」﹑「治鄕三約」﹑「甲由臆儀」﹑「城守要略」﹑「八陣法門」﹑「先儒語錄集成」﹑「明儒語錄集成」﹑「禮衡」﹑「易窺」﹑「詩監」﹑「書監」﹑「春秋考論」﹑「讀史筆記」﹑「考徳錄」諸書。同州共學者﹐曰盛先生敬﹑江先生士韶。

敬字宗傅﹐號寒溪﹔長桴亭先生一歲。年十五﹐過桴亭﹐一見卽甚相得﹔與同學者三年。厭薄聲華﹐不事舉子業。後罹家厄﹐流離播徙﹐去稍遠。至祟禎丙子﹐始與桴亭及陳子確庵﹑江子藥園有講學之舉。時絕學初興﹐慮驚世駭俗﹐深用韜祕﹔四人者風雨聯牀﹐或橫經論難﹑或卽事窮理﹐反覆以求一是。甚有商榷未定﹐徹夜忘寢﹔質明而後斷﹐或先斷而復辧者。旣而同志漸多﹐旬月皆有常會﹐必講貫終日。凡身心性命之奧﹐天文﹑地利﹑河渠﹑兵法之學﹐太極﹑陰陽﹑鬼神之祕﹐儒﹑釋之辧﹐經﹑史﹑百家之賾﹐罔弗根究本末﹔要於中正講論之樂﹐常恨古人不及見之。退則仿先儒讀書記之法﹐各有所錄﹔但日不著錄卽互相糾﹐以爲學問進退之別。桴亭所著「思辧錄」﹐皆十二年間俛讀仰思有所見﹐則疾書以自識其所得者也。顧其所紀皆隨筆無倫次﹐寒溪與藥園乃篆輯精要﹐類分而書之。

藥園名士韶﹐字虞九。其學以桴亭爲歸﹔所纂「思辧錄輯要」﹐寒溪旣序其體例﹐藥園復序之。其略曰﹕『自結繩以降﹐太昊始之﹐皇﹑農諸聖人繼之﹔而集諸聖之大成者﹐有孔子。漢﹑唐以降﹐濂溪始之﹐洛﹑閩諸大儒繼之﹔而集諸儒之大成者﹐有朱子。然自朱子以後﹐羣言淆亂﹐莫知折衷﹔其溺於詞章﹑牽於訓詁者﹐無論已。自禪學盛而二氏標榜﹐於是異學與正學爭﹔自心宗盛而三教合一﹐於是儒者與儒者爭。浸淫至於末季﹐所推儒門巨擘﹐大約爲異端立赤幟耳﹔或樹敵門外﹑或操戈室中﹐其指似異﹑其害實同也。桴亭之爲是書﹐無間寒暑﹑無間窮達﹑無間治亂﹐蓋十二年如一日﹔皆爲衛道計耳。則繼朱子而集大成者﹐桴亭何多讓焉﹗嗚呼﹗此心同也﹑此理同也。桴亭言之﹐而天下萬世之人誦之﹑習之或從而歌舞詠嘆之﹐以是爲桴亭功﹔桴亭言之﹐而天下萬世之人疑之﹑阻之或從而訕笑詬厲之﹐以是爲桴亭罪﹕而皆無容心也。道存與存﹑道亡與亡﹐聽之天而已矣﹗庶幾藏之名山﹑傳之其人﹐以俟天下萬世之知桴亭而能讀是書者』。

——見原書卷二十七﹝名儒﹞頁六下。

張履祥﹝附何汝霖﹑淩克貞﹑吳嘉玲﹑陳梓﹑祝洤﹑沈磊﹞

先生名履祥﹐字考夫﹔居桐鄕之楊園村﹐學者稱楊園先生。九歲喪父﹐擗踴袒括如成人。母夫人訓之成立﹔嘗中酒﹐母責之且諭曰﹕『孔﹑孟﹐亦是兩家無父兒﹔止爲肯學好人﹐便成大聖﹑大賢。爾勿自棄也』﹗

年十五﹐補邑諸生﹐恥入社。讀「小學近思錄」有得﹐作「願學記」﹔渡江而東﹐拜劉念臺先生門下。聞甲申三月之變﹐縞素不食﹐攜書簏步歸楊園﹔隱約闇修﹐益肆力程﹑朱之書。覺「人譜獨體」之說﹐猶近陽明﹔然以師故﹐不敢言也。澉湖何商隱延之家塾﹐出「傳習錄」請評﹔先生不敢任。旣而館語水﹐主人以請﹐復辭之。後數年﹐始毅然奮筆﹐條分縷析﹐直抉其所以然。蓋自此出﹐而「閒辟錄」﹑「困知記」﹑「學蔀通辧」皆所謂擇焉不精者矣。吳江張嘉玲棄諸生﹐從先生遊﹔資獨敏﹐故所詣彌粹。先生自亂後﹐益杜門寡交﹔病當世講學者騁口辯﹑沽虛名﹐故於來學之士未嘗受其拜﹐一以友道處之。與苕上淩渝安﹑沈石長及商隱交最篤﹐往復終身無間。平居𨿽盛暑﹐方巾深衣﹐端拱若泥塑﹔或舟行百里﹐坐不少欹。晚年寫「寒風佇立圖」﹐自題以見志。嘗云﹕『三代以上﹐折衷於孔﹑孟﹔三代以下﹐折衷於程﹑朱』。於「通監綱目」﹑「朱子文集」﹑「語類」晨夕不去手﹐旁及「讀書」﹑「居業」二錄﹑「童蒙訓」﹑「魯齋集」皆有評本。輯「劉子粹言」﹐於師門有補救之力﹔念臺之子伯繩輯先人遺書﹐多折衷於先生。時黃太衝方以紹述蕺山鼓動天下﹐先生曰﹕『此名士﹐非純儒也』。痛先世殯宮以貧不能早葬﹐毀於盜﹔𨿽罪人旣得斬首祭墓﹐袒衣猶麤麻。卒於康熙十三年﹐年六十有四﹔遺命以衰殮。濮川布衣陳梓爲作傳﹐輯「年譜」。門人祝洤匯刻其全集﹐目次凡十六﹕曰「經正錄」﹑曰「願學記」﹑曰「問目」﹑曰「備忘錄」﹑曰「詩」﹑曰「書」﹑曰「初學備忘」﹑曰「學規」﹑曰「訓子語」﹑曰「答問」﹑曰「門人所記」﹑曰「言行聞見錄」﹑曰「近古錄」﹑曰「近監」﹑曰「喪葬雜說」﹑曰「農書」。

先生恪守紫陽「居敬」﹑「窮理」之訓﹐實體諸人倫日用間﹕在前明﹐爲薛﹑胡之後勁﹔在本朝﹐爲淸獻之前茅。身處艸野﹐日抱嫠憂﹔荒江寂寞中惴惴念亂﹐其心固未嘗一旦忘天下也。嘗言『人自著衣至於解衣﹐終日之間所言﹑所行﹐須知有多少過差﹔自解衣至於著衣﹐終夜之間所思﹑所慮﹐須知有多少邪妄。有則攺之﹐此爲修身第一事』。又曰﹕『爲學自不欺始﹐不欺自親長始﹔於親長忍用其欺﹐安往而不欺者』﹗又曰﹕『朱子精微﹐象山簡率﹔薛﹑胡謹嚴﹐陳﹑王放曠。今人多捨朱﹑從陸﹐尊陳﹑王﹐詘薛﹑胡﹐固由人情便簡率而苦精詳﹐樂於﹝放﹞曠而畏謹嚴﹔亦緣百餘年來陽明之學大行﹐遂以先入之言爲主﹐𨿽間讀程﹑朱書﹐亦止本陸﹑王之意指摘其短長而已。此種習尙不變﹐竊憂生心害政之禍未有艾也』。又曰﹕『學者捨稼穡﹐別無治生之道。能稼穡﹐則無求於人﹐而廉恥立﹔知稼穡艱難﹐則不敢妄取於人﹐而禮讓興。廉恥立﹑禮讓興﹐而世道可以復古矣』。故其所補「農書」﹐皆得諸身試者。

何商隱名汝霖﹐武原人﹔淩渝安名克貞﹑沈石長名磊﹐皆烏程人﹔吳嘉玲字佩蔥﹑一字岵瞻﹐陳梓字古民﹐祝洤字人齋﹐海昌人。商隱常言『楊園學術至正﹐言行無疵﹔至其不言而飲人以和﹑與人並立而使人化﹐尢莫知其所以然也』。淩先生曰﹕『楊園闇修一室﹐而聞風者悅服﹑覿徳者心醉﹐惟其誠耳』。陳古民曰﹕『先生純粹如敬軒而研窮精核謹飭如敬齋﹐而規模宏遠』。人齋祝氏旣刻其遺書﹐復擇粹語爲一編曰「淑艾錄」﹐以示學者。陸淸獻公未獲與先生相接﹐及見其遺書﹐乃心折焉。

——見原書卷二十七﹝名儒﹞頁七下。

張爾岐﹝附孫若羣﹞

齊魯自伏生﹑轅固而還﹐至東京之末﹐康成鄭氏始爲諸經箋注﹐號稱經師。爰及北宋﹐乃有泰山孫明復﹑䢐徠石守道特起﹐爲人倫師表。越六百年﹐復有蒿庵張先生。

先生名爾岐﹐字稷若﹔濟陽人。明季﹐爲諸生。入本朝﹐隱居求志。當正學昌明之日﹐博綜載籍﹐以篤志力行爲本。性孝友﹐服親喪三年﹐號泣不輟﹔殯葬皆遵古禮。以沃產讓兩弟﹐爲代納賦稅三十餘年。及易簀﹐獨屬子代納﹐以終二弟之身﹐爲其有廢疾也。卒於康熙十六年﹐年六十有六。

當是時﹐孫鐘元講學蘇門﹑黃梨洲標宗姚江﹐皆出入白沙﹑陽明間﹔先生獨守程﹑朱說不少變。海內君子如桐鄕張考夫﹑太倉陸道威﹐各以韋布躬行任斯道之重﹔先生縞紵未通﹐而風期合轍﹐隱然有以開陸淸獻﹑張淸恪之先。故崑山顧亭林﹐亦時以康成﹑泰山﹑䢐徠三先生相勗。先生閉戶著書﹐所與遊自亭林外﹐惟長山劉友生﹑樂安李象先﹑關中李二曲﹑王山史四人而已。乾隆中﹐詔徵海內遺書﹐其鄕人以先生著書上。當事進冊府﹐海岱經生益知先生爲三先生以後一人。吳江陸朗夫﹝燿﹞﹑陳臬山﹝東﹞建蒿庵書院以祀先生﹐而額其堂曰「辧志」﹔取先生所論著以立教也。其「辧志」略曰﹕『人之生﹐未始有異也﹔而卒至大異者﹐習爲之也。習之所以異﹐志爲之也﹔誌異而習以異﹐習異而人以異。故志乎道義﹐未有入於貨利者也﹔志乎貨利﹐未有幸而爲道義者也。志道義﹐則每進而上﹔志貨利﹐則每趨而下。其端甚微﹐共效甚巨﹔舜﹑跖之分﹐利與善之間而已。人之所以孳孳而爲者﹐志在故耳。志之爲物﹐往而必達﹑圖而必成。及其旣達﹐則不可以返也﹔旣成﹐則不可以攺也。於是爲舜者安享其爲舜﹑爲跖者縱自悔其爲跖而已﹐莫可致力矣﹔所志者殊也。世之誦周公﹑孔子之言者﹐肩相比也﹔周﹑孔之教未聞有見諸行事者﹐豈少而習之﹑長而忘之與﹗毋亦誦周﹑孔而志不在周﹑孔也﹗志不在周﹑孔﹐則所志必貨利矣﹔以志在貨利之人而乘富貴之資制斯人之命﹐吾悲民生之日蹙也。志之定於心也﹐如種之播於地也﹔種粱菽則粱菽﹑種烏附則烏附矣。雨露之滋﹑培壅之力﹐各於所種以成效焉。粱菽成﹐則人賴以養﹔烏附成﹐則人被其毒。學不正志而勤其占畢﹑美其文辭以售於世﹐則所學皆其毒人自利之藉也。嗚呼﹗學者一日之志﹐天下治亂之源﹑生人憂樂之本矣。且夫志在道義﹐未有不得乎道義者也﹐窮與達均得焉﹔志在貨利﹐未必貨利之果得也﹐而道義已坐失矣。孟子曰「求在我者也﹐是求有益於得也﹔求在外者也﹐是求無益於得也」。能審乎內與外之分﹑必得與不必得之數﹐可以定所志矣』。其「中庸論」略曰﹕『「中庸」云者﹐贊禮之極辭也。「中庸」書﹐禮之統論約說也。夫禮抑人之盛气﹑抗人之懦情﹐以就於中。天下之人質之所不便﹐皆不能安﹔不安﹐恐遂爲道裂。指禮之物而贊以坦易之辭﹐以究其說於至深﹑至大﹑至盡之地。所以堅守禮者之心﹐而統之一途也。由禮而後喜怒哀樂﹐皆可以中節﹔中節而後可以爲「中庸」。故其言始之天命﹐以著從來﹔曰「斯禮也﹐命與性先之矣。不然﹐不汝彊也」。極之彜倫典則﹐以表大業﹔曰「斯禮也﹐帝王之所考﹑名教之所責﹐無之或二也」。要之﹐誠明以立本事﹔曰「斯禮也﹐非明無以通微﹑非誠無以正隱﹐非所以爲外也」。於是使愚﹑不肖者知所跂﹐而賢智者亦厭其意而不敢求多焉。此「中庸」之書﹐所終繼「六經」而鞭其後也。盡「六經」之說﹐而後可以究理之說﹑而後可以究「中庸」之說。「中庸」者﹐禮之統論約說﹐非其詳者也。而孔子之告顏子曰「克己復禮爲仁」﹔仁不得禮﹐無以爲行﹐並無以爲存也。吾故斷以爲「中庸」必有所指﹐而所指斷乎其爲禮也。漢儒取以記禮﹐爲得解矣』。先生所著﹐有「夏小正傳注」一卷﹑「禮儀鄭注句讀」十七卷﹑「儀禮考注訂誤」一卷﹑「弟子職注」一卷﹑「周易說略」四卷﹑「春秋傳義」四卷﹑「蒿庵集」三卷﹑「蒿庵閒話」三卷。顧亭林嘗曰﹕『獨精「三禮」﹑卓然經師﹐吾不如張稷若』。又曰﹕『稷若所著「禮儀鄭注句讀」﹐根本先儒﹐立言簡當﹔以不求聞達﹐故無當世名﹐然書實可傳。使朱子見之﹐必不僅謝監嶽之稱許也』。

同時有孫先生若羣者﹐淄川人也。少勵品學﹐言動皆有則﹔鄕裏稱「小聖人」。早歲成進士﹐謁選京師。任侍郎克溥延之課子﹐坐易易牀﹑食不兼豆﹔𨿽盛暑﹐亦衣冠危坐﹐如見大賓。侍郎知其二子應童子試﹐時山左學使與侍郎交善﹐將爲之地﹐而不知二子名﹔屢欲問之﹐憚其嚴﹐終不敢發。

喜評隲﹐窮通壽夭皆能以文決之。康熙癸丑﹐知交城縣事﹔遣其子歸淄就昏。去後見其近作時藝﹐嘆曰﹕『吾子其不反矣』﹗歸後竟卒。治交多異政﹔秩滿﹐遷四川知州。卒於官。

——見原書卷二十七﹝名儒﹞頁八上。一

陳瑚

先生諱瑚﹐字言夏﹐號確庵﹔江蘇太倉人。明季﹐爲諸生﹐與同裏陸桴亭先生講明義理﹑經濟之學。桴亭作「格致編」﹐首提「敬天」二字﹐以證千聖心法。先生由此用力深﹐得要領。著「聖學入門」書﹐分小學爲六﹕曰入孝﹑曰出弟﹑曰謹行﹑曰信言﹑曰親愛﹑曰學文﹔分大學爲六﹕曰格致﹑曰誠意﹑曰正心﹑曰修身﹑曰齊家﹑曰治平。小學先行後知﹑大學先知後行﹔小學之終﹐卽大學之始。而每日課程﹐卽以「敬怠善過」自考。又以全史浩繁難讀﹐乃編爲四大部﹐以政﹑事﹑人﹑文別之﹔政部分曹﹑事部分代﹑人部分類﹑文部分體﹐手書巨帙各數十﹐略能背誦。又旁通當世之務﹐河漕﹑農田﹑水利﹑兵法﹑陣圖無不研貫﹔暇則橫槊舞劍﹑彎弓注矢﹐擊刺妙天下。

崇禎壬午﹐舉於鄕﹔赴禮部試﹐不第歸。時婁江湮塞﹐水旱洊至﹐民大饑。先生上當事「救荒書」﹐其預備之政四﹕曰築圍岸﹑開港浦﹑廣樹藝﹑豫積儲﹔防挽之政四﹕曰愼炎眚﹑早奏報﹑懲遊惰﹑勸節省﹔補苴之政四﹕曰通商﹑勸分﹑興役﹑弭亂﹔軫卹之政四﹕曰招流亡﹑緩徵索﹑審刑獄﹑卹病囚。又陳支吾三議﹕其議食四條﹐曰勸義助﹑勸轉輸﹑招商米﹑優米肆﹔議兵八條﹐曰嚴保甲﹑練鄕民﹑設偵探﹑勸習射﹑練夫役﹑練牙兵﹑備城守之人﹑備城守之器﹔議信六條﹐曰勵士節﹑和大戶﹑巡郊野﹑安典肆﹑淸獄囚﹑嚴督察。又上巡撫王開江書﹕一審勢﹑二經費﹑三役兵﹑四實法﹕皆精切可施行﹐而時不能用。自言其學如醫之治病﹐求之於古﹐猶治方藥也﹔求之於今﹐猶切脈也。按脈以求病﹑按病以定方﹑按方以用藥﹐故百發不爽。然主人諱疾﹐則良醫亦束手矣。

明之後﹐絕意仕進。父病﹐刺血書疏﹐吁天乞身代。父卒﹐遺產悉讓之弟﹔避兵行遁﹐不交人事。嘗寓崑山之蔚村﹐村田沮洳﹐導里人築圍岸禦水﹐用兵家束伍法﹐不日而成﹔至今賴之。晚益困窶﹐常至絕食﹔終不肯幹人。嘗初冬驟寒﹐客有重裘者﹐知先生單袷﹐欲解以贈﹐竟夕不敢言﹔退而曰﹕『乃知今世復有陳無己也』﹗康熙十四年卒﹐年六十有三。

先生之學博大精深﹐以經世自任。其論學有曰﹕『國家之盛衰﹐視人才之消長﹔人才之消長﹐視教化之興廢。教化興廢之關人心生死之會也﹕人心不死﹐則天命流行而乾坤立﹔人心死﹐則天命不行而乾坤亦幾乎毀矣。治亂之故﹐豈非人心爲之哉』﹗其論「日省敬怠」曰﹕『君子莊敬日彊﹑安肆日偸。小學不由乎敬﹐則無以涵養乎本原而謹乎灑掃應對之節與詩書六藝之教﹔大學不由乎敬﹐則無以開發聰明﹑進修徳業而致明徳﹑新民之功。敬也者﹐聖學之所以成始而成終也。有內敬﹐主一無適是也﹔有外敬﹐整齊嚴肅是也。有靜時之敬﹐戒愼不睹﹑恐懼不聞是也﹔有動時之敬﹐喜怒哀樂發皆中節是也。有一日之敬﹐終日幹幹﹑夕惕若是也﹔有一息之敬﹐終食之間﹐不違仁是也。有統體之敬﹐欽明恭己聖敬﹐日躋緝熙敬止是也﹔有物物之敬﹐手容恭﹑足容重﹐非禮勿視聽﹑非禮勿言動是也。故容有善而未必敬者矣﹐未有敬而不善者也』。其論「理財」曰﹕『管子富國之法﹐大約籠山澤之利﹑操輕重之權在上不在下﹐使富商大賈無所牟利﹔桑﹑孔之徒師其意﹐以爲均輸﹑平準之法﹐而不知其合變可也。管子﹐霸道也﹔可施之一國﹐不可施之天下﹔苟利吾國﹐鄰國𨿽害不卹也。爲天下﹐則不然。此有餘﹑彼不足﹔不足者﹐亦王士也。此享其利﹑彼受其獘﹔獘者﹐亦王民也。故桑﹑孔用之漢而耗﹐王﹑呂用之宋而亡』。其論申﹑韓曰﹕『申﹑韓刑名之學﹐刑者刑也﹐其法在審合形名。故曰「不知其名﹐復修其形﹔形名參同﹐用其所生」。又曰「君操其名﹐巨效其形﹔形名參同﹐上下和調」﹕蓋「循名責實」之謂。今直以爲刑法之刑﹐過矣』。所著書﹐自「聖學入門」外﹐有「蔚村講規」﹑「社學事宜」﹑「開江築圍書」﹑「菊窗隨筆」﹑「荒政全書」﹔今不傳。

——見原書卷二十八﹝名儒﹞頁一上。

髙世泰﹝附髙愈﹑顧樞﹑劉汋﹑吳愼﹑施璜﹑汪燧﹑張夏﹑嚴瑴﹞

髙先生世泰﹐字匯旃﹐無錫人﹔忠憲公攀龍從子也。

少侍忠憲講席﹐篤守家學。晚年以東林先緒爲己任﹐葺道南祠﹑麗澤堂於梁溪﹐與髙紫超等講習其中。祁州刁先生包往返論學﹐尢莫逆﹔學者有「南梁北祁」之稱。孝感熊文端出先生門下﹐儀封張淸恪﹑平湖陸淸獻亦常與東林講會。歙人汪學聖者﹐所學近禪﹔旣至東林﹐乃大悟前失。其同鄕吳愼﹑施璜﹑汪燧﹑汪知默﹑陳二曲﹑胡■﹝棩﹐去木﹞﹑江佑﹑朱宏輩方講朱子之學於紫陽書院﹐因學聖以問業東林﹐志相得﹔乃作「紫陽通誌錄」。

紫超名愈﹐忠憲公兄孫也。十歲﹐讀忠憲遺書﹐卽知向學﹔旣壯﹐補諸生﹐日誦遺經及先儒語錄。謹言行﹐植身艱苦。嘗言『士求自立﹐當自不忘溝壑始』。事親孝。父晉侯﹐嗜酒﹐食必具酒肉出﹐就人飲﹔每遣僮往候﹐而已屏立路旁﹐俟與主人別﹐則趨而掖以歸﹕以爲常。先後居親喪﹐不飲酒﹑食肉﹐不內寢。兩兄皆前卒﹐撫其孤子女﹐爲之昏嫁。

晚年﹐益窮困﹔嘗餟粥七日矣﹐方挈其子登城眺望﹐意充然樂也。張淸恪撫蘇時﹐延主東林書院講會﹔以疾辭。有司饋之人參﹐不受。平居體安气和﹐𨿽子弟未嘗訶譙。終日危坐﹐不欠伸﹔盛暑﹐不裸跳﹔與人食﹐不越簋下箸。有忿爭者﹐至其前輒愧悔。縣人好以道學相詆■﹝言共﹞﹔獨至先生﹐僉曰﹕『君子人也』。卒年七十有八。

生平於取與之介最嚴﹔年七十時﹐門弟子制冠爲壽﹐猶卻之。顧棟髙嘗從先生遊﹐說經娓娓忘倦。所撰「朱子小學注」﹔乾隆中﹐尹學使會一以小學取士﹐頒行其書。又著「周易偶存」﹑「春秋經傳日抄」﹑「春秋類」﹑「春秋疑義」﹑「儀禮喪服或問」﹑「周禮疏義」諸書。東林爲髙忠憲﹑顧端文兩公講學地﹐得諸君恪守遺規﹐其緒言益不泯於世。

同縣顧樞字所止﹐一字庸庵﹔端文公憲成孫也。明天啟中﹐舉人。

少從忠憲講朱子之學﹔入國朝﹐韜形遁迹﹐不入城市﹑不赴講會﹐惟心體力行而已。淹貫「五經」﹐尢深於「周易」﹑「尙書」。晚作「易稿」﹐折衷至當。嘗曰﹕『吾祖於「易」最精﹐獨無著述﹔小子可妄穿鑿乎』﹖於明儒﹐服膺薛﹑胡﹐而謂『陳﹑王不免差失』。又謂『端文主「無欲」﹑忠憲主「格物」﹐並直接宋儒』。其議論之醇正可知矣。

同時山陰劉念臺先生之子汋﹐字伯繩﹔亦以淸介力學稱。方念臺先生家居講學時﹐諸弟子聞教未達﹐多私於伯繩﹔伯繩應機開譬﹐聞者莫不灑然。及先生死國難﹐明唐﹑魯二王皆遣使祭﹐且蔭以官﹔伯繩皆辭之曰﹕『父死﹐敢因爲利』﹗旣葬﹐杜門絕人事。著「禮經考次」一書﹐以竟父業。有司或請見﹐𨿽通家故舊﹐亦峻拒之。副使王爾祿﹐故念臺門下士﹔以金三百請刻公遣書﹐不受。語使者曰﹕『幸爲我辭。大夫出處殊途﹐無相彊』﹗居蕺山小樓二十年﹐所與接惟史子虛﹑惲仲升輩數人耳。或勸舉講會﹐不應。臨卒﹐戒其子曰﹕『若等安貧讀書﹐守「人譜」以終身足矣』﹝「人譜」者﹐念臺所著書也﹞﹗所臥榻﹐假之祁氏﹔病革﹐彊起易之﹐曰﹕『吾豈可終於祁氏之榻』﹗門人私謚曰貞孝先生。

吳愼字徽仲﹐歙諸生也。於書無所不讀﹐而尢盡心於宋五子書。著書三十餘種﹔其行世者﹐有「周易粹言」﹑「大學中庸章句翼」。論學以「敬」爲主﹐自號曰「敬庵」。初遊梁谿時﹐東林書院尙守忠憲家法。徽仲與其州人施虹玉﹑無錫張秋紹等同受業髙匯旃先生﹔春秋釋奠畢﹐升堂開講﹐威儀秩然﹐見者莫不斂容傾聽也。已而歸歙﹐會講紫陽﹑還古兩書院﹔興起者眾。

施虹玉名璜﹐休寧人。少應郡試﹐見鄕先生講學紫陽﹐瞿然曰﹕『學者當如是矣』﹗遂棄舉業﹐發憤自力於躬行。每會講﹐先一日齋宿﹐務設誠以感人教學者﹐以九容養外﹑九思養內。已而遊梁谿﹐事髙先生﹔將歸﹐與髙先生期某年月日當赴講。及期﹐髙先生設榻以待。或曰﹕『千里之期﹐能必信乎』﹖髙先生曰﹕『施生﹐篤行君子也。如不信者﹐吾不復交天下士矣』﹗言未旣﹐虹玉挈其子儋囊至矣。著「思誠錄」﹑「小學近思錄發明」﹐行於世。

汪燧字文儀﹐居徽之金城裏。年十六﹐卽手錄先儒書﹐昕夕觀省。旣長﹐篤於躬行﹐一言動必秉成法。所著書甚多﹐一以洛﹑閩爲宗﹔其「讀易質疑」﹐尢見推於時。卒年七十有四。

張夏字秋紹﹐無錫人。隱居菇川之上﹐孝友力學。初受業馬文肅公世奇之門﹐已而入東林書院。其爲學﹐先經﹑後史﹐博覽彊記﹔而歸本自治。髙先生旣歾﹐推秋紹主講席。湯文正公撫江蘇﹐與秋紹論學﹐韙之﹔延至蘇州學宮講「孝經」﹑「小學」﹐退而著「孝經解義」﹑「小學瀹注」及「洛閩源流錄」。年八十餘﹐卒。

又﹐嚴先生瑴者﹐字佩之﹐號生軒﹔亦無錫人。家貧﹐屏迹不出。性孝友﹐篤學好古﹔經史百家靡不究﹐尢潛心於「易」﹑「春秋」。嘗課其弟榖曰﹕『讀書以明道也。吾自得髙子遺書﹐所學乃有歸宿』。旣與同志講道東林﹐髙君匯旃推爲主席。重修道南祠﹐輯「忠憲年譜」﹑「髙子節要」﹑「東林書院志」諸書。學使慕其名﹐貽以額曰「力扶正學」﹔終不一報謁也。著有「生軒易說」﹑「易同」﹑「春秋論」﹑「春秋集說」﹑「尙書講義」﹑「四書講義」﹑「生軒存稿」。以布衣終。

——見原書卷二十八﹝名儒﹞一下。

沈國模﹝附史孝咸﹑管宗聖﹑韓當﹑邵曾可﹑邵廷采﹑王朝式﹞

有明余姚王文成公講「致良知」之學﹐弟子徧天下﹔後或不軌師說爲﹐訿議於世。而同邑傳其學者﹐推徐曰仁﹝愛﹞﹑錢緒山﹝徳﹞﹑洪湖今﹝山瀚﹞﹑聞人邦﹝正銓﹞﹔再傳而得沈先生國模。

國模字求如﹐余姚諸生。少以明道爲己任﹔嘗從蕺山劉子會講證人社歸﹐辟姚江書院﹐與史子虛﹑管霞標輩申明「良知」之說。其所學﹐或以爲近禪﹔而言行惇潔﹐較然不欺其志﹐故推純儒。明亡。聞劉子絕粒死﹐哭之慟。已而講學益勤。

初﹐山陰祁忠敏公彪佳與先生善。忠敏以禦史出按江東﹐一日杖殺巨憝數人﹔會先生至﹐欣然以告。先生字祁曰﹕『世培﹗亦曾聞曾子云「哀矜勿喜乎」』﹖忠敏後嘗語人﹕『吾每慮囚﹐必念求如﹔恐倉卒喜怒過當也』。順治十三年卒﹐年八十有二。

子虛﹐名孝咸﹐余姚人﹔繼求如先生主姚江書院。嘗曰﹕『空談易﹑對境難﹔於居處恭﹑執事敬﹑與人忠三語精察而力之﹐其庶幾乎』﹗家貧﹐日食一粥﹐泊如也﹔醇潔之士多歸之。卒年七十有八﹔順治十六年也。

管霞標者﹐名宗聖﹔亦余姚人。爲人孝友忠亮﹐彊气自克。言動必準於禮﹐鄕人化之。孫少保礦始與霞標爲文字交﹐旣從講聖學﹔喟然嘆曰﹕『向嗜讀「左」﹑「國」﹑秦﹑漢百家書﹐先生爲我洗盡矣』﹝礦﹐世所稱月峯先生也﹞。

自沈﹑史歾後﹑書院輟講垂十年﹔而縣人韓仁父繼之。

仁父名當﹐求如弟子也。其學兼綜諸儒﹐以名教經世﹐兢兢儒﹑佛之辧。居貧﹐未嘗向人稱貸。每言立身﹐必自「節用」始。出陸梭山「居家制用篇」授學者﹐曰﹕『能仿此﹐亦自足用﹐何更外求爲』﹗臨講﹐必默對良久﹐始發語。聞者輒內媿汗下﹐退而相語曰﹕『比從韓先生來﹐不覺自失』﹗

時又有邵曾可者﹐字子惟。性孝友愷悌。少頗好書畫﹔一日﹐讀「孟子」至『伯夷﹐聖之淸者也』﹐遂渙然釋去。姚江書院之立也﹐人頗迂笑之﹔子惟厲色曰﹕『不如是﹐便虛度此生』﹗遂往學。同儕請業者多辧難﹐子惟獨默然竟夕。初以「主敬」爲學﹐後專提「致知」。師事子虛甚謹﹐晨走十餘里﹐叩牀下問疾﹐不食而反﹔月餘亦病。同人推其誠篤。卒年五十有一。

子惟生貞顯﹐字鶴間﹔鶴間生廷采﹐字允斯﹑又字念魯﹐學者稱念魯先生。九歲讀史﹐卽操槧爲徐達﹑常遇春傳。有法祖自外歸﹐偶舉宋儒語語之﹔念魯興曰﹕『其人安往邪﹖願得而事之』﹗祖以爲有志﹐卽爲具衣冠送之姚江書院。是時求如先生年八十矣﹐歲必一再至書院爲諸生設講﹔念魯立階下聽久之﹐執捲請曰﹕『孩提不學﹐不慮堯﹑舜不思﹐不勉同乎』﹖求如嘆曰﹕『孺子知「良知」矣。能敬以恕﹐吾何加焉』﹗自是﹐從韓先生孔當受業。初讀「傳習錄」﹐無所得﹔旣讀劉公念臺「人譜」﹐曰﹕『善哉﹗吾知學王氏學者所始事矣』。年二十﹐爲縣學生﹐恥爲應舉之文。入則讀古書﹔出則古衣冠行市中﹐末嘗旁視。居喪﹐不作佛事﹔營窀穸﹐必誠必信﹑一慟盡哀。

當是時﹐書院諸先生相次歾﹐念魯抱遺書於荒江斥海之濱﹐守其師說不變。然貧無以自存﹐走嘉興﹐課童子自給。居數年﹐有施博者與論學於放鶴洲﹐念魯曰﹕『天泉四言陽明本無極之說﹐儒也﹔龍溪浸淫無生之旨﹐釋也。不得以彼病此』﹗博肅拜曰﹕『博老矣﹔惟吾子崇尙正學﹐幸自愛』﹗蠡吾李剛主貽書論明儒同異﹔念魯答曰﹕『「致良知」者﹐主誠意。陽明而後﹐願學蕺山』。其自信如此。初﹐宛平孫侍郎承澤﹑孝感熊相國賜履先後以辟王氏學爲己任﹐朝野之士譁然從之﹔念魯曰﹕『是不足與辧﹐顧在力行耳』。嘗從同縣黃先生宗義問「幹鑿度算法」﹑會稽董先生瑒受「陣圖」﹑保定王先生正中學「西曆」。

施將軍瑯徵臺灣﹐遇念魯於西湖﹐縱談沿海要害﹔施奇之﹐請與俱﹐不赴。間遊鎭江﹐與梁總兵化鳳講擊刺之法﹔一月而盡。之淮安﹐從防河卒問「河淮離合狀」。北訪黃河故道﹑西走潼關﹐喟然曰﹕『土則古所耕也﹔而水利亡矣﹐柰何』﹗會邑人修復姚江書院﹐用禮幣致之。先一日﹐戒眾﹔厥明﹐諸子及地方吏畢至﹐釋菜於先賢如禮。出卽講堂﹐南向坐﹔童子歌詩闋﹐爲講「易」艮卦﹐聞者肅然。父老皆喜﹐曰﹕『數十年﹐今見此也」﹗

尋遊京師﹐商邱宋至﹑鄞萬經欲招入一統志館﹔念魯謝曰﹕『老矣』﹗遂歸。康熙五十年卒﹐年六十有四。先生貌丰﹐目有光﹔紵袍布履﹐門庭潔如。居家必正坐﹔酒酣談忠孝事﹐人人感動。平生篤於三黨﹐養老姑﹔終其身﹐館陶家堰。時鄰婦詘聲數出於梱﹐聞邵先生過﹐輒止﹔一年而攺。行鄕裏﹐童子遭於道﹐必拱手立。然俗士輒貌敬之﹐而迂先生﹐莫肯傳其學。旣倦遊﹐無所遇﹔私念師友淵源﹐思及身而斬也﹐乃思托著述以自見。以爲陽明扶世翼教﹐作「王子傳」﹔蕺山功主愼﹐忠淸堅苦﹐作「劉子傳」﹔王學盛行﹐務使合於矩準﹐作「王門弟子傳」﹔金鉉﹑祁彪佳﹑黃宗義﹑張兆鰲等奉教守師說﹐作「劉門弟子傳」。又作「宋明遺民所知傳」﹑「姚江書院傳」及倪文正﹑施忠湣諸傳。門人刻其遺文﹐爲「思復堂集」二十卷﹔又「姚江書院誌略」凡四卷。

王朝式字金如﹐山陰人﹔亦求如弟子也。嘗入證人社。念臺先生主誠意﹐君守「致知」﹔曰﹕『學不從良知入﹐必有誠非所誠之蔽』。念臺稱其『志願大而骨力堅﹐所成就未可量』。

祟禎末﹐浙中大饑﹐金如倡賑粟﹐全活甚眾。時天下大亂﹐將走四方求奇傑士謀治安戰守策﹔不果行。順治初卒﹐年三十有八。

——見原書卷二十八﹝名儒﹞頁二上。

刁包﹝附子再濂﹑王余佑﹑張溍﹞

先生諱包﹐字蒙吉﹐晚號用六居士﹔直隸祁州人。父克俊﹐樂善好施與﹔學者稱貞惠先生。

先生生而穎異﹐惇尙質行。年二十有五﹐舉明天啟丁卯鄕試﹔以古文鳴於京輔。旣再上春官不第﹐遂棄舉子業﹐力以斯文爲己任﹔於城隅辟地爲齋曰「潛室」﹑亭曰「肥

遁」。日閉戶讀書其中﹐無間寒暑﹐學者宗焉﹔執經之履滿戶外。

甲申國變﹐設莊烈湣皇帝主於所居之順積樓﹔服斬衰﹐朝夕哭臨如禮。僞命惇趣﹐先生以死拒﹐幾及於難﹔會賊敗﹐得解。入國朝﹐遂不仕﹔日取「四子」﹑「五經」及宋﹑元以來諸儒書反覆尋究﹐積二十年不勌。其學以謹言行爲要﹐以程﹑朱爲宗旨。嘗謂『君子守身之道三﹕曰言語不苟﹑曰取與不苟﹑曰出處不苟』。尢篤好梁溪髙忠憲之書﹔曰﹕『不讀此﹐幾虛過一生』﹗遂置主奉之﹐如事貞惠禮。偶有過舉﹐必展謁悔謝曰﹕『某不肖﹐甚愧吾父師﹔不可爲子﹑不可爲人』﹗其勇於自克如此。先是﹐貞惠卒﹐三日勺水不入口﹔母哭慰之﹐始勉進一溢米﹐須髮盡白。杖而後起﹐喪祭一準「禮經」。旣葬﹐廬於中庭檐下﹐三年不飲酒﹑食肉﹐不入內室。每朔望﹑忌辰﹐悲號感行路。年六十有七﹐以居母憂毀悴﹐致不起﹔將卒時﹐肅衣冠起坐﹐命告辭貞惠及忠憲主。問家事﹐不答﹔徐曰﹕『吾胸中無一事﹐行矣』﹗遂瞑。學者私謚文孝先生。

生平木訥﹐似不能言﹔及大義所在﹐則正色而談﹐上下皆傾聽。州有大事不能決者﹐必待先生一言爲斷。明季流賊犯州城﹐先生毀家倡眾﹐誓固守﹔城得不破。時有二璫主兵事﹐探卒報賊勢張甚﹔二璫怒其惑眾﹐將斬之。先生厲聲曰﹕『必殺彼﹐請先殺包』﹗乃止。二璫相謂曰﹕『使若居官者﹐其不爲楊﹑左乎』﹗賊旣去﹐流民載道﹐設屋聚養之﹔病者給醫藥﹐全活尢多。有山左難婦七十餘人﹐擇老成家人護以歸。臨行﹐八拜以重托﹐家人皆感泣﹐竭力衛送﹔歷六府﹐盡歸其家。尢篤於故舊﹐然諾不苟。與東林諸君子及魏尙書環極爲神交﹐各以所得相質證。孫夏峯徵君遷蘇門﹐道出祁州﹐先生畱講學於家者三月。每晨﹐起誦「易」一周﹐輒重簾靜坐﹔以爲常。所著「易酌」十二卷﹑「四書翼注」十六卷﹑「斯文正統」十二卷﹑「辧道錄」八卷﹑「潛室札記」二卷﹑「用六集」十二卷。先生卒後﹐無錫學者祀諸道南祠。

子再濂﹐字靜之。自爲諸生﹐卽弛置科舉業﹐從父友五公山人王余佑及顏習齋﹝元﹞遊。手錄父遺書﹐又貳之以質四方之學者。平湖陸淸獻公嘗與靜之書﹐乞借抄「用六集」﹑「斯文正統」﹑「辧道錄」諸書。靜之年逾六十﹐復手錄付諸子﹔且誡之曰﹕『昔蔚州魏公持節巡京畿﹐余以故人子獨被渥洽﹔鄰邑人遂籯金而請事﹐余掩耳走﹐菑然若穢污之及吾體也。汝曹他日登仕籍﹐若以官富家﹐吾生不受其養﹑死不享其祭。惟先人遺書未刻者尙百餘萬言﹐必約身而次第布之』。其後﹐仲子承祖登康熙乙未進士﹐累官至江西布政使﹔果盡刻諸遺書行世。

五公山人者﹐字介祺﹔保定新城人也。父延善﹐邑諸生。尙气誼﹔當明末﹐散萬金產結客。有子三﹕長余恪﹑季余嚴﹔山人其仲也﹐出嗣世父建善。令魯山﹐會闖賊陷京師﹐山人自魯山歸﹐父率三子與雄縣馬魯建義旗﹐傳檄討賊。時容城孫徵君奇逢亦起兵﹐共恢復雄﹑新﹑容三縣﹐斬其僞官。未幾﹐賊敗﹐大淸師入﹔山人父爲仇家所陷﹐執赴京。三子將從﹐余恪以山人後世父不可死﹐揮余嚴爲復仇計﹐遂獨身赴難﹔父子死燕市。余嚴歸﹐率壯士入仇家﹐殲其老稚三十口無孑遺。名捕甚急﹐會上官有知其枉者﹐力爲解﹔乃免。於是山人奉魯山公隱易州之五公山。

少勵志行﹐嘗受業於孫徵君﹐學兵法。國變後﹐更從徵君講性命之學﹔隱居教授﹐不求聞達。薦紳先生往往構講堂﹑具安車幣迎﹐受業從遊至數百人。山人負文武才﹐教人以忠孝﹐務實學。嘗匯古人經世事爲「居諸編」十卷﹑「八陣圖」一卷﹑「萬勝車圖說」一卷﹑「兵民經略圖」一卷﹔又「湧幢艸」三十卷﹑「文集」三十二卷。王崑繩﹑李剛主讀其遺書﹐至撫捲太息曰﹕『此諸葛武鄕之流也』﹗卒年七十﹐學者私謚文節先生。山人與刁蒙吉先生爲石交﹔靜之遊其門最久﹝語詳尹少宰「北學編」﹞。

同時有磁州張先生者﹐名溍﹐字尙若。年十二﹐爲諸生。順治己丑進士﹐壬辰選庶吉士﹔與湯文正公共砥礪爲聖賢之學。性至孝﹔聞母病﹐卽乞養歸﹐躬侍湯藥﹐母病遂瘥。後連丁內﹑外艱﹐哀毀骨立﹐喪葬皆如禮。服闋赴補﹐適有詞林外轉之命﹐同人錯愕。君怡然歸﹐鍵戶讀書﹐窮究身心﹑性命之理﹔萃古人格言懿行﹐以勉子弟。家居二十年﹐不妄交遊﹔惟與孫徵君往復論辧無虛日。嘗曰﹕『眞學問在行誼﹔若知而不行﹐猶弗知也』。又曰﹕『除忠孝倫常外﹐別無道學』。其所得可知矣。年五十有八﹐卒。著有「澹寧集」十卷。

——見原書卷二十八﹝名儒﹞頁三上。

謝文洊﹝附宋之盛﹑甘京﹑章慥﹑黃采﹑黃熙﹞

謝先生文洊﹐字秋水﹐號約齋﹔江西南丰人。生當明季﹐見天下方亂﹐慨然有出世志。遂棄諸生﹐入廣昌之香山﹐閱佛書。一日午坐﹐忽如鳥飛出籠﹐遊太虛中﹔自此神气灑然﹐異常時。旣讀龍溪王氏書﹐服之﹔復讀王陽明書﹐自信益篤。遂與同邑李萼林﹑邵睿明講陽明之學﹐會於新城之神童峯。有王聖瑞者﹐力攻陽明先生﹔與爭辯累日﹐爲所動。取羅整庵「困知記」讀之﹐始一意程﹑朱。辟程山學捨於城西﹐名其堂曰「尊洛」。著「大學中庸切己錄」及「講議」數十篇﹐發明張子「主敬」之旨﹔以爲「爲學之要﹐「畏天命一一言盡之矣。聖人一生戰兢惕厲﹐曰「顧諟天之明命」﹐曰「上帝臨汝﹐無貳爾心」﹐曰「昊天旦明﹐出王遊衍」﹕無非畏天命之心法也。學者當常提此言﹐注目而視惟此﹑傾耳而聽惟此﹐稍有一念之私﹐急當痛悔﹐速自洗滌﹐以無犯帝天之怒﹔久之﹐人欲淨盡﹐上下同流﹐樂天境地可得而臻也』。時寧都易堂九子﹑星子髻山七子俱以文章節槪名天下﹐而先生獨反己闇修﹐務求自得。其「程山十則」﹐亦以躬行實踐爲主。髻山宋之盛過訪﹐程山遂約易堂魏禧﹑彭任會講旬餘﹔於是諸子皆推讓程山﹐謂其篤躬行﹑識道本。同縣甘京字健齋﹐與先生爲友﹔已而服之誠也﹐遂師之。

康熙二十年﹐先生病﹐自爲墓志﹔卒﹐年六十有七。所著又有「初學先言」﹑「大臣法則」﹑「左傳濟變錄」﹑「詩文集」諸書。

宋之盛﹐字未有﹔星子人。少孤﹐事兩兄如父。崇禎己卯﹐舉於鄕﹔應禮部試﹐不第。歸﹐結廬髻山﹐足不入城市﹐以講學爲己任。其學以「明道」爲宗﹑「識仁」爲要﹔於二氏微言奧旨﹐皆能抉摘異同﹐非若世之辟異論者捨精而攻其觕也。與約齋交最篤。晚讀胡敬齋「居業錄」持敬之功益密。戊申五月﹐卒。

同邑有查小蘇者﹐亦棄諸生﹐山居不出﹔年九十而終。

甘京字健齋﹐南丰人。初爲諸生﹐後棄舉子業﹔與同邑封浚﹑曾曰都師事謝約齋。值邑荒亂﹐特請免荒稅﹑蠲賦稅﹑賑饑﹑平寇﹐鄕人賴之。浚﹑曰都均以學行爲鄕裏所矜式。

章慥字仲實﹐南城人。明諸生﹔隱居華子岡﹐灌園養母。與程山論學﹐有鍼芥之投﹔程山每心折焉。好讀史﹐衡論精審﹐發前人所未發。著「二十一史童觀集」﹑「閱史偶談」若干捲﹔魏叔子稱其發微闡幽﹐大有功於後學。

黃采字亮工﹐南城人。孩提時﹐大父訓以「小學近思錄」及聖賢事蹟﹐輒忻然聽受。稍長﹐言動不苟﹔師事程山﹐篤志力學。事父母純孝。繼母周得狂易疾﹐扶持三十餘年如一日﹔及卒﹐亮工年邁矣﹐仍哀慟盡禮。居家﹐以「小學家禮」倡引後進﹐風俗爲一變。與弟暾以學道相勸勉。著有「聖圖願學錄」﹑「聖學匯編」。卒年八十有四。子湘﹐丙午舉人﹔官信丰教諭。旣歾﹐丰人祠祀之。

黃熙字維緝﹐約齋同縣人。順治中進士﹐官臨川教諭﹔乞養歸。居父憂﹐哀感行路﹐蔬食三年。母喪未葬﹐鄰不戒於火﹐延燎將及﹔維緝撫棺大慟﹐願身同燼﹐俄風返火息。約齋於並世人少許可﹐獨引君爲入室弟子云。

﹣﹣見原書卷二十八﹝名儒﹞頁三下。

沈昀﹝附姚宏任﹞

沈先生字甸華﹐其後攺名昀﹐字朗思﹔浙江仁和人。年十六﹐受知黎學使元寬。時山陰劉忠正公講學蕺山﹐先生渡江往聽講﹐而應先生潛齋和之。

甲申之變﹐棄諸生﹐刻苦自厲。其學以「誠敬」爲宗﹑以「適於用」爲主﹔而力排二氏曰﹕『其精者傍吾儒﹐其異者不可一日容也』。聞四方士有賢者﹐輒書其姓氏﹐冀得一見之﹔然不肯妄交。於取與尢介﹔授徒自給﹐三旬九食以爲常。嘗絕粒數日﹐取階前馬蘭艸食之。有聞之者饋米數斗﹐不受﹔固請則固辭。時先生餓甚﹐宛轉辭謝益困﹐遂僕於地﹔其人皇駴去。良久始蘇﹐笑曰「其意良可感﹐然適以困老夫耳』。嘗展蕺山墓﹐徒步往來西陵。裏中子弟習知先生淸節﹐亦有好事者謀繼粟﹑肉﹐卒不敢前﹔以先生必不受也。潛齋嘆曰﹕『生平於辭受一節﹐自謂不苟﹔然視沈先生﹐猶媿之』﹗以末世喪禮不講﹐輯「士喪禮說」﹔薈萃先儒之論﹐定其可行者以授弟子陸寅。又輯「四子略」﹑「五子要言」﹑「家法論」﹑「升降編」﹑「言行錄」﹑「居求編」﹐皆粹然儒者之言。蕺山身後﹐弟子爭其宗旨﹐各有煩言﹔先生曰﹕『道在躬行﹔但騰口說﹐非先師所望於吾曹也」。疾革﹐門人問曰﹕『夫子今日何如』﹖先生曰﹕『心中無一物﹐惟知「誠敬」而已』。卒﹐年六十有三﹔無以爲殮。潛齋經紀其喪﹐不知所爲﹐涕泣不食﹔或問之﹐則曰﹕『吾不敢輕受賻襚以玷先生也』﹗潛齋弟子姚敬恆趨問曰﹕『如某﹐可以殮先生乎』﹖潛齋曰「子篤行﹐沈先生夙所許﹔殆可也』。於是姚生遂殮先生﹐葬之湖上。子二﹕毅中﹑純中﹐皆承家學。

敬恆名宏任﹐錢塘人。少孤﹔母﹐賢婦也。敬恆不應科舉﹐隱市廛。其母偶見敬恆貿絲﹐銀色下劣﹔慍甚﹐曰﹕『汝亦爲此惡行乎』﹖敬恆長跪謝﹐願得攺行。乃受學應先生﹐日誦「大學」一過﹐一言一行服膺師說。過事﹐必歸於忠厚。潛齋不輕受人物﹐惟敬恆之饋不辭﹔曰﹕『吾知其非不義中來也』。然敬恆不敢多有所將﹐每時其乏而致之﹔終其身不倦。潛齋歾﹐敬恆執喪如古師弟子之禮。姚江黃先生晦木﹐於人鮮可意者﹔獨許敬恆曰﹕『是獨行傳中人也』﹗

晚年﹐以非罪陷縲紲。憲使慮囚入獄﹐敬恆方朗誦「大學」﹔憲使異之﹐入其室﹐案上皆程﹑朱書也。與之坐語﹐大驚﹔卽日釋之。然敬恆卒以貧死。平生但事躬行﹐不著書﹔故鮮知者。

——見原書卷二十八﹝名儒﹞頁四上。

應撝謙﹝附淩嘉印﹑沈士則﹑秦云爽﹞

潛齋先生姓應氏﹐諱撝謙﹐字嗣寅﹔仁和人也。父尙倫﹐故孝子。

先生生而有文在手爲八卦﹐左耳重輪﹑右目重瞳。少卽以斯道爲己任﹐偕同志虞畯民﹑張伏生﹑蔣與恆爲狷社﹐取有所不爲也。最後交沈朗思﹐尢稱莫逆。母病﹐服勤數年﹔母憐之曰﹕『吾爲若娶婦以助若』﹗先生終不肯入私室。母卒除喪﹐始成禮。於遺經皆實踐而力行之﹐終身無疾言遽色。每倦而休﹐則端坐瞑目﹑寤則遊息徐行。所居僅足蔽風雨﹐簞瓢屢空﹐恬如也。一日﹐見梁上白蛇墮地﹔曰﹕『此兵象也』。奉親逃之山中。旣遭喪亂﹐自以故國諸生﹐絕志進取﹔益盡力著書。

康熙戊午﹐閣學李公天馥﹑項公景襄以博學鴻儒薦﹔先生轝牀以告有司曰﹕『某非敢卻聘﹐實病不能行耳』。或舉泰山孫明復嘗從石介請以成丞相之賢﹐謂『不必果於卻薦』﹔先生曰﹕『我不能以我之不可學明復之可』。乃免徵。範忠貞公承謨繼撫浙﹐又欲薦之﹔先生遂稱廢疾。海寧令許酉山請主講席﹐造廬者再﹔不見。旣而曰﹕『是非君子中庸之道也』﹔扁舟報謁。許大喜曰﹕『應先生其許我乎』﹖先生逡巡對曰﹕『使君學道﹐但從事於愛人足矣。彼口說者﹐適足以長客气也』。許嘿然不怡。旣出﹐先生解維疾行﹔曰﹕『使君好事﹐必有束帛之將﹔拒之且益其慍﹐受之則非心所安也』。杭州守嵇君宗孟數式廬﹐欲有所贈﹐囁嚅未果﹔及見所作「旡閟先生傳」﹐乃不敢言。後以志局請﹐先生辭之﹔則請下榻郡齋數日以請益﹐先生但一報謁而已。同裏姜禦史圖南視鹺歸﹐於故舊皆有饋﹔嘗再致先生﹐不受。偶遇諸塗﹐方盛暑﹐先生衣木棉衣﹐蕉萃躑躅﹔禦史歸﹐投以越葛二端曰﹕『雅知先生不受人絲粟﹔然是戔戔者﹐非自盜泉來也』。先生謝曰﹕『笥尙有絺綌﹔昨偶感寒﹐欲其汗耳』。竟還之。

先生坐臥小樓中﹐一幾一榻﹔書冊外﹐無長物。弟子甚多﹐因以樓上﹑樓下爲差如馬融例。裏中一少年使酒﹐忽扣門求聽講﹔先生許之。居三日﹐不勝拘苦去﹐使酒如故。偶醉﹐持刀欲擊人﹐洶洶莫能阻﹔忽有人曰﹕『應先生來』﹗其人頗失魄﹐投刀垂手﹐汗浹背。先生撫之曰﹕『一朝之忿﹐何至此﹗盍歸乎』﹗其人俯首謝過去。

先生卒於康熙二十六年﹐春秋六十有九。病革﹐尙手輯「周忠毅公傳」﹐未竟而卒。平生不喜陸﹑王之學﹔其論性﹑論太極﹐於程﹑朱亦不盡同。如論「易」﹐謂『孔子得「易」之幹﹑老子得「易」之坤』。又謂『伏羲之「易」幹在上﹐以天爲主﹔得之不得有命﹐非人之所能也﹕先天之事也。後天之「易」作於文王﹐離在上﹐以心爲主﹔殀壽不貳﹐修身以俟之易凶爲吉﹐所以立命也』。故所著「周易集解」﹐皆獨具心得之言。他若「詩傳翼」﹑「書傳拾遺」﹑「春秋傳考」﹑「禮樂匯編」﹑「古樂書」﹑「論孟拾遺」﹑「學庸本義」﹑「孝經辧定」﹑「幼學蒙養編」﹑「朱子集要」﹑「潛齋集」凡十餘種﹐各有精義。又撰「教養全書」四十一卷﹐分選舉﹑學校﹑職官﹑田賦﹑水利﹑國計﹑漕運﹑治河﹑師役﹑鹽法十「考略」﹐仿「文獻通考」例﹔而明代事實尢詳。又有「性理大中」二十八卷﹐其「論次陽明言行」一卷附焉﹔平湖陸淸獻公爲之序﹐謂『當自爲一書﹐不當附「性理」後﹔因表而出之﹐曰「王學考」』。淸獻嘗兩會先生於武林﹐與論學術源流甚契﹔先生亦命二子訪淸獻於西湖寓次。其卒也﹐淸獻祭以文﹔略言『先生髙風峻節﹐可比許由﹑陶潛。然許𨿽髙潔﹐文采無聞﹔陶之文采表著矣﹐而耽於麯蘗﹐不可以爲訓。惟先生閎覽博物﹑淡泊寧靜﹐許之所無﹐先生有之﹔陶之所有﹐先生無之﹕爲足髙視古今云』。先生歾後﹐河陽趙公士麟﹑儀封張公伯行刻其遺集行世。門人淩嘉印字文衡﹑沈士則字志可﹑姚宏任字敬恆﹐能傅其學。

���有秦定叟先生者﹐諱云爽﹐字開地﹔著「紫陽大旨」八卷﹐專爲糾陽明��晚年定論而作也。書分八門﹕曰「朱子初學」﹑曰「論已發未發」﹑曰「論涵養本源」﹑曰「論居敬窮理」﹑曰「論致知格物」﹑曰「論性」﹑曰「論心」﹑曰「論太極」﹔而陽明之論亦間載以資互證焉。

——見原書卷二十八﹝名儒﹞頁四下。

胡承諾﹝附陳大章﹑劉夢鵬﹞

胡先生承諾﹐字君信﹐號石莊﹔湖北天門人。明崇禎末﹐舉於鄕。入國朝﹐隱居不仕。臥天門﹑巾柘間﹐窮年誦讀﹐書無所不窺﹔而深自韜晦﹐足不出門戶。生平無講學名﹐而析理至精﹐論事尢極平實。著「譯志」六十一篇。繹志者﹐繹己所志也。凡聖賢﹑帝王﹑名臣﹑賢士與凡民之志業﹐莫不兼綜條貫﹔原本道徳﹑切近人情﹐酌古而宜今﹐爲有體﹑有用之學。其目曰志學﹑曰明道﹑曰立徳﹑曰養心﹑曰修身﹑曰言行﹑曰成務﹑曰辧惑﹑曰聖王﹑曰睿學﹑曰至治﹑曰治本﹑曰任賢﹑曰去邪﹑曰大臣﹑曰名臣﹑曰諫諍﹑日功蹟﹑曰使治﹑曰選舉﹑曰朋黨﹑曰辧姦﹑曰教化﹑曰愛養﹑曰租稅﹑曰雜賦﹑曰導河﹑曰敕法﹑曰治盜﹑曰三禮﹑曰古制﹑曰建置﹑曰祲祥﹑曰兵略﹑曰軍政﹑曰武備﹑曰名將﹑曰興亡﹑曰凡事﹑曰立教﹑曰論交﹑曰人道﹑曰出處﹑曰取與﹑曰愼動﹑曰庸行﹑曰父兄﹑曰宗族﹑曰夫婦﹑曰祀先﹑曰奉身﹑曰養生﹑曰經學﹑曰史學﹑曰著述﹑曰文章﹑曰雜說﹑曰兼采﹑曰尙論﹑曰廣微﹑曰自敍﹐凡二十餘萬言。先生自擬其書於徐幹「中論」﹑顏之推「家訓」﹔然其精粹奧衍﹐非二書所及也。李君念慈序﹐稱先生『尙有「續書說一若干捲﹐與是書相表裏』﹔又稱『有「菊佳軒詩」宏深博奧﹐不屑爲新穎秀發以趨時尙』。今皆不傳。

楚北學者﹐後有陳大章﹑劉夢鵬。大章字仲夔﹐黃岡人。康熙二十七年進士﹐選庶吉土。深於「毛詩」﹐著「詩傳名物集覽」十二卷﹔徵引旣眾﹐可資博覽。夢鵬字云翼﹐蘄水人。乾隆十六年進士﹐官饒陽知縣。著「春秋義解」十二卷﹐大旨探本公﹑榖﹔謂『公﹑榖屬辭比事﹐義不詭於儒者』。其斥左氏也﹐持論甚辧。

——見原書卷二十八﹝名儒﹞頁五上。

李生光﹝附黨成﹑陶世徵﹞

李先生諱生光﹐字闇章﹔山西絳州人。未冠﹐爲諸生。聞辛聘君﹝復元﹞倡學河汾﹐遂往受業﹔質疑問難無虛日。生平篤於躬行﹐事親至孝﹔聘君深重之。甲申之變﹐先生北向痛哭﹐楚其靑衿﹐自號「汾曲逸民」。構艸堂﹐日夕燕處其中﹐讀書自得。諸弟子羅列其下﹐談經課藝外﹐訓以二南大義﹑程朱微言﹐所成就者眾。著有「儒教辧正」﹑「崇正黜邪編」﹐凡萬餘言﹔衛道之力甚勇。又著「正气猶存」﹑「西山閣筆」﹑「友於集」諸書﹐皆直寫胸肊﹐以淺近語寓覺世牖民之意。其處子吟曰﹕『東鄰有處子﹐夙明列女篇﹔字人尙未嫁﹐而乃失所天。痛玆生命薄﹐守貞期自全﹔毀容絕膏沐﹐矢志窮益堅。愛人貴以徳﹐姑姊莫相憐﹔侃辭謝媒妁﹐何用日諓諓』﹗是可以見先生之志矣。

同州黨先生成﹐字憲公﹐號冰壑。其學以朱子爲宗﹐以明理去私爲本。生平不求人知﹐人卽知而樂道之﹐終非其志也。州守前後表宅裏﹐士大夫公舉純孝﹑舉實學﹐州守貰其租庸﹔先生皆若罔聞知。魏敏果公屢遺書商學業﹑說士品﹐太守袁公禮幣式閭惇請開講﹐範彪西先生曾揚之於觀察張公﹑郡守梁公﹔先生聞之﹐皆遜謝﹐意甚不懌。時以古狷者推之。其辧朱﹑陸異同﹐謂『論者多以陸爲「尊徳性」﹑朱爲「道問學」﹐此言殊未然。蓋朱子之「道問學」﹐實以「尊徳性」也。陸氏則自錮其徳性矣﹐何尊之可云﹗陸子嘗曰「不求本根﹐馳心外物」﹔理豈在於外乎﹖此告子義之學也。朱子曰「本心物理﹐原無內外」﹔以外物爲外者﹐是告子義外之學也。卽此數語﹐可以見二家之異同矣。若粗論其同﹐二家皆欲扶世教﹐皆欲崇天理﹑去私欲﹔其秉心似無大異者。而實究其學宗﹐則博文約禮者﹐孔﹑顏之家法﹐屢見於「論語」﹔朱子得其正矣。陸氏乃言「「六經」皆我注腳」﹐又言「不識一字﹐管取堂堂作大丈夫」﹔豈不偏哉』﹗先生之語气和平而辯論精當﹐類如此。

又陶先生世徵字視庵﹐亦絳州人﹔與李闇章﹑黨冰壑兩先生同學。平生願學孔子﹔嘗言一部「論語」皆神命脈之所存。久之﹐覺夫子之眞面目躍然欲出﹐恍若親承提命者然﹔可謂極羹墻之慕矣。

﹣﹣見原書卷二十九﹝名儒﹞頁一上。

朱用純﹝附顧培﹑潘天成﹑湯之錡﹑金敞﹑王哲生﹞

朱先生用純﹐字致一﹔江蘇崑山人。父集璜﹐明季諸生﹐貢太學。大兵下江東﹐城陷﹐不屈死。

先生慕王裒攀柏之義﹐自號曰柏廬。隱居味道﹐以諸生老其學﹔確守程﹑朱「知行」並進﹐而一以「主敬」爲程。長洲徐昭法與先生友﹐屢以書問學﹐辧析甚至。居平精神純謐﹐動止有常。晨起謁家廟﹐退卽莊誦「孝經」﹔數手書其文教學者。置義田﹐修墓祭。友愛諸弟﹐白首無間。遇事變﹐嶄然不撓﹔自言看得天理熟﹐當機立應﹐如離弦之矢﹔更不疑義﹑更不矜張﹐行所無事。

康熙十七年﹐或欲以鴻博薦﹐固辭乃免。其後有司欲舉爲鄕飲賓﹐亦弗應。有來學者﹐必先授以「小學近思錄」﹐繼進之以「四子書」。每歲孟春﹐率諸弟子行釋奠先師禮﹔禮畢﹐講「四子書」。進止肅恭﹐誠意激發﹐興起者甚眾。已又患學者空言無實得﹐復作「輟講語」﹐反躬自責﹐言尢痛切。其論學﹐未嘗爭持異同﹔曰﹕『知所當知﹑行所當行可矣﹐他非所暇也』。

二十年﹐卒﹔七十有二。前歾之三日﹐設先人位﹐彊起拜於堂﹔曰﹕『吾可告無罪於先人矣』﹗顧弟子曰﹕『學問在性命﹑事業在忠孝﹐勉之哉』﹗有「愧訥集」及「大學中庸講義」行於世。所著「治家格言」﹐尢膾炙人口云。

同時有顧滋畇者﹐名培﹔無錫人也。少善病﹐母憂其不壽﹐命習長生家言﹔頗得導引術。

年二十五﹐從宜興湯先生之錡問業﹐始幡然有志於學。湯先生歾﹐有弟子曰金敞﹐先生築其學山居以延敞﹐昕夕講習﹔遵髙子靜坐法﹐以整齊嚴肅爲入徳之方﹐默識未發之中。久之﹐遂篤信「性善」之旨﹔動靜語默﹐無非學矣。晚歲﹐四方來學者益眾。春秋大會山居﹐行復七舊規﹔有請益者﹐教以默識未大原實體諸倫物。七日期畢﹐釋奠於先師﹐習禮歌詩﹔歲以爲常。張淸恪撫吳時﹐詣東林講學﹐頗疑靜坐之說﹔先生往復千言﹐暢髙子之旨。其言甚辧﹐淸恪不能難也。

年七十有九﹐卒。

又﹐潘先生天成﹐字錫疇﹐號鐵廬﹔溧陽人。寄食桐城﹐爲安慶府學生。

幼﹐與父母避仇相失。年十五﹐乞食尋親﹐往來徽﹑寧萬山中﹐行且哭。每至一村﹐持■﹝鼓上兆下﹞大呼﹐作鄕語﹐觀者輒笑。至江西界﹐母金氏聞聲﹐自巷中出﹔遂相持哭。迎父母歸﹐傭販以養﹐備極艱苦。亦從湯先生之錡遊﹐稱髙座弟子﹔亦請業於梅徵君文鼎﹐遂爲績學之儒。

年七十四﹐竟窮餓以死。遺書「鐵廬集」五卷。其門人荊溪許重炎傳其學﹐謀葬之﹔且刻其集﹐得徵入「四庫」。錫疇之學﹐源出姚江﹔以養心爲體﹐以經世爲用。出自寒門﹐天性眞摯﹐品最髙潔﹔而精神堅苦﹐足以維風俗而勵人心。「四庫書提要」稱爲義理文章﹐莫大乎是。卒﹐祀郡邑忠孝祠。

之錡﹐字世調。至性純篤﹔居親喪﹐一循古禮﹐就地寢苫。事諸父如父。於儒先書無不讀﹐而以周子「主靜」之說爲宗﹐以子臣弟友爲教。當事延主東林﹑延陵諸講席﹐不就。有詢朱﹑陸異同者﹔則曰﹕『顧力行何如耳﹐多辯論何益』﹗其卒也﹐整襟危坐而逝。

金敞字廓明﹐靖明﹝﹖﹞人。好髙﹑顧遺書﹐以聖人爲必可學。師事湯世調﹔長世調三歲﹐執禮甚恭。後居無錫﹐與同志靜坐讀書﹔興起者甚眾。

王哲生字醇叔﹐崑山人﹔柏廬先生弟子也。康熙壬戌進士﹐官編修。授職七月﹐告養歸﹔絕意仕進﹐讀書惇行﹐檢望日重。兩任邑中淸丈田畝事﹐先後爲巡撫湯公斌﹑宋公犖所推重。表章前哲﹑扶持桑梓﹐皆不遺餘力。著「懿言日錄」﹔張淸恪稱其精深博大﹐比之「抑戒」云。

——見原書卷二十九﹝名儒﹞頁一上。

劉原淥﹝附姜國霖﹑法坤宏﹞

劉先生名原淥﹐字崑石﹐號直齋﹔山東安邱人。生五歲﹐問身所從來﹔父奇之。十四歲而孤﹐事母至孝﹔遇難﹐負母而逃﹐卒免禍。明末盜賊蜂起﹐先生與其仲兄率鄕人壘而守﹐閉婦女一室中﹔約戰敗﹐則火之。及賊薄壘﹐鄕人多被創死﹐仲兄身中九矢﹐斗益力。先生從之﹐發數十矢﹔矢盡﹐仲兄麾之去﹐先生大呼曰﹕『離兄一步﹐非死所也』﹗卒斬首二﹑獲馬六。賊遁﹐一鄕得全。亂定﹐經營土疆﹐力耕致富。已而盡推膏腴與仲兄﹐分其餘爲長兄立後﹑贍其亡姊家﹔大購經史﹐閉關讀書。

初閱養生家言﹐喜之﹔旣讀宋儒語錄﹐乃篤信朱子之學﹐反覆推究四十餘年﹐於明學薛文淸﹑於本朝學陸淸獻﹐其餘不以爲是也。常曰﹕『學者「居敬」﹑「窮理」二者﹐皆法文王而已矣。小心翼翼﹑昭事上帝﹐居敬之功也﹔不識不知﹑順天之則﹐窮理之功也』。又曰﹕『讀書乃身上之用﹐而人以爲紙上之用﹔居官乃辛苦之時﹐而人以爲快樂之時。衰年正勤學之日﹐而人以爲養安之日﹔科第本消退之根﹐而人以爲長進之根﹕皆可嘆也』。每五更﹐起謁祠堂﹔退居一室﹐與諸弟子講論﹐常至夜分。月爲講會﹐興起者甚眾。請於有司﹐建朱子祠東郊﹐春秋祀焉。以喪祭禮廢﹑俗日偸﹐乃酌古今之宜﹐定爲品式﹔祭必嚴﹐齋戒蒞事極虔。仲兄疾﹐吁天祈以身代。兄卒﹐七日中止三食。久之﹐一邑皆化於禮。又爲鄕人置義倉﹐煮粥以食饑人。常言﹕『人與我﹐一天而已﹔何畛域之有焉』﹗年八十二﹐有疾﹔當祭朱子﹐彊起拜於庭﹐悶絕良久﹐始蘇。

康熙三十九年﹐卒。撰「讀書日記」六卷﹑「近思續錄」四卷﹑「冷語」三卷。其「冷語」中詆劉安世爲僉壬﹐等於章惇﹑邢恕﹐則以其與伊川不協之故﹔而未讀「宋史」﹑「盡言集」也。繼先生而起者﹐有濰縣姜云一﹑膠州法鏡野等﹔皆以學行稱。

云一﹐名國霖。少有至性。父遊京師病﹐云一往省﹐則已歾。無錢市棺﹐以敝衣一襲裹父屍﹐身負之﹐乞食而還﹔族人醵金以葬。母善怒﹐怒則致疾﹔云一百計解之。一日怒甚﹐云一跪膝前﹐作小兒嬉戲狀﹐持母手撻其面﹔母笑而罷自是不復怒。時云一年五十矣。

師事昌樂周先生士宏﹔士宏有髙致﹐常與云一至莒﹐樂其山水﹐家焉。死﹐卽葬於莒﹔云一築室其側。家極貧﹐七十外﹐猶躬耕。年饑﹐率二日一食﹐貌轉腴﹔莒人恐其餓死﹐聞於官而遺之粟。居常肅衣冠﹐謹言語﹔竟日危坐無頹容。人或非毀之至面誚﹐夷然不爲動。昌樂閻懷庭問云一喜讀何書﹖曰﹕『「論語」二十篇﹐終身味之不盡也』。自言年四十﹐始能不以貧富攖其心﹔五十﹐始能不以死生動其心云。

鏡野姓法氏﹐名坤宏。曾祖若直﹐康熙己未舉鴻博﹐官布政使。

先生性恬靜﹐不諧俗﹔遂自號迂齋。少讀先儒書﹐未厭也。旣得「傳習錄」﹐大喜﹔以爲如己意所出。故其學以陽明爲宗﹐以不自欺爲本。閻懷庭常辧之﹐鏡野曰﹕『此無事口談也﹔譬之飲食﹐得其甘者果其腹﹑飫其精者澤其體﹐徒諜諜然爲他人辧是非﹐所謂捨靈龜﹑觀朵頤也』。乾隆六年舉人﹐觀大理評事。卒﹐年八十有七。著「春秋取義測」及「綱目要略」。

同時﹐齊﹑魯間學者又有濰縣劉君以貴﹑徳州梁君鴻翥﹑安邱張君貞﹑益都李君文藻﹑壽光王君允中﹐彬彬乎稱盛焉。

——見原書卷二十九﹝名儒﹞頁一下。

汪佑

汪先生佑﹐字啟我﹐號星溪﹔安徽休寧人。十歲﹐讀「四子書」至「孔子作「春秋」﹑孟子閒聖道」章﹐夜屢夢天日晦冥﹐舉手捫之。覺而詢諸師﹐師曰﹕『此皆聖道之榛莽﹐楊﹑墨之流禍﹔汝今所讀﹐正人心﹑息邪說﹐孟子良謂此也』。稍長﹐慕劉因氏所評周﹑程﹑張﹑邵﹑朱﹑呂之說﹐謂『幸生朱子之鄕』﹗遂願私淑以終身焉。篤好「小學近思錄」﹔遵朱子半日靜坐﹑半日讀書法。

明崇禎末﹐寇事棘﹐先生憂之﹔著「平寇十六策」﹐思效伊川詣闕上書故事﹐以時不可爲﹐不果上。遂隱居事親﹐學日進。友人楊景陶邀赴還古書院會講﹐先生見所講多雜陸﹑王之說﹐乃與同人發明程﹑朱正學。會汪君覺斯倡復天泉書院講會﹐先生見汪君所學甚正﹐遂授以陳淸瀾「學蔀通辧」﹐互相考究。嘗曰﹕『有善無惡﹐性之體﹔有善有惡﹐情之動。知善知惡爲良知﹐爲善去惡爲良能﹔擴而充之﹐盡其才窮理盡性至於命﹐斯爲大中至正﹑斯爲至誠旡妄。乃陽明宗旨反以無善無惡爲心之體﹐何耶﹖顧端文有言「釋氏「三藏」十三部五千四百八十卷﹐一言以蔽之﹐曰無善無惡」﹔其害可勝言哉﹗紫陽書院﹐正吾黨講學明道壇坫之地』。乃與汪正叔﹑江衛道﹑汪月巖﹑胡匏更﹑吳敬庵﹑汪石樵﹑吳愼先﹑汪括齋﹑朱濟臣﹑陳書四﹑謝兼善諸君振興紫陽大會﹐訂六邑同人歲以朱子生日行釋菜禮。學三日講一﹐遵白鹿洞遺規﹔嚴斥歧趨﹐循正規。此外﹐若休城四孟會﹑白嶽聖誕會﹑各邑塾月講會﹐皆不憚遠涉﹐應期必赴。蓋先生自遁世以後﹐視富貴如浮雲﹑避勢利如蛇蠍﹐格格不諧於俗者四十年﹔而一時同人皆知崇尙正學﹐則爲功多矣。所著有「詩傳闡要」﹑「易傳闡要」﹑「禮記問答」﹑「禮記訂訛」﹑「大樂嘉成」﹑「四書闡要」﹑「四書講錄」﹑「五子近思錄」﹑「四子近思翼」﹑「明儒崇正錄」﹑「明儒通考」﹑「明儒性理匯編」﹑「史筆記」﹑「星溪文集」﹑「日記」﹑「家訓」諸書。而尢邃者「明儒通考」一書﹐讀擇精而語詳﹔髙匯旃先生千里借鈔﹐以爲得見此書﹐𨿽暝目而無憾云。

子監﹐安貧讀書﹐能嗣其家學。

——見原書卷二十九﹝名儒﹞頁四上。

萬斯大﹝附子經﹑猶子言﹞

萬先生斯太﹐字充宗﹔浙江鄞人。始祖斌﹐明初從龍得功。斌子鐘﹐世襲指揮。又四傳至淮安總兵表﹐以儒將私淑新建之學﹔世稱鹿園先生。又二世至福建總兵邦孚﹔生戶部主事泰﹐先生父也。戶部八子﹐皆受業梨洲先生之門﹐稱髙座弟子。長子斯年﹝澹庵﹞﹐自少爲錢忠介所深契。避亂﹐必載書行﹔晝則偕老農雜作﹐夜擁書集子弟講習﹐成就者多。第五子斯選﹐字公擇﹔躬行實踐﹐爲同堂領袖。嘗言﹕『宋儒自遊﹑楊后﹐𨿽朱﹑陸大賢不免夾染二氏﹔至明儒尢甚』。其於諸儒書﹐彈駁疵纇至數千萬言﹔梨洲以爲吳康齋之流。所著曰「白雲集」。第七子斯備﹐字允誠﹔李杲堂徵君鄴嗣女夫也。與徵君唱和二十年﹐相依如左右手。著有「深省堂集」。第八子斯同﹐自有傳。

先生﹐其第六子。生逢喪亂﹐不事科舉業﹐湛思諸經。以爲非盡通諸經﹐不能通一經﹔非悟傳注之失﹐不能通經﹔非以經釋經﹐亦無由悟傳注之失。於是融會考證﹐奉正朔以批閏位﹐百注遂無堅城﹔舉諸家聚訟條分而縷析之﹐劃如也。尢精「春秋」﹑「三禮」﹔排纂說禮之言﹐較衛正叔爲尢博。正叔無所折衷﹐先生則批卻導窾﹐言之了了﹔爲書三百卷。其別出者﹐曰「學禮二疑」二卷﹑「周官辧非」二卷﹑『儀禮商」二卷﹑「禮記偶箋」二卷﹕梨洲皆序而行之。又輯「春秋」二百四十卷﹐毀於火。晚年復輯﹐絕筆於昭公﹔臨終曰﹕『吾魂魄猶彷佛與劉原父諸人論季武子立後一事。其覃精如此。浙東經術﹐自深寧﹑東發兩先生後﹐明初黃南山﹑楊鏡川能承其緒﹔其後寖衰矣﹐得梨洲及先生而一振。其辧正「商﹑周攺月﹑攺時」﹑周詩﹑周正及「兄弟同昭穆」﹐皆極精確。爲人剛毅﹐嗜義若饑渴。張公煌言死國難﹐棄骨荒郊﹐先生葬之南屏山﹐乞梨洲志墓﹔春秋野祭﹐效西臺之哭。父友陸文虎﹝符﹞﹐甬中所稱陸萬是也。文虎無後﹐兩世喪皆未葬﹔先生葬其六棺。嘗遊武林之玉籠山﹐見張縉彥神主﹐碎之﹔觀者咸辟易。李杲堂嘗言﹕『說經無雙﹑名擅八龍﹐昔有慈明﹐今見充宗』。其推服者至矣。

卒於康熙癸亥七月﹐年五十有一。外著有「丁災﹑甲陽艸」各一卷﹑「萬氏家譜」十卷。

子經﹐字授一﹐別字九沙。自幼濡染家學﹐一切世俗之占畢末由至前。於是授經說數百萬言於父及諸父﹑受「明史紀傳」三百卷及列代史表數十種於季父及其從兄言﹐而又講性理於應徵士嗣寅﹑求漢隸源流於鄭君谷口﹑考地理箋釋於閻徵士百詩﹐其學益奧博無涯涘。

以康熙癸未進士﹐選庶吉士﹐授編修。方先生苞時以「南山集」牽連﹐詔下獄﹐莫能保出之者。九沙奮然送狀西曹﹐遂釋之﹔舉朝髙其義。典試山西﹐得孫公嘉淦﹐一見推挹﹔卒成魁儒。又嘗識杭君世駿﹑全君祖望於髫年﹐以爲鄭漁仲之流﹕世稱其有人倫監。視學黔中還朝﹐爲忌者所中﹐有通州修城之役。家旣罄﹐蕭然如布衣時﹔賣所作隸字﹐得錢給朝夕。乃增補充宗先生「禮記集解」凡數萬言﹔以「春秋」定﹑哀二公未畢﹐續纂數萬言。又訂從兄言「尙書說」輯成一編﹐以成萬氏經學﹔又重修季野先生「列代紀年」及從兄言「明史舉要」﹐以成萬氏史學。𨿽疏食不給﹐而見義嘗必爲。蒼水張公墓道將圮﹐竭力修之﹐歲必設祀﹔墓﹐故充宗先生所營葬者也。會詔舉鴻詞科﹐趙侍郎殿最薦之﹔已而三禪館開﹐李侍郎紱又欲薦﹐使成其父書。皆以老﹐不赴。

晚年﹐家毀於火﹐先世遺書皆燼焉。年八十有三﹐卒。

言字貞一﹐號管村。少以古文名﹔隨諸父在講社中﹐最精博。梨洲先生深器其文﹐謂『能撫震川之古淡﹐而加以剡源之色澤』。季野先生亦云﹕『使吾有爾筆﹐班﹑馬不難到矣』﹗以副貢﹐被召修「明史」﹔獨成「崇禎長編」一書。出爲五河知縣﹐忤大吏﹐論死﹔尋得免。所著曰「管村集」。

——見原書卷三十二﹝經學﹞頁二上。

萬斯同

萬先生斯同﹐字季野﹔學者稱石園先生。浙江鄞人﹐戶部郎泰第八子。生而異敏﹐讀書過目不忘。八歲﹐在客座中背誦「楊子法言」終篇﹐不失一字。顧跅弛不馴﹐戶部閉之空室中。先生竊視架上有「明史料」數十冊﹐讀之甚喜﹔數日而盡。又見經學諸書﹐皆盡之。旣出﹐時時隨諸兄後﹐聽其議論。會家課﹐先生欲豫焉﹔諸兄笑曰﹕『汝何知』﹗先生曰﹕『觀諸兄所爲﹐易與耳』。因雜出經義目﹐試作之﹔千言立﹝就﹞。持之泣以告戶部曰﹕『幾失吾弟』﹗戶部亦愕然曰﹕『幾失吾子』﹗遂從梨洲先生遊﹐爲髙第弟子﹔與聞蕺山劉氏之學﹐以「愼獨」爲主﹐以聖賢爲必可及。時甬江有五經會﹔先生年最少﹐遇疑義﹐輒片言折之。嘗守先儒戒﹐以爲無益之書不必觀﹑無益之文不必作﹐遂專意古學﹐博通諸史﹔尢熟於明代掌故。

康熙戊午﹐詔徵博學鴻儒﹐巡道許鴻勳以先生薦﹐力辭﹔免。明年修「明史」﹐徐相國元文延至京師。時史局中徵士例食七品俸﹐稱纂修官﹔先生請以布衣參史局﹐不署銜﹑不支俸﹐許之。諸纂修以稿至﹐主者皆送先生覆審﹔覽畢﹐謂侍者曰﹕『取某書某卷某葉有某事﹐當補入﹔某事﹐當參校』。如言取至﹐無爽者。徐公罷﹐繼之者張公玉書﹑陳公廷敬﹑王公鴻緒﹐皆延請有加禮﹔「明史稿」五百卷﹐先生手定也。先生病唐以後史官設局分修之失﹐嘗曰﹕『昔遷﹑固才旣傑出﹐又承父學﹐故事信而言文。其後專家之學才𨿽不逮﹐猶未至如官修者之雜亂也。官修之史﹐倉猝成於眾人﹐不暇擇其才之宜與事之習﹔是猶招市人而與謀室中之事也。吾辭史局而就館總裁所者﹐惟恐眾人分操割裂﹐使一代治亂賢姦之迹昧晦而不明耳』。又嘗語方侍郎苞曰﹕『史之難爲久矣﹐非論其世﹑知其人﹑具見其表裏﹐則吾以爲信而人受其枉者多矣。吾少館某氏﹐其家有列朝「實錄」﹔吾默識暗誦﹐末敢有一言一事之遺也。長遊四方﹐從故家求遺書﹐旁及郡誌邑乘﹑雜家志傳之文﹐莫不网羅參互﹐而要以「實錄」爲指歸﹔蓋「實錄」者直載其事與言﹐而無所增飾者也。因其世以考其事﹑核其言而平心察之﹐則其人之本末十得八九矣。然言之發或有所由﹑事之端或有所起而其流或有所激﹐則非他書不能具也。凡「實錄」之難詳者﹐吾以他書証之﹔他書之誣且濫者﹐吾以所得於「實錄」者裁之。子盍就吾所述﹐約以義法而經緯其文﹔他日書成﹐曰「此四明萬氏所艸創也」﹐吾死不恨矣』﹗蓋先生以遺民自居﹐而卽任故國之史事以報故國﹔其至京師﹐特以羣書有不能自致者﹐必資有力者以成之。其心事類元遺山﹐其潔身非遺山所及也。其後乾隆中﹐大學士張公廷玉等奉詔刊定「明史」﹐皆以「史稿」爲本而加增損焉﹔先生之志﹐於是爲不負矣。

其初至京師也﹐時議意其專長在史。及徐尙書幹學居憂﹐請先生纂「讀禮通考」﹐自國卹及家禮﹐「十四經」之箋疏﹐「廿一史」之志傳﹐漢﹑唐﹑宋諸儒之文集﹑說部﹐無或遺者﹔又以其餘爲「喪禮辧疑」四卷﹑「廟制折衷」二卷。乃知先生故深於經﹐徐公因請編成「五禮」之書二百餘卷。當是時﹐京師耆彥雲集﹐各以所長自見﹔而先生最闇淡﹐自王公以下爭相從問「古儀法」。月再三會﹐聽講者當數十人﹔錄所聞共講肄﹐莫不呼曰「萬先生」。而先生與人還往﹐其自署祗曰「布衣萬斯同」﹐未嘗有他稱也。故督師之姻人方居要津﹐乞史館於督師少寬假﹔先生屢數其罪以告之。有運餉官以棄運走道死﹐其孫以賂乞入死事列﹔先生斥之。父友馮侍郎躋仲諸子沒入勳衛家﹐先生贖而歸之。以康熙壬午夏﹐卒於王尙書史局中﹐年六十﹔門人私謚曰貞文。

先生於前史體例貫穿精熟﹐指陳得失﹐洞中肯綮﹔劉知幾﹑鄭樵不能及也。馬﹑班史皆有表﹐而「後漢」﹑「三國」以下無之﹔劉知幾謂無關得失。先生則曰﹕『史之有表﹐所以通紀﹑傳之窮﹔有其人已入紀﹑傳而表之者﹐有未入而牽連以表之者﹔表立而後紀﹑傳之文可省。讀史不讀表﹐非深於史者也』。所著「補歷代史表」六十卷﹐又「紀元匯考」四卷﹑「安季忠義錄」十六卷﹑「南宋六陵遺事」一卷﹑「庚申君遺事」一卷﹑「河源考」二卷﹑「河渠考」十二卷﹑「儒林宗派」八卷﹑「石經考」二卷﹑「石鼓文考」二卷﹑「羣書疑辧」十二卷﹑「書學匯編」二十二卷﹑「周正匯考」八卷﹑「歷代宰輔匯考」八卷﹑「石園詩文集」二十卷﹔而「明史稿」及「讀禮通考」﹐別爲書。先生在京師攜書十數萬卷﹐及卒﹐旁無親屬﹐編修錢名世以弟子爲喪主﹐兼取其書去﹔時論薄之。

——見原書卷三十二﹝經學﹞頁三上。

毛奇齡﹝附陸邦烈﹞

先生名奇齡﹐字大可﹑一字齊於﹔又名甡﹑字初晴﹐學者稱西河先生﹔蕭山人。生時﹐母張夢番僧持度牒入門。四歲﹐母口授「大學」﹐卽成誦﹔乃授書﹐使循所讀自認之﹐一再周無不識者。時以篇首後﹑厚﹑後三字形異音同爲問﹐具語之﹔卽欣然以解。旣就塾﹐讀「論語集注」至「有子孝弟」章﹐愀然請罷讀﹔問何故﹖則曰﹕『性中止有仁﹐曷嘗有孝弟﹔此言不忍聞也』﹗師大奇之。總角﹐補諸生﹔與伯兄萬齡齊名﹐人呼「小毛生」﹐華亭陳公子龍評爲才子之文。

會明亡﹐哭學宮三日。時山賊起﹐先生竄身城南山﹔與同縣沈禹錫﹑包秉徳﹑蔡仲光爲四友﹐築土室﹐讀書其中。順治三年﹐王師下江南﹐杭州不守﹔山陰鄭秀才遵謙與余姚熊給事汝霖﹑孫副使嘉績﹑上虞徐尙書人龍括閭左爲民兵﹐截江抗王師。會武寧侯王公之仁﹑保定伯毛公有倫初以備倭軍寧波﹐至是引軍西﹐與民兵合﹐號「西陵軍」﹔共推魯王監國。保定伯至蕭山﹐移檄購大﹑小毛生﹔徐尙書薦授先生監軍推官﹐力辭之。當是時﹐馬士英奉故福王太后奔杭州﹐竄方國安軍中﹐號「方馬軍」﹔與西陵軍相犄角。先生謂保定曰﹕『方﹑馬﹐國賊也﹔明公爲東南建義旗﹐何可與二賊共事﹖請絕之』﹗國安聞言大恨﹐欲甘心焉。幾被獲﹐脫之龕山﹔時保定弟有俶爲靖南將軍﹐軍龕山也。

唐王建號福州﹐黃公道周以蠟書招先生﹐又辭之。亡走山寺﹐祝發披緇﹐匿坑中。王師破江東﹐戮畱髮者﹐先生以髡免﹔歸﹐母夫人泣曰﹕『吾向夢僧寄度牒生兒﹐今竟然矣』﹗

先是﹐明季士林好爲社﹔先生品目過嚴峻﹐人多忌之。至是﹐選越城詩﹔會稽庶常王自超從賊中歸﹐投以十詩﹐選其四。中有「鄆城夜走」及「哭周介生赴西市作」﹐先生以右丞﹑司戶評其篇。庶常大恚﹐謂誣其從賊﹔乃聚諸出社者﹐首先生抗命﹑今復抗試﹐且以浮﹑屠居士林骫壤名教﹐罪當死。讞者察其枉﹐得不坐。

順治八年﹐復諸生籍﹔怨家猶洶洶。布政使張某以從賊歸﹐命爲今官﹔構者讒先生﹐張大恨﹐屬提學仍黜其籍。先生嘗效元人作詞曲自娛﹐提學摘其語以爲訕謗謀訐而殺之﹔制府冤之﹐置不問。仇者憤不得雪﹐適姻戚有負�丁責者﹐忽擢先生於途﹐責以代償﹐擁而渡江﹔鄰人追至西陵渡﹐纂之還。次日﹐購道殣橫所纂處﹐謂『毛生聚眾殺營兵』﹔籍捕四出。乃變姓名爲王士方﹔將出亡﹐仲兄錫齡出「周易」﹐泣授曰﹕『古賢處憂患﹐必知「易」﹔汝知此足矣』﹗先生跽受教﹐乃避地靖江之海陵。

逾月渡淮﹐飲古人所﹐有客目攝之。酒半﹐牽之入旁捨勞問﹐則故靖南將軍有俶也﹔具言保定死﹐武寧已殉節﹐而己以亡軍幸免﹐將要赴彭城。值山陽令朱禹錫聞先生至﹐款之﹔而吏部郎張新標有名園﹐中秋夜﹐會客數十人﹐伎樂合作。先生倚醉﹐扣盤賦「明河篇」﹐凡六百餘言。及旦﹐傳寫殆徧。施愚山參議還自京師﹐見之驚曰﹕『此必吾友毛生者也』﹗於是之齊﹐之楚﹐之鄭﹑衛﹑梁﹑宋﹐作「續哀江南賦」萬餘言。嘗登嵩山﹐越數峯﹐遠望淒愴﹐不能上﹔曰﹕『吾力衰矣﹗傷哉﹗貧且多難﹐芒芒者安歸乎』﹖乃復之禹州﹐寓故懷慶王邸之白雲樓﹔作「白雲樓歌」。未匝月﹐都下伎館酒樓競傳唱﹐仇者偵知之﹔去之嵩山﹐匿道士土室中。苦無書﹐夜起旁徨﹐假寢而泣﹔夢有告之者曰﹕『盍之嵩陽問之』﹗踰月﹐過嵩陽廟市無書﹐惟髙笠僧貽書一帙﹐則古也。先生憶夢心動﹐叩所自來﹔曰﹕『吾遼人也﹔天啟末﹐全家死於兵﹐遂祝發竄海濱。少受學義州賀淩臺先生﹔淩臺爲賀黃門欽之孫﹐講學醫巫閭﹐以「大學」古本授予曰「古學之失傳﹐由不知本也。「大學」不云﹕壹是皆以修身爲本乎﹖本該體用而統心意及家﹑國﹑天下。必正心﹑誠意而學﹐乃有體﹔必齊家﹑治國﹑平天下而學﹐乃有用。北宋祖陳博之學﹐講性命而略事爲﹐則專內遺外﹐不知有身﹔南宋宗程頤之學﹐就事物以求心性﹐則登枝逐流﹐並不知有本。夫格物者絜量本末﹐本諸身也﹔致知者審度先後﹐以身先之也。「中庸」以誠意爲誠身﹐「孟子」以存心爲養其大體﹕是正心﹑誠意﹐無非身也』。先生受學﹐心契之。已而應湖西施參議之招﹐設講鷺洲書院。楚人楊洪才恥庵來講姚江之學﹐使君雅不善姚江﹐謂不宜捨事物﹑求心性﹔恥庵不之辧。會午食﹐使君曰﹕『不遷怒﹐實難。吾昨責官庖以闕供也﹐今又責之﹐直遷怒矣﹔宜何以治之』﹖恥庵乃舉手肅四座曰﹕『若此者﹐可仍求之事物否』﹖時四座闐然。先生大悟﹐卽下拜曰﹕『受教矣』﹗歸而惺然坐﹐通夜不寢。踰年﹐客崇仁﹑又客淮西﹐畱三年。淮人有知小毛生者﹐先生曰﹕『吾非小毛生﹐乃毛牲也』。是時赦屢下﹐先生禍已解。

康熙十七年﹐詔舉博學鴻儒﹔先生入都﹐馮文毅溥辟館相待﹐而李文定天馥畱先生主其家。時應召者駢集﹐馮公大會城東萬柳堂﹐先生援筆作「萬柳堂賦」﹐推座客第一。及試﹐聖祖方幸霸州﹐攜諸捲親覽﹔翼日﹐下三相國公閱。上忽問曰﹕『媧皇補天事﹐信乎』﹖蓋先生卷中用此語也。眾未對﹐馮公奏﹕『「淮南子」有之』。上曰﹕『徙記事邪﹐則「楚詞」﹑「列子」早及之﹔何止「淮南」﹗第未知傳信何如耳』﹖馮公復奏﹕『賦主鋪張古籍﹐宜可用』﹗於是先生列上卷﹐授檢討﹔纂修「明史」﹐鬮題得宏﹑正兩朝「紀傳」﹐具艸二百餘篇。時聖祖精韻學﹐剖晰精嚴。關中李檢討因篤與吳門顧處士炎武竭終身之力講音韻﹐然卒狃於陸氏切韻二百八部之說﹔先生詘之。嘗與檢討飲文定宅﹐論韻不合﹔李公曰﹕『吾少讀箕子「麥秀歌」﹐惡其無韻﹔故凡遇論韻者﹐吾必曰「能押是則言敢請」』。檢討未卽對﹐先生曰﹕『「禾黍油油」者﹐尢也﹔「不與我好」﹐則蕭﹑肴﹑豪﹐尢之通也。好者﹐尢三聲也』。『有證乎』﹖曰﹕『有。「詩」云「無言不讎﹐無徳不報』。『請益』﹗曰﹕『「易」云「同聲相應﹐同气相求﹔水流濕﹐火就燥」』。公曰﹕『善』﹗檢討笑曰﹕『韻有四聲﹐未聞三聲也』﹗先生曰﹕『四聲起於齊周顒﹐而沈約成之﹔古無有也。古人自爲韻﹐而多以平﹑上﹑去三聲韻互相通押﹐謂之三聲。不讀「虞廷賡歌」有「股肱起﹐元首喜﹐百工熙」乎﹖不讀「蔓章」詩有「零露漙﹐淸揚婉﹐適我願」﹔「彤弓」詩有「受言藏﹐中心貺﹐一朝饗」』乎﹖公與檢討乃大服。先生著「古今通韻」十二卷進呈﹐上幸南海子﹐攜書行﹐覽之稱善﹔有旨宣付史館﹐並飭禮部知其事。其後﹐嶺南楊生進沈約「原韻」十六卷﹔上疑其僞﹐特命取皇史宬所藏「通韻」本付閣臣參校﹔以不合斥去。丹陛樂者﹐黃門鼓吹曲也﹔設筍簴於午門旁﹐太常典之。而其曲多誤﹐上命更定之﹔掌院陳公廷敬以列代樂章配音樂議屬先生﹐條上多所采用。先生於音律有神悟﹔二十三年﹐上諭羣臣以徑一﹑圍三﹑隔八相生之法﹐先生遂極意搜討﹐作「聖諭樂本解說」﹑「皇言定聲錄」及「竟山樂錄」思進之﹐太常眾阻之。三十八年﹐上復南巡﹐先生進「樂本解說」刻本﹔詔傳先生至行在朝門獎勞﹐並敕攺刻本訛字﹐宣付專行。時蠡吾李■﹝王恭﹞走三千里受業凡三日﹐盡得其五音﹑二變﹑四淸﹑七調﹑九聲﹑十二管並器色旋宮之法﹔先生大驚﹐遂盡出所著令校輯焉。時值北郊定配位﹐太常卿徐元珙謂『南郊南向﹐則三祖配位固宜以東設西向爲一配﹑西設東向爲二配﹐又東設西向爲三配﹔其日月星辰諸配﹐亦皆始東設而次西設。何則﹖以崇左也。至北郊北向﹐則向所爲左者﹑今在右矣。乃三祖配位一如南郊﹐始東設而次西設﹐其山林川澤亦如之﹔則在昭穆爲顚倒而在左右爲偏戾﹐於禮不合』。疏上﹐詔學士徐公幹學﹑韓公英議覆。上實無攺意﹐而翰林官多各持一議。李文定特召問先生﹔先生曰﹕『南部尙左﹐故南向而配先左﹐此東設者﹐南向之左也。北郊尙右﹐故北向而配先右﹐此東設者﹐北向之右也』。曰﹕『此亦有言之者矣。特以左右言﹐則一左﹑一右似乎有分﹔而以東西言﹐則一東也。天下有南北異向﹐而一東﹑一西可同偏之禮乎』﹖曰﹕『有之』。『在何經』﹖曰﹕『在「曲禮」。「禮」曰﹕席南向北向﹐以西方爲上﹔東向西向﹐以南方爲上』。語未竟﹐李公撫掌曰﹕『有是哉﹗經之無所不備也。然則仍舊貫而已矣』。議遂定。先生尋乞病歸。越三年﹐聖祖南巡﹐謁禹陵﹔先生迎駕西陵渡。上遙見先生﹐遣侍衛勞問。比還送駕﹐上駐馬問所苦﹐復勞之去。及三巡江﹑淅﹐先生謁行在﹐年老矣﹔命起立勿跪﹐且賜禦書一幅。時皇太子隨駕﹐亦賜書屏﹑聯各一。其蒙恩遇如此。

先生嘗痛「易」學未明﹐太史占筮見之「大傳」及「春秋傳」者並失傳。而仲兄有「五易」之說﹐以移易爲文王﹑孔子造卦象詞﹐爲春秋史官立變解占所自始﹔遂推衍其義﹐作「仲氏易」三十卷﹑「推易始末」四卷﹑「春秋古筮書」三卷﹑「河洛原舛編」一卷﹑「太極圖說遺義」一卷﹑「易小帖」八卷﹑「易韻」四卷﹑「尙書廣聽錄」五卷﹑「舜典補亡」一卷﹑「古文尙書冤詞」八卷﹑「國風省篇」一卷﹑「毛詩寫官紀」四卷﹑「詩札」二卷﹑「詩傳詩說博義」五卷﹑「白鷺洲主客說詩」一卷﹑「婚禮辧正」一卷﹑「廟制折衷」二卷﹑「大小宗通繹」二卷﹑「辧定祭禮通俗譜」五卷﹑「喪禮吾說篇」十卷﹑「春秋毛詩傳」三十六卷﹑「春秋條貫篇」十一卷﹑「春秋屬辭比事記」十卷﹑「春秋簡書刊誤」二卷﹑「論語稽求篇」七卷﹑「大學證文」四卷﹑「大學知本圖說」一卷﹑「四書賸言」四卷﹑「聖朝樂本解說」二卷﹑「皇言定聲錄」八卷﹑「竟山樂錄」四卷﹑「大學問」一卷﹑「孝經問」一卷﹑「周禮問」二卷﹑「明堂問」一卷﹑「學校問」一卷﹑「郊社禘祫問」一卷﹑「經問」十八卷﹑「彤史拾遺」六卷﹑「武宗外紀」一卷﹑「後鑑錄」七卷﹑「蠻司合志」十五卷﹑「古今通韻」十二卷﹑「後觀石錄」二卷﹑「越語肯綮錄」二卷﹑「蕭山縣誌刊誤」三卷﹑「湘湖水利志」三卷﹑「杭州誌三詰三誤辧」一卷﹑「杭州治火議」一卷﹑「詩話」八卷﹑「詞話」三卷﹑「天問補注」一卷﹑「曾子問講義」四卷﹑「韻學要指」十一卷﹑「策問」三卷﹑「表」一卷﹑「雜說」十卷﹑「文」一百三十三卷﹑「詩」五十六卷﹐合四百九十有八卷。

先生少負奇才﹐說經長於辧駁﹐多與宋儒鑿柄﹐而雄辧足以濟之﹔晚益樂「易」。好獎借後進﹐或疑其歷詆古人﹐使气難近﹔及親炙﹐乃爽然出意外。侍使曼殊艷而工詩﹐諸名士爲文張之﹔晚歲悼亡﹐忽忽不自得。先生每作詩文﹐必陳書滿前﹔及伸紙疾書﹐或反不用一字。夫人陳氏心妒﹐以曼殊故﹐輒詈於人前曰﹕『公等以毛大可爲博學耶﹖渠作七言八句﹐亦必獺祭乃成』。先生笑曰﹕『握筆一次﹑展卷一回﹐積久自能賅博﹔婦言不足聽也』﹗嘗僦居屋三間﹐左右庋圖史﹑寓眷屬﹐而中爲客次。先生日著書其間﹐筆不停揮﹔請業者環坐﹐問隨答﹐井井無一誤。夫人在室中﹐時或詬詈﹐先生復還詬之﹔殆五官並用者。始寧女士徐昭華讀「灝中集」﹐感嘆願受業﹐稱都講焉。琉球使者過杭州﹐以兼金購文集﹐且求見﹔先生其名動海外若此。自明以來﹐申明漢儒之學﹐使儒者不敢以空言說經﹐實先生開其先路。其文縱橫博辧﹐傲睨一世﹔與其經說相表裏﹐自成一格﹐不可以繩尺求。然議論獨到處﹐卒不可廢。詩次於文﹐要亦我用我法﹐不屑隨人步趨者。

卒﹐年八十有五。以兄子遠宗後﹔康熙庚午進士。弟子陸邦烈﹑盛唐﹑王錫﹑章大來等﹐著錄者甚眾。

邦烈字又超﹐平湖人。嘗取先生經說所載﹐爲「聖門釋非錄」五卷﹔謂聖門口語﹐未可盡非云。

——見原書卷三十二﹝經學﹞頁四上。

魏禧﹝附兄際瑞﹑弟禮﹞

寧都三魏﹐伯曰祥﹐字善伯﹐攺名際瑞﹔季曰禮﹐字和公﹔而叔子先生禧尢著。先生字冰叔﹐號裕齋。父兆鳳﹐字天民﹔以孝聞﹐居喪哀毀如古禮。家故饒於財﹐好施與﹐急人之難逾於己。崇禎初﹐薦學﹑徵辟﹐皆不就﹔學者稱之曰徵君。

先生負異稟﹐年十一爲諸生。甲申之變﹐湣帝死社稷﹐先生號慟﹐日哭臨縣庭﹐憤吒不欲生。謀從曾給事應遴倡義兵﹐不果﹔乃棄諸生服﹐隱居教授。先生形幹修頎﹐負才略。善擘畫理勢﹐事前決成敗﹐懸策而後驗者十常八九。方流賊之熾也﹐承平久﹐人不知亂﹐且謂寇遠猝難及。先生獨憂甚﹐移家翠微峯。峯距寧都四十里﹐四面削起百餘丈﹔中經坼﹐自山根至頂若斧劈然。緣坼鑿磴道﹐梯而登﹐因置閘爲守望﹔士友稍稍依之。而彭士望﹝躬庵﹞﹑林時益﹝確齋﹞亦至﹐皆與先生立談定交﹐挈妻子來家翠微﹔世所稱易堂諸子也。其後數年﹐寧都被寇﹐翠微峯獨完。先生旣謝諸生﹐益肆力古文辭﹔喜讀史﹐尢好左氏傳及蘇洵。其爲文主識議﹐淩厲雄傑﹔遇忠孝節烈事﹐則益感慨﹐摹畫淋漓。

年四十﹐乃出遊﹐涉江逾淮至吳越﹐思益交天下奇士﹔於吳門交徐枋﹑金俊明﹐西陵交汪渢﹐乍浦交李天植﹐常熟交顧祖禹﹐毘陵交惲日初﹑楊瑀﹐方外交藥池﹑槁木﹐皆遺民也。當是時﹐南丰謝文洊講學程山﹑星子宋之盛講學髻山﹐弟子著錄者皆數十百人﹐與易堂相應和。論者謂西江自歐陽﹑鄒﹑魏宗陽明講性學﹐陳﹑艾依復社工帖括﹐其聲力气焰皆足動一時﹔易堂起﹐獨以古文實學爲歸﹐風气一振﹐由先生爲之領袖云。

康熙戊午﹐詔舉博學鴻儒﹐先生被徵﹔以疾辭。有司督催就道﹐不得已舁疾至南昌就醫。巡撫疑其詐﹐以扳扉舁至門﹐先生絮被蒙頭﹐臥稱疾篤﹔乃放歸。後二年﹐赴楊州故人約﹐卒於儀徵﹔年五十有七。其婦謝氏﹐絕食十三日以身殉。彭躬庵及其未死時﹐執贄拜牀下﹐奉爲女師。

易堂九子﹐自三魏及躬庵﹑確齋外﹐曰李騰蛟﹝成齋﹞﹑邱維屏﹝邦士﹞﹑彭任﹝中叔﹞﹑曾燦﹝靑藜﹞﹐惇古友誼如骨肉子弟﹐無恆父師。髙僧無可嘗至山中﹐嘆曰﹕『易堂眞气﹐天下無兩矣』﹗無可﹐明檢討方公以智也。凡戚友有難進之言或處人骨肉間﹐先生批卻導窾一言﹐輒解其紛。或訝之﹔先生曰﹕『吾每遇難言事﹐必積誠累時與其精神相貫注﹐夫然後言』。所著有「文集」﹑「日錄」﹑「左傳經世」諸書。

伯子性敏善﹐彊記。爲諸生﹐於兵刑﹑禮制﹑律法﹐皆能窮析原委。遇難事﹐剖決如流。

客潮鎭劉伯祿幙時﹐大兵圍潮久不下﹐主兵者怒﹔約城下曰﹕『盡屠之』。伯子力言於劉﹐劉叩頭力請﹔乃免。

範忠貞公撫浙﹐禮爲上客﹔凡蠲荒﹑賑饑諸善政﹐伯子宣力爲多。康熙丁巳﹐賊將劉大任踞贛﹐當事議撫之﹔大任揚言﹕非魏善伯來﹐吾不信也。時伯子客總兵哲爾肯所﹐遂遣之。友人及諸弟皆勸弗往﹔伯子慨然曰﹕『鄕邦之禍烈矣﹐願拌此身圖之』﹗遂往。甫入營﹐官兵遽從東路急攻﹔大任疑賣己﹐曰﹕『先生來﹐將爲賈林乎﹖抑效酈食其也』﹖伯子無以應﹐被拘畱十月。大任變計走降閩﹐拔營日﹐伯子遂遇害。

子世傑字興士﹐邑諸生。聞變﹐徒跣往迎喪﹐拔佩刀自刎﹔左右持之﹐遂日夜椎胸哭。死血結少腹下﹑目上﹐眴僂不能立﹐呼號二十日而死﹐年三十有三﹔人比之何炯﹑謝蘭云。伯子著「文集」十卷﹑「雜俎」五卷﹔興士所著﹐曰「梓室詩文集」。

季子少叔兄五歲。父命叔子授以書﹐笞罵皆樂受﹔曰﹕『叔兄愛我也』﹗比弱冠﹐更刻苦自勵﹐學日進﹔兩兄儼然以畏友待之。

旣棄諸生﹐乃益事遠遊。歷閩﹑粵﹐渡海達瓊崖﹔北抵燕京﹐返轍夷門﹐過洛陽﹔南浮漢﹑閱沔﹐入秦關﹑涉伊水﹐經鳳﹑滁道中﹕足迹幾徧天下。所至必交其賢豪﹐尋訪窮巖遺佚之士。嘗省故人於韓城﹐往觀砥柱三門。聞髙士彭荊山居華山絕嶮﹐直上四十里﹔手鐵紐﹑躡飛磴訪之﹐髙韓昌黎痛哭處十里。慷慨性好義﹐所得金輒隨手盡。居翠微峯頂﹐榜曰「吾廬」﹐更以自號。年六十六﹐卒。有詩﹑古文集。

子世效﹐字昭士﹔世儼﹐字敬士﹕皆有集﹐能世其家。

——見原書卷三十七﹝文苑﹞頁一上。

王猷定﹝附陳宏緒﹑徐世溥﹑歐陽斌元﹞

王先生猷定﹐字於一﹐號軫石﹔江西南昌人。選拔貢生。父時熙﹐明進士﹐官太僕卿。天啟中﹐名在東林。

先生工詩﹑古文﹐爲人倜儻自豪。少時﹐馳騁心伎﹐狗馬﹑陸博﹑神仙迂怪之事﹐無所不好﹔故產爲之傾。晚寓淅中西湖僧捨。爲文多郁勃﹐如殷雷未奮﹔又如崩崖壓樹﹐枒槎盤礡﹐旁枝得隙突然幹霄。書法亦重一時。自明季公安﹑竟陵之說盛行﹐文體日瑣碎﹔先生與新建陳士業﹑徐巨源﹑歐陽憲萬輩均能獨開風气。所著曰「四照堂文集」。

士業陳姓﹐名宏緒﹐號石莊。父道亨﹐明進士﹐官兵部尙書。楊忠烈漣以劾魏閹削籍﹐公抗疏申救﹐不納﹔遂投劾歸。卒﹐贈太子少保﹐謚「淸襄」。

士業性警敏﹐家集書萬卷﹐晝夜講肄。以任子﹐薦授晉州牧。時眞定屬邑多被兵﹐閣臣劉宇亮出督師﹐欲移師入晉州﹔士業拒不納﹐遂被劾。緹騎逮問﹐士民哭闕下﹐頌其保城功﹔得釋。謫湖州經歷﹑署長興﹑孝丰二縣事﹐有惠政﹔尋免歸。

入本朝屢薦不起。居章江﹐輯「宋遺民錄」以見志。著有「石莊集」﹑「恆山存稿」﹑「寒衣集」﹑「周易備考」﹑「詩經﹑尙書義」等書。

巨源名世溥﹐姓徐氏。父良彥﹐明進士﹐官宣大巡撫。忤崔﹑魏﹐削籍﹐戍淸浪。崇禎初﹐起大理卿﹐遷工部侍郎。

巨源年十六﹐補諸生。時東鄕艾南英以文名﹐與巨源約爲兄弟﹔江左錢謙益﹑姚希孟﹑裏中萬時華輩皆以杓斗歸之。明南贛巡撫潘曾紘得祥符王維儉所修「宋史」﹐屬巨源及晉江曾異撰重加更定﹔巨源才雄气盛﹐一往自遂。屢躓於鎖闈﹔入本朝﹐遂絕意進取。

順治初﹐溧陽相枋政﹐欲修徵辟故事﹔直指使親式其閭﹐又作手書遺司理持禮幣往山中致之﹐拒不納。所著曰「楡溪集」。

歐陽憲萬﹐名斌元。幼奇慧﹐讀書目十行下﹐終身不忘。爲諸生﹐受知學使蔡忠襄懋徳﹑侯忠節峒曾﹐二公皆禮以國士。姜公曰廣﹑楊公廷麟尢相推重﹐稱爲奇才博學王景略之亞。與樂平王綱﹑南昌彭士望爲兄弟交﹐講求經濟﹐以學業相砥鏃。

嘗爲南左司馬呂公大器艸疏劾馬士英二十四大罪﹔又嘗佐督師史公可法幕府﹐史公薦擢推官。士英知呂疏出君手﹐銜之﹔擯弗用。

尋歸隱。順治乙丑卒﹐年四十四。有「文集」十二卷。

——見原書卷三十七﹝文苑﹞頁三下。

丁澎﹝附陸圻﹑柴紹炳﹑毛先舒﹑毛際可﹑孫治﹑張綱孫﹑吳百朋﹑沈謙﹑虞黃昊﹞

丁君名澎﹐字飛濤﹐號藥園﹔浙江仁和人。順治十二年進士﹐官禮部郎中。

少有雋才﹐與弟景鴻﹑■﹝氵榮﹞並稱三丁。吳梅村贈詩﹐有「兄弟文章入選樓」之句。早歲有「白燕樓詩」流傳﹐吳下士女爭采摭以書衫袖。婺州吳器之贈詩云﹕『恨無十五雙鬟女﹐教唱君家「白燕樓」』﹗其爲時傾倒若此。初﹐與同裏陸圻﹑柴紹炳﹑毛先舒﹑孫治﹑張綱孫﹑吳百朋﹑沈謙﹑虞黃昊﹑陳延會諸君稱西冷十子。通籍後﹐與宋荔裳﹑施愚山﹑張譙明﹑周釜山﹑嚴灝亭﹑趙錦帆酬唱日下﹐又號燕臺七子。後以事牽累﹐謫居塞上者五年。卜築東岡﹐躬自飯牛﹐吟嘯自若。所作詩﹐語多忠愛﹐無怨誹之意﹔其所養可知矣。著有「扶荔堂集」。

陸圻字麗京﹐一字講山﹔居錢塘。少與弟階﹑培﹐感以文章經世自任﹔海內稱三陸。又與陳君子龍等爲登樓社﹐世號西陵體。事親孝﹐刲股療母病﹐久而知醫。莊﹑鐘史禍作﹐麗京與查繼佐﹑範驤皆被株連﹔事白﹐嘆曰﹕『今幸得不死﹐柰何不以餘生學道耶』﹗

弟培﹐進士﹐官行人﹔死甲申之難。麗京親歾後﹐棄家遠遊﹐不知所終。子寅﹐往來萬里﹐尋之數年﹐卒不得﹐竟以死﹔時稱其孝。

麗京生平不言人過﹔有語及者﹐輒曰﹕『我與汝姑自盡﹐毋妄議他人爲』﹗著有「威鳳堂集」﹑「西陵新語」﹑「詩禮二編」。

柴紹炳字虎臣﹐號省軒﹔在西冷十子中文名最著﹐持躬尢端謹。有「省軒集」。

毛先舒字稚黃﹐一字馳黃。出陳臥子先生門﹐又嘗從念臺劉子講學。其詩音節瀏亮﹐有七子余風。著「聲韻叢說」﹑「韻學通指」﹑「韻白」﹑「匡牀譔書」﹑「聖學眞語」﹑「小匡文鈔」﹑「思古堂集」﹑「螺峯說錄」﹑「東苑文鈔」﹑「蕊云晚唱」諸集。與西河﹑鶴舫齊名﹔時人謂曰﹕『浙中三毛﹐文中三豪』﹝西河自有傳﹞。

毛鶴舫名際可﹐字會侯﹔遂人。順冶十五年進土﹐官彰徳府推官。其學不及西河之博﹐亦不至如西河之悍僻﹔古文瓣香南丰。所著曰「松臯全集」。

孫治字宇臺﹐錢塘人。以著述稱於時﹔其文如商彜﹑周鼎﹐剝蝕之餘光怪益露。生平篤友誼。陸驤武死﹐以孤女托﹐爲擇吳檢討任臣妻之﹔又爲立嗣﹐以甥女嫁焉。吳錦雯宰南和﹐客死﹔往經紀其喪。著有「監庵集」。

張綱孫字祖望﹐攺名丹﹔錢塘人。美須髯﹐恬淡不樂交遊﹐好爲詩﹑古文詞。喜山水﹐窮幽躡險。其詩悲涼沈遠﹐有「小雅」之遺。論詩﹐謂『少陵七律能用「比」﹑「興」﹔他人𨿽極工鏈﹐不過「賦」耳』。所著曰「秦亭集」。

吳百朋字錦雯﹐舉人﹐官南和知縣。少奇敏﹐讀書五行並下﹔爲文﹐數千言立就。居官有異政﹐歾後百姓立祠祀之。著有「朴庵集」。

沈謙字去矜﹔少穎慧﹐工詩﹑古文。初喜溫﹑李﹐後乃循漢﹑魏以窺盛唐﹔其意貞而不濫﹐其聲和而不流。著「東江艸堂集」。

虞黃昊字景明﹐錢塘人。康熙丙午舉人﹐官教諭。十歲﹐卽善屬文。嘗薄柳州「乞巧文」﹐更作「辭巧文」﹔識者知其遠到。

——見原書卷三十七﹝文苑﹞四下。

●淸先正事略選卷四

沈光文﹝附張士■﹝木郁﹞

徐枋﹝附戴易﹑巢鳴盛﹑沈醫生﹞

沈壽民

汪渢

郭都賢﹝附陶汝鼐﹑郭金臺﹞

何宏仁

李天植﹝附鄭嬰垣﹑劉永錫﹑陸元泓﹞

邵以貫﹝附張廷賓﹞

余增遠﹝附周齊會﹞

惲日初﹝附子壽平﹞

祁班孫﹝附魏耕﹞

陸宇■﹝火鼎﹞

周元懋

傅山

張怡

李灌﹝附寧浤﹞

夏汝弼﹝附郭履躚﹞

唐訪﹝附瞿龍躍﹞

張蓋﹝附申涵光﹑殷嶽﹞

李世熊

董說

芮城﹝附湯泰亨﹑戴笠﹑徐白﹞

李魁春

陳南箕﹝附弟覯﹞

鄧大臨

張若化﹝附弟若仲﹞

夏道一﹝附李孔昭﹑張翼星﹑杜越﹞

杜浚﹝附弟芥﹞

王大經

吳光

陳五簋﹝附朱之宣﹑李嘗之﹞

八大山人

一壺先生

沈光文﹝附張士■﹝木郁﹞

烏虖﹗滄桑攺革之際﹐貞臣遺老�托而逃者眾矣﹐而蹤迹莫奇於四明沈先生。

先生名光文﹐字文開﹑一宇斯庵﹔鄞人也。少以明經貢太學。乙酉﹐豫於畫江之師﹐授太常博士。丙戌﹐浮海至長垣﹐再豫瑯江諸軍務﹔晉工部郎。戊子﹐閩師潰而北﹐扈從不及。聞粵中方建號﹐乃走肇慶﹔累遷太僕卿。����陽﹐航海至金門。閩督李率泰方招徠故國遺臣﹐密遣使以書幣招之﹔先生焚其書﹑返其幣。時粵事不可支﹐先生遂畱閩思���泉州之海口﹐浮家泛宅﹔忽颶風大作﹐舟人失維﹐飄泊至臺灣。時鄭成功尙未至﹐臺灣爲荷蘭所占據﹔先生從之﹐受一釐以居﹐極旅人之困﹐勿卹也。遂與中土音耗絕﹐海上亦無知先生生死者。

辛丑﹐成功克臺灣﹐知先生在﹐大喜﹔以客禮見。時海上諸遺老多依成功入臺﹐亦以得見先生爲喜﹐握手相勞苦。成功令麾下致餼﹐且以田宅贍之。亡何﹐成功卒﹐子錦嗣﹐頗攺父之臣與政﹐軍亦日削﹔先生作賦有所諷。或讒之﹐幾至不測﹔乃變服爲浮屠﹐逃入臺之北鄙﹐結茅羅漢門山中以居。或以好言解之於錦﹐得免。山旁有伽澑灣者﹐番社也﹔先生於其間教授生徒。不足﹐則濟以醫﹔嘆曰﹕『吾廿載飄零絕島﹐棄墳墓不顧者﹐不過欲完發以見先皇帝於地下耳﹔而卒不克﹐命夫』﹗已而錦卒﹐諸鄭復禮先生如故。

癸丑﹐王師下臺灣﹔諸遺臣皆物故﹐先生亦老矣。閩督姚啟聖一招之﹐先生辭﹔姚公貽書問訊曰﹕『管寧無恙』﹖因許遣人送先生歸鄞。會姚公卒﹐不果。而諸羅令季麒光﹐賢者也﹔爲粟肉之繼﹐旬日一候門下。時耆宿已盡﹐而寓公漸集﹔乃與宛陵韓文奇﹑關中趙行可﹑無錫華衰﹑鄭廷桂﹑榕城林奕丹﹑山陽宗城﹑螺陽王際慧等結詩社﹐所稱「福臺新詠」者也。尋卒於諸羅﹐葬焉。後人遂居臺﹐蕃衍成族。

先生居臺三十餘年﹐目見鄭氏三世盛衰。前此諸公述作多佚於兵燹﹐惟先生得保天年於承平後﹐海東文獻推爲初祖。所著「花木雜記」﹑「臺灣賦」﹑「東海賦」﹑「檨賦」﹑「桐花賦」﹑「古今體詩」﹐志臺灣者皆取資焉。邑子全謝山嘗令遊臺者訪先生文集﹐竟得之以歸﹔凡十卷﹐錄入「甬上耆舊詩」。烏虖﹗先生依依故園﹐與蔡子英之在漠北同﹔然以子英之才﹐豈無述作﹐卒委棄於絕域﹐識者惜焉。先生靈光巋然﹐得以其集重見於世爲臺人破荒﹐亦少慰虞淵之恨矣。

同時有張先生士■﹝木郁﹞者﹐惠安人﹔崇禎癸酉副榜。明亡﹐遁迹臺灣﹐居東安坊。杜門不出﹐日以書史自娛。辟榖三年﹐惟食茶果。壽至九十九﹐乃終。

——見原書卷四十六﹝遺逸﹞頁一下。

徐枋﹝附戴易﹑巢鳴盛﹑沈醫生﹞

先生姓徐氏﹐名枋﹐字昭法﹐江蘇長洲人﹔俟齋﹐其別字也。

父忠節公汧﹐崇禎戊辰進士﹔官諭徳。南都立﹐遷少詹事。屢疏詆馬﹑阮﹐爲所齕﹔乞病歸。乙酉六月﹐蘇州破﹐正衣冠投虎邱新塘橋下死之﹝事具「明史」﹞。

先生弱冠﹐舉崇禎壬午鄕試。忠節公將殉國﹐先生號泣欲從死﹔忠節曰﹕『吾不可以不死﹐若長爲農夫以沒世可也』。自是﹐隱居終其身﹐足不入城市。初避地汾湖﹐已遷蘆區﹑遷金墅﹐往來靈巖﹑支硎間﹔終於澗上艸堂。地當天平山麓﹐後人就艸堂立祠祀焉。

先生與宣城沈壽民﹑嘉興巢鳴盛﹐稱海內三遺民。性峻潔﹐鍵戶不與人接。書法孫過庭﹐晝宗巨然﹐間法倪﹑黃﹔自署秦餘山人。海內得其遺墨﹐爭寶之。蔡制軍毓榮慕其名﹐具書幣屬其友人通意﹔卻之。湯文正撫吳﹐屏騶從﹑徒步造門者再﹐卒不見﹔嘆息而返。所往來﹐惟壽民及萊陽姜實節﹑崑山朱用純﹑同裏楊旡咎﹑山陰載易﹑寧都魏禧﹑門弟子吳江潘耒曁南嶽僧洪儲數人而已。黃岡杜浚於並世人獨重先生及壽民﹐自愧不如。先生耐寒饑﹐不納人一絲一粟﹔惟洪儲時急而周之曰﹕『此世外淸淨食也』。嘗絕糧數日﹐黃九煙造之﹐出畫箑俾鬻於市﹐無售者﹔比曰﹕『此黃九煙詩畫也』。乃得銀數錢歸。而先生及九煙皆怒﹐以爲泄九煙名﹐趣返其值。先生豢一驢甚馴﹐通人意﹔日用間有所需﹐則以所作書畫卷置簏於驢背﹐驅之﹔驢獨行及城闉而止﹐不闌出一步。見者爭趣之﹐曰﹕『髙士驢至矣』﹗亟取捲﹐以日用所需物如其指﹐備而納諸簏﹔以爲常。

康熙三十三年卒﹐年七十有三﹔遺命不受弔。商邱宋犖時撫吳﹐以不得一致賻襚於先生爲憾。所著「居易堂集」二十卷﹐文辭健拔﹐意在扶植世教﹐無一諛墓酬應之作。又有「二十一史文匯」﹑「通監記事類聚」﹑「讀史稗語」﹑「讀史雜鈔」﹑「建元同文錄」﹑「管見」等書。子文止﹑文行﹐有父風﹔早卒。

戴易字南山﹐山陰人﹔少從劉念臺先生學。遊﹝吳﹞門年七十餘矣﹐與先生一見﹐相得稱老友。先生歾﹐僅一孫﹐饘粥不繼﹐謀葬諸祖瑩不獲。南枝曰﹕『吾特爲俟齋任此事』。相度經年﹐得地於鄧尉之西眞如塢﹔謂潘耒曰﹕『地在梅花深處﹐與髙士宜』。第索直三十金﹐耒先以十金成券。會有黃山之遊﹐南枝募於人﹐無應者﹔乃矢願賣字以給之。南枝故善八分書﹐非其人不可得﹔至是榜於門﹐每幅一錢﹐貲遂集。又相旁地﹐並賣之耳。南枝貧無隔宿炊﹐冬月常衣綌﹔其貿字也﹐銖積寸絫﹐不妄費一錢。一蒼頭饑不能忍﹐輒逃去﹔己則寄食僧捨中﹐語及徐先生﹐必流涕云。

巢鳴盛字端明﹐號崆峒。幼孤﹐事母至孝。祟禎丙子﹐舉於鄕。甲申明亡﹐母亦歾﹔卽築室於墓﹐顏其艸堂曰「永思」﹑閣曰「止閣」﹐而自號止園。三十七年﹐跬步不離墓次。康熙十九年卒﹐年七十﹔俟齋爲定私謚曰「貞孝先生」。

洪儲字退翁﹐興化李氏子。出家﹐住靈巖最久。南都覆﹐吳﹑越興義旅﹐退公實左右之。辛卯被逮﹐諸義士爭救之﹐久而免﹔好事如故。或戒之﹔曰﹕『憂患得其宜﹐湯火亦樂國也』。俟齋先生曰﹕『每歲三月十九日﹐退翁必素服焚香﹐北向揮涕拜﹔二十八年如一日耳』。

退公嗣法弟子滿天下﹐其最曰正志﹐故大學士嘉魚熊公開元也。初入山﹐執爨事﹔退公一見﹐輒知爲非常人。其次曰宣城沈麟生﹐故監司壽獄子。壽獄死國事﹐麟生抱王裒之痛﹐遂祝發事退公。後居姚江﹐名大瓠。

——見原書卷四十五﹝遺逸﹞頁一上。

沈壽民

耕巖姓沈氏﹐諱壽民﹐字眉生﹔世爲宣城人。性孤峭﹐不妄言笑。爲文好深湛之思﹔江右艾千子至宛陵﹐盛稱之。一時聲華之盛﹐江上二沈遂與吳中二張埒﹔二張謂天如﹑受先﹐二沈謂崑銅及先生﹐不以名位爲甲乙也。

明崇禎丙子﹐詔行保舉法﹔巡撫張國維以先生應詔。時流寇躪中原﹐特起楊嗣昌於苫塊﹐倚以辦賊﹔而嗣昌以熊文燦之招撫爲嘗試﹐逍遙司馬堂。先生伏闕上疏﹐謂『綱常正而後可以正世風﹔金革奪情﹐乃陋儒之曲說。卽嗣昌迫於君命﹐亦應躬歷戎行﹐枕戈衽甲。而乃支吾旦夕﹐安坐京師﹐軍旅之寄一付諸文燦以招撫爲上策﹔天下有不殺人而能生人者乎﹖有授柄於賊而能攝賊者乎﹖將來釀禍誤國﹐嗣昌之肉其不足食矣』﹗疏爲通政所格﹔再上﹐畱中不報。黃忠端公道周嘆曰﹕『此何等事﹐朝臣不言而艸野言之乎﹗吾輩愧死矣』﹗於是臺臣何楷﹑錢增﹑林闌友﹑詞臣劉同升﹑趙士春相繼劾嗣昌﹐最後忠端有廷辯之事﹔皆先生發其端也。先生上書報罷﹐遂棄經生業﹔與周鹿鏕掩關求王佐之學﹐所從遊者數百人。

無何﹐而黨禍作。阮大鋮者﹐魏閹義兒也﹐以新聲髙會招來天下士﹐冀復起﹔先生於劾嗣昌疏中及之。於是顧杲﹑吳應箕等推先生之意﹐作「畱都防亂揭」以攻之﹔大鋮恨甚。及得志﹐按揭中姓名將盡戮之﹐而以先生爲首﹔先生變姓名﹐入金華山中。

南都亡﹐遂匿迹深山﹐采藜藿以自食。有知而餉之者﹐皆峻卻﹔曰﹕『士不窮﹐無以見義﹔不奇窮﹐無以明操』。郡守朱元錫致十金﹐辭不獲﹔庋置壁中三年﹐未嘗一發視也。溧陽陳名夏雅善先生﹔旣入相府﹐特疏薦之﹐遣使寓書﹔先生不發函﹐對使焚之。溧陽意猶未已﹐先生遺書曰﹕『龔勝﹑謝枋得﹐智非不若臯羽﹑所南也﹔而卒殞軀者﹐由多此物色耳。今之薦僕者﹐直欲死僕耳』。溧陽嘆息﹐止。自是避人愈堅﹐足不履城市者三十年。當事或邀之﹔及半道﹐望望然去。康熙乙卯五月卒﹐年六十九。疾革﹐命門人劉堯枝﹑施閏章載筆曰﹕『以此心還天地﹐此身還父母﹐此學還孔﹑孟」。語畢而瞑。

生平重然諾。友人周梅骨死海外﹐子幼﹔先生渡海葬之。鹿溪之沒也﹐藐孤爲逋負所逼﹔先生鬻田以償﹐始有完卵。與黃梨洲交最篤﹐別四十餘年矣﹐臨沒爲書永訣﹐去易簀十有三日耳。「遺集」若干捲﹑「閒道錄」若干捲。

——見原書卷四十五﹝遺逸﹞頁一下。

汪渢

汪先生諱渢﹐字魏美﹔浙江錢塘人。少孤貧﹐力學。與人落落寡諧﹐人號曰「汪冷」。

舉崇禎己卯鄕試﹐與同縣陸公培齊名。太守錢君以女妻之﹔初﹐盛飾入門﹐先生誡之﹐乃屏侍婢﹐以疏布躬操作。明亡﹐遂棄科舉。姻黨欲彊之試禮部﹐出千金視其妻﹐俾勸駕﹔其妻曰﹕『吾夫子不可勸﹐吾亦不屑此金也』﹗嗣因兵亂﹐奉母入天臺。海上師起﹐羣盜滿山谷﹔始反錢塘。僑寓北郭外﹐室如懸磬﹐處之晏如。

當是時﹐湖上有三髙士之目﹐先生其一也﹔當事皆重之。監司盧髙尢下士﹔一日遇先生於僧捨﹐問汪孝廉何在﹖先生曰應﹕『適在此﹐今已去矣』﹗盧悵然﹔不知應者﹐卽先生也。盧嘗遣人通殷勤於三髙士﹐約置酒湖船﹐以世外禮相見。其二人幅巾抗禮﹐盧相得甚歡﹔惟先生不至爲恨事。已知其在孤山﹐放船就之﹔終排墻遁去。先生不入城市﹐有司或以俸金爲壽﹔不得卻﹐埋之。裏貴人請墓銘﹐饋白金﹔拒勿納。始居孤山﹐遷大慈庵﹑又遷寶名院﹔匡牀布被外﹐殘書數卷。鍵戶出﹐或返﹑或不返﹐莫可蹤迹。遇好友﹐飲酒一斗不醉﹔气象瀟灑﹐塵事了不關懷。然夜觀乾象﹑晝習壬遁﹐知其耿耿者猶未下也。康熙丁酉﹐黃先生梨洲遇之於孤山﹐頗講龍溪調息法﹔各賦詩三章。明年﹐同至葛仙祠。又明年﹐笑魯庵中﹐坐月至三更。是夜寒甚﹐庵中止布被一﹐先生與梨洲兩背相摩﹐得少暖气。明日﹐梨洲入云居訪仁庵﹐先生矢不入城﹐至淸波門別去。魏叔子自江西來訪﹐先生謝勿見﹔叔子畱書曰﹕『魏美足下﹕吾寧郡魏禧也﹐欲與子握手一痛哭耳。足下以尋常遊客拒之﹐則可謂失人』。先生省書大驚﹐一見若平生歡﹔臨別﹐執手泣下。先生嘗從愚庵和尙究出世法﹐叔子曰﹕『君事愚庵謹﹐豈有意爲其弟子耶』﹖先生曰﹕『吾甚敬愚庵。然今之志士多爲釋氏牽去﹐此吾所以不肯也』。

乙巳七月三十日﹐終於寶石僧捨﹔年四十有八。臨歾﹐舉書卷焚之﹐詩文無一存者。起視日影﹐曰﹕『可矣』﹗書五言詩一章﹐投筆就寢而逝。詩曰﹕『大化無停晷﹐道術久殊轍。住世守頑形﹐問途猶未徹。至人本神運﹐可會不可說。冰泮水還淸﹐雲開月方潔。一旦破樊籠﹐逍遙從此別』﹗

——見原書卷四十五﹝遺逸﹞頁一下。

郭都賢﹝附陶汝鼐﹑郭金臺﹞

些庵先生姓郭氏﹐名都賢﹐字天門﹔湖廣益陽人。父譓﹐以鄕貢知開縣。夙有志於道學﹐從吉州鄒先生守益遊最久。

先生幼穎異。天啟二年進士﹐授行人﹔嘗冊封閩藩。七年﹐分校順天鄕試﹐得史可法等六人。歷官員外郎﹐出爲四川參議﹐督江西學政﹐分守嶺北道。崇禎十五年﹐巡撫江西﹔黜貪墨﹑獎循吏﹐汲汲如不及時。張獻忠已逼境﹐賊騎充斥﹔先生晝夜繕守禦。兵餉無措﹐乃大曾屬僚﹐凡官司一應供給﹐皆捐以助餉。左良玉屯兵九江﹐驕蹇觀望﹔先生惡其淫掠﹐檄歸之﹐而自募士兵爲戍﹝語見「明史」良玉傳﹞。會有尼之者﹐遂乞病﹐棄官入廬山。

逾年﹐北京陷﹐悲憤不食。南都建號﹐史公開閫揚州﹐薦授南京操江﹔辭不赴。桂王立肇慶﹐以兵部尙書召﹔而先生已祝發爲僧矣。先是﹐洪承疇坐事落職﹐先生奏請起用。至是﹐承疇入本朝﹐經略西南﹐以故舊謁先生於山中。旣得見﹐饋以金﹐不受﹔奉攜其子監軍﹐亦堅辭。先生見承疇時﹐故作目瞇狀﹔承疇驚問『何時得目疾』﹖先生曰﹕『始吾識公時﹐目故有疾』。洪默然。寧都魏禧﹐先生撫江西時所得士也﹔禧嘗上書曰﹕『先生抱道履徳二十年間﹐所著述之文與所交遊造就之士﹐必有偉論﹑奇文足以振天下之聾聵﹐開後世之太平者』。其推重如此。論者謂先生門下史忠正之節義經濟﹑魏叔子之文章﹐得一已足不朽﹔可想見師友淵源之盛矣。

先生篤至性﹐哀樂過人﹔嚴而介﹐風骨嶄然。博學彊識﹐工詩文﹔書法瘦硬﹐兼善繪事。寫竹尢入妙﹔人得其片紙隻字﹐爭珍奇之。祝發後﹐號頑石﹔又號些庵。茹苦無定居﹐初依熊魚山﹝開元﹞﹑尹洞庭﹝民興﹞於嘉魚﹐住梅熟庵﹔已流寓沔陽﹐築補山堂﹕前後十九年。歸結艸廬桃花江﹔復以詩累﹐客死江寧承天寺。

有女名純貞﹐許字黔國公沐氏﹔國變後﹐音問梗絕﹐遂終於家。純貞能詩﹐自署曰郭貞女。先生所著有「衡嶽集」﹑「止庵集」﹑「秋聲吟」﹑「西山片石集」﹑「破艸鞋集」﹑「補山堂集」﹑「些庵雜著」等書。時有陶密庵者﹐與齊名。

陶先生汝鼐﹐字仲調﹑一字燮友﹔寧鄕人也。少奇慧﹔甫齔應童子試﹐督學徐亮生驚喜得異才﹐拔冠湖南數郡。崇禎九年﹐充拔貢生。會上幸太學﹐羣臣請復髙皇積分法﹔祭酒顧九疇奏薦先生才﹐莊烈帝特賜第一。詔題名﹐勒石太學。除五品官﹐不拜﹔乞畱監肆業。癸酉﹐舉於鄕﹔兩中會試副榜。南渡後﹐由翰林待詔﹐攺職方郎﹔任監軍﹐復授檢討。南都覆﹐先生剃髮潙山﹐號忍頭陀。

生平內行篤﹕父歾﹐哀慕終身﹔事母﹐曲盡孝養。處族黨﹐多厚徳﹔嘗爲人雪奇冤﹑冒險難﹐活千餘人﹐然不自言也。詩﹑古文有奇气﹐書法險勁﹐名動海內﹔有「楚陶三絕」之目。所與遊﹐皆天下名士﹔而與些庵先生尢篤。著有「廣西涯樂府」﹑「嚏古集」﹑「寄雲樓集」﹑「褐玉堂集」﹑「嘉樹堂集」若干捲﹔些庵爲序之﹐有「生同裏﹑長同學﹑出處患難同時同志」之語。楚南遺獻﹐以些庵﹑密庵兩先生爲最著云。

同時郭金臺﹐字幼隗﹔湘潭人。本姓陳氏﹐恪勤公之祖也。年十二﹐遭家難﹐匿中表郭氏﹐得脫﹔郭初無子﹐遂子之。生而狀貌奇偉﹐見者目爲異人。弱冠﹐有聲黌序。居家孝友淵默。至慷慨﹐談天下事﹐議論風生。諸監司郡縣旌幣踵至﹔吉藩延至邸館﹐置醴賦詩﹐常爲倒屣。崇禎己卯﹑壬子﹐兩中副榜。會舉行積分法﹐屢薦不起﹔例授官﹐亦不就。隆武南渡﹐登鄕舉。督師何公騰蛟﹑巡憮堵公允錫先後論薦﹐授職方郎中﹐再起監司僉事﹔皆以母老辭。時獻賊旣陷湖湘﹑闖賊潰卒復相繼蹂躪﹐縣百里無人煙﹔乃請於督師﹐命偏裨練鄕兵爲守禦﹐全活以萬計。晚歸隱衡山﹐著書授徒﹐口不談世事﹔惟論列當時殉難諸人﹐輒欷歔流涕。及卒﹐自題其阡曰「遺民郭金臺之墓」。

——見原書卷四十五﹝遺逸﹞頁二上。

何宏仁

先生名宏仁﹐字仲淵﹐浙江山陰人﹔陶文簡公望齡甥也。幼習外公教﹐復從念臺劉忠正公遊。明崇禎丁丑進士﹐官建平令﹔有異政。歲久旱﹐大江以南飛蝗食禾殆盡﹐獨不入建平界。未幾﹐以憂去﹔蝗遽入北鄕﹐民益神之。尋任髙要縣﹐興水利﹑淸關榷﹔方銳欲有所施設﹐復以父艱歸。隨遭甲申之亂﹔浙東事起﹐彊以禦史召﹐不得已就職。建白數萬言﹐或行﹑或不行﹐而事勢已不可支矣。

丙戌五月﹐江上師潰﹐公棄官至剡之白峯﹔自恨不及從亡﹐作詩投崖而絕。久之復蘇﹐土人守之﹐得不死。隨披剃﹐從方外遊﹔入陶介山﹐事山主雲藏禪師。隨眾樵汲﹐晝夜作苦﹔同事者爲先生難之。先生曰﹕『吾視出沒風濤間眴息生死者何如﹐而敢言勞苦哉』﹗然先生猶謂去人境不遠﹐復瓢笠往來縉雲﹑義烏諸山與樵翁﹑衲子侶﹐行歌獨哭。從此遊益遠﹑入山益深﹐崎嶇崖塹﹐醯鹽並絕。所過皆畱詩﹐紀歲月。遇髙僧郭蓮峯﹑李徵君祕霞﹐結塵外之友。館畱崇聖寺﹐藜牀風雨﹐三人者相對嘿語終日﹐人不測其所以。

居數月﹐而疾作。先是﹐己丑四月﹐先生謂李徵君曰﹕『居此久﹐幸稍安。顧此中常有戚戚者﹐行別子飛錫白雲之鄕耳。今畱一函與家人訣﹐遲其來則示之』。至是病困﹐令出所緘書讀之曰﹕『吾茹荼齎志﹐忝厥所生﹐毀傷莫贖﹔於國爲不忠﹑於家爲不孝。死後﹐勿棺斂我﹔當暴棺三日﹐以彰不忠之罪。三日後﹐火化入塔﹐勿祔葬先隴﹐以彰不孝之罪』﹗讀竟而絕。推先生之心﹐蓋無日不以爲悲而得死之�樂也。然其家仍返葬會稽玉几之祖阡﹐以先生本非出世者﹐從初志也。

癸未進士余公增遠者﹐字若水﹔志節士。亂後﹐躬耕山中﹐自匿迹﹔不與人接。先生之葬玉几山也﹐公子拜求其題主﹔余公卽許諾。至期﹐以舟迎之來﹐不赴﹔頃之﹐自棹一小艇。徑詣墓側。取舊衣冠﹐拜墓上﹔事訖下山﹐不交一辭。主人使客等共延﹐懇畱飲﹔則舟中已庋粥一盂﹑羹萊一豆﹐取啜畢﹐急解維去。會葬者百餘人﹐皆目送嘆息﹔謂非先生髙節﹐余公且不易致云。

——見原書卷四十五﹝遺逸﹞頁二下。

李天植﹝附鄭嬰垣﹑劉永錫﹑陸元泓﹞

李因仲諱天植﹐學者稱蜃園先生﹔浙江平湖人。先世多隱徳。崇禎癸酉﹐舉於鄕。性蕭散自得﹐視世事泊如也。嘗曰﹕『無欲則心淸﹐心淸則識朗﹐識朗則力堅』﹔時時以誨學者。癸未﹐子諸生觀卒﹔先生自以有隱慝﹐痛自刻責﹐遂絕意仕進。攺各確﹐字潛夫。

國變後﹐家具蕩然﹔遂與妻別隱陳山﹐絕迹不入城市。訓山中童子自給﹐自署曰村學究﹑老頭陀。居山十年﹐有僧開堂。以避喧﹐始返其蜃園﹐賣文自食﹔不足﹐則與其妻爲梭鞋﹑竹筥以佐之。好事者約月供薪米﹐力辭不受。有司慕其髙﹐往訪之﹔輒踰垣避。所著詩文﹐皆弔甲申以來殉節者。蜃園者﹐乍浦勝地﹐可望見海市者也。又十年﹐家益困﹐不復能有其園﹐寄身僧捨﹔戚友贖蜃園歸之﹐始復與妻居。時年七十矣﹐子震亦棄諸生﹐非義一介不取。二老相對﹐時絕食﹔則嘆曰﹕『吾生本贅耳﹐待盡而已』。有饋食者﹐非其人終不受。或問以身後﹔曰﹕『楊王孫之葬﹐何必棺也』。又十年﹐蜃園僅存二楹。兩耳聾﹐又苦下墜﹐終日仰臥。客至﹐以粉版書相問答。魏叔子來自江西﹐造其廬﹔先生視姓氏﹐則彊起﹐張目視之泣﹔叔子亦泣。時方絕糧﹐叔子探囊得銀半兩贈之﹐五反不受﹔固以請曰﹕『此非盜跖物也』。始納之﹔買米爲炊﹐共食而別。叔子屬周布衣員﹑曹侍郎溶糾同志爲之繼粟﹐且謀其身後事﹔吳門徐昭法聞之曰﹕『李先生不食人食﹐聽其以餓死可也』。已而先生果堅拒。未幾﹐卒。叔子聞之﹐曰﹕『吾淺之乎爲丈夫已』﹗

乍浦有鄭嬰垣者﹐孤介絕俗﹐與先生稱金石交﹔先二年﹐凍死雪中。至是﹐先生以餓死﹔臨歾﹐曰﹕『吾無愧於老友矣』﹗時康熙十一年也﹐年八十有二﹔葬牛橋。所著「蜃園集」﹐佚﹔惟「續修乍浦九山誌」﹐世有傳本。

又有劉剩庵者﹐名永錫﹐字欽爾﹐魏縣人﹔亦先生友也。崇禎丙子舉人﹐授長洲教諭﹔署崇明縣事﹐庭無畱獄。

未幾﹐遭鼎革﹐隱居相城。有大吏造其廬﹐欲彊之出﹔剩庵袒褐疾視曰﹕『我中州男子﹐年二十渡漳河﹑登大丕﹐躍馬鳴鞘﹔兩河豪傑誰不知我﹗乃以此相逼﹐將謂我畏死邪』﹖取壁上劍﹐將自刎﹔門人抱持之﹐得解。

尋移居陽城湖之濱﹐率妻女織席以食﹐累日不舉火。有遺之粟者﹐非其人不受。老奴從魏縣來﹐勸之歸曰﹕『室廬﹐故在也』。剩庵曰﹕『吾非不欲歸﹔奉君命來此﹐君亡﹐義不可歸耳』。乃命其子偕老奴歸。時歲荒﹐得食愈艱﹐雜糠籺作食。妻病﹐不能下咽﹐竟餓死。一女許字同邑某氏子﹐某氏宦於粵﹐音問阻絕十餘年﹔至是﹐請於父曰﹕『兒不辰﹐遭家國之變。翁家存亡不可知﹐畱此身以累大人﹐無爲也』﹗遂自經死。而其子之歸﹐中途亦死於盜﹔是日凶問適至。剩庵旣無家﹐乃買破船一﹐往來江湖間﹐時從諸遺老遊。嘗泛舟中流﹐鼓枻而歌曰﹕『白日墜兮野荒荒﹐逐鳧雁兮侶半牛羊﹔壯士何心兮歸故鄕』﹗風水蕩激﹐歌聲伊郁﹔聞者哀之。錢牧齋念其窮﹐招之往﹔剩庵曰﹕『彼爲黨魁﹐受主眷﹐枚卜時天子以伊﹑傳期待﹔今豈期之邪』﹗卒不往。後數年﹐以窮餓死﹔友人陸元泓葬諸虎邱之山塘。

元泓字秋玉﹐常熟人﹔以志節自勵。圖己像於水墨尺幅中﹐自號「水墨中人」。

——見原書卷四十五﹝遺逸﹞頁三上。

邵以貫﹝附張廷賓﹞

邵先生名以貫﹐字得魯﹔余姚人。性狷潔。明季﹐石梁陶文覺公之學盛行﹐姚中沈求如﹑史子虛﹐其髙第也﹔顧頗參以禪悟。先生亦從之遊﹐獨講求有用之學。歲饑﹐糾同志爲義倉﹔桑梓徳之。

已而國難作﹐先生欲死之﹐以母老不果﹔遂祝發爲頭陀﹐狂走入雪竇山中妙髙臺。僧道巖者﹐故鄞廣文張廷賓﹐亦姚產﹔而沈﹑史講會中人也。先生依之﹐苦身持力﹐不與人接。鄞故都禦史髙公斗樞物色得之﹐曰﹕『異人也』﹗遺其二弟從之遊。周公囊云亦以僧服居白坑﹐時時過從。尋以省母﹐返居潭上園。黃忠端公仲子澤望﹐志節夙與先生近﹔至是﹐來居園中。夜共讀謝臯羽「遊錄」而慕之﹐曰﹕『方今豺虎滿天下﹐五嶽之志不可期矣。四明二百八十峯近在臥榻﹐峯峯有吾兩人屐齒』。於是始徧走山中。然山寨方不靖﹐所在多邏卒﹐而二公冠服奇古﹐頻遭詰難﹔顧不以爲苦。亡何﹐入絕谷﹐不知所向﹔方茫然求故道﹐不可得。俄而峯回路轉﹐松竹梧桐甚盛﹐有雞犬聲。趣就之﹐茅舍一椽﹐中有幅巾者出﹐問客何來﹖則語之以裏宅﹔笑曰﹕『吾亦姚人﹐避世居此﹔不虞君之涉吾地也』。乃止宿﹔則告曰﹕『是爲石屋山。僕故孫公碩膚監軍陳從之也。孫公死海上﹐吾無所依﹐來此山中﹔遂與人世絕』。因而相顧﹐嘆曰﹕『是眞桃源矣』﹗澤望嘗曰﹕『得魯自甲申後﹐輔頰間無日不有淚痕﹔其稍開口笑者﹐則遊山耳』。未幾﹐澤望卒﹔先生無所向﹐是益卞急。棄家﹐投四明山之楊庵。時尙有一妾﹐先生去﹐亦爲尼庵中﹔每日晨昏各上堂禮佛﹐此外𨿽茗粥不相通。久之﹐皆卒於庵。先生詩文甚富﹐散佚無存者。

——見原書卷四十五﹝遺逸﹞頁三下。

余增遠﹝附周齊會﹞

余先生諱增遠﹐字謙貞﹑一字若水﹔會稽人。明崇禎癸未進士﹐除寶應知縣。劉澤淸開府淮南﹐淩轢郡縣吏﹔先生投牒棄官歸。畫江之役﹐補禮部主事﹔遷郎中。事去﹐逃之山中﹔郡縣逼之﹐出見﹐乃輿疾城南以死拒。久之﹐事得解。艸屋三間﹐不蔽風雨﹐以鱉甲承漏。聚村童五﹑六人﹐授以「三字經」。臥榻之下﹐牛宮雞■﹝土桀﹞﹐無下足處。晨則秉耒出﹐與老農雜作﹔未嘗因其貴人而讓畔也。同年生王天錫爲海防道﹐欲與話舊﹔先生以疾辭。天錫披帷直入﹐先生擁衾不起﹐曰﹕『不幸有狗馬疾﹐不得與故人爲禮』﹗天錫執手勞苦。出門未數武﹐則已與一婢子擔糞灌園矣。天錫遙望見之﹐嘆息去。冬﹑夏一皁帽﹐𨿽至暱者不見其科頭。先生慨世路偪仄﹐遂疑荀卿「性惡」之說爲確﹐至欲著論以非孟。康熙己酉十月卒﹐年六十有五﹔蓋二十有四年不出城南一步也。疾革﹐黃先生梨洲造其榻前﹐欲爲切脈﹔先生笑曰﹕『某祈死二十年以前﹐反祈生二十年之後乎』﹗梨洲泫然而別。

同時有周惟一先生者﹐名齊曾﹐字思沂﹐鄞人﹔先生同年進士也。知廣東順徳縣事﹐變社倉爲義田﹐而以社倉之法行之。又仿西北弓箭社法﹐修僕區沈命之術﹐盜口口無脫者。國變後﹐棄官歸。遁入剡源﹐盡去其發爲發塚﹐架險立瓢﹐榜曰「囊云」﹔自稱無發居士。剡源饒水石﹐與山僧﹑樵子出沒瀑聲口影間。天錫求見﹐拒之曰﹕『咫尺淸煇﹐舉目有山河之異﹔不願見也』。爲詩文﹐機鋒電激﹐汪洋自恣﹐寓言十九。然淸苦自立﹐胸中兀然有所不可﹔與若水先生無二也。梨洲嘗仿葉水心志陳同甫﹑王道甫之例﹐爲兩先生合志其墓云。

——見原書卷四十五﹝遺逸﹞頁三下。

惲日初﹝附子壽平﹞

先生諱日初﹐字仲升﹐號遜庵﹔武進人也。舉崇禎六年鄕試副榜。久畱京師﹔十六年﹐應詔上「備邊五策」﹐不報。知時事不可爲﹐乃歸﹔攜書三千卷﹐隱天臺山中三年而兩京亡。唐王立福州﹐魯王亦監國紹興﹐吏部侍郎姜垓薦先生知兵﹐魯王遣使聘之﹔先生意以監國爲不然﹐固辭不起。

犬淸兵下浙﹐避走福州﹔福州破﹐走廣州。廣州復破﹐乃祝發爲浮圖﹐曰明曇﹔已復至建陽。是時大兵席捲浙﹑閩﹑粵三行省﹐唐王被執死﹑魯王亦敗走海外﹐湖廣何騰蛟﹑江西楊廷麟等皆前後破滅﹔而明遺臣民尙擁殘旅﹐遙奉永明王。金壇人王祈聚眾入建寧﹐屬縣多響應﹔於是建陽士民數百人噪於先生之門。固請不得﹐至建寧見王祈﹔非初志也。先生曰﹕『建寧入閩門戶﹐能守則諸郡安然﹔不厄仙霞關﹐建寧終不守也。欲取仙霞﹐宜先取浦城』。乃遣長子楨隨副將謝南云先趨浦城﹐失利﹔皆死。而禦史徐云兵連入數州縣甚銳﹐先生說令夜襲浦城﹐自督兵繼進﹔會大雷雨﹐人馬衝泥淖﹐行不能速﹐將至城下已黎明﹐軍遂潰。大淸總督陳錦﹑李率泰統重兵來圍建寧﹐永明王使兵部尙書揭重熙赴援﹔先生上書揭公﹐請逕取浦城﹑斷仙霞嶺餉道﹐徐與圍中諸將夾擊之。揭公至邵武﹐不能進﹔建寧遂破﹐王祈力戰死。先生收散卒﹐走廣信。尋入封禁山中﹐數月糧盡﹔喟然曰﹕『天下事壞散已數十年﹐不可救正。然莊烈帝殉社稷﹐薄海茹痛﹔小臣愚妄﹐謂卽此可延天命。今乃至此﹐徒毒百姓何益』﹗遂散眾﹐獨行歸常州。久之﹐張煌言與鄭成功軍薄江寧敗走﹐訛傳張公弟鳳翼乃先生門人﹐從師匿。縣官將收捕﹐先生色如常﹐曰﹕『吾當死久矣』。旣而事解。卒年七十有八﹐康熙十有七年戊午也。

先生少與楊廷樞﹑錢禧交﹐爲文章縱麗﹔於百氏無所不窺﹐尢喜宋儒書。及從劉念臺先生遊﹐學益進。嘗上書申救念臺﹐義聲震天下。丙戌以後﹐累至山陰哭祭﹔爲之行狀近十萬言。晚歲﹐不得已﹐歸常州﹐仍服浮圖服﹔而言學者多宗之。無錫髙世泰﹐忠憲公從子也﹔重葺東林書院。先生與同志﹐習禮其間。知常州府駱鐘泰屢求見﹐不納﹔去官後﹐與一見﹐言中庸要領﹐喜而去曰﹕『不圖今日得聆大儒緒論也』。次子垣﹐在建寧被掠而不知所終。三子格。

惲格字壽平﹐後以字行﹐攺字正叔﹐自號東園艸衣生﹑又曰白雲外史。旣老﹐稱南田老人。

陳錦破建寧﹐時年才十三﹐被掠﹔錦無子﹐其妻愛其聰穎﹐子之。後從錦遊杭之靈隱寺﹐遇遜庵於途﹔遜庵因與寺主諦暉謀﹐俟錦妻入寺﹐紿言『此子宜出家﹐不然且死』。錦妻故佞佛﹐畱之寺中﹐泣而去。自是﹐始得歸。以父兄忠於明﹐不應舉﹔惟攻古文辭。其於畫﹐天性也﹔山水學王蒙。旣與常熟王翬交﹐曰﹕『君獨步矣﹗吾不爲第二手』。遂兼用徐熙﹑黃荃法畫花鳥﹐自爲題識書之﹔世稱「南田三絕」。宋尙書犖曰﹕『南田畫﹐吾暗中摸索能辧之』。王太常時敏遣使招之﹐以方出遊﹐不時至﹔至則﹐太常已病革﹐喜甚﹐榻前一握手而逝。家甚貧﹐風雨常閉門餓。然非其人﹐不與畫﹔視百金猶土芥也。所居毆香館﹐倡酬皆一時名宿。

卒年五十四。著有「南田集」。

——見原書卷四十六﹝遺逸﹞頁一上。

祁班孫﹝附魏耕﹞

先生諱班孫﹐字奕喜﹑小字季郎﹐山陰人﹔祁忠敏公次子也。忠敏諱彪佳﹐明蘇松巡撫﹔少從劉忠正公遊。南都破﹐死節﹝「明史」列傳﹞。有子二﹐長理孫﹐以大功兄弟次其行﹐稱祁五公子﹔而呼先生爲六公子。初﹐忠敏夫人商氏嘗夢老衲入室﹐生公子。美姿容﹐白如瓠﹔而雙足重趼頗惡劣﹐日能行數百里﹐又時時喜趺跏。娶朱氏﹐故少師忠定公燮元女孫也。

忠敏靖節之月﹐東江兵起﹔恩卹諸忠﹐而忠敏贈兵部尙書。祁氏羣從之長曰鴻孫﹐故嘗與忠敏同受業蕺山﹔至是﹐將兵江上﹐思以申忠敏之志﹐而先生兄弟傾家餉之。事去﹐先生之婦翁戒曰﹕『勿更從事於焦原矣』﹗不聽。祁氏自夷度先生以來﹐藏書甲江南﹔其諸子尢豪喜結客﹐講求食經﹐四方簪履麇集。及先生兄弟以故國喬木自任﹐屠沽浮販之流兼收並蓄。家居山陰之梅墅﹐其園亭在寓山﹐柳車踵至﹔登其堂﹐復壁大隧﹐莫能詰也。慈溪布衣魏耕者﹐狂走四方﹐思得一當﹐爲毫社計桑楡﹔先生兄弟則與之誓天﹐稱莫逆。耕之談兵也﹐有奇癖﹐非酒不甘﹑非妓不飲﹔禮法之士莫之許。先生獨以忠義﹐故曲奉之。時其至﹐則盛陳越酒﹐呼若耶溪娃以侑觴﹔又發淡生堂壬遁﹑劍術諸書供采擇﹐又徧約同裏諸遺民如朱士稚﹑張忠道輩以疏附之。或告變於浙之幕府﹐刊章四道捕耕﹔有首者曰﹕『苕上乃其婦家﹐山陰之梅墅乃其死友所嘯聚』。大帥急發兵﹐果得之﹔縛先生兄弟去。旣讞﹐兄弟爭承﹔祁氏客謀曰﹕『二人並命﹐不更慘乎』﹖乃納賂而宥其兄﹐先生遣戍遼左。其後﹐理孫竟以痛弟鬱鬱死﹐而祁氏家爲之破。然君子則曰﹕『是不愧忠敏子也』。

當是時﹐禁綱尙疏﹔寧古塔將軍得賂﹐則弛約束。康熙丁巳﹐先生脫身遁歸﹔里社中漸物色之﹐乃祝發於吳之堯峯。尋主毘陵馬鞍山寺﹐所稱咒林明大師者也。好議論古今﹐不談佛法﹔每及先朝﹐則掩面哭泣﹐然終莫有知之者。癸丑十一月十一日﹐忽沐浴﹐曳杖繞堂曰﹕『我將西歸』﹗入暮﹐端坐逝。發其篋﹐有「東行風俗記」﹑「紫芝軒集」﹔且得其遺教欲歸祔﹐乃知爲山陰祁六公子自關外來者﹐遂得返葬。

先生性好奇﹐其東歸也﹐畱一妾焉﹔披緇時﹐亦累東遊。東人或與談禪﹐受其法稱弟子。嘗曰﹕『寧古塔麻菇﹐天下第一。吾妾所居籬下出者﹐又爲寧古塔第一﹔令人思之不置』。東人至今誦其風流。婦朱﹐最工詩﹔其來歸也﹐與君姑商夫人﹑姒張氏﹑小姑湘君時相唱和。商夫人字塚婦曰楚纕﹑字介婦曰趙璧﹐以志閨門之盛。先生被難﹐朱尙盛年﹔孤燈緇帳數十年﹐未嘗一出廳屏。自先生兄弟歾﹐淡生堂書星散﹔論者謂江東文獻大厄運也。

——見原書卷四十六﹝遺逸﹞頁一下。

陸宇■﹝火鼎﹞

先生姓陸氏﹐名宇■﹝火鼎﹞﹐字周明﹔浙之鄞人也。父世科﹐明大理卿。先生少與錢忠介公肅樂共學﹐慷慨有大志。忠介江上之師﹐先生實左右之。祥興航海﹐風帆浪楫得棲遲金鰲牡蠣間﹐皆一時遺臣烈士出死力奉之﹐以終剩水殘山之局﹔𨿽側踵焦原﹑糜軀湛族﹐不計也。方事之殷﹐余姚黃先生昆弟亦嘗戮力共事﹐先生嘗偕其客十數人過梨洲﹐與共計畫﹔客皆四方知名士。梨洲亦間至其城西田舍﹔田舍復壁﹐柳車雜賓死友﹐每食咄嗟立辦﹐仰視天﹑俛畫地﹐耿耿者未嘗一日忘。其後梨洲知事不濟自屏於窮山﹐先生亦不相聞問。然喜事乃益甚﹐江湖間多傳其姓名﹐以爲異人。康熙癸卯﹐先生爲降卒所誣﹐捕入省獄。獄具﹐先生竟得脫歸﹔未至寓而卒。

先生旣以好事捧其家產﹐室中所有惟艸薦敗絮及古書數百卷。訃聞﹐家人掃除其室﹐得布囊於亂書之下﹔發之﹐則人頭也。其弟春明識其面目﹐捧之而泣曰﹕『此故少司馬篤庵王公頭也』﹗初﹐司馬兵敗﹐懸首於甬之城闕﹔先生思收瘞之﹐每徘徊其下。一日﹐見暗中有頓首而去者。迹之﹐走入破屋﹔先生曰﹕『子何人』﹖對曰﹕『吾漁人也』。先生曰﹕『子必有異﹐無吾隱』﹗其人曰﹕『余毛明山﹐曾以卒伍事司馬。今不勝故主之感耳』﹗先生相與流涕﹔共詣江子云﹐計所以收其頭者。江子云者﹐故嘗與先生共學﹐又錢忠介部將也﹔失勢家居。會端陽競渡﹐遊人雜沓﹔子云紅笠握刀﹐從十餘人登城遊熙。至梟頭所﹐問守卒曰﹕『誰戴此頭也者』﹖卒以司馬對。子云佯怒曰﹕『嘻﹗吾怨家也﹔亦有今日邪』﹗拔刀擊之﹐繩絕墮地。先生及明山已豫立城下﹔方是時﹐龍舟噪甚﹐人無回面易視者。先生以身蔽﹐明山拾頭雜稠人而去。先生得頭﹐祀之書室﹐蓋十有二年矣﹔而家人無知者。至是﹐春明始瘞之。昔李固死汝南﹐郭亮左提章鉞﹑右秉鈇鑕詣闕上書﹐乞收其屍﹔南陽董班亦往哭﹐固殉屍不肯去。欒布奏事彭越﹐頭下祠而哭之。彼皆門生故吏﹐故冒死不復顧。先生於司馬非有是也﹐後感其忠義﹐遂不措攖當世之文綱﹐豈不尢賢乎哉﹗始﹐先生讀書時﹐有弟子訟師﹐師不直﹔先生詣文廟﹐伐鼓慟哭﹐卒直其師而後止。歸震川嘗敍唐欽堯之爭同捨生之獄﹐以爲苟生兩漢時﹐卽此可以顯名當世﹔在先生視之﹐尋常瑣節耳。先生卒後﹐梨洲先生志墓石﹐其文固不後震川也。

先生有子二﹐女適同邑萬斯大。

——見原書卷四十六﹝遺逸﹞頁二上。

周元懋

周先生諱元懋﹐字柱礎﹑別字徳林﹐鄞縣人﹔尙書文穆公應賓猶子也。以文穆任﹐累官南京屯部郎中﹐榷揚關。奉使蜀中歸﹐出知貴州思南府﹔母憂﹐未赴任而國難作。先生跌宕自喜﹐初欲以文章發名成業。及受門資之寵﹐非其好也﹔都禦史廖大亨曰﹕『門資豈足屈人﹐在人自主耳。李衛公非起家任子者乎﹖唐中葉宰相無其匹矣』。先生乃大喜。

魯王建國東江﹐先生服未闋﹐錢忠介公招之﹐固辭不出﹔而破家輸餉無少吝。丙戌六月﹐家人自江上告失守﹔先生慟哭﹐自沈於水﹐以救得蘇。乃祝發﹐入灌頂山中。先生故善飲﹐至是益縱酒。又不喜獨酌﹐呼山僧不問其能飲與不﹐彊斟之﹔夜以達旦。山僧爲所苦﹐皆逃匿﹔則呼樵者與飲。樵者以日暮﹐長跪乞去﹐固持之﹔尋亦逃。先生無與共﹐則斟其侍者。已而侍者醉臥﹐乃呼月酹之﹔月落﹐呼云酹之。灌頂去先生家且百里﹐酒不時至﹔又穹山難覓酒徒﹐乃返其城西枝隱軒。每晨起﹐輒呼子弟飲﹔子弟去﹐則呼他人。或其人他去﹐則呼酒極之於所往斟之﹔不遇﹐則執途之人斟之。於是環所居浮石十里間﹐望見先生者相率引避﹔不得已﹐乃獨酌。先生旣積飲且病﹐勸止酒者無算﹔輒張目不答﹐或叱之去。惟江湖俠客以事投止者﹐𨿽酣醉時輒蹶然起﹐接之無失詞﹔罄所有輸之﹐惟恐後也。以是盡毀其家。庚寅﹐嘔血不可止﹐竟卒﹔年四十。妻兪﹐亦以毀卒。前太常博士王公玉書哭之曰﹕『徳林兀然狂放於麯糵間﹐箕踞叫號﹐俾晝作夜﹐幾不知身在何處﹑身外有何天地﹗捨此之外﹐不知吾身置何所﹗昔人詩云「酒滿通夜力﹐事滿五更心」。徳林爛然長醉﹐蓋期於無復醒時以自全也』。先生不死於水而死於酒﹐其宋皇甫東生之流與浮石周氏。國變後﹐披緇者三人﹕通城佯狂以死﹐所謂顚和尙者也﹔順徳苦身持力﹐畢生不入城市﹐所謂苦和尙者也﹔而先生獨以「醉和尙」稱。

——見原書卷四十六﹝遺逸﹞頁二下。

傅山

陽曲傳先生山﹐字靑竹﹐攺字靑主﹐別署公之它﹑亦曰朱衣道人﹔又字嗇廬。六歲﹐啖黃精﹐不樂谷食﹔彊之﹐乃復飯。少與孫公傅庭共學﹐讀書過目成誦。

明季天下�亂﹐諸號爲搢紳先生者多腐惡不足道﹐憤之﹔乃堅苦持气節﹐不少媕嬰。提學袁公繼咸爲巡按張孫振所誣﹐孫振閹黨也﹔先生約同學曹良直等詣通政使﹐三上書訟之﹐不得達﹐乃伏闕陳情事。時巡撫吳公甡亦直袁﹐竟得雪。先生以此名聞天下﹔馬文忠世奇爲作傳﹐以爲裴瑜﹑魏劭復出。旣曹公任兵科﹐先生貽書曰﹕『諫官當言天下第一等事﹐以不負故人之期』﹗曹公愯然﹐卽疏劾首輔周延儒﹑錦衣衛駱養性﹔直聲震一時。先生家世以學行師表晉中﹐得其山川雄深之气﹐思見諸實用。時蔡忠襄懋徳撫晉﹐寇已亟﹐講學三立書院﹐亦及軍政軍器之屬﹔先生往聽之﹐曰﹕『迂哉﹗公言非可起而行者也』。

甲申國變﹐夢天帝錫之黃冠﹔乃衣朱衣﹐居土穴養母。明年﹐袁公自九江羈燕邸﹐以「難中詩」遺先生曰﹕『不敢愧友生也』﹗先生省書慟哭﹐曰﹕『嗚呼﹗吾亦安敢負公哉』﹗甲午﹐以牽連被逮﹐抗詞不屈﹔絕粒九日﹐幾死。門人有以奇計救之者﹐得免。然先生深自吒恨﹐謂「不若速死爲安」﹔而其仰視天﹑俯畫地者﹐未嘗一日止。如是者二十年﹐天下大定﹔始以黃冠自放﹐稍稍出土穴與客接。有問學者﹐則告之曰﹕『老夫學莊﹐列者也﹔仁義禮樂卽彊言之﹐亦不工』。又雅不喜歐公以後之文﹔曰﹕『是所謂江南之文也』。平定張濟者亦遺民﹐以不謹得疾死﹔先生撫其屍﹐哭之曰﹕『今世之醇酒婦人以求必死者﹐有幾人哉﹗嗚呼﹗張生是與沙場之痛等也』。又自嘆曰﹕『彎彊躍駿之骨而以占畢朽之﹐是則埋吾血千年而碧不可滅者』﹗或彊以宋諸儒之學﹔則曰﹕『必不得已﹐吾取同甫』。先生工篆隸﹑書畫﹐弱冠學晉﹑唐人﹐不能肖﹔得松雪墨蹟稍習之﹐遂亂眞矣。已而﹐乃愧之曰﹕『是如學正人君子﹐輒苦其難﹔近降與匪人遊﹐不覺日親』﹗於是復學顏太師﹔謂「書寧拙毋巧﹐寧醜毋媚﹐寧支離﹑毋輕滑﹐寧眞率﹑毋安排』。君子謂先生非止言書也。趙秋谷推先生書爲本朝第一﹔顧深自愛惜﹐不輕爲人寫。母喪﹐貴官致賻﹐作數行謝之﹔貴者喜曰﹕『此一字千金也﹗吾求之三年矣』。先生旣絕世事﹐而家傳故有禁方﹐乃資以自活。

子曰眉﹐字壽髦﹔能養志。每日樵山中﹐置書擔上﹔休歇﹐則取書讀之。中州有吏部郎者﹐故名士﹔訪先生﹐問郎君安在﹖先生曰﹕『少需之﹐且至矣』。俄有負薪歸者﹐先生呼曰﹕『孺子來﹐前肅客』﹗吏部頗驚。抵暮﹐先生令伴客寢﹔則與敍中州文獻﹐滔滔不置﹐吏部或不能盡答也。詰朝﹐謝先生曰﹕『吾甚慚於郎君』﹗先生喜苦酒﹐自稱老蘗禪﹔眉乃自稱小糵禪。或時出遊﹐眉與子共挽車﹔暮宿逆旅﹐仍篝鐙課讀經﹑吏﹑騷﹑選諸書。詰旦必成誦﹐乃行﹔否則﹐予杖。故先生家學﹐大河以北莫有窺其籓者。嘗批「集古錄」曰﹕『吾今乃知此老眞不讀書也』﹗

康熙戊午﹐詔舉博學鴻儒﹐給事中李宗孔以先生薦。時年七十有四矣﹐眉已前卒﹔固辭不可﹐乃稱疾。有司令役夫舁其牀以行﹐二孫侍﹔將至克師三十里以死拒不入城。於是馮相國溥首過之﹐公卿畢至﹔先生臥牀﹐不具迎送禮。魏公象樞乃以其老病上聞﹐詔免試﹐放還山。先生與杜徵君越尢篤老﹐命各加中書舍人以寵之。馮公乃詣先生曰﹕『恩命逾常格﹐其彊入一謝』﹗先生不可。馮公令賓客百輩說之﹐遂稱疾篤﹐乃使人舁以入﹔望見午門﹐淚涔涔下。馮公彊掖之使謝﹐則僕於地﹔魏公進曰﹕『止﹗止﹗是卽謝矣』。翼日歸﹐相國以下皆出城送之﹔先生嘆曰﹕『今而後﹐其脫然無累哉』﹗旣而曰﹕『使後世或妄以劉因輩賢我﹐且死不瞑目矣』﹗聞者咋舌。自京師歸﹐大吏咸造廬請謁﹐先生自稱曰「民」。冬﹑夏著一布衣﹐帽以氈﹔或曰﹕『君非舍人乎』﹖不應也。

及卒﹐以未衣黃冠殮。所著「霜紅龕集」十二卷﹐眉詩附焉。先生嘗走平定山中﹐爲人視疾﹔失足﹐墮崩巖。僕大驚﹐哭曰﹕『死矣』﹗先生旁皇四顧﹐見有風峪甚深﹐中通天光﹔百二十六石柱林立﹐則髙齊所書佛經也。摩挲終日出﹐欣然忘食。其嗜奇如此。顧寧人嘗曰﹕『蕭然物外﹑自得天機﹐吾不如傅靑主』。

——見原書卷四十六﹝遺逸﹞頁二下。

張怡

張先生怡﹐字瑤星﹐初名鹿徵﹔上元人。父可大﹐明季總兵登萊﹐死國難。先生以諸生﹐授錦衣衛千戶。

甲申﹐流賊陷京師﹐遇賊將不屈﹐械系﹔將肆掠﹐其黨或義而逸之。久之﹐始歸故里﹔其妻已前死﹐獨身寄攝山僧捨﹐足不入城市﹐鄕人稱白雲先生。當是時﹐三楚﹑吳越耆舊多立名義﹐以文行相髙﹔惟吳中徐昭法﹑宣城沈眉生躬耕窮鄕﹐𨿽賢士大夫不得一見其面﹐然而有楮墨流傳人間。先生則躬樵汲﹐口不言詩書﹔學士詞人無所求取。四方冠蓋往來日至玆山﹐而不知山中有是人也。方處士仲舒﹑余處士公佩歲時問起居﹐入其室﹔架上書數十百卷﹐皆所著經說及論述史事。請貳之﹐勿許﹔曰﹕『吾以盡吾年耳』。已市二甕下棺﹐則並藏焉。卒年八十有八。平生親故﹐夙市良材爲具棺槨﹔疾革﹐聞而嘆曰﹕『昔先將軍致命危城﹐無親屬視含殮。𨿽攺葬親身之椑﹐未能易也﹔吾忍乎』﹖顧從孫某趣易棺﹐定附身衾衣﹐乃卒。

乾隆初﹐詔修「三禮」﹐求遺書﹔從孫某以書詣郡太守﹐命學官集諸生寫之。久之未就﹐書遂無傅者。

——見原書卷四十六﹝遺逸﹞頁三下。

李灌﹝附寧浤﹞

先生名灌﹐字向若﹔陜西合陽人。幼警敏﹐讀書日盡數千言。明崇禎癸酉舉人。甲申之難﹐痛哭北上﹐與呂孝廉得璜約同死王事。渡河如晉﹐其父以書止之﹐乃不果。棄家東渡﹐至北郭寺﹐遂剃髮爲僧﹔放浪太華﹑黃河間。入山采藥﹐或累歲不知所向﹔或黃冠緇衣﹐行哭都市。識者曰﹕『此必李子向若也』﹗迹之果然﹐已翩然遁矣。

國初﹐徵書累下﹐皆引疾不起。行蹤奇誕﹐多寄迹僧房梵宇﹐與田夫﹑牧豎伍。又自結茅庵於河滸﹐終歲屢空﹐晏如也。性至孝﹐負經濟才﹐博極祕緯。詩文淸雄奇宕﹐自成一家。與人言﹐閎衍浩渺﹐一歸本於忠孝。長吏求一見﹐不可得。晚歲﹐於乳羅山鑿石室以居﹔得田數十畝﹐名小桃花源。居數月﹐遁去。嘗遊華山﹐至落雁峯﹐方移目﹐有異人飛空而至﹐與語久之﹔且曰﹕『要知未來﹐但觀已往』﹗語似有道者。先生卒﹐雲中郭君匡廬爲題碣曰「逸民李向若先生之墓」﹔路徵君振飛書也。

同時寧柏巖者﹐名浤﹐字季騰﹐自號寧鳩山人﹔與先生同邑。少補諸生。性古執木彊﹐言動不苟。邑賢令範公器之﹐招入西河書院﹐日與講學論文。雅好古﹐工考證﹔發明「四禮」﹐於喪祭尢篤。國變後﹐盡室入山﹐家臥虎岡之北谷﹔爲土室﹐終歲尸居其中。閒或登梁山臨淸泉﹐鳴琴寤歌﹐非其人卽避去。足迹不入城市者垂五十年。

——見原書卷四十六﹝遺逸﹞頁三下。

夏汝弼﹝附郭履躚﹞

夏先生汝弼﹐字叔直﹐號蓮峯﹑一號蓮冠道人﹔湖南衡陽人也。生有異稟。明季爲諸生﹐剛介負气。鼎革後﹐佯狂髙蹈﹐無定蹤﹐歲丁亥﹐衡﹑湘兵亂﹐忽有稱蓮冠道人者攜一童子﹑囊琴至湘鄕之車架山﹐僦僧樓而止焉。日就古木鳴泉間﹐藉危石彈琴舒嘯。已登白石峯﹑銅梁山觀瀑布﹐輒數日不返。問其姓氏﹐不對﹔人亦莫能測也。邑士蕭常賡見而識之﹐延至家﹐或歌﹑或哭﹔與語及時事﹐卽閉目不答。居月餘辭去﹐莫知所往。後聞其挈家入九嶷山﹐絕粒死。

先生與王船山交最摯﹐有遺詩曰「車架山同夕堂作」。夕堂﹐船山自號也。船山集中﹐與先生唱和詩尢多。車架山﹐在湘鄕西南九十里﹔其對峙者曰白石峯。先生嘗與船山同遊峯巓﹐爲之記﹔其略曰﹕『夫以是峯之特立出於羣山之表﹐而其上蒼蒼無窮者且如彼﹐是果有所謂「天」耶﹖抑無所復名之而姑謂之「天」耶﹖天者﹐果有所幬歟﹖則亦宜有所不幬者存﹐何居乎﹖其必幬之荒遠而始以爲大乎﹖則吾未知其定有天焉者﹐否也﹗於是兩人者選石而坐﹐不能去﹑不能畱﹐歌無聲﹑言無謂﹐相視久之﹐不得名其故。日已晚矣﹐乃遵所登之路而返』。讀者謂不減「楚騷」「天問」云。

同縣有郭季林先生者﹐各履躚﹔崇禎壬午舉人。國變﹐隱居石獅嶺下﹐足不入城市﹔竹塢藥欄﹐日吟嘯其中自樂。所著「涉園艸」﹐王船山「南窗漫記」中盛稱之﹔今不傳。

——見原書卷四十七﹝遺逸﹞頁一上。

唐訪﹝附瞿龍躍﹞

唐先生訪﹐字周之﹐號汲庵﹔湖南武陵人。以桂林籍﹐中崇禎壬午鄕試第一﹔瞿忠宣公式耜見所對「五策」﹐詫爲異人。永明時﹐特疏奏授庶吉士﹐掌制誥﹑備顧問﹔上「六代中興法戒書」﹐奉敕入楚南聯絡勳鎭。旣知事不可爲﹐乃痛哭祝發﹐築食苦庵以終﹐號食苦和尙﹔自爲之記。其略云﹕『和尙早遭荼苦﹐十歲遭父冤。中遭刖﹐已伸復蹶﹐今蹶已甚。和尙所遭﹐尙未有艾也。和尙三遊燕﹑四入雒﹑一過秦﹐再歷吳越﹑晉趙﹑閩粵乃返楚﹔賦帝京﹑記華山﹐訪侯嬴﹑豫讓墓﹐弔姑蘇之臺﹑問五湖之棹。漁舟不返﹐屈﹑宋同歸。每入名山﹐喜獨遊﹐夜遊雨﹑遊雷﹑遊雪﹑遊石。喜蠢僧﹑喜瘦﹐喜燃炬夜坐大石上﹔喜臥佛閣反鎖﹐鬼叩門﹑饑鼠竄瓦。喜與古人遇﹐牽其裾﹐平反其獄﹔不受古人欺。和尙喜築庵﹐凡遇山水佳處﹐誅茅葺竹﹑負土洗石﹔扶石起對立如人﹐與揖﹑與詼語﹑與默坐﹐然後置庵。庵成﹐居十餘日﹐卽厭棄別徙如前。庵前髙竹數本﹑短竹百數十本。庵側水髙二尺﹐來自二溪﹔至庵合﹐去復分。野艸無算﹔白鴨一﹐足跛。庵後峻嶺﹐無人迹﹐有木客。有大猿﹐時似老翁咳﹔窮奇﹑貙貘﹑■﹝鼠主﹞鼯﹑■﹝豸殳﹞貜﹑猩猩﹑狒狒﹑元兔﹑白麑之屬無算。和尙以有明萬曆四十五年﹝丁巳﹞十月朔二日生﹐行年三十又一歲又八十八日爲戊子元旦﹐築食苦庵成﹔乃告母兄及妻妾曁友人﹕自今以往﹐呼我「食苦和尙」。以戊子元旦始﹐元旦後六十九日﹑寒食前一日記』。

又瞿天門先生者﹐名龍躍﹔汲庵同縣人也。崇禎時拔貢。性嗜遊﹐兀傲自喜。鼎革後﹐常出亡不歸。所至有題詠﹐自鐫絕壁上﹔納稿瓢中﹐自號一杓行腳道人。詩有奇气﹐多棘塞之音﹔與汲庵相返。

——見原書卷四十七﹝遺逸﹞頁一上。

張蓋﹝附申涵光﹑殷嶽﹞

張先生蓋字覆輿﹐一字命士﹔直隸永年人。少惇气質﹐以能詩聞﹐工艸書。

甲申之變﹐謝去學官弟子﹐悲吟侘傺﹐遂成狂疾。嘗遊齊﹑晉﹑楚﹑豫間﹔歸﹐自閉土室中﹐飲酒獨酌﹐醉輒痛哭。𨿽妻子不得見﹔惟同裏申涵光﹑雞澤殷嶽至﹐則延入土室﹐談甚洽。其爲詩﹐哀憤過情﹐恆自毀其稿﹔或作狂艸累百過﹐至不可辧識乃已。久之﹐狂益甚﹐竟死。涵光輯其遺稿﹐僅得百篇﹔其五言詩尢髙簡﹐力詣古人。

涵光字和孟﹐一字鳧盟。父節湣公佳允﹐死國難﹝事詳「明史」﹞。鳧盟少以詩名河朔間﹐與殷嶽﹑張蓋稱畿南三才子。以理學訓其兩弟﹐皆能立身揚名。明亡後﹐絕意進取。晚年﹐名益髙。著有「聰山集」﹑「荊園少語」諸書。

嶽字宗山﹐雞澤舉人。父太白﹐明末官陜西副使﹔忤楊嗣昌﹐坐法死獄中。宗山上疏﹐爲文乞骸骨。比歸﹐而京師陷﹔遂入西山﹐與其弟淵謀舉義。事泄﹐淵被害﹔宗山匿鳧盟家﹐得免。

順治初﹐吏部按舊籍﹐除知睢寧縣。甫之任﹔鳧盟勸之歸﹔慨然曰﹕『吾豈肯以一官易吾友哉』﹗遂投劾歸。與鳧盟晨夕唱和﹐相樂也。其能詩﹐自魏﹑晉以下屏不觀﹔尢不喜律詩。所作惟古人體﹐莽莽然肖其爲人。

——見原書卷四十七﹝遺逸﹞頁一下。

李世熊

先生姓李﹐勝國諸生也﹔福建寧化人。名世熊﹐字元仲﹐自號寒支子。少豪宕不羈﹐自經﹑史﹑子﹑集及秦﹑漢﹑唐﹑宋﹑近代百家無所不覽。獨好韓非﹑屈原﹑韓愈之書﹐故其爲文沈深峭刻﹑奧博離奇﹐如悲如憤﹑如哭如笑﹔𨿽非盛世和平之音﹐蓋自稱其所遇也。當天啟﹑崇禎間﹐金甌未缺﹐若預知有甲申以後事者。每論古今興亡﹑儒生出處及江南北利害﹑備兵﹑屯田﹑水利諸大政﹐輒慷慨欷歔﹐惓惓有所屬望。爲諸生時﹐九試冠同列﹔典閩試者爭欲物色李生爲重﹐竟不可得。我朝定鼎﹐閩中尙擁唐王未歸命﹔故大學士黃公道周﹑何公楷並薦先生﹐徵拜翰林博士﹐辭不赴。嘗上書劉念臺先生﹐悲憤時事﹔及念臺靖節﹐走福州請褒卹﹐時間其孤嫠。

丁亥﹐王師入閩﹔序應歲貢﹐辭。自是杜門居﹐絕迹塵市。有齮齕於郡帥者﹐帥遣某生移書逼入郡﹔先生復之曰﹕『天下人無官者十九﹐豈盡來髙尙。書謂「不出山﹐慮有不測禍」﹔夫死生有命。豈遂懸於要津﹗且某年四十八矣﹐諸葛瘁躬之日僅少一年﹑文山盡節之辰已多一歲﹔何能抑情違性﹐重取羞辱哉』﹗時蜚語沸騰﹐先生矢死不爲動﹔疑謗亦釋。先生旣以文章气節著﹐一時名大震。卒卯﹑壬辰間﹐建昌潰賊黃希孕剽掠過寧化﹐有卒摘先生園中二橘﹐希孕立鞭之﹔駐馬園側﹐視卒盡過乃行。粵寇至﹐燔民屋﹐火及先生園﹔其魁劉大勝遣卒撲救﹐曰﹕『柰何壞李公居』﹗當是時﹐𨿽盜賊亦知有寒支先生矣。先生積壘塊胸中﹐每放浪山水﹐以寫其牢騷不平之槪。嘗詣西江﹐交魏叔子﹑彭躬庵諸君﹔相與泛彭蠡﹑登廬山絕頂﹐追維闖賊橫行時事﹐太息流涕﹐不自知其所以然也。乙卯﹐耿精忠反﹐遣僞使惇聘﹔先生嚴拒之。自春䢐冬﹐堅臥不起﹐乃得免。

先生自國變後﹐山居四十餘年﹐鄕人宗之﹔有爲不善者﹐曰﹕『無使李公知也』﹗晚自號媿庵﹐顏其齋曰「但月」。所著「寒支集」﹑「寧化縣誌」﹑「錢神志」﹑「史感」﹑「物感」﹑「本行錄」﹑「經正錄」各如幹捲。年八十有五﹐卒於家。

——見原書卷四十七﹝遺逸﹞頁一下。

董說

董先生名說﹐字雨若﹐號俟庵﹐又字月函﹐浙江烏程人﹔前明尙書份曾孫也。負異才﹔年十七爲諸生﹐撰「夕惕篇」以自厲。嘗受「三易」之學於石齋黃子。

國變後﹐祝發爲僧﹐號南潛﹔從繼起大師受佛戒﹐盡焚其少作。繼起者﹐興化理宏儲退翁也。本李氏﹐父兆嘉﹔恥與賊自成同姓﹐命之曰﹕『吾祖臯陶爲大理氏﹐所由出也﹔其復氏「理」』。退翁遭國變﹐出家。浙東起事﹐諸亡命者爲主之﹐多畫策﹔連染幾及禍。於是徒眾皆走﹐而先生獨從不去。先生所與共事繼起者﹐爲蘗庵﹑大瓢。蘗庵者﹐明大學士嘉魚熊公開元。大瓢者﹐宣城沈公麟生﹔其父壽嶽﹐以故監司死節者也。先生𨿽遁於僧﹐顧癖嗜文字﹐老益篤﹔相與賞析者﹐若江夏黃周星﹝九煙﹞﹑吳徐枋﹝昭法﹞﹑金俊民﹝孝章﹞﹑顧芩﹝云美﹞﹑吳江顧有孝﹝美倫﹞﹑徐崧﹝松之﹞﹑烏程韓曾駒﹝人榖﹞﹑嘉興巢鳴盛﹝端明﹞﹑桐鄕張履祥﹝考夫﹞﹐皆遺老遁世無閟﹐而皆與先生善。先生所著書﹐有「易發」八卷﹑「河圖掛版」﹑「詩律表」各一卷﹑「周禮緯」﹑「律呂考」﹑「歲差考」﹑「分野發」﹑「六書發」﹑「甲申野語」﹑「補船長語」﹑「夢史」﹑「殘雪錄」﹑「掃葉錄」﹑「西荒詩」﹑「拂煙集」﹑「丰艸庵」﹑「寶云」諸集﹐凡三十餘種﹔合題曰「補樵書」。補樵﹐亦先生自號也。

先生往來潯溪﹑堯峯間﹐不常住持﹔述退翁之言﹐欲其無所系而道行教立也。其詩淸淡荒遠﹐艸書尢奇逸。其「首陽詠」曰﹕『艸笠古須眉﹐首陽一樵子﹔擔柴入都城﹐閒話靑峯裏。云有兩男兒﹐饑死西山趾﹔白髮齊太公﹐淚滴靑蘋水。還顧召公言﹐采薇人已矣』。讀者可以知其寄托焉。

——見原書卷四十七﹝遺逸﹞頁二上。

芮城﹝附湯泰亨﹑戴笠﹑徐白﹞

芮先生城﹐字巖尹﹔江蘇溧陽人。少負異才﹐博極羣書﹔文行爲一時冠。陳名夏﹑馬世俊﹐皆師事之。

及明亡﹐棄諸生﹐躬耕窮山中﹔髙隱杜門﹐足不履城市者四十年。名夏以大學士歸鄕﹐求一見﹐卒不可得。貽書候問﹐亦不發視﹔曰﹕『山澤之■﹝月翟﹞﹐一與貴人接﹐便喪所守矣』。時人目爲眞隱。順治十七年﹐「海寇」犯江寧﹐重先生名﹐禮聘之﹔先生峻謝不往。所著有「易象傳解」﹑「四詩正言」﹑「禮記通識」﹑「綱目分注拾遺」﹑「滄浪吟」等書。與同縣湯泰亨善﹐析疑問義無虛日。

泰亨亦髙士﹐隱白盤山。歲遇君親子卯日﹐輒屏食堅臥不起。年八十五﹐自知死期﹔別親友﹐手題墓志﹐沐浴而逝。

又有戴先生笠﹑徐先生白﹐皆吳江人﹔同以髙逸著。笠字耘野﹐明諸生。國變後﹐入秀峯山爲僧。旋反初服﹐隱居朱家港﹐教授生徒。土屋三間﹐炊煙有時絕﹐而編纂不輟。潘檢討耒﹐實出其門。白字介白﹐亦棄諸生隱靈巖山之上沙。種蔬蓺果﹐捃摭以自給。詩畫蕭疏﹐無俗韻。故舊至﹐掃葉烹泉而已﹔三十年未嘗出山一步也。

——見原書卷四十七﹝遺逸﹞頁二上。

李魁春

李先生魁春﹐字元英﹐晚號筠叟﹔長洲人。故明諸生。與潛忠先生許玉重﹐以舅甥爲莫逆交。當是時﹐流冠披猖﹐中原播蕩﹔先生與潛忠論古今節義事﹐眥裂發豎﹐恨不能以諸生效死疆場間。

甲申之變﹐莊烈帝凶問至﹐北向號哭﹔家人知其有死志﹐日夕環守﹐不得死。後聞潛忠死﹐嘆曰﹕『玉重死﹐我何顏獨生﹗旣生而無以妥玉重魄﹐我益滋戾』。乃收其骨﹐葬白公堤畔﹔撫卹其家。福王南渡﹐與同學白同路﹐贈翰林典籍﹐私謚曰「潛忠」﹔不負同志也。先生死志未遂﹐故身𨿽存而心實等於死﹔方袍角巾﹐屏迹郊野。時直指李某按吳﹐重先生名﹐微服過訪﹔相見道姓名﹐知前進士﹐赫然爲達官者也。直指示勸駕意﹔先生曰﹕『昔堯稱「則天」﹐不屈潁陽之髙﹔武稱「盡美」﹐能全孤竹之潔。揚子云曰「鴻飛冥冥﹐弋人何慕焉」﹗今鴻已冥矣﹐弋人猶不忘慕耶﹖願全薛方﹑逢萌之節﹐拜賜實多﹗否則﹐有死而已。且君子愛人以徳﹔旣已自誤﹑又復誤人﹐知公不爲也』。直指慚謝去﹔繼以「髙隱鴻儒」額相贈﹐先生笑而裂之。遂寧李石如先生﹝實﹞令長洲﹐棄官後僑寓吳門﹐往來無間。時沈君欽奇﹐亦棄諸生﹔與劉剩庵﹝學博﹞及先生善。三人者﹐或終日相對默坐﹑或慷慨歌泣﹐外人莫能測也。先生喜種竹﹐方曲屏障悉畫竹﹐名其齋曰「竹隱」﹔蓋別有寄托﹐非山濤﹑王戎意也。生平纂述甚富﹔鼎革後﹐委諸燼。今存「春秋三傳訂疑」﹐行於世。卒於康熙丁巳﹐年八十。

——見原書卷四十七﹝遺逸﹞頁二上。

陳南箕﹝附弟覯﹞

陳先生名南箕﹐字狂農﹔江西安福人。舉崇禎丙子副榜。

甲申之變﹐欲以身殉國﹐不果﹔遂棄妻子入歐公山。山界江﹑楚間﹐懸崖峭壁﹐人迹所不到。先生與弟覯﹐偕隱其中二十餘年﹐幾與人世隔。性奇癖厭俗﹐嘗不語﹔有所欲﹐則弟視其顧盻指畫﹐輒諭意。間有來訪者﹐與之言不應﹐拱揖而已﹔或貽以書﹐不發視﹐卽焚之。偶有題詠﹐亦未嘗存稿。衣垢敝﹐不澣濯。糜粥不充﹐恬如也。

覯字二止﹐丙子舉人。偕兄隱﹐兄歿慟甚﹐仍獨處萬山中﹔手一編不輟﹐人罕見其面。邑令張召南心慕之﹐淩晨徒步往訪﹐以一役自隨﹔入門﹐闃無人。問奚僮﹐以深入窮巖對。召南喟然曰﹕『固知爾主不我見也﹔但得一登堂足矣』﹗

先生弱冠時﹐卽與弟同營墓域爲左右穴﹐中通以欞﹔冀死後得時相見。暇則攜書挈壺﹐讀且飲於穴中。其曠達如此。

——見原書卷四十七﹝遺逸﹞頁二下。

鄧大臨

先生名大臨﹐字起西﹐一號丹邱﹔常熟人。曾祖黻﹐明嘉靖中舉於鄕。以母老﹐不上春官。及母服除﹐仍不上﹔曰﹕『吾向以母在不往﹐今往是利母之歿也』。時稱爲眞孝廉。

先生幼孤。稍長﹐能力學﹐受業江陰黃介子毓祺之門。順治乙酉﹐江陰城堅守不下﹔介子與其門人起兵竹塘應之﹐先生募兵崇明。事敗﹐介子亡命淮南﹐以官印印所往來書爲人告變﹐捕入金陵獄﹐先生職納橐饘。獄急﹐介子以其所著「小遊仙詩」﹑「圜中艸」授先生﹐坐化而逝。當事戮其屍﹐先生號泣守喪﹔贖其首﹐並棺殮送歸。當時稱介子之門﹐有徐趨﹑鄧大臨﹔趨﹐則抗節而死者也。先生自師死後﹐徧走江湖﹐欲得奇才劍客而友之﹔卒無所遇。

歲辛丑﹐余姚黃太衝先生讀書雙瀑院﹐先生忽造訪。雙瀑在萬山中﹐人迹殆絕﹔太衝問『子何以知之』﹖笑不答。問其所自﹐甬東。視其行■﹝巾帣﹞﹐作道士裝﹔曰﹕『吾已竄身爲黃冠矣』。唱和旬日﹐與偕至武林﹐先生上玉皇山去。甲辰﹐太衝至虞山﹐先生以精舍館之﹔道侶數人﹐曰張雪崖﹑顧石賓﹐皆遺民也。隨訪熊先生魚山於烏目﹑李先生膚公於赤岸﹐皆先生導之。比太衝返棹﹐先生送至城西楊忠烈祠下﹐揮涕別。後遂獨遊名山﹐卒侘傺而死。論者謂桑海之交﹐逃於禪者多矣﹐黃冠中絕少。先生在元門﹐苦身持力﹐心耿耿者未嘗一日下﹔可謂無愧師門矣。昆山顧景範嘗爲作傳﹑太衝志其墓而銘之﹐以比西漢楊匡云。

——見原書卷四十八﹝遺逸﹞頁一上。

張若化﹝附弟若仲﹞

張先生若化字雨玉﹐號蒼巒﹔福建漳浦之丹山人。弱冠﹐師事黃忠端公﹐得聞「明誠」之學。崇禎丙子﹐舉於鄕﹔兩上公車不第。而弟若仲以庚辰捷南宮﹐因畱京師。時忠端公以言事下北寺獄﹐先生微服雜廝役中﹐時時進獄問起居﹐左右之。

燕都陷﹐唐王入閩﹐徵拜禦史﹔數月乞歸。事父母﹐以志養。食貧茹苦﹐嘗搗柏葉代園蔬﹔諸孫嘗之﹐喀喀不下咽﹐先生茹而甘之。山居四十年﹐足不及城市﹐未嘗以姓名通有司。勵志獨行﹐不標講學名。疾惡守義﹐檁不可犯﹔𨿽骨肉至親﹐不少假。而惻隱所周﹐悉力於人者不少靳。時值兵荒﹐盜賊蜂起﹔羣相戒曰﹕『愼勿犯張公廬』﹗終其身﹐盜不入境﹔鄕人多依以避難。丹山在羣山中﹐巉巖阻絕﹐日夕雲霧往來﹔茅茨數椽﹐上漏下濕﹐豺虎交橫。時曳杖登陟﹐徜徉泉石間﹐嘯歌自得。年六十六﹐正襟危坐﹐無疾而終。

子士楷﹐能繼父志﹐隱居不仕﹔潛心性命之學﹐稱儒宗焉。

若仲字聲玉﹐號次巒。其學以不欺爲本。一嚬笑不苟作﹐止語默持以敬﹐若性成焉。崇禎丙子﹐與兄蒼巒同舉於鄕。庚辰成進士﹐例選州牧﹔性廉靜﹐不願任煩劇﹐攺授益府長史。居官淸儉簡實﹐益藩敬禮之。以母病﹐乞休歸。母歿﹐廬墓三年。

鼎革後﹐山居五十年﹐淸修獨善。藝圃一區﹐果蔬﹑薯蕷度給賓祭﹐余悉種梅竹﹔栽蒔灌漑﹐身自爲之。時蓑笠牽犢﹐飯隴畝﹐與野夫雜處。晚歲益務爲惇篤﹐飲人以和﹔遇鄕裏有爭訟﹐勸之以誠﹕久而化焉。邑濱海﹐有蝗起﹐羣飛蔽天﹔觸禾稼艸木葉﹐噉立盡。民多聚泣﹐或泥首禳之。獨先生所居﹐數里外無蝗患﹐裏賴以安﹔時康熙二十九年也。丁卯秋夜﹐風雨大作﹐居屋盡拔﹔先生獨寢地上。黎明﹐人視之﹐毛髮爲竦。年八十四歲﹐以壽終。鄕人稱其兄弟爲丹山二先生﹐同祀鄕賢祠。

——見原書卷四十八﹝遺逸﹞頁一上。

夏道一﹝附李孔昭﹑張翼星﹑杜越﹞

夏先生道一﹐字元眞﹔直隸大名人。明崇禎中舉人。性髙潔﹐兩上春官不第﹐輒隱居自放。

甲申後﹐絕意仕進﹔率子躬耕﹐削迹不入城市。食不給﹐每操斤斧作紡車自鬻﹑或攜婦績綫易薪米。市人利其精細﹐爭購之﹔口不言值﹐得錢入懷袖﹐輒短衣行歌﹐旁若無人。家居自爲詩文﹐寫赫蹄寸許﹔有窺之者﹐卽投之水火。諸子皆不令讀書﹐鞭牛負薪而已。

同時畿輔間以髙逸著者﹐曰李潛夫﹝孔昭﹞﹑張三明﹝翼星﹞與杜紫峯﹝越﹞。

孔昭字潛夫﹐薊州人。性孤峭。前崇禎癸未進士。見時事日非﹐不赴廷對﹔以所給牌坊銀百二十兩畱助軍需﹐去隱盤山。甲申都城陷﹐白衣冠哭田間者三載。入本朝﹐貞隱不出。會詔求遺賢﹐巡撫列名以薦﹔得旨召用﹔謝不赴。事母至孝﹐嘗刲股愈母疾。妻王氏﹐於薊州城陷時殉節﹔義不再娶。平居教授生徒﹐所成就者眾﹔及卒﹐門人私謚「安節先生」。

翼星姓張氏﹐字三明﹔左衛人。崇禎末舉人。精理學﹐尢長於「易」。家貧不仕﹐隱於卜肆﹐日獲百錢以自給。衣履常不完﹐盛夏猶峨冠氈笠﹐晏如也。從弟元錫﹐官總制﹔屢迎﹐不一往。有所遺﹐擇其小且劣者受之。其孤介類此。

杜越字君異﹐號紫峯﹔容城人。邑諸生﹐爲同郡鹿忠節公髙弟。與孫夏峯徵君友﹐互相砥礪。學成﹐不求聞達﹐毅然以繼往開來爲任。家貧﹐布衣蔬食﹐授徒自給﹔一時才俊士﹐無近遠咸師事之。康熙十七年﹐詔舉博學宏詞科﹐有薦先生者﹔徵至都﹐以老疾乞歸。

——見原書卷四十八﹝遺逸﹞頁一下。

杜浚﹝附弟芥﹞

杜先生浚﹐字於皇﹐號茶村﹔湖北黃岡人。明季﹐爲諸生﹔避亂居金陵。少倜儻﹐嘗欲赫然著奇節。旣不得有所試﹐遂刻意爲詩﹐以此聞天下﹔然不欲以詩人自居也。於並世人﹐獨重宣城沈眉生﹑吳中徐昭法﹐自愧不如。其在金陵﹐與方君仲舒善﹔且晚過從﹐非甚風疾雨無間。仲舒﹐望溪先生父也。金陵爲冠蓋輻輳之衝﹐諸公貴人求詩名者踵至﹔先生多謝絕。錢牧齋嘗造訪﹐至閉門不與通﹔惟故舊或守土吏徒步到門則﹐偶接焉。門內爲竹關﹐先生午睡或治事﹐則外鍵之。關外設座﹐約客至﹐視鍵閉則坐而待﹐不得叩關﹔𨿽大府至﹐亦然。及功令有排門之役﹐有司注籍優免﹔先生曰﹕『是吾所服也』。躬雜廝輿﹐夜巡綽﹐眾莫止。嗜茗飲﹐嘗言『吾有絕糧﹑無絕茶』。旣有花塚﹐因此拾殘茗聚封之﹐謂之茶邱。年七十有七﹐卒於揚州。喪歸﹐故人謀卜兆﹔子世濟曰﹕『吾有親而以葬事辱二﹑三君子﹐是謂我非人也』﹗亡何﹐世濟亦卒。又數年﹐陳公蒼洲來守金陵﹐始葬諸蔣山北梅花村。先生詩最富﹐世所傳不及十一﹔手定者四十七冊。吳梅村嘗言﹕『吾五言律﹐得茶村﹑焦山詩而始進』。閻百詩於時賢多所訾謷﹐獨許先生五律﹐稱爲「詩聖」。已刻者曰「雙雅堂集」。

弟芥字蒼略﹐號些山﹔明季諸生。與兄茶村﹐避亂同居金陵。二先生行身略同而趣各異。茶村峻廉隅。孤特自遂﹔遇名貴人必以气折之﹐於眾人未嘗接言語。用此﹐叢忌嫉。然名在天下﹐詩每出﹐遠近爭傳誦之。先生則退然自同於眾人﹔所著詩歌﹑古文﹐𨿽子弟弗示也。方壯喪偶﹐遂不復娶。所居室漏且穿﹐木榻敝帷數十年未嘗易﹔室中終歲不掃除。每日中不得食﹐兒女啼號﹔客至﹐無酒漿﹕意色間無幾微不自適者。行於途﹐嘗避人﹐不中道﹔與人言﹐𨿽兒童廝輿﹐惟恐或傷之也。後茶村七年卒﹐年亦七十有七。有「些山集」。

——見原書卷四十八﹝遺逸﹞頁一下。

王大經

王先生大經﹐字倫表﹔江蘇東臺人。好學﹐勵名節。明季﹐嘗應童子試。鼎革後﹐授徒養親﹐不復出。

康熙間﹐巡鹽禦史魏雙鳳見先生文曰﹕『當世軼才也』。薦諸朝﹐辭不起。會詔舉博學宏詞科﹐太僕卿郝君浴將薦﹐先生力辭﹐乃得免。嘗爲「巢父﹑許由論」曰﹕『天下何爲而亂也﹖王子曰﹕亂生於求﹐求生於欲。多所欲﹐則多所求。彊者求之以兵戈﹐弱者求之以色笑﹔人求之以智力詐僞﹐物求之以爪牙角毒。於是有敗倫壞紀﹑寡廉鮮恥﹑傷類圮族﹑剝膚橫噬﹑伏屍流血之事﹐而天下乃馴至於大亂。堯﹑舜﹐治亂之聖人也﹔其爲道﹐孜孜皇皇﹑己饑己溺。誠恐天下後世有急功利﹑騖聲華者﹐必藉口堯﹑舜以陰濟其欲而明騁其求﹐天於是生許由﹑巢父﹐使與堯﹑舜並世而處。有堯﹑舜而養人之欲﹑給人之求﹐使天下安然各得其所欲﹑各遂其所求而天下之亂以治﹔有許由﹑巢父而一無所欲﹑一無所求﹐使天下之貪者廉﹑躁者靜﹑競者讓﹐澹焉各懷一無欲無求之意以去泰去甚而天下之亂又以治。然則堯﹑舜﹑巢﹑許者﹐皆治亂之聖人也。孔子之贊堯﹑舜也﹐曰「巍巍不與」﹑曰「蕩蕩無名」。彼堯﹑舜者﹐絕不以天下介其中而不翦﹑不斲﹐監門臣虜。堯﹑舜之心曠然﹐一巢﹑許之心也﹔其所異﹐特用耳。𨿽然﹐堯﹑舜以有用爲用而許由﹑巢父以無用爲用﹐終不可謂堯﹑舜有巢﹑許之心﹐巢﹑許遂無堯﹑舜之用也。是故堯﹑舜﹑巢﹑許者﹐皆治亂之聖人也。嗟乎﹗大庭栗陸之世﹐其民沕沕穆穆﹐老死不相往來﹔人人皆許由﹑巢父也。自世道漸降﹑大朴漸漓﹐而嗜欲日開﹑營求日甚。膺時遘會者﹐乘便邀利而無眞事功﹔授徒講學者﹐希榮稽古而無眞學術﹔砥飭髙行者﹐世味日深而無眞名節﹕則皆巢﹑許之罪人也。不觀南陽之臥龍乎﹖澹泊明志﹑寧靜致遠﹐方其躬耕隴畝﹐若將終身。及應聘而出﹐卒能輔昭烈﹑定漢室﹐稱王佐才﹔繼而托孤寄命﹐鞠躬盡瘁﹔推古今臣節第一。嗚呼﹗孔明天下奇才﹐吾不難其才而難其用才之心。然則孔明者﹐有巢﹑許之心而出爲堯﹑舜之用者也。使無其心﹐縱有才亦不可用﹔國家尙何賴有才臣哉﹗故吾謂學堯﹑舜者﹐必先自學巢﹑許始』。先生所著﹐有「周易釋箋」﹑「毛詩備考」﹑「三禮折衷」﹑「四書逢源錄」﹑「史論」﹑「字書正訛」﹑「醫學集要」諸書﹐皆佚﹔惟「文集」八卷存。又嘗輯「泰州中十場志」十卷﹑重修「靖江縣誌」十八卷。卒年七十二。

——見原書卷四十八﹝遺逸﹞頁二上。

吳光

先生姓吳氏﹐名光﹐字與巖﹔武進人。十齡喪母﹐哀毀如成人﹐幾滅性。比就傅﹐日誦數千言﹐有文名。久之﹐厭帖括﹔究心經濟﹐務爲有用之學。所論著﹐自成一家言。

甲申之變﹐慟哭求死不得﹐取所擬「時務策」並雜著火之。自是絕意人事﹐結廬於東僻壤。日閉門讀「易」﹔倦則徐步隴畝﹐與田夫禽叟較量晴雨﹑話桑麻﹐嗒焉自放於山水間。大吏物色之﹐堅謝弗出﹐作「野翁傳」以見志。其略曰﹕『野翁無姓氏﹔問其年﹐亦不記甲子。性不喜城市﹔𨿽居城市﹐胸中自謂有邱壑也﹐故自號曰野翁。翁爲人少可而多怪﹐落落然寡諧﹔然實平易近情﹐𨿽樵夫牧豎未嘗有所忤。少讀書﹐得古人大意。晚年﹐一切束髙閣﹐編茅插籬廬於中田桑拓間﹐將終身焉﹔不復問人間世﹐亦不復知有人間世。或訝其作苦﹔翁笑曰「吾自樂此不疲也」。暇則把壺自傾﹐不覺歌呼烏烏﹔而翁更未嘗以詩酒問世。所最適意者﹐荊扉盡掩﹐抱膝靜坐﹔曰「吾今日猶能置身羲皇以上也﹗摽技野鹿﹐庶未遠乎」﹗旣自號野翁﹐人亦稱之曰野翁﹑野翁云』。先生所著﹐有「弄丸吟」一卷﹑「大學格致辧」一卷﹑「論孟合參」一卷﹑「中庸說」一卷﹑「讀書錄鈔」二卷﹑「五願齋文集」﹑「耕娛集」﹑「遂初集」﹑「野翁記」共若干捲﹔而「易粕」十卷﹐兼窮象數義理﹐所得尢深。與盩厔李二曲先生善﹔二曲爲作傳﹐以比吳康齋所述之龍潭老人焉。

——見原書卷四十八﹝遺逸﹞頁二上。

陳五簋﹝附朱之宣﹑李嘗之﹞

陳先生名五簋﹐字逸子﹔湖南攸縣人。父來學﹐兄弟罵賊死甚烈﹔逸子終身痛之。性兀傲﹔意所不可﹐𨿽貴人必面折其非。

少補弟子員。國變後﹐痛君親之難﹐遂祝發﹐號南云行腳﹑一號衲拾殘﹔錢受之宗伯﹑吳梅村宮詹與先生結方外交﹐相唱和。工詩﹐廣致書畫古玩。嘗遊吳越﹐行笈一肩﹐瓶缽外﹐皆經史書籍。意气慷槪﹐有古俠士風。其胸中浩浩落落﹐嬉笑怒罵皆別有故﹐人莫能惻也。年五十五﹐卒於西泠﹔湘潭王山長爲之傳。同時﹐有朱子昭者與齊名。

子昭名之宣﹐湘陰人。少有學行﹐負气節。鼎革後﹐隱於樵﹐自號砍柴行者。戊子義師之役﹐楚人多與其謀事。後因之成大獄﹐湖湘遺老株連系類者三百餘人﹔子昭與焉。獄數年始解﹐集中有「釋系奉別陶密庵年丈」詩﹐指其事也。

李先生嘗之﹐字百艱﹔湖南平江人﹐家天嶽山之麓。明季﹐爲諸生。入本朝﹐棄巾服﹐躬耕讀書。生負異才﹐有智略﹔兼精壬遁術。綏遠將軍蔡毓榮耳其名﹐惇聘入幕府﹔削平黔﹑滇﹐先生謀居多。功成﹐擬奏授官﹔力辭歸。見親知貧寠者﹐立解裝周之﹐隨手親盡﹔遂徧遊衡﹑嶽﹑九嶷﹑武當﹑天臺﹑武夷諸名山。居武夷最久﹐與髙僧遺老結方外交。工詩﹑古文。書得晉人神韻﹐人爭寶之。著有「百艱詩文集」及「布帆集」﹑「破艸鞋」等集。

——見原書卷四十八﹝遺逸﹞頁二下。

八大山人

八大山人者﹐逸其名﹔故明宗室也。爲諸生﹐世居南昌。

弱冠遭國變﹐棄家遁奉新山中﹐祝發爲僧。住山二十年﹐從學者常百餘人。臨川令胡君亦堂聞其名﹐延之官舍。年餘﹐意忽忽不自得﹐遂發狂疾﹔忽大笑﹑忽痛哭竟日。一夕﹐裂其浮屠服焚之﹐還。走會城﹐獨身佯狂市肆間。嘗戴布帽﹑曳長領袍﹐履穿踵決﹐拂袖蹁躚行﹔市中兒隨觀嘩笑﹐人莫識也。其侄某畱止其家﹔久之﹐疾良已。山人工書法﹐行﹑楷學大令魯公﹐狂艸頗怪偉。亦喜畫水墨﹐芭蕉﹑怪石﹑花竹及蘆雁﹑汀鳧﹐翛然無俗韻﹔人爭寶之。飲酒不能盡二升﹐然喜飲。貧士或市人屠沽邀之飲﹑輒往﹔往飲輒醉。醉後﹐墨沈淋漓﹐不甚自愛惜。數往城外僧捨﹐雛僧爭嬲之索畫﹐至牽袂捉衿﹐不拒也。士友饋遺之﹐亦不辭。然貴顯人欲以數金易一石﹐不得﹔或持綾絹至﹐直受之﹐舉懷數語﹐謂將以爲韈。以故貴顯人求山人書畫﹐乃反從貧士山僧﹑屠沽酒兒購之。一日忽大書「啞」字﹐署其門﹔自是對人不交一言。然善笑而喜飲益甚﹔或招之飲﹐則縮項撫掌﹐笑聲啞啞然。又喜爲藏鉤拇陣之戲睹酒﹐勝則笑啞啞數﹐負則拳勝者背﹐笑愈啞啞不可止﹔醉則往往泣下。邵靑門客南昌﹐見山人於北蘭寺﹔握手熟視﹐大笑。夜宿寺中﹐翦燭談﹔索筆書幾上相酬答。山人有詩數卷藏篋中﹐祕不令人見﹔題跋尢古雅﹐間雜以幽澀語﹐不盡可解。嘗與北蘭寺僧澹公數札﹐不減晉人語也。山人面微頳﹐丰下而少須。初爲僧號雪个﹐後更號曰人屋﹑曰驢漢﹔最後﹐號八大山人云。山人負重名﹐世多知之﹔然竟無知山人者。山人胸次滂浡鬱結﹐別有不能自解之故﹔如巨石窒泉﹑濕絮之遏火﹐無可如何﹐乃忽狂﹑忽喑﹐隱約玩世。假令山人遇方鳳﹑謝翺﹑吳思齊輩﹐其搤捥痛哭當何如也。而世乃目之曰狂士﹑曰髙人﹐淺之乎知山人矣。悲夫﹗

——見原書卷四十八﹝遺逸﹞頁二下。

一壺先生

一壺先生者﹐不知其姓名﹐亦不知何許人﹔蓋前明遺老﹐若雪庵和尙﹑補鍋匠之流亞也。衣破衣﹑戴角巾﹐徉狂自放。常往來登﹑萊間﹐愛勞山之勝。居數載﹐去﹔久之﹐復來﹕莫可得而迹也。好飲酒﹐每行以酒一壺自隨﹔人稱之曰一壺先生。知之者飲以酒﹐卽畱宿其家﹔間一讀書﹐輒欷歔流涕而罷﹐不能竟讀也。與卽墨黃生﹑萊陽李生善﹔兩生知其非常人﹐皆敬事之。或就先生宿﹑或延先生主其家﹐然先生對兩生每瞠目無語﹐輒曰『行酒來﹐余爲生痛飲』﹗兩生度其胸中有不平之思﹐而外自放於酒﹔嘗從容叩之﹐不答。一日﹐李生策蹇山行﹐望見桃花數十株盛開﹐臨深溪一人獨坐樹下﹔心異之曰﹕『其一壺先生乎』﹖比至﹐果先生也﹔方提壺。下馬﹐與先生共飲﹔醉﹐別去。先生蹤迹旣無定﹐或畱久之﹐乃去﹐去不知所之﹔已而又來。

康熙二十一年﹐去卽墨久矣﹐忽又來﹐居一僧捨﹔視其容貌蕉萃﹑神气惝恍異前時。問其所自來﹐不答。每夜半﹐卽放聲哭﹐哭竟夜。閱數日﹐自經死﹔時年垂七十。

——見原書卷四十八﹝遺逸﹞頁三上。

●淸先正事略選卷五

錢秉鐙﹝附方中通﹑方中履﹞

全祖望

劉獻廷

葉燮﹝附顧有孝﹑鈕琇﹑李重華﹑顧我錡﹞

陳恭允﹝附屈大均﹑梁佩蘭﹞

孫枝蔚﹝附王又旦﹑李念慈﹑張恂﹑王宏撰﹑李楷﹑屈復﹞

王士楨

錢秉鐙﹝附方中通﹑方中履﹞

錢先生澄之﹐字飲光﹐原名秉鐙﹔安徽桐城人﹐生當明季。弱冠時﹐有禦史某閹黨也﹐巡按至皖﹐盛威儀﹐謁孔子廟﹔諸生方出迎﹐先生忽前﹐扳車而攪其帷﹐眾莫知所爲。禦史大駭﹐命停車﹐而溲溺已濺其衣矣。先生徐正衣冠﹐昌言以詆之﹔騶從數十百人皆相視﹐莫敢動。而禦史方自幸脫於「逆案」﹐懼其聲之著也﹐漫以爲病狂而捨之。先生由是名聞四方﹔與雲間陳臥子﹑夏彜仲﹑嘉善魏學渠交最深。又嘗問「易」於黃石齋先生﹐著「田間易學」十二卷。初從京房邵康節入﹐故言數頗詳﹔蓋石齋之餘緒也。後乃兼求義理﹐大旨以朱子爲宗。又著「田間詩學」十二卷﹐謂『「詩」與「尙書」﹑「春秋」相表裏﹐必考之「三禮」以詳其制作﹐徵諸「三傳」以審其本末﹐稽之「五雅」以核其名物﹐博之「竹書紀年」﹑「皇王大紀」以辧時代之異同與情事之疑信﹐卽今輿記』。以考古之圖經﹐而參以平生所親歷。其書以「小序」首句爲主﹐所采諸儒論說自注疏集傳外﹐凡二十家﹔持論精核﹐於名物訓詁﹑山川地理言之尢詳云。

先生少以經濟自負﹐常思冒危難以立功名﹔及歸自閩中﹐遂杜足田間﹐課耕以自給。年八十有二而終。

同縣方中通﹐字位伯﹔明檢討以智﹝密之﹞之次子也。明之中葉﹐以博洽著者稱楊愼﹐而陳耀文起與之爭﹔然愼有僞說以售欺﹑耀文好蔓引以求勝。次則焦竑﹐亦善考證﹔而習與李贄遊﹐好牽綴佛書﹐傷於蕪雜。惟密之先生崛起崇禎中﹐博極羣書﹐考據精核﹔迥出其上。風气旣開﹐國朝亭林﹑百詩﹑錫鬯諸君相沿而起﹐一掃懸擬之空談。密之傳「通雅」十二卷﹐窮源竟委﹐詞必有徵﹔中通承其家學﹐以博綜稱。善「數度衍」二十四卷﹑「附錄」一卷﹔其書有數原律衍﹑幾何約﹑珠算﹑筆算﹑籌算﹑尺算諸法﹐復條列古「九章」名目﹐引「禦制數理精蘊」推闡其義﹔其幾何約及珠算等﹐大抵裒集諸家之長而增損潤色﹐勒爲一編。又撰「物理小識」十二卷及「浮山文集」。中通弟中履﹐著「古今釋疑」十八卷﹔𨿽不及「通雅」之精核﹐然學有淵源﹐故不爲弇陋也。

——見原書卷三十二﹝經學﹞頁三下。

全祖望

先生姓全氏﹐名祖望﹐字紹衣﹑一字謝山﹔浙江鄞縣人。生有異稟﹐書過目不忘。年十四﹐補弟子員﹐應行省試。以古文謁查初白編修﹐編修許爲劉原父之儔﹔充選貢。入都﹐上書方侍郎苞﹐論「喪禮或問」﹔侍郎大異之﹐聲譽頓起。尋舉順天鄕試﹐出曹公一士門。臨川李侍郎紱見其行捲﹐嘆曰﹕『此深寧﹑東發後一人也』﹗乾隆元年﹐舉博學鴻詞﹔卽以是科成進士﹐選庶吉士﹐不與鴻博試。時詞科尙未集﹐臨川以問先生﹔先生爲疏記四十餘人﹐各列所長以告。會首輔張文和與臨川相惡﹐又屢招先生不赴﹐以此深嫉之﹔二年散館﹐先生列最下等﹐以知縣候選。方侍郎欲薦入三禮館﹐辭之﹔歸﹐不復出。

初﹐見江陰楊文定公﹐公稱其博而勉以有用之學﹔先生曰﹕『以東萊﹑止齋之學﹐朱子尙譏之﹔何敢言博』﹗公曰﹕『但見及此﹐則進矣』。先生旣歸﹐貧且病﹐饔飧不給﹔而好學益厲。人有所饋﹐皆峻辭。屢主蕺山﹑端溪諸書院﹐成就人材甚眾。有閒﹐益廣修「枌社掌故」﹑「桑海遺聞」﹐表章節義如不及。重登範氏天一閣﹐搜金石舊搨﹐編爲碑目﹔且鈔其祕書。經揚州﹐居馬氏畬經堂﹐成「困學紀聞三箋」﹔論者謂在百詩﹑義門二家之上。至湖上﹐適杭堇甫以閏重三日修禊事﹐至者四十二人﹔先生與焉。遂訪方侍郎於湄園﹔時方年八十矣﹐猶七冶「儀禮」﹐戒先生不當爲汗漫遊。隙勾山太僕再以書來﹐速出山﹔梁薌林少師擬特疏薦。皆力辭之﹐貽詩以見志。二十年七月﹐卒於家﹔年五十有一。

先生負气忤俗﹐有節槪﹔相傳爲錢忠介公肅樂後身。其學淵博無涯涘﹐於書靡不貫穿。在翰林﹐與臨川共借「永樂大典」讀之﹐每日各盡二十冊﹔時開明史館﹐復爲書六通遺之。南歸後﹐修南雷黃氏「宋元儒學案」﹑七校「水經注」﹑續選甬上耆舊詩。撰「丙辰公車徵士小錄」及「詞科摭言」﹐先之以康熙己未百八十六徵士﹐而接以干隆丙辰﹔書未卒業。在端州釋奠禮成﹐祀白沙以下二十有一人﹔從前未有之典也。先後答弟子董秉純﹑張炳﹑蔣學鏞﹑盧鎬等所問經史﹐錄爲「經史問答」﹐凡十卷﹔足啟後學。卒後﹐秉純等裒其文爲「鮚埼亭集」。又所著有「漢書地理誌稽年」﹑「古今通史年表」。

——見原書卷三十四﹝經學﹞頁三上。

劉獻廷

劉繼莊者名獻廷﹐字君賢﹔順天大興人。先世本吳人﹐寓吳江者數十年卒焉。其學主於經世﹔自象緯﹑律曆﹑邊塞﹑關要﹑財賦﹑軍政之屬旁及岐黃﹑釋老家言﹐無不窮究。昆山徐尙書好士﹐多藏書﹐大江南北宿老爭赴之﹔先生遊其間﹐別有心得。萬徵君季野於書無所不讀﹐獨心折先生﹐引參明史館事﹔顧君景範﹑黃君子鴻長於輿地﹐亦引先生參「一統志」事。先生謂﹕『諸公考古有餘﹐而未切實用』。其論向來方輿書﹕『大抵詳於人事﹐而天地之故槪未有聞。當於疆域前﹐別添數則。先以諸方之北極出地爲主﹐定簡平儀之制度爲正切綫表﹔而節气之後先﹑日蝕之分秒﹑五星之陵犯﹐占驗皆可推矣。諸方七十二候多不同﹐如嶺南之梅十月開已﹐桃李臘月已開﹔而吳下梅開於驚蟄﹐桃李開於淸明﹕相懸若此。今世所傅七十二候﹐本諸「月令」﹔乃七國時中原之气候。今之中原已與七國之中原不合﹐則歷差爲之。宜於南北諸方細考其气候﹐詳載之爲一則﹔則夭地相應之變遷﹐可以求其微矣。燕京﹑吳下水皆東南流﹐故必東南風而後雨﹔衡﹑湘水皆北流﹐故必北風而後雨。山水之向背分合﹐皆當按籍而列之﹔而風土之剛柔曁陰陽燥濕之徵﹐可次第求矣。諸方有土音﹐又有俚音﹔蓋五行气韻所宣之不同﹔各譜之爲一則﹑合之土產﹐則諸方人民性情風俗之微﹐皆可推而見矣』。其論水利﹐謂『西北乃二帝﹑三王之舊都﹐二千餘年未聞仰給於東南﹔何則﹖溝洫通而水利修也。自劉﹑石云擾以訖金﹑元﹐人皆艸艸偸生﹐不暇遠慮﹔相習成風﹐不知水利爲何事。故西北非無水也﹐有水而不能用也。不爲民利﹐乃爲民害﹔旱則赤地千里﹑潦則漂沒民居﹐無地可瀦﹑無道可行﹐人固無如水何﹐水亦無如人何﹗虞學士始奮然言之﹐郭太史始毅然行之﹔未幾竟廢﹐三百年無過問者。有聖人出﹐經理天下必自西北水利始。西北水利﹐莫詳於「水經」酈注﹔𨿽時移勢易﹐十猶可得六﹑七。酈氏略於東南﹐人以此少之﹔不知水道之當詳﹐正在西北。擬取列史中關於水利﹑農田﹑戰守者﹐各詳考其所以﹐附以諸家之說以爲之疏﹐俾施行者有所考鏡』。又言﹕『「通監綱目」﹐非朱子親筆﹐故多迂而不切﹔而關系重者反遺之。當別作「紀年」一書』﹔凡先生所撰著﹐其運量皆非一人一時所能成﹐故多未就也。生平自謂『於聲音之道﹐別有所窺﹐足窮造化之奧﹑百世而不惑』。嘗作「新韻譜」﹐自「華嚴」字母悟入而參之以「天竺陀羅尼」﹑「泰西蠟頂話」﹑「小西天梵書」曁「天方」﹑「蒙古」﹑「女眞」等音﹐又證以遼人林益長之說而益自信。同時﹐吳修齡自謂蒼頡以後一人﹔先生則曰﹕『是其於天竺以下書皆末得通﹐而但略見「華嚴」之旨者也』。先生之法﹐先立鼻音二﹐以鼻音爲韻本﹔次定喉音四﹐爲諸韻之宗。以喉音互相合﹐凡得音十七﹔喉音與鼻音互相合﹐凡得音十﹔又以有餘不盡者三合之﹐凡得音五﹕共三十二音爲韻父﹐而韻歷三十二音爲韻母。橫轉各有五子﹐萬有不齊之聲攝於此矣。嘗欲譜四方土音﹐以窮宇宙元音之變﹔乃取「新韻譜」爲主﹐而以四方土音塡之﹔逢人皆可印證。蓋是書多得之大荒以外﹐囊括浩博﹔學者或驟見而未能通也。

先生與梁質人﹑王昆繩友﹔所嚴事者曰梁溪顧畇滋﹑衡陽王而農﹐而尢心服者曰南昌彭躬庵。所自著曰「廣陽雜記」。

——見原書卷三十二﹝經學﹞頁五下。

葉燮﹝附顧有孝﹑鈕琇﹑李重華﹑顧我錡﹞

葉先生燮字星期﹐號己畦﹔江蘇吳江人﹐籍浙之嘉善。康熙九年進士﹐知寶應縣。修決堤﹐免無名之稅﹔出誣服殺人者﹐直仇陷附逆而冀沒其田廬者。以伉直不容於上官﹐不二年落職﹔欣然曰﹕『吾與廉吏同登白簡﹐榮於遷除矣』﹗時嘉定令陸淸獻公﹐同被劾也。

旣歸﹐築室橫山下﹐學者稱橫山先生。著有「己畦文集」二十卷﹑「詩集」十卷。其論文﹐謂議論不蹈襲前人﹐卓然自吾立﹐方爲立言。論詩曰生﹑曰新﹑曰深﹔凡一切庸熟﹑陳腐﹑浮淺語﹐須一掃空之。所作詩﹐意必鉤元﹑語必獨超﹐寧不諧俗﹑不肯隨俗﹔於同時諸家外﹐能拔戟自成一隊。時吳中稱詩者﹐多宗範﹑陸﹔究所獵者﹐範﹑陸之皮毛耳。先生著「原詩內外篇」四卷﹐力排其非﹔吳人士始多訾謷之。旣歾﹐乃爭從其說。汪編修琬居堯峯說經硜硜﹐與先生持論鑿枘﹐門下士亦互相詆諆﹔汪歾﹐先生曰﹕『吾向不滿汪氏文﹐亦謂其名太髙﹑意气太盛﹐故麻列其失以規之﹐非謂其繆盩於聖人也。且汪歾﹐誰譏彈吾文者』﹗乃取向所摘汪文短處﹐悉燔之。沈歸愚尙書少從受詩法﹐守之不變﹔王新城司寇嘗致書先生﹐稱其獨立起衰。後見歸愚詩﹐復稱賞之曰﹕『橫山門下﹐尙有詩人』﹗其推重若此。同時同縣以詩文著稱者﹐自甫艸﹑稼堂諸君外﹐有顧茂倫﹑鈕玉樵﹑李實君﹑顧湘南諸君。

顧有孝字茂倫﹐吳江諸生。居釣雪灘﹐以選詩爲事﹔唐律及國朝近體詩﹐皆有選本。名滿大江南北。

鈕琇字玉樵﹐官知縣。博雅多聞﹐所著「觚剩」﹐能舉見聞異詞者折衷之﹐可補正史之闕﹔詩亦變之。遺著有「臨野堂集」。

李實君名重華﹔雍正甲辰進士﹐官編修。天賦俊才﹐復得張匠門指授。性好遊﹐入巴蜀﹑客山左﹐畱覽秦關﹑楚塞﹐登臨憑弔﹔詩益嶔嶔歷落﹐得江山之助。著有「玉洲詩集」。其「詩話」二卷﹐可與昌谷「談藝錄」並傳。

顧湘南名我錡﹐邑廩生。鄂文端任江蘇布政時﹐以古學試士得五十三人﹐湘南爲冠﹔遂有「南邦黎獻集」之刻。後開博學鴻詞科﹐乃文端奏請﹐若爲湘南設也。及詔下﹐而湘南歾矣﹔有才無命﹐文端嘆息彌襟。所著曰「湘南詩集」。

——見原書卷三十八﹝文苑﹞頁二上。

陳恭允﹝附屈大均﹑梁佩蘭﹞

嶺南三家﹐首陳先生元孝﹐而屈翁山﹑梁藥亭次之。

元孝名恭允﹐順徳人。父邦彥﹐明季以閣部殉難﹝事具「明史」﹞﹔時先生才十餘歲。比長﹐遂隱居不仕﹐自號羅浮布衣﹐與李元仲﹑魏叔子﹑季子﹑彭躬庵諸看善﹔皆遺民也。工詩﹑古文﹐兼精書法。未冠﹐賦「姑蘇懷古」諸詩﹐傾動一時﹐名大起。其詩淸迥拔俗﹐得唐賢三昧﹔古體間入選理﹐一時習尙無所染。著有「獨漉堂集」。王漁洋﹑趙秋谷二公至嶺南﹐於廣州詩人尢推重先生。其後杭堇甫來主講席﹐題先生遺像﹐傾服尢甚。洪稚存論﹝嶺﹞南三家有句云﹕『尙得古賢雄直气﹐嶺南猶似勝江南』。其推挹至矣。

翁山屈姓﹐名大均﹔番禺人。著有「翁山詩集」。子明洪﹐字甘泉﹔貢生﹐官教諭。亦以能詩聞。

梁藥亭名佩蘭﹐字芝五﹔南海人。童時﹐日記數千言﹔通經史百家。年二十六﹐領順治十四年鄕試解額﹐詩名已播海內。康熙二十七年﹐成進士﹐選庶吉士﹔同榜均以前輩事之。明年卽假歸﹐周遊名山﹐與海內諸名宿相酬唱﹔漁洋﹑竹垞及潘次耕皆推重之。著有「六瑩堂集」。

——見原書卷三十八﹝文苑﹞頁二下。

孫枝蔚﹝附王又旦﹑李念慈﹑張恂﹑王宏撰﹑李楷﹑屈復﹞

關中人文﹐自中孚﹑雪木﹑天生三李外﹐推孫先生豹人。

先生名枝蔚﹐三原人﹔豹人﹐其字也。世爲大賈﹐業鹽莢。甲申之亂﹐年二十有四﹔散家財﹑求壯士﹐起義不果﹐隻身走江都折節讀書﹐遂以詩文名天下。年六十﹐舉鴻詞科。時有奔競執政之門者﹐先生恥焉﹔求罷不允﹐促入試﹐不終幅而出。會特詔布衣處士有文學素著﹑老不任職事者﹐授京銜以寵其行﹔及格者八人﹐先生與焉。部議正字銜﹔聖祖少之﹐予中書舍人。初﹐吏部集驗於庭﹐獨臥不往﹔旋被惇促﹐乃遂巡入。主爵者見其須眉皖白﹐引使前曰﹕『君老矣』﹗先生正色曰﹕『未也﹗我年四十時卽如此。且我前以老求免試﹐公必以爲壯﹔今我不欲以老得官﹐公又以我爲老﹕殊可怪也』﹗當事愕謝﹐卒以老官之。先生性伉直﹐前初以世亂﹐好談兵﹐家毀於賊。自京師歸﹐復居江都。所著曰「漑堂集」。從遊者皆有聲海內﹐而王又旦爲最著。

又旦﹐合陽人﹔字幼華。弱冠﹐舉於鄕。令潛江﹐履畝定賦﹐杜豪彊侵占﹔葺長堤﹐拄漢水決嚙﹔建傳經書院﹐築說詩臺。豹人時居江都﹐迎之受詩。比入爲給事中﹐詩名已與豹人埒。疏陳湖北堤工協濟之害﹐令荊﹑郢分界治堤﹐以絕委卸﹔典試廣東還﹐過南海花山﹐建議於其地設縣治﹐奪盜淵藪﹔皆報可。朱竹坨稱其能詩﹐能兼綜唐﹑宋人之長。年五十一﹐卒於官。有「黃湄詩集」。

當是時﹐關西之士恥效章句﹐皆以通經﹑學古爲尙﹔其卓然名家者﹐涇陽則有李念慈﹑張恂。念慈字屺瞻﹐嘗爲令薦博學鴻詞不第﹐隱居峪口山﹔詩曰「峪口山房集」。恂字稚恭﹐一字壺山﹔以進士﹐爲江南推官。善畫﹐落筆片紙值千錢。與三李﹑豹人﹑黃湄輩往還酬答﹐而名稍後﹔惟華陰王宏撰﹑朝邑李楷與三李等齊名。

楷字叔則﹐一字岸翁﹔著「河濱全集」。由舉人﹐令寶應﹔以直廢。康熙二年﹐買撫軍漢復請董「陜志」。宏撰尙爲諸生﹐從叔則編摩。叔則善古賦﹐文朴茂﹔錢牧齋亟稱之。著書百卷﹐文名冠一時﹔人稱河濱夫子。

宏撰字無異﹐一字山史﹔與三李同時﹐於叔則爲後進﹐而叔則獨喜從山史遊。山史讀書華山﹐顧亭林嘗主其家﹔共建朱子祠於雲臺觀。好「易」﹐精圖像﹔學者宗之﹐得一言以爲重。凡碑版﹐志銘﹐非三李則山史﹔而山史工書法﹐故尢多於三李焉。

又有屈復者﹐字見心﹐號悔翁﹔蒲城人也。年十九﹐試童子第一。忽棄去﹐走京師﹐學詩者多從之遊。先生作「客約」﹐不迎送﹑不作寒暄語。其論詩﹐於興﹑賦﹑比之外﹐專以寄托爲主﹔謂陶之「飲酒」﹑郭之「遊仙」﹑謝之「登山」﹑左之「詠史」﹐彼自有所以傷心之故而借題發之﹐未可刻舟而求劍也。張尙書廷樞欲上章薦﹐力辭不就。乾隆元年﹐楊尙書超曾舉應鴻詞科﹔楊未見屈﹐屈亦不報謝。所著「弱水集」﹐甚富。無子﹐妻死不再娶﹔人以比林和靖云。

——見原書卷三十八﹝文苑﹞頁三下。

王士楨

國家文治軼前古﹐扡雅揚風﹐鉅公接踵出﹔而一代正宗﹐必以新城王公稱首。公以詩鳴海內五十餘年﹐士大夫識與不識皆尊之爲泰山﹑北斗。當開國時﹐人皆厭明代王﹑李之膚廓﹐鐘﹑譚之纖仄﹔公以大雅之材起而振之﹐獨標神韻﹐籠蓋百家﹐其聲望足以奔走天下。𨿽身後詆諆者不少﹐然論者謂本朝有公﹐如宋之東坡﹑元之道園﹑明之靑邱屹然爲一代大宗﹐未有能易之者也。公官郎中時﹐遭遇聖祖畱意古學者﹐召對閣臣﹐從容問『在廷中博學能詩文者孰爲最』﹖於是李公霨﹑馮公溥﹑陳公廷敬﹑張公英交口薦公﹐特詔公賦詩﹐稱旨。次日﹐傳諭﹕『王士楨詩文兼優﹐著以翰林官用』。遂攺侍講。尋轉侍讀﹐入直南書房。嘗徵其詩﹐錄進三百篇﹐曰「禦覽集」。國朝漢人由部曹攺詞臣﹐自公始。公薨後五十餘載﹐當乾隆之三十年﹐髙宗特旨以公績學工詩﹐在本朝諸家中流派較正﹐從前未邀易名之典﹐宜示褒榮以爲稽古者勸﹔遂賜謚曰「文簡」。可謂不世之遭﹐久益論定矣。然公曆官諸政蹟及生平風節﹐實與文章足並垂天壤﹐未可軒輊論也。公之司理揚州也﹐朝命侍郎葉成格駐江寧﹐治通海寇獄﹔羅織甚眾。公力保全良善﹐嚴反坐以息誣陷。揚故有欽贓積逋二萬餘金﹐前任以考成故重督之﹐逮系者眾。公至﹐惻然曰﹕『此溝中瘠耳﹔𨿽日敲朴﹐何益』﹗悉縱遣之。而手疏募諸當事﹐自監司﹑郡守及屬邑悉割俸代輸﹔不足﹐則募諸商人。諸商故以海寇獄徳公﹐傾貲恐後。又不足﹐則言於巡撫﹐具疏請豁免﹔於是積逋一淸。在揚五年﹐完大案八十有三﹔雪髙郵居烈婦向氏冤﹐人稱神君。公旣由司理起家﹐復以大司寇致政﹐與列官相終始﹔每讞獄﹐必多方以求其生。嘗會議閔煥﹑郭振與竇子章獄﹐三人皆以救父故﹐持金刃殺傷人﹐論重辟﹔公曰﹕『此當其論救父與否﹐不當以梃刃論輕重也』。遂得攺緩決。任副憲時﹐又嘗爭楊成獄。貳戶部時﹐又論聊城於相元﹑太平王訓﹑齊河房得亮獄﹐俱減等﹔而衡陽左道蕭儒英﹐則又爭而必致之法。徐起龍爲曹氏所誣﹐則釋徐而罪曹﹐案其所與私者皆伏法。其愼於用刑多類此。公爲政能持大體﹐以和平養士气﹐淸不戾俗﹐和而有執。故長成均﹐則整飭教條﹐杜請托﹔所獎拔如金居敬﹑湯右曾﹑查升﹑陶元淳﹑惠周惕輩﹐皆時名人。又疏請定文廟祀典﹐舞用八佾﹑籩豆十二﹐並增從祀先儒﹔一時皆韙其論。及掌邦憲﹐則絜持綱維﹐戒言者不得毛舉細故。會廷議裁禦史員額﹐公力爭以爲天子耳目官﹐可增不可減﹔奏上﹐卒從公議。在計部時﹐秦中方大饑﹐開入粟例﹔公預戒所司﹐不得以一呈一稿至前。先後七年﹐皭然無所與。其管理錢法也﹐例故有樣錢﹔公立禁革之。其榷關淸江浦也﹐船廠有陋例﹔言於漕帥﹐盡罷之。公與睢州湯文正公﹐初未識面﹔會徵博學鴻儒﹐公言於魏公象樞曰﹕『公以學行聞天下﹐薦士不當以文藝﹔必如湯君者﹐乃可應詔』。人知湯公之薦由魏公﹐而不知自公發之也。生平自重其詩﹐不輕爲人作。內大臣明珠稱壽﹐有大僚某手金箋﹐請得一詩以侑觴﹔公曰﹕『曲筆以媚權貴﹐君子不爲也』﹗力辭之。公之幹濟風節若此而世不盡知﹐爲詩名所掩耳。

公諱士楨﹐字貽上﹐號阮亭﹐別自號漁洋山人﹔世爲新城右族。年十八﹐中順治八年鄕試。祖方伯公象晉年九十有一﹐猶及見之﹔以家藏邢太僕書「白鸚鵡賦」賜公。十五年﹐舉會試。越三年﹐選授揚州推官。康熙三年﹐總督郎公廷佐﹑總河朱公之錫先後疏薦公﹐擢禮部主事﹔累遷郎中﹐榷淸江關。十一年﹐典四川鄕試。母憂﹐歸。旋補戶部郎中。十七年﹐特擢侍讀﹔尋遷祭酒。二十三年﹐晉少詹事﹔奉命祭告南海。明年﹐丁父憂。二十九年﹐由原官遷左副都禦史﹐充經筵講官﹔晉兵部督捕侍郎。三十年﹐充會試副考官﹔調戶部侍郎。三十五年﹐命告祭西嶽﹑西鎭﹑江瀆。三十七年﹐擢左都禦史﹔復命直南書房﹐編禦制文集。明年﹐遷刑部尙書﹔前後賜禦書「帶經堂」﹑「信古齋」匾額各一。四十三年﹐坐讞獄失出﹐罷官﹔時公年七十一矣。四十九年﹐上眷念在籍諸老臣﹐命復職。五十年五月﹐薨於裏第﹔年七十有八。

公八歲能詩。頻夢五色小鳥如鳳凰﹐飛繞左右﹔又屢夢人贈古墨﹐■﹝口鼻﹞之有異香﹕人以爲文字之祥。少遊歷下﹐集諸名士於明湖﹐賦「秋柳詩」﹔和者數百人。在京師﹐與汪苕文﹑程周量﹑劉公■﹝甬戈﹞﹑梁曰緝﹑葉子吉﹑彭羨門﹑李聖一﹑董文驥等以詩相倡和。在揚州﹐與林茂之﹑杜於皇﹑孫豹人﹑方爾止等修禊紅橋﹐又與陳其年﹑邵潛夫等修禊如臯冒氏之水繪園。每公暇﹐輒召賓客泛舟載酒平山堂﹔吳梅村云「貽上在廣陵﹐晝了公事﹑夜接詞人」﹐蓋實錄也。迄官禮部﹐復與李湘北﹑陳午亭﹑宋牧仲及汪﹑程﹑劉﹑梁等爲文社。時宋荔裳﹑施愚山﹑曹顧庵﹑沈繹堂皆在京師﹐與公兄弟酬唱無虛日。又嘗奉使南海﹑西嶽﹐徧遊秦﹑晉﹑洛﹑蜀﹑閩﹑越﹑江﹑楚間﹐所至訪其賢豪﹑考其風土﹐遇佳山水必登臨﹐融懌薈萃﹐一發之於詩。故其詩﹐能盡古今之奇變﹐蔚然爲一代風气所歸。公典順天試﹐與韓文懿共事﹔典辛未會試﹐與張文貞﹑陳文貞﹑李文貞﹑共事﹕所得士﹐爲楊文定﹝名時﹞﹑陳恪勤﹝鵬年﹞﹑黃侍郎﹝叔琳﹞﹑惠研溪﹝周惕﹞等。晚直南書房﹐與張文端﹑陳文貞共事﹕皆極九等人表之最﹐可想見一時之盛云。公所著有「帶經堂集」九十二卷﹑「漁洋詩話」三卷﹑「蜀道驛程記」二卷﹑「皇華紀聞」四卷﹑「粵行三志」三卷﹑「池北偶談」二十六卷﹑「隴蜀余聞」二卷﹑「秦蜀驛程後記」二卷﹑「古歡錄」八卷﹑「居易錄」三十四卷﹑「浯溪考」二卷﹑「感舊集」﹑「香祖筆記」﹑「分甘餘話」﹑「北徵日記」各如幹捲﹐又有「唐賢三昧集」﹑「唐絕人萬首句」﹑「唐詩十選」諸書﹐皆行世。

——見原書卷六﹝名臣﹞頁一上。

●附錄

原序一﹝曾序﹞

原序二﹝自序﹞

原書凡例

原序一﹝曾序﹞

余嘗以大淸達人﹑傑士超越古初而紀述闕如﹐用爲嘆憾。道光之末﹐聞嘉興錢衎石給事﹝儀吉﹞仿明焦竑「獻徵錄」爲「國朝徵獻錄」﹐因屬給事從子應溥寫其目錄﹐得將相大臣﹑循良忠節﹑儒林文苑等凡八百餘人﹐積二﹑三百卷﹔借名人之碑傳﹐存名人之事蹟。自別京師﹐久從徵役﹐而此目錄冊者不可復睹。同治初﹐又得鄔陵蘇源生「文集」﹐具述其師錢給事於「徵獻錄」之外﹐復節錄名臣爲「先正事略」。於是知錢氏頗有造述﹐不僅鈔纂諸家之文矣。又二年﹐而得吾鄕李元度﹝次靑﹞所著「先正事略」﹐命名乃適與錢氏相合。前此二百餘年未有成書﹐近三十年中錢氏編摩於汴水﹑次靑成業於湖湘﹐斯足徵通儒意趣之同﹐抑地下達人﹑傑士其靈爽不可終閟也﹗

自古英哲非常之君﹐往往得人鼎盛﹔若漢之武帝﹑唐之文皇﹑宋之仁宗﹑元之世祖﹐其時皆異材勃起﹑俊彥云屯﹐焜耀簡編。然考其流風所被﹐率不過數十年而止﹔惟周之文王曁我聖祖仁皇帝﹐乃閱數百載而風流未洙。周自后稷十五世﹐集大成於文王﹔而成﹑康以洎東周多士濟濟﹐皆若秉文王之徳。我朝六祖﹑一宗﹐集大成於康熙﹔而雍﹑幹以後英賢輩出﹐皆若沐聖祖之教。此在愚氓亦似知之其所以然者﹐𨿽大智莫能名也。

聖祖嘗自言年十七﹑八時﹐讀書過勞﹐至於咯血而不肯少休﹔老耄而手不釋卷﹐臨摹名家手卷多至萬餘﹑寫寺廟扁榜多至千餘﹐蓋𨿽寒畯不能方其專。北徵度漠﹑南巡治河﹐𨿽卒役不能踰其勞。祈雨禱疾﹐步行天壇﹐並醢醬虀鹽而不禦﹔年逾六十﹐猶扶病而力行之。凡前聖所稱至徳純行﹐殆無一而不備。上而天象﹑地輿﹑歷算﹑音樂﹑考禮﹑行師﹑刑律﹑農政﹐下至射禦﹑醫藥﹑奇門﹑壬遁﹑滿蒙西域外洋之文書字母﹐殆無一而不通﹐且無一不創立新法﹑別啟津途。後來髙才絕藝﹐終莫能出其範圍。然則雍﹑幹﹑嘉﹑道累葉之才𨿽謂皆聖祖教育而成﹐誰曰不然﹗今上皇帝嗣位﹐大統中興﹔𨿽去康熙時益遠矣﹐而將帥之乘運會﹑立勳名者多出一時章句之儒﹐則亦未始非聖祖余澤陶冶於無窮也。如次靑者﹐蓋亦章句之儒﹐從事戎行。咸豐甲寅﹑乙卯之際﹐與國藩患難相依﹐備嘗艱險。厥後自領一隊﹐轉戰數年﹔軍每失利﹐輒以公義糾劾罷職。論者或咎國藩執法過當﹔亦頗咎次靑在軍偏好文學﹐奪治兵之心力﹐有如莊生所譏「挾策而亡羊者」。久之﹐中外大臣數薦次靑「緩急可倚」﹐國藩亦艸疏密陳﹕『李元度下筆千言﹐兼人之才。臣昔彈劾太嚴﹐至今內疚﹔惟朝廷量予褒省』﹗當時𨿽爲吏議所格﹐天子終右之﹐起家復任黔南軍事。師比有功﹐超拜雲南按察使﹔而是書﹐亦於黔南告成。聖祖有言曰﹕『學貴初有決定不移之志﹐中有勇猛精進之心﹐末有堅貞永固之力』。次靑提兵四省﹐屢蹶仍振﹔所謂「不移」者非耶﹖發奮著書﹐鴻編立就﹔亦云「勇猛」矣﹗願益以「貞固」之道持之﹔尋訪錢氏遺書參訂修補﹐矜鏈歲年﹐愼褒貶於錙銖﹑酌羣言而取衷﹐終成聖淸鉅典﹐上躋周家雅頌﹑誓誥之林﹐其尢足壯矣哉﹗

同治八年三月﹐曾國藩。

原序二﹝自序﹞

李習之嘗嘆魏﹑晉以後文字■﹝黑乚﹞昧﹐𨿽有殊功偉徳非常之迹﹐亦暗鬱而不章。而昌黎韓子則嘗欲作唐一經垂之於無窮﹐誅訐諛於旣死﹑發潛徳之幽光﹔論者謂其書若成﹐當不在龍門﹑扶風下。惜乎﹗其未就也。宋朱子撰「言行錄」﹐取並世名臣事蹟件系而條綴之﹐爲後世法﹔文𨿽不迨昌黎﹐而扶翼世教﹐厥功楙矣﹗嗣是杜大珪有「名臣碑傳錄」﹑蘇天爵有「元名巨事略」﹑徐鈜有「明名臣琬炎錄」﹑項篤壽有「今獻備遺」﹐皆祖述朱子之意以成書者也。我國家列聖相承﹐重熙累洽﹐炳焉與三代同風﹔二百餘年﹐名卿鉅儒﹑鴻達魁壘之士應運而起者﹐不可殫數。其訏謨政績具在「國史」﹐類非艸野之士所能窺﹔而其遺聞佚事﹑嘉言懿行﹐往往散見於諸家文集中﹐特未有薈萃成書以備掌故而爲徵文考獻之助者耳。元度山居多暇﹐徧閱本朝人文集﹐遇偉人事蹟輒手錄之。積久﹐成「先正事略」六十卷。分名臣﹑名儒﹑經學﹑文苑﹑遺逸﹑循良﹑孝義七門﹐人爲一傳﹔計五百人﹐附見者六百有八人﹐亦當世得失之林也。每空山月上﹐一鐙熒然﹔披吟斗室中﹐如與諸鉅公﹑才人﹑節士聯襼掎裳﹐親承其謦欬而上下其議論也。如臨泰﹑華﹑嵩﹑衡﹑黃河﹑瀚海之髙深﹐莫測其顚委也﹔如羅列商彜﹑周鼎﹑天球﹑宏璧﹐古光出几案﹐莫敢逼視也。昔歸震川自恨足迹不出裏閈﹐所見無奇節偉行以發攄其文章之气﹔今元度放廢歸田﹐得綱羅散失以成此編﹐可謂極尙友之樂矣﹗

稿甫脫﹐適奉於役黔東之命﹔以兩年心力所萃﹐不忍敝帚棄之也﹐爰付諸剞劂氏。客有議其去取失當且蔥促成書﹐慮掛一而漏萬者﹔應之曰﹕『是固然。然以朱子之賢﹐手訂「言行錄」如進王荊公﹑黜劉忠定之類﹐呂東萊﹑汪玉山皆不謂然。卽朱子亦自謂尙多謬誤﹔況下此乎﹗太史公作列傳﹐二千年中僅七十篇﹐循吏﹑儒林則皆止數人耳﹔未有議其疏漏者也。惟是本朝治迹磊磊軒天地﹐遠邁唐﹑宋﹑元﹑明﹔世苟有昌黎﹑習之﹑考亭其人者出其文章以潤色鴻業﹐斯不負千載一時之盛。若蒙者所述﹐𨿽皆奇節偉行﹐文不足以張之。終爲震川所竊笑耳。抑又聞蘇文定公曰「古之君子不用於世﹐必寄於物以自遣」。然則是編﹐亦寄焉耳矣﹔何庸深校其得失哉』﹗客旣退﹐遂筆之簡端﹐用以就正海內君子焉。

同治五年三月旣望﹐平江李元度自序。

原書凡例

一﹑我朝治躋隆古﹐主聖臣賢。一時名公鉅卿﹑鴻生碩儒﹐後先輩出﹔立徳﹑立功﹑立言﹐皆足傳之不朽。惟「國史」藏在皇�﹐艸野無從徵考﹔承書之士語及國家掌故﹑先正典型﹐往往知其名而莫能詳其事實。良由文獻所徵﹐無專書以資考證也。是編就昭代先正﹐分名臣﹑名儒﹑經學﹑文苑﹑遺逸﹑循良﹑孝義七門﹔采其勳績﹑議論﹑嘉言﹑懿行﹐各著於篇﹐用以備遺忘而資觀感。而列聖深仁厚澤﹐稽古右文﹐亦隨事可以想見﹐使讀者油然生忠孝之心焉。

一﹑各事蹟皆采自私家傳志﹑郡邑志乘﹐間及說部﹐仍正以「國史」列傳﹔有合十數篇爲一篇者﹐其間穿穴聯剟﹐頗費匠心。用此亦不免稍失之繁﹐律以史法及金石文字例﹐幾可省其半﹔以事實所關﹐寧詳毋略﹑寧密毋疏。昔全謝山表章前哲﹐動輒數千言﹐意在使後之秉筆者據爲底本。區區之私﹐竊附於此云爾。

一﹑敍述當代事蹟與史例不同﹕史無論賢姦﹐但有關系者皆列之﹔是編仿「名臣言行錄」例﹐專主揚善。故所錄﹐皆粹然純詣﹔惟附見者其例稍寬。

一﹑我朝肇興東土﹐開國佐命之英﹐皆天潢貴冑﹐位列親藩﹔未敢援入「先正」之列。卽翊運勳臣之侑饗太廟者﹐若信勇公費英東﹑宏毅公額亦都﹑武勳王揚古利等皆立功天命﹑天聰﹑祟徳間﹐在世祖統壹區夏之先﹔故論入關後宣力文臣以範文肅公爲始﹑武臣以圖昭勳分爲始﹐而信勇公﹑宏毅公﹑武勳王各事蹟又皆詳列於其子若孫之傳首﹐俾閱者備悉源流。

一﹑名臣一門﹐內而閣部﹑外而封圻﹐其勢不能徧錄。是編所述﹐大約曾祀賢良﹑名宦祠及有殊績異政列入「一統志」者﹔然終囿於見聞﹐不免掛漏爲憾。嘗有偉烈鴻名夙所欽慕﹐因未得其事狀﹐無從登入﹔擬選「續編」﹐以臻詳備。

一﹑滿漢名臣有祖孫﹑父子﹑兄弟﹑羣從並躋九列者﹐略仿「史記」「世家」例匯列之﹐以彰喬木世臣之盛。

一﹑本朝名儒約分二派﹕其恪守程﹑朱家法者﹐陸淸獻﹑陸桴亭﹑張楊園諸先生也﹔其兼宗陸﹑王而不倍於程﹑朱者﹐孫夏峯﹑湯文正﹑李二曲諸先生也。淸獻之學洵屬正宗﹐其救正王學末流之功甚大。近儒何丹畦續「理學正宗」﹑唐鏡海著「學案小識」﹐皆推二陸爲直紹洛﹑閩之統﹔然彭尺木﹑程魚門嘗議淸獻攻擊陸﹑王太過﹐未脫講學家習气﹐宗之者蓋彌甚焉。唐氏「學案」旣擯夏峯不錄﹐復深致鄙夷﹔其亦門戶之見而已矣。夫一貫之旨﹐曾子自「行」入﹑子貢自「知」入﹐其有得於聖道一也﹔伯夷之淸﹑柳下惠之和﹐孟子皆推爲聖﹐未嘗是此而非彼也。是編不分門戶淵源所在﹐各以類從。其議論之相反而適可以相救者﹐均詳列之﹔以俟後之君子論定焉。

一﹑本朝經學亦分二派﹕其專宗漢學以詆程﹑朱之隙者﹐毛西河﹑惠定宇﹑戴東原諸先生也﹔其義理宗程﹑朱仍博濟漢﹑唐注疏者﹐李安溪﹑方望溪﹑姚姬傳諸先生也。自前明中葉﹐士皆敝精力於帖括﹐而根柢之學闕焉。本朝興﹐僕學始輩出﹐顧亭林﹑閻百詩開風气之先﹔自後鉅儒接踵﹐長洲惠氏﹑髙郵王氏﹑嘉定錢氏﹐三世皆以經術鳴﹐漢學於是極盛。然江子屏作「漢學師承記」﹐凡稍近宋學者皆擯之﹔阮文達刻「皇淸經解」千四百餘卷﹐而安溪﹑望溪之著述一字不收。蓋幾於分茅設蕝﹐一時風气所趨﹐遂專以搜殘舉碎爲功﹔詆宋儒爲空疏﹐掊擊不遺餘力﹕抑又過矣。夫漢儒之訓詁﹑宋儒之義理相須而行﹐闕一不可﹔其激而互相勝負者﹐皆末流之失也。緬惟列聖作君﹑作師﹐禦纂諸經主宋儒之說而兼采漢﹑唐注疏﹐可謂拆衷至當矣。是編不論漢學﹑宋學家﹐皆詳錄其議論﹑著述﹐凡以屏除門戶之見而已。

一﹑國初文章家﹐以宋牧仲所撰侯﹑魏﹑汪三家稱最﹔其後作者代興﹐無美弗備。自望溪出﹐而古文之義法特嚴﹔劉海峯﹑姚姬傳繼之﹐遂有桐城派之目。然姚氏「古文辭類纂」於八家及震川後﹐繼錄望溪是矣﹔又專錄海峯﹐一若桐城外﹐舉無足與於斯道者﹐似亦未離門戶之見。是編凡卓然成家者﹐皆列之。昔吾有先正其言明且淸﹐正復不拘一格耳。

一﹑國初詩家﹐推漁洋爲大宗﹔荔裳﹑愚山﹑秋谷﹑竹垞﹑初白諸家聯鏕接軫﹐前後兩詞科作者林立。近人張南山輯「詩人徵略」﹐采摭綦詳。玆就其尢著者登之﹐然疏漏實尙多也。

一﹑國初遺老﹐如徐俟齋﹑沈眉生﹑李蜃園諸先生蟬蛻鴻冥﹐皭然不滓﹔孔子所謂逸民﹐幾無愧焉。錄之以見天爵自尊﹐百世下猶可廉頑而立懦也。至熊魚山﹑方密之諸公事蹟已附見「明史」﹐故不復登。

一﹑循吏﹐必詳著其政事﹑風節﹐使閱著知所效法﹐可以坐言起行。

一﹑孝義一門﹐僅就最著者錄之﹐以闡幽光﹑維世教。𨿽所錄無多﹐然一代正史均不過數十人或十數人﹐固無庸見少也。

一﹑天文﹑歷算之學﹐亦莫精於本朝。蓋由聖祖天亶聰明﹐祕參造化﹔而梅定九﹑陳泗源諸君又足以闡發之﹐遂成絕詣。阮文達作「疇人傳」﹐采錄至二百餘人。玆僅錄定九﹑泗源及薛義甫﹑王寅旭數君於經學中﹐以見其槪。如欲觀其全﹐則有「疇人傳」在。

一﹑照史﹑志例﹐尙須立忠義﹑列女二門。然忠義之逴著者﹐多已列入名臣中。近歲軍興以來﹐死事者眾﹔因未有成書﹐無從采輯。至列女不在先正之例﹐故從闕如。

一﹑所分門類﹐不過舉重而言。如湯文正﹑陸淸獻﹑張淸恪﹑楊文定﹑沈端恪﹑蔡文勤諸公應入名儒﹐王文肅﹑秦文恭﹑胡文良﹑阮文達諸公應入經學﹐王文簡﹑韓文懿﹑錢文端﹑沈文愨﹑王蘭泉諸公應入文苑﹐惟以宮躋九列﹑有勳業可紀﹐故皆列名臣﹔他若梨洲﹑亭林﹑而農亦名儒﹑亦經學﹐愚山﹑剛主亦名儒﹑亦文苑﹐謝山﹑西莊﹑竹汀﹑淵如﹑稚存亦經學﹑亦文苑﹐竹垞﹑姬傅亦文苑﹑亦經學﹐叔子﹑躬庵亦文苑﹑亦遺逸﹐靑主﹑茶村亦遺逸﹑亦文苑﹐名𨿽區分﹑實則無容拘泥。況經學本在儒林中﹐尢屬分而不分也。

一﹑非史官不應爲人作傳﹐古人有言之者矣。歸震川謂『古作「汝南先賢傳」﹑「襄陽耆舊傳」者﹐皆非蘭臺﹑石室之臣也』。此論出﹐而紀事之例始寬。而惲子居則謂『大傳非文集體﹐昌黎傳陸贊﹑陽城俱不入本集中﹐爰變其名曰「遺事述金」﹐實仍傳體也』。是編曰「事略」﹐亦猶惲氏之意爾。

一﹑湯文正﹑徐文定﹑陳恪勤事略中所述時相及當事構陷狀﹐皆本「望溪集」外文﹔在當時不無忌諱﹐故未入集﹐近始有搜刻之者。然彭尺木湯﹑陳二公行狀卽已采之﹐蓋尺木會見未刻稿耳。此外﹐若張淸恪等傳皆有所本。用此﹐益見我聖祖至聖至明﹐百世後猶令人欽服焉。

一﹑公私著述﹐倘挾恩怨於其間﹐卽其書可燒也。是編自信無此獘﹐閱者辧之。

一﹑郢書燕說﹐最足失眞。如袁簡齋所作陳恪勤等傳中多舛誤﹐彭尺木嘗遺書諍之﹔邵靑門所作「閻典史傳」﹐魏默深亦嘗辧之。蓋文人習气﹐多不暇核實也。是編博觀而愼取之﹐不敢沿訛以誤後人。

一﹑古人如班之於馬﹐多全襲其辭﹔以後不可毛舉。緣事蹟未可憑虛而構﹐非故襲舊文也。衛正叔纂「禮記集說」﹐其言曰﹕『他人著書惟恐不出於己﹐某此書惟恐不出於人』﹔可謂先得我心矣。

一﹑阮文達創「國史儒林傳」﹐皆就各家紀述集句成篇﹐仍分注所出於下﹔彭尺木「名臣儒行吏蹟述」﹐亦注明所據之本於篇末﹕示非臆造也。是編采書較多﹐未暇一一注明所出﹔然實無一字無來歷。

一﹑各家著述有可考者﹐均詳列其書目﹑卷數﹐以備志藝文者之搜討。

一﹑地名﹑官名均據本朝書之﹐不從古稱﹔其詔諭﹑奏札﹐亦多存其眞﹕所謂當時語也。至滿洲﹑蒙古姓名﹐與春秋時人同﹔其首一字﹐非姓也。故標題處﹐皆先謚﹑後名﹐申之曰姓某某氏。而文中則仍俗稱曰某公﹐不復舉其姓﹐以免累贅﹔「京江」﹑「望溪」集中﹐皆有此例。

一﹑元立行中書省於各路﹐明攺爲布政使司﹔國朝因之而猶沿其稱曰省﹐非其實矣。「洪雅存集」中﹐於此蓋齗齗焉。是編以公私相沿旣久﹐姑仍其稱。

一﹑是編經始於甲子三月﹐脫稿於丙寅正月﹔藏書不多﹐采摭未備。又以荷戟出山﹐匆促付梓﹐難辭固陋之譏。所望海內同志君子時惠郵筒﹐匡其不逮﹐則幸甚﹗

