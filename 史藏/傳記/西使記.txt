

欽定四庫全書

史部七

西使記

傳記四【雜錄之屬】提要

【臣】等謹案西使記一卷元劉郁撰郁眞定人是書記常徳西使皇弟錫裏庫軍中往返道途之所見王惲嘗載入玉堂雜記中此本別行之本也元史憲宗紀二年壬子秋遣錫喇徵西域蘇丹諸國是嵗錫喇薨三年癸丑夏六月命諸王錫裏庫及烏蘭哈達帥師徵西域法勒噶巴哈臺等國八年戊午錫裏庫討回回法勒噶平之擒其王遣使來獻捷考世系表睿宗十一子次六曰錫裏庫而諸王中別無錫喇郭侃傳侃壬子從錫裏庫西徵與此記所云壬子嵗皇弟錫喇統諸軍奉詔西徵凡六年拓境幾萬里者相合然則錫喇卽錫裏庫因元史爲明代所修故譯音訛舛一以爲錫喇一以爲錫裏庫誤分二人而憲宗紀二年書錫喇薨三年重書錫裏庫西徵遂相承誤載也此記言常徳西使在己未正月蓋錫裏庫獻防之明年所記𨿽但據見聞不能考證古迹然亦時有異聞郭侃傳所載與此略同惟譯語時有訛異耳我

皇上神武奮勘定西域昆侖月盡入版圖計常徳所經今皆在屯田列障之內業已

欽定西域圖志昭示億齡郁所記錄本不足道然據其所述亦足防稽道裏考證古今之異同故仍錄而存之焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

西使記

元劉郁撰

壬子嵗皇弟錫喇統諸軍奉詔西徵凡六年拓境幾萬里己未正月甲子常徳【字仁卿】馳驛西覲自和林出烏遜中西北行二百餘里地漸髙入站經瀚海地極髙寒𨿽酷暑雪不消山石皆松文西南七日過瀚海行三百里地漸下有河闊數里曰罕穆納夏漲以舟楫濟數日過龍骨河復西北行與巴實伯裏南北相直近五百里多漢民有二麥黍谷河西注瀦爲海約千餘里曰赫色勒巴實多魚可食有碾磑亦以水激之行漸西有城曰伊瑪又西南行過博囉城所種皆麥稻山多柏不能株絡石而長城居肆囿間錯土屋牕戶皆琉璃城北有海鐵山風出往往吹行人墮海中西南行二十里有闗曰特穆爾徹辰守闗者皆漢民闗徑﨑嶇似棧道出闗至阿里瑪圖城市井皆流水交貫有諸果惟瓜蒲萄石橊最佳回紇與漢民雜居其俗漸染頗似中國又南有齊黙克城居民多並汾人有獸似虎毛厚金色無文善傷人有虫如蛛毒中人則煩渇飲水立死惟過醉蒲萄酒吐則解有防酒博囉城迆西金銀銅爲錢有文而無孔方至瑪哈忠以馬撁拖牀遞鋪負重而行疾或曰奇爾濟蘇易馬以犬二月二十四日過伊都兩山間土平民夥溝洫映帶多故壘壊垣問之蓋契丹故居也計其地去和林萬五千里而近有河曰伊遜流洶洶東注土人云此黃河也二十八日過塔喇寺三月一日過薩蘭城有浮圖諸回紇禮拜之所三日過丕實南諸回紇貿易如上已節四日過呼展河渡船如弓鞋然土人云河源出南大山地多產玉疑爲昆侖山以西多蛇行相雜郵亭客捨甃如浴室門戶皆以琉璃飾之民賦嵗止輸金錢十文然貧富有差八日過塔實幹城大而民繁時羣花正開惟梨花薔薇玫瑰如中國餘多不能名城之西所植皆蒲萄粳稻有麥亦秋種其地產藥十數種皆中國所無藥物療疾甚效曰阿哲爾狀如苦參治馬鼠瘡婦人損胎及打撲內損用豆許燕之自消曰阿錫爾狀如地骨皮治婦人產後衣不下又治金瘡膿不出嚼碎傅瘡上卽出曰努格薩爾形似桔梗治金瘡及腸與筋斷者嚼碎傅之自續余不能盡錄十四日過安巴河夏不雨秋則雨漑田以水地多蝗有鳥飛食之十九日過琳沁城其地有桑棗徵西鄂囉屯駐於此二十六日過瑪勒城又過諾爾桑城艸皆苜蓿藩籬以柏二十九日過塔舒爾城滿山皆鹽如水晶狀近西南六七里新得國曰穆錫其牛皆駝峯黒色地無水土人隔山嶺鑿井相沿數十里下通流以漑田所屬山城三百五十已而皆下惟檐寒西一山城名奇塔卜孤峯峻絕不能矢石丙辰年王師至城下城絕髙險仰視之帽爲墜諸道並進敵大驚令相和卓納色爾來納欵已而烏爾古納蘇勒坦出降蘇勒坦猶國王也其父領兵別據山城令其子取之七日而陷金玉寶物甚多一帶有直銀千笏者其國兵皆刺客俗見男子勇壯者以利誘之令手刃父兄然後充兵醉酒扶入窟室娛以音樂美女縱其欲數日復置故處旣醒問其所見教之能爲刺客死則享福如此因授以經咒日誦蓋使蠱其心志死無悔也令潛使末服之國必刺其主而後已𨿽婦人亦然其穆錫國在西域中最爲悍威脇鄰國霸四十餘年王師旣克誅之無遺四月六日過奇拉爾城所產蛇皆四跗長五尺餘首黒身黃皮如鯊魚口吐紫艷過阿勒鼎城密藏達爾人被髮率以紅帕勒首衣靑如鬼然王師自入西域降者幾三十國有佛國名克實密爾西在印毒西北蓋傳釋迦氏衣鉢者其人儀狀甚古如世所繪達摩像不茹葷酒日啖粳一合所談皆佛法禪定至暮方語丁巳嵗取布達國南北二千里其王曰哈里巴其城有東西城中有大河西城無壁壘東城固之以甓繪其上甚盛王師至城下一交戰破勝兵四十餘萬西城陷皆盡屠其民尋圍東城六日而破死者以數十萬哈里巴以舸走獲焉其國俗富庶爲西域冠宮殿皆以沈檀烏木降眞爲之壁皆以黒白玉爲之金珠珍貝不可勝計其后妃皆漢人所產大珠曰太嵗彈蘭石瑟瑟金剛鑽之帶有直千金者其國六百餘年傳四十主至哈里巴而亡人物頗秀於諸國所產馬名托必察哈里巴不悅以橙漿和糖爲飲琵琶三十六弦初哈里巴患頭痛醫不能治一伶人作新琵琶七十二聴之立解土人相傳布達諸國之祖故諸國皆臣服布達之西馬行二十日有天房內有天使神國之祖葬所也師名班巴爾其房中懸鐵絙以手捫之心誠可及不誠者竟不得捫經文甚多皆班巴爾所作轄大城數十其民富實西有密實勒國國尢富地產金人夜視有光處志之以灰翌日發之有大如棗者至布達六千餘里國西卽海海西有富浪國婦人衣冠如世所畫菩薩狀男子僧服皆善寢不去衣𨿽夫婦亦異處有大鳥駝蹄蒼色鼓翅而行髙丈餘食火卵如升許其實喇斯國出珍珠其王名烏蘇阿都巴云西南海也采珠盛以革囊止露兩手腰絙石墜入海手取蚌並泥沙貯於囊中遇惡虫以醋噀之卽去旣得蚌滿囊撼絙舟人引出之往往有死者印毒國去中國最近軍民一千二百萬戶所出細藥大胡桃珠寶烏木雞舌賔鐵諸物國中懸大鐘有訴者撃之司鐘者紀其事及時王官亦紀其名以防姦欺民居以蒲爲屋夏大熱人處水中己未年七月烏林國阿必鼎蘇勒坦來降城大小一百二十民一百七十萬山產銀黒契丹國名奇勒揚王名和達瑪鼎蘇勒坦聞王大賢亦來降其巴爾斯大城獅子雄者鬃尾如纓拂傷人吼則聲從腹中出馬聞之怖溺血狼有鬃孔雀如中國畫者惟尾在翅內每日中振羽香貓似土豹糞溺皆香如麝鸚鵡多五色風駝急使乘日可千里鵓鴿傳日亦千里瑚出西南海取以鐵网髙有至三尺者蘭赤生西南海山石中有五色鴨其價最髙金剛鑽出印毒以肉投大澗底飛鳥食其肉糞中得之薩巴爾出西海中蓋蝳蝐之遺精蛟魚食之吐出年深結成價如金其假者卽犀牛糞爲之也骨篤犀大蛇之角也解諸毒龍種馬出西海中有鱗角牝馬有駒不敢同牧被引入海不復出皁雕一產三卵內一卵生犬灰色而毛短隨母影而走所逐禽無不獲者壠種羊出西海以羊臍種土中漑以水聞雷而生臍系地中及長驚以木臍斷便行齧艸至秋可食臍內復有種又一婦人解馬語卽知吉凶甚驗其怪異等事不可殫紀往返凡一十四月郁嘆曰西域之開始自張騫其土地山川固在也然世代浸逺國號變易事亦難考今之所謂瀚海者卽古金山也印毒卽漢身毒也曰駝鳥者卽安息所產大馬爵也宻實勒卽唐拂菻地也觀其土產風俗可知已又新唐書載拂菻去京師四萬里在西海上所產珍異之物與今日地里正同蓋無疑也中統四年三月記

西使記

