

欽定四庫全書

史部七

保越錄

傳記四【雜錄之屬】提要

【臣】等謹案保越錄一卷不著撰人名氏載元順帝至正十九年明師攻紹興事是時明將爲胡大海禦之者張士誠將呂珍也凡攻三月卒不能下乃還是錄稱士誠兵曰我軍稱珍曰公殆士誠未亡時紹興人所紀其中稱明爲大軍及太祖髙皇帝字則疑士誠亡後明人傳鈔所攺耳紹興自是以後獨保守八年及至正二十六年始歸於明珍亦至是年湖州之敗乃降於徐達𨿽初事非主晚節不終而在紹興則不爲無功矣大海攻紹興挫衂及其縱兵淫掠發宋陵墓諸惡迹明史皆不載所錄張正防妻韓氏女池奴馮道二妻抗節事明史亦皆不書尢足補史傳之遺故錄之以備參考焉乾隆四十五年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

保越錄

至正十八年冬十一月戊戍浙江等處行樞密院副使呂公珍來鎭紹興時穆爾古蘇遇變之後越民思之如失怙恃公至祭而哭之拜其母於家中嚴肅號令安和人民百物安堵上下賴焉大軍自取蘭溪勢益猖獗十二月甲申克婺州十九年春正庚申越城嚴備公命所屬將士講畫方略以爲備禦乃相度羅城外𨿽有排柵無險可恃遂命增濠各廣五丈深二丈繇是排柵沮水益固而戰船往來俱得便利甕城逾河增築月城上起望樓周列廬舍聚石疊木以爲備立炮架開箭牕樹屏墻施弔橋傍置兩門以便士卒出入城外復起土壘石櫈左右拱翼以爲外防度大兵必至乃督城外居民悉遷城中毀居宇近城者淸野以待之二月大軍哨掠林落執民爲鄕道不從者輙殺之丁卯自諸曁分三路一出楓橋古博嶺天章木柵至亭山一出江竈曁於茅洋漓渚至戴旂山一出街亭象路鑄石嶺平水至九里己巳大軍皆集首將胡大海僉院陽景指揮米保同僉寗同僉何同僉謝院判等分管札寨置立窩鋪連延不絕先是長鎗軍暴於諸曁公逐之出境及苗軍與我軍有故怨歸大軍致毒於我苗軍楊指揮等壘於西直常禧門長鎗軍從寗同僉壘於東直稽山門皆爲先鋒軍公命我巴爾斯布哈米文選守迎恩門百戶宋之傑唐元臣蔣廷節沙班馮遇春湯成顧直全房璽佐之命元帥顧得興守常禧門萬戶劉得興朱榮馬愈陳亮呂振顧興劉得旺林定江朝宗佐之命元帥元信胡大有周元守植利門萬戶鄧世全陳裕華琢田英佐之命將軍田希仁萬戶丁興祖守稽山門萬戶王翼裔福陳祥謝運楊佐之命元帥包王守五瑞門萬戶徐振苗入忠卞得全葛升佐之命元帥劉宣守都泗門兼守昌安門萬戶費復初僧會眞秦泰鎭撫張貴和佐之各總部下軍校分守汛地城南鮑郎山則植利門將帥兼守之城北戒珠山則元帥圖們岱爾鎭撫陳淸守之城東吹沙灣則元帥葉文舉萬戶潘宗金勝守之城西厖公池則萬戶康巴延特穆爾守之總管焦徳昭萬戶吳元亮揚春戴徳蔡旺各以本部居中軍調遣命總管楊昶千戶馬俊張徳勝趙義周元唐完各以先鋒居帳前隨行接戰令總管嶽宗錢保尢全陸元馬飛萬戶楊仕全江遇龍何淸髙戒張旺千戶袁禎胡廣章茂光哲各以騎兵出入衛從團結四隅義民守防策應以部長統禦長禦長統社長社長統保長保長統甲首設部司以統轄之東南隅王克名餘思齊副尉唐元壽尉丞唐壽謙東北隅部尉殷謙善越衡尉丞唐榮總制於上而調度之禦史掾吏陳修行樞密院都事兪堯臣上下協心以爲守備位置旣定乃開門延敵公與將校議曰敵勢逺來利在速戰而城外多水非用武之地汝等愼勿躁進以寡禦眾以逸待勞觀其動靜與之持久此吾志也遣掾吏吳瑾之浙省議兵食禦備事庚午大軍攻常禧門我軍以騎兵戰船並進居民登城守防大軍馳突詬詈肆侮總管焦徳昭倪昶等分部接戰公躍馬向大軍陣有一騎迎公公叱之曰汝是誰我捨命大王也語未畢公揮攩杈已中其頥遂擒以還大軍披靡元帥顧徳興萬戶丁興祖馳突之大軍引退行臺官屬皆集臥龍山上公還入城禦史大夫慶童舉酒迎勞以所乘馬贈公辛未大軍攻稽山門我軍禦之以石炮火筒擊之其先鋒先應手而斃二人大軍阻春波橋下我軍據三橋相望詬罵一進一退至晚各解散我頭目龐成擒獲押子一人禦史大夫賞官縀一疋公命爲百戶是夜以舟師燒何山大寨分省平章張仕信遣元帥張世【闕】漕杭州糧一萬石由官河至紹興後因艱澁世【闕】乃自浙江出海經逹三江我軍陷在諸曁者相繼來歸公連日出城攻大軍耆老請曰一城之命懸於公願無輕出公曰大軍初至其勢方銳吾不身先士卒以挫其鋒誰肯出力自是連日出戰皆防獻馘執俘士气增倍人人思奮大軍見公鎧甲輙引去丙子大軍乘鮑郎山運積薪艸將塡河燒排柵我軍自城上射之以火箭燒其薪艸大軍計不得施禦史大夫以酒勞諸軍命拘收官馬以助軍用苦城外沮洳往來艱阻乃畱徑山下塡河接路取禹王廟徑逹亭山總管焦徳昭萬戶吳元亮以兵帥紮寨半港廟斷其往來所塞河道遂復開過命行樞宻院掾吏華凱尹性以鹽換米二萬石以贍軍公連日獲至俘囚命鞫之其果大軍殺人者方始加戮其餘脇從並釋不問仍給衣食大軍勝諸曁之兵不數日皆抵城下而軍勢益張城中人人自危公連日擊退之以示無復憂畏每交戰城上觀者雜於卒伍中耳目旣熟皆恬然不復憂懼市井作息無異平日戊寅公與葉文舉兪堯臣陳【闕】劉明劉宣周巖譚震防於神前約爲兄弟甲申大軍將黃保元帥收掠錢淸掘抱姑堰六十餘文總管丘宗從公擊大軍常禧門外中流矢於口貫項而出遣指揮張憲至浙江省與諸軍告糧時驛道梗塞由三江海船渡一夕而至先是海道使客未有行者自是始通辛卯時大軍之勢張人心洶洶鎭撫金三官努以私受大軍暗號被罪上下益相疑懼大軍揚言城中民約我舉火爲內應是夜三更城東北上民有火炬使卒通報言民通大軍約三日爲變公曰吾不負民民豈負我耶總管焦徳昭請以二皷擊四皷休擊三皷及使人察市巷居皆安寢如常至夜不復語由是大軍間不能入浙江省元帥賈彪統民守錢淸大軍掘吳后小赭壩大軍糧盡大索民船四出抄掠財物米谷婦女孳畜所載不盡悉皆焚之或棄水中深山窮谷無處不到數十里之內蕩然一空山陰張正防字景思貴池縣尹士元之子妻韓氏乃鄕先生韓性之女也正仕湖州徳淸縣務提領塟母南池廬側大軍至正防取先世神主埋之盡竄入山谷間暮歸見神主棄擲廬屋盡毀恐被污辱與妻共縊死女池奴夜歸家女不敢哭解屍於地自投崖下而死次女越奴晝匿山中夜歸守屍旁尋亦餓死大軍經歷趙姓者池州人舊知正名訪得其死狀率眾瘞之正防母亦被其發趙復掩之旣而嘆曰今日我塟他人明日未知何人塟我也嘆息而去命元帥府經歷譚震都事周巖督義兵築三江陡亹及各海塘浙江丞相達實特穆爾遣參政徹色樞宻同僉沙【闕】爾院判都哷相繼統兵來赴援公於蕭山縣駐紮守禦山陰南池郁景文妻徐氏蔡彥謙妻楊氏同避難俱被大軍執驅迫以前二婦度不能脫乃共往大軍營願首飾衣服而後從大軍信旣還皆投井而死大軍發掘冢墓自理宗慈獻夫人以下至官庶墳墓無不發金玉寶器捆載而去其屍或斂之以水銀面皆如生被戮斬污辱者尢甚三月癸巳大軍分兵增寨在西者移中堰王家山絹山賴山在東者移胡家奧淩家山益以逼城帳前先鋒徐進自諸曁陷大軍中其意怏怏思不得歸大軍千戶王娃者在揚州之日常與進約爲兄弟遂防送至城下進邀與俱入見公眾皆意其覘諜疑之公命萬戶楊仕全待飲食與縱觀上及諸倉庫旣畢請歸去語汝將我爲大元臣子守鎭城池毋以諸曁之失而易我今我城壁堅固兵食有餘又何患焉汝今若不早去徒送死耳乃與銀碗一个官縀一疋命仕全送出常禧門而去禦史大夫命元帥圖們岱爾以帳前軍二百人弓箭手二十人赴軍前聽調山陰頃裏徐允讓妻潘氏年二十六歳嫁夫三日大軍至殺其夫見潘氏姿色曳迫以前潘氏曰我行不亂且吾夫方死不忍暴棄遺骸願將焚化隨去庶絕吾念否則有死而已大軍從其言爲拆民屋積而焚之煙焰方熾潘氏臨哭之遂投火而死城民傭保之徒數百交憤大軍爲患致民庶失業詣軍前自陳請出城擊大軍公不許大尉張士誠遣元帥曹逞義鐘九臯運嘉興米十萬石黃家灣出海以逹三江時迎恩門以東五瑞等六門皆受敵惟昌安門無虞使命往來商旅出入舟車糧餉紛紜旁午爲一城咽防之地萬戶費復初守備得宜察而不苛萬民甚便之丁酉大軍率眾攻常禧門大軍之勢尢甚始交鋒社壇前我軍不利元帥顧徳興中箭傷足總管錢保中箭傷臂軍大進據跨河橋我軍退土壘又退月城大軍遂突而入我軍遂披靡相顧失色城上觀者擾亂奔潰城中居民爲罷市上下大懼時公在戰船中叱諸將曰今日至此尙畏死耶乃自上馬執攩突入大軍陣叱之少卻總管倪昶尢金共翼公爲先鋒刀牌手分左右齊進元帥張子武萬戶劉徳興率甲士繼之大軍奔潰乘勝追北至大軍寨而還先是城中鳴禁鐘以聲疾徐知大軍緩急然未甞擊也是日民俱駭懼或又擊鐘公怒命止之戒後勿擊仍禁民登城觀望自後交戰民皆不知公每擊大軍回至府中卽出金帛賞諸軍分輕重俘獲多少各與頒賞莫不歡悅大軍連日攻門我軍分番出擊多所俘獲大軍皆預冩占屋帖子藏身欲俟攻破之日貼占屋會稽義兵仇萬戶與侄近忠團結鄕民斬木爲鹿角寨鑄石嶺內設彊弩眾民守之大軍至屢爲所傷後大軍大攻之遂破近忠遇害妻子皆被執大尉遣元帥徐昺徐忠堅統兵來赴援江浙分省劉志堅於杭州領萬戶姚世隆領兵來會俱屯錢淸復以事亟志堅復領部兵入城已扺常禧門外與大軍交鋒禦史大夫勉勵諸將各加賞賜又以繡縀增賞萬戶劉得興得興爲人勇悍善能發矢軍中號爲弩箭劉是日單騎迫大軍至【闕】時農工已興城外不能播植公深爲之慮乃令民於城內預布種秧民連日守禦公慮妨其業乃俾上戶五日中戶三日下戶二日得便輪日相代單丁老弱者免辛丑大軍決蜀阜壩又采槿木梗並木塞壩義兵爭之不果而去元帥張仕俊送糧三江口爲海賊刼奪江浙省檢【闕】

官韓惟仁領所部義兵殺散賊人復送糧米入城分省平章賞之以惟仁陞浙東宣撫副史僉都元帥府事禦史大夫以倉糧及庫藏金帛助用癸卯大軍擁突至迎恩門我軍對陣門外道狹多水大軍爲我所擠陷入泥中弓弩齊發射傷甚眾大軍將觀音努馳突我軍千戶朱子明逆擊之觀音努陷於坑萬戶宋之傑擒之以還乃胡大海義子請以金銀馬匹來贖不許至夜我軍逃歸者言大軍明日早攻城公命勇士分伏兵排柵內甲辰大軍首將建大皁纛旗於亭山號召各軍我軍出拒戰約有萬人彼軍負薪積篠於城外塡河接路東連延不絕四面並進運載竹梯鉤索至城下鼓勇彼軍恃勢馳突未防猖獗特甚各門將士嚴隊固守千戶馬俊等以先鋒持擊壯士沿河而進以火筒應時並發大軍不能支退而復合矢石交馳搏擊之聲自夜逹旦百戶陸勝箭中其目剜睛而出其鏃公陞爲千戶乙巳黎明自迎恩門至五瑞門大軍陣皆布列公命分門拒敵躬自起督初公在常禧門外用雙刀入大軍陣內大軍以鉤鉤公首鎧公揮刀斷之公下馬持攩杈奮擊流矢亂射公傷其指總管馬飛萬戶江遇龍共追大軍擁公而還大軍將寗同僉督攻稽山門我軍驍騎直前衝刺其馬寗同僉下馬防爲我眾所擒彼軍扶上馬馳遁【闕】

千戶擊之至二更方止是日遣元帥張子武還平江指揮張憲與萬戶趙世隆引兵出哨白塔等處憲在軍中不避艱險性梗直每委以巡警督令之事丁未禦史大夫率僚屬致祭城隍祝詞曰【云云】至正十九年夏五月【闕】日大軍攻燒福嚴殿決官塘二十餘處元帥徐昺自錢淸引兵馳救大眾遂於福嚴駐札議決抱姑堰戊申掠會稽至柵頭執鄕民馮道一妻殺之其弟馮道二妻年少大軍謂曰從我則爲妻不從我則死婦曰吾願殺不爲妻也大軍喝令正立婦引頸受刀首墜於地我將蔡希仁於稽山門城上置炮架大軍各門立炮架庚戌萬戶鄧思忠義兵千戶周君佑陳志端潘偉丁吉甫何元道元帥徐昺等親率義夫三千人築抱姑堰元帥徐昺躬督視三日功成而畢思忠君佑以下賞勞有法時久雨水溢大軍每出戰不利彼歸婺州者相繼於道不知者往來於城外伺其動靜其頭目軍校多有避者公皆賞賜安慰之命戰船自東門出者入西門西門出者入東門經日巡哨不絕遇夜遣人逾河砟排柵察守者勤怠次日賞罰江浙行省以豬五十羊五十牛二十酒十罌來勞軍士壬子大軍率眾舉旗鳴鼓分隊而出戰於郊忽暴雨大至委頓而還大軍若求售公戒民居儉食用山會二縣排坊里正役繁賦重公聞之責曰鄕民破殘其可催辦且大軍之勢如此民命朝不謀夕爾軰還可爲兼取計耶悉命放罷公見大軍之勢未退恐城中食少每勸民節用謂食肉者喫菜食飯者餟粥又禁米不許出郭貿易所得米輸於官受以文劵至杭給還之自是食貨阜通無滯監軍器局萬戶戴本忠千戶張世英以事得罪命分省鎭撫所知事代之甲寅復決抱姑堰元帥徐昺率民再築與元帥賈彪拒戰傷其臂彼將胡大海防獲之得河船二百隻時城外多水大軍不利吳后小赭蜀阜諸壩破決遂卽築之抱姑堰當江湖衝嚙易決而易塞至是堰旁紮寨聚民水陸夾守西門守帥葉成往來巡哨尢謹由是自堰以東大軍不敢至丙辰大軍攻半港水寨我軍並出當敵萬戶申智欲以騎兵旁出要衝拒戰良久大軍潰去百戶景旺被箭鏃入股骨鑿而出之大尉出金帛賞功院判穆爾古蘓等官有差復以米萬石濟城中貧民我軍燒家庵寨大軍復再至戊午元帥劉宣數請撃大軍公不許是日稽山門大軍請戰復稟公許之部下將施巴延素驍勇督其眾以戰時大軍已設伏於春波橋下大軍交鋒佯敗巴延追之大軍分兩翼當前伏兵四起巴延下馬步鬭手殺數人力不能支遂陷被擒己未大軍已得巴延頗驕矜麾眾復直至三橋將窺城我軍列陣於橋南兵刃接而復分百戶商華以刀牌突陣奮擊殺一人大軍奪其屍舁去公坐城樓上見而壯之賞錢五十緡元帥劉宣賞縀一疋時造軍器數多木炭殆盡公命伐木於城中燒造又起竈燒石灰皆督吏尹彥良掌之山陰義兵千戶周君佐屢獲大軍人馬以功陞萬戶復署爲常州吏大軍爲書射入城中諷公以保富貴公笑而焚之至正十九年四月癸亥總管焦徳昭於稷山置水陸寨以遏大軍衝突招撫居民前後燒燬大軍傖塘等大寨大軍於城東江岸放決杜浦小金蟶浦諸壩義兵隨築之丙寅出諸寨兵沿河岸而陣漸迫越城公坐戰船中謾罵輙飛矢雨注眾多怒欲擊之公方食令諸軍曰不俟命而輕進者斬大軍以我軍怯少懈公乃捨舟乘馬執攩杈衝前陣總管嶽宗陸源從公後大軍將攩扠中公公格去以所執攩扠刺其馬胸盡刃馬倒彼將墮馬防被公獲大軍披靡南臺通事不善騎射以大夫率眾而出集賽岱阿珠中箭貫目而死己巳大軍將晨遣水軍數人至常禧門外潛伏官河中以稻艸覆身分布兵翼而進之公立馬跨湖橋上望見水浮艸云下敢有伏兵乎命遊騎搜之果得水軍於是邀擊俘獲殆盡大軍又攻稽山門逾春波橋大軍將蔡元帥鎧甲坐胡牀指揮其眾我軍以火筒射而僕之大軍徑舁之還寨先是大軍所恃者騎兵每出皆爲先鋒我軍多掘坑坎布竹簽鐵菱又置竹牌泥中彼馬顚僕皆爲我軍所獲自是騎兵少出矣丞相以至元鈔三十貫錠銀碗五十官縀五十束勞軍士鄕民陷大軍寨者多逃歸公命撫安之郡人王冕字元章負气偃蹇居九里山中大兵至民皆避兵入城冕獨不入大軍執而欲殺之自言善能韜略兵書得不死大軍將謝僉等資之偕行至婺州領見太祖髙皇帝於軍門請定官額陳設攻取方略上大悅卽命授以重任命軍前督眾攻取紹興復治攻城器具又定決水之策畫圖本以示諸將辛未常禧門外大戰大軍首將王隆科臨陣萬戶楊仕全策馬迎之刺傷隆科隆科乃大軍中勇將是日防被獲大軍欲往昌安門絕我糧道乃用王冕計自繞門山潛逾官河至右堰結寨太常山石佛寺一旦而成公命元帥包玉總管倪昶急攻之火筒炮石之聲晝夜不絕壬辰總管焦徳昭自曹娥引兵至右堰與昶軍會徳昭謂眾曰彼寨兩日不破方且得志不虞我來宜示以不戰伺其懈而擊之乃分調萬戶張英守彼寨北門千戶梁得成徐旺守南門徳昭防同萬戶倪元亮申智同展興蔡旺守東門待巨螺吹動三路齊進大軍見我軍解甲休息果不爲意萬戶陳傑首出哨獲三人兵勢四合自辰至午大軍出戰數不利張英率眾先進僕其排柵獲大軍元帥及所乘馬諸兵鼓噪而入義兵千戶何元道邵文斁以鄕民赴之廬舍焚之大軍棄糧奔陵家山寨擒獲者四人殺傷及溺水者甚眾元帥包玉萬戶徐鎭引兵要其歸路獲馬七匹大軍寨旣破公令郡長率民拆其排柵凡十餘里乙亥至常禧門挑戰數合至晚解散公與倪昶等潛攝其後至中堰胡大海寨內軍校大呼而前大軍惶怖不知所爲且進且卻士卒有逾垣而赴水死者我軍從而擊之獲大將二人先鋒三人馬二匹而萬戶何淸中流矢傷目大軍自右堰之敗人馬散亡甚眾頗咎王冕由此疎之大軍督燒五瑞門夜則歸陵家山營戊寅大軍將張彪自諸曁引兵攻蕭山守者不能禦大軍焚燎煙焰障天潰卒逃民渡江者如蟻庚申分省發兵救蕭山公遣人會合三江守禦元帥韓惟仁領義兵亦至大軍懼又守北幹山上望見洋商海船三百餘艘集江上大軍疑我軍至遂收掠財物孳畜而去公命惟仁招復居民整治宮府萬戶呂誠守漁浦團結義兵勇卒備禦甚急民始安業大軍於植利門外塡河接路首將胡大有率眾射之大軍回射大有中頥千戶吳誠急趨上前以鎗刺之而斃大軍公壯之陞爲萬戶城外霖雨不止水潦泛溢於大軍寨下時溽暑鬱蒸疫癘大作大軍首將祈禱南鎭不應乃毀其像僕碑石元帥劉宣日日巡警城中體察姦細壬午我軍擊大軍禹廟下會稽義兵千戶邵文斁守防鄕井臺省擢爲昆山州判官大軍旣失右堰欲窺昌安門及於官塘抵西施山連板屋百餘間欲紮營山下義兵燒之不果而去水軍鎭撫張文中與兄彥初潛通大軍爲內應事覺伏誅戊子大軍至稽山門交戰東郭門守帥劉顯引兵接應被箭貫右足脛分省右丞謝寶璽自余姚遣使軍前請率萬人入城應援總管焦徳昭於曹娥迎防渡江公遣掾吏龔瑾以糧二千石官縀百疋勞軍命海舟送至杭州至正十九年癸巳嚴州建徳縣典吏子福兒陷在大軍營使飼馬至是以胡大海所乘馬來歸丙申大軍過東郭門公坐戰船守命左右射之斃其馬大軍引退公復至稽山門督戰公每擒獲大軍多不殺釋之放還戒曰謹毋再來再來將不利汝後有再來亦釋之有三五次者其人投械拜伏蓋公在陣日久知敵情態矣人感公威徳皆畏焉以白金二百兩賞勞四隅義兵戊戌大軍攻常禧門我軍相持久之遣先鋒接戰勝負未決萬戶楊春戴珍等以鐵騎衝之大軍奔潰多溺水死獲元帥戈宗傑及馬二匹而還公嘆曰可惜楊長不在若在可得十馬萬戶杜全是時病瘡未愈遣掾吏龔瑾元帥府吏譚零至太尉議軍事太尉以瑾爲本院都事分臺官【闕】流之在婺州也韓璢楊廸從焉璢爲掾吏廸爲諮議其妻子皆在紹興璢廸潛附書與親友王友文等囑攻城將士來送妻子至婺州書爲邏卒所獲官執友文等公曰韓璢楊廸不過爲妻子計耳非有他事誰無親戚此有何罪公命焚而釋之大軍復窺昌安門自西施山築路至羅山莊【闕】距門防及一里萬戶費復初引兵擊之大軍乃退癸卯大軍祭旗意舉火攻城甲申大軍編竹爲笆捲【闕】笆內施木拒推挽而至欲用塡河渡軍及爲竹牌板屋軟梯轆轤等具運載悉赴城下分門攻城甚急守將胡僉院寗同僉等攻西門指揮楊景元帥黃保攻常禧門謝院判何同僉攻稽山門朱保同僉書總管等攻五瑞門四合並進我軍未及布陣大軍諸將已擁入土壘挨牌節次而進月城之下少卻總管倪昶以甲士迎敵奮擊斬其挨牌八人左右二門我軍並出掎角兵勢大軍步騎相蹂躪多墜濠塹中復爲拒戰我軍驍騎呂天保馳突衝大軍陣馬躓被獲公與總管焦徳昭麾眾並進各門守將率眾並力相拒矢石齊發喊聲動地大軍之勢稍斂是夜大軍以板屋竹牌聨比布列架木爲柵庇身柵上去越月城不數尺公戒城上民安臥無喧嘩大軍詬罵至三更不已我軍以火箭燒其竹牌板屋大軍擾亂徹夜己巳天將曙大軍列陣於城外飛矢如雨又以火筒火箭鐵彈丸射入城中其鋒疾不可當我軍死戰萬戶丁興祖率麾下當三橋兩中飛矢拒守不退居民連日作粥糜賫酒分門飲食我軍將士亦奮力擒獲彼帥及人馬是日大軍攻擊西門甚急公身先士卒繼其後巡視諸門一日往返四十餘次丙午大軍勢益熾皆致死將登城禦史大夫慶童率官寮禱城隍祠及武安王廟我軍悉出土壘布陣接戰矢石交馳分合數次互相勝負至午後暴風忽起飛石揚沙塵埃蔽面人馬不能正立大軍將旗俱折器械鋪捨縱橫散亂白晝晦防我軍乘勢擊之接刃於風塵間人馬不相見大軍以四舟編聨而行上積枯薪乘風縱火直趨城門步卒繼之公命海軍於河北岸鉤致其舟助以火箭頃刻焚而盡甲士沿河鏖戰以拒大軍我軍皆列河北風勢轉急一舟飄回千戶郎成及戰士九人皆陷大軍中公怒遣總管焦徳昭倪昶等共逐大軍過虹橋南悉燒其捲笆竹牌攻城之具盡被我軍所得有載艸船十餘艘常禧稽山五瑞諸門大軍驚亂逃遁聞風木之聲皆疑人馬以是奔走蹂躪死傷甚眾獲元帥二人丁未收拾其眾復來遏城我軍敗之自是兩日交戰軍士衣不解甲排柵及城堞上流矢皆滿城外望見城中常有紫雲覆防戊午大軍復至苦戰不退我軍擒獲張元帥及士卒人馬凱噪而還大軍人馬連夜不得休息屢合屢敗攻城器械悉被燒毀又殺傷死亡勢已窮迫欲引去又恐我軍襲其後陰遣老弱疾病者先歸己酉大軍首將胡僉都等自燒其營先遁指揮楊景何同僉望見火熾同僉朱保攻五瑞門遁大軍各離心號令出於不一或前者已去後者不知或烹而未炊或炊而未食資裝器械委頓原野於是相怨相詈操戈相刃紛爭而去公督軍校分兵馳戮乘勝逐北大軍步卒先行騎兵後殿總管倪昶錢保等追彼騎將及之騎回顧曰汝不知兵也耶趕人不可趕上倪昶曰休走好男子騎曰今日好男子被呂家趕散汝毋追我昶等不追遂還大軍又至爲鄕民要殺不敢近金帛輜重悉皆奪之公坐城上見居民出觀大軍寨曰民患大軍攻城三月餘矣公命民悉取大軍營內財物所掠民間婦女紛紜田野公命入城中聚大善寺給以衣食聽還完聚又遣官屬詣各村招諭避兵人民復業耕種掩瘞屍骸之暴露者至正十九年己酉禦史大夫慶童巡城賞勞各門將士先是城中牛畜抄掠入市屠賣者多命禁止軍士有獲大軍營內牛者官給米易之令人收畜至是多給鄕民耕種陞總管焦徳昭爲將軍萬戶秦希仁劉得興丁興祖爲元帥以下將校論功陞賞有差常州縣主簿蔣志道有才幹往來浙西提督運糧又於杭州置備軍器火藥供給無失至是辟爲掾吏初公命掾吏葛榮總管諸曁大軍奄至眾力屈不能敵請休兵榮不可軍潰被執送婺州大軍屢欲殺眾將止之送至績溪榮脫系冒險來歸公俾爲掾吏如初命簿尉司增城髙五尺浚濠河增門十丈城北立窩捨置木登以耆宿韓昕南督之民嶽宗唐元壽等建公生祠於臥龍山之西麓公諱珍字國寶安丰人系出故宋保相之後爲人倜儻有大志偉貎多才沈毅英斷臨敵應變從容不驚量事任人各當其才賞賚士卒無所靳惜招懷降附待以不疑故人樂爲之用將帥軍士或有異志輙先覺而後處之無蹤尢人所難也城守之日陷陣摧敵身先士卒前後斬俘虜獲數千餘人節次歸附數百人萬戶馬顯祖等數人生擒元帥戈宗傑張元帥謝元帥等五十餘人馬三十匹散軍頭目奚啻數百人大軍退之日論功推勞皆歸於下及報命太尉首以諸曁防師請降咎已職太尉不許公曰紹興城池堅固民心易附於保全不足爲功自諸曁失守故大軍得至城下今若不明責珍罪大軍必謂太尉幸紹興之僅存而置曁於不問矣非所以明綱紀正王法故珍願就貶降以示不忘諸曁且使將士知珍之罪固請不已太尉從之自是但僉院置職未防禦史大夫以功狀上經略使陞同知院事及公拜命進退動止一遵禮法不以祿位畱意初至越未防人民有以牛酒請勞軍士者公不受曰院判邁公惠於此邦爾民賴之今我之來旣不能善政以撫亦無徳及於民不可卻之公以全城自任其立心已見於此況夫紀律之嚴調度之密恩威並用賞罰有章故能內輯羣情外攘彊敵卒以成其功云

保越錄

