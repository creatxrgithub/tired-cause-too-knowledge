稗史集傳

﹝元﹞徐顯撰

●序

占者鄕塾裏閭亦各有史﹐所以紀善惡而垂勸戒。後世惟天於有太史﹐而庶民之有徳業者﹐非附賢士大夫爲之紀﹐其聞者蔑焉。世傳筆談﹑麈錄﹑僉載﹑友議等作﹐目之爲野史﹐而後之修國史者﹐不能不有取之﹐則野史者亦古閭史之流也歟﹖夫以四海之廣﹐兆民之眾﹐今其列於史傳者﹐蓋可指數﹐而其存不存又有幸不車者焉。就其幸者﹐如佞幸﹑滑稽﹑貨殖﹐皆得托良史以稱於後世﹔而其不幸者﹐則魯有大臣﹐史失其姓﹐壺關三老不少槪見﹐其所遺失多矣。就其存者﹐則又有蔡邕之自愧﹐陳壽之索米﹐韓愈之諛墓﹐所傳者又豈可以盡信﹖而所不傳者﹐又豈可謂無其人哉﹖予生季世之下﹐不能操觚以選﹐論當代賢人君子之徳業﹐而竊志其所與遊及耳目所聞見者﹐敍而錄之﹐自比於稗官小說﹐題曰《稗史集傳》﹐以俟夫後世歐陽子擇焉。或有位於朝法﹐當入國史者﹐此不著。

至正十年秋八月廿日福溪徐顯克昭謹序

○王艮

王艮字止善﹐紹興諸曁人也﹐少而穎特﹐如老成人。早遊鄕校﹐諸先輩皆折節與之交。旣壯﹐遊吳興﹐遇淩公芝巖將赴淮東憲幕﹐辟公以行。旣至﹐以歲貢士補淮東憲史。未幾﹐南人例革﹐調轉運司﹐授廬州錄事判官﹐屢轉爲江浙檢校﹑朝列大夫﹑廣東市舶提舉﹐未四月拜江西省左右司員外郎。時年六十八﹐卽慨然謝事而歸﹐朝廷從其請﹐以中憲大夫﹑淮東宣慰副使致仕。公耳目聰明﹐彊健如五十許人﹐每小舟黎杖﹐自樂於山巓水涯﹐或遇勝景﹐數日忘返。至正已丑六月﹐自卜壽藏於曁陽之大巖﹐旣穿穴﹐卽臥疾而卒﹐年七十二。公慷慨有大志﹐喜論天下士﹐慕範文正公之爲人﹐其在鹽司漕府﹐皆有惠政。越人立碑以頌徳﹐見於國子博士陳旅爲之記。其檢校中書﹐自顧而言曰「王某止檢校耶﹖」會松江民徐晉詣丞相府﹐告民有匿田不占於官者數萬頃﹐丞相命公還﹐上議曰「田實無有。此姦民欲以利啖官﹐漁民以市怨﹐宜勿聽事。」遂得寢民﹐咸徳之。其提舉市舶﹐寶貨山積﹐至者皆以賄敗﹐公毫無所視。其歸於鄕﹐𨿽尊且貴﹐則猶服被如儒生。予以鄕裏故﹐獲拜公於牀下﹐因與予言初出鄕時得見宋季之遺老﹐觀其典型﹐莫若趙公子昂﹑鄧公善之﹑楊君仲弘﹑杜君伯原﹐皆其相與。則公之成徳﹐蓋有所自。末歲﹐見世變之愈下也﹐嘆曰「吾於斯世不忍見矣﹐所求速化耳。」公沒二年而四海變作。故杜君伯原志公之葬﹐有「才不盡用」之嘆﹐其爲世所推惜如此。所爲詩文﹐有《王員外集》﹕二卷﹐虞公集爲之序﹐藏其家。子仲揚以公蔭任泰州如臯縣主簿﹐卒於官次。仲廬今爲南臺掾﹐皆與子善。

論曰﹕韓愈氏以爲古今人不相及﹐古今人同不同未可知也。以予觀公之風節凜然﹐使登於廊廟﹐豈讓古人哉﹖而用事之臣方汲汲以南人爲等第﹐故公才不盡用於世道﹐不大行於時也。及中原多故﹐亟擢南士使居憲職﹐以風厲天下﹐而罷愞不勝﹐爲天下笑。然北方大夫士論南人之賢﹐必以公爲巨擘﹐士猶賴之以蓋其醜云。

○柯九思

柯九思﹐字敬仲﹐臺州仙居人也。父謙﹐由文學掾爲江浙提舉﹐九思以父蔭補華亭尉﹐不就。遇文宗皇帝於潛邸﹐及卽位﹐擢爲典瑞院都事。置奎章閣﹐特授學士院鑑書博士﹐凡內府所藏法書名畫﹐咸命鑑定﹐賜牙章﹐得通籍禁署。念其父謙善教﹐錫碑名「訓忠」﹐敕侍讀學士虞集爲文以旌之﹐寵顧日隆﹐由是言者見忌。公乘間跪白上曰「臣以文藝末技遭逢聖明﹐而蹤迹孤危﹐殞越無地﹐願乞補外以自效﹐庶幾仰報日月照臨之萬一。惟陛下哀憐幸甚﹗」上曰「朕在﹐汝復何憂﹖」翌日﹐禦史章入不報故事﹐諫臣言不行﹐則納印請去。上重違諫臣意﹐而慮危公﹐召公諭之曰「朕本意畱卿﹐而欲伸言者路。已敕中書除外﹐卿其少避。俟朕至上京宣汝矣。」公拜且泣﹐辭出﹐而中書竟格詔不行。未幾大行上賓﹐公因流寓中吳﹐予獲從公遊﹐語及先朝﹐則誦其所爲詩﹐嗚咽流涕。夫人情羣居相聚則歡﹐相離則思﹐況以布衣獲人主之知﹐抱烏號而無從者乎﹖此亦人情之所至悲也。至正癸未冬十月壬寅夜﹐夢有炳義公招之者﹐且請予筮其吉凶﹐發蓍得履之乾﹐其謠曰﹕履虎尾不咥入﹐凶。謂公曰「虎」者﹐公之生肖也﹐「履虎尾」者﹐寅之末運也﹐夫子無用於時﹐不能咥人﹐而爲命所困﹐殆將有憂乎﹖如應之﹐則申亥之辰也。公曰「申寅之衝也﹐吾畏之﹔亥寅之合也﹐無所忌。」乙巳﹐公與臨川饒旭及予出遊於上方﹐移舟陸庵﹐曁臨海陳基﹑吳人錢逵皆會丙午過靈巖﹐遂次天平﹐拜文正祠﹐宿畱六日始歸﹐蓋欲厭其夢也。辛亥丙夜﹐暴得風疾﹐越六日丁巳卒﹐年五十四。公善寫竹石﹐始得筆法於文同﹐嘗自謂寫幹用篆法﹐枝用艸書法﹐寫葉用八分﹐或用魯公撤筆法﹐木石用金釵股。古漏痕之遺意﹐𨿽其妙至不言﹐然其生意飛動﹐有龍翔鳳翥之狀﹐故四方大夫士爭寶愛之。又善鑑識金石﹑鼎彜之器﹐時吳人陸友號爲博物﹐亦嘆以爲不及﹐有《任齋詩集》四卷﹐虞集﹑陳旅爲之序。公沒後﹐皆散失不傳﹐獨有詩二卷藏於家。

論曰﹕唐鄭虔以才藝遇玄宗﹐號稱「三絕」﹐特置廣文館﹐命虔爲博士。而晚節流落﹐君子惜之。公亦以布衣侍天子左右﹐特授鑑書博士﹐其榮寵視虔等矣﹐而竟流滯以死﹐才之不可恃也如此。予嘗讀其《城南詩》﹐有「尺五城南﹐墾田能減漕海船」之句﹐當時蓋嘗言之﹐而不以爲信。後二十餘年﹐天子用大臣議﹐募江南農師﹐開燕薊田數百萬頃﹐比中原多﹐故海漕不繼﹐而公之言卒驗。𨿽在上前或有封奏﹐公不宣泄﹐不能與聞。由此觀之﹐則公之所陳﹐蓋必有可裨益者矣。惜乎吾不得而知也。

○陳謙

陳謙字子平﹐平江人也。性至孝﹐自幼如成人﹐善候父母顏色﹐問起居﹐躬飲食寒暖之節。及長﹐讀書不少懈﹐未嘗一日遠去其親之側。溫溫雅飭﹐言若不出諸口﹐而內行甚備。其師林公寬﹑龔公璛勉應鄕貢。旣入院﹐門卒有儒士衣索挾書者﹐乃嘆曰「是豈士所以致身之意邪﹖」遂趨出﹐不復就試。隱居教授﹐資弟子束脩以爲養。而甘旨之奉﹐必極爲營致﹐每饌饋﹐進跪膝下以勸加膳﹐親盡一食﹐則心爲之喜﹐日以爲常。及父母卒﹐居處葬祭悉遵禮制﹐哀毀逾瘠﹐猶疏食飲水以終其喪。初﹐父病重思鱖﹐因市以進﹐而父沒﹐遂終身不忍食鱖。少多病﹐其親憂之﹐後每讀書至《論語》「父母惟其疾之憂」﹐則必廢書而泣。奉其兄訓尢極友愛﹐訓字師敬﹐嘗爲鹽運司史﹐以廉能稱。及滿考歸﹐則甚窶﹐君養之如嚴父。未幾﹐師敬復宦遊於外﹐而君獨畱。常熟東始里人範某﹐築室其裏﹐延君與居﹐教其子。家東始者十年﹐弟子信從益眾。及範君沒﹐而所教之子亦卒﹐因還吳城。京口有士友孫子翼者﹐厚於君﹐而家甚貧﹐有女及笄﹐不能嫁﹐君嘗許以資助。及聞子翼病且篤﹐瞿然曰「吾與子翼約﹐其可食言乎﹖」卽持資詣京口﹐訪子翼﹐爲畢嫁事。於書無所不讀﹐而尢邃於太玄皇極之學﹐文章非古道不苟作﹐其有所述﹐必推於理﹐渾渾不窮。其樂府歌詩﹐尢能追古作者﹐而其一篇出﹐人多傳誦之。蜀郡虞公集﹑金華黃公溍﹑晉寧張公翥﹐咸所推重﹐嘗欲論薦﹐君不屑也。晚歲注意於《易》﹐以爲四聖之經﹐各有攸主﹐而同於象。於是分卦辭象﹑彖﹐會粹諸傳以附其說﹐題曰《周易解詁》﹐別爲《河圖說》一卷﹐《占法》一卷﹐世莫得聞。至正丙申﹐師敬爲江浙行中書省照磨﹐謁告還吳。適外兵薄城甚急﹐俄聞城陷﹐卽呼其妻並與君訣曰「吾𨿽位卑﹐嘗爲主臣﹐義不可辱﹐吾不可出。弟處士耳﹐宜往避。」語訖﹐卽拔佩刀欲自刺﹐家人抱止﹐方共譬解。兵入﹐脇使拜不屈﹐遂刃其胸﹐君翼蔽之﹐乞以身代。眾以君儒冠﹐掖之於門﹐復求入﹐見其兄已殪﹐伏屍號慟﹐因並見害﹐悉投於河。其嫂與老僕王皆自經死。君妻已先卒﹐惟一子十餘歲﹐逃他捨得脫。明日事定﹐其門弟子範文綗亟告於主帥。而廣陵成元章素善君﹐亦與言之。募人求其屍﹐得於筱橋下﹐兄弟猶相倚立水中﹐若抱持然﹐人咸以爲異。官爲給粟助之斂﹐訪其子詔以棺屬陳氏。文綗與詔奉二柩葬之。而求其所著書﹐皆散失﹐獨得其《周易解詁》二卷﹐古體詩二十四篇而已。君嘗與予講《易》﹐故知君爲深﹐時予居東城﹐瀕危者數四﹐以幸而免。而君竟徇兄以罹禍﹐其命矣夫。

論曰﹕太史公謂「天道無親﹐常與善人。若伯夷叔齊﹐積仁潔行而餓死﹐盜跖暴戾恣睢而壽終。天道之是耶﹐非耶﹖」予以爲太史焉知天道﹐夫夷﹑齊讓國而不居﹐恥粟而不食﹐求仁得仁﹐失於人者薄﹐得於天者厚矣。盜跖橫行於一時﹐得於人者𨿽若厚﹐失於天者厚矣﹐安有一息之存哉﹗太史焉知天道﹐世多疑君徳尊行修﹐而致無妄之禍﹐則以天道之不可信﹐而不知其兄死於忠﹐弟死於義﹐妻徇其夫﹐奴徇其主﹐忠義之節﹐萃於一門。使今徼幸富貴﹐而以君爲疑。視君之死𨿽若少後﹐然世有知君如夷齊﹐則其全於天者何如也。或又謂其不能趨吉避凶﹐非知《易》者﹐是大不然。夫易者﹐變也﹔通塞者﹐時也﹔中正者﹐道也。裏之囚﹐陳蔡之厄﹐不死者﹐天耳。聖人豈不知易而致身凶危之所哉﹗《易》曰﹕艮其背﹐不獲其身﹔行其庭﹐不見其人﹐無咎。」君其知之矣。𨿽魯西狩獲麟﹐《春秋》以爲終事。蓋麟者﹐聖王之瑞﹐而爲魯所獲﹐魯不知其瑞而獲之﹐豈麟之瑞哉﹖聖人蓋傷吾道之窮﹐而哀麟之不幸也。嗚呼﹗有能知予之言﹐則其知君也無惑焉。

○葛干孫

葛干孫﹐字可久﹐平江人也。生而負奇气﹐儀狀偉特﹐膂力絕倫。未冠﹐好爲擊刺之術﹐戰陣之教﹐百家眾技﹐靡不精究。及長﹐遂更折節讀書﹐應進士舉所業﹐出語驚人。主司方按圖索駿﹐不能識斥弛之士﹐把玩不忍捨﹐置君亞選。君曰「此不足爲也。吾寧齷齪從諛﹐離析經旨以媚有司意乎﹗」遂不復應試。猶時時指授弟子﹐皆有可觀。金華黃公溍尢奇其文﹐勸之仕﹐不應。世傳藥書方論﹐而君之工巧﹐獨自天得﹐治疾多奇驗。自丞相以下諸貴人得奇疾﹐他醫所不能治者﹐咸以謁君﹐無不隨愈。有士人患傷寒疾﹐不得汗﹐比君往見﹐則發狂﹐循河而走﹐君就摔置水中﹐使禁不得出。良久出之﹐裹以重繭﹐得汗解﹐其治他疾多類此。當是時可久之名﹐重於南北﹐吳人有之四方者﹐必以可久爲問﹐四方士大夫過吳中﹐亦必造可久之居而請焉。其爲人倜儻而溫雅﹐慈愛而好施﹐故人無賢不肖皆愛敬之。至正壬辰﹐徽寇轉掠江浙﹐吳人震恐。浙西廉訪僉事李公仲善請與君圖﹐君勸城之﹐因守以討賊﹐仍請身任其事。李公壯其言﹐然其計﹐卒城之﹐而民賴以安。明年癸巳春正月﹐與予遊開元佛捨﹐私與子言「吾聞中原豪傑方興﹐而吾不及預命也夫。」公云「六气淫厲﹐吾犯司地﹐殆將死矣。如期必於秋。」予曰「何至是﹗」逾月果疾﹐予往視之﹐則猶談笑無他苦。秋七月﹐沐浴竟﹐遂偃然而逝﹐年四十有九。其詩未及詮次﹐藏於家。其行於世者﹐有《醫學啟蒙》﹐又《經絡十二論》。君旣沒﹐而朝廷聘君之命適至﹐已無及矣。

論曰﹕君少尙气節﹐故勇力之士﹐爭言君之長於武﹔長而服儒﹐故逢掖之士﹐爭言君之長於文﹔濟人以醫﹐故方論之士﹐爭言君之長於醫。斯各取其所偏長﹐而未睹其學之所至也。予幸識君於血气旣定﹐資質旣變之時﹐方將舉聖人之道而修之﹐則凡前所稱譽﹐皆君所厭棄而羞道者﹐予於是又病世人之知君者淺也。烏乎﹗使君早用於時﹐功業豈少哉﹗然則君之沒﹐其必有所系也夫。

○潘純

潘純﹐字子素﹐廬州人也。少有俊才。遊京師﹐一時文學之士﹑貴卿之家爭延致之。每宴集﹐輒云「潘君不在﹐令人無歡。」聞其至﹐皆倒屣出迎﹐及談笑大噱﹐一座爲傾。嘗著《衮卦》以諷切當世﹐其初之辭曰「出門卽衮﹐永無咎也」。其上曰「以衮受爵﹐亦不足貴也。」或以達於文宗皇帝﹐欲系治之。亡徙江湖間﹐遇有以君事爲滑稽士解者﹐事乃得釋。因客江南﹐值京師所與遊者平章事吳公可堂﹑治書侍禦史廉公亮﹑祕書卿達公兼善﹑廉訪使幹公克莊﹑禦史中丞吳公元震﹑廉訪副使杜公徳常﹑廉訪僉事魯公志道等皆持節在外﹐遂往來諸公間﹐名聲藉甚。而江南大姓慕君气勢﹐望風承謁。於是挈妻子居東吳﹐日與諸貴人觴詠爲樂﹐所賦詩音節精麗﹐李義山﹑溫庭筠輩不能過也。至正壬辰間﹐兵起淮東西。淮南行省郎公曹公徳照雅君言於上官﹐具書幣辟參軍謀事﹐君度不可爲﹐謝遣使者﹐移家避地於越。時太尉髙公爲禦史大夫﹐開行臺於會稽﹐以君爲上客﹐與參謀議。而大夫之子安爲樞密院官判﹐掌兵柄。恃己爲父客﹐以安事語大夫﹐公因召訓戒。安忿懼﹐遂中君於法械﹐系以吏﹐送還吳郡。行次蕭山道中﹐拉殺之﹐以暴疾聞。其子谷間走﹐竊得其屍﹐藏之會稽嶽王墳。僧可觀請於谷﹐葬君西湖嶽王墓側﹐大夫公不知也。

論曰﹕禍其可避乎﹖以郭璞之智而不能免﹐禍不可避也。果不可避乎﹖孔子微服而過﹐有避之道矣。必也盡其避之道﹐然後聽於天﹐斯可以言命也。君嘗約予避地﹐予畱以全﹐君往以斃﹐其故何耶﹖君知避其身不知避其言﹐豈獨兵之能殺身也哉﹖日見太山不睹眉睫﹐禍所由來矣。昔馬援恃故舊以致主疑﹐梁松挾忿怨而害父客﹐《易》曰「言行﹐君子之樞機也」﹐可不愼乎﹗

○陸友

陸友﹐字友仁﹐姑蘇人也。姑蘇爲東南都會﹐富庶甲於天下﹐其列肆大賈皆靡衣甘食﹐其子弟自幼讀書﹐稍能執筆識姓名﹐卽教爲商賈事﹐以故文學日少。友仁生市廛鬧之所﹐父以市布爲業﹐獨能異其所好﹐苦攻於學﹐鄰里多竊笑之﹐𨿽其父亦不樂其子之習傳也。及長﹐益親賢士大夫﹐往來其家。鄰里𨿽有大姓﹐賢士大夫不入也。於是復皆自愧﹐欲教其子以陸君爲法。君善爲歌詩﹐長於唐人五言律﹐工漢八分﹑隸﹑楷。又博極羣物﹐時海內治平﹐富家巨室皆以古器物相尙﹐凡三代以下鐘鼎銘刻﹐漢唐以來法書名畫﹐皆從陸氏鑑定眞贗﹐一經品題﹐價遂十倍。嘗觀光上國﹐奎章閣鑑書博士柯公九思一見服其識﹐而侍書學士虞公集亦善其書﹐遂相與言於文宗皇帝。未及任用而二公去職﹐君內顧無知己﹐乃與柯公南歸吳﹐辟小室﹐僅可容膝﹐中庭植翠竹數竿﹐旁樹湖石﹐峯巒秀異。室中左右圖書﹐集古今雜錄﹐前列烏幾﹐上置天祿辟邪紫鳳池﹑金銅鎭紙﹐皆可愛玩。客至﹐出漢傳﹐鼎爇古龍涎﹐汲虎邱劍池水﹐煮建溪小鳳團﹐淸坐竟日﹐自號「硯壯生」。著《硯史》《墨史》。得衛靑古玉印﹐並著《印史》﹐翰林諸賢皆賦詠之。所爲詩文﹐有《杞菊軒稿》﹐年四十八以疾卒。

論曰﹕大﹑小二篆﹐變爲八分﹐漢世多用之﹐而秦隸人之書未行也。晉王右軍善隸書﹐而八分之法隱﹐學者罕習焉。唐所傳者韓擇木﹑蔡有鄰﹐李潮而已。今觀其書﹐去漢遠甚。近世洛陽楊友直﹐蜀郡虞伯生﹐大梁趙子期﹑吳彥暉﹐京兆杜伯原﹐皆著名當代而所尙不同﹐君獨追蹤石經﹐欲與蔡中郎﹑鐘太傅相上下﹐可謂神於藝矣。杜公嘗與予書杜子美詩一章﹐方正嚴重﹐如通經巨儒﹐進止有法。君亦爲予書八分小篆歌﹐如昆刀切玉﹐不見形迹﹐而剛勁之風﹐溫潤之質﹐望之儼然。今二書亡矣﹐而兩君不復可見﹐故論著之﹐以慰懷思云耳。

○王冕

王冕﹐字元章﹐紹興諸曁人也。父力農。冕爲田家子﹐少卽好學﹐長七尺餘﹐儀觀甚偉﹐須髯若神﹐通《春秋》諸傳﹐嘗一試進士舉﹐不第﹐卽焚所爲文﹐益讀古兵法﹐有當世大略。著髙檐帽﹐被綠蓑衣﹐履長齒木屐﹐擊木劍﹐行歌會稽市。或騎黃牛﹐持《漢書》以讀﹐人或以爲狂生。同裏王公止善甚愛重之﹐爲拜其母。王后爲江浙檢校﹐君往謁﹐衣敝﹐履不完足﹐指踐地。王公深念﹐遺艸履一■﹝革兩﹞﹐諷使就吏祿﹐君笑不言﹐置其履而去。歸會稽﹐依浮屠廡下教授弟子﹐倚壁庋土釜﹐爨以爲養。人或遺之﹐不受也。時髙郵申屠公■﹝馬冏﹞新任紹興理官﹐過武林﹐問交於王公。公曰「越多傳先君子﹐非所敢知。吾里人有王元章者﹐其志行不求於俗。公欲與語﹐非就見不可。」垌至﹐卽遣吏以自通。君曰「我不識申屠公﹐所問者他王先生耳。」謝不與見﹐吏請不已。君斥曰「我處士﹐寧與官府事﹗毋擾乃公爲也。」■﹝馬冏﹞旣重王公言﹐且奇其爲人﹐進謁禮益恭﹐以白於其大尹宋公子章﹐具書幣﹐制冠服﹐俱造其廬以請﹐君爲之彊起入爨捨﹐講授歲餘。會他官禮待不如意﹐乃爲書謝申屠公﹐東遊吳﹐吳人雅爲君名。君又善寫梅花竹石﹐士大夫皆爭走館下﹐縑素山積。君援筆立揮﹐千花萬蕊成於俄傾。每畫竟﹐則自題其上﹐皆假圖以見意。爲歌詩﹐雄渾跌宕﹐以古豪傑自居久之。復遊金陵﹐諸禦史𨿽新貴﹐皆加敬待。遂北上燕薊﹐縱觀居庸﹑古北之塞﹐主祕書卿達公兼善家﹐翰林諸賢爭譽薦之。君題寫梅張座間﹐有云「花團冰玉﹐羌笛吹不下來」之句﹐見者皆縮首齰舌不敢與語。至正戍子南歸﹐過吳中﹐謂予言「黃河將北流﹐天下且大亂。吾亦南棲以遂志﹐子其勉之」。於是擇會稽山九里買山一頃許﹐築艸堂﹐讀書其中。服古衣冠﹐或乘小扁舟曰「浮萍軒」﹐自放於鑑湖之曲﹐好事者多載酒從之。歲己亥﹐君方晝臥﹐適外寇入﹐君大呼曰「我王元章也。」寇大驚﹐重其名﹐與君至天章寺﹐其大帥置君上坐﹐再拜請事。君曰「今四海鼎沸﹐爾不能進安生民﹐乃肆虜掠﹐滅亡無日矣。汝能爲義﹐誰敢不服﹔汝爲不義﹐誰則非敵﹖越人秉義﹐不可以犯﹐吾寧教汝與吾父兄子弟相殺乎﹖汝能聽吾﹐卽攺過以從善﹔不能聽﹐卽速殺我。我不與若更言也。」大帥復再拜﹐終願受教。明日﹐君疾﹐遂不起﹐數日以卒。眾爲之具棺服﹐斂之。葬山陰蘭亭之側﹐署曰「王先生墓」云。

論曰﹕孔子曰「不得中行而與之﹐必也狂狷乎」。君生於衰世之下﹐而能旁薄萬古﹐傲睨一時﹐其言曰「子房志於報韓﹐孔明志於興蜀﹐志𨿽正而心則狹。志於生民者﹐其惟伊周乎﹖」論議誠髙矣。𨿽其所見不逮所言﹐卒能使暴戾之寇格心起敬﹐浩然之气﹐至死不衰。其制行若不合於中行﹐斯亦一世之奇士也。

○王漸

王漸﹐字元翰﹐臨江人也。少落魄不羈﹐日與酒徒劍客引滿呼白﹐擊劍拓戟以爲樂﹐而家產益壞。其父兄患之﹐君於是聚書數千卷﹐謝常所往來者﹐閉戶誦讀﹐目數行下﹐一過終身不忘﹐𨿽ㄗ官稗史﹐皆可成誦。比三年﹐作爲文章歌詩以示裏中﹐諸先生始大驚﹐皆不信爲君作也。君曰「儒者之學﹐如斯而已乎﹖吾將縱觀四方以適吾志。」遂北走燕薊﹐南遊金陵﹐登鳳凰臺﹐慷慨長嘯﹐人無知者。金陵富豪王氏聞君善飲﹐白下有道士﹐亦素能引無算爵﹐爲設席﹐邀道士與共酌以觀其量。君升席﹐命贊者實酒置甕中﹐起揖道士﹐捧甕﹐若鯨吸川﹐一飲而盡。復命實酒酬道士﹐道士飲旣﹐君再實酒如前﹐命道士先飲﹐道士彊飲至半﹐跪謝不勝。君笑曰「是何足與飲﹖」乃更酌大杯﹐盡一石﹐談笑終席不至醉﹐王乃嘆服。每麻履布袍﹐簡絕禮法﹐至賢士大夫家﹐輒造堂上中席坐﹐不讓﹐或不交一談而去。大夫士知其才﹐皆畏敬之。畱吳中﹐嘗與客過闤闠﹐見官示律令數十事﹐約萬餘言﹐君與客俱覽一過。歸至所館﹐呼酒共酌﹐問客以所覽事﹐客不記一二。君卽援筆引紙﹐書之闤闠如己出。比對讀之﹐不誤一字﹐其彊記如此。常以世人齷齪﹐無足以當其意者﹐而其志欲將大有爲﹐故其傲誕﹐下視一世如無人﹐鬱鬱之气久不得伸﹐遂疽發背﹐卒。無妻與子﹐其友人爲殯僧捨中。後數年﹐前禦史劉公廷幹爲海道萬戶﹐訪其柩﹐爲葬之。

論曰﹕士讀聖人之書﹐將以變化气質﹐求合乎中庸之道也。君記誦誠富矣﹐吾知其所讀者何書﹐豈昔人所謂「書儲」者耶﹖夫通塞有時﹐用捨有道﹐𨿽以孔孟之賢聖﹐不能必行志於天下。而君之所抱負﹐乃若有幸變之心﹐則其歿也﹐蓋亦有天道焉。予旣惜其才﹐而又憫其不善用之﹐而竟落落以死也。烏乎﹗學者觀於君﹐則亦可以得師矣。

○楊椿

楊椿﹐字子壽﹐平江人也﹐以尙書教授裏中。嘗戰藝於有司﹐屢進屢屈於人﹐而志不少衄﹐益講磨淬厲﹐期於必克﹐而文日有名﹐弟子日益進。其設教必月試季考﹐皆有程式。至正丙申﹐郡守將治兵﹐命有司藉民以守陴﹐君告子曰「椿𨿽賤貢士也﹐卽今有司不別擇列予於編氓以守陴﹐豈國家所以重士意哉﹖子盍與我言之﹖」予卽以告其參軍謀事鄔密公筠﹐署君﹐李司馬賓客佐其軍。時司馬本以豫王傅畱吳﹐而所募皆少年良家子。君入募之明日﹐外兵卽附城﹐君戎衣﹐率其卒﹐晝夜獨守一隅。比明﹐大官綰郡紱者皆已遁去﹐兵奪門入﹐君猶持弓矢督民伍接戰﹐遂死城下。其一子年十六﹐亦死。其妻王氏聞之﹐被髮徒跣﹐蹂於亂軍中﹐不得見﹐循河而慟。忽一屍自水躍出﹐浮於河之面﹐乃君也﹐因載以歸。撫其柩﹐晝夜慟哭﹐絕而復蘇。三日﹐君附其妻坐﹐呼其二女曰「吾爲短兵所中﹐僕於地﹐斂身匍匐入林中求水飲﹐而民家畏吾呻吟聲﹐掖吾入水以死。汝一弟亦已斃﹐我不忍令汝母孤苦於世也﹐後三日﹐吾索汝母去﹐中堂有坐榻﹐可與汝母斂。」言訖遂僕。旣覺﹐不記憶其何言也。如期果卒。他日子往過其門﹐弔之。二女出拜於予﹐泣訴如上云。

論曰﹕士幼而學之﹐壯而欲行焉。君之勤於藝也﹐蓋欲用其萬一以自見﹐故齟齬其身而不悔。及國家多難﹐君未嘗食其一日之祿﹐而捐軀以赴之﹐使君立於其位﹐必不肯奉身鼠竄以求活也。然君可以無死﹐而不知變﹐豈亦死生之有命者歟﹖怪神之事﹐孔子不語﹐而君躍屍附婦﹐蓋亦杞梁之妻之比夫婦一體判合﹐其精神有感通之理而致然也。君則已矣﹐而子死於孝﹐妻死於義﹐遂使楊氏一門﹐鬼絕其祀﹐哀哉﹗

○王徳元

東門王徳元﹐字仲徳﹐東平人也﹐其先女眞人﹐姓抹燃。徳元少慕全眞之教﹐徧遊名山﹐始參鐵牛定禪師。問師如何是道﹐師曰「東山水上行。」徳元不契﹐師以拄杖撞其口﹐流血淋漓﹐退坐松下﹐凝心竟究﹐忽聞人呼賣糖聲﹐豁然有省﹐進以所得禮叩於師﹐隨機響答﹐師大器異﹐遂爲印可﹐卽出宋穆陵所賜金襕法衣付徳元﹐傳信如達摩衣缽故事。徳元受信訖﹐復遊諸方﹐大闡其說。然不挽髮﹐不異俗服﹐冠古冠﹐自號「東門子」。所至人多向仰之﹐呼爲「東門」而不氏。其足迹所歷﹐東極髙麗﹐西逾川陜﹐南盡災荒﹐北極沙漠。其受法者﹐上自王公后妃﹐下至卿相士庶﹐皆其弟子。其教人﹐必問其姓與名﹐其人曰某姓甲名乙﹐則斥曰「我聞爾姓乙名甲。而誑我何歟﹖」其人疑愕﹐則誨之曰「汝未生之前﹐豈有姓耶﹖且生於其家﹐則姓某姓﹐彊名耳。汝執其彊名者以爲眞姓﹐非汝姓也。」復問曰「汝年幾何﹖」曰「某若干歲矣。」曰「若干歲何處安身立命乎﹖所謂若干歲者﹐世以此約言之耳。其所以爲汝者﹐自無始劫以來﹐不可以歲數也。」故其自贊曰「懵懂癡憨﹐白髮老贅。一念萬年﹐在世出世。不識不知﹐天地之外。」其所以爲道而示人者如此。至元六年﹐特進神仙演道。太宗師完顏眞人重其道﹐擬號「淸玄」﹐誠微妙大師﹑教門髙士。充嶧陽碧雲宮山主﹐贈金襕紫服。徳元爲一﹐至其處﹐卽去衣﹐其與人遊處﹐不爲崖絕之行﹐𨿽其弟子之家﹐亦親與執爨﹐所食不擇潔修﹐所居不求安逸。意有所適﹐輒飄然長往。年九十餘歲﹐日行百餘里﹐步履如飛。或云爲李壇帳下卒﹐或云嘗受學於容城劉因﹐通知《易》說﹐皆不果知其如何也。至正二十年四月﹐卒於京師﹐年一百歲。其子弟中﹐吳曹澹然與予遊﹐因知東門之道﹐故傳之。

論曰﹕聖人之道不傳﹐一變而老﹐再變而佛﹐三變而全眞。其教本於老﹐而其說猶禪學也。初世祖皇帝徵方外士﹐丘處機至京師﹐爲立其教﹐賜金印章﹐曰「神仙符命」﹐此全眞之所由始。而徳元立於其庭﹐乃服儒衣冠闡其禪說﹐其教之所被﹐可謂寵矣。以徳元之自信如此﹐其篤天下之人信之如此﹐宜乎。向使移其心志以從事於聖人之學道﹐其有不行者乎﹖𨿽然﹐爲彼則易從﹐爲此則難入﹐此其所以爲東門道也。

○徐文中

徐文中﹐字用和﹐宣州人也。宋季之亂﹐其先爲同郡仇人倪氏所滅﹐時文中之父在幼﹐倪將殺之﹐而欲其母﹐其母爲徐氏宗祀故﹐忍辱保徐子得不死。因冒姓倪氏﹐爲娶有室。及母老卒﹐哭謂其子﹐始知其爲徐氏子。然未能卽復其姓﹐故文中亦以姓倪氏。文中自少傳其婦翁鍼藥方術﹐又善符咒﹐鞭龍縛鬼﹐以此名湖間。始爲縣吏﹐卽棄去。又爲安陸府吏﹐復棄去。遊吳﹐吳大戶患濕腿疾﹐延文中與療﹐鍼行病除﹐畱爲郡吏。時鎭南王妃臥病﹐不可起坐﹐王府禦醫皆不能愈﹐南臺侍禦史禿魯以文中名聞﹐卽馳驛就吳郡召之。至則王以禮見﹐賜坐便殿﹐道妃所疾苦﹐延入診視。王曰「疾可爲乎﹖」對曰「臣以鍼石加於玉體﹐不痊﹐其安用臣﹖」遂請妃舉手足﹐妃謝不能﹐文中因請診候﹐按手合谷﹑曲池﹐而鍼隨以入﹐妃不覺知。少頃﹐請舉如前﹐妃復謝不能﹐文中曰「鍼气已行﹐請舉玉手。」妃不覺爲一舉。請舉足﹐足舉。王大喜。明日﹐妃起坐。王大設賜宴﹐賞賚無算﹐聲震廣陵﹐皆以爲盧﹑扁復出也。值天久旱﹐方士禱祈皆不應﹐文中謂王曰「王欲雨乎﹖」王曰「然。」文中曰「臣請爲王致雨。王欲雨而雷﹐雷而雨乎﹖」王曰「先雨後雷﹐始驗其爲法爾。」文中曰「諾。」卽望西北奮袖一揮﹐云隨手布﹐四被王宮﹐大雨如注﹐雨止雷震﹐而天日復霽。畱廣陵月餘﹐門下輻輳﹐多所救活。由吳郡遷武林。未幾﹐吳郡守吳公秉彜被病臥治﹐郡醫咸舉君。君至﹐病立已。以故𨿽爲吏而家日益饒﹐嘗謂予曰「予所傳弟子亦眾﹐然皆不能如吾術之神。彼急於見利而不知義﹐吾以玆術遊江湖﹐垂四十餘年﹐所爲療者﹐不可勝計﹐而未嘗責其報。吾知施吾術而已。今幸造物有以還於吾﹐而大官貴人之所賜予者﹐予不得而辭﹐而亦未嘗爲貧乏者﹐不敢不盡其心也。」又泣謂予曰「文中得有大罪﹐敢謀之於子。頃吾父歿時﹐屬文中以復姓﹐至今不敢忘。而吾久隸於宮﹐欲一復之﹐而懼案牘之煩也。如之何﹖」予謂之曰「《春秋》大復仇而君子於心之不安也者﹐不可一朝居也。且爾祖母忍死以全爾父﹐欲以報於徐氏﹐今幸而有子﹐獨不能念徐氏之痛﹐以大慰於祖母之靈乎﹖子其後矣﹐尙何以案牘之煩不煩爲哉﹖」文中卽以泣告於其府尹趙公伯器﹐爲復姓徐氏﹐給告歸宣城﹐省徐氏墳基﹐訪其宗族﹐買田置祠﹐以奉祭祀﹐人咸義之。自宣城還﹐升充江浙行省理﹐問所提控案牘﹐攺授紹興路知事﹐以疾卒。

論曰﹕方技之士﹐孰不爲利﹐而鮮有神其術者﹐予嘗怪之。及聞徐君之言﹐然後知其術無以大過於其人﹐而心之仁不仁﹐術之神不神系矣。孔子曰「仁者先難而後獲。」豈醫者哉﹗

○後載妻

後載妻某氏者﹐平江人也。始爲妾﹐侍後妻周氏﹐能卑順以承意。周氏卒﹐嗣爲正室﹐生一女一子﹐年未三十﹐姿色殊麗。後爲郡吏﹐賴其內助。至正丙申春正月﹐後行役如京口﹐妻與子獨居。二月城陷﹐後與予爲鄰﹐某氏先屬其子女於他戚裏﹐過予捨﹐將啟水關﹐欲入水。予令家人勸止之。某氏曰「曩吾夫居室時﹐每論婦人失節事﹐妾常笑之。今吾夫在遠﹐而遘此大變﹐使幸而免﹐尙不能不爲夫子憂。不幸爲所辱﹐𨿽欲死不可得矣。妾寧捐吾身以全吾心﹐他日尙有以見吾夫於地下也。」語未訖﹐外兵攻予門甚急﹐予前往視門﹐比兵入﹐則某氏已赴水死矣。

論曰﹕夫婦以義合﹐義﹐天性也。世衰夫婦之義薄﹐至有公相棄背者矣。況其夫之在遠﹐而以身殉義者乎﹖是則發於其性者也。然其夫徒知其死﹐而不知其所以死。向使其生﹐必不能自明以免於怨憎。彼誠知所處﹐可不謂之賢矣乎﹖

○沈烈婦

吳興千涇沈氏者﹐同裏邵氏婦也。夫邵爲軍士所害﹐沈有殊色﹐虜置快船上﹐溪流迅急﹐乘間躍身投水中。船去疾﹐意其已沒﹐不及顧。適張掾舟過之﹐見鬒發如雲﹐被水面。視之﹐乃婦人﹐衣漾水上﹐不能下沈。卽引救而問之﹐乃知其姓與其裏居﹐易衣置後艦內﹐使守視之。其下諭之曰「汝遇吾張君﹐幸得不死。張掾今貴人﹐汝能事之﹐且更得福﹐勿憂也。」沈氏謝曰「幸諸君見憐﹐欲活我﹐吾見吾夫被創甚﹐吾心已許之﹐恨不及生時使之見也。且張君欲我﹐安用失節婦人哉﹖」遂噤不復言。度勢不可出﹐視其旁有竹箸一束﹐夜二鼓﹐卽以箸納口中﹐面力觸舟﹐箸入喉以死。明日﹐張爲斂而焚之。予至吳興﹐張爲予言如此。

論曰﹕丙申之變﹐婦人之死多矣。其死有二焉﹕或迫於威﹐或懼其辱。感慨於一時﹐有羞惡者皆能之。至於患難交於前﹐利欲誘於後﹐屢變而益堅﹐委命以遂志﹐惟明於義者﹐乃能有以處此。而沈氏以纖怯之姿﹐矢志靡他﹐其節尢異﹐𨿽古烈丈夫何以加焉。向使入水以沒﹐則已無聞矣﹐而幸君見之﹐豈天憫其貞烈﹐使傳於予﹐以表現於世哉﹖

