陳第年譜

自序

陳第年譜附錄﹝「連江縣誌」「儒林傳」﹞

自序

一齋先生以名將而兼碩儒﹐且爲明代之大旅行家﹔顧其生平及著述﹐殊鮮知其詳者。兪曲園號稱淹博﹐於其「隨筆」中且有『言古音者至國朝而大備矣。然古音之學﹐溯源於吳才老﹔而明陳第之「毛詩古音考」﹐亦其先河也。焦弱侯爲作序﹐稱其有三異。身爲名將﹐手握重兵﹐一旦棄去﹐缾缽簫疏﹐野衲不若﹕一異也。余讀之﹐不知第爲何許人﹐深慚譾陋﹗及觀「絳雲樓書目」﹐陳第「毛詩古音考」二冊﹐陳景云注云「陳將軍季立﹐出戚少保麾下﹐一時名將也」。然後知陳第爲戚繼光部將﹔而檢「明史」戚繼光傳又未附見其人﹐當更詳考之』之言﹔曲園若此﹐他人可知已。

夫以一齋先生之鴻猷碩學﹑卓卓可傳﹐觀其禦倭守邊﹐在薊十年﹐調和文武﹐惇睦兵民﹐築城創橋﹐興學講武﹐使邊民樂業﹑行旅不驚﹐是名將而兼循吏﹔使上有明臣﹐假之便宜﹐則先生勛業豈止於一遊擊將軍哉﹗及其拂衣歸裏﹐杜門著書﹔晚年從事遊歷﹐四山五嶽足迹殆徧。其行程所經﹐明代除後先生數十年之徐霞客外﹐實不多見。顧霞客遊記﹐時人題詠者甚多﹐而錢牧齋且稱霞客爲千古奇人﹑其遊記爲千古奇書﹔洎至挽近﹐復得丁文江先生爲之譜﹑附之圖﹐而遊迹乃大彰於世。而先生之遊﹐後世學者反無所知﹐豈非一大憾事歟﹖無他﹐霞客之遊因有日記﹐其所記事迹路綫﹐山川風物較詳﹔而先生之遊﹐𨿽有兩粵及五嶽諸遊艸﹐然均出之吟詠﹐語焉不詳。且其詩以體裁分﹐而非以年月分﹐故前後錯綜﹐難尋端緒﹔𨿽其七世從孫斗初於道光二十八年重刊其集﹐並識以年譜﹐然簡而不明﹐且錯誤百出﹑前後顚倒﹕此卽彰與不彰之故歟﹗余竊感於此﹐頗欲搜覽遺籍﹐編定年譜﹐庶先生之嘉言懿行不至湮沒。然比年以來﹐公私蝟集﹐有志未逮。

抗戰七年之夏﹐余再讀曲園先生之言﹐因有感於心﹐乃檢先生之全集讀之﹐得其生平行事之槪﹑著述之旨﹐乃不憚炎暑﹐揮汗爲繹其端緒﹔旁參羣籍﹐頗費勾稽﹐耗時數月﹐艸成斯篇﹐以應中國文化研究會之徵。祇以人事鞅掌﹐初稿𨿽畢﹐而未遑細校﹐故擱置者又久之。本年夏﹐始得再爲增刪﹐並附以地圖﹐付之欹劂。間以手邊尙乏數書﹐如焦竑之「澹園集」﹑吳文華之「吳襄惠公集」﹑黃汝亨之「寓林集」等爲之印證﹐謬誤遺漏之處﹐在所難免﹔海內明達若能進而教之﹐則幸甚焉﹗

中華民國三十四年七月七日﹐金雲銘序於樵川之寓廬。

本書主要參考書籍一覽

「陳一齋全集」「戚少保年譜」「明史」「明通鑑」「明史紀事本末」「歷代明人年譜」「全邊略記」「福建通誌」﹝陳衍﹞「長樂縣誌」「泉州府誌」「孤嶼志」「正气堂集」﹝兪大猷﹞「林子年譜」「李卓吾年譜」﹝鈐木虎雄﹞「崇相集」﹝董應舉﹞「寓林集」﹝黃汝亨﹞「世善堂藏書目錄」﹝「知不足齋叢書」本﹞

金雲銘撰

陳第字季立﹐號一齋﹐世居連江城西籠西鋪。祖��﹐少起赤貧﹐有丈夫子五﹐殖財以義﹐漸置田宅﹐壽至八十餘﹐鄕邑推重。祖妣趙氏﹐處家有法﹐一錢不私。父木山公﹐居長﹐耽悅書史﹐少履庠序﹐遭時不偶﹐乃隱於吏﹐性謙和﹐篤孝友﹐克己不欺。母楊氏﹐嘗自忍饑寒﹐以濟閭裏﹝以上據「寄心集」「嗟思詩」六篇作﹞先生少穎悟﹐爲諸生時﹐博極羣書﹐喜談兵法﹐督府兪大猷召致幕中﹐授以韜鈐方略﹐盡得其傳。大猷喜曰﹕『子當爲名將﹐非書生也』。大司馬譚綸見之曰﹕『眞兪﹑戚之流亞矣』﹔使守古北口要地﹐一時外屬寧帖。以鯁忤總督胡兌﹐遂拂衣歸﹐杜門讀書。母歿後﹐出遊名山大川﹐足迹徧海內﹐卽後之徐霞客亦不是過焉。嘗就金陵焦竑談經﹐借讀所未見書﹐著「毛詩古音考」﹑「屈宋古音義」………諸書﹐爲發明中國古音之第一人。明世宗嘉靖二十年辛丑﹝公曆一五四一﹞﹐先生一歲。

三月三日﹐先生生於連江西郊化龍橋北。父木山公﹐時年三十二﹔母楊孺人﹐時年三十一﹔夢雷震而先生生。隆準方瞳﹐顴骨髙聳。有遊僧見之﹐試其啼﹐曰﹕『是兒聲出丹田﹐他日必成遠器』。

薊門兵事告先人篇有云﹕父早歲爲諸生﹐晚歲爲郡曹﹐貧窮辛苦﹐不怨不尢﹐以二子耳﹝案先生爲次子﹐兄曰又山﹞。

又案「寄心集」卷五「嗟思詩」六篇有「父壽七一﹐母壽七五」之句。考木山公卒於萬曆七年﹝一五七九﹞﹐則系生於正徳四年﹝一五○九﹞﹐卒時先生已三十九歲﹐故知其生先生時年系三十二。

是年譚二華﹝綸﹞二十二歲﹐戚南塘﹝繼光﹞十四歲﹐兪虛江﹝大猷﹞約三十七﹑八歲﹐張太嶽﹝居正﹞十七歲﹐友人焦弱侯﹝竑﹞生﹑李卓吾﹝贄﹞十五歲﹐友人林龍江﹝兆恩﹞二十五歲﹐邑人吳容所﹝文華﹞二十一歲。嘉靖二十一年壬寅﹝一五四二﹞﹐先生二歲。

俺答寇山西﹐參將張世忠等戰死﹐詔天下舉武勇士。兪大猷詣巡按禦史自薦﹐兵部尙書毛伯溫送之宣大總督翟鵬﹔鵬不能用﹐辭歸﹔伯溫用爲汀漳守備。嘉靖二十二年癸卯﹝一五四三﹞﹐先生三歲。

是年十月﹐朵顏入寇﹐圍攻墓田谷﹐殺守備陳舜等。嘉靖二十三年甲辰﹝一五四四﹞﹐先生四歲。嘉靖二十四年乙巳﹝一五四五﹞﹐先生五歲。

父木山公始行作吏﹝據道光舊譜﹞。嘉靖二十五年丙午﹝一五四六﹞﹐先生六歲。

常隨父祖於阡陌間。

按先生有「經舊田村」詩云﹕『童時隨父祖﹐過此心軒豁﹐叫跳阡陌間﹐百憂俱不達……』﹝「五嶽遊艸」卷一﹞。嘉靖二十六年丁未﹝一五四七﹞﹐先生七歲。

偕伯兄初讀﹐一目十行﹐過目成誦﹐終身不忘﹝舊譜﹞。

十二月﹐倭賊犯寧波﹑臺州二郡﹐大肆殺掠﹝參看「明史」本紀﹑「通鑑」﹑「明紀」﹞。

友人林培之﹝培﹞生。嘉靖二十七年戊申﹝一五四八﹞﹐先生八歲。

木山公畢吏事歸﹐受經家庭﹐先生不讀傳注﹐詰之﹐則曰﹕兒欲思而得之﹐不欲以先人之說錮靈府﹝舊譜﹞。

是年三月﹐朱紈討平覆鼎山﹝在浙東﹞賊﹐將進攻雙嶼﹝在寧波﹞﹐使柯喬及都指揮黎秀分駐漳泉福寧﹐遏賊奔逸﹔都指揮使盧鏜將福淸兵由海門﹝臺州﹞進。四月﹐遇賊於九山洋﹐俘日本國人稽天「通鑑明紀」。嘉靖二十八年己酉﹝一五四九﹞﹐先生九歲。

倜儻自負﹝舊譜﹞。

是年﹐俺答復寇宣府大同﹐把總江瀚﹑指揮董賜戰死﹔總兵周尙文擊敗﹐斬其魁。未幾﹐尙文卒﹝「歷代名人年譜」﹞。

朱紈巡視福建﹐薦兪大猷爲備倭指揮﹐破欽﹑廉﹝安南﹞賊﹐任崖州﹝廣東﹞參將﹐平瓊州黎人﹝采「明史」本傳﹞。

秋七月﹐倭寇浙東﹐禦史陳九徳疏劾巡撫朱紈擅殺﹔詔落紈職﹐遣給事中杜汝楨往問。………紈仰藥死﹝詳見「通鑑明紀」﹞。

冬十月﹐戚繼光﹝時二十二歲﹞中式山東武舉鄕試。嘉靖二十九年庚戌﹝一五五○﹞﹐先生十歲。

是年﹐都禦史汪汝孝憤遼東三衛之苛索無厭也﹐嘗出境撲殺諸夷﹔以此蓄怨﹐遂通北虜犯古北口。八月﹐虜酋俺答﹑脫辛愛等糾合套窺虜大同﹐虜自宣府趨薊塞﹝卽薊門﹞﹐攻古北口。都禦史王汝孝以火炮矢石下卻之﹐虜乃從間道至黃楡溝﹐毀垣而入﹐汝孝兵潰。虜轉掠懷柔﹑順義﹐遂逼通州。巡按王忬令人走京師請援﹔上聞﹐遣都禦史王儀以三千騎援通﹐而命文武大臣各十三人分守都城九門四塞。虜大眾營白河東﹐近郊火日夜燭天。時勤王兵後五﹑六萬人馳援﹐詔以仇鸞爲大將軍﹐節制諸路兵馬﹔楊守謙爲兵部侍郎﹐提督軍務。鸞等皆不敢戰。寇焚掠三日始引去﹐鸞尾之﹐兵潰﹔諸將收斬遺屍以捷聞﹔加鸞太保﹐賜金幣﹐總督京營戎政﹝采「全邊略記」卷一﹐參「明紀」﹞。

此次潮河之變﹐木山公閱邸報﹐每恨無丈夫子當關爲朝廷灑一腔熱血。先生聞之﹐卽能領其意﹝舊譜﹞。

按先生上後府兪公書有云﹕『迨及庚戌之變﹐則涕泣傷之矣』﹗可見其幼年卽畱心國事。顧叔時﹝憲成﹞生﹑湯若十﹝顯祖﹞生。嘉靖三十年辛亥﹝一五五一﹞﹐先生十一歲。

三月﹐詔開馬市於大同﹑宣府﹔楊椒山以諫馬市﹐貶狄道典史。

四月﹐寬海禁﹝「明書」﹞。

「明史紀事本未」亦云﹕『是年夏四月﹐浙江巡按禦史董威宿﹑應參前後請寬海禁﹐下兵部尙書趙錦復議﹐從之。自是泊主土豪益自喜﹐爲姦日甚﹐官司莫敢禁』。又「日本國志」云﹕『巨魁如汪﹝直﹞﹑徐﹝海﹞等﹐皆與倭結﹐寇皆習倭服飾﹑旗號﹑船幟﹐題﹝「八幡大菩薩」五字』﹞。嘉靖三十一年壬子﹝一五五二﹞﹐先生十二歲。

是年夏四月﹐倭犯浙江臺州﹐破黃巖﹐大掠象山﹑定海諸邑﹝「明史紀事本末」﹞。

四月﹐倭掠福建漳﹑泉﹔蓋此時已蔓延沿海三十縣矣﹝「明書」﹞。

倭賊破寧波昌國衛﹐大猷擊卻之。未幾﹐又大破之於海上﹐焚倭舟五十餘﹝「明史」本傳﹞。

秋七月﹐廷議復設巡視重臣﹐以都禦史王忬提督軍務﹐巡視浙江海道及興﹑漳﹑泉地方。忬巡撫山東﹐聞命卽日至浙﹐度所治軍府皆艸創﹐而浙人柔脆不任戰﹐所受簡書輕﹐不足督率士吏﹔乃上疏請假事機﹐誅賞得便宜﹐且欲嚴內應之律﹑寬損傷之條﹐剿撫勿拘。從之﹐攺巡視爲巡撫﹔乃任參將兪大猷﹑湯克寬爲心膂﹐徵狼﹑土諸兵﹝按「讀文獻通考」載﹕當時廣西東蘭﹑那地﹑南丹歸順諸土司之兵也。其兵在海內爲尢悍﹐法以七人爲伍﹐每伍自相爲命﹐以首級爲上功。宏治以後﹐隸諸右司﹐遇警調用﹔以其性貪淫擄掠﹐調徵經過之處﹐不許入城﹞及募溫﹑臺諸下邑桀黠少年﹐分隸諸將﹐布列濱海各鎭保﹐嚴督防禦﹔浙人恃以無恐云﹝「明史紀事本末」﹞。嘉靖三十二年癸丑﹝一五五三﹞﹐先生十三歲。

二月甲子﹐倭寇犯溫州﹐閏三月﹐海賊汪直糾倭寇瀕海諸郡﹐至六月始去﹝「明史」「世宗本紀」﹞。

夏四月﹐汪直﹑毛海等旣潰散﹐剽忽往來不可測﹐溫﹑臺﹑寧﹑紹俱罹其患。參將湯克寬﹝兪大猷部將﹞率兵循海壖護城堡﹐追捕斬護亦相當﹐於是﹐賊移舟而北犯蘇﹑松郡﹔二郡素沃饒﹐至稛載而去。有簫顯者﹐尢桀狡﹐率勁倭四百餘﹐屠上海之南匯川沙﹐逼松江﹐而以餘眾圍嘉定﹑太倉﹐所遇殘掠不可言。王忬遣都指揮盧鏜倍道掩擊﹐斬蕭顯﹔餘眾復奔入浙﹐兪大猷等邀殺殆盡﹝「明史紀事本末」﹞。

七月﹐俺答大舉入寇大同﹐總兵孛淶戰死薊門﹐虜勢亦熾﹐邏卒出塞輒被縛﹐臨關叩贖﹝「全邊略紀」卷一﹞。

是年﹐戚繼光二十六歲﹐進署都指揮僉事﹐督山東備倭事﹝「戚少保年譜」﹞嘉靖三十三年甲寅﹝一五五四﹞﹐先生十四歲。

此數年中﹐先生均在家與其兄同讀。

按「嗟思詩」六篇中有「思兄」篇云﹕『少年夜讀﹐一幾一燈﹔如臨師傅﹐如對友朋。兄默我言﹐兄靜我躁。四方有聞﹔歸以相告﹔父母鐘愛﹐實維在兄』。

五月﹐張經總督江南﹑浙江軍務討倭﹐任兪大猷爲蘇松副總兵。是年﹐虜眾數萬犯潮河﹐又犯古北﹐而大同亦告警﹔上爲旰食﹐我軍憑墻擊退之﹝「全邊略紀」卷一﹞。嘉靖三十四年乙卯﹝一五五五﹞﹐先生十五歲。

先生在家肄業經史之暇﹐學擊劍﹐喜談兵﹐人咸以狂生目之﹝舊譜。按先生有「感昔」詩云﹕『憶我少年日﹐悲歌弄寶刀﹔飲酒動一斗﹐馳馬弗知勞』之句﹞。

二月﹐趙文華督視海防。十月﹐殺總督尙書張經。趙文華劾經養寇失機疏方上﹐經大破倭於王江涇﹔文華攘其功﹐謂己與巡按胡宗憲督師所致。嚴嵩復從中構之﹐遂斬於西市﹔天下冤之﹝「歷代名人年譜」﹞。

十一月�申﹐倭犯興化﹑泉州﹝「明史」「世宗本紀」。按「林子本行實錄」作「十二月倭迫莆田」﹞。嘉靖三十五年丙辰﹝一五五六﹞﹐先生十六歲。

先生讀書云居山寺。

按是年總兵官兪大猷敗倭於黃浦。秋七月辛巳﹐胡宗憲破倭於乍浦。九月﹐浙江倭寇暫平﹐而福建倭患又漸深矣。「明書」記是年倭據詔安﹐而「東西洋考」亦云﹕『是年十月﹐有倭自漳浦﹑詔安登岸﹐所過焚掠無計﹐漳自此歲苦倭』。

戚繼光初任浙江寧﹝波﹞﹑紹﹝興﹞﹑臺﹝州﹞地方參將。

又「通鑑明紀」﹕『十二月﹐東南倭患巳四年﹐朝議練鄕兵禦賊。浙江參將戚繼光請期三年而後用之﹐臺州知府譚綸亦練千人﹔立束伍法﹐自稗將以下節節相制﹐進止齊一。未幾﹐卽成精銳。是月﹐以趙文華言﹐特設福建巡撫﹝案戚繼光條練士兵事﹐「戚少保年譜」系於嘉靖三十六年二月﹑恐「明紀」有誤﹞。

冬﹑大猷以平徐海功﹐加封都督僉事。嘉靖三十六年丁巳﹝一五五七﹞﹐先生十七歲。

仍在云居山寺讀書。一夜﹐有虎戲於庭﹐先生與相視而忘其危。

「五巖遊艸」卷二「叱虎行」序云﹕『憶少年時﹐讀書云居山寺﹔虎有牝牡﹐相戲於庭。余視虎﹐虎亦視余﹐似相忘於無言者』。

五月﹐兪公大猷以平浙江倭寇功﹐進署都督同知﹝「采功行紀」﹞。

是年十一月﹐胡宗憲誘降海寇汪直﹐下之獄﹐其餘黨乃大擾海上﹝「明吏」「日本傳」云﹕『十一月﹐賊有揚帆南去者﹐攻福建之福寧州——今霞浦﹐破福安﹑寧徳二縣﹐遂泊泉州之浯嶼。

北虜把都兒以數萬入流河口﹐直犯永安﹐遷安副帥蔣承勛力戰死之﹝「全邊略記」一﹞。董崇相應舉生。

按應舉有答馮督學書云『時在嘉靖之癸亥﹐某僅七歲』之語﹐則董君當生於本年。嘉靖三十七年戊午﹝一五五八﹞﹐先生十八歲。

以詩質余居陽先生﹔先生驚﹐惟曰﹕『異哉﹗陳叔子之爲詩也﹐取意於風﹑雅﹐取詞於漢﹑魏﹔然而世弗好也﹐叔子其窮乎』﹝「寄心集序」﹞。

是年﹐大猷﹑繼光等逐倭寇於浙江﹐倭乃大舉犯粵﹑浙﹑閩三省﹐福淸﹑南安﹑惠安﹑長樂﹑同安﹑漳州﹑福州等地均受禍甚烈。﹝「紀事本末」載﹕福州巡撫阮鶚不能禦﹐取庫銀數萬兩賂之﹐以新造大舟六艘俾載而去﹞

黃貞文﹝汝亨﹞生﹝按汝亨爲先生老年之友﹐詳見七十三歲條﹞。

陳仲醇﹝繼儒﹞生。

嘉靖三十八年己未﹝一五五九﹞﹐先生十九歲。

先生補弟子員﹐試輒冠軍﹝舊譜﹞。

是年﹐倭自浙江象山突臺州等地﹐海道副使譚綸﹑參將戚繼光等連破之。胡宗憲誣劾大猷縱賊南奔﹐播害閩﹑廣﹔大猷被逮至京﹐訊治。廷臣羣惜大猷才﹐共假貸得三千金饋嚴世藩﹐得不死﹔罷職﹐發大同立功﹐首創車營。

四月﹐新倭三千多賫攻具攻福寧州﹑連江﹑羅源﹐流劫各鄕﹐進攻福州﹐圍經月﹐旋破寧徳﹔福安參將黎鵬舉以舟師擊倭於海中七星山屏風嶼﹝近福安﹞。時沿海長樂﹑福淸等縣皆有倭舟﹐而廣東流倭又往來於詔安﹑平和﹑漳浦﹑南靖﹑長泰各縣﹐而福州﹑興化﹑漳﹑泉無地非倭兵。巡撫阮鶚往剿之﹐倭稍創﹝參「紀事本末」﹞。北方則把都兒辛愛大舉入犯﹑駐會州﹐挾朵顏爲向導﹐聲言東下﹐薊遼總督王忬不能察﹐遽引兵而東﹐號令數易﹔虜乘間入潘家口﹐渡灤河而西﹐大掠遵化﹑薊州﹑玉田等地﹐京師大震。禦史交章劾忬﹐詔獄論死﹝參「通鑑明紀」﹞。

王道思﹝愼中﹞卒﹐年五十。葉臺山﹝向髙﹞生。嘉靖三十九年庚申﹝二五六○﹞﹐先生二十歲。

先生娶林儒人。

案先生晚年有「嗟思詩」言孺人之徳云﹔『嗟思我妻﹐徳音萋萋﹐嬿婉柔克﹐效姑思齊﹐始來儷余﹐甘貧茹苦﹐孝敬維殷﹐慰我父母﹐宜於娣姒﹐推及儔伍﹔雍雍穆穆﹐終身不忤﹐夙通大義﹐旁及書史﹔以道勗夫﹐以嚴訓子。……』。可知孺人之賢。

是年﹐木山公作吏漳州。漳人有林可玉者﹐與其鄕人五﹐爲倭掠至漳﹐幸脫﹔又爲兵掠﹐誣獄中。木山公實拔而出之﹐有再生恩。是後﹐林子感念弗置﹐每值先生兄弟過漳﹐輒厚款之﹝見「五獄遊艸」卷七「贈林可玉」引﹞。

按是年兪大猷尙在大同劾力﹐舊譜作『初從都督兪公大猷學兵法』﹐有誤。「告兪虛江先生文」云﹕『嗚呼﹗世之明師多矣﹐孰有若先生者手﹖第自萬曆癸酉﹝一五七三﹞九月下帷家居﹐先生過而聘焉。……』﹔則在先生三十三歲﹐不當在二十歲也。

是年春二月﹐倭寇六千餘人流劫潮州等處。時浙直倭患稍息﹐而閩﹑廣警報日至﹝紀事本末﹞。

葉園適茂才生。嘉靖四十年辛酉﹝一五六一﹞﹐先生二十一歲。

先生讀書中巖寺。

是年﹐戚繼光督新練義烏兵大破倭寇於臺州﹐水陸凡九捷而平。而閩﹑廣洞賊林朝曦等又糾夥分劫﹐流寇江西﹔繼光入贛討平之﹝參「戚少保年譜」﹞。

七月﹐兪大猷以川湖總督黃光升薦﹐由鎭筸參將移南贛。

嘉靖四十一年壬戌﹝一五六二﹞﹐先生二十二歲。

先生是年八月晤戚公繼光﹐上平倭策。

按「告先人文」有云﹕『嘉靖壬戌﹐主將戚公入閩﹐第首仗劍從之遊」「薊門兵事」下﹞。「連江縣誌」作﹕『嘉靖四十一年﹐參將戚繼光徵倭至連﹐就第謀﹐第爲定平倭策』。

是年六月﹐倭大舉犯福建﹐自浙江溫州來者﹐合福寧﹑連江諸倭攻陷壽寧﹑政和﹑寧徳各縣﹔自廣東南澳來者﹐合福淸﹑長樂諸倭攻陷元鐘所﹐延及龍巖﹑大田﹑莆田﹑古田﹑松溪各縣。時寧徳已屢陷﹐距城十里有橫嶼﹐四面皆水路險隘﹐賊結大營其中﹐官軍不敢擊﹐相守踰年﹔其新至倭營福淸之牛田﹐酋長營興化﹐互爲聲援。胡宗憲檄戚繼光往剿之。七月﹝按「戚譜」作八月八日﹞﹐繼光擊橫嶼賊﹐人持艸一束塡壕進﹐大破其巢﹐斬首二千六百﹝按「戚譜」作生擒二十九夷﹐斬首三百四十八級﹐釋俘男婦八百餘人﹞。乘勝至福淸﹐搗敗牛田倭﹐覆其巢﹝「戚譜」作九月壬午﹞。餘賊走興化﹐急追之﹐夜四鼓﹐抵賊柵﹐連克六十營﹐斬首千數百級。平明入城﹐興化人始知﹐牛酒勞不絕。繼光旋師抵福淸﹐遇賊自東營澳登陸﹐擊斬二百人﹝「通鑑明紀」﹞。

「戚少保年譜」作八月戊辰﹝十六日﹞自寧徳發﹐又明日己巳﹝十七日﹞至羅源﹐庚午﹝十八日﹞至連江﹐補戰兵傷亡者﹐以中軍兵代其缺﹐俾各營行伍無缺﹐器械損折者皆閱而更補之。……九月﹐連破牛田﹝福淸﹞等倭巢﹐又追及林墩﹝在莆田南二十里﹞﹐盡殲之﹔登平遠臺﹝在福州城﹞﹐勒功鐫銘而還。……冬十月﹐轉牛田﹐再敗新倭﹐遂自閩班師。……十一月﹐師往浙江﹐倭乘間陷興化﹑壽寧﹑政和等郡縣。

道光舊譜載﹕『是年戚公繼光逐倭於馬鼻﹝在連江﹞﹔倭踞江心﹐潮退﹐四面皆泥淖﹐計無所出。聞公有狂生名﹐折柬召之﹔公攝置幾上不視』。戚公悔曰﹕豈「有狂生而可折柬致耶」﹗遂親訪之。一見大悅﹐促膝畫策﹐祕軍聲作八音以通語﹐仿乘橇作土板以行泥。選壯士數百人﹐日各斤肉﹐飽則手狼筅﹝原注﹕狼筅﹐竹竿別名﹐戚公鴛鴦陣與藤牌並用。銘按﹕狼筅﹐亦作筤筅﹞﹐演一「必」字。人初不測所用﹔及交鋒﹐倭以短兵﹐我以長械﹐且「必」字五畫﹐應手踣五人﹐土板往來便捷﹐揮以劍﹐無一脫者。今爲業魚之資﹔邑人有句﹕「儒將衣冠今已杳﹐尙教漁子腳撐舟」。

按「戚譜」此年條下𨿽記戚公於八月十八日至連江﹐但並未言逐倭於馬鼻事。因「戚譜」按日記甚詳﹐當時駐札連江系閱補傷亡﹑整理器械﹐至八月二十九日大兵卽開往福淸﹐以破牛田倭。舊譜所記﹐恐有附會之處﹔但當年先生以邑諾生﹐必見及戚公無疑也﹝「福建儒林傳」載嘉靖四十一年戚繼光徵倭至連江﹐第爲定平倭策﹞。

是年﹐兪大猷大破廣東饒平山寇張璉等於南贛﹐擢副總兵﹐協守南﹑贛﹑惠﹑潮﹑汀﹑漳諸郡。嘉靖四十二年癸亥﹝一五六三﹞﹐先生二十三歲。

五月﹐戚繼光破倭於連江馬鼻﹐先生與諸紳勒石紀其功。是年三月﹐戚繼光復率浙江義烏兵入閩﹐所過地方必詢賢者﹐式廬而叩其蘊焉。十七日入浦城﹐二十二日抵建陽﹐滅水吉山賊。四月﹐克復興化﹑平海﹑崎頭郡衛城堡。譚綸﹑劉顯﹑兪大猷﹝時大猷復調爲福建剿倭總兵官﹞合擊﹐盡殲之。初政和﹑壽寧倭支黨四百餘眾﹐合船自寧徳開洋﹐因風逆食﹐少復由福寧之髙羅登岸﹐至寧徳龜山寺﹐由羅連江突至此嶺﹝在福州北﹞﹐欲投平海合船﹔及聞平海已定﹐遂退連江之馬鼻﹐五月初二日﹐繼光督軍襲之﹐賊聞大軍將至﹐艌舟十二艘﹐擬乘潮開遁。馬鼻去縣﹝連江﹞六十里﹐重山壘嶺﹐懸海孤嶼﹐間只一徑可通羅源。光次日遣部將王如龍等三枝趨羅源﹐以遏北遁﹔親督大兵候潮涸進剿﹐大破之。乘勝追賊至寧徳肖石嶺﹐盡殲之﹐計水陸擒斬山倭二寇一千六百餘人﹐焚溺萬計﹐恢復一府﹝興化﹞二縣﹝政和﹑壽寧﹞三衛﹐而八閩稍寧﹝采「戚譜」﹞

五月五日﹐偕戚公宴將吏於南門﹝連江﹞敵樓上﹐觀競渡﹔席半托疾入內。明日未暮﹐捷音至﹔邑人士謀勒石紀功。公仿「春秋」書法﹐大書「某年月日﹐總戎戚公大破倭兒於馬鼻」。碑豎西郊外﹝舊譜﹞。

是年十月﹐兪大猷徙鎭南贛﹝本傳﹞。

十月辛亥﹐把都兒復入寇﹐大掠順義三河﹐直抵通州﹔京師戒嚴﹝參「明紀」﹞。嘉靖四十三年甲子﹝一五六四﹞﹐先生二十四歲長女生。

春二月﹐舊寇萬餘攻仙遊﹐圍之。繼光引兵馳赴之﹐大戰城下﹐賊敗﹐趨同安﹐光麾兵追至王倉坪﹐斬首數百﹐餘眾奔據漳浦蔡丕嶺﹝「戚譜」作蔡坡嶺﹞。繼光督各哨兵入賊巢﹐擒斬略盡﹐閩寇悉平。其得逸出境者﹐至廣東潮州﹔兪大猷﹝按是時兪公鎭潮州﹞又截殺之﹐幾無遺類﹝采「紀事本末」﹞。

秋﹐東虜黑石炭等糾萬眾犯一片石﹝近山海關﹞﹐攻山海關﹔不克而遁。薊墻爲久雨所圮﹐土蠻大掠昌黎等邑﹝采「全邊略記」一﹞嘉靖四十四年乙丑﹝一五六五﹞﹐先生二十五歲。

謁潘碧梧先生於省城﹝福州﹞﹔蓋碧梧者﹐先生之明師也。

案「雜文」「祭碧梧潘先生文」﹕『嗚呼先生﹐山川之英。少好孫﹑吳﹐一變至道﹔仁爲己任﹐斃而後已﹐若先生者﹐固斯文之宗主也﹔胡爲而遽止於斯乎﹗倭夷毒閩﹐村落邱墟﹔丁巳﹑戊午﹝嘉靖三六至三七年﹞之間﹐其禍慘矣。先生獨能早見其幾﹐聯鄕約﹑集義兵﹑築墩摟﹑習射武﹐用能保聚一鄕。百里之內﹐居民如故﹔遠近避兵﹐皆趨就之。漳又有妖妄之徒﹐倡爲邪說﹕收召逆黨﹐列居五寨。郡縣告急﹐禮聘先生﹐遂出而平之﹔往返旬日耳。……第早歲志道﹐未得其師﹔自乙丑拜先生於省城。……』。

是年﹐先生母楊孺人病心痛﹐術家謂「三七根磨酒可愈」﹔然難得其生而眞者。公極力求禱﹐忽有友人官雲南﹐以侑函寄至﹐服之遂愈﹔人謂孝感所致﹝舊譜﹞。

秋﹐粵寇吳平等入犯福建﹐大猷將水兵﹑繼光將陸兵﹐夾擊平於南澳﹐大破之﹐平遁入海。

顧璘初﹝起元﹞生。嘉靖四十五年丙寅﹝一五六六﹞﹐先生二十六歲。

先生仍遊學三山﹝福州﹞之如蘭精舍﹐學友中有郭道見﹝復﹞﹑包惟義﹑趙忠卿﹑林惟椿﹑林國器﹑林國卿﹑趙思國﹑蘇集髙﹑吳學淳﹑張崇仁等。

時莆田林兆恩﹝龍江﹞先生寓榕城﹐先生大約於此時見之﹐就談「心性」之學。

按龍江先生諱兆恩﹐字懋勛﹐道號子穀子﹐人稱「三教先生」﹐倡儒﹑道﹑釋三教合一大旨﹐以「身心性命」之學教人。著書數十萬言﹐大抵以綱常爲立本﹑見性爲入門﹑虛空爲極則﹔從者雲集﹐是年﹐寓於榕城﹝「林子年譜」﹞。「林子本行實錄」𨿽未記與陳第晤談之言﹐但以事理推之﹐常在此時晤面。按先生答陳於虞書曾云﹕『弟幽僻之好素濃﹑仕進之思頗淡﹐曾與莆中子穀子髙臥禪林』之言﹐大約指此時前後事也。

十月﹐俺答寇大同﹐參將崔世榮戰死。十二月﹐帝因疾服方士丹﹐尋崩。穆宗隆慶元年丁卯﹝一五六七﹞﹐先生二十七歲。

春﹐同陳可欽諸友賞牡丹﹐賦詩。公性善飲﹐每飲數百杯﹐嘗以陶淵明自比﹝舊譜﹞隆慶二年戊辰﹝一五六八﹞﹐先生二十八歲。

長子祖念生。

案祖念字修父﹐後爲諸生﹐勵學行﹔力田﹐以資父遊﹐第稱其孝。著有「易用」六卷——﹝參「福建通誌」總卷三八﹞。

是年﹐兪大猷以討平河源﹑翁源賊李亞元等﹐總兩廣兵﹐與總督譚綸同鎭梧州﹐尋綸爲薊門總督﹐乃疏論召募南兵以濟時急﹝采「全邊」﹞。

是年﹐戚繼光以閩帥應召入京﹐副神機營事﹐總理薊﹑昌遼﹑保﹑四鎭練兵事﹐建車營以防虞﹝采「戚譜」﹞。隆慶三年己巳﹝一五六九﹞﹐先生二十九歲。

從潘碧梧先生講學於漳州﹐學者雲集﹔先生調停於諸生之中﹐動有節制﹝答崇仁語﹞。作「尙行訓示漳中諸生」。

「尙行訓示漳中諸生」﹕『春秋之季﹐經術未明﹔刪削六籍﹐永示宗盟。諸子從之﹐諄諄求仁。求仁伊何﹖四海兄弟。欲立欲達﹐天地同情﹔有志未逮﹐胥惇躬行。猗與盛哉﹐我儀我刑。柰何后世﹐不篤厥眞﹐師務招來﹐外博虛名﹔徒之伏謁﹐冀附微榮。徳義不淑﹐譊譊羣鳴﹔自省屋漏﹐能無愧心﹗行之濁矣﹐言之彌淸﹔身之邪也﹐辧之彌精。靦顏嘆息﹐嗟憫後生﹐罔己欺人﹐罪慝罪輕﹐闇然發憤﹐惟我賢英﹔行有枝葉﹐天下治平』。

又按答陳於虞書有云﹕『若第幽僻之好素濃﹐仕進之思頗淡﹐曾與莆田子穀子﹝按卽林龍江兆兆恩三教先生也﹞﹐髙臥禪林』。又與淸漳人士論學雲水之濱﹐當時持論﹐「謂巢父世有其人﹐子陵不難爲比」。可見當時先生之志在山水之間也。

是年四月﹐兪大猷大破海賊曾一本﹝吳平黨﹞於漳﹑潮間﹐進右都督。

是年﹐戚總理鎭守薊州﹑永平﹑山海等處﹐乃募南兵三千人成一軍。隆慶四年庚午﹝一五七○﹞﹐先生三十歲。

春﹐別潘碧梧先生於三山。

按「祭潘碧梧先生文」有云﹕『庚午春﹐言別於三山﹔別五年﹐第至京師﹐而先生已歸矣。又三年先生至京師﹐而第仕於潮河矣﹐乃先生有信陽之行﹐聞下車而大得民也。又二年﹐聞以會察去﹐又一年聞先生已歸其鄕﹐已而聞先生卒』。

戚公召諸路將盟於灤河﹐諭以邊事利獘﹑防禦方略。

是年﹐俺答孫把漢那吉內附﹐詔授指揮使﹔尋遣歸﹐與虜言和﹐通貢市。

是年十二月﹐兪大猷率兵十四萬進攻廣西古田橦﹐大破之。隆慶五年辛未﹝一五七一﹞﹐先生三十一歲。

先生遊學福州﹐作「洗心訓」﹐示三山諸生。

「洗心訓」﹕『人心最妙﹐樂樂熙熙。云胡逐物﹐不能自持﹔貨色所引﹐如醉如癡。名位多感﹐得失欣悲﹔遭時弗偶﹐長苦寒饑。感傷轉迫﹐愛或別離。日媾日斗﹐污穢匪治﹝平聲﹞。惟彼江漢﹐可以濯之﹔濯之若何﹖在知止足。止足恬淡﹐方寸無欲﹔不見可欲﹐孰亂衷曲﹗素位適志﹐言行金玉﹔面垢則盥﹐身涴則浴。忍使厥心﹐任其暴牯﹔凡我同盟﹐夙夜共勗』﹗

是年春二月﹐兪大猷擒獐酋黃朝猛﹑韋銀豹等﹐百年積寇至是盡除﹔攺古田爲永寧州。進功世蔭爲指揮僉事。

戚公仍在山海關﹑古北口一帶練兵﹐並增募南兵六千人﹐修邊墻敵臺﹑建武學﹑立車營﹐遼事大治﹝采「戚譜」﹞。

三月﹐俺答遣使奉表稱臣﹐乃詔封俺答爲順義王﹔大同一帶邊釁以寧。隆慶六年壬申﹝一五七二﹞﹐先生三十二歲。

先生仍在榕城講學。

冬十月﹐戚公在薊鎭練兵成﹐乃舉行會操﹐朝廷特遣少司馬汪公閱視﹔戚公調軍十萬眾﹐連營數十里﹐合操於湯泉﹝在遵化之北﹞。十二月﹐偕汪公巡邊至山海關。

是年﹐兪公大猷仍鎭廣西﹐巡按李良臣劾其姦貪﹐兵部力持之﹐詔還籍候調。旋起南京右府僉書﹐未任﹔乃於六月以都督僉事起爲福建總兵官﹐奉命籌劃軍務防守事宜。兪公乃作「鎭閩議稿」成﹐九月又作「練兵操法」成﹝見「正气堂集」﹞。

神宗萬曆元年癸酉﹝一五七三﹞﹐先生三十三歲。

講學於如蘭精舍。秋﹐在連江家居奉父。

按「舊譜」則記是年先生『講學於如蘭精舍﹐調停諸生﹐動有節制﹔嘗曰「男子具六尺軀﹐縱無他事業﹐亦當如班超﹑傅介子輩立功異域﹔柰何瑣瑣遫遫﹐抱筆硯向裏胥口中唱取功名哉」﹗所得資斧歸﹐本以爲私。木山公飲於人﹐每大醉或竟夜﹔公與兄文學又山公﹐必具燈燭向門外﹐𨿽風雨寒凍不廢﹔人以爲難』。

是年﹐巡按禦史竟劾兪公大猷所擒韋銀豹非眞﹔兵部覆奏﹕『大猷故東南名將﹐必不輕謬爲奏』。秋﹐移鎭福建。時方議攻賊澎湖﹐忽有新倭自漳﹑泉趨福寧﹐殺把總﹔禦史論劾﹐坐免官﹝「名山藏」本傳﹐何喬遠著﹞。

九月﹐先生從兪大猷學兵法。

「告兪虛江先生文」﹕『萬曆癸酉九月﹐下帷家居﹐先生過而聘焉。是冬﹐相從鎭東。甲戌春﹐相從淸源﹔秋﹐又相從京師。日夜教誨﹐古今兵法之要﹑南北戰守之宜﹐靡不探其奧蘊。………』。

「連江縣誌」「儒林傳」﹕『旣而督府兪大猷召致幕中﹐教以兵法﹐因盡得韜鈐方略。大猷喜曰「子當爲名將﹐非一書生也」』。萬曆二年甲戌﹝一五七四﹞﹐先生三十四歲。

春三月﹐從都督兪大猷於淸源﹝泉州﹞小云關﹐遂與陳我渡巡撫相見﹔與談天下事甚歡﹐並奉書。

「奉我渡陳公書跋」云﹕『萬曆甲戌﹐余爲諸生﹐遊溫陵﹝泉州府晉江縣﹞。時我渡陳公讀禮家居﹐得與談天下事﹔因上此書﹐頗見賞識。虛江兪公取而視之﹐深嘆知己﹐錄置巾箱中﹐間出以示同志……』。按書中所言﹐皆論虛江公之徳行功業﹐書長不錄。

按陳我渡巡撫或卽陳道基之號歟﹖詳見三十八歲條下。

時譚倫爲兵部尙書﹐大猷貽綸書云﹕『某平生志在徵虜﹐而見用江南﹐乖違本素。今年七十餘老矣﹐妾媵尙有胎產﹐膂力可敵精卒二十許人﹔公許我大受﹐今其時也』。綸疏起爲後軍都督府僉書﹐領車營訓練。

秋七月﹐從大猷至京師﹝舊譜﹕『七月﹐兪公以都督入掌後軍府事﹐公從至京﹔因得縱觀各邊﹐察其形勢』﹞。先生於途間作「北徵道中」四篇。

翩翩五兩﹐載發載遠﹔沙灘累累﹐溪流反反。臨此劍津﹐伊思塞苑﹔我有所據﹐遙展嬿婉﹝原注﹕欲往薊門訪戚總理﹞。

秋風拂拂﹐楊柳淒淒﹔商羊爲虐﹐樹杪棲泥。四野簫颯﹐幾乏遺黎﹔羈人夜泊﹐蟋蟀宵啼﹝按此詩當是過延平時所作﹞。

四望茫茫﹐原隰膴膴﹔亂江涉淮﹐云戾徐土。我授我衣﹐復越齊﹑魯﹔家鮮擔儲﹐憂我父母﹝按此詩當爲過山東時所作﹞。

天邊鳴雁﹐行列麗麗﹝原注音離﹞﹐伊誰雲從﹐實維我師。我師元老﹐永志不萎﹔過古戰場﹐睠睠嗟思﹝我師﹐兪虛江﹞。

曹能始﹝學佺﹞生。萬曆三年乙亥﹝一五七五﹞﹐先生三十五歲。

先生在京師得兪公之推薦﹐得謁戚總理於薊門﹝時戚繼光總理薊鎭事﹞﹔並上書於譚大司馬綸公﹐論獨輪車制。司馬嘆服﹐卽補授教軍官以董其事。

是年三月﹐戚公重建三屯營城。按三屯者﹐忠義中衛三百戶屯地也﹔屬遷安縣南百二十里。左山海﹑右居庸﹐形勢險要﹝采「戚譜」﹞。萬曆四年丙予﹝一五七六﹞﹐先生三十六歲。

時大帥戚繼光重修三屯營城成——遷安縣南百二十里﹐卽忠義中衛故地﹐綰榖於居庸﹑山海兩關之中。舊城痺薄而隘﹐修立營廨﹐增盧能﹑漁陽之重焉。夏炒蠻盜我鴉鶻庵邊。鴉鶻山者﹐西盡窟窿﹐東盡盧家﹑安陽﹑木頂﹐長可六里﹐懸崖峭壁﹐絕頂一口﹐以女墻堵之﹐人迹罕到。東西敵臺皆遠﹐烽臺半居山下﹐南兵守之﹐樵蘇往來﹐遂成間道。炒蠻歲稟食古北口﹐知地形﹐今霪雨墻頹﹐炒蠻窺隙而起﹐夜半踰口入市﹐佯言延綏客兵寄宿﹐教潘仲文等數十人﹐市皆大驚﹐烽臺兵覺﹐鳴炮。路將苑宗儒提蒼頭軍百餘人馳救﹐虜退走﹐宗儒追十八盤山百餘里﹐行至捨喇智﹐伏虜起圍﹐遂中宗儒及兵卒湯克寬﹐千總髙大朝﹑蘇學奮救﹐亦被殺死﹔副總張臣﹑徐枝﹐遊擊髙廷相﹑李如梗﹑劉楫兵至﹐解圍引去。臺臣王一鶚刻奏﹐事下大司馬譚綸﹐覆奏罰一鶚﹑戚繼光俸三月﹝「全邊略記」卷一﹞

先生在京教練車營﹐思立功塞外﹐曾上書順天巡撫王一鶚。其略云﹕

﹝上略﹞第從兪將軍得聞緒論﹐奉命拜謁﹐不過謂公庭頓首﹐望見顏色而已﹐乃蒙見察﹐寵之以溫言﹐進之以至教﹐俾得披肝瀝膽於其前﹐顧不幸與﹗夫英雄豪傑之生世不數數而遭逢知遇之偶﹐卽載籍且嘆其絕難也。行伍賤士﹐一旦齒錄於立談之頃﹐中丞相公﹝指王一鶚﹞之休休好善﹐豈非斯世所僅覯見者哉﹗嘗聞伯樂以一鳴而識馬﹐聖人以片言而識士﹐果非虛語矣。竊念第也﹐少伏海諏﹐聞見寡陋﹐以片言而識士﹐果非虛語矣。竊念第也﹐少伏海諏﹐聞見寡陋﹐玆之來也﹐盼江河山嶽之廣大﹐覽土風民俗之異同﹐習塞垣形勢之緩急﹐慨然想見往古豪傑﹐是以投筆而起﹐策勛以報朝廷﹐捐驅以酬知遇﹐其素所蓄積者也。生平故人﹐猶規規以武夫誚之﹐不知男子乃生再弄之璋﹐明有文也﹐懸之孤矢﹐明有武也。出入操縱﹐惟其所用﹐安能守拘攣而事牽制耶﹗不然嘐嘐慕古﹐輒以經世爲任﹐旣不能詞章進取﹐陪廟堂之末議﹐又不能斬將搴旗﹐爲國家奠固疆圉﹐安在其爲丈夫子哉﹗此所以破羣疑而獨斷﹐棄成業而不難也。中丞相公誠有意於第﹐收之槽櫪之中﹐待之繩式之外﹐使效駑鈍﹐樹立尺寸﹐異時附於中丞相公﹐以垂竹帛﹐第之至榮也。語云女爲悅己者容﹐士爲知己者用﹐又云士屈於不知己﹐而伸於知己﹐惟中丞相公畱意焉。干冒威嚴﹐待罪待罪。又上將府都督兪公書﹐報車營練成﹐乞轉達大司馬破格保薦數人﹐或用之京營﹑或用之邊鎭。

車成﹐論功。七月十五日﹐協理戎政尙書劉公應節推補五軍四營中軍。八月﹐領京營軍三千出薊鎭防秋﹝舊譜﹞。

譚綸公贈詩﹕『君是當今定遠侯﹐賦詩橫槊古檀州。胸中剩有三邊略﹐手裏能揮二丈矛。紫塞云行天漠漠﹐陰山花滿日悠悠﹔永無烽火廑宸慮﹐自賴金城克壯猷』。

戚公贈詩﹕『從來文武不相分﹐俎豆干戈羨有君﹔已著白袍稱國士﹐忽搖赤羽號將軍。心期報主年方壯﹐志欲吞胡策自勤﹔試向燕然臺上望﹐佇看裘帶靖腥風』。

邑人吳文華大司馬贈詩﹕『急思報主換徵袍﹐神劍雙飛意轉豪﹔親鼓貔貅淸大漠﹐兼圍魚鶴淨洪濤。旌旗影動軍聲壯﹐刀戟光橫殺气髙﹔百尺髙樓誰可及﹐元龍本日共吾曹』。

順天巡撫王公一鶚薦語﹕『練部曲之心以仁﹐酬國士之知以義﹐卹貧苦若家人婦子﹐談韜略本禮樂詩書』。

先生過薊州詩﹕『燕京八千里﹐復作薊門行﹔剩有溪山興﹐能忘沙塞情。朔風摧短艸﹐寒月近長城﹔流涕二三策﹐何人似賈生』﹗

冬﹐上書於譚綸公請纓。

上大司馬譚公書﹕『比從兪將軍遊﹐������兵略﹐五年於斯矣。凡奇正變化﹐……已得其精﹐故用之小﹐則其效亦小﹐用之大﹐則其效亦大。此第之所自期﹐亦兪將軍之所深信者也。昔人謂其妻不識﹐其友識之。若第者其友不識﹐其師識之者也。且第亦非徒求進也﹐盤根錯節﹐利器之所必試﹐投大遺艱﹐志士之所樂爲﹐誠於九邊之中﹐而擇其地之最重﹐於重地之中﹐而擇其事之最難者﹐使第居之﹐假以便宜﹐寬之文法﹐有不能斬將搴旗﹐奠固疆土﹐垂功各於竹帛者﹐非夫也。卽斧鉞之誅﹐有所不辭矣。第聞之騏驥之足﹐必騁於康莊﹐而後捷可見也﹔鵬鳥之翼﹐必翔於廖廓﹐而後大可知也﹔使徒置第於閒散無事之地﹐坐消其奮進有爲之心﹐非所望於恩臺者矣。……今當出塞﹐感激自鳴﹐皆肝膈腎腸之要也﹐惟恩臺垂察焉』﹝「薊門兵事」﹞。

按此書無年月﹐但先生於次年春受譚公薦爲潮河提調﹐則上此書當在此年冬間也﹐姑系於此。萬曆五年丁丑﹝一五七七﹞﹐先生三十七歲。

正月二十八日﹐譚綸公乃題補先生爲潮河川提調﹔三月二十二日﹐到任。潮河者﹐近古北口也。

告「兪虛江先生文」有云﹕『丙子﹝四年﹞秋﹐有京營之役﹔丁丑春﹐有潮河之役。先生﹝謂兪公﹞書數十通進之彌切﹐第實懼爲門下羞﹐黽勉職事。屢塵薦剡﹐先生喜而不寐………』。到任後﹐稟大司馬譚公揭﹐報告一切設施。

卑職一介書生﹐妄意投筆﹐謬蒙恩臺簡拔﹐待罪潮河﹐知遇之恩﹐卽殺身不足爲報矣。然薊門天下重鎭﹐而潮河薊門要衝﹐況當變故之新﹐特號艱危之所﹐故命下之日﹐此中將吏﹐無不驚疑﹐謂卑熾以南人而當邊事﹐以書生而撫劇夷﹐必且獲罪﹐爲恩臺知人累也。到任以來﹐內外相安﹐春賞一頒﹐夷情頗服﹐今日總理﹝指戚繼光﹞﹑撫院﹝指王一鶚﹞皆奇恩臺能知卑職﹐且幸卑職爲恩臺所知也。此豈卑職有他才能哉﹗不過竭忠赤以從事耳。蓋提調𨿽卑﹐亦一方之統率也﹐故提調志財賄﹐則委官務私囊﹐提調悟死生﹐則夜不收官畏首尾﹐以故服裝濫惡﹐夷人得執以爲詞﹐气義不揚﹐犬戎得乘以起釁矣。今勾稽其簿書﹐料量其食物﹐卽貪婪者亦無所染指﹐而又肅號令以明威﹐演火器以��﹐或演旌旗千百往來﹐而駐於墩臺﹐或以騎���循環而飲於河側﹐夜不收官出力任事﹐略無退縮﹐此彊酋所畏懷也……﹝「薊門兵事」﹞。

四月﹐兵部尙書譚綸公卒﹐年五十八﹐謚襄敏。公始終兵事隨三十年﹐與戚公齊名﹐世稱譚﹑戚﹝「明史」卷二二二有傳﹞。

又與兪公書﹐告知撫虜經過﹔憤虜無狀﹐極言其獘﹐有不勝慨嘆者矣。

第自履任﹐嬖只﹝按卽黃臺吉妻﹞扣關﹐撫賞熒瘁﹐戴星出入﹐嬖只出關﹐炒蠻到矣。炒蠻方去﹐又有九家討賞﹐直至四月終﹐俱無暇日。玆撫賞畢﹐將有巡邊之行﹐計亦一旬﹐方能畢事﹔而秋賞物件又須區畫矣。回思昔時﹐談笑從容﹐晝夜晤語﹐境界眞若隔蓬萊三萬里也。坐是生平故人並諸大老書問俱廢﹐實非得已也﹝已字原書漏﹞。昔年徒云撫賞撫賞耳﹐未嘗親身經歷﹐殆有悲憤不忍言者﹐通袖金段﹐布帛什物﹐堆積如山﹐牛羊米麵﹐不計其數﹔卽嬖只三百餘騎到關﹐日食四五十金﹐言語狂妄﹐無所忌諱﹐且需索無厭﹐應賞布者則求金段﹐應賞金段則求通袖﹐應艸席一百者﹐則求增二三百﹐其積習然也。將領骫骳﹐皆曲意從之﹐若奉驕子﹐若養廱疽﹔廱疽毒必發﹐驕子孝必衰﹔無惑乎有雅鶻之變也。聞之宣府獘且百倍於此矣。近讀邢禦史論俺答黃臺吉疏﹐爲之傷心﹔大抵西之貢市﹐東之撫賞﹐皆陰蹈宋人歲幣之實﹐而陽美其名耳。憂國之士﹐能不荷戈長嘆哉﹗第之所以處心積慮﹐願言戰守﹐不願言撫市。玆春區別酋部﹐稍稍裁之以法﹐夷情似覺順服﹐地方不致疏虞。然戰守之具尙費講求﹐此撫賞之根本也。法謂無恃其不來﹐恃吾有以待之﹐豈虛語乎﹖承惠紙甲﹐感激難言﹔女子旣嫁﹐猶累父母﹐若是柰何柰何﹗無可圖報﹐惟務建明﹐蓋報國所以報老師也﹝「薊門兵事上」﹞。

因作「古北口撫夷」詩﹕

『中孚若豚魚﹐忠信行蠻貊﹐夷狄𨿽犬羊﹐正直亦可格。三衛本羈縻﹐藉以藩外賊﹐國制有成謨﹐撫賞明恩澤。敗類實貪人﹐脧削及金帛﹐去歲戎生心﹐路將死厥職。我來正劻勷﹐事事依規則﹐恩敷威乃張﹐黠虜消反測。邊境息烽煙﹐農人安稼穡﹐控馭獲機宜﹐何必多斬馘』。

秋八月十五﹐先生迎妻子至塞上。

「中秋妻子至塞上」詩﹕「爲客頻年灤水邊﹐歸鴻落木悵風煙﹐不期閩海八千里共看中秋塞月圓』。

又「祭外母文」有云﹕『丁丑春﹐守潮河。孺人﹝指其嶽母﹞次子送其姊來﹐談孺人未衰狀﹔第竊竊喜。比歸﹐姊語之曰「是善視母﹗後此二年﹐我且歸養﹐以樂其餘生。𨿽伯姬﹝指妻姊也﹞早世﹐我與爾兄弟在﹐母必無憂」。蓋卽指此時事也。

十二月﹐總督楊公兆薦語﹕『合文事武備以成能﹐抱內安外攘之長策﹔猷同曲逆﹐事類班生』﹝舊譜﹞。萬曆六年戊寅﹝一五七八﹞﹐先生三十八歲。

先生仍守潮河﹐作「誌怪論」﹐記軍人徐敖病鬼狀。

「誌怪論」﹕﹝上略﹞『舊曆六年二月八日夜﹐軍人徐敖自郊至家﹐攘臂語曰「將食食我﹐將酒飲我」﹗目鎭瞋視人﹐家人進食﹔食簞食十有二﹐而豆羹稱之﹐尙未飽﹐家人不敢進食﹐輒攘臂而起曰「我不食且三日矣﹐數年而就爾一飽﹐爾吝者耶」﹗復喚飯呼酒﹐家人大恐﹐共持刀向之。怒曰「不飽不行﹐不醉不去﹐爾持刀何爲」﹖余從者傅羔走告曰「敖中饑鬼﹐命在旦夕」﹗且述其狀如此如此。余取片紙書云「古北正神﹐其速逐饑鬼﹐毋使畱」﹗命傳羔就其家焚之。焚畢﹐敖曰「敗矣敗矣﹐速開道使我遁去」。言竟﹐有間而寐﹔曰「吾安得在此」﹗家人問其食與語﹐俱不記。日暮﹐至河上﹐忽跌而熟睡﹔其睡而起﹑起而至家﹐不知也。於是又食。里人聚而觀之﹐嘖嘖曰「陳叔子其通神明者與﹐何其以片紙療疾也」﹗昔仲尼不語怪﹐非無怪也﹐語之而莫可窮詰﹐故存之﹐而使人自悟……』。時巡撫陳公道基新來薊門﹐先生作稟貼請其巡邊﹐以收四益。

稟巡撫陳公論巡邊四益﹕『恭惟恩臺﹐下車以來﹐捐不急之費﹐罷無益之徵﹐凡百猷爲﹐與民休息﹐譬如大旱之後﹐潤以甘雨﹐薊門二十里間﹐兒童走卒﹐靡不歌誦恩澤﹐朝廷自此無北顧憂矣。然卑職愚昧﹐猶有請焉﹐邊人願見恩臺如見父母﹐誠沿邊一行﹐其益有四﹐何者﹖地形有險易﹐夷情有緩急﹐攬轡一眺﹐則山川形勝皆在目中﹐運用經略﹐愈有定畫﹐其益一也。封疆之臣﹐上則副參遊提﹐下則中軍以及千夫長﹑百夫長﹐胥有戰守之責﹐不可因循苟祿也﹐見則閱其形貌﹐察其心神﹗試之以言﹐考之以事﹐斯賢否不至混淆﹐任使得其實用﹐其益二也。關塞蕭條﹐士卒疲敝﹐爲日已久﹐所至咨詢風俗﹐拊循軍民﹐施以不測之恩﹐重以知方之教﹐則人心感激﹐敵愾有餘矣﹐其益三也。邊關將領﹐類習驕奢﹐誇鞍馬之飾﹐競畜產之多﹐其勢必侵漁刻剝﹐蓋武弁恆態也。車駕所臨﹐節約恬淡﹐將有聞風而興慕義而起者﹐世教之助﹐良非眇少﹐其益四也。卑職自爲秀才﹐曾蒙國士之遇﹐叨冒潮河﹐已經一載﹐明未嘗敢負於朝廷﹐幽未嘗敢負於鬼神﹐恩臺計察之審矣。謁愚忠﹐妄進狂言』。

按陳道基字以中﹝銘按﹕疑號我渡﹞﹐同安人﹐嘉靖庚戌﹝一五五○﹞進士﹐知嘉善縣三年﹐未嘗入一重辟﹐囹圄幾空﹐倭寇擾旁邑﹐爲設隘堡﹐嚴偵伺﹐嘉善特完。入爲禦史﹐巡按廣東﹐拓林叛卒流剽省會﹐城門盡閉﹐道基命洞辟諸門﹐嚴兵陳郊外﹐身坐城郛﹐納避賊商民數萬。擢太常少卿﹐移南京鴻臚寺卿﹐出爲四川按察副使﹐遷廣西參政﹐屬邑告變﹐罷其掊克令﹐諸巢遂戢。遷浙江按察使﹐超拜南京右僉都禦史﹐提督操江﹐尋巡按應天。時髙拱當國﹐修怨徐階﹐初道基由階外調﹐拱意道基當藉手爲釋憾計﹐而道基事階益盡禮﹐禦史吳某媚拱﹐指詆道基觀望﹐候勘歸。萬曆初﹐廷議用宿望﹐起巡撫奉天﹐閱部伍﹐飭戎器﹐凡幕府市租﹐悉以向士。張居正歸葬其父﹐他撫臣躬迓道左﹐親供帳﹐道基獨否。遷南京大理寺卿﹐歷遷至南京工部尙書﹐有舉人與序班斗都市﹐前尙書奏請得當矣﹐閣臣申時行﹑許國力爲地﹐道基持之不爲動﹐言者復摘道基短﹐遂再疏乞歸。道基修幹丰顙﹐亢挺自負﹐而篤故舊﹐崇長厚﹐旣爲列卿﹐見鄕先達﹐逡巡隅坐﹐修後進禮﹐而自接後進又甚謙下。卒年七十五﹐賜祭葬﹝參「福建列傳」明九—引「閩書」及「泉州府誌」﹞。按先生見陳道基時﹐卽其任順天巡撫時事也。

五月﹐典互市。時叛民﹝按當系張廷福等﹞導黃臺吉小妻大嬖只輩挾賞數嘩﹐第購誅叛民﹐陰給諸部腹心﹐盡得其情﹐以恩威操縱﹐竟事貼然﹝「福建儒林傳」﹞。

先生於事平後﹐有稟陳撫院道基揭﹐詳述經過。其略云﹕

『照得古北﹐爲地至重﹐與虜僅隔一墻﹐而虜又皆黃臺吉之婚姻﹐憑借聲勢﹐其彊最甚。嘉靖年間﹐往往大舉﹐實緣內寇爲之引導﹐是以虜得恣行而無忌也。……今有古北姦軍張廷福﹐於萬曆五年十一月投歸大嬖只營內﹐主使教唆﹐……教之加倍取賞﹐如本路不從﹐卽借黃臺吉兵馬﹐願爲向導入寇……。四月二十九日﹐總理戚手書言「叛逆之賊不容不擒﹐本參任事忠赤﹐陳第思慮深長﹐必能捉獲罪人﹐計出萬全﹐以慰我也」。卑職捧誦﹐日夜憂惶﹐復邀中軍官戚金﹝字少塘﹐後擢八達嶺守備﹐先生有賀少塘戚公擢八達嶺守備序﹞。誓於河上曰﹕叛賊不擒﹐薊鎭之禍無有窮已﹐我專間牒﹐爾專緝捕﹐所不盡力﹐有如潮河﹐且從中逆賊皆顧妻子﹐但常差人於其家前後設伏﹐必可得也。廷福於六月內果復進口﹐探聽虛實﹐並欲攜其妻室而去﹐遂爲中軍戚金拿獲。……切照宣大趙全﹑遼左王果﹐其先皆降人也﹐猖厥邊境數十年﹐荼毒生靈數百萬﹐歲歲徵兵﹐月月徵餉﹐費蓋不貲……今張廷福本以險邪小人﹐能通字義﹐而又素熟口外之山川道路﹐一投大嬖只﹐卽任爲腹心﹐專事唆誘﹐日倡姦謀﹐勾虜入犯﹐勢所必至。今幸縛而致之﹐誠伐謀之策﹐不戰之兵矣』。

六月﹐總督具題﹐兵部覆奏語有『北虜寒心﹐邊烽不聳﹐績有可嘉﹐相應紀錄』之嘉獎﹝舊譜﹞。

迎父木山公及母就養﹐次子祖發生。

冬十月﹐兪公大猷以疾乞歸﹐先生送之河幹。

「告兪虛江先生文」﹕『未幾疾作﹐兩疏乞歸﹐時戊寅冬十月也。第送至江滸﹐先生握手嘆曰「自吾在兵中四十餘年矣﹐晚得吾子﹐實吾之幸﹐入室授受﹐𨿽非人所知﹐俾宮墻望重﹐則在吾子勗之」。及舟將發﹐戀戀不忍別去﹐先生倚篷﹐第則立馬遠望不見﹐徘徊咨嗟。……』。萬曆七年己卯﹝一五七九﹞﹐先生三十九歲。

春二月﹐建潮河川石橋。以北方匠人不知建巨橋之術﹐特徵閩匠舉建平橋七洞﹐展二十八丈。按是役先生提調﹐與有功焉﹝參「戚譜」﹞。

是年春﹐黃臺吉妻大嬖只﹝「邊略記」作比妓﹞炒蠻復並起寇古北口及曹家塞﹝塞字﹐陳第「送參戎東川谷公序」作寨﹞﹐夷人刁兒志火泥赤來告。未幾﹐果襲柏嶺安邊﹐出擦肚嶺﹐而以邊備戒嚴﹐輒引去。我師出擊其歸路﹐至葦子谷﹐遇炒蠻﹐先生與諸將率五百騎轉擊破之﹐生擒十三夷﹐斬首五級﹐駝馬十八匹﹐器仗百五十﹐餘賊皆騰山卻走﹐我師乘勝追逐六十除裏﹐山林險阻﹐始罷兵還﹝參「戚譜」﹞。二月﹐巡撫陳公道基薦語﹕『出其長﹐犁虜庭而事辦﹔要所就﹐建上將而功成』。又巡按於鯨公薦語﹕『愛士若投醪挾纊﹐理戎本禮樂詩書』。三月﹐總督軍門具題﹐奉旨加級賞銀﹝舊譜﹞。

三月朔日﹐以胡虜戒嚴﹐先生被甲行邊。馬上讀邸報﹐知齒諸薦剡之列﹐乃作書謝於按院特薦。

謝於按院特薦書…『……顧潮河邊鄙之極陬﹐提調武弁之賤吏﹐每願執鞭﹐未能自達﹐不識臺下何從而知之獨深也。夫觀其文而鑑其志意﹐察其貌而諒其忠誠﹐得之驪黃牝牡之外﹐拔之卑微疏遠之中﹐此非弟所敢望也。三月朔日﹐第以胡虜戒嚴﹐被甲行邊﹐馬上讀邸報﹐知齒諸薦剡之列﹐不覺涕泣沾襟。左右請曰﹕薦而反泣﹐不已過乎。答曰﹕非爾所知。夫順永保河﹐燕趙之故土也﹔投石超距﹔懷謀挾策之夫如雲如雨﹐今於提守之內﹐謬叨特薦﹐實世所覯矣﹔感恩知己﹐並切寸心﹐此其所以泣也。第也自當益竭駑鈍﹐勉拊勛庸﹐與將傳所載諭品色﹐庶幾無忝知遇矣』。八月﹐答友人趙思國書﹐言其外撫彊夷﹑內訓疲卒之狀。

八月望日﹐塞下讀兄書﹐惠教四言﹐字字藥石﹐非骨肉相知不能及此﹐且其詞文旨遠﹐令人三復不忍釋手。從前極深研幾之說﹐殊不若是之切近精實也。兄之學問長益﹐其在斯乎﹖第自待罪古北﹐日夜劻勷﹐外撫彊夷﹐內訓疲卒﹐身勞慮竭﹐發白無數﹐老母見之﹐深以爲憂﹐曰兒柰何若是﹖對曰﹕業已委質爲封疆之臣﹐誼當如是﹐不敢辭也。又答郭道見書其略云﹕

薊門爲古北地﹐去憂炒蠻入寇﹐乃雅鶻﹐又古北東界﹐所失𨿽少﹐然東牟大將軍坐是削俸﹐協守而下論罪有差﹐內外縉紳士大夫言國大計者﹐皆洶洶然爲薊門深慮﹐是以譚襄敏公特置弟於此﹐兄謂虎穴﹐亶其然乎。待罪以來﹐奔走靡息﹐夷情邊境﹐偶皆卽安﹐可幸無罪。然守在衝關﹐少失機宜﹐則變釁無量﹐卽懸崖而走﹐彀中而遊﹐不足諭其危也。欲不嚴翼﹐如共服何。嗟夫昔爲諸生﹐優遊泮渙﹐拱手而言戒懼﹐實未嘗戒懼也。今爲天子守邊﹐百責攸萃﹐外勞其形﹐內焦其心﹐年未四十﹐發白種種矣。節俠之气盡忘﹐敬戒之心愈篤﹐不言戒懼﹐戒懼在玆﹐吾兄之論﹐先得我心之同然矣。……』。

是年秋﹐兪公大猷卒於閩。

按「告兪虛江先生文」有云﹕『己卯春﹐先生﹝指兪公﹞至閩。夏中﹐寓書謂第﹕喜爾功名洸洸日新矣。秋﹐先生逝………』﹔是則兪公之卒當在本年也。「通鑑輯覽」作「萬曆八年秋七月卒」﹐有誤。

秋﹐先生父木山公卒於潮河任上。

案萬曆八年「祭郭道見文」有『餘生世四十﹐不識哭泣﹐去秋哭吾父﹐今春哭吾師兪虛江公』一語﹐可知木山公系卒於本年秋間﹐至八年春始聞兪公訃也。又「答林日正書」有云﹕『先人木山公資品極髙﹐時以已意論斷經書﹐迄今思之﹐皆有至理﹐嘗至薊門﹐弟奉侍一年﹐絕口不問祿人多寡﹐每禦酒肉﹐則思宗族之貧﹐……故生則鄕閭愛之﹐歿則邑裏思之』。按祭外母亦云﹕『己卯秋﹐第不幸喪父』。萬曆八年庚辰﹝一五八○﹞﹐先生四十歲。

春正月二十八日﹐兪公大猷侄試南宮﹐以公訃聞於先生﹔先生哭不自勝﹐舉家皆哭﹐皆不自勝﹐友朋聞之有墜淚者。適門下士陳凵參戎歸閩﹐乃寓奠陳詞焉﹝采「告兪虛江先生文」﹞。

作「哭兪虛江先師」詩﹕

江縣相逢意已投﹐歸來爲吏古擅州﹔六韜口授靑楓晚﹐萬里心喪白晝秋。共說中原須老將﹐誰知永別在孤舟﹗感恩莫遂銜環報﹐淚灑西風哭未休。二月﹐聞友郭道見卒於閩﹐爲文哭之。

「祭郭道見」﹕『維萬曆八年春二月﹐陳第居薊門﹐有人來自閩﹐稱吾友郭道見亡者﹐余哭之哀﹐然猶狐疑未定﹔越夏五月餘家兄至塞下始信﹐余哭甚哀。又越六月十日﹐修絮炙之奠﹐致祭於其靈曰﹕嗚呼道見﹐止於斯耶﹐余與道見﹐遊幾二十年﹐凡經史之玄﹐古今之槪﹐余聞於道見者熟矣。請纓以來﹐蹤迹南北﹐余所欲爲道見言者﹐難以更僕﹐意有待也。豈意道見止於斯耶﹗嗚呼痛哉﹗道見負奇傑才﹐口喫而志髙﹐貌朴而資敏﹐心誠而行端﹐皆於古人中求之。尢長於古詩文﹐下筆千言﹐滚滚不竭﹐文迫班﹑馬﹐詩淩李﹑杜﹐其歌行諸作﹐蒼然有離騷風韻﹐質之當世﹐殆絕倫比。壽不符徳用不展才﹐而止於斯。嗚呼痛哉﹗道見少孤且貧﹐余過其家﹐沽酒而飲﹐席地而臥﹐談累日夜不輟﹐交好愈密﹐而气誼益蒸蒸﹐萬里寓書如晤語﹐規戒切﹑期待殷﹔令人讀之不忍釋手。余亦與道見言之矣。篋笥之中﹐遺言尙在﹐而道見已不可復作﹐撫今思昔﹐能不傷悲﹐嗚呼痛哉﹗夫天生楩楠﹐所以充明堂之用﹐天生騏驥﹐所以騁千里之途﹔道見得於天者甚厚﹐而命不偶﹐試諸有司﹐落落難遇﹐中年稍遇﹐人謂佹佹成矣。顧一疾遽終﹐賫志以沒﹔天之所以生之者何爲耶﹐嗚呼痛哉﹗𨿽然宇宙無涯﹐人生有盡﹐若具隻眼﹐則千百年亦瞬息也﹐所貴死而有不亡者在耳。道見寡交遊﹐內則郭建初兄弟﹐外則林日正數子﹐輯其遺文﹐存之名山﹐以示來世﹐則道見可以不杇﹐庶幾慰九泉之心乎﹗抑道見器識宏達﹐一死生﹐齊得喪﹐以蠛蠓視天地﹐以浮漚視後世﹐其杇與不杇﹐固無所芥蒂也。嗟夫﹗此道見之自待﹐非吾輩所以處道見矣。余生平四十﹐不識哭泣﹐去秋吾哭父﹐今春哭吾師兪虛江﹐隨又哭吾友道見﹔數月之間﹐肝腸斷裂﹐亦余之不幸也。雲山遙隔﹐回首淒涼﹐其玆因家兄南歸﹐寓詞侑奠﹐靈其鑑之﹐嗚呼哀哉』﹗「哭郭道見」詩﹕

故人何意忽乘鸞﹐篋裏遺書涕淚看﹔文采他年推太史﹐窮愁半世亦袁安。秋風蒭艸閩山遠﹐落日簫笳易水寒。最苦知音今已謝﹐霓裳孤調向誰彈﹗

三月﹐戚公繼光同監兵翟大夫遊潮河﹐又廣徵戰守之策﹐集全鎭將領以及士伍之眾﹐虛心詢訪﹐凡有見合機宜﹐足裨時用者﹐均博采用長「戚譜」。先生作邊防五事答戚總理﹐其大要爲﹕﹝一﹞遺尖哨遠探夷情﹐以明情報。﹝二﹞重暗哨以密查各撥所之勤惰及不法情事。﹝三﹞聯樓臺以嚴瞭望。﹝四﹞派路將提調巡查各烽墩守軍。﹝五﹞受提調以權衡﹐庶可核客兵﹐以收互助之效。

五月﹐先生兄又山﹝字季實﹞至薊門﹔六月﹐運木山公柩歸葬﹐並奉母及林孺人及先生子等歸連江。

按「祭外母文」有云﹕『己卯秋﹐第不幸喪父﹔未幾﹐而孺人次子之訃又至﹐嗚呼痛哉』﹗於是﹐孺人之女日夜慟哭曰﹕『妾奉舅姑間關萬里以就夫君﹐恐疆場之臣﹐不逮養耳。今妾兄弟淪亡﹐誰爲事母﹖不若從姑扶舅襯而歸﹐猶得旦夕寬母憂乎』﹗第之父櫬﹐兄則扶之﹐以婦從姑﹐亦爲母耳﹐不意女歸而儒人訃塞下﹗第爲位哭盡哀﹐女以道相左﹐未聞也。及將抵家里許﹐始知其詳﹐女之慟哭﹐實難堪矣﹗

臨行﹐以詩送之。

「伯兄來薊迎母歸養﹐悵然敍別」﹕『塞垣相見尙驚疑﹐忽又他鄕話別離﹐將母不遑娛晚歲﹐爲官何以答明時﹔片帆雨露秋江冷﹐古店風霜驛路遲﹐攜手原頭雙涕淚﹐飛鳴長誦鶺鴒詩』。

又「示內子詩﹕『還山原夙好﹐浪迹未能酬﹐燕市狂歌過﹐汐場結伴遊﹔三年勞解佩﹐一劍愧封侯﹐隱服能先制﹐無漸梁氏述』﹝蓋先生此時已懷歸隱之念矣﹞。又作「示兒篇」﹕『蓼花離別潞河前﹐年少光陰自可憐﹐莫學而翁事徵戰﹐獨持長劍向燕然』。

是秋七月望日﹐嶽母林氏訃至古北。

時戚總理欲薦先生爲燕河路將﹐但先生以燕河夙有料理﹐百事就緒﹐軍溢於額﹑馬增其臕﹐盔甲器械俱已精致﹐營城設備俱已整齊﹐無所用於彼﹐請以諸將中久任辛勤﹐歷年滋深者處之。揭中有云﹕

卑職犬馬之齒﹐今年四十﹐過此則血气慚衰﹐常恐不能效微勞以見尺寸於斯世﹐不及今試於盤錯﹐更待何時。卑職願得疲敝之營﹐煩衝之路﹐眾所不願往者﹐以卑職爲之﹐竭誠憚力﹐夙夜經理﹐無事則有勇知方﹐有事則謀攻作戰——蓋先生素志避易就難﹐若處燕河則過爾優遊﹐恐筋力脆緩﹐不能有所樹立﹔故常自請纓以圖報國也。於是戚公始薦之於兵部﹐以守喜峯口要隘。

十二月﹐兵部尙書方公逢時題補先生爲薊鎭三屯車兵前營遊擊將軍﹐以署參將駐漢兒莊﹐用副總兵體統行事﹝舊譜﹞。

按其告先生文有云﹕『庚辰臘月﹐謬有漢莊遊擊之轉』﹝「薊門兵事」﹞。按漢莊在喜峯口﹐爲薊鎭要塞之一﹔蓋方兵部得戚公之題請也。萬曆九年辛巳﹝一五八一﹞﹐先生四十一歲。

先生於是年春正月﹝按舊譜作三月﹐誤﹞蒞任漢莊。先生以千載一時﹐銳於任事﹔延訪父老所疾苦﹐按誅悍卒﹐明約束﹐興義學﹐以教軍民子弟﹐親與講解。

「諭父老檄」﹕『檄諭父老曰﹕薊塞自嘉靖庚戌以來﹐歲苦虜患荼毒﹐於是邊圉軍民﹐皆捨冠裳而服介冑﹐棄翰墨而操弓矢矣。虜患未敢忘備﹐士風日以獷捍﹔孝弟忠信罔聞﹐詩書禮樂謂何﹗隆慶初載﹐督府戚公夷襄南國﹐名達北辰﹐乃奉詔鎭薊﹐迄今一十四年﹐虜酋遠遁﹐疆場安堵﹐太平之樂﹐胥慶更生﹐則介冑弓矢爲積習﹐冠裳翰墨爲當務矣。顧曠置日久﹐講誦無從﹐督府湣之﹐特啟賢館﹐以作譽髦﹐向風者眾。但漢莊新營﹐斯事闕如﹐第也幸爲偏裨﹐來屯於玆閱月矣。察山川之秀﹐喜謠俗之龐﹐𨿽甚靡遑﹐念玆當爲首事﹐敢黽勉擇師﹐思佐督府下風﹐爰於﹝原書誤作十﹞二月七日開設義學﹐爲具束脯之資﹐不敢以費我父老。凡數十里之內﹐二十以下﹑六歲以上﹐皆我子弟﹐無論兵民﹐俱宜就學﹐軍旅之暇﹐鄕約之時﹐第與諸父老挾策講業﹐以督厥子弟﹐使知詩書禮樂﹐修其孝弟忠信﹐則兵民一體﹐而政教相通﹐益鼓本營將士有勇知方﹐實聖明盛美事也。恐事屬曠舉﹐溪谷山澤不徧聞﹐故諭』﹝「薊門兵事」下﹞。於是﹐化頑俗爲禮讓﹐邊民樂業﹐行旅婦孺拾遺物者﹐咸詣府自陳。

「再諭父老檄」﹕『檄曰﹕道不失遺﹐嘗聞之載籍矣﹐然亦僅僅不可多數焉。遊擊今春正月。叨冒漢莊﹐觀察謠俗﹐益喜其淳龐﹐庶幾有古遺風。玆至二月三月有兵宗世福拾銀頂大帽而獻﹐陳宗智拾錢三十七文而獻﹐有薊州菜傭張登云﹑潘家口坐賈杜子玉﹐皆拾腰刀而獻﹐有三屯老嫗李氏拾提炮﹑有書生龐文舉拾白衣﹑有新兵楊守惠拾夾襖﹑有夜不收王守義拾棕大帽而獻﹐其餘拾腰牌﹑箭簇﹑鞋帶﹑雜物獻者不可勝記﹐遊擊爲之覓主……是皆此方兵民善體督撫鎭道將領郡縣徳意﹐且父兄之教先﹐子弟之率謹﹐教廉守恥﹐而俗長厚也。載籍所希﹐遊擊何幸身親見之。故來獻之時﹐業已察而賞之矣。爰登其名於檄﹐以告父老子弟﹐庶幾聞風而起者﹐不益蒸蒸乎。……』﹝雜文﹞。

時承殘敝之後﹐悍卒多爲盜﹐縱淫殺民﹐民不聊生。先生銳意正其俗﹑攺其習﹐務以軍民相安﹐文武合作爲職志。時適有令兵回籍攜取妻子以實邊之事﹐有頑兵梁小兒者﹐彊娶民女﹐冒爲己妻﹐昌黎縣尹申文先生﹐乃縛送之昌黎縣﹐盡法究問﹐以明文武協心之誼﹑兵民一體之意﹐作「稟軍門」文。

「稟軍門」﹕『卑職聞之軍志曰﹕不和於國﹐不可以出軍﹔不和於陣﹐不可以進戰。故疆場之間﹐以和爲大。邇來主兵者病民﹐惟歸咎於有司﹔主民者病兵﹐惟歸咎於將領﹕皆非先國家之急而後私仇也﹐如風俗何﹖卑職受任以來﹐凡事關於郡邑者﹐必以禮處之﹔惟知反己﹐不敢尢人﹔梁小兒之事是也。至於近營居民﹐卑職皆撫之如子﹐故往日兵民相戕﹐今則兵民相親﹔爭鬥之風頓絕﹐和好之气漸臻﹔務使邊境還淳﹐風俗返正﹐此卑職日夜惓惓之心也。……』﹝「薊門兵事」下﹞。

時軍營陋習﹐常有娼女濫冒軍妻﹐竊容於行伍之中﹐旣不能立其身家﹐又因而誘惑士卒﹐兵气不揚﹐皆由於是。先生乃導之禮義﹐所部化之﹐咸知自愛。於是恥舊習娼家竄名軍籍者﹐皆陳牒自首﹐以求善退矣。先生亦給照善遣之﹐戚總理批語有﹕「此一舉而正風俗﹐淸營伍﹐絕盜賊﹐數善備矣。敬載本官善政也」﹝據「薊門兵事」下「權宜執照呈」﹞。

先生承本營破敝之餘﹐行伍空虛﹐乃極力召募﹐應募者甚多﹐有不遠數百里攜挈妻子而至者。至五月中旬﹐乃募足三千之額。先生治兵﹐崇尙紀律﹐以嚴肅爲主旨﹐以義气爲依歸。常以廩糧盡結壯士﹐公以忘私﹐是又結之以恩﹔兵有侵民一艸一木者﹐則懲之重法是又濟之以威嚴。行之不久﹐兵民相安﹐文武調和﹐往日之扞格盡消矣﹝參「示羣縣鄕民牌」﹑「與昌黎吳大尹書」﹑「與遵化辛大尹書」﹑「與唐大尹書」﹑「與林大尹書」﹑「寄宗族書」等篇﹞。

故「告兪虛江先生」文有云﹕『冬﹝謂去年﹞十二月﹐謬轉漢莊﹐召募艸創﹐紀律未彰﹐民苦兵虐﹐幾於漁矣。第幸以先生﹝謂兪公﹞緒餘理之﹐未及兩月﹐幡然而變。溪山之父老子弟﹐關塞之士農工賈﹐頗有頌聲﹐益信先生之道可以大行﹐敢不奮迅策勵﹐發先生未就之志﹐以終成其事功﹐而不負生平所期許乎﹗故將先生手書﹐編爲卷帙﹐執之治戎﹐儼然對之﹐庶幾若見先生﹐而啟迪之猶夙昔也。……』。

先生於二月二十二日﹐自漢莊﹝喜峯口﹞遣官尹鎭等回閩致祭於父母並嶽母﹐並迎母﹑妻就養。作「告先人文」﹐其略有云﹕潮河之役﹐父杖策而來曰「人言關塞爲魑魅罔兩之鄕﹐況古北又重地﹐故吾來視爾﹐爾其勉之﹔世稱兪﹑戚﹐其爾典型乎」﹗第服斯言﹐今猶在耳﹔而父耳提不可復得矣。……庚辰臘月﹐謬有漢莊遊擊之轉﹐兵本召募﹐紀津未彰﹐民苦荼毒﹐咨嗟罔訴。第奉家庭教誨﹐竭力從事﹐兩月之間﹐兵民安堵﹐是以溪山父老二百餘人﹐儼然造之﹐第視其中有七八十餘﹐有九十者﹐不見吾父而見老人之長於父者﹐嗚呼痛哉﹗……玆肅僕人﹐迎母就養﹐兄當將母而來﹐孫當依婦而至﹐故山荒落﹐吾父亦來格來遊乎﹗……﹝「薊門兵事」下﹞。

先生以關外虜夷索賞無厭﹐若不增賞﹐卽多作歹竊犯關塞﹐實因將領調度失宜﹐戰守無策﹐損己威而張虜勢﹔乃於三月二十八日﹐乘虜酋伯彥﹑王喇﹑張免等俱在喜峯關口外之時﹐示以先聲﹐乃陽以采木爲名﹐陰寓揚兵之實﹐率兵千名﹐爲更其衣服﹐整其器械﹐分爲百隊﹐各手利器﹐整隊出關﹐旗幟鮮明﹐隊伍嚴密﹐凜若赴敵﹐遂舉號笛麾之而南﹐兵士魚貫而登南山﹐復麾之而北﹐教之以尾爲首﹐以奇爲正之法﹐明賞罰﹐示以節制之威﹔於是駐牧豪帥來觀者﹐皆心折拜服﹐不敢如舊之恣肆矣。稟上﹐戚總理批云「大作用﹐虜破膽矣」﹝據「揚兵關外稟帖」﹞。

秋﹐林儒及二子至漢莊﹐而先生之母獨畱連江故宅。

「妻子再至塞上至喜」詩﹕『去年相送潞河秋﹐忽報移家到塞頭﹔天外自驚羈旅客﹐雨中頓攺別離愁。坐嘗海物思江國﹐更把鄕書訊舊遊。獨有北堂慈母在﹐白雲回首望悠悠』﹗

時戚公修築古�緊要邊墻敵臺及潮河大橋等工程成﹝萬曆六年至八年秋所築﹞。朝庭遣兵部郎中費堯年同巡按劉先國勘得規模宏大﹐籌劃詳明﹐髙堅壯麗﹐完固如式。部議謂此工與尋常邊工不同﹐戚公得蔭一子爲錦衣衛百戶﹐先生因在潮河任時﹐亦身預其役﹐得奉旨賞銀並嘉獎云「修築有勞﹐金湯永恃」。

是年十二月﹐俺答死﹐長子黃臺吉襲封順義王﹐更名乞慶哈﹝采「全邊略記」卷二﹞。萬曆十年壬午﹝一五八三﹞﹐先生四十二歲。

春﹐喜峯口外虜阿只孛賴於潘家口外捕去射撥軍人﹐先生乃上書戚總理﹐自請出關徵剿﹐以遏跳梁。

「上戚總理議討屬夷呈」﹕『照得薊鎭屬夷﹐最爲驕橫﹐嘉靖庚戌而後﹐歲歲侵犯。本府﹝謂戚公﹞經略以來﹐一十五年﹐虜塵屏息﹐朝廷無北顧之憂﹐已昭昭在人耳目矣。今有阿只孛賴﹐乃小小醜類耳﹐部落不過三百餘騎﹐乃敢跳梁放肆﹐屢來爲賊﹕八年來犯靑山﹐殺我士卒﹔九年又犯擦崖﹐幸而未入﹔今又於潘家口外﹐拿射撥軍﹐此其罪惡貫盈﹐深爲可憤﹗卑職日夜拊心頓足﹐願身親討之。竊計口外道路﹐皆尖哨所熟知者﹐彼可以來﹐我獨不可往乎﹖聞阿只孛賴聚牧之處﹐去潘家口八﹑九十里耳﹐剿之何難﹖又聞俺達﹝卽俺答﹞物故﹐屬夷頭目俱已西行﹐此機不可失也。本月二十二日﹐松棚楊參將巡邊至龍井﹐卑職就而與言﹐見其忠憤激烈﹐願以身報。伏乞本府張主牌行楊參將﹐會同卑職計議出兵﹐暫輟工程﹐一意謀虜。聞自潘家口至虜所居﹐道路甚窄﹐便於步兵﹔卑職請選驍勇之士五百以當先鋒﹐再召守臺南兵二百﹑松棚馬兵三百﹐已爲足用﹐不過一夜一日至其賬房﹐凡阿只孛賴部落男婦盡行誅殺﹐牲畜賬房盡行焚絕。此堂堂正正之兵﹐諸夷聞之﹐皆膽落矣﹔雪數年之憤﹐申薊鎭之威﹐豈非其盛事乎﹖乘此春和﹐委宜出塞﹐伏乞卽行楊參將會同卑職﹐限以兩月完事﹐孰敢不盡心乎﹖且借此小試﹐行道之端﹐則雲中上谷之事可舉矣』。

時靑把都侄哈不愼旣受賞於上谷﹐而又從長昂寇薊遼﹝「全邊略記」卷一﹞﹐先生乃上書於總督梁夢龍言戰守之策。書上﹐得梁公薦語云「識達古今﹐忠廉尢爲可敬﹔才兼文武﹐恬靜獨遭時流」。

「上大司馬梁公揭」﹕『竊惟卑職﹐自爲諸生﹐有志天下大計﹐及投筆從戎﹐輒以雲中上谷爲憂。時譚﹝綸﹞﹑王﹝一鶚﹞二大司馬在事﹐卑職上書多言俺答那吉之情狀﹐謂宜借撫綏以示羈縻﹐修戰守以備實用﹔二大司馬壯之。於是有潮河之役﹝謂委爲潮提調也﹞。今聞俺答物故﹐邊境皇皇﹐卑職以爲不足慮也。蓋黃臺吉衰老﹐梟雄之心已頹﹐又其兵爲諸子所分﹝謂那吉等﹞﹐內相戕賊﹐何暇爲變。那吉曾荷國恩﹐使之生還﹐又封其祖﹝隆慶五年事﹞﹐彼𨿽犬羊﹐亦知所感戴矣。使臺吉輩守舊盟而不渝﹐約部曲而不亂﹐則與之承襲可也。如少有陸梁﹐妄生希冀﹐則絕其貢市﹐罷其王爵﹐彼將悔禍而屈服矣。如或狼貪無厭﹐侵掠邊境﹐則專責沿邊將帥﹐極力備禦﹐乘機搗巢﹐務挫其銳志﹐折其姦心﹐彼亦將悔禍而屈服矣。又或放肆無忌﹐潛謀大舉﹐則令將出師﹐爲犁庭掃穴之計可也。蓋我兵出塞﹐俱有敵愾之心﹐而虜駭不備﹐不過鳥舉而獸竄耳。此永樂而後﹐一奇功也。恩臺洞達邊情﹐算無遺策﹔戚總理訓練節制﹐足當大將之任﹔不及此時而成曠古之烈﹐又何待也。卑職日夜鼓勵士卒﹐激以忠義﹐亦思效奔走之微勞﹐垂功名於竹帛耳。語曰﹕芻蕘之言﹐聖人擇焉。卑職位分輕微﹐安敢妄論時事﹐實以蒙破格之知﹐苟有管窺﹐皆當披瀝﹐故敢布其區區之愚』。

先是﹐先生以本營民兵子弟習見操演行陣﹐往往揭竿爲戈﹑畫地爲營作兵戲﹔乃乘機利導之﹐與以器械旗豉﹐教之坐作跪起﹐儼然有法﹐自張一軍。於是鼓舞人心﹐皆相率而修武事﹐實開今世童軍之先河矣。時值湯泉﹝在遵化北﹞會操﹐於是先生乃上「幼兵赴操稟帖」於戚總理曰﹕

本營幼兵﹐蒙春初重賞﹐益歡欣鼓舞。今有四旗十二隊﹐並旗豉手巡視等共一百六十餘名﹐儼然成營。號令分明﹐坐止如法﹐且武藝習熟﹐皆一人而通數技﹐凡道路商賈﹐觀之無不稱嘆。若軍與兵觀之﹐則自愧以爲不如也。不過五六年﹐當能報效﹐庶幾有南兵之風矣。令聞湯泉大操﹐咸樂從其父兄而往﹐卑職憫其幼弱﹐而嘉其志气﹐伏乞批示﹐或在湯泉﹐或在本營候閱﹐未敢擅定』。戚總理批﹕「仰同來湯泉何如」﹗

操後﹐有「謝敖按院賞幼兵文」云﹕

本營幼兵﹐操演行伍﹐蒙本院重賞﹐人心益有鼓舞﹐皆相率而修武事矣。十年之後﹐當爲精兵﹐執役以捍疆圉﹐戮力以報朝庭﹐實本院之賜。……且北人性質至愚﹐而體貌木彊﹐教之武藝﹐則筋骨難調﹐教之陣法﹐則聰明不逮﹔故官旗費於講解﹐士卒苦於扞格。玆童而習之﹐少而誨人﹐耳目手足與陣法武藝相忘﹐用之以戰﹐或可冀撻伐之效也。……﹝「薊門兵事」下﹞。

六月二十日﹐張公居正卒﹐享年五十八歲。公秉政十六年﹐鞠躬盡瘁﹐綜核名實﹐故南北守禦﹐均能付托得人。將帥能爲國效力者﹐皆公之量其才﹑專其責﹐湔其瑕﹑勵其志﹐勵之以爵祿﹐假之以事權﹐使爲將者能從容措置﹐𨿽下至偏裨﹐亦皆假重事權﹐故十餘年間﹐邊事熙寧﹐匕鬯不驚者﹐公之力也﹝參宋學洙著「張文忠公遺事」及楚寶本傳﹞。

九月朔日﹐聞潘碧梧先生訃﹐先生乃設位哭於漢莊署中。

「祭碧梧潘先生文」﹕『今年春得蘇長公書﹐始爲位而哭。嗟乎嗟乎﹐人生幾何﹐乃一別十三年而卒不能求終教耶』。……

又「哭碧梧潘師」詩﹕『昔年相送春花發﹐此日相思秋葉飛﹔天地人亡空夢寐﹐祇余遺艸淚沾衣』﹗

冬十月﹐閱視都給事周邦傑閱兵薊鎭﹐並巡視邊城工事畢﹐爲題「虜眾內附﹐邊政大修﹐以永保治安事」以聞﹐部覆﹐奉旨﹕該鎭修舉邊務﹐勞績可嘉﹐戚公得蔭世襲百戶﹝戚譜﹞﹔先生亦得薦語云「遴才歐越﹐邁迹幽燕﹐棄舊學而機悟韜鈐﹕撫新軍而恩覃醪纊」﹔奉旨賞銀﹝舊譜﹞。先生乃作謝書云﹕

恭惟明臺﹐奉天子命閱視薊遼﹐車駕所臨﹐軍容盡變。玆者復命猥以微名﹐廁之薦剡之列﹐且其詞甚都﹐第之所以伏地而嘆﹐願捐軀而不辭也。念第本以書生﹐濫芋關塞﹐惟恐職業之未盡﹐不問毀譽之何如。凡百攸爲信心﹐而動立捐忿之節﹐絕請托之私﹐故閭閻𨿽稍相習﹐而忌未必不結於同寅﹔士卒𨿽頗向風﹐而情未必不忤於當路。況知交素鮮﹐莫爲先容﹐得免斥劾﹐已爲幸矣﹐敢望薦乎﹔又敢望詞之都乎﹗感恩非難﹐知己爲難﹐知已非難﹐上下之知爲難。今明臺見察於驪黃之外﹐獨加以品題之語﹐無怪乎鹽車之乘﹐仰首頓足而悲鳴也。古謂千里馬常有﹐伯樂不常有﹐以今視之﹐豈其然哉﹗感激心切﹐莫能自諭﹐因橫槊賦曰「一從投筆絕交遊﹐豈謂孫陽忽見收﹐太古韜鈐猶未悟﹐三軍醪纊尙難周。風雲有志天邊戰﹐金鵲何以關內侯﹐千載遭逢良不偶﹐夜深長嘯拂吳鉤」。鄙俚不文﹐用見微悃﹐惟明臺教之﹐幸甚。

先是於七月二十日﹐有制府吳兌表弟﹝舊譜作妻弟﹞周楷者﹐以書及禮帖托先生爲之配賣靑布五千餘疋於軍士﹐布每疋值銀一錢以上﹐索價二錢以上﹔先生以若徇其情﹐則剝軍士以奉貴勢也﹐因辭其布﹐而璧其儀。原差領書而去﹐有怏怏色。先生乃作密啟致總理戚公﹐敍其經過﹐書中有云﹕『……第自到任以來﹐求托賣布物者不知其幾﹐皆嚴以拒之﹐此心自誓﹐寧得罪於上司﹐不獲罪於士卒。玆見罪於軍門必矣﹐然不敢避也。官職去畱﹐所關甚小﹐操守得失﹐所關甚大。第𨿽至愚﹐知所擇矣』。

足見先生之不畏權勢﹐操守有素也。然是年十一月﹐終以此去官。陳我渡公作書詢之﹐先生乃作書敍其原委﹕

奉答小司空我渡陳公﹕『第之所以去官﹐明臺欲知其故乎﹖微罪而行﹐古人所貴﹐恃在知己﹐不敢不言。今年七月內有周楷者﹐自稱軍門表弟﹐將布五千疋托第散與兵士﹐扣月糧爲價﹐第不敢徇。隨稟之總府﹐後軍門聞知將楷遞解回籍﹐因此移怒﹐牢不可破。敖禦史復命囑之論劾﹐禦史以公論不從﹐竟置之獎﹔周閱科復命﹐又囑之論劾﹐閱科細詢各推官﹑知縣凡八人﹐皆爲矢天鳴冤﹐遂反廁之首薦之列。故玆軍門遷轉﹐自行論斥耳。且閱科之薦在一月之前﹐軍門之劾在一月之後﹐旬日之間﹐賢否異狀﹐明臺可以察其故也。第實不佞﹐閱報之日﹐中心甚安。蓋官職𨿽去﹐人品自在﹐況歸山林與二三同志且耕且讀﹐足以自老。大丈夫要當磊磊落落﹐遇時則振翮雲霄﹐不遇則曳尾泥塗﹐隨其所居﹐無不夷坦﹐安能枉己從人﹐依權媚勢﹐卽封萬里侯﹐佩金印如斗﹐於心獨無愧乎﹗明臺聞望久彰﹐不久必秉樞衡﹐第處江湖﹐拭目以觀太平之盛矣。臨當遠別﹐曷任馳情。

又答友人袁有賢書云﹕

鄙人志在靑山﹐今得遂矣﹐喜甚快甚﹗不寧鄙人﹐妻兒尢踴躍自喜﹐何者﹖皆無所利於官故也。明春南歸﹐與二三子者修春風沂水之樂﹐明不加不損之旨﹐於此生足矣﹐更何外慕﹖近與郭伯子書云﹕所謂當世偉男子者﹐非謂有順無逆﹐有利無害﹐謂順逆利害不動於中耳。若以倘來之去畱爲悲喜﹐非孔子所謂鄙夫歟﹗足下靑年壯志﹐尙須透此一關﹝「薊門兵事」下﹞。

是年冬﹐先生仍畱薊鎭。朝廷有調戚公移鎭南粵之旨﹐先生作「燒荒行」以寄慨﹐並序云﹕『薊自嘉靖庚戌﹝二十九年﹞虜大舉入犯﹐至隆慶丁卯﹝元年﹞一十八年﹐歲苦蹂躪﹐總兵凡十五易﹐自隆慶戊辰﹝二年﹞﹐南塘戚公實來鎭薊﹐時總督者二華譚公也﹐至萬曆壬午﹝十年﹞一十五年﹐胡塵不聳﹐民享生全極矣。乃論戚者﹐謂不宜於此﹐竟徒嶺南。嗟夫﹗宜與不宜﹐豈難辧哉﹗故作「燒荒行」以寄於悒』。『年年至後罷防賊﹐出塞燒荒灤水北。寒風刮地人骨開﹐凍雪連天馬蹄仄。枯根杇艸縱火焚﹐來春虜騎饑無食。電動千峯劍戟橫﹐日搖五采旌旗直。揚威士卒不憚勞﹐安攘閫外臣子職。君不見嘉靖中年虜反側﹐東西合舉犯中國﹐潮河潰入逼郊圻﹐九門盡閉嗟何極。天子震怒斬司馬﹐遂召諸道防薊域。朝廷建議設督臣﹐歲歲侵掠勢愈棘。督撫誅夷並謫戍﹐生靈荼毒慘傷戚。於時總鎭任實艱﹐暮攺朝更徒喞喞。又不見隆慶二載譚﹑戚來﹐文武調和費心力。從前獘政頓掃除﹐臺城兵器重修飭。迄今一十五年間﹐閭閻雞犬獲蘇息。譚今已死戚復南﹐邊境危疑慮叵測﹐患難易共安樂難﹐念之壯士摧顏色。論者不引今昔觀﹐紛紛搜摘臣湔惑』。

蓋時值張公居正卒後不久﹐緒結怨者交章劾之。次年﹐詔旨籍其家﹐拘其諸子﹐備極榜笞﹐家人親友死者累累﹐門生故舊均遭波及。是時側目者乃陰布蜚語﹐謂戚公宜南不宜北﹐故是年冬旨下﹐調戚公於廣東。

錢牧齋﹝謙益﹞生。萬曆十一年癸未﹝一五八三﹞﹐先生四十三歲

春二月﹐戚公繼光奉調往廣東﹐都督南粵諸軍事。蓋自戚公之理薊事也﹐於玆十有六年﹐使漁陽千里盡成金湯﹐所拔偏裨材官﹐南北士卒﹐莫不有勇知方﹐樂爲用命﹐使商旅日通﹐布廛日盛﹐故去之日﹐闔鎭生老﹐遮道擁泣﹐攀轅追送者不絕﹝參戚譜﹞。

是年三月﹐先生以戚公去後﹐悒悒有感﹐乃作見楊花詩以寄慨﹕

燕山三月飛楊花﹐滿天白雪隨風斜﹐客子出門已十載﹐飄零感此思回家﹔楊衣飛自好﹐客愁不可道﹐歲歲楊花飛﹐飛盡春光老。春光迅速若轉蓬﹐丈夫建樹難爲工﹔李廣不侯馬援謗﹐至今慨嘆傷英雄。傷英雄﹐徒拂拂﹐兩鬢忽似楊花色﹐不如匣劍歸去來﹐南山之南北山北。

夏﹐解佩南歸﹐父老有涕泣相送者﹐遂作「答漢莊父老詩」﹕

灤河驅馬去﹐父老來別離﹐嘆息復嘆息﹐殷勤重致詞。萋斐成貝錦﹐哆侈成南箕﹐小人始弗信﹐今乃見於斯。彼人何罔極﹐斂怨以爲徳﹐身都節鉞場﹐販鬻恣饕索。側媚有推遷﹐執法罹罪慝﹐詎意摧我公﹐一旦歸鄕國。憶昔公未來﹐邊疆慘盜賊﹐公至磔其魁﹐處處得安宅。外戶常不閉﹐禾忝積阡陌﹐今公棄我歸﹐勢必滋暴客。離亂不聊生﹐駢首就溝澤﹐彼人者何人﹐誰爲續巷伯。語訖且流涕﹐四野愁雲白﹐余乃慰父老﹐未須出怨言﹐會當賢者代﹐縛賊如雞豚﹐我本一脆士﹐奮身在塞垣。此堂有老母﹐日夕思鄕園﹐今得歸終養﹐深感彼人思。惟玆懷雅意﹐永歲詎能諼。

臨別﹐以所得俸賜﹐悉以給賓客﹐僅畱一劍自隨﹔並以戚公所贈馬轉屬諸同寅﹐並作「思駿馬行」﹐中有句云﹕

『……我欲騎之向祁連﹐痛掃匈奴淨九邊﹐豈期解甲忽南掉﹐遽屬他人成捐棄﹔君不見軍中惜馬勝惜金﹐所貴進退知人心。……馬乎﹗馬乎﹗我今念念何戚戚﹐沙場兩載同鋒鏑﹐風塵射獵故將軍﹐汝馬不妨姑伏櫪。

又「南還畱別兪克仁﹝按卽兪大猷子﹞京邸」云﹕

請源回首十餘秋﹐最愛當年气食牛﹐霄漢勛名衣缽遠﹐風塵交誼締袍畱﹔此來已識千金劍﹐南去徒懸一釣舟﹐鱗角鳳毛眞有種﹐相看能慰別離愁。

七月十六日﹐舟次潞河﹐將歷年在薊所作之詩﹐整理成帙﹐名曰「薊門塞曲」﹐並爲之序。

薊門塞曲自序﹕『……余居薊久﹐短什長篇﹐近百餘首﹐遠避唐人﹐不啻百捨﹐況風乎雅乎﹖徒以其身在塞也﹐亦名之塞曲云爾。譬澤中之麋蒙虎之皮也﹐覽之將無笑之乎』﹗

歸途﹐乃乘便登泰山以觀日﹑謁闕裏以瞻賢﹐是爲先生遊五嶽之始。

「遊泰山詩」﹕『片片白雲山下飛﹐巍然直上迫天扉﹐秦人函檢碑空在﹐漢世登封事已非。靑屬勾芒陽正長﹐紅生滄海日先輝﹐逍遙五嶽從今始﹐藜杖荷衣任息機』。

又﹐「秋登泰山望日觀」詩﹕『天門三接路危長﹐計裏由來四十彊﹐大海遙當軒冕立﹐諸山仰視丈人行。天晴半夜淨紅日﹐寒色先秋動白楊﹐卻望東南云縹渺﹐不堪遊思正茫茫』。

途經金陵﹐曾便道遊金山﹑焦山﹑牛首山﹑燕子磯﹑采石磯諸勝。

「答林日正」有云﹕『宇宙間莫如遊樂﹐昔在癸未﹐登覽泰山﹐遂謁闕裏﹔及至南都﹐金﹑焦之勝﹐牛首﹑燕子之奇﹐悉受杖履﹐當時精神和暢﹐意气展舒﹐直視世故爲浮雲﹐見仙人若可接者』。

作「飲采石﹑蛾眉亭」﹑「遊牛首山」諸詩以見志﹔有『我本好名山﹐菱荷返初服﹐安得誅茅作隱居﹐逍遙髙臥羣麋鹿』之語﹝見「五嶽遊艸」卷二﹞

秋﹐過蘇州﹐謁張崇仁刑部﹐同車並轡遊山﹐得覽姑蘇諸勝而別。

「答張崇仁比部」﹕『癸未之秋﹐同舟並轡﹐登山臨水﹐弄月吟風﹐興翩翩然佳矣﹗始蘇別來﹐忽踰一紀﹐此情此景﹐如在目中……』。按張崇仁爲先生同學﹐在漳時同師事於潘碧梧先生者也。

別時﹐慨然曰﹕『自古隱士多﹐遊人少﹐五嶽之遊﹐吾自其泰山始乎﹖然有母在﹐勿忍遊也。讀書未富﹐亦未可以遊﹝舊譜﹞。萬曆十二年甲申﹝一五八四﹞﹐先生四十四歲。

先生歸連江﹐築倦遊廬於西郊﹔杜門讀書﹐以吟詠自樂。

「歸自薊門詩」﹕『十年走邊鄙﹐仗劍今來歸﹐族姓多不辧﹐相顧但依依﹐閭閻日已侈﹐生計日已非﹐覓我同袍上﹐落落晨星稀﹐所以古人心﹐惜別常沾衣』。秋﹐同兄又山夜酌﹐有詩云﹕

念昔少年日﹐挾策同燈光﹑中歲偶易業﹐走馬馳燕疆。直道竟難合﹐捲甲歸江鄕﹐門巷尙依然﹐老母幸稍康﹐李公豈不偉﹐數奇罹悲傷﹐我本慕沮溺﹐耦耕薄惶惶﹐從客對鬥酒﹐痛飲戀春陽。萬曆十三年乙酉﹝一五八五﹞﹐先生四十五歲。

母楊孺人卒﹐先生奉木山公柩合葬於張門山。龍陽居士余公世貴作墓志銘﹝舊譜﹞。

按先生「嗟思詩」六篇有句云﹕『我徵聿至﹐色笑欣然﹐擬終甘旨﹐一載遽捐﹐父壽七一﹐母壽七五﹐遺此殘軀﹐徒忝厥武』。是則先生歸田後一年﹐其母卽卒。

是年秋﹐戚公繼光由粵辭官﹔十月﹐還居蓬萊﹝山東﹞故里﹝參「戚譜」﹞。先生作「奉贈戚都護歸田詩」十首﹝見「塞曲」﹞。

辛苦封疆四十年﹐勛庸猶在令公前﹐一朝奉詔歸田裏﹐智勇身名喜獨全。

閩中當日苦倭夷﹐郡邑凋殘鳥雀悲﹐陡見風雲秋葉掃﹐靑山到處戚侯碑。

承平日久不知兵﹐南北徵師浪結營﹐獨有鴛鴦明節制﹐堂堂中國振先聲。

薊門烽火薄潮河﹐歲歲胡塵塞下過﹐一自元戎來作鎭﹐秋風淸夜沸弦歌。

轅門遺愛滿幽燕﹐不見風塵十六年﹐誰把旌旄移嶺表﹐黃童白叟哭天邊。

朔方遼海懷恩信﹐日本安南識姓名﹐蓋世勛庸仍木伐﹐循循裘帶一書生。

說劍崢嶸世共知﹐論文揮霍意尢寄﹐生平著述將千卷﹐多在橫戈立馬時。

練成貔虎气桓桓﹐出塞長驅勢豈難﹐歸去溪山堪一笑﹐邇來部校半登壇。

已看汗竹垂千載﹐欲覽名山徧九州島﹐祇恐聖朝思尙父﹐采芝未得遂眞遊。

黃金散盡結英雄﹐不負行間尺寸功﹐卻愧十年鞍馬下﹐捐軀空慕古人風。

按先生有「常山別戚南塘都護歸宿玉山有作」一首云﹕『懷玉溪頭月色新﹐秋風送別復歸閩﹐乾坤事業孤臣淚﹐南北離情老客身。回首冥鴻天外遠﹐論心芳艸夢中頻﹐何人白首能如故﹐瓢笠相從泗水濱』﹝原注﹕戚﹐山東人﹞﹝見「五嶽遊艸」卷五﹞。考常山在浙江西南﹐近今江山﹐玉山則在江西境﹐亦稱懷玉山。今玩其詩意﹐似是戚公由粵告歸山東時﹐先生曾送之至常山後歸閩﹐途經玉山作此詩也。送別戚公後﹐歸途且曾至武夷山一遊﹐並遇林龍江先生。

「武夷逢林龍江先生」詩﹕『客路秋風起﹐幔亭落葉疏﹐那堪一別後﹐忽是廿年餘﹔道術終歸孔﹐山林早著書﹐扁舟從此去﹐種菊自茅廬﹝「五嶽遊艸」卷三﹞。

按「林子年譜」載萬曆十三年乙酉﹐林龍江先生六十九歲﹔五月﹐因開府趙可懷之請﹐至武夷。九月﹐始還莆﹔與此詩時令事實正合﹔可以證明先生確曾於此時一至武夷也。

黃石齋﹝道周﹞生於漳浦。萬曆十四年丙戌﹝一五八六﹞﹐先生四十六歲。

先生在連江﹐家居讀書。

按先生晚年有「請死」詩云﹕『憶從四十後﹐使與人羣疏﹐閉戶奚所管﹐兀坐攻遺書』﹝見「五嶽遊艸」﹞。

按先生之七世從孫斗初云﹕『先生好藏書﹐收羅甚富﹔所傳「世善堂書目」載一千九百餘部﹐皆五代以後書﹐先伯祖振圖公幼年猶及見之﹐後爲巡撫趙公國麟久假﹝舊譜﹞。

徐霞客﹝宏祖﹞生於江陰﹝據丁文江作「年譜」。梁延燦編「歷代名人卒年表」作萬曆十三年﹐誤﹞。萬曆十五年丁亥﹝一五八七﹞﹐先生四十七歲。

先生在連江家居﹐三月二日賦詩云﹕

「丁亥生日」﹕『三月二日春气鮮﹐吾生當此正弧懸﹐風塵牢落悲離駟﹐江海逍遙憶魯遼。此向暫騎胡馬地﹐南歸剩欠酒家錢﹐眼前萬事何須問﹐且把花枝醉暮年』。

戚公繼光於是年十二月卒於山東蓬萊裏第﹝參「戚譜」﹞。萬曆十六年戊子﹝一五八八﹞﹐先生四十八歲。

是年﹐先生聞戚都護訃﹐欲往山東弔喪﹐行至蘇州﹐以病歸閩。有詩云﹕

赴弔戚都護﹐行至蘇州以病不果﹐生芻萬里去﹐抱病忽言歸﹐一掬孤墳淚﹐空隨暮雨飛﹐客心黃葉碎﹐愁鬢白楊稀﹐千載知交誼﹐存亡自不違﹝按似系秋時作﹞。萬曆十七年己丑﹝一五八九﹞﹐先生四十九歲。

先生家居﹐已數年於玆﹐常從邑人吳文華﹝字子彬﹐號容所﹞尙書遊﹐蓋公時正卻掃家居也。

按「祭吳容所先生文」有云﹕『老先生學術極其端純﹐充養極其完粹﹐功業極其炳耀﹐操守極其廉貞﹐與夫文章翰墨﹐妙絕當世﹐史策旗常皆紀之述之﹐無庸更僕矣。獨計歸田以來﹐數年之間﹐賞花觀魚﹐吟風嘯月﹐第未嘗不從﹐從未嘗不飲﹐飲未嘗不醉﹐醉未嘗不髙歌也』。

吳尙書嘗贈先生詩云﹕

浮雲世事總紛紛﹐聊向城西作隱君﹐雨足春犁常自理﹐月窺巖牖每平分。投林袖剩三邊略﹐閉戶襟披百代文﹐多以顏齡看獨健﹐卽求隱臥未堪云。

蓋尙書長先生二十歲﹐亦忘年交也。按「祭吳容所先生文」有云﹕『老先生齒長二十年﹐巍然先輩矣﹐爵又最尊﹐足迹半天下﹐閱人最多﹐雅不喜飲酒﹐卽燕居﹐無狎容﹐乃大破格﹐傾注裏閈一浮生……』云云。

按吳容所尙書諱文華﹐字子彬﹐世居連江﹐舉嘉靖丙辰﹝三十五年﹞進士﹐授南京兵部主事﹐四十四年轉四川右參政﹐平武定土官鳳繼祖﹐遷廣西副使。萬曆元年﹐四遷河南左布政使﹐萬曆三年以右副都禦史巡按廣西﹐討平南鄕﹑陸平﹑周塘﹑板塞猺及昭平黎﹐遷戶部右侍郎﹐請終養歸。十一年起兵部右侍郎﹐兼右僉都禦史﹐仍撫廣西﹐遷總督兩廣軍務﹐巡視廣東﹐進右都禦史﹐討平惠州岑洞積寇江月照﹑李珍等﹐百年巢穴﹐一旦盡平。十三年﹐入爲南京工部尙書﹐粵人爲祠以祀。明年攺兵部﹐十六年冬﹐以疏論太監張鯨罪﹐帝不聽﹐遂引疾去。二十一年﹐仍越南京工部﹐力辭不赴﹐虛位三年以待﹐卒年七十八﹐贈太子太保﹐謚襄惠。家居嘗買學田百餘畝給諸生﹐生平寡嗜好﹐獨詩歌字法至老猶習﹐其文學爲一時冠冕﹝參「明史」卷二二一「郭應聘附傳」及陳衍「福建通誌」「明列傳」九﹞。按舊譜排吳尙書贈詩於萬曆十六年﹐但「明史」記十六年冬吳公始劾張鯨﹐則歸隱連江﹐至快須至十七年春﹐故將其系於此年之下較妥。是年﹐先生曾至潮州謁韓文公祠﹐有詩記之。其任務爲何﹐不得而知。

按「入粵記」有云「潮城外爲韓文公祠﹐余前「己丑」來潮﹐亦曾謁祠」。可以證明先生於本年曾至潮州。

又「謁文公祠詩」﹕『當年謫宦暫徊佯﹐韓水韓山久未忘﹐已有豚魚知刺史﹐更餘肝膽在封章﹐溪頭樹轉嵐光合﹐城下潮來海气長﹐宇宙行藏應不偶﹐復將杯酒醉斜陽』﹝自注云﹕公居潮僅六月﹐山溪樹木至今以韓名﹐賢人之澤遠矣﹞。萬曆十八年庚寅﹝一五九○﹞﹐先生五十歲。

遊粵東石門寺﹐「讀璧間詩﹐懷王十竹待禦」有句﹕『禦史錚錚一代賢﹐題詩精舍尙依然﹐文章燦爛明於斗﹐世路艱危直似弦﹐艸長地塘空柱石﹐雨深庭院坐桑田﹐靑山此日同懷古﹐啼鳥飛花入暮庭』﹝按舊譜以遊石門寺系於此年﹐未知何據﹐今姑仍舊﹞

按王十竹侍禦﹐諱徳溢﹐字懋中﹐連江人﹐嘉靖丙戌進士﹐知蕪湖有政聲﹐擢禦史。時嚴嵩柄國﹐舉朝爭赴之﹐徳溢不附﹐且劾其貪﹐被譴歸。尋復召爲禦史﹐撫按廣東﹐風紀大振。霍滔渭崖﹝韜﹞公稱爲天下第一禦史。嘗疏請受交趾莫登庸降﹐後以忤當道謫外補松江推官﹐終廣西僉事。連江故無城﹐屢有寇患﹐徳溢倡之﹐於是始有城。倭寇連江﹐以城堅未破﹐存活無算﹝參「福建列傳」明卷八﹞。萬曆十九年辛卯﹝一五九一﹞﹐先生五十一歲。

仍居連江。

秋七月七日﹐上邑吳容所尙書壽有句云﹕『尙書勛業九州島知﹐弧矢懸當織女期﹐海內門人皆省閣﹐鄕中後學半耆頤﹔風淸瘴嶺雙飛劍﹐興在滄浪一鉤絲﹐狂客祝天杯勺醉﹐不須綺席對仙卮』。

萬曆二十年壬辰﹝一五九二﹞﹐先生五十二歲。

隱居連江西郊裏第﹐以讀書灌園自娛。

按先生有園居三篇云﹕『郊居近十年﹐未嘗一出戶﹐慶弔都不行﹐寧免人憎妒﹐憎妒可柰何﹐聊得守恬素﹐種竹匆成林﹐夾徑羅芳樹﹐春至聽黃鸝﹐秋來驚白露﹐時時釀鬥酒﹐雞忝款親故﹐以玆久逍遙﹐浮名奚足數』。其三云﹕『早歲誤談兵﹐偶爲譚﹝原注諱綸﹞兪識﹐祇役在薊門﹐十載棄厥職﹐刀劍換犢牛﹐灌園蔬可食﹐親朋時往來﹐濁酒話耕植﹐……行年五十餘﹐知非愧不徳』。

「壬辰中秋雨﹐同陳於虞﹑吳衡甫飲」有句云﹕『竹徑芳籬窄復回﹐幽棲猶喜隔塵埃﹐開樽更秉連霄燭﹐玩月翻成聽雨臺﹐地靜聲聞秋葉落﹐橋危潮湧雪山來﹐明年莫問遊何處﹐且對知音醉一杯』。萬曆二十一年癸巳﹝一五九三﹞﹐先生五十三歲。

春初﹐海上緊張﹐倭有復來之勢。先生應鄕父老之請﹐作防海事宜﹐欲上之有司﹔已而倭向遼左﹐乃不之上。

與鄧道鳴書有云﹕『弟比年杜門﹐仕進念絕﹐前以南北多故﹐監司郡縣誤加物色﹐一以病謝﹐自知疏傭不堪用耳﹐登壇封拜﹐敬屬之兄丈﹐弟夢思弗及矣。春初﹐海報孔棘﹐鄕之父老彊使之者﹐不得已爲著私議臆說﹐已而倭向遼左﹐乃存之篋中以飼蠹魚』。按防海事宜未收入「一齋集」中。

冬初﹐鄧種﹝道鳴﹞以所著「籌海圖編」示先生﹔先生復書﹐並以所著「防海事宜」示之。

拙稿奉覽﹐徒以與「籌海圖編」有一二語符合耳﹐實不欲求知當道。第五十餘齡﹐發種種白矣﹐薄田力作﹐頗供朝夕﹐讀書諷詠﹐聊足適趣﹐安能束帶折腰﹐向當世貴人徹其喜而畏其怒者乎﹝見「書札偶存」﹞。萬曆二十二年甲午﹝一五九四﹞﹐先生五十四歲。

春﹐詔屢下召吳尙書起爲南京工部﹐吳公力辭不赴﹐先生作春日勸駕大司馬詩﹕徵書幾度下江城﹐髙臥東山出不輕﹐帝爲蒼生思柱石﹐詔從靑瑣動幹旌﹐九霄事業三朝重﹐五嶺烽煙一劍淸﹐客擬驪歌俱獻賦﹐最宜簫鼓帶鶯聲。

按「明史」吳文華傳𨿽作詔下於二十一年﹐但吳公力辭不赴﹐虛位待之者三年﹐則此處先生之勸駕﹐當系之本年更爲合理也。蓋詩中有「徵書幾度下江城」句﹐則非二十一年春之初召也明矣。

夏﹐吳尙書贈所書詩扇﹐先生以詩謝之。

「容所翁惠詩扇二握﹐賦謝」﹕『尙書詞賦早登壇﹐灑翰銀鉤在筆端﹐不用顚狂當日醉﹝原注﹕黃山谷云「顚長史狂僧皆倚酒而通神入妙」﹐容所公素不好酒﹞﹐頓還義獻舊時觀﹔光浮北斗星辰動﹐鬼哭平林夜雨寒﹐江上細看雙彩扇﹐直愁神物起風湍。

按吳司馬善書﹐故先生「答林日正」有云﹕『大司馬知丈舊矣﹐故大字樂於執筆﹐今奉冊葉四﹐其二乃近日答弟者﹐有羲之之骨﹐懷素之態﹐山中可玩可臨』。

秋﹐吳容翁﹝按卽吳文華﹞邀東亭看菊﹐詩云﹕

靖節當年菊滿籬﹐何如此日品多奇﹐卽看五采紛相映﹐試門諸君卻未知﹐疏影

月斜偏照水﹐晚番風引盡浮卮﹐塵俗不到東山地﹐淸賞髙歌醉莫疑。

按是事「舊譜」系於萬曆十六年四十八歲之下﹐有誤。因是年冬﹐吳尙書尙在南京任未歸田也。今姑系於此﹐因原書三詩相連也﹝「五嶽遊艸」卷五﹞。

是年冬十二月十五日﹐閩撫許孚遠初次致書﹐欲聘先生幕府﹔以病辭﹐不就。

「答許撫臺」﹕『第學稼學圃十餘年矣﹐意不知理道爲何物﹔臘月望日﹐周生來召﹐並賜文集﹐第不自意垂暮之年﹐獲聞此至論也。……不幸犬馬之病﹐尙爾牽纏﹐未能伏謁﹐敬遣豚兒祖念﹐代爲叩謝』。萬曆二十三年乙未﹝一五九五﹞﹐先生五十五歲。

春﹐許孚遠撫臺又欲疏薦先生於朝﹐約於延﹑建之間以山人禮相見﹐先生不之赴﹐並作詩見志。

「再答許撫臺」﹕『第自束髮﹐先生木山公教之律身大義﹐易簀之辰﹐又丁寧戒之曰「獨行不愧影﹐獨寢不愧衾﹐晝卜諸妻子﹐夜卜諸夢寐。此古人實學也﹐小子勉之﹐吾不恨矣」﹐嗟夫嗟夫﹗迄今一十七年﹐而卒茫然未有得也﹐風興夜寐﹐實忝所生﹔俯仰天人﹐祇增愧悔﹗以故杜門卻掃﹐絕世紛求﹐以洗滌心原﹐自完性命﹐庶幾見先人於地下﹐或可少逭罪責耳﹗故功名一念﹐久不介之於懷。玆味教示﹐似以其才力可策﹐欲納之仕進之途﹐此非鄙所敢聞也。若然則延建之見﹐在老先生爲休休好士﹐在第亦近於汲汲干進矣。行山人之禮以希終南之捷﹐托問學之名以冀爵祿之實﹐義所不敢出也』。

「辭許撫臺聘命」詩﹕『卜築避人喧﹐入林久滅迹﹐幕府采虛聲﹐幹旄偶相索﹑尺素已力辭﹐重來意轉迫﹐親知胥勸勉﹐寸衷誰復白﹐不見薊門時﹐旦夕修矛戟﹐掫捍在邊陲﹐當路反乖逆﹐所以掛冠來﹐陶情寄蔽澤﹐運斤固無能﹐何從得郢質』。

按許孚遠字孟中﹐號敬庵﹐徳淸人﹐嘉靖四十一年進士﹐出知建昌府﹐暇輒集諸生講陽明之學﹐萬曆二十年擢石僉都禦史﹐巡撫福建﹐倭陷朝鮮﹐議封貢﹐孚遠請敕諭日本﹐擒斬平秀吉﹐不從。福州饑民掠官府﹐孚遠擒倡首﹐亂者稍定。禦史甘士價等劾孚遠宜斥﹐帝不問。又募民墾海擅地八萬三千有奇﹐築城建營捨聚兵以守。因請推行於南日﹑澎湖諸島﹐皆報可。居三年入爲南京大理卿﹐尋乞休﹐卒謚恭簡﹝參「明史」卷二八三﹐又「明儒學」卷四十一﹞。

不久﹐許撫臺轉南京﹐先生題許撫臺「甘棠別詠」捲送之﹝詩見「五嶽遊艸」卷五﹞

二月朔日﹐刻「謬言」成﹐是書蓋家居時訓子之言﹐亦先生倫理讀書之思想也。八篇者﹐論學﹑論聖﹑論經﹑論性﹑論政﹑詩文﹑諸子﹐論兵也。

「謬言小序」﹕『余悅年抱病郊居﹐應接殊寡﹐獨見祖念日夕侍﹐每有疑問﹐輒以意剖之﹐祖念素無記性﹐未幾輒忘矣。潛圖所以備遺忘﹑資觀省也。乃時以片紙書所論說﹐投之篋中﹐歷二年餘﹐得二百一十餘條﹐又以意分爲八篇﹐書帙以告。余曰﹕兒用是安爲乎﹖對曰﹕備遺資省爾。然得意者詞多支﹐得詞者意反失﹐乃稍爲刪潤還之。且戒之曰﹕能言不能行﹐余所羞也。兒徒口耳吾言﹐不能體諸躬行﹐余所惡也。試藏篋中爲兒異日左券﹐不然吾將毀之覆瓿矣。己而家兄覽之﹐謂余曰﹕祖念用心良是﹐吾與爾少時﹐先人訓戒不爲不備﹐然今半記半不記﹐思之未嘗不淚下也。祖念得此可終身佩矣﹐且弟言吾不能定其是非﹐弟可�之﹐以請正四方君子﹐惡用深藏爲。於是﹐祖念問名於余﹐余曰謬言也。惡足名﹐無已﹐名之爲謬言﹐因紀所志兄弟父子交修之意。時萬曆乙未﹐月朔日。陳第識』。

書刻成﹐適張崇仁比部﹝刑部﹞寄書來﹔乃答之﹐並以新刻「謬言」奉覽請正。

「答崇仁比部書」云﹕『姑蘇別來﹐忽逾一紀』﹝按先生在蘇州與張崇仁遊系萬曆十一年辭官歸裏時事﹐至此適十二年﹐故云﹞。又云﹕『弟自歸田﹐杜門屏迹﹐啜粥茹蔬﹐油然適也。偶爲老丈﹝謂崇仁﹞推轂﹐監司郡縣謬加物色﹐苦以廢痼辭之矣。去年許撫臺禮邀相見﹐亦以病謝﹐今春又約於延建之門以山人禮見﹐亦不之赴也。……車駕兩過省下﹐不圖一晤﹐如夢思何﹗讀所惠書﹐幾於汨下﹐生平論交﹐如老丈者可易得哉。玆有「謬言」一冊奉覽﹐所欲請正半在於是』。

秋﹐次子祖發殤﹔先生作悼亡詩三篇﹐並序云﹕『祖發﹐余次子也﹔頗有童烏之敏﹐十八而殤﹐悲夫』﹝按次子生於萬曆六年﹐至此年適十八歲。舊譜排之次年﹐有誤﹔今攺系於此年之下﹞。

「悼亡子祖發三篇」﹕『天道不可測﹐之子乃云殤﹐神駒蹶初服﹐桂樹凋秋霜﹐月月忽流邁﹐測愴玆內傷﹐安能忘情慮﹐臨風以徜徉』。『愁人怯秋色﹐西風蟋蟀寒﹐霏霏黃葉墮﹐觸此長恨端﹐有作滿篋笥﹐不忍復披看﹐如何東門吳﹐欻忽能自寬』。『山川結重陰﹐風雨成秋霖﹐夜長不能寐﹐垂涕沾衣裳﹐寂寥孤雁唳﹐蕭索寒虫吟﹐類有蒙莊子﹐庶以開余心』。

訪舊友於福州﹐作三山感舊詩﹔有句云﹕『嗟予遠行役﹐歸來十二春﹐殷勤覓夙好﹐蹤迹何沈淪﹐如蘭精舍地﹐夜雨滋荊榛﹐人生顧如此﹐感嘆徒酸辛』。

冬十二月﹐配林儒人卒﹔先生於除夕有悼亡詩云﹕

去年當此夕﹐髙燭照深杯﹐今夕復何夕﹐淒淒郁不開﹐漏聲隨淚盡﹐春色帶愁回﹐擊缶憐莊子﹐悲心彊自裁。萬曆二十四年丙申﹝一五九六﹞﹐先生五十六歲。

春初﹐董崇相﹝應舉﹞過訪先生於連江﹐相見大悅﹐遂成莫逆。

「答林懷瓊大尹書」﹕『歲在丙申﹐董崇相過訪山房﹐一見莫逆﹐問所知交﹐輒稱引雅誼』﹝書札﹞。

按先生「與林日正書」有云﹕『近有閩縣春元董見龍﹝當是崇相原名﹞者﹐博學能文﹐深於理道﹐大非塵埃中人﹐春初枉顧﹐遂爲知己﹐數數相遇﹐皆朝談至夕﹐夜談徹曉﹐殊慰孤寂﹐如蘭精舍後﹑未有也』。

按「崇相集」應舉「祭陳一齋文」敍其與先生之交云﹕『𨿽口不相下﹐直如金火相克相成。兄嘗謂我徧交宇宙無兩﹔一齋﹐我亦自信平生無爾篤友』。可見其相知之深。

又應舉「答蘇云浦書」亦云「弟平生有篤友二﹐一是陳季立﹐一是潛父』﹝卽云浦﹞。

攺葬父木山公﹑母楊儒人及妻林儒人於荻蘆峽。

「答林日正」﹕『弟不戀溫麻﹝連江﹞久矣﹐邇者買山治墳﹐鑿爲三坎﹐二以移葬先父母﹐一以葬吾亡妻。豚兒請更益一坎爲吾壽藏﹐弟笑日﹕「四海吾鄕﹐五嶽吾土﹐隨地可死﹐隨地可埋﹐兒能定吾死所乎」』。

夏﹐寄福淸林日正書﹐寄所刻「謬言」﹐並錄「意言」就正﹔並奉吳尙書所書冊葉四相贈﹐蓋爲日正所函索者也﹝「答林日正書」﹞。

六月二十夜﹐郊居與客坐談﹐有虎逐犬薄坐隅。先生起而叱之﹐虎驚走﹐觸廊石盡傾﹔作「叱虎行」﹐並序云﹕『萬曆丙申﹐虎禍大熾﹐頻入城邑﹐賊害人畜﹐民甚苦之﹐無如之何。余郊居﹐六月二十夜有犬幾爲所噬﹐起而叱之﹐得免﹐因有此作』。

夜深與客坐前楹﹐虎有逐犬聲轟轟﹐去我不及三尺許﹐虎其猛列犬悲鳴﹐我起一叱虎且驚﹐走觸回廊石盡傾﹐犬旣得全客亦喜﹐把燭命作叱虎行﹔吁嗟乎﹐倉卒虎威猶可叱﹐不似虛政濫從橫。

秋十月﹐應舉奉母柩葬於連江﹐先生爲之襄理一切。

按「崇相集」「先慈馬太孺人墓志」云﹕『萬曆丙申十月念一日﹐不肖孤應舉﹑應贊奉母馬太孺人葬於連江之安慶裏﹐安定山新兆』。又按應舉「祭陳一齋文」有云﹕『憶昔丙申之歲﹐葬我先慈﹐非兄將不能襄事』。萬曆二十五年丁酉﹝一五九七﹞﹐先生五十七歲。

是年春正月﹐風雨連旬﹐杜門擁幾﹐增訂「意言」成。三月望日﹐序而刻之——蓋是書爲先生讀書之雜感錄也。

時董應舉內召詮曹﹐先生助其北上。

按應舉「祭陳一齋文」有云﹕『丁酉之役﹐抱病自廢﹐非兄將不能北首﹐其後鼓壯吾气﹐勤攻吾病﹐玉我非一﹐載之肺腸』云﹝「崇相集」「祭文」﹞。

是年夏初﹐決意出遊。蓋先生自歸田後﹐每思遠遊﹐今始遂願。

「答林日正書」﹕『邇者友人鄧道鳴寄書云﹕室人仙逝﹐是天絕其內顧憂而促其遠遊也。弟竊有取於其言矣……遠遊之期﹐決在春末夏初﹐自此遂徧九州島﹐不止遊其八巳也﹐後之立傳者將謂入山采藥﹐不知所終矣』。又云﹕『宇宙之內莫如遊樂……﹐今靜而思動﹐居而思行﹐亦勢所必至﹐況家事已付之豚子﹐年來又失其伉儷﹐內顧之念不關﹐逍遙之趣轉篤﹐故能遊也。九州島至廣﹐山水多奇﹐古今靈異之迹﹐往往而在﹐足迹所到﹐紀載隨之﹐豈惟酬四方之志﹐未必非不朽之資﹐故欲遊也』。

暮春﹐遊漳州。冬歸﹐乃寓福州﹐借芝山僧房翻閱藏經。時巡撫金學曾耳先生名﹐欲聘之﹐問倭事戰守之策﹔辭不就。

「入粵記」﹕『萬曆丁酉冬﹐余自淸漳歸三山﹐借芝山僧房翻閱藏經』﹝「粵艸」﹞。「辭金撫臺聘命」﹕『翻經寓禪林﹐落花白畫靜﹐忽有中堅來﹐口稱撫臺聘﹐卒道無所逃﹐遂以荷衣進﹐長揖籌邊堂﹐戰守頻相訊﹐自言山林久﹐況有犬馬病﹐時事百不知﹐何以答明命。逡巡復出門﹐移居變名始﹐我本慕孫登﹐優悠長嘯詠﹐自處腹背毛﹐那與六翮競』﹝「寄心集」卷二﹞。

冬﹐東莞﹝廣東﹞林培之以禦史言事﹐謫閩爲鹽運知事﹐欲晤先生﹐乃得施良庵之介﹐遂論交焉﹐與遊華林西禪諸寺。

「入粵記」﹕『時東莞林培之﹐以禦史言事﹐謫閩運幕﹐欲晤予而恐其鑿坯也﹐約施艮庵先訪﹐已而培之入門﹐卽日請爲方外交﹐公無避我﹐坐談久之﹐相得甚歡。艮庵者漳之先達﹐余所嚴事﹐曾宦粵中﹐與林有世雅﹐嗣是三五日必一來﹐來必久坐﹐或談佛經﹐或評將傳﹐至論山水五嶽﹐遊志津津合也。時約同遊華林西禪諸寺﹐徜徉竟日』。

按「明史」卷二三四「馬經綸傳附林培﹝卽培之﹞傳」載﹕『東莞林培﹝字定宇﹞由鄕舉爲新化知縣﹐縣僻陋﹐廣置社學教之﹐民有死於盜者﹐不得﹐禱於神﹐隨蝴蝶所至﹐獲盜﹐時驚爲神。徵授南京禦史﹐疏論時政不當﹐帝怒﹐謫福建鹽運知事﹐告歸卒』。

冬﹐與林培之同訪沈士宏將軍於鎭東。

按「明史」卷二七。載﹕『有容字士宏﹐宣城人﹐幼走馬擊劍好兵略﹐舉萬曆七年武鄕試﹐授昌平千總﹐調薊東路轄南兵。萬曆十二年秋﹐朵顏犯劉家口﹐有容以二十九騎擊退之﹐由是知名﹐尋從宋應昌援朝鮮﹐乞歸』。時日本封事壞﹐倭有進犯勢﹐福建巡撫金學曾起有容﹐使守浯嶼﹑銅山一帶﹐先生在薊門時﹐因與有舊﹐故訪之。按有容曾序「薊門兵事」云﹕『季立先生在薊﹐余甚習其行事』云云﹐可知其與先生相交之深。萬曆二十六年戊戌﹝一五九八﹞﹐先生五十八歲。

春二月﹐至海壇訪沈士宏將軍﹔示以所著「薊門塞曲」﹐將軍錄存之﹝見「合刻塞曲粵艸」序﹞。乃同泛海﹐觀石碑洋。

「入粵記」﹕『戊戌春仲﹐遂同泛海觀石碑洋﹐石碑洋者海中孤島﹐上有一石﹐髙百仞余闊十仞余﹐宛如碑碣﹐卓然中流﹐天下奇觀也。過此百里﹐則海壇故疆﹐又數百里則��東庠﹐閩極界﹐出此夷矣。一日﹐乘巨艦破浪﹐偶閣沙礫﹐舟人驚惶﹐將軍獨自若﹐謂畬曰「吾與公豈海中腐骨乎」﹗潮長﹐竟脫。將軍宛陵﹝卽安徽宣城﹞人﹐往在遼左﹐身經百戰﹐故撫臺﹝指金學曾﹞檄置海壇﹐命統舟師捕寇。余因是極騁覽﹐然每逢奇勝﹐輒思培之﹐培之亦憶余也』按林培之此時尙畱三山。

四月﹐林培之告歸養母﹐以書約先生遊羅浮﹐遂還三山﹐同入粵﹐便道遊石竹山﹑九鯉湖諸勝。

「入粵記」﹕『四月書來﹐謂將告歸省母﹐羅浮故名山也﹐足下無意乎。余自海上走三山﹐則培之往鼓山矣﹐復就之鼓山﹐信宿而歸﹐遂同遊雪峯水口﹐往來凡旬餘。五月六日﹐余歸連省告先墳﹐並辭吳容所先生。十三復至﹝三山﹞。十五日培之先發﹐十七日餘發﹐十八會於宏路驛﹐十九同遊石竹山』。

「與林培之入粵便道宿石竹巖」詩﹕『笙簫縹緲接飛仙﹐峭壁參差境自偏﹐入洞紫雲迷曲徑﹐憑欄靑靄落平田﹐林間伏火還畱竈﹐石上鳴琴不用弦﹐乘興已經三臘屐﹐莫將疏鬢嘆流年』。其二﹕『一宿孤峯上﹐悠然物外心﹐鶴歸靑海杳﹐鶴嘯碧雲深﹐鐘磬僧常定﹐風塵夢不侵﹐明朝相別後﹐因憶此登臨』。五月二十二日﹐至莆田﹐拜林公兆恩祠。二十三日﹐遊九鯉湖﹐賦詩。

「入粵記」﹕『二十二日至莆田﹐余拜林龍江詞﹐時卒四閱月矣﹝按「林子年譜」記龍江先生卒於萬曆二十六年正月十四日﹞。次日﹐同遊九鯉湖﹐湖大百畝許﹐深莫測也﹐底外純石﹐其源自數百里來﹐四時常滿溢奔湃﹐九漈聲如鼉豉﹐轟轟震天﹐遊人至此﹐俗盧忘矣。其最勝在水簾洞﹐如煙如雲﹐如雪如波濤﹐跳躍■﹝氵剽﹞■﹝氵揚﹞﹐隨風遠近﹐日色橫照﹐則金碧朗晃﹐變態萬狀。坐玩良久﹐舉杯酌賞。培之曰「匡盧瀑布﹐春夏則溢﹐冬則涸﹐不若此無分四時也」。又曰「樂哉今日之遊」。余曰「余遊誠樂﹐使公而爲布衣﹐樂豈減是乎」﹗曰﹕不減。「使公而居政府﹐樂豈加是乎」﹖曰﹕不加。則相與嘆曰「得樂於山水﹐猶莫之加損也﹐況得樂於性天乎」﹖信宿出山﹐培之謂余曰「是靈夢聞天下﹐何爲猶無所祈」。曰「素位而行﹐不敢有所希冀﹐利害禍福﹐到則知之﹐先知庸益乎﹖故三遊石竹﹐再遊九鯉﹐無所祈也」。培之笑而不言』。

「遊九鯉湖詩」﹕『碧澗澄潭畱古迹﹐芒鞋黎杖踏斜曛﹐八公悟道空思漢﹐九子丹成卻羨君﹔濤湧懸崖秋作雪﹐煙生古鼎晚流云﹐莫擬頓醒人間夢﹐鼉鼓鯨音書夜聞』。五月二十六日﹐抵泉州﹐寓鄧麟石家﹐遊淸源山。

「入粵記」﹕『二十六至泉﹐地主鄧麟石以歸善尹覲過家﹐遂邀遊彌陀巖﹐巖有石室﹐因山石鑿爲佛像甚偉﹐前徑路逶迆﹐石刻「招飲徑」三字。交蔭嘉木﹐淸泉飛出樹杪﹐飲數巨觥﹐遂沿澗登扳﹐至巢雲巖﹐列坐澗曲﹐洗盞淸流﹐疊酌至醉﹐此皆淸源山西麓也﹐昏黑始下山』。六月初三﹐至漳州﹔初七﹐出閩關。初八﹐至潮州﹔十六﹐抵惠州。二十九日﹐入山﹐遂居羅浮。

「入粵記」﹕『六月初三至漳﹐培之問余﹐吾聞漳有吳學淳﹐閩中長者也。持義甚髙﹐公豈習其人乎﹖曰「吾老友也」﹝按吳學淳亦潘碧梧弟子﹞﹔因邀與談而去。初七出閩關有「初出閩關值大風雨」詩。初八至潮﹐……十六至惠﹐羅浮惠之望也﹐培之遂歸東莞﹐余從此入羅浮』。

「惠陽別林培之」詩﹕『偶有羅浮興﹐同爲嶺海行﹐長程俱借馬﹐每飯必分羹﹐蔬菜聲名重﹐曇花世界輕﹐今朝忽岐路﹐黤黤別離情』。

「居羅浮記」﹕『……乃入山居石洞﹐六月二十九日也﹐山多楓樹﹐秋露零落﹐楓葉淅淅﹐竟夜有聲。或萬里無雲﹐月如加明﹐星如加大﹔或風雨驟來﹐溪聲雷迅﹔或曉起蒙陰﹐白雲縷縷入戶﹐與香煙交錯﹔或夕影橫斜﹐石崖芳艸﹐可散步班荊﹔或日色晴明﹐采葛男婦﹐徭歌徧山谷﹐其致皆足樂也。余讀書靜坐﹐忘其非家﹐未幾僕病﹐土人代炊﹐又病。餘白﹕「是山靈欲勞我」﹗乃就澗極泉﹐沿崖拾薪﹐自給晨夕﹐且以餉僕之病者﹐二旬僕愈﹐培之屢書言欲入山﹐不果也』。

秋﹐在羅浮﹐懷董崇相﹐寄詩三首。其一云﹕『江頭別去兩經秋﹐獻賦明光賜錦裘﹐遙約幔亭並太佬﹐此時蹤迹在羅浮』。

十月﹐培之來自東莞﹐遂與同遊洗耳泉﹑淸霞洞﹑沖虛觀﹑黃龍洞﹑玉女峯﹑飛雲峯諸勝。

越三日﹐培之下山﹔又三日﹐先生亦下山。蓋至此已居羅浮四閱月矣﹝詳見「兩粵遊艸」「居羅浮記」﹞。

十月二十九日﹐訪林培之於東莞﹔十一月﹐同遊西樵﹝按西樵在廣州西南百二十里﹐屬南海縣地﹞。

「遊西樵記」﹕『十月晦﹐余訪培之於家﹐拜其母﹐諸弟子侄相見﹐顒如﹑濟如也。十一月朔﹐培之駕舟與余往西樵﹔且曰﹕是月望前﹐吾卜遷葬先室﹐今姑乘間遊。次日過波羅海﹐謁南海神廟﹐廟起自唐韓文公﹐碑記具在……。廟前岡突起﹐上亭扁曰「浴日」。縱觀海天﹐茫渺無際。三日﹐抵海珠寺﹐宿焉﹗寺在羊城南郊海中﹐宋李忠簡公始建……。五日﹐發海珠。六日﹐抵觀山市﹔蓋西樵北麓也。次日﹐冒雨登嶺……。八日﹐遊西峯書院﹐本霍文敏建也。文敏從孫雅知培之﹐時巳有事羊城﹐獨其弟益茂畱飲﹐庭中桂一株﹐幹大如斗﹐嘉樹也。培之爲葬事別去﹐余復宿云居』。

連日先生與霍茂等﹝霍韜孫﹞遊西樵聚仙臺﹑環翠樓﹑大科峯﹑九龍洞﹑噴玉巖﹑天湖﹑碧玉泉等處﹐復遊白雲洞諸勝﹐計自入山至出山約旬日。

「遊西樵記」﹕『西樵故未有稱﹐自霍文敏﹝韜﹞﹑方文襄﹝獻夫﹞﹑湛文簡﹝若水﹞﹐卜隱其間﹐遂名聞天下﹐與羅浮埒。峯巒重重﹐包裹如蓮花然。周回四十餘里﹐山宜茶﹐居民十三村﹐悉藉茶衣食﹐不復知禾麥桑麻也』。

秋末﹐吳容所尙書卒﹐年十八﹝﹖﹞﹐謐襄惠。

仲冬﹐至端州﹝今廣東髙要縣﹞﹐與培之友梁約中遊七星巖﹐遂徧歷水月宮﹑玉虛宮﹑三仙觀﹑棲雲亭﹑石室巖﹑環翠亭﹑紫竹洞﹑臥龍洞諸勝﹝詳見「遊七星巖記」﹞。

冬﹐訪鄧鐘﹝道鳴﹐一字符宇﹞將軍於東安﹐居九星巖下﹝按東安今廣東云浮縣﹞。蓋先生與其同出於兪大猷之門﹐故交也。

「鄧將軍平黎小傳」云﹕『鄧將軍者﹐東山參將元宇公也。﹖按將軍溫陵人﹐萬曆丁丑武進士﹐爲東安參將﹐時方奉命平瓊州酋黎馬屎有功﹐歷官前軍都督﹐同知四川貴州總兵官﹐以徵苗播功予世襲』。

「遊九星巖」詩﹕『東岡城外九聯峯﹐擢秀爭奇並可憐﹐古洞玲瓏懸夜月﹐層崖陰靄吐寒煙﹐虛疑一剎西天上﹐實見雙星北斗邊﹐風景有餘山壤僻﹐客來心賞欲棲禪』。

是年﹐董崇相得第進士。

萬曆二十七年己亥﹝一五九九﹞﹐先生五十九歲。

春初﹐鄧道鳴將軍招飲於燕喜亭﹐先生詩賀之。

「題鄧參戎燕喜亭用韻」﹕『練成虎旅更誰如﹐裘帶雍容水竹居﹐好客新開方畝宅﹐談兵自注六韜書﹐芳春鳴鳥聲相應﹐細雨棠梨葉已舒﹐衰病獨慚張仲侶﹐尊前頻憶艸玄廬』。

二月﹐訪沈士莊刺史於康州﹝今廣東徳慶縣﹞﹐遂遊三洲巖。

「遊粵西記」﹕「己亥二月﹐復訪沈刺史於康州﹐遊三洲巖﹐此兩粵之界也』。

按三洲巖在徳慶縣東七十里。「明一統志」載﹕『三洲巖取蓬萊第三洲之名﹐巖中有石室﹐室有石乳﹐蒼綠色﹐間類佛像鐘磬玉麟遊魚之屬﹐宋周惇頤﹑蘇軾等並有題識』。

二月初四月﹐在徳慶﹝卽康州﹞始聞吳容所尙書訃﹐先生作文祭之。

「祭吳容所先生文」﹕『歲己亥二月初四日﹐溫麻山農陳第遊西樵過徳慶﹐始聞大司馬容翁吳老先生之訃﹐已數越月矣﹐愴然慟哭者久之。乃以絮炙寓祭曰﹕嗚呼痛哉﹐丁酉暮春﹐第有漳泉之遊﹐至戊戌夏始歸謁也﹐僅一二見﹐復爲東粵之遊﹐不意浪迹方外﹐未及言歸﹐而竟抱此永訣之戚也。……第自去冬在羅浮附尺素﹐今聞仙逝﹐乃在秋末……。第與友人約遊五嶽﹐今且積懣思歸矣﹐然𨿽歸也﹐求爲曩時之暢飲浩歌﹐豈可得乎』﹖

「康州署中重晤康文學用韻爲答」﹕『五嶺飛花二月深﹐豈期書劍復同臨﹐風塵莽莽惟雙眼﹐今古寥寥獨寸心﹐暫聽鶯聲依宦捨﹐底將鶴夢向禪林﹐何當遲暮逢知己﹐綠酒靑燈不斷吟』。可知二月末先生尙在廣州。

三月﹐入廣西過蒼梧﹐趁昭州﹝今廣西平樂縣﹞船﹐溯江而進﹐旬日至昭州﹐謁平樂令黃文宇﹐先生里人也。復具舟溯漓江而進﹐五日至桂林﹐道經陽朔憩焉。至桂林會見里人薛慕南﹐時主藩幕﹐遂寓而徧遊焉。

其記桂林之遊雲﹕『省會道途坦潔﹐風俗朴茂﹐余以慕佳山水至﹐日乘肩輿令奚兒載酒恣其所之﹐所聞三十里內外﹐無不遊也。嘗遊風洞山……又嘗觀榕樹門……門上老榕一株﹐根劈爲兩﹐分左右而夾門﹐人從門行走﹐若出榕跨下﹐……先師兪虛江祠﹐在門北數武﹐余入而拜﹐出撫榕睠焉不能去﹐又嘗遊七星峯……象鼻山……白龍洞……虞山舜祠……又嘗遊堯山……時春三月﹐杜鵑盛開﹐一片紅錦﹐亦奇觀也』﹝「遊粵西記」﹞。

四月﹐還過蒼梧﹐欲溯左江遊都嶠白石﹐阻雨不果﹐歸康州。

『余自二月末發蒼梧﹐四月初旬回過其地﹐蒼梧寄酒﹐桑寄生所釀﹐佳者不亞蘇州三白﹐復欲溯左江遊都嶠白石﹐阻雨不果﹐歸康州』﹝同上﹞。

夏﹐還粵東﹐重宿海珠寺﹔有詩﹐並答林培之論讀書之法。

去年曾結海珠盟﹐最喜重來月色淸﹐波浪茫茫窗外動﹐帆檣面面鏡中行﹐云連村郭塵難到﹐樹掃星河暑不生﹐永夜溯回人獨醒﹐漁燈滅盡聽鐘鳴。

「答林培之」﹕『嘗聞古有一錢尺帛不入私房﹐今於足下見之﹐又聞閨門之內﹐肅若朝廷者﹐亦於足下見之﹐足信非煙火中人也。弟自束髮遊江湖﹐閱人頗多﹐傾蓋而合﹐合而不能稍離﹐離則思聚﹐聚則經歲月而未忍去﹐獨兪虛師與足下二人耳。易曰﹕如蘭斷金﹐豈艸艸乎﹖弟之遊桂林也﹐衡山在望﹐湘水非遙﹐獨以未嘗握別足下﹐故復返五羊﹝卽廣州﹞耳。弟之所以逍遙汗漫﹐行萬里若適莽蒼者﹐所幸有三﹑不幸有二﹕幸而不富不貴不病故能遊﹐不幸而無怙無恃故得遊﹐足下有母﹐從吾遊能乎﹖且弟蕭然一身﹐無所需於人世﹐往來兩粵﹐鄧將軍爲之聚糧﹐然受少辭多﹐未嘗過費其資斧﹐餘者饋遺﹐一切謝絕。念置身方外﹐與世日疏﹐受而不報﹐徒掛方寸﹐故必卻也。又晚年飲食恬淡﹐頗覺腸胃堅完﹐間或燕會﹐富貴者家﹐不下箸則忤人﹐徧下箸則傷腹﹐不得已往往避匿。嘗語友人﹕「江湖樂矣﹐尙有三苦﹐一者惠金﹐苦我辭也﹔一者置酒﹐苦我避也﹔三者投刺﹐苦我答也。不日來東官﹐足下其無以三苦者苦之』。

又與論讀書之法云﹕『夫讀書當讀史﹐詩文實在所緩。史者古人實用﹐貴得其神髓﹐故定心忍性﹐死生不動﹐古人有之﹐持以自校﹐則徳進﹐撥亂應變﹐倉卒立辧﹐古人有善用其法則業修』。

不久﹐林培之來會﹔乃與之再遊崖山﹐觀宋故宮處﹐作「崖門弔古」詩。

按「祭林定字先生文」云﹕『今年夏﹐又同至崖門﹐視宋宮故處』﹔蓋系指二次至崖門事也。

「崖門弔古」云﹕『君臣同日蹈滄波﹐宗社淪沈可柰何﹐潮落崖門苗黍長﹐月明陵廟杜鵑多﹐乾坤有淚傷沙漠﹐江海無情弔汨羅﹐罷說當年興廢事﹐白雲孤島且髙歌』。

時黎馬屎糾眾剽掠三州十邑﹐制府令鄧道鳴將軍渡海﹐與雷廉瓊崖兩將﹐分東中西三路以進。鄧任東路﹐獨奪磢門天險﹐大破黎人﹐擒其渠魁﹐班師而還。先生作鄧將軍平黎小傳﹐並詩以揚之。

「贈鄧道鳴將軍徵黎大捷」﹕『將軍南伐振天聲﹐擒縱由來百巧生﹐戈申自開魚鳥陣﹐烽煙盡掃虺蛇營﹔月明碧嶂先驅馬﹐雨過滄溟爲洗兵﹐共說黎人終不反﹐珠崖應築受降城』﹝「粵艸」﹞。

秋九月初二日﹐林培之卒於東莞家中﹐年五十三﹔先生視殮慟哭﹐復致奠焉。

「祭林定宇先生文」﹕『維萬曆二十七年九月初二日﹐柱史定宅先生率﹐方外友弟陳第視殮慟哭﹐七日從譚山人輩致奠﹐十一日將有康州之行﹐復用酒果造別於其靈曰………始先生在畱都﹐朝廷督過臺省﹐一朝而斥逐者三十餘人﹐畱都臣工宜有言而未言也﹐先生奮不顧要﹐直以死諍﹐幸而天子聖明﹐薄謫之閩也。第自丁酉冬﹐論交於閩之僧捨﹐戊戌同爲羅浮西樵之遊﹐……今理舟西發﹐敢以所思之意告於靈右﹐……』﹝按舊譜排祭定宇先生事於戊戌五十八歲下﹐大誤﹞。

「哭林培之」詩﹕『天涯長別黯消魂﹐淚灑西風落九原﹐諫艸已知懸日月﹐典型猶在重乾坤﹔淸秋慘淡聞鄰笛﹐�社淒涼掩客門﹐五嶽祇今成獨往﹐匣中流水向誰論』。九月中旬﹐先生由東莞西發﹐再往康州﹝徳慶﹞訪沈刺史。

「答譚見日﹝卽譚山人﹞贈別﹐時余往康州訪沈刺史」詩﹕『寂寞逢君日﹐東官﹝惠州﹞數月遊﹐上書追賈誼﹐奇策似畱侯﹐江海孤帆夜﹐風霜滿目秋﹐封康應不往﹐懸榻待南州』﹝原注﹕山人﹐嘉靖間上時務十事﹞。

按沈刺史字士莊﹐爲沈士宏將軍之兄﹐時宦康州﹐先生大約得士宏之介﹐得締交焉。是年歲暮﹐仍駐足康州沈刺史處。

按先生於次年庚子孟夏「答林懷瓊大尹書」云﹕『弟自戊戌入粵﹐居羅浮最久﹐已而又遊西樵﹐且出海觀崖門宋宮故處﹝按此似系指第一次遊崖山﹐因萬曆二十七年己亥夏曾又遊一次﹐見「祭林定字文」﹞。己亥﹐遊西粵蒼梧﹑桂林諸名山﹐歲暮﹐仍駐足康州耳﹝蓋此系指二次復往康州﹐在林培之死後事也﹞。所至不敢通刺﹐當路貴人﹐蓋以出處殊途﹐並介異道分帷﹐與羽客禪僧爲侶﹐沈刺史生平气義相期﹐不得不見﹐見爲所投轄﹐又不得不畱』。

冬﹐寄董應舉書﹐並翻刻「謬言」﹝按是年崇相除廣州府教授﹞。

「寄董崇相書」云﹕『弟自去秋居羅浮﹐冬又有西樵之行﹐今年春夏又爲桂林之遊﹐兩粵名勝﹐已得其七八矣。遊興尙未艾也﹐玆有相知﹝指沈刺史﹞欲畱過冬﹐明春復有衡山之約﹐……「謬言」爲索者多﹐近又翻刻於粵﹐能使此書信今傳後﹐實在老丈﹔不識有意否也』﹖萬曆二十八年庚子﹝一六○○﹞﹐先生六十歲。

暮春初旬﹐與鄧道鳴將軍同遊曹溪﹝在今曲江縣東南五十里﹞。孟夏末旬﹝四月末﹞﹐復還康州﹐得讀林懷瓊大尹書﹐始論交焉﹔蓋亦得之崇相之介也。

「答林懷瓊大尹」﹕『暮春初旬﹐與友人爲曹溪之遊﹐孟夏末旬復還康州﹐始得讀翰教﹐並諸詩歌記銘﹐爽然自失矣。歲在丙申﹐董崇相過訪山房﹐一見莫逆﹐問所知交﹐輒稱引雅誼﹐弟是以知足下﹐不謂今日亦以崇相相見知也』。

「借鄧將軍遊宿曹溪用韻言別」﹕『西門來法意重經文﹐直指眞空獨此君﹐錫落名山驚鶴駕﹐杯浮古井結龍云﹐千年炒傷尋常在﹐五派傅燈不易聞﹐握手南華同一覺﹐卽看長劍掃蠻氛』。

按鄧將軍時似駐節惠州﹐先生曾有「晉康﹝今在廣東云浮縣西北康州端州之間﹞送鄧將軍之任惠州詩」﹐玆西來任務﹐似與徵討播州土司楊應龍事有關。蓋後此先生有「鄧元宇將軍徵播﹐余自端州送至韶陽﹝今曲江﹞賦贈二絕」云﹕『新剖徵西伏虎符﹐追隨千里有潛夫﹐平蠻倘過瞿塘下﹐重疊江心八陣圖』。其二云﹕『折衝尊俎世無雙﹐去歲平黎淨海邦﹐此日先聲乘破竹﹐洞蠻知縛巨魁降』。

按「明史」「神宗本紀」載﹕『二十八年二月﹐李化龍帥師分八路進討播州﹝今貴州尊義﹞﹐六月丁丑克海龍囤﹐楊應龍自縊死﹐播州平』。鄧元宇當是八路軍之一。夏﹐仍在康州沈士莊刺史署中。

按「答林懷瓊大尹書」末云﹕『目今怯暑﹐散發署中﹐秋涼歸閩﹐明春將采藥終南﹑武當間矣。陽春樓﹐巾子山﹝按在浙江鎭海縣東北二里﹞姑付之神遊﹐足下報政已久﹐喬轉有期﹐同此九州島﹐一宦一遊﹐會有相遇日﹐艸艸謝厚意』。蓋林大尹時正署新會也。秋﹐先生病畱康州﹔愈﹐遊陸賈祠。

「庚子中秋病漫賦」﹕『紫薇精舍榜江村﹐皓月停停露滿園﹐偶爲病魔欺白鬢﹐不緣地主靳靑尊﹔少年偏是歡娛甚﹐孤枕能無醉興存﹐轉憶羅浮今夜景﹐提壺深扣酒家門』。

「康州香山陸大夫祠」﹕『漢室公卿業盡聞﹐雍容裘帶獨憐君﹐使車頻入蠻夷地﹐壯節能開嶺海云﹔春到山花猶似錦﹐風來巖桂盡飄芬﹐當年更進調和策﹐應是安劉第一功』﹝原駐云﹕賈入粵說尉佗﹐過康州髙山私誓曰﹐事成以錦裏山﹐後徧植杜鵑花代錦﹐因名錦山﹞。

是年﹐先生兄又山北上應試﹐作「懷家兄」詩。

「懷家兄﹐時家兄應貢北上」﹕『三年花鳥滯東官﹐匹馬誰同行路難﹐薊北粵南音信杳﹐不堪姜被夜生寒』。

按是年先生遊粵適三年矣﹐又「寄心集」卷五「懷又山家兄三篇」序云﹕『戊戌余遊粵﹐庚子家兄北上』﹔卽此時事也。

九月﹐由康州回廣州會諸友﹐並謁林培之墓﹐有詩。

「羊城遇陳邦敬志喜」﹕『芙蓉秋色粵江湄﹐忽漫相逢喜可知﹐萬里離居頻遠訊﹐三旬並榻豈前期﹐興來每億土猷棹﹐坐隱還推謝傅棋﹔歲晚白雲思結社﹐爲君歸治釣魚坡』﹝自注云﹑弈名手談﹐亦名坐隱﹞。蓋先生曾與同寓三旬也。

是年重九日﹐與莫元愼﹑董廣文等遊﹐有「九日贈莫元愼秀才」及「九日薄暮同董廣文﹑莫李二文學過唐山人靑門別業」諸詩。

又拜謁林培之墓﹐有序云﹕『培之與余爲方外交﹐覽粵東名山殆盡﹐嘗欲卜築匡廬﹑衡山爲終老計。去秋長逝﹐時譚﹑尹二子邀登西樓﹐賦詩流涕﹐今秋從端州謁墓下﹐過西樓弗忍登邊。噫﹗九原不作﹐吾誰與遊』﹗

秋末﹐先生別東莞諸友﹐冬經江西贛州﹐追懷林培之﹐有詩。

「畱別東莞諸友」﹕『三年臘屐漫登臨﹐歸去棲棲思不禁﹐實有絕弦今日淚﹐虛傳掛劍古人心﹐秋風匹馬關山遠﹐落月孤舟雨雪深﹐珍重諸君憐別意﹐莫忘魚雁寄遐音』。

「虔州追懷林培之」﹕『與誰同入粵中來﹐一劍西歸意轉哀﹐此夜相思何處月﹐滿江霜冷郁孤臺』﹝按虔州卽今之贛州﹐蓋先生遊粵﹐由漳泉入潮州﹐回則由贛入閩也﹞。萬曆二十九年辛丑﹝一六○一﹞﹐先生六十一歲。

先生由粵東還閩﹐過崇安﹐遊武夷﹐經延平﹔春初﹐抵家。

「入閩關賦」﹕『冬盡霜寒折角巾﹐看梅踏雪又南閩﹐一瓢明月三年客﹐萬里靑山五嶽身﹐鬢髮別來心共短﹐江湖歸去夢猶頻﹐懸知門徑荒蕪甚﹐稚子開尊候主人』。

「曉行崇安道中」﹕『午夜發揚莊﹐天邊月一痕﹐冷風翻野燒﹐寒霧暗橋門﹐樹影參差路﹐雞聲遠近村﹐客途多不愜﹐髙枕憶鄕園』。

按此詩之後﹐先生有「詠玉女峯」詩一首﹐玉女峯在武夷二曲﹐似其經崇安時﹐曾便道遊武夷山也。詩云﹕『插鬢山花春自開﹐瑤地風雨暗飛來﹐娉婷獨立幔亭下﹐不受人間玉鏡臺』。「過延津悼林世科﹐因柬遊叔子」﹕『交遊四十年﹐相知如一日﹐蹤迹故參商﹐神情總膠漆﹔卜築郊之西﹐憐君常促膝﹐雪裏弄園梅﹐閒中頌江橘﹐自謂永若斯﹐歲寒同隱逸﹐豈意別離來﹐匆匆報君卒﹐雨雪劍溪頭﹐悲思成首疾。寄語遊山人﹐浮生那可必﹐誰當金石堅﹐會見有終畢﹐努力出風塵﹐酣歌日鼓瑟』﹝按林世科﹑遊叔子均先生幼年同學也﹞。

先生抵家時﹐大約當在春間﹐大槪此時卽著手編著毛詩古音考﹐未脫稿。

秋﹐又出遊。

「毛詩古音考跋」﹕『往年讀焦太史筆乘曰﹐古詩無葉音﹐此前未道語也﹐知言哉。歲在辛丑﹐嘗爲考證﹐尙未脫稿﹐卽有建州溫陵之遊』按建州﹐此處當指福州﹔溫陵﹐泉州也。

初秋﹐約沈有容將軍及王鍔同遊福州南臺﹐刻石紀念﹐並序其詩云﹕『萬曆辛丑秋﹐餘同宛陵沈有容﹑溫陵王鍔遊南臺﹐二君下山﹐余獨畱經月﹐漫題』。

探奇不憚遙﹐五獄長爲客﹐坐破南臺云﹐乾坤何日夕。

按「泉州府誌」卷五十四「明文苑傳」﹕『王鍔字淑甫﹐號元液﹐晉江人﹐文升子。天性孝友﹐藉教授弟子自給﹐操持極嚴介。平生志學﹐以「居敬窮理」爲務。癸巳後﹐潛心著述﹐有

「四書五焚存稿」﹑「易經七削存稿」等﹔學者稱爲「漢冶先生」』。

秋﹐再遊淸源小云關﹐劾石有詩﹐並序云﹕萬曆甲戌春三月﹐余從先師虛江遊淸源﹔辛丑秋﹐再至﹐以鐵如意擊石吟曰﹕

重來三十年﹐感嘆遊非昨﹐空餘夢寐存﹐九原詎可作﹐徘徊石刻前﹐淚灑秋風落﹝原注﹕兪師舊有紀遊石刻﹞。

又謁兪大猷墓﹝按「泉卅府誌」卷十七載﹕都督兪大猷墓﹐在郡城北﹞。

「謁兪虛江先生墓墳」﹕『家內渺一身﹐微塵在髙閣﹐風吹巧相逢﹐聖智何能度﹐相逢復相離﹐蹤迹兩寂寞﹐所志竟未酬﹐秋蓬任飄泊﹐壯歲處江海﹐都護來聘余﹐一言魚水合﹐延致學兵書﹐從遊抵京都﹐慨然投筆起﹐執戟捍衝邊﹐勛庸謂此始﹐椓削媚貪人﹐義烈夙所恥﹐都護返泉室﹐余亦歸敝廬﹐灸絮謁荒墳﹐往來徙欷歔﹐立徳本吾師﹐感恩兼慈父﹐九原深幾許﹐會面嗟無路﹐曩有所遺緘﹐縢藏在巾篋﹐歲月時一展﹐字迹鮮不滅』。

冬十月﹐訪沈有容將軍於嘉禾﹝今廈門﹞﹔先生示以「兩粵遊艸」﹐將軍爲之作序﹐與「塞曲」合刻。

「合刻塞曲粵艸序」﹕『往戊戌春﹐季立先生過余海壇﹐以「薊門塞曲」示錄藏之。余辛丑春﹐先生自粵歸﹐復過余嘉禾﹐檢其篋中﹐得「兩粵遊艸」﹐余又手錄﹐將合而梓之。先生固遜﹐謂「塞曲」多得自馬上﹐「粵艸」多得自舟中﹐音節弗類﹐宋人燕石也﹐安用市張以取笑大方。余曰﹕不然。夫詩猶畫也﹐山川之形勢存焉﹐余嘗至薊未嘗至粵﹐今讀塞曲﹐戚戚然若陟降於灤河孤竹之墟﹔讀粵艸栩栩然神遊於五羊八桂之境也。……先生著述頗富﹐其道眞在「謬言」﹑「意言」﹐其緒餘在書札與「松軒講義」﹐其土苴在「薊門兵事」及玆二編﹐𨿽然道器匪離﹐有味哉莊子履豨之說也﹐孰謂觀二篇者﹐不足見先生。萬曆辛丑十月望日﹐宛陵沈有容撰』。

過漳州林可玉家﹐畱款﹔先生贈之以詩﹝按先生二十歲時﹐木山公曾脫可玉於獄﹐故林子感之﹞。

「贈林可玉」﹕『種田垂釣自江鄕﹐四十年來意未忘﹐溟海驚濤辛苦地﹐至今回首望淸漳』。萬曆三十年壬寅﹝一六○二﹞﹐先生六十二歲。

是年﹐先生兄又山尙滯畱京師﹐先生作「懷又山家兄」三篇﹐並序云﹕『戊戌﹐余遊粵﹐庚子家兄北上﹐及余歸﹐家兄尙畱京師﹐一別五年﹐懷不能已』。

詩曰﹕『燕雀昔南去﹐鴻雁亦北翔﹐光陰迅流邁﹐居處各異鄕﹐少小受書日﹐螢火共一囊﹐晚過林泉下﹐荊花對淸觴﹐如何久離別﹐五載不相將﹐幾處臨流水﹐欲濟無舟梁﹐春風郁懷思﹐涕淚沾衣裳』﹝按由戊戌算至本年﹐適五年﹞。

十一月﹐訪鄧鐘將軍於海上﹝當時鄧將軍似屯浯嶼一帶﹞﹐贈之以詩。

「海上贈鄧道鳴將軍」﹕『苦憶長安醉別離﹐仲冬迢遞訪舟師﹐風濤盡處申三令﹐島嶼空中辧五旗﹐已分尋山同豹隱﹐忽來談劍有龍知﹐匣琴流水無窮調﹐鼓向尊前愛子期』。

十二月初七﹐與沈士宏﹝有容﹞將軍同往東番﹝卽臺灣﹞剿倭。初八晚﹐舟過澎湖溝﹐颶風大作﹐播蕩一夜一日﹐勺水不得入口﹐舟幾危者數矣﹔先生乃作歌以自寬﹝「泛海歌」序﹐見「五嶽遊艸」卷二﹞。

「泛海歌二首」﹕『水亦陸兮﹐舟亦屋兮﹐與其死而棄之﹐何擇於山之足海之腹兮』。

颶息舟定後﹐沈士宏具酌請復歌﹔先生乃發其渡海之意﹐復歌曰﹕

『學而不足﹐用者恥兮﹔用而不能﹐無用者鄙兮。無用而不廢時用者﹐誰氏之子兮』﹗

按先生作有「東番記」一篇﹐當系記其在臺之事﹐惜今已佚。

按「明史」卷二七○沈有容傳載﹕『﹝萬曆﹞二十九年﹐倭掠諸寨﹐有容擊敗之﹐踰月﹐與銅山把總張萬紀﹐敗倭彭山洋。倭擄東番﹐有容守石湖謀盡殲之﹐以二十一舟出海﹐遇風存十四舟﹐過彭湖與倭遇﹐格殺數人﹐縱火沈其六舟﹐斬首十五級﹐奪還男婦三百七十餘人﹐倭遂去東番﹐海上息肩者十年。捷聞﹐文武將吏悉敍功﹐有容賫白金而已』﹝銘按「明史」紀事年月多不正確﹐令觀此歌﹐則知其時期當作三十年十二月也﹞。

是年三月﹐李卓吾自殺於北通州獄中﹐年七十六﹝見鈴木虎雄作「李卓吾年譜」﹐朱維之譯﹞。萬曆三十一年癸卯﹝一六○三﹞﹐先生六十三歲。

是年正月﹐先生尙讀書泉州。

「元夕﹐同溫陵諸友集童將軍祠﹐分得「山」字」詩云﹕『徳星夜夜照江關﹐祠下相逢對玉班﹐滿院歌聲梅半落﹐六衢燈影月同閒﹐樓臺莫訝非吾土﹐風景依然似故山﹐秉燭厭厭應盡興﹐不愁醉尉滯人還』。

又﹐「元夕宿泉州洛陽橋」詩﹕『春風又渡洛陽橋﹐柳色靑靑伴寂寥﹐回首故園今夜月﹐滿江燈火上寒潮』。

「題梅嶺長春圖﹐爲陳爾聘先生稱壽」﹕『溫陵西嶺梅花開﹐淩霜破雪環書臺﹐臺中眞人緣玉杖﹐被襟著述垂將來﹐壯歲弓旌走宦海﹐直道匡時志不攺﹐蒼生霖雨系深恩﹐維持吳楚聲先在﹐拂衣一旦還舊山﹐杜門卻掃花鳥間。……』﹝「五獄遊艸」卷二﹞。

二月﹐刻「薊門兵事」成﹐沈有容﹝士宏﹞將軍爲之作序。

「刻薊門兵事序」﹕『季立先生在薊﹐余甚習其行事。今去薊二十年餘﹐兵民思之一日也。聞其少時嘗設臯比於漳﹐去漳三十年餘﹐士子思之亦一日也。此必有所以漸之者耶﹗棄薊歸田﹐年實四十有二﹐遂杜門隱幾﹐或時出遊天下諸名山﹐當事者徵之弗就﹑叩之弗對﹔故時友生招之論學﹐弗赴也。何今昔異操與﹖然一臂所交﹐人獲其益﹐蓋卽之惟恐不卽﹐畱之惟恐不畱也者。客冬與余泛海遶出蓬壺之外﹐浪湧風顚﹐舟且覆矣﹔則從容歌曰「水亦陸乎﹐舟亦屋乎﹐與其死而棄之﹐何擇於山之足海之腹乎」﹗帆墻旣安﹐釃酒相勞﹐余問「方舟之危﹐人皆色懼﹐而獨不懼﹐何也」﹖曰「吾亦懼矣﹔不懼﹐且有歌乎」﹗聞者皆笑。酒酣﹐余謂「曷不重歌以廣吾志」﹖曰「海無贅歌也。漫歌之可乎」﹗則又歌曰「學而不足﹐用者恥耶﹐用而不能﹐無用者鄙耶﹐無用而不廢眞用者﹐誰氏之子﹝原注﹕音止﹞耶」。歌竟大笑。餘味其意﹐似自道生平﹐且憬余也。玆刻其「薊門兵事」﹐因系之泛海之歌。萬曆癸卯二月朔日﹐宛陵沈有容撰』。

暮春﹐至嘉禾嶼﹐同沈士宏將軍遊普照寺。夜飲巖上﹐有句云﹕『泛海遊初倦﹐登山興又長﹐徑深松影合﹐花落荔枝香﹐移席侵雲气﹐飛觴引月光﹐夜間看絕島﹐酩酊宿禪堂』﹝按「廈門誌」卷二﹕『普照寺﹐在城南五老山﹔康熙間重建﹐攺名南普陀』﹞居丰山。

「沈士弘將軍過訪丰山賦贈」云﹕『丰寺山幽麋鹿羣﹐頻頻過我獨憐君﹐徵歌日落猶呼酒﹐剪燭更深並論文﹐北走度遼驅虜騎﹐南來橫海掃蠻氛﹐細看刀箭瘢痕滿﹐麟閣還推第一勛』。

「暮春同陳時業﹑傅國毗﹑何稚孝遊丰山﹐分得「靑」字」﹕『讀書曾自閉寒扃﹐載酒春深忽又經﹐百仞羚羊常臥石﹐千年鸚鵡遠窺庭﹐云埋海岸分沙白﹐濤湧風雷逼漢靑﹐不是將軍能好客﹐徳星那與集重溟』﹝注云﹕山有石羊﹑石鸚鵡極肖﹞。

夏秋之間﹐尙畱泉州﹐常與何喬遠諸友唱和爲樂。

「何稚孝山房燕集﹐分得「裾」字」﹕『淸源洞口結精廬﹐三徑幽深每自鋤﹐芳樹綠滋梅雨後﹐斜陽紅醉荔枝初﹐人來問字尊常滿﹐鳥喚提壺興不疏﹐懶散最宜麋鹿性﹐華筵空笑曳長裾』﹝自注云﹕溫陵有鳥聲似提壺﹞。

「溫陵七子過訪石湖﹐得「章」字」﹕『閉戶空吟伐木章﹐七賢何處過江鄕﹐攜琴海外星初聚﹐投轄堂中夜自長﹐鄭國詩歌俱見志﹐建安文采倍生光﹐淸秋萬里狼煙靜﹐十日平原興未央』。

按何稚孝卽何喬遠﹐晉江人﹐萬曆十四年進士﹐除刑部主事﹐歷禮部儀制郎中。神宗欲封皇長子爲王﹐喬遠力爭不可﹐同官陳泰來等言事被謫﹐抗疏救之。石星主封倭﹐喬遠力爭不可﹝按系萬曆二十二年事﹞﹐因進累朝馭倭故事﹐帝頗心動﹐而星堅持己說﹐疏竟不行。尋以事坐累﹐謫廣西布政使經歷﹐以事歸。裏居二十餘年﹐中外交薦不起。喬遠博覽好著書﹐嘗輯明十三朝遺事爲「名山藏」﹑又纂「閩書」百五十卷行世﹝參「明史」二百四十二「洪文衡附傳」﹞。按何喬遠時正家居﹐故先生集中﹐頗多與其唱和之作。十一月初一﹐爲又山兄生辰﹐先生以詩寄之。時又山公爲江西徳興訓導。

「癸卯十月朔日﹐奉寄家兄時司訓徳興」﹕『吾兄今日正懸弧﹐閩楚關山萬里途﹐苜蓿也應開客席﹐芹花何處進仙壺﹐雁來遠海音書少﹐云人遙天夢寐䢐﹐記得西郊棲隱地﹐年年稱壽醉酣呼』。

由此詩可見是年十月先生當歸連江家中﹐未遠行。「舊譜」載此年遊粵東﹐無據。萬曆三十二年甲辰﹝一六○四﹞﹐先生六十四歲。

春遊金陵﹐寓謝公墩山房讀未見書﹐吟詠自樂﹐時出遊金陵諸名勝。

「毛詩古音考跋」云﹕『歲在辛丑﹐嘗爲考證﹐尙未脫稿﹐卽有建州﹑溫陵之遊﹐畱滯三年﹐徒置舊篋。甲辰春﹐來金陵﹐稿未攜也』。

「今陵懷古云」﹕『江南佳麗古來無﹐六代相沿此建都﹐形勝並稱天下壯﹐園陵遞作雨中蕪。總於妖冶歌瓊樹﹐間有虛空慕他珠﹐不爲貽謀長治計﹐夕陽荒艸叫寒烏』﹝「五嶽遊艸」卷五﹞。

按先生尙有「金陵郊望」﹑「宿靈谷寺」﹑「宿棲霞」﹑「懷李皞如」﹑「雨花臺」﹑「莫愁湖」等諸作﹐大約均此所作。

按先生有「奔先兄喪出南都」句云﹕『蒼黃別卻謝公墩﹐凶問朝來到白門』﹔故知其寓謝公墩也。有題謝墩別墅圖諸詩。

秋末﹐聞焦狀元弱侯先生老而好學﹐造訪﹐不通姓字﹐談論竟日夜﹐卽宿書樓﹐秉燭閱藏書幾徧﹐誤者指而正之。明日﹐先生笑曰﹕『君殆閩之季立耶』﹗相得益歡。自是恆往來其家﹐借讀所未讀書﹐「毛詩古音考」復加編輯。

「毛詩古音考跋」云﹕『﹝甲辰﹞秋末﹐造訪太史﹝焦弱侯﹞﹐談及古音﹐欣然相契﹐假以諸韻書。故本所憶記﹐復加編輯﹔太史又爲補其未備﹐正其音切……』。

按「明史」卷二八八「文苑傳」﹕『焦弱侯名竑﹐江寧人。從督學禦史耿定向學﹐復質於羅汝芳。萬曆十七年以殿試第一人官翰林修撰﹐習國朝典章。二十二年領國史事﹐皇長子出閣﹐竑爲講官﹐負重名﹐性疏直﹐時事有不可﹐輒形之言論﹐政府惡之﹐張位尢甚。二十五年主順天鄕試﹐舉子曹蕃等九人﹐文多險誕語﹐竑被劾﹐謫福州同知﹐尋告歸。竑傳極羣書﹐自經史至裨官雜說無不淹貫﹐善爲古文﹐典正訓雅﹗卓然名家。講學以汝芳爲宗﹐而善定向兄弟及朱贅﹝卓吾﹞﹐時頗以禪學議之。萬曆四十八年卒﹐年八十』。

是年七月﹐葡萄牙番長韋麻郎駕三艦至彭湖求互市﹐稅使髙寀利其賂金﹐許以貢市。沈有容將軍奉總兵施徳政令往諭之。有容負膽智﹐大聲論說﹐酋心折﹔其下人露刃相詰﹐有容無所懾﹐盛气與辯﹐酋乃悔悟﹐收還所賂金﹐止以哆囉嗹﹑玻璃器及番刀﹑酒饋﹐乞代奏通市﹐■﹝山上采下﹞不敢應。而撫按嚴禁姦民下海﹐由是接濟路窮。番人無所得食﹔十月末﹐揚帆去﹝參「明史」卷二七○「沈有容傳」及卷三二五「佛郎機傳」﹞。

冬﹐居金陵﹐有「懷李皞如」詩云﹕

龍頭有分水﹐各自東西流﹐恍似別離人﹐萬里長悠悠。別離已五載﹐判袂江楓秋﹐玆來遊白下﹐憶君在端州。玄陰迫歲除﹐雪色散平疇﹐豈不時夢寐﹐杯酒難重酬持平切跂望﹐嶺表暮云收。

按李皞如名春熙﹐號泰階﹐建寧人﹐萬曆戊戌進士。時爲肇慶推官﹐先在在端州時曾與之遊﹝「福建通誌」總卷三十四有傳﹞。萬曆三十三年乙巳﹝一六○五﹞﹐先生六十五歲。

是年﹐董崇相官南京國子監博士﹔夏末﹐北上課績﹐先生以詩送之。

「時崇相北上課績」﹕『去歲閩來﹐就君白下﹔我誨我儀﹐奕奕大雅。靑陽載轉﹐朱明兆夏﹔匪忍索離﹐敢云縶馬﹗玆當奏績﹐言別江潯﹔驅車旣北﹐泛舟亦南。世途阻險﹐至人陸沈﹔相去日遠﹐跂懷徳音。薊門魚雁﹐慰我遐心』。

按「崇相集」「李跂如重修黃棲記」亦云「乙巳秋道徐州」﹔蓋過徐州時﹐已秋初矣。

又按「再送崇相戶部課績」有句云「歲昔在乙巳﹐送君入上京﹔亂流濟扁棹﹐兩岸多鶯聲』。

時莊應曙歸閩﹐先生送之﹐兼柬何喬遠以詩。

「送莊應曙歸閩兼柬何稚孝」﹕『分攜海上兩經年﹐白下相逢意爽然﹐收拾江山惟酒聲﹐品題今古總詩篇。蒼松繞徑畱僧捨﹐嫩柳垂堤送客船﹐寄語淸源何水部﹐好將佳句寄風塵』﹝按先生別何喬遠等於泉州﹐至此適兩年矣﹞。

夏末﹐先生由金陵溯長江﹐往江西徳興訪兄﹐舟過大江遇風﹝參「五嶽遊艸」卷二﹞

「乙巳大江遇風紀事」﹕『艸木颼颼云漠漠﹐我舟夜向雷潭泊﹐南風忽震浪浮天﹐帆檣顚折鐵茅落﹐篙師無計但呼天﹐滿船慟哭聲轉惡﹐死生有地並有時﹐何惜葬身江魚壑﹔吁嗟乎﹗不惜葬身江魚壑﹐鬼神愼護囊中作』﹝原注﹕時有著述未刻者﹐故云。銘按﹕當系「毛詩古音考」。詩中言及南風﹐當系夏聞也﹞。

七月﹐抵江西徳興﹐見其兄。蓋先生由戊戌別兄遊粵﹐至玆已八載矣﹝「五嶽遊艸」卷五﹞。

「初秋訪家兄徳興﹐因憶薊門之晤」﹕『西興僻在萬山頭﹐來自金陵幾易舟﹐八載分攜須盡白﹐他鄕歡會淚還流。論文轉憶靑燈夜﹐撫景眞同紫塞秋﹐誰謂卑棲官舍冷﹐俸錢沽酒足相酬』。

又﹐「家兄對飲」云﹕『弟兄意气少年時﹐日坐芝窗百不知﹐獻策早從邊塞役﹐橫經晚就右江師。靑萍實訝功名薄﹐白鬢虛隨歲月馳﹐蹤迹邇來俱未定﹐天門尊酒慰相離』﹝原注﹕天門徳興縣山名﹞。

按由金陵至江西徳興而至於幾易舟者﹐可知其系由長江過鄱陽湖﹐經鄱陽樂平而至徳興也。

八月十三日﹐別兄東行﹐往安徽﹐擬遊齊云。中秋雨﹐途間有詩寄兄。

「乙己中秋前三日別家兄」﹕『晚歲爲官洎水涯﹑偶來相聚五旬賒﹐坐當桂柏朝朝醉﹐別向溪灘曲曲斜。烈士壯心元不老﹐遠遊淸興可忘家﹐何須更戀中秋節﹐到處靑天覽月華』﹝原注﹕徳興名洎水﹞。

「中秋雨﹔旅泊卻寄家兄」﹕『別來饒水又東行﹐向晚云生鳩亂鳴﹐縱在天門山下望﹐亦孤今夜醉中情。片帆雨灑蒼葭冷﹐兩岸沙平白露橫﹐村酒一杯聊自適﹐莫將佳節較陰晴』﹝「五嶽遊艸」卷五﹞。

「謝葉永堅」序云﹕『葉永堅﹐景徳鎭布衣也。偶值饒州舟次﹐余舉酒對月﹐念欲往齊云而疑其路﹐按問之舟人﹐永堅獨剖決詳悉﹐余喜呼與共酌。次日過其家﹐原以雞黍相款﹐若熟悉然者﹐余生平遊走所至﹐每削迹於達官貴人﹐而獲愛於村民野老﹐往往有類永堅者。感而賦此』。

久說齊云似嶽蓮﹐秋風今始決行鞭﹐杯同小艇看明月﹐路入名山破紫煙﹐懶慢不嫌明主棄﹐遨遊偏得野人憐﹐多君邂逅情無極﹐何日重逢話此年。

按齊雲山在安徽休寧四十餘里﹐產名茶﹐中峯有峻巖﹐憑樓而上﹐三面絕壁秀峭﹐峯頂廣四十畝﹐有石室﹐學道者居之。中秋後﹐由江西入安徽東南部﹐遊黟縣祁門之黃山百嶽。

「問牛行」有句云「羊棧嶺﹝在黟縣﹞前逢羣牛﹐十百相續行不休﹐問牛何來復何往﹐來自襄陽及光州﹝河南﹞﹐欲往休寧市上鬻……」﹔可知其經黟縣時所見者也。九月四日﹐返自齊云﹐舟過彭蠡﹝按卽鄱陽湖﹞﹐呼童沽酒獨酌﹐有詩。

「乙巳九日泊舟彭蠡」云﹕『九月四日祁山陽﹝按祁山在安徽祁門縣東北﹞﹐已見菊花滿店香﹐今日舟中不見菊﹐向晚暫泊彭蠡傍﹐呼童登岸買肴酒﹐舉杯獨酌看月光﹐佩萸登山縱未得﹐扣舷臨水神徉徉﹐夜景淸虛可憐絕﹐坐到兼葭渚滿霜』﹝按祁門由昌江行卽抵鄱陽湖東﹞。

冬﹐先生在徳興度歲﹐並以「毛詩古音考」就正於又山公。

先生此行似遊祁門後﹐復由昌江下航至鄱陽湖﹐後復至徳興寓其兄處度歲﹐至明春始別歸金陵。故集中始有「春日別家兄時在徳興」之詩﹐蓋次年夏其兄卽死﹐自無第三年之春也﹐詳見丙午。按「焚毛詩古音考於先兄靈前」序云﹕『乙巳冬﹐余輯毛詩古音考尙未脫稿﹐以請正於先兄﹐力贊余刻之』﹔更足證明是冬確居徳興。萬曆三十四年丙午﹝一六○六﹞﹐先生六十六歲。

春﹐在徳興陪兄又山攜酒看梅﹔未幾﹐卽別回金陵。

「陪家兄攜酒看梅」﹕『雪消籬下自徘徊﹐載酒尋春遠看梅﹐天地冰霜雙鬢攺﹐關河書劍一身回﹐雨侵疏幌時時急﹐花近寒杯故故開﹐卻笑浮名盛底事﹐相將歌舞讀書臺』﹝「五嶽遊艸」卷五﹞。

「春日別家兄﹐時在徳興」﹕『兩渡過彭蠡﹐靑氈共歲寒﹐酒於衰病滅﹐老覺別離難。薄宦身多暇﹐長遊興未闌﹐明朝京國道﹐夢寐尙盤桓』﹝「五嶽遊艸」卷三﹞。

按此詩足可證明先生確於遊祁門後﹐復至徳興﹐故有兩渡彭蠡之言﹐蓋一爲去秋由金陵來訪時﹐一爲遊祁門復至徳興時﹐第二句足可證明先生曾在其兄處共度歲寒﹐而春遊看梅後別往南都﹐故有「明朝京國道」云云。

夏五月﹐「毛詩古音考」刻成。先生兄又山由徳興以事往饒州﹝今鄱陽縣﹞﹐卒於旅捨﹔先生聞訃﹐由金陵奔至徳興﹐乃以所刻書焚於靈前以奠之。

「奔先兄喪出南都」序云﹕『先兄司訓徳興﹐以事往饒州﹐竟卒旅捨。饒去徳興頗遠﹐初病嘔吐僅二日﹐薄暮同僚省之﹐談笑自如。次早未明起坐﹐呼從者炊爨﹐及炊熟入視﹐先兄气已斷﹐然猶端坐也。饒太府黃玉田公遣官治喪﹐諸無遺憾。兄常與餘言「死生大事﹐令人皆昏迷失措﹐非正終也。我死必端坐而逝」。余時尙不敢信。又兄做秀才時有詩云「破硯焚六經﹐終歸云外去」﹔意爲晚年絕筆硯﹑屏詩書而歸隱耳。及在徳興﹐丙午春﹐書箱中發火﹐五經皆燼﹔仲夏作字﹐石硯忽裂爲二﹕心始自疑。檢舊稿三復﹐題云「此詩殆有殲﹐吾將去矣」﹗未幾﹐果卒。徳興士民兒童皆傳誦此二句﹐以爲異也。噫﹗先兄孝友至篤﹐忠信不欺﹐晚受一官﹐未展其懷抱﹐死生之際﹐宜其有以異於人也』。

「焚毛詩古音考於先兄靈前」序云﹕『………丙午夏刻成﹐先兄逝矣﹐余奔至徳興﹐於靈幾焚之﹐庶不負贊成之意乎』。

「毛詩古音考焦竑序」﹕『詩必有韻﹐夫人而知之﹐至以今韻讀古詩﹐有不合輒歸之於葉﹐習而不察﹐所從來久矣。吳才老楊用修著書﹐始一及之﹐猶未斷然盡以爲古韻也………及觀古音考一書﹐取詩之同類者而臚列之爲本證﹐已取老易太玄騷賦參同急就古詩謠之類臚列之爲旁證………而古音可明也。噫季立之用心可謂勤矣﹗若夫爲今詩從今韻﹐以古韻讀古詩﹐所謂各得其所耳……﹐萬曆丙午夏﹐秣陵焦竑弱侯書於所居恬愉館中』。

按先生作「毛詩古音考跋」於丙午仲夏﹐則刻成之時當是六﹑七月之頃﹔故奔喪之事﹐當系是時也。葬事旣畢﹐先生乃順途由饒州渡彭蠡往遊九江﹑南昌﹑廬山諸地﹔離徳興時有「畱別徳興諸生余來蘇﹝又山公得意弟子﹞」句云﹗『衰白更餘遊興在﹐五湖應擬月同看』。至饒州有「望鐃州有懷先兄」句云﹕『云連楚水秋楓晚﹐舟倚鄱湖暮雨情』﹐蓋時巳秋矣。中秋﹐泊舟九江﹐懷故鄕余龍陽﹑遊晴峯有句。

「中秋泊舟懷故鄕余龍陽﹑遊晴峯」﹕『潯陽江上月華鮮﹐回首酣歌已十年﹐露冷杯盤天欲曉﹐詩成池閣酒如泉﹐匡廬秋色連遙嶼﹐彭蠡湖光接近船﹐萬里徵途今獨往﹐不勝淒思對風煙』。八月三十日﹐至南昌﹐遊滕王閣。

「內午八月晦日遊滕王閣」﹕『重向滕王閣上游﹐新開軒檻俯洪流﹐山前雲气含殘雨﹐帆外濤聲落素秋﹐帝子繁華云冉冉﹐才人著作水悠悠﹐朝來又放西江榜﹐得失終歸塞馬愁』﹝「五嶽遊艸」卷五﹞。

冬﹐居匡廬白鹿洞。

「白鹿洞追懷林培之」﹕『昔在羅浮日﹐數數談匡廬﹐爲言白鹿洞﹐洞傍地有餘﹐擬結一精舍﹐與我同讀書﹐所懷尙未遂﹐修文倏已䢐﹐今我獨來此﹐感嘆意躊躇﹔幽亭吞綠野﹐碧障影淸渠﹐同人旣已逝﹐誰共歲寒居﹐五嶽興方劇﹐去去仍脂車』﹝「寄心集」二﹞。萬曆三十五年丁未﹝一六○七﹞﹐先生六十七歲。

是年﹐先生溯長江﹑漢水往遊湖北武當山﹐由襄陽上溯至均州﹝今湖北均縣﹞﹐登太和絕頂。

按「寄心集」卷一有「四憶」詩﹐爲先生七十一歲﹝辛亥﹞冬刻該集時﹐述其生平經歷之作﹐以之冠於篇首者。詩中第一憶系述其在漳之事﹐至刻集時約別四十年﹔第二憶系述其四十歲時在薊門之事﹐至刻集時適已三十年矣﹔第三憶系述其遊粵六十歲時之事﹐至辛亥適已別十年矣﹔第四憶卽爲遊武當事﹐有句云「別來已五年」。則由辛亥上推五年﹐當系本年事矣。故今以遊武當事系於本年。「舊譜」系於七十三歲以下﹐有誤﹔因「寄心集」系刻於七十一歲﹐集中憶遊武當系追述其五年前之事﹐斷無以七十三歲之事入集也明矣。「憶武當」詩云﹕『憶昔在武當﹐山中多道侶﹐冒雪陡危峯﹐攜笻淩險阻﹐別來已五年﹐飄飄一羈旅﹐登髙望漢水﹐瀟湘迷楚墅﹐欲贈以金丹﹐嘆息獨延佇』。舟過武昌﹐冒雨登黃鶴樓﹔由漢口次沙陽﹝在嘉魚縣﹞﹐經漢水滄浪亭。均有詩。

「雨登黃鶴樓」﹕『北風吹雨色﹐獨上武昌樓﹐云暗鳳凰樹﹐波沈鸚鵡洲﹐李雀不可見﹐江漢自長流﹑一目窮三楚﹐居然跨鶴遊』。

「舟次沙陽」﹕『兩岸靑山渺﹐茫茫極水鄕﹐曉霜帆帶白﹐寒色柳飄黃﹐已斷風塵想﹐空爲名勝忙﹐不聞歌鳳鳥﹐誰謂楚人狂』﹝「遊艸」卷三﹞。

「秋﹐舟從漢口入襄陽」﹕『遠路惟舟楫﹐分江溯漢河﹐岸容隨雨暗﹐風葉逐帆過﹐酒興吾衰減﹐秋悲楚客多﹐龐公棲隱處﹐寂寞滿煙蘿』﹝「遊艸」卷三﹞。

「襄陽思粵﹐兼憶林培之」詩云﹕『遠入荊襄路﹐臨流意粵鄕﹐三年遊已徧﹐久別夢空長﹐處處離支樹﹐家家牡蠣墻﹐美人況不見﹐獨夜更堪傷』﹝按美人﹐指林培之也﹞﹝同上引﹞。

「襄陽舟子行」﹕『舟子自襄陽﹐渡我上均州﹔登岸買酒肉﹐自餐仍素羞。借問酒肉與何人﹐謂欲將歸遺二親﹐二親班白漸衰老﹐賤子商漁長苦貧﹐明日過家省膝下﹐薄獻微物聊自伸。我聞嘆息樂陶陶﹐何身卑賤陳義髙﹐人言孝弟動天地﹐當有神明佑爾曹。均州連亙多峻灘﹐中有石門度獨難﹐漢江傾舄水漂渺﹐懸崖千仞石崩亂。此舟履險幸不危﹐及抵安流牽纜斷﹐若教纜斷值灘前﹐舟楫破碎骨糜爛﹐彼固萬死不一生﹐我亦何由生羽翰﹐尋思此事亦頗奇﹐天道分明倏可知﹐獨嘆世情轉偸薄﹐不念父母念妻兒』﹝「遊艸」卷二﹞。

「詠武當龍竹杖」云﹕『當年竹杖化爲龍﹐龍角於今在竹杖﹐暫入老夫掌握中﹐萬仞天梯能彊上』﹝「遊艸」卷七﹞。

「登太和山絕頂」﹝按太和山在湖北均縣﹐卽武當山別名﹐又名仙室﹞﹕『瓊臺金殿玉鑪煙﹐秀擁芙蓉望渺然﹐數點靑丘分五嶽﹐三門紫气卽諸天﹐云雷乍動巖崖下﹐雨雪常懸日月邊﹐聖世肇禋儀獨盛﹐古來函檢更無前』﹝「遊艸」卷五﹞。

先生於冬間尙畱武當﹐尋歸金陵﹐下航漢水﹐時曾阻雪四日。

「漢江阻雪」﹕『停舟已四日﹐雪甚復難行﹐初點篷窗亂﹐徐飛柳絮輕﹐急流崩野岸﹐寒霧失江城﹐鶯鳥窺魚下﹐饑鴉集樹鳴﹐授衣增重絮﹐熾炭映波明﹐祇爲尋山興﹐何曾計水程』﹝「遊艸」卷四﹞。

歸泊蘄州﹝今蘄春﹞﹐作「泊蘄州卽事」云﹕

斜陽謀共泊﹐結舫作比鄰﹐逆旅誰知己﹐聯舟卽故人﹔漁歌淸夜月﹐劍气散風塵﹐來往俱經此﹐防處任客身。萬曆三十六年戊申﹝一六○八﹞﹐先生六十八歲。

是年春﹐先生當系在南京﹐時「吳襄惠﹝容所﹞公集」刻成﹐先生接讀有感。

「讀吳襄惠公集」﹕『宦成大司馬﹐畱意灌園人﹐襟期一驩洽﹐契邁平生親﹐春風綠野地﹐裘仲許作鄰﹐宵談漏欲盡﹐晨晤日西論﹐雅性尟飲酒﹐醉狂獨不嗔﹐時將巨斝進﹐兼爲積醪醇﹐歌嘯頻相聚﹐久睽才及旬﹐詎知客東粵﹐仙遊及其眞﹐那堪屬纊際﹐訊問猶諄諄﹝自注云﹕余遊粵時公病篤﹐兒輩祖念問安﹐公不能見﹐遣問余何時到家﹐兒答不知﹐公云﹕不復能待之矣﹐遂逝﹞﹐哲人萎何幾﹐十見梅花新﹐白門讀遺集﹐彷佛窺形神﹐文章旣琰琬﹐勛業更嶙峋﹐三朝歷顯仕﹐足不濡權津﹐翻飛同鳳鳥﹐霜雪老松筠﹐嘆息感時事﹐髙賢故絕倫』

按吳文華尙書卒於萬曆二十六年﹐至是適十年﹐故云「十見梅花」也。萬曆三十七年己酉﹝一六○九﹞﹐先生六十九歲。

是年﹐先生仍在南京﹐欲出遊五嶽﹐乃作「豫戒詩寄兒祖念並諸親友」﹐以示其志。

「豫戒詩寄兒祖念並諸親友」﹕『梁鴻終會稽﹐堯夫老洛陽﹐生卒異厥處﹐達人何慨慷﹐我本遊汗漫﹐野鶴共翺翔﹐今年六十九﹐鬢髮同秋霜﹐久拼厭世日﹐墜地爲坎藏﹐煙雲開翣旐﹐星月懸燈光﹐形骸𨿽壘塊﹐神气任徉徉﹐愼勿泥世俗﹐啟土攜歸鄕﹐生旣耽五嶽﹐死豈戀一方﹐攜歸失我意﹐泉下悲慘傷﹐此心常耿耿﹐鑑之有穹蒼﹐作詩先寄示﹐小子永毋忘』﹝「寄心集」卷五﹞。

按董崇相作「陳一齋考終錄序」云﹕『……其子修父﹝祖念字﹞以其老也﹐泣請歸連江﹐終不肯許﹔謂余曰「古人入山采藥﹐不知所終﹐豈必盡仙去哉﹗生旣捉杖行走﹐走卽螻蟻烏鳶耳」。予曰「公信能然﹐獨不哀而子耶」﹖則彊而應我曰「吾七十歸」。先生之胸懷磊落﹐不同流俗﹐於此可見之』。

春三月﹐至安徽宣城﹐寓沈士莊家。

「宣州淸明日」﹕『寒食淸明節﹐紛紛祭掃多﹐白楊何蕭條﹐綠酒灑靑蘿﹐掃奠曾能幾﹐倏復歸山阿﹐歲歲遽登冢﹐壘土亦嵯峨﹐光陰變朝市﹐陵谷互平坡﹐新墳漸兔迹﹐舊墳成鼠窩﹐農夫稻禾黍﹐苗裔誰經過﹐念此懷悲愴﹐不朽當如何』。

「淸明登宣州天柱閣」﹕『髙閣巍然逼斗杓﹐淸明睛日上岧峣﹐敬亭竊窕當窗立﹐采石微茫接海遙﹐傍郭樂遊花陣陣﹐寒原荒冢艸蕭簫﹐昔年謝眺今安在﹐空憶閒吟伴寂寥』﹝五嶽遊艸」卷五﹞。

「遊九華山」﹝山在安徽靑陽縣西南四十里﹞。

「寰宇記」云﹕『舊名九子山﹐唐李白以九峯如蓮花削成﹐攺爲九華山﹐今山中有李白書堂基址存焉』。

「登九華東崖絕頂」云﹕『昔從江上望﹐數朵遠空靑﹐今在崖頭坐﹐奇峯並此亭﹐髙能攀斗極﹐秀自泄坤靈﹐信宿神光洞﹐風塵夢已醒』。

按先生何時遊九華山﹐頗難斷定﹐意其居宣城之時順途一遊歟﹗今姑系之於此。

夏﹐入浙江﹐遊天臺﹑雁蕩諸勝﹐復避署西湖。

「詠天臺石梁橋」云﹕『蒼石跨兩崖﹐下有雙溪永﹐湧瀑吼風雷﹐一舄抵千里﹐仰視天若浮﹐俯瞰澗無底﹐莓苔滑如脂﹐中通僅尺咫﹐過客恆逡巡﹐不敢措厥趾﹐傭夫走若飛﹐奚必外生死﹐泊者能操舟﹐見慣生神理』﹝「遊艸」卷一﹞。

「雁山瀑布歌」﹕『玄巖壁立何嵯峨﹐白虹倒掛垂天河﹐非煙非霧﹐亦非雨﹐皎如霜雪投蒼波﹐上搖星漢霞光之燦爛﹐下注幽不測之層阿﹐有時忽逐狂颷起﹐灑落空蒙凡幾里﹐狝猴躑躅不敢前﹐烏鳶帖帖墮溪址﹐云收日朗生風雷﹐何物神奇乃若此﹐君不見盧山瀑布古稱說﹐秋冬枯涸流或竭﹐維斯噴礡萬古存﹐金銀采色交明滅﹔又不見剪刀峯外錯危磯﹐磯頭坐玩能忘歸﹐撫掌歡欣發大笑﹐不妨霰沫煩沾衣』﹝原注﹔瀑布下有忘歸亭中有剪刀巖﹞﹝「五嶽遊艸」卷二﹞

按此外尙有「雁山雨夜」諸作﹐亦系此時所作﹝見「遊艸」卷三﹞。

又「遊雁蕩」云﹕『矗矗奇峯列紫芝﹐龍湫風雨灑天池﹐東南信是神仙壑﹐白首來遊悔已遲』﹝「五嶽遊艸」卷七﹞。

秋﹐回宣城﹐擬出遊嵩山﹑華山﹐以病足不果﹐養屙於沈士莊家﹐讀所未見書。

按是時沈士宏將軍亦致仕在裏﹐故先生寓其家﹐並呈之以詩。

「病足吟﹐戲呈沈士莊兄弟」﹕『雁蕩﹑天臺號奇絕﹐夏中冒雨陟其巓﹐淸秋擬到嵩華上﹐髙歌一曲神仙仙﹐豈期臥病敬亭下﹐兩足瘡癖長憂煎﹐柱杖下牀頓欲蹶﹐手把圖經包枕眠﹐不中不履仍不櫛﹐日費主人沽酒錢﹐六旬展轉秋將盡﹐支離自笑還自口﹐出門欲去不得去﹐驪歌幾度猶屯邅﹐昔何勇健今何憊﹐拔劍嘆息孤燈前』﹝「五嶽遊艸」卷二﹞。

按「世善堂藏書目錄」題詞云﹕『又在宣州沈刺史家得未曾見書﹐抄而讀之……』。蓋卽指此時事也。

又﹐「病足」二首云﹕『小閣經時抱病眠﹐見人行走是神仙﹐始知兩足重如玉﹐莫踏紅塵踏紫煙』。『一瓢久已離風塵﹐苦柏明霞豈厭貧﹐獨恨此時遊未得﹐關山秋月屬何人』﹝「五嶽遊艸」卷七﹞。

「夏月病足﹐至中秋未愈」﹕『夏臥西湖上﹐秋棲宛水陰﹐艱難長病足﹐遊走負初心﹐短夢依孤枕﹐輕寒中薄衾﹐那堪良月夜﹐彊起獨愁吟』﹝「五嶽遊艸」卷三。

按宛水指宛陵﹐今安徽宣城也。

「病思西嶽」﹕『客中病足倍生愁﹐伏枕經時尙未瘳﹐滿架圖書閒白晝﹐半牀風月度淸秋﹐夢魂已繞華陰外﹐蹤迹空淹宛水頭﹐自是支離非濟勝﹐山靈亦似妒眞遊』﹝「遊艸」卷五﹞。

「策病」﹕『居常無恙自閒身﹐何意今年病泥人﹐午夜奮飛空有夢﹐淸秋寥落轉堪嚬﹐莫言造化非兒戲﹐已訝神形是越秦﹐五嶽未遊終不死﹐幹將萬里出風塵』﹝同上引﹞。冬﹐仍病足宣城﹐未出遊。

「病足」﹕『華嵩天外未能攀﹐病久雞棲意亦閒﹐每見佛書成淨土﹐不聞人語當深山﹐十旬枯坐遺冠履﹐一刺空存斷往還﹐更有居停賢地主﹐時沾臘酒醉頹顏』﹝「遊艸」卷五﹞。

觀此詩﹐可知是年冬﹐足尙未愈﹐逗畱於宣城沈士宏家。居停﹐蓋指沈氏兄弟也。

病愈﹐作「述懷」四十韻寄焦弱侯﹐自述其生平。有句云﹕

『………東南名勝區﹐十七經杖屩﹐一劍一短童﹐來往同飛鶴﹐今近古稀年﹐羸倦漸非昨﹐鬢髮如枯蓬﹐猶未斷斷齶﹐力尙耐秋風﹐齒得餐藜藿﹐三月宿春糧﹐雅意周關洛﹐詎料及宣州﹐瘡瘍災兩腳﹐坐臥勉支吾﹐履地脛力弱﹐淫兩側孤衾﹐涼颸生輕箔﹐設幾就低牀﹐讀書兼笑謔﹐夜夜飲旨醞﹐醉歌奚寂寞﹐所恨負初心﹐形骸轉銷鑠﹐三秋倏爾䢐﹐乍愈尢堪愕﹐雨雪怯北徵﹐行行何所托……』﹝「寄心集」卷六﹞。

蓋此詩當系是年冬間由宣城寄往南京也。

萬曆三十八年庚戌﹝一六一○﹞﹐先生七十歲。

春﹐歸連江﹔尋復遊金陵。

按「江心寺除夜」其三有句云「庚戌離鄕井」﹔則當可證明先生於本年復有離閩之事。由此﹐可以推知本年必有歸閩之行。因去年先生病足宣城﹐至冬末始愈﹐則歸閩之事當在春間乎﹗今以文獻不足﹐姑爲存疑。

秋﹐由金陵「寄南海鄧道鳴將軍」詩並序云﹕

道鳴與餘皆有兄也﹐別來十年﹐余兄卒於江右﹐道馭卒於南陽﹝河南﹞﹐靜言思之﹐振然有寄。詩云﹕『曲江一分手﹐十載秋風寒﹐人生如過隙﹐久別驚催殘﹐昔日遊秣陵﹐每與仲昆醉﹝原注﹕道馭爲戶部郎﹞。今我復重來﹐停雲空下淚﹐逝者沈九泉﹐別者隔萬里﹐猶持一杯酒﹐何處展憂喜﹐歲晚傷秋杜﹐思君誦隰桑﹐情愛元不薄﹐四海若同堂﹐瓊山有飛雁﹐尺素無相忘』﹝「寄心集」卷六﹞。

按先生別鄧道鳴事在萬曆二十八年﹐至玆適已十年﹔抵金陵時﹐當系秋間。

又按道馭名鑣﹐亦鄧城子﹐萬曆巳丑進士﹐除淸浦知縣﹐爲折糧法﹐以均田賦﹐溶河渠﹐勤課士﹐徵入爲戶部主事﹐左遷歸善知縣﹐創天泉書院﹐與諸生講學﹐再遷南京戶部主事﹐先生在金陵時﹐常與之遊﹐尋擢南陽知府﹐卒於官﹝參「福建列傳」明八﹞。萬曆三十九年辛亥﹝一六一一﹞﹐先生七十一歲。

是年﹐先生仍在金陵。

秋﹐由金陵渡淮往河南﹐遊嵩山﹔有「畱別焦弱侯先生」詩云﹕

余昔曾病足﹐君頻到牀前﹐今君足亦病﹐過訪復如然﹐余遊犯瘴癘﹐中濕宜跰■﹝鮮﹞﹐君隱澹園內﹐著書日髙眠﹐云胡遘玆患﹐閉戶若逃禪……﹐判袂已兩載﹐玄誤慰良緣﹐同心旣知己﹐同病尢相憐﹐嵩山忽動念﹐孤劍去翩翩﹐欲別未能別﹐菊花照離筵﹐歸來瞠逸步﹐踏徧金陵山﹝音仙﹞﹝「寄心集」卷六﹞。

按先生此行當系由金陵乘舟經安徽之宿州﹝鳳陽府屬﹞入河南﹐陸行經河南之扶溝﹑曲梁﹝在密縣﹞抵登丰﹐而登嵩山。

「渡淮」詩云﹕『侵曉呼舟楫﹐始登淮北程﹐鷹鸇突地起﹐鵝鸛亂流鳴﹐柳欲凋秋色﹐人猶帶月行﹐客途多逸興﹐簫爽慰吾情』﹝「五嶽遊艸」卷三﹞。

「扶溝阻風」﹕『樹木聲如吼﹐肩輿不可行﹐艸枯寒曠野﹐沙走混前程﹐鬢髮星星亂﹐衣裘襲襲輕﹐荒村問沽酒﹐未得一壺傾』。

「由梁鄕西行﹐去嵩山近矣」﹕『名勝今將近﹐西行更莫徐﹐人居猶土窟﹐貿易只園蔬﹐引道憑斜日﹐停驂問艸廬﹐尋山吾自癖﹐作計未全疏』﹝同上﹞。冬初﹐抵嵩山看太室﹐觀秦槐漢柏﹐復登天中閣觀星臺﹐遊天僊祠﹐觀祠後白松﹐坐而賞玩﹐經日不去﹐乃購松圖自隨﹐徧遊中嶽諸勝。

「看太室」﹕『今歲餘年七十一﹐等閒交際倦無力﹐冬來忽作嵩山遊﹐飛上峯頭看太室』﹝「遊艸」卷七﹞。按太室﹐嵩山之古石室也。

「觀奏槐漢柏序」云﹕『秦槐在少林寺前﹐漢柏在嵩陽宮前﹐相去十里許﹐槐大數圍﹐柏武帝封爲三將軍﹐大者數圍﹐其二其三遞次之』﹝同上﹞。

「登嵩山天中閣﹕『尋山萬里興翩翩﹐獨立危樓弄紫煙﹐試把方隅分四嶽﹐早知旺气屬中天﹐髙臺日至光無影﹐老柏霜深翠有年﹐莫訝晚來遊不歇﹐憑欄淸嘯卽神仙』﹝注云﹕嵩山觀星臺﹐夏至午時不見影﹐以其居天之中﹞﹝「遊艸」卷五﹞。

「遊嵩山觀星臺」﹕『雙臺猶未朽﹐世界幾遷移﹐農父深耕處﹐累累沒字碑』。

「白松詠七首」序云﹕『髙山東北七十里爲天仙祠﹐祠後有白松一株﹐直上五尺發爲三幹﹐株三人圍不盡﹐髙可二十餘丈﹐白如傅粉﹐潤若凝脂﹐以手指小括之﹐卽流香沫﹐鱗甲甚薄﹐歲必一脫﹐亦類株幹之白﹐三幹鼎立並茂﹐髙枝極古拙﹐其毛楸極蒼萃﹐蓋天下未有也﹐殆鍾乾坤之靈秀歟﹖傳者謂黃帝葬三女於其下﹐未必然也。古今題詠﹐殆徧堂壁﹐率不能形容其妙﹐餘一見欣然﹐有契於心﹐坐而玩之﹐經日夜不能去﹐乃溝一圖自隨﹐且以語諸同好﹐𨿽然圖亦梗槪而已矣』﹝「寄心集」七﹞。

先生畱嵩山約四旬餘﹐然後下山﹐歸途回望嵩山詩云﹕

中嵩奇峭愜遊情﹐二室玲瓏相對明﹐峯轉盡收伊洛水﹐脈連遙起汴梁城﹔千章敝日冬尢翠﹐諸瀑奔雷夜更鳴﹐老去心期還再到﹐悠悠回望白雲程。

遊嵩旣畢﹐乃由原路經安徽宿州﹝今宿縣﹐明屬鳳陽府﹞﹐歸途間雨雪紛飛﹐作詩寄興﹕

「宿州阻水」﹕『歸路何辛苦﹐長途潦不消﹐危橋斜迫水﹐平地驟生潮﹐舟子呼難至﹐輿夫懶自驕﹐黃昏詢客捨﹐猶隔一村遙』﹝「遊艸」卷三﹞。

又﹐「宿州雪行」云﹕『晚發睢陽驛﹐眉輿破雪行﹐梨花飛片破﹐柳絮點衣輕﹐混見馬蹄迹﹐淸聞牛鐸聲﹐杏林得沽酒﹐佳景慰閒情』﹝「遊艸」卷三﹞。冬﹐歸金陵﹐刻「寄心集」。

「寄心集自序」云「寄心集云者﹐余匯萃生平四言﹑五言古詩合爲一帙也﹐意有所托﹐身有所歷﹐感慨乎古今﹐論思於視友﹐夫孰非心﹐夫孰非心之所寄﹐其視尋常遊覽贈處泛泛五七言律絕﹐寫情景而�物者宜有稍不同﹐故命之曰「寄心集」也。……老將就木﹐付之剞劂……﹐萬曆辛亥仲冬朔日﹐陳第題』。

按以嵩山之遊程計之﹐此序或作於嵩山。

是年冬﹐董應舉乞歸田裏﹝見「崇相集」「辛亥考功副郎求歸呈」﹐又「辛亥冬請假歸﹐念裏中諸勝﹐得償宿遊詩」﹞。萬曆四十年壬子﹝一六一二﹞﹐先生七十二歲。

春初﹐再至浙東遊會稽﹝今紹興﹞﹐謁禹廟﹐遊蘭亭。

「兩謁會稽禹廟﹐手摩窆石」﹕『曾於漢口瞻遺廟﹐復此稽濱對聖顏﹐不見當年乘四載﹐惟餘片石閉空山﹔蕭條古木溪容澹﹐零落殘碑艸色閒﹐遙想平城千古迹﹐一笻風雨獨回還』。

按漢口瞻禹廟事﹐當系六十七歲遊武當時所經。

「遊蘭亭」﹕『千古人修禊﹐蘭亭獨有詞﹐風流今不見﹐曲水尙浮卮』。

又經括蒼遊南雁宕諸勝﹐寓永嘉之江心寺讀書。

夏初﹐或曾由永嘉﹐歸連江一行。按董崇相作「考終錄」﹐謂先生於「壬子歸而再出」﹐是則當於此年夏間一歸連江乎﹗

「括蒼逆旅」﹕『連歲吳越遊﹐孤蹤何畔岸﹐一去復一來﹐靑山見客慣﹐今朝雨始晴﹐薄霧蒙昏日﹐僕從同出門﹐途中有續斷﹐我馬抵河濱﹐行囊猶嶺外﹐衾裯未得宿﹐旅封燈前玩』﹝「遊艸」卷一﹞。

按此詩當是往永嘉經括蒼所作。

又按先生至永嘉瑞安﹐似爲遊南雁宕而至。

按江心寺在永嘉永淸門外江心孤嶼﹝「浙江通誌」﹞。「孤嶼志」載﹕『江心寺爲唐咸通中建﹐因在甌江之中﹐故名「江心」。宋紹興中﹐釋靑了始窒中川﹐移創大殿於其上﹐卽今址也。明正徳十二年重建』。時董應舉家居﹐先生常有書與其往還。

「崇相集」中共有答陳季立書三封﹐大約皆此時所寫。第一封爲應舉與先生論讀書方法。「答陳季立書」﹕『承丈教我精熟五經﹐誠是也﹐若以此遂謂天下無讀書人﹐第謂不然﹐夫讀書者在得其意﹐不在字字精熟﹐字字精熟卽好秀才耳』。

第二書系關於應舉經營閩安鎭城工之事﹐先生亦贈金五兩以助其成。應舉並勸其勿作五嶽之遊。「答陳季立﹝第二﹞書」﹕『城工費至二千金﹐益以舊石﹐僅成三百丈﹐弟之出於假貸者﹐已七百有奇矣。……兄乃爲我過計﹐贈金五兩﹐弟若不受﹐是以世人自待於兄﹐猶隔一膜也……弟謂兄有五嶽障者﹐非五嶽障也﹐以能五嶽障也。陶淵明有詩曰「卽事如已髙﹐何必升華嵩」﹐世未嘗病淵明不五嶽也。……弟歸二年﹐塵冗勞並﹐須加白﹐亦欲走出﹐不能責兄﹐但欲消兄一障﹐且歸而再出﹐少慰人子心﹐亦未傷髙也』。

其第三書云﹕『城工未完﹐年又甚荒﹐弟粟不能至臘﹐又有鄕裏饑乏之憂矣。今歲夢兄者再﹐夢到南昌者八﹐兄之不歸﹐欲畢五嶽耳。以借書刻書不如南都之便﹐弟以五嶽之畢不舉﹐無甚關系﹐若著書愚意不如修書文﹐諸書中圖贊爲最﹐古音考亦有可議』﹔可知「伏羲圖贊」已於此時刻成。

秋﹐由金陵往陜西遊西嶽華山﹐其行程大約由淮北乘舟至銅山﹝明時黃河自淮陰入淮﹐咸豐初黃河北徙﹐惟水下游始淤。蓋淮水系導源於河南之桐柏山﹐東流入安徽﹐瀦於洪澤湖﹐其下游本由江蘇漣水縣入海也﹞。然後沿今隴海路之綫經商邱﹑開封﹑中牟﹑鄭州﹑滎陽﹝須水﹞﹑洛陽﹑新安﹝孝水﹞﹑澠池﹑陜縣﹝三門﹞﹐過函谷關﹐入潼關﹐登太華﹐復西遊終南後﹐遁原路歸至浦口。

「銅山阻風」﹕『北風連日未曾停﹐拊撼沙飛晝查冥﹐深夜獨眠波浪裏﹐始知蹤迹是浮萍』﹝「遊艸」卷七﹞。

「彭城弔古」﹕『水曲畱侯廟﹐山前亞父臺﹐何須話楚漢﹐兩處野花開』﹝「遊艸」卷六﹞。按彭城﹐卽今銅山也。

「暮過歸徳道中」﹕『天陰大野昏﹐景色悄然變﹐鬼哭如可聞﹐驚沙重括面﹐借問此何方﹐云是睢陽甸﹐叱吒想許張﹐風塵辛苦戰﹐雀鼠不可求﹐奴妾安足念﹐一死𨿽後先﹐寸心均百煉﹐江淮胥以全﹐邦家應再奠﹐淒淒陣頭云﹐千秋猶閃見』﹝「遊艸」卷一﹞。按歸徳今河南商丘縣﹐卽古之睢陽﹐唐張巡﹑許遠拒安祿山處也。

「途中阻風」云﹕『去歲遊嵩山﹐四旬天俱晴﹐今冬往華嶽﹐陰雨連朝生﹐肩輿禦此風﹐傾側不可行﹐到處軌畱滯﹐僕夫多嘆聲﹐余心泰無事﹐陰晴隨所更』。

「汴梁懷沈士弘」﹕『一別秋將盡﹐計程今幾千﹐寒霜初列艸﹐衰柳尙籠煙﹐客思懷人遠﹐生涯逆旅偏﹐不知滄海上﹐何日乞歸田』﹝「遊艸」卷三﹞。

「過中牟﹐鳥皆近人﹐不似江南之彈射者眾也」﹕『此地民風自昔淳﹐豈徒三異雉能馴﹐至今鴉鵲依芳艸﹐不避行人意可親』﹝「遊艸」卷七﹞。

「鄭州誌感」﹕『艸舍荒城車轍深﹐當年音樂可推尋﹐祇今吳浙粵閩地﹐爭尙浮華聲轉淫』﹝同上引﹞。按過開封時﹐當是九月末也。經洛陽朝伊闕﹐拜關雲長墓﹐遊九龍臺﹐遇縉紳許春元等邀飲﹐與之談遊。

「龍臺嘉會序」云﹕『余過洛陽﹐愛其形勝﹐停車焉﹐朝渡洛﹐覽伊闕矣。暮往九龍臺﹐臺髙數百級﹐前宮祀龍王﹐旁有軒亭﹐於時聞酣飲博奕聲﹐余造後宮少坐﹐乃其飲酒者皆縉紳諸公爲詩酒會﹐許春元酒東也﹐起問僕人﹐知余自金陵往遊太華終南﹐絕無他事﹐徑前邀至酒所﹐撤殘設新﹐重開佳釀﹐主凡九人﹐環坐而陪﹐問曰「往關中乎」﹖曰「然」。許春元曰「天寒矣柰何」﹖曰「有所好﹐有所忌﹐好在終南﹐故西而不知少寒﹐猶先生之赴春試﹐北亦不知其寒也」。諸公惟然。又問﹕「遊已幾年乎﹖」曰「已二十餘年﹐凡三五年一歸省墳墓﹐余遇佳勝輒畱連歲月」。問﹕「何以不思家」﹖曰「始亦思家﹐旣而知其無益﹐故不思也」。問﹕「何以獨攜一僕」﹖曰「野鶴閒雲﹐一僕多矣」。問﹕「何以獨遊﹐不更招一侶乎」﹖曰「仕則同朝﹐商則同貨﹐故其侶易得﹐今遊而已﹐孰肯捨身家而耽山水乎」﹖問﹕「遊難矣﹐必何如而後能遊」﹖曰「遊有五﹐不懷安﹑不惜費﹑不思家﹑不怯死﹑不立我」。問﹕「何謂立我」﹖曰「逆旅之中往往有奪炊爭席之事﹐必機忘﹐然後可混然大同無復人已﹐欲立我得乎」﹖諸一發言﹐滿座無不絕倒﹐中有畱余久處者﹐謝之。又有囑云「回自終南幸相聞」﹐余亦竟未之聞也﹐退詠小詩自紀其事﹐亦不求聞之諸公也』﹝「遊艸」卷五﹞。

按先生有「洛陽懷古」句云「洲前風急鴻猶渡﹐木末霜深菊已披」﹐當是九月十月之交矣。

過洛陽北邙山﹐作「北邙山歌」。

序云﹕『北邙山古冢中多通磚﹐長如桌面﹐厚四五寸﹐中虛﹐背面雕文甚精致﹐土人取而賤用之﹐感而作歌』﹝歌略﹞。

過孝水王祥臥冰處﹝在新安縣東﹞﹐有詩云﹕『昔賢能事母﹐孝水尙溪津﹐一臥寒侵骨﹐雙魚瑞躍鱗﹐殘牌畱古道﹐遺廟薦新蘋﹐回首懷風木﹐淋淋淚滿巾』﹝「遊艸」卷三﹞。先生記其澠池夜遇盜云﹕天寒午飯﹐輿夫飲過醉﹐夜深未抵客捨﹐頓肩輿憩息良久﹐余呼輿夫曰來﹐有一人誤聽﹐自林中閃出﹐手提短棍﹐余心知其賊也﹐詰之何故在此﹐其詞皆遁﹐此蓋欲掠孤客耳。輿夫從誑之曰﹐我有同行人在後﹐可命之速來﹐竟無事﹐詩以記之﹝「遊艸」卷五﹞。過陜縣﹐觀黃河之三門抵柱﹐作「看三門」詩﹐並序云﹕

三門在陜州﹐蓋兩巖立河中﹐其門有三﹐灘石危險﹐波濤洶湧﹐舟不得上﹐俗傳神門鬼門人門者妄也。余過造觀之﹐心神特暢﹝「遊艸」卷五﹞。過函谷關﹐有句云「客到函谷關﹐蕭條澗水上」。

又﹐「入潼關」詩云﹕『春初曾適越﹐秋末復來秦﹐直欲窮山水﹐元非畏病貧﹐雪消增嶽色﹐風急勤關塵﹐問我何爲者﹐孤遊笑此身』﹝「遊艸」卷三﹞。按此詩可證其春初確曾遊浙東也。至華陰﹐「登灝靈樓望華山」二首﹐其一云﹕

興到尋山老未休﹐於今始上灝靈樓﹐道人指點稱名處﹐絕愛蓮花日上浮﹝蓮花峯名﹞﹝「遊艸」卷七﹞。

「登華山遠望」﹕『華嶽嵬奇絕眾山﹐三峯雲際杳難攀﹐星當東井鍾靈气﹐勢繞西河鎭漢關﹐蒲坡微茫丹鳳遠﹐咸陽迢遞碧雞閒﹐何人萬里來看汝﹐雨雪冬深興未還』﹝注云﹕三峯玉女﹑星明﹑芙蓉峯﹞﹝「遊艸」卷五﹞。

「雪﹐上靑柯坪望華山絕頂」﹕『靑柯夜上碧雲深﹐曉望西峯尙百尋﹐樹葉偏搖髙處眼﹐山容何負遠來心﹐崖懸鐵鎖霜全滑﹐坐對銀屏凍不禁﹐須待春鶯暄气滿﹐卻從絕頂步蒼岑』﹝同上引﹞。

「玉泉院別華山」﹕『久說名山特地過﹐奇峯如畫賞心多﹐乘風列子還歸去﹐緩步依依柰汝何』﹝「遊艸」卷七﹞。

先生旣別華山﹐卽至華州謁郭汾陽﹝子儀﹞廟﹝有「華州謁郭汾陽廟」詩﹐見「遊艸」卷三﹞。經灞陵﹐過臨潼﹐徧覽諸勝﹐登驪山觀秦始皇葬處﹐遊驪山溫泉﹐西入長安﹝今西安﹞﹐觀察邕石經﹝有石經歌﹞過鄠縣杜子美故里﹝有「過鄠社」詩﹞﹐復南折登終南﹐宿重陽宮﹐與朱道士論道﹐在終南中宮觀老子石靑牛﹐皆紀之以詩﹝均見於「五嶽遊艸」諸卷中﹞。

「過灞陵」﹕『灞陵河水凍﹐客路近西京﹐雪意山容淡﹐南重日色輕﹐川原具索寞﹐人馬兩淒淸﹐多少英雄迹﹐空餘懷古情』﹝「遊艸」卷五」﹞。按灞陵亦作霸陵﹐故治在今西安東。

「終南寄弱侯先生」云﹕『奚童六尺伴孤遊﹐獨步終南最大頭﹐到處關河堪適興﹐滿天風雪不生愁。閒將寶劍看雄斷﹐恥把明珠向暗投﹐白下故人相憶否﹐幾番回首望牽牛』﹝「遊艸」卷五﹞。

「歸次潼關有感」﹕『已玩終南柏﹑飄飄客又歸﹐中條云忽暗﹐太華雪交飛﹐河凍饑鴉集﹐關長過雁稀﹐綈袍今欲綻﹐誰爲綴寒衣』﹝「遊艸」卷三﹞。冬十一月中旬﹐自終南歸南京。

「自終南歸至浦口」﹕『回首望蒼蒼﹐浮江楫欲忙﹐心知關塞遠﹐路走五千彊竹葉寒尢翠﹐梅花雪漸香﹐終南山色裏﹐髙遁得深藏』﹝「遊艸」卷三﹞。是年冬﹐所作「尙書疏衍」成﹔將付剞劂﹐焦竑爲之作序﹕

「題尙書疏衍」﹕『尙書疏衍吾友陳君李立所著者也﹐李立平生注意經術﹐易圖詩韻﹐業有成書矣。此編又探四代之精微﹐衷羣儒之論議﹐指陳得失﹐如別蒼素﹐眞後學之津筏﹐先聖之功人已。君以讀經覽勝爲日課﹐行年七十有三矣。頃遊華嶽終南而還﹐此編乃出。……自今戢影金陵﹐忘懷息照﹐與余共遊於無何有之鄕﹐余之幸也﹐君其有許我也夫。萬曆壬子冬日瑯琊焦竑書』。

又﹐自序云﹕『……近因宋﹑元諸儒疑古文僞作﹐竊著辧論數篇﹐復取古今注疏﹐詳悉讀之﹐意所示者標之﹐意未安者微釋之﹐旬讀未是者正之﹐其素得於深思者附著之﹐間又發揮之言外﹐以俟後世修已治人者實有取於經﹐而典謨訓誥誓命貢徵歌範皆徵之行事而已矣﹐錄成未敢自信﹐質之弱候先生﹐乃其報書云﹕段段愜心﹐言言破的﹐眞學者之指南﹐越世之卓見也。遂力付之梓﹐以與古音圖贊並行。……萬曆壬子十一月望日閩陳第題』。

據董應舉作「考終錄」謂先生於壬子歸而再出﹐頗有可疑之處。按先生七十三歲癸丑寓江心寺詩﹐曾云庚戌離鄕井﹐遨遊已四年﹔則由七十歲離閩至七十三歲末四年中﹐似無回閩之事。意者應舉有誤記年月乎﹖且先生於冬間遊太華終南﹐十一月卽歸金陵﹐三月之間往返數千里﹐徧歷古迹名勝﹐以七二之髙齡﹐余已訝其行蹤之颷忽﹐安能於冬末再事歸閩﹖或歸閩爲夏間遊浙東瑞安﹑永嘉之後﹐因其地與閩交界﹐或於其時順途一歸﹝是則助應舉城工金五兩當在歸時﹞。已而復出﹐秋遊華山﹐亦未可知﹐姑爲存疑。萬曆四十一年癸丑﹝一六一三﹞﹐先生七十三歲。

本年﹐先生未遠遊。春﹐居浙江西湖山寺中讀書。

「三月三日生辰謝席主」云﹕『餘生七十有三春﹐愧說懸弧是此辰﹐早歲雄心淩泰古﹐邇來浪迹編三秦﹐畱連山水笻猶健﹐揚搉詩書筆轉頻﹐何處主人能醉客﹐啟筵花鳥越東津』﹝「遊艸」卷五﹞。按此處所言之席主﹐或卽黃汝亨待郎。

待郎黃公汝亨過訪僧捨﹐贈先生詩云﹕『艸庵蕭蕭傍玄閣﹐疏樹掛楊透籬落﹐中有髙人踞榻眠﹐靑眼相看疏禮法﹐自言病足足甚奇﹐每到名山勝健兒﹐東遊海岱西太華﹐插身霄漢臨武夷﹐韓彭勛業等塵土﹐冥坐蒲團證千古﹐微妙直抉羲皇前﹐塵談所至暢玄風﹐令人重視希夷翁﹐生來仙骨非侯骨﹐髙顴隆準雙方瞳﹐問翁行藏何所止﹐到處名山容屐齒﹐縱身獨窮門﹐不論此身死不死。今翁杖策過西湖﹐梅花孤嶼有林逋﹐三月采蒓六橋下﹐我亦作來酒徒』﹝見「寓林詩集」﹞。

按「舊譜」引此詩系於六十八歲之下﹐且云在金陵成贈﹐大誤。因六十歲時先生尙未遊太華﹐且詩中明言過訪西湖﹐而作金陵﹐無乃大謬﹗

按「浙江府誌」引「仁和縣誌」云﹕『黃汝亨字貞文﹐萬曆戊戌進士﹐授進賢知縣﹐暇則與諸生論文﹐搜剔名勝﹐復竹林舊址﹐尋戴叔倫棲隱處﹐築棲賢院爲壇﹐自署壇石山長﹐以忌者﹐左遷久之﹐起南工部主事﹐遷禮部郎中﹐視學江西﹐力持風格﹐竿郵屏絕﹐嘗以片言定諸王孫之變﹐進參議﹐備兵湖西﹐踰年謝病歸﹐結廬南屏﹐題曰寓林﹐以著作自娛。持縑素碑版請者望於道﹐每避客六橋之陰﹐輕舟軟輿﹐蹤迹繼至﹐則啟窗一笑﹐酒茗交行﹐揮翰如飛﹐所著者有「寓林集」三十卷﹑詩六卷』按汝亨時年五十六。先生有「紀過詩」並序云﹕

『余昔在金陵題一聯云「好書﹑好酒﹑好山﹐三好未除還是妄﹔觀古﹑觀今﹑觀物﹐一觀旣透更何求」。玆寓越東﹐猶然故吾﹔乃賦小詩以紀其事﹕一日難捨書﹐半旬難捨酒﹐數月不遊山﹐撫鏡形衰醜﹐三者本吾衍﹐聊以娛白首﹐人生一世問﹐豈必同枯柳﹐門外多紛華﹐落落皆烏有﹐視死已如歸﹐虛名況敝帚﹐從容風月中﹐髙歌拍素手』﹝「遊艸」卷一﹞。

又﹐「讀書」一首云﹕『余年七十三﹐寓事久冰釋﹐獨有古人書﹐披覽累日夕﹐或以濯我心﹐或以砥我節﹝古音卽﹞﹐神志默交孚﹐聖賢形夢寐﹝古音密﹞﹐兀兀窮歲時﹐欣欣忘寢食﹐傍人屢見嘲﹐辛勤終何益﹐我實不知疲﹐若鼓風中翼﹐直待啟手足﹐太虛同寂寂』﹝「遊艸」卷一﹞。夏﹐「再遊西湖上天竺」﹕

侵晨過西湖﹐日出到天竺﹐殿宇麗且幽﹐岡巒森在目﹐鳥語下空林﹐荷花送輕馥﹐不見有囂塵﹐可以羣麋鹿。緇流具晨餐﹐筐盤堆果蔌﹐夏置山中醅﹐云沃淵明腹﹐從容步回廊﹐坐玩西方軸﹐憶昔春初遊﹐貧乞多號哭﹐使我登眺心﹐轉作憂恂獨﹐今來無此輩﹐怡怡兼穆穆﹐明月上藤蘿﹐去去猶顧復﹝「遊艸」卷一﹞。秋末﹐再往永嘉﹝溫州﹞﹐寓江心寺讀書﹐並編輯「屈宋古音義」等書。

「重遊江心寺謁文﹑卓二公祠」﹕『去歲宿髙閣﹔中霄步月明﹐今來秋欲盡﹐拊色夕流淸﹐四顧何茫茫﹐江云千里平﹐人生一世內﹐宇宙宜蜚聲﹐賢哉文與卓﹐千載垂英名﹐嗟余好幽遁﹐懷古徒深情﹐采芝周五嶽﹐碌碌度吾生』﹝「遊艸」卷一﹞。

按此詩可證先生於去年﹝七十二歲時﹞確至永嘉﹐故本年之遊系再至。冬十二月﹐所著「屈宋古音義」成。自敍云﹕夫楚辭莫妙於屈宋也﹐屈原之作﹐變動無當﹐淜沛不滯﹐體旣獨造﹐文亦赴之﹐蓋千古之絕唱也。宋玉之作﹐纖麗而新﹐悲痛而婉﹐體制頗沿於其師﹐風諫有補於其國﹐亦屈原之流亞也。……余獨慨夫注屈﹑宋者﹐率不論其音﹐故聲韻不諧﹐間有論音者﹐又率以叶韻槪之﹐何其不思之甚也。夫毛詩易象之音﹐若日月中天﹐耿然不可易矣﹐今考之屈宋﹐其音往往與詩易合﹐其詩易所無者﹐又往往與周奏漢魏之歌謠詩賦合﹐其上世之音何疑……﹐往年編輯「毛詩古音考」﹐已災木矣﹐竊念少好楚辭﹐楚辭之中尢好屈宋﹐一一以古音讀之﹐聲韻頗諧﹐故復集此一編﹐分之同好﹐噫惟豈屈﹑宋﹐是爲將以羽翼夫毛詩﹐使天下後世篤信古音而不疑﹐是區區論著之夙心也已。萬曆癸丑除前一日﹐陳第書於東甌江心寺。

「四庫全書總目提要」云﹕『第旣撰「毛詩古音考」﹐復以楚辭去風人未遠﹐亦古音之遺﹐乃取屈原所著離騷二十五篇﹐除其天問一篇得二十四篇﹐又取宋玉九辧九篇﹐招魂一篇﹐並以文選所載髙唐賦﹐神女賦﹑風賦﹑登徒子好色賦四篇得十四篇﹐共三十八篇﹐其中韻與今殊者二百三十四字﹐各推其本音﹐與「毛詩古音考」互相發明﹐惟每字列本證﹐其旁證則聞附字下﹐不另爲條﹐體例小異﹐以前書已明故也。書本一卷﹐其後二卷則舉三十八篇各爲箋注﹐而音仍見諸句下﹐蓋以參考古音﹐因及訓詁﹐遂附其後﹐兼以音義爲名﹐實則卷帙相連﹐非別爲一書﹐故不析置集部﹐仍與「毛詩古音考」同入小學類焉』。

「江心寺除夜三首」﹐序云﹕『癸丑﹐寓江心寺守歲﹐餘七十有三矣。自檢生平所歷除夜﹐凡三十年在外。偶意唐人之作﹐若戴叔倫﹑雀塗佳矣﹐然愁顏衰鬢之嗟﹑羈旅飄泊之感﹐若不任其悲怨者﹐余不知其何心也。口占三首﹐聊以紀事』。『偶過江心寺﹐何期又歲除﹐百年俱逆旅﹐信宿卽吾廬﹐岸隔遙沽酒﹐廚寒利煮魚﹐客遊隨處好﹐鬢髮任蕭疏』。『忽忽當除夜﹐江天感興新﹐五湖長作客﹐孤寺更無鄰﹐檐澑殘消臘﹐庭梅暗轉春﹐夜深猶彊飲﹐寂靜戀佳辰』。『庚戌離鄕井﹐遨遊已四年﹐雞鳴分歲月﹐雁斷隔雲天﹐森森漁燈遠﹐盈盈佛地偏﹐從容今夜酒﹐何必問神仙』。萬曆四十二年甲寅﹝一六一四﹞﹐先生七十四歲。

春﹐仍居江心寺﹐作「屈宋古音義跋」﹕

夫古今聲音必有異也﹐故以今音讀今﹐以古讀古﹐句讀不齟於唇吻﹐精義自繹於天衷﹐確乎不可易之道也。自唐以來﹐皆以今音讀古之辭賦﹐一有不諧﹐則一曰葉﹐百有不諧﹐則百曰葉﹐葉之一字而盡該千百字之變﹐豈不至易而至簡﹐然而古音亡矣。古音旣亡﹐則昔人依詠諧聲之義泯泯於後世﹐不可謂非闕事也。吳才老﹑楊用修有志復古﹐著「古音叢目」諸書﹐庶幾卓然其不惑﹐然察其意﹐尙依違於葉音可否之間﹐久未嘗會粹秦﹑漢之先﹐究極上古必然之韻。故其稽援𨿽博﹐終未能頓革舊習﹐而詩易辭賦卒不可讀如故也……余……故上綜往古篇籍﹐更相觸證﹐久之豁然自信也﹐獨弱侯先生論與余合﹑抑何其寥寥乎﹖近有縉紳不知古音﹐或告之日﹐馬﹔古音姥﹐渠乃呼其從者曰﹐牽我姥來﹐從者愕然﹐座客皆笑。夫用古於今﹐人之笑也﹐則用今於古﹐古人之笑可知﹐故自葉音之說以來﹐賢聖之咥然於地下也久矣。余不得不力爲之辧﹐暢吳﹑揚之旨﹐洗今古之陋。萬曆甲寅春人日﹐陳第書於江心寺之浩然樓。

五月初三﹐由金陵出發往遊山西之恆山。途間行六十八日﹐至七月十一日始抵北嶽。

「止酒」詩序云﹕『萬曆甲寅余年七十有四﹐自南都往遊恆山﹐五月初三發軔﹐七月十一稅駕﹐凡六十八日﹐奔走五千餘里﹐加以紫荊關外涉河渡嶺﹐艱難萬狀……﹝「遊艸」卷五﹞。

按先生何時由浙東返南京頗難斷定﹐大約在夏初四月間歟﹖其遊恆所取路綫﹐大約由運河北上至徐州﹐過畱城﹝今江蘇沛縣﹞﹐經山東滕縣及鄒縣之嶧山﹐然後取道直隸之正定﹑唐縣﹝有過箕山許由墓詩﹞﹑易縣﹝有過易州詩﹞﹐然後出紫荊關渡沙河﹐經靈邱而抵恆山﹝在山西長城外﹞。

過正定縣﹐作「恆山書事」云

按宋以眞定﹝卽正定﹞爲邊﹐故於此望祭北嶽﹔我朝﹝明﹞因之﹐似宜攺正。

詩曰﹕宋朝此地屬胡兀﹐眞定何由到塞垣﹐不謂至今仍舊典﹐欲從何處問眞源﹐天連北斗知難並﹐雪覆羣峯見獨尊﹐奇絕雲中應第一﹐不妨辛苦度關門。

「答紫荊關吏」序云﹕『關例盤詰出入﹐關吏問余行徑﹐書此示之﹐笑而放出。詩云「四海行遊獨好奇﹐恆山今出采瓊芝﹐關門欲問眞名姓﹐惟有神仙洞府知」』﹝「遊艸」卷七﹞。

又﹐「夏日登紫荊城樓」﹕『曾於薊北閱邊陬﹐復上畿南第一樓﹐邊地風髙將署去﹐湍河雷斗夾城流﹐一年對影堪爲侶﹐四海逢人不是遊﹐更說三關雄據險﹐甘泉烽火獨無愁』﹝注云﹕紫荊關外更有偏頭﹑雁門﹑寧武三關﹐爲之扞蔽﹞﹝「遊艸」卷五﹞。

「渡沙河」序云﹕『紫荊關外有河﹐俗名沙河﹐亦名拒馬河﹐源出自廣昌百里之間﹐回環十一曲﹐必脫裳乃涉﹐行者病之﹐土人又言若值龍起﹐洪水大發﹐則有旬日之阻矣。詩云「崎嶇鳥道繞邊臺﹐一派沙河曲曲回﹐旦暮亂流無數折﹐更愁龍雨自天來」』﹝「遊艸」卷七﹞。

「靈邱遇雨投宿」﹕『昔時乘塞爲兵機﹐萬里胡霜冷鐵衣﹐今日出關緣勝境﹐一身山雨扣柴扉﹐云霾黑水龍宮近﹐路入靑山鳥道微﹐男子桑蓬應有此﹐百年那使壯心違』﹝「遊艸」卷五﹞。

「銀釵嶺下遇大雨」﹕『嶺下榛蕪野曠然﹐滿�風雨路人憐﹐明年五嶽行遊畢﹐結屋靑山抱月眠』﹝「遊艸」卷七﹞。

按銀釵嶺在靈邱縣﹐先生遊恆山﹐此段路程最爲艱險﹐詳見下文恆山述。又先生此時五嶽已遊其四﹐明年遊南嶽蓋已決於此時。

「塞外」云﹕『遠爲尋恆嶽﹐長驅日欲黃﹐人煙千里少﹐山色九邊長﹐夏盡方收麥﹐秋初已履霜﹐誰憐乘障卒﹐半歲泣無糧』。蓋是時已六月末矣。

「遊恆山」﹝有聚仙堂﹐又額云「朔方第一山」﹞﹕『巍巍北嶽翼神京﹐信宿玄都夢亦淸﹐元气首生天乙水﹐山靈獨擅朔方名﹐烽煙渺渺邊城晚﹐樹木重重翠色晴﹐垂白遠來肴勝槪﹐振衣絕頂發歌聲』﹝「遊艸」卷五﹞。

七月初﹐遊畢恆山﹐乃循原路歸﹐入紫荊關﹐有致饋者﹐卻之。歸途適水潦爲災﹐途經鄒縣之嶧山﹐以洪水不能登﹐過勝縣阻雨於逆旅﹐吟詠誦讀不輟。至中元節﹝七月十一日﹞﹐始歸抵南都。

「入紫荊關﹐有致饋者卻之﹑有相勞者慰之」﹕『驅車萬﹝裏﹞至恆山﹐興盡今朝又入關﹐雙履敢辭飛塞外﹐一錢元不受人間﹔沙河曲折忘深淺﹐隴阪蕭條任往還﹐百苦千辛如過鳥﹐鏡中偏有好容顏』﹝「遊艸」卷五﹞。

「下紫荊關」﹕『四望紫荊關﹐巍巍天漢間﹐民饑軍亦困﹐客久僕常頑﹐坦履無危道﹐寬心有壯顏﹐金陵數千里﹐匹馬獨回還』﹝「遊艸」卷三﹞。

「望嶧山﹐以洪水不能登」﹕『來往鄒滕道﹐相看竟未過﹐山靈應笑我﹐河伯故爲魔﹔遙愛峯巒秀﹐空聞寺觀多﹐百年吾老矣﹐勝事恐蹉跎』﹝「遊艸」卷三﹞。

「滕縣阻雨行」﹕『昨日阻水今阻雨﹐客途不進滯荒村﹐飯錢極貴蔬難食﹐橫設短幾空對門﹐茅屋信宿敝且漏﹐四壁垂垂盡水痕﹐去時旱魃苦爲虐﹐歸來霖潦沈岡原﹐恆暘恆雨兩相值﹐旅懷抑鬱誰共論﹐間關已畢北遊興﹐欲向衡陽采蕙蓀』﹝「遊艸」卷二﹞。先生雨滯逆旅數日﹐見其輿夫飲酒揮霍﹐作「哀輿夫行」云﹕

哀哉輿夫何太愚﹐饞食貪餮與人殊﹐衣裳破碎罔蔽膚﹐日趁百錢口不餬﹔邇來風雨未登途﹐三日頓食六雞雛﹐飲酒且至數十壺﹐恣意醉飽平烏烏﹐一身窮窘不自圖﹐安顧父母及妻孥。君不見徽州富商斗量珠﹐旦夕鹽豆食麤芻﹐哀哉輿夫眞太愚﹐囊安一錢看也無﹝「遊艸」卷二﹞。立秋日﹐途間作「南還紀事」云﹕

北嶽歸來雨暫晴﹐沿途泥澝滯常程﹐著書敢擬文中子﹐覽勝將無漢向平﹐九塞名山空故迹﹐一村新月又秋聲﹐祝融更上髙髙頂﹐閉戶蕭然老此生﹝蓋先生擬遊南嶽卽歸隱也﹞﹝「遊艸」卷五﹞。七月十一歸抵南京後﹐乃作「恆山述」﹐追記其出遊經過。

端午自白下﹐促駕欲有之﹐親朋來勸阻﹐老熱安驅馳﹐余謂古北嶽﹐雲中稱絕奇﹐今若不亟往﹐筋骨恐衰疲﹐渡江急趨程﹐燻風吹柳枝﹐於時傷亢旱﹐田野動愁悲﹐及出紫荊關﹐河水漸車帷﹐南夫怯已退﹐北役力相宜﹐一日十餘渡﹐亂流行委蛇﹐更上靈邱嶺﹐巖石何崎嶇﹐林莽伏寇賊﹐殺人同梟鴟﹐暑雨連天來﹐凍若三冬時﹐沾濕不足道﹐戰栗那能持。道旁聞覯者﹐爲我雙淚滋﹐次日輿夫病﹐一跌成枯屍﹐羈旅誰爲藥﹐咫尺難轉移﹐余乃默嘆息﹐天胡使至玆﹐少選病頓愈﹐進道不復疑﹐竟抵恆山上﹐覽眺豁心期﹐歸途值水潦﹐到處常淹遲﹐中元稅金陵﹐胥慶有孑還﹐生平山水遊﹐獨此最艱危﹐念之悲且喜﹐蹙額復解頤﹝「遊艸」卷五﹞。先生返南都後﹐乃止酒不飲。

「止酒」二首﹐序云﹕『萬曆甲寅﹐余年七十有四﹐自南都往遊恆山……奔走五千餘里……艱難萬狀﹐及歸途適洪潦作祟﹐平地泛舟﹐其艱難亦萬狀﹐余實不知其疲也。神气快暢﹐肢體矯健﹐頗似四十﹑五十之年﹐然者細揣其故﹗蓋緣逆旅之釀不佳﹐一切卻而不飲﹐又日夕蔬菜﹐並無膏腴﹐是以外𨿽消瘦﹐而內實完固耳。去年未嘗出遊﹐日處窗幾中﹐反不及此者何也﹐蓋理道之思過苦﹐而杯酌之飲過多﹐宜其神志散而身體羸也。余於是欲謝著述以省思慮﹐絕飲酒以淸血脈﹐因作止酒二詩﹐實出所樂非有勉彊﹐其後來之止與不能止﹐尙不可知也』。

「甲寅中秋」云﹕『往歲中秋節﹐酣歌待漏深﹐胡當今夜月﹐獨坐古槐陰﹐杯酒新持戒﹐賓朋乏賞音﹐心神翻覺爽﹐若撫素弦琴』﹝「遊艸」卷三﹞。

「甲寅九日」云﹕『爲罷杯中物﹐看山興不豪﹐閉門讀列子﹐亦足當登髙』﹝「遊艸」卷六﹞。

按直至是年冬先生皆居南京﹐閉戶讀書未嘗出遊。萬曆四十三年乙卯﹝一六一五﹞﹐先生七十五歲。

是年春﹐先生仍居南都﹐作「請死詩」云﹕

堯舜去已久﹐孔曾不復延﹐自從天地來﹐聚散若雲煙﹐間有不肯死﹐煉藥求神仙﹐大運安能越﹐終向松下眠。我今七十五﹐興在歸黃泉﹐始願實不及﹐世界無牽纏﹐何地不可瘞﹐何時不可捐﹐耳目稍如舊﹐齒牙幸頗堅﹐於斯得長逝﹐庶以名歸全』。其二云﹕『憶從四十後﹐便與人羣疏﹐閉戶奚所營﹐兀坐攻遺書﹐晚出尋山水﹐忽忽廿年餘﹐但見淸興發﹐何曾嘆歸與﹐醉翁不在酒﹐釣叟非取魚﹐萬事頗覺悟﹐胸臆常淸虛﹐世業推來士﹐泉下乃吾廬﹐勞生幸有末﹐長逝喜方初——蓋先生之性情恬淡﹐樂天知命﹐尢可於此詩見之。

時董崇相與其友蘇云浦書論先生云﹕『季立七十有五﹐去死不遠﹐遊徧四嶽矣﹐且欲遊南嶽﹐每言遊一嶽須白反黑﹐足瘡盡愈﹐以山水爲醫王﹐其劈出伏羲圖﹐直捷圓妙﹐伏羲猶應默頭﹐況潛父﹝云浦字﹞乎﹖潛父不知季立﹐蹉過一友矣』﹝「崇相集」冊三﹞。夏初﹐由南京買舟溯江往遊湖南之衡山﹝南嶽﹞。

「小舟泳」云﹕『人生七十稱古稀﹐我今七十且有五﹐居恆羸倦不勝衣﹐談及名山隨鼓舞﹐去年北去紫荊關﹐涉河陟嶺良辛苦﹐每將喬嶽蕩胸懷。不識馬鳴是邊士﹐今往衡湘買小舟﹐小舟伸縮難自由﹐此身拘滯蓬窗內﹐心與雲水同悠悠﹐夜涼坐玩赤壁月﹐霞爛起登黃鶴樓﹐古來達士幾行樂﹐屈原愁把離騷作﹐我今稍健縱閒遊﹐何畏旅骸委溝壑』﹝「遊艸」卷二﹞。

又﹐往遊南嶽「舟中」二首云﹕『兩鬢知衰白﹐遙遙復遠行﹐十年惟此興﹐五嶽有餘情﹐炎暑歡邊解﹐風霜醉裏經﹐何如在朝市﹐束束度吾生』。『吳門一水接﹐楚塞眾山連﹐書史同昏旦﹐江湖且歲年﹐洲回蘆莽莽﹐檣動燕翩翩﹐何處爲南嶽﹐雲開望杳然』﹝「遊艸」卷三﹞。舟至武昌﹐作「登黃鶴樓歌」﹕

兩過武昌下﹐兩登黃鶴樓﹐大江森森歸溟海﹐遠樹蒼蒼夾漢洲﹐仙人曾此飲美酒﹐塵埃不到樓上頭﹐憑欄豁風景﹐三楚望悠悠。東眺彭蠡渚﹐西盼洞庭流﹐指點十年經歷地﹐已成陳迹白雲浮﹐羈旅本萍梗﹐鄕關亦山丘﹐卻怪唐詩人﹐開口集百憂﹐人生天地內﹐達命何怨尢﹐大造與我元不薄﹐我於大造復奚求﹖榮華富貴露朝落﹐得喪盈虛月一周﹐飄然委運神休休﹐覓愁不知何處愁﹝「遊艸」卷二﹞。

按所謂兩過武昌者﹐其首次當系六十八歲遊武當過此之事。五月中旬﹐泊舟城陵磯﹝按城陵磯﹐在嶽陽之北﹞。

「泊舟城陵磯」﹕城陵停棹月正懸﹐此地聞多惡少年﹐前月操戈殺行客﹐昨霄抽舶劫回船﹐時危官府不措意﹐民苦盜賊但呼冤﹐我今興在衡山上﹐酌酒髙歌且扣舷』﹝「遊艸」卷五﹞。舟過嶽陽﹐登嶽陽樓﹐作「嶽陽樓歌」﹕

嶽陽樓上天气淸﹐嶽陽樓下煙水闊﹐千艘萬舸隨往還﹐飛鳥鳴禽相叫■﹝目舌﹞﹐登樓覽勝動相招﹐浮蹤泯滅聲擊消﹐獨有先憂範文正﹐名懸日月髙岧曉﹐憶昔過姑蘇﹑曾見手植柏﹐根榦爛死枝葉枯﹐剪伐弗忍支以石﹐一時名徳果絕倫﹐千載朽株猶愛惜﹐世途卻框東流水﹐層層趨下轉蕭索﹐於今惟願公復生﹐九天霖雨民安宅﹝「遊艸」卷二﹞。浮洞庭﹐夜泊汨羅﹐乃買魚沽酒﹐以勞舟子。

「浮洞庭」﹕『洞庭仲夏水渺茫﹐片帆飛渡自洋洋﹐正爾北風發江漢﹐忽然南去越瀟湘﹐鄂渚曉看云已遠﹐汨羅夜泊月爲光﹐買魚沽酒勞三老﹐更與漁父歌滄浪』﹝「遊艸」卷五﹞。

「洞庭歌」﹕『憶昔泛彭蠡﹐猶恨近山岑﹐今來泛洞庭﹐汪洋始稱心﹐滔滔浩浩捲天碧﹐勢掩星宿奪滄溟﹐煙雨吞吐多變幻﹐魚龍出沒生怪靈﹐時或風狂波壁立﹐巖崩地裂雷霆驚﹐又或安流浪不動﹐晴光斂灩如掌平﹐四顧何曾有孤嶼﹐千艘來去常盆盈﹐坐收不見瀟湘迹﹐泄末猶搖鄂渚城﹐人言觀海難爲水﹐我實生長閩海址﹐森茫若此豁雙眸﹐遙對君山良可喜﹐世人好事並豪舉﹐每向郊原開綠墅﹐堆棧數石擬岡巒﹐復辟淸池畜蝦鱮﹐■﹝培﹐虫代土﹞螻之壘豈足攀﹐滄江一曲空回還﹐安得移來五嶽聚﹐且放洞庭於厥間﹐旦夕俯仰玩義畫﹐軒然一笑披心顏』﹝「遊艸」卷二﹞。

「度汨羅」﹕『湘陰朝雨動微波﹐知是當年舊汨羅﹐天地從來知己少﹐勛名那得稱心多﹐礙頭水急難回棹﹐山外云深可結窩﹐卻笑歸田三十載﹐一瓢間與歲時過』﹝「遊艸」卷五﹞。弔賈誼於長沙﹐作「長沙行」﹕

賈誼謫長沙﹐骯髒賦鵬鳥﹐著論極幽玄﹐達觀天宇小﹐洛陽意气振風雷﹐耿耿文光逼上臺﹐遠徙江南卑隰地﹔盡言天子不憐才﹐有道漢文思豈薄﹐大器晚成功乃博﹐松柏蒼古經歲寒﹐圭璋溫潤須磨錯﹐忽聞宣室召﹐前席問鬼神﹐帝意雅推讓﹐契合固無倫﹐豈有賢於我﹐不可作臣鄰﹐醴設赴梁筵﹐龍見將在田﹐孰知王墜馬﹐誼亦夭天年﹐功名有命必莫必﹐髙妙無雙憐復憐﹐傅說未相乘箕尾﹔空使治安萬古傳﹝「遊艸」卷五﹞。先生舟至湘潭﹐聞人言長沙嶽麓山有禹碑古迹﹐乃回舟觀之。

「禹碑行」序云﹕『禹碑在長沙之嶽麓﹐余過弗知也﹐及至湘潭聞縉紳之言﹐乃返舟而觀﹐因此有作』。又跋云﹕『余按禹碑﹐或云在祝融﹐或云在峋螻﹐其詳不可考也。唐有道士偶見之﹐韓昌黎力索弗得也﹐宋乾道中何致遊祝融﹐忽值樵夫引至其處﹐乃以故紙塌之﹐刻於嶽麓書院﹐未幾亦榛蕪矣。至我朝嘉靖中始復得之﹐今天下所傳皆嶽麓刻也﹐近亦刻之祝融絕頂﹐其眞迹久已泯沒﹐今譯讀者數家﹐亦已意揣之云爾』﹝「遊艸」卷二﹞。

「遊嶽麓」﹕『嶽麓回船看禹碑﹐曉風微雨灑江籬﹐肩輿蹭蹬髙髙頂﹐蠟屐徘徊處處遲﹐竹裏亭臺飛鸛鶴﹐山椒巖洞走狐貍﹐峋嶁眞迹今何在﹐愁絕長沙楚水湄』﹝「遊艸」卷五﹞。舟經湘潭綠口﹐抵衡山。登祝融頂﹐坐觀日出﹐作「衡山行」﹕

我來遊衡嶽﹐直上祝融頂﹐坐倚觀日臺﹐遙見扶桑影﹐轉踏仙人橋﹐仙人雲裏若可招﹐更踐金牛迹﹐金牛已去惟懸石﹐洗衲泉生五月寒﹐珠簾瀑灑千崖碧﹐咫尺云來不見人﹐須臾霧散絕纖塵﹐自是化機多變幻﹐奚言默禱能通神﹐七十二峯森羅簇﹐起自回雁至嶽麓﹐中有帝禹蝌蚪碑﹐時或一露終難讀﹐髙人棲遁不可尋﹐鄴侯書屋畱空林﹐功成未忍速飛去﹐卻使靑蠅離斷金﹐細思宇宙獨沈吟﹐何必勛名早稱心﹐欲向爛柯深僻處﹐小築精舍彈孤琴﹝「遊艸」卷二﹞。

「宿祝融峯」﹕『南嶽羣峯勢欲飛﹐祝融中立獨崔巍﹐罔源處處成關鎖﹐晴雨時時有是非﹐東海日來先射彩﹐西天月落更畱輝﹐登髙一宿圓明洞﹐疑向星河入紫薇』。

先生遊畢衡山﹐乃買舟歸至淥口﹝淥水﹞﹔取道江西﹐經萍鄕﹐抵瀘溪﹝屬袁州府﹞。時七月大暑﹐乃避暑山中。

「再泊淥口遂取道江右」﹕『淥口前時泊﹐扁舟此日遼﹑山川常獨往﹐心迹已雙閒﹐雨後雲兼黑﹐溪回竹尙斑﹐欲從東道去﹐歧路望江開』﹝「遊艸」卷三﹞。

「避暑」﹕『綠樹陰中三伏杳﹐白雲深處一堂虛﹐野人久厭紛華地﹐盛暑偏宜水竹居﹐月照石林行寂寂﹐僧供溪蔌淡如如﹐奚兒亦識恬愉趣﹐時對鳴蟬朗讀書』﹝「遊艸」卷五﹞。

先生居瀘溪山中病瘧﹐僧徒有請作齋醮以禧者﹐卻之﹝有「卻醮」詩一首﹞﹐乃遣道人於二十里外沽酒飲之﹐愈﹔遂開酒。

「山中病瘧遣人二十里沽酒飲之愈」﹕『五月遊衡山﹐登陟已傷暑﹐七月居瀘溪﹐瘧疾應秋序﹐寒來履嚴冰﹐衣裘疊重紵﹐忽又抱薪火﹐揮汗如霖雨﹐寒熱𨿽已謝﹐余恙猶辛楚﹐羈旅可柰何﹐遙遙買佳醑﹐一舉累十觴﹐病魔無處所﹐靈藥信莫加﹐百年吾與汝』﹝「遊艸」卷一﹞。

「開酒」﹕『自從去歲來﹐患瘧始開酒﹐露白喧已澄﹐茅黃瘴尙有﹐流水響閒崖﹐髙山對疏牗﹐孤桐葉漸飛﹐頗見稀稀柳﹐旦夕自舉杯﹐勸影代朋友﹐昔笑陶淵明﹐止酒不能久﹐今我亦不止﹐細念誰之咎﹐事變有推移﹐疾病難枯守﹐哲哉衛武公﹐丁寧戒濡首』﹝原注云﹕楚﹑粵人春瘴曰靑艸﹐秋瘴曰黃茅﹞。

「命僧沽酒」﹕『齋素僧人意不迂﹐爲余沽酒遠提壺﹐奔馳山徑云猶滑﹐歸到松林日已晡﹐且喜開尊消瘴色﹐卽將村釀當醒醐﹐居常記得淵明語﹐弱女非男亦勝無』﹝「遊艸」卷五﹞。

先生約於八月初旬離瀘溪﹐買舟下袁水﹐經宜春﹑分宜﹑淸江﹑樟樹﹐折入贛江﹐過丰城﹐然後溯汝水﹐經臨川﹑南城﹑黎川等地﹐復遵陸度杉關以歸閩。

「舟過袁州」﹐『泛泛宜春去﹐蒼溪曲若環﹐行藏惟綠水﹐晤對盡靑山﹐垂老元無事﹐長遊似不閒﹐逢人難與語﹐徒惜鬢毛斑』﹝「遊艸」卷三﹞。按袁州今宜春縣。

「經分宜相國舊居」﹕『相國有子虎若貍﹐天下皆知父不知﹐一朝禍至莫措足﹐身委溝壑家流離﹐作威作福恨不多﹐威福已多成自罹﹐一似投燭小飛蛾﹐倏忽糜爛柰若何﹐達人所以歸山阿﹐卻去佩玉著漁蓑』﹝「遊艸」卷二﹞。按相國指嚴嵩﹐時已籍沒。中秋至淸江﹝卽臨江﹞。夜泊﹐沽酒賞月有作。

「乙卯中秋﹐泊舟臨江」﹕『老來蓬鬢已颼颼﹐又看淸江此夕秋﹐宇內有情俱玩月﹐天涯無客不登樓﹐空山鳥去林常靜﹐落葉風飛水急流﹐明歲不知身在否﹐一杯深酌露華浮』﹝「遊艸」卷五﹞。

「樟樹舟中」﹕『自論晚蹤迹﹐一出廿年彊﹐鬢髮風沙短﹐江湖歲月長﹐遠山鷹搏雨﹐近水鳥穿檣﹐已買還家棹﹐遊情尙未忘』﹝「遊艸」卷三﹞。

「過丰城」﹕『寶劍今何在﹐雙龍飛入閩﹔鬥間還紫气﹐博物是何人﹝「遊艸」卷六﹞。

按「晉書」張華傅﹕『華聞豫章人雷煥妙達緯象﹐令煥至丰城掘獄屋﹐入地五丈得石﹐石中有雙劍﹐一曰龍泉﹐一曰太阿﹐一畱與華﹐一畱自佩。後華誅﹐失劍所在。煥卒﹐子爲州從事﹐持劍行經延平津﹐劍忽躍出投水中﹐但見兩龍各數丈』。今先生經其地﹐感而賦此。

「撫州夜泊舟漏」﹕『暮泊江橋野艸蕪﹐忽聞舟漏急相呼﹐未論衣篋濡曾否﹐先問書囊濕有無﹐燭短倉皇移枕簟﹐夜寒何處覓醍醐﹐從前鼓棹俱安涉﹐不謂今宵亦險途』﹝「遊艸」卷五﹞。按撫州卽今臨川﹐先生性好讀書﹐𨿽舟車之中亦不輟讀﹐故舟漏必先問書。

「建川舟次」﹕『旰江東去興徧賒﹐兩岸靑山夾水斜﹐沙上煙先浮碧渚﹐巖邊樹色著黃花﹐幾村小店堪沽酒﹐何處扁舟不是家﹐卻笑田翁山谷裏﹐一生荒圃種桑麻』﹝「遊艸」卷五﹞。按建川﹐卽今南城。

「晚次五福」﹕『楚水窮今渚﹐閩關問曉途﹐晴雲連玉女﹐山色對麻姑﹐木落秋風急﹐江寒夜月孤﹐遠村難得酒﹐寂寂聽歸烏』﹝「遊艸」卷三﹞。按五福鎭名﹐在今黎川縣﹐先生趁舟至此﹐然後由陸入杉關。

「入杉關」﹕『昔從嶺北出閩山﹐今向江西入此關﹐幾處壺觴能自醉﹐百年身世更誰閒﹐洞天福地供歌嘯﹐春月秋風伴往還﹐去國不愁歸不喜﹐鏡中那覺有衰顏』﹝「遊艸」卷五﹞。

先生大約由光澤再趁舟經邵武﹑南平﹐順閩江下行﹐於是秋九月初旬抵裏。「考終錄」「遺誡」云﹕『吾七十五以前健如黃犢﹐遊五嶽﹐避暑袁州……是秋歸家』。

「乙卯九日」云﹕『閒居海上又重陽﹐三徑荒蕪菊未黃﹐酣飲偶因多病廢﹐登髙那復少年彊﹐山容澹蕩臨秋浦﹐竹翠陰森照艸堂﹐誰道歸來雙鬢短﹐江湖淸夢竟難忘』﹝「遊艸」卷五﹞。按海上﹐指連江也。

先生歸連江﹐旋卽臥病經年﹐然𨿽在病中﹐仍不廢讀也。「隱園病中讀書」句云「一臥冬春身在病﹐暫開書卷興偏濃」﹔可見先生好讀﹐老而彌篤。

「歸自五嶽抱病口占」云﹕『洞天福地嶽惟五﹐收拾都歸一杖中﹐萬里風塵身獨去﹐頻年遊走興誰同﹐靑鞋踏月山山好﹐白鶴橫空處處通﹐卻怪歸來隨臥病﹐柴門寂寞海陬東』﹝「遊艸」卷五﹞。

是年冬﹐董應舉由都門告歸。

按「崇相集」有「乙卯出都見西山山色柬同曹」及「出都行五日以阿福﹝崇相幼子﹞出疹取道張秋」﹝在山東爲運河所經﹞諸作可證。萬曆四十四年丙辰﹝一六一六﹞﹐先生七十六歲。

春初﹐先生臥病連江﹐尋愈。三月三日誕辰﹐蘭九丈攜觴過訪﹐先生以詩謝之。

「丙辰誕日﹐蘭九丈攜觴過訪酌酒甚佳賦謝」﹕『七旬無補人間世﹐歲月何期又六更﹐一病彌畱幾不起﹐暮春初度尙虛生﹐階前樹蔭鶯聲集﹐竹外潮來野水平﹐愛客風流誰似汝﹐獨攜佳醞旨尢淸』。

時董崇相家居經營百洞山﹐先生過之﹐作十日遊。

按「考終錄」有「病中寄題虎館」句云﹕『去年十月宿靑芝﹐山色江風飽所知﹔聞說諸奇俱吐露﹐主人春酒爲誰攜』。卽指此時事。夏末﹐家居曝所存書﹐作「世善堂藏書目」﹐並題詞云﹕

吾性無他嗜﹐惟書是癖﹐𨿽幸承世業﹐頗有遺本﹐然不足以廣吾聞也。自少至老﹐足迹徧天下﹐遇書輒買﹔若惟恐失﹐故不擇善本﹐亦不爭價值……積三四十餘年﹐遂至萬有餘捲﹐縱未敢云汗牛充棟﹐然以資聞見﹐備采擇足矣。今歲閒居西郊﹐伏去涼出﹐課兒僕輩曬晾入簏﹐粗爲位置﹐以類相從﹐因成目錄﹐得便查檢。古人有言積書以遺子孫﹐子孫未必能讀﹐吾買書蓋以自娛﹐特未卽棄耳﹐非積之以爲子孫遺也。子孫之讀不讀聽其自然﹐至於守與不能守﹐亦數有必至﹐吾𨿽不聽之﹐其可得耶﹗萬曆丙辰﹐溫麻山農志。先生前旣作「請死」詩﹐玆又有「諭懷」一首云﹕

七十浮生又六年﹐於今惟覺死爲仙﹐怡然一寢終天地﹐莫向江湖何處邊﹝「遊」卷七﹞。

又﹐「倦遊」一首云﹕『慷慨徒懷古﹐疏狂直到今﹐經書那釋手﹐山水雅關心﹐溟海浮天遠﹐黃雲出寒深﹐此時筋力倦﹐築室想空林』﹝自注云﹕時年七十有六﹞。

秋九月﹐刻「五嶽遊艸」成。

子祖念跋云﹕『……一出六年﹐竟畢五嶽而反﹐次年﹝卽本年﹞檢刻遊艸﹐命共校讎之夜﹐家大人頗好吟詩﹐興到輒矢口而詠﹐伸紙而筆﹐惟以自適其適﹐不屑人之工掘贊毀也。先是嘗刻「薊門寒曲」﹐「兩粵遊艸」及「寄心集」﹐金陵焦太史謂有風人之遺﹐其動物感時﹐不讓杜子美﹑白樂天﹐今出是編﹐識者當自鑑之。……家大人嘗有詩云「醉翁不在酒﹐釣叟非取魚」﹔則遊而非遊﹐祖念終不及知之矣。萬曆丙辰季秋望日﹐不肖男祖念百拜書』。

未幾﹐先生復治裝出遊﹐擬入蜀遊峨眉﹔行次延平﹐以病不果。

「病革遺艸跋」云「先生晚好遊﹐七十五歲以前﹐其履歷大槪見於「五嶽遊艸序」中﹝按道光重刊本﹐此序已佚﹞﹐不具論。七十六復出遊﹐至今春七十有七矣﹐以正月末返省下』。舊譜云「七十七歲自鐔州﹝卽延平﹞覺有疾﹐正月返省下」。萬曆四十五年丁巳﹝一六一七﹞﹐先生七十七歲。

正月末﹐返至福州﹐祖念趨侍。二十七日﹐覺疾不起﹔二十九日返連江﹐遂病革。

「病革遺艸跋」云﹕『正月末返省下﹐不孝亟趨侍﹐二十七日左頰稍腫﹐遂謂不起之疾﹐命戒輿﹐吾得歸西郊卒於正寢﹐吾之幸也。以二十九日歸﹐飲食言語步履如常﹐至﹝二月﹞初四日﹐忽不食﹐初五不語﹐言在辟榖示寂耳。然自玆兩頰喉舌乍腫乍消﹐遂成眞病﹐乃作遺誡﹐而吟詠不絕﹐意恬如也』。

先生作「遺誡」云﹕吾觀古人若皇甫謐﹑劉敲諸君﹐臨終皆有遺誡﹐今吾將死﹐亦出一篇﹐俾兒祖念遵行﹐無有更攺﹐以慰我於九泉之下。吾生平尙論古人所敬慕心醉者不過數子﹐其享年皆可知﹐文中子最早夭﹐陶淵明六十有三﹐程明道五十有四﹐範文正六十有四﹐白樂天七十有五﹐差爲永矣。今吾七十有七﹐視樂天又過之﹐徳不逮諸君子﹐而犬馬之齒獨髙﹐夙心所甚赧而不能以告人者也。吾七十五以前﹐健如黃犢﹐遊徧五獄﹐避暑袁州﹐其時耳目聰明﹐齒牙堅固﹐自謂得死﹐庶幾全歸﹐故有請死之詩﹐祈天之禱﹐不幸竟不死也。是秋歸家﹐一病經年﹐目近昏﹐耳近聾﹐齒牙皆搖動不可以啖﹐吾日夜惟以速死爲祝﹐今而得死﹐釋愧心﹐滿願心﹐吾之幸也。古偉男子有死於戰陣﹐死於盜賊﹐死於風濤﹐死於道路者﹐吾壯備邊古北﹐又備援喜峯﹐日以死封疆爲念﹐然而胡夷遠遁﹐不得一當單於戰。晚出遠遊﹐登羅浮﹐歷會稽﹐過潼關﹐出紫荊﹐溯襄陽﹐上均州﹐渡彭蠡﹐浮洞庭﹐盜賊之所震驚﹐風濤之所撼蕩﹐逆旅之所困阨﹐寒暑之所感傷﹐數萬里獨行﹐並不借驛符傳送﹐之數者皆足以死﹐而卒不死﹐乃今死於舊隱西郊﹐又吾之幸也。且吾少受父兄訓﹐專欲以發揮五經爲業﹐今作「伏羲圖贊」﹑「尙書疏衍」﹑「毛詩古音考」﹐二載粹篡﹐又衍毛詩作「屈﹑宋古音義」﹐皆有成書﹐獨麟經直指﹐屬艸夫就﹐而病奪之耳。其餘著述頗多﹐今至九原﹐得侍父兄﹐揚榷參訂﹐以求終教﹐又吾之大幸也。故我今日之死﹐至足無遺憾矣﹗夫吾旣以死爲喜﹐汝不可以我死爲悲﹐汝系名庠序﹐事遭典制﹐但不可哭泣於我之旁﹐汝婦﹑汝姊﹑汝子女﹐只許到靈幾前一叩卽歸不許哭泣﹐使死之神魂不樂﹐气絕惟盥面及手足﹐不浴﹑不网角巾﹐行衣素履﹐如事生之禮……死後一月舁棺至山中坎而埋之……毋信堪輿克擇之說﹑毋求志銘傳誄之文﹐我得穆然毫無掛帶﹐至恬適矣。……凡世俗常用佛事﹐一切卻去﹐始死不用悅屍﹐旣葬不用設醮﹐以我生平未嘗佞佛也………嗚呼﹗吾生時舉動頗與風塵世俗不同﹐故死自立制﹐不必合於中庸﹐惟吾志之所好而已﹐此非亂命﹐祖念字字守之﹐乃稱吾子。髙明良朋﹐幸成吾子之志。又作「自挽」詩云﹕

早年列庠序﹐壯歲官邊疆﹐晚出遊四淮﹐萬里髙翺翔﹐五嶽甫已畢﹐疾病旋災殃﹐返眞舊隱地﹐良友亦相將﹐二旬卽窀穸﹐荒坎聊深藏﹐入世一何短。幽臺日月長﹐生平寡嗜好﹐著述獨皇皇﹐豈必人我知﹐寫心固爲臧﹐於今怡然逝﹐陟降上帝旁﹐寄言報族戚﹐不用淚沾裳。

時董應舉聞先生病﹐乃貽之以詩云﹕『平生好爭論﹐好友輒相罵﹐及其疾病時﹐皇皇憂日夜﹐如割一半身﹐如屋崩其瓦﹐百物皆可求﹐好友難再偕﹐久交如燻蘭﹐乍交如佩麝﹐麝性豈不烈﹐終不如蘭化﹐吁嗟陳一齋﹐使我食不暇﹐君作五嶽遊﹐我爲一官住﹐我鑿百洞山﹐君病不能步淸福豈長存﹐良遊安可慕﹐奇勝善驕人﹐山靈擇人付﹐吾友知我心﹐破家不復顧﹐君病若稍痊﹐爲我移杖履』﹝「崇相集」詩卷﹞。先生作「病答董崇相罵友」詩云﹕

平生有罵友﹐四海卻無多﹐持論互非是﹐中心實匪他﹐登山同嘯傲﹐對酒發悲歌﹐處官自職事﹐釣月著漁蓑﹐縱迹若秦越﹐詩書共切磋﹐髙山思仰止﹐矯首在峨峨﹐天生有五味﹐劑調乃爲和﹐豈忍效流俗﹐委摩隨江河﹐忠言本逆耳﹐不罵欲如何﹝「考終錄」﹞﹖三月二十一日丙戌﹐先生歿。

董應舉作「考終錄」云﹕『已乃病臂﹐又病舌﹐不肯服藥﹐曰數年前已祈死﹐今安用藥﹐修父以米汁彊進﹐初猶彊受之﹐後遂絕﹐至四十八日乃歿﹐其日三月二十一日也。歿前一日﹐予之宗孫伯起﹐倭酋送歸﹐以語君﹔君取筆大書「可語寧海厚犒之」﹐伯起乃宣諭﹐遂擲筆。卒之日﹐夜半喘急﹐問夜漏幾何﹐修父以子夜對﹐卽書吾俟天明﹐天明矣﹐取茶漱口而瞑』。

按「福建忠節傳」載﹕『董伯起﹐應舉族子也。萬曆季﹐倭復入寇﹐伯起與弟貞起力戰死之』﹝見陳衍修「福建通誌」總卷四一﹞。

「病革遺艸跋」云﹕『至三月二十一日﹐甫及子時﹑忽問「夜何其」﹖不孝以子時對。乃索筆書「死﹐喘欲死﹐然富俟天明」。不孝泣下﹐則書一聯云「達道惟五﹑不朽惟三﹐汲汲孜孜﹐生未逮﹔述經有四﹑遊州有八﹐瀟瀟灑灑﹐死何求」﹗……復就枕至天明﹐令開窗﹔起﹐端坐牀中。不孝爲披衣﹐因擁坐於背﹐遂索飲﹔婢進茶﹐漱飲盡一杯﹐乃合眼聳背而逝……』。

斗初「舊譜」云﹕『逝前一日﹐董伯起自倭酋歸﹐董侍郎以語公﹐公大書「可語寧海厚犒之」﹐伯起乃往宣諭。人謂戚公破倭﹑沈公剿倭﹐公皆與有力﹐今將就木﹐此志猶未衰﹐生平之悲憫亦深矣。葬官嶺﹐墓碑侍郎董公筆﹐墓道黃公琮﹑徐公亮全立。黃公時官按察司副使﹐並著敍傳一篇﹔論曰「陳子季立﹐古之所稱奇男子也﹐才品髙天下﹐然嘗迹其生平﹐悲忠信不言﹐非中正不蹈﹐又近於躬行君子者﹐蓋先生有言﹐豪傑而聖賢者﹐余交之久﹐知之深﹐故能言之。……」』。

溫陵何喬遠亦爲立傳﹐論曰﹕『兪武襄﹐儒者也﹔束髮從戎﹐歷涉山海﹐身經百戰﹐爲東南抵柱名臣。然其生平所國士侍者﹐湯克寬﹑歐陽深﹑鄧鍾與公四人而已。彼三人者以武功終始﹐公獨以著述名其家﹐回視立談抵掌﹐橫槊薊門時事﹐直作三昧遊戲觀矣。晚年雲水翺遊﹐脫韁於風塵之外﹐察其意似欲立身於無何有之鄕﹐以第一等人自期﹐試問當世諸君子有超而上者誰耶』﹗

董崇相「祭陳一齋文」云﹕『嗚呼﹗先生以生死爲一貫﹐則我不宜爲之哀﹐以世法爲徽纏﹐則我不宜爲之奠﹐然猶爲此者﹐人各有情﹐不能相禁也。……兄之云亡﹐如割我體﹐嗚呼痛哉﹗屈指朋友眞無如兄其人矣。兄學窮五經﹐遊徧五嶽﹐其爲人得易之潔淨﹐得書之致遠﹐得體之節文﹐得詩之剴切﹐於倫常得春秋之斷﹐其行事嶽立山存﹐百物不能撼﹐萬變不能搖﹐平生著述多自出己意﹐「伏羲圖贊」尢爲超絕﹐一筆圓成﹐富與太極圖表裏﹐斷然千古無疑也。余𨿽與兄議論間但左﹐至於此書﹐則噤口不敢應﹐嗚呼一齋﹐死亦足矣』﹝見「崇相集」祭文﹞。按「崇相集」中﹐此文與鬥初所引者頗有異處﹐其中蓋有遺漏也。同年﹐湯顯祖卒﹐年六十八。附錄﹝「連江縣誌」「儒林傳」﹞

陳第字季文﹐號一齋﹐龍西鋪人。爲諸生時﹐博及羣書﹐而善談兵。嘉靖四十一年﹐參將戚繼光徵倭至連﹐就第謀﹐第爲定平倭策。旣而督府兪大猷召至幕中﹐教以兵法﹐因盡得韜鈐方略﹔大猷喜曰﹕『子當爲名將﹐非一書生也』。大司馬譚綸薦﹐起家京營裨將﹐願得九邊最衝要地自效。

萬曆初﹐出守古北口﹐典互市。時叛兵導黃臺吉小妻大嬖只等挾賞數嘩﹐第購誅叛民﹐陰結諸部腹心﹐盡得其情﹔以恩威操縱﹐帖然就約。漢莊數被寇殘破﹐屯卒縱淫殺﹔民夜聞犬吠﹐則盡室竄。時繼光爲總兵﹐薦第﹔擢車前營遊擊將軍﹐駐漢莊。延訪父老疾苦﹐按誅悍卒﹐明約束﹐拔材武﹐躬導以禮讓﹐所部化之﹐咸知自愛。娼家竄名軍籍者﹐皆陳牒求去﹔娶娼者﹐皆自乞離異。奉檄采木關外﹐成列以出﹐舉號笛﹐麾登南山﹔旣復麾西北﹐以尾爲首﹐以奇爲正。駐牧豪來觀﹐莫不心折。居薊鎭十年﹝一作十二年﹞忤巡撫吳兌﹐兌中以文法﹔第嘆曰﹕『吾投筆從戎﹐髭發盡白﹐思爲國家定封疆大計﹔今不可爲矣』﹗遂拂衣歸養。

福建巡撫許孚遠﹑金學曾等屢勸﹐不就﹔挾書遊兩粵﹑吳﹑浙﹑齊﹑晉﹑楚﹑宋。聞焦竑﹝金陵人﹐字弱侯﹞老而嗜學﹐裹糧之南部﹐離經折疑﹔竑自嘆爲弗如。乃益從竑借讀所未見書﹐就竑談論。閱數歲﹐一歸省墓﹔數月﹐輒復出﹕如是者又十餘年。

逾七十﹐復徧登五嶽﹐浮洞庭﹑彭蠡以歸。萬曆四十八年卒﹐壽已七十有七。

生平儲書最富﹐其後人所輯「世善堂書目」﹝按書目題辭﹐自署「溫麻山農志」。末有歙西鮑廷博跋云﹕『明萬曆間﹐連江陳第手自編定﹐而其子若孫時時增益者也』﹞﹐多唐﹑五代遺書﹐世所未見之本﹝書目﹐附刻「知不足齋叢書」﹞。其說經﹑言易﹐起於一畫﹐初未有文字也。古今諸家皆言卦﹑不言圖﹐是舍本而尋末﹔故作「伏羲圖贊」﹐一筆圈成﹐不待奇耦離析﹐而萬一千五百二十策悉出自然。又以詩本聲教﹐宜可詠歌﹔世人知文不知音﹐何以被管弦﹑奏朝廟﹗因作「毛詩古音考」。其論學務審時義﹐切日用﹐不爲空言。嘗謂言於妻子﹑言於僕婢﹐皆道也﹔何必聚徒﹗行於飲食﹑行於坐臥﹐皆道也﹔何必居位﹗又言﹕昔爲諸生言戒懼﹐實未嘗戒懼也。及爲國家守邊﹐百責攸萃﹐年未四十﹐發白種種﹐節俠气盡﹐危悚日深﹔口不言戒懼﹐而戒懼在玆。又言﹕兢業在心﹐所以兢業在事。今儒者曰「兢業﹐心體也」﹔但保心體﹐事爲之末﹐無足介意。歧內外﹑判心迹﹐故騖虛談﹐無當實事﹕皆切中當時講學之獘。大宗伯錢謙益稱其學通「五經」﹐而尢長「易」﹑「詩」。著書十餘種﹐詳「藝文志」。

子祖念﹐詳「孝友」﹔肇復﹐詳「列傳」﹔孫元鍾﹐詳「文苑」﹕三世皆有著述﹝「通誌」入「儒林」﹐今從先憲移綴﹞。

