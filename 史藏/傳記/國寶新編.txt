

國寶新編

﹝明﹞顧璘撰

國寶新編序

國寶新編

國寶新編跋

跋國寶新編後

●國寶新編序

蓋罕生逝而國子悲惠施歿而莊叟嘆人之云亡邦國殄瘁昔魏文言文章經國之大業不朽之盛事年壽有時而盡榮樂止乎其身二者必至之常期未若文章之無窮也袠三復斯言未嘗不流涕也我明龍興文章之美特跨往代鴻儒巧匠川湧云蒸興文者上規黃虞下獵秦漢晉宋以還未暇論也艸創之初人文未開𨿽气存淳朴而體沿卑陋劉宋諸公從容金馬猶未能鋪張功烈與謨訓媲美雅頌同風有識者未嘗不咨嗟恨惜也弘治間君臣一徳夷夏淸晏奇英妙哲方軌並驅文體始變力追元古於時有關西李獻吉姑蘇徐昌谷信陽何仲默相與表裏以鳴國家之盛今中丞顧公華玉崛起金陵頡頑其間塤鏗箎應莫敢軒輊又如希哲之宏博伯虎之奇俊繼之之古澹升之之精工太初之淸曠履吉之麗逸玄敬之衝泊伯時之醇鬯欽佩之雋質叔鳴之新警咸號名家素稱國手並與顧公惇道藝之交今諸子繼謝而顧公獨存遠惟伯子絕弦之感近念髙生開篋之思綴輯遺文爰加壽梓題曰國寶新編委袠校而序之夫文章與時髙下而變通之妙存乎其人是以孔父雲天之將喪斯文也後死者不得與於斯文也今之作者其無與於斯文者乎表袠於玆編而有感於斯文之興廢也編止所知存者弗錄李子而下總十三人陜二人河一人閩一人南畿九人

嘉靖丙申季冬之閏望日姑蘇袁袠撰

人具天地之能曰才才者一心之精萬事之幹也鴻儒營道志士狥功學人繤言慧者創制𨿽巨細異裁均以利用豈非爲宰之手足生民之紀綱乎是故國家得之謂之寶朋友資之謂之澤咸有賴於弘益知才而不知愛若得幾杖而棄之必失所依君子謂之聾瞽璘生陋劣無足比數薄遊四方投分賢哲沾被切磋僅免失墜逮今齒髮摧豁索居林巖指數交知凋謝半盡暇日檢誦遺文澘然淚下豈惟感子期惠施之先我實亦興嗟於邦國也所不可存者旣巳往矣安得不求諸言乎諸官盛業大如邵宗伯寶儲少宰巏諸公若於人國史他日自立傳璘得以略乃錄李子夢陽以下或仕或隱合若干人敍其名字爵裏及其行業大都爲一卷名亡友錄諸所無交者寔多其人不敢妄擬傳曰名譽不聞朋友之罪也矧今亡矣後死者奚可不任其責哉因卽余家所得諸槁與家弟河南按察副使王詮次其詩共若干篇集爲捲附諸錄後俾觀者按文思才冀有得余悼慕之心焉文多不能錄非有軒輊也集成門人請更曰國寶新編遂以傳云

嘉靖丙申陽月朔旦姑蘇顧璘序

●國寶新編

顧璘

名氏

敍贊

○名氏

亡友十三人

江西按察副使李夢陽

陜西按察副使何景明

應天通州祝允明

雲南參政朱應登

國子博士徐禎卿

山東按察副使趙鶴

驗封郎中鄭善夫

太僕少卿都穆

太子中允景暘

太僕少卿王韋

解元唐寅

山人孫一元

大學生王寵

續亡二人

江西按察副使田汝耔

江西按察使周廷用

○敍贊

李夢陽

何景明

祝允明

徐禎卿

朱應登

趙鶴

鄭善夫

都穆

景暘

王韋字

唐寅

孫一元

王寵

田汝耔

周廷用

李夢陽

李夢陽字獻吉本關中人從父宦遂寓大梁仕至江西按察副使朗暢玉立傲倪當世初讀書斷自漢魏以上聞人論古昔有不解事卽曰豈六代以還書邪蓋不之讀故其詩文卓爾不羣晚始泛濫諸家益濟弘博或失則麄抑矯枉之偏不得不然耳夙尙气節當孝宗朝上書言事意翕翕希賈生代韓司徒艸奏劾諸閹危矣賴武功康子海脫其難視江西學政文教郁興不能與俗俯仰躬陷縲紲誠亦負气之過卒使讒毀叢積擯棄終身伊誰咎哉空同集六十三卷可謂富矣姑蘇黃省曾詮次至以辧獄等辭亦錯其間祗點之耳

贊曰黃初響絕詩道中微唐興二傑大發厥機世豈不遠知繼者希桓桓李君生也實後上溯風雅志則多有一鳴驚人於古爲友

何景明

何景明字仲默信陽人仕至陜西按察副使少有神解弱冠入京身不勝衣馳才長賦便淩作者時海陵儲公巏錫山邵公寶領袖文苑咸加賞嘆和粹衝夷人樂爲友撓之不濁澄之不淸眾目爲臺輔中人然性簡意寬不善事樞要遂出爲校文之職以勞致瘁弗臻大成咎在政人不在其身也夫文章之道初愼師承乃能立體馴臻妙境始自成家觀其與李氏論文直取捨筏登岸爲優斯將盡棄法程專崇質性苟爲巳地固非確論賦詠著述互見短長自古恆然匪徒今日若乃天才騰逸咳唾成珠實亦人倫之雋乎

贊曰辭尙體要矩矱式程異稟拔萃乃貫天人立訓範世俾也可循穆穆何君學緣宿解源出自山委折歸海旣濟視筏弗捨胡待

祝允明

祝允明字希哲蘇州人仕至應天通判超穎絕人讀書過目成誦巨細精粗咸貯腹笥有觸斯應無間猥鄙學務師古吐辭命意迥絕俗界效齊梁月露之體髙者淩徐庾下亦不失皮陸玩世自放憚近禮法之儒故貴仕罕知其蘊眞州蔣山卿嘗見所撰建康觀云記吐舌下之曰文不在玆乎偏才曲學眞河伯未離龍門難與言水也余特賞其知言書學精工自急就以逮虞趙上下數千年變體罔不得其結構若羲獻眞行懷素狂艸尢臻妙茟本朝書品不知合置誰左

贊曰漢隱方朔明玩祝子傲睨冠紳遊戲文史蓄之海廠隹發也云蒸騰踏藝苑孰敢爾陵

徐禎卿

徐禎卿字昌谷蘇州人仕至國子博士神淸體弱雙瞳燭人幼精文理不由教廸著交誡感暮賦諸萹詞旨沈鬱遂闖晉宋之藩淩獵曹魏長宿驚嘆稱爲文雄筮仕武皇朝猒司法比請移學職斯亦可窺其雅識矣專門詩學究訂體裁上探騷雅下括髙岑融會折衷備玆文質取充棟之艸刪存百一冀成一家之言傳諸來世至今海內奉如珪璧所謂𨿽多亦奚以爲也其所研索具在談藝錄中可謂良工獨苦者與

贊曰博士淸資永淵斯濯遺編熒熒鳳羽麟角惟寶貴奇匪以其多有文弗粹山委則那

朱應登

朱應登字升之寶應人仕至雲南參政孝友性成篤厚人理愷悌無惎刊夷町畦故能善下仁賢兼容謭劣卓弘大賢之度職錢谷則政理飭教化則才興斯忠信基之矣特詞華彪發泉湧錦燦或當人落筆一掃千言旁觀者往往奪气萋斐攸興此惟芽孽然髙舉闊視眇然不爲意也及其拂袖歸田益窮詞奧以彼易此又豈媢嫉所能知乎今觀其文賦敍綴瞻麗森張武庫殆且伯仲潘陸奴僕元白有餘地矣羽儀斯世其玆數人也夫

贊曰仁哉參政不遺其親異類廣含矧我同人天授藻心讒夫側目白璧永輝蠅罪何贖

趙鶴

趙鶴字叔鳴江都人仕至山東按察副使文性淵奧吏道精核主覆戶曹屢籌大計督學山東誓淸膠庠其甚乃舉郡邑弟子十六汰之士始洶洶弗仕毋亦矯枉過其正乎詩恥凡語於古愛謝靈運於唐愛孟郊於元愛劉因嘗曰此道不宜淺淺則庸茸下矣善乎嚴滄浪有言劊人直取心肝諭於立命處殫力耳毛膚焉足試乎後登泰山金焦諸萹言言自作更不隨人爲淩駕千古膽也晚注五經考論歷代史刊正先誤自信彌篤或者以爵位駭按察不知正腐鼠等烏能驚動之哉烏能驚動之哉

贊曰文尙巳出襲乃稱賊江都奮精羣噪靡惑言曰法後政曰正邦志所向往迅雷長江

鄭善夫

鄭善夫字繼之福州人仕至南京驗封郎中气秀巖谷發情聲詩𨿽才韻弗充而古色精言髙映霞表飄飄然有逍遙遠舉之志好遊名山嘗入武夷鴈蕩峻陟冥搜都忘內顧飬屙自遠逡巡郎曹樂負髙標殆輕人爵時與衢州方豪同好意泊如矣嘗與余期曰明年海上有紫气東來是吾觀化至矣赴官畱省中道奄殂吁亦奇怪也哉

贊曰靈運樂遊嵇康慕僊超然驗封千載同然南海孕靈陽春呈響鵠性鴻情永遺遐想

都穆

都穆字玄敬蘇州人仕至太僕少卿淸修博學网羅舊聞考訂疑義多所著述好遊山水𨿽居官曹奉使命有間卽臨賞名勝騁其素懷所得必撰一記輯成巨帙又廣錄古金石遺文爲金薤琳瑯集齋居蕭然樂奉賓客銜杯道古以永終日不植生產或至屢空輒笑曰天地之間當不令都生餒死日晏如也文簡古有法詩𨿽過爾衝泊竟非俗具

贊曰詞士摭華技陋雕虫雅儒慕古力紹楊雄懸磬非貧玄酒非薄自顧充然疇測其樂

景暘

景暘字伯時流寓南京本儀爲人仕至太子中允事母至孝目盲數歲復明昆弟不遠故舊不遺人歸其徳厚矣夷矌有度無兢無傲仕旣融達好學無怠法左氏馬遷爲文不尙鉤棘字順語圓具有繩凖詩主盛唐蕭散遺俗庶幾髙臥北窓之懷體固所緩言矣余器重其人每言必正三事乃弗陟五階而逝其命也夫善書初工爲行後師周伯琦小篆頗得風骨

贊曰文以體正詩以興奇昧者誌怪乃蹈支離中允端士徳厚气直詞鋒沛發靡不中的

王韋字

王韋字欽佩南京人仕至太僕少卿孝徳純備喪母毀瘠卒父徽憲宗朝給事中直諫有聲少卿承志執節屹有稜範歷仕畱署匪云要樞確明職司金石不撓不曰孝思維則者乎論詩專尙才情其言曰唐風旣成詩自爲格不與雅頌同趣漢魏變於雅頌唐體沿於國風雅言多盡風辭則微今以雅文爲近詩未嘗不流於宋也故其詩婉麗多致雋味難窮或者謂爲纖弱豈知所操之殊向哉

贊曰王子維介明辧義利千金不捐一諾無替詞流別代力紹唐風亟情獨遠執象奚工

唐寅

唐寅字子畏一字伯虎蘇州人舉應天鄕試第一坐事廢坦夷疏曠冥契禪理弱居庠序漫負狂名著廣志賦曁連珠數十首跌宕融暢傾動羣類靑溪倪公見之亟稱才子以故翰苑先輩爭相引援驕妬互會竟媒禍胎棄落之餘益任放誕邪思過念絕而不萌托興歌謠殉情體物務諧裏耳罔避俳文𨿽作者不尙其辭君子可以觀其度矣今司馬袁袠所刻僅僅數篇則其絕詣也

贊曰嗟嗟伯虎孰廣爾志登臺則流牖下斯滯生滅旣一寵辱奚驚上善若水是生令名

孫一元

孫一元字太初不知何許人自云關中長寓吳越間卒於湖州風儀秀朗蹤迹奇譎玄巾白祫混遊貴賤常以鐵苗鶴瓢自隨遇所會心輒一傾倒蓋隱淪之髙逸性好吟詩初談導引人疑其僊晚嬰婚娶入司空劉公湖南雅社援進儒術皆非其本色也詩辭極備苦心所乏天才耳

贊曰宦達無施愧彼塵鞅山澗考盤乃嘉髙尙龍苗吟風鶴瓢酌月皎皎太初江湖之傑

王寵

王寵字履吉蘇州人貢入大學卒淸夷廉曠與物無兢人擬之黃叔度尊官宿儒忘年友善罔不樂其溫醇詩辭刻尙風骨擺脫輕靡陶鎔李杜汰滌情文旣正體裁復派蹊徑可謂後來之髙足惜乎天不假年進而未止學士覩其汗血可也諺曰瓊玖蚤折白石嶻嶪豈不信然哉行書疏秀出塵頗得晉法

贊曰有美吉人溫其如玉旣安孝友亦冺淸濁揚芳詞苑先軌是程心遠節促靳其大成

田汝耔

田汝耔字勤甫祥符人仕至江西按察副使勁直好義不狥俗爲工任給事中持正執論紏彈不避貴勢出爲江西提學副使以气節立教繼李獻吉之後風稜相兢不墜道範官亦坐是不達詩宗漢魏文簡古宗司馬氏力洗脂澤璘在開封迕權璫被逮赴京初脕錦衣獄侵夏止一縕袍勤甫解葛衣相衣又爲具單布中衣舉酒送出宣武門會何仲默崔子鍾諸君卽席賦詩相贈自制一序立就慷慨動人其於斯世何如哉勤甫每飲酒酣輒擊節論時事一無避匿賢豪以此見髙忌者益側目矣家食以後環堵蕭然蓬蒿不剪人比之張仲蔚云

贊曰稜稜勤甫吐气成虹眾且雌伏獨翹爲雄解衣惠困古烈同風環堵終身樂玆固窮

周廷用

周廷用字子賢華容人仕至江西按察使才稟超融文鋒迅湧兼能愽涉彊記培滋詞本故援筆長賦爛然成章气倜儻豪岸不宜於俗獨下意名品爲禦史言事多觸時忌及爲監司每不善遷合失權近意罷官之日浚川王公在南司馬以片楮訊璘曰子賢黜乎惜哉其受知當世大人深矣有酒量飲終日不醉或放口論諸人淺深略不旁顧余每勸之曰阮嗣宗不言人短長嵇叔夜服其遠害幸吾子加意然卒蹈之乃其天性剴直不回固一徳也

贊曰按察人豪闊視放言揮斥塵濁吐握仁賢文藻性成早垂巨篇吏才斯詘徳譽長延

●國寶新編跋

東橋顧公撰新編寄吳門俾梓以傳袁生讀而嘆曰友道之不振也久矣斯編之作激偸薄以惇道義重文華而彰化本非空言也我明當孝皇朝學士大夫詞章迥邁其間雅醇和厚之文與世治躋於極盛談者比之唐開元天寶若何李馳聲於關洛唐徐兢秀於東吳踰歷數紀後先層疊館閣山林握文筆贊皇猷者不可勝數誠休矣美矣無以尙矣然於是竊有感焉孔氏有言文質彬彬謂之君子夫文之盛者安知非質之衰乎遡源沿流究其止極乃有空疏浮衍聱牙險塞者所視甚髙所趨則下棄本根而務枝葉其造領反不可望趙宋觀之晚唐可以思過半矣東橋公標數氏於遺帙品藻咸貞中蘊理妙余謂實錄今之與斯文者變通趍捨賁我邦家必有所折衷也夫必有所折衷也夫

丁酉歲谷旦吳郡袁褧題於謝湖田舍

●跋國寶新編後

夫懷故之情有生同抱傷才之感賢豪特深徐君不還蔡生已矣延陵猶掛劍於壠木文舉且引坐於虎賁殆將以表著思存庶幾刑典況乎其人之遺言爛然而有可述者哉蓋覩國寶新編而見東橋先生篤舊之厚取善之周也然亦巳悲矣玄黃之精英聚而爲材非其所覆必將培之乃斯人並有黼黻之章抱幹將之器竟轗軻淹沒也或拓落於四方或棲遲乎再命或蒙疑負恨於來日或憂讒畏謗乎當年迹其席珍藏寶適以煩冤搉奇揚芬所繇賈旤豈造化之玩才乎抑斯人之不遇哉三復斯編泫然歔欷不知涕之無從也

嘉靖戊戌夏五月湖廣按察司僉事鄞陳束跋

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

附錄﹕

國寶新編一卷﹝浙江巡撫采進本﹞

明顧璘撰璘字華玉吳縣人宏治丙辰進士官至刑部尙書事迹具明史文苑傳是書凡錄李夢陽何景明祝允明徐禎卿朱應登趙鶴鄭善夫都穆景暘王韋唐寅孫一元王寵十三人人爲之傳傳爲之贊蓋感於知交凋謝而作略綴數語以存其人亦柳宗元先友記類也﹝四庫全書總目史部傳記類存目﹞

