河源志

﹝元﹞潘昻霄撰

延佑丁卯春聖天子以四海萬國之繁軫念庶民艱虞罔控告也分使諸外郡諸道宣布徳音休戚興替之淸濁激揚之畿甸密邇獨不得均其澤越五月詔前翰林學士承旨臣庫庫楚翰林院侍讀臣昻霄奉使宣撫京畿西道臣昻霄奉命驚悖罔措惟務罄竭忠赤盡求民瘼而後已庫庫楚一日語昻霄曰余嘗從余兄榮祿公都日抵西域窮河源昻霄聞之不覺矍然駭曰有是乎哉請筆書其語公曰世祖髙皇帝至元十七年歲在庚辰余兄欽承聖諭曰黃河之入中國夏后導之知自積石矣漢唐所不能悉其源今爲吾地朕欲極其源之所出營一戍俾蕃賈互市規置航傳凡物貢水達京師古無有也朕爲之以求後來無窮利益蓋難其人都實汝舊人且習諸國語往圖汝諧受金虎符招討使以行是歲四月至河洲東六十里有寧河驛驛西南五六十里山曰殺馬闗林麓穹隘譯言秦石逹巴啟足浸髙一日程至巓西邁愈髙四閱月約四五千里始抵河源冬還圖城傳位置以聞上恱往營之授吐蕃等都元帥仍金虎符置寮寀督工師悉資內地造航爲艘六十城傳措工物完遣庫庫楚驛聞適僧格徵衮噶蔵布不回力阻遂止翌歲兄都實旋都河源在吐蕃朶甘斯西鄙有泉百餘泓或泉或潦水沮洳散渙方可七八十里且泥淖弱不勝迹逼觀弗克傍履髙山下視粲若列星以故名鄂端諾爾鄂端譯言星宿也羣流奔輳近五七里匯一巨澤名鄂楞諾爾自西䢐東連屬吞噬廣輪馬行一日程迆邐東騖成川號齊必勒河二三日程水西南來名伊爾齊合齊必勒三四日程南來名呼蘭又水東南來名伊拉齊合流入齊必勒其流浸大始名黃河然水淸人可涉又一二日岐裂八九股名伊遜鄂羅木譯言九度通六七里馬亦可度又四五日程水渾濁土人抱革囊乘騎過之民聚落糾木乾象舟傅毛革以濟僅容兩人繼是兩山峽東廣可一二里或半里深叵測矣朶甘斯東北鄙有大雪山名曰伊拉瑪博囉其山最髙譯言騰格哩哈達卽昆侖也山腹至頂皆雪冬夏不消土人言逺年成冰時六月見之自八九股水至昆侖行二十日程河行昆侖南半日程地又四五日程至地名庫濟克特是也相屬又三日程至地名哈喇伯勒齊爾四達之衝也多寇盜有官兵鎭防昆侖迆西人簡少多處山南皆不穹峻水亦散漫獸有髦牛野馬狼麅羱羊之類其東山益髙地亦漸下岸狹隘有狐可一躍越之者行五六日程有水西南來名納琳哈喇譯言細黃河也又兩日程地有水南來名奇爾穆蘇合流二水入河河北行轉西至昆侖兩日程地水過之北流少東又北流約行半月程至貴徳州地名必齊勒始有州事官府隸河州署司吐蕃等處宣慰司所轄又四五日程至積石州卽禹貢積石五日程至河州安鄕闗一日程至打鑼坑東北行一日程洮河水南來入河又一日程至蘭州下過北卜渡至鳴沙河過應吉裏州正東行至寧夏府南東行卽東勝州界隸西京大同路地面自發源至漢地南北溪澗細流傍貫莫可紀極山皆艸石山至積石方林木暢茂世言河九折彼地有二折蓋奇爾穆蘓及貴徳州必齊勒也漢張騫使絕域羈聮拘執難危百罹歷大宛月氐等數國其傍大國五六皆傳稱之以爲窮河源烏能覩所謂河源哉史稱河有兩源一出於闐一出蔥嶺於闐水行合蔥嶺河注蒲類海流狀至臨洮出焉今洮水自南來非蒲類明矣詢之土人言於闐蔥嶺水其下流散之沙磧又有言與天河通尋源得織女支機石而歸亦妄也昆侖出嵩髙五萬里閬風玄圃瑤艸華蓋仙人所居又何邪唐史吐蕃傳河上流由洪濟梁上南二十里水益狹春可涉秋天可勝舟其南三百里三山中髙而四下曰紫山右所謂昆侖其言頗類然止稱河源其間云國家蔽天威亙天地所覆幬無間海內外冠帶萬國罔非臣妾視漢唐爲之不足訝故窮河源去萬里若涉閨闥嘻盛典也不可不志因志之都實族女眞蔡氏統烏藏路曁招討都元帥凡三百里至吐蕃任甘肅行省參知政事是歲八月初吉謹述

河源志

﹝元﹞潘昂霄撰

延佑乙卯春聖天子以四海萬國之廣軫念庶民艱虞罔控告也分使諸外郡諸道布揚徳威戚休興替之淸洿揚激之畿甸密邇獨不得均其澤越五月詔前翰林學士承旨臣庫庫楚翰林侍讀臣昻霄奉使宣撫京畿西道臣昻霄承命驚悸罔措惟務罄竭忠赤盡民瘼後已庫庫楚公一日語昻霄曰余嘗從余兄榮祿公都實特扺西國窮河源聞之不覺瞿然以駭有是乎哉請畢其語公曰世祖皇帝至元十七年歲在庚辰欽承聖諭黃河之入中國夏后氏導之始自積石粵漢唐所不能悉其源今爲吾地朕欲極其源之所出營一城俾蕃賈互市規置航傳凡物貢水行逹京師古無有也朕爲之以永後來無窮利益難其人都實特汝舊人且習讀國語往圖汝諧授招討使佩金虎符以行是歲至河州州東六十里有寧河驛驛西南五六十里山曰捉殺馬闗林麓窮隘譯言達實達巴啟足寖髙一日程至巓西邁愈髙四閱月約四五千里始抵河源冬還圖城傳位置以聞上恱往營之授土蕃等處都元帥仍金虎符置寮宷督工工師悉資內地造航爲艘六十城傳措土物完庫庫楚驛聞適相哥徵昆哥臧不回力沮遂止翼歳兄都實特旋都河源在止蕃朶甘思西鄙有泉百餘泓或泉或潦水沮洳散渙方可七八十里且泥淖弱不勝人迹逼觀弗克旁復髙山下視燦若列星以故名鄂端諾爾鄂端譯言星宿也羣流奔湊近五七里匯二巨澤名阿拉克諾爾自西䢐東連屬吞噬廣輪馬行一日程迆■﹝辶裏﹞東騖成川號赤賓河二三日程水西南來合流入赤賓其流寖大始名黃河然水淸人可涉又一二日岐裂八九股名伊遜鄂羅木譯言九度通廣六七里馬亦可度又四五日程水渾濁土人抱革囊乘騎過之民聚落糾木乾象舟傳毛革以濟僅容兩人繼是兩山峽東廣可一里二里或半里深叵測矣朶甘思東北鄙有大雪山名伊拉瑪博囉其山最髙譯言騰格哩哈達卽昆侖也山腹至頂皆雪冬夏不消土人言逺年成冰時六月見之自八九股水至昆侖行二十日程河行昆侖南半日程地又四五日程至地名庫濟及庫特二地相屬又三日程地名哈喇博勒齊爾四逹之衝也多冦盜有官兵鎭防昆侖迆西人簡少多處山南山皆不穹峻水亦散漫獸有髠牛野馬狼麅羱羊之類其東山益髙地亦漸下岸狹隘有狐可一躍越之者行五六日程有水西南來名納琳哈喇譯言細黃河也又兩日程水南來名奇爾穆蘇二水合流入河河北行轉西至昆侖北二日程地水過之北流少東又北流約行半月程至貴徳州地名博勒齊爾始有州事官府州隸河州置司土蕃等處宣慰司所轄又四五日程至積石州卽禹貢積石五日程至河州安鄕闗一日程至打羅坑東北行一日程洮河水南來入河又一日程至蘭州其下過北度至鳴沙州過應吉裏州正東行至寧夏府南東行卽東勝州隸西京大同路地面自發源至漢地南地澗溪細流傍貫莫知紀極山皆艸山至積石方林木暢茂世言河九折彼地有三折蓋奇爾穆蘇及貴徳州博勒齊爾也漢張騫使絕域羈聮拘執艱危百罹歷大宛月氏等數國其傍大國五六皆稱傳聞以爲窮河源烏能覩所謂河源哉史稱河有兩源一出於闐一出蔥嶺於闐水北流合蔥嶺河注蒲類海不流洑至臨洮出焉今洮水自南來非蒲類明矣詢知土人言於闐蔥嶺水其下流散之沙磧又有言河與天河通尋源得織女支機石以歸亦妄也昆侖去嵩髙五萬里閬風玄圃積瑤華蓋仙人所居又何耶唐史土蕃傳河上流由洪濟梁南二千里水益狹春可涉秋夏乃勝舟其南三百里三山中髙而四下曰紫山故所謂昆侖其言頗類然止稱河源其間云國家敞天威亙天所覆幬無間海內外冠帶萬國罔非臣妾視漢唐爲不足訝故窮河源去萬里若步閨闥嘻盛典也不可不志因志之都實特族女眞蒲察氏統烏思臧路曁招討都元師凡三至吐蕃庫庫楚今除甘肅行省參知政事

河源志序

﹝元﹞柯九思撰

河源有志自本朝始前乎此曷爲未有志河源者道路遼阻所傳聞異辭莫能究河之源也山經曰惇薨之水西流注於泑澤出於昆侖之東北陬實惟河源而水經載河出昆侖經十餘國乃至泑澤山經又稱陽紆之山河出其中陵門之山河出其中穆天子傳亦云陽紆之山曰河伯馮夷所居是惟河宗氏釋氏西域志稱阿耨逹大山上有大淵水卽昆侖山也地裏志亦稱昆侖山在臨羗西而漢書載河出兩源或稱有或稱無河源所著異同況世殊代易名地亦異終莫能有究之者我太祖皇帝二十有一年春正月徵西夏夏取甘肅等城秋取西涼府遂過沙陀至黃河九渡按昆侖當九渡下流則昆侖固已歸我職方氏矣憲宗皇帝二年命皇太弟旭烈帥諸部軍徵西域凡六年辟封疆四萬里於是河源及所注枝出者盡在封域之內當時在行有能記其說皆得於目擊非妄也逮世祖皇帝功成治定天下殷富遂命臣都實特置郡河源故翰林侍讀學士潘公得究其詳實搜源析派而作斯志乃知更昆侖行一月始窮河源於戲當四海混一之盛聞廣見核致數千載莫能究者俾後世有考而傳信焉豈斯文之光實邦家無疆之休也元統元年奎章閣博士柯九思序

