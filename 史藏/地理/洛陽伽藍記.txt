洛陽伽藍記後魏楊衒之

序﹝魏撫軍府司馬楊衒之撰﹞

三墳五典之說﹐九流百氏之言﹐並理在人區﹐而義兼天外。至於一乘二諦之原﹐三明六通之旨﹐西域備詳﹐東土靡記。自項日感夢﹐滿月流光﹐陽門飾豪眉之像﹐夜臺圖紺髮之形。爾來奔競﹐其風遂廣。至晉永嘉惟有寺四十二所。逮皇魏受圖﹐光宅嵩洛﹐篤信彌繁﹐法教逾盛。王侯貴臣﹐棄象馬如脫屣﹐庶士豪家﹐捨資財若遺迹。於是昭提櫛比。寶塔駢羅﹐爭寫天上之姿﹐競摸山中之影。金剎與靈臺比髙﹐廣殿共阿房等壯。豈直木衣糸弟繡﹐土被朱紫而已哉﹗曁永熙多難﹐皇輿遷鄴﹐諸寺僧尼﹐亦與時徙。至武定五年﹐歲在丁卯﹐余因行役﹐重覽洛陽。城郭崩毀﹐宮室傾覆﹐寺觀灰燼﹐廟塔丘墟﹐墻被蒿艾﹐巷羅荊棘。野獸穴於荒階﹐山鳥巢於庭樹。遊兒牧豎﹐躑躅於九逵﹔農夫耕老﹐藝黍於雙闕。麥秀之感﹐非獨殷墟﹐黍離之悲﹐信哉周室。京城表裏凡有一千餘寺﹐今日寮廓﹐鐘聲罕聞。恐後世無傳﹐故撰斯記。然寺數最多﹐不可徧寫﹐今之所錄﹐上大伽藍。其中小者﹐取其詳世諦事﹐因而出之。先以城內爲始﹐次及城外﹐表列門名﹐以遠近爲五篇。餘才非著述﹐多有遺漏。後之君子﹐詳其闕焉。大和十七年﹐髙祖遷都洛陽﹐詔司空公穆亮營造宮室。洛陽城門﹐依魏﹑晉舊名。東面有三門。北頭第一門曰「建春門」﹐漢曰「上東門」。阮籍詩曰「步出上東門」是也。魏﹑晉曰「建春門」﹐髙祖因而不攺。次南曰「東陽門」﹐漢曰「中東門」﹐魏﹑晉曰「東陽門」﹐髙祖因而不攺。次南曰「靑陽門」﹐漢曰「望京門」﹐魏﹑晉曰「淸明門」﹐髙祖攺爲「靑陽門」。南面有四門。東頭第一門曰「開陽門」。初﹐漢光武遷都洛陽﹐作此門始成﹐而未有名。忽夜中有柱自來在樓上。後瑯琊郡開陽縣言南門一柱飛去﹐使來視之﹐則是也。遂以「開陽」爲名。自魏及晉﹐因而不攺﹐髙祖亦然。次西曰「平昌門」﹐漢曰「平門」﹐魏晉曰「平昌門」﹐髙祖因而不攺。次西曰「宣陽門」﹐漢曰「津門」﹐魏﹑晉曰「津陽門」﹐髙祖因而不攺。西面有四門。南頭第一門曰「西明門」﹐漢曰「廣陽門」。魏﹑晉因而不攺﹐髙祖攺爲「西明門」。次北曰「西陽門」﹐漢曰「雍門」。魏晉曰「西明門」﹐髙祖攺爲「西陽門」。次北曰「閶闔門」﹐漢曰「上西門」﹐上有銅璇璣玉衡﹐以齊七政。魏﹑晉曰「閶闔門」﹐髙祖因而不攺。次北曰「承明門」。承明者﹐髙祖所立﹐當金墉城前東西大道。遷京之始﹐宮闕未就﹐髙祖住在金墉城。城西有王南寺﹐髙祖數詣寺沙門論議﹐故通此門﹐而未有名﹐世人謂之新門。時王公卿士常迎駕於新門。髙祖謂禦史中尉李彪曰「曹植詩云﹕謁帝承明廬。此門宜以承明爲稱。」遂名之。北面有二門。西頭曰「大夏門」﹐漢曰「夏門」﹐魏﹑晉曰「大夏門」。嘗造三層樓﹐去地二十丈。洛陽城門樓皆兩重﹐去地百尺﹐惟大夏門甍棟干云。東頭曰「廣莫門」﹐漢曰「穀門」﹐魏﹑晉曰「廣莫門」﹐髙祖因而不攺。自廣莫門以西﹐至於大夏門﹐宮觀相連﹐被諸城上也。一門有三道﹐所謂九軌。卷一◎城內永寧寺﹐熙平元年﹐靈太后胡氏所立也。在宮前閶闔門南一里禦道西。其寺東有太尉府﹐西對永康裏﹐南界昭玄曹﹐北鄰禦史臺。閶闔門前禦道東﹐有左衛府。府南有司徒府。司徒府南有國子學堂﹐內有孔丘像﹐顏淵問仁﹑子路問政在側。國子南有宗正寺﹐寺南有太廟﹐廟南有護軍府﹐府南有衣冠裏。禦道西有右衛府﹐府南有太尉府﹐府南有將作曹﹐曹南有九級府﹐府南有太社﹐社南有淩陰裏﹐卽四朝時藏冰處也。中有九層浮圖一所﹐架木爲之﹐舉髙九十丈。有剎復髙十丈﹐合去地一千尺。去京師百里﹐已遙見之。初掘基至黃泉下﹐得金像三十軀。太后以爲信法之徵﹐是以營建過度也。剎上有金寶瓶﹐容二十五石。寶瓶下有承露金盤三十重﹐周匝皆垂金鐸﹐復有鐵鎖四道﹐引剎向浮圖。四角鎖上亦有金鐸﹐鐸大小如一石甕子。浮圖有九級﹐角角皆懸金鐸﹐合上下有一百二十鐸。浮圖有四面﹐面有三戶六窗﹐戶皆朱漆。扉上有五行金釘﹐其十二門二十四扇﹐合有五千四百枚。復有金鐶鋪首﹐殫土木之功﹐窮造形之巧。佛事精妙﹐不可思議。繡柱金鋪﹐駭人心目。至於髙風永夜﹐寶鐸和鳴﹐鏗鏘之聲聞及十餘里。浮圖北有佛殿一所﹐形如太極殿。中有丈八金像一軀﹑中長金像十軀﹑繡珠像三軀﹑金織成像五軀﹑玉像二軀﹐作功奇巧﹐冠於當世。僧房樓觀一千餘間﹐雕梁粉壁﹐靑璅綺疏﹐難得而言。栝柏松椿﹐扶疏檐霤﹔藂竹香艸﹐布護階墀。是以常景碑云「須彌寶殿﹐兜率淨宮﹐莫尙於斯也。」外國所獻經像皆在此寺。寺院墻皆施短椽﹐以瓦覆之﹐若今宮墻也。四面各開一門。南門樓三重﹐通三道﹐去地二十丈﹐形制似今端門。圖以雲气﹐畫彩仙靈。綺錢靑鎖﹐輝赫麗華。拱門有四力士﹑四獅子﹐飾以金銀﹐加之珠玉﹐裝嚴煥炳﹐世所未聞。東西兩門亦皆如之。所可異者﹐惟樓二重。北門一道不施屋﹐似烏頭門。四門外﹐樹以靑槐﹐亙以綠水﹐京邑行人﹐多庇其下。路斷飛塵﹐不由弇云之潤﹔淸風送涼﹐豈籍合歡之發。詔中書舍人常景爲寺碑文。景字永昌﹐河內人也﹐敏學博通﹐知名海內。大和十九年﹐爲髙祖所器﹐拔爲律學博士。刑法疑獄﹐多訪於景。正始初﹐詔刊律令﹐永作通式。敕景共治書侍禦史髙僧裕﹑羽林監王元龜﹑尙書郎祖瑩﹑員外散騎侍郎李琰之等撰集其事。又詔太師彭城王勰﹑靑州刺史劉芳入預其議。景討正科條﹐商榷古今﹐甚有倫序﹐見行於世﹐今律二十篇是也。又共芳造洛陽宮殿門閣之名﹐經途裏邑之號。出除長安令﹐時人比之潘嶽。其後歷位中書舍人﹑黃門侍郎﹑祕書監﹑幽州刺史﹑儀同三司﹐學徒以爲榮焉。景入參近侍﹐出爲侯牧﹐居室貧儉﹐事等農家﹐惟有經史﹐盈車滿架。所著文集數百餘篇﹐給事封暐伯作序行於世。裝飾畢功﹐明帝與太后共登之。視宮內如掌中﹐臨京師若家庭。以其目見宮中﹐禁人不聽升。衒之嘗與河南尹胡孝世共登之﹐下臨雲雨﹐信哉不虛。時有西域沙門菩提達摩者﹐波斯國胡人也。起自荒裔﹐來遊中土﹐見金盤炫日﹐光照云表﹔寶鐸含風﹐響出天外。歌詠贊嘆﹐實是神功。自云「年一百五十歲﹐歷涉諸國﹐靡不周徧。而此寺精麗﹐閻浮所無也。極佛境界﹐亦未有此。」口唱南無﹐合掌連日。至孝昌二年中﹐大風發屋拔樹。剎上寶瓶隨風而落﹐入地丈餘。復命工匠﹐更鑄新瓶。建義元年﹐太原王爾朱榮總士馬於此寺。榮字天寶﹐北地秀容人也。世爲第一領民酋長﹑博陵郡公。部落八千餘家﹐有馬數萬匹﹐富等天府。武泰元年二月中﹐帝崩﹐無子﹐立臨洮王世子釗以紹大業﹐年三歲。太后貪秉朝政﹐故以立之。榮謂並州刺史元天穆曰「皇帝晏駕﹐春秋十九。海內士庶﹐猶曰幼君。況今奉未言之兒以臨天下﹐而望昇平﹐其可得乎﹖吾世荷國恩﹐不能坐看成敗。今欲以鐵馬五千﹐赴哀山陵﹐兼問侍臣帝崩之由。君竟謂如何﹖」穆曰「明公世跨並﹑肆﹐雄才傑出。部落之民﹐控弦一萬。若能行廢立之事﹐伊﹑霍復見今日。」榮卽共穆結異姓兄弟﹐穆年大﹐榮兄事之﹔榮爲盟主﹐穆亦拜榮。於是密議長君諸王之中﹐不知誰應當璧。遂於晉陽﹐人各鑄像不成﹐惟長樂王子攸像﹐光相具足﹐端嚴特妙。是以榮意在長樂﹐遣蒼頭王丰入洛詢以爲主。長樂卽許之﹐共克期契。榮三軍皓素﹐揚旌南出。太后聞榮舉兵﹐召王公議之。時胡氏專寵﹐皇宗怨望﹐入議者莫肯致言。惟黃門侍郎徐紇曰「爾朱榮馬邑小胡﹐人才凡鄙﹐不度徳量力﹐長戟指闕﹐所謂窮轍拒輪﹐積薪候燎。今宿衛文武﹐足得一戰。但守河橋﹐觀其意趣。榮懸軍千里﹐兵老師獘。以逸待勞﹐破之必矣。」後然紇言﹐卽遣都督李神軌﹑鄭季明等領眾五千鎭河橋。四月十一日﹐榮過河內至髙頭驛。長樂王從雷陂北渡赴榮軍所﹐神軌﹑季明等見長樂王往﹐遂開門降。十二日﹐榮軍於芒山之北﹐河陰之野。十三日﹐召百官赴駕﹐至者盡誅之。王公卿士及諸朝臣死者三千餘人。十四日﹐車駕入城﹐大赦天下﹐攺號爲建義元年﹐是爲莊帝。於時新經大兵﹐人物殲盡﹐流迸之徒驚駭未出。莊帝肇升太極﹐解网垂仁﹐惟散騎常侍山偉一人拜恩南闕。加榮使持節中外諸軍事大將軍﹑開府北道大行臺﹑都督十州諸軍事大將軍﹑領左右﹑太原王。其天穆爲侍中﹑太尉公﹑世襲並州刺史﹑上黨王。起家爲公卿牧守者﹐不可勝數。二十日﹐洛中艸艸﹐猶自不安﹐死生相怨﹐人懷異慮。貴室豪家﹐並宅競竄。貧夫賤士﹐𦇤負爭逃。於是出詔﹐濫死者普加褒贈。三品以上贈三公﹐五品以上贈令僕﹐七品以上贈州牧﹐白民贈郡鎭。於是稍安。帝納榮女爲皇后。進榮爲柱國大將軍錄尙書事﹐余官如故﹔進天穆爲大將軍﹐余官皆如故。永安二年五月﹐北海王元顥復入洛﹐在此寺聚兵。顥﹐莊帝從兄也﹐孝昌末﹐鎭汲郡﹐聞爾朱榮入洛陽﹐遂南奔蕭衍。是年入洛﹐莊帝北巡。顥登皇帝位﹐攺年曰建武元年。顥與莊帝書曰「大道旣隱﹐天下匪公﹔禍福不追﹐與能義絕。朕猶庶幾五帝﹐無取六軍。正以糠秕萬乘﹐錙銖大寶﹐非貪皇帝之尊﹐豈圖六合之富。直以爾朱榮往歲入洛﹐順而勤王﹐終爲魏賊。逆刃加於君親﹐鋒鏑肆於卿宰﹐元氏少長﹐殆欲無遺。已有陳恆盜齊之心﹐非無六卿分晉之計。但以四海橫流﹐欲篡未可﹐暫樹君臣﹐假相拜置。害卿兄弟﹐獨夫介立﹐遵養待時﹐臣節詎久。朕睹此心寒﹐遠投江表﹐泣請梁朝﹐誓在復恥。風行建業﹐電赴三川。正欲問罪於爾朱﹐出卿於桎梏﹐卹深怨於骨肉﹐解蒼生於倒懸。謂卿明眸擊節﹐躬來見我﹐共敍哀辛﹐同討凶羯。不意駕入城臯﹐便爾北渡。𨿽迫於凶手﹐勢不自由﹐或貳生素懷﹐棄劍猜我。聞之永嘆﹐撫衿而失。何者﹖朕之於卿﹐兄弟非遠﹐連枝分葉﹐興滅相依。假有內鬩﹐外猶禦侮﹐況我與卿﹐睦厚偏篤﹐其於急難﹐凡今莫如。棄親卽讎﹐義將焉據也。且爾朱榮不臣之迹﹐暴於旁午﹐謀魏社稷﹐愚智同見。卿乃明白﹐疑於必然﹐託命豺狼﹐委身虎口。棄親助賊﹐兄弟尋戈。假獲民地﹐本是榮物﹐若克城邑﹐絕非卿有﹐徒危宗國﹐以廣寇仇。快賊莽之心﹐假卞莊之利﹐有識之士咸爲慚之。今家國隆替﹐在卿與我﹐若天道助順﹐誓玆義舉﹐則皇魏宗社與運無窮。儻天不厭亂﹐胡羯未殄﹐鴟鳴狼噬﹐薦食河北﹐在榮爲福﹐於卿爲禍。豈伊異人﹖尺書道意﹐卿宜三復。兼利是圖﹐富貴可保﹐狥人非慮。終不食言﹐自相魚肉。善擇元吉﹐勿貽後悔。」此黃門郎祖瑩之詞也。時帝在長子城﹐太原王﹑上黨王來赴急。六月﹐帝圍河內﹐太守元桃湯﹑車騎將軍宗正珍孫等爲顥守﹐攻之弗克。時暑炎赫﹐將士疲勞。太原王欲使帝幸晉陽﹐至秋更舉大義。未決﹐召劉助筮之。助曰「必克。」於是至明盡力攻之﹐如其言。桃湯﹑珍孫並斬首以殉三軍。顥聞河內不守﹐親率百僚出鎭河橋﹐特遷侍中安丰王延明往守硤石。七月﹐帝至河陽﹐與顥隔河相望。太原王命車騎將軍爾朱兆潛師渡河﹐破延明於硤石。顥聞延明敗﹐亦散走。所將江淮子弟五千人﹐莫不解甲相泣﹐握手成列。顥與數十騎欲奔蕭衍﹐至長社﹐爲社民斬其首﹐傳送京師。二十日﹐帝還洛陽﹐進太原王天柱大將軍﹐余官亦如故﹔進上黨王太宰﹐余官亦如故。永安三年﹐逆賊爾朱兆囚莊帝於寺。時太原王位極心驕﹐功髙意侈﹐與奪臧否肆意。帝恐謂左右曰「朕寧作髙貴鄕公死﹐不作漢獻帝生。」九月二十五日﹐詐言產太子﹐榮﹑穆並入朝﹐莊帝手刃榮於明光殿﹐穆爲伏兵魯暹所煞﹐榮世子部落大人亦死焉。榮下車騎將軍爾朱陽都等二十人隨入朱華門﹐亦爲伏兵所煞。惟右僕射爾朱世隆素在家﹐聞榮死﹐總榮部曲﹐燒西陽門﹐奔河橋。至十月一日﹐隆與榮妻北鄕郡長公主至芒山馮王寺爲榮追福薦齋﹐卽遣爾朱侯討伐。爾朱弗律歸等領胡騎一千皆白服﹐來至郭下﹐索太原王屍喪。帝升大夏門望之﹐遣主書牛法尙謂歸等曰「太原王立功不終﹐陰圖釁逆﹐王法無親﹐已依正刑。罪止榮身﹐餘皆不問。卿等何爲不降﹖官爵如故。」歸曰「臣從太原王來朝陛下﹐何忽今日枉致無理﹖臣欲還晉陽﹐不忍空去﹐願得太原王屍喪﹐生死無恨。」發言雨淚﹐哀不自勝。羣胡慟哭﹐聲振京師。帝聞之﹐亦爲傷懷。遣侍中朱元龍賫鐵券與世隆﹐待之不死﹐官位如故。世隆謂元龍曰「太原王功格天地﹐造濟生民﹐赤心奉國﹐神明所知。長樂不顧信誓﹐枉害忠良。今日兩行鐵字﹐何足可信﹖吾爲太原王報仇﹐終不歸降。」元龍見世隆呼帝爲長樂﹐知其不款﹐且以言帝。帝卽出庫物﹐置城西門外﹐募敢死之士以討世隆。一日卽得萬人﹐與歸等戰於郭外﹐凶勢不摧。歸等屢涉戎場﹐便擊刺。京師士眾﹐未習軍旅﹐𨿽皆義勇﹐力不從心。三日頻戰﹐而遊魂不息。帝更募人斷河橋。有漢中人李苗爲水軍﹐從上流放火燒橋。世隆見橋被焚﹐遂大剽生民﹐北上太行。帝遣侍中源子恭﹑黃門郎楊寬領步騎三萬鎭河內。世隆至髙都﹐立太原太守長廣王曄爲主﹐攺號曰建明元年。爾朱氏自封王者八人。長廣王都晉陽﹐遣潁川王爾朱兆舉兵向京師。子恭軍失利﹐兆自雷波涉渡﹐擒莊帝於式乾殿。帝初以黃河奔急﹐未謂兆得濟﹐不意兆不由舟楫﹐憑流而渡。是日水淺﹐不沒馬腹﹐故及此難。書契所記﹐未之有也。衒之曰「昔光武受命﹐冰橋凝於滹水﹔昭烈中起﹐的盧踴於泥溝。皆理合於天﹐神祗所福﹐故能功濟宇宙﹐大庇生民。若兆者蜂目豺聲﹐行窮梟獍﹐阻兵安忍﹐賊害君親。皇靈有知﹐鑑其凶徳。反使孟津由膝﹐贊其逆心。《易》稱天道禍淫﹐鬼神福謙﹐以此驗之﹐信爲虛說。」時兆營軍尙書省﹐建天子金鼓﹐庭設漏刻﹐嬪禦妃主皆擁之於幕。鎖帝於寺門樓上。時十二月﹐帝患寒﹐隨兆乞頭巾﹐兆不與。遂囚帝還晉陽﹐縊於三級寺。帝臨崩禮佛﹐願不爲國王。又作五言曰「權去生道促﹐憂來死路長。懷恨出國門﹐含悲入鬼鄕﹗隧門一時閉﹐幽庭豈復光﹖思鳥吟靑松﹐哀風吹白楊。昔來聞死苦﹐何言身自當﹗」至太昌元年冬﹐始迎梓宮赴京師﹐葬帝靖陵﹐所作五言詩卽爲挽歌詞。朝野聞之﹐莫不悲慟。百姓觀者﹐悉皆掩涕而已﹗永熙三年二月﹐浮圖爲火所燒﹐帝登淩雲臺望火﹐遣南陽王寶炬﹑錄尙書長孫稚將羽林一千捄赴火所。莫不悲惜﹐垂淚而去。火初從第八級中﹐平旦大發。當時雷雨晦冥﹐雜下霰雪。百姓道俗﹐咸來觀火﹐悲哀之聲﹐振動京邑。時有三比丘赴火而死。火經三月不滅﹐有火入地尋柱﹐周年猶有煙气。其年五月中﹐有人從象﹝東萊﹞郡來﹐云「見浮圖於海中﹐光明照耀﹐儼然如新﹐海上之民咸皆見之。俄然霧起﹐浮圖遂隱。」至七月中﹐平陽王爲侍中斛斯椿所使﹐奔於長安。十月而京師遷鄴。建中寺﹐普泰元年﹐尙書令樂平王爾朱世隆所立也。本是閹官司空劉騰宅。屋宇奢侈﹐梁棟逾制﹐一里之間﹐廊廡充溢﹐堂比宣光殿﹐門匹乾明門﹐博敞弘麗﹐諸王莫及也。在西陽門內禦道北﹐所謂延年裏劉騰宅。東有太僕寺﹐寺東有乘黃署﹐署東有武庫署﹐卽魏相國司馬文王府﹐庫東至閶闔宮門是也。西陽門內禦道南有永康裏。裏內復有領軍將軍元義宅。掘故井得石銘﹐云是漢太尉荀彧宅。正光年中﹐元義專權﹐太后幽隔永巷﹐騰爲謀主。義是江陽王繼之子﹐太后妹婿。熙平初﹐明帝幼沖﹐諸王權上。太后拜義爲侍中領軍左右﹐令總禁兵﹐委以腹心﹐反得幽隔永巷六年。太后哭曰「養虎自齧﹐長虺成蛇。」至孝昌二年﹐太后反政﹐遂誅義等﹐沒騰田宅。元義誅日﹐騰已物故﹐太后追思騰罪﹐發墓殘屍﹐使其神靈無所歸趣。以宅賜髙陽王雍。雍薨﹐太原王爾朱榮停憩其上﹐榮被誅。建明元年﹐尙書令樂平王爾朱世隆爲榮追福﹐題以爲寺﹐朱門黃閣﹐所謂仙居也。以前廳爲佛殿﹐後堂爲講室﹐金花寶蓋﹐徧滿其中。有一涼風堂﹐本騰避暑之處﹐淒涼常冷﹐經夏無蠅﹐有萬年千歲之樹也。長秋寺﹐劉騰所立也。騰初爲長秋卿﹐因以爲名。在西陽門內禦道北一里﹐亦在延年裏﹐卽是晉中朝時金市處。寺北有濛氾池﹐夏則有水﹐冬則竭矣。中有三層浮圖一所﹐金盤靈剎﹐曜諸城內。作六牙白象負釋迦在虛空中。莊嚴佛事﹐悉用金玉。工作之異﹐難可具陳。四月四日﹐此像常出﹐辟邪師子導引其前。吞刀吐火﹐騰驤一面﹔彩幢上索﹐詭譎不常。奇伎異服﹐冠於都市。像停之處﹐觀者如堵﹐疊相踐躍﹐常有死人。瑤光寺﹐世宗宣武皇帝所立﹐在閶闔城門禦道北﹐東去千秋門二里。千秋門內道北有西遊園﹐園中有淩雲臺﹐卽是魏文帝所築者。臺上有八角井﹐髙祖於井北造涼風觀﹐登之遠望﹐目極洛川﹔臺下有碧海曲池﹔臺東有宣慈觀﹐去地十丈。觀東有靈芝釣臺﹐累木爲之﹐出於海中﹐去地二十丈。風生戶牖﹐雲起梁棟﹐丹楹刻桷﹐圖寫列仙。刻石爲鯨魚﹐背負釣臺﹐旣如從地踴出﹐又似空中飛下。釣臺南有宣光殿﹐北有嘉福殿﹐西有九龍殿﹐殿前九龍吐水成一海。凡四殿﹐皆有飛閣向靈芝往來。三伏之月﹐皇帝在靈芝臺以避暑。有五層浮圖一所﹐去地五十丈。仙掌淩虛﹐鐸垂云表﹐作工之妙﹐埒美永寧講殿。尼房五百餘間﹐綺疏連亙﹐戶牖相通﹐珍木香艸﹐不可勝言。牛筋狗骨之木﹐雞頭鴨腳之艸﹐亦悉備焉。椒房嬪禦﹐學道之所﹐掖庭美人﹐並在其中。亦有名族處女﹐性愛道場﹐落髮辭親﹐來儀此寺﹐屏珍麗之飾﹐服修道之衣﹐投心八正﹐歸誠一乘。永安三年中﹐爾朱兆入洛陽﹐縱兵大掠﹐時有秀容胡騎數十入瑤光寺淫穢。自此後頗獲譏訕。京師語曰「洛陽男兒急作髻﹐瑤光寺尼奪作婿。」瑤光寺北有承明門﹐有金墉城﹐卽魏氏所築。晉永康中﹐惠帝幽於金墉城。東有洛陽小城﹐永嘉中所築。城東北角有魏文帝百尺樓﹐年𨿽久遠﹐形制如初。髙祖在城內作光極殿﹐因名金墉城門爲光極門。又作重樓飛閣﹐徧城上下﹐從地望之﹐有如雲也。景樂寺﹐太傅淸河文獻王懌所立也。懌是孝文皇帝之子﹐宣武皇帝之弟。閶闔南禦道東﹐西望永寧寺正相當。寺西有司徒府﹐東有大將軍髙肇宅﹐北連義井裏。義井裏北門外有桑樹數株﹐枝條繁茂﹐下有甘井一所﹐石槽鐵罐﹐供給行人﹐飲水庇陰﹐多有憩者。有佛殿一所﹐像輦在焉﹐雕刻巧妙﹐冠絕一時。堂廡周環﹐曲房連接﹐輕條拂戶﹐花蕊被庭。至於大齋﹐常設女樂。歌聲繞梁﹐舞袖徐轉﹐絲管寥亮﹐諧妙入神。以是尼寺﹐丈夫不得入。得往觀者﹐以爲至天堂。及文獻王薨﹐寺禁稍寬﹐百姓出入﹐無復限礙。後汝南王悅復修之。悅是文獻之弟。召諸音樂﹐逞伎寺內。奇禽怪獸﹐舞抃殿庭﹐飛空幻惑﹐世所未睹。異端奇術﹐總萃其中。剝驢投井﹐植棗種瓜﹐須臾之間皆得食。士女觀者﹐目亂睛迷。自建義已後﹐京師頻有大兵﹐此戲遂隱也。昭儀尼寺﹐閹官等所立也。在東陽門內一里禦道南。東陽門內道北太倉﹑導官二署。東南治粟裏﹐倉司官屬住其內。太后臨朝﹐閽寺專寵﹐宦者之家﹐積金滿堂。是以蕭忻云「髙軒斗升者﹐盡是閹官之釐婦﹔胡馬鳴珂者﹐莫不黃門之養息也。」忻﹐陽平人也。愛尙文籍﹐少有名譽﹐見閽寺寵盛﹐遂發此言﹐因卽知名﹐爲治書侍禦史。寺有一佛二菩薩﹐塑工精絕﹐京師所無也。四月七日﹐常出詣景明﹐景明三像恆出迎之﹐伎樂之盛﹐與劉騰相比。堂前有酒樹面木。昭儀寺有池﹐京師學徒謂之翟泉也。衒之按杜預注《春秋》云「翟泉在晉太倉西南。」按晉太倉在建春門內﹐今太倉在東陽門內﹐此地今在太倉西南﹐明非翟泉也。後隱士趙逸云「此地是晉侍中石崇家池﹐池南有綠珠樓。」於是學徒始寤﹐經過者想見綠珠之容也。池西南有願會寺﹐中書侍郎王翊捨宅所立也。佛堂前生桑樹一株﹐直上五尺﹐枝條橫繞﹐柯葉傍布﹐形如羽蓋。復髙五尺﹐又然。凡爲五重﹐每重葉椹各異﹐京師道俗謂之神桑。觀者成市﹐施者甚眾。帝聞而惡之﹐以爲惑眾﹐命給事中黃門侍郎元紀伐殺之。其日雲霧晦冥﹐下斧之處﹐血流至地﹐見者莫不悲泣。寺南有宜壽裏﹐內有苞信縣令段暉宅﹐地下常聞鐘聲。時見五色光明﹐照於堂宇。暉甚異之﹐遂掘光所﹐得金像一軀﹐可髙三尺。並有二菩薩﹐趺上銘云「晉太始二年五月十五日侍中中書監荀勗造。」暉遂捨宅爲光明寺。時人咸云「此荀勗舊宅。」其後﹐盜者欲竊此像﹐像與菩薩合聲喝賊﹐盜者驚怖﹐應卽殞倒。眾僧聞像叫聲﹐遂來捉得賊。胡統寺﹐太后從姑所立也﹐入道爲尼﹐遂居此寺。在永寧南一里許。寶塔五重﹐金剎髙聳。洞房周匝﹐對戶交疏﹐朱柱素壁﹐甚爲佳麗。其寺諸尼﹐帝城名徳﹐善於開導﹐工談義理﹐常入宮與太后說法。其資養緇流﹐從無比也。修梵寺﹐在淸陽門內禦道北。嵩明寺復在修梵寺西﹐並雕墻峻宇﹐比屋連甍﹐亦是名寺也。修梵寺有金剛﹐鳩鴿不入﹐鳥雀不棲。菩提達摩云「得其眞相也。」寺北有永和裏﹐漢太師董卓之宅也。裏南北皆有池﹐卓之所造﹐今猶有水﹐冬夏不竭。裏中太傅錄尙書長孫稚﹑尙書右僕射郭祚﹑吏部尙書邢鸞﹑廷尉卿元洪超﹑衛尉卿許伯桃﹑涼州刺史尉成興等六宅﹐皆髙門華屋﹐齋館敞麗﹐楸槐蔭途﹐桐楊夾植﹐當世名爲貴裏。掘此地者﹐輒得金玉寶玩之物。邢鸞家常掘得丹砂及錢數十萬﹐銘云「董太師之物。」後夢卓夜中隨鸞索此物﹐鸞不與之﹐經年鸞遂卒矣。景林寺﹐在開陽門內禦道東。講殿疊起﹐房廡連屬﹐丹檻炫日﹐繡桷迎風﹐實爲勝地。寺西有園﹐多饒奇果。春鳥秋蟬﹐鳴聲相續。中有禪房一所﹐內置祇洹精舍﹐形制𨿽小﹐巧構難比。加以禪閣虛靜﹐隱室凝邃﹐嘉樹夾牖﹐芳杜匝階﹐𨿽云朝市﹐想同巖谷。靜行之僧﹐繩坐其內﹐飧風服道﹐結跏數息。有石銘一所﹐國子博士盧白頭爲其文。白頭一字景裕﹐範陽人也。性愛恬靜﹐丘園放敖學極六經﹐說通百氏。普泰初﹐起家爲國子博士。𨿽在朱門﹐以注述爲事﹐注《周易》行之於世也。建春門內禦道南﹐有勾盾﹑典農﹑籍田三署。籍田南有司農寺。禦道北有空地﹐擬作東宮﹐晉中朝時太倉處也。太倉南有翟泉﹐周回三里﹐卽春秋所謂王子虎﹑晉狐偃盟於翟泉也。水猶澄淸﹐洞底明靜﹐鱗甲潛藏﹐辧其魚鱉。髙祖於泉北置河南尹﹐中朝時步廣裏也。泉西有華林園﹐髙祖以泉在園東﹐因名蒼龍海。華林園中有大海﹐卽魏天淵池﹐池中猶有文帝九華臺。髙祖於臺上造淸涼殿。世宗在海內作蓬萊山﹐山上有仙人館。上有釣臺殿﹐並作虹蜺閣﹐乘虛來往。至於三月禊日﹐季秋巳辰﹐皇帝駕龍舟鷁首﹐遊於其上。海西有藏冰室﹐六月出冰以給百官。海西南有景山殿。山東有羲和嶺﹐嶺上有溫風室﹔山西有姮娥峯﹐峯上有露寒館﹐並飛閣相通﹐淩山跨谷。山北有玄武池﹐山南有淸暑殿。殿東有臨澗亭﹐殿西有臨危臺。景陽山南有百果園﹐果列作林﹐林各有堂。有仙人棗﹐長五寸﹐把之兩頭俱出﹐核細如鍼。霜降乃熟﹐食之甚美。俗傳云出昆侖山﹐一曰西王母棗。又有仙人桃﹐其色赤﹐表裏照徹﹐得霜卽熟。亦出昆侖山﹐一曰王母桃也。柰林南有石碑一所﹐魏明帝所立也﹐題云「苗茨之碑」。髙祖於碑北作苗茨堂。永安中年﹐莊帝馬射於華林園﹐百官皆來讀碑﹐疑苗字誤。國子博士李同軌曰「魏明英才﹐世稱三祖﹐公幹﹑仲宣﹐爲其羽翼﹐但未知本意如何﹐不得言誤也。」衒之時爲奉朝請﹐因卽釋曰「以蒿覆之﹐故言苗茨﹐何誤之有﹖」眾咸稱善﹐以爲得其旨歸。柰林西有都堂﹐有流觴池﹐堂東有扶桑海。凡此諸海﹐皆有石竇流於地下﹐西通谷水﹐東連陽渠﹐亦與翟泉相連。若旱魃爲害﹐谷水注之不竭﹔離畢滂潤﹐陽谷泄之不盈。至於鱗甲異品﹐羽毛殊類﹐濯波浮浪﹐如似自然也。卷二◎城東明懸尼寺﹐彭城武宣王勰所立也。在建春門外石橋南﹐谷水周圍﹐繞城至建春門外﹐東入陽渠石橋。橋有四柱﹐在道南﹐銘云「漢陽嘉四年將作大匠馬憲造。」逮我孝昌三年﹐大雨頹橋﹐柱始埋沒。道北二柱﹐至今猶存。衒之案劉澄之《山川古今記》﹑戴延之《西徵記》並云「晉太康元年造」﹐此則失之遠矣。按澄之等並生在江表﹐未遊中土﹐假因徵役﹐暫來經過﹔至於舊事﹐多非親覽﹐聞諸道路﹐便爲穿鑿﹐誤我後學﹐日月已甚﹗有三層塔一所﹐未加莊嚴。寺東有中朝時常滿倉﹐髙祖令爲租場﹐天下貢賦所聚蓄也。龍華寺﹐宿衛羽林虎賁等所立也。在建春門外陽渠南。寺南有租場。陽渠北有建陽裏﹐裏有土臺﹐髙三丈﹐上作二精舍。趙逸云「此臺是中朝旗亭也。」上有二層樓﹐懸鼓擊之以罷市。有鐘一口﹐撞之聞五十里。太后以鐘聲遠聞﹐遂移在宮內﹐置凝閒堂前﹐講內典﹐沙門打爲時節。初﹐蕭衍子豫章王綜來降﹐聞此鐘聲﹐以爲奇異﹐造《聽鐘歌》三首行傳於世。綜字世�﹐僞齊昏主寶卷遺腹子也。寶卷臨政淫亂﹐吳人苦之。雍州刺史蕭衍立南康王寶融爲主﹐舉兵向秣陵﹐事旣克捷﹐遂殺寶融而自立。寶卷有美人吳景暉﹐時孕綜經月﹐衍因幸景暉﹐及綜生﹐認爲己子﹐小名緣覺﹐封豫章王。綜形貌舉止﹐甚似昏主﹐其母告之﹐令自方便。綜遂歸我聖闕﹐更攺名曰贊﹐字世務﹐始爲寶卷追服三年喪。明帝拜綜太尉公﹐封丹陽王。永安年中﹐尙莊帝姊壽陽公主﹐字莒犁。公主容色美麗﹐綜甚敬之﹐與公主語﹐常自稱下官。授齊州刺史﹐加開府。及京師傾覆﹐綜棄州北走。時爾朱世隆專權﹐遣取公主至洛陽﹐世隆逼之。公主罵曰「胡狗﹐敢辱天王女乎﹖我寧受劍而死﹐不爲逆胡所污。」世隆怒之﹐遂縊殺之。瓔珞寺在建春門外禦道北﹐所謂建陽裏也﹐卽中朝時白社地﹐董威輦所居處。裏內有瓔珞﹑慈善﹑暉和﹑通覺﹑暉玄﹑宗聖﹑魏昌﹑熙平﹑崇眞﹑因果等十寺。裏內士庶二千餘戶﹐信崇三寶﹐眾僧剎養﹐百姓所供也。宗聖寺有像一軀﹐舉髙三丈八尺﹐端嚴殊特﹐相好畢備﹐士庶瞻仰﹐目不暫瞬。此像一出﹐市井皆空﹐炎光騰輝﹐赫赫獨絕世表。妙伎雜樂﹐亞於劉騰﹐城東士女多來此寺觀看也。崇眞寺比丘惠凝死一七日還活。經閻羅王檢閱﹐以錯名放免﹐惠凝具說﹕「過去之時﹐有五比丘同閱。一比丘云是寶明寺智聖﹐坐禪苦行﹐得升天堂。有一比丘是般若寺道品﹐以誦四十卷涅槃﹐亦升天堂。有一比丘云是融覺寺曇謨最﹐講《涅槃》《華嚴》﹐領眾千人。」閻羅王云「講經者心懷彼我﹐以驕淩物﹐比丘中第一粗行。今惟試坐禪誦經﹐不問講經。」其曇謨最曰「貧道立身已來﹐惟好講經﹐實不闇誦。」閻羅王敕付司﹐卽有靑衣十人﹐送曇謨最向西北門﹐屋舍皆黑﹐似非好處。有一比邱云是禪林寺道弘﹐自云「教化四輩檀越﹐造一切經﹐人中象十軀。」閻羅王曰「沙門之體﹐必須攝心守道﹐志在禪誦﹐不幹世事﹐不作有爲。𨿽造作經象﹐正欲得它人財物﹔旣得它物﹐貪心卽起﹐旣懷貪心﹐便是三毒不除﹐具足煩惱。」亦付司﹐仍與曇謨最同入黑門。有一比邱云是靈覺寺寶明﹐自云「出家之前﹐嘗作隴西太守﹐造靈覺寺成﹐卽棄官入道。𨿽不禪誦﹐禮拜不缺。」閻羅王曰「卿作太守之日﹐曲理枉法﹐劫奪民財﹐假作此寺﹐非卿之力﹐何勞說此。」亦付司﹐靑衣送入黑門。」太后聞之﹐遣黃門侍郎徐紇依惠凝所說﹐卽訪寶明寺。城東有寶明寺﹐城內有般若寺﹐城西有融覺﹑禪林﹑靈覺等三寺。問智聖﹑道品﹑曇謨最﹑道弘﹑寶明等﹐皆實有之。議曰「人死有罪福。卽請坐禪僧一百人﹐常在殿內供養之。」詔「不聽持經象沿路乞索﹐若私有財物造經象者任意。」凝亦入白鹿山居隱修道。自此以後﹐京邑比丘﹐悉皆禪誦﹐不復以講經爲意。出建春門外一里餘至東石橋南北而行﹐晉太康元年造。橋南有魏朝時馬市﹐刑嵇康之所也。橋北大道西有建陽裏﹐大道東有綏民裏﹐裏內有河間劉宣明宅。神龜年中﹐以直諫忤旨﹐斬於都市訖﹐目不瞑﹐屍行百步﹐時人談以枉死。宣明少有名譽﹐精通經史﹐危行及於誅死。魏昌尼寺﹐閹官瀛州刺史李次壽所立也。在裏東南角﹐卽中朝牛馬市處也﹐刑嵇康之所。東臨石橋﹐此橋南北行﹐晉太康元年中朝時市南橋也。澄之等蓋見北橋銘﹐因而以橋爲太康初造也。石橋南道有景興尼寺﹐亦閹官等所共立也。有金像輦﹐去地三尺﹐施寶蓋﹐四面垂金鈴七寶珠﹐飛天伎樂﹐望之云表。作工甚精﹐難可揚搉。像出之日﹐常詔羽林一百人舉此像。絲竹雜伎﹐皆由旨給。建陽裏東有綏民裏﹐裏內有洛陽縣﹐臨渠水。縣門外有洛陽令楊機淸徳碑。綏民裏東崇義裏﹐裏內有京兆人杜子休宅。地形顯敞﹐門臨禦道。時有隱士趙逸﹐云是晉武時人﹐晉朝舊事﹐多所記錄。正光初﹐來至京師﹐見子休宅﹐嘆息曰「此宅中朝時太康寺也。」時人未信﹐遂問寺之由緒。逸云「龍驤將軍王濬平吳之後﹐始立此寺。本有三層浮圖﹐用磚爲之。」指子休園中曰「此是故處。」子休掘而驗之﹐果得磚數十萬﹐兼有石銘云「晉太康六年﹐歲次乙巳﹐九月甲戌朔﹐八日辛巳﹐儀同三司襄陽侯王濬敬造。」時園中果菜丰蔚﹐林木扶疏﹐乃服逸言﹐號爲聖人。子休遂捨宅爲靈應寺﹐所得之磚﹐還爲三層浮圖。好事者尋逐之﹐問﹕「晉朝京師﹐何如今日﹖」逸曰「晉時民少於今日。王侯第宅與今日相似。」又云「自永嘉以來﹐二百餘年﹐建國稱王者十有六君﹐皆遊其都邑﹐目見其事。國滅之後﹐觀其史書﹐皆非實錄。莫不推過於人﹐引善自向。苻生𨿽好勇嗜酒﹐亦仁而不煞。觀其治典﹐未爲凶暴﹐及詳其史﹐天下之惡皆歸焉。苻堅自是賢主﹐賊君取位﹐妄書生惡。凡諸史官﹐皆是類也。人皆貴遠賤近﹐以爲信然。當今之人﹐亦生愚死智﹐惑已甚矣﹗」人問其故。逸曰「生時中庸之人耳。及其死也﹐碑文墓志﹐莫不窮天地之大徳﹐盡生民之能事﹐爲君共堯舜連衡﹐爲臣與伊臯等迹。牧民之官﹐浮虎慕其淸塵﹔執法之吏﹐埋輪謝其梗直。所謂生爲盜跖﹐死爲夷齊﹐妄言傷正﹐華辭損實。」當時構文之士﹐慚逸此言。步兵校尉李澄問曰「太尉府前磚浮圖﹐形制甚古﹐猶未崩毀﹐未知早晚造﹖」逸云「晉義熙十二年﹐劉裕伐姚泓﹐軍人所作。」汝南王聞而異之﹐拜爲義父。因而問﹕「何所服餌﹐以致長年﹖」逸云「吾不閒養生﹐自然長壽。郭璞嘗爲吾筮云﹐壽年五百歲。今始余半。」帝給步挽車一乘﹐遊於市裏。所經之處﹐多記舊迹。三年以後遁去﹐莫知所在。崇義裏東有七里橋﹐以石爲之﹐中朝杜預之荊州出頓之所也。七里橋東一里﹐郭門開三道﹐時人號爲三門。離別者多雲﹕「相送三門外。」京師士子﹐送去迎歸﹐常在此處。莊嚴寺在東陽門外一里禦道北﹐所謂東安裏也。北爲租場。裏內有駙馬都尉司馬恍﹑濟州刺史分宣﹑幽州刺史李眞奴﹑豫州刺史公孫驤等四宅。秦太上君寺﹐胡太后所立也。在東陽門外二里禦道北﹐所謂暉文裏。裏內有太保崔光﹑太傅李延實﹑冀州刺史李韶﹑祕書監鄭道昭等四宅。並丰堂崛起﹐髙門洞開。趙逸云「暉文裏是晉馬道裏。延實宅是蜀主劉禪宅。延實宅東有修和宅﹐是吳王孫皓宅。李韶宅是晉司空張華宅。」當時太后正號崇訓﹐母儀天下﹐號父爲秦太上公﹐母爲秦太上君。爲母追福﹐因以名焉。中有五層浮圖一所﹐修剎入云﹐髙門向街。佛事莊飾﹐等於永寧。誦室禪堂﹐周流重疊﹐花林芳艸﹐徧滿階墀。常有大徳名僧﹐講一切經。受業沙門﹐亦有千數。太傅李延實者﹐莊帝舅也。永安年中﹐除靑州刺史。臨去奉辭﹐帝謂實曰「懷磚之俗﹐世號難治。舅宜好用心﹐副朝廷所委。」實答曰「臣年迫桑楡﹐气同朝露﹐人間稍遠﹐日近松邱﹐臣已久乞閒退。陛下渭陽興念﹐寵及老臣﹐使夜行罪人﹐裁錦萬里﹐敬奉明敕﹐不敢失墜。」時黃門侍郎楊寬在帝側﹐不曉懷磚之義﹐私問舍人溫子昇。子昇曰「聞至尊兄彭城王作靑州刺史﹐問其俗﹐賓客從至靑州者云﹕『齊土之民﹐風俗淺薄﹐虛論髙談﹐專在榮利。太守初欲入境﹐皆懷磚叩首以美其意。及其代下還家﹐以磚擊之。』言其向背速於反掌。是以京師謠語云﹕『獄中無系囚﹐捨內無靑州﹐假令家道惡﹐腹中不懷愁。』懷磚之義起在於此也。」潁川荀濟﹐風流名士﹐髙鑑妙識﹐獨出當世。淸河崔叔仁稱齊士大夫。曰「齊人外矯仁義﹐內懷鄙吝﹐輕同羽毛﹐利等錐刀。好馳虛譽﹐阿附成名。威勢所在﹐側肩競入﹐求其榮利﹐甜然濃於四方﹐慕勢最甚。」號齊士子爲慕勢諸郎。臨淄官徒有在京邑﹐聞懷磚慕勢﹐咸共恥之。惟崔孝忠一人不以爲意。問其故﹐孝忠曰「營丘風俗﹐太公餘化﹔稷下儒林﹐禮義所出。今𨿽淩遲﹐足爲天下模楷。荀濟人非許﹑郭﹐不識東家﹐𨿽復莠言自口﹐未宜榮辱也。」正始寺﹐百官等所立也。正始中立﹐因以爲名。在東陽門外禦道西﹐所謂敬義裏也。裏內有典虞曹。檐宇精淨﹐美於景林。眾僧房前﹐髙林對牖﹐靑松綠﹤木聖﹥﹐連枝交映。多有枳樹而不中食。有石碑一枚﹐背上有侍中崔光施錢四十萬﹐陳畱侯李崇施錢二十萬﹐自餘百官各有差﹐少者不減五千已下﹐後人刊之。敬義裏南有昭徳裏。裏內有尙書僕射遊肇﹑禦史尉李彪﹑七兵尙書崔休﹑幽州刺史常景﹑司農張倫等五宅。彪景出自儒生﹐居室儉素。惟倫最爲豪侈﹐齋宇光麗﹐服玩精奇﹐車馬出入﹐逾於邦君。園林山池之美﹐諸王莫及。倫造景陽山﹐有若自然。其中重巖復嶺﹐嵚崟相屬﹔深蹊洞壑﹐邐遞連接。髙林巨樹﹐足使日月蔽虧﹔懸葛垂蘿﹐能令風煙出入。崎嶇石路﹐似壅而通﹔崢嶸澗道﹐盤紆復直。是以山情野興之士﹐遊以忘歸。天水人姜質﹐志性疏誕﹐麻衣葛巾﹐有逸民之操﹐見偏愛之﹐如不能已﹐遂造《亭山賦》行傳於世。其辭曰「今偏重者愛昔先民之重由朴由純。然則純朴之體﹐與造化而梁津。濠上之客﹐柱下之吏﹐悟無爲以明心﹐託自然以圖志﹐輒以山水爲富﹐不以章甫爲貴。任性浮沈﹐若淡兮無味。今司農張氏﹐實鐘其人。巨量接於物表﹐夭矯洞達其眞。靑松未勝其潔﹐白玉不比其珍。心托空而棲有﹐情入古以如新。旣不專流蕩﹐又不偏華上﹐卜居動靜之間﹐不以山水爲忘。庭起半丘半壑﹐聽以目達心想。進不入聲榮﹐退不爲隱放。爾乃決石通泉﹐拔嶺巖前。斜與危云等曲﹐危與曲棟相連。下天津之髙霧﹐納滄海之遠煙。纖列之狀如一古﹐崩剝之勢似千年。若乃絕嶺懸坡﹐蹭蹬蹉跎。泉水紆徐如浪峭﹐山石髙下復危多。五尋百拔﹐十步千過﹐則知巫山弗及﹐未審蓬萊如何。其中煙花露艸﹐或傾或倒。霜榦風枝﹐半聳半垂。玉葉金莖﹐散滿階墀。燃目之綺﹐裂鼻之馨﹐旣共陽春等茂﹐復與白雪齊淸。或言神明之骨﹐陰陽之精﹐天地未覺生此﹐異人焉識其名。羽徒紛泊﹐色雜蒼黃。綠頭紫頰﹐好翠連芳。白鶴生於異縣﹐丹足出自他鄕。皆遠來以臻此﹐藉水木以翺翔。不憶春於沙漠﹐遂忘秋於髙陽。非斯人之感至﹐伺候鳥之迷方。豈下俗之所務﹐入神怪之異趣。能造者其必詩﹐敢往者無不賦。或就饒風之地﹐或入多雲之處。气嶺與梅岑﹐隨春之所悟。遠爲神仙所賞﹐近爲朝士所知。求解脫於服佩﹐預參次於山垂。子英遊魚於玉質﹐王喬系鵠於松枝。方丈不足以妙詠歌此處態多奇。嗣宗聞之動魄﹐叔夜聽此驚魂。恨不能鉆地一出﹐醉此山門。別有王孫公子﹐遜遁容儀﹔思山念水﹐命駕相隨。逢岑愛曲﹐值石陵欹。庭爲仁智之田﹐故能種此石山。森羅兮艸木﹐長育兮風煙。孤松旣能卻老﹐半石亦可畱年。若不坐臥兮於其側﹐春夏兮其遊陟。白骨兮徒自朽﹐方寸心兮何所憶﹖」平等寺﹐廣平武穆王懷捨宅所立也。在靑陽門外二里禦道北﹐所謂孝敬裏也。堂宇宏美﹐林木蕭森﹐平臺復道﹐獨顯當世。寺門外金像一軀﹐髙二丈八尺﹐相好端嚴﹐常有神驗。國之吉凶﹐先炳祥異。孝昌三年十二月中﹐此像面有悲容﹐兩目垂淚﹐徧體皆濕﹐時人號曰佛汗。京師士女空市裏往而觀之。有比丘以淨綿拭其淚﹐須臾之間﹐綿濕都盡﹐更換以它綿﹐俄然復濕﹐如此三日乃止。明年四月﹐爾朱榮入洛陽﹐誅戮百官﹐死亡塗地。永安二年三月﹐此像復汗﹐士庶復往觀之。五月﹐北海王入洛﹐莊帝北巡。七月﹐北海大敗﹐所將江﹑淮子弟五千盡被俘虜﹐無一得還。永安三年七月﹐此像悲泣如初。每經神驗﹐朝野惶懼﹐禁人不聽觀之。至十二月﹐爾朱兆入洛陽擒莊帝﹐崩於晉陽。在京宮殿空虛﹐百日無主。惟尙書令司州牧樂平王爾朱世隆鎭京師﹐商旅四通﹐盜賊不作。建明二年﹐長廣王從晉陽赴京師﹐至郭外。世隆以長廣本枝疏遠﹐政行無聞。逼禪與廣陵王恭。恭是莊帝從父兄也。正光中﹐爲黃門侍郎﹐見元義秉權﹐政歸近習﹐遂佯啞不語﹐不預世事。永安中﹐遁於上洛山中﹐州刺史泉企執而送之。莊帝疑恭姦詐﹐夜遣人盜掠衣物﹐復拔刀劍欲煞之﹐恭張口以手指舌﹐竟乃不言。莊帝信其眞患﹐放令歸第。恭常住龍華寺﹐至時世隆等廢長廣而立焉。《禪文》曰「皇帝咨廣陵王恭。自我皇魏之有天下也﹐累聖開輔﹐重基衍業﹔奄有萬邦﹐光宅四海。故道溢百王﹐徳漸無外。而孝明晏駕﹐人神乏主。故柱國大將軍﹑大丞相﹑太原王榮地實封陜﹐任惟外相﹐乃心王室﹐大懼崩淪﹐故推立長樂王子攸以續絕業。庶九鼎之命日隆﹐七百之祚惟永。然羣飛未寧﹐橫流且及﹐皆狼顧鴟張﹐嶽立基趾。丞相一麾﹐大定海內。而子攸不顧宗社﹐讎忌勛徳﹐招聚輕俠﹐左右壬人。遂虐甚剖心﹐痛齊鉗齒﹐豈直金板告怨大鳥感徳而已﹗於是天下之望﹐俄然已移。竊以宸極不可以曠﹐神器豈容無主﹐故權從眾議﹐暫馭兆民。今六軍南邁﹐已次河浦﹐瞻望帝京﹐赧然興愧。自惟薄寡﹐本枝疏遠﹐豈宜仰異天情﹐俯乖民望。惟王徳表生民﹐聲髙萬古。往以運屬殷憂﹐時遭多難﹐捲懷積載﹐括囊有年。今天眷明徳﹐民懷奧主﹐歷數允集﹐歌訟同臻。乃徐發樞機﹐副玆佇屬﹐便敬奉璽綬﹐歸於別邸。王其寅踐成業﹐允執其中﹐𨿽休勿休﹐日愼一日﹐敬之哉﹗」恭讓曰「天命至重﹐歷數匪輕﹐自非徳協三才﹐功濟四海﹐無以入選帝圖﹐允當師錫。臣旣寡昧﹐識無光遠﹐景命𨿽降﹐不敢仰承。乞收成旨﹐以允愚衷。」又曰「王旣徳膺圖籙﹐僉屬攸歸﹔便可允執其中﹐入光大麓。不勞揮遜﹐致爽人神。」凡恭讓者三﹐於是卽皇帝位﹐攺號曰普泰。黃門侍郎邢子才爲赦文﹐敍述莊帝枉煞太原王之狀。廣陵王曰「永安手翦彊臣﹐非爲失徳。直以天未厭亂﹐逢成濟之禍。」謂左右「將詔來﹐朕自作之。」直言「門下﹐朕以寡徳﹐運屬樂推﹐思與億兆﹐同玆大慶。肆眚之科﹐一依恆式。」廣陵杜口八載﹐至是始言﹐海內庶士﹐咸稱聖君。於是封長廣爲東海王﹐世隆加儀同三司尙書令樂平王﹐余官如故﹔贈太原王相國晉王﹐加九錫﹐立廟於芒嶺首陽上。舊有周公廟﹐世隆欲以太原王功比周公﹐故立此廟。廟成﹐爲火所災。有一柱焚之不盡﹐後三日﹐雷雨﹐震電霹靂﹐擊爲數段。柱下石及廟瓦皆碎於山下。復命百官議太原王配饗。司直劉季明議云「不合。」世隆問其故。季明曰「若配世宗﹐於宣武無功﹔若配孝明﹐親害其母﹔若配莊帝﹐爲臣不終﹐爲莊帝所戮。以此論之﹐無所配也。」世隆怒曰「卿亦合死。」季明曰「下官旣爲議臣﹐依禮而言。不合聖心﹐俘翦惟命。」議者咸嘆季明不避彊禦﹐莫不嘆伏焉。世隆旣有忿言﹐季明終得無患。初﹐世隆北叛﹐莊帝遣安東將軍史仵龍﹑平北將軍楊文義﹐各領兵三千守太行領﹐侍中源子恭鎭河內。及爾朱兆馬首南向﹐仵龍﹑文義等率眾先降。子恭見仵龍﹑文義等降﹐亦望風潰散。兆遂乘勝逐北﹐直入京師﹐兵及闕下﹐矢流王室。至是論功﹐仵龍﹑文義各封一千戶。廣陵王曰「仵龍﹑文義﹐於王有勛﹐於國無功。」竟不許。時人稱帝剛直。彭城王爾朱仲遠﹐世隆之兄也﹐鎭滑臺﹐表用其下都督�瑗爲西兗州刺史﹐先用後表。廣陵答曰「已能近補﹐何勞遠聞﹖」世隆侍宴﹐帝每言「太原王貪天之功﹐以爲己力﹐罪有合死。」世隆等愕然。自是已後﹐不敢復入朝。輒專擅國權﹐凶慝滋甚。坐持臺省﹐家總萬機。事無大小﹐先至隆第﹐然後施行。天子拱己南面﹐無所干預。永熙元年﹐平陽王入纂大業﹐始造五層塔一所。平陽王﹐武穆王少子。詔中書侍郎魏收等爲寺碑文。至三年二月五日﹐土木畢工﹐帝率百僚作萬僧會。其日﹐寺門外有石象無故自動﹐低頭復舉﹐竟日乃止。帝躬來禮拜﹐怪其詭異。中書舍人盧景宣曰「石立社移﹐上古有此﹐陛下何怪也﹖」帝乃還宮。七月中﹐帝爲侍中斛斯椿所使﹐奔於長安。至十月終﹐而京師遷鄴焉。景寧寺﹐太保司徒公楊椿所立也。在靑陽門外三里禦道南﹐所謂景寧裏也。髙祖遷都洛邑﹐椿創居此裏﹐遂分宅爲寺﹐因以名之。制飾甚美﹐綺柱朱簾。椿弟愼﹐冀州刺史﹔愼弟津﹐司空﹔並立性寬雅﹐貴義輕財。四世同居﹐一門三從﹐朝貴義居﹐未之有也。普泰中﹐爲爾朱世隆所誅。後捨宅爲建中寺。出靑陽門外三里禦道北﹐有孝義裏。裏西北角有蘇秦冢。冢旁有寶明寺。眾僧常見秦出入此冢﹐車馬羽儀﹐若今宰相也。孝義裏東卽是洛陽小市北有車騎將軍張景仁宅。景仁﹐會稽山陰人也。景明年初﹐從蕭寶夤歸化﹐拜羽林監﹐賜宅城南歸正裏﹐民間號爲吳人坊﹐南來投化者多居其內。近伊洛二水﹐任其習禦。裏三千餘家﹐自立巷市﹐所賣口味﹐多是水族﹐時人謂爲魚鱉市也。景仁住此以爲恥﹐遂徙居孝義裏焉。時朝廷方欲招懷荒服﹐待吳兒甚厚﹐褰裳渡於江者﹐皆居不次之位。景仁無汗馬之勞﹐髙官通顯。永安二年﹐蕭衍遣主書陳慶之送北海入洛陽﹐僣帝位。慶之爲侍中。景仁在南之日﹐與慶之有舊﹐遂設酒引邀慶之過宅﹐司農卿蕭彪﹑尙書右丞張嵩並在其坐。彪亦是南人﹐惟有中大夫楊元愼﹑給事中大夫王﹤日旬﹥是中原士族。慶之因醉謂蕭﹑張等曰「魏朝甚盛﹐猶曰五胡。正朔相承﹐當在江左﹐秦皇玉璽﹐今在梁朝。」元愼正色曰「江左假息﹐僻居一隅。地多濕蟄﹐攢育虫蟻﹐壃土瘴癘﹐蛙黽共穴﹐人鳥同羣。短髮之君﹐無杼首之貌﹔文身之民﹐稟蕞陋之質。浮於三江﹐棹於五湖。禮樂所不沾﹐憲章弗能革。𨿽復秦餘漢罪﹐雜以華音﹐復閩﹑楚難言﹐不可攺變。𨿽立君臣﹐上慢下暴。是以劉劭殺父於前﹐休龍淫母於後﹐見逆人倫﹐禽獸不異。加以山陰請婿賣夫﹐朋淫於家﹐不顧譏笑。卿沐其遺風﹐未沾禮化﹐所謂陽翟之民﹐不知癭之爲醜。我魏膺籙受圖﹐定鼎嵩洛﹐五山爲鎭﹐四海爲家。移風易俗之典﹐與五帝而並迹﹔禮樂憲章之盛﹐淩百王而獨髙。宜卿魚鱉之徒﹐慕義來朝﹐飲我池水﹐啄我稻粱﹔何爲不遜﹐以至於此﹖」慶之等見元愼淸詞雅句﹐縱橫奔發﹐杜口流汗﹐合聲不言。於後數日﹐慶之遇病﹐心上急痛﹐訪人解治。元愼自云「能解」﹐慶之遂憑元愼。元愼卽口含水噀慶之曰「吳人之鬼﹐住居建康﹐小作冠帽﹐短制衣裳。自呼阿儂﹐語則阿傍。菇稗爲飰﹐茗飲作漿﹐呷啜蒓羹﹐唼嗍蟹黃﹐手把豆蔻﹐口嚼梹榔。乍至中土﹐思憶本鄕。急手速去﹐還爾丹陽。若其寒門之鬼﹐�頭猶修﹐网魚漉鱉﹐在河之洲。咀嚼菱藕﹐捃拾雞頭﹐蛙羹蚌臛﹐以爲膳羞。布袍芒履﹐倒騎水牛﹐沅﹑湘﹑江﹑漢﹐鼓棹遨遊。隨波溯浪﹐噞喁沈浮﹐白薴起舞﹐揚波發謳。急手速去﹐還爾揚州。」慶之伏枕曰「楊君見辱深矣。」自此後﹐吳兒更不敢解語。北海尋伏誅。其慶之還奔蕭衍﹐用爲司州刺史﹐欽重北人﹐特異於常。朱異怪復問之。曰「自晉﹑宋以來﹐號洛陽爲荒土﹐此中謂長江以北﹐盡是夷狄。昨至洛陽﹐始知衣冠士族﹐並在中原。禮儀富盛﹐人物殷阜﹐目所不識﹐口不能傳。所謂帝京翼翼﹐四方之則。如登泰山者卑培塿﹐涉江海者小湘﹑沅。北人安可不重﹖」慶之因此羽儀服式﹐悉如魏法。江表士庶﹐競相模楷﹐褒衣博帶﹐被及秣陵。元愼﹐弘農人﹐晉冀州刺史嶠六世孫。曾祖泰﹐從宋武入關﹐爲上洛太守。七年背僞來朝﹐明帝賜爵臨晉侯﹐廣武郡陳郡太守﹐贈涼州刺史﹐謚烈侯。祖撫﹐明經﹐爲中博士。父辭﹐自得丘壑﹐不事王侯。叔父許﹐河南令﹑蜀郡太守。世以學行著聞﹐名髙州裏。元愼情尙卓逸﹐少有髙操﹐任心自放﹐不爲時羈。樂水愛山﹐好遊林澤。博識文淵﹐淸言入神﹐造次應對﹐莫有稱者。讀老﹑莊﹐善言玄理。性嗜酒﹐飲至一石﹐神不亂。常慷慨嘆不得與阮籍同時生。不願仕宦﹐爲中散﹐常辭疾退閒。未常修敬諸貴﹐亦不慶弔親知﹐貴爲交友﹐故時人弗識也。或有人慕其髙義﹐投刺在門﹐元愼稱疾髙臥。加以意思深長﹐善於解夢。孝昌年﹐廣陽王元淵初除儀同三司﹐總眾十萬討葛榮﹐夜夢著衮衣倚槐樹而立﹐以爲吉徵﹐問於元愼。曰「三公之祥。」淵甚悅之。元愼退還﹐告人曰「廣陽死矣﹗槐字是木傍鬼﹐死後當得三公。」廣陽果爲葛榮所煞﹐追贈司徒公﹐終如其言。建義初﹐陽城太守薛令伯﹐聞太原王誅百官﹐立莊帝﹐棄郡東走。忽夢射得雁﹐以問元愼。元愼曰「卿執羔﹐大夫執雁﹐君當得大夫之職。」俄然令伯除爲諫議大夫。京兆許超夢盜羊入獄﹐問於元愼。元愼曰「君當得陽城令。」其後﹐有功封城陽侯。元愼解夢﹐義出方途﹐隨意會情﹐皆有神驗。𨿽令與後小乖﹐按令今百里﹐卽是古諸侯。以此論之﹐亦爲妙著﹐時人譬之周宣。及爾朱兆入洛陽﹐卽棄官與華陰隱士王騰周遊上洛山。孝義裏東市北殖貨裏﹐裏有太常民劉胡﹐兄弟四人﹐以屠爲業。永安年中﹐胡煞豬﹐豬忽唱乞命﹐聲及四鄰。鄰人謂胡兄弟相毆鬥而來觀之﹐乃豬也。卽捨宅爲歸覺寺﹐合家人入道焉。普泰元年﹐此寺金像生毛﹐眉髮悉皆具足。尙書左丞魏季景謂人曰「張天錫有此事﹐其國遂滅﹐此亦不祥之徵。」至明年而廣陵被廢死。卷三◎城南景明寺﹐宣武皇帝所立也。景明年中立﹐因以爲名。在宣陽門外一里禦道東。其寺東西南北﹐方五百步。前望嵩山﹑少室﹐卻負帝城﹐靑林垂影﹐綠水爲文。形勝之地﹐爽塏獨美。山懸堂觀﹐光盛一千餘間。復殿重房﹐交疏對霤﹐靑臺紫閣﹐浮道相通﹐𨿽外有四時﹐而內無寒暑。房檐之外﹐皆是山池﹐竹松蘭芷﹐垂列堦墀﹐含風團露﹐流香吐馥。至正光年中﹐太后始造七層浮圖一所﹐去地百仞﹐是以邢子才碑文云「俯聞激電﹐旁屬奔星」是也。莊飾華麗﹐侔於永寧。金盤寶鐸﹐煥爛霞表。寺有三池﹐萑蒲菱藕﹐水物生焉。或黃甲紫鱗﹐出沒於繁藻﹐或靑鳧白雁﹐浮沈於綠水。﹤石輦﹥磑舂簸﹐皆用水功。伽藍之妙﹐最得稱首。時世好崇福﹐四月七日﹐京師諸像皆來此寺。尙書祠曹錄像凡有一千餘軀。至八日﹐以次入宣陽門﹐向閶闔宮前受皇帝散花。於時金花映日﹐寶蓋浮雲﹐幡幢若林﹐香煙似霧。梵樂法音﹐聒動天地。百戲騰驤﹐所在駢比。名僧徳眾﹐負錫爲羣﹔信徒法侶﹐持花成藪。車騎塡咽﹐繁衍相傾。時有西域胡沙門見此﹐唱言佛國。至永熙年中﹐始詔國子祭酒邢子才爲寺碑文。子才河間人也。志性通敏﹐風情雅潤﹐下帷覃思﹐溫故知新﹐文宗學府﹐跨班﹑馬而孤上﹔英規勝範﹐淩許﹑郭而獨髙。是以衣冠之士﹐輻湊其門﹔懷道之賓﹐去來滿室。昇其堂者﹐若登孔氏之門﹔沾其賞者﹐猶聽東吳之句。籍甚當時﹐聲馳遐邇。正光中﹐解褐爲世宗挽郎﹑奉朝請﹐尋進中書侍郎黃門。子才洽聞博見﹐無所不通﹐軍國制度﹐罔不訪及。自王室不靖﹐虎門業廢﹐後遷國子祭酒﹐謨訓上庠。子才罰惰賞勤﹐專心勸誘﹐靑領之生﹐竟懷雅術。洙﹑泗之風﹐玆焉復盛。永熙年末﹐以母老辭﹐帝不許之。子才恪請懇至﹐辭淚俱下﹐帝乃許之﹐詔以光祿大夫歸養私庭﹐所在之處﹐給事力五人﹐歲一朝以備顧問。王侯祖道﹐若漢朝之送二疏。曁皇居徙鄴﹐民訟殷繁﹐前格後詔﹐自相與奪﹐法吏疑獄﹐簿領成山。乃敕子才與散騎常侍溫子昇撰《麟趾新制》十五篇﹐省府以之決疑﹐州郡用爲治本。武定中﹐除驃騎大將軍西兗州刺史﹐爲政淸靜﹐吏民安之。後徵爲中書令。時戎馬在郊﹐朝廷多事﹐國禮朝儀﹐咸自子才出。所制詩賦詔策章表碑頌贊記五百篇﹐皆傳於世。鄰國欽其模楷﹐朝野以爲美談也。大統寺在景明寺西﹐卽所謂利民裏。寺南有三公令史髙顯洛宅。每夜見赤光行於堂前﹐如此者非一。向光明所掘地丈餘得黃金百斤﹐銘云「蘇秦家金﹐得者爲吾造功徳。」顯洛遂造招福寺。人謂此地是蘇秦舊宅﹐當時元義秉政﹐聞其得金﹐就洛索之﹐以二十斤與之。衒之按﹕蘇秦時未有佛法﹐功徳者不必是寺﹐應是碑銘之類﹐頌其聲迹也。東有秦太上公二寺﹐在景明南一里。西寺﹐太后所立﹔東寺﹐皇姨所建﹐並爲父追福﹐因以名之。時人號爲雙女寺。並門鄰洛水﹐林木扶疏﹐布葉垂陰。各有五層浮圖一所﹐髙五十丈﹐素采布工﹐比於景明。至於六齋﹐常有中黃門一人﹐監護僧捨﹐襯施供具﹐諸寺莫及焉。寺東有靈臺一所﹐基址𨿽頹﹐猶髙五丈餘﹐卽是漢光武帝所立者。靈臺東辟雍﹐是魏武所立者。至我正光中﹐造明堂於辟雍之西南﹐上圓下方﹐八窗四闥。汝南王復造磚浮圖於靈臺之上。孝昌初﹐妖賊四侵﹐州郡失據。朝廷設募徵格於堂之北﹐從戎者拜曠掖將軍﹑偏將軍﹑裨將軍。當時甲冑之士﹐號明堂隊。時虎賁駱子淵者﹐自云洛陽人。昔孝昌年﹐戍在彭城。其同營人樊元寶得假還京﹐子淵附書一封﹐令達其家﹐云「宅在靈臺南﹐近洛河﹐卿但是至彼﹐家人自出相看。」元寶如其言﹐至靈臺南﹐了無人家可問﹐徙倚欲去。忽見一老翁來問﹕「從何而來﹐徬徨於此﹖」元寶具向道之。老翁云「是吾兒也。」取書﹐引元寶入。遂見館閣崇寬﹐屋宇佳麗。坐﹐命婢取酒。須臾﹐見婢抱一死小兒而過﹐元寶初甚怪之。俄而酒至﹐色甚紅﹐香美異常。兼設珍羞﹐海陸具備。飲訖辭還﹐老翁送元寶出﹐云「後會難期。」以爲淒恨﹐別甚殷勤。老翁還入﹐元寶不復見其門巷。但見髙岸對水﹐淥波東傾。惟見一童子可年十五﹐新溺死﹐鼻中出血。方知所飲酒﹐是其血也。及還彭城﹐子淵已失矣。元寶與子淵同戍三年﹐不知是洛水之神也。報徳寺﹐髙祖孝文皇帝所立也﹐爲馮太后追福﹐在開陽門外三里。開陽門禦道東有漢國子學堂。堂前有《三種字石經》二十五碑﹐表裏刻之。寫《春秋》《尙書》二部﹐作篆﹑科斗﹑隸三種字﹐漢右中郎將蔡邕筆之遺迹也。猶有十八碑﹐餘皆殘毀。復有石碑四十八枚﹐亦表裏隸書﹐寫《周易》《尙書》《公羊》《禮記》四部。又《贊學》碑一所﹐並在堂前。魏文帝作《典論》六碑﹐至太和十七年﹐猶有四存﹐髙祖題爲勸學裏。裏有文覺﹑三寶﹑寧遠三寺。武定四年﹐大將軍遷《石經》於鄴。周回有園﹐珍果出焉。有大穀含消梨﹐重十斤﹐從樹著地﹐盡化爲水。世人云「報徳之梨﹐承光之柰。」承光寺亦多果木﹐柰味甚美﹐冠於京師。勸學裏東有延賢裏﹐裏內有正覺寺﹐尙書令王肅所立也。肅字公懿﹐瑯琊人也。僞齊雍州刺史奐之子也。贍學多通﹐才辭美茂﹐爲齊祕書丞。太和十八年﹐背逆歸順。時髙祖新營洛邑﹐多所造制﹐肅博識舊事﹐大有裨益。髙祖甚重之﹐常呼王生。延賢之名﹐因肅立之。肅在江南之日﹐聘謝氏女爲妻。及至京師﹐復尙公主。其後謝氏入道爲尼﹐亦來奔肅。見肅尙主﹐謝作五言詩以贈之。其詩曰「本爲箔上蠶﹐今作機上絲。得路逐勝去﹐頗憶纏綿時。」公主代肅答謝云「鍼是貫綫物﹐目中恆任絲。得帛縫新去﹐何能衲故時。」肅甚有愧謝之色﹐遂造正覺寺以憩之。肅憶父非理受禍﹐常有子胥報楚之意。卑身素服﹐不聽樂﹐時人以此稱之。肅初入國﹐不食羊肉及酪漿等物﹐常飯鯽魚羹﹐渴飲茗汁。京師士子﹐道肅一飲一斗﹐號爲「漏卮」。經數年已後﹐肅與髙祖殿會﹐食羊肉酪粥甚多。髙祖怪之﹐謂肅曰「卿中國之味也。羊肉何如魚羹﹖茗飲何如酪漿﹖」肅對曰「羊者是陸產之最﹐魚者乃水族之長。所好不同﹐並各稱珍。以味言之﹐甚是優劣。羊比齊﹑魯大邦﹐魚比邾﹑莒小國。惟茗不中﹐與酪作奴。」髙祖大笑﹐因舉酒曰「三三橫﹐兩兩縱﹐誰能辧之賜金鍾。」禦史中尉李彪曰「沽酒老嫗甕注瓨﹐屠兒割肉與秤同。」尙書右丞甄琛曰「吳人浮水自云工﹐妓兒擲繩在虛空。」彭城王勰曰「臣始解此字是習字。」髙祖卽以金鍾賜彪。朝廷服彪聰明有智﹐甄琛和之亦速。彭城王謂肅曰「卿不重齊魯大邦﹐而愛邾莒小國。」肅對曰「鄕曲所美﹐不得不好。」彭城王重謂曰「卿明日顧我﹐爲卿設邾莒之食﹐亦有酪奴。」因此復號茗飲爲酪奴。時給事中劉縞慕肅之風﹐專習茗飲﹐彭城王謂縞曰「卿不慕王侯八珍﹐好蒼頭水厄。海上有逐臭之夫﹐裏內有學顰之婦﹐以卿言之﹐卽是也。」其彭城王家有吳奴﹐以此言戲之。自是朝貴宴會﹐𨿽設茗飲﹐皆恥不復食﹐惟江表殘民遠來降者好之。後蕭衍子西丰侯蕭正徳歸降時﹐元義欲爲之設茗﹐先問﹕「卿於水厄多少﹖」正徳不曉義意﹐答曰「下官生於水鄕﹐而立身以來﹐未遭陽侯之難。「元義與舉坐之客皆笑焉。龍華寺﹐廣陵王所立也﹔追聖寺﹐北海王所立也。並在報徳寺之東。法事僧房﹐比秦太上公。京師寺皆種雜果﹐而此三寺﹐園林茂盛﹐莫之與爭。宣陽門外四里至洛水上作浮橋﹐所謂永橋也。神龜中﹐常景爲《汭頌》。其辭曰「浩浩大川﹐泱泱淸洛﹐導源熊耳﹐控流巨壑。納穀吐伊﹐貫周淹亳﹐近達河宗﹐遠朝海若。兆維洛食﹐實曰土中。上應張﹑柳﹐下據河﹑嵩﹐寒暑攸葉﹐日月載融。帝世光宅﹐函夏同風。前臨少室﹐卻負太行﹐制巖東邑﹐峭峘西疆。四險之地﹐六達之莊﹐恃徳則固﹐失道則亡。詳觀古昔﹐考見邱﹑墳﹐乃禪乃革﹐或質或文。周餘九列﹐漢季三分﹐魏風衰晚﹐晉景雕曛。天地發揮﹐圖書受命﹐皇建有極﹐神功無競。魏籙仰天﹐玄符握鏡﹐璽運會昌﹐龍圖受命。乃睠書軌﹐永懷寶定。敷玆景迹﹐流美洪謨。襲我冠冕﹐正我神樞。水陸兼會﹐周﹑鄭交衢。爰勒洛汭﹐敢告中區。」南北兩岸有華表﹐舉髙二十丈。華表上作鳳凰﹐似欲衝天勢。永橋以南﹐圜丘以北﹐伊﹑洛之間﹐夾禦道有四夷館。道東有四館。一名金陵﹐二名燕然﹐三名扶桑﹐四名崦嵫。道西有四里﹕一曰歸正﹐二曰歸徳﹐三曰慕化﹐四曰慕義。吳人投國者處金陵館﹐三年已後﹐賜宅歸正裏。景明初﹐僞齊建安王蕭寶寅來降﹐封會稽公﹐爲築宅於歸正裏。後進爵爲齊王﹐尙南陽長公主。寶寅恥與夷人同列令公主啟世宗﹐求入城內。世宗從之﹐賜宅於永安裏。正光四年中﹐蕭衍子西丰侯蕭正徳來降﹐處金陵館﹐爲築宅歸正裏﹐正徳捨宅爲歸正寺。北夷來附者處燕然館﹐三年已後﹐賜宅歸徳裏。正光元年﹐蠕蠕主郁久閭阿郍﹤舟厷﹥來朝﹐執事者莫知所處。中書舍人常景議云「咸寧中﹐單於來朝﹐晉世處之王公特進之下﹐可班郍﹤舟厷﹥蕃王﹑儀同之間。」朝廷從其議﹐又處之燕然館﹐賜宅歸徳裏。北夷酋長遣子入侍者﹐常秋來春去﹐避中國之熱﹐時人謂之雁臣。東夷來附者處扶桑館﹐賜宅慕化裏。西夷來附者處崦嵫館﹐賜宅慕義裏。自蔥嶺已西﹐至於大秦﹐百國千城﹐莫不歡附﹐商胡販客﹐日奔塞下﹐所謂盡天地之區已。樂中國土風﹐因而宅者﹐不可勝數。是以附化之民﹐萬有餘家。門巷修整﹐閶闔塡列﹐靑槐蔭陌﹐綠樹垂庭﹐天下難得之貨﹐咸悉在焉。別立市於洛水南﹐號曰四通市﹐民間謂永橋市。伊﹑洛之魚﹐多於此賣﹐士庶須膾﹐皆詣取之。魚味甚美﹐京師語曰「洛鯉伊魴﹐貴於牛羊。」永橋南道東有白象﹑獅子二坊。白象者﹐永平二年﹐乾羅國胡王所獻﹐背施五采屏風﹐七寶坐牀﹐容數人﹐眞是異物。常養象於乘黃曹﹐象常壞屋敗墻﹐走出於外﹐逢樹卽拔﹐遇墻亦倒。百姓驚怖﹐奔走交馳。太后遂徙象於此坊。獅子者﹐波斯國胡王所獻也﹐爲逆賊萬俟醜奴所獲﹐畱於寇中。永安末﹐醜奴破﹐始達京師。莊帝謂侍中李或曰「朕聞虎見獅子必伏﹐可覓試之。」於是詔近山郡縣捕虎以送。鞏縣﹑山陽並送二虎一豹﹐帝在華林園觀之﹐於是虎豹見獅子﹐悉皆瞑目﹐不敢仰視。園中素有一盲熊﹐性甚馴﹐帝令取試之。虞人牽盲熊至﹐聞獅子气﹐驚怖跳踉﹐曳鎖而走﹐帝大笑。普泰元年﹐廣陵王卽位﹐詔曰「禽獸囚之﹐則違其性﹐宜放還山林。」獅子亦令送歸本國。送獅子胡以波斯道遠﹐不可送達﹐遂在路殺獅子而返。有司糾劾﹐罪以違旨論﹐廣陵王曰「豈以獅子而罪人也﹖」遂赦之。菩提寺﹐西域胡人所立也﹐在慕義裏。沙門達多發冢取磚﹐得一人以進。時太后與明帝在華林都堂﹐以爲妖異﹐謂黃門侍郎徐紇曰「上古以來﹐頗有此事否﹖」紇曰「昔魏時發冢﹐得霍光女婿範明友家奴﹐說漢朝廢立﹐與史書相符。此不足爲異也。」後令紇問其姓名﹐死來幾年﹐何所飲食﹖死者曰「臣姓崔名涵﹐字子洪﹐博陵安平人也。父名暢﹐母姓魏﹐家在城西準財裏。死時年十五﹐今滿二十七﹐在地下十有二年﹐常似醉臥﹐無所食也。時復遊行﹐或遇飯食﹐如似夢中﹐不甚辧了。」後卽遣門下錄事張秀攜詣準財裏﹐訪涵父母﹐果得崔暢﹐其妻魏氏。秀攜問暢曰「卿有兒死否﹖」暢曰「有息子涵﹐年十五而死。」秀攜曰「爲人所發﹐今日蘇活﹐在華林園中﹐主上故遣我來相問。」暢聞驚怖曰「實無此兒﹐向者謬言。」秀攜還﹐具以實陳聞﹐後遣攜送涵回家。暢聞涵至﹐門前起火﹐手持刀﹐魏氏把桃枝﹐謂曰「汝不須來﹗吾非汝父﹐汝非吾子﹐急手速去﹐可得無殃﹗」涵遂捨去﹐遊於京師﹐常宿寺門下﹐汝南王賜黃衣一具。涵性畏日﹐不敢仰視﹐又畏水火及刀兵之屬。常走於逵路﹐遇疲則止﹐不徐行也﹐時人猶謂是鬼。洛陽大市北奉終裏﹐裏內之人多賣送死人之具及諸棺槨﹐涵謂曰「作柏木棺﹐勿以桑木爲欀。」人問其故﹐涵曰「吾在地下﹐見人發鬼兵﹐有一鬼訴稱是柏棺﹐應免。主兵吏曰「爾𨿽柏棺﹐桑木爲欀。」遂不免。京師聞此﹐柏木踴貴。人疑賣棺者貨涵發此等之言也。髙陽王寺﹐髙陽王雍之宅也﹐在津陽門外三里禦道西。雍爲爾朱榮所害也﹐捨宅以爲寺。正光中﹐雍爲丞相﹐給輿﹑羽葆鼓吹﹑虎賁班劍百人。貴極人臣﹐富兼山海﹐居止第宅﹐匹於帝宮。白殿丹檻﹐窈窕連亙﹔飛檐反宇﹐轇轕周通。僮僕六千﹐妓女五百﹐隋珠照日﹐羅衣從風﹐自漢﹑晉以來﹐諸王豪侈未之有也。出則鳴騶禦道﹐文物成行﹐鐃吹響發﹐笳聲哀轉﹔入則歌姬舞女﹐擊築吹笙﹐絲管疊奏﹐連宵盡日。其竹林魚池﹐侔於禁苑﹐芳艸如積﹐珍木連陰。雍嗜口味﹐厚自奉養﹐一食必以數萬錢爲限﹐海陸珍羞﹐方丈於前。陳畱侯李崇謂人曰「髙陽一食﹐敵我千日。」崇爲尙書令儀同三司﹐亦富傾天下﹐僮僕千人。而性多儉吝﹐惡衣粗食﹐亦常無肉﹐止有韭茹韭菹。崇客李元佑語人云「李令公一食十八種。」人問其故﹐元佑曰「二九一十八。」聞者大笑﹐世人卽以爲譏罵。雍薨後﹐諸妓悉令入道﹐或有嫁者。美人徐月華善彈箜篌﹐能爲《明妃出塞》之曲歌﹐聞者莫不動容。永安中﹐與衛將軍原士康爲側室。宅近靑陽門﹐徐鼓箜篌而歌﹐哀聲入云﹐行路聽者﹐俄而成市。徐常語士康曰「王有二美姬﹐一名修容﹐二名艷姿﹐並蛾眉皓齒﹐潔貌傾城。修容亦能爲《綠水歌》﹐艷姿善《火鳳舞》﹐並愛傾後室﹐寵冠諸姬。」士康聞此﹐遂常令徐歌《綠水》《火鳳》之曲焉。髙陽宅北有中甘裏。裏內潁川荀子文年十三﹐幼而聰辧﹐神情卓異﹐𨿽黃琬文舉﹐無以加之。正光初﹐廣宗﹐潘崇和講《服氏春秋》於城東昭義裏﹐子文攝齊北面﹐就和受道。時趙郡李才問子文曰「荀生住在何處﹖」子文對曰「僕住在中甘裏。」才曰「何往﹖」曰「往城南。」城南有四夷館﹐才以此譏之。子文對曰「國陽勝地﹐卿何怪也﹖若言川澗﹐伊﹑洛崢嶸。語其舊事﹐靈臺《石經》。招提之美﹐報徳﹑景明。當世富貴﹐髙陽﹑廣平。四方風俗﹐萬國千城。若論人物﹐有我無卿。」才無以對之。崇和曰「汝﹑穎之士利如錐﹐燕﹑趙之士鈍如錘﹐信非虛言也。」舉學皆笑焉。崇虛寺在城西﹐卽漢之濯龍園也。延熹九年﹐桓帝祠老子於濯龍園﹐設華蓋之座﹐用郊天之樂﹐此其地也。髙祖遷京之始﹐以地給民。憩者多見妖怪﹐是以人皆去之﹐遂立寺焉。卷四◎城西衝覺寺﹐太傳淸河王懌捨宅所立也﹐在西明門外一里禦道北。懌親王之中最有名行﹐世宗愛之﹐特隆諸弟。延昌四年﹐世宗崩﹐懌與髙陽王雍﹑廣平王懷並受遺詔﹐輔翼孝明。時帝始年六歲﹐太后代摠萬幾﹐以懌明徳茂親﹐體道居正﹐事無大小﹐多諮詢之。是以熙平﹑神龜之際﹐勢傾人主﹐第宅丰大﹐逾於髙陽。西北有樓﹐出淩雲臺﹐俯臨朝市﹐目極京師﹐古詩所謂﹕「西北有髙樓﹐上與浮雲齊」者也。樓下有儒林館﹑延賓堂﹐形制並如淸暑殿﹐土山釣臺﹐冠於當世。斜峯入牖﹐曲沼環堂。樹響飛嚶﹐階叢花藥。懌愛賓客﹐重文藻﹐海內才子﹐莫不輻輳。府僚臣佐﹐並選雋俊。至於淸晨明景﹐騁望南臺﹐珍羞具設﹐琴笙並奏﹐芳醴盈罍﹐佳賓滿席﹐使梁王愧兔園之遊﹐陳思慚雀臺之燕。正光初﹐元乂秉權﹐閉太后於後宮﹐薨懌於下省。孝昌元年﹐太后還總萬機﹐追贈懌太子太師大將軍都督中外諸軍事﹐假黃鉞﹑給九旒﹑鸞輅﹑黃屋左纛﹑轀輬車﹑前後部羽葆鼓吹﹑虎賁班劍百人﹑挽歌二部﹐葬禮依晉安平王孚故事﹐謚曰文獻。圖懌像於建始殿。拔淸河國令韓子熙爲黃門侍郎。徙王國三卿爲執戟者﹐近代所無也。爲文獻追福﹐建五層浮圖一所﹐工作與瑤光寺相似也。宣忠寺﹐侍中司州牧城陽王所立也﹐在西陽門外一里禦道南。永安中﹐北海入洛﹐莊帝北巡﹐自余諸王﹐各懷二望﹐惟徽獨從莊帝至長子城。大兵阻河﹐雌雄未決﹐徽願入洛陽捨宅爲寺。及北海敗散﹐國道重暉﹐遂捨宅焉。永安末﹐莊帝謀煞爾朱榮﹐恐事不果﹐請計於徽﹐徽曰「以生太子爲辭﹐榮必入朝﹐因以斃之。」莊帝曰「後懷孕未十月﹐今始九月﹐可爾已不﹖」徽曰「婦生產子﹐有延月者﹐有少月者﹐不足爲怪。」帝納其謀﹐遂唱生太子﹐遣馳詔至太原王第﹐告云「皇儲誕育。」值榮與上黨王天穆博戲﹐徽脫榮帽﹐懽舞盤旋。徽素大度量﹐喜怒不形於色。兼殿內外懽叫﹐榮遂信之﹐與穆並入朝。莊帝聞榮來﹐不覺失色。中書舍人溫子升曰「陛下色變。」帝連索酒飲之﹐然後行事。榮﹑穆旣誅﹐拜徽太師司馬﹐余官如故﹐典統禁兵﹐偏被委任。及爾朱兆擒莊帝﹐徽投前洛陽令寇祖仁。祖仁一門刺史﹐皆是徽之將校﹐少有舊恩﹐故往投之﹐祖仁謂子弟等曰「時聞爾朱兆募城陽王甚重﹐擒獲者千戶侯。今日富貴至矣﹗」遂斬送之。徽初投祖仁家﹐賫金一百斤﹑馬五十疋﹐祖仁利其財貨﹐故行此事。所得金馬﹐緦親之內均分之﹐所謂「匹夫無罪﹐懷璧其罪﹐」信矣﹗兆得徽首﹐亦不勛賞祖仁。兆忽夢徽云「我有黃金二百斤﹑馬一百疋﹐在祖仁家﹐卿可取之。」兆悟覺﹐卽自思量「城陽祿位隆重﹐未聞淸貧﹐常自入其家采掠﹐本無金銀﹐此夢或眞。」至曉﹐掩祖仁﹐徵其金馬。祖仁謂人密告﹐望風款服﹐云「實得金一百斤﹐馬五十疋。」兆疑其藏隱﹐依夢徵之。祖仁諸房素有金三十斤﹐馬三十疋﹐盡送致兆﹐猶不充數。兆乃發怒﹐捉祖仁﹐懸首髙樹﹐大石墜足﹐鞭捶之﹐以及於死。時人以爲交報。楊衒之云「崇善之家﹐必有餘慶﹐積禍之門﹐殃所畢集。祖仁負恩反噬﹐貪貨殺徽﹐徽卽託夢增金馬﹐假手於兆﹐還以斃之。使祖仁備經楚撻﹐窮其塗炭﹐𨿽魏侯之笞田蚡﹐秦主之刺姚萇﹐以此論之﹐不能加也。」宣忠寺東王典禦寺﹐閹官王桃湯所立也。時閹官伽藍皆爲尼寺﹐惟桃湯所建僧寺﹐世人稱之英雄。門有三層浮屠一所﹐工逾昭義。宦者招提﹐最爲入室。至於六齋﹐常擊鼓歌舞也。白馬寺﹐漢明帝所立也﹐佛入中國之始。寺在西陽門外三里禦道南。帝夢金神長丈六﹐項背日月光明﹐胡人號曰佛。遣使向西域求之﹐乃得經像焉。時白馬負經而來﹐因以爲名。明帝崩﹐起祗洹於陵上。自此以後﹐百姓冢上﹐或作浮圖焉。寺上經函至今猶存。常燒香供養之﹐經函時放光明﹐耀於堂宇﹐是以道俗禮敬之﹐如仰眞容。浮屠前﹐柰林蒲萄異於余處﹐枝葉繁衍﹐子實甚大。柰林實重七斤﹐蒲萄實偉於棗﹐味並殊美﹐冠於中京。帝至熟時﹐常詣取之﹐或復賜宮人。宮人得之﹐轉餉親戚﹐以爲奇味﹐得者不敢輒食﹐乃歷數家。京師語曰「白馬甜橊﹐一實直牛。」有沙門寶公者﹐不知何處人也。形貌醜陋﹐心機通達﹐過去未來﹐預睹三世。發言似讖﹐不可解﹐事過之後﹐始驗其實。胡太后聞之﹐問以世事。寶公曰「把粟與雞呼朱朱。」時人莫之能解。建義元年﹐後爲爾朱榮所害﹐始驗其言。時亦有洛陽人趙法和請占「早晚當有爵否﹖」寶公曰「大竹箭﹐不須羽。東廂屋﹐急手作。」時不曉其意。經十餘日﹐法和父喪。大竹箭者苴杖﹔東廂屋者﹐倚廬。造《十二辰歌》﹐終其言也。寶光寺﹐在西陽門外禦道北。有三層浮圖一所﹐以石爲基﹐形制甚古﹐畫工雕刻。隱士趙逸見而嘆曰「晉朝石塔寺﹐今爲寶光寺也﹗」人問其故﹐逸曰「晉朝四十二寺盡皆湮滅﹐惟此寺獨存。」指園中一處曰「此是浴室﹐前五步﹐應有一井。」眾僧掘之﹐果得屋及井焉。井𨿽塡塞﹐磚口如初﹐浴堂下猶有石數十枚。當時園地平衍﹐果菜蔥靑﹐莫不嘆息焉。園中有一海﹐號「咸池」。葭菼被岸﹐菱荷覆水﹐靑松翠竹﹐羅生其旁。京邑士子﹐至於良辰美日﹐休沐告歸﹐徵友命朋﹐來遊此寺。雷車接軫﹐羽蓋成陰。或置酒林泉﹐題詩花圃﹐折藕浮瓜﹐以爲興適。普泰末﹐雍州刺史隴西王爾朱天光摠士馬於此寺。寺門無何都崩﹐天光見而惡之。其年﹐天光戰敗﹐斬於東市也。法云寺﹐西域烏場國胡沙門曇摩羅所立也。在寶光寺西﹐隔墻並門。摩羅聰慧利根﹐學窮釋氏﹐至中國﹐卽曉魏言隸書﹐凡聞見﹐無不通解﹐是以道俗貴賤﹐同歸仰之﹐作祗洹一所﹐工制甚精。佛殿僧房﹐皆爲胡飾﹐丹素炫彩﹐金玉垂輝。摹寫眞容﹐似丈六之見鹿苑﹔神光壯麗﹐若金剛之在雙林。伽藍之內﹐花果蔚茂﹐芳艸蔓合﹐嘉木被庭。京師沙門好胡法者﹐皆就摩羅受持之﹐戒行眞苦﹐難可揄揚。祕咒神驗﹐閻浮所無。咒枯樹能生枝葉﹐咒人變爲驢馬﹐見之莫不忻怖。西域所賫舍利骨及佛牙經像皆在此寺。寺北有侍中尙書令臨淮王彧宅。彧博通典籍﹐辧慧淸恬﹐風儀詳審﹐容止可觀。至三元肇慶﹐萬國齊珍﹐金蟬曜首﹐寶玉鳴腰﹐負荷執笏﹐逶迆復道。觀者忘疲﹐莫不嘆服。彧性愛林泉﹐又重賓客。至於春風扇揚﹐花樹如錦﹐晨食南館﹐夜遊後園。僚寀成羣﹐俊民滿席﹐絲桐發響﹐羽觴流行﹐詩賦並陳﹐淸言乍起。莫不飲其玄奧﹐忘其褊郤焉。是以入彧室者謂登仙也。荊州秀才張裴裳爲五言﹐有淸拔之句云「異林花共色﹐別樹鳥同聲。」彧以蛟龍錦賜之﹐亦有得緋緋綾者。惟河東裴子明爲詩不工﹐罰酒一石。子明八斗而醉眠﹐時人譬之山濤。及爾朱兆入京師﹐彧爲亂兵所害﹐朝野痛惜焉。出西陽門外四里﹐禦道南有洛陽大市﹐周回八里。市南有皇女臺﹐漢大將軍梁冀所造﹐猶髙五丈餘。景明中﹐比丘道恆立靈仙寺於其上。臺西有河陽縣臺﹐東有侍中侯剛宅。市西北有土山魚池﹐亦冀之所造﹐卽漢書所謂﹕「采土築山﹐十里九阪﹐以象二崤」者。市東有通商﹑達貨二里。裏內之人﹐盡皆工巧﹐屠販爲生﹐資財巨萬。有劉寶者﹐最爲富室。州郡都會之處﹐皆立一宅﹐各養馬一疋﹐至於鹽粟貴賤﹐市價髙下﹐所在一例。舟車所通﹐足迹所履﹐莫不商販焉。是以海內之貨﹐咸萃其庭﹐產匹銅山﹐家藏金穴。宅宇逾制﹐樓觀出云﹐車馬服飾﹐擬於王者。市南有調音﹑樂律二里。裏內之人﹐絲竹謳歌﹐天下妙伎出焉。有田僧超者﹐善吹笳﹐能爲《壯士歌》《項羽吟》。徵西將軍崔延伯甚愛之。正光末﹐髙平失據﹐虐吏充斥。賊帥萬俟醜奴寇暴涇﹑岐之間﹐朝廷爲旰食﹐延伯總步騎五萬討之。延伯出師於洛陽城西張方橋﹐卽漢之夕陽亭也。時公卿祖道﹐車騎成列。延伯危冠長劍﹐耀武於前﹐僧超吹《壯士笛曲》於後﹐聞之者懦夫成勇﹐劍客思奮。延伯膽略不羣﹐威名早著﹐爲國展力﹐二十餘年﹐攻無全城﹐戰無橫陳﹐是以朝廷傾心送之。延伯每臨陣令僧超爲《壯士聲》﹐甲冑之士踴躍。延伯單馬入陣旁若無人﹐勇冠三軍﹐威鎭戎豎﹐二年之間﹐獻捷相繼。醜奴募善射者射僧超﹐亡﹐延伯悲惜哀慟﹐左右謂「伯牙之失鐘子期﹐不能過也。」後延伯爲流矢所中﹐卒於軍中。於是五萬之師﹐一時潰散。市西有退酤﹑治觴二里。裏內之人多醞酒爲業。河東人劉白墮善能釀酒。季夏六月﹐時暑赫晞﹐以甖貯酒﹐暴於日中﹐經一旬﹐其酒不動﹐飲之香美而醉﹐經月不醒。京師朝貴多出郡登藩﹐遠相餉饋﹐逾於千里﹐以其遠至﹐號曰「鶴觴」。亦名「騎驢酒」。永熙年中﹐南靑州刺史毛鴻賓賫酒之蕃﹐逢路賊﹐盜飲之卽醉﹐皆被擒獲﹐因復命「擒姦酒。」遊俠語曰「不畏張弓拔刀﹐惟畏白墮春醪。」市北慈孝﹑奉終二里。裏內之人以賣棺槨爲業﹐賃輀車爲事。有挽歌孫巖﹐娶妻三年﹐不脫衣而臥。巖因怪之﹐伺其睡﹐陰解其衣﹐有毛長三尺﹐似野狐尾。巖懼而出之。妻臨去﹐將刀截巖發而走。鄰人逐之﹐變成一狐﹐追之不得。其後﹐京邑被截髮者一百三十餘人。初變婦人﹐衣服靚妝﹐行路人見而悅近之﹐皆被截髮當時有婦人著彩衣者﹐人皆指爲狐魅。熙平二年四月有此﹐至秋乃止。別有準財﹑金肆二里﹐富人在焉。凡此十里﹐多諸工商貨殖之民﹐千金比屋﹐層樓對出﹐重門啟扇﹐閣道交通﹐疊相臨望。金銀錦繡﹐奴婢緹衣﹐五味八珍﹐僕隸畢口神龜年中﹐以工商上僣﹐議不聽金銀錦繡。𨿽立此制﹐竟不施行。準財裏內有開善寺﹐京兆人韋英宅也。英早卒﹐其妻梁氏不治喪而嫁﹐更約河內人向子集爲夫。𨿽云攺嫁﹐仍居英宅。英聞梁氏嫁﹐白日來歸﹐乘馬將數人至於庭前﹐呼曰「阿梁﹐卿忘我也﹖」子集驚怖﹐張弓射之﹐應弦而倒﹐卽變爲桃人﹐所騎之馬亦變爲茅馬﹐從者數人盡化爲蒲人。梁氏惶懼﹐捨宅爲寺。南陽人侯慶有銅像一軀﹐可髙丈餘。慶有牛一頭﹐擬貨爲金色﹐遇急事﹐遂以牛他用之。經二年﹐慶妻馬氏忽夢此像謂之曰「卿夫婦負我金色﹐久而不償﹐今取卿兒醜多以償金色焉。」悟覺﹐心不遑安。至曉﹐醜多得病而亡。慶年五十﹐惟有一子﹐悲哀之聲﹐感於行路。丑多亡日﹐像自然金色﹐光照四鄰。一里之內﹐咸聞香气﹐僧俗長幼﹐皆來觀睹。尙書右僕射元稹聞裏內頻有怪異﹐遂攺準財爲齊諧裏也。自退酤以西﹐張方溝以東﹐南臨洛水﹐北達芒山﹐其間東西二里﹐南北十五里﹐並名爲壽丘裏﹐皇宗所居也﹐民間號爲王子坊。當時四海晏淸﹐八荒率職﹐縹囊紀慶﹐玉燭調辰﹐百姓殷阜﹐年登俗樂。鰥寡不聞犬豕之食﹐焭獨不見牛馬之衣。於是帝族王侯﹑外戚公主﹐擅山海之富﹐居川林之饒﹐爭修園宅﹐互相誇競。崇門丰室﹐洞戶連房﹐飛館生風﹐重樓起霧﹐髙臺芳榭﹐家家而築﹔花林曲池﹐園園而有。莫不桃李夏綠﹐竹柏冬靑。而河間王琛最爲豪首﹐常與髙陽爭衡﹐造文柏堂﹐形如徽音殿。置玉井金罐﹐以金五色績爲繩。妓女三百人﹐盡皆國色。有婢朝云﹐善吹篪﹐能爲團扇歌﹑隴上聲。琛爲秦州刺史﹐諸羌外叛﹐屢討之不降﹐琛令朝云假爲貧嫗吹篪而乞。諸羌聞之﹐悉皆流涕﹐疊相謂曰「何爲棄墳井﹐在山谷爲寇也﹖」卽相率歸降。秦民語曰「快馬健兒﹐不如老嫗吹篪。」琛在秦州﹐多無政績﹐遣使向西域求名馬﹐遠至波斯國﹐得千里馬﹐號曰「追風赤驥」。次有七百里者十餘匹﹐皆有名字。以銀爲槽﹐金爲鎖環﹐諸王服其豪富。琛常語人云「晉室石崇乃是庶姓﹐猶能雉頭狐掖﹐畫卵雕薪﹔況我大魏天王﹐不爲華侈﹖」造迎風館於後園﹐窗戶之上﹐列錢靑瑣﹐玉鳳銜鈴﹐金龍吐佩﹐素柰朱李﹐枝條入檐﹐伎女樓上﹐坐而摘食。琛常會宗室﹐陳諸寶器﹐金瓶銀甕百餘口﹐甌檠盤盒稱是。自余酒器﹐有水晶缽﹑瑪瑙杯﹑琉璃碗﹑赤玉卮數十枚﹐作工奇妙﹐中土所無﹐皆從西域而來。又陳女樂及諸名馬﹐復引諸王按行府庫﹐錦罽珠璣﹐冰羅霧縠﹐充積其內。繡﹑纈﹑﹑綾﹑絲﹑彩﹑越﹑葛﹑錢﹑絹等不可數計。琛忽謂章武王融曰「不恨我不見石崇﹐恨石崇不見我﹗」融立性貪暴﹐志欲無限﹐見之惋嘆﹐不覺生疾﹐還家臥三日不起。江陽王繼來省疾﹐謂曰「卿之財產﹐應得抗衡﹐何爲嘆羨﹐以至於此﹖」融曰「常謂髙陽一人寶貨多於融﹐誰知河間﹐瞻之在前。」繼笑曰「卿欲作袁術之在淮南﹐不知世間復有劉備也﹖」融乃蹶起﹐置酒作樂。於時國家殷富﹐庫藏盈溢﹐錢絹露積於廊者﹐不可較數。及太后賜百官負絹﹐任意自取﹐朝臣莫不稱力而去。惟融與陳畱侯李崇負絹過任﹐蹶倒傷踝。太后卽不與之﹐令其空出﹐時人笑焉。侍中崔光止取兩匹﹐太后問﹕「侍中何少﹖」對曰「臣有兩手﹐惟堪兩疋﹐所獲多矣。」朝貴服其淸廉。經河陰之役﹐諸元殲盡﹐王侯第宅﹐多題爲寺。壽丘裏閭﹐列剎相望﹐祗洹郁起﹐寶塔髙淩。四月初八日﹐京師士女﹐多至河間寺。觀其廊廡綺麗﹐無不嘆息﹐以爲蓬萊仙室﹐亦不是過。入其後園﹐見溝瀆蹇產﹐石磴礁峣﹐朱荷出池﹐綠萍浮水﹐飛梁跨閣﹐髙樹出云﹐咸皆嘖嘖﹐𨿽梁王兔苑想之不如也。追光寺﹐侍中尙書令東平王略之宅也。略生而岐嶷﹐幼則老成﹐博洽羣書﹐好道不倦。神龜中﹐爲黃門侍郎。元義專政﹐虐加宰輔。略密與其兄相州刺史中山王熙欲起義兵﹐問罪君側﹐雄規不就﹐釁起同謀。略兄弟四人﹐並罹塗炭。惟略一身逃命江右。蕭衍素聞略名﹐見其器度寬雅﹐文學優贍﹐甚敬重之﹐謂曰「洛中如王者幾人﹖」略對曰「臣在本朝之日﹐承乏攝官。至於宗廟之美﹐百官之富﹐鴛鸞接翼﹐杞梓成陰﹐如臣之比﹐趙咨所云﹕車載斗量﹐不可數盡。」衍大笑﹐乃封略爲中山王﹐食邑千戶﹐儀比王子﹔又除宣城太守﹐給鼓吹一部﹐劍卒千人。略爲政淸肅﹐甚有治聲。江東朝貴﹐侈於矜尙﹐見略入朝﹐莫不憚其進止。尋遷信武將軍﹑衡州刺史。孝昌元年﹐明帝宥吳人江革﹐請略歸國。江革者﹐蕭衍之大將也。蕭衍謂曰「朕寧失江革﹐不得無王。」略曰「臣遭家禍難﹐白骨未收。乞還本朝﹐敍錄存沒。」因卽悲泣﹐衍哀而遣之。乃賜錢五百萬﹑金二百斤﹑銀五百斤﹑錦繡寶玩之物不可稱數。親帥百官送於江上﹐作五言詩贈者百餘人。凡見禮敬如親比。略始濟淮﹐明帝拜略侍中﹐義陽王﹐食邑千戶。略至闕﹐詔曰「昔劉蒼好善﹐利建東平﹐曹植能文﹐大啟陳國﹐是用聲彪盤石﹐義郁維城。侍中義陽王略體自藩華﹐門勛夙著﹐內潤外朗﹐兄弟偉如。旣見義忘家﹐捐生殉國﹐永言忠烈﹐何日忘之﹗往𨿽弛擔爲梁﹐今便言旋闕下﹐有志有節﹐能始能終﹐方傳美丹靑﹐懸諸日月。略前未至之日﹐卽心立稱﹐故封義陽。然國旣邊地﹐寓食他邑﹐求之二三﹐未爲盡善﹐宜比徳均封﹐追芳曩烈﹐可攺封東平王﹐戶數如前。」尋進尙書令﹑儀同三司﹐領國子祭酒﹐侍中如故。略從容閒雅﹐本自天資﹐出南入北﹐轉復髙邁﹐言論動止﹐朝野師模。建義元年﹐薨於河陰﹐贈太保﹐謚曰「文貞」。嗣王景式捨宅爲此寺。融覺寺﹐淸河文獻王懌所立也﹐在閶闔門外禦道南。有五層浮圖一所﹐與衝覺寺齊等。佛殿僧房﹐充溢一里。比丘曇謨最善於禪學﹐講《涅槃》《花嚴》﹐僧徒千人。天竺國胡沙門菩提流支見而禮之﹐號爲菩薩。流支解佛義﹐知名西土﹐諸夷號爲羅漢。曉魏言及隸書﹐翻十地﹐楞伽及諸經論二十三部﹐𨿽石室之寫金言﹐艸堂之傳眞教﹐不能過也。流支讀曇謨最《大乘義章》﹐每彈指贊嘆﹐唱言微妙﹐卽爲胡書寫之﹐傳之於西域。西域沙門常東向遙禮之﹐號曇謨最爲東方聖人。大覺寺﹐廣平王懷捨宅也﹐在融覺寺西一里許。北瞻芒嶺﹐南眺洛汭﹐東望宮闕﹐西顧旗亭﹐神臯顯敞﹐實爲勝地。是以溫子升碑云「面水背山﹐左朝右市」是也。環所居之堂﹐上置七佛。林池飛閣﹐比之景明。至於春風動樹﹐則蘭開紫葉﹐秋霜降艸﹐則菊吐黃花﹔名徳大僧﹐寂以遣煩。永熙年中﹐平陽王卽位﹐造磚浮圖一所﹐是土石之工﹐窮精極麗。詔中書舍人溫子升以爲文也。永明寺﹐宣武皇帝所立也﹐在大覺寺東。時佛法經像﹐盛於洛陽﹐異國沙門﹐咸來輻輳﹐負錫持經﹐適玆樂土﹐世宗故立此寺以憩之。房廡連亙﹐一千餘間。庭列修竹﹐檐拂髙松﹐奇花異艸﹐駢闐堦砌。百國沙門三千餘人﹐西域遠者﹐乃至大秦國﹐盡天地之西垂﹐耕耘績紡﹐百姓野居﹐邑屋相望﹐衣服車馬﹐擬儀中國。南中有歌營國﹐去京師甚遠﹐風土隔絕﹐世不與中國交通﹔𨿽二漢及魏亦未曾至也。今始有沙門菩提拔陀至焉﹐自云「北行一月日﹐至勾稚國。北行十一日﹐至典孫國。從典孫國北行三十日﹐至扶南國﹐方五千里﹐南夷之國﹐最爲彊大。民戶殷多﹐出明珠今玉及水精珍異﹐饒梹榔。從扶南國北行一月﹐至林邑國。出林邑﹐入蕭衍國。」拔陀至楊州﹐歲餘﹐隨楊州比丘法融來至京師。沙門問其南方風俗﹐拔陀云「有古奴調國﹐乘四輪馬爲車。斯調國出火浣布﹐以樹皮爲之。其樹入火不燃。凡南方諸國﹐皆因城郭而居﹐多饒珍麗。民俗淳善﹐質直好義﹐亦與西國大秦﹑安息﹑身毒諸國交通往來﹐或三方四方﹐浮浪乘風﹐百日便至。率奉佛教﹐好生惡煞。」寺西有宜年裏。裏內有陳畱王景皓﹑侍中安定公胡元吉等二宅。景皓者﹐河州刺史陳畱莊王祚之子﹐立性虛豁﹐少有大度﹐愛人好事﹐待物無遺。夙善玄言道家之業﹐遂捨半宅﹐安置佛徒﹐演唱大乘數部﹐並進京師大徳超﹑光﹑﹤日延﹥﹑榮四法師﹐三藏胡沙門菩提流支等咸預其席。諸方伎術之士﹐莫不歸赴。時有奉朝請孟仲暉者﹐武城人也。父賓﹐金城太守。暉志性聰明﹐學兼釋氏﹐四諦之義﹐窮其旨歸。恆來造第﹐與沙門論議﹐時號爲玄宗先生。暉遂造人中夾紵像一軀﹐相好端嚴﹐希世所有﹐置皓前廳﹐須臾彌寶坐。永安二年中﹐此像每夜行繞其坐﹐四面腳迹﹐隱地成文。於是士庶異之﹐咸來觀矚﹐由是發心者﹐亦復無量。永熙三年秋﹐忽然自去﹐莫知所之。其年冬﹐而京師遷鄴。武定五年﹐暉爲洛州開府長史﹐重加采訪﹐寥無影迹。出閶闔門城外七里長分橋。中朝時以谷水浚急﹐注於城下﹐多壞民家﹐立石橋以限之﹐長則分流入洛﹐故名曰長分橋。或云「晉河間王在長安﹐遣張方徵長沙王﹐營軍於此﹐因爲張方橋也。」未知孰是。今民間訛語號爲張夫人橋。朝士送迎﹐多在此處。長分橋西有千金堰﹐計其水利﹐日益千金﹐因以爲名。昔都水使者陳勰所造﹐令備夫一千﹐歲恆修之。

