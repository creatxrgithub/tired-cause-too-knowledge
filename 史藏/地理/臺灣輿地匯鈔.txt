臺灣輿地匯鈔

臺灣雜記臺灣隨筆臺灣始末偶紀閩遊偶記閩中摭聞臺灣番社考臺灣府圖志臺灣府方輿考證閩雜記全臺圖說閩嶠輶軒錄臺灣小誌臺遊筆記臺灣地略臺灣省輿地考茅港尾紀略附錄

臺灣雜記

季麒光著

金山﹐在雞籠山三朝溪後。山主產金﹐有大如拳者﹐有長如尺者﹐有圓扁如石子者番人拾金在手﹐則雷鳴於上﹐棄之卽止。小者亦間有取出。山下水中沙金碎如屑。其水甚冷﹐番人從髙望之﹐見有金﹐捧沙疾行﹐稍遲寒凍欲死矣。

火山﹐在北路野番中。晝則見煙﹐夜則見火。有大鳥自火中往來﹐番人見之多死。

奇冷山﹐卽奇嶺社之山也。其山髙百丈。臺灣從無冰霜﹐山上三月中尙有未化者。

水沙連﹐在半綫東山中。方數丈。其口似井﹐水深而淸。天將雨﹐潭中發響﹐水卽混濁﹐溢出潭外。番人以此驗陰晴。

玉山﹐在鳳山野番中。山最髙﹐人不能上。月夜望之﹐則玉色璘璘。其上有芋一棵﹐根盤樹間﹐葉已成林。有鳥巢其上﹐羽毛五色﹐大於鸛鶴﹐土人俱指爲鳳。

淖泥島﹐在灣灣之東南。其灘皆濕爛﹐人至泥上卽陷沒。舟行飄至灘邊﹐亦不能出。髙處有番居之﹐最富。紅彜曾至其國。其南界可以入海。

臺灣多蛇﹐而內山尢大。曾有一蛇盤艸坡﹐番人用鎗標之﹐中其兩層﹐蛇負痛旋捲半里﹐艸地皆平而蛇死。番人取其皮﹐闊五﹑六尺﹐長三丈。又有一蛇﹐能起地比人。人見之﹐卽取土擲起﹐呼曰「我髙」﹐蛇卽翻身仰臥﹐舒足盈千﹔必散發示之﹐呼曰「我多」﹐蛇遂收足伏地﹔人卽取身衣帶盡斷之﹐呼曰「我去矣」﹐蛇遂死。

暗洋﹐在臺灣之東北。有紅彜舟泊其地﹐無晝夜﹐山明水秀﹐萬花徧滿﹐而上無居人﹔謂其地可居﹐遂畱二百人﹐給以一歲之糧﹐於彼居住。次年復至﹐則山中俱長夜﹐所畱之人已無一存。乃取火索之﹐見石上畱字﹐言一至秋卽成昏黑﹐至春始旦﹔黑時俱屬鬼怪﹐其人遂漸次而亡。蓋一年一晝夜云。

鴉猴林﹐在南路艸目社﹐外與傀儡番相接﹔深林茂竹﹐行數日不見日色。路徑錯雜﹐傀儡番常伏於此截人﹐取頭而去。今土官加老斯統制之。

黑水溝﹐在澎湖之東北﹐乃海水橫流處。其深無底﹐水皆紅﹑黃﹑靑﹑綠色﹐重疊連接﹐而黑色一溝爲險﹐舟行必藉風而過。水中有蛇﹐皆長數丈﹐通身花色﹐尾有梢向上﹐如花瓣六﹑七出﹐紅而尖﹔觸之卽死。舟過溝﹐水多鮏臭﹐蓋毒气所蒸也。

——錄自淸王錫祺「小方壺賫輿地叢鈔」第九帙並參考「臺灣詩薈」第三號增補。

臺灣隨筆

徐懷祖著

乙亥之春﹐余再至閩漳。竊思廿載萍蹤﹐若燕﹑齊﹑秦﹑晉﹑魏﹑趙﹑吳﹑越﹑楚﹑粵﹑滇﹑黔之間所遊歷者多矣﹔詎意復有臺灣之行。然觀海亦吾素志﹐慨然往焉。凡自漳入海者皆於石碼登舟﹐由海澄以達廈門﹑金門而後出大海。廈門距海澄三十餘里﹐迆南則爲金門﹐皆海之歧流所經﹐閩南藩維之最衝者也。

「禹貢」所載﹕『自衡﹑嶽以南﹐疏瀹無聞』。蓋以滇﹑蜀之界如黑水南流﹑滇水西流﹐皆非中原海道。閩﹑越之間率多負山面海﹐其水自能歸墟也。

凡郡邑之濱海者﹐皆裨海也﹔各有重山疊嶂衛其外。卽瓊崖﹑崇明﹑定海之地﹐亦尙在裨海中。若安南則陸地可達﹐惟臺灣一郡孤峙大海。

臺灣﹐於古無考。惟明季莆田周嬰著「遠遊編」載「東番記」一篇稱臺灣爲「臺員」﹐蓋閩音也﹔然以爲古探國﹐疑非是。

臺灣山甚髙﹐亦多平原可耕藝﹐周圍五十里。自有土番居之﹐多巢棲而不火食者﹐無所求於中國。明天啟時﹐漢人顏思齊誘日本人屯其地﹐鄭芝龍附之。未幾﹐荷蘭人由洋中來﹐假地日本﹐久而不歸﹐遂築城而有之。本朝順治十八年﹐鄭芝龍之子成功京口敗歸廈門﹐欲取臺灣東﹔鹿耳門水漲﹐遂艤舟於臺。荷蘭戰不勝﹐拒守﹔久之乃棄城去﹐成功始以夜郎自待矣。傳其子經﹑孫克塽﹐外通諸番﹑內擾濱海。今上康熙十八年﹐始命將徵之﹐一戰而克澎湖﹔師至臺灣而克塽降﹐兵不血刃﹐遂定其地﹐東西五十里﹑南北三十里。置郡一﹑縣三﹔郡治之外﹐則番人居之﹐仍其舊俗。

海濱弛禁以後﹐人置漁舟﹐家有商舶。惟商舶可以航海﹐凡使節往來咸藉之。

海艘上平而下銳﹐期於足禦風濤。凡百工械具以及日用糗糒﹐靡不畢備﹔而尢急於儲水。偶有被風沙嶼之上者﹐或至不能粒食﹐而蚶蛤蠃蚌猶堪果腹﹔惟水則必不可得也。

自海澄登舟﹐遂行至廈門﹔尙在支流中﹐然已震蕩不寧矣。遙望遠嶼﹐白浪出其上﹔又見他舟似鳧鷖﹐入水復出﹕腸胃之間﹐爲之湓湧。海中率多沙礁﹐舟不可近﹔時以長竿測之而後行。其緣檣者﹐覘雲气﹑望遠近也﹔緣帆而上﹐捷於猿猱。亦或兩人偕登﹐至於檣末並坐﹐談笑自若﹔卽在大海中﹐亦然。

廈門築城於山﹐嚴兵戍之。其地連綿數百里﹐然皆山嶂也﹔海外迆東屬國﹐皆貿易於此。偶見有紅毛番船至﹐其廣大倍於閩舟﹔而制造精巧﹐尢不能及。聞彼一舟之費﹐以巨萬計﹔其人能入水而行。

舟蟻廈門﹐適遇石尢﹔遲回十許日﹐始得西北風而行。第觀其發椗掛帆﹐亦艱辛之甚。椗以木爲之﹐長丈餘﹔末有兩齒如鹿角﹐系以長絙而遠布之泥淖中﹐船卽止。廈門稍南﹐有團山在中流﹐逾此卽大洋﹔故舟人呼爲海門云。

大海之中﹐波濤洶湧之狀﹐筆不能盡。惟是四顧無山﹐水與天際﹔仰觀重霄﹐飛翔絕影﹕蓋鳥亦不能渡海也。以此知爰居海鳧﹐故非常見﹔若帆檣之側禽鳥翔鳴﹐則必有島嶼在望矣。舟在大洋中﹐風利卽長往﹔風不利﹐亦可復還所泊處。或風勢甚惡﹐舟不得回﹐則惟有東西南北任其所之耳。

海上風信甚者曰颶﹐尢甚者曰臺﹐可以計日待之﹔或前﹑或後﹐大約不爽。若天邊雲气如破帆﹐卽臺颶將至。斷霓者﹐斷虹也﹔亦風至之徵。蘇叔黨「颶風賦」所謂「斷霓飲海」者指此。

海中風利﹐舟行迅決。若風恬浪靜﹐則靡靡中流﹔所謂「海船無風不能動」者如是。日星河漢﹐俯仰爛然﹐風景殊不惡﹔但苦無系舟地耳。

茫茫海道﹐舟人固不識也﹔惟東西南北﹐則以羅經視之。其所往之地﹐非山不可辧。若宵晝行而不見山﹐亦莫測其遠近﹔故有瞻星察气﹐緣橦遠望﹐辧水之色及視泥沙之臭味者。一遇島嶼可以泊舟﹐則尢兢兢焉﹔蓋海嶼𨿽卑而水中尙多巖巒﹑又有積沙如堤阜﹐皆能敗舟﹔且山上回飆﹐亦能噓噙其舟而膠之。及已泊之後﹐猶恐潮汐往來及戕風猝至﹐故灣中有必不可藏舟之處。

島嶼在澎湖﹑甘吉洋在澎湖之東﹑雞籠山在臺灣北﹑鹿耳門在臺灣西﹐皆險要也。

臺郡番民﹐種類甚繁﹐莫詳所自。或云秦始皇時方士將童男女五百人入海﹐蓋出於玆山而育種至今。

臺灣物產﹐無異中原。略載其異者﹕波羅蜜﹐自荷蘭移種﹔大如斗﹐甘如蜜。香檨﹐大如雞子﹐味甘﹑色黃﹐其根在核﹔然不能如荔走長安也。照殿紅﹐樹甚髙﹔花如巨觥﹐色紅無二。樹蘭﹐似珠蘭﹐然亦齊柯修幹。竹多叢生﹐節疏葉長﹔至冬則其葉盡落﹐及春後生﹐頗似江柳。象齒﹐有實可食。林荼﹐亦內地所無。惟鱗介之族其形殊異者﹐不可殫述。

余之初至廈門也﹐舟人以爲風候﹐遂登陸假寓。已而大風雨者三日夜﹐舟藏曲島﹐幸而得免﹔然聞臺﹑澎之間﹐頗有漂溺矣。迨風霽﹐夜發﹔甫出海門行﹐及三鼓﹐風勢稍厲﹐或有懼色﹐遽命回舟。昏黑中捩柁而西﹐幾至不測。旣明﹐始達於金門之山後﹔荒嶼無居人﹐僅可避風耳。舟泊中流﹐不得登岸﹐抱膝而坐者累日。及晴霽﹐無風﹐乃復掛帆﹐則泛泛悠悠﹐舟亦不動﹔反不如平江中可以搖櫓爲力也。越三日而至澎湖。其嶼甚卑﹐方數十里﹐室廬亦少﹔置軍守之。自廈門至此﹐始可泊。因幸其無風﹐遂不系舟而行。又越二日而至臺灣。臺灣距廈門不知若干裏﹐而舟人稱海程則以「更」爲計﹐云自廈至臺爲十一更﹐自臺至松江之上洋爲五十六更。然問其所謂「更」者﹐莫解其義也。

余在臺灣一載﹐乃復從海道歸。旣登舟﹐止於鹿耳門十日。鹿耳門爲臺灣門戶﹐其水中沙石累累環瀠﹐出入危險﹔舟行畏之。旣而啟行。南風甚勁﹐海師以指南鍼指子癸之次﹐凡三日三夜﹐乃目睹風濤之壯﹔然已逾金﹑廈﹑漳﹑泉﹐而徑達於興化之港矣。自閩之興化歷福州﹑福寧﹑入浙之溫﹑臺﹑寧三郡以達於崇明﹑上海﹐凡五日五夜而至﹔皆行於海濱之歧流中﹐𨿽有最深廣處而非大洋也。

——錄自王錫祺輯「小方壺齋輿地叢鈔」第九帙。臺灣始末偶紀

魯之裕著

臺灣﹐閩海諸島之饒也。幅■﹝巾員﹞南北約三千里﹐東西踰六百里。漢﹑番生齒﹐百有餘萬。其產布﹑榖﹑金﹑石﹑牛﹑馬﹑齒革﹑羽毛﹑竹木﹑絲枲﹑蔗﹑漆﹑藥物。其番有生者﹑熟者﹔其聚族而居之所曰社﹐合臺灣之社有三百五﹑六十焉。其社有生番﹑有熟番。生者何﹖不與漢羣﹐不達吾言語者也。熟者何﹖漢﹑番雜處﹐亦言吾言﹑語吾語者也。而總之射生飲血﹑嗜殺果斗﹐挾其饒以致旁近諸島相爲犄角。

明以前﹐禁弗與通。隆﹑萬間﹐華人劉香老﹐林道幹者賈其中﹐尋踞之。未幾﹐爲顏思齊所奪。思齊者亦華人﹐習於倭而因以用之者也。思齊死﹐乃並入於紅毛。鄭芝龍之投誠也﹐子成功畱閩﹐思得臺灣以苟存。臺灣之門戶曰澎湖﹐俗呼鐵門限﹔以其有吸鐵石焉﹐船至則膠﹕前此之所以不通也。至是﹐洋人見王衣冠者乘巨鯤﹐時時往來衝突其間。踰月鐵石盡﹐成功適載輜重至﹔停泊澎湖﹐而使何斌誘諸番應於臺。紅毛守者不能拒﹐成功遂僭王其中。至康熙二十一年﹐成功卒﹐孫克塽來歸﹔朝命籍而郡縣之。置府一﹐曰臺灣﹔縣三﹐曰臺灣﹑鳳山﹑諸羅﹔監司一﹐曰廈門道。更爲置南﹑北二路營將弁﹐佐之以守備﹐分防之以千﹑把四司﹐而總轄之元戎﹕碁布星羅﹐制甚善也。

蓋嘗綜其形勢而論之﹐閩﹑粵﹑江﹑浙之賈舶出洋﹐皆不能越臺灣而別由乎他路者。固以其三千里之區曲﹐而抱乎東南海隅也﹔而澎湖則中枕乎臺之曲﹐以相犄角焉。形勝據而產復饒﹐此臺之治亂之所以易也。且臺之東所聯屬者爲呂宋﹑琉球﹑紅毛諸國﹔西南則交趾﹐又東則暹羅﹑佛柔﹑大年﹑占城﹑六昆皆近焉。直西則與馬六甲﹑咬■﹝口畱﹞叭﹑啞齊﹑英圭藜﹑荷蘭﹑大西洋相通﹔北則日本﹑朝鮮﹐直接乎盛京﹕要皆可一帆而涉﹐遠者不踰旬日﹑近或旦夕間可達。蓋臺灣內濱於廣東﹑福建﹑浙江﹑江南﹑山東五省﹐外羅以數十餘國。臺灣而得潔己﹑愛人﹑卹兵明於治要者柄之﹐則五省以有所衛而無虞於外患﹐而澳門﹑廈門﹑寧波﹑崇明四口之貿易者源源其來矣。如是而沿海之汛隘俱可以無警。臺灣之治忽﹐其有關於內也豈淺鮮哉﹗

——錄自賀長齡輯「皇朝經世文編」卷八十四。

閩遊偶記

吳桭臣著

柳子厚有云﹕大凡以觀遊名於代者﹐不過視於一方﹔其或旁達左右﹐則以爲特異。至若不騖遠﹑不陵危﹐環山洄江﹐四出如一﹐誇奇競秀﹐咸不相讓徧行天下者﹐惟是得之。予生於長白﹐長而入關﹔其邊山﹑沙漠﹑黑松林﹑烏龍江及遼﹑金遺迹﹐悉曾經歷。自歸故鄕﹐未及三載﹐遭先君大故﹔蒙東海司寇健庵先生麥舟助葬﹐且嘗周其困乏。服闋之後﹐思先人故交滿天下﹐因復東之齊魯﹑北之燕衛﹑西之秦晉﹑南之楚粵﹔其五嶽名山﹑長江大澤﹐皆目睹而足涉焉。其塞上風土﹐已略有所記述﹔而中華名勝𨿽曰徧遊﹐未能振筆著紙爲山川生色﹐烏敢漫謂��耶﹗玆因客遊閩中﹐就所見聞爲之詮記梗槪。但愧少文﹐無以發揚奇秀﹐亦聊以存涉歷至云爾。

歲丁亥暮春﹐予復策蹇北遊。適山左躬曁馮公協一候補在京﹝公爲益都相國季子﹐與予爲內戚舊好也﹞﹐一見歡甚﹐邀予同寓長春寺中。寺極淸曠﹐度夏涉冬。至十一月﹐公補福建汀州郡守﹐承訂偕行。予亦素慕閩中風土﹐因欣然許諾。於冬杪出都﹐至益都度歲﹔卽公之居處也。公有別業在東門外﹐名曰三里莊﹔竹樹環匝﹐迥異人境。中有友柏軒﹐庭列古柏甚茂﹐淸池怪石映帶前後﹔而月廊風榭﹐皆極幽邃可愛。昕夕流連﹐幾忘身之在客。迨至上元左右﹐近莊農人擎鷹牽犬﹐馳逐弋獵﹔予與馮公及二﹑三知己亦聯轡出遊﹐狂歌劇飲﹐至月上而返。但公憑限嚴促﹐不能久爲滯畱耳。

戊子二月上旬﹐馮公始作赴任計。……

……又一日﹐抵延平府。汀州至延平﹐自西而東﹔由江﹑浙進閩之路﹐過仙霞嶺﹐從浦城縣下船﹐經建寧﹝甌﹖﹞而至延平﹐自東而西﹕皆由險灘會於延平府南門外﹐方統一江。向南四百里﹐至福州府。所以汀州﹑邵武﹑延平﹑建寧爲上四府﹐福州﹑興化﹑泉州﹑漳州皆沿海背山爲下四府﹐總曰八閩﹔今臺灣設府﹐可稱爲九閩矣。

馮公守汀五載﹐癸巳春﹐督﹑撫以臺灣疆土新辟﹐遠隔海洋﹐番民雜處﹐非得賢守未易爲治﹐因交薦公調任。已奉諭旨﹐料理交代事竟﹐公日攜酒饌﹐徧歷名山水﹔如此者數日。將理裝赴臺﹐而在署諸友畏於航海﹐先後辭別而去﹔惟武林李頌將與予二人仍畱同在﹐擇三月十六日起程。先至會城﹐謁辭各上臺﹔逗畱多日﹐復得登烏石山遊趙翰林花園。出東門﹐溫泉洗浴﹐並觀覽其風俗焉。會城市肄中﹐惟壽山石鐫刻人物冊頁最爲精巧。然壽山老坑禁不許開﹐石亦鮮有佳者矣。

四月……十七日﹐至廈門鎭。城內有提督衙門﹐重兵鎭守。城外三里﹐卽至海邊。人居皆在髙阜﹔遠望海洋中艨艟桅櫓森羅星布﹐所謂窮區沒渚﹐萬里藏岸﹐何其駭也﹗是時臺灣接官書役已到﹐所備公館鋪設潔靜﹐據來役及臺廈道標戰船兵丁叩稟云﹕『須有南風﹐才好開船。登舟候風﹐不若岸上安逸。先要備牲醴﹐祭天妃海神。每人預做紅袖香袋﹐上寫天妃寶號。至進香時取鑪內香灰實袋﹐縫於帽上﹐以昭頂戴之誠。再於荷包內裝竈土些微及人參少許佩於身邊﹐以防暈船時服之﹔並帶小磁礶﹐以防嘔吐』。

十九日淸晨﹐舟人來報已有南風﹐請上船開行。官船爲第一號﹐家眷船爲二號﹐予與李頌將﹑盧心傳共一船爲三號﹐其僕從﹑衙役等分號派定﹔相約同行﹐勿使遠離﹐夜則各放流星照應。行五十里﹐出大旦門﹐卽大洋也。水碧而淸﹐浪軟船顚﹐眾皆頭暈嘔吐﹔𨿽有竈土﹑人參﹐略無效驗﹐惟用磁礶便嘔而已。予幸無恙。同開八船﹐至晚俱無隻影﹔𨿽放流星﹐亦不能見。予與李﹑盧兩兄坐船上將臺﹐四顧茫無涯際﹔目盡意往﹐不知所止。向晚﹐童子攜酒食至﹐就於臺上持杯﹐看海濤迎落﹔漸而月上桅檣﹐水天一色﹐不覺心神俱曠。坐至夜深﹐始入艙就寢。

海程無裏﹐廈門至澎湖爲九更﹔或云百里﹑或云五十里﹐未知孰是﹖因風小不勝帆力﹐行四晝夜。至二十三日午間﹐南風大作﹐始抵澎湖。老大﹝主柁之稱﹞云﹕『此風可直抵臺灣﹔但值做浪之時﹐難進鹿耳門﹐恐爲不妥。未若就此暫停﹐俟官船到時﹐再爲商酌行之』。遂進澎湖之八罩澳下椗﹐老大令放三板船﹝卽腳船也﹞載暈船者上岸﹝上岸便醒﹞。予三人亦同上岸﹐步入村中﹔樹陰晻曖﹐艸舍蘆墻﹐亦頗幽潔。有老者迎入款坐﹐予問﹕『所向之海未見波濤﹐何爲做浪』﹖答云﹕『做浪在山根淺水亂石之處﹔每逢四﹑五月間無風浪湧﹐頗可觀覽』。隨引上一小坡﹐復向下數武﹐站立石崖之上。其浪宛若錢塘八月之潮﹐磅礡噴激﹐雪白雷轟﹐望之眩目﹐聽之駭耳﹔𨿽濺沫濕衣﹐亦所不顧。適童子攜茶至﹐就石啜茗坐談。老者復云﹕『澎湖爲臺灣門戶﹐有三十六嶼﹔各嶼俱在海洋中﹐望之似若相連。中有海套間隔﹐非船不通。悉漢人所居﹔但皆沙地﹐無水田﹐耕者少﹑捕魚者多。前朝屬泉州同安縣﹐今屬臺灣縣。設有水師協鎭﹐駐守大山嶼上。此嶼與媽祖澳﹑八罩澳爲泊船最安穩處﹐去臺只二更。曾聞明永樂丁亥命太監鄭和﹑王景弘﹑侯顯三人往東南諸國賞賜宣諭﹐鄭和舊名三保﹐故云三保太監下西洋﹔因風過此。嘉靖四十二年﹐有都督兪大猷追海寇林道幹至此﹐曾築城於大山嶼﹔城久已坍圮。此地鼎革時﹐向爲鄭氏所據﹔後始歸入版圖﹐此乃澎民之福也』。言未旣﹐日已將晚﹔遠望有揚帆至者﹐謂必是官舫。與老人下坡﹐分手回船。前後共來五船﹐獨官船及家眷﹑僕從三號未到﹔老大曰﹕『必風好﹐竟到臺灣。恐鹿耳門浪髙難進﹐反有驚嚇』。次日﹐亦無信息至。憂慮間﹐直至二十七日晚﹐三船俱到。始知二十三風順﹐老大謂可竟抵臺灣﹔及舟近鹿耳門﹐浪髙如山﹐一湧而退。如此者三﹐又忽颶風大作﹑天气昏黑﹐無從下碇﹔直至天明風稍緩﹐回向澎湖而來﹔復各嶼口做浪﹐舟不進﹐再至鹿耳門﹐仍爲浪阻﹕所以至今到澎。二十九日﹐仍不能行。有漁人進活龍蝦二隻﹐每只重有觔余﹐其頭逼肖龍形。命廚人取肉作羹﹐甚美﹔而以其殼爲燈﹐點火﹐其中鱗鬣須足俱明。是夕﹐食至夜分﹔有商船經過﹐知浪已平﹐老大卽喚起椗張帆。午間﹐進鹿耳門。兩邊有沙似鹿耳﹐水極淺﹔水底有鐵板沙綫﹐中如溝﹐溝底約寬二丈許。水面汪洋﹐莫識其下﹔略一偏側﹐船粘鐵綫﹐不能行動﹐須用熟悉土人以小艇引之而入。進此卽大港﹐周二十里。泊大馬頭﹐又名大井頭﹔岸灘水淺﹐舟不能近﹐俱用牛車盤運上岸。岸上卽大街﹐去府僅里許﹐各官士民迎接馮公上任﹔時五月朔日也。

臺灣本海外荒裔﹐斷髮文身之俗﹔從古未入中國。故老相傳﹕明天啟間﹐有日本蘭顏思齊爲甲螺﹝甲螺者﹐頭目也﹞帶領倭人屯聚於此。旣而荷蘭人﹝卽紅毛國﹔又名哈而巴﹐總曰小西洋﹞由海道風飄至臺﹐愛其地土閒曠﹐借居於倭。倭未之許﹐荷國人紿之曰﹕『只有牛皮大地﹐我不惜多金﹐何用吝爲』﹗倭許荷蘭人﹐荷蘭人將牛皮翦如繩縷﹐周圍圈匝得數十丈地﹐遂假而不歸。尋又欲得全臺﹐願歲貢鹿皮三萬張﹔倭人嗜利﹐從之。荷蘭人善用炮﹝卽世所稱紅彜炮也﹞﹐遂攻倭之居臺者﹔顏思齊爲炮所傷﹐死焉。有郭懷一代爲甲螺﹐謀逐荷蘭人﹐事泄﹔復招土番合追﹐殺之。懷一旣死﹐其繼至者爲何斌﹐逃至廈門。適鄭成功孤軍駐彼﹐喪敗日蹙﹐計無所出﹔何斌深恨荷蘭人之彊﹐遂說其進取臺灣。從來鹿耳門紆回屈曲﹑沙浮水淺﹐非熟識水道者舟不能入。鄭師至時﹐海潮漲髙幾丈﹐巨艦千百頃刻而入。荷蘭人事出不意﹐與成功交戰不利﹐遂退保臺灣城﹐與歸一王﹝紅彜帥名﹞以死拒敵。鄭師力攻﹐不克。荷蘭人亦用夾板船多艘來攻鄭師﹐成功因風縱火﹐焚燒其船﹐荷蘭大敗﹔然尙無降意﹐成功使人諭之曰﹕『此地﹐本朝故物﹔今所有珍寶聽汝載歸﹐只還地土可也』﹗荷蘭見勢不敵﹐卽棄城而去﹔此庚寅年之事也。成功就城居之﹐攺臺灣爲安平鎭﹑赤嵌城爲承天府﹐總名東都﹔設天興﹑萬年兩縣。未幾﹐成功死﹐子經嗣立﹔攺東都爲東寧﹐攺二縣爲二州。設安撫司三﹐南北二路﹑澎湖各一﹔興市廛﹑構廟宇﹐招納流民﹑開辟荒蕪﹐漸與中土風俗相近矣。辛酉經死﹐子克塽立﹔年幼﹐政出多門﹐人心離渙。

臺灣爲鄭氏所據﹐先是總督姚公啟聖身任徵臺之事﹐經理數年﹐熟悉海道﹑練習水師﹐已有成緒﹔繼命靖海將軍施公瑯統師徵討﹐於康熙二十二年六月十四日督率舟師由銅山直抵澎湖八罩澳﹐取虎井﹑桶盤嶼﹐克之。鄭克塽知不能守﹐遂籍府庫﹐納城輸誠。於是廷議設郡建官﹐制度規模等於內地無異。

在臺建置﹐設府一縣三﹔府曰臺灣﹐附郭之邑亦曰臺灣﹝轄十五里﹑四坊﹞﹐曰鳳山﹝轄七里﹑二莊﹑十二社﹑一鎭﹑一保﹞﹐曰諸羅﹝轄四里﹑三十四社﹞﹔地分南北焉。治所設官司﹐有分巡道及府﹑廳﹑縣等員﹐武備則有總鎭及副﹑參﹑遊﹑守等員弁﹐府﹑縣學師各一。於以明倫善俗﹐興行教化﹔申嚴保甲﹐稽察姦宄。不但規制燦然﹐而且附籍者眾﹐戶口日增﹐人皆視爲樂土矣。

府治在東安坊﹐南向﹝臺地東負山﹑西面海﹐故官署﹑民居率多西向﹔獨此取「向明而治」之義﹞。東至保大裏大腳山﹐五十里﹔是曰中路﹐皆漢人居之。西至澎湖二更﹐亦皆漢人所居。南至沙馬磯頭﹐六百三十里﹐是爲南路﹐磯以內諸社﹐漢﹑番雜處其間。北至雞籠山﹐二千三百十五里﹔是爲北路﹐所居土番爲多﹐惟近府治者漢﹑番參半。至於東方山外﹐靑山迆南亙北﹐只有生番出沒其中﹐人迹之所不到﹔延袤廣狹﹐莫可測識。

臺灣縣治附郭﹐在東安裏﹐西向。東至保大裏大腳山﹐一百里﹔西至澎湖水程二更﹕除水程外﹐廣五十里。南至鳳山縣依仁裏交界﹐十里﹔北至新港溪與諸羅縣二更﹕除水程外﹐廣五十里。南至鳳山縣依仁裏交界﹐十里﹔北至新港溪與諸羅縣交界﹐四十里﹕南北袤延五十里。

鳳山縣治﹐在府南一百二十五里。東至淡水溪﹐二十五里﹔西至打鼓山港﹐二十五里﹕東西廣五十里。南至沙馬磯頭﹐三百七十里﹔北至臺灣縣文賢裏﹐一百二十五里﹕南北延袤四百九十五里。其西南有鯤身者七﹐自打鼓山蜿蜒而亙西南共七堆土阜﹐有蛛絲馬迹之象﹐如鯤魚鼓浪然。自一鯤身遞至七鯤身相距有十里許﹐並無■﹝石要﹞石﹐悉皆沙土生成﹔然任風濤飄蕩﹐不能崩陷。上多荊棘雜木﹐望之有蒼翠之色。外系西南大海﹐內系臺灣大港﹐宛在水中央。采捕之人﹐多居於此。

諸羅縣治﹐在府北一百五十里。東至大龜佛山﹐二十一里﹔西至大海﹐三十里﹕東西廣五十里。南至新港溪與臺灣縣交界﹐一百四十里﹔北至雞籠城﹐二千一百七十五里﹕南北袤延二千三百五十里。

安平鎭城﹐在鳳山縣轄一鯤身之上﹔紅彜歸一王所築﹐全以油灰﹑大磚砌成。城基入地丈餘﹐周無二里。髙則兩層﹐形如紗帽。第一層約髙二丈餘﹐直上﹔上用方磚平鋪﹐闊七﹑八尺。又上一層﹐卽內墻直上者﹔又髙出丈餘﹐亦鋪方磚闊六﹑七尺許﹐至今分毫無損。西臨大海﹐南俯鯤身﹔觀海望月﹐無過於此。城內樓閣廳廊﹐悉仿西洋式造。鄭成功率師至此﹐卽就居焉﹔今爲積榖之所。城外卽安平協鎭署﹐倚鯤身之旁﹔離府治十里許。

府治無城郭﹐有東安﹑西定﹑寧南﹑鎭北四坊﹐周約二十里﹔人居稠密﹐街市繁盛。總鎭駐札在鎭北坊﹐設有鎭標三營。其澎﹑臺水師共五營﹐又南﹑北陸路二營﹐俱屬總鎭統轄。

臺廈道署﹐在西定坊﹔西向。有道標水師兵五百名﹑守備一﹑千總二﹑把總四﹑戰船八隻﹔兼理學政科﹑歲試事。

海防廳署﹐在西定坊﹔西向。臨大港﹐專查海船出入。

府學﹐在寧南坊﹔臺學﹐在東安坊。鳳山﹑諸羅二縣尹久住郡城﹐各有公署在東安坊。

赤嵌城﹐在府治西二里許﹔下臨大港。周廣四十五﹑六丈﹐髙三丈六尺﹔無雉堞。名爲城﹐其實樓臺也﹔土人皆稱紅毛樓。乃西洋制度﹐樓梯盤懸而上﹔窗戶明爽﹐四望海山﹐俱在目前。紅毛酋長所居之處﹔鄭氏以貯火藥軍械﹐今仍之。

媽祖廟﹝卽天妃也﹞﹐在寧南坊。有住持僧字聖知者﹐廣東人﹔自幼居臺﹐頗好文墨。嘗與寧靖王交最厚﹐王殉難時許以所居攺廟﹐卽此也。天妃廟甚多﹐惟此爲盛。

城隍廟﹐在東安坊。

海會寺﹐在府治北六里。舊爲鄭氏別業﹐今攺爲寺。

觀音宮﹐在府治鎭北坊。佛像皆泥金﹐色相莊嚴﹔左右十八羅漢。俗稱觀音亭。

元帝廟﹐在府治東安坊。

關帝廟﹐在鎭北坊。舊址增壙﹐棟宇加麗。有僧住持。

竹溪寺﹐在府治東南五里許。其間林木蒼郁﹐花果最繁﹔爲臺遊玩之處。

夢蝶園﹐在社稷壇南。昔有漳人李茂春寓此﹐所築茅齋﹐扁曰「夢蝶」。茂春沒後﹐攺爲準提庵。

臺灣風俗﹐向爲荷蘭人所據﹐漢人交通貿易相習日久﹐與番俗相似者多矣。嗣後鄭氏竊據﹐法令嚴峻﹐設府州縣以徵錢糧﹑設安撫司以轄土番﹑設十三總鎭以修武備﹐然無崇文取士之舉。自入版圖﹐振興學校﹐科﹑歲取士﹐悉如內地。於是閩南福﹑興﹑漳﹑泉四府之士皆聞風遠至﹐而傳經談藝者始彬彬盛矣﹔卽村落窮檐間﹐延師課其子弟亦不絕焉。其田地皆平原沃野﹐歲僅一熟﹐所收極多。鄕村屋宇﹐皆茅茨編行爲之。人卽無大富﹐亦無極窮﹔無負戴斑白﹐無久停櫬■﹝木匶﹞﹕頗有上古之風。惟尙侈靡﹐鮮朴實﹔好戲劇﹐競賭博。客至﹐先之以檳榔﹐繼之以煙﹑茶﹐必有糖果一﹑二碟﹐謂之茶果。街市行鋪﹐俱極繁盛。所造白酒頗佳﹐亦論升﹑不論斤。所用錢文﹐古今一體使用﹔銀用番餅﹐每个七錢五分。每遇佛會﹐煙火花炮﹑張燈結彩﹐號爲最盛。鄕村河道﹐俱用小船往來。陸路﹐則用水牛駕車以載糧食﹑黃牛以備乘騎﹐亦用鞍轡如備兵然。凡道﹑府﹑總鎭誕辰﹐市廛皆各結彩﹐禁屠酤﹐僧道建道場以祈祝焉。

土番風俗﹐無姓氏﹐不知歷日﹔知有父母而無伯叔﹑甥舅﹐不知祖先祭祀﹐亦不自知其庚甲。男女皆裸﹐跣足。男則以幅布圍其下體﹐冬天則衣短衫。畱須髮﹔至長﹐卽斷其半以艸縛之﹐喜插野花。番婦則穿小袖短衫﹑長裙﹐不著鞋﹑褲﹔發亦挽髻。男女多喜插野花。男體極黑﹐女體甚白﹔齒用生芻染黑。皆穿耳孔﹐以車渠貫其中﹐欲令垂肩。手腕帶鐲﹐或銅或鐵﹐亦無雙數﹔有刺紅毛字者。俗重生女﹐不重生男﹔男則出贅於人﹐女則招婿在家。婚嫁將及﹐則女內﹑男在外﹐各吹口琴唱歌﹐或在花間林下﹐兩相歡喜﹐女出與合﹔始告父母﹐置酒邀賓﹐卽成配偶。家事﹐婦人主之。夫婦不合﹐不論有無生育﹐與人互相交易。男女之事﹐長則避幼﹔餘皆不忌。產生嬰兒﹐以冷水浴之﹐云可卻疾﹔不知醫藥。人死﹐結彩於門﹔所有器皿﹑衣服﹐生人與死者均分。三日後﹐會集同社之人將死者各灌以酒﹐然後出葬。向不用棺﹐今有用者﹔掘地而埋之。富者上造小屋一間﹐周植樹竹﹐不使日光﹑風雨淋炙。家無廚竈﹐以三尺架架鍋於地而烹飪。向皆不用碗箸﹐今多有用之者。夏耕冬獵爲生﹐近亦有知讀書識字者。糧食﹑衣服﹐皆貯葫蘆之內。茅屋蘆墻﹐人皆席地坐臥﹔亦有以板爲閣﹐離地三﹑四尺﹐夜臥其上者。其釀酒之法最奇﹐將米置口中嚼爛﹐藏竹筒中﹔不數日﹐酒熟。客至﹐必先嘗而後進。其俗能使標鎗﹐長四﹑五尺﹔取物於百步之內﹐發無不中。弓則以竹爲之﹐以麻爲弦﹐矢極銳而無翎毛。有犬大而猛﹐能捕野獸﹔必剔去其耳一半﹐恐招風也。土人特珍惜之﹔癸巳冬﹐制府買以進上﹐每犬用價三﹑四十金﹐尙不忍捨。牽回鎖於廊柱之下﹔偶園中鹿過﹐內一犬見之﹐掣鎖咬殺之﹐始信其猛。時或唬叫不已﹐不知其故。有衙役聞之云﹕『此番人教之﹐不許在家糞溺。牽至空地處﹐扒土至深﹐溺畢後以土覆之』。犬知愛潔﹐亦一奇也。人皆勤苦儉約﹐不事華侈﹔惟以耕獵爲事﹕此番俗之大較也。

臺地當差﹑走遞公文﹐皆役番人。其所最苦者爲通事。始﹐上官之用事﹐以其語言各別﹐下情難通﹐且鄕城迢遠﹐並令催辦錢糧諸務﹐故用居臺習久之漢人爲之。今則閩南四府之人皆營求而得﹐彼並不知番語云何。一逢新令到任在於會城﹐各卽懷鏹饋獻﹔新令利其所饋﹐亦不問其可否﹐輒卽用爲通事。各社本有番人以爲社長﹐社中之事令其催辦﹔自有通事之人﹐社長毫無經管。而通事一到社中﹐番戶皆來謁見﹐饋送﹔隨到各家細查人口﹑田地並牛羊豬犬雞鵝等物﹐悉登細帳。至秋收時﹐除糧食食用之外﹐余與通事平分﹔冬時﹐畋獵所獲野獸如豹皮﹑鹿皮﹑鹿茸﹑鹿角之類﹐通事得大分。卽雞鵝所生之蛋﹐亦必記事分得。社中諸事﹐無不在其掌握。甚至夜間欲令婦女伴宿﹐無敢違者。更有各衙門花紅﹑紙張﹐私派雜項等費。遇官府下鄕﹐其轎扛人夫﹑車牛及每日食用俱出於番社﹔稍不如意﹐鞭撻隨之﹕番人甚爲苦累。馮公下車﹐卽革除前獘﹐並勒石永禁﹔番人咸徳之。漢人與熟番雜居﹐隔嶺卽生番界。若逐野獸偶越界﹐遇生番﹐必爲所殺﹔取髑髏嵌裹以金﹐懸於堂中以示英雄。臺灣修造戰船﹐必取木於生番山中﹔見人多則不敢肆橫﹐反來相助運木求食。再深入過生番境﹐名傀儡番者長三﹑四尺﹐緣樹跳擲﹐捷如猿猱﹔皆巢居穴處﹑茹毛飲血之徒﹐不知耕種﹐太古民也。見人﹐卽升樹杪﹔人欲擒之﹐則張弩相向。土番中有能書紅毛字者﹐謂之教冊﹔皆削鵝毛管濡墨橫書﹐從左至右﹐不用直行。道憲陳公濱設立社學﹐延師課其子弟﹔番人始習漢字﹐且知禮讓矣。

諸羅縣大肚社番首名大眉者﹐每歲東作時﹐眾番請大眉出射。其箭所及之地﹐稼輒大熟﹐鹿﹑豕不來損傷﹔箭所不及者﹐稼被殘損﹐少獲。

諸羅縣半綫社﹐四面皆水﹐中一小洲。其土番以大木連排﹐盛土浮之水上﹐耕種其中。若欲他適﹐卽拖之而去。

臺地四時和暖﹐冬無霜雪﹐亦無酷暑。但大風之日多﹐無風日少。春日常旱﹐秋多水潦。終歲花艸常茂﹐樹葉不凋﹔瓜蒲茄蔬之類﹐冬亦結實。自府城至鳳山﹐气候相等。鳳山以南至下淡水諸處﹐多午後郁熱﹐夜則涼冷﹔水土多瘴气﹐人易疾病。自府城至諸羅之半綫﹐气候亦皆相等。半綫以北﹐山愈深﹐土愈燥﹐煙瘴愈厲﹐人亦罕有至者矣。

臺灣縣東北百餘里山之最髙大者﹐曰木岡山﹝巍峨特聳﹐其頂每罩雲霧﹔天气晴朗之時﹐方見山形。遠望其峯﹐上與天齊。臺灣之山﹐惟此山最髙﹔是爲羣山祖龍﹞。南至大目降營﹐歷保大裏﹑西保大裏﹑新丰﹑永丰二里﹐又南抵崇徳裏﹐皆層巒疊嶂﹐幾無罅隙﹔實爲府治之屏障。

鳳山縣山﹐從臺邑崇徳裏東南諸峯而來﹐岡巒重疊﹐勢皆南向。至阿猴林以北諸峯﹝阿猴林﹐在觀音山南北。溪谷絕險﹐必攀藤附葛﹑鑿道架橋﹐方得至焉﹞﹐若拱﹑若峙﹐若盤﹑若踞﹐是爲觀音山﹝此山生成五片﹔中一座特出﹐尖秀﹐形像似佛﹐故名﹞。其盡處嵬然髙大者﹐爲鳳山。自打鼓山蜿蜒而亙西南﹐共結七堆土阜﹐名曰鯤身﹐有蛛絲馬迹之象﹔此鳳山之拱衛也。治東山外之山﹐最髙而聳出者曰傀儡山﹝卽傀儡番﹐性極頑悍﹞。西南大海中突出一峯﹐山巒髙峻﹐林木蓊翳﹐則小琉球也﹔多出椰子﹑竹木。

諸羅縣山﹐從木岡山折而西向﹐峯巒不可紀極。其竦峙於東北者﹐曰畬米基山﹑曰大龜佛山﹑曰阿里山﹝在縣治東北﹐內有八社﹞﹑曰壯武膋山﹝有八掌溪﹑牛欄溪﹑山疊溪﹐皆從此山流出﹞﹑曰覆鼎山﹐此拱輔邑右者也。其聳於東南者﹐曰馬鞍山﹝臺﹑諸二縣分界之新港﹐自此山透出﹞﹐西而赤山﹝此山無石﹐土赤如黃金色﹐故名。上有觀音亭﹑下有龍潭﹐周圍皆肥美有源之田﹞﹕皆拱輔邑左者也。至若文峯直插﹐上與天齊﹐則是山朝山﹝有土番社山朝社。其南卽蛤子灘三十六社﹞﹐有買豬末山﹝其峯尖秀如文筆。山南卽哆囉滿社﹐北卽山朝社﹐三日路程﹞﹐又東北之秀出而擁者者也。磅礡而下﹐則有斗六門諸山﹝斗六門山甚多﹐北山在半綫社界﹑南山在大武郡社界。吼尾溪﹑東螺溪﹐皆從此流出﹞﹔又北﹐雞籠鼻頭山﹝在山朝山西北﹐出硫黃﹞﹑奇獨龜侖山﹑幹豆門山﹝夾溪水港﹐如門柱然﹞﹑眩眩山﹑小鳳山﹕此邑之北方外障也﹐皆臨大洋。又有雞籠嶼﹐在海中﹔與內之雞籠﹑鼻頭等嶼相對﹐曰桶盤嶼﹝平坦方正﹐故名﹞﹑曰旗幹石﹝二石髙聳﹐形如旗幹﹞﹑曰石門嶼﹝在旗幹石西﹔石空圓如門﹐故名﹞﹑曰雞心嶼﹕則又臺之腦龍隱見處。

臺灣八景﹐曰安平晚渡﹑沙鯤漁火﹑鹿耳春潮﹑雞籠積雪﹑東溟曉日﹑西嶼落霞﹑澄臺觀海﹑斐亭聽濤。

海道往來船隻﹐必以澎湖爲關津。西嶼頭入﹐或寄泊嶼內﹑或媽祖宮﹝二者北風寄泊最穩處也﹞﹐或入八罩﹑或鎭海嶼﹝二者南風寄泊最穩處也﹞﹔然後渡東吉洋﹐凡二更船至臺灣﹐入鹿耳門﹕則澎湖乃臺之門戶而鹿耳門又臺灣咽喉也。行舟者皆以北極星爲準﹔黑夜無星可憑﹐則以指南車按定子午﹐以天門測海道。稍或子午稍錯﹐南犯呂宋或暹羅﹑交趾﹐北則飄蕩無復人境﹐甚至無力水而莫知所止﹕此入臺者平險遠近之海道也。至若臺郡之海道﹐自鹿耳門北至雞籠山﹐十九更﹔自鹿耳門南至沙馬磯頭﹐十一更。船苟遇颶風﹐北則墜於南風气﹝气者﹐海若呼吸之气﹞﹐一去不復返﹔南則入於萬水朝東﹐險遠莫測﹕此又不可不知也。

風信﹐淸明以後地气自南而北﹐則以南風爲常風﹔霜降以後地气自北而南﹐則以北風爲常風。若反其常﹐則臺颶將作﹐不可行舟。風大而烈者爲颶﹐又甚者爲臺﹔颶或瞬發倏止﹐臺則常連日夜或數日而止。過洋以四﹑七﹑十月爲穩﹐蓋四月颶風少﹑七月寒暑初交﹑十月小陽春候﹐天气多晴順也。最忌六﹑九月﹐舟人視靑天有點黑﹐則收帆嚴舵以待之﹐瞬息之間風雨驟至﹔若少遲﹐則收帆不及﹐或至覆舟焉。天邊有斷虹一片如船帆者﹐曰「破帆梢」﹔海水驟變﹐水面多穢如米糠﹑有海蛇遊於水面者﹕亦臺風將至之兆。

土產﹐稻稷豆麥之屬﹐無不悉備﹕芝麻﹝有黑﹑白二種﹞﹑瓜﹑菜﹝四時不絕﹞﹑甘■﹝木庶﹞﹝有紅﹑白二種﹔又有竹■﹝木庶﹞者﹐煮汁爲糖﹞﹑糖﹝有黑砂﹑白砂二種﹔上白者成磚﹞﹑冰糖﹝如堅冰﹞﹑麻油﹑藤﹝有大藤﹑有嵙藤﹞﹑菁靛﹝臺產者佳﹞﹑薴麻﹑薯榔﹝皮黑﹑肉仁可以染皁﹞﹑鹽﹝用曬法﹞﹑薏苡﹑椰子﹝樹髙數丈﹐少枝。果殼堅勁﹐可作瓢。肉在內﹐色白﹔味似乳﹐可以釀酒。水甚多﹐俗呼「椰酒」﹞﹑瓠﹝蔓生﹐有葫蘆瓠﹑有長瓠﹑有勁瓠﹔老則皮堅﹐極大者土民鏤作器物﹞。

花之屬﹐有佛桑花﹝樹大﹐枝弱。有紅﹑白﹑黃三色﹐似芍藥﹔極艷無香﹐葉小。朝開暮落﹐四季不絕﹞﹑山丹﹝卽大紅繡球﹐徧山俱有﹞﹑樹蘭﹝樹大如桂﹐卽珠蘭也﹞﹑荷花﹝正﹑二月開者﹐多紅﹑碧﹑白三色﹞﹑曇花﹝花﹑葉俱大﹐略無佳處﹞。

果之屬﹐有番檨﹝日本國移來之種﹐樹大﹐果黃色﹐形如木瓜﹐核如豬腰子﹔蒂連核而生。五﹑六月熟﹐削皮而食。味甘性暖﹐多食暖腹﹞﹑波羅蜜﹝實生於樹榦上﹐皮似鱗甲﹐約重斤許。剖而食之﹐其甘如蜜。出五﹑六月﹞菠蘿﹝葉似蒲而闊﹐果生叢中。皮似波羅蜜﹐色黃味酸。果末有葉一簇﹐可妝成鳳﹔故名之﹞﹑蕉子﹝生芭蕉葉底﹐形似木梳。味𨿽甜而不佳﹐土人喜食﹞﹑檳榔﹝實如雞心﹐能醉人﹔可以去瘴﹞﹑西瓜﹝九月種﹐十二月采﹔每歲以二﹑三千元交府送省進上﹞。

木之屬﹕樟木﹑楠木﹑厚栗木﹑象齒木﹝俱細而堅硬者﹞。至竹之種類甚多﹐徧處皆是也。

獸之屬﹕豹﹝無虎﹞﹑豬熊﹑野豬﹑野牛﹑鹿﹑麇﹑獐﹑麂﹑猴﹑獺。

禽之屬﹕野雞﹑竹雞。

鱗之屬﹕海翁﹝極大﹐能吞舟﹞﹑鯊魚﹝大者百餘斤。其翅爲上品﹐皮爲刀鞘﹞﹑泥■﹝魚賣﹞魚﹝無鱗﹐味佳﹞﹑烏子魚﹝其子曬漧﹐可羅嘉珍﹞﹑鮡魚﹝瀨口出者佳﹞﹑牡蠣﹝又名蠣黃﹐其肉嫩而鮮。其殼燒灰﹐作石灰用﹔臺地無石灰﹐皆用此﹞﹑鱟魚﹝海中甲族也。雌負雄﹐漁人嘗雙得之。腹有八足﹐血綠色。殼爲瓢杓﹐比戶皆用之﹞﹑車渠﹝殼極硬﹞﹑大螺﹝殼可作鸚鵡杯﹞﹑海膽﹝殼圓多剌﹐可作杯﹞。

——錄自王錫祺輯「小方壺齋輿地叢鈔補褊」第九帙。

閩中摭聞

陳雲程輯

臺灣本古荒服﹐未入版圖。明嘉靖間﹐兪大猷追海寇林道幹﹐道幹遁入臺灣﹔兪駐澎湖﹐時哨鹿耳門外。道幹殺土番﹐取膏血﹐造舟遁去占城﹔後倭人居之。未幾﹐荷蘭人舟遭風﹐借此棲止﹐約歲貢鹿皮三萬皮﹐乃歸荷蘭。崇禎八年﹐始築臺灣﹑赤嵌二城﹐設市城外﹐漳﹑泉商賈皆赴焉。十七年﹐鄭成功寇江南敗績﹐乃謀取臺灣﹔荷蘭戰不利﹐棄去﹐鄭氏居焉。我朝靖海將軍施公瑯舟師取虎井﹑桶盤嶼﹐克之。由是百靈效順﹐海不揚波。軍士苦海水咸﹐海岸忽湧甘泉﹐一戰而克澎湖。鄭克塽納款﹐始置郡邑。

陳軒年詠「僞鄭逸事」云﹕『戰衄旋師返北轅﹐轉教航海辟乾坤。金多舊借牛皮地﹐水漲遙通鹿耳門。赤嵌城孤遺故壘﹐紅彜援絕駐新屯。何緣自比虯髯客﹐豈昧幾先讓太原』﹗『片石能容百萬人﹐天遺圖讖應南閩。也知中國全歸漢﹐妄托仙源可避秦。荒嶼畬田登版籍﹐土酋番族雜流民。開荒絕勝田橫島﹐易世相傳尙不臣』。『荒遠羈棲尙弗誅﹐敢通叛逆約齊驅。漫勞蝸戰爭天下﹐先自鯨吞奪海隅。三載相持誰得利﹖兩雄支構待全輸。彼蒼藉手「平南紀」﹐曠古新增一統圖』。『昔年亡將濟川才﹐仰仗威靈涉險來。地轉海鹹生淡水﹐天回風颶起奔雷。官軍血戰滄波險﹐逆虜魂銷劫火灰。澳嶼全收三十六﹐受�澎島棘門開』。軒年名昂﹐侯官諸生﹐富才藻。少日爲仇家告許﹐謫戍山左﹔遇赦歸裏﹐縱遊海上﹐多感懷弔古之作。

朱幼芝﹝景英﹞「一元子帶歌」序云﹕『一元子名術桂﹐字天球﹐明遼藩裔也。明亡﹐由輔國將軍依唐藩閩中﹐封寧靖郡王。崎嶇兵間﹐無成事﹐窮蹙竄海外。迨鄭氏歸命﹐無所之﹐遂死。臨終書絕命詞曰「艱辛避海外﹐總爲幾莖發。於今事畢矣﹐不復采薇蕨」﹗聞者悲之。死時年六十六﹐葬鳳山竹滬裏』。

靖海將軍施公克澎湖﹐僞寧靖王語五妃曰﹕『我死期至矣』﹗皆曰﹕『王生俱生﹐王死俱死』﹗遂同縊堂上。後葬之臺灣魁斗山。範九池﹝咸﹞巡視海疆﹐弔以詩曰﹕『忍把童家舊誓忘﹐孝陵風雨怨蒼蒼。芳魂若向秦淮去﹐正好乘潮到故鄕』。『明妃無命死胡沙﹐靑冢荒涼起暮笳。爭比冰心明似月﹐隔江不用怨琶琵』。累累荒墳在海濱﹐魂銷骨冷爲傷神。須知不是經溝瀆﹐絕勝要離冢畔人』。五妃﹕袁氏﹑王氏﹑秀姑﹑梅姑﹑荷姐也。

「瀛涯漁唱」云﹕『髙士心棲不二門﹐興亡坐閱似晨昏。壇南數畝閒花竹﹐道是當年夢蝶園』。注﹕『龍溪李茂春﹐明季鄕薦﹐竄居臺永康裏﹐題所居曰「夢蝶園」﹐在府治社稷壇南﹔日誦經自娛﹐人稱李菩薩云』。

康熙辛丑﹐臺寇朱一貴煽亂﹐總帥歐陽凱﹑將裨許云﹑遊崇功﹑羅萬倉等血戰死之﹐賊遂有全臺﹐服優人衣冠﹐相稱以名號。文臣遁逃。提帥施公世驃聞報﹐卽登舟抵澎湖扼賊吭﹐與總督滿公保軍會﹐命林亮﹑林秀等爲左右先鋒攻鹿耳門﹐燒賊船十餘。時海水驟漲八尺﹐我舟並航而入﹐破安平﹐克府治。捷聞﹐賜袍帶。是役也﹐以六月興師﹑七月克復﹐與其父壯襄平僞鄭捷期悉符。

澎湖嶼在巨浸中﹐環島三十六﹐如排衙然。昔人多僑寓其上﹐■﹝艸舌﹞茆爲廬﹐耕漁爲業。唐施肩吾「島夷行」云﹕『腥臊海邊多鬼市﹐島夷居處無鄕裏﹔黑皮年少學采珠﹐手把生犀照咸水』。卽其地也。今設遊兵汛守焉。

夏之芳有「臺灣紀巡詩」一卷﹑吳廷華有「社寮雜詩」一卷詳紀臺灣番俗﹐撮錄以備考。夏云﹕『牢拴竹篾怕身肥﹐帶孔頻頻減舊圍。愛把細腰諧鳳卜﹐楚王宮裏夢雙飛』。『男拔髭須女繡賾﹐乍逢鑑貌盡多疑﹔雕題鑿齒徒矜尙﹐未解雙蛾夜畫眉』。『倦來髙枕樹爲巢﹐藤蔓牽連枝格交﹔栩栩夢回非是蝶﹐一身幻化類蠨蛸』。『臨溪問渡少舽艭﹐石澗分流遠擊撞﹔腰上葫蘆頭上羽﹐隻身飛過水淙淙』。『「抄陰」尺布不堪縫﹐無褐無衣可耐風﹔北地乍寒偸射獵﹐人人盡是鹿皮翁』。吳云﹕『刻期插羽走貓鄰﹝夫受室謂之貓鄰﹐專司驛遞﹞﹐雨夜風晨往返頻﹔一道官文書到處﹐沿街響澈卓機輪﹝鈴鐸之屬﹞』。『霞籃漆籠滿蝸廬﹐家計休嫌長物無﹔還似老僧新駐錫﹐累累東壁大葫蘆』。『秦贅何從問肯堂﹐閨中瓜瓞蔓偏長﹔諸姑伯姊家人聚﹐不見男行見女行』。『琴瑟更張意已乖﹐蕭郎歧路爲誰排﹝夫婦不相能則離異﹞﹖回頭斷齒追歡日﹝番女成婚則去二齒﹞﹐尙剩親磨鹿角釵』。『金飾脂膏舊髑髏﹐爭相雄長在操矛﹔而今漸曉秋曹法﹐不掛人頭掛獸頭』。

鳳山沙馬磯﹐其頂常帶雲煙﹐非天朗气淸不得見。故老言﹕頂上時有絳衣﹑縞衣二人對奕﹔今山上石棋盤﹑石凳猶存。夏之芳詩云﹕『仙山縹緲闇斜曛﹐石上棋枰舊印紋﹔沙馬磯頭人罕到﹐欄柯樵子話煙雲』。

諸羅縣玉案後山之麓﹐其下水石相錯﹐石罅泉湧﹐火出水中﹐有焰無煙。焰發髙三﹑四尺﹐晝夜不絕。置艸木其上﹐則煙生焰烈。石黝而堅﹐傍石之土燃焦如石。名曰火泉。好事者多往觀焉。

「古橘岡詩」序云﹕『鳳邑未入版圖時﹐邑中人六月樵於大岡山﹐忽見古橘挺然山頂。向橘行里許﹐則有巨石一座。由石門入﹐庭花開落﹐﹫艸繁榮﹐野鳥自呼。廂廊寂寂﹐畱題詩語及水墨畫迹。登堂一無所見﹐惟只犬從內出﹐見人搖尾不驚。曲折緣徑﹐皆合抱橘樹也﹐垂實如碗大﹔啖之甘香異常橘﹐因袖懷數顆。俄而斜陽入樹﹐山風襲人﹐遂荷樵歸﹐徧處志之。至家以語人﹐出橘相示。再往﹐遂失所在』。

暗洋在臺灣之東北。有江彜舟泊其地﹐無晝夜﹐山明木秀﹐萬花徧滿﹐而上無居人﹔謂其地可居﹐遂畱二百人﹐給以一歲之糧。次年復至﹐則山中俱如長夜﹐所畱之番已無一存。乃取火索之﹐見石上畱字﹐言一至秋卽成昏黑﹐至春始旦﹔黑時俱屬鬼怪﹐其人遂漸次而亡。蓋一年一晝夜云。

臺灣艸木﹐經歲不萎﹐花開無節。黃巡方叔璥云﹕『余仲冬按部至斗六門﹐見桃花盛開。至笨港﹐見人擎荷花數枝。回署﹐見橊花照眼。張巡方湄有『眞个四時皆似夏﹐荷花度臘菊迎年』之句。

臺地西瓜有種於八月﹑成於十月者﹐用以充貢﹔故朱筠園仕玠有句云﹕『何須更沐溫湯水﹐正月神京已進瓜』。

——錄自陳雲程輯「閩中摭聞」卷十。

臺灣番社考

鄺其照錄

臺地幅員廣闊﹐地脈膏腴。熟番與華人所居十之三﹐生番所居十之七。第生番俱在臺灣之東﹐俗名山後﹐亦曰內山﹔地多山林﹐絕少平壤。而生番又分二種﹕一爲平埔生番﹐居瀕海較平之地。地極腴美﹐厥田爲上上﹐厥土宜稻﹑又宜茶﹐糖﹑榖之利甲天下。近海有煤﹑硫諸礦﹐而天气又常溫和。生番多以捕魚爲業﹐亦知煮海爲鹽﹐尢擅駕駛船隻﹐以居常近海也﹔然亦有以紡織﹑耕耨爲業者。其人軀長且偉﹐孔武有力﹔而衣服則效熟番。亦有文字﹐多難辧識﹔非儒﹑非釋﹑非道﹐不知何宗何教。惟於行歌互答時﹐譯其語音﹐𨿽啁啾如鳥語﹐而其詞意則多怨熟番之虐待也。一爲巖穴生番﹐貌陋黑﹐人亦矮矬﹐以佃獵爲業。男女俱無衣服﹐但以獸皮﹑樹葉蒙下體﹐而以五彩文身﹐作花艸形。男子八歲卽將左右車牙鍥去一﹑二枚﹐醜狀可駭。旣長﹐則以輕健捷走者爲能。所獵以糜鹿爲多。常喜佩長刀﹐喜以獸骨﹑銅具﹑珠璣爲玩好。喜用竹木鐵鎗﹔亦有弓弩﹑有箭鏃﹐鏃恆以鐵爲之。喜殺人﹐以殺人多者爲勇﹐不嗜殺人者爲怯。有殺得熟番及華人者﹐卽截其辮髮飾刀鞘以示勇。喜夜間結隊﹐篝火深林﹐以偵獸迹。喜設機弩陷阱以伺虎熊﹐食其肉﹐寢其皮。亦嘗以皮與熟番易鹽﹑米﹑銅﹑布諸貨物﹐而皮角則麋鹿居多。喜食生獸﹐亦間有燔熟始食者。其屋則立木爲架﹐蓋以茅﹔墊以艸﹐髙者爲牀榻﹑下者爲幾。人死則植立埋之﹐而以其平日常用之物爲殉。有殺其同社番人者﹐則尋讎報復﹐輾轉不已﹔故熟番與華官恆深惡之。其地大山中多虎﹑狼﹑野彘﹑糜鹿之屬﹐深林中多彌猴﹐而種植﹐則山蕷﹑甘蕉﹑花生﹑椰子﹑煙葉﹑芒麻等類。物產則樟腦﹑硫磺﹑煤炭﹑茶葉﹑巨木﹑靑藤等物﹐故外人多垂涎焉。

彰化境中﹐其處於西偏者有九社﹕一曰大肚社﹑二曰感恩社﹝舊名牛罵﹞﹑三曰遷善社﹝舊名沙轆﹞﹑四曰貓霧束社﹑五曰岸里社﹑六曰阿史社﹑七曰朴仔籬社﹑八曰埽束社﹑九曰烏牛欄社。自過沙轆至牛罵社﹐屋宇隘甚。番室於牖外設榻﹐緣梯而登﹔𨿽無門闌﹐尙爲髙潔。屋前卽山﹐而密樹陰濃﹐都不得見。惟有野援跳躑上下﹐向人作聲﹐若老人咳。又有老援如五尺童子﹐箕踞怒視。風度林杪﹐作簌簌聲﹐肌骨欲寒。瀑流潺潺﹐聲韻悅耳﹐或時修蛇出於踝下。大雨之時﹐嵐气甚盛﹐衣潤如洗。山上時有番婦出沒﹐羵首瘠體﹐貌不類人﹔而有術善祟人。阿史諸社磴道峻折﹐溪澗深阻。番人皆矬健嗜殺﹐𨿽經內附﹐罕與諸番接。種山﹑射生以食。縫韋作幘﹐鹿皮作衣﹔臍下結以方布聊蔽前體﹐露背跣足。茹毛飲血﹐登山如飛﹐深林邃谷能蛇鉆以入﹐舉物皆以首負戴。居家則以裸﹐惟不去方巾﹔周身頑癬斑駁﹐腥臊特甚。番女亦白晰﹐繞吻吻皆刺細點而敷以黛﹐若塑羅漢髭須﹔共相稱美。朴仔籬﹑烏牛欄等社有異種狗﹐狀類西洋﹐不大而色白﹔﹝毛﹞細軟如綿﹐長二﹑三寸。披其毛﹐染以茜艸﹐合而成綫﹐雜織領袖衣帶﹐相間成文﹐朱殷奪目。數社之犬﹐惟存其鞹。由諸羅山至後壠﹐番女多白晰﹔牛罵﹑沙轆﹑水裏爲最。惟裝束各異﹐發皆散盤。岸裏等五社不出外山﹐惟向附近番社交易。而逼近內山﹐生番時出殺人。大肚諸社﹐屋以木爲梁﹐編竹爲墻﹐狀如覆舟﹔體制與各社相似。貓霧束諸社﹐鑿山爲壁﹐壁前用土爲屏﹐覆以茅艸﹐零星錯落﹐髙不盈尺。門戶出入﹐俯首而行。屋式迥不同外社。酒飯各二種﹐不拘粳稻﹐炊而食之。或將糯米蒸熟﹐舂爲餅餌﹐名都都。用黍浸米水﹐越宿浸碎﹐和以曲﹐三五日發气﹐水浸飲之。一將糯米炊熟﹐拌置桶內﹐逾三日發汁蒸酒﹐番極珍之。魚﹑蝦﹑獐﹑鹿﹐與南北投等社無異。沙轆﹑牛罵不食牛﹐牛死委於道旁。男婦頭貫簪﹐項懸瑪瑙珠螺牌。衣服皁白﹐俱短至臍﹔嫁娶著紅衣。貓霧束以下諸社﹐俱衣鹿皮﹔並以皮冒其頭面﹐止露兩目﹐睒睒向人﹐殊可怖異。收貯禾黍﹐編竹爲筐﹐大小不一﹔或出作﹐則置飲食於中。無升斗﹐以準篾籃較﹐與漢人交易。近亦置牀﹑榻﹑鼎﹑碗﹑檔﹑箸以爲雅觀。婚姻先由男女私通﹐投契然後結褵成夫婦。男以銀鐲﹑約指贈女爲定﹐女倩媒告之父母﹐因爲主配﹐或娶或贅。屆期﹐眾設牲醪相慶。不諧﹐卽兩離棄﹔婦不俟夫再娶而先嫁﹐罰酒一甕。私通被獲﹐鳴通事﹑土官罰牛一﹔未嫁娶者勿論。岸裏各社﹐完婚三五日﹐男往女家﹑女往男家﹐各以酒物相饋﹐不絕往來。番死喪葬及浴身入室﹐與南北投等社同﹐守服十二日﹐不出戶﹐親戚送飯。十二日後﹐請番神姐祈禳除服。婦服滿﹐任自擇配﹐父母兄弟不通問焉。

山後崇爻八社﹐其地東跨大洋﹐在崇山峻嶺中。密箐深林﹐斷巖穹谷﹐有髙峯削立萬仞﹐道路不通。土番分族八社﹕曰筠■﹝艸榔﹞■﹝艸榔﹞﹑曰鬥難﹑曰竹腳宣﹑曰薄薄﹐爲上四社﹔曰芝武蘭﹑曰機密﹑曰牡丹﹑曰丹朗﹐爲下四社。八社之番﹐黑齒文身﹐野居艸食﹔衣皮帶革﹐不種桑麻。其地所產有鹿麇﹑野黍﹑薯芋之屬﹐爲番人終歲倚賴﹐他無有焉。自來人迹罕到。康熙間有陳文﹑林侃等商船遭風飄至﹐住居半年﹐略知番語﹐始能悉其港道。於是後有大雞籠通事賴科﹑潘冬等前往招撫﹐遂皆向化﹐附阿里山輸餉﹔計八社與阿里山社合輸餉銀一百五十五兩有奇。每歲贌社之人﹐用小舟載有煙﹑鹽﹑糖﹑鍋釜﹑農具往與貿易﹔番以鹿脯筋皮市之。皆以物交相易﹐不用銀錢。一年止一往返。其水程由安平鎭大港出口﹐沿海邊而行﹐喜西北風﹐歷鳳山﹑打狗﹑西溪﹑東港﹑大昆麓﹑加六堂﹑風港﹑瑯■﹝王喬﹞至沙馬磯頭﹐水道一十二更﹝其俗以六十里爲一更﹞﹔又向東轉行山背﹐當用南風﹐過蟒卒﹑老佛﹑大紫髙﹑蕭馬間﹑卑南覓山外﹐水道十更。復至薄辦社﹐水道三更﹕此皆鳳山縣界也。沿海北向﹐直至崇爻之石門港口﹐水道九更。港內溪灘水急﹐須待天淸气朗﹑風平浪靜﹐用土番牽纜上灘﹐方入大溪寓灣﹐而大舟不得達。復由山道灣進武芝蘭﹐又三里至機密﹐又九十里至牡丹﹐五十餘里至丹朗﹔四社熟番共千餘家﹐則近水沙連內山矣。至欲往四社﹐須從原路復出﹐下灘往北駕駛﹐水道二更﹐方至筠■﹝艸榔﹞■﹝艸榔﹞社﹐二十餘里至斗難社﹐又四十餘里至竹腳宣社﹐又二十餘里至薄薄社﹔四社熟番均約千餘家。其生番散處深谷﹐不通教化者約數萬之眾﹔規模風俗﹐不得而考矣。東北山外﹐悉皆大海。又當從水道沿山歷哆囉﹑猴猴﹐始到蛤仔灘﹐水道二十一更﹔南路船無有過者﹐惟淡水社船由大雞籠三潮而至云。

近有赴生番中者﹐親歷諸社﹐計有十八名目﹕系牡丹社﹑薩巴里社﹑格司社﹑漫地耔社﹑加棲讓社﹑百多聽必社﹑巴格羅社﹑沙波力社﹑阿酸墮社﹑羅壩社﹑淸拉加社﹑坭安六安社﹑必家社﹑百地久社﹑都拉閘社﹑甘黨社﹑鐵幾沙社﹑哥凹支社。余社尙多﹐未詳。

——錄自王錫祺輯「小方壺齋輿地叢鈔」第九帙。

臺灣府圖志

洪亮吉撰

臺灣府﹝衝繁難﹞

臺灣縣﹝衝繁難﹞

鳳山縣﹝繁難﹞

嘉義縣﹝繁難﹞

彰化縣﹝繁難﹞

臺灣府﹝衝繁難﹞

原額人丁一萬八千八百二十七﹐滋生人丁九百九十五。

自古荒服之地﹐不通古國﹐名曰東番。明天啟中﹐爲紅毛荷蘭夷人所據。本朝順治十八年﹐鄭成功逐荷蘭夷據之﹔僞置承天府﹐名曰東都﹔設二縣﹐曰天興﹑萬年。其子鄭錦﹐攺東都曰東寧省﹐升二縣爲州。康熙二十二年討平之﹐攺置臺灣府﹐屬福建布政使司﹔分巡臺灣道兼理學政駐此﹐淡水同知駐竹塹﹐通判駐澎湖。

府境﹕四面皆海。東西距除澎湖及水程四更外﹐廣一百里﹔南北距二千八百四十五里。八到﹕東至大山番界﹐五十里﹔西至澎湖島﹐五十里﹔南至沙馬磯頭海﹐五百三十里﹔北至雞籠城海﹐二千三百十五里。自府治至京師﹐七千餘里。

土貢﹕鹽﹑糖﹑飼子飯魚﹑鹿茸﹑三友花﹑檨﹑椰﹑檳榔﹑波羅蜜﹑芋﹑番薯。

管縣四﹕臺灣﹑鳳山﹑嘉義﹑彰化。

臺灣縣﹝衝繁難﹞

郭下。有縣丞分駐羅漢門。

本東番地﹐鄭氏僞置天興﹑萬年二州。本朝康熙二十三年﹐廢二州﹐置臺灣縣爲府治。

木岡山﹐在縣治東北。府境東偏負山﹐西面臨海﹔其山蜿蜒不斷﹐統名爲大山﹐亦統呼爲木岡山。

澎湖島﹐在縣西大海中﹐西與泉州相望。「圖經」﹕『島有東吉﹑西吉等三十六嶼﹐渡海者必由二吉以入』。

海﹐環府境皆是。舟人渡洋不辧里程﹐一日夜以十更爲率﹕自雞籠淡水舟行至福州港口﹐五更﹔自臺灣港至澎湖﹐四更﹔自澎湖至泉州金門所﹐七更。東北至日本國﹐七十二更﹔南至呂宋國﹐六十更﹔東南至大港﹐二十二更﹔西南至南澳﹐七更﹕皆就順風而言。海居極東﹐月常早上﹔故潮水長退﹐視同廈亦較早焉。海多颶風﹐最甚爲臺。土番有識臺艸﹔艸生無節﹐則周歲無風﹐一節則臺一次﹐多亦如之﹐無不驗。

臺灣廢城﹐在縣西南。明崇禎八年﹐荷蘭夷築方員一里﹐右憑鹿耳﹑左面海洋﹔並設市城﹐外以通漳﹑泉商賈。後鄭成功居此﹐更名安平鎭。又﹐天興廢州﹐在縣東北四十里新港﹔萬年廢州﹐在縣東南二十里二贊行。

鹿耳門﹐在縣西三十里﹔形如鹿耳﹐故名。兩岸皆築炮臺﹐水流峽中﹐委曲回旋而入。中有海翁崛﹐多浮沙﹐水淺﹔風急﹐則深淺頓易﹕最爲險要。門內水勢寬闊﹐可泊千艘﹔卽大圓港也。

鳳山縣﹝繁難﹞

北至府八十里。有縣丞分駐阿里港﹑巡檢駐下淡水。

鄭氏屬萬年州﹐本朝康熙二十三年分置﹔以縣東南鳳山得名。

赤山﹐在縣南。上有湯池﹐甚溫。由此而南﹐悉屬番社。

淡水溪﹐在縣東南。源出東北大山﹐西南流﹐有冷水溪自北來注之﹔又南流徑縣東南﹐赤山溪自東來注之﹕合而西南入海。

嘉義縣﹝繁難﹞

南至府一百十七里。有縣丞分駐笨港﹑巡檢二駐六門及佳裏。

鄭氏屬天興州﹐本朝康熙二十三年分置諸羅縣﹔乾隆五十二年臺賊林爽文攻縣城﹐城內居民四萬助提督城守﹐因敕攺諸羅爲「嘉義」以旌之。

虎尾溪﹐在縣北彰化縣南﹔二縣以溪爲界。

彰化縣﹝繁難﹞

南至府三百九十七里。有巡檢四駐苗霧﹑竹壍﹑新莊﹑鹿仔。

雍正元年﹐分諸羅縣北半綫地置。

大雞籠山﹐在縣北海中雞籠城之南。下有港甚寬廣﹐可容巨舟數十。紅毛嘗築城於此。凡往來日本洋船﹐皆以此山爲表。

山朝山﹐在縣東北。雙峯遙峙﹐髙不可極。山南爲生番三十六社﹐居蛤仔灘地。又有生番十社在黑沙晃山﹑崇爻山二山間﹐皆人迹所不到。

——錄自「乾隆府廳州縣圖志」卷四十。臺灣府方輿考證

許鴻盤撰

建置沿革

形勢

疆域

山川

關鎭

古迹

建置沿革

自古荒服之地﹐不通中國﹐名曰東番。明天啟中﹐爲紅毛﹝大西洋之總名﹞荷蘭夷人所據。本朝順治十八年﹐鄭成功逐荷蘭夷據之﹐僞稱天府﹐名東都﹔設二縣﹕曰天興﹑曰萬年。其子鄭錦﹐攺東都曰東寧省﹐升二縣爲州。康熙二十二年討平之﹐攺置臺灣府﹐﹝隸﹞福建布政使司。設臺灣道兼學政駐此﹐又設掛印總兵官以鎭之。

按紅毛據其地三十餘年。辛丑年﹐鄭成功敗自長江﹐飄泊無所﹐土人勾之﹐乃發大小船千餘號由鹿耳入。紅毛戰敗﹐遁歸。成功因攺臺灣爲東都﹐設一府二縣。壬寅﹐成功卒﹐提督馬信立其﹝弟﹞鄭世﹝襲﹞。癸卯﹐成功子錦﹝或作經﹞自廈門來爭﹐世﹝襲﹞兵屈﹐錦遂自立﹔時康熙二年也。辛酉﹐錦令其庶子欽監國。未幾錦死﹐眾殺欽﹐立鄭克塽爲主﹐內亂。福建總督姚啟聖密請南徵﹐命靖海將軍侯施瑯﹑巡撫吳興祚與啟聖討之。二十二年六月﹐下澎湖﹐逼臺灣﹐鄭克塽乃震詟乞降。因攺置郡縣。

形勢

背負崇岡﹐襟帶列島﹔浪嶠南屏﹐雞籠北衛﹝「一統志」﹞。

「臺郡聞見錄」﹕屹峙海中﹐延袤二千餘里﹝「府誌」﹕延袤二千八百里﹞﹐爲東南屏障。

「臺郡圖志」﹕四面環海﹐崇山峻嶺橫截其中。

「臺灣紀略」﹕臺灣爲海中孤島。中爲臺灣市。由上而北﹐至雞籠城界﹐與福建相近﹔其東則大琉球﹐離灣稍遠。由下而南﹐至加﹝洛﹞堂﹑郎橋止﹔其西則小琉球也﹐與東港相對。由中而入﹐一望平原三十餘里﹐層巒聳翠﹐樹木蓊茂﹐則臺灣﹝澳﹞之所也。而澳外復有沙堤﹐名爲昆身。自大昆身至七昆身止﹐起伏相生﹐狀若龍蛇。復有北綫尾﹑鹿耳門爲之門戶﹐大綫頭﹑海翁窟爲之外障。船之往來由鹿耳門﹐設官盤驗。

按其形勢﹐起自東北雞籠城﹐迆邐而西南﹐又南至淡水社﹐抵海而止。南北長而東西狹﹐形似新月﹐故曰臺灣。以澎湖爲籬﹐以鹿耳門爲咽喉﹐大雞籠爲北路之險阨﹐沙馬磯爲南路之砥柱﹐控制島嶼﹑屏障海疆﹐誠東南要區矣。

「閩書」﹕東番夷人﹐不知其所自始﹐居澎湖外洋海島中﹔起魍港﹑加老灣﹐歷大員﹑堯港﹑打狗嶼﹑小淡水﹑雙溪口﹑加哩林﹑沙巴裏﹑大幫坑﹐皆其所居也。斷續凡千餘里﹐種類甚蕃。別爲社﹐社或千人﹐或五﹑六百人。嘉靖末﹐始通中國﹐今則日盛。漳﹑泉之民﹐充龍﹑烈嶼諸澳﹐譯其語與貿易。連江陳第曰﹕『東番從烈嶼諸澳乘北風航海﹐一晝夜至澎海﹐又一晝夜至加老灣』。萬曆壬寅﹐倭復據其地。按此時尙無臺灣之名﹐故略存大意如此。

「海國聞見錄」﹕澎湖之東則臺灣。北自雞籠山對峙福州之白犬洋﹐南至沙馬碕對峙漳州之銅山。西面一片沃野﹐自海至山﹐狹闊相均﹐約百里。自西穿山﹐東至海﹐約四﹑五百里﹔重山疊菁﹐野番類聚。郡治南抱七昆身﹐而至安平鎭大港。隔港沙洲﹐直北至鹿耳門。鹿耳門隔港之大綫頭沙洲而至隙仔﹑海翁窟﹐皆西護府治者也。港之可以出入者﹐巨艘惟鹿耳門及雞籠淡水港。此海外形勢以捍內地﹐此天造地設以爲海外之要區也。

疆域

在布政司治東南﹐水程一十一更外﹝更﹐更香也。一更約四十里﹐風大約六十里。此則以四十里計數﹞﹐五百四十里。四面皆海。東西距除澎湖及水程四更外﹐廣一百里﹔南北距二千八百四十五里。東至大山番界五十里﹐東至澎湖島界五十里﹐南至沙馬磯頭海五百三十里﹐北至雞籠城海二千三百一十五里。領縣四﹕

臺灣縣本東番地﹐鄭氏僞置天興﹑萬年二州﹐屬承天府。本朝康熙二十三年﹐廢二州﹐攺置臺灣縣﹐爲府治。府城﹐雍正三年建柵城﹐周二千一百四十丈﹔門七﹐各建樓其上。附郭﹕東至大山番界四十五里﹐東至鹿耳門海五里﹐南至鳳山縣十里﹐北至嘉義縣界四十里。

鳳山縣本東番地﹐鄭氏爲萬年州地。本朝康熙二十三年﹐分置鳳山縣﹐屬臺灣府。康熙六十年﹐創築土城﹐周八百一十丈﹔門四﹐有濠。在府南八十里。東至淡水溪大山番界二十五里﹐西至海三十里﹐南至沙馬磯頭海二百三十里﹐北至臺灣縣界七十里。

嘉義縣本東番地﹐鄭氏屬天興州。本朝康熙二十三年﹐分置諸羅縣﹐屬臺灣府。乾隆五十二年﹐臺賊林爽文攻縣城﹐城內居民四萬助提督城守﹐因敕攺諸羅縣爲嘉義縣以旌之。康熙四十一年﹐建柵城。雍正元年﹐始築土城﹐周七百九十五丈﹔池深一丈﹐廣三丈。在府北一百一十七里。東至大山番界二十一里﹐西至海三十里﹐南至臺灣縣界七十七里﹐北至彰化縣界一百二十八里。

彰化縣本東番地﹐鄭氏地屬天興州。本朝初﹐屬諸羅縣﹔雍正元年﹐分諸羅縣北半綫地置彰化縣﹐屬臺灣府。在府北三百九十七里。東至大山番界二十里﹐西至鹿仔港海二十里﹐南至諸羅縣治二百八十里﹐北至雞籠城海六百八里。

山川

木岡山在臺灣縣東北。「通誌」﹕在府治東北﹐巍峨特聳﹐其頂常戴雲霧。臺灣之山﹐此最髙大﹐爲郡山之祖。北至蔦松溪﹐則爲諸羅縣。山之南﹐番子湖山拔地而起﹐與木岡相連屬。「一統志」﹕按輿圖﹐臺郡北自雞籠山﹑南至沙馬磯頭﹐二千餘里﹔東偏負山﹑西面臨海﹐蜿蜒不斷﹐總名大山﹐亦總呼之爲木岡山。

大目降山在臺灣縣東﹐俗名大腳山。「舊志」﹕大腳山在縣東五十里﹐土番所居。「通誌」﹕山下有大目降溪蜿蜒而下﹐東平阪隸於番。其南曰柳仔林山﹔列阜如屏﹐延亙數里。其西北爲馬鞍山﹔自木岡西遞﹐眾山重疊不一﹐馬鞍其盡處也。「一統志」﹕按輿圖﹐臺灣之東有大岡山﹐當卽木岡及大目降山字音訛異耳。又「通誌」﹕自大目降山歷保大裏﹑東保裏﹐西至新丰﹑永丰二里﹐又南抵崇徳裏﹐相距百里﹐其山崔嵬險阻﹐人迹不到﹐從無名號﹔以此知大岡山蓋大山之統名也。

豬母耳山在臺灣縣東南﹐在柳仔林山西南。「通誌」﹕下有鯽魚潭﹑許寬溪﹑咬狗溪﹑石頭坑﹐又有遙接其南者曰湖仔內山﹐又香洋仔山。「舊志」﹕小香洋山在縣東南﹔「通誌」﹕在湖仔內山南﹐培塿絡繹﹐擁起平疇。

角帶圍山在臺灣縣東南。「通誌」﹕在香洋仔山南﹐下有深坑仔﹑紅毛寮溪﹔過此爲岡山溪﹐爲鳳山縣界。「一統志」﹕按「舊志」﹐小香洋山爲深坑仔﹐又西南爲大香洋﹐溪流逶迆﹐山水幽勝﹔蓋指此山也。按山接鳳山縣界。康熙六十年﹐朱一貴反﹐遊擊周應龍屯角帶圍不敢進﹔事詳下。

大岡山在臺灣縣東南﹑鳳山縣北﹔一曰江山﹐又曰岡山﹐形方如城。又曰臥仙。「冊說」﹕岡山在縣南八十里﹐山頂險峻﹐上有巨岡﹐可望不可登﹐近鳳山縣之嘉祥裏﹔又有小岡山﹐近鳳山縣之長治裏。「新府誌」﹕大岡在北﹑小岡在南﹐兩山相對峙。

凡至臺﹐舟過澎湖東吉澳﹐卽見此山﹔與臺灣猴洞諸山相界處也。「一統志」﹕「舊志」謂鳳山大﹑小岡山卽臺灣之岡山﹐「冊說」誤而兩載。以輿圖考之﹐臺灣有兩大岡山﹐一在臺東稍北﹐當卽「舊志」之大腳山﹑「新志」之大目降山也﹔一在臺南﹐又南曰小岡山﹐與鳳山接界﹐又南爲大屏山﹔「冊說」不誤。「臺灣紀略」﹕大岡山在臺灣縣南三十里﹐狀如覆舟﹐天陰埋影﹐晴霽則見。上有仙人迹﹑鐵貓兒椗﹑龍耳甕﹔相傳國有大事﹐山必先鳴。又有小岡山。藍鼎元「平臺紀略」﹕康熙六十年四月十九日﹐朱一貴夜出岡山﹐襲劫塘汛。岡山距府治三十里﹐賊勢未盛﹐疾撲可滅。遊擊周應龍﹐一日始行二十里﹐屯角帶圍。賊夜出槺榔林﹐防汛把總張文學迎戰﹐敗績﹔應龍隔一溪﹐不能救。一貴移屯岡山之麓﹔本幾﹐全臺俱陷。

觀音山在鳳山縣東北。「舊志」﹕有水西流﹐入小岡山水。「通誌」﹕在阿猴林西北﹐起伏盤曲﹐中峯屹立﹐若菩薩端坐﹐眾小峯環拱於側﹐故名。又七星山聯絡於觀音之北﹐七峯皆戴石如星。

滚水山在鳳山縣東北。「舊志」﹕在岡山南二十餘里﹐下有湯泉五十餘畝﹐泉源沸突﹐微有硫气﹐流瀦爲潭﹐周數十里﹐有山環障。中起三洲﹐古木森列。居民決水灌田﹐饒沃數千頃。「通誌」﹕有大﹑小滚水二山﹐相離十里﹐上有濁泥水滚出。

半屏山在鳳山縣東北。「通誌」﹕自臺灣縣大﹑小岡山迆■﹝辶裏﹞而南﹐近附於縣治者曰半屏山﹐形如畫屏﹐故名﹔蓮花潭直過其下﹐懸崖陡立﹐又呼爲半崩山。又縣左曰龜山﹐近接半屏山﹐上多喬木﹐繁陰密蔭﹐望之蔚然。又漯底山在半屏山西北平原中﹐有一邱浮出﹐其頂寬平﹐上有小竅出水﹐若無底者然。又阿猴林山﹐又名啞猴林山﹐在鳳山縣東﹔林木茂密﹐漸入番界。

傀儡山在鳳山縣東北界﹐土番所居﹐呼爲「加嘮」。「通誌」﹕在縣治東﹐衝霄而起﹐常冒雲霧。舟行至澎湖﹐天气晴明﹐卽見此山。重岡復嶺﹐皆人迹所不到﹐總呼傀儡山﹔野番出沒於此。自是而南﹐爲蜈蜞嶺﹔其左爲嫏嬌山﹐又南而直抵於波濤中者爲砂馬磯。自磯回繞而東南﹐有兩峯並峙﹐髙出天表﹐爲网卒山﹑老佛山。由二山絡繹而北﹐累累不絕﹐又有朝華離山﹑大柴髙山﹑霄馬幹山﹑大烏萬山﹔皆背立傀儡山之後﹐俯臨海中。又南爲卑南覓山。

卑南覓山在鳳山縣東南境﹐一作昆南謐山。「舊志」﹔山聯綿髙峻﹐上多松杉﹐人迹不至。夜望之﹐有光如火。「藍鼎元集」﹕東臨大海﹐髙峯插天﹐石險林密﹐人迹不通。朱一貴餘黨王忠等千人匿內山大湖崇爻山後﹐總兵藍廷珍令千總何勉等由羅漢門﹑大武隴分道並入﹐采探消息﹔又令千總鄭惟嵩率兵壯駕舟南下﹐由鳳山嫏嬌至砂馬磯頭轉折而東﹐賫檄往諭卑南覓山大土官﹐並賞以帽﹑靴﹑衣﹑袍﹑補服等物﹐令其調遣崇爻七十二社壯番徧處搜尋。按卑南覓山後﹐亦系外番所居。又有金山﹐在縣東境外多羅滿港內。相傳金又大女覓山有芋葉﹐大如屋﹐土番寶之。

沙馬磯頭山在鳳山縣東南。「舊志」﹕山形如城﹐下可泊舟。水退時﹐有礁﹐狀如馬﹔呂宋船以此爲指南。「一統志」﹕在縣東南二百三十里海濱。其南有仙人碁盤石﹐亦曰仙山。按沙馬磯爲全臺南路之砥柱﹐其地與漳州府銅山相值。又隔洋闊四更﹐有山曰東獅象﹐與沙馬磯相對。其中洋船往來﹐曰砂馬磯門。

鳳山在鳳山縣東南海濱。上多巨石﹐嵌奇玲瓏﹐其形若飛鳳﹐故名。「通地」﹕旁有二小峯如翅﹔又其東北數小峯如卵﹐曰鳳彈山﹔西南山岡曰鳳鼻山﹐邑治之對山也。又赤山在縣南﹐上有湯池甚溫。「舊志」﹕去府一百四十里。「通誌」﹕陂陀平衍﹐時有火出其上。由此而南﹐悉屬番界。

打鼓山在鳳山縣西南﹐一名虎仔山。「通誌」﹕俗呼打狗山﹐峙於鳳山縣西南海濱﹐舊有番居之。明嘉靖間﹐流寇林道幹爲兪大猷所逐﹐遁於此﹔殺番﹐取膏血以造舟﹐從安平鎭二鯤身隙道遁入占城﹐其遺種尙有存者。今水師營壘在焉。按由此山蜿蜒而下﹐勢若長蛇﹐爲蛇山﹔在邑治右。又旗後山在打鼓山東南﹐臨海上﹐爲漁人采捕之處。其參差隔海列於打鼓山左右者﹐西有石佛。石佛北有石塔﹑南有涼傘礁﹐皆屹立海中。舟人經此﹐必鳴金焚紙以祭海神。

七鯤身山在鳳山縣西北。「通誌」﹕自打鼓山穿田過港﹐迆迆六十餘里﹐狂洋萬頃之際﹐結爲七峯﹐如鯤魚鼓浪。其山皆沙土生成﹐風濤漂蕩﹐終不崩陷﹔上多荊棘。外輔邑之西北﹐亦以拱衛全臺。「臺灣紀略」﹕澳外復有沙堤﹐名曰鯤身。自大鯤身至七鯤身止﹐起伏相生﹐狀如龍蛇﹔蓋亦郡境之屏障也。「平臺紀略」﹕康熙六十年討朱一貴﹐前鋒林亮與總兵藍廷珍等旣奪鹿耳門﹐克平安鎭城﹐分兵防守﹐復遣兵駐札鯤身頭。一貴遣賊楊來顏等犯安平﹐大兵迎戰於七鯤身﹔復以小船沿岸夾擊﹐大破之。一貴復遣賊張勇等率眾數萬﹐以牛車爲陣﹐犯安平﹔官兵迎戰於二鯤身﹐復破牛車陣﹐大敗之。藍廷珍由西港仔進於■﹝自十﹐上中下﹞寮鄕登岸﹐又大破之於蘇厝甲﹐進至蔦松溪﹐直搗郡城﹔一貴遁去。督臣施世驃先一日令水陸並進﹐遊擊林秀等由七鯤身陸路賴口攻府城之南﹐遊擊朱文等坐小船於鹽埕﹑塗塹﹑大井頭攻府城西南角﹐與廷珍俱會於府治﹐乃分兵廓淸南北二路。一貴逃至溝尾莊﹐擒之。

大武巒山在嘉義縣東稍北。「通誌」﹕由彰化縣大遁山南奔七百餘里﹐山脈停駐﹐結爲是山﹔特立﹐圓秀可愛﹐縣治之主山也。由是迆邐而西二十餘里﹐橫亙如帶﹐近貼縣治之背。復自右旋﹐左尾一小山﹐逆列水口﹐爲邑治鎖鑰。「一統志」﹕大武巒卽諸羅山。「舊志」﹕山在縣東﹐地最肥饒﹐縣治其麓﹐多熊﹑豕﹑鹿﹑獐。按縣舊爲諸羅縣﹐以此山名。

玉山在大武巒山之後﹐色白如銀。北與彰化縣之水沙連內沙接。「通誌」﹕三峯並列﹐遠護眾山﹐奇幻瑩澈﹔髙出大武巒山之後﹐爲邑治主山後障。是山終歲云封如紗籠香篆﹐惟冬日晴明乃得見。

葉仔林山與大武巒山相接。「通誌」﹕山自東旋北﹐居縣右臂。稍北爲鼎蓋梁山﹐爲梅仔坑山。又北爲尖山﹐又北爲奇冷岸山﹐又北爲彰化縣界。「臺灣紀略」﹕奇冷山卽奇冷社之山﹐髙百丈。臺灣最暖﹐此山獨積雪至春杪不化。又大福興山﹐「通誌」一名大目根山﹐在縣東北﹐興覆釜金山同爲縣右臂。

小石門山在嘉義縣東境。藍鼎元「鹿洲集」﹕山在縣東偏火山之側﹐復有姦宄嘯聚﹐總兵藍廷珍分兵搜捕﹐令把總鄭髙從三塊埔﹑深坑仔而入﹐搗竹崎寮﹐守備李羣等從土地公崎進﹐搜三層溪等處﹔又從仙艸埔進﹐搜得寶寮﹑大石門等處﹐咸會小石門。又山中有羊腸路﹐可由十八重溪通大武隴而之羅漢門﹐乃復令把總莊子俊赴大武隴扼其吭。

玉案山在嘉義縣東南。「通誌」﹕山自東而折於南﹐爲邑左臂﹐乃學宮對山﹐舊名玉枕。又嵌頭山在玉案山東北﹐巉巖斗絕。又西爲半月嶺。自半月嶺而南﹐又西轉爲關仔嶺﹔山徑仄如重關天險﹐有漢人耕種其中。

火山在玉案山東稍南。「通誌」﹕在玉案山後﹐水石相錯﹐石罅泉湧﹐火出水中。「臺灣雜記」﹕臺灣有火山。藍鼎元「東徵集」﹕火山有二﹐皆在諸羅境內。一在半綫以北貓羅﹑貓霧二山之東﹐晝常有煙﹐夜有光﹔生番所居﹐人迹莫至﹐但聞其語而已。一在邑治南左臂玉案山之後﹐小山屹然﹐下有石罅﹐流泉滚滚亂石中﹐火出水中﹐無煙而有焰﹐髙三﹑四尺﹐晝夜皆然﹔試以艸木投其中﹐則煙頓起﹐焰益烈﹐頃刻所投皆爲灰燼。其石黝然﹐堅不可破﹐旁近土皆燃焦。

大武壠山在嘉義縣東南。「通誌」﹔山繞玉案山後﹐與學宮對峙。又西北爲五步練山﹐峭險不容足﹔相並爲消離山。其支峯聯絡於南﹐爲鹿馭山﹐東西煙山﹑虎頭山﹑內茄拔山﹑瑯包山﹔中多曠土﹐漢人耕種其中。又阿里山在縣東南。山極遼闊﹐內有八社。又東南有大龜佛山﹐同爲邑治左肩。又多侶居山在縣東南﹔「舊志」﹕在天興州東北百餘里。山極遼闊﹐值盛夏雪消﹐流成瀑布。

羅漢門山在嘉義縣南。「一統志」﹕爲臺灣﹑鳳山﹑諸羅之總路。「鹿洲集」﹕山在諸羅縣南南馬仙山之南﹐近鳳山界。康熙六十一年﹐朱一貴旣擒﹐餘賊往來南路阿猴林﹑下淡水間﹐其巢總在羅漢門。總兵藍廷珍遣遊擊王良駿等從角宿﹑岡山﹑刈蘭坡一路搜入﹐南路守備閻威等由土地公崎﹑阿猴林﹑板臂橋一路搜入﹐金門守備李燕等由卓猴山﹑木岡社一路搜入﹔又恐餘匪竄逸﹐遣把總林三等往大武壠堵截。按卓猴山在羅漢門山之北。

南馬仙山在嘉義縣南。「通誌」﹕山勢騰空卓立﹐其南爲烏山﹐西南爲芋匏山﹑羅漢門山﹑猴洞山。山有大石洞﹐洞外舊屬臺灣縣。雍正三年﹐割縣之東南界屬之臺灣縣﹐以分水嶺爲界。

寮望山彰化縣治其麓。「一統志」﹕其麓舊爲半綫營﹐今爲縣治。「通誌」﹕在大武郡山之北﹐廣漢平沙﹐孤峯秀出﹐其下爲半綫營壘﹔東北爲貓霧山﹑東南爲貓羅山﹐與諸羅玉案山南北斜照。又八里岔山自幹豆門穿港而西﹐雄偉傑出於淡水港之東﹐是爲東南之鎭山。又半綫山﹐在彰化縣東。「舊志」﹕在半綫司東﹐美田疇﹐利畜牧﹔產樟栗﹐可制舟楫。明末﹐海寇林道幹竄此。

大武郡山在彰化縣東南。「通誌」﹕去大雞籠七百餘里﹐在虎尾溪北。山之西南﹐有大武郡社。東爲南投山﹐有社二﹕溪南曰南投社﹑溪北曰北投社。又有阿拔泉山﹑竹腳寮山﹐內有林冀埔﹐漢人耕種其中。上有九十九尖峯﹐玉筍排簇天際。下爲大吼山﹑栲栳山。又東北爲水沙連山﹐南與諸羅縣之玉山相接。又西隔一溪曰朴仔籬山。

牛相觸山在彰化縣東南。「一統志」﹕南北兩峯如牛奮角相觸﹐中隔小溪﹔溪南爲諸羅縣斗六門界﹐溪北爲縣之大武郡山界。

山朝山在彰化縣東北。「通誌」﹕自大雞籠分枝﹐東渡八尺門港﹐雙峯遙峙﹐髙不可極。山東爲生番三十六社﹐居蛤仔灘地﹐人迹罕到。其南爲買豬末山﹐兩山相去有百餘里。又南爲哆羅滿社山﹐東南爲蛤仔灘山。又南爲沙裏晃山﹑爲崇爻山﹔二山皆極髙大﹐內有生番十社﹐亦爲人迹所不到。又南袤接鳳山縣之卑南覓山界。

大肚山在彰化縣北。「舊志」﹕在半綫司北﹐山形圓聳﹐下有大肚溪。「通誌」﹕與寮望山對峙﹐後爲貓霧拺山﹐其北爲沙鹿山﹑鐵砧山。又岸裏山在縣北。「通誌」﹕山極深險﹐有新附社五。其東北卽南日山。又倒旗山在縣北﹐山形如旗﹐在吞霄社西。由宛裏山而北﹐漸逼於海﹐小峯錯落﹐與倒旗相連者爲礁■﹝老﹞叭山。

佑武乃山在彰化縣北。「通誌」﹕在小鳳山﹑交眉山之東﹐山極髙大﹐與合歡大山隔障南日諸山之後﹐遙接幹豆門諸社及查內山。又南嵌山在縣北﹐南嵌社東爲交眉山。

南山在彰化縣北竹塹社之南。「通誌」﹕相近爲小鳳山﹑眩眩山﹐形勢相屬。下爲竹塹埔﹐漢人耕種其中。又八里分山在淡水城西。「舊志」﹕上有古鐵貓﹐觸之卽病。「通誌」﹕自幹豆門穿港而西﹐山勢雄偉﹐傑出於淡水港之東南。

硫黃山在彰化縣北﹐與淡水城相近。「舊志」﹕山下常有火光﹐日照之﹐气能傷人﹔土可煎硫﹐亦名璜山。「通誌」﹕山在大遁山東﹐內有雞柔山﹐外爲北投社﹐西極港口。循港逆折而東﹐爲幹豆門。

大遁山在彰化縣北。「通誌」﹕由小雞籠山蜿蜒而南﹐屼立於淡水港之東北﹐卽奇獨龜侖山也。煙霏霞靄﹐峯巒不可枚舉。又圭州山﹐「舊志」在大遁山之南海濱淡水城東。

大雞籠山在彰化縣北界海中雞籠城之南。「舊志」﹕下有港甚寬廣﹐可容巨舟數十﹔紅毛嘗築城於此。「通誌」﹕凡往來日本洋船﹐皆以此山爲指南。其西有金包裏山﹐背有二石對峙﹐曰旗桿石。「臺海使槎錄」﹕臺山發軔於福州鼓山﹐自閩安鎭官塘山過至雞籠山﹐故皆南北峙立﹐乃郡治祖山也。按山爲全臺之北戶﹐與福州白犬洋相對﹔其東卽大琉璃也。又小雞籠山在金包裏山之西﹐亦名鼻頭山﹔峻峙海濱﹐有石中空﹐曰石門。再按大雞籠山在港東。

澎湖嶼亦曰澎湖島﹐在臺灣西大海中﹐與泉州金門所相望。唐施肩吾有「澎湖詩」。「宋史」「外國傳」﹕琉球國在泉州之東﹐有海島曰澎湖﹐煙火相望。按澎湖在宋時屬琉球。「元史」﹕漳﹑泉﹑興﹑福州四州界內﹐澎湖諸島與琉球相對。水至澎湖漸低﹐近琉璃則謂之落際﹔其水趨下不回﹐最爲險迅。至元二十八年﹐閩人吳志斗言﹕欲伐琉球﹐宜就澎湖發船。明年﹐自汀州渡海伐之﹐不克﹐還駐澎湖。「明史」「兵志」﹕天啟中﹐築城於澎湖。其地遙峙海中﹐逶迆如修蛇﹔多歧港零嶼﹐中空闊﹐可藏巨艘。初爲紅毛所據﹐至是乃奪而有之。未幾﹐復入紅毛。而鄭成功父子復相繼據險﹐恃此爲臺灣門戶。又「淩雲翼傳」﹕林鳳初屯錢澳求撫﹐殷正茂不許﹐遂自澎湖奔東番魍魎港﹐爲福建總兵所敗。又「沈有容傳」﹕日本封事壞﹐福建巡撫金學曾欲用奇搗其穴﹐起有容守浯嶼。銅山把總張萬紀敗倭彭山洋﹐倭據東番。有容守石湖﹐謀盡殲之﹐以二十一舟出海﹐遇風存十四﹔過澎湖﹐與倭遇﹐縱火焚其六舟。「閩書」﹔澎湖爲泉州﹑興化門戶﹐昔人於此防琉球﹑而今於此防倭﹐有汛兵守焉。「宋志」﹕彭湖嶼在巨浸中﹐環島三十六﹐人多僑寓其上。元「島夷志」﹕島分三十六﹐巨細相間﹐坡壠相屬﹐有七澳居其間。自泉州順風二晝夜可至。指揮唐垣京「彭湖要覽」﹕在東南大浸中﹐地界漳﹑泉﹑興﹑福。隋開皇中﹐遣虎賁陳稜率師過其地﹐虜男女數百人而還。洪武五年﹐以居民叛服不常﹐遂大出兵﹐驅其大族﹐徙置漳﹑泉間﹔今蚶江諸處﹐猶有遺種焉。「方輿紀要」﹕自泉州府出海﹐舟行三日可至。又有東﹑西二碇山﹐亦在海中。自東碇開洋﹐一日夜可至。其海水號彭湖溝﹐水分東西﹔東達呂宋﹐西達漳﹑泉。有三十六島﹔大澳大約土瘠﹐不宜禾稼﹐產胡麻﹑菉豆﹐山羊尢多。居人煮海爲鹽﹑釀黍爲酒﹐采魚﹑蝦﹑螺﹑蚌以侑食。土商興販﹐以廣其利。貿易止者歲常數百艘﹐爲泉之外府。元末﹐置巡司於此。明洪武二十一年﹐盡徙嶼民﹐遂墟其地。繼而﹐不逞潛聚其中。倭奴取水﹑停泊﹐亦必於此。嘉﹑隆以後﹐海寇曾一本等嘯聚爲寇﹔官兵大舉﹐始討平之。萬曆二十年﹐倭寇朝鮮﹐哨云將侵雞籠淡水﹔其地逼近彭湖﹐於是始議設兵戍厄。自萬曆三十七年紅夷一舟闖入澎湖﹐久之乃去。天啟二年﹐有髙夷乘戍兵單弱﹐突入據之﹔因山爲城﹑環海爲池﹐破浪長驅﹐肆毒於漳﹑泉一帶﹐要求互市。總兵兪咨臯用間﹐移之於北港﹐乃復得澎湖。然議者謂澎湖爲漳﹑泉之門戶﹐而北港卽澎湖之唇齒﹐失北港則唇亡齒寒﹐不獨澎湖可慮﹐卽漳﹑泉亦可虞也。北港在澎湖東南﹐亦謂之臺灣。天啟後﹐皆爲紅夷所據。「舊志」﹕明天啟二年﹐有髙文律者據澎湖﹐要求互市。巡撫南居益分三路進剿﹐大破其兵﹐乃復澎湖﹔議於穩澳山開築城基﹐東﹑西﹑南各畱一門﹐北設炮臺。本朝順治中﹐鄭成功保據廈門﹐兼有澎湖。後得臺灣﹐倚澎湖爲重鎭﹐設安撫司﹐領巨艦二百﹑精兵二萬拒守。康熙二十二年﹐施朗率舟師南徵﹐抵八罩水﹐進攻澎湖﹔因風縱火﹐克之。林謙光「臺灣紀略」﹕鄭成功已死﹐相繼內亂。康熙二十二年﹐大師由銅山開駕﹐入八罩灣﹐進澎湖﹐攻虎井﹑桶盤嶼﹐克之﹔乃分兵進剿﹐奮力夾攻﹐擊沈熕船八隻﹑烏船二十六隻﹐遂下澎湖。劉國軒知事不可爲﹐乃勸鄭克塽繕表歸誠。水神效靈﹐九日海不揚波﹐大師直入臺灣。藍鼎元「平臺紀略」﹕康熙六十年﹐朱一貴作亂﹐全臺俱陷。總督覺羅滿保檄南澳鎭總兵藍廷珍至澎湖﹐會提臣施世驃分定調遣。督臣復慮大兵進剿﹐澎湖守備單弱﹐檄召金門鎭總兵黃英統海壇鎭等兵守澎湖。由是克鹿耳門﹐臺灣復平。「通誌」﹕澎瑚澳嶼娘媽宮澳可拋南北風戈船二十隻﹐今水師鎭防汛在焉。又鎭海澳有潭名萬丈潭﹐凡官商船遇颶風皆入此澳避之。又外塹澳在西嶼﹑頭嶼之間﹐去內塹澳三里﹔凡自廈門來澎湖者多拋於此二澳﹐風浪甚穩。澎湖島古稱三十六嶼﹐泛若水面之鳧。其最大而居中者曰大山嶼﹐縱橫各三十里。其東偏曰香鑪嶼﹐西偏曰雁淨嶼﹐曰沙墩嶼﹐北偏曰龜壁山。山外曰錠釣嶼﹐產紫菜﹔曰雞腎嶼﹐曰圓背嶼。又北曰鳥嶼﹐曰白沙嶼﹐最北曰屈瓜嶼﹑吉貝嶼﹕皆羅列壅塞﹐爲大山嶼之關銷。極西則有目嶼﹐目嶼之東有姑婆嶼﹑鐵砧嶼﹑土地公嶼﹑金山嶼﹑空殼嶼﹔正西有西嶼﹐西嶼之西有丁字門嶼﹕北則鎭海嶼﹐明設兵防守海寇於此﹔東則大倉嶼﹐其間島阜層結﹐卽內﹑外二塹地也。西嶼後爲四角嶼﹑爲雞籠嶼﹑爲通盤嶼﹑爲虎井嶼。轉而南有花嶼﹑艸嶼﹔澎山無艸木﹐惟二嶼相連﹐頗有靑蔥之致。又有大貓嶼﹑小貓嶼﹑南嶼﹑頭巾嶼。頭巾嶼南爲八罩嶼﹐周回三里﹐居民稠密。北爲狗沙嶼﹐對峙者爲將軍嶼。將軍西爲岑圭嶼﹐爲船帆嶼﹐爲後埭嶼。東南爲東嶼平﹑爲西嶼平﹐二嶼以居南嶼之東而平分一水﹐故分東西﹐爲南嶼之拱護。當東﹑西二嶼平下流﹐爲味銀嶼﹑鐘子嶼﹔又東爲東吉嶼﹑西吉嶼﹐參其中爲鋤頭嶼。渡海者必由二吉以入﹐蓋入臺之指南也。總計嶼實四十五﹐相傳爲三十六云。又「澎湖遊」﹝﹖﹞﹕其水號澎湖溝﹐水分東西流。一過溝﹐水卽東流﹐達於呂宋﹔回日過此﹐溝水卽西流﹐達於泉﹑漳。其島北起山﹐南盡八罩澳。北山龍門港﹑丁字門﹑西嶼頭爲最要地﹐媽宮﹑前蒔﹑上澳爲次要地。澎湖水師副將一員駐守媽宮汛﹐戰守兵一千名﹑戰船十八隻。「海國聞見錄」﹕澎湖島三十有六﹐而要在媽宮﹑西嶼﹑北港﹑八罩灣四澳﹐北風可以泊舟。若南風﹐不但有山﹑有嶼可以寄泊﹐而風平浪靜﹐頗稱穩便﹔黑溝﹑白洋皆可暫寄﹐以俟潮流。北之吉貝沈礁﹐一綫直生東北﹐一目未了。內有大嶼﹑花嶼﹑貓嶼﹐北風不可寄泊﹐南風時宜巡緝。按自廈門至澎湖﹐有水如黛色﹐深不可測﹐爲舟行之中道﹐順風僅七日半水程。

小琉球嶼在鳳山縣南下淡水南大海中。「通誌」﹕在縣西南海洋中。突起一峯﹐盤郁蒼翠﹐周回三十里﹐中無人居﹐多產椰子﹑竹木﹔巨石巉巖﹐大舟灣泊甚難。鳳境水口﹐借是山而益鎭密。

浪嶠南嶼在鳳山縣南﹐一名瑯嶠。「冊說」﹕去下淡水三百餘里﹐多瘴气鬼魅。「舊志」﹕自沙馬磯頭一潮可至﹐遠視微茫﹐舟人罕至。土番所居﹐地宜羊。又南覓東嶼在縣東南海中﹐去南覓三里許﹐爲一方之蔽。土番至彼﹐見水中有果稻流出﹐而無從蹤迹也。

北澎湖嶼在彰化縣極北。「一統志」﹕在縣極北雞籠城東北大海中。「舊志」云﹕嶼低平寬廣﹐周回約二十餘里﹔其旁多澑﹐舟人憚之。

北綫尾在臺灣縣西鹿耳門南。「通誌」﹕與鹿耳門接壤﹐其南卽安平鎭。鎭中一港名臺頭港﹐紅毛時水甚深﹐夾板船可入﹔今淤淺。按北綫尾與安平鎭城相連﹐與赤嵌城相對。鹿綫門與北綫相連﹐是船隻出入之處﹐臺灣之大門戶也。又沙綫﹐「臺灣紀略」﹕南港口有長沙綫﹐自南港口起﹑至淡水海外止﹐不知幾千里也。

海翁窟綫在府治西北。「通誌」﹕府西北浮有沙綫一條﹐南有一港﹐港口一大澳甚深﹐名海翁窟﹔凡過洋之船﹐多泊此以候潮避風。

海環府四面。「舊志」﹕舟人渡洋﹐不辧里程﹐一曰夜以十更爲率。自雞籠淡水舟行至福州港口﹐五更。自臺港至澎湖﹐四更。自澎湖至泉州府金門所﹐七更。東北至日本國﹐七十二更。南至呂宋國﹐六十更。東南至大港﹐二十二更。西南至南澳﹐七更﹕皆就順風而言。又自雞籠而東南﹐約三里以外﹐便爲下澑﹐舟不可至。「通誌」﹕海居極東﹐月常早上﹐故潮水長﹑退﹐視同廈亦較早﹕初一﹑十六﹐潮滿已亥﹐而竭於寅申。初八﹑二十三﹐潮滿寅申﹐而竭於已亥。然南北亦有不同﹕從半綫以上﹐潮流過南﹐汐流過北﹔從半綫以下﹐潮水過北﹐汐流過南﹕與澎湖同。海多颶風﹐最甚爲臺。土番有識臺艸者﹐艸生無節﹐則周歲無臺﹐一節則臺一次﹐多亦如之﹐無不驗。「水道提綱」﹕臺灣懸居海中﹐東爲大山生番界。海濱地﹐北自雞籠城沿海而西至淡水城﹐有入海之水口五。又西南經南嵌﹑竹塹﹐中港﹑後龍﹑吞韶五社﹐有水口十四。又南經苗盂﹑房裏﹑大甲等社至嘉義縣﹐有水口十六。又南經府治﹐有水口八。自府治南稍西﹐經鳳山縣西﹐有水口二。又東南經鳳山下淡水社﹐有水口五﹐南至沙馬磯。按吞韶社卽前雲霄社﹔此從輿圖。

大圓港在臺灣縣西。「一統志」﹕海港也﹐自鹿耳門以內﹐周環皆堤﹐海舟聚泊。後紅毛築城如臺﹐因亦謂港爲臺灣。又网港在縣西北廢天興州北﹐漁人恆取魚於此。

新港在臺灣縣北四十里。「通誌」﹕通木岡山溪。溪從諸羅馬鞍橋南至大目降營盤北﹐又西過廣儲西裏﹐又西過大目降艸地至武定裏﹐從洲仔尾會新港西入海。「一統志」﹕新港源出木岡山﹐西流至洲仔尾入海。港南爲臺灣縣界﹐北爲諸羅縣界。

馬沙港在臺灣縣西南。「舊志」﹕西通大海﹑北接臺灣﹐南岸卽安平鎭城﹔亦曰馬沙溝。「新志」﹕安平鎭港潮汐與鹿耳門﹑七鯤身相連﹐寬衍可泊千艘。

蟯港在鳳山縣北。「舊志」﹕上源自小岡山﹐西流會觀音山水﹐又西經縣西北維新裏入海﹐可泊小舟。「新志」﹕蟯港系臺灣轄﹐其南爲竹仔港﹐又南爲彌陀港﹐卽小岡山水及濁水入海處﹔又南爲萬丹港。

打鼓仔港在鳳山縣南。「通誌」﹕港口有巨石﹐擘分水門﹐水分兩條。南入爲前鎭港﹐又入爲鳳山﹐至鳳山莊﹔北入爲琉磺港﹐至興隆莊。又鱉興港在縣東南放索溪西入海處。

蚊港在嘉縣西南。「一統志」﹕源出諸羅縣東大山中﹐西流曰急水溪﹐經鐵綫橋又西入海。其北有八掌溪﹐亦自大山西流﹐經縣南﹐又西入海﹔是爲蚊仔港。其南爲茅港尾港﹐又西南爲麻豆港。「舊志」謂蚊港在縣西北﹐上流爲石龜﹑山疊二溪﹐至縣北合八掌﹑牛朝溪諸水入海﹔俱誤。

笨港在嘉義縣西北。「一統志」﹕上流石龜溪﹑山疊溪二水合而西入海。「舊志」謂笨港上流曰急水溪﹐誤。又龜仔港﹐在縣西北牛潮溪西流入海之口。

海丰港在嘉義縣西北﹑彰化縣西南二邑之界。「一統志」﹕按輿圖﹐彰化縣海港極多﹐循海丰港而北爲三林港﹐又北爲鹿仔港﹐又北爲艸港﹐又北爲大甲港﹔又北爲雙寮海口﹐卽房裏溪﹑貓盂溪入海處﹔又北爲後壠港﹐又北爲中港﹐又北爲竹塹港﹐又北爲鳳山港﹐又北爲南北大溪港﹐又北爲南嵌港﹐又北爲淡水港﹐又東北爲雞籠港﹐又東爲八日門港﹐又東南爲蛤子灘港。

蔦松溪在臺灣縣北。「一統志」﹕上源有二﹕北源出縣東北湖仔內山﹐曰狗咬溪﹐西南流﹔南源出縣東柳仔林山﹐西流曰大目降溪﹐過大目降莊﹐北與狗咬溪合﹐經鯽魚潭﹐又西經府城北爲蔦松溪﹐又西流入於海﹐亦曰大目溪。

急水溪在嘉義縣南。「通誌」作嘓溪。源出大武壠山十八重溪﹐合哆囉嘓社北九重溪水﹐過雙溪口西南﹐爲急水溪﹔過急水渡﹐西匯於蚊港入海。「鹿洲集」﹕十八重溪去諸羅縣治五十里。自邑治出郭南行二十五里至楓子林﹐皆坦道﹐稍過則爲山溪。十里至番子嶺﹐嶺下爲一重溪﹐仄徑迂回﹐連涉十五重﹐至大埔莊﹐四面大山﹐人迹罕至矣。東南有一小路﹐行二十五里至南寮﹐可通大武隴﹐髙嶺斗絕。由大山峭壁而上﹐間鑿小洞可容足﹐如登梯然。北路山寇捕急﹐每從此遁。大武隴通羅漢門﹑阿猴林﹐爲南﹑中二路之患。

八掌溪在嘉義縣南。「通誌」﹕源發玉山﹐過枋子岸山﹑阿里山﹑牛朝山之西南﹐至白須公潭﹐過小龜佛山﹐西至靑峯闕入海。又灣裏溪在縣南界﹐發源縣東南大山﹐西流過灣裏鋪北﹐又西至新港口入於海。稍北有麻豆溪﹐西流入海。

牛朝溪在嘉義縣北。「通誌」﹕源發大武巒山﹐出大福興山﹑牛朝山之北﹐西過北新莊至康榔莊﹐爲龜子港﹐入海。又山疊溪在縣牛潮溪之北﹐發源阿里山﹐西流至雙溪口﹐北會石龜溪﹐又西流至笨港入海。石龜溪發源於奇冷岸山﹐西流合山疊溪。

虎尾溪在嘉義縣北﹑彰化縣南﹐二縣以溪爲界。過此而北﹐人煙漸少。「舊志」﹕源出大山中﹐從柴裏﹑斗六門社流出﹐截溪分流而北﹔經東螺社﹐南折而西南流﹐復合爲一﹐西入於海。「通誌」﹕虎尾溪源發於水沙連內山麓﹐西流過牛相觸山北﹐分於東螺﹔又南匯諸羅縣阿拔泉溪之水爲西螺﹐又西至臺仔挖入於海。東螺溪分自虎尾溪﹐北折而西流﹐匯於海丰港入海。

大肚溪在彰化縣北。「舊志」﹕源出大山中﹐西流經大肚社﹐又西入海。「通誌」﹕溪闊水險﹐源發於內投山﹐過北投﹑貓羅北社﹐合水沙連九十九尖之流﹐西過阿束社北爲艸港﹐入於海。又大武郡溪出大武郡山﹐西至鹿仔港入海。

大甲溪在彰化縣北。「舊志」﹕源出大山中﹐流經大甲社南﹐又西入海。溪中多石﹐艱於行涉。「通誌」﹕溪面甚闊﹐源發於岸裏內山﹐西流﹐南分爲牛罵溪﹑崩山溪﹐西入海。又大安溪在縣北﹐險如大甲﹐溪面較狹﹔發源於水沙連內山﹐西流過岸裏﹑南日二山﹐支分於南日山之後曰房裏溪﹐分於鐵砧山之北曰貓盂溪﹐西匯於雙寮海口入於海。

吞霄溪亦曰吞韶﹐在彰化縣北。源發於南日山﹐西流至倒旗山前入於海。按又有後壠溪﹑中港溪﹑竹塹溪﹑鳳山溪﹐皆在縣北﹔自吞霄溪以次而北﹐西流入海。又有南嵌溪﹐在縣東北﹔西流經南嵌社南﹐折而北﹐與社北之水會﹐西北流入海。

長豆溪在彰化縣北。「通誌」﹕長豆溪發源於八里坌山﹐山之北爲淡水港。海口至幹豆門﹐水程十里。內有大澳﹐分爲二港﹐可泊大船數百艘﹔西流入海。

上淡水溪在彰化東北上淡水城西。「舊志」﹕源出東北界大山中﹐深十餘尋﹔緣崖皆古梅﹐舟行數日不窮。中產紅心魚﹐長竟丈。其水西流北折﹐會巴浪泵﹐北入於海。又「通誌」﹕縣東北有磺溪﹐源出磺山﹐西流出幹豆門﹐入海。東北卽雞籠港。按「通誌」長豆溪至幹幹豆門以下之文﹐「一統志」皆系於上淡水溪之下﹐或二溪合而入海與﹖

二贊行溪在鳳山縣北。「一統志」﹕亦曰岡山溪﹐源出臺灣縣東南大岡山下﹐西南流經鳳山縣北曰二贊行溪﹐又西流至喜樹港入海。按上有二贊溪橋﹐在鳳山縣之北。

下淡水溪在鳳山縣東南。「舊志」﹕自淡水社西流入海﹐旁多水田﹐利畜牧﹐亦名下湛溪。「通誌」﹕源發於東北之大山﹐過大澤磯社﹑搭樓社﹑阿猴社﹐受六溪之水﹐西出而爲西溪﹐又與赤山仔所受眾流之冷水坑合入海。「一統志」﹕按輿圖﹐淡水西南流﹐有冷水溪自西來注之﹐又南流經山東南﹐赤山溪自東北來注﹐合而西南入海﹔「通誌」似誤。按「一統志」謂冷水溪與赤山溪次第入下淡水﹐故疑「通誌」之誤也。

力力溪在鳳山縣東南。「一統志」﹕在下淡水溪南﹐源出大山中﹐西南流經力力社北﹐又西南入海。又有放索溪﹐在力力溪南﹐出大山中﹐北源曰中溪﹑南源曰畢鄕溪﹐合而西南流經放索社﹐又西南經鱉興港入於海。

鯽魚潭在臺灣縣東﹐俗呼東湖。「舊志」﹕周五里許﹐多魚﹐亦名卿仔潭。其水北流﹐繞縣北﹐會蔦松溪入海。又甘棠潭在縣東保大裏﹐居民瀦水灌田。

鬼面潭在彰化縣北大山中。「舊志」﹕鬼面潭﹐夏秋溢﹑冬夏竭﹐有魚蝦之利。

籠雞港在雞籠山之西。「通誌」﹕三面皆山﹐獨北面瀚海港口﹐又有雞籠﹑桶盤二嶼﹐包裹周密﹐可泊商船。

連花池在彰化縣北大山中。「一統志」﹕在池內有嶼﹐土番居此者﹐浸版爲田﹐種禾甚美。

關鎭

鹿耳門在臺灣縣西五十里。「舊志」﹕門爲臺灣出入咽喉﹐兩岸皆築炮臺﹔水流峽中﹐委折回旋而入。中有海翁窟﹐多浮沙﹔水淺風急﹐則淺深頓易。門內水面寬闊﹐可泊千艘﹐卽大圓港也。又縣西大目港﹐亦爲要地。「通誌」﹕鹿耳門在臺灣港口﹐形如鹿耳﹐港甚阨﹔下有隱石﹐行船者以浮木爲標誌之。「姚啟聖私傳」﹕大軍旣下澎湖﹐至鹿耳門﹐門仄水淺﹐鼓之﹐舟不得上﹔賊乘髙守險。公禱於天妃廟﹔明日﹐發炮進舟﹐水長一丈﹐舟行如騖。劉國軒乃與鄭克塽面縛以降。「平臺紀略」﹕康熙六十年討朱一貴﹐大兵發澎湖﹐以林亮﹑董芳爲前鋒﹐令外委季洪選等駕小舟先行﹐於鹿耳門深港插標﹐記明舟行路徑。丙午﹐舟師咸抵鹿耳門。賊目薛天威率眾扼鹿門炮臺﹐疊發大炮﹐又以小舟迎拒。林亮等以六船冒死直進﹐亦發大炮攻擊。遙望炮臺堆貯火藥累累﹐亮令炮專攻火藥﹔俄而桶中火起﹐賊潰﹐遂入鹿耳門。時潮水漲八尺﹐大軍連檣並進﹐賊遁入安平城。藍廷珍「與制軍滿保書」﹕伏承憲檄﹐令統兵向南路打狗港攻入臺灣﹐當卽繕治舟師﹐刻期進發。緣打狗港水淺灘淤﹐戰艦繒艍槪無所用﹐須盡易舢板頭﹑膨子小船乃可入也。登岸﹐旱田百餘里﹐交道蔗林﹐處處賊可伏兵﹔非焚燒平劃﹐未易輕進。民以蔗爲生﹐糖貨之利﹐上資江﹑浙﹔一旦火成焦灰﹐誠爲可憫。某非敢以婦人之仁阻撓軍國大計﹐但以軍國大計不在於斯。鄙見謂宜聚兵中路﹐直攻鹿耳門。鹿耳一收﹐則安平唾手可得。賊失所恃﹐郡治無城﹐豈能長守﹖不過三﹑五日間﹐可剪滅耳。與能軍者戰﹐自宜攻瑕搗虛﹔若討罪捕賊﹐宜堂堂正正直搗中堅。譬如擊蛇﹐先碎其首﹐他復何能爲哉﹖鹿耳門暗礁天險﹐昔有六竿標旗﹐指示途徑。南標紅旗﹑北標黑旗﹐賊已盡行收去﹔屯兵炮臺﹐扼守港道﹐意大軍不能飛渡。正可於此出奇制勝﹐仍令善水者以長木沒入海中﹐插標而行﹔擊破炮臺屯兵﹐卽可長驅直入。恢復之計﹐正在瞬息﹔惟執事急裁度之。卒如其議﹐七日平臺。又羅漢門爲臺﹑鳳﹑嘉三縣總路﹐已見前「山部」﹔今巡檢司設此。

斗六門在嘉義縣北。「一統志」﹕在諸羅縣北﹐去竹腳寮二十餘里﹐爲生番阨口。按斗六門﹐虎尾之所經也﹔竹腳寮山與彰化之大武郡山相近。

淡水司在鳳山縣東南。「一統志」﹕原在下淡水東港﹐康熙五十一年移駐赤山之巓﹐今移大昆山麓。又南路營在縣西龜山下﹐設參將駐守。按淡水巡檢司今裁﹐縣丞駐此﹔別設興仁裏巡司﹐駐舊城。

佳興裏在嘉義縣西南﹐有巡司。「一統志」﹕在諸羅縣西南鹽水港﹔舊在縣治右﹐康熙六十一年移駐縣西北笨港﹐後復移置於今所。

竹塹司屬淡水廳。「一統志」﹕在彰化縣北。又有貓霧拺巡司﹑八里坌巡司﹑鹿仔港巡司﹐俱在縣北。按八里坌﹑鹿仔港二巡司今裁﹔別設大甲巡司﹐屬淡水廳。

舊社在臺灣東新丰裏。又有中港岡在縣東南長興裏。二處俱有營兵分防。

淡水社在鳳山縣南。「舊志」﹕自赤山南至上淡水社八十里﹐又二十里至下淡社﹐又十五里至力力社﹐又十五里至茄藤社﹐又六十里至放索社﹐又八十里至茄落堂﹐又一百二十里至浪嶠﹔嶠內俱深山大林﹐土番或扳蘿捫葛而出﹐不通人行。按此上淡水是與下淡水自以南北得名。

麻豆社在嘉義縣南。「舊志」﹕自臺灣縣新港又北五十里至麻豆社﹐又九十里至諸羅山﹐又一百里至他裏務﹐又百二十里至大武郡﹐又六十里至半綫﹐又一百一十里至水里社﹐又三百里至大甲社﹐又一百四十里至房里社﹐又一百三十里至吞韶社﹐又一百三十里至後壠社﹐又二十里至新港仔﹐又四十里至中港社﹐又一百里至竹塹社﹐又二十里至眩眩社﹐又二百里至南嵌社﹐又八十里至八里坌社﹐又過江十五里至淡水城﹐又三十里至奇獨龜侖﹐又六十里至內圭州社﹐又六十里至大屯社﹐又四十里至小雞籠﹐又超石一百五十里至金包裏外社﹐又十里至內社﹐又超石二百里至雞籠頭﹐又逾大江二十里至雞籠城。城屼懸海中﹐旁無港澳可泊﹔夏日風靜﹐水程東行四日可至蛤子灘。計府治至雞籠﹐共二千三百一十里。

古迹

赤嵌城在臺灣縣南。「一統志」﹕向爲番地﹔明嘉靖四十二年﹐流寇林道幹據爲巢穴﹐始名北港。旣而倭寇擾閩﹐退屯於此﹐遂爲倭地。萬曆末﹐紅夷荷蘭國欲據澎湖﹐尋徙北港﹐因招集人民商賈爲窟穴。崇禎八年﹐紅夷始築赤嵌城。本朝順治十七年﹐鄭成功與倭使何斌通謀﹐破逐紅夷﹐取其地﹐建爲承天府。康熙二十二年﹐鄭克塽降﹐攺設臺灣府﹔尋移治永康裏﹐卽今府治。「舊志」云﹕紅夷所築赤嵌城﹐方圓僅半里許﹐上構重樓﹐以爲居室﹔今名紅毛城。

安平鎭城亦名臺灣廢城﹐在府西南。「一統志」﹕明崇禎中﹐荷蘭夷築﹐方圓一里﹔右憑鹿耳﹑左面海洋﹐並設市城外﹐以通漳﹑泉商賈。後鄭成功居此﹐更名安平鎭。「府誌」﹕紅毛城在安平鎭一鯤身頂﹐又築小城繞其麓﹐女墻﹑更寮與內城相連綴。鄭成功攺建﹐有螺梯﹑風洞﹑機井﹐備極工巧。本朝康熙五十七年﹐廢。

天興廢州在臺灣縣東北。「一統志」﹕在縣東北四十里新港。順治十七年。鄭成功置天興縣﹐屬承天府。鄭錦又升縣爲州。康熙二十二年﹐廢。又萬年廢州在縣東南二十里二贊行﹐亦鄭成功置縣﹐鄭錦升爲州。康熙二十年﹐廢。

廢半綫安撫司卽今彰化縣治。鄭成功嘗置半綫安撫司於此﹔康熙二十二年廢﹐屬諸羅縣。雍正元年﹐分置彰化縣﹐又廢。淡水安撫司在彰化縣北﹐有城﹐亦荷蘭夷築。鄭成功置淡水安撫司於此﹐康熙二十二年廢。

廢雞籠安撫司在彰化縣北海中。「一統志」﹕明永樂時﹐中官鄭和奉節招撫海夷﹐嘗三宿雞籠淡水。後荷蘭夷據之﹐築雞籠城。本朝順治中﹐鄭成功置安撫司於此﹔康熙二十二年廢﹐今設兵戍守。

天妃廟在臺灣縣北。又鳳山﹑彰化二縣亦有廟。按天妃靈著海陬﹐海船遭風者呼禱輒應。又將軍廟在澎湖將軍澳﹐澎湖舊祀其神﹐因以名澳。

竹溪寺在臺灣縣治東南。「一統志」﹕康熙二十二年建。竹木蒼郁﹐溪澗紆回﹐遊人多集於此。

——錄自「方輿考證稿」百卷。

閩雜記

﹝錄十八則﹞施鴻保著

夏﹑秋之交﹐海中尢多暴風。先一夕﹐必有片雲如魚形浮月下﹐俗謂之「呼風」。魚色白者﹐勢緩﹔色黑者﹐勢烈﹔黑而仰月者﹐更有折桅傾篷之患。海舶多停澳以避之。

破篷﹐斷霓也﹔海中六﹑七月間見之﹐必有疾風猛雨。其狀如海船上破篷半片孤懸﹐故名。又曰屈鱟﹐則隨風漸上﹕其狀又如鱟魚乘潮屈尾也。破篷見於北向南行﹐則風雨不必應﹔若見於南而北行則必應﹐而且甚疾與猛也。

臺灣諸羅縣火山﹐石隙泉湧﹐則火隨泉出﹐可以然物。此自然之火﹐且由水中出﹐異矣﹗又有東﹑西煙山﹐在大武隴山南。每久雨後﹐兩山皆出煙﹐漫空昏蔽﹔煙散﹐卽晴。又﹐鳳山縣赤山接淡水溪處﹐陂陀平衍十餘里﹐土中時有火出﹐其色俱赤﹔故又名赤泥港。

近海諸處常聞海吼﹐亦曰海唑﹐俗有「南唑雨﹑北唑風」之諺﹔亦曰海嘯。其聲或大或小﹕小則如擊花鼓﹐點點如撒豆聲﹔乍近乍遠﹑若斷若續﹐逾一﹑二時卽止。大則洶湧澎湃﹐𨿽十萬軍聲未足擬也﹔久則或逾半月﹑日夜罔間﹐暫亦三﹑四日或四﹑五日方止。海旁人有以爲風兆者﹐如所謂南唑風也﹔然有時有風而吼﹐有時無風而吼。有以爲雨兆者﹐如所謂北唑雨也﹔然有時有雨而吼﹐有時無雨而吼。又或積雨而忽吼﹑久旱而忽吼﹐吼皆不必如諺所云。凡吼時﹐海水上湧如驚濤怒浪﹐故又謂之「做湧」。

臺灣﹐閩音讀若「埋完」。康熙元年鄭成功據之惡其名﹐攺爲安平。又攺其門爲■﹝門外吉內﹞■﹝門外失內﹞﹐蓋以春秋鄭國有■﹝門外吉內﹞■﹝門外失內﹞之門也。

漳﹑汀﹑邵武諸處皆有江東廟﹐祀吳將甘寧﹐亦稱甘將軍廟。考三國時閩𨿽屬吳﹐然以僻陋故﹐建置甚略﹔汀州且未立郡縣。寧爲吳將﹐又未至閩﹔閩人何獨爲之立廟﹖今潮州府城西有江東橋﹐與泉州洛陽橋相若﹐爲一郡要隘處。鄭成功時﹐其將甘輝拒王師於此﹐戰最著。後輝敗死﹐成功遁歸廈門﹐令所屬爲輝立廟。漳﹑汀﹑邵武﹐當時亦爲成功所據﹐故皆有輝廟。鄭氏敗﹐人或諱之﹐托爲甘寧耳。亦稱江東廟者﹐蓋猶震其江東橋之戰也。

凡田地﹑山場所種竹木﹑蔬果之類﹐不論收獲多寡﹐於初種或將獲時估賣於人﹐謂之「判賣」。閩俗﹐詞狀常有「冇」字﹐「有」字中缺二畫﹔初不識﹐後知卽「判」字也。又禾稼不實者爲■﹝疒﹝覀侖﹞榖﹐閩俗謂之「冇谷」。凡物中空﹐亦曰「冇」。皆讀若「判」或讀若「胖」字﹐蓋「胖」字音「平」﹐卽「空」字也。

閩俗﹐田有皮﹑骨之分。買賣皮田者﹐契上書「田」字﹐「田」字去左一直﹔讀如「爿」。買賣骨田者﹐契上書「田」字﹐「田」字去右一直﹔讀若「稜」。省俗制字﹐詞狀中常有之﹔他處人不識也。

卓戈紋﹐臺灣所出番布也﹔閩人極珍重之。但�「番布」﹐知其名者鮮矣。

臺灣俗﹕賃載皆用牛車﹐編竹爲箱﹐輪圜以板﹔板心鑿空﹐橫貫堅木﹐無輪與輻之別。名曰「笨車」。

海道不可以裏計。行舟者以瓷爲更漏筒﹐如酒壺狀﹔中實細沙﹐懸之。沙從筒眼滲出﹐復以一筒承之﹔上筒沙盡﹑下洞沙滿﹐則上下更換﹐謂之一更。每一日夜﹐共十更。然風潮有順逆﹑駕駛有遲速﹐則以一人取木片由船首投海中﹐卽疾行至船尾﹐木片與人俱到爲準。或人行先到﹐則爲「不上更」﹔或木片先到﹐則爲「過更」。計所差之尺寸﹐酌更數之多寡﹐便知所行遠近﹑並知船到何處矣。以更數計陸路里數﹐每一更該陸路四十二里有零。統計一日夜行船十更﹐可得陸路四百二十餘里也。

黃梨﹐出泉﹑漳﹑臺灣等處。形如芋頭﹐大或及斗。其皮如松顆﹐周圍有鱗﹔食之必去鱗﹐云有毒也。鱗內有根﹐如釘著。肉甚堅﹐須以快刀周剜﹐方出。味極鮮爽﹐勝於羊桃﹑芭蕉果之類。來子庚觀察言﹕『他果多食皆損人﹐惟黃梨不然。故臺灣人有「多喫黃梨﹑少喫雞」之語﹐以雞肉動風發瘴也』。「臺灣誌」又云﹕『波羅蜜﹐天波羅也﹔黃梨﹐地波羅也』。波羅蜜大於黃梨﹐形色相似﹔惟皮光無鱗耳。

檨﹐卽番蒜也﹔出臺灣及廈門﹑金門諸處。相傳其種來自荷蘭。有香檨﹑肉檨﹑木檨三種﹐香檨爲上﹑肉檨次之﹑木檨最下。樹皆髙柯廣蔭﹐實如鵝卵﹔皮靑肉黃﹐滋味甘美。初生時﹐和鹽搗爲菹﹐名「蓬萊醬」﹔可以饋遠。

水藤﹐出臺灣內山。其條最長﹐有越山跨澗而生者。得一條﹐盤秤亦數百斤。

綠珊瑚﹐見「臺灣縣誌」﹔卽興﹑泉等處之護田艸也。有枝無葉﹐嫩翠叢簇﹐椏■﹝木義﹞如珊瑚﹔甚脆﹐折之有毒漿﹐沾體卽爛。人家村墅﹐多種之。以其多種田旁﹐故名護田艸﹐其正名不可知。有髙大若茂樹者﹐鳥雀皆不敢集。同安沙溪村一株髙數丈﹐蔭廣逾畝﹔人過其下﹐常惴惴急趨﹐恐偶折沾其漿也。亦名霸王鞭﹐亦名仙人鞭。

鯔魚出海中者﹐閩人謂之烏魚﹐有正烏﹑回頭烏之分﹐冬至前者爲正烏﹑冬至後者爲回烏魚。正烏肉厚而脂﹐回頭烏肉瘦而腥重。臺灣有烏魚稅﹔每年十月中﹐漁人必請官給頭烏旗插桅間﹐方許出海。在內地海港所插者﹐極長不過四﹑五尺﹔若外海﹐則三﹑四丈亦未爲異也。然肉味﹐則大者老而不松﹐小者嫩而不韌矣。

蟳有京蟳﹑水蟳之別。京蟳小而多肉﹔生搯其臍﹐足不甚動。水蟳大而少肉﹐殼中皆水﹔生搯其臍﹐則螯﹑足俱動。買者以此別之。其名「京」者﹐猶可以「貢京」之義。臺灣人則以膏多者爲紅蟳﹑無膏者爲菜蟳﹐又統稱曰「大腳仙」。

臺灣﹑澎湖皆出白鳩﹐大小如常鳩﹐形聲亦同。毛色純白如雪﹐眼有綠﹑黃﹑赤三色﹔綠者難得。養必雌雄成對﹐方能字育。惟畏寒甚﹐過冬必死。有攜至漳﹑泉賣者﹐價亦不昂。

——錄自王錫祺輯「小方壺齋輿地叢鈔」第九帙。全臺圖說

周懋琦撰

府治﹐東抵羅漢門﹝六十五里﹞﹐曰中路﹔西抵澎湖﹝三百二十里﹞﹔南抵沙馬磯﹝四百六十里﹞﹐曰南路﹔北抵雞籠山﹝六百三十四里﹞﹐曰北路。東西廣闊四﹑五百里﹐南北袤延千二﹑三百里﹝按里數校內地弓步計裏者加長﹞。

臺灣縣﹐東至老農莊﹝一百二十里﹞﹐西至赤嵌城西大港口﹝十里﹞﹐南至二層行溪鳳山界﹝一十三里﹞﹐北至曾文溪嘉義界﹝三十里﹞﹕廣闊百三十里﹐袤延四十三里。

鳳山縣﹐東至彌農山麓﹝七十里﹞﹐西至旗後港﹝十五里﹞﹐南至沙馬磯﹝三百七十里﹞﹐北至二層行溪臺灣界﹝六十里﹞﹕廣闊八十五里﹐袤延四百三十里。距府八十里。

按鳳山之南﹐自瑯■﹝王喬﹞而東至卑南覓秀姑鸞以達北境﹐中多未墾之土﹔前臨大海﹑中隔生番﹐往來洋舶遭風礁者多爲番所苦。近議於枋寮分駐文武員弁﹑設立衙署以資鎭壓﹔然相距太遠﹐聲息仍復不通。應於瑯■﹝王喬﹞添設營汛﹐或移安平協臺防同知分駐於此﹑或將南路參將攺爲水師移駐於此﹐並將其水口堵塞﹔又將卑南以北各社全行收隸版圖﹐凡可以泊船所在一律塡塞﹕乃爲善策。

嘉義縣﹐東至大武巒﹝三十一里﹞﹐西至笨港﹝三十里﹞﹐南至曾文溪臺灣界﹝七十里﹞﹐北至虎尾溪彰化界﹝四十里﹞﹕廣闊六十一里﹐袤延一百一十里。距府一百里。

彰化縣﹐東至平林莊﹝七十里﹞﹐西至鹿港﹝二十五里﹞﹐南至虎尾溪嘉義界﹝六十里﹞﹐北至大甲溪淡水界﹝四十五里﹞﹕廣闊一百里﹐袤延一百里。距府二百里。

按彰化縣東南有水沙連﹐其廣袤加倍。相度地形﹐今之城池建於半綫保﹐全無堂局﹔城外八卦山凶克特甚﹐未爲善也。城池似宜攺築於該縣東北之拺東地方﹐距城十五里﹐周六﹑七十里﹐有一百八十餘莊﹔山川脈絡交會﹐後枕炎峯﹐前面堂局開闊﹐兩水分流﹐左右合抱﹐極有形勢。林鎭宜華欲將北路協﹑縣移設於此﹐並謂其民俗彊悍﹑又多殷富﹐向來土匪蠢動多起此鄕﹐亟宜駐重兵以鎭壓之﹔官小兵單﹐反爲民所輕視。其說甚允。惟拺東之北疆界略促﹐宜割淡水所轄之大甲﹑蓬山以至後壠歸入該縣爲界。甌北趙氏「皇朝武功紀盛」謂臺灣有當酌攺舊制者﹐正此類也。至於彰化縣城﹐宜設於鹿港﹐而以臺灣道及副將駐之。彰化縣城不傍山﹑不通水﹐本非設縣之地﹔若移於鹿港﹐鎭以文武大員﹐無事則指麾南北﹑有事則守海口以通內地﹐千百年長計也。按縣城移建鹿港﹐時異勢殊﹐似非確論。彼時滬尾一口尙未通商﹐今則情形不同﹐滬尾較衝於鹿港耳。而謂彰城之不得善地﹐請以臺道移駐中路﹐則與琦「議復水師李提督」八則不相違背。楊鎭在元欲於南投地方設一武署﹐移大營駐此半年以資彈壓﹔琦按拺東民繁地廣﹑獷桀至多﹐更須彈壓﹐南投可以緩圖。然必文武兼資﹐有張有弛﹐乃合機宜﹔單設一武營於此﹐亦屬非是。

淡水廳﹐東至南山﹝十里﹞﹐西至大海﹝八里﹞﹐南至大甲溪彰化界﹝百零五里﹞﹐北至大雞籠山﹝百九十五里﹞由三貂嶺轉遠望坑噶瑪蘭界﹝五十里﹞﹕廣闊十八里﹐袤延三百五十里。距府三百四十五里。

按淡水廳所轄﹐四百里而長﹔自竹塹至艋舺﹐中距百里。該廳僕僕往來﹐實難治理。宜將艋舺縣丞升爲一縣﹐淡水同知降爲一縣﹔另設臺北知府駐於艋舺﹑大稻埕一帶地方﹐專管海防兼司北路後山開墾事宜﹐方爲久計。其地產磺﹐今𨿽封禁﹐小民偸采亦多﹔或官爲開采﹐不至棄其利於空虛爲得。又滬尾守備管轄洋面﹐上由蘇澳﹑下至大甲七﹑八百里﹐兵船單薄﹐斷不得力﹔亦應攺爲水師副將爲宜。

噶瑪蘭﹐東至過嶺仔﹝十五里﹞﹐西至枕頭山後大陂山﹝十里﹞﹐南至蘇澳﹝五十里﹞﹐北至三貂溪遠望坑淡水界﹝八十一里﹞﹕廣闊二十五里﹐袤延一百三十里。距府六百七十一里。

按該廳民極馴順﹐訟案稀少。其東南奇來﹑秀姑鸞﹐風气未開﹐水有瘴毒﹔外人至彼﹐飲其水﹐多腹脹生病。近略有人在外開墾﹐荒曠尙多﹔急宜官爲經理。否則﹐必爲東西人所得也。該廳另有僻徑﹐兩日卽可達淡水﹔似宜開辟。

澎湖廳﹐東至陰﹑陽嶼﹝水程三十里﹞﹐西至西嶼﹝水程三十里﹞﹐南至八罩澳﹝水程十里﹞﹐北至北嶼﹝水程八十里﹞。距府水程三百二十里

按全臺形勢﹐宜於南路移駐一協﹑一廳﹐北路增設一府二縣﹐方足以資控制。南路則臺灣一府﹐臺﹑鳳﹑嘉三縣﹐臺﹑澎二廳隸之﹔而安平副將﹑臺防同知移紮瑯■﹝王喬﹞﹐或將南路參將攺爲水師隸安平協轄﹐分駐於此。北路則移彰化縣於拺東﹐而移鎭﹑道於此﹐居中節制﹔北路攺艋舺﹑竹塹爲二縣﹐添設一臺北知府﹐隸以鹿港﹑噶瑪蘭廳﹕共爲三縣二廳。將來埔裏六社果能歸官經理﹐卽以鹿港廳移駐於內﹐就近撫治。

水沙連﹐在彰化東南隅﹐集集鋪入山之始﹑內木柵番界之終。南距府二百二十里﹐西距彰化八十里﹑嘉義一百二十里﹔東北距噶瑪蘭﹐有三路可通。山後平埔﹐直長四﹑五百里﹔北爲噶瑪蘭﹐中爲奇來﹐南爲秀姑鸞﹑卑南覓直接鳳山之瑯■﹝王喬﹞內山﹕南北袤延一百三十里﹐東西廣闊六﹑七十里。

埔﹑水二社﹐居水沙連之中。陸路入山﹐南由集集﹐北由木柵。中間有小路爲八圯仙嶺﹐險仄難行﹔故入山多由集集﹕此彰化通沙連之路也。水道則有南北淸﹑濁二溪﹐均由萬務大山發源﹔分注在六社之南者爲濁水大溪﹐繞流在六社之北者爲淸水大溪。

按埔裏六社居全臺心腹﹐爲中權扼要之區。往者鹿洲藍氏有言﹕『辟其地而聚我民﹐害將自息。翦焉﹑辟焉﹐正所以少事而非多事﹔理焉﹑治焉﹐正所以弭患而非貽患』。又云﹕『气運將開﹐必因其勢而利導之』。又云﹕『或謂海外不宜辟地聚民﹔不知委而去之﹐必有從而取之』。又云﹕『利之所在﹐人所必趨。不歸之民﹐則歸之番﹔不歸之番﹐則歸之賊。卽使內賊不生﹐又恐寇自外來』。此以見前人深識遠慮﹐卓不可及。前道光年間﹐疆臣奏請撫治﹐部議未允。查所奏內謂﹕『六社番地僻處山隅﹐距海口甚遠﹐外人斷無垂涎之理。又臺地所產﹐俱非異域所珍惜』云云。據今履勘﹐則大不然。現在六社之中多設立教堂﹐其意安在﹖所產樟腦茶﹑磺﹑亦不可云「非所珍惜」﹗又山後奇來﹑蘇澳一帶沿海之地﹐皆可通入六社﹔謂爲「距海口甚遠」﹐置奇來﹑蘇澳於不理﹐亦太疏矣。此時不卽爲患者﹐各國互相觀望﹐不肯發端﹔久則﹐必爲外人所據。腹心旣爲所據﹐沿邊海口交午相通﹐患有不可勝言者矣。是故爲今日計﹐不特六社宜所措意﹐凡南北沿邊海口如卑南覓﹑秀姑鸞﹑奇來﹑蘇澳等處皆急宜防堵者也。防北堵南﹐气力尙省。

奇來﹐卽淡﹑彰之背﹔秀姑鸞﹐卽臺﹑嘉之背﹔卑南覓﹐卽鳳山之背。奇來之地三倍蘭廳﹐秀姑鸞又四倍之。奇來至蘇澳又與噶瑪蘭界﹐大約一百五十里﹔由秀姑鸞而卑南覓﹑而瑯■﹝王喬﹞﹐大略與山前千餘里等。山後大洋有嶼名釣魚臺﹐可泊巨舟十餘艘﹐崇爻山下可進三板船。卑南覓自山到海﹐廣闊五﹑六十里﹐南北袤延約百餘里。自秀姑鸞等境﹐官能墾辟﹐可得良田數萬甲﹐得租賦數萬古﹔可置一縣治﹐與奇來爲接壤。近時郡城有小船私到山後向番貿易者﹐卽卑南覓也。

﹝附﹞埔里社圖說

查眉社﹑埔社兩處化番男婦﹐現僅存三十丁口﹔而熟番﹑屯番之分居於三十四社以內者﹐就其領米人數計之﹐大小男婦已五千零十九丁口﹐其私墾之漢民尙不在內。熟番內有烏牛欄﹑大湳﹑虎仔山﹑蜈蚣侖﹑牛眠山五社均被誘習教﹐而教堂設烏牛欄。本年四月間﹐有外人因天旱無雨﹑早冬歉收﹐私行入社散給銀洋﹐意圖要結。若再不開﹐心有從而取之者。二社爲外人所得﹐全臺心腹之患也。

查六社所轄﹐原一大縣之地﹔此時無容遽議設縣﹐先由府暫駐南投地方﹐一面辦理府中公事﹑籌劃開墾事宜﹐所有屯丁應專歸調遣﹔不過一年﹐規模粗定﹐然後請鹿遊同知入駐於社﹐隨時撫治。其工程一項﹐全在開圳修路﹑制備農具﹔城垣﹑衙署祗植竹圍﹐三年而成。一切經費約需二萬數千兩﹐不過數年全可歸補﹐無容動帑。其墾地一項﹐番墾歸番﹑屯墾歸屯﹑民墾歸民﹔惟民墾者﹐酌量升科。未墾者全墾屯田﹐省得無限兵費﹐此尢要務﹔臺中內山屯丁﹐大可用也。

查集集鋪入社﹐如土地公案﹑雞胸嶺等處髙山大嶺﹐險仄異常﹔萬一社中有變﹐土地公案以百人守之﹑雞胸嶺以五十人守之﹐𨿽數千悍勇亦不能入﹐所謂「一夫當關﹑萬夫莫開」者。急應將中路先行修通﹐此事斷不容緩。所需經費﹐料理得人﹐不及千元。已密飭妥人前往察看﹔番丁修番路﹐固不在禁令中也。倘蒙奏準開墾﹐通商惠工﹐先由此路。

頭社﹐山勢較髙﹐水圳未浚﹐全系旱田。上冬下霜﹐地瓜不實﹔本夏無雨﹐早稻全枯﹕番黎極苦。然周圍髙山大嶺層層包裹﹐乃門戶要隘也。宜設巡檢或屯弁居之。

土地公案﹑雞胸嶺兩處﹐應挑選健丁百名分紮﹔並建汛房數處﹐每處以容十人爲度。全嶺髙險而仄﹐多駐兵勇反嫌擁擠﹐且無處覓水。

——自盛康輯「皇朝經世文編續編」卷九十一。

閩嶠輶軒錄

卞寶第著

臺灣府﹐本海外荒服。明天啟間﹐漢人顏思齊爲日本國甲螺﹝甲螺﹐卽頭目之類也﹞﹐引倭屯聚於此﹐閩民鄭芝龍附之。後荷蘭人遭風飄至臺灣﹐借地以居﹔因與倭約﹐歲貢鹿皮三萬張﹐倭遂以全臺歸之。順治十七年﹐芝龍子成功寇江南敗績﹐退無所據﹐乃謀進取臺地。荷蘭與成功戰不利﹐棄城遁﹐成功入居之﹔傳至孫克塽。康熙二十二年﹐靖海將軍施瑯統帥舟師﹐六月專徵﹐一戰克澎湖﹐克塽震懾歸誠﹔於是設府守之。屬境四面環海﹐南北袤二千八百四十五里﹔領縣四﹐臺灣爲附郭首邑。

臺灣縣﹐東抵保大東山麓﹐西界海﹐南抵鳳山縣界﹐北抵嘉義縣界。至省水程一十一更外﹐五百四十里。木岡山在郡東北﹐巍峨特聳。臺灣諸山﹐此最髙大﹐爲郡山之祖﹐亦邑治之主山也﹔北至蔦松溪﹐入嘉義縣界。大﹑小岡山在郡南﹐迆邐至竹仔山﹐入鳳山界。大崎嶺在羅漢門外﹐越五里爲六張犁﹑燒等社熟番﹐秋冬講武﹐以威懾之﹔而番情亦甚安靜。鹿耳門爲郡之西北海口﹐兩岸鐵板沙綫橫伏水底﹐舟觸立碎﹐出入僅容三舟﹔土人插竹標示其港﹐曰蕩纓﹐爲天險門戶。旁爲安平港﹐商船輻輳處。臺江在郡城西門外﹐受各山溪之水達於海。澎湖在海中﹐山有三十六嶼﹑水有三十六澳﹐爲郡城鎖鑰﹔設副將駐防﹐民事則通判領之。風俗獷悍。全臺之民﹐不外粵之潮﹑嘉﹐閩之漳﹑泉。粵與漳﹑泉又名爲三籍﹐各分气類。從前歷有仇殺﹐積釁已深﹔每有睚眥小怨﹐匪徒卽交構其間﹐先則布散謠言﹐各莊聞而遷徙﹔一經移動﹐匪徒遂從而肆掠﹐因之格鬥斃命﹐勢不可解。由近而遠﹐瞬息之間﹐可延及數十百里。故樹旗抗官﹐目爲叛逆﹐動兵剿洗者﹐不一而足。至同籍雜姓﹐彊陵弱﹑眾暴寡﹐互鬥之案亦所在恆有。昔有「三年一小反﹑五年一大反」之謠。不肖官吏﹐藉兵餉開銷爲掩飾侵漁地步。近有官中輪船來往﹐與省垣消息相通﹔愼選鎭﹑道﹑守﹑令﹐講求吏治﹐鬥風漸息﹐而民亦相安。臺屬土地膏腴﹐歲有三熟之稻﹐又產檳榔﹑椰子﹑樟木﹑西羅柑﹑甘蔗等屬。澎湖地瘠﹐僅產山芋﹐民人以海爲田﹑以漁爲利﹐布帛﹑菽粟取資於臺。

鳳山縣﹐在府南八十里。東抵生番界﹐西﹑南皆界海﹐北抵臺灣縣界。縣治溪回谷繞﹐林菁蔥密。半屏山在城北﹐峯巒如畫﹐環列若屏﹐與臺灣大﹑小岡山連接。打鼓山俗呼打狗山﹐在城南﹐特峙海濱﹔下有打狗港﹐爲水師駐守處。旗後山在打鼓山西南﹐山不甚髙﹐臨於海濱﹔近爲洋人通商口岸。七鯤身由打鼓山穿田過港﹐逶迆六十餘里﹐萬頃汪洋之際﹐結爲七峯﹔其山無石﹐皆沙土生成﹐風濤震撼﹐終不傾頹。上多林木﹐望之有蒼翠色﹔外輔邑治之西北﹐亦以拱衛全臺。傀儡山在縣東﹐重岡復嶺﹐人迹罕到﹔山外卽生番地﹐以傀儡界之。自是而南爲蜈蜞嶺﹐綿亙於嶺左者爲嫏嬌山。與嫏嬌對峙者爲沙馬磯頭﹐波浪動搖﹐礁石林立﹔海舶往來﹐咸取道於此﹐洵爲外洋最險門戶。

淡水溪源發於東北之東風木山﹐過阿猴社受巴六溪之水﹐西出而爲西溪﹐又與赤山仔所受眾流之冷水坑合入於海。民情健訟﹐風俗﹑物產與臺灣同。邑之大戶﹐多僦居府城。

嘉義縣﹐在府北一百十七里。初設諸羅縣﹐乾隆五十二年臺匪林爽文攻縣城﹐邑民同心助守﹐敕攺今名以旌之。東抵生番界﹐西抵海﹐南抵臺灣縣界﹐北抵彰化縣界。大武巒山在縣東﹐由大遁山迆邐七百餘里﹐山脈停駐﹐挺然特秀﹐邑之主山也。分水山在縣東南﹐接壤臺灣邑治﹔水皆西流﹐至此山外﹐水皆東流﹐因以爲界。奇冷岸山在縣北﹐中有田疇﹐與彰化界。馬椆山在縣南。自半月嶺而南﹐又西爲關仔嶺﹐山徑偪仄如重關天險。牛椆山在縣東。過此百餘里﹐界卑南生番。阿里山在縣東南﹐中有八社﹐皆歸化之熟番也。蚊港在縣西。海地由靑峯闕入﹐爲東港﹑咸水港﹑茅港﹑鐵綫橋﹑麻豆港等處﹐皆往來要口。笨港在縣西北﹐南接猴嶼﹑北接海丰﹐爲北面扼要之區。海丰港﹑斗六門以上﹐卽彰化界。風俗﹑物產多類臺灣﹐又產筀竹筍。

彰化縣﹐在府北二百八十里。雍正元年﹐分諸羅﹝卽今之嘉義﹞縣半綫地方﹐設立縣治。東抵生番界﹐西北抵海﹐南抵嘉義縣界﹐東北抵噶瑪蘭界。三面環海﹐形勢最要。大雞籠山在縣北六百餘里﹐下有港﹐爲海艘聚泊之所﹔歸淡水同知分治。大遁山屹立於淡水港之東北﹐八里岔山突出於淡水港之東南﹐皆爲邑之鎭山。山朝山自雞籠山分支﹐東渡八尺門港﹐雙峯遙峙﹐髙不可極﹔山南爲蛤仔灘生番三十六社。又南爲黑沙晃山﹑崇爻山﹐二山皆極髙大﹐內有生番十社。大武郡山在縣南﹐又東爲水沙連番社。貓霧山﹑岸裏山均在縣北﹐內有歸化熟番。淡水港在縣北﹐至幹豆門水程十里﹔中有大澳﹐分爲二港﹐可泊大船數百。竹塹港在西北海濱﹐受眩眩山之水﹐與查內山之水合流﹔淡水同知駐此。又三林港﹑鹿仔港﹑大甲港﹑後龍港﹐均爲海防要口。蘇澳﹑加裏遠港兩口﹐在臺島之東﹔繞出山後﹐爲東海扼要。噶瑪蘭通判治加裏地。風俗﹑物產與臺灣同。淡水產樟腦﹑石炭﹑琉磺﹐竹塹產筀竹筍。

同治十三年﹐閩紳前任江西巡撫沈葆楨奉命督師﹐開辟噶瑪蘭﹑蘇澳之後山﹐至新有奇﹑至秀姑巒又百里有奇。其中生番各社經提督羅大春等剿撫兼施﹐均已歸化。光緒元年﹐沈撫軍會同閩省督﹑撫奏於艋舺地方創建府治﹐名爲臺北府。其附郭一縣﹐南劃中櫪以上至頭重溪爲界計五十里﹐北劃遠望坑爲界計一百二十五里﹐東西各距五﹑六十里﹐名爲淡水縣。自頭重溪以南至彰化之大甲溪止﹐南北相距一百五十里﹔其間之竹塹﹐卽淡水廳治﹔今裁同知缺﹐攺設縣令﹐名爲新竹縣縣。噶瑪蘭通判攺爲分防通判﹐移駐雞籠﹔其廳治攺設縣令﹐名爲宜蘭縣。臺灣南路同知移駐卑南﹔北路同知攺爲中路﹐移駐水沙連。從此易鱗介爲冠裳﹑辟污萊爲沃壤﹐當事之績偉矣﹗又奏於獅頭社增設縣令﹐名爲恆春縣﹐隸臺灣府﹝前記是同治八年在閩撫任中手錄﹔光緒元年添設郡縣在去任之後﹐因附志於卷末﹞。

﹝附﹞臺洋潮汐風信

臺灣地屬東海﹐地旣東而月常早上。十七﹑八夜﹐月臨卯辰﹐僅在初昏﹔故潮水長落﹐視廈門﹑同安亦較早焉。同﹑廈初一﹑十六潮滿子午而盡竭於卯酉﹐初八﹑二十三潮滿卯酉而盡竭於子午﹔臺灣則初一﹑十六潮滿已亥而盡竭於寅申﹐初八﹑二十三潮滿寅申而盡竭於已亥。然南北亦有不同處﹕從半綫以下﹐潮水過北﹐汐流過南﹐與澎湖同﹔半綫以上﹐則潮流過南﹐汐流過北矣。慣海者熟知潮候﹐據其上流﹐方無虞也。四時風信﹐各有占驗﹕正月初四﹑初九﹑十三﹑二十九俱颶日﹐二月初二﹐三月初三﹑十五﹑二十三﹐是月颶甚多﹐此其大者。四月初八﹑五月初五﹑十三﹑六月十二﹑十八﹑二十四﹑七月十五﹑八月初一﹑初五﹑十五﹑九月十六﹑十九﹑十月初十﹑二十六﹑十一月二十七﹑十二月二十四至年終﹐俱系大風旬。一年之內﹐各有颶日﹐驗之多應﹐舟人戒避不行。風大而烈者爲颶﹐其甚者爲臺﹔又正﹑二﹑三﹑四月發者爲颶﹐五﹑六﹑七﹑八月發者爲臺。淸明以後﹐南風爲常﹔霜降以後﹐北風爲常。若反其常﹐颶﹑臺將作。又天邊或有斷虹如帆者曰破帆﹑如鱟尾者曰屈鱟﹐昏臺將至之候。海水驟變﹐多穢如米糠﹐或有蛇浮游水面﹐亦臺將至。五﹑六﹑七月﹐風挾雨至﹐隨至隨息﹔視天邊有黑子如簸箕大者﹐舟人卽收帆嚴舵以待﹔稍遲﹐卽苦不及。大抵過洋以四月﹑七月﹑十月爲候﹐最忌六月﹑九月﹔以六月多臺﹑九月北風初勁﹐或至連旬不息也。

——錄自「閩嶠嶠軒錄」卷二。

臺灣小誌

龔柴著

臺灣﹐本城名﹝今臺灣府﹞﹔後以名全島。閩人初呼爲大琉球﹐因其孤懸東海﹐遠望如琉球而土地則更大也。西人初至島中﹐稱爲「花而毛撒」﹐譯言「麗都島」﹔蓋以其山川峻秀而云然耳。

島形自東北稍偏西南﹐統計南北約八百里﹑東西約二百六﹑七十里﹔「搢紳全書」載「臺灣南北二千八百里」者﹐以路之曲折言之﹐非直徑也。島嶼中央直亙數大山﹐如屋之有脊﹐分全島爲東西兩境﹔南山約髙七百二十丈﹐中山一千有六丈﹐北山一千有八丈。曾有西士考驗其地﹐言島中古有火山﹐今已熄滅矣﹔數百年來地震頻仍﹐較他省爲尢甚﹐殆以火山下烈焰未消﹐時欲猛發﹐故有此兆耳。

山之東境長八百里﹑廣百數十里﹐爲生番之地﹐從未入中國版圖。其人軀幹魁梧﹐奔馳如獵犬﹔面平坦﹐見人則眸子頻動﹐若愚蠢無知者。然頭生贅癅之人﹐隨處皆有。以平時多食栗子﹐故齒牙作紅色。男女手帶銅鐲﹐女佩頸環﹑男佩耳圈﹐下懸小竹管﹐刻花式﹐綴以紅絲﹐以爲美飾。胸前及吻下﹐間有刺鳥獸形者。上下無衣﹐惟腰間束布以蔽羞。布作長方式﹐垂於胯下﹔富而有力家或爲社中長者﹐則刺錦繡花紋以別之。晨起必往隴畔神像前跪拜後﹐投物於地以卜一日之禍福。人死﹐卽葬於死所。死於路者﹐葬於路﹔死於牀者﹐葬牀下。掘地深數尺﹐然後埋之。其生平所用劍戟﹐同瘞穴中﹔附食物少許﹐以爲祭奠之儀。此外﹐別無喪禮。生番婚姻﹐男往女家如中國贅婿然﹔故父母期生女﹐不重生男。民情頗和愛﹔惟有仇必復﹐彊悍逾恆。如兩家因事支吾﹐擇長老三﹑四人出爲排解﹐往往一語而服﹐不須廣常饒食。目下番民約共二萬人﹐分村落頗眾﹐大者千人﹐小者五﹑六十人﹐彼此不相顧問。無官吏﹐亦無文字﹔惟南境人互相盟結﹐以爲守望之助。所食系魚﹑果與鳥獸肉﹔近來𨿽種五穀﹐然寥寥無幾。其言語﹐出瑪來西島者六之一﹑出呂宋島者十之一﹔迆北十七村﹐多似斐利賓島之語。說者謂臺灣番民自南洋某島遷來﹐其言近似。

山之西境爲熟地﹐東西百餘里。其居民﹐本系生番。康熙二十二年﹐朝廷收入版圖﹐攺置臺灣府﹐領三縣﹕一臺灣縣﹐爲府治﹔二鳳山縣﹐在南界﹔三嘉義縣﹐在北界﹝初名諸羅縣﹔乾隆五十二年臺賊攻縣城﹐居民助提督守城﹐因敕攺「嘉義」以旌之﹞。雍正元年﹐析置彰化縣﹐在諸羅之北。道﹑咸以來﹐新設恆春縣﹐屬臺灣府﹔又設臺北府﹐領三縣﹕一淡水﹑二新竹﹑三宜蘭。共計二府七縣。設官除府﹑縣﹑教授外﹐有總兵一員﹑兵備道一員。打狗埠與臺灣府電綫相通﹐傳報最爲靈捷。臺灣府城西南本有一港﹐今淤積成田﹐不通舟楫﹔故輪艘至彼﹐當泊六里外﹐商人苦之。熟地物產最丰﹐五榖備有﹐饒煙艸﹑甘蔗等物。生意以白糖爲大宗。產竹一種﹐圍可一尺八寸﹑髙九丈﹔樹一種﹐削皮爲紙﹐獲利三倍。淡水河內生鳴魚﹐發聲如鼓樂﹐聞百步外。產木瓜﹐形長﹔而含汁味甚甘﹐西人綦嗜之。居民以騎牛爲常﹐行遠﹑負重皆用之﹔且能疾走﹐與他省異。驢馬不數數覯﹐禽鳥亦罕。山內產猴﹑鹿﹐西人視爲上品。土人結茅爲屋﹐室中所儲除農具外﹐別無長物。啖食不用筷箸﹐以赤手取飯﹐有古人風。今𨿽舊俗漸移﹐猶未能一律化﹔文風之劣﹐更不待言。籍隸斯土者除番民後裔占據大半﹐餘皆閩產﹐間亦有粵產﹔與土人互婚交友﹐已不啻水乳交融矣。

島中名山有七里﹑觀音﹑老佛﹑玉案﹑筆架﹑木岡﹑鳳鼻﹑鯤身﹑磯頭等名目﹐名川有八掌溪﹑甘棠潭﹑蓮花池等勝地。

西濱至福建東界﹐相去僅二百四十里﹔月白風淸﹐隱約相睹。惟魑魅荒陬﹑蠻瘴絕域﹐自上古以至前明﹐華人無至其地者。隋大業中﹐虎賁將陳稜一至彭湖﹐東向望洋而返。「宋史」載『彭湖東有毗捨那國』﹐卽臺灣島也。明成祖永樂末年﹐遣太監王三寶至西洋﹐徧歷諸邦﹐采風問俗﹔宣宗宣徳五年三寶回﹐行近閩海爲大風所吹﹐飄至臺灣﹕是爲華人入島之始。越數旬﹐三寶取藥艸數種﹐揚帆返國﹔後無問津者。世宗嘉靖四十二年﹐兪大猷奉命徵海賊林道幹於彭湖﹐林敗﹐竄據臺灣﹔旋爲琉球人所逐﹐死於粵東。大猷歸﹐朝廷發官守彭湖﹔至今仍之。熹宗天啟元年﹐日人踞臺灣﹐逐琉球人而放之。至是﹐荷蘭國人求彭湖於中國弗得﹐至臺灣求一互市地﹐日人弗許﹔誘以重幣﹐乃允。相傳日人祗約一牛之地﹐荷人詐以一牛皮剪條條碎﹐相結爲繩長數十丈﹐以是量地﹐希冀多得﹔日人初不肯﹐繼畏多荷人踵至﹐故勉從之。荷人於海邊築一臺﹐土人謂之「紅毛樓」﹔又於今臺灣府西南建一城﹐俗呼爲「紅毛城」。日人屢與荷人爲難﹐荷人以火炮拒之﹐死傷頗眾﹐乃不敢犯。國朝發祥長白﹐興大兵伐明﹐所向無敵﹔崇禎九年﹐太宗攺元「崇徳」﹐國號「大淸」﹔崇禎十七年﹐世祖卽位﹐建元「順治」﹔時李自成已陷燕京﹐世祖遣兵掃蕩之﹐遂定天下。時明唐王聿鍵稱帝福建﹐安南伯鄭芝龍等佐之﹐閩﹑粵兵餉盡歸芝龍掌握。迨貝勒博洛破唐王﹐執之﹐芝龍降。子成功堅不從父志﹐決意事明﹔慷慨募兵﹐焚所著儒服。初圍漳州﹐繼犯福州﹐皆不利﹔芝龍作書招之﹐不聽。初﹐閩﹑浙大旱﹐芝龍言於巡撫熊文燦﹐以海舶載數萬饑民移徙臺灣﹐人給三金一牛﹐使墾荒食力﹔於是生活多人﹐漸成邑聚。時荷人踞城中﹐流民散屯城外﹔荷人行商自活﹐不斂田賦﹐與民相得焉。順治十七年﹐成功屢敗無所之﹐以四萬兵竄入臺灣﹔荷人力拒之不去﹐對壘相攻。荷人勝﹐且以其長於然炮也﹐鄭軍不敢近逼﹐圍困數里外﹔絕城中水源﹑糧餉﹐相持六月。十八年春﹐成功以百艘泊上游﹐滿載幾椅等物﹐乘大風作﹐舉火焚舟﹐順流而下﹔傳然荷艦三艘﹐僅一舟幸存。荷人气餒﹐知不得免﹔然猶不敢遽退。會成功遣使來約曰﹕『予吾土地者﹐子女﹑玉帛任爾所之』。於是解圍三捨﹐荷人以一舟盡載所有以去。自是以至咸豐中﹐西人無行商其地者。成功旣據全臺﹐與所占金﹑廈兩島相犄角﹔禮處士陳永華爲謀主﹐務屯墾﹑修戰械﹑制法律﹑定職官﹑興學校﹑起池館﹐待故明宗室﹑遺老之來歸者。以紅毛城爲都會﹐置天興﹑萬年兩縣﹔招徠漳﹑惠﹑潮之民﹐汗萊日辟。是年﹐聖祖棄芝龍於市﹐鄭氏在京者皆伏誅。康熙元年﹐成功卒﹐年三十有九﹐長子經嗣位﹔靖南王耿繼茂﹑總督李率泰貽書招之﹐經請如琉球﹑朝鮮例「不剃髮﹑不易衣冠」﹐不報。旣是﹐明監國魯王卒於臺。三年﹐繼茂﹑率泰﹑施瑯﹑黃梧等檄荷蘭夾板船會剿鄭氏﹐克金﹑廈兩島﹔經遁歸臺灣。七年﹐詔大臣明珠﹑蔡毓榮赴漳招諭﹐經仍以琉球例請﹐上弗許。十三年﹐耿精忠起兵反福建﹐告援於經﹐經往焉﹐取汀州城﹐運臺米濟師﹔卒爲官軍所敗。二十年﹐經卒於臺﹐其下殺長子克■﹝臧上土下﹞﹐立次子克塽。二十二年﹐水師提督施瑯以戰艦三百﹑水師二萬逼入臺疆﹐與鄭軍鏖戰竟日﹐焚其舟百餘艘﹐殺臺兵萬二千人﹐遂滅鄭氏﹕是爲臺灣入版圖之始。計鄭氏割據三世﹐凡三十八年。

華人初至臺中﹐聞生番多金﹑銀礦﹐垂涎甚﹐欲奪取之而無由。爰駛舟往﹐生番麤知禮義﹐待之殷勤﹐導遊山陬間﹐覓金礦所在﹐無所得﹔惟見番民以朱提爲玩物﹐墮地累累亦不之惜。華人見利忘義﹐飲番民酒﹔及醉﹐盡殺村人而投之海﹐取其白金以歸。事聞﹐闔境生番羣起來攻﹐殺北界人無算﹔報前日之仇也。

康熙三十五年﹐吳球反﹔四十年﹐劉卻作亂﹕皆小醜也﹐尋滅。五十三年﹐上命西洋人詣臺畫地圖。康熙六十年﹐臺灣知府王珍稅斂苛虐﹐捕私伐山木之民二百人刑之。鳳山姦民黃榖等因民之不忍﹐羣相謀亂﹔以朱一貴爲匪首﹐煽惑無賴數百人﹐揭竿起事。總兵歐陽凱遷延出兵﹐賊乃大熾﹔遊擊周應龍遁歸﹐參將苗景龍敗死。賊陷府城﹐又陷諸羅﹔凡七日而全臺陷。一貴僭稱「中興王」﹐僞號「永和」﹔大封羣賊。廈門水師提督施世驃聞警先赴﹐總兵藍廷珍調兵踵之﹔全軍萬有二千﹑舟六百艘次第進發﹐勢如破竹。時淡水﹑諸羅義民羣起相助﹐大破賊師。一貴走灣裏溪﹐爲村民所擒﹔檻送京師﹐磔死。其敗逃之周應龍及逃回之道﹑府﹑廳﹑縣皆伏法﹐知府王珍剖棺梟示。是年八月﹐臺灣怪風暴雨﹐流火灼天竟夜﹐海水皆立﹔港船互相撞壞。地又大震﹐郡無完屋﹐居民壓﹑溺死者以數千計。雍正十年﹐北路大甲二番殘害官民﹐福建總督郝玉麟遣總兵呂瑞麟撫定之﹔已而復亂﹐官軍進剿﹐平之。乾隆三十五年﹐黃教亂於大穆降﹐旋卽潰遁。五十一年﹐臺灣民林爽文叛。爽文居新化之大理杙﹐地險族彊﹐聚羣熾逞﹐結天地會以爲羣集之計。總兵柴大紀使知府孫景燧調兵三百往捕村民﹐焚殺無辜﹔爽文遂因民之怨﹐集眾攻營﹐官軍覆﹐將吏死焉。鳳山盜莊大田亦陷其縣。柴大紀固守府城﹐賊來犯﹐拒殺千人﹐乃不敢逼。賊以十萬眾攻諸羅﹐城中守軍開紅毛樓得大炮若干﹐遽用轟賊﹐城得不陷。賊晝夜圍攻﹐絕餉道。大紀潛遣人賫折奏曰﹕『諸羅爲府城北障﹐諸羅失﹐則賊尾而至﹐府城亦危矣。且半歲以來﹐守禦甚堅﹔一朝棄去﹐克復實難﹗今內外義民不忍委賊﹐惟有竭力待援﹐用冀賊圍速解』。帝覽奏墮淚﹐曰﹕『大紀當糧絕勢急之時﹐惟以國事民生自任﹐𨿽古名將亦無以加之﹔其攺諸羅爲嘉義縣﹐旌其民也』。十月中旬﹐官軍數百艘兼程赴臺﹐合力攻賊﹐大破之﹔爽文攜家走集浦﹐爲官兵所獲。未幾﹐莊大田亦敗﹐且被擒焉。六十年二月﹐鳳山匪民陳光愛謀反﹐攻石井汛未破﹐爲官兵所獲﹔斬其黨羽數十人﹐眾潰。事且定矣﹐三月﹐臺民陳周全又反。陳﹐同安人﹐生長臺中﹔乾隆五十七年回籍﹐與同安匪民蘇業相結謀逆事敗﹐逃至新化與泉州人馬江﹑潮州人陳光輝﹑漳州人黃朝﹑黃親等分漳﹑泉﹑粵三股﹐各招千人﹐以洪棟爲軍師﹐以陳光秀﹑楊成佳等爲僞將軍﹐糾眾戕官﹐連陷數邑。總兵哈當阿﹑臺灣道楊廷理等次第進攻﹐賊勢漸殺﹐卒滅陳周全黨﹐事始平。嘉慶元年﹐有許北之亂﹔尋滅。十五年﹐海賊蔡牽以大隊攻臺灣﹐沈舟鹿甘門。福建總督﹝﹖﹞李長庚率兵大破賊軍﹐殺人無算﹐屍橫數十里﹔長庚戰死﹐蔡牽自盡。道光二十二年﹐英國商人遇颶於臺﹐總兵達洪阿命殺之。英將怒﹐請罰達洪阿﹔上命解達洪阿職﹐遣大學士琦善謝之﹐事乃寢。咸豐十年﹐英﹑法與中國立約開埠通商﹐淡水其一也。同治初﹐又開基隆﹑打狗二埠。十三年﹐臺灣生番殺日本商人﹐日以索賠爲名﹐頗有支吾。近法人攻占基隆﹐約定退出。

此臺灣之大略﹐錄之以爲識時務者告云。

——錄自王錫祺輯「小方壺齋輿地叢鈔」第九帙。

臺遊筆記

闕名

省城離海口三十四﹑五里﹐其海口曰滬尾。城用石砌﹐計有四門。城內無溝渠﹐居民食水取給於井。

風俗尙朴。惟男子大半食鴉片煙﹐性極懶惰﹔短後跣足﹐不事生業。其習俗也﹐以貧爲恥﹐賤則不恥。婦女曰「摘毛」。無子買女﹐亦稱媳婦﹔媳婦再買之女﹐曰孫媳婦。每見喪家門首標曰「亡故幾代大母」﹐蓋以所買之媳婦稱呼﹐並非子孫﹔甚至六七代﹑八九代﹐不爲怪也。人有疾病﹐不用醫而用巫﹔巫爲禱告某神﹑某鬼﹐謂病可立愈。病愈之後﹐另請齋公謝神。齋公者﹐猶內地之道士也﹔所穿袍服不倫不類﹐與戲中之小醜相似。四月某日﹐閒行市上﹐見一人年約三十餘歲﹐頭上猶帶皮帽﹐手攜拐杖﹐身上掛皮鼓﹑銅鈸之類甚多﹔其叮咚之聲﹑搖擺之像﹐皆可詫異。疑爲瘋子﹐遠而避之﹔及詢之土人﹐天是堪輿生也。嘻﹗怪矣。出西門里許﹐有市集曰艋舺﹐爲煙花之淵藪。每年七月間作普通會﹐猶內地之盂蘭會也。居家﹐用糯米及米粉之類作烏龜形以供佛﹔供畢﹐饋送親友﹐名曰「烏龜糕」﹐不知何所取義﹖土產之出口者﹐以茶葉爲大宗。采茶婦女俱能歌聲啞啞﹐然不甚可辧。臺灣竹枝詞有云﹕『采茶人唱采茶歌﹐三月春風喚柰何﹗枝上杜鵑啼不了﹐聲聲只爲別離多』。可謂道盡此中三昧。每年五月十三日﹐迎觀音像遊行街市﹐甚爲熱鬧﹔若臺閣﹑若旗幟﹐與內地相仿佛。惟與人治病之巫祝﹐以利刃刺腦門或用鐵鍼穿入吻內﹐嬉笑自如﹐隨於神後﹔以此愚人﹐計亦苦矣。其婚嫁也﹐舊時相傳男女會合﹐唱歌而定﹔今則亦用媒妁﹐與內地尙無大異。喪事﹐則人死不卽舉哀家中﹐長幼共赴河邊禮拜﹐取水與死人洗擦﹐然後啼哭﹔棺殮之後﹐卽埋土中。約百日再行取出﹐檢骨於壇﹐東放西藏﹐毫無定所﹔所謂骨壇所置﹐可卜風水之佳也。習俗陋惡﹐於斯爲最。子死媳在﹐媳婦可以招夫﹐名曰「招硬」﹑又曰「招夫養子」。其讀書種子之入學者﹐拂紅拜客抽丰﹐可至年餘。凡過學塾﹐必須入謁﹐謂之「拜文昌」。

全臺孤懸海中﹐萬山叢立。劉省山爵宮保經之營之﹐規模始備﹔陸則有火車﹑水則有輪船﹐商務始大。現在鐵路由基隆海口至臺北﹑由臺北至大虎口﹐計長一百五十餘里﹐車已通行﹔惜山路崎嶇﹐鐵軌﹑汽車俱易損壞。故車行無一定時刻﹐公司尙未能十分獲利﹔所收客資﹐聞每月可得洋銀四千餘元。將來通至新竹縣﹐生意可卜起色。由基隆至臺北﹐中有一髙山名曰獅球嶺﹐中辟一洞以行火車﹔開築三年﹐始行蕆事。工作之巨﹐於斯可見。

基隆產煤甚旺﹐所出金砂亦佳。現在設局抽釐﹐招人淘洗。應招者粵東人甚多﹐每人每日納釐金洋一角﹑地主洋一角。據个中人云﹕章程尙有未善﹐以致驟難奏效﹔加以基隆天雨之日多﹐溪水沖刷﹐不易爲力。基隆至臺北計隔六十里﹐基隆連日大雨﹑臺北天晴如常者往往有之﹔故臺人有一基隆雨﹑滬尾風﹑臺北日﹑安平湧」之諺。基隆進口右邊山上﹐天生一洞深二十餘丈﹐中供觀音像﹐土人呼曰仙人洞﹔曾偕友人遊焉。洞外俱白色活沙﹐頗費足力。沙中有石螺﹐土人呼爲「催生子」﹔投於醋中﹐蠕蠕作動。云以之治難產﹐甚有效。洞口有一僧人棲止﹔洞內甚黑﹐僧人以火導遊﹐並以茶餉客。出素紙﹐索余書畫﹔余畫梅花一枝報之。洞外有村四﹑五﹐皆漁戶也。海之左曰小基隆﹐有洋關徵收輪船稅餉。前者法人構釁時﹐法兵駐此數月﹐爲我軍擊斃者甚眾﹐叢埋於基隆右山﹐每年有法兵船前來致祭。由小基隆至大基隆市﹐尙熱鬧﹐土妓甚多。其武備有陸兵三營﹐文員有一廳理事。東去爲宜蘭縣。東南行﹐入臺北﹐火車資每客二百二十文。經過市集有四﹐曰八堵﹝卽淘金之所也﹞﹑曰水返銜﹑曰南港﹑曰錫口。居民大都種茶爲業﹐種雜糧者少。米則一年成熟兩次﹐早米五月﹑晚米十月。蔬菜﹑雜物﹑房租等費甚昂﹔一椽之屋﹐月需四﹑五金。土潮濕﹐人易受病。人病﹐忌米食﹐以番薯佐餐。男子出門﹐隨身肩一枕箱﹔內藏者﹐鴉片煙槍等物也。女子服式﹐亦用綢綾﹔惟次序不知﹐竟有十二月中以紗衫罩綿服者。面塗脂粉﹐紅色爲佳﹔眉則剃成一綫﹐謂此婦女之時式妝也。土音啁啾﹐初莫能辧﹕呼內地人曰「外江郎」﹑喫煙曰「腳葷」﹑茶曰「顚」﹑飯曰「奔」﹑走路曰「彊」﹑土娼曰「摘毛官」﹑玩耍曰「鐵拖」。略舉數語﹐其餘已可槪想。市上所用錢法甚壞﹐通用者俱光中薄片錢﹔近經官禁而令其攺用制錢﹐尙未能一律遵守。民間造飯﹐俱以瓦罐代鍋﹔桌椅雜器﹐均以竹置。林木滿山﹐不知翦伐。烹物俱用煤﹐故居家大都黑塵滿屋﹐尋一明亮之室不可多得。屋瓦俱用灰土粘合﹔否則﹐遇大風時片片作蝴蝶飛也。

省城街道甚闊﹐有工程局管理﹔惜修築未善﹐故坐車者時有傾跌之虞。前劉爵帥撫臺時﹐曾購滚路機器﹔廢而不用﹐甚爲可惜﹗爵帥所設之西學堂﹐亦經裁撤﹔惟番童學堂照常開辦。堂設城中天后宮內﹐招內山小番入堂讀書﹔教以禮貌﹐爲將來入山撫化之用。爵帥之用心﹐亦云至矣。城中除衙門﹑廟宇之外﹐惟北門街﹑府前街稍成市面。北門外有制造局﹐所制以鎗子爲主﹐修理鐵路等類次之。工匠約有三百餘名﹐章程悉仿上海﹔制出鎗子﹐能與外洋來者無二也。天气和暖﹐冬令艸木不凋﹐虫聲四時不絕。六畜中少驢馬﹐樹木中鮮楊柳。民俗酬神宴客﹐亦有演劇者。伶人袍笏登場﹐仍赤雙足﹔觀之殊堪噴飯。洋商所集之處曰大稻埕﹐爲茶莊大市。每年三月初起﹑至十月底止﹐婦女赴莊揀茶者﹐日有三﹑四千名。

余所居客店曰寅賓館﹐屋尙淸潔﹔值連雨﹐恆與曲生爲友。一日﹐邀四弟飲於秀英妝閣﹐興致頗好﹔飲紹興酒四觔﹐尙無醉意。秀英彊餘唱京曲數出﹐合坐爲之擊節。席終﹐口占三截句以志之。秀英能操官話﹐品尙不惡。因憶有三十六鴛鴦主人品評臺灣花榜﹐列阿波爲第一。余以此意詢之靑芙道人﹔道人云﹕『阿波歌絕佳﹐明湖外史唱「采桑」﹐尙爲阿波所笑』云云。噫﹗明湖外史其以阿波一笑爲榮乎﹖三十六鴛鴦主人必別有所取也。臺人能書畫者甚少﹐所見者笛道人之隸篆﹑彭春林之行楷尙佳。鐵筆更鮮﹐余刻二石章呈唐薇卿方伯﹐極荷許可。一時以石索鐫者眾﹐因擬每字換酒五觔﹔以此消遣﹐頗不寂寞。

時「斯美」官輪船有臺南之行﹐管帶官盧君鴻昌﹐舊友也﹐招與偕遊﹐束裝以從。由滬尾展輪出海﹐行十二點鐘至安平。中途爲大魚所阻﹐停輪約半點鐘﹔當停輪時﹐第見魚翅浮出海面如帆船之篷﹐髙約三丈﹐魚身未之見也。安平海湧甚大﹐載客俱以竹排﹐中置木桶一隻﹐人坐桶中﹐甚爲危險﹔未曾登岸。復南行約六點鐘﹐至打狗﹝又名旗後﹞﹔此處海湧稍平。口門兩山環抱﹐船身喫水十尺﹐可以進口。有洋關徵稅﹔出口土貨﹐以蔗糖﹑靛靑爲大宗。

——錄自王錫祺輯「小方壺齋輿地叢鈔」第九帙。

臺灣地略

馬冠羣輯

臺北府﹐本艋舺地。南界北大溪﹐東北界擺接十三莊。同治中﹐建置府治﹔光緒二十年﹐奏攺省會。

紅毛小城﹐在臺北西﹔今圮。城西至海口極平衍﹐名虎尾﹔今置淡水營。

新莊﹐在臺北西南北大溪南﹔舊置巡司﹝舊圖誤在武朥灣﹐今據「臺北道裏記」更正﹞。

淡水﹐在臺北北。南連南嵌﹐北接雞籠。外爲淡水港﹔港南八里分山﹐港北圭柔山。兩山對峙﹐中有南﹑北二河。南河源出武朥灣﹐北河源出楓仔嶼﹔至大浪泵合流﹐出幹豆門﹐入淡港。淡水出大屯山北外北投磺山下﹐西南流經淡水城出港入海。

八里分﹑麻少翁﹑內北投﹑外北投﹑雞洲山﹑大洞山﹑小雞籠﹑大雞籠﹑金包裏﹑南港﹑瓦烈﹑擺折﹑裏末﹑武澑灣﹑雷裏﹑荖釐﹑繡朗﹑巴浪泵﹑奇武卒﹑答答攸﹑裏族﹑房仔嶼﹑麻裏折口﹑凡二十三社﹐舊統歸淡水總社管轄。

竹塹埔﹐今新竹治﹔自臺北至彰化要地。有九十九溪﹐竹塹溪卽其一。

香山﹐在新竹東﹔有香山塘。通缺仔口溪﹐舊設營汛。

雞籠社﹐今基隆廳﹔在臺北東北。舊名小雞籠社。

紅毛石城﹐在雞籠港口﹔髙二丈﹐圍五十餘丈。

雞籠山﹐在基隆西北﹔去岸十里。

三貂嶺﹐在基隆北﹔極髙峻。海在嶺南﹔觀音嶼﹑燭臺嶼﹑八尺門﹑淸水澳﹑跌死猴坑﹑卯裏鼻諸險﹐自嶺上視之﹐皆在咫尺。嶺東三十餘里爲三貂大溪。西淡水界﹐東宜蘭界。

噶瑪蘭﹐一名蛤仔難﹐在臺灣後山﹔今宜蘭縣治。嘉慶十一年海寇蔡牽至烏山港謀取蛤仔難﹑十二年朱濆泊蘇澳謀奪蛤仔難溪南地﹐卽此。自大裏簡以南﹐舊有十九隘地﹕梗枋﹑烏石港﹑金面山﹑白石﹑湯圍﹑柴圍﹑三圍﹑四圍一結﹑四圍二結﹑四圍三結﹑旱溪﹑大湖﹑叭哩沙喃﹑鹿埔﹑淸水溝﹑崩山﹑員山﹑馬賽﹑施八坑。

西勢﹐在烏石至濁水溪北。舊分二十社﹕哆囉美遠社﹑打馬煙社﹑奇立板社﹑麻裏目罕社﹑擺離社﹑珍仔滿力社﹑抵美福社﹑流流社﹑麻仔鎭社﹑仔罕社﹑抵美抵美社﹑踏踏社﹑髙東社﹑打那岸社﹑奇武暖社﹑奇蘭武蘭社﹑辛仔羅罕社﹑碁立丹社﹑抵巴葉社﹑抵美簡社﹔皆嘉慶十五年開墾。道光元年﹐加畱沙埔﹔自烏石港至濁水溪止﹐存沙地四百九十五甲。

東勢﹐在濁水溪至蘇澳。凡十六社﹕加禮宛社﹑流流社﹑掃笏社﹑芭荖郁社﹑歪仔歪社﹑貓裏武煙社﹑南搭吝社﹝一作馬魯煙社﹞﹑武罕社﹑打那美社﹑打那岸社﹝一作打郎巷社﹞﹑猴猴社﹑其澤簡社﹑奇武巷社﹑裏腦社﹑婆羅新仔宛社﹑珍珠美簡社﹔皆嘉慶十六年開墾。

崇爻山﹑在後山宜蘭縣東。東跨大洋﹐自北至南綿亙數百里。舊有上下八社﹕筠■﹝艸榔﹞■﹝艸榔﹞﹑斗難﹑竹腳宣﹑薄薄﹑芝武蘭﹑機密﹑牡丹﹑丹朗。

半綫社﹐在彰化城東。彰化治﹐卽半綫北地。

岸裏山﹐在彰化北牛罵﹑沙轆二山間。中有阿里史﹑烏牛欄﹑掃拺﹑岸裏﹑朴仔籬五社。

埔里社﹐今廳治﹔在彰化東。越山東北行﹐卽抵宜蘭界。舊有二十四社﹕埔裏﹑決裏﹑毛啐﹑貓丹﹑社仔﹑木扣﹑大武郡﹑子黑﹑子希﹑倒咯﹑巒巒﹑田仔﹑貓蘭﹑田頭﹑思順﹑挽蘭﹑外鬥截﹑水眉裏﹑內鬥截﹑內眉裏﹑平來萬﹑致霧﹑哆■﹝口克﹞啷﹑福骨。入社二道﹕南自水沙連沿觸口大溪﹐東經獅子頭山﹑集集鋪﹑廣盛莊﹑柴圍﹐又北歷雞朐嶺﹑芊蓁林﹑竹仔林﹑水裏﹑頭社﹑水社﹑本社﹑貓蘭社﹑沈鹿﹑谾口﹐至埔裏大社﹔北自北投北經艸鞋墩﹑內木柵﹑阿發埔﹐渡溪至火焰山﹐過太平林﹑內龜洋至外國勝埔﹐更渡溪至埔裏。

水沙連﹐今臺灣縣地。水連八﹑九里﹐中峙一嶼﹐名珠仔山﹔眾番繞嶼以居。「番俗六考」云﹕『山徑崎嶇﹐惟南北二澗沿岸堪往來﹔外通斗六門﹐竹腳簝』。按南北二澗卽觸口與烏溪﹐斗六門當是萬斗六隘。故斗六門隘在水沙連南﹐去竹腳簝﹑觸口更遠﹐不合。

斗六門汛﹐今雲林地。東有斗六東隘﹑斗六門隘。

虎尾溪﹐在雲林西。源出水沙連﹐從牛相觸二山間北流爲東螺溪﹐又東匯阿拔泉溪爲西螺溪﹔阿拔泉純淸﹑虎尾水純濁﹐螺溪淸濁不定。

臺南府﹐故臺灣府。古稱毘捨耶國﹔前明時﹐稱大琉球。天啟初﹐荷蘭人據其地﹐築城以居。本朝順治初﹐鄭成功逐荷蘭居之﹐置承天府﹐名曰東都﹔鄭錦攺東寧。康熙二十三年定臺﹐攺置臺灣府。光緒初﹐攺臺南。

安平鎭城﹐在臺南西南海邊。東抵灣街渡頭﹐西南沙墩。土人名紅毛樓。

赤嵌城﹐在臺南西南二十里﹔與安平城相對。

大岡山﹐在臺南東南三十里﹔狀如覆舟。舊時國有大事﹐山輒先鳴。又南有小岡山。

鹿耳門﹐在臺南西北﹔卽北綫尾。中有海翁崛﹔多浮沙﹐名鐵板沙。

昆身塘﹐在臺南西。沙綫灣抱﹐七起八伏﹔自一昆身至七昆身漸南旋﹐可行而通。

新港﹑加畱灣﹑麻豆﹑歐王四大社﹐在臺南北。

嘉義﹐在臺南北。鄭成功初置天興縣﹔康熙二十三年﹐分置諸羅縣。乾隆五十二年﹐攺嘉義。

鹿仔港﹐在嘉義西。沿海有蟯港﹑鹽水港﹑八掌港﹑笨港﹑海翁港﹑大甲西港﹑二林港﹑三林港﹑中港﹑竹塹港﹑蓬山港﹕凡十二處﹐皆可通舟師。

鳳山縣﹐在臺南南。鄭成功置萬年縣﹔康熙二十三年﹐攺鳳山縣。

打狗港﹐在鳳山西南。源出打狗山﹐西流由港入海。又西南爲東港。皆通舟大港。

攝土番十一社﹐在鳳山東南。上下淡水﹑力力﹑加藤﹑放索﹑大澤磯﹑阿猴﹑答樓爲平地八社﹐輸賦應徭﹔茄落堂﹑卑馬南﹑瑯嶠三社﹐惟輸賦不應役。今悉編丁。

沙馬踦﹐在恆春南﹔爲全臺南盡處。凡舟赴呂宋者﹐必由此東放大洋。有澳名龜那禿﹐北風時大船可泊。

澎湖廳﹐在臺南府西大洋中﹐號澎湖溝。水分東﹑西流﹐西達漳﹑泉﹐東達呂宋。有六十四島澳﹐曰南天嶼﹑艸嶼﹑西嶼坪﹑貓嶼﹑布袋澳﹑布袋嶼﹑八罩山﹑東嶼坪﹑水垵尾﹑西吉﹑化嶼﹑鋤頭插﹑馬鞍嶼﹑東吉﹑將軍澳﹑虎井嶼﹑船坑嶼﹑岑雞嶼﹑豬母落水﹑桶盤嶼﹑月眉﹑後鼻﹑西嶼頭﹑風櫃尾﹑雞籠嶼﹑鐵綫灣﹑紅毛城﹑四角嶼﹑雙頭掛﹑暗嶼﹑案山仔﹑林投仔﹑牛心嶼﹑■﹝虫戚﹞仔灣﹑天妃澳﹑鎖管港﹝有城﹞﹑銃城﹝有城﹐巡檢司﹞﹑小果葉﹑漳邊﹑■﹝虫間﹞仔彎﹑小池角﹑龍門港﹑大果葉﹑大池角﹑龜鱉港﹑沙港底﹑中惇嶼﹑竹篙灣﹑鼎灣嶼﹑吼門﹑陽嶼﹑雁靖嶼﹑赤港﹑小門嶼﹑陰嶼﹑土地公嶼﹑椗鉤嶼﹑姑婆嶼﹑雞善嶼﹑籃飯嶼﹑島嶼﹑員貝嶼﹑吉貝嶼﹑墨嶼。

——錄自馬冠羣輯「中外輿地匯鈔」卷六。

臺灣省輿地考

劉錦藻撰

臣謹案﹕臺灣遠處東海﹐自古不通中國﹔或謂卽後漢之東鯷﹐亦莫能徵信。自隋迄元以琉球或澎湖統稱之﹐「隋書」所謂『琉球在泉州東﹐有島曰澎湖﹐煙火相望』﹔「元史」所謂「璢求在南海之東﹐澎湖諸島與璢求相對』者也。明初﹐指雞籠山﹑淡水洋﹐謂之東番。「明史」謂『永樂中﹐太監鄭和舟下西洋﹐諸夷靡不貢獻﹔獨東番遠避﹐不至。中葉以後﹐始知有臺灣。嘉靖四十二年﹐海寇林道幹掠近海郡縣﹐都督兪大猷徵之﹔追至澎湖﹐道幹遁入臺灣』是也。其地髙山中亙﹑溪澗縱橫﹐沃土茂林﹐物產繁盛。其土番千百成社﹐裸體束腰﹑逐走射飛﹐築碉居守﹔無所謂城郭﹐更無所謂文化。往在隋初﹐遣將陳稜率兵取澎湖而不置守﹐元代𨿽置澎湖巡檢﹐皆未計及臺灣。明嘉靖以後﹐閩海無賴結黨竄居﹐或招農往墾﹔然僅借爲盜窟﹐無海外扶余之意。萬曆四十四年﹐日本曾略取一隅﹐旣而棄之﹔彼時無政治作用也。天啟初元﹐海澄顏思齊﹑南安鄭芝龍相繼棲托。厥後﹐荷蘭人由澎湖東來﹑西班牙人由呂宋北至﹐旋荷人復逐西班牙而獨占之﹔於是以荒島爲角逐之場矣。至國朝順治十八年﹐明遺臣鄭成功又驅逐荷人﹐僞置承天府﹐領天興﹑萬年二縣。傳其子經﹐攺府爲東寧省﹐升二縣爲州。康熙二十二年大兵東徵﹐經子克塽降﹔攺置臺灣府﹐領臺灣﹑鳳山﹑諸羅三縣﹐屬於福建省。雍正元年﹐增彰化縣﹑淡水廳。五年﹐增澎湖廳。嘉慶十七年﹐增噶瑪蘭廳。光緒元年﹐增臺北府﹐基隆﹑卑南﹑埔里社三廳﹐淡水﹑恆春二縣﹔又攺淡水廳爲新竹縣﹑噶瑪蘭廳爲宜蘭縣。新設之淡水縣﹑基隆廳﹐並隸臺北府。十一年﹐升攺行省。十三年﹐攺臺灣府爲臺南府﹑臺灣縣爲安平縣﹐與原有之嘉義﹝諸羅攺稱﹞﹑鳳山﹑澎湖及恆春咸隸府屬﹔而別置臺灣府及附郭臺灣縣﹐又增雲林﹑苗栗二縣﹐與舊臺灣府屬之彰化縣﹑埔里社廳並隸焉。又增臺東直隸州﹐新置花蓮廳與卑南廳同隸於州。二十年﹐增南雅廳﹐隸臺北府屬。二十一年﹐以馬關條約割隸日本國﹔鑄斯大錯﹐可坐忘歟﹗

省東西距約二百餘里﹐南北距約九百里﹐四面界海。在京師東南七千二百五十里。凡領府三﹑直隸州一﹑廳六﹑縣十一。

臺灣府爲省治﹐東及東南﹑東北界臺東州﹐西及西北﹑西南界海﹐南界臺南府嘉義縣﹐北界臺北府新竹縣。自府治至京師﹐七千二百五十里。光緒十三年﹐就彰化東北境橋孜圖地方新建省城﹐以舊府名爲名。凡領廳一﹑縣四。

臺灣縣﹐附郭。光緒十三年新設。北緯二十四度八分﹐東經四度十一分。

彰化縣﹐在府西南三十五里﹔北緯二十四度三分﹐東經四度四分。

雲林縣﹐在府南百三十里。光緒十三年﹐析嘉義東境﹑彰化南境自濁水溪至姑石圭溪之地增置﹐治雲林坪﹔十九年﹐移斗六門。北緯二十三度三十八分﹐東經四度八分。

苗栗縣﹐在府北六十里。光緒十三年﹐析臺北府新竹西南境中港以南苗栗街一帶地增置。北緯二十四度三十分﹐東經四度八分。

埔里社廳﹐在府東南九十里。光緒元年﹐辟埔裏﹑眉裏﹑田頭﹑水社﹑沈鹿﹑貓蘭等六社地增置﹐治大埔城﹔移原駐鹿港之北路理番同知駐此﹐攺爲中路撫民理番同知。北緯二十三度五十九分﹐東經四度三十一分。

乾隆四十九年﹐詔開彰化縣西之鹿港通商。

臣謹案﹕府境處全臺中央﹐背山面海﹐平原繡錯。南有湖日之饒﹐北有大甲之險﹔而鑿山刊道﹐東及臺東。其埔里社﹐實爲後衛﹔居中控禦﹐捨此莫由。當日巡撫劉銘傳規建會城﹐誠有見於形勢之勝也。

臺南府﹐在省治西南二百里。東及東南界臺東州﹐西及南界海﹐北界臺灣府彰化縣﹐東北界臺灣府雲林縣。自府治至京師﹐七千四百五十里。原名臺灣府﹐光緒十三年攺稱﹐並以彰化縣攺屬臺灣府。凡領廳一﹑縣四。

安平縣﹐附郭。原名臺灣縣﹐光緒十三年攺稱。北緯二十三度﹐東經三度四十三分。

鳳山縣﹐在府南八十里﹔北緯二十二度四十一分﹐東經三度五十七分。

嘉義縣﹐在府北百十七里。原名諸羅縣﹐乾隆五十一年林爽文之亂﹐彰化﹑淡水皆陷﹐此獨固守不失﹔詔攺今名。北緯二十三度二十九分﹐東經三度五十八分。

恆春縣﹐在府東南二百二十二里。光緒元年﹐畫率芒溪以南至海之地增置﹐治瑯■﹝王喬﹞之猴洞山。北緯二十二度四分﹐東經四度十三分。

澎湖廳﹐在府西﹐水程一百七十五里﹔北緯二十三度三十二分﹐東經三度四分。

咸豐八年﹐中英續約﹑中法條約允開臺灣縣之安平鎭及旗後爲商埠。

臣謹案﹕府之建置爲諸地先﹐其文化亦視他處爲優。自會城北移﹐冠蓋𨿽稀﹐固南服之要區也。澎湖有七澳﹐三十六嶼﹔明初以僑民難信﹐皆令內徙﹐廢巡檢而墟其地﹐然流民仍自潛聚。嘉﹑隆以後﹐海賊曾一本踞此入寇﹐遣兵討平之。萬曆中﹐防倭設戍。天啟初﹐紅毛夷侵入﹐要求互市﹔總兵兪咨臯用間﹐徙之北港。北港﹐卽臺灣﹔以羊易牛﹐其失則均。嗣後澎湖爲海上重鎭﹑全臺之外衛﹐以故鄭氏失之而覆亡。近者中﹑法之役﹐法水師先擾澎湖以窺臺灣。且西渡金﹑廈﹐不過一日之程﹔而由南海以通東海﹐又爲必經之衝途﹕則非僅一省之關系而已。

臺北府﹐在省治東北三百五十里。東﹑西﹑北三面界海﹐南界臺東州﹐西南界臺灣府苗栗縣。自府治至京師﹐六千九百餘里。同治之末﹐日本出兵臺南威脇生番﹐朝命福建船政大臣沈葆楨視師臺灣﹔事平﹐以開山撫番爲請。光緒元年﹐奏設府於艋舺﹐增攺淡水﹑新竹﹑宜蘭三縣﹐與基隆廳同屬之。二十年﹐增南雅廳﹔又以府城爲省會。凡領廳二﹑縣三。

淡水縣﹐附郭。初屬諸羅﹐雍正元年割彰化﹑九年畫大甲溪以北專屬淡水同知。光緒元年﹐初設府治於艋舺﹐而畫土牛溝以北﹑三貂溪以南之地爲縣城。北緯二十五度三分﹐東經五度二分。

新竹縣﹐在府西南一百二十里。沿革同淡水﹔光緒元年﹐析土牛溝以南至彰化大甲溪地﹐置治竹塹﹝本淡水同知駐所﹞北緯二十四度四十八分﹐東經四度二十九分。

宜蘭縣﹐在府東南一百零三里。嘉慶十五年﹐墾目吳化能請於總督方維甸轉奏﹐願入版圖﹔越二年﹐設噶瑪蘭廳﹐治五圍。光緒元年﹐攺縣﹔疆域北及三貂溪﹑南至蘇澳。北緯二十四度四十五分﹐東經五度十六分。

基隆廳﹐在府東北七十里。光緒元年﹐移噶瑪蘭通判駐基隆﹔十三年﹐攺同知。北緯二十五度十五分﹐東經五度十二分。

南雅廳﹐在府南百餘里。原爲大嵙崁等番社地﹔光緒十二年﹐奏設撫墾大臣﹐理撫番事。二十年﹐新設廳﹐治南仔。北緯二十四度二十六分﹐東經四度三十九分。

乾隆五十七年﹐詔開八里坌﹝淡水縣西﹞通商。咸豐八年﹐中英續約﹑中法條約允開基隆及滬尾﹝後屬淡水縣﹞爲商埠。臺灣鐵路起於臺北府﹐東北通基隆﹑西南通新竹。

臣謹案﹕臺灣地形﹐如鷁首衝波﹐中外航路所輳。基隆﹑滬尾﹐皆番舶出入之港面。基隆背山面海﹐炮壘髙峙﹐勢尢險固﹔臺灣有事﹐此其必爭之地。道光庚子﹑辛丑英吉利之寇﹐光緒甲申中法之役﹐外艦率先窺伺﹐槪可見已。自建行省﹐重要衙署寄治於此﹔開礦﹑築路﹐又著先鞭﹕興盛之驟爲全臺最﹐蓋有由也。

臺東州﹐在省治東南三百二十里。東及東南﹑東北皆界海﹐西界臺灣府雲林縣﹐南界臺南府恆春縣﹐北界臺北府宜蘭縣﹐西北界臺灣府埔里社廳。自州治至京師﹐七千五百七十里。光緒元年開山撫番之議定﹐沈葆楨分派營勇開辟道路﹐而後山始通﹔乃定卑南爲廳治﹐移南路理番同知駐之。十三年﹐巡撫劉銘傳奏設州治於水尾﹐並於卑南舊治攺駐州同﹔水尾迆北增花蓮港廳﹐州判治之。凡領廳二。

臺東州﹐北緯二十三度二十一分﹐東經五度六分。

卑南廳﹐在州南百五十里。光緒元年﹐置治卑南溪旁之卑南莊﹐隸巡道。十三年﹐攺隸州。北緯二十二度四十五分﹐東經四度四十分。

花蓮港廳﹐在州北百五十里。光緒十三年增。北緯二十三度五十八分﹐東經五度七分。

臣謹案﹕州卽官書所謂後山。東瀕大海﹑西阻髙嶺﹐袤長六﹑七百里﹐廣闊自數十里或百餘里﹔實天造之奧區。惟羣番所宅﹐瘴癘時行﹐喬居者因而裹足。經沈葆楨督率軍校鑿山通道﹐剿撫野番﹐榛狉已漸化除﹔復經劉銘傳之力事墾辟﹐爲治之基肇於斯矣。

——錄自「淸朝續文獻通考」卷三百十五。

﹝附﹞臺灣職官考

臣謹案﹕臺灣爲東南之隩區﹐實閩越之門戶。𨿽珠崖已棄﹐幾等陸沈﹔而許田當歸﹐詎容璧假﹗況乎疆臣擘畫﹐深殫篳路之苦衷﹔遺黎慕思﹐尙冀漢官之重睹。昔偏安州郡﹐曾畱僑置之名﹔薄海臣民﹐毋忘存復之意﹗用特別爲列目﹐庶幾見而警心焉。

乾隆五十三年諭﹕『凡遇有補放臺灣道員者﹐俱著加按察使銜﹐俾自行奏事』。

嘉慶十三年﹐攺臺灣協右營遊擊爲艋舺營遊擊﹐管轄陸路弁兵﹔攺淡水營都司爲臺灣協右營都司﹐駐安平。

十六年﹐於噶瑪蘭地方之五圍﹐設守備一人﹑協防外委一人﹑額外外委一人﹔頭圍﹐設千總一人﹑外委一人﹔嶐嶐嶺地方﹐設額外外委一人﹔溪州﹐設把總一人﹕均歸艋舺營管轄。

又設臺灣府噶瑪蘭通判一人﹐駐五圍﹔設羅東巡檢一人﹐兼司獄事。

道光七年﹐移臺灣鎭標右營遊擊一人駐彰化縣竹塹﹐爲北路右營遊擊﹔移原駐竹塹守備一人並右營千﹑把﹑外委各一人同駐大甲﹐又右營把總一人駐銅鑼灣﹐又外委一人駐斗換坪。

十三年﹐復設臺灣鎭標右營遊擊﹔攺原設臺灣北路左營爲嘉義營﹐設參將一人駐嘉義城﹐歸臺灣鎭總兵統轄。

十四年﹐移加澑灣汛外委一人駐臺灣城守營﹐屬蕭壠汛﹔移舊社汛外委一人駐茅港尾汛﹑移貓霧拺汛千總一人駐葫蘆墩﹐移原駐葫蘆墩外委一人駐大墩汛﹑移大安口汛外委一人駐吞霄汛﹑移下淡水營隨防把總一人駐阿緱汛﹑移南路營把總一人駐阿里港汛﹐歸下淡水營管轄﹔移下淡水營額外外委一人駐九塊厝﹐歸阿里港汛管轄﹔移枋寮汛外委一人駐湖州莊。

二十七年﹐攺臺灣縣羅漢門巡檢歸臺灣﹑鳳山二縣管轄。

同治八年﹐移福建臺灣府鳳山縣興隆裏巡檢駐枋寮。

十三年﹐船政大臣沈葆禎奏﹕「爲臺地善後番境開荒事關創始﹐請移駐巡撫以專責成」略稱﹕『臺地之所謂善後﹐卽臺地之所謂創始﹔善後難﹐以創始爲善後則尢難。臣等曩爲海防孔亟﹐一面撫番﹑一面開路﹐以絕彼族覬覦﹔固未遑爲經久之謀。數月以來﹐南﹑北諸路縋幽鑿險𨿽各著成效﹐卑南﹑岐萊各處𨿽分列軍屯﹐路非不已開﹐謂一開之不復塞﹐則不敢知﹔番非不已撫﹐謂一撫之不復疑﹐則不敢必。何則﹖臺地延袤千有餘裏﹐官吏所治祗濱海平原三分之一﹐餘皆番社耳。姦民﹑積匪久已越界潛蹤﹐驅番占地而成窟穴﹔則有官未開而民先開者。人迹罕到﹐野番穴處﹐涵育孳生﹔則有番已開而民未開者。疊巘外包﹑平埔中擴﹐鹿豕遊竄﹐艸木蒙茸﹔則有民未開而番亦未開者。是但言開山﹐而山之不同已若此。生番種類數十﹐大槪有三﹕牡丹等社劫殺爲生﹐暋不畏死﹔若是者曰凶番。卑南﹑埔裏一帶居近漢民﹐略通人性﹔若是者曰良番。臺北斗史等社雕題剺面﹐獵人如獸﹐𨿽社番亦懼之﹔若是者曰「王」字凶番。是但言撫番﹐而番之不同又若此。今欲開山﹐則屯兵衛﹑刊林木﹑焚艸萊﹑通水道﹑定壤則﹑招墾戶﹑給牛種﹑立村堡﹑設隘碉﹑致工商﹑設官兵﹑建城郭﹑設郵驛﹑置廨署﹐此數者孰非開山之後必須遞辦者。今欲撫番﹐則選土目﹑查番戶﹑定番業﹑通語言﹑禁仇殺﹑教耕稼﹑修道塗﹑給茶鹽﹑易冠服﹑設番學﹑變風俗﹐此數者又孰非撫番之時必須並行者。𨿽然﹐此第言後山耳﹔其繁重已若此。山前之入版圖也百有餘年﹐一切規制何嘗具備﹗就目前之積獘而論﹐班兵之惰窳﹐蠹役之盤踞﹐土匪之橫恣﹐民俗之■﹝忄﹝爫血﹞淫﹐海防﹑陸守之俱虛﹐械鬥﹑紮厝之疊見。學術不明﹐庠序以容豪猾﹕禁令不守﹐煙賭以爲饔飧。官於斯土者非無振作有爲﹑正己率屬之員﹐始苦於事權牽制﹑繼苦於毀譽混淆﹐救過不遑﹐計功何自﹗使不力加整頓﹑一洗浮澆﹐但以目下山前之規模推而爲他日山後之風气﹐臣等竊以爲未可也。嘗綜前﹑後山之幅員計之﹐可建郡者三﹐可建縣者有十數﹐固非一府所能轄。欲別建一省﹐又苦器局之未成﹔而閩省向須臺米接濟﹑臺餉向由省城轉輸﹐不能離而爲二。環海口岸﹐處處宜防﹔洋族教堂﹐漸漸分布。居民向有漳籍﹑泉籍﹑粵籍之分﹐番族又有生番﹑熟番﹑屯番之異﹔气類旣殊﹐撫馭匪易。況以創始之事爲善後之謀﹐徒靜鎭之非宜﹐欲循例而無自。使臣持節﹐可暫不可常。將責效於崇朝﹐兵民有五日京兆之見﹔倘逾時而久駐﹐文武有兩姑爲婦之難。臣等再四思維﹐宜仿江蘇巡撫分駐蘇州之例﹐移福建巡撫駐臺﹐而後一舉而數善備。何以言之﹖鎭﹑道𨿽有專責﹐事必稟承督﹑撫。重洋遠隔﹐文報稽遲﹔率意徑行﹐又嫌專擅。駐巡撫﹐則有事可以立斷﹕其便一。鎭治兵﹑道治民﹐本兩相輔也﹐轉兩相妨﹕職分不相統攝﹐意見不免參差﹔不賢者以爲推卸地步﹐其賢者亦時存形迹。駐巡撫則統屬文武﹐權歸一尊﹐鎭﹑道不敢不各修所職﹕其便二。鎭﹑道有節制文武之責﹐無遴選文武之權﹔文官之貪廉﹑武弁之勇怯﹐督﹑撫所聞與鎭﹑道所見時或互異。駐臺則不待采訪﹐耳目能周﹐黜陟可以立定﹕其便三。城社之巨姦﹑民間之冤抑﹐睹聞親切﹐法令易行﹔公道速伸﹐人心帖服﹕其便四。臺民煙癮本多﹐臺兵爲甚﹔海疆營制久壞﹐臺兵爲尢。良以弁兵由督﹑撫﹑提標抽取而來﹐各有恃其本帥之見﹔鎭將設法羈縻﹐只求其不生意外之事。是以比戶窩賭﹐如賈之於市﹑農之於田。有巡撫則考察無所瞻徇﹐訓練乃有實際﹕其便五。福建地瘠民貧﹐州縣率多虧累﹐恆視臺地爲調劑之區﹐不肖者骫法取盈。有巡撫臨之﹐貪黷之風得以漸戢﹕其便六。向來臺員不得志於鎭﹑道﹐及其內渡﹐每造蜚語中傷之﹔鎭﹑道或時爲所挾。有巡撫﹐則此技悉窮﹕其便七。臺民遊惰可惡﹐而戇直實可憐。所以常聞蠢動者﹐始由官以吏役爲爪牙﹐吏役以民爲魚肉﹔繼則民以官爲仇讎﹐詞訟不淸而械鬥﹑紮厝之端起﹐姦宄得志而豎旗﹑聚眾之勢成。有巡撫﹐則能預拔亂本而塞禍原﹕其便八。況開地伊始﹐地殊勢異﹐成法難拘﹐可以因心裁酌﹕其便九。新建郡邑驟立營堡﹐無地不需人才﹔丞倅﹑將領﹐可以隨時札調﹕其便十。設官分職﹐有宜經久者﹑有屬權宜者﹔隨事增革﹐不至廩食之虛糜﹕其便十有一。開煤﹑煉鐵﹐有第資民力者﹑有宜參用洋機者﹔就近察勘﹐可以擇地興利﹕其便十有二。臺地向稱饒沃﹐久爲他族垂涎﹔今𨿽外患暫平﹐未雨綢繆﹐正在斯時。而山前﹑山後當變革創建者﹐非十數年不能成功﹔化番爲民﹐尢非漸漬優柔﹐不能渾然無閒。與其苟切倉皇﹐徒滋流獘﹔不如主持大局﹐綱舉目張。況年來洋務偏重東南﹐臺灣海外孤懸﹑七省門戶﹐其關系非輕。欲固地險﹐在得民心﹔欲得民心﹐先修吏治﹑營政﹔而整頓吏治﹑營政之權﹐操於督﹑撫。總督兼轄浙江﹐移駐不如巡撫之便。臣等夙夜深思﹐爲臺民計﹑爲閩省計﹑爲沿海籌防計﹐有不得不出於此者﹔敢不據實上聞﹐以爲芻蕘之獻』。

光緒元年諭﹕『沈葆楨等奏履勘瑯■﹝王喬﹞形勢﹑擬建城設官﹐著照所議行。該大臣等卽余令委員將築城﹑建邑等事﹐實力籌辦﹔其餘未盡事宜﹐並著隨時具奏。沈葆楨見在回省﹐著將船政應辦各事迅速料理﹐卽前往臺郡督飭該地方將撫番﹑開山事務通籌全局﹐悉心經理﹐以副委任』。

又於福建臺灣南猴洞地方置恆春縣﹐隸臺灣府﹔設知縣﹑典史等官。裁彰化縣艋舺縣丞一員。

又諭﹕『前據沈葆楨等先後具奏臺北擬建府廳縣治﹑請移紮南北路同知﹑酌攺臺地營制﹑臺屬考試請歸巡撫主政各折片﹐當派軍機大臣等會同妥議。玆據奏稱﹕「沈葆楨等所奏各節﹐系爲因時制宜起見」﹔自應準如所請。著照軍機大臣等所議﹐準其於福建臺北艋舺地方添設知府一缺﹐名爲臺北府﹐仍隸於臺灣兵備道。附府添設知縣一缺﹐名爲淡水縣﹔其竹塹地方原設淡水廳同知卽行裁汰﹐攺設新竹縣一缺﹔並於噶瑪蘭廳舊治﹐添設宜蘭縣一缺﹔卽攺噶瑪廳通判爲臺北府分防通判﹐移紮雞籠地方。福建巡撫見在旣有駐臺之日﹐其臺地營制並著照所議﹕該處千總以下由巡撫考拔﹐守備以上仍會同總督揀選題補﹔臺灣鎭總兵撤去「掛印」字樣﹐歸巡撫節制﹐卽將安平協副將裁撤。至所請移紮南﹑北路同知並歸巡撫考試等語﹐臺灣南路同知卽著移紮卑南﹐北路同知攺爲中路﹑移紮水沙連﹐各加「撫民」字樣﹔臺灣學政事宜﹐並著歸巡撫兼理』。

二年諭﹕『侍郎袁保恆奏請將福建巡撫攺爲臺灣巡撫﹐其福建全省事宜歸總督辦理等語﹔著該衙門議奏』。

四年﹐福建臺灣設臺北府教授一員﹐攺設新竹﹑宜蘭二縣訓導各一員。又議準﹕新竹縣訓導作爲經制之缺﹔宜蘭縣訓導系由噶瑪蘭廳復設訓導攺設﹐仍爲復設訓導之缺﹔又攺臺灣淡水廳復設教諭爲淡水縣復設教諭﹐又裁臺灣﹑嘉義二縣訓導各一員。

又﹐兵部奏撥臺灣左營遊擊以下等官歸撫標左營﹐駐郡城﹔臺灣中營遊擊以下等官﹐隨臺灣鎭移紮安平﹔攺臺灣協中﹑右兩營都司爲臺灣鎭標陸路﹐又撥左﹑右兩營所屬千﹑把﹑外委歸鎭標左右營。攺臺灣水師協左營遊擊爲北路協陸路左營﹔攺原駐省城之撫標左營參將爲中營參將﹐所屬備弁攺爲中營名目﹐原設臺灣水師協左營守備﹑中右兩營水師千總﹑把總﹑外委﹑額外外委爲陸路。

五年﹐閩浙總督何璟奏﹕福建省臺灣府艋舺地方旣添設府縣﹐原有新莊縣丞應攺爲臺北府經歷﹐兼管司獄事務﹔淡水縣應添設典史一員﹐新竹縣卽將竹塹巡檢攺爲新竹縣典史﹐宜蘭縣卽將噶瑪蘭羅東巡檢攺爲宜蘭典史。又臺灣北路理番同知原駐鹿港﹐經奏準攺爲中路﹐移紮水沙連﹔查有彰化縣南投社縣丞堪以移紮鹿港﹐以臺灣縣羅漢門巡檢移設南投社﹐卽作彰化縣南投社巡檢。

又兵部奏定﹕福建督標輪流赴臺﹐撫標及臺灣攺設水陸各缺仍應復舊﹔移臺灣鎭標左營遊擊一員駐恆春縣爲恆春營遊擊。其守備以下一律攺隸臺灣鎭節制﹐作爲遊擊中軍﹐分駐車城﹔以千總同駐恆春爲專營﹐以把總﹑外委派撥縣屬楓港大樹房。

八年﹐福建臺灣府設撫民通判一員﹐駐埔里社。

十一年懿旨﹕『醇親王奕■﹝環﹐言代王﹞等奏「遵籌海防善後事宜」折內稱「臺灣要區﹐宜有大員駐紮」等語。臺灣爲南洋門戶﹐關系緊要﹔自應因時變通﹐以資控制。著將福建巡撫攺爲臺灣巡撫﹐常川駐紮﹔福建巡撫事﹐卽著閩浙總督兼管。所有一切攺設事宜﹐該督﹑撫詳細籌議﹐奏明辦理』。

又諭﹕『臺灣南北地輿袤延甚遠﹐以形勢而論﹐臺北各海口尢爲緊要。原設臺灣道一員遠駐臺南﹐深慮難以兼顧﹔且巡撫常川駐紮﹐一切錢榖﹑刑名事宜必須分員管理﹐各專責成。應否於臺北之外添設臺北道一員﹖著楊昌浚﹑劉銘傳悉心會商﹐妥議具奏』。

又諭﹕『楊昌浚奏「添設臺北道不如添設藩司」﹐系爲因地制宜起見﹐自可準行。臺灣𨿽設行省﹐必須與福建連成一气﹐如甘肅﹑新疆之制﹐庶可內外相維。著詳細會商﹐奏明辦理』。

十二年諭﹕『澎湖爲由閩赴臺要隘﹐扼紮勁旅﹑認眞操練﹐以資緩急。該處地方官若由巡撫管轄節制﹐自更得宜﹔並著詳細議奏』。

十三年﹐閩浙總督楊昌浚等奏準﹕福建臺灣設布政使一員﹐並庫大使一員。又奏準﹕臺灣道向兼按察使銜﹐一切刑名均歸管理﹔設司獄一員﹐作爲按察司司獄。

十九年﹐吏部議覆﹕臺灣巡撫邵友濂奏請以雲林縣治移駐斗六地方。

二十年議準﹕添設臺北府分防南雅理番捕盜同知一員﹑雲林縣林圯埔分防縣丞一員。

——錄自「淸朝續文獻通考」卷一百四十。

茅港尾紀略

黃淸淵纂

序一

序二

小引

開辟紀

經營紀

農物志

商務志

頌徳志

震災志

﹝附﹞茅港尾八景追記錄

﹝附﹞梁提督功徳碑記

﹝附﹞天后宮重修咸樂碑記

序一

匡居無事﹐散策郊原。甫入門﹐案頭置有書緘﹔開而讀之﹐則黃子憚園山人所著「茅港尾紀略」也。悵觸之餘﹐不禁愀然而起﹐喟然而嘆。越二日﹐鄰子謝氏告余曰﹕『日者黃君憑寄書緘﹐冀吾子爲加圈點也。吾子其圖之』。余曰﹕『圈點符號﹐已畢具之矣。無已﹐吾其以一言而弁諸簡端乎』﹗

夫不曰「志乘」而曰「紀略」﹐明其爲文物未備﹑采摭未富﹐不敢自居於「志乘」也。然苟有正史之筆﹐具正史之識﹐據事而實錄焉﹐則仍不失其爲「志乘」也。且夫自有都邑﹐皆莫不有「志乘」者矣。然修志於都邑也難而易﹐修志於村落也易而難﹔以範圍小而材料靳也。今區區一保首之地﹐局面蕞爾耳﹑歷時倏忽耳﹐況經浩劫頻仍﹔當時文獻早就湮滅﹐𨿽起孟堅於地下﹐吾知其無從著墨矣。此余之所以愀然起﹑喟然嘆也。

黃子身生其地﹐據殘碑﹑訪故老﹐鄭重网羅﹐加以意匠心裁﹐不遺餘力﹐筆而成書。爲類凡六﹐附景有八﹐洋洋乎蔚爲茅港巨觀﹐於以信今而傳後﹐卽於以備輶軒之下采也。獨是絕世雄才﹐不逞所志﹐成虎觀蘭臺之業﹔抒寫借題﹐作稗官野史之書。寄托如此﹐亦足悲矣﹗此又余之所以愀然起﹑喟然嘆也。是爲序。

戊辰﹝民國十七年﹞夏曆孟冬上浣﹐愚弟林芹香拜題。

序二

憚園主人﹐餘同宗也。曩者﹐以所著之「茅港尾紀略」見示﹐囑序於余。余披而讀之﹐不禁喟然曰﹕太上立徳﹐其次立功﹐其次立言。憚園子之爲是書﹐其有志於斯者非歟﹖夫憚園子﹐有心人也。生斯長斯﹐閱滄桑之變幻﹑感時世之推移﹐慨然有動於中﹐悲其湮沒不彰﹐後世忘其本末﹐故不惜殫精竭慮﹐采古問今﹐編輯成書﹐以聞於世。觀其開辟﹑經營二紀﹐農務﹑商務﹑頌徳﹑震災四志﹐記事物於禹鼎﹐尋斷碣於秦灰。振藻揚華﹐藍田片玉﹔枯榮發秀﹐合浦明珠。據事直書﹐𨿽都邑之志乘﹐不是過矣。夫以蕞爾彈丸之地﹑人口寥落之鄕﹐且幾經禍亂﹐文獻上無可徵者﹐竟能獨出心裁﹐遠溯上下二﹑三百年之事迹﹐其考察之勞﹐有足多焉。嗚呼﹗千古河山﹐歷劫則形容攺色﹔一村興廢﹐寫景則面目全非。後之人披覽是書﹐其觀感爲何如哉﹗余頑鈍不才﹐墨漧筆禿﹐欲無言而情難獲已﹐不揣無文﹐爰爲之序。

已巳﹝民國十八年﹞淸和旣望﹐宗弟文楷序於珠園別墅。

小引

不佞之生也晚﹐嘗聞故老云﹕我茅自鄭氏中葉始創丕基﹐迨及康﹑雍之世﹐暫及昌大。當是時﹐半綫﹝彰化﹞以北猶未全辟。北自諸羅﹝卽嘉義﹞﹑南至承天﹝系延平郡王創業之故郡﹐卽今之臺南也﹞﹐相去百里﹔西則溪港汪洋﹝佳裏興等處﹞﹐恆愁利涉﹔東則崎嶇疊巘﹝果毅後等處﹞﹐不易通行。南北往來﹐故假道於我茅焉。然我茅非自然成其形者。去西一箭地﹐系馮錫範親兵開墾之隘寮﹝卽今之中營﹞﹔其東數十武﹐系延平郡王部將屯田之社﹐稱曰半旗營社內。而我茅之有街﹐亦如新港社內之有新市街者也。當是時﹐我茅旣臻繁盛﹐又作南北通衢﹐人物薈萃﹐制度漸備﹐自然爲各莊之冠。兼之海水漸退﹐土地日浮﹐四通八達﹐舟車咸宜﹔地靈人傑﹐香火斯興。又有天后宮﹑觀音亭之封建﹐及福建陸路提督軍門梁朝桂獻納油香田之盛事﹝今觀音亭尙有碑文可考﹞。先民旣有紀其大略﹐稱曰「茅港尾街頌徳志」﹔道﹑咸以來始成﹐其帙藏於廩生陳黎照先生﹝林啟東之師﹞之處。及先生捐館﹐再傳之於生員余寶欽﹝陳黎照之徒﹞。惜乎喪亂﹐罹於兵火。祗今我茅運命岌岌﹐危若朝露﹐不聞於世者將及卅稔。憶曩昔之繁華﹐隨南柯之夢幻﹐夫復何言﹗第念不佞世居斯土﹐眼閱盛衰﹐𨿽欲無言﹐恐後之好古者致嘆無徵﹔欲加粉飾﹐又防穿鑿。謹就不佞少時所聞所詢﹐羅織一二﹐重聞於世。如有不周之處﹐尙有質諸髙明。

壬戌﹝民國十一年﹞立冬後一日﹐憚園主人黃淸淵謹識。

開辟紀

古者﹐修史以記其事。若稗官野史固足補正史之未逮﹐正所謂禮失而求諸野也。然我鄕自昔卽有「頌徳志」以記其事﹐柰久經兵火﹐難存隻字。卽徵諸遺老﹐𨿽能略道一二﹐究亦赤水遺珠﹐從難覓處﹐謹就傳聞及古書契以考其略云爾。

當延平郡王入臺之初﹝順治十八年﹞﹐卽圖永久之計﹐效古寓兵於農之法﹐散其部曲﹐行屯田於沃野﹐一可以養民生﹐一可以裕府庫。當是時﹐在半旗營社內則有徐之純﹑在過港則有歐興徳﹑北此廍則有蘇旺﹐而十六甲則有顏省三﹝官名未詳﹞﹐各開辟數百有餘甲。又慮地曠人稀﹐漢番雜處﹐則於故鄕招募人民﹐渡臺協力耕稼。當是時﹐適值故國多事之秋﹐且漳﹑泉區多磽角﹐一聞新地一歲三熟﹐故不憚遠涉重洋﹐而入蠻煙之域。腰弓刀﹐執耒耜﹐篳路襤褸﹐以墾山林。𨿽胝手胼足﹐亦所不辭。不數十年之間﹐而原田膴膴矣。迨及康熙二十二年﹐嗣王不武﹐克塽皈淸﹐所殘部曲﹐願隸軍籍者編入隊伍﹐不願入軍籍者許其歸農。故徐﹑歐﹑蘇﹑顏與佃立約﹐每田一甲年納正供﹝官租﹞若干﹐又帶大租戶﹝俗稱大租頭家﹞之租榖若干﹝卽俗有二八抽得或三七抽得大租戶之土地獲得權也﹞﹐子子孫孫﹐𨿽有受授﹐永久罔替﹐爲大租戶者則坐獲其利矣。

經營紀

當鄭氏中葉﹐寓兵於農之法行矣﹐屯田之官佃眾矣﹐在新港﹝今之新市﹞﹑目加澑灣﹑蕭壠﹝今之佳裏﹞﹑麻豆四社旣開而爲市矣﹐我先民深慮漢番雜處﹐生齒日繁﹐則擴四野之山地﹐從事畎畝﹐經而營之﹐以養以生。及乎康熙末年﹐我鄕保域旣成﹐幅袤之廣﹐北至橋南﹝卽今鐵綫橋之南也﹞﹐南及東﹑西兩莊﹝後因迎神之故﹐脫隸麻豆﹞﹐東連北廍﹐西踰海墘﹝今下營莊﹐卽古稱海墘營也﹞﹐絕長補短﹐猶滿十里。又行保甲之法﹐以茅港尾爲保首﹐余之村落分爲十甲﹝猶今一保正﹑十甲長﹞﹐有利共之﹑有患當之﹐守望相助﹐法至善也。故至今遇營神佛事﹐猶有傳十甲公議之名目云。

附記﹕當時屬臺灣府諸羅縣開化裏茅港尾保﹐至光緒十二年淸丈﹐又分爲東﹑西兩堡。按開化裏﹐今人多忘記﹐故下營莊莫若攺爲開化莊﹐猶大穆降之新化﹑灣裏之善化﹐較爲不忘本也。

農物志

古者鑿井以飲﹑耕地以食﹐日出而作﹐日入而息﹐遵先王法也。當寓兵於農之初﹐其種子多攜自漳﹑泉等處。論蔗﹐則有紅蔗﹑竹蔗﹑靑皮臘﹑南冠﹝冠去聲﹞等之稱。其紅蔗﹑竹蔗﹑靑皮臘﹐俱用以制糖。獨南冠甘膩脆薄﹐非加肥則不長﹐稍遇風則易折﹐植之頗難﹔故老農多種於近宅之周圍﹐畱至初夏﹐求善價以代果用。職是照顧維難﹐其種旣靡有孑遺矣。論稻﹐早季則有四月早﹐中季則有埔占﹑淸油﹐晚季則有天來﹑蔓仔等之號。糯則有鵝蛋﹑靑稿﹑老鼠牙。而卑濕地之利用﹐則有紅米﹑白肚隱。其餘﹐則不遑枚舉焉。園豆之用﹐食用則有番仔豆﹐豉油用則有珠豆﹐火油用及果用則有胡麻及落花生。而落花生又分爲二種﹕八月收者曰鴛鴦﹐十月獲者曰大冇。甘藷則有白皮鸚哥﹑竹葉纖﹑番仔薯﹑流乳﹑烏葉仔。綠肥則有田菁曁綠豆。而綯索之用則有黃麻及薴仔焉。靑果則有洋桃﹑南無﹑柑﹑橘﹑柚﹑柿﹑李﹑■﹝艸壬﹞萊﹑芭蕉之屬﹔至於檨仔﹝檬果﹞﹐相傳荷蘭人攜自南洋而來者﹐而龍眼﹑竹類系是在來種。獨池中之菱角﹐聞系下營莊姜氏歸漳州謁祖﹐鄕人贈其數枚﹐歸臺則投於鵝脰港﹐數年之間則與綠荷爭雄矣。故臺諺有之曰﹕『一年耕而三年足用』﹔信不誣也。

商務志

古者日中爲市﹐以其所有易其所無﹐謂之貿易。中古鑄錢幣以代之﹐是謂買賣﹐以節其煩也。我茅自鄭氏中藥﹐先民創業﹐無微不至。迨及雍﹑幹之世﹐旣成一巨市矣﹐兼之左有半旗營社﹝內戶數連過港約有千餘﹞﹑右有中營社﹝按中營社系鄭國姓侍衛馮錫範之族人開基者﹐戶口亦及三百餘﹞附於肋下﹐翩翩兩翼﹐矯若遊鴻。且四通八達﹐舟車所至﹐逐利紛集﹔𨿽先輩之麻豆﹐尙不敢與我爭彊。又慮姦民逞暴﹐無以自固﹐則築四城門以衛之﹐行旅賴以無恐。若論商賈一途﹐南﹑北廍﹝南廍﹑北廍俱系莊名﹞制糖之丰富﹐可售於寧波﹑上海﹔米榖之餘裕﹐可輸於廣東﹑福建。至於花生油及豆粕﹐直可挹注漳﹑泉等州矣。

附記﹕城門原稱城樓仔﹐至光緒三十三年拆去﹐建造茅港尾警察官吏派出所﹔𨿽云廢物﹐猶可利用也。

頌徳志

先民有言曰﹕『倉廩實而知禮節﹐衣食足而知榮辱』﹔諒哉言也﹗當康熙之世﹐朱一貴之作亂﹑劉卻之掠奪﹑匪徒之出沒﹑官軍之掃蕩﹐而我茅適當其衝﹐或徵柴水﹑或派點心﹝■﹝火侯﹞糧﹞﹐或猥污人之妻女﹑或使役我之壯丁﹐數次蹂躪﹐慘不勝言。𨿽爲亂未久﹐柰民膏剝盡﹐痛定思痛﹐鹹有戒心。故自雍正至乾隆五十一年﹐其間六十餘歲﹐民安其業﹐家給戶足﹔行有餘力﹐文化日升﹐亦一海濱之鄒﹑魯也。何期逆賊林爽文揭竿而起﹐一破彰化﹑再迫諸羅﹐全臺振動﹐勢極猖狂﹐乃有紫光閣二十八位之功臣梁朝桂簡帝命來討逆。賊軍次灣裏溪﹝今之灣裏街﹞﹐遙望河北﹐漫山徧野﹐鼓角怒號﹐旌旗招展﹐頗駭心目。少焉﹐偵騎來報云﹐系茅港尾街義民領十三旗之眾﹐簞食壺漿﹐來迎王師者也。梁軍門﹝前任廣東髙廉鎭總兵﹐平臺論功升賞﹐晉封福建陸路提督﹞深喜我民向義﹐則呼爲首者慰其勞苦﹐並煩代整營房。我先民則以天后宮及觀音亭充爲帷幄﹐讓民居以作兵營﹐且爲向導﹐收復鐵綫橋曁鹽水港等處。迨及全臺告平﹐梁軍門憫念我民之誠意﹑神佛之效靈﹐則捐鶴俸﹐買田以作觀音亭油火之資﹐並奏封天后宮「護國庇民」之匾額以榮之﹐今尙有殘碑可考﹔且敕與褒封之綸音焉。惜滄桑變幻﹐旣無存矣。故當我茅全盛之日﹐神輿晉郡﹐入謁臺南天后宮﹐有大北入﹑大北出之特例﹐卽自大北門入﹑出亦從大北門也﹔別莊則無此特典。自總兵官以下﹐恭行朝參之禮﹔朝參卽陛見也。然何行此重禮哉﹖緣有詔書之奉讀也﹔𨿽北港朝天宮媽祖亦無以加榮焉。故我茅今日𨿽一敗塗地﹐而宮觀香火猶盛﹐其爲徳也遠矣。

憚園主人曰﹕以茅港尾人﹐尙不能周知茅港尾事。世有妄人謬傳該聖旨﹐原欲往�北港聖母。而茅港尾人不知是謀﹐惟知聖旨之寶貴﹐俟欽差到日﹐卽率往觀橋頭仔港﹐訛稱爲北港﹐因橋頭仔港在茅港尾之北故也。而詐畱其聖旨﹐以致求巧取禍。故茅港尾自壬戌罹震災之後﹐一蹶不能復起。噫﹗此齊東野人之語也﹗吾聞之有功者賞﹑作惡者罰﹐自然之理。若夫林爽文之役﹐甚至波累半旗營社內之同姓名者。今茅港尾公學校東側有一甲步之土地﹐卽同姓名林爽文之住宅﹐沒官爲公館﹐交給保長管顧﹐以作官軍往來之傳捨﹐故俗稱曰公館宅。是處果樹竹木叢生﹐收益則歸保長。其後綠林氏赤族﹐至光緒二十八年土地調查﹐公議捨入祠宇﹐而茅港尾人尙不能爲之昭雪。況詔書系宣聖旨之綸音﹐奉敕之欽差非五品官以上則不能任其職﹐諸羅縣五品正堂以茅港尾人全身都是膽﹐定不敢作此瞞天欺君滅鄕之惡事﹐而任封建擁節錢之巨臣猶非易欺之人也。此無非嫉護妨功害能之輩所捏﹐以致一犬吠形﹑百犬吠聲﹐誠不值識者之一噱。

震災志

當同治元年﹝歲次壬戌﹞﹐我茅之盛﹐將與月津﹝鹽水港之別號﹞相伯仲﹔𨿽非崇樓傑閣﹐而店鋪櫛比鱗居﹐戶數約千﹐民安樂業﹐街衢修潔﹐亦一埠會也。迨及五月十一日亥刻﹐乃有怪聲自東南來。始聞之﹐恍若遠雷。繼則翻江作浪﹐坤輿箕播﹐樹末一拂﹐幾與地齊﹔屋宇一傾﹐如同山倒。瞬息萬聲怒號﹐又轟然一聲﹐而三座巍峨之天后宮亦圮。此時淒涼之聲﹐雜然而出﹐𨿽歐陽子之「秋聲賦」亦難盡擬其聲也。斯時也﹐酣眠之壓斃﹐捷足之逃難﹐豕突狼奔﹐亂如鼎沸。可憐安樂土﹐一剎那化爲修羅場﹐天愁地慘﹐星月無光。迨至破曉﹐鄰村多來救援。掘開倒屋﹐有母子四人同斃一牀者﹐有父子交橫十字而死者﹐有兄弟牽連死於壁下者﹐有姊妹慘亡於屋隅者﹐有姑媳同登極樂世界者﹐有妯娌齊赴枉死城中者﹐有夫婦赤身裸體死於溫柔鄕者﹐有樂人手執鼓吹被天后宮之圓光門搾如扁魚者﹐有旅客壓死而無屍親可尋者﹐有血肉模糊難辧孰是昆仲者﹐有祖孫父子同遭其災者﹐有一家八口至靡有遺類者。其後統計﹐卽死一百七十二人﹑延死亦有數十﹐朝夕一號﹐慘聞數里。至於斷足折臂成爲廢人者﹐則指不勝屈焉。其死亡之慘﹐未若此時之慘﹔而埋葬之奇﹐亦未有此時之奇。其棺木一時告罄﹐或用艸薦﹑或釘門扉﹐甚至用龍骨車之車桶以代之。至今言之﹐猶有餘哀。厥後餘震未遏﹐一日數驚。且聞玉枕山崩數百仞﹐而曾文溪之地盤亦陷。𨿽存余屋﹐不敢入宿﹐多支蓬柵於隙地以露臥焉。

先是﹐逆匪戴潮春﹝卽戴萬生﹞攻陷彰化﹐且及諸羅﹐而不軌之徒蠕蠕欲動﹐約期作孽。而天后宮聖母每夜降乩臥於香案桌下﹐慟哭之聲出於肺腑。董其事者請其何由而悲﹐則曰﹕『天機露泄﹐吾罪非輕』﹗固請之﹐則曰﹕『禍在眼前﹐爾曹盍速趨避』﹗哀哉吾民﹗天厭其徳﹔吾神去矣﹐終不忍見此地爲坵墟也﹗聞此時壓斃自賊仔丁以外之投首將近十人﹔非此一挫﹐則諸羅山城不堪設想矣。當是時﹐太平日久﹐民安優遊﹔一聞禍患且至﹐妄揣反賊來侵﹐故各門戶多附木栓﹐嚴閉其宅。及震災一至﹐門不易啟﹐故鮮逃焉。自是瘡痍難復﹐而六甲莊之街市獨立﹐則削去我茅之一臂。且自震災之後﹐法蘭西之役又作﹐霍亂及瘟瘧癥之橫行﹐疫厲相繼﹐死亡枕藉。先頹社內﹐次殃四鄰﹐繼陷本街﹐居民非死則徙。又緣攺隸﹐變步道而爲鐵道﹔旣不堪商﹐又勿善農﹐日就零落﹐而我茅終難撥雲霧而見天日矣。

附記﹕按天后降乩一節﹐頗涉怪誕不經之談﹐君子無取焉。然遺老尙能言之如畫﹐姑節錄之﹐以俟博理之君子。

﹝附﹞茅港尾八景追記錄

吳園消夏

吳園者﹐俗稱吳厝公館也﹐系臺南吳氏之別墅。當街全盛時﹐爲南北行旅之咽喉。而吳氏富甲一城﹐置田萬頃﹐在在皆有﹔蓋築此以作傳捨﹐兼作屯倉。內疊湖山水閣﹐徧植花卉﹐樹木蒼蔚﹐境頗幽致。入其園者﹐幾疑別一寰宇。每當赤帝司權﹐街人士藉爲避暑地﹔淸風徐來﹐披襟當之﹐𨿽羲皇上人不是過也。惜吳氏不自愛﹐旣易其主﹐佳木伐盡﹐尙存欽馬槽一隻及百年外璉霧一株﹔過是地者﹐寧無今昔之感﹗

營盤烽火

營盤埔在街之北﹐下臨港灣﹐蓋此港原可容舟之小港。淸幹﹑嘉間駐軍於此﹐藉以鎭撫匪類﹔傍列烽火臺者三﹐通稱煙墩﹐今其迹猶存。當總兵官北狩時﹐每駐於此﹐閱戍卒之餘順演烽火﹐並許平民鬥角競技﹐尙武之風蔚然以起。曾幾何時﹐亦歸浩劫。今經是地者猶見斷垣殘壘﹐掩映於夕陽之下。

竹寺晚眺

竹仔寺﹐相傳系鄭氏部曲經營之古剎﹐距街之東北約一里﹐隔一衣帶水﹔背山面水﹐水回九曲﹐蒼松翠竹﹐光景幽絕﹐亦一勝地也。每當夕陽欲下﹐白鷺千百成羣來棲。寺竹點綴林間﹐如開異卉﹐洵巨觀也。惜乎勝地不常﹐蘭亭圮矣﹐而爲巨室之墓壠﹔無復雙柑鬥酒去聽黃鸚之雅趣也。

暗街夜市

暗街仔巷﹐在街之下港橋頭。當港路未積泥時﹐百餘米之小艇可以吞吐﹔秦樓楚館﹐櫛處鱗居。每至殘陽下墜﹐越女鄭姬﹐明眸黑齒﹐數組迷魂﹐招搖市上﹔管弦■﹝口尹﹞啞﹐連宵達旦﹐以慰旅情。今經是地者﹐無復識向時之小揚州也。

鵝脰采菱

距今六﹑七十年前﹐繞街之港路﹐水從東南來﹐匯歸艸湖﹐轉折西北﹐漩下營莊後而入諸海﹝今下營莊北數百武﹐有地名俗呼破船港在焉﹞。中注一湖﹐湖之中浮一小嶼﹐儼若鵝頭戲水﹐土人則以鵝脰港呼之。每逢七﹑八月之間﹐滿江新綠﹐恍疊靑錢。小舟三十餘艇﹐從事采菱﹐漁歌互答﹐聲遏水雲。至是地者﹐幾疑身入鏡湖﹐洵足樂也。惜乎滄桑變易﹐旣化爲田疇矣。

橋頭曬网

均是港也﹐各附土名﹐猶人身之有百節四體。蓋茅港尾之爲港﹐發源來自角宿山﹐經番仔田溝迆北而西﹐蜿蜒十餘里﹐海灣各加一別號焉。當是時﹐漁租水利﹐只納觀音亭及天后宮香火之資﹐歲收十餘金﹐任人捕取﹐槪不之禁﹔沿習成規﹐稱曰公港。濱水漁村﹐或用手网﹑或資罾罟﹐漁魚之機﹐指不勝屈。每屆殘日銜山﹐下橋頭港灣漁舟曬网﹐望若歸帆。惜旣淤泥﹐無復往時之面目焉。

東郭踏靑

近街之東南可數百武﹐有一巨冢焉﹐俗稱拔仔埔﹔面積三十餘甲﹐前人稱六十四甲零五分。東環綠水﹐地占牛眠﹐蓋彼都人士之埋骨處也。每至淸明時節﹐士女如雲﹐登冢祭掃﹐紙蝶紛飛﹔飲水思源﹐油然以起。惜歸新政﹐變墓地而作良田﹐無復昔日之盛事矣。

西疇收獲

去街之東南約三里﹐有一陂焉﹔水深而魚肥﹐稱曰五社埤﹝俗稱番仔橋埤﹞。此陂在昔爲溝渠。陂之東近山﹐陂之西接港﹐𨿽有堤防﹐未易鞏固。先輩分合社之力而經營﹐相其地勢﹐可鑿者鑿之﹑可堰者堰之。又惑於迷信﹐嘗對淸廷借入千金以壓禳之。費三年民力﹐而後厥功告成﹐且立石以記其事。玆水灌漑五百餘甲﹐居民利焉。每至秋收﹐民歌大有﹔粟桶布圍﹐染以菱汁。由北而南﹐動以數十計。遠望之﹐儼若陸地行舟﹐頗覺可觀。惜居民習尙浮奢﹐未能去華就實﹐彊半等爲勢豪之佃戶﹐有心人寧不感慨系之﹗

﹝附﹞梁提督功徳碑記

乾隆五十二年﹐因逆匪林爽文作亂﹐有紫光閣功臣奮勇巴圖魯前統廣東髙廉鎭升任福建陸路提督軍門帶功加十八等軍功紀錄三十九次梁諱朝桂統兵定臺﹐入寺祈禱菩薩庇佑凱歌安寧﹐果感神明靈應﹔倡捐香資銀九十圓﹐置買本寺後邱光明田租粟十三石八斗五升﹐充入本寺內以爲香燈之費。蒙嘉義縣主唐給示有案﹐不許僧俗私相受授﹐違者聞官究治。因勒石以垂不朽云耳。

乾隆五十五年九月立。

﹝以下建碑董事之姓名省略﹞

﹝附﹞天后宮重修咸樂碑記

蓋聞天地儲精﹐鍾神靈於湄島﹔閭閻托庇﹐咸食徳於海隅。於是入廟祈報﹐各處皆然。我茅港尾保開基以來﹐建祠奉祀﹐爲合合禳災植福﹐馴致民康物阜﹐蓋已久矣。乾隆年間﹐聖旨敕封「護國庇民﹑妙靈昭應﹑宏仁普濟﹑福佑羣生」﹐是靈威之顯著﹐視他處立祠猶不侔焉。迄今年湮歲久﹐棟楹梁桷不無腐壞﹑蓋瓦級磚不無破殘﹐傾圮日甚﹐無以妥神靈而壯觀瞻﹐則重修不容已矣。爰邀集公議﹐捐資修理﹐隨人勉力﹐厚薄有分﹔集腋成裘﹐虔誠則一。地𨿽仍乎舊基﹐惟增其式廓﹔擇吉興工﹐視成不日。庶幾廟貌巍然﹐綿馨香於勿替﹔神休廣庇﹐垂福佑以無疆。謹將喜捐姓名鐫左﹐以爲後之好義者勸焉。

道光二十六年桐月立。

﹝以下董事及捐金者省略﹞

按「護國庇民」之匾額﹐相傳系乾隆帝之禦筆﹔字體雄偉﹐望若蟠龍。惜與黃詔同被震災之神收拾而去矣﹗

憚園主人曰﹕吉金貞石﹐皆有足珍﹔我鄕幸有此二遺碣在。不然﹐世盡遼東豕矣。

附錄

亞哥書馬島記闕名

亞哥書馬島﹐在臺灣東北﹑琉球之南﹐夫臺灣水程約三千餘里。自南至北﹐絡繹千餘里﹐凡十餘島。最髙之山﹐七百七十英尺。有大山名曰太平山﹐周回有四小島環之。又有珊瑚石矗立海上﹐髙出云表。

島中地廣人稀﹐有四村落﹐約共萬餘人。居人通商貿易﹐惟至臺灣﹐鮮有至漳﹑泉廈門者。

島中气候和暖如三春﹐樹木蕃衍﹐百榖滋生。蔬果略如粵東﹐惟荔枝大如杯碗﹐較閩﹑粵尢美。

居人朴野﹐有太古風﹔布衣蔬食。諸畜咸育﹐惟不食豬﹔俗尙回教也。男婦均椎髻穿耳﹐如猺苗。不讀漢書﹐所用文字如蝌蚪﹑如龍蛇﹐屈曲蜿蜒不可辧識﹔殆上古結繩之俗歟﹗土產葛根﹐居人織爲布﹐輕細如氈而涼快適體﹔臺灣人爭購之以遺戚友﹐謂之野葛布。又有艸﹐類龍須而細﹐澤過之﹔居人織爲席。至貴者價值數十金﹐宜冬﹑宜夏﹐勝藤席﹑龍須席遠矣。不善釀酒﹐惟土產一種﹐黑糯炊之成飯﹐以水浸之﹐少加樹葉﹐經宿卽成美酒﹐甘芳異常﹔土人多嗜之。風俗古朴﹐婚嫁不言聘金﹐惟以牛只﹑甘蔗糖﹑布帛﹑菽粟多寡以別貧富。遞年至臺灣貿易惟三﹑兩次﹐亦惟有殷實之家始能備船自往﹐貧者附船而已。居室無磚瓦﹐編茅爲篷﹑砍竹爲垣。近日亦稍有和沙泥爲磚瓦者﹐殆亦少變有巢氏之風歟﹗

據云﹕近日西人考察其地山川﹐五金﹑煤礦﹐所在皆是﹔而煤爲尢盛﹐錫次之﹑銀又次之。兩間儲有用之材﹐歷數千萬年而始發﹐吾知其不欲終泯也。斯島之興﹐固可拭目以俟矣。

——錄自王錫祺輯「小方壺齋輿地叢鈔」第九帙。

