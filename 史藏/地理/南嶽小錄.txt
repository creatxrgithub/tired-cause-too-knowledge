《南嶽小錄》﹝唐﹞李衝昭著

○序

衝昭弱年悟道﹐近歲依師﹐洎臨嶽門﹐頻訪靈迹﹐惟求古來舊記﹐希窮勝異之事﹐莫之有者﹐咸云兵火之後﹐其文散失。

遂徧閱古碑及《衡山圖經》《湘中說》﹐仍致詰於師資長者﹐嶽下耆年﹐或得一事﹐旋貯篋笥。今據所得﹐上自五峯三潤﹐古來宮觀藥院﹐至於歷代得道飛升之流﹐靈異之端﹐撮而直書﹐總成一卷﹐目爲《南嶽小錄》。庶道侶遊山﹐得之彼覽﹐粗知靈迹之所自云。時壬戌歲冬十月序。

○敍嶽

南嶽者﹐《周禮職方氏》曰「南嶽之鎭曰衡。」以其分當翼軫﹐光輔紫宸﹐鈐三气之根﹐鈞五靈之徳﹐上列注生之宿﹐下符長育之功﹐稱物平施﹐故謂之衡山。《五嶽眞形圖》

云﹕潛﹑霍﹑廬﹑■麻﹑玉笥﹑洞陽﹑小瀉﹑九疑﹑羅浮等十

山爲之佐命﹐復有神仙聖境﹐曰朱陵洞洞天也。又云「山稟靈气﹐時有異人。」又《福庭志》云「朱陵之天﹐周環七百里﹐七十大峯﹐有五小峯﹐有二壇﹐露光靑玉﹐學道居此﹐度世上升。又靑玉壇﹑洞靈源﹑光天壇﹐悉是福地﹐五嶽作鎭﹐皆有髙眞統治﹐蓋以導雲南﹑養萬物﹑惠羣生者也。」

○五峯﹝祝融峯紫蓋峯云密峯天柱峯石廩峯﹞

祝融峯﹐去地髙九千七百八十丈﹐在諸峯之北﹐最髙﹐擁諸峯而直上。有祝融廟基﹐及靑玉壇﹑光天壇﹑白璧壇﹑雷公池﹑風穴仙梨樹﹑上淸院基。峯之東南﹐有李泌書堂。

紫蓋峯﹐去地髙四千五百丈九尺。其形嵯峨﹐有似麾蓋﹐因以爲名。上有仙人池﹑七眞閣﹐下有紫蓋院基﹑王氏藥堂。

云密峯﹐昔夏禹治水﹐登此峯立碑﹐紀其山髙下丈尺﹐皆科斗文字。近代樵人﹐或有遇者﹐其碑至靈﹐隱而不見。又有禹溪及隱眞平﹑斷石源﹑朱陵洞﹑丹崖仙人石室存焉。

天柱峯﹐其形似柱﹐因以爲名﹐亦名柱括峯。下有魏夫人石壇﹐或云魏夫人在此處得道。

石廩峯﹐遠望如倉廩﹐其上方闊十丈﹐傳云傍通洞府。昔有洞門觀﹐胡浮先生常乘白豹遊之。又有小石廩峯﹐下有舜廟﹐又有華蓋﹑岣嶁﹑擲缽﹑回雁﹐皆小峯之數。

○三澗﹝云澗壽澗洞眞澗﹞

云澗﹐以其通於仙源而多靈藥﹐是有其名。出紫蓋峯﹐西逾聖壽觀﹐合壽澗南下嶽觀﹐分注平野﹐及有洞眞澗。

○司天霍王廟

司天霍王廟﹐在嶽觀前﹐去觀百餘步。本以南方屬火﹐配神曰祝融。玄宗封爲司天王﹐以配夏享﹐有廟令司人。本廟在祝融峯上﹐隋代遷移廢華藪觀而建立﹐今祝融峯頂有古廟基存焉。

○眞君廟

眞君廟﹐在嶽觀之東五十餘步。本與司天王同廟各殿—元中﹐司馬天師上言「五嶽洞天各有上眞所治﹐不可以血食之神﹐同其雩祀﹐旣協聖旨﹐爰創淸廟。」是嶽也﹐啟夏之際﹐潔齋致醮﹐兼度道士五人﹐長備焚修灑掃﹐卽開元十五年五月十五日明制也。《五靈經》云「佐治者九人﹐從吏三百人﹐羽衛官三萬人﹐爲國家祈眞請命之地。」《上眞記》云﹕太虛眞人領南嶽司命﹐卽炎老君也。潛山眞人鮑君副治﹑霍山眞人

韓君佐治﹑金華眞人黃君初平﹑天柱眞人左君元放﹑南霍眞人

鄭君思遠﹑霍林眞人許君暎﹑丹霍眞人周君陽﹑紫虛元君魏夫

人華存﹐並居佐命之曹﹐吳越楚蜀之會﹐皆當司察之。

○衡嶽觀

衡嶽觀﹐在華蓋峯下。按舊碑﹐晉太康八年﹐徐眞人靈期﹑鄧眞人郁之建置。梁天監二年﹐周眞人靜眞再加弘葺﹐武帝賜三百戶莊田充基業。至隋大業八年﹐詔請蔡天師法濤﹑李天師法超住觀焚修﹐興行教法。其衡州府庫田疇什物﹐並賜觀資用。

唐貞觀二年﹐太宗重書額﹐請張天師惠朗度道士四十九人﹐爲國焚修。髙宗弘道元年﹐請葉天師法善封嶽﹐辟方四十里﹐充宮觀長生之地﹐禁樵采﹐斷畋獵﹐罷獻琛﹐以爲常典。觀內有田先生得道降眞堂﹑劉天師眞堂﹐後有尹眞人上升壇。其觀碑文﹐隋學士曹憲撰﹐今見存焉。

○招仙觀

招仙觀﹐按舊碑文曰「肇基劉宋﹐分宇蕭齊。」又《別傳》﹐晉咸亨間﹐徐眞人建置。至齊元興元年七月二日﹐有住持升玄道士張曇要乘鶴﹐白日衝天。其夜雷電激吼﹐天地震動。

今觀後約一里地﹐有朝天香壇存焉。唐貞觀二年﹐蕭天師靈護﹐廬陵人﹐時在嶽招仙觀﹐亂後荒涼。天師素能點化之術﹐遂點化黃白之物﹐投外藩﹐轉錢物而創觀宇。不數年﹐克致完合。

貞觀五年﹐建尋眞閣。

○九眞觀

九眞觀﹐按碑文﹐晉太康中鄧眞人建置徐眞人祠。唐開元年中﹐有王天師仙喬。初﹐天師爲行者﹐道性衝昭﹐有非常之志。因將嶽中茶二百餘壺﹐直入京國﹐每攜茶器﹐於城門內施茶。忽一日﹐遇髙力士﹐見而異之。問其所來﹐乃曰「某是南嶽行者﹐今爲本住九眞觀殿宇破落﹐特將茶來募施主耳。」

於是力士上聞﹐玄宗召見﹐嘉嘆久之﹐問曰「爾有願否」對曰「願鬱鬱家國盛﹐濟濟經道興。」上深加禮焉﹐俾於內殿披度﹐厚與金帛﹐津置令歸嶽中﹐修創觀宇。不數年而完全﹐道行逾髙﹐聲流上國﹐尋有詔命﹐封爲天師。乾元二年三月三十日得道。

又有薛天師季昌﹐本綿州綿竹縣尉﹐在京捨官入道﹐志操不羣。將歸南嶽﹐上聞玄宗﹐玄宗嘉之﹐亦厚頒金帛。上命筆賦詩送贈﹐有序曰「煉師初解簪裾﹐棲心衡嶽﹐及登道錄﹐慨然來玆﹐願歸舊居﹐以守虛白。不違雅志﹐且重精修﹐忽遇靈藥志人﹐時來城闕也。乃賦詩一首寵行雲爾。」詩曰「洞府修眞客﹐衡陽念舊居。將申金闕要﹐願奉玉淸書。雲路三天近﹐松溪萬籟虛。猶期傳祕籙﹐來往候仙輿。」後封天師。天師又師司馬天師﹐玄宗禮重﹐呼爲道兄。凡是觀中什物﹐多是恩賜。臨行﹐又贈金器一百事﹑銀器二百事﹐綿帛至多﹐皆有禦札。天師以干元二年二月六日得道。自離亂後﹐焚燒蕩然﹐𨿽重修捨宇﹐竟未完復。惟存恩賜鐘一口﹐重四千斤。咸通中﹐有王尊師名因節住持﹐道行出眾﹐營緝至多﹐聲達京師﹐爲王侯所重。今在北嶽﹐封總教大師。觀後有白雲先生藥堂。又有一小池﹐名甘泉。其泉味甘﹐煎茶似乳﹐舊日亦有甘泉院。

○西靈觀

西靈觀﹐按《圖經》云「梁天監五年建置。」本女眞住持﹐經兵火後﹐未暇修營。西有魏夫人仙壇﹐開元中﹐有女眞薛師在觀得道。又於晨溪別構道院﹐每出入常有白豹隨行﹐遊歷洞府。薛天師常詣之﹐不與相見﹐後不知所之。

○聖壽觀

聖壽觀﹐本靈夏盧尙書名藩書堂﹐以咸通六年抗表奏捨爲聖壽觀﹐觀內盧公眞堂壇殿儼然﹐又有層崖峭壁﹐修竹茂松﹐澗水潺湲﹐風景甚異。

○九仙宮

九仙宮﹐本張眞人名始珍所居﹐有石壇﹐方闊丈餘。梁天監三年﹐有仙者八人﹐迎張眞人於石壇上﹐同升天去。咸通九年﹐衡州刺史史覿奏置宮額﹐十年十月敕下﹐宜依所奏行之。

○中宮

中宮﹐本梁朝王眞人靈與修行上升之處。又大歷年﹐李得琳先生居之得道。

○元陽宮

元陽宮﹐本晉朝陳眞人興明修行上升之處。

○上淸宮

上淸宮﹐本徐眞人靈期修行上升之處。大歷七年﹐有玄和先生張太空居之得道。又大中元年﹐韓威儀居之得道。

○紫虛閣

紫虛閣﹐有魏夫人仙壇﹐髙一丈二尺﹐上圓平﹐約闊一丈﹐亦名飛流壇。《傳》云「夫人自撫州乘龍飛來至此。夫人﹐晉太尉舒之女﹐諱華存﹐號上眞紫虛元君。」有臺閣﹐儀像儼然。又云「晉咸和年於此修道。」又北去半里﹐有神溪投龍潭﹐每修齋畢﹐投金龍於此。

○石室隱眞宮

石室隱眞宮﹐大歷年中﹐廣成劉先生玄靜修行之處。行三五步岡﹐奪虎穴而居之﹐名曰隱眞宮﹐刺史韓臯出俸錢爲創會眞閣。初﹐先生在玆十五年餘﹐修道莫有知者。時因太史占之﹐云有眞人星見﹐隱者在玆嶽得道﹐應於天文。上聞武宗﹐武宗遽降詔命﹐委本道監軍使遣人賫詔徵召。使人到嶽﹐徧尋無所不至。忽一日﹐中使人行及中宮西南面三里餘﹐歷崄攀蘿﹐見一石室﹐深邃屈曲﹐有住之家。於是擘藤蘿入深﹐乃見先生凝然而坐。中使宣命﹐先生初乃佯狂﹐後卽承命。尋赴闕庭﹐詔封爲帝師﹐號廣成先生。卻復玆地﹐未幾而羽化。今石室有昔時鐫石爲醮壇﹑天寶臺﹑碓磑﹑甕缶﹑棋局﹑茶竈﹑燈臺﹐皆就石而琢成之﹐今悉存焉。

○淩虛臺

淩虛臺﹐昔有薛天師季昌﹑周尊師混污相次居之得道。

○洞靈臺

洞靈臺﹐本李天師明俊居之得道﹐亦是福地。

○添香臺

添香臺﹐昔有女眞居之得道﹐今臺及聖境存焉。

○劉根先生藥巖

劉根先生藥巖﹐昔有仙人劉根居之修行之所﹐在九仙宮之西北﹐頗甚深邃﹐亦殊異之境也。

○紫蓋院

紫蓋院﹐昔有道人建置﹐亂後惟基址存焉。

○白雲先生藥堂

白雲先生藥堂﹐在九眞觀西—元中﹐司馬天師承禎本號白雲先生﹐後授貞一先生﹐嘗於此修行。

○尹眞人壇

尹眞人壇﹐在嶽觀北百餘步﹐眞人諱道全上升之處。

○田先生藥巖

田先生藥巖﹐在中宮東面百餘步。先生諱良逸﹐元和中修行於此﹐後得道。

○北帝院

北帝院﹐在嶽觀東北﹐去觀三里﹐昔有女眞侯釒柬師居之﹐修行勤於香火﹐後亦得道。

○洞眞瀑布

洞眞瀑布﹐在招仙觀北﹐去觀三里﹐瀑布如簾﹐垂及亭臺﹐

碑文紀其勝異。上有朝天壇﹐昔日張眞人曇要上升之處。又下有投龍潭﹐每修齋畢﹐投金龍於此也。

○王氏藥院

王氏藥院﹐咸通間﹐有術士王生居之。有茂松修竹﹐流水周繞﹐及多榧樹茶園﹐今基址存焉。

○光天觀

光天觀﹐傳云融峯院﹐是觀基。

○隱眞平

隱眞平﹐在云密峯之中﹐坦然而平﹐方闊五里﹐是神仙遨遊之所。時人尋之﹐少有到者。

○斷石源

斷石源﹐在隱眞平水源﹐有石髙數丈﹐闊數尺而中斷﹐上有鐫字云「此有丹砂水﹐如乳而甘香。有人得掬飲之﹐可壽至千歲。」尋遊者到此間﹐惟聞石下有流水之聲﹐在左邊聽卽落右邊﹐在右邊聽卽落左邊﹐罕有得者。

○朱陵洞

朱陵洞﹐卽三茅洞天﹐在九仙宮正西三里﹐有石巖﹐下有平石﹐方二丈﹐是舊時投金簡之所﹐傳云朱陵洞之東門也。

○前代九眞人﹝出《九仙宮碑》﹐舊有九仙殿﹞

陳眞人興明﹐居元陽宮﹐晉武帝大始元年三月一日上升。

胡浮先生﹐姓施﹐名存﹐居洞門觀西峯構虛閣﹐晉惠帝永康九年四月上升。

尹眞人道全﹐居嶽觀溪﹐晉懷帝元嘉元年正月九日上升。

徐眞人靈期﹐居上淸宮﹐宋元徽二年九月九日上升。

陳眞人惠度﹐居古玉淸宮﹐齊武帝永明二年五月十三日上升。

張眞人曇要﹐居招仙觀﹐齊延興元年七月三日上升。

張眞人始軫﹐居九仙宮﹐梁天監三年七月十三日上升。

王眞人靈輿﹐居中宮﹐梁天監十一年七月十三日上升。

鄧眞人郁之﹐字玄寂﹐居洞門觀﹐梁天監十年十二月三十日上升。

又有雙襲祖﹑雙子辧二人﹐相次得道。

○唐朝得道人﹝在嶽一十四人﹞

殷先生景童﹐天寶十七年七月三日得道。

蕭先生靈護﹐弘道三年八月十五日得道。

李天師思慕﹐天寶十四年八月廿六日得道。

何尊師隱其名﹐天寶二年十月十五日得道。

薛天師季昌﹐乾元二年二月六日得道。

王天師仙喬﹐乾元二年三月三十日得道。

傅天師待仙﹐乾元三年十一月七日得道。

董先生秦仙﹐大歷元年十一月六日得道。

玄和張先生太空﹐大歷七年二月八日上淸宮得道。

李先生徳琳﹐大歷十二年九月五日中宮得道。

田先生良逸﹐元和六年正月七日在降眞院得道。

廣成劉先生玄靜﹐大中五年五月十一日得道。

周尊師混污﹐會昌二年正月得道。

韓威儀﹐大中元年上淸宮得道。

田先生有弟子陳徵君﹑馮徵君﹑張徵君三人﹐不就徵﹐皆於天臺山相次得道。

○《眞君傳》

漢中壘校尉劉向撰。

赤松子者﹐神農時雨師也。服水玉以教神農﹐能入火自燒。

數往昆侖山中﹐常止西王母石室中﹐隨風雨上下。炎帝少女追之﹐亦得俱去。至髙辛時﹐復爲雨師焉。

王母者﹐神人之面﹐蓬發戴勝﹐虎爪善嘯﹐巖居﹐名王母﹐在昆侖之墟焉。贊曰﹕﹪渺渺赤松﹐飄飄少女。

接手翻飛﹐冷然雙舉。

縱身長風﹐俄翼玄圃。

妙達坎巽﹐作範司雨。

○《田先生寫眞贊》﹝蒙穀子諸葛黃撰﹞

田先生﹐實衡之攸民﹐間世所出﹐天然眞气﹐生而知道﹐醇孝養親﹐得混朴自然之理﹐言貌不飾﹐裘褐垢獘。侯王禮重﹐我亦不榮﹐氓隸給輕﹐我亦不陋。驅役鬼神﹐意往卽至。一入衡嶽﹐逾五十年﹐九百門人﹐皆是軒冕﹐請爲法主﹐一作帝師﹐卽先生之道﹐其可知也。儀形可質﹐圖寫存焉。自始及今﹐未有稱述﹐黃承其闕﹐序以贊云﹕靈根獨秀﹐眞人間生。

仙非積學﹐道乃天成。

汪汪徳貌﹐落落神情。

玆形如在﹐猶可作程。

