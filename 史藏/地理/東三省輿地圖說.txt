東三省輿地圖說

﹝淸﹞曹廷傑撰

●目錄

序

卷首

國初徵服吉江二省各部考

中俄東邊界段說

吉江二省舊地現屬俄國東海濱省各處屯站數目

窩稽說

二聖墓說

長白山說

冷山考

挹婁國越喜國考

黑水部考

開元開原辧

懷徳縣卽信州考

八面城卽韓州考

石碑嶺說

扶余府黃龍府夫余路扶余國考

得勝陀碑說

得勝陀瘞碑記

金會寧府考海古勒白城附

渤海建國地方考

肅愼國考

阿卜湖考

牡丹江考

五國城考

伯利考

率賓國卽綏芬河雙城子地方考

穆稜河卽慕稜水說

斷牛說

嫩江陀喇河喀魯倫河黑龍江考

賞烏綾說

使犬部說

赫哲喀喇說

額登喀喇說

貢貂諸部說

傳達裏濟喇敏說

濟勒彌說

特林碑說

庫葉島說

蝦夷島說

庫葉島考

對馬島說

濟州島說

郁陵島說

鴨綠江佟佳江髙句麗髙麗考建國地方附

遼水考

附錄

●東三省輿地圖說序

題補注圖說後

圖說正訛

○題補注圖說後

光緒癸未蒞吉林明年督辦邊務又明年奉命派員遊歷俄界曹令廷傑捧檄前往於吉江兩省與俄交界地方悉心查訪往返七閱月周曆二萬里歸來時飭作簡明圖說隨折進呈形勢險要固己了如指掌然於古今沿革山川驛路各名未及詳注也今朝廷軫念東陲布置經營至周且備凡屬臣民莫不思殫竭愚忱上慰宵旰顧三省地輿向無合圖亦少善本籌邊聚米非可臆譚爰囑曹令將前圖補注付之剞劂俾畱心時務者知所依據焉旹光緒十三年月日古開平希元贊臣氏識於吉林節署

○圖說正訛

曹令補注圖說旣成細加察核山川城池俱準經緯度數古今沿革考據詳明頗稱善本惟自安巴格爾必齊河至黑河口黑龍江以北以東水道從咸豐十一年俄官吉成克所繪地圖錄出較直省地圖水道爲多因不識俄文未能悉注又阿卜湖穆稜河源綏芬河源各宜移向北半度海參崴圖們江口巖楚河以紙幅太隘形勢未能脗合另有分圖可據江省墨爾根呼蘭綏化巴彥蘇蘇四處道裏稍有未符容飭考訂更正識者鑑之希元又識

●卷首

補注圖說

考定里數

圖例

○補注圖說

輿地之學非圖不明非說不顯非準之經緯度數則方隅裏到必多不合湖北書局所刻東三省輿圖於奉吉二省交界之威遠堡門外一帶吉江二省交界之松花江一帶皆鉏鋙不相接且松花江水道自格林河以下徑向東北入海無折向北流又西北流再折而東南之勢俄人所繪東海濱省圖又皆詳於彼界而於我東三省地方則俱從略廷傑此圖蓋取齊氏水道提綱何氏朔方備乘張氏翠微山房所載測定各處經緯度數列爲大綱然後參合各圖所繪山水作爲細目似較中俄兩圖爲勝顧於未經測定度數之處不免稍有參差補注旣成以呈贊臣爵督將軍幸蒙政其紕繆爰亟考訂里數附錄於左以便重刻更正焉至圖中各處地方沿革險要因紙幅太隘不能徧爲之說容俟續刊用公同好楚北曹廷傑謹識

○考定里數

由寧古塔向東偏南行四百八十里至三岔口中間過穆稜河又過小綏芬河然後抵瑚布圖河口卽三岔口也由寧古塔西行八十里至沙蘭站東南三十里爲東京城正南三十里爲阿卜湖由吉林東北行四百八十里至雙城堡偏北爲多由吉林東北行四百九十里至阿什河偏東爲多雙城堡正東距阿什河一百三十里呼蘭廳西北距卜魁六百餘里西南距雙城堡一百八十里東南距阿什河一百六十里綏化廳在呼蘭東北一百六十里巴彥蘇蘇在綏化廳丙方一百二十里西距呼蘭一百六十里由卜魁東北行七站四百三十里至墨爾根由墨爾根東北行五站三百四十九里至黑龍江站由伯都訥正北偏東五百餘里至卜魁由伯都訥正東偏北行一百六十里至得勝陀距拉林河口四十里由得勝陀正東偏南一百二十里至雙城堡松花江自三岔口東北流二百五十餘里南岸爲拉林河口又二百里北岸爲呼蘭河口又東北五十里南岸爲阿什河口又四百餘里爲瑪延河又一百餘里爲牡丹江三姓城在焉以上考訂里數再按寧古塔吉林伯都訥三處列入經緯度爲綱山水爲目庶幾圖與地合不致貽笑方家云廷傑又識

○圖例

圖中省城作�府作�直隸廳作�廳作�州作◇縣作○驛站作△蒙古部落作�古城作●俄屯作�作界綫作��電綫道兼驛路作�驛路作︱邊疆要害無論中外作﹖

◇東三省輿地圖說◇

楚北曹廷傑撰

●國初徵服吉江二省各部考

恭查我朝天女發祥在今惇化縣東鄂多哩城輿圖作額多力城今通呼敖東城亦作阿克惇城地方國號滿洲爲開基之始至太祖髙皇帝居瓜爾佳城舊名赫圖阿拉在今奉天蘇克素護河嘉哈河之間其時滿洲國五部曰蘇克素護河曰渾河曰棟鄂曰完顏曰哲陳皆相距不遠天命天聰崇徳年間以次削平各部如長白山國扈倫國東海渥集部卦勒察部薩哈連部索倫部皆聖功神武足以震耀千古者考長白山國二部曰鴨綠江部居鴨綠江兩岸曰訥殷部有珠捨裏卽松花江上源額赫額因三音額因地方額因一作訥延卽訥殷之轉珠捨裏卽烏蘇城也扈倫國四部曰哈達卽今奉天海龍廳哈達城其威遠堡門外哈達城今稱南城子地方乃明之南關哈達也曰葉赫卽葉赫站曰輝發卽輝發河源之輝發城曰烏拉卽烏拉城三部皆在吉林境內東海渥集部曰虎爾喀卽今牡丹江兩岸及三姓下數百里松花江南岸地方曰瓦爾喀其地自圖們江源抵圖們江口自烏蘇裏江源抵烏蘇裏江口皆隸焉蓋二部皆屬東海渥集非此外別有渥集部也魏氏源謂東海國部三有渥集部誤矣至謂瓦爾喀河入鴨綠江濱海兩岸皆瓦爾喀部尢屬支離【說詳東北邊防輯要】東海卦勒察部在今伯都訥境東海薩哈連部卽今黑龍江愛琿城以下至黑河口兩岸及自三姓音達穆河以下至烏蘇裏江口松花江南岸各地方也索倫部則今黑龍江兩岸及齊齊哈爾全境是

●中俄東邊界段說

康熙二十八年與俄羅斯分界自安巴格爾必齊河口溯源至外興安嶺東抵索倫河海口其南皆屬中國其北皆屬俄羅斯所立界碑在安巴格爾必齊河東及額爾古訥河西其順黑龍江抵黑河口復由黑河口順松花江至東北海口凡江以北地方屬俄羅斯此咸豐八年愛琿約也其由烏蘇裏江口溯流入松阿察河過興凱湖由白稜河口至瑚布圖河口再抵圖們江口其東屬俄羅斯其西屬中國此咸豐十年北京約也至於圖們江口內去海濱三十里之處立土字界碑其南屬俄羅斯其西俄與朝鮮接壤其北屬中國則光緒十二年始定

●吉江二省舊地現屬俄國東海濱省各處屯站數目

自伯利順松花江至廟爾共五十三自伯利入烏蘇裏江過穆稜河口入興凱湖至紅土崖共三十六自紅土崖順電綫道至海參崴西南與寧琿交界抵圖們江合紅土崖北一屯共二十六自雙城子北第一站以東興凱湖入烏蘇裏江處以南盡海濱阿勒幹諸地共三十六七自伯利西溯松花江北岸至黑河口卽溯黑河東岸北岸至額爾古納河入黑龍江共七十二自外興安嶺東索倫河口向東南抵恆滚河盡恆滚河口共十二自廟爾出海順海沿南至因拔納斯克地方及隔海庫葉島共十餘通共大小屯站二百四十有奇此光緒乙酉廷傑遊歷時案俄圖訪得之數此後新屯不與焉

●窩稽說

今遼水東北盡海濱諸地凡林木叢雜夏多哈湯人馬難以通行之處皆稱窩稽亦曰烏稽亦曰阿集知兩漢之沃沮南北朝之勿吉隋唐之靺鞨皆指此也查兩漢沃沮有南北之分當以長白山爲限在山南者爲南沃沮在山北者爲北沃沮謂盡在髙麗者非也北史勿吉粟末部與髙麗接伯咄在粟末北安車骨在伯咄東北拂涅在伯咄東號室在拂涅東白山在粟末東南以地裏考之粟末部卽今吉林烏拉一帶緣松花江舊名粟末水也白山部卽長白山伯咄部卽今伯都訥金史作部渚濼皆伯咄之轉也拂涅部卽今寧古塔西南八十里古城俗稱東京城亦稱佛訥和城按遼史東京遼州始平軍本拂涅國城明時有佛訥赫衛皆指此也安車骨部卽安楚拉庫路據通誌在阿勒楚拉之西號室部應在今綏芬河以東一帶又有黑水部在安車骨北卽今黑龍江地也隋唐靺鞨各部與勿吉同唐之渤海大氏本粟末靺鞨附髙麗者先天中爲渤海郡王始去靺鞨號已盡得靺鞨各部地天寶末徙上京直舊國三百里都呼爾罕海之東臨忽汗河此爲肅愼故地曰上京龍泉府亦卽拂涅部地故至今吉林各古城土人通呼曰髙麗城蓋因渤海曾附髙麗非髙麗實有吉林地也

●二聖墓說

寧古塔西南沙蘭站驛路旁有大冢俗呼二聖墓廷傑向疑爲卽宋二聖所葬之處然考宋史建炎元年四月金人以二帝北去由滑州至燕山館於延壽寺十一月遷於霫部二年八月命二帝赴上京見金主於乾元殿徙之韓州四年七月徙二帝於五國城踰月太上皇后鄭氏崩紹興五年上皇卒於五國城年五十四遺言欲歸葬內地金主亶不許九年七月皇后邢氏崩於五國城十二年春二月金主以何鑄曹勛之講許歸徽宗及鄭後邢後之喪與帝母韋氏【脫喪字】八月至臨安十月攢三喪於會稽永固陵二十六年六月靖康帝卒於金乾道七年三月金葬欽宗於鞏洛之原是徽宗之喪明已歸宋惟欽宗葬金鞏洛之原不知何地故未敢斷光緒甲午廷傑奉諱旋裏檢圖書集成坤與典第一百三十二陵寢紀事輟耕錄載至元二十二年乙酉八月楊髠發寢之事十一月復發徽欽髙孝光五帝陵初徽欽葬五國城數遣使乞請於金人欲歸梓宮凡六七年而後許以梓宮還行在髙宗親至臨平奉迎禮官請用安陵故事梓宮入境卽承之以槨仍納衮冕翠衣於槨中不攺斂從之至此被髮掘徽欽二陵皆空無一物徽陵有朽木一段欽陵有木燈檠一枚而已二帝遺骸浮沈沙漠初未嘗還也乃知向疑二聖墓卽二聖所葬之處者可以徵信不疑廷傑光緒十一年遊俄界由琿春至吉林道經張廣材嶺卽塞齊窩稽嶺東極峻有道盤旋而上寬約二丈餘馱夫告傑曰此道開辟最久相傳金人令宋人修治以奔喪者傑詳視形迹默識於心以宋史二聖旣已南歸又有此道爲奔喪之路則沙蘭道旁之二聖墓豈當日厝葬之處相沿而傳至於今與玆閱輟耕錄載發陵之事則二聖墓實卽徽欽二聖之葬處其當日所歸之櫬蓋空櫬耳然則沙蘭二聖墓亦當卽鞏洛之原其處距鄂多哩城不過四五百里實隸我朝發祥地界之內特識於此以俟博雅君子考訂焉戊戌春仲偶識

●長白山說

長白山在吉林城東南六百里國語稱果勒敏珊延阿林朝鮮呼白頭山頂有潭曰他們泡爲鴨綠混同圖們三江之源古名不咸山山海經大荒之中有山名不咸有肅愼氏之國晉書肅愼氏在不咸山北是也又名徒太山魏書勿吉國有徒太山是也又名太白山唐書粟水源於太白山是也

●冷山考

宋史洪皓使金金人流遞冷山十五年方輿紀要謂山在故黃龍府北松漠紀聞寧江州去冷山百七十里又有謂冷山距會寧二百里者以地望診之黃龍爲今之農安城寧江州爲今之烏拉城會寧府爲今之阿什河白城則冷山應在今五常廳山河屯巡檢地方界內北至白城約二百里西南至烏拉城約百七八十里又西南則農安城也庚寅正月識

●挹婁國越喜國考

鐵嶺縣南六十里懿路河一作奧婁河通誌謂卽挹婁國秦漢時盡有肅愼氏諸地六朝及隋自立爲越喜國唐歸渤海爲興州今設懿路站

●黑水部考

寰宇記勿吉國後魏通焉亦謂之靺鞨在髙句麗北亦古肅愼國地凡七種六曰黑水部在安車骨西北黑水全盛時分爲十六部落又以南北爲棡地開元十三年安東都護薛泰請於黑水靺鞨內置黑水軍續更以最大部落爲黑水府仍以首領爲都督諸部刺史隸屬焉中國置長史就其部落監領之十六年賜其部落都督姓李氏名獻誠授云麾將軍兼黑水經略使其界南至渤海國徳理府北至小海東至大海西至室韋南北約二千里東西約一千里廷傑按今愛琿城以西爲古室韋地則自今黑龍江以東俄界海蘭泡東至廟爾地方凡混同江之南北兩岸皆古黑水部落惟東西地約徑三千里不止一千里也庚寅正月識

●開元開原辧

元史開元路古肅愼之地隋唐曰黑水靺鞨唐初渠長阿固郎始來朝後乃臣服以其地爲燕州置黑水府其後渤海盛靺鞨皆役屬之又其後渤海浸弱爲契丹所攻黑水復擅其地東濱海南界髙麗西北與契丹接元一統志南鎭長白之山北浸鯨川之海三京故國五國舊城亦東北一都會也開元勁捷善戰習尙射獵有狗車木馬輕捷利便木馬形如彈弓長四尺闊五寸一左一右系於兩足激而行之雪中冰上可及奔馬狗車以木爲之其制輕簡形如船長一丈闊二尺以數狗曳之二者皆行於冰雪中據地理誌開元路卽唐黑水府是開元在今黑龍江地面據一統志三京五國狗車木馬云云則由長白山至黑龍江凡東北濱海諸地皆隸開元路也狗車木馬今自三姓以下尙仍舊俗又按元初乙未歲立南京萬戶府治黃龍府至元四年更遼東路總管府二十三年攺爲開元路是移開元於今農安城己非黑水之舊厥後徙治開元蓋因遼河以東早已割隸開元路藉爲遼東保障明洪武中攺元爲原於此設開原衛今爲開原縣讀史者每以今之開原視元之開元則失之遠矣

●懷徳縣卽信州考

全遼志開原東北至信州三百十里今有城周一里門八土人猶呼爲信州城松漠紀聞由濟州一百八十里至信州北蒙古遊牧記信州故城在科爾沁左翼中旗東南三百八十里據此是今懷徳縣治卽故信州城也一統志據遼史信州自是古越喜地在今開原南轉駁全遼志非是誤矣懷徳縣土人通呼買賣街

●八面城卽韓州考

蒙古遊牧記科爾沁左翼中旗東南四百七十里有阿拉馬圖城周六里三百步有奇門四一統志謂此城近開原邊外疑卽舊韓州城【穆】案舊盛京通誌韓州本槁離國舊治柳河縣髙麗置莫﹖頁頡府領莫﹖頁頡二州渤海因之遼太宗置三河楡河二州聖宗並二州置韓州東平軍領柳河一縣金因之領臨津柳河二縣元廢明於此置站在開原縣城之西北又按金史遼以河爲名有杞河柳河今考其河卽縣界之內遼河外遼河也遼河至此分爲二故有杞河柳河之稱南流近承徳縣界合爲一今無杞河柳河惟稱巨流河廷傑案道光元年吉林將軍富俊赴昌圖廳八面城查辦地畝案件得一出土銅鏡周篆內淸斯外昭明光輝象夫日月心忽揚而顧照𨿽塞而不泄長毋相忘見日之光三十一字背面鑄楷書韓州刺史四字是八面城卽金之韓州無疑

●石碑嶺說

石碑嶺在吉林城西二百十餘里伊通邊門內金婁室墓碑也碑有葬於濟州之東南奧吉裏一語查濟州爲黃龍府卽農安城今由石碑嶺向北偏西行一百六十里至農安是與碑文相符也楊氏柳邊紀略載其墓在船廠西二百里之薄屯山道裏尙不甚懸殊乃謂黃龍府治應在今石頭河雙楊河之間則失之遠矣說詳黃龍府考及得勝陀瘞碑記內

●扶余府黃龍府夫余路扶余國考

後漢書扶余國在元菟北千里南與髙句麗東與挹婁接三國魏志扶余去漢元菟郡千里南與髙句麗東與挹婁西與鮮卑接北有弱水方可二千里新唐書扶余契丹道也扶余故地爲扶余府遼史東京龍州黃龍府太祖平渤海次扶余城有黃龍見於城上更名黃龍府金史收國元年正月太祖自將親攻黃龍府八月次混同江無舟乘馬徑涉遂克黃龍天眷二年攺濟州利涉軍以太祖涉濟故也大定二十九年攺隆州利涉軍貞佑初升爲隆安府明一統志龍安一禿河在三萬衛西北金山全遼志龍安城在一禿河西金山東冊說城周七里門四址尙存旁有塔亦名農安今吉林省西北二百八十里農安城在伊通河西二里城基與冊說合西門外半里有農安塔知農安龍安皆沿隆安而易其字者也是扶余府黃龍府卽今農安城無疑至金之扶余路當在今齊齊哈爾城東呼蘭迆北一帶金史夫余路南至上京六百七十里東至瑚爾瑚路一千四百里是也

●得勝陀碑說

得勝陀金太祖誓師之地也考金起混同江按出水卽今阿勒楚喀地方金史太祖十三年始起兵攻遼先次寥晦城諸路軍皆會於拉林水進軍寧江州十月朔克其城明年收國元年克黃龍府遂平渤海遼陽等五十四州此碑蓋大定二十五年追述太祖會軍拉林水時誓師之事一面刻漢文一面刻缺筆漢字不可識當系女眞字在拉林河西岸距入松花處四十里亦名額特勝噶珊今呼石碑崴子另有記

●得勝陀瘞碑記

得勝陀金太祖誓師之地也大定二十五年立石考金史本紀金之先居肅愼地有混同江長白山【按遼人久滅渤海據扶余府寧江州諸地金之先應居今吉林城東南長白山以北爲古肅愼地也】始祖居完顏部布爾噶水之涯【布爾噶水應卽今寧古塔至三姓之江古稱瑚爾哈河瑚亦作庫一作呼一作虎哈亦作喀瑚布哈噶音固相近吉林輿圖舊寧古塔城西有布爾哈城疑卽金始祖所居按布爾噶原作僕斡斡音筦僕斡與忽汗音近唐書渤海王都臨忽汗河魏氏源以爲虎喀卽忽汗之音轉廷傑則以爲今稱牡丹江牡丹亦卽忽汗僕斡之音轉也】弟博和哩居札蘭【考金史昭祖耀武於率賓札蘭之地所至克捷太宗天會二年命徙札蘭路都貝勒完顏忠於率賓水世宗大定十一年以札蘭率賓相去千里旣居率賓不可忘本遂命親管明安名曰札蘭明安按率賓水卽今綏芬河率賓原作卹品又作速頻與綏芬皆對音字知率賓國故址卽綏芬河雙城子地方是也旣去札蘭千里又據景祖本紀札蘭在阿勒楚喀東南是札蘭應在今寧古塔琿春界內】迨獻祖徙海古勒地【近阿勒楚喀】定居於阿勒楚喀【按阿勒楚喀卽按出虎之對音今呼阿實河與按出虎音猶近金太祖所謂居按出虎水之上是也】之側【卽今阿勒楚喀城西南八里古城舊址國語呼珊延和屯今通呼白城通誌作翁鄂洛城金之上京會寧府也城周二十里內有子城周四里宮殿遺迹宛然可見按翁鄂洛譯言河灣也】昭祖耀武至於靑嶺白山景祖稍屬役諸部自白山【卽長白山】葉赫【卽今葉赫站古葉赫國也】圖們【卽圖們江】札蘭托卜古倫【三地應在今吉林東南寧古塔西南金史所謂東南至於伊勒呼海�札蘭托卜古倫是也】之屬以至五國之長【按五國博和哩國博諾國鄂羅穆國伊勒圖國伊勒希國也今三姓爲五國頭城自三姓下至烏蘇裏江入松花江處尙多古城舊址其四國當不外是】皆聽命是時遼之邊民有逃而歸者鐵驪【驪一作利鐵利國應在今鐵嶺縣境元一統志蒲河在沈陽路源出鐵利國蒲谷是也契丹盛時浮其國人處於黃龍府東北遼史祥州瑞盈軍節度興宗以鐵驪戶置兵事隸黃龍府都部署司指此】烏捨【許亢宗奉使行程錄古烏捨寨在黃龍府東二百一十里契丹盛時徙其民人於托色貝勒寨北遼史所謂遷烏捨於賓州也按行程錄謂烏捨寨枕混同江以地理考之應在今伊通河入松花江處紅石砑髙樓上地方托色貝勒寨應在今農安城東六十里萬金塔地方】之民亦逃而來歸前後願附者眾鄂敏水富察部【按奉天永淸邊門東額爾敏河卽鄂敏水其地爲富察之野】圖們水溫特赫部【近圖們江】特克伸特布水完顏部捨音水完顏部【二部應在今吉林寧古塔境內疑捨音水卽輿圖寧古塔對岸之商音水也】皆相繼來附至太祖十三年【宋政和四年遼天慶四年是時金未稱號明年始建號牧國】始起兵攻遼先次寥晦城諸路兵皆會於拉林水【卽得勝陀太祖誓師當在此時】進軍寧江州【卽今烏拉城】遼蕭烏納髙仙壽戰敗十月朔克其城鐵驪部來送款遼再遣蕭嗣先屯兵珠赫店【一名出河店卽今遜札堡站東北十餘里珠赫城俗呼珠家城子金之肇州也】臨白江【卽混同江】與金兵對壘太祖乘遼兵方壞淩道潛渡混同江掩擊之嗣先兵潰遂率眾進登岸【天會八年以太祖肇基王迹於此建爲州曰肇州】是時太祖命布呼等攻拔賓州【按元一統志會寧府之西曰賓州又西曰黃龍府松漠紀聞自會寧府西行二百五十五里至賓州界行程錄由黃龍府東行六十里至托色貝勒寨又九十里至曼濟勒噶貝勒寨道旁有契丹舊益州賓州空城以地望診之曼濟勒噶貝勒寨應在今伊爾門河會伊通河處之靠山屯西查自萬金塔東行二十餘里道旁有古城基二相距數里曰西小城子東小城子知卽益州賓州空城又東六十里至靠山屯西又六十里至紅石砑髙樓上地方臨混同江與諸書方隅裏到均合】遼將徹格爾戰敗烏捨楚古爾蘇來降鐵驪王亦以所部降烏達布復敗徹格爾蕭伊蘇於祥州東【元一統志廢祥州在賓州西南遼祥州瑞聖軍統懷徳縣屬黃龍府】斡渾等兩路降明年收國元年正月太祖自將親攻黃龍府取威祥二州【祥州見上元一統志廢威州在賓州南遼置亦曰武寧軍屬黃龍府查今東小城子西南四十里有古城基曰孟家城子應卽祥州舊址東小城子正南二十餘里有古城基曰小城子應卽威州舊址蓋東小城子古賓州城也】進薄益州【見上西小城子卽古益州城】州人走保黃龍取其餘民以歸畱羅索【原作婁室葬吉林城西北二百餘里博屯山上碑有歸葬濟州之東南隩一語】尼楚赫守黃龍上自率兵趨達嚕噶城【城近撻魯河卽今陀喇河之他虎城在郭爾羅斯前旗西北界內遼聖宗太平四年春正月如鴨子河二月己未獵撻魯河詔攺鴨子河曰混同江撻魯河曰長春河是也】八月次混同江無舟太祖使一騎前導乘赭白馬徑涉曰視吾鞭所指而行諸軍隨之以濟【相傳卽今遜札堡站渡松花江處其處西南至農安城一百六十里東北至阿實河三百七十里】遂克黃龍府【按黃龍府爲古扶余國唐渤海大氏攺爲扶余府遼太祖平渤海次扶余城有黃龍見於城上更名黃龍府】天眷三年攺遼黃龍府爲濟州利涉軍以太祖涉濟故也大定二十九年更爲隆州利涉軍貞佑初升爲隆安府【全遼志龍安城在一禿河西金山東龍安卽隆安之訛一禿河今稱伊通河城在河西二里】城周七里門四今其址尙存名農安城旁有塔亦名農安【農安舊作龍安明一統志龍安一禿河在三萬衛西北金山外元將納哈出分兵爲三營一曰楡井深處一曰養鵝莊一曰龍安一禿河及大將軍馮勝徵納哈出兵駐金山遣副將於此受其降我朝天命九年布木巴率屬來歸會察哈爾林丹汗掠科爾沁貝勒阿巴泰率師由郭爾羅斯境往援至龍安塔林丹汗倉皇夜遁不敢復犯科爾沁郭爾羅斯諸部卽此處也】設分防農安照磨一員隸長春廳撫民通判然則農安城之卽古黃龍府蓋卓卓可據何自來史論家未能實指其地又或謂在開原縣境【通誌】或謂在石頭河雙陽河之間【楊賓柳邊紀略】或謂在今柳條邊外昌圖廳西北赫爾蘇河之北岸【張穆蒙古遊牧記】竟於著名之區各執一詞耶今因此碑引而伸之庶幾讀史之一助云時光緒十三年夏展設黑龍江電綫奉【奉﹕在第二十字傑下】廷傑差至伯都訥【卽金史部渚濼蒙古呼那勒亭】因渡江遊歷郭爾羅斯前旗及農安城萬金塔諸處復由靑山口過江至遜札堡站【通誌作遜札布輿圖作孫查包今呼五家子站】北行百二十里至此見斷碣臥荊棘中其文被風霜剝蝕不及道光三年吉林堂主事薩英額所錄之全爰手搨數分【七月丙辰朔午正日食未初食旣炅見未正三刻十分復圓】將斷石﹖﹖側瘞於贔廠﹖贔南使與地平仍置原額於上以表之俟後之君子取證焉楚北曹廷傑彜卿氏記

●金會寧府考海古勒白城附

金之上京會寧府據金史及松漠紀聞北盟會編許亢宗奉使行程錄所載道裏考之本卽今阿勒楚喀城南四里白城故址通誌謂在寧古塔城西南其說實本於明一統志金滅遼設都於渤海上京髙士奇扈從錄沙林東南十五里曰火茸城金之上京會寧府此皆誤也志又謂當在塞齊窩集左右塞齊窩集嶺上有故城址相傳爲金時闕門今張廣才巓【巓﹕嶺】卽塞齊窩集綿亙數百里嶺城並無城址則其說尢不足據案金史會寧府初爲會寧州太宗以建都升爲府天眷元年置上京畱守帶本府尹兼本路兵馬都總管東至瑚爾喀路六百二十里西至肇州五百五十里北至夫余路七百里東南至率賓路一千六百里南至海蘭路一千八百里松漠紀聞自上京至燕二千七百五十里三十里至會寧頭鋪四十里至第二鋪三十五里至阿薩爾鋪四十里至拉林河北盟會編出楡關以東第三十八程至拉林河終日之內山無寸木地不產泉又五里至矩古貝勒寨盡女眞人第三十九程至館去上京尙十里許亢宗奉使行程錄過混同江四十里宿呼勒希寨三十六程自呼勒希寨東行五里契丹南女眞舊界也八十里至拉林河行終日無寸木地不產泉人攜水以行渡河五里至矩古貝勒寨第三十七程自矩古貝勒寨七十里至達河寨第三十八程自布達寨行二十里至烏捨郎君宅又三十里至館北去北庭尙十里查金史所謂瑚爾喀路卽今三姓南一百七十里小巴彥蘇蘇地方牡丹江西沿古城肇州卽今遜札堡站東北珠赫城率賓路卽今綏芬河雙城子地方海蘭路卽今圖們江北海蘭河海蘭城自白城按之道裏皆合松漠紀聞由白城西行渡拉林河北盟會編行程錄由拉林河東行至白城所記道裏皆百四十餘今由白城西行十里有土城名點將臺又三十里有土城名小城子又三十餘里有雙城子又十里單城子又十里金錢屯又三十里烏金屯又十里花園地方有舊土圍又五里拉林河亦約百四十里路皆平坦猶見甬道形迹知花園地方卽矩古貝勒寨金錢屯卽阿薩爾鋪雙城子卽達河寨亦卽布達寨小城子卽會寧頭鋪亦卽烏捨郎君宅所在點將臺卽當日館客之所再東行十里至白城西門門外偏北有大土阜今呼斬將臺查北盟會編第三十九程至館去京尙十餘里翌日馬行可五七里一望平原曠野又一二里云近闕去傘蓋復北百餘步有阜當指此斬將臺也白城西面南面各十里東北隅縮進五里作�形由縮進之隅至西城適中之處復有橫城一道橫城南有子城方約二里南面有二土阜對峙各髙二丈餘周二十餘丈由阜間北行有髙阜七層髙各四五尺長均二十餘丈卽宮殿基也兩旁均有髙阜南北直向卽圍郎基也外又各有橫亙髙阜數層皆在子城內北盟會編宿圍繞髙丈餘皇城也至門就龍臺下馬行入宿圍朝見卽捧國書自山棚東入山棚左曰桃源洞右曰紫極洞中作大牌題曰翠微宮髙五七尺以五彩間結山石及仙佛龍象之形殿七間甚壯額曰乾元殿髙四尺許階前作壇方數丈名龍墀據此知子城卽所謂宿圍南面二阜卽所謂桃源洞紫極洞中間卽翠微宮北行卽乾元殿也又金史至獻祖徙居海古勒水始有棟宇之制遂定居於阿勒楚喀之側今阿勒楚喀城東北二十餘里有海古水卽海古勒也俗呼大海溝小海溝合流入阿勒楚喀河至白城之稱𨿽史無明文然據金太祖實錄云遼以鑌鐵爲號取其堅也鑌鐵𨿽堅終有損壞惟金一色最爲眞寶金之色白完顏色尙白況所居按出虎水之上於是國號金蓋因建號之初色尙白故呼此城爲白城其時本爲會寧州至太宗始以建都升爲府天眷元年始號上京金史地理誌上京路卽海古勒之地此皆可見矣按白城國語呼珊延和屯通誌作翁鄂洛城謂不知何代所築張氏蒙古遊牧記又謂卽肇州遺址此與明一統志髙氏扈從錄皆不足置辧者也

●渤海建國地方考

新唐書渤海本粟末靺鞨附髙麗者姓大氏髙麗滅率眾保挹婁之東牟山萬歲通天中契丹盡忠反有舍利齊齊克仲象者渡遼水保太白山之東北阻鄂掄河自固武后封爲鎭國公其子祚榮建國自號震國王地方五千里盡得扶余沃沮弁韓朝鮮海北諸國先天中爲渤海郡王以所統爲呼爾罕州自是始去靺鞨號專稱渤海子武義直大圖宇私攺年號天寶末徙上京直舊國三百里呼爾罕海之東建五京十五府六十二州此爲肅愼故地曰上京龍泉府賈耽曰自安東都護府東北經古蓋弁新城又經渤海王城城臨呼爾罕海其西南三十里有古肅愼城其北經徳裏鎭至南黑水靺鞨千里按今烏拉城西北數里有土城土人呼曰髙麗城方裏余當卽粟末靺鞨舊地又案唐有涑州亦當在此新唐書涑州爲獨奏州猶言直隸州不轄於府事得專達也通考涑州以其地近涑沫江得名蓋所謂粟末水也遼史地誌東京涑州渤海置此可見矣髙麗滅率眾保挹婁之東牟山則徙至舊挹婁國境內在今奉天界蓋其時髙麗蓋蘇文爲亂唐太宗親徵不克髙宗遣李績平之故粟末得以南徙也自萬歲通天丙申至先天壬子共十七年舍利齊齊克仲象父子渡遼水辟地五千里以所統爲呼爾罕州應由今奉天渡東遼水至吉林鄂多哩城建國查鄂多哩城在今牡丹江源西岸牡丹卽僕斡忽汗之轉忽汗卽呼爾罕之轉則所謂鄂掄河者乃忽汗河之本名因先天中賜名呼爾罕州始有忽汗河之稱又以呼爾罕海爲眾水所歸故稱海以別之武義徙上京龍泉府本拂捏國故城今稱東京城亦稱佛訥和城自鄂多哩城至東京城實三百里故曰直舊國三百里呼爾罕海之東也徧考此外距東京城三百里者別無城基可當查武義於開元七年稱大武藝始僭號仁安不用唐室正朔故曰私攺年號自僭號至天寶末徙上京已三十七年其先曾由舊國徙居顯徳府亦曰顯州卽今長白山西北那丹佛勒城地方新唐書渤海傳上京南爲中京曰顯徳府領顯盧鐵湯興榮六州地理誌自鴨綠江口舟行百餘里乃小舫二百里至神州又陸行四百里至顯州天寶中王所都又正北如東六百里至渤海王城今由鴨綠江口舟行三百餘里又陸行四百里卽至那丹佛勒城再由此東北行六百里卽至東京城武義於天寶年間徙居顯州不久復徙上京故曰天寶中王所都又東北六百里爲渤海王城也按今土人呼鄂多里城爲敖東城其音亦近於鄂掄城又呼阿克惇城似皆鄂掄之轉也

●肅愼國考

據山海經及晉書肅愼國在不咸山北賈耽謂渤海王城臨呼爾罕海其西南三十里有古肅愼城今東京城西南三十里有古城基當卽肅愼國也唐虞曰息愼周曰肅愼兩漢時屬挹婁南北朝屬勿吉隋唐屬靺鞨後歸渤海遼屬女眞地方數千里

●阿卜湖考

阿卜湖唐稱呼爾海金稱阿卜薩湖明志作鏡泊湖國語呼畢爾騰湖今仍通呼鏡泊湖通誌謂興凱湖卽鏡泊非也

●牡丹江考

牡丹江唐作忽汗河金稱瑚爾喀又訛和羅噶胡裏攺通誌謂烏蘇江卽和羅噶江非也又稱布爾噶原作僕斡國初稱虎爾喀又作瑚爾喀呼爾喀庫爾喀今稱牡丹江皆音之轉也

●五國城考

按五國之說不一或謂寧古塔東松花黑龍二江合流之處有土城焉或以爲在朝鮮北境近寧古塔有故城在山上或以爲去燕京三千八百里西至黃龍府二千一百里或謂寧古塔相近搶頭街有舊城址五疑卽是也此皆影響之談毫無實據查遼史營衛部族志五國部博和哩國博諾國鄂羅穆國伊勒圖國伊勒希國是五國自當分居五地必非一處可知今自三姓至烏蘇裏江口松花江兩岸共有城基九處一三姓附郭舊城一三姓下八十餘里北岸吞河固木訥城一三姓下三百五十餘里南岸瓦裏和屯卽通誌斡裏城一斡裏城下四十餘里南岸希爾哈城一希爾哈城下約百里北岸有大古城一希爾哈城下百六十里南岸富克錦地方有大古城一富克錦下約百里南岸圖斯科地方有大古城一圖斯科下一百八十餘里南岸額圖地方有古城一額圖下約五十餘里南岸靑得林卽喜魯林地方有古城基考遼史五國於聖宗時來附令居本土以鎭東北境屬黃龍府都部署司契丹國志女眞東北與五國爲鄰五國之東接大海出名鷹自東海來者謂之海東靑遼人酷愛歲歲求之女眞至五國戰鬭而後得不勝其擾北盟會編五國之東接大海出海東靑女眞每發甲馬千餘人入五國界接東海巢穴取之與五國戰鬭而後得金史本紀景祖時五國博諾部節度使叛遼鷹路不通景祖襲擒之又遼咸雍八年五國穆延部捨音貝勒叛遼鷹路不通景祖伐之舍音敗走元一統志開元路三京故國五國舊城東北一都會也又云混同江發源長白山經渤海建州西五十里會諸水東北流上京下達五國頭城又東北注於海明一統志五國頭城在萬里衛北一千里自此而東分爲五國舊傳宋徽宗葬於此合諸書觀之是五國故址不外三姓下九城也考宋史建炎二年金徙二帝於韓州去燕京一千五百里四年金將立劉豫乃徙二帝於五國城去上京東北千里查韓州爲今八面城去燕京實一千五百里上京爲今白城東北至三姓五百五十餘里由三姓東北四百餘里至希爾哈城云去上京東北千里似卽徙於希爾哈城也然據大金國誌宋二帝自韓州徙五國城五國城者在西樓東北千里查西樓爲臨潢府卽今錫伯城云在西樓東北千里實卽三姓城與明一統志所指爲五國頭城者相合總之三姓當爲五國頭城自此而東乃四國分據也又按五國城遼隸黃龍府都部署司金則攺隸瑚爾哈路金史地理誌瑚爾哈路西至上京六百三十里天會六年徙昏徳公重昏侯於韓州八年徙瑚爾哈路是也

●伯利考

按唐徵髙麗絕沃沮千里至頗黎遼五國部有博和哩國頗黎博和哩音同字異也今華人稱伯利二字皆呼波力是與唐遼音同則俄之克薄諾甫克卽頗黎博和哩似屬可據【庚寅正月十六日識】

●率賓國卽綏芬河雙城子地方考

新唐書率賓故地爲率賓府領華益建三州遼史東京率賓府刺史故率賓國地金史上京率賓路遼時爲率賓府西北至上京一千五百七十里東北至瑚爾哈一千一百里西南至海蘭路一千二百里金史又有蘇濱水一作卹品明一統志作卹品河在建州東南千餘里又訛速平江又倒訛爲速江平以地望診之率賓蘇濱卹品卽今綏芬河也其府路故基卽今雙城子地方無疑

●穆稜河卽慕稜水說

金史拉必據慕稜水保固險阻慕稜水卽穆稜河

●斷牛說

奇雅喀喇爲牛臯王貴之後愛琿下竇家屯爲竇爾東之後已列於遊俄筆記中矣世傳金聖嘆有斷牛之讖其子孫流竄寧古塔東北二十餘里今稱金家窩棚【今東省稱住處曰窩棚亦曰窩鋪蓋沃沮窩稽轉爲窩處也】有金姓人數家稱系聖嘆之後相傳其先到此時有一斷碣祇刻一牛字蓋符斷牛之讖云【光緒甲午廷傑偶識】

●嫩江陀喇河喀魯倫河黑龍江考【附臨潢府考長春州考】

嫩江一作妹江又名諾尼江古名難水亦曰那河明人謂之腦溫江又曰忽剌溫江龍沙紀略蒙古謂腦溫爲碧諾尼意同發源內興安嶺之宜呼爾山南流一千四百里入松花江陀喇河舊作陀羅河亦曰洮兒河有二源北源卽陀喇河古名崛越河發源烏珠穆沁右翼旗東北之索嶽爾濟山東南流數百里會歸喇裏河入嫩江太平寰宇記東室韋部落在崛越河之北其水東南流與那河合是也南源曰歸喇裏河古名完水發源烏珠穆沁右翼旗東之瑚蘇圖山東北流數百里會陀喇河入嫩江寰宇記完水在烏洛侯國西南其水東北流合於難水蕃中記雲完水卽烏桓水是也查烏桓本據今西遼河兩岸及歸喇裏河西南地方歸喇裏河出其境內故稱烏桓水又稱完水自來史論家俱指黑水爲完水又指敖嫩河爲室建河殊覺夢夢考室建河之名始於隋唐其時大車室韋部落傍河建室而居故以爲名寰宇記謂其河源出突厥東北界俱輪泊屈曲東流經西室韋界又東經犬室韋又東經蒙瓦部落之北落怛室韋之南又東流與那河忽汗河合又東經南黑水靺鞨之北北黑水靺鞨之南東流注於海按俱輪泊卽今呼倫池云室建河源出於此是明明指今之喀魯倫河爲室建河自發源東流經西室韋大室韋蒙瓦部落怛室韋入俱輪泊又東北流入今黑龍江又東流東南流入今黑河口皆稱室建河始與那河忽汗河下流之水相會又東經南北黑水靺鞨東北注於海記蓋未能詳述耳按黑龍江本有二源俱發源於庫倫東之肯特山喀魯倫河出山之東南所謂室建河臚胊河是也敖嫩河出山之正東一作鄂倫河金元時謂之斡難河是也二河相會之後自古通稱黑水或名室建河今呼黑龍江國語稱薩哈連烏喇俄稱阿穆爾知此則元魏之烏羅護地豆幹唐之室韋二十餘部及蒙瓦部凡附此水南北居者皆可按圖而得矣查喀魯倫河又名臚胊河遼之北境極於此盛京通誌乃謂上京臨潢府當在今呼倫布雨爾車臣汗之間又謂烏爾傘河卽淶流河諸家多從之是臨潢府反在邊外不待辧而自明者也張氏蒙古遊牧記又謂今巴林東北一百四十里當烏爾圖綽農河會和戈圖綽農河之處有波羅城址周二十里內有三塔久毀疑卽古之臨潢府又以史云淶流河繞京三面疑古城當在和戈圖綽農之東岸巴林與阿嚕科爾沁接界處不知遼史言淶流河繞京三面東入曲江其北東流爲按出河所謂曲江卽今伯都訥松花江屈曲之處按出河卽阿勒楚喀河古稱按出水是淶流入今松花江可知若在巴林地界則入西遼河於史文不通矣考遼史地理誌上京臨潢府本漢遼東郡西安平之地太祖取天梯博羅等三山之勢於葦甸射金齪箭以識之謂之龍眉宮神冊三年城之名曰皇都天顯十三年更名上京府曰臨潢又祖州天成軍太祖秋獵多於此始置西樓後因建城幅員九里門四西北隅有內城金史地理誌臨潢總管府地名西樓遼爲上京國初因之天眷元年攺爲北京天徳二年攺北京爲臨潢府路貞元元年以大定府爲北京置臨潢路遼志臨潢府有淶流河自西北南流繞京三面東入曲江其北東流爲按出河今科爾沁右翼前旗東南五十里有西伯城亦作錫伯城又作席百席北在陀喇河歸喇裏河相會之南岸亦周九里門四西北隅亦有內城陀喇河亦自西北南流繞城三面東入松花江正當屈曲之處是錫伯城卽臨潢府陀喇河卽淶流河可知已楊賓柳邊紀略席百城在船廠邊門外西南五百餘里凡自船廠往墨爾根愛渾黑龍江者由此按今由吉林伊通邊門赫爾蘇邊門向西北往錫伯城均五百餘里里數尙合而所云西南則非又自直隸喜峯口奉天法庫門等處往黑龍江省則由錫伯過若自船廠往者斷不出此楊氏親歷吉林黑龍江境乃至錯訛若斯宜乎閉戶著書者於臨潢黃龍會寧各著名之區皆影響遊移迄無實據也錫伯城東約四百里爲郭爾羅斯前旗界當陀喇河入嫩江之處有他虎城周八里有奇門四蒙古遊牧記謂建置無考查遼史上京有他魯河金史長春縣有撻魯古河遼聖宗四年春正月如鴨子河二月己未獵撻魯河詔攺鴨子河曰混同江撻魯河曰長春河又遼史地理誌長春州韶陽軍本鴨子河春獵之地興宗重熙八年置統縣一長春縣金史地理誌泰州昌徳軍本契丹二十部族牧地大定二十五年罷承安二年復置於長春縣北至邊四百里南至懿州八百里東至肇州三百五十里縣一曰長春卽遼長春州金史收國元年正月太祖自將親攻黃龍府進臨益州州人走保黃龍畱羅索尼楚赫守黃龍上自率兵趨撻魯噶城時遼天祚帝率藩漢兵十餘萬出長春路分五部北出駱駝口太祖乘其未陣三面擊之天祚大敗退保長春太祖乘勝遂克黃龍平渤海遼陽等五十四州謹按以上諸說是陀喇河卽他魯河亦卽撻魯古河他虎城卽撻魯噶城亦卽遼之長春州韶陽軍治金復置之泰州昌徳軍長春縣治所在也蓋按北至邊四百里推之是金之北邊與遼至臚胊河正同由東至肇州三百五十里推之今自他虎城東至遜札堡站東北之珠赫城道裏亦符且陀喇河歸喇裏河合流之後東南流數十里卽分爲二派一南流西岸錫伯城在焉一東南流十餘里又分一支先合南派又東南流二百里至喀沙圖站之東南復合而東流百餘里又折東北經科爾沁右翼後旗南界又東至札賚特旗南匯爲納喇薩喇池猶華言日月池也池西南他虎城在焉爲郭爾羅斯前旗地又東流入嫩江又東南入松花江查納喇薩喇池在他虎城東北數十里今通呼月亮泡與營衛志所載鴨子河濼東西二十里南北三十里在長長春縣東北三十五里適相符合故曰陀喇河卽撻魯河他虎城卽長春州也或問於錫伯城則證陀喇河爲淶流河於他虎城則證陀喇河爲撻魯河一水二名於古今亦有徵否曰今之西遼河古人於上流則曰潢河於下流則曰遼河古之普述水今人於上流則曰葉赫河於下流則曰開原河山水隨地易名古今未可枚舉何足異乎按寰宇記完水在烏洛侯國西北本北史烏洛侯國西北有完水此皆誤也宜作西南始合另有辧

光緒十五年廷傑官山右和順縣時李太史子丹【桂林】修吉林志函謂臨潢府當以遊牧記所指巴林波羅城爲是廷傑覆函謂據薛映記從廣寧一百三十里渡湟水又五十里渡黑水又一百二十里過祖州又四十里至臨潢府考之廣寧卽今之廣寧縣從廣寧三百四十里至臨潢府則波羅城實臨潢故址無疑廷傑初成圖說時以通誌謂臨潢當在呼倫貝爾車臣汗之間何氏朔方備乘及諸家多從之是臨潢反在當日邊界之外故據淶流河東入曲江其北東流爲按出河等語以錫伯城爲臨潢府以駁諸家之誤其實薛記系當日親歷其地與遊牧記符合本爲臨潢定地又考按出者譯言耳環也按出河謂河象耳環形查輿圖巴林之水泊亦有耳環形故知臨潢以巴林爲是廷傑前據按出指爲阿勒楚喀河誤也己丑十月二十四日識

●賞烏綾說

咸豐以前伯利東北黑斤費雅喀俄倫春濟勒彌奇勒爾庫葉奇雅喀喇貢貂諸部歲時於此處貢貂由三姓派員往受賞以烏綾

●使犬部說

自音達木河順松花江兩岸東盡海中庫葉島各部俱用狗車所謂使犬部也

●赫哲喀喇說

自伯利下至阿吉大山曲折約一千二百餘里沿江兩岸居者皆剃髮黑斤卽赫哲喀喇也

●額登喀喇說

自阿吉大山下至黑勒爾約八百餘里沿江兩岸居者稱不剃髮黑斤亦曰長毛子卽額登喀喇也

●貢貂諸部說

吉江二省舊界貢貂諸部落若木掄居烏蘇裏江兩岸若奇雅喀喇居尼滿河源赫哲喀喇居烏蘇裏江口下混同江兩岸卽今剃髮黑斤若額登喀喇居赫哲喀喇下混同江兩岸卽今不剃髮黑斤若飛牙喀居額登喀喇東北七八百里若奇勒爾居寧古塔東北三千里又有使鹿鄂倫春使馬鄂倫春二部又索倫畢喇爾都喇爾打狐貍各部皆分見於官書圖說特部落遠近未盡翔實至混同江口之濟勒彌及庫葉島中之庫頁雅丹嵩闊洛社瓦狼五部則從未見諸記載前年遊歷該處聞之頗爲詫異因恐於古無徵未敢筆之記內嗣考金史濟喇敏元史帖烈滅皆在東北海濱實卽今濟勒彌地方則庫頁雅丹嵩闊洛社瓦狼各部亦必有可考者因按各部所處地方圖之以俟博雅君子取證焉按畢喇爾都喇爾今通稱索倫打狐貍卽達呼兒

●傳達裏濟喇敏說

傳達裏河卽烏達哩金史金之壤地封疆東極濟喇敏烏達哩諸野人之境應指此也

●濟勒彌說

自黑勒爾順江至海濱約六百餘里沿江兩岸居者通稱濟勒彌卽濟喇敏也亦雜費雅喀奇勒爾二部人

●特林碑說

按通誌載寧古塔東北二千七百二十里殿山又稱殿山嘴上有二碑楊賓柳邊紀略載康熙庚午與俄羅斯分界固山額眞巴海等分三道至威伊克阿林一從亨烏喇入一從格林必拉入一從北海繞入遂立碑於山上碑刻滿洲俄羅斯喀爾喀文今特林二碑一刻永寧寺記一刻宣徳六年重建永寧寺記皆述明太監亦失哈徵服奴兒幹海及東海苦夷事其小碑之陰有二體字兩旁又各有四體字或卽巴海等分界時所刻也

●庫葉島說

按唐書流鬼國南鄰莫曳部明開原志苦兀在奴兒幹海東明一統圖東北夷有兀列部特林碑有東海苦夷之語吉林輿圖作庫葉島一作庫頁島莫曳苦兀兀列苦夷庫葉庫頁皆同音字也

●蝦夷島說

蝦夷島卽蝦夷國寰宇記蝦夷海島中小國也其人須長四尺尢喜弓矢插箭於首令人戴瓠而立數十步射之無不中者唐顯慶四年十月隨倭國使人入貢前年遊歷時傳聞此島於康熙年間屢隨庫葉島人至三姓下松花江南岸貢貂受賞烏綾今入日本

●庫葉島考

後漢書北沃沮海中有女國唐書日本東北限大山外卽毛人國明開原志苦兀在奴兒幹海東人身多毛其鄰吉裏迷卽濟勒彌日本萬國史記序阿波岡本監輔單身航北海歷覽唐太全島皆卽此庫葉島也

●對馬島說

東藩紀要由朝鮮慶尙道東萊至日本對馬島水程四百七十里康乾之間島中日人至釜山浦互市其先代日髙連兵皆緣此島太近之故

●濟州島說

東藩紀要全羅道南懸一島設濟州治之幅員四百餘里初有髙梁夫三姓人分處其地新羅法興王賜國號耽羅後服事百濟再事新羅後屬於元復還髙麗明末爲李氏增置旌義大靜二縣西北爲黑山島宋史由浙江定海縣入洋順風五日可抵黑山案濟州島距海南縣海程約二百餘里

●郁陵島說

按郁陵島卽古於山國東藩紀要於山國在溟州正東海島或名郁陵島輿地勝覽郁陵島地方百里土地饒沃一名武陵又名羽陵在蔚珍縣正東海中又紀要輿地說江原道下郁陵島本於山國都後屬新羅東附於山石不戴山民不堪耕其南有蔚山島有明經略楊鎬敗倭於此境之北按由蔚珍縣東十里虛坮口地方向東舟行百里至郁陵島其島東西六十餘里南北四十餘里

●鴨綠江佟佳江髙句麗髙麗考建國地方附

鴨綠江舊名馬訾水佟佳江舊名鹽難水太平寰宇記髙句麗下馬訾水一名鴨綠水源出東北靺鞨白山水色似鴨頭故俗名之去遼東五百里經國內城南又西與一水合卽鹽難水也二水合流西南至安平城入髙麗之地以此水最大波瀾淸澈所經津濟皆貯大船其國恃此以爲天壍其水凡闊三百步在平壤城西北四百五十里遼水東南四百八十里按髙句麗本出於夫余其先祖朱蒙棄扶余東走渡普述水至紇升骨城遂居之號曰髙句麗國因以髙爲氏查扶余國在今奉化縣界內云棄而東走知普述水卽開原河紇升骨城卽明時哈達城今爲海龍廳城土人猶通呼曰髙句麗城也其國於漢魏時據有東遼河以南渾河以北鴨綠江東西各地魏正始初句麗王位宮寇西安平毋邱儉將萬人出玄菟討之戰於沸流在今朝鮮平安道成川地方六年儉復討之位宮奔沃沮儉使王頎絕沃沮千餘里到肅愼南界刻石紀功又刊九都山銘不耐城而還位宮五世孫釗與慕容皝戰大敗僅以身免皝乘勝追至九都焚其宮室旋徙都國內城其後慕容寶以句麗王安爲卑州牧封遼東帶方二國王遂略有遼東郡晉安帝義熙中安之孫髙璉遣長史髙翼獻赭白馬以璉爲都督營州諸軍事髙麗王樂浪郡公自是始有髙麗之稱已並漢之遼東玄菟樂浪三郡爲髙麗境土東晉以後王居平壤城亦曰長安城其城隨山屈曲南臨浿水在遼東東南千餘里今屬平安道此外國內城漢城皆爲別都隋唐時靺鞨附之東西六千里蓋並靺鞨而言非髙麗果有六千里之地也今通化縣東鴨綠江西岸有大城基盛京輿圖作破城子應卽國內城寬甸縣南九連城一帶應有安平城故址知此則寰宇記謂鴨綠水出髙句麗東北靺鞨白山經國內城南又西合鹽難水西南流至安平城入髙麗之地皆可通矣

遼水考

考遼水有大遼小遼之名大遼水卽今東遼河其源爲赫爾蘇河出圍場岱揚阿登山小遼水卽今渾河其源爲蘇克素護河出英額邊門外西南流過奉天府南會太子河八巨流河太子河卽古大梁水太平寰宇記髙句麗下大遼水源出靺鞨國西南山南流至安市小遼水源出遼山西南流又有大梁水在國西出塞外西南流注小遼水是知今赫爾蘇河發源之岱揚阿登山卽靺鞨國之西南山東遼河與西遼河相會之處舊爲安市城蘇克素護河發源之戈爾敏珠墩嶺舊名遼山太子河源之東鴨綠江西岸破城子卽髙句麗國綠句麗舊都紇升骨城被慕容皝焚毀徙都國內城記故指此爲髙句麗國謂大梁水在國西也說詳鴨綠江佳佟江考內柳條邊塞始自秦時大梁水源本出塞內因自髙句麗國而言故曰出塞外也

東三省輿地圖說

●附錄

條陳十六事

○條陳十六事

光緒十二年廷傑蒙吉林將軍侯希以遊俄微勞會同琿春副都統依保奏給咨送部引見時飭令晉謁政府面陳俄情慶邸諭令抒呈管見因妄擬此十六條第一條當經呈閱咨行分界大臣查照其餘十五條電請希侯帥示諭帶回吉省陸續奏辦內有已經奏明者亦有未及卽行者今復按之惟機器局造船各節尙難猝辦合並陳明光緒丙申三月曹廷傑敬識

謹將管見各條錄呈

計開

一圖們江口地屬要害宜據約劃歸中國也查咸豐十年十月初二日中俄續增條約第一條內議定兩國東界其由什勒喀額爾古納兩河會處以至自白稜河口順山嶺至瑚布圖河口【白稜河卽輿圖興凱湖西北之烏札瑚河瑚布圖河口卽今之三岔口在雙城子西】兩國劃界本自分明按圖辧方亦無疑義惟云再由瑚布圖河口順琿春河及海中間之嶺至圖們江口則考之山川無此形勢當日條約必有舛訛蓋瑚布圖河與琿春河中隔大嶺南北分流距數百里何能由瑚布圖河口卽順琿春河乎況上文以白稜河與瑚布圖河中隔山嶺旣明云自白稜河口順山嶺至瑚布圖河口則此處如果指琿春河亦當云由瑚布圖河口順山嶺至琿春河萬不宜云由瑚布圖河口順琿春河也且接云及海中間之嶺至圖們江口今由琿春河至圖們江口江流一綫陸路歧出固無所謂海圖們江口外亦無所謂海中間之嶺則云由瑚布圖河口順琿春河及海中間之嶺至圖們江口者殆子虛之言耳竊以爲條約琿春河應卽綏芬河之訛若云由瑚布圖河口順綏芬河及海中間之嶺至圖們江口其東皆屬俄羅斯國其西皆屬中國不但文義通順且山川形勢歷歷可指所謂順綏芬河及海中間之嶺至圖們江口者皆有實據則俄人現在占踞之蒙古街阿濟密巖杵河摩闊崴等處重鎭均宜歸還中國中國卽於其處設鎭屯兵以固根本而護朝鮮庶幾東北邊防固於金湯萬一俄人狡逞不以綏芬爲界則宜劃圖們江口以東二十里之地爲中國界蓋條約云兩國交界與圖們江之會處及該江口相距不過二十里是明明言中國於圖們江口尙有二十里之地證以上文及海中間之嶺至圖們江口其東皆屬俄羅斯國其西皆屬中國數語知當日立約時原以圖們江口屬中國圖們江口以東尙有中國二十里之地故云其西皆屬中國若依俄人以圖們江口數十里之地盡歸俄有是東皆屬俄羅斯國西皆屬朝鮮國和約之所謂其西皆屬中國者竟無寸土可指有是情乎總之俄人之意因西洋之波羅的海地中海紅海南洋之印度海均被泰西諸國禁阻該國師船不能出口難於海上爭雄故經營東方得海參崴碼頭較之該國各處海口冰凍期少可以通行海面故有寧棄該國京城不棄海參崴之語然每年猶有冰凍三月不能出入自如是以垂涎髙麗冀由旱道直通再擴海岸然後修鐵路以速轉運置鐵甲以重海防設使任其所欲則東三省之地不能一朝居卽旅順煙臺大沽各口亦難以長策勝朝廷大局曷堪設想今惟於圖們江口決計照約劃歸中國彼如許我我則移置水師鐵甲輔以陸軍隔斷朝鮮絕其狡謀庶乎東三省可守卽旅順煙臺大沽各口亦無旦夕之驚彼不許我不如及此一戰尙可操必勝之權語云地有必爭我得之則爲要彼得之則爲害者其此之謂乎

一髙麗不能自存宜加意保護以免首鼠兩端也天下有道守在四彜琉球安南緬甸𨿽皆屏藩之邦然或孤懸海中或遠處儌外欲言保護必勞師力故棄而不問實省兵節餉之善策若髙麗輔車相依遠爲畿輔門戶近屬三陵肘腋必令恪守藩封方足資其捍衛乃自琉球一棄日人遂又窺伺於東安緬再分俄人不免覬覦於北蕞爾小國焉能自安故敬共幣帛以冀天朝之卵翼復潛遣使臣以結彊鄰之歡心若不設法保護將首鼠兩端勢必爲我致寇萬一再若安緬之變恐畿輔不免搖蕩三陵亦將震驚固不第有唇亡齒寒之慮也保護之法惟有密助該國急修內政更劃還圖們江界址隔斷俄人陸路否則及時一戰先發制俄俄敗而日人恐日恐而髙麗安矣至於朝人越圖們江定界私懇【懇﹕墾】地畝該國往返照會語多狡賴此其疑貳之心已可顯見若保護得法則此越墾之人或收入版圖或驅回該國有不惟命是聽者哉

一俄夷東海濱省地布置尙未盡善可及時一戰恢復舊境也查俄人占據吉江二省舊地合海中庫葉島計之縱橫共得一百四十度有奇以每度二百五十里計之實占地八百七十五萬方裏有奇較之東三省現在之地尙覺有餘然而核其兵數不過一萬五千餘名觀其布置大勢惟趨重海參崴圖們江一帶蓋自興凱湖以南屯兵幾及萬名而黑龍江數千里之地爲彼後路屯兵僅止千餘是其狡逞之心固可共見卽其不臧之謀亦難自掩今若趁其旱道之鐵路未修水師之鐵甲未置以東三省之額兵固守各城要隘再以奇兵數支分道並進或伐木塞黑龍松花烏蘇哩三江以斷水道令冬夏不能通行或直抵雙城子以北深溝髙壘以斷旱道令南北不相接濟並先將該省各處電綫約期截斷使其聲息不通俄人自必望風鼠竄可以恢復舊境矣語云兵貴神速又云兵不厭詐去歲俄與英戰於阿富汗英人分兵占髙麗之巨文島爲攻取海參崴之勢俄遂俯首求和此先發制人之術可爲明鑑若再遲數年待其火車道旣修鐵甲船旣置不但東三省不能言戰卽畿輔重地亦難言守此曲突徙薪所以有先事之慮也然使現在分界能於圖們江口之地劃歸中國則此議可置諸不論已

一東三省流民甚眾可招集編伍以備衝鋒出奇之用也東三省人心儉朴風俗惇龐甲於天下自昔所稱故有謂其地道不拾遺夜不閉戶適千里不裹糧馬行不購芻秫者自苗撚猖狂山東之民避亂來此於是金場開而流民眾每場之人聚至數千數萬或數十萬不等地方官不知因勢利導收稅裕國反加以金匪之目而有封禁之請遂使流民無歸甘心爲匪白晝行劫肆無顧忌捕治太急則竄入深山逃入俄界而莫可誰何於此而不爲之所良民終無安枕之期姦民將有勾結之患貽害伊於胡厎誠仿虞詡朝歌之法招集亡命編爲隊伍愼選廉明公正深沈幹練之員爲之統帥設一旦有事則以正兵專督此輩出奇衝鋒道路旣熟言語亦通明可以備策應暗可以得消息或亦兵家所不可少歟且此輩具有血心可格以精誠而不可迫以勢力如前官文督湖廣收曹立全而江盜淸彭玉麟籌浙閩收黃金滿而海寇靖銘安任吉林收韓效忠而該處之人皆成良善其明徵也果其勤加訓練使此輩爲我腹心爪牙將一夫拚命萬夫莫當況合數百數千敢死之士有不收效神速者哉昔譚綸戚繼光不募金華義烏之兵教以陣法擊刺戰船火器則不能入閩平倭劉鋌李成梁父子非募練家丁則不能立功遼左其餘楊洪王越沈希儀馬永馬芳梁震滿桂侯世祿侯良柱趙率教金國鳳亦皆蓄帳下親兵健兒著功明史且四路出師之役劉鋌必得川兵薊門設鎭之初戚繼光必用浙兵俱以素蓄亡命建立奇勛故知驅市人與之戰古今惟淮陰侯能之下此則莫若厚養死士可以神一心運用之妙也

一東省練兵足壯聲威宜釐剔獘端兼籌久遠也八旗勁旅天下無敵此誠通論然竊觀往事五代契丹兵無敵中夏而天祚以數十萬眾敗於混同江之金人者卽前日遼兵也女眞滿萬不可敵而興定元光中百戰百挫於蒙古者卽前日金兵也元起朔漠滅國四十以有中原遂乃涉流沙踰蔥嶺西洋西竺盡建藩封爲開辟以來版圖所未有及至正末年蒙古四十萬眾殲於中原僅漏网六萬歸塞外者卽前之蒙古兵也顧金兵衄折於元代而完顏陳和尙獨以四百騎敗蒙古八千之眾宋兵風靡於金源而劉嶽韓吳屢以東南兵摧兀朮馮陵之師同時同事勝敗大殊儻所謂無常勝之兵有必勝之將非耶今朝廷篤念根本特命將軍穆會同東三省將軍督辦練兵事宜而東三省又各有額兵練軍或防軍客軍合計兵數不下十萬核計餉項不下五六百萬整軍經武誠足以禦彊鄰而壯聲威顧竊考國初兵制每人月餉率銀二兩自發撚倡亂以額兵不足恃攺而募勇步隊每人月至四兩或五六兩馬隊每人月至七八兩於是重賞之下果得勇夫中興大業遂基於此而平定之後額兵未裁勇難盡散於是竭天下之財賦養兵猶若不足其驕貪之將步隊五百或止二三百人馬隊二百五十或止百餘人浮冒欺蒙勢成中飽向所謂一勇可當十兵之用者遂至十勇轉無五兵之實此積久獘生可爲長嘆息者也今旗營練軍餉項皆如勇制按擋挑選不能逃逸缺額之獘或可少免然有身當額兵而兼充練軍者是以一兵冒兩餉也有名在營中身處家內者是以虛名罔上司也今擬請有額兵充練軍者則扣畱額兵之餉止給練餉有練軍歸額兵者則扣畱練軍之餉止給額餉如是而浮冒之獘除矣有不請假而私自回家或請假而期滿不到者立卽革除另補如是而欺蒙之獘除矣加以信賞必罰甘苦與共情面不徇保舉不濫以預絕其貴極富溢僅求自保不肯出力之私心如有顯違軍令者許以軍法從事穰苴斬貴臣以肅驕軍孫武斬寵姬以厲女戎皆以不測之威肅萬人之令大將必勝之權其操之此乎至籌久遠之法則莫若屯墾采金以防餉匱是又當務之急也

一吉江二省曠土甚多宜分界屯墾以實邊禦夷也自來防邊之策莫善於屯墾屯田則責在大將而兵不饑招墾則職在有司而民以聚二者相輔而行斯邊圉鞏固而敵人不敢生心矣今吉江二省與俄毘連計曠土之在吉林者不止十之四五其在黑龍江者更不止十之六七正宜實興屯墾以免俄人之覬覦乃論者動以有礙風水或以易聚姦民流獘滋多更或以根本之地不宜開辟爲詞誠使今日東北邊界猶是國初則外興安嶺以南俄人之足迹不至卽持此論以聽其荒蕪尙無慢藏誨盜之虞豈知疆域已殊時勢不同我苟棄之而不顧俄將取之而不辭咸豐時乘我東南多事兩次進侵皆因無兵以爲之備無民以爲之防耳今謂有礙風水者試問有礙陵寢乎抑礙京師乎相距數百數千里究於風水何關且盛京三陵東西二陵數里之外不少耕夫京師之野亦皆農民此尢不辧而自明者也若謂易聚姦民流獘滋多則普天之下皆王土率土之濱皆王臣我朝二百餘年深仁厚澤深入民心舉內地十八省之輸將莫非恃耕田鑿井爲財賦之源何獨至一隅開辟良民遂聚而爲姦卽變姦以滋流獘亦膺其責者未知治法耳人存政舉自古安有難治之民哉至謂根本之地不宜開辟則其說尢屬無稽我朝龍興原在興京之南其地與鴨綠江相近卽朱果發祥亦在長白山之東鄂多哩城此實根本所在其吉江二省不過國初收服諸部落地不盡滿洲派亦非天潢乃興京之南現已攺設安東寬甸諸縣鄂多哩城現亦攺設惇化縣土地可以養民賦稅可以裕國有利無害成效堪徵而二省之曠土獨謂不宜開辟豈實在根本之區地利可盡而附近根本者必欲棄同甌脫乎我不介意俄將垂涎去歲廷傑偵探俄界時俄人問吉江邊荒何以無人墾種廷傑𨿽權詞以對恐無以終戢其心況俄人探聞前將軍銘招民實邊之策已隱師其意於黑龍江烏蘇哩江及雙城子彥楚河一帶悉力經營遷民墾地而我獨有名無實設再曠數年安保其不越界侵估乎且奉天一省開辟幾盡每年出財賦一百數十萬可以本地所入供本地所用而二省之地大於奉省數倍竟令長林丰艸荒穢百產之菁華入數不及八十萬出數幾及四百萬合數十年計之恐餉源有難乎爲繼者一遇水旱偏災部庫告匱二省之兵不但無財而且無食將柰之何擬請以旗地歸旗按口授田責令耕種其有餘之地則以招募民兵前往開墾皆令夏秋歸農冬春歸營果有實力奉行者卽從優獎勵有稍涉廢弛者卽嚴予參處如此數年後始輕徵其應納之賦而不減其餉或量減其應得之餉而不徵其賦足食足兵可資久遠此所謂責在大將者也至於旗地之外有無人承認若三姓下至通江地方千餘里𨿽有田隴舊迹皆歸大荒則宜設官招民輕收荒價按年升科使華人之在俄界者奮然思返作邊疆眾志之城緣此輩皆內地貧民輕去其鄕非不知荒地無主可以謀生祇以察邊令嚴偶或私墾則必火其廬舍竭其脂膏故不如棲身異域猶可相安無事今俄人逐漸欺淩毫無顧忌此輩在彼實有朝不保夕之勢然欲返故土則無家可歸欲入邊地則禁令未除惟設官以招徠之斯歸之如流水矣不然華人之在俄界者不下數萬而邊地反寂無人焉其故果安在哉夫設官非專以民人爲官之謂也謂如奉天之攺設州縣但不以本地之人治本地之事而缺之或選或補滿漢均得例用庶幾考成嚴而民心附故曰職在有司也

一吉江二省金礦甚多宜設法開采賤入貴出以富國彊兵也洪範八政食貨爲先食資屯墾庚癸不呼貨資采金匱乏無慮自唐以前開采不詳於史書然唐初置陜宣潤饒衢經諸州銀冶五十八而憲宗元和中特申重銅輕銀封閉坑穴之令於是天下銀冶廢者數十歲采銀僅萬二千兩宣宗增銀冶二亦止歲采銀二萬五千兩則其事尙微不足比數計坑冶之盛實始於宋代各道置金冶十有一銀冶八十有四自至道至元丰初大約天下歲課金萬餘兩銀二十萬餘兩惟天禧末歲入銀八十八萬三千餘兩其時各路坑冶皆官主之故江淮荊湖新發之礦漕司慮發本錢往往停閉至建炎七年工部乞依熙寧法以金銀坑冶召百姓采取自備物料烹煉官收十分之二其法始一變金世宗大定三年金銀坑冶許民開采二十分取一爲稅此開采最善之法明代又變民采爲官開陜西商縣銀坑八所福建尢溪縣鑪冶四十二座浙江溫處麗水平陽等縣各設銀場局永樂中分遣官赴湖廣貴州采辦金銀課又開福建埔城縣貴州太平溪交址雲南大理銀冶而福建歲額增至三萬餘浙江增至八萬餘宣宗頗減福建課其後增至四萬餘浙江增至九萬餘英宗初下詔封坑穴撤閘辦官而姦民私開坑穴相殺嚴禁不能止遂封其所不當封其後言者請復開銀場使利歸於上而盜無所容乃命侍郎王質往經理分遣禦史提督而奉行不善供億過於公費開之又不得其法由是觀之官開則有獘無利民開而官稅之則有利無獘古有明徵所以我朝列聖相承皆以民開爲便伏讀康熙五十二年聖祖仁皇帝諭曰天地自然之利當與民共之不當以無用棄之乾隆三年八月髙宗純皇帝則有諭兩廣總督鄂彌達開礦並無聚眾難散之事矣四年六月則有諭兩廣總督馬爾泰銀礦毋庸封禁之事矣四十一年二月則諭大小金川地產金沙可采爲設鎭安營之費矣嘉慶元年六月仁宗睿皇帝則有塔爾巴哈臺金礦窮民偸挖之不可嚴辦之諭矣煌煌聖訓後先同揆誠以官開則制器設局派員雇工費先不貲偶有所獲盡歸中飽朝廷每得不償失甚至激而爲亂民開則礦旺人眾礦衰人稀礦絕人散有利則赴無利則逝不俟官爲散遣並無聚而難散之虞且場中頭目令嚴制肅萬夫無嘩故雍正乾隆中騰越邊外有桂家銀場爲緬夷所憚永昌邊外有茂隆銀場爲猓夷所憚及桂家場之宮裏鴈爲邊吏誘殺茂隆場之吳尙賢獻場於朝反爲官所捕治於是兩場之練勇皆潰散緬夷遂猖狂不可治榦隆末威遠廳同知傅鼐結礦場之練勇以禦猓夷斬馘數百亦稱奇捷同治時海參崴南靑島金場華民驅逐俄人已由海參崴追至雙城子一帶因火藥已盡求濟於邊吏不許遂潰敗而俄人仍復故地是則有礦之處不惟利足以實邊儲抑力足以禦外侮何反畏其生內患乎今天下產礦之區更僕難數獨吉江二省金礦甚多又皆逼近俄界倘不設法開采或俄人動心或姦民勾結是又藉寇兵而賫盜糧也去歲俄人遣散墨河金匪者以其時與英構釁恐英人約我合攻故俯首聽命且所占混同江北七處金場金苗尙旺不忍捨而他圖恐久後難免不垂涎耳今誠聽民開采擇廉潔無私之員督防軍以守衛焉如民采金一兩官以銀八兩或十兩或部造中錢票帖三十餘串易之嚴立章程禁絕偸漏卽以所易之金鑄爲每錢一圓之小金錢或每圓壹兩之大金餅定爲每兩十四五換或十六換以給內地旗營綠營及練勇海防各軍之軍餉其部頒之票務須制造極精嚴定假冒之令準其通行各省作正解庫如此轉移則民皆樂從官無浪費貨不棄地敵不生心或亦自富自彊之術歟若夫杜獘之法擬請造連四票根一存部一存省一給收金之員一給采金之民每日每人挖金若干由收金之員給票壹紙榜示通場按月報省咨部民有匿金者殺吏有作姦者殺又不時派委操守極堅之員往查利獘許在場之人皆得舉發獘端按實立誅知情不舉者連坐庶幾獘絕風淸姦人無從措手矣至議奉天開礦實於風水有關自宜永遠封禁以護神臯而培龍脈也

一華人貿易俄地宜免稅以廣商路也內地華人由三姓各處貿易下江始自嘉道之際盛於咸豐之初自貢貂諸部劃歸俄界於是出境之禁甚嚴有前往貿易者各城胥吏卽恐以私通外夷之罪不竭其貲本不止而三姓爲尢盛然其時斗米尺布易貂一頭故冒險爭利歲不乏人嗣因俄商日多貂皮日貴華人攜貲而往不過較及錙銖以爲生計而幸逃胥吏之手者實無十之一二前將軍銘釐剔獘端因弛禁聽民自往誠以俄不我禁而我自禁之於事已屬不合且令華商通行各處可以時覘消息用意尢爲微至惟每人給照有費而又按貨以抽稅釐商人之心殊多不願蓋俄人止取俄稅於華商向無徵收去歲東海濱省屢請出示創收經吉林將軍嚴詞駁回議遂中止是俄人尙緩此稅而我又何必亟亟乎誠使入款甚巨亦於餉項有補乃核計每年不過千金涓滴之水何益江河擬請於吉江二省邊俄之區凡有華商出入一律免稅但於邊出時人給護照一紙仍照前例取中錢百文或二百文以作辦公費用不準勒索加增庶幾商路日廣俄情常通似於邊防尙有裨益又況貢貂諸部入俄多年至今眷念中國不攺俄裝皆賴華商維持則有事時亦尙堪使用耳

一三姓貢貂各族有名無實宜停賞烏綾以節靡費也國初收服東海諸部若赫哲喀喇若額登喀喇在混同江左右若木掄在烏蘇哩江左右若奇雅喀喇在尼滿河源左右皆令每年至寧古塔人貢貂皮一張或三年一貢又有遠在混同江海口之飛牙喀奇勒爾二部及遠在海中之庫葉一部不能以時至寧古塔則以六月期集於寧古塔東北三千里外之普祿鄕章京舟行如期往受雍正七年設三姓副都統遂歸三姓辦理定例歲貢者宴一次三年一貢者宴三次皆賜衣冠什器名曰賞烏綾自諸部言之則曰穿官約得貂皮一張須費銀十餘兩皇恩浩蕩原所以羈縻諸部固我邊陲也自俄人犯境諸部俱入俄界於是貢道阻絕彼不能來我不能往貢貂之典已屬虛文卽間有數十人或百餘人至三姓穿官者亦皆隨華商入境藉以自置貨物貂皮均由華商墊出非眞本人之貢每人受賞多不過一金其不足額貂皆在本地購買如數解京是所費之數較之原賞則甚微而每年春季自盛京解往之烏綾等件車載馬運絡繹於途非數萬金不能辦此循名核實甚屬無謂惟三姓下至烏蘇哩江口舊有奇勒爾人等貢道未絕然現已隸富克錦城編伍當差無貂皮之貢卽無烏綾之賞今請將賞烏綾之典暫行停止有隨華商入貢者造冊報部按名頒賞其餘無用之烏綾則於奉天變價買貂以供禦用再有餘費則遷貧苦旗丁於吉江二省按給牛具籽種責令墾地或卽招俄界華民與貢貂各部授以三姓閒荒均令成熟升科約每年可遷數十百家合數十年計之曠土漸少田賦漸多以視烏綾之虛糜巨款尙亦有利哉

一吉江二省制錢闕少可鑄銀錢以便民用也中國銅錢西北行至哈密而止西南行至打箭鑪而止自哈密以西則行回部紅銅普爾錢打箭鑪以西則行西藏銀錢自乾隆平定新疆西藏後命於天山南北各城設局鼓鑄普爾錢文曰乾隆通寶皆鐫地名用國書回字又命駐藏大臣監造大小銀錢面文乾隆寶藏漢字背用唐古特字並於邊廓鑄造年分如廓爾喀之式是皆以天朝貨幣仿鑄西洋銀錢誠以邊地遼遠有不如是而不能便民者今東省使用制錢奉天已不如內地之多至吉江二省制錢闕少通用楮幣甚至楮幣亦無而有抹兌之名買賣交易展轉過賬終無一錢到手因之貧民生計日益艱難饑寒交迫從賊如歸此響馬大盜所以捕治不盡之源也去歲吉林將軍體察情形奏請仿制錢式樣鼓鑄大小銀錢原爲因地制宜隱消禍萌起見亦與新疆西藏成例相符而部臣未及深察遂格於議而不行夫二省之地方數千里人煙卽少亦不下數十萬戶祇以銀錢不能流通盜賊遂致蠭起若照吉林將軍所請鼓鑄銀錢實爲正本淸源之治查二省兵餉每年將及三百萬但能撥三分之一或十分之一鑄錢放餉合十年計之銀錢自可流通倘慮姦商梗阻或私行毀化皆須明定章程先行曉諭否則置諸重典蓋銀錢鑄有定分商人𨿽少壓平之息而價值髙低仍可任意爲消長此姦商梗阻不足慮也至私毀之禁律有明文揭出而布告之誰肯輕身試法者萬一恐若部議流獘滋多則請部庫於二省之餉每年搭放二成制錢是亦變通之一策也然而爲政在力行果以實心行實政利且無窮獘安從生哉

一吉林機器局經費太少宜籌款以廣制造俾利三省軍械也自泰西諸國競尙火器刀矛弓矢難與爭鋒於是機器局之設萬不容已蓋風會所趨有不如是而不能自立者吉林毘連俄界防務最嚴前曾奏設機器局專造子母槍彈嗣又添造火藥拉火局中之人日夜辛勤數年於玆本已著有成效顧每年經費不及十萬本省運用尙覺不敷今朝廷軫念邊防而奉天黑龍江之軍械火藥仍多購自外洋或取諸關內貲本旣重轉運亦艱苟有動靜必多周章擬請合計三省之兵每年共須軍火子母若干共費若干卽以此費撥歸吉林機器局添備機器如數制造以備三省之用兼儲有事之需更於奉江二省分設修理軍械局庶幾貲本可省轉運不勞卽緩急亦皆足恃設以余費再造新式槍炮多制各種火藥則尢有備無患之長策也

一松花江可試造輪船以利轉運也陸行莫捷於火車水行莫捷於火船有無懋遷可爭大利徵師轉餉可速大功泰西諸國各爲雄長者端不外此廷傑去歲偵探俄界查黑龍江松花烏蘇哩三江俄人共有火輪船三十五艘每艘可帶載貨大船自二三支至六七支不等每年四月開行九月停止每艘可獲水腳銀三四萬兩卽俄帖十餘萬張詢其造船之費大者不過萬餘金小者不過數千金蓋船皆木質頭包鐵葉中燒柴火故本輕而利重今吉林多大木機器局工匠亦知輪船制造之法若以數千金令其試造平底小輪船一隻由吉林通行白都訥巴彥蘇蘇及阿勒楚喀三姓各處以利商人轉運如果有益然後裁吉江二省水師營運糧船歲造歲修之費再造大輪仍令水師營管駕通行黑龍松花烏蘇哩三江蓋三江中俄所共俄人不能獨有惟自伯利至東北海口專屬俄夷須咨照該國而後可入誠如是也無事則利商利民並可利國有事則徵兵轉餉無誤事機以視運糧船之徒爲虛設其得失固自昭然也

一黑龍江將軍宜移駐愛琿也我朝平定羅剎始設黑龍江將軍原駐黑龍江卽今愛琿城地旣適中亦居險要本足捍禦中外通誌載康熙二十二年於黑龍江設將軍副都統二十三年於黑龍江岸築愛琿城是也自後官斯土者苦於地遠天寒遂於康熙二十九年移黑龍江將軍駐墨爾根三十二年移黑龍江副都統亦駐墨爾根三十八年黑龍江將軍副都統皆自墨爾根城移駐齊齊哈爾四十九年始於墨爾根設副都統雍正八年又於黑龍江設副都統𨿽皆奉命移駐實由逐漸奏請去歲七月廷傑至大黑河屯土人謂黑龍江將軍本駐愛琿其後兩次移至齊齊哈爾朝廷謂若再議移徙不如遷居京師𨿽屬傳聞似非無因可知黑龍江將軍卽無俄人侵越亦當以愛琿爲駐札之所今黑龍江對岸沿江上下皆爲俄有彼之阿穆爾省與我之愛琿城僅隔一江相距七十里駐有重酋而我之愛琿副都統有事不能專決必先咨行將軍衙門然後定奪往返須時恐誤事機咸豐四年俄酋摩力搖付以數百人犯境愛琿協領托克托布力勸副都統攻之可以逐出境外因必欲咨行將軍反張大其詞倉皇入奏遂成燎原獘正坐此惟移黑龍江將軍仍駐愛琿不但與俄之重酋旗鼓相當且彊弱虛實近在目中任大責專指揮較易俄人或有懼心乎

一吉林將軍宜移駐寧古塔或移駐阿勒楚喀也順治十年於寧古塔設昂邦章京副都統鎭守之康熙元年攺寧古塔昂邦章京爲鎭守寧古塔等處將軍十五年移寧古塔將軍駐吉林烏拉此吉林將軍建置始末也今謂宜移駐寧古塔者該處地近俄界亦與黑龍江將軍之移駐愛琿城情形相同且以現在地勢計之東北荒地縱橫尙千餘里不等中產金礦約數十處若將軍駐此則顧慮周詳防守易施屯墾采金不妨並舉是亦因時制宜之一策其或不駐寧古塔而移駐阿勒楚喀則以吉林將軍行總督事攺阿勒楚喀副都統爲府尹如奉天府尹之通管奉天民事再以黑龍江將軍行巡撫事令其小事專決大事會辦如此則邊防事宜呼應靈通無此推彼諉之嫌蓋合觀二省地勢此處實居適中且附近白城卽金人發祥之上京會寧府气象闊大足以控制東北故敬獻芻蕘用備采擇焉

一臺尼堪可復也國語呼漢人曰尼堪臺尼堪者今稱站丁原徙三藩餘黨充當苦差固已徳洽好生恩施法外矣惟是罰弗及嗣載在虞書咸與惟新傳之商代我朝戡定大亂往往殲厥渠魁脇從罔治子惠愚民遠超前古今該站丁等以先人無知之過沒後世有用之材縱聰明出眾不得以科甲榮身卽膂力過人亦難以干城備用罪非自取情實堪憐倘蒙哀矜不辜除其冊籍或使歸旗而編甲當差或使歸民而擇術自效將忠義憤發圖報必有可觀人材疊興栽培尢覺罔外矣

一西山灰窯有礙風水宜籌費令徙他處也竊惟風水之書儒家弗道而山川之美古來共談澗東瀍西屢卜乃定聖若周公且費經營今京師祖太行池渤海旅順朝鮮護其左之罘泰岱峙其右宅中圖大誠亙古所未有獨由碧雲寺西踰山嶺爲龍脈入首束气之處左水歸沙河右水入永定河脈絡分明最關緊要乃有灰窯多處挖掘煆燒損傷龍神擬請籌費買回窯基令業戶徙於產煤處所另立新窯然後分段派兵將舊窯一律塡補永遠封禁庶幾無損於閭閻而有益於國家矣

查看俄員勘辦鐵路稟

敬稟者竊卑職於光緒二十一年九月初三日奉札內開遊歷俄士陸續入境飭令卑職率帶員司通事繪圖翻譯弁兵等分道前往一面與之款接一面查勘山川道裏爲自行修路之計事關重大務須詳細記載繪具圖說稟請核咨各等因蒙此當卽俶裝起程酌派委員依林保汪澤溥書識蕭海鵬繪圖委員劉元愷翻譯榮升分往三岔口寧古塔等處跟尋俄人蹤迹繪畫路圖翻譯標記俄字卑職帶同委員王榮昌梁翰通事官貴祿司事孟驤書識永文探途迎見遵札款接自十月初七日在螞蜒河街基地方接見俄員格魯利結爲持等起至十一月初二日送至松花江南沿滿井地方出吉林境止中間到賓到阿所有款接情形均經隨時稟呈憲鑑在案卑職等於十一月十二十六兩日先後回省業將因公領借款項及各員名等原領薪水車價沿途嚼用無餘並畱員辦事請發薪水各情分晰開具淸折稟懇鑑核亦在案玆據繪圖委員劉元愷將跟蹤繪畫路圖翻譯榮升將標記俄字譯漢各備二分以便稟請存案核咨前來卑職據查俄人所立標記從三岔口西北南天門至螞蜒河東閻家窩棚一帶經榮升查明譯漢者一百二十四號均系書寫號頭記明里數已飭劉元愷按地列入圖內自三岔口由東向西編明次序以便按照譯冊查對其有立標僻處又或被人塗抹之記無從查譯不在此數由螞蜒河至滿井卑職躬親履勘並無標記至劉元愷所繪之圖開方計裏尙爲詳細然止此一路不但於東三省大局不能了如指掌卽寧姓阿三城山川形勢亦難於路外查知卑職因集中外各圖詳核經緯度數卽地球之東半球截取赤道以北亞歐阿三州地面繪一總圖將中俄京省各城及俄國已成未成各鐵路並此次俄人分起查勘東三省道路分別列入以便查考餘皆從略恐稽時日致悞事機也卑職伏查俄人貪狡成風往往乘人之危攘地竊踞𨿽與中國通好最久然康熙初年伺三藩之變用兵南服彼遂侵及雅克薩受我尼布楚自安巴格爾必齊河口溯源循大興安嶺直抵東海爲界道光咸豐之際英人外擾發撚內訌北兵南徵邊堠虛戍彼又觀釁而動任意欺蒙一再易約先順黑龍江入松花江卽順松花江入東海將北岸數千里之地劃歸彼界後又從烏蘇裏江入松花江處溯烏蘇裏江南入松阿察河踰興凱湖直至白稜河口順山嶺至瑚布圖河口再由瑚布圖河口順綏芬河及海中間之嶺至圖們江口將東岸數千里之地踞爲彼有同治時彼乘回匪倡亂竊居伊犁因我大兵方席全勝之勢詭云代守但求償貲返地仍復恣情割裂嗣聞法人據越南英人據緬甸則又怦然心動垂涎朝鮮窺我根本重地其時英人與彼戰於阿富汗移兵巨文島作去火抽薪之計彼始稍戢統觀俄人行事無非乘隙蹈瑕以見可而進知難而退操必勝之權耳至欲爭雄海上北限冰洋西被各國禁阻始決意東圖就所占海參崴爲停泊兵輪整頓商務重地然每年冰凍三月未能縱橫如意於是覬覦遼東思得朝鮮旅順以逞逐逐之欲不但非中國之利而亦英法徳奧諸國所惟恐其或成者也光緒十一年卑職遊歷俄界與各處官商不時聚譚稔聞該國有借地修道之意十三年英之遊歷於俄者以策贈我出使大臣言俄人將辟鐵路至海參崴其志在朝鮮及東三省並豫計他日進兵之路繆佑孫遊俄匯編載入日記是其蓄謀已久而不敢驟發者一則道途綿阻鐵路未達東方主客逸勞勝負難必兵食器械轉運維艱一則華兵精彊專閫尙多夙將蕩寇靖亂久壯聲威主戰排和足資震懾故該國徘徊觀望猶抱回翔審度之情今戰將大半凋零彼之東方鐵路環繞中國西北東三面明年均可告成西則窺伺衛藏與英人同藏禍心形勢已露東則冀得渤海悉力經營查由義爾古斯克經赤塔城聶爾琛斯克卽尼布楚阿勒巴金卽雅克薩布拉郭悅式廑�克卽海蘭泡至哈巴諾甫克卽伯力計俄裏二千五百已將勘辦鐵路繪入輿圖祇以髙山峻嶺層疊相連不可勝數大小江河共二十餘道修理經費較之各處每裏加倍尙難成功由哈巴諾甫克至務拉的倭斯托克卽海參崴俄裏又六百八十共計三千一百八十俄利玆由義爾古斯克至粗魯海圖俄裏一千三百由粗魯海圖經齊齊哈爾呼蘭賓州寧古塔三岔口諸處至尼果立斯克卽雙城子俄裏一千一百七十共計二千四百七十俄裏計江省止有大嶺一卽大旱岡嶺吉省由西向東止有大嶺十二經劉元愷繪入圖內一廟嶺二老嶺三大亮子嶺四陡嘴子嶺五螞蜒嶺六小亮子嶺七趕面石嶺八腰嶺子九狐貍謎嶺十空楊樹嶺十一十二卽對頭石﹖﹖子與萬鹿溝嶺此二處極爲險峻徐牙金尼先由該處查勘回雙城子去後莫新畢淩科二人復入境分道重查系爲避此二處起見已於圖內分繪兩綫又江省止嫩江一道其餘小河可以撇在路之左右吉江交界止松花江一道吉省止牡丹江一道此外小河小溝寬不過尋丈深不及一二尺較之原查伯力以西鐵路里數旣少施功亦易省費尢覺無窮且從尼布楚至海參崴長驅直達不必北繞是舍弧而求弦也至由齊齊哈爾分途經伯都訥西長春府北直抵遼東海卽指營口計俄裏七百五十系安得羅尼國夫所勘之路觀其舉動似以日本甫和回寇又起故急思狡逞若有迫不及待之勢去歲九月俄官士帖烈畢斯克帶兵八名由庫倫走蒙古艸地至齊齊哈爾經伯都訥農安縣長春府至吉林省城出寧古塔沿途畫圖今年六月該俄官又帶俄兵由琿春赴長白山入奉天界足踏手繪夏秋之交先駛輪船過伯都訥七十里因水淺折回旋換淺水輪船行至該處仍然擱淺遂入嫩江探測水道𨿽以運貨爲名而所過均不納稅其爲豫查兵輪水程亦可想見今四起遊歷人士又明目張膽宣言勘辦鐵路格魯利結爲持等復謂安得羅尼國夫等三起均經查畢止俟伊等圖到布是實尼國夫卽至北京與中國朝廷商辦是其意在必行尢不待言但地屬中華本非彼有若許修呼蘭寧古塔一路除呼倫貝爾孤懸道南外凡江省東境三姓屬地均在路北五金礦產不下數十處設因許路而再求割地遂先開礦而卽利修路不幾藉寇兵而賫盜糧乎若許分修江省至營口一路則三省大局盡入囊中旗漢生靈數千百萬遭其荼毒無所逃避者猶可委之气數祖宗基業任其侵占三陵重地隔越山川者斷難聽之適然然於此不許則以彼貪得無厭之心值我和戰未畢之際勢必恃彊逞姦藉端尋釁其患又不可勝言爲今之計不若於布是實尼國夫入都商辦之時先指該國義爾古斯克至粗魯海圖地方一千三百俄裏鐵路尙未修造俟其修造畢時我再接修或可稍緩二三年以紓財力萬一彼欲我同時並舉則商以由山海關修至卜魁限期十年再由卜魁西修至粗魯海圖東修至三岔口亦限期十年明立約章彼之軌道寬則我稍窄數寸彼之軌道窄則我稍寬數寸又於大旱岡嫩江松花松老嶺狐貍謎嶺萬鹿溝對頭石﹖﹖子等處擇要設立炮臺藉資防守俄人由我火車鐵路轉輸貨物必定章納稅軍械兵弁不準入境蓋外洋皆以商務爲先也彼果眞心和好卽當允諾我卽於吉江二省墾務礦務認眞辦理以集巨款一面勸諭三省旗民竭力捐輸一面曉諭內地商富廣招股分統歸廉潔素著大員充任公司辦理或者事尙可爲俄人無所借口然必急練精兵預選戰將減從前無用之兵餉增此後有備之軍食尢擇人才破格錄用除綱常名教萬世當遵孔孟外其餘虛文故事一切裁革擇各國致富自彊之術逐一仿辦不但外侮不生內變不作卽我皇上億萬年有道之基亦肇於此昔俄被法侵彼得羅勵精圖治攺弦更張闕【闕﹕辟】地日廣至今益盛其明鑑也卑職荊楚寒儒防營俗幕蒙前將軍侯希以遊俄微勞保薦受皇上特達之知俾膺民社復蒙憲臺疊加獎勵榮晉今職今年署軍憲恩奏調來吉適逢俄士入境奏派卑職前往款接素於俄文俄語毫無知覺凡所問答皆由通事官貴祿詳細翻傳審今日之俄情切將來之杞憂迫以愚悃罔顧忌諱謹將問答各節繕具淸冊路圖總圖分別審定各備二分肅稟敬呈憲臺核奪倘蒙鑑原鄙忱據情入奏並將圖冊一分存案一分咨送總理衙門查核縱幹切責亦所心甘是否有當伏候訓示遵行再聞中國估計鐵路工料險易通算每裏得銀七千兩卽可措辦緣人工極賤較之外洋工作可省五六倍至七八倍不等也查由山海關抵奉天經長春北伯都訥西至卜魁計中裏一千九百四十里須銀一千三百五十八萬兩又由粗魯海圖抵卜魁經呼蘭賓州寧古塔至三岔口計中裏二千二百二十里須銀一千五百五十四萬兩兩路實須銀二千九百一十二萬兩若能議準二十年分修每年止須籌銀一百四十五萬六千兩卽攺十年分辦每年亦止須銀二百九十一萬二千兩三省合力籌劃加以移緩就急似亦無難其卜魁東西一路西至粗魯海圖東至三岔口均交俄界界外應由俄修是以中裏止二千二百二十里至於存案圖冊借用邊務文案處關防外備咨送一分請蓋憲印合並聲明肅此具稟虔請勛安伏乞鈞鑑卑職廷傑謹稟

計款接問答淸冊二本譯漢俄記淸冊二本路圖總圖各二分光緒二十一年十一月三十日

敬再稟者俄人勘辦鐵路關系東三省全局卑職以謭陋微員審時度勢拒之固不能聽之又不可𨿽奉札款接專屬吉林差使而稟呈圖冊均未便劃開奉江轉使眞情實勢隱晦難明擬請憲臺主稿咨行奉天將軍黑龍江將軍查核畫諾合詞具奏並聯銜咨呈總署查照庶協和衷之義而紓朝廷之憂似於大局不無小補卑職愚昧之見是否有當伏候鈞酌施行附稟載請勛安廷傑謹再稟

敬再稟者路圖已畫就一分總圖甫經定稿督飭照繪約須十二月初五六日方可先成一分因聞俄員定於年底春初入都會議恐辦理折奏咨文爲期已迫謹先呈俚稟曁款待問答及譯漢俄文淸冊各二本恭懇憲臺核奪施行圖成時卽當恭呈憲鑑以便咨送其存案路圖總圖容後飭繪呈繳理合附稟陳明伏祈鈞鑑廷傑謹再稟

謹按曹君款俄銷差呈請會奏原稟不啻痛哭流涕而陳之設使當道鑑查據以入告極力整頓東省鐵路未必卽歸俄修乃當日吉帥長咨行奉江兩省依帥恩帥均巳畫行由吉省會銜出奏而幕友秋桐豫謂業已咨行總署不必再奏致使此稟未能上達天聰俄人遂於次年議修鐵道近又租我旅順大連灣爲通商碼頭如布旗然東省三子已作叫取之勢獨惜京師門戶聽人把守倍切杞憂耳宜都陳秉衝漢陽左壽椿松滋李逢年妄識戊戌四月十六日

東三省輿地圖說附錄

