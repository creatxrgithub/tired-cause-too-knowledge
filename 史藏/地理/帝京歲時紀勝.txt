帝京歲時紀勝

﹝淸﹞潘榮陛

帝京歲時紀勝序

昔劉宗正校書天祿﹐有說苑雜記諸書行於世﹐而後之爲雜說者宗之。如班令史之侍讀禁中而作白虎通﹐蔡邕之校漢典而作獨斷﹐是也。嗣此則唐宋諸家﹐短裁促筆﹐各自爲書﹐不必盡出祕府﹔致長安舉人﹐淨房佛殿﹐爭相寫記﹐爲銷夏之舉﹐謂之夏課。元明以來﹐山人園客作稗官野乘﹐以誇詡聞見。故說者謂﹐談議之盛﹐至唐後始備﹐而不知漢書藝文﹐已早有雜說千家﹐見於書目。陛自辛亥秋從事禁庭﹐癸丑冬奉置史館﹐叨窺內府圖書﹐金匱石室之祕﹐而充楹負欐﹐匯今古藏書之所未備。然陛恭膺宮闕制作督銷之職﹐晨入夜出﹐負星而趁瞑﹐亦何嘗有頃刻之暇可涉筆札。乃自丙寅冬﹐告養歸來﹐凡有所經歷者﹐隨意記錄成帙。如工務紀由﹑月令集覽﹑昏儀便俗﹑讀禮須知﹑曠懷閒艸諸書﹐搜微剔隱﹐詳加刪訂。惟是皇都品匯萬方﹐澤流九有﹐而歲時令節﹐風土景物﹐典儀之盛﹐遠邁前古﹐豈可茫無記述﹔因自不揣鄙陋﹐敬以耳目之餘﹐匯集爲編﹐顏曰帝京歲時紀勝。而謬以促筆短裁﹐雜誌街談巷語﹐略記熙朝景物儀文之盛。匪敢以蟬鳴蛙響﹐妄附鼓吹於盛世休明也。是爲序。

乾隆二十三年戊寅冬月長至谷旦大興潘榮陛在廷甫識

帝京歲時紀勝目錄

正月元旦進春春盤星燈喇嘛打鬼天誕琉璃廠店上元三元煙火走橋摸釘歲時雜戲燕九塡倉禁忌時品

二月中和節薰虫惜字會花朝道誕觀音會時品

三月淸明赦孤蟠桃宮東嶽廟時品

四月立夏結緣天仙廟藥王廟丰臺芍藥時品

五月端陽禁汲天壇都城隍廟裏二泗關聖廟夏至宜忌時品

六月六月六日浴象賞蓮時品

七月立秋秋爽來學七星壇七夕蟋蟀秋聲中元地藏會時品

八月中秋彩兔先師誕時品

九月九皇會重陽登髙賞菊辭靑占雪鬥鵪鶉腌菜夜八出禁忌時品

十月送寒衣占風燻炕蛞蛞安期白塔燃燈時品

十一月冬至消寒圖冰牀﹑滑擦蹙鞠時品

十二月市賣臘八窖冰祀竈稽善惡亂歲沐浴丟百病歲暮雜務皇都品匯

帝京歲時紀勝

正月

元旦

除夕之次﹐夜子初交﹐門外寶炬爭輝﹐玉珂競響。肩輿簇簇﹐車馬轔轔。百官趨朝﹐賀元旦也。聞爆竹聲如擊浪轟雷﹐徧乎朝野﹐徹夜無停。更間有下廟之博浪鼓聲﹐賣瓜子解悶聲﹐賣江米白酒擊冰盞聲﹐賣桂花頭油搖喚嬌娘聲﹐賣合菜細粉聲﹐與爆竹之聲﹐相爲上下﹐良可聽也。士民之家﹐新衣冠﹐肅佩帶﹐祀神祀祖﹔焚楮帛畢﹐昧爽合家團拜﹐獻椒盤﹐斟柏酒﹐飫蒸糕﹐呷粉羹。出門迎喜﹐參藥廟﹐謁影堂﹐具柬賀節。路遇親友﹐則降輿長揖﹐而祝之曰新禧納福。至於酬酢之具﹐則鏤花繪果爲茶﹐十錦火鍋供饌。湯點則鵝油方補﹐豬肉饅首﹐江米糕﹐黃黍飥﹔酒肴則腌雞臘肉﹐糟鶩風魚﹐野雞爪﹐鹿兔脯﹔果品則松榛蓮慶﹐桃杏瓜仁﹐栗棗枝圓﹐楂糕耿餅﹐靑枝葡萄﹐白子崗橊﹐秋波梨﹐蘋婆果﹐獅柑鳳橘﹐橙片楊梅。雜以海錯山珍﹐家肴市點。縱非親厚﹐亦必奉節酒三杯。若至戚忘情﹐何妨爛醉﹗俗說謂新正拜節﹐走千家不如坐一家﹐而車馬喧闐﹐追歡竟日﹐可謂極一時之勝也矣。

進春

立春日﹐各省會府州縣衛遵制鞭春。京師除各署鞭春外﹐以彩繪按圖經制芒神土牛﹐舁以彩亭﹐導以儀仗鼓吹。交春之刻﹐京兆尹帥兩學諸生恭進大內。

春盤

新春日獻辛盤。𨿽士庶之家﹐亦必割雞豚﹐炊麵餅﹐而雜以生菜﹑靑韭芽﹑羊角蔥﹐沖和合菜皮﹐兼生食水紅蘿卜﹐名曰咬春。

星燈

初八日傳爲諸星下界﹐燃燈爲祭。燈數以百有八盞爲率﹐有四十九盞者﹐有按玉匣記本命星燈之數者。於更初設香楮﹐陳湯點﹐燃而祭之。觀寺釋道亦將施主檀越年命星庚記注﹐於是夕受香儀﹐代具紙疏云馬﹐爲壇而祭﹐習以爲常。

喇嘛打鬼

初八日弘仁寺打鬼。其制﹕以長教喇嘛披黃錦衣乘車持缽﹐諸侍從各執儀仗法器擁護﹔又以小番僧名班第者﹐衣彩冑﹐戴黑白頭盔﹐手執彩棒﹐隨意揮灑白沙﹔前以鼓吹導引﹐眾番僧執曲錘柄鼓﹐鳴鑼吹角﹐演念經文﹐繞寺周匝﹐迎祥驅祟。念五日﹐徳勝門外黃寺行亦如之。

天誕

初九日爲天誕﹐禁屠宰。大髙玄殿建皇壇﹐各道觀設醮﹐拜朝天懺﹐錫福解厄。

琉璃廠店

琉璃廠在正陽門外之西。廠制東三門﹐西一門﹐街長里許﹐中有石橋。橋西北爲公廨。東北樓門上爲瞻云閣﹐卽窯廠之正門也。廠內官署﹑作房﹑神祠之外﹐地基宏敞﹐樹林茂密﹐濃陰萬態﹐煙水一泓。度石梁而西﹐有土阜髙數十仞﹐可以登臨眺遠。門外隙地﹐博戲聚焉。每於新正元旦至十六日﹐百貨雲集﹐燈屏琉璃﹐萬盞棚懸﹐玉軸牙簽﹐千門聯絡﹐圖書充棟﹐寶玩塡街。更有秦樓楚館徧笙歌﹐寶馬香車遊士女。此外遊覽之地﹐如內城馴象所看象舞﹐自鳴鐘聽韶樂﹐曹公觀演教勢﹐白塔寺打秋千者﹐不一而足。至若皇城內﹐兔兒山﹐大光明殿﹐劉元塑元都聖境﹐金鰲玉棟橋頭南望萬善殿﹐北望五龍亭﹐承光殿下﹐昭景門東﹐睹宮闕之巍峨﹐見樓臺之隱約﹐如登海外三山矣。

上元

十四至十六日﹐朝服三天﹐慶賀上元佳節。是以冠蓋蹁躚﹐繡衣絡繹。而城市張燈﹐自十三日至十六日四永夕﹐金吾不禁。懸燈勝處﹐則正陽門之東月城下﹑打磨廠﹑西河沿﹑廊房巷﹑大柵欄爲最。至百戲之雅馴者﹐莫如南十番。其餘裝演大頭和尙﹐扮稻秧歌﹐九曲黃花燈﹐打十不閒﹐盤杠子﹐跑竹馬﹐擊太平神鼓﹐車中弦管﹐木架詼諧﹐細米結作鰲山﹐煙炮攢成殿閣﹐冰水澆燈﹐簇火燒判者﹐又不可勝計也。然五夜笙歌﹐六街轎馬﹐香車錦轡﹐爭看士女遊春﹐玉佩金貂﹐不禁王孫換酒。和風緩步﹐明月當頭﹐眞可謂帝京景物也。

三元

十五上元﹐七月中元﹐十月下元﹐爲三官聖誕。曰天官賜福﹐地官赦罪﹐水官解厄。設壇致祭。有素食者﹐正﹑七﹑十齋居三月。

煙火

煙火花炮之制﹐京師極盡工巧。有錦盒一具內裝成數出故事者﹐人物像生﹐翎毛花艸﹐曲盡妝顏之妙。其爆竹有雙響震天雷﹑升髙三級浪等名色。其不響不起盤旋地上者曰地老鼠﹐水中者曰水老鼠。又有霸王鞭﹑竹節花﹑泥筒花﹑金盆撈月﹑疊落金錢﹐種類紛繁﹐難以悉舉。至於小兒頑戲者﹐曰小黃煙。其街頭車推擔負者﹐當面放﹑大梨花﹑千丈菊﹔又曰「滴滴金﹐梨花香﹐買到家中哄姑娘。」統之曰煙火。勛戚富有之家﹐於元夕集百巧爲一架﹐次第傳爇﹐通宵爲樂。

走橋摸釘

元夕婦女羣遊﹐祈免災咎。前一人持香辟人﹐曰走百病。凡有橋處﹐三五相率以過﹐謂之度厄﹐俗傳曰走橋。又競往正陽門中洞摸門釘﹐識宜男也。

歲時雜戲

元宵雜戲﹐煎彩爲燈。懸掛則走馬盤香﹐蓮花荷葉﹐龍鳳鰲魚﹐花籃盆景﹔手舉則傘扇幡幢﹐關刀月斧﹐像生人物﹐擊鼓搖鈴。迎風而轉者﹐太極鏡光﹐飛輪八卦﹔系拽而行者﹐獅象羚羊﹐騾車轎輦。前推旋斡爲橄欖﹐就地滚蕩爲繡球。博戲則騎竹馬﹐撲蝴蝶﹐跳白索﹐藏蒙兒﹐舞龍燈﹐打花棍﹐翻筋斗﹐豎蜻蜓﹔閒常之戲則脫泥錢﹐蹋石球﹐鞭陀羅﹐放空鐘﹐彈拐子﹐滚核桃﹐打尜尜﹐踢毽子。京師小兒語﹕「楊柳靑﹐放空鐘。楊柳活﹐抽陀羅。楊柳發﹐打尜尜。楊柳死﹐踢毽子。」都門有專藝踢毽子者﹐手舞足蹈﹐不少停息﹐若首若面﹐若背若胸﹐團轉相擊﹐隨其髙下﹐動合機宜﹐不致墜落﹐亦博戲中之絕技矣。

燕九

白雲觀建於金﹐舊爲太極宮﹐元攺名曰長春宮。明正統間重修﹐攺名白雲觀。出西便門一里。觀中塑邱眞人像﹐白皙無須眉。考元大宗師長春眞人邱處機赴元太祖召﹐拳拳以止殺爲戒。時有事西徵﹐則云﹐一天下在不嗜殺人﹔大獵山東﹐則云﹐天道好生﹐數畋獵非宜﹔念西河流徙﹐則持牒招來﹐全活不下三萬人。本朝有聖祖禦題額四﹕曰紫虛眞气﹐曰大智寶光﹐曰駐景長生﹐曰瑯簡眞庭。其所以受國朝之旌祀而立廟貌於無窮者﹐豈異說紛紜飛升黃白之流可擬比於萬一也﹗眞人生於宋紹興戊辰正月十九日﹐故都日人至正月十九日﹐致酹祠下﹐爲燕九節。車馬喧闐﹐遊人絡繹。或輕裘緩帶簇雕鞍﹐較射錦城濠畔﹔或鳳管鸞簫敲玉版﹐髙歌紫陌村頭。已而夕陽在山﹐人影散亂﹐歸許多爛醉之神仙矣。

塡倉

念五日爲塡倉節。人家市牛羊豕肉﹐恣餐竟日﹐客至苦畱﹐必盡飽而去﹐名曰塡倉。惟是京師居民不事耕鑿﹐素少蓋藏﹐日用之需﹐恆出市易。當此新正節過﹐倉廩爲虛﹐應復置而實之﹐故名其日曰塡倉。今好古之家﹐於是日糴米積薪﹐收貯煤炭﹐猶仿其遺意焉。

禁忌

元旦不食米飯﹐惟用蒸食米糕湯點﹐謂一年平順﹐無口角之擾。不灑掃庭除﹐不撮棄渣土﹐名曰聚財。人日天气晴明﹐出入通順﹐謂一年人口平安。服制之家不登賀﹐不立門簿。𨿽有親賓來拜謁者﹐亦不答拜。初五日後始往叩謝﹐名曰過破五。春戊寅日爲天赦﹐新葬墳墓﹐於戊寅前期祭掃﹐諺云新墳不過赦。正月不遷居﹐不糊窗槅﹐爲善正月。諺云「正五九﹐沒處走。」

時品

正月薦新品物﹐除椒盤﹑柏酒﹑春餅﹑元宵之外﹐則靑韭滿餡包﹑油煎肉三角﹑開河魚﹑看燈雞﹑海靑螺﹑雛野鶩﹑春橘金豆﹑鬥酒雙柑。至於梅萼爭妍﹐艸木萌動﹐迎春﹑探春﹑水仙﹑月季﹐百花接次爭艷矣。

二月

中和節

初一日爲中和節﹐傳自唐始。李泌請以二月朔爲中和節﹐賜民間以囊盛百果谷瓜李種相問遺﹐號獻生子﹐令百官獻農書。京師於是日以江米爲糕﹐上印金烏圓光﹐用以祀日﹐繞街徧巷﹐叫而賣之﹐曰太陽雞糕。其祭神云馬﹐題曰太陽星君。焚帛時﹐將新正各門戶張貼之五色掛錢﹐摘而焚之﹐曰太陽錢糧。左安門內有太陽宮﹐都人結侶攜觴﹐往遊竟日。考春分祭日﹐秋分祭月﹐乃國之大典﹐士民不得擅祀。若以照臨恩當思報之﹐習俗云可。

薰虫

二日爲龍擡頭日。鄕民用灰自門外蜿蜒布入宅廚﹐旋繞水缸﹐呼爲引龍過。都人用黍面棗糕麥米等物油煎爲食﹐曰薰虫。小兒輩懶學﹐是日始進書房﹐曰占鰲頭。市民又於是日櫛剃﹐蓋取龍擡頭之意云。

惜字會

香會﹐春秋仲月極勝﹐惟惜字文昌會爲最。俱於文昌祠﹑精忠廟﹑金陵莊﹑梨園館及各省鄕祠﹐獻供演戲﹐動聚千人。

花朝

十二日傳爲花王誕日﹐曰花朝。幽人韻士﹐賦詩唱和。春早時賞牡丹﹐惟天壇南北廊﹑永定門內張園及房山僧捨者最勝。除姚黃﹑魏紫之外﹐有夭紅﹑淺綠﹑金邊各種。江南所無也。

道誕

十五日爲太上玄元皇帝誕辰﹐禁止屠割。太淸觀各道院立壇設醮﹐談演道徳寶章。

觀音會

十九日爲觀音大士誕辰。正陽門月城內觀音廟香火極勝﹐城內外白衣庵﹑觀音院﹑大悲壇﹑紫竹林﹐廟宇不下千百﹐皆誦經聚會。六月十九日登蓮臺﹐九月十九日傳道妙﹐如前行之。有善信唪大悲咒戒葷酒者﹐二﹑六﹑九食素三月。

時品

菠薐於風帳下過冬﹐經春則爲鮮赤根菜﹐老而碧葉尖細﹐則爲火焰赤根菜。同金鉤蝦米以麵包合﹐烙而食之﹐乃仲春之時品也。至若丁香紫﹑壽帶黃﹑杏花紅﹑梨花白﹐所謂萬紫千紅總是春。元鳥至﹐則髙堂畫棟銜泥結艸以居﹔至秋社﹐城村燕各將其雛於采育東土阜﹐名聚燕臺﹐呢喃竟二日而後去。

三月

淸明

淸明掃墓﹐傾城男女﹐紛出四郊﹐擔酌挈盒﹐輪轂相望。各攜紙鳶綫軸﹐祭掃畢﹐卽於墳前施放較勝。京制紙鳶極盡工巧﹐有價值數金者﹐琉璃廠爲市易之。淸明日摘新柳佩帶﹐諺云「淸明不帶柳﹐來生變黃狗。」又以柳條穿祭余蒸點﹐至立夏日油煎與小兒食之﹐謂不齼夏。

赦孤

廣寧門外普濟堂收養異鄕孤貧疾瘵人﹐冬施粥饘﹐夏施冰茶。育嬰堂收養棄擲嬰兒。兩堂淸明日撿拾暴露骸骨及幼殤小兒殮葬﹐或化而瘞之﹐復延僧眾施食度薦﹐名曰赦孤。又祭厲鬼者﹐是日設儀仗陳鼓吹前導﹐舁請城隍聖像出巡。於城南隙地奏樂薦享﹐中設神位﹐傍列孤魂座祭賽﹐焚其楮帛﹐名曰濟孤魂會。蓋仿古厲壇之遺意焉。

蟠桃宮

蟠桃宮在東便門內﹐河橋之南﹐曰太平宮。內奉金母列仙。歲之三月朔至初三日﹐都人治酌呼從﹐聯鐮飛鞚﹐遊覽於此。長堤縱馬﹐飛花箭灑綠楊坡﹔夾岸聯觴﹐醉酒人眠芳艸地。

東嶽廟

朝陽門外二里許﹐延祐中建廟﹐以祀東嶽天齊仁聖帝。明正統中﹐攺拓其宇﹐兩廡設地獄七十二司﹐殿後爲穿堂寢殿。神像爲正奉劉元手塑。寢殿設浴盆二﹐受水數十石﹐道士贊目疾入洗。龕前懸金錢一﹐人爭以錢擊之﹐中者宜子。殿前丰碑數十統﹐內三碑﹕一爲天師神道碑﹐元趙文敏書﹔一爲仁壽宮碑﹐虞文靖集隸書﹔一爲昭徳殿碑﹐趙士延書。歲之三月朔至廿八日設廟﹐爲帝慶誕辰。都人陳鼓樂旌旗﹐結彩亭乘輿﹐導駕出遊﹐觀者塞路。進香賽願者絡繹不絕。南城右安門內橫街之東﹐亦有廟祀﹐兩廡爲十地閻君之殿。凡有向涿鹿山進香者﹐預期致祭於此﹐名曰發信。各廟遊人了香願畢﹐於長松密柳之下取醉而歸。

時品

三月采食天壇之龍須菜﹐味極淸美。香椿芽拌麵筋﹐嫩柳葉拌豆腐﹐乃寒食之佳品。黃花魚卽江南之石首。至於小蔥炒麵條魚﹐蘆筍膾鯚花﹐勒鯗和羹﹐又不必憶蒓鱸矣。至若桃花歷亂﹐柳絮飛殘﹐紅白燦蘋婆﹐荷包掛牡丹。曰西府﹑曰鐵梗﹑曰垂絲﹐海棠之妙﹐韋公寺﹑慈仁寺﹐可謂甲於天下矣。薊門煙樹﹐爲金臺八景之一。吏部藤花﹐乃明少宰吳寬之手植也。

四月

立夏

立夏取平日曝晾之米粉春芽﹐並用糃麪煎作各式果疊﹐往來饋遺。仍將淸明柳穿之點﹐煎作小兒食之﹐謂曰宜夏。

結緣

八日爲浴佛會。街衢寺院搭苫棚座﹐施茶水鹽豆﹐以黃布帛爲懸旌﹐書曰普結良緣。禁屠割。都人多於憫忠寺遊玩﹐施齋飯僧﹐講經於講堂﹐聽講者甚夥。又爲赴龍華大會。考憫忠寺建於唐貞觀十九年。太宗憫東徵士卒戰亡﹐收其遺骸﹐葬幽州城西﹐建憫忠寺。中有髙閣。諺云「憫忠髙閣﹐去天一握。」是也。有聖祖禦書扁四﹕曰大雄寶殿﹐曰覺路津梁﹐曰不二法門﹐曰藏經閣。雍正十二年攺名法源寺。

天仙廟

京師香會之勝﹐惟碧霞元君爲最。廟祀極多﹐而著名者七﹕一在西直門外髙梁橋﹐曰天仙廟﹐俗傳四月八日神降﹐傾城婦女往乞靈祐﹔一在左安門外弘仁橋﹔一在東直門外﹐曰東頂﹔一在長春閘西﹐曰西頂﹔一在永定門外﹐曰南頂﹔一在安定門外﹐曰北頂﹔一在右安門外艸橋﹐曰中頂。又有涿州北關﹑懷柔縣之■﹝髟上了下﹞髻山﹐俱爲行宮祠祀。聖祖禦題■﹝髟上了下﹞髻山天仙殿扁曰敷錫廣生﹐玉帝殿扁曰淸虛眞宰。每歲之四月朔至十八日﹐爲元君誕辰。男女奔趨﹐香會絡繹﹐素稱最勝。惟南頂於五月朔始開廟﹐至十八日。都人獻戲進供﹐懸燈賽願﹐朝拜恐後。有禦題扁曰神燭碧虛﹐嶽殿扁曰功成出震。

藥王廟

都城藥王廟極多﹐其著名者四﹕一在東直門內﹐曰東藥王廟﹔一在地安門外西步量橋﹐曰西藥王廟﹔一在安定門內之西﹐曰北藥王廟﹔一在天壇之北﹐曰南藥王廟﹐爲明武淸侯李誠銘立也。歲之四月中旬至廿八日爲藥王誕辰﹐香火極勝﹔惟除夕至元旦徹夜不斷。拜廟進香者多不得入廟﹐於神路街外設香池數處﹐焚香遙拜。廟西爲金魚池﹐育養朱魚﹐以供市易。都人入夏﹐結棚列肆﹐狂歌轟飲於池沼之上。舊傳有瑤池殿﹐今不可尋矣。居人界池爲塘﹐植柳覆之﹐歲種金魚以爲業。池陰一帶﹐園亭甚多﹐南抵天壇﹐蘆葦兼葭﹐一碧萬頃。昔我王父楚吟公曾築室於此﹐顏曰蘆屋。今𨿽莫詳其處﹐尙有存圖﹐以示來許。至於遊覽之地﹐如西山妙峯弘教﹑聖感﹑潭柘﹑懸應﹑西域﹑戒壇﹐香山碧雲﹑法海﹑臥佛等寺﹐極稱名勝。歲之四月﹐都人結伴聯鑣﹐攢聚香會而往遊焉。

丰臺芍藥

京都花木之盛﹐惟丰臺芍藥甲於天下。舊傳揚州劉貢父譜三十一品﹐孔常父譜三十三品﹐王通叟譜三十九品﹐亦云瑰麗之觀矣。今揚州遺種絕少﹐而京師丰臺﹐於四月間連畦接畛﹐倚擔市者日萬餘莖。遊覽之人﹐輪轂相望。惜無好事者圖而譜之。如宮錦紅﹑醉仙顏﹑白玉帶﹑醉楊妃等類﹐𨿽重樓牡丹亦難爲比。考丰臺本無臺。金時郊臺在南城外﹐丰宜門者金之南門也。丰臺疑卽拜郊臺﹐因門曰丰宜﹐故目爲丰臺云耳。今右安門外十里艸橋﹐唐時有萬福寺﹐寺廢而橋存。明天啟間﹐建碧霞元君廟其北﹐土近泉宜花﹐居人以種花爲業。冬則蘊火暄之﹐十月中牡丹已進禦矣。橋去丰臺十里﹐中多亭館。元廉右丞之萬柳堂﹐趙參謀之匏瓜亭﹐栗院使之玩芳亭﹐要在彌望間﹐然莫詳其處矣。

時品

薦新菜果﹐王瓜櫻桃﹐匏絲煎餅﹐楡錢蒸糕﹐蠶豆生芽﹐萵苣出筍﹐乃時品也。花名玫瑰﹐色分眞紫鵝黃﹔樹長娑羅﹐品重香山臥佛。靑蒿爲蔬菜﹐四月食之﹐三月則采入藥爲茵陳﹐七月小兒取作星燈。諺云「三月茵陳四月蒿﹐五月六月砍柴燒。」

五月

端陽

五月朔﹐家家懸朱符﹐插蒲龍艾虎﹐窗牖貼紅紙吉祥葫蘆。幼女剪彩疊福﹐用軟帛緝逢老健人﹑角黍﹑蒜頭﹑五毒老虎等式﹐抽作大紅朱雄葫蘆﹐小兒佩之﹐宜夏避惡。家堂奉祀﹐蔬供米粽之外﹐果品則紅櫻桃﹑黑桑椹﹑文官果﹑八達杏。午前細切蒲根﹐伴以雄黃﹐曝而浸酒。飲余則塗抹兒童面頰耳鼻﹐並揮灑牀帳間﹐以避虫毒。飾小女盡態極妍﹐已嫁之女亦各歸寧﹐呼是日爲女兒節。

禁汲

五月朔日﹑端陽日﹐俱不汲泉水﹐於預日爭汲﹐徧滿缸釜﹐謂避井毒也。

天壇

帝京午節﹐極勝遊覽。或南頂城隍廟遊回﹐或午後家宴畢﹐仍修射柳故事﹐於天壇長垣之下﹐騁騎走繲。更入壇內神樂所前﹐摸壁賭墅﹐陳蔬肴﹐酌余酒﹐喧呼於夕陽芳樹之下﹐竟日忘歸。

都城隍廟

都城隍廟在都城之西﹐明永樂中建。中爲大威靈祠﹐後爲寢祠﹐兩廡十八司﹐前爲闡威門﹐塑十三省城隍對立﹐望之儼然酷肖各方儀表。前爲順徳門﹐左右鐘鼓樓﹐再前爲都城隍門。前明於朔望廿五日爲市。郎曹入直之暇﹐下馬巡行﹐冠履相錯不禁也。初四﹑十四﹑廿四等日則於東皇城之北有集﹐謂之內市﹐不及廟中之多也。每歲正月十一日至十八日止﹐則在東華門外﹐迆邐極東﹐陳設十餘里﹐謂之燈市﹐則視廟中又多盛﹐卽今之燈市口矣。國朝崇隆祀典﹐歲之春秋﹐遺員致祭﹐祈雨占風﹐亦虔薦享。惟於五月朔至八日設廟﹐百貨充集﹐拜香絡繹。至於都門廟市﹐朔望則東嶽廟﹑北藥王廟﹐逢三則宣武門外之都土地廟﹐逢四則崇文門外之花市﹐七﹑八則西城之大隆善護國寺﹐九﹑十則東城之大隆福寺﹐俱陳設甚夥。人生日用所需﹐以及金珠寶石﹑布匹綢緞﹑皮張冠帶﹑估衣骨董﹐精粗畢備。羈旅寄客﹐攜阿堵入市﹐頃刻富有完美矣。

裏二泗

裏二泗近張灣﹐有祐民觀﹐中建玉皇閣醮壇﹐塑河神像。明世宗十四年﹐道士周從善乞宮觀名﹐賜額曰錫禧。前臨運河﹐五月朔至端陽日﹐於河內鬥龍舟﹐奪錦標﹐香會紛紜﹐遊人絡繹。

關聖廟

關聖廟徧天下﹐而京師尢勝。入祀典者﹐地安門外西步量橋白馬廟﹐正陽門月城右之廟﹐春秋致祭。除夕開正陽內門﹐由內城居人瞻拜﹔夜子後開西門﹐城外居人瞻拜。香火極勝。歲之五月十三日爲單刀會﹐是日多雨﹐謂天賜磨刀水雲。殿祀精嚴﹐朱楹黃覆﹐綺檻金龕﹐中奉聖祖禦書額曰忠義。西廡下有明董文敏書焦太史所撰碑記﹐傳爲二絕。

夏至

夏至大祀方澤﹐乃國之大典。京師於是日家家俱食冷淘面﹐卽俗說過水面是也。乃都門之美品。向曾詢及各省遊歷友人﹐咸以京師之冷淘面爽口適宜﹐天下無比。諺云「冬至餛飩夏至面。」京俗無論生辰節候﹐婚喪喜祭宴享﹐早飯俱食過水面。省妥爽便﹐莫此爲甚。

宜忌

京俗五月不遷居﹐不糊窗槅﹐名之曰惡五月。以艾葉貼窗牖﹐謂之解厄。五月多不剃頭﹐恐妨舅氏。五月晝長﹐神祠祖堂供淨水﹐焚午香。五月喜旱﹐六月喜雨。諺云「有錢難買五月旱﹐六月連陰喫飽飯。」端陽日﹐蒲艾曝漧存貯﹐生子用以沐浴﹐兼洗凍瘡。午日冰和土粉曬漧﹐擦小兒熱痱。

時品

小麥登場﹐玉米入市。蒜苗爲菜﹐靑艸肥羊。麥靑作攆轉﹐麥仁煮肉粥。豇豆角﹑豌豆角﹑蠶豆角﹑扁豆角﹐盡爲菜品﹔腌稍瓜﹑架冬瓜﹑綠絲瓜﹑白茭瓜﹐亦作羹湯。晚酌相宜。西瓜﹑甜瓜﹑雲南瓜﹑白黃瓜﹑白櫻桃﹑白桑椹。甜瓜之品最多﹐長大黃皮者爲金皮香瓜﹐皮白瓤靑爲髙麗香瓜﹐其白皮綠點者爲脂麻粒﹐色靑小尖者爲琵琶軸﹐味極甘美。桃品亦多﹐五月結實者爲麥熟桃﹐尖紅者爲鷹嘴桃﹐純白者爲銀桃﹐純紅者爲五節香﹐綠皮紅點者爲秫稭葉﹐小而白者爲銀桃奴﹐小而紅綠相兼者爲缸兒桃﹐扁而核可作念珠者爲柿餅桃。更有外來色白而漿濃者爲肅寧桃﹐色紅而味甘者爲深州桃。杏除香白﹑八達杏之外﹐有四道河﹑海棠紅等杏﹐仁亦甘美。李柰則有禦黃李﹑麝香紅﹐又有黃皮紅點者爲梅杏。又杏質而李核者﹐爲胡撕賴蜜淋噙。至若橊花似火﹐家人摘以簪頭﹔鳳艸飛紅﹐繡女敲而染指﹔江西臘五色芬芳﹐虞美人幾枝嬌艷﹐則又爲端陽之佳卉也。

六月

六月六日

內府鸞駕庫﹑皇史宬等處﹐曬晾鸞輿儀仗及歷朝禦制詩文書集經史。士庶之家﹐衣冠帶履亦出曝之。婦女多於是日沐髮﹐謂沐之不膩不垢。至於騾馬貓犬牲畜之屬﹐亦沐於河。

浴象

鑾儀衛馴象所﹐於三伏日﹐儀官具履服﹐設儀仗鼓吹﹐導象出宣武門西閘水濱浴之。城下結彩堋﹐設儀官公廨監浴﹐都人於兩岸觀望﹐環聚如堵。

賞蓮

帝京蓮花盛處﹐內則太液池金海﹔外則城西北隅之積水潭﹐植蓮極多﹐名蓮花池。或因水陽有淨業寺﹐名爲淨業湖。三伏日﹐上駟苑官校於潭中浴馬。岸邊柳槐垂蔭﹐芳艸爲茵﹐都人結侶攜觴﹐酌酒賞花﹐徧集其下。六月朔日﹐各行鋪戶攢聚香會﹐於右安門外中頂進香﹐廻集祖家莊廻香亭﹐一路河池賞蓮﹐蕭鼓弦歌﹐喧呼竟日。

時品

盛夏食飲﹐最喜淸新﹐是以公子調冰﹐佳人雪藕。京師蓮實種二﹕內河者嫩而鮮﹐宜承露﹐食之益壽﹔外河堅而實﹐宜幹用。河藕亦種二﹕禦河者爲果藕﹐外河者多菜藕。總以白蓮爲上﹐不但果菜皆宜﹐曬粉尢爲佳品也。且有鮮菱﹑芡實﹑茨菇﹑桃仁﹐冰湃下酒﹐鮮美無比。其蓮藕芡菱﹐涼水河最勝﹐有坊曰十里荷香。避暑山莊金蓮映日處﹐廣庭數畝﹐金蓮萬本﹐天下無二。茉莉花﹑福建蘭﹐摘以薰茶﹔六月菊﹑白鳳仙﹐俱堪浸酒﹔夜蘭香﹑晚香玉﹐落日香濃﹔勤娘子﹑馬纓花﹐平明蕊放。

七月

立秋雨

秋前五日爲大雨時行之候﹐若立秋之日得雨﹐則秋日暢茂﹐歲書大有。諺云「騎秋一場雨﹐徧地出黃金。」立秋預日﹐陳冰瓜﹐蒸茄脯﹐煎香薷飲﹐院中露一宿﹐新秋日合家食飲之﹐謂秋後無餘暑瘧痢之疾。

秋爽來學

京師小兒懶於嗜學﹐嚴寒則歇冬﹐盛暑則歇夏﹐故學堂於立秋日大書秋爽來學。

七星壇

七月朔至七夕﹐各道院立壇祀星﹐名曰七星斗壇﹐蓋祭北斗七星也。天壇之南北廊及斗母宮尢勝。

七夕

七夕前數日﹐種麥於小瓦器﹐爲牽牛星之神﹐謂之五生盆。幼女以盂水曝日下﹐各投小鍼﹐浮之水面﹐徐視水底日影﹐或散如花﹐動如雲﹐細如綫﹐粗如椎﹐因以卜女之巧。街市賣巧果﹐人家設宴﹐兒女對銀河拜﹐咸爲乞巧。

蟋蟀

都人好畜蟋蟀﹐秋日貯以精瓷盆盂﹐賭鬥角勝。有價值數十金者﹐爲市易之。

秋聲

金風漸起﹐嘶柳鳴旌﹐家家整緝秋衣﹐砧杵之聲遠近相接。教場演武開操﹐觱篥鳴於城角。更有檐前鐵馬﹐砌下寒蛩﹐晨起市潮﹐聲達戶牖。此城闕之秋聲也。

中元

中元祭掃﹐尢勝淸明。綠樹陰濃﹐靑禾暢茂﹐蟬鳴鳥語﹐興助人遊。庵觀寺院﹐設盂蘭會﹐傳爲目蓮僧救母日也。街巷搭苫髙臺﹑鬼王棚座﹐看演經文﹐施放焰口﹐以濟孤魂。錦紙紮糊法船﹐長至七八十尺者﹐臨池焚化。點燃河燈﹐謂以慈航普渡。如淸明儀﹐舁請都城隍像出巡﹐祭厲鬼。聞世祖朝﹐曾召戒衲木陳玉林居萬善殿。每歲中元建盂蘭道場﹐自十三日至十五日放河燈﹐使小內監持荷葉燃燭其中﹐羅列兩岸﹐以數千計。又用琉璃作荷花燈數千盞﹐隨波上下。中流駕龍舟﹐奏梵樂﹐作禪誦﹐自瀛臺南過金鰲玉棟橋﹐繞萬歲山至五龍亭而回。河漢微涼﹐秋蟾正潔﹐至今傳爲勝事。都中小兒亦於是夕執長柄荷葉﹐燃燭於內﹐靑光熒熒﹐如燐火然。又以靑蒿縛香燭數百﹐燃爲星星燈。鏤瓜皮﹐掏蓮蓬﹐俱可爲燈﹐各具一質。結伴呼羣﹐遨遊於天街經壇燈月之下﹐名門燈會﹐更盡乃歸。

地藏會

七月三十日傳爲地藏菩薩誕辰。都門寺廟﹐禮懺誦經﹐亦紮糊法船﹐中設地藏王佛及十地閻君繪像﹐更盡時釋放焰口焚化。街巷徧燃香火蓮燈於路傍﹐光明如臺。

時品

禾黍登﹐秋蟹肥﹐蘋婆果熟﹐虎■﹝口賴﹞檳香。都門棗品極多﹐大而長圓者爲纓絡棗﹐尖如橄欖者爲馬牙棗﹐質小而松脆者爲山棗﹐極小而圓者爲酸棗。又有賽梨棗﹑無核棗﹑合兒棗﹑甜瓜棗﹑外來之密雲棗﹑安平棗﹐博野﹑棗彊等處之棗。其羊棗黑色﹐俗呼爲軟棗﹐卽丁香柿也。紅子石橊之外有白子石橊者﹐甘如蜜蔗﹐種出內苑。梨種亦多﹐有秋梨﹑雪梨﹑波梨﹑密梨﹑棠梨﹑罐梨﹑紅綃梨﹐外來則有常山貢梨﹑大名梨﹑肉綿梨﹑瀛梨﹑洺梨。其能消渴解酲者﹐又莫如西苑之截梨﹐北山之酸梨也。山楂種二﹐京產者小而甜﹐外來者大而酸﹐可以搗糕﹐可糖食。又有蜜餞榲桲﹐質似山楂﹐而香美過之﹐出自遼東。楸葉鳴秋﹐葵花向日﹐雞冠分五色﹐髙逾檐﹐多如林﹐秋日盛開﹐若百鳥朝鳳﹐芬芳艷麗﹐乃秋色中之絕品也。至於剪秋羅﹑玉簪花﹑芙蓉花﹑雁來紅﹐又不若秋海棠﹐𨿽西府鐵梗木本之花﹐亦難比其嬌媚也。老來少由靑而碧﹐碧而黃﹐黃而紅﹐如暮霞照紫﹐睹此則不必西山問霜葉矣。

八月

中秋

十五日祭月﹐香燈品供之外﹐則團圓月餅也。雕西瓜爲蓮瓣﹐摘蘿卜葉作娑羅。香果蘋婆﹐花紅脆棗﹐中山禦李﹐豫省崗橊﹐紫葡萄﹐綠毛豆﹐黃梨丹柿﹐白藕靑蓮。云儀紙馬﹐則道院送疏﹐題曰月府素曜太陰皇君。至於先丁後社﹐享祭報功﹐眾祀秋成﹐西郊夕月﹐乃國家明禋之大典也。

彩兔

京師以黃沙土作白玉兔﹐飾以五彩妝顏﹐前奇百狀﹐集聚天街月下﹐市而易之。燈火熒輝﹐遊人絡繹﹐焦包鑪炙﹐渾酒樽篩﹐烤羊肉﹐熱燒刀﹐此又爲遊人之酌具也。

先師誕

八月廿七日爲至聖先師誕辰﹐禁止屠宰﹐祭文廟。各書室設供﹐師生瞻拜。

時品

中秋桂餅之外﹐則鹵餡芽韭稍麥﹐南鑪鴨﹐燒小豬﹐掛鑪肉﹐配食糟發麵團﹐桂花東酒。鮮果品類甚繁﹐而最美者莫過葡萄。圓大而紫色者爲瑪瑙﹐長而白者爲馬乳﹐大小相兼者爲公領孫。又有朱砂紅﹑棣棠黃﹑烏玉珠等類﹐味俱甘美。其小而甜者爲瑣瑣葡萄﹐性極熟﹐能生發花痘。至於街市小兒叫賣小而黑者爲酸葡萄﹐品斯下矣。蓋柿出西山﹐大如碗﹐甘如蜜﹐冬月食之﹐可解炕煤毒气。白露節蘇州生栗初來﹐用餳沙拌炒﹐乃都門美品。正陽門王皮胡同楊店者更佳。其餘淸新果品﹐如蘋婆﹑檳子﹑葡萄之類﹐用巨瓷甕藏貯冰窖﹐經冬取出﹐鮮美依然。

九月

九皇會

九月各道院立壇禮斗﹐名曰九皇會。自八月晦日齋戒﹐至重陽﹐爲斗母誕辰﹐獻供演戲﹐燃燈祭拜者甚勝。供品以鹿醢東酒﹑松茶棗湯﹐鑪焚茅艸云蕊眞香。

重陽

京師重陽節花糕極勝。有油糖果鑪作者﹐有發麵醢果蒸成者﹐有江米黃米搗成者﹐皆剪五色彩旗以爲標幟。市人爭買﹐供家堂﹐饋親友。小兒輩又以酸棗搗糕﹐火炙脆棗﹐糖拌果漧﹐綫穿山楂﹐繞街賣之。有女之家﹐饋遺酒禮﹐歸寧父母﹐又爲女兒節云。染鋪賑濟饑貧﹐閧然如市。

登髙

重陽日﹐北城居人多於阜成門外眞覺寺五塔金剛寶座臺上登髙﹐南城居人多於左安門內法藏寺彌陀塔登髙。考眞覺寺建於明成祖﹐因番僧版的達入貢金佛五軀﹐金剛寶座規式﹐封以國師﹐賜居此寺。憲宗九年﹐準式建寶座﹐累石臺髙五丈﹐藏級於壁﹐蝸旋而上。臺列石塔五﹐各二丈﹐塔刻梵宇梵寶梵花﹐塔前有成化禦制碑記。法藏寺舊名彌陀寺﹐金大定中立﹐明景泰二年重建﹐更名法藏寺。有祭酒胡濙﹑沙門道孚二碑。道孚戒壇第一代戒師﹐世人稱鵝頭祖師者也。北地多風﹐故塔不能空﹐無可登者。法藏寺彌陀塔獨空﹐其中可登﹐塔髙十丈﹐八面﹐窗置一佛﹐凡五十八佛﹐佛捨一燈。歲上元夜﹐寺僧燃燈繞塔奏樂﹐金光明空﹐樂作天上矣。

賞菊

秋日家家勝栽黃菊﹐采自丰臺﹐品類極多。惟黃金帶﹑白玉團﹑舊朝衣﹑老僧衲爲最雅。酒壚茶設﹐亦多栽黃菊﹐於街巷貼市招曰﹕某館肆新堆菊花山可觀。

辭靑

都人結伴呼從﹐於西山一帶看紅葉﹐或於湯泉坐湯﹐謂菊花水可以卻疾。又有治肴攜酌﹐於各門郊外痛飲終日﹐謂之辭靑。

占雪

鄕民於重陽日﹑十三日望雨﹐則不致冬旱。諺云「重陽無雨看十三﹐十三無雨一冬幹。」

鬥鵪鶉

膏粱子弟好鬥鵪鶉﹐千金角勝。夏日則貯以雕籠﹐冬日則盛以錦橐﹐飼以玉栗﹐捧以纖手﹐夜以繼日﹐毫不知倦。

腌菜

霜降後腌菜﹐除瓜茄﹑芹芥﹑蘿卜﹑擘藍﹑箭幹白﹑春不老之外﹐有白菘菜者﹐名黃芽菜﹐乃都門之極品﹐鮮美不減富陽冬筍。又出安肅者﹐每棵種至數十斤﹐爲安肅黃芽菜﹐更佳。

夜八出

帝京園館居樓﹐演戲最勝。酬人宴客﹐冠蓋如雲﹐車馬盈門﹐歡呼竟日。霜降節後則設夜座。晝間城內遊人散後﹐掌燈則皆城南貿易歸人﹐入園飲酌﹐俗謂聽夜八出。酒闌更盡乃歸。散時主人各贈一燈﹐閧然百隊﹐什伍成羣﹐燈若列星﹐亦太平景象也。

禁忌

九月不遷徙﹐不糊窗欞。以菊花葉貼戶牖﹐解除凶穢以招吉祥。不浣緝被褥﹐恐犯九女星﹐則育女多﹐不宜男矣。

時品

萸囊辟毒﹐菊葉迎祥﹐松榛結子﹐韭菜開花。新黃米包紅棗作煎糕﹐蕎麥麵和秦椒壓合酪。板鴨淸煮﹐嫩蟹香糟。艸橋荸薺大於杯﹐衛水銀雨白似玉。

十月

送寒衣

十月朔﹐孟冬時享宗廟﹐頒憲書﹐乃國之大典。士民家祭祖掃墓﹐如中元儀。晚夕緘書冥楮﹐加以五色彩帛作成冠帶衣履﹐於門外奠而焚之﹐曰送寒衣。

占風

皮客於九月晦﹐聚眾商洽酌陳肴﹐候至三更交子﹐則爲冬朔。望西北風急烈﹐則卜冬令嚴寒﹐皮革得價﹐交相酬酢﹐盡歡達旦。

燻炕

西山煤爲京師之至寶﹐取之不竭﹐最爲利便。時當冬月﹐炕火初燃﹐直令寒谷生春﹐猶勝紅鑪暖閣﹐人力極易﹐所費無多。江南柴竈﹐閩楚竹鑪﹐所需不啻什百也。

蛞蛞

少年子弟好畜秋虫﹐曰蛞蛞﹐乃螻蛞之別種。寄生於稻田禾黍之間﹐又名曰叫螞蚱。亦非蝗蝻之流﹐蠶食苗稼。亦非莊子逍遙遊所說﹐蟪蛄不知春秋。此虫夏則鳴於郊原﹐秋日攜來﹐籠懸窗牖﹐以佐蟬琴蛙鼓﹐能度三冬。以雕作葫蘆﹐銀鑲牙嵌﹐貯而懷之﹐食以嫩黃豆﹑鮮紅蘿卜﹐偶於稠人廣座之中﹐淸韻自胸前突出﹐非同四壁蛩聲助人嘆息﹐而悠然自得之甚。

安期

十五日下元之期﹐庵觀寺院課經安期起﹐至次年正月廿五日﹐百日期滿。夜懸天燈﹐黃幅大書﹕冬季唪經祝國裕民百日期場。嗜佛之家﹐送香燭獻齋供者絡繹。

白塔燃燈

太液池之陽﹐有白塔﹐爲永安寺。歲之十月廿五日﹐自山下燃燈至塔頂﹐燈光羅列﹐恍如星斗。諸內侍黃衣喇嘛執經梵■﹝口員﹞﹐吹大法螺﹐餘者左持有柄圓鼓﹐右執彎槌齊擊之﹐緩急疏密﹐各有節奏﹐更餘乃休﹐以祈福也。考白塔基址舊爲萬歲山﹐又爲瓊華島。山頂有廣寒﹑仁智等殿﹐玉虹﹑瀛洲等亭﹐塔西傳爲遼蕭后梳妝樓﹐傾圮已久。順治八年辛卯秋﹐建塔立寺﹐康熙己未重修。辛酉冬﹐運是山之石於瀛臺﹐塔下僅存黃壤﹐悉聽民居。雍正庚戌復爲修葺。乾隆癸亥﹐塔前建龍光之坊﹐東爲慧日亭﹐西爲悅心殿﹐宮室煥然一新﹐仍爲禁苑矣。

時品

鐵角初肥﹐湯羊正美。白鯗並豚蹄爲凍﹐脂麻灌果餡爲糖。冬筍新來﹐黃虀才熟。至於酒品之多﹐京師爲最。煮東煮雪﹐醅出江元﹐竹葉飛淸﹐梨花湛白﹐窩兒米釀﹐甕底春濃。藥酒則史國公﹑狀元紅﹑黃連液﹑蓮花白﹑茵陳綠﹑橘豆靑﹐保元固本﹐益壽延齡。外制則鄕販南路燒酒﹐張家灣之灣酒﹐淶水縣之淶酒﹐易州之易酒﹐滄州之滄酒。更有淸河幹搾﹐潞水思源﹐南來之木瓜惠泉﹐紹興苦露﹐桂酒橘酒﹐一包四瓶﹐三白五加皮。𨿽品味各殊﹐然皆不及內府之玉泉醴酒醇且厚也。

十一月

冬至

長至南郊大祀﹐次旦百官進表朝賀﹐爲國大典。紳耆庶士﹐奔走往來﹐家置一簿﹐題名滿幅。傳自正統己巳之變﹐此禮頓廢。然在京仕宦流寓極多﹐尙皆拜賀。預日爲冬夜﹐祀祖羹飯之外﹐以細肉餡包角兒奉獻。諺所謂「冬至餛飩夏至面」之遺意也。

消寒圖

至日數九﹐畫素梅一枝﹐爲瓣八十有一﹐日染一瓣﹐瓣盡而九九畢﹐則春深矣﹐曰九九消寒之圖。傍一聯曰「試看圖中梅黑黑﹐自然門外艸靑靑。」諺云「一九二九﹐相逢不出手。三九四九﹐冰上走。五九四十五﹐窮漢街前舞。七九六十三﹐路上行人著衣單。」都門天時極正﹕三伏暑熱﹐三九嚴寒﹐冷暖之宜﹐毫髮不爽。蓋爲帝京得天地之正气也。

冰牀﹑滑擦

太液池之五龍亭前﹐中海之水雲榭前﹐寒冬冰凍﹐以木作牀﹐下鑲鋼條﹐一人在前引繩﹐可坐三四人﹐行冰如飛﹐名曰拖牀。積雪殘云﹐景更如畫。冰上滑擦者﹐所著之履皆有鐵齒﹐流行冰上﹐如星馳電掣﹐爭先奪標取勝﹐名曰澑冰。都人於各城外護城河下﹐羣聚滑擦﹐往還亦以拖牀代渡。更將拖牀結連一處﹐治酌陳肴於上﹐歡飲髙歌﹐兩三人牽引﹐便捷如飛﹐較之坐驥乘車﹐遠勝多矣。

蹙鞠

金海冰上做蹙鞠之戲﹐每隊數十人﹐各有統領﹐分位而立﹐以革爲球﹐擲於空中﹐俟其將墜﹐羣起而爭之﹐以得者爲勝。或此隊之人將得﹐則彼隊之人蹴之令遠。歡騰馳逐﹐以便捷勇敢爲能。將士用以習武。昔黃帝作蹙鞠之戲以練武﹐蓋取遺意焉。

時品

時維長至﹐貢物咸來﹕北置則獾貍麅鹿﹐野豕黃羊﹐風漧冰凍﹔南來則橙柑橘柚﹐香櫞佛手﹐蜜餞糖棲。舊新時品﹐摘靑韭以煮黃芽﹔祠祭鮮羹﹐移梅花而烹白雪。欣一陽之來復﹐遂萬有以萌生。

十二月

市賣

臘月朔﹐街前賣粥果者成市。更有賣核桃﹑柿餅﹑棗﹑栗﹑幹菱角米者﹐肩挑筐貯﹐叫而賣之。其次則肥野雞﹑關東魚﹑野貓﹑野鶩﹑腌臘肉﹑鐵雀兒﹑饊架果罩﹑大佛花﹑斗光千張﹑樓子莊元寶。初十外則賣衛畫﹑門神﹑掛錢﹑金銀箔﹑錁子黃錢﹑銷金倒酉﹑馬子燒紙﹑玻璃鏡﹑窗戶眼。請十八佛天地百分。錢店銀號兌換壓歲金銀小梅花海棠元寶。廿日外則賣糖瓜﹑糖餅﹑江米竹節糕﹑關東糖。糟艸炒豆﹐乃廿三日送竈餉神馬之具也。又有賣窯器者﹐銅銀換瓷碗﹐京燒之香鑪燭臺﹔悶葫蘆﹐小兒藉以存錢﹔支煱瓦﹐竈口用爲助爨。至廿五日外則脂麻稭﹑松柏枝﹑南蒼術■﹝火禺﹞歲矣。臘月諸物價昂﹐蓋年景丰裕﹐人工忙促﹐故有臘月水土貴三分之諺。髙年人於歲逼時﹐訓飭後輩謹愼出入﹐又有「二十七八﹐平取平抓」之諺。

臘八

臘月八日爲王侯臘﹐家家煮果粥。皆於預日揀簸米豆﹐以百果雕作人物像生花式。三更煮粥成﹐祀家堂門竈隴畝﹐合家聚食﹐饋送親鄰﹐爲臘八粥。

窖冰

臘八日禦河起冰貯窖﹐通河運冰貯內窖﹐太液池起冰貯雪池冰窖﹐開■﹝謀多﹞門運之。各門護城河打冰﹐於河邊修土窖貯之﹐夏日出易甚便。

祀竈

廿三日更盡時﹐家家祀竈﹐院內立桿﹐懸掛天燈。祭品則羹湯竈飯﹑糖瓜糖餅﹐飼神馬以香糟炒豆水盂。男子羅拜﹐祝以遏惡揚善之詞。婦女於內室﹐掃除鑪竈﹐以淨泥塗飾﹐謂曰掛袍﹐燃燈默拜。

稽善惡

廿五日俗傳爲上帝下界之辰。因廿三日送竈上天﹐奏人間一年之善惡﹐故上帝於廿五日下界﹐稽查臧否﹐降之禍福。故世人於是日謹起居愼言語﹐戒飭小兒毋得詈罵惡言﹐恐招不祥。

亂歲

廿五日至除夕傳爲亂歲日。因竈神已上天﹐除夕方旋駕﹐諸凶煞俱不用事﹐多於此五日內婚嫁﹐謂之百無禁忌。

沐浴

歲暮齋沐﹐多於廿七八日。諺云「二十七﹐洗疚疾﹔二十八﹐洗邋遢。」

丟百病

歲暮﹐將一年食餘藥餌﹐拋棄門外﹐並將所集藥方﹐揀而焚之﹐名丟百病。

歲暮雜務

歲暮官署封印﹐諸生散館。送竈神後﹐掃除祠堂捨宇﹐糊裱窗槅﹐貼彩畫玻璃窗眼﹐剪紙吉祥葫蘆﹐還帳目﹐送節禮﹐謝先生﹐助親友饋炭金﹐整齊祭器﹐擦抹什物﹐蒸糕點﹐炸襯供﹐調羹飯﹐治祭品﹐擺供獻﹐雕茶果﹐神堂懸影﹐院內設松亭﹐奉天地供案﹐系天燈﹐掛琉璃。除夕爲尊親師長辭歲歸而盥沐﹐祀祖祀神接竈﹐早貼春聯掛錢﹐懸門神屏對﹐插脂麻稭﹐立將軍炭﹐合家團拜。更盡分歲﹐散黃錢金銀錁錠﹐親賓幼輩來辭歲者畱飲啜﹐答以宮制荷包﹐盛以金銀錁飾。出門聽人言之吉凶﹐卜來年之休咎﹐名曰聽讖語。鑪內焚松枝﹑柏葉﹑南蒼術﹑吉祥丹﹐名曰■﹝火禺﹞歲。合家喫葷素細餡水餃兒﹐內包金銀小錁。食著者﹐主來年順利。髙燒銀燭﹐暢飲松醪﹐坐以待旦﹐名曰守歲﹐以兆延年。

皇都品匯

丰年爲瑞﹐薄海承平。匯萬國之車書﹐聚千方之玉帛。帝京品物﹐擅天下以無雙﹔盛世衣冠﹐邁古今而莫並。金銀寶飾﹐開惇華元吉之樓﹔彩緞綾羅﹐置廣信恆丰之號。貂裘狐腋﹐江米街頭﹔珊瑚珍珠﹐廊房巷口。靛靑梭布﹐陳慶長細密寬機﹔羽緞■﹝毛星﹞氈﹐伍少西大洋靑水。冬冠夏緯﹐北於橋李齊名﹔滿襪朝靴﹐三進天奇並盛。織染局前鞓帶﹐經從內府分來﹔隆福寺裏荷包﹐樣自大宮描出。馬公道﹐廣錫鑄重皮鈕扣﹔王麻子﹐西鐵銼三代鋼鍼。妝奩古玩﹐店開琉璃廠東門﹔鞍轡行裝﹐鋪設牌樓西大市。至若飲食佳品﹐五味神盡在都門﹔什物珍奇﹐三不老帶來西域。京肴北炒﹐仙祿居百味爭誇﹔蘇膾南羹﹐玉山館三鮮占美。淸平居中冷淘面﹐座列冠裳﹔太和樓上一窩絲﹐門塡車馬。聚蘭齋之糖點﹐糕蒸桂蕊﹐分自松江﹔土地廟之香酥﹐餅泛鵝油﹐傳來浙水。佳醅美醞﹐中山居雪煮冬淶﹔極品芽茶﹐正源號雨前春岕。豬羊分兩翼﹐羣歸就日街頭﹔米谷積千倉﹐市在瞻云坊外。孫公園畔﹐薰豆腐作茶幹﹔陶朱館中﹐蒸湯羊爲肉面。孫胡子﹐扁食包細餡﹔馬思遠﹐糯米滚元宵。玉葉餛飩﹐名重仁和之肆﹔銀絲豆面﹐品出抄手之街。滿洲桌面﹐髙明遠館捨前門﹔內制楂糕﹐賈集珍牀張西直。蜜餞糖棲桃杏脯﹐京江和裕行家﹔香櫞佛手橘橙柑﹐吳下經陽字號。欲識眞誠藥餌﹐京師地道爲先。毓成棧﹑天匯號﹐聚川廣雲貴之精英﹔鄒誠一﹑樂同仁﹐制丸散膏丹之祕密。史敬齋鵝翎眼藥﹐不讓空靑﹔益元堂官揀人參﹐還欺瑞艸。劉鉉丹山楂丸子﹐能補能消﹔段頤壽白鯽魚膏﹐易濃易潰。更有遼陽門貨﹐市歸振武坊頭﹔閩海雜莊﹐店在打磨廠裏。關外■﹝魚案﹞鰉長似鯨﹐塞邊麅鹿大於牛。熊掌駝蜂﹐麋尾酪酥槌乳餅﹔野貓山雉﹐地貍蝦醢雜風羊。置年貨之何先﹐香鐙云馬﹔祀神堂之必用﹐元寶千張。門神來無錫﹐爆竹販徽州。花漢衝﹐制蘭佳之珍香﹔陳集成﹐澆柏油之大蠟。掛錢輝五色﹐朱砂雲母百花箋﹐石竹齋楊梅巷北﹔寶馬繪諸天﹐白楮黃錢千頁紙﹐宏源號魚市街東。迓一元之來復﹐慶萬物以更新。灑掃庭除﹐肅淸家廟。門張聯副﹐宜春百福字銷金﹔窗嵌玻璃﹐旭日萬卉明錦繡。神堂供獻﹐饊登架﹐果上罩﹐密餳襯供油煎﹔祠竈尊崇﹐糖作瓜﹐麻爲餅﹐醴酒黃羊飯煮。晦祭碗中余粒﹐卜來歲之丰登﹔臘八釜底粥濃﹐驗新春之祥瑞。麻稭插戶﹐標題四序康寧﹔柏葉焚燒鑪﹐香靄一堂和气。

之三

附錄

王燦熾所撰《燕都古籍考》﹝京華出版社﹐1995年8月版﹞中介紹這本書的部分﹝P315～P321﹞﹕

淸潘榮陛撰。一卷。《光緒順天府誌﹟藝文志﹟紀錄順天事之書》著錄﹐云「潘榮陛﹕《帝京歲時紀勝》﹐存。乾隆二十二年刊本。榮陛﹐大興人。此書序述京師歲時股事﹐當乾隆初年﹐海宇靜謐﹐人物富庶﹐遊覽之勝﹐十輩今玆﹐筆亦裁剪得體。」《北京史地風物書錄》著錄﹐云﹕

「《帝京歲時紀勝》﹐淸潘榮陛撰。不分卷。請乾隆二十三年﹝1758年﹞刻本——冊﹔又﹐在《北平史迹叢書》﹝張江裁編輯﹞﹐民國二十六年﹝1937年﹞國立北平研究院史學研究會鉛印本一冊﹝與明張爵《京師五城坊巷胡同集》合冊﹞﹔又﹐l961年北京出版社根據《北平史迹叢書》本標點排印本一冊﹝與淸富察惇崇《燕京歲時記》合冊﹞﹔又﹐1981年北京古籍出版社據1961年北京出版社鉛印本重印一冊。」

潘榮陛﹐字在廷﹐北京大興縣人。雍正九年﹝1731年﹞秋﹐開始從事禁廷。十一年﹝1733年﹞冬﹐奉置史館﹐於是有機會博覽內府所藏圖書﹐探究金匱石室之祕﹐經過辛勤摘鈔﹐所積資料日益增多﹐充楹負欐﹐可匯今古藏書之所未備。後潘氏身負宮闕制作督銷之職﹐晨入夜出﹐負星而趁瞑﹐實在無暇可涉筆札。乾隆十一年﹝1746年﹞冬﹐潘氏致仕﹐告養歸裏﹐將其所經歷者﹐記錄成帙﹐著有《工務紀由》《月令集覽》《昏儀便俗》《讀禮須知》《曠懷閒艸》《帝京歲時紀勝》等書﹝王燦熾注﹕參見潘榮陛《帝京歲時紀勝序》。﹞。

是書之首有作者《自序》﹐云﹕

「昔劉宗正校書天祿﹐有《說苑雜記》諸書行於世﹐而後之爲雜說者宗之。如班令史之侍讀禁中而作《白虎通》﹝王燦熾注﹕按﹕《白虎通》卽漢班固所撰《白虎通義》。﹞﹐蔡邕之校漢典而作《獨斷》是也。嗣此﹐則唐﹑宋諸家﹐短裁促筆﹐各自爲書﹐不必盡出祕府。致長安舉人﹐淨房佛殿﹐爭相寫記﹐爲銷夏之舉﹐謂之『夏課』。元﹑明以來﹐山人園客作稗官野乘﹐以誇詡聞見。故說者謂談議之盛﹐至唐後始備﹐而不知《漢書﹟藝文》﹐已早有雜說千家﹐見於書目。陛自辛亥秋從事禁庭﹐癸丑冬奉置史館﹐叨窺內府圖書﹐金匱石室之祕﹐而充楹負欐﹐匯今古藏書之所未備。然陛恭膺宮闕制作督銷之職﹐晨入夜出﹐負星而趁瞑﹐亦何嘗有頃刻之暇可涉筆札。乃自丙寅冬﹐告養歸來﹐凡有所經歷者﹐隨意記錄成帙。如《工務紀由》《月令集覽》《昏儀便俗》《讀禮須知》《曠懷閒艸》諸書﹐搜微剔隱﹐詳加刪訂。惟是皇都品匯萬方﹐澤流九有﹐而歲時令節﹐風土景物﹐典儀之盛﹐遠邁前古﹐豈可茫無記述﹖因自不揣鄙陋﹐敬以耳目之餘﹐匯集爲編﹐顏曰《帝京歲時紀勝》。而謬以促筆短裁﹐雜誌街談巷語﹐略記熙朝景物儀文之盛。匪敢以蟬鳴蛙響﹐妄附鼓吹於盛世休明也。是爲序。乾隆二十三年戊寅冬月長至谷旦﹐大興潘榮陛在廷甫識。」

是書以歲時爲序﹐自正月至十二月﹐依次記述北京地區的節令﹑風俗﹑景物﹑廟會﹑雜戲﹑時品﹑禁忌等。玆錄其目錄如下﹕

「正月元旦進春春盤星燈喇嘛打鬼天誕琉璃廠店上元三元煙火走橋摸釘歲時雜戲燕九塡倉禁忌時品

二月中和節薰虫惜字會花朝道誕觀音會時品

三月淸明赦孤蟠桃宮東嶽廟時品

四月立夏結緣天仙廟藥王廟丰臺芍藥時品

五月端陽禁汲天壇都城隍廟裏二泗關聖廟夏至宜忌時品

六月六月六日浴象賞蓮時品

七月立秋秋爽來學七星壇七夕蟋蟀秋聲中元地藏會時品

八月中秋彩兔先師誕時品

九月九皇會重陽登髙賞菊辭靑占雪鬥鵪鶉腌菜夜八出禁忌時品

十月送寒衣占風燻炕蛞蛞安期白塔燃燈時品

十一月冬至消寒圖冰牀﹑滑擦蹙鞠時品

十二月市賣臘八窖冰祀竈稽善惡亂歲沐浴丟百病歲暮雜務皇都品匯」

書中記北京「元旦」之風俗云﹕

「除夕之次﹐夜子初交﹐門外寶炬爭輝﹐玉珂競響。肩輿簇簇﹐車馬轔轔。百官趨朝﹐賀元旦也。聞爆竹聲如擊浪轟雷﹐徧乎朝野﹐徹夜無停。更間有下廟之博浪鼓聲﹐賣瓜子解悶聲﹐賣江米白酒擊冰盞聲﹐賣桂花頭油搖喚嬌娘聲﹐賣合菜細粉聲﹐與爆竹之聲﹐相爲上下﹐良可聽也。

士民之家﹐新衣冠﹐肅佩帶﹐祀神祀祖﹐焚楮帛畢﹐昧爽﹐合家團拜﹐獻椒盤﹐斟柏酒﹐飫蒸糕﹐呷粉羹。出門迎喜﹐參藥廟﹐謁影堂﹐具柬賀節。路遇親友﹐則降輿長揖﹐而祝之曰﹕『新禧納福』。至於酬酢之具﹐則鏤花繪果爲茶﹐十錦火鍋供饌。湯點則鵝油方補﹐豬肉饅首﹐江米糕﹐黃黍飥﹔酒肴則腌雞臘肉﹐糟鶩風魚﹐野雞爪﹐鹿兔脯﹔果品則松榛蓮慶﹐桃杏瓜仁﹐栗棗枝圓﹐楂糕耿餅﹐靑枝葡萄﹐白子崗橊﹐秋波梨﹐蘋婆果﹐獅柑鳳橘﹐橙片楊梅。雜以海錯山珍﹐家肴市點。縱非親厚﹐亦必奉節酒三杯。若至戚忘情﹐何妨爛醉﹗俗說謂新正拜節﹐走千家不如坐一家﹐而車馬喧闐﹐追歡竟日﹐可謂極一時之勝也矣。」

又記「琉璃廠店」之盛況云﹕

「琉璃廠在正陽門外之西。廠制﹕東三門﹐西一門﹐街長里許﹐中有石橋。橋西北爲公廨。東北樓門上爲瞻云閣﹐卽窯廠之正門也。廠內官署﹑作房﹑神祠之外﹐地基宏敞﹐樹林茂密﹐濃陰萬態﹐煙水一泓。度石梁而西﹐有土阜髙數十仞﹐可以登臨眺遠。門外隙地﹐博戲聚焉。每於新正元旦至十六日﹐百貨雲集﹐燈屏琉璃﹐萬盞棚懸﹐玉軸牙簽﹐千門聯絡﹐圖書充棟﹐寶玩塡街。更有秦樓楚館徧笙歌﹐寶馬香車遊士女。」

又記北京「煙火」之極盡工巧云﹕

「煙火花炮之制﹐京師極盡工巧。有錦盒一具內裝成數出故事者﹐人物像生﹐翎毛花艸﹐曲盡妝顏之妙。其爆竹有『雙響震天雷』﹑『升髙三級浪』等名色。其不響不起盤旋地上者曰『地老鼠』﹐水中者曰『水老鼠』。又有『霸王鞭』﹑『竹節花』﹑『泥筒花』﹑『金盆撈月』﹑『疊落金錢』﹐種類紛繁﹐難以悉舉。至於小兒頑戲者﹐曰『小黃煙』。其街頭車推擔負者﹐『當面放』﹑『大梨花』﹑『千丈菊』﹔又曰﹕『滴滴金﹐梨花香﹐買到家中哄姑娘。』統之曰『煙火』。勛戚富有之家﹐於元夕集百巧爲一架﹐次第傳爇﹐通宵爲樂。」

又記「歲時雜戲」之盛況云﹕

「元宵雜戲﹐煎彩爲燈。懸掛則走馬盤香﹐蓮花荷葉﹐龍鳳鰲魚﹐花籃盆景﹔手舉則傘扇幡幢﹐關刀月斧﹐像生人物﹐擊鼓搖鈴。迎風而轉者﹐太極鏡光﹐飛輪八卦﹔系拽而行者﹐獅象羚羊﹐騾車轎輦。前推旋斡爲橄欖﹐就地滚蕩爲繡球。博戲則騎竹馬﹐撲蝴蝶﹐跳白索﹐藏蒙兒﹐舞龍燈﹐打花棍﹐翻斤斗﹐豎蜻蜓﹔閒常之戲則脫泥錢﹐蹋石球﹐鞭陀羅﹐放空鐘﹐彈拐子﹐滚核桃﹐打尜尜﹐踢毽子。京師小兒語﹕『楊柳靑﹐放空鐘。楊柳活﹐抽陀羅。楊柳發﹐打尜尜。楊柳死﹐踢毽子。』都門有專藝踢毽子者﹐手舞足蹈﹐不少停息﹐若首若面﹐若背若胸﹐團轉相擊﹐隨其髙下﹐動合機宜﹐不致墜落﹐亦博戲中之絕技矣。」

又記京郊丰臺芍藥甲於天下云﹕

「京都花木之盛﹐惟丰臺芍藥甲於天下。舊傳揚州劉貢父譜三十一品﹐孔常父譜三十三品﹐王通叟譜三十九品﹐亦云瑰麗之觀矣。今揚州遺種絕少﹐而京師丰臺﹐於四月間連畦接畛﹐倚擔市者日萬餘莖。遊覽之人﹐輪轂相望。惜無好事者圖而譜之。如宮錦紅﹑醉仙顏﹑白玉帶﹑醉楊妃等類﹐𨿽重樓牡丹亦難爲比。考丰臺本無臺。金時郊臺在南城外﹐丰宜門者﹐金之南門也。丰臺疑卽拜郊臺﹐因門曰丰宜﹐故目爲丰臺云耳。今右安門外十里艸橋﹐唐時有萬福寺﹐寺廢而橋存。明天啟間﹐建碧霞元君廟其北﹐土近泉宜花﹐居人以種花爲業。冬則蘊火暄之﹐十月中牡丹已進禦矣。橋去丰臺十里﹐中多亭館。元廉右丞之萬柳堂﹐趙參謀之匏瓜亭﹐栗院使之玩芳亭﹐要在彌望間﹐然莫詳其處矣。」

又記北京農曆五月之「時品」云﹕

「小麥登場﹐玉米入市。蒜苗爲菜﹐靑艸肥羊。麥靑作攆轉﹐麥仁煮肉粥。豇豆角﹑豌豆角﹑蠶豆角﹑扁豆角﹐盡爲菜品﹔腌稍瓜﹑架冬瓜﹑綠絲瓜﹑白茭瓜﹐亦作羹湯。晚酌相宜。西瓜﹑甜瓜﹑雲南瓜﹑白黃瓜﹑白櫻桃﹑白桑椹。甜瓜之品最多﹐長大黃皮者爲金皮香瓜﹐皮白瓤靑爲髙麗香瓜﹐其白皮綠點者爲脂麻粒﹐色靑小尖者爲琵琶軸﹐味極甘美。桃品亦多﹐五月結實者爲麥熟桃﹐尖紅者爲鷹嘴桃﹐純白者爲銀桃﹐純紅者爲五節香﹐綠皮紅點者爲秫稭葉﹐小而白者爲銀桃奴﹐小而紅綠相兼者爲缸兒桃﹐扁而核可作念珠者爲柿餅桃。更有外來色白而漿濃者爲肅寧桃﹐色紅而味甘者爲深州桃。杏除香白﹑八達杏之外﹐有四道河﹑海棠紅等杏﹐仁亦甘美。李柰則有禦黃李﹑麝香紅﹐又有黃皮紅點者爲梅杏。又杏質而李核者﹐爲胡撕賴蜜淋噙。至若橊花似火﹐家人摘以簪頭﹔鳳艸飛紅﹐繡女敲而染指﹔江西臘五色芬芳﹐虞美人幾枝嬌艷﹐則又爲端陽之佳卉也。」

又記「皇都品匯」之丰盛云﹕

「丰年爲瑞﹐薄海承平。匯萬國之車書﹐聚千方之玉帛。帝京品物﹐擅天下以無雙﹔盛世衣冠﹐邁古今而莫並。金銀寶飾﹐開惇華元吉之樓﹔彩緞綾羅﹐置廣信恆丰之號。貂裘狐腋﹐江米街頭﹔珊瑚珍珠﹐廊房巷口。靛靑梭布﹐陳慶長細密寬機﹔羽緞■﹝毛星﹞氈﹐伍少西大洋靑水。冬冠夏緯﹐北於橋李齊名﹔滿襪朝靴﹐三進天奇並盛。織染局前鞓帶﹐經從內府分來﹔隆福寺裏荷包﹐樣自大宮描出。馬公道﹐廣錫鑄重皮鈕扣﹔王麻子﹐西鐵銼三代鋼鍼。妝奩古玩﹐店開琉璃廠東門﹔鞍轡行裝﹐鋪設牌樓西大市。至若飲食佳品﹐五味神盡在都門﹔什物珍奇﹐三不老帶來西域。京肴北炒﹐仙祿居百味爭誇﹔蘇膾南羹﹐玉山館三鮮占美。淸平居中冷淘面﹐座列冠裳﹔太和樓上一窩絲﹐門塡車馬。聚蘭齋之糖點﹐糕蒸桂蕊﹐分自松江﹔土地廟之香酥﹐餅泛鵝油﹐傳來浙水。佳醅美醞﹐中山居雪煮冬淶﹔極品芽茶﹐正源號雨前春岕。豬羊分兩翼﹐羣歸就日街頭﹔米谷積千倉﹐市在瞻云坊外。孫公園畔﹐薰豆腐作茶幹﹔陶朱館中﹐蒸湯羊爲肉面。孫胡子﹐扁食包細餡﹔馬思遠﹐糯米滚元宵。玉葉餛飩﹐名重仁和之肆﹔銀絲豆面﹐品出抄手之街。滿洲桌面﹐髙明遠館捨前門﹔內制楂糕﹐賈集珍牀張西直。蜜餞糖棲桃杏脯﹐京江和裕行家﹔香櫞佛手橘橙柑﹐吳下經陽字號。欲識眞誠藥餌﹐京師地道爲先。毓成棧﹑天匯號﹐聚川廣雲貴之精英﹔鄒誠一﹑樂同仁﹐制丸散膏丹之祕密。史敬齋鵝翎眼藥﹐不讓空靑﹔益元堂官揀人參﹐還欺瑞艸。劉鉉丹山楂丸子﹐能補能消﹔段頤壽白鯽魚膏﹐易濃易潰。更有遼陽口貨﹐市歸振武坊頭﹔閩海雜莊﹐店在打磨廠裏。關外■﹝魚案﹞鰉長似鯨﹐塞邊麅鹿大於牛。熊掌駝蜂﹐麋尾酪酥槌乳餅﹔野貓山雉﹐地貍蝦醢雜風羊。置年貨之何先﹐香鐙云馬﹔祀神堂之必用﹐元寶千張。門神來無錫﹐爆竹販徽州。花漢衝﹐制蘭佳之珍香﹔陳集成﹐澆柏油之大蠟。掛錢輝五色﹐朱砂雲母百花箋﹐石竹齋楊梅巷北﹔寶馬繪諸天﹐白楮黃錢千頁紙﹐宏源號魚市街東。迓一元之來復﹐慶萬物以更新。灑掃庭除﹐肅淸家廟。門張聯副﹐宜春百福字銷金﹔窗嵌玻璃﹐旭日萬卉明錦繡。神堂供獻﹐饊登架﹐果上罩﹐密餳襯供油煎﹔祠竈尊崇﹐糖作瓜﹐麻爲餅﹐醴酒黃羊飯煮。晦祭碗中余粒﹐卜來歲之丰登﹔臘八釜底粥濃﹐驗新春之祥瑞。麻稭插戶﹐標題四序康寧﹔柏葉焚燒鑪﹐香靄一堂和气。」

由此可見﹐是書內容丰富﹐文筆雋美。所記皆爲作者耳聞目睹﹐或親身經歷﹐屬北京人記北京風土。資料翔實可信。此書是迄今所見淸代第一部北京風俗誌書﹐對研究淸代北京的社會生活和歲時風物均有重要史料價值。

帝京歲時紀勝

