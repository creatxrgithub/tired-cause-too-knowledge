重修臺灣縣誌淸王必昌纂輯

●序號篇名

立序

錢序

金序

柁序

陳序

魯序

重修臺灣縣誌姓氏

凡例

臺灣縣全圖

重修臺灣縣誌目錄

重修臺灣縣誌卷一疆域志

星野

沿革

封圻

形勝

里社

街市

卷二山水志

山

溪港潭陂

澳嶼

海道

潮汐

風信﹝附﹞

卷三建置志

城池

公署

公館

倉庫

郵傳

橋渡

坊表

卹政

卷四賦役志

戶役

田賦

土貢

雜餉

經費

耗羨

卷五學校志

學宮

崇祀

書籍

泮額

書院社學

學田

卷六祠宇志

壇

廟

祠﹝附寺宇﹞

卷七禮儀志

公式

祭祀

卷八武衛志

營制

汛塘

教場

船政

賞卹

卷九職官志

官制

列憲題名

文職

武職

列傳

卷十選舉志

甲科

戎功

封廕

卷十一人物志

治行

孝義

文學

列女

耆壽

僑寓

方技

卷十二風土志

气候

風俗

土產

卷十三藝文志﹝一﹞

著述

書序

賦

卷十四藝文志﹝二﹞

詩

卷十五雜紀

古蹟﹝附宅墓﹞

祥異﹝附兵燹﹞

叢談

林跋

後記

●立序

邑曷爲有志﹖一邑之事也。一邑之事曷爲志﹖天時異候﹑風土異宜﹑人情異尙﹑物產異數﹐不有以志之﹐懼其傳訛也。臺灣﹐故奧區也。按文獻通考稱毘捨邪國﹐或又稱東港﹑婆娑洋﹐從古未有開辟者。我朝徳威遠播﹐歸入版圖﹔生聚之﹑飲食之﹑教誨之﹐迄今已幾及百年﹐舟車水陸﹐儼然一大都會矣。是不可以不志。然則前未有志乎﹖曰﹕有。前邑宰王君禮志之矣。曰﹕前有志﹐曷爲復志﹖曰﹕前之志﹐志前之臺灣﹔今之志﹐志今之臺灣也。前之臺灣﹐熙熙皞皞﹔今之臺灣﹐涵濡聖澤﹑沐浴皇仁﹐凡制度﹑儀禮﹑考文﹐較之從前﹐風气駸駸日上﹐是不可不重志也。𨿽然﹐志難﹐志臺灣尢難。今夫海﹐包幹之奧﹑括坤之區﹐長波涾■﹝氵陁﹞﹐洪濤爛汗﹐茫乎浩乎﹐不知其幾千萬里﹔而臺灣以孤島橫亙其外﹐天時不可按候而考﹑風土不可按圖而徵﹑人情不可按時而定﹑物產不可按數而稽﹐藉非博采廣聞﹑熟悉者久﹐不敢志﹐亦不能志。

魯君燮堂﹐宰邑三年﹐官於斯者也﹐首倡盛舉﹔臺之士人﹐生於斯﹑長於斯﹑聚國族於斯者也﹐共襄厥成。不數月而志竣﹔門分類別﹐綱舉目張﹐條理井井。尋覽之下﹐不特天時﹑風土﹑人情﹑物產﹐一一了如指掌﹐而百年來教化聿新﹑風會日盛﹐聖天子大無外之模﹑各民番沐太平之福﹐亦胥於是乎得之﹔益嘆邑之不可無志﹐而臺灣之尢不可不重志也。

率志數語﹐弁諸簡端﹐請以質夫海內之覽是志者。

乾隆壬申冬十月下浣﹐巡臺使者立柱撰。

●錢序

我國家重熙累洽﹐徳化覃敷﹐聲教四訖﹔薄海內外﹐罔不蒸蒸向化。臺灣爲海外巖區﹐冠領三邑﹐藩籬數省﹐歸入版圖﹐幾及百年﹔聖天子涵濡樂育﹐久道化成。其間風土依然﹐山川如故﹐而禮教聿興﹐制度大備﹐人文蔚起﹐風會日隆。以視從前﹐譬猶皇古之世﹐艸昧初開﹐渾渾爾﹑噩噩爾﹔今則巍乎煥乎﹐已躋中天之盛已。

舊有志﹐擇焉未精﹑語焉不詳﹐歲久且多殘闕﹔魯君燮堂﹐以西江名進士來蒞玆邑﹐三年之內﹐時和歲稔﹐政舉事修﹐公務餘閒﹐慨然自任。爰集臺之文士﹐共相商訂﹔取舊志之缺者補之﹑略者詳之﹑繁者芟之﹑訛者正之。仰觀天文﹑俯察地理﹑中盡人事﹔大則禮樂文章﹑小則虫魚艸木﹐分晰眾部﹐莫不峨然在目﹐釐然有當於人心。

夫邑之有志﹐猶國之有史也。臺灣孤懸海外﹐名公巨卿﹑文人學士﹐蹤迹罕到﹔所見異辭﹑所聞異辭﹑所傳聞又異辭﹐不有以核其實﹐將何以信之今而傳之後耶﹖顧非平時畱心稽考﹑熟悉玆土﹐而又長駕遠馭﹑智力有餘﹐且其才﹑其識﹑其學足以擅作史之三長者﹐必不克肩厥鉅任。魯君燮堂﹐何獨遊刃恢恢也﹗

書開局於學之明倫堂﹐始於二月﹐成於十月。海內覽者﹐資蒐采﹑廣見聞﹐知聖朝之車書大同﹐樂海外之風教日盛﹐胥於是乎在﹐豈不休哉﹗余不敏﹐恭膺簡命﹐巡視玆土﹔輶軒采風﹐率多闕漏。詩不云乎﹕『騂騂徵夫﹐每懷靡及』。行將歸矣﹐所藉手以報命者﹐將於是書資所未逮。然則是書之成﹐抑亦余之厚幸也夫﹗是爲序。

乾隆壬申十月﹐巡臺使者仁和錢琦撰並書。

●金序

古諸侯之國﹐唐虞萬﹑夏商三千﹐至成周而爲千八百﹔仿之於今﹐只一邑而已。然讀關睢﹑麟趾之篇﹐鵲巢﹑騶虞之什﹐二南之化﹐由近及遠﹑由暫而久﹐是以季札聘魯﹐吳始入於中國。洎漢文翁化蜀﹑唐常衮開閩﹐風教所施﹐𨿽速於置郵而傳命﹐亦猶水之盈科而後進也。

臺地僻在遐島﹐周禮不載﹐禹貢無稽﹔上古無論已﹐自唐宋以曁元明﹐未入中國。明天啟間﹐荷蘭屯集﹐海舶往來﹐方與中華通﹐臺灣之名始著。旋爲鄭成功竊踞﹐恃其險遠﹐行同倭寇﹐咸目島夷﹐恆爲閩﹑粵﹑江﹑浙之患﹔漳﹑泉﹑福﹑興諸郡﹐被毒尢甚。我朝定鼎後﹐聖祖仁皇帝施仁武不殺之恩威﹐臣服其餘孽﹔是以聲名洋溢乎海隅日出之表﹐舟車所至﹑人力所通﹐茹毛飲血之倫﹑卉服文身之俗﹐罔不率俾。猗歟休哉﹗振之以武威﹑修之以文徳﹐建置郡縣﹐版圖已定﹔星野之分﹑戶口之數﹑官師武備之設﹑山川風土之宜﹑人物流寓之有紀載﹑忠孝節義之有表彰﹐與夫城池﹑倉庫﹑衙署﹑營制﹑學校﹑壇廟﹑宗祠之規畫﹐下至農田﹑水利﹑官莊﹑租稅﹑財賦之所入﹐以及鳥獸﹑艸木﹑虫魚之所產﹐樹藝以時﹐災祥並紀﹐無不釐然畢該。臺之有郡縣注﹐自臺廈道髙公﹝諱﹞拱幹﹑邑令王﹝諱﹞禮艸創也。於古無稽﹑於今未備﹐因陋就簡﹐艸昧初開﹐亦寧嚴無濫之苦衷也。時移物換﹐踵事增華﹐因革損益﹐日異月新﹐不知凡幾﹔板帙歲久漶漫﹐重修之役﹐不得不有望於今玆也。

余自庚午春由漳郡守奉恩旨擢監司之任﹐始至於境﹔見人物風土﹑貿遷有無﹐駸駸乎與中華相埒矣。年來南北兩巡﹐見各邑蒸黎之眾﹐番社之馴﹐生齒日繁﹐田土日辟﹐風景不殊﹐繁華較勝﹐林林總總﹐旣庶旣富﹐蓋聖朝豢養休息之恩﹐七十年於玆矣﹐安可不加之以教哉﹖考之志乘﹐府注修於乾隆丁卯年巡臺禦史給諫六公﹐已極詳備﹔而縣誌闕略甚多。壬申春﹐邑令魯諱鼎梅毅然有修志之舉﹐余甚嘉焉。夫志﹐識也。識前言往行﹐與國史等。史則善惡俱載﹐褒貶予奪﹐字字霜嚴﹔志則稽古證今﹐忠孝節義﹐千秋永監。有善而無惡﹐有褒而無貶﹐乃隱惡揚善之意﹔庸庸碌碌﹐去而不錄者﹐亦猶貶與奪也。若夫元惡巨憝﹐以示炯戒﹐俾民知向慕而凜儆畏﹐乃教之大者也。

比志成﹐請序於余。余讀而嘆曰﹕有是哉﹐志之詳盡﹐無逸事﹑無遺義矣﹐猶不能無慨。鄭逆竊踞時﹐我朝海禁綦嚴﹐其撫而有者﹐皆番社之眾及漳﹑泉之民耳。今閩﹑粵十餘郡人﹐蜂屯蟻聚﹐歲有增添﹔各立門戶﹐彼此爭勝﹔地不加廣﹐人多叢集﹔偸渡之禁愈嚴﹐而潛蹤頂冒而來者不可勝計。又﹐澎湖三十六島﹐兵民雜處﹐地不產粟﹐戶鮮蓋藏﹐仰給於臺﹐商船梭織﹐甕飧足繼﹔風雨兼旬﹐炊煙頓息。備儲之法﹐不可不講。至於鹿耳門爲臺郡銷鑰﹐鐵板暗沙﹐鞏若金湯﹔蕩纓引路﹐商舶時有衝汕沈溺之患。

凡此皆爲政者所當日夕畱心﹐而治人治法﹐或亦爲志之所載而未詳歟﹖

今國家當全盛之時﹐培養元气﹐浹髓淪肌﹐海外民番﹐咸歸樂土﹔從此向風慕義﹐如二南之化﹐由近及遠﹑由暫而久﹔凡有血气者莫不來享來王﹐邁夏商周之上﹐而頌唐虞氏之至治者。後之君子﹐推而曁之可也。是爲序。

時乾隆十七年﹝歲次壬申﹞秋七月吉旦﹐賜進士出身﹑特授朝議大夫﹑前雲南道監察禦史﹑福建分巡臺灣道按察使司副使﹑加二級紀錄十六次﹐燕山金溶題。

●柁序

歲壬申﹐余奉憲委來視臺灣。初秋﹐署篆監司。冬十月﹐特旨實授﹐兼理學政。受恩深重﹐勉圖報稱﹐日與文武寅僚勤求治理。適臺灣縣誌重輯告成﹐來請序。

余惟韓昌黎過韶而訪圖經﹐朱紫陽守南康﹐下車亟詢郡乘﹐謂是固一方之法制經緯所考鏡也。丙夜披閱﹐大綱小目﹐凡若干條﹐總一十五卷﹐數夕而畢。不禁喟然曰﹕休哉﹗我國家駿徳鴻猷﹐規恢無外﹐邁唐虞﹑軼三代﹐於斯志徵之矣。其在書曰﹕『東漸於海』。詩曰﹕『海外有截』。記又曰﹕『東不盡東海』。蓋自無諸啟閩﹐歷四千年而始辟此絕島之方輿﹐以壯我朝大一統之模者也。故占星野﹐則保章氏所未辧﹔稽沿革﹐則職方氏所未載。伯翳之經﹑道元之注﹑無此山水﹔珠崖之郡﹑銅柱之郊﹐無此建置。而玆志所陳教養之周詳﹑戎祀之整肅﹑衣冠典文之茂美﹑藪浸孕育之瑰奇﹐皆由聖作物睹﹐大化翔洽﹐洗曶昧之乾坤﹐耀以光明﹔於是珥筆者得鋪張揚厲﹐勒爲此書。班孟堅所言遭遇乎斯時者﹐詎不信哉﹖

抑余舊聞臺灣附郭﹐民鮮土著﹐耕漁商販﹐俱閩粵輕黠子弟﹐雜而難治。吏於斯者﹐有傳捨之思﹐不知所以教之﹐甚或不愛之而因以爲利。將校所屬之兵﹐平居不能訓練﹐而又驕之﹐因是有辛丑之變。方今片甲寸艇﹐悉睿慮所熟籌﹔百職庶司﹐皆帝心所愼簡。二者之患﹐斷乎免之。夫愚賤何知﹐惟能予以安全者﹐其心好之爲最眞。雜紀所述﹐明季洎國初﹐海氛之毒烈矣。自臺地收入版圖﹐聖聖相承﹐休養生息﹔番安於社﹐丁不多科﹔農安於裏﹐賦比輕則﹔商賈安於市﹔行旅安於塗﹔舟車絡繹﹐百貨麇至。臺邑安而全郡安﹐而內地瀕海之郡邑舉安。歌堯者曰﹕『作息耕鑿﹐帝力何有』﹖亦知涵濡聖澤已七十載之久乎﹗

顧其俗澆﹐尙奢靡﹐或好嬉戲淫巧﹐惇朴之意漓焉。說者謂土沃民富故﹐殆非也。邑處海上﹐扶輿淸淑之气﹐郁積磅礡﹔凡气淸者必浮﹐獘固然耳。然士生其間﹐鐘是气﹐必美秀而文。嘗論陰陽之稟﹐各毗於偏﹔天地自然之數﹐矯而捄之﹐以歸於正﹐則其人之事也。臺人多閩﹑粵之人﹐昌黎在粵﹑紫陽在閩﹐斯文統緒之傳﹐猶有存者﹐詎以遠近殊乎﹖民富則可與談禮﹐士美秀則能入道﹔就其所得﹐捄其所失﹐當不其難。抑聞賈生云﹕移風易俗﹐使人回心而向道﹔類非俗吏所能爲。所賴賢司牧﹑賢司鐸曁此都之賢士﹐相與鼓舞振興﹐俾此日之菁莪棫朴﹐卽他時之威鳳祥麟﹔用佐天家萬年有道之長﹐其爲玆志增光者﹐豈鮮哉。

余世受國恩﹐南來駐節﹐叨膺師帥之責﹐蓋不敢不勉也。是爲序。

福建分巡臺灣道兼理提督學政﹑按察使司僉事仍兼世管佐領﹑軍功加三級﹑紀錄四次﹐長白柁穆齊圖撰。

●陳序

粵自文命誕敷﹐庶土交正﹔元公制作﹐爰列職方。蓋文物以紀之﹑聲明以發之﹐同軌同文﹐會歸有極﹔載之於皇輿﹑繪之以王會﹐發皇耳目﹐昭示來玆。然積塵益嶽﹑集腋成裘﹐下而至於一州一邑﹐亦罔不廣蒐典籍﹑博訪風謠﹐以備一日之采擇焉。乃龍門作史﹐郡國都邑不列入書﹐而雜見之於紀﹑傳﹑世家。迨乎班﹑範繼作﹐而前書地理誌﹑後書郡國志﹐後之輯志乘者﹐多宗之。在長髮之詩曰﹕『海外有截』。又江漢之詩曰﹕『我疆我理﹐至於南海』。昔之經理天下﹐四海而外﹐聲教所訖﹐固無間於薄海內外而同之也。

我國家幅員之廣﹐土宇所辟﹐亙古以來﹐未有比隆。況臺邑自入版圖﹐仁漸義摩﹐涵濡沐浴於聖化之內者﹐蓋八十餘年於玆矣。𨿽僻在海隅﹐而禮樂制度﹑刑政教化﹐纖悉無乎不備。民生其間﹐顧不幸歟﹖然五方風气﹐各有不齊﹐習俗移人﹐賢者不免。苟一夫不獲﹐若納於隍﹐則斯志所編﹐其以爲文乎﹖抑將殫心思﹑竭知慮﹐精神貫注於其間而見之於實也。孔子曰﹕『道之以徳﹐齊之以禮﹐有恥且格』。夫恥者﹐恥其未至於善也﹔格者﹐格於心而至於善也。然則惟徳禮而後恥心生﹐亦惟知所恥而後入於徳禮也。管子以禮義廉恥爲四維﹐蓋以是四者而維系之﹐是猶泰山而四維之也。誠如是也﹐有不蒸蒸焉日化於善﹑而臻於一道同風之域也哉﹖魯君移宰斯邑而勤勤編輯﹐意者其在斯乎﹖

臺爲郡之首邑﹐是固守之所耳濡而目染者也。夫宣上徳而達下情者﹐守之職也。余蓋甚媿乎四子之雍容講徳﹐而又甚樂乎斯志之爲歌詠中和樂職之先聲也。是爲序。

時乾隆十有七年秋八月﹐賜進士出身﹑特授中憲大夫﹑知臺灣府事﹑加三級﹑紀錄五次﹑陳玉友題。

●魯序

縣之有令﹐知一縣之事者也。邑之有志﹐記一邑之事者也。知之而記之﹐是之謂志。

臺地遠隔重洋﹐僻在荒服以外﹐我國家披荊辟艸﹐始入版圖﹔其故事之散見於載籍者﹐荒渺而無所稽﹐則知臺邑之事爲難。邑乘﹐自前攝令虞山王公禮創於康熙五十九年﹔其時艸昧初開﹐民淳事簡﹐志亦略而不詳。數十年來﹐休養生息﹐教化旣行﹐規制大備﹕封域有定﹑山川有制﹑田賦有經﹑學校有典。而且閩﹑粵之民﹐航海而至者﹐接踵摩肩﹔好惡異俗﹐情性異齊﹐則志今日之臺邑尢難﹐予何足以知之﹗予自己巳秋調任玆邑﹐日鹿鹿於簿書塵鞅﹐舉凡經制之源委﹑閭閻之利獘﹑地勢之扼險設要﹑民俗之厚薄淳漓﹐𨿽耳濡而目染之﹐而撮其要不能記其詳﹐舉其大而或遺其細。予不敏﹐何足以知之﹗𨿽然﹐安於不知而委之不志﹐是滋之曠瘝也﹔予何敢焉﹗

辛未冬﹐爰集二﹑三寅好曁邑之紳士耆碩﹐聚而商之。僉曰﹕是邑之先務也。乃鳩剞劂之資﹐舉博士弟子潔士侯生世輝司其出納﹐孝廉明之陳君輝﹑博士弟子幼達盧生九圍﹑博士弟子醇夫方生達聖專司編纂﹐明經子遠郭君朝宗﹑明經修仲蔡君開春﹑明經岐伯金君鳴鳳﹑博士弟子爾簡龔生帝臣分司采輯。諸君子旣集眾腋﹐又遠徵進士後山王君必昌於徳化﹐以總輯之。而其大綱細目﹐則郡學司鐸明卿林君起述是綜理焉。規撫旣定﹐請於憲﹐報可。乃設館於郡庠﹐繼晷纂之。越數月而書成。額之曰﹕知縣魯鼎梅重修。噫吁﹗是豈知縣之所能修耶﹖予不敏﹐何足以知之而志之。蓋合諸君子之知以爲知﹐合諸君子之所知以爲志也。今而後﹐庶幾得以附於知之者矣。

夫修其教不易其俗﹐齊其政不易其宜﹐志之所載﹐其大凡也。其在書曰﹕『非知之難﹐行之維艱』。則舉斯邑而措之蕩平﹐以光玆志乘者﹐後之君子之責也夫。

時乾隆十有七年冬十月吉旦﹐賜進士出身﹑敕授文林郎﹑知臺灣縣事﹑護理臺灣府海防同知印務﹑加三級﹑紀錄五次﹑記大功三次﹑新城魯鼎梅題。

●重修臺灣縣誌姓氏

鹽定﹕太子少保﹑兵部尙書﹑都察院右都禦史﹑總督閩浙等處地方軍務兼理糧餉﹑世襲騎都尉喀爾吉善﹐兵部侍郎﹑巡撫福建等處地方提督軍務兼都察院右副都禦史陳弘謀﹐巡察臺灣等處地方戶科給事中立柱﹐巡察臺灣等處兼提督學政﹑河南道監察禦史錢琦﹐鎭守臺灣等處地方掛印總兵官陳林每﹐福建等處承宣布政使司布政使顧濟美﹐福建等處承宣布政使司布政使徳舒﹐福建等處提刑按察使司按察使來謙鳴﹐分巡臺灣道按察使司副使金溶﹐分巡臺灣道兼提督學政按察使司僉事仍兼世管佐領柁穆齊圖﹐署臺灣府知府陳玉友﹐署臺灣府知府海防同知王文昭。

承修﹕臺灣縣知縣護理海防同知事魯鼎梅。

總理﹕臺灣府儒學教授謝家樹﹐臺灣府儒學訓導林起述。

總輯﹕徳化縣乙丑科進士截選知縣王必昌。

編纂﹕舉人陳輝﹐廩生方達聖﹐生員盧九圍。

分輯﹕歲貢生選授閩縣學訓導郭朝宗﹐拔貢生蔡開春﹐歲貢生金鳴鳳﹐生員龔帝臣﹐監生方達義。

分理﹕生員侯世輝。

繕寫﹕儒童王志選﹐陳正宗﹐吳初升。

●凡例

志列綱目﹐由來舊矣。參稽羣志﹐義例各著。今惟衷於事無闕漏﹑文不繁複﹐非敢故爲異同。

首繪圖﹐便覽也。圖先書後﹐自昔然矣。

畫疆正域﹐先辧星野﹔地﹐承天者也。次詳沿革﹔見國朝武功文徳﹐邁越隆古﹐敢或略歟﹖余悉依類條品小序備言之。

邑負山阻海﹐議守之區﹔鹿耳鯤身﹐全臺鎖鑰。若羅漢門之谿榖險仄﹑澎湖之澳嶼縈回﹐皆守土所當知也。至大海中水程﹑港道﹑潮信﹑風期﹐舊無成說﹐每令向若心驚﹐玆爲類敍分明﹐問渡者宜有取焉。附錄詩篇﹐以當畫圖。

志建置﹕凡有興作必書﹐凡公所之在境內者悉書。

賦役與內地異﹕如田論甲折畝﹑房計間徵餉以及牛磨﹑蔗車﹑港潭﹑罾■﹝罒上令下﹞等稅﹐悉詳注以便稽核。

化民成俗﹐端必由學。泮林芹藻﹐采及粵生﹔書院膏油﹐惠此多士﹕均綴宮墻之次﹐以彰文教之隆。

孔子萬世師表﹔崇徳報功﹐獨隆於學校矣。其諸通祀﹑義祀﹐別爲秩祀志。附以梵宮﹑社廟而弗削者﹐邑俗尙鬼﹐欲悉數其來歷﹐俾民聽不惑耳。

國之大事﹐在祀與戎。臺澎爲四省藩籬﹐武衛尢重﹔營制船政﹐所必詳也。並載賞卹﹐以昭皇仁。軍器不與祭器並陳者﹐藏神武之用於不測也。

職官﹐紀官斯土者﹔列憲題名﹐則駐於斯土者也。列傳﹐並述其有功徳於斯土者。題名以文武爵秩次﹐傳以年代次。

選舉﹐列各奏議﹐用勵邑士。邑武科特盛﹐戎行之勳爛焉。故爲述武科始末。

地以人重﹐在臺言臺﹐善善欲長﹐而傳不及生者﹐俟論定也。惟節婦年例符亟登之﹐以勸女貞。

風俗轉移視乎人。孔子云﹕『何陋之有』﹖故以次於人物。書曰﹕『惟土物愛厥心臧』。因附之以物產。

藝文﹐標其書目與卷帙之多寡﹐仿班固漢書也。書序存者揀編之。其詩文揀附各志﹐本條下難附槪者﹐量揀而編之。時賢近作可見者﹐各揀而編之。

雜紀﹐志之餘也﹔玆志尢加謹焉。上溯臺灣所由名﹐遠稽紅毛所由至。惟僞鄭據臺二十餘年﹐逸事傳聞異詞﹐將攟摭辧正﹐匪直不敢﹑且不暇。覽者鹽之。

凡志﹐略斯遺﹐詳或疑濫。然志臺灣﹐與其略也寧詳。蒐討未周﹐決擇鮮當﹔補遺裁濫﹐深有望於後之君子。

●臺灣縣全圖

●重修臺灣縣誌卷一

疆域志

星野沿革封圻形勝里社街市

縣﹐限也﹔限百里而治者也。又懸也﹔懸法象觀之﹐俾民不惑者也。故𨿽要荒萬里﹐疆域定而民無逸志焉。臺灣遠處海天﹐近通浙粵﹔樞辰在望﹐分野攸同﹔版圖甫登﹐沿革易考。而蕞爾一隅﹐屢煩廟算。蓋奠一邑之井疆﹐資半壁之保障。則申畫郊圻﹑愼固封守﹐使農安於裏﹑商藏於市﹐聖朝無外之規﹐於是乎在。志疆域。

星野

沿革

封圻

形勝

里社

街市

星野

周禮保章氏以星土辧丸州之地﹔地﹐從乎天也。故封域皆有分星﹐以觀妖祥﹑察時政﹐天人之事胥系焉。而星家推度﹐各有異同。卽就閩中論之﹐言人人殊。況臺灣初入版圖﹐欲遽試其推步﹐誰爲甘石之學也者﹖新舊府誌曁諸羅﹑鳳山縣誌﹐聚訟紛紛﹐安所適從﹖第臺隸於閩﹐在閩言閩﹐大抵閩爲越地﹐乃禹貢揚州之域﹔諸家多以星紀之次屬之。

按星紀爲牽牛﹑斗﹑婺女三星。於辰在丑﹐謂之赤奮。若於律爲黃鐘。斗建在子﹐爲吳越分野。晉書載魏陳卓云﹕『吳越州郡﹐九江入斗一度﹐廬江入斗六度﹐豫章入斗十度﹐丹陽入斗十六度﹔會稽入牛一度﹐臨淮入牛四度﹐廣陵入牛八度﹔泗水入女一度﹐六安入女六度』。宋武安志載鄭宗疆星經云﹕『周天之數﹐每星一度﹐轄地一千四百六里有奇。今考閩中九郡﹐漢時始隸職方﹐屬會稽南部』。其地西屆樵川﹐西北盡柘浦﹐東抵長溪﹐而淸漳襟帶嶺南﹐距會稽俱不上數百里﹔故諸家以爲並隸會稽牛一度者較多。其人又皆精術數﹐則從其多且精者推之。臺灣𨿽隔重洋﹐而距泉之廈門水程僅十一更﹑可四百四十里﹝定更計裏﹐說見海道﹞﹔若北路淡水至福州港口﹐明史載水程五更﹐僅二百里﹕均在周天分度數一千四百六里之內。況牽牛跨浙﹑閩﹑粵三省﹐臺郡南鄰於粵﹐北鄰於浙﹔粵之星分旣視閩﹐卽謂臺之星分視九郡焉可耳﹗若夫附郭百里之間﹐顧欲求其分秒﹐則世無周羣﹑吳範﹐抑亦可以不必也。其占他星者﹐府誌已載﹐不具述。

沿革

臺灣古荒服地﹐未入中國版圖。明史載﹕雞籠山在澎湖嶼東北﹐故名北港﹐又名東番。去泉州甚邇﹐地多深山大澤﹐聚落星散﹐無君長。永樂時﹐中官鄭和偏歷東西洋﹐靡不獻琛恐後﹐獨東番遠避不至﹐和惡之﹔家貽一銅鈴﹐俾掛諸項﹐其後人反寶之﹐富者至掇數枚。嘉靖末﹐倭寇擾閩﹐大將戚繼光敗之﹔倭遁居於此﹐其黨林道幹從之。已﹐道幹懼爲倭所並﹐又懼官軍追擊﹐揚帆直抵浡泥﹐攘其邊地以居﹔而雞籠遭倭焚掠﹐國遂殘破。初﹐悉居海濱﹐旣遭倭難﹐稍稍避居山後﹐忽中國漁舟從魍港﹝今作蚊港﹞飄至﹐遂往來通販以爲常。至萬曆末﹐紅毛番﹝卽荷蘭國﹞泊舟於此﹐因事耕鑿﹐設闤闠﹐稱臺灣焉。

崇禎八年﹐給事中何楷陳靖海之策﹐言﹕自袁進﹑李忠﹑楊祿﹑楊策﹑鄭芝龍﹑李魁奇﹑鐘斌﹑劉香相繼爲亂﹐海上歲無寧息﹐今欲靖寇氛﹐非墟其窟不可。其窟維何﹖臺灣是也。臺灣在澎湖島外﹐距漳泉止兩日夜程﹐地廣而腴。初﹐貧民時至其地﹐規魚鹽之利﹐後見兵威不及﹐往往聚而爲盜﹐近則紅毛築城其中﹐與姦民互市﹐屹然一大部落。墟之之計﹐非可干戈從事﹐必嚴通海之禁﹐俾紅毛無從謀利﹐姦民無從得食﹐出兵四犯﹐我師乘其虛而擊之﹐可大得志﹔紅毛捨此而去﹐然後海氛可靖也。時不能用。

﹝名山藏雲﹞﹕乾坤東港華嚴婆娑洋世界﹐名爲雞籠。

文獻通考云﹕琉球國在泉州之東﹐有島曰澎湖﹐煙火相望﹐旁有毘捨耶﹝一作那﹞國﹔語言不通﹐袒裸盱睢。

海防考云﹕隋開皇中﹐遣虎賁陳稜略澎湖地﹔其嶼屹立巨浸中﹐環島三十有六﹐如排衙。

元末﹐置巡檢司於澎湖嶼。

明洪武五年﹐信國公湯和經略海上﹐以澎湖民叛服難信﹐議徙近郭。三十一年﹐盡徙嶼民﹐置漳泉間﹐廢巡司而墟其地。

嘉靖四十二年﹐都督兪大猷畱偏師駐防澎湖﹐尋罷﹔仍設巡檢司﹐後裁。

初﹐海寇林道幹導倭遁入臺﹐大猷以港道紆回﹐不敢進偪﹐畱偏師守澎﹐嚴哨鹿耳門外。及道幹遁去﹐澎之偏師亦罷﹐余見上。

萬曆二十年﹐增設澎湖遊兵。三十五年﹐復設衝鋒遊兵以備倭。

同安志云﹕浯銅﹑澎湖二遊皆駐廈門。澎湖遊冬船五隻﹐鳥船十四隻﹐官兵八百一員名。萬曆之季﹐將脆卒惰﹐或泊內港﹐或寄人家﹔商民劫掠﹐若罔聞知﹐甚且以販倭舶爲奇貨﹐何言倭哉﹖

天啟二年﹐紅毛據澎湖。四年﹐巡撫南居益遣總兵兪咨臯擒其渠師﹐獻俘於朝﹝萬曆末﹐紅毛據臺灣築城﹔至是復築城於澎湖﹐旣毀復築﹐詳見「雜紀」﹞。

天啟五年﹐海寇顏思齊入臺灣﹐鄭芝龍等附之﹝是時﹐紅毛據臺灣自若﹔詳見「雜紀」。舊謂芝龍先入臺者誤也﹞。

崇禎三年﹐紅毛犯廈門﹐復遁入臺。

是時﹐鄭芝龍已歸降﹐巡撫鄒維璉命爲將焚殺紅毛﹔紅毛遁歸。

國朝順治十八年﹝通誌作十七年誤﹞夏五月﹐鄭芝龍子成功在臺灣。冬十有二月﹐紅毛歸國﹝詳見「雜紀」﹞。

康熙元年春正月﹐成功攺臺灣城爲安平鎭﹑赤嵌城爲承天府﹝卽今邑治﹞。南北路設縣二﹕曰天興﹑曰萬年﹔總曰東都。夏五月庚辰﹐成功死﹐子經嗣。越三年﹐攺東都爲東寧﹐二縣爲二州﹔設安撫司三﹕南北路澎湖各一。

二十年春正月壬午﹐經死﹐子克塽嗣。是年﹐福建總督姚啟聖計招僞賓客司傅爲霖等﹐約爲內應﹐垂成事泄﹐爲霖等遇害。啟聖仰遵廟算﹐定策平臺。

二十二年﹐水師提督施瑯統師專徵。

水師提督施瑯陳海上情形剿撫機宜疏

鄭成功倡亂二十餘年﹐恃海島爲險﹐蔓延鴟張﹐荼毒生靈﹔故當時不得不從權拆地﹐以絕其進取之路。嗣而皇上廣開徳意﹐招徠撫綏﹐漸散其黨﹔成功疑懼﹐乃遁踞臺灣﹐以爲兔窟。康熙元年間﹐兵部郎中黨古裏至閩﹐臣備將逆島可取之勢﹐面乞代奏﹔復上疏密陳。荷蒙兪旨﹐仰藉天威﹐數島果一鼓而平。逆孽鄭經逃竄﹐負嵎恃固。去歲﹐朝廷遣官前往招撫﹐未見實意歸誠﹔從來順撫逆剿﹐大關國體﹐豈容頑抗而止﹖伏思天下一統﹐胡爲一鄭經殘孽盤踞絕島﹐而拆五省邊海地方﹐畫爲界外﹐以避其患﹖況東南膏腴田園及所產漁鹽﹐最爲財賦之藪﹐可資中國之潤﹐不可以西北長城﹑塞外風土爲比。倘不討平臺灣﹐匪特賦稅缺減﹑民困日蹙﹐卽防邊若永爲定制﹐錢糧動費加倍﹐輸外省有限之餉﹐年年協濟兵食﹐何所底止﹖又使邊防持久﹐萬一有懼罪弁兵及冒死窮民﹐以爲逃逋之窟﹐遺害叵測﹐似非長久之計。且鄭成功之子有十﹐遲之數年﹐並皆長成﹐假有一﹑二機覺才能﹐收拾黨類﹐結連外島﹐聯絡土番﹐羽翼復張﹐終爲後患。我邊海各省水師﹐𨿽布設周密﹐以臣觀之﹐亦僅能自守﹔若使之出海徵剿﹐擇其精銳習熟將卒﹐實亦無幾。況後此精銳者老﹐習熟者疏﹐何可長恃﹖臣蒙皇上逾格擢用﹐荷恩深重﹐分宜滅賊﹐以盡厥職。每細詢各投誠之人及陣獲一二賊夥﹐備悉賊中情形﹐審度可破之勢﹐故敢具疏密將臺灣剿撫機宜﹐爲我皇上陳之。

查自故明時﹐原住澎湖百姓有五﹑六千人﹔原住臺灣者﹐有一﹑二萬﹕俱系耕漁爲生。至順治十八年﹐鄭成功挈去水陸僞官兵並眷口共計三萬有奇﹐爲伍操戈者﹐不滿二萬。又﹐康熙三年間﹐鄭經復挈去僞官兵並眷口約有六﹑七千﹐爲伍操戈者﹐不過四千。此數年﹐彼處不服水土﹐病故及傷亡者五﹑六千。歷年渡海窺伺﹐被我水師擒殺﹐亦有數千。相繼投誠者﹐計有數百。今𨿽稱三十餘鎭﹐並系新拔﹐俱非夙練之才。或轄五﹑六百兵﹐或轄二﹑三百兵不等。計賊兵不滿二萬之眾﹐船隻大小不及二百號﹐散在南北二路﹐墾耕而食。上下相去﹐千有餘裏。鄭經承父餘業﹐智勇不足﹐戰爭匪長。其各僞鎭亦皆碌碌之流﹐又且不相聯屬。賊眾耕鑿自給﹐失於操練﹐終屬參差不齊﹔內中無家口者十有五六﹐豈甘作一世鰥獨﹐寧無故土之思﹖但賊多系閩地之人﹐其間縱使有心投誠﹐旣無陸路可通﹐又乏舟楫可渡﹐故不得不相依爲命。鄭經得馭數萬之眾﹐非有威徳制服﹐實賴汪洋大海﹐爲之禁錮。如專一意差官往招﹐則操縱之權﹐在乎鄭經一人﹐恐無率眾歸誠之日。若用大師壓境﹐則去就之機﹐在乎賊眾﹐鄭經安能自主﹖是爲因剿寓撫之法。大師進剿﹐先取澎湖﹐以扼其吭﹐則形勢可見﹑聲息可通﹐其利在我。仍先遣幹員往宣朝廷徳意。若鄭經勢窮向化﹐可收全績。倘頑梗不悔﹐俟風信調順﹐卽率舟師聯■﹝舟宗﹞直抵臺灣﹐拋泊港口﹐以牽制之。發輕快船隻﹐一往南路打鼓港口﹐一往北路蚊港﹑海翁窟港口﹐或用招誘﹐或圖襲取﹐使其首尾不得相顧﹐自相疑惑﹐疑則其中有變。賊若分﹐則力薄﹔合﹐則勢蹙。於以用正用奇﹐相機調度﹐登岸次第攻擊。臣知己知彼﹐料敵頗審﹔率節制之師﹐賈勇用命﹐可取萬全之勝。倘賊踞城固守﹐則先淸剿其村落黨羽﹐撫輯其各社土番﹔狹隘孤城﹐僅容二千餘眾﹐用得勝之兵﹐而攻無援之城﹐使不卽破﹐將有垓下之變﹐賊可計日而平矣。夫興師所慮﹐募兵措餉﹔今沿邊防守經制及駐札投誠閒曠官兵﹐皆爲臺灣而設﹐聽臣會同督提諸臣﹐挑選習熟精銳﹐用充徵旅﹐無事徵募動費之煩。此等兵餉﹐徵亦用﹐守亦用﹐與其束手坐食於本汛﹐孰若簡練東徵於行間﹖至修整船隻﹐就於應給大修銀兩領收﹐可無額外動支。船未足用﹐則浙﹑粵二省水師﹐亦爲防海設立﹐均可選用﹔仍行該省督提﹐選配官兵﹐各舉總兵一員﹐領駕協剿。每船用慣熟澎湖臺灣港路柁梢數人﹐卽於福建投誠官兵內挑選分配﹔不足﹐則將投誠兵汰其老弱﹐別募熟於海道之人補額。因此見在額給糧餉﹐不須分外加增﹐無煩夫役挽輸。安配定妥﹐以候風期﹐毋論時日﹐風信可渡﹐立卽長驅。利便之舉﹐誠莫過於此者。但水路行兵﹐出海水深﹐利用大船﹔進港水淺﹐利用小哨。今當新造小快哨一百隻﹐以爲載兵進港及差撥哨探之用。又當新造小八槳二百仕只每六船各配一隻﹐到臺灣臨敵登岸之時﹐可以盤載官兵﹐蜂擁而上。其小快哨每只所造﹐只用價銀四十兩﹔小八槳每只所造﹐只用價銀一十五兩﹔二項共該用銀七千兩﹐爲費不多。若臺灣一平﹐則邊疆寧靖﹐防兵可減﹐百姓得享升平﹐國家獲增餉稅﹐沿邊文武將吏﹐得安心供職﹐可無意外罪累﹐一時之勞﹐萬世之逸也。

又密陳航海進剿機宜疏

臣荷皇上特恩起用﹐以臣深知水性賊情﹐專畀進剿海逆之責。受事以來﹐練兵整船﹐靡敢刻懈。然用兵之法﹐不得不熟審詳愼﹐古者行兵﹐多用奇計﹐聲東擊西﹐兵不厭詐﹐非可直道而行。去冬具疏﹐請以今年三﹑四月微北風進兵﹐蓋爲鄭逆姦細頗多﹐使賊知我舟師必用北風而進﹐然後出其不意而收之。臣在在密用間諜﹐亂其黨羽﹐自相猜忌。自去年逆艘糾集澎湖﹐欲抗我師﹐據險以逸待勞。設我舟師到彼﹐必由澎湖西嶼頭﹐然後轉帆向東北而進﹐正值春夏之交﹐東北風爲多﹐我船盡是頂風頂流﹐斷難逆進﹐賊已先站立外塹內塹﹐接連娘媽宮﹐俱居我上風上流﹐其勢難以衝擊取勝﹐故不可不慮及此也。所以前議微北風之候﹐猶恐未能萬全﹔且水道行兵﹐專賴風信潮水﹐非比陸路﹐任意馳驅﹐可以計定進止。臣日夜撫心熟籌﹐莫如就夏至南風成信﹐連旬盛發﹐從銅山開駕﹐順風平浪﹐船得聯■﹝舟宗﹞齊行﹐兵無暈眩之患﹔逆賊縱有狡謀﹐斯時反居下風下流﹐賊進不得戰﹐退不能守。澎湖一得﹐更知賊勢虛實﹐直取臺灣﹐便可克奏膚功。倘逆孽退守臺灣﹐死據要口﹐我師暫屯澎湖﹐扼其吭﹑拊其背﹑逼近巢穴﹐使其不戰自潰﹐內謀自應。不然﹐俟至十月﹐乘小陽春時候﹐大舉進剿﹐立見蕩平。此乃料敵制勝﹐所當詳細一一披陳者也。

然臣切有請者﹐督臣姚啟聖﹐調兵制器﹐獎勵士卒﹐精敏整暇﹐咄嗟立辦﹔捐造船隻﹐無所不備﹔矢志滅賊﹐國爾忘身﹔堅圖報稱﹐非臣所能力止。惟是生長北方﹐𨿽有經緯全才﹐汪洋巨浪之中﹐恐非所長。矧撫臣吳興祚見在升任﹐卽有新撫臣初任視事﹐恐未識閩疆情形。臣之鰓鰓﹐謂督臣宜駐廈門﹐居中節制﹐別有調遣。臣得端統前進﹐行間將士﹐知有督臣後趲糧運策應﹐則糧無匱乏之患﹐兵有爭先之勇﹐壯志勝於數萬甲兵。今若與臣偕行﹐徵糧何以催趲﹖封疆何所仰賴﹖安內攘外﹐非督臣斷難彈壓緩急。臣故密疏入告﹐使督臣聞知﹐必以臣阻其滿腔忠盡﹔仰冀皇上密行溫諭督臣﹐免其躬親偕行。臣同督臣操練水陸精銳﹐官兵充足三萬﹐分配戰艦﹐盡可破賊。但臣僅掌有水師提督印信﹐未奉有徵剿臺灣之敕諭﹔伏望迅賜頒發﹐以副轉睫師期﹐俾得申嚴號令﹐用以節制調度。所有督臣題定功罪賞格﹐賜臣循例而行﹐則大小將士﹐咸皆凜遵。至於師中參酌﹐見有同安總兵官臣吳英﹐智勇兼優﹐竭忠自許﹐可以爲臣之副﹔尢望恩加獎勵。又有興化總兵官臣林承﹑金門總兵官臣陳龍﹑平陽總兵官臣朱天貴﹑海壇總兵官臣林賢﹐畱閩候補總兵官臣陳昌﹑江東副將臣詹六奇﹑隨徵左都督臣李日■﹝火呈﹞等﹐俱堪衝風破浪﹐勇敢克敵﹐共勷搗巢。藉我皇上天威丕著﹐醜類遊魂﹐何難殄殲﹖航剿滅賊﹐關系臣之一身﹐承當責任﹐何等綦重。以故凡賊之形勢﹑風之順逆﹑事之區畫﹐亟當十分詳審﹐以圖萬全。況出汪洋大海之外﹐非敢輕舉妄動﹐苟且從事﹐致負眷顧之隆。臣當會商將軍合詞具題﹐而將軍海務情形﹐非所諳曉﹐又恐姦細窺探泄漏﹐是以自將戰略師期﹐密疏上聞。

又請決計進剿疏

鄭逆抗拒顏行﹐深費皇上宵旰南顧之憂。臣玆復荷聖恩起用﹐非重臣以水師提督之任﹐實用臣進平臺灣之逆患﹔兼面奉天語溫諭﹐剿滅臺灣﹐以免生靈塗炭。銜命以來﹐兼程疾趨﹐卽於去歲十月初六日抵廈門視事﹐點驗船兵﹐全無頭緒﹐焉敢妄舉進剿﹖時欲具疏入告﹐恐傷寅恭和衷﹔故日以繼夜﹐廢忘寢食﹐一面整船﹐一面練兵﹐兼制造器械﹐躬親挑選整搠。至今年四月終﹐方稱船堅兵練﹐事事全備﹔移請寧海將軍臣喇哈達﹑侍郎臣吳努春到廈門看閱。此時將士人人思奮。臣卽於五月初五日﹐會同督臣姚啟聖﹐率舟師開駕至銅山﹐以俟夏至後南風成信﹐聯■﹝舟宗﹞進發。

第督臣以五月初一日準部咨﹐進剿海賊﹐關系重大之旨﹐隨轉意不前﹔而三軍側聽﹐並盡解體。臣自初七日起﹐日與督臣決計進取﹐力爭十餘日。至十六日﹐將軍二臣抵銅山﹐到臣營所﹐臣面懇將軍轉勸督臣乘南風進剿﹐以成摧枯拉朽之勢。柰督臣終執旨意﹐以督提同心合意爲辭﹔臣故不便違抗﹐姑聽督臣主疏展期﹐實非臣之本意。此二將軍臣親到銅山所目擊﹐而共悉臣衷也。

本月初日承準兵部札付內開﹕『寧海將軍喇哈達等疏稱﹕「總督﹑提督稱南風不如北風」』。臣深爲駭異。切思臣當日在銅山﹐與將軍二臣並無言及南風不如北風之語。日與督臣爭執南風進剿﹐不準三軍皆悉其情﹐卽通省士庶亦皆共曉。且督臣日遣各總兵勸臣權依督臣之議。今將軍二臣具疏竟不分晰明白﹐陷臣推托不前﹐若非皇上寬置不究﹐則臣先後疏章﹐自相矛盾﹐欺誑君父﹐罪當萬死矣。

夫南風之信﹐風輕浪平﹐將士無暈眩之患﹐且居上風上流﹐勢如破竹﹐豈不一鼓而收全勝﹖臣見督臣堅意難以挽回﹐故聊遣趕■﹝舟曾﹞快船二十三隻﹐令隨徵總兵臣董義﹑投誠總兵臣曾成﹑提標署左營遊擊事臣阮欽爲﹑並各鎭營千把等官﹐領駕前往澎湖﹐了探賊息。據其回稱﹕『義等奉令﹐遵於六月初四日午刻從古雷洲開船﹐至初五日未時到澎湖貓嶼﹔時各船未便輕進﹐灣泊花嶼。初六日黎明﹐率各船由虎井過西嶼頭﹐了見劉國軒賊艘盡泊於媽宮澳。賊見我船﹐大船槪起頭帆﹐小船盡起大帆﹐賊遂出趕繒二十餘只﹐駕出西嶼頭﹔又有八罩賊船十餘只﹐由南面而來﹔我船恐眾寡不敵﹐本日未時﹐傳炮收回各船﹐於初七日到大境﹐初八日到廈門港歸汛』等情。據此﹐則此行遣發巡哨船隻﹐來去無阻﹐見有明據矣。乃坐塘筆帖式譚木哈圖具題﹐大兵水面度日﹐逆賊窺望空隙之疏﹐殊非眞知灼見﹐臣全不解其故。以臣生長海濱﹐總角從戎﹐風波險阻素所經歷﹔且荷簡命前任水師提督﹐閱歷至今﹐豈有海面形勢﹑風信水性猶不暢熟胸中﹖而筆帖式乃更勝於臣乎﹖

蓋賊中情形﹐臣屢得舊時部曲密信﹐稱臺灣人心惶惑﹐兼以劉國軒恃威妄殺﹐稍有隙縫﹐全家屠戮﹐人人芒剌在背﹐間有心欲向義﹐柰隔絕汪洋﹐難以朝呼夕應﹐未敢輕舉。此端便是可破可剿之機。又此六月二十八日﹐據守口兵丁遞送澎湖長髮賊柳勝﹑林斗二人赴臣軍前投誠﹔詢據柳勝等供稱﹕『原坐杉板頭熕船過來投誠﹐澎湖新舊船﹑鳥船﹑趕繒﹑雙帆艍各船有一百一﹑二十隻﹐劉國軒﹑林陞﹑江欽等賊眾六千餘﹐內有家口舊賊約二千﹐其餘俱系無眷口新附之眾﹔私相偶語﹐提督不嗜殺人﹐俟大軍到﹐便瓦解歸順。有僞蕭一鎭下將領謀議﹐候出娘媽宮操船﹐乘勢駕舟投誠﹔被其知覺﹐立殺頭目九人。因探問我兵船自銅山撤回歸汛﹐彼故調賊二千餘回臺灣耕種﹐今僅畱賊四千在澎湖配船防守』等語。據此﹐則賊中虛實﹐又已得其詳矣。且臣更以賊中之情形言之﹐昔之僞鎭營蟻附脇從﹐皆受鄭成功﹑鄭經父子結恩舊人﹐籠絡相依。今劉國軒暴戾操權﹐動輒殺戮﹐以威制人﹐誰肯甘爲幾肉﹖是我舟師未到澎湖﹐權猶在劉國軒一人之主持﹔我舟師若抵澎湖﹐勢難遏各僞鎭僞卒之變亂。則踞守澎湖逆賊縱有萬餘﹐內多思叛﹔驅萬賊萬心之眾﹐以抗我精練勇往之師﹐何足比數﹗𨿽劉國軒輕命死敵﹐於人心猜忌之際﹐靡不自潰﹐則可破可剿之機﹐又無加於是。

今我皇上若以俟有可破可剿之機﹐溫旨下頒﹐則汪洋巨浸之中﹐誰肯效命七尺之軀﹐而殫力三窟之險﹖勢必籍旨意爲居奇﹐遷延歲月﹐虛糜浩費。所謂築捨道旁﹐三年不成﹔是賊終無可破可剿之日矣。矧夫按兵不動﹐善以撫諭﹐劉國軒沐猴鴟張﹐操縱自如﹐志得意滿﹐斷無輸誠向化之念。其中有僞鎭營賊縱有心歸正﹐而邇來臺灣各港禁錮嚴密﹐一船不許出港﹐𨿽有謀叛隱情﹐亦難通報。故非聯■﹝舟宗﹞進發﹐疾行撲擊﹐安有自甘獻俘﹖坐待賊亡﹐竟在何時。在督臣滅賊之念實切﹐惜乎生長北方﹐水性海務非其所長﹔登舟之際﹐心搖嘔吐﹐所以前疏懇畱督臣居中調度﹐蓋爲此也。中有一﹑二視此畏途﹐未免低徊﹐致督臣疑惑不決。臣𨿽庸愚﹐料敵頗效。前於康熙二年間﹐海逆猖獗﹐皇上特差兵部郎中黨古裏到閩﹐問臣機宜﹐當卽決意進攻廈門。時督臣李率泰亦以臣過於擔當﹐然兩島竟爲臣克平。旋於康熙六年十一月﹐爲邊患宜靖﹑逆賊難容等事具題﹐未奉兪旨﹐乃使逆孽於甲寅年有燎原之變。鄭經𨿽死﹐畱此餘黨﹐負踞絕島。臣丁年六十有二﹐血气未衰﹐尙堪報稱。今不使臣乘機撲滅﹐再加數年﹐將老無能爲﹔後恐更無擔當之臣﹐敢肩度海滅賊之任。是以臣鰓鰓﹐必滅此朝食。

惟是臺灣殘孽未殲﹐故溢設鎭營官兵﹐糜費錢糧﹐貽累民生未蘇。況所設水師鎭營﹐原爲航海搗巢之用﹐今就中挑選精兵二萬有奇﹑大小戰船三百號﹐盡堪破賊﹐可以無用陸師﹐徒相牽制﹐卒難成功。若陸師中間有勇敢效忠﹑熟練海務能將﹐容臣調選一二﹐以爲臂指﹐共勷大舉之需。

伏思臣累受國恩﹐奉召進京﹐卽寵擢內大臣之列﹐豢養十餘載﹔今復謬荷起用﹐寸功未效﹐又叨更晉官銜﹐特賜禦膳﹔亙古臣子﹐未有受君恩如是也。卽赴湯蹈火﹐臣志所不辭。倘荷皇上信臣愚忠﹐獨任臣以討賊﹐令督撫二臣﹐催趲糧餉接應﹐俾臣整搠官兵﹐時常在海操演﹔勿限時日﹐風利可行﹐臣卽督發進取。出其不意﹐攻其無備﹐何難一鼓而下。事若不效﹐治臣之罪。臣朴質武夫﹐一片圖報微誠﹐惟知欽遵天語煌煌﹐責臣必破臺灣﹐克奏膚功。臣以君命爲重﹐故當克盡臣職﹐不禁煩瑣﹑激切瀝陳﹐斷不敢以浮言飾辭﹐冒昧陳於君父之前﹐伏乞皇上睿鹽。

夏六月癸亥﹐澎湖平。

水師提督施瑯報捷疏

臣自去年六月同督臣姚啟聖在銅山停師回汛﹐劉國軒偵知﹐自回臺灣﹐畱撥僞鎭營等船兵扼守澎湖﹐不時來往調度。今年四﹑五月﹐知臣乘南風決計進剿﹐就臺灣賊夥選撥精壯敢死者﹐又抽調艸地佃丁民兵﹐將洋船攺爲戰船。凡各僞文武等官所有私船﹐盡行修整﹐調集來澎湖﹔大小炮船﹑鳥船﹑趕繒船﹑洋船﹑雙帆艍船﹐合計二百餘號﹐賊夥二萬餘眾。仍將僞鎭營等官兵各眷口監羈臺灣紅毛﹑赤嵌二城﹐堅其死戰。劉國軒親統傾巢之眾﹐復來澎湖﹐將媽宮嶼頭上下﹐添築炮城二座﹐風櫃尾炮城一座﹐四角山炮城一座﹐雞籠山炮城一座﹐東西時內一列炮臺四座﹐西面內外塹﹑西嶼頭一列炮臺四座﹐牛心灣山頭頂炮臺一座﹔凡沿海之處﹐小船可以登岸者﹐盡行築造短墻﹐安置腰銃﹐環繞二十餘里﹐分遣賊眾死守﹔星羅碁布﹐堅如鐵桶。

臣總統鎭營舟師﹐將各大小戰船風篷上大書將弁姓名﹐以便備知進退先後﹐分別賞罰。於六月十四日辰時﹐由銅山開駕進發。十五日申時﹐到貓嶼﹑花嶼。有守汛賊哨數十餘只﹐見臣舟師將到﹐卽奔回澎湖。時值天晚﹐將船灣泊八罩水垵澚﹐遣官坐小哨到將軍澳﹑南天嶼等島﹐安撫島民。十六日早﹐進攻澎湖﹐逆賊排列船隻迎敵。臣標署右營遊擊藍理等官兵﹐配坐鳥船一隻﹔署後營遊擊曾成等官兵﹐配坐鳥船一隻﹔署左營遊擊張勝等官兵﹐配坐鳥船一隻﹔二等侍衛吳啟爵等官兵﹐配坐鳥船一隻﹔同安城守右營遊擊趙邦試等官兵﹐配坐鳥船一隻﹔海壇鎭標中營遊擊許英等官兵﹐配坐鳥船一隻﹔銅山鎭標右營遊擊阮欽爲等官兵﹐配坐鳥船一隻﹔此數船首先衝鋒破敵﹐直入賊■﹝舟宗﹞﹐攻殺賊炮船二隻﹑趕繒船六隻﹐賊夥斬殺殆盡。其船放火燒毀。又用炮火攻擊﹐立刻沈壞賊鳥船一隻﹑趕繒船二隻。副鋒臣標右營千總鄧髙勻配水陸等官兵﹐坐鳥船一隻﹔烽火營遊擊王祚昌勻配水陸等官兵﹐坐鳥船一隻﹔臣標署右營守備方卻等官兵﹐配坐鳥船一隻﹔金門鎭標中營遊擊許應麟等官兵﹐配坐鳥船一隻﹔金門鎭標右營守備林芳等官兵﹐配坐鳥船一隻﹔臣標隨標功加守備李光瑯等官兵﹐配坐鳥船一隻﹔用炮火攻擊﹐打沈賊鳥船一隻﹑趕繒船二隻﹐賊夥溺死殆盡。時值南潮正發﹐前鋒數船﹐逼近炮城﹐賊艘齊出合圍。臣恐數船深入難出﹐自將坐駕船直衝入賊■﹝舟宗﹞﹐興化鎭臣吳英繼後夾攻﹐焚殺僞揚威將軍援剿左鎭沈誠﹑統轄前鋒鎭姚朝王﹑義武鎭陳侃﹐戎旗五鎭陳時雨﹑僞協將弁大小賊目﹐計七十餘員。僞水師總督林陞中箭三枝﹑中鹿銃二門﹐左腿被大炮打折﹐立卽載回臺灣。賊眾焚殺溺死﹐計二千餘眾﹔遂救出數船。臣右眼被銃擊傷﹐眼睛未壞﹐因天色將晚﹐收出西嶼頭洋中拋泊。十七日早﹐將全■﹝舟宗﹞舟師復收泊八罩水垵澳﹐嚴申軍令﹐查定功罪﹐賞罰官兵。十八日﹐進取虎井﹑桶盤嶼。十九日﹐臣坐小趕繒船往澎湖內外塹時內﹐細觀形勢。二十﹑二十一兩日﹐故用老弱驕兵之計﹐用趕繒雙帆艍船分二股﹐假攻時內﹑內外塹﹐以分賊勢。

臣於二十二日再申軍令﹐分股進發。遣臣標隨徵都督陳蟒﹑魏明﹑副將鄭元堂﹐領趕繒雙帆艍船五十隻爲一股﹐從東畔時內﹐直入雞籠嶼四角山﹐爲奇兵夾攻﹔又遣臣標隨徵總兵董義﹑康玉﹑外委守備洪天錫﹐領趕繒雙帆艍船五十隻爲一股﹐從西畔內塹直入牛心灣﹐作疑兵牽制。將大鳥船五十六隻居中分爲八股﹔每股七隻﹐各作三疊。臣居中爲一股﹔興化鎭臣吳英領一股居左﹔平陽鎭臣朱天貴﹑臣標前營遊擊何應元合領一股居左﹔金門鎭臣陳龍領一股在次左﹔臣標署中營參將羅士鉁﹑署右營遊擊藍理﹑署後營遊擊曾成﹐合領一股在次右之右﹔署銅山鎭臣陳昌領一股在次左之左﹔海壇鎭臣林賢領一股在末右﹔廈門鎭臣楊嘉瑞領一股在末左﹔尙有船八十餘只﹐畱爲後援。臣督率嚴陣指揮﹐直向娘媽宮撲剿。賊各處炮城及迎敵炮船﹑鳥船﹑趕繒大小各船﹐四面齊出迎敵。每賊炮船安紅衣大銅炮一位﹐重三﹑四千筋﹐在船頭兩邊安發熕二十餘門不等﹐鹿銃一﹑二百門不等。炮火矢石交攻﹐有如雨點﹔煙焰蔽天﹐咫尺莫辧。首衝破敵陷陣﹐乃海壇鎭臣林賢﹑平陽鎭臣朱天貴﹑前營遊擊何應元﹑海壇鎭標左營遊擊吳輝﹑千總蔡琦鳳﹑海壇鎭標右營守備林正春﹑副鋒臣標前營千總林鵬﹑海壇鎭標右營遊擊江新﹑圍頭營遊擊陳義﹑平海營遊擊鄭桂﹑海壇鎭標中營遊擊許英等﹐其分遣東西二股之官兵船隻繼進﹐夾擊互攻﹐自辰至申﹐我師奮不顧身﹐抵死擊殺。賊被我師用火桶﹑火礶焚毀大炮船十八隻﹐擊沈大炮船八隻﹐焚毀大只船三十六隻﹑趕繒船六十七隻﹑洋船攺戰船五隻﹔又被我師火船乘風燒毀鳥船一隻﹑趕繒船二鳥。逆賊並力死鬥﹐勢窮難支﹐用火藥藏於船艙﹐發衝心炮自焚炮船九隻﹑鳥船一十三隻。賊驚危勢急跳水﹐得獲鳥船三隻﹑趕繒船八隻﹑雙帆艍船二十五隻。焚者焚﹑殺者殺﹐僞徵北將軍曾瑞﹑定北將軍王順﹑水師副總督左虎衛江欽﹑統領右先鋒陳諒﹑戎旗二鎭吳潛﹑援剿右鎭﹑定北將軍王順﹑水師副總督左虎衛江欽﹑統領右先鋒陳諒﹑戎旗二鎭吳潛﹑援剿右鎭鄭仁﹑援剿後鎭陳啟明﹑宣毅左鎭邱輝﹑護衛鎭黃聯﹑後勁鎭劉明﹑折衝左鎭林順﹑斗宿鎭施廷﹑親軍水師三鎭薛衛﹑水師一鎭蕭武﹑水師二鎭陳政﹑水師四鎭陳立﹑中提督中鎭洪邦桂﹑中提督右鎭尢俊﹑中提督後鎭楊文炳﹑中提督親隨一鎭陳士勳﹑左龍驤中協黃國助﹑右龍驤左協莊用﹑侍衛中鎭黃徳﹑侍衛右協蔡智﹑侍衛驍翊協蔡添﹑侍衛領旗協林亮﹑侍衛左總轄毛興﹑勇衛中協張顯﹑勇衛左協林徳﹑勇衛右協陳士勛﹑勇衛前協曾遂﹑中提督領兵協吳略﹑中提督左協林徳﹑中提督前協曾瑞﹑中提督領旗協吳福﹑中提督前鋒協陳陞﹑中提督總理協陳國俊﹑右武衛右協吳遜﹑右武衛隨徵二營梁麟﹑水師二鎭前鋒副將李富﹑水師二鎭左營副將張欽﹑水師三鎭左營副將許瑞﹑水師三鎭右營副將林耀﹑援剿右鎭右營廖義﹑援剿前鎭前鋒營莊超﹑折衝鎭左營陳勇﹑左提督後鎭左營王受等四十七員﹐其餘僞協營﹑領兵監督﹑翼將﹑正副總班﹑總理﹑監營﹑候缺將小頭目﹐焚殺溺死約計三百餘員。焚殺﹑自焚﹑跳水溺死賊夥﹐約計一萬二千有奇﹐屍浮滿海。總兵朱天貴被炮穿脇立死。遊擊趙邦試亦被炮擊腦立死。總兵林貴被箭輕傷左臂。總兵吳英被鹿銃輕傷右耳。賊止剩有小炮船三隻﹑小鳥船二隻﹑趕繒船十一隻﹑雙帆艍船十五隻﹐脫出北面吼門遁走。訊知劉國軒乘小快船亦從吼門而逃。時值黃昏﹐難以追殺。在山僞將軍果毅中鎭楊徳﹑遊兵鎭陳明﹑果毅後鎭吳祿﹑中提督前鎭黃球﹑璧宿鎭楊章﹑侍衛后鎭顏國祥﹑中提督中協副總兵張顯﹑驍翊營副將洪良佐﹑統領右先鋒領兵副總兵李錫﹑右先鋒營副總兵黃顯﹑右虎衛領兵副總兵﹑左虎副將江篇﹑遊兵鎭中營周烈﹑前副將黃豹﹑左虎副將江篇﹑遊兵鎭中營周烈﹑前營副將劉隆﹑果毅後鎭右營副將林好﹑旗鼓中軍嚴澤﹑親隨營正總班阮恢﹑中提督下副將李芳﹑管理大炮副將林武﹑前鎭下隨徵副將湯興﹐前鎭下左營副將蔡穆﹑戎旗二鎭右營副將吳陞﹑果毅中鎭正領兵副將曾勝﹑中營副將楊傑﹑左營副將吳振﹐右營副將陳李﹑隨徵營副將黃桂﹑前鋒營副將張佐春﹑參將楊彬﹑僞提督後鎭領兵中軍徐其昌﹑果毅後鎭左營林和﹑左翼將廖冬﹑神威營林啟﹑後鎭左營楊壯﹑璧宿鎭隨徵參將洪存光﹑候缺親隨營參將王建﹑遊兵鎭親隨標參將鄭泗﹑隨標參將何正﹐前鎭正領班參將林興﹑衝鋒正總班參將黃峨﹑左虎衛正領遊擊林尾﹑副領都司邱陞﹑璧宿鎭旗鼓正中軍遊擊林朝輝﹑宣毅左鎭左營邱睿﹑果毅中鎭下游擊王壽﹑吳旋﹑賴淑﹑鄭應﹑一正領遊擊黃壽﹑二正領遊擊林明﹑三正領遊擊林暢﹑陳賢﹑王招﹑四正領遊擊陳勝﹑遊兵鎭中營遊擊陳恕﹑前營遊擊薛舅﹑隨標營遊擊施辰﹑果毅後鎭領兵洪陞﹑坐營中軍劉斌﹑翼將楊勝﹑親隨營將徐秋﹑隨徵營將曾春﹑遊擊鄭先庚﹑前鎭隨徵遊擊顏潛﹑左翼遊擊錢孟喬﹑左副領遊擊方勝﹑右副領遊擊林盛﹑掌標遊擊陳奕﹑小監營遊擊戴耀﹑左副總班都司黃陞﹑右副總班都司黃義﹑侍衛監營林仕﹑領旗營陳寅﹑旗鼓中營林贊﹑果毅中鎭下都司鄭辛﹑王友順﹑何榮﹑黃桂﹑李陞﹑吳麟﹑管炮都司陳鳳﹑璧宿鎭下正總理候缺都司林英﹑楊勸﹑宣令守備林玉﹑監營守備陳和﹑副總班守備林麟﹑副總班守備楊瑞﹑周明﹑黃登﹑中提督下二領林輝明﹑三領梁三老﹑果毅中鎭下守備沈云隆﹑許福﹑柯偉﹑陳仕﹑陳定﹑鄭興﹑陳鑾﹑林長﹑陳徳完﹑蔡興﹑洪祿﹑林鳳﹑林甫﹑陳萬﹑蔣鳳﹑謝吉﹑康順﹑張福﹑王麟﹑曾良﹑陳月﹑陳尾﹑遊兵鎭中營守備李忠﹑前營守備朱義﹑隨標營守備黃二﹑林彩﹑許五﹑林泰﹑管炮守備林換﹑李受﹑前鎭下守備吳傳﹑胡哲﹑龔耀﹑陳新﹑提督後鎭衝鋒總班陳斌﹑候缺親隨營王飛龍﹑正總班曾道興﹑副總班歐興﹑都司髙陞﹑陳進﹑果毅後鎭下司總陳貴﹑楊美﹑陳桂﹑總班周虎﹑中提督下司總林愛﹑都司林三﹑侍衛下副領陳祺﹑遊兵鎭下親標營千總胡進﹑黃璉﹑隨徵千總李四﹑朱都﹑王雄﹑果毅後鎭下都司楊龍﹑蔡珀﹑鹽營林龍﹑璧宿鎭下都司劉明﹑許佐﹑總班程雄﹑趙和﹑紅旗官沈冬﹑陳勝﹑果毅後鎭下司總謝裏﹑蔡明﹑正總班洪忠柳﹑賜正總理黃三﹑副總理許攀﹑隨徵正總班張猛﹑紅旗官許卯﹑何煌﹑陳勝﹑董興﹑總司黃貴等﹐共一百六十五員﹐帶賊眾四千八百五十三名倒戈投降。臣仰體皇上好生之徳﹐宥其自新。俱已發令薙發。僞鎭營賞以袍帽﹐賊眾給以銀米﹐用彰我朝廷不嗜殺鴻恩﹐以策後效。

是役也﹐逆賊盤踞海島四十餘載﹐荼毒生靈﹐蹂躝版圖﹐致廑皇上宵旰之憂。臣體聖衷﹐誓必滅此淨盡﹔故𨿽帶傷負創﹐賈勇撲剿。舟師自十四日深入汪洋巨浸之中﹐水天相連﹔稽古以來﹐六月時序﹐澎湖無五日和風﹐怒濤山髙﹐變幻莫測。今抵澎旬餘日﹐海不揚波﹐俾臣得以調度﹐七日夜破賊﹔且二十二日進師﹐午刻潮漲較多四尺﹐莫非上天垂佑﹑皇上彌天之福﹐故使扼守澎湖巨魁﹑巨鎭精銳﹑逆賊巨艦﹐不數日而全軍覆沒。𨿽各鎭將弁目士卒戮力用命﹐實賴皇上天威丕振﹐督臣姚啟聖捐造船隻﹑捐養水兵﹐與臣共勷大舉﹐仍又親來廈門彈壓﹐殫心催趲糧餉﹐挽運不匱﹔加以厚資犒賞將弁﹐三軍莫不激勵思奮。今日克取澎湖之大捷﹐皆督臣賞賫鼓舞之功﹐乃有此成效也。

擬卽乘勝進剿﹔但臺灣港道紆回﹐南風狂湧﹐深淺莫辧﹐似應待八月或十月利在北風﹐進取萬全。倘有機會可破﹐臣立卽進師。三軍關系綦重﹐尢當倍加愼毖﹐不敢輕舉妄動。澎湖爲臺灣咽喉﹐今澎湖旣已克取﹐臺灣殘賊﹐必自驚潰膽落﹐可以相機掃蕩矣。但二穴克掃之後﹐或去或畱﹐臣不敢自專﹐合請皇上睿奪。或遴差內大臣一員來閩﹐與督臣裔酌主裁﹐或諭督撫二臣會議﹐俾臣得以遵行。

更有請者﹐臣奉有欽頒功罪格例﹐賞罰期必嚴明。行間將士﹐首先衝鋒破敵﹐自當題敍﹔如逡巡不前﹐法豈容寬﹖必宜分別依格究處。惟賞功一項﹐臣前題明暫取二萬五千兩﹐布政司才發一萬六千兩﹐尙少九千兩。此番官兵用命血戰者多﹐必須從優獎勵﹐仰候銀兩遵照格例賞賫。又見在進剿臺灣﹐尢切需賞功銀兩﹐以昭信賞﹐用鼓士气。伏祈敕部移咨督臣﹐迅行酌給。如投誠官兵中有自顧歸農者﹐臣查其原籍﹐卽行該府縣安插﹔老弱者亦在點汰。若欲入伍者﹐糧餉在所必需﹐應動何項錢糧﹖並乞敕部咨會督臣撥給策應﹐使投誠之眾﹐各得其所﹐而無流離之嘆﹔臺灣逆孽﹐勢必望風歸附。蕩平之後﹐仍遵旨裁汰。此十六﹑二十二等日﹐水陸官兵攻殺賊眾﹐死亡者計三百二十九員名﹐帶傷者計一千八百餘員名﹐悉被炮火攻擊﹐以致傷亡甚多。臣將被傷官兵﹐按其輕重﹐一等傷每名給銀三兩﹐二等傷每名給銀二兩﹐三等傷每名給銀一兩﹐以資藥費。死亡者酌給銀兩﹐以備殯殮。此項銀兩﹐臣暫爲挪應﹐容備造發給數目細冊﹐送部稽核發給還項。至於格外優卹﹐出自皇仁。其重傷官兵不能荷戈者﹐臣俱已撥船載回廈門﹐延醫調治。其所少兵額﹐另咨督臣﹐就於陸師挑選前來﹐補足精兵實數﹐時常操演﹐克期合■﹝舟宗﹞進發。至於分派衝鋒﹐副鋒﹐鎭營將弁配坐鳥船﹑趕繒船﹐鳥船每船或配大小將弁閒員及外委弁員二﹑三十員不等﹐趕繒船每船或配十員八員不等。又如鎭將所領一股﹐每股鳥船七隻﹐其中分配水陸將弁﹐首先跳船焚船者尙多其人﹐疏內未得逐一槪列﹐容臣蕩平臺灣﹑奏凱之日﹐擬定功罪﹐臚列在事文武官兵員名﹐備造淸冊﹐開報請敍。其投誠僞鎭營繳到僞關防﹑牌札﹐與夫得獲船隻﹑大炮﹑甲器﹑旗幟等項﹕查所獲紅衣大銅炮十二位﹐每位重有四﹑五千筋﹐炮子大者二十二﹑三筋﹐中者十七﹑八斤﹐次者十四﹑五筋﹔鉎銕大炮二位﹐每位重七千餘筋﹐用炮子三十餘筋。尙焚毀炮船所配之炮﹐俱已沈落在海﹐見在尋撈。其餘大小發熕炮火甲器等物﹐容查明一並造冊繳部﹐以聽查察。

秋七月丙申﹐鄭克塽降。

降表

伏以論域中有常尊﹐歷代紹百王爲得統﹔觀天意有攸屬﹐興朝宅九土以受符。誠五徳之推移﹐爲萬匯所瞻仰者也。伏念先世﹐自矢愚忠﹐追懷前代之恩﹐未沾盛朝之澤。是以臣祖鄭成功﹐篳路以辟東土﹔臣父經﹐靺常而雜文身。寧敢負固重險﹐自擬夜郎﹖抑亦保全遺黎﹐孤棲海角而已。迨至先人弛擔﹐稚子承祧﹐常思畏天之威﹐莫求縮地之術。玆蓋伏遇皇帝陛下髙覆厚載﹐仁育義懷。底定中邦﹐如旭日陞而普照﹐掃擴六宇﹐𨿽浮雲翳而乍消。苟修文徳以來遠人﹐寧事勝心而焚海內﹖乃者舳艫西下﹐自揣履蹈之獲愆﹔念此血气東來﹐無非霜露之所墜。顏行何敢再逆﹐革心以表後誠。昔也威未見徳﹐無怪烏駭於虞機﹔今也悟已知迷﹐敢後麟遊於仁圃。伏願視天地萬物爲一體﹐合象胥寄棘爲大同。遠柔而邇寧﹐形民固無心於醉飽﹔貳討而服捨﹐依魚自適性於淵泓。夫且問黃耇之海波﹐豈特誓丹誠以皦日焉已哉﹖

又上降表

竊惟臣生自海邦﹐稚懵無識﹔謬繼創垂之事﹐有乖傾向之誠。邇者樓船西來﹐旌旗東指﹐簞壺緩迎於周旅﹐干羽煩舞於虞階。自省重愆﹐致勞薄伐。仰睹聖靈之赫濯﹐信知天命歸。逆者亡﹐順者昌﹐乃覆載待物之廣大﹔貳而討﹐服而捨﹐諒聖主與人之甚寬。用遵往時之成命﹐爰邀此日之殊恩﹔冀守宗祧以勿失﹐永作屏翰於東方。業已修表具奏外﹐及接提督臣施瑯來書﹐示以復居故土﹐不敢主張。臣思旣傾心而向化﹐何難納土以輸誠。玆特繕具本章﹐並延平王印一顆﹑冊一副及武平侯臣劉國軒印一顆﹑忠誠伯馮錫範印一顆﹐敬遣副使劉國昌﹑馮錫韓赴軍前繳奏﹔謹籍土地﹑人民﹑待命境上。數千里之封疆﹐悉歸土宇﹔百餘萬之戶口﹐並屬版圖。遵海而南﹐永息波濤之警﹔普天之下﹐均沾雨露之濡。實聖徳之漸被無方﹐斯遐陬之𦇤負恐後。獨念臣全家骨肉﹐彊半孺呱﹔本系南人﹐不諳北土。合無乞就近閩地方﹐撥賜田莊廬屋﹐俾免流移之苦﹐且獲養贍之資﹔則蒙髙厚之生成﹐當誓丹靑以銜結。至明室宗親﹐格外優待﹔通邦士庶﹐軫念綏柔﹔文武諸官﹐加恩遷擢﹔前附將領﹐一體垂仁﹔夙昔仇怨﹐盡與蠲除﹔籍沒產業﹐俱行賜復。尢期廣推寬大之仁﹐明布維新之令﹐使夫羣情允洽﹐共鼓舞於春風﹔萬匯熙恬﹐同詠遊於化日。斯又微臣無厭之請﹐徼望朝廷不次之恩者也。

八月壬子﹐王師至於臺灣﹔提督施瑯具疏奏聞。上諭吏﹑兵二部﹕『向來海寇竄踞臺灣﹐出沒島嶼﹐窺伺內地﹐擾害生民﹔𨿽屢經剿撫﹐餘孽猶存﹐沿海地方﹐烽煙時警。邇者滇黔底定﹐逆賊削平﹔惟海外一隅﹐尙梗王化。爰以進剿方略﹐咨詢廷議。咸謂﹕「海洋險遠﹐風濤莫測﹔長驅制勝﹐難計萬全」。朕念海氛不靖﹐則沿海兵民弗獲休息﹐特簡施瑯爲福建水師提督﹐前往相度機宜﹐整兵進徵。該提督忠勇性成﹐韜鈐夙裕﹐兼能洞悉海外形勢﹐力任克期可奏蕩平﹔遂訓練水師﹐整頓戰艦﹐揚帆冒險﹐直抵澎湖﹐鏖戰力攻﹐大敗賊眾﹐克取要地﹐立奏膚功。餘眾潰遁臺灣﹐讋服兵威﹐乞降請命﹐已經納土聽候安插。自明朝以來﹐逋誅賊寇﹐始克殄除﹔瀕海遠疆﹐自玆寧謐。此皆該提督矢心報國﹐大展壯猷﹐籌畫周詳﹐布置允當﹔建玆偉伐﹐宜沛殊恩。施瑯著加授靖海將軍﹐封爲靖海侯﹐世襲罔替﹐以示酬庸。前進剿雲南官員﹐各加一級﹐兵丁賞賫一次。頃因該提督所統官兵﹐出海進剿﹐勤勞堪念﹐已經照雲南例加級賞賫。復思官兵遠抵臺疆﹐冒險剿寇﹐非滇黔陸地用兵可比﹐在事官員﹐著再各加一級﹐兵丁再賞一次﹐以示特加優渥至意』。

靖海將軍侯施瑯陳臺灣棄畱利害疏

臺灣北連吳會﹐南接越嶠﹐延袤數千里﹔山川峻峭﹐港道紆回﹐乃江﹑浙﹑閩﹑粵四省之左護。隔離澎湖一大洋﹐水道四更。明季設水師標於金門所﹐出汛至澎湖而止﹐水道亦有七更。臺灣一地﹐原屬化外﹐土番雜處﹐未入版圖也。然其時中國之民潛至﹐生聚其間者﹐已不下萬人。鄭芝龍爲海寇時﹐以爲巢穴。及崇禎元年﹐鄭芝龍就撫﹐將此地稅與紅毛爲互市之所。紅毛遂聯絡土番﹐招納內地人民﹐成一海外之國﹐漸作邊患。至順治十八年﹐爲海逆鄭成功所攻破﹐盤踞其地﹐糾集亡命﹐挾誘土番﹐荼毒海疆﹐窺伺南北﹐侵犯江﹑浙﹔傳及其孫克塽﹐六十餘年間﹐無時不仰廑宸衷。臣奉旨徵討﹐親歷其地﹐備見野沃土膏﹐物產利溥﹐耕桑並耦﹐漁鹽滋生﹔滿山皆屬茂樹﹐徧處俱植修竹﹔硫磺﹑水藤﹑糖蔗﹑鹿皮以及一切日用之需﹐無所不有。向之所少者﹐布帛耳﹔玆則木棉盛出﹐經織不乏。且舟帆四達﹐絲縷踵至﹔飭禁𨿽嚴﹐終難杜絕﹔實肥饒之區﹑險阻之域。逆孽乃一旦凜天威﹑懷聖徳﹐納土歸命﹐此誠天以未辟之方輿﹐資皇上東南之保障﹐永絕邊海之禍患﹐豈人力所能致﹖

夫地方旣入版圖﹐土番人民均屬赤子﹐善後之計﹐尢宜周詳。此地若棄爲荒陬﹐復置度外﹐則今臺灣人居稠密﹐戶口繁息﹐農工商賈各遂其生﹐一行徙棄﹐安土重遷﹐失業流離﹐殊費經營﹐實非長策。況以有限之船﹐渡無限之民﹐非閱數年﹐難以報竣。使渡載不盡﹐苟且塞責﹐則該地之深山窮榖﹐竄伏潛匿者﹐實繁有徒﹐和同土番﹐從而嘯聚﹐假以內地之逃軍流民﹐急則走險﹐糾黨爲祟﹐造舟制器﹐剽掠濱海﹔此所謂藉寇兵而賫盜糧﹐固昭然較著者。甚至此地原爲紅毛爲紅毛所有﹐則彼性狡黠﹐所到之處﹐善爲蠱爲紅毛所有﹐則彼性狡黠﹐所到之處﹐善爲蠱爲紅毛所有﹐則彼性狡黠﹐所到之處﹐善爲蠱惑人心。重以夾板船隻﹐制作精堅﹐從來無敵於海外﹐未有土地可以托足﹐尙無伎倆﹔若旣得數千里之膏腴有以依泊﹐必倡合黨夥竊窺邊場﹐逼近門庭。此乃種禍後來﹐沿邊諸省﹐斷難晏然無虞。至時復動師遠徵﹐兩涉大洋﹐波濤不測﹐恐未易再建成效。如僅守澎湖而棄臺灣﹐則澎湖孤懸汪洋之中﹐土地單薄﹐界於臺灣﹐遠隔金廈﹐豈不受制於彼﹖是守臺灣卽所以固澎湖。臺灣﹑澎湖聯爲臂指﹐沿邊水師汛防嚴密﹐各相犄角﹐聲气關通﹐應援易及﹐可以寧息。況昔日僞鄭所以得負抗逋誅者﹐以臺灣爲老巢﹐以澎湖爲門戶﹐四通八達﹐遊移肆虐﹐任其所之﹔我之舟師﹐往來有阻。今地方旣爲我得﹐在在官兵星羅碁布﹐風期順利﹐片帆可至﹐𨿽有姦萌﹐不敢復發。臣業與部臣﹑撫臣會議﹐部臣﹑撫臣未履其地﹐去畱未敢懸決。臣閱歷周詳﹐不敢遽議輕棄者也。

伏思我皇上建極以來﹐仁風遐暢﹐威聲遠播﹐四海賓貢﹐萬國咸寧﹔日月所照﹐霜露所墜﹐凡有血气﹐莫不臣服。以斯方拓之土﹐奚難設守﹐以爲東南數省之藩籬﹖且海氛旣靖﹐內地溢設之官兵﹐盡可陸續汰減﹐以之分防臺澎兩處。臺灣設總兵一員﹑水師副將一員﹑陸師參將二員﹑兵八千名﹔澎湖設水師副將一員﹑兵二千名。通計兵一萬名﹐足以固守﹐又無添兵增餉之費。其防守總兵﹑副﹑參﹑遊等官﹐定以三年或二年轉陞內地﹐無致久任﹐永爲成例。在我皇上優爵重祿﹐推心置腹﹐大小將弁﹐誰不勉勵竭忠﹖然當此地方初辟﹐該地正賦﹑雜餉﹐殊宜蠲豁。現在一萬之兵食﹐權行全給。三年後開徵﹐可以佐需。抑且寓兵於農﹐亦能濟用﹐可以減省﹐無庸盡資內地之轉輸也。

蓋籌天下之形勢﹐必求萬全。臺灣一地﹐𨿽屬外島﹐實關四省之要害。無論彼中耕種猶能少資兵食﹐固當議畱﹔卽爲不毛荒壤﹐必藉內地挽運﹐亦斷斷乎其不可棄。惟去畱之際﹐利害攸系。我朝兵力﹐比於前代﹐何等彊盛﹗當時封疆大臣﹐狃於目前苟安爲計﹐畫遷五省邊地以備寇患﹐致賊勢愈熾﹐而民生顚沛。往事不臧﹐禍延及今﹐致遺朝廷宵旰之憂。

臣仰荷洪恩﹐天髙地厚﹐行年六十有餘﹐衰老浮生﹐頻虞報稱末由﹐熟審該地形勢﹐而不敢不言。蓋臣今日知而不言﹐至於後來﹐萬或滋蔓難圖﹐竊恐皇上責臣以緘默之罪﹐臣又焉所自逭﹖故當此地方削平﹐定計去畱﹐莫敢擔承﹔臣思棄之必釀成大禍﹐畱之誠永固邊圉。會議之際﹐臣𨿽諄諄極道﹐難盡其詞。在部臣﹑撫臣等耳目未經﹐又不能盡悉其槪﹐是以臣於會議具疏之外﹐不避冒瀆﹐以其利害自行詳細披陳﹐伏祈睿鹽。

二十三年﹐廷議設臺灣縣﹐隸臺灣府爲附郭﹝南路設鳳山縣﹐北路設諸羅縣。雍正元年﹐北路增設彰化縣﹞。

靖海將軍侯請蠲減租賦疏

臺灣沃野千里﹐則壤成賦﹐因地爲糧﹐宜稱富足。但地處汪洋之中﹐化阻聲教之外﹐彌山徧榖﹐多屬土番﹔𨿽知懷服﹐習性未訓﹐射獵是事﹐徵供無幾。所安於耕漁﹑可得按戶而問賦者﹐皆中國之人﹐於數十年前﹐生聚乎其間。及鄭逆擁眾盤踞﹐兵卽爲農﹐農卽爲兵﹐兼沿海數省之地方人民﹐有爲其所掠而去者﹐有趨而附者﹐非習於漁﹐則與爲佃。自臣去歲奉旨蕩平僞藩﹐僞文武官員丁卒﹐與各省難民﹐相率還籍﹐近有其半。人去業荒﹐勢所必有。今部臣蘇拜等所議錢糧數目﹐較僞藩鄭克塽所報之額﹐相去不遠。在鄭逆當日﹐僭稱一國﹐自爲一國之用度。因其人地﹐取其餉賦﹐未免重科。玆部臣等奉有再議之旨﹐不得不就此數目議覆。臣竊見此地自天地開辟以來﹐未入版圖。今其人民旣歸天朝﹐均屬赤子。以我皇上視民如傷﹐率土咸被﹐伏乞沛以格外之澤﹐蠲減租賦。則恩出自皇上﹐不在臣下﹐使海外諸國﹐向聞天威而懾服。玆輕賦薄斂﹐益慕聖徳而引領。如以會議旣定﹐當按數而徵﹐在道﹑府﹑縣﹐責成所系﹐必奉行催科。兼以鄭逆向時所徵者乃時銀﹐我之所定者乃紋銀﹔紋之與時﹐更有加等。玆劉國軒﹑馮錫範見在京師﹐乞敕部就近訊詢而知。彼夫遐陬初化之人﹐非孝子順孫﹐苟或以繁重爲苦﹐輸將不前﹐保無釀成地方之禍階乎﹖至時蠢動﹐爲費更甚﹐何惜減此一﹑二萬之錢糧哉﹖且臣前之所以議守此土者﹐非以因其地而可以加賦也。蓋熟察該地﹐屬在東南險遠海外之區﹐關系數省地方安危﹐旣設官分治﹐撥兵汛防﹐則善後之計﹐宜加周詳。今所調守兵一萬﹐乃屬閩省經制水陸兵丁六萬五千七百五十名數內抽調。兵無廣額﹐餉無加增。就此議定錢糧數目﹐蠲減於寇虐之後﹐使有司得以仰體皇上徳意﹐畱心安集撫綏﹐俾四民樂業﹐億兆歡戴。至數年後﹐人戶盛繁﹐田疇悉易﹐賦稅自爾充益。斯時有增無減﹐豈待按數而徵哉﹖至於興販東洋白糖一項﹐歲定二萬石﹔不足之數﹐聽其在本省之內采買。夫本省之去臺灣﹐已隔兩重汪洋﹐以臺灣所產白糖﹐配臺灣興販船數﹐固爲妥便。若就本省湊買白糖﹐涉重洋而至臺灣﹐方興販東洋﹔則今四方蕩定﹐六合爲一﹐在臺灣可以興販東洋﹐何本省而不可興販﹐必藉臺灣之名﹐買白糖赴彼興販﹖此皆部臣蘇拜等慮彼中之錢糧不敷﹐婉爲籌度湊足良法。可知臺灣錢糧﹐一時未能裕足故也。然在部臣及督撫二臣﹐未至其地﹐不知該地情形﹐𨿽畱心區畫﹐難以曲盡。以臣躬親履歷﹐其於民風土俗﹐安危利害﹐無不詳悉。天下事言之於已然之後﹐不若言之於未然之前。臣荷恩深重﹐知無不言﹐言無不盡。如今不言﹐至於後來或有禍患﹐咎臣以緘默之罪﹐臣又安所自逭﹖況臣叨有會議之旨﹐故不得不盡披陳。雍正五年﹐增設澎湖廳﹝北路增設淡水廳﹞。

封圻

臺灣縣在福建省布政使司東南大海中﹐水程一十五更可至﹝由北路淡水廳至省﹐水程五更至福州港口﹐又二更至閩安鎭﹞。屬臺灣府附郭。

邑治坐東向西。闤闠之境﹕東至山川臺﹐西至海岸﹐南至下林仔﹐北至烏鬼井﹔相距各五里許。分四坊﹕東曰東安﹐西曰西定﹐南曰寧南﹐北曰鎭北。提封之境﹕東至羅漢門莊外門六十五里﹐西至海﹝旱程三里﹐水程見下﹞﹐南至文賢裏﹑二贊行溪鳳山縣交界二十一里﹐北至新港社﹑新港溪諸羅縣交界二十里。廣六十八里﹐袤四十一里。西南至安平鎭﹐水程七里﹐旱程二十里。西北自鹿耳門至澎湖﹐水程四更。自澎湖至同安縣廈門﹐水程七更。大洋中有黑水溝﹐爲臺﹑廈交界。

澎湖廳﹝雍正元年增設﹞東至東吉嶼六十里﹐西至艸嶼五十里﹐南至南天嶼八十里﹐北至目嶼六十里﹔懼系水程﹐不計廣袤。東南距邑治水程四更。

形勝

邑治東倚層巒﹐西迫巨浸﹝島上附傳﹞。木岡山髙聳特拔﹐羅漢門局勢宏敞﹝臺灣誌略﹞。外環大海﹐云漲霞平﹔內阻重山﹐沙迷霧列﹝客問﹞。極東南之奧﹝諸羅雜記﹞﹐扼鳳﹑諸之衝﹝臺灣風土記﹞。控南澳﹐阻銅山﹝蓉州文稿﹞﹐四省藩屏﹐諸島往來之要會﹝澄臺記﹞。澎湖澳嶼﹐巨細相間﹐坡隴相望﹝舊志﹞﹔險口不得方舟﹐內溪可容千艘﹝方輿紀要﹞。爲漳泉南戶﹝海防志﹞﹐誠天設之險﹝方輿紀要﹞。

邑治八景﹐曰﹕鹿耳連帆﹑鯤身集网﹑赤嵌夕照﹑金雞曉霞﹑鯽潭霽月﹑雁門煙雨﹑香洋春耨﹑旗尾秋搜。

里社

永康裏﹝在邑治東附郭﹐距城計一十五里﹞﹑長興裏﹝在邑治東﹐離城二十里﹞﹑新丰裏﹝離城四十里﹞﹑保大西裏﹝離城三十里﹞﹑保大東裏﹝離城四十里。俱在邑治東﹞﹑歸仁南裏﹝在邑治東南﹐離城二十里﹞﹑歸仁北裏﹑﹝離城二十五里﹞﹑崇徳裏﹝離城二十六里。俱在邑治東南﹞﹑新昌裏﹝在邑治南﹐離城五里。原屬鳳山縣﹐雍正十二年攺歸﹞﹑永寧裏﹝離城十里。原屬鳳山縣﹐雍正十二年攺歸﹞依仁裏﹑﹝離城十五里。原屬鳳山縣﹐雍正十二年攺歸﹞﹑永丰裏﹝離城二十五里。原屬鳳山縣﹐雍正十二年攺歸﹞﹑仁和裏﹝離城十五里﹞﹑仁徳南裏﹝離城十五里﹞﹑仁徳北裏﹝離城二十里﹞﹑文賢裏﹝離城二十里。俱在邑治南﹞﹑效忠裏﹝卽安平鎭﹐廣半里﹐袤十里﹐在邑治西南。離城水程七里﹐旱程二十里。康熙六十一年攺今名﹞﹑廣儲東裏﹝在邑治東北﹐離城四十里﹞﹑廣儲西裏﹝離城三十里﹞﹑武定裏﹝在邑治北﹐離城二十里﹞﹑新化裏﹝在邑治北﹐離城二十里。原屬諸羅縣﹐雍正十二年割其半歸邑轄﹞。

土墼埕保﹝在邑治南附郭。原屬鳳山縣﹐雍正十二年攺歸﹞﹑大目降莊﹝在邑治東北﹐離城三十五里﹞﹑羅漢門莊﹝在邑治極東﹐離城六十五里。原屬鳳山縣﹐雍正十二年攺歸﹞。

澎湖九澳﹕東西衛﹝時裏澳附﹞﹑林投澳﹑奎壁澳﹑鼎灣澳﹝通梁澳附﹞﹑鎭海澳﹝吉貝澳附﹞﹑瓦硐澳﹑赤嵌澳﹑西嶼澳﹑网垵澳﹝水垵澳附﹞。

番社﹕大傑巓社﹝離城六十五里。原隸鳳山縣﹐雍正九年攺歸﹞﹑新港社﹝離城三十里。與卓猴社原俱隸諸羅縣﹐雍正九年攺歸﹞﹑卓猴社﹝以上三社﹐俱系熟番﹞。

街市

十字街﹝在郡城四坊之中﹞﹑花街﹑眞武廟街﹑枋橋頭街﹑嶺後街﹑嶽帝廟街﹑山川臺街﹑經廳巷﹑大埔街﹑油行尾街﹝以上俱東安坊﹞。

帽仔街﹑大井頭街﹑南濠街﹑看西街﹑新街﹝卽魚市﹞﹑暗街﹑下橫街﹑武館街﹑水仙宮後街﹑南勢街﹑打棕街﹑鎭渡頭街﹑北勢街﹑佛頭港街﹝以上俱西定坊﹞。

打石街﹑菜市街﹑柱仔行街﹑安海街﹑糖仔街﹑道口街﹝以上俱寧南坊﹞。

竹仔街﹑禾寮港街﹑總爺街﹑竹仔行街﹑故衣街﹑鍼街﹑關廟口街﹑媽祖港街﹑關帝港街﹑王宮港街﹑新大道街﹑水仔尾街﹑艸仔寮街﹑媽祖樓街﹑■﹝石婁﹞嘓石街﹝以上俱鎭北坊﹞。

市仔街﹝在效忠裏卽安平鎭街﹞﹑舊社街﹝在歸仁北裏﹐離城三十里﹐系中路﹞﹐陴頭街﹝在文賢裏﹐離城十里﹐系南路﹞﹑蔦松街﹝在武定裏﹐離城十里﹐系北路﹞。

澎湖﹕媽宮街

論曰﹕春秋時﹐縣大而郡小﹔上大夫受縣﹐下大夫受郡。晉稱曰大夫﹐魯﹑衛曰宰﹐楚曰令尹﹕其職均也。自奏置三十六郡﹐以監天下之縣﹐至今仍之。臺處附郭﹐舟車輻輳﹐物力稱富庶焉。司政教者﹐誠慮周於下﹐而計其蓋藏﹐行修於身﹐而示之禮節。則海濱鄒魯﹐旦暮遇之矣。

夫移風易俗﹐誠非俗吏所能爲﹔然有居民之責者﹐政未可諉爲異人任也。

●重修臺灣縣誌卷二

山水志

山溪港潭陂澳嶼海道潮汐風信﹝附﹞

塞兩大者﹐惟山與水﹔而嶽瀆稱最。臺灣山懸絕島﹐水阻重洋﹔伯翳之經不載﹐道元之注未詳。聖人禦宇﹐收入版圖﹐遂稱名勝。𨿽羣峯崱屴﹐有未辟之蠶叢﹔而萬派朝宗﹐無不靖之鯨浪。當夫躡屐看云﹐乘潮占風﹐煙樹迷離﹐鱟帆上下﹐耳聞目見﹐類多創獲而可傳者﹔輯而錄之﹐用作梯航之指南﹐爰徵懷柔之曁訖也。志山水。

山

溪港潭陂

澳嶼

海道

潮汐

山

木岡山﹐在縣治東北五十餘里﹔巍峨聳峙﹐其頂常有雲霧。境內諸山﹐此最髙大。是爲郡邑之少祖山。

按臺灣山脈發自福省五虎門﹐磅礡入海﹐東至大洋中﹐突起二山﹕曰關潼﹐曰白畝。復渡重洋﹐至淡水結腦爲大雞籠山﹔往來日本﹑琉球洋船﹐望之以定向。其西南爲小雞籠鼻頭山﹐離海就陸﹔蜲蜿南來。矗立於淡水港東北者﹐曰大遁山﹐亦曰旗纛﹑龜侖。郡邑諸山﹐實祖於此。南至彰化縣大武郡山﹐又南至諸羅縣大武巒山﹐皆具參天淩雲之勢。入邑境爲木岡諸山。過鳳山縣界爲大岡諸山。南盡沙馬磯頭﹐巃嵷海上。舟赴呂宋者﹐由此東出。或云呂宋地脈發此。

統計臺山自北而南﹐峯巒層疊﹐綿延千數百里﹐郡邑悉處其西。從海舶中遙望﹐天然屏障畫圖。志載所稱﹐俱系番語譯出﹐或系俗呼。至內山深林邃榖﹐奇形異類﹐出沒之區﹐崇岡絕巘﹐可望而不可卽。若邑後內優之山﹐最爲特出﹐餘多無從指名。其尢異者﹐大烏山東北有玉山﹐亦名雪山﹔三峯並時﹐上皆白石﹐晴明峙偶露天表。自羅漢外門望之﹐如紗籠香篆﹐奇幻晶瑩﹐頃刻間雲合霧鎖。或云玉山現則有風雨﹐亦不盡然。

自木岡山南下﹐拔地而起者曰番仔湖大山。其西北有卓猴山。西南有大烏山。正南過平阪﹐列阜如屏﹐迆■﹝辶裏﹞數里﹐統名曰柳仔林。稍折而西爲豬母耳山﹐形甚低小。其南爲湖仔內山。又南曰香洋仔山﹑培塿絡繹﹐簇擁平原﹐春疇雨過襏襫如雲﹐可以觀耨。香洋仔西南有角帶圍山﹐以形似得名。正南有猴洞山。東入爲羅漢門諸山。迆西一望﹐寬衍三十餘里﹐乃隆起坡壠﹐橫亙郡城之背曰嵌頂山。距城東七里許﹐迢遞綿邈﹐南抵仁和裏﹐北抵武定裏﹐計長可二十餘里。城南有魁斗山﹐狀若三臺星﹐爲府文廟拱案。

羅漢門內外﹐重岡復嶺﹐多不知名。由猴洞口行數里至虎頭山﹐羣峯環峙﹐樹惟桄榔。過大灣崎﹑蘆竹坑﹑咬狗坑﹐東南經土樓山﹐壁平如削﹐上多獼猴。稍前爲疊浪崎。出茅艸埔﹐度雁門關﹐嶺頗髙峻。回望郡治﹐海天一色。去關里許﹐有深塹可數十丈﹔緣崖路狹﹐不堪旋馬﹐一失足便蹈不測。五里至石頭坑。四里至長潭。由長潭東行﹐從番仔寮至小烏山後﹐入羅漢內門。峯回路轉﹐眼界頓開﹐沃衍平疇數里十﹐中有分水溪﹝縣丞衙門分駐於此﹞。其東爲東方木山。南爲眼錠山。西卽小烏山。北爲分水山﹑目貓徽山。層巒疊嶂﹐蒼翠欲滴﹔瞑色煙光﹐尢堪入畫。由內門觀音亭東行十里﹐越大崎嶺爲羅漢外門汛﹝去大傑巓社十里﹞。東行五里爲六張犁﹑燒羹察﹑東方木諸埔地﹔延三十里﹐袤二十里﹝社番秋冬較獵於此﹞。東爲淡水大溪﹝臺鳳交界﹞。淡水溪之東有南仔僊山。山後有火出石畔﹐撲之可滅﹐吹之輒起。東南有旗尾山﹝旗尾秋蒐﹐爲邑治八景之一﹞。再由外門西南過割蘭坡嶺﹐可赴南路。由內門西北經木岡山﹑卓猴山下﹐可赴北路。惟正東內優﹑磈壘諸山﹐生番盤踞﹐人迹罕到。外此羊腸鳥道﹐處處相通。峻嶺懸崖﹐崎嶇窄狹﹐不容並軌。土人運炭﹑輦稻牛車﹐相約畫則自內而出﹐夜則自外而入﹐因以無阻。夏秋水漲﹐坑塹皆平﹐迷津莫渡矣。

巡臺禦史楊二酉過羅漢門山詩

羅漢雲中塞﹐天關第一重。林幽深居虎﹐潭靜隱蟠龍。馬辟蘆間道﹐塘虛竹外蜂。鳥鳴訝行色﹐同出翠微峯。

溪港潭陂

水源自山匯流揚波曰溪﹔源淺流細曰坑﹐亦曰溝。溪漸於海﹐潮汐應焉﹐謂之港﹔海■﹝氵義﹞無源﹐隨潮所至而止﹐亦謂之港。洿地瀦水爲潭。築堤壅水﹐以資灌漑爲陂。邑治大海在西﹐故諸水皆西注。

徳慶溪俗呼坑仔底。源出小東門外萬壽寺前﹐入郡城東安坊﹐合舊縣署後並府署東二泉﹐西流經縣署右﹑至水仔尾北廠入臺江﹐注於海。

福安坑源出小南門內﹐經寧南坊府文廟前﹐西流至塗墼埕入臺江。

石頭溝在縣治東北三里許。無水源﹐受眾流之水經海會寺前西下﹐由縣治北大橋港出柴頭港西入臺江。

新港溪在縣治北二十里。源從木岡山西北過諸羅之馬鞍山﹐受卓猴溪水﹝源出卓猴山﹞。西至新化裏新港社﹐又至武定裏洲仔尾鹽埕之西﹐匯洋仔港入臺江注海﹝溪北諸羅縣界﹞。

大目降二溪一曰南溪。從木岡山之西南出﹐西過大目降營盤﹐逶迆數里﹐經廣儲東裏之北﹐又西北至廣儲西裏大目降艸地。一曰中溪。從馬鞍山之南過大目降營盤之北﹐西至廣儲西裏大目降艸地。二溪合流西下﹐匯咬狗溪水爲洋仔港﹔至洲仔尾鹽埕西﹐合新港溪入臺江。

咬狗溪源發湖仔內山。從香洋仔出永丰裏爲舊社溪﹐北過新丰裏﹐又北過保大東裏﹐至保大西裏爲許寬溪。西北抵廣儲東裏﹐經廣儲西裏西下﹐受大目降溪水匯爲洋仔港﹐與新港同入臺江。

蔦松溪在縣治北十五里﹐爲鯽仔潭之下流。西至武定裏﹑洲仔尾﹑鹽埕之南﹐入於臺江﹝鯽仔潭見下﹞。

二贊行溪在縣治南二十一里。上流爲岡山溪﹐合紅毛寮溪﹑分水溪諸水西下﹐經依仁裏至文賢裏﹐由喜樹港入臺江﹐注於海﹝溪南鳳山縣界﹞。

舉人陳輝詩

竹橋平野路﹐春水漲淸溪。風靜寒沙闊﹐煙濃遠樹低。靑蕪喧海燕﹐碧岸叫村雞。爲語南遊客﹐應知愼馬蹄。

分水溪源出縣治東北分水山﹐經水蛙潭南流﹐至羅漢門﹐受石門坑水匯爲長潭﹐淸瑩可監。西下受角帶圍﹑內山﹑深坑仔﹑紅毛寮溪水﹐至下中洲合岡山溪﹐經二贊行溪﹐由喜樹港入臺江﹐注於海。

淡水溪源出內山﹐其來極遠。由北而南至羅漢門之東方木山﹐受小溪水﹐經旗尾山西下﹐入鳳山縣界﹐繞鳳山縣東南至東港﹐西入於海。

臺江在縣治西門外。汪洋浩瀚﹐可泊千艘。南至七鯤身﹐北至諸羅之蕭壠﹑茅港尾﹐內受各山溪之水﹐外連大海。

鹿耳門港在臺江西北。水底沙綫若鐵板﹐縱橫布列﹐舟誤犯之﹐則文碎。港路窄狹﹐僅容兩艘。其淺處若戶限﹐然潮長時﹐水可丈四﹑五尺﹐潮退不能一丈。進港須懸後舵﹐以防抵觸。其紆折處﹐必探視深淺﹐盤辟而行。最險者曰南北二嶕﹐插竹立標﹐南白北黑﹐名爲蕩纓。原設五桿﹐比歲沙綫消長變易﹐乾隆十三年添設爲十三桿﹐以便出入趨避。每風日晴和﹐眾舟魚貫而進﹐雲帆連綴﹐邑治望之﹐如秋雁之排遠空。

巡臺禦史張湄詩

鐵板交橫鹿耳排﹐路穿沙綫幾紆回﹔浪花堆裏雙纓在﹐更遣漁舟向道來。

加老灣港在鹿耳門北。有沙綫一條﹐頗彎曲﹐但不堪泊巨舟﹐其西南卽大洋﹝紗綫亦作沙汕﹞。

隙仔港在鹿耳門外之北。甚淺狹﹐巨舟不得入。沙綫綿延﹐直抵北路﹐數百里出沒隱見﹐名海翁汕港口。大澳曰海翁窟﹐亦名月眉灣﹐可泊百艘。宜北風﹐不宜南風。

舉人陳輝詩

鹿耳門前幾溯洄﹐月眉灣作避風臺﹔舵師不畏南流急﹐喚得漁翁載酒來。

安平鎭大港在臺江西南﹐鎭城之西。紅毛時﹐巨舟悉從此入泊於臺江。自鄭成功由鹿耳門入臺後﹐遂淤淺。今惟往來南路貿易之船經此﹐巨舟不得入矣。

鯽仔潭在永康﹑長興﹑廣儲西三里之界。匯納眾流﹐修而不廣﹐計長可二十餘里。多生鯽魚﹐年有徵稅。三里之田﹐資以灌漑。一名龍潭﹐旱時禱雨於此。又名東湖﹐最宜霽月﹐爲邑治八景之一﹝詩見「藝文」﹞。

菅林潭在長興裏。地勢洿下﹐泉流所歸。裏眾築堤障之以灌田﹐屢有爭競。康熙五十七年﹐知府王珍勘明﹐勒石定界﹐卽嵌下陂是也。

舉人陳輝詩

溶溶潭水碧無垠﹐兩岸蒼煙鎖白蘋。山影遠涵波色翠﹐雲光斜映浪花新。一肩行李臨流客﹐半棹歌聲喚渡人。欲向前村暫棲息﹐酒簾風起綠楊津。

無源潭在永丰裏。潦水所鐘﹐足資灌漑。

艸潭﹑白衣潭俱在新丰裏。僞時所鑿﹐蓄雨水以灌田者。

荷蘭陂紅毛所築。公爺陂僞時築。俱在新丰裏。

甘棠潭在保大東裏。築堤瀦水﹐頻年不涸﹐地多甘棠﹐故名。

王有潭在仁和裏。裏民王有所築。

蓮花潭在文賢裏。其源甚深﹐多產紅白芙蕖﹐臘月長開。

鴛鴦潭兩潭體偶頸交﹐因名。

水漆潭多生水漆樹。

參若陂紅毛時﹐佃民王姓名參若築。

十嫂陂王門寡婦十嫂募佃築。

陴仔頭陂僞時築﹐大旱則涸。

月眉池形如半月﹝俱在文賢裏﹞。

鼎濟窪在新港社﹐產魚蝦。

新港東陂在新化裏。

西陂在新港社。

澳嶼

鹿耳門嶼距縣治西北二十五里。內爲臺江﹐外爲大海﹐水中浮沙突起。右有加老灣﹐左爲北綫尾。形似鹿耳﹐鎖鑰全臺。

巡臺禦史範咸詩

遙見靑山似畫屏﹐鐵嶕捩柁費丁寧。蕩纓有路分沙綫﹐浮海何人續水經。烏鬼渡寒遮鹿耳﹐荷蘭城坼掃王庭。鯤身久絕鯨鯢迹﹐風起不聞戰血腥。

舉人陳輝詩

冷雨滄江上﹐移舟泊海門。淸歌閒戍客﹐短笛隱漁村。浪闊潮千頃﹐天空月一痕。搖搖遊子意﹐夢憶舊家園。

北綫尾嶼在鹿耳門之南﹐壤接鹿耳門。其西南有四艸嶼﹐東南卽安平鎭大港。

七鯤身嶼脈發自鳳山縣之打鼓山﹐迢遞北轉﹐穿田過港﹐至邑治西南結七嶼﹐相距各里許﹐沙綫遙連﹐勢若貫珠﹐不疏不密﹐爲郡城左臂彎拱內抱﹐與北綫尾對峙﹐皆沙土。風濤鼓蕩﹐不崩不蝕。多生菻荼﹑桄榔樹﹐望之郁然蒼翠﹐泉尢甘美。一鯤身卽安平鎭城﹐水師三營駐札處﹐多居民。二鯤身亦有居民。三鯤身至七鯤身﹐皆采捕之人居之。早潮网集﹐夜雨燈明﹐可詩可畫。

巡臺禦史張湄詩

鬐翼連翩振地垠﹐風摶水擊勢難馴。鵬圖孰是南溟好﹖願爾長安徙海身﹗

巡臺禦史錢琦詩

海中有鯤夜化鵬﹐將飛似墮忽伏蹲﹔浸作千年老云根﹐分排玉立如弟昆。鮫宮千丈姿雄跨﹐鱷浪萬里供饞吞﹔壯气已作長虹吐﹐遠勢欲挾孤鸞騫。如砥狂瀾畱柱石﹐時撾天鼓殷雷門。左控安平右鹿耳﹐襟帶眾匯如繚垣。當年蛙龜爭雄處﹐犀甲百萬齊云屯﹔一聲海吼白骨枯﹐潮頭戰血交流渾。自從歸我版圖後﹐恬波息浪淸乾坤﹔升平大業垂萬古﹐異域往往叨殊恩。祗今窮崖絕壑地﹐已成紫蟹黃魚村。我來正值三月暮﹐梜衣習習春風溫。他山可望不可卽﹐遠見一片蒼煙痕。天地滄桑本變幻﹐古今興廢如朝昏。況復浮生一泡影﹐忍令歲月逐塵奔。眼中俗客難爲論﹐黯然默默銷神魂﹔安得如爾息健翮﹐坐受晚露與朝暾。

澎湖﹐舊傳三十六島﹐本志載六十二澳。邑志載有炮臺塘汛者二港九澳﹐有民居者澳嶼凡一十五﹐無民居者澳嶼凡三十三。郡誌所紀各異﹕髙志計四十五嶼﹑三十二澳﹔劉志以嶼稱者三十六﹐以澳稱者三十﹔範志稱嶼五十﹐稱澳五十有五﹔序次俱各不同。

大抵澎島錯綜羅布﹐離合回環﹔或陸路可通﹐或海■﹝氵義﹞間阻﹔向背曲折﹐遠近參差﹔圖不能備﹐志不能悉。今爲詳考形勢﹐辧方計程﹐庶覽者了如指掌云﹝按海中島嶼最險要而迂回者﹐莫如澎湖。險口不得方舟﹐內澳可容千艘。閩海舊有三山之目﹐澎湖其一也。東則海壇﹐南則南澳﹐皆天設之險。澎湖大山嶼屹立巨浸中﹐縱橫各三十里﹐坐西北﹐向東南。西至媽宮澳新城港口﹐北至鼎灣澳﹐東至龍門港﹐南至時裏澳﹐俱陸路可通外﹐悉孤島環繞四周﹐巨細參錯﹐難以枚舉。故諸志所載多不同﹞。

大山嶼媽宮澳嶼居澎島正中﹐澳在嶼之西南。上有天后廟﹐舟人稱天后爲媽祖﹐故曰媽宮。民居稠密﹐澎協兩營駐防於此。北風盛作時﹐澳內可泊二十餘艘。

文澳澎糧廳衙門駐此﹐距媽宮東四里。舊名暗澳﹐有土城﹐今圮。

東衛澳在文澳東三里﹐可泊舟。

大城北澳距東衛五里。

隘門仔澳距大城北三里。

林頭嶼距隘門仔一里﹐有澳。

尖山仔嶼距林頭嶼四里。

龍門港府誌良文訛作文良。距尖山仔一里﹐爲大山嶼之東崖。多人居﹐有原泉。南風可泊船。

果葉仔澳在龍門港北崖。旱程三里﹐魚艇多聚於此。

圭璧港在果葉仔北二里。又北三里卽圭璧山。臨海多生■﹝句黽﹞鼊。距媽宮東北二十五里。

紅毛城澳距媽宮北二里。城爲紅毛所築﹐詳見雜紀。

後窟潭澳距紅毛城北四里。

西衛距後窟潭三里﹐無澳。

蚱腳嶼澳距西衛四里。

潭邊澳在蚱腳嶼北三里。

鼎灣澳在潭邊東北二里。距媽宮北二十里。

沙港頭澳在鼎灣東北三里。

東石澳距沙港頭六里。

沙港底澳在東石南一里。

太武仔澳在沙港底東一里。

西溪澳在太武北三里。

紅羅罩澳亦名洪林罩。距西溪半里。南風可泊船。

靑螺澳在紅羅罩北三里。

湖西澳距紅羅罩五里。

湖東澳距湖西二里﹐中有大湖。

白猿坑澳距湖東二里﹐白猿坑東三里﹐卽圭璧山。

新城澳在媽宮西八里。俗呼煙墩腳。有東西二港。

雙頭跨澳在新城澳東南﹐卽北澳。潮退時皆泥淖。凡遇颶風﹐官﹑商船入避於此。

案山仔澳在雙頭跨之西﹐距媽宮澳七里。

烏嵌澳距雙頭跨五里。

鐵綫尾澳距烏嵌八里。

雞母塢澳在鐵綫尾南五里。四面皆山﹐可避颶風。

鎖管港澳在雞母塢東南一里。港多墨魚。

豬母落水澳在鎖管港西南二里﹐可寄泊。

禪垵澳卽井仔垵。在豬母落水西北四里。

風櫃仔尾澳在禪垵西二里﹐可容小艇。有山髙七﹑八尺﹐凹其中﹐周圍如雉堞狀﹔卽明天啟間紅毛築城復毀處﹐詳見雜紀。

時裏澳距風櫃尾五里。北風可泊船。至媽宮旱程二十里。

——以上俱大山嶼連地﹐以下俱孤島。

四角嶼其形正方﹐在時裏山之極西。距大山嶼西南水程五里。

雞籠嶼狀如籠雞之器﹐上狹下廣。在四角嶼東南﹐水程三里。

桶盤嶼在雞籠嶼東南。水程四里。

虎井嶼在桶盤嶼東。水程八里。

——以上四嶼俱無人居。

八罩山嶼距大山嶼水程五十里﹐周三里許。民居稠密﹐南北風俱可泊船。

挽門澳南北風可泊五﹑六船。亦名挽毛潭。卽八罩東崖。枯涸無水泉。舟抵八罩﹐由此登陸。有天臺山可望澎湖全島形勝。

网垵澳在八罩南崖。距挽門西南旱路一里。亦名西垵。北風可泊三﹑四艘。

花宅澳在八罩南。有大花宅﹑小花宅﹐距挽門旱路四里。

甕菜堀澳在挽門西北﹐旱路半里。

水垵澳在八罩西崖。距花宅旱路四里。多人煙。春夏行舟﹐常取水於此。南風可泊船。

布袋嶼澳在八罩北﹐外狹內寬如囊。

船路嶼在八罩北。

鐵砧嶼上皆石塊﹐大三﹑四丈﹐平坦若攻鐵之砧。

鐘仔嶼形如懸鐘。

沒銀嶼潮流湍急﹐舊作味銀。相傳紅毛時﹐海舶嘗擊碎於此﹐土人沒水探銀﹐因名。

頭巾嶼狀似角巾。

半平嶼一水中分東西各半。

——以上五嶼俱在八罩网垵東南。

南天嶼亦名大嶼﹐在八罩西南。距媽宮澳水程七十里。舊有民居﹐以風濤阻遠移住八罩。因禁開墾﹐曾與東西吉﹑半平﹑花嶼等同請牧羊﹐俱不允﹐蓋慮鞭長不及也。

承質嶼在大嶼之南。距媽宮澳水程八十里。其西有壺內澳。冬春之間﹐波浪少平﹐可以寄泊。夏秋洪濤不測﹐舟楫莫至。

將軍嶼澳距八罩東水程半里﹐與挽門對峙。上有將軍神廟。北風時可泊四﹑五艘。崖麓臨深﹐將泊船﹐擇善跳者飛身登岸﹐植木系纜。

沙溝嶼澳在將軍嶼西。狹而淺﹐巨舟不得進。

船篷嶼在將軍嶼東。臨海處有石山﹐狀如掛帆。

狗沙嶼在將軍澳北。有魚名狗沙﹐此處最多。

金雞嶼澳在將軍﹑挽門二澳之北。南北風俱可泊船。舊名岑圭嶼。層級如階﹐晴霞映之﹐爛若丹陛﹐爲邑治八景之一。

馬鞍嶼在金雞西南。

西吉嶼﹑東吉嶼二嶼在金雞東南﹐距大山嶼水程六十里。自臺入澎之舟﹐望此爲標準。自澎渡臺者﹐經此良久﹐卽見臺上。

鋤頭錚嶼頑然塊壤﹐在東西二吉之中。

香鑪嶼以形似名。在東吉嶼西北。其東有石伏水中﹐舟不敢犯﹐俗呼爲礁﹐名鼓架礁。距媽宮澳水程三十里。

陰嶼在香鑪嶼之東。距媽宮澳水程四十里。

陽嶼在陰嶼東北。水程二里。

椗釣齒嶼產紫菜﹐在陽嶼東北。距媽宮澳水程四十五里。

——自四角嶼至此﹐俱大山嶼東南孤島﹐澎協左營轄。

西嶼在媽宮澳西﹐水程二十里。旁有牛心灣﹐自廈入澎﹐舟多由此。

丁字門嶼橫亙西嶼頭﹐形若丁字。

花嶼在西嶼之南。

貓嶼有大貓﹑小貓﹐上多怪石﹐在花嶼之南。

艸嶼在貓嶼南。澎島鮮艸木﹐此頗有之﹐因名。

——以上三嶼﹐俱孤浮媽宮澳西南海上。自廈渡澎﹐過黑水溝良久﹐卽見西嶼及貓﹑花嶼。

大果葉澳在西嶼北。舟泊西嶼頭﹐從此登岸。澳北水中伏石﹐名師公礁。

緝馬灣澳距大果葉北旱程二里。澳內北風時可寄泊。

小果葉澳在緝馬灣之右﹐人煙頗密。澳內多泊小舟﹐泉甚淸洌。

內塹在大果葉南四里。

外塹在內塹西南三里﹐產文石。二塹東西二山懸聳天半﹐爲由廈抵澎之標準。有澳﹐南北風俱可寄泊。

小池角澳由內塹北經緝馬灣﹐小果葉至此八里。

大池角澳在小池角西北四里。

小門澳距大池角十五里。

後灣澳亦名合界頭﹐距小門四里。南風可寄泊。

橫礁澳與後灣毗連。

竹篙灣澳南風可泊船。距橫礁三里徑。至大果葉旱程僅十里。

自大果葉以下俱西嶼連地。

大烈嶼﹑小烈嶼俱在西嶼東北。距媽宮澳水程三十五里。

吼門有大小二處﹐在西嶼竹篙灣北端。水瀠洄﹐舟楫罕通。

大倉嶼在大烈嶼東北。

雁崢嶼兩嶼如雁行﹐在大倉東。近大北山中墩嶼。

空觳嶼此嶼一物不生﹐在西嶼小門澳東北。

土地公嶼有石鐫神像。

姑婆嶼產紫菜。在空觳嶼北。

目嶼形如人眼﹐又名月眉。在西嶼之極北。距媽宮澳水程六十里。

大北山爲大山嶼北最大之山﹐可望遠。

中墩嶼屬大北山。距媽宮旱程二十里﹐潮退可通。

瓦硐港有銃城﹐紅毛所築。距媽宮澳水程二十二里。有澳﹐可寄泊。

通梁港距瓦硐港東四里。

後寮澳距通梁東三里。

大小赤嵌澳在瓦硐港北四里許。距媽宮澳二十六里。

鎭海港在赤嵌東南五里。明天啟間﹐築城於此﹐今圮。有澳名萬丈潭﹐可避颶風。

港尾澳在鎭海南三里。南風可泊舟。

城前澳亦名長岸仔嶼﹐在港尾南二里。距媽宮澳水程二十一里。

——以上俱屬大北山。

吉貝嶼距媽宮澳水程六十五里﹐在鎭海北﹐采捕之人多居之。有沈礁一綫﹐延亙東北﹐極目未了。內皆暗礁布滿﹐僅存一港蜲■﹝施﹐虫代方﹞﹐非熟諳者﹐不敢棹至。

險礁嶼亦名屈爪嶼﹐狀如虎爪之屈。在吉貝東。距媽宮澳水程四十里。

北崎嶼或稱後埭﹐或稱尾虎。距媽宮澳水程五十里。

金山嶼土色黃赤如金﹐在險礁西南。

白沙嶼南北凡二嶼﹐沙白如銀。在金山東。

鳥嶼嶼中多鳥﹐在白沙南。

灣背嶼亦作員貝。在金山西南。距媽宮澳水程二十三里。

雞腎嶼以形似名。在員貝東。

籃笨嶼一名籃飯。蓋在雞腎嶼之東﹐又東卽椗釣齒嶼。

——自西嶼至此﹐俱大山嶼西北孤島。澎協右營轄。

唐施肩吾詩

腥臊海邊多鬼市﹐島夷居處無鄕裏。黑皮年少學采珠﹐手把生犀照咸水。

國朝海防同知孫元衡詩

七十二嶼稱澎湖﹐滄溟萬里開荒塗。嶼嶼盤紆互釣帶﹐洪波割據成方隅。東西二吉門戶壯﹐將軍之澳爲中區。雄師鎭壓媽宮汛﹐天然犄角中邦無。其餘賦形非一狀﹐紛陳簠簋兼盤盂﹐蛇蛟拳曲龍隱見﹐獅象蹲踞僧跏跌。諸流回澓舟難入﹐逆帆欲泊興嗟吁﹐百折終成觸嶕勢﹐狂瀾反走如亡逋。有時無風水澄鏡﹐咫尺膠固誰能逾。巨舸理不任篙楫﹐束手待敵甘爲俘。汪洋指南爭此土﹐旣到往往遭艱虞。昔日王師事徵討﹐神兵彷佛前馳驅。風摧火滅甘泉沸﹐降幡夜出臺山陬。制府謀成輸百萬﹐冠軍一戰眞良圖。事關正統豈微細﹐封賞有間傳聞殊。榜人維舟汲淸水﹐躡蹤到頂招吾徒。黑鐵崩崖潮欲縮﹐黃沙古磧鹽爲污。蠔島峯巒咸破碎﹐鳧亹艸木原焦枯。大海東流無底極﹐振衣一嘯心踟躕。

巡臺禦史景考祥詩

渺矣澎湖嶼﹐海中天一涯。島開環四面﹐民聚約千家。風剝山無樹﹐潮侵石有花。捕魚生計足﹐不解植桑麻。

巡臺禦史張湄詩

三十六嶼如排衙﹐魚捨參差煙火賒。■﹝氵塞﹞裏風多異南北﹐莫教海客誤停槎。

巡臺禦史錢琦詩

海上三山未渺茫﹐竹灣花嶼郁蒼蒼。白沙赤嵌紅毛地﹐綠葦黃魚紫蟹莊。仰首但瞻天咫尺﹐稱名食在水中央。古今多少滄桑劫﹐畱得殘云映夕陽。

六六沙灣小似洲﹐須彌大界一萍浮。收羅日月狂瀾裏﹐零落雲山古渡頭。春水漲時村散网﹐曉星明處客停舟。蓬瀛不信人間路﹐猶認僊源是夢遊。

教授謝家樹詩

又見人間大洞庭﹐羅羅七十二山靑。盂盤妥貼憑誰挈﹐貓虎猙獰喚欲醒﹔怪石鮫紋添禹貢﹐花螺貝錦注葩經。黃昏點點歸漁艇﹐款乃聲中月滿汀。

山陰董相詩

腥臊海嶠多營窟﹐市藏黑鬼浪裏活﹔探珠咸水握生犀﹐驪宅鮫宮姿出沒。六十二澳南天開﹐紅毛城外潮如雷。半壁東寧立門戶﹐眾島環列羣星回。紅黑溝窳蛇怪出﹐西望遼羅無點迹﹔東趨鹿耳四更餘﹐帆落龍門喘暫息。八罩嶼頭候信風﹐人煙半在浮萍中。塹間文石光榮澤﹐價髙金璧需磨礲。俄頃帆開魂膽墮﹐地震天翻同箕簸﹔嘔出心肝暈眼昏﹐艙底羈囚絕粒臥。精衛木石空怒塡﹐鯨鯢起舞鰲足顚﹔白馬騰空靷欲絕﹐險於弱水環三千。若有飛仙駕白霧﹐仗劍相邀挾余渡﹔耳邊颯颯聞風聲﹐轉盻已登七鯤路。

海道

環臺皆海也。自邑治計之﹐南至鳳山縣之沙馬磯頭﹐旱程二百九十六里﹐水程七更﹔北至淡水廳之雞籠鼻頭山﹐旱程六百三十里﹐水程一十九更﹔西北至鹿耳門﹐水程二十五里﹝康熙五十五年﹐欽差丈量﹐依旱程折算﹐僅十里零七繩﹞。鹿耳門西北至澎湖﹐水程四更﹐約一百八十里。澎湖西北至廈門﹐水程七更﹐約三百里。邑治內優大山之東曰山後﹐歸化生番所居。舟從沙馬磯頭盤轉﹐可入卑南覓諸社。山後大洋之北﹐有嶼名釣魚臺﹐可泊巨舟十餘艘。崇爻山下薛坡蘭港可進三板船。

按海洋行舟﹐以磁爲漏筒﹐如酒壺狀﹐中實細沙﹐懸之﹐沙從筒眼滲出﹐復以一筒承之﹐上筒沙盡﹐下筒沙滿﹐更換是爲一更。每一日夜共十更。每更舟行可四十餘里。而風潮有順逆﹐駕駛有遲速﹔以一人取木片赴船首投海中﹐卽從船首疾行至船尾﹐木片與人行齊至爲準。或人行先木片至﹐則爲不上更﹔或木片先至﹐人行後至﹐則爲過更。計所差之尺寸﹐酌更數之多寡﹐便知所行遠近。所至地方﹐若有島嶼可望﹐令望向者曰亞班﹐登桅遠望﹔如無島嶼可望﹐則用棉紗爲繩﹐長六﹑七十丈﹐系鉛錘﹐塗以牛油﹐墜入海底﹐粘起泥沙﹐辧其土色﹐可知舟至某處。其洋中寄椗候風﹐亦依此法。倘鉛錘粘不起泥沙﹐非甚深卽石底﹐不可寄泊矣。通洋海舶﹐掌更漏及駛船鍼路者爲火長﹔一正一副﹐各有傳抄海道祕本﹐名曰水鏡。臺廈重洋﹐往來之舟﹐水程頗近﹐中有澎湖島嶼相望﹐不設更漏﹐但焚香幾行爲準﹐鍼路則以羅盤按定子午。自臺抵廈﹐向乾方而往﹔自廈抵臺﹐指巽方而來。若由廈北赴江﹑浙﹑錦﹑蓋諸州﹐南抵廣﹑粵﹑惠﹑潮各府﹐沿海傍山﹐逐日俱有垵澳可泊﹐不用更漏筒。

或問﹕舊志舟行一更六十里﹐今謂四十餘里﹐何也﹖曰﹕南路沙馬磯頭至府治﹐舟行七更﹐康熙五十五年欽差丈明旱程二百九十六里﹐水程與旱程相傍﹐是一更該四十二里有零。通誌載﹕福州至琉球水程一千七百里﹔府誌稱﹕船行四十三更﹔是亦一更四十里矣。又問﹕舟自南路抵府﹐七更﹐順風一日可至﹔自廈抵澎亦七更﹐必一日有餘乃至﹐何也﹖曰﹕臺海潮北汐南﹐南路抵府﹐順流也﹔臺廈橫流﹐故稍遲。曰﹕北流爲順﹐南流不逆乎﹖曰﹕有風不怕流。南流𨿽逆﹐非如黑溝之湍激也。又問﹕舟中定更﹐以人行與木片齊至爲度﹐臺地人行窮日不能百里﹐舟行乃二百餘里﹐何也﹖曰﹕投水片時其行速﹐且船無休息﹐故倍之。又問﹕北路水程十九更﹐旱程僅六百三十里﹐何也﹖曰﹕此未暇詳考﹐依府誌所載。

臺海潮流﹐止分南北。臺廈往來﹐橫流而渡﹐號曰橫洋。自臺抵澎爲小洋﹐自澎抵廈爲大洋﹐故亦稱重洋。

凡往內地之舟﹐皆於黎明時出鹿耳門放洋﹝舟人捩舵揚帆出海曰放洋。鹿耳門港南北有二礁﹐植標以記﹐不敢偪犯。質明見標﹐舟乃可行﹞。淸明後﹐南風始發﹐從鹿耳門外徑去。白露後﹐北風漸盛﹐必至隙仔港口﹝在鹿耳門外之北﹞﹐方可開駕﹝舟行務依上風﹐故南風放洋從南﹐北風放洋從北。若誤落下風﹐鍼路便失﹞。約行百里﹐望見東西吉嶼﹐經二嶼便抵澎湖。大約午後可到。南風宜泊水垵澳﹐北風宜泊网澳﹑內塹﹑外塹等澳。余詳前澳嶼內。自澎往廈﹐悉以黃昏爲期﹐越早而內地之山隱現目前。此就順風而言。若南風柔弱﹐風不勝帆﹐常一﹑二日夜方抵澎湖。至廈門則更緩。又若北風凜烈﹐帆不勝風﹐摺帆駕駛﹐登岸亦稍遲焉。

船往福州﹐望北直去至閩安鎭﹐水程一十五更﹐不用灣泊澎湖。若從北路淡水西渡﹐水程僅七更。登舟半日﹐可見關潼山。自關潼趨定海﹐行大洋中五﹑六十里至五虎門﹔兩山對峙﹐勢極雄險﹐爲閩省外戶。門外風力鼓蕩﹐舟帆顚越。旣入門﹐靜淥淵渟﹐與門外迥別。更進爲城頭﹐土名亭頭。十里卽閩安鎭。再數十里至南臺大橋。

鹿耳門外﹐初出洋時﹐水色皆白。東顧臺山﹐煙雲竹樹﹐綴翠浮藍。自南抵北﹐羅列一片﹐絕似屏障晝圖。已而漸遠﹐水色變爲淡藍﹐臺山猶隱現於海面。旋見水色皆黑﹐則小洋之黑水溝也。過溝﹐黑水轉淡﹐繼而深碧。澎湖諸島﹐在指顧間矣。自澎湖放洋﹐近處水皆碧色﹐漸遠則或蒼或赤。蒼者若靛綠﹐赤者若臙紅。再過深黑如墨﹐卽大洋之黑水溝。橫流迅駛﹐乃渡臺最險處。旣過﹐水色依然蒼赤。有純赤處﹐是名紅水溝﹐不甚險。比見水皆碧色﹐則靑水洋也。頃刻上白水﹐而內地兩太武山﹐屹然挺出於鷁首矣﹝南風時﹐駕駛近南﹐先見鎭海之南太武。北風時﹐駕駛近北﹐先見金門之北太武﹞。

海防同知孫元衡抵廈門登岸詩

退之欣見蠍﹐坡老喜聞騾。將母耳目僻﹐反使嗜好阿。孤身阻遐域﹐相逢盡麼魔。奉詔遂生還﹐慰情良已多。惡聲與毒物﹐不忍便撝訶。𨿽爲夙所賤﹐愈於風與波。蠢蠢且諧意﹐親故夫如何﹖三年困窮海﹐瘴癘憂相磨。兩腳蹋中土﹐驚禽脫虞羅。遠山帶靈石﹐往往見云窩。流泉出山來﹐淙淙橋下過。月明楓葉岸﹐籟起長松坡。弱鱗浮淺渚﹐喜鵲叫寒柯。翠竹鮮釣棘﹐著手久■﹝扌麻﹞挲。騾鈴與蠍影﹐默念成微呵。曳杖陟崇岡﹐城樓郁嵯峨。筍輿盡歸客﹐細路盤靑莎。鄕程六千里﹐計日無差訛。揮手謝大洋﹐日月如騰梭。心灰死欲然﹐腸冰就陽和。孤斟一壺酒﹐未醉顏爲酡。二公著勳業﹐浩浩江與河。餘生也旣晚﹐下秩同蹉跎。奇懷亦云爾﹐望古成悲歌。

自廈渡臺﹐出大擔門﹐南風自大擔門外或浯嶼放洋﹔北風自遼羅放洋。以風信之大小﹐卜舟行之遲速。每先日午間或夜靜時開駕﹐次早遙望東南碧波中一綫若黛﹐知爲澎湖。或順風透洋而過﹐不用收泊。但恐夜抵鹿門耳﹐難以進港﹐多暫泊澎湖澳內。

巡臺禦史張湄詩

大擔門外渡橫洋﹐羣山滅影流湯湯﹐天水相交上下碧﹐中間一葉淩波揚。少焉紅溝映霞赩﹐倏忽黑蛟翻怒墨。陸離斑駮異彩騰﹐繪畫乾坤紛五色。鍼盤遠指天南交﹐蒼茫四矚心悁勞。直上桅尖索西嶼﹐亞班趫捷如飛猱。澎湖環島三十六﹐歷歷人煙出漁屋。未須滄海成桑田﹐結网臨淵食粗足。我來收泊媽宮灣﹐舳艫屹立凝邱山。三夜驚濤舂客枕﹐夢魂跌宕雷霆間。是時望雨憂如渴﹐極目園疇斷余■﹝山上師下﹞。北風可但濟行船﹐喚起癡龍驅旱魃。

巡臺禦史範咸詩

海門峽如束﹐放舟還趁潮。島嶼漸以遠﹐仰視惟雲霄。天與水爲一﹐遠颿同秋毫。極目杳無際﹐意气慘不驕。問程藉指南﹐出海稱人豪。亞班攬篷索﹐上下等懸猱。巨浪拍天起﹐比似桅檣髙。龍骨從上過﹐一落輕於毛。遠望峻嶺矗﹐水沸山嶽搖。柁師噤不語﹐謂是鯤魚尻﹐噴沫散作雨﹐十里聞腥臊。轉瞬無所睹﹐但覺心旌搖。晚霞日初落﹐星斗何迢迢。夜黑靑燐生﹐非鬼亦非妖。焰焰千萬點﹐誰將十斛拋。此景洵奇絕﹐坐看過中霄。雞鳴天欲曙﹐華彩掀波濤。天吳與紫鳳﹐野火春風燒。萬頃蕩金碧﹐蛟鼉爭潛逃。動心復駴目﹐快事傾醇醪。幸逢聖禦宇﹐海晏無飄颻。生平見未見﹐姿意誇同曹。得藉滄溟力﹐永靜審俗囂。歸將畫蓬壺﹐遊仙足解嘲。笑語金華人﹐局蹐虛鳴鑣﹝舟人喚船主曰出海﹞。

巡臺禦史錢琦詩

媧皇斷鰲足﹐元气泄混茫。散作長波涾■﹝氵陁﹞﹐杳不知其幾千萬里﹐蕩搖大地天爲盲。有時颶母胎長長鯨怒﹐星眸﹑電齒﹑云車﹑雷鼓﹑風輪森開張。塵沙飛揚人鬼哭﹐往往白晝慘冽如幽荒。往時讀海賦﹐猶疑近荒唐。朅來鷺門一悵望﹐大叫絕奇狂夫狂。柁樓打鼓長魚立﹐船頭掛席西風涼。是時郁儀忽走匿﹐但見天光水色一气摩硠硠。大擔路最近﹐小憩古禪房。彼岸倏不見﹐一葉隨波揚。南人自誇乘船慣﹐不比生馬顚踣難收韁。豈知波恬風靜浪息時起勢﹐一落猶有千丈彊。長吉心肝盡嘔出﹐但無好句歸錦囊。忽然桃浪暖﹐紅影落星光。須臾墨云捲﹐四顧失靑蒼。出海與亞班﹐神色俱倉皇。飛身上桅杪﹐指南憑鍼芒。謂言『渡海此最險﹐呵■﹝口欵﹞下有蛟鼉藏。去年太守誤落漈﹐鷸如飛鳧失侶天外周翺翔。今年將軍復遭毒﹐有如曹兵百萬赤壁遇周郎。羅經巽己偶錯位﹐北去弱水東扶桑』。我聞此語了無怖﹐俗子所見皆秕糠。男兒桑弧懸矢志四方。徑須腰懸斗印提幹將﹐出入玉門走沙場﹐直探虎穴掃攙槍﹐名勒鐘鼎勳旗常﹐回手扶漢分天章。不然翻身跳出塵埃外﹐跨鰲騎鶴驂鸞凰。朝遊碧落暮滄溟﹐須彌大界隨相羊。誰能瑟瑟縮縮如寒螿﹖坐令顏鬢凋秋霜。況聞蓬萊方丈咫尺塵隔斷﹐世乏仙骨誰梯航﹖因風誤到更可喜﹐底用禍福先周防﹖臺陽一番島﹐宛在水中央。古稱毘捨耶﹐或云婆娑洋。自從歸入版圖後﹐穿胸儋耳咸循良。我來銜命持羽節﹐要將帝徳勤宣揚。兼恐奇材遺海外﹐一一搜采貢明堂。水程志更更十一﹐蠡窺管測畢竟繩尺難參量。何奇不有怪不儲﹐且復耳目恣探詳。玆遊之奇平生冠﹐東坡快事吾能償。舟師喘定笑絕倒﹐喜色轉露眉間黃。天雞一聲曉色白﹐百怪照影爭逃亡。不見澎湖見飛鳥﹐鳥飛多處山雲長。三十六島郁相望﹐漁莊蟹捨紛低昂。收篷蹔寄泊﹐呼童滿引觴。爾時頹然不足身與世﹐恍惚栩栩瞬息歷九州﹑徧八極﹐徜徉於無何有之鄕。

黑水溝爲澎廈分界處﹐廣約六﹑七十里﹐險冠諸海﹔其深無底﹐水黑如墨﹐湍激悍怒﹐勢似稍窪。舟利乘風疾行﹐亂流而渡﹐遲則波濤衝擊﹐易致鍼路差失。

海防同知孫元衡詩

气勢不容陳茂駕﹐奔騰難著謝安吟。十洲徧歷橫洋險﹐百榖同歸弱水沈。黔浪隱檣天在臼﹐神光湧櫂日當心。方知渾沌無終極﹐不省人間變古今。

教授謝家樹詩

由來黑水出梁州﹐大海無端劃此溝。可是三危分舊派﹖胡爲一道獨中流﹖巨鰲折足元黃混﹐角燕揚鰓日月幽。萬斛塵心都蕩盡﹐蓬萊咫尺浪颼颼。

廈船過黑水溝良久﹐令亞班﹝舟中占風望向者二人﹐名曰亞班﹞登桅遙望﹐必見澎湖西嶼﹑花嶼﹑貓嶼﹐乃可前進。尙計程應至而諸嶼不見﹐便失所向﹐須亟收回﹐恐漂越臺之南北而東﹐則邈不知其所之。或已抵鹿耳門﹐爲東風所逆不得入﹔或遇海吼湧浪﹐隙仔不可寄泊﹐當回澎湖。若值月黑﹐莫辧島嶼何處﹐不得不仍歸廈門﹐而鍼路已失﹐往往有隨風北至南日而上﹐南至銅山以下者。

海防同知孫元衡詩

羲和鞭日日已西﹐金門理樴烏鵲棲。滿張雲帆夜濟海﹐天吳鎭靜無纖翳。東方蟾蜍照顏色﹐髙低萬頃黃琉璃。飛廉倏來海若怒﹐■﹝秀胃﹞颷鼓銳喧鯨鯢。南箕簸揚北斗亂﹐馬銜罔象隨蛟犀。暴駭鏗訇兩耳裂﹐金甲格鬥交鼓鼙。倒懸不解云動席﹐宛有異物來訶詆。伏艎僮僕嘔欲死﹐膽汁瀝盡攣腰臍。長夜漫漫半人鬼﹐舵樓一唱疑天雞。亞班眩睫痿筋力﹐出海■﹝木﹞筊頻難稽。不見澎湖見飛鳥﹐鳥飛已沒山轉迷。旁羅子午晷度錯﹐陷身異域同酸嘶。況聞北嶕沙似鐵﹐誤爾觸之爲粉齏。回帆北向豈得已﹐失所獨作中原泥。浪鋒春漢鷁首立﹐下漩渦臼髙桅低。怒濤內濺頂踵濕﹐悔不脫觳爲鳧鷖。此事但蒙神鬼力﹐窅然大地眞浮梯。翠華南幸公鄕集﹐從臣舊識咸金閨。掛冠神武蹤已邁﹐願乞骸骨還山溪。讀書有兒織有妻﹐春深煙雨把鋤犁。

又詩

大海狂瀾驚轉舵﹐金山到似解重圍。此生不道有來日﹐欲往何如成獨歸。麤糲儒餐初定痛﹐蕭疏旅鬢忽知非。百年好是雙行腳﹐夢繞湖山舊翠微。

巡臺禦史張湄詩

浩瀚乾坤不見山﹐水晶圓城覽周環。憑誰探取貓花嶼﹐桅末飛騰兩亞班。

巡臺禦史範咸詩

計程問澎湖﹐取道疑已遠。沿洄逾七更﹐花嶼杳難辧。金烏已西落﹐風微柁欲轉。黑溝驚狂瀾﹐橫洋畏屯蹇。傳聞弱水近﹐東去不復返。豈必飽魚腹﹐竊白輕軒冕。藤緪數百尺﹐用試水深淺。俄見白鳥飛﹐色喜定殘喘。澳島三十六﹐捲石非絕巘。潮勢覺已平﹐欠伸求息偃。收颿且寄泊﹐努力進餐飯。

來臺諸舟﹐必以澎湖爲關津﹐由西嶼頭入泊媽宮等澳。然後出東吉﹑過小洋﹐抵鹿耳﹐其常也。或已入澎湖﹐而風信未可行﹐嘗有灣泊至浹旬以外者。

海防同知齊體物詩

海外遙聞一島孤﹐好風經宿到澎湖。蟶捨王舌名西子﹐蚌吸冰輪養綠珠。蕩漾金波浮玳瑁﹐連環鐵网出珊瑚。登臨試問滄桑客﹐猶有田橫義士無﹖

海防同知孫元衡詩

孤島如稊一葦杭﹐情懷跋扈興相羊。身隨云鳥投淸墈﹐夜鼓天風過黑洋。翠蟹胎魚堪入饌﹐竹灣花嶼有飛觴。此間未是埋憂地﹐貫月浮槎正渺茫。

巡臺禦史張湄詩

七更鍼路指澎湖﹐祕本流傳近有無﹖此地未須論道裏﹐風生八面往來殊。

舉人陳輝詩

海中靑嶼裏﹐一片帶春煙。水上浮奇石﹐天涯泛小船。波回蒼靄外﹐村在白沙邊。客棹經過處﹐懷人意惘然。

澎湖諸島﹐皆平岡無峯巒﹐舟行稍遠﹐輒伏而不見。漸近時﹐登鷁尾髙處憑眺﹐恍惚天際微云﹐一抹如綫。徘徊四顧﹐天水混連﹐孤舟蕩漾﹐若纖芥在明鏡中﹝舟中獨坐﹐舷際皎月未上﹐水波不動﹐星光滿天﹐與波底明星相映﹐上下二天﹐合成圓器﹐身處其中﹐頓覺宇宙皆空﹞。

泛海不見飛鳥﹐則漸至大洋。蓋水禽陸棲也。近島嶼先見白鳥飛翔。

海波夜動﹐焰如流火。天黑彌爛﹐船在洋中﹐可擊水以視物﹔一擊而水光飛濺﹐如明珠十斛﹐傾撒水面﹐晶光熒熒﹐良久始滅。

海防同知孫元衡詩

亂若春燈遠度螢﹐坐看光怪滿滄溟﹕大風吹卻半邊月﹐波水杳然無數星﹔是色是空迷住著﹐非仙非鬼照靑熒。夜珠十斛誰拋得﹖欲掬微聞龍气腥。

邑治之海常吼﹐自七鯤身北至鹿耳門﹐南至打鼓港止﹔小吼似擊花羫鼓﹐點點作撒豆聲﹐乍近乍遠﹐若斷若續﹐臨流聽之﹐有成連鼓琴之致。大吼加萬馬奔突﹐如眾鼓齊鳴﹐如三峽崩流﹐如千鼎共沸﹔厥聲遠聞﹐累數日夜﹐罔有間歇﹐驚濤湓湧﹐舟莫敢近﹔𨿽錢塘八月怒潮﹐未足擬也。或曰風兆﹐時亦不風。或曰濤響﹐何港無濤。若雲雨徵﹐宜其近之﹐謂海气發﹐故地籟鳴也。乃微雨輒吼﹐大雨而或不吼。旣晴猶吼﹐久旱而亦時吼。斯不可解矣。惟吼聲南下而漸細﹐則久雨必晴﹐頗驗。

海防同知孫元衡詩

我聞百物燱恚鳴穹蒼﹐而何有於百榖之王﹖幽隘撙搏咸聲光﹐而何有於祝融之汪﹖云胡吼怒彌晝夜﹐震撼鮫室喧龍堂﹖延聽千聲無遠近﹐气沴風屯海爲運。窮天拗忿悲莫伸﹐死地埋憂思欲奮。初時起類漁陽撾﹐七鯤噴沫開谽谺。繁響漸臻有噓噏﹐萬蹄按轡行虛沙。倏如戰勝轟千軸﹐刮干戾坤爲起伏。漓以山摧熊虎號﹐砰磕成雷魔母哭。山摧石爛如寒灰﹐雷震翻空偶馳逐。爾乃十日五日吼不休﹐使我耳聾心矗矗。或言訇哮由積風﹐掛席長梢凝碧空﹔或言狂潮本瀾汗﹐進則剽沙礬石爭來攻﹐退則餘波呀呷殿成功。爲魁爲窟奔海童﹐朝夕池邊歷歲月﹐去來喧寂將毋同。老農又言徵在雨﹐黑螭隱見靑鼉舞。叫嘯年來徹霄漢﹐炎威千里成焦土。泱泱海若大難名﹐我欲問之阻長鯨。水徳懦弱懼民玩﹐庶幾赫怒張奇兵。大賢崇實戒虛聲﹐股肱之喜良非輕。

臺處閩之東南﹐以一郡藩蔽全省。卽沿海東西地方之對峙者計之﹕北路淡水廳之後壠港﹐與興化府南日對﹔後壠而上﹐有竹塹與福淸縣海壇鎭對﹔後壠而上﹐有南嵌社與福州府閩安鎭關潼對﹔自南嵌至淡水港﹐與連江縣北茭對﹔自淡水港至雞籠山﹐與福寧府沙埕烽火門對﹔南路鳳山縣之彌陀港﹑萬丹港﹑岐後港﹑東港﹑茄藤港﹐則與漳州府之古螺﹑銅山等處對。順風時﹐駕駛鍼路皆以卯酉爲方向﹐不用斜轉。惟鹿耳門居邑治之西北﹐澎湖又居鹿耳門之西北﹐與泉州府同安縣之廈門東南斜對﹐鍼路以巽乾爲方向。邇來海不揚波﹐凡■﹝舟彭﹞仔﹑三板頭等小船﹐每由北路笨港﹑鹿仔港等處﹐乘南風時徑渡廈門﹑泉州﹐自東䢐西﹐橫過澎湖之北﹐名曰透西。例禁甚嚴﹐趨險者猶如鶩也。

按臺船歲往江﹑浙﹑錦﹑蓋諸州者﹐以千計。沿海水程﹐內地郡邑志及通誌俱未詳載﹔旣無以稽舟楫之去來﹐又何以資哨防之備禦﹖倘謂邑志例限不書﹐得毋終聽其闕乎﹖因就見聞所及﹐附著於此﹔至道裏遠近﹑澳港險易﹐略之以俟知者。

臺船至廈門﹐水程一十一更。自廈門至浙江寧波﹐水程三十七更。江南上海﹐較遠十更。先由廈門掛驗﹐出大擔門北行﹐經金門遼羅﹐系同安縣界。過圍頭﹑深滬﹑浚裏至永寧﹐俱晉江縣界。又過祥芝頭至大墜﹐爲泉州港口。經惠安縣之獺窟至崇武﹐可泊船數十。復經莆田縣之湄洲至平海﹐可泊船數百。其北卽南日﹐僅容數艘﹔莆田福淸交界。從內港行經門搧後﹐艸嶼至海壇宮仔前有鹽嶼﹐卽福淸港口。過古嶼門爲長樂縣界。復沿海行﹐經東西洛至磁澳﹐回望海壇諸山﹐環峙南日古嶼之東﹐出沒隱現﹐若近若遠。再過爲白畎﹐爲關潼﹐可泊船數百﹐乃福省半港處。入內卽五虎門。由關潼一潮水至定海﹐可泊船百餘﹐復經大埕﹑黃岐至北茭﹐爲連江縣界。再過羅湖﹑大金﹐抵三沙﹑烽火門。由三沙沿山戧駛一潮水﹐過東壁﹑大小目﹑火焰山﹑馬嶼進松山港﹐卽福寧府。由烽火門過大小崳山﹑■﹝山上泰下﹞嶼﹑水澳至南鎭沙埕﹐直抵南北二關﹐閩浙交界。由北關北上至金香大澳﹐東有南紀嶼﹐可泊千艘。其北爲鳳凰澳﹐系瑞安縣港口。又北爲梅花嶼﹐卽溫州港口。過巃內三盤﹐僞鄭常屯札於此。再過王大澳﹑玉盤山﹑坎門﹑大鹿山至石塘﹐內爲雙門衛。復經鱟殼澳﹑深門花澳﹑馬蹄澳﹑雙頭通至川礁﹐爲黃巖港口。從牛頭門﹑紫盤抵石浦門。由龍門港﹑崎頭至丁厝澳﹐澳東大山疊出﹐爲舟山地。赴寧波﹑上海在此分■﹝舟宗﹞。從西由定海關進港數里卽寧波。從北過岑港﹑黃浦至沈加門東出﹐卽普陀山。北上爲秦山﹑花鳥嶼。秦山西南有板椒山﹐屬蘇州府界。又有羊山﹐龍神甚靈。凡船到此﹐須悄寂而過。放大洋抵吳淞﹐進港數里卽上海。再由舟山﹑丁厝澳西北放小洋﹐四更至乍浦。海邊俱石岸﹐北風可泊於羊山嶼。向北過崇明外五條沙。轉西﹐三十四更入膠州口。過崇明外五條沙對北﹐三十二更至成山頭。向東北放洋﹐十一更至旅順口。由山邊至童子溝島﹐向東沿山﹐七更至蓋州。向北於洋﹐七更至錦州府。

自廈門出大擔門外南行﹐由浯嶼至南澳﹐凡一十三澳﹕曰浯嶼﹑麥坑﹑鎭海衛﹑將軍澳﹑陸鰲﹑杏仔﹑古螺﹑銅山﹑蘇光﹑劉澳﹑角宮仔﹑前懸鐘﹑南澳﹐入廣東界。

南路沙馬磯頭之南﹐有澳名龜那禿﹔北風可泊巨艦。從北東去﹐水程四更至紅頭嶼﹔坐番聚處﹐地產銅﹐所用什物皆銅器﹐不與中國通。順風兩日夜﹐卽見呂宋之謝崑山﹑大小覆金山﹐沿山行四﹑五日夜﹐至呂宋﹐共水程五十八更。

附記﹕自浙入閩﹐由沙埕南下﹐一潮水至南鎭﹔南鎭一潮水至南關﹔南關一潮水過大小白鷺至屏峯﹔屏峯一潮水至崳山門﹔崳山門一潮水至三沙﹔三沙一潮水過大小目至短表﹔過海尾澳﹑長表一潮水至斗美﹔斗美一潮水過閭尾至羅湖﹔羅湖一潮水過西洋至北茭﹔北茭順風一潮水至黃岐﹐若遇逆風﹐則在北茭候風﹔黃岐一潮水過赤澳﹑貓塢﹑安海﹑黃宮四嶼至定海﹔定海一潮水過小目入五虎門到虎樹﹔虎樹一潮水過白塔﹑■﹝火尉﹞斗﹑浮江﹑雙龜﹑破薦﹐入金牌﹑急水門﹐至館頭﹔館頭一潮水過梅嶼﹑長灣﹑大小蘆亭頭至福州閩安鎭﹔又館頭一潮水往北港﹐過蓬崎至荻蘆﹐過烏豬﹑小目﹑小埕﹑長澳﹐復至定海。

臺海港口哨船可出入者﹐只邑治鹿耳門及南路打鼓港﹑北路蚊港﹑笨港﹑淡水港﹑小雞籠﹑八尺門七處。其餘如邑治之大港﹑南路之西溪蠔港﹑蟯港﹑東港﹑茄藤港﹑放■﹝糸索﹞港﹝冬月沙淤﹐至夏秋溪漲﹐船始可行﹞﹑大崑麓社寮港﹑後灣子﹝俱瑯嶠地﹞﹑北路之馬沙溝﹑歐汪港﹑布袋澳﹑茅港尾﹑鐵綫橋﹑咸水港﹑井水港﹑八掌溪﹑猴樹港﹑虎尾溪港﹑海丰港﹑二林港﹑三林港﹝二港亦多沙汕﹐水退去口五﹑六里﹞﹑鹿仔港﹝潮漲大船可至內汕﹐不能抵港﹐其外汕水退時去口十餘里﹐非熟港道者﹐不敢出入﹞﹑邑治洲仔尾﹑隙仔﹑喜樹港﹑南路萬丹港﹑北路灣裏﹑竿寮﹑含西﹑篷山港﹐只容■﹝舟古﹞仔小船。再南路岐後﹑枋寮﹑加六堂﹑謝必益﹑■﹝句黽﹞鼊港﹑大繡房﹑魚房港﹑北路■﹝魚逮﹞仔穵象領﹐今盡淤塞﹐惟小漁船來往。

附邑廩生董夢龍防海議

八閩形勢﹐斜閃環大海﹐周二千餘里﹐涯港犬牙交錯。鷺﹑銅﹑浯﹑壇諸島﹐星羅棋置﹐外達臺灣﹔浩漫榖王﹐連天無際。濱海罪人逋竄﹐時跳梁於蒼波碧浪中﹐爲沿海民居患。自癸亥大師平臺﹐聲教通於海外﹐不揚波者將四十載。歲辛丑﹐蜂螫乍驚﹐旋就誅滅。今天子英明﹐庶政咸熙﹐六宇海晏河淸﹐無鯨鱷之慮。當事者未雨綢繆﹐思所以預防其後。生敢不揣其愚而敬陳之。從來海中小醜﹐出沒無常﹐非有叢莽可倚伏﹑巢穴可竊據﹐難聚而易散者也。但彼汛乎中流﹐偵商船所向﹐逆而截之﹐其勢易﹔我上下旁午﹐偵賊所向﹐環而攻之﹐其勢難。故釜中之魚﹐得延其息﹐以荼毒商民﹐廑當事之憂。防之之法﹐則查驗於水口也﹐巡哨於海中也﹐聯保甲於腹裏之村社也。此三者﹐寧非防海之要圖﹐而不可易者哉﹖然而行之而無其效。或以滋擾者﹐其獘不在於法﹐而在於奉法之人也。夫法獘則救之以法﹐人獘則救之以人。非法之獘而不求於人﹐欲求於法﹐猶琴瑟之膠柱而易其弦也。何則﹖水陸塘汛﹐沿海何啻百數。船隻出入﹐例各賚牌掛號﹐其查驗非不嚴也。何以揚帆而出者﹐時驚萑苻於海外乎﹖獘在汛防以查驗爲具文﹐或徇情面﹐或通賄遺﹐或罷軟不任職﹔飛舸越渡﹐若罔聞知﹔逐月具申﹐苟且塞責﹔則查驗以文而不以實也。若添設汛塘﹐精選弁目﹐星道鱗接﹐遊徼往來﹐姦宄動作﹐聲息周知﹐賞臧罰否﹐政毋賄成﹐則盜出入之路絕﹐𨿽有阿溪﹑阿剌之技力﹐何能捨舟而徒﹔以飛渡此津哉﹖海洋浩蕩無垠﹐賊無所伏。水師各營﹐連絡巡哨﹐逐月更代﹐鳴鼓鮮旗﹐海中之哨非不勤也。何以畫艗搖曳於前﹐而怪蜮含沙於後﹖獘在哨弁以遊巡爲具文。兵非素練﹐將無勇略﹐登舟而眩悶者十五﹐遇賊而膽落者十八。奉令出哨﹐輒藉行樂作河上之逍遙﹐限滿棹回﹐潦艸報命﹔無怪乎賊無戒心﹐而肆行罔忌也。若拔能弁﹐率慣海之士卒﹐嚴逗𨖻之罪﹐優擒斬之功﹐偵賊必經之海道﹐以商舶誘之﹐哨船薄之﹐火器乘之﹐彼欲入港則不敢﹐外洋又有風濤之懼﹐進退皆窮﹐其能效鮫人之水中居乎﹖吾知其不能也。十家爲甲﹐十甲爲總﹐逐年造冊﹐知縣親到查驗。保甲非不行也﹐然鄕民入冊者十無二﹑三﹐縣官只按冊點名﹐其匿者不問也。卽入冊者﹐家遣一人聽點﹐其丁壯幾何﹐不問也。約保徇私﹐房族長隱庇﹐卽有伏姦隱匪﹐寢息自若也。若嚴文章條﹐丁口必實造﹐出入必實報﹐欺隱而發覺者﹐連坐族房長及約保﹐𨿽有敗類匪徒﹐當不能容於其族而自露矣。其誰肯暱此罪人﹐以自取戾哉﹖國保於人﹐人保於法﹐古之人非虛語也。夫因其已然之法﹐而實力舉行﹐無更攺之勞﹐而坐收其效﹐烽燧不起﹐山海敕寧﹐晏如也。然此手足之疥癬耳﹐其要尢在司牧之經理。撫其人民﹐修其禮教﹐克詰其戎兵﹐以無忘武備﹐絕姦徒之睥睨﹐不萌僥幸之心。當事者亦有成算﹐而無煩屍祝之越俎矣乎。

商船自廈來臺﹐由泉防廳給發印單﹐開載舵工﹑水手年貌並所載貨物﹐於廈之大擔門﹐會同武汛照單驗放。其自臺回廈者﹐由臺防廳查明舵水年貌及貨物數目﹐換給印單﹐於鹿耳門會同武汛點驗出口。臺廈兩廳各於船隻入口時﹐照印單查驗﹐人貨相符﹐準其進港。出入之時﹐船內如有夾帶等獘﹐卽行查究。其所給印單﹐臺廈二廳彼此匯移查銷﹐如有一船未到及印單久不移銷者﹐卽務行查究。至自臺往廈之船﹐不許多載米榖透越﹐止許各帶食米六十石﹐違者究處。

附靖海將軍侯施瑯論開海禁疏

臣聞慮事必計其久遠﹐防患在圖於未然。我皇上深念海宇旣靖﹐生靈塗炭多年﹐故大開四省海禁﹐特設關差定稅﹐聽商民貿捕。羣生感霈澤之均沾﹐國家獲泉流之至計。顧臣思前因海禁森嚴﹐堤防易於畫一。玆海禁旣展﹐沿海內外多造船隻﹐飄洋貿易采捕﹐紛紛往來﹔水師汛防﹐無從稽察。竊見在昔明朝濱海姦徒﹐出沒糾■﹝舟宗﹞肆害﹐延至我朝四十餘年﹐江﹑浙﹑閩﹑粵數省﹐民靡有寧。今徳威遠播﹐四海歸心。惟南之柬埔寨﹑尙有僞鎭楊彥迪下餘孽黃進﹐聚艘百餘號﹔北之浙江烏洋尙有房錫鵬殘黨及撫而復叛之劉會集艘數十隻﹐遊移海洋。邇來貿易船隻﹐給有關臣照票而往﹔采捕船隻﹐給有道﹑府﹑縣由單而出﹔叢雜無統。兼數省內地積年貧窮﹐遊手姦宄﹐實繁有徒﹔乘此開海﹐公行出入汛口。若嚴於盤查﹐則以抗旨之罪相加﹔恐至海外誘結黨類﹐蓄毒釀禍。況見準浙江撫臣趙士麟咨稱﹕『閩省有等漁船﹐越境荼毒漁民﹐亟宜禁止』等語。臣以爲展禁開海﹐固以卹民裕課﹐尢須審獘立規﹐以垂永久。如今販洋貿易船隻﹐無分大小絡繹而發﹔只數繁多﹐貲本有限﹐餉稅無幾﹔不惟啟外域之慢﹐非大國之風﹐且藉公行私﹐多載人民﹐深有可慮。如近者臣在省會議﹐據中軍參將張旺報稱﹕『船戶劉仕明趕繒船一隻﹐給關票出口﹐往呂宋經紀。其船甚小﹐所載貨無多﹐附搭人數﹐共一百三十三名』。臣據報﹐旋卽行查﹔而該船已開去矣。一船如此﹐余槪可知。此時內地人民﹐姦徒貧乏不少﹐弗爲設法立規﹐節次搭載而往﹐恐內地漸見日稀。夫以臺灣難民﹐尙荷皇上徳意﹐移入內地安插﹔今內地之人﹐反聽其相引而之外國﹐殊非善固邦本之法。竊觀外國進貢之船﹐人數來往有限﹐豈肯遺畱一人﹐在我中土。更考歷代以來﹐備防外國﹐甚爲嚴密。今𨿽許其貿易﹐亦須有制﹐不可過縱。以臣愚見﹐此飄洋貿易一項﹐當行之督﹑撫﹑提﹐各將通省之內﹐凡可興販外國各港門﹐議定洋船隻數﹐聽官民之有根腳身家﹑不至生姦者﹐或一人自造一船﹐或數人合造一船﹐聽四方客商貨物附搭﹐庶人數少而資本多﹐餉稅有徵﹐稽查尢易。至於外國見我制度有方﹐行法愼密﹐自生畏服而遏機端。其欲赴南北各省貿易並采捕漁船﹐亦行督﹑撫﹑提作何設法﹐畫定互察牽制良規﹐以杜泛逸海外滋姦﹔則民可以遂其生﹐國可以佐其用﹐禍患無自而萌﹐疆圉永以寧謐﹐誠爲圖治長久之至計。

夫安不忘危﹐利當思害。苟視爲已安已治﹐無事防範﹐竊恐前此海疆之患﹐復見不遠。矧兼水師船隻﹐例限三年小修﹐五年大修。自徵剿及渡載投誠僞官兵眷口難民之後﹐多屬朽壞擱泊﹐少當於用。窮弁不能拮據﹐整葺請修﹐猶遲時日﹐而沿海新造貿捕之船﹐皆輕快牢固﹐炮械全備﹐倍於水師戰艦。倘或姦徒竊發﹐藉其舟楫﹐攘其貲本﹐恐至蔓延。蓋天下東南之形勢﹐在海而不在陸。陸地之爲患也有形﹐易於消弭﹔海外之藏姦也莫測﹐當思杜漸。更以臺灣﹑澎湖新辟﹐遠隔汪洋﹐設有藏機叵測﹐生心突犯﹐𨿽有鎭營官兵汛守﹐間或阻截往來﹐聲息難通﹐爲患抑又不可言矣。至時禁止貿捕之議復行﹐寧惟負我皇上子養億兆之徳意﹐將東南環海地方﹐不又仰謹宸衷顧慮哉﹖

蓋自我朝定鼎以來﹐凡有梗化﹐精騎一到﹐率土咸服﹔獨此海氛﹐積年負抗﹐調發勞費﹐動關億萬﹐未獲削平。乃幹斷航剿﹐甫爾蕩定﹐而四省開洋船隻﹐出入無禁﹔思患預防﹐不可一日廢弛。臣謬膺職任﹐在閩言閩﹐當此未然﹐深知情獘﹐鰓鰓上陳。使臣年力方壯﹐皇上不以臣爲駑駘﹐尙可竭蹷綢繆﹔惟年已六十有五﹐衰老漸及﹐意在乞休。祗荷恩深重﹐思皇上有千萬世之洪基﹐臣子孫有千萬世之爵祿﹐故不能緘默﹐而言人之所不敢言者。

邑屬之■﹝舟彭﹞仔﹑三板頭﹐一封書等小船﹐領給本縣印照﹐周年換給。設有船總管理各船。若往南路﹐俱由大港汛出入﹐系新港司巡檢掛驗﹐仍報臺防廳查考。如赴北路﹐俱由鹿耳門掛驗出入。其各船往南北貿易﹐船總行保具結狀﹐塡明往某港字樣﹐同縣照送臺防廳登號﹐給與印單﹐按水途之遠近﹐定限期之遲速。該港汛員﹐查驗蓋戳入口。在港所載是何貨物及數目﹐塡明單內﹐查對明白﹐蓋戳聽其出口。回日將印單呈繳鹿耳門文武汛﹐查驗單貨相符﹐蓋戳聽其駕進府澳各港。汛員仍將出入船隻﹐每五日摺報﹐聽臺防廳稽查﹔如違限未回﹐根究行保﹐並行各港汛員挨查﹐以杜透越諸獘。

淡水舊設社船四隻﹐雍正元年增設六隻。乾隆八年﹐定額十隻﹐外不得增添。每年自九月至十二月止﹐許其來淡一次﹐回棹聽其帶米出口。其餘月分﹐止令赴鹿耳門貿易。九年﹐定臺道軍工所辦戰艦大料社船﹐就福州配運赴廈﹐再配商船來臺交廠﹐自九月至十二月止﹐不限次數﹐聽其往淡。

商船撥運內地兵米及采買平糶米榖﹐俱照梁頭丈尺分派。每石部定車工大小船腳價銀八分﹐自廈載往他處﹐水程每百里加銀三釐。在臺小船﹐往各港運載到府交卸者﹐每石腳價銀自三分至五分不等﹐由各船總催撥運載。

流寓臺民有祖父母﹑父母﹑子女以及子之妻與幼孫﹑幼女﹐先在內地﹐有願來臺及欲至臺探望者﹐許其呈明給照渡海。乾隆十二年停止。

按內地窮民﹐在臺營生者數十萬﹐囊鮮余積﹐旋歸無日﹔其父母妻子﹐俯仰乏資﹐急欲赴臺就養。格於例禁﹐羣賄船戶﹐冒頂水手姓名掛驗。女眷則用小漁船夜載出口﹐私上大船。抵臺復有漁船乘夜接載﹐名曰灌水。一經汛口覺察﹐姦梢照律問遣﹐固刑當其罪﹔而杖逐回籍之愚民﹐室廬拋棄﹐器物一空矣。更有客頭串同習水積匪﹐用濕漏小船﹐收載數百人﹐擠入艙中﹐將艙蓋封頂﹐不使上下﹔乘黑夜出洋﹐偶值風濤﹐盡入魚腹。比到岸﹐恐人知覺﹐遇有沙汕﹐輒趕騙離船﹐名曰放生。沙汕斷頭﹐距岸尙遠﹐行至深處﹐全身陷入泥淖中﹐名曰種芋。或潮流適漲﹐隨波漂溺﹐名曰餌魚。在姦梢惟利是嗜﹐何有天良﹔在窮民迫於饑寒﹐罔顧行險。相率陷阱﹐言之痛心﹗伏念民有室家﹐斯爲土著﹔室家旣聚﹐各思自保。臺地匪竊﹐類非土著。撫玆孑然一身之民﹐是當何如綏輯也。

海洋禁止偸渡﹐如有客頭在沿海地方﹐引誘包攬﹐索取偸渡人銀兩﹐用小船載出﹐復上大船﹐將爲首客頭比照「造船雇與下海之人分取番貨例」﹐發邊衛充軍。爲從者減一等﹑杖一百﹑徒三年﹔澳甲﹑地保及船戶﹑舵工人等﹐知而不舉者﹐亦照爲從例杖一百﹑徒三年﹔均不準折贖。其偸渡之人﹐照「私渡關津律」杖八十﹐遞回原籍。乾隆元年﹐水師提督王郡﹐奏準偸渡船戶照「爲首客頭例」發邊衛充軍﹐所得贓銀﹐照追入官。該地方官弁﹐疏縱偸渡人數至十名以上者﹐專管官罰俸一年﹐兵役各責二十。至疏縱偸渡人數至數十名者﹐專管官降一級﹐兵役各責三十。

相傳臺海有萬水朝東處﹐諸書所載不同。「續文獻通考」及「島上附傳」﹑「稗海紀遊」皆云﹕在澎湖南。「續文獻通考」云﹕『水至澎湖漸低﹐近琉球謂之落漈。漈者﹐水趨下而不回也。凡西岸漁舟到澎湖以下﹐遇颶風發﹐漂流落漈﹐回者百無一』。「島上附傳」云﹕『澎湖風濤噴薄﹐悍怒激鬥﹐瞬息萬狀。子午稍錯﹐北則墜於南風气﹐南則入於萬水朝東﹐皆有不返之憂』。「稗海紀遊」云﹕『澎湖黑水溝最險﹐自北流南﹐不知源出何所。水黑如墨﹐勢又稍窪﹐廣約百里﹐湍流迅駛﹔舟師至此﹐喘喘屏息﹐懼或順流而南﹐不知所之』。「福建海防考」謂﹕『澎湖爲漳泉南戶﹐日本﹑呂宋﹑東西洋皆所必經。南有港門﹐直通西洋』。「臺灣誌略」謂﹕『海船直指南離﹐至東京﹑廣南﹑占城﹑柬埔寨﹑暹羅等處』。舊府誌亦謂﹕『子午稍錯﹐南犯呂宋﹐或暹羅﹐或交趾』。今通洋之舟﹐歲歲南行﹐未嘗入於萬水朝東﹐則云在澎湖南者誤也。至雲水至澎湖漸低﹐黑水溝自北流南﹐亦誤。又「漳州府誌」云﹕『溝水分東西流﹐過溝則東流達於呂宋﹔回日過溝﹐則西流達於漳泉』。皆未詳考。蓋臺海潮流﹐止分南北。潮時北流較緩﹐汐時南流較駛。澎島在廈門之東南﹐乃渡臺標準。但無髙峯﹐不可遠望。過溝時﹐鍼路指定東南﹐船稍近北﹐𨿽不見澎島﹐猶可見臺北諸山。苟爲南流所牽﹐則徑出南路沙馬磯頭之下﹐無島嶼可望﹐不知臺灣在何方矣。故黑溝中值靜風﹐潮漲﹐可隨流﹔潮退﹐必懸椗停舟。非畏萬水朝東也。「稗海紀遊」又云﹕『雞籠山下﹐實近弱水﹐舟至卽沈﹐或名爲萬水朝東。其勢傾瀉﹐捲入地底﹐滔滔東逝﹐流而不返』。二說俱無稽。

若舊府誌云﹕『北則漂蕩無復人境﹐甚至無力水而莫知所之』。亦第想象之詞。然則「赤嵌集」所云﹕『黑水溝驚濤鼎沸﹐險冠諸海﹐順流而東﹐則爲弱水。昔有閩船漂至弱水之東﹐十二年始還中土』者﹐皆不可信乎﹖曰﹕弱水見於禹貢﹐自有其處。萬水朝東﹐天下之公言也。地缺東南﹐尾閭有焦釜﹐豈卽在雞籠山下﹖且順流而東﹐果爲弱水﹐則府誌所載外域諸國﹐在臺海正東﹑東南﹑東北者﹐將無由而至矣。而皆非也﹝按府誌載﹕『琉球在臺海正東﹐日本在臺海東北﹐呂宋﹑蘇祿在臺海東南』。今考臺海北至雞籠﹐南盡沙馬磯頭而止。琉球在福州正東一千七百里﹐自五虎門放洋﹐經雞籠山之北而去。日本以近東海日出而名﹐舟必北上﹐抵江南界之秦山﹑花鳥嶼始可放洋。「明史」載﹕『呂宋居南海中﹐去漳州甚近。蘇祿地近浡泥闍婆﹐去泉州甚遠』。似俱與臺海無涉﹞。諸書言順流而東而南者﹐就內地言之也。臺處東南﹐其北之雞籠山﹐卽內地之東。其南之沙馬磯頭﹐卽內地之南。水歸東南﹐故皆可曰順流﹐或東或南俱錯。過臺灣山後﹐大海茫茫﹐舟隨風去﹐無所終泊﹐得還中土者蓋鮮。幸而島嶼可依﹐帆柁未失﹐乘風忽返﹐間嘗有之。其所至果弱水之東否﹐未可知也。聞老舵工云﹕『嘗遭風至臺灣山後絕遠處﹐夜聞水聲淜湃﹐知爲萬水朝東﹐努力回柁﹐幸免落漈。天明﹐見島嶼甚近』。語似可據。然聞水聲﹐以爲落漈﹐非也。島岸風濤﹐衝擊作聲也。舟不回柁﹐觸礁齏粉﹐無生還理。舊稱落漈﹐雜云沈海﹐乃舟人之諱詞。「風土記」謂﹕『十二年气候一周﹐漈水復滿﹐東風大起﹐船乃還』。則海濱人習言之﹐特以慰其家人。卽詩所云﹕『猶來無止』耳。亦有擱淺簸浪﹐因而傍崖登山者。苟延殘喘﹐際會幸歸﹐各述所見。大海之中﹐何奇不有﹐何怪不儲﹐存而不論可也。「島上附傳」所稱南風气﹐今亦莫知其處。

海防同知孫元衡詩

北勢到雞籠﹐齊諧誌怪同。瘴云凝自古﹐毒水澹於空﹔伏火從山鬼﹐驚濤駕海翁。舟回十二載﹐浮去弱洋東。

潮汐

臺海潮信﹕每月初一﹑十六日﹐巳初四﹑亥初四。初二﹑十七日﹑巳正三﹑亥正三。初三﹑十八日﹐午初三﹑子初三。初四﹑十九日﹐午正一﹑子正一。初五﹑二十日﹐午正四﹑子正四。初六﹑二十一日﹐未初三﹑丑初三。初七﹑二十二日﹐未正三﹑丑正三。初八﹑二十三日﹐申初二﹑寅初二。初九﹐二十四日﹐申初四﹑寅初四。初十﹑二十五日﹐申正三﹑寅正三。十一﹑二十六日﹐酉正一﹑卯正一。十二﹑二十七日﹐酉正四﹑卯正四。十三﹑二十八日﹐戌初三﹑辰初三。十四﹑二十九日﹐戌正二﹑辰正二。十五﹑三十日﹐戌正四﹑辰正四。按此與內地惠安志所載潮信略同。視同安﹑晉江各差一時。如初一﹑十六日﹐臺惠潮水漲滿在巳﹑亥時﹐同安則在子﹑午﹐晉江則在辰﹑戌也。晉﹑同潮水入溪差至兩時﹐以道理回遠之故﹐無足異者。臺處海中﹐潮信宜可爲準﹔乃南北二路﹐復自不同。鹿耳門至南路打鼓港﹐較同安﹑金﹑廈潮蚤四刻﹐水長五﹑六尺。打鼓港至瑯嶠﹐竟蚤一時﹐水只三﹑四尺。北路三林港至淡水﹐復與全﹑廈同時﹐水長丈許。又自彰化以下﹐潮流過北﹐汐流過南。澎湖亦然。彰化以上﹐則潮流過南﹐汐流過北。一郡共島﹐似此懸殊﹔何況東海﹑西海﹑南海﹑北海﹐相去不可量數者乎﹗

考臺海潮汐﹐如初一日﹕卯時﹐潮水始長﹔至辰時﹐長及半海﹔巳時初四刻﹑水滿﹔午時﹐水退﹔未時﹐退及半海﹔申時﹐水涸﹔酉時﹐仍長。初二日﹐則﹕巳時正三刻﹐水滿。初三日﹐移入辰時水長﹐至午時初三刻水滿。以後逐日依次遞移無差。凡陽時管三日﹐陰時管二日。圖具左方。

潮﹝涸﹞十五﹝長﹞十六﹝長半﹞十八﹝滿﹞二十一

申十四酉十七戌十九亥二十二

汐十三二十

﹝退半﹞十二﹝退﹞二十三

圖未十一子二十四

二十五

﹝退﹞初十﹝退﹞二十六

午初九醜二十七

初八﹝滿﹞初七﹝長半﹞初三﹝長﹞初一﹝涸﹞二十八

巳初六辰初四卯初二寅二十九

初五三十

古今之論潮汐詳矣。「山海經」以爲『海魷出入』。「浮屠書」以爲『神龍變化』。竇叔蒙「海嶠志」謂﹕『水隨月而虧盈』。「方輿勝覽」謂﹕『欽﹑廉﹑瓊海之潮﹐隨長短「海嶠志」謂﹕『水隨月而虧盈』。「方輿勝覽」謂﹕『欽﹑廉﹑瓊海之潮﹐隨長短星﹐不系月之盛衰』。盧肇『海潮賦』謂﹕『日入海而潮生﹐月離日而潮大﹐前人皆嘗辧之』。王充「論衡」則云﹕『水者地之血脈﹐隨气進退』。髙麗「圖經」云﹕『天包水﹐水承地﹐而一元之气陞降於太虛之中。气陞而地沈﹐則海水溢而爲潮﹔气降而地浮﹐則海水縮而爲汐。計日十二辰﹐由子至巳﹐其气爲陽﹔由午至亥﹐其气爲陰。陰陽之气﹐各有陞降。一晝一夜﹐再陞再降。故一日之間﹐潮汐皆再焉。卯﹑酉之月﹐气以交而盛﹔朔﹑望之後﹐气以變而盛﹔故潮獨大』。周翠渠云﹕『海居地上﹐地有俯仰﹐潮因有往來。气陞於北﹐則北盈而南虛﹐地必南俯﹐故潮皆南趨﹔气陞於南﹐則南盈而北虛﹐地必北俯﹐故潮皆北趨』。二說皆以地乘气﹑潮因地而論﹐惟俯仰之形﹐與喘息之義略異。朱子曰﹕『天地之間﹐東西爲緯﹐南北爲經﹐故子﹑午﹑卯﹑酉爲四方之正位﹐而潮汐之進退以月﹐至此爲節耳』。邵子曰﹕『海潮所以應月者﹐從其類也』。余襄公安道云﹕『陽燧取火於日﹐陰監取水於月﹐各從其類。潮有漲退﹐海非增減。月之所臨﹐水往從之。故月臨卯酉﹐則水漲於東西﹔月臨子午﹐則潮平於南北。彼竭此盈﹐往來不絕﹐皆系於月。晝夜之運﹐日東行一度﹐月行十三度有奇﹐故太陰西沒之期﹐常緩於日三刻有奇。潮之日緩其期﹐率亦如是。自朔至望﹐常緩一夜潮﹔自望至晦﹐復緩一晝潮。春夏晝潮常大﹐秋冬夜潮常大。春爲陽中﹐秋爲陰中﹔歲有春秋﹐猶月有朔望。故潮之極漲﹐常在春秋之仲﹔濤之極大﹐常在朔望之後』。又云﹕『海之極遠者﹐得气尢專﹐潮亦因之。東海﹑南海﹐其候各有遠近之殊』。此論以水從月﹐最爲精確。驗之臺海﹐月初上而潮生﹐月中天而潮平﹐月落則汐而復長。晦朔之交﹐月行差疾﹐則潮漸大﹔望亦如之。月弦之際﹐其行差遲﹐則潮之去來合沓不盡。朔後三日﹐明生而潮壯﹔望後三日﹐魄具而潮湧。仲春月落﹐水生而汐微﹔仲秋月明﹐水落而潮倍。極陰而凝﹐盛於大寒﹔畏陽而縮﹐弱於大暑。陰陽消長﹐毫釐不差。其視同安﹑金﹑廈潮汐較早一時者﹐則地處東南﹐月常早上。初二﹑十七日夜初昏﹐卽臨卯酉也。若夫晉江去海較遠﹐而潮乃更早。倘所雲海之極遠者﹐其得气尢專﹐故潮亦因之乎﹖並存以俟考。

風信﹝附﹞

風信﹝附﹞

海洋行舟﹐無櫓搖棹撥理﹐祗藉一帆風耳。風有東西南北之不同。自廈來臺﹐以西北風爲順﹔自臺抵廈﹐以東南風爲順。但得一面之風﹐非當頭逆頂﹐皆可轉帆戧駛。故兩舟並行﹐一往一來﹐不聞阻滯﹐僅分遲遠。惟鹿耳門進港忌東風﹐出港忌西風。而臺灣風信﹐與內地迥異﹕淸晨必有東風﹐午後必有西風﹐名曰發海。西去來諸舟乘之以出入﹐乃天造地設之奇。時或反是﹐則颲風將作﹐去者未可遽去﹐來者必亟收回云。

舟人呼大風曰暴。按詩邶風﹕『終風且暴』。傳云﹕『暴﹐疾也』。疏云﹕『大風疾起也』。舊志曁鳳山各志﹐以暴爲報﹐失其義矣。府誌作颶亦誤。颶乃海中災風﹐其至叵測。暴則每月有期﹐所傳名稱﹐𨿽涉怪誕﹐而驗之多應。凡暴期將至﹐舟必泊澳﹐俟暴發後﹐輒尾之而行﹔最便利﹐不爲災。府誌又云﹕『颶之甚者曰臺。颶倏發倏止﹐臺常連日夜。颶驟而禍輕﹐臺緩而禍久』。考六書無臺字﹐所雲臺者﹐乃土人見颶風挾雨﹐四面環至﹐空中旋舞如篩﹐因曰風篩。謂颶風篩雨﹐未嘗曰臺風也。臺音篩同臺﹐加風作臺﹔諸書承誤﹐今刪之。

按韻會﹕『海中大風曰颶』。投荒雜錄云﹕『嶺南諸郡﹐皆有颶風﹐以四面俱至也』。南越志﹕『颶風具四面之風﹐常以五﹑六月發﹐永嘉人謂之風癡』。陸放翁曰﹕『嶺表有瘴母﹐初起圓黑﹐久漸廣﹐謂之颶母』。韓文公赴江陵詩﹕『颶起最可畏﹐訇哮簸陵邱』。注﹕嶺表錄異云﹕『嶺嶠夏秋雄風曰颶』。又云﹕『南海夏秋間有云物如虹﹐長六﹑七尺﹐見則颶風必發﹐故曰颶母。其風一發﹐雞犬不寧﹐並從具﹐音懼』。康熙字典載韻箋引楊陞庵說﹕颶作颶﹐音貝。佛經云﹕『風虹如貝』。柳柳州詩﹕『颶母偏驚估客船﹐補入七隊逸字中』。又六書故﹕『颶﹐補妹切﹐海之災風也。俗書訛作颶』。正字通復云﹕『颶字卽颶字之訛』。又藝林伐山云﹕『颶風之作﹐多在初秋』。南越志亦云﹕『颶母卽孟婆﹐春夏間有暈如虹是也』。又李西涯譏許字從具﹐謂具四方之風﹐乃北人不知南人之候﹐誤以颶爲颶耳。西涯博學﹐必有所據。且閩粵諸儒﹐皆云颶風。今韻書多作颶﹐並志以備考。

逐月風暴日期﹕正月初四日﹐諸神下降。初九日﹐玉皇聖誕﹝是日有風﹐則一歲暴期皆驗﹐否則難準﹞。初十日﹑十三日﹐關帝降神。十五﹑二十四日﹐俗呼小妾暴。二十九日﹐龍神會﹝此暴最準﹐或前一日﹐俗呼洗炊籠﹔或本日連後三日﹐俗呼烏狗報白須﹞二月初二日﹐卽白須暴。初七日﹐春期暴。初八日﹐俗傳張大帝誕。十九日﹐觀音佛誕﹝一作二十一日﹞。二十九日﹐俗稱龍神朝天。三月初三日﹐眞武佛誕。初七日﹐俗呼閻王暴。十五日﹐吳眞人誕。十七日﹐諸神會降。十八日﹐俗呼后土暴。二十三日﹐媽祖誕辰﹝俗云﹕眞人多風﹐媽祖多雨﹞。二十八日﹐東嶽帝誕。二十九日﹐諸神陞天。四月初一日﹐俗呼白龍暴。初八日﹐太子佛誕。十四日﹐純陽仙師下降。二十三日﹐太四月初一日﹐俗呼白龍暴。初八日﹐太子佛誕。十四日﹐純陽仙師下降。二十三日﹐太保神誕。二十五日﹐俗稱龍神會太白。五月初一日﹐俗稱南極星君下降。初五日﹐競渡風。洋船最忌。初七日﹐俗傳朱太尉忌。十三日﹐關帝降神。十六日﹐天地合日﹐防惡風。二十一日﹐俗呼龍母暴。二十九日﹐俗稱威顯暴。六月初六日﹐大禹王聖誕﹝前後共七日﹐宜謹防。俗云﹕六月防初﹐七月防半﹞。十二日﹐彭祖忌。十八日﹐彭婆忌。十九日﹐觀音佛誕。二十三日﹐俗呼小姨暴。二十四日﹐俗呼雷公暴﹝最準﹐亦最狠﹞。二十六日﹐俗傳二郎神誕。二十八日﹐俗呼大姨暴。二十九日﹐文丞相忌。七月初七日﹐牛女會。十五日﹐俗呼思子暴﹐最宜防。十八日﹐神煞交會。二十七日﹐天地合日﹐防惡風。八月初一日﹐俗傳竈君朝天。初三日﹐防惡風。初五日﹐九皇聖誕。十四日﹐伽藍神誕。十五日﹐龍神大會。九月初九日﹐落帽風。十一日﹑十五日﹐百神俱起。十六日﹐張良忌。十七日﹐俗呼金龍暴。十九日﹐觀音佛誕。二十七日﹐冷風暴。十月初五日﹐小春風信。初六日﹐俗稱天曹下降。初十日﹐水仙誕辰﹝是日無風﹐主多魚﹞。十七日﹐俗稱水府朝上帝。二十日﹐俗稱東嶽朝天。二十六日﹐翁爹神誕。十一月十四日﹐水仙忌。二十七日﹐普庵佛誕。二十九日﹐俗稱西嶽朝天。十二月二十四日﹐諸神升天﹐俗呼掃塵暴﹝自本日至二十九日﹐必有大風﹐名送年風﹞。二十九日﹐俗呼大盆暴。

按三春暴期最多﹐舟行宜戒。自淸明後﹐南風司令。四﹑五月間﹐風暴皆輕﹐往來甚穩﹐但多遲緩。夏至前數日﹐當有北風。諺云﹕北風送夏至。猶冬至前之有東南風。惟六﹑七月北風一起﹐颶風立至。六月之颶﹐得雷而止。七月之颶﹐聞雷愈烈。八月白露節後﹐北風應候﹐船行迅駛。九月風每經旬﹐或至閱月﹐是名九降。凡颶多挾雨。九降恆不雨而風﹔遙望外海﹐浪色如銀﹐播空疊出﹐名曰起白馬﹐舟不可行。又自寒露至立冬止﹐常陰晦﹐俗呼九月烏。十月小春﹐天气晴暖﹐風波恬和﹐最爲利涉。十一﹑十二兩月﹐朔風凜烈﹐無日不風。第乘風隙以往來。若冬夏之交﹐風信難定﹐尢須戒心。

考各書多稱﹐渡海以四﹑五﹑七﹑八﹑十等月爲穩﹐最忌六﹑七﹑十二月。然癸亥平臺﹐辛丑復臺﹐皆以六月興師﹐過舟衽席﹔而異常災颶﹐每在七﹑八月間。詳載雜紀中。蓋海上風濤﹐實難例定﹔惟當隨時審視云日气色﹐以卜行止。若夫舟制有利鈍﹐風行有遠近﹐𨿽連■﹝舟宗﹞並發﹐而入港之先後難齊。且或同時遭風條變﹐而此順彼逆﹐禍福不同者﹐有數存焉。

凡暴風或先期一﹑二日發﹐或後期二﹑三日發﹐俟盛發之後﹐舟乃可行。亦有乘其將發而輒行者。蓋風始發猶未盛﹐迨盛發時﹐舟已入澳也。舵師占風﹐熟極生巧﹐直是心通造化﹝蘇東坡答參寥書云﹕轉海相訪﹐一段奇事。但聞海船遇風﹐如在髙山上墜深榖中﹐非愚無知與至人﹐皆不可處。胥靡餘生﹐恐吾輩不可學﹔若是至人﹐無一事冒此險做甚麼﹞。

春暴畏始﹐冬暴怕終﹔南風多傷﹐北風罕斷也。春夏時﹐風不勝帆﹐船之小者其行速﹔秋冬時﹐帆不勝風﹐船之大者其行穩。

海船固畏風﹐又苦無風。洋中風靜﹐水平如鏡﹐必寄椗駐舟﹐候風始行。蓋大海潮汐﹐無瞬息停﹔人處舟上﹐一望空明﹐連天無際﹐不覺其動﹐實有陞降漲蝕之異。舟不下椗﹐則乘潮而北﹐隨汐而南﹐難定所向之何方矣。

舟人以十二月二十一日至二十九日預占來歲颶期﹕如二十一日南風﹐應在正月發颶﹔二十二日南風﹐應在二月發颶﹔或其日兩次南風﹐亦應是月兩次發颶。多亦如之。又有風艸﹐卽蘆竹艸﹐幹似蘆﹐髙丈許﹐穗可爲帚。葉長尺餘﹐上有橫紋如指甲痕﹐葉葉相似﹐驗其紋數﹐可定是年颶風次數﹔如葉生無紋﹐則是年無颶。

淸明以後﹐地气自南而北﹐以南風爲常﹔霜降以後﹐地气自北而南﹐以北風爲常。偶反其常﹐必有颶風。

颶風起時﹐飄瓦裂石﹐拔木壞垣﹐回面遞轉﹐交發齊至﹔或一﹑二日﹐或三﹑五﹑七日﹐久而愈勁﹔猛雨傾盆﹐驚濤山立﹐舟𨿽灣泊﹐難保無虞。然發有其處﹐或數十里之遙﹐便不相及。

海防同知孫元衡詩

九瀛怪事生微茫﹐瘴母含胎颶母長。虹篷出水勢傾墮﹐云車翼日爭回翔。須彌山下風輪張﹐獰悍熛怒天爲盲﹐塕然於扶桑之木末﹐吞吐夫天地之巨洋﹔訇哮簸蕩鼓神力﹐不崇朝而周回於裸人之絕國﹑黑齒之窮鄕。■﹝風劦﹞■﹝風屯﹞■﹝風夫﹞■﹝風夬﹞無不有﹐一一堁堀塵飛揚﹐突如神兵交萬馬﹐崩若秦家天地瓦。■﹝施﹐風代方﹞飍起中央﹐沙礫盡飄灑﹔鰲身贔贔拄坤軸﹐羲轂軒軒欲回輠。怒鯨張齒鵬奮飛﹐涸鱗陸死鹽田肥。嗟哉﹐元龜入觳避武威﹗伏虫盡蹂蹸﹐植物將誰依﹖東門大鳥何時歸﹖我聞山頭磐石墜海水﹐夔鼓轟騰五百里﹐戰舸連檣吹上山﹐乖龍罔象迫遷徙﹐萬人牽之返於沚。嗚呼﹐海田幻化良如此﹗又有麒麟之颶火爲妖﹐■﹝風屯﹞■﹝風屯﹞爚爚如焚燒﹔黃髮遺民一再見﹐闔門堅壁逃蒸熇﹔靑靑者黃黃者黑﹐死海破塊山枯焦。飛廉狂癡肆其虐﹐祝融表裏夫誰要﹖帝天不下聽﹐仰首空雲霄﹔舉筆用紀其事爲長謠。昨者估客歸﹐爲言落漈事。遭此四面風﹐淜滂無由避。連山波合遠埋空﹐湧漳劃開驚裂地。木龍冥郁叫幽泉﹐桅不勝帆柁出位﹔閃閃異物來告凶﹐鬼蝶千羣下窺伺。赤蛇逆浪掉兩頭﹐白鳥掠人鼓雙翅。天妃神杖椎老蛟﹐攘臂登檣叱魔祟。事急矣﹐劃水求仙﹐披髮執箸虛搖船﹔牛馬其身蹄其手﹐口銜珠勒加鞍韉。雷霆一震黃麻宣﹐金雞放赦天所燐。扶欹盡仗六丁力﹐中原一發投蒼煙。芒刺在背鉗在口﹐自量歸渡霜盈顚。爲舉一杯酧南斗﹐胡爲乎職司喉舌而箕張其口﹖聖人禦極不鳴條﹐噫此厲气焉能久﹖雄兮雌兮理則均﹐彊爲區別楚人狃。花信何妨廿有四﹐扶搖不礙萬盈九。動物神功齊雨陽﹐南風薰兮慍何有﹖願箕察所好﹐剛柔用其中﹔戢威自艾安爾宮﹐三年不波﹐萬國來同。吾將槎乘貫日月﹐歷四荒八極徜徉而東﹝按船底大■﹝舟參﹞名龍骨﹐亦稱木龍。忽聞異聲﹐是爲木龍叫﹐主凶。又常幻形如小蛇﹐而馴舟中﹐時或見之﹐不爲怪﹔若入海徑去﹐其船必敗。大洋中忽有蝴蝶千萬﹐飛集帆上﹔積重則帆傾舟覆﹐亟宜收帆避之。舟人虔事天后﹐設媽祖杖以驅水怪。海船危急時﹐有劃水仙一法。詳見「祠宇志」﹞。

漳浦諸生陳夢林詩

海西蟄起蛟龍怒﹐昨夜海吼風不住。風聲入耳駭人聞﹐風勢如癡復如颶。客子殘燈半滅明﹐閉戶欹枕空百慮。山房四柱柱影搖﹐有時風欲挾之去。萬馬蹄奔劍戟鳴﹐虎豹噬搏急雨注﹐往來嘈雜不成眠﹐一夜夢魂無宿處。平明起時浮雲決﹐風力漸微聲漸歇。呼童煖酒賞春潮﹐似怯寒吹簾幔徹。因憶去年臘月初﹐番子渡頭朔風烈﹐番社紛紛亂捲茅﹐竹樹倒披梢半折。耳鼻塡沙眼怕開﹐行人卻走馬蹩躠。山溪狂似海波潮﹐溪水冷於軸頭鐵。雙犢亂流車苦遲﹐番兒彊挽膚破裂。下馬停車暫息肩﹐店捨無煙酒不熱。番兒力盡凍且僵﹐呼起聊爲哺與啜﹔可憐幅布半圍身﹐靑錢那惜恣饕餮。此時如我敢言寒﹖猶有敝裘重補綴。況復今朝風已春﹐窗明幾淨椒盤新。水仙香發綠尊滿﹐春冷無眠奚足囂﹖風波自古仗忠信﹐念爾孤蓬海上人。

泊舟之澳﹐負山面海。山在南者可避南風﹐山在北者可避北風。若風平浪靜﹐無論黑溝白洋﹐皆可寄泊。惟五﹑六月間﹐南風司令﹐陡遇北風﹐不可收泊北風澳。蓋颶風將發﹐北風先至﹐必轉東南﹐又轉而南﹐復轉西南﹐呼吸變更。以北澳而受南颶﹐駕避不及﹐艨艟成齏粉矣﹝府誌載海外紀略云﹕『癸亥六月平臺﹐我師抵澎﹐誤泊北風澳』﹐非也。是時王師盡泊八罩山之水垵澳﹐八罩一山凡數澳﹐南北風皆可泊﹔而水垵一澳﹐乃南風澳也。臆說貽誤﹐不得不辧﹞。

五﹑六月間﹐天上有點圓黑﹐卽陸放翁所云颶母是也。頃刻間﹐風雨驟至﹐舟人必摺帆嚴柁以待。遲則恐風壓帆傾﹐或至覆舟﹝有因不得收帆而棄桅者﹐兩斧卽斷﹐可知風力之雄。又洋船中見有黑气一條﹐湧出海面﹐漸及半天﹐名曰鼠尾云﹐乃龍起也。急焚雞毛或飯米以厭之﹞。凡疾風挾雨﹐驟至而驟止﹐俗呼爲西北雨﹐亦曰風時雨。

海水忽變爲腥腬﹐穢气襲人﹐或泡沫浮若糠秕﹐及水蛇鱗介之屬遊翔水面﹐乃地气發而海沸也。颶風應之。雨灑浪翻﹐遂有傾檣折舵之患。若海不先沸﹐風𨿽迅突﹐摺帆順馳﹐猶鯤鵬之徙耳。

蘇過颶風賦﹕『斷霓飲海而北指﹐赤云挾日以南翔』二語最精確。今舟人呼斷霓爲破篷﹐以其一片孤懸天際若船帆也。稍及半天﹐如鱟魚尾者曰屈鱟。見於北方﹐又甚於他方。凡虹霓朝見西方﹐辰巳時必雨﹔暮見東方﹐必晴。惟斷霓𨿽見東方﹐來日亦不免風雨。

凡日月暈缺﹐主大風。晡時日暈﹐有气下垂﹐當夜多風。夜間星粒動搖﹐太白光芒閃爍﹐燈施焰明﹐來日必風。又饑鳶髙唳﹐海雀驚飛﹐逾日必風。若春夏二季﹐天气鬱蒸﹐雷轟電掣﹐秋冬二季﹐午後聞雷﹐皆有大風。

時憲書載﹕日值箕﹑壁﹑翼﹑軫四宿管局﹐俱主風。

占風必先看云。海上之天﹐無時無雲。云片相逐飛揚﹐或云腳紅赤﹐必有大風。云行舒遲﹐云腳拖帶不盡﹐風猶未起。云腳起盡﹐仰見天色靑白﹐風必漸和﹝云腳如書家畫水口石﹐其下橫染一筆﹐爲水石之界者﹐是也。無腳之云﹐如畫遠山﹐但見山頭﹐不見所止﹞。夏日晡時﹐有黃雲﹐次日必風﹔如黃雲一條直上﹐主次日有條忽惡風一刻﹐更宜愼防。又日晡時﹐黑雲一片捧接日下﹐當夜必風﹔或如層巒復嶂﹐起西北方﹐重疊數十層﹐各各矗峙﹐主大風雨﹐應在七日之內。若見黃沙如春天之落霧﹐東西南北皆黃﹐則次日或當夜有惡風﹐遲不出三日﹝雲气似箭﹐衝射北斗﹐必有大風﹞。

看云占風﹐可兼占雨﹝按海船遇雨﹐則帆濕重不可行﹐故並及之﹞。濃云靉靉﹐但見云腳﹐必不雨。日出時﹐有云蔽之﹐辰刻後漸散﹐卽大晴。若日初出便開朗﹐是日多不晴﹔暑月久晴可不拘。日落時﹐西方云色黯淡﹐一片如墨﹐全無罅竇﹐不見云腳﹐來日必雨。濃厚則當夜必雨。或有一二點空竇﹐現出日色紅光﹐是謂金烏點睛﹐主晴。或作數十縷﹐不相聯屬﹐日從云隙中度過﹐是謂日穿經緯﹐來日大晴。又日晚時﹐春看海口﹐冬看山頭﹐有黑雲起﹐必雨﹝臺海在西﹐山在東﹐故與內地異占﹞。

日色被體如炙﹐三日內必雨。久雨後暫輟﹐猶見細雨如霧﹐縱令開朗﹐旋卽雨。至初雨如霧﹐𨿽沈晦﹐至午必晴。晨起霧遮山腳﹐主睛﹔云罩山頭﹐主雨。天明已久乃雨﹐則是日苦雨。五更以後昧爽時雨﹐是日必晴。久雨後忽開霽﹐星月朗潔﹐則來日仍雨﹔若薄暮見天際紅光﹐來日大晴。

臺山四時煙靄蒼茫﹐偶見山光透露﹐卽爲風雨之徵。海吼亦多風雨﹝說見「海道」﹞。

論曰﹕大易以艮止象山﹐坎險象水﹐天地之常經也。卽臺灣驗之。山下有水﹐於卦爲蒙﹔山在水中﹐於卦爲蹇。蒙者﹐昧也。內山阻深﹐遇險而止﹐故昧。蹇者﹐難也。舟楫往來﹐止於至險﹐故難。若夫時止而止﹐險而不失其信﹐則潮信與風信是也。推而言之﹕天包乎水﹐水承乎地﹔地藉水力以自持﹐九州均在瀛海中﹐何啻臺灣。然則謂臺灣之內山﹐猶蜀道之蠶叢焉。奚不可也﹗

●重修臺灣縣誌卷三

建置志

城池公署公館倉庫郵傳橋渡坊表卹政

輿圖旣辟﹐建置斯興﹔因地制宜﹐人力所以贊天工也。臺灣形勢﹐與內地異。城環叢竹﹐作四省之藩籬﹔廳滿綠莎﹐萃同朝之簪紱。館捨飭而賓至如歸﹐委積充而倉貯不涸﹕泱泱乎大風哉﹗𨿽尺羽飛度重洋﹐長虹未能亙海﹐而郵傳橋渡﹐罔或缺焉。若夫北闕恩榮﹐華表時棲歸鶴﹐西岐政舉﹐海濱不見枯鮒﹕尢王化之大端也。志建置。

城池

公署

公館

倉庫

郵傳

橋渡

坊表

卹政

城池

邑附郭﹐舊無城。雍正元年﹐知縣周鐘瑄創建木柵﹐周二千六百六十丈﹐形如半月。西至海岸﹐東至山川臺﹐南至下林仔﹐北至烏鬼井。設東﹑西﹑南﹑北大門四﹐東﹑南﹑北小門三。邑治沙土松浮﹐不宜開塹﹐故建柵而不浚壕。先是﹐康熙五十年﹐議築石城﹐雉堞砌磚﹔經委員勘估﹐以磚石等料﹐皆取資內地﹐工力浩大﹐費無所出﹐乃止。嗣居民請仿鳳﹑諸二縣﹐築造土堡之式﹐除西面臨海不築外﹐自南下林仔﹑土墼埕﹑鬼子山﹑春牛埔﹑上帝廟坑﹑中營埔﹑萬壽寺﹑中樓仔﹑北教場﹐直至北海尾﹐將南北東三面圍築堡墻﹐約髙一丈八尺﹐上寬一丈﹐每丈用土十四方。墻頂髙三尺﹑寬一尺五寸﹐用土半方。共土十四方半。每丈八層﹐每層用茅稈艸四擔﹐共三十二擔。墻長一千七百八十丈﹐每丈約費銀六兩八錢零﹐計共需銀一萬二千二百四十六兩有奇。不果行。雍正十一年﹐上諭﹕『從前鄂彌達條奏﹕「臺灣地方僻處海中﹐向無城池﹐宜建築城垣炮臺﹐以資保障」。經大學士等議覆﹐令福建督撫妥議具奏。令據郝玉麟等奏稱﹕「臺灣建城﹐工費浩繁。臣等再四思維﹐或可因地制宜﹐先於見定城基之外﹐買備刺竹﹐栽植數層﹐根深蟠結﹐可資扞衛。再於刺竹圍內﹐建造城垣﹐工作亦易興舉」等語。朕覽郝玉麟等所奏﹐不過慮其地濱大海﹐土疏沙淤﹐工費浩繁﹐城工非易﹐故有刺竹籓籬之議。殊不知城垣之設﹐所以防外患﹔如必當建城﹐𨿽重費何惜﹖而臺灣變亂﹐率皆自內生﹐非禦外寇比﹔不但城可以不建﹐且建城實有所不可也。臺郡門戶曰鹿耳門﹐與府治近﹐號稱天險。港容三舟﹐旁皆巨石﹐峯稜如劍戟﹐舟行失尺寸﹐頃刻沈沒。內設炮臺﹐可恃以爲固﹐其法最善。從前平定鄭克塽﹑朱一貴﹐皆乘風潮﹐舟行入港﹐水髙港平﹐眾艘奔赴﹐無所阻礙。大兵一入﹐卽獲安平港之巨舟﹐賊無去路﹐而撫其府市人民。南北路商賈﹐一聞官軍至﹐絡繹捆載而來﹔相依以自保。物力旣充﹐軍气自倍。賊進不能勝﹐退無可安﹐各鳥獸散﹐終無所逃遁﹔故旬日可以坐定。向使賊眾有城可據﹐收府市人民財物以自固﹐大兵𨿽入﹐攻之不拔﹐守安平﹐曠日相持﹐克敵不易。蓋重洋形勢﹐與內地異。此卽明效大驗﹐固未可更議建制也。若謂臺灣築城﹐卽以禦臺灣外寇﹐是又不然。從前兩徵臺灣﹐皆先整兵泊舟於澎湖之南風澳﹐以候風潮之便﹐歲不過一時﹐時不過數日﹔若盜賊竊發﹐或外番窺伺﹐泊舟澎湖﹐則夕至而朝捕之。至南北二路﹐可通之地𨿽多﹐然如南路之蟯港﹐北路之八掌溪﹑海丰港﹑鹿仔港﹑大甲﹑二林﹑三林﹑中港﹑竹塹﹑蓬山﹐惟小舟可入﹐其巨港﹐大舟可入者﹐不過南路之打鼓﹑東港﹐北路之上淡水﹐其次則北路之笨港﹑咸水港﹐去府治較遠﹐縱有外寇﹐亦不取道於此。備設炮臺﹐派撥汛兵﹐朝夕巡視﹐自足以資控禦。今郝玉麟等﹐請於見定城基之外﹐栽種刺竹﹐藉爲藩籬﹔實因地制宜﹐甚有裨益。其淡水等處炮臺﹐務須建造﹐各屬並應增修﹐不可惜費省工﹐或致潦艸。應如何舉行之處﹐著郝玉麟﹑趙國麟妥協定議具奏。欽此』。續經總督郝玉麟等題準﹐臺灣府治﹐自小北門起至南水門止﹐俱屬沙土﹐堪以栽種刺竹。其西面一帶﹐逼臨海濱﹐潮汐往來﹐難以種竹﹐應建大炮臺兩座﹐設立敵臺﹑城門望樓等項。至府治西北一方﹐現有鎭營駐札營盤﹐惟東南一處﹐並未設立。議於大東門內設立營盤一處﹐小南門邊設立營盤一處﹐仍與各營盤一體圍植刺竹﹔並南路之茄藤港等處﹐建炮臺十座﹔府治西面一帶﹐炮臺空隙處所設立木柵﹐以資扞蔽。是年﹐周植刺竹﹐計一萬七千九百八十三叢。乾隆元年﹐發帑金斫石﹐築城門七座﹐建樓其上﹐護以女墻﹐每座周二十五丈﹐髙二丈八尺﹐闊六丈六尺﹐深三丈五尺。並建窩鋪十有五﹐每座髙一丈九尺﹐闊一丈四尺﹐深一丈六尺﹝臺邑分界﹐自小東門起﹐由大東門至山川臺止﹐內城門二座﹐窩鋪四座。鳳邑分界﹐自山川臺至下林仔止﹐內城門二座﹐窩鋪六座。彰邑分界﹐自下林仔至烏鬼井止﹐內城門一座。諸邑分界﹐自烏鬼井至小東門止﹐內城門二座﹐窩鋪五座。四縣各分城柵六百六十五丈五尺﹞。五年﹐總鎭何勉捐資﹐就大北門內京營盤築土堡﹐砌以磚﹐髙一丈一尺﹐周三百三十丈。

澎湖新城﹐在媽宮西金龜頭﹐僞時舊址。康熙五十七年﹐總督覺羅滿保﹑巡撫陳璸﹑布政沙木哈捐造。周圍不及里許﹐設門二﹐內無居民﹐惟營兵更番戍守。城南臨海﹐置炮位﹐以備守禦。

公署

察院署在東安坊。坐北向南﹐原鳳山縣公館舊址。雍正元年﹐建大堂﹑川堂各一座﹐左右爲滿漢察院﹑住宅各二進﹔旁列廂房各十餘間。堂前爲儀門﹐又前爲大門﹐門外木柵照墻。東西轅門兩旁鼓亭外﹐爲掛號房﹐爲官廳。乾隆元年﹐滿察院白起圖辟左旁曠地爲射圃﹐構亭三十間。五年﹐漢察院楊開鼎辟右旁曠地爲射圃﹐構亭未就﹔十六年﹐漢察院錢琦成之。

巡道署在西定坊。坐東向西﹐凡三座﹐每座三進﹔由大門儀門入而廳事﹐顏曰「敬事堂」。堂之右爲齋閣﹐爲住宅。堂左則掾吏處之。堂下左右廨捨﹐輿隸居之。大門內﹐左爲福徳祠﹐右有官廳。其外爲照墻﹐爲鼓亭﹐爲轅門。照墻外爲巡捕廳。署後有斐亭﹑澄臺諸勝﹝見「古蹟志」﹞。署東南隅﹐有關帝廟﹑觀音堂﹑魁星堂﹝見「祠宇志」﹞。雍正十二年﹐巡道張嗣昌添建官廳。乾隆五年﹐巡道劉良璧建丰亭於署後東南隅。又澄臺側有天后廟﹕雍正三年﹐巡道吳昌祚建﹔乾隆十年﹐巡道莊年修。

府署在東安坊﹐南向。舊系僞宅﹐兩座毗連。後左畔一署傾圯﹐惟存右署﹐規制稍隘。雍正七年﹐知府倪象愷拓左畔基址﹐重建大堂﹑川堂二堂﹐東西齋閣﹑廂房﹑大門﹑儀門悉具。大門之內﹐左爲土地祠﹐右爲官廳。大堂下兩旁爲六房﹐其外環以木柵﹐前列照墻。貢生黃國英董其事﹐五十餘日落成。總督劉世明給匾曰「懷堂」。雍正九年﹐知府王士任捐建三堂一座﹐又置四層住屋一所﹐爲東寧新署。

海防廳署一在西定坊﹐西向﹔一在鹿耳門﹐雍正八年奉文移駐。

澎湖廳署在大山嶼文澳。原巡檢舊署。

教授署在府儒學明倫堂後。建修年月﹑姓氏﹐詳學校志。

訓導署原在明倫堂左﹐乾隆十五年重修。學宮移建於奎光閣後。詳學校志。

經廳署在府署東南﹐南向。

縣署在鎭北坊﹐西向。原在東安坊﹐僞時舊宅。前爲大堂﹐後爲川堂﹐又後爲齋閣﹐爲住宅。儀門外﹐左爲土地祠﹐右爲獄。康熙四十八年﹐知縣張宏立旌善﹑申明二亭於大門外左右。雍正八年﹐知縣冷岐暉重修縣署。乾隆五年﹐知縣朱嶽楷建六房﹔今悉攺爲海東書院。乾隆十五年﹐知府方邦基﹑知縣魯鼎梅移建。經始於春正月辛未﹐落成於夏四月甲午。中爲新民堂。堂下左右六房﹐書吏處之。儀門左爲土地祠﹐右爲獄。大門左右﹐隸役處之。前爲照墻﹐堂後爲愛堂又後爲齋閣﹐兩翼夾以廂房。其左爲射圃﹐築亭曰潤余﹝巡臺禦史書昌錢琦題﹞。右爲庖廩亭。左建天后廟﹐旁有更房﹝更夫值宿於天后廟﹐爲瀆褻﹐因創更房於其左。董事幕友盧璣﹐閩縣人﹞。

詳文

臺灣縣署開辟之初﹐創制規模甚爲湫隘。第從前各令尙得安然無事﹐迨乾隆元﹑二年間﹐縣署之右建城守營﹐縣治之前建鎭標右營﹐操演之聲逼迫不寧。宰斯邑者﹐非遽歿於任所﹐卽病劇而去官。經十有餘載﹐實授縣令七人﹐無一秩滿者。羣指此署爲不祥矣。𨿽風水之說﹐不可盡信﹔但旣歷有凶徵﹐難免視爲畏途。且印官屢易﹐地方政務日以廢弛﹐似應擇吉而遷﹐俾該令安心蒞事﹐庶爲有益。卑署府抵任以來﹐卽有意遷建﹔緣值正署疊更﹐未遑區畫。玆魯令蒞任伊始﹐因共爲相度﹐郡城西南隅紅毛樓右有吉壤﹐系屬官地﹐可爲署基。隨約估營建之費﹐除舊署堂宇磚瓦木植堪以拆卸移用者﹐僅十之二﹑三﹔臺地工料﹐數倍於內地﹐創建約需二千五﹑六百金。

當此公費無出之時﹐安敢冒昧具詳。卑署府諏之紳士﹐議籌勸捐﹐卽有素封之拔貢生張方陞﹑貢生王克褒﹐以館餬口之生員龔臣等願爲首事﹐廣諭捐輸。卑署府遂倡捐銀百兩﹐於九月二十四日先付首事之人﹐賫交臺灣縣收貯外﹐其紳士願捐者﹐聽其多寡﹐自二﹑三十金至百金不等﹐並不稍爲勉彊﹐約可捐銀二千兩。卽令首事購料督工﹑建造完竣﹐如有不敷﹐再飭魯令自行設措。可以不費公帑﹐而縣署去凶就吉﹐俾縣令之身心旣安﹐庶能盡力辦事﹐官民均有裨益。所有勸捐簿引合並錄呈﹐等由。奉撫院潘批﹕據稟﹐臺令公廨逼近營署﹐操演不寧﹐以致數年內外歷更七令﹐今擬另遷善地﹐該守倡捐起建。風水之說﹐𨿽不可信﹐第印官屢易﹐地方安望整頓﹖該守序引所云「心安而後事治」﹐實屬有見。紅毛樓旣有吉地﹐如稟攺遷﹐仍飭魯令董率襄事紳士﹐妥協營辦﹐聽其自願捐助﹐毋得稍爲勉彊。工竣之日﹐飭將急公之紳士﹐分別開報﹐以憑酌行獎勵﹐仍候署督部堂批示繳。

十七年五月﹐本府陳行知蒙布政使司顧﹐奉總督部堂喀﹑署撫都院將軍新批﹕本司詳查得臺灣縣署﹐建自開辟之初﹐迨乾隆元﹑二年間﹐縣治之右建城守營﹐縣治之前又建鎭標右營﹐操演聲震﹐不能相安。十有餘載﹐縣令共計七人﹐從無滿任。經臺灣府縣相度吉壤﹐擬請遷建於紅毛樓地方。時有拔貢生張方陞等踴躍樂輸﹐該府陳守倡捐銀百兩﹔於是紳士開風慕義﹐捐助有差﹔俱交首事督工營建﹐業經竣工搬移。原有舊署﹐經董事召匠修葺﹐攺爲書院。先據臺灣府縣具文通詳請獎﹐奉前憲批司查議﹐隨卽轉行查議去後﹐玆據該府縣議詳前來。本司覆查﹐該縣衙署﹐旣經紳士商民踴躍樂捐﹐誠爲急公﹐殊堪嘉尙。所有貢生王克褒﹑職監李朝璽二名﹐捐銀多至五百兩﹐應如縣府所請﹐仰邀憲臺會同督憲聯銜賜給匾音。其捐銀一百兩以上之貢生施國義﹑生員黃得福二名﹐本司會同臬司臺灣道聯銜給匾。捐銀八十八兩至六十兩之紳衿貢監陳奇烈﹑施土齡﹑施士膺﹑張方陞﹑蔡培﹑翁錫福﹑陳世濟﹑陳日隆﹑黃兆茂﹑曾鴻翁﹑李奕﹑吳廷俊﹑薛登逵﹑侯世輝﹑蔣士賢﹑洪國昌等十六名﹐應令臺灣府給匾。五十兩至三十兩之紳衿貢監劉振揩﹑蘇孟徳﹑鄭應捷﹑張達京﹑蔡振朝﹑鄭興義﹑陳廷對﹑王正祥﹑吳莊敬﹑陳時中﹑陳廷藩﹑潘長盈﹑徐寧盛﹑楊連﹑韓仕傑﹑方策﹑劉元偉﹑洪壯猷﹑翁昌齡﹑陳國瑤﹑施士鉉﹑黃奇元﹑吳啟沃﹑張義源﹑徐起長﹑吳淸﹑陳連榜﹑陳河瑞﹑髙肇輝﹑鄭宗瀚﹑郭世標﹑郭世髙﹑徐芳梅﹑章振甲﹑徳源行﹑蔡永利﹑新泉源等三十七名﹐應令該縣給匾。均給匾音﹐聽本家自行制掛。其捐銀二十四兩至十兩以上之紳衿貢監吳文漢等六十一名﹐及捐十兩以下之黃六吉等三百四十九名﹐應如縣擬﹐分別制匾立榜﹐開列姓名﹑銀數﹐懸掛豎立書院﹐以示獎勵等由。奉批如詳﹐分別獎勵。

知府方邦基跋

邑舊署湫隘﹐余謀所以更張之。邑紳士慕義恐後﹐不日落成﹐可謂能愛其上矣。繼自今登斯堂者﹐其庶心曠神怡矣乎﹗維兩岐偕樂之仁﹐佩一範先憂之義﹐所以竭愛士愛民之心﹐亦以勿負我士民之愛也。因以名之﹐並跋以勗。﹞

丞署在羅漢門。原在府署之東﹐雍正九年移駐。

教諭署在縣儒學明倫堂後﹝建修年月﹑姓氏﹐詳「學校志」﹞。

訓導署原在明倫堂左﹐乾隆十五年移建於崇聖祠後﹝詳「學校志」﹞。

新港巡檢司署在府署東﹐卽縣丞舊署。

典史署在縣署之右。

——以上文職公署。

總鎭署在鎭北坊。坐東北﹐向西南。由大門入儀門﹑大堂﹑二堂﹑西廊廂房。東爲花廳﹐又東爲箭道﹐有箭亭。大門外﹐柵欄﹑轅門﹑鼓亭俱備。

中營遊擊署﹐在永康裏﹔中軍守備署﹐在遊擊署右。

左營遊擊署﹐在鎭北坊﹔中軍守備署﹐在鎭北坊。

右營遊擊署﹐在東安坊﹔中軍守備署﹐在東門內。乾隆元年新建。

城守營參府署在北門內。

水師協鎭署在安平鎭﹐東南向。頭門內大堂﹑二堂﹐門外鼓亭﹑轅門俱備。乾隆五年﹐協鎭王淸捐資建右畔花廳一座。七年﹐協鎭林榮茂捐資攺爲二座。

中營遊擊署﹐在安平鎭﹔中軍守備署﹐在本營內。

左營遊擊署﹐在安平鎭﹔中軍守備署﹐在本營內。

右營遊擊署﹐在安平鎭﹔中軍守備署﹐在安平鎭。

澎湖協鎭署在大山嶼媽宮西。康熙二十六年﹐副將詹六奇建。

左營遊擊署﹐在媽宮東﹔中軍守修署﹐在遊擊署東。

右營遊擊署﹐在媽宮後﹔中軍守備署﹐在媽宮東。

——以上武職公署。

公館

接官亭在西門外風神廟前。

鳳山縣公館在寧南坊﹝原址在東安坊。雍正元年攺建爲察院署﹐因移於此﹞。

諸羅縣公館在東安坊。

彰化縣公館在鎭北坊。

各縣佐雜公館在東安坊﹝原爲正音書院﹐雍正七年買置﹐後廢。故經承之子猾吏余廷仁竊卷中契約謀占﹔乾隆十五年﹐知縣魯鼎梅查逐之﹔十七年﹐各縣佐雜鳩資葺爲公館﹞。

倉庫

府庫在府署右。

府倉二所﹐計共一百一十三間﹕一在鎭北坊縣署左右﹐計七十六間﹔一在東安坊海東書院左﹐計三十七間。

縣倉四所﹐計共七十六間﹕一在海東書院左﹐計五十七間﹔一在書院右﹐計一十四間﹔一在安平鎭﹐計二間﹔一在羅漢門﹐計三間。

澎湖廳倉在媽宮澳。計一十二間。

社倉在鎭北坊。計四間。康熙五十年﹐巡道陳璸建﹝石鐫社倉字有詩云﹕聊爲吾民畱飯碗﹐豈無來者續心燈﹞。乾隆十五年﹐知縣魯鼎梅攺建縣署於此﹐撥出縣倉四間﹐以貯社榖。又社倉二所﹕一在大傑巓社﹔一在新港社。

﹝附﹞鳳山縣倉﹐在東安坊﹑錢局﹑大埔﹑安平鎭﹐凡四所。諸羅縣倉在東安坊。

郵傳

府前鋪南抵南路鋪一十五里﹐北抵北路鋪二十里。

南路鋪北抵府前鋪一十五里﹐南抵鳳山縣界二贊行溪鋪二十里。

北路鋪南抵府前鋪二十里﹐北抵新港鋪二十里。

新港鋪南抵北路鋪二十里﹐北抵諸羅縣界目加澑灣鋪二十里。

橋渡

鎭渡在西門外。距安平鎭水程七里。往來繹絡﹐因風順逆爲遲速。紅毛及僞時古渡﹐自大井頭登舟﹐今塡海成陸﹐市肆喧闐﹐移於此。渡頭水淺潮落﹐必以牛車接載﹐潮漲﹐則易小艇可抵岸。

巡道髙拱幹詩

日腳紅夷壘﹐煙中喚渡聲﹔一釣新月淺﹐幾幅淡帆輕。岸闊天遲暝﹐風微浪不生。漁樵爭去路﹐總是書圖情。

海防同知孫元衡詩

異國春回問鹿亹﹐風微浪靜愛朝暾。云屏列翠飛孤鳳﹐煙鏡浮花漾七鯤。古堠初依新樹色﹐靈槎遠赴碧天垠。未知鐵騎戈船在﹐落落■﹝哭﹐瓜代犬﹞寮水面村。

七里風濤萬壘愁﹐歸來不道小瀛洲。流云過影身搖動﹐空宇無聲耳喞啾。飄泊樽疊三峽夜﹐黃昏枕簞九嶷秋。自量終是塵凡客﹐海月應難掛席求。

舉人陳輝詩

碧流春色海天寬﹐島嶼蒼茫雨後看﹕半棹斜翻云影碎﹐片帆遙送浪花殘﹔沙浮曲岸漁人宅﹐樹隱孤村戰將壇。曾是昔年歌舞地﹐空城寂寂暮煙寒。

安瀾橋在鎭渡頭。架木爲之﹐翼以扶欄﹐下通丹楫。康熙五十九年﹐知府王珍重建﹐董事經歷王士勷。

太平橋﹑永安橋俱在西定枋水仙宮後。

恩赦橋在西定枋。雍正間﹐拔貢生施世榜建。

磚仔橋在西定枋。紅毛時用厚磚和蜃灰砌成﹐其堅如石。洪水沖塌﹐舊蹟猶存。

大枋橋在東安枋嶺後通衢﹐往來之衝。僞時建。康熙二十三年﹐知府蔣毓英修。三十三年﹐知府吳國柱重修。乾隆十年﹐海防同知方邦基重建。架木爲梁﹐鋪以大枋﹐故名。

樂安橋在東安坊。康熙三十七年﹐知縣盧承徳建﹐今圯。

縣口橋在束安坊鎭標右營南舊縣署之前。

徳慶橋在東安坊坑仔底。乾隆十六年﹐知縣魯鼎梅重建。

福安橋在寧南坊馬兵營。

新橋在鎭北坊縣署之右。

濟津橋在鎭北坊。康熙五十八年﹐總鎭歐陽凱建。乾隆十六年﹐庠生陳廷藩修。

水仔尾橋在鎭北坊。

大橋頭橋在小南門外。南路往來路頭﹐今圯。

柴頭港橋在小北門外。

大橋在小北門外。北路往來路頭﹐紅毛所造﹐蹟尙存。

小橋在大橋之北。今爲洪水沖壞。

蓬溪橋在大東門外永康裏。中路往來路頭。潦水沖成坑塹﹐行者苦之。乾隆十六年﹐鄕賓方邦助偕其侄國良捐資建造。下砌以磚﹐上覆以土﹐輿徒咸稱便焉﹝董事庠生鄭鳳起﹞。

烏鬼橋在永康裏。紅毛時烏鬼所築﹝烏鬼﹐番國名﹐紅毛奴也﹞。後圯﹐裏眾重建。

鯽仔潭橋在永康裏蔦松嵌下。乾隆十六年﹐職監侯世光建。砌磚爲礅﹐固以蜃灰。髙丈三尺。釃水三道﹐相距各丈六尺。架木鋪板其上﹐可容兩車。旁翼扶欄。東西累土成堤﹐寬與橋稱﹐計長百二十餘丈。共費白金四百六十兩。

斗米橋在廣儲裏西保﹐今圯。

馬鞍橋在新北裏新港。架木所爲﹐形如馬鞍﹐故名。康熙五十五年﹐裏眾重建。

二贊行橋在文賢裏﹝橋南爲鳳山界﹞。康熙三十一年﹐南路參將吳三錫修﹐後壞。春冬之間﹐裏眾架巨竹﹐藉艸覆土﹐可通車馬。夏秋水漲﹐則濟以舟。今設小艇﹐系藤於兩岸﹐往來之人﹐自扯以渡。

陳輝詩

竹橋雙渡漲西流﹐艸綠寒煙拂岸頭﹔馬足欲前還又卻﹐數灣春水冷於秋。

塭岸渡在武定裏洲仔尾。以小艇濟。

岡山溪渡在崇徳裏。以竹筏濟。

坊表

貞烈坊一在鎭北坊﹔僞時爲謝燦妻鄭氏建。一在十字街﹔康熙六十一年建﹐旌表儒士陳越琪未婚妻黃氏。一在大南門內﹔乾隆十年建﹐旌表張金生妻蔡氏。一在東安坊﹔乾隆十三年﹐爲呂氏女建。

節孝坊一在上橫街﹔乾隆十一年建﹐旌表侯孟富妻劉氏曁男瑞珍﹑女林妙﹑妻侯氏。一在大南門外﹔乾隆十一年建﹐旌表庠生李時燦妻黃氏。

卹政

養濟院在鎭北坊。康熙二十三年﹐知縣沈朝聘建。

普濟堂在邑城隍廟側﹐計二十間。乾隆十二年建。有贍園二十五甲六分零。又租銀一兩六錢。設誠而致行之﹐蓋四方之旅﹐無死於道路者。

巡臺禦史六十七﹑範咸同序

自昔有虞氏重養老之典﹐而西伯發政施仁﹐此鰥寡孤獨爲先務﹔蓋深念窮而無告之民﹐爲惠鮮懷保者所尢宜加意也。國家气運昌隆﹐教養備舉。以我皇上仁心仁政﹐繼五朝之積累﹐普四海之恩膏﹐固已舉斯世之民﹐莫不措諸衽席。惟是臺郡僻在海隅﹐地本殷富﹐是以卹民之典﹐間有所缺。比年戶口旣盛﹐而土不加辟﹔內地流民曰聚。本院檢閱四縣文移﹐窮黎以貧病轉溝壑者﹐不一而足﹔用是惻然心傷﹐與諸官寮熟籌。念國家令典﹐凡直省州縣﹐各設有普濟堂﹐安集流移﹐立法至善。東瀛一方﹐是典獨闕﹐所宜急爲舉行者。同城文武諸公﹐悉以爲然。餘二人首先捐俸﹐今擇地創建有日。但事須集腋而後成﹐政必圖久方可繼。是舉也﹐近則物料有需﹐工匠有費﹔遠則計日授糧﹐按月給發﹔其疾病﹑醫藥﹑死亡賑卹之資﹐皆當一一籌及。苟非合貲共襄﹐曷克有濟﹖且夫臺之俗﹐貧難相卹﹐有無相濟﹐風土之善﹐載在郡誌。臺之紳士﹐趨善急公﹐固無俟餘二人之言也。爰道餘二人補偏救獘之心﹐以爲奉使職者分宜如是﹔彼人都士﹐要當共悉斯意耳。

義塚一在大南門外魁斗山。俗呼鬼子山﹐歷年久遠﹐邱墓累塞。一在新昌裏﹝與魁鬥山毗連﹞。康熙五十九年﹐監生陳士俊捐置園地數甲。一在水蛙潭。東至丁家竹圍車路﹐西至張家竹圍車路南北俱至沙侖。乾隆十七年﹐知縣魯鼎梅捐銀四十大員﹐買置園地計八分。葬積年寄頓南壇﹝卽大眾壇﹞棺骸二百八十具。照各原題裏居姓名﹐勒石墳前﹐以便親屬識認。其無名氏者﹐爲同歸所埋之。而蒿目枯骸﹐得遂安土矣。一在北壇前﹝卽厲壇前﹞。乾隆十七年﹐知縣魯鼎梅葬積年寄頓棺骸一百六十具於此。仍各勒石﹐識其裏居名氏。無可考者﹐別爲同歸所。一在海會寺前。乾隆十七年﹐知縣魯鼎梅買民地﹐葬積年寄頓棺骸一百八十餘具﹐並勒石。

﹝附﹞鳳山縣養濟院﹐在土墼埕保。康熙二十三年﹐鳳山縣知縣楊芳聲建。諸羅縣養濟院﹐在鎭北坊觀音宮邊。康熙二十三年﹐諸羅縣知縣季麒光建。鳳山縣義塚﹐在魁鬥山後。

論曰「春秋」之義﹐凡有興作必書﹐重用民力也。今一切建置﹐經費所需﹐咸取給公帑﹔而臺邑士民﹐每多急公尙義之舉﹐𨿽累千緡﹐未或吝焉。顧其旣也﹐或且傳捨視之﹐不甚惜。夫建自上者﹐固體統之攸關﹔募自下者﹐亦物力之所萃。創始維艱﹐觀成匪易。有其舉之﹐胡可廢耶﹖匯列而詳載焉﹐正使石泐金銷﹐勤勞如見云爾。

●重修臺灣縣誌卷四

賦役志

戶役田賦土貢雜餉經費耗羨

十閩山海阻深﹐阪隰磽瘠﹐惟臺灣號稱沃衍。顧附郭之邑﹐提封不能百里﹐耕漁商販之所走集。昔患土滿﹐今患人滿矣。朝廷惠養黎元﹐滋生者丁不重科﹐新墾者賦比輕則﹐土貢之供甚微。𨿽水陸有餉﹐耗羨有徵﹐而經費所出﹐養廉所資﹐歲入不敷﹔至軍需錢糧十數萬﹐悉仰給於內郡。統計全臺秷稭﹐曾無粒補天庾。易曰﹕『損上益下﹐民說旡疆』。又曰﹕『利用爲大作』。蓋言報也。條分詳載﹐俾鼓舞奉公者知所勸。志賦役。

戶役

田賦

土貢

雜餉

經費

耗羨

戶役

原額﹕民戶七千八百四十六﹐丁九千一百二十五﹝內澎湖民丁五百四十六﹞。

康熙三十年編審﹕增出民丁四百四十一。

三十五年編審﹕增出民丁一百八十。

四十年編審﹕增出民丁一百三十九。

四十五年編審﹕增出民丁三百零二。

五十年編審﹕增出民丁一百零三。

康熙五十二年恩詔﹕以五十年丁冊定爲常額﹐嗣後編審增出民丁﹐另造爲盛世滋生戶口﹐永不加賦。

雍正五年﹐撥歸澎糧廳管徵民丁六百七十二。又撥歸鳳山縣民戶一百一十九﹐丁一百一十九。

九年﹐收入鳳山縣撥歸民戶八百九十七﹐民丁八百九十七。又收入諸羅縣撥歸民丁三百四十二。

乾隆二年﹐續收諸羅縣撥歸民丁一百二十七。

實在民戶八千六百二十四﹐額徵民丁一萬八百六十五。康熙二十三年﹐題準每丁徵銀四錢七分六釐。雍正十三年以前﹐民丁一萬七百三十八﹐共徵銀五千一百一十一兩二錢八分八釐。乾隆元年﹐上諭﹕『朕愛養元元﹐凡內地百姓﹐與海外番民﹐皆一視同仁﹐輕徭薄賦﹐使之各得其所。聞福建臺灣丁銀一項﹐每丁徵銀四錢七分零﹐再加火耗﹐則至五錢有零矣。查內地每丁徵銀一錢至二錢﹑三錢不等﹐而臺灣加倍有餘﹐民間未免竭蹶。著將臺灣四縣丁銀﹐悉照內地之例﹐酌中減則﹐每丁徵銀二錢﹐以紓民力。從乾隆元年爲始﹐永著爲例』。共額徵銀二千一百七十三兩。

乾隆十二年﹐奉文將通郡丁銀﹐勻配通郡田園徵輸。臺邑舊額田園﹐共一萬一千九百八甲一分五釐四毫零﹔每一甲折一十一畝﹐共折田園一十三萬九百八十九畝六分九釐六毫零。新墾化甲爲畝田園﹐共二百四甲四分七釐一毫零﹔每一甲折一十一畝﹐共折田園二千二百四十九畝一分八釐九毫零。又新墾照同安則例田園六百六十九畝五分一釐一毫零。通計新舊額徵田園一十三萬三千九百八畝三分九釐八毫零。每畝上則田勻丁銀四釐一毫八絲六忽﹐中則田勻丁銀四釐三毫八絲一忽﹐下則田勻丁銀四釐六毫三絲九忽。每畝上則園勻丁銀四釐九毫二絲九忽﹐中則園勻丁銀五釐二毫五絲七忽﹐下則園勻丁銀五釐六毫三絲三忽。新墾化甲爲畝並照同安則例下則田每畝勻丁銀七釐一毫六絲九忽﹐園每畝勻丁銀八釐六毫三絲九忽零。共徵勻丁銀六百九十二兩二錢七分二釐五毫三絲五微九纖四沙三塵四埃三秒﹝每兩加耗銀七分﹐並封平余銀二分﹐共九分。別見「耗羨」條﹞。

盛世滋生戶口﹝附﹞

康熙五十五年至乾隆十六年﹝八次編審﹞計滋生民丁六百九十一﹐永不加賦。

大傑巓番社﹝年徵餉銀一百九十兩五錢一分二釐。雍正三年﹐諸羅縣撥歸邑轄﹞﹐番丁一百二十﹝乾隆二年﹐攺照民丁例﹐每丁徵銀二錢﹞﹐共徵銀二十四兩。

卓猴番社﹝年徵餉銀六十三兩。雍正九年﹐諸羅縣撥歸邑轄﹞﹐番丁七十﹝乾隆二年攺照民丁例﹞﹐共徵銀一十四兩。

新港番社﹝年徵餉銀三百九十五兩四錢五分六釐。雍正九年﹐諸羅縣撥歸邑轄﹞﹐番丁一百七十五﹝乾隆二年﹐攺照民丁例﹞﹐共徵銀三十五兩。

通計三社番丁三百六十五﹐額徵餉銀七十三兩﹝每兩加耗銀七分﹐並封平余銀二分﹐共銀九分。別見「耗羨」條﹞。

乾隆二年﹐上諭『聞臺地番黎﹐大小計九十六社﹐有每年輸納之項﹐名曰番餉。按丁徵收﹐有多至二兩﹑一兩有餘及五﹑六錢不等者。朕思民番皆吾赤子﹐原無岐視﹐所輸番餉﹐卽百姓之丁銀也。著照民丁之例﹐每丁徵銀二錢﹐其餘悉行裁減。該督撫可轉飭地方官出示曉諭﹐實力奉行﹐務令番民均沾實惠。又聞澎糧廳﹑淡防廳均有額編人丁﹐每丁徵銀四錢七分有零﹔從前未曾裁減﹐亦著照臺灣四縣之例行』。

田賦

原額﹕田園八千五百六十一甲八分二釐零。﹝按內地田園論畝﹐二百四十弓爲一畝﹐六尺爲一弓。臺郡田園論甲﹐每甲東西南北各二十五戈﹐每戈長一丈二尺五寸。計一甲約內地十一畝三分一釐零。雍正九年﹐題準自七年以後﹐新墾田園援照同安下沙則例﹐化甲爲畝﹐每一甲折一十一畝。詳見下﹞內﹕田三千八百八十五甲六分四釐四毫零﹝內﹕上則八百五十七甲二分一釐七毫零﹐每甲徵榖八石八斗﹐中則七百八十七甲五分九釐三毫零﹐每甲徵榖七石四斗﹔下則二千二百四十甲八分三釐三毫零﹐每甲徵榖五石五斗﹐園四千六百七十六甲一分七釐八毫零﹝內﹕上則二百五甲三分五釐二毫零﹐每甲徵榖五石﹔中則一千三百六十七甲八分二釐八毫零﹐每甲徵榖四石﹔下則三千一百二甲九分九釐七毫零﹐每甲徵榖二石四斗﹞﹐共該徵榖三萬九千六百四十一石五斗五陞七合八勺零。

新墾並鳳諸二邑割歸田園﹐共四千三百一十三甲七分一釐零。內﹕

康熙二十四年新墾﹝凡募墾﹑報墾﹑勸墾田園﹐俱於次年起科﹐惟裏民自實者﹐遵照部文卽於自實之年起科﹞田園四百一十八甲二分一釐四毫零﹝內﹕上則田一百一甲五分四釐五毫﹐中則田一百二十二甲三分六釐﹐下則田一百一十四甲七分六釐四毫。上則園一十九甲六分三釐﹐中則園二十五甲三分﹐下則園三十四甲六分一釐五毫零。徵榖例俱同前﹞。

二十五年募墾田園一百一十六甲三分八釐五毫零﹝內﹕上則田三分三釐五毫﹐中則田二甲五分一釐五毫零﹐下則田一十二甲四分八釐一毫零。上則園一甲五分九毫零﹐中則園一十四甲九分四毫零﹐下則園八十四甲六分二釐零﹞。

二十七年募墾田園三百三十二甲四釐九毫零﹝內﹕中則田三甲八釐二毫零﹐下則田三十三甲九分五釐六毫零。上則園三甲七分二釐零﹐中則園三十六甲四分八釐﹐下則園二百五十四甲八分一釐一毫零﹞。

二十八年募墾田園九十九甲九分五釐一毫零﹝內﹕上則田一分五釐﹐中則田二甲四分﹐下則田二十四甲三分九釐一毫零。中則園一十三甲五分五釐七毫﹐下則園五十六甲四分三釐三毫﹞。

二十九年募墾田園二百一十一甲八分三釐九毫零﹝內﹕中則田六分三釐零﹐下則田一十一甲六分五釐五毫零。上則園七分﹐中則園一十六甲五分七釐九毫﹐下則園一百八十二甲二分七釐四毫零﹞。

三十年募墾田園八十七甲八分三釐一毫零﹝內﹕上則田五分一釐﹐中則田八分四釐四毫零﹐下則田四甲二分五釐七毫零。上則園三甲八分﹐中則園一十甲九分一釐三毫零﹐下則園六十七甲五分五毫零﹞。

三十一年募墾田園一百九十甲一分三釐三毫零﹝內﹕中則田二分四釐六毫﹐下則田五甲一釐一毫零。中則園四甲四分一釐﹐下則園一百八十甲四分六釐五毫零﹞。

三十二年裏民自實二十九﹑三十兩年新墾田園三百三甲三分四釐一毫零﹝內﹕下則田一十甲五分。中則園二十五甲六分五釐四毫零﹐下則園二百六十六甲九分八釐六毫零﹞。

三十二年報墾田園二十六甲三分二釐零﹝內﹕下則田一甲二分五釐。下則園二十五甲五釐二毫零﹞。

三十五年報墾田園三十三甲七分一釐﹝內﹕下則田九甲九分二釐。下則園二十三甲七分九釐﹞。

三十六年報墾田園一百四甲一分六釐二毫﹝內﹕下則田八甲九分三釐。中則園二分﹐下則園九十五甲三釐二毫﹞。

三十九年報墾田園一十一甲一分四釐﹝內﹕下則田三分。下則園一十甲八分四釐﹞。

四十年報墾田園九甲九分六釐﹝內﹕下則田二分。下則園九甲七分六釐﹞。

四十一年勸墾田園一十三甲七分﹝內﹕下則田二分。中則園二甲﹐下則園一十一甲五分﹞。

四十五年報墾田園七甲六分﹝內﹕下則田一甲七分。下則園五甲九分﹞。

四十六年報墾下則園三甲五分五釐。

四十七年勸墾下則園二十八甲八分九毫零。

四十八年勸墾下則園一甲一分三釐。

五十一年勸墾下則園一甲五分。

雍正三年羅漢門撥歸邑轄下則園七甲﹝以上徵榖例俱同前﹞。

六年首墾報明於七年入額田園一百六甲三分一釐九毫零﹐俱下則。

雍正九年﹐戶部議準臺屬報墾田園攺則徵收銀米。先據總督劉世明﹐以﹕『臺屬田園舊例﹐按甲徵粟﹐比內地科則較重﹐請照內地同安縣地畝官﹑民﹑鹽等則之例﹐按畝徵收。以每甲化爲一十一畝﹐分別上﹑中﹑下之差。將上田照同安民米例﹐每畝徵銀八分五釐三毫四絲﹐秋米六合九抄五撮。中田照同安鹽米例﹐每畝徵銀六分五釐八毫八絲四忽﹐秋米三合八抄七撮。下田照同安官米例﹐每畝徵銀五分七釐五毫五絲﹐不徵秋米。上園照中田例。中園照下田例。下園照鹽米不徵鹽折例﹐每畝徵銀五分六釐一毫八絲﹐不徵秋米。所有新陞田園﹐已經徵粟者﹐仍照徵本色。其雍正七年陞科以後續墾未經匯題﹐及將來新墾田園﹐統以此案題定﹐永爲報墾之準則』具題。當經臣部核算科則﹐臺地田園﹐卽如上田每甲徵粟八石八斗﹐今一甲化爲一十一畝﹐只僅徵銀九錢三分有奇﹐徵米六陞六合有零。是按畝所徵銀米﹐較之按甲所徵粟石﹐不及十分之三。又稱從前陞科田園﹐仍照舊按甲徵粟。是新墾者固所樂從﹐而舊墾之民﹐不無偏枯。但該督旣稱臺屬各業戶咸稱﹐舊額田園不敢並懇攺則﹐致虧額賦﹐情願照舊輸納﹐俟陸續報墾足敷額數﹐另請攺則。其雍正七年報墾及以後續墾田園﹐先懇攺照同安則例徵糧。應如所請。臺屬報墾田園及自首陞科者﹐俱以雍正七年爲始﹐化甲爲畝﹐照同安例分別上﹑中﹑下徵收銀米。至攺則田園﹐亦如所請﹐照臺例將每畝所徵錢糧統照三錢六分折粟一石核算﹐徵輸其本色。米石照一米二榖之例﹐折粟徵貯可也。奉旨﹕依議。

乾隆元年﹐上諭﹕『臺灣自雍正七年以後陞墾田園﹐欽奉皇考諭旨照同安則例陞科後﹐經部議以同安科則過輕﹐應將臺地新墾之田園﹐按照臺灣舊額輸納。朕念臺民遠隔海洋﹐應加薄賦之恩﹐以昭優卹。除從前開墾田園﹐照依舊額﹑毋庸減則外﹐其雍正七年以後報墾之地﹐仍遵雍正九年奉旨之案辦理。其已照同安下則徵收者﹐亦不必再議加賦。至嗣後墾辟田園﹐令地方官確勘肥瘠﹐酌量實在科則﹐照同安則例分別上﹑中﹑下定額徵收﹐俾臺民輸納寬舒﹐以昭朕加惠邊方之至意。欽此』。攺照同安則例﹐每徵銀三錢六分﹐折徵榖一石﹐並秋米一米徵二榖等合計﹐上田每甲應徵榖二石七斗四陞有奇﹐中田每申應徵榖二石八陞有奇﹐下田每甲應徵榖一石七斗五陞有奇﹔上園照中田﹐中園照下田﹐下園每甲應徵榖一石七斗一陞有奇﹐照下田少差。

七年裏民自實新墾田園六十四甲二分八釐五毫零。﹝內﹕下則田三甲八分。下則園六十甲四分八釐五毫﹞。

八年報墾新陞田園四十七甲六分三釐八毫零﹝內﹕下則田二十八甲三分五釐二毫零。下則園一十九甲二分八釐六毫零。以上俱照攺則折徵﹞。

九年鳳邑割歸額徵田園七百八十四甲七分六釐六毫零﹝內﹕上則田五十三甲八分三毫零﹐中則田三十二甲六分四毫零﹐下則田八十甲七釐五毫零。上則園六十甲六分四釐五毫零﹐中則園六十四甲六分三釐六毫零﹐下則園四百九十甲五分五釐二毫零。俱徵榖舊額。又新墾下則園二甲四分四釐七毫零﹐系折徵﹞。

九年諸邑割歸額徵田園一千二百四十二甲四分五釐七毫零﹝內﹕中則田二百五十六甲一分五釐八毫零﹐下則田一十五甲九分二釐零。上則園三百四甲二分三釐六毫零﹐中則園九十甲七分九釐一毫零﹐下則園五百六十六甲五分八釐六毫零。俱徵榖舊額。又新墾下則園八甲七分六釐四毫零﹐系折徵﹞。

十一年新報開墾﹑應於十年起科折徵下則田二甲七分五釐六毫零。

十二年續報開墾折徵下則園七甲三分﹝是年錢糧奉旨豁免﹐於次年起科﹞。

十三年報墾下則旱田一十九甲二分九釐一毫零﹐下則旱園三十一甲五分一釐六毫零﹝遵旨定例﹐旱田﹑旱園以十年陞科﹐應於乾隆九年起科折徵﹐同下則田園﹞。

乾隆十二年裏民自實新墾折徵下則田二甲九釐二毫零。

以上自康熙二十四年起至此﹐新墾並割歸田園共四千三百一十三甲七分一釐零。內﹕田一千六十九甲七分七釐零﹝內﹕上則一百五十六甲二分六釐零﹐中則四百二十甲八分四釐零﹐下則四百九十二甲五分七釐零﹞﹐園三千二百四十三甲九分三釐零﹝內﹕上則三百九十四甲一分四釐零﹐中則三百五甲六分二釐零﹐下則二千五百四十四甲七釐零﹞。共該徵榖一萬五千八百二十六石三斗七陞零。

通計舊額並新墾割歸田園一萬二千八百七十五甲五分三釐零。

豁免並撥歸鳳山縣管轄田園六百六十九甲七分五釐零。內﹕

雍正五年﹐豁免康熙六十一年水沖沙壓田園三百二十二甲七分七釐六毫零﹝內上﹑中﹑下則不等﹞。

八年﹐豁免崩陷田園五十五甲三分九釐五毫零﹝內上﹑中﹑下則不等﹐俱舊額﹞。

九年﹐撥歸鳳山縣管轄田園七十八甲三分一釐二毫零﹝內﹕中則田三甲六分六釐五毫零﹐下則田一十九甲六分四釐八毫零。下則園四十三甲七分九釐八毫零。另新墾下則園一十一甲二分﹞。

乾隆二年﹐豁免崩陷田園一百二十一甲八分二釐二毫零﹝內﹕雍正九年分隸鳳邑割歸依仁裏水沖下則田二甲四分六釐九毫零。十一﹑十二兩年各裏莊水沖沙壓上則田一十二甲八分三釐九毫零﹐中則田一十二甲六分九釐六毫零﹐下則田二十一甲八分四釐六毫零。上則園七甲六分﹐中則園一十一甲一分﹐下則園三十九甲四分九釐零﹐俱舊額。另折徵下則園一十三甲七分八釐零﹞。

七年﹑豁免崩陷田園九十一甲四分五釐﹝內﹕乾隆二年水沖沙壓上則田八甲七釐﹐中則田一十五甲七分三釐﹐下則田一十六甲七分二釐。上則園五甲三分一釐﹐中則園一十一甲五分七釐﹐下則園三十四甲五釐。俱舊額﹞。

以上豁免並撥歸共無徵榖三千七十石六斗六陞一合零。

實在田園一萬二千二百五甲七分八釐五絲二忽八微四纖八沙一塵六埃一秒四漠。內﹕田四千六百四十七甲六分一釐五毫零﹝內﹕上則九百五十甲五分四釐二毫零﹐中則一千一百五十五甲五分九釐五毫零﹐下則二千五百四十一甲四分七釐七毫零﹞﹐園七千五百五十八甲一分六釐四毫零﹝內﹕上則五百五十七甲八分零。中則一千六百一十甲七釐五毫零﹐下則五千三百九十甲二分八釐七毫零﹞。共該徵榖五萬二千三百九十七石二斗六陞六合八勺二抄七撮七圭三粟八粒五黍﹝例系十月開徵﹐每正供榖一石另徵耗榖一斗﹐折納銀五分。詳見「耗羨」條﹞。

其正供額榖﹐支給鎭標﹑城守﹑臺協﹑澎協各營兵米外﹐例運督標兵米﹐該榖五千一百九十石。每石原給腳費銀一錢二分﹐後核減一分二釐。又運金﹑廈﹑閩安﹑雲霄兵米榖﹐共約一萬一千石﹐年無定額﹐每石給腳費銀八分。又歲運班兵﹐眷米榖約五千五百石﹐年無定額﹐腳費與運金廈同。

附乾隆七年巡臺禦史書山﹑張湄奏請采買米榖按丰歉酌量價值疏

榖價以丰歉爲低昂﹐采買視歲時爲損益﹐未有守以前之成例﹐而不務變通者也。臺灣𨿽素稱產米之區﹐而生齒日繁﹐地不加廣﹔兼之比歲雨陽不時﹐收成歉薄﹐蓋藏空虛﹔荷蒙皇上聖明遠照﹐洞悉情形於重洋萬里之外﹐歷奉諭旨﹐臺民無不感激。惟是內地臣工﹐身未親履其境﹐徒執傳聞之丰裕﹐未曉今昔之不同。卽如禦史陳大玠﹐生長泉州﹐尙疑臺郡有岐視漳﹑泉之見。殊不知臺灣固爲東南數省之藩籬﹐八閩全省之門戶﹐而於漳﹑泉所系﹐尢非淺鮮也。臺郡寧謐﹐則漳﹑泉安﹔漳﹑泉安而全閩俱安矣。夫地以民爲本﹐民以食爲天。臺灣四面俱海﹐其舟楫相通者﹐惟泉﹑廈耳。而泉﹑廈又山多地少﹐仰藉臺榖。是臺灣之米﹐有出'無入﹐猝有水旱﹐非同他郡有鄰省通融﹑商賈接濟也。

臣等蒙皇上畀以巡視重任﹐豈不知「春秋」嚴遏糴之戒﹖況同隸閩省版圖﹐原無分於此疆彼界﹔而於海口之米榖﹐不得不責成官吏﹑嚴其出入者﹐實由事勢使然也。若任其運載透越﹐則臺榖指日可竭﹐而地方不能寧謐。日後之漳﹑泉﹐亦無從而仰藉矣。此臣工之籍隸漳﹑泉者﹐亦宜爲久遠計﹐而毋徒務爭目前之利爲汲汲也。蓋臺地之所出﹐每歲止有此數﹔而流民漸多﹐已耗臺榖之半﹐復有兵米﹑眷米及撥運福﹑興﹑漳﹑泉平糶之榖﹐以及商船定例所帶之米﹐通計不下八﹑九十萬。此卽歲歲丰收﹐亦斷難望其如從前之價值平減也。是以臣張湄同前任滿禦史臣舒輅﹐有請建府倉﹑以裕民食之請﹔工科給事中楊二酉有先實臺倉之奏。臣等於上年十月亦有請禁透越私渡之摺。卽近今閩省督撫二臣議覆科道楊二酉等條奏﹐亦以臺倉之積貯不充﹐則內地之轉輸易竭﹐海外設有緩急﹐他處難以接濟爲慮。但督撫所議﹐令臺灣四縣貯粟四十萬石﹐恐一時買足﹐爲數太多﹐爲期太迫﹐應定三年之限﹐照數購買﹔而部臣以采買倉榖定例﹐年歲丰稔﹐應全數采買﹐並無預限三年之期議覆。臣等復思臺灣上年收成﹐實止七分。旣非丰稔﹐似不得全數采買。且楊二酉原奏﹐請先實臺倉﹐然後買運內地。該督撫等以內地兵糈民食無從措辦﹐關系非小﹐仍請照舊撥運。部議旣準其奏﹐而本處貯榖﹐又不寬其限期﹐未免米價更昂﹐轉於民食有礙。是不若督撫所請三年之議爲得也。

再﹐楊二酉所稱﹐內地發買榖價﹐僅三錢六分﹐或三錢不等﹐裝運腳費俱從此出。在從前榖賤之年﹐原足敷用﹐今卽不免賠累。嗣後必依時價運費發買爲得。該督撫亦議請以後按年歲丰歉﹐酌量增減﹐所見相同。而部臣拘於成例﹐謂從前並無以年歲不齊﹐稍議加增。又臺灣素稱產米﹐迥與內地不同﹐倏增倏減﹐恐啟浮冒捏飾之端﹐宜仍循舊例。是猶以從前之臺灣﹐視今日之臺灣也。臣等查上年臺灣於收成之際﹐米價每石尙至一兩五錢不等﹐則榖價亦在七錢上下。續又準閩省水陸提督及金門鎭等﹐各移咨督撫赴臺采買兵米﹐俱不下數千餘石。目下各屬米價﹐自一兩七﹑八錢至二兩不等﹐則與從前大相懸殊﹐可知原議之榖價﹐卽不論裝運腳費﹐已不抵時值之半。倘仍不議增﹐必致因循歲月﹐互相觀望﹐采買無期。若勒以嚴限﹐迫之使趨﹐非縣令受賠償之累﹐卽閭閻罹短價之苦。小民終歲勤動﹐至秋成而賤買之﹐旣失皇上愛民重農之意﹔若使有司賠墊﹐勢必挪移虧空﹐亦非皇上體卹臣下之心。況賢愚不等﹐或思因他事取償﹐是其累仍歸於民也。至因倏增倏減﹐恐啟浮冒捏飾之端﹔則終歲晴雨﹐榖價低昂﹐各屬每十日必通報督撫提鎭﹔而臣等親駐其地﹐貴賤俱循例奏聞。倘有不實﹐定卽指參﹐何能浮冒﹖夫浮冒之獘小﹐累民之事大。卽果不能盡絕﹐猶當權其重輕﹐況本無從捏飾乎﹖

臣等仰荷恩命﹐巡視臺疆﹐身處局中﹐不敢以旣經部覆之案﹐瞻顧隱默﹐有負委任之至意。謹將現在榖價情形﹐據實奏明﹔伏祈皇上天恩﹐準照閩省督撫所議﹐俾得按年歲丰歉﹐酌量價值﹐及時采買﹔庶於海外地方﹐實有裨益。至將來閩省提鎭等采買臺榖﹐亦乞敕諭令其預爲咨商臺地官員﹐俟果有盈餘﹐然後委員赴買。臣等仰體聖心﹐自必隨時斟酌變通﹐使中外有無相濟﹐斷不敢稍存爾我畛域之私﹐違協恭和衷之道也。

土貢

上用楡次瓜﹝有白皮﹐靑皮二種﹞﹐奉諭旨﹕『福建督撫每年著進瓜十圓﹐提督不必進瓜﹐種亦不必發去。欽此』。每年五月中給發銀兩﹐雇募瓜戶﹐稅贌腴園。於白露節前擇吉﹐知縣到園敬謹下種﹐著令瓜戶加意灌漑培植﹔看守至十月末成熟﹐知府會同營員遴遣弁役愼重護送赴省。十二月﹐督撫差員恭進﹐以供獻新﹝應給瓜戶園稅﹑工資及解送盤費等銀﹐系知縣捐給﹞。

雜餉

厝餉﹕共額徵銀一千二百六十六兩一錢九分五釐二毫四絲二忽。內﹕原額街市瓦店厝二千六百九十四間﹐每間徵銀三錢三釐八毫﹐共徵銀八百一十八兩四錢三分七釐二毫﹔艸店厝一千七百七十八間﹐每間徵銀二錢一分七釐﹐共徵銀三百八十五兩八錢二分六釐。雍正九年鳳山縣撥歸邑轄土墼埕保瓦厝五十二間﹐每間徵銀三錢三釐八毫﹐共徵銀一十五兩七錢九分七釐六毫﹔艸房七十二間﹐每間徵銀二錢一分七釐﹐共徵銀一十五兩六錢二分四釐。又安平鎭瓦厝一百六十六間﹐每間勻徵銀一錢六分九釐三絲三忽﹐共徵銀二十八兩五分九釐四毫七絲八忽﹔艸房二十九間﹐每間勻徵銀八分四釐五毫一絲六忽﹐共徵銀二兩四錢五分九毫六絲四忽。

牛磨餉﹕共額徵銀二百二十五兩二錢四釐。內﹕原額牛磨三十首﹐每首徵銀五兩六錢﹐共徵銀一百六十八兩。雍正八年報陞牛磨盈溢月餉﹐無定首﹐共徵銀五十七兩二錢四釐。

按厝餉﹑磨餉﹐俱始於僞鄭。歷年旣久﹐有片瓦寸艸俱無﹑子姓零落及孤寡不能自存者﹐按冊拘追。而大井頭一帶行店碁布﹐終歲不出分文。雍正元年五月﹐知縣周鐘瑄淸查房店﹐將破壞瓦厝﹑艸厝悉爲開除﹐凡得大瓦厝七千零七十四間﹐小瓦厝一千七百零三間。小者每間折半科算﹐共七千九百二十五間半。額餉勻攤﹐每間一錢五分一釐九毫有奇。每戶給以餉單。如倒壞無存者﹐許執單繳驗注銷﹐另查新屋頂補。磨三十首﹐多半磨壞人亡﹐無從追比。現徵十九首﹐官年賠解十一首﹐卽十九首內﹐實在開市者不及十首﹐餘皆倒壞。按冊問賦﹐與厝餉等。雍正間﹐召募新開各磨戶﹐給以照單﹔磨開餉完﹐磨止餉停。原額無虧﹐報陞盈溢。

蔗車餉﹕共額徵銀二百七十四兩四錢。內﹕原額蔗車四十五張﹐每張徵銀五兩六錢﹐共徵銀二百五十二兩。雍正八年報陞蔗車三張半﹐共徵銀一十九兩六錢。九年鳳山縣撥歸邑轄蔗車二張半﹐共徵銀一十四兩。內﹕撥歸鳳山縣轄蔗車一張﹐減徵銀五兩六錢。乾隆二年豁免倒壞蔗車一張﹐無徵銀五兩六錢。

番檨宅餉﹕共額徵銀七十兩。

梁頭餉﹕共額徵銀六百四十五兩六錢四分五毫。內﹕原額采捕小船二百八十九隻﹐共載梁頭七千六百七十六擔﹐每擔徵銀七分七釐﹐共徵銀五百九十一兩五分二釐。雍正七年報陞梁頭餉﹐共徵銀五十四兩五錢八分八釐五毫。

凡造船必先赴縣報明﹐取具澳裏族鄰行保互結。造竣驗量梁頭長短﹑廣深﹐塡寫印烙訖﹐照例計擔配餉﹐給以印照﹐並開載舵工﹑水手人數﹐聽其往來各港貿易﹐采捕。歲底將照繳銷﹐換給新照。

凡船出洋﹐由臺防廳查明舵工﹑水手年貌及貨物數目﹐給予印單﹐於鹿耳門會同武汛點驗出口。其往南路貿易小船從大港出口者﹐新港司會同武汛驗明。凡往南北二路貿易船隻﹐臺防廳飭取行保結狀﹐限定往來日期﹐以杜透漏米榖﹑偸渡諸獘。如逾期不到﹐卽行查究。

按船制大小不等﹐名目各異。一曰澎仔船﹕平底單桅﹐今多雙桅者﹐可裝榖四﹑五百石至七﹑八百石。一曰杉板頭船﹕單桅﹐亦有雙桅者﹐可裝三﹑四百石至六﹑七百石。一曰一封書船﹕雙桅﹐■﹝木盛﹞蓋平鋪﹐前後無艙﹐可裝二﹑三百石。一曰頭尾密船﹕單桅無艙﹐中設拱蓬﹐可裝百餘石至二百石。皆往來南北各港貿易所乘。一曰大■﹝舟古﹞仔船﹕單桅拱蓬﹐亦名大鎭渡船﹐可裝百餘石﹔渡人載貨往安平鎭或駕駛內港運載。一曰小■﹝舟古﹞仔船﹕在墈腳渡人載貨登岸。一曰漁船﹕卽龍艚船﹐亦鎭渡船之類。一曰劃仔船﹕每船止容三人﹐往各港采捕。一曰當家船﹐又名蛋家船﹕漁人眷屬﹐悉住其中﹐無登岸結廬者﹐浮家也﹔皆往來各港采捕﹐並鹿耳門﹑安平鎭生理。

港﹑潭﹑塭餉﹕共額徵銀四百四十二兩一錢二分四釐。內﹕加老灣港徵銀三十七兩三錢九分六釐八毫。隙仔港徵銀六十兩。艸頭港徵銀七十三兩六毫。北綫尾港徵銀二百二十三兩。茄藤仔港徵銀一十二兩二錢二分六釐六毫。鯽仔潭徵銀一百六十兩。雍正九年鳳山縣撥歸邑轄風櫃門塭徵銀七兩五分六釐。喜樹仔小塭徵銀一兩。鹽埕小塭徵銀五錢。雍正十三年報陞風櫃門塭餉徵銀七兩九錢四分四釐﹝舊有大鯤身港一所﹐額徵銀二百二十兩。雍正九年﹐撥歸鳳山縣管轄﹞。

按港﹑潭﹑塭俱蓄魚之處。海■﹝氵義﹞曰港﹐溪流注海﹐潮汐所通亦曰港。洿地瀦水﹐溪水匯流深廣皆曰潭。塭者﹐就海坪築土岸﹐潮則岸沒﹐汐則水積﹐魚聚其中。內地或種蟶及蚶或養海蛛取粉。臺地但資以蓄魚。

罟﹑罾﹑縺﹑■﹝罒上令下﹞﹑蠔餉﹕共額徵銀二百二十六兩四錢四分。內﹕罟六張﹐每張徵銀一十一兩七錢六分﹐共徵銀七十兩五錢六分。罾三張﹐每張徵銀四兩二錢﹐共徵銀一十二兩六錢。小罾九張﹐每張徵銀二兩二錢﹐共徵銀一十九兩八錢﹝雍正九年﹐鳳山縣撥歸邑轄﹞。縺九條﹐每條徵銀五兩八錢八分﹐共徵銀五十二兩九錢二分。■﹝罒上令下﹞三條﹐每條徵銀五兩八錢八分﹐共徵銀一十七兩六錢四分。蠔九條﹐每條徵銀五兩八錢八分﹐共徵銀一十二兩九錢二分。

按罟﹑罾﹑縺﹑■﹝罒上令下﹞﹐皆捕魚之具。蠔﹐蠣房也﹐卽以爲取之之名﹔徵餉則指海坪產蠔處而言。罟長百餘丈﹐廣丈。用四﹑五十人駕船二隻下罟於海﹐兩船分挽兩頭﹐攏至海邊淺處﹐得魚可多﹐名曰牽罟。罾制方廣﹐以竹片箕張之﹐沈水底﹐伺魚入其中﹐舉之﹐曰櫸罾。車罾則搭大竹棚於水中﹐髙可二丈許﹐設機軸系繩以舉﹐如桔橰狀。又有搖罾﹐須五﹑六人駕龍艚船﹐帶小劃仔船﹐捕魚於外海。縺之廣長次於罟﹐春冬二時﹐外海捕塗魠等大魚用之。又有曰藏者﹐專於冬至前後捕烏魚。鳳山縣給旗九十四枝﹐各用白布刷烏魚旗字樣﹐塡漁戶姓名﹑鈐印﹐插船頭。■﹝罒上令下﹞廣長又次於縺﹐上施小木楔﹐浮水面﹐下結网袋無數﹐掛鉛鐵墜沈入水底﹐橫截中流﹐往來之魚入袋中﹐輒蔽不能出。大■﹝罒上令下﹞置外海﹐小■﹝罒上令下﹞置內港。蠔者﹐用竹二﹐長丈許﹐各貫鐵於末﹐狀似剪刀﹐駕小船於海坪水淺處﹐釣取蠣房。又諸維縣有■﹝糸衮﹞餉。■﹝糸衮﹞者﹐垂餌以釣魚也。用大繩長數十丈﹐系一頭於岸﹐浮舟出海﹐每尺許拴數鉤﹐大小不一﹐繩盡則返棹收之。

官莊餉﹕共徵銀一千四百八十六兩一錢九分二釐六毫九絲一忽零﹝奉文解府充爲內地各官養廉﹞。內﹕原額官莊八所﹝康熙六十一年歸民徵輸﹞﹐年收白糖糖廍車租榖﹐共徵銀一千二百九兩七錢六分九釐零。雍正二年諸羅縣割歸邑轄蔗車租﹐徵銀二兩八錢。雍正九年鳳山縣割歸邑轄白糖廍園租﹐共徵銀五百一十八兩七錢八分六釐六毫零﹝內﹕豁免崩陷園地無徵銀一百六十一兩二錢三分九釐五毫﹞。撥歸鳳山縣轄白糖糖廍租﹐共減徵銀三百一十九兩二錢。諸羅縣割歸邑轄白糖租榖蔗車租﹐共徵銀二百四十兩二分八釐八毫。乾隆二年豁免水沖崩陷糖租﹐共無徵銀四兩七錢五分二釐七毫零。

乾隆九年﹐上諭﹕『外省鎭將等員﹐不許在任所置立產業﹐例有明禁。在內地且然﹐況海外番黎交錯之地﹖武員置立莊田﹐墾種取利﹐縱無占奪民產之事﹐而家丁佃戶﹐倚勢淩人﹐生事滋擾﹐斷所不免。朕聞臺灣地方﹐從前地廣人稀﹐土泉丰足﹐彼處鎭將大員﹐無不創立莊產﹐召佃開墾﹐以爲已業。且有客民侵占番地﹐彼此爭競﹐遂投獻武員﹐因而踞爲已有者。亦有接受前官已成之產﹐相習以爲固然者。其中來歷﹐總不分明。是以民番互控之案﹐絡繹不休。若非徹底淸查﹐嚴行禁絕﹐終非寧輯番民之道。著該督撫派髙山前往會同巡臺禦史等一一淸釐﹐凡歷任武職大員創立莊產﹐查明並無侵占番地﹐及與民番並無爭控之案者﹐無論系本人子孫及轉售他人﹐均令照舊管業外﹔若有侵占民番地界之處﹐秉公淸查﹐民產歸民﹐番地歸番﹐不許仍前朦混﹐以啟爭端。此後臺郡大小武員﹐創立莊產﹑開墾艸地之處﹐永行禁止。倘有托名開墾者﹐將本官交部嚴加議處﹐地畝人官﹐該管官通同容隱﹐並行議處』。

以上共額徵雜餉銀四千六百三十六兩一錢九分六釐四毫三絲三忽零﹝每兩加耗銀一錢﹐並封平余銀二分﹐共一錢二分。另見「耗羨」條﹞。

﹝附﹞當稅﹕每鋪額徵銀五兩。新開報陞﹐歇業請除﹐年無定額。盡徵解充兵餉。乾隆十六年奏銷﹐共徵銀一百三十兩。

鹽埕﹕在武定裏。洲南﹑洲北二場﹐共一千四百二十一格。每格大小不等﹐計一千五百四十三丈一尺五寸。每丈徵銀四錢九分﹐共徵課銀七百五十六兩一錢四分三釐五毫﹐歸入鹽道衙門奏銷。

按鳳山縣有鹽埕二﹕其一在大竹橋莊﹐曰瀨南場﹔一在新昌裏﹐今撥歸臺邑管轄﹐曰瀨北場。共一千三百二十二格。徵課銀一千六百八十兩。先是﹐鹽皆民曬﹑民賣﹐價屢不平。雍正四年歸府管理﹐兩邑四場﹐曬丁計三百三十五名。分設巡丁﹕洲南八名﹐洲北十名﹐瀨南四名﹐瀨北六名。各場管事一人﹐家丁一人﹔查緝透漏。夏秋多雨﹐鹽埕泥濘﹔春冬晴爽﹐方可曬收。所出之鹽﹐盡數用制斛盤貯。逐月照數給與曬丁工價。洲南﹑洲北﹑瀨北三場﹐每鹽一石﹐定銀一錢二分。瀨南鹽粒碎黑﹐每鹽一石﹐定銀一錢。所收鹽於府治內設鹽館﹐聽各縣販戶莊民赴館繳課領單﹔每鹽一石﹐定課銀三錢﹐腳費銀三分﹔執單赴場支鹽運賣。其鹽銀除每月支發鹽本及各場館人役工食外﹐余悉存貯府庫﹔按月造報﹐候文動支。

經費﹝起運支應附﹞

通縣額徵正雜餉稅共銀六千一百五十七兩六錢一分二釐四毫零﹝另當稅徵銀遞年增減﹐無定額﹞。內除官莊餉銀一千四百八十六兩一錢九分二釐六毫零解府充爲內地各官養廉﹑鹽埕餉銀七百五十六兩一錢四分三釐五毫歸入鹽道衙門奏銷外﹐實在額銀三千九百一十五兩二錢七分六釐二毫零。內﹕起運兵餉銀一千四百九十九兩一錢四釐七毫零﹝內撥協濟淡防廳不敷俸工銀二百四十九兩九錢四分七釐一毫零﹞。存畱經費項下官俸役食共銀一千四百七十九兩一錢五分二釐六毫零﹐支應項下進表﹑祭祀並舉貢花幣﹑盤費﹑廩糧等共銀九百三十七兩一分八釐八毫零。內﹕

分巡道﹕俸銀六十二兩四分四釐﹝閏年加銀五兩一錢七分三毫三絲三忽﹐照例奉裁充餉﹞。門子四名﹑轎傘扇七名﹐鋪司兵二名﹐﹝共一十三名﹐每名工食銀六兩﹑遇閏年加銀五錢每年勻給銀二錢﹞共給銀八十兩六錢﹝舊有民壯五十名﹐每名工食銀六兩﹐勻閏銀二錢﹐共銀三百一十兩﹐雍正十一年裁﹞。

知府﹕俸銀六十二兩四分四釐﹝閏年加銀五兩一綫七分三毫零﹐照例奉裁充餉﹞。門子二名﹑步快一十六名﹑轎傘扇夫七名﹑禁卒一十二名﹝共三十七名﹐每名工食銀六兩﹐遇閏年加給銀五錢﹐每年勻給銀二錢﹞﹐共給銀一百二十九兩四錢﹝舊有燈夫四名﹐每名工食帶勻閏銀六兩二錢﹐共銀二十四兩八錢﹐雍正五年奉裁充餉﹞。

臺防廳﹕俸銀四十二兩五錢五分六釐﹝閏年加銀三兩五錢四分六釐三毫零﹐照例奉裁充餉﹞。門子二名﹑步快八名﹑轎傘扇夫七名﹝共一十七名﹐每名工食帶勻閏銀六兩二錢﹞﹐共給銀一百五兩四錢﹝舊有燈夫二名﹐共工食帶勻閏銀一十二兩四錢﹐雍正五年奉裁充餉﹞。

府儒學教授﹕俸銀四十五兩。訓導﹕俸銀四十兩。共俸銀八十五兩﹝原俸銀三十一兩五錢二分。外閏年銀二兩六錢二分六釐零﹐照例奉裁充餉。雍正一年﹐添設訓導一員。乾隆元年﹐奉諭旨﹕教職兩官同食一俸﹐未免不敷養廉﹐著從乾隆元年春季爲始﹐照各員品級給與全俸﹞。廩生二十名﹐每名廩糧帶勻閏銀二兩八錢九分三釐零﹐共給銀五十七兩八錢六分六釐六毫﹝支應項下﹞。膳夫二名﹐每名工食帶勻閏銀六兩六錢六分六釐六毫零﹐共銀一十三兩三錢三分三釐三毫零。

府經廳﹕俸銀二十四兩二錢二釐﹝閏年加銀二兩一分六釐八毫零﹐照例奉裁﹞。門子一名﹑皂隸四名﹐共五名﹐每名工食帶勻閏銀六兩二錢﹐共給銀三十一兩。

知縣﹕俸銀二十七兩四錢九分﹝閏年加銀二兩二錢九分八毫零﹐照例奉裁充餉﹞。薪湊俸銀一十七兩五錢一分﹝閏年加銀一兩四錢五分九釐一毫零﹐奉裁﹞。門子二名﹑皂隸一十六名﹑馬快八名﹑轎傘扇夫七名﹑禁卒八名﹑庫子四名﹑斗級四名﹐共四十九名﹐每名工食帶勻閏銀六兩二錢﹐共給銀三百三兩八錢﹝舊有燈夫四名﹐共工食帶勻閏銀二十四兩八錢﹐雍正五年裁。又有民壯五十名﹐共工食帶勻閏銀三百一十兩﹐雍正十一年裁﹞。鋪司兵一十二名﹐每名工食銀七兩二錢﹐火把銀一兩五錢三分六釐五毫零﹐勻閏銀七錢二分八釐零﹐共給銀一百八兩三錢三分三釐六毫零。新港鋪司兵四名﹐每名工食火把共銀六兩八錢四分﹐勻閏銀二錢二分八釐﹐共給銀二十八兩二錢七分二釐﹝原隸諸羅縣﹐雍正九年割歸邑管﹞。孤貧六十三名口﹝原每名月給銀二錢三分九毫零﹐乾隆三年定每口日給銀一分﹞共給口糧銀二百二十六兩八錢﹝小建每口扣存銀一分﹐逢閏加給開銷﹞﹐夏冬衣布﹝孤貧六十三名口﹐每名年給銀一兩五錢八分七釐三毫﹞共給銀一百兩。囚犯口糧銀三十兩﹝自鋪司兵工食至此﹐俱支應項下﹞。

縣丞﹕俸銀二十四兩三錢二釐﹝閏年加銀二兩二分五釐一毫零﹐照例奉裁充餉﹞。薪湊俸銀一十五兩六錢九分八釐﹝閏年加銀一兩三錢八釐零﹐奉裁﹞。門子一名﹑皂隸四名﹑民壯八名﹑馬夫一名﹐共一十四名﹐每名工食帶勻閏銀六兩二錢﹐共給銀八十六兩八錢﹝內民壯系雍正五年添設。原二十名﹐每名工食銀一十二兩﹐共銀二百四十兩。十一年裁一十二名﹐存八名﹐攺照役食之例﹐共給工食帶勻閏銀四十九兩六錢﹞。

縣儒學教諭﹕俸銀四十兩。訓導﹕銀四十兩。共俸銀八十兩﹝原俸銀三十一兩五錢二分﹐外閏年銀三兩六錢二分六釐零﹐照例奉裁充餉。雍正十一年﹐添設訓導﹐同食一俸。乾隆元年﹐照各員品級給與全俸﹞。齋夫三名﹑門斗三名﹐共六名﹐每名工食帶勻閏銀六兩二錢﹐共給銀三十七兩二錢。廩生十一名﹐每名廩糧帶勻閏銀二兩八錢九分三釐三毫零﹐共給銀二十八兩九錢三分三釐三毫﹝支應項下﹞。膳夫二名﹐每名工食帶勻閏銀六兩六錢六分六釐六毫零﹐共給銀一十三兩三錢三分三釐三毫零。

新港巡檢司﹕俸銀一十九兩五錢二分﹝閏年加銀「一兩」六錢二分六釐零﹐奉裁﹞。薪湊俸銀一十二兩﹝閏年加銀一兩﹐照例奉裁充餉﹞。皂隸二名﹐每名工食帶勻閏銀六兩二錢﹐共給銀一十二兩四錢。弓兵一十八名﹐每名工食銀一兩七錢六分六釐六毫零﹐勻閏銀五分八釐八毫零﹐共給銀三十二兩八錢六分﹝支應項下﹞。

澎湖巡檢司﹕俸薪共銀三十一兩五錢二分。皂隸二名﹐弓兵一十八名﹐共工食帶勻閏銀四十五兩二錢六分﹝雍正五年奉裁﹐攺設澎糧廳﹐經費見後﹞。

典史﹕俸銀一十九兩五錢二分﹝閏年加銀一兩六錢二分六釐六毫零﹐奉裁﹞。薪湊俸銀一十二兩﹝閏年加銀一兩﹐照例奉裁充餉﹞。門子一名﹑皂隸四名﹑民壯四名﹑馬夫一名﹐共十名﹐每名工食帶勻閏銀六兩二錢﹐共給銀六十二兩﹝內民壯四名﹐雍正十一年添設﹞。

本府進表合用綾袱紙張銀三兩﹝以下俱支應項下﹞。

文廟香燈﹝府學年額銀二兩五錢二分﹐縣學同﹞共銀五兩四分。

府縣學﹑崇聖祠﹑文廟﹑社稷﹑山川等壇祠春秋二祭﹐並上中下元厲祭﹐共銀一百九十六兩二銀錢﹝原額銀二百三十二兩﹐乾隆十一年裁減三十五兩八錢﹞。

關帝廟祭銀二十四兩﹝乾隆三年新設﹐每年三次致祭﹞。

習儀﹑救護﹑拜賀香燭﹐共銀六錢。

祈晴﹑禱雨﹑謝神﹐共銀三兩。

修理府縣二學﹑文廟﹑城隍等壇祠﹐共銀四十兩。

鄕飲賓二次﹐共銀一十五兩三分。

進士花幣旗匾銀二兩。新科舉人花幣旗匾銀一兩三錢三分三釐零。會試舉人盤費銀三十兩。府學歲貢生旗匾銀二兩五錢。縣學歲貢生旗匾銀一兩二錢五分。

通計存畱經費﹑支應共銀二千四百一十六兩一錢七分一釐五毫零。

耗羨

通縣額徵勻丁並番丁餉銀每兩徵耗銀七分﹐並封平余銀二分﹐共銀九分﹔田園供榖每石徵耗榖一斗﹐折徵銀五分﹔雜餉銀每兩徵耗銀一錢﹐並封平余銀二分﹐共銀一錢二分。內﹕

勻丁餉﹐額銀六百九十二兩二錢七分二釐五毫零﹐應徵耗羨銀六十二兩三錢四釐五毫零。

番丁餉﹐額銀七十三兩﹐應徵耗羨銀六兩五錢七分。

田園供榖﹐額榖五萬二千三百九十七石二斗六陞六合八勺零﹐應徵耗銀二千六百一十九兩八錢六分三釐三毫零。

厝餉﹐額銀一千二百六十六兩一錢九分五釐二毫零﹐應徵耗羨銀一百五十一兩九錢四分三釐四毫零。

牛磨餉﹐額銀二百二十五兩二錢四釐﹐應徵耗羨銀二十七兩二分四釐四毫零。

蔗車餉﹐額銀二百七十四兩四錢﹐應徵耗羨銀三十二兩九錢二分八釐。

番丁餉﹐額銀七十兩﹐應徵耗羨銀八兩四錢。

梁頭餉﹐額銀六百四十五兩六錢四分五毫﹐應徵耗羨銀七十七兩四錢七分六釐八毫零。

港﹑潭﹑塭餉﹐額銀四百四十二兩一錢二分四釐﹐應徵耗羨銀五十三兩五分四釐八毫零。

罟﹑罾﹑縺﹑■﹝罒上令下﹞﹑蠔餉﹐額銀二百二十六兩四錢四分﹐應徵耗羨銀二十七兩一錢七分二釐八毫。

官莊餉﹐額銀一千四百八十六兩一錢九分二釐六毫零﹐應徵耗羨銀一百七十八兩三錢四分三釐一毫零。

通計額徵耗羨共銀三千二百四十五兩八分一釐四毫四絲一忽零。內﹕坐派解送兩察院養廉銀七百兩﹑總鎭養廉銀二百兩﹑分巡道養廉銀四百兩﹑本府知府養廉銀三百兩﹑經廳養廉銀二十兩﹑澎糧廳養廉銀四百一十二兩四錢七分七釐三毫零﹑本縣知縣養廉銀一千兩﹑縣丞養廉銀二十兩﹑新港司巡檢養廉銀二十兩﹑典史養廉銀二十兩﹑本道津貼船工銀二百四十兩﹑兩察院轅役工食銀六十八兩二錢﹑轎傘扇夫工食銀二十一兩七錢﹐吹手炮手工食銀一十三兩九錢五分﹑火藥銀一十兩五錢﹑心紅紙張銀一十二兩﹑出巡夫車腳價銀二十兩﹐共應解給銀三千四百七十八兩八錢二分七釐三毫零。除額徵耗羨銀盡數解給外﹐尙不敷銀二百三十三兩七錢四分五釐九毫零﹐遞年墊給﹐詳請撥補。

澎湖賦役﹝附﹞

民丁六百七十二﹐雍正五年﹐撥歸澎糧廳管轄。每丁徵銀四錢七分六釐﹐共該徵銀三百一十九兩八錢七分二釐。乾隆元年攺則﹐每丁徵銀二錢﹐共該徵銀一百三十四兩四錢。乾隆十二年奉文﹐將丁銀勻田園徵輸。

盛世滋生戶口﹕雍正六年至乾隆十六年﹝八次編審﹞計滋生民丁�百�十﹐永不加賦。

地種三百八十石三陞三合六勺零﹐每石徵銀四錢二分﹐共該徵銀一百五十九兩六錢一分四釐一毫零。內﹕

原額地種一百五十九石二斗五陞七合六勺﹐徵銀六十六兩八錢八分八釐一毫零﹝雍正五年﹐割歸澎糧廳管轄﹞。

雍正六年報墾地種二十七石五斗八陞六合零﹐徵銀一十一兩五錢八分六釐一毫零。

七年報墾地種一十一石三斗五陞﹐徵銀四兩七錢六分七釐。

乾隆二年報墾地種三十五石九斗八陞﹐徵銀一十五兩一錢一分一釐六毫。

四年報墾地種一十四石四斗﹐徵銀六兩四分八釐。

九年報墾地種一百三十一石四斗六陞﹝奉文折畝﹞﹐共折九百八十二畝七分三釐零﹐徵銀五十五兩二錢一分三釐二毫。

雜餉額徵銀四百四十兩八錢六分。內﹕尖艚船三十四隻﹐每只徵銀八錢四分﹐共徵銀二十八兩五綫六分﹝原額五隻﹐雍正六年新增二十七隻﹐八年增二隻﹞。

三板頭舶四百六十三隻﹐每只徵銀四錢二分﹐共徵銀一百九十四兩四錢六分﹝原額九十七隻﹐共徵銀四十兩七錢四分。雍正六年新增二百零七隻﹐共徵銀八十六兩九錢四分。七年新增一百二十一隻﹐共徵銀五十兩八錢二分。八年新增一十五隻﹐共徵銀六兩三錢。十年報陞三隻﹐共徵銀一兩二錢六分。十三年報陞一十二隻﹐共徵銀五兩四分。乾隆四年報陞八隻﹐共徵銀三兩三錢六分﹞。

大网二十六張﹐每張徵銀三兩五錢﹐共徵銀九十一兩﹝原額一十六張﹐徵銀五十六兩。雍正七年報陞四張﹐徵銀一十四兩。十三年報陞一張﹐徵銀三兩五錢。乾隆四年報陞二張﹐徵銀七兩。五年報陞二張﹐徵銀七兩。八年報陞一張﹐徵銀三兩五錢﹞。

小网三十六張﹐每張徵銀一兩七錢五分﹐共徵銀六十三兩﹝原額二十五張﹐徵銀四十三兩七錢五分。雍正十三年報陞六張﹐徵銀一十兩五錢。乾隆四年報陞五張﹐徵銀八兩七錢五分﹞。

箔网二張﹐每張徵銀一兩二錢六分﹐共徵銀二兩五錢二分。

小箔网一張﹐徵銀六錢三分。

大滬二口﹐每口徵銀八錢四分﹐共徵銀一兩六錢八分。

小滬七十二口半﹐每口徵銀四錢二分﹐共徵銀三十兩四錢五分﹝原額一十口﹐徵銀八兩四錢。雍正六年報陞三十四口﹐徵銀一十四兩二錢八分。八年報陞半口﹐徵銀二錢一分。十三年報陞一十八口﹐徵銀七兩五錢六分﹞。

小罾三十四張﹐每張徵銀八錢四分﹐共徵銀二十八兩五錢六分﹝原額一十張﹐徵銀八兩四錢。雍正七年報陞六張﹐徵銀五兩零四分。八年報陞二張﹐徵銀一兩六錢八分。十年報陞二張﹐徵銀一兩六錢八分。十三年報陞八張﹐徵銀六兩七錢二分。乾隆四年報陞一張﹐徵銀八錢四分。五年報陞五張﹐徵銀四兩二錢﹞。

按大网口闊尾尖﹐每張用大杉木二﹐植於港口長流之所﹐曰网桁﹔以网掛桁上﹐魚蝦乘潮入港內﹐潮退隨流納网中﹐舉网解其尾出之。箔﹐削竹片繩縛如簾﹐髙七﹑八尺﹐長數十丈﹐就海坪列豎木杙﹐當潮水未滿時﹐施箔於杙﹐畱一門約寬四﹑五尺﹐网截之﹔潮退魚不入网者皆阻於箔﹐不得出。又於海坪潮漲所及處﹐周築土岸髙一﹑二尺爲滬。畱缺爲門﹐旁豎木柱﹐桂小网﹐截滬門﹔潮漲淹沒滬岸﹐魚蝦憑漲入滬﹐潮退水由滬門奔流﹐魚蝦投网。或用石塊圍築海坪﹐使魚得潛其內﹐汐乃捕之。

乾隆二年﹐上諭﹕『朕查閩省澎湖﹐地系海中孤島﹐並無田地可耕。附島居民﹐咸置小艇捕魚﹐以餬其口。昔年提臣施瑯﹐倚勢霸占﹐立爲獨行﹐每年得規禮一千二百兩。及許良彬到任後﹐遂將此項奏請歸公﹐以爲提督衙門公事之用。每年交納﹐率以爲常。行家任意苛求﹐漁人多受剝削﹐頗爲沿海窮民之苦累。著總督郝玉麟宣朕諭旨﹐永行禁革。其現在捕魚船隻﹐飭令該地方官照例編號﹐稽查辦理。此項陋規旣經裁除﹐若水師提督衙門有公用必不可少之處﹐著郝玉麟將他項銀兩酌撥數百金補之』。

通計澎湖額徵正雜餉稅共銀七百三十四兩八錢七分四釐。內起運兵餉銀四百七十七兩七分四釐一毫零﹐存畱經費並支應共銀二百五十七兩八錢。內﹕澎糧廳﹝雍正五年攺設﹞俸薪共銀六十兩。門子二名﹑皂隸一十二名﹑步快八名﹑轎傘扇夫七名﹐共二十九名﹐每名工食銀六兩﹐遇閏年加銀五錢﹐每年勻給銀二錢﹐共給銀一百七十九兩八錢﹝俱經費項下﹞。關帝廟每年三次致祭﹐共銀一十八兩﹝支應項下﹞。

論曰﹕以下奉上﹐天之經也﹑地之義也。臺灣孤懸島嶼﹐沃野千里﹐而所入不供所出﹐賦蓋薄哉﹗顧邑屬一掌可耕之地﹐延袤不及五十里﹐而賦甲於三邑﹐則以地辟於荊棘艸萊之先。曩時﹐墾耕皆稱佃戶﹐歲之所入﹐半輸於公。我朝拓土之初﹐損之又損﹐澤始下逮焉。惟官莊比之他邑﹐向有正供﹔佃之困者﹐亦往而有。若厝餉之納﹐彊半出於舊戶﹐新築者報陛不及三之一。語有之﹕有治人﹐無治法。設誠而致行之﹐以佐聖天子均平之治者﹐令之責也夫﹗

●重修臺灣縣誌卷五

學校志

學宮崇祀書籍泮額書院社學學田

世多稱崑侖之水﹐匯東南溟﹐故道脈溯洙泗而演閩天﹐其來舊矣。臺灣遠處海東﹐涵濡聖澤﹐歷有年所﹐廣賢書之額﹐詳教育之方﹐宜士气之蒸蒸遒上哉。夫艸昧開而文明著﹐規模備而景行殷。徵玆天運﹐觀乎人文﹐海濱鄒魯之風可挹也。志學校。

學宮

崇祀

書籍

泮額

書院社學

學田

學宮

府儒學﹐在寧南坊。康熙二十四年﹐巡道周昌﹑知府蔣毓英因鄭氏舊學址創建。中爲先師廟﹐東西兩廡﹐南爲廟門﹑欞星門﹐北爲啟聖祠。三十八年﹐巡道王之麟﹐重修。越明年﹐建明倫堂於廟東﹝並記﹞。

臺地僻在海外﹐自古未沾王化﹐罔識賓興。迨我朝開辟以來﹐置郡縣﹐立學宮﹐凡取士之典﹐與內地同﹐遂彬彬稱治﹐爲海邦鄒魯矣。余己卯秋恭膺簡命﹐來監斯土。甫下車﹐謁夫子廟﹐環視棟宇朽敗﹐而明倫堂﹑兩廡﹑啟聖祠以及欞星垣墉﹐缺然不備。又以龍亭置先師之前﹐其規模气象﹐蔑如也。於是急謀修舉﹐缺者補之﹐圯者葺之﹐以次興工。越明年﹐於廟東偏拓地數畝﹐中爲明倫堂﹐堂後爲龍亭庫﹐環以磚墻﹐東西廊門樓畢舉﹔締構堅致﹐彤髹駮蔚﹐一時稱盛。至六月﹐廟爲颶風所侵﹐竟致頹壞﹐余心戚然。又相與醵金重建﹐諏日鳩工﹐經始於十月﹐告成於十二月。由是夫子廟﹑啟聖祠巍然﹐東西兩廡及明倫堂﹑欞星諸地翼然。廟貌攺觀﹐將所以揚文教之盛﹐壯海外之規﹐均於是乎在矣。若夫培人心以厚風俗﹐又烏敢忘爲治之先務哉﹗

五十一年﹐巡道陳璸修啟聖祠左右爲名宦﹑鄕賢祠。創各齊捨﹐設禮門﹑義路。立大成坊於禮門外﹐並建學廨於明倫堂後﹝並記﹞。

臺灣﹐荒島也﹐夫子廟在焉。聖人之澤與皇化並馳﹐固無海內外之隔﹔而歲久弗治﹐惟大成殿巍然爲魯靈光。若啟聖祠曁兩廡﹑欞星門一帶﹐皆腐折傾圯﹐剝落過半。前後廟基﹐被水潦衝嚙陵夷就低﹐竟爲人畜雜沓之場。余乃商之郡守周君洛書﹐郡丞洪君石臣曁臺令張子宏﹐鳳令時子惟豫﹑諸令劉子宗樞﹐亟議修葺﹔僉合詞無間言。余曰﹕『眾志旣同﹐是不可後』。遂備由上請兩憲﹐尋得報可。卽以壬辰臘月興工﹐委木標千總曾榮董其役。榱桷朽腐等易之﹐缺折者補之﹐蓋瓦級磚之欹斜者覆正之﹐墻壁漫漶不鮮者飾之﹐基址之坍塌者增築之﹕而廟於是煥然易舊焉。啟聖一祠﹐翼然起於殿後﹔左右列六徳齋。祠下名宦祠居左﹐鄕賢祠居右﹐再列六行齋。曰六徳﹐曰六行﹐非文學兼徳行之士不得寓也。東廡下有獻官齋宿房﹐西廡下有藏器庫﹑庖湢所。廟門左右攺置文昌祠﹑土地祠﹐其外則爲禮門﹑爲義路。常置扁鑰﹐非旦望及有事﹐二丁不開。更於禮門外數十武﹐表立大成坊爲界﹐周圍墻及肩而止﹐通道之水環繞其下﹐廟之規模斯略具矣。至教官廨捨﹐則於明倫堂後新建三楹﹐齋廚等房胥具。門路從東廊出﹐無得復如前之寄居啟聖祠左右爲瀆褻。再於明倫堂前兩廊﹐分列六藝齋﹐供諸生肄業之所。是役也﹐新太守馮君躬曁繼至﹐與有力焉。同城總鎭姚公樂贊其成。計費若干緡﹐悉出本道衙門養廉余羨﹐予所力請於兩憲而得之者。不動公帑﹐不費民財﹐歷三載之勤﹐得竣厥工﹐不可無一言以記之。夫廟學非作新之爲難﹐而能默體作新之意爲難﹔亦非作新於始之爲難﹐而能繼繼承承﹑永葺於後之爲難。玆余旣新斯學於始﹐願執經士子咸感發奮起﹐以通經學古爲業﹐以行道濟世爲賢﹔處有守﹐出有爲﹐無負國家教育振興之至意。地方有司亦共以教化爲先務﹐培玆根本地﹐時省而葺修之﹐俾有基勿壞。行見荒島人文日新月盛﹐彬彬稱海濱鄒魯也已。

冬﹐建朱子祠於明倫堂之東。

巡道陳璸記

予建朱文公祠成﹐或問曰﹕海外祀公有說乎﹖曰﹕有。昔昌黎守潮﹐未期月而去﹐潮人立廟以祀。東坡先生爲之記云﹕『公之神在天下﹐如水之在地中﹐無所往而不在﹔而潮人獨信之深﹑思之至﹐焄蒿淒愴﹐若或見之。譬如鑿井得泉﹐而曰水專在是﹐豈理也哉』﹖若文公之神﹐周流海內外﹐亦何莫不然。按公宦轍﹐嘗主泉之同安簿﹐又嘗爲漳州守﹔臺去漳﹑泉﹐一水之隔耳﹐非遊歷之區﹐遂謂其神不至﹐何懵也﹖矧自孔孟而後﹐正學失傳﹐斯道不絕如綫﹐得公剖晰發明於經史及百氏之書﹐始曠然如日中天。凡學者口之所誦﹐心之所維﹐當無有不寤寐依之﹐羹墻見之﹐何有於世相後﹑地相去之拘拘乎﹖余自少誦習公書﹐一句一字﹐沈潛玩味﹐終日不忍釋﹔迨今白首﹐茫未涉其涯涘。然信之深﹑思之至﹐殆所謂「焄蒿淒愴﹐若或見之」者也。公之言曰﹕『大抵吾輩於貨色兩關打不透﹐更無話可說』。又曰﹕『分別義利二字﹐乃儒者第一義』。又曰「敬以直內﹐義以方外」八个字﹐一生用之不窮』。蓋嘗妄以意繹之﹕人不好貨﹐斯能立品﹔不好色﹐斯能立命。義利分際甚微﹕凡無所爲而爲者皆義也﹐有所爲而爲者皆利也。義固未嘗不利﹐利正不容假義。敬在心﹐主一無適則內直﹔義在事﹐因時制宜則外方。無纖毫容邪曲之謂直﹐無彼此可遷就之謂方。人生徳業﹐卽此數語﹐略包括矣。他言警切胥此類。讀其書者﹐亦惟信之深﹑思之至﹐切已精察﹐實力躬行﹐勿稍遊移﹐自能希賢希聖﹐與公有神明之契也。予所期望於海外學者﹐意蓋如此﹐而謂斯祠之建無說乎﹖祠正堂三楹﹐兩旁列齋捨六間﹐門樓一座。起工於壬辰冬﹐越明年仲春丁前落成。無動公帑﹐無役民夫﹐一切需費﹐悉出予任內養廉余羨。猶慮祠內香火及肄業師生修脯油燈乏資﹐議將予撥歸郡學■﹝魚逮﹞港莊田租粟供給﹐歲以爲常。並記以示來者。

明年﹐建文昌閣於朱子祠後。

巡道陳璸記

京邑之制﹕右廟左學﹐前殿後閣。予乃於文公祠後﹐謀創建文昌閣焉。嘗讀文昌化書﹐中有一二幻語﹐心竊疑之。旣而往復玩味﹐大指教人以修徳積善﹐與梓潼帝君陰隲文相表裏﹔於是信其言之有合於道﹐非誣也。按蜀志梓潼縣在保寧府界﹐離縣三十里許﹐有帝君廟﹔予前歲視學西川﹐瞻禮祠下焉。載考漢史天文志﹐斗魁列在文昌星次。吾又不知文昌與梓潼是一是二﹔殆天人也耶﹐神耶﹖孟子曰﹕『聖而不可知之之謂神』。姑置弗深論。論其盡人以應驗於天者可乎﹖科名者﹐進身之階﹔務學者﹐立身之本。不務學而冀功名﹐猶不種而期收獲也。顧爲學之道﹐自求放心始。求之竊冥昏默﹐反荒其心於無用﹔不如時設像以自省。有如動一念焉﹐若帝君之予見﹔發一言焉﹐若帝君之予聞﹔措一行焉﹐若帝君之予視予指﹔必謹其獨﹐戒愼恐懼﹐將修徳積善﹐悉根諸此﹐學不自此進乎﹖學進則識進﹐識進則量進﹔而徳以修﹐而福隨集。由此登髙科﹐享大名﹐如持左券﹔人之爲歟﹖何莫非天之爲也﹗有志之士﹐無急求名於世﹐而務積學於已﹔無徒乞﹔無徒乞靈於神﹐而務常操其未放之心﹐藏焉修焉﹐遊焉息焉。登玆閣也﹐睠焉四顧﹕東峙大山﹐層巒疊翠﹐動振衣千仞之思﹔南望鳳山﹐騫騰若在幾席間﹔西則汪洋大海﹐波濤洶湧﹐風檣出沒﹐變態不可名狀﹔其北見萬壽亭穿雲而起﹐毅然思出此島﹐與海內諸英俊交遊﹐歷金馬﹑上玉堂爲一快。以是寫心﹐以是勵志﹐卽以玆閣爲不欺闇室之一助可也。若終日昏昏沈沈﹐放其心而不知﹔或捨近鶩遠﹐或處下闚髙﹐甚或以玆閣爲登眺觀遊之所﹐則與謀創建者之初心相刺謬矣﹗可乎哉﹗閣制髙廣各若干﹐一準福州府庠奎光閣式。會城選匠辦料﹐皆署教諭鄭長濟任之﹔海運到臺﹐旦晚督率就工﹐則教授杜成錦﹑經歷陶宣。創始於春二月丁亥﹐落成於三月戊申。並系以詩﹕雕甍畫棟鳳騫騰﹐透盼神霄最上層。臺鬥經天由北轉﹐彩雲捧日自東陞﹔參差煙戶排靑闥﹐繡錯河山引玉繩。今夕奎光何四映﹐海陬文運卜方興﹗

同知王禮詩

簾護朱欞繞檻斜﹐層層躡級望無涯。名祠冠履遊多士﹐窮烏弦歌響萬家。環海抱山稱勝地﹐羅奎躔壁散餘霞。會知道脈宗鄒魯﹐文物於今喜漸加。

五十四年﹐巡道陳璸浚泮池於廟門外﹐其左創官廳。

五十七年﹐知府王珍攺建欞星門﹐移泮池於欞星門外。

貢生李欽文記

文廟門外環以柵欄﹐舊矣。風雨飄搖﹐屢修屢圯。歲在乙未﹐觀察陳公易築圍墻﹐浚泮池於圍墻之內﹐左畔設廳事﹐建大成坊。遊聖之門﹐必於是焉。𨿽風雨無虞﹐而欞星門未辟﹐終不足以壯觀瞻。明年﹐郡伯王公以刑部郎來守是邦﹐政修事舉。越戊戌﹐命工庀材﹐撤圍墻﹐立欞星門﹐髙一丈六尺﹐闊五丈五尺。門以外爲降階﹐深六尺﹐兩旁仍翼以墻。移泮池於降階之下﹐深五丈﹐闊九丈四尺﹐周一十四丈﹐與廟相配。池之外﹐累海石爲垣環之﹐形若半月﹐髙八尺﹐周三十七丈有奇。墻之外﹐東爲龍門﹐西爲雲路﹐山明水秀﹐拱於廟前。煥然海外之巨觀也。斯舉也﹕經始於十有一月﹐成於次年四月﹔用白金三百四十六兩五錢﹐悉出郡伯捐俸﹔而區畫制作﹐則參軍王公士勷也。工竣﹐謹敍始末勒石﹐以垂永久。

五十八年﹐巡道梁文煊攺建正廟。

永州總戎李日■﹝火呈﹞記

康熙癸亥﹐臺地歸入版圖﹐置郡立學。■﹝火呈﹞奉調轄水師﹐駐安平鎭。時地方初辟﹐規畫未周﹔𨿽春秋二仲行丁祭禮﹐而文廟尙仍僞制﹐歷三十餘載﹐未之有易焉。戊戌秋﹐闇濟梁公爲臺陽監司﹐入廟行禮﹐顧而嘆曰﹕『此非制也﹐何以昭尊聖重道之隆規』﹖亟命取材內郡﹐擇吉重新﹐以經歷王士勷董其事﹐髙大前制。廟之前爲月臺。廟後曁左右兩旁累短垣以通行走。其上則出重檐於四隅。中覆以亭﹐匾大成殿於亭前。制度悉與內郡等。費且千金﹐經半載而殿成﹐紳士謀勒石以志。■﹝火呈﹞聞斯舉﹐躍然喜曰﹕是眞足以妥聖靈而彰王制矣。從玆以住﹐望宮墻者﹐仰巍煥之巨觀﹔遊聖門者﹐睹規制之大備。海濱鄒魯之風﹐不於今日而益見哉﹗

雍正元年﹐詔以啟聖祠爲崇聖祠。

乾隆十年﹐巡道攝府事莊年重修正廟。

知府褚祿記

余奉調來守臺郡﹐越日齋袚謁聖﹐仰瞻廟貌﹐巋然更新﹐而匠石尙詵集未竣事。繼謁巡臺文﹑範二公﹐教以移易風俗﹐必先培養人材﹐當共體朝廷興學化民之意﹐以爲政治之本。余心識其語﹐退而考之﹐知郡城文廟日久不治。適觀察莊公攝府篆﹐遂簡公鏹二百五十餘緍﹐屬郡司馬方君董其役﹐凡工料悉給常值不少減﹐而士民競趨罔後。司馬周度相視﹐精於規畫﹐克共厥事。工將竣﹐費稍靳﹐莊公又率余與方司馬曁淡水曾司馬共捐俸成之。廡後兩翼爲義學﹐則前雷陽陳淸端公所建十二齋也。因並完繕﹐進師生課誦其中焉。今夫崇道興學﹐所以勸士也。臺郡𨿽僻處海外﹐入廟者莫不知敬。書云﹕『未見聖﹐若弗見』。今也面諸羹墻﹐聞諸肸蠁﹐怵惕彌虔﹔將士習以端﹐人材以出﹔風聲廣厲﹐邪慝不作﹐百昌遂而諸福集。則斯舉所系﹐豈淺乎哉﹖

十四年﹐廩生候世輝等捐資﹐呈請題準鼎新攺建。正廟居中﹐左右兩廡。前爲廟門﹐又前欞星門﹑泮池。後爲崇聖祠﹐左右兩廊達於廡﹝先是爲齋捨今攺﹞。祠之夾室爲禮樂庫﹑典籍庫﹝先爲名宦﹑鄕賢祠﹞。門之左右爲名宦祠﹑鄕賢祠。外左爲禮門﹐右爲義路。又外爲大成坊﹝左重修﹐右增建﹞﹑泮宮坊﹝左右俱新建﹞。廟左明倫堂﹐兩廊齋捨﹝俱重葺﹞。堂左朱子祠﹝增捲廊﹞。祠後文昌閣﹝易石柱﹞。祠門外﹐左爲官廳﹝西向增露亭﹞﹑明倫堂。後徙築學廨文昌閣。後創設訓導廨。並鑄祭器﹐造樂器﹐規制備整。

巡臺禦史楊開鼎記

我國家重熙累洽﹐教化覃敷﹐薄海內外﹐風同道一。臺故海東奧區也﹔自人版圖﹐經陶冶數十年﹐棫朴菁莪﹐蒸然蔚起。乾隆己巳夏﹐予銜命巡方﹐兼視學玆土。至則恭謁文廟﹐環視殿廡﹐漸就傾圯﹔祭器樂器﹐因陋就簡﹔惻然憂之。檢郡乘﹐知學宮曩爲海康陳公所修建﹐距今三十餘年。其修學記中惓惓謂非作新於始之爲難﹐而能繼繼承承﹑永護於後之爲難。蓋深望夫有基勿壞﹐後起者踵而修之也。顧其間𨿽經監司刺史輩捐金補繕﹐不數歲而朽蠹剝蝕﹐復不可支﹔非徹底建造﹐難云固也。正在經營商榷間﹐而臺之衿士踴躍急公﹐倡議捐修﹔有侯生世輝﹑蔡生壯器﹑李生朝璽﹑黃生兆茂﹑蔡生培﹑張生方陞﹑方生達聖﹑洪生世基等數十人﹐多者千幾百緡﹐次者千緡﹐又次者數百緡及百緡。又有家本寒素﹐奔走區畫﹐共襄是舉者。於是列名僉請。予因馳札制府喀公﹑撫軍潘公﹐會商入奏﹔獲邀恩旨﹐俟工竣核捐輸之數﹐報部議敍。爰與滿巡臺書公﹑監司金公鼓舞而作興之﹐以臺令魯君鼎梅端稽核之任。維時侯生世輝力肩厥事﹐不辭勞瘁﹐偕蔡源起鳩工庀材﹐相度經營﹔庳者崇之﹐隘者擴之﹐朽者易之﹐缺者增之﹐障者辟之﹐而廟貌煥然攺觀﹐殿廡軒敞倍於前。崇聖祠舊逼處殿後﹐拓丈有六尺。文昌閣柱易以石而增髙。文公祠前增捲廊。教授之學捨附明倫堂後者﹐退丈有奇。訓導之寄居於文公祠者﹐更建室於文昌閣後。官廳前增露亭。自大成坊以內﹐悉甃石版﹐以壯觀瞻。他若堂宇﹑路門﹑池沼﹑仍舊基而增損之。其東北一帶﹐地之見侵於民者﹐並爲淸出﹔拓其墻三尺許﹐外餘地四尺五寸以通行人。廟前平原一片﹐居民擅私種植﹐芟刈之而曠如也。至簠簋尊彜﹐鑄以銅而備其數﹔柷敔﹑笙鏞﹑干羽之屬﹐仿成式更新之。計靡白金萬緡。肇工於乾隆已巳十月念五日﹐告竣於辛未三月十五日。是役也﹐實多士所共襄﹐予何力之有﹖多士請記於予﹐並求所以教之。予謂黌宮乃教化所自出﹐玆旣大啟爾宇﹐將以育人材﹑厚風俗也﹐豈惟是文詞云爾哉﹗體明而用達﹐乃足尙耳。宋胡安定教授蘇湖﹐設經義﹑治事二齋﹐承其教者﹐鹹深心於三五六經﹐以求合古聖賢人之志﹐而舉禮樂﹑兵刑﹑農田﹑水利諸務﹐用以廣其器識。仁宗詔頒其法於太學﹐天下宗之。我朝造士之法﹐古莫倫比。養之渥﹐教之詳﹐而選之精且愼。都人士誠能以經術抒經濟﹐勉爲國家有用之材﹔司土者復加意培植﹐而於興教之地﹐時勤修葺﹐亦如海康陳公之以有基勿壞望後人者﹐相承於勿替﹔則所造就於海隅﹐豈細鮮哉﹖

附捐資姓氏﹕廩生侯世輝﹐捐銀三千七百兩。貢生蔡壯器﹐捐銀一千二百兩。候選州同李朝璽﹐捐銀一千一百兩。監生黃兆茂﹐捐銀一千兩。生員周大鵬﹐捐銀四百兩。拔貢生蔡培﹑監生周岐徳﹐各捐銀三百兩。內閣中書陳奇烈﹑拔貢生施士膺﹑生員黃得福﹑陳日茂﹑玉湜﹐各捐銀二百兩。貢生王克褒﹑生員陳廷藩﹐各捐銀一百五十兩。舉人陳連榜﹑拔貢生張方陞﹑貢生黃可垂﹑陳國瑤﹑翁錫福﹑薛登選﹑蘇孟徳﹑監生髙肇輝﹑潘奇選﹑劉振楷﹑方策﹑吳植恩﹑廩生郭世標﹑吳啟沃﹑李廷珍﹑洪國昌﹑莊天釬﹑張元龍﹑呂崑玉﹑許殿輔﹑生員楊作舟﹑蔣士賢﹑黃璿璣﹑蔡翰晫﹑吳莊敬﹑鄭光樂﹑洪廷梯﹐各捐銀一百兩。

縣儒學﹐在東安坊。康熙二十三年﹐知縣沈朝聘創立先師廟﹐負坎面離。左右兩廡。前爲廟門﹑照墻﹐護以柵欄。後爲啟聖祠。二十九年﹐知縣王兆陞修。四十二年﹐知縣陳璸建明倫堂於廟右﹝並記﹞。復捐俸修廟。四十四年﹐知縣王士俊成之。

壬午春﹐予調任臺邑。至之翼日﹐恭謁文廟。禮成﹐學博黃君世傑率諸生﹐引予於啟聖祠前聽講。問所謂明倫堂者﹐蓋曠然一平地也。噫﹗此何地也﹐而可曠乎哉﹖吾懼斯堂不立﹐士子講經無所﹐必至人倫不明﹐人理滅而人心味也。用是不揣綿力﹐拮據經營。越明歲癸未之夏﹐而斯堂成。堂凡三間﹐髙廣如式。門樓前拱﹐甬道圍墻井列。成之日﹐爰進諸生﹐告以斯堂取義之旨﹐爲落成慶。乃環顧文廟﹐又將傾圯﹐正在選材鳩工﹑平基定向﹐謀重建之﹔適行取銓部﹐余因是不得盡力於其間。𨿽然﹐人之欲善﹐誰不如我。文廟之成﹐固有待也。獨斯堂之役﹐費稟於官﹐役不病民﹐向之曠然者﹐今幸巋然矣。義不可無一言以紀。予謂五經與五倫相系屬者也。君臣之宜直﹑宜諷不宜自辱也﹔父子之宜養﹑宜愉﹐不宜責善也﹔兄弟之宜怡﹑宜恭﹐不宜相猶也﹔夫婦之宜雍﹑宜肅﹐不宜交謫也﹔朋友之宜切﹑宜偲﹐不宜以數而取疏也。明此者﹐其必由經學乎﹖潔淨精微取諸易﹐疏通知遠取諸書﹐溫厚和平取諸詩﹐恭儉莊敬取諸禮﹐比事屬辭取諸春秋。聖經賢傳﹐千言萬語﹐皆以綱紀人倫爲要領。顧諸生登斯堂﹐顧名思義﹐期於忠君﹑孝親﹑信友﹑夫義婦聽﹐兄友弟恭﹐爲端人正士﹔勿徒習文藝﹐恣睢佻達﹐以敗名喪檢爲斯堂羞﹐庶幾不負予所以首先建立之意。至斯役之指畫督率﹐則學博黃君功固不可沒也。

四十八年﹐知縣張宏創學廨於明倫堂後﹐並葺前柵欄﹑照墻。旋圯。

四十九年﹐巡道陳璸易築磚垣﹐設禮門義路。

教諭康卓然記

歲癸亥﹐臺地蕩平﹐首調晉邑侯沈公朝聘補臺令。甫下車﹐先興文廟。時因艸創﹐制尙朴略。庚午年﹐邑侯王公兆陞修之﹐猶未壯厥觀也。壬午春﹐邑侯今觀察陳公謁廟﹔禮成﹐問聽講之地﹐闕焉無有﹔因捐俸建明倫堂於廟右。堂成﹐則進諸生而語之曰﹕『文廟所以妥聖靈而彰典禮﹐乃庳隘淺陋若是乎』﹖再捐俸三百兩﹐命工庀材﹐定基擇向﹐將更新之。適擢銓部去﹐每惓惓以弗克竣乃事爲念﹐遇公車北上者﹐輒殷然致詢不少釋。乙酉年﹐邑侯王公仕俊至﹐見榱棟已備﹐瓦甓畢齊﹐隨與學博陸君共襄厥事﹔增髙舊制規模﹐式廓兩廡門庭﹐次第咸新﹔而圍墻未築﹐柵欄𨿽設﹐難免風雨之虞。庚寅秋﹐陳公以觀察再蒞是邦﹐遂舉而更張之。易柵欄爲磚垣﹐加丹艧焉。內外修整﹐廟貌尊嚴。於是昔之艸創者﹐今堅致可久矣﹔昔之朴略者﹐今云錦爛然矣。聖靈克妥﹐典禮攸彰﹔壯海外之大觀﹐啟文明之雅化。功在聖門﹐豈淺鮮哉﹖卓然司鐸斯邑﹐詳悉其事﹐爰紀始末﹐俾海邦多士﹐毋忘興建之功云。

五十四年﹐巡道陳璸攺建啟聖祠﹐以左右夾室爲名宦﹑鄕賢祠﹝並記﹞。知縣兪兆嶽﹑教諭鄭長濟﹐鑿泮池。

憶予以壬午春調任臺令。臺邑廟學﹐先爲僞弁住宅﹐湫隘弗稱﹔兼歲久屋材朽蠹﹐漸就傾圯。而明倫一堂﹐在蔓艸中﹐未有議創者。予謂此乃爲政第一事﹐不可或緩。卽具狀申請各憲﹐尋得報可。遂殫力拮據﹐首於廟左隙地﹐建明倫堂。以是年冬杪興工﹐越歲三月告成。隨謀攺造文廟﹐因舊地而式廓之。選匠往會城購料﹐業已平基定向﹐予適奉文行取﹐時甲申初春也。不已﹐捐金畱府庫﹐爲工費資而去。身𨿽去而心惓惓﹐每以廟學未成爲一憾事。迨庚寅秋﹐予叨持使節東來﹐謁廟循覽﹐規模𨿽粗具﹐而啟聖一祠尙仍舊立向﹐且與文廟相左﹐兩廡不蔽風雨﹐心焉戚之。先捐俸築墻﹐以肅內外。因郡庠大費修整﹐未遑及邑庠。至乙未春﹐郡庠幸煥然易舊﹔正在私心經營﹐而予又奉補授偏撫。乃星夜鳩工庀材﹐攺啟聖祠方位與文廟稱。兩廡則撤舊更新。又添建名宦﹑鄕賢祠﹐爲吏治風俗示勸﹐了前願焉。予非有所利乎此﹐而欲自爲功也。董子曰﹕『正其誼不謀其利﹐明其道不計其功』。夫建廟修學﹐正誼明道之大端也。予竊謂﹐不計功未嘗無功﹐不謀利未嘗不利。臺令歷任﹐未有調爲臺道者﹐而予得調臺道﹔臺道歷任﹐未有櫂爲撫軍者﹐而予得擢偏撫。皇恩不次拔摺﹐何莫非先聖先賢及臺地山川之神﹐默佑之乎﹖前後九載﹐飲鹹食淡不爲不久﹔兩荷異數超遷不爲不速。予不負臺﹐臺不負予﹔此感彼應﹐理固然也。顧吾黨之士﹐篤信斯理。處而讀書﹐務爲端人正士﹔出而筮仕﹐務爲循吏良臣。庶不負玆地山川之鐘靈﹐而爲聖賢所擯棄﹐則予數年惓惓之苦心﹐其亦可無憾也夫。

五十九年﹐同知攝縣事王禮修廡墻﹑禮門﹑義路。

雍正元年﹐知縣周鐘瑄重葺正廟﹐奉詔攺啟聖祠爲崇聖祠。立忠義祠於廟門左。

巡臺禦史黃叔璥記

歲壬寅﹐璥向奉使巡視臺灣。於時寇亂方息﹐繼以大饑﹐學宮飄搖颶風霪雨間﹐頹然欲盡。官斯土者﹐𨿽目擊心傷﹐不遑及矣。與璥偕來者﹐貴陽周君鐘瑄﹐前以諸羅令報最﹐爲髙唐牧﹐內遷員外郎。至是以賢能簡令臺灣。旣至﹐設平糶法以蘇民困﹐躬運米以賑澎湖﹐境內欣然﹐慶更生焉。乃鳩工庀材﹐凡殿廡門垣曁生捨﹐當修者修﹐當築者築。適奉詔崇先聖五世王爵。乃攺建崇聖祠。不費帑﹐不役民﹐皆節嗇俸錢而獨任之。始事於癸卯季秋﹐落成於甲辰仲春。靡白金三百五十有奇。廟貌聿新﹐因請璥記其年月。璥惟學校之設﹐所以長育人材﹐教孝教忠也。苟不能身體力行﹐而沈溺於詞章﹐龐雜於功利﹐則人材不可問矣。道徳奚自而一﹐風俗奚自而同﹖今臺當更化之後﹐向學者倍多於前﹐誠能勤思聖賢教人之指歸﹐不過欲人盡力於君臣﹑父子﹑夫婦﹑昆弟﹑朋友之間。父以教其子﹐師以勉其弟。日引日上﹐求爲篤學力行之君子﹔無徒以詞章爲梯弋科名之具﹐無或務功利以流人於不肖之歸﹐庶幾不負國家養士之隆恩與賢司牧師旅饑饉之餘﹑拮據經營之意。是役也﹐董事本學教諭葛炆﹐例得書於石。

十二年﹐貢生陳應魁倡立土地祠於廟門右﹐建欞星門於泮池外。

乾隆八年﹐諸生張元華等修崇聖祠。

巡臺禦史熊學鵬記

欽惟世宗憲皇帝溯道脈之淵源﹐極典章之明備﹐追封孔子五代王爵﹐巍巍乎禮體制攸隆﹐超越前古矣。臺灣海外荒服﹐自入版圖﹐仰沐熙朝教化﹐迄今已六十餘年。癸亥夏﹐余奉使玆土。臺令楊子爲餘言﹐崇聖祠乃前觀察陳公所建﹐今且傾圯﹐宜圖修茸。隨有諸生張元華等各願捐囊以助﹐不數月而工竣﹐請餘一言勒石。餘思化民成俗﹐教學爲先。前人倡造學宮﹐規模旣已肇啟﹐則後人紹述前哲﹐修葺應有成功。玆元華等以過末之寒儒﹐爲捐修之義舉﹐俾舊宇煥然一新﹐用光夫尊師重道之盛典。於以覘諸生向學情殷﹐從此爭自濯磨﹐日新月盛。臺𨿽僻遠﹐行見人文蔚起﹐比隆於中州矣。是爲記。

十四年﹐學廨圯﹐教諭朱陞元重葺。

十五年﹐廩生侯世輝等捐資鼎新正廟﹐拓兩廡以廣廟庭。廟門左修忠義祠﹐右攺土地祠爲孝悌祠。禮門﹑義路﹑泮池。欞星門﹑照墻及廟後崇聖祠﹑廟右明倫堂﹐悉加整葺。並創訓導廨於崇聖祠後。

巡臺禦史楊開鼎記

臺邑學與郡學並建﹐而制較狹小。顧文教攸關﹐不可任茂艸之鞠者與郡學埒。己巳夏奉使巡臺﹐諸生陳請修學﹐由郡及邑﹔旣嘉其意﹐頗慮其願大難酬。乃侯生世輝等鼓厥義勇﹐捐修郡學畢﹐更捐二千七百緡修邑學。肇工於庚午六月八日﹐鼎新大成殿﹐而培其基髙八寸許﹐制極軒昂。於兩廡則退其址三尺有奇﹐庭乃寬敞。崇聖祠前﹐樹之屏以蔽內外﹔明倫堂前﹐加三楹以壯觀楹以壯觀瞻。訓導學捨之廁於殿西者﹐移建於崇聖祠後。講室兩旁﹐更益兩楹﹐以供遊息。自大成殿至禮門﹐斫石砌之﹐悉如砥如矢焉。前後四旁之門庭屋舍﹐周以墻垣。麗乃陋﹐植乃朽﹐擴乃隘﹐補乃缺﹐以及樂器祭器﹐燦然備﹐煌然美﹐咸與郡學同。余向慮諸生之願大難酬﹐乃遹觀厥成若此﹐正不知幾費經營﹐觀成者顧可易易視之耶﹖撫軍潘公己據予札入告﹐行見寵褒義舉﹐共被殊榮﹐爲海隅千古極盛事矣。獻歲之春﹐工將竣﹐觀生復請於余曰﹕前修郡學﹐已勒文紀其事﹔玆修邑學﹐願再有言也。予因敍其大略﹐用是槪然曰﹕世之擁厚貲以遺子孫者﹐比比矣﹔卽或解慳破吝﹐大都布捈於梵宮野廟﹐作無益以害有益﹐語以重道尊師之義舉﹐瞠然莫之或應焉。感臺士急公趨事之風﹐其庶有興乎﹗

論曰﹕宋臣有言﹐庠序傳捨﹐激哉。觀於臺學之修殆不然乎﹖費緡鉅萬﹐而籍不及民﹐議不煩上﹐風何茂也﹗𨿽然﹐惇琢勝美﹐兆應文明﹐將使歌思樂而來者﹐齋掇巍科﹑擁髙爵以去乎﹖夫抱遺經托先聖之宮墻﹐春秋裸將﹐精气屬之﹔敬業樂羣﹐景行行止。顧乃謀所以亟去﹐去而名祿以外﹐無祝轅焉﹐是傳捨之也。而豈今玆修學之本意乎哉﹖

崇祀

正廟﹕至聖先師孔子。

東配﹕復聖顏子﹝名回﹐字子淵﹐曲阜人﹞﹑述聖子思子﹝名汲﹐至聖孫﹐伯魚子﹞。

西配﹕宗聖曾子﹝名參﹐字子輿﹐魯南武城人﹞﹑亞聖孟子﹝名軻﹐字子車。一字子輿﹐騶人﹞。

東哲﹕先賢閔子子騫﹝名損﹐曲阜人﹞﹑先賢冉子仲弓﹝名雍﹐鄆城人﹞﹑先賢端木子子貢﹝名賜﹐衛人﹞﹐先賢仲子子路﹝名由﹐卞人﹞﹐先賢卜子子夏﹝名商﹐衛人﹞﹑先賢有子子有﹝名若﹐曲阜人﹞。

西哲﹕先賢冉子伯牛﹝名耕﹐鄆城人﹞﹑先賢宰子子我﹝名予﹐曲阜人﹞﹑先賢冉子子有﹝名求﹐鄆城人﹞﹑先賢言子子遊﹝名偃﹐吳人﹞﹑先賢顓孫子子張﹝名師﹐陳人﹞﹑先賢朱子元晦﹝名熹﹐宋婺源人﹞。

東廡﹕先賢蘧子伯玉﹝名瑗﹐衛人﹞﹑先賢澹臺子子羽﹝名滅明﹐武城人﹞﹑先賢原子子思﹝名憲﹐商邱人﹞﹑先賢南宮子子容﹝名絳﹐又名適﹐兗州人﹞﹑先賢商子子木﹝名瞿﹐曲阜人﹞﹑先賢漆雕子子若﹝名開﹐蔡人﹞﹑先賢司馬子子牛﹝名耕﹐商邱人﹞﹑先賢梁子叔魚﹝名鱣﹐齊人﹞﹑先賢冉子子魯﹝名孺﹞﹑先賢伯子子析﹝名虔﹞﹑先賢冉子子產﹝名季﹞﹑先賢漆雕子子期﹝名徒父﹞﹑先賢漆雕子子斂﹝名哆﹞﹑先賢公西子子華﹝名赤﹐曲阜人﹞﹑先賢任子子選﹝名不齊﹞﹑先賢公良子子正﹝名孺﹞﹑先賢公肩子子中﹝名定﹐兗州人﹞﹑先賢鄡子子家﹝名單﹐聊城人﹞﹑先賢罕父子子索﹝名黑﹐兗州人﹞﹑先賢榮子子祺﹝名旗﹐兗州人﹞﹑先賢左人子子行﹝名郢﹐兗州人﹞﹑先賢鄭子子徒﹝名國﹐兗州人﹞﹑先賢原子子籍﹝名亢﹐兗州人﹞﹑先賢廉子子庸﹝名潔﹐衛人﹞﹑先賢叔仲子子期﹝名會﹐兗州人﹞﹑先賢公西子子上﹝名輿如﹐兗州人﹞﹑先賢邦子子斂﹝名巽﹐兗州人﹞﹑先賢陳子子禽﹝名亢﹐陳州人﹞﹑先賢琴子子開﹝名牢一﹐字子張﹐衛人﹞﹑先賢步叔子子車﹝名乘﹐靑州人﹞﹑先賢秦子子之﹝名非﹐兗州人﹞﹑先賢顏子子聲﹝名噲﹐曲阜人﹞﹑先賢顏子子冉﹝名何﹐魯人﹞﹑先賢縣子子象﹝名亶﹞﹑先賢樂正子﹝名克﹞﹑先賢萬子﹝名章﹞﹑先賢周子茂叔﹝名惇頤﹐宋道州人﹞﹑先賢程子伯淳﹝名顥﹐宋洛陽人﹞﹑先賢邵子堯夫﹝名雍﹐宋涿州人﹞﹑先儒榖梁子元始﹝名赤﹐周末人﹞﹑先儒伏子不賤﹝名勝﹐秦濟南人﹞﹑先儒後子近君﹝名蒼﹐漢郯城人﹞﹑先儒董子﹝名仲舒﹐漢景州人﹞﹑先儒杜子﹝名子春﹐東漢偃師人﹞﹑先儒範子武子﹝名寧﹐晉鄢陵人﹞﹑先儒韓子退之﹝名愈﹐唐修武人﹞﹑先儒範子希文﹝名中淹﹐宋吳縣人﹞﹑先儒胡子翼之﹝名瑗﹐宋秦州人﹞﹑先儒楊子中立﹝名時﹐宋將樂人﹞﹑先儒羅子仲素﹝名從彥﹐宋南劍人﹞﹑先儒李子願中﹝名侗﹐宋劍浦人﹞﹑先儒張子敬夫﹝名栻﹐宋綿竹人﹞﹑先儒黃子直卿﹝名幹﹐宋閩縣人﹞﹑先儒眞子希元﹝名徳秀﹐宋浦城人﹞﹑先儒何子子恭﹝名基﹐宋金華人﹞﹑先儒趙子仁甫﹝名復﹐宋徳安人﹞﹑先儒吳子幼淸﹝名澄﹐元崇仁人﹞﹑先儒許子益之﹝名謙﹐元金華人﹞﹑先儒王子伯安﹝名守仁﹐明余姚人﹞﹑先儒薛子徳溫﹝名瑄﹐明河津人﹞﹑先儒羅子允陞﹝名欽順﹐明泰和人﹞﹑先儒陸子稼書﹝名隴其﹐國朝平湖人﹞。

西廡﹕先賢林子子邱﹝名放﹐魯人﹞﹑先賢宓子子賤﹝名不濟﹐曲阜人﹞﹑先賢公冶子子長﹝名長﹐魯人﹞﹑先賢公晰子季次﹝名哀﹐濟南人﹞﹑先賢髙子子羔﹝名柴﹐衛人﹞﹑先賢樊子子遲﹝名須﹐兗人﹞﹑先賢商子子季﹝名澤一﹐字子秀﹐兗人﹞﹑先賢巫馬子子期﹝名施﹐陳人﹞﹑先賢顏子子柳﹝名辛﹐曲阜人﹞﹑先賢曹子子循﹝名卹﹐蔡人﹞﹑先賢公孫子子石﹝名龍﹐楚人﹞﹑先賢秦子子丕﹝名商﹐魯人﹞﹑先賢顏子子驕名髙﹐一名刻﹐曲阜人﹞﹑先賢壤駟子子徒﹝名赤﹐秦人﹞﹑先賢石作子子明﹝名蜀﹐成紀人﹞﹑先賢公夏子子乘﹝名首﹐魯人﹞﹑先賢後子子裏﹝名處﹐靑州人﹞﹑先賢奚子子晰﹝名容蒧﹐兗州人﹞﹑先賢顏子子商﹝名祖﹐曲阜人﹞﹑先賢句子子疆﹝名井疆﹐衛人﹞﹑先賢秦子子南﹝名祖﹐秦人﹞﹑先賢縣子子祺﹝名成﹐魯人﹞﹑先賢公祖子子之﹝名句玆﹐兗州人﹞﹑先賢燕子子思﹝名汲﹐兗州人﹞﹑先賢樂子子聲﹝名欬﹐兗州人﹞﹑先賢狄子子晰﹝名黑﹐衛人﹞﹑先賢子蔑子﹝名忠﹐至聖兄子﹞﹑先賢公西子子尙﹝名蒧﹐兗州人﹞﹑先賢顏子子叔﹝名之僕﹐曲阜人﹞﹑先賢施子子恆﹝名之常﹐兗州人﹞﹑先賢申子子周﹝名棖﹐魯人﹞﹑先賢左子﹝名邱明﹐中都人﹞﹑先賢秦子子開﹝名冉﹐蔡人﹞﹑先賢牧子﹝名皮﹐魯人﹞﹑先賢公都子﹐先賢公孫子﹝名醜﹞﹑先賢張子子厚﹝名載﹐宋大梁人﹞﹑先賢程子正叔﹝名頤﹐宋洛陽人﹞﹑先儒公羊子﹝名髙﹑周末臨淄人﹞﹑先儒子國子﹝名安國﹐至聖十一世孫﹞﹑先儒毛子﹝名萇﹐漢河間人﹞﹑先儒髙堂子子伯﹝名生﹐漢兗州人﹞﹑先儒鄭子康成﹝名■﹝亠公﹞﹐漢髙密人﹞﹑先儒諸葛子孔明﹝名亮﹐漢瑯琊人﹞﹑先儒王子仲淹﹝名通﹐隋龍門人﹞﹑先儒司馬子君實﹝名光﹐宋涑水人﹞﹑先儒歐陽子永叔﹝名修﹐宋盧陵人﹞﹑先儒胡子康侯﹝名安國﹐宋崇安人﹞﹑先儒尹子彥明﹝名焞﹐宋洛人﹞﹑先儒呂子伯恭﹝名祖謙﹐宋婺州人﹞﹑先儒蔡子仲默﹝名沈﹐宋建陽人﹞﹑先儒陸子子靜﹝名九淵﹐宋金谿人﹞﹑先儒陳子安卿﹝名淳﹐宋龍溪人﹞﹑先儒魏子華甫﹝名了翁﹐宋浦江人﹞﹑先儒王子會之﹝名柏﹐宋金華人﹞﹑先儒許子仲平﹝名衡﹐元河內人﹞﹑先儒金子吉甫﹝名履祥﹐元蘭谿人﹞﹑先儒陳子可大﹝名澔﹐元都昌人﹞﹑先儒陳子公甫﹝名獻章﹐明新會人﹞﹑先儒胡子叔心﹝名居仁﹐明余幹人﹞﹑先儒蔡子介夫﹝名淸﹐明晉江人﹞。

崇聖祠﹕肇聖王木金父公﹝正中﹞﹑裕聖王祈父公﹝東﹞﹑詒聖王防叔公﹝西﹞﹑昌聖王伯夏公﹝東﹞﹑啟聖王叔梁公﹝西﹞。

東配﹕先賢顏氏﹝名無繇﹐字路﹞﹑先賢孔氏﹝名鯉﹐字伯魚﹞。

西配﹕先賢曾氏﹝名點﹐字子晰﹞﹑先賢孟氏﹝名激﹐字公宜﹞。

東廡﹕先儒周氏﹝名輔成﹞﹑先儒程氏﹝名珦﹐字伯溫﹞﹑先儒蔡氏﹝名元定﹐字季通﹞。

西廡﹕先儒張氏﹝名迪﹞﹑先儒朱氏﹝名松﹐字喬年﹞。

書籍

禦制訓飭士子文﹑聖諭廣訓﹑人臣儆心錄﹑上諭全集﹝二十四本。另雍正八年九月一道﹑雍正十二年十一月一道﹑乾隆十四年十一月一道﹞﹑十三經注疏﹝周易﹑尙書﹑毛詩﹑春秋﹑左傳﹑公羊傳﹑榖梁傳﹑禮記﹑周禮﹑儀禮﹑論語﹑孟子﹑孝經﹑爾雅﹞﹑史記﹑漢書﹑後漢書﹑三國誌﹑晉書﹑宋書﹑南齊書﹑梁陳書﹑魏書﹑北齊書﹑周書﹑南史﹑北史﹑隋書﹑唐書﹑五代史﹑弘簡錄﹑明史﹑學政全書﹑福建通誌﹑鰲峯書院講學錄。

附府學袁弘仁藏書記

制科以文章取士。士之通經學古者咸入珊网之收矣。我朝文教敷於四海﹐世宗憲皇帝復選博學鴻儒﹐用以鼓勵淹雅﹑典綦隆也。今上禦極﹐以崇儒重道爲首務﹐所以振興學校者倍殷。屬在多士﹐可不孜孜奮勉﹐共承菁莪棫朴之風哉﹖余謬膺經選﹐司訓福庠六載﹐值臺陽新設訓席﹐遂調是任。仰懷聖明﹐無時不兢兢以作人爲念也。竊見臺地遙隔海天﹐人材蔚起﹐而博洽尙鮮其人。揆厥所由﹐蓋各庠向無藏書﹐卽書肆亦罕售購﹔𨿽有聰敏之質﹐欲求淹貫﹐庸可得乎﹖爰置古今載籍六百餘本貯之廨中﹐以資諸生借覽﹔令優生二人掌之﹐俾永久勿失。然而寒氈力絀﹐未能多蓄﹐第以是爲權輿也。四庫五車之富﹐端有望於後之君子。

﹝附﹞大成樂器﹕麾。金部﹕大鐘﹑鎛鐘﹑編鐘﹑歌鐘。石部﹕特磬﹑編磬﹑歌磬。絲部﹕琴﹑瑟。竹部﹕鳳簫﹑洞簫﹑篪﹑龍笛﹑雙管。匏部﹕笙。土部﹕塤。革部﹕鼓鼓﹑懸鼓﹑楹鼓﹑足鼓﹑鞉鼓﹑摶拊﹑田鼓﹑相鼓。木部﹕柷﹑敔﹑木鐸。

舞器﹕旌節﹑龠﹑翟﹑干戚。俱乾隆十六年訓導林起述﹑廩生侯世輝捐補。

泮額

府儒學泮入定額﹐康熙二十五年﹐總督王新命﹑巡撫張仲舉題準﹕歲試取進文武童生各二十名﹐科試取進文童二十名﹐設廩膳生二十名﹐增廣生名數如之。歲貢以廩生食餼淺深爲先後﹐一年貢一人。雍正元年﹐特恩廣額一次﹐加進文武童生各七名。乾隆元年﹐特恩廣額一次﹐名數如前。

縣儒學入泮定額﹐歲試取進文武童生各一十二名﹐科試取進文童一十二名﹐設廩膳生十名﹐增廣生如之。歲貢二年貢一人。雍正元年﹐特恩廣額一次﹐加進文武童生各五名。乾隆元年﹐特恩廣額一次﹐名數如前。

雍正五年﹐總督髙其倬題準﹐臺地文風漸盛﹐嗣後歲科兩試﹐飭令該地方官查明﹐現在臺地之人﹐有田有產﹐入籍旣定者﹐取具裏鄰結狀﹐方準考試。

乾隆五年﹐巡視臺灣禦史兼提督學政楊二酉奏準﹐粵民流寓在臺年久入籍者﹐臺屬四邑﹐均有戶冊可稽。緣系隔省流寓﹐恐占閩童地步﹐是以攻擊維嚴。現在粵童堪以應試者﹐計七百餘名﹐準其另編爲新字號應試。其取進額數﹐照小學例﹐四邑通校共取進八名﹐附入府學。嗣後有續出應試者﹐總以八名爲額﹐俟歲科數次之後﹐取進人數漸多﹐再將應設廩增並出貢之處﹐題請定議。至鄕試不便﹐附入臺字號﹐應暫附閩省生員內鄕試。俟數滿百名﹐再行題請﹐另編字號﹐取中一名。

書院社學

海東書院原在府學宮之西。康熙五十九年﹐巡道梁文煊建。後爲歲科校士所。乾隆四年﹐巡臺督學單徳謨奏請別建校士院﹝見下﹞。明年﹐督學楊二酉奏準﹐照直省例﹐以府學教授掌教﹐選諸生肄業其中。拔貢生施士安捐田千畝﹐充爲膏火之資。乾隆十五年移建縣署於紅毛樓右﹝事詳「建置志」﹞﹐攺東安坊舊縣署爲海東書院。

巡臺禦史楊二酉記

聖天子臨雍講學﹐文教遐敷﹔歲撥帑金數千﹐於直省各立書院﹐以造天下士。彬彬乎霞蔚云蒸﹐稱極盛焉。臺陽海嶠﹐隸閩之東南郡﹐相去榕城約千餘里。諸生一仰止鰲■﹝山上夅下﹞﹐且不免望洋而嘆也。郡學西側﹐舊有海東書院﹐爲校士之所。前給諫漁莊單公﹐請別置考棚﹐遂成閒廨。歲己未﹐予銜命巡方﹐視學來玆﹐凡一至再至焉。多軒楹可讀可棲﹔明堂列前可以講﹔矮屋通後可以爨。意選內郡通經宿儒﹐充教授﹐爲良師﹐允堪作育多士﹐與鰲■﹝山上夅下﹞並峙。謀之觀察劉公﹐亦然予言。第以薪水諸費無出﹐柰何﹗邑明經施子士安慨然身任之﹐先請輸稻千斛﹐仍置水田千畝﹐爲久遠計。予曰﹕是可以入告。逾數月議行﹐劉公捐俸倡修﹐一時軒窗爽潔﹐什器周備﹐煥如也。郡守錢公亦能如意振作﹐選諸生中文藝有可觀者﹐得數十人﹐以實其中。延教授薛仲黃爲師﹐致敬盡禮。觀二公所編規約數條﹐詳愼之義﹐歷歷可見。夫興文勸士﹐采風者之責也﹔敬事圖成﹐良有司之誼也。抒一家之力﹐供多士之需﹐義不泯於鄕也﹔取一人之善﹐成天下之材﹐恩必出自上也。爾師生各宜銳志精心﹐無怠學﹐無倦教。言語文字之中﹐申以修己治人之道﹕漸摩旣久﹐當必有明體致用者出﹐以膺公輔而揚休明﹔上慰聖天子棫朴作人之至意﹔寧云島嶼生色﹐鄕裏增榮已哉﹗予於爾師生有厚期焉。

崇文書院卽府義學﹐舊在東安坊。康熙四十三年﹐知府衛臺揆建﹔仍置田租供膏火﹐選諸生肄業﹐以府學訓導掌教。乾隆十年﹐巡道攝府事莊年重修。尋廢。十五年﹐攺海東書院爲崇文書院。在府學宮之西。

乾隆十六年﹐彰化岸里社通事張達京﹑徳化社原通事林秀俊﹐呈請每年各願捐榖四百石﹐共八百石﹐每石折銀四錢﹐共銀三百二十兩﹐分春夏秋冬四季繳充膏火。巡道金溶給匾獎之﹐勒石以注。

校士院在縣學宮左。乾隆四年﹐巡臺督學單徳謨奏請建。

正音書院在東安坊舊縣署左。雍正七年﹐奉文設。今攺爲四縣佐雜公館﹝事詳「建置志」﹞。

社學在東安坊者二﹐康熙二十三年知府蔣毓英建。在鎭北坊者一﹐康熙二十八年巡道王效宗建。

土番社學一在新港社口﹐一在新港社內﹐一在卓猴社﹐一在大傑巓社。雍正十二年﹐巡道張嗣昌建議﹐各置社師一人﹐以教番童﹔聽縣儒學訓導按季考察。

學田

府儒學田一在鳳山縣■﹝魚逮﹞港莊。計田一百五十八甲一分六釐七毫﹐除管事辛勞田十五甲﹐甲頭田五甲﹐本莊土地祠香燈田二甲﹐給賞孤老田二甲﹐實田一百三十四甲一分六釐七毫。年輸正供榖十九石九斗二陞﹐折實榖二十四石道斗﹐實收租榖七百八十一石道斗。一在邑治二贊行。計田七甲七分一釐八絲五忽﹐年輸正供榖三十八石五斗二陞九合七勺三撮﹐學租榖四十四石道斗。一在鳳山縣荊秦林。計田四甲二分﹐年輸正供榖一十八石八斗﹐學租榖二十四石道斗。以上各田俱康熙四十九年巡道陳璸捐置﹐爲郡學各祠香燈祭祀及修葺並逐月會課生童等費外﹐又撥榖八十石給本縣儒學﹝詳見下﹞。

縣儒學田在永康裏嵌頂。下則園一片﹐年輸正供外﹐計榖一十二石有奇。因不敷縣學各祠香燈﹑祭祀﹑修葺及生童月課諸費﹐乾隆三年議將府儒學所收租榖勻抽八十石給之﹐遂爲例。

海東書院田在彰化縣大武郡保社北莊內二抱竹莊。計水田九十一甲七分三釐﹐折一千零九畝九釐零。每年除完正供榖一百六十石六斗六陞六合八勺五抄外﹐實收租榖五百七十三石二斗二陞三合五抄。乾隆五年﹐拔貢生施士安捐置。

崇文書院田在諸羅縣蘆竹角海丰侖。計三十七甲一分四釐四毫﹐每甲納租榖八石道斗﹐年共收榖二百九十七石一斗五陞二合。除納正供並運載船腳工費榖一百一十五石五斗六陞﹐實收榖一百八十一石五斗九陞二合道斗。康熙四十五年﹐知府衛臺揆捐置。

論曰﹕學者所以教士也。因士而後立學﹐因學而後祀先聖先師。因造士而後設選舉﹐因養士而後設俸廩。先王之制﹐至詳且悉矣。自漢以來﹐古制漸湮﹐而學之名不廢。其後州縣皆有學﹐則皆有孔子之廟。又有義學﹑社學﹑書院。其師生則有教授﹑學正﹑教諭﹑訓導﹑秀才﹑博士等弟子員﹑增廣生員﹑上捨﹑內捨﹑外舍﹑廩生﹑增生﹑附生之名。而所在學田﹐亦額置多寡不。於古制不必盡合﹐要亦存其意焉。臺𨿽海外﹐庶政備舉﹐人才之興﹐當亦有漸也。顧府學兩廣文兼司掌教﹐責有尢專。倘司選者務期得人﹐身任者終志成物﹔則文物聲名﹐豈以地限哉﹗

