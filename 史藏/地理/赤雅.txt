赤雅

明鄺露

●卷上

○土司世冑

土司﹐惟諸岑最彊。冑出岑彭﹐畫像雲臺﹐精應列宿﹐布星祭神﹐威擬王者。世爲外臣﹐頗襲得法。其女珠衣雀扇﹐火齊金鐙﹐乍見訝爲仙者﹝一本作仙人﹞。

○形勢

四府三十七州﹐形勢宛然一衰周戰國圖。區分畛埒﹐遠交近攻﹐𨿽暴寡淩弱﹐殘殺奪略﹐終莫能越其尺寸。其主幼弱寡昧﹐則頭目用事﹐似三家六卿之類。寡弱甚者﹐割村爲質﹐如列國割地獻城之例。然有年月刻版﹐歲盈則反﹐傾義重士﹐有似四君﹝一本作四公子﹞。但鬼門銅柱﹐士非逃亡流竄﹐憤世嫉邪﹝一本作俗﹞﹐甘心修蛇之口者﹐孰肯胝繭而躡之﹖是以碣石空懸﹐而雕龍之士罕至也﹝一本作矣﹞。

○法制

土司法極嚴肅﹐鞭笞殺戮﹐其人死無二心。民怯於私憤﹐勇於公斗﹐似秦。嚴刑峻法﹐嫻於文司﹐似鄭。商販入其境﹐以二槍交植境上曰關﹝一本無關字﹞。稅未輸而越關者﹐許射之。旣輸﹐暮行露宿﹐貨物狼藉﹐無敢睨者。

○布伯

土目稱其酋曰布伯﹐謂其百姓曰提陀﹐命其女奴曰■﹝犭巢﹞婢。布伯﹐布令之長者。提陀﹐可以涕涶人也。《南史》﹕王琨■﹝犭巢﹞婢所生﹐指是。

○岑家兵略

《岑氏兵法》﹕七人爲伍﹐每伍自﹝一本無自字﹞。相爲命﹐四人專主擊刺﹐三人專主割首。所獲首級﹐七人共之。割首之人﹐𨿽有照獲主擊刺者之責﹐但能奮殺向前﹐不必武藝絕倫也。

○狼兵

狼兵鷙悍﹐天下稱最。多非眞狼﹐土官親行部署乃出。性極貪淫﹐動不可制。嚴志明律﹐用之勝﹔否則敗。

○瑤人祀典

瑤名軬客﹐古八蠻之種。五溪以南﹐窮極嶺海﹐迆邐巴蜀﹐藍﹑胡﹑盤﹑侯四姓﹐盤姓居多。皆髙辛狗王之後﹐以犬戎奇功﹐尙帝少女﹝一本作主封於南山﹞﹐種落繁衍﹐時節祀之。劉禹錫詩﹐「時節祀盤瓠」﹐是也。其樂五合﹐其旗五方﹐其衣五彩﹐是謂五參﹝一本作參五﹞。奏樂﹐則﹝一本無則字﹞。男左女右﹐鐃﹑鼓﹑胡﹑盧﹑笙﹑忽雷﹑響瓠﹝一本忽雷下有匏字無響瓠二字﹞﹑云陽。祭畢﹐合樂﹐男女跳躍﹐擊云陽爲節﹐以定婚媾。側﹝一本作例﹞具大木槽﹐扣槽羣號。先獻人頭一枚﹐名吳將軍首級。予觀祭時以桄榔面爲之﹐時無罪人故耳。設首﹐羣樂畢作﹐然後用熊羆﹑虎豹﹑呦鹿﹑飛鳥﹑溪毛﹐各爲九壇﹐分爲七獻﹐七九六十三﹐取斗數也。七獻旣陳﹐焚燎節樂﹐擇其女之姱麗嫻巧者勸客﹐極其綢繆而後已。十月祭多﹝一本作都﹞。具大王﹐男女聯袂而舞﹐謂之蹋。瑤相悅﹐則男騰躍跳踴﹐負女而去。

○雲嚲君兵法

雲嚲娘相思寨兵﹐能以少擊眾。部署之法﹐將千人者﹐得以軍令臨百人之將﹔將百人者﹐得以軍令臨十人之將。一人赴敵﹐則左右大呼夾擊﹐一伍爭救之。一人戰沒﹐左右不夾擊者﹐卽斬﹔一伍之眾﹝一本作人﹞﹐皆論罪及截耳。一伍赴敵﹐則左右伍呼而夾擊﹐一隊爭救之。一伍戰沒﹐左右伍﹝一本無伍字﹞。不夾擊者﹐卽斬﹔一隊之眾﹐皆論罪及截耳。不如令者斬﹐退縮者斬﹐走者斬﹐言﹝一本作言語﹞惑眾者斬﹐敵人衝而亂者斬﹐敵以金帛遺地﹝一本無地字﹞﹐拾者斬。其功賞之法﹐戰沒者﹑臨陣躍馬前斗﹐因而破敵﹐𨿽不獲級﹐而能奪敵之气者﹐受上賞。斬級者論首虜﹐斬級而冠同伍者﹐輒以其伍屬之。

○嚲娘盛飾

瑤女握兵符者﹐得冠偏■﹝髟上目下﹞之玉﹐披紫鳳之裘﹐曳蝶綃﹐佩文犀之印﹐望之若神人矣。何謂偏■﹝髟上目下﹞﹖中以暖玉琢雙鳳頭﹐握發盤之。《北齊﹖禮服志》﹕八品女冠偏■﹝髟上目下﹞結﹐與此略同。鳳裘﹐白州綠含鳳毛所織﹐色久逾鮮﹐服之辟寒。蝶綃﹐冰蠶所珥﹝一本作成﹞﹐織作﹝一本作以﹞蝶紋﹐輕逾火浣﹐服之辟署。諺云﹕鳳裘無冬﹐蝶綃無夏。■﹝走票﹞雪無前﹐擇云無價。」■﹝走票﹞雪﹐駿馬名也。

○四姓髻鬟

髻有芙蓉﹐有望仙﹐有懷人﹝一本作仙人﹞﹐有雙蛇﹝一本作雙龍﹞﹐有孤鳳﹐有濃春﹐有散夏﹐有懊儂﹐有萬疊愁﹐有急手妝。其下者﹝一本無者字﹞﹐有稚髻﹐有垂鞭﹐有盤蛇﹝一本作盤陀﹞﹐有鹿角。豪家髻鬟稍不稱者﹐羣笑之﹐目爲丁妝。錦﹐有鵝頭錦﹑花蕊錦﹑蛇濡錦﹐以蛇膏澤之﹐辟毒霧﹐入水不濡﹐亦名龍油錦﹑簇蝶錦﹐以熟金爲之﹐古詩「惆悵金泥簇蝶裙﹐春來猶得伴行雲。」

○卉服

南方﹐艸木可﹝一本有以字﹞。衣者﹐曰卉服。績其皮者﹐有勾芒布﹑紅蕉布。弱錫衣﹐薴麻所爲。《淮南子》﹐弱錫﹐細布﹐一端數金。火浣布﹐布有三種﹕畢方麻者﹐一端數金﹔祝融木者﹐一端百金﹔火鼠毛者﹐一端千金。績其花者﹐有桐花布﹑瓊枝布﹑娑羅布。其精者﹐曰娑羅龍段﹑吉具布﹐又名班布﹑桃花布。南中千葉桃花﹐似牡丹﹐穗長尺許﹐織穗成布﹐文勝火浣多矣。但過冬則散。《南史》﹕齊武帝乘龍舟遊江中﹐絍越布爲帆繂﹐鍮石爲足﹐榜人皆著郁林布。帝王誇爲炫耀﹐其珍可知。

○鳥章

鳥毳之精﹐織成文章者﹐謂之鎖袱。鳥毳之粗﹐市於狑獞﹐謂之鵝罽。詩曰「鵝毛禦臘逢山罽。」

○瑤仙

居思娥﹐隱貴縣南七十里居思巖。靈果紛敷﹐食之五蘊皆香﹐懷之﹐迷不得出。人或遇之﹐問其姓名﹐必曰「居思娥﹐山中﹝一本作下﹞人也。

○龍母山

容縣南白一本無白字。花村﹐有龍潭﹐渟泓莫測。瑤女飲水﹐爲龍所據﹐陰雲罩幕。旣歸﹐常有寒气﹐人莫敢﹝一本作能﹞近﹐女亦勿覺也。歲餘產龍﹐無血﹐水數升﹐下雲霧扶去﹝一本雲下霧挾去﹞﹐母無恙。數年母卒﹐旣殮﹐龍擁其骸向潭。潭側﹝一本云﹕龍來擁抱其骸﹐向潭之側﹞萬峯回拱﹐成一月堂。眾隨去﹐石裂﹐龍負骸入﹐龍出﹝一本作入﹞石合。與褒城張魯女浣衣事同。庾信所稱南國女郎砧者﹐是也﹝一本無與褒城張魯以下二十二字﹞。廟在梧江﹐祝風雨輒應。﹝一本作驗﹞。

○李龍宅

至元間﹐興業大李村李龍﹐好修煉。一日謂妻曰「體癢甚﹐暫浴﹐汝姑待之。」雷雨大作﹐妻驚視﹐徧體鱗生﹐屬妻曰「我歲一來﹐當以米糕祀我。」語畢﹐挾云雷﹝一本作雷雨﹞而去﹐至今赫然。

○生丁白丁黑丁

樵結斑衣﹐兒時卽燒鐵石烙其跟跖﹐沁以蛇油﹐重跰若鞹。穿箐走棘﹐履險若﹝一本作如﹞夷。

○丁婦

黔面繡額﹐爲花艸﹝一本作卉﹞﹑蜻蜓﹑蛾蝶之狀。嫁則荷傘懸履以戒途。

○煉刀

兒時選精鐵如兒重﹐漬以藥水。及長﹐咒時煉曰「刺熊衝堅﹐服以終老。」

○毒槊

毒槊無刃﹐狀如朽鐵﹐著人無血而死﹐意列子所稱宵練者耶﹖

○結納

瑤老暗結城市豪傑﹐號曰招主﹐自稱曰耕丁。招主復結官府左右爲耳目﹐透漏緩急﹐朝發夕聞﹝一本云﹕有事朝發夕聞﹐無透漏緩急四字﹞。

○野戰

臨敵比偶而前﹐執槍者乍前乍卻以衛弩﹐執弩者口銜刀而手援﹝一本作執﹞矢。矢盡﹐投﹝一本作援﹞弩夾刀﹝一本無夾刀二字﹞﹐與槍俱奮。

○誓師

凡有仇斗﹐殺牛聚眾﹐封神盟誓。其法令人忘苑。先期刻木插於山椒﹐以示不詭。

○狑人﹝狙人附﹞

雕題髙髻﹐狀若猩狒。散居莽中﹐不室而處。饑拾橡薯﹐射狐掘鼠﹐蜂蠆蚳蝝﹐甘生如薺。卉衣鳥言﹐重譯四姓。狑外曰狙﹐其風罔聞。意莊生所稱狙公云。

○獞官婚嫁

獞人聚而成村者爲峒﹐推其長曰峒官。峒官之家﹐婚姻以豪侈相勝﹐婿來就親﹝一本作婚﹞女家五里外﹐采香艸花萼﹝花萼﹐一本作異花﹞結爲廬﹐號曰入寮。錦茵綺筵﹐鼓樂導男女而入﹐盛兵爲備。小有言﹐則肅﹝一本作璘﹞兵相鏖。成親後﹐婦之婢勝忤婿意﹝一本作逆婿者﹞﹐卽手刃之。能殺婢媵多者﹐妻方畏憚﹔﹝一本作懼﹞﹔否則懦而易之。半年始與婿歸﹐盛兵陳樂﹝一本有焉字﹞。馬上飛槍走球﹐鳴鐃角伎﹝一本無角伎二字﹞﹐名曰﹝一本無曰字﹞出寮舞。

○浪花歌

峒女於春秋時﹐布花果﹑笙簫於名山﹐五絲刺同心結﹑百紐鴛鴦囊﹐選峒中之少好者﹐伴峒官之女﹐名曰天姬隊。余則三三五五﹐采芳拾翠於椒水湄﹐歌唱爲樂。男亦三五羣﹝一本云三五成羣﹞歌而赴之。相得﹐則唱和竟日﹐解衣結帶﹐相贈以去。春歌正月初一﹑三月初三﹐﹝一本云三月三日﹞﹐秋歌中秋節。三月之歌﹐曰浪花歌。

○收魂

峒婿遠歸﹐則止三十里外﹐遣瑤眊持籃往迎之。脫婦人中■﹝礻日﹞貯籃中﹐曰收魂。瑤眊者﹐巫也。

○獞丁

冬編鵝毛﹐夏衣木葉。摶飯掬水﹐以禦饑渴。緝茅索綯﹐伐木駕﹝一本作架﹞楹﹐人棲其上﹐牛羊犬豕畜其下﹐謂之麻欄子。子﹝一本無下子字﹞長娶婦﹐別欄而居。

○丁婦

娶日﹐其女卽還母家。與鄰女作處﹐間與其夫野合。有身乃潛告其夫﹐作欄以待﹐生子始稱爲婦也。

○毒矢

射鵍﹝一本作鴆﹞捕蛇﹐以合百艸。煉時日﹐作毒矢。仰射飛走﹐透肌及骨﹐百不失一。

○羅漢

貴少賤老﹐染髮剃須﹐喜作羅漢。羅漢者﹐惡少之稱也。

○攻掠

凡有攻掠﹐禱鬼誓眾﹐乃推渠長﹝一本無渠長二字﹞。峒官把酒﹐賜綠熊﹑練崛﹑錦雉﹑氀毼。綠熊辟塵﹐錦雉善斗﹐欲其絕塵而斗也。練崛﹐臂衣也。氀毼﹐戰服也。厚給其家﹐曰槍頭錢。攻峒劫瑤﹐報仇雪恥﹐始有交鋒。攻村則聞風而遁﹐占其田廬﹐徙老弱而居焉。性極耐饑﹐啖■﹝鹵上皿下﹞數顆﹐則凡艸木皆可啖食。狼兵至﹐卽﹝一本無卽字﹞遁匿深箐絕嶠。官兵追之﹐徐行長嘯﹐若蹇驢之逐飛兔也。

○獞婦畜蠱﹝一本作行蠱﹞

五月五日﹐聚諸虫豸之毒者﹐並置器內﹐自相吞食﹐最後獨存者曰蠱。有蛇蠱﹑晰蜴蠱﹑蜣螂蠱。視食者久暫﹐卜死者遲速。蠱成﹐先置食中﹐味增百倍。歸或數日﹝一本作月﹞﹐或經年﹐心腹絞痛而死。家中之物﹐皆潛移去。魂至其家﹐爲之力役﹐猶虎之役倀也。其後夜出有光﹐熠如曳彗﹐是名飛蠱。光積生影﹐狀如生人﹐是名桃﹝一本作挑﹐生﹞影積生形﹐能與人交﹐是名金蠶。於是任意所之﹐流毒鄕邑。殺人多者﹐蠱益靈﹐家益富。恭富昭賀﹐蠱術公行。峒官提陀﹐潛得知其狀﹐令巫作法厭之。取婦埋地中﹐出其首﹐澆蠟然之﹐以召冤魂。魂不爲附﹐獞婦代鬼返罵﹐乃死。否則﹐不能置之法也。鮑明遠詩「吹蠱痛行暉」﹐蓋飛蠱也。按《周禮》﹕「土訓掌道地圖﹐道地慝。」疏云﹕地慝﹐蠱事﹐人所爲也。周時﹝一本作禮﹞﹐荊揚不入職方﹐王制南不盡衡山﹐則西北亦有益矣。《國語》曰「宵靜女徳﹐以伏蠱慝」。謂女惑男如蠱﹐使人形神雙喪﹐精魂爲其所役﹝一本作攝﹞也。張衡《思元賦》﹕「咸姣麗以蠱媚兮﹐增嫮眼而蛾眉。」則房中亦有益矣。何必鴂舌雕題﹐騷人羈旅﹐始爲惑哉。

○天姬破蠱

凡中蠱者﹐顏色反美於常。天姬望之而笑﹐必須叩頭乞藥。出一丸啖之﹐立吐奇怪。或人頭蛇身﹐或八足六翼﹐如科斗子。斬之不斷﹐焚之不燃。用白礬澆之立死﹐否則對﹝一本作籌﹞時復還其家。予久客其中﹐習知其方﹐用三七末﹑荸薺爲丸﹐又用白礬及細茶分爲末﹐每服五錢﹐泉水調下﹐得吐則止。按古方﹐取白荷服其汁﹐並臥其根所。﹝一本無所字﹞。呼蠱者姓名﹐則其功緩也。

○大良

與獞同類而性稍異。有戶口版籍﹐較民更淳﹐喜輸租稅。人至其家﹐不問識否﹐輒具牲醴飲啖﹐久敬不衰。同類有無相資﹐一無所吝。多爲獞人占殺﹐散處城郭﹐爲人灌園。

○犵人

犵人山田瘠埆﹐十歲九饑。纖仇必報﹐隳突漢界﹐攻剽村落。或誤殺人﹐則以牛畜爲償﹐曰人頭錢。

○獠﹝一本有人字﹞

獠俗﹐略與與獞同﹐而嗜殺猶甚。居無酋長。深山窮谷﹐積木以居﹐名曰幹欄。射生爲活﹐雜食蠱豸。

○郎火提陀

山中推最有力者役屬之﹐名曰郎火﹐余止曰火﹐最下者曰提陀。

○羅漢樓

以大﹝一本作巨﹞木一株﹐埋地作獨腳樓﹐髙百尺﹐燒五色瓦覆之﹐望之若錦鱗矣﹝一本作然﹞。攀男子歌唱飲啖﹐夜歸﹐緣宿其上﹐以此自豪。

○祭梟

獠人相鬥殺﹐得美須髯者﹐則剜其面﹐籠之以竹﹐鼓行而祭﹐競以徼福。

○蚳醢

山間得大蟻卵如蚌﹝一本作斗﹞者﹐用以爲醬﹐甚貴之。按《內則》腵修蚳醢卽此。

○蜜喞

取鼠胎未瞬未毳﹐通身赤蠕者﹐淹以蜜房﹐飣之盤上﹝一本作中﹞。躡躡而行﹐夾而嚙之﹐喞然有聲。「朝盤見蜜喞﹐夜枕聞鵂鶹。」子贍嘗云。

○蝸牛膾

山中有蝸﹐殼可容升者﹐以米水去涎﹐竹刀膾之﹐角大如指﹐甘脆﹐去積解毒。余東粵亦食之﹐鮮有如其大者。

○無頭鮓

山中有物﹐形如蠶蛹﹐無頭蠕動。獠人得之爲鮓﹐食之令人不寒。昔陶璜守九眞﹐築城﹐得一大者﹐長十九丈﹐大二十圍﹐無頭蠢動。割其肉如脂﹝一本作豬﹞肪﹐爲臛甚香美﹝一本作甚美且香﹞﹐璜食之﹐三軍皆食。又名地蠶。

○卜歲

歲首﹐郎火以土桮十二貯水﹐按辰布列禱之﹐經夕啟視﹐有水則其月不旱。

○插翅春﹝按《桂海虞衡志》《齊東野語》﹐當作插翅春﹞

山獺骨﹐能續骨﹐解箭毒。用爲丸﹐勝海狗腎﹐一枚一﹝一本作十﹞。金﹐私貨出界者斬。山一本無山字。獺性最淫﹐凡物皆交﹐交至一二日不休。有獺﹐則諸牝悉避。獺無偶﹐獠女采藥歌簫﹐獺聞气﹐卽躍抱其身﹐遂扼殺之。驗之法﹐令婦人擦手一呵﹐取至掌心﹝一本作上﹞﹐骨喜跳舞﹐否則鼠璞猴胎之贗耳。

○龍鹽

龍■﹝鹵上皿下﹞﹐龍生三卵﹐一曰﹝一本作爲﹞﹐吉弔﹐上岸與鹿交﹐精遺艸木﹐結成蒲桃﹐號曰紫稍﹝一本作綃﹞花。美人采之﹐用於帷箔﹐勝插翅春矣。

○飛頭獠

飛頭獠頭將飛﹐先一日﹐頸有痕匝如紅縷﹝一本作綫﹞﹐及夜狀如病﹐頭忽飛去。須臾飛還﹐其腹自實﹐其覺如夢。𨿽獠不知也。予嘗入石袍山澗中﹐偶﹝一本無偶字﹞。見二頭﹐一食蟹﹐一食蚓﹐見人驚起。食蚓者尙銜蚓而飛﹐蚓長尺許﹐雙耳習習﹐如飛鳥之使翼也。獠俗賤之﹐不與婚娶﹝一本作嫁﹞﹐欲絕其類。予按占城有屍頭蠻﹐本婦人﹐目無瞳子﹐飛頭食童子糞。糞盡﹐童子輒死﹐婦目益明。堪與此獠爲婚﹐一笑。

○鼻夷

鼻夷﹐獠族﹐鼻如垂鉤﹐隅目好殺。深明水脈﹐采猿臂鱷牙爲笛﹐吹作龍聲。間出市鹽﹐與之酒﹐鼻飲輒盡。

○白棍

白棍﹐獠子一本作人。采白木爲棍﹐寢處不離。用之但聞風聲﹐形影雙滅。觀之作書﹐勝公孫脫舞。

○■﹝犭冰﹞人

■﹝犭冰﹞亦獠類﹐嗜殺過於獠。父子有隙﹐狺狺反噬﹐弒父則疾走。得一犬謝母﹐母亦不恨。噫﹗殺父猶可﹐況殺母乎﹖斯又■﹝犭冰﹞之罪人矣。

○狪人

狪亦獠類﹐不喜殺﹐善音樂。彈胡琴﹐吹六管﹐長歌閉目﹐頓首搖足﹐爲混沌舞。獠之有狪﹐猶獞之有大良也。

○斑衣山子

山子﹐散處橫州震龍﹑六磨諸山﹐無版籍定一本作室。居。斫一本作鑿。山燒畬﹐射生輕死。夫婦交媾﹐插靑路衢﹐以斷行迹。不知誤入﹐卽張弩射之。媾精入地﹐是生短狐。善撫之﹐能以夷人出沒之情告也。

○斑衣種女﹝本無此則﹞

種女與山子同類﹐垂手善舞蹋蹋歌﹐短裙及膝﹐坐則雙膝齊跪﹐執禮甚恭﹐有盤古風。劉禹錫詩﹕「蠻女軥舟音﹐蠻衣斕斑布。」

○烏蠻國

烏蠻﹐古損子產國﹐卽烏滸蠻也。生首子﹐輒解而食之﹐曰宜弟。味旨﹐則獻其君。君喜之﹝一本無之字﹞﹐而賞其婦。妻美則讓其兄﹐兄樂之﹝一本無之字﹞﹐而宜其弟。其中有灘焉﹐卽今之烏蠻灘也。漢建武中﹐國除﹝一本云﹐漢建武間除其國﹞﹐蠻﹝一本無蠻字﹞遂散處山谷﹐其風不攺。又十里爲海棠橋﹐有秦少遊筆迹。

○西原蠻

邕柳西﹐宜融接畛﹐唐黃洞蠻﹐黃少卿其產也。

○廣源蠻﹝源一本作原﹞

邕州西南隅儂智髙﹐廣源﹝一本作原﹞﹐酋也。二蠻聚落甚眾﹐左右江漢之外﹐羈縻州峒﹐皆其地也。狄靑平智髙之後﹐儂氏之良者得賜宋姓。今姓趙者﹐卽其後也﹝一本云﹐今姓趙者﹐是其苗裔﹞。

○苗

苗﹐自爲一類。其女善爲漢音﹐操楚歌﹐掛■﹝釒義﹞畱客﹐能爲鴝鵒舞。生女則還母家﹐曰一女來﹐一女往。

○巴人

懷遠﹐石陣臨溪﹐陰風慘人﹐猶聞鬼哭。昔武侯立營於此﹐夜令云「枕石者去﹐枕艸者畱。中夜撤軍﹝一本作中夜撤營﹞﹐遺種斯在。尙能操巴音﹐而歌烏烏。

○疍人

疍人神宮﹐畫蛇以祭﹐自雲龍種。浮家泛宅﹐或往﹝一本作住﹞水滸﹐或住水瀾﹝一本作欄﹞。捕魚而食﹐不事耕種﹐不與土人通婚。能辧水色﹐知龍所在﹐自稱龍神﹝一本有人字﹞。籍稱龍戶﹐莫登庸其產也。

○馬人

馬人﹐本林邑蠻﹐深目猳鼻﹐散居峒落。獻歲一至軍府聽公﹐不與瑤獞同羣。韓退之詩﹕「衙前龍戶集﹐上日馬人來。」僉曰伏波遺種也。

○印娘

邕宜以西﹐有野女焉。處於石洞﹐含靈抱一﹐白皙皎好。百歲後﹝一本作外﹞﹐容發差黃﹐乃下山采藥補益之。椎結裸跣﹐皮若犢鼻﹐垂腰蓋膝。羣雌無雄﹐遇男子輒負去﹐傾洞求合。驚死者掩之﹐生者復還故處。泄其眞气﹝一本無气字﹞﹐壽至百歲。若盜小兒﹐必至其家視之﹐羣罵咒詛﹐則夾而還之。緣崖走屋﹐其行如風﹝一本云﹐捷如飛﹞。誤墮网罟﹐以手護膝﹝一本作腰﹞而死。腹有玉印文﹐類符璽。唐蒙《博物志》﹕「日南有野女﹐羣行不見夫。其狀且白﹐裸袒無衣襦。」

○木客

木客形如小兒﹐予在恭城見之。行坐衣服﹐不異於人。出市作器﹐工過於人。好爲近體詩﹐無煙火塵俗气。自云﹝一本無雲字﹞秦時造阿房宮采木﹝一本有因以二字﹞﹐流寓於此。予嘗見其賦《細雨》雲﹕「劍閣鈴逾動﹐長門鐙更深。」又云「何處殘春夜﹐和花落古宮。」按唐詩﹕「酒盡君莫沽﹐壺幹我當發。城市多囂塵﹐還山弄明月。」木客所作也。蘇長公云「山中木客解吟詩﹝一本雲山中木客解吟詩﹐卽此﹐無下數句﹞﹐然則詩學淵源﹐其來遠矣﹗予家羅浮﹐有鳥各爲一色﹐五色畢集﹐必兆嘉客﹐鳥名木客﹐與此不同。」

按志載﹐虔州洛山有木客鬼﹐其義未詳。聞榮山之巓﹐有怪物焉。木客方飲酒歌吹樂甚﹐忽見一人﹐長二丈有奇﹐面闊三尺﹐��烏喙﹐背有肉翅﹐一本作翼。俯觀一本作視。樂器﹐嬉嬉而笑﹐垂舌至地。木客大驚﹐欲走不動﹐其人溫語之曰「儂非能一本無能字。傷人﹐能�歌舞耳。」一本無耳字。木客神定﹐歌舞復作。其人拊掌大笑﹐聲振林樾﹐垂舌嗒嗒而去。

●卷中

○山川論略

余窮歷九郡﹐南盡衡山﹐然後知先王建國親侯﹐其道大也﹝一本云﹐然後知先王封建之道之大也﹞。夫先王建國﹐必因山川﹐審遠近﹐辧物則﹐以左右民。故建瓴之勢立﹐臂指之義順﹐勢立而內彊﹐義順而外服﹐然後﹝一本無然後二字﹞霸王之業可成也。若悉割兩江﹐東包廉﹑欽﹑潯﹑郁﹐以北盡乎宜﹑柳之境﹐屬之南寧﹐使自爲牧鎭﹐則兩江溪峒﹐可馳尺版而服。旣用兩江之兵﹐南略交趾﹐優有餘裕矣。此所謂臂指之義也。若夫桂林﹐故衡湘地﹝一本作趾﹞也。天文分野﹐上屬翼軫。九疑﹑蒼梧之山﹐形勢曼衍﹐首起衡嶽﹐腹盤八桂﹐而尾達乎蒼梧。湘漓二水﹐分繞其下。桂林據其上游﹐若屋極焉﹝一本作然﹞衡﹑永﹑邵﹑道﹑桂﹑柳諸郡﹐綴附廣西﹐並故轄桂﹑昭二郡﹐其封略固已偉矣。此所謂建瓴之勢也。況荊湖地遠﹐行部使者病不能徧。衡﹝一本作沅﹞湘數郡﹐歲調兵食以給廣西﹐猶之不屬之屬也。予說知屬狂僭﹐語曰「芻蕘之言﹐明者擇焉。」

○崇山

崇山有歡兜故宮﹐四十里卽至越裳。杉谷起古崇山竹谿﹐從道明國來﹐於崇山北二十五里。合水欹欽﹐藤竹明媚﹐有三十峯﹐夾水直上千餘仞﹐諸仙之窟宅也。

○石人山

石人山﹐下枕藤水﹐三兩對坐﹐舉指興會﹐丰姿朗然。招之不來﹐方知其爲石矣﹝一本作也﹞。

○鬼門關

鬼門﹝一本無鬼門二字﹞關﹐在北流四﹝一本作西﹞。十里﹐兩峯對峙﹐中成關門。諺云「鬼門關﹐十人去九不還。」日暮黑雲霾合﹐陰風蕭條﹐蒼鸆啼而鬼鏁合﹐天雞叫而蛇霧開。唐宋詩人﹐謫此而死者﹐踵相接也。行數一本有十字。武﹐有一大石甕﹐中有骷髏骨五色﹐腸皆石乳凝化。予大書四字其上﹐曰「詩人鮓翁。」見者毛骨倒豎﹝一本云毛骨森森﹞。黃魯直詩﹕「人鮓翁中危萬死﹐鬼門關外更千岑。」沈佺期詩﹕「昔傳瘴江路﹐今到鬼門關。此地無人老﹐遷流幾客還。」

○昆侖關

狄武襄上元夜奪昆侖關﹐破儂智髙。關扼賓邕兩界﹐水於此南北分岐。嶺險仄﹐皆通諸夷。若據昆侖﹐須防間道。

○粵西入安南﹝一本有國字三路﹞

一由憑祥州出鎭南關﹐一日至文洲。一由思明州入邱溫﹐過摩天嶺﹐一日至思陵卅。一由龍州入﹐一日至平西隘。

○容州三洞天

都嶠﹐太上寶元洞天。白石﹐秀落長眞洞天。勾漏﹐玉闕寶圭洞天。

○七究

南方﹐山溪間謂之究。有西古﹝一本作古西﹞郎究﹑金山郎究﹑越裳究﹑九徳究﹑南陵究﹑文狼﹝一本作郎﹞究﹑無勞﹝一本作窮﹞究﹑金雞究。

○二壺城

戕歌﹐匯龍融二江﹐過柳州﹐環繞如壺﹐謂之壺城。水旣北來﹐還轉向北﹐城則居其腹。所謂江流曲似九回腸也。太平亦有壺城﹐北曰壺關。水形不異﹐但差小耳。太平蓋五石之瓠﹐龍城則長房之壺也。

○蘭麻道

自理定西行﹐蘭麻烏紗峯﹐峯刺天﹐僅容足。又極險隘﹐無間道。每過嶺﹐擘天直上﹔至絕頂﹐又懸空而下﹐連綿不窮。聞之飛雲九折﹐尙能服牛乘馬﹐方之蔑如矣。

○勾漏洞

勾漏洞在地上﹐不煩登陟。外敞豁﹐內幽邃。暗溪穿貫﹐與北流水合。乘桴而遊﹐水淸無底﹐瀠洄詰曲﹝一本作瀠洄曲折﹞﹐與石爭奇。仰見大星炯然﹐細﹝一本作審﹞視乃石穿一孔﹐透天光入﹐依依如貫。月楂洞﹐對髙崖﹐飛鳥斂翼﹐靈境罕祕﹐夏間荷葉田田。若見荷花﹐歲必大稔。

○立魚巖

巖在柳城西南數里許﹐山小而銳﹐似魚怒升之狀。腹間有洞﹐石分紅白二色﹐若珊瑚枝架白玉樓。

○李白巖

巖在藤縣﹐髙五十餘丈。中多翡翠﹑白猿﹑澤芝﹑芳杜﹐有天然琴薦﹐下激流水。白流夜郎﹐賞憩於此。

○何侯山

何侯山在蒼悟﹐堯時有何侯者隱此。夏禹時﹐五帝賜藥器一函﹐拔宅上升﹐今爲太極眞人。

○火山

蒼梧火山﹐傳﹝一本無傳字﹞聞南越趙陀埋神劍於此。又聞﹝一本無聞字﹞云﹐下有寶珠﹐月星皎潔﹐冷光燭天﹐如蛾眉洛伽﹑南嶽聖燈之狀。其在泰山謂之仙鐙﹐羅浮謂之珠鐙﹐崇善白雲洞謂之佛鐙。隆安火焰泉﹐夏則有光﹐謂之龍鐙﹐君山謂之蛟鐙。予所見尙多﹐不能盡述。要之﹐酈道元云「其山以火從地中出﹐故亦名熒臺矣。」其說似長。對山爲冰井寺。

○銀殿山

銀殿山﹐在照州恭城﹐與九嶷相望。山皆白石﹐四隅生白石筍。其髙觸天﹐浮雲繞之﹐狀如宮闕。對麓曰金芝巖﹐金堂紫房﹐是之﹝一本無是之二字﹞自出。

○陽朔道上諸峯

陽朔﹝一本有道上二字﹞諸峯﹐如筍出地﹐各不相倚。三峯九嶷﹑折城﹑天柱者數十里﹐如樓通天﹐如闕刺霄﹐如修竿﹐如髙旗﹐如人怒﹐如馬﹝一本作齒﹞嚙﹐如陳將合﹐如戰將潰。漓江﹑荔水﹐絪織其下。蛇龜猿鶴﹐焯耀萬態。退之「水作靑羅帶﹐山爲碧玉簪」﹐子厚「海上千山似劍芒﹐秋來處處割愁腸﹐」子瞻「系悶豈無羅帶水﹐割愁還有劍芒山﹐」魯直「桂嶺環城如雁宕﹐蒼山平地忽蟻封﹐」皆實錄也。

○七百里松陰古道

自桂城北至全湘七百里﹐夾道皆長松﹝一本云﹐七百里皆長松夾道﹞。秦人置郡時﹝一本無時字﹞所植﹐少有摧折﹐歷代必補益之。龍拿鳳跱﹐四時風雲月露﹐任景任﹝一本作補﹞怪﹐色色絕倫﹝一本云﹐色色不同﹞。予行十日﹐抵興安﹐至今夢魂時時見之。

○獨秀山

獨秀山﹐獨如黻冕﹐有王公貴人之象。顏延之出守﹐讀書其中﹐有五詠堂。西有雪洞﹐乳名最奇。下臨月牙池﹐山翠盡落﹐今入靖江﹝一本無江字﹞王邸﹝一本有中字﹞。飛樓舞閣﹐隱出樹杪﹐金碧華虫﹐絢爛極矣。對之如一幅《小李山水圖》﹐麗而不俗。

○疊彩山﹝西淸寶積山附﹞

桂城北重門夾山﹐東曰疊彩﹐西曰西淸﹐狀如石城玉疊﹝一本云狀如石城山﹐無玉疊二字﹞。山麓曰壽聖寺。寺後有穴﹐自然生風﹐丹陸赫而含凍﹐烏鳶墮而淸暑﹐名曰風洞。風洞左折曰疊彩洞﹐奇石堆垛﹐燦若瓊瑉。其後則堯山蔽天而下﹐前眺漓水﹐鬥鷄白雉﹐巨象橐馳﹐若馱經聽法之狀。其左一峯曰平越﹐右一峯曰四望。浮雲淹﹝一本作掩﹞日月﹐長江亙終古。水落瀟湘﹐寂寞﹝一本作寥﹞長邁。北人至此﹐多軫鄕情。元常侍構奇﹝一本作齊﹞云亭其上﹐志思也。予旅遊寡情﹐鄕思已絕﹐笑讀亭記﹐謂未必爾。有頃﹐見獨秀山金碧輝煌﹐雞徑歷歷﹐憶去年殘臘﹐與喬生﹑宋生﹐同憑一幾﹐看《小李將軍畫》﹐宛然在目﹐作詩寄之。朗吟之間﹐不覺落淚﹐喟然嘆曰「古之人﹐不予欺也。」於是循嶺而下﹐遊混沌巖。明月已舉﹐見蟾鶴於越﹐諸峯石紋橫布﹐純爲紫黛﹐眞巨靈之鴻彩也。徐步過華景洞﹐入巖光亭。亭後雉堞四垂﹐磊砢多石﹐篆曰「西淸寶積山」。聞秦城角聲而返﹐時夜將半。

○榕樹門﹝一本作榕城門﹞

榕樹﹝一本作城﹞門﹐古桂州南門﹐唐時所築。上有榕樹一株﹐兩根苞纏丸礦﹐跨門而生﹐車馬轔轔﹐皆從樹根而出。至正間忽悴﹝一本作枯﹞平康﹝一本作章﹞﹐唐元公祭之﹐復生。

○桂林三嶠

臺城之嶠在大庚﹐騎田之嶠在桂陽﹐都龐之嶠在九眞﹐萌渚之嶠在臨賀﹐越城之嶠在始安。是嶺有五而桂林擅其三矣﹝一本作焉﹞。

按騎田接郴州﹐今名黃岑山﹐或名黃箱山也。其支峯楚粵分界。

萌渚﹐卽桂嶺﹐在富川北﹐與楚江華爲界﹐水南北分流。其山產錫﹐又名錫方。在城中者﹐乃西淸寶積山也。志載誤。

越城﹐在湘漓二源間﹐今名分水嶺。

○華巖洞

華巖洞﹐在靈川西南二十里﹐髙數仞﹝一本云髙數十丈﹞﹐顯敞寡儔﹐香泉縈繞。世傳常有桃花片﹐闊寸許﹐從洞中流出。壁上仙人詩﹐云「巖前流水無人渡﹐洞口碧桃花正開。東望蓬萊三萬里﹐等閒歸去等閒來。」

○屏風山

雙巖﹐劃天拔地峭豎﹝一本作立﹞﹐外﹝一本無外字﹞無雜樹﹐彌望皆長松。巖中十餘丈隆起﹐如層臺。側有綠石髙二丈﹐形如覆鐘﹐水滴乳鳴﹐鞺鞳不絕。躡石磴五十盤﹐出通明門﹐山川城郭﹐歷歷如指諸掌﹝一本云歷歷在目﹞。其下爲壺天觀﹝一本止此﹞。範致能銘曰「心塵目華﹐三昧現前。我提一壺﹐彌羅大千。無有方所﹐四維上下。此三昧門﹐溥施遊者。」

○秦城

秦始皇發卒戍五嶺地﹐爲秦城。城北二十里有巖關﹐鳥道﹐不可方軌。秦取桂林象郡﹐兵勒湘南﹐握其喉咽。臨瀜漓二水間﹐去桂城八十里。

○寶圭洞

寶圭洞﹐卽勾漏正洞。石室中玉宸道君﹐及葛眞人石像﹐五季時迎至南海者。一本無者字。寶圭在石室東﹐秉燭而入﹐有丹竈牀幾﹐盤翁碾臼﹐詭形怪狀﹐神摹鬼刻。約半里至水涯﹐循梯陡下﹐棹小舠以行﹐波光澄明﹐蒸靄溫■﹝目奧﹞﹐四時無冬春﹝一本云四時皆春﹞。舉首見金光如長虹亙天表﹐乃石罅透日影而下。捨舟躡梯﹐攀蘿直上。曲磴飛棧﹐如瑤階玉埒。小石細碎羅列﹐如杯如斝﹐又如楊梅荔枝﹐充滿垛疊﹐莫可名狀。轉仄﹐僅容跬步﹐直穿太陰洞。後出山腹﹐則寶圭﹝一本有洞字﹞。之東。洞中室曰蟠桃﹐廣三四百步﹐仰視髙處﹐不見其頂。西小室洞朗外矚﹝一本無朗外矚三字﹐有有字﹞﹐自然石榻﹐平鋪疊架﹝一本無平鋪疊架四字﹞﹐可瞑可踞﹝一本無可踞二字﹞。與東門﹝一本作洞﹞對﹐正如兩腋。

○水月洞

水月﹐東距勾漏三十里﹐骨脈﹝一本作格﹞。嵚崎﹐至水月﹝一本水月作月下﹞﹐則石體逾瘦﹐峯崚逾峭。西北淸澗﹐瀠洄曲折。跨野橋渡澗入洞﹐虛明顯爽﹝一本顯爽作爽塏﹞﹐可坐數百人。乳澑凝懸﹐淸湍互激﹐若海若獻琛。明珠巨貝﹐錯出於驚濤怒浪中。右折秉炬入洞﹐水石益怪﹐削爲芙蓉﹐伸爲仙掌﹐渦爲盤﹐立爲柱。爰有神鉦﹐懸如滿月﹐擊其兩面﹐作雌雄聲。石坎通澗﹝一本作洞﹞。以火燭之﹐羣魚皆舞。攀巖鑿空﹐出西南左折﹐一峯峭豎﹐洞在其腹﹐是名天馬。馬蹄蹋石入寸許﹐不計其數。天馬西行﹐度兩峯﹐抵鈞天洞。洞出山半﹐石廉利﹐不堪正步。手援足徙﹐至一小潭。越潭至洞﹐洞枕潭水﹐有石如頹云垂垂下﹐叩之若考鐘。又有懸磬﹐戛之如哀玉。洞下有洞﹐叩之﹐鞺鞳有聲。復陟上洞﹐軒豁敞朗﹐天光入焉。其廣可列數筵﹐令人下洞伐鼓鐘﹐聲滿天地。仙仙乎﹐如坐九宵﹐聆鈞天之奏。

○七星棲霞洞

洞口懸空﹐如碧玉壺﹐匪圓匪方﹐如日落波心﹐動蕩成質。從洞口入﹐石索懸錦鯉魚﹐掛於云半。左有石樓﹐唐祀玄元於此。乾寧中﹐臨賀令鄭冠卿來遊﹐遇二客飲酒奏樂﹐與之笛﹐勿﹝一本作不﹞能聲。臨別﹐謂冠卿曰「方今四海鬥爭﹐羣雄角立﹐重斂贍兵﹐蓋亦天數。王喬﹑許遜之徒﹐皆臨官卽升道果。子其勉之。」出晤﹐負芻曰「碧空之樂﹐女知之乎﹖乃日華﹑月華君也。」跬步失所在。後門爲玄風洞﹐洞內一灣流水﹐莫知去來。上跨石橋﹐中有石蓮﹐須瓣畢具﹐嗅之微香﹐半開半落於其中。過此﹐非炬勿矚。次龍潭﹐次仙人捲衣巷﹝一本無巷字﹞﹐次鳴球﹐次鳳翔﹐次石田。墩塍歷歷﹐廣二畝許。其康莊坦途者﹐約六七里。其險仄不能通人者﹐竅洞庭﹐通九嶷﹐靈怪不可致詰。

○玄巖

南溪之陰﹐枕新泉﹐連﹝一本無連字﹞。幽野﹐田園雞犬﹐疑非人世。中有大石屋﹐俯臨淸漪﹐仰弄白日﹝一本作石﹞眞奇觀也。其中一洞九室﹐西南曰白龍﹐西北曰玄巖。夕陽千峯﹐桂水一碧。玄巖之上曰丹室﹐白龍之右曰夕室。龍洞委蛇﹐險梯﹝一本無此四字﹞仙窟﹑仙室。又北是﹝一本無是字﹞曰石室﹐九洞谽谺﹐乳脂凝注。一俯一仰﹐如傘如輦﹐如欒櫨支撐﹐如蓮幕藻井。左顧右盼﹐似簾似幃﹐似偃松欹竹﹐似海蕩云﹝一本作魚﹞驚。其﹝一本無其字﹞中有玉池玄井﹐唐李渤﹕「玉池若無水﹐元井昏不測。」山之陽曰劉仙巖。

○玩珠洞﹝按《廣西通誌》當作選珠洞﹞

伏波山﹐東枕漓水﹐盤盓鉆注﹐驪龍穴焉﹐名玩珠洞﹝一本云﹐洞名玩珠﹞。髙數百丈﹐如層城復道。其最奇者﹐有石懸空而下﹐狀若浮一本作遊。柱﹐去地一綫不合。聞昔有神人名揭諦者﹐試劍於此。下產玉樹﹐似珊瑚枝﹝一本無枝字﹞而白。慶元中﹐朱晞顏獲一小枝﹐價值千金﹐刻石識之。其上有米公小景﹐髙宗禦贊﹝一本止此無下數行﹞﹕「襄陽米黻﹐得名能書。六朝翰墨﹐漁獵無餘。骨與气勁﹐妙逐神俱。風姿奕然﹐縱覽起予。」其景贊皆方信儒手勒。公自書云「潘景純﹑米黻﹐熙寧七年五月晦日同遊。」予遊時日月偶合﹐自題云「鄺瑞露崇禎七年五月晦日繼至。」重爲之銘﹐銘曰「日月不隔﹐如彼千秋。形影不隔﹐與子同遊。士貴知己﹐君其勿憂。」

○劉仙巖

劉仙巖﹐下有大道觀。艸穢不治﹐多怪狐。門枕松衢﹐謖謖作波濤聲。觀後上巖﹐飛磴嶕峣﹐苔滑如脂﹐猱步猿攀抵崖。崖上大書「太空子隱居處」﹐宋李師中筆也。中多眞人口訣﹐飛湍界絕﹐斑剝如赤文綠字﹐險不可讀。左折有巖曰穿雲﹐由穿雲入劉仙巖。幽石玲瓏﹐螭連蜃結﹐耳目一開。夫枕淸漪﹐玩芳芷﹐花猶地植﹐鳥似家禽﹐則劉仙不如九洞。橫目四視﹝一本作眺﹞﹐一若平水﹝一本云一平若水﹞﹔千峯刺天﹐如筍出地﹐又九洞之所無也。傍曰通明閣﹐懸巖架楹﹐險豎毛髮。見一道者隅目髣髵﹐與之語﹐瞪而顧﹐愕而歔﹐憧憧如麋鹿﹐勿接也。袖中見其﹝一本無其字﹞指爪鋒攢﹐似來攖人﹐予少避之。卽淩崖而飛﹐若彈丸之驚棲鶻耳。嘻﹗豈若士汗漫之流與﹖

○雉山

雉巖﹐枕漓水。石磴盤虛﹐上梯禪室。右折重襲石﹐空翠濕人﹐雨花淩履。中有石室﹝一本作穴﹞﹐扃錮不開﹐云白雉聞經﹐化人仙去﹐遺蛻在焉。中構小亭﹐顏曰雉巖。字形頓挫蟄龍﹝一本無上六字﹞﹐劉晞升之筆也﹝一本有由字﹞。亭左入石﹐紆回岞額﹐至﹝一本無上六字﹞靑蘿閣﹐環窗奇石﹐簇簇逼人。上浮雙石如大鳥翼﹐若﹝一本無若字﹞摶扶搖羊角﹝一本無羊角二字﹞而上者﹐乃所謂雉巖也。

○漓山

陽江西注﹐東匯漓水。南臯一山﹐形如巨象。中流贔屭﹐力抵狂瀾。有北招伏波﹐南引鬥鷄﹐白雉﹑橐駝﹐並力扞江之勢。鼻中巨孔﹐白如截肪﹐日月東西﹐跳丸其上﹐名曰水月洞。

○虞山帝祠

虞山﹐秦松夾道﹐有駕蒼虯﹐翼紫鳳﹐乘龍南巡之勢。其制度﹐外朝內寢﹐配以二妃。其儀物﹐主鬯﹑冠衣﹑劍佩三十有九﹐助贊﹑幘衣一十有六﹐籩豆﹑瑚簋﹑—本作簋簋。彜鬲﹑洗罇﹑鼎卣﹑爵卣﹑幡鼓﹑絙瑟七十有七。廟後有洞﹐曰韶音洞﹝一本無洞字﹞。見招隱山魚泛鳥瀾﹐若握鏡之望方壺也。外有巨石﹐西臨黃潭﹐宋之問詩在焉。祠左有南薰亭﹐漓江諸勝﹐目可攬擷。庚闡﹑溫子升﹑張子壽之文﹐李陽冰之篆﹐趙觀﹝一本無觀字﹞。文之隸﹐藻飾帝猷﹐爲諸山之冠。

○龍隱山

龍隱七星﹐去彈丸﹝江名﹞一水。有神龍擘空而去﹐躨夭矯﹐裂石百尋﹐緣麓入巖﹐如排髙闕﹐題曰龍騰。有滴玉泉﹐聽之琮琤﹐神魂俱爽。有巖曰月牙﹐濯魄漣漪﹐皎如初月。上有環翠亭﹑驂鸞閣﹑雨花堂。一本作臺。靈怪出而遊觀盛﹐舟車湊而雕鏤繁。宋世衣冠﹐塡委極矣。

○堯山

堯山積土襲﹝一本作聚﹞石﹐髙數百里﹝一本作丈﹞﹐爲桂之冠。天將雨﹐白雲先兆。昔舜南巡﹐祀堯於此。土人因而立祠﹐極其昭格。爰有天田﹐以供﹝一本作昭﹞祀典。爰有靈鳥﹐以應樂鳴﹝一本云鷹樂則鳴﹞。其上曰﹝一本作爲﹞白鹿洞﹐《漢書》始安侯國。其下東有駁樂山﹑遼山。遼卽堯﹐駁樂卽白鹿。

○辰山

辰山﹐一名虎山﹐三巖疊起﹐頗類中隱。下巖﹐初入昏黑﹐十餘步﹝一本作武﹞。見大光明﹐城闕歷歷。巖左飛磴百盤﹐乃至中巖。乳石詭怪﹐駭嘆錯愕。重經石閣﹐乃至上巖。巖上有亭﹐遊目八表。若夾日月而行﹐令人有箕山之志。忽見苔蘚中數行滅沒﹐乃知有宋髙土劉晞家焉。與桂帥李大異爲布衣交﹐表其巖曰蟄龍云。

○淸秀山

從西淸下濠﹐入夾口里許有塘﹐淸巖出其上。桂山皆孤峭﹐此獨連湊。水上雙巖﹐東西對辟。北郭諸山﹐近在東腋。陽江一水﹐光透巖隙﹐披巖越﹝一本作赴﹞壑﹐其流汨■﹝氵急﹞。過此﹐水漸緩﹐山漸深。

○中隱山

中隱三巖﹐一名佛子巖﹐小溪隔絕如蓬萊﹐淸淺涉衣而渡。下巖■﹝穴上登下﹞■﹝穴上登下﹞如巨室。中巖束削﹐瑩潔無纖埃。上巖橫絕霄半﹐白日可中﹐看同返照。東林磬聲微妙﹐聞外國聖僧﹐禪定於此。

○穿山

鬥鷄水口﹐卽彈丸入漓水處。山形如橐駝﹐竦身昂首﹐與雉山西對。首上有穴﹐南北橫貫﹐鐫曰空明山。宋人胡槻﹐題曰月巖。

○琴潭山

琴潭山﹐在西郊關外。下有空洞﹐洞皆流水﹐觸石成聲﹐如聞雅奏。旁有荔枝巖﹐窅然深秀﹐多奇石。宋之問詩稱「荔浦蘅臯」﹐蓋謂此也。

○遊桂林招隱山小記

自西湖至招隱山二里﹐山光水碧﹐石門劍立﹐矍然若神物持之。西折北牖洞﹐綺窗串玉﹐下則巖水潑墨﹐巨魚金鬣朱鬐。北壁有穴如門﹐出門爲金龜潭﹐潭盡芰荷。外爲蒙溪﹐橫五里﹐逕二百步﹐今皆灌爲田矣。東南轉嶺﹐石林夾聳。至朝陽洞﹐洞口直下二十步有水﹐傍浸潭側。南望玉乳﹐如飛燕擁雪。南陟飛梯四十級﹐有雙碧玉盤﹐二乳滴下﹐聲如淸漏。又九級﹐有白玉盤﹐自然出水﹐可飲十人。予寫張衡四愁其上。還﹐自石盤東北上十二級﹝一本無有﹐雙碧玉盤至十二級四十六字﹞。得石堂﹐乳橞交垂﹐戛之錚錚哀玉。自堂北出西﹐入小峽﹐得內洞。東有石室如畫﹐頂上方井﹐華虫綺藻。自洞南下﹐仰矚東崖小樓﹐雙石人如舞閣妖姬﹐搴楯窺客。自樓閣斗下﹐次蛟渠。渠跨石梁﹐長三百步﹐非列炬勿進。南抵絕壁﹐飛梯九盤及水﹐是爲玄潭。下有石閣﹐綴以危檻。景落潛囦﹐羣龍誩吸。自石閣還﹐上絕壁﹐西﹝一本作四﹞十步得小洞﹐僂行三十步﹐左右鐘乳﹐朗然映人。有穴嘉蓮洞﹐從洞出六十步﹐有石室﹐多白蝙蝠。又北上得外洞﹐壁下有石﹐其面砥平﹐有白石琴薦﹐可撫淸弦。東有便房﹐節棁桁櫨﹐凹樽曲幾﹐鬼工之追琢也。北七步﹐臨西石門﹐至夕陽洞﹐深九丈許。崖北有道﹐可以專車。崖南有水﹐可以鏡魚。自南北崖﹐下眺南潛﹑北潛二洞﹐有連理松﹑連理橘﹑偃蓋柏﹐玲瓏鐵幹﹐連捲怪石。香臺梵剎﹐皆從枝葉間出。自西洞口去一矢﹐得南華洞。西有石可容數榻﹐東有淸泉。又一矢﹐得白雀洞。洞口隘狹﹐摩臍擦耳﹐側身通人。北上山頂﹐盤曲五百步﹐硉兀奇聳﹐靈石奇於東南﹝一本作靈谷峙於南�﹞。松蘿萃於西北﹝�一本空三格﹞。其水自嘉蓮經白雀﹐歷朝陽﹐傍﹝一本無傍字﹞浸北牖﹐出於南華而入於湖。又一派自蒙溪源北牖之北﹐出於北山﹐南匯南華而入於湖。其六洞小篆﹐皆唐李渤所書。然玆山𨿽奇﹐著勝在水。宋人灌之爲田﹐乾道張微猷作斗門閘之﹐作《復西湖記》。嘉靖中﹐復灌爲田。噫﹗負郭有田﹐而豪傑無敚庸矣。

○南巡﹝附一本無此則﹞

予讀紫陽之碑﹐多疑南巡之事。夫《虞典》載南巡至於南嶽﹐陟方以死。漢武祭南嶽於灊霍﹐儒者遂罔識南嶽所在。不知軒轅之祭﹐以灊霍爲副﹐漢徙廬江﹐承軒轅之副義也。況岣嶁碑出於人間﹐班然可考﹐惜紫陽未之見耳。但《七篇》載卒於鳴條﹐《呂覽》載葬於紀蒼﹐今平邱之鳴條﹐東海之蒼梧﹐莒之紀城﹐皆陳畱接境﹐以爲去聖未遠。夫去聖未遠﹐孰如伯益﹖伯益云蒼梧之山﹐帝舜葬其陽﹐帝丹朱葬其陰。屈子與孟同時﹐亦曰「九疑紛其並迎﹐帝子降兮北渚。」史遷載舜崩於蒼梧之野﹐歸葬零陵之九疑﹐祖伯益宗騷﹐合於《虞典》矣。況《七篇》紀其卒而不紀其葬﹐《呂覽》紀其葬而不紀其巡﹐是安得執漢武而疑神禹﹐執孟子而疑伯益﹐執《呂覽》而疑《離騷》哉﹗惟帝不自有其黃屋之尊﹐而躬巡於鳥言■﹝亻禽﹞服之域﹐舞干戚而遠夷賓﹐棄金璧而幽靈應﹐然後駕飛龍於鼎湖﹐遺弓裘於淸廟﹐斯亦有天下而不與之一徵也。

○三江﹝一本作三水﹞

漓江﹝一本作水﹞﹐一名桂江﹐南注平樂﹝一本有縣字﹞﹐出梧州陽朔﹐而下龍門。而上屬平樂府者﹐俗名府江。名旣不雅﹐後古爲確。

左江發源交趾﹐經麗江﹑朗寧﹝一本無寧字﹞﹐橫貫東江﹝一本作出﹞潯州。右江自牂牁入粵﹐逕融柳﹑烏泥﹐西來注之。又經象武﹐合左江於潯﹐合漓於梧﹐而東入﹝一本有於字﹞海。

按地形﹐左宜爲右﹐右宜爲左。夫粵處南弭﹝一本作陬﹞之�者﹐皆從東粵。或下漓水﹐溯流逆上﹐從逆流者分左右﹐不從地形分左右也。

又南寧亦有左右江。左出廣流﹐右出峨利﹐會於合江鎭﹐入橫州。是左江之中﹐又有左右江也﹐垂復不便觀覽﹝一本云重復不易辧﹞。予謂出廣源者﹐古夜郎豚水也﹐古名郁江。出峨利者﹐古交蒙泓水也﹐古名黔江。南寧二江﹐又當從古。

○牂牁

牂牁﹐系船杙也。頃襄王遣莊蹺伐夜郎﹐至蘭﹐椓船於岸﹐趨步滅夜郎。名之以著奇績。牂牁﹑戕戨皆同。

○烏泥

烏泥﹝一本有多字﹞﹐出盤江﹔多伏流﹐或落漈數百丈﹐飛濤走浪十數里﹐夾沙土混混如黃河。

○查浦

晉咸元中﹐有靈查橫於灘上﹝一本云來泊灘上﹞﹐黑如純漆﹐堅如瓊玖。非皇蛾所乘﹐則張騫所泛﹐必﹝一本無必字﹞浩劫以前物也。上有浮查館﹐唐宋詞人多畱題。

○湘水

湘水之出於﹝一本無於字﹞陽朔﹐則觴爲之舟。至洞庭﹐則日月若出入於其中也。

○靈渠

靈渠自北而南﹐三十二陡。由漓通銅鼓﹐水自東䢐西﹐入永福六陡。六陡﹝一本無此二字﹞冬月涸絕不行。予過陡時﹐水長月明﹐如層臺疊壁﹐從天而下。

○陽塘

漩桂皆山﹝一本無上四字﹞﹐漩桂皆水也。漓江﹑陽江﹑彈丸﹑西湖﹑白竹﹑躔城﹑郭市﹝一本作匝﹞﹑日域﹝一本作城﹞﹐姑未暇論﹐卽城中揭諦﹑梓童﹝一本作潼﹞﹑華景﹑西淸﹐色色入品﹐惟陽塘最勝。陽塘東西橫貫﹐中束以橋﹐東曰杉湖﹐西曰蓮蕩﹝一本作塘﹞。徵蠻幕府﹐鎭守舊司﹐南北相望﹐演漾各數百畝。臨水人家﹐粉墻朱榭﹐相錯如繡。茂林缺處﹐隱見旌旗。西枕城繙﹐陽水入焉。予先一日憶吾家花田遊舸﹐有詩云「芙蓉葉爛不還鄕﹐五月玄巖尙怯霜。夢入花田看越女﹐手擎丹荔倚斜陽。」及遊陽塘﹐風開翠扇﹐水泛紅衣。杜若芳洲﹐不減花田珠海﹔紅蕖白茝﹐不減丹荔素馨﹔紈綺王孫﹐不減三城俠少﹔詞郎佳句﹐不減水部風流﹔金穀佳人﹐不減海邊﹝一本作濱﹞素女。至如玉山紫黛﹐金削芙蓉﹐倒蘸冰壺﹐天光上下﹐則吾家之所無也。昔人謂楚南山川﹐造化以慰夫賢而辱於此者。予𨿽非其人﹐而所慰倍﹝一本作實﹞多於人。觀其所慰﹐而天地之情見矣。

○犀泉

犀泉﹐出富川縣。坎深丈許﹐長四丈﹐橫可八尺。綠蘿紫藤﹐蒙結坎上。觀者呼之﹐應聲卽出﹐須臾盈科。

○婆娑泉

婆娑泉﹐出思恩縣。形如玉臼﹐潔似淸冰。飲者呼之﹐渴盡渴盡﹝一本作消渴﹞﹐則止。一人千人﹐亦復如是。

○潄玉泉

潄玉泉﹐出白石洞天。每鐘鼓動﹐則踴躍而來﹐聲歇隨縮。三泉靈異﹐可與壽州咄泉﹑茅山喜﹝一本作嘉﹞客泉﹑撫掌泉﹑無爲州笑泉﹐並入靈品。

○綠珠井

綠珠井﹐在白州雙角山下﹐有七孔﹐是多刺桐。汲一本作吸。此井者﹐誕女必麗。今以巨石塞其一孔﹐女絕麗者必損一竅。綠珠姓梁﹐石崇爲交趾采訪使﹐以珍珠三斛致之。善吹笛﹐傳其弟子宋偉﹐後入宋明帝宮。梁氏爲白州望族﹐立祠春秋祭之﹐《笛譜》猶存。予謁祠﹐得借鈔覽。予說諸父老曰「綠珠無﹝一本作不﹞負季倫﹐公等立祠﹐表章髙節﹐宜開復舊井。幼女何罪﹐毋自苦。」父老然之﹐卽日徙石。後之佳人﹐尙有識於予言。

○楊妃井

楊妃井最冷冽﹐飲之美姿容。下多香艸﹐在容州云淩裏。妃姓楊﹝一本無姓楊二字﹞﹐名玉奴﹐別﹝一本無別字﹞字玉環﹐號太眞。母葉氏﹐懷﹝一本無懷字﹞孕十三月而生。都督步署楊康求爲女﹐才貌雙絕。楊元琰爲長史﹐以勢求之。攜至京師﹐選入壽邸﹐時年十四。明皇召見﹐賜西王母服色入宮。杜詩「西望瑤池降王母」以諷﹝以諷﹐一本作蓋諷之云﹞。

●卷下

○邕州鳳

南漢時﹐邕州有六鳳凰﹐髙五尺﹐金冠五彩﹐飛入城中﹐眾鳥朝之。文若布錦﹐其鳴節節足足﹝一本無下足字﹞。薛道衡文﹕「足足懷仁﹐般般擾義。」般般﹐麒麟足狀。二語之奇﹐亦文筆之鳴鳳也。

○白州鳳

宋景徳﹐白州有三鳳南來﹐飛入城中﹐羣鳥隨之。身長九尺﹐髙五尺﹐備五彩﹐冠似金杯。至萬壽寺﹐棲於百尺木龍樹上﹐自歌自舞﹐音中笙簧。

○綠含鳳

博白遠村﹐號綠含。髙山大樹﹐人迹罕至﹐斗米一二錢。其山多鳳﹐有髙三尺者﹐冠彩與白州同。其飛﹐眾鳥皆隨﹐常棲髙樹之巓。暒明﹐則雙飛而出。又有大如鵝者﹐五色金冠﹐尾甚長﹐羽聲薨薨﹐響若轉輪。諸鳥見之﹐斂翼俯首﹐伏不敢鳴。俗名大頭鳳。間爲瑤獞所射﹐獻於﹝一本無於字﹞其主。肉備眾美﹐緝毛成裘﹐涅而勿淄。紫鳳之庖﹐不必皆沃民之國也。

○宜州鳳

至正間﹐宜州述昆鄕﹐鳳皇見﹐羣鳥蔽地﹝一本作天﹞。其一飛去﹐爲獞人射殺﹐嗚呼﹗厄麟有西狩之獲﹐元緒有枯桑之嗟﹐白龍有魚服之感﹐物益靈而數益奇矣﹐可柰何﹖

○桂州鳳﹝一本無此則﹞

桂州永福縣﹐隋時雙鳳來巢。宋初復至﹐守臣以聞﹐遣使祠之。鑿巢下石﹐得雙美玉﹐今名鳳巢山。

○兩江鳴鳳

鳴鳳如孔雀﹐紺碧。頭上彩毫﹐光逾掣電。冠上垂二弱骨﹐長一尺五寸。鳴聲淸越如蕭笙﹐能變曲﹐妙合宮商。間出兩江溪洞中﹝間出句﹐一本云﹐兩江溪洞中間出之﹞。予謂綠含卽紫鸞﹐鳴鳳卽﹝一本無卽字﹞靑鳥也。鳳皇出於丹穴﹐豈不信然﹗

○孝鷯

唐武徳宣撫使﹐得秦吉鷯能歌舞者﹐上之。歲餘不語﹐上怪而問之﹐畣曰「身居南土﹐身長禽中。父母殊方﹐有懷綿默。」上憐之﹐賜金環﹐令使者送還。比歸﹐舊巢鷯已死﹐鷯以所賜殉母。鄕人感焉﹐爲之立冢。冢在藤縣。

○鴆

邕州﹐朝天鋪及深山處有之。其種有二﹕一大如鴉﹐黑身赤目。一大如鴞﹐毛紫綠色﹐頸長七八寸。雄曰運日﹐雌曰陰諧。聲如羯鼓﹐遇毒蛇﹐則鳴聲邦邦。蛇入石穴﹐禹步作法﹐石裂蛇出。秋冬間﹐解羽蟄穴。薰之出走﹐應弦而斃。以義甲取膽著銀瓶﹐否則指斷。鴆矢著人立死。鴆羽瀝酒﹐犀角立解。鴆穴多犀﹐天地所以制殺機也。

○鶬鸆

鶬鸆﹐不祥鳥也﹐似鵩而散尾﹐聲最哀。帝嚳書曰逆鶬。《爾雅》曰「鶬麋鴣啼苦﹐泣血如杜鵑。」儒書﹕奇鶬十首﹐周公居東﹐惡聞其聲﹐命庭氏射之。血其一首﹐今余其九。恐未必爾也。夫子﹑子夏﹐見而歌之﹐曰「逆毛鶬兮﹐一身九尾長兮。」﹝一本無儒書奇鶬十首至此五十一字﹞予在鬼門關見者﹐一身九尾。聞之九首者雄鶬﹐猶虺之九首者曰雄虺也﹐俗名鬼車。予貪看此鳥﹐人爭危爲不祥。予謂此鳥不產南中﹐天气自北而南﹐諸君所謂不祥者﹐安知非福﹖

○王母

王母若練雀﹐靑色﹐尾最長﹐有錢如孔翠。瑤中有王母裘﹐織成錢文。予意以爲西王母所服﹐雲嚲娘笑曰「君不聞『子規夜啼山竹裂﹐王母畫下云旗翻』耶﹖」

○天雞

天雞﹐朱冠錦尾﹐其飛也翔。弄暒對舞﹐天雞鳴而潮雞鳴﹐潮雞鳴而家雞鳴。謝康﹑樂天「雞弄和風」﹐得之矣。

○鷫鸘

林邕有鳥﹐其飛肅肅﹐必兆隕霜。織而爲裘﹐可以禦涼。人多不知其名﹐予謂卽古鷫鸘也。

○北鶴

止不向明﹐巢必拱北。其聲圓吭﹐百變不窮。吳時﹐越雋獻背明鳥﹐卽此。

○鉤鵒

鉤鵒﹐不祥鳥也。形質短小﹐聲如冷笑。入城城空﹐入宅宅滅。聞之速辟﹐否則死亡。

○深掘

貓首鳥喙﹐似鵂鶹而大﹐放聲而哭。哭畢﹐鳴曰「深掘深掘﹐」意賈生所謂鵩也。

○訓胡

訓胡﹐惡鳥也﹐鳴則後竅應之。

○山都

山都﹐形如昆侖﹐靑毛有尾﹐見人輒閉目﹐張口如笑。好在深澗中﹐翻石覓蠏啖﹝一本作食﹞之。

○猩猩

人面猿身﹐最機警。通八方言﹐學虫鳥語無不曲肖﹐聲如二八女子﹐啼最淸越。嗜酒好屐﹐虞人以此誘之﹐毀罵而去﹝一本無此四字﹞。予在綠鴉山見之﹐羣相語曰「客必東人也。」踴躍出視。予適有蘇酒一包﹐寄酒少許﹐召而飲之。四者齊下﹐未飲先謝﹐旣飲輒醉﹐知予之無機也。予徘徊﹐恐爲後人所害。忽然一雙飛下古木﹝一本云忽古木間一雙飛下﹞﹐囂然相謂曰「上客過勞﹐兒當負之而去耳。」禮曰「猩猩能言﹐不離走獸。」予終不﹝一本無不字﹞敢以爲信。

○■﹝巛上禺下﹞■﹝巛上禺下﹞

■﹝巛上禺下﹞■﹝巛上禺下﹞﹐梟羊也。見人則握手而笑﹐然後食之。人因以竹筒置一本作貫。臂﹐姑與之握。握則必笑﹐笑則上唇掩目。曲臂以鑿﹐綴其唇於額﹐格而殺之。《吳都賦》云「猩猩啼而就擒﹐■﹝巛上禺下﹞■﹝巛上禺下﹞笑而被格。」

○狒狒

狒狒﹐狀如猴﹐力舉百鈞﹐人言鳥音﹐能知生死。笑似■﹝巛上禺下﹞■﹝巛上禺下﹞﹐上吻覆﹝一本作垵﹞額。血可﹝一本作乃﹞染緋。■﹝髟上不下﹞髵紅髮﹐飲其血能見鬼物。

○荼首

荼首﹐出羈州。似鹿而兩頭﹐食香艸﹐其行如飛﹐鳴曰「蔡茂蔡茂。」荼首二字﹐音蔡茂也。亦有五六頭者﹐是名元仙﹐敬之終吉﹐射之悔亡。

○子路

熊名子路﹐居有熊穴﹝居有熊穴﹐一本作穴居﹞。穴有神人﹐冬蟄春啟﹐非其時則主兵。見穢﹝一本有別字﹞合穴死﹐食■﹝鹵上皿下﹞亦死。其膽﹐春在首﹐夏在腹﹐秋在左足﹐冬在右足。前日掌﹐後曰蹯。黑而銳喙。去穴五百里﹐壘石爲館﹐名曰熊館。申﹝一本作升﹞木引气﹐名曰熊經。獞人呼之﹕子路可﹝一本無可字﹞出﹐熊﹝一本無熊字﹞卽出。子路可﹝一本無可字﹞斗﹐熊﹝一本無熊字﹞卽斗。聞有綠者﹐土司﹝一本無土司二字﹞瑤獞﹐取爲駿馬障泥﹐塵不敢揚﹐威攝虎豹﹐一尺百金。其牝曰羆﹐力能拔樹﹐指爪﹝一本作甲﹞鋒攢﹐披髮人立。遇虎豹樵牧﹐皆抗其喉﹐捏血飲之。其胸白脂﹐名曰羆白﹐味過熊掌。

○嫩婦

嫩婦﹐似豪豬而小﹐好食禾黍。田畯以機杼織紝﹐懸於墩﹝一本作田﹞塍﹐望之而走。齒長﹐入海化爲巨魚。其名奔■﹝魚孚﹞﹐其狀蛟螭﹐雙乳垂腹。取以煎油﹐其膏百斛﹐澆蠟作燭﹔取以飲酒﹐紫焰生花﹐令人發興﹔取以讀書﹐昏昧泯墨﹐必至黑甜。作詩自潮曰「丁年誤買奔■﹝魚孚﹞燭﹐丙夜誰傳太乙書。」

○■﹝牜唐﹞牛

■﹝牜唐﹞與毒蛇同穴﹐嗜■﹝鹵上皿下﹞。土人以蛇藥浣手﹐裹■﹝鹵上皿下﹞探之。角若瓊玖﹐用以爲甲。鴆箭蛇槍﹐如涼雨之灑荷葉。

○白貘

貘生銅坑中﹐象鼻﹐犀目﹐牛尾﹐虎足。食銅鐵﹐不茹他物。衣其皮﹐殺鬼精。煉糞爲兵﹐可以切玉。接溺爲水﹐可以銷鐵。有十頭者﹐謂之白貘。《蜀都賦》﹕「戟食鐵之獸﹐射噬毒之鹿。」則指貊也。貊似熊﹐與貘不同。

○肉翅虎

肉翅虎﹐出石抱山﹐晨伏宵出。其飛也﹐翪常向鬼門關。食人﹐爲獞人射殺﹐予得見之。比凡﹝一本無凡字﹞虎差小﹐翅如蝙蝠﹐眼閃閃如陰燐﹐渾﹝一本無渾字﹞身虎文。飾其皮以辟百鬼﹝一本止此﹞。予詩附見﹕「朝登綠珠渡﹐暮宿鬼門關。合浦懸明月﹐長藤引白蠻。金蠶驚客夢﹐肉翅飽人還。以此聞徵鐸﹐淒淒思故山。」

○禍斗

禍斗﹐似犬而食犬糞。噴火作殃﹐不祥甚矣﹝一本云不祥之獸﹞。

○麝

麝食香艸﹐至冬香滿。入春﹐則臍鞔急癢悶﹝一本云﹐入春則臍急悶﹞﹐跳躍不可禁﹐故剔出之耳﹝一本無不可禁故剔出之耳句﹞。剔出之香﹐著於百艸﹝一本無於百艸三字﹞﹐百艸皆枯。佳人采芳﹐拾以相贈﹔馨香盈袖﹐經年不退﹝一本作消﹞。吾見夫﹝一本無吾見夫三字﹞今之爲麝香矣﹐生而割之﹐天香未蘊﹐臍穢尙腥﹐調以酥酪﹐和以百艸﹐微香差見﹐失其性矣。嗚呼﹗生售而失其性﹐豈獨一麝也哉﹗

○彖

彖耳濈濈﹐其大如掌。行動鼓舞﹐目常帶笑﹐有歡悅發揚之意。狀似犀而角小﹐居艸茅而知吉凶。生於兩粵﹐東曰茅犀﹐西曰豬神。遇之則吉﹐罔敢有害。

○馴龍

巖洑之下﹐有馴龍焉。靚女欲見之﹐盛飾入巖﹐唱土歌。龍出﹐五色照灼﹐馴習如素。望之若山海圖中珥蛇者﹐神也。歌至絕倫﹐龍喜踴﹝一本無踴字﹞躍﹐盤入懷中﹐遺鱗而去。女卽珍藏﹐以爲獲神之貺。鄰女畢賀﹐笙簫云合。予逐隊往觀﹐見﹝一本無見字﹞鱗大如錢﹐光具眾色﹐奕奕不定。聞稍悔之﹐則雷電掣去﹐侮者罹殃﹝侮者罹殃﹐一本作輒罹殃咎﹞。次﹝一本作越﹞日﹐予從﹝一本作自﹞太平至模村。入巖﹐怪石飛泉﹐種種異狀﹐中有一洞。從洞左轉﹐深翠黝蒼﹐持炬而入﹐行二百步七折﹐有穴。內闊外狹﹐冷气逼﹝一本作襲﹞人。忽然嘯聲起於穴內﹝忽然句﹐一本云穴內嘯聲忽發﹞﹐烈﹝一本作裂﹞如﹛厭手﹜笛﹐巖石振竦﹐又靚女之所未聞也。龍𨿽不見予﹐而遺其﹝一本無其字﹞聲於予﹐是龍終不忍以予不能唱浪花者﹝一本無者字﹞而棄予﹝一本有也字﹞。

○鯖魚

藤江鯖魚﹐形象艸■﹝魚宛﹞﹐色靑黑﹐大者百餘斤﹐取用鉤筒。其膽治目﹐功比空靑﹝一本無此四字﹞。魚大膽小者上上﹐魚大膽大者上中﹐魚小膽大者中下矣。漁者得魚﹐到﹝一本作詣﹞縣親剖﹐官稅甚膽﹐始敢出市。私開者杖。今之﹝一本無之字﹞售者﹐皆以■﹝魚宛﹞膽灌黃藤膏﹐僞爲之耳﹝一本無耳字﹞。黃藤﹐亦行血去翳也﹐辧之不精﹝一本云﹐黃藤亦行血者﹐醫辧之不精﹞﹐必見笑於魚目一本止此﹐予詩附見﹕「地僻見聞異﹐去家三月餘。金環殉吉鷯﹐花縣稅鯖魚。鑿井氓歸洞﹐燒云客滿畬。坐令南雁盡﹐不寄一行書。」

○白妾魚

白妾魚﹐出大荒山深澗中﹐一名婢妾。臉若芙蕖﹐膚如凝脂﹐有天然肉結﹐嚲若垂云﹐長四尺五寸。臍下有帶﹐白光映人。胡天星邀予作膾﹐香脆甘美﹐水陸無有方者。諸峒聞獲是魚﹐盛禮來賀﹝一本有予字﹞。瞷其所答﹐皆不多。其油止妒。其他伴禮者﹐熊掌﹑虎皮﹑麝香﹑鴆箭﹐紛如也。貴重如此。楚辭「魚鱗鱗兮媵予」﹐意者指此。小詩附見﹝一本云﹐予賦詩云﹞﹕「獨尋芳艸過王孫﹐爲膾銀絲出露盆。湯媼玉環妃子淚﹐縷殘金穀綠珠魂。淩波豈復觀微步﹐齒劍終然﹝一本作悲合﹞報恩。誰識蒯緱歸思苦﹐不堪彈鋏向朱門。」

○印魚

印魚﹐方額有印文﹐類竹葉符﹐鳴如鐘鈕﹐長尺有三﹝一本作五﹞寸。巨魚將死﹐以印封之。予在龍門灘﹐愛其神怪﹐市而放之﹐獻者勿識也。

○海蠻師

海蠻師﹐魚身虎頭﹐無鱗甲﹐短腳利爪﹐渾身豹文﹐長八九尺。見人泣數行下。疍人网得﹐輒復放之。

○潛州畱

東粵曰潛牛﹐西曰潛州畱﹐楚曰鰅鱅。出澗﹐與虎鬥。角軟﹐用水一湛﹐堅則復斗。予在湘中見之。柳子厚詩「桂江秋水見鰅鱅」。

○鬼魚

鬼魚似鱷﹐用以禱鬼克敵。人誤食之﹐立死。請巫咒之﹐立生。

○忽雷

忽雷﹐鱷魚也。居溪渚中﹐以尾鉤人而食之。扶南王範尋﹐有神術﹐常於大雲山鑿池﹐畜魚決獄。有罪者投之﹐無罪﹐魚勿食也。今其枯骨齒﹝一本有椽復二字﹞生﹐用作樂器﹐聲﹝一本無聲字﹞極■﹝口唇﹞﹝一本作啁﹞啾。經云「河南有怪魚﹐厥名爲鱷。其身已朽﹐其齒三作。」

○王虺

王虺﹐江北曰虺﹐江南曰蝮。首大如臂﹐背靑腹赤﹐有齒極毒﹐嚙人立死。大招南有炎火蝮蛇﹑蜒﹑鰅鱅﹑短狐﹑王虺﹑騫。九頭者曰雄虺。《天問》﹕「雄虺九首﹐倏忽焉在。不須嚙人﹐見之立死。」猶叔敖之兩頭蛇也。予謂見者踏﹝一本無踏字﹞殺之﹐亦成佳事。《吳都賦》云「𨿽有雄虺之九首﹐將抗足以此之。」﹝一本止此﹐無下二句﹞可謂先得我心矣。書備一笑。

○短狐

短狐﹐人所生也。《詩》曰蜮﹐《書》曰射工﹐《騷》曰短狐。斑衣山子﹐插靑銜弩﹐裸體獸交﹐遺精降於艸木﹐嵐蒸瘴結﹐盎然化生。狐長三寸﹐狀若黃熊。口銜﹝一本作含﹞毒弩﹐巧伺人影﹐胎性使然也﹝一本無也字﹞。予南海有水弩虫﹐四月一日上弩﹐八月一日卸弩﹐亦能射人。與此不同。予遊六磨﹐影落﹝一本作入﹞。澗水﹝一本作中﹞﹐爲短狐所射﹐毒中左足。適欲撲殺﹐有大蟾鼓腹踴躍﹐扼其喉而食之。未幾﹐痛入骨髓﹐始如蟻卵﹐乍如蜂房﹐乍如盤渦﹐乍如蛇菌。一日一夜﹐其變百出。其大二寸﹐聞過三寸則死。毒大如狐則死﹐對時則死。徧走羣醫﹐命在呼吸。蘧然猛省﹐蟾能食之﹐必能制之。偶﹝一本作適﹞有八字丹蟾﹐跳躍艸際﹐取向毒處﹝一本無處字﹞一吸﹐支體立運。毒口出涎﹐滴石石爛。魂魄漸復﹐如坐冰壺。其口兩月方合。聞鴛鴦鸑鸑﹐皆能食之﹐腦可止痛。使我求之﹐恐爲枯魚所笑。

○赤蟻

赤蟻﹝一本有大字﹞若象﹐渾身帶火﹐力負萬鈞﹐雜食虎豹蛇虫﹐遺卵如斗山。人取爲醬﹐是名蚳醢。見於周官。

○蚺蛇

蚺蛇﹐尾有鉤﹐口無齒。其聲甚怪﹐似貓非貓﹐似虎非虎。擊之則鳴﹐猶龜焉﹐灼之則鳴也。九十丈者吞﹝一本有赤字﹞蟻﹐六十丈者吞象﹐三十丈至九丈者﹐吞豺﹑狼﹑虎﹑豹與鹿﹑豕﹑人。吞之法﹐以尾鉤捲定﹐以气沖死﹐濡濕乃吞。吞畢﹐捲﹝一本作懸﹞於樹上﹐絞至糜爛﹐骨角皆從皮出﹐望之若神龍蛻骨耳。

○拿龍部署﹝蛇過三十文者﹐皆稱龍﹞

爰緝婦裙﹐以爲旗纛。爰斬烏■﹝鹵上皿下﹞﹐以﹤糸斗﹥槍簇。爰葛藤﹐以綯纜索。金鳴則進﹐旗捲則退。口含酒糟﹐腰帶毒槊。蛇長一丈﹐旗手一人﹐槍手十人﹐弩手五人﹐金手二十人。金手藤﹐弩手牌﹐槍手■﹝鹵上皿下﹞﹐旗手酒。其勝也﹐金振旗開﹐槍■﹝鹵上皿下﹞弩發。金手進藤﹐主束也。槍手進■﹝鹵上皿下﹞﹐主剝也。旗手進酒﹐主勞也。旗手得膽﹐槍手得皮﹐弩手得眶﹐金手得肉。其敗也﹐槍護旗退﹐牌護槍退﹐藤護牌退。蛇長十丈﹐其數十之。蛇長百丈﹐其數百之。予遊諸山﹐見獵九蛇。長九丈者有五﹐長八丈者有三﹐長十有一丈者有一。《天問》﹕「一蛇吞象﹐厥大何如﹖」間世而出﹐士人亦不槪見﹐況吞蟻者乎﹖若夫三周昆侖﹐又吞蟻者之海若也。

○蛇名

其﹝一本有作蛇﹞一字名者﹐有﹝一本無有字﹞靑蛇﹑赤蛇﹑白蛇﹑烏蛇﹐靑主神﹐赤主火﹐白主傷﹐烏主藥。其他日藤﹑曰蚺﹑曰鱗﹑曰蝮﹑曰水﹑曰谷。二字名者﹐曰率然﹑危幹﹑水箭﹑烏梢﹑量人﹑默稱﹑烏肉﹑瞎目﹑雞冠﹑鱉腦﹑人頭﹑馬鬃﹑筍籜﹑菜花﹑寸白﹑水豹。三字名者﹝一本有曰字﹞﹐幹壁虎﹑黃滕蚺﹑靑標節﹝一本作靑竹標。按﹐《嶠南雜記》云靑竹標瞎目韁樹而生子﹐則靑標節誤也﹞﹑篩箕﹝一本無篩箕二字﹞狎﹑金角帶﹑七寸錦﹑過樹客﹝一本作容﹞。凡蛇盤處﹐皆在壬地。

○蚺無棄物

蚺蛇三膽﹐一附於肝者止痛﹐一水膽白漿止瀉﹐一膽隨身﹝一本作肉﹞﹐擊其處則隨至﹐名護身膽﹐最佳。眶辟邪殺鬼﹐佩之吉祥。肉辟風寒。皮過三十丈者﹐曰龍皮﹝一本無皮字﹞﹐一端千金。波斯市之爲鼓﹐聲振百里﹐雄視萬國﹝一本無雄視萬國句﹞。

○螂蛆

卽且﹝一本作螂蛆﹐下同﹞﹐一名蜈蚣﹐狀若水蝦﹐小至一寸﹐大至一丈﹐其尾閃閃有光。山中修蛇無故而死者﹐被敝也。蛇腐皆化皆化﹝一本作化爲﹞卽且﹐猶螟蛉之咒子也。儒書﹕「螣蛇遊霧而敝於卽且。」

○諸夷有學

永樂間﹐擒黎季釐﹑黎蒼﹐置交州三司。詔暴其罪﹐有云「以湯武不足法﹐尙父不足師﹐孟子爲盜儒﹐程朱爲剽竊。」又云「聖優三皇﹐徳髙五帝。禹稱三苗﹐侮慢自賢﹐其天性然也。詔辭隆重﹐必不輕假。」予遊諸夷中﹐有摛文而宗淮南者﹐有稱詩而薄少陵者﹐有黜元白而誚長吉者﹐有談古今而鑿鑿者。於戲﹗禮失而求諸野矣。

○西粵靈芝﹝一本無此則﹞

嘉靖中﹐西粵藩臣許應元﹐進芝二十本。有赤﹑白﹑靑﹑黃﹑黑﹑紫﹐徑至尺八寸﹐有光者﹐有輪菌如山嶽者。上命采芝﹐令於元嶽﹑龍虎﹑三茅﹑齊云﹑五嶽諸靈山采之﹐遠不能及。予遊諸嶠﹐見靈芝生於石上﹐九莖綠葉﹐朱實有光。未傳服食之方﹐終不敢采。

○伏波銅鼓

伏波銅鼓﹐深三尺許﹐面徑三尺五寸﹐旁圍漸縮如腰形﹐復微展而稍其口。錦紋精古﹐翡翠煥發。鼓面環繞作﹝一本無作字﹞蛙黽十數﹐昂首欲跳。中受擊處﹐平厚如鏡。兩粵滇黔皆有之。東粵﹐則懸於南海神廟。西粵﹐則懸於制府廳事。東粵二鼓﹐髙廣倍之﹐雌雄互應。夷俗﹐賽神﹑宴客時時擊之﹐重貲求購﹐多至千牛。制度同而小過半者﹐諸葛鼓也﹐價差別矣。

○趙臣廟﹝一本在葛洪未至勾漏一則之後﹞

歸順有趙臣廟﹐予不省何神﹐問其父老﹐曰「趙臣者﹐粵西人。少倜儻好奇計﹐數不得志於有司。徧歷諸司﹝一本無司字﹞瑤狪﹐皆優禮之。昔岑猛以田州畔﹐岑猛奔歸順﹐岑璋誅之﹐田州平。趙臣第一功也。督府棄而勿錄﹐鄕人憐之﹐爲之立廟。」

初﹐岑猛反。岑猛於岑璋﹐丈人行也。督府姚公徵之﹐患璋以姻﹝一本無姻字﹞故﹐召沈希儀計事。希儀雅知趙臣任俠好奇﹝一本作事﹞﹐深明軍政﹐詣之如夷門故事﹝一本無如夷門句﹞。臣曰「鎭安世與歸順爲仇﹐公假臣節鉞﹐徵兵鎭安﹐岑猛之首﹐在麾下矣。」希儀許之。臣星﹝一本無臣星二字﹞夜間道詣璋﹐璋喜迎臣曰「久不見故人﹐今肯念我遠辱耶﹖」臣不言﹐佯爲﹝一本無爲字﹞不懌。璋叩之﹐但太息﹐璋疑之。明日置酒款﹝一本作宴﹞臣﹐臣愈不懌﹐璋愈疑﹐臣﹝一本又有臣字﹞愈太息。璋曰「軍門有意督過我耶﹖鄰境有訴待勘我耶﹖」臣皆不應。因挽臣入臥內﹐跪叩之﹝跪叩之﹐一本作長跽以請﹞。臣號泣﹐璋亦號﹝一本無號字﹞泣。臣曰「托君肺腑﹐有急不忍﹝一本作敢﹞不言。一言之﹐君生而臣死矣。督府討田州﹐知君必黨婿。命臣檄鎭安襲君﹐殺故人以立功﹐不如死矣。」言畢﹐取佩刀自殺﹝一本云﹐拔佩刀欲自殺﹞。璋亟救之﹝一本云﹐璋亟抱持之﹞﹐曰「君毋憂。君能生我﹐我亦能生君﹐且令君有功。猛奴視吾女如犬﹝一本作狗﹞彘﹐欲圖之久矣。」臣泣曰「君誠然﹐盍自陳於督府。」璋畱臣﹐遣人詣希儀願擒猛自效。希儀佯追臣﹐陰白督府兵不徵﹐命璋專逼猛。猛之﹝一本無之字﹞子邦彥守上堯隘﹐璋佯遣精兵千人助之﹐密報希儀旗幟服色﹐勿使有傷。及戰﹐歸順兵先呼敗﹐田﹝一本有州字﹞兵驚潰﹐遂斬邦彥。」猛欲走交趾﹝一本有境字﹞﹐璋使人邀之﹐曰「事急矣。先走歸順﹐始達安南﹐再圖興﹝一本作恢﹞復。猛然之。璋涕泣迎猛﹐館別墅﹐辟田州人無得近者﹐屢﹝一本作數﹞報兵退以寬猛。一日﹐拉趙臣謂猛曰「天兵難﹝一本作𨿽﹞退﹐非陳奏不白。爲君艸封事﹐令人上之﹐何如﹖」猛大喜﹐臣乃爲疏﹐令猛出印印之。璋知印所在﹐乃持鴆酒一卮獻猛﹐曰「天兵急君﹐老夫不能相庇也。」猛大怒﹐曰「恨﹝一本作悔﹞墮老奴豎子之計。」遂飲鴆死。璋斬﹝一本作斷﹞其首﹐並印﹐遣臣馳詣督府。內臣鄭潤﹑總兵朱麟﹐以猛中毒矢死﹐斬其首﹐印搜獲聞。趙臣﹑岑璋之功績﹝一本作俱﹞不錄。璋恚恨﹐遜職於瓛。璋入崇山﹐臣入古望﹐辟穀菇芝﹐不知所終。噫﹗中國舉動如此﹐難爲要服矣。

○哭金祠

隋梁毗爲西寧刺史﹐諸夷酋長以金饋﹐毗引之坐側﹐慟哭相戒﹐曰「此物饑不可食﹐寒不可衣﹐汝等以此相滅﹐不可勝數。今將此來﹐欲殺我耶﹖亟返勿緩。」髙風染俗﹐聲稱至今。州峒賽祠﹐歌連谷應。嗚呼﹗啜貪泉如醴者﹐安得起梁毗而哭之。

○靑精飯

瑤人社日﹐以南天燭染飯﹐競相遺送﹐一本作饋遺。名曰靑精飯。杜詩﹕「豈無靑精飯﹐令我顏色好。」

○蒟醬不爲異﹝一本無不爲異三字﹞

蒟醬﹐瑤峒中家家用之。以蓽茇爲主﹐雜以香艸。味𨿽佳﹐不足爲異耳。史記唐蒙風曉南越﹐蒙食枸醬。問所從來﹝一本有曰字﹞﹐道西北牂牁。故《蜀都賦》云「枸醬流味於番禺之鄕。」今問之番禺﹐無有知者。惟出自牂牁﹐故云流味也。蓽茇﹐吾家蛤蔞也。師古注﹑本艸注﹐楊用修﹑張孟奇辧之﹐皆誤。

○桂林競渡

桂林競渡﹐舟長十餘丈﹐左右衣白數人﹐右麾白旗﹐左麾長袖﹐爲郎當舞。中扮古今名將﹐各執利兵﹐傍置弓弩。遇仇敵﹐不返兵﹐勝則梟而懸之﹐鐃歌合舞。十年一大會﹐五年一小會﹐遇甲戌﹝一本有午字﹞爲之﹐有司毫不敢詰﹝一本云﹐有司不敢問﹞。

○無量壽佛

無量壽佛﹐姓周﹐名全眞﹐號寂照大師﹐郴州人。作二十八觀﹐從日月觀而入。初遊吳越﹐繼遊羅浮﹐最後得湘山筍布臺﹐因住持焉。會昌汰大師後﹐一夕生肉結須髮﹐乃衣紫霞衣﹐入覆釜山﹐結闇而居。刺史韋宙迎之﹐四門各見其入。自唐元和至咸通示寂﹐計一百三十有二歲。五代湖南馬氏﹐始請設州﹐額之曰全﹐以師故也。其護法有靈鳥天使﹐鳥首人身﹐長丈餘﹐最可怖愕。其徒有柴侯者﹐諱崇■﹝走希﹞﹐唐末﹐棄官從師。宋初﹐州境寇至﹐侯顯神兵鏖之﹐賊望風潰。南渡紹興間﹐孔彥周曹城之難﹐侯顯化如初﹐楚粵皆祀之。今七星山寺北湘山﹐尢覺莊嚴。按竺典謚法﹐以慧而覺者曰熾盛光佛﹐以文而覺者曰無量壽佛。師由日月觀門入三縻地﹐常作偈云「有物先天地﹐無形本寂寥。能爲萬象主﹐不逐四時凋。」眞所謂以文而覺也。今問之講師﹐皆以壽對。如以壽﹐則寶掌和尙﹑長爪比邱當擅此名久矣。末學之陋﹐不獨在儒門也。一嘆。

○瘴母

瘴起時﹐望之有气一道﹐上衝如柱﹐少頃散漫﹐下似黃霧。空中如彈丸﹐漸大如車輪﹐四下擲人。中之者爲痞悶﹐爲瘋瘂﹝一本作瀝﹞﹐爲汗死。人若伏地﹐從﹝一本作任﹞其自擲﹐則無恙。

○四瘴

春曰靑艸﹐夏曰黃梅﹐秋曰新禾﹐冬曰黃茅。皆乘﹝一本作從﹞艸木蓊勃﹐日气歊焮所成﹐而靑艸﹑黃茅最爲毒烈﹝一本云爲最毒﹞。春夏之交﹐艸長而靑﹐秋冬之交﹐艸衰而黃。二時气候不常﹐蘊隆重衿﹐一本作袗。臈月揮扇﹐咄嗟呼吸﹐冬夏便﹝一本作候﹞分。且﹝一本無且字﹞桑中衛女﹐上宮陳娥﹐偸香竊笑﹐其不死者幸而免。

○治瘴

炎方土脈疏﹐地气外泄。人爲常燠所熯﹐膚理不密。兩疏相感﹐艸木之气通焉。上脘鬱悶虛煩﹐下體凝冷﹐吐之不可﹐下之不可﹐用藥最難。但宜溫中固下﹐升降陰陽﹐及炙中脘﹑气海﹑三里﹐或灸大指及第五指﹐皆能止熱。予試立驗。如用大柴胡湯及麻黃金沸艸散﹑靑龍湯﹐是膠柱鼓瑟也﹐鮮不敗矣。

○瘂瘴

中瘴失語﹐俗謂中艸子﹐移時血凝立死。其法﹐用鍼刺頭額及上唇﹐仍以楮葉擦舌﹐令出血﹐徐以藥解其內熱﹐應手立效﹝一本無末句﹞。

○瘴中要訣

避色如避難﹐冷暖隨時換。少飲卯時酒﹐莫喫申時飯。

○象交

象交於水﹐捲樹葉蓋之。其交如人﹐見人﹝一本作之﹞則羞﹐遽起逐之﹝一本作人﹞﹐人走須繞嶺﹐或學鼠聲﹑狗吠得免。其精溢於水中如白脂﹐可數斗﹐取爲膏藥最佳。

○雞匠

雞卜﹐以雄鷄雛執其兩足﹐雞匠焚香禱祈﹐占畢殺之。拔兩股骨淨洗﹐用綫束之﹐以竹筳插束處﹐使兩骨相背﹐端執再祝。左骨爲儂﹐儂者我也﹔右骨爲人﹐人者事也。視兩骨側所有細竅﹐以小竹筵長寸許徧插之﹐斜直偏正﹐任其自然﹐以定吉凶。其法有十八變﹐直而正﹐近骨吉﹔曲而斜﹐遠骨凶。漢元封二年平越﹐得越巫。適有祠禱之事﹐令祠上帝﹐祭百鬼﹐用雞卜。斯時方士如雲﹐儒臣如雨﹐天子有事﹐不昆命於元龜﹐降用夷禮﹐廷臣莫敢致諍﹐意其術大有可觀者矣﹗

○卵卜

卵卜者﹐握卵祝之﹐書墨於殼﹐記其四維﹐煮截視當墨處﹐辧殼中厚薄﹐定吉凶。獞人卜葬﹐請雞匠祝神﹐以卵投地不破者﹝一本云不破者吉﹐無下六字﹞﹐如獲滕公之碑。

○鱧魚刀﹝一本無此則﹞

扶南王範文﹐本夷奴。牧羊澗中﹐得二鱧魚。欲私食﹐郎知檢求之﹐文曰「非魚也﹐將礪石還耳。」郎至﹐魚化石﹐石有讖文。文異之﹐就冶作刀。刀成﹐舉刀向石﹐鄣祝曰「文當有國﹐魚刀破石。」石破﹐遂王扶南。子孫寶之﹐比之斬蛇劍云。

○靑蛇使者

三界廟﹐一名靑蛇廟。廟有小蛇﹐背綠腹赤﹐穴神衣袖﹐饗神﹝一本作人﹞飲食。或以手接﹐玩之甚馴。倘有虛誓愆期﹐家數百里﹐蛇輒至爲其人﹝一本無爲其人三字﹞索願。其家爲蛇掛紅﹐刻日賽﹝一本作酬﹞之。呼曰靑蛇使者云。按三界姓許﹐平南人。采樵得一衣﹐輕如一葉﹐上下無縫﹐帶內有回字﹐能召風雨﹐知來物﹐播術聚眾。弘治中﹐制府逮至﹐覆以洪鐘﹐環以積薪﹐晨冬﹝一本作夜﹞鍛之﹐發之無有也。仙衣所披﹐僅乃得免﹝一本無仙衣二句﹞。予先一日與袁元約﹑趙平笥談靑蛇之異﹐予謂靑蛇必金精也。昔先師純陽詩云「朝遊北海暮蒼梧﹐袖有靑蛇膽气粗。三醉嶽陽人不識﹐朗吟飛過洞庭湖。」此時三彭𨿽靖﹐一气未降。及參黃龍﹐頓超圓覺。銖衣蛇劍﹐棄若浮煙。辱於非人﹐有費顧也。夫君子藏器於身﹐待時而用。漫藏誨禍﹐亦何神之靈﹖而靑蛇有知﹐必不拳拳於玆廟也。二客稱快﹝一本無昔先師至二客稱快五行﹞。次早﹝一本作晨起﹞入廟﹐取酒酹蛇﹐羣若愧匿﹐深穴於神座之下。以火燭之﹐得寶劍一函﹐翠色欲滴。是夜二客夢一綠衣少年﹐與予結佩。後靑蛇遂無有見者。

○南安禪室﹝一本無此則﹞

南安禪室﹐一僧坐化﹐傍有偈云「五十七年王守仁﹐啟吾鑰﹐拂吾塵。問君欲識前程事﹐開門卽是閉門人。」王伯安平思田八寨後﹐啟此愕然﹐數日卒。

○文成事類伏波﹝一本云王文成夢中語﹞

文成謁伏波廟詩﹕「樓船金鼓宿烏蠻﹐魚麗羣舟夜上灘。月繞旌旗千嶂靜﹐風傳鈴鐸九溪寒。荒夷未必先聲振﹐神武由來不殺難。相見虞廷新气象﹐兩階干羽在云端。」﹝一本無以下三行﹞少時夢中有詩云「捲甲歸來馬伏波﹐早年兵法鬢毛皤。云迷銅柱雷轟折﹐六字題詩尙不磨。」文成身後﹐謗興爵削﹐與薏苡之事略同。

○象江石﹝一本無此則﹞

滎陽鄭守象江﹐廉介﹐嗜石。得怪石六﹐其三聳峭﹐多峯巒巖岫。又一﹐如世間道士﹐圖人肺胃肝腎﹐次第懸絡。又一﹐空如隱﹐外若癭�殃疝﹐病態支離者。又一﹐色紺冰而理平﹐彈之琤琮者。後還長安﹐計輦六石費俸錢六十萬。詳李義山記中。

○郁林石﹝一本無此則﹞

陸績守郁林歸﹐舟輕﹐於岸上取石壓之。在吳郡之婁門﹐陸龜蒙居臨頓裏﹐門有巨石﹐卽此也。後禦史樊址輦之院前﹐以亭覆之﹐號曰廉石。詳吳匏庵記中。

○桂林石﹝一本無此則﹞

顏延之守始安﹐載石峯長三丈﹐過洞庭﹐風雷覆舟﹐石沈風息。其石原出獨秀山﹐延之詩云「未若獨秀者﹐峨峨郛郭間。」今桂林石峯﹐長二丈許﹐潔白有態者﹐價不過四十金﹐皆市於王孫家。其長四五丈者﹐有神守之﹐人不敢動﹐石工望之而走。

○馬林﹝一本作家﹞銅柱

伏波銅柱﹐一在憑祥州思明府南界﹐一在欽州分茆嶺交趾東界。馬文淵又於林邑北岸﹐立三銅柱爲海界﹐林邑南立五銅柱爲山界。唐馬總安南都護﹐建二銅柱於漢故地。五代馬希範平蠻﹐立二銅柱於溪州。何銅柱之多﹐皆出於﹝一本無於字﹞馬氏也。

○伏波銅船

蒼梧郡﹐有銅船沈於灘。天霽水澄﹐隱隱見之。云伏波所鑄。

○雄黃搗衣石

泗城州土司﹐有雄黃搗衣砧﹝一本作石﹞。質類瓊蕤﹐光能鑑象﹝一本作物﹞。其聲琮琤﹐異於凡聽。

○飛來鐘

太平飛來鐘﹐自交趾思瑯州飛至。沈希儀遣舍人劉勛相之﹐搥造軍器﹐目未及視﹐僕地而死。

○綠珠玉笛

綠珠玉笛﹐屍滲土花﹐斑駁如繡。云自巢賊發宋諸陵﹐笛殉宮人宋偉﹐後入交趾。淸夜聞歌﹐每能自叫。盤公以名馬五十匹易之。

○飛來蓮

駁鹿山﹐僧堂石池﹐有﹝一本云時有﹞五色蓮花﹐雜出常﹝一本無常字﹞蓮中﹐名曰飛來蓮。

○杬藥矢

杬藥毒艸﹐鳥不敢棲其上。形如獨窠蒜﹐生深山中。就其處采煎﹐忌雞犬聲﹐用蘸弩矢。試之法﹐以鍼刺臂血﹐仍用拇指緊按刺孔﹐令人蘸粟許趕血﹐血縮倒回者﹐方可用。不先按其刺孔﹐血縮入肉﹐其人﹝一本無其人二字﹞立死。如﹝一本無如字﹞不縮者﹐是﹝一本無是字﹞雞犬之﹝一本無之字﹞聲敗之也。

○思牢矢

思牢竹﹐出思牢國﹐用爲箭﹐可敚會稽之美。其節有勒﹐可以批爪﹝一本作瓜﹞﹐俗名澀勒。東坡﹕「澀勒暗蠻溪﹐義山思牢弩。箭磨靑石﹐繡額蠻奴三虎力。」《竹譜》作■﹝思﹞簩﹐失其本矣﹝一本云誤矣﹞。

○西嶽眞迹

李衛公少年憤隋亂﹐上書西嶽﹐文最激昂﹝一本作烈﹞。後爲桂州行兵總管﹐刻於勾漏。其眞迹用黃絹書﹐上半元時毀於火。後半餘四十字。筆法遒勁﹐激昂靑雲。其波掠處﹐如快劍斫馬。今入雲嚲娘家﹐予跋其後。

○葛洪未至勾漏

葛洪求勾漏令﹐曰「非以爲榮﹐以有丹砂耳。」遂將子侄俱至羅浮﹐居七年﹐忽與廣州刺史鄧嶽書﹐曰「遠行尋師﹐克期戒途。」嶽至﹐洪坐赤日中化去。洪曷嘗至勾漏﹝一本無末句﹞﹖

○舜至蒼梧﹝一本無此則﹐按此則與中卷南巡一條同﹐略分繁簡耳﹞

儒者多疑南巡之事﹐辧如聚訟。《虞典》南巡至於南嶽﹐陟方以死﹐儒者遂謂漢武祭南嶽於灊霍。周官王制﹐不盡於衡山。古之南嶽﹐非今之南嶽也。《孟子》載卒於鳴條﹐《呂覽》載葬於紀蒼。今平邱之鳴條﹐東海之蒼梧﹐莒之紀城﹐皆陳畱接境。古之蒼梧﹐非今之蒼梧也。且二子去聖未遠﹐孰如伯益。伯益云「蒼梧之山﹐帝舜葬其陽﹐丹朱葬其陰。」屈子同時﹐亦曰「帝子降兮北渚﹐九疑紛其並迎。」史遷載﹕「舜崩蒼梧之野﹐歸葬零陵之九疑。」予遊九疑﹐見叔均墓﹐與《山海》同。遊南嶽﹐讀《岣嶁碑》﹐與《虞典》同。然後知今之南嶽﹐卽古之南嶽也。今之蒼梧﹐卽古之蒼梧也。若漢祭灊霍﹐錄軒轅之副義也﹐復安得執漢武而疑禹﹐執《孟子》而疑伯益﹐執呂子而疑《離騷》哉﹗惟帝不自有其黃屋之尊﹐而躬巡於鳥言卉服之域﹐舞干戚而遠夷賓﹐棄金璧而幽靈應﹐駕飛龍於鼎湖﹐遺弓裘於淸廟﹐有天下而不與。斯舜之所以爲舜也﹐孰謂其不至哉﹗

