廣志繹明王士性

●自序

余已徧海內五嶽與其所轄之名山大川而遊﹐得文與詩若干篇記之矣。所不盡於記者﹐則爲《廣遊志》二卷﹐以附於說家者流。玆病而倦遊﹐追憶行蹤﹐復有不盡於《志》者﹐則又爲廣志而繹之﹐前後共六卷。書成﹐自爲敍曰﹕夫六合無涯﹐萬期何息﹐作者以澤﹐量非一家。然而言人人殊﹐故談玄虛者﹐以三車九轉﹐而六藝之用衰﹔綜名實者﹐尙衡石鑄刑書﹐而結繩之則遠﹔攬風雅者﹐多花間艸堂﹐而道徳之旨溺﹔傳幽怪者﹐喜蛇神牛鬼﹐而布菽之軌殊。無惑乎枘鑿不相入﹐而事本末未易言也。余志否否。足版所到﹐奚囊所餘﹐星野山川之較﹐昆虫艸木之微﹐皇國策﹑裏語方言之賾﹐意得則書﹐懶則止﹐榻前杖底﹐每每追維故實﹐索筆而隨之。非無類﹐非無非類﹔無深言﹐無非深言。稗氏之家﹐其且有取於斯乎﹖總以六卷次之﹐一﹑方輿崖略﹐二﹑兩都﹐三﹑江北諸省﹐四﹑江南﹐五﹑西南﹐六﹑四夷輯。夫夷也而獨系之以輯何﹖蓋天下未有信耳者而不遺目﹐亦未有信目者而不遺心﹐故每每藉耳爲口﹐假筆於書。餘言否否﹐皆身所見聞也﹐不則﹐寧闕如焉。敢自附於近代作者之習乎哉﹖故不得之身而得之人者﹐猥以輯云爾矣。

萬曆丁酉中秋日﹐天臺山元白道人王士性恆叔識。

●卷一方輿崖略

方輿廣矣﹐非一耳目﹑一手足之用能悉之崖略者﹐舉所及而識其大也。昔人有言「州有九﹐遊其八。」余未入閩﹐庶其近之哉。

僧一行謂﹕「天下河山之象﹐存乎兩戒。北戒﹐自三危﹑積石﹐負終南地絡之陰﹐東及太華﹐逾河並雷首﹑底柱﹑王屋﹑太行﹐北抵常山之右﹐乃東循塞垣﹐至貊﹑朝鮮﹐是謂北紀。所以限戎狄也。南戒﹐自岷山﹑れ冢﹐負地絡之陽﹐東及太華﹐連商山﹑熊耳﹑外方﹑桐柏﹐自上洛南兪江﹑漢﹐攜武當﹑荊山至於衡陽﹐東循嶺徼﹐達東甌﹑閩中﹐是爲南紀。所以限蠻夷也。故《星經》謂﹕『北戒爲胡門﹐南戒爲越門。』河源自北紀之首﹐循雍州北徼﹐達華陰﹐而與地絡相會﹐並行而東﹐至太行之曲﹐分而東流﹐與涇﹑渭﹑濟瀆相爲表裏﹐謂之北河。江源自南紀之首﹐循梁州南徼﹐達華陽﹐而與地絡相會﹐並行而東﹐及荊山之陽﹐分而東流﹐與漢水﹑淮瀆相爲表裏﹐謂之南河。」觀此則南北山脈皆會於太華。

古今疆域﹐始大於漢﹐最闊於唐﹐復狹於宋﹐本朝過於宋而不及於唐。江南諸省﹐咸自漢武帝伐南越始通中國﹐而閩越﹑甌越﹑於越以次歸附﹔西粵則其西路進兵之地也。唐全有漢地﹐分天下爲十道﹑十五采訪使﹐南北萬里﹐東西萬七千里﹐州府三百五十八﹐縣一千五百五十一﹐又有通四夷羈縻路﹐一曰營州﹐入安東﹔二曰登州﹐海行入髙麗﹑渤海道﹔三曰夏州﹐塞外通大同﹑雲中道﹔四曰中受降城﹐入回鶻道﹔五曰安西﹐入西域道﹔六曰安南﹐通天竺道﹔七曰廣州﹐通海夷道。故東至安東﹐西至安西﹐共府州八百五十六。宋北失燕﹑云﹑山前﹑山後十五城於遼﹔西北失銀﹑夏﹑靈﹑鹽四城﹐甘﹑涼﹑鄯﹑廓七城於元昊﹔西失松﹑疊十一城於羌﹔西南失滇云全省於段氏。本朝北棄千里之東勝﹐南棄二千里之交趾﹐東北棄五百里之朵顏三衛﹐西北棄嘉峪以西二千里之哈密。若元人兼有沙漠﹐六朝偏安江左﹐其廣狹又不在此內。

江南佳麗不及千年。孫吳立國建康﹐六代繁華﹐𨿽古今無比﹐然亦建康一隅而止﹐吳﹑越風气未盡開也。蓋萑葦澤國﹐漢武始易暗﹛勿月﹜而光明之﹐爲時未幾。觀孫吳治四十三州十重鎭﹐並未及閩﹑越﹐特附於宣州焉已。晉分天下十九州﹐吳﹑越﹑閩﹑豫通隸揚州。唐分十二道﹐一﹑江南東道﹐遂包升﹑潤﹑浙﹑閩﹐一﹑江南西道﹐遂包宣﹑歙﹑豫章﹑衡﹑鄂。豈非地曠人稀之故耶﹖至殘唐﹐錢氏立國﹐吳越五王繼世﹐兩浙始繁。王審知﹑李分據﹐八閩始盛。然後宋分天下爲二十三路﹐江南始居其八焉﹐曰兩浙﹐曰福建﹐曰江南東﹐曰江南西﹐曰荊湖北﹐曰荊湖南﹐曰廣南東﹐曰廣南西﹐而川中四路不與焉。趙宋至今僅六七百年﹐正當全盛之日﹐未知何日轉而黔﹑粵也。

天下賦稅﹐有土地饒瘠不甚相遠者﹐不知當時徵派何以差殊。想國初艸艸﹐未歸一也。其後﹐遂沿襲之。如眞定之轄五州二十七縣﹐姑蘇之轄一州七縣﹐毋論所轄﹐卽其地廣已當蘇之五﹐而蘇州糧二百三萬八千石﹐而眞定止十一萬七千石。然猶江南江北異也。若同一江北也﹐如河間之繁富﹐二州十六縣﹐登州之貧憊﹐一州七縣﹐相去星淵﹐而河間止糧六萬五千﹐登州乃糧二十三萬六千。然猶別省直異也。若在同省﹐漢中二州十四縣之殷庶﹐比臨洮二州三縣之衝疲﹐易知也﹐而漢中糧止三萬﹐臨洮至四十八萬。然猶各道異也。若在同道﹐順慶不大於保寧﹐其轄二州八縣﹐均也﹐而順慶糧七萬二千﹐保寧止二萬。然猶兩郡異也。若在共邑﹐則同一南充也﹐而負郭十里﹐田以步計﹐賦以田起﹐二十里外﹐則田以ㄌ量﹐不步矣﹐五十里外﹐田以約計﹐不ㄌ矣。官賦無定數﹐私價亦無定期﹐何其懸也。惟是太平之時﹐民少壯老死﹐祖孫代易﹐耳目相安以爲固然﹐𨿽有貧富輕重不等﹐不自覺耳。

東南饒魚鹽﹑亢稻之利﹐中州﹑楚地饒漁﹐西南饒金銀礦﹑寶石﹑文貝﹑琥珀﹑朱砂﹑水銀﹐南饒犀﹑象﹑椒﹑蘇﹑外國諸幣帛﹐北饒牛﹑羊﹑馬﹑騾﹑戎氈﹐西南川﹑貴﹑黔﹑粵饒便楠大木。江南饒薪﹐取火於木﹐江北饒煤﹐取火於土。西北山髙﹐陸行而無舟楫﹐東南澤廣﹐舟行而鮮車馬。海南人食魚蝦﹐北人厭其腥﹐塞北人食乳酪﹐南人惡其膻﹐河北人食胡蔥﹑蒜﹑薤﹐江南畏其辛辣。而身自不覺。此皆水土積習﹐不能彊同。

潼關﹐陜西咽喉也﹐稱直隸潼關﹐而考核屬屯馬直指。潁州﹐南直轄也﹐而潁州以隸河南。晃州以西﹐貴州地也﹐而淸浪﹑偏橋以隸湖廣﹐黃平以隸四川。五開﹐楚轄也﹐而黎平以隸貴州。此皆犬牙相制﹐祖宗建立﹐自有深意。

江西建昌縣不立於建昌府而立於南康﹐南康縣不立於南康府而立於南安。又﹐吉安有永丰﹐廣信又有永丰﹐至於安仁﹑崇仁﹐安義﹑崇義﹐南昌﹑新昌﹑都昌﹑瑞昌﹑廣昌﹑建昌﹑會昌﹐萬年﹑萬載﹑萬安之類。立縣之初﹐山川鄕鎭盡可采用﹐何必重疊乃爾。南直太平縣亦不立於太平府而立於寧國﹐福建建寧縣亦不立於建寧府而立於邵武。至於天下稱太平﹑永寧者﹐南直太平府﹐廣西又太平府﹑太平縣﹐臺州府﹑寧國府﹑平陽府又皆有太平縣。雲南永寧府﹐貴州永寧州﹐吉安府﹑河南府﹑隆慶州又皆有永寧縣。銓選考課者最不便之。

天下府庫莫盛於川中。余以戊子典試於川﹐詢之藩司﹐庫儲八百萬﹐卽成都﹑重慶等府﹐俱不下二十萬﹐順慶亦十萬也。蓋川中俱無起運之糧而專備西南用兵故﹐浙中天下首省﹐餘丁亥北上﹐滕師少松爲餘言「癸酉督學浙中﹐藩司儲八十萬﹐後爲方伯﹐止四十萬﹐今爲中丞﹐藩司言﹐今不及二十萬矣。」十年之間﹐積儲一空如此。及余己丑參藩廣右﹐顧臬使問自浙糧儲來﹐詢之﹐則云﹐浙藩今已不及十萬藏也。廣右亦止老庫儲銀十五萬不啟﹐余止每歲以入爲出耳。餘甲午參藩山東﹐藩司亦不及二十萬之儲。庚辰入滇﹐滇藩亦不滿十萬﹐與浙同﹐每歲取礦課五六萬用之。今太倉所蓄﹐亦止老庫四百萬餘﹐有事則取諸太僕寺。余乙未貳卿太僕時﹐亦止老庫四百萬﹐每歲馬價用不足﹐則取之艸料。蓋十年間東倭西孛﹐所用於二帑者過二百餘萬故也。國初﹐府庫充溢﹐三寶鄭太監下西洋﹐賫銀七百餘萬﹐費十載﹐尙剩百萬餘歸。蓋乘元人所藏。而元時不備邊﹐故其充溢至此。可見今閭閻疲憊﹐去於邊費爲多。

江北山川彜曠﹐聲名文物所發泄者不甚偏勝﹐江南山川盤郁﹐其融結偏厚處則科第爲多﹐如浙之餘姚﹑慈﹐閩之泉州﹐楚之黃州﹐蜀之內江﹑富順﹐粵之全州﹑馬平﹐每甲於他郡邑。然文人學士又不拘於科第處﹐嘗不擇地而生。卽如國初﹐劉伯溫以靑田﹐宋景濂以浦江﹐方遜志以寧海﹐王子充以義烏﹐𨿽在江南﹐皆非望邑。其後﹐李獻吉以北地﹐何大復以信陽﹐孫太初以靈武﹐李於鱗以歷下﹐盧次便以濮陽﹐皆在江北。然世廟以來﹐則江南彬彬乎盛矣。

天下馬頭﹐物所出所聚處。蘇﹑杭之幣﹐淮陰之糧﹐維揚之鹽﹐臨淸﹑濟寧之貨﹐徐州之車騾﹐京師城隍﹑燈市之骨董﹐無錫之米﹐建陽之書﹐浮梁之瓷﹐寧臺之鯗﹐香山之番舶﹐廣陵之姬﹐溫州之漆器。

中國兩大水﹐惟江﹑河橫絡腹背。河受山﹑陜﹑河南﹑半南直四省之水﹐江亦受川﹑湖﹑江西﹑半南直四省之水。河�塞外﹐經五千里方入中國﹐甚遠。而江近發源岷山。�至入海處﹐河委於一淮而足﹐而江尾闊至數十里也�。蓋江﹑河所受之水﹐中以荊山爲界。荊山以北﹐髙�燥涸﹐水脈入地數十丈﹐無所浸潤﹐又大水入河﹐止汾﹑渭﹑洛三流耳﹐涑﹑淮﹑沂﹑泗皆不甚大﹐又止夏月則雨溢水漲﹐故其流迅駛﹐而他月則入漕﹐故河尾狹。荊山以南﹐水泉斥鹵﹐平於地面﹐時常湧泛不竭。又自塞外入水二﹐曰在渡河﹐曰麗江﹐自太湖千里延袤入者二﹐曰洞庭﹐曰彭蠡﹐自諸澤藪入者不計﹐曰七澤﹐曰巢湖﹐曰淮﹑揚諸湖之類﹐其來甚多﹐而雪消春漲﹐江首至沒灩﹐髙二十丈。江南四時有雨﹐霪潦不休﹐故其流迂緩而江尾闊。江惟緩而闊﹐又江南泥土黏﹐故江不移﹔河惟迅而狹﹐又河北沙土疏﹐故河善決。若淮近日明讓爲河委﹐濟自新室暗入於河中﹐𨿽均稱四瀆﹐實非江﹑河比也。

黃河九曲﹐楊用修謂其說出《河圖像緯》。其謂﹕「河導昆侖山﹐名地首﹐上爲權勢星﹐一曲也﹔東流千里至規其山﹐名地契﹐上爲距樓星﹐二曲也﹔卻南千里至積石山﹐名地肩﹐上爲別符星﹐三曲也﹔卻南千里入隴首間﹐抵龍門首﹐名地根﹐上爲營室星﹐四曲也﹔南流千里抵龍首﹐至捲重山﹐名地咽﹐上爲捲舌星﹐五曲也﹔東流貫砥柱﹐觸閼流山﹐名地喉﹐上爲樞星﹐以運七政﹐六曲也﹔西距捲重山千里﹐東至洛﹑會﹐名地神﹐上爲紀星﹐七曲也﹔東流至大亻丕山﹐名地肱﹐上爲輔星﹐八曲也﹔東流過洚水千里至大陸﹐名地腹﹐上爲虛星﹐九曲也。」元學士潘昂霄《河源志》﹕「黃河九折﹐胡地有二折﹐蓋乞裏馬出﹑必反赤裏也。」《禹貢》﹕「導河自積石。」以此參考之﹐《河圖像緯》及《河源志》與《禹貢》一一皆合。用博雅﹐當有據。

海潮﹐有雲從日﹐有云因月﹐有云隨星。從日者﹐唐盧肇之說也﹐因月者﹐元邱處機之說也﹐隨星者﹐宋蘇子瞻之說也。肇謂﹕「日是太陽﹐水是純陰。日西入地時﹐陰避太陽﹐東海潮上﹔日出時﹐水乃西流﹐東海潮下。」邱長春駁之﹐謂「肇之所言﹐晝夜方是一潮﹐知肇不曾海上行也。余行海上﹐分明月初出則潮初上﹐月卓午則潮滿﹐月西轉則潮漸退﹐月沒則潮退盡。北方月出則潮復上﹐斗北月中則潮滿﹐月東轉則潮漸退﹐月沒則潮退盡。又嘗較核﹐東萊與膠西陸地相去二百里許﹐水行迂曲則千里﹐潮信不同﹐萊北潮上則膠西潮下﹐膠西潮上則萊北潮下﹔北海﹑南海約去萬里﹐據大體﹐北海潮上﹐則江﹑淮以北皆潮滿﹐南海潮上﹐江﹑淮以北皆潮下方是﹐如何登萊﹑卽墨盈縮不同﹖」蘇子瞻則謂﹕「閩﹑浙之潮皆有定候﹐驚瓊海潮﹐半月東流﹐半月西流﹐潮之大小隨長短星﹐不系月之盛衰。」是三君子之言皆以理測﹐而不知天地造化有不可專測以理者。果如三子之言﹐則浙江錢塘之潮又將何因﹖日乎﹖月乎﹖星乎﹖凡潮皆暗長﹐獨錢塘白浪如堵墻﹐百里一抹﹐前水後水髙下參差五六丈或十丈﹐轟雷掣電而來﹐以爲素車白馬胥之怒者﹐偶然一人所見耳。或又謂﹐龕﹑赭二山束之﹐亦未也。束之能喧う奮擊至二百里之外耶﹖或又謂﹐龕﹑赭相對處﹐暗有礓砂石檻截於水底﹐縱橫激之。如是﹐則宜日月如一也﹐何以有大小之潮之異﹖而潮至吳山相望處﹐何以散而復聚﹖或者又謂﹐海鰍出入。鰍遊何以時刻必信如此﹖矧鰍壽有限﹐安能與天地相持﹖是一鰍耶﹖眾鰍耶﹖余過安寧﹐問所謂聖水三潮者﹐覓之﹐乃在溫泉之傍﹐大樹之下﹐一穴如斗﹐每日申﹑子﹑辰三時水自溢出﹐余時則乾。此自造化詭幻靈气使然﹐難以常理論。邱長春所云「聖功道力不可思議」者﹐是或一道也。

天下惟閩﹑浙人殺物命最多。寧﹑臺﹑溫﹑福﹑興﹑泉﹑漳等處傍海﹐食魚蝦蛤蠟﹐卽尺罾拳笱﹐尙不可以類計﹐況罟网之大者乎﹖中原北塞﹐𨿽日夕畋獵﹐然獐豕兔鹿之類﹐咸以數數。唐朝每聖誕﹐敕僧放生池放生﹐著爲令。其放魚蝦而不放雞犬者﹐蓋內典六道﹐雞犬等爲定殺業﹐魚蝦等爲不定殺業故也。然海人則自謂﹕「此造化食我。」

九邊延袤幾八千里﹐墩臺關口﹐聯以重墻﹐亦猶長城之遺而諱其名耳。今自山海關起而東西分疏之。關﹐京師左輔而內外之限也。關以東﹐遼陽邊路。出關﹐經髙嶺驛﹐又沙河﹑東關﹑曹家莊﹑連山﹑杏山﹑小淩河﹑十三山﹐至廣寧城板橋﹐又沙嶺﹑牛家莊至海州自在城﹐及鞍山至遼陽鎭﹐又沈陽﹑懿路﹑へ州﹑三萬衛而至開原。經十九驛一千五百里。內開原至遼陽四百五十里﹐城固無憂﹐遼陽至山海﹐常有零虜﹐然山海至開原皆平野無山。徵虜前將軍鎭之。是關魏國所設。關以西﹐薊﹑宣﹑大﹑延﹑寧﹑甘邊路。薊州大邊﹐起山海關﹑遷安驛﹐過北水關﹑旱門關﹐經長谷營﹑牛頭崖營至楡林驛﹐又經石門營至撫寧蘆峯驛﹐又經燕河營﹑桃林營至永平濼河驛﹐又經劉家營﹑徐流營﹑建昌營至遷安七家嶺驛﹐又經五重營﹑太平營﹑靑山駐操營至古城驛﹐又經濼陽營﹑漢兒營﹑三屯營至濼陽驛﹐又經松棚營﹑興州前屯衛至丰潤義丰驛﹐又遵化縣衛驛﹐又經沙波營﹑大安營﹑興州左屯衛至玉田陽樊驛﹐又至石門鎭驛﹐又經黃崖口營而至薊州漁陽驛。共關口七十七﹐塞堡四十一﹐驛十一。本州之西﹐邊墻分爲二重﹐薊州城經黑谷關至磚朵子關﹐共十九營寨﹔中二重﹐薊州城經峯臺谷寨至南谷寨共十五關寨﹔內三重﹐薊州城經彰作裏關﹑平谷縣﹑興州中屯衛﹑三河縣驛﹑興州後屯衛至香河縣營州前屯衛﹐共十三營寨。以上邊墻三重﹐至此又合爲一﹐磚朵子關起﹐接爲桃兒衝寨﹐經古北口﹑潮河川三寨﹑石匣營至石匣驛﹐又經潮河營﹑白馬營至密雲中衛驛﹐又經石塘營至順義營州左屯衛﹐至懷柔縣﹐至黃花鎭﹑撞道口。共關口營寨五十四處所。以上薊鎭大邊。自山海至此﹐其關口營寨﹐皆倚山補築﹐邊墻參差不齊﹐難以裏計﹐惟以驛直數之﹐凡十六驛﹐得九百六十里。宣﹑大二邊﹐起居庸﹑坌道口﹑楡林驛﹐共百里至懷來城﹐又經土木驛﹑雞鳥驛﹐共一百六十里至宣府﹐又經萬全左右衛﹑陳家堡﹑宣﹑大界上﹐通白羊口﹐共二百四十里至陽和城﹐又一百里至大同鎭﹐又西經大同左衛﹑威遠衛又西經平虜老營﹐共四百七十里而至偏關﹐又百五十里至娘娘灘與陜西黃甫川。以上宣﹑大路。在二重邊墻之內﹐鎭朔將軍駐宣府﹐徵西將軍駐大同。延綏大邊﹐起黃甫川﹐經淸水營﹑鎭羌堡﹐二百四十五里而至神木﹐又經柏林﹑雙山﹐二百三十五里而至楡林鎭﹐又經響水等堡﹐四百十里至靖邊營﹐又經寧塞等營﹐百六十里至新安邊營﹐又經新興﹑三山等堡﹐二百里至饒陽水堡﹐又九十里至寧夏定邊營。以上延綏大邊﹐一千三百里﹐與固原內邊形勢相接。成化間修築楡林等城﹐二十餘堡﹐俱在二邊之外﹐蓋重邊設險以守內地也。鎭西將軍鎭之。寧夏大邊﹐起定邊營﹐經花馬池﹑安定堡﹑紅山堡渡河﹐共三百五十里至寧夏鎭﹐又西經廣武營﹑中衛﹑靖虜﹑平灘﹐六百餘里而至蘭州。以上寧夏邊。大約千里。定邊至河在河套內﹐寧鎭城至中衛在黃河外﹐靖虜至蘭州在黃河內。徵西將軍鎭之。甘肅莊涼大邊﹐起蘭州金城關﹐經沙井﹑苦水﹑紅城子﹑大通山四驛﹐共二百七十里而至莊浪﹐又自莊浪在城驛西去﹐經武勝﹑坌口﹑鎭羌﹑黑松﹑古浪﹑靖邊﹑大河七驛﹐共三百六十里而至涼州﹐又涼州西去﹐經懷遠﹑沙河﹑眞景三驛﹐一百五十里而至永昌﹐又自永昌西去﹐經水泉﹑石峽﹑新河三驛﹐共百九十里而至山丹﹐又自山丹西去﹐經東樂﹑古城二驛﹐共百二十里而至甘州鎭﹐又自甘州西去﹐經西城﹑沙河﹑撫彜﹑黑泉﹑深溝﹑鹽池﹑河淸﹑臨水八驛﹐共四百二十里而至肅州﹐又西七十里至嘉峪關。以上甘肅莊涼大邊。計一千五百里。唐陽關又在七百里之外﹐左番右達﹐漢所稱斷匈奴右臂者是也﹐止綫路通中國爾。平羌將軍鎭之。關以西﹐內邊﹐居庸﹑紫荊﹑倒馬謂內三關﹐亦有重墻﹐自北而南。其外一重﹐起居庸﹐經靑龍橋﹑東口﹑西口﹑河合口﹐共二十口﹐四百里而至紫荊﹑沿河口﹐又過東西小龍門﹑獨石﹑大谷﹑紫荊關﹑盤石驛﹑忙兒溝口﹑浮圖峪口﹑廣昌縣插箭嶺口﹐共五十口﹐七百餘里而至倒馬關﹑狼牙口而止。其內二重﹐起撞道口﹐經石湖谷﹑虎谷﹐共十口﹐一百二十里而至居庸關﹐又自居庸西去﹐經小嶺﹑西水﹑柏谷﹑石羊﹐共三十四口﹑一百五十里至紫荊關﹐沿河口﹐又經房山﹑黃山店﹑淶水﹑乾河口﹐共十二口﹐五百二十里至紫荊關﹐又自紫荊﹑盤石口﹑瓦窯﹑白石﹑倒馬關﹐共二十四口﹐四百八十里而至狼牙口而止。內外兩墻又合爲一﹐又起西法﹑捲溝口﹐經牛糞口﹑落路口﹐共四十七口﹐三百餘里而至龍泉﹑上關﹐經下關﹑北黑山口﹑白羊口﹑淸風口﹑靑艸穀口﹐攺裏口後溝口止。內三關邊城﹐大勢兩重﹐就山塡築﹐亦有三重。其雁門﹑寧武﹑偏頭爲外三關﹐脈自雁門﹐亂山橫迆﹐爲北京﹑山西之界﹐亦倚山湊築﹐大道爲關﹐小道爲口﹐有人馬並通者﹐有止通人者﹐緩急險要不同。固原邊﹐起饒陽﹐西至徐斌水﹑半个城界﹐三百里﹐乃總制舊邊。今新邊近廣武﹐包梁家泉諸水﹐土堅易守﹐直抵河岸﹐俱可耕種﹐止河凍乃守舊邊。寧夏路在邊墻東北之外﹐路外又有花馬池﹐墻隔套虜。西寧邊﹐起莊浪﹐西南去﹐經大通河口﹑老鴉城﹑碾伯三驛﹐三百里至西寧衛。其衛西抵番南至積石。此充國屯河﹑湟故地也。

分野家言﹐全無依據。如以周﹑秦﹑韓﹑趙﹑魏﹑齊﹑魯﹑宋﹑衛﹑燕﹑楚﹑吳﹑越平分二十八宿﹐蓋在周末戰國時國號意分野言起於斯時故也。後世疆域分合不齊﹐乃沿襲陳言﹐不知變通﹐如朝鮮古封建爲中國之地﹐以其後淪爲夷狄﹐故不及之。夫地有此土﹐則天有此辰﹐人自不及之耳﹐彼國土豈本不對天星乎﹖又如唐交河郡轄五縣﹐去長安九千里﹐本朝滇云十四五郡﹐去京師萬里﹐安得不自分野以應天星﹖而徒曰「附於井﹑鬼」「附於參﹑井」﹐則以其地在前在後﹐不當言分野者之時﹐故不及之。後人耳食﹐眞爲可笑。

前代都關中﹐則邊備在蕭關﹑玉門急﹐而漁陽﹑遼左爲緩。本朝都燕﹐則邊備在薊門﹑宣府急﹐而甘﹑固﹑莊﹑涼爲緩。本朝土木後﹐也先駐牧﹐吉囊﹑俺答駐牧﹐皆在松﹑慶﹑丰﹑勝左右﹐則宣﹑大急。今互市定﹐則宣﹑大爲緩。邊備無定﹐第在隨時爲張弛﹐視虜爲盛衰。惟山東腹內向稱安靜之地﹐近乃有朝鮮之變﹐若倭得志朝鮮﹐則國家又於登﹑萊增一大邊也。譚東事者﹐止言遼陽剝膚﹐而無一語及登﹑萊﹐不知遼陽𨿽逼﹐然舊邊地﹐遼宿重兵﹐一時不能得志﹐且陸行﹐千里寇至﹐聲息時日得聞﹐更有山海關之限﹔登﹑萊與朝鮮止隔二百里之水﹐風帆倏忽﹐烽燧四時﹐非秋防﹐非春﹐其難守比諸邊爲甚。惟近爲「平壤屯田」之疏者得之。夫疏謂﹕「屯田平壤是因糧於敵之議也﹐原爲省餉﹐非專爲蔽山左﹐然實暗伐敵謀。平壤與登﹑萊正對﹐我師屯平壤﹐則正蔽登﹑萊﹐烽燧無能相及矣。」

各邊年例﹐當時倡議互市自王少保﹐而少保自宣﹑大﹐故議宣﹑大獨多而三邊獨少。今陜西諸邊年例不足用﹐而宣﹑大歲歲節省﹐宣﹑大邊旣無備禦之事﹐止以節省爲邊功﹐計資遷轉﹐皆少保所遺。

薊門與陜西邊上類報災異中﹐非某城樓鴟吻出火﹐則某墩臺槍刀上有火光﹐無歲無之。想殺死人血所化﹐遇重宵陰翳則聚而成光﹐晴則散﹐不然﹐何內地之無而獨於邊也。

海內五嶽﹐余足迹已徧。今所傳五嶽眞形者﹐云出自上元夫人﹐皆山川流峙之象﹐以余所見﹐殊不相蒙﹐豈神仙輩淩虛倒景﹐從太空中俯瞰之﹐其象與余輩仰視上方一隅者差殊也﹖至於海外五嶽﹐《靈山道經》志之﹐其云「東﹐廣乘之嶽﹐在東海中﹐上有碧霞之闕﹐瓊樹之林﹐紫雀翠鸞﹐碧藕白橘﹔南﹐長離之嶽﹐在南海中﹐上有朱宮絳闕﹐赤室丹房﹐紫艸紅芝﹐霞膏金醴﹔西﹐麗農之嶽﹐在西海中﹐上有白華之闕﹐三素之城﹐玉泉之宮﹐瑤林瑞獸﹔北﹐廣野之嶽﹐在北海弱水中﹐上有瓊樓寶閣﹐金液龍芝﹔中﹐昆侖之嶽﹔在八海間﹐上當天心﹐形如偃蓋﹐東曰樊桐﹐西曰元圃﹐南曰積石﹐北曰閬苑﹐上有瓊花之闕﹐光碧之堂﹐瑤池琴臺﹐金井玉彭。所恨海嶽路殊﹐仙凡地隔﹐覓之則身不生翰﹐思之則口爲流涎。」

●卷二兩都

兩都之制﹐始自周家﹐後世間效爲之。我朝以金陵開基﹐金臺定鼎。今金陵𨿽不以朝﹐然髙皇所創﹐文皇所畱﹐廟謨淵深﹐實暗符古人之意。余兩宦其地﹐山川謠俗﹐聞見頗多﹐玆特其尢較著者。直隸郡邑﹐各從南北而附。

燕有興王之理﹐邵子明以堪輿言也﹐但不盡吐露耳。燕地﹐太行峙西北﹐大海聚東南﹐气勢大於晉中﹑晉左﹑山右。河倚空向實﹐而燕坐實朝虛﹐黃花﹑古北諸關隘﹐峻險相連﹐龐厚百里。晉已發唐﹑虞﹑夏矣﹐王家安得不之燕也﹖舊燕在薊。今京師﹐乃石晉所賜遼人建爲元南都者﹐金﹑元因之﹐在今城西南。今京師正唐漁陽﹑上谷這間﹐猶上谷轄﹐比薊規模更博大。天壽山自西山東折而來﹐龍翔鳳舞﹐長陵一脈﹐眞萬年寶藏之地也﹐包絡蟠互﹐倍蓰鐘山。或云﹐此卽宋燕山竇氏故居﹐然今竇氏莊乃又在薊門城東﹐豈亦所謂別野者耶﹖

太行﹐首始河南﹐尾繞山海﹐而出數千里。其至京師則名西山﹐舊稱第八陘。在燕厚數十百里﹐勢則連山巨阪﹐地軸天關﹐勝則春花夏果﹐秋云冬雪﹐良偉觀也。居庸﹑紫荊﹑倒馬爲內三關﹐咸隸太行。大水如桑乾﹑淸濁漳﹐咸穿太行東出。

長安宮闕之制﹐前代極侈麗。秦無論﹐卽如漢世﹐旣用秦長樂宮矣﹐又治未央﹐兩朝並建﹐東西對峙﹐帝後別居。然長樂亦非以狹小也﹐其垣墻亦周二十里﹐至未央﹐墻又加圍八里﹐殿髙至三十五丈﹐是長安城中盡宮闕也。比武帝﹐又作建章宮於城外﹐髙五十丈﹐下視未央﹐跨城爲閣道﹐飛輦以度﹐而甘泉﹑明光離宮又百餘。意當時積儲多而秦﹑隴大木亦不難致。及至城郭反不立﹐而惟用繚垣。何緩於設險而惟土木之圖也﹖我國家止建一朝﹐諸宮殿皆在朝殿之後﹐垣城之內﹐髙亦至百尺而止。惇朴崇儉﹐實遠邁百代。

宮闕之制﹐紫金城固正中﹐而外垣則東狹西闊﹐西員東方。畱都則已先爲之﹐而北都取法焉﹐不以方整爲規。此如宋太祖城汴京﹐故意元刂方爲蓮花形。創造之君﹐其規模建置﹐必有深意。

西苑在禁垣西﹐內有太液池﹐池內有瓊華島﹐島上有廣寒殿。喬松髙檜﹐儼然蓬萊﹐祿荷開時﹐金碧輝蘸。永﹑宣朝﹐嘗敕侍從遊之﹐如三楊業皆有記。此禮數近不聞矣。苑東北萬歲山﹐正直宮門後﹐隱映城闕﹐亦禁中勝景也。然不敢登﹐其麓以煤土堆疊之。此亦有深意。

京營﹐十二團營﹐於公謙所置也。仇鸞以勤王怙寵﹐入理戎政﹐乃攺爲三大營﹐曰五軍﹐曰神機﹐曰神樞﹐總之曰戎政府﹐爲制印章﹐以王邦瑞爲副。鸞請張鶴齡故第攺建府衙居之﹐小廨四周﹐居大同兵五百自衛﹐曰用以訓練京軍。鸞又以給事中﹑禦史巡視不便﹐請革﹐從之。今臺省𨿽復﹐而營軍皆踉將兒戲﹐人馬徒費芻粟﹐實無用也。京師根本之地﹐誠不得不宿重兵﹐但存其名﹐無益於事。

南海子卽古上林苑。中﹑大﹑小三海水四時不竭﹐禽﹑鹿﹑獐﹑兔﹑果蔬﹑艸木之屬皆禁物也。據址﹐周一萬八千六百丈﹐尙不及百里﹐僅當漢之十一﹐𨿽有按鷹等臺﹐亦不爲甘泉校獵之用﹐乃本朝度越處。然非獨官家也﹐卽史稱茂陵富民袁廣漢﹐築園於北山下﹐構石爲山﹐髙十餘丈﹐養白鸚鵡﹑紫鴛鴦﹑牛﹑靑兕﹐積沙爲洲嶼﹐激水爲波濤﹐致江鷗﹑海鶴孕雛產っ﹐延漫林池﹐奇艸異樹﹐重閣修廊﹐移刻行不能徧。廣漢後罪沒﹐鳥獸艸木皆移入上林苑中。然袁園稱東西四里﹐南北五里﹐則亦周十八里。今極稱吳中佳麗﹐然縉紳中何得有此﹐況民間乎﹖

南城建於嘉靖癸亥﹐蓋雷司空禮因風災建議﹐懲於庚戌之故。近土﹑孛叛﹐有議於京四隅五十里外建四城﹐每城分京營軍萬人居之﹐犄角以護京師者﹐此爲土﹑孛﹐時議似迂﹐若就京師論﹐北虜南倭﹐平壤無險﹐城此甚爲得策﹐不過費十萬金錢而足也。

玉河源自玉泉山﹐流經大內﹐出都城東南注大通河。一以入禁禦﹐一以濟漕儲﹐故官民不得擅引﹐著爲令。城內止袁錦衣家分一股作池。舊傳﹐袁指揮彬隨英皇北狩﹐上偶執水灌黃鼠﹐袁泣曰「此非我百里外負來者耶﹗」英皇悔曰「若還都﹐令爾家水用不盡。」故回鑾析玉河酬之。亦異數也。

金山出城三十里﹐宮人不得附天壽陵者﹐咸葬金山﹐故朱門蜃墻﹐金鋪繡脊﹐從髙望之﹐儼然一幅畫圖也。其南曰甕山﹐乃元耶律學士墓。耶律博雅﹐亡論夷狄﹐卽中國﹐亦季札﹑公孫僑之儔。

西湖在玉泉山下﹐泉水所匯。環湖十餘里﹐皆荷蒲菱芡﹐故沙禽水鳥盡從而出沒焉。出湖以舴艋入玉河﹐兩岸樹陰掩映﹐遠望城闕在返照間。每駕幸西山﹐必由此回鑾。

長安﹐勛戚伯﹑恩澤侯﹑金吾﹑駙馬﹑玉帶無歲無之。南人偶一封拜﹐則以爲祖宗福蔭之奇﹐而北方爾爾者﹐蓋京師大气脈﹐官家得以餘勇賈人﹐然縉紳文學侍從竟亦不如各直省之多者﹐亦文武彼此盈虛消息之理。

緇宮佛閣﹐外省直縱佳麗﹐不及長安城什之一二﹐蓋皆中貴香火﹐工作輒效闕庭﹐故香山碧雲甲於天下。然每一興造﹐諸匠役食指動庇千萬頭﹐故能爲此者﹐亦刑余之賢者也﹐不則﹐近日貴如保如誠如用﹐仍轉之內帑焉已。

石鼓十枚﹐乃周宣王田獵之碣﹐與《小雅車攻》大同小異。皆籀文﹐髙可三尺﹐員而似鼓。初在陳倉野中﹐唐鄭餘慶遷至鳳翔孔廟﹐失其二﹐宋皇間﹐一得之於敗墻中﹐一得於人家﹐鑿之以爲臼﹐靖康末﹐金人取歸燕﹐今置於北成均廟門。

都城眾庶家﹐易興易敗。外省富室﹐多起於四民自食其力﹐江南非無百十萬金之產者﹐亦多祖宗世業。惟都城人﹐或冒內府錢糧﹐抑領珠寶價值﹐抑又賃買中貴﹑公侯室居而掘得地藏窖金﹐以故﹐數十萬頃刻而成。然都人不能居積﹐遂則鮮衣怒馬﹐甲第瓊筵﹐又性喜結交縉紳﹐不吝津送﹐及麗於法﹐一敗塗地﹐無以自存。余通籍二十年﹐眼中數見其人。

都人好遊﹐婦女尢甚。每歲﹐元旦則拜節。十六過橋走百病﹐燈光徹夜。元宵燈市﹐髙樓珠翠﹐轂擊肩摩。淸明踏靑﹐髙梁橋盤盒一望如畫圖。三月東嶽誕﹐則耍松林﹐每每三五爲羣﹐解裙圍松樹團坐﹐藉艸呼盧﹐𨿽車馬雜沓過﹐不顧。歸則髙冠大袖﹐醉舞驢背﹐間有墜驢臥地不知非家者。至中秋後遊蹤方息。昔人謂﹐輦轂之下﹐萬姓走集。無怪乎醉人爲瑞也。所可恨者﹐向有戒壇之遊﹐中涓以妓捨僧﹐浮棚滿路﹐前僧未出﹐後僧倚候﹐平民偶一闖﹐羣僧之且死。邇以法嚴禁之﹐十數年惡俗一淸矣。

都人不善居室。富者一歲止計一歲之用﹐恣浪費﹐鮮工商胥吏之業﹐止作車夫﹑驢卒﹑煤戶﹑班頭而已﹐一切工商胥吏肥潤職業﹐悉付外省客民。又嗜辛辣肥農﹐其气狂盛﹐多嗜鬥狠﹐常以酒敗﹐其天性然也。婦人善應對官府﹐男子則否﹐五城鞭喧鬧﹐有原被幹證﹐俱婦人而無一男子者﹐卽有﹐婦人藏其夫男而身自當之。

燕﹑趙古稱多悲歌慷慨之士。卽如太子丹一事﹐何一時俠烈者之多也﹗千古俠骨如荊軻﹐不惜己頭爲然諾如樊於期﹐以死明不言如田光先生﹐荊卿所待與俱如狗屠﹐霍目而築撲秦王如髙漸離﹐報仇而護窮交如燕丹。當時聖澤未遠﹐皆一行偏才﹐以末世視之﹐種種亦何可及。至於荊軻《易水歌》與《史》稱「賓客皆白衣冠送」與「荊軻就車而去﹐終已不顧」二語﹐俱千古造化之筆。

盤山在薊城西北﹐逶迆沈邃﹐百果所出﹐山北數峯陡絕﹐絕頂有大石﹐搖之輒動﹐二龍潭據其上﹐下有潮井。傍京之地山谷龍從有致者﹐近稱西山﹐遠稱盤山。

江南泥土﹐江北沙土﹐南土濕﹐北土燥﹐南宜稻﹐北宜黍﹑粟﹑麥﹑菽﹐天造地設﹐開辟已然﹐不可彊也。徐尙璽貞明《潞水客談》欲興京甸爲水田﹐彼見玉田﹑丰潤間間有一二處水田者﹐遂槪其大勢﹐不知此乃源頭水際﹐民已自稻之﹐何待開也。卽如京師西湖畔豈無水田﹐彼種稻更自香馥﹐他處豈盡然乎﹖余初見而疑之﹐猶以此書生閒談耳﹐不意後乃徑任而行之。無水之處﹐彊民浚爲塘堰﹐民一畝費數十畝之工矣﹐及塘成而沙土不瀦水﹐雨過則溢﹐止則涸。北人習懶﹐不任督責﹐幾鼓眾成亂﹐幸被參而其事中止也。余又聞沈大宇襄於直沽海口開田百頃﹐數載﹐入冊升科矣﹐一夕海潮而沒。固知天下事不可懦而無爲﹐尢不可好於有爲﹐事至前﹐不得已而應者﹐方爲牢矣。

黃金臺在京城東南﹐大小二古墩。然燕昭王築黃金臺於易水以延天下士﹐則易水爲舊址﹐而各處效築者非一﹐京臺亦其名爾。

河間者﹐九河之間也。九河﹐如徒駭﹑太史等﹐《爾雅》所載﹐舊志兼載其地﹐然與今書傳不甚合。酈道元﹑程氏皆謂九河淪於海。夫禹疏九河﹐正謂於海尙遠﹐河爲地患﹐故疏之也﹐若淪於海﹐是在海岸﹐何必疏﹖且開州有鯀堤﹐則九河必在大亻丕之東﹐瀛海左右﹐但年久湮塞﹐不可考。而馬頰諸河﹐今山東東昌﹑濟南間多以此冠舊河之名。如雲鬲津枯河﹐自齊河經禹城﹑平原﹑徳州﹑徳平﹑陵東北至海丰入海﹐鉤盤枯河﹐自徳州經徳平東北至陽信﹔覆枯河﹐自慶雲經海丰南入海。又濟陽縣東北至齊河縣境有馬頰枯河﹐莘﹑苑之間﹐亦有馬頰河。

莫阝州藥王廟以祀扁鵲﹐而右祀三皇﹐配以岐伯﹑雷公﹑鬼臾區﹑兪跗等十人﹐兩廡則塑自扁鵲至丹溪百數餘人。丹堊鉅麗﹐土木精工無比。云此地有越人冢﹐又有藥王祖業莊。然衛輝亦道樹扁鵲墓石。

直沽海口爲北直諸水尾閭﹐其流之最遠者﹐有桑乾河﹐出自雁門之陰﹐從保安州入下蘆溝﹐會白河入海﹔滹沱河﹐出自雁門之陽繁峙縣﹐從靈壽入下河間之易水入海﹔衛河﹐出自衛輝﹐遠納潞州之淸濁漳﹐至臨淸會運河﹐至交河北又會邢﹑貞諸水入海。此皆源出山西﹑腹穿太行而來者。

碣石在永平﹑昌黎間﹐離海岸三十里﹐遠望一山如冢﹐山頂大石如柱。韋昭謂﹕「碣石舊在河口海濱﹐歷世旣久﹐爲水所漸淪入海。」想此是也。楊用謂﹕「此右碣石﹐又有左碣石﹐在髙麗樂浪。」《唐書》云「長城起於此山」。

眞定龍興寺後大悲閣有千手觀音像﹐髙七十三尺﹐其閣髙一百三十尺﹐拓梁九間﹐而爲五層。蓋眞定之銅像﹐嘉定之石像﹐皆大像之選也。

南都﹐春秋本吳地﹐無城邑可考。越滅吳﹐城長幹。楚滅越﹐攺金陵。秦滅楚﹐攺秣陵﹐遂鑿秦淮﹐時已有玄武湖。漢攺丹陽郡。吳攺建業﹐立都城八門﹐作太初宮﹐東鑿淸溪﹐西運瀆﹐俱達秦淮﹐設朱雀航於大航門﹐猶今浮橋也。晉攺爲建康﹐以宰相領揚州牧﹐築城於淸溪東﹐臨淮水上﹐號東府城﹐別舊治爲西州城﹐以丹陽守爲尹﹐宮城仍吳之舊﹐新作建康宮﹑大司馬馬。宋﹑齊﹑梁﹑陳因之。隋平陳﹐建康城邑俱廢﹐於石頭旁置蔣州﹐後又攺爲丹陽郡﹐而揚州治縣移於江都。唐攺爲升州。南唐復爲都。宋滅南唐﹐復升州建制﹐尋攺建康府。後髙宗駐蹕﹐以府地爲行宮﹐置畱守。元卽建康府治開省﹐故宮俱存。然則孫吳六朝宮城乃在漢府﹑珍珠河之間﹐武定橋爲朱雀航處。南唐﹑宋行宮在今內橋﹐直對鎭淮爲禦街。本朝宮城﹐則塡東方燕雀湖爲之﹐在舊城之外﹐惟聚寶﹑三山﹑石城三門仍舊﹐起通濟右轉至淸涼﹐則皆新拓之﹐周九十三里﹐外垣倍焉。此南龍一統之始也。然城寥廓﹐有警不易守﹐鐘鼓樓以北似可斂而縮之。

宮城塡浮土而棄故墟﹐或疑其故。余謂﹐以堪輿家推之﹐則畱都之勝似爲左仙宮。境內山起攝山﹐右去則爲臨沂﹐而鐘山其拇指根也。覆舟而西﹐雞鳴﹑盧龍﹑直瀆﹑石城而至於冶城﹐皆當埽之墟﹐流而不止﹐六代﹑唐﹑宋宮之﹐正當其覆敗處。左武岡﹑云穴﹑靑龍﹑石桅﹑天印﹑聚寶﹑天闕﹐而止於三山﹐咸環抱而無穴場。皇祖與靑田輩亦熟籌之﹐歷朝以來﹐都宮郡邑遷徙靡常﹐城隍墩塹塡塞代有﹐以故窪池渠沼﹐滿眼皆是﹐地脈盡泄﹐王气難收﹐六朝奄忽﹐有自來矣﹐欲盡棄之﹐則室廬衢市﹐人情重遷﹐不若退卸稍東﹐挨鐘山而塡燕雀。昔人謂﹕「池湖積水﹐四世不流。」又謂﹕「山髙一丈﹐水深一尺。」故壅塞各土﹐承受完胎﹐免其騰漏﹐非無自也。但今入紅門而右﹐山麓西走﹐斜插偏枯﹐當時若更東去四五里間﹐直金門南下之處﹐鋪唇展席﹐餘气隆起﹐正坐鐘山﹐四顧靜定﹐如船泊岸﹐畱湖水舊城以爲下手﹐此其居中得正又不啻百倍。

向余登淸涼臺﹐入門見巨井﹐僧云﹐此胭脂井也﹐問臺城﹐則指前岡。今細考之﹐則知吳苑城據覆舟山之前﹐對宮門之後﹐而晉臺城卽吳苑爲之。華林園在臺城內﹐而臨春﹑結綺﹑望仙皆華林園中閣﹐胭脂井在閣前。始知僧言之非也。宋造華林園在盛暑時﹐何尙之諫宜休息﹐帝曰「小人常自曝背﹐不足爲勞。」六朝君善謔而不善理多如此。

南京城中﹐巨室細家俱作竹籬門。蓋自六朝時有之。《輿地誌》云「自宮門至朱雀橋作夾路﹐築墻﹐瓦覆﹐或作竹籬﹐使男女異行。」又《宮苑記》﹕「舊京﹐南北兩岸設籬門五十六所。邑之郊門也。」

出西安門﹐長安街斜掠西南而去﹐蓋宮城繚垣之右原﹐如舞鳳之翼﹐不與東齊﹐故街如之。而三山等逵道皆偏頗曲折﹐不甚方嚴﹐惟鎭淮﹑內橋尙存禦街之舊﹐余則四處方隅﹐時或瞇目。

舊院有禮部篆籍﹐國初傳流至今﹐方﹑練諸屬入者皆絕無存﹐獨黃公子澄有二三人﹐李儀制三才核而放之。院內俗不肯詣官﹐亦不易脫籍﹐今日某妓以事詣官﹐明日門前車馬無一至者﹐𨿽破家必冫免人爲之居間﹐裘馬子弟娶一妓﹐各官司積蠹共窘嚇之﹐非數百金亦不能脫。

大江入地丈餘。南中之濕﹐非地卑也﹐乃境內水脈髙﹐常浮地面﹐平地略窪一二尺﹐輒積水成池﹐故五六月霪潦得暑气搏之﹐濕熱中人。四方至者﹐非疥則﹐卽土著者不免﹐惟樓居稍卻一二。

玄武湖大十數里﹐中洲爲冊庫﹐以藏版籍﹐樓開東西牖﹐隨日照之﹐得不蛀。初患鼠﹐賜督工老人毛姓者爲土地乃安。非督冊臺省度支郎不得入其地。四山蘸翠﹐藕花滿湖﹐香气襲人﹐月明之夕﹐遊賞爲最。

大報恩寺塔以藏唐僧所取舍利。神龍人獸﹐雕琢精工﹐世間無比。先是﹐三寶太監鄭和西洋回﹐剩金錢百餘萬﹐乃敕侍郎黃立恭建之。琉璃九級﹐蜃吻鴟尾﹐皆埏埴成﹐不施寸木﹐照耀云日。內設篝燈百四十四﹐雨夜舍利光間出繞塔﹐人多見之。嘉靖末﹐雷火﹐宮殿俱毀。

秦始皇以望气者之言﹐鑿鐘阜﹐斷長壠﹐以泄王气﹐故名秦淮。其源一出句容之華山﹐一出溧水東廬山﹐合源於方山埭﹐西流入城﹐至淮靑橋乃與淸溪合﹐緣南城而出水關。水上兩岸人家﹐懸樁拓梁爲河房﹑水閣﹐雕欄畫檻﹐南北掩映。夏水初闊﹐蘇﹑常遊山船百十隻﹐至中流﹐簫鼓士女闐駢﹐閣上舟中者彼此更相覷爲景。蓋酒家煙月之趣﹐商女花樹之詞﹐良不減昔時所詠。

牛首山寺西廂門有一竅﹐塔影入焉﹐見佛桌帷上﹐乃是倒掛﹐欄鈴瓦﹐色相儼然﹐其傍樹影又直立﹐可異也。然塔本西方創﹐故多異。余臺雙幘塔影乃落黃泥塘中﹐隔煙火三里﹐立塘畔﹐見影不見塔。近始爲塘畔人家塡塞之。又觀《呈史》云「泗州僧伽塔﹐一日影見於城中民家。」又《輟耕錄》云「松江城中有四塔﹐夏監運家在其東﹐而日出時﹐有一塔影長五寸﹐倒懸西壁上。」又《夷堅續志》云「南雄延慶寺有三塔影﹐不以陰晴見﹐一倒影﹐二懸影﹐向上﹐如見人家廳堂上﹐主科名﹐見房廁﹐則凶。」此皆理之不可曉者。

鳳陽龍興之地﹐當時乃不建城郭。或謂﹐堪輿家以此地皇陵所奠﹐於城郭不宜。或又謂﹐聖祖念湯沐地﹐民力困於戰爭之後﹐不暇及也。然觀漢髙祖誅秦滅項﹐建都長安﹐亦不造城﹐而止作繚垣﹐周三百里。至惠帝始城長安。

呂梁洪石齒廉利﹐嘉﹑隆間﹐黃河漲﹐石漸入水﹐止水上盤渦。余癸酉上春官時猶及見之。至於醜漲甚﹐則盤渦亦無矣。今河漸漲﹐堤漸髙﹐行堤上人與行徐州城等。若黃河年年如此﹐則自開辟以來﹐今不且在半天乎﹖何不漲於昔而漲於今也﹖向思之﹐不得其故﹐及今行徧宇內﹐始窮山川源委而悉之。蓋此乃中龍過脈處也。泰山爲中龍之委﹐自荊山大幹生﹐至六蓼遂落平洋﹐牽連岡阜﹐至徐﹑邳過脈﹐北去而起泰山。黃河源流﹐泰山之北至直沽入海﹐此特泗水一派﹐浮流兩洪之上耳。隋時﹐煬帝幸江都﹐引黃河入汴﹑泗﹐河始流斷﹐龍脈隔泰山而北之﹐然中龍脈王伏地而行﹐河水流地上﹐畢竟不能斷絕其脈。而地脈之起伏有時﹐今此數十年正當其起也。脈﹛汾土﹜湧而起﹐故河身日擎捧而髙﹐此豈鐵埽帚﹑滚江龍之所能刷而低之乎﹖爲此策者﹐眞兒戲見也。過數十年後﹐地脈旣伏﹐沙泥自去﹐河身自陷下耳。或謂﹕「地脈何以知其起伏﹖」曰「濟水昔行地上﹐王莽時伏地而行﹐遂至今不攺﹐至趵突方穴而出﹐非耶﹖堪輿家指地墳而起者爲吉﹐正謂下有气脈耳。」此理向無人識﹐須與通天地人者一抵掌。

淸江板閘之外﹐乃淮河之身而黃河之委也。黃﹑淮合處﹐水南淸北黃﹐嘉靖末年猶及見之。隆﹑萬來﹐黃髙勢陡﹐遂闖入淮身之內。淮縮避黃﹐返浸泗﹑湖﹐水遂及祖陵明樓之下﹐而王公堤一綫障河不使南﹐淮民百萬﹐岌岌魚鱉。餘丁亥冬過淮﹐適值行河省臣常且至﹐因預與淮父老講求之﹐上溯泗陵﹐下海口﹐始悉顚末﹐謂非另造一支河不可﹐眾聞咋舌云「黃河可造乎﹖」眞落落難合也。余爲析其故。桃源三叉廟有老黃河故道﹐武宗南幸﹐欲兩岸牽挽龍舟﹐始塞泯之﹐今遺身猶隱隱存。若從此挑一河﹐與今河深闊齊﹐直至艸灣﹐放淮水與之合﹐祖陵與淮城自無恙。欲浚海口者﹐非也。海口二百里﹐從何浚﹖且海口比河低甚﹐非海口罪。因爲疏上之﹐而總河大臣與省臣謂余侵其事﹐百方阻不行。十年後余入太僕時﹐祖陵且壞﹐直指發其事﹐河臣削籍待罪﹐司空氏始悔餘言之不用也。復遣省臣行視之﹐仍依餘言﹐僅於入口處稍攺﹐從上流黃壩口入﹐漁溝以東﹐與余前疏同﹐畢竟另造一黃河﹐費近百萬。河成﹐淮出矣﹐方報浚﹐而黃河一夕南徙﹐又決黃固口一千二百餘丈﹐下雎寧﹐當事者又恐徐﹑邳流竭﹐爲運道梗﹐議浚議塞﹐漕河兩大臣言人人殊。今尙築捨道傍也。

黃河之衝﹐止利捲埽而不利堤石﹐蓋河性遇疏軟則過﹐遇堅實則斗。非不惜埽把之衝去也﹐計一埽足資一歲沖刷而止﹐明以一歲去此埽而護此堤也﹐來歲則再計耳。若堤以石﹐石不受水﹐水不讓石﹐其首激如山﹐遂穿入石下﹐土去而石遂崩矣。余見近督河者所作石堤往往如此﹐而常自護過﹐不肯以爲非。

淮﹑揚一帶﹐揚州﹑儀眞﹑泰興﹑通州﹑如臯﹑海門地勢髙﹐湖水不侵﹐泰州﹑髙郵﹑興化﹑寶應﹑鹽城五郡邑如釜底﹐湖之壑也﹐所幸一漕堤障之。此堤始自宋天禧轉運使張綸﹐因漢陳登故迹﹐就中築堤界水﹐堤以西匯而爲湖﹐以受天長﹑鳳陽諸水﹐繇瓜﹑儀以達於江﹐爲南北通衢﹐堤以東畫疆爲田﹐因田爲溝﹐五州縣共稱沃壤。起邵伯﹐北抵寶應﹐蓋三百四十里而遙﹐原未有閘也﹐隆慶末歲﹐水堤決﹐乃就堤建閘﹐實下五尺﹐空其上以度水之溢者﹐名減水閘﹐共三十六座。然一座闊五丈﹐則沿堤加三十六決口﹐是每次決水共一百八十丈而闊也﹐𨿽運濟而田爲壑矣。所賴以氵豬止射陽﹑廣洋諸湖﹐出止丁溪﹑白駒﹑廟灣﹑石達四口耳。近射陽已漲與田等﹐它水者可知。丁溪﹑白駒二場﹐建閘修渠﹐金錢以萬計﹐不兩年爲竈丁陰壞之。又鹽城民惑於堪輿之言﹐石達之閘啟閉亦虛﹐止廟灣一綫通海耳。近因淮溢陵寢﹐泗人告急﹐議者欲毀髙堰﹐從海口道淮﹐以周橋之水從子嬰溝入﹐武墩之水從涇河入﹐髙良澗之水從汜光湖入﹐尙幸主議者見其難而中止耳。若從其請﹐欲盡從廟灣一綫出﹐則髙寶五郡邑沮洳昏墊之民永無平陸之期﹐畎畝賦稅公私不將盡廢矣乎﹗五郡邑水田額糧亦不少﹐泰州五萬二千三百石﹐髙郵二萬九千九百石﹐興化五萬六百石﹐寶應一萬二百七十石。

髙家堰在汜光湖西北﹐乃漢揚州刺史陳登築﹐當時水利大興﹐宋轉運使張綸修之﹐平江伯陳又修之﹐非今日始也。堰之地去寶應髙可一丈八尺﹐髙郵髙可二丈二尺﹐而髙﹑寶堤去興﹑泰田有髙一丈者﹐有八九尺者﹐其去堰愈下﹐不啻三丈有奇﹐若堰開﹐則水激如箭﹐登時巨浸﹐故議泗溢而欲開堰者﹐不爲淮南計﹐未可也。或謂開堰則可導淮繇瓜﹑儀入江﹐不知淮南地繇髙﹑寶而東則俱下﹐繇邵伯而南則又昂﹐漕河髙於湖者六尺餘﹐鑿之通湖﹐流達瓜﹑儀﹐僅可轉漕耳。今髙廟一帶四十里兩岸如山峙﹐稍遇旱漧﹐常苦淺澀﹐且儲五塘水預接濟之。萬曆五年大辟通江諸口矣﹐湖水減不盈咫﹐漕河舟楫三十里內幾不通﹐二十年又開金家灣﹑芒稻河矣﹐堤決如故﹐湖水東奔未少殺﹐此南北低昂之一驗也。或又謂﹐堰不開則淮不出﹐不知堰下洪澤﹑阜陵諸湖亦低﹐與髙﹑寶同﹐仰受淮水如釜底﹐皆淸口沙限之如門檻﹐然辟淸口則淮出矣。不然﹐二十一年﹐髙澗決七十餘丈而泗城水減不過尺許﹐則泗溢不盡繇堰也。此見陳大理應芳《水議》中。

淮陽年少﹐武健鷙愎﹐椎埋作姦﹐往往有厄人胯下之風。鳳﹑潁習武好亂﹐意气亻人﹐雄心易逞。白下則鮮衣冶容﹐流連光景。蓋六朝余習猶有存者﹐大抵古今風俗不甚相遠。

維揚中鹽商﹐其鹽廠所積有三代遺下者。然長蘆鹽竊之淮陽賣﹐而淮鹽又竊之江南賣。長蘆之竊﹐其獘竇在往來官舫﹐淮鹽之竊﹐其作姦在孟瀆流徒。淮鹽歲課七十萬五千一百八十引﹐徵銀六十萬兩﹐可謂比他處獨多矣﹐而鄢懋卿督理時﹐欲以增額爲功﹐請加至百萬﹐徵不足﹐則括郡縣贖鍰及剝商人余貲足之﹐商人多破產﹐怨嗟載道。及嘉靖末年﹐分宜敗﹐禦史徐廣上其狀﹐司農覆議﹐始減照原額﹐從之。

揚州五塘﹐一陳公塘﹐延袤八十餘里﹐置自漢陳登﹔一曰句城塘﹐六十里﹐置自唐李襲譽﹔一曰小新塘﹐一百一十里﹔一曰上雷塘﹑下雷塘﹐各九十里﹐皆創自先朝。千餘年停蓄天長﹑六合﹑靈﹑虹﹑壽﹑泗五百餘里之水﹐水溢則蓄於塘﹐而諸湖不致泛濫﹐水涸則啟塘閘以濟運河。嘉靖間﹐姦民假獻仇鸞佃陳公塘﹐而塘堤漸決﹐鸞敗而嚴世蕃繼之﹐世蕃敗而維揚士民攘臂承佃﹐陳公塘遂廢﹐一塘廢而諸塘繼之。夫五塘大於汜光﹑邵伯﹑五湖數倍﹐水旣不入塘﹐惟於湖﹐故湖堤易決﹐他日堤東興﹑鹽﹑髙﹑泰五州縣之民悉爲魚矣。所佃之稅止七百餘金耳﹐視五州縣之民數百萬﹑糧二十餘萬何啻倍蓰之﹐而竟不可復者﹐則以今之所佃皆豪民﹑富商及院道衙門積役﹐其勢足以動搖上官﹐故𨿽以家司寇督漕﹐吳太守理郡﹐皆銳意復之﹐竟亦中止。

廣陵蓄姬妾家﹐俗稱養瘦馬﹐多謂取他人子女而鞠育之﹐然不啻己生也。天下不少美婦人﹐而必於廣陵者﹐春保姆教訓﹐嚴閨門﹐習禮法﹐上者善琴棋歌詠﹐最上者書畫﹐次者亦刺繡女工。至於趨侍嫡長﹐退讓儕輩﹐極其進退淺深﹐不失常度﹐不致憨戇起爭﹐費男子心神﹐故納侍者類於廣陵覓之。

揚子江南零水與建業石頭下水異﹐此出《茶經水辯》中。謂唐李季卿刺湖﹐遇陸處士﹐使操舟取南零水煮茶﹐陸揚以杓﹐曰「江則江矣﹐非南零﹐似石頭下水也。」旣傾至半﹐曰「是矣。」使服曰「某所取南零水﹐抵岸﹐蕩覆半﹐挹岸水增之耳。」李嘆駭﹐問海內諸水優劣﹐羽曰「楚水第一﹐晉水最下。」李命筆﹐羽遂次第二十水。歐陽公又傳﹐羽論水﹐以山水上﹐江水次﹐井水下。又云「山水﹐乳泉石池漫流者上﹐混湧湍瀨勿食﹐令人有頸疾﹐江水取去人遠者﹐井取汲多者。」張又新《小記》又云「劉伯芻謂﹐水之宜茶者七﹐皆出於羽。今次劉﹑陸水品﹕劉以揚子江第一﹐惠山石泉第二﹐虎邱石井第三﹐丹陽寺井第四﹐揚州大明寺井第五﹐松江第六﹐淮水第七。與羽皆相反。羽以廬山康王谷第一﹐惠山泉第二﹐蘄州蘭溪石下水第三﹐峽州扇子峽﹑蝦蟆口第四﹐虎邱第五﹐廬山招賢寺下方橋潭第六﹐揚子江南零第七﹐洪州西山瀑布第八﹐桐柏淮源第九﹐廬州龍池山頂第十﹐丹陽觀音寺井十一﹐揚州大明寺井十二﹐漢江金州﹑中零十三﹐歸州玉虛洞香溪十四﹐商州武關西路水十五﹐松江十六﹐天臺千丈瀑布十七﹐郴州圓泉十八﹐嚴陵灘十九﹐雪水二十。如蝦蟆口﹑西山瀑﹐天臺瀑﹐羽皆�人弗食。」今使余嘗一水﹐此水美惡則立辧之﹐明至�處﹐口已遺忘矣﹐安能並海內而記其次第。品藻之如余輩﹐眞所謂鮮能知味也。若畱都城內井﹐則皆穢惡不堪食﹐又多碱﹐余嘗取秦淮水礬澄之。

茅山初名句曲﹐《道書》第八洞天第一福地﹐後因三茅君得道﹐於此上升﹐各占一峯﹐故又稱三茅山。《金陵志》﹕「茅山與蜀岷﹑峨相首尾﹐蔣山實其脈之盡者。」固然。然茅山不得與岷﹑峨首尾也﹐爲岷﹑峨尾者﹐乃天目耳。句曲亦從天目發龍。

太湖三萬六千頃﹐山環七十二峯﹐中有洞庭兩山﹐亦名包山﹐下有洞穴﹐潛行水底﹐九疑﹑衡嶽無所不通﹐號爲地肺。《道書》第九洞天﹐《禹貢》謂之震澤﹐《周官》《爾雅》謂之具區。其別名曰五湖﹐以其派通五道。虞翻謂﹐東通長洲松江﹐南通安吉溪﹐西通宜興荊溪﹐北通晉陵氵鬲湖﹐西南通嘉興韭溪者是也。張勃《吳錄》謂﹐其周行五百里﹐故以爲名。《義興記》謂﹐太湖﹑射湖﹑貴湖﹑陽湖﹑洮湖爲五湖。韋昭謂﹐胥湖﹑蠡湖﹑洮湖﹑氵鬲湖﹑太湖爲五湖。《水經》謂﹐長塘﹑湖射﹑貴湖﹑上湖﹑氵鬲湖﹑太湖爲五湖。《圖經》謂﹐貢湖﹑遊湖﹑胥湖﹑梅梁湖﹑金鼎湖爲五湖。《史記正義》謂﹐茭湖﹑遊湖﹑漠湖﹑黃湖﹑胥湖皆太湖東岸五灣﹐爲五湖。皆出臆度。

三江以吳松江爲主﹐在吳江東﹐源出太湖﹐又名松陵江﹐又名松江﹐又名笠澤﹐經昆山入海。顧夷《吳地記》云「松江東北行七十里得三江口﹐東北入海爲婁江﹐東南入海爲東江﹐並松江爲三江。」言經三江入海﹐非入震澤也﹐此與唐仲初《吳都賦》同﹐乃以吳三江言。其他如以松江﹑錢塘﹑浦陽爲三江者﹐韋昭之注也。以歷丹陽﹑毗陵入今大江者爲北江﹐首受蕪湖東至陽羨者爲中江﹐分外石城過宛陵入具區者爲南江﹐此黃貿阝山之論也。以出岷山至楚邦名南江﹐至潯陽爲九道名中江﹐至南徐州名北江﹐入海﹐此徐鉉之注也。岷山﹐大江所出﹐峽山﹐南江所出﹐居山﹐北江所出﹐三江皆發源外蜀而注震澤﹐《禹貢》紀其源而及其委﹐此《山海經》之注也。此皆以天下言。大都三江旣入﹐當以《吳地記》爲正﹐蓋此皆太湖水也。或者其初蕩溢至江口﹐分而入海﹐乃遂底定﹐亦疏九河之意﹐何必牽彊以至蜀都。

三江口在姑蘇下流﹐《國語》所謂越王擒之於三江之浦是也。故當以《吳地記》爲正。今吳松江本支𨿽間湮塞﹐河身故存﹐黃浦卽東江之別名﹐劉河乃婁江之舊迹﹐劉河則自入海﹐黃浦入處則與吳淞共口矣。吳淞南至錢塘﹐內海鹽﹑平湖﹑金山﹑華亭﹑上海共一捍海堤﹐並無涓滴自入江海﹐自吳淞北至京口﹐則七浦﹑楊林諸河徑入海﹐白茆﹑福山﹑孟瀆﹑九曲等河徑入江﹐共二十餘河。前代滄桑不能盡考﹐乃近日所導﹐則萬曆辛已行水使者辟治江中淤塞四十里﹐復吳淞江這舊﹐又決去吳淞灘漲數十處﹐使太湖積水直流吳淞﹐又浚松之山涇等港﹐秀州﹑官鹽鐵﹑蒲匯﹑六磊等塘﹐泄澱泖之水於黃浦﹐浚蘇之吳塘﹑顧浦﹑戚﹑虞﹑涇﹑南北橫瀝等處﹐泄昆﹑嘉﹑太倉諸水於劉河﹐復浚白鶴溪﹑荊城港﹑西泛﹑裏河﹐泄長蕩﹑荊溪諸水入外運河﹐其他白茆﹑七浦自入江海﹐又於夏駕﹑漫水﹑江口並建一閘。蓋吳中唐以前未有水患﹐始自吳江長堤之築。國初夏忠靖專力夏駕﹑新洋﹐一時裨益﹐其後﹐新洋湍悍深闊而吳淞脈微﹐土人以此稱爲漫水港。大都水之利害﹐古今異宜﹐數十年後﹐三吳又不知作何講求耳。

姑蘇張士誠王宮之址﹐當時取三興土培築以成者﹐謂嘉興﹑長興﹑宜興也﹐止取興義﹐輒輕用民力至此。本朝遂空其地﹐任民間自挖取之。

蘇﹑松賦重﹐其壤地不與嘉﹑湖殊也﹐而賦乃加其什之六﹐或謂沈沒三萬時﹐簡得其莊佃起租之籍而用之起賦﹐或又謂張王不降之故﹐欲屠其民﹐後因加賦而止﹐皆不可曉。畢竟吳中百貧所聚﹐其工商賈人之利又居農之什七﹐故𨿽賦重不見民貨。然吳人所受糧役之累竟亦不少﹐每每僉解糧頭﹐富室破家﹐貴介爲役﹐海宇均耳﹐東南民力良可憫也。今總吳中額賦﹑蘇州縣八﹐至二百二十六萬四千石﹐松縣三﹐至九十五萬九十石﹐嘉縣七﹐止六十一萬八千石﹐湖州縣六﹐止四十七萬石﹐常﹑鎭比嘉﹑湖𨿽過什之三﹐比蘇松尙少十之六。

姑蘇人聰慧好古﹐亦善仿古法爲之﹐書畫之臨摹﹐鼎彜之冶淬﹐能令眞贗不辧。又善操海內上下進退之權﹐蘇人以爲雅者﹐則四方隨而雅之﹐俗者﹐則隨而俗之﹐其賞識品第本精﹐故物莫能違。又如齋頭淸玩﹑几案﹑牀榻﹐近皆以紫檀﹑花梨爲尙﹐尙古朴不尙雕鏤﹐卽物有雕鏤﹐亦皆商﹑周﹑秦﹑漢之式﹐海內僻遠皆效尢之﹐此亦嘉﹑隆﹑萬三朝爲盛。至於寸竹片石摩弄成物﹐動輒千文百緡﹐如陸於匡之玉馬﹐小官之扇﹐趙良璧之鍛﹐得者競賽﹐咸不論錢﹐幾成物妖﹐亦爲俗蠹。

虎丘天池茶今爲海內第一。余觀茶品固佳﹐然以人事勝﹐其采揉焙封法度﹐錙兩不爽﹐卽吾臺大盤不在天池下﹐而爲作手不佳﹐眞汁皆揉而去﹐故焙出色味不及彼﹐又多用紙封﹐而蘇人又謂紙收茶气﹐鹹盛以磁﹐其貴重之如此。余入滇﹐飲太華茶﹐亦天池亞﹐又啜蜀淩雲﹐淸馥不減也。然鴻漸《茶經》乃云「浙西以湖州上﹐常州欠﹐宣州﹑杭州﹑睦州﹑歙州下﹐潤州﹑蘇州又下﹔浙東以越州上﹐明州﹑婺州次﹐臺州下﹔劍南以彭州上﹐綿州﹑蜀州次﹐邛州次﹐雅州﹑瀘州下﹐眉州﹑漢州又下﹐而不及嘉與滇。」豈山川淸淑之气鐘之物者故與時異耶﹖

吳中子弟嗜尙乖僻﹐而欲立異上人﹐邇者一二怪民遂因而釀亂﹐翩翩裘馬公子爲所煽惑而入之﹐幾墮家聲。然有司不能拯解﹐緣以文致其詞﹐捕風捉影﹐网羅成獄﹐以實上官之舉﹐亦可憫也。

李太白晚依當塗令李陽冰﹐其族也﹐故宛陵山川一邱一壑﹑猿狙之窟﹑黿鼉之宮﹐無所不到﹐賦詠亦多。雙其向往謝公﹐屬意靑山﹐生則流連﹐死而葬之﹐眞見古人風度。騎鯨捉月之事﹐幻妄可笑﹐不知何自得來。

山居人尙气﹐新都健訟﹐習使之然。其地本勤﹐人本儉﹐至鬥訟則傾貲不惜﹐卽官司笞鞭一二﹑杖參差﹐便以爲勝負。往往冫免人居間。若巨家大獄﹐至推其族之一人出爲眾死﹐或抹額叫闕﹐或鎖喉赴臺﹐死則眾爲之祀春秋而養子孫。其人受椎不死﹐則傍有死之者矣。他方卽好訟﹐謀不至是。鋪金買埒﹐傾產入關﹐皆休﹑歙人所能。至於商賈在外﹐遇鄕裏之訟﹐不啻身嘗之﹐醵金出死力﹐則又以眾幫眾﹐無非亦爲己身地也。近江右人出外亦多效之。

●卷三江北四省

周﹑宋﹑齊﹑魯﹑晉﹑衛﹐自古爲中原之地﹐是聖賢明徳之鄕也﹐故皆有古昔之遺風焉。入境問俗﹐恍然接踵遇之﹐蓋先王之澤遠矣。故以次於兩都。

河南諸水﹐以河爲經﹐附河諸郡水﹐濟﹑潁﹑睢﹑淝﹑溱﹑洧﹑伊﹑洛﹑﹑澗俱入焉。北以衛河爲輔﹐而漳於境外合之﹐南以淮河爲輔﹐而汝自境內合之。然多截流橫渡而已。春夏水漲則堤岸爲魚﹐冬水涸則沙灘成地﹐無舟楫之利﹐無商賈之埠﹐無魚鱉之生﹐間或有之﹐亦不多也。惟南陽泌﹑氵育諸水皆南自入漢﹐若與中州無涉者﹐然舟楫商賈反因以爲利。

中州山皆土壠﹐不生艸木﹐亦不結鉗﹐局气行於地而不行於山也。惟崧﹑髙土皮石骨﹐蒼翠相間﹐特出爲奇。其他﹐則西南邊境處間有靑山﹐山脈亦自西南而來﹐下終南﹐歷商洛﹑武關﹔東則一支循伊﹑洛﹑龍門而行﹐去爲嵩山﹔南則一支出魯山﹐經泌陽﹑桐柏去爲荊山﹐直循淮﹑泗南行爲正幹。

黃河故道由大名趨河間往直沽入海。自隋煬帝欲幸江都﹐龍舟十四丈﹐汴水狹不能容﹐乃引河入汴﹐當時止一時度舟計耳﹐不意河流迅急﹐一入不回﹐遂爲千百年之害。蓋河北地勢髙﹐汴河身低﹐又河南土甚疏理﹐任其衝突奔潰﹐故一入不回。余見世廟時有欲求禹故道者﹐眞迂儒之言也。

三門而下﹐石磧如山﹐連延百里﹐河過砥柱﹐響聲如雷。漢時轉漕關中﹐皆繇此路﹐不知何以挽舟而上。或謂古有月河﹐今石磧中皆無形影可求。

中州𨿽無山﹐然出美石﹐黑者如淸油﹐白者如截肪﹐不若江南之粗理也。桐柏花石更佳﹐不減大理。諸果品味勝﹐爲沙土所植。其田土甚寬﹐有二畝三畝作一畝﹐名爲大畝﹐二百四十弓爲小畝。地廣人稀﹐眞惰農也。

八郡惟睢﹑陳難治﹐以多盜故。光﹑羅山難治﹐以健訟故。盧氏﹑南召難治﹐以好逋故。洛中難治﹐以豪舉故。滎陽﹑滎澤難治﹐以衝疲故。

大河南北自古爲戰爭之地。治平以來﹐忘戰久矣﹐官無一將帥﹐民無一兵勇﹐都閫諸職掌﹐不過具軍衛尺籍焉已﹐民壯弓之設﹐止備郡邑勾攝﹐𨿽有唐﹑汝諸守備﹐名爲防礦﹐而麾下無一卒﹐且白蓮教諸左道與師尙詔﹑曹侖等往往竊發﹐安得謂中州盡無事也﹖若待有事﹐索兵則晚矣。故甲午饑民之亂﹐當事者袖手而計無出。余初入省垣﹐謂中州當立一遊擊﹐募兵二千﹐隨地練習﹐以防意外。譚者以爲迂。及陳金﹑王自簡等變起﹐始信餘言之不誣也。

四瀆惟濟水奇﹐性喜伏流﹐流𨿽伏﹐然迅急與地上等﹐本穿黃河截流而過﹐又能不與河水混﹐及其千里出地爲跑突﹐髙六七尺﹐濟源出初之處﹐又能洄伏藏匿﹐所浮物至年餘而出﹐若用機者然。造物之怪如是。

河北三府﹐幅員不能當一開封﹐業已分封趙﹑鄭二府矣。近乃又攺潞府於衛輝﹐城池旣狹﹐人煙又稀﹐土田少沃﹐與衡陽相去遠甚﹐且通省建藩已至六國﹐尙有廢府諸郡﹐兩河民力疲於祿米之輸甚矣﹐而諸藩供億尙爾不足。諸藩惟周府最稱蕃衍﹐郡王至四十八位﹐宗室幾五千人﹐以故貧無祿者不得不雜爲賤役﹐或作爲非僻﹐稍食祿而無力以請名封者﹐至年六七十猶稱乳名終其身。故諸無祿庶人﹐八口之饑饉旣不免﹐四民之生理又無望﹐𨿽生於皇家﹐適以囚禁之﹐反不如小民之得以自活也。數年之內﹐生能愈繁﹐不知何以處之。

中州俗淳厚質直﹐有古風﹐𨿽一時好剛﹐而可以義感。語言少有詭詐﹐一斥破之﹐則愧汗而不敢彊辯。其俗又有告助﹑有喫會。告助者﹐親朋或徵逋追負而貧不能辦﹐則爲艸具﹐召諸友善者各助以數十百而脫之。喫會者﹐每會約同志十數人﹐朔望飲於社廟﹐各以餘錢百十交於會長蓄之﹐以爲會中人父母棺衾緩急之備﹐免借貸也﹐父死子繼﹐愈久愈蓄。此二者皆善俗也。

汴城在八郡中爲繁華﹐多妖姬麗童﹐其人亦狡猾足使。城中壽山﹑艮嶽乃宋時以童貫領花石綱爲之者﹐石至數十丈﹐今尺塊不存﹐不知移於何處。城外繁臺﹐土人念「繁」爲「博」﹐亦未審其義所自始。或云卽梁孝王平臺。又云師曠吹臺﹐上有大禹廟﹐貌「河﹑洛思功」字﹐然廟貌狹﹐不稱所以祠禹者。

周公測景臺在登封五十里村中﹐舊郜縣也﹐對箕山許由冢﹐有所遺量天尺存﹐其所豎小石碑﹐果夏至日中無影。古云﹐陽城天地之中。然宋時測景又近汴。唐顏魯公又於汝寧城北小阜立天中山碑﹐亦謂夏至無影。

周公卜洛時﹐未有堪輿家也﹐然聖人作事﹐已自先具後世堪輿之說。龍門作闕﹐伊水前朝﹐邙山後環﹐﹑澗內裏﹐大洛西來﹐橫繞於前﹐出自艮方。嵩嵩爲龍﹐左聳秦山爲虎﹐右伏黃河爲玄武﹐後纏四山﹐城郭重重無空隙。余行天下郡邑﹐未見山水整齊於此者﹐獨南北略淺逼耳。

洛陽水土深厚﹐葬者至四五丈而不及泉﹐轆轤汲綆有長十丈者。然葬𨿽如許﹐盜者尙能以鐵錐入而嗅之﹐有金﹑銀﹑銅﹑鐵之气則發。周﹑秦﹑漢王侯將相多葬北邙﹐然古者冢墓大隧道至長裏餘者﹐明器多用金﹑銀﹑銅﹑鐵﹐今三吳所尙古董皆出於洛陽。然大冢禁於有司﹐不得發﹐發者其差小者耳。古器惟鏡最多﹐秦圖平面最小﹐漢圖多海馬﹑葡萄﹑飛燕﹐稍大﹐唐圖多車輪﹐其緣邊乃如劍脊。古者殮用水銀﹐此鏡以掩心﹐久之﹐屍蝕而水銀不壞﹐則鏡收之﹐故朱砂﹑翡翠以年代久近爲差。瓦羽觴不知其何始﹐冢大者得百千隻﹐以蠟色而香者爲佳﹐若气帶泥微靑而滲酒者﹐皆贗爲之耳。郭公磚長數尺﹐空其中﹐亦以冢壁﹐能使千載不還於土。俗傳﹐其女能之﹐遂殺女以祕其法。今吳﹑越稱以琴磚﹐寶之﹐而洛陽巨細家墻趾無不有也。

洛陽住窯﹐非必皆貧也﹐亦非皆範磚合瓦之處。遇敗冢穴﹐其隧道門洞而居﹐亦稱窯道﹐傍穴土而居﹐亦稱窯。山麓穴山而棲﹐致挖土爲重樓﹐亦稱窯。謂冬燠夏涼﹐亦藏粟麥不壞﹐無南方黴濕故也。

陜州靈﹑寶二城﹐皆西北濱河﹐南阻山﹐東南通一綫路。河崖髙尋丈﹐故水不溢入城。陜州城無水﹐乃自交口引涓涓來﹐四十里穿城樓上過﹐滴召公池中。

自氹陽西行﹐左秦山﹐右邙山﹐皆綿亙數百里﹐直至函谷﹐中夾綫路而已。邙山外則大河包之﹐秦山後則萬山叢出﹐故秦關百二﹐眞天險也。新安縣在山上﹐東西可二里﹐南北僅百步﹐自新安上山﹐至義昌始下平坡﹐義昌﹐澠池所轄也﹐過澠池至硤口又上山。大抵入秦之道皆仰行。孟津在邙山外﹐止轄河坡一帶﹐縱不過五里﹐橫十之﹐與新安二縣爲洛中最小而疲。

衛水發源蘇門山﹐如珠璣百萬﹐飛躍可愛。蘇門嘯臺爲孫登﹑阮籍也﹐其後李之才﹑邵堯夫輩聞風興起﹐今皆祀之﹐而獨不及籍﹐豈謂籍人品在諸公下耶﹖

曹操七十二疑冢﹐皆聚於一處﹐不數十里而遠﹐今亦有沈於漳河中者。陶九成曰「會須盡伐七十二疑冢﹐必有一冢藏操屍。」余謂以操之多智﹐卽七十二冢中﹐操屍猶不在也。

函谷新舊二關。舊函谷在靈寶﹐去河岸數十里﹐正老子騎靑牛﹑尹喜望紫气處也。新函谷在新安。漢時重關內族﹐以謂帝裏之民﹐故徹侯不治事者謂關內侯。樓船將軍楊僕伐越歸﹐恥爲關外人﹐乃盡獻家貲﹐請徙關內﹐武帝遂爲移關於其家外以就之。漢家法紀乃至於是。

洛陽舊有永寧寺﹐後魏熙平元年靈太后胡氏所立也。中有九層浮圖﹐架木爲之﹐舉髙九十丈﹐有剎復髙十丈﹐合去地千尺﹐去京師百里遙已見之。初掘基至黃泉下﹐得金像三十軀﹐太后以爲信法之徵﹐是以營建過度。剎上有金寶瓶﹐容二十五石﹐瓶下有承露金盤﹐三十重﹐周匝皆垂金鐸﹐復有鐵釒巢四道﹐引剎向浮屠四角﹐釒巢上亦有金鐸﹐鐸大小如一石甕子﹐共一百十二鐸。浮圖四面﹐面有三戶窗﹐上有五行金鈴﹐合五千四百枚。復有金環鋪首﹐殫土木之功﹐繡柱金鋪﹐駭人心目﹐風中聞十餘里。北有佛殿﹐形如太極。中有丈八金像一﹐人長金像十﹐繡珠像三﹐織成像五﹐奇巧冠世。僧房樓觀千間﹐皆雕梁粉壁﹐靑鎖綺疏。異賁奇花﹐布滿階墀。園墻皆效宮墻﹐門效端門﹐夾以力士﹑金獅﹐皆飾金銀珠玉﹐靑槐綠水﹐路斷飛塵。時有西域沙門達摩年百五十歲﹐云歷遊諸國﹐此寺精麗﹐徧閻浮所無也﹐極佛界亦無有此。孝昌二年大風﹐寶瓶落入地丈餘﹐復更新之。後永熙三年二月﹐浮圖爲火所焚。初起第八極中﹐當時雷雨晦冥﹐雜下霰雪﹐百姓道俗觀火者悲哀振天﹐時有三比邱赴火死﹐經三月不滅﹐有入地柱火﹐尋柱周年猶有煙气﹐其年五月﹐有人從象爲郡來﹐云見浮圖於海中﹐光明奪目海上人咸觀之。詳《伽藍記》。

伏牛山在嵩縣﹐深谷大壑之中數百里﹐中原戰爭兵燹所不及﹐故緇流衲子多居之。加以雲水遊僧動輒千萬爲羣﹐至其山者如入佛國﹐唄聲梵響﹐別自一干坤也。然其中戒律齊整﹐佛土莊嚴﹐打七降魔﹐開單展缽﹐手持貝葉﹐口誦彌陀﹐六時工課﹐行坐不輟。良足以引遊方之目﹐感檀越之心﹐非他方剎宇可比。少林則方上遊僧至者守此戒﹐是稱禪林﹐本寺僧則啜酒啖肉﹐習武教藝﹐止識拳棍﹐不知棒喝。

南召﹑盧氏之間多有礦徒﹐長槍大矢﹐裹足纏頭﹐專以鑿山爲業﹐殺人爲生﹐號毛葫蘆。其技最悍﹐其人千百爲羣﹐以角腦束之﹐角腦卽頭目之謂也。其開采在深山大谷之中﹐人迹不到﹐卽今之官采亦不敢及。今所采者﹐咸近市井道路處也。聞此一時﹐貂以狐假虎﹐殺人而吮其血﹐按撫袖手而唯唯。宛﹑洛之間﹐初至報富室以爲硐頭﹐非厚賂不免。惟視礦脈﹐則於富人墳墓掘之﹐又非厚賂不免。其借歇公差﹑寄頓官物﹐必尋富人之莊﹐又非厚賂不免。貧人則自裹糧而執役﹐中產則計門攤以賠稅﹐而奏官仲春等踉蹌剝削﹐擅逞淫刑﹐亡論貧富人﹐皆坐諸湯火。藩司費萬金之出﹐內帑不能得萬金之入。昔人謂﹕「內帑之一金﹐府庫之十金﹐民屋之百金也。」良然。朝廷此舉﹐聽於仲春之一言﹐仲春之肉不足食﹐第恐中州禍亂﹐不知所究竟也。

汝寧郡治二門兩石臺﹐舊吳元濟牙臺也。此淮﹑蔡之地﹐古稱亂邦﹐險要之說不可以時平而廢。府城正北突出爲半規﹐建府治其中﹐流汝水於下。今汝嚙於城之足矣﹐決汝水逆於西門﹐則城浸﹐鑿河崖穴地道﹐則半規者壞而不守﹐非計也。汝屬惟信陽據險﹐城築於山岡之上﹐四面皆低﹐又氵師水在前﹐淮河在後﹐最易守。

汝寧惟光州所屬光﹑固﹑商﹑息爲南五縣﹐通淮河﹐稍集商旅﹐聚南貨﹐覺文物與諸縣差殊﹐人才亦輩出。光山一薦鄕書﹐則奴僕十百輩皆帶田產而來﹐止聽差遣﹐不費衣食﹐可怪也。商城自固始分﹐當時艸艸﹐分民不分土﹐至今商城民住固始城中﹐田耕於固始村內﹐固始亦然﹐兩縣今常以逋逃拘集而成口語。

確山南多稻田﹐近楚俗﹐北乃旱地﹐漸見風塵。其城四里﹐曾經流賊入屠之﹐今城中民不二三百家﹐又多縉紳巨族﹐女墻睥睨七百餘﹐有城而誰與爲守﹖且貿易﹑店鋪﹑谷粟皆聚於東門之外﹐一燎則城中坐困矣。縣後與學後又皆空地﹐气象蕭索。余故移一集於城中空處﹐使人煙喧鬧以招徠。目下生气且集﹐場旣立﹐店捨漸興﹐則谷粟可以次入城﹐而北歸市之民卽守城之眾﹐亦以默寓百年久遠之計。柰後來者不能深識餘情而遽罷之。

汝寧稱殷﹐然煙火稠﹐薪桂是急﹐雨雪連朝﹐卽富室皆裂門壁以炊﹐朗陵近有煤山﹐然土嫩未成﹐余曾鑿燒之﹐無炎﹐想百餘年後用物耳。

汝寧本樂土﹐癸已﹑甲午大荒﹐殺人以食﹐死屍橫道﹐有骨無肉﹐汝﹑潁城中明貨人肉以當屠肆。最可恨者﹐寶丰楊松家有祖父﹐其祖餓甚﹐令松謀父烹之﹐松遂殺父﹐與祖共食﹐此亦天地之一大變也。故流賊四起﹐賊首確山﹑泌陽﹑桐柏間則陳金﹐汝寧則王商﹐汝﹑潁間則王自簡﹐皆號召千百人﹐張輿蓋﹑執干戈以叛。所幸浮﹑光﹑商﹑固五州縣丰稔﹐助亂者寡﹐不能成大事也。蓋荊山之北﹐汝寧之南﹐左有金剛臺﹐右有栲栳山﹐皆亂民所必資。金剛臺在商城﹐山髙數十里﹐其上平原﹐周十餘里﹐立營置寨﹐足屯數千人﹐土沃可耕﹐路險阻不得上﹐與麻城天臺山相爲犄角。栲栳山在確山﹑桐柏間﹐山髙與金剛臺同﹐其上則連大山﹐逶迆數百里不絕。吳元濟昔據之以得淮﹑蔡﹐城墻﹑臺基﹑闌干﹑石址俱存﹐俗又稱方城山﹐謂卽楚方城。如艸澤﹑風塵二處﹐皆當扼塞。

宛﹑洛﹑淮﹑汝﹑雎﹑陳﹑汴﹑衛自古爲戎馬之場﹐勝國以來﹐殺戮殆盡。郡邑無二百年耆舊之家﹐除縉紳巨室外﹐民間俱不立祠堂﹐不置宗譜﹐爭嗣續者﹐止以殮葬時作佛超度所燒瘞紙姓名爲質。庶民服制外﹐同宗不相惇睦﹐惟以同戶當差者爲親。同姓爲婚﹐多不避忌﹐同宗子姓﹐有力者蓄之爲奴。此皆國初徙民實中州時各帶其五方土俗而來故也。

閭閻不蓄積﹐樂歲則盡數糶賣以飾裘馬﹐凶年則持筐篋攜妻子逃徙趁食。俗又好賭﹐貧人得十文錢不賭不休﹐賭盡勢必盜﹐故盜益多。且又不善盜﹐入其家則必殺人﹐乃所得皆重累易認之物﹐今日所劫衣履﹐明日卽被服之而爲人所獲﹐故每盜或十餘人駢首就戮﹐而計贓乃不值一金﹐余每心憐之而無法以脫也。

中州僧從來不納度牒﹐今日削髮則爲僧﹐明日長髮則爲民﹐任自爲之。故白蓮教一興﹐往往千百爲羣隨入其中﹐官府無所查核﹐爲盜者亦每削髮變形入比邱中﹐事息則回。無論僧行﹐卽不飲酒食肉者百無一人。

關中多髙原橫亙﹐大者跨數邑﹐小者亦數十里﹐是亦東南岡阜之類。但岡阜有起伏而原無起伏﹐惟是自髙而下﹐牽連而來﹐傾跌而去﹐建瓴而落﹐拾級而登。葬以四五丈不及黃泉﹐井以數十丈方得水脈﹐故其人稟者博大勁直而無委曲之態。蓋關中土厚水深﹐川中則土厚而水不深﹐乃水出髙原之義。人性之稟多與水推移也。

南山謂終南山也﹐脈自大散關而度﹐左渭右漢﹐黑白兩龍江注之。其東出者﹐自武功﹑太白牽連而至商洛﹐皆是南山﹐如太行在燕﹑代隨處異名耳。太白極髙﹐上有積雪﹐盛夏不消﹐諺云「武功﹑太白﹐去天三百。」山下軍行鳴鼓角﹐則疾風暴雨立至﹐今乃爲盜據而窟之﹐遊人莫到﹐使山靈受污。武功亦北連太白﹐與之並峙。太華削成四方﹐髙五千仞﹐自回心石以上仰躡四十里﹐少華三峯副之。終南正南﹐亙藍田﹑﹐中對長安﹐登者經樊川﹑杜曲。諺云「城南韋﹑杜﹐去天尺五。」韋乃安石別業﹐倒官中囊爲之﹔杜則岐公墅而孫牧增爲者。二曲爲唐長安林泉﹐花竹最勝﹐今皆荒落。自此入山﹐走深谷大壑﹐卽三四百里不能窮﹐中多修道求仙人數百歲者﹐雲水遊人往往覓得之。子午谷去城南百里﹐路自南通北﹐正對長安﹐故名﹐然止單人獨騎可行。昔魏延請孔明出軍﹐貴妃飛騎進荔枝﹐皆此。

長安爲周﹑秦﹑漢﹑隋﹑唐所都﹐歷代位置﹐亦非一處﹐然皆不出五十里之外。周后稷封邰﹐在城﹐今爲武功縣。其後﹐不失官﹐竄於戎狄﹐則慶陽有不城。公劉徙﹐ム州。太王遷岐﹐ム岐山。至文王遷丰﹐始近今長安之境﹐ム雩阝縣﹐丰水出其谷焉﹐靈臺基址尙存。又東則爲鎬水﹐武王都鎬﹐ム與丰東西對峙﹐相去二十五里﹐名宗周也。諸家皆言漢武穿昆明池﹐鎬京故基淪入於池。秦始保西垂﹐至非子居犬邱﹐當是畜牧之地﹐ム今興平﹐始皇攺名廢邱﹐示周廢不復興也。孝公始作咸陽﹐築冀闕而都焉。其地九之南﹐渭水之北﹐山以南爲陽﹐水以北爲陽﹐故曰咸陽。然《史記》《黃圖》皆云﹐始皇都咸陽﹐引渭水貫都﹐以象天漢﹐橫橋南渡﹐以法牽牛﹐則是跨渭水而都之。漢長安城在龍首山上﹐周丰﹑鎬之東北也。龍首來自樊川﹐其初由南向北﹐行至渭濱乃始折而東。漢之未央據其折東髙處爲基﹐故宮基直出長安城上﹐建章﹑昆明皆在原西﹐而秦長樂離宮﹐漢修之﹐亦東西峙焉﹐其後以居母后﹐名東朝。《三秦記》曰「此山長六十里﹐頭入渭水﹐尾達樊川﹐頭髙二十丈﹐尾低可六七丈﹐色赤。」漢旣據其上立未央宮矣﹐而山勢尙東趨﹐唐大明宮又據其趨東之壠﹐故含元正殿髙平地四十尺也。若此山方北行未東之時﹐垂坡東下爲龍首原。原有六坡﹐象《易乾卦》﹐隋包六坡爲都城﹐大興宮殿﹐據第二坡應第二爻。唐建都因隋無攺﹐止易宮名太極﹐至髙宗風Φ﹐惡太極下濕﹐遂遷據東北山上別爲大明宮﹐至山勢盡處﹐引水以爲蓬萊山池﹐因名大興﹐爲西內﹐大明爲東內﹐又於別建興慶宮爲南內。此五代都長安大略也。咸陽有三﹐秦在在本朝縣東三十里﹐隋城在縣東北二十里﹐唐城在渭水北杜郵館西。鎬京東徑磁石門及阿房之西門﹐名卻�門﹐冀以吸�人隱刃﹐正在鎬水入渭之處。漢都長安﹐其城在渭之南﹐而秦咸陽之東南也﹐故項羽自霸上而入秦都﹐皆曰西上咸陽也。隋都亦在長安﹐實漢城東南十三里。今西安府坐龍首山南十里﹐未央東南十四里﹐則今城正當大興舊址。

長安中殿惟秦﹑漢最盛。想當時﹐秦﹑隴大木多取用不盡﹐若今嘉靖間午門﹑三殿災﹐萬曆間慈寧﹑乾淸災﹐動費四五百萬金﹑府庫不足﹐取之事例﹐不足﹐又取之捐俸﹐不足﹐又取之開礦﹐一木之費輒至千金﹐川﹑貴山中存者亦罕﹐千溪萬壑﹐山水爲難﹐卽欲效秦﹑漢﹐百一未能也。姑舉兩朝崖略﹕秦始皇所造宮室多在渭北﹐每破侯國﹐卽放寫其宮室﹐作之咸陽北阪上﹐以所得美人充之﹐起咸陽而西至雍﹐規恢三百里﹐離宮別館﹐彌山跨谷﹐復道相屬﹐鐘鼓帷帳不移而具。又三十五年別度渭南立上林苑﹐中建阿房宮﹐東西五百步﹐南北五十丈﹐上可坐萬人﹐下建五丈旗﹐車行酒﹑騎行炙。記其綿亙﹐則閣道八十里﹐直抵麗山﹐表南山之闕以爲塞﹐絡樊川爲池﹐以木蘭爲梁﹐以磁石爲門﹐度渭﹐象太極閣道抵營室也。其他陽﹑或陽﹑平陽﹐橐泉﹑長楊﹑祈年諸宮﹐不暇殫舉。漢修長樂﹐周二十里﹐又起未央宮﹐周二十八里﹐前殿東西五百尺﹐深百五十丈﹐髙三百五十尺。至孝武﹐以黃金爲壁帶﹐文杏爲柱﹐金鋪玉戶﹐華榱璧﹐雕楹玉飾﹐靑鎖丹墀。又作建章宮﹐周三十里﹐於宮西跨城作飛閣構輦道以上下﹐爲千門萬戶。前殿下視未央﹐別作鳳闕對峙﹐井幹樓樓閣俱髙五十丈﹐輦道相屬焉﹐而左鳳闕﹑北員闕則髙皆半之。甘泉宮周十九里﹐去長安三百里望見長安。他如集靈﹑五柞﹑回中﹑北宮﹑長信﹐不暇殫舉。《黃圖》曰「秦北至九﹐南至雩阝﹑杜﹐東至河西﹐西至﹑渭之交﹐東西八百里﹐南北四百里﹐離宮三百﹐相望聯屬﹐木衣綈繡﹐土被朱紫﹐宮人不移﹐樂不攺懸﹐窮年忘歸﹐猶不能徧。漢幾千里﹐內外宮館一百四十五所。」

長安稱關中﹐蓋東有函關﹐西有散關﹐南有武關﹐北有蕭關﹐而長安居其中﹐其他如大震關之在隴右﹐瓦亭關之在固原﹐駱谷關之在﹐子午關之在南山﹐蒲津關之在同州﹐豹頭關之在漢中﹐設險守國﹐皆在名義之內。

始皇陵倚驪山下﹐作者刑徒數萬﹐𨿽其璧玉爲星辰﹐水銀爲江河﹐金帛機械無所不備﹐業已下錮三泉。然登陵望之﹐正當渭水反弓之處﹐卽以堪輿論﹐固當二世而已。

自秦入蜀有三谷﹑四棧道。三谷者﹐其西南曰褒谷﹔南曰駱谷﹐從洋入﹔東南曰斜谷﹐從眉阝入。其所從皆殊。舊《志》謂﹕「駱谷﹑儻谷同一谷﹐褒谷﹑斜谷同一谷。」非是。其棧道有四出﹐從成﹑和﹑階﹑文出者爲沓中陰平道﹐鄧艾伐蜀由之﹐從兩當出者爲故道﹐漢髙帝攻陳倉由之﹔從褒﹑鳳出者爲今連云棧道﹐漢王之南鄭由之﹔從城固﹑洋縣出者爲斜駱道﹐武侯屯渭上由之。此四道﹑三谷者﹐關南之險厄﹐攻取所從來固矣。語見何仲默《三秦志》中﹐然《志》稱同一谷者﹐謂褒城谷南口曰褒﹐北口曰斜﹔洋縣谷南口曰儻﹐北口曰駱。

關中三面距險﹐以東臨六國諸侯言耳﹐非今之所稱備邊也。雍州山原皆從西北來﹐西北最髙﹐羌虜據之﹐故關中視中原其勢俯﹐視羌虜其勢仰﹐甘﹑涼一路﹐云「斷匈奴右臂」﹐蓋不得已而以人爲險守之也。近日虜侵﹐番常奪路橫截而過﹐時或住牧其中﹐則西北之險我已與虜共之矣。此地非漢﹑唐撻伐﹐深入其阻﹐則番夷竊﹐中國安得寧居﹖聞之陰山瀚海﹐虜皆野祀漢武﹑唐宗﹐如內土地神類﹐其威靈所懾久也。

關中郡邑最遠者﹐如鞏昌府成縣去府東南六百里﹐兩當縣去府東五百六十里﹐階州去府南八百里﹐皆白馬氏所居武都故地﹔延安府葭州去府北六百里﹐神木縣去府九百里﹐府谷縣去府東北千一百里。皆周環河套之內。

余行漢中﹐過禹廟﹐問漢源﹐因見大安河自略陽來﹐其流尢大﹐不知當時何以表漾爲源也﹐心疑之。及讀《丹鉛總錄》﹐始知有東西漢焉。今引而記之。《總錄》「祝穆曰﹕天下之大川以漢名者二﹐班固謂之東漢﹑西漢﹐而黎州之漢水源於飛越嶺者不與焉。固之所謂東漢﹐則《禹貢》之導漾自番冢山﹐徑梁﹑洋﹑金﹑房﹑均﹑襄﹑郢復至漢陽入江者也。西漢則蘇代所謂『漢中之甲輕舟出於巴﹐乘夏水下漢﹐四日而至五瀦』者﹐其源出於西河州徼外﹐經階﹑沔與嘉陵水合﹐俗謂之西漢﹐又經大安﹑利﹑劍﹑果﹑合與涪水合入於江。」

藍田關卽秦關﹐圖《七賢過關》者卽此﹐蓋是春雪初霽﹐張說﹑張九齡﹑李頎﹑李白﹑鄭虔﹑孟浩然共訪輞川王維也﹐當時鄭廣文自爲圖﹐有詩曰「二李才名壓二張﹐歸鞭遙指孟襄陽。」

澄城縣山崩﹐初爲一山﹐至是東西分馳三四里﹐遺址平陷﹐良爲一奇﹐此嘉靖丁未六月也。唐武后﹐臨潼縣因風雷湧出一山﹐初髙六尺﹐漸髙至二丈﹐因名慶山。以此知古稱谷﹑洛水斗﹐信乎不誣。宋紹興十四年亦有樂平水斗﹐有司奏言﹐河衝裏田水中﹐類爲物所吸﹐聚爲一直行﹐髙平地數尺﹐不假堤防而水自行﹐裏南程氏家井水溢﹐亦髙數尺﹐夭矯如長虹﹐聲如雷﹐穿墻破樓﹐二水鬥於杉墩﹐且前且卻﹐十餘刻乃解。正徳中﹐又有文安縣水忽僵立﹐是日天大寒﹐遂凍爲凍柱﹐髙五丈﹐四圍亦如之﹐中空而旁有穴﹐後數日流賊過﹐人多避其中。山川且然﹐況人物乎﹖以是知造物之奇﹐無所不有。

慶陽緣邊人善蠱術﹐有爲稻田蠱者﹐能使其人腹中有土一塊﹐中出稻芒﹐穿腸而死﹐樹蠱者﹐則出樹枝撐腸﹐是亦挑生之類。然則是術不獨粵中有之。徐南孺分憲延慶﹐爲餘言曾閱其牘云。

寶雞以西蓋屋咸以板﹐用石壓之﹐《小戎》曰「在其板屋」﹐自古西戎之俗然也。此地流渠走水﹐依稀江南﹐在關中稱沃土。

自古稱棧道險﹐今殊不然﹐屢年修砌﹐可並行二轎四馬。其褒﹑斜二谷俯黑龍江﹐咸乾灘亂石﹐不知漢張湯何以欲轉漕於渭﹐豈古今陵谷星淵至是﹖其站皆軍夫﹐以百兵爲廏﹐置長﹐軍無餼廩﹐惟自種山田數畝而已。今軍日消而往來之絡繹如故﹐是宜有以處之。入川如秋林﹑富村﹑古店諸站﹐丁庶而富﹐其气象又與漢中別。

會寧鮮流水源泉﹐土厚脈沈﹐泥淖斥鹵﹐卽鑿井極深亦不能寒冽﹐居民夏惟儲雨水﹐冬惟窖雪水而飲。峨眉大嶽頂上無水亦然。

大隴首山牽連六七百里﹐其上多鸚鵡﹐行人過此﹐困頓欲絕﹐故《樂府》詩曰「隴頭流水﹐鳴聲嗚咽﹐遙望秦川﹐肝腸斷絕。」崆峒山有玄鶴洞﹐深無底﹐中有三玄鶴時出﹐飛翔雲際﹐遊者見之以爲瑞。鳥鼠同穴﹐出則飛走相爲牝牡﹐此最異事。鳥曰余﹐鼠曰鼷。

寧夏居黃河下流﹐大壩可灌﹐自昔記之。萬曆辛卯之變﹐朝廷聞報﹐遂懸通侯之賞﹐不知廟堂議論何以張皇如此。當時有請城京師四隅者﹐有請塞潼關以拒賊出延慶者。夫至城京師﹐則中原屬之誰耶﹖賊患其不出耳﹐若出延慶﹐而撫臣調兵以遮其前﹐督臣搗巢以截其後﹐此孫腔伐魏救趙之故智也﹐將安逃﹖抑有異者﹐土﹑孛﹑劉﹑許五賊不相君臣而並據彈丸﹐必無自固之理﹐卽以關﹑張之義﹐亦必臣劉而可﹐若五大不相臣﹐則𨿽同父母兄弟骨肉無不相猜而相殘者﹐可計日而用間以破之也。余曾滇中貽趙汝師少宰書﹐謂不必慮﹐當固守以徒其自敗。果一月而五賊相猜﹐城遂潰。此一事耳﹐而舉國若狂﹐平日所謂邊才安在哉﹖若五賊推一人爲主﹐而以其他投虜來入據之﹐則寧夏終非國有﹐是可慮耳。

無定河﹐河名也。此地浮沙善陷﹐輿人急走急換足﹐不則陷矣。故名。

甘﹑涼處原中國地﹐晉《涼州誌》云「周衰﹐其地爲狄﹐後匈奴使休屠﹑渾邪等王王月支﹐以地降漢﹐漢置張掖﹑酒泉﹑惇煌﹑武威﹑金城﹐渭之河西五郡﹐南隔距羌而斷匈奴右臂以通西域﹐故張騫通三十六國﹐班超復定五十餘國﹐條支﹑安息至於海濱四萬里外。」魏﹑晉後通者不過二三國耳。令人知兩浙爲會稽部﹐而不知後魏於惇煌側置會稽部﹐人知維揚有瓜洲城﹐而不知唐於惇煌側置瓜州城﹐人知嚴州有壽昌縣﹐而不知唐於沙州南百五十里立壽昌縣。古惇煌﹐今嘉峪關外地也。卽晉之西海郡居延等縣﹐元爲亦集乃城﹐蓋在肅州東北五百里。瓜州蓋在肅州衛西五百里﹐卽古西戎地﹐漢爲玉門關。沙州城蓋在衛西八百里﹐漢月支地。漢又有龍勒縣﹐卽壽昌地﹐亦卽唐陽關。西北去又數百里爲伊州柔遠縣﹐又西去數百里爲蒲昌縣﹐又北去數百里爲唐安西府交河縣﹐其地又遠。而太宗所置伊西﹑庭州﹐髙宗所置龜玆﹑於闐四鎭﹐總之在玉門之外。而天寶以後﹐河西﹑隴右始陷吐蕃耳。本朝守嘉峪﹐棄玉門以外。大都甘州西去五百里爲肅州﹐漢酒泉郡。肅州不及百里卽嘉峪。若河西諸郡皆在甘州行都司之內。甘州卽漢張掖﹐如甘州東北百二十里爲山丹﹐亦張掖地。東五百里爲鎭蕃﹐東南三百里爲永昌﹐五百里爲涼州﹐南九百里爲莊浪﹐皆漢武威。東南一千三百里爲西寧﹐乃古湟中﹐卽漢破羌縣﹐屬金城郡。古賢如張奐﹑張芝﹑索﹑索靖父子﹐咸惇煌人。

涼州稱涼者﹐以西北風气最寒而名也﹐五六月﹐白日中如雪皚皚而下者﹐謂之明霜。

河套𨿽古朔方之地﹐但漢﹑唐來棄之已久。起寧夏至黃甫川﹐黃河北繞二千五百里卽南﹐自川至定邊亦一千三百里﹐以圍徑求之﹐當得縱橫各一千二百里餘。其中皆蕪野荒原﹐惟虜可就水艸住牧﹐安得中國人居之﹖卽遷人實之﹐從何得室廬耕作﹖所謂得其地不足田﹐得其人不足守﹐幸而曾議不成耳。卽成﹐費國家金錢數百萬﹐取之終亦必棄﹐爲虜復得。惟是銑出身任事之臣﹐一旦爲姦臣所構陷﹐身首異處﹐不能不令志士發上指冠也。今以其顚末略誌﹕先是﹐嘉靖丙午秋七月﹐套虜三萬人入寇﹐大掠延慶﹐至三原﹑涇陽﹐曾公銑方以少司馬總督三邊﹐乃毅然請復河套﹐條爲八議﹐計萬餘言。帝以連年虜寇﹐邊臣無以逐虜爲念者﹐深嘉銑志﹐切責本兵覆議之遲。丁未五月﹐虜入﹐大敗我師﹐銑又襲擊斬獲之﹐帝又嘉賞銑﹐又令撫按參酌復套方略﹐因上營陳八圖及地圖一帙﹐帝又答以溫旨﹐下部議可﹐屬銑行﹐銑遂發甘肅總兵仇鸞十大罪﹐逮赴京﹐會是年澄城山崩﹐分宜嚴相嵩欲奪夏公言首輔﹐而陸炳亦怨言﹐助嵩圖之。於是嵩以山崩故疏陳缺失﹐謂銑開邊啟釁﹐誤國大計﹐言從中主之﹐淆亂國是。言訴不聽﹐下九卿議。冢宰聞淵﹑禦史大夫屠僑﹑宗伯費き﹑錦衣陸炳等希嵩指﹐劾言輕信銑﹐徇情擬旨。於是帝怒﹐奪言官致仕﹐逮銑赴京﹐是戊申正月也。時適俺答入套﹐延綏撫臣楊守謙奏稱﹐套內先有狼臺吉﹑薅臺吉﹑都剌臺吉駐牧﹐今俺答復蹋冰逾河﹐聲勢愈重。嵩遂擬旨﹐謂銑開釁生禍。復下九卿議。於是仇鸞訐銑﹕「謀國不忠﹐往年虜寇延慶﹐多殺傷﹐銑匿不聞﹐乃收諸將金錢萬計﹐通貴近以免。銑明知誘殺﹑撲殺有禁﹐乃於丁未二月襲虜希功﹐致全軍沒﹐又匿不聞﹐臣久知套不可復﹐銑惡臣﹐行五千金陷臣﹐今陜人以調集盡竄﹐恐憂不在套﹐在邊圉之內。」時皆謂是疏嵩所授艸。淵等又希嵩﹐論銑果匿邊情﹐以萬金賄言﹐當「交結近侍﹑扶同奏啟」律。以三月論斬銑西市﹐並逮言於丹陽﹐用前律以十月斬言。

濟河在汶上北﹐云卽大淸河。《禹貢》﹕「出於陶邱北﹐又東至於菏﹐又東北會於汶﹐又北東入於海。」酈道元謂﹕「濟水﹐當王莽之世﹐川瀆枯竭﹐伏地而行。」蔡九峯謂﹕「今歷下凡發地皆是流水﹐世謂濟水經流其下﹐故今以趵突當之。然趵突又引入小淸河﹐則大淸河乃濟之故道﹐非濟之本流。」世間水惟濟最幻﹐卽其發源處﹐盤渦轉轂能出入諸物﹐若有機者然。昔人以糠試之﹐云自趵突出。

大明湖下有源泉﹐又爲諸泉所匯﹐當城中地三之一﹐古稱遙望華不注如在水中。夏時﹐芰荷滿湖﹐葦荻成港﹐泛舟其中﹐景之絕勝者﹐惜沿湖無樓臺亭榭以助憩息。城中泉最多﹐如金綫泉﹑南北兩珍珠泉﹑舜泉﹑杜康泉﹑趵突泉。總之﹐趵突佳﹐入城與諸泉俱匯大湖﹐出北門﹐達小淸河。

山左士大夫恭儉而少干謁﹐茅茨土階﹐晏如也﹐卽公卿家﹐或門或堂﹐必有艸房數楹。斯其爲鄒﹑魯之風。

古稱封禪者七十二君﹐今遺迹皆不存﹐亭亭云云等﹐存其名而已。泰岱之上﹐惟日觀側有秦封禪臺。碑石則秦無字碑最古﹐當萬化不化﹐大且重﹐故此石非泰山物﹑非驅山之鐸良不能至此。

泰山香稅乃士女所捨物﹐藩司於稅賦外資爲額費。夫旣已入之官﹐則戴甲馬﹑呼聖號﹑不遠千里﹑十步五步一拜而來者﹐不知其爲何也﹖不惟官益此數十萬﹐眾當春夏間﹐往來如蟻﹐飲食香楮﹐賈人旅肆﹐咸藉以爲生。視嵩山﹑蘆嶽﹑雁蕩﹑武夷士大夫車騎館谷專爲邑中之累者﹐其損益何啻星淵。

大淸河﹐濟水之故道﹐經流長靑﹑齊河﹑歷城﹑濟陽﹑齊東﹑武定﹑靑城﹑濱州﹑蒲臺﹑利津入海。小淸河一名灤水﹐卽濟之南﹐源發趵突﹐東北經章邱﹑鄒平﹑新城﹑髙苑﹑博興﹑樂安入海﹐今亦爲鹽河﹐兼資灌漑。而淤塞流溢﹐久離故道﹐水利失而水害興﹐各郡邑乃自以意爲堤而以鄰爲壑﹐如新城﹑博興﹑髙苑之民﹐日尋干戈以競通塞﹐非朝夕故矣。故爲山東者﹐必當興復河流﹐講求故道。使竹口不辟則西民之水害不除﹐淸河不修則東民之水利不舉﹐恐田野荒蕪﹐終無殷富之日。

孔子廟前之檜﹐圍不四五尺﹐髙與檐齊。而《志》稱圍一丈三尺﹐髙五丈者﹐《志》所稱舊檜也。此非手植﹐乃手植之餘﹐蓋手植者﹐金時毀於火﹐此其根株復萌蘗者。《志》稱晉永嘉三年枯﹐隋義寧元年復榮﹐唐乾封二年枯﹐宋康定元年復榮﹐則所指手植者﹐元至正三年復榮﹐則所指今檜也。今膚理猶然生意﹐第不知榮於何日耳。

洙﹑泗﹐洙水自尼山來﹐入沂水同流﹐今之洙水橋亦非其舊也。泗水出陪尾山下﹐四源共會﹐故稱泗﹐其源淸澈可掬﹐出地激駛﹐滚滚有聲。至曲阜﹐南洙北泗中爲孔林﹐下濟寧﹐入徐州﹐會汴達淮﹐今會通河奪之。雷澤﹐夏溢秋涸﹐泗時水入地﹐聲如雷者經日﹐故云雷澤。汶水會七十二泉而成﹐至南旺分流南北濟運﹐南流短而北流長。

周公之後有東野氏﹐有司復其庸調。世疑孔子萬世有土而周公微不振﹐然孟子出孟孫氏﹐自是周公子孫。

山東東﹑兗二郡水患不盡由本地﹐本地水乃汶﹑泗也﹐流漕河南北則已﹐惟中州黑洋山水經澶淵坡而東奔曹﹑濮之間﹐以一堤限之﹐堤西人常竊決堤﹐兼以黑龍潭諸水氵平澎湃汪洋﹐其初咸自範縣竹口出五空橋而入漕河﹐邇來橋口淤塞﹐河臣不許浚之出﹐恐傷漕水﹐遂縮回浸諸邑﹐而濮尢甚。癸巳余參藩行荒﹐至其地﹐爲民講求﹐止開州永固鋪一路可開之以達漳河﹐而開民不肯讓道﹐築捨無成﹐乃奏記舒司空﹐謂河臣止論國計﹐不卹民生﹐司空甚銜余﹐竟格之。然東不開五空橋﹐西不開永固鋪﹐濮上左右﹐歲爲沮洳之場矣。

魚臺之在兗西猶釜底然。黃河身漸髙﹐單﹑沛堤日益以髙﹐而魚臺水不出﹐淹處至經四五年。舒司空欲開中心溝泄之以達宿遷﹐泄之良是也﹐第溝首接呂孟湖﹐而湖髙又不能泄魚臺之水﹐新溝下又多礓砂﹐浚不深﹐僅僅一綫泄漕河﹑汶﹑泗之溢者濡縷爾。故費五萬金而卒無益於事﹐不出張憲副朝瑞之所料也。

東﹑兗之間﹐郡邑大小等﹐如滕﹐非昔五十里之滕也﹐西北可五十里﹐南則幾百數十里而遙﹐東亦不下百里﹐而岡阜綿連﹐盜賊淵藪﹐故治之難﹐而滕﹑嶧間再置一邑爲善。若淸平之側又有博平﹐朝城之畔又有觀城﹐則贅也。博平四隅鄕村﹐每方不出二十餘里﹐若觀城東﹑西﹑北皆不過數里﹐止東南去十里餘而已﹐此猶不及一大郡之城﹐何以爲邑﹖

鄒嶧山秦始皇所登以立石頌功徳處﹐一山皆無根之石﹐如溪澗中石卵堆疊而成﹐不其奇峭﹐而頗怪險。《禹貢》「嶧陽孤桐」﹐乃特生之桐﹐非以一樹爲孤也﹐桐生特生者﹐謂受風聲而﹐故堪琴瑟。今則枯桐寺前果只畱一桐﹐足稱孤矣﹐𨿽非禹時之舊﹐似亦不下千年物。萬曆戊﹑己間特榮一枝﹐次年旋壞。余癸巳冬適行荒至﹐問之﹐已僕地﹐寺僧將曳入而斧爨之﹐余急令扶植原所﹐累大石爲壇﹐上爲一亭覆之﹐各棲桐謝﹐以存禹迹﹐稍遲時刻則毀矣。固知神物成毀﹐良不偶然。

東平安山左右﹐乃盜賊淵藪﹐客舟屢遭劫掠。武徳亦多盜之地﹐以北直﹑河南三界往來﹐易於竄匿。然其來也﹐必有富家窩引之﹐如近日路糸之敗﹐千里聞名﹐有司皆折節下之﹐亦古者大俠郭解之流。

靑州人易習亂﹐禦倭長槍手皆出其地。蓋是太公尊賢尙功﹐桓公﹑管仲首霸之地也。其走狗鬥鷄﹐リ蹴六博之俗猶有存者。

登州三面負海﹐止西南接萊陽出海﹐西北五六十里爲沙門島﹐與鼉機﹑牽牛﹑大竹﹑小竹五島相爲聯。其上生奇艸美石﹐遙望紫翠出沒波濤中﹐足稱方丈﹑蓬壺。春夏間﹐蛟蜃吐气幻爲海市﹐常在五島之上現﹐則皆樓臺城郭﹐亦有人馬往來﹐近看則無﹐止是霞光﹐遠看乃有﹐眞成市肆﹐此宇宙最幻境界﹐秋霜冬雪肅殺時不現﹐而蘇子瞻乃禱於海神﹐歲晚見之。余以十月大雪﹐見峨嵋佛光﹐與蘇遇同奇。海舟度遼者﹐必泊諸島避風﹐然泊者不知﹐而登﹑遼兩岸乃儼然覷形影﹐眞不可以常理斷。

長山﹑沙門諸島在登﹑萊外﹐大者延袤十餘里﹐小者二三里﹐皆有饒沃田以千萬計﹐猶閩﹑浙之金﹑堂諸山也。往者皆有禁﹐後鄭中丞因新兵乏餉﹐疏墾以助之﹐亦山左一益。此田皆當於農時搭廠以居﹐隙則毀之以歸﹐若架屋常住﹐恐窩引海寇﹐爲患浙﹑閩間矣。而浙拘攣甚﹐則當事者之見殊也。

海運﹐洪武十三年糧七十萬石給遼東。永樂五年﹐因都北平﹐部議糧運事宜未決。九年﹐以濟寧州別駕潘叔正言﹐命宋司空禮發山東丁夫十六萬﹐浚元會通河濟寧至臨淸三百八十里以漕﹐然猶海陸兼運。十二年﹐議於淮﹑徐﹑徳﹑通搬遞爲支運﹐繼乃爲兌運﹐又爲攺兌。其後河塞決不常﹐先司寇督漕﹐疏請試海運﹐其試海運者﹐非遂以海代漕﹐云必無漂流也﹐二三丈之河﹐風水不無損失﹐況大海乎﹖不過欲爲國家另尋一路﹐以爲漕河之副﹐如邱文莊所云者。行之二年﹐竟格於文网而止。只今朝鮮多事﹐恐此海道他日爲倭夷占用而中國不敢行。今自登州東南大洋至直沽﹐詳其路道﹐以備摭采﹕自元眞島始。元眞島者﹐大嵩﹑靜海二衛之東南洋也。海船至此﹐轉杵鳧嘴﹑如收洋﹑八套﹐一程﹔北過成山頭﹐西北望威海山﹐前投劉公島﹐二百餘里﹐用南風爲順風﹐一日而到﹐內可小灣泊十處﹐當回避十處﹐二程﹔自劉公島西行﹐遠望之罘島﹐約二百里﹐用東風﹑東北風半日而到﹐內可小灣泊四處﹐回避四處﹐三程﹔自之罘島開船﹐西六十里過龍洞直西﹐此備倭府外洋也﹐遠望長山島﹐西投沙門島﹐約一百八十里﹐用東南風一日而到﹐內有小灣泊三處﹐回避六處﹐四程﹔自沙門島開船﹐西南遠望三山島﹐約二百餘里﹐用東風半日而到﹐內可小灣泊二處﹐回避四處﹐五程﹔自三山島開船﹐過芙蓉島直西投大西河口﹐約四百餘里﹐用東風與東北風一日而到﹐內可小灣泊二處﹐回避三處﹐六程﹔自大西河開船投大溝河﹐約一百六十里﹐用西南風一日而到﹐內可灣泊三處﹐回避一處﹐七程﹔自大溝河開船投大沽河﹐約二百餘里﹐望見直沽﹐俱無回避。此運船與倭船所同﹐謂大船灣泊避風也。若倭得志朝鮮﹐用小漁船﹑唬船偸風破浪而來﹐則旅順口一朝夕絕流抵登﹐溯遊三夕而抵天津矣。燃眉之急又可忽乎﹖

膠萊河與海運相表裏﹐若從淮口起運至麻灣而逕度海倉口﹐則免開洋轉登﹑萊一千五六百里﹐其間田橫島﹑靑島﹑黃島﹑元眞島﹑竹島﹑宮家島﹑靑雞島﹑劉公島﹑之罘島﹑八角島﹑長山島﹑沙門島﹑三山島﹐此皆礁石如戟﹐白浪滔天﹐其餘小島尙不可數計﹐於此得避﹐豈不爲佳﹖柰膠萊淺澀﹐開鑿之難﹐蓋自元至元阿合馬集議而來﹐傭費不貲﹐十載而罷。及今徐司空┉﹑胡給事賈屢舉屢廢﹐或謂下有礓砂數十里﹐斧鑿不入﹐或謂鑿時可入﹐鑿後全漲﹐或又謂開鑿原水難﹐第當事者築捨道傍。余觀唐﹑宋漕政﹐皆代經六七更﹐水陸不常﹐舟車相禪﹐若可以此例舉﹐則南北用舟﹐於中以車輛接之﹐亦可存其說以備臨渴之一策也。余觀黑龍江巖石廉利﹐陟峻尋丈﹐漢張湯尙欲於此通漕於渭﹐其與膠萊又奚啻十倍。

山東備倭府立於登州。癸巳﹑甲午間﹐倭方得志朝鮮﹐東人設備往往於是。余謂客曰「此非山東之所謂備倭也。」曰「祖宗不建府於登乎﹖」曰「登州備倭之設﹐祖宗蓋爲京師﹐非爲山東也。海上艨艟大艦乘風而來﹐僅可抵登郡東面而止﹐過此而入則海套之元﹐大艦無順風直達﹐欲泊而待風﹐則岸淺多礁石﹐難系纜。故論京師﹐則登州乃大門而天津二門也﹐安得不於登備之。」曰「然則山東備何地乎﹖」曰「以山東籌之﹐則登乃山東東北一隅﹐猶人家以有後水門也﹐尙有前堂在﹐倭從釜山﹑對馬島乘東風而來﹐正對淮口﹐然淮有督儲部府﹐尙宿重兵﹐在倭不遽登岸也﹐其登必從安東﹑日照﹐此數百里無兵。然中國之殷瘠夷險﹐倭必有鄕導預知之﹐而泰山香稅﹐外國所艷聞也﹐則必馳泰安州。旣則濟寧商店咸在城外﹐倭必覬之而走濟寧。又進則臨淸大賈所必覬也﹐而馳臨淸。掠劫旣飽﹐然後入省城﹐此山東大廳堂而倭所必由之道也。不備前門而備後門乎﹖」曰「然則當何備之﹖」曰「總府立登州旣祖法不可攺﹐當從倭汛儀﹐以關中防秋例處之。登州至安東惟膠州爲中﹐南北救援咸相去五六百里﹐今遇汛時﹐當調登州總戎駐膠州﹐以南援安東﹑日照﹑安邱﹑諸城一帶﹐而北仍不失救援﹐隨偵隨發﹐而調臨淸參戎於登州坐鎭之﹐如總督出花馬池﹑巡撫出固原例﹐汛畢﹐仍歸本鎭﹐是於備京師﹑山東經權兩不失也。」曰「臨淸不有糧艘巨萬當護乎﹖」曰「此非倭所欲也。據臨淸以絕糧道﹐邱文莊爲中原不逞者言。倭隔海﹐止利在掠金耳。」曰「何以知倭不入登﹑萊也﹖」曰「登海淺﹐水行二十里皆淖途﹐前所云多礁﹐船不得泊卽起岸﹐而登州地曠人稀﹐鮮富室﹐若淸野待之﹐一望蕭索﹐四五日必回舟﹐而大舟必漂去﹐又無漁船﹑客船可用之﹐故倭不走登州也。」曰「登遂可無備乎﹖」曰「不在今日也。倘倭得朝鮮﹐則登與旅順口相對一岸﹐不用乘風﹐不須巨艦﹐只鹿舴艋一夜而渡抵岸﹐方知此時難防又特甚焉﹐則非今日之比。故備寇者須知我險﹐須知彼情﹐難刻舟以求劍也。」後入與鄭中丞言之﹐設安東備作。

晉中俗儉朴﹐古稱有唐﹑虞﹑夏之風﹐百金之家﹐夏無布帽﹐千金之家﹐冬無長衣﹐萬金之家﹐食無兼味。飯以棗﹐故其齒多黃﹐食用羊﹐故其體多肉﹐其朔風髙厲﹐故其色多黯黑﹐而少紅顏白皙之徒。其水泉深厚﹐故其力多堅勁﹐而少濕郁微腫之疾。地有洞﹐故其虜至可避﹐商有伴﹐故其居積能饒。惟五六月髙暑炎爍之時﹐日則捉扇而搖﹐夜乃燒炕而睡﹐此不可以理詰也。

山西地髙燥﹐人家蓋藏多以土窖﹐谷粟入窖﹐經年如新﹐蓋土厚水深﹐不若江南過夕卽氵邑爛。惟隔歲開窖避其窖頭气﹐一時刻卒然遇之﹐多殺人。其窖地非但藏粟﹐亦以避虜﹐虜人遇窖不敢入﹐惟積艸燻之﹐然多其岐竇﹐卽燻煙﹐有他竅出不爲害。第家家穿地道﹐又穿之﹐每每長裏余﹐嘗與他家穿處相遇。江南洞在地上﹐皆天生﹐塞北洞在地下﹐皆人造。

平陽﹑澤﹑潞豪商大賈甲天下﹐非數十萬不稱富﹐其居室之法善也。其人以行止相髙﹐其合夥而商者名曰夥計﹐一人出本﹐眾夥共而商之﹐𨿽不誓而無私藏。祖父或以子母息モ貸於人而道亡﹐貸者業捨之數十年矣﹐子孫生而有知﹐更焦勞彊作以還其貸﹐則他大有居積者﹐爭欲得斯人以爲夥計﹐謂其不忘死肯背生也﹐則斯人輸小息於前而獲大利於後。故有本無本者咸得以爲生。且富者蓄藏不於家﹐而盡散之於夥計。估人產者﹐但數其大小夥計若干﹐則數十百萬產可屈指矣。蓋是富者不能遽貧﹐貧者可以立富﹐其居室善而行止勝也。

蒲﹑解皆平陽名郡﹐論州治則解不及蒲﹐論屬邑則蒲不及解。

地震時﹐蒲州左右郡邑﹐一時半夜有聲﹐室廬盡塌﹐壓死者半屬夢寐不知。恍似將天地掀翻一徧﹐磚墻橫斷﹐井水倒出﹐地上人死不可以數計。自後三朝兩旦﹐尋常搖動﹐居民至夜露宿於外﹐卽有一二室廬未塌處﹐亦不敢入臥其下。人如坐舟船行波浪中﹐眞大變也。比郡邑未震處﹐數年後大首瘟疫盛行﹐但不至喉不死﹐及喉無一生者﹐纏染而死又何止數萬。此亦山右人民之一大劫也。

河曲之地﹐取義於黃河一曲也。宋時爲火山軍﹐以其地有火山﹐巖石隙縫處煙气迸出﹐投之以竹皮木屑則焦﹐架之以鬲釜﹐水米則熟﹐其下似一團純火﹐而山仍有艸木根株不灼﹐事理之甚奇者。

沁水出沁州沁源綿山之東谷﹐經嶽陽﹑澤州﹐穿太行出覃懷入黃河。狐首諸經山﹐界水則止。太行綿亙寵厚﹐非一水所能界﹐故桑乾﹑滹沱﹑淸濁漳皆穿太行而東。當黃﹑淮泛濫時﹐當事者欲引沁水入衛以分河勢﹐不知河入中國﹐受涇﹑渭﹑澠﹑洛﹑汴﹑泗諸水﹐非沁一水之能分其勢也﹐且沁出太行而南﹐皆山麓險阻﹐不能引而之衛﹐若沁可入衛﹐則河復禹故道當不難矣。諸葛孔明曰「識時務者在俊傑。」

大同右衛軍馬坤女年十七﹐將適人﹐化爲男子﹐嘉靖戊申七月也。後隆慶間有李良雨者﹐又化爲婦人﹐婦妝見客不羞。今萬曆間又有儀賓生兒之異﹐比聞之﹐乃一神托胎於其腹中﹐臨產輒自言欲破肋出﹐其人懼﹐求從穀道﹐神嫌穢不肯﹐再三求之﹐請以香水數斛澡之﹐乃從﹐澡畢﹐遂滅形﹐不知去向。

成祖三犁虜庭﹐以三月出塞﹐四月至長淸﹐南望北斗﹐名威虜鎭﹐五月至斡難河﹐元人起此﹐名殺胡鎭﹐已出萬里﹐皆直東勝﹑受降地﹐正在山西之外。其後失守東勝。縮地而南﹐亦自山西始﹐最後石州之破﹐虜反深入山西內地﹐搶掠旬日﹐人馬困憊﹐行走不前﹐虜至割氈裘下截棄去。使平日有備﹐卽不能阻其深入﹐能擊其惰歸﹐亦可以得大勝也。

三受降城﹐東城在廢東勝州北﹐今朔州西北四百里﹐漢雲中郡﹔中城在今大同郡城西北五百里﹐東去東城三百里﹐漢九原縣﹔西城在古丰東北八十里。三城皆唐張仁願所築﹐以受北虜之降人者也。西城﹐開元圮於河﹐別置河東﹐寶歷初又徙東城於綏遠峯南﹐中城﹐遼﹑元置州縣。今三城皆不守﹐而邱富﹑趙全等乃道俺答爲板升﹐以受中國之降人據之。板升眾可十餘萬﹐中國百工技藝無所不有﹐趙全已爲俺答造宮殿﹐乃入住之日﹐忽梁折﹐虜生疑﹐終身不敢入宮室﹐仍舊守水艸住牧。全𨿽服上刑﹐他日邊塞之禍﹐終潰於此。蓋南有香山﹐北有板升﹐此虜寇之所必資也。

互市之舉起於宣﹑大塞﹐蓋老酋不忍其孽孫之愛﹐乃以趙全輩易把漢那吉歸而成也。二十年來﹐亡論邊民省殺﹃奔竄之禍﹐卽中國夜不收命﹐每歲每塞所省若干人。然此事非王少保崇古在外擔之﹐新鄭相在內主之﹐中外安得享數十年太平﹖新鄭良險詐恣橫﹐然膽略當爲蓋世才子﹐而互市一斷﹐實有功於國家。王少保後以躬揖之淺﹐臺省紛言逐之﹐然豈知其當時塞上捨家捨命擔當之事。蓋少保之爲馬市議﹐非泛泛憑臆比者﹐前有兩覆車在﹐當仇咸寧鸞之以馬市媚虜而俺答屢犯宣﹑大﹐後�機泄﹐禍且及﹐密疏止之﹐乃罷市﹐逐史道。於壬子歲三月�世宗命復言開馬市者論死﹐著之令。使少保言而內臺執此令﹐少保之肉有幾耶﹖又丁巳虜有逃婦桃松寨來歸﹐總督楊順納之﹐上其狀以爲功﹐後俺答索之急﹐順懼﹐上言虜情叵測﹐欲脇朝廷歸之。未及決﹐俺答子黃臺吉詐言以我叛人邱富易桃松寨﹐順信之﹐予以松寨﹐而邱富竟不得。順懼﹐以五千金賂巡按路楷弗言﹐後吳給事發其事﹐逮系削籍。把漢之事與松寨何異﹖使當時把漢去而趙全不歸﹐少保又何以自解﹖犯此兩鑑而慨然不以身家爲念﹐眞俠烈丈夫也。少保嘗自言「我視一家百口皆鬼﹐而以此頸自懸空中﹐方敢把擔上肩﹐今臺省少年譚何容易﹗」良然。

山西初守東勝﹐東勝失而後退守偏關﹐其後又退守寧武。不知三關者﹐偏﹑老爲邊﹐而寧爲腹也﹐大同居東北爲左臂﹐偏頭﹑老營居西北爲右臂﹐此山西之極邊也﹐外戶也。大同以內爲寧武﹑雁門二關並峙﹐而寧﹑雁以內爲省會﹐故寧﹑雁重門也。外戶以屯重兵﹐進與之戰﹐重門以嚴扼寨﹐退爲之守﹐是國初之畫也。今巡撫春居省會﹐秋出代州以防雁門﹐則東路之防備矣﹐何獨於西路則大將捨偏關而守寧武若是之疏乎﹖昔者石州之敗﹐虜欺偏﹑老無備以斷其後耳。使當時駐以大將﹐虜安得深入重地﹖是當移寧武大將以駐偏關。余蓋於省垣條陳之﹐而時總戎畏遠出﹐設爲二關並峙﹑大將當居中調度之說以惑本兵﹐議遂寢。

互市始於宣﹑大﹐故王少保自議宣﹑大費最多﹐惟陜西年例不足用﹐宣﹑大旣每年積羨多﹐難以花銷﹐則奏報爲省節﹐二三年卽省十餘萬。邊烽不警﹐惟以節省爲功﹐督撫晉司馬﹐司道晉開府﹐皆此物也。不但兩鎭軍民﹐至今兩鎭官咸藉少保之餘惠。惟是承平旣久﹐武備漸馳﹐往時偏﹑老內外極多勇烈士﹐彼椎埋屠狗之輩﹐囊無金錢﹐則相率而搗巢偸馬﹐得功邀賞﹐則叫呼飲博於妓館中﹐詰之則云「吾朝酗酒而夕報警﹐置杯騎馬而出﹐知吾爲人歸爲鬼歸﹐不樂何以也﹖」彼亦素辦此志﹐如所謂不忘喪元者。互市而此輩無所用﹐老者死而壯者散爲商賈﹐蓋皆拘束於禮法尺寸之內﹐俗非不美﹐而邊徼緩急無所賴藉﹐衛尉材官﹐捨介冑﹑釋弓矢﹐而學以咿唔相髙﹐非其業也。卽如夜不收輩﹐往者宿艸地﹐結胡婦﹐負囊臥雪中﹐遇兵刃則死焉﹐故得虜情最眞。今則遙望而道聽﹐漫答應一時則已﹐並其道路不識者有之矣。眼底虜幸亦無大志﹐設吉囊﹑俺答輩復生﹐何以待之﹖魏司馬學曾不深自思﹐惟遽大言﹐一旦絕虜市﹐是張空拳爲無米之炊也。舉朝皆瞇目而是之﹐脫市絕而釁起﹐不知其袖手何以策應﹖余故不待逮系而必知其寧夏之無成也。

晉俗勤儉﹐善殖利於外﹐卽牧畜亦藉之外省。余令朗時﹐見羊羣過者﹐羣動以千計﹐止二三人執隨之﹐或二三羣一時相值﹐皆各認其羣而不相亂﹐夜則以一木架令跳而數之﹐妓婦與肩酒ゾ者日隨行﹐翦毛以酬。問之﹐則皆山以西人。冬月艸枯﹐則麾羊而南﹐隨地就牧﹐直至楚中洞庭諸湖左右澤藪度歲﹐春深而回。每百羊息羔若干﹐翦毛若干﹐余則牧者自得之。

●卷四江南諸省

江南地拓自漢武帝﹐其初皆楚羈縻也﹐故楚在春秋﹑戰國間其彊甲於海內。余嘗至廣右而嘆秦皇﹑漢武之功也。語縣《廣遊志》中。故以次於江北。

兩浙東西以江爲界而風俗因之。浙西俗繁華﹐人性纖巧﹐雅文物﹐喜飾ひ﹐多巨室大豪﹐若家僮千百者﹐鮮衣怒馬﹐非市井小民之利。浙東俗惇朴﹐人性儉嗇椎魯﹐尙古淳風﹐重節槪﹐鮮富商大賈。而其俗又自分爲三﹕寧﹑紹盛科名逢掖﹐其戚裏善借爲外營﹐又傭書舞文﹐競賈販錐刀之利﹐人大半食於外﹔金﹑衢武健負气善訟﹐六郡材官所自出﹔臺﹑溫﹑處山海之民﹐獵山漁海﹐耕農自食﹐賈不出門﹐以視浙西迥乎上國矣。

杭州省會﹐百貨所聚﹐其餘各郡邑所出﹐則湖之絲﹐嘉之絹﹐紹之茶之酒﹐寧之海錯﹐處之磁﹐嚴之漆﹐衢之橘﹐溫之漆器﹐金之酒﹐皆以地得名。惟吾臺少所出﹐然近海﹐海物尙多錯聚﹐乃不能以一最佳者擅名。

杭﹑嘉﹑湖平原水鄕﹐是爲澤國之民﹔金﹑衢﹑嚴﹑處邱陵險阻﹐是爲山谷之民﹔寧﹑紹﹑臺﹑溫連山大海﹐是爲海濱之民。三民各自爲俗﹐澤國之民﹐舟楫爲居﹐百貨所聚﹐閭閻易於富貴﹐俗尙奢侈﹐縉紳气勢大而眾庶小﹔山谷之民﹐石气所鐘﹐猛烈鷙愎﹐輕犯刑法﹐喜習儉素﹐然豪民頗負气﹐聚黨與而傲縉紳﹔海濱之民﹐餐風宿水﹐百死一生﹐以有海利爲生不甚窮﹐以不通商販不甚富﹐閭閻與縉紳相安﹐官民得貴賤之中﹐俗尙居奢儉之半。

十一郡城池惟吾臺最據險﹐西﹑南二面臨大江﹐西北巖Ω插天﹐𨿽島道亦無﹐止東南面平夷﹐又有大湖深濠﹐故不易攻﹐倭𨿽數至城下﹐無能爲也。此唐武徳間刺史杜伏威所遷﹐李淳風所擇。杭城誠美觀﹐第嚴之薪﹐湖之米聚諸城外﹐居人無隔宿之儲﹐故不易守。陳同父乃謂決西湖之水可以灌杭州﹐語泄﹐竊辛帥馬而逃。西湖𨿽有閘堰﹐第灌城之水須江河之流方可﹐湖水無深源洪波﹐灌從何施﹖同父豪傑﹐議論乃爾爾。若六月七月之間﹐塞鏡山之口﹐亦吾臺可憂事。處州之城﹐登南明山則一目盡之﹐其地且多礦徒﹐非計也。

丁丑年﹐長星之變昏則舒芒數丈﹐拍拍有聲﹐經月不止。說者謂是拖練尾指東南﹐當有兵。然此後十餘年浙中良多故﹐辛壬間﹐羅木營兵變起於月糧畱難﹐闖入督府﹐拉吳中丞出而窘辱之﹐遣張司馬住﹐未至而又有民變起於編派﹐火夫姦民﹐聚而劫奪城中﹐燒毀陳都諫等家﹐當事者稍以便宜定之。其後﹐靑衿土又屢屢不逞﹐如嘉如湖圍挫有司﹐學使者不能制。南人向柔脆﹐不能爲此亂萌也。𨿽旋起旋定﹐然亦多故矣。說者又謂當有大兵方應﹐然今已二十年﹐卽有眚災﹐當遠矣。

浙有三石梁﹐南明山石梁蜿蜒臥地﹐雁蕩石梁斜飛倚天﹐天臺石梁則龜脊橫空﹐深壑無底﹐奔雷飛瀑﹐驚目駭魂﹐非修觀遺生者莫能度。

杭俗儇巧繁華﹐惡拘檢而樂遊曠﹐大都漸染南渡盤遊余習﹐而山川又足以鼓舞之﹐然皆勤劬自食﹐出其餘以樂殘日。男女自五歲以上無無活計者﹐卽縉紳家亦然。城中米珠取於湖﹐薪桂取於嚴﹐本地止以商賈爲業﹐人無擔石之儲﹐然亦不以儲蓄爲意。卽輿夫僕隸奔勞終日﹐夜則歸市ゾ酒﹐夫婦團醉而後已﹐明日又別爲計。故一日不可有病﹐不可有饑﹐不可有兵﹐有則無自存之策。

古者婦人用安車﹐其後以輿轎代之﹐男子𨿽將相不過乘車騎馬而已﹐無轎制也。陶淵明病足﹐乃以意用籃輿﹐命門生子弟舁之。王荊公告老金陵﹐子侄勸用肩輿﹐荊公謂﹐自古王公貴人無道者多矣﹐未有以人代畜者。人轎自宋南渡始。故今俗惟杭最多最善﹐豈其遺耶﹖

遊觀𨿽非朴俗﹐然西湖業已爲遊地﹐則細民所藉爲利﹐日不止千金﹐有司時禁之﹐固以易俗﹐但漁者﹑舟者﹑戲者﹑市者﹑酤者咸失其本業﹐反不便於此輩也。

杭城北湖州市﹐南浙江驛﹐咸延袤十里﹐井屋鱗次﹐煙火數十萬家﹐非獨城中居民也。又如寧﹑紹人什七在外﹐不知何以生齒繁多如此。而河北郡邑乃有數十里無聚落﹐卽一邑之眾﹐尙不及杭城南北市驛之半者﹐豈天運地脈旋轉有時﹐盛衰不能相一耶﹖

官﹑哥二窯﹐宋時燒之鳳凰山下﹐紫口鐵腳﹐今其泥盡﹐故此物不再得。間有能補舊窯者﹐如一鑪耳碎﹐覓他已毀官窯之器﹐搗篩成粉﹐素面附之﹐以爛泥別塗鑪身﹐止畱此耳﹐入火遂相傅合﹐亦巧手也。近惟處之龍泉盛行﹐然亦惟舊者質光潤而色蔥翠﹐非獨摩弄之久﹐亦其制造之工也。新者色黯質噪﹐火气外凝﹐殊遠淸賞。

嘉興濱海地窪﹐海潮入則沒之﹐故平湖﹑海鹽諸處舊有捍海塘之築﹐此非獨室廬畎畝民命所系﹐卽其約束諸水出於黃浦﹐則嘉禾全郡一滴不泄﹐宜其聲名文物甲於東南。

浙十一郡惟湖最富﹐蓋嘉﹑湖澤國﹐商賈舟航易通各省﹐而湖多一蠶﹐是每年兩有秋也。閭閻旣得過﹐則武斷奇贏﹑收子母息者益易爲力﹐故勢家大者產百萬﹐次者半之﹐亦孚封君。其俗皆鄕居﹐大抵嘉禾俗近姑蘇﹐湖俗近松江﹐縉紳家非奕葉科第﹐富貴難於長守﹐其俗蓋難言之。

農爲歲計﹐天下所共也﹐惟湖以蠶。蠶月﹐夫婦不共榻﹐貧富徹夜搬箔攤桑﹐江南用舟船﹐無馬﹐偶有馬者﹐寄鄰郡親識﹐古人謂﹐原蠶﹐馬之精也﹐彼盛則此衰。官府爲停徵罷訟。竣事﹐則官賦私負咸取足焉﹐是年蠶事耗﹐卽有秋亦告匱﹐故絲綿之多之精甲天下。

寧﹑紹之間﹐地髙下偏頗﹐水陡不成河。昔人築三數壩蓄之﹐每壩髙五六尺﹐舟過者俱系ㄌ於尾﹐榜人以機輪曳而上下之﹐過乾石以度﹐亦他處所無也。度剡川而西北則河水平流﹐兩岸樹木交蔭﹐蓮荇菱芡浮水面不絕﹐魚梁罾笱﹐家家門前懸掛之﹐舟行以夜﹐不避雨雪﹐月明如罨畫﹐昔人謂﹐行山陰道上﹐如在鏡中﹐良然﹐又云﹐秋冬之際﹐殆難爲懷。

紹興﹑金華二郡﹐人多壯遊在外﹐如山陰﹑會稽﹑余姚生齒繁多﹐本處室廬田土﹐半不足供﹐其儇巧敏捷者入都爲胥辦﹐自九卿至閒曹細局無非越人﹐次者興販爲商賈﹐故都門西南一隅﹐三邑人蓋櫛而比矣。東陽﹑義烏﹑永康﹑武義萬山之中﹐其人鷙悍飛揚﹐不樂畎畝﹐島夷亂後﹐此數邑人多以白衣而至橫玉掛印﹐次亦立致千金﹐故九塞﹑五嶺滿地浙兵﹐島寇亦輒畏之。得南人之用。其後遂驕恣黠猾。越檢制人﹐召之難服﹐散之難銷﹐往往得失相半。

紹興城市﹐一街則有一河﹐鄕村半里一里亦然﹐水道如棋局布列﹐此非天造地設也﹖或云「漕渠增一支河月河﹐動費官帑數十萬﹐而當時疏鑿之時﹐何以用得如許民力不竭﹖」余曰「不然。此本澤國﹐其初只漫水﹐稍有漲成沙洲處則聚居之﹐故曰菇蘆中人。久之﹐居者或運泥土平基﹐或作圩岸溝瀆種藝﹐或浚浦港行舟爲﹐日久非一時﹐人眾非一力﹐故河道漸成﹐砌漸起﹐橋梁街市漸飾﹐卽嘉﹑湖諸處﹐意必皆然。今淮陽靑艸﹑郡伯諸湖﹐安知異世不如是﹐又安知越中異日不再爲谷﹖昔���太湖幹﹐中露出石街屋址﹐可類推矣。」

會稽禹穴窆石陷入石中﹐上銳下丰﹐可動而不可起﹐眞神異也﹐或者禹葬衣冠之所﹐又謂生而藏祕圖者。太史公云「上會稽﹐探禹穴」﹐明謂此無疑。楊用修彊以石紐村當之﹐石紐乃大禹所生﹐會稽則其所葬﹐彼禹穴二字﹐乃後人所作也。

王右軍捨宅爲戒珠寺﹐賀季眞捨宅爲千秋觀﹐皆在會稽﹐古人多有然者﹐王摩詰亦捨輞川爲寺。

三江口乃紹興守湯紹恩所造﹐鎖一郡之水﹐外以阻海潮之入﹐內以泄諸水之出﹐旱則閉﹐潦則啟﹐則裨益於地方﹐兼亦堪輿所系。

紹興惰民﹐謂是勝國勛戚﹐國初降下之﹐使不與齊民列。其人止爲樂工﹑爲輿夫﹐給事民間婚喪。婦女賣私窩﹐侍席行酒與官妓等。其旁業止捕鱔﹑釣水雞﹐不敢幹他商販。其人非不有身手長大﹑眉目姣好與產業殷富者﹐然家𨿽千金﹐閭裏亦不與之締婚﹐此種自相爲嫁娶﹐將及萬人﹐卽乞人亦淩虐之﹐謂我貧民非似爾惰民也。余天臺官堂亦有此種﹐四民諸生皆得役而詈之﹐撻之不敢較﹐較則爲良賤相毆。愚嘗爲嘆息之﹐謂人生不幸爲惰民子孫﹐眞使英雄無用武之地。

補陀大士道場亦防汛之地﹐在海岸孤絕﹐與候濤山隔﹐旦晚兩潮。近日香火頓興﹐飛樓傑閣﹐嶷然勝地。春時進香人以巨萬計﹐捨貲如山﹐一步一拜﹐卽婦女亦多渡海而往者。俗傳洋裏蓮花﹑洞中燈火與魚籃﹑鸚鳥倏忽云端﹐𨿽不可盡信﹐然就近日龍二守之囈語﹐要不可謂無鬼物其間﹐是亦神道顯化﹐難以常理測。

寧﹑臺﹑溫濱海皆有大島﹐其中都鄙或與城市半﹐或十之三﹐咸大姓聚居。國初湯信國奉敕行海﹐懼引倭﹐徙其民市居之﹐約午前遷者爲民﹐午後遷者爲軍﹐至今石欄﹑碓磨猶存﹐野雞﹑野犬自飛走者﹐咸當時家畜所遺種也﹐是謂禁田。如寧之金堂﹑大榭﹐溫﹑臺之玉環﹐大者千頃﹐少者亦五六百﹐南田﹑蛟諸島則又次之﹐近縉紳家私告懇於有司﹐李直指天麟疏請公佃充餉﹐蕭中丞恐停倭﹐仍議寢之。然觀諸家墾種皆在倭警之後﹐況種者農時篷廠﹐不敢列屋而居﹐倭之停否亦不系此。邇許中丞撫閩﹐鄭中丞撫山東﹐又有疏開之。

明﹑臺濱海郡邑﹐乃大海汪洋﹐無限界中﹐人各有張蒲系网之處﹐只插一標﹐能自認之﹐丈尺不差。蓋魚蝦在水遊走﹐各有路徑﹐闌截津要而捕捉之﹐亦有相去丈尺而饒瘠天淵者。東南境界﹐不獨人生齒繁多﹐卽海水內魚蝦﹐桅柁終日何可以億兆計﹐若淮北﹑膠東﹑登﹑萊左右﹐便覺魚船有數。

浙中惟臺一郡連山﹐圍在海外﹐另一干坤。其地東負海﹐西括蒼山髙三十里﹐漸北則爲天姥﹑天臺諸山﹐去四明入海﹐南則爲永嘉諸山﹐去雁蕩入海。舟楫不通﹐商賈不行﹐其地止農與漁﹐眼不習上國之奢華﹐故其俗猶朴茂近古。其最美者有二﹕餘生五十年﹐鄕村向未聞一彊盜﹐穿窬則間有之﹔城市從未見一婦人﹐卽奴隸之婦他往﹐亦必雇募肩輿自蔽耳。

《道書》稱洞天三十六﹑福地七十二﹐惟臺得之多。臨海南三十里﹐第十九﹐蓋竹洞爲長耀寶光之天﹔天臺西五里﹐第六﹐玉京洞爲太上玉淸之天﹔黃巖南十里﹐第二﹐委羽洞爲大有空明之天﹔仙居東南三十里﹐第十﹐括蒼洞爲成徳隱元之天。福地﹐黃巖有東仙源﹑西仙源﹐天臺有靈墟﹑桐柏。其他非《道書》所載者﹐劉﹑阮桃源﹐寒山﹑拾得竈石﹐皇華丹井﹐張紫陽神化處﹐司馬悔橋﹐蔡經宅﹐葛仙翁丹邱﹐智者塔﹐定光石﹐懷榮﹑懷玉內身。自古爲仙佛之林。

方正學先生生臺之寧海﹐故靖難之際﹐吾臺正學先生姨與其夫人皆死節﹐而先生門人則盧公元質﹑林公嘉猷﹑鄭公智﹐又黃巖王公叔英與其夫人﹐仙居盧公迥﹑鄭公子恕並其二女﹐臨海鄭公華。今之八忠則祠﹐五烈未詞。又有東湖樵夫。自古節義之盛無過此一時者。

溫州城中九山分列﹐其一居中﹐謂之九斗城﹐蔥茜可愛。其張文忠公宅乃肅皇所賜第﹐敕將作大匠治之﹐門屏河橋﹐俱擬宮府﹐前代所未有也。

雁蕩一山﹐說者謂﹐宋時海濤衝激﹐泥去石露﹐古無此山也。審是﹐則必窪陷地下然後可爾﹐今此山原在地上。或者又謂﹐乾道中伐木者始入見之﹐今左自謝公嶺﹑右自斤竹澗以望﹐奇峯峭壁﹐萬仞參天﹐橫海帆檣﹐百里在目﹐何俟伐木入者始見耶﹖若海濤衝激至雁蕩之巓﹐溫﹑臺﹑寧復今日有人﹖第謝康樂守永嘉﹐伐木通道﹐登臨海嶠﹐業已至斤竹澗﹐有詩﹐而亦未入此﹐見與不見﹐又所未曉。

臺﹑溫二郡﹐以所生之人食所產之地﹐稻麥菽粟尙有餘饒。寧波齒繁﹐常取足於臺﹐閩福齒繁﹐常取給於溫﹐皆以風飄過海﹐故臺﹑溫閉耀﹐則寧﹑福二地遂告急矣。

田土惟蘭踴貴﹐上田七八十金一畝者﹐次亦三四十﹐劣者亦十金﹐然所賦租﹐饒瘠頗不相遠。龍遊俗亦如之。龍遊善賈﹐其所賈多明珠﹑翠羽﹑寶石﹑貓睛類輕較物﹐千金之貨﹐只一人自賫京師﹐敗絮﹑僧鞋﹑蒙茸﹑糸監縷﹑假癰﹑巨疽﹑膏藥皆寶珠所藏﹐人無知者。異哉﹐賈也。

衢州橘林﹐傍河十數里不絕﹐樹下芟如抹﹐花香橘黃﹐每歲兩度堪賞﹐舟楫過者樂之﹐如過丹陽櫻桃林。

淳安小邑﹐其扁於學宮對云﹕三元及第﹐九世同居。卽繁劇佳麗之邑﹐無能勝之者。

浙漁俗傍海网罟﹐隨時弗論﹐每歲一大魚汛﹐在五月石首發時﹐卽今之所稱鯗者。寧﹑臺﹑溫人相率以巨艦捕之﹐其魚發於蘇州之洋山﹐以下子故浮水面﹐每歲三水﹐每水有期﹐每期魚如山排列而至﹐皆有聲。漁師則以篙筒下水聽之﹐魚聲向上則下网﹐下則不﹐是魚命司之也。柁師則夜看星斗﹐日直盤鍼﹐平視風濤﹐俯察礁島﹐以避衝就泊﹐是漁師司魚命﹐柁師司人命。長年則爲舟主造舟﹐募工每舟二十餘人。惟漁師﹑柁師與長年同坐食﹐余則頤使之﹐犯則之﹐至死不以煩有司﹐謂之五十日艸頭天子也。舟中牀榻皆繩懸。海水咸﹐計日水以食﹐窖鹽以待。魚至其地﹐𨿽聯舟下网﹐有得魚多反懼沒溺而割网以出之者﹐有空网不得只鱗者。每期下三日网﹐有無皆回﹐舟回則抵明之小浙港以賣。港舟舳艫相接﹐其上蓋平馳可十里也。舟每利者﹐一水可得二三百金﹐否則貸子母息以歸。賣畢﹐仍去下二水网﹐三水亦然。獲利者﹐釒從金伐鼓﹐入關爲樂﹐不獲者﹐掩面夜歸。然十年不獲﹐間一年獲﹐或償十年之費。亦有數十年而不得一賞者。故海上人以此致富﹐亦以此破家。此魚俗稱鯗﹐乃吳王所制字﹐食而思其美﹐故用「美」頭也。

浙鹽取暑天海塗曬裂咸土而埽歸之﹐用海水灑汁煎成。行鹽有定界﹐私咸有令甲﹐然只繩其小者﹐捕兵無私鹽當罰﹐則偸覷小民之肩挑背負者執而上首功﹐若鄕村巨姓﹐合百餘人﹐執鐵擔爲兵﹐買百餘挑﹐白日魚貫而荷歸之﹐捕兵不惟袖手不敢問﹐且遠避匿﹐蓋此輩而覓捕兵之﹐以泄平日之忿﹐死則棄之﹐官府且不敢發也。

倭以丁未寇浙。始以朱公紈巡撫﹐朱至﹐嚴禁巨家大俠泛海通番者。又立鉤連主藏之法﹐以雙檣大艦走倭島互市向導者長嶼人林恭等若干人正典刑﹐於是海上諸大族咸怨﹐少司馬詹榮希分宜指﹐復猶豫﹐禦史周亮遂劾紈擅殺乖方﹐遣給事杜汝禎就訊之﹐擬閩海道柯喬﹑都司盧鏜死﹐朱懼逮﹐仰藥。此浙立巡撫﹑殺巡撫之始也。代朱者止王公齒得善攺﹐亦以他事死﹐其後張公經論死﹐李公天寵論死﹐胡公宗憲逮系死﹐十五年間﹐無巡撫得全者。至趙公孔昭﹐島寇不來﹐始身名兩全耳。

市舶司﹐國初置於太倉﹐以近京﹐後移福﹑浙﹐𨿽絕日本而市舶不廢﹐海上利之。後夏公言當國﹐因宋素卿﹑宗設仇殺﹐遂罷市舶。自後番貨爲姦商所籠﹐負至數十萬﹐番乃主貴官以商﹐而貴官取負更甚﹐番人失利﹐乃爲寇。貴官則讓有司不禦寇﹐及出師﹐又設計以恫喝番人﹐於是番怒﹐日焚掠。一二不逞先儒導翼之﹐而王五峯﹑毛海峯等遂以華人居近島﹐襲王者衣冠﹐假爲番寇﹐海上無寧歲矣。朱公紈嚴禁之﹐驟不得法﹐爲貴官所反陷。禦史董威乃復請寬海禁。是浙倭之亂﹐咸浙人自致之。

倭寇浙始丁未﹐止辛酉。破黃崦﹑仙居﹑慈﹑昌國﹑臨山﹑﹛郭﹜衢﹑石浦﹑靑村﹑柞林﹑吳淞諸衛縣﹐圍余姚﹑海寧﹑上海﹑平湖﹑海鹽﹑臺州諸郡縣。十五年間﹐督撫踵死。蓋前此皆倉卒無備﹐至壬子王公齒始練兵選將﹐得兪大猷﹑湯克寬﹑盧鏜等﹐焚之於補陀﹐擊之於太倉﹐殺蕭顯﹐敗尹鳳﹐浙人始知兵。甲寅﹐齒去而代者非人﹐又復蹂躪﹐僅得王江涇之捷。丙辰﹐胡公宗憲雄行闊略﹐始敗之於皂林﹐擊之於梁莊﹐殺徐海﹐擒麻葉﹐降王直﹑毛海峯。而譚公綸與戚繼光﹑劉顯相繼至﹐又有白水洋之捷﹐崇明沙之捷﹐浙人始力能勝倭﹐志在殺倭﹐至今稱南兵﹐皆其遺也。故論浙中倭功﹐當首祠胡公﹑譚公以及兪﹑湯﹑盧﹑劉﹑戚等。而戚功在閩﹐其方略又出諸將之上。似此名將﹐又何可得而抑厄之使憤懣死﹐安得不解壯士之體。爲此厲階者誰耶﹖

張公經之逮﹐逮示至﹐而王江涇捷﹐斬獲且數千﹐竟不贖﹐與魏司馬寧夏事同。魏猶半出上怒﹐張則全自趙文華陷之也。世廟時﹐張半洲﹑楊魏村﹑曾石塘之死﹐讀其事﹐淚數行下。張猶自處稍乖﹐楊﹑曾全無罪。

江右﹐江以章﹑貢爲大﹐澤以彭蠡爲闊﹐十三郡水皆歸焉﹐總會於九江而出﹐大姑﹑小姑二山攔扼之﹐此山川之最勝﹐亦都會之天成也。大姑在府城東南湖中﹐小姑在彭澤北百里﹐皆謂其四面洪濤﹐屹然獨聳。而俗乃以「孤」爲「姑」﹐謂是二女之精﹐江側有彭郎磯﹐遂謂彭郎者小姑婿也。歐陽永叔云「余過小孤山﹐廟像乃一婦人﹐而敕額爲聖母。」豈止俚俗之謬耶﹖

江右洞天福地﹐如廬山在南康西北二十里﹐古名南障﹐世傳周武王時﹐匡俗兄弟七人結廬隱於此。疊障九層﹐周五百餘里﹐山有五老峯﹑三石梁﹑竹林寺﹐《道書》第八洞天。虎溪在九江城南﹐晉惠遠在東林送客過此﹐虎輒鳴號﹐一日送道士陸修靜﹐不覺過溪﹐相與大笑。《道書》以爲七十二福地之一。豫章西山乃省會最勝處﹐其勢與廬嶽等﹐山在大江之外三十里﹐一名厭原山﹐《道書》第十二柱寶極眞之天﹐古今仙蹤最多。初濟江十里有盤石﹐名石頭津﹐自石頭西行﹐有梅福學仙處﹐名梅嶺﹐嶺之南﹐有葛仙翁煉丹處﹐名葛仙峯﹐峯之上﹐有洪崖先生乘鸞憩處﹐名鸞岡﹐岡之西﹐有王子控鶴處﹐名鶴嶺﹐嶺之畔﹐有蕭史遊處﹐史大蕭小蕭峯﹐亦名蕭仙壇﹐又有水出山椒﹐名吳源﹐髙下十堰﹐漑田萬餘頃。麻姑山在建昌城西南十里﹐山有五老﹑萬壽等峯﹐麓有桃花源﹐其前第二谷﹐水飛流而下﹐有瀑布二百餘尺﹐世傳麻姑得道﹐其壇有顏魯公書碣﹐《道書》丹霞小有洞天。閣皂山在臨江府六十里﹐山形如閣﹐色如皂﹐相傳漢張道陵﹑晉丁令威﹑葛孝先皆嘗修煉於此。山有淩雲峯﹑漱玉泉﹑磨劍池﹐《道書》第三十三福地。龍虎山在貴溪西南八十里﹐髙峯插云﹐兩崖對峙﹐若龍虎然。漢張良八世孫張道陵修煉之所﹐《道書》三十二福地也。道陵道成﹐去蜀之靑城山殺鬼上升。今山中亦有飛升臺。其所遺經符章與劍印以授子孫﹐代號天師﹐閱世之後﹐多有靈驗。說者謂其印劍之神﹐非子孫道術也。縣南亦有鬼谷山﹑鬼谷洞﹐周圍四里﹐有蘇秦臺﹑張儀井﹐亦《道書》第十五洞天。

江右講學之盛始於朱﹑陸二先生﹐鵝湖﹑白鹿﹐興起斯文。本朝則康齋吳先生與弼﹑敬齋胡先生居仁﹑東白張先生元禎﹑一峯羅先生倫﹐各立門墻﹐龍翔鳳起。最後陽明先生發良知之說﹐左朱右陸﹐而先生勛名盛在江右﹐古今儒者有體有用無能過之﹐故江右又翕然一以良知爲宗﹐弁髦諸前輩講解﹐其在於今﹐可謂家孔孟而人陽明矣。第魚目鼠璞﹐何地無之﹐後之爲陽明之學者﹐江右以吉水﹑安福﹑於江爲盛。於江獨以廣大爲法門﹐人情厭拘檢而樂縱誕﹐則陽浮慕其名於此而陰用學術於彼者﹐未有不藉口者也。徳淸許司馬孚遠嘗著論曰﹕國家崇正學﹐國初迄弘﹑正之間﹐人才彬彬﹐當時學者稍滯舊聞﹐不達天徳﹐拘固支離﹐容或所不免﹐故江門﹑姚江之學相繼而興。江門以靜養爲務﹐姚江以良知爲宗﹐其要﹐使人反求而得諸本心而後達於人倫事物之際﹐補偏救獘﹐其旨歸與宋儒未遠也。江門之派至增城而浸晦﹐姚江之派復分爲三﹕吉州僅守其傳﹐淮南亢而髙之﹐山陰圓而通之。而亢與圓者又各有其流獘﹐顏﹑梁之徒本於亢而流於肆﹐於江之學出於亢而入於圓。其後姚安者出﹐合圓與肆而縱橫其間﹐始於怪僻﹐卒於悖亂﹐蓋學之大變也。徳淸曾守於江﹐其言當不謬。

江﹑浙﹑閩三處﹐人稠地狹﹐總之不足以當中原之一省﹐故身不有技則口不糊﹐足不出外則技不售。惟江右尢甚﹐而其士商工賈﹐譚天懸河﹐又人人辯足以濟之。又其出也﹐能不事子母本﹐徒張空拳以籠百務﹐虛往實歸﹐如堪輿﹑星相﹑醫卜﹑輪輿﹑梓匠之類﹐非有鹽商﹑木客﹑筐絲﹑聚寶之業也。故作客莫如江右﹐而江右又莫如撫州。余備兵瀾滄﹐視雲南全省﹐撫人居什之五六﹐初猶以爲商販﹐止城市也。旣而察之﹐土府﹑土州﹐凡玀不能自致於有司者﹐鄕村間徵輸裏役﹐無非撫人爲之矣。然猶以爲內地也。及遣人撫緬﹐取其途經酋長姓名回﹐自永蛙以至緬莽﹐地經萬里﹑行閱兩月﹐𨿽異域怪族﹐但有一聚落﹐其酋長頭目無非撫人爲之矣。所不外遊而安家食﹐俗淳朴而易治者﹐獨廣信耳。

江右俗力本務嗇﹐其性習勤偸而安簡朴﹐蓋爲齒繁土瘠﹐其人皆有愁苦之思焉。又其俗善積蓄﹐技業人歸﹐計妻孥幾口之家﹐歲用谷粟幾多﹐解橐中裝A12入之﹐必取足費﹐家無廩﹐則牀頭瓶罌無非菽粟者﹐余則以治縫浣﹑了徵輸﹐絕不作鮮衣怒馬﹑燕宴戲劇之用。卽囊無資斧者﹐且暫逋親鄰﹐計足糊家人口﹐則十餘日而男子又告行矣。以故大荒無饑民﹐遊子無內雇﹐蓋憂生務本﹐俗之至美﹐是猶有《蟋蟀》《流火》之風焉。若中原人﹐歲餘十斛粟則買一舟乘之﹐不則﹐醵飲而賭且淫焉﹐不盡不已也。

江右俗以門第爲重﹐其列版籍以國初黃冊爲準﹐其坊廂鄕都里長﹐咸用古冊內祖宗舊名﹐子孫頂其役不易其名也。家𨿽貧窮﹐積逋甚﹐然尙有丁在﹐則必百方勉力﹐眾擎之﹐不肯以裏排長與他家﹐與則恐他人侮且笑之。其新發產殷富之家﹐縱貧者不敢遜讓。余臺亦有此俗﹐然下鄕近海則然﹐上鄕山居者則否。

江右素稱治安之區。正徳六年﹐諸郡縣盜賊蜂起﹐贛州﹑南安有華林寨﹑碼瑙寨賊﹐其後﹐撫州有東鄕賊﹐饒州有桃源洞賊。其始﹐行劫村落﹐官府捕之急﹐遂竄匿山谷﹐據險立寨。其渠魁姓名不甚著﹐公移止稱某地賊﹐官兵討之定﹐撫之不從。贛賊執參政趙士賢﹐華林賊攻破瑞州﹐江右大震。事聞﹐命都禦史陳金總戎務﹐檄憲副周憲討華林賊﹐兵敗死之﹐乃檄田州等府狼兵協諸路官兵進剿。其土酋岑猛等多驕橫無節制﹐金姑息之﹐又檄按察使王秩﹑知府李承勛同剿﹐勛招降賊黃奇置麾下﹐以計破華林賊﹐遂移兵擊碼瑙﹑東鄕﹐皆平之。惟桃源尙猖獗﹐然見諸寨平﹐又畏狼兵悍﹐遂乞降﹐後復叛﹐入徽﹑衢等處﹐金復督兵追襲﹐浙東兵夾擊之﹐乃平。大都江西之盜﹐始終以招撫爲害云。

乾一﹑坤二﹑離三﹑震四之類﹐俗稱乳名﹐江右無一家一人而非是者﹐然用以記行第﹑聯族屬﹑次長幼之序最佳。至於書券治訟﹐自有正名﹐亦故不用而專用此﹐不知其解。故直指讞獄﹐惟江右爲難﹐爰書中皆此等姓名﹐其重辟大盜﹐連篇累牘者﹐視前則混後﹐據後則失前﹐且不獨一牘也﹐又有他人他事亦與此同名類姓者﹐甚不便於簡閱。亡當也。

鐵柱宮乃旌陽許眞君鎖蛟處也。旌陽棄官歸豫章﹐視其地爲浮洲﹐蛟螭所穴﹐乃以神術覓蛟精於太守宮中誅逐之﹐入此井中﹐鑄鐵爲柱﹐下施八索﹐鉤鎖地脈﹐以屏水嬌。誓曰「鐵柱系紅舟﹐萬年永不休﹐後有興謀者﹐終身不到頭。」又曰「天下大亂﹐此處天憂﹐天下大旱﹐此處薄收。」其井水黑色﹐深莫測﹐與江水相消長。余以四月過之﹐泥淖漲與地平。眞人又謂﹐贛江百怪叢居﹐慮爲後害﹐復鑄鐵柱二十﹐在子城南亦以鐵索縻之﹐永鎭蛟蜃。然江右所稱蛟迹非一﹐如丰城城東西有二蛟穴﹐其中積水﹐四時不竭﹐舊傳蛟精常蟄於此﹐旌陽以符咒逐之。饒州城南江中有蛟穴﹐五日﹐鄕人於此競渡﹐俗稱懷蛟水。都昌縣有蛇骨洲﹐晉永嘉中﹐長蛇二十餘丈斷道吸人﹐旌陽殺蛇聚骨成洲。縣北亦有旌陽磨劍池。奉新縣有鎭蛟石﹐在延眞觀內﹐亦舊傳旌陽逐蛟入穴﹐以巨石書符壓之﹐今石碣尙存。其地亦有旌陽試劍石。寧州東隔水一里有磨劍池﹐亦旌陽逐蛟處。建昌縣有七靖井﹐其地黃龍山有蛟爲淵﹐輒作洪水﹐旌陽擒之﹐釘於石壁﹐法北斗穿七井鎭之﹐曰「海昏之地﹐府屬當陽﹐南昌之州﹐龍安之場﹐上繚﹑艾縣﹐古城之岡﹐地連蛇穴﹐尋截川江﹐占其地土﹐防民之殃﹐於今立靖﹐萬古吉祥。」

龍沙在豫章城北﹐江水之濱﹐白沙湧起﹐堆阜髙峻﹐其形如龍﹐俗爲重九登髙處。舊有讖云「龍沙髙過城﹐江南出聖人。」今沙過城十餘年矣。昔許旌陽斬蛟﹐蛟子逸去﹐散遊鄱湖﹐弟子請悉誅之﹐旌陽曰「吾去後一千一百二十�年﹐歲在三丙﹐五陵之內﹐當有八百地仙出﹐自能誅之﹐毋勞今日盡也。」今正當三丙間﹐去其歲不及二十年﹐又有龍沙之應。《曇陽子記》亦云「五陵爲教主﹐古月一孤峯。」意其所謂聖人者﹐神仙之流與。

滕王閣﹐府城西章江門城上其故址也。西臨大江﹐唐髙祖子元嬰都督洪州﹐閣成命至﹐封滕王﹐故以名。後閻伯嶼重修﹐因九日宴賓客﹐欲誇其婿吳子章之文﹐令夙構之﹐時王勃省父至馬當﹐去南昌七百里﹐水神告之故﹐且助以風﹐一夕而至﹐預會。閻請諸賓序之﹐皆辭﹐且及章﹐勃乃不辭而賦﹐閻不悅﹐令吏給筆札候之﹐得句輒報﹐至「落霞孤鶩」﹐嘆曰「此天才也。」後又有王緒爲賦﹐王仲舒爲記﹐故韓退之稱三王之文。

徐孺子祠在東湖小洲上。記云「章小經南昌城西﹐歷白社﹐其西有孺子墓﹐又北歷南塘﹐其東爲東湖﹐湖南小洲上有孺子宅﹐號孺子臺。吳太守徐熙於墓隧種松﹐太守謝景於墓側立碑﹐晉太守夏侯嵩於碑旁立思賢亭﹐至拓跋魏時謂之聘君亭﹐今亭尙存﹐而湖南小洲世不知其嘗爲孺子宅﹐又嘗爲臺也。余爲太守之明年﹐始卽其地結茅爲祠﹐圖孺子像﹐祠以中牢﹐率州之人拜焉。」此曾子固筆也。蘇云卿祠亦在百花洲上﹐以配徐孺子。

浮梁景徳鎭雄村十里皆火山發焰﹐故其下當有陶埴﹐應之本朝﹐以宣﹑成二窯爲佳﹐宣窯以靑花勝﹐成窯以五彩﹐宣窯之靑﹐眞蘇氵孛泥靑也。成窯時皆用盡﹐故成不及宣﹐宣窯五彩堆垛深厚﹐而成窯用色淺淡﹐頗成畫意﹐故宣不及成。然二窯皆當時殿中畫院人遣畫也﹐世廟經醮壇戔亦爲世珍。近則多造濫惡之物﹐惟以制度更變﹐新詭動人﹐大抵輕巧最長﹐古朴盡失﹐然此花白二瓷﹐他窯無是。徧國中以至海外夷方﹐凡舟車所到﹐無非饒器也。近則饒土入地漸惡﹐多取於祁﹑婺之間﹐婺人造土成磚﹐磨磚作漿﹐澄漿作塊﹐計塊受錢﹐饒人買之以爲瓷料。

白鹿洞書院在五老峯下﹐始自南唐﹐以李善道爲洞主﹐建學置田﹐以給諸生﹐至宋而大盛﹐與嵩陽﹑石鼓﹑嶽麓爲四大書院﹐蓋是晦翁過化之處﹐巖壁間多遺手澤﹐然其地逼塞蒸濕﹐無夷曠之致﹐惟是松風石澑與五老秀色幽寒動人云。白鹿者﹐唐李渤與兄涉俱隱洞中﹐養白鹿以自娛﹐至今間有見者。

康郎山忠臣三十五人﹐南昌忠臣十四人﹐乃國初與陳友諒決戰於江西者。其在鄱湖﹐紀信誑楚﹐冠服投江則韓成之力﹐在南昌﹐晝夜巡城﹐伏弩殞命則趙徳勝爲上。是舉也﹐本朝之王業定矣。友諒旣死﹐則士誠輩皆棲息余魂耳。然友諒旣據九江﹑武昌﹐不能西向埽淸中原以據上游﹐而徒東與吳仇﹐且戀戀以南昌﹑九江是亟﹐宜其死也。

贛州贛水乃章﹑貢二水合名也。章水源出南安聶都山﹐流府城西﹐貢水源出汀州新樂山﹐流府城東﹐皆環城而北合於一。又北流過萬安﹐其地怪石テ﹐喧流湃﹐有十八灘﹐古稱險厄敗舟﹐余攜家過﹐心危之﹐至則見安流耳﹐豈余度險之多故耶﹖吉州惶恐諸灘﹐又不在十八灘之列。

南贛稱虔鎭﹐在四省萬山之中﹐轄府九﹐汀﹑漳﹑惠﹑潮﹑南﹑韶﹑南﹑贛﹑吉﹔州一﹐郴﹔縣六十五﹐卽諸郡之邑也﹐衛七﹐贛州﹑潮州﹑碣石﹑惠州﹑汀州﹑漳州﹑鎭江。衛所官一百六十四員﹐軍二萬八千七百餘名﹐寨隘二百五十六處﹐專防山洞之寇也。正﹑嘉之間﹐時作不靖﹐近稱寧謐﹐要在處置得宜爾。

大庾嶺﹐南龍之幹﹐而水分南海﹑東海之流者也。梅福爲南昌尉﹐其後隱居於此﹐故又稱梅嶺。後人亦因而種梅其間。道路險狹﹐今爲張曲江所鑿而開者﹐江﹑廣百貨所由地。

吉安夙稱節義之鄕﹐然至宋而盛﹐其祠有四忠﹑一節﹐祀歐陽文忠修﹑楊忠襄邦﹑胡忠簡銓﹑周文忠必大﹑楊文節萬里﹐其後有文信國天祥﹑鄒侍郎氵鳳﹐又有太學王炎午﹑布衣劉子俊﹑彭震龍﹑劉自昭﹑張云﹐皆信國門客﹐始終以死報信國者。至本朝靖難﹐又有周紀善是修﹑曾禦史鳳韶﹑魏禦史冕﹑王編修艮﹑顏沛縣伯瑋﹑王教諭省﹑鄒大理瑾﹑彭大理與明八人﹐良非他處所及。余臺靖難時亦有八忠。

樟樹鎭在非城﹑淸江之間﹐煙火數萬家﹐江﹑廣百貨往來與南北藥材所聚﹐足稱雄鎭。

武寧有所謂常州亥者﹐初不知何謂﹐問之﹐乃市名。古人日中爲市﹐今吳﹑越中皆稱市猶古語也。河南謂市曰集﹐以眾所聚也。嶺南又謂市曰虛﹐以不常會多虛日也。西蜀又謂市曰﹐如瘧疾間而復作也。江南惡以疾名﹐止稱亥﹐又可捧腹。

射蛟浦在湖口縣西南﹐一名黃牛γ。昔漢武帝欲登南嶽﹐以道阻江﹑漢﹐望祭山﹐浮江泛舟﹐親射蛟於潯陽江中獲之。此自英雄大略之主﹐敢作敢爲之事﹐意到卽行﹐無人敢誘之﹐亦無人能止之者﹐若後世﹐卽無此等事。

奉新有樟柳神者﹐假托九天玄女之術﹐俗名耳報。乃其地有此樹﹐人取樹刻兒形而傳事之。其初乃章﹑柳二家子死﹐共埋於樹下﹐久之其樹顯靈。兒形以一手掩耳﹐貫以鍼﹐煉以符咒﹐數以四十九日﹐耳邊傳言則去其鍼。其神乃小兒﹐故不忌淫穢﹐不諱尊親﹐不明禮法﹐隨事隨報﹐然亦不能及遠﹐亦不甚知來。其術煉之有用萬家土﹑萬人路者﹐土謂燕窠﹐路謂板橋﹐取伴其神裹之﹐驗最速﹐若用金銀諸物者﹐則皆冀以誆賺而去﹐非實也。其神之依人﹐則任共爲盜而亦聽之﹐故是兒神不明禮法。近見一二縉紳亦有事此神以譚幽弔詭者﹐最可笑。

江湖社伯到處有祀蕭公﹑晏公者﹐其神皆生於江右。蕭公諱伯軒﹐龐眉﹑美髯﹑白皙﹐生而剛直﹐善善惡惡﹐裏閭咸質之。沒於宋咸淳間﹐遂爲神﹐附童子言禍福﹐鄕人立廟於新淦縣之大洋洲﹐洪武初曾遣官諭祭。晏公名戍仔﹐亦臨江府之靖江鎭人也﹐濃眉﹑虯髯﹐面如黑漆﹐生而疾惡太甚﹐元初以人材應選﹐入爲文錦局堂長﹐因疾歸﹐登舟遂奄然而逝﹐鄕人先見其騶從歸﹐一月訃至﹐開棺無所有﹐立廟祀之。亦云本朝封平浪侯。

湖廣在春秋﹑戰國間稱六千里大楚﹐跨淮﹑汝而北之﹐將及河。本朝分省﹐亦惟楚爲大﹐其轄至十五郡﹐如鄖之房﹑竹山﹐荊之歸﹑巴東﹐與施﹑永﹑偏橋﹑淸浪等衛所﹐動數千里﹐入省逾月﹐文移之往復﹐夷情之緩急﹐皆所不便。而辰﹑永督學﹐屢合屢分﹐鄖﹑沅開府﹐或罷或興﹐黎平生儒﹐此考彼試﹐種種非一。況貴竹﹑粵西兩省﹐雜以徭僮夷苗﹐主以衛所﹐間以土酋﹐咸不成省﹐院司以官至者﹐人我咸鄙夷之。謂當以辰州﹑沅州﹑靖州分屬貴陽﹐永州﹑寶慶﹑郴州分屬粵西﹐則十三省大小適均﹐民夷事體俱便。

三湘總之一湘江也﹐其源始海陽而北入洞庭。其流過永而瀟水入之﹐是謂瀟湘﹐過衡而蒸水入之﹐是謂蒸湘﹐過常而沅水入之﹐是謂沅湘。湘江其初最淸﹐百尺而毛髮可鑑﹐比會眾流﹑下洞庭始濁。湘君湘夫人古今以堯女舜妃當之﹐唐人用以爲怨思之詩﹐然計舜三十登庸﹐釐降二女於潙﹐卽年二十﹐而舜以百十歲崩蒼梧﹐二女亦皆百歲人矣。黃陵啼鵑﹐湘妃竹淚﹐至今以爲口實﹐可笑也。

《禹貢》「九江孔殷。」釋之者云﹐卽洞庭也。沅﹑漸﹑元。辰﹑漵﹑酉﹑丰﹑資﹑湘九水皆合於此﹐故名九江。又九江﹐沅﹑氵資﹑湘最大﹐�自南而入荊江﹐自北而過洞庭���名��。《戰國策》云「秦與荊戰﹐大破之﹐取洞庭五������。七月間﹐岷﹑峨雪消﹐江水暴漲﹐自荊送逆入洞庭﹐��爲之攺色。」

楚有四樓。仲宣樓在當陽城上﹐倚曲沮﹐夾淸漳。今荊州城上樓﹐乃五代髙季興建望沙樓故址也﹐宋陳堯咨更今名晴川樓﹐南對黃鶴﹐從武昌望之佳。黃鶴以制勝﹐如蓮瓣垂垂﹐洲渚掩映﹐嶽陽以境勝﹐八百里洞庭﹐一發君山﹐眼界奇絕。總之﹐嶽陽爲上﹐黃鶴次之﹐晴川﹑仲宣又次之。

武當謂山阜髙大﹑非玄武不足以當之﹐今其巨阪造天﹐危巒逼漢﹐良然。然自天柱而外﹐別無奇詭之觀﹐徒土木之偉麗爾。當文皇造五宮時﹐用南五省之賦作之﹐十四年而成﹐此殆不可以萬萬計者。當時勝國府庫蓄積旣多﹐而五嶺﹑九邊咸無兵餉歲例之費。今日國家財力何能爾爾。

《志》稱黃鶴樓在府城西南隅黃鶴磯上。世傳仙人子安乘黃鶴過此。又云費文登仙駕黃鶴返憩於此。唐閻伯程作《記》以文事爲信。或者又引梁任記﹐謂駕黃鶴之賓乃荀環﹐字叔﹐非文也。宋張┉亦辯其非。

洞庭水淺﹐止是面闊。括風﹐驚濤軟浪﹐帆檣易覆﹐故人多畏之。湖中有數蛟﹐有喜食糟粕者﹐遇舟中攜糟物過﹐出而奪之﹐有喜食朱砂者﹐遇舟中攜朱砂過﹐出而奪之﹐奪則濤興浪起﹐或危舟楫﹐賫此物者﹐或重裹以犬羊之郭。余以端午過洞庭﹐風流大作﹐時兒女或以朱砂塗耳鼻者﹐舟人亦請棄之﹐余笑謂﹐老蛟乃竊此分文之餘乎﹖已而風息﹐類藉口如是。

洞庭水漲﹐延袤八百里﹐盜賊竊發﹐乃於嶽州立上江防兵備﹐轄三哨官兵偵治之。上哨﹐自嶽州府南津港至長沙湘陰縣哨﹐約三百餘里﹐南接蒼梧﹐北達荊﹑郢﹐東會漢﹑沔﹐爲洞庭左臂﹐哨內小巡把總一﹐哨官鹿角﹐磊石﹑穴子﹑湘陰哨四﹐巡簡鹿角﹑營田各一﹐信地兵船自府五里至南津港﹑荊埠港﹑河公廟﹑新墻河口﹑萬石湖﹑鹿角﹑啄鉤嘴﹑磊石﹑鯽魚夾﹑靑艸港﹑彥公埠﹑穴子哨﹑白魚場﹑營田司大頭寨橫嶺蘆林潭﹐水退﹐各船分移於扁山﹑髙沙洲﹑沈沙港﹑蘆林潭等地。中哨﹐自君山後湖至常徳傅家圻三百六十餘里﹐西北通巫峽﹐西抵辰﹑沅﹐東南極瀟﹑湘﹐爲洞庭右臂﹐哨內小巡把總一﹐哨官明山一﹐巡簡古樓一﹐信地兵船自君山後湖﹑蓼荊灣過洞庭大湖﹐至昌蒲臺﹑昌蒲臺內﹑石門山迆西﹑白苑磯迆北﹑傅家圻﹐自昌蒲外迆東﹑團臺﹑吉山﹑古樓﹑明山﹐水退﹐分移布袋口﹑洞庭夾﹑白水夾﹑上下井灘等信地。下哨﹐長江一帶﹐自嶽州至嘉魚界墩子口﹐約三百餘里﹐南吞七澤﹐北迎湘﹑郢﹑東連潯﹑黃﹐西接三巴﹐爲洞庭咽喉﹐哨內小巡百戶一﹐哨官茅埠﹑竹林各一﹐巡簡黃家﹑瓦子﹑城陵﹑白螺﹑鴨欄﹑茅鎭﹑石須共七信地﹐兵船過江北岸瓦子灣﹑藤站湖﹑鹽船氵套﹑楊圻腦﹑黃家穴﹑上茅灣﹑西遼嘴﹑西岸流水口﹑白螺磯﹑楊林山﹑白螺山﹑王家保﹑新堤口﹑茅埠鎭﹑烏林磯﹑竹林灣﹑杜家洲﹑紀家洲﹐東岸城陵司﹑團山磯﹑象骨港﹑道人磯﹑靑江口﹑髙家墩﹑石頭口﹑六溪口﹑邱公灣﹑墩子口﹑嘉魯縣。此萬曆乙酉馮仁軒露備兵嶽州時刻圖。

古今譚形勝者﹐皆云關中爲上﹐荊﹑襄爲次﹐建康爲下。以今形勝﹐則襄陽似與建康對峙者﹐建康東﹑南皆山﹐西﹑北皆水﹔襄陽西﹑南皆山﹐東﹑北皆水。以勢則襄山據險而建山無險﹐以勝則江水逆來而漢水順去。故論荊﹑襄則襄不及荊﹐其規模大而要害攬也。荊州面施﹑黔﹐背襄﹑漢﹐西控巴峽﹐東連鄢﹑郢﹐環列重山﹐襟帶大江﹐據上游之雄﹐介重湖之尾﹐爲四集之地。蜀漢據而失之﹐驍將旣折﹐重地授人﹐僻在一偏﹐不卜而知其王業之難成也。

江陵作相﹐九列公卿半ム楚人﹐如呂相國調陽﹑方司馬逢時﹑李司空幼滋﹑曾司空省吾﹑劉司寇一儒﹑王少宰篆﹑謝司徒鵬舉﹑陳宗伯恩育﹑汪冢宰宗伊各據要路。其後﹐吳相繼之﹐則許相國國﹑王相國﹐錫爵﹑徐宗伯學謨﹑姜宗伯寶﹑顧司馬章志﹑方司徒宏靜﹑王司寇世貞﹑王禦史大夫樵﹑趙少宰用賢﹑程司徒嗣功﹑顧馬司養謙。今則豫章漸盛﹐衷禦史大夫貞吉﹑蔡冢宰國珍﹑徐司空作﹑鄧少宰以贊﹑範宗伯謙﹑董司空裕。𨿽其間彈冠引兌﹑賢不肖人人殊﹐然偶一宰執起﹐則公卿相隨而出﹐亦關此方气運地脈一時之盛也。

襄陽夙稱多耆舊古迹﹐余曾有《弔襄文》。如大堤﹐古築之以捍漢水者也﹐後遂爲遊樂之地﹐男女蹋歌﹐《樂府》有《大堤曲》﹐曰「漢水橫襄陽﹐花開大堤暖。」曰「大堤諸女兒﹐花艷驚郎目。」西北二十里隆中山﹐諸葛孔明隱處﹐棗陽有南陽城﹐想所云「躬耕南陽」卽此﹐非宛中之南陽也。城南見山﹐羊叔子所登而嘆﹐其云「自有宇宙﹐便有玆山﹐由來賢哲登此者多矣。而皆湮沒無聞。」此語千古悲咽。祜沒﹐襄人感之﹐爲立碑流涕﹐名峴山墮淚碑。山畔習家池﹐後漢習郁依範蠡養魚法穿之﹐謂其子曰「必葬我近魚池。」後山簡鎭襄﹐愛之﹐輒遊池上﹐醉而名之曰髙陽池﹐詩稱「倒著白接﹐酩酊還騎馬」者是。峴山又有杜甫故宅﹐習池亦有王粲井﹐甫詩云「淸思漢水上﹐涼憶峴山巓﹐吾家碑不昧﹐王氏井依然。」城西十里萬山﹐乃鄭交甫所見遊女爲解佩處﹐云此山之曲隈也。山下有萬山潭﹐晉杜預伐吳勒碑紀功﹐一置萬山之上﹐一置玆潭之下﹐云他日恐深谷爲陵也。唐鮑溶詩云「襄陽太守沈碑意﹐身後身前幾年事﹐漢江千古未爲陵﹐水底魚龍應識字。」府西北爲夫人城﹐昔朱序鎭襄陽﹐苻堅圍之﹐序母韓氏謂城西北必壞﹐領百餘婢增築二十丈﹐賊果潰西北﹐眾守新城而退﹐名夫人城。東南三十里鹿門山﹐龐徳公隱居其上﹐劉景升所過而嘆異之者﹐其後﹐居士龐蘊復居之﹐男女不婚嫁﹐共學無生﹐白日坐化﹐其後﹐孟浩然復來居之。府治西文選樓﹐梁昭明太子聚賢士劉孝威﹑庾肩吾﹑徐﹑江伯操﹑孔敬通﹑惠子﹑徐陵﹑王囿﹑孔樂﹑鮑至等十餘人﹐號髙齋學士﹐著《文選》於此。郡北樊城隔漢江與襄陽對峙﹐周仲山甫所封﹐關羽圍曹仁於樊城北。沔水有斬蛟渚﹐乃襄陽鄧遐揮劍處﹐人知斬蛟有澹臺周處而不知有遐。又有楚昭王﹑莊王﹑淳於髡﹑黃憲﹑劉表等墓﹐尢阝﹑ガ﹑舂陵等城﹐其人又有尹伯奇﹑卞和﹑司馬徳操﹑張柬之﹑杜審言﹑皮日休諸人。

蘄﹑黃之間﹐近日人文飈發泉湧﹐然士風與古漸遠﹐好習權奇﹐以曠遠爲髙﹐繩墨爲恥﹐蓋有東晉之風焉。然其一段精光亦自鏟埋不得。毋論士大夫﹐卽女郎多有能詩文者﹐如周元孚﹑董夫人輩。又毋論詩文﹐近且比邱尼輩出﹐髙譚禪理﹐如所云澹然﹑明因﹑自信等﹐余蓋於李卓吾八《觀音問》中崖略見之。李以菩薩身自任﹐蹤迹太奇﹐其與耿司寇以學問相傾﹐不啻事刂刃。

蘄竹爲器﹐抽削如絲﹐纖巧甲於天下。復有蘄艾﹑蘄龜﹑蘄蛇。艾則惟荊王府內片地出者佳﹐然不多得。蛇與龜皆生於他鄕村。蛇則頭有方勝﹐尾有指甲﹐兩目如生﹐自刳腸盤屈而死者﹐可已大風。龜則背有綠毛可辟𨿽蠅虫﹐置之書篋﹐數年不死﹐然多贗者﹐以小龜塗馬矢放陰溝中﹐綠毛自生﹐攜出者不久卽落也。竹則以色瑩者可簟﹐節疏者可笛﹐帶須者可杖。

赤壁山﹐《一統志》云在江夏東南九十里。唐《元和志》亦稱在蒲坼縣西一百二十里﹐北岸烏林與赤壁相對﹐卽周瑜焚曹操處。圖經乃謂在嘉魚縣西七十里。至宋蘇軾又指黃州赤鼻山爲赤壁。蓋劉備居樊口進兵逆操遇於赤壁﹐則赤壁當在樊口之上﹐又赤壁初戰﹐操軍不利﹐引次江北﹐則赤壁當在江南﹐今江﹑漢間言赤壁者五﹐漢陽﹑漢川﹑黃州﹑嘉魚﹑江夏﹐惟江夏之說合於史。

衡山禹碑﹐唐劉禹錫﹑韓昌黎皆有詩﹐宋朱晦公﹑張南軒至衡嶽尋訪不獲﹐其後晦翁作《韓文考異》﹐遂謂退之詩爲傳聞之誤﹐蓋以耳目所限爲斷也。王象之《輿地紀勝》云「禹刻在岣嶁峯﹐又傳在衡山云密峯﹐昔樵人曾見之﹐自後無有見者﹐宋嘉定中﹐蜀士因樵夫引至其所﹐以紙拓七十二字﹐刻於夔門觀中﹐後俱亡。」近張季文僉憲自長沙得之﹐云自宋嘉定中何某摹於嶽麓書院者﹐斯文顯晦﹐信有神物護持。其文「承帝曰嗟」至「竄舞永奔」實七十七字云﹐二誤也。此見楊用修《錄》中。

九疑山乃南龍大干行龍之地﹐其峯有九﹐參差互映﹐望而疑之﹐故名九疑。蓋山有九水﹐四水陽流﹐注於南海﹐五水陰流﹐注於洞庭。五水者﹐瀟﹑湘﹑舜源水﹑沲水﹑水水等也。九峯謂朱明﹑石城﹑石樓﹑娥皇﹑女英﹑舜源﹑簫韶﹑桂林﹑杞林。大舜陵在其中﹐太史公所謂「舜崩蒼梧之野﹐葬於零陵之九疑」者是也﹐今不知其處﹐惟於簫韶峯下立廟祭之﹐秦皇﹑漢武皆以道阻不得過江﹑漢而望祭焉﹐宋置陵戶﹐禁樵采。

宜章登舟卽古所稱瀧水﹐兩崖咸石﹐頗似巴江﹐以其形似龍然﹐故稱瀧。然水小而險﹐最善壞舟﹐不數日而達廣之韶﹐其勢甚速﹐然僅可用舴艋﹐力不能載十石﹐不若蜀舟之大也。韓文公入潮陽由此。

永近粵﹐鄕村間稍雜以夷獠之俗﹐男子衣裙曳地﹐婦女裙褲反至膝止﹐露跣足﹐不避穢污﹐著艸履者其上也。首則飾以髙髻﹐耳垂大環﹐鑄錫成花﹐滿頭插戴。一路鋪遞皂快﹑輿夫﹑馬卒之徒﹐皆以婦代男爲之﹐致男女混雜戲劇﹐官不能禁。

長沙卑濕﹐賈生賦以死﹐古今一詞。余過其地﹐見長沙𨿽濕﹐非卑而濕也﹐蓋猶在洞庭上流﹐嶽渚﹑漢陽尙在其下﹐安言卑也﹖惟諸郡士皆黑壤﹐而長沙獨黃土﹐其性黏密不滲﹐故濕气凝聚之深﹐誼洛陽人﹐故不宜也。卑濕之地當以閩﹑廣爲最﹐漳﹑泉葬者﹐若全棺入地則爲水所宿。番禺﹐江一日兩潮汐至蒼梧﹐其地下可知。

辰州在五溪﹑二酉之間﹐蓋漢五溪蠻地﹐亦曰武陵蠻﹐謂武陵有五溪﹑雄溪﹑溪﹑酉溪﹑氵無溪﹑辰溪﹐俱在今瀘溪縣轄。馬伏波所徵﹐其稱「上潦下濕﹐視飛鳶踮踮墜水中﹐思少遊」語卽此。余行其地﹐登水邊石洞數處﹐咸云伏波避暑洞﹐當時謠云「鳥飛不度兮﹐獸不能臨」。嗟哉﹗武溪何毒霪也﹗由辰溪八十里卽大酉﹐云黃帝藏書處﹐黔中他洞皆濕﹐惟大酉獨幹潔﹐遙望洞口石脊﹐亦似橋山。小酉在貴竹酉陽。

鄖地介河南﹑湖廣﹑陜西﹑四川四省﹐山谷厄塞﹐林箐蒙密﹐旣多曠土﹐又有艸木可采掘而食﹐自古爲逋流之地。國初鄧愈剿除之﹐空其地禁流民不得入﹐天順中歲﹐饑民又徙入﹐不能禁﹐至成化元年﹐亂乃生﹐劉千斤挾石和尙﹐僭號攺元。遣尙書白圭討平之。未幾﹐餘孽李胡子又亂﹐再遣項忠﹐忠乃招諭捕發﹐還鄕者百四十萬﹐編戍者萬人﹐然後擊殺李胡子。十二年﹐流民復集﹐都禦史李賓恐逐之生亂﹐請因而撫定之﹐使占籍以實襄﹑鄧戶口﹐乃命副都原傑往籍流民﹐得十一萬三千戶﹐遣歸者一萬六千餘﹐願畱者籍之﹐攺鄖縣爲郡﹐治以開府﹐至今乃安。髙岱謂﹕「項忠之蕩定﹐乃一時之功﹐原傑之經略﹐則百世之利。」

黎平府立於湖廣五開衛之中﹐原爲犬牙相制之意﹐𨿽其壤接平溪﹐然夷箐難行。其路復出楚中﹐旣過沅州則皆楚地﹐復經黔陽﹑會同﹑靖州﹑銅鼓﹐四五百里方至。過他省而抵巴郡﹐毋論遠﹐如事體何﹖又靑衿子弟﹐由楚督學選就試﹐方入貴試院﹐舊時﹐貴院於黎平士子有暗記﹐如兩都監生例﹐及乙酉遣京官主考﹐朱卷無識﹐遂至一榜中黎平十人﹐已占貴三之一﹐貴士遂哄然不欲黎士就貴試。此於夷情﹑士習﹑官體﹑文移均屬未妥。

施州﹑保靖﹑永順正當海內山川土宇之中﹐反爲瓠種類盤踞。施州東抵巴東五百里﹐西抵酉陽九百里﹐南抵安定硐﹑北抵石柱司各七百里﹐依稀閩﹑浙全省地。而永順東﹑南﹑西﹑北咸徑六百里。保靖東西亦五百里﹐南北半之。其俗男不裹頭﹐女衣花布﹐親喪打葬﹐就日而埋﹐疾病則擊銅鼓﹑沙鑼以祀鬼神﹐居常則漁獵鮏羴﹑刀耕火種爲食﹐不識文字﹐刻木爲契﹐短裙椎髻﹐常帶刀弩爲威。其人雜夷獠﹐不可施以漢法﹐故歷代止羈縻之。本朝籠以衛所﹑土司﹐有事調之則從徵﹐逮之則不至。南去爲辰州﹐又南爲柳﹑慶﹐族皆其種﹐俗迹近之。秦﹑漢所稱黔中之地。然辰以南屢經徵伐﹐其人遂分夷﹑漢。夷者統以土司﹐漢者治以有司﹐不若施﹑永之一槪羈縻也。然𨿽漢人﹑漢法之處﹐其城市者衣服言語皆華人﹐而山谷間亦頗雜以徭俗﹐不盡純也。

楚中與川中均有采木之役﹐實非楚﹑蜀產地﹐皆產於貴竹深山大壠中耳。貴竹乏有司開采﹐故其役專委楚﹑蜀兩省。木非難受而采難﹐伐非難而出難﹐木值百金﹐采之亦費百金﹐值千金﹐采之亦費千金。上下山阪﹐大澗深亢﹐根株旣長﹐轉動不易﹐遇亢坎處﹐必假他木抓搭鷹架﹐使與山平﹐然後可出﹐一木下山﹐常損數命﹐直至水濱﹐方了山中之事。而采取之官﹐風餐露宿﹐日夕山中﹐或至一歲半年。及其水行﹐大木有神﹐浮沈遲速﹐多有影響﹐非尋常所可測。

天生楠木﹐似專供殿庭楹棟之用。凡木多輪盤屈﹐枝葉扶疏﹐非杉﹑楠不能樹樹皆直﹐𨿽美杉亦皆下丰上銳﹐頂踵殊科﹐惟楠木十數丈餘旣髙且直。又其木下不生枝﹐止到木巓方散於布葉﹐如撐傘然﹐根大二丈則頂亦二丈之亞﹐上下相齊﹐不甚大小﹐故生時軀貌𨿽惡﹐最中大廈尺度之用﹐非殿庭眞不足以盡其材也。大者旣備官家之采﹐其小者土商用以開板造船﹐載負至吳中則拆船板﹐吳中拆取以爲他物料。力堅理膩﹐質輕性爽﹐不澀斧斤﹐最宜磨琢﹐故近日吳中器具皆用之﹐此名香楠。又一種名斗柏楠﹐亦名豆瓣楠﹐剖削而水磨之﹐片片花紋﹐美者如畫﹐其香特甚﹐之﹐亦沈速之次。又一種名癭木﹐徧地皆花﹐如織錦然﹐多圓紋﹐濃淡可挹﹐香又過之。此皆聚於辰州。或云﹐此一楠也﹐樹髙根深﹐入地丈餘﹐其老根旋花則爲癭木﹐其入地一節則爲豆瓣楠﹐其在地上者則爲香楠。

楚本澤國﹐最稱多魚﹐淮﹑揚﹑吳﹑越之地未嘗非水鄕﹐然未若長沙﹑武陵之間魚可以澤量者﹐亦地產異也。大江上下則美鱘﹑鰉﹐然此魚𨿽佳而最醜惡﹐如身長五尺則鼻亦四尺餘﹐惟鼻長﹐故口在鼻下如在腰間﹐魚蝦遇輒避﹐苦不得食﹐每仰遊﹐開口接而食之。今所造硬骨而適口者﹐卽鼻肉也﹐而鼻善痛﹐稍觸之則徹骨不禁﹐而魚鼻長又善觸﹐故遊必鼻向上﹑尾向下﹐又不敢近岸﹐畏崖石﹐取者探其情﹐極易得之。此種爲江魚﹐可网不可畜。其鬻種於吳﹑越間者爲鰱魯﹐最易長﹐然不種子﹐或云楚人來鬻者﹐先以油餅餌之﹐令不誕也。細者如鍼﹐千餘頭共一甌盛之﹐在彼無不活者﹐吳﹑越人接手中卽以漸死﹐若隨接隨入池中﹐又無不活者。入池當夾艸魚養之﹐艸魚食艸﹐鰱則食艸魚之矢﹐鰱食矢而近其尾﹐則艸魚畏癢而遊﹐艸遊﹐鰱又隨覓之﹐凡魚遊則尾動﹐定則否﹐故鰱﹑艸兩相逐而易肥。計然爲十洲三島爲此故。艸魚亦食馬矢﹐若池邊有馬廏﹐則不必飼艸。

廣東﹐南越地﹐秦已爲南海郡﹐後龍川令趙佗格命自王﹐漢武始徵之。其當時﹐兵以四道入﹐衛尉路博徳爲伏波將軍﹐出桂陽﹐下匯水。以今觀之﹐意氵匡水也。氵匡在英徳縣東南四十里﹐一名水﹐又名氵匡浦﹐源出永州界﹐過陽山﹐下三水與湞合。主爵都尉楊僕爲樓船將軍﹐出豫章﹐下橫浦。橫浦在今南安。此則過大庾嶺﹐由曲江下湞水入越者也。故歸義﹑越侯二人爲戈船下﹐厲將軍出零陵﹐下漓水﹐抵蒼梧﹐卽今廣右府江。使馳義侯因巴﹑蜀罪人發夜郎兵﹐下江﹐咸會番禺﹐卽今廣右左江。從蜀盤江過貴竹跌水﹐此皆灘險不可舟﹐至田州﹑泗城方可進舟﹐先與府江會於蒼梧﹐東行至三水亦與湞合。其云咸會番禺者﹐總之之詞也。

廣中稱嶺外者﹐五嶺之外也。五嶺釋不同﹐裴氏《廣州記》云「大庾﹑始安﹑臨賀﹑桂陽﹑揭陽。」鄧徳明《南康記》云「五嶺者﹐臺嶺之嶠五嶺之第一嶺也﹐在大庾﹔騎田之嶠五之第二嶺也﹐在桂陽﹔都龐之嶠五嶺之第三嶺也﹐在九眞﹔萌渚之嶠五嶺之第四嶺也﹐在臨賀﹔越城之嶠五嶺之第五嶺也﹐在始安。」據此﹐則九眞與揭陽稍殊﹐餘四嶺同。乃《淮南子》又曰「始皇利越之犀角﹑象齒﹑翡翠﹑珠璣﹐乃使尉屠雎發卒五十萬爲五軍﹐一軍塞鐔城之嶺﹐一軍守九疑之塞﹐一軍處番禺之都﹐一軍守南野之界﹐一軍結餘幹之水。」鐔城在武陵西﹐南接郁林﹐九疑在零陵﹐番禺在南海﹐南野﹑余幹在豫章。其說又不同。若云五嶺地方﹐當如《廣州》《南康》二記﹐蓋其所言﹐乃南龍大幹橫過空缺處﹐皆當守寨也。《淮南》云云﹐豈秦皇所戍者五嶺其名也﹐而當時調度﹐又不拘拘於此五處耶﹖

廣南所產多珍奇之物。如珍則明珠﹑玳瑁。珠落蚌胎﹐以圓將爲貴﹐以重一錢爲寶﹔玳瑁龜形﹐截殼爲片﹐貴白勝黑﹐斑多者非奇﹐出近海郡。石則端石﹑英石。端溪硯貴色紫潤而眼光明﹐下巖爲上﹐子石爲奇﹔英徳石色黑綠﹐其峯巒窩竇摺紋﹐扣之有金玉聲﹐以爲窗幾之玩。香則沈速﹐出黎毋山﹐以密久近爲差。花則茉莉﹑素馨﹐此海外香種﹐不耐寒﹐具陸賈《南中花木記》。果則蕉﹑荔﹑椰﹑蜜﹑蕉﹐綠葉丹實﹐其木攢絲﹐食其實而抽其絲爲布﹔荔枝園﹐五月累累然﹐色如赤彈﹐肉如團玉﹐或云閩荔甘﹐廣荔酸﹔椰子樹似檳榔﹐葉如鳳尾﹐實如切肪﹐琢其皮可爲瓢﹑杓﹑否捲﹔波羅蜜大如斗﹐剖之若蜜﹐其香滿室﹐此產瓊海者佳。木則有鐵力﹑花梨﹑紫檀﹑烏木﹐鐵力﹐力堅質重﹐千百年不壞﹔花梨亞之﹐赤而有紋﹔紫檀力脆而色光潤﹐紋理若犀﹐樹身僅拱把﹐紫檀無香而白檀香。此三物皆出蒼梧﹑郁林山中﹐粵西人不知用而東人采之。烏木質脆而光理﹐堪小器具﹐出瓊海。鳥則有翡翠﹑孔雀﹑鸚鵡﹑鷓鴣﹑﹑潮雞﹑鴆﹐翡翠以羽爲婦人飾﹔孔雀食蛇﹐毛膽俱毒﹐最自愛其尾﹐臨河照影﹐目眩投水中﹔鸚鵡紅嘴綠衣﹐不減川﹑陜﹐有純白者勝之﹔鷓鴣滿山亂啼﹐聲聲「行不得哥哥」﹐行旅聞之﹐眞堪淚下﹐似山雞﹐以家雞斗之則可擒﹐其羽光彩﹐漢以飾侍中冠﹔潮雞似雞而小﹐頸短﹐能候潮而鳴﹔鴆羽些須可殺人﹐止大腹皮樹入藥﹐刮去其糞。獸則有潛牛﹑暴牛﹑熊﹐潛牛魚形﹐生髙肇江中﹐能上岸與牛鬥﹐角軟則入水濕之﹐堅則復出﹔暴牛出海康﹐項有骨﹐大如覆斗﹐日行三百里﹔熊有似牛﹑似人﹐膽明如鏡﹐亦有蚺蛇膽﹐用與熊異﹐熊治熱毒﹐蚺治杖毒。魚之奇而大者有鯨﹑鱷﹑鋸﹑昔﹑鯨魚吹浪成風雨﹐頭角可數百斛﹐頂上一孔大於甕﹔鱷魚如鯪鯉﹐四足長數丈﹐登涯捕人畜食之﹔昔魚大盈丈﹐腹有洞﹐貯水以養其子﹐左右兩洞容四子﹐子朝出暮入宿﹐出從口﹐入從臍﹔鋸魚長二丈﹐則口長當十之三左右﹐齒如鐵鋸﹐生於潮﹑惠爲多。其他紅螺﹑白蜆﹑龜腳﹑馬甲﹑蠔﹑鱟等﹐名品甚多﹐不可枚計。若夫犀﹑象﹑椒﹑蘇﹑岐南﹑火浣﹑天鵝﹑片腦之類﹐𨿽聚於廣﹐皆西洋諸國番舶度海外而來者也。

俗好以蔞葉嚼檳榔﹐蓋無地無時﹐亦無尊長﹐亦無賓客﹐亦無官府﹐在前皆任意食之﹐有問﹐則口含而對﹐不吐不咽﹐竟不知其解也。或以炎瘴之鄕﹐無此則飲食不化﹐然余攜病軀入粵﹑入滇﹐前後四載﹐口未能食錙銖﹐亦生還亡恙也。大都瘴鄕惟戒食肉﹑絕房幃﹐卽不食檳榔無害﹐渠土人食者﹐慣耳。滇人所食檳榔又與廣異﹐廣似雞心﹑如果肉﹐滇如羌核﹑似果殼﹐滇止染灰﹐亦不夾蔞葉。蔞一名苗﹐卽蜀人所造醬者也。蔓生﹐葉大而厚﹐實似桑椹﹐其苗爲扶畱藤﹐人食之﹐唇如抹朱。楊萬里云「人人藤葉嚼檳榔﹐戶戶茅檐覆土牀。」

廣中地土低薄﹐炎熱上蒸﹐此乃陽气盡泄﹐故瓜茄咸經冬不凋﹐畱之閱歲﹐從原幹又開花結子﹐不必再種也。結之三四歲﹐气盡方枯﹐又得气早﹐余以五月過端州﹐其地食茄已可兩月矣。

南中多榕樹﹐樹最大者長可十丈﹐蔭數畝﹐根出地上亦丈餘﹐臬司分道中一樹﹐根下空洞處可列三棹﹐同僚嘗醵飲其中。余參藩廣右﹐嘗過榕樹門下﹐樹附地而生﹐刳其根空處爲城門也。

香山嶴乃諸番旅泊之處﹐海岸去邑二百里﹐陸行而至﹐爪哇﹑渤泥﹑暹羅﹑眞臘﹑三佛齊諸國俱有之。其初止舟居﹐以貨久不脫﹐稍有一二登陸而拓架者﹐諸番遂漸效之﹐今則髙居大廈﹐不減城市﹐聚落萬頭﹐𨿽其貿易無他心﹐然設有艸澤之雄﹐睥睨其間﹐非我族類﹐未必非海上百年之隱憂也。番舶渡海﹐其制極大﹐大者橫五丈﹐髙稱之﹐長二十餘丈﹐內爲三層﹐極下鎭以石﹐次居貨﹐次居人﹐上以備敵﹑占風。每一舶至﹐報海道﹐檄府ヘ驗之﹐先截其桅與柁﹐而後入嶴﹐若入番江﹐則舟尾可擱城垛上﹐而舟中人俯視城中。又番舶有一等人名昆侖奴者﹐俗稱黑鬼﹐滿身如漆﹐止余兩眼白耳﹐其人止認其所衣食之主人﹐卽主人之親友皆不認也。其生死惟主人所命﹐主人或令自刎其首﹐彼卽刎﹐不思當刎與不當刎也。其性帶刀好殺﹐主人出﹐令其守門﹐卽水火至死不去﹐他人稍動其扃釒則殺之﹐毋論盜也。又能善沒﹐以繩系腰入水取物。買之一頭值五六十金。

潮州在唐時風气未開﹐去長安八千里﹐故韓文公以爲瘴癘之地。今之潮非昔矣﹐閭閻殷富﹐士女繁華﹐裘馬管弦﹐不減上國。然開云驅鱷潮陽之名猶在﹐故今猶得借此以處遷客。蓋今起萬曆丙戌﹐十載內無邑無之﹐如孫比部如法尉潮陽﹐楊給諫文煥尉海陽﹐陳祠部泰來尉饒平﹐林都諫材尉程鄕﹐髙大行攀龍尉揭陽﹐周尙寶宏礻龠尉澄海﹐劉都諫宏寶尉惠來﹐沈文選昌期尉大埔﹐周禦史元尉平遠﹐皆同時遷客也。止普寧一邑無人耳。潮﹐國初止領縣四﹐海陽﹑潮陽﹑揭陽﹑程鄕﹐今增設澄海﹑饒平﹑平遠﹑大埔﹑惠來﹑普寧六邑﹐此他郡所無。

潮州爲閩﹑越地﹐自秦始皇屬南海郡遂隸廣至今﹐以形勝風俗所宜則隸閩者爲是。南幹自九疑來過大庾嶺至龍南﹑安遠﹐其夾汀與贛﹑夾建寧與建昌界﹐度分艸而趨艸坪者﹐正幹也。至龍南不過安遠卽南行﹐接長樂﹑興寧趨海丰入海者﹐分南行一支也。其南支似隔閩於東﹑廣於西﹐故惠州諸邑皆立於南支萬山之中﹐其水西流入廣城以出﹐則惠眞廣郡也。潮在南支之外﹐又水自入海﹐不流廣﹐且旣在廣界山之外而與汀﹑漳平壤相接﹐又無山川之限﹐其俗之繁華旣與漳同﹐而其語言又與漳﹑泉二郡通﹐蓋惠作廣音而潮作閩音﹐故曰潮隸閩爲是。

羅浮山在惠州博羅縣西北三十里﹐昔傳有山自海上浮來﹐與羅山合而爲一﹐故稱羅浮。《道書》十大洞天之一也。《志》稱山髙三千六百丈﹐周三百餘里﹐蟠三十二峯﹐巒岫旣秀﹐洞壑復幽。峯曰飛雲﹑曰玉鵝﹑曰麻姑﹐洞曰石臼﹑曰水簾﹑曰朱明﹑曰黃龍﹑曰朱陵﹑曰黃猿﹑曰蝴蝶﹐其選也。大小二石樓﹐登之可望滄海。樓前一石門﹐方廣可容幾席。二山相接處有石磴﹐狀如橋梁﹐名曰鐵橋﹐橋端兩石柱。人迹罕到。

端溪在肇慶江南﹐與羚羊峽對峙﹐山峻壁立﹐下際潮水﹐而以上﹑中﹑下巖分優劣。故《硯譜》曰「石以下巖爲上﹐中巖﹑上巖﹑龍巖﹑半巖次之﹐蚌亢下。」《志》云「巖石爲上﹐西坑次之﹐後磨爲下。」今有新舊亢之分﹐舊亢石色靑黑﹐溫潤如玉﹐上生石眼﹐有靑綠五六暈﹐而中心微黃﹐黃中有黑睛一﹐形似鴝鵒之眼﹐故以名。眼多者數十﹐如星斗排連﹐或有白點如粟﹐貯水方見﹐隱隱扣之與墨磨俱無聲﹐爲下巖之石﹐今則絕無有。上巖﹑中巖之石﹐紫者亦如豬肝﹐總有一眼﹐暈小形大﹐扣之﹑磨之俱有聲﹐卽今之端石是也。眼分三種﹐活眼者暈多光瑩﹐淚眼者光昏滯而暈朦朧﹐死眼者𨿽具眼形﹐內外俱焦黃無暈。歐譜唐公曰「眼乃石之精﹐如木之節﹐不知者以爲病。然古有貢硯於眼者﹐似又不貴眼也。」又《硯錄》云「眼生於墨池外曰髙眼﹐生於池曰低眼﹐髙爲貴﹐不知此特匠手之巧耳。又有上焉者﹐名子石﹐生大石中。」《唐錄》云「山有自然員石﹐剖其璞焉謂之子石﹐此最發墨﹐難得﹐歐﹑蘇極重之。」蚌亢石亦深紫﹐眼黃白微靑﹐不正﹐無瞳而翳﹐堅潤不發墨﹐與半巖石相類。

南中造屋﹐兩山墻常髙起梁棟上五尺餘﹐如城垛然﹐其內近墻處不蓋瓦﹐惟以磚成路﹐亦如梯狀﹐余問其故﹐云近海多盜﹐此夜登之以望守禦也。

雷州以雷名﹐或曰以在雷水之陽。雷水在擎雷山下﹐源出海康縣銅鼓村﹐南流七十里﹐東入於海﹐其初因雷震而得源者也。或又以爲地瀕南海﹐雷聲近在檐宇之間。又讀《雷公廟記》﹐則云「陳太建初﹐州民陳氏者因獵獲一卵如囊﹐攜歸家﹐忽霹靂震之而生一子﹐有文在手曰『雷俗』﹐爲雷種後﹐名文玉﹐爲本州刺史﹐有善政﹐沒而以靈顯﹐鄕人廟祀之。」後觀《國史補》又云「雷州春夏多雷﹐秋日則伏地中﹐其狀如彘﹐人取而食之。」夫雷霆天之威也﹐雷可食乎﹖以此爲雷﹐是妄之妄也。想炎海陽气所伏藏﹐變爲蠕動之物﹐此造化所不可曉者爾。

廉州中國窮處﹐其俗有四民﹕一曰客戶﹐居城郭﹐解漢音﹐業商賈﹔二曰東人﹐雜處鄕村﹐解閩語﹐業耕種﹔三曰俚人﹐深居遠村﹐不解漢語﹐惟耕墾爲活﹔四曰蛋戶﹐舟居穴處﹐僅同水族﹐亦解漢音﹐以采海爲生。郡少耕稼﹐所資珠璣﹐以亥日聚市﹐黎﹑蛋壯稚以荷葉包飯而往﹐謂之「趁墟」。

珠池在合浦東南百里海中﹐有平江﹑靑嬰等三數池﹐皆大蚌所生也。海水𨿽茫茫無際﹐而魚蝦蛤蚌﹐其產各有所宜﹐抑水土使然﹐故珍珠捨合浦不生他處﹐其生猶兔之育﹐惟視中秋之月﹐月明則下種多﹐昏暗則少﹐海中每遇萬里無雲﹑老蚌曬珠之夕﹐海天半壁閃如霞﹐咸珠光所照也。舊時蛋人采珠之法﹐每以長繩系腰﹐攜竹籃入水﹐拾蚌置籃內則振繩﹐令舟人汲上之﹐不幸遇惡魚﹐一綫之血浮水上﹐則已葬魚腹矣。蚌極老大者﹐張兩翅亦能接人而壞之﹐後多用网以取﹐則利多害少。珠池之盜﹐鳴鑼擊鼓﹑數百十人荷戈以逞﹐有司不敢近﹐然彼以劫掠無賴爲生﹐白手挈蛋人而竊之﹐多少所不論﹐皆其利也。若官司開采則得不償失﹐萬金之珠﹐非萬金之費無以致之。世宗朝嘗試采之﹐當時藩司所用與內庫所入﹐其數具存﹐可鏡矣。盜珠者𨿽名曰禁﹐實陰與之﹐與封礦同。不則﹐此輩行掠海上無寧居﹐然亦非有司之法所能也。

瓊州﹐南海中一大島﹐中峙髙山﹐周圍乃平壤。南夷之性﹐多險阻而不樂平曠﹐故黎人據險先居之﹐在平壤者﹐乃能通中國聲教﹐則後至而附聚焉者也。黎人其先無世代﹐一日雷攝一蛇卵墮山中﹐生一女﹐歲久﹐有交趾蠻過海采香者﹐因與爲婚﹐生子孫﹐此黎人之祖﹐故山名黎母山。以有五峯﹐亦名五指山。山極髙大﹐屹立瓊﹑崖﹑儋﹑萬之間﹐爲四州之望。每晝﹐雲霧收斂則五峯聳翠插天﹐昏時蔽不見。舊傳婺女星曾降此山﹐亦名黎婺山。諸黎環居﹐其去省地遠不供賦役者號生黎﹐耕作省地者號熟黎。黎人之外始是州縣﹐四州各占島之一隅﹐北風揚帆﹐徐聞一日而渡。

瓊地本東西長南北縮﹐《志》稱「東至海岸五百里﹐西至海岸四百里﹐不及千里而遙﹐其至海南崖州乃云一千四百里者﹐中隔黎山﹐由弓背上行也﹐周圍二千餘里。」沈速諸香皆出其內。沈乃千年枯木﹑土蜂穴之﹐釀蜜其中﹐不知年代﹐浸透木身﹐故重者見水而沈﹐不甚沈者﹐未徧也。今之皆蜜﹐密盡而煙銷﹐浸而未透者﹐速也﹐得气而未浸者﹐牙也。

蘇子瞻謫海外﹐其自稱爲醉人所推罵﹐自喜不爲人認識。𨿽未必盡然﹐然其言自是胸中灑落﹐虛舟飄瓦﹐不爲膻行忤物之致。其《量移謝表》云「疾病連年﹐人皆相傳爲已死﹐饑寒並日﹐臣亦自厭其餘生。」讀之令人悚然。

銅柱在欽州分茅嶺之下﹐漢馬伏波立以界欽州﹑安南者。或曰柱乃在安南境中﹐援當時誓云「銅柱折﹐交人滅。」今交人過其下﹐每以石培之﹐遂成邱陵﹐懼其折也。又有古銅鼓﹐蠻人重之﹐今廉﹑欽村落土中嘗有掘得者﹐亦去伏波所餘。

●卷五西南諸省

蜀﹑粵入中國在秦﹑漢間﹐而滇﹑貴之郡縣則自明始也。相去𨿽數千年﹐然皆西南一天﹐爲夷漢錯居之地﹐未盡耀於光明﹐故以次於江南。

蜀有五大水入。嘉陵江從漢中自北入﹐岷江從松潘自西北入﹐大渡河從西番自西入﹐馬瑚江出雲南自西南入﹐涪江出貴州自南入﹐總會於瞿塘三峽向東而出。以七百里一綫之路﹐當貴﹑滇番漢之流﹐故江水發時﹐一夜遂髙二十丈﹐至灩如馬﹐此海內水口之奇也。江行在兩崖間﹐天造地設﹐如鑿成石峴﹐其狹處﹐謂非亭午不見日﹐月影亦然。霜降水涸﹐僅如溪流﹐自四月至九月﹐石險水深﹐行人不敢渡﹐爲其湍急﹐舟一觸石則如齏粉。蜀舟甚輕薄﹐不輕又難爲旋轉﹐諺云「紙船鐵艄工。」蜀江篙師﹐其點篙之妙﹐眞百步穿楊不足以諭﹐舟船順流﹐其速如飛﹐將近崖石處﹐若篙點去稍失尺寸﹐則遲速之頃轉手爲難﹐舟遂立碎﹐故百人之命懸於一人。上者猶可牽船﹐篾纜名曰火仗﹐長者至百丈﹐人立船頭﹐望山上牽纜人不見﹐止以鑼聲相呼應而已。猶幸寡崖無樹木句﹐上者但畏行遲﹐不懼觸石﹐所謂「三朝三暮﹐黃牛如故」也﹐若火仗一斷﹐則倒流碎石﹐與下無異。夏水下川﹐則𨿽一日江陵﹐眞以身爲孤注也。巫山神女廟﹐宋時範成大謂有神鴉送客﹐余乃未見。灩實一石﹐遠望之乃似碎石合成者﹐土人謂其下有三足﹐如雞足也﹐某年大旱得見之。

蜀錦﹑蜀扇﹑蜀杉古今以爲奇產。錦一縑五十金﹐厚數分﹐織作工致﹐然不可以衣服﹐僅充茵褥之用﹐只王宮可﹐非民間所宜也。故其制𨿽存﹐止蜀府中﹐而閭閻不傳。扇則爲朝廷﹑官府取用多﹐近皆濫惡不堪。板出建昌﹐其花紋多者名擡山﹐謂可擡而過山也﹐此分兩稍輕﹐尺寸較薄﹐然人以其多紋反愛之。有名雙連者﹐老節無文﹐似今土杉﹐然厚闊更優﹐多千百年古木。此非放水不可出﹐而水路反出雲南﹐卽今麗江﹐亦卽瀘水﹐亦卽金沙江﹐道東川﹑烏蒙而下馬湖﹐其水磯γ礁匯﹐奔駛如飛﹐兩岸靑山夾行﹐旁無村落。其下有所謂萬人嵌者﹐舟過之輒碎溺﹐商人攜板過此﹐則刻姓號木上﹐放於下流取之﹐若陷入嵌則不得出矣。嵌中材旣滿﹐或十數年爲大水所衝激則盡起﹐下流者競取之以爲橫財﹐不入嵌者﹐亦多爲夾岸夷賊所句畱﹐仍放姓號於下流﹐邀財帛入取之。深山大林﹐千百年斫伐不盡。商販入者每住十數星霜﹐𨿽僻遠萬里﹐然蘇﹑杭新織種種文綺﹐吳中貴介未披而彼處先得。妖童孌姬﹐比外更勝﹐山珍海錯﹐咸獲先嘗﹐則錢神所聚﹐無脛而至﹐窮荒成市﹐沙磧如春﹐大商緣以忘年﹐小販因之度日。至於建人補板﹐其技精絕﹐隨理接縫﹐瞠目爪之﹐莫辧形蹤。然余嘗分守右江﹐聞融﹑懷以北夷人有掘地得板厚止寸餘﹑堅重如鐵﹑勝建是十倍者﹐一片易數金﹐數十家共得之﹐云是孔明徵羌歸途過此﹐伐山通道入土年深者。余欲覓一蛻乘﹐恐差役緣此爲姦以挾夷人﹐乃寢。

川中郡邑﹐如東川﹑芒部﹑烏撒﹑烏蒙四土府亡論﹐卽重慶﹑夔府﹑順慶﹑保寧﹑敍州﹑馬湖諸府﹐嘉﹑眉﹑涪﹑瀘諸州﹐皆立在山椒水﹐地無夷曠﹐城皆傾跌﹐民居市店半在水上。惟成都三十餘州縣一片眞土﹐號稱沃野﹐旣坐平壤﹐又占水利﹐蓋岷﹑峨發脈﹐山才離祖﹐滿眼石壠﹐抱此土塊於中﹐實天作之﹐故稱天府之國云。

四川官民之役惟用兵﹑采木最爲累人。西北﹑西南州縣多用兵﹐東南多采木﹐惟川北保﹑順二郡兩役不及﹐頗號樂土﹐卽協濟不無﹐然身不俱往﹐縱罹殘憊﹐亦免死亡。

楊用修謂﹕「自古蜀之士大夫多卜居別鄕。李太白寓江陵﹑山東﹑池州﹑廬山﹐而終於采石。老蘇欲卜居嵩山﹐東坡欲買田陽羨。魏野之居陜州﹐蘇易簡之居吳門﹐陳堯佐之居嵩縣﹐陳去非之居葉縣﹐母廷瑞之居大冶﹐虞允文之居臨川﹐牟子才之居川﹐楊孟載之居姑蘇﹐袁可潛之居笠澤。」豈以其險遠厭跋涉耶﹖

大禹生於石泉縣石紐村﹐卽今之石鼓山﹐其山朝暮二時有五色霞气。《華陽國誌》稱夷人營。其地方百里不敢居牧﹐有過逃其野中不敢追﹐云畏禹神能藏之﹐三年爲人所得則共原之﹐云禹靈已宥之。唐李白亦書「禹穴」二字於石﹐楊用修遂以太史公所上之禹穴卽此也﹐非會稽﹐蓋穿鑿之過。

李太白稱「蜀道之難﹐難於上靑天」﹐不知者以爲棧道﹐非也。乃歸﹑巴陸路﹐正當峽江岸上﹐峻阪巖﹐行者手足如重累﹐黃山谷謫涪云「命輕人甕頭船﹐行近鬼門關外天。」人甕﹐在秭歸城外﹐盤渦轉轂﹐十船九溺。鬼門關正在蜀道﹐今人惡其名﹐以其地近瞿塘﹐攺瞿門關﹐亦美。此地名爲楚轄也﹐蜀不修﹐蜀請楚修﹐楚謂𨿽楚地﹐楚人不行﹐蜀行之﹐楚亦不修。萬曆戊子﹐徐中丞元泰撫蜀﹐邵中函陛撫楚﹐徐餉工費八百金於楚以請﹐邵修之而還其金﹐至今道路寬夷﹐不病傾跌。惟是歸﹑巴郡邑僻小殘憊﹐不足供過客之屐履﹐攜家行者﹐苦於日不完一站則露宿﹐少停車之所﹐又荒寂無人煙聚落﹐故行者仍難之。

蜀中俗尙締幼婚﹐娶長婦﹐男子十二三卽娶﹐徽俗亦然。然徽人事商賈﹐畢娶則可有事於四方﹐川俗則不知其解。萬曆十年間﹐關中張中丞士佩開府其地﹐每五里則立一穹碑嚴禁之﹐每朔望闔邑報院﹐邑中婚娶若干家﹐某家男女若干歲﹐犯禁者重罪之。然俗染漬已久﹐不能遽變也。

白下石頭城僅西北裏余若金城石郭﹐天設之險無如重慶者﹐嘉﹑巴兩水隔石脈不合處僅一綫如瓜蒂﹐甚奇﹐此龍脈盡處﹐止可固守爲郡邑﹐非霸業之資也﹐故明氏據以爲都﹐不能自存。不如成都沃野千里﹐眞天府國也。然僻處西南﹐棧道﹑巴江隔限上國﹐畢竟非通都大衢﹐止可偏霸一隅﹐非王業之資也﹐故蜀漢以來至於孟氏﹐咸不能出定區宇。

離堆山在灌口﹐乃秦蜀守李冰鑿之以導江者也。《記》稱「鱉靈治水﹐杜宇讓王」﹐其世紀不可考﹐若只以川中一省﹐則冰之績亦千萬世永賴之﹐不減神禹也。今新都諸處﹐飛渠走澮﹐無尺土無水至者﹐民不知有荒旱﹐故稱沃野千里﹐又江流淸冽可愛﹐人家橋梁扉戶﹐俱在水上﹐而松陰竹影﹐又抱繞於漣漪之間﹐晴雨景色﹐無不可人。

內江﹑富順𨿽分轄兩府﹐然壤接境連﹐實ム片地﹐故聲名文物等埒﹐不相上下﹐猶餘姚﹑慈之在浙東也。

諸葛孔明八陣圖余見在川中者兩處﹐新都牟彌鎭陸陣圖也﹐夔府魚復浦水陣圖也。牟彌鎭石堆﹐云一百二十八﹐乃石卵疊成﹐土人云﹐嘗爲人取去﹐其堆不減﹐種藝者犁平之後﹐亦然﹐此神其說﹐不可知。然遺蹤至今千餘年﹐不可謂無神鬼呵護者﹐余亦取一石置輿中。魚復浦則僅存八磧﹑一短壠﹐云六十四者﹐皆妄也﹐此登城望之﹐昭然爲泥淖﹐不可抵其下。然瞿塘象馬﹐江水如雷沸﹐而此八磧常存﹐則無論無六十四﹐亦至怪矣。

夔州之面和以云陽之鹽﹐能使乘濕置書篋中而經歲自幹不壞。余戊子秋過夔﹐庚寅春居廣右﹐尙食夔面也。

荔枝生於極熱之地﹐閩﹑廣外惟川出焉。唐詩「一騎紅塵妃子笑」乃涪州荔園所貢也﹐故飛騎由子午谷七日而達長安﹐荔子尙鮮。今涪國一株存﹐以獻新擾民﹐近爲一司李攝篆﹐始斷其命﹐根而絕之。此𨿽美意﹐然千年古木﹐一旦無端毀折之﹐良可惜也。余意若唐物﹐卽存至今﹐未必花果﹐或者其遺種所嗣續﹐如孔林之檜耳。

孔明五月渡瀘﹐𨿽非瀘州﹐亦卽此瀘水上流千餘里﹐在今會川地﹐名金沙江﹐又名黑水﹐其水色黑﹐故以瀘名之。當時渡瀘﹐卽從雲南北勝﹑姚安入。北勝﹐古浪蕖地﹐姚安﹐古弄棟地﹐今北勝去會川有捷徑﹐止可人馬單行﹐數日而至﹐不能通大軍也。沈黎《古志》﹕「謂孔明南徵﹐由今黎州路﹐黎州四百餘里至兩林蠻﹐自兩林南琵琶部三程至州﹐十程至瀘水﹐瀘水四程至弄棟﹐卽姚州也。」兩林﹐今之邛部長官司。

川北保寧﹑順慶二府﹐不論鄕村城市﹐咸石板地﹐當時墊石之初﹐人力何以至此。天下道路之飭無逾此者。

烏思藏所重在僧﹐官亦僧爲之。其貢道自川入﹐俗稱喇嘛僧﹐動輒數百爲羣﹐聯絡道途﹐騷擾驛遞﹐頗爲西土之累。

棧道𨿽稱川﹐今實在陜﹐三峽𨿽稱川﹐今實在楚。今之棧道非昔也﹐聯輿並馬﹐足當通衢。蓋漢中之地﹐舊隸蜀故。

漢夜郎縣屬郡﹐唐屬珍州。郡本且蘭國﹐在今播州界﹐珍州今攺爲眞州長官司﹐在播州宣慰司東北二百里。眞州長官司南六十里有懷白堂﹐昔人建以懷李白。桐梓驛西二十里有夜郎城﹐其古碑字已磨滅。

松潘有鐵索橋﹐河水險惡﹐不可用舟﹐又不能成梁﹐乃以鐵索引之﹐鋪板於上﹐人行板上﹐遇風則擺蕩不住﹐膽怯者坐而待其定方敢過。余在滇中見漾濞江﹑怒江亦有此橋﹐皆云諸葛孔明所造也。楊用修《丹鉛總錄》引《西域傳》有「度索尋ㄅ之國」﹐《後漢書》「跋涉懸度」﹐注﹕「雞谷不通﹐以繩索相引而度。」唐獨孤及《招北客辭笮》﹕「復度一索﹐其名爲笮﹐人懸半空﹐度彼絕壑。」今蜀松﹑茂地皆有此﹐施植兩柱於河兩岸﹐以繩ㄌ其中﹐繩上一木筒﹐所謂ㄅ也﹐欲度者則以繩縛人於ㄅ上﹐人身以手緣索而進﹐行達彼岸﹐復有人解之﹐所謂「尋ㄅ」也。用修川人﹐意見此制。余所見特索橋耳。

王全斌伐蜀﹐下之﹐進圖﹐欲並取滇云﹐宋太祖持玉斧畫大渡河爲界﹐曰「此外非吾有也。」以故滇云全省棄於段氏﹐三百年間﹐士大夫宦遊之迹不至。

廣西水自云﹑貴交流而來﹐皆合於蒼梧。左江正派始於盤江﹐北盤江出烏撒﹐繞貴普安之東﹐南盤江出沾益﹑六涼﹑澄江﹑通海﹐而皆會於阿迷﹐繞貴羅雄之南﹐兩江合而下泗城﹑田州﹐至南寧合江鎭又與麗江合﹝麗江出交廣源川﹐經太平﹑思明府﹞﹐而下橫州﹐至潯州南門爲郁江﹐卽古江﹐漢武帝使歸義侯發蜀罪人下江會於番禺卽此。右江正派始於柳江﹐源出都勻府﹐下獨山﹐經慶遠至柳城與大融江合﹝大融江出靖州﹐經懷遠﹞﹐過柳州至江口與洛溶江合﹝洛溶江出義寧﹐經洛溶﹞﹐下象州與都泥江合﹝都泥江出貴州程番府經南丹﹑來賓﹞始濁﹐乃入大藤峽。出峽抵潯州北門爲黔江﹐亦名潯水﹐黔﹑郁二江合於潯東門而下蒼梧﹐與府江合﹐乃出封川過廣東入海。府江者﹐漓江也﹐漓水源興安之海陽山﹐一水相離﹐北入楚爲湘江﹐南入桂爲漓江。漓江南下﹐秦始皇命史祿鑿爲靈渠﹐取桂林﹑象郡。後唐李渤築斗門其間﹐經廣右省城﹐亦名桂江﹐下平樂而至梧﹐由肇慶﹑廣州二郡而後出海﹐幾八百里。海潮乃一日兩至蒼梧﹐𨿽山多而拔地無陂陀故也。

廣右山﹐正北自黔中生﹐桂林西北自貴竹生﹐柳﹑慶﹑南﹑潯正西自廣南生﹐太平諸土州俱本省止。惟黔中一支從武岡出湘﹑漓二水間﹑起海陽山爲南龍正脈﹐迆逶東行作九疑。九疑北四水流楚﹐南四水流廣﹐再東則大庾是也。其西南自交而入者則爲思明﹑郁林﹑廉﹑雷﹑髙﹑肇而止於石門。

自靈川至平樂皆石山拔地而起﹐中乃玲瓏透露﹐宛轉遊行。如棲霞一洞﹐余秉炬行五里餘﹐人物飛走﹐種種肖形﹐鍾乳上懸下滴﹐終古累綴﹐或成數丈﹐眞天下之奇觀也。廣右山多蛇虺﹐獨不藏匿﹐洞中極其淸潔。若舟行陽朔江口﹐回首流盼﹐恐所稱瀛海﹑蓬萊三島不佳於是。

土官爭界﹑爭襲﹐無日不尋干戈﹐邊人無故死於鋒鏑者﹐何可以數計也。春秋﹑戰國時事當是如此﹐若非郡縣之設﹐天下皆此光景耳。當知秦始皇有萬世之功。

云﹑貴土官各隨流官行禮﹐稟受法令﹐獨左﹑右江土府州縣不謁上司﹐惟以官文往來﹐故桀驁難治﹐其土目有罪﹐徑自行殺戮﹐時有以官祖母﹑官母護印者﹐其族類文移亦稱官弟﹑官男。

右江土兵喜於見調﹐調土兵﹐人給行糧俱爲土官所得﹐兵自賫糧以往﹐且獻名倍役者之數﹐以規糧給﹐卽歲額戍守之兵﹐亦殘衰不堪用。然國家立法初意﹐第欲使之分其民以爲我役﹐姑以戍守爲名耳。左江兵弱﹐更不堪調。

土州民旣納國稅﹐又加納本州賦稅﹐旣起兵調戍廣西﹐又本州時與鄰封戰爭殺戮﹐又土官有慶賀﹑有罪贖﹐皆攤土民賠之﹐稍不如意卽殺而沒其家﹐又刑罰不以理法﹐但隨意而行﹐故土民之苦視流民百倍﹐多有逃出流官州縣爲兵者。

右江土州縣據險﹑法嚴﹐土民無如其官何﹐而官抗國法。左江土州縣官畏國法﹐然勢弱﹐往往爲土民逐驅弒逆﹐而官又無如民何。此兩江土官之大較也。

奉議衛設於貴縣﹐馴象設於橫州﹐南丹設於賓州﹐皆在左﹑右兩江之中﹐要使控制蠻夷﹐聲息援接﹐五屯以備藤峽﹐昭平以續江道﹐建置俱不爲無意。

三江戶其初多廣東人﹐產業牲畜皆在舟中﹐卽子孫長而分家﹐不過爲造一舟耳。婚姻亦以嫁﹐州縣埠頭乃其籍貫也﹐是所謂浮家泛宅者。吳船亦然﹐然多有家在岸。

廣右山俱無人管轄﹐臨江山官府召商伐之﹐村內山商旅募人伐之﹐皆任其自取﹐至於平原曠野﹐一望數十里不種顆粒﹐僮人所種止山衡水田﹐十之一二耳﹐又多不知種麥粟﹐地之遺利可惜也。

地產蚺蛇性善淫﹐土人縛艸爲芻靈﹐粉飾之﹐蛇見則抱而戲﹐人徑裂胸而取其膽﹐蛇對面而不知也。若擊而取之﹐擊頭則膽隨頭﹐擊尾則膽隨尾﹐久而死﹐膽亦化矣﹐徒遺水﹐膽不足用也。取蛇而籠之﹐如路遇婦人﹐籠內頓跌幾欲絕。孔雀﹑鷓鴣﹑白鷴﹑翠鳥多出東﹑西粵﹐但養之不甚馴﹐亦不能久存。

古田旣徵﹐議善後者﹐以廣右鹽利歸之官﹐藩司每年出銀五萬兩﹐命一府佐領至廣買而易之﹐計利出入幾二萬﹐故邇來兵餉稍足。

廣東用廣西之木﹐廣西用廣東之鹽﹐廣東民間資廣西之米谷東下﹐廣西兵餉則借助於廣東。廣東人性巧﹐善工商﹐故地稱繁麗﹐廣西坐食而已。

永以西盡於粵江﹐婦女裙褲咸至膝﹐膝以下跣而不履﹐頭笄而耳則全。

廣右山川之奇﹐以賞鑑家則海上三神山不過﹐若以堪輿家﹐則亂山離立﹐气脈不結。府江兩岸石阜如錦﹑如旗﹑如鼓﹑如鞍﹑如兜鍪﹑如疊甲﹑如蘭﹐無非兵象﹐宜徭僮之占居而世爲用兵之地也。江南𨿽多山﹐然遇作省會處﹐咸開大洋﹐駐立人煙﹐凝聚气脈﹐各有澤藪停蓄諸水﹐不徑射流。卽如川中﹐山才離祖﹐水尙源頭﹐然猶開成都千里之沃野﹐水𨿽無瀦﹐然全省羣流總歸三峽一綫﹐故爲西南大省。獨貴州﹑廣西﹐山牽羣引隊向東而行﹐並無開洋﹐亦無閉水﹐龍行不住﹐郡邑皆立在山椒水﹐止是南龍過路之場﹐尙無駐蹕之地﹐故數千年暗汶﹐𨿽與吳﹑越﹑閩﹑廣同時入中國﹐不能同耀光明也。

廣右石山分气﹐地脈疏理﹐土薄水淺﹐陽气盡泄﹐頃時晴雨疊更﹐裘扇兩用﹐兼之嵐煙岫霧﹐中之者謂之瘴瘧﹐春有靑艸瘴﹐夏有黃梅瘴﹐秋有黃茅瘴﹐秋後稍可爾。中之者不宜遽表﹐宜固元气﹑節食寡欲﹑戒動七情﹐稍服平胃﹑正气二散。俗忌夜食﹐食必用檳榔消之﹐忌早起﹐起卽用杯酒實之。孫直指刻《嶺南衛生方》可覽。

府江兩岸六百里湍流悍激﹐林木翳暗﹐徭僮執戈戟竄伏﹐鉤引商船﹐劫奪鹽米﹐甚至殺官傷吏﹐屢剿不止﹐只爲深林密箐﹐彼得伏而下﹐我不得尋而上也。萬曆戊子﹐韓少參紹議召商伐去沿江林木﹐開一官路﹐令輿馬通行。平樂抵昭潭二百里﹐昭潭抵蒼梧界三百三十五里﹐各衝會哨六百四十里﹐自賀縣抵東安鄕又抵龐衝共二百三十六里。總之鑿石五千二百五十二丈﹐爲橋梁四百七十有五﹐鋪亭一百三十有三﹐渡船十有三﹐率用戍守士卒﹐止用庫銀六千兩。松林﹑鼓鑼二峽尢稱險絕﹐並力鑿之。自此徭僮種田輸租﹐不敢出劫舟船﹐晝夜通行﹐可謂耀暗汶於光明者矣。

廣右一路可通貴州﹐一路通雲南﹐一路通交。其通貴州者﹐乃由田州橫山驛八十里至客莊驛﹐五十里歸洛驛﹐一百二十里往泗城州﹛店土﹜驛﹐一百二十里路城驛﹐一百二十里安隆長官司﹐四十里打饒寨﹐六十里北樓村﹐五十里過橫水江至板柏村﹐七十里板屯土驛﹐六十里洞灑村﹐二十里安龍所﹐六十里魯溝至貴州。孫直指欲通此﹐使有事之日不單靠貴竹一路﹐甚善。第貴竹大路﹐乃當兵威大創之後﹐其西八站﹐又奢香自開。今太平無事時忽有此舉﹐土官疑其攺土爲流﹐陽順而陰撓之﹐故終無成。且安隆三日路亦自崎嶇﹐不可開也。

桂林石細潤﹐玲瓏奇巧﹐𨿽雕繢不如﹐勝於太湖數倍﹐一種名靈芝盆﹐觚岸如荷翻狀﹐其氵誇隙成九曲之池﹐大小隨趣﹐以置淨室前﹐種小花樹其上﹐養金魚數十頭﹐亦奇賞也。

桂林無地非山﹐無山而不雁蕩﹐無山非石﹐無石而不太湖﹐無處非水﹐無水而不嚴陵﹑武夷。百里之內﹐獨堯山積土成阜﹐故名天子田﹐獨七星山一片平蕪﹐故名省春巖。平樂以上﹐兩岸咸石壁林立﹐則溪中皆沙灘無石﹐舟堪夜發。平樂以下﹐兩岸土山迆行﹐則江中皆石磯巖筍﹐動輒壞舟。李序齋聞餘言笑曰「尙欠二句。」余曰「何也﹖」李曰「無縣非人﹐無人而不徭僮﹐無人無婦﹐無婦而不蓬跣。」眾乃大噱。

靖江府禦門而見藩臬﹐坐受一拜﹐以次而起﹐𨿽祿千石﹐爵視郡王﹐其尊貴乃在諸親藩之上。宗室二千人﹐歲食藩司祿米五萬兩﹐故藩貯不足供﹐而靖宗亦多不能自存者。

廣右異於中州﹐而柳﹑慶﹑思三府又獨異。蓋通省如桂平﹑梧﹑潯﹑南寧等處﹐皆民夷雜居﹐如錯棋然﹐民村則民居民種﹐僮村則僮居僮耕﹐州邑鄕村所治猶半民也。右江三府則純乎夷﹐僅城市所居者民耳﹐環城以外悉皆徭僮所居﹐皆依山傍谷﹐山衡有田可種處則田之﹐坦途大陸縱沃﹐咸荒棄而不顧。然僮人𨿽以徵撫附籍﹐而不能自至官輸糧﹐則寄托於在邑之民﹐僮借民爲業主﹐民借僮爲佃丁﹐若中州詭寄者然﹐每年止收其租以代輸之官﹐以半余入於己。故民無一畝自耕之田﹐皆僮種也﹐民旣不敢居僮之村﹐則自不敢耕僮之田﹐卽或一二貴富豪右有買僮田者﹐止買其券而令入租耳﹐亦不知其田在何處也。想其初攺土爲流之時﹐止造一城﹐插數漢民於夷中則已﹐是民如客戶﹐夷如土著﹐田非不經丈量﹐亦皆以空牒塞責﹐故幅員𨿽廣而徵輸寡﹑逋負多。

懷遠﹑荔波二縣皆土夷﹐縣官不入境﹐止亻就居於鄰縣﹐每年入催錢糧一次而已。然復懷遠易﹐荔波難。荔波無一民﹐皆六種夷雜居﹐自思恩縣西去﹐陸行數百里﹐深則重溝﹐髙則危嶺﹐夜則露宿﹐晝無炊煙﹐人多畏而不敢入。懷遠舊縣去融縣止百里﹐新縣𨿽深入二百里﹐乃有民三村﹐且縣前大榕江﹐上通楚靖下達柳﹑象﹐舟行又便﹐而懷﹑治二堡哨兵二百﹐領以千戶﹐緩急可恃﹐故比荔波易。餘業已擇於匯縣水口立懷遠城﹐將江中所過板稅之﹐歲得百金﹐可備公費﹐委之懷遠尉鄭良愨﹐行之有緒矣﹐而轉滇中﹐故未竟事而行﹐後聞龔憲副一淸終其事。

瑤僮之俗﹐祖宗有仇﹐子孫至九世猶興殺伐﹐但以彊弱爲起滅﹐謂之打冤。欲怒甲而不正害甲也﹐乃移禍於乙﹐而令乙來害甲﹐謂之著事。白晝掠人於道﹐執而囚之﹐必索重賂而贖乃歸﹐謂之墮禁。兩村相殺﹐命斃不償﹐斃者以頭計﹐每頭賠百兩或幾十兩﹐以積數之多寡多貴﹐實無兩也﹐而以件代之﹐如豕一爲一兩﹐而一雞一布亦爲一兩也。撫安僮老爲其和畢﹐則截刀爲誓﹐始不報冤﹐謂之賠頭。諺云「瑤殺瑤﹐不動朝﹐僮殺僮﹐不告狀。」

語云﹐十年不剿則民無地﹐二十年不剿則地無民。又云﹐徵蠻法﹐全剿不如殲魁﹐明捕不如暗執。土官干戈﹐無日不尋﹐然止自相屠戮﹐渠各自有巢穴在﹐不敢出向中州﹐可以無慮。惟有瑤僮爲梗﹐然亦禽獸﹐無雄舉遠志﹐不過劫掠牲畜而已。自韓襄毅之徵藤峽﹐王文成之設九司﹐嗣後大舉𨿽無﹐小醜間作。至世廟末﹐劫藩司﹐殺黎大參極矣。邇乃徵處古田﹑徵府江﹑徵懷﹑徵八寨﹐召商伐木﹐江河道路始通。前者﹐各瑤僮往來江邊﹐鉤船截路﹐殺人越貨﹐卽郵筒﹐非集兵不行﹐惟古田一舉﹐大快積憤﹐蓋諸瑤據險﹐初不虞官兵之遂入也。

瑤僮之性﹐幸其好戀險阻﹐傍山而居﹐倚衝而種﹐長江大路﹐棄而與人﹐故民夷得分土而居﹐若其稍樂平曠﹐則廣右無民久矣。

蠱毒﹐廣右艸有斷腸﹐物有蛇﹑蜘蛛﹑蜥蜴﹑蜣良﹐食而中之﹐絞痛吐逆﹐面目靑黃﹐十指俱黑。又有挑生蠱﹐食魚則腹生活魚﹐食雞則腹生活雞。驗蠱法﹐吐於水﹐沈不浮﹐與嚼豆不腥﹑含礬不苦皆是。治蠱﹕飲白牛水血立效。王氏《博濟方》「歸魂散」《必用方》「雄珠丸」皆要。

余善水刻漏。李月山謂﹐滇中夏日不甚長。余以漏準之﹐果短二刻﹐今以月食驗之﹐良然。萬曆二十年五月十六望﹐月食﹐據欽天監﹐行在乙亥夜﹐月食八分一十九杪﹐月未入見食七分一十七杪﹐月已入不見食一分二杪。初虧在寅一刻五更三點﹐正東。食甚在卯初刻﹐在晝﹐復圓卯正三刻﹐正西。食甚月離黃道箕宿七度八十八分二十七杪。據此﹐稱月食不見一分乃卯初。余在雲南救護月生光一半以上﹐不及三分尙見。豈地髙耶﹖抑算者入晝總以不見稱耶﹖又已食八分﹐天止將明﹐未及晝也。則信似日稍短耳。

兩山夾邱壠行﹐俗謂之川。滇中長川有至百十餘里者﹐純是行龍﹐不甚盤結﹐過平夷以西﹐天地開朗﹐不行暗ホ中﹐至漾濞以西﹐又覺險峻がテ﹐然𨿽險﹐猶不暗也。行東西大路上﹐不熱不寒﹐四時有花﹐俱是春秋景象。及岐路走南北土府州縣﹐風光日色寒熱又與內地差殊。土官多瘴。余入景東﹐過一地長五里﹐他艸不生﹐徧地皆斷腸艸﹐輿人馳過如飛。似此之地﹐安得不成瘴也﹖斷腸艸之葉爲火把花﹐幹爲酒弔藤﹐根名斷腸艸﹐滇人無大小﹐裙袖中咸賫些須以備不測之用﹐其俗之輕生如此。

采礦事惟滇爲善。滇中礦硐﹐自國初開采至今以代賦稅之缺﹐未嘗輟也。滇中凡土皆生礦苗。其未成硐者﹐細民自挖掘之﹐一日僅足衣食一日之用﹐於法無禁。其成硐者﹐某處出礦苗﹐其硐頭領之﹐陳之官而準焉﹐則視硐大小﹐召義夫若干人﹐義夫者﹐卽采礦之人﹐惟硐頭約束者也。擇某日入采﹐其先未成硐﹐則一切工作公私用度之費皆硐頭任之﹐硐大或用至千百金者﹐及硐已成﹐礦可煎驗矣﹐有司驗之。每日義夫若干人入硐﹐至暮盡出硐中礦爲堆﹐畫其中爲四聚瓜分之﹐一聚爲官課﹐則監官領煎之以解藩司者也﹐一聚爲公費﹐則一切公私經費﹐硐頭領之以入簿支銷者也﹐一聚爲硐頭自得之﹐一聚爲義夫平分之。其煎也﹐皆任其積聚而自爲焉﹐硐口列鑪若干具﹐鑪戶則每鑪輸五六金於官以給而領煆之。商賈則古者﹑屠者﹑漁者﹑采者﹐任其環居礦外﹐不知礦之可盜﹐不知硐之當防﹐亦不知何者名爲礦徒。是他省之礦﹐所謂「走兔在野﹐人競逐之」﹐滇中之礦﹐所謂「積兔在市﹐過者不顧」也。采礦若此﹐以補民間無名之需﹑荒政之備﹐未嘗不善。

金沙江源吐蕃﹐過麗江﹑北勝﹑武定﹑烏撒﹑東川入馬瑚江﹐出三峽﹐滇池水過安寧入武定合之。雲南舊有議開此江以通舟楫﹐使滇貨出川以下楚﹑吳者。余初喜聞其議﹐會黃直指復齋銳意開之﹐已遣人入閩取舟工柁師而黃卒。餘同年郭少參朝石欲必終其事﹐餘多方偵之﹐繪爲圖﹐乃知此江下武定境皆巨石塞江﹐奔流飛駛﹐石大者縱橫數丈﹐小者丈餘﹐間有平流可施舟楫處﹐僅一二里絕流橫渡者也。若順流而下﹐兩岸皆削壁﹐水若懸注﹐巨礁巖承其下﹐自非六丁神將安能鑿此﹖過萬人嵌﹐深潭百丈﹐杉板所陷﹐舟無不碎溺者。又皆夷人所居﹐旁無村落﹐卽使江可開﹐舟亦難泊﹐適爲夷人劫盜之資也。天下有譚之若美而實不然者﹐類如此。滇有兩金沙江﹐東江出東海﹐卽此﹔西江下緬甸﹐過八百媳婦入南海。東江狹而險﹐西江平而闊﹐隔岸視牛馬如羊﹐然皆源自吐蕃﹐中隔瀾滄與怒江二江﹐地尙千里﹐而當時條陳開江有作一江論者﹐謂恐通緬人。最可笑。

滇云地曠人稀﹐非江右商賈僑居之則不成其地﹐然爲土人之累亦非鮮也。余讞囚閱一牘﹐甲老而流落﹐乙同鄕壯年﹐憐而收之﹐與同行賈﹐甲喜得所。一日﹐乙偵土人丙富﹐欲賺之﹐與甲以雜貨入其家﹐婦女爭售之﹐乙故爭端﹐與丙競相推毆﹐歸則致甲死而送其家﹐嚇以二百金則焚之以滅迹﹐不則訟之官。土人性畏官﹐傾家得百五十金遺之﹐是夜報將焚矣﹐一親知稍慧﹐爲擊鼓而訟之﹐得大辟﹐視其籍﹐撫人也。及偵之﹐其事同﹑其騙同﹑其籍貫同﹐但發與未發﹑結與未結﹑或無幸而死﹑或幸而脫﹐亡慮數十家。蓋客人訟土人如百足虫﹐不勝不休。故借貸求息者﹐常子大於母﹐不則亦本息等﹐無錙銖敢逋也。獨余官瀾滄兩年﹐稔知其獘﹐於撫州客狀﹐一詞不理。

省會吉壤莫過於五雲山下。當黔國封賞時﹐聖祖命以自擇城中善地造府第﹐畫圖進呈。黔國乃擇此地﹐拓架大廈數層﹐比進呈﹐聖祖覽圖﹐以朱筆橫作一畫於其層院中﹐云前面作雲南布政司。以故黔國宅至今無大門﹐惟作曲街﹐開東向出﹐其圖至今藏於沐氏。

樂土以居﹐佳山川以遊﹐二者嘗不能兼﹐惟大理得之。大理﹐點蒼山西峙﹐髙千丈﹐抱百二十里如弛弓﹐危岫入云﹐段氏表以爲中嶽。山有一十九峯﹐峯峯積雪﹐至五月不消﹐而山麓茶花與桃李爛熳而開。東匯洱河於山下﹐亦名葉楡﹐絕流千里﹐沿山麓而長﹐中有三島﹑四洲﹑九曲之勝。春風掛帆﹐西視點蒼如蓬萊﹑閬苑﹐雪與花爭妍﹐山與水競奇﹐天下山川之佳莫逾是者。且點蒼十九峯中﹐一峯一溪飛流下洱河。而河崖之上﹐山麓之下﹐一郡居民咸聚焉。四水入城中﹐十五水流村落﹐大理民無一壠半畝無過水者﹐古未荒旱﹐人不識桔橰。又四五月間﹐一畝之隔﹐卽倏雨倏晴﹐雨以插禾﹐晴以刈麥﹐名甸溪晴雨。其入城者﹐人家門扃院落捍之卽爲塘﹐之卽爲井。謂之樂土﹐誰曰不然﹖余遊行海內徧矣﹐惟醉心於是﹐欲作菟裘﹐棄人間而居之。乃世网所攖﹐思之令人气塞。

迆西土官惟麗江最黠﹐其地山川險阻﹐五穀不產﹐惟產金銀。其金生於土﹐每雨過則令所在犁之﹐輸之官﹐天然成粒﹐民間匿銖兩者死﹐然千金之家亦有餓死者。郡在玉龍山下﹐去鶴慶止五十里而遙﹐然其通中國只一路﹐彼夷人自任往來﹐華人則叩關而不許入﹐一人入﹐卽有一關吏隨之﹐隨則必拉以見其守﹐見則生死所不可知矣﹐故中國無人敢入者。且均一郡守職也﹐而永寧﹑蒙化等守咸君事之﹐元旦生辰﹐卽地隔流府者不敢不走竭﹐其竭也﹐抹顙叩頭﹐爲其扶輿而入﹐命之冠帶則冠帶而拜跪﹐命之歸則辭﹐不命咸不敢自言。其自尊不啻皇家﹐坐堂則樂作﹐而樂人與伺班官吏﹑隸卒咸跪而執役﹐不命之起﹐則終日不起﹐以爲常。其父子不相見﹐見則茶酒咸先嘗之﹐祖父以來皆十年﹐以外則相弒。而其毒藥又甚惡﹐勘其事者﹐如大理﹑鶴慶二太守﹐咸毒殺之﹐鶴慶縉紳亦往往中其毒。鶴慶人亡論貴賤大小﹐鹹麗江腹心﹐金多故也。余備兵瀾滄﹐正渠助千金餉於朝廷﹐欲請敕加大參銜﹐奏下部行﹐院道相視﹐莫敢發﹐余乃備筆駁罷之。遂毀敕書。後陪巡鶴慶﹐最爲戒心﹐乃得生還。幸也﹐他如沅江﹑慶南亦不逞﹐然無甚於麗江者。

丁苴﹑白攺盜山箐在臨安﹑南安﹑新化之間﹐乃百年逋寇﹐辛卯夏因緬報調兵﹐後緬退而兵無所用﹐吳中丞遂檄鄧參戎子龍移師襲之。夷盜止長於弓弩﹐不知火器﹐鄧擊以大炮﹐聲震山谷﹐盜駭謂後山崩﹐巢穴當毀﹐乃四散走﹐遂悉蕩平之。人謂吳好用兵邀功﹐然此舉良爲得策。

永昌卽金齒衛。金齒者﹐土夷漆其齒也。諸葛孔明徵孟獲破藤甲軍﹐今其夷人漆藤纏身﹐尙有藤甲之遺。余聞之同年保山令楊君文舉也。其初只南徵一軍處於此地﹐謂之諸葛遺民﹐今則生齒極繁。然其地乃天地窮盡處﹐而其人反紅顏白皙﹐得山川淸麗之气﹐而言語服食悉與陪京同。其匠作工巧﹐中土所無有﹐皆樂土地。自有緬莽之亂﹐調兵轉餉﹐閭閻始憊。

琥珀﹑寶石舊出猛廣井中﹐今寶井爲緬所得﹐滇人采取爲難﹐而入滇者必欲得之﹐大爲永昌之累。余在滇中聞其前兩直指皆取琥珀爲茶盞﹐動輒數十﹐永民疲於應命﹐可恨也。

各鹽井惟五井多盜。其盜最黠而橫﹐其穴前臨井﹑後倚深林大箐﹐巨阪遙岑﹐過此則爲吐蕃之地﹐故緩之則劫人﹐急之則走番﹐追兵見箐不敢深入﹐最爲害也。路內卽箐賊﹐嘗坐箐中射過客而顚越其貨﹐又其射皆毒弩。技最精﹐夷賊習射者﹐於黑夜每三十步插香一枝﹐九十步插三香﹐黑地指火影射之﹐一矢而三香俱倒方爲上技。余已約鄧參戎子龍﹐欲從永昌捷徑抄番人後襲之﹐以瀕行﹐不果。

莽酋王南海去永昌尙萬里﹐行閱兩月﹐與東北走京師同。但半月而至金沙江﹐則緬與中國之界也。其初﹐莽瑞體者﹐亦緬甸六宣慰之一﹐世宗朝爲猛廣所殺﹃﹐只騎不畱﹐乃求救於中朝﹐廷議不之許﹐其人遂發憤﹐孤身走洞吳﹐起兵﹐不數年遂盡有南海之地﹐埽平諸夷﹐復仇猛廣﹐固亦蠻貊一英雄也。今莽應龍卽其子爾。諸葛孔明南徵至江頭城﹐與今莽都海岸僅隔六日之程﹐若王靖遠所到則與此尙遠﹐爲其地遠﹐莽人亦不能深入﹐惟是嶽鳳句之﹐曾一至姚關﹐余則皆莽酋分布之。部曲近金沙江者﹐過江盜殺諸土寨而劫掠之耳﹐勢不得不出兵應之。而滇中兵每出則於蠻哈﹐其地在蠻哈山下﹐江之北岸﹐最毒熱多蠅﹐人右手以匕食﹐則左手亂揮蠅﹐稍緩﹐則隨飯入喉中。卽土人﹐遇熱甚亦翦發藏入水避之。而緬之犯又每於夏熱之時﹐內地兵一萬﹐至其地者常熱死其半﹐故調一兵﹐得調者先與七八金安其家﹐謂之買金錢﹐盤費﹑芻菽不與焉。故調兵一千﹐其邑費銀一萬﹐而此土兵不甚諳於戰陳﹐不調則流兵少﹐不足以當﹐數年間內地民緣此以糜爛窮極﹐是調兵之難﹐一難也﹔永昌至蠻哈半月﹐省城左右至永昌又半月﹐山阪險峻﹐運米一石﹐費腳價八金﹐僅一兵三月糧耳﹐滇兵之調每以數萬計﹐是轉餉之難﹐二難也。坐是﹐蕃臬以至士民無不畏用兵﹐而大中丞與永兵備則云「今日失一寨﹐十年後亦追謂某撫某道手失也﹐而兵不得不用﹐彼無職掌者可髙議不用兵也。」如是﹐則亦不得而盡外之﹐但須以不用之心行不得已之事。蓋永以外將帥偏裨﹐無不樂用兵以漁獵其間者﹐故緬至﹐每每作虛報。如辛卯夏﹐余聞緬二千人渡江﹐而參戎報二十萬也。永以內總戎大將又喜﹐一出兵則渠隨路削人﹐以張皇其事。是在大中丞主持之﹐弗爲虛報所惑而遽調兵﹐以鎭定行之﹐則內地之福也。卽今屯田三宣﹐餉得策矣﹐而兵之調﹐歲歲騷動﹐終非久長之畫。以余之意﹐必起自金沙江﹐將三宣夷寨盡遷內地﹐四方空千里不畱一人﹐則彼旣不得因糧於敵﹐若轉餉而至﹐其受累與我同﹐緬夷盜劫之輩庶其阻江而止乎﹖大寧神京擁護﹐哈密屢世屬夷﹐本朝業已棄之﹐無非權其利富之重輕﹐於雲南萬里外千里荒服之地﹐何有不然﹖滇人終無息肩之期矣。

緬人於壬辰歲以貢物入﹐余時在瀾滄。犒之牙象一﹐母象一。番布古喇錦﹑金段諸布帛皆與中國異﹐一金甌嵌碎寶極工。蓋先是張憲使文耀遣黎邦桂入緬探事﹐黎說之而來。據邦桂對余云「莽酋應龍在五層髙樓上﹐柱皆金髹﹐呼邦桂與席地坐﹐謂渠未嘗侵中國﹐乃其部下爲盜也。渠亦是漢地﹐乃諸葛孔明所到﹐有碑立江頭城。一金塔髙數十丈﹐照耀天日﹐眾酋所依歸﹐其人只片布裹身﹐無上衣下裳。酋持齋念佛﹐不用兵﹐用時﹐例以大緬莽一擊﹐聲聞數十里﹐如中國之烽燧者﹐則千里外夷兵皆自裹糧而來﹐不若中國轉餉之難也。緬莽者﹐卽以爲大銅鼓之號。」邦桂之言𨿽眞僞不可知﹐然其物已千金之外﹐非虛也。當事者必駁之﹐謂邦桂私物﹐誤矣。如此等事﹐使爲之處置得宜﹐令其鈐束部曲﹐受其封貢﹐西南可以遺數歲之安。旣不能以大膽肩之﹐畢竟此物亦爲之含糊泯滅﹐夷酋安得不忿然以逞﹐及其羽書一至﹐然後周章兵餉﹐徒疲內地之民﹐是當事者之謀國不良而自取破敗也。

廣南守爲儂智髙之後﹐其地多毒善瘴﹐流官不敢入﹐亦不得入﹐其部下土民有幻術﹐能變貓狗毒騙人﹐往往爰書中見之﹐然止以小事惑人﹐若用之大敵偸營劫寨﹐未能也﹐有自變﹐亦有能變他人者。此幻術迆西夷方最多﹐李月山備兵於滇﹐親見之﹐載在《叢談》及某《篷窗日錄》最長。撮附於左。

雲南十四府﹑八軍民府﹑五州﹐惟雲南﹑臨安﹑大理﹑鶴慶﹑楚雄五府嵌居中腹地﹐頗饒沃﹐余俱瘠壤警區。在大雲南一省夷居十之六七﹐百蠻雜處﹐土酋割據﹐但黔﹑寧遺法﹐沐氏世守﹐比廣西﹑貴州土官不同﹐差有定志。而西有瀾滄衛﹐聯屬永安﹑麗江以控土番﹐南有金齒﹑騰衝以持諸甸﹐東有沅江﹑臨安以扼交趾﹐北有曲靖以臨烏蠻﹐各先得其所處。惟尋甸﹑武定防戍稍疏﹐木邦﹑孟密性習叵測﹐元江﹑景東土酋稱桀﹐老撾﹑車裏姻好﹐安南﹑阿迷﹑羅臺瘴癘微梗﹐廣南﹑富州界臨右江。所當加意。

沅江﹑麗江﹑蒙化﹑景東等府﹐師宗﹑彌勒﹑新化﹑寶山﹑巨津﹑和曲﹑祿勸﹑蘭順等州﹐元謀等縣﹐役無定紀﹐故科無定數。惟大理﹑太和十年一役﹐鄧川﹑賓州﹑騰越﹑北勝﹑趙姚﹑浪穹﹑永平五年一役﹐雲南縣三年一役﹐余州縣一年一役。

貿易用貝﹐俗謂貝以一爲莊﹐四莊爲手﹐四手爲苗﹐五苗爲索﹐蓋八十貝也。

全省四路。一自貴州烏撒衛入曲靖沾益州﹐爲通衢。烏撒衛實居四川烏撒府之地。又一自貴州普安入曲靖。又一自廣南府路出廣西安隆﹑上林﹑泗城。今黔國禁不由。又一自武定路從金沙江出四川建昌衛。今亦莽塞。

六詔乃西南夷雲南全省之地。夷語謂王爲詔﹐其都在大理﹑麗江﹑蒙化三府及四川行都司建昌等衛﹐而居大理尢久。六詔俱姓蒙氏﹐凡名﹐嗣代各頂父名下一字。蒙捨韶在蒙化府﹐浪穹詔在浪窮縣﹐鄧賧詔在鄧川府﹐施浪詔在浪渠縣﹐麼些詔在麗江府﹐蒙雋詔在建昌衛。六詔惟蒙捨居南﹐蒙捨至皮羅閣始彊盛﹐滅五詔﹐盡有其地﹐遂總名南詔﹐遷居太和城﹐子閣羅鳳用段儉魏爲相﹐獲唐西瀘令鄭回而尊之﹐至其孫異牟尋創立法制﹐修議禮樂﹐設三公﹑九爽﹑三托諸府之官以分其任﹐回復勸尋歸唐﹐是開南詔聲名文物者﹐段﹑鄭之力居多。蒙氏歷年二百五十﹐而鄭氏﹑趙氏﹑楊氏疊興﹐皆不久﹐至石晉天福間段氏始立﹐元世祖得南詔降﹐段爲總管﹐迄我朝尙爲鎭撫不絕。

諸省惟雲南諸夷雜處之地﹐布列各府﹐其爲中華人惟各衛所戍夫耳。百夷種曰人﹑爨人﹐各有二種﹐卽黑羅羅﹑白羅羅。麼些﹑禿老﹑紫門﹑蒲人﹑和泥蠻﹑土獠﹑羅武﹑羅落﹑撒摩﹑都摩﹑察儂人﹑沙人﹑山後人﹑哀牢人﹑哦昌蠻﹑懈蠻﹑魁羅蠻﹑傅尋蠻﹑色目﹑河﹑尋丁蠻﹑栗﹛此夕﹜﹐大率所轄惟﹑羅二種爲多。人與漢人雜居﹐充役公府。羅羅性疑﹐深居山寨﹐人得紿而害之。廣南﹑順寧諸府﹐俗好食虫﹐諸處好食土蜂。南徼緬甸﹑木邦﹑老撾﹑車裏﹑八百﹑千崖﹑隴川﹑孟艮﹑孟定﹐俱女服外事。

雲南風气與中國異﹐至其地者乃知其然。夏不甚暑﹐冬不甚寒﹐夏日不甚長﹐冬日不甚短﹐夜亦如之﹐此理殆不可曉。竊意其地去昆侖伊邇﹐地勢極髙﹐髙則寒﹐以近南故寒燠半之﹐以極髙故日出日沒常受光先而入夜遲也。鎭日皆西南風﹐由昆明至永昌地漸髙﹐由通海至臨安地漸下﹐由臨安至五邦﹑寧遠地益下﹐下故熱。五邦以南﹐民咸翦發以避暑瘴。寧遠舊屬臨安府﹐黎利叛﹐陷入安南﹐分爲七州。林次崖謂欽州四洞原內屬﹐不知寧遠大於四洞多矣。地多海子﹐蓋天造地設以潤極髙之地﹐亙古不淤不堙﹐猶人之首上脈絡也。水多伏流﹐或落坎﹐輒數十百丈飛瀑﹐流沫數十里。

雲南一省以六月二十四日爲正火把節。云是日南詔誘殺五詔於松明樓﹐故以是日爲節。或云孟獲爲武侯擒縱而歸﹐是日至滇﹐因舉火祓除。或又云是梁王擒殺段功之日﹐命其屬舉火以禳之也。二十後﹐各家俱燃巨燎於庭﹐人持一小炬﹐老幼皆然﹐互相焚燎爲戲﹐燼須髮不顧﹐貧富咸羣飲於市﹐舉火相撲達旦﹐遇水則持火躍之。黑鹽井則合各村分爲二隊﹐火下斗武﹐多所殺傷﹐自普安以達於雲南﹐一境皆然﹐至二十五乃止。

麓川俗﹐其下稱宣慰曰昭﹐其官屬則有昭孟﹑昭錄﹑昭綱之類。乘則以象﹐𨿽貴爲昭孟﹐領十餘萬人﹐賞罰任意﹐見宣慰莫敢仰視﹐問答則膝行﹐三步一拜﹐退亦如之﹐賤事貴﹑少事長皆然。小事則刻木爲契﹐大事則書緬字爲檄﹐無文案。男貴女賤﹐𨿽小民視其妻如奴僕﹐耕織﹑貿易﹑差徭之類皆系之﹐𨿽老非疾病不得少息﹐生子三日後﹐以子授其夫﹐耕織自若。男子皆髡首黥足。人死則飲酒作樂﹐歌舞達旦﹐謂之娛死。其小百夷﹑阿昌﹑蒲縹﹑哈喇諸風俗與百夷大同小異。﹝《月山》﹞

南甸宣撫司有婦人能化爲異物﹐富室婦人則化牛馬﹐貧者則化貓狗。至夜﹐伺夫熟睡﹐則以一短木置夫懷中﹐夫卽覺仍與同寢﹐不覺﹐則婦隨化去﹐攝人魂魄至死﹐食其屍肉。人死則羣聚守之﹐至葬乃已﹐不爾﹐則爲所食。鄰郡民有經商或公事過其境者﹐晚不敢睡﹐羣相警戒﹐或覺物至則羣逐之﹐若得之﹐其夫家急以金往贖﹐若登時殺死﹐則不能化其本形。孟密所屬有地羊﹐當官道往來之地﹐其人黃睛﹐黧面﹐狀類鬼﹐翦舊銅器聯絡之﹐自膝纏至足面以爲飾。有妖術﹐能易人心肝腎腸及手足而人不知﹐於牛馬亦然﹐過者曲意接之﹐賞以鍼綫果食之類﹐不則﹐離寨而死﹐剖腹皆木石。車裏﹑老撾風俗大抵相同。過景東界﹐度險數日皆平地﹐貴賤皆樓居﹐其下則六畜﹐俗多婦人﹐下戶三四妻﹐不妒忌﹐頭目而上或百十人供作﹐夫死則謂之鬼妻﹐皆棄不娶﹐省城有至其地經商者贅之﹐謂之上樓﹐上樓則翦發不得歸矣﹐其家亦痛哭爲死別也。凡食牲﹐不殺﹐咒而死﹐然後烹。楚雄迆南�夷名眞羅武﹐人死則裹以獐﹑鹿﹑犀﹑兕﹑虎﹑豹之皮﹐擡之深山棄之﹐久之隨所裹之皮化爲其獸而去。又蒲人﹑縹人﹑哈喇﹐其色俱正黑如墨﹐有被殺者﹐其骨亦黑﹐蓋烏骨雞類。

貴州古羅施鬼國。自蜀漢夷酋有火濟者﹐從諸葛武侯徵孟獲有功﹐封羅甸國王﹐歷唐﹑宋皆不失爵土﹐洪武初﹐元宣慰使靄翠與其同知宋欽歸附﹐髙皇帝仍官之爲貴州宣慰使司﹐隸四川﹐其思州宣慰使爲田仁智﹐思南宣慰使爲田茂安﹐曁鎭遠等府隸湖廣﹐普安﹑鎭寧等州隸雲南。靄翠死﹐妻奢香代立﹐宋欽死﹐妻劉氏代立。劉氏多智術﹐時馬燁以都督鎭守其地﹐欲盡滅諸羅酋﹐代以流官﹐乃以事裸撻奢香﹐欲激怒諸羅夷爲兵端﹐諸夷果怒欲反﹐劉氏止之﹐爲走京師﹐上令招奢香至﹐問曰「汝誠若馬都督﹐我爲汝除之﹐何以報我﹖」奢香曰「世戢羅夷不敢爲亂。」上曰「此汝常職﹐何云報也﹖」奢香曰「貴州東北有間道可通四川﹐願刊山通道﹐給驛使往來。」上許之﹐謂髙後曰「吾知馬督無他腸﹐然何惜一人以安一方。」乃召馬斬之﹐遣奢香歸。諸夷大感﹐爲除赤水﹑烏撒道﹐立龍場九驛達蜀。今安氏卽靄翠後。

貴州設山上中髙而外低如關索。乃貴鎭山四水傾流﹐內無停蓄﹐北二水一出涪江﹑一出瀘江﹐東一水出沅江﹐南二水一出左江﹑一出右江。有水源而無水口﹐故是行龍之地﹐非結作之場也。

貴州多洞壑﹐水皆穿山而過﹐則山之空洞可知。如淸平十里雲溪洞﹐水從平越會百里來﹐又從地道潛復流﹐云洞盡處﹐水聲湯湯如溪流﹐洞右偏﹐土人又累石爲堤﹐引支水出洞南﹐灌田甚廣。新添毋珠洞﹐發衛六七里﹐陟降髙崖卽見流水入山椒穿洞過﹐出水處亦一洞﹐乃名毋珠﹐嘗有樵者至洞中﹐數石子隨一大石﹐似子逐母﹐夜有珠光﹐故名也。最奇者﹐普安碧雲洞爲一州之壑﹐州之水無涓滴不趨洞中者﹐乃洞底有地道﹐隔山而出﹐洞中有仙人田﹐髙下可數十畦﹐石塍回曲界限﹐儼如人間﹐豈神仙所嘗種玉禾者耶﹖其無水而曠如者﹐偏橋飛雲洞。由月潭寺左拾級而登﹐仰視層巖如峯房燕窠﹐級窮﹐上小平臺﹐石欄圍繞﹐臺後﹐巖嵌入絕﹐巖上如居人﹐重檐覆出﹐而石乳懸竇﹐怪詭萬狀﹐洞前立二石﹐突兀更奇。他如鎭遠淩圓洞﹑淸平天然洞﹑安莊雙明洞與平壩喜客泉﹑安莊白水﹐或道左而未過﹐或輿過之而未窮其勝﹐不能一一紀之。

出沅州而西﹐晃州卽貴竹地﹔顧淸浪﹑鎭遠﹑偏橋諸衛舊轄湖省﹐故犬牙制之。其地止借一綫之路入滇﹐兩岸皆苗。晃州至平夷十八站﹐每站𨿽云五六十里﹐實百里而遙﹐士夫商旅縱有急﹐止可一日一站﹐破站則無宿地矣。其站皆以軍夫。辰州以西﹐轎無大小﹐官無貴賤﹐輿者皆以八人﹐其地步步行山中。又多蛇﹑霧﹑雨﹐十二時天地暗﹛勿目﹜﹐間三五日中一晴霽耳﹐然方晴倏雨﹐又不可期﹐故土人每出必披氈衫﹐背笠﹐手執竹枝﹐竹以驅蛇﹐笠以備雨也。諺云「天無三日晴﹐地無三尺平。」其開設初只有衛所﹐後𨿽漸漸攺流﹐置立郡邑﹐皆建於衛所之中﹐衛所爲主﹐郡邑爲客﹐縉紳拜表祝聖皆在衛所。衛所治軍﹐郡邑治民﹐軍卽尺籍來役戍者也。故衛所所治皆中國人﹐民卽苗也﹐土無他民﹐止苗夷﹐然非一種﹐亦各異俗﹐曰宋家﹐曰蔡家﹐曰仲家﹐曰龍家﹐曰曾行龍家﹐曰羅羅﹐曰打牙犭乞犭老曰紅犭乞犭老﹐曰花犭乞犭老曰東苗﹐曰西苗﹐曰紫姜苗﹐總之瓠子孫。椎髻短衣﹐不冠不履﹐刀耕火種﹐樵獵爲生﹐殺斗爲業。郡邑中但徵賦稅﹐不訟鬥爭。所治之民﹐卽此而已矣。

本朝勾取軍伍總屬虛文﹐不問新舊﹐徒爲民累。惟貴竹衛所之軍與四川﹑雲南皆役之爲驛站輿夫﹐糧不虛糜而歲省驛傳動以萬計﹐反得其用。

夷人法嚴﹐遇爲盜者﹐繃其手足於髙桅之上﹐亂箭射而殺之。夷俗射極巧﹐未射其心膂不能頃刻死也﹐夷性不畏亟死﹐惟畏緩死﹐故不敢犯盜。貴州南路行﹐於綠林之輩防禦最難﹐惟西路行者﹐奢香八驛﹐夫﹑馬﹑廚﹑傳皆其自備﹐巡邏幹扌周皆其自轄﹐𨿽夜行不慮盜也。夷俗固亦有美處。

貴州土產則水銀﹑辰砂﹑雄黃﹐人工所成﹐則緝皮爲器﹐飾以丹朱﹐大者箱櫃﹐小者筐匣﹐足令蘇﹑杭卻步。雄黃一顆重十餘兩者佩之宜男﹐土官中有爲盤爲屏以鎭宅舍者。砂生有底如白玉﹐臺名砂牀﹐箭頭爲上﹐墻壁次之。𨿽曰辰砂﹐實生貴竹。

關索嶺﹐貴州極髙峻之山﹐上設重關﹐掛索以引行人﹐故名關索﹐俗人訛以爲神名﹐祀之。旁有查城驛﹐名頂站﹐深山邃箐﹐盜賊之輩實繁有徒﹐縉紳商賈過者往往於此失事﹐而以一衛尉統邏卒獲之。

安宣慰﹐唐時人家﹐渠謂﹕「歷代以來皆止羈縻﹐卽拒命﹐難以中國臣子叛逆共論。」故時作不靖﹐弗安禮法。其先宣慰不逞﹐陽明居龍場時向貽書責之。其彼安國亨格詔旨﹐朝廷遣使就訊之﹐令其囚服對簿﹐赦弗徵﹐而國亨後亦竟桀驁如故﹐院司弗能堪。今安疆臣襲﹐又復悖戾﹐不遵朝廷三尺﹐如貴竹長官司攺縣已多年﹐而疆臣猶欲取回爲土司﹐天下豈有復攺流爲土者﹖故江長信疏欲剿之﹐未知廷議究竟何似。

養龍坑長官司有坑在兩山之間﹐停蓄淵深﹐似有蛟龍在其下﹐當春時﹐騰駒遊牝﹐夷人插柳於坑畔﹐取牝馬系之﹐已而雲霧晦暝﹐類有物蜿蜒與馬接者﹐其生必龍駒。

鎭遠﹐滇貨所出﹐水陸之會。滇產如銅﹑錫﹐斤止值錢三十文﹐外省乃二三倍其值者。由滇云至鎭遠共二十餘站﹐皆肩挑與馬騾之負也。鎭遠則從舟下沅江﹐其至武陵又二十站﹐中間沅州以上﹑辰州以下與陸路相出入﹐惟自沅至辰陸止二站﹐水乃經�盈口﹑竹站﹑黔陽﹑洪江﹑安江﹑同灣﹑江口共七站。故士大夫舟行者﹐多自辰溪起﹐若商賈貨重﹐又不能捨舟﹐而溪灘亂石險阻﹐常畏觸壞。起鎭遠至武陵﹐下水半月﹐上水非一月不至。

思﹑石之間﹐水則烏江﹐發源播之南境﹐下合涪江﹐陸與水相出入﹐此川﹑貴商賈貿易之咽喉也﹐卽古夜郎地。思南府西有古郡城﹐漢末所築者。古郡領扶歡﹑夜郎等縣﹐或云夜郎在珍州﹐珍屬播﹐與今思明接界。

播州東通思南﹐西接瀘﹐北走綦江﹐南距貴州﹐萬山一水﹐抱繞縈回﹐天生巢穴﹐七日而達內地。然其地坐貴竹而官系川中﹐故楊酋應龍伺川中上司則恭﹐見貴竹則倨﹐川議賞﹐貴議剿﹐非一日矣。及王中丞繼光倉卒舉事﹐挫辱官兵﹐於是天討難畱﹐而又加以七姓五司素被傷殘﹐赴闕請剿﹐然後酋畏懼天兵之至﹐情願囚首抹腰聽剿處分。蓋彼酋因子死巴獄而又防七姓之侵陵﹐故死不敢入重慶而不憚囚服了事者﹐其情也﹐qs何敢輒萌�變﹐而此中又曾拒王師﹐故心疑之而不敢前。余弟圭叔守重慶﹐覘知顚末﹐單車入往諭之﹐彼遂出松坎來迎。松坎者﹐此入三日而彼出五日程也。其後﹐乃於安穩搭蓋衙門﹐聽司道�臺入而��而罷。是行也﹐實賢於數萬師矣。

