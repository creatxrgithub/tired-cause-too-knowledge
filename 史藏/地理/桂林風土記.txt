《桂林風土記》唐莫休符

○序

前賢撰述﹐有事必書。故有《三國誌》《荊楚歲時記》《湘中記》《奉天記》。惟桂林事迹﹐闕然無聞。休符因退居﹐粗錄見聞﹐作《桂林風土記》﹐聊以爲敍。時唐光化二年九月二十三日﹐莫休符序。

○桂林

按《地裏志》﹐桂州﹐禹貢荊州之域。春秋時﹐越亡國﹐時服於楚。秦始皇二十三年﹐發逋亡﹝鞏﹐「言」代「革」﹞﹝古者未有年號﹐至漢武帝方紀年名﹐故云始皇二十三年﹞﹐賈人掠取陸梁之地爲桂林。吳時﹐文士薛宗言「昔帝舜南巡蒼梧﹐秦置桂林﹑南海﹑象郡。」《南越志》﹕「漢武攺爲郁林郡﹐以桂林爲縣。」《吳書》﹕「孫皓鳳凰三年﹐分郁林﹑象郡爲桂林。」又按《圖經》云「吳甘露年﹐號分郁林﹑象郡爲桂林。」今以《魏書》証之﹐甘露乃髙貴鄕公曹髦所記年號﹐非《吳書》也。古有名人張衡詩云「我所思兮在桂林﹐欲往從之湘水深」﹐是則桂林爲郡久矣。漢祖命周電擊南越﹐南越王趙佗據險爲城。電不能逾。今靈川全義嶺有越城。《漢紀》有周電爲泗水侯﹐是呂后時﹐非髙祖也。《地裏志》云「周電未知其詳。」﹝按﹕《史記﹖南越傳》﹐髙後遣將軍隆慮侯竈往擊之﹞

○舜祠

舜祠在虞山之下﹐有澄潭號皇潭。古老相承﹐言舜南巡曾遊此潭。今每遇歲旱﹐張旗震鼓﹐請雨多應。中有大魚﹐遇洪水泛下﹐至府東門。河際有亭容巨舫﹐往往載起﹐然終不爲人之害。舊傳舜葬蒼梧邱﹐在道州江華縣九疑山也。

○雙女冢

在府城北十里﹐俗傳舜妃尋帝﹐卒而葬於此。冢髙十餘丈﹐周回二里餘。

○伏波廟

伏波廟在郭中之東北二里﹐是東漢伏波將軍馬援之祠也。

○東觀

觀在府郭三里﹐隔長河﹐其東南皆崇山巨壑﹐綠竹靑松﹐崆峒幽奇﹐登臨險隘﹐不可名狀。有石門似公府之狀﹐而隘匯。燭行五十步有洞穴﹐坦平﹐如球場﹐可容千百人。如此者八九所﹐約略相似﹐皆有淸泉綠水﹐乳液葩漿﹐怪石嵌空﹐龍盤虎踞﹐引燭緣涉﹐竟日而還﹐終莫能際。相傳云﹕昔有人好泉石﹐多束花果裹糧﹐深涉而行。還計其所行﹐已及東河之下﹐如聞棹楫濡濡之聲在其上。又有山外髙峯。舊有亭臺﹐近已摧壞。前政張侍郎名固﹐大中年重陽節宴於此﹐從事盧順之贈固詩曰「渡江旌旆動魚龍﹐令節開筵上碧峯。翡翠巢低巖桂小﹐茱萸房濕露香濃。白雲郊外無塵事﹐黃菊筵中盡醉容。好是謝公髙興處﹐夕陽歸騎出疏松。」張侍郎和詩曰「亂山靑翠郡城東﹐爽節憑髙一望通。交友會時絲管合﹐羽觴飛處笑言同。金英耀彩晴雲外﹐玉樹凝霜暮雨中。髙詠已勞潘嶽思﹐醉歡慚道自車公。」咸通年﹐前政張大夫《重遊東觀》詩曰「巖岫碧潺湲﹐靈蹤若可攀。樓臺煙靄外﹐松竹翠微閒。玉液寒深洞﹐秋光秀遠山。憑君指歸路﹐何處是人寰。」

○越亭

在府城北﹐與聖壽寺接連。有巖洞﹑庭臺﹐髙峯聳碧﹐山穴透出北面﹐因名北牖洞。遠眺長江﹐極目煙水﹐北人至此﹐多整鄕思。會昌初﹐前使元常侍名晦﹐搜達金貂﹐翺翔翰林﹐揚歷臺省﹐性好巖沼﹐時恣盤遊。建大八角亭寫其眞﹐院砌臺﹑釣榭﹑石室蓮枕﹑流杯亭﹑花藥院﹐時爲絕景。於時潞寇初平﹐四郊無壘。公私宴聚﹐較勝爭先。美節良辰﹐尋芳選勝﹐管弦車馬﹐闐隘路隅。金貂從此府除浙東﹐畱題曰「紫泥遠自金鑾降﹐朱旆翻馳鏡水頭。陶令風光偏畏夜﹐子牟衰鬢暗驚秋。西鄰月色何時見﹐南國春光豈再遊。莫遣艷歌催客醉﹐不堪回首翠娥愁。」副車路單與金貂同年及第﹐和詩一首﹕「謝安致理逾三載﹐黃霸淸聲徹九重。猶輟珮環歸鳳闕﹐且將仁政到稽峯。林閒立馬羅千騎﹐池上開筵醉一鐘。共喜甘棠有新詠﹐獨慚霜鬢又攀龍。」越亭初成﹐金貂有六十韻長詩曰「乏才叨八使﹐徇祿非三顧。北闕頒詔條﹐東鄰證迷誤。未聞述職效﹐已見脫煩趣。灝气爽衣巾﹐嵐颸輕杖屨……」﹝其餘省記﹞

○巖光亭

在北羅門外﹐臺亭巖洞﹐亞於越亭。亦是元常侍新置﹐有石棋局﹑爛柯石嶂。金貂有五十韻詩云「石靜如開鏡﹐山髙若聳蓮。筍竿抽玉管﹐花蔓綴金細……」﹝余不省記﹞

○訾家洲

在子城東南百餘步長河中。先是訾家所居﹐因以名焉。洲每經大水﹐不曾淹浸﹐相承言其浮也。元和中﹐裴大夫﹝名行立﹐四子歸之﹑歸仁﹑歸聞﹑歸禮﹐庶因獲朝溪也﹞創造亭宇﹐種植花木。迄今繁盛﹐東風融和﹐花卉爭妍。有大儒柳宗元員外撰碑﹐千餘言猶在。前汴州楊尙書宴遊﹐題詩云「桂林云物晝漫漫﹐雨裹花開雨裹殘。惟有今朝好風景﹐櫻桃含笑柳眉攢。」新政從事陸宏休詩云「新春蕊綻訾家洲﹐信是南方最勝遊。酒滿百分殊不怕﹐人添一歲更堪愁。鶯聲暗逐歌聲艷﹐花態還隨舞態羞。莫惜今朝同酩酊﹐任他龜鶴與蜉蝣。」

○漓山

在訾家洲西﹐一名沈水山。以其山在水中﹐遂名之。古老相傳﹐龍朔中﹐曾降天使﹐投龍於此。今每歲旱﹐請雨潭中﹐多有應。前政元常侍以其名與昭應驪山音同﹐故遂攺爲儀山。近歲於此置溫靈廟﹐廟中時產靑蛇﹐號爲龍駒﹐翠色。或緣人頭頂﹑手中﹐終無患害。

○堯山廟

在府之東北﹐隔大江與舜祠相望﹐遂名堯山。山有廟﹐絕靈﹐四時公私饗奠不絕。北接湖山﹐連亙千餘里。天將降雨﹐則雲霧四起﹐逡巡風雨互至。每歲農耕候雨﹐輒以堯山云卜期。

○東出亭

府之東門有大亭﹐枕江與望月樓接連﹐近子城﹐建豎多年﹐不記歲月。

○碧潯亭﹝去思館是﹞

亭館﹐大中初前韋舍人瓘創造。在子城東北隅十餘步﹐接近逍遙樓﹐角近大江。館宇宏麗﹐制作精致﹐髙下敞豁﹐冠諸亭院。去思館舊名靑桂館﹐前政吏部張侍郎鷟除替﹐飾裝於此﹐遂攺爲去思館。韋舍人年十九入闕﹐選進士舉。二十一進士狀頭﹐榜下﹐除左拾遺。於時名重縉紳﹐指期直上。馬相爲長安令﹐二十八度候謁﹐不蒙一見。後任廉察桂林﹐才半歲﹐而馬相執大政。尋追懷舊事﹐非時除賓客分司。悵望畱詩於碧潯亭曰「半年領郡固無勞﹐一日爲心素所操。輪奐未成繩墨在﹐規模已壯閱閎髙。理人𨿽切才長短﹐薄宦都緣命不遭。從此歸耕洛川上﹐大千江路任風濤。」

○拜表亭

北接碧潯﹐南連望月﹐東甫長河﹐西鄰雉堞。前政山北盧尙書匡添建置。

○夾城

從子城西北角二百步﹐此上抵伏波山。緣江南下﹐抵子城逍遙樓﹐周回六七里。光啟年中﹐前政陳太保可環創造。三分之二是諸營展力﹐日役萬人﹐不時而就。增崇气色﹐殿若長城。南北行旅﹐皆集於此。

○獨秀峯

在郭中﹐居子城正北百餘步。髙聳直上﹐周回一里餘。迥出郭中﹐下有巖洞。舊有宋朝名儒顏延之宅讀書亭﹐後爲從事所居。往往見靈精﹐居者少寧﹐前政張侍郎廢毀焉。

○歐陽都護冢

府北郭松逕盡處﹐有國初安南都護名普贊冢墓。普贊靈川人﹐其宅今爲聖壽寺﹐有廟在寺之北下。歿後殯於北郭。時有識地勢者﹐言葬所有天子气﹐由是官掘斷。至夜又有陰兵塡平如舊。旣而再掘﹐復平不已。時有效役者人偶宿其所﹐夜聞鬼兵相語曰「能以靑布運土投江﹐則我等無能爲也。」及明﹐主吏聞宿者言﹐遂用靑布輦運土投河﹐竟免陰兵塡築。今墳所掘處猶存﹐有石人石柱皆在。松楸百餘株﹐近爲樵者斫伐無餘。子孫自千數年湮沒無聞。或云訾家洲因運此土流下成洲。有歐陽臏者詩絕句曰「舊業分明桂水頭﹐人閒業盡水空流。春風日暮江頭立﹐不及漁翁有釣舟。」

○海陽山

在全義縣北﹐及漓﹑湘二水源也。流至金義北三百步分流﹐北去作爲湘﹐南下爲漓。山下有廟﹐前政陳太保奏錄﹐詔封廣潤侯。

○會仙裏

南去府五十里。舊有羣仙於此﹐輜軿羽駕﹐徧於碧空﹐竟日而去。里人聚觀壯聞﹐因名會仙裏。

○隱仙亭

本名盤龍岡。在府西郭三里﹐與延齡寺甫近。寶歷年﹐前使李給事名渤﹐開置亭臺﹐種植花木。有池沼巨巖﹐水深無際。有嘉蓮洞﹑白雀洞﹑石盆大亭。又慶雲亭在山頂﹐朝陽亭﹑夕陽亭﹑連理橘。秉燭巡遊﹐時見龍亦大如碗。水有靈魚﹐龍腹﹐四足。人或誤擒﹐風雨立至。山河秀異﹐皆入畫圖。作屏障﹐爲信好之珍。有從事皇甫湜﹑吳武陵撰碑碣二所。給事徵起山中﹐一表薦九賢﹐皆居顯貴。給事爲考功郎﹐宰相皆書下考﹐以天子巡遊﹐蹂禾稼﹐無所獻替故也。除桂林﹐有《嘆鳥》詩曰「三朝四黜倦遐徵﹐往復皆愁萬里程。爾解分飛卻回去﹐我方從此向南行。又題隱山詩二首﹐常嘆源泉去不回。我今自去更難來﹐欲知一一畱心處﹐手種巖花次第開。隨云不厭蒼梧遠﹐似雁逢春又北飛。惟表隱山溪上月﹐他時相望兩依依。」

○靈渠

全義縣漓﹑湘二水分流處。相傳曰﹕後漢伏波將軍馬援開川浚濟﹐水急曲折。四牙用遏其節﹐節斗門以駐其勢。有伏波廟在縣側。又按﹕後漢鄭宏奏﹐交趾七郡貢錢從東泛海﹐多沒溺﹐請開桂嶺靈渠。後禦史史祿重開辟。又按﹕前漢武帝元鼎五年﹐命伏波將軍路博徳﹑樓船將軍楊僕﹑戈船將軍巖助擊南越﹐呂嘉戈船出零陵﹐下漓水。此則前漢嶺首已通舟楫明矣﹐焉得至後漢馬援﹑鄭宏開靈渠﹖於理未盡。言馬﹑鄭重修則可﹐云創辟則於義有乖。休符駁。

○甘巖

在府南八十里大江傍。其源出臨川縣界思磨山﹐自水下湧出。巖方十餘丈﹐大如屋室﹐莫究其深淺。盛暑到彼﹐凜冽增寒。

○張天師道陵宅

天師舊宅在賀州。道籙以爲元中大法師﹐令以宅爲廟。廟中有美異果實﹐有人食之無患﹐惟不可采﹐取必致禍也。

○牂牁水

在巖州州門。長河其源﹐從牂牁流下八十餘丈。本州圖經所載。

○如錦潭

縻郡有如錦潭﹐水深無際。近歲有人伐潭邊巨木﹐樹倒入潭中﹐逡巡沈沒﹐莫知所在。潭中時聞音樂﹐如大府廣筵﹐移時而止。

○仙人山

象州武仙縣﹐多有神仙聚集髙山﹐羽駕時見。如建州武夷山﹐皆有仙人換骨函櫬之迹。

○遷鶯坊府郭

遷鶯坊本名阜財﹐在市西門。因曹鄴中丞進士及第﹐前政令狐大夫攺爲遷鶯坊。﹝此處疑有脫誤﹞在府西門進賢坊長街﹐因趙觀文狀頭及第﹐前陳太保攺坊名。

○菩提寺道林和尙

往年中﹐桂州人薛公元嘗供養一僧﹐法號道林。如是精心供養﹐十有餘年。忽一日﹐其僧辭去﹐云「貧道歸去﹐撓瀆多年﹐更無可酬。今只有舊轉經一函﹐且寄宅中。如至周歲不回﹐卽可開轉讀。」如此經一歲﹐開鎖﹐有金滿函﹐可數千兩。後賣一半﹐買地造菩提寺﹐並建道林眞身供養。今儀像見存。薛今見有孫禹賓﹐在桂林效職。

○開元寺震井

隋曰緣化寺﹐後因紗燈延火燒毀重建。元宗朝攺名開元寺。有前使褚公親筆寫《金剛經》碑﹐在舍利塔前。西有觀音寺井。貞元中﹐有李氏因左遷寓居僧院。屬暑月﹐以食餘熟羊脾懸井中﹐逡巡雷震暴作﹐羊肉置於隙地﹐而煙气薰灼。犬不食﹐蟻不附。至今僧俗眾言井有龍至云。愚以理裁﹐有異於此。夫龍嗜血食肉﹐重牢醴。人有享祭﹐必選良肉﹑醇酒﹐潔饌﹑珍羞﹐然後精禮。寧有一羊脾而迅雷震之者﹖蓋以伽藍井中奉獻諸佛眾僧﹐而遽以肉味亶污神祈之所﹐是以不容﹐乃致雷擊去。理必然矣。其井終亦塌壞。先令狐相從事當府﹐因撰《震井記》。然以羊微事﹐曾未移時﹐天鑑已知。則人之善惡或愈於此﹐又豈殲遺於陰報乎﹖昔董卓縱暴﹐爲呂布殺﹐而曝屍其亭。後有故吏收其灰以小棺殯於郡城﹐又遭風雨漂流﹐失其所在。楊國忠以貴妃因椒房承寵﹐綰三十二使印綬﹐天寶十三載二月拜司空。冊命之日﹐天雨土﹐沾朝服﹐未幾族滅於馬嵬。關西楊氏﹐遠四知﹑去三惑﹐歷千載而慶延子孫。則禍福無門﹐惟人所召矣。故孔明有言「勿以惡小而爲之﹐勿以善小而不爲。」苟能佩服斯言﹐以神祗爲證﹐則終身不居有過之地。

○延齡寺聖像

寺在府之西郭郊三里﹐甫近隱山﹐舊號西慶林寺。武宗廢毀﹐宣宗再崇。峯巒牙張﹐云木交映﹐爲一府勝遊之所。寺有古像﹐徵於碑碣﹐蓋盧捨那佛之所報身也。此地元本荊榛﹐先無寺宇。因大水漂流巨材至﹐時有工人操斧斤斫伐。將欲下斫﹐忽見一梵僧立在木傍﹐有曰「此木有靈﹐爾宜勿伐。」旣而罷去。又有洗蔬者於其上則浮﹐濯董辛於其上又沈﹐雅契梵僧之言。由是咸知有靈﹐遂刻削爲僧佛。當則天后臨朝之日﹐夢金人長一丈六尺﹐乞袈裟。及詔大臣問其事﹐皆莫能解。旋奏﹕「陛下旣有此夢﹐乞依夢中造袈裟﹐懸於國門﹐以俟符驗。」明早﹐大臣奏﹕「懸袈裟忘收﹐已失。」遂詔天下求之﹐已在桂州盧捨那佛身。至今尊卑歸敬﹐遐邇欽崇。時旱﹐請雨﹐皆有響應如意。

○宜州龍開江事

桂之縻郡有宜州。其河如桂州楊江﹐水岸深斗﹐形勢異於眾水。古老流側近岡上﹐俄頃夫還﹐妻以告之。夫疑是惡人﹐尋至岡所﹐求不見﹐但見百牛。旣夜﹐乃還家。至明﹐遂遇水漲﹐流木蔽江。合蒼梧耆老盡知之。

○徐氏還魂

昔西漢武帝有神通之異。南朝有幹寶述幽府冥祕之言﹐蘇泉﹑崔韶亦紀靈怪。牛丞相著三卷《妖錄》﹐及徐氏還魂﹐皆鄙夫鄰居任。咸通末﹐莫非目驗﹐方證不誣。陽朔居人蘇太元妻﹐產三子。徐已疾終﹐旣殯。忽一日還家﹐但聞語而不見形。云其年命未終﹐冥司不錄﹐今且暫歸。憐撫其子﹐補綻其衣﹐一切如在。稍經旬月﹐鄰伍旋知。占卜吉凶﹐述善惡﹐一一符驗。有鄕人在府充職﹐染疾﹐其家眷屬請卜之。俄頃刻云「去至涼風館南﹐地名柘木林﹐遇虎當道﹐不敢過﹐遂卻回。」卜者情迫﹐堅請再往。俄頃曰「至府﹐見疾者已瘥。」疑其不實﹐遂問其所居部曲﹑疾人形貌。徐氏不曾至府﹐又未識病者﹐一一言之﹐無差異﹐方明其實。又有求人卜了﹐謝曰「無物奉酬﹐深爲不足。」徐氏曰「汝家有三斗粟子在西房。何得稱爲無﹖」卜者請取之。逡巡﹐負粟子至其前。眾眾愕然﹐卜者尢所慚恥。如此不一﹐難備書述。一日﹐言舜帝差人討蠻﹐有人求至近驛﹐助備熟食﹐更一兩日當還。如期而歸﹐將得冥司一分細飲﹐致夫前曰「此飯曷若人間造者﹖」夫視之﹐品饌則倍珍於施食。又一旦﹐泣告曰「無端泄陰間事﹐獲罪蒙遣追。此去難再還﹐好看兒女。」又泣別﹐遂絕音響。太元尙在。

○石氏射樟木燈檠祟

開成中﹐桂林禪將石從武居任子城西壕側。從武早習弓矢。忽一年﹐家內染患疾。長幼罕有安者。每至深夜﹐常見一人從內出來﹐體有光焰﹐居常令疾者痛苦。稍閒﹐若此物至﹐則呻吟聲加甚﹐醫巫醮謝﹐皆莫能效。從武心疑精邪爲祟﹐至夜操弓挾箭﹐映戶潛形﹐候其來。俄聞精復至﹐稍近﹐遂彀弓引滿﹐一發中焉。見被焰光星散而滅﹐遂命燭而看。視之﹐乃是家中舊使樟木燈檠﹐中箭而倒。乃劈爲齏粉﹐焚爇爲灰﹐送長河。於是家人患者皆愈。大中年﹐前政張侍郎名文規﹐三代臺相之家﹝嘉貞﹑宏靖﹑廷賞﹞﹐廉察桂林。從武時職司通引﹐他聞此事﹐曾召問﹐具以實對。乃爲《石氏射燈檠傳》。從武子勗在職﹐近方去世。孫淸諧嗣﹐亦效卑職﹐得金貂傳聞。

○米蘭美績

長慶中﹐前政李給事名渤字浚之﹐自給事中除桂林﹐奏請名儒吳武陵爲倅。故事﹐副車上任﹐具橐犍﹐通詩文。數日﹐於球場致宴。酒酣﹐吳乃致詞云「奉約同遊山水﹐柰何以紅帛擊予首﹐仍命婦女於看棚聚觀相恥﹖」旣彼我酏顏﹐各爭意气﹐吳爲臺盤坐﹐褰衣嚲露以溺。給事怒﹐命衙士拉送衙司梟首。時都押衙米蘭知其不可﹐遂引而寢。多遣人護衛給事﹐扶歸寢堂。夜半而覺﹐聞家人聚哭甚悲﹐驚而問焉。乃曰「昨聞設亭喧噪﹐又聞命衙司斬副使﹐不知其由﹐憂及禍﹐是以悲泣。」給事大驚﹐亟命遞問之。米蘭具啟﹕「昨𨿽奉嚴旨﹐未敢承命。副車猶寢在衙院﹐無苦。」給事達明早立至衙院﹐卑詞引過。上下俱自克責﹐益相敬奉。時未有監軍﹐於是乃奏米蘭牧於象郡以酬。敕下允從。遂又以使衙儀衛送上本任。

○李給事長歌

李給事名渤﹐爲太學博士﹐喜長歌。弟淑舟至﹐歌曰「前年別時秋九月﹐白露爲霜金吹烈。離鴻一別影初分﹐淚袖雙揮心哽咽。別來幾度得音書﹐南嶽知﹝此下闕文﹞﹐廬山峨峨依天碧﹐捧排空岸千萬尺。社榜長題髙士名﹐食堂每記雲山迹。我本開云此山住﹐偶爲名利相索誤。自負心機四十年﹐羞聞社客山中篇。憂時魂夢憶門路﹐覺來疑在林中眠。昨日亭前鳥鵲喜﹐果得今朝爾來此。我吟行路五十篇﹐盡說江南數千里。自憐兄弟今五人﹐共索儒素家尙貧。𨿽然稟气各不一﹐就中總免拘常倫。長兄年少曾落拓﹐拔劍沙場隨衛霍。口裏𨿽譚周孔文﹐懷中不捨孫吳略。次兄一生能苦節﹐夏聚流螢冬映雪。非論惡疾志如霜﹐更覺臨泉心似鐵。第三之兄更奇異﹐昂昂獨負靑雲志。下看金玉不如泥﹐肯道王侯身可貴。卻愁淸逸不幹時﹐髙蹤大器無人知。倘逢感激許然諾﹐必能萬古畱淸規。念爾年來方二十﹐夙夜孜孜能獨立。卷中筆落星漢搖﹐峒裹丹靈鬼神泣。嗟餘流浪心最狂﹐十年學劍逢時康。心中不解事拘束﹐世間談笑多相妨。廣海靑山殊未足﹐逢著髙樓還醉宿。朝走安公櫪上駒﹐暮偸陶令籬邊菊。近來詩思殊無況﹐苦被時流不相放。云騰浪走勢未衰﹐隺膝蜂�豈能障。送爾爲文殊不識﹐貴從一一傳胸臆。若到湖南見紫霄﹐會須待我同攀陟。」

○宋顏延之

宋顏延之﹐字延年﹐瑯琊臨沂人。曾祖捨﹐父顯。延之少孤貧﹐居附南郭空巷﹐甚陋﹐好讀書﹐無不覽。文章之美﹐冠絕當時。好飲酒﹐不拘細行。年三十﹐尙未婚。起家豫章公世子參軍﹐累官祕書監。宋太祖文皇帝諱義隆﹐宋氏第三主﹐暱愛僧惠琳﹐常獨占一榻。延之因醉白曰「昔劉盆子尙同參軍乘輿。袁絲正色曰﹕『此三公之座﹐豈可以刑余之人居之﹗』」延之性方直﹐言無所回避。居身淸約﹐不求財利。布衣蔬食﹐獨酌郊野。與謝靈運以詞彩齊名﹐而遲速相懸。嘗敕俱入擬樂府﹐上篇靈運立成﹐而延之久而方就。帝問其優劣於鮑照﹐照曰「謝五言如芙蓉初發﹐自然可愛。顏詩鋪錦列繡﹐雕繢滿眼。」尋爲始安郡﹐經過潯陽﹐日造淵明飲焉。每遇一佳景﹐必酣醉而還。臨去畱錢二百萬與淵明﹐悉送酒家。及淵明卒﹐延之爲之誄。以孝建三年卒﹐年七十三﹐贈特進。自潘嶽﹑陸機之作﹐文士莫及顏﹑謝焉。

○李襲志

李襲志﹐全州安康人也。仕隋﹐歷始安郡丞。大業末﹐江外盜賊尢多。襲志散家財﹐召得三千人以守郡城。髙祖受隋禪﹐降璽書勞問﹐編入屬籍﹐授桂州總管。前後任桂州凡三十八載﹐政尙淸簡﹐嶺外安之。後上表請入朝﹐拜右光祿﹐行汾州刺史。致仕﹐卒於家。

○衛國公李靖

李靖﹐字藥師﹐雍州三原人也。姿貌瑰偉﹐有文武才略。武徳二年﹐同趙郡王孝恭至江陵﹐破蕭銑四十萬﹐擒銑赴京。承制度嶺﹐至桂州﹐分路招撫大首領馮盎﹑李光庭等﹐懷輯九十六州﹐六十萬戶。詔充嶺南道安撫大使﹑檢校桂州大總管。武徳六年﹐徵輔公祐於江淮﹐平之。又領兵出塞﹐屢顯大功。拜右僕射﹑平章事﹐封衛國公。薨年七十九。桂州子城﹐自衛國公所制﹐號曰始安郡城。

○中書令褚遂良

令公﹐散騎常侍亮之子。仕太宗﹐啟沃聖心﹐恢宏帝業﹐歷宮中書令。髙宗將廢王皇后﹐立武昭儀爲後﹐令公受先皇寄托之重﹐極諫以爲不可。由是忤旨﹐貶潭州。顯慶二年﹐又貶桂州。時李義府﹑許敬宗﹐傾巧曲佞﹐附記皇后﹐重貶令公愛州。明年卒於貶所﹐年六十二。死後二年﹐又追制削官爵﹐子孫並流愛州。髙宗崩﹐遺詔復爵。

○中書令張九齡

張九齡﹐一名博物﹐韶州曲江人。以文學進士及髙第﹐與趙冬曦齊名。俄應制。以明皇嗣位﹐久在南郊﹐上表抗論﹐由是名價益重。與燕國公張說同姓﹐以詞學親洽。時括田使宇文融干預朝政﹐況惡之。融所奏論﹐多見抑挫不行。融與臺丞連表訟說﹐帝令說藉艸辧對。髙力士密奏﹐以說有大功於國﹐不宜挫辱。乃落下平章事﹐坐家。九齡連坐﹐貶趙州。又以家鄕不便﹐乞換回近嶺南一處。遂出江西﹐俄轉桂州都督兼嶺南按察使。薨﹐是年六十八。

○桂州陳都督

國朝呂才博士﹐博涉羣書﹐該通眾藝﹐爲太宗皇帝所知。著陰陽﹑吉凶﹑地理要訣五十餘卷﹐行於世。今之婚姻占卜﹐多用其言。又別著《駁陰陽》數千言﹐以爲行年冢宅五行﹐皆不可信。愚以爲﹐呂氏多才多學﹐博古辧今。不欲世人曉達陰陽﹐輒恃年命﹐罔知敬愼。博士前知﹐遂立斯言﹐以節逾僣。若合前史﹐焉得稱無﹖昔寧氏起宅﹐相者云﹕必出賢甥。魏舒由是甚顯遇。羊祜少時﹐有占地者言﹕墓合出天子。祜惡而掘之。占者云﹕猶出折臂三公。祜因墜馬折臂﹐竟位三公。陶侃微時種瓜﹐有老人求瓜﹐侃厚惠之。其人感此﹐因指牛眠岡可貴。侃用葬母﹐位至太尉。吳主孫氏﹐家世富春﹐葬於城東岡﹐冢上常結五色慶雲。齊主蕭道成﹐先塋在武進縣﹐其上結慶雲。宋明帝命獵人以五尺鐵釘之﹐又柱忽作龍吟﹐驚震山谷﹐皆福昆嗣。略據所聞﹐以爲證議。陳思應本名聿修﹐富州龍平人也。少居鄕裏﹐以博學爲志。開元中﹐忽有異人求寄宿畢。聿修觀其容止稍有異﹐乃盡禮延之。明日﹐將告去﹐謂聿修曰「某久攻地理﹐頗有十全。一宿淹畱﹐厚蒙情禮﹐思有所報。遙見此洲上五里地形﹐當富貴不可言﹐用爲殯岡﹐必福昆嗣。」聿修忻然相感﹐遂同詣其處視之。客曰「若葬此處﹐可世世出郡守。」又指一處曰「若用此處﹐可世世爲都督。」聿修敬謝﹐分袂而去。居數載﹐喪母親﹐遂以所指都督處爲塋。他日拜墳﹐忽見其地產金筍甚眾。默追宿客之言﹐又睹金筍斯驗。益以自負﹐遂采而歸。旣再至﹐金筍又產。三載服闋﹐所獲多矣。因攜入京﹐以求遇。素鮮知己﹐茫然暗投。見晦朔及弔慶﹐公侯相府﹐侍兒通傳。有憩於民捨者﹐聿修厚許其直﹐求稅一褐﹐爲之逆旅。俄而節朔﹐貴門侍者復至﹐聿修悉以金筍炫其目﹐果異而問焉。頗亦敬奉﹐粗蒙善遇﹐因以金筍爲賂。居數日﹐又遣人覆檢﹐聿修得以所業文詞經斷綴之金筍獻遺。未幾﹐朝貴咸聞。或有引遠者﹐又以文業幹之。凡諸要地﹐盡知其名。稍得歧路﹐進取益切。於時有同姓名思應者﹐亦以昭穆情暱。乃以前任告牒相遺﹐因易名幹執政﹐遂特除桂州都督。今府署大廳廳壁記﹐且列名氏。亦有子孫職於本郡﹐故鄙諺有云「良宅古冢﹐緣者遇之。」信然矣。

○袁恕己

恕己﹐滄州東光人也。長安中﹐爲刑部少卿﹐與張柬之﹑崔元暐﹑敬暉﹑桓彥範等五王建議。時則天不豫﹐張易之與弟昌宗入內侍疾﹐將圖不軌。恕己等與左羽林將軍李多祚率兵五百人﹐就宮中斬易之﹑昌宗﹐梟首天津橋﹐廢則天﹐迎中宗卽位。重興大唐社稷﹐功格天地。武三思用張計﹐潛與中宗韋後私通﹐帝雅信後言﹐計無不成。行意流貶五王於嶺南﹐尋發僞旨﹐使周利正盡殺之。恕己流懷州﹐利正逼令服野葛汁﹐不死。以手爬地取土而食﹐介甲皆盡至骨﹐乃擊殺之。睿宗誅韋後﹐方雪其冤。恕己孫髙﹐貞元中歷給事中﹐謇諤雅傳家法﹐憲宗制追贈左丞﹐髙父建﹐官至太府卿。

○張鷟

張鷟﹐字文成﹐深川陸渾人也。後趙石侯賓之裔。鷟少聰敏遇人﹐其祖齊工文學﹐以當時儒士多稱鷟之才﹐莫不嘆異。因曰「我孫爲人所知﹐如天以鸑鷟爲鳳凰之佐五色成文。」因名鷟﹐字文成。弱冠應舉﹐下筆成章。中書侍郎薛元超特授襄樂尉﹐遷監察禦史﹑司門員外。開元中﹐姚元崇爲相﹐誣其奉使江南受遺﹐賜死。其子上表﹐請代父死。黃門侍郎張廷珪﹑刑部尙書李白等連表稱冤﹐遂減死﹐流嶺南。數年﹐起爲龔州長史。卒年七十三。文成凡七舉﹑四參選﹐皆中甲科。正諫大夫員半千謂人曰「張子之文如靑銅錢﹐萬揀萬中。」時號靑銅錢學士。久視中﹐太官令馬仙童陷突厥中﹐默啜問曰「文成何在﹖此人何不足用﹖」又新羅﹑日本國前後遣使入貢﹐多求文成文集歸本國。其爲聲名遠播如此。著《雕龍策》《帝王龜鏡》《朝野僉載》二百卷。文成以五爲縣尉﹐因著《才命論》以適志﹐盛行於世。有李季孫者﹐注《才命論》﹐言是燕公詞。蓋不覽唐史﹐率意紀文﹐大惑時人﹐一向紕繆。

