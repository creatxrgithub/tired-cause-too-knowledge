

欽定四庫全書

史部十一

洞霄圖志

地理類七【古迹之屬】提要

【臣】等謹案洞霄圖志六卷宋鄧牧撰牧字牧心錢塘人能詩工文宋末與謝翺友善入元後隠居屏迹人稱文行先生洞霄宮在余杭縣大滌洞天巖壑深秀爲七十二福地之一宋世嘗以前宰執之奉祠者領提舉事政和中唐子霞作眞境錄記其勝後不端平間有續錄今亦無考牧於大徳巳亥入洞霄止超然館住持沈多福爲營白鹿山房居之遂屬牧偕本山道士孟宗寶搜討舊籍作爲此志凡六門曰宮觀曰山水曰洞府曰古迹附以異事曰人物分列仙髙道二子目曰碑記門各一卷前有元敎嗣師吳全節及多福二序後有錢塘葉林臺州李洧孫二跋牧爲文章本髙曠絕俗故所錄皆詳略有法惟不載宋提舉官姓名頗嫌遺缺近時朱彞尊至作記以補之然其筆力簡峭雅與山誌相稱足資研賞不獨取備故實而巳牧成此書在大徳乙巳至明年丙午春牧巳化去而此書第五卷

後附住持知宮等題名有及丙午六月後事疑爲道流所增入又人物門有牧及葉林二傳前題續編二字亦不知續之者爲何人蓋相傳刋本款式如此惟書稱圖志而今乃有志無圖則當爲傳寫者所脫佚矣乾隆四十五年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

洞霄圖志序

大徳九年夏予奉防搜賢知葉文鄧牧心隱余杭人柱山卽而徴之固辭不起因得極山中奇偉絕特之觀後六年代祀南來道士孟集虛出所編洞霄圖記山川之奇秀嵓洞之深杳宮宇之沿革人物之挺特昔耳目之未及者今一覽無遺是編行乎世集虛於玆山之功亦懋矣況其賢而文衝澹不衒其師介石沈公端雅有容疊膺綸命典領本山人稱其懷山之洞天福地歷漢晉唐宋聞人世出今介石師友如淵珠山玉輝潤泉石信乎山川之勝亦系乎其人凡居者防者茍不潔防身心恪遵太上淸靜之教嚴釐祝至道以重玆山是增林慚澗負介石師友之心事予並發之於是乎書至大三年六月旦日教嗣師吳全節序

夫誌書者所以敍事物之源委本末名數凡目靡不登載故貴乎廣記備言使往者有傳來者有徴也大滌天柱爲東南一大勝槪其可紀者不少而宋政和間唐子霞作眞境錄己不可考端平間所輯亦復疎略余懼靈迹奇聞久將湮沒遂俾道士孟宗寶隱士鄧牧心相與搜羅舊籍詢咨故老考訂作洞霄圖志凡山川標致之勝宮館規制之詳仙聖遊化之迹英賢紀述之美皆収拾而無遺非但防息於斯洞見今古而足迹未能至者一覩此志便然如行翠蛟白鹿間有頡頏飛霞之想亦滌心一助也時大徳九年乙已十一月望日大滌住山介石沈多福謹書

欽定四庫全書

洞霄圖志卷一

宋鄧牧撰

宮觀門

夫得道之士以無何爲鄕太虛爲家日月之光華煙雲之變化湖海山嶽之浩瀚嵯峨不過目睫間所寄物爾何待占一丘一壑之勝營一宮一室之安與編戶雜處於人間世耶良由古道日微淳風不競馳情嗜欲者豈知有淸靜可宗抗志功名者豈信有神仙可學是故太上設教聖皇潛心黃帝問道崆峒堯見四子藐姑射於是周穆艸樓發其源漢武竹宮桂館昌其流乃有祕宇殊庭瑤臺金牓散布寰宇幾與五城十二樓俱髙不特錬汞烹鉛以蘄沖舉聲金振玉以迓禎祥而鳬舄淩風翠旌導月往往薄遊其間使夫志士辭榮貪夫棄慢頓悟有身之患樂皈眾妙之門豈非移風易俗之大樞機尊道貴徳之大條貫哉道經載四海之內凡大小洞天三十有六福地七十有二而洞霄咸有一焉舊志以爲與嵩山崇福獨爲天下宮觀稱首地望之重他莫敢比信矣天造地設者固不以人力爲消長然歷代崇奉之制不可無傳也敍宮觀第一

洞霄宮

玆山爲大滌蓋洞天天柱福地在杭州余杭縣南一十八里郡誌云漢武帝元封三年始建宮壇於大滌洞前投龍簡爲祈福之所經今一千五百餘年矣唐髙宗道元年本山潘先生奉勑靣南建天柱觀四維壁封千步禁樵采爲長生之林中宗朝賜觀莊一所後有朱法師攺北向幹寧二年錢武肅王與閭丘先生相度山勢復攺爲甲向今宮基是光化二年錄圖表奉詔防褒嘉見天柱觀記錢氏納土時嘗攺天柱宮宋眞宗祥符五年因陳文惠公堯佐奏攺洞霄宮賜仁和縣田一十五頃悉蠲租稅並賜鐘磬法具等嵗度童行一人應天慶等節設醮本州應辦支費靑詞朱表學士院撰進呈訖內降修奉仁宗天聖四年詔道院詳定天下名山洞府凡二十處杭州洞霄宮大滌洞爲第五仍命每嵗投龍簡遇祈禱封降禦香遣中使或郎官入山政和二年住持都監何士昭以宮宇頽圮詣汴京陳乞奉防賜度牒三百道兩淛轉運司經理後因方臘之變廢於兵火髙宗南渡紹興二十五年發帑出金重建昊天殿於東廡後殿左辟通明館本宮住持兼領焚修於此孝宗乾道二年三月徳壽太上皇洎顯仁皇太后臨幸慶成遇庚申甲子聖節帝後本命系朝廷請降設醮本宮書記撰靑詞奏承修奉官差軍士守衛后奏罷軍士以山麓之民充佃火防虞理宗淳祐七年靈濟通眞先生孫處道奏請賜錢益市恆產以禆贍用由是山門規制愈崇廣矣政和間援唐天柱觀例經尙書禮部給洞霄宮印記寧宗慶元二年知宮陳以明以嵗久漫滅重給宋國初聖節道場應奉本縣文武官僚入山建散諸山僧咸至立班自南渡後惟道士就本宮建散而縣官止於普救寺行事凡宰執大臣丐閒去位者以提舉臨安府洞霄宮系銜咸淳甲戌冬防虞弗愼延燎一空至元丙子後重建未完復燬於甲申之夏今自甲申後再新宮宇規模視昔愈壯專一爲國焚修告天祝壽每遇天壽聖節道場依例就宮建散防管領江南諸路道教所總攝江淮荊襄等路道教所以名山事實聞奏至元十八年欽奉聖防防持山門至元二十三年十一月欽奉聖防防持及本山諸宮觀元貞元年兀貞二年大徳三年節次奉宣命授本宮住持提防及提舉知宮兼管本山諸宮觀事大徳八年六月又欽奉防持及諸宮觀防中書禮部鑄給杭州路洞霄宮提防所印信宇內名山自五嶽之外所在天有八柱而已其五在方外旣不可考今見於中國者三而洞霄之盛爲歷代所崇奉幾於與五嶽俱尊又非舒州壽陽所可企及豈偶然者故列敍於篇首

通眞門

玆門不在余杭縣四門數內宋紹興年間建謂由此入洞霄也至元年間重建先是宋淳祐年間住山貝大欽買石甃路夾樹林朩一十八里至九鎖山門

九鎖山門

在九鎖山外未至宮三里扁九鎖山三大篆字甚奇古程俱書

外門

衝九鎖山大路道龍鳯二洞直上爲棲眞洞路自路口折入防仙橋過翠蛟亭左右厓石夾道勢若防闕門直其防扁洞天福地宋理宗淳祐七年賜書

防牌門

自外門入度同橋兩門對峙左篆天柱泉有池在焉右篆大滌洞洞所從入也

三門

宋紹興三十二年內帑賜錢造至元戊寅山隠齋建癸已年本齋重建仍造天香亭於後故所無也

虛皇壇

在正殿前舊志云唐景福二年錢武肅王按當時儀式疊甃開壇請閭丘先生三元奏籙於此大徳庚子增修廣之

三淸殿

卽郭眞君結茅之地殿前三松其所手植今不存矣錢王遷坐庚向甲蓋指此也宋政和間方臘之變惟徽宗本命殿獨存住持道士金致一奉防攺爲三淸殿聖像乃汴京孟成忠所塑號爲絕技至元庚寅復建壯麗殆過於昔有桂柏相間列峙前向

昊天閣

在東廡後宋紹興二十五年內帑賜錢造殿大徳辛丑重建爲閣四山環抱最爲登覽勝處

璇璣殿

在庫院東建炎間建至元辛已回紫齋建

佑聖殿

舊在正殿左建炎間建至元辛已怡云齋建於三門東偏

祠山張帝祠

舊在宮門外西阜開禧間內庭賜神像及左右侍從景定間移建三門右至元庚辰壺隠齋建辛卯本齋重建

龍王仙官祠

在西廡後宋建炎間建賜額嘉應廟至元壬午淸虛齋建今洞天福地二仙官並祠於此從古制也祠下撫掌泉與大滌泉源通俱號龍井初以宋紹興九年內防詣洞投鐡簡得雨封善應侯勑曰朕惟山林川谷出雲气爲風雨者必加禮秩以謹奉祠矧玆洞天神靈所宅屈伸變化呼吸風雲若時愆陽旋施膏澤有司言狀寵錫侯封用孚恵於烝黎以欽承於渙綍可特封善應侯慶元三年加封善應靈濟侯嘉泰元年加封善應靈濟昭貺侯端平三年加封善應靈濟昭貺廣福侯又特封靈澤公

云堂

在西廡後延接十方雲水宋淳祐咸祐間髙道云防相傳爲口實今南北髙士來遊來居亦不減於昔日也

旦過寮

在云堂右雲遊僧暫憩之地

諸亭

曰翠蛟曰飛玉曰淸音曰翠微曰采芝曰九曲見山水門曰谷口曰石室見洞府門曰祥光曰宜霜曰聚仙見古迹門

白鹿山房

在石室頂先是陸汞仲嘗家石室東偏因爲道院朱妙行修錬其地凡二十年屍觧去是後有天目阮先生居之有泉州陳道士者緣山屈曲開逕結茅相依發土得奇石甚多一帯凡百餘步狀若步障中更兵火阮陳亦亡去大徳甲辰建山房於此有記

廨院二所

一在余杭縣西南半里大溪之上後唐長興四年建名天柱廨院宋咸淳年間重修門前有梓林夏日陰翳可愛在三門東偏

法堂

在正殿後宋開禧元年內帑賜錢造寧教賜書演教堂扁至元乙酉重建左右兩石天造地設後有蒼崖橫峙因加人力疊成峯巒中作小洞洞中小路委曲尢爲勝絕

方丈

在演教堂後

庫院

在東廡至元乙酉重建丹泉流注其間唐李卿所記新池在焉

齋堂

在西廡大徳戊戍重建

道院

在西廡後古有三院曰上淸曰精思曰南陵今分爲十有八齋中瞰一池諸齋環向池水盈涸往往亦闗休咎左廡七齋曰山隠曰山素曰岫隠曰嵩隠曰怡云曰粟隠則上淸院曰回紫則南陵院右廡四齋曰淸隱曰谷隠曰盤隠則上淸院曰淸虛則南陵院正靣七齋曰壺隠曰橘隠曰悠然曰閒隠曰學隠則上淸院曰怡然曰碧壺則精思院選道堂在西廡後至元乙酉年重建

至道宮

在余杭縣北三十里曹橋西唐文明元年建初名福業觀潘尊師成道於此雲笈所載者宋治平三年攺今額前有古松一圍兩合抱後有苦杏二大與松埒鷺鸛巢集其上廚院有宋熙寧間所鑄巨鑊四畔識嵗月及施錢姓氏隠士葉文詩云猶存巨鑊記熙丰翠靄春深古路通千百舂鋤一株樹野田飛下雪花風

龍徳通仙宮

在余杭縣市南南唐文懿趙公汝談嘗卜居於此至元癸未住山郎如山愛其溪山之勝罄已資更宮宇一新花朩亭池冠於一時天師演道靈應沖和靜眞君爲書宮額

元淸宮

在臨安縣錦南鄕地名新路住山舒元一故廬所在至元甲午卽其地建宮樓閣巍峩山水環抱視爲甲觀

衝天觀

在九鎖山門外東天柱山新址先是宋咸淳間住山龔文煥建於徳淸之靑坡至元壬午知宮事周允和更建此處今住山沈多福疏鑿泉石栽植松梅頗有徜徉登眺之趣有記錢塘葉文隠於是二十年大徳丙午正月成道仙去

洞晨觀

在余杭縣東郭河上安樂山東爲陳季卿故址季卿余杭人世傳遇終南山仙翁以竹葉爲舟者宋景定癸亥住山貝大欽建松竹掩映流水回環植梅一塢扁無盡春先是接待最盛有記

元陽觀

在天柱步南三里大滌山後宋咸淳間住山吳處仁建至元辛已攺向重興山深林宻門徑瀟然頗有塵外意但遊者罕至焉

衝眞觀

在湖州路長興州晉葛仙翁錬丹之地宋咸淳間本宮道士周國壽以古額興建至元甲午住持周貴生修蓋一新周回流水松竹古檜老桂爲佳翫焉

龍徳觀

在嘉興路澉浦鎭宋景定間本宮道士劉應善建與海涯相接爲士民祈禱之所

同觀

在杭州城癸辛街先是楊府瞰碧園有蘭亭茂林修竹之趣至元癸已住山郎如山建道院大徳辛丑攺爲同觀

明星宮

在余杭縣東二里明星瀆之上至元辛卯本宮道士史得芳建道院曰來淸大徳丙午攺明星宮

洞陽觀

在臺州寧海縣東隅大徳癸卯本宮道士楊應世買張氏宅攺建

嶽祠道院

在余杭縣南湖之上先是爲土人聞武功圃後施地建祠遙望西溪諸山森然拱立祠旁小阜曰鳯凰山以形似名巨石林立流水周旋幾百餘折葛仙翁丹竈據其上下可羅坐數人有亭臨流對之今建道院於祠右扁名鳯山道院

淸眞道院

在東天柱嶺靑檀山之陽宋咸淳間知宮事朱特立建泉石淸勝可觀

凝眞道院

在九鎖外墓塢至元壬午本宮道士姚崇道自城居移建於此

若虛道院

在余杭縣市西舊爲沃氏居至元戊子住山曹至堅得其地建院

通明道院

在余杭縣相塢至元乙丑本宮道士金自吉建爲奉先報本之處

益淸道院

在臨安縣地名後洪至元壬午本宮道士何自淸建

紫淸庵

在上塢靑梓隴山下至元乙酉本宮道士徐允熙建

碧壺庵

在李塢石玉山下宋咸淳間副宮李元綱建

溪山庵

在天柱步大徳丁酉副宮金常淸建

閒隠庵

在來賢巖後靑山下至元已丑本宮道士王允升建

學院庵

在天柱嶺西至元辛卯本宮道士陸繼修建

太平庵

在臨安縣大徳甲辰道士徐元英建

集虛書院

在余杭縣東五里碧塘福地有巨井一所世傳葛仙翁錬丹於此元貞丙申道士孟宗寶建院爲遊居講習之處翰林學士張伯淳書扁隠士鄧牧心作記紫陽山方回詩雲天地春藏凍核中時來蜂蝶閧東風萬端變化根無極一防靈明裹太空妙處千江分朗月飄然六合防鴻守知嘿交龍虎肯泥丹鑪子午紅錢塘仇山村詩云築舎東臯野水濵空中生白座中春了知空洞元無物須信淸明自有神幽徑艸花聊適趣閒窻筆硯不畱塵酒經丹訣非吾事萬卷書藏一老身

洞霄圖志卷一

欽定四庫全書

洞霄圖志卷二

宋鄧牧撰

山水門

浙右山水之勝莫如杭杭山水之勝莫如天目天目之勝莫如大滌洞天蓋大滌山水發源天目風气盤礡岡巒糾纒相望幾百里然後蘊靈毓秀於此經以苕川之紆余匯以南湖之蕩莽九鎖外鍵一柱中屹豈非天地之奇觀仙靈之奧區哉郡誌載登【闕】

憑天壇石屋見山皆西南馳防溪並趍而合於於潛縣岝防似少駐回望天目層雲中如沈雄古大將按轡其後大勢不可遏少決驟已扺臨安縣大官山者直培塿爾循而至九鎖蓋爲罘罳環以天柱諸峯若止息者巳而矗矗赴余杭下武林北髙峯而特起爲南髙峯鍵以八蟠慈云嶺翼爲七寶鳯凰諸山昂頭妥尾若翔而集前界大江乃止吁亦異矣杭之山川大較以是觀之眞實錄也敍山水第二

天目山

太平寰宇記雲天目山髙三千九百丈周五百五十里多美石甘泉有數百年古朩山上兩湖若左右目故名古有東山銘略曰列嶽霞上標峯霧裏翠滴煙巒名不可紀有蛟龍池上中下三潭源脈相接徐伍仙故居在石室峯西又漢天師舉家於此上升玆蓋天柱之鼻祖而錢唐所謂龍飛鳯舞又其云礽也

黃山

在宮西北是山最髙爲眾山之祖𨿽百里外亦望見之左發爲大滌右發爲天柱其趾長水灣伏虎巖在焉

九鎖山

自余杭西郭外行十有八里逆溪水上左右合七峯皆防地數百尺其趾犬牙相錯行路並溪屈折者九故曰九鎖好事者悉命以名一曰天闗二曰藏雲三曰飛鸞四曰淩虛五曰通眞六曰龍吟七曰洞微八曰云璈九曰朝元

大滌山

在宮北凡四峯於九鎖內最爲巨山西洞據其領石室出其半天壇冠其顚皆山中勝處也是山以洞名之舊志謂大可以洗滌塵心故名大滌𨿽山川得名未必咸有說而故老相傳當不誣也同先生劍履瘞山下

天柱山

在宮西南凡三峯與大滌對峙髙足相敵由宮外望之屹然若柱又絕頂有石柱髙丈餘圍兩合抱此山所以名者蓋五十七福地地仙王伯元主之按傳記所載天有八柱其三在中國一在舒州一在壽陽洎今在余杭者是已洞霄以爲主山故古名天柱觀舊志以爲風淸气和土腴泉潔神蛇不螫猛獸能馴自漢武標顯靈迹建立宮壇歷代祈禳皆在此處也山下產茶爲淛中名品

乳山

卽宮前案山錢氏所增培者

香鑪山

在宮前乳山後其峯甚銳

靑檀山

在宮東南東天柱右偏其勢不甚髙而泉石奇秀爲諸山甲今湧翠石壁與試劍來賢二巖冰壺鏡潭皆在此

靑梓山

在宮西黃山趾狀如屏幛與白鹿山相對其地平處卽上塢

靑苕山

在宮西靑梓山下東達上塢路西逹棲眞洞側

白鹿山

在大滌山卽今中峯是因許眞君上升於此天降白鹿下迎故名詳見本傳及山房記

丹山

在黃山外極髙廣綿亙十餘里楊村在其下後有響水石溪流至此輙逢逢有聲

觀嶺

在宮西南自上塢過大滌洞前所必由者或云古天柱觀路在此故名

西天柱嶺

在宮左偏路口扁棲眞洞蓋洞在嶺首自嶺趾【闕】入支逕約一里則至石室循大路直上左折則至洞有亭曰采芝越嶺則爲楊徐諸村

東天柱嶺

在宮右偏靑檀山後道飛玉泉以陟又名九曲蓋自山趾歷九折乃逹其巓有亭可憩亦曰九曲越嶺則爲山南循東溪亦逹邑中道間溪山淸勝有足觀者

馮村

在衝天觀前舊多馮姓者居之故名田畦寛平嘗爲公廚菜地亦呼爲菜園頭

嶺上

在淸眞道院前髙山平陸居者恍與世隔

麻車塢

在仙迹巖前由是入飛玉亭

下塢

自棲眞洞牌門入居民所聚

上塢

入下塢至石府君上廟登嶺卽是府君廟凡三一在衝天觀前一在東天柱嶺下此塢有居民十數家有泉一民皆賴之

大塢

自東天柱嶺趾東折度小嶺循小溪出石上菖陽甚多平路逹入邑途中

紫竹塢

在靑梓山西古多紫竹故名

苦竹塢

在靑苕山下地多苦竹故名

云根石

在東天柱嶺首去宮一里許與仙迹巖相並狀如片雲從地湧出欲飛而未起也

仙迹巖

來賢巖

伏虎巖

撫掌泉

已上見古迹門

苕溪

山海經雲天目山一名浮玉苕溪出焉今由於潛臨安縣界經余杭及錢塘界然後入湖州逹於震澤郡誌以爲夾岸多苕花每秋風飄散水上如飛雪然因名苕溪又輿地誌云自余杭西亦名泠溪乘舟到此輕若淩虛蓋取淸泠之意溪兩涘有琴鶴翁姥四山皆有居民在其下今自宮抵溪口五里名天柱步道旁有井亦名天柱泉蓋天柱流泉循九鎖山東行逹是溪也

南湖

此湖每嵗梅雨苕水盛時必聚此而後泄於大溪長堤小橋出其上髣髴類杭西湖余時皆涸靡望丰艸而已所直爲嶽祠道院間有田疇在焉

丹泉【一名天柱泉】

是泉發源最髙歷天柱山半初但聞有聲殷殷若雷至大滌洞西百餘步始出地上旣淸且甘大旱不竭有方池瀦焉天宇淸明則有赤光四旁苔蘚時作紫暈東坡居士詩云一庵閒寄洞霄宮井有丹砂水常赤故扁丹泉池上亭曰淸音取左太衝山水有淸音之句除引供廚堂及十八齋之外一境田疇咸仰灌漑云

廚院方池

唐大歷五年令尹範公愔與道士坐磐石上俯見泉脈浸潤因命鑿池以便庖廚李卿有記

三池

在洞天福地門裏路左二路右一若品字然唐幹寧年間錢武肅王開鑿由大滌洞前疊石爲暗溪約里許接天柱流泉瀦畜其中澄澈可愛於池口復爲暗溪曲折五六深合地理

翠蛟亭

宋髙宗臨幸步月至此愛之賜錢造水閣在宮門外三十餘步自門內三池流注入澗撤池上一二板洶湧若雷變化飛舞山林防映作紺碧色故扁翠蛟取坡仙詩亭下流泉翠蛟舞之句仍奉坡像祠事於後亭前有坡羅列坐石遊者必登憩焉

冷泉

在宮門外防仙橋之東路旁石罅間泉脈甚微四時不絕行者掬取飲之寒甚冰雪故名

桃花泉

在龍洞西數十步其泉自石罅橫注入溪昔人每見有桃花片流出莫知從來故名

洗藥泉

見洞府門

小石門

自來賢巖東五十餘步歷坡陀而上卽靑檀山路右依巖石左臨深坎旁有巨石與巖對峙號小石門

泂酌

在靑檀山越小石門有泉一綫水自石罅出注石穴穴狀如仰盂而方曰泂酌

月窟

洞酌之旁有巨石圓竅玲瓏廣二尺許深五六尺許曰月窟

冰壺

月窟之西有石竇貯泉甚寒而甘曰冰壺

鏡潭

泂酌之下有石竇其泉淸可鑑物曰鏡潭

以上四條悉舊志所載而冰壺鏡潭今泉脈湮沒遂失其處

試劍巖

自來賢東行可二百餘步有石裂爲兩如劍所斷故名試劍旁有巖隙可憩數人

湧翠石壁

自試劍巖復三十餘步有峭壁靣北從地湧起髙可一二丈廣二三十丈其上蒼翠玲瓏奇怪萬狀莫可形容蓋玆山秀气發自來賢至此半里餘始盡呈露上有石乳焚之芳香有巖對峙相去僅數尺不容並行若以人力開辟尙可作亭盡意觀覧爾巖外向有亭曰翠微

石步障

自石室歷數折上有蒼石防徑聯屬可百餘步名石步障今半在山房後

通仙橋

在余杭入宮大路去通眞門四里宋建炎年間建舊號石門橋今大徳巳亥八月知宮事楊淸一重建

道士橋

與通仙橋相去半里昔本宮祖師建忘其姓氏咸呼爲道士橋宋景定甲子住山貝大欽與其徒徐應庚重修刻石爲記

朝元橋

在宮外四里由天柱步入宮大路俗呼爲湖塘橋舊小每爲山水所壊宋咸淳癸酉增構髙廣凡二所最大者名爲朝元橋

雙仙橋

在宮外三里俗呼爲雙橋頭昔郭眞君與葛仙翁倚杖對談於此故名

玉泉橋

在東天柱嶺下石府君祠左去宮二里俗呼爲麻車橋宋建炎年間建飛玉泉由此出澗故名

鳴鳯橋

在云根石左俗呼爲袁家橋宋建炎年間建與鳴鳯巖相近故名

防仙橋

在棲眞洞牌門前入宮大路跨澗爲橋宋淳熙甲辰道士江安著以早遊湖海晚嵗歸隠山中捨衣鉢錢重造

同橋

在洞天福地門裏下通池水出翠蛟亭昔同先生與錢武肅王相度地理鑿池架橋故名宋淳熙甲辰錦城盛氏施錢重造

洞霄圖志卷二

欽定四庫全書

洞霄圖志卷三

宋鄧牧撰

洞府門

神仙安在哉列子載渤海有五神山東方曼倩云有十洲嘗所渉歷弱水三十萬里旣不勝舟而珠樹琪林瓊樓寶闕又非結駟所及何怪世俗不信以爲荒唐詭誕之言哉然則三十六洞天具在域中其爲神仙之居信邪否邪日月周行中天下入滄海晝夜相嬗而不息雷霆發虛空中赫然有聲萬物震動使世俗未嘗聞見而吾言之又肯信乎一介之士茍有遐心尙將逃深林隠空谷焉不與世接而況龍變蟬蛻飲露餐風其去塵土之腥螻入煙霞之杳靄必然無疑者是四海內外不可謂無玆地不可謂無若人也若靑城羅浮武夷句曲向使不名洞天烏知爲仙聖區委羽塊然山爾陽明直數仞之石裂一綫爾亦得以洞天名而靑童君仙人郭君各理一焉豈飛行變化之迹無往不到邪蓋在大滌山而雲笈云在天目者豈以大滌爲天目子孫或古人著書未必皆親履其地失於審稽𨿽信史不免無足異也敍洞府第三

大滌洞

在宮西北半里茅君傳云第三十四洞天名大滌蓋之天周回四百里內有日月分精金堂玊室仙官校災祥之所姜眞人主之與華陽林屋邃道暗通相傳同先生入遊見龍麟異境花朩鮮繁自華陽而歸洞門石鼓廣可尋丈扣之逄逄有聲自此上下皆平如剗削兩旁崖石委曲夾道中間一石若柱倒懸因以隔凡名之過柱一穴如竇內濶丈餘中有圓井無底惟聞浪浪水聲乃歷代朝廷遣使投龍璧之處也常有白鼠長二尺許遊於髙崖崖上產艸名玉芝餌之長生郡誌所載云爾今洞中石潤如玉竹蒼黑色行路屈折僅通人至隔凡而止每投龍簡則命童子穿竇以入云其中深杳不可測也所謂白鼠玉芝則希有見者豈在人緣契邪

棲眞洞

在大滌山前西天柱嶺上去宮三里一名西洞舊志云大滌先生杜琛語弟子何法仁曰汝宜居西洞可以遁世成眞遂名棲眞洞天生罳頂狀若寶蓋龕室幽深乳泉滴瀝又東西二臺東臺石閣崖上有龍爪蟠拏蹴蹜之迹或戱以手漫滅翌日視驗如初是知洞龍出入之逕也西臺一石平如棋局白石子如拳委積其上旁列石坐環向焉入洞門三丈許有石仙人爲仰臥狀又越華蓋西有石龕可容數人宋大觀三年山人胡眞隠居之一日忽聞有聲若鼉鼓數百黑雲靉叇間火毬相逐奔出洞口已而迅雷烈風震撼山谷移時乃止昔陳堯佐任淛漕日來遊有詩云二天封【闕】稼如雲流水淸寒出洞門更愛林間磐石上松花吹散羽人樽今洞前亭曰谷口亦取陳詩谷口停驂上翠微之句

石室洞

玆洞一名藏書一名東玲瓏在大滌山中峯前白鹿山下洞中三穴若品字透見天日門有石屏橫其口泉脈涓涓注石梁下引而瀦之可供十餘人居者賴之相傳郭眞君登山采藥嘗濯於此名洗藥泉郡誌云吳天師筠修煉之所天師旣屍觧於宣城指令門人藏書劍於此洞有石室故以名之又景行錄載天師云當遷神於天柱石室蓋太上俾我煉蛻之處故卜其西麓果有石座若扉自然成偹如是則不惟書劍亦天師藏眞焉按石精金光經言曲晨飛精藏精錄神劍觧之道凡暫過太陰紫胞煉度皆四百年所藏必發蓋數足運防其靈自有以發之耳舊志謂天師石室之藏巖扉呀啟信也山腰有石窪樽石茶竈皆仙家遺迹往年有葉道人居之一日見巨蛇自山頂下其首墜地聲如隕石身作漆黒色目廣若杯倒懸山椒引首入洞飲水良久復上數日又來熟於籬間窺之似覺爲人所見其去差速是夜徧山作風雨聲疑爲發洪而晦防不敢出戶逹旦乃止視天宇澄霽亦無所謂水豈神蛇爲是邪自是不復來

白茅洞

在宮山西南十里嶺右靈迹巋然按記云晉人遇一道士衣巾爽麗自洞中出詢所自來曰吾白茅先生職此久矣因名之其門如井縋練而下一二丈至平地卽回環容坐二十人復偃身下入約又二丈許則有仙人石酒甕及石柱二一竅上徹天光境界奇絕第山髙路阻希有至者爾

鳴鳯洞

在宮外一里道旁山上𨿽石路阻隘有童稚可入云其間廣埒兩屋旁一小路不知所極上有穴泉流爲丁當音下入方池未嘗減溢耆舊云錢氏時因鳯凰來鳴故以名洞其地亦攺爲靈鳯鄕

蛻龍洞

在鳴鳯洞相對山厓中相去百步許喬朩幽隠巖穴嵌巉深可數丈宋皇祐初羽人於洞間獲龍蛻骨齒角皆具故名春夏多蛇虺出入似欲回俗士駕者記云五洞潛通此其一也

歸云洞

去宮五里在棲眞洞左偏半里許卽棲眞之後門深可百餘尺石壁光瑩洞有罳頂亞於前洞按記云是神仙回車之便道故曰歸云常有雲气往還於洞外又有隙地皆灌朩疎篁隠映前谷此舊志云爾今洞門狹僅數尺下入丈許石皆如瑪瑙五色紋理如旋雲飛霞直下方池深不盈尺廣可二尺長可三尺池底白色如累珠鏤玊可愛泉水則盈涸不常又下十數步有白石若瓠者三又下數步左偏上陟則有石盆其上流泉涓涓下入盆內可以盥四周石乳如垂瓔珞復返右偏直下十四五步濶二丈許其中有石如積銅錢者周圍平坦容三十餘人

洞霄圖志卷三﹤史部﹐地理類﹐古迹之屬﹐洞霄圖志﹥

欽定四庫全書

洞霄圖志卷四

宋鄧牧撰

古迹門【異事附】

人事有代謝山川無古今生身千嵗之下遊心千嵗之上登箕山而懷洗耳之風弔首陽而悲餓死之節利害旣不相及影響旣不相知然𨿽田夫野老樵童牧豎猶將躑躅悲歌有泚其顙況髙世絕俗慷慨之士哉千萬世同一理千萬人同一心古人逺矣九京不可作矣一旦過其隠遁之地觀其遊息之所有不浩然興起如親炙之者乎馴虎巖之坎木無恙升天壇之丹竈未寒空山無人渺愁予豈昔人所能今人不復能邪山中陳迹時有足稽並采異聞附見一二敍古迹第四

漢宮壇

在大滌洞前漢武帝元封三年所創今其址不可攷矣詳見宮觀門

升天壇

舊志云在大滌山中峯之上又名法象壇上應天而圓下應地而方中應易卦而八角許逺遊眞君精研洞典登其上而仙去時天降白鹿下迎故中峯名白鹿山今山頂界松內數丈之地艸朩弗殖是其遺址也宋政和間猶有卿云簫吹往來

伏虎巖

在宮山西南峻壁間若環堵之室南有路自上而下復陟厓磴方至其所藤蘿深宻怪禽晝啼非有道之士不可處也昔郭眞君伏虎於此按晉書云葛洪何幼道偕訪之目擊而巳各無所言引嘯而退唐吳天師愛其遺迹每遊忘返題詩巖上今嵗久昏剝云郭生在童穉已得方外心絕迹遺世務棲眞入長林元和感異類猛獸懷徳音不憶固無情斯言微且深末句蓋引眞君與溫嶠問答語詳見本傳宋景定三年夏晝忽四山昏黑雷雨大作雲霧中聞巖下有聲極震雨止方知巖邊巨石移下數丈

仙迹巖

去宮一里在行路隔溪崖石上按記云秦始皇驅山嶽擬塞東溟嘗役移之山勢欲動忽有仙人叱鬼以身扼崖石使不得去今崖上有肩帔簪冠隠然遺迹溫潤光澤苔蘚不生以手摩拭良久作古桂香雲楊傑有詩曰祖龍求仙徒用力駕海欲驅山下石神人倚柱不與行畱得巖前隠仙迹

來賢巖

在宮東南靑檀山前嵌空數丈盤石藂竹可以遊息宋熙寜間東坡居士爲杭通守與蔡準吳天常樂富國聞人安道兪康直張日華皆幅巾藜杖盤桓於此東坡賦詩云上帝髙居湣世頑故畱瓊館在凡間靑山九鎖不易到作者七人相對閒庭下流泉翠蛟舞洞中飛鼠白鴉翻長松怪石宜霜鬢不用金丹苦駐顏余不悉紀後人名巖來賢作亭其上曰宜霜亦摘坡語

石室

唐吳天師瘞書劍地宋陸維之朱妙行咸居焉詳見洞府門及陸朱二先生傳

撫掌泉

在宮內龍祠下深僅三尺淸泠可鑑古詩云卻疑三尺底別是一壺天其泉五色變易不常每一變則有吉事余杭圖經載錢武肅王至宮有雙鶴飛舞其上因撫掌招之鶴墜而泉湧漕使陳堯佐因按察至焉問羽士所以名泉之意答曰昔仙人撫掌而泉湧公於是撫掌亦然吳天師觀碣雲水旱不易縈照軒宇夏寒而辧沙礫冬溫而冒萍藻宋熙寧初有物狀如鮫鰻繞欄楯間兩目如丹時人以杖撲之卽墜入泉去須臾陰霧周布一山大水自天柱源來洶湧可畏將墊殿堂乃止或龍之怒也今環甃以石結亭覆其上圍以朱欄者宋髙宗嘗酌之也

明星瀆

余杭圖經云在縣東一里二百步周回一百五十步溪之南塘歷朝勑使投龍簡於天柱大滌洞必先祭明星瀆九域志載余杭古迹亦然父老相傳云昔有人晝見有星燦然故名溪下多潭皆遇水決衝而成自新堰以西第三潭最深瑩而濶者是也父老云瀆之南瀕路舊有道家居遺址尙存今地屬本宮建宮亦曰明星

藥圃

在來賢巖宜霜亭下夏侯天師種藥於此芝畦術塢百藥之植靡所不有常施藥於防市隨緣深淺而與之一日樵者聞圃內有物大嘷隔籬窺見天師防鞭乘一獸似虎非虎行疾如風入東山而去今四山產艸藥六十餘種圃迹猶存余見本傳

葉天師講堂

舊志載在山門外天師役神所建制度宏巧絕不類常工開元中天師講道徳度人諸經於此有仙花靈鶴自天而下吳越髙士輻輳聽法咸有所悟願居弟子列者三百餘人惟語以濟卹孤貧感愧覆載忠孝君親重人性命淨身心絕奢侈卽爲道之根緒也洊經兵火遺迹不存今移宮中爲演教堂

艸堂

錢氏所創唐昭宗景福二年武肅王表以居閭丘先生旣而旬旦入山問道每三元開壇授法籙號上淸壇禦史中丞羅隠皆入室者也堂外環列云房爲門人弟子棲息之所朝暮入室退卽閉闗下帷或持經或論道或錬神修眞各有所至今道院上淸流所自出也其址在道院內而不可攷【道士朱韜光撰籙壇記立石文博義精爲時珍愛自錢氏納土舉髙道其石遂運至汴京】

書樓

一名垂象樓曁天師所居天師少好經史著述不輟其中卷帙委積左右常晝采日魂夜飲月魄蓋紫文之上道也東西壁各置一竅僅可容靣是采錬之戶白元鑑有詩其址亦在今道院內爲精思流

南陵

亦今之道院址因許眞君居宮北之大滌山旣而升舉預報南陵知已曰來日上朝玉帝矣至期登陵北望果有彩雲滿空眞君乘白鹿冉冉而去故名此地爲南陵今亦別爲流也七門道士王介詩雲飄飄遺鶴去難尋野客重來嘆復吟許邁林中丹竈冷郭文山上白雲深南陵事古多非昔北嶺歸期直到今珍重玉京無限意待將功節養髙岑

潘逍遙墓

在宮內方丈西廡後宋潘閬字逍遙錢塘詩人直集賢院錢易銘其墓云逍遙嘗與道士馮徳之居錢塘【今城中有潘閬巷】約歸骨於天柱山大中祥符三年爲泗州參軍卒於官舎徳之遂囊其骨歸吳中葬於洞霄宮之右今至元丙戍隠士葉林作些文曰若有人兮山之深字曰逍遙兮善於吟其名流傳與圖南仲先並兮夫豈異世而異心惜不置之華山泉石之陰彼何人兮干戈相尋手不停批切之毛頴口不絕秋虫之引聲繪事詠潮之篇猶至今黃州文章擅當世兮若果匿浩然如摩詰兮終不任詩人例擯棄兮不知鳴鐘貪暖於何許之山林後三百年餘芳猶在豈與埃而俱沈非先生之髙風兮固馮公之義襟也誶曰緑槐之市兮有先生之巷如子淵於魯國兮豈井臼之無恙獨囊骨於此山兮風吟月嘯忽焉在上後之人以詩乞靈兮尙能於此想象也

嘷亭

在余杭縣南五里晉郭眞君居大滌山常出市肆貨藥有虎自隨令伏於此歸晚則虎嘷故曰嘷亭今山下澗石奇怪流水潺湲是也載之餘杭圖經

聚仙亭

舊志云其基爽塏爲天柱峯之乳俯瞰宮中最爲淸勝同先生創亭占气於此幹寜間眾聞亭上環佩之聲異香逆鼻走報先生先生曰洞天仙官朝謁北辰今夕百靈聽講上淸大法來至是亭爾因名聚仙陳丞相堯叟詩云古檜森羅燒藥竈防雲飄灑聚仙亭

祥光亭

在大滌洞口錢武肅王微時臥巨石上指洞曰余異日富貴當建亭覆此石及貴作亭營飾甚盛而瘞石亭下樵夫間見有仙人奕棋亭上迫之則失所在祥符五年中使白公漕使陳公及州縣官皆至天气澄澈了無纎翳方秉鑪炷香忽有五色云自洞中出上亙霄漢下彌漫林麓時羽人從騎皆在雲气中若仙官之朝玉京也數刻方散表奏其事名亭曰祥光今扁大滌洞天

通明館

在昊天殿左主殿焚修之人居焉宋髙宗臨幸寢食於此幾榻咸在後樓宜縱目看山前防曾爲書院延師訓諸齋生員咸淳甲戌後不存矣

神應鐘

舊志唐大歷四年臺州黃巖大旱徧禱弗應遂祈於杭之大滌洞旣雨土神見夢於邑大夫曰宜鑄金爲鐘以酬厥貺大夫從之逮宋宣和間更三百六十餘年毀於火紹興八年道士周希及等收拾破壞且將復鑄禱之神則曰冶於故地乃成不得已從之明年鐘成赤城左璠銘曰壞於數匪壞於火成於神匪成於人作於此用於彼福吾邑無有已故號神應鐘今不存矣

西洞神光

宋紹定辛卯有楊公伯嵒者武恭王之孫遊山至棲眞洞方舉火仰視華蓋忽有神光發層臺上靑白相半冉冉而升圓如滿月久之方隠公嗟異畱詩山中有東臺仙子許參滿月光明現大千句道士王思明嘗立石識其事

松化石

凡兩株在旋璣殿前今亦不存

重榮朩

余杭圖經載宮外有大櫟朩相傳唐咸通二年吳天師所種至宋咸平元年無故自枯歷十五年祥符壬子復榮漕使陳公堯佐異之圖狀進呈並奏五色云現及地湧泉事尋降防設醮以褒神異故攺洞霄宮後熙寜三年五月一夕風雷大震不知是朩所之以爲靈化焉

無骨篛

宮山周回百里多生紺篛昔晉許逺遊眞君上升語弟子曰吾有金丹一劑汝等功行未圓非可遽服已藏山中無骨篛下他日有緣者遇爾後役夫采薪或帶篛歸往往臨爨得之采時不見無骨者有好事者攀緣幽討終年不得蓋仙人所藏非宿生緣契安可僥幸致哉

搗藥禽

禽止有二伏藏深樹間夜鳴達曙宛然搗藥聲晝亦聞鳴第見人則逺去故無識者閤皂山陳道士詩有搗藥禽聲喧夜榻句想名山洞府亦或有之

石香鼎

宋學士陳公堯佐授外臺日謂道士馮徳之曰嘗夢遊名山見仙人以鼎鼐相期何敢過望馮曰學士人望所歸名列仙籍世間富貴何足相浼後果大用造紫石巨鼎二置祥符亭上其一銘曰鑪之質刳中起煙人之體虛心養元不用之用自然而然鑪兮人兮玆謂道焉其二銘曰山之髙兮巉巉出云洞之深兮幽幽宅眞鸞鶴一瞬鳬鷖百春安得而往葆光嗇神其一久亡往年尙有一在亭下而已殘缺故老猶及見之今亦不存矣

四山界松

宋淳熙三年同知宮事章居中凡宮山崗阜與民境接者悉樹以松親董工役旣成春秋二時每指引後進登山以識疆界經今大徳乙已一百二十餘年四山虯枝龍形環列森立圍皆丈許眞圖畫所不能到其經始培植之功不可泯也

應夢遊詩

宋元丰已未趙淸獻公抃再帥錢塘抗章告老嵗甲子八月忽來遊山謂道士沈日益曰近夢入眞境宮闕巍峩有數道士相迓詢之曰此洞霄宮旣覺思之兩典是郡未嘗至此故冒暑來今觀泉石樓觀與夢中所見無異豈仙聖有緣邪畱詩曰龍穴藏身穏泉源撫掌淸紅塵人久隔白日世長生我分諳衝寂誰能顧利名夢中休指笑又作洞霄行

陳文惠公書字

宋祥符壬子陳文惠公堯佐典領漕職時表奏興修宮宇攺宮額奉旨書勑賜洞霄之宮六字堆金積玉迥成一家體觀者異之咸淳甲戍後不存矣

誦度人經

余杭圖經載洞霄宮昔有主首道士誦度人經多著奇驗每就所居側龍潭上持念一日有老人從潭中出跪曰弟子卽龍王也每聽經文無任皈仰今竊有請焉師才到潭上則幽只皆起敬不退殊不自安願只宴坐齋中不妨日課百靈得以休息當日置鮮乳二斤以供齋饍道士許諾明旦廚人報几案間得乳鮮潔莫知從來果重二斤後日日常然居數嵗忽累日不至心疑之偶至水次復見前老人曰乳乃是間物弟子無有第忝爲土神凡世間欺人取贏者得陰攝之此去有市戶董七好舞秤權以十四兩作斤故從而掠焉今其人不在厥父自主店業未嘗罔利故不可取非失約也道士嗟嘆每宣言村落間導人爲善鄕老至今能言但忘其姓名及嵗月矣

洞霄圖志卷四

欽定四庫全書

洞霄圖志卷五

宋鄧牧撰

人物門

昆山之石不皆美玉而美玉自是而生麗水之沙不皆精金而精金從此而得求駿良駃騠者必之冀野求豫章楠梓者必之晉山誰謂紺髮方瞳鶴骨松貌之士而不由名山出哉昔者廣成子髙臥於崆峒庚桑楚尸居於畏壘三茅上徵於句曲兩籛輕舉於武夷夫豈獨其人之卓異如此亦山川之靈發之故我郭許二眞君錬質窮谷飛神層霄後世有志者聞而慕之結荊誅茅成道而去者未易悉數耳目所接不過千百之什一爾其有被褐懷玉自同凡夫湮沒不傳者蓋多也對泉石而遐想淩煙霞而浩歌我軰亦若人爾豈不與之精神皎皎想往來於六合之外哉敍人物第五

列仙

晉

靈曜郭眞君

郭文字文舉河內軹人年十三歷華陰山石室中得石函卽神虎內眞紫元丹章也後晉室亂乃入余杭大滌山伐朩倚林苫覆爲舎不置四壁時猛獸害人先生獨居十餘年無害鹿裘葛巾區種菽麥或采篛以貿鹽酪有餘卽施貧人一日有虎張口向之先生視其口有橫骨乃引手探去明旦虎置一鹿舎外適有獵人來宿因指與之後虎服役如僕從令負篛隨行常置於鳯凰山側先生貨藥歸晚虎嘷今名其地嘷亭時余杭令顧公颺與葛洪共造其舎擕與俱歸贈以韋袴褶一具不受手植三松與虎遊息樹下王導聞其名遣人迎之不馭舟車荷擔徒行導置之西園朝士咸往觀焉頽然箕踞傍若無人溫嶠問曰人皆有六親相娛先生棄之何樂曰本行學道不謂遭世亂欲歸無路爾又曰饑思食壯思室自然之理先生獨無情乎曰思由憶生不憶故無情又問先生獨居窮山死爲烏鳶所食柰何曰埋藏者食於螻蟻復何異又問猛獸害人先生獨不畏耶曰人無害獸心則獸亦不害人又問世不寜則身少安先生不出濟世乎曰非野人之所能知也後復逃歸吳地記載先生嘗坎朩書之上曰金雄記下曰金雌記蓋防晉祚也余杭圖經云檢先生區種處尙在坎朩處有泉亦稍湮塞梁乾化三年七月封靈曜眞君今臨安沖虛宮武康郭林余杭天眞仙洞亦各有遺迹

贊曰典午云擾之人入山苫覆一室豈云求安箕踞西園在朝聚觀尙役猛虎何畏逹官葛翁忘言溫生慚顏千古大滌山空月寒

歸一許眞君

許邁字叔一名暎後攺名字遠遊七世祖肇後漢安帝時爲光祿勲永初中大饑人相食肇救活四百八人永建元年拜司徒子訓孫相並爲三公至神仙者八人先生與旌陽令遜防軍長史穆皆再從兄弟早與王右軍父子周旋及楊羲和眞人結神明之交永和二年入臨安西山登巖茹芝渺然自得有終焉之志卽今大滌也嘗謂余杭山是洞庭西門潛通五嶽與右軍書曰自山陰至臨安多有金堂玉室仙人芝艸左元放之徒漢末諸得道者在焉後於山中師王世隆著詩十二首論神仙事初以書棄妻卽孫驃騎之女妻有書答之載丹臺錄中其後妻亦入山得道先生四十八於大滌中峯丹成天降玉童白鹿下迎而去垂語弟子云吾有丹一劑藏山中無骨篛下異日有緣者得之梁乾化三年封歸一眞君今有升天壇在中峯宋政和間猶有卿云簫吹往來

贊曰陰徳育徳篤生眞材結神明交葆毓聖胎十載天壇功圓道賅不有帝鄕吾何歸哉白鹿無迹金丹久埋隠隠簫吹卿云往來

唐

潘先生

先生不知何許人亦不詳其名字徧遊山川愛天柱止焉自郭許二君仙去泉石荒蕪元封古壇亦且湮沒先生慨然發憤請諸朝唐髙宗夙聞其名爲勑創天柱觀仍以四維之中壁封千步禁斷樵采爲長生之林錢武肅碑略載其事蓋漢武建壇後歷年𨿽久不過名山而巳至先生乃建爲宮觀傳道至今非所謂眞師者哉後於曹橋福業觀成道事見雲笈

贊曰元封建壇不可復稽晉人遺迹煙艸離離先生得道志尋幽棲一旦金碧照映山溪名林長生樵采莫窺登覧嘗慨神遊何之

葉天師

葉法善字道元括蒼人三世爲道士身長九尺能厭劾百卜居本州卯酉山有巨石橫道行者紆逕避之遂投以神符石自起髙宗召入問道時睿宗明皇紀年廟號已先知之先天中拜鴻臚卿員外置封越國公舎景龍觀僚庻受籙者不可勝數開元中與明皇於中秋夜共遊月宮還過潞州取玉笛請上奏一曲仍投金錢城中越旬日潞州奏中秋夜有天樂臨城兼獲金錢以進年一百有七嵗後羽化葬於松陽百官縞素送之初天師得道來遊天柱適錢塘江有巨蜃溺舟經渉者苦之靑山鎭長沈愈來迎於是往焉時潮信未至投丹篆江際戮之以鐡簡鎭於江心遂絕其患至今舟檝無虞皆受賜天師也已而回山平居二十餘載嘗役神建講堂觀門外聴法者雲集有仙花靈鶴之祥載古迹門贊曰神道設教受知明皇入覲顧問出從翺翔髙髙月宮不見漁陽人謀何及夫數適當夜半工山中講堂遺迹已化玆人不亡

吳天師

吳筠字貞節華陰人祖舉孝亷父元亨峽州刺史先生通經誼美文詞舉進士不中性髙介不能與時俯仰天寶初召至京師明皇與語甚悅自請道士乃入嵩山依潘師正究其術與李白於髙天師壇參受上淸畢法初所與帝言皆名教世務帝問其道對曰深於道者無如老子五千文復問神仙治鏈對曰此野人事積嵗月求之非人主宜畱意求還嵩山及復過江而漁陽兵起識者以爲知幾後居余杭天柱山精思有感行教於江漢其文章與李白相上下凡四百五十卷禮部侍郎權徳輿集爲序大歷十三年於宣城道觀焚香尸解弟子邵翼元奉防歸葬於天柱山西麓私諡宗先生初天師嘗語其徒云我死當遷神於天柱石室蓋太上俾我鏈蛻之處故從之女冠王眞一亦先生弟子才十餘嵗卽絕粒誦黃庭經天寶間於天柱山得道今先生有天柱觀碣畱山中

贊曰貞節深悟道徳五千漁陽騁兵知幾超先飛舄南渡煙塵漲天勞我華陰息我於宣巖巖石室書劍藏焉與誰同調錦袍謫仙

司馬天師

司馬承禎字子微號白雲子河內溫人也晉宣帝弟太常馗之後唐襄州刺史仁最之子居天臺山事師正潘先生傳辟穀導引術無不通後與陳子昂盧藏用宋之問王維孟浩然王適畢構李白賀知章爲方外十友睿宗召之延問其術對曰爲道日損損之又損以至於無爲夫心目所知見每損之尙不能已況攻乎異端而增知慮哉帝曰治身則爾治國若何對曰國猶身也故遊心於淡合气於漠順物自然而無私焉而天下治矣帝嗟嘆久之乞還山賜寶琴霞帔公卿賦詩送之常侍徐彥博總而爲序曰白雲記盧藏用早隱終南山後登朝見先生將還指終南曰此中大有佳處何必天臺對曰以僕觀之仕宦之防徑爾藏用有慚色明皇召入內殿問以道多祕不傳女眞謝自然沈海欲詣萊求師至一山見道士謂曰天臺司馬承禎名在丹臺身居赤城眞良師也自然遂還求之得度沖舉一旦謂弟子曰吾於玉霄峯東望萊常有眞仙降駕今爲靑童君所召須往矣俄頃蛻去詔贈銀靑光祿大夫諡貞一先生帝親爲制碑韋渠牟作傳文集行於世初天師常往來天柱山故錢氏碑曰被褐幽人據梧髙士挹澄泉之味息靑蘿之陰葉天師法善朱法師君緒吳天師筠曁天師齊物司馬天師承禎夏侯天師子云皆棲神物表繼踵云根出爲帝王之師歸作神仙之侶

贊曰晉室神冑寄身赤城霞帔辭顯丹臺著名播以聲詩有唐公卿東望萊列仙降迎女眞氏謝聞道服膺一日乘雲渺焉上徵

夏侯天師

夏侯子云不詳其字從峩眉山來年二十狀貌甚古投司馬天師門下夙興夜寐勤侍巾盥凡十數年未嘗一日怠缺與物無競不屑世務其師愛之如子及師羽化乃於大滌山中築藥圃種芝術之屬嘗言古聖人以上藥養神中藥養性下藥遣病可使人神靈可使人性明可使人病愈有藥圃詩云緑葉紅英徧仙經自討論偶移巖畔菊耡斷白雲根好作詩輒棄其稿故罕有傳者或縱神遊目熙熙自得歸院則掩戶經日寂無所聞有鄰院道士窺見一艸衣人同坐亦瞑目不語至暮啟關伺之則無所見天復中乘異獸歸隠東峯不知所在贊曰司馬之門入室者希峩眉山人狀貌魁奇頳甲紺芽黃精紫芝采采餘閒臨流詠詩異獸可馭東峯何之千古莫識誰爲艸衣

朱法師

朱君緒字法滿余杭縣人年十八入道居玉淸觀閉戶下帷終日燕坐而已後以玉淸地廹喧囂不可久處乃拂衣入天柱山數年道成一日微疾倐起命水澡浴具冠褐焚香端坐曁齊物朱韜光等知當羽化跪泣而辭師曰吾於彭殤存亡齊之久矣悲忻顧戀何有於其間哉然道妙寂寂感者通焉神理契者昭焉吾言之矣汝知之矣言訖而逝時開元八年五月二十九日也贊曰道妙寂寂神理心曉所悟下帷玉淸晚入天柱積年道成談笑觀化身如羽輕奚悲殤子奚羨老彭萬古一電誰爲死生

曁天師

曁齊物字子虛師玉淸觀朱法師君緒受法籙神符祕方救物不怠後隨入大滌山精思院剏垂象樓三間又名書樓積書數千卷其上日以著述爲事每講貫學聽者嘆服錢氏賜度弟子對曰樂靜久矣不願有之王曰師必鬼神侍衛凡徒何爲哉所居室壁東西各置一竅采煉日月光華每語人云吾將復往羅浮石樓矣一旦不知所之

贊曰精思古院彊學不息書樓插天萬卷委積罷書何爲飲月潄日靣腴玉華腹果金液神遊八表不假羽翼羅浮石樓一往無迹

閭丘同先生

閭丘方遠字大方舒州人生州之天柱山下二十九嵗師香林左元澤旣得道巳乃徧尋名山至余杭天柱異而止焉蓋余杭與舒州咸有天柱山傳記所載天有八柱者也錢武肅王師事之號同先生唐景福二年爲築上淸壇榜艸堂每三元開受法籙幹寜二年與先生相度地理攺觀基爲甲向營建一新表奏其道業於朝昭宗累詔不起乃就加命服賜號妙有大師光化三年親制觀記稱先生朝修防懇科戒精嚴實紫府之表儀乃淸都之輔弼加以降神之地卽舒州之天柱山也身生天柱之前往修天柱之下察其符契信不徒然蓋摭薦章語天復二年二月十四日沐浴焚香端坐返眞顏色不變有異香三日方散是夜武肅王夢先生騎鶴訪別明日訃至及就壙但空棺而已後有人見於廬阜自言我捨大滌歸隠山天柱源也先是太平靑領書自漢於眞人傳授卷帙浩繁複文隠祕先生鈔爲二十卷文約防博學者便之弟子夏隠言等十人受思眞鏈神之防今道院僅十八齋而出先生者十有四焉贊曰降神古舒得道余杭兩柱擎天千里相望殊庭翼翼命服煌煌鶴背永訣貍首空藏先生曷歸匡廬阻長厥有神孫百世彌昌

鄭衝素先生

鄭元章字博文幼號神童十五嵗辭親學道依眞系大師李歸李特爲建星壇授上淸畢法精修不倦景福二年與同先生同居天柱山精思院武肅王因命入開元宮啟建壇籙門下受度弟子一百三十餘人王表奏朝廷云啟建日有彩雲臨壇仙鶴五百餘只旋繞空中昭宗賜紫衣號正一大師衝素先生累乞歸山王親駕送於郊外至精思院旬日間忽沐浴端坐語門人曰今洞庭使者在此迎吾吾當去矣汝等精勤戒行勿爲諸惡翛然而逝體柔如生享年六十有八王命府官縞素葬於本山

贊曰唐武肅王貫徳尊道師贊閭丘肆闡教靈鶴回翔防云縹緲紫衣防榮正一畀號星壇甫撤洞庭已召勒名丰碑泉石有耀

宋

常先生

常中行錢塘人師河南馮徳之形貌奇偉落魄不拘檢好飲酒及音律篋無畱金所有一簫一笛而巳常曰陰符經有彊兵戰勝之道非外事也亂吾眞者不能入卽戰勝爾多往來余杭浣坎得錢悉市酒有趙道人啖瓦礫如餅餌先生一見愛之引入臥內對飲逹旦每醉則袒肩曰皮如鐡肉如石皆從修養得治平四年六月語弟子沈日益曰吾不久居此偃臥俄頃起曰嗟乎吾未能出卽於几案間設鑑一水盂一時時取視之神色怡然越三日而逝葬天柱峯下明年正月往杭州見故人胡逹夫值不在畱刺而去胡他日聞先生解化亟求其刺已失所在是嵗遠日或芟壙艸見兩竅墐啟驚請眾觀之探以杖空空如也嵗余其徒有邂逅於茅山者贊曰忘情杯觴寄興音律彊兵戰勝厥有奇術隠幾懸解對鏡神出馬鬛無恙鶴形巳失逢人句曲不異平日何年吹簫重過石室

諭沖和先生

諭天時字齊仲號蟾華子自幼肄業洞霄政和間以詩科試中選精天文曆數防緯醫藥之學至驅雷召雨旋著靈異宣和間勑住信陽軍神霄萬壽宮朝廷屢遣使降香祈禱有感賜號沖和先生淳熙三年之徽州太守沈君禮遇之一日別太守云上天召我朝廷亦召我且赴上天召也第去之日疾雷大雨毋恐居旬日信然太守具其狀上聞而朝廷果欲召之且遣使矣先是嘗語其徒曰我死歸雷部爲仙君治世間不平事是時以雷雨爲驗其徒奉防歸藏於大滌山棲眞洞側

贊曰齊仲博學聞名政和黃冠入試以詩擢科坐檄雷雨不煩防呵中使函香屢至巖阿宣室耿耿玉樓峩峩回顧下土不平謂何

陸石室先生

陸維之字永仲一名凝字子才余杭人少以計偕入汴道遇異人謂曰秀才難望科第不如還山贈以丹一粒且戒俟緩急用之及下第歸舟循汴河風激浪怒且將覆追憶前語以丹投之風浪始息河上有呼其姓名者則所遇異人也自是有超世之志隠於大滌山之石室人因以石室稱之逍遙林谷詩酒自娛嘗觀潮錢塘有酹江月詞雲遠山一帯遡晴空極目天涯浮白楓落鴉翻談笑處不覺雲濤橫席酒病方蘇睡魔猶殢一掃無畱迹吳帆越棹恍然飛上空碧長記艸賦梁園淩雲筆勢倒三江秋色對此驚心空悵望老作紅塵閒客別浦煙平小樓人散回首千波寂西風歸路爲君重噴霜笛髙宗嘉賞欲召見辭疾不赴及上退處北宮嘗幸大滌憲聖亦偕行上問山中詩客或以維之對進其行卷上讀數首太息曰布衣入翰林可也欲歸與孝宗言之憲聖曰山林隠士必不求名彊之出山乃大勞苦遂止未幾以疾卒太博關注子東贈先生詞序云吾鄕陸永仲博學髙才自其少時有聲場屋今棲白鹿洞下絕葷酒屏世事自放塵埃之外行將六十而有嬰兒之色非得道者能如是乎乃作水調歌頭一闋詞云鳯舞龍蟠處玉室與金堂平生想望眞境依約在何方誰信許君丹竈便與吳君遺劍只在洞天傍若要安心地須是遠名場幾年來開林麓建山房安眠飽飯淸坐無事可思量洗盡人間憂患看盡仙家風月和气滿淸揚一笑塵埃外雲水遠相忘先生嘗進百論有石室小隠集三卷臨終了然書一詩云嶽南之館白雲端鳯笛龍簫徹廣寒一鶴曉飛衝碧落羣仙笑倚玉防幹

贊曰永仲逍遙觴詠自娛年過六十髮靑顏朱金丹勿餌玉堂勿居空負石室平生著書鳯笛龍簫洋洋騰虛笑領羣仙薄遊帝都

王元素先生

王朴字元素其先北京大名府人避地轉徙至臨安愛金岫山川之勝因家焉初蜀之靑城有方士五結侶東南遊至浙右中一人忽曰吾塵緣猶未斷更當爲人子三紀揖眾別去莫知所之先生父球以積善聞鄕裏室潘氏孕及月一夕夢偉丈夫衣冠甚古跨白鹿入門驚寤而生先生方在𦇤褓口吻常咿嚶若有所誦人以葷茹啖之輙搖手作麾去狀旣長丰神峻整未嘗學詩而觸景吟詠不凡及冠苦不願娶父母呵責不得巳受命婚之夕婦至乃從間道出走家人徧索得之野外力挽以歸旣得子而婦防長嘯曰吾責已塞況有三弟可與父母訣矣遂棄家結茅大滌山石室與隠士陸永仲鄰居講求修眞鏈養之術有間則更唱疊和見者咸謂興寄飄飄眞不食煙火語後歸省親其舎傍有嶺一綫之蹊臨懸崖千仞往來苦之先生贊其父辟爲夷塗翼以防楯以便行者訖工乃歸未幾沐浴趺坐而化年果三十六永仲遣報其家翼日父母俱來忽舉首開目微哂復瞑陸君讚其像曰彭氏之壽顏氏之夭誰得誰失春花秋艸山云捲舒水月昏曉本自不動彈指中了瘞於石室之麓有一白鹿呦呦循行塜上忽不見其徒以其字私諡素先生

贊曰靑城故人長揖別去積善之家夢巳驚寐旣償宿因復遠所怙結交石室究竟龍虎三十六年如旦斯暮呦呦白鹿空繞獨墓

楊先生

楊廼誠字叔閒潼州人爲州之定光觀道士東遊襄漢荊吳久而息大滌山中形貌頎偉顏如渥丹目光射人帯索苴布寒暑如一飲酒至斗不醉或終日坐林中無知者名聞當時髙宗居徳壽宮召見與語甚悅慈福太后問道要以師事之爲築室於宮之通明館側又建庵西湖延祥觀以便往來棲息有防促召則麻鞋入見淳熙初力乞西歸越三載防遣使往唁方見其坐蛻旋具奏內修黃籙追嚴之命髙士何守澄進靑章有云仙凡相遠罔知修短之期道俗𨿽殊固有師資之禮

贊曰山林髙蹈不釣聲名爲帝者師亦何足榮斗酒一布浩歌徒行鶴歸大滌蟬蛻通明斷夢西湖飛神南靑章追慕九重至情

陳寢虛先生

陳君良孫南渠人童年得道隠居杭吳山修煉丹成獨喜天柱每與幽人韻士往來其間常離地三尺懸虛而臥因號寢虛先生窮冬積雪浴溪澗中略無寒色自余靈異不可殫紀有紫極觀過天柱山詩云道在吾身宇宙寛朝逾云岫暮云關丹靈不服春風轉欲度世人那得閒

贊曰列子禦風先生寢虛風尙有托虛獨安居至人行世匪血肉軀其中不有外焉取餘人以爲幻我以爲如紛紛談仙勿誑迷愚

朱妙行先生

朱眞靜字復常杭臨安人自幼好學丹經文一覧輙通其意每春自擕籃入山摘茶有客至掌擎爲供不事茶具眞率可想見嘗隨意行經宿忘返諸徒方驚憂忽歸云吾遊大滌洞遇道人碧巾黃衣相擕至馴虎巖下坐語移時而巳不謂經宿也題壁間曰經書那得語虛無荊棘林中有坦塗不遇異人眞口訣誤人錯下死工夫一日整冠裳謝同衣遂登石室宴坐垂二十載名聞於朝遣中使召不起初先生入山猛獸巨蛇屢至左右舉手麾之悉遁去有病者扣門求救噓气按摩無弗愈者淳祐癸卯夏語諸徒曰吾卜中元別此山矣及期書偈曰去來如一眞性湛然風收雲散月在靑天趺坐而化膚瑩眼碧不異生時理宗聞之哀悼賜宸翰特贈妙行先生

贊曰丹經萬卷讀者茫昧復常一閱意領神防抱石室二十餘載猛虎伏藏巨蛇引退揮偈脫頴趺坐委蛻靑天湛然素月常在

按玆山自晉逮今已千百餘年其間得道仙去甚眾矣綿歷歲月之久無復可稽玆編所得僅一十八人而巳然又有作者𨿽未敢遽儕仙列其或事業可稱於時文章可傳於後亦不敢聽其冺沒因別爲髙道傳以志不朽云

髙道

唐

白威儀先生

白元鑑不詳其字西川成都府人髙祖君敏武徳功臣父洪演髙蹈不襲封娶申屠氏生一子卽先生也宗幸蜀時爲威儀道士住上皇觀志在絕俗逍遙遐舉周覧山川訪前賢髙蹈之躅得余杭天柱觀止焉四十年矣元和十二載八月解化瘞於天柱山大滌洞東北嘗有山中十詠

贊曰有志絕俗白公威儀自蜀來南名山棲遲酒味淡大音聲希積四十年無人見知山中遺老傳誦十詩適興而巳不矜能之

宋

馮先生

馮徳之字幾道河南人少習儒業書無不讀京師號馮萬卷不慕聲利棄家入道被防住杭州洞霄宮時公卿皆以詩餞行宋眞宗銳意教盡以祕閣道書出降余杭郡俾知郡戚綸漕使陳堯佐選先生及衝素大師朱益謙等修校成藏以進號雲笈七籖初詩人潘閬與先生爲道義交任泗州參軍卒先生囊其骨歸葬天柱山錢易銘潘墓具載其事

贊曰幾道一諾生死不負相與逍遙道交有故不遠千里歸骨天柱宮墻西偏突兀潘墓幾年雲笈修善校誤學仙志士讀者悟

唐先生

唐君名子霞未詳其字宋政和間入道洞霄宮性嗜讀書尢長著述謂大滌洞天歷千五六百年其間幽人勝士髙行危言不得有傳於世私切痛之乃著書名大滌洞天眞境錄其自序曰大哉五嶽爲天下之鎭自余山川籍其名者洞天福地爾蓋眞仙所宅靈气自生昭然若雲從龍風從虎使其居者神淸性悟而虛無有歸實風之可鄕也杭則余杭縣西一十八里有天柱山宮曰洞霄者自漢武帝志崇道學立爲眞靖之場修生髙士靡不棲遲於此宮有五洞交扃九峯廻挹千崖萬谷秀聚其中泉飛彤廈之檐云鎖碧壇之角祥光云湧嘉朩返於春枝撫掌泉靈神丹藏於翠篛誠姑射之令壤歟由是聲流方外恨不能泠然禦風引千里於頃刻爾蓋𨿽朝士大夫駿馭之遊亦未得探其異迹於戲勝槪千百年來終乏采錄無以發其蘊奧又安得目擊而足履之哉僕非其人濫居林下或聞一水一石欣然親往銘在心目今旣得矣匪敢自私遂覈成卷帙𨿽不足進之作者庻爲尋幽之一鑑爾時政和壬辰十一月望日序後遠遊莫知所終

贊曰大滌名山歷載二千問其故實荒艸斷煙先生發憤搜討成編後來遺逸借玆有傳孰爲富貴孰爲神仙自古文章如日行天

石正素先生

石自方字元矩饒州鄱陽人師衝寂大師孔守容爲道士長七尺餘龎眉秀髯大耳髙顴音聲如鐘莊靜淡泊有深沈之思經史百氏無不通尢嗜莊列書眉山陸維忠授丹訣往來西山廬阜與方外隠逸以琴酒自適嘗自號渾淪道人時虛靜天師作庵於龍虎戱珠峯先生至卽下榻榜曰渾淪庵虛靜被召拉先生偕行居無何返故廬朝廷方求巖穴奇士部使者以先生聞彊起至京師徽宗幸寶籙宮講所先生在焉上望見儀狀魁偉召前問從何來對曰艸野臣無他技能江東使者以臣應詔卽日授金壇郎主杭州洞霄蓋宣和元年冬也明年七月至宮四方學道者翕然從之冬十月盜起嚴徽間明年正月破臨安縣官吏散走其徒亦治舟請行先生曰吾被天子命主此宮守死吾職也公等第去巳而賊至先生正色叱之遂遇害門人程用光叩閽言死事狀上閔其忠賻錢三十萬贈正素大夫制書云勑故金壇郎石自方頃者盜嘯浙東侵犯鄰壤而居官任職者往往驚遁爾典司眞館秉志不回叱罵凶徒遂至蹈難賜頒賻賚超進道階非獨勸死節者之榮而亦爲偸生者之愧時東南死事者才三數人士大夫以此髙之平生有詩文數百篇以先生死節洞霄號石洞霄曲肱先生熊彥詩作石洞霄傳

贊曰舎生取義名教所美山林間人人不望此宣和東南嘯聚蠭起望風逃遁守土猶爾元矩正色罵賊以死璽書褒嘉永耀靑史

葉靈一先生

葉彥球錢塘人崇寜間受度尋師方外遡長江上荊漢浮沅湘訪天師遺迹南遊吳越過閩廣徘徊羅浮以歸遂走京師寓寶籙宮復還洞霄由是銳意教法飛章走檄禍福之驗聳動當世至安吉之烏鎭鎭南有地爽塏乃卜居焉以符水爲民禳禬疾無不愈鄕人敬信冠履雲集經營之初富者出財貧者出力故宮殿廊廡金碧煥爛賜額曰崇福宮先生兩領洞霄晚益精勵賜號虛靜靈一大師於蛻龍洞之傍築室老焉天臺虞公似良榜曰歸云壽八十四無疾而終

贊曰遠行求師足半四方飛章吁天休咎立彰冠履雜遝金碧焜煌至今殊庭福庇一鄕築室終老蛟龍洞傍誰榜歸云虞公似良

何衝靖先生

何士昭余杭人自幼有修眞志師上淸大洞道士胡處邦受度戒行精勤學學不倦凡慕道者悉歸焉政和間被防典宮事親詣京師奏請防賜度牒三百道令本路漕臣應辦工役一新宮宇道侶雲集號爲全盛重和元年十二月五日召其徒告曰吾歸矣弟子環侍至夜半方就榻聞異香盈室亟視已趺坐而逝時境內往往聞鐘聲後二日探囊得一紙書頌云五十年住人世靈臺不染纎瑕壬午三更子時天開萬里無霞蓋是日壬午也賜號衝靖大師

贊曰衝靖居山戶外履滿乃奉綸書聿新琳館午夜鐘聲回薄天半四筵涕泗九重嘆惋錦囊遺頌去住懸斷彼哉塵人疾病則亂

李明素先生

李洞神字云友杭之新城人自幼不茹葷酒嗜黃老學七嵗入洞霄受度刻意道法戒行嚴潔中年走淮海謁徐神翁宻有所得歸屏人事宴坐林下髙宗賜號明素俾主寜壽觀未幾乞還山授右街道錄主洞霄宮孝宗踐位召使拜章旋卽昭格乾道九年正月晦日艸別書遺同道偃然而寂嘉興錢公敍其行業刋於遺像有云周流六虛去來自若死而不亡先生有之贊曰去知而愚性含太初視有若無心包太虛生而神悟宻契道樞死而神在起頌遺書

贊曰詖行浮辭坐掩當世而不容僞生死之際明素遺形如脫敝屣歷歷別書徧告同志兩朝寵遇一枕夢寐獨與神翁徜徉天地

陳汝和先生

陳希聲字震甫臨安人師凝妙大師金致一以行業淸髙際遇髙宗授右街鑑義俾主洞霄宮提綱嚴肅奬防後進一時學者向風乾道二年三月車駕臨幸山中扈從登遊東西巖洞賜禦書度牒號凝和大師又書度人經賜焉淳熙三年九月談笑而寂壽六十有九

贊曰昔宋髙皇駕幸名山希聲從遊東西兩巖從容談喜動天顏禦書道經照耀人寰鼎湖旣遠華表不還惟有喬朩曽聞佩環

徐棲霞先生

徐衝淵字叔靜姑蘇人自號棲霞子嘗浪迹江湖間淳熙中被召居太一宮髙士齋已而奉詔典洞霄通明館久之防孝宗居重華宮召寘佑聖觀凝神齋嘗奉命和禦制秋懷詩二篇詩云東壁星辰爛不收夜涼河漢截天流芙蓉院靜琴三疊翡翠簾開月一鉤黃屋非心辭大寶碧雲有意思髙秋金聲玉振掩前作漢祖空懷猛士憂天末虹蜺晚未收龍池新雨漲淸流鷗緣適意頻依渚魚不貪香懶上鉤賸喜三邊無警報況當萬寶得成秋嘯歌髙蹈羲皇上不復深貽海內憂又令進西遊詩表云臣伏以頃嵗防恩薄技已塵於淵鑑邇辰奉詔陳言尙簡於帝心深慚瓦釜之鳴疊混黃鐘之奏伏念臣知識椎鈍質性卑昏哦松愧處士之風夢艸乏騷人之思緑蓑靑篛徜徉霅水之煙波破防蹇驢潦倒灞橋之風雪自是結繩樞之手初非聨石鼎之才敢期誤徹於聽聰遂使叨承於顧問玆蓋伏遇陛下篤實光輝日新其徳聰明睿知足以有臨學問淵源決汝漢而排淮泗文章鼓吹動天地而感神創百世之規模冠四始之風雅以臣麼麼逢辰休明𨿽聖度謙沖博采芻蕘之論而天威咫尺妄干斧之誅拜手陳詞俯躬待罪臣所有西遊集雜詩類成兩編謹昧死隨表上進以聞上覧之謂侍臣曰近世士大夫詩有不及者時豫章玉隆觀主席方虛髙士謝守顥薦於郡卽日具禮走京師迎之居嵗余假化朝奉郎府倅丘公探搜其詩數百篇刻觀中號經進西遊集

贊曰嗟嘆文章與時窮通棲霞以詩顯淳熙中西遊兩編上聞四聰當饋嘉嘆有古人風雪案風檠斧鑿心胸不入裏耳永慚秋虫

兪怡然先生

兪延禧字徳厚臨安人受度於洞霄宮自號竹林道人襟韻灑落善丹靑髙宗賜禦衣象簡遷授道秩後以古澗松進孝宗禦制詩賜曰犖確奔流防玉虹凜然云幹擬蟠空紅塵車馬稠如織夢入蒼煙萬壑風嘗自寫神恩平郡王見之賜贊曰日角月淵天賜怡然丹靑妙筆秉鑑自傳妙中之妙中之不知誰氏子乃玉京之謫仙孝宗又賜以怡然二字俾主寜壽觀未幾乞還山復俾知洞霄宮隨亦退閒住通明館翛然棊局間話以自養淳熙十四年二月十五日與道侶對棊拈子稱好著而化髙士徐衝淵弔云千里雲煙三尺畫百年生死一枰棊

贊曰竹林道人蚤嵗善畫際遇兩朝馳譽天下蒼煙萬壑千古無價進非奔競退亦瀟灑晚寄棋枰坐遣餘暇一子欲落稱賞而化

王純素先生

王思明號竹庵臨安人爲王衝素弟子性嗜書編錄滿案餘閒寄興風雅與龔沖妙章淸隠潘怡云結山中吟社當世重之寜宗慶元間賜純素大師同領宮事放翁陸公遊喜與交爲撰洞霄宮碑謝別放翁詩云還丹一粒如粟大防鐡成金金不壊服之沖舉騎蒼龍直上九霄觀世界君藏此藥天下知神正眼那得窺歸磨蒼石寶君施文章與此元無異眞迹尙在壽七十餘卒有竹庵詩稿棲眞洞神光記

贊曰玆山文章遠者莫稽近世具體放翁一碑先生力請久乃得之觀所與交其人可知手抄千卷刼火灰飛有可傳者竹庵集詩

龔沖妙先生

龔大明字若晦仁和人七嵗讀書一再過輙成誦其家與洞霄胡先生志行族相鄰先生省親奇之引歸度爲弟子弱冠遇異人得修煉防神采秀發積三十餘年升山中主席力辭弗獲彊起應緣者四十年自宴坐外以吟詠自適有南軒稿平淡淸逸可觀先是山中畱題至多久皆散滅至君始裒爲集並刻洞天眞境錄寜宗聞其名召至禁中齋修感格及丐歸上曰卿居洞天與此間孰勝對曰陛下居天上洞天臣不過人間洞天爾安可相方然人身自有洞天神明居之貴賤一理存存於中不爲外邪客气所據則道同仙聖足以無愧於洞天之居上稱善賜紫衣賜號沖妙大師遺金幣甚厚還山建法堂復賜書演教堂扁理宗朝以國事擾攘遣內臣劉世亨等諭防欲鑄鐘以卜休咎賫金五十兩白金五百五十兩令合精銅爲之一鼓而就發音淸越詔降內帑設普天醮謝恩並鐘樓攺作由是宮宇一新嘉熙丁酉秋語其徒曰吾住山緣事畢矣遂掩關不問世事宴坐累月明年仲春扶杖出山徧詣親舊若告別者歸經夕而逝容貌如生壽七十有一

贊曰天柱名山騷士必至古詩存者千不一二先生采錄刻板行世自玆題詠罔有失墜惜哉生晚不及唐季勿問厥余斯已奇事

孫靈濟先生

孫處道字元素余杭人頴異肥晳總角有出塵志嘗夢幢節迎導入大宮闕主者勞問殷勤若有囑付未幾隨父入天柱山指樓閣曰此正疇昔夢見者師沖妙先生嘆曰天意昌吾大滌使爾來耶長通老列莊書精琴棊嗜丹靑序升主席賜號靈濟通眞大師歷二十七年以常產素薄請於朝理宗賜度牒買田陽羨築塘立圩不數月集事又賜璉川田以益之爲書洞天福地四字仍賜書淸靜經一卷至今冠裳雲集供給不匱皆其力也平日與朱復常談論相契復常旣得道尸解君以行實奏聞得贈妙行先生景定甲子彗星見東南每夜起觀咨嗟謂左右曰應在今冬吾不及見矣七月十七日召徒眾戒飭特異常日俄頃整衣冠端坐而逝年六十有二是嵗冬理宗升遐其言悉驗

贊曰元素蚤年夢遊勝地來見洞天宮闕不異惡知一夢非眞造詣二十七年非眞夢寐我田旣辟我庾不匱後人安居毋忽所自

貝徐二先生

貝大欽號懶云余杭人入道洞霄住山三十年延納雲水日親視廚饌無闕典得陳季卿故址建洞晨觀修黃籙普度餘萬名自邑至宮十八里道路﨑嶇行者以爲病君捐資買石甃爲夷塗理宗賜號靈一大師逮龎眉皓首徜徉泉石間如神仙中人壽八十六而終其徒徐應庚亦余杭人好學日抄夜誦卒成才同衣稱徐白眉贊貝君甃路親董工役不避寒暑增土築塘架石爲梁夾路樹林朩閱五年成亦解化壽五十餘自景定至今四十餘年行者如在圖畫其師弟子之功不可沒也贊曰天柱入邑十有八里道路嶇行者病矣孰能夷之君師弟子五載成功千功如砥洞晨瓢笠來者如水後人勉旃勿怠初志

洞霄圖志卷五﹤史部﹐地理類﹐古迹之屬﹐洞霄圖志﹥

欽定四庫全書

洞霄圖志卷六

宋鄧牧撰

碑記門

天柱觀記

天柱觀者因山爲名按傳記所載皆雲天有八柱其三在中國一在舒州二在壽陽洎今在余杭者皆是也又按道經雲天壤之內有十八洞天三十六小洞天如國家之有藩府郡縣逓相稟屬其洞天之內自有日月分精金堂玉室仙官主領考校災祥今天柱山卽眞誥所謂大滌洞天者也內有隧道暗通華陽林屋皆乘風馭景倐往忽來眞蹤杳非世俗所測而況大江之南地兼吳越其峯巒西接兩天眼之龍源次連石鏡之嵐岫東枕浙江之迢可謂水淸山秀兼通大海及諸國往還此外又有東天目西天目及天竺之號得非抗蒼涯於穹昊聳層碧於雲霄立天爲名以標奇特耶若乃登髙逺望則千巖萬壑金碧堆疊龍蟠虎踞靈粹滋孕代生異人非山秀地靈之所鐘襲其孰能與於此乎就中天柱風淸气和土腴泉潔神蛇不螫猛獸能馴自漢武帝酷好神仙標顯靈迹乃於洞口建立宮壇歷代祈禳悉在此處東晉有郭文舉先生得飛化之道隠居此山羣虎來柔史籍具在乃於蝸廬之次手植三松虯偃鳯翹蒼翠千載今殿前者是也洎大唐創業以元皇帝爲祖宗崇尙風恢張道本天皇大帝握圖禦宇授籙探符則有潘先生演眞源搜訪神境道元年奉勑創置天柱觀焉仍以四維之中壁封千步禁彼樵采爲長生之林中宗皇帝玉葉繼昌闗愈辟特賜觀莊一所以給香燈於是臺殿乃似匪人工廊檻而皆疑化出星壇月砌具體而微則有被褐幽人據梧髙士挹澄泉之味息素蘿之陰葉天師法善朱法師君緒吳天師筠曁天師齊物司馬天師承禎夏侯天師子云皆繼踵云根棲神物表骨騰金鎖名冠瑤編出爲帝王之師歸作神仙之侶金錯標字翠瑉流芳昭晰具存不俟詳錄其餘三泉合雙石開扉藥圃新池古壇書閣各有題品足爲耿光鏐今際防聖朝疊委藩閫綰闔閭之封略統勾踐之山河寵極蕭曹榮兼渾郭懷斯地實邇維桑素仰眞風備詳前事但以此觀剏置之始本對南方後有朱法師相度地形攺爲北向𨿽依山勢偏側洞門其洞首陰背陽作道宮而不可致左右崗壠與地勢以相違背洞門而不順百靈使淸泉卻侵白虎致使觀中寥落難駐賢能皆爲尊殿背水激衝之所致也幹寧二年鏐因歷覧山源周遊洞府思報列聖九重之至徳兼立三軍百姓之福庭於是齋醮之餘徧尋地理觀其尊殿基勢全無起發之由致道流困窮二時而不辦香燈竟嵗而全無醮閱遂抗直表上聞聖聰請上淸道士閭丘方遠與道眾三十餘人主張教迹每年春秋四季爲國焚修鏐特與創建殿堂兼移基址山勢有三峯兩乳兼許邁先生丹竈遺迹猶存遂乃添低作平減髙爲下攺爲甲向是五音第一之方而乃添培乳山卻爲主案尋卽一二年內法主兩霑渥恩道侶益臻常住咸備靑牛白鹿堪眠琪樹之陰絳節霓幢不絕星壇之上得不因移山勢而再振風者哉尋又續發薦章奏閭丘君道業聖上以仙源演慶眞流輝方瑤水以遊神復華胥而入夢欲闡無爲之教欣聞有道之人勑賜法號爲妙有大師兼加命服𨿽寒棲帯索之士不尙寵榮在法橋勸善之門何妨顯赫其次畢法道士鄭茂章生自神州久棲名嶽機契合負笈俱來鏐幸揖方瞳常畱化竹副妙有大師三元八節齋醮同修福旣薦於宗祧惠頗霑於軍俗尋發特表防鴻恩繼賜紫金焚修於此其大殿之內望天尊眞人龍虎二君侍衛無闕其次別刱上淸精思院爲朝眞念道之方建堂廚乃陳鼎擊鐘之所門廊房砌無不更新天風每觸於庭除地籟時聞於牕戶兼爲親蹤觀額以成功非矜八體之能貴立永年之志妙有大師閭丘君靈芝異稟皓標奇誕徳星披霓靈洞朝修防懇科戒精嚴實紫府之表儀乃淸都之輔弼加以降神之地卽舒州之天柱山也遊方有志躡屩忘疲自生天柱之前駐修天柱之下察其符契信不徒然乃此修崇實同搜抉所謂道無不在代有其人爰自開基至於功畢備仙家之勝槪暢聖祖之眞風遂錄畫圖封章上進奉光化二年十一月二十七日詔防勑錢鏐省所奏進重修建天柱觀圖一靣事具悉我國家襲慶仙源遊神道域普天之下靈迹甚多然自兵革洊興基址多毀況玆幽邃豈暇修營卿考一境圖經知列聖崇奉親臨勝槪重葺仙居仍選精慤之流防備焚修之禮冀承貺來祐昌期豈惟觀好事之方抑亦驗愛君之節旣陳章奏披玩再三嘉嘆無已想宜知悉冬寒卿比平安好遣書指不多及懿夫地出靈阜天開洞宮三皇之前眞聖非一莫匪乘虛躡景出有入無𨿽或掛於傳聞不可知其名氏皆分洞天而理卽大滌居其一焉天柱觀晉漢已來迄於唐室修眞之士繼躡淸塵當四方俶擾之時見一境希夷之趣今也仙宮嶽立髙道云屯六時而鐘磬無虛八節之修齋罔闕有以保國家之景祚福兩府之蒸黎鏐今統吳越之山河官超極品上奉宗社次及軍民莫不防仰神靈遵行大道時也聖明當代四海皈依忝防委以東南封功臣兼頒金劵家山衣錦秉兩道之油幢上承一人倚注之恩次乃是正眞防持之力元至聖崇敬福生大道眞科是無爲化致乃及身於此合刋貞石用俟後賢時光化三年七月十五日記定亂安國功臣鎭海鎭東兩軍節度使浙江東西等道觀察措置營田招討安撫等使兼兩浙鹽鐡制置發運使開府儀同三司檢校太師兼中書令使持節都督杭越等州諸軍事兼杭越兩州刺史上柱國彭城郡王食邑五千戶食實封二百戶錢鏐

天柱觀碣

太史公稱大荒之內名山五千其在中國有五嶽作鎭羅浮括蒼軰十山爲之佐命其餘不可詳載粵天柱之號潛霍及此三峯一稱矣蓋以其下擢地紀上承天維中函洞府之謂豈惟蘊金碧宅靈仙所貴興雲雨潤萬物也自余杭郭溯溪十里登陸而南弄潺湲入崢嶸幽徑窈窕才越千步忽巖勢卻倚襟領環揜而淸宮辟焉於是傍訊有識稽諸實錄乃知昔髙士郭文舉創隠於玆以雲林爲家遂長往不復元和貫於異類猛獸爲之馴擾晉書逸人傳具紀其事可略而言自先生閟景潛升而遺廟斯立曁我唐道元祀因廣仙迹爲天柱之觀有五洞相鄰得其名者謂之大滌𨿽寥邃莫測蓋與林屋華陽宻通太帝陰宮耳爰有三泉二�一濫殊源合水旱不易擁爲曲池縈照軒宇夏寒而辧沙礫冬溫而冒萍藻旣漱而飲之曲肱而枕之樂在其中矣土無沮洳風不飄厲故棲遲者心暢而壽永盤薄紆奧气淳境美虎不搏蛇不螫而況於人乎正觀初有許先生曰邁懷道就閒薦召不起後有道士張整葉法善朱君緒司馬子微曁齊物夏侯子云皆爲髙流或遊或居窮年忘返寶應中羣冦蟻聚焚城邑蕩然煨燼惟此獨存非神靈扶持曷以臻是州牧相裏造縣宰範愔化洽政成不嚴而理遺氓景附復輯其業筠與逸人李卿樂土是安舎此奚適恐將來君子靡昭厥由故覈而志之表此堅石大歷十三年正月十五日中嶽道士吳筠記

廚院新池記

遇知已而用者匪惟於人物亦有之初廚院因前池余浸潤防堂數步及霤才供廚餁滌器而已邑大夫順陽範愔迹累人羣心在遐曠每休沐之暇訪道山林見其有天造池沼之形而隧爲溝竇乃命黃冠等頤指廣袤鑿周宇下駢石以涯之畜流以深之淸瀾忽平秋陰滿院執防無欲淸之僕挈瓶無汲深之勞不造機事而功贍於物範公實所謂新池知已矣靜勝則道淳境幽則神王予與吳天師采眞洞府朝夕窺臨瑩徹心膽滑昏潛遁事茍愜於心則與登姑蘇望五湖而齊矣故因碑籀餘地刻石志之猶詩人有泌泉之作大歷五年嵗號閹茂八月一日處士李卿記

宋

洞霄宮碑

造化之初混淪磅礡一气旣分天積气於上地積塊於下明爲日月幽爲神聚爲山嶽海瀆散爲萬物萬物之至靈爲人人之至靈爲聖哲爲仙眞而道爲天地萬物之宗幽明鉅細之統此虙羲黃帝老子所以握乾坤司變化也其書爲易六十四卦道徳五千言陰符度人西升生神之經列禦冦莊周闗尹喜之書其學者必謝去世俗練精積神棲於名山喬嶽略與吾教弗類而篤於父子之親君臣之義與堯舜周公孔子遺書無異則正吾教之大指也臨安府洞霄宮舊名天柱觀在大滌洞天之下蓋學黃老者之所廬其來久矣至我宋遂與嵩山崇福獨爲天下宮觀之首以寵輔相大臣之去位者亦以提舉洞霄超拜左相者則其地望之重殆與昭應景靈醴泉萬壽太一神霄寶籙爲比他莫敢望在眞宗皇帝時始制詔攺宮名賜仁和縣田十有五頃以奉齋醮悉除其租賦至政和間宮以歷嵗久穿壊漫漶徽宗皇帝降度牒三百命兩浙轉運司復興葺之嵗度童子一人爲道士建炎中又廢於兵火髙宗皇帝中興大業聞之當寧嘆息廼紹興二十五年以皇太后之命建昊天殿鐘經二閣表以崇閎繚以修廡費出慈寜宮梓匠工役具於修內步軍司中使臨防犒賜狎至旣不以命有司而山麓之民亦晏然不知有役一旦告成金碧之麗光照林谷鐘磬之作聲摩雲霄見者疑其天降地湧而神運輸也可謂盛矣及上脫屣萬幾頤神物表遂以乾道二年自徳壽宮行幸山中駐蹕累日勑大官進蔬饍親禦翰墨書度人經以賜自有天地卽有此山殊尢之迹今乃創見慶元六年九月葆光大師宮都監潘三華與知宮事髙守中同知宮事水丘居仁以告遊曰願有紀以爲無窮之傳遊以疾未能屬槁同知宮事王思明及其徒李知柔踵至以請防遊被命防史又不克成嘉泰三年四月史成奏禦乃能敍載本末如此且作銘曰在宋祥符帝錫帛書廼作昭應比隆河圖元丰景靈列聖攸居元祐上淸以祝帝儲祕宇煌煌煥於天衢徽祖神霄誕彌九區迨我髙皇省方東吳睠言天柱鎭玆行都警蹕來臨神明翊扶乃禦幄殿穆淸齋居天日覆照雨露涵濡迄今遺民泣望屬車三聖嗣興光照聖謨千礎之宮騫騰太虛傑閣鴻鐘震於江湖肆作誦詩億載不渝中大夫充寶謨閣待制提舉佑神觀兼同修國史實錄院同修撰兼祕書監陸遊撰並書丹題額開禧元年嵗在乙丑四月望日同知宮事王思明知宮事水丘居仁住持都監通明殿焚修髙守中立石

洪鐘記

聖天子握符禦極敬天愛民遇雨暘稍愆禱於羣望所至感格其靈績最彰者則杭之大滌也是山居洞天三十有四爲天柱福地距行都三舎禦前崇奉有年矣宮宇宏壯獨闕巨鐘使命絡繹奏聞上思所以揭防表靈廼紹定已丑寎月丁亥有防命鑄仲秋已未告成夫山川流峙雲气出沒明神所以代化工而施利澤也霓棟橫空鴻音徹漢聖天子所以鎭名山而昭丕貺也神有顯功上有垕報此殊庭盛事可無紀乎載攷圖籍唐大歷中有神應鐘臺之黃巖因禱旱醻徳鄕人每以驗晴雨經建炎煨燼聲弗逮初開禧邊帥畢再遇於淮泗獲景靈舊鐘漕臣黃犖求寘之大滌亦旣舁止然物久則敝剝極宜復其革故鼎新必須應時數邇者宸命旣頒幣出內帑工擇國良賜度牒以資其費融兼金以羙其質眾槖一鼓大器立就其形不侈不弇不厚不薄其聲不石不播不柞不郁鐘成樓亦加肆殆時數之偶歟近臣劉世亨承命庀事盡畫宣勞圖形以進天顏闓懌猗歟盛哉聖天子嘉惠名山與先朝賜田臨幸匹休於無窮矣夫形而上者謂之道形而下者謂之器鐘器也而道寓焉倘能因器以求道則銷去鑛錯保合粹和內明外寂力到功深窮邃徑於華陽侍宸遊於月殿服猛獸於巖前藏金丹於篛下自然山川呈獻神物薦休鳯鳴髙岡龍蛻幽穴淸泉沸井祥光燭天所謂地靈人傑豈昔有而今無邪無已則澄神寡欲體道修眞庻幾善人以多嘉祥自應雨可請暘可祈尙無負於淸朝欽崇之意乃若聽考擊於晨暮昭報稱於薫修祝聖壽而保皇圖與洞天福地同其長久者又不待言諭也朝議大夫權尙書刑部侍郎兼同修國史實錄院同修撰兼侍講曹叔遠撰並書朝奉郎行祕書郎兼吳王益王府教授池聖夫題蓋拱衛大夫保康軍承宣使入內內侍省副都知兼國史實錄院都大提舉諸司主管講筵所主管往來國信所同提防皇城司提防資善堂提防內軍器庫所提領延祥觀兼提舉洞霄宮昊天殿祥符縣開國子食邑五百戶劉世亨奉防監鑄同知宮事胡道樞知宮事王大年特賜沖妙大師住持都監兼主管昊天殿焚修龔大明立石

檀越施田記

洞霄距行闕三舎而近翠華臨幸舊徳典領廷緌寺貂禜禱旁午望出璇臺珍館之右星冠羽衣來遊來處常不翅數百千指九霞八景晴霏濕翠朝攬夕挹充然自得而主其徒者每皇皇懼無鞅數眾之弗克贍唐中葉嘗賜觀莊田一所國初錢氏籍以歸有司祥符中賜仁和田十有五頃除其租紹興剏通明殿於宮之東偏又嵗有常餼以給齋祭列聖涵育之恩至矣賜田中更多故僅存磽瘠嵗入不足支數月都監宮事龔大明語其徒王思明王大年前是住山潘君三華尙能斥槖裝買曹槁田以繼粟吾徒可坐睨寛鄕上腴大家腐陳丐彼有餘補吾不足庻幾我疇我耕我庾我積以裕我後之人怡聲勸相堅力經度其志卒以酬畏壘旣壤姑射且熟鼓腹升平稽首萬壽欲與是山相爲無窮來諗余爲記夫道行乎天地之間日用飲食何者非道先王以是生養天下一夫授田百畆於耜築場有其時糾笠趙鎛有其具堅好頴栗舂揄釋蒸有其成墻屋有桑疆畦有果蓏柵有雞豚沼有魚鱉身勤於所養心安於所止一毫無待於人此王道所以爲盛也世降道裂食非其力者所在皆是而爲老氏之學者以淸淨無爲爲宗須於人者狹𨿽名山藏室大洞殊庭號稱海內之望亦往往微常產以自殖其教然也於其教淸淨無爲之中而能謀長以殖其眾可不謂難乎𨿽然樂與餌過客止道澹乎其無味視之不可見聽之不可聞而用之不可旣爾師之說然也繼今不以口體爲心害宜有進乎淡而無味者余家天目之陽去天柱爲近間嘗分半席叩之施者生有祈死有薦其姓氏畆石並附見碑陰雲寶慶元年三月旦日朝奉郎行祕書郎洪咨防記並書朝散郎將作少監兼權禮部郎官兼魏惠憲王府教授鐘震題蓋知宮事王大年沖妙大師住持都監龔大明立石

演教堂記

盤古開辟宇宙天先成而地後定故都天之號柱於八極者三不周以北存而勿論可也惟灊山之東杭山之南積气溫厚有雙柱峙焉以其上通太微之室故曰洞天以其中伏三辰之根故曰天柱道家者流好言天與帝而不以地對蓋維持主宰者在上地不過承之而已洞霄舊號天柱觀而演教堂則又接天柱之乳而流出道徳者也先是堂列大門外傳者曰神營化造不類目巧之室殆未可知也後遭兵燬更創於正殿後紹興肇其迹開禧奐其宇端平又峻其基室虛而白楹廣而閒雌霓抱梁陽鳥承楄堂之背疊石作巘曰聚仙亭翼步櫩而上曰方丈室耽耽乎廣廈眞可談混元論黃虞矣矧惟我髙宗皇帝曾手書度人經以鎭淸眞之孝宗皇帝禦制古澗松詩以尊不老之道玉字扁於寜考金錢錫於慈皇今主上又勑命沖妙師大明董集斯事列聖修道崇教何其盛也堂甫成大明羽化而師孫處道與監宮大年及大欽述師之志綜其本末求記於潼川吳泳泳曰汝知所謂堂者因教而有堂邪所謂教者因堂而有教邪向者堂教亦獘邪今者堂新教亦新邪吾與子言堂有成壊而教無新故仙聖之所重惟教耳然聖人以身教也眞人以神聽也以身教故不悅道之華以神聴故不逐言之迹今營一畆之宮築環堵之室旣勤朴斲又塗塈茨輪焉奐焉惟欲其美而身有玉廬心有絳宮脾有黃室肺有皓庭靣有赤宅耳有三門喉有十二樓兩眉有紫戶靑房七竅有金闗玉鑰皆自已之堂也而不能媺也指三洞十二部爲教母綜五笥七千笈爲道樞勃勃旋於珠口團團走於環中便以口之所授爲深妙耳之所聞爲證眞而自有此山以來陰陽之浸昏曉之割日月之相斛云雷之相蕩飄風暴雨卒斂於無雕煙鏤霞復歸於朴鳥啼而林幽則動中有靜龍蟄而霧滃則寂中有感變通而爲四序流形而爲品物不宰之宰不神之神皆自然之教也而莫之悟也處道曰若爾吾記則歷刼以至於今千聖之戶庭荒矣𨿽然吾復爲子通之老氏之學根以淸淨虛明行以慈儉忠孝其無爲也無不爲也近於易不爭也莫之爭也近於謨谷神之說近於虛受嬰兒之諭近於若保修養而引年近於祈天永命眞誥謂性與道合由道之體近於中庸王子謂一气孔神於中夜存近於孟子若夫淮南原道之極至於和與性使父無防子之憂兄無哭弟之哀童子不孤婦人不孀獸胎不防鳥卵不殈則又吾孔門家法也作是堂巳玉眸詵詵豈無望道而欲見者倘能味法如調心如滌神識如鏡爲善無近名爲學不躐等𨿽有拱璧駟馬不能易吾進道之心則聖眞在已不必問鄰矣霞子研之哉云孫瑩之哉淳祐三年七月旣望寶章閣學士朝請大夫提舉隆興府玉隆萬壽宮中江縣開國子食邑六百戶賜紫金魚袋吳泳記端明殿學士朝請大夫同簽書樞宻院事同提舉編修經武要略黃巖縣開國伯食邑九百戶食實封三百戶賜紫金魚袋杜範書端明殿學士宣奉大夫簽書樞宻院事兼權參知政事同提舉編修經武要略同提舉編修勑令臨卭縣開國侯食邑一千五百戶食實封三百戶賜紫金魚袋髙定子篆蓋靈濟大師同知宮事孫處道靈一大師知宮事貝大欽衝素大師住持都監兼通明殿焚修王大年立石

東陽樓記

余曩登平都山訪濂溪周子舊遊亂碑中得小片周子題兩絕句防畫勁正猶存溫厲之气官合陽時筆也其一詠陰仙丹訣云始觀丹訣信希夷蓋得陰陽造化機子自母生能致立精神合後更知微又從山中人得觀丹訣一篇二十年間往來於心未忘也先墓在余杭廬居山中數遊洞霄道藏寫本甚眞山廬無事時得假借無何閱之徧則知丹訣所云周子一言蔽之矣宮殿都監貝其姓大欽其名余杭人賜號靈一作小樓寮中不侈不約可詩可觴愛其翼然於塵外也與客造焉請名適朝陽出髙崗之上因作東陽樓三字遺之摘陰仙訣中語也今又十餘年矣丹訣則已忘之惟周子詩中之意炯然心目靈山之孫守一囑如圭來言曰靈一年八十六而卒願得向者名樓之義以發其幽光余曰乾元陽神吾資以始坤元陰精吾資以生元一也而分二體於是有尊卑有貴賤以尊卑言則先乾而後坤尊當在先也以貴賤言則先陰而後陽貴當居後也旣有先後則有嗑有暌有同有訟不得而齊焉不齊則離離去爲變相保則合合爲大和物生於和死於變精神合一卽日月合一日月合一卽乾坤之元復爲一此天地之正道萬物之公理聖人以是制爲禮樂逹之天下禮無往而不來樂無進而不返斯道也在人或識其大或識其小未嘗墜也周衰道微四代禮樂之數掌於柱下史乃或取之以養其生𨿽然禮樂者大和之器也所以建天地溥萬物非有我之所得私也私之者小之也知廣而充之則大矣是故一物有盡而萬物無終一身有終而萬人無盡萬人無盡卽我之無盡矣又何人已之分靈一以壽終矣四海之內一視而同其未死者皆靈一也不與天地同長久乎平都煙塵蒼莽石刻之存者幾希由是以志諸洞霄尙不冺乎儒先之遺意不亦可哉咸淳元年中春資政殿學士宣奉大夫眉山楊棟記並書光祿大夫參知政事姚希得篆蓋

洞霄宮莊田記

鼎著養賢之象凡學先王之道者皆有養也自釋氏老子之教興學其學者莫不待養於公上丰其廬擬於校庠序食其人優於俊造秀是於古養賢之義合乎否邪老子之道黃帝之道也羲黃繼天立極肇明倫紀循天理之自然以爲教因人心之本然以爲治無爲而無不爲也老子生於周之叔世覩當時文獘之極思返之淳古之上故其爲教本禮而尙徳其爲學務主靜守一以求之於內要其成就合於聖人誠之無爲非詭流俗以自異者也自漢人以黃老名家儒者病之至於今以異端見稱夫豈知黃帝之道傳爲老子之學與堯舜同稱之異端過矣我理皇遊情六藝傍通百家之書嘗有契於神淸之防故遇老氏獨厚爲其近於儒也洞霄爲天下第一自祥符已有錫田淳祐間上特出內府度道士牒賜本宮俾易爲緡益市常產以禆贍用之乏奎畫昭回焜耀於九鎖之下住山孫君處道仰承天寵治田義興之野罄已資合羣力經度土功再更寒暑疆畎乃備則常丰莊是也寶祐間尋被特防撥賜長興田之在荻川者孫君復率其徒墾辟荒穢久乃就緒而朝命有嚴俾歸其產於蒲澤之暴更以烏程歸安二縣官田申錫本宮後先五年重施程績費用億秭乃克登粟我庾以潰於成則萬年莊是也杭人相與言昔嵗資儲屢空宮眾百數弗克贍自二莊旣成羽衣黃冠之士來遊來歌不遠千里食者倍蓰於昔而資用不竭是𨿽上恩衣被而孫君師弟子堅苦不倦瘠已裕人其功不可沒也葉贊其事則有王君大年貝君大欽皆龎眉皓首年八九十道岸蕭散與孫君爲山中三老松間石上人望而見者以爲神仙人予猶及識之今皆衰謝其所建置成就自當與此山相爲不朽住山郎公道一慨孫君創締之艱勤求鉉翁爲之記俾後有考謹不敢辭然念聖人之養賢與賢者之自爲養實交致而並舉上遇老氏甚厚學爲老氏者當知所以自養食焉而思知其學所以同於堯舜毋以異端自處而以聖道自期夫然後無負聖皇尊禮老氏之意云咸淳九年六月吉日朝奉大夫直寶謨閣知鎭江軍府兼管內勸農營田事節制軍馬家翁記朝議大夫軍器監兼左曹郎中劉叔子書宣教郎守祕書省著作佐郎兼權樞宻院編修官兼權右侍郎官兼崇政殿說書余安裕題蓋輔教大師同知宮事吳處仁凝神大師知宮事朱特立通妙大師住持都監兼通明殿焚修郎道一立石

棲眞洞神光記

紹定辛卯孟夏郎官楊公彥瞻遊九鎖山幽巖邃谷無所不歷二十有一日至棲眞洞登東西兩臺洞絕頂故有若華蓋者方舉火燭之忽神光發東臺上圓如滿月靑白相半升華蓋而止火爲奪明良久乃散觀者驚異公顧問偕行羽眾是何祥邪思明對曰嘻二百二十餘年矣在祥符間國家崇尙教淛漕使陳文公率官屬有禱於大滌洞維時洞中出現是光照耀林麓文惠公表奏朝廷詔防褒嘉始攺洞霄宮額而扁亭祥光爲一代盛典方今教之盛不異祥符公以勲舊子孫歷官郎署名位徳望豈出文惠公下兩洞神光皆有爲而發非偶然者公憮然曰予何人敢望文惠公哉休徴之來偶相符契然不敢上負洞天之靈乃捐金買田若干以助齋庖以答神貺嗚呼洞天自漢元封彰神顯異何代無之謹以身所親見感動當世者刻著於石使來者有攷且無忘楊公之徳公名伯嵒彥瞻其字和武恭王孫好善忘勢不異儒家子時有東臺仙子許參滿月光明現大千句畱題山中紹定五年夏至日當山道士元素大師王思明記同知宮事胡道樞知宮事王大年沖妙大師住持都監兼通明殿焚修龔大明立石

衝天觀記

洞霄知宮靈濟通眞大師孫處道興起宮事旣勤旣備廼卜基於安吉之靑坡初作上淸道院都監演教大師龔文煥式克肯堂拓舊而新殿廡整比丹碧岌嶪復以衝天觀勑額請於朝旣又獲省符視禦前宮觀悉免科役俾其徒周允和主之遂爲苕霅間一大奇觀乃介王道州洧謁文於予予聞吳興號水晶宮其山川淸曠宜有髙人逸士如昔者桑薴翁眞子之徒往往猶未見也二君經始棟宇以崇其教以淑其徒或者前所謂髙人逸士庻幾其亦來遊乎道家者流其初出於傲世矯俗老莊列子是已司馬父子始推儒者納諸博而寡要勞而少功不曰堯舜道心孔曾道學固儒者所謂道也然而章句爲工靑紫爲志專門名家甲詆乙排子長誠漢人也知漢儒而已今天下儒道之盛彰彰明矣視國事猶家視人猶已視孫君龔君之皇皇懇懇方洞霄整辦之餘又爲衝天開山焦心勞身無所爲而爲之者其幾何人漢儒其又可訾邪此之不爲而彼之有立予所爲嘅焉寤嘆也使二君而歸於儒其亦能有立邪因爲之歌以訊之噫胡爲兮山水幽靑坡上下兮苕霅交流芙蓉衣兮蘭佩靑精爲飯兮瓊糜爲羞致虛極兮靜篤眇外物兮焉求澹和風兮扇春嘯璧月兮皓秋八極兮一息神光爛兮鬥牛歷萬刼兮不冺遺天下兮忘憂飛仙兮何許慈湣兮虛柔定非閉固兮絕物私一已兮身謀天門兮虎符上帝有命兮汛掃九州時淸平兮可仕招隠君兮毋彼畱咸淳九年癸酉嵗上已日承事郎祕書省校書郎兼權樞宻院編修官兼崇政殿說書余安裕記中奉大夫新除起居郎兼國史院編修官實錄院檢討官文復之書中大夫權尙書工部侍郎兼同修國史實錄院同修撰兼侍講髙斯得篆額養素大師監觀沈多福廣妙大師同知觀事周國壽輔元大師知觀事張眞嗣妙有大師開山住持管轄周允和立石

洞晨觀記

余杭洞晨觀蓋洞霄宮流也前靣玉几側挾安樂山苕溪支港環出其後故爲邑人陳季卿居傳記所載季卿遇終南山仙翁以竹葉爲舟者洞霄宮都監貝靈一得而愛之開建觀宇凡殿閣堂廡庖湢諸舎色色具備風瓢雨笠來遊來居咸得其所嵗癸亥請於禮部錫今額命其徒月守一開山主領自甲而乙徐應庚繼之端明洪公燾尹京復爲表奏視本宮古例悉免科役迨今三傳矣塗塈丹艧嵗有增益迄爲名山先是靈一以余杭至洞霄十有八里山路嶇行者以爲病乃捐已貲築塘甃石辟成坦塗車馬之往來便之復營接待使有息肩地用心可謂仁矣謹按東南名山若句曲武夷桐栢之魁岸奇秀皆諸宮觀羅列形勝各有所分無得專美而洞霄發源天目蘊爲洞天福地大滌天柱諸山所融結環抱者止於一區故其源深流長本大枝茂若宮若觀若道院支分別逺近咸有羽流之盛足擬一中郡國家優異恩數非他處敢望主席必循序遷不得僥幸有得至焉亦皆老成重厚深閱世故者是以風日振代不乏人靈一往矣行路稱思其功所謂死而不亡者哉靈一蓋穆陵賜號其名大欽咸淳甲戍日南至朝散郎尙書吏部員外郎無權右司華陽宇文十朋記並書寶謨閣直學士中奉大夫知慶元府松海制置使主管勸農使龍泉縣開國勇食邑三百戶陳存篆蓋元素大師知觀事陳敬雷靖逸大師管轄住持觀事貝如圭立石

洞霄宮昊天殿上梁文

上穹昭格端景命於皇朝時禦溥臨迓殊祥於福地爰體淸都之制肆承法扆之光惟天柱之一峯閟仙家於九鎖韶奏下雲霄之響眞遊仰鸞鶴之翔夙髙淸淨之風玆劇欽崇之典用榮輪奐以傳休明恭惟今上皇帝陛下徳駿道隆功成治定珍符時介荷顯錫於蒼規至養日崇罄宸誠於天閫皇太后殿下禔身勤約造道精微省法宮玉食之榮嚴洞府璇儀之奉皇后殿下肅端坤厚光配幹純躬淑則以欽承履柔謙而昭事今則庻工雲集華締將周協和气以氤氳擁歡聲而雜還緑槐丹桂分霽色於仙班瓊霓旌候祥飈於紫闥願形善頌式舉修梁東一寒泉九鎖通夜半風回知帝力仙巖畱得翠玲瓏西洞口祥風跨紫霓千里華陽通閟道紅葩碧艸映輪蹄南天柱峯髙擁翠嵐陛舞胎仙聞撫掌跳珠濺璧起澄潭北大滌洞宮天北極中有眞人養聖胎霜壇夜窽神仙域上麗日曈曨浮曉望朝退羣仙輦路寒迢迢碧落開重嶂下苕水縈回周四野瑞木重榮緑防髙金鞭玉來風馬伏願上梁以後福萃淸躬慶扶亨運震承離繼昌聖壽於緜緜地久天長奉慈闈於永永答時邁髙明之眷藹思齊雝肅之音凡我含生齊歸洪造紹興二十五年八月石室隠士陸維之撰

演教堂揭扁法語

洞霄大滌扈神京玉佩金璫防百靈天柱一尖淩碧落云闗九鎖疊蒼屏前峯後峯煙漠漠東洞西洞風泠泠見說坡仙詩墨在約君同坐翠蛟亭客入洞門淸涵山骨寒層靑未了古洞緑依然瀑布泉邊玉葉風摩千嵗艸云根石畔金莖露浥萬年芝我將喚起閭丘同而更相招司馬承禎左攀郭文舉右拍許逺遊陟天壇訪石室入藥圃謁艸堂同登來賢巖去尋無骨篛萬杉鎖斷紅塵影三逕寒凝碧蘚斑實風雷飛伏之都乃龍神校閱之所所以翠華南幸有嚴香火之欽崇紫館西峩以待公召之均逸昔有金龍玉簡之典今存靑詞朱表之儀列聖所共畱神當今尢甚加禮今之日風和鸎喜水暖花香奉使國師寜國侍晨眞人面承綸旨大滌蕆眞都錄管轄上官侍晨鑑義知宮馮君隨弼飈乘協翊天馨來止仙都適丁盛事嵗在丁丑宸翰演教堂三大字以賜住山沖妙大師龔大眀越今五春方圓扁揭可謂鳯翥龍翔蛟騰虎躍奎璀璨云漢昭回有玆鐵畫銀鉤宣示金塡玉鏤光映艸朩榮溢煙霞以吾教之當興與名山之不朽方玉燭應天之日政眞金演教之時頃者山中慶成法堂獲此禦墨云甍煙桷上跨寒空月礎星磚妙爲法窟何異騫林之境宜安玉局之牀闡三洞四輔之微敷八極九淸之妙此碑旣揭日月同明此話不誣人天孚照大眾且道揭碑一句如何贊祝九峯云靜仁天廣五洞風淸化日長嘉定十年辛已三月道士白玉蟾撰

舊眞境錄後序

右大滌眞境錄道士唐子霞撰予借觀愛其善敍事而知宮金凝妙副宮吳觀妙諉予是正予頗附益以所遺而郭文舉遺迹徧於三邑吳正節煉度於西麓期限應啟閭丘君正容以悟物使羅隠卒保終吉皆予特表發之庶得爲全書然予觀茅山晉宋以前流傳蓋寡自陶公遊之以爲欲界之仙都又得楊許眾眞遺墨撰次眞誥而山之神蘊皆露故使人望之則易仙童初太元之府彷佛在目自余洞天猶寂寂也今唐子所識旣勤且博矣而金堂玉室宮府曲折猶恨未備昔王逸少嘗記許逺遊之言以爲頗開其端矣蓋自此地而南達於山陰想象其間巖扉磵戶得道不死者接迹而洞臺便開神眞遊處宜有巨麗駭目洞心之觀過三茅逺矣建安中左元放齋戒三月入華陽洞周旋其中經年而出嘆曰不圖天下復有如此之異然茅山之顯卒因陶公而不因元放也世傳閭丘君入大滌從華陽而歸亦止稱其異而不著之於書大凡得遊履者心知而不言世之欲傳者又未嘗得遊而難言故洞天之境率多晦而少顯勿遂謂羽防無人也倘幽人勝士追蹤左許閭丘之逸軌足殊庭而目仙子者幸無惜詳言之使此境盡露此書大備而學道希生者從而勉勵焉亦至人之用心也宣和五年四月餘杭縣丞吳興成無玷序

洞霄圖志卷六

防

天地气鐘江山靈炳述紀所由者爛然星陳迷軒轅駕期汗澷逰何人躬接玆賞大滌洞天自漢來世名牋籙道顯元棲眞牝谷之士執靑節駐鶴裝徳不泯絕歷嵗旣久不能縷緝住山介石終日幹幹定爲洞霄志委心云孫孟集虛攀迷途顧中峯漸磨成集宿心遂矣便便誇毗之子悠悠白頭名利盛衰之感咄咄誰曷由纂懿流光於斯爲盛肯堂肯播弗棄基矣後之人後之人不越卬敉不亦宜乎大徳乙已冬至前三日大滌隱人錢塘本山葉林儒藻父謹跋

十洲有志存而勿論可也如洞天福地固在職方之內而雲笈之書不過舉其凡目或間見於郡國圖志又語而不詳其瑰偉之觀靈異之迹湮沒於雲煙縹緲林麓莽蒼間者何限亦博物洽聞之士所病也況大滌之境爲東南最集虛孟尊師患紀載之闕承師命撰洞霄圖志俯仰采拾彚成六卷語詳事核而大滌之勝於是乎大備余竊讀而有感焉玆山自東晉而名漸著往往皆遺世絕俗者於焉逍遙迨宋中葉而後琳庭瓊館始崢嶸甲於一方而主領玆山者亦名秩便蕃矣今又際遇國朝崇奬教龍光赫奕其聲華气槪視昔日爲尢盛然而昔之所謂霞舉之流顧乃淵潛而不露何耶豈果山川夙水旋轉有時耶抑亦神仙混迹人間固未易識也當俟暇日靑鞋布襪往扣云扄試酌蛟亭之水酹山靈而問之上章閹茂中元臺李洧孫防

