《小琉球漫志》

﹝淸﹞朱仕玠撰

1徐序

2魯序

3自序

4小琉球漫志目錄

5小琉球漫志卷一泛海紀程

6小琉球漫志卷二海東紀勝﹝上﹞

7小琉球漫志卷三海東紀勝﹝下﹞

8小琉球漫志卷四瀛涯漁唱﹝上﹞

9小琉球漫志卷五瀛涯漁唱﹝下﹞

10小琉球漫志卷六海東賸語﹝上﹞

11小琉球漫志卷七海東賸語﹝中﹞

12小琉球漫志卷八海東賸語﹝下﹞

13小琉球漫志卷九海東月令

14小琉球漫志卷十下淡水社寄語

15跋

●徐序

同裏朱子筠園﹐年少以異等生貢國學﹐在京聲名藉甚。長洲沈歸愚尙書嘗稱其兄弟分擅詩﹑古文﹔云筠園以詩名﹐其弟梅崖以古文名﹔蓋尙書亦第就其業之專且精者言之耳﹐非謂其不能兼長也。筠園屢試場屋不遇﹐年四十餘﹐以例官徳化教諭。大吏知其才﹐調任鳳山學。鳳山在海外。筠園於渡海道途經歷及學捨所聞見﹐著小琉球漫志十卷﹐請序於余。余讀志中古今體諸詩﹐原本風騷﹐而紀載奇迹﹑考訂錯誤﹐文亦詳明而有法。因嘆筠園不獨工於詩﹐卽其紀載之文﹐與其弟梅崖素相切劘者﹐亦兼之而得其長也。極詩文之能事﹐而備宇內之大觀﹐洵異書也。余嘗著閒居偶錄﹐頗爲名流激賞﹐今復纂棻堂節錄二十卷見者尢愛之。顧自念知識弇鄙﹐無復有殊異聞見﹔以視筠園斯志﹐殊自愧不如也。筠園丰才博學﹐在臺時方以計典稱最﹐將見不次擢用﹐他日更以其詩文之兼長者﹐頌揚聖代功徳﹐傳諸海內﹐必有倍蓰於斯志者﹐余且拭目俟之矣。乾隆丙戌歲孟春月﹐筠亭老人徐時作撰。

●魯序

濉川朱筠園先生﹐以深湛博雅之學﹑豪俊環瑋之才﹐豹隱蠖屈﹐年踰四十﹐始以明經教諭徳化﹐調鳳山。鳳山隸臺灣郡﹐海外地也。生熟番雜處﹐士民朴僿。先生至其地﹐宣揚聲教﹐迪以文明。逾年著小琉球漫志十卷。自山川風土人物﹐上至國家建置制度﹐下而及於方言野語﹐綜要備錄﹐靡有所遺。其間道途所經﹑勝蹟所垂﹐與夫珍禽異獸中土所不經見者﹐則以詩歌寫之。書成以示仕驥﹐而命之序。仕驥受其書而讀焉﹐旣詫先生用心之精而核﹐而又以嘆天之所以成就先生者爲倍至也。自古賢人才士﹐蘊其奇不得施設﹐天每縱其迹於四方﹐俾其气有所泄﹐而其術業益以大且富。荀卿趙人也﹐遊學於齊﹐南浮楚﹐著書於蘭陵﹐爲百世宗。太史公周行天下名山大川﹐而成史記。其自言曰「詩三百篇﹐大抵聖賢發憤之所爲作也」。又軼見其意於虞卿贊﹐以爲虞卿非窮愁﹐亦不能著書以自見於後云。至如韓退之﹑柳子厚﹑蘇子瞻﹐皆偉人也﹐於潮﹑於柳﹑於惠﹐後世艷稱之。蓋天之於賢人才士﹐旣不欲使其循常以見於世﹐而日月所照臨之區﹐凡有血气之屬﹐亦不忍其終古不進於文明﹔又靈奇怪祕之藏於山海間者﹐非得賢人才士亦不顯﹔是二者固相須而必相遇之事也。先生少習風騷﹐嘗遊太學﹐歷吳﹑楚﹑越﹑宋﹑衛﹑齊﹑魯之境﹐旣而息居濉川之陽﹐其見之詩歌者﹐亦旣大且富矣﹔然而其才其學未盡也﹐今乃得泄其奇於此書。臺灣自入版圖後﹐歷今八十餘年。人但知爲南徼一籓蔽要地而已﹐未有知其奇勝有如此書所云也。卽愛奇者遐搜博采﹐或得以知其一二﹐亦未有洞悉其人情土俗有如此書所云也。蓋𨿽屬內地﹐而巨洋隔之﹐學士足迹﹐無從而至﹔其四方之商賈於是者﹐旣不足以知之﹐而官斯土者﹐政事卒卒﹐又或未暇筆之於書。是以八十餘年﹐惝恍迷離﹐其詳不得而著也。今先生以散秩優遊其地﹐得以用其精心考核﹐而成此書。此書之成﹐旣足以見聖朝覆幬之仁﹐不遺荒徼﹔且使讀是書者﹐洞悉其人情土俗﹐他日或仕其地﹐知所法戒﹐而因以施其撫治之方。此則其用心之尢精者矣。仕驥竊謂此書當與尙書之禹貢﹑周官之職方氏﹐並垂不朽﹔若夫名勝所著﹐抑其小焉者爾。然則天之所以成就先生者爲何如乎。乾隆三十一年季冬月﹐旴黎後學魯仕驥序。

●自序

鳳山之西南﹐有小琉球山﹐周三十餘里﹐突峙海中。閩部疏所雲從興化東行六十里而遙至平海衛﹐天淸時隱隱見小琉球者﹐卽指此山也。予以干隆癸未歲﹐蒙恩調任鳳山。旣至學署﹐卽詢小琉球所在﹐以險阻未能至﹐顧意念終不置也。居學署無事﹐因追記道塗所經及在臺所聞見﹐與夫郡邑志所紀載﹔凡山川風土﹑昆虫艸木與內地殊異者﹐無不手錄之﹔間以五七言宣諸謳詠﹐名曰小琉球漫志﹐用以彰意念所寄。而所錄淆雜無序﹐亦未暇詮次也。越明年甲申夏﹐慘遭吾母太孺人之喪﹐狼狽西渡﹐偸生苫次。間有詢以海外事者﹐則然疑交作﹐恍如夢寐矣。又明年乙酉﹐授徒裏中﹐暇日檢舊簏﹐得所爲小琉球漫志者﹐因詳加編次﹐定爲類六﹕曰泛海紀程﹑曰海東紀勝﹑曰瀛涯漁唱﹑曰海東賸語﹑曰海東月令﹑曰下淡水社寄語﹐共成十卷。令好事者閱之﹐旣知海外山川風土昆虫艸木之異﹐以見聖治之無外。而所云小琉球者﹐亦可想象於海水汨沒之間也已。時乾隆三十年旃蒙作噩之歲仲穐壯月﹐邵武朱仕玠筠園書於裏中之二如園。

●小琉球漫志卷一

邵武朱仕玠筠園

泛海紀程

乾隆癸未歲﹐予自徳化縣學教諭調任臺灣府鳳山縣學。三月十五日壬申﹐卸徳化學事﹐請假旋裏﹐四月初八日乙未抵家。十九日丙午﹐由家至榕城﹐二十六日癸丑抵榕城。五月初十日丙寅﹐榕城曉發。

榕城曉發詩云﹕

垂暮冒微秩﹐學捨如小舟。府檄猝焉下﹐量移外海陬。根荄慚植薄﹐奚足供薪槱﹐深荷栽培意﹐不遺葑菲求。有母嘆篤老﹐未敢身遠投﹔且虞靈胥捐﹐遽與蛟蜃儔。再三辭不獲﹐乞假旋舊邱。四載闊奉侍﹝予庚辰歲抵徳化學署﹐至癸未歲離家四載﹞﹐筋力欣尙遒。顧念春秋積﹐難令百歲畱﹐況將蹈不測﹐微軀惛自謀﹐存沒兩無定﹐肝腸紛細抽。鬖髿垂項雪﹐未審繼見不﹖別淚彊抑制﹐恐貽白髮憂。馳驅抵會城﹐倉卒發行輈﹐七日距鷺門﹐兩郡經置郵﹝道經興化﹑泉州二府﹞。更欲泛溟漲﹐遠盡天東頭。定更驗塗程﹝海道以更爲定﹞﹐濤浪荒咨諏。嘒星尙磊落﹐行子逝悠悠。下午渡烏龍江。烏龍江卽陽崎江﹐其水匯於馬頭江入海。元鄭潛置舟立義田﹐鄕人號鄭公渡﹐立碑吳海爲記。晚宿方口。

渡烏龍江詩云﹕

在昔羇廈南﹐沿洄飽經由。偶值風濤作﹐便恐隨膠舟﹔百年判須臾﹐失足那可求。玆將泛滄海﹐想象大塊浮﹔烏兔相跳擲﹐局若籠內囚。回頭瞻禹甸﹐稊米分九州﹔四瀆荒計較﹐矧此溝澮流。不覺囅然笑﹐扣舷成歌謳。頹陽薄桑楡﹐饑鴉啼汀洲。輟棹問前塗﹐聊爲永夜謀。

十一日丁卯﹐次漁溪。十二日戊辰﹐阻雨﹐仍宿漁溪。十三日己巳午﹐至江口橋﹐爲福州興化二府南北盡界。橋下通海流﹐遙山靑蒼﹐波濤淢汨﹐午潮乍作﹐海漁舟回﹐腥風貫鼻。有城寬數里﹐海鱻輻輳。下午抵涵江。江瑤柱出自涵江﹐形如三四寸扁牛角﹐上銳下平﹐雙甲薄而脆﹔柱生雙甲中腰﹐巨如古錢﹐味爽而甘﹐其餘肉則類大蚌。閩小紀論閩中海錯﹐以江瑤柱﹑西施舌﹑蠣房三物﹐準以畫家三品﹐江瑤柱爲逸品。夜宿興化府。興化背太平山而城﹐以壺公爲案﹐兩山皆峭拔。登城北山望東南﹐大海浮空﹐檣帆皆見。自涵江至興化﹐沃野約數十里。仙遊之水﹐經府城下至涵江入海。土人於出口處絫石爲橋﹐障以木板﹐以資灌漑。溝渠四達﹐小船往來﹐延緣稻畦村落﹐風景絕類吳越。

涵江詩云﹕

髣髴越中路﹐溝渠進小艭。渚花輕拂櫂﹐沙鷺靜臨窗。頓覺■﹝派﹐孑代氵﹞懷豁﹐能令旅思降。前林煙火近﹐鴉軋早驚厖。

十四日庚午﹐次楓亭驛﹝驛屬仙遊縣﹞。楓亭荔枝甲天下﹐彌山被野﹐樹極婆娑可愛。唐明皇妃江釆蘋故里也。妃於開元中髙力士購諸閩中﹔進上﹐甚荷寵眷。妃性嗜梅﹐所居徧植﹐因號梅妃。自楊貴妃入宮﹐罕得幸禦。妃慨慕長門賦故事﹐欲求才士作賦﹐因以動上﹐一時無肯爲者﹐遂自作樓東賦。明皇覽而憐之﹐卒畏貴妃逼﹐不敢召也。及幸蜀歸﹐徧索妃所在﹐得溫泉槁葬處。發之﹐顏如生﹐脇有刃痕﹐知不屈爲亂兵所戕。上皇震悼﹐命攺葬焉。新唐書外戚傳未載妃名氏。是晚宿塗嶺。

過江妃故里詩云﹕

山礬水漲渚添痕﹐傳說江妃舊住村。靑塚魂歸同寄恨﹐莆陽端不讓荊門。

玉環丰膩洵無倫﹐窈窕樓東更絕塵。翻笑上皇誠錯計﹐馬嵬亡國竟何人。

生年气味類松筠﹐絕愛梅花萬樹新。歲歲嶺頭開勝雪﹐依稀猶似見橫陳。

蜀關西望六龍奔﹐畢命溫泉識刃痕。懊惱史官編外戚﹐不書名姓慰貞魂。

悵望華淸渥澤頻﹐閒拈玉笛倍傷神。古來嬪禦誰相匹﹐長信宮中奉侍人。

莆山繚繞翠爲屏﹐策蹇經過記幾經。欲弔江妃吟八賦﹐一天風雨下楓亭﹝妃有綺窗梅花諸八賦﹞。

十五日辛未上午﹐次惠安縣﹐度洛陽橋。橋原名萬安渡﹐宋蔡忠惠公橋記云「泉州萬安渡石橋﹐始造於皇佑五年四月庚寅﹐以嘉佑四年十二月辛未訖功。絫趾於淵﹐釃水爲四十七道﹐梁空以行。其長三千六百尺﹐廣丈有五尺﹐翼以扶欄﹐如其長之數而兩之。靡金錢一千四百萬﹐求諸施者。渡寔支海﹐去舟而徒﹐易危而安﹐民莫不利。職其事盧錫浮﹑圖義波等十有五人。旣成﹐太守莆陽蔡襄爲之合樂讌飲而落之。明年秋﹐蒙召還京﹐道繇是出﹐因紀所作﹐勒於岸左」。泉南雜誌云「公自書大方尺﹐分勒二石﹐在公祠。聞之父老云﹕先時二石爲倭載去﹐後見江間發光﹐探之得後一石﹔其前一石﹐乃後人復摹﹐故前石不如後石瑩潤。今就東橋一基﹐視諸基大數倍﹐周圍約百餘步﹐內建廟祀公﹐二碑立公像左右。橋至此微曲﹐每潮汐至﹐濤浪浩衍﹔及退﹐地涸如陸。世俗相傳﹕公造橋時﹐禱於海神﹐神假醉卒進醋字」。據筠廊偶筆云「閩中洛陽橋圯﹐有石刻云﹕石頭若開﹐蔡公再來。鄞人蔡錫中﹐明永樂癸卯鄕試﹐仁廟授兵科給事中﹐陞泉州太守。錫至欲修橋﹐橋跨海﹐功難施﹐錫以文檄海神﹐忽一醉卒趨而前曰﹕『我能齎檄往』。乞酒飲大醉﹐自沒於海﹐若有神人扶掖之者﹔俄而﹐以醋字出。錫意必八月廿一日也﹐遂以是日興工。潮旬餘不至﹐工遂成。語載錫本傳中。錫官至都禦史﹐以才廉聞」。觀偶筆所載﹐是書醋字固非忠惠矣。然忠惠經始橋基﹐其事視修葺倍難。王遵巖曰﹕豈其駕長江之洪流﹐馮虛以構﹖寔其役有足駭人者。昧者驚焉﹐而言之異。亦以賢者之所爲﹐興事起利﹐人樂其神而稱其功﹐故托於神以美之耶﹖

洛陽橋詩云﹕

淸晨發塗嶺﹐午抵洛陽渡。驚颷捲行旆﹐奔潮倏已注。端明昔典郡﹐昏墊憫行路﹔思拯一時危﹐以成萬代固。金錢數百萬﹐輦至嘆莫措﹔偃蹇驕黿鼉﹐誰敢拗其怒。矢傾盈腔血﹐瀝向滄溟訴。海若契精誠﹐涸沙莽回互﹔遂令千丈虹﹐偃臥舒修胯。繼起獲象賢﹐修葺無乖誤。異事動潛靈﹐同駕若騏駕。由來大功成﹐天地與恩遇。商旅樂康莊﹐望洋肆安步。引領溫陵城﹝橋距泉州府三十里﹞﹐迢迢阻雲霧。

是晚﹐宿泉州府﹔泉州負郭邑名晉江。浯江郡誌云「晉南渡時﹐衣冠士族避地於此﹐故名郡」。山之最髙者曰淸源山﹐在郡北三里許﹐髙數千仞。聞未至絕巘數百武﹐有泉自石罅流出﹐積於砥石凹處﹐甘冽獨勝他泉﹔好事攀躋汲之﹐冬夏不減。其東有妙覺巖﹐石上刻「第一山」﹐是米元章行書。予以行期惇迫﹐未及遊焉。十六日壬申﹐次沙溪。凡行旅往漳州﹑廈門者﹐由此分路。旅捨蚊不冬蟄﹐至夏尢甚﹔日未夕﹐聲殷如雷霆。十七日癸酋﹐過五通渡﹔以地有五通山﹐因以名渡﹐約計海面十餘里。

五通渡詩云﹕

問訊廈門路﹐煙濤十里深。滄溟風易動﹐絕島樹疑沈。漫效浮槎客﹐難爲故國心。定知今夜夢﹐繚繞綠楊林﹝予所居村名﹞。

下午﹐抵廈門。廈門一名鷺門﹔屬同安縣﹐爲閩中通洋巨鎭。突起海中﹐地廣輪約五六十里。按郡誌﹕廈門卽嘉禾嶼﹐上有無盡巖﹑洪濟山﹑點濟巖﹑云頂巖﹔又有浮沈石﹐潮漲其石不沒﹐潮退則石沈海底﹐天將風則石下有聲﹐名石虎礁。郡誌亦第就有名者載之。其中怪石郁律﹐巖壑奧窈﹐難以數計﹔環以巨海砰訇﹐寔奇觀也。

廈門詩云﹕

廈門寔巨鎭﹐遠轄盡漲渤。重關嚴稽查﹐兵衛環戈戛。東南通輻輳﹐歌管日膠葛。蜀錦與杭綾﹐被服同裋褐。市門嫣一笑﹐肯惜紅靺鞨。居貨牣殊方﹐由來蘊利窟。海隅生齒稠﹐舉踵隘耕垈﹔騰踔狎洪濤﹐洋舶紛四出。往來市諸番﹐安論吳與越﹔咬吧最險﹐萬里逝超忽﹔崑侖及七洲﹝西海崑侖﹑七洲﹐二洋最險。語云﹕歸怕崑侖﹐來怕七洲﹞﹐荒怪難具述。蝦須閃旗殷﹐鯨背矗山屼﹐歲候西颷回﹐珍貝光熇發。興朝弛海禁﹐非徒邊徼活﹐王道尙柔遠﹐要使職貢達。梯航安可窮﹐泱漭滄溟闊。

十八日甲戌至二十七日癸未﹐凡旬日﹐覉畱廈門﹐覓海舶。廈門有海關﹐稽查出洋商旅﹐福建都統將軍管理。凡官於臺者﹐攜帶人數必具文書﹐開列人名﹐詳本省藩司﹔藩司給票﹐將所詳人名開後。旣至廈門﹐將票呈海關掛號驗訖﹐始敢登舶。二十八日甲申﹐登海舶。舶首左右刻二大魚眼﹐以像魚形﹐長約十丈餘﹐闊約二丈﹐深約二丈。舶腰立桅﹐尾立舵。桅長約十丈﹐桅本約三十圍。舵長約二丈餘﹐巨約一丈。舵前相距二丈餘﹐設立板屋﹐寬約一丈餘﹐深約一丈﹐內供養天后像。左右立四小艙﹐以爲臥室﹐名曰麻離。板屋後附立一小龕﹐髙約三尺﹐橫闊約五尺﹐以置羅盤﹐定子午鍼。板屋外右首立水艙﹐縱橫約八尺﹐深如之﹐以貯飲食所用水。以海水鹹苦﹐不可食。登舶之後﹐陳牲醴﹐焚楮帛﹐鳴金伐鼓﹐以祭海神。二十九日乙酉﹐從小擔嶼張篷出口。初出口時﹐風濤搏擊﹐舟中之人﹐吐眩顚僕﹐十人而九。惟出海﹑舵工﹑鴉班﹑水手諸人﹐笑語自若。凡海舶主事者曰出海﹐定羅盤子午鍼者曰舵工﹐經理張弛篷索者曰鴉班﹐其餘俱名水手。舶篷編竹爲之﹐長約八丈﹐闊四五丈。或值黑夜舟行﹐海風怒呺﹐舟楫振撼﹐篷索偶失理﹐鴉班上下桅竿﹐攀緣篷外﹐輕踰鳥隼﹐捷若猿猱﹐洵稱絕技。是日阻風﹐仍退泊小擔嶼。三十日丙戌五更放洋。上午以無風﹐且午潮將至﹐拋碇歇大洋。海舶固畏風﹐又苦無風。風靜水平﹐連天無際﹐舶不下椗﹐則乘潮而北﹐隨汐而南﹐方向莫定。椗以鐵力木爲之﹐頭椗重七八百斤﹐以次遞殺。巨舟四椗﹐次三椗﹑二椗﹐下鉛筒約四十餘尋。鉛筒以純鉛爲之﹐形如秤錘﹐髙約三四寸﹐底平﹐中刳孔﹐寬約四分﹐深如之﹐系以棕繩。投鉛筒下海﹐底孔粘海泥﹔舵工覘泥色﹐卽知其處﹐舟行自不錯誤。按廈門位西北乾方﹐臺灣位東南巽方。凡海道出口有二﹐春夏多南風﹐則由小擔嶼或大擔嶼﹔海不甚深﹐大擔嶼與小擔嶼相近﹔秋冬多北風﹐則由繚羅山下﹐海深不測。

小擔嶼放洋詩云﹕

遊子類飛蓬﹐飄颻臨海界﹔長颿維百尺﹐忽與滄溟會。大塊杜徳機﹐蘊气不復噫﹔神物酣蟠睡﹐意快脫杻械。茫茫尾閭泄﹐渺渺萬川濊。安從測海深﹐祗益驚天大。生年困侘傺﹐日食厭虀芥﹔偶然獲微官﹐班秩鄙纖介。胡爲冒險行﹐霜毛壓歲邁。要知冥漠意﹐欲償諸番債。■﹝扌瓜﹞搜到嗢咿﹐心癢劇癢疥。每念注金惛﹐令我終宵喟。

六月初一日丁亥﹐回顧廈門諸山﹐散若斷雲﹐隱映斜照。微風偶動﹐波起伏輒數里﹐舟入窪如墜﹐其出如登。初二日戊子﹐不復有山﹐空絕飛鳥﹐時有小靑蛇游泳舟側。初三日己丑夜半﹐觀日出。未出時白光一抹﹐長竟天東﹔俄焉霞彩照灼﹐須髮可監﹐近東海水盡赤﹐環望西南北三隅﹐甚黝黑﹐計內地晨雞初鳴。良久日始出﹐西南北漸開霽﹐則內地昧旦時也。或云日初出﹐倏爲升沈﹐其語誕妄。蓋天欲雨﹐海气坌湧﹔日出有定﹐海气興滅無定﹐自崇山下觀﹐疑日有升沈矣。三餘贅筆云﹕補怛落迦山在東大洋海中﹐雞初號﹐遙見東方日出﹐輪赤如火﹐流光燭海波﹐閃爍不定。蓋此系日輪未出時景象﹔若日輪出則東方明﹐其光气亦漸斂矣。

海中觀日出詩云﹕

我生守蓬蒿﹐寸步困偪仄﹔忽成滄海遊﹐捩眼恣天色。坤輿漾空虛﹐洪河洵涓滴。

扶桑澆懸根﹐滇■﹝淚丐﹞知不隔。夜半天雞鳴﹐霞燒半海赤﹔絳闕爛溫汾﹐三山下臨逼。

掉頭顧平地﹐夜气正黝黑。良久火輪出﹐遊氛漸開辟。燋勞念馮生﹐始覘東方白。

安知金鵶輝﹐早射昆侖脊。

是日﹐甚晴霽。忽見臺灣諸山﹐矗浮海面﹐意指日可至。常時渡海者﹐必先見澎湖島﹐繼見臺灣山﹔是日諸山先見﹐旋被云翳蔽。竟日無風﹐海平如鏡﹐日光下射﹐五色炫目﹐細玩澄澈如冰。三四丈下﹐小鯊魚細鬐纖尾﹐浮沈翕忽﹐莫遁其形。迨日旣夕﹐水惟一色。海中魚類𨿽無所不有﹐而舟行目所常見﹐惟有鯊魚﹐其種類亦繁﹐赤嵌筆談紀載鯊魚至一十七種﹐尙有未盡者。初四日庚寅﹐遙望廈門同發舟﹐近一二十里﹐遠則百里﹐如點墨貼空際。初五日辛卯﹐望見澎湖島﹐寸碧隱隱。自五月晦日至是日﹐皆以無風﹐隨水前漾﹐夜仍宿大洋﹔鉛筒下處﹐深不過六七十尋﹑淺則四五十尋。臺灣諸山﹐後不繼見。

海中見澎湖島以無風不能至詩云﹕

五日嘆羈遲﹐六日漩尢靜﹝自五月晦日放洋﹐至是日凡六日﹞。意輕溟漲闊﹐目炫陽烏烱。飛廉謝冰夷﹐逃竄深戢影。穹蒼虛相涵﹐一气同溟涬。烏鯊狎澹濧﹐撥剌時一逞。舵移昧遠近﹐寸碧出俄頃﹐安辧根虛無﹐常虞失■﹝女展﹞奵。气蹻未可乘﹐臨空殊耿耿。

初六日壬辰﹐至澎湖。澎湖舊隸晉江縣。臺灣紀略以爲屬同安縣﹔考諸府誌﹐以屬晉江縣爲允。康熙二十二年﹐臺灣平定﹐始撥歸臺灣縣﹔共三十六島﹐皆平岡小阜而童。惟媽祖嶼最大﹐廣延各三十餘里。臺灣府誌云「總澎湖之嶼計之﹐寔四十有五﹔而相傳爲三十六嶼者﹐特舉大槪言之耳」。泉郡誌云「東出海門﹐舟行二日程﹐曰澎湖嶼﹐在巨浸中﹐環島三十六﹐如排衙然。昔人多僑寓其上﹐苦茅爲廬﹔推年大者爲長﹐不蓄妻女﹔耕漁爲業。牧牛羊﹐散食山谷間﹐各嫠耳爲記﹐訟者取決於晉江縣。城外貿易﹐歲數十艘﹐爲泉之外府﹔後屢以倭患﹐墟其地」。唐施肩吾島夷行雲﹕「腥臊海邊多鬼市﹐島夷居處無鄕裏﹔黑皮年少學采珠﹐手把生犀照咸水」﹔卽指此地也。是唐時已有居民。舵工云﹕岡阜生靑艸﹐曝極幹﹐不可燃爲薪﹔土人放牛飼艸﹐牛下糞曝漧﹐燒則焰熾﹐是不可解。島中居民散處﹐地沙礫斥鹵﹐不可爲田﹔粟米仰給臺灣。泉郡誌所云耕者非能如內地樹藝禾黍﹐不過偶有種植矣﹐惟倚漁爲生。丈夫出漁﹐婦女佐之﹐備盡勞瘁。諺云「澎湖婦人臺灣牛」﹐哀其瘁同也。內文員設一通判﹐武員設一副將﹐轄兵數千。觚賸云「臺灣所屬之澎湖﹐其對岸皆獞猺部落。中國有賈於其地者﹐必設席於家﹐延之環坐﹐置盆水席中﹔主人之婦出﹐采樹葉裹糯米少許﹐納口細嚼﹐吐於盆﹐主人與客共酌。初飲淡泊無味﹐傾之面頓發赬﹐皆酩酊而散﹔謂之頃刻酒」。今考澎湖無所謂對岸地﹔且獞猺乃八蠻之種﹐惟五溪以南﹐窮極嶺海﹐迆連巴蜀始有之﹐海東諸島嶼固無有也﹔且不可言部落。惟臺灣之地﹐𨿽隔臣洋﹐地形寔與澎湖對岸﹔山內生番釀酒﹐搗米成粉﹐番女嚼米置地﹐越宿以爲曲﹐調粉以釀﹐沃以水﹐色白﹐曰姑待酒。味微酸﹐外出裹其醅以蕉葉﹐或藏於壺盧﹔途次遇水﹐灌而酌之﹐渾如泔﹐亦未能頃刻而成。觚賸所載﹐或卽指此﹐而傳聞訛異耳。按廈門至澎湖﹐船七更﹐是爲大洋﹔澎湖至臺灣﹐船五更﹐或云四更﹐是爲小洋。樵書云﹕六十里爲一更﹐又一日夜定爲十更。定更之法﹐以焚香幾枝爲度。船在大洋﹐風水有順逆﹑駕浪有疾遲﹐水程難辧。以木片從船首置海中﹐人自船首速行至尾﹐木片與人行齊至﹐則更數準。若人行至船尾木片未至﹐爲不及更﹔或木片先人至﹐則爲過更﹔均非更數也。澎湖至臺灣約計二三百里﹔據舵工云﹕偶當夜靜波恬﹐或聞臺灣雞犬鳴吠聲﹔未審然否也。

澎湖詩云﹕

澎湖一窮島﹐外海稱險阸。東南控制靜﹐內地安棲息。山童艸木荒﹐潮涸鹽鹵塞﹔地瀉不宜稼﹐耙犁安所力。波濤狎牀幃﹐蛟鼉輕蜥蜴﹔肆其■﹝尢虎﹞闞性﹐溟漲猶偪仄。粟米自東來﹐未能飽饑膈。修鱗與團介﹐炰膾無不得。天兵昔東下﹐萬艘暍荷戟﹔神畀將軍泉﹐至今噴湢■﹝氵仄﹞﹝大兵平臺時﹐師駐澎湖﹐掘井數處﹐鹹苦不可食。將軍施瑯拜空默禱﹐甘泉一夕湧出﹐萬軍歡呼﹐而臺灣遂克﹞。東臨望臺疆﹐時見山尻脊。西飈會有期﹐便掛如雲席。

午飯後﹐北風乍作。渡海占驗﹕凡六七月北風﹐則颶立作﹐舵工欲退泊澎湖﹐待颶定﹔商諸出海﹐出海以淹滯日久﹐且恃颶未卽作﹐下午渡黑水溝。海水橫流﹐爲渡臺最險處﹐水益深黑﹐必藉風而過。臺灣雜記云「溝中有蛇﹐皆長數丈﹐通身花色﹐有梢上﹐如花瓣六七出﹐紅而尖﹐觸之卽死」。舟過溝﹐水多鮏臭﹐蓋毒气所蒸。予以驚怖﹐未敢出視。舵工云﹕常下鉛筒棕繩﹐盡百數十尋﹐未及底﹐莫測淺深。按宋徐兢髙麗錄云「從明州出海口﹐舟行八日﹐過黑水洋」。元史﹕「張立道使交趾﹐並黑水跨雲南﹐以至其國」。海中黑水﹐固不一洋。及暮﹐風益烈﹐濤浪如山﹐倏聞船底喧囂﹐聲如地中萬道鼓角﹐意加怖。詢諸舵工﹐云﹕黃花魚因風起趨附船底﹐呴沫竟夕﹐噞喁有聲。

由黑水溝夜泛小洋詩云﹕

舟過黑水溝﹐舵工顏如墨。畏驚驪龍睡﹐檣櫓快掀擊。回瞻黑奔渾﹐弱膽尙餘惕。行旆颯飄揚﹐颿張迅弩激。便堪瀛壺遊﹐卻恐銀潢逼。夜久風更怒﹐崩濤恣漰湱﹐何得萬鼓角﹐號呶哄深黑。蒼茫神鬼集﹐哀傷天地窄。始知潛鱗介﹐噞喁伸腷臆。玆行固畱滯﹐肝腸已結塞。宵徵太蒼黃﹐履險更迷適。誰能鞭羲車﹐光展陽烏翼。

初七日癸己﹐至鹿耳門。門約長三四里﹐左右皆礁石。土人又名銕板沙﹐潛藏波內﹐彎環屈曲。其道止容一舟﹐深不逾尋丈﹐出入必脫尾舵﹐恐舟隔礙。門外則系七鯤身沙腳﹐巨石森布﹐潛波二三尺﹐長約百餘里。常時無風﹐海水自內河湧出﹐怒激潛石﹐翻銀噴雪。枚乘所云「洪淋淋若白鷺下翔﹔皓皓皚皚﹐如素車白馬帷蓋之張」﹔可謂善於名狀。舟將進口﹐海邊漁人斫木裹白黑布爲左右標記﹐就礁石彎環屈曲插之﹐使知趨避。凡海舟來臺者﹐每歲出金少許﹐以酬其勞。舟上下偶失標記﹐立至糜碎﹐人百不一生。以出入必由於是﹐故以門名焉。舟行必候風潮﹐二者缺一﹐則不敢出入。旣進鹿耳門﹐海中突出一嶼﹐周圍加以絫石﹐寬平約一二里。內立二稅館﹐海防同知及安平鎭副將管理。海舶至此﹐仍將藩司所給票呈稅館掛號驗訖﹐始得換小舟至府。

鹿耳門詩云﹕

精衛銜石塡洪濤﹐羽毛禿盡波仍髙。至今碪■﹝齶﹐石代月﹞剩遺迹﹐潛藏海底相周遭。戈矛咫尺銛爭向﹐脫舵失憑心膽喪。崩騰陡覺眼光迷﹐造次頓許蛟鼉葬。憶昔天兵動地來﹐潮添十丈千艘開﹝康熙二十二年秋八月平僞鄭﹐鹿耳門水漲﹞。鯨鯢鏖戰窟宅淨﹐孽血雨灑腥風霾。有道由來四裔守﹐地險重扃復何有。登崖張讌對滄溟﹐浮天瀲灧臨樽酒。

鹿耳門潮聲詩云﹕

大荒地險盡堯封﹐想見天兵克僞墉。故壘迄今盈百室﹐寒潮依舊卷千重。餘波南匯暹羅水﹐細沫東噓日本峯。怪煞舳艫爭利涉﹐長年來往狎鷗蹤。

常時風順﹐一日夜可至。予以無風﹐畱滯海中浹旬﹐因得紀其梗槪如此。初八日甲午﹐至臺灣府。

●小琉球漫志卷二

邵武朱仕玠筠園

海東紀勝﹝上﹞

臺灣不知所自始﹐地迆長千餘里﹐諸番種類不一。諸羅縣誌據馬貴與通考「紀流求國」﹐其略云「流求國居海島﹐在泉州之東。有島曰彭湖﹐水行五日而至。隋大業中﹐曾令羽騎尉朱寬入其國﹐取布甲而歸。時倭國使來朝﹐見之﹐以爲彜邪久國人所用。旁有毗捨耶國﹐袒裸盱睢﹐殆非人類。宋淳熙間﹐其國酋豪﹐嘗率數百輩猝至泉州水澳﹑圍頭等村﹐多所殺掠。喜鐵器﹐掠取門環及剜甲取鐵」。今考諸番俗﹐多與臺類﹔且東洋諸番﹐惟臺地不產鐵。而郡南有小琉球山﹔今琉球國距泉州甚遠﹐或元以前臺與澎湖共爲一國﹐而與琉球同名。其所記毗捨耶國﹐或系諸番內一種﹐亦未可知。至蓉洲文稿則據名山藏﹐爲乾坤東港華嚴婆娑洋世界﹐名爲雞籠﹔考其源琉球之餘種﹐自哈喇分支﹐近通日本﹑遠接呂宋﹐控南澳﹑阻銅山﹐以澎湖爲外援。是皆臆度之詞﹐未可據爲信也。府舊志云「臺灣古未隸中國版圖﹐明宣徳間﹐太監王三保舟下西洋﹐因風泊此。天啟元年﹐漢人顏思齊爲東洋國甲螺﹝東洋卽今日本﹐甲螺卽頭目之類﹞。引倭屯於臺﹐鄭芝龍附之﹐尋棄去。久之﹐荷蘭紅毛舟遭颶風飄此﹐愛其地﹐借居﹔土番不可﹐乃紿之曰﹕得一牛皮地足矣。遂許之。紅毛剪牛皮如縷﹐圈匝已數十丈﹐因築安平鎭﹑赤嵌城﹐漳泉商賈集焉」。臺灣紀略云「先是﹐北綫尾日本番來此﹐搭寮經商﹐盜賊出沒其間﹐爲沿海之患。後紅毛乃荷蘭種﹐由咖澑吧來﹐假地日本﹐遂奄爲己有。築安平﹑赤嵌二城﹔各社土番﹐聽其約束。辛丑歲﹐僞鄭成功敗自長江歸﹐土人勾之往﹐由鹿耳門入﹐潮水忽添數尺﹐紅毛戰敗逃歸。成功因名臺灣爲僞東都﹐設一府二縣。府曰承天﹐縣曰天興﹑曰萬年。壬寅歲﹐成功卒﹐子鄭經嗣﹐攺東都爲東寧。康熙辛酉﹐經預立其庶子鄭欽爲監國﹐退閒洲仔尾。未幾﹐經卒。眾憚欽之嚴﹐迫之縊死﹐遂立鄭克塽爲主﹔年幼﹐政出多門。福建總督姚啟聖知之﹐密請東徵。朝廷可其奏﹐命靖海將軍施瑯爲提督﹐與巡撫吳興祚同討之。二十二年癸亥六月十四日﹐大師由銅山進發﹔二十二日克澎湖。克塽繕表歸誠﹐臺灣遂平。設一府三縣﹔府名臺灣﹐縣名臺灣﹑鳳山﹑諸羅」。紀略所言如此。康熙五十年﹐命大臣涉海﹐勘定疆界。雍正九年﹐割諸羅北境爲彰化縣。通計版圖所隸﹐南北縱長約千餘里。東界崇山﹐山內盡生番﹔西臨大海﹐橫闊不踰百里﹔地形如彎弓﹐故名臺灣。外環七鯤身﹐又名沙綫﹐繚繞斷續﹐約百餘里。環圍內河﹐與府治相向。其外長沙綫自南港口起至淡水海外止﹐不知其幾千里。復有大綫頭﹑海翁崛﹐爲臺灣之外障。沙綫系海邊石﹐矗露波面﹐髙不尋丈。

七鯤身詩云﹕

臺疆肖彎弩﹐千里射潮汐。鯤身劈半環﹐小曲百里窄。團束內河流﹐明鏡安臺脊。少女逞狡獪﹐撼動天光碧。气連滄海昏﹐險自洪荒畫。修鱗欲來遊﹐骯髒鬐阻格。內河望鯤身﹐隱隱凸浮磧。朅來勿押侮﹐下逼蛟龍腋。

鯤身漁火詩云﹕

玆地曾經百六遭﹐時淸漁火徧輕艘。屢探蛟蜃盤渦惡﹐那懼黿鼉駕浪髙。風定熒熒依古戍﹐宵分點點映寒濤。往來慵問乘除事﹐燃竹無心羨爾曹。

舟進鹿耳門入鯤身﹐是爲內河﹔水淺五﹑六尺﹐深則倍之。大船至此不能復進﹐另換小船。遇潮退岸垂﹐水涸如陸﹐藉人力推舟﹐或用牛車換載。

內河詩云﹕

出險泊內河﹐回覕猶餘恐﹔幸逃滅頂凶﹐敢誇投璧勇。內河亦海流﹐夷險差安悚﹐波深不盈尋﹐懸暉漾淸溶。窄愛舴艋輕﹐寬辭市舶聳。潮回鹵地涸﹐舟小邱山重。陸行迅摧濤﹐百口號呼洶。鴇鷁倏駭散﹐鯤鮞怖羣踴。力疲撓寸進﹐艱勝登秦隴。森森認城郭﹐歷歷分畦壠。玆行飽艱虞﹐快聽啼寒蛬﹐西風颯毛鬢﹐秋霜驚種種。

遙望臺灣﹐不見民居﹔一帶靑碧﹐無城郭。惟四門設城門﹐累以巨石﹐約寬數丈﹔其餘周遭樹木柵﹐柵間疏闊﹐人恣出入。徧植■﹝艸﹝束刂﹞竹﹑菻荼﹑綠珊瑚之類﹐蓊郁蕭森﹐恍若入深谷矣。

臺灣府詩云﹕

海中望臺山﹐山形倏明滅。合沓乘風潮﹐闖然臨巀辪。自從鑿混沌﹐仡仡噬囓。安知萬祀後﹐冠裳儼森列。南北千里餘﹐竹木靑轇輵。相傳雞籠陰﹐猶有太古雪。海流日砰訇﹐海巘長屼嚙。野鶴適何來﹐■﹝扌棄﹞飛恣寥泬。

安平鎭在一鯤身上﹐府治對岸﹐有紅毛築城﹐方圓一里。築城時﹐用大磚﹑桐油灰共搗而成。城基入地丈餘。深廣亦一﹑二丈。城墻各垛﹐俱用鐵釘釘之。城極堅固。城外平廣約八﹑九里﹐突起海中﹐與鹿耳門稅館相對﹐地比稅館倍四﹑五。二地遙望﹐如石印二顆﹐分立海口﹔環以鯤身繚繞﹐形勢險固﹐爲咽喉之地。內設副將﹐統水師三營。府治至安平鎭﹐水行約十里﹔至鹿耳門稅館﹐水行約三十里。

安平鎭詩云﹕

重鎭壓瀛壖﹐周遭樹營柵。東回瞻府治﹐十里驚湍隔。仡仡番子城﹝土人名赤嵌﹑安平二城﹐統名番子城﹞﹐荷蘭舊擘畫。興朝聲教闊﹐外海恣開辟。維天生五材﹐並用敢離逿。設帥制狡獷﹐心輸由吭搤。大閱當嚴冬﹐千艘壅潮窄。皂纛咽笳鼓﹐摩動閃云隙。令傳齊三呼﹐狂趡洶濤黑。髣髴遌鯨鯢﹐森森闘鋋戟。誓將髑髏鏖﹐肯惜腰膂磔。淵客竄污淤﹐海童韜蹤迹。張幕簡趫材﹐僄狡迅鸇擊。將軍粲然笑﹐磊落賚金帛。頹陽入蒙泛﹐餘霞爛西赤。飲至動鐃歌﹐滄溟夜寥閴。

赤嵌城在臺灣縣治左﹐相距不數百步。荷蘭始至﹐築此城。府舊志以爲誆地土番﹐臺灣紀略以爲假地日本﹐二說未知孰是。城初甚髙峻﹐以勢壓縣治﹐墮去數雉。今無人居住。

赤嵌城詩云﹕

諸番昔陸居﹐漁海饜腥食。紅夷誆牛皮﹐城築誅茅塞。驅逐駭禽獸﹐挺走竄屴崱。埤堄抗虹霓﹐咸池瞰浴赤。潮生驚隆頹﹐颶作占氛黑。想當締造初﹐戀腐恣鴟嚇。寧識聖人出﹐千里溝塗斥。費豈恡垣墉﹐眾心森削壁。黑齒日𦇤負﹐縱橫閭閈迹。嘓轆唱番謠﹝裨海紀遊雲﹕諸番語多作都盧嘓轆聲﹞﹐湛湛髙穹碧。

澄臺在道憲署內。臺髙丈有奇﹐上廣一筵。四望空闊﹐海濤汨沒﹐若在幾席。癸未歲﹐長白覺羅四公召入署﹐閱歲試卷﹐獲登澄臺﹐遊斐亭﹝斐亭在澄臺之北﹞。公系紅帶子﹐由內閣中書出爲汀州同知﹐升福州知府﹐調任臺灣知府﹐升臺灣分巡道。公謙恭好士﹐退食之暇﹐畱心詞賦。甲申歲夏四月﹐公俸滿西渡﹐爲作海東頌八章上之。

天眷有淸﹐以靖萬邦。要荒率服﹐歲貢克供。裔焉小孽﹐竄海窟穴。腰膂分離﹐樓櫓漂血﹐坤乾軒豁﹐昏霾殄絕。奠玆井裏﹐重洋有截﹝一﹞。

維彼臺疆﹐開鑿末世。憑怙奫溱﹐鯨鯢恣睢。自我奠居﹐文教揆治。千里而遙﹐有郡邑四。皇帝曰吁﹐理我有民。惟良守牧﹐是拊是循﹝二﹞。

昔在淸端﹐澤濡瀛壖﹔至今皤發﹐猶唶齒齦。我公宗室﹐遠來此土﹔繼陳淸端﹐﹐益大其撫。臺谷■﹝山含﹞岈﹐赤嵌壁削﹔五馬驤騰﹐臺人歡躍﹝三﹞。

臺疆黎庶﹐寔徙內地﹔外環諸番﹐哆侈飼■﹝爿鳥﹞。格心麇來﹐庀修耕器。公曰念哉﹐汝民汝番﹐汝驅汝番。余溝汝田﹔汝哦汝冊﹐余賚汝冠﹝四﹞。

書院隆崛﹐維公成之﹔孝秀屏棄﹐維公烝之。民番嘔心﹐犍牂日孳。有恇其威﹐而饇其惠﹔河潤九里﹐滂澤日繼﹝五﹞。

皇帝曰吁﹐念玆臺疆﹔舊人是求﹐化乃易成。廌冠岌岌﹐我公再至﹔後政之敷﹐儷前之治。士無厖教﹐民洞其志。以謳以弦﹐以樂以利﹝六﹞。

檳榔之樹﹐匝葉蓬蓬。我公所植﹐誰敢不恭。自此䢐南﹐公實巡行﹔輦其陰雨﹐輸我豆秔。公蒞臺疆﹐前後六載。公曰予歸﹐西杭溟海﹝七﹞。

公欲歸止﹐民番唏止﹔公我父母﹐而捨子弗■﹝孛殳﹞。匪公弗■﹝孛殳﹞﹐維天子有命﹐用勱相國家﹐萬民以正。願公福祿﹐延及孫子﹐承承無疆﹐同國家億萬祀。

澄臺觀海詩云﹕

海上棲遲及早秋﹐登臺騁望思悠悠。常虞雷雨從空下﹐始信乾坤鎭日浮。湠漫由來圍赤嵌﹐蒼茫何處問舟邱﹖乘槎便欲從玆去﹐憑占星文入鬥牛。

宜亭在斐亭之西﹐覺羅四公所建﹐旁植檳榔十數株。每值月夕風旦﹐景物淒淸﹐灑然塵外。二亭相距不數十步。

宜亭詩云﹕

坐鎭諸番靜﹐■﹝派﹐孑代氵﹞亭愜所宜。海光搖畫戟﹐竹影漾浮卮。魏闕長膺戀﹐林泉偶系思。

風謠憑貢上﹐寧減白狼詩。

記厭承明值﹐來東已六年。英髦時接席﹐宗室固多賢。水檻朝垂釣﹐風亭午擘箋。

檳榔皆手植﹐父老重流連。

朝天臺在府署內﹐覺羅四公爲府時所築。臺之髙廣﹐視澄臺過之﹐亦可觀海。癸未歲﹐臬憲寶崗余公時爲府﹐召閱試卷﹐因獲登焉。公浙江紹興諸曁人﹐乾隆丁巳進士﹐官刑曹幾二十年﹐出爲福寧知府﹔歷福州﹑漳州﹐調任臺灣。公性方嚴﹐門絕私謁﹔博學能詩﹐長於吏治。予蒙公與覺羅四公﹐皆有知己之感。癸未歲秋八月﹐公俸滿西渡﹐予作五古一篇上之。詩云﹕

於越古奧區﹐千巖競蒼翠﹐郁烝幹靑冥﹐光涵瑚璉器。大雅溯根原﹐寔爲名家裔。

貫穿七略書﹐摛藻春葩麗。廿年官刑曹﹐時切平允志﹔持議無敢撓﹐屹若山嶽銳。

每歲上讞書﹐屢荷天顏霽。曰玆大小獄﹐是臣稱職司﹔遂令天下民﹐咸受協中治。

繼命守甌閩﹐淸霜肅瘴癘。量移滄海東﹐經綸出腹笥。欲頌騶虞仁﹐彌厲鷹鸇鷙。

化裁葛亮嚴﹐神明鄭僑惠。聽斷勝燃犀﹐魑魅潛逋避。浩蕩千里間﹐臥狗足生毳。

黠胥無完裾﹐憔悴涕濡鼻。民番輕丰收﹐狼籍攢遺穟。制府釋焦勞﹐永無東顧累。

玆將航溟漲﹐筮日整行騎。煌煌賢能名﹐早已禦屏記。恐畱官神京﹐軒車難再至。

斯須乞居停﹐慰我民番思。

登朝天臺詩云﹕

泱漭接虛無﹐臺空瞰四隅﹐乍驚寒浪湧﹐惟見片雲■﹝派﹐孑代氵﹞。拙宦東溟遠﹐懷鄕西日䢐。

不堪華鬢髮﹐漂泊嘆窮儒。

五烈墓在臺灣縣治魁斗裏﹐明寧靖王侍姬袁氏﹑王氏曁媵妾秀姑﹑梅姑﹑荷姑葬處也。按鳳山舊志云「王名術桂﹐字天球﹐明太祖九世孫﹐遼王之後﹐長陽郡王次子。崇禎壬午﹐流寇破荊州﹐王偕藩封宗室逃湖中。甲申﹐京師陷﹐福藩嗣位江南﹔王與長陽王入朝﹐晉鎭國將軍﹐令守寧海。順治乙酉夏﹐浙西郡縣盡歸本朝﹐長陽率眷屬至閩﹐王尙畱寧海﹐而鄭遵謙從紹興迎魯王監國。時傳長陽入閩﹐存亡莫測﹐監國封王爲長陽王。鄭芝龍據閩﹐又尊立唐藩﹐王奉表稱賀﹐唐藩亦如監國所封。繼聞其兄已襲遼王﹐王具疏請以長陽之號讓兄次子﹔唐藩不允﹐攺封寧靖。丙戌五月﹐大兵渡錢塘﹐王乃涉曹娥江。覓海舶出石浦﹔監國亦由海門來會﹐同至舟山。十一月﹐王與監國乘舟南下﹐歲杪抵廈門。是時﹐鄭鴻逵迎淮王於軍中﹐請王監其師﹔合芝龍子成功兵﹐攻圍泉州﹐經月不下。鴻逵乃載淮王與王﹐同至南■﹝氵粵﹞。值粵東故將李成棟已奉桂藩嗣位肇慶﹐王因入揭陽。庚寅冬﹐粵事潰。辛卯春﹐王仍與鴻逵旋閩﹐取金門。及成功取臺灣﹐王遂東渡﹔就竹滬墾田數十甲﹐以贍朝晡。旣而元妃羅氏卒﹐遂葬焉。康熙戊午﹐聞靖海將軍施瑯調集水軍樓船進討鄭氏﹐王蒿目憂之。癸亥六月﹐大兵克澎湖。二十六日﹐鄭兵敗回﹔王謂姬媵曰﹕我之死期已至﹐汝輩聽自便。僉云﹕王旣能全節﹐妾等寧肯失身﹐請先賜尺帛﹐死隨王所。王曰﹕善。姬袁氏﹑王氏﹐媵妾秀姑﹑梅姑﹑荷姑俱冠笄被服﹐同縊於堂。王乃大書於紙﹐歷敍流離之艱﹐矢以不肯失節﹔並著絕命詞﹐遂結帛於梁自經。眾扶之下﹐顏色如生。越十日﹐槁葬鳳山長治裏竹滬﹐與元妃合焉。相距五烈墓三十里」。

五烈墓詩云﹕

百年荒塚在﹐寧比玉鉤斜。漫墮三春淚﹐驚摧五朵花。瘴鄕空葬骨﹐絕海竟無家。

應化虞兮艸﹐臨風共怨嗟。

遙念叢蒿地﹐王孫烈骨憑。未能依竹滬﹐猶勝望西陵。髣髴靑螭駕﹐依稀赤豹乘。

佩璫紛侍從﹐愁霧夜長凝。

鯽魚潭在府治中路﹐離府八里﹐僞鄭時常畜魚於此。據諸羅志云「臺地無鰱﹐僞鄭載而置之郡治鯽魚潭﹔及网之﹐無有也」。其寔不然﹔予在鳳山學署﹐見守備某饋同僚鰱魚二尾﹐重可五﹑六斤﹔豈地气有異﹐抑今昔不同耶﹖

鯽魚潭詩云﹕

府東萬丈潭﹐水族紛窟宅。百泓沸重幽﹐膽破下臨黑。連峯亙東回﹐環照崨嶪邑。

戢戢穿薲苽﹐潎潎弄浟湙﹐气各挾波濤﹐隱忍困偪仄。僞鄭饕口腹﹐銀鱗出潑剌。

膾下金絲盤﹐細聽霜刀騞。自從罷施■﹝哭﹐爪代犬﹞﹐長時瀲空碧。勿輕鬐鬣微﹐溟漲迫脇腋。

會當雷雨交﹐騰踔安可測。

暗洋﹐梁谿季麟光臺灣雜記所載﹐府誌采入﹔云「暗洋在臺灣之東北﹐有紅彜舟泊其地﹔無晝夜﹐山明水秀﹐萬花徧滿﹐而上無居人﹔謂其地可居﹐遂畱二百人﹐給以一歲之糧於彼居住。次年復至﹐則山中俱如長夜。所畱之番﹐已無一存。乃取火索之﹐見石上畱字﹐言﹕一至秋卽成昏黑﹐至春始旦。黑時俱屬鬼怪﹐其人遂漸次而亡。蓋一年一晝夜云」。此與山海經所載西北海外章尾山燭龍事相類﹐似涉荒唐。𨿽大荒之外﹐靡所不有﹔如極西所著天問略云﹕西國人親經歷﹐地近北極者﹐夏至日晝愈長﹑夜愈短﹐有全十二時爲晝﹑三十日爲晝﹑六十日爲晝﹑六月爲晝者﹐亦或有其事。然臺灣與海東諸國遠離北極﹐而玆地在臺灣東北﹐相距應不甚遠﹐事益難信﹔況君子固道其常也。

暗洋詩云﹕

海客傳逸事﹐令我再三嘆。有島絕居民﹐花濃竹欹亂。紅彜拏舟來﹐畱種置行館。

再至燭遺書﹐墮淚浩如霰。愴傷人代促﹐黝黑歲序半。羲車厭修轡﹐暑退快脫絆。

安知秋陽輝﹐長此冬夜漫。山魈恣彳亍﹐魍魎互窺瞷。大荒固多異﹐兩儀無更換。

誰能鑿空虛﹐啟閉作昏旦。甚類燭龍誣﹐何減諾臯謾。空堂夜杳閴﹐泱漭望河漢。

●小琉球漫志卷三

邵武朱仕玠筠園

海東紀勝﹝下﹞

予於六月十二日戊戌﹐由府治小南門問道鳳山。十里至二濫﹐風沙乍作﹐窈冥晝晦﹔轍迹縱橫﹐居民短垣茅茨﹐參差相錯﹐風景絕類西北地。二十里至大湖﹝屬鳳山縣治﹞﹐市廛民居稠密﹐爲大村落。二十里至竿蓁林﹝又名鴉公店﹞﹐亦一大村落也。以阻雨宿此。十三日己亥﹐十里至小店仔﹐十五里至縣治。城內周圍約五﹑六里﹐設四城門﹐與府治同。四門惟北門外有市廛廬舍﹐學宮亦在北門外。其東西南三門﹐出郭則阡陌相接矣。

初至鳳山學署有感﹐成二十韻﹐詩云﹕

渺軀輕鴻毛﹐生死敢豫計。舟航信乾坤﹐遂造大荒裔。儒官俗簡賤﹐訓諭固職司﹔負力窮展陳﹐微員成虛置。較祿等貳令﹐論階崇邑尉﹔未敢與齊觀﹐曹閒脫權勢。

筮日勉就位﹐淫霖行潦沸﹔踏濘五六役﹐前導失行次。兒童拍手笑﹐婦女掉頭詈。

壁立絕幾榻﹐廚荒假食器。循例張科條﹐諸生無一至。空抱素餐慚﹐深辜設官意。

安能驅麋鹿﹐近使諧孔翠。肩輿偶行遊﹐列廛紛起待﹔詢知學宮官﹐箕踞意復恣。

所歷盡揶揄﹝予始任徳化﹐繼署理永春﹞﹐矧玆饒瘴癘。何如百夫長﹐出入弓刀騎。

駭汗雨翻盆﹐拳身蝟縮刺。野鶴忍調饑﹐自韜霄漢志。由來太行阪﹐鹽車有騏驥。

予調任鳳山﹐實由順天石君朱公向制府推激。予以母老辭﹐繼感公言而不獲辭也。宗室覺羅四朗亭公時爲臺灣道憲﹐公命予致書﹐非公素交也。進謁日﹐朗亭公極口相譽﹐具述公書云爾﹐予益感動。至臺旣數月﹐諸生罕至者﹐深懼尸位﹐辜公徳意﹐日悒悒不樂。因述公所言著於詩﹐欲令天下益知公之賢﹐而予得此於公爲不易也。公順天大興人﹐年十八﹐登乾隆戊辰進士﹐官翰林﹐歷侍讀學士。庚辰歲﹐出爲福建糧憲﹔治期年﹐士民懷之﹐繼升臬憲。

上朱臬憲五十韻詩云﹕

苑囿遊騶虞﹐艸木遂萌拆﹐雲霄下仙鶴﹐凡禽整毛翮。朱公來甌閩﹐橫目競修飭﹔在野力鋤耰﹐環坐延逢掖。嶷然夔龍姿﹐卓爾遊夏匹。童年躋髙第﹐飛騎控鳴鏑。

儼列侍從班﹐鴻羽儀王國。四庫書貫穿﹐百篇管立搦。骨爭華嶽重﹐量恣滄溟辟。

天子念良臣﹐民瘼須周悉。欲成平格勳﹐先與盤根歷。仰承珍重意﹐屢奏循良績。

澤民勝救暍﹐薦士深饑惄。淺材本櫟樗﹐蕪沒甘榛棘。量移滄海東﹐公實汲引亟。

顧念母篤老﹐未敢身遠適。荷公言覼縷﹐浩浩輸胸臆。渾忘官階崇﹐宛篤骨肉戚。

上云憐侘傺﹐微員大卑仄﹔子貌類拘迂﹐子質亦悃愊﹔任負材殊尢﹐誰肯力推激。

臺疆舊狉獉﹐遷徙近充斥﹔滿俸稽邊勞﹐進秩固不隔。受祿加丰盈﹐供廚備燔炙﹔

持歸養髙堂﹐囅然動顏色。弟昆況三四﹐佐餕自無忒。以此答劬勞﹐遠勝日侍側。

下云當聖世﹐鞅掌匪異責﹔未可眷私恩﹐遽爾就家食。忠言撼肝肺﹐勉力赴行役。

宗室朗亭公﹐音容闊疇昔﹔命作致書郵﹐私謂僚誼迫。舟航泛波濤﹐區僂謁棨戟。

啟口快揚揄﹐稔知勝熟識。傾聽昧由來﹐斂容增悚惕﹔因述公郵書﹐轅駒誇虎脊。

陡焉心銜悲﹐不覺臉淚滴。勤勤肆搜羅﹐瑣瑣無遺擲﹔要使尺尋材﹐隱爲邦家惜。

思欲酬髙深﹐惟日勤司職﹔倫俾民番明﹐教廣龍蛇澤。庶公報國心﹐少慰臥轉側。

負山嘆蚊微﹐馳河慚蚷力。朝糜太倉粟﹐寤向長榻擗。諸生肖猨猱﹐招呼愈藏匿﹔

訓諭安所施﹐志願卒未獲。沐猴輕儒冠﹐亡羊愴挾筴。過蒙冀北顧﹐畱滯周南客。

颶風破簾幃﹐飛沙埋莞席﹔乾坤莽周遭﹐哀歌思﹝去聲﹞何極﹗

鳳山學宮﹐教諭﹑訓導無署捨﹔教諭以明倫堂爲署﹐訓導以五王殿東西廂爲署。宮前泮池﹐卽蓮花潭也。寬約八﹑九里﹐煙波浩渺﹐漁筏出沒﹔長堤綿亙﹐竹木蕭疏。鳳鼻﹑鳳彈諸山﹐淡抹天際﹐髣髴杭州西子湖﹔恨無臺榭點綴耳。往時屬學官徧種荷花﹐泮池荷香﹐爲鳳山八景之尢。乾隆十二年﹐縣令呂鐘琇歸諸百姓﹔漁人蹂躪﹐荷無遺種矣。傀儡山相距六十五里﹐倒影入池﹔至冬水涸﹐僅尋丈﹐山影亦宛在。土人欲知晴雨﹐常驗山上雲气。山極髙峻﹐常時雲气覆蔽﹔偶遇晴霽﹐山形盡露﹐不數日卽雨。聞全臺諸山盡如是﹐與內地大異。

與同僚林霞海宴飲蓮花潭詩云﹕

蓮潭當夏末﹐泱漭葭蒲蔚。瀲艷細皺縠﹐■﹝山上酉下﹞崒環倒翠。朅來謝親愛﹐賴玆慰覉思。

矧復同官賢﹐艸木諧臭味。樽罍諦新知﹐覼縷傳舊事。緬溯十年餘﹐爛熳丰荷芰﹔露湑團蓋明﹐風引髙莖曳﹔窈窕擁紅妝﹐喧塡遊寶騎。歲久忽摧殘﹐白鳥失所憩。

安從水濱問﹐且作一日計。炰膾旣登盤﹐梨栗亦相次。市酤罄澀囊﹐引滿愁莫繼。

醉舞月照席﹐欹影紛墮地。乍面絕嫌疑﹐傾言到肝肺。興衰任不常﹐歡娛且休置。

餘興欝未伸﹐列坐更揚觶。

鳳山在縣南三十里﹐其狀昂騰如鳳﹐若丹穴遠至﹐邑因以名﹔山盤郁不里許﹐而圓秀絕倫。山東北爲鳳彈山﹝俗呼爲鳳卵山﹞﹐西南爲鳳鼻山﹐山皆肖形而名。

鳳山春雨詩雲﹕

鳳山南望海天遙﹐春至空蒙暮復朝。气動蛟龍初起蟄﹐聲催螺蚌盡乘潮。瀟瀟餘響紛傳幄﹐淰淰輕寒鎭入宵。羇旅有情誰遣此﹐短檠相對伴蕭寥。

半屏山在縣治東北七里﹐形如畫屏﹔至蓮花潭山忽截削數十仞﹐肖屏風之半﹐因名。俗相傳昔有獐在山巓﹐鳴則近地火災﹔獵者捕不可得﹐後莫知所之。

半屏山詩云﹕

玆山名肖形﹐屈膝裂半曲。造物憎美盡﹐恡此黛色足。自昔蘊精靈﹐警火鳴逸躅。

獵徒欲罝捕﹐奇獸寧國育。新曦相照耀﹐時霔深櫛沐。哀猿啼一聲﹐蕨迸萬莖綠﹝猿啼地蕨乃多﹐每一聲遽生萬莖﹔見林下淸錄﹞。

半屏山夕照詩云﹕

屏山突兀映髙空﹐樹色山光入望中。一抹寒雲開夕照﹐千竿疏竹動秋風。牛羊點點歸茅巷﹐鳥雀啾啾下枳叢。欲倩郭熙無處寫﹐綸巾相對意何窮﹗

龜山在縣治左﹐近接半屏山。山形如龜﹐半盤城內。盤石嵬罪﹐林木翳蔚。偶值風柯遞振﹐哀狖互答﹐頓令覉思增唏。山不甚髙﹐登其巓可以觀海。

登龜山憶家詩云﹕

怒石勢欲落﹐哀狖啼啾啾。攀援無尺土﹐寸步猶淹畱。槎枒千章木﹐終古聞颼飅。

陽烏避薈蔚﹐六月思重裘。升髙瞰巨浸﹐端倪洵難求﹔洪濤蘸云霓﹐湠漫不可收。

緬渺望鄕邑﹐西接崑侖邱﹔王母竟何許﹐玄圃空悠悠。想象扶桑枝﹐垂椹光十洲﹔

安能馭鸞鵠。飽啗銷羇憂。

瑯嬌山在縣南一百四十里﹔東北聯山﹐西南濱海。山多巨木﹐今造海船軍工匠屯駐其地。陸行必出入生番社﹐水行泛海九十里可至。

瑯嬌聽潮詩云﹕

欲向三山訪巨鰲﹐瑯嬌島外雪翻濤。何當一夜寒聲壯﹐正值千崖秋气髙。屢訝馮夷來擊鼓﹐底須董女丁鳴璈。年來局蹐轅駒似﹐欲仗餘波洗郁陶。

淡水溪在縣東南三十里。源出山豬毛社後山﹐水初出爲巴六溪﹐合力力溪﹑中港爲淡水溪﹔下合大澤溪﹑冷水坑﹐會流數十里入海。每值夏秋之交﹐諸溪水合﹐海不能泄﹐浩渺無際﹐至霜降水落﹐不過數丈﹐溪東西有熟番二社﹐爲上淡水社﹑下淡水社。

淡溪月夜詩云﹕

一片冰輪海上生﹐淡溪流水寂無聲。長懸碧落何曾異﹐每到秋期分外淸。淺渚惟聞寒蚓弔﹐疏林時有夜烏驚。國傳龍伯知何處﹐便欲垂綸趁月明。

打鼓山在興隆莊﹐縣西七里﹐俗呼打狗山﹔髙峯插漢﹐髙百餘丈﹑袤二十餘里﹐背障大海。舟進鹿耳門﹐先見此山﹐爲營卒樵采所資。舊時水師營壘在焉。陳小崖外紀云「明都督兪大猷討海寇林道幹﹐道幹戰敗﹐艤舟打鼓山下﹐恐復來攻﹐掠山下土番殺之﹐取其血和灰以固舟﹐遁占城去」。外紀所傳﹐予竊未信﹔據府舊志云﹕兪大猷逐林道幹﹐在嘉靖四十二年﹐是時臺灣未爲倭據﹐地皆土番﹐而道幹已遁占城﹐誰復知其事而傳也。鳳山邑志云﹕道幹遁入臺﹐艤舟打鼓山港﹐其妹埋金山上﹐故又名埋金山。山上時有奇花異果﹐入山樵采者或見焉﹔若懷歸﹐則迷失道。未審然否也﹖

打鼓山詩云﹕

鼓山邑右輔﹐百里見尻骨。猙狀類孤羆﹐修腳踏漲渤。玆地萃舟航﹐宄黠時出沒。

道幹昔敗衄﹐袽船漬番血。誰爲覼縷傳﹐毋乃涉荒忽。森森朴■﹝禾敕﹞材﹐營伍樵蘇窟。

代期三年瓜﹐口糧隨月撥﹝臺地屯兵﹐三年一更換﹞。猛性闞虎哮﹐賴此朝夕活。

居民懾乳羊﹐腰鐮不敢越。將軍巡哨堡﹐淸笳暮幽咽。

萬丹港在縣西八里﹐港道通外海﹐南北小舟﹐在此停泊貿易。縣丞署在焉。爲鳳山一大市鎭。港沿而西北■﹝氵義﹞分﹐曰蟯港﹔轉入爲彌陀港﹐通內溪水﹔再北爲鯤身港﹐逶迆分支﹐通臺之喜樹港及二層行溪﹐爲縣北界。

萬丹港詩云﹕

萬丹港水半篙寒﹐絕愛蒲帆一幅寬。向夕依依浮極浦﹐淩晨葉葉下前灘。靑魚大上時隨影﹐白鳥低飛屢拂翰。來往行人頻喚渡﹐沙頭長是駐徵鞍。

大岡山在縣治北三十五里﹐狀如覆舟﹐天陰埋影﹐晴霽則見。上有仙人迹﹐龍耳甕在焉。相傳郡有大事﹐此山必先鳴。據古橘岡詩序云「鳳邑未入版圖時﹐邑中人六月樵於大岡山﹐忽見古橘挺然山頂。向橘行里許﹐則有巨室一座。由石門入﹐庭花開落﹐階艸繁榮﹐野鳥自呼﹐廂廊寂寂﹐壁間畱題詩語及水墨畫迹。登堂一無所見﹐惟只犬從內出﹐見人搖尾不驚吠。曲折緣徑﹐皆合抱橘樹也。垂實如椀大﹐啗之甘香異常橘﹐因袖懷數顆。俄而斜陽入樹﹐山風襲人﹐遂荷樵歸﹐徧處志之。至家﹐以語人﹐出橘相示。再往﹐遂失所在」。今山之巓﹐牡蠣螺蚌遺殼甚夥。山去生熟番旣遠﹐且上無居人﹐是不可解。彰化胡雄白明府云﹕彰化諸髙山﹐在治內者亦然。豈臺地諸山﹐昔皆在海中耶﹖沈文開雜記云「臺灣當混沌時﹐總屬茫茫大海﹐中峙髙山﹐因水歸東南﹐漸現沙土﹐所以地薄而常動」﹔理或然也。又有小岡山﹐二山對峙﹐勢若相聯﹔在縣北三十里。山不甚髙﹐巓有巨石﹐圓秀如冠﹐名紗帽石。

岡山頂有螺蚌蠣房遺殼甚夥﹐賦之詩云﹕

岡山三百仞﹐云壓吐油油。蚌螺辭洪濤﹐陸死昧所由。蒙鴻溯開辟﹐萬川壅倒流﹔嶔崟墮汨沒﹐■﹝氵敕﹞激重泉幽。吞舟如山鯨﹐突兀時來遊﹔戴殼亦狡憤﹐弄潮鎭淹畱﹔波窮忽曾■﹝足層﹞蹬﹐呀呷失所求﹔含漿戀污淤﹐涎壁成拘囚。安知十萬代﹐壞涸茀靑疇﹔委形埋瘴癘﹐攢集虫蟻搜。樵蘇驚磊砢﹐舌撟不得收。乘除自古然﹐天地終悠悠。

岡山樹色詩云﹕

海邊島樹自敷榮﹐根浸滄溟蔭愈淸。髙幹排云涵蜃气﹐疏枝漏月送猿聲。實殊華夏何曾見﹐種別圖經不解名。極目遙天靑未了﹐長年迢遞送人行。

小琉球山在鳳山西南大海中﹐■﹝派﹐孑代氵﹞峯突峙﹐淩晨賓旭﹐屆夕凝霞。周圍三十餘里﹐內饒竹木。山下多礁石﹐巨舟難泊﹐或欲取薪木﹐惟駕小舟。昔年聞有人墾土而居﹐今亦徙歸臺﹐以爲禁地。閩部疏云「由興化東門而出﹐更從黃石東行﹐六十里而遙﹐爲平海衛﹐正當大洋﹐東南二面﹐了無障蔽。登城東望﹐日下黯黯一點爲烏坵﹐倭彜所經行處也。天淸時﹐小琉球亦隱隱見云」。卽指此山也。

初至鳳山﹐卽訪小琉球所在﹐以海道險阻不能至。詩云﹕

黃石東行平海衛﹐浪蘸虹霓濕修曳。天淸時見小琉球﹐一點靑螺漾空際。舟行萬里隨天風﹐探奇默禱蛟螭宮。便邀海若相感動﹐波攢疊巘靑摩空。安知琉球何者是﹐轉瞬陰雲迷尺咫﹝海中未見澎湖先見臺灣諸山﹐旋被云翳蔽﹞。到官兩日席未煖﹐欲踐層巒恣雙眼。風顚浪吼冰夷怒﹐卽恐靈鰲倏移去。咄哉神閟焉可窺﹐倚天猿嘯無窮期。

小琉球朝霞詩云﹕

朝來紅紫射窗欞﹐海上明霞炫錦屏。遠映三山魚尾赤﹐髙烘﹐■﹝派﹐孑代氵﹞島佛頭靑。光浮淵客時橫脊﹐影照鶢鶋欲曬翎。安得日餐成五色﹐從教駐算百千齡。

火泉﹐在諸羅縣治玉案後山之麓。其下水石相錯﹐石罅泉湧﹐火出水中﹐有焰無煙﹔焰發髙三﹑四尺﹐晝夜不絕。置艸木其上﹐則煙生焰烈。康熙甲午﹑乙未間﹐諸番相傳述﹐或疑其誕。歲丙申三月﹐知縣周鐘瑄遣人視之﹐信然。石黝而堅﹐傍石之土燃焦如石。於是﹐好事者多往觀焉。顧山徑險阻﹐攀藤扶石而上﹔非有濟勝之具﹐不能至也。

火泉詩云﹕

玉案山後泉﹐終古熇光气。陰陽恣亭毒﹐變化徵道費。蟬蜎朝自明﹐■﹝目要﹞眇昏尢熂。

勢爭赤曦烈﹐焰破玄云靅。驅蛇競奔逃﹐放鱉炰可餼。蛟龍不安窟﹐夭矯遊靉霼。

綠煙噴摧枯﹐朱■﹝火斂﹞攢投卉。常虞萬斛源﹐澆沃蝕之旣。胡爲公抗行﹐不復避所諱。

諸番近炙灼﹐嚴若彊禦畏﹔已驚神鬼焦﹐敢別鹹苦味。熺炭烱泉重﹐陰炎燔海沸。

茫茫居大塊﹐疇能齊萬匯。怪生少所見﹐俯仰舒長喟。

火山﹐在諸羅縣治貓羅﹑貓霧二山之東。山之上﹐晝常有煙﹐夜常有光。在野番界內﹐人迹罕至。按鳳山邑志云「赤山一名火焰山﹐時瀵湧出火」。問諸土人﹐則至今無有﹐殆今昔有異歟﹖

火山詩云﹕

貓霧接貓羅﹐二山若聯甒。其東競巊溟﹐破瘴靑煙舉。入宵勢尢熾﹐光射倭人櫓。

想象垠崖交﹐磊落垠崖聚。獨腳走且僵﹐安問■﹝鹿上京下﹞與麈。石崩激砰磕﹐枯欹壓杗柱。

獰飇倏蕩簸﹐轉瞬添焦土。蘊隆朱■﹝火斂﹞窟﹐諒有千歲鼠。修毛扳拔茸﹐焱焱光騰杼。

織成火浣布﹐被服驕彊禦。玆山神靈閟﹐有路不敢取。異物幸絕傳﹐諸番免囹圄。

雞籠山﹐在彰化縣治。臺地气候﹐南北迥殊﹔北境冬寒﹐與內地無大異。玆山爲北境盡處﹐山大而髙﹐下逼巨海﹐名爲大雞籠。至冬﹐常有積雪﹔臺人取以列郡治八景焉。又有小雞籠嶼﹐突浮海中﹐上有炮城﹔荷蘭時築﹐令遺址尙存。按諸羅志云「僞鄭入泉州﹐竄楊明瑯等眷屬於雞籠城」。明瑯﹐崇正間翰林﹔甲申之變﹐明瑯降賊﹐嘗乘馬過梓宮﹐揚鞭而指之曰「此誠亡國之君也」﹗聞者惡之。副使髙拱幹有雞籠山詩﹐甚整麗。

雞籠山詩云﹕

維水之所歸﹐星辰恣蕩潏。大地一巨島﹐矧玆千里凸。要之南北殊﹐亦有寒燠別。

雞籠北境盡﹐聞有照海雪﹔未隨瘴銷熔﹐長畱寒凜冽。蛟鼉凍局縮﹐魍魎避澄澈。

溯初纏世网﹐靈臺漸磨滅﹔催迫羲車奔﹐昏迷斗柄斡﹔百年音過耳﹐一逝箭離筈。

家山當嚴冬﹐皚皚沁肌骨﹔冷逼町畽隘﹐僵臥扃關閉﹝去聲﹞。可憐堆瓊瑤﹐烏能旋蹩■﹝躠﹐去艸﹞。何如溟漲開﹐浩蕩霏玉屑。風姨快展布﹐滕六逞澆潑。气侵凝碧宮﹐光射瀛洲闥。願賚濟勝具﹐跣踏萬壑潔。目睛刮翳障﹐臟腑洗污涅。剖開蒂芥胸﹐還納團圞月。丹田沃神泉﹐天鼓叩淸越。安期挹咫尺﹐木公許參謁。刀圭一朝授﹐羽翼生俄忽。上乘萬里風﹐振迅鬖髿發。遨遊蔚藍天﹐金殿蜷雌蜺。玉女笑投壺﹐人寰驚列缺。確隤固無盡﹐靈芽亦不折。相與竟終古﹐安知時代閱。

●小琉球漫志卷四

邵武朱仕玠筠園

瀛涯漁唱﹝上﹞

尸位學署﹐岑寂無聊﹐泛泛隨流﹐迹近漁父。每有聞見﹐輒宣謳詠。因名瀛涯漁唱云。

鴻爪畱泥盡偶然﹐此生何意到瀛壖。彼蒼憐局溪航小﹐放眼滄溟十丈船。

海舶大者長至十數丈﹐次亦不下十丈。

內地安知絕海濱﹐車行千里響轔轔。卻思他日靑齊路﹐轍迹縱橫撲面塵。

臺地平衍﹐負載皆用車。

番疆物類信難齊﹐炎帝圖經失考稽。頗怪艸名三腳鱉﹐爭傳人畜五鳴雞。

三腳鱉﹐藥名。五嗚雞﹐大如鵪鶉﹐每漏下一鼓﹐則一嗚。

疑移海底潤猶濡﹐接幹交柯色自殊。四尺翻嗤石衛尉﹐遶籬盈丈綠珊瑚。

綠珊瑚﹐木名﹐一名綠玉﹐種出呂宋﹐無花﹐葉髙可丈餘﹐色深碧﹐宛似珊瑚﹔民居多種之。

鳴螿幾日弔秋菇﹐出网鮮鱗腹正腴。頓頓飽餐麻虱目﹐臺人不羨四腮鱸。

麻虱目﹐魚名。狀如鯔魚﹐細鱗。產陂澤中﹐夏秋盛出。臺人以爲貴品。

爭以柯亭異響傳﹐嘉名肇錫豈徒然。夜涼風起戛蒼玉﹐■﹝髟上彷下﹞髴秋堂鳴七弦。

七弦竹﹐以皮間凸起七條如弦﹐故名。

入市果憐梨仔茇﹐垂檐花薄貝多羅。世人臭味應難識﹐一種差池可柰何。

梨仔茇﹐卽番石橊也。其气臭甚﹐不可近。土人以爲珍果。貝多羅﹐土人名爲番花﹐開時未有過問者。

菊名獻歲蕊含黃﹐點綴籬間異樣香。微雨澹雲風景好﹐早春猶認是重陽。

獻歲菊﹐立春始開。

曉起靑靑展嫩芽﹐淡黃乍變正棲鴉。繩牀夜半不成寐﹐香撲一簾鷹爪花。

鷹爪花﹐初開時靑色無香﹔至晚轉黃色﹐香同鳳梨。

番蒜新收暑雨時﹐靑虯卵剖滿林垂。瀛壖自重蓬萊醬﹐應笑嵇含狀未知。

番蒜﹐一名檨。大者合抱﹐葉濃﹐花淡黃﹐結實初綠﹐久則漸黃。臺人以糖腌之﹐名蓬萊醬。

栩栩風搖番蛺蝶﹐依依露濕雪鴛鴦。任渠艮嶽收珍異﹐省織名葩出大荒。

番蝴蝶﹐花髙盈丈﹐色內紅外黃。雪鴛鴦﹐葉似鹿蔥﹐花潔白﹔夜開有香﹐一名月下香﹐晝則斂蕊如玉簪。以開時蒂必雙出﹐故名鴛鴦。

尙剩差池兩翼舒﹐陰陽變化費躊躇。牛哀爲虎休驚怪﹐試看撲燈飛藉魚。

飛藉魚﹐有兩翼﹐疑沙燕所化。漁人俟夜深懸燈以待﹐乃結陣飛入舟。

揉葉移時炫彩霞﹐鳳仙從此減聲華。玉臺更合添新詠﹐別有東寧指甲花。

指甲花﹐樹髙丈餘﹐枝條柔弱﹐葉如嫩楡。搗以染指甲﹐色同鳳仙。花白色﹐朵細﹐香甚淸。

牡丹曾號玉樓春﹐不道梔花譽望新。漫說齊名眞忝竊﹐李■﹝禦﹐亍代卩﹞終讓杜陵人。

百葉黃梔花﹐一名玉樓春。

西望家山倍惘然﹐怪風冒雨度殘年。花名含笑知何意﹐藥解相思亦可憐。

合笑花﹐五瓣﹐淡黃色﹐班節。相思﹐藥名﹐狀類薄荷。

蔞葉包灰細嚼初﹐何殊棘刺彊含茹。新秋恰進檳榔棗﹐兩頰浮紅亦自如。

臺地檳榔幹卽大腹皮﹐裹以蔞葉﹑石灰﹐食之剌口。惟初出靑色大如棗者﹐名檳榔棗﹐不用蔞葉﹐惟夾浮畱藤及灰食之﹐甚佳。

柴門五月滿蓬藜﹐閒把光風細品題﹔最愛千枝光照海﹐龍船花發四眉啼。

龍船花﹐又名赬桐。髙不盈丈﹐葉似桐花﹐紅如火﹐一莖數十朵﹐五月競渡時盛開﹐故名。四眉鳥﹐狀微似畫眉﹐兩眉各有二白紋。

果號菩提薦玉盤﹐乍疑盧橘蔟團團。故鄕隔海音書斷﹐蠟裏無因寄一丸。

菩提果﹐一名香果。花有須無瓣﹐白色﹐寔如枇杷﹐鮮靑熟黃﹐狀如蠟丸。

空思吳下摘楊梅﹐不見葡萄碧映苔。齒頰濺酸差彊意﹐臺疆六月熟黃來。

黃來﹐又名鳳梨﹐臺地六月熟。

院匝淸陰愛刺桐﹐新英受庇長芳叢。惟應雪色■﹝口畱﹞吧鴿﹐相映閒堦白剪絨。

臺地有白鳩﹐通體潔白﹐或呼爲番鴿﹐云來自咬■﹝口畱﹞吧。白剪絨﹐花名﹔花瓣如剪。

想見如來紺須鬖﹐荷蘭移種海東南。誰知異果波羅蜜﹐別有佳名優缽曇。

波羅蜜﹐樹髙數丈﹐葉如蘋婆花。實難得﹐或以刀斫之﹐則實﹐實生附樹榦﹐大如斗﹐皮似如來頂﹐種來自荷蘭。

月類金盤墮海西﹐長廊深夜獨扶藜。蘭香舊畹名雞爪﹐黍泛新醅號鴨蹄。

雞爪蘭﹐一名賽蘭﹐開於夏秋之間。鴨蹄黍﹐穗似鴨蹄﹐釀酒甚美。

溽暑薰人困欲迷﹐堆盤冷沁釋迦梨。消除下土塵埃淨﹐便接跏跌身毒西。

釋迦梨﹐實大如柿﹐碧色﹐味甘而微酸﹔一名番梨。

炎方入夏太郎當﹐空想冰盤沁午涼。惟有傾翻椰子酒﹐從教一飲累千觴。

椰子﹐樹髙數丈﹐直上無枝。結實大如瓜﹐內有漿﹐如酒味。

艸木隆冬競茁芽﹐紅黃開徧四時花。何須更沐溫湯水﹐正月神京已進瓜。

臺地西瓜﹐有種於八月﹐成於十月者﹔用以充貢﹐正月至京師。唐王建詩云「內園分得溫湯水﹐二月中旬已進瓜」。

擘紅無復果園開﹐空憶明珠出蚌胎。忽見堆盤成一笑﹐海航新載荔支來。

臺地不產荔支﹐皆載自內地。憶在永春王氏園中飽餐﹐相距已二年矣。

弱蕊柔莖倚架牢﹐偶然拔擢出蓬蒿。先生命比黃楊厄﹐羞問花名節節髙。

節節髙﹐葉及花微似胭脂而差小﹔枝莖細弱﹐每開自本至末。邑志未載。

茁白新抽暑月嘉﹐盈筐買就淨無瑕。兒童拍手從旁笑﹐錯認漁人海豆芽。

海豆芽﹐介屬﹐形扁﹐殼綠﹐吐尾潔白﹐類豆芽。予初至臺﹐見之以爲眞豆芽也﹔買而烹之﹐味腥不可入口﹐聞者笑之。

乍看艸木自扶疏﹐那識根蟠背脊余。悔吝動生安足怪﹐世間到處海翁魚。

海翁魚﹐卽海鰍也﹐大者重至五﹑六萬斤。赤嵌集云「瀕海有小山﹐艸木叢生﹐樵者誤登其上﹐小山倏轉徙﹐不知所之﹐蓋海翁魚脊背也」。

春丁偶爾剩鮏羴﹐鼠輩翻盆鎭攪眠。徑欲驅除盡夜半﹐瑯嬌奔馬聘烏員。

瑯嬌山﹐生番所居﹐產貓。形與常貓無異﹐惟尾差短﹐自尻至末﹐大小如一﹐咬鼠如神﹐名瑯嬌貓﹐又名番貓﹐頗難得。

淩晨香气沁重衾﹐遠夢難成思不禁。欲向花前問消息﹐家山西望海云深。

刺球花﹐枝榦多刺﹐花黃色﹐而朵小﹐細攢如絨。每露气晨流﹐芬香襲人。冬月盛開﹐人家籬落多植之﹐一名消息花。

海族漁人浪品題﹐一時傳播信無稽。靑紅便號鸚哥樣﹐拳縮何關新婦啼。

鸚哥魚﹐嘴紅色﹐周身皆綠。新婦啼﹐亦魚名﹐甚鮮美。漁人以烹時舉體拳縮﹐如新婦畏見姑之狀。

五瓣蠻花擢素芳﹐渾如珠琲遶叢妝。任從居士耽禪寂﹐無那撩人七里香。

七里香﹐木本﹐一名山柑。花叢生如柑﹐五瓣﹐色白﹐香气可越數十步﹐與蕓香艸名七里香﹐名同而族殊。

聞道花田志粵村﹐海東喜見雪爭繁。春風已過二三月﹐日永閒庭空閉門。

素馨花﹐藤本﹐多延緣竹木﹐花白如雪﹔二三月盛開﹐至四月而歇。

艸艸銜盃旅捨中﹐楊塵瞇目鎭蒙蒙。插萸空有登髙興﹐不柰朝來九降風。

九月北風初烈﹐或至匝月﹐名爲九降。他月颶多挾雨﹐惟九降無雨而風。

紫花如盎映山椒﹐結子垂垂像翠翹。消渴夜深難禁制﹐金莖流露進牙蕉。

牙蕉﹐卽甘蕉。結子每莖百餘﹐始綠﹐熟則黃﹐味極甘美。

終歲侯鯖絕冷廚﹐索居𨿽暇誚吾吾。朝盤快剖沱連莢﹐雙角山前見綠珠。

沱連﹐形比常豆爲小。子嫩綠﹐圓如蚌珠﹐味極甘美。郡邑志未載。

戴殼含漿逐海波﹐千形萬匯種紛羅。好尋漁父傳覼縷﹐細展烏絲譜蚌螺。

在府治見漁人載蚌螺兩巨筐﹐進巡臺禦史署﹔名狀詭異﹐正難更僕數也。

栽成如柵阻牛羊﹐誤認黃梨遶道旁。靑實徧簪番婦髻﹐卻憎重價購都梁。

菻荼樹﹐類鳳梨﹐髙至丈餘﹐結實酒盃大﹐靑色﹔番婦取簪髻﹐以爲香勝都梁。土人籬間植之﹐牛羊不得入。

不識瀛壖艸木衰﹐秋光漸近肅霜期。東皇海外無拘管﹐又見迎春再放時。

迎春﹐又名玉蘭。內地正二月開﹐臺地北路七八月亦開。

鼉梁跨海溯秦營﹐玆地曾經望窈冥。祗爲蓬壺三島近﹐至今有果號長生。

長生果﹐卽落花生也﹔又名土豆。

瓜蔓延緣上板扉﹐流螢元夜弄輝輝。非關腐艸當春化﹐直是淹畱不肯歸。

正月冬瓜蔓生﹐螢火夜出。

寧比瑤塘稱並蒂﹐漫依玉砌詡交枝。惟應呼作綢繆艸﹐免使佳名混澤芝。

交枝蓮﹐藤本﹐花五瓣﹐白色﹔其藤互相縈繞。

亭亭靑節肖篔簹﹐面吐霏霏勝栗黃。翻笑廣文食不足﹐日寬圍帶望桄榔。

桄榔木﹐似棕樹﹐有節﹐似大竹﹔樹杪挺出數枝﹐開花成穗﹐結子如靑珠。皮中生粉﹐赤黃色﹐如面﹐可食。

漫道龍宮出祕方﹐靈虛殿邇路茫茫。蠲除瘴癘輕盧扁﹐覓得岡山三保姜。

臺灣誌略云「明太監王三保植姜岡山上﹐至今尙有產者。有意求覓﹐終不可得﹔偶得之﹐可療百病」。

濫竊南枝姓氏同﹐飄零長恨五更風。一叢開放遽如許﹐問日前庭始可中。

午時梅﹐午開子落﹐又名子午花。

微虫變化側根麤﹐珍重臺人號蔗姑。爭似坡公覉嶺嶠﹐賦成蜜喞笑胡盧。

臺地多種蔗﹐蔗根有虫﹐形類鼠婦﹐土人珍之﹐加以油炙﹐名曰蔗姑。

龍鐘番叟鬢成絲﹐逝去流光總未知。不解絳人書甲子﹐黍收惟記一年期。

土番不知年月生辰﹐以黍收爲一歲﹐或以刺桐花開爲一歲。

瓜小庖廚進未堪﹐連宵露白气初涵。猩紅摘下供書案﹐合配黃來佛手柑。

金瓜﹐葉幹同茄﹐花五瓣﹐淡紫色﹐結實酒盃大﹔有初白後黃者﹐形員而長﹔又有猩紅色者﹐形扁﹐皆可以供玩。

中虛■﹝髟上彷下﹞髴此君容﹐樹號婆羅世未逢。鑿就團團置髹幾﹐詰朝便冊管城封。

娑羅樹﹐中空﹐四圍摺疊成圖形﹐花紋斜結﹐如古木狀。土人制就﹐以爲筆斗。

●小琉球漫志卷五

邵武朱仕玠筠園

瀛涯漁唱﹝下﹞

霜後余荷尙貼錢﹐舊雷長是接新年。陰晴十月渾難定﹐好似江南梅雨天。

臺地十月間有時乍晴乍雨﹐或日中下雨。彷佛如內地熟梅時。

匇匇寒暑類驚湍﹐又見靑靑辣芥盤。節气剛逢六月朔﹐曲紅搏就半年丸。

辣芥菜﹐以六月時有﹐亦名六月菜。臺俗以六月朔或望日﹐家雜紅曲於米粉爲丸﹐曰半年丸。

八足雙螯出水潯﹐君謨誤食笑難禁。不知許事自佳耳﹐且食滄溟斗大蟳。

蟳﹐蟹屬之大者﹐亦名蝤蛑﹔臺地有大至尺餘者。

佳名黍竊擅番疆﹐照耀羣分曉日光。爭似法曹年正少﹐漫誇譽望出扶桑。

扶桑花一名佛桑花﹐深紅色﹐五出﹐大如蜀葵﹐乃木槿別種也。

衍就波提十萬偈﹐偶拈花笑脫言詮。法華寺裏剛畱種﹐來自牟尼■﹝忄刃﹞利天。

曇花。六出﹐色純紫﹐髙五尺許。府治法華寺有數本。僧云種來西方。

彊稱此宅爲吾有﹐那識消沈向此中。若見鸚螺應一笑﹐諸君盡屬寄居虫。

寄居虫﹐臺地呼爲寄生。異苑云「鸚鵡螺常脫殼而朝出﹔則有虫如蜘蛛﹐入其殼﹐戴以行﹐夕返﹐則此虫出」。庾闡所云﹕鸚鵡外遊﹐寄居負殼者也。

投贈曾聞賦衛風﹐蠻州種別幹如銅。了無香味傳書案﹐濫竊烏欄正未公。

番木瓜﹐樹榦亭亭﹐色靑如銅﹔花白色﹐生杈椏間。瓜凡五稜﹐無香味﹐土人用鹽漬以充蔬。

大明會典﹕「宣州歲貢烏欄虫蛀木瓜﹐以入禦藥局」。

難鉆七十二縱橫﹐蹢躅元夫海岸行。爲有文章如玳瑁﹐便邀五鼎事煎烹。

■﹝句上黽下﹞鼊龜﹐四足漫胡﹐無指爪﹐常從海岸赴山凹伏卵。人伺其來﹐尾而逐之。其甲可亂玳瑁﹐亦用以飾物﹐但質薄而色淺。

別饒節凸雪霜姿﹐戴譜分宗尙未知。移得一叢佛眼竹﹐朝來便置越州甆。

佛眼竹﹐卽人面竹。髙四﹑五尺﹐節密而凸﹐宛如人面。

角黍懸蒲俗共誇﹐漫驚蹤迹滯天涯。海東五日標新樣﹐兒髻環簪虎子花。

虎子花﹐一名月桃。花黃白色﹐倒垂﹐一莖可數十蕊﹐香甚濁﹐五月始開。端午日取其葉以包角黍﹐摘花插小兒髻上。

東鄰釀熟夜相招﹐瀲灩長盈貯月瓢。任彼伯倫頌酒徳﹐不堪苦口進糖燒。

臺地無佳釀﹐土人將蔗熬糖訖﹐以其渣釀爲酒。酒百斤﹐米不逾數升﹐名曰糖燒。味極苦﹐不堪入口。

不見飛花似雪飄﹐惟餘■﹝艸﹝束刂﹞竹伴無聊。驀逢一樹河西柳﹐遠勝隋堤千萬條。

臺地物產﹐載有河西柳﹐然未嘗見也。予在道憲署﹐止見一株。

乘興飄然渡海東﹐便思大臠出廚中﹔那知蕉鹿終成夢﹐食指長慚誤子公。

臺地鹿𨿽多而街市無賣者。凡官臺三年任滿﹐未嘗生鹿一臠﹐不獨學署窮員也。

子菜初生漾碧漪﹐金鴉南至翼低垂。瑯嬌山下施罛集﹐正是烏魚大上時。

紫菜以子月生海中﹐故一名子菜。烏魚形似鱮﹐每歲冬至前自東海來﹐聚鳳山瑯嬌山下散子﹐以億萬計。大者五﹑六斤﹐小者一﹑二斤﹐味甚甘美。腹有魚子﹐膩滑﹐性能敗血﹐有血癥者忌食之。

無酒東來倍愴神﹐鵝黃新造味淸醇。朝來漉就光浮盎﹐何減榮陽土窟春。

初至臺﹐苦無酒﹔而內地所載紹興酒﹐價甚昂﹐非窮員能購也。同僚林霞海教以釀酒之法﹐試之甚佳。

夜半丹霞照海漘﹐滄溟日出气淸新。世人狎視黃金橘﹐那識扶桑地大輪。

極西云﹕日輪視地輪爲大。

簪柰都人漫共誇﹐未知異品出天涯。惟應蔣詡新開徑﹐合種東瀛三友花。

丹鉛錄云「晉書都人簪柰花﹐卽今茉莉」。臺地有番茉莉﹐另爲一種﹐花徑寸﹐每開百餘瓣﹐望之似白菊﹔旣放﹐可得三日﹐不似內地茉莉晨開暮落也。一名三友花﹐一名葉上花。

漫訝飛霜暑路中﹐舳艫貨殖倍三農。海東千畝饒甘蔗﹐何啻人間千戶封。

糖之息倍於榖﹐臺地富戶﹐每歲貨糖吳﹑越﹐所息不貲。

髙士心棲不二門﹐興亡坐閱似晨昏。壇南數畝閒花竹﹐道是當年夢蝶園。

龍溪李茂春﹐明季鄕薦﹐竄居臺永康裏﹐題所居室曰夢蝶園﹐在府治社稷壇南﹔日誦佛經自娛﹐人稱李菩薩云。

緬想渡江歌阿童﹐何如元幹乘長風。只愁颶作鯨波惡﹐但占天邊屈鱟虹。

凡颶將至﹐則天邊斷虹先見一片如船帆者﹐曰破帆﹔稍及半天如鱟尾者﹐曰屈鱟。

新醪剛熟舞婆娑﹐方丈筵陳百不多。買就管豪囷蠢縮﹐可憐王約柰癡何。

竹■﹝鼠畱﹞﹐土人呼爲管豪﹔寫豪字作■﹝犭豪﹞。

誰云羇客坐無聊﹐姬侍橫陳伴寂寥。靑佩徧垂裙帶豆﹐朱顏紛坼美人蕉。

裙帶豆﹐子黑莢綠。

奼李夭桃競放顚﹐家山習見未爲妍。番姜壓樹暹蘭吐﹐一日還欣見二賢。

番姜﹐木本﹐種自荷蘭。開花白瓣﹐實綠﹐熟則赤﹐形尖而長﹐中有子辛辣。暹蘭﹐卽樹蘭。

花細碎如黍﹐色黃﹐以種出暹羅﹐故名。

生同庶艸碧離離﹐卻號含羞爲阿誰﹖遙想甬東辭老日﹐九原無面見鴟夷。

含羞艸﹐葉生細齒﹐觸之則垂﹐如含羞狀。

隆冬單袷汗仍流﹐微雨才零便似秋。誰信颶風三日作﹐炎方六月禦羊裘。

臺地隆冬有時如暑月﹔值颶風作﹐則六月禦羊裘。

玉延刀切勝瓊瑰﹐長記花臨五月開。別有細抽番薯好﹐漫傳嘉種自文來。

番薯有赤﹑白二種﹐生熟皆可啖。臺海采風圖云「有金姓者﹐自文來攜回種之﹐故亦名金薯」。

諸番鎭日射伊尼﹐竹箭藤弓每自隨。僕谷顚阬寧敢悔﹐祗緣辛苦覓胎皮。

胎皮﹐卽鹿之胎者。臺人貴之﹐頗難得。

解籜聲淸迥不凡﹐欲■﹝厶大﹐上中下﹞玉版踐巉巖。千頭觳觫穿林出﹐味苦難禁太守饞。

臺地竹筍﹐四時皆有﹔然味苦不可食。

迎風灼灼照窗楹﹐潘縣翻同渭畝名。誰料此君遽如許﹐何殊靖節賦閒情。

夾竹桃﹐一名俱那異﹐一名半年紅。

新鸝幾日囀髙枝﹐碧蔓糾纏遶架垂。細雨斜風寒食過﹐四英含蕊正離離。

四英花﹐藤本。春末開花﹐瓣小而白﹐香甚淸。

翠蓋團團小葉靑﹐萬花攢蔟弄芳馨。炎州不識冰霜厲﹐看取盆開潑雪形。

潑雪﹐一名噴雪。葉深碧﹐開小白花﹐每開以千百計﹐乍望如雪﹐故名。

漫稱膏壤事耕深﹐再熟田疇力不任。惟有東西二港地﹐小春時節出秧鍼。

臺地稻止一熟﹐惟鳳山東西港間有再熟者。早冬種於十月﹐收於三四月﹐亦惟東西港可種。

熟番形貌肖猿猱﹐漸制衣裾慕勝流。但羨唐山無限好﹐安知文物萃神州。

熟番歸化旣久﹐男女服飾同於土人﹐但兩睛稍圓爲異矣。番人謂內地爲唐山。

靑州從事出遐方﹐照座渾如琥珀光。珍重數杯啊■﹝口乳﹞酒﹐頹然成醉遇周郎。

啊■﹝口乳﹞酒出外洋﹐味甘醇﹐色如琥珀﹔不敢多飲﹐以味醇而醉緩也。每瓶不踰四﹑五斤﹐價至番銀四圓。

未堪皇樹斗聲華﹐磊落前庭亦復嘉。坐進一盤柑子蜜﹐何輸七碗玉川茶。

柑子蜜﹐果名﹐橘之類。形如彈丸﹐土人和糖以充茶品。

栩栩渾如蛺蝶輕﹐仙人手植號金莖。任教拗取盈頭插﹐未必蓬壺便列名。

金絲蝴蝶花﹐黃瓣﹐有須﹐狀如蝴蝶﹐一名金莖花。仙島有金莖花﹐語云「不戴金莖花﹐不得列仙家」。

仄行郭索出滄漘﹐醜劣形殊鎭駭人。料得中書應罷食﹐將糖免使議門人。

鬼蟹﹐狀如傀儡。

彷佛滄溟見玉人﹐合茹珍重口生春。誰云分體吳宮裏﹐不及江妃羅襪塵。

論海錯之美者﹐首列江瑤柱﹔西施舌次之。臺地有西施舌而無江瑤柱。

弱羽■﹝衤離﹞褷似不禁﹐時人卻號九臯禽。祗緣舉目無空闊﹐共此雲霄一片心。

隆冬時海渚盡出﹐有鳥類鷺絲﹐毛羽灰色﹐土人呼爲鶴﹐究不知何名也。

輕繒作褲白羅襦﹐那識家仍擔石無。明燭華燈喧夜半﹐分曹到處快呼盧。

臺地賭博﹐比戶皆然矣。

寒暑乖違物候偏﹐蠻花隨意爛瀛壖。獨餘一事艱推測﹐不見蜂狂蝶放顚。

郡邑志「物產」皆載蜂蝶﹔予居臺地年餘﹐蜂蝶從未經見。

九瓣香從內地分﹐恰宜對酒吐氤氳。微官飄泊東溟遠﹐那得傳柑饋細君。

九頭柑﹐柑之佳者﹔載自內地。

誰把瓊瑤萬朵裝﹐未堪蹴踘築球場。揮毫難寫垂藤態﹐只合丹靑付趙昌。

番繡球﹐蔓生﹐花白色﹐心微紅。

淡白輕紅逐隊分﹐安知蠶織事辛勤。倦拋繡綫無餘事﹐快嚼檳榔勝酒醺。

臺地婦女﹐不解蠶織﹐惟刺繡爲事﹔檳榔則日不離口。

常時微步踏莓苔﹐北捨南鄰鎭往回。水麝薰傳羅袖闊﹐非關寒食踏靑來。

臺地婦女﹐好出遊﹐人執一傘遮蔽﹔傘率半開﹐衣袖約闊二﹑三尺。

甘蕉舒綠藹如雲﹐花放惟應配茜裙。何事偏蒙君子號﹐固宜修竹出彈文。

蓮蕉似美人蕉﹐而花大數倍﹐其狀似蓮﹐其花從葉中抽出。

好是風和景物妍﹐野花盤髻勝金鈿。乍聞笑語來天半﹐番女輕盈戲渺綿。

番女有渺綿之戲﹐卽秋千也。略如漢人之制﹐髙可丈許﹐中以木爲舁﹐止容一人﹐繞梁旋轉如紡﹐上下可數十回。漢人效之﹐則暈而嘔。

南至陽生气盡蘇﹐恨無飛雪點紅鑪。團圞坐飲稱添歲﹐一幅升平外海圖。

臺俗﹕冬至日﹐家作米丸﹐祝先禮神畢﹐卑幼賀尊長者節﹐略如元旦。合家團圞而飲﹐謂之添歲。

黌捨周遭任卓錐﹐庾郎鮭菜鎭相宜。東西壓架頒書徧﹐頃刻家成十萬貲。

儒官俸薄﹐日用不足﹐而貯頒書甚富。

生涯任運自蘧蘧﹐蹤迹應如海上漁。安得廣張六百釣﹐從教舉國飽鯨魚。

●小琉球漫志卷六

邵武朱仕玠筠園

海東賸語﹝上﹞

額定鄕試中式

臺灣鄕試另廣一名﹐系提督軍務侯張公云翼特疏準﹔自康熙丁卯科爲始﹐於福建鄕試正額外﹐另編至字號取中一名。是科中式蘇峨﹐庚午中式邑星燦﹐皆鳳山人也。康熙三十七年﹐總督郭世隆奏準撤去另號﹐通省一體勻中。以後三十一年﹐鄕試十二科﹐臺地無獲雋者。雍正七年﹐巡察臺灣禦史夏之芳奏準臺灣貢監生員﹐仍照舊例另編字號﹐於閩省中額內取中一名。雍正十三年﹐巡撫盧焯奏準於本省解額外﹐不論何經﹐加增中額一名。乾隆元年﹐巡撫盧焯奏準恩科福建加中三十名內﹐臺灣於原額外加中一名。但臺地冒籍者多﹐中式多非土著。予查臺灣自乾隆癸酉至壬午凡五科﹐共額中十名內﹐惟癸酉科中式謝居仁一名系鳳山人﹐余俱屬內地。乾隆二十八年﹐巡臺滿禦史永公慶﹑漢禦史李公宜靑至臺﹐臺地紳士以額中虛冒其名﹐聯名進詞﹐願撤去另號﹐一體勻中。二巡臺不允所請﹐但面諭道﹑府﹑縣嚴禁冒籍﹐其源旣淸﹐則其獘自止。二公寔能善體國家栽培海外至意。李公加意督課﹐諸生詩文皆手自批閱﹐諄諄不倦﹔幾忘憲體之尊﹐而篤師生之誼﹐多士頌之。李公江西寧都州人也﹐乾隆丙辰進士。

臺灣書院

臺灣府治內有二書院﹕一曰海東﹐一曰崇文。海東舊書院在府學西邊﹔乾隆二十五年﹐覺羅四朗亭公復創立新書院於臺灣縣學西首。崇文舊書院在府治後﹐今已頹毀﹔覺羅四公爲府時﹐創立新書院於府署東首。海東書院督課﹐道主之﹔崇文書院督課﹐府主之。二十九年正月﹐予蒙覺羅四公諭﹑府貴陽蔣公召﹐掌教崇文書院。舊例書院掌教﹐凡系屬員﹐則道府發牌委掌其事﹔予蒙道府優禮﹐不行委牌﹐特用聘儀﹐實異數也。臺﹑鳳﹑諸三邑無書院﹐惟彰化立白沙書院。

粵籍

臺地居民﹐泉﹑漳二郡十有六七﹐東粵惠﹑潮二郡十有二三﹐興化﹑汀州二郡十不滿一﹐他郡無有。風俗飲食器用﹐同於泉﹑漳。惠﹑潮居民﹐亦準考試﹐分其捲爲粵籍﹐四邑與焉。遇府道試﹐合四邑﹑粵籍取之﹔入學八名﹐隸臺灣府學﹐但無廩膳。三年鄕試﹐亦不與焉。

陳淸端

雷陽陳淸端公觀察臺灣時﹐常巡淡水。往復一千四百餘里﹐自持糗糒﹑攜小帳房以隨﹐露宿風餐﹐不入邸捨﹑不受饋獻﹔每食惟一飯一蔬﹐或捐囊市酒肉﹐以犒徒禦。不設儀衛﹐寥寥數人。道旁觀者﹐莫不咨嘆。公始任福州古田令﹐予在徳化時﹐有同僚李陽光者﹐卽古田人﹐年八十餘﹐猶及見公﹔言公治縣時﹐每日淸晨﹐門役剖龍眼七﹑八顆﹐以湯沃而食之﹐卽聽訟至暮。公之介節﹐人人所知。而其腸胃之異﹐亦若天特生之﹐以默相玉成耳。

蘭波嶺樹

鳳邑南路蘭波嶺﹐有樹三株﹐狀類鳥榕﹐不知其名。皆大十數圍﹐三樹相隔各二丈餘﹔其末枝柯合爲一本﹐葉蔭數畝﹐豈相思連理木之類歟﹖

蛇艸

鳳山有蛇艸﹐狀如波菱﹐蛇傷煎泡酒服立愈。唐李衛公詩云「愁衝毒霧逢蛇艸」﹔若以蛇艸爲不敢近﹐殆別爲一種歟﹖抑以蛇所經過﹐毒沾艸上﹐人畏近之﹐故名歟﹖

松樹

臺鳳二邑未見松樹﹐或云傀儡山及北路上淡水諸內山有之。聞有貨松根茯苓如斗大者。諸羅志雲「水沙連山松大者深山自老﹐不可致﹐子可取種而爲秧。松子落處﹐小松生焉﹐移植卽活。若近山莊捨﹐購於土番﹐植之數年﹐相傳漸廣﹔用作宮室﹐較雜木易朽者相懸也。」

水沙連茶

水沙連山在諸羅縣治內﹐有十番社。山南與玉山接﹐大不可極。內山產茶甚夥﹐色綠如松蘿。山谷深峻﹐性嚴冷﹐能卻暑消瘴。然路險且畏生番﹐故漢人不敢入采。土人云﹕凡客福州會城者﹐會城人卽討水沙連茶﹐以能療赤白痢如神也。

鴉片

鴉片出外洋咬■﹝口畱﹞吧﹑呂宋諸國﹐爲渡海禁物。然私藏者多﹐不能制也。臺地富室及無賴人多食之以爲房藥﹐可以精神陡健﹐竟夕不寐。凡食必邀集多人﹐更番作會﹐鋪席於地﹐眾偃坐席上﹐中燃一燈以食﹐百餘口至數百口爲率。煙筒以竹爲管﹐大約八﹑九分。中實棕絲頭髮﹐兩頭用銀鑲﹐頭側開一孔如小指大﹐以黃泥做成葫蘆﹐空其中﹐以火煆之﹐嵌入頭間小孔上。置鴉片煙於葫蘆首﹐煙止少許﹐吸之一口立盡﹐格格有聲﹔飲食頓令倍進﹐日須肥甘﹐不爾腸胃不安。初服數月﹐猶可中止﹔至服久﹐偶輟則困憊欲死﹐卒至破家喪身。凡食者面黑肩聳﹐兩眼淚流﹐腸脫不收﹔行於道路﹐人能辧之。土人云﹕有食鴉片煙者﹐後貧寠﹐不能食﹐僕於道上﹐气息虛無﹐宛如死人﹔有知之者﹐吸鴉片煙數口﹐使其气觸入鼻內﹐頓能起立﹔再與煙吸數口﹐筋力如常﹐毫無病態矣。予嘗有詩云﹕鴉片出外番﹐實爲中夏厲。乍服筋骸彊﹐窮欲日夜繼。列坐盡狂且﹐會食無終始﹐樺燭爛熳燃﹐妖姬左右侍。相聚欝不散﹐爲疹乾天地﹔遂令閭閈間﹐長橫蝃■﹝虫柬﹞气。國家𨿽厲禁﹐猾賈敢私市﹔脫略錙銖投﹝凡初食鴉片﹐賣者不取錢﹞﹐覬覦萬倍利。浸漬旣已深﹐俄頃不能置。朝餔兼羊牛﹐夕啗竭廩餼﹔家傾黃白金﹐輦載邱陵積﹔投入無底阱﹐空洞仍深閟。中道悔愆尢﹐久已移腸胃﹔委頓四肢頹﹐昏迷雙眼翳。至竟囊橐空﹐立成餓莩斃。人生固爲難﹐胡忍速死計﹔相效遂慆淫﹐甘心罔疑忌。深辜受發膚﹐哀哉空畢世。

水母

水母﹐閩人謂之■﹝虫宅﹞﹐又謂之蜇皮。其形乃渾然一物﹐有知識﹑無口眼﹐故不知避人。蝦寄腹下食其涎﹔蝦見人則驚﹐此物亦隨之而沈。產臺地者﹐瘦小不堪食。鹿耳門內甚多﹐淡紫色﹐狀如覆杯。下有物搖曳如縣絮﹐俗謂之足﹔往來浮沈﹐捕之﹐則所謂足者縮入。越絕書雲「水母蝦爲目﹐海鏡蟹爲腹」。海鏡﹐廣人呼爲豪菜盤。嶺表錄異記云「海鏡饑卽蟹子走出。以腹中有小紅蟹子﹐其小如豆﹐頭足俱備﹐及出食﹐蟹飽歸腹﹐海鏡亦飽」。海鏡一名璅■﹝王吉﹞。郭璞江賦﹕「璅■﹝王吉﹞腹蟹」﹔抱朴子﹕「蟹不歸而■﹝王吉﹞敗」。■﹝王吉﹞恃蟹以爲命﹐不可一日無也。

海道

臺地四面皆海﹐可以四達。東南至呂宋﹐海道七十更﹔東北至日本﹐海道七十二更。而至臺海舶﹐不許通外洋﹔惟載臺地物產﹐往吳﹑越貨賣﹐然必回舶抵廈門納稅給票﹐方許放洋。迨海舶回載﹐亦如之。其市於外洋﹐悉系內地海舶﹐而納稅給票準此。外洋諸國﹐惟咬■﹝口畱﹞吧最遠。咬■﹝口畱﹞吧卽咖■﹝口畱﹞吧。予在徳化時﹐有諸生陳洪照者﹐博學善屬文﹐以貧寠曾附海舶客咬■﹝口畱﹞吧五閱月﹐著吧遊紀略一書﹐所載海道﹐甚爲詳悉﹔附錄於後。「廈門至咬■﹝口畱﹞吧﹐海道二百四十更。初放洋﹐舟西南行三十六更﹔至七洲洋﹐茫無島嶼﹐爲通西洋必經之道。隆冬之際﹐北風迅發﹐至此暖气融融﹐人穿單衣。中外之界﹐自此分矣。乃具牲饌﹑籠金錢﹐陳於木板﹐投諸海面焚之﹐以禮海神。繼鳴金鼓﹐焚楮帛﹐以禮所過名山之神。旣過七洲洋﹐是爲外羅之山。有鳥焉﹐白羽尖喙﹐其大如雞﹔中尾一羽似箭﹐長三﹑四寸﹐名曰箭鳥。是鳥也﹐見有人至﹐則回翔於其上。過外羅山﹐是爲馬鳴嶠。由馬鳴嶠順風三日﹐至煙筒大佛山。山環列﹐嶂中一山有石突出﹐遠望如人立其巓﹔非風利不得過。舟行至此﹐先以木板編竹爲小船﹐帆用雜色彩紙﹐陳牲饌﹑香燭﹑金錢以祭﹔祭畢﹐將牲饌等物置小船中﹐放諸海以厭之。其小船瞬息前飄不見﹐則過此平安﹐謂之放彩船。過煙筒大佛山﹐至廣南赤嵌山﹐其山色赤如赭。過赤嵌山爲覆鼎﹐過覆鼎爲羅源﹐過羅源爲東西竹﹐過東西竹順風三日至昆侖洋。洋中有山﹐名曰昆侖﹔前列三峯﹐後列三峯﹐其洋小於七洲。每海舟回時﹐正當夏月﹐常起鼠尾。鼠尾者﹐天際雲气一點如黑子﹐須臾﹐黑气一綫直上﹐猋風暴雨卒至。所謂往怕七洲﹑歸怕昆侖也。海舟往時﹐當冬春之際﹐可以無慮﹐然必設饌祭如七洲洋。過昆侖洋爲面面嶼﹐過面面嶼爲豬母頭嶼﹐過豬母頭嶼爲短腰嶼﹐過短腰嶼爲長腰嶼﹐過長腰嶼爲琴七星嶼﹐過琴七星嶼爲地盤。自昆侖洋至此﹐皆不見有大山﹐惟認海中浮嶼爲水道行程﹐舟行晝夜無住處﹔離嶼常須數里﹐恐嶼石斜伏水中隔礙也。由地盤順風二日至峽夾峽。兩旁樹木﹐生於海底﹐大者數十圍﹐皆直上無拳曲﹐其髙低分植﹐如手分置。舟行中央﹐相去僅一﹑二里許﹔樹間猿鳥飛騰上下﹐依稀可見。入峽至出峽十五更。峽中時有浮土﹐土盡塗泥﹐海水深不過七﹑八丈或五﹑六丈。夜則下矴﹐不敢行﹐懼入淺而舟膠也。出峽十二更﹐至三立洋﹔設牲饌祭如前。過三立洋三更﹐至王嶼。嶼築小城﹐緣邊植樹﹐和蘭藏貨物之處﹐夾板大船之所泊也﹐番兵鎭焉。又一日﹐至咬■﹝口畱﹞吧海港。自海港至城十餘里﹐望之不見雉堞﹔惟於綠樹陰末見飛樓層閣﹑金碧掩映而已﹕蓋殊方一大都會也。其地東南阻海﹐西北依山。山悉平衍﹐城內外掘地數尺卽水﹔水與地平﹐不溢不涸﹐澄然而淸﹐味臭惡﹐不可食。其所食水﹐系汲諸山中泉始出者﹔載之以舟﹐因而買之。衣服藏篋笥﹐置樓上﹔十日失曬曝﹐則蒸濕气。土帶沙礫﹐雨過輒幹﹔少時不雨﹐通衢之地﹐車馬走集﹐塵漲如霧。夾山流水﹐謂之溪港。港流甚大﹐源不知遠近﹔環城內外﹐導達溝渠﹐紆回曲折﹐縱橫成十字。市廛民居﹐密比如櫛﹔東西對向﹐人皆背水而居。地暑濕﹐多癘疫。其俗晨興則浴港中﹐晚亦如之。子生三日﹐母抱子浴於港﹔俗謂水爲藥。其气候冬至日長﹑夏至日短﹐雷發不震﹐北斗隱而不見。無大寒暑﹐惟夏月稍

熱﹐冬月則暖。冬至以後﹐則降霖雨﹐謂之和蘭春﹔乃種五穀。旣種之後﹐不漑不耘﹐獲則剪其穗而揉之﹔實皆堅好﹐歲止一熟。此田旣獲﹐乃種他田﹔周而復始﹐歲率爲常。惟麥不生﹐以其地气暖也。蘿卜花而不實﹐種皆載於中國。阿橽子始花﹐收其液如椰液﹐可以釀酒。椰有黑白二種﹐樹如棕﹐一干直上﹐有葉無枝﹐髙丈餘﹐栽之成行﹐以竹架其上﹐始花﹔截其莖﹐承之以筒﹐夜有液如乳墜筒中﹐味甜﹐以釀酒。花成實可生食。內有漿滿腹﹔渴﹐飲之生津。其地多椰﹐番人謂椰爲咬吧﹐故以名其地焉。其豕多赤﹐其牛多白。往時咬■﹝口畱﹞吧自爲一國﹐明季並於和蘭﹐今王爲和蘭人。王在和蘭﹐咬■﹝口畱﹞吧之地止命酋長鎭之﹐亦稱爲王。溯和蘭立國至乾隆十四年巳己歲﹐乃一千五百四十九年也。和蘭至咬■﹝口畱﹞吧所歷之國﹕東洋﹐其國有海而無鹽﹐和蘭市之﹐利百倍焉。西洋﹐其國街市廬室宛然﹐而不見有人。往市者以所貨之物書價置其室﹐越夕﹐取去貨物而置布焉﹐不售者貨仍在。其布方廣丈餘﹐縷細如發﹔和蘭富人以爲送死者裏衣﹐云其屍不腐」。

淸明

府治東北二門外﹐墳塋甚夥。墳上石碑﹐必書載內地郡邑裏居﹐後列姓名。每歲三月淸明日﹐民家合宅男女﹐邀集親戚上墳﹐祭畢則聚飲墳上。而輕薄之徒﹐亦借名遊觀﹐人迹麇至﹐以千萬計。是日例撥佐雜一員﹐武弁一員﹐領衙役兵丁鎭壓﹐以防惡少子午花

子午花﹐艸本。葉似葵﹐花似梅﹐色紅﹐午開子落﹐其種來自毗戶沙圖﹐一名午時梅。予於漁唱已成一長句﹔因愛其名甚佳﹐復成二七律。絳雪日中散滿枝﹐何年毗戶遠根移﹖癸辛稱裏應難繼﹐子午名花恰合宜。曉起園林猶寂寞﹐夜涼階砌已離披。欲知開落無差誤﹐看取貓睛一綫垂。其二云﹕名冒西湖處士家﹐午窗睡起炫頳霞。朱英乍拆潮初上﹐丹跗才零月欲斜。祗合壽陽妝晚額﹐未容內史賦朝華。榮枯暗合先天事﹐侵曉狂蜂浪自譁。

硫磺泉

駐防臺灣水師遊擊宗人廷謨云﹕常遊上淡水﹐有一山出琉璜。山上有泉﹐約寬數畝﹐人遠望水滚起如沸湯﹐約髙二﹑三尺﹐不敢迫視﹐恐中其气﹐或至立斃。諸羅雜記云「玉山之下有溫泉。泉上湧气﹐蒸騰如沸﹔凡數處」。夫山出琉璜﹐斯下有溫泉﹐亦無足怪。若泉上湧及沸髙數尺﹐則諸書所未載。

臺竹

■﹝艸﹝束刂﹞竹﹐狀類內地大竹﹐累生倒刺﹐大小不一﹐不走鞭﹐就根四圍迸筍﹐攢簇而生﹐幾不容罅﹔每生層累益上﹐巨根周圍蟠結﹐可以髙至尋丈。臺地用以代城。按通雅云「竻竹卽李石所言攡竹﹐有刺而堅﹐村村以爲籓落。土人呼爲勒竹﹐或云棘勒﹐或云澀勒」。東坡詩﹕「倦看澀勒暗蠻村」﹔楊升庵以■﹝竹上思下﹞簩卽澁勒﹐卽系臺地■﹝艸﹝束刂﹞竹也。又有長枝竹﹐一名鱟腳綠﹐可以制造椅棹廚牀。又有空涵竹﹐髙二丈許﹐圍二﹑三尺﹐無旁枝﹐構艸屋用以爲桷。他若桂竹﹑石竹﹑金絲竹﹑七弦竹﹑珠籬竹﹑人面竹﹑棕竹﹐其類不一。而內地竹類﹐則臺地多未有。

冬寒

聞諸臺地未入版圖時﹐天气甚煖。康熙二十二年平定其地﹐是冬北路降大雪﹐寒甚﹔自後气亦漸寒﹐𨿽有時隆冬穿單袷汗流﹐亦偶然耳。惟鳳山差煖。熟番云﹕臺地寒由唐山人攜來。蓋諸番以內地爲唐山﹑人爲唐人也。地气自北西南﹐有道徵焉。

雞籠山

北路雞籠山﹐系臺地極北境﹐在上淡水炮城東北境。相傳與福州五虎山相對﹐福州至上淡水海道八更﹔或云與福鼎縣上銅山相對﹐海道止七更。未知孰是。有把總某者云﹕曾駐防上淡水﹐福州近海漁人﹐於五月初四日夜﹐网取海鱻﹐順風而渡﹔及曉﹐卽至上淡水﹐以應端午節用。

男女暴長

臺地男女多暴長﹐年十四﹑五卽如內地年許。諺云﹕男九﹑女十﹔言男九齡﹑女十齡﹐天癸卽通也。殆地居東方﹐生發气盛歟﹖而本地長年者亦甚稀少矣。

龍目井

龍目井在雞籠山麓﹐下臨大海﹐四周斥鹵﹐泉湧如珠﹐噴地而出﹐甘冽冠於全臺。或云荷蘭所浚。但其井相距府治千餘里﹐且生番出入之地﹐不能致也。雲南山川志云「哀牢山下有一石﹐狀如鼻﹐二泉出焉﹐一溫﹑一涼﹐號爲玉泉」﹔貴陽山泉志云「甘梗泉在平頭司石崖中﹐一源湧出﹐淸濁分流﹐有似涇渭之狀」。是泉出之異﹐有難以理測者。臺郡他處泉味亦微鹹﹐而茶湯隔宿澄淸﹔福州會城井水味微鹹﹐與臺地同﹐而茶湯頃刻色變﹐京城亦然。

垂癅

予在府治﹐見一人左耳旁生癅﹐大如拇指﹐癅間垂肉皮二條﹐一長約四寸許﹐一長約三寸﹐皮甚薄﹐灰色﹐每條約闊一寸﹐質甚軟﹐狀如摺帛﹐因風吹動﹐人乍見之﹐不知系癅所垂也。

日出

臺地東負崇山﹐日月所出甚遲﹐與內地無少異。昔人云「海岸夜深常見日」﹐其地東臨海﹐乃有此景﹔臺地則無也。惟東來時於海舶見日出﹐其詳悉已載「紀程」。及丁內艱歸﹐送陳心齋教諭往臺灣詩內﹐亦言及日出事﹔附載於後﹕東寧阻溟漲﹐實爲九州外。奫■﹝溙﹐糸代水﹞際上下﹐渾合成大塊。我曾陵扶桑﹐一澣胸臆隘﹔沫噴倭人城﹐榜擊琉球汰。夜半觀日出﹐海气添光怪﹔燒濤已如燭﹐平地猶昏靄。自從腰絰歸﹐似夢常悲慨。陳侯亦人豪﹐捐俗無纖芥。發春膺簡命﹐一舸飄行旆。安能追長風﹐同駕鯨魚背。

渡海圖

予初至臺﹐謁見府憲余寶岡公﹐公命題渡海﹑品古二圖。予承命賦就﹐蒙公嘉賞﹐實深知遇之感。謹錄詩附後﹕聖代正域浩無垠﹐東西南朔置堠分。東寧沃區重海隔﹐昔隸荒服無由賓。聖人出世海宇乂﹐耕桑畜牧鳩吾民。■﹝雨上脊下﹞思九重殷求莫﹐堂堂秉節來儒臣。鯨波萬里接陽谷﹐舳艫遠泛窮朝昏。馬街海童胥戢影﹐海天一气何渾渾。秦皇鼉梁徒誕說﹐玉局羽化應虛論。爭如海若效順西颷作﹐颿同健鶻披層雲。蛋人珠戶歌來暮﹐蘭橈桂櫂淩奫■﹝溙﹐糸代水﹞。火雲夜半照天赤﹐開窗笑望扶桑暾。品古圖詩云﹕景山酒槍葛氏鼎﹐往往中宵炫光影。廬陵集古錄久廢﹐說與俗人渾未省。何來繭紙爛靑銅﹐誰其圖者東寧公。我公生具瑚璉器﹐與古艸木臭味同。摩挲彜舟數十年﹐眞贗到手分媸妍。閒齋夜夜虹貫月﹐奚減米家書畫船。髙藤老樹西廊淨﹐土花剝蝕深相映。呼僮淩晨時拂拭﹐淸閟閣中無此靘。丰神蕭散顏渥丹﹐齷齷世士慵往還。誰識畫師盤礡意﹐置身日在商周間。

海翁魚

海翁魚﹐卽海鰍也﹐皆屬胎生﹐大者如山。諸羅志云「後壠番社﹐有脊骨一節﹐髙可五﹑六尺﹐兩人合抱﹐未滿其圍﹔另有肋骨一段﹐大如斗。諸番以爲枕」。海槎余錄云「海鰍乃水族之極大而變易不測者。梧川山界有海灣﹐上下五百里﹐橫截海面﹐且極其深。當二月之交﹐海鰍來此生育﹐隱隱輕雲覆其上﹐人咸知其有在也。俟風日晴暖﹐則有小海鰍浮水面﹐眼未啟﹐身赤色﹐隨波蕩漾而來。土人用舴艋﹐裝載藤絲■﹝糹索﹞爲臂大者﹐每三人守一莖﹐其杪分贅逆須槍頭二﹑三支於其上﹐溯流而往﹐遇則並舉槍中其身﹐縱■﹝糹索﹞任其去向﹔稍定時﹐復似前法施射一﹑二次﹐畢則掉船並岸﹐徐徐收■﹝糹索﹞。此物初生﹐眼合無所見﹐且槍疼﹐輕漾隨波而至﹐漸登淺處﹐潮落閣置沙灘﹐不能動舉﹐舉家分臠其肉﹐作煎油用﹐亦大矣哉」。述異記云「海船至七洲洋﹐一夜陰雲晦昧﹐星月無光﹐忽有火山從後起﹐光燭帆上﹐如野燒返照﹐漸與船並﹐水工競以木扣舷﹐不絕響﹐約兩更次方隱﹐知爲海鰍目光﹐柁掛其體﹐捩柁橫開﹐始得脫耳」。屈大均云﹕海鰍身長百里﹐口中噴火﹐能吞巨艚。予往來廈南﹐聞諸土人云﹕每歲天后三月誕辰﹐必有海鰍來朝。或潮退偶困泥沙﹐土人取大木長數丈﹐直拄其口﹐競入腹內﹐割取脂膏數千石﹔及潮至﹐仍掉頭擺尾而去。

和蘭借地

荷蘭一名和蘭﹐初至臺灣﹐借地居之﹐遂據有其地。吧遊紀略云「和蘭初賈於咬■﹝口畱﹞吧﹐亦借地以住﹔後益熟﹐遂攻殺咬■﹝口畱﹞吧王。和蘭種類在咬■﹝口畱﹞吧者不滿四千人﹐悍鷙多譎計﹐諸夷懾服。自和蘭抵咬■﹝口畱﹞吧﹐帆海兩月可到﹐中國人不得至其國。其吧地有犯罪被流﹐安置和蘭﹔或遇赦放回﹐懼其按志水道﹐必沿海迂道﹐經歷所屬番島﹐五﹑六月乃達咬■﹝口畱﹞吧焉。按咬■﹝口畱﹞吧卽系爪哇﹐其屬最眾﹕曰萬丹﹑曰井裏悶﹑曰三把隴﹑曰井裏吽哪頭﹑曰直葛﹑曰北家浪﹑曰貳怕嘮﹑曰爪哇林﹑曰南望﹑曰碣勒石﹑曰四里末嗄﹑曰望佳煞﹑曰安悶﹑曰萬蘭﹑曰■﹝虫間﹞子蹄﹑曰瞿港﹑曰馬臣﹑曰末畱齡﹑曰牛嶼等島﹐皆爪哇屬也。和蘭悉愚弄之﹔性癡拙﹐貪酒冒色﹐無長計﹐尢嗜鴉片。鴉片土產於和蘭。和蘭法制﹐國人喫鴉片者﹐罪死無赦。歲海運數百萬斤於咬■﹝口畱﹞吧﹐賣與諸番及異國人﹐以取其貨物﹔且毒害之。爪哇無男女﹐皆喫鴉片﹐故其人悉貧﹐無厚產﹐羸懦﹐怯於戰闘。咬■﹝口畱﹞吧並於和蘭﹐不能有所抗﹐則鴉片爲之也。爪哇之外﹐又有武兀﹑烏鬼番﹑過水諸雜番。武兀性懦馴﹐殖谷負販﹐習技自給。咬■﹝口畱﹞吧之俗﹐屋皆層樓﹐人居樓下避暑﹔惟武兀之番﹐室內架木而處﹐故俗謂之蜘蛛番。烏鬼番膚黑如墨﹐所居之屋﹐塗以牛糞。性桀黠﹐和蘭用之爲爪牙。凡查票差役﹑左右護衛及各處鎭兵﹐皆此類也」。

●小琉球漫志卷七

邵武朱仕玠筠園

海東賸語﹝中﹞

臺錢

臺地用錢﹐多系趙宋時錢﹐如太平﹑元佑﹑天禧﹑至道等年號。錢質小薄﹐千錢貫之﹐長不盈尺﹐重不越二斤。土人云﹕康熙二十二年旣定臺灣﹐土中掘出錢千百甕﹐荒唐不可信。或云﹕此錢自東粵海舶載至。予觀瀛崖勝覽﹐其志爪哇國﹐言民間殷富﹐貿易用中國古錢﹐流寓多廣東漳洲人。三佛齊市亦用中國銅錢。大約海外諸國﹐有漢人流寓其地﹐卽間用中國古錢。是臺地古錢﹐載自東粵海舶﹐爲可信也。

龍涎香

上淡水出龍涎香﹐每一粒價兼金﹔云可爲房術用﹐甚爲難得。聞欲辧眞僞﹐取香細搽﹐入冷水﹐香气盈室﹔去水而香輕重毫忽不耗﹐乃爲眞者。赤嵌集云「海翁魚口中噴涎﹐常自爲吞吐﹐有遺於海邊者﹐黑色﹑淡黃色不等﹔或云卽龍涎。番每取以賈利﹐眞僞亦莫辧也」。臺灣風土記云「以淡黃色嚼而不化者爲佳﹐價昂十倍」。

艸地郎

四鄕地盡平衍﹐田畝盡屬艸地開墾。凡居鄕者﹐總名艸地郎。至府治﹐則以鳳﹑諸﹑彰三邑人﹐亦呼爲艸地郎。

臺田

臺土黑墳﹐甚肥沃﹐不須下糞﹐故人畜糞狼藉道路。每風起﹐臭穢不堪﹐圊廁無以踰。布種自二三月至九十月﹐收獲亦如之。往時夜露甚大﹐雨澤或愆期﹐禾稼不病。邇來居人眾﹐夜露亦稀﹐且苗多生虫槁死﹔每下種以煙梗治根下﹐虫患乃息。

海族夜光

予在學署﹐偶向夕巡檐﹐見階下光數十團﹐拾視之﹐乃所剝蝦殼也。漁人云﹕鱟魚雌雄相負﹐多在沿海沙泥中﹐雌雄尾各一﹐每夜潮退﹐尾出水面﹐各有光一團﹐如碗大﹐因覘其光取之。福淸陳國學瑛﹐邵武參將正寅之子也﹔家產漸落﹐漁於海上。嘗爲予言﹕凡昏晦之夕﹐海魚大上﹐則有數萬點火光﹔隨火光聚處﹐每下一网﹐可以獲魚盈船。海魚頭至夜皆有光﹐非久於海濱者﹐固不知之也。

珊瑚艸

珊瑚艸生海底﹐狀類珊瑚﹐枝榦極纖小﹐色赤黑﹐髙可七﹑八寸。漁人网魚常得之﹐栽小盆內﹐亦可供玩。予在鳳山丁守備署中見二枝﹐土人呼爲珊瑚艸﹐又呼爲珊瑚樹。按通雅云「鐵樹生海底﹐出水卽堅﹐髙尺餘﹐色如鐵﹐一名石帆。左思賦﹕艸則石帆水松是也」。恐卽系此種。範至能言﹕有石梅﹑石柏生海中﹐乃小如鐵樹。七修類纂言粵西鐵樹有忽開花者﹐乃別一種也。

蛇四跗

臺灣有毒釘蛇﹐黑質﹐長尺許﹐或五﹑六寸﹐身扁﹐四足如蜥蜴﹐巨如中指﹐首約拇指大﹐狀如獼猴﹐自首至脊﹐有金綫一條﹐左右黃絲繞之﹐能浮水﹐口毒而不螫人﹐若捕急﹐則螫人立斃。鳳山學宮林木間有之。予嘗爲詩云﹕大荒產物皆瑰奇﹐有蛇四跗猶龍螭。未能用壯不見石﹐騰踔已具云雷姿。頭如獼猴形醜惡﹐金綫貫脊盤黃絲。■﹝艸﹝束刂﹞球菻荼風露墮﹐攀援上下窮娛嬉。莊生猶局方以內﹐夔蚿相憐太瑣碎。能爲之足孟浪疑﹐恨不見此跂跂態。按本艸綱目云「安南雲南鎭康州﹑臨安﹑沅江﹑孟養諸處產鱗蛇﹐巨蟒也﹔長丈餘﹐有四足﹐能食麋鹿﹐冬春居山﹐夏秋居水﹐能傷人﹐土人殺而食之」。又西使記﹕「訖立兒城所產蛇皆四跗﹐首黑身黃﹐長四五尺餘﹐口吐紫艷」。吧遊紀略云「其國有蛇﹐黑質四足﹐形如蜥蜴﹐大者百餘斤﹐食之不疥。其土人見此蛇﹐輒驅弄之﹔伺其倦﹐生捕之﹐籠以歸」。

石湖

石湖在諸羅縣生番界內﹐入大武郡山行十餘日乃至。有社曰茄荖网社﹐湖寬里許﹐天將雨﹐湖輒水漲丈餘﹔或以爲湖底有眼通海。按潯陽記云「雞籠山下澗中有數處累石﹐若有人功﹐水常深尺餘﹐朝夕輒有湧泉﹐溢出如潮水﹐時刻不差﹐朔望尢大﹐號爲潮泉」﹔與玆相類。

薪木

臺地薪木﹐以龍眼樹爲上。木堅致﹐耐燃﹐余盡可爲炭。下此則用烏栽﹑菻荼諸木。使槎錄云「內山林木叢雜﹐多不可辧。樵人采伐鬻於市﹐每多堅質紫色﹐竈煙有香气拂拂﹐若爲器物﹐必系精良﹔徒供爨下之用﹐寔爲可惜。倘得匠氏區別﹐則異材不致終老無聞﹐斯亦山木之幸也」。

田甲

赤嵌筆談云「內地之田論畝﹐臺灣之田論甲﹐計一甲約內地十一畝三分一釐零。內地田一畝﹐各縣輸法不一﹐自五﹑六分至一錢二分而止﹔計一甲準以內地輸法﹐不過徵至一兩三錢零。而臺地上田徵榖八石八斗﹐卽榖最賤每石三錢﹐已至二兩六錢四分零﹐況又有貴於此者﹐而民不以爲病﹔蓋地廣衍﹐上田無憂不足﹐中﹑下田截長補短﹐猶可支應。若履畝勘丈﹐則難仍舊貫矣」。諸羅雜誌云「臺地田賦與中土異者三。中土止有田﹐而臺地兼有園﹐蓋以種水稻者爲田﹐種旱稻者爲園﹔中土俱納米而臺地止納榖﹔中土有攺折﹐而臺地納本色」。蓋自荷蘭至臺﹐立爲此法﹐本朝仍之。雍正七年﹐部議將新報墾田園﹐化甲爲十一畝﹐分別上﹑中﹑下之差﹐照同安則例升科﹔其從前所墾田園﹐照依舊額。

文昌魚

文昌魚產漳州﹐曝漧狀類銀魚﹐臺人以爲珍味。予在道憲署食之﹐殊覺名不副實。

板輪

臺地車輪﹐用堅木板鋪平﹐橫鑿孔﹐用堅木穿貫﹔無輪與輻之別﹐蓋臺地雨後潦水渟塗﹐車輪有輻﹐障水難行﹐不如木板便利﹔所謂因地制宜。

壁虎能鳴

臺地壁虎﹐形狀與內地無異。但能鳴矣﹐聲如瓦雀。土人云﹕至澎湖則不能鳴。林僉事麟焻使琉球竹枝詞云「靜聽盤窗蜥蜴聲」﹔其自注云「蜥蜴能鳴﹐聲如麻雀」。是以蜥蜴爲壁虎矣。鄭漁仲注爾雅﹐以蠑螈﹑蜥蜴﹑蝘蜓﹑守宮﹐種類旣異﹐未可釋爲一物。其說甚允。予有詩云﹕壁虎於物類﹐馬體添毫毛。形陋辭彭亨﹐尺短相譏嘲。靦然冒虎名﹐無乃慚雄豪。略饒攻殺技﹐蠆尾窮逋逃。安能覓雷雨﹐冰雹興土焦。兒童見之棄﹐幸免號呼勞。海東生頗異﹐聞者皆驚跳。自我航海來﹐詭物紛目遭。有魚剖母腹﹝鯊魚胎生﹞﹐擺尾逝囂囂。有蛇名毒釘﹐四足荒圖描。其餘鱗介族﹐餐輒怖老饕。鉤簾淸晝坐﹐海气蒸帷綃。脈脈龍無角﹐興亦酣波濤。夤緣墻壁上﹐學吼同饑蛟。吾聞中山國﹝琉球一名中山﹞﹐醜類同號呶。何如楊子幼﹐撫缶呼自驕。家僮厭喧聒﹐驅逐持長梢。興戎古所戒﹐何乃及爾曹。

紅毛﹑荷蘭爲二國

前史以荷蘭卽紅毛。府舊志云「荷蘭紅毛舟﹐遭颶風﹐愛臺灣地﹐借居土番」。臺灣紀略亦云「紅毛乃荷蘭種﹐由咖■﹝口畱﹞吧來﹐假地日本」。據吧遊紀略云「紅毛國近和蘭﹐和蘭人白晰長大﹐深皆﹐靑碧眼﹐大鼻尖準﹐毛髮須眉皆白﹐狀類獼猴﹐多譎智﹐善賈﹔紅毛狀貌與和蘭相類﹐特須髮皆赤爲異耳﹔史以爲卽和蘭﹐非也。和蘭與紅毛﹑髙車爲鄰﹐而差弱於二國。近紅毛興髙車相仇殺﹐皆求援於和蘭﹐和蘭皆許之﹐而兩不敢有所助。其紅毛﹑髙車之賈於咬■﹝口畱﹞吧者﹐和蘭必善遇之。和蘭之來咬■﹝口畱﹞吧﹐道必經髙車。髙車番不甚長大﹐男子耳貫金環﹐綴珠﹔國殷富﹐通商徧諸邦﹔有慧識﹐能辧寶物」。

近生番深山﹐產野黃牛﹐千百爲羣﹐諸番取之﹐用以耕田駕車。陳小崖外紀云「荷蘭時﹐南北兩路設牛頭司﹐取其牡者馴狎之﹐閹其外腎以耕﹔其牝則縱諸山﹐以孳生」。臺海采風圖云「取野牛之法﹐先置木城四面﹐一面開門﹐驅之急﹐則皆入﹔入則扃閉而饑餓之﹐徐施羈靮﹐豢以芻豆﹐與家牛無異」。嶺南雜記云「山牛與牛無異﹐但眼紅耳」。

檳榔

檳榔樹直無枝﹐髙五﹑六丈﹐葉如栟櫚。幹嫩時靑色﹐有節如竹﹔老則皮赤黑﹐宛類栟櫚。葉脫一片﹐內現一包﹔數日包綻﹐卽開花二﹑三枝﹐淡黃白色。花秀房中﹐子結房外﹐擢穗如黍﹐子數百粒﹐宛若棗形。據赤嵌集云「檳榔不與椰樹間栽﹐則花而不實」。今觀檳榔﹐所在徧植﹐未嘗與椰樹同栽﹐而實固自繁也。土人啗檳榔﹐有日食六﹑七十錢至百餘錢者﹐男女皆然﹔惟臥時不食﹐覺後卽食之﹐不令口空。食之旣久﹐齒牙焦黑﹔久則崩脫。男女年二十餘齒豁者甚眾。聞有一富戶﹐家約七﹑八口﹐以五十金付貨檳榔者﹐令包舉家一歲之食﹔貨檳榔者不敢收其金﹐懼傷本也。貧寠之家﹐日食不繼﹐每日檳榔不可缺﹔但食差少耳。相習成風﹐牢不可破﹐𨿽云足解瘴除濕﹐而內地官臺者﹐食亦稀少﹐未見遂受濕瘴病﹐是知土人惡習也。

郡邑二學宮番檨﹑龍眼

臺地番檨﹐隨地皆有﹐以府學宮右一株爲上﹐食之無渣﹐且味殊勝他處。龍眼以產臺灣縣學宮前者爲上﹐顆大殼薄﹐肉厚核細。熟時摘下﹐須以衣承之﹐偶觸殼輒破。分進道府鎭﹐以爲貴品。

螻蟻

臺地螻蟻﹐終歲不蟄﹔且與內地稍異。內地螻蟻﹐大小各族﹐不相淆亂。臺地螻蟻﹐小者中雜大者﹐結陣之時﹐往來排列﹐大小相錯﹐有大如米﹑如榖﹑如小赤豆者。銜負諸物﹐皆系小者。緣壁上幾﹐一切食物﹐咸遭污踐﹐最爲可憎。而大者則不至。意小者服役﹐大者坐享﹐其具君臣之義歟。

地震

往時地常震﹐每歲震動無常﹐或連日震不止。邇來八﹑九年間﹐地不震。或以爲人煙日益輻輳﹐故地奠安﹐而不知實國家景運休隆所致也。

颶風

二十八年九月十一日﹐颶風大作﹐自北而至。其風之暴﹐十餘年所未有。鹿耳門內商舶漁舠﹐擊破飄沒無算。鳳山北垂﹐稻田正值成熟﹐百僅存一﹔而南境距縣三十里下淡

野牛

水地﹐風甚微﹐禾稼不害。颶風之作﹐自北䢐南﹐亙地千餘里﹐無不蒙害。下淡水地𨿽極南﹐然距縣不遠﹐颶卽不至﹐寔不可解。嘗記本年七月間﹐在府治﹐十二﹑三兩日颶作﹐府憲行文澎湖通判﹐令查海舶有無遭風﹖回文云﹕玆兩日內微有南風而已。猶謂其相距頗遠﹐若下淡水無颶風﹐則誠異矣。海外紀略云「颶風乃天地之气交逆﹐地鼓气而海沸﹐天風烈而雨飄﹐故沈舟傾檣。若海不先沸﹐天風𨿽烈﹐海舟順風而馳﹐同大鵬之徙耳」。凡占颶風﹐視風反常爲驗。如春夏應南而反北﹐秋冬應北而反南。惟有雷則止。諺云﹕六月一雷止三颶﹐七月一雷止九颶。及其旣作﹐必四面傳徧﹐如北風颶﹐必轉而東﹐東而南﹐南又轉西﹔或一﹑二日﹐或七﹑八日。其南風颶亦然。

諸羅山

臺地西臨大海﹐臺灣縣逼海無餘地﹐鳳山縣去海一里許﹐惟諸羅﹑彰化去海稍遠。人稱諸羅縣治曰諸羅山﹐欲指一山以實之﹐無有也。附郭番社曰諸羅山社。蓋設縣時見諸山羅列﹐適與相稱﹐故縣亦仍番社之名。未分彰化縣時﹐土地饒廣﹐於臺地得三之二焉。

南路山

長樂林謙光著臺灣紀略﹐所載南路諸山﹐多與學宮鄰近。打鼓山在學宮西南﹐相距五﹑六里﹔觀音山在學宮北﹐相距十里﹔半屏山在學宮左﹐龜山在學宮右﹐二山與學宮相距不過數百步。

鶺鴒鳥

內地鶺鴒鳥﹐毛羽黑白相間﹐臺地則爲淡黃淺綠色。斑鳩有純白者。雞有大如拳﹐重不踰八﹑九兩者﹐身輕能飛。

奢俗

臺地舊稱沃壤﹐民奢侈無節。鳳山舊志云「宴會之設﹐動費中產。廝役牧豎﹐衣曳綺羅﹔販婦村姑﹐妝盈珠翠。」今戶口日增﹐且比歲不收﹐民多貧寠﹐多有衣食不充者。

土生仔

內地無賴人﹐多竄入生番爲女婿﹔所生兒名土生仔。常誘生番乘醉夜出﹐頗爲民害。然道憲造海船﹐軍需木料﹐惟生番住處有之﹔必用土生仔導引﹐始可得。是土生仔爲百害中一利。

筏篷

海邊漁人﹐往海取魚﹐則用漁舟﹔至沿海淺處﹐止憑竹筏。筏上安篷﹐駕風往來﹐狎視海濤﹐渾如潢池。其筏長約三﹑四丈﹐闊約一丈。

滸苔

滸苔﹐海中苔﹐深綠色﹐細如薴綫﹐長四﹑五尺﹐結成束。土人向日曝漧﹐用油煎食﹐或煮爲湯。每食薄餅﹐用滸苔下之。通雅云「苔生於水者﹐靑綠如須﹐海濱之人多取裛而食之﹔名曰陟釐﹐又名側理﹐可爲紙。晉帝賜張華側理紙千張﹐卽此苔所爲也」。

私渡

入臺私渡者甚夥。鳳山新志載私渡之害﹐甚爲詳悉﹔因備錄之。「內地窮民﹐在臺營生﹐囊鮮余積﹐旋歸無日。其父母妻子俯仰乏資﹐急欲赴臺就養﹐格於例禁﹐羣賄船戶﹐冒頂水手姓名掛驗﹔女眷則用小漁船夜載出口﹐私上大船﹐抵臺復有漁船乘夜接載﹐名曰灌水。一經泛口覺察﹐姦梢照律問遣﹐固刑當其罪﹐而杖逐回籍之愚民﹐室廬拋棄﹐器物一空矣。更有客頭﹐串同習水積匪﹐用濕漏小船﹐私載數百人﹐擠入艙中﹐將艙蓋封釘﹐不使上下﹐乘黑夜出洋﹐偶值風濤﹐盡入魚腹。比到岸﹐恐人知覺﹐遇有沙汕﹐輒趕騙離船﹐名曰放生。沙汕斷頭﹐距岸尙遠﹐行至深處﹐全身陷入泥淖中﹐名曰種芋。或潮流適漲﹐通波漂溺﹐名曰餌魚。在姦梢惟利是嗜﹐何有天良﹔在窮民迫於饑寒﹐罔顧行險﹔相率陷阱﹐言之痛心也」。漳浦藍鼎元有詩云「累累何爲者﹐西來偸渡人。銀鐺雜貫索﹐一隊一酸辛。嗟汝爲饑驅﹐謂玆原隰畇。舟子任無咎﹐拮據買要津。

寧知是偸渡﹐登岸禍及身。可恨在舟子﹐殛死不足云。汝道經鷺島﹐稽察司馬門。司馬有印照﹐一紙爲良民。汝愚乃至斯﹐我欲淚沾巾。哀哉此厲禁﹐犯者仍頻頻。姦徒畏盤詰﹐持照竟莫嗔。玆法果息姦﹐𨿽冤亦宜勤。如其或未必﹐寧施法外仁」。

鯊魚

鯊魚翅出南路嵌頂及澎湖。每歲十一月﹐漁人取之﹐率載海舶往江浙貨賣。稗海紀遊雲﹕「鯊魚胎生。市得一魚﹐可四﹑五斤﹐用佐午炊﹔庖人剖腹﹐一小魚從中躍出﹐更得五﹑六頭﹐投水中皆遊去」。赤嵌筆談云「鯊魚類不一﹐龍文鯊﹑雙髻鯊﹐志言之矣。外此有烏翅鯊﹐身圓﹐翅尾黑色﹔鋸仔鯊﹐齒長似鋸﹔烏鯊﹐口闊﹐大者數百斤﹐能食人﹔虎鯊﹐頭斑如虎﹐齒迅利﹐噬人手足並斷﹔圓頭鯊﹐亦食人﹔鼠唔鯊﹐皮白﹐齒如梳﹔蛤婆鯊﹐口闊﹐尾尖﹔油鯊﹐身圓而長﹐尾似蝦尾﹔泥鰍鯊﹐口尖﹔靑鯊﹐身靑色﹔扁鯊﹐身扁尾小﹔乞食鯊﹐皮可飾刀鞘﹔狗纏鯊﹐身長尾尖﹔狗鯊﹐頭大﹐上有烏赤點﹐離水終日不死」。

臺鹿

臺地多鹿﹐皆出內山生番地。內地人以至臺灣必飫饜鹿肉﹐不知欲求生鹿肉一臠﹐不可得也。二十九年四月間﹐予在府治書院﹐適府憲署內一鹿將斃﹐殺之﹐購求一肘食之﹐味亦不甚佳。鹿茸不及川產﹐而價數倍。鹿筋﹑鹿脯﹐價亦昂。就胎鹿取其皮﹐謂之胎皮﹐長不盈尺﹐其毛似有似無﹐梅花斑點隱隱﹐文采可觀。往時皮一張﹐價不過銀二﹑三錢﹔近因采取過多﹐計皮一張﹐價至番銀二﹑三十大圓﹐且無市者。使槎錄云「臺山無虎﹐故鹿最繁。昔年﹐近山皆爲土番鹿場﹐今則漢人墾種﹐極目良田﹐遂多於內山捕獵。角尾單弱﹐絕不似關東之濯濯。角百對﹐只可煎膠二十餘斤。鹿𨿽多﹐街市求一臠不得。春冬時﹐社番截成方塊﹐重可斤余﹐皆用鹽漬﹐運置府治﹐色異味變﹐不堪下箸﹐而殖亦不輕」。稗海紀遊雲﹕「鹿以角紀年﹐凡角一歧爲一年﹐猶馬之紀歲以齒也。番人世世射鹿爲生﹐未見七歧以上者。向謂鹿仙獸多壽﹐又謂五百歲而白﹐千歲而元﹐特妄言耳。竹塹番社得小鹿﹐通體純白﹐角才兩歧﹔要不過偶然毛色之異耳﹐書固未足盡信也。鹿生三歲始角﹐角生一歲解﹐猶人之毀齒也。解後再角﹐卽終身不復解﹐每歲止增一歧耳」。

雨晴

臺地自九月至三﹑四月﹐雨甚稀少﹔至五﹑六﹑七﹑八月﹐始有大雨。有時自五月綿延至七﹑八月﹐罕有晴日。土人占云﹕鳶飛鳴則風﹐鳶宿鳴則雨。

生虱

土人相傳云﹕凡住臺灣﹐不拘土著﹑外籍﹐衣中不生虱﹔若偶生﹐則疾病將至﹔予屢驗不然﹔大抵虱視內地生差少耳。

上下淡水

臺灣有二淡水。在北路者名上淡水﹐設一同知﹑一巡檢治其地。巡檢駐札八里坌﹐爲臺灣極北境﹐相距府城﹐爲程半月。在南路者名下淡水﹐設一縣丞﹑一巡檢。而下淡水又分上﹑下番社﹐有上淡水社﹑下淡水社。諸羅舊志云「南北淡水均屬瘴鄕﹐而北淡水尢甚」。今南路下淡水水泉甘美﹐居民輻輳﹔卽北路上淡水﹐舊傳水泉惡毒﹐今服食如內地。蓋聲教廣被﹐生齒日稠﹐木拔道通﹐人气坌集﹐山嵐海霧不能爲厲矣。

蘆鰻

蘆鰻產海邊﹐隨潮登岸﹐食蘆筍。潮退﹐入溪田中不能去﹐方可得。漁人或迹其往來之路﹐以灰布之﹐俾涎沫粘糊﹐隨手可取。身花紅色﹐長四﹑五尺﹐全似鰻而身短。有重至二﹑三十斤者﹐味極肥美。嶺南雜記云「蘆鰻背黑﹐有類烏鱧」﹔其色稍異。

臺灣訛字

臺地字多意造﹐爲字書所不載﹕如番檨之檨字﹑泥■﹝魚賣﹞之■﹝犭豪﹞字﹑管■﹝犭豪﹞之■﹝犭豪﹞字﹑啊■﹝口乳﹞酒之啊字﹑茄荖网社之荖字﹑臺風之臺字﹑獸善走爲■﹝拋﹐足代扌﹞之■﹝拋﹐足代扌﹞字。不一而足﹐難以枚舉。

瓦瓶

諸羅雜記云「僞鄭時開加澑灣井﹐得瓦瓶﹔其款識系唐﹑宋以前古窯物」。未開辟之先﹐此瓶何從而瘞之也﹖

甲萬

甲萬﹐制自外洋。此地多爲之者﹐亦名夾板。以楠木爲之。以重而難移﹐且啟閉以鐵爲機﹐其制不一﹐名曰番鎖。堅牢殊甚﹐用以貯金銀重物。今南北路旅捨皆有之。其制稍大﹐凡客至﹐以重物包封﹐付旅捨主﹐卽收貯甲萬內﹐而寢其上焉。

●小琉球漫志卷八

邵武朱仕玠筠園

海東賸語﹝下﹞

番社考試

熟番歸化後﹐每社設有番學社。師悉內地人﹐以各學訓導督其事。每歲仲春﹐巡行所屬番社﹐以課番童勤惰。凡歲科試﹐番童亦與試。自縣﹑府及道試﹐止令錄聖諭廣訓二條﹐擇其嫻儀則﹑字畫端楷者﹐充樂舞生。間有能爲帖括者﹐通計四縣番童﹐不過十餘人。道試止取一名﹐給與頂帶﹐與五學新進童生一體簪掛。初﹐熟番有名無姓﹐旣準與試﹐以無姓不可列榜﹐某巡臺掌學政﹐就番字加水三點爲潘字﹐命姓潘。故諸番多潘姓﹐後別自認姓﹐有趙﹑李諸姓。

番社

臺地熟番﹐大小九十六社﹐每年輸納番餉。社中戶口多者三﹑四百口﹐少者百餘口至八﹑九十口。每社置一土官﹑四土副。每土副一人名下有公戒二人﹐猶衙役也。凡徵收錢糧及大小事件﹐土官掌之。至於生番住社﹐難以稽查。鳳山相傳七十二社﹐新修縣誌加增三十八社﹔計傀儡山生番二十七社﹐瑯嬌山生番十八社﹐卑南覓山生番六十五社﹐其外臺灣﹑諸羅﹑彰化三邑生番﹐不在此數。

居處

熟番居處﹐築土爲基﹐架竹爲梁﹐復編竹結椽桷蓋﹐各一大扇。豎柱上梁畢﹐眾共擎蓋以升﹐編茅以覆。每築一室﹐合社之眾助之。名屋曰朗﹐四圍植桄榔﹑椰子﹑■﹝艸﹝束刂﹞竹之屬。貯米另爲小室﹐名曰圭茅﹔或方或圓﹐或三﹑五間﹐或十餘間﹐皆以竹艸成之。至內山生番﹐則於山凹險隘處﹐以小石片築爲墻基﹐大木爲梁﹐鑿石爲瓦。寢處以鹿皮﹐屋中置火鑪﹐無冬無夏﹐燃榾柮不令絕。

飲食

熟番種植﹐多於園地。所種悉旱稻﹑白豆﹑菉豆﹑番薯﹔又有香米﹐形倍長大﹐味甘气馥。每歲所種﹐止供自食﹐價𨿽數倍不售也。飲食用椰瓢﹐名曰奇麟。不用箸﹐以手攫取。近亦用竹箸﹐名曰甘直。用粗碗﹐名曰其矢。歲時宴會﹐魚肉雞鴨﹐每味重設。大會則止用一豕。飲酒不醉不止﹐興酣則起而歌舞﹐其音嗢咿﹐袒胸盤旋跳躍。常時食物﹐以餒敗生蛆爲旨﹐酒以味酸爲醇。漢人至則酌以待﹔歡甚﹐出番婦侑酒﹐或六﹑七人十餘人﹐各斟滿碗以進客﹐逐碗皆飲﹐眾婦歡然而退﹔倘前進者飲﹐後進者辭﹐遂分榮辱矣。盡辭不飲乃止。內山生番﹐五穀絕少﹐斫樹燔根﹐以種芋魁﹐大者七﹑八斤﹐貯以爲糧。惟不食雞。相傳紅毛欲殺生番﹐俱避禍遠匿﹐聞雞聲知其所在﹐迹而殺之。番以爲神﹐故不食。捕獲生鹿則飲其血﹐割肉生食之。

衣飾

熟番自歸版圖後﹐女始著衣裙﹐裹雙脛﹔男用鹿皮或卓戈紋靑布圍腰下﹐名曰抄陰。惟土官有著衣履者。邇年來漸被聲教﹐男婦俱制短衫褲﹐與漢人無異。土官則衣裘帛。男女喜簪野花﹐圍繞頭上﹐名曰蛤綱。插雞羽﹐名曰莫良﹐猶漢言齊整也。手帶銅鐲或鐵環﹐以瑪瑙珠及各色贗珠﹑文貝﹑螺殼﹑銀牌﹑紅毛劍錢爲飾﹐各貫而加諸項﹐累累若瓔絡。性好潔﹐男女日一浴﹔赤體兀立﹐以瓢水從首淋下﹐拭以布﹐或浴於溪。內山生番﹐男裸全體﹔女露上身﹐下體用烏布圍遮。隆冬以野獸皮爲衣﹐頭皆畱髮﹐剪與眉齊﹐艸箍似帽。兩耳穴孔﹐用篾圈抵塞﹐以大耳垂肩爲美觀。肩﹑背﹑胸膛﹑手臂﹐以鍼刺花﹐用黑煙文之。土官刺人形﹐副土及公戒祗刺墨花﹐或刺蝌蚪字及虫魚之狀。以文身命之祖父﹐忍痛刺之﹐云不敢背祖也。海槎余錄云「黎俗男女周歲卽文其身。自云﹕不然﹐則上世祖宗不認其爲子孫也」。

婚嫁

熟番初歸化時﹐不擇婚﹐不倩媒妁。男皆出贅﹐生女則喜﹐以男出贅女招夫也。女及笄﹐構屋獨居﹔番童有意者﹐彈嘴琴挑之。嘴琴﹐削竹如弓﹐長尺餘或七﹑八寸﹐以絲綫爲弦﹐一頭以薄篾折而環其端﹐承於近弰弦下﹔末疊系於弓面﹐扣於齒﹐爪其弦以成音﹐名曰突肉。意合﹐女出而招之同居﹐曰牽手。逾月各告於父母﹐以紗帕靑紅布爲聘﹔女父母具性醪會親友﹐以贅焉。旣婚﹐女赴男家﹐灑掃屋舍三日﹐名曰烏合。此後男歸女家﹐同耕並作﹐以諧終身。夫妻反目﹐夫出其婦﹐婦離其夫﹐不論有無生育﹐均分捨內什物﹐再牽手出贅。邇日番社亦知議婚﹐令媒通好﹐以布帛酒果或生牛二先行定聘禮﹔亦有學漢人娶女﹐不以男出贅者。至漢人牽番女﹐儀節較繁﹔近奉嚴禁﹐其風稍息。生番婚嫁﹐與熟番初歸化時相類。

番禮

熟番禮節﹐近亦漸學漢人。遇尊長﹐卻步道旁﹐背面而立﹐俟其過﹐始行。若駕車﹐則遠引以避。鳳山治內山豬毛﹑傀儡山諸生番﹐親朋相見﹐以鼻彼此相就一點﹔小番見土官﹐以鼻向土官項後髮際一點。取親愛之意。

番鄕賓

番社從無鄕賓。邇年來漸摩禮教﹐亦求舉行。但不行飲酒禮﹐不詳府道﹐止就本學牒縣﹐給以匾額﹐以示激勸。初﹐番俗愛少惡老﹐皆拔去髭須﹐名曰心力。其峨峨番人頭﹐至白不畱一須。近亦多有畱須髯者。旣知尙齒之典﹐則陋俗自除矣。二十八年﹐予在鳳山學﹐值行鄕飲酒禮之候﹐有下淡水社樂舞生趙工孕者﹐年幾七十﹐甚誠朴﹐頗解爲帖括。左右鄰里呈學保舉鄕賓﹐予嘉其意﹐牒縣﹔時邑令爲無錫王公瑛﹐曾給以匾額。額有「社樂舞生」等字﹐復呈學求去「社」字﹔同於齊民之意﹐以見國家文徳之涵濡深且遠矣。

賞番

凡巡臺禦史及分巡道﹐初至臺﹐必巡所屬地﹐並犒賞生熟番。先期縣令令所屬熟番﹐曉諭生番﹔生番畏威﹐不敢遽出﹐必質熟番爲信﹐如其人之數﹐然後敢出。所賞物如銀牌﹑薴綫數十條﹑紅布數尺﹑婦人櫛發諸器﹐■﹝食磨﹞■﹝食磨﹞﹑火酒諸食物﹐各縣令供之。

山後

臺地東面連峯疊嶂﹐綿亙千餘里﹐內盡生番所居﹐山後則人迹不至。鳳山謝孝廉居仁云﹕近有人拿船由瑯嬌山下放洋﹐轉折而東﹐載棉布﹑薴綫﹑器用之物﹐向山後番易鹿脯﹑筋角﹐約計七﹑八更可至。云其地縱處止有全臺之半﹐禾黍丰茂﹐風俗醇朴﹐以阻隔內山生番﹐不能相通。按諸羅縣誌志云「諸羅山後生番名哆羅滿﹐由斗六門山口東入﹐渡阿拔泉﹐又東入﹐爲林■﹝王冀﹞埔﹑爲水沙連內山﹐乃諸番出入之口﹔地險阻﹐可通山後。又南日諸山之後﹐有巨石髙出內山之頂﹐名爲冠石﹔登絕頂﹐東洋及山後諸社﹐可一望而盡﹐亦有捷徑可通」。稗海紀遊雲﹕「客冬有賴科者﹐欲通山后土番﹐與七人爲侶﹐晝伏夜行﹐從野番中越度萬山﹐竟達東面。東番導遊各社﹐禾黍芃芃﹐比戶殷富。

謂苦野番間阻﹐不得與山西通﹐欲約西番夾擊之」。又曰﹕寄語長官﹐若能以兵相助﹐則山東萬人﹐鑿山開道﹐東西一家﹐共輸貢賦﹐爲天朝民矣」。

蟒甲

蟒甲以獨木爲之﹐大者可容十三﹑四人﹐小者三﹑四人﹐劃雙槳以濟﹐稍欹側﹐卽覆矣。番善水﹐𨿽風濤洶湧﹐如同兒戲﹔漢人鮮不驚怖者。惟雞籠內海蟒甲最大﹐可容二十五﹑六人﹐於獨木之外﹐另用藤束板﹐爲輔於木之左右﹐尙存太古刳木爲舟﹑剡木爲楫之意。吧遊紀略云「其國用連抱之木﹐刳之爲舟﹐長五﹑六丈﹐鐵枝爲柱﹐全木之板爲蓋﹐而朱綠采焉。番人所載以遨遊者也。其載貨物﹐用平底方船。其帆海大船﹐謂之夾板船﹐船兩旁及底﹐悉用全木爲板﹐熔錫貫其內﹐長三十餘丈﹐廣六﹑七丈﹐五桅木﹐以布爲帆﹐引用八面之風﹐風順逆皆可用也。」錢唐馮一鵬憶舊遊注釋云「威虎者﹐獨木船也。以大木剖而鑿之﹐坐以浮江﹐甚穩」。與玆相類。

浮田

水沙連四圍大山﹐山外溪流包絡﹐自山口入爲潭﹐廣可七﹑八里﹐中突一嶼﹐番繞嶼以居﹐白波靑嶂﹐別一洞天。隔岸欲詣社者﹐舉火爲號﹐番劃蟒甲以渡。繞岸架竹木浮水上﹐藉艸承土﹐以種稻﹐謂之浮田。按天祿識余云「周禮﹕澤艸所生﹐種之芒種」。注者不知其解﹔王氏農書云「卽江南之架田也」。架田一名葑田﹐以木縛架爲曲田﹐系浮水面﹐以葑泥附木架上﹐隨水上下東西﹔故江南有盜田者。又粵東有蕹田﹐滇南有海■﹝篺﹐木代扌﹞﹐皆與玆相類。

達戈紋

達戈紋﹐一名卓戈紋﹔鳳山邑志分以爲二﹐非也。瀛壖百詠云「番婦以狗毛﹑薴麻爲綫﹐織成布﹐染以茜艸﹐錯雜成文﹐朱殷奪目﹔或云系取樹皮細搗摖爲綫﹐以織成布」。予所見系褐色﹑藍色﹐方闊三尺餘﹐質類布毯﹐土人又名番包袱。番人織以爲衣﹔土人買之﹐以爲衣袱。

番煙

番煙﹐以煙葉曝漧﹐累數十片﹐捲成圖形﹔外用藤條細行約束﹐巨如小兒臂。每食以小刀切成細縷﹐縣中番社書辦﹐每貨以相饋。

演戲

熟番遇家有吉慶事﹐番婦裝束﹐頭載紙花圈﹐十數人攜手跳躍。或番童相雜﹐鳴金鼓﹐口唱番曲﹐謂猶漢人演戲。吧遊紀略云「番樂﹐敲鐃﹐擊小鼙﹐兩人互演﹐搖頭跳足﹐以手相比試﹐而歌哇哇」﹔亦微類此。

番婦

南路鳳山及北路諸羅﹑彰化﹐番婦多醜惡﹐惟住上淡水者甚美﹐面如傅粉﹐僅兩睛稍圓爲異。居南路者﹐熟番不供役﹔居北路者﹐皆供役。輿夫多番婦爲之。

薩豉宜

薩豉宜﹐鑄鐵﹐長三寸許﹐如竹管斜削其半﹐空中而尖其尾﹐曰薩豉宜﹐又名卓機輪。系其尖於掌之背。番兩手皆約鐵鐲﹐身行手動﹐則薩豉宜與鐵鐲撞擊﹐錚錚有聲。凡番童差役則用之。

婦持家

臺地番俗﹐以女承家﹐家務悉以女主之。南史記林邑國云「凡嫁娶﹐女先求男﹐由賤男而貴女」﹔瀛涯勝覽云「暹羅婦人多智﹐夫聽於妻」﹔是東南諸彜﹐多以女爲重。又吧遊紀略云「咬■﹝口畱﹞吧之俗﹐男子娶婦﹐則婦持家務﹐丈夫不能有所主。禮尙左坐﹐以左爲尊﹐婦人坐則居左」﹔又云「其國雌雞有距而司晨」。

占艸

老番能占歲艸﹕視每歲艸何者居先﹐則定一歲旱澇丰歉。又以艸驗風﹕艸初生無節﹐則周歲無臺﹔每多一節﹐主臺一次﹐驗之不爽。近漢人亦有識此艸者﹐不知其名﹐但曰風艸。臺﹐颶之最大者﹐臺宇系訛造。

咬訂

北路聽差者﹐曰咬訂﹔又謂之貓踏﹐又謂之貓鄰﹐以番童十二﹑三歲外者充之。先時編藤束腰腹﹐使小以身輕﹐便於奔走。凡遞公文﹐立稍長者爲首﹐聽通事差撥。插雉尾於首﹐手系薩豉宜﹐結艸雙垂如帶﹐飄揚自喜。風起沙飛﹐薩豉宜叮當遠聞﹐瞬息間已數十里。

射鹿

番以射獵爲生﹐名曰出艸。番童十齡以上﹐卽令演弓矢﹔練習旣熟﹐三﹑四十步外取的必中。弓取材於竹﹐密纏以藤﹔藤染茜艸﹐其色朱。內山番或以韌木爲之﹐無弰﹐不需筋角膠漆﹔繩紵爲弦﹐漬以鹿血﹐堅韌過絲韋。箭以堅直小竹爲之﹐傅以翎﹐翎如漢人之制。鏃以鐵爲之﹐或用鏢槍﹐槍桿長五尺許﹐能取物於百步之外。槍舌爲兩鉤形﹐如「个」字﹐其鋒銛利﹐將槍套入桿末﹐桿末小而槍孔稍大﹐以便槍脫桿便利。系長繩於槍鉤上之孔及桿末﹐中物則槍舌倒掛而不能出﹐其桿擺落﹐長繩糾纏樹木間﹐番從後尾之﹐無得脫者。當春深﹐鹿場艸髙丈餘﹐一望不知其極﹐四圍先掘火坑﹐以防延燒﹐逐鹿因風所向﹐三面縱火焚燒﹐前畱一面﹐各番弓矢鏢槍並發﹐圍繞擒殺﹐鹿積如邱陵。邇來鹿場悉開墾爲田﹐鹿亦漸少。惟於內山捕之。凡捕鹿﹐番婦不與焉。

番犬

番犬大如黃犢﹐吠聲殊異。剪其雙耳﹐以艸木蒙密﹐且多鉤刺﹐欲其馳驟無掛礙也。能生擒者曰生嚙﹐獨擒者曰單倒。捕獐鹿﹐發示追蹤﹐百不失一。價至三﹑四十千。

番人以田犬爲性命﹐時撫摩之﹐出入與俱。凡鹿捷於犬﹐然每奔盡一灣﹐則反而顧﹐故犬及之。予在道憲署﹐見番犬約重可六﹑七十斤。

度歲

度歲無定日﹐或鄰社共相訂期﹐賽戲酣飲﹐三﹑四日乃止。亦有一歲而行二﹑三次者﹔或八月初﹑三月初﹐總以稻熟爲最重。止之日﹐盛其衣飾﹐相率而走於壙﹐視疾徐爲勝負﹐曰闘走。或社眾相詬誶﹐則以�定其曲直﹐負者爲曲。吧遊紀略云「爪哇以三月�日爲歲首﹔過水諸雜夷﹐其歲首無定月。歲限十二月﹐月限三十日﹐不知紀年。問其年歲﹐則曰覽馬。覽馬云者﹐猶華言長久也」。

產金

諸羅雜記云「蛤仔難內山溪港產金。港水千尋﹐冷於冰雪。生番沈水﹐信手撈之﹐亟起﹔起則僵﹐口噤不能語﹐豫爇火以待﹐向火良久﹐乃蘇。金如碎米粒﹐雜沙泥中﹐淘之而出。或云內山深處有金山﹐人莫知所在。番人世相囑﹐不令人知」。陳小崖外紀云「康熙壬戌間﹐鄭氏遣僞官陳廷煇往淡水雞籠采金。老番云﹕唐人必有大故。詰之﹐曰﹕初﹐日本居臺來取金﹐紅毛奪之﹔紅毛來取﹐鄭氏奪之﹔今又來取﹐恐有攺姓易主之事。明年癸亥﹐我師果入臺灣」。番社六考云「紅頭嶼番社在南路山後﹐由沙馬磯放洋﹐東行四更而至。嶼■﹝派﹐孑代氵﹞立海中﹐其海產金。番無鐵﹐以金爲箭鏃﹑槍舌。昔年臺人利其金﹐私與貿易﹐因言語不諳﹐臺人殺番奪金。後復邀瑯嬌番同往﹐紅頭嶼番盡殺之。今則無人敢至其地矣」。

香米

熟番多於園中旱地種稻﹐粒圓而味香﹐名曰香米﹐又名大頭婆﹐甚爲珍重。每歲熟時﹐以進道﹑府二署。按滇行紀程云「淸浪衛前臨江﹑後包北山﹐地勢平衍﹐其地產香稻﹐實圓而大﹐味亦至腴」﹔卽臺地香米之類也。

大眉

相傳北路大肚社﹐先時有土官名大眉。每歲東作﹐眾番爭致大眉射獵於田。箭所及之地﹐禾稼大熟﹐鹿豕無敢損折者﹔箭所不及﹐輒被蹂躪﹐不則枯死。斗六門舊聞亦有番長能占休咎﹐善射﹐日率諸番出捕鹿﹔諸番苦焉﹐共謀殺之。血滴艸﹐艸爲之赤﹐社艸皆赤﹐諸番悉以疫死﹐無噍類。今斗六門之番﹐皆他社來居者也。

崇爻﹑黑沙晃諸山

相傳北路崇爻﹑黑沙晃諸山深處﹐松杉環列﹐橘柚﹑楊梅諸果﹐悉如內地。初冬山梅徧開﹐香聞數十里。皆野番雜處﹐漢人罕至。

抹鹿脂

往時番婦抹鹿脂油於身﹐以爲香。大僕少卿沈光文有詩云「鹿脂搽抹徧﹐欲與麝蘭爭」。或用以潤發﹐名曰奇馬﹔今則漸除矣。

向

往時北路老番婦能作法詛咒﹐謂之向。先試樹木立死﹐解而復蘇﹐然後用之﹔否則﹐恐能向不能解也。不用鎖鑰﹐無敢行竊﹐以善向故也。田園阡陌﹐數尺插一杙﹐以繩環之﹐山豬麋鹿﹐弗敢入。漢人初至﹐誤摘果蓏啗之﹐唇立腫﹐求其主解之﹔輒推托而佯爲按視﹐轉瞬平復如初。或取石置於地﹐能令飛走﹔喝之﹐則止。按異聞錄﹕「廣南苗民﹐其婦人能變爲羊﹐夜出害人。有能爲幻術﹐易人骨肉者。聞明時有仕於粵中者﹐偕二幕友宿於苗地。明日﹐見二客彳亍於庭﹐視之﹐各失一足﹐所曳者木腿耳。詢之﹐一居苗捨﹐私苗人之妻﹐夫恨之﹐故易其腿﹔一居苗捨﹐苗婦挑之﹐此客不從其請﹐苗婦恨之﹐亦易其腿。宦者窮治其事﹐苗人懼﹐請還其腿而去」。峒谿纖志云「■﹝犭罷﹞■﹝棘上火下﹞人咒咀變幻﹐報仇家﹐又善變犬馬諸物」。皆北路老番婦之類也。今問諸番﹐此術無有﹔殆國家威徳廣被﹐𨿽有幻術亦不能靈矣。老子謂﹕「以道蒞天下﹐其鬼不神」。信哉﹗

●小琉球漫志卷九

邵武朱仕玠筠園

海東月令

按月令七十二候﹐每月六候﹐更五日﹐則節气應之﹐所以使農知時也。臺灣僻處海外﹐風土物產非僅與內地不同﹐且與粵東迥異﹐固難以候定也。吳江鈕玉樵著觚賸﹐有廣東月令﹐每月五候﹐視月令去一候﹔推其意﹐亦第約略言之耳。予至臺灣﹐訪諸土人及身所聞見﹐復采諸郡邑志﹐而多志所未詳者。爰準廣東月令之例﹐戲作海東月令。

正月

獻歲含英歌女鼓脰鷾鴯來巢丹鳥懸輝冬瓜蔓生

獻歲﹐菊名﹐又名元宵菊。歌女﹐蚯蚓也。月令四月蚯蚓出﹐臺地正月卽鳴。鷾鴯﹐燕也﹐亦以是時來巢。丹鳥﹐螢火也。

二月

春蜩送響貝多羅秀馬齒爭吐刺桐炫彩靑﹞■﹝誇夫﹞上市

二月﹐蜩鳴樹間。貝多羅花﹐以二月開。範浣浦侍禦詩云「花開盛夏气微香」﹔是盛夏亦有之﹐非盛夏始開也。馬齒﹐莧菜也。刺桐﹐葉如梧桐﹐其花附幹而生﹐色深紅﹔臺地以二月開。

三月

四英含蕊三月浪開鯊蹻陸化鹿夏葉來早冬收

四英﹐花名﹔詳漁唱注。三月浪﹐桃花也﹔絳紅百葉﹐以春暮始開﹐故名。臺地鹿﹐多鯊魚所化。觚賸云「鯊魚爲虎」﹔則鯊魚化固不一矣。嶺南雜記云「鯊魚之虎頭者化爲虎﹑斑者化爲鹿」。夏葉﹐魚名﹔土人云﹕以三月至。新舊縣誌俱未載。早冬﹐稻名﹔詳漁唱注。

四月

白帶出水斑支成棉薝卜花六出鹿始孕麻虱目呴雨

白帶﹐魚名﹔身薄而長﹐其形似帶﹐無鱗﹐入夜有光。斑支﹐花落而成實﹐中有棉﹐可爲裀褥﹐四月采之。薝卜花﹐卽梔子花﹐瓣六出。臺地牝鹿以四月孕﹔未孕極肥。麻虱目﹐魚名﹔詳漁唱注。

五月

桄榔子熟白蟶含漿番木瓜始華虎子插髻鳳梨初熟

桄榔樹﹐子以五月熟﹔土人占子多生﹐則歲有年。白蟶﹐形與內地蟶無異﹐殼差薄而身小﹐色白如玉﹐臺地五﹑六月有之。諸羅志以爲無蟶而有蠔﹐非也。番木瓜﹑虎子花﹑鳳梨﹐俱詳漁唱注。

六月

番檨登盤鱗介浮於海面荔奴朝主辣芥薦齒七里香實結

番檨凡三種﹕香檨﹑木檨﹑內檨。香檨差大﹐味香﹐不多得﹔所食者惟木檨﹑內檨。按字書無檨字﹐系臺人訛造。臺地多颶﹐六﹑七月尢甚﹔颶將作前數日﹐海吼如雷﹐或海中鱗介諸物遊翔水面。臺地龍眼﹐六月初卽熟﹐而內地荔支適至。辣芥﹐詳漁唱注。七里香﹐花名﹔六月結實﹐大如豆﹐末尖先綠而後紅﹐一枝排比數十﹐如排珠﹐能辟煙瘴。所種之地﹐蠅蚋不生。

七月

檳椰實成玉蘭再華海魚遠逝尖仔競秀颶母見

檳榔實初秋卽釆食﹐至來歲三﹑四月止。王蘭卽迎春﹐詳漁唱注。漁人云﹕七月海中魚稀少。尖仔﹐卽占稻﹔皮厚而堅﹐可以久貯。種於六月﹐成於九﹑十月﹐種之美者也。藝林伐山云「颶母之作﹐多在初秋」。南越志亦云「有云物如虹﹐長六﹑七尺﹐見則颶風必發﹐故曰颶母。其風一發﹐雞犬不寧。颶母又名孟婆」。

八月

紅紗浮水鴛鴦種收仙丹霞爛月餅書元梨仔茇騰臭

紅紗﹐魚名﹔形似鱸﹐皮紅如塗朱﹐細鱗﹐與內地紅紗另爲一種﹐八月始出。鴛鴦種﹐落花生之早出者﹔其子甚小﹐與晚出者異。新舊邑志未載。仙丹花﹐開至八月始盛﹐爛熳如朝霞。臺俗中秋夜士子飲博達旦﹐制大月餅﹐朱書元字﹐以闘采。梨仔茇﹐八月上市﹔詳漁唱注。

九月

甲魚躍於淡水九月白收鳥榕更榮九降風至沱連垂莢

甲魚﹐又名傑魚﹔巨口細鱗﹐無刺﹐形如鯔﹐味甚美。長者可六﹑七寸﹐惟出上淡水武勝灣等社。九月白﹐豆名﹐又名米豆﹐以可和米作飯。鳥榕﹐亦榕之類﹐而枝稍異﹐葉比榕爲大﹐土人名鳥榕。至九月﹐西北風作﹐舊葉盡脫﹐旋生新葉﹐葉初生﹐苞含嫩白如花蕋﹐絕類辛夷。九降風﹑沱連豆﹐俱詳漁唱注。

十月

萬壽果成蟋蟀在野金鴨至塗魠集布種

臺地西瓜十月熟者﹐康熙間以萬壽節前貢至京師﹐因名萬壽果。蟋蟀至十月﹐猶在田野﹐每當月夕﹐響振艸間﹐過往者幾忘爲歲欲除也。金鴨﹐狀如鴨而小﹐黑質﹐毛作金色﹐以十月至﹐過時則無。邑志未載。塗魠﹐魚名﹐一名泥■﹝魚賣﹞。考字書無■﹝魚賣﹞字﹐系臺地訛字。魚形類馬鮫而大﹐重者二十餘斤﹐無鱗﹐味甚美。自十月至淸明﹐多有布種﹔詳漁唱注。

十一月

塗刺款門蛣蜣停化海渚出烏魚大上子菜生

塗剌﹐魚名﹐本名扁魚。方言謂之塗剌﹔形似貼沙而薄﹐曬漧味香美﹐鮮食亦佳。每歲十一﹑二月出﹐鹿耳門外甚夥。海水至隆冬漸涸﹐洲渚盡出。蛣蜣﹐蜣螂也﹔十月猶化﹐至十一月則停化。烏魚﹑子菜﹐詳漁唱注。

十二月

烏魚歸過臘上市海鸛至雷聲間作元駒不蟄

烏魚至十二月仍歸東海﹐至春則無。過臘﹐魚名﹔以臘月出﹐故名﹐味甚甘美。邑志未載。土人云﹕海魚佳者曰龍尖﹐曰過臘。凡海魚多腥﹐惟龍尖﹑過臘不腥﹐味如池魚。海鸛﹐狀類鵝﹔以臘月至﹐重十餘斤。雷至冬月時聞﹐但聲差小﹐不如春夏震動。元駒﹐蟻也﹔終歲不蟄。

●小琉球漫志卷十

邵武朱仕玠筠園

下淡水社寄語

沈文開雜記云「臺灣土番﹐種類各異﹕有土產者﹐有自海舶飄來者﹐有宋時丁零洋之敗遁亡至此者。故番語處處不同」。今就鳳山熟番八社﹐其語音亦不相通﹐況其他乎﹖鳳山新修縣誌采取諸羅縣誌番語﹐附於番俗之後﹐似爲未協。二十八年冬﹐予在鳳山學署﹐有下淡水社樂舞生趙工孕者﹐能爲漳﹑泉土音﹐因令其將番語譯出。昔明定州薛俊著日本寄語﹐分類十五﹔予亦按其類分之﹐名曰下淡水社寄語。寄﹐卽譯也﹔王制云﹕東方曰寄。

天文類

天﹝文臨﹞日﹝阿易﹞月﹝務難﹞星﹝丁迓迓﹞風﹝麻例﹞雨﹝污難﹞露﹝於納﹞霞﹝污臨﹞雷﹝你踏﹞落雨﹝無儺﹞霧﹝方納﹞

時令類

早﹝罵南覓﹞夜﹝覓嗌﹞午﹝特特喉嗌﹞晚﹝抹卽﹞明﹝罵南滅﹞暗﹝馬畢郎﹞冷﹝罵加參﹞暖﹝罵喉爾﹞今日﹝你你後維﹞明日﹝下南埋﹞後日﹝意老埋﹞

地理類

地﹝柰﹞田﹝於罵﹞水﹝喇零﹞海﹝芒﹞石﹝麻卓﹞山﹝無僅﹞火﹝呵■﹝口惠﹞沙﹝你伊﹞井﹝疚﹞塵﹝納本﹞房﹝爾舊﹞屋﹝芒芒﹞門﹝呵納﹞

方向類

前﹝呵落﹞後﹝郁卽﹞

珍寶類

金﹝文老員﹞銀﹝拜索﹞錢﹝馬例﹞錫﹝心覓﹞

人物類

官﹝罵仁﹞百姓﹝踏﹞父﹝攬麥﹞母﹝賴臘﹞公﹝攬慕﹞哥﹝格格﹞伯叔父﹝攬慕﹐與公呼同﹞男人﹝安麥﹞女人﹝因納﹞老人﹝馬麼﹞後生﹝吒老歪﹞孩子﹝阿埋﹞兒子﹝馬埋﹞外甥﹝安嘓﹞你﹝馬何﹞我﹝阿要﹞富﹝罵住罵﹞貧﹝罵落﹞

人事類

要﹝馬論來﹞不要﹝買仁﹞立﹝株里爾﹞坐﹝微洛王﹞看﹝微踏﹞等待﹝呵嗎斗﹞拿來﹝馬臘﹞拿去﹝阿臘後力﹞眠﹝微阿立﹞行﹝嗎訥訥難﹞走﹝藉函﹞來﹝污掛下﹞去﹝嗎難倒﹞罵﹝嗎喝納﹞笑﹝嗎斗沽﹞怒﹝嗎喝﹞愁﹝嗎裏芒﹞愛惜﹝嗎下林﹞唱﹝巴苗鶴﹞吹﹝微葉﹞怠慢﹝卑卓骨﹞尊敬﹝嗎下林﹞借﹝王喃﹞殺﹝剝挾﹞打人﹝木木踏﹞痛﹝嗎漢喃﹞買﹝拜流﹞賣﹝拜臘﹞哭﹝嗎棟雅﹞醉﹝罵俄﹞賒﹝王喃﹐與借同﹞害﹝無煞﹞換﹝富斗鄰﹞有情﹝合割居阿抹﹞無情﹝海鄰居阿抹﹞叫﹝踏頸頸﹞老實說話﹝嗎世英奇畫﹞病﹝嗎漢喃﹞活﹝嗎安﹞死﹝嗎踏夕﹞肚饑﹝貌煞﹞飽﹝嗎密狗﹞無工夫﹝海鄰奇旁喝﹞親﹝拿並並﹞在﹝合割﹞不在﹝海鄰﹞快來﹝嗎六甲居蓋瓦﹞快去﹝嗎六甲居麼難﹞醒﹝合帛﹞夢﹝微嗎郎﹞亂說﹝突縛居話﹞說話﹝抹抹﹞娶親﹝波陳那﹞食﹝嗎乾居麥麥﹞食飽不用添﹝買仁均﹞叫人﹝泰泰庵﹞醒﹝買嗷﹞醜陋﹝嗎同喉﹞好人﹝嗎涼踏﹞惡人﹝嗎同喉踏﹞不曉得﹝興咬萬納﹞慢慢的﹝嗎你﹞快快的﹝嗎下甲﹞起身﹝嗎那卓﹞寫字﹝順力﹞讀書﹝光登﹞那里去﹝駒拿交﹞

身體類

耳﹝哈唎﹞口﹝晤和﹞鼻﹝爾旋﹞目﹝麻搭﹞手﹝林罵﹞舌﹝那吝納﹞腳﹝徳感﹞心﹝呵莫﹞唇﹝蜜蜜﹞牙﹝踏墨﹞頸﹝踏甕﹞腰﹝莫引﹞背﹝力骨﹞面﹝門哪﹞腸﹝朕朕﹞須﹝蔗部﹞發﹝毛角﹞

器用類

大刀﹝治哇﹞小刀﹝治列﹞鏢槍﹝林溫﹞刀柄﹝笨郎﹞弓﹝舞幾﹞箭﹝竹箸﹞刀鞘﹝踏答﹞紙﹝萬立﹞鎖﹝鏈鏈﹞鍼﹝納陰﹞綫﹝瓦來﹞扇﹝礁巴悅﹞鍋﹝加裏帛﹞竈﹝力儺﹞帚﹝阿越﹞碗﹝居舌舌﹐又云其矢﹞箸﹝甘直﹞蓆﹝韓喇﹞被﹝踏踏唵﹞梯﹝丹丹﹞傘﹝斗鈴﹞燭﹝富篤﹞手巾﹝巴裏合﹞鋸﹝化化﹞鐮﹝交交﹞鼻簫﹝林慮﹞口琴﹝突覓﹞耳環﹝打甲甲﹞書﹝冊﹞柴﹝加若﹞椅棹﹝踏息﹞煙筒﹝必進觀﹞枕﹝嗎芒芒﹞椰瓢﹝奇麟﹞

衣服類

衣﹝蘇麥﹞衫﹝梭木﹞帽﹝哥羅篤﹞褲﹝住𨿽﹞鞋﹝踏踏賓﹞

飲食類

飲﹝羅物﹞鹽﹝嗎易﹞油﹝意嗎﹞榖﹝壓臘﹞禾﹝污下﹞豆﹝搭婁﹞酒﹝唳鶴﹞煙﹝安卓﹞喫煙﹝打馬鼓﹞糖﹝翻落﹞

花木類

柚﹝瓜稜﹞菜﹝納登﹞瓜﹝貓喝﹞地瓜﹝監家密﹞

鳥獸類

牛﹝暖亂﹞馬﹝甫﹞羊﹝藥﹞鹿﹝文那﹞鼠﹝撈茅﹞鵝﹝江牙﹞猴﹝勞同﹞鴨﹝老埋﹞貓﹝祿茅﹞狗﹝馬八﹞狗吠﹝馬八居嘵嘵﹞雞﹝孤甲﹞豬﹝罵威﹞豬肉﹝罵合﹞魚﹝家限﹞蝦﹝大江迓﹞

數目類

一﹝塞塞壓﹞二﹝勞勞呷﹞三﹝大哆絡﹞四﹝踏八﹞五﹝阿里麥﹞六﹝安臨﹞七﹝哆哆﹞八﹝歸伯﹞九﹝篤假﹞十﹝皆墊﹞百﹝數論那﹞千﹝圭納﹞

通用類

有﹝赫刮﹞無﹝海林﹞好﹝馬鄰﹞極好﹝馬孤攀﹞大﹝末老﹞小﹝亦單﹞破﹝聞木﹞多﹝買縛﹞少﹝三興﹞遠﹝馬斗瓜﹞近﹝嗎字例﹞長﹝罵鄰接﹞短﹝罵古珍﹞髙﹝罵裏異﹞矮﹝郭律﹞深﹝罵來居﹞淺﹝罵利甲﹞厚﹝嗎骨覓﹞薄﹝罵巴你邊﹞緊﹝嗎六甲﹞緩﹝嗎你﹞是﹝津麗﹞不是﹝百你﹞臭﹝罵仁朱﹞香﹝罵网衣﹞

子婿徐家泰恭校刊

受業門人吳聲煒恭謄寫

●跋

