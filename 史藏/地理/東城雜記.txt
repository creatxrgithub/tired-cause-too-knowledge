欽定四庫全書

史部十一

東城雜記

地理類八

雜記之屬

提要

﹝臣﹞等謹案東城雜記二卷國朝厲鶚撰鶚有遼史拾遺已著錄杭城東有地曰東園者宋故園也其名見於宋史鶚家於此爲考裏中舊聞遺事輿記所不及者八十五條釐爲上下二卷大抵略於古而詳於今然所載九宮貴神壇紅亭醋庫諸條考據頗爲典核又紀髙云閣蘭菊艸堂竹深亭及金石中之慈云寺宋刻劍石銘諸舊迹俱浙江通誌及武林各舊志所未詳他如灌園生以下諸人皆系以小傳使後之修志乘者有所徵引其用力亦可謂勤矣鶚素博覽並工於詩詞故是書𨿽偏隅小記而敍述典雅彬彬乎有古風焉

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●東城雜記原序

杭城東曰東園地饒水竹蔬蓏翛然淸逺先君子因家焉小子生於是居已三十餘年凡五遷未嘗離斯地也每欲考裏中舊聞遺事而志乘所述寥寥無幾鄰翁野叟拙朴無可與語者因從故籍參稽每有所得輒掌錄之又於交朋質問復得一二𨿽見聞陿隘或遇嘉客見臨聊舉爲茗椀間談資爾或曰古杭事綦繁何不推廣成書而區區方隅爲笑應之曰姑有待雍正六年春三月十有二日樊榭山民厲鶚書於野人舟

●欽定四庫全書

東城雜記卷上

錢唐厲鶚撰

永壽寺

寺在慶春艮山二門城隅之間四面皆菜畦野沼舊名永壽庵爲南海普濟寺下院康熙四十三年聖祖仁皇帝賜禦書額永壽寺

富景園

武林城東曰東園者宋禦園也元張氏展城後迆東十里許民居甚鮮多爲池塘畦稜因槪以東園名鄕先輩或云宋東苑似未得其詳按宋史孝宗紀乾道七年秋九月甲午從太上皇帝太上皇后幸東園光宗紀紹熙五年夏四月壽聖皇帝幸東園葉紹翁四朝聞見錄孝宗內禪光皇實憲聖所命孝宗遂得日奉長樂極天下之養北宮去東園最近旬浹間卽請憲聖臨幸屬芙蓉臨池秀發遂白憲聖請登龍舟撤去闌幕臥看尢佳憲聖欣然從之潛說友咸淳臨安志富景園在新門之東孝宗奉憲聖太后嘗請遊幸又重於數戒有司故營是園以邇北宮規置略仿湖山今亦湮廢悉隸慈元殿歲收花果之入焉吳自牧夢梁錄城東新門外東禦園卽富景園四水潛夫武林舊事富景園新門外俗呼東花園灌圃耐得翁都城紀勝城東新開門外東禦園今名富景園王士點禁扁園有集芳慶樂聚景玉津玉壺富景翠芳並在杭以上諸書班班可考所云新門明代名永昌本朝以其同闖賊僞年號攺曰望江俗稱艸橋門內地里人尙呼園前街者是已郎瑛七修類稾云東花園宋之富景園也內有百花池今園前民家尙存大池相傳舊矣臨安志又云升仙橋富景園前南新艸橋富景園東今望江門內護國禪院前有小橋不通舟楫俗呼爲登仙橋卽升仙橋也近山陰許右文尙質寓杭雜詠云富景園開曲巷東風光直與玉津同百花池上頻移艇閒殺江南垂釣翁述古可謂詳核矣又平湖沈修齡遐庵有經富春園故址調寄摸魚兒詞云過城東版兒巷口斜陽催送殘景空園喬木無情物不帶昭陽鴉影還記省柰回首花天月地和煙暝鵑聲啼盡問淺碧荒池淡黃疎柳閒話不堪聽銅駝裏誰惜枝枝紅杏升仙橋外畱映繁華已作浮雲散幾度春風消領闌曲憑數檢校垂旒彈指三生頃昆明刼冷看漢苑螢飛蘇臺鹿走喚起夢鷗醒予亦有過富景園故址調寄臺城路詞云生年落托東城下溪云素心都負迹似潛夫身如灌圃只記南朝衰柳墻根井口抱一片晴沙眼波微澑縱不言愁露桃愁到不言後探春那回行徧冷餳猶未賣人尙中酒藏謎花樓戲嬰水館別有憑闌紅袖新煙信否過幾度酸風翠梢眉鬭竚立誰知暝鴉飛去久

宋畫院

陳仲醇泥古錄云武林地有號園前街者宋畫院故址也

程源

南渡後程源爲伊川嫡孫無憀殊甚嘗鬻米於臨安新門之艸橋著爲道學正統圖嘉定十七年聖旨訪求伊川後特與錄用源補迪功郎除貳令監丞元佑初起伊川誥詞云勅鄕貢進士程頥孔子曰舉逸民天下之民歸心焉吾思起艸茅巖穴以粉澤太平而大臣以爾好學篤行薦於朝願得試用故加以爵命起爾爲洛人矜式此故事也盛名之下尙謹處哉紹興元年九月二日勅通直郎程頥朕惟周衰聖人之道不得其傳世之學者違道以趨利捨已以爲人其欲聞仁義道徳之說孰從而聴之間有老師大儒不事章句不習訓傳能自得於正心誠意之妙則曲學阿世者又從而排陷之卒使流離顚疐無所爲而死其禍賊於斯文者亦甚矣爾潛心大業無待而興者也方退居洛師則子弟從之者孝弟忠信及進侍講帷則拂心逆指務引其君於當道朕錫以贊書寵以延閣尙其靈明知享比哉可特贈直龍圖閣嘉定庚辰徐公僑爲江東倉跋前後二制詞曰右伊川先生舉逸民追贈之誥詞也昔先生居洛以道自任元佑初始應詔未幾以間去中興首明黨議而先生下世矣先生之孫源將以二詞劖諸石先生之道𨿽不行於時此益以見我朝崇儒重道之意東陽徐某謹書【出葉紹翁四朝聞見錄】

程源授迪功郎制

勅故左通直郎崇政殿說書贈朝請大夫直龍圖閣謚正程頥四世孫源朕惟道徳性命之旨具載魯論孟氏之書闗洛諸儒講明益備柰何頃歲各欲専門遂致邇來橫生邪說朕所以悉贈先儒之謚並及張呂之儔曲阜來歸旣尊崇於孔氏元日發制復訪後於伊川觀之年髙廩而奉祀源方彊仕遂命以官庶幾感發人心推明道統俾務躬行之實無爲邪說之歸爾其懋哉朕意深矣可特授迪功郎嘉定十七年六月三日右見李秀巖心傳道命錄觀之伊川先生三世孫源之父也

東臯隠者

元末東臯隠者範思賢其先在宋時有爲防禦使用醫小兒名隠者去防禦五世其業益精其爲醫務利人不務利於人名愈顯又性至孝壬辰之冦鈔掠市井亟攜其母出沒賊中走匿湖山之叢薄家貲不顧也所居錢唐城束地平衍有艸木禽魚之樂暇日輒賦詩鼓琴圖冩山川人物以爲娯或勸之仕輒曰吾不能隨世俗俯仰不願仕也因自稱曰東臯隠者作東臯隠者贊贊曰有美隠君心夷而气沖其行旣周其惠又以充東臯之陽有木鬱蔥或偃而歌或踞而桐俯仰宇宙爵胡我降表玆貞白穆其淸風是用作歌以播於邦此天臺徐一夔大章始丰類稾之文也大章又有述徳一篇略云余有子方晬病勿能乳哺吾家去思賢十里許晨起走告之思賢曰子苐先往日加午刻吾來視之旣返大雨如注將午平地流潦盈尺吾已必其不來而思賢戴雨笠被毳褐跨欵段馬踵門索兒視予抱兒前視之曰無傷也授以匕劑曰服是當愈吾兒今已長大而思賢墓有宿艸恆念之不置云云蓋思賢隠於醫而能以仁厚信誼存心有古髙士之風不徒以技術著故一時名流多投贈之作廬陵張光弼昱題範思賢東臯隠居雲海水桑田幾變遷桃花依舊郡城邊蔬園百畝充官稅藥價一生供酒錢詩句興來題彩筆道心悟後付朱弦院曹誰信同僚後屈指交遊十五年臨海陳敬初基東臯隠者詩爲範思賢作云錢唐隠者東臯子讀書賣藥靑門裏云是先朝防禦孫至今住近蒲橋市蒲橋東頭楊柳靑門前好山終日橫承家善起小兒疾好古不求當世名韓康之後誰流亞宋淸巳矣無來者世上如今市道人紛紛見彈思鴞炙眼明有此東臯生百年義重黃金輕江湖放浪詩千首風月徘徊鶴一聲顧余亦是忘機客買藥靑門始相識爲君長嘯上東臯極目千峯倚空碧

楊維楨吳氏歸本序

錢唐吳觀善字思賢自杭之淞謁東維先生曰善之外髙祖徐防禦氏在宋爲小兒醫贅壻曰範防禦氏範無子又贅宋四明教授吳氏子從明字公亮承其家而嗣其業南渡後自汴徙家杭之東靑門從明生徳誠提領平江醫學徳誠生仁榮杭州路醫學錄仁榮生四子長卽觀善也善通經史學不専攻岐黃氏之書嘗讀文正範公傳公幼隨母適朱而未嘗一日敢忘其本生卒復範姓君子反本之道也吾隨外甥氏宗於範今將反本於吳禮也已作堂先廬之東名以歸本丐先生大手筆一志庶吳氏子姓有以知水木本源之義也吾悼秦法子壯則出贅世襲以爲風義道不正遂不子其子而子其壻致宗祀不明氏族無辧有司詔民者又不以釐而正之至使一門沓雜戶籍其壊倫紀也甚矣善能反本於範徐二宗之外而急歸正於吳非讀書達禮篤正之君子能至是乎�此鐵史筆之故吾樂與之文使代之不肖子姓蹈秦風之錮獘者有所儆也夫【東維子集】

癡絕生

陶南村輟耕錄王思善繹自號癡絕生其先睦人居杭之新門篤志好學雅有才思至正乙酉間檇李葉居仲寓思善之東裏教授余從永嘉李五峯先生孝光訪之時思善在諸生中年方十二三已能丹靑亦解冩眞先生卽俾作一圓光小像面部僅大如錢而宛然無毫髮異先生喜作文以華之爾後余托交於其尊人日華曄遂與思善爲忘年交思善繼得吳中顧思道逵緒言開發益造精微故於小像特妙非惟貌人之形兼得人之神气云郁逢慶續書畫題跋記有楊竹西髙士小像嚴陵王繹冩勾吳倪瓚作松石遂昌鄭元佑抱遺叟楊維楨西磵居士蘇大年扶風馬文璧勾吳髙淳東海散民錢鼒席帽山人王逢虛白道人茅毅贊思善之筆流傳於世者殊不多見也

海神壇

咸淳臨安志海神壇在東靑門外太平橋之東淳佑十二年有旨中興以來依海建都宜以海神爲大祀下太常議禮詔守臣馬光祖建殿望祭自寶佑之元歲以春秋二仲遣從官行事宋史樂志有淳佑祭海神詞十六首是時西北地久失於金源而祭祝猶及之其西海位奠玉帛潤安云蓋髙斯覆猶隔封疆酌獻類安云我秩祀典四海一家北海位奠玉帛瀚安云一視同仁我心則怡酌獻溥安云惟徳之涼曷奄九州島撰詞者不無冀望恢復之意而國是日非元起沙漠未幾巴延之師且駐江上海潮三日不至神之憑依果安在哉今太平橋在慶春門內東河橋之東地近城曲平逺虛曠望見西湖諸峯浮螺攢黛於屋山樹杪亦佳境也

聞子將嚴印持結社

杭州明季先有讀書社創自聞孝廉子將啟祥張文學天生元馮公子千秋延年曁嚴印持調禦忍公武順無勅勅後乃合於吳中復社子將中萬曆壬子鄕試天啟壬戌與嘉定李長蘅同上公交車聞警報踵至未及國門而返著有自娯齋集千秋爲具區祭酒之孫祭酒秀水人娶於武林沈氏遂家焉愛西湖之勝築快雪堂湖上千秋因入籍錢唐中崇禎己卯副榜貢入太學歸隠秋月庵有煮鶴稾秋月庵稾三嚴自余杭家錢唐髙隠不出兄弟有作朋集天生工書法遺文多散逸東裏有報國院在慶春門城隅舊爲香林廨院天啟初重建仁和錢宮贊曽作碑記其辭云余與聞子將嚴印持諸公結社其中卽讀書社舊地也復社名流數丁陽九標榜太盛幾罹黨禍而數君子蟬蛻自全龍潛不見多以山水禪喜爲托比之申屠蟠郭林宗有足多者焉碑有不野而望超不山而聞寂二語狀境殊勝

讀書社文序

泰和蕭伯玉士瑋與聞子將最善嘗作讀書社文序略雲山之致在煙嵐無嵐則枯水之致在淪漪無漪則腐文之致在气韻無韻則死文之有韻如山之自嵐水之自波舉吾之所挾以爲至貴至妙一無所托而後自然之韻乃出焉蘇子瞻云觀士人畫如閱天下馬取其意气所到乃若畫工往往只取鞭策皮毛槽櫪芻秣無一點俊發看數尺許便欲倦夫文有所挾以爲長人所可得而知者此皆鞭策槽櫪類也至意气所到天韻獨出止可鼻參不容目飽廣陵散於今絕矣余至武林聞子將出讀書社諸君子文與余視之脫口落墨不墮毫楮獨畱一種天然秀逸之韻倐忽往來撲人眉端如山嵐水波風煙出入年來文章之道蕉鹿之爭紛紛未已爲士師者良亦獨難子將以一世沈濁不可以莊語遺物離人而遊於獨固善移諸君之情矣

灌園生

元末潘時雍居郡城東宋輦院故址有隙地十餘畝古井一區簡淡力學詩句脫塵嘗賦徐一夔獨樹軒云瀟灑幽軒面水開軒前老樹倚云栽閒來倚杖過三匝醉後支頥看百回風雨欲隨龍化去雲霄常聽鶴飛來結鄰擬共榮枯事遮莫人知是散材客居海鹽之黃灣見海宇兵起遂歸抱甕而隠自號灌園生崇徳貝廷琚瓊爲作灌園賦並序云錢唐潘時雍治圃於城東門築垣四周引水成渠以灌園自號其意以爲無功而食人之食者元气之賊萬物之蠧也故勞焉而後食身執其役以給朝夕之費二親無戚戚之憂萊妻有同志之驩吁豢於富貴者不知澹泊之爲髙耽於榮利者不知道徳之爲大旣榮而覆古今一轍則灌園之利不已多乎昔於陵仲子辭三公而爲人灌園充其廉也向秀呂安灌園於山陽安其逸也潘嶽去長安令而閒居灌園病其拙也時雍亦若人匹與或者疑其居有闤闠罔利之習座有俗客鳴聲之聒又安能效彼之所爲者非知言也乃述賦以廣其意云賦曰步靑門而長嘯遊余心於古初目藻麗而弗近惇朴素而爲廬食五鼎爲不及飲一瓢爲有餘幸免隸於徵戍或弦琴而讀書恥桔橰之尙巧逐末景而區區其地襟江帶湖靑紆黛蓄拱以連山突怒起伏實東南之形勝爲帝王之行都周金城兮萬雉列甲第而當衢族茂許史家儗陶朱肆有藍田之玉斗量南海之珠技博古今之妙音會八方之殊傾國遇乎燕趙跕利屣而曳輕裾若神人之綽約耀冰雪之肌膚於是命相開藩鎭我南服象天河而鑿池儗紫微而建閣集貂蟬之濟濟衛虎豹之肅肅殫慮乎庶務者蕭曹之倫鋪張乎太平者枚馬之屬衣襲綺紈食兼粱肉塗比車蓋庭奏絲竹巖棲者未睹其盛家食者思發其所畜也乏匡時之明略乃退處乎齊民墾不食之棄壤托鹿豕以爲羣疏濁流而逺注辟斜徑而支分筍長渭川之竹菜生云夢之葷蒲荒秋雨菘茂早春甘者如薺脆者勝芹始芽茁而冒土忽葉布而覆云荼三名而可食虉五色而成文候靈雞而畢起庶戒逸而務勤冀擷秀於寒暑必浹潤於朝曛恆獨往而無求爰四顧而欣欣乳鳩呼而相應惡艸蔓而當耘感生成之攸遂亦有藉乎人人其或風雨之晨燈火之夕俎豆娯親琴尊命客揄竿有鮮充庖有辛夏果磊落秋瓜輪囷玆田夫之所美又焉得獻之吾君嗚呼章綬不優於野服瑤臺何異於蓬室諒乘軒而取譏𨿽抱甕而奚卹寧陋彼而榮此聊逍遙以終日金穀廢而蛙鳴玉津空而狐穴中𨿽侈於五畝後孰卹夫一石乃爲之歌曰朝汲於河兮其流湯湯暮觀我圃兮其葉已黃炎風捲沙兮白日藏尙昬其事兮毋棄而荒又歌曰登彼陸兮猛虎噬人涉彼海兮白波滔天我藝而灌兮入以事親誓勿彼適兮危其身歌旣闋幽情暢白露下初月上陶然一適混乎無象安通塞之有時蹇余行其焉往又寄時雍詩云潘嶽閒居學灌園一椽茅屋近靑門野烏得食頻將子慈竹團陰定長孫賓客過門車馬合兒童汲井轆轤喧春風金穀空流水且共髙歌醉瓦盆張光弼爲灌園生潘時雍賦云卻惡喧囂逺市廛自耕荒僻浙河邊時非蘇子投書日鬢是潘郎作賦年飯客夜舂鸚鵡粒灌園春引桔橰泉嗒然鼾睡茅茨下榮辱何因到爾前按靑門謂東靑門今名慶春門每經行菘塍瓜架間髣髴時雍故居所在也

西嶺艸堂續記

洪武中天臺徐大章一夔有錢唐泯上人西嶺艸堂續記云錢唐泯上人志行絕俗蚤依雲門法師受度至正中雲門來主下天竺之席上人實侍左右其所棲息則西嶺之艸堂近焉西嶺艸堂者唐元和中杭之髙僧道標師所居也僧史稱神气淸茂爲道旣髙而詩尢精妙與吳興皎然會稽靈徹齊名時之名人以摩雲霄三語贊之上人甚慕焉其言曰吾上視師𨿽不與同世而與同鄕裏使師顏面肢體而與吾殊也我則不敢知茍顏面肢體不與吾殊亦奚不可及之有則其中之所存蓋可見已將謀復作艸堂會兵燹日熾而西嶺之勝汩沒於風塵之中上人曾不少沮仍擇地郡城之東構屋四楹限以周垣植竹與樹其前後有陂池春夏水長水气上行與竹樹會淸芬可挹上人閉門危坐披閱內典以探教觀之要暇則曳袖長吟顧瞻西山搜精錬奇而西嶺岧嶤宛在眉睫間因署名曰西嶺艸堂致其志也余曰古之桑門上首積行累業蜚聲一時垂名後世僧史所載蓋亦不鮮姑以錢唐言之若聖達觀之神異辧才淨之辧博孤山圓之孤峻咸似宜慕者而上人顧獨於師是取蓋必有所以然者吾嘗思之學道之士以今慕古必取其質之近似者惟其質之近似故其慕之也切慕之也切精神念慮冥孚黙契則其入道也易今人生而同世以某問某猶有不知者上人之生去師五百有餘歲而獨慕之非有所似惡能自信若是向余謁雲門於天竺見上人气貌不凡心甚敬之別去日久其法友與余相見輒談上人行業精進而余猶未悉其蘊間一造耳艸堂甫成止余就宿靑燈永夜接膝蒲團之側神淸思逺窺其風致隠然有上摩雲霄之意區區世相何得而混之哉然後知上人不徒慕也吾經有云惟其有之是以似之艸堂之作亦何必規規於西嶺之下哉會上人謁余請著西嶺艸堂續記於是乎書

髙云閣

明雲間莫云卿是龍有聞於時近吾杭莫云卿如鍄亦以文雅好事爲名流所重毛稚黃贈詩所謂昔字云卿者君其伯仲間是也家東園有髙云閣疏泉列樹頗極淸曠毘陵惲壽平格與之友善遊杭必寓閣上多有題詠句如露蔓平窺石煙蘺半浸池薜荔愁中鬼桃花刼外身舊雨靑氈在新愁白髮知無山多怨鶴得樹亦棲鸞一時園林髙致賓主交情令人想見余友陳玉几藏壽平在杭日手札二與毛稚黃雲從東園緣柳塘行三四里逢橋五六過城北茅子鴻新居時芻牧駏馬駝蹀躞奔驛吹角之聲相聞暝矣不取故道從市中肩摩而趨抵髙云閣中新月已掛髙柳之半露虫大作吟聲此時意君已就臥或尙立檐下哦秋風得奇語正思惲子來叫絕然興倦後不能再穿深巷呼君同上新橋看月也與王丹麓云五月廿三日期又競稚黃東琪虎男次日訪北墅王丹麓會雨諸子不果來因思客歲丹麓從冰雪中訪我東園我輩今日盤桓不及王郎逺矣口吟自嘲並題扇寄北墅密雨千門正未開無人同破北山苔云邊悵望回舟客曾比王郎踏雪來壽平又嘗自號東園客

九宮貴神壇

徐一夔宋行都考九宮貴神壇在東靑門外一里許以今地度之菜市橋側東靑巷是門之遺址元張氏攺築杭城拓開於橋東里許壇當在慶春門內城隅矣按咸淳臨安志九宮貴神壇紹興十三年因太常丞朱輅之請以春秋二仲舉行祭禮屋而不壇十八年太常主簿林大鼐乞詔有司建壇於國城之東從之神之版位則夢粱錄所云北太乙西南攝提正東軒轅東南招搖中央天符西北靑龍正西咸池東北太陰正南天乙是也神之靈爽則宋史禮志所載九宮貴神所主風雨霜雪雹疫所系甚重是也九宮壇分祭初獻亞獻官六部侍郎以上終獻官監察禦史光祿卿丞見宋史輿服志紹興祀九宮貴神歌辭十首見樂志方秋厓嶽立春都堂受誓祭九宮壇詩云輦路春融雪未幹雞人初唱五更寒瓊幡第一畨花信吹上東皇太乙壇

多喇傳【楊維楨撰】

杭城東輝和爾氏奴曰多喇年十九勤敏謹質善事其主主卒某郡宦所多喇誓弗出主戶適他姓主奉主婦日謹主婦有機密不以托諸侍必多喇托至正壬辰秋冦至杭刼官民帑藏輝和爾氏家掠貨不得反接主婦柱下拔刀礪頸上諸侍婢皆踰墻壁走獨多喇以身覆主婦請代死且請於冦曰將軍利吾貨豈利殺人哉吾主鑰皆吾掌主婦弗知也吾盡探藏與若乞免吾主婦死冦允解主婦縛乃悉探所藏珠玉寶器散堂上冦俘貨且欲穢其身多喇持刀欲自屠曰我主二千石誓死不辱他主況非我同類乎冦義之去已而泣拜主婦曰棄主貨全主命權也妾受命主鑰失貨而全軀不義也妾請從此死遂自殺楊子曰紅巾冦杭官守者往往棄官遁否者佞事賊名節大閒一蕩去弗顧多喇一婦奴耳終其身事主至以受命自劾非蹈忠節識大閒乎嘻使若所爲爲國男子非盡臣道乎故余爲之傳如五代史錄王凝氏之妻者云嘻

長生寺

余所居舎東一牛鳴地有庵曰曹源無多屋宇環以嘉木鑑以淸池頗宜坐夏榜曰古長生寺按咸淳臨安志長生寺周顯徳四年吳越王建紹興十九年旨充九宮壇齋宮後至元間重建明洪武辛未詔天下淸理佛教遂並附於潮鳴寺而廢至萬曆四十年攺爲小庵仍曰古長生者存舊迹也範石湖成大次韻尹少稷察院九官壇齋宿詩云艸艸馳三里蕭蕭共一餐吏方綿禮蕝公自將詩壇隙月窺牀近窻風刮坐寒鴉鳴未忍散端爲合並難正指斯地近錫山秦對巖松齡遊杭宿曹源庵贈息機上人詩云小築傍招提安禪絕所思艱難行腳後容易退耕時佛火分池面茶煙合竹枝語深忘去住一榻鬢如絲此詩甚佳庵僧書於板以示過客而秦太史蒼峴山人集不載

張隠君卿子

張隠君遂辰字卿子一字相期號西農少頴異於書無不窺工爲詩以國子生遊金陵時名大起見賞於董尙書其昌陳徵君繼儒明末潛名里巷爲醫自給能探丸起人死人爭迎致之卜築東城詩格益澄澹孤峭多自得之語在西泠流派外可自名家隠君每於歲闌定勉誡子息雲家足過年之用座無寒士之求不惟有愧本心抑且無別庸俗又嘗述其祖龍墩公貧止一布袍除日逢急者卽解贈之淸門世徳可以激薄停澆矣著有白下湖上蓬宅衰晚四編蓬宅者錄其東城所作也忍公無勅招入六逸社簡謝云東城有老生三五接茅屋聲名𨿽翳如志色不降辱乞食拙叩門爵年少賜粟二嚴天放翁舉逸嗣其六髙會相招邀寧恥敝冠服寄情在琴歌養老事觴肉詎惜恕疎狂禮容亦簡足持論昩茍同古風良可掬白首永晏言娯懷還厚俗冬暁尋東鄰諸子云東城愛淸暁日出在寒林殘葉響冰面微霜畱屋陰事皆緣老謝迹剩有孤尋忽漫聞村犬悠然門巷深隠幾云一區城曲地還餘隠幾蕭蕭落木初賭墅圍棋無子弟故家遺俗有琴書天遙欲縱髙飛鵠池白長畱禁射魚尙惜興疎交漸絕朝來鬥酒爲誰儲孫宇臺治題張卿子隠居云東城何逶迆樹木紛扶疎中有賢人室緑水繞前除門外多車轍室中惟圖書艸木皆秀色僮僕鮮嗟吁客至感心醉朋來結相於借問主人誰其人乃爲儒伏邴無恆軌嚴鄭有先驅願得聆謦欬執手日躊躇今里人名隠君所居曰張卿子巷在土橋北

許然明

許次紓字然明號南華方伯茗山公之幼子跛而能文好蓄奇石好品泉又好客性不善飲燕客每徹宵旦金錯到手隨盡坐是屢困出遊閩楚燕齊數千里外嘗裹金數鎰歸歸數月又盡貧自若也與黃貞父吳伯霖張仲初馮開之諸公善家東城近慈云寺並城對池境甚蕭灑所著詩文甚富有小品室簜櫛齋二集今失傳余曾得其所著茶疏一卷論產茶采摘炒焙烹點諸事凡三十六條深得茗柯至理與陸羽茶經相表裏前有吳興姚叔度紹憲同里許才甫世奇二序稱然明歿後三年感夢於才甫曰欲以茶疏災木今以累子才甫因授剞劂文士結習不能忘情於身後事亦奇矣

慈云寺宋刻

雍正庚戌二月餘過慈云寺見階下生臺石柱上有宋元符二年馮謹建普會塔一所題記殿壁又有宋景定二年城東慈云院甲乙流傳住持證據府帖碑乃是臨安府給付住僧崇寧者篆額細如絲髮上作云螭文甚古城東宋刻僅存此耳

東門菜

晁無咎補之七述云杭之爲州負海帶江而東南美味之所聚焉水羞陸品不待賈而足菜則蔞蒿因陳紫蕨靑蒓韭畦芋區茭首芹根藤花羞盤菊葉薦筥姜辛薤淡薺甘荼苦此吾杭之菜見稱於文士之始然未詳所產之地也周平園必大二老堂雜誌云車駕行在臨安土人諺云東門菜西門水南門柴北門米蓋東門絕無民居彌望皆菜圃西門則引湖水注城中以小舟散給坊市嚴州富陽之柴聚於江幹繇南門而入蘇湖米則來自北闗云此諺至今不攺毘陵邵子湘長蘅西湖雜興雲杭州食單太濫奢西魚東菜總堪誇楊梅夏熟臯亭好石首鮮來頭水嘉一作西魚者以西湖產魚鮮美異他處也

橫河

橫河東運河之支流西河水灌市河從城外過壩入焉東西夾以雙橋如眉影窺鏡夢梁錄云崇新門外小粉場前普安橋又名橫河橋其東名廣濟橋今但名東西橫河橋而小粉場則里人仍稱之其地近城闉樹色髙下屋宇參差雨篷煙艇早暮聚集虞長孺淳熈橫河打魚行雲霏霏暁霧古城低竹壓危橋漁艇迷此時月鉤不落水大魚小魚爭出溪宿鷺憎人翻雪去鷺沙盡被漁人踞飛罾十丈浪花浮赤腳何妨多沮洳魚驚迸散背尾馳嚢頭戢戢交參差老夫無緣救不得飛紅斫玉糜湯池鮹鰷泣釡沸聲切猶記蘆根有殘穴後身願復灂前濡灑子仍憂值江鱉魂歸貝坻訴白龍白龍魚服泳寒風漁人捕得燔枯處急雨打船帆影空龔蘅圃翔麟調蔟水憶橫河紅葉云小艇東偏緑陰曽聴鳩邊雨幾番霜信宛剪就猩綃殘縷恰伴僧墻黃雪落帽風前舞一點點逐亂流去夕陽暮浴水鳥斷霞攪碎只趂著漁舠住千絲撒网便認作金鱗聚莫是舊溝漂出還有人題句愁吟客夢過吳江路

沈正叔

沈大亨字正叔號樟亭宅在淸泰門宋學士文通之後少爲諸生博極羣書善尺牘百函可立待而不善舉場之文以故艱於遇合中歲遊京師時華亭徐文貞枋國知正叔才欲畱撰靑詞積貨可得中舎正叔曰吾得曵裾王門可耳安能鬱鬱久居此遂入貲得楚府典寶正昭王雅志典墳接遇賢士大夫盡禮正叔輔導之功居多昭王春秋漸髙艱於子一日引正叔至密地指太史公書某傳謂之曰若堪屬此乎正叔遷延引避叩首曰殿下年力方茂錫麟非逺臣實愚頑不敢奉教昭王咨嗟太息愈欽重焉其守正如此子宜先字尙行號芝暘爲人情至哀樂過人長女爲馮太史開之繼室太史時未遇食貧不能納禮尙行辟甥館居之父子墓石俱太史所撰文也

項子京芝暘圖

余友趙谷林家藏項子京芝暘圖一軸山作小斧劈皴崖上古松數株墨桃花一樹崖下芝一本流水潺湲一髙士黙坐相對款云芝暘圖山人項元汴爲武林沈君冩下有墨林山人印左方跋云汴與樟亭芝暘賢喬梓道義相洽意气同調歷交世傑凡其遨遊燕楚經必過晤把臂博古逍遙世上今此偕老人各守處僕自向罹家難受制暴黨甚矣吾衰世故灰滅閉門待期遐棄素交曷勝興慨方在戊子秋七月旣望兒曹赴省告校重蒙尊君推恩訪惠兼致不遺故情復辱長公寄貽龍井小春茗合想同臭犬馬垂盡之年忽得宿好逺將之美銘佩殊深不憚耄昏拭眵勉力走筆是楮擬作三生後對來因拙技窮斯幸先一盼墨林子項元汴題下有墨林項元汴二印蓋淸泰門沈氏故物也

如此江山亭詩卷

張左司如此江山亭詩卷明時藏城東景隆觀道士史誌中處案亭在吳山天慶觀嘉禾周桐村鼎跋云如此江山者有所感而言也必宋遺民有爲而作越若千載登髙而嘯詠者爲一笑居士廬陵張光弼於時元社旣屋居士之爲此遊一俯仰間何如其爲感也作亭者之感尙淺遊者爲益深也遊後又無亭矣惟詩卷存獨居士名章章然他或僅附驥耳此卷郎仁寶曾見之名賢妙墨失傳已久今檢張光弼集有如此江山淸集同王仲玉陸進之呂世臣作云吳越江山會此亭暮春風景晝冥冥長空孤鳥望中沒落日數峯煙外靑不用登臨生感慨且憑談笑慰飄零古今何限英雄恨付與江湖醉客聽其三人之作不可考矣

題如此江山亭詩卷

吳山故有如此江山亭初不知作於何歲名於何人末得廬陵張光弼淸集詩遺捲紫芝老人兪和首作籒文碧巖周氏冩圖淸絕可愛足以光斯亭於旣湮開後來之賡和也是捲今爲旌徳史玄隠所藏嘗求諸大夫士題詠多以光弼詩中感慨遂爲宋元興亡處致意諄諄乎如此江山不曰江山如此上立論無乃過求矣乎且古今江山之趣恆得之林下人其於亭館臺榭興之所到輒以命名就斯亭論之有如此江山可亭矣論亦爲通彼豈以一亭之名之微卽系以古今興亡之大故哉但以登亭而飲者顧瞻徘徊撫景興感以人非而物在姚綬嘅今昔之異同發之性情亦理之自然也則今使有如光弼輩與客復攜飲斯地求昔之亭已摧沒於荒茅蒼竹之間久矣又將何如其感慨耶余輩生逢如此盛世歸田之餘得以優遊林下與諸幽人貞士詠歌太平又獲紹續昔賢之作之後亦幸矣間於一飯之頃亦不敢忘江湖之憂於如此江山奚足深論哉至若王公貴人志在行道樹勲業昭聲光於宇宙有弗暇於此或暫得之亦惟一登眺一賦詠之耳求如林下人之趣不可得也玄隠藏之尙伺弗暇於此而或一登眺賦詠者出而諗之何如

城東倡和序

元戴帥初表元城東倡和序略云歲在大徳戊戌嘉興顧伯玉客至杭東城杭之賢而文者皆與之遊而屠存博白廷玉以歲晏立春前一日過廬淸談劇飲甚適旣少倦卽與循闗坰步江臯眺太伯錢鏐之荒墟弔陶朱子胥之遺迹意色蒼莽襟神飛竦退而存博遂先成古詩二韻六言五章以紀其事旣而廷玉有和旣和人別爲詩而張仲實陳無逸諸賢又皆有和詩遂不可勝紀其气如椒蘭之交襲而馥也其音如簫鐘之遞居而不亂也其數如鍼芥磁鐵之不相違而相入也山野土木之人無能與於玆會辱以小序見命不敢固辭余按顧伯玉名文琛嘗爲郡國所舉辟遊燕不遇歸陳無逸名康祖龍泉人官澧陽教張仲實名楧號菊存杭人系出西秦循王五世孫牟巘翁之壻官江陰學正白廷玉名珽號湛淵杭人官江浙儒學提舉屠存博名約號月汀杭人官溧水教諸公皆知名可考惜倡和詩已散佚不傳矣

劍石銘

劍石元時在城東景隆觀句曲外史張伯雨爲銘並序云石在景隆觀長踰等廣不及尺黝碧如鐵鐔鍔具焉余作銘未幾夜半有力者負去銘曰錬質鴻蒙挺鋒嶻嶭正一之气勿壅勿遏星精內蘊玉理旁達瑩謝鵜膏書存紅沫倚天卓地排气鎭魃兆玆神宮善建不拔

戴文進畫迹

明宣廟召戴文進入京爲畫院謝廷循所忌逃歸杭隠於諸寺爲作佛教諸像今東城華藏潮鳴二寺掛軸尙有存者杭人相傳文進初爲銀工所造釵朶種種花鳥人物精巧絕倫思以是傳於後後見銷銀者卽已手制也悔而學畫遂有名女亦工畫文進墓在西湖橫春橋

葉居仲

元葉廣居字居仲至正乙酉間嘗居杭新門之東裏教授見輟耕錄及閱魏文靖公驥自得齋集序知其先居杭而後遷嘉禾也序云自得齋詩文集者錢唐葉盛維新集其祖元江浙儒學提舉公之所著也惟葉初爲括蒼之松陽人以維新之十六世祖銀靑府君居元佑黨籍持節濤江遂爲杭人後遷嘉禾其子孫靑紫蟬聮儒術相業在宋盛時人罕與儷公生於其族實宋吏部尙書贈開府儀同三司南陽郡公謚文康時之六世孫夷考文康以積學從政正色立朝若居臺閣而擊韓侂冑之姦任侍從而定建儲之策述禮經會元以明周公建邦立極惇禮崇樂之要其文學政事誠表表偉偉於當時者也公承其家學於書無所不讀其所長者春秋與時之名士曲江惟善錢公嚴陵道原魯公曁廉夫楊公皆以是經名重浙水東西若公之詩文尢舂容浩瀚其理致體裁究其所至殆近古之作者惜乎歷年滋久故散佚不傳者多今維新所集蓋不過千百而什一也公名廣居字居仲別號自得故集以自得名云今集已失傳僅輯其詩六首以備東裏文獻云爾題範寛煙嵐秋晚圖云範寛作畫絕代無巖壑交錯靑珊瑚玉堂仙人妙題品【謂子昻】十載見題如見圖亂後圖書盡狼籍奇珍委地無人識蕭條錦褾世間稀拂拭墨痕三嘆息題崔君誼友竹軒圖云孔方絕交亦已久忘形三徑相追攀髙軒時過翠羽蓋美人或贈靑瑯玕淸風愼截鳴鳯管滄海勿垂釣鰲竿一朝羣材盡登用空山無人同歲寒寄楊廉夫二首云江樹春如綺湖山帶暖煙興來猶早起愁絕不成眠賖酒過三月無家又一年故園歸去好猿鳥亦欣然聞道西湖載酒還飛瓊弱翠擁歸鞍可無私夢登金馬剩有新聲到玉鑾異國頓消鄕井念小堂新作畫圖看野人未納彭宣履獨向淸溪把釣竿題西泠橋隠居云癭木裁冠鶴氅輕十年塵土厭飄零小山舊隠云封戶大藥新成月滿庭丹井夜交龍虎气碧霄春躡鳯凰翎西風客舎炎歊淨擬讀琴心內景經西湖竹枝雲水長西湖一尺過湖頭狂客柰愁何鯉魚吹浪楊花落聽得櫓聲歸思多

又

前錄葉居仲詩近借得明杭前輩徐伯齡延之號籜冠者所著蟫精雋於四明範氏之天一閣中載葉龍溪詩雲龍溪葉廣居字居仲號自得齋宋文康公六世孫雨窻居士伯遜志信之孫也嘗擬黃庭經贈醫師方氏云我有中庭玄玄根摠攝百气超乾坤噓吸日月通昆侖萬神寂寞綿綿存中有一物光燉燉化爲眞人朱冠褌手執赤符如瓊璊是中實爲玄牝門三彭潛伏守其閽峯名天柱五嶽尊千巖萬壑手可捫南離北坎無衝奔黃媼爲媒掌其婚是中有語約不煩子能守之可與論愼勿適越北其轅伏其廬內尋其源方君之居近五云幽闕夜間常氤氳放之六合空無垠下視濁世癃痼繁以妄易妄何紛紜鍼砭可磨艾可焚熊經止與陀扁倫閶闔朝啟覲軒轅戔戔玉帛臨丘園晴偶成云白薴衣裳冰雪容沈郎多病怯東風陽城久拙徵科政尹鐸新成保障功滄海樓船何渺渺崆峒小麥自芃芃腐儒自笑憂時切屢過田翁問歲丰題宋徽宗墨竹雲承平天子玉爲顏艮嶽秋風竹淚斑丹鳯不歸云萬里空畱翠影落人間又回文詩云紅燭淚消香篆小扇羅如月晚庭空風簾繡捲初醒酒靜院涼生水閣東書李博士扇雲水晶宮裏樹毿毿亂後情懷百不堪便面淡山寧得似滿汀煙雨夢江南

金中丞別業

金學曾字子魯號省吾仁和人隆慶戊辰進士初授工曹旋擢楚學使時江陵奪情起視事言者且得罪公致書政府中有不顧綱常廢斥正人之語辭指激切江陵子入試公置不錄旣而分守湖南道攝臬篆歲方大饑公賑卹多方兼封大戶倉平價以糶民賴以活者甚眾直指某希江陵意疏劾公鐫三級遂罷歸結孤山吟社有終焉之志江陵歿起用撫八閩數年以老乞休年七十九卒今東城土橋畔公別業在焉里人尙稱爲金衙莊也公嘗爲太夫人造望江樓極髙風帆沙鳥在闌檻間兼擅水木之勝窈窕明靚逺隔市囂矣

圓魚大士像

閩人何壁客杭適金中丞家招燕過之庖人羮圓魚旣熟剖之見一肉觀世音首戴巾帔象白衣妝飾眉目衣褶皆如畫右手下垂左手中按足踏芙蕖一朶座客無不驚惋遂命覆羮見錢希言獪園

臯園

臯園在城東隅淸泰門稍北少司農嚴顥亭先生所築卽割金中丞別業之半中有梧月樓滄浪書屋跨溪小太湖墨琴堂緑雪軒芙蓉城怡云亭諸勝修竹一林平山一簣蒹葭楊柳罨岸被涯引外沙河之流從水門穿塹入園中流經亭閣間束而爲澗展而爲沼縠紋鏡光隨風日波蕩復注籬外長溝以達於東河倚杖閒聴潺湲有聲城市所無也先生有經世之才寄意每在山澤官都諫以憂歸日相羊其中與汪澹漪書云近匿迹東城苦謝酬應古樹當軒流泉繞戶覺十數年墮落餘生稍稍有淸閒之樂何日策杖荒塗一罄疇昔乎及其歿於京邸也徐華徵鄴挽以絕句云卜築東臯辟艸堂城隅樓角望蒼蒼淸秋風景朱門客他日登臨憶侍郎卽謂此園也先生名沆字子餐余杭人家錢唐順治乙未進士父忍公三嚴先生之仲氏也

藥園送春句

藥園在東城隅與臯園相望明季吳文學我匏構軒檻虛敞竹木蕭森玉照堂前玉蘭一株大可數抱髙花如雪蓋百餘年物康熈中蕭山毛西河太史奇齡與吾杭諸名士集此作送春詩時橐筆數十人多有佳句末坐錢景舒■﹝日上永下﹞年最少獨集唐二首其二五六用翁綬白居易句百年莫惜千回醉一歲惟殘半日春太史極賞嘆之後錄入西湖詩話

東城乞士

明季許元孝光禧靈長光祚雁行也靈長有書名結體微熟元孝蕭然人外愛談名理著教典疏意一卷自署曰東城乞士今藏吾友丁敬身齋中按梵語比丘此云乞士

東城雜記卷上

●欽定四庫全書

東城雜記卷下

錢唐厲鶚撰

長明寺

淸泰門內長明寺宋開寶四年錢忠懿王建名法燈治平二年攺今名明萬曆問西竺宗工建華嚴閣庋八十一卷眞經於上請四明李次公麟畫祖堂百像行筆顫掣衣紋如蒓菜條樹石雲泉勢極飛動錫盋缾笠經函坐具之屬種種奇古而唐梵相無一同者寺僧至今護惜之每上元前數日陳設齋供逰人登閣贍禮者踵相接焉夢梁錄云仲春十五日花朝節崇新門外長明寺建湼盤會羅列幡幢香花掛名賢書畫設珍異玩具莊嚴道場觀者紛集此亦南渡之遺風也

貫休十六羅漢始末

城東長明寺向藏有唐髙僧貫休畫羅漢十六■﹝巾﹝穴上登下﹞並出山大士像一■﹝巾﹝穴上登下﹞其羅漢題款云信州懷玉山十六羅漢廣明初於登髙和安送十身幹寧初冬孟廿二日於江陵舟續前十本相去已十六年時景昭禪人自北來見請當年將歸懷玉西嶽僧貫休作字爲小篆體其畫法之奇逸飛動向讀歐陽炯長歌嘆其妙絕如聽經弟子擬聞聲嗑睡小童如有夢繩牀木屐兩三片綫補衲衣千萬行今始親之也相傳明神宗時慈聖太后以賜紫栢大師大師坐妖書事於獄中示化此畫歸法嗣某流傳至杭藏一小庵本朝嚴侍郎沆盧職方之頤共捐千金購得喜捨寺中有年矣世宗皇帝初年勅攺西湖行殿爲聖因寺制府李敏達公衛請至聖因永充供養余按宋趙希鵠洞天淸錄云信州懷玉山有畫羅漢郡中每迎請祈雨常有一二身飛過寺中卽此畫也其靈異有如此者

魏徳剛

元末魏徳剛家東城辟臨安學官受春秋學於應之邵之邵歿復學於楊亷夫著春秋左氏傳類編凡十二卷亷夫爲之序李宗表曄有懷徳剛詩云東靑門頭有惠連五載不見夢相牽得歸茅屋對秋雨與子細說逺逰篇其爲名流所傾企如此惜乎著述無存名亦幾湮滅矣

東裏艸堂

元至正間有王維賢者隱居嗜古所交多勝友築東裏艸堂於城東張光弼題詩云周遭多是及肩墻馬過猶知舊艸堂苔徑雨晴蝴蜨亂藥欄風■﹝日耎﹞牡丹香詩篇未覺爲時重杯酒能畱共日長豈是輞川無作者卻同裴迪賦山莊廣陵成原常廷珪亦畱題云平安一橋吾舊遊君屋乃在橋東頭晚山得月更宜酒春水到門還放舟太守詩成寫素壁老大興發思滄洲淮南叢桂不得往撫捲因之生逺愁時原常蓋避地南遊與之交云又題維賢所藏盛子昭雙松系舟圗云雲門寺前風物幽布韈靑鞵吾昔遊葫蘆盛酒待明月舴艋載琴當上流長松並立幾千尺狂客一別三千秋何當掛席過湖去東裏艸堂姑少畱雲門寺在越凡過客之由杭東渡者必於斷河平安一橋登陸古人詩語無虛設如此湖謂鏡湖也

芝蘭室圗

元時錢唐髙僧古林昌公幼祝發於寶石山戒律精嚴智慧明了曾分淨慈之半席晚年築室於城東偏移植紫藟列樹蘭蓀倚檻則淸心濯目憑軒則衣芳佩馨於是王蒙叔明爲芝蘭室圗並作記兪和子中爲之書一時題詠者頗眾蒲庵來復云不著維摩獅子牀芝蘭爲友產淸香商巗采到連莖瑞楚畹移來奕葉光春雨苾蒭還並秀暁風檐卜每同芳也知臭味通元化物我冥觀與世忘臨川危素云築室古城曲樹此蘭與芝異芳間奇石宛有山林姿芝蘭日長茂離披滿前墀綠葉泫朝露五色含晴暉道人方燕坐境寂神不馳色香了無取眼鼻忽若遺嗟予老京洛無地結茅茨浩歌望江水白雲有餘思南屏山人夷簡云不以芝療饑豈用蘭爲佩芝秀蘭自馨植此一室內道人結習盡與物了無礙白晝敞禪扉羣峯逺相對始丰徐一夔云艸中惟有芝蘭好不數宜男指佞賢近喜亦從蕭寺種誰云獨許謝庭專尋常道气畱君子窈窕風姿媚佛天何用旃檀林下住只將瀟灑度年年白雲峯如蘭云芝蘭百本遶階墀曄曄瓊英間玉蕤楚畹風光揺綠葉漢宮春雨長銅池香飄衣袂堪紉佩味入齋廚足療饑謝氏芳華歸寶石封胡羯末宛同時錢唐白笵云禪扃閉幽寂石室生淸芬奇葩雜芳樹藹然祗園春如何尋丈間迥與人寰分聲聞已知妄色相元非眞願以甘露枝淨灑濁世塵餘芳倘可卽相從問正因京兆宇文公諒云紫芝采爲食幽蘭紉作佩聊復助燻修庶幾堪傲世一室靜生香諸塵自融會蒲團禪燕余經卷了空外嗒然吾我忘誰云有三際金華宋璲云隠居結蓮社地僻無人聲瑤艸穿階綠幽蘭入夢淸吟詩憐楚澤分坐憶南屏色映千華偈香同九畹英何當風月下相對說無生此圖向曽錄入汪玉水珊瑚网中

土橋

土橋在新壩之左近慶春水門通外沙河之流湯堯文煥土橋縱步詩云徑以城隅僻人因靜裏過敲門遙問竹掃石近侵莎堯文號鄰初道人仁和人中隆慶庚午鄕試官贑州府同知有書名

新壩

慶春水門明時以東郊地僻鹽徒闌入不可禁奉旨久塞虞司勲淳熙卜居於是門近土橋不通舟因佃爲放生處諸仁者競載魚鱉螺蚌之屬來在藻於牣可千萬億命也萬曆中賈豎欲奪會安壩曵木之利揚言慶春入巽水主大吉賄有司啟水門築壩曰新壩是年司勲敗官中丞直指兩臺皆中誣去裏中自是無富民詳見司勲巏務山館集

惲壽平詩

惲壽平寓杭日有在東園柬毛稚黃詩雲海棠茫茫春霰斷柳絲綠徧寒江岸細网幽窗竹煙亂山桃海棠落將半鳥聲過殘雨蘭風細吹案我思在空谷我夢屬云漢珩璧只獨照錦衾空宵爛飛花蒙蒙還坐嘆江郎操筆不在腕石泉水芹泛溪館栁下無人待誰鍛風致俊逸可以奪昌谷玉溪之席矣

徐茂吳

徐桂字茂吳余杭人中萬曆丁丑進士授袁州推官守正不阿失上官指投劾歸僦居杭城之東隅地幽僻擅池亭竹木之勝多蓄彛鼎書畫日婆娑其中有潔癖客過者先使人覘冠服鮮楚方與接對人以是怪之與馮開之屠長卿同榜皆罷官家居扁舟雙履往來吳越間著有大滌山人集送義公結廬天臺雲海上棲禪境披云訪石橋一缾依澗壑疎磬落山椒華頂經年雪松門半夜潮預愁支遁去誰與共逍遙朱竹垞前輩錄入明詩綜格調誠淸拔也

雲泉題詠序

元初虎林城東徐文雋字如心扁其書屋曰雲泉紫陽方萬里回爲雲泉題詠序云有天地然後生萬物故易有乾坤之卦而繼之以六坎之卦以天一生水而潤萬物者莫潤乎水天地𨿽生萬物非水則莫生也然則六坎之卦以屯蒙需次乾坤何也凡有坎之卦皆取象於水而屯需之卦取象爲云蒙之坎取象爲泉又何也天之始生物也猶上云下雷而爲雨物於是芽茁於冥昧故曰屯以次乾而坎爲雲天地之旣生物也猶泉之初泄於山物於是幼穉而未壯長則不可無所養故曰蒙以次屯而坎以爲泉物屯而亨蒙而養待其成而已故曰需以次蒙而坎又爲云此天地之屯也天地之蒙也天地之需也聖賢者出亨物之屯養物之蒙始也無所不用其力以需夫各正性命之定則終也無所用其力今之學者亦嘗讀易而知之否乎虎林城東徐如心偕鄰友童汝舟來謁謂其讀書之室扁曰雲泉老於風騷者爭賦之予以爲斯友也年始二十有七自芽茁幼穉而壯長者也其亦嘗次序屯蒙需三卦之坎而玩之否乎聖人所以不曰水而曰云曰泉何也水之始初爲云爲泉學者不愼其始初聽其流注散漫爲渺茫無畔岸之水可乎何謂經何謂綸何謂果行何謂育徳亨已亨人養已飬人此感彼應姑少需之飲食宴樂而非流連荒亡之謂也是爲雲泉題詠序有文見桐江續集四十五卷

馬婆巷

元奉化戴帥初戊戌淸明杭邸坐雪絕句云思鄕處處只愁生正好春遊又不晴雪是梨花云是栁馬婆巷口過淸明按巷爲宋舊名今俗呼馬坡近東花園爲上馬坡北抵淸泰門爲下馬坡用之入詩頓饒雅韻

虞長孺僧孺

萬曆中里人虞司勲長孺以文字爲佛事碑版疏頌照耀東城長明蓮居二禪窟貞石猶存其弟僧孺淳貞終身不娶結廬靈隠寺側名猿狖居役使僅一老僕又建八角團瓢於每角藏書上有樓可眺逺馮祭酒開之嘗曰於陵仲子猶餘辟纑之妻僧孺足稱今之逸士矣

城曲茅堂

藍瑛字田叔杭人善畫山水知名於時家東城自號東臯蜨叟又號東郭老農榜所居曰城曲茅堂子深字謝靑爲諸生亦以畫名龔蘅圃翔麟城曲茅堂感舊詩云他年文酒地腹痛此停軒病葉黃堆徑寒流綠映門斯人不可作茅屋至今存但有空梁燕諵諵對客喧

胡淯淸

胡守幹字淯淸臨淸人父尙英明神廟末進士官翰苑以忤魏璫削籍歸思陵立召用至宮詹學士而卒守幹外家本杭人也母攜之居杭十餘年家益困乏賣卜於城東市中得百錢輒下簾事吟詠人不知其貴公子也西湖竹枝雲長絲成匹竟難裁傳語渠儂莫見猜春日未能尋藕去炎天那得見蓮來是亦不失鐵史遺音者

蘭菊艸堂

徐子貞元末隠居城東號匏瓜道人洪武初仕爲潭府典寶正所居曰蘭菊艸堂天臺徐一夔爲之記云錢唐徐子貞甫亷介有雅操築艸堂於城東隅不蒔他物獨蒔蘭與菊而日循行其間客或見之曰子愛此耶子貞曰吾愛其與吾性合爾旣而大書蘭菊艸堂四字而請予記蓋蘭之爲物生於澗谷深絕之地人𨿽不采而淸芬細馥灑灑然於風露之下有不求媚於人之意焉菊之爲物發於卉木雕落之後時𨿽揫斂而幽姿雅艷采采然在風霜之表有不爭妍於時之意焉之二物者有道之士所不棄也方子貞隠處時人見其戀嫪此二物不置固曰其性然耳而不知其見於用者何如也及遭維新之朝盡起天下之遺逸而用之子貞起自艸堂得以才行選爲親王官屬趨蹌王庭一以直道自持如蘭之不求媚於人菊之不爭妍於時爲王所禮貌所謂國有道不變塞焉者蓋如此詩曰惟其有之是以似之豈不信然子貞之所守可謂不愧蘭菊矣因筆之爲記張光弼爲子貞賦匏瓜道人云吾豈匏瓜系此生道人玩世以爲名百年雨露司榮悴一日江湖見老成濩落情懷莊子瓠浮沈蹤迹楚王萍壺公借與龍爲杖■﹝扌棄﹞著靑鞵到處行

徐鏡非

徐行恕字鏡非茂吳司李之侄也世以易名家中萬曆癸卯浙江鄕試嘗爲徳安縣令後與嚴印持張卿子稱城東三髙士詹去矜鍾玉贈之詩云徐公本亷令髙擬陶彭澤早歲擅時名垂老厭兵艸晦迹城東隅蕭然半畝宅茶人夙自署茗椀供朝夕健兒不敢窺閉門無俗客擾擾市朝間世眼徒靑白張子卿過徐鏡非閒坐詩云朋舊今無幾所忻俱老翁累因遺嗣少閒賴一官窮每過寒齋雨共聽秋樹風商山多翊贊吾願采薇終

鍾紹京書

鍾紹京書五帝六甲經後有倪雲林跋尾明時藏徐茂吳齋中近閱沈景倩野獲編云本髙瑞南家物後歸徐司理近聞爲徽人厚募簒去直是許髙陽女賣嫁蠻酋不止昭君和戎也

半畝居

半畝居一名孝慈庵近艮山門城東隅順治初裏中周氏子兄弟出家奉母於此中有放生池積水深淨風篁繞戶人迹罕到眞憩寂地也俍亭禪師淨挺夜過半畝居詩雲月色滿城隈一燈懸古屋平郊逗微茫疏星澹幽獨梵唄雜鐘磬瑯瑯振林木抱甕此灌園何必異深谷俯仰輿蓋寛閒閒情自足分坐成主賓阿閦及金粟俍亭爲仁和徐繼恩字世臣明季壬午貢生晚薙染於河渚著有溪流文字

委順齋

元時杭之城東隅有鄭處士號虛原年八十餘研極乎漆園之旨名其燕處室曰委順齋楊亷夫爲之記文見東維子集多訛脫故不錄

鐘馗圗

鄭虛原家藏鐘馗圗爲舊人筆至正甲辰春以贈海虞曹立立跋云先君昔遊錢唐觀此卷於鄭虛原翁處嘆其瓌怪幽眇曲盡鬼物之情狀鄭君欲以相遺先君亦不之請也後先君歿六年立至杭謁鄭君於棲遁之室情意款洽撫問存歿不勝惻愴因出此卷歸之且曰而翁之夙好也吁鄭君護持此卷於兵火艱棘之中以先君有屬愛之心不以畀人而有所待一旦識余爲故人之子卒能授之其亦庶幾延陵氏脫劍之意乎卷中題者四人海粟馮子振詩云老馗兀與二鬼肩一鬼勃窣袋影懸一鬼負劍帽帶旃一鬼頂顱雙角駢老馗之婦輿蹁躚其荷輿者鬼婢虔抱貓掌握鬼妾妍提其奩具風袂玄攜枕而從服飾鮮鼠蠍黏綴袴亦然擎擔最緩行李便鬼之嬰孺盛穿聨囊包槖裹琴能仙瓠壺穹掛吁可憐掲竿之魅愁攀緣最後甕鬼束縳椽屍而行者猶能前肌肉消盡骨骼纒物怪種種來無邊神禹鑄鼎今幾年罔兩在此猶翩翩吁嗟吁嗟問老天不惟詩畫奇絕而鄭君之友道有足取焉

洪稗畦

洪昉思升號稗畦居東裏之慶春門少負才名尢工院本南北曲以國子生遊都門暇取唐人長恨歌事作長生殿傳奇一時勾欄競抄習之會國忌止樂貴人邸第有演此者爲言官所劾諸人罷職昉思逐歸朱檢討錫鬯酬洪升詩云金臺酒坐劈紅箋雲散星離又十年海內詩家洪玉父禁中樂府栁屯田梧桐夜雨詞淒絕苡薏明珠謗偶然白髮相逢豈容易津頭且纜下河船元人白仁甫有梧桐雨雜劇亦冩雨淋鈴一曲用事可謂工切昉思後溺於烏鎭王司寇阮亭挽詩云送爾前溪去棲遲歲月多莵裘終未卜魚腹恨如何采隠懷苕霅招魂弔汨羅新詞傳樂部猶聽雪兒歌中年欲卜居武康山中不果所著稗畦詩集淸整有大歷間風格嘗有林月前後入溪花冬夏開之句世但艷稱其曲子耳

蕓隠橫舟

城東淸泰門宋之崇新門也舊在東河內河流繞城而轉過東新闗達於臨平抵長安堰近城河幹宋有船官廨嘉熙中施樞知言嘗爲是職有題廨宇詩云合是淸溪近處居在官卻與在家如柳風拂岸時鳴櫓梅月橫牕夜讀書休問舟閒無喚渡須知水到自成渠俸錢已足供新粒比著簞瓢盡有餘樞自序其集曰丙申冬趨浙漕舟官戍小廨泊崇新門外傍河依柳髣髴家居刳剡之餘時作一二解殊自適先正詩雲野水無人渡孤舟盡日橫與樞官業偶同遂命曰蕓隠橫舟槁

潮鳴寺

城東潮鳴寺故爲梁貞明中建名歸徳院後宋髙宗曽駐蹕聞濤聲賜今名髙宗禦書蘇詩賜殿前統制劉漢臣咸淳臨安志云書古詩立石東廡者是也吳伯霖之鯨以詩爲髙宗作載之武林梵剎志誤矣李君實六研齋筆記云武林潮鳴寺有宋思陵賜統制劉漢臣詩野寺參差落漲痕疏林欹倒出霜根扁舟一棹向何處家在江南黃葉村此蘇子瞻詩也第二字是水字今攺寺字遂掩而有之思陵博雅斷不如是當由偶在寺中書之賜劉寺僧欲假以爲重攺字勒石以侈榮觀耳觀此則宋時原刻後明時又有攺字之刻今寺厄於火並攺字之刻亦亡矣

紅亭醋庫

咸淳臨安志紅亭醋庫在菜市橋東街南面北今名醋坊巷宋時酒醋皆官庫醞造納緡錢於戶部臨安有醋庫十二此其一也但今巷在東街北面南與誌異耳莊季裕雞肋編載建炎後俚語云欲得富趕著行在發酒醋蓋宋自王安石設法賣酒並醋亦榷之南渡後軍興百費浩繁遂不能革旣禁私造其直必昂遂有因此致富者矣

回龍橋

明仁和沈通判懋徳儀兩湖麈談云郡城東潮鳴寺門徑曲臨通衢其東南北三面皆水水之外皆菜畦而寺獨踞其中竹樹幽茂人迹罕到儼然一山林也詢之僧云寺舊名歸徳南宋髙宗駕幸至此聞潮聲而回因易今名今寺後有小橋曰回龍卽當時旋駕處也按臨安志菜市橋之西爲東靑門寺當在城外其迆東十數里則江塘也故潮聲可聞至於今日則城郭一變與曩者不類矣沈公爲少司寇銳子正徳己卯舉於鄕嘉靖中仕至惠州通判今去沈公又二百餘年此橋尙存跨荒溝上僅一石杠耳

織成十景圗

杭東城機杼之聲比戶相聞郎仁寶雲起於禇河南九世孫載善織作綾錦今禇家塘通聖土神是也其中一區供尙衣之匠花樣有爲西湖十景全圗者秀水朱稼翁稻孫武林恭紀詩云十樣西湖景曽看上畫衣新圗行殿好試織九張機

蘭芳

貝淸江瓊蘭芳軒記云永嘉李至剛氏僑居錢唐城東辟室爲遊息之所樹蘭其前額曰蘭芳軒間求予作記按蘭與澤蘭類紫莖赤節葉銳而長古人恆刈而佩之劉次莊之注已詳而黃太史又以一干一花爲蘭一干數花爲蕙朱子從而辧之且言今所見者花𨿽有香而葉無气非可刈而佩者然亦不知古人所指何物也由是觀之天下之物其芳至獨而不變者莫過於蘭而楚屈原著離騷以見志舉而稱之者不一則原之守比蘭之芳已故其好修自潔朝夕而不倦也則曰予旣滋蘭之九畹兮又樹蕙之百畝及時俗之好讒惡直而不能容也則曰戶服艾以盈要兮謂幽蘭其不可佩夫蘭別於眾艸故不與時俱化而獨芳君子別於小人故不與俗俱遷而獨立使俱化而俱遷則芳委於臭腐而美淪於淫僻矣至剛之托乎蘭其亦有原之志哉予聞至剛蓋五峯先生之從子弟早有气節嘗從武夷杜君淸碧逰二十餘年渡江而北涉黃河覽太華客寄京師落魄不偶而南歸吳門一時將相皆欲屈而致之幕府至剛弗屑也然不能不病蘭之弗艾若矣吁蘭之香小夫孺子能知之至剛能不失其守如蘭芳之不變予知必擢於等夷而蜚聲天衢也於是乎書按珊瑚网題趙子固水仙捲雲天臺李至剛又有李至剛名鋼以字行華亭人洪武中舉明經試禮部郎中出爲河南布政司參議永樂間仕至禮部尙書解縉沮上立漢庶人髙煦至剛黨髙煦以譖縉上震怒逮縉下詔獄死見明閣學記蓋傾險之流也其僑居錢唐當別是一人

沈柳亭

沈丰垣字遹聲號柳亭仁和人少爲諸生學於臨平沈去矜最工爲詞纏綿處似柳屯田淸穩處似趙仙源至不肯上秋千爲怕東墻近之句𨿽古人無以過之也嘗愛東城之幽曠因卜居焉賦一萼紅雲近城偶有千竿修竹正好結吾廬試蓄水成池鉏泥作圃添栽幾種嘉蔬將怪石圍成曲徑映藥欄深處獨蕭疎蓮子生花蜂兒釀蜜快意何如最喜繁喧迥絕交情冷落細閱圗書幾陣風來一番雨過苔痕綠徧階除此際長容髙臥更何勞惆悵憶黃虞睡起閒消茗椀自許淸臒

張天生

張文學元字天生武林人居東城一廛庳隘積書萬卷朝夕諷覽不輟尢銳於經史之學注名復社年八十餘卒徐孝亷蘭生之瑞以詩哀之云廣筵雄辧解談經一代風流屬老成千載龍門徵續史授書誰是禇先生寧都曽孝亷庭聞畹有懷天生詩云烽煙阻絕故人違回首楊花夾路飛自是樓船吹畫角知君薜荔掩柴扉六橋歌舞春風斷三日錢唐潮信稀老大乾坤空炙背亂藤孤樹雨霏霏歿後著作不存卽二詩可以想見其人矣

張野花

曹藎之舌華錄云武林張卿子有野花詩十首佳極盛傳一時人目之曰張野花卿子善病嘗數年不出戶面孔黃瘦人有見之曰是野花張也惜十詩集中不載想少作耳

靈芝寺

靈芝崇福律寺在城東淸泰門內稍南俗稱蠟燭庵吳伯霖武林梵剎志云唐貞觀間郡人施光慶捨宅建名實際院元季毀元統間僧妙通重建竟不詳攺額靈芝始末考咸淳臨安志城東無靈芝寺並無實際院但有寶積院天福七年施光慶捨宅建舊名崇福後攺今名紹興十五年以其地爲駞坊象院明夏時正杭州誌靈芝寺本在湧金門外錢王故苑芝生其間捨以爲寺故名靈芝髙宗孝宗凡四臨幸有浮碧軒依光堂亦爲新進士會拜題名之所元季毀移建城東合觀二書則寺卽湖上故迹元統中始徙於廢駞坊象院仍合靈芝崇福爲額而實際乃寶積之訛貞觀乃天福之繆不然豈有兩施光慶捨宅乎宋大智元照律師字湛然余杭唐氏子博究羣宗以律爲本嘗著布伽黎杖錫乞食於市楊次公贊之曰持盋出持盋歸佛心常在四威儀初入鄽時人不識虛空自有鬼神知居靈芝三十年從遊嘗五百眾政和六年示寂塔全身於寺西北明正統間徵杭州靈芝寺僧智淳說戒開壇爲天下傳戒宗師乙亥年辭朝沐浴而化上遣禮部趙朂諭祭智淳曰爾夙悟善緣堅持梵行邇膺榮命爲釋宗師方闡法音導人爲善倐爾示寂良可悼嗟靈其如存服玆諭祭自元照以來爲律宗焉郡人陸拒石繁弨募重建靈芝寺疏略云靈芝寺者乃兩浙之名基錢唐之靈址聿開太平之歲重興元統之年椒房桂殿翻作禪宮太液昆明俄成寶筏節庵修三藏之書純一較五云之典建章宮裏座是蓮花華林苑中麈成白玉片蘆北渡半偈以解萬緣一錫南飛三年而化諸品遂乃橫開銀闕髙峙瓊樓蕉葉火珠繚繞露盤之墖陽烏陰兔回翔方丈之池法鼔雷鳴天香霧積信可以跨鳳山之仙境軼蓬島之香城者矣

郎仁寶

郎瑛字仁寶正嘉中仁和諸生與馬浩瀾洪王天碧澄金玉泉珊王蔭栢一槐相友善居艸橋門內景隆觀前自號艸橋子博綜羣書恣意搜討於進取泊如也有愛之者曰如後時何瑛曰吾已委身載籍矣尙復與諸少年齗齗爭甲乙耶因作脾對以見志著七修類槁五十五卷行於世其中考訂精核間有紕繆然多舊聞逸事與瞿宗吉歸田詩話徐延之蟫精雋吳樂閒武林紀事姜叔明蓉塘詩話沈懋徳兩湖麈談田子藝畱靑日札陳貞亭禪寄續談並稱吾鄕前輩著述之傳世者

姜西溟卜居

慈溪姜西溟宸英績學能古文辭書得晉人筆勢逰長安名動公卿間曽被薦以上舎生食七品俸與修明史及一統志康熙丁丑第三人及第入詞館苒苒老矣嘗與宗人約買錢唐東園屋將告歸遂初焉送項霜田歸杭州句云我愛東園宅繞池靑瑯玕主人有成劵卜居諒非難所願遂鄰並非久同盤桓又送湯西厓編修移居句云一椽如可托凖擬住錢唐其眷眷於東園如此後以科舉事累斃於貴人牢卜居之約徒成虛語惜哉

瓦子巷

瓦子鉤闌南宋在臨安有二十三處其在城東者新開門外新門瓦亦名四通館薦橋門瓦在崇新門外章家橋南菜市瓦在東靑門外菜市橋南艮山門瓦艮山門外瓦舎者謂其來時瓦合出時瓦解之義紹興間殿帥楊和王因軍士多西北人是以城內外剏立瓦舎招集伎樂以爲軍士暇日嬉遊之地貴家子弟因此破壊尢甚於汴都也諸伎如賽觀音孟家蟬吳憐兒等以色藝擅一時家甚華侈唐安安最號富盛又如金賽蘭範都宜倪都惜潘稱心呂雙雙胡憐憐沈盼盼普安安等皆以歌曲得名至唐安安理宗曽於元夕召入禁中潘稱心亦爲賈秋壑所狎今遺迹皆不可考獨菜市橋瓦子巷其名猶存吳君特詠京市舞女玉樓春云茸茸貍帽遮梅額金蟬羅剪胡衫窄乘肩多看小腰身倦態彊隨閒鼔笛問稱家住城東陌欲買千金應不惜歸來困頓殢春眠猶夢婆娑斜趂拍今則委巷蕭然知其事者亦鮮矣

玉玲瓏閣

玉玲瓏宋宣和花綱石也上有字紀歲月蒼潤嵌空扣之聲如雜佩本包涵所靈隠山莊舊物沈氏用百夫牽挽之力致之庾園後歸龔侍禦翔麟因以名其閣焉侍禦爲太常卿佳育子風流淹雅少日喜爲樂章出入梅溪白石諸公太常開藩江左署有瞻園禾中朱檢討彛尊李徵士良年上舎符沈明府皥日上舎岸登皆在賓榻酒闌棊罷相與倡和刻浙西六家詞行於時又屬王山人翚寫瞻園舊雨圗後以貢士起家歷郎署至南臺未幾罷歸貧甚至舉家食粥未嘗於監司郡邑有所干請士論髙之晚年移家白洋池畔自號田居舊宅已易主玉玲瓏之名終播於詞人傳之海內矣朱檢討寄侍禦摸魚兒云玉玲瓏閣前松石經過朱夏曽撫主人直待秋期近金粟滿庭香雨新樂府早和徧薲洲笛譜篔房句竹垞小住笑我若歸時畱君爛醉十日不歸去西堂冷孔雀應凋翠羽鹿麑髙下騰距紅泥亭子方池外深徑共誰延竚歲旣暮想皖口鱘魚又好沾犀筯粉云風絮定吹到山樓叢梅凍雀把盞舊吟處

碧鳳堂

靈芝寺舊有碧鳳堂成化癸卯嘉禾姚公綬嘗寓其中公綬辭官最早以山水翰墨爲娛嘗得錢舜舉山居圗捲後有張貞居仇山村顧玉山鄭明徳等諸名勝歌詠題跋奇愛之行笈必攜以自隨題其後云三日不展捲何異隔三秋今日一展之頓然銷百憂片紙與隻字古人尙見收矧玆美圖史契我山居幽林鳥當我啼石瀬當我流寄傲倚南窗濯足弄扁舟回視五陵內輕肥乃浮漚吾生寶此卷俯仰盡優遊五月廿五日因訪韋庵亷使假榻於杭靈芝寺之碧鳳堂對雨無聊捉筆書此云東逸史記前輩雅尙如此風致猶可想也

陳際叔柴虎臣二處士

陳際叔廷會九歲操管作寇萊公枯竹生筍賦人皆奇之稍長補錢唐諸生效漢魏六朝人爲文與同郡陸麗京圻鯤庭培交好歲乙酉鯤庭以行人殉國難絕吭於桐塢引決時畱書與際叔別且盡以書籍遺之際叔聞信奔赴哭之慟爲書以報地下美鯤庭之得死所敍已有母尙在艸野不卽相從之故詞甚激昂宛惻無何陸氏竄徙駱村鯤庭配陳夫人延際叔於蕭寺教其子繁弨學旣成乃還其所與書籍其交誼如此柴虎臣紹炳仁和人禦史祥之孫也少爲諸生見賞於紹興司李陳公臥子後棄舉業杜門掃軌以醫自業詩文馴謹中程度如其爲人際叔嘗稱之曰虎臣著作𨿽侈不爲虛辭濫說可謂質有其文者也兩處士皆家城東偏而虎臣居尢僻老屋數楹廁於壊垣廢圃間枯桑敗竹三徑荒寂際叔時過從劇談奮袖低昂擊節起舞𨿽樵蘇不爨意气甚豪也際叔有瞻雲集虎臣有翼望山人集與麗京及張祖望綱孫毛稚黃先舒沈去矜謙丁飛濤澎吳錦雯百朋孫宇臺治虞景明黃昊稱西泠十子云

項霜田

項溶字霜田居東街少司馬眉山先生景襄之仲子也少豪蕩及長折節讀書以太學生赴京兆試所交遊多四方名士聲稱藉甚然數奇試屢蹶歸而從酒人遊嘗露頂短衣持蓋障日行市中軀幹偉然性愛滑稽時於廣座中有所調笑或作爲詞曲輒被輕薄子傳述人以是多畏之睌年竟淪落而卒余於嗣子處覓得其北逰遺槁一卷今錄三首於此靑駞寺云得得蹄聲急前村燈火微山川非故國塵土上徵衣見月人投店聞言犬出扉昔年曽此宿殘夢尙依稀羊流店云三公寧折臂一紙是戡吳策馬登前嶺回鞭問僕夫寒煙低逺樹落日淡平蕪陳迹茫茫處丰碑得在無齊河縣云日晏停鞭未猶餘半日程圓沙明野渡老屋帶孤城石迸車聲疾衣沾柳絮輕年年新漲發碧浪比潮平評者以爲有元和大歷間風骨洵不誣也

蓮居

城中精舎最多惟蓮居爲勝其地左負郭右亙土橋門外淸流縈帶循六枳之籬而入一往深窈寮舎堂殿如蜂王國如燕子巢戶牖相向皆極低小古木離立突怒■﹝雨上對下﹞郁緑蔭滿階苔痕常如雨過妙香時聞翛然有出塵之想矣明萬曆時大覺瓏禪師所剏師戒行精整沈嘉則屠緯眞吳伯霖諸名勝皆與之遊有一碑虞長孺之文經奇李長蘅之書瘦硬宋比玉之篆蒼嚴足稱三絕

白雲漫士

元陶煜字明元自號道奧山人又號白雲漫士臺州人以試吏年勞省除杭州東北隅錄事司典史輝和爾人拜布哈與其妻呼喇珠自昔同艱苦生女已十年一朝爲省宣使乃娶呼圖克女觀音努爲小妻貌美貲丰善迎合至抑正妻正妻不勝憤布哈擲刃以剚弗斃閉一室囚之及其女日少與食欲俾餓死乃使婢訴主母枉於官錄事揮使去君曰此婢去三人必俱死於是叩頭白憲府使得伸理獲全布哈𨿽遇赦釋免猶坐黜至正壬辰除歸安縣平反寃獄按抑豪彊此類甚多子三人長卽南村先生宗儀也詳見鄭明徳僑吳集陶君墓碣中按元史百官志云凡路府所治置錄事司掌城中戶民之事中統二年二千戶以上設錄事司候判官各一員二千戶以下省判官不置至元二十年置達嚕噶齊一員省司候以判官兼捕盜事典史一員地理誌云杭州路江浙行省所置領縣八州一至元十四年分宋都九廂爲四隅錄事司泰定二年並爲左右二錄事司所云東北隅卽左錄事司也

尼居

蕭山毛檢討奇齡志圓尼師抄化齋糧序云東園多尼居綠塍相接其在民家好佛如洛陽女子上請卻髮率連房以棲而至於故家遺閥官姬貴姝往往自爲畦稜結廬而居於其中志圎尼師中年去家伐茅而編籬獨以俗姓本沈氏築名沈庵有日矣康熙辛未將勸緣於城自持化簿膜拜予而請予以序夫閨中耽澹淨自昔所難況以朱門華屋之子餐金拖繡乃一旦托迹於此汰其膏而毀其飾猶復以齋薪供粥經營樵粒毋乃太苦予嘗爲家太保題墓門之碑疏所自出嘆其舅氏京兆公爲明熹宗朝名臣當時稱杭州甲族以沈爲最其後嗣君輩皆相繼仕宦而第五郎君曽爲舉人爲蒼梧令者則尼之夫也世事之如幻也久矣長林髙岸已爲陂池卽數十年來其間家國之興亡城隍之圮復與夫閭閻貧富宦遊荒落凡夫盛而衰衰而盛者亦復何限夫虹生電過倐忽變遷海市山樓到眼而沫而當其盛時炙顏爦手及其衰而悲之乃以解脫之情銷其愛憎舉凡人世遭逢或忻或戚者而一舉而返之空虛則夫愛金錢而吝施捨均未達也夫人之可愛者莫如家室子女之身其所甚愛者尢莫如首發而以家之盛若此而棄之身與發之所甚愛若此而捨之卻之由是而思天下之可愛而不可戀有如是乎況金錢已

毛稚黃洪昉思詩

前輩毛稚黃逰東園詩雲暮春天气佳霽色映庭樹羣動恣來還予亦信予步東園此城隅扶杖遵微路依依見原疇稍稍開煙霧井術分疆畦蔬果隨所務居人多淳風力作鮮他慕舄鹵宜周均鉏泥適寒沍婦女多秉機兒童學馮瓠稍北地轉曠竹木森交互弱藻漫綠流幽花靜垂露我行不知逺足倦稍休駐風景趣予前竹橋三四渡吾生困塵埃城邑若犇騖翩翩濁世逰徒爲車馬誤偶適樂郊樂蕭然得其素此民眞吾徒此鄕亦吾故心賞誰與同郊居良可賦行將卜我鄰亂余頗相護緬懷遇羲皇庶幾在朝暮歸歟望層城東樹掛蟾兔洪昉思東園詩云故苑景全非閒逰趣不稀鳩貪桑實醉鼠戀豆根肥日落機絲急風回梵磬微潮鳴畱古寺輦路艸霏霏二作俱能寫景

靑門處士

元至正間杭魏一隅自號靑門處士楊亷夫爲作墓銘稱處士醇懿靚深恆懼外撓閉置一室中如處女然𨿽重客至不得面周親謁請或一見卽退平日危坐閱所蓄書幾萬卷然無他制作味其旨而已其言行可爲人勸者疏以示諸子凡積爲若干帙歿後三月而紅巾寇杭處士之廬與堞舎同毀方諸公孫述黃巢時隠人李業周朴輩不免其身處士何幸哉按靑門卽東靑門

僧了心

了心宋臨安東城僧也乾道五年撰重建南髙峯塔記云住南髙峯塔道人義圎一日疏其重建大略來東城退居求拙者語以識之老子曰噫余方掩闗卻掃黙據蒲團體乎明靜如冬枯木如古澗水口邊白醭久矣子不憚時流之所忌將無污先佛之塔廟也耶越三數月圎又來叩請彌篤老子從容合十指爪掌曰諾請從事於此矣翌日與二士夫過西澗入靈石塢由煙霞嶺得支徑徜徉而上松篁蔥蒨羊腸詰曲行香靄間腳膝疲甚遂解衣分塊石而坐取棗栗相勞旣而努策藤杖獲小平曠仰視云根秀拔天骨淸臒玉立危層巉巉千仞吾人駭目動心疑將壓焉圓倒屣笑迎若慰吾慕者也老子乃肅儀野次拜手稽首獻文字供以塞其望文多不具載卽數語亦蕭散有致

自余軒

遂安毛鶴舫際可自余軒說略云自余軒者予友錢君章玉顏其室後之東偏以爲燕閒偃息之區者也武林地當孔道民居相屬鱗次櫛比𨿽達官右族曽不得咫尺園林可以逰目而憩足惟玆軒僻居城之東隅風土閒靜淸池周四五里襟帯其側每煙月淪漣渺焉無際如寄迹鏡湖震澤間幾忘此身之在城市位置亭臺一二絕無排比雕飾曠然如其胸次旁列素垣畫史藍田叔繪奇石數峯嵚﨑歷落其下間植修篁左右相爲掩映予短於目望之以爲眞幾欲下拜就視之乃知其墨戲也因借憩軒中數月不能去

楊琇

女郎楊琇字倩玉家東城之羊市明慧娟靚雅善篇詠有西湖竹枝云斷橋西去竹間廬不道山孤人亦孤嶺上梅花知妾是水中萍葉似郎無人皆傳誦之後歸沈遹聲爲妾遹聲浣溪紗云一帯髙城蕭寺東逺山映水入簾空个人凝立畫屏中衣褶暗藏花露濕領巾斜沁粉香融怎禁往事意惺忪爲倩玉作也蓋其初曽慕才越禮云

莫氏古泉記

髙云閣主人莫云卿爲人任俠好讀書多藏古器舊物康熙辛亥暮春張祖望綱孫過之出觀古錢百餘作莫氏古泉記今撮其略於此曰秦半兩錢【大徑寸三分其文八分書曰半兩重十二銖或八銖制自秦始皇帝】漢厭勝錢【長五寸七分闊一寸八分螭龍折其上下如圭有六小孔其體方兩面隠起粟文重三兩半制自漢武帝】新莽刀【錢有柄似刀以黃金錯其文隸書曰一刀直五千制自新莽居攝】貨布錢【長二寸五分廣一寸首長八分有奇上有孔中有直文其下枝足文篆書曰貨布重二十五銖制自新莽天鳳年】大黃布刀【長二寸三分色赤首有孔下枝足文篆書曰大黃布刀制亦新室莽嘗自稱黃虞之後】漢錯刀【長柄似刀柄有環如圈刀文亦有圈或曰漢錯刀】吳大泉五百錢【大徑寸八分文篆書曰大泉五百重十二銖制自孫吳】大泉當千錢【大徑寸五分文篆書曰大泉當千重十二銖制亦孫氏】宋鵝眼錢【形如鵝眼文隸書曰小泉直百制自宋廢帝】大貨六銖錢【大徑寸文篆書曰大貨六銖六之一字文如又腰其重十當五銖之一制有周郭或曰隋陳時行】北魏太和五銖錢【大徑八分文篆書曰太和五銖】永安五銖錢【大徑八分篆文曰水安五銖制亦北魏】又有異文者曰大布五百【背左右有七星劍文上下龜蛇形】萬國錢【面作水波文上一字類梵書三字篆書背文有星官月兔云鶴龜形】明月錢【外無輪郭篆書曰明月】藕心錢【形四方長二寸面闊三分四稜如藕心首形如秤錘鼻有孔】飛馬錢【背有飛馬】趙特騎勒【其背有人執槍騎馬形】大泉五十【背有齊壽二字上下有龜鶴形】左右兪侖【背有飛馬形】上下絕影【背有立馬形】阡萬錢【背無文】面無文者二【其一左右瓶劍形背有日月龜鶴形其一上下有七星龜蛇形】又有天下和平世髙通寶天盛元寶漢元通寶光順通寶金世圎寶洪徳通寶洪順通寶畫隆元寶延寧通寶慶長通寶寛永通寶宋元通寶皇宋通寶大宋元寶朝鮮通寶【右錢十六皆楷書未及考】又唐開元至元至正凡四十有一錢【俱正品不具錄】外此永通泉寶【南唐李氏錢】大唐通寶唐國通寶【南唐元宗錢】乾元重寶【南漢劉龔錢】光天元寶【前蜀王建錢】幹徳元寶【前蜀王衍錢】大世通寶【隋賊劉迦論錢】天慶元寶【契丹主天祚錢】順天元寶【唐賊史思明銷洛陽銅佛鑄錢】龍鳳通寶【元末小明王韓林兒錢】幹封元寶【唐髙宗五代湖南馬殷同有此號唐制小馬氏制大今式小唐錢也】大安元寶【晉惠帝夏元昊子秉常遼道宗紮拉及金主允濟同有此號】大寶通寶梁【簡文帝南漢劉鋹海外日本同有此號】皇建元寶【北齊主髙演西夏主安全同有此號】

虞宗玫宗瑤

虞宗玫字大赤宗瑤字仲皜俱徳園司勲子並有才名入復社仁和馮倧字儼公社中知名士也貧而不遇無子病危時屬家人巾車至二虞家爲之親治醫藥晝夜不懈及卒二虞中堂門署喪屏庭設司鼔大赤仲皜跪拜謝弔客披上古友朋喪服前輩交誼之篤如此仲皜子黃昊字景明亦能詩在西泠十子之列

竹深亭

城東地腴美多水而宜竹竹色深碧筍稍晚與西溪種略異洪武中潯陽張羽來儀竹深亭記云杭城之東偏有地曰戚家園周廣十畝通衢外環限以修垣其中民捨若干區捨西有大竹數百竿靑秀敷腴蓊若深谷煩囂攸袪忘在闤闠然居人莫知爲勝吳興沈君某僦廬於斯悼眾之遺乃增亭竹間以娯宴休命之曰竹深亭亭縱一筵衡廣倍之棟宇簡易疏欞閒靜林園之勝專於是矣丁未之冬予至自吳門沈君避是亭舎予居之三月而後去每淸風激林驟雨合至飄蕩播灑萬葉交振鷦鷯鴝鵒之類翔萃其中鳴聲啁啾與天籟合乍大乍細聽之無窮故吾知是亭於風雨爲宜窮陰之夕雪霰交墜玲瓏蕭條坐聽旣久心寒耳淒則就枕而臥中夜聞折竹聲如裂帛如櫟敔淸迅激越出人不意乍寐復寤旦起視之髙者竦峭下者披靡瑯玕翠碧化爲瑤林變眩洞射暗牖皆白故吾知是亭於雪爲宜煙霏朝斂黛綠揺翳日光穿漏影布窻上翕忽推移偃仰開合𨿽善繪者莫能窮其態投林之翼與暝色皆至流霞倒影晃揺其顚久而後沒故吾又知此亭於晴爲宜凡人之居有一勝焉猶足以誇況斯亭不出尋丈以極萬變晦眀朝暮攬之不竭茍無所述誠居者之愧乃記予所歷俾措之壁間然予又意是亭於夏宜避暑於秋宜玩月惜予不及其時故無以寫其狀姑闕之以俟來者予喜此文盡得竹之情狀亟錄之

駱駝橋

夢梁錄云艮山門外法眀寺前曰駱駝橋今橋在城內法明寺已久廢橋低而小下爲溝通東河

東城雜記卷下

