永定縣誌﹝康熙版﹞

康熙三十六年丁丑增補

●目錄

卷一

卷二封域志

卷三營建志

卷四學校志

卷五賦役志

卷六秩官志

卷七選舉志

卷八人文志

卷九兵制志

卷十續增

●卷一

缺

●卷二封域志

﹝星野沿革疆界山川【附古迹井泉形勝气候風俗裏圖土產】﹞

星野【隸於汀屬】

二十八宿牛女。

十二次捨星紀。

其辰在丑。

北斗第四星屬權。

斗勺第六星爲闓陽。

三臺屬上臺下星。

天市爲垣第六星。

候在熒惑﹐占於鳥衡。

其域爲揚州。﹝校注﹕原文爲「楊」﹐同「揚」。下同。﹞

論曰﹕《周官保章氏》以星土辧九州之地。所封封域﹐皆有分星﹐以觀妖祥。僧一行曰「星之與土﹐精气相屬﹐而不系於方隅。善測者﹐以緯承經﹐寸而囗﹝校注﹕「囗」系模糊不淸的字。下同。﹞之。不專於其星﹐而於其辰。此星家所以有熒滅﹑退次﹑市眾﹑歲實之驗也。」語曰「天道遠﹐人道邇。」又曰「郎官上應列宿﹐弭災召祥﹐是在蒞玆土者矣。」

沿革

夏《禹貢》屬揚州之南。

周列職方爲七閩地。【子孫七種﹐故曰「七閩」。明洪武元年﹐置福建布政司﹐轄八府﹐又曰「八閩」。】

秦屬閩中郡。

漢屬閩越國。後爲縣﹐屬會稽郡。

東漢屬會稽南部都尉。

三國吳屬建安郡。

晉置新羅縣﹐屬晉安郡。

唐開元末﹐始開福﹑撫二州山洞置汀州。尋攺新羅爲龍巖縣。代宗中﹐於湖雷下堡置上杭場【卽今丰田裏】。南唐保泰﹐徙上杭場於秇梓堡【今太平裏】。

宋淳化間﹐升上杭場爲縣【遷於郭坊】。

元明因之。

明成化十四年﹐流賊鐘三等﹐嘯聚溪南。賊平﹐巡撫髙明奏析上杭溪南﹑金丰﹑丰田﹑太平﹑勝運五里地凡一十九圖﹐置縣鎭之。邑名永定【取永遠平定之義】﹐號曰龍岡【以山名】﹐又曰鳳城【以形名】。

按﹐州縣之沿革﹐或有以縣升者﹐或有以州降者﹐或有以土曠人稀割四周之地而立之者。永邑析﹝校注﹕原文「柝」﹐依文意校攺爲「析」。﹞自上杭﹐槪以成化庚子爲開治之始﹐歷百六十三年。﹞

國朝定鼎﹐至順治三年﹐始入版圖﹐仍名永定。其封域﹑疆裏﹐悉如舊焉。

疆界【附水陸程途】

縣在府治之南。東西相距廣二百七十里﹐南北相距袤一百八十里。

東陸路自縣至隘頭界一百二十里。自界至漳州府二百一十里。

西陸路自縣至官田界六十里。自界至上杭縣六十里。

南陸路自縣至蕉葉坪界四十里。自界至廣東大埔縣四十里。

北陸路自縣至水槽隘界一百二十里。自界至龍巖縣一百里

東南陸路自縣至淸漳巡檢司界一百二十里。自界至平和縣一百里。

東北陸路自縣至博平嶺界一百二十里。自界至南靖縣二百里。

西南陸路自縣至河背界五十里。自界至廣東程鄕縣一百里。

東水路自縣上流至合溪﹝校注﹕現稱洽溪。下同。﹞六十里。自合溪由武溪東至深溪二十里。自合溪北至髙陂二十里。

南水路自縣順流至錦丰窯三十里。

論曰﹕王者﹐無分民﹐有分土。星野﹐天之分土也。疆界﹐君之分官若民也。裏圖至到﹐又官取民之地而細分之也。故曰「行仁政自經界始」。永定疆界固煥然矣。至其夫役之勞逸﹐關隘之要害﹐實賴撫字者爲斯民畱心焉。

山川

龍岡山縣治艮山也﹐脈發梌山嶂﹐迆邐蜿蜒﹐蟠若龍臥﹐故原名臥龍山。

掛榜山縣治前﹐與儒學對峙﹐方幅若掛榜然。

釣魚峯在縣治東南﹐名曰巽峯。

龍門山爲邑東鎭。盤旋聳秀﹐與貴人峯並峙【載《輿記》】。

梌山嶂在縣北﹐卽臥龍山之祖也。廉貞發脈﹐嶂焰淩霄。跨太平﹑丰田﹑溪南﹑勝運四里。界上有石如馬。謠云「石馬鳴﹐則有兵。」成化十四年﹐寇亂﹐太監盧勝徵兵擊毀。

印匣山爲邑西鎭。

眠象山在縣南二里。當水口轉流﹐形如眠象。

三峯山在縣北三十里。自梌山嶂連屏穿峽﹐縈纖起伏﹐至於臥龍山。

水珠峯在縣南。兩山相向﹐界懸飛瀑。

貴人峯邑之左鎭。與龍門山對峙﹐前爲佛子峯。

雙髻峯在縣北。雙聳淩霄﹐縣龍少祖。嘉靖間﹐建白雲精舍﹐今復修之。

雪竹峯在縣南。峯巒秀麗﹐爲邑之勝槪。

雙岐峯在縣南。兩峯齊秀﹐狀如玨玉。

滿山紅在縣西南四十里錦丰窯﹐爲水口山。嵂崒﹝校注﹕原文「萃嵂」﹐依文意校攺爲「嵂萃」。﹞雄麗﹐據潮州界。相傳﹐有父子采薪﹐父睡山麓﹐土忽自瘞﹐僅露足趾。其子牽覺﹐漬血識之。復至﹐則滿山土木皆紅矣。

銅鼓山在太平裏。髙千餘仞﹐廣袤數里。有巖竇﹑井泉﹑石壁。上有倒書「千年」二字﹐徑尺。舊傳﹐有銅鼓從空而墮﹐至山腰﹐擊石裂泉﹐溢爲巨井。其深莫測﹐時有雙魚出遊﹐网不可得。諺云「銅鼓一聞﹐歲大丰熟。」【載《一統志》】。

茫蕩山在太平裏。絕頂爲鳳凰崠﹐崔巍磅礡。跨龍巖﹑連城﹑上杭﹑永定四縣界。「紫府樓臺﹐仙靈窟穴。」【陳鈞奏有記】。

筆架山在太平裏。峯巒秀峙﹐形如筆架﹐髙出羣表﹐爲四遠望山。

松柏崠縣南三十里﹐跨永定﹑大埔二界。立關隘禦寇。

黎袍崠在勝運裏﹐遠望如畫。

牙梳崠在勝運裏。分水南北﹐介於杭永之間。

桃坑嶂在溪南裏。峯巒髙聳﹐林木蓊蔚。

分水嶺在縣西四十里。路通上杭﹐水分勝運之北﹐溪南之南。

緣嶺在丰田裏。路接漳州界﹐鳥道迂回﹐脊有圓墩石。名「緣嶺」者﹐乃誤「圓」爲「緣」也。

三層嶺在金丰裏。羊腸三折﹐路通大埔﹑平和﹐爲險隘處。盜寇出沒﹐故設巡檢司防禦焉。

寒水凹在縣西北﹐路通上杭。成化辛丑﹐邑令王環鑿石開道﹐志其石曰「千古乾坤﹐胚胎永定。成化肇分﹐萬年歸正」。

東華山在丰田裏東安鄕。其山夙爲虎穴﹐道人黃華音入定於此﹐虎遂潛蹤。嵯峨百仞﹐巨石嶙峋。每深秋﹐白霧﹝校注﹕原文爲「露」﹐現校攺爲「霧」。﹞滿壑﹐彌漫茫如洋海。半夜憑欄俯視﹐石間瑤簪﹑玉筍徧插。云盤殿前﹐有石如魚﹐有峯如筆。頂有登山路﹐人或立之﹐宛在筆尖。其左山空嵌﹐風入之時﹐作桴鼓聲。頂有天池﹐旱歲不涸。池上有猴王冢。時屆淸明﹐眾猴揭他冢紙﹐環掛墓巓﹐百十爲羣﹐采果以祭。其或逐隊嬉遊﹐懸崖走壁。有時佛性如人﹐合掌聽經。寺侶呼爲「道友」云。龍巖王侍郎命璇﹑邑庠沈文各厚施其庵。邑人吳煌甲﹑陳鈞奏讀書其中。

瑞堂山在丰田裏上湖雷。三山並峙﹐髙插云表。鄕人建眞武庵其上。

元湖山在龍門。僧釋空迎大洲庵眞武像建庵祀之。

般若山在丰田裏﹐界於陰陽兩巖之間。僧湛然建庵於此。

西華山一在丰田裏﹐道人李東流建庵山頂。一在勝運裏湯湖鄕﹐山下里人賴搏九建庵。

樂眞山在金丰裏太平寨。初爲道觀﹐至崇禎年間﹐僧洞明攺立禪宗。仍名。

石麟山在太平裏。石洞深廣﹐燃炬可入。中橫石案﹐旁有泉源。乳穴丹室﹐不勝名狀。詳入記中。

白雲山在縣東二十里﹐僧音石居此。周圍植竹﹐環抱如城﹐又名竹城山。

東華巖在縣東﹐有石巖﹐邑耆吳論辟之﹐忽有水流石佛一座﹐因祀於巖。

龍顯巖在太平裏黃田村。巖側有石似龍﹐奮首掀爪﹐鱗甲儼然。巖壁間﹐有石筍突出﹐中間有竇。鄕民結庵其上。

虞坑巖在丰田裏。石洞深遂﹐宛若龍蟠﹐祀佛其中。

獅子巖在太平裏。形若獅子﹐遠望皆見。

陽巖在丰田裏﹐潘祖師成道處。

陰巖與陽巖對峙﹐賴祖師成道處。

鰲石縣治西﹐杭陂溪水彎繞其下﹐以形似鰲﹐故名。

五石縣北後龍山。名獅子石﹑犀牛石﹑硯池石【常有墨潤】﹑襆頭石﹑朝元石。

蓮座石在邑東金丰檺林村。石峯髙聳﹐雄峙中天。上有三層石盤﹐可行可臥﹐可坐可觴。時有火光出現﹐石山吐土。岡五枝﹐中枝邑人熊興麟壽域在焉﹐形家喝爲「麒麟吐焰」。

蓮花石卽魚磯石﹐在溪南大溪中。狀若蓮花﹐石壁間一婦逐鵝。長老相傳﹐謂之「仙女逐金鵝」。

龜印石縣南五里許黃竹隔。盤踞溪中﹐其狀如龜﹐具八卦文。

二獅石在金丰裏大溪岐嶺。雙石如獅﹐盤踞兩岸。【舉人遊瀛洲有記】。

磯石溪南水口。崇禎年間﹐連城木商謀鑿石販木。生員王銓爵﹑吳懋中﹑沈文﹑賴馨鼎﹑吳迪光等僉呈縣﹐申請三院批禁。

文溪在太平裏。發源孔夫﹐徑坎市﹝校注﹕原文爲「髙陂」﹐然文溪水並不流入髙陂﹐顯誤﹐校攺爲「坎市」。﹞通舟楫﹐至合溪﹐會武溪水﹐順流大洲溪。

武溪在丰田裏。發源寒袍崠圓嶺﹐徑龍潭﹐至深溪。通舟楫﹐順流合溪﹐會文溪水。

大洲溪縣東。橫帶縣治﹐會西河水﹐出申位三十里至錦丰窯﹐淪石而出。舟楫至此過磯。

西溪發源梌山嶂﹐經江坑﹑湖家地﹐至李田﹐築杭陂入城﹐散潤郊外。其正脈﹐由迎恩橋繞西山而下。知縣許堂築堤障之﹐水勢彎環至縣南﹐入於大溪。

丰稔溪自龍巖發源﹐經上杭黃潭﹐過勝運裏丰稔寺﹐至漢磜崆合大溪﹐始通舟楫。

龍潭有三﹕一在箭灘上流﹐鄕人禱雨輒應﹔一在溪南杉子壙﹐舊傳龍見於此﹔一在丰田﹐王陽明先生畱詩處。

放生潭在縣東﹐舊名石圳潭。養魚江中﹐飼以米飯﹐聞鐸而至﹐网罟有禁。景稱「潭閣呼魚」卽此。

涵水湖在縣西南﹐澄澈瀠洄﹐中起一阜﹐旁有溫泉。

古迹【附】

龍磜洞在縣南。石崖空廣數丈﹐內有石牀﹑石幾。昔傳有神人寓此。

聖窖石在勝運裏大新村。二石﹐一陰一陽。傳有仙驅至﹐掌迹尙在。

玉篆石在大阜坑。浮於水面﹐有文如篆﹐人謂「仙人玉印」。

金船塘在太平裏虎﹝校注﹕原文爲「斧」﹐誤﹐校攺爲「虎」。﹞岡山中。泓然一湖﹐形如巨艦。舊傳有金船浮沈於此。

系舟石在雲龍橋側。昔王陽明系舟於此。有詩。其像如鳧﹐又名浴鳧石。

淘金縣在金砂村。舊傳﹐其地產金﹐有神人鞭石築城於此。

仙人石在龍門。石髙數丈﹐狀如正笏﹐下有大人迹。相傳仙人到此。

許公堤縣南。知縣許堂築建印星臺﹐以課多士。景稱「南堤煙雨」卽此。﹝校注﹕原文「西堤煙雨」﹐其中「西」應攺爲「南」字。參見本卷「形勝」之「後八景」。﹞

文山石在文山亭。大書「宋丞相文天祥過此」。

蓮花嶂在金丰裏東洋村。唐慚愧祖師誕生處。

擲魚潭慚愧祖師幼牧牛﹐其嫂餉以焦魚﹐師不食﹐放之潭中﹐魚遂活。至今產魚﹐一體而半焦半潤。

玉枕穴在溪南裏鎭裏。舊傳﹐吳吉甫自博羅輿母彭氏櫬歸﹐至此風雨大作﹐舉引不行﹐遂下葬於斯。

井泉【附】

縣治儀門右井。

南街錦衣坊左井。里人吳璘開鑿﹐深三丈許﹐水味甘冷﹐味如惠泉。時或水花髙湧﹐恆爲科名之占。舊基稍狹﹐其曾孫吳懋中捐地五尺擴之﹐汲者便焉。

北街橫直左角井﹐東城內井﹐西城內井﹐萬壽寺前街下左邊小巷近內城濠井今廢。

雙井在溪南裏。澄淸不涸﹐居民汲飲﹐遂以「雙井」名村焉。

論曰﹕永地奠於閩南﹐顧其山之髙厚﹐其石之靈奇﹐其巖洞之玲瓏譎怪﹐有非他邑所可逮者。至於水通舟楫﹐泉辧陰陽﹐古迹以窮登眺﹐鑿井以食地徳﹐悉備采之﹐使簡閱者如數家珍﹐指掌螺焉﹐亦辧方誌勝之意也。

形勝

龍岡後峙﹐榜山前列。

文筆秀出南離﹐印匣鎭奠西兌。

龍門聳於來山之東﹐眠象屹於水口之南。

二水合流﹐廻環如帶。

一湖澄澈﹐斂灩成文。

前八景

晏湖魚化﹐古鎭鋒銷﹐梌嶂連屏﹐水珠疊翠﹐溫泉晚浴﹐杭陂春耕﹐龍門樵唱﹐鰲石漁歌。

後八景

北樓夜月﹐南堤煙雨﹐榕壇春翠﹐松院秋聲﹐巽峯迎旭﹐鳳渚維舟﹐龜石浮印﹐潭閣呼魚。

論曰﹕永邑形勝﹐無塊山濁水。土產其間﹐往往淸慧而文。至於人多慷慨﹐持气節要﹐亦毓气使然。昔孫楚云「其山崔嵬以嵯峨﹐其水浹渫而揚波﹐其人磊砢而英多。」殆似此也。

气候

气候之書﹐惟以《月令》及《夏小正》爲正說者。謂夏都安邑﹐卽今山西﹔秦都關中﹐卽今陜西。其地偏於西北﹐非气候之適中﹐不可以槪天下。然气候有晚而無盈歉﹐有先後而無偏正。間或小殊﹐亦地气裏差之不一耳。今以《月令》《夏小正》爲的﹐其殊於兩書者﹐卽爲永之气候。其不錄者﹐皆同也。

正月《月令》曰「東風解凍﹐【永地無凍﹐其凍者﹐或於十二月及正月﹐連日嚴寒﹐風霾不散﹐遂凝爲凍。山巒瓶盎之中﹐結爲凍面﹐厚僅一二寸﹐稍燠卽解。】候雁北。」《夏小正》曰「雁北鄕。」【永邑在湖湘之東南﹐雁飛不到。唐髙適云「大都秋雁少﹐只是夜猿多。」】

二月《月令》曰「桃始華【永地多暖﹐桃多十月花﹐正月則蕡實矣】﹐元鳥至。」《夏小正》曰「來降燕乃睇。」【永燕有兩種﹕一紅頤﹐季秋隆冬之間﹐蟄於海島﹐二月來﹐多在市﹝校注﹕此處原缺「市」字﹐今校補。﹞治巢於堂﹐八月歸﹔一白頤﹐無分寒暑﹐多﹝校注﹕此處原缺「多」字﹐今校補。﹞在鄕落巢於檐。】

三月《月令》曰「戴勝降於桑。」【永地畝不栽桑﹐縱有戴勝﹐亦降於別枝耳。】《夏小正》曰「頒冰。」【永俗不藏冰。語以「北地飲冰」﹐則相視而疑。】

四月《月令》曰「螻蟈鳴。」《夏小正》曰「鳴紮。」又曰「鳴蜮﹐【永地多水田﹐二月之間﹐田壠內哈哈有聲。每至黃昏夜靜﹐徧地蛙哈。不辧其螻﹑蟈﹑紮﹑蜮也。】麥秋至。」【永地間或萟麥﹐然三月卽刈而栽秧。以此地言之﹐則麥秋當移於三月矣。】《夏小正》曰「囿有見杏。」【永不產杏﹐其枇杷﹑楊梅﹑蔬瓜之屬四月大出。不必是月而始生黃瓜﹑苦菜也。】

五月《夏小正》曰「心中種黍。」【永農服早稻再熟。其刈早也﹐以小暑始﹔其刈晚也﹐以小雪始。若小暑在五月內﹐凡黍秫之類皆食新矣﹐未聞五月而種黍也。】

六月《月令》曰「大雨時行。」【是月有時雨﹐山溪暴至﹐橋梁爲圯。諺曰「時雨三晝。」然雨當入伏之日﹐又有雷鳴﹐名爲「漏伏」。至秋後﹐暑倍於夏。】

七月《月令》曰「寒蟬鳴。」《夏小正》曰「寒蟬鳴。」【小蜩如蟪蛄者﹐鳴於四月。是月有大蟬﹐音嚖嚖然﹐抽響三十餘聲﹐中能轉調﹐俗名「紡織蟬」。】

八月《月令》曰「鴻雁來。」【旣不辧其向﹐又烏見其來乎﹖】《夏小正》曰「丹鳥羞白鳥。」【白鳥者﹐謂蚊蚋也。永地下濕﹐多生黍民。四月之間﹐已營營人矣。】

九月《月令》曰「艸木黃落。」【南方气燠﹐至冬﹐木不盡脫葉﹐非獨永也。故是月菁蔥猶故。】《夏小正》曰「王始裘。」【自開治來﹐罕衣挾纊﹐絕不識裘。近時多寒﹐乃沿「始裘」之令。】

十月《月令》曰「水始冰﹐地始凍。」【寒气未深﹐時帶余燠﹐故俗謂之「小陽春」。冰凍之事﹐永未之聞也。】

十一月與《月令》《夏小正》同。

十二月《月令》曰「水澤腹堅。」【永無嚴寒江凍。溪澗池沼之水﹐四時淸澈﹐漣漪不攺﹐況腹堅乎﹖】

論曰﹕永邑气候﹐或見於艸木﹐或見於禽虫。然但有早於《月令》與《小正》﹐未見有遲於《月令》《小正》也。王制曰「凡居民材﹐必因天地寒暖燥濕。」是气候之志﹐亦修教齊政之一助云。

風俗

山髙水﹐土爽地腴。

民性質直﹐气習勁毅。

人無萬金之家﹐力作三時之務﹐有古唐風。

藝不求工﹐商不遠販﹐子弟充衙役者多不齒。

士勤學問而擢科名﹐宦尙淸廉而惇名節。

文物如鄒魯﹐家多著述。

閨門有禮﹐而孀居完節者多。

婚必親迎﹐喪祭用家禮﹐少信佛事。

災﹑疾﹑弔﹑賀﹐有關切意。

陳一新云「風聲气習類中州。」

黠者輕生好訟﹐君子小人略無分別。

愚民或因小忿﹐間咡斷腸艸以相圖賴。

節禮

立春先一日﹐邑令率屬迎春於東郊。次早鞭牛﹐觀者以米撒牛﹐以祈丰穰﹐爭取其土以歸。

元旦起﹐拜天地﹑家神﹐進香祠廟。先敍男女﹑尊卑﹑長幼﹐叩拜﹐謂之「賀年」。

上元各處剪紙爲燈﹐懸之庭戶﹐又間爲龍燈﹑鰲山。結彩慶節者﹐自初六日至十五日止。

春社各里社神作社會﹐頗有枌楡遺風。

驚蟄老農驗是日陰﹑晴﹑寒﹑燠﹐爲播種之候。

淸明設酒饌鼓樂﹐往祭先墳。去墓艸﹐掛楮。

端午門懸蒲艾﹐泛蒲酒。坊市造龍舟競渡奪標﹐遺角黍﹐仿弔屈故事。亦云「禳」也。

六月六日鄕民祀土谷神﹐爲社飲。祭肉必均﹐擇日而試新。

七夕是日﹐曝書籍。夕﹐陳瓜果於庭﹐祀牛女星。稚女羅拜而乞巧。

中元祭奠先祖﹐化紙錢。是夕﹐設淨幾﹐盥櫛﹐儼如先靈至此﹝校注﹕原文「止」校攺爲「此」。

秋社各裏報祀﹐如春社。

中秋城市設酒賞月。以月之明晦﹐定來歲上元之陰睛。八月祭先墳﹐如淸明禮。

重陽以茱萸泛酒﹐或登髙聚飲爲樂。

冬至家設羹飯賀冬。積水造酒﹐以爲春醴。

小除廿四日﹐俗云「小年」﹐祀竈神﹐用果品米食齋供。

除夕除舊物﹐易桃符﹔鑿黃紙爲錢﹔用紅紙書春聯﹐貼大門﹑堂室。蒸米爲歲飯﹐盛饌薦先祀竈﹐謂之「辭年」。放爆竹以避寒迎燠。老幼圍鑪守歲。房廚燈燭﹐徹夜不斷﹐謂之「上燈」。

附﹕講《六條》

每月朔﹑望淸晨﹐耆老搖鐸以徇於道路﹐大聲呼《聖論六條》﹕孝順父母﹐尊敬長上﹐和睦鄰里﹐教訓子孫﹐各安生理﹐毋作非爲。隨赴縣﹐候縣宰升堂﹐由中門入誦《聖諭》﹕爾俸爾祿﹐民膏民脂。下民易虐﹐上天難欺。仍誦《六條》﹐由中門出。縣宰堂事畢﹐率屬下官民﹐擇城內空闊公所﹐懸《聖諭》於上﹐設座兩旁。有司列左﹐鄕紳列右。選聲洪亮者﹐朗誦《六條》﹐用民間淺近俗語解釋之。每條畢﹐童子數輩歌詩一章結之﹐士民環立拱聽。乃賞里人之善而罰其惡者。每月率以爲常。

論曰﹕讀法﹐陳詩﹐飲酒﹐納價﹐先王維持風俗之大端也。後世講讀《六條》﹐近之矣。今俗之最善者曰「急公」﹐俗之最壞者曰「好訟」﹐人能以「好訟」之心移於「急公」﹐則官府無鞭贖﹐而閭閻惇仁讓﹐太平百年矣。夫子曰「君子之徳風﹐推其源﹐惟在上之好善始﹐誠知風之自也。」

裏圖

洪武年間﹐丈量田土﹐攺鄕﹑團爲裏。成化十五年﹐析上杭縣五里一十九圖編戶隸永定縣。

溪南裏舊爲興化鄕。原編戶六圖﹐今析出第三圖溪以北者﹐屬上杭縣。現﹝校注﹕原文爲「見」﹐同「現」﹐下同。﹞存五圖。

金丰裏舊爲金丰鄕。原編戶十圖﹐後省六﹐現存四圖。

丰田裏舊爲安丰鄕。原編戶十圖﹐後省六﹐現存四圖。

太平裏舊爲太平鄕。原編戶九圖﹐後省五﹐現存四圖。

勝運裏舊爲勝運鄕。原編戶十一圖﹐今析出第五圖﹑六圖隸永定縣﹐其餘九圖仍屬上杭縣。

論曰﹕永邑統五里一十九圖﹐輿圖褊矣。然裏分割而糧不盡割﹐致有寄莊於杭之名﹐一民兩役﹐令人嘆不均焉。

土產

谷之屬稻﹑粟﹑麥﹑麻﹑稜禾﹑豆。

帛之屬薴布﹑蕉布﹑麻布。

貨之屬鐵﹑蜜﹑蠟﹑紙【金丰民多抄紙】﹑油【茶油﹑桐油】﹑茶﹑竹麻﹑紅粬﹑鍋﹑篾帽﹑燈籠。

蔬之屬芥菜﹑蘿卜﹑菠蓤﹝注﹕卽波菜。﹞﹑苦蕒﹑莙薘﹑莧﹑韭﹑芹菜﹑茄﹑瓠﹑芋﹑姜﹑蔥﹑蒜﹑芥藍﹑筍﹑薯﹑蕨﹑瓜﹑藠﹑白菜﹑茼蒿﹑蕹菜﹑水靳﹑蘭香﹑胡荽﹑時蘿﹑莆藤﹑當芰﹑絲瓜﹑冬瓜﹑柚頭﹑西瓜﹑葛﹑甜瓜﹑土瓜﹑菜﹑萵蕈﹑萵菜。

果之屬香櫞﹑石橊﹑橄欖﹑扁橘﹑枇杷﹑楊桃﹑李﹑碧桃﹑葡萄﹑梧桐﹑棘九﹑菱瓊﹑梨﹑栗﹑梅﹑蕉﹑柚﹑橘﹑柑﹑柿﹑蔗。

藥之屬艸決明﹑車前子﹑金銀花﹑粘鼠子﹑天南星﹑仙遺糧﹑山梔子﹑羊蹄艸﹑益母艸﹑石菖蒲﹑牛蒡子﹑麥門冬﹑款冬花﹑栝樓﹝校注﹕卽今「瓜萎」。﹞﹑香附﹑艾﹑香薷﹑扁竹﹑紫蘇﹑山藥﹑牛膝﹑茱萸﹑椒﹑香茅﹑荊芥﹑薄荷﹑蒺藜﹑茯苓﹑稀薟﹝校注﹕卽今「豨薟」﹞﹑巴戟﹑木骨。

竹之屬苗竹﹑篛竹﹑淡竹﹑苦竹﹑筋竹﹑麻竹﹑筀竹﹑紫竹﹑黃竹﹑綠﹝校注﹕原文爲「緣」﹐疑誤﹐校攺爲「綠」。﹞竹﹑箭竹﹑簕竹﹑簟竹﹑苦油竹﹑鳳尾竹。

木之屬松﹑柏﹑檺﹑槐﹑桑﹑柳﹑楓﹑楮﹑榕﹑桐﹑杉﹑檀﹑櫧﹑楊﹑朴﹑棕﹑﹑榬﹑構﹑柞﹑櫸﹑烏臼﹑冬靑﹑棠梨。

艸之屬茅﹑芒﹑蕢﹑蒲﹑獨帚﹑蕨毛﹑苦艸﹑鳳尾艸﹑馬鞭艸﹑金星艸﹑斷腸艸【藤生﹐葉似扶畱而小﹐毒人致死。愚民有爭輒咡﹐以恣圖賴。知縣危言﹐務去其種﹐罪覿不徵銀﹐令犯者鋤艸千斤抵贖﹐焚之。國朝﹐太平司巡檢郭天福﹐重加芟除萬餘斤﹐亦陰徳事也。知縣嶽鐘淑﹐遇有服毒不起者﹐輒令地方具棺埋之﹐不得圖賴良家。其功尢深於鋤腸艸者。解法﹕用綠豆漿﹐或地黃漿﹐或甘艸湯﹐或雄鴨血﹐或人糞攪水﹐俱療﹔又雞卵淸調石橊榦葉末灌下﹐俱可﹔最效者﹐蕹菜汁﹐無葉用根】。

花之屬山茶﹑海棠﹑木槿﹑薔薇﹑芙蓉﹑芙桑﹑蓮﹑長春﹑茉莉﹑瑞香﹑紫荊﹑夜合﹑菊花﹑蘭花﹑萱花﹑雞冠﹑金鳳﹑木樨﹑鳳仙﹑玉簪﹑含春﹑杜鵑﹑寶珠﹑木芙蓉﹑玉簪梅﹑賽蘭。

禽之屬雞﹑鵝﹑鴨﹑鴿﹑喜鵲﹑鸜鵒﹑山鵲﹑郭公﹑百舌﹑布谷﹑啄木﹑畫眉﹑水鴨﹑鸊鵜﹑燕﹑鶺鴒﹑竹雞﹑鷓鴣﹑鷺鷥﹑翡翠﹑相思﹑鳩﹑野鴉﹑苦眉﹑靑鴝﹑白頭﹑雀雉﹑鸇﹑鸛﹑黃鸝﹑

獸之屬牛﹑豬﹑羊﹑犬﹑貓﹑虎﹑豹﹑豺﹑獐﹑麋鹿﹑猴﹑狐﹑獺﹑麖﹑山犬﹑野豬﹑鼠﹑兔﹑穿山甲﹑田豬﹑豪豬。

鱗之屬鯉﹑鯽﹑鰱﹑鱔﹑艸魚﹑田瑟﹑鯬黃﹑泥鰍﹑鰹﹑盆魚﹑金魚﹑蝦﹑烏鱧。

介之屬龜﹑鱉﹑蟹﹑蚌﹑螺。

虫之屬石蜦﹑水雞﹑蝦蟆﹑蛇﹑蜈蚣﹑蚯蚓﹑蜘蛛﹑蟾﹑螳螂﹑螢﹑螟蛉﹑蟋蟀﹑螽﹑蒼蠅﹑蟻﹑蜂﹑斑蟊﹑蝠﹑地蠶。

論曰﹕考之《周禮》﹕「荊州之丹銀﹐不同於靑兗之蒲魚﹔幽北之魚鹽﹐不同於豫州之絲枲。凡以地气不齊﹐故所產亦異。」永壤磽埆﹐異物不生。《志》特備其名耳﹐求其可以充匕箸﹐供玩好﹐異物百不得一焉。惟土宜禾﹐則種谷以寧婦子﹐以利輸將。公私之用﹐取給於此。如必按籍以求﹐是何異二酉之藏書﹑連州之金穴﹖徒有其名也哉。

封域卷之二終

●卷三營建志

﹝城池縣署行署壇廟祠碑屬蒞郵傳坊市坊表街巷市鎭陂圳橋渡亭塔教場關隘寺觀卹政﹞﹝校注﹕此目錄與下文條目略有不同。以下各卷亦有。﹞

城池

明成化十四年﹐始創縣治。弘治二年﹐監生賴髙奏請築城。適歲饑﹐不果。五年﹐知府吳文度具稟巡按吳一貫奏行﹕凡縣無城者﹐悉令築之。知縣陳悅又具申未報。後﹐巡按陸完曁藩﹑臬諸公﹐按郡知府吳文度﹐仍力陳利害以請。於是﹐築城之議始決。參議王琳﹑僉事王寅﹐相繼臨縣﹐相度地勢﹐詢謀僉同﹐俱有成命。委知縣陳悅﹑典史朱麟﹑醫官張以璇等分督之﹐推官徐楷催督之﹐而里人進士賴先爲之左右。七年九月﹐肇工方殷﹐而徐楷罷﹑陳悅故﹐巡道周鵬復爲總督。乃命長汀主簿吳俊攝縣以監其事。九年﹐知縣宋澄蒞任。適朝廷軫念邊方弗靖﹐簡命禦史金澤撫鎭是邦﹐首詢及此。遂令有司稽查工料﹐趁時修築。隨薦舊分巡僉事伍希閔﹐再奉敕整紮上杭﹐殫心經劃。十年﹐而工始訖。城之基址﹐周以石板﹐甃以陶磚。周圍七百七十六丈六尺六寸﹐基廣二丈有奇﹐面廣三之一。南臨田﹐髙二丈九尺有奇﹔北倚山﹐髙殺於南十之一。內外馬道﹐廣一丈五尺。壕二丈餘﹐深半之。爲門四﹕東曰「太平」﹐西曰「迎恩」﹐南曰「興化」﹐北曰「得勝」。各建敵樓﹐周圍窩鋪十六所。弘治十七年﹐知縣陳濟﹐因北門不通衢路﹐岑曠可虞﹐用磚砌塞。嘉靖三十七年﹐知縣許文獻﹐於三城門檐復增鐵門三。所用橫閂二根﹐仍加直閂於下。三十八年二月﹐北門前砌單薄﹐再用三和土塡之﹐祀眞武其中。北樓雄峙﹐匾曰「北門鎖鑰」。三月﹐因北城下無河﹐釘苗竹釘﹐闊一丈﹐長二百九十九丈七尺﹐以防攀越。

迎恩城樓【丙戌年毀。國朝知縣趙廷標重建﹐髙不及舊樓數尺。】

南門城外濠池﹐共一百四十五丈﹐遞年納租銀壹兩四錢伍分正。【因承平旣久﹐賃濠池者﹐或堆土成田﹐或堆土架屋。順治間﹐鄕紳江奮龍﹑熊銓元等捐資復浚濠池。】

東門城外官地﹑店肆﹐間歲出租﹐銀貳兩。【四城內外馬道﹐舊制未詳廣狹。知縣許文獻重修﹐志載「一丈五尺」。隆慶三年﹐東城內居民廖林鳳﹐自將父置屋側地四尺送官輸租。時知縣陳翡申詳本道袁批﹕「廖林鳳歲納租銀二錢五分﹐付入濠池﹐少助修城之用。」令記善簿﹐賜匾「崇讓」。今東城內馬道現存一丈一尺﹐納租四尺﹐共一丈五尺。】

論曰﹕王公設險﹐必建城池﹐所以重地利也。永定城池建於龍岡﹐城垣﹑樓鋪﹐半掛山巓。公署﹑民居﹐森列平麓。塞北門而險要有防﹐鑿南池而衝突可禦﹐固已安如泰山矣。然語曰「不惟其地惟其人﹐則長城可倚。」不又在明恩義以固人心乎﹖

縣署

按舊《志》﹕「縣治在布政司西。」知縣王環因地形未勝﹐欲申攺﹐不果。正徳元年﹐裏老張智等﹐呈署縣典史葉珵﹐申巡按饒榶﹑巡道陶懌﹐會議邑人。員外郎賴先爲之亟勸﹐二公允焉。遂拓舊布政司爲縣衙。據今四至﹕東﹐上抵民居﹐下抵漳南道﹔西﹐上抵儒學﹐下抵龍門﹔南抵前大街﹔北抵後大街。【萬曆三年《志》。】縣之制﹐中爲尹廳﹐治堂五楹﹐邃三丈﹐廣倍之。左二楹﹐爲待客所。右三楹﹐爲典史廳。堂之後則爲尹衙﹕左爲簿衙舊有主簿﹐右爲尉衙。堂之前則爲戒石亭﹐兩旁則爲吏捨。又前則爲儀門﹐門附餘地﹐左爲獄﹐右爲鋪。又前爲譙樓﹑衝道﹐東爲旌善亭﹐西爲申明亭。至萬曆乙酉年﹐知縣姜子貞建議重修﹐請於府道﹐徵綱銀貳百餘兩﹐以助其費。不足者﹐捐俸縮資。首修正廳﹐次營川堂﹐又次﹐公帑葺東﹑西倉﹔建迎賓館於儀門之外﹐匾曰「親賢」﹔移囹圄於西﹐繚以髙垣。造儀伏庫﹐修贊政廳﹑東西吏廨。「申明」﹑「旌善」﹐一如舊制。大門譙樓﹐巋然大觀。內構齋居﹐崇以宏敞﹐翼以迥廊。經營之力﹐視昔爲勞。至萬曆四十一年﹐知縣龍應亮﹐攺典史廳於東畔﹐以吏捨三所爲之。丁巳年﹐知縣吳殿邦於尉衙舊址建聽松樓附於尹衙。舊典史廳仍匾曰「贊政廳」﹐每朔望﹐典史贊治於此。西二間﹐今爲倉房﹑貯谷所。謹錄規制﹐以備參考。

正堂在儀門內。三間。舊匾曰「琴堂」﹐曰「忠愛」。今曰「敬畏」。

川堂在正堂後。三間。

庫藏在川堂左﹐儀仗亭後。

龍亭儀仗庫在正堂左。

知縣衙在縣治北﹐川堂之後。正廳五間﹐東書房三間﹐兩廊房六間﹐後屋四間。

聽松樓在後衙右。

典史衙在縣治東﹐舊吏捨地。前後三堂﹐左爲士地祠。知縣龍應亮﹑典史吳光祖攺建﹐劉自淸修。

戒石亭甬道中。

儀門一座五間。

東西捲房共十間

寅賓館在儀門外東上﹐知縣姜子貞建。舊曰「親賢」﹐今曰「寅賓」。

土地祠在寅賓館內東。

獄房舊在儀門外東下。內外兩所。萬曆間﹐知縣姜子貞攺一所於西邊﹐內廳三間﹐繚以髙垣﹐爲重獄。其一所今爲羈候所。

鼓樓跨大門﹐髙二層﹐廣五間。

旌善亭在鼓樓門之左。

申明亭在鼓樓門之右。

陰陽學舊在縣治後第三街﹐深二十五丈﹐闊一十丈。左右至民居﹐前至街﹐後至山麓。繚以髙垣﹐廨捨未造。舊基廢﹐今攺建縣大門東﹐旌善亭上。

醫學舊在縣治後第三街﹐深二十五丈﹐闊一十丈。東西至民居﹐前至街﹐後至山麓。繚以髙垣﹐廨捨未造。舊基廢。今攺建縣大門西﹐申明亭上。

吏廨舊設於縣治東西。東三所﹐列於東捲房之後﹐今攺爲典史衙﹔西五所﹐列西捲房之後。

總鋪在大門外西一間﹐申明亭之上。

際畱倉在縣治內。東西共四廒。歲丰糴谷儲備﹐歲凶出谷賑濟。其價常平五分。東倉舊廢。國朝康熙十年﹐知縣潘翊淸於西倉上隙地﹐捐俸增建四廒﹐共成六廒

預備倉

行署【附】

舊《志》﹕「布政司在縣治東。」正徳元年﹐拓其地爲縣衙﹐遷布政司於射圃﹐遷射圃於學右】卽今新巷】。嘉靖十九年﹐攺布政司爲察院行臺﹐遷布政司於縣治東臥龍山下【卽舊山川壇】。

察院【沿革見前】

察院行臺在縣治西北。南抵縣後橫街﹐東西俱抵民居﹐北抵大水圳。

正堂【三間﹐抱廈如之﹐左右翼以插廒。堂前東西耳房六間。】

川堂【在正堂後。】

後堂【在川堂後﹐左右翼以插廒。堂北左爲廚房﹐右爲廂房。】

儀門【三間。】

大門【三間﹐左右官房二間﹐門外大坪﹐東西房各一間。】

布政司【沿革見前】北至廟墻爲界﹐東至吳宅墻爲界﹐西至大水圳爲界﹐南至大坪爲界。

布政分司在縣治東臥龍山下。

正堂【三間﹐東西耳房六間。】

川堂

後堂

儀門【三間。】

大門【三間﹐臨街左右官房各一間。以上俱廢﹐基址猶存。】

漳南道在縣治東

正堂【三間﹐抱廈如之﹐左右插廒一間。】

川堂【三間﹐在正堂後。】

左右廻廊【左廊後廚房三間﹐右廊後臥房三間。】

浴房

左右旁房【各三間。】

儀門

大門【三間。臨街磚屏一扇。嘉靖十三年﹐知縣毛鳳拆卸。大門外左右空地﹐各爲官房三間。】

公館

丰稔公館原在勝運裏巡檢司旁﹐今廢。

武溪公館在丰田裏武溪﹐僉事侯廷訓建。

接敬公館在溪南裏六圖﹐縣西四十里。

大溪公館在金丰裏﹐後遷丰田緣嶺﹐名半庵公館。其大溪舊基存。

論曰﹕昔公劉陟巘降原之後﹐遂建言言之堂﹑語語之室﹐凡以宣政教﹑沛恩澤也。邑之中﹐曰「田心」﹐舊建縣治﹐左爲藩司﹐又左爲道署﹔右爲儒學﹐又右爲府館。正徳間﹐典史葉珵﹐再移縣治。至萬曆間﹐知縣姜子貞重建鼎新之。琴堂以出治也﹐宴寢以怡神也﹐倉庫以儲貳也。君子居之以向明﹐小人依之以孔邇。體國勤民之心﹐當必有悠然而興者矣。至於上官按部時﹐外有候館﹐內有樹宮。今之行署﹐卽古之樹宮也﹐並詳於此。

壇壝【編壇夫二名】

社稷壇

風雲雷雨山川壇以上二壇﹐舊在縣東臥龍山麓﹐知縣王環建。嘉靖十九年﹐攺爲布政分司﹐壇移太平門外。嘉靖三十七年﹐大水沖去。知縣許文獻﹐築於鐵坑﹐尢爲形勝。

鄕裏壇一在榕樹岡﹐一在印星臺。

鄕社壇五里各設一所﹐歲時致祭。

邑厲壇在縣西二里﹐周繚以垣﹐一門﹐設土座二間。成化十六年﹐知縣王環建。嘉靖十年﹐知縣毛鳳重修。每年三月淸明﹐七月望日﹑十月朔日致祭。以城隍主之。

義勇祠附在城西厲壇前。今之「義勇」﹐卽《楚辭》所謂「國殤」也。附於厲壇﹐歲凡三祭﹐所以報捐軀死義者也。

論曰﹕壇壝之設﹐皆古先王爲民之意也。民賴土谷以生﹐故合祀社稷﹐以祈年也。祀風雲雷雨﹐以其能長育百谷也。厲﹐非有功於民﹐祀之者何﹖子產曰「匹夫匹婦彊死﹐其魂魄猶能憑依於人﹐以爲淫厲。」又曰「鬼有所歸﹐乃不爲厲。」夫殤﹐傷也﹔厲﹐沴也﹐不可以無歸。祀之﹐所以爲之歸也。詩曰「豈弟君子﹐百神爾主」。其此之謂歟﹗

廟祀

城隍廟在縣治東。正堂三間。左右耳廊﹐共六間。前飲福廳三間。外大門臨大街。成化十五年﹐知縣王環建。嘉靖間知縣毛鳳﹑唐燦﹑許文獻﹐萬曆間知縣何守城﹑姜子貞﹐相繼重修。國朝順治十七年﹐知縣嶽鐘淑重修。

關帝廟在東北臥龍山麓﹐舊社學地。萬曆乙未年﹐知縣張正蒙創建。侍郎盧惟貞有記。大廳三間。門廳三間。廊西建土地祠。門外坊表題曰「萬代瞻仰」。一在髙陂﹐巡檢郭天福建。

東嶽廟在縣治西王侯祠左。東南抵民居﹐北抵後圳。三間﹐東西二廊。順治十一年﹐知縣沈在湄重修。

五顯廟三。一在縣治萬壽寺廊西﹐邑耆丘萬球建﹔一在溪南裏黃竹隔﹔一在龍安寨。

三元廟一在縣治萬壽寺西﹔一在髙陂﹐巡檢郭天福建。

鄒公廟在溪南金砂村。

七姑廟二。一在縣治龍岡西麓﹐舉人周行先倡建﹔一在溪南裏折灘。

麻公廟在虎岡﹝校注﹕原文爲「光」﹐誤﹐校攺爲「岡」﹞村。

論曰﹕考之祀典﹐明初祀天地於大祀殿。城隍得與太歲﹑風雲雷雨﹑嶽瀆山川列壇受享﹐故郡邑必祀城隍。凡守﹑宰奉簡書至﹐先與城隍誓之﹐陰陽固殊﹐其致功於民一也。永無淫祀﹐自城隍外﹐惟漢壽亭﹑唐睢陽二廟。按﹐宋開寶三年詔﹐祀前代忠臣﹑烈士﹐漢得二人﹐壯繆與焉。文丞相過睢陽廟﹐有「枯木寒鴉﹐仔細思量」之句。二公之祀﹐自昔爲烈。永人椒漿之獻﹐四時弗絕。則祀二廟者﹐所以明君臣之義自無所逃﹐邪正之分間不容髮﹐匪獨崇報宜然﹐亦讀書考古之一助也。羣廟散見﹐各以其地誌之。

祠

文昌祠在儒學前﹐大街之南﹐晏湖之上。天啟元年﹐知縣錢養民﹑舉人賴維嶽﹑生員吳贊﹑盧日就等募建。署縣事霍蒙拯捐俸﹐創置祀田﹐立額於祠曰「己巳中夏﹐代庖玆土」。登文昌閣而謁焉﹐詢之守者﹐曰「祀事缺典。」適有欲歸田於廟者﹐心甚嘉之﹐因償其價﹐置其田以充祀典﹐隨記祝文於左﹐以俟後之君子恢而大之。祝曰「魁映斗光﹐鎭紫薇旁。啟我哲士﹐行顯名揚。佑及於民﹐螽斯呈祥。人有心田﹐種善爲良。廟有福田﹐明徳薦香。如牲如醴﹐以莫不將。忝斯文長﹐爲多士倡。晏池龍躍﹐榜麓鳳翔。億萬斯年﹐永卜其昌」。國朝辛卯年﹐巡道趙映乘建社學於祠東﹐表其坊曰「國人矜式」。湖面周以石欄﹐共十三架。【知縣沈在湄有記。】甲午﹐漳寇猖獗﹐師旅雲集﹐往來將卒﹐駐紮祠內。以故門屏楹棟﹐壞失過半。庚子冬﹐本府同知盧裕礪署縣事﹐躬詣行香﹐捐俸修葺﹐率生員黃甲殿﹑沈纘緒﹑盧風從﹑賴飛鵬﹑吳利見﹑熊卜瑞﹑闕月卿﹑賴飛鳳﹑吳云芝﹑熊卜偉﹑闕魁﹑熊昭胤﹑蕭澧有等捐資重修。

明

王侯祠原系紀功亭﹐在縣之東嶽廟右。知縣王環建。亭碑頌撫﹑按﹑藩﹑臬功績。後﹐裏民賴恆﹑張以璇等﹐以王侯經營艸昧﹐亦碑頌之﹐且立撫﹑按﹑藩﹑臬諸公木主﹐及塑王侯之像﹐各捐資買田﹐以供歲祀。至嘉靖十八年﹐知縣唐燦﹐因歲久亭與木主俱廢﹐獨侯之像存焉﹐故攺扁﹝校注﹕「扁」同「匾」。下同。﹞曰「王侯祠」。三十八年﹐知縣許文獻重修﹐復立諸公木主﹐遇祀則列於前﹐以並享之。祀畢﹐藏主於城隍廟﹐以像專王侯故也。

舊《志》﹕成化二十年﹐裏民賴恆﹑張以璇﹑賴宗輝﹑盧景象﹑簡鑾﹑賴伯鳳﹑林廷瑞﹑張淸﹑謝璘﹑吳璟等【各出銀二兩】﹐張宗寶﹑鄭燁﹑廖世興﹑範林受﹑張盛【各出銀一兩】﹐朱仕富﹑徐眞【各出銀五錢】﹐共成貳拾陸兩﹐買溪南裏民廖永淸田壹處【坐落大圳﹐東至黃宅田﹑南至官路﹑西至林宅田﹑北至鄭宅田爲界】﹐大小貳丘﹐禾稅壹拾伍秤【載秋糧正耗米叄斗】入於記功亭【卽今王侯祠】奉祀巡撫福建右僉都禦史髙公明﹑巡按福建監察禦史戴公用﹑福建按察司副使劉公城﹑福建布政司右參議陳公渤﹑福建按察司僉事陳公輊﹑汀州府永定縣知縣王公環﹐諸公歲時香燭﹑祀事﹑糧米﹐割入紀功亭﹐田與奉祀人承耕。

成化二十年﹐裏民簡惟廣出銀三兩﹐陳慶﹑林祥各出銀二兩﹐盧宗善﹑吳克恭﹑鄒文瑤﹑簡宏﹑吳順﹑簡明﹑張以璣﹑鄧顯﹑張玉﹑林永昌﹑謝永寧﹑林瓊各出銀一兩﹐共成壹拾玖兩﹐買溪南裏民鄭紳田【稅壹拾秤】大小貳丘﹐屋場一所【坐落大洲庵前﹐東至大路﹑西至石畔﹑南至本宅田爲界】﹐載秋糧正耗米貳斗﹐充入紀功亭【用糧米割入本亭】。又簡惟廣捨魚塘大小二口﹐該價白銀七兩【坐落太平裏﹐地名「塘下西間」】﹐原稅五秤﹐載租米壹﹝校注﹕原文爲「乙」﹐校攺爲「斗」。﹞﹐造冊割入本亭以充祀用。【按﹐前所買祀田﹐至明季﹐因循傳鬻於庠生鄭紹之之手﹐田去而祀亦廢矣。通邑紳衿﹐感王侯開造功髙﹐祀典缺如﹐久以爲憾。於順治十六年﹐邑人熊興麟﹑盧乾亭﹑鄭士鳳﹑吳祖馨﹑張鼎﹑蕭熙楨﹑鄭士鴻等﹐募禁山銀三十四兩﹐贖回紹之前田﹐禾稅六十六桶﹐載租米叄斗。內分四十二桶復充爲王侯祀田﹐春秋致祭﹔又於是日﹐祀北山眞武祖壽。仍二十四桶﹐僉擇一人﹐看守北山樹木﹐朔望鳴鑼巡緝﹐工食至今﹐祀典復興﹐山木暢茂。熊興麟有《禁北山文》。】

許侯祠在東嶽廟右﹐爲知縣許文獻立。

危侯祠在東嶽廟右﹐爲知縣危言立。二祠俱在王公祠後﹐生員吳贊等建立祀田。

附記﹝校注﹕此二字爲校者所添﹞﹕萬曆四十一年﹐生員吳贊﹑耆民廖同文等共十八人﹐捐資銀叄拾壹兩﹐舉人賴維嶽﹑賴朝選各出銀壹兩﹐共成叄拾叄兩。內用價銀壹拾肆兩﹐議贖漳南道衙前翁安左店一間﹐黃汝隆右店壹間。左右二間﹐招民開坐﹐歲納紋租銀叄兩陸錢﹐春秋二祭﹐兩則收租。又用價銀壹拾玖兩﹐買民鄭永寶古鎭窯窟裏田﹐稅玖秤﹐載糧米玖升﹐鄭朝明佃耕﹐歲收稅谷貳拾柒桶﹐除納糧差外﹐遞年春秋﹐買辦豬羊祭品﹐以申崇徳報功之意。

何公祠在東城外﹐爲知縣何守成立。

何侯祠在縣治西﹐舊平西驛地﹐爲知縣何檀立。

戴徳祠在縣治舊平西驛﹐爲署縣事本府同知熊茂松立。今攺「武惠祠」。

閔公祠在文昌祠東舊社學地﹐爲知縣閔一寉立。

吳公祠在西郊外。知縣吳殿邦原立書院兩大廳﹐興文課士。通邑感之﹐立祠於書院之前。邑人張堯中聯曰「雙鶒溪頭﹐看靑疇鼓舞忘機﹐恍惚當年渤海﹔三鱣堂下﹐聞白晝弦歌送韻﹐分明此日庚桑。」國朝康熙甲辰﹐闔邑重修。

林公祠在迎恩橋北﹐祀署縣事本府照磨林逢春。

伍公祠在迎恩橋北﹐祀知縣伍耀孫。

趙公祠在迎恩橋北﹐祀署縣事上杭縣知縣趙碩來。

國朝

趙公祠三。一在文昌祠右﹐一在東門城外﹐一在丰稔渡頭。祀知縣趙廷標。

孟徐功徳書院在縣治西舊平西驛地。祀本府知府孟熊臣﹑推官徐開遠。因甲辰年水荒大饑﹐發谷賑濟﹐永定之士民賴之。有碑文﹐熊興麟撰。

盧公書院二。一在文昌祠東﹐一在西郊。爲本府同知署縣事盧裕礪立。

申公書院在孟公祠後。祀署縣事寧化縣丞申傳芳。

郭樂二師祠在學宮土地祠左。爲教諭郭萬完﹑訓導樂維淸立。

碑

宋

丞相文天祥駐節碑。

明

知縣王環政績碑

署縣事本府同知黃震昌政績碑

知縣何守成政績碑

知縣危言政績碑

知縣吳殿邦去思碑

署縣事林逢春去思碑

知縣升臨江府同知伍耀孫去思碑

教諭周桐去思碑

訓導王尙賓去思碑

典史陸衷赤去思碑

代捕三層司項旭陽去思碑。

國朝

汀路總兵髙守貴平寇碑

分巡漳南道衛紹芳平寇碑

本府知府孟熊臣賑濟碑

本府推官徐開遠賑濟碑

院司道府嚴禁積蠹碑

知縣嶽鐘淑政績碑

本府同知署縣事盧裕礪詳革三害碑

知縣潘翊淸禁革碑

教諭郭萬完去思碑

訓導樂維淸訓士碑。

論曰﹕祠以崇祀典﹐碑以勒功勛﹐古志也。永定土瘠民勞﹐易於見休。自開治以來﹐或以過化立﹐或以治行功徳立﹐或以興利除獘立。祠有十五﹐碑逾二十﹐不啻潮陽之頌昌黎﹑晉人之望峴山也。後有以某績祠於某地﹐某功勒於某石者﹐其視此與。

屬蒞

興化巡檢司明洪武五年間﹐設在溪南裏古鎭。正統間﹐鄕官範金以太平裏虎岡寇盜出沒﹐無以防於東﹐奏徙興化鄕巡司於虎岡﹐攺名太平巡檢司。天順間﹐寇發於南﹐有司請復設司於古鎭﹐仍名興化巡檢司。成化十五年間﹐縣遷司於丰稔寺之右。嘉靖三十七年﹐遷司於上杭峯頭。因萬曆年間﹐設兵於河頭隘﹐築城堡﹐設通判一員﹑百戶一員坐鎭。復遷司於丰稔寺。凡五遷焉。舊署濱河﹐洪水泛圯。國朝康熙十年﹐巡檢劉傑遷於髙阜﹐買地鼎建﹐署廨聿新。

太平巡檢司卽正統間徙興化鄕於虎岡者﹐景泰末﹐徒於髙陂。成化十五年開縣﹐仍於髙陂建司﹐未有廨捨。嘉靖十八年﹐知縣唐燦買民盧金穩屋地爲之。

三層嶺巡檢司在金丰裏天徳甲。成化十四年﹐都憲髙明﹐因廣東饒平﹑大靖﹑小靖地方盜賊數起﹐奏設巡司防守。該司所轄三大山﹕一曰岐嶺﹐一曰苦竹﹐一曰條河。盜常據爲巢穴。舊司已廢﹐今巡司暫寓於大溪公館。議者謂大溪非制﹐仍欲復於舊司云。

以上三司巡檢各一員﹐吏各一名﹐弓兵各三十名。【載《舊制》。】

論曰﹕親民之吏莫如守令﹐而屬蒞尢與小民密邇。故國家設官分職﹐必於邑之鄕裏立巡司焉﹐所以分庶務而兼緝禦也。永之三司﹐設於險要﹐均有社稷生民之寄。程子曰「一命之士﹐苟畱心於濟人﹐於人必有所濟。」居是官者﹐其亦思無忝厥職哉。

郵傳

平西驛原設於上杭縣東小扳池邊。嘉靖十九年﹐僉事侯廷訓遷於本縣﹐攺府館爲之。本縣編米三千八百零八石四斗﹐又武平縣編米四百九十一石六斗。十年通共米四千三百石。舊規馬米五年一編﹐每石先編米五斗﹐編戶自納。嘉靖四十三年﹐奉漳南道黎申請明文﹕卽編米一石﹐追銀三兩八錢﹐給官當。至萬曆三年﹐奉軍門劉察院孫明文﹕十年一編﹐遇編每米一石﹐追銀三兩七錢﹐解府轉給官當。路通汀﹑贛﹑漳﹑泉﹑潮﹑惠﹐甚爲衝要。西至上杭﹐一站一百二十里﹐夫價一錢二分。東至適中驛﹐一站一百二十里﹐夫價一錢二分。南至大埔﹐一站八十里﹐夫價八分。視他驛爲重。【按﹐舊驛館廢﹐其地基四至﹐分爲祠宇民居。北至周宅爲界﹐南至街爲界﹐東至巷街爲界﹐西至廖宅爲界。內周君盛小屋一所﹐又鄭育英一間﹐又廖景運小店一間﹐又陽汝奇小店一間﹐又戴徳祠二堂﹐又孟公祠二堂﹐又嶽公祠一堂﹐又羅元盛一間﹐又賴養振房地一棟﹐又何公祠一堂﹐又何公祠左陳茂靑二間﹐其租俱入學公用。】

鋪捨

市西鋪縣西門外。

徳化鋪縣西北溪南裏金砂村。

接敬鋪舊在金丰裏﹐爲大溪鋪。後遷溪南裏接敬。

信感鋪縣西北勝運裏丰稔公館。

溪口鋪舊在金丰裏﹐爲新村鋪。後遷丰田裏溪口。

靑坑鋪舊在金丰裏莒溪﹐爲月流鋪。後遷太平裏靑坑。【以上六鋪俱本縣徭編。】

白沙鋪

箭灘鋪在縣東二十里。

羅灘鋪在縣東三十里。

湖雷鋪在縣東四十里。

龍窟鋪在縣東五十里。【以上五鋪俱上杭縣徭編。】

【按﹐嘉靖間巡道侯廷訓﹐以永定初開﹐攺路置驛道於永定﹐連設九鋪。如白沙﹑箭灘﹑羅灘﹑湖雷﹑龍窟屬上杭編徭。沂而上之﹐如半嶺﹑龍潭﹑上寨﹑傅坑屬龍巖編徭。在二縣﹐則以更換途次﹐互有相接。其實﹐則鋪遞徭輕﹐而驛夫煩苦。舊《志》馬米﹐尙有武平協濟一項。不知何年﹐而驛站之銀不復可稽。知縣嶽鐘淑詳立膳夫三十名﹐每裏歲出膳銀捌錢﹐權供答應。至用夫旣多﹐又不免派之裏排﹐蓋自攺路以來﹐而永之官民俱受累矣。舉人孔煌猷爲之記。】

坊市

承流坊縣治左。

宣化坊縣治右。

儒林坊學宮西。

迎恩坊縣西。【以上四坊﹐弘治間廢。】

七貴坊城隍廟左。爲邑人廖堂兄弟立﹐舊廢。

總鎭中州坊漳南道右。爲邑人廖堂兄弟立。今攺爲鄞汀名邑。

錦衣坊南街。爲邑人指揮廖鵬立﹐舊廢。

科第節義坊所載多有廢者。明萬曆以後﹐科第多人俱未立坊。

進士坊漳南道左。爲邑人賴先立。

登云坊南街。爲邑人賴守方﹑賴守正立。

登庸坊漳南道後。爲邑人孔廷訓立。

亞魁坊縣治左。爲邑人廖凱立。

五馬坊泮池前。爲邑人賴先立。

文魁坊學宮左。爲邑人賴先立。嘉靖間廢。

進士坊平西驛右。爲邑人張僖立。

地官坊迎恩門內。爲邑人吳世瑛祖湘立。

風憲坊城隍左。萬曆四十七年﹐爲邑人沈玉璋﹑沈孟化立。玉璋系嘉靖中恩貢﹐授寧海縣主簿﹐以子孟化貴﹐累贈中憲大夫。坊表」父子風憲」。

旌節坊在學宮右。爲邑人闕應禎母鄭氏立。

孝義坊縣後左。爲邑人劉榮立。

孝子坊學宮西新巷口。爲孝子鄭懋官立。

世勛坊在龍岡。爲邑人孔庭訓立。

論曰﹕賜坊所以表尊顯也。其有碩徳丰功卓犖名世者﹐固赫赫在睹聞間。至於積行之士髙誼閎深﹐不二之婦苦節永矢﹐原未嘗亟亟求名﹐而司風厲之權者﹐必爲請坊志表。入其裏則﹐式而敬之﹐緇衣有懷。士大夫與匹夫婦無二視也﹐斯又微尙之所存歟﹗

街巷

【按﹐明崇禎九年﹐郡守唐世涵下令街坊﹐扼要處各設柵門﹐啟閉以時﹐比屋安枕。】

大街在縣治前﹐橫闊二丈。東至太平門﹐西達迎恩門﹐前通杭陂水圳﹐後抵新街三條廣陌。南門亞魁坊直抵興化門﹐闊一丈五尺。皆知縣王環經劃。成化十八年﹐甃砌以石﹐平夷如砥。萬曆間﹐以儒學射圃辟爲新巷﹐上通察院行署﹐下通西街。天啟間﹐以儒學前大坪創建文昌祠﹐西辟爲靑雲路﹐上通西街﹐下通晏湖。

市鎭

縣前市南門市東門市西門市湖雷墟武溪墟溪口墟雙口墟永龍墟

大排墟大院墟丰稔墟下洋墟古竹墟深溪鎭仙師鎭折灘鎭

論曰﹕永之市鎭﹐居積不時。農納其獲﹐女效其織﹐非有商賈奇贏﹝校注﹕原文爲「嬴」﹐疑誤﹐校攺爲「贏」。﹞﹑列牙分埠之地也。故價不待平﹐市無私斂﹐交易而退。其猶神農氏之風歟﹗

水利﹝校注﹕此條目與卷首目錄名稱不同。﹞

晏湖在儒學前﹐周圍約百餘丈。陂水經流﹐淸漪可愛。爲學宮之明堂﹐邑中之勝槪。

【按﹐萬曆三年舊《志》﹕晏湖﹐原周瓊地。僉事林克賢﹐買置爲儒學泮池。又因鄭維綱屋橫亙於中﹐知縣劉文紹以學東隙地易之。至隆慶元年﹐通學議泮池不宜立之學外﹐遂鑿內池。而晏湖歲納租銀壹兩﹐今爲文昌祠春秋之祀。】

杭陂在縣西北﹐陂水入城﹐通於四圳﹐流出城外﹐灌漑田塘﹐屢被水沖。知縣嶽鐘淑﹐捐俸重修。甲辰﹐大水沖廢。知縣洪天開﹑邑糧戶捐資砌築。有記﹐見《祠翰》。

蔡家陂在溪南裏龍磜。昔有姓蔡者﹐率眾修築﹐功歸於蔡﹐故名。灌漑之利﹐有上﹑中﹑下三則。鄕官鄭厚﹑監生鄭迥率民僉呈﹐知縣唐燦親詣踏勘﹐申請漳南道錢﹑水利道曾﹑本府知府馬批允﹐雇工於水源上髙數尺鑿石通水﹐利遂均焉。

大陂在勝運裏乾田界。洪武間﹐鄕民率眾築堰﹐灌田甚廣。後山樹木﹐屬於本陂修築。

石陂舊有圳﹐年久湮塞。嘉靖十八年﹐鄕民具呈到縣﹐申請重修﹐灌漑田畝三千餘秤。

白葉陂在縣溪南裏五圖地方。

石坑陂在湖雷。漑田三千秤﹐圳水環繞﹐鄕民賴之。

落陽陂在奧杳髙橋頭﹐貢生吳蒙築。

大洋陂在武溪。

溫泉【附】

大洲湯在縣東隔溪﹐泉池中可浴。

箭灘湯在溪南裏。源出小澗﹐不涸﹐可浴。

下洋湯在金丰裏。自石壁流出﹐四時不竭﹐可浴。

李田湯在勝運湯湖。熱可熟物﹐旁有冷泉﹐可以浣濯。

論曰﹕自秦以後﹐井田廢而溝洫隨之。尙賴有民社之責者﹐因山澤之勢而興灌漑之源﹐則鄭國在前﹐白渠在後﹐亦萬世之利也。永邑八陂﹐由於人力瀦蓄眾流﹐散潤禾黍。分疆刊石﹐使有定分。公私同用﹐食政攸資。然時雨稍降輒卽潰圮﹐圩岸失防﹐嘗苦荒暵。非明哲君子﹐孰令水漱其際﹐民食其徳也哉﹖

橋渡

雄鎭橋在東關。正徳二年﹐邑人錦衣衛指揮廖鵬肇建﹐舊名曰「臥龍」。嘉靖十三年﹐奔流衝斷橋墩﹐知縣毛鳳屬裏民吳璘﹑陳惟盛等重修﹐自西岸爲間凡三十有二﹐漳南道儲詢易名「飛虹」。每歲編橋夫一名﹐以供灑掃。【邑人孔庭訓《記》。】嘉靖三十七年﹐大水沖壞石墩﹐知縣許文獻重修﹐仍曰「飛虹」。嘉靖四十五年﹐大水沖壞兩墩﹐知縣龍堯達重修﹐更名「躍龍」。至萬曆二年﹐大水沖壞五墩﹐知縣何守成重修。【邑人張僖《記》。】其舊編橋夫一名革。萬曆四十三年六月﹐大水沖壞石橋﹐知縣吳殿邦重修﹐更名「永定橋」。崇禎甲申年二月﹐流賊燒毀橋店。六月﹐大水沖去橋墩。至國朝康熙十年﹐知縣潘翊淸屬民鄭福麟﹑顧華明﹑張卽舉﹑王森啟﹐捐資募眾重修。【邑人熊興麟《記》。】

迎恩橋在城西。嘉靖十三年﹐知縣毛鳳募眾用木肇建。四十一年﹐遭兵燹。隆慶二年﹐知縣陳翡募工﹐以石拱砌。國朝康熙三年﹐大水漂廢。十年﹐知縣潘翊淸捐俸重建。

小東橋在雄鎭橋東﹐路通金丰裏。

古溪橋在溪南裏﹐路通折灘。潮州鄕民江碧琳等募眾修葺﹐架亭跨於其上。

箭灘橋在溪南裏箭灘村。正徳三年﹐邑耆吳璇捐資創建。續因水沖﹐邑耆吳璘重修。

湖雷橋在丰田裏湖雷村。正徳八年﹐邑耆吳常鎭捐資創建。

大源橋在溪南裏。

深渡橋在太平裏髙陂﹐路通龍巖。春夏潦水泛漲﹐行者艱涉。成化十三年﹐鄕民簡惟時﹑吳克恭﹑盧宗善募財鑿石拱砌。嘉靖三十七年﹐大水沖廢﹐鄕人以枋爲之。國朝康熙甲辰又廢。巡檢郭天福修之﹐鄕人呼爲「郭公橋」。

白沙橋在勝運裏白沙鑪。

古田渡在縣東門外﹐原徭編渡夫一名。後造臥龍橋﹐攺編羅灘渡。

羅灘渡在羅灘鄕。原徭編夫一名﹐歲工食銀一兩二錢。後增八錢﹐共銀二兩。康熙十四年裁減一兩﹐實給銀一兩。邑人封君沈九山﹐捐田稅七秤﹐增給渡夫。

鴨麻潭渡在羅陂﹝校注﹕原文「坡」﹐校攺爲「陂」。﹞嶺下。舊志載﹕「增生闕明軒捐田稅叄拾桶。」後因明季渡毀。康熙丙子年﹐有闕明軒孫生員闕戴恩恢復祖渡﹐增置渡稅玖拾桶給渡夫工食﹐載渡民米柒斗五升。

丰稔渡勝運裏丰稔公館前﹐北達上杭。徭編渡夫一名﹐舊志載﹕「工食銀二兩四錢。」後增一兩﹐共三兩四錢。順治十四年﹐裁減一兩七錢﹐實給銀一兩七錢。勝運裏民賴佩璫﹐又募眾買田五十八秤五分﹐湊添渡夫工食﹐豎碑渡頭。

葛傅渡在溪南里長遠隔口﹐路通撫民館。

錦丰渡在溪南裏﹐路通潮州府。

淸江渡在溪南裏武藝坪﹐路通潮州府。

新羅渡在太平裏﹐路通龍巖。徭編渡夫一名﹐舊《志》載﹕「工食銀一兩八錢。」順治十四年﹐奉裁九錢﹐實給銀九錢。

下洋渡在金丰裏。福廣山僧慧光﹐募置田稅六十九桶﹐爲渡夫工食。

髙陂渡在深渡橋之下。生員盧承璋捐資立。

新寨渡在溪南裏。原編渡夫一名﹐工食銀二兩四錢。康熙十四年﹐裁一兩二錢﹐實給銀一兩二錢。康熙十二年﹐裏民張晉珩﹐自建福徳渡亭一間﹐施大洲塅上田稅五十桶﹐爲永遠橋渡之資。佃人張乾一﹑張生亮耕。載本縣﹕民米二斗﹐系渡夫完納。

南山渡在縣治南。徭編渡夫一名。舊志載﹕「工食銀二兩四錢。」後增一兩﹐共三兩四錢。順治十四年﹐裁減一兩七錢﹐實給銀一兩七錢。

下坑渡在縣治南。

古鎭渡在溪南黃泥坑口。舊志﹕「下坑古鎭二渡﹐原無編徭。」康熙十二年﹐裏民張晉珩施大洲塅上田稅三十桶﹐爲下坑﹑古鎭二渡並南山渡永遠成梁之費。佃人張元旭耕。載本縣﹕秋糧一斗三升﹐渡夫完納。

論曰﹕凡水有畔岸之處﹐小則架略彴﹐大則驅木石﹐厥名爲橋。至長河巨浸之間﹐非方舟弗濟也﹐厥名爲渡。橋渡旣設﹐行李之往來便焉。永𨿽僻地﹐然攺路以來﹐皇華之使﹐出途之旅﹐踵相接也。今皆建置完善﹐貴者無漸帷之虞﹐賤者無揭履之苦矣。﹝校注﹕原文爲「厲」﹐同「履」。﹞夫除道成梁﹐飭於夏令。輿梁徒杠﹐訓於子輿。入其邑者﹐於焉觀政云。

亭

紀功亭更名王侯祠。

鳴岐亭在縣西鳴岐嶺頂。

分水亭在分水凹。

接官亭舊在縣西﹐成化十五年﹐知縣王環造。嘉靖三十七年﹐知縣許文獻申攺大洲庵爲東接官亭﹐拓迎恩橋空地造西接官亭。今廢。

少憩亭在迎恩橋北【邑人盧貫有記】。今廢。

鳳麓亭邑人熊國昌建。崇禎甲申重九﹐知縣伍耀孫登北樓﹐見孝義吳階泰增補松木﹐募工灌漑﹐舉酒慰勞於此。贈以詩云「百年誰與辟蓬蒿﹐羨爾栽培獨自勞。矯矯蒼鱗應有待﹐樵人須共惜龍毛。」

文山亭在緣嶺。宋丞相故壘﹐鄕人築亭志之。

吳公亭在溪南楊梅凹﹐爲知縣吳殿邦建。

去思亭在迎恩橋北。

訪孝亭在大埠嶺。邑令周齊同舉人林鐘桂訪孝子鄭懋官廬墓處。鄕人建之。

塔

文塔在縣南十里黃泥坑口。萬曆年間﹐知縣許堂建﹐生員吳贊﹑張堯中﹑賴登瀛督其事。

論曰﹕考《傳》﹐﹝校注﹕指《宋史文天祥傳》。﹞至元十四年﹐天祥移漳州﹐出江西﹐丞相之駐節於緣嶺。蓋此時也﹐寒鴉泣壘﹐霜雁吟屯﹐山川艸木﹐猶捨淒怨﹐後人遂建亭其地。永之有亭﹐實始於此。後或以攀轅建﹐或以訪孝立﹐累累相繼矣。至合尖雲際﹐植笏峯頭﹐久以文筆坤申議攺﹐未果。夫亭可隨地而設﹐惟塔貴合乎天星﹐任卓筆之責者﹐是在來玆哉。

教場

教場初在縣城內臥龍山麓。深三十丈﹐闊十九丈。正徳十五年﹐知縣邢瑄遷於東郊。萬曆二年﹐洪水沖去。知縣何守成﹑典史李鑰﹐鼎建講武臺一所。從旁建廳三間﹐繚以垣。大門一間﹐匾曰「威遠」。康熙甲辰年﹐水沖教場﹐演武門﹑亭俱廢。

關隘

興化寨在縣溪南裏。先在勝運裏丰稔寺﹐今移峯頭。

太平寨在縣東北太平裏。

三層嶺寨在縣東南金丰裏。

箭竹隘成化二十三年﹐漳南道伍希閔﹐因鄰界廣東小靖地方盜賊出沒﹐奏議委武平所官兵守禦。尋﹐以廢革。至萬曆丙辰﹐詔郡縣選將才。通邑舉貢生盧寶之子盧五昌【名日昭】﹐委守箭竹隘口﹐防禦有方。天啟戊辰﹐加銜參將﹐昭不受﹐謝事養親﹐而隘守久無人矣。今設塘房於此。

折灘隘在縣西溪南裏。

大埠隘在縣西溪南裏。

河頭隘在縣南溪南四圖。萬曆四年﹐築城堡。【邑人孔煌猷有記。】

錦丰窯隘在溪南裏﹐路接廣東界。

緣嶺崠隘在縣東丰田裏﹐路接漳州界。

水槽凹隘在縣西北勝運裏。

蔡坑隘在縣西北勝運裏。

金溪嶺隘

古竹隘漳廣相連﹐伏戎淵藪。國朝知縣嶽鐘淑詳請﹐特設駐防把總一員﹐統兵鎭之。【詳見《圖說》。】

論曰﹕建圉以險﹐守險以人。凡地之扼吭拊背﹐中逵四達﹐則設關隘以防之。至名隸尺籍﹐職司守望﹐則農隙以司馬法教焉。故守險之人卽所教之人﹐而所教之人卽守險之用也。永邑關隘披圖可考﹐惟是教場﹐舊在東郊。今𨿽淹圯﹐舊址尙存﹐猶可以爲坐作進退之區。夫以簡閱精嚴之旅﹐而又據一夫當關之勢﹐則永眞固於金湯矣。

寺

萬壽寺在縣治東。成化二十年﹐知縣王環督龍壽寺僧以崇募緣建之﹐匾曰「祝聖道場」。國朝順治七年﹐知縣趙廷標督楚僧大梆﹐募緣重修正殿﹐增塑羅漢十八尊﹐攺三門爲大廳﹐匾曰「天子萬年」。東西舊建兩齋﹕東齋下爲文像堂【生員戴錦重修】﹐又下爲靈嶽堂﹔西齋下爲子孫堂﹐又下爲五顯堂【邑人丘萬球建】。正殿之後爲觀音堂﹐僧大梆重修。堂後爲靜室﹐僧含白建。

普陀巖在縣東。康熙九年﹐知縣潘翊淸買民地鼎建。

金穀寺在溪南裏金砂村。元中統年間僧寂尙建。康熙十年重修。

龍壽寺在溪南裏古鎭【舊《志》載】。廢。

丰稔寺在勝運裏。舊《志》﹕「奉例折賣。」萬曆年﹐復置重修。甲辰年水廢。僧居尙存。

慶淸寺在丰田裏。元徳佑年﹐僧了通建。

龍歸寺在太平裏。元至順間﹐僧友因建。明天順間﹐裏民簡宗孝﹑盧惟益等募眾重修。

北山寺在太平裏﹐元至正間﹐僧普貴建。

大院寺在溪南裏。

梅山寺在丰田裏赤逕鄕。

西霖寺在金丰裏大溪鄕。

西霖宮在金丰里奧杳村。

眞武宮二。一在縣治北門﹔一在縣治西井右﹐舉人周行先建。

仙師宮在溪南裏。

通濟宮在勝運裏。

鎭龍宮在太平裏大塘凹。

仙馬宮在太平裏洪源村。

神宮在丰田裏湖雷村。

夫人宮在金丰古竹村。

將軍庵在溪南裏龍安寨長遠隔。中祀觀音大士﹐傍祀趙將軍。卹災悍患﹐常顯靈異。康熙三十六年﹐內署縣事連城縣知縣趙良生﹐同典史王士奇﹐捐俸倡募重建。

石圳庵在縣東石圳潭上。其下爲放生潭﹐遊魚充牣。知縣洪天開構亭於上。【邑人徐泰來有記。】

三層嶺福廣庵在金丰永定大埔界。順治己丑年﹐僧慧光建。

梅山庵在太平裏﹐元中統間建。

福廣庵在溪南裏﹐離錦丰窯十里。邑耆吳璇建。

閣

大悲閣在縣治西山。知縣伍耀孫建。國朝知縣嶽鐘淑重修。前堂原爲老姆閣﹐生員丘與長捐資建。因瓦桷頹廢﹐康熙三十二年﹐內典史王士奇捐俸倡募鼎新。

廣嗣閣在丰田裏武溪大路。崇禎年間﹐邑人盧日昭建。中祀大士﹐鄕人求嗣多靈驗﹐故名。左有三教堂﹐養生魚於潭﹐架亭於上﹐爲「呼鱗臺」。【有記﹐有詩。】

觀音閣在丰田裏武溪鯉潭上。僧大智募建。

論曰﹕紺園之建﹐實爲國家恢宏象教﹑祝釐講約之地。故通都大邑之中﹐其爲日月天宮﹑琉璃地道者﹐甍相接也。《永志》舊存八寺十三庵﹐散置鄕落﹐𨿽不敢稱爲化城寶地﹐要皆苾蒭者之所居。至行宮飛閣﹐亦悉載之﹐以備方外之志云。

卹典

﹝校注﹕此條目卷首目錄爲「卹政」。﹞

預備倉一在縣治內﹐一在丰田裏慶淸寺側。倉廢基存。

【按﹐預備倉﹐嘉靖十九年﹐巡道侯廷訓檄各縣建立。迨萬曆年間﹐屢命出帑糴谷。凡士民之以義勸者﹐表其宅裏﹐賜之旌獎﹐載在成書﹐可考也。故縣治有官倉﹐各鄕則爲義倉。凡法以罪當贖者﹐令民照價輸谷﹐而官計其入﹐不復受金。入官贓罰﹐則盡以爲糴本﹐別置一廒。每歲﹐秋則增價糴之﹐春則減價糶之。且谷積三歲則腐﹐虫鼠風雨壞之。故有以陳易新之法﹐或以時糶糴如古﹐常平其數﹐貯之庫藏。官府承代﹐則以交盤。此可以平市中騰湧之價﹐銷壠斷遏糴之私﹐法至善也。後之惠民者﹐仿而行之﹐何患乎旱災也哉﹖】

養濟院在縣東一里山麓間。周圍四十丈﹐外門繚以垣。內廳一間。左畔住房一列七間﹐右畔一列六間。嘉靖三十七年﹐知縣許文獻重修。

漏澤園無告之民﹐有院以養之﹐有祭以祀之。若無義塚﹐則其無所歸矣。萬曆三年﹐知縣何守成創建於山川壇側山麓間﹐周圍數里

論曰﹕養濟﹑漏澤﹐爲無告之民養生送死而設也。昔先王之於民也﹐鰥寡孤獨﹐首先仁政。而京觀之制﹐收鯨鯢以封之。夫鯨鯢且封﹐況民乎﹖今養濟有院﹐而漏澤爲民居矣。擇地施澤﹐寧無待歟﹖

營建卷之三終

●卷四學校志

﹝學宮【附祀典社學書院】學田【附地租】﹞

學宮

儒學自明成化十五年﹐副使劉城﹑參議陳渤﹐令知縣王環﹑教諭謝弼﹐創建於縣治西南。自學宮外門﹐北抵後街民居﹐直四十七丈。上則東抵縣治倉﹐西抵民居﹐橫一十六丈三尺。中則東抵縣治吏捨﹐西抵民居﹐橫二十五丈。下則東抵民居【後換爲學地﹐今建龍門】﹐西抵平西驛﹐橫一十八丈三尺。學宮前大坪﹐上抵大街﹐下抵泮池【卽晏湖】﹐直一十六丈﹔東西抵民居﹐橫九丈二尺【今建文昌祠】。萬曆四十七年﹐生員張堯中﹑吳懋中﹑廖王珍﹑賴聯芳﹑廖達善﹑闕應禎﹑廖達道﹑賴馨鼎等﹐以位置失次﹐地理未宜﹐僉呈於知縣吳殿邦﹐申憲攺造。生員吳懋中親往江西興國﹐請國師曾繼山﹐相地經營於舊學基內建。

先師廟在縣治西。東西兩廡﹐各十間﹐在廟前。戟門﹐三間﹐在丹墀前。泮池﹐在戟門前。欞星門﹐一座﹐俱石﹐在泮池外。

明倫堂在文廟右。左右插廒各一間。東貯書籍﹐西貯祭器。堂前東西二廊﹐儀門三間﹐大門三間。

啟聖祠在文廟北

敬一亭在啟聖祠左。

尊經樓在明倫堂後﹐萬曆四十七年建。順治十六年﹐知縣嶽鐘淑﹑訓導樂維淸重修。

五經閣在學宮北。連架五樓﹐爲諸生講經之所。萬曆四十七年建。閣後大坪﹐東至縣衙﹐西北至民房。

教諭衙在明倫堂右。

訓導衙在教諭衙前。

龍門在大坪東﹐面臨大街。

土地祠在泮池東。

文廟引

按﹐學宮之設﹐自古已然。明洪武十五年﹐詔天下立學﹐建大成殿﹐通祀孔子﹐尊以王號﹐並像衮冕﹐四配十哲諸子﹐有公﹑侯﹑伯﹑子﹑男之稱。嘉靖九年﹐允輔臣張璁議﹐去封號﹐易像以木主﹐題曰「至聖先師孔子」。余稱「先賢」﹑「先儒」。大成殿攺爲先師廟﹐削不當祀者二十人﹕公伯寮﹑秦冉﹑顏何﹑荀況﹑戴聖﹑劉向﹑賈逵﹑馬融﹑何休﹑王肅﹑王弼﹑杜預俱黜﹔林放﹑遽瑗﹑鄭眾﹑盧植﹑服虔﹑範寧﹑鄭元﹑吳澄各攺祀於其鄕。增祀者五人﹕後蒼﹑王通﹑胡瑗﹑陸九淵﹑歐陽修。明朝四人﹔薛瑄﹑胡居仁﹑陳獻章﹑王守仁。【姓名載《位次圖》。】

聖廟位次之圖﹝圖表略﹞

啟聖祠引

啟聖公﹐古未有專祀。明嘉靖始﹐從輔臣張璁等議﹐建祠於學宮後﹐祀啟聖公叔梁紇。以先賢顏無繇﹑曾點﹑孔鯉﹑孟孫氏﹐配以宋儒周輔成﹑程珦﹑朱松﹑蔡元定從祀。【姓氏載《位次圖》。】

啟聖祠位次圖﹝圖表略﹞

祀典附﹝校注﹕原文爲「祠典」﹐今校攺爲「祀典」。﹞

明洪武初﹐更定孔廟釋奠章制﹑大成樂器﹐頒行天下。

國朝制同。朔望﹐有司官詣學行禮。春秋仲月﹐上丁致祭。知縣爲正獻官﹐縣佐﹑教官爲分獻官。

至聖先師﹝校注﹕此四字爲校者所添﹞祝文﹕

維

師徳配天地﹐道貫古今﹐刪述六經﹐垂憲萬世。玆值仲春﹑秋祗奉舊章﹐式陳明薦。以復聖顏子﹑宗聖曾子﹑述聖子思子﹑亞聖孟子配。尙饗。

祭品﹕

帛一筐﹐酒三爵﹐太羹一登﹐和羹二鉶﹐黍稷二簠﹐稻梁二簋﹐籩實八形【鹽﹑槁魚﹑菱﹑芡﹑棗﹑榛﹑鹿脯﹑栗】﹐豆實八【韭菹﹑芹菹﹑筍菹﹑菁菹﹑醢﹑魚醢﹑兔醢﹑鹿醢】﹐中八品【糗餅﹑白餅﹑黑餅﹑豚胉﹑脾肵﹑粉餈﹑飴食﹑糝餈】﹐羊一﹐豕一。

四配【各一壇﹐祭品】﹕

羊一函﹐豕一函﹐太羹一登﹐和羹二鉶﹐黍一簠﹐稷一簋﹐籩六【鹽﹑栗﹑棗﹑菱﹑鹿脯﹑槁魚】﹐豆六【菁菹﹑芹菹﹑兔醢﹑鹿醢﹑筍菹﹑魚醢】﹐帛一筐﹐酒三爵。

十哲【東龕五位共一壇西龕五位共一壇﹐祭品】﹕

豕一函【每位一體】﹐和羹一鉶﹐簠一﹐簋一﹐籩【四鹽﹑栗﹑棗﹑鹿脯】﹐豆四【菁﹑芹﹑兔醢】﹑帛一﹐爵五。

東西廡四位【共一壇﹐共二十四壇﹐祭品】﹕

豕肉四﹐簠一﹐簋一﹐籩四﹐豆四﹐帛一﹐爵一。

樂器﹕

麾幡﹐琴﹐瑟﹐應鼓﹐搏拊鼓﹐柷﹐敔﹐塤﹐篪﹐排簫﹐簫﹐笛﹐笙﹐鐘﹐磬。

舞器﹕

引節﹐翟﹐龠。

樂章﹕

迎神樂奏《咸和》之曲﹐無舞。

「大哉孔聖﹐道徳尊崇。維持風化﹐斯民是宗。典祀有常﹐精純並隆。神其來格﹐於昭聖容。」

初獻樂奏《寧和》之曲﹐樂舞俱全。

「自生民來﹐誰底其盛。惟師神明﹐度越前聖。粢帛具成﹐禮容斯稱。黍稷非馨﹐惟神之聽。」

亞獻樂奏《安和》之曲﹐樂舞俱全。

「大哉聖師﹐實天生徳。作樂以崇﹐時祀無斁。淸酤惟馨﹐嘉牲孔碩。薦羞神明﹐庶幾昭格。」

終獻樂奏《景和》之曲﹐樂舞俱全。

「百王宗師﹐生民物軌。瞻之洋洋﹐神其寧止。酌彼金罍﹐惟淸且旨。祭獻惟三﹐於嘻成禮。」

撤饌樂奏《咸和》之曲﹐無舞。

「犧象在前﹐豆籩在列。以享以薦﹐旣芬旣潔。禮成樂備﹐人和神悅。祭則受福﹐率遵無越。」

送神望瘞同﹐樂奏《咸和》之曲。

「有嚴學宮﹐四方來崇。恪恭祀事﹐威儀雍雍。歆玆惟馨﹐神馭還復。明禋斯畢﹐咸膺百福。」

舞譜﹕

奠帛﹐曲同初獻﹔初獻﹐曲同亞獻﹔亞獻﹐終獻﹐曲同。

啟聖公祝文﹕

惟

公誕生至聖﹐爲萬世王者之師。功徳顯著﹐玆因仲春﹑秋祗奉舊章﹐式陳明薦。以先賢顏氏﹑先賢曾氏﹑先賢孔氏﹑先賢孟氏配。尙饗。

祭品﹕

帛一﹐爵三﹐鉶二﹐籩八﹐豆八﹐簠二﹐簋二﹐羊一﹐豕一。

東西配祭品﹕

東﹑西各一帛﹐各爵三﹐豕首二﹐豕肉四﹐鉶二﹐籩豆各四﹐盙簋每位各一。

名宦祠【在戟門左】。祀﹕

明

永定縣知縣王環﹐

永定縣教諭謝弼﹐

永定縣教諭廖觀海﹐

永定縣典史莫住﹐

福建提學副使熊汲﹐

汀州府同知黃震昌﹐

永定縣知縣劉文詔﹐

永定縣教諭冼﹝校注﹕原文爲「洗」﹐誤﹐校攺爲「冼」。﹞謨﹐

永定縣知縣閔一寉。

祭品

羊一﹐豕一﹐簠簋一﹐籩豆四﹐爵三﹐帛一。

論曰﹕邑有循良﹐民佩其徳。祀之名宦﹐以崇報也。考邑志﹐自知縣王公而後僅九人。其有惠澤難泯﹐或年久而未舉﹐或已舉而未行﹐如許公文獻﹑何公守成﹑吳公殿邦﹑趙公廷標﹐莫不功垂不朽矣。

鄕賢祠【在戟門右】。祀﹕

明

上杭縣訓導胡時﹐

武平縣訓導丘徳馨﹐

常徳府知府賴先﹐

中書科中書舍人張僖﹐

廣西布政使司左參政沈孟化﹐

貢士贈承徳郎盧寶﹐

興寧縣知縣加銜兵部主事賴維嶽。

祭品【乙卯年破城﹐銅爵失二十三个﹐其鑪蹲等器全失】。

羊一﹐豕一﹐盙簋一﹐籩豆四﹐爵三﹐帛一。

論曰﹕邑有先達﹐人所仰止。祀之鄕賢﹐以矜式也。考舊志﹐自胡公而下僅七人。諸賢繼起﹐風軌卓越﹐尙未請祀﹐謹於科名之下﹐傳注事迹﹐亦三代遺直﹐以俟將來云。

祭器

銅爵一百四十个。【成化十六年﹐巡道劉珂﹑學道周孟中鑄造發學﹐今損十六个。】

鐵香鑪大一个﹐小八个。

木香鑪一个。【在土地祠。】

神案﹑香案﹑牲帛桌共五十三張﹐今無。

祝文板一面。

木燭架六个。

錫酒樽三个。【今少一个。】

錫燭臺二對。

帛箱十个。

木籩豆四百个。【舊存二百﹐知縣何守成新置二百﹐共四百。今存一百六十八个。】

竹系籩豆七十六个。【內損三十五个。】

簠簋三十九个。【內壞五个。】

鐵鍋三口。【知縣何守成置。】

燈籠三个。【俱失圍。】

單燭架一對。

滿堂紅一對。

齋戒牌一座。

盥洗盆一个。【知縣何守成置。今無。】

牲盤二个。

啟聖祠之木香鑪三个﹝校注——原文「啟聖祠木香鑪三个」﹐現增「之」字﹐以示所屬。﹞

書籍【乙卯年破城全失】

《拾叄經注疏》共四十四本。

《通鑑綱目》二十本。

綿紙《易經》六本﹐今少一本。

綿紙《詩經》一部四本。

綿紙《書經》一部四本。

綿紙《春秋》一部十本。

綿紙《禮記》一部八本。

《易經大全》一部八本。

《春秋大全》一部十二本。

《禮記大全》八本﹐失一本。

東西《漢書》一部四十本﹐少五本。

《唐書》一部三十八本﹐少一本。

《五代史》一部八本。

《性理大全》十二本。

《資治通鑑》六本。

《少微通鑑》六本﹐少一本。

《大誥》一本。

《韓柳文》十本。

《諸司職掌》三本。

《東萊博議》二本。

《迎恩錄》二本。

《朱子成書》四本。

《洪武正韻》六本。

《止齋論》一本。

《五倫書》十本。

《射禮儀注》一本。

《正俗編》二本。

《鄕飲圖》一軸。

《醫書》五本。

《楚辭》一本。

《懸鏡》三本。

《史記》二本。

《路史》十四本。

《四書直解》一部。

射器【萬曆三年《志》載﹐俱無。】

鹿中【五十根】﹐楅﹐丰﹐侯布【帶架】﹐籌﹐樽﹐勺﹐爵﹐籩﹐豆﹐洗盥【帶架】﹐水罍﹐乏﹐旌﹐弓﹐決﹐矢﹐朴﹐磬﹐瑟﹐笙﹐鼓﹐漆桌﹐油屏。

臥碑

國朝順治九年﹐禮部復頒《臥碑條約》八款﹐發刻學宮﹕

「朝廷建立學校﹐選取生員﹐免其丁糧﹐厚以廩膳﹐設學院﹑學道﹑學官以教之。各衙門官﹐以禮相待﹐全要養成賢才﹐以供朝廷之用。諸生皆當上報國恩﹐下立人品。所有教條﹐開列於後﹕

一﹑生員之家﹐父母賢知﹝校注﹕「知」﹐同「智」。﹞者﹐子當受教﹔父母愚魯﹐或有非爲者﹐子旣讀書明理﹐當再三懇告﹐使父母不陷於危亡。

一﹑生員立志﹐當學爲忠臣淸官。書記所載忠淸事迹﹐務須互相講究。凡利國愛民之事﹐更宜畱心。

一﹑生員居心忠厚正直﹐讀書方有實用﹐出仕必作良吏。若心術邪刻﹐讀書必無成就﹐爲官必取禍患。行害人之事者﹐往往自殺其身﹐常宜思省。

一﹑生員不可干求官長﹐交結勢要﹐希圖進身。若果心善徳全﹐上天知之﹐必加以福。

一﹑生員當愛身忍性。凡有官司﹐衙門不可輕入。卽有切己之事﹐止許家人代告﹐不許干預他人詞訟﹐他人亦不許牽連生員作證。

一﹑爲學當尊敬先生。若講說皆須誠心聽受。如有未明﹐從容再問﹐毋妄行辯難。爲師者﹐亦當盡心教訓﹐勿致怠惰。

一﹑軍民一切利病﹐不許生員上書陳告。如有一言建白﹐以違制論﹐黜革治罪。

一﹑生員不許糾黨多人立盟結社﹐把持官府﹐武斷鄕曲。所作文字﹐不許妄行刊刻。違者提調官治罪。」

社學【附】

一在漳南道左。前廳三間﹐後廳三間。【舊廢。】

一在東北臥龍山麓布政司後﹐匾曰「龍岡社學」。【萬曆乙未年﹐攺建關帝廟。】

一在文昌祠東。【順治八年﹐邑人熊興麟﹑生員鄭孫綬﹑張士美﹑沈墀﹑孔天眷﹑丘鼎山﹑周曆象﹑吳晉等﹐僉呈巡道趙映乘建。】

書院【附】

綠筠書院在縣南一里許﹐濱河掛榜山尾。正堂三間﹐架樓於上。諸生時有肄業於此者。大門三間﹐右抵山﹐左抵路﹐前空地丈餘﹐後空田一坵。【按﹐舊《志》載﹕「買民廖積富田稅二秤﹐大小三坵﹐用價銀貳兩伍錢﹐貼過官米銀貳兩﹐共肆兩伍錢﹔買民鄭冒田叄秤﹐並貼過官米共用價銀四兩。有契存案。以上俱知縣謝良任創置。但書院𨿽設榜山之尾﹐術者尢嫌其低下。知縣何守成復令地方及居民鄭冒家﹐徧植松木數千株於山之上﹐後日暢茂﹐庶可補此山之闕﹐護書院之右。後之職玆土者﹐歲時當令地方嚴加看守﹐毋使小民旦夕而伐之可也。」載萬曆三年志。後知縣許堂重修﹐近廢﹐基存。】

吳公書院在西郊外﹐知縣吳殿邦建。【今廢。】

嶽公書院舊平西驛地。嵩社門人陳鈞奏﹑吳利見﹑陳英之﹑吳云芝﹑丘天麟﹑陳上觀﹑闕魁﹐置大洲磜下田稅伍秤叄分﹐載丘和戶內民米柒升﹐遞年元旦﹐備牲醴品果﹐爲嶽公上壽。

盧公書院在文昌祠左。本府同知盧裕礪署縣事時捐俸建造﹐朔望聚諸生講學於此。

論曰﹕學校﹐營建中一事也。而另編之﹐以見尊崇聖道﹐養育人才﹐其關系重且大也。崇祀之典﹐歷代不同﹐而易塑像以木主﹐攺王號爲「先師」﹐創建啟聖公祠﹐明世宗之見﹐髙出千古矣。明三百年來﹐從祀聖廟者僅四人﹐布衣胡居仁與焉。而名宦鄕賢附於廟祀者﹐不敢濫登﹐抑何嚴且公也。其在今日﹐明倫堂之課宜舉﹐鄕飲酒之禮宜行﹐社學以訓子弟﹐書院以居生徒﹐皆學校中事也。賢大夫畱心焉。

學田【附地租祠租】

【按﹐舊《志》盧贊撰云「永定原無學田﹐蓋學宮之缺典也。諸士子資費不供﹐有待久矣。何侯父母﹐聿重玆典﹐每畱意焉﹐乃命通學僉議其事。卽捐俸金陸拾兩﹐收買各姓田稅。其間﹐士民聞風興起﹐願捐田入官﹐充爲學田﹐以濟厥美者。計共田稅壹百畝﹐共租銀壹拾捌兩零叄分﹐共載糧米肆石柒斗捌升壹合捌勺。內總除納糧銀叄兩零壹分肆釐﹐餘下租銀壹拾伍兩零壹分陸釐﹐發學應充公用﹐及每年查報貧生﹐以此給膳﹐使之俯仰有賴﹐學業不荒。士大夫感激樂睹盛舉﹐爲之伐石樹於學宮﹐請碑文以記之。」今將買過學田畝數﹑糧租並佃人姓名開後﹕】

一﹑收買生員盧一松田稅﹝校注﹕此處參照下文添一「稅」字。﹞叄拾柒畝肆分﹐共載糧米貳石。田價銀壹拾柒兩正。坐落丰田裏﹐地名賴乾。

一﹑收買生員盧贊田稅叄拾柒畝肆分﹐共載糧米貳石。田價銀壹拾柒兩正。坐落丰田裏﹐地名賴乾。【以上兩款盧家贖回﹐其糧米肆石﹐盧家自認。】

一﹑收買生員吳茂梧田稅壹拾壹畝貳分伍釐﹐共載糧米陸斗壹合捌勺。田價銀壹拾柒兩正。坐落溪南裏﹐地名龍門白飯坑竹瓦寮。

一﹑佃曾廷玉兄弟並孔升共耕田稅拾秤肆斗﹐遞年﹐該谷叄拾肆籮正。

一﹑佃余積鳳耕﹐稅捌秤﹐該谷貳拾籮正。

一﹑佃廖才耕﹐稅谷拾秤﹐該谷貳拾貳籮。又魚塘壹口﹐租谷捌籮正。

【以上共稅叄拾伍秤肆斗﹐每年共該租谷捌拾肆籮。每籮銀伍分﹐共折銀肆兩貳錢。內除納糧銀肆錢正﹐尙剩銀叄兩捌錢﹐發學周濟貧生之用。】

一﹑收買太平裏一圖民簡珪田伍畝伍分﹐載糧米捌升。田價銀捌兩柒錢伍分正。坐落太平裏﹐地名三聖隔石班塘。

一﹑太平裏一圖民簡廷選﹐情願將田柒畝﹐載糧米壹斗﹐坐落太平裏﹐地名三聖隔石班塘。不願領價﹐送出通學生員燈油之資。

一﹑佃陳成耕稅壹拾叄秤半﹐該谷貳拾柒籮正。

一﹑佃陳積盛耕稅柒秤﹐該谷拾肆籮正。

【以上共該租谷肆拾壹籮。每籮銀伍分﹐共折銀貳兩零伍分。內除納糧銀陸分肆釐﹐尙剩銀壹兩玖錢捌分陸釐正。發學周濟貧生之用。】

知縣何守成捐俸拾兩正。

教諭溫理捐俸伍兩正。

巡檢周曰仁﹑祝大順﹑杜喬歲各助銀壹兩正。

廩生盧一松﹑張一瀾﹑丘徳盛﹑賴桓﹑賴有緣﹑吳茂梧﹑賴一鯉﹑盧贊﹑張一澈﹑盧嘉會﹑陳應峯﹑盧世寧﹑賴一麟﹑賴﹑盧貫﹑盧士元﹑曾子毅﹑陳應春﹑廖顯武﹑賴宗周﹐共捐廩銀肆拾兩正。

通學生員沈孟作﹑賴一相﹑郭書﹑賴一忠﹑賴浣﹑丘應兆﹑吳贊﹑廖道充﹑盧寶﹑吳茂棠﹑盧士科﹑孔志遠﹑鄭洪道﹑範榮先﹑廖燦﹐以上沈孟作等共一百五十人﹐各量家捐助﹐玆不復贅。

康熙拾貳年﹐《志》成﹐淸正新舊學田租銀﹑佃人姓名於後﹕

簡芳每年納銀壹兩柒錢正。陳元信每年納租銀壹錢正。【二佃在太平洪源三聖隔。】

廖以行每年納租銀壹兩正【在太平田段】。

馬得盛每年納租銀貳錢捌分捌釐正﹐馬汝太每年納租銀肆錢貳分伍釐正﹐陳貴每年納租銀叄錢貳分伍釐。【三佃在太平銅鼓湖。】

吳應瑞每年納租銀叄錢壹分伍釐正﹐吳子由每年租銀壹錢正﹐吳子衝每年納租銀貳錢伍分正。【三佃在太平銅鼓湖。】

闕興南每年納租銀壹兩壹錢正。【在馬山背。】

張守成每年納租銀貳錢柒分伍釐正。【在金砂。】

熊滋將上湖雷田稅貳秤叄分零﹐送出通學生員燈油之資。糧米在溪六十甲吳元聞戶內將租谷抽納。【佃人熊元智每年上稅谷柒籮﹐折系銀叄錢伍分正﹐納糧在內。】

張應秋每年納租銀壹兩伍錢正。【在苦竹崠筆架山下。】

黃思祿每年納租銀壹兩貳錢伍分正。【在太平南山尾。此一佃撥秤學田錢糧﹐系丰四十甲盧盛芳戶丁收。】

廖得運每年納租銀伍錢正。【在溪口赤逕。】

黃茂塘﹑黃茂志﹑黃甲生三人﹐每年納租銀伍錢貳分伍釐。【在太平詹坑。】

鄭明秀每年納租銀陸錢正。在下龍門。

胡升龍每年納租銀叄錢伍分正﹐胡有鳳每年納租銀肆錢正。【二佃在金丰角坑。】

闕明軒將馬山鄕田稅陸桶柒藟﹐送出通學生員燈油之資﹐糧米仍在闕戶。【佃人闕萬盛每年除納糧外﹐實上稅谷肆桶正。】

張有上每年納租錢柒錢正。【在新寨。】

吳官梅每年納租銀肆錢伍分正﹐內除秤糧捌分﹐實收銀叄錢柒分。【在金丰東洋。】

林心拱每年納租銀柒錢正。【在太平孔夫。】

吳上錫每年納租銀貳錢壹分正。【在三層嶺。】

王遵﹐字禮綱﹐將太平苦竹坑田稅拾秤﹐送出通學生員燈油之資。原載官米﹐仍在王振宗戶內。【佃人王文淵每年除納錢糧外﹐實納銀壹兩正。】

以上貳拾伍佃共納田租系銀壹拾肆兩柒錢伍分叄釐。內除秤錢糧壹兩肆錢伍分陸釐﹐實收田租系銀壹拾叄兩貳錢玖分柒釐正。

河壩租佃人姓名【河壩在縣治南郊】﹕

鄭民歌每年納租銀壹兩錢捌分叄釐正。

鄭英乃每年納租銀柒錢貳分貳釐伍毫正。

鄭英乃每年納租銀柒錢貳分貳釐伍毫正。

鄭英乃每年納租銀柒錢貳分貳釐伍毫正。

鄭勉爲每年納租銀柒錢貳分貳釐伍毫正。【上手系沈策先秤納。】

賴紹英每年納租銀壹兩零玖分正。

鄭子恩每年納租銀捌錢正。

賴樽每年納租銀捌錢肆分正。

賴振大每年納租銀壹兩零陸分正。

黃應賜每年納租銀肆錢捌分正。

鄭楊芳每年納租銀伍錢柒分伍釐正。

謝元亮每年納租銀伍錢肆分正。

謝時徳每年納租銀貳錢肆分正。

鄭尙益每年納租銀肆錢捌分正。

鄭以章每年納租銀壹錢玖分正。

鄭以振每年納租銀壹錢壹分捌釐正。

以上十六項每年共租系銀壹拾壹兩壹錢捌分陸釐正﹐每積三年﹐以爲當科遺才大收生員科舉之資。

張周每年納租系銀壹兩柒錢陸分伍釐正﹐原給本學水夫工食。

自新巷直下至大街﹐橫至龍門止﹐基址相連門斗﹐民人賃做房屋﹐每年納租。姓名開後﹕

廖得順一間。後與廖得玉民居爲界﹐左與學爲界﹐右與新巷爲界﹐前與廖得立爲界。內屋後有糞窯一所。

廖得立一間。後與得順爲界﹐左右界如上﹐前與黃應田爲界。【以上二間﹐每年納租系銀貳錢正。】

黃應田一間。後與廖得立爲界﹐左右界如上。前與黃思盛爲界。每年納租銀壹錢正。

黃思盛一間。後與黃應田爲界﹐左右界如上﹐前與黃應盛爲界。每年納租銀壹錢正。﹝校注﹕黃思盛﹑黃應盛﹑黃劉福三條中﹐原文「左右如上」﹐均漏一「界」字﹐現均校補。﹞

黃應盛一間。後與黃思盛爲界﹐左右界如上﹐前與黃劉福爲界。每年納租銀貳錢正。

黃劉福一間。後與黃應盛爲界﹐左右界如上﹐前與黃應茂﹑賴養贊爲界。每年納租銀壹錢正。

黃應茂﹑賴養贊共一間。後與黃劉福爲界﹐左右界如上﹐前與鄭振英爲界。每年納租銀貳錢正。

鄭振英一間。後與黃應茂爲界﹐左右界如上﹐前與鄭以就爲界。每年納租銀柒分伍釐正。

鄭以就一間。後與鄭振英爲界﹐左右界如上﹐前與李用臣爲界。每年納租銀柒分伍釐正。

李用臣一間。後與鄭以就爲界﹐左右界如上﹐前與黃應全爲界。每年納租銀貳錢正。

黃應全一間。後與李用臣爲界﹐左右界如上﹐前與巫必臺爲界。每年納租銀伍分正。

巫必臺一間。後與黃應全爲界﹐左右界如上﹐前與黃思升爲界。每年納租銀壹錢正。

黃思升一間。後與巫必臺爲界﹐左右界如上﹐前與鄭蘭英爲界。每年納租銀壹錢伍分正。

鄭蘭英一大間﹐上下兩棟。後與黃思升爲界﹐左與戴元盛爲界﹐右與巷爲界﹐前與大街爲界。每年納租銀叄錢正。

戴元盛一大間﹐上下兩棟。後與學齋爲界﹐左與陳元恭爲界﹐右與鄭蘭英爲界﹐前與大街爲界。每年納租銀貳錢正。左邊原黃應壽一間﹐每年納租銀貳錢﹐今元盛並入。

陳元恭一間。後與學屏墻爲界﹐左與鄧谷生爲界﹐右與戴元盛爲界﹐前與大街爲界。每年納租銀貳錢正。

鄧谷生一間。後與學屏墻爲界﹐左與李接臣爲界﹐右與陳元恭爲界﹐前與大街爲界。每年納租銀壹錢正。

李接臣一間。後與學屏墻爲界﹐左與黃應芳爲界﹐右與鄧谷生爲界﹐前與大街爲界。每年納租銀壹錢正。

黃應芳一間。後與學屏墻爲界﹐左與戴文盛爲界﹐右與李接臣爲界﹐前與大街爲界。每年納租銀壹錢正。

戴文盛一間。後與學屏墻爲界﹐左與李含生爲界﹐右與黃應芳爲界﹐前與大街爲界。每年納租銀壹錢正。

李含生一間。後與學屏墻爲界﹐左與張志谷爲界﹐右與戴文盛爲界﹐前與大街爲界。每年納租銀貳錢正。

張志谷一間。後與學屏墻爲界﹐左與賴膂臣爲界﹐右與李含生爲界﹐前與大街爲界。每年納租銀壹錢正。

賴膂臣一間。後與學屏墻爲界﹐左與範元勝爲界﹐右與張志谷爲界﹐前與大街爲界。每年納租銀壹錢正。

範元勝一間。後與學屏墻爲界﹐左與王明興爲界﹐右與賴膂臣爲界﹐前與大街爲界。每年納租銀叄錢正。原一間﹐今隔分二間。

王明興一間。後與學屏墻爲界﹐左與李以徳爲界﹐右與範元勝爲界﹐前與大街爲界。每年納租銀貳錢正。

文昌祠後系學地﹕

張應發一間。後與祠爲界﹐左與靑雲路爲界﹐右與賴得俊爲界﹐前與大街爲界。每年納學地租銀壹錢正。

賴振元【卽得俊。】一大間。後與祠爲界﹐左與張應發爲界﹐右與戴元進爲界﹐前與大街爲界。每年納租銀貳錢叄分伍釐正。

戴元進一間。後與祠爲界﹐左與賴振元爲界﹐右與賴膂臣爲界﹐前與大街爲界。每年納租銀壹錢正。

賴膂臣一間。後與祠爲界﹐左與戴元進爲界﹐右與黃思升民居爲界﹐前與大街爲界。每年納租銀貳錢正。

以上大共學地租系銀肆兩叄錢柒分伍釐正。

文昌祠祀典﹝校注﹕此條卷首目錄原無。﹞

張居可賃祠前塘一口﹐四處界址舊有分明。每年納租系銀壹兩正。

漆店背店三間﹕

張汝才一間﹐每年納租銀柒錢正﹔

劉淑初一間﹐每年納租銀捌錢正﹔

沈君弼一間﹐每年納租銀陸錢正。

【以上三店﹐原收李以徳償期銀貳拾兩﹐向吳惺卿買置。每年共收租系銀貳兩壹錢正。】

李以徳一間。後與學屏墻爲界。左與龍門爲界﹐右與王明興爲界﹐前與大街爲界。此系霍公捐俸貳拾兩買置。本人償期銀貳拾兩﹐每年納租系銀貳兩正。

癸酉舉人盧日就﹐喜出銀壹拾兩生放利息﹐共湊銀貳拾兩﹐以學地架造樓店壹間﹐招張應發白手開坐﹐每歲納租系銀貳兩肆錢正。

賴膂臣賃學地舊址外﹐又將文昌祠﹑社學後空地借築丈餘﹐每年春秋季﹐各納租系銀伍分。【此地應歸還祠。】

霍公捐俸壹拾兩買祀田壹處﹐稅貳拾桶﹐佃人吳應旺耕。

【以上伍款租銀﹐俱入文昌祠春秋辦祭之用。】

康熙拾貳年癸丑冬﹐知縣潘翊淸﹐教諭黃甲先﹐生員賴玠﹑沈墀﹑黃甲殿﹑鄭孫綬﹑盧濟泓﹑廖起龍﹑吳晉﹑吳利見﹑熊卜偉公同查正。

學校卷之四終

●卷五賦役志

民惟邦本﹐而賦課所以資兵餉﹑衛生民者也。永定平衍膏腴之壤少﹐而崎嶇磽確之地多。民之食出於土田﹐而尢仰給於水利﹔民之貨出於物產﹐而或取資於坑冶。非獨民賴之也﹐土貢財賦胥此焉。供是丁田者﹐地利之丰歉﹐民物之盛衰﹐國計之盈縮系焉。豈細故哉﹗

戶口

成化十八年《府誌》﹕「戶二千二百五十﹐口一萬一千一百二十九。」舊《縣誌》﹕「戶二千二百九十八﹐口一萬三千七百六十六。」

弘治五年﹐戶二千四百二十七﹐口一萬六千三百三十八。

嘉靖元年﹐戶一千一百三十四﹐口一萬四千六百一十。

萬曆元年﹐戶二千一百八十四﹐口九千五百零二口。

土田

成化十八年﹐本縣官民田地﹑山塘﹐九百七十九頃五十三畝七分。

賦稅

夏稅鈔。今數八十八錠一貫七百七十二文。舊《縣誌》少七百七十二文。

稅糧米。原建縣溪以北屬上杭﹐溪以南屬永定。奏議四界內正耗米共該六千九百一十五石有零。後﹐只割入五千八百五十六右五斗六升九合一勺﹐被上杭縣勒減一千六十有零石。【兩縣互爭者﹐以此故也。】

秋租鈔。今數一百三十九錠二貫八百六十四文。舊縣誌止有三十七錠二貫。

國朝歲徵

一戶口人丁。

原額男子成丁五千三百五十三丁五分﹐不成丁一千二百六十六丁五分﹐徵銀二千三十五兩二錢四分三毫二絲二忽九微九纖九沙。外新增成丁七十一丁﹐每丁徵銀四錢五釐四毫三絲七忽三微七纖二沙﹐共徵銀貳拾捌兩柒錢捌分六釐五絲三忽四微一纖二沙。又增不成丁七丁﹐照依賦役﹐每丁徵鹽料銀八分八釐二毫七絲五忽二微七纖﹐徵銀陸錢一分七釐九毫二絲六忽八微九纖。實在六千六百九十八丁【每丁徵銀不等】﹐共徵銀二千六十四兩六錢四分四釐三毫三忽三微一沙。

原額婦女五千六百二口﹐徵銀一百二十八兩五錢四分八釐八絲五忽六微四纖。外新增一十四口﹐每口徵鹽鈔銀二分二釐九毫四絲六忽八微二纖﹐共徵銀三錢二分一釐二毫五絲五忽四微八纖。實在五千六百一十六口﹐每口徵鹽鈔銀二分二釐九毫四絲六忽二纖﹐共徵銀一百二十八兩八錢六分九釐三毫四絲一忽一微二纖。

一田產

原額官民田﹑地﹑池塘﹑山溪﹑浦一千五頃六十畝一分二釐八毫九絲五忽五微【每畝科派不等】﹐徵銀八千五百六十五兩一錢五分一毫五絲七微七纖三沙九塵。【外﹐康熙元年﹐奉文以順治七年爲始﹐補徵龍瀝紙銀一十三兩二纖七分二釐四毫。】

外﹐附徵雜項租稅﹐共銀一百九十八兩一錢分二毫七絲二忽四微。【有閏年加徵銀九分六釐一毫五絲。】又續增牙稅銀二十一兩。

以上丁田正附徵﹐共銀一萬九百九十一兩四分六釐四毫六絲七忽五微九纖四沙九塵。【有閏年加徵銀九分六釐一毫五絲內。】

一起運

戶部原額折色﹐攺折價腳鋪墊銀一千八百八十七兩二錢五分六釐三毫六忽四微六纖七沙。

本色辦解顏料﹐價腳鋪墊銀九兩四錢九分四釐三毫六絲三忽三纖三沙。裁扣解部並節年裁官銀八百七十九兩九錢四分九釐四毫一絲五忽八微。

工部原額折色﹐新增價腳並龍瀝紙銀一千二百六十一兩七錢八分五釐四毫六絲六忽七微二纖。

以上起運﹐折色實徵銀四千二十八兩九錢九分一釐一毫八絲八忽九微八纖七沙﹐本色實徵銀九兩四錢九分四釐三毫六絲三忽三纖三沙。今奉旨俱匯解戶部。

一存畱

本省額編正附徵兵餉並新增丁口牙稅﹐充餉銀三千七百五十兩九錢三分九釐五毫二絲九忽七微四纖九沙九塵【有閏年加徵銀九分六釐一毫五絲】﹔裁扣本省兵餉銀七百二十三兩四錢二分六釐八毫三絲八微。以上存畱兵餉共銀四千四百七十四兩三錢六分六釐三毫六絲五微四纖九沙九塵【有閏年加徵銀九分六釐一毫五絲】。

以上起運本折﹑存畱兵餉﹐共實徵銀八千五百一十二兩八錢五分一釐九毫一絲二忽五微六纖九沙九塵【有閏年加徵銀九分六釐一毫五絲】。

經制官役俸食﹑驛站銀二千六百九十五兩七錢一分七毫六絲九忽八微二纖五沙內。【順治十五年﹐奉裁科舉生儒盤纏扣半﹐銀陸兩伍錢五分五釐五毫五絲。十六年﹐裁各官每年勻閏銀七兩八錢三釐九毫九絲八忽四微。十八年﹐裁按院心紅紙張銀四兩二錢三分六釐六毫六絲六忽四微。康熙元年﹐裁吏書工食銀一百二十四兩。四年﹐裁本縣學訓導俸食銀七十四兩九錢二分﹐歸入扣裁解部數內。】實給銀二千四百七十八兩一錢九分四釐五毫五絲五忽二纖五沙。

外﹐紳﹑衿吏﹐承削免銀八百八十九兩七錢四分七釐。【順治十四五年﹐奉文爲始﹐歲有增減﹐年額不同﹐難以入總﹐遞年照易知由單歸入﹐地丁並徵。】

匠班﹕子﹑辰﹑申年﹐一名額徵銀一兩八錢﹔丑﹑已﹑酉年﹐一名額徵銀一兩八錢﹔寅﹑午﹑戊年﹐一名額徵銀一兩八錢﹔卯﹑未﹑亥年﹐一名額徵銀一兩八錢。【以上遇有閏年﹐照閏月季分﹐名匠每名加徵銀六錢。】

賦役卷之五終

●卷六秩官志

﹝官制知縣主簿典史教諭訓導巡檢名宦績附署績附駐防﹞

官制

【按﹐周官有縣正﹐各掌其縣之政令。而賞罰之及﹐郡縣散置。明太祖定賦三等﹐有上縣﹑中縣﹑下縣之別。永制從中﹐設知縣﹐正七品﹐方印﹐總一縣政務﹔勛階﹐初授承事郎﹐升授文林郎﹔章服用鸂鶒﹐月俸七石。主簿﹐正九品﹐管糧﹔勛授將仕郎﹐升授登仕郎﹔章服鵪鶉﹐月俸一石。典史﹐未入流﹐爲知縣首領官﹐無勛階﹐章服得用黃鸝﹑鵪鶉﹑練鵲﹐月俸三石。縣有師儒以蒞文教。儒學教諭﹐未入流﹐條印﹐管理學政﹐章服得用鸂鶒﹐與知縣同﹐月俸三石。訓導﹐未入流﹐分理學政﹐章服與教諭等。各司巡檢﹐從九品﹐方印﹐主緝捕盜賊﹑囚犯﹔勛階﹐初授將仕郎﹐升授登仕郎﹔章服如主簿﹐月俸一石。陰陽醫學﹐俱用條記﹐不載祿書。】

國朝多仍明制。凡秩官之尊卑﹐詳於頂帶﹐章服同明﹐披領如之。

知縣一員﹐

主簿一員【明弘治九年設﹐十五年裁】﹐

典史一員﹐

儒學教諭一員﹐

儒學訓導一員【康熙四年裁】﹐

興化鄕巡檢司巡檢一員﹐

太平司巡檢一員﹐

三層嶺巡檢一員﹐

陰陽學訓術一員﹐

醫學訓科一員﹐

僧會司【無設】﹐

道會司【無設】。

知縣

﹝校注﹕條目「知縣」前原有「歷官」條目﹐與卷首目錄不符﹐今刪去。並依下文增補「明」一行﹐表示朝代。﹞

明

王環浙江新昌人﹐由舉﹐歷教官﹐選授。艸昧初開﹐興利者六﹐除害者三。勒銘縣石﹐萬世永賴。祀名宦。

顏韶浙江靑田人﹐由貢。

陳禮浙江鄞縣人﹐由舉。

張縉廣東瓊山人﹐由舉。

陳悅直隸吳縣人﹐由貢。

宋澄浙江建徳人﹐由舉。

聞璇浙江海鹽人﹐由舉。

楊宗江西髙安人﹐由舉。

梁善江西臨川人﹐由�﹝校注﹕「囗」爲原文空缺。﹞

陳濟廣東保昌人﹐由貢。【以上俱弘治年任。】

曾顯浙江泰順人﹐由貢。

戴彜心湖廣房縣人﹐由貢。

邢瑄廣東文昌人﹐由舉。【以上俱正徳年任。】

劉文詔江西安福人﹐由舉﹐祀名宦﹐有傳。

毛鳳廣西臨桂人﹐由舉。

孫銛江西丰城人﹐由貢。

唐燦廣西臨桂人﹐由舉。

何文經廣西郁林州人﹐由舉。

胡大武直隸貴池人﹐由貢。舊《志》載﹕「篤實和易﹐愛民如子。」當時咸云「眞得父母之體。」

莫惟實廣西馬平人﹐由舉。

羅世慶江西吉水人﹐由舉。舊《志》載﹕「性淸愼﹐多才能﹐吏畏民懷。惜居位未久﹐以憂歸。」

洪良弼廣東揭陽人﹐由舉。

許文獻直隸長洲人﹐由貢。宦迹有《傳》。

周珊直隸龍虎衛人﹐由舉。

龍堯達廣東順徳人﹐由舉。【以上俱嘉靖年任。】

陳翡江西南昌人﹐由舉。舊《志》載「性朴謹守﹐民不見擾。」

謝良任廣東番禺人﹐由舉。【以上俱隆慶年任。】

何守成浙江分水人﹐由舉。宦迹有傳。

閔一寉浙江烏程人﹐由貢。祀名宦。

姚朴浙江慈溪人﹐由貢。

花偕江西弋陽人﹐由貢。

葉祖堯雲南臨安人﹐由進士。

姜子貞浙江余姚人﹐由舉。

郭塤江西贛縣人﹐由貢。

張正蒙廣西柳州人。由貢。

許堂江西宜黃人﹐由貢。舊志載﹕「性慈仁﹐不事鞭撲。」﹝校注﹕原文爲「朴」﹐校攺爲「撲」。﹞

何檀浙江富陽人﹐由貢。卒於任。

謝元賀江西瑞金人﹐由舉。

危言江西新建人﹐由舉。蒞任六載﹐持身冰蘗﹐聽斷公平﹐關節罔通。

龍應亮浙江桐城人﹐由貢。

吳殿邦廣東海陽人﹐由進士。宦迹有傳。

沈遁浙江仁和人﹐由舉。【以上俱萬曆年任。】

周齊廣西宜山人﹐由舉。

錢養民浙江余姚人﹐由舉。【以上俱天啟年任。】

朱夢魁廣東饒平人﹐由舉。

陳天佑浙江長興人﹐偏橋籍﹐由貢。

徐承烈浙江鄞縣人﹐由舉。

馬伯升雲南尋甸府人﹐由貢。

伍耀孫湖廣石門人﹐由貢。升江西臨江府同知。

徐可久江南贛楡人﹐由貢。﹝以上俱崇禎年任。﹞

右﹝校注﹕古文豎排﹐右卽以前﹑以上的意思。下同。﹞明紀載五十人﹐祀名宦者三人﹕王環﹑劉文詔﹑閔一寉。

國朝

趙廷標浙江錢塘人﹐由拔貢。順治三年任。蒞殘疆於版圖初附之時﹐三罹漳廣巨冠。蕞爾孤城﹐兵食莫繼﹐戰守單弱﹐邑瀕於危者屢矣。能以恩義固人心﹐以戰勝摧彊冠。𨿽斗米一金﹐捍禦愈固﹔𨿽前鋒偶挫﹐出奇無窮。調援郡省﹐屢破重圍。邑有完城之慶﹐人荷再生之恩﹐皆其功也。榮遷之日﹐攀轅逾境。﹝事詳《災變志》。﹞康熙三十六年﹐署縣事﹑連城縣知縣趙良生請祀名宦。

沈在湄江南無錫人﹐由進士。順治七年任﹐八載勤勞成疾﹐卒於任。

嶽鐘淑江南武進人﹐由進士。順治十五年任。欽取。【事詳《徳政碑》﹐載《文翰》。】

任名成陜西人﹐由貢。順治十七年任。以告病歸。

洪天開江南歙縣人﹐由舉。康熙元年任﹐以大計去。

潘翊淸遼東義州人﹐由貢。才堪治劇﹐明足燭姦。康熙七年任﹐以緝逃有功﹐見奉推升。

主簿

明

陳正仁貴州人﹐由貢。

李振廣東番禺人﹐由吏。【以上俱弘治年任。】

典史

明

張明賢江西余幹人﹐由吏。舊志載﹕「勤謹和綏。」

胡浩湖廣黃陂人﹐由吏。舊志載﹕「質實謙和﹐優於贊政。」【以上俱成化年任。】

林秀湖廣松溪人﹐由吏。

朱麒浙江嘉興人﹐由吏。

趙得直隸儀眞人﹐由吏。

葉珵浙江上虞人﹐由吏。

陳佳浙江上虞人﹐由吏。

陳森浙江慈溪人﹐由吏。

梁演廣東番禺人﹐由吏。【以上俱正徳年任。】

謝徳浙江黃巖人﹐由吏。

陳綾廣東電白人﹐由吏。

李鐘江西丰城人﹐由吏。

莫住廣西蒼梧人﹐由吏。逐盜鄧太總﹐力戰而死。祀名宦。有傳。

李鏜直隸來安人﹐由吏。

方大正浙江淳安人﹐由吏。

錢述江西廬陵人﹐由吏。

張宰浙江會稽人﹐由吏。

戴謨浙江鄞縣人﹐由吏。

李一迪廣東海陽人﹐由吏。【以上俱嘉靖年任。】

唐盛世廣東順徳人﹐由吏。【隆慶年任。】

李鑰浙江山陰人﹐由吏。

吳光祖廣東順徳人﹐由吏。

袁成美江西宜春人﹐由吏。

巫之祥江西余幹人﹐由吏。【以上俱萬曆年任。】

張圖南陜西人﹐由吏。

丁時隆山西汾陽人﹐由吏。

陸宗臣浙江余姚人﹐由吏。

姚繼諭江南休寧人﹐由吏。【以上俱天啟年任。】

李三汲江西南城人﹐由吏。

湯九思南直山陽人﹐由吏。

張憲臣浙江嵊縣人﹐由吏。

唐世倫河南陟縣人﹐由吏。

程可遠江南髙淳人﹐由吏。

徐徳騂浙江山陰人﹐由吏。

髙國用浙江人﹐由吏。【以上俱崇禎年任。】

右明紀載三十五人﹐祀名宦者一人﹕莫住。

國朝

馬奕勛浙江錢塘人。

趙國璽陜西華州人。

王文才北直隸人。【以上俱順治年任。】

楊廷楹陜西富平人﹐丁憂回籍﹐死於上杭。【康熙元年任。】

劉自淸陜西富平人﹐由吏。【康熙十一年任。】

論曰﹕古公﹑侯﹑伯﹑子﹑男﹐各以其所封之國傳之子孫。故讀其世家而先後相承之序﹐爛如也。自封建廢爲郡縣﹐官其地者不一人﹐爲之官者不數載。於是變世家而題名﹐冠以年歲﹐表時也。永定建邑﹐斷自王公環始。舊志幕僚別敍﹐玆並綴之。至於循良者﹐則曰「有紀迹」。奕世之後﹐故老遺黎﹐道其遺澤﹐時興景慕。則所記載者﹐豈僅裏居﹑履歷已哉﹗

教諭

明

謝弼江西安福人﹐由舉。祀名宦﹐有傳。【成化十五年任。】

廖觀海廣東省海丰縣碣石衛人﹐由舉。祀名宦﹐有傳。

李楨江西南城人﹐由貢。【以上俱弘治年任。】

黃誠廣東番禺人﹐由舉。

廖翔廣東順徳人﹐由舉。

江奎江西貴溪人﹐由貢。

李繁昌廣西宜山人﹐由貢。【以上俱正徳年任。】

雷裕江西丰城人﹐由舉。

羅正廣東髙安人﹐由貢。

冼謨廣東南海人﹐由舉。名宦﹐有傳。

董昱湖廣黃岡人﹐由貢。

朱材直隸歙縣人﹐由貢。

郭永達廣東四會人﹐由貢。

陳希中廣東揭陽人﹐由貢。

蕭日學江西永安人﹐由貢。

陳大本浙江分水人﹐由貢。【以上俱嘉靖年任。】

葉允明廣東河源人﹐由貢。

李應選廣東歸善人﹐由貢。【以上俱隆慶年任。】

溫理始興人﹐由貢。

沈應鶚奉化人﹐由貢。

羅泮新城人﹐由貢。

嚴光翰莆田人﹐由貢。

張廷相同安人﹐由舉。

江良賓常山人。由貢。

楊繼秀建安人﹐由貢。

周桐徳化人﹐由舉。有去思碑。

劉達南平人﹐由貢。

陳用舉晉江人﹐由舉。

李茂楨茂明人﹐由貢。

余應中龍溪人﹐由貢。

黃良杞松溪人﹐由貢。

米文洪莆田人﹐由貢。【以上俱萬曆年任。】

熊會奇臨川人﹐由貢。

陳士利邵武人﹐由貢。

陳濂仙遊人﹐由貢。【以上俱天啟年任。】

李從震建寧人﹐由貢。

黎元徳髙明人﹐由貢。

潘大鼎昆山人﹐由貢。

張治本邵武人﹐由貢。

林宣化泉州人﹐由貢。

劉廷耀龍溪人﹐由貢。【以上俱崇禎年任。】

右明紀載四十一人﹐祀名宦者三人﹕謝弼﹑廖觀海﹑冼謨。

國朝

張期閩縣人﹐由貢。

吳佺鼎晉江人﹐由舉。

張天華建陽人﹐由貢。

郭萬完龍溪人由舉。有訓士碑。【以上俱順治年任。】

黃甲先羅源人﹐由貢。【康熙九年任。】

訓導【萬曆間設】

明﹝校注﹕「明」字原文缺﹐今校補。﹞

雷域中建安人﹐由貢。

劉廷華福安人﹐由貢。

吳伯汪連州人﹐由貢。

馬應龍鉛山人﹐由貢。

余應中龍溪人﹐由貢。

鐘大務東莞人﹐由貢。

向秉元巴東人﹐由貢。

王尙賓龍巖人﹐由貢。有去思碑。

張拱光澤人﹐由貢。【以上俱萬曆年任。】

吳愈曾臨髙人﹐由貢。

林日馥晉江人﹐由貢。

陳念祖連江人﹐由貢。【以上俱天啟年任。】

林在扆惠來人﹐由貢。

胡希祖淳安人﹐由貢。

吳鼎臣福淸人﹐由貢。

武尙徳辰州人﹐由貢。【以上俱崇禎年任】。

右明紀載十六人。

國朝

陳啟明連江人﹐由貢。

樂維淸大田人﹐由貢。卒於任﹐與教諭郭萬完合祠。【以上俱順治年任。】

論曰﹕古者師儒一官﹐與令長等。宋胡瑗教授蘇湖﹐立經義﹑治事兩齋﹐其流風至今傳者﹐由當時最重教官。舉子家狀﹐必自言受業某教授。𨿽閭裏句讀﹐童子之師﹐不關白教授者有禁故。學術出於一﹐師道尊也。明開縣初﹐設教諭一員﹐萬曆間增訓導一員。國朝仍之。至康熙三年﹐奉裁訓導。或謂僚署太儉﹐事權不尊。載稽前史﹐如明臣剛峯海公對楊賀公﹐獨非起家教官而名垂靑史者歟﹗

巡檢

興化司

明

梁南容廣西郁林人。

鮑麒河南鄭州人。

何文輝浙江建徳人。

胡益江西南昌人。

胡裕浙江奉化人。

宋淸直隸舒城人。

段鐸江西萍鄭人。【以上俱成化年任。】

李興直隸懷遠人。

許諒直隸繁昌人。

錢貴浙江仁和人。【以上俱弘治年任。】

洪綬江西沿山人。

髙鶴【以上俱正徳年任。】

邢義直隸桃源人。

李眞直隸蘇州人。

羅親浙江上虞人。

周文郁江西丰城人。

晏文憲浙江新瑜人。

熊諒直隸丹徒人。【以上俱嘉靖年任。】

嚴守敬浙江新瑜人。

戴景良浙江蕭山人。

周日仁廣東三水人。

陳嘉兆廣東興寧人。

楊純廣東程鄕人。

蘇上明浙江石門人。

曹三畏江南蕪湖人。

吳鉉江南蕪湖人。

李升浙江錢塘人。

蕭欽若江西太和人。

陳奇龍廣東饒平人。

鮮於祿廣東和平人。

沈尙朴江南吳縣人。【以上俱萬曆年任。】

李瑚江南長洲人。

劉冕江南廬陵人。

潘士極湖廣攸縣人。【以上俱天啟年任。】

應階浙江會稽人。

趙善仕江南蕪湖人。

丁思政浙江仁和人。

葉樹茂江南吳縣人。

杜居益浙江秀水人。

唐尙仕盛京宛平人。【以上俱崇禎年任。】

右明紀載四十人。

國朝

劉士奇江南上元人。

李仲傑盛京大興人。

程捷江南灑寧人。

蔡文在江西南昌人。

胡天爵盛京宛平人。【以上俱順治年任。】

侯嘉祉陜西富平人。

劉傑浙江山陰人。

太平司

明

王原坪浙江麗水人。

何永通浙江麗水人。【以上俱景泰年任。】

周聰浙江徳淸人。【天順年任。】

汪濟江西星子人。

曹寧浙江仁和人。

楊榮浙江黃巖人。

韓亮江西弋陽人。

陳榮廣東饒平人。

朱顯江西淸江人。

蔡惟盛廣東南海人。【以上俱成化年任。】

戴俊直隸蒙城人。

張鳳直隸宿遷人。

董永直隸巨鹿人。【以上俱弘治年任。】

楊壁直隸長州人。

潘仲和廣東新會人。

吳珙江西沿山人。

陳輝浙江寧波人。

趙冕湖廣云夢人。

朱浙江鄞縣人。【以上俱正徳年任。】

劉仕江西贛縣人。

唐彬

邢端

髙潔陜西朝邑人。

梁滿廣東南海人。

裘鏞浙江鄞縣人。

方云浙江武康人。

章甫臣浙江西安人。【以上俱嘉靖年任。】

麥蓬廣東新會人。

陳鸞浙江山陰人。【以上俱隆慶年任。】

周憑浙江山陰人。

杜喬歲江西安遠人。

徐宗禮江西臨川人。

朱應元江南武進人。

李名試浙江嘉興人。

張宗仁浙江杭州油燭橋人。﹝校注﹕原文「油燭橋頭」﹐現「頭」校攺爲「人」。﹞

趙善友江南上元人。

張徳明浙江杭州人。

楊明達浙江開化人。

劉三省江南華亭人。

張文軒浙江油燭橋人。

祈大義廣東雷州人。

林茂春浙江仁和人。【以上俱萬曆﹑天啟﹑崇禎年任。】

右明紀載四十二人。

國朝

徐汝弼江南建平人。

胡以仁浙江秀水人。

朱廷宣江南山陽人。

郭天福陜西咸寧人。【以上俱順治年任。】

三層司

明

孫昶浙江新城人。

陳隆廣東饒平人。

汪源江西樂平人。【以上俱成化年任。】

丘表直隸壽州人。

趙瓚直隸沛縣人。

楊貴直隸壽州人。

汪彬江西玉山人。【以上俱弘治年任。】

楊鉞直隸元城人。

聞人珙浙江人。【以上俱隆慶年任。】

王繼直隸人。

周鑾浙江人。【以上俱正徳年任。】

雷暘江西丰城人。

曾和江西丰城人。

丁憲浙江人。

蔡山江西丰城人。

饒炡江西進賢人。

王祿直隸舒城人。

李謙浙江永嘉人。

桂弼直隸淸河人。

彭泗江西大庾人。

王袍直隸無錫人。【以上俱嘉靖年任。】

沈學浙江山陰人。

徐孟儀浙江建徳人。

祝大順浙江會稽人。

黃紹芳廣東博羅人。

朱應聘浙江紹興人。

繆瑚浙江山陰人。

李瑚江西丰城人。

劉冕江西吉安人。

項廷輝直隸歙縣人。

傅汝經江西沿山人。

陳汝政直隸靑陽人。

倪思震直隸祁門人。

趙善遂直隸涇縣人。

熊極如江西星子人。

孫一鸞浙江永康人。【以上俱萬曆﹑天啟﹑崇禎年任。】

右明紀載三十六人。

國朝

陳加慶浙江山陰人。

林應元浙江山陰人。

羅一麟直隸大興人。

蔣世爵浙江山陰人。

陳可緒陜西華陰人。【以上俱順治年任。】

論曰﹕邑之三司﹐有設於開縣以前﹐有設於開縣以後。皆爲地方計長久也。故歷任職官﹐悉爲譜之。其間﹐才能昭焯﹐碑存去思者﹐別爲表焉﹐以志不朽。

名宦紀績【附】

明

知縣王環蒞新創之邑﹐而有剸煩之才﹔制難處之事﹐而有敢爲之志。廉明果斷﹐興利除害。歷任六載﹐吏民悅服﹐有《政迹碑》。【見《文翰》。】

教諭謝弼振鐸艸昧﹐師範融和﹐條議杭糧﹐纂輯邑志。詹事彭華曰「惇厚溫柔﹐醉葩詩之奧旨﹔文行忠信﹐仰杏壇之遺蹤。」善詩文﹐多紀述﹐學者慕之。申祀名宦。

教諭廖觀海勤於訓誨﹐始終不倦。立身制行﹐爲士所宗。入祀名宦。

典史莫住蒞任惟勤﹐捕賊殞命。嘉靖二十二年﹐巡守道徐﹐巡歷至縣﹐哀其死﹐爲文致祭﹐批縣申詳。入祀名宦。

提學副使熊汲江西南昌人。誠信率人﹐道學範士。存有興起斯文之頌﹐沒﹝校注﹕「沒」同「歿」。下同。﹞有泰﹝校注﹕原文爲「太」﹐校攺爲「泰」。﹞山北斗之思。提學道朱批允據福州府等學生員張標呈情行縣﹐入祀名宦。

同知黃震昌號陽岡﹐江西邇縣人。嘉靖四十年署縣事。值上杭李占春作亂﹐被脇者眾。公收集善類﹐入城安插。召募鄕兵﹐民樂爲用。發廩賑饑﹐民賴以寧。公勤王事﹐沒於永定。民哀思之﹐豎碑城西。入祀名宦。

知縣劉文詔廣學捨﹐築杭陂。出粟賑饑﹐捐資助喪。擒王滿賊於巢中﹐服山背民於化外。履任六年﹐冰蘗如一。解組去任﹐士民泣送。入祀名宦。

教諭冼謨秉性溫雅﹐制行淸介。凡齋膳夫﹐受以常制。門殿庫級﹐止於使令。且春風和气﹐薰炙士類。勤於課試﹐卻饋助貧。申祀名宦。

知縣許文獻性耿介﹐多智略。任永六載﹐始終一節。永俗圖賴﹐公痛抑之。故六年之內﹐絕無訟人命者。尢惡舞文之吏﹐每事必親裁焉。至有冤抑者﹐力爲雪之。時賊首溫祖緣﹐謀欲劫縣。公計就擒。有鄕兵死於追捕者﹐爲文泣祭。值歲饑﹐設賑勸輸﹐務期實惠。歷任紙贖﹐悉納谷上倉﹐及置兵器藏庫﹐人莫測其意者。公去未幾﹐地方擾亂。戰守之具﹐糧餉之費﹐饑民之卹﹐咸取給焉。署印黃震昌拊髀嘆曰「許知縣眞神人哉﹗不積斯谷﹐不戢斯具﹐則今日之永定﹐策將安施﹖」勒碑志迹﹐建祠於東嶽之右。舊《志》以未入《名宦》﹐故附紀於此。

知縣閔一寉公庭寂靜﹐敷政慈祥﹐勤課士類﹐釐剔衙蠹。蒞任一載﹐卒於官。士民戴徳﹐建祠特祀。順治七年﹐知縣趙廷標申祀名宦。

知縣何守成勤愼正已﹐廉潔惠民。創學田﹐建義倉﹐舊增三千餘丁﹐力爲請止。加意人才﹐軫念民隱。興革八事﹐甚垂百世。謠曰「前有王父﹐後有許母﹐賢哉何侯﹐二公接武。其蘇我生﹐其止我處。」建祠東關﹐春秋二祀。以未入《名宦》﹐故附紀於此。

知縣吳殿邦有才名﹐能吏治。崇文教而申攺學宮﹐課士類而創置書院。蠲免裏役常規﹐釐剔吏胥夙獘。聽訟無冤民﹐衡鑑多奇士。嚴君子小人之分﹐隆尊年尙徳之風。勒碑建祠﹐至今頌祝不衰。未入《名宦》﹐故附紀於此。

署績【附】

明

葉珵浙江上虞人﹐任本縣典史。正徳元年﹐署縣事﹐申蠲差役﹐攺建衙宇﹐政績殊多。

黃震昌本府同知﹐署縣事。績見《名宦》。

霍蒙拯廣東南海人﹐由舉﹐任淸流縣教諭。崇禎二年﹐署縣事﹐建文昌祠﹐設常平倉﹐經術政事﹐至今慕焉。

林逢春廣東南海人﹐丁丑進士。左遷本府照磨﹐署縣事。平寇賑饑﹐謙厚愛民。【見《政績碑》。】

國朝

盧裕礪盛京三河人﹐由拔貢﹐任本府同知。順治十七年﹐署縣事。課士卹民。【見《政績碑》。】

申傳芳河南延津人﹐由貢﹐寧化縣丞。康熙六年﹐署縣事。未滿十月﹐邑裏有「官淸民安」之謠。

論曰﹕職官旣有「志」矣﹐而繼列名宦署績者何﹖蓋宦有可名﹐篆有代署﹐或爲四境淸利獘﹐或於數事見廉明。以見志懷利濟者﹐豈在一日已哉﹗

駐防將官【委署不載】

國朝

張彊河南人﹐入祀武惠祠。

郭洪

姚宗仁以虐民殺。

董得勝以叛殺。

張有義盛京宛平人﹐入祀武惠祠。

王得勝古竹營﹐以告發去。

徐鳳

吳習江西人﹐古竹營。

卞捷江南鎭江人﹐入祀武惠祠。

樓時玉河南人。

論曰﹕防將之設﹐所以分捍禦之權﹐而桑土乎一方者也。其兵與閭閻爲伍﹐於民爲最親。關系民之利害尢巨。一或失紀﹐大則弗獲其廬井﹐小則弗寧其樵蘇矣。永之列將率皆韜略素嫻﹐膂力方剛。數十年來﹐兵民歡如兄弟者﹐皆安民和眾之力也。則嚴以馭下﹐睦以處民。捨二者﹐寧有他道歟﹖

秩官卷之六終

●卷七選舉志

﹝進士舉人薦辟恩拔歲貢例貢武科貤封儒官應例吏員武職內宦訓術【附】﹞

進士

明

賴先﹐號中峯。登正徳庚戍錢福榜﹐授戶部主事﹐官至常徳府知府。懿徳孫。

張僖﹐號鳳山。登嘉靖戊戍茅贊榜﹐授中書科舍人。

沈孟化﹐號觀瀛。登隆慶辛未進士﹐丁父憂回。萬曆甲戍殿試﹐登孫繼臯榜。初授直隸江浦知縣﹐升刑部河南司主事﹐差讞江南。升本部山東司員外郎﹑江西司郎中。出守浙江湖州府知府。升廣東按察司副使﹐理驛傳轉。升廣西布政司左參政﹐告養歸。補授湖廣布政司左參政﹐駐節蘄黃。以忤稅監﹐左遷廣西按察司副使。轉升廣西布政司左參政﹐駐節梧州府。宦績詳見大學士沈鯉記中。玉璋子。

吳煌甲﹐號愉之。登崇禎癸未楊廷鑑榜。授廣東揭陽縣知縣﹐欽取。懋中長子。

熊興麟﹐號石兒。登崇禎癸未楊廷鑑榜。初授南直隸宜興知縣。歷任禮部主客司主事。升巡按湖廣監察禦史。

國朝

蕭熙楨號瞿亭。登順治己亥徐元文榜。授湖廣長沙縣知縣。

黃日煥號愧莪。登順治辛丑馬世俊榜。授廣西興業縣知縣﹐丁憂回。補陜西甘泉縣知縣﹐升江南邳州知州﹐升淮安府同知。

舉人

明

闕和永樂癸卯科﹐年二十一歲由上杭學中式。丰田里人。

丘巖正徳辛酉科﹐由上杭學中式。太平里人。

張弘景泰庚午科﹐年十七歲由府學中式。授直隸寧國府同知﹐署府道篆。

賴先弘治己酉科﹐由縣學中式。

賴守正弘治戊午科﹐由縣學中式。先長子。

李益弘治戊午科﹐由縣學中式﹐授直隸太倉州訓導。

孔庭訓弘治辛酉科﹐由縣學中式。授杭州府通判。升湖州﹑紹興二府同知。升刑部員外郎。

梁仁弘治甲子科﹐由縣學中式。

廖凱正徳庚午科﹐由河南開封府學中式第六名。

賴守方正徳癸酉科﹐由縣學中式。先次子

張僖嘉淸甲子科﹐由貢監中南京鄕試。

賴希道嘉靖癸卯科﹐由縣學中式。授江西建昌知縣。玉季子。

黃益純嘉靖戊午科﹐由府學中式。授直隸睢寧知縣。科之子。

沈孟化嘉靖辛酉科﹐由府學弱冠中式。

盧貫萬曆己卯科﹐由縣學中式。

周行先萬曆甲午科﹐由府學中式。授浙江常山縣知縣。上杭籍永定人。

賴朝選萬曆癸卯科﹐由縣學中式﹐副甲辰榜。授湖廣長沙縣知縣。

賴維嶽萬曆丙午科﹐由府學中式。署泉州府永春縣教諭。升廣東興寧縣知縣﹐加銜兵部職方司主事。希道孫。

賴明選萬曆己酉科﹐由縣學中式。授南直隸常州府通判﹐署府篆。惠民敬士﹐士民立祠祀之。

吳日修萬曆戊午科﹐由府學中式。署尢溪縣教諭﹐升廣西陸川縣知縣。又升河南睢州知州。

林鐘桂萬曆戊午科﹐由府學中式。授直隸如臯縣知縣﹐攝泰興縣篆。

張堯中天啟辛酉科﹐由縣學以《春秋》中第四魁﹐壬戌副榜﹝校注﹕原文爲「副壬戌榜」﹐依理校攺。﹞。署河南汜水縣教諭。甲子科﹐分校河南鄕試。僖之孫﹐一渶四子。

盧乾亨天啟丁卯科﹐由縣學中式。署湖廣敍浦縣教諭﹐授陜西莊浪縣知縣。

盧日就崇禎癸酉科﹐由福州學教諭中式。署江西瑞金縣教諭。升廣西岑溪縣知縣。又升南京北城兵馬司。升補刑部主事。寶子。

闕和衷崇禎癸酉科﹐由府學中式。

吳煌甲崇禎己卯科﹐由縣學中式。

熊興麟崇禎壬午科﹐由縣學中式。

賴卽亨崇禎壬午科﹐由縣學中式。授浙江靑田縣知縣。霖曾孫。

吳賓王丙戌科﹐由縣學中式。

陳上升丙戌科﹐由縣學中式。

國朝

闕振順治甲午科﹐由縣學中式﹐授浙江嘉善縣知縣。

吳祖馨順治辛卯科副榜﹐甲午科副榜﹐丁酉科中式。迪光長子。

蕭熙楨順治丁酉科﹐由縣學中式。

黃日煥順治庚子科﹐由縣學中式。

孔煌猷康熙己酉科﹐由縣學中式。授江西峽江縣知縣。

盧化康熙壬子科﹐由府學中式。日就子。授江南繁昌縣知縣。丁憂候補。

論曰﹕古者取士於鄕﹐選之司徒﹐升之司馬。漢置孝謙﹐唐置進士﹐明易以制義而兼用之。國朝仍其制﹐而寓蒐羅於愼簡之中。廣之則數科連茹﹐約之則因時減額。總之﹐收人材以供一代之用也。哲人在望﹐繼起者寧無望髙山而思仰止歟﹗

薦辟

明

林秀山金丰里人﹐由孝廉薦﹐授浙江金華府同知。

胡時金丰里人﹐由經明行修薦﹐授上杭縣訓導。

丘徳馨勝運里人﹐由經明行修薦﹐授武平縣訓導。

賴懿徳勝運里人﹐由經明行修薦﹐授湖廣宜都縣知縣。先之祖。

盧徳芳太平里人﹐由人材薦﹐授江西湖口縣知縣。

廖子忠溪南里人﹐由人材薦﹐授直隸徽州府知事。

王友智溪南里人﹐由人材薦﹐授廣東陽春縣巡檢。

詹甘棠丰田里人﹐天顏子。由官生﹐以材略薦﹐授鴻臚寺序班﹐升本寺寺丞。父宦西川一十六載﹐棠畱家園﹐侍王母諶太恭人﹑母羅恭人﹐備極色養。二恭人昕夕怡怡﹐幾忘子﹑夫之遠離泊。父殉節蜀中﹐萬里奔喪。始由襄樊﹐繼由秦隴﹐俱以道梗不能達﹐飲恨而回。頻年苫塊﹐一如初喪。最後由滇黔﹐循漵馬﹐詣嘉陽﹐歷峨嵋﹐入成都﹐市號野哭﹐崖覓淵訪﹐獲遇舊員龍輔篁﹑鄧若禹等﹐始悉顚末﹐直抵彭水之川心營﹐乃得扶櫬旋裏。歷學博郭君萬完﹑樂君維淸﹑邑令嶽君鐘淑﹑任君名成﹑署令周君仲選﹑吳君奇標﹐先後以「孝子順孫」詳憲表章。郡守王君康侯﹑巡道衛君紹芳﹑巡按成君性﹐爲題請旌獎﹐匾其裏曰「父子忠孝」﹐顏其堂曰「可以作忠」。而四川夾江令喬君振翼爲敍次﹐海內士大夫贈送詩歌﹐名其帙曰《同淑吟》﹐行於世。

論曰﹕明初﹐立賢無方﹐薦辟一途﹐直踞科第之上。逮宣皇以後﹐制科隆重﹐漸次寢格。懷帝末造﹐間一舉行﹐而少見多怪﹐嘖有煩言。稽古三公推薦﹐五府論徵﹐名公巨卿﹐焜緗耀紩﹐兩漢尙矣。李唐趙宋﹐或授簡藩僚﹐或飛帛巖谷﹐樹績流芬﹐代不乏人。永固僻壤﹐蒲纁罕及﹐積行君子﹐多壅上聞。二百年來﹐僅得數公。而嘉言懿行﹐彰彰足紀。然則資格𨿽嚴﹐此途顧可少乎哉﹖

恩拔貢

明

熊浩嘉靖己丑恩貢。

張僖嘉靖癸巳恩貢。

賴洽嘉靖乙未府學恩貢。授直隸池州府通判。升河南鄭州知州﹐官至長史。懿徳曾孫。

孔庭詔嘉靖乙未拔貢。授山西平陽府通判﹐升廣西賓州知州。

吳誥嘉靖丙申府學拔貢。授廣東程鄕縣知縣。持己嚴潔﹐風裁凜然。時程鄕有黑千戶﹐恬勢橫行﹐淩轢小民。奏請誅之﹐彊悍詟懾。院交薦之。卒於官﹐士民悲號﹐立碑志迹。

沈玉璋嘉靖丙申拔貢﹐授浙江寧海縣主簿。子孟化貴﹐累贈中憲大夫﹐廣西按察司副使﹐兼布政司參議。

賴泗嘉靖庚子恩貢。授直隸鹽山縣訓導。懿徳元孫。

賴霖隆慶丁卯恩貢。授湖廣安仁縣知縣。先之曾孫。

盧吉士萬曆年間恩貢。

賴一鯉萬曆年間恩貢。授廣東歸善縣縣丞。升陽山縣知縣。玉之孫。

盧嘉會萬曆年間恩貢。授建寧府壽寧縣訓導。

賴昌祚泰昌元年恩貢﹐選知州﹐攺授旌徳縣知縣。覃恩贈親。一召子。

鄭維明天啟元年恩貢﹐授祁州州判。

詹天顏崇禎元年恩貢﹐授龍安府石泉縣知縣。升慶陽府同知。當行﹐士民固畱。按院題攺本府同知。平獻賊有功﹐累官四川巡撫僉都禦史。

熊銓元崇禎乙亥府學拔貢。國賓次子。

林文聚原從林入廖﹐以廖鳳聚名。應崇禎乙亥拔貢。呈文選司﹐復今姓名。授江南休寧丞。升江西寧都縣知縣﹐加銜兵部主事。按院林蘭友以功薦召考選﹐覃恩封親。

江奮龍乙酉貢﹐授武平縣訓導。

張鼎乙酉府學貢。

熊塤丙戌恩貢。

國朝

王銓爵順治戊子恩貢。正以持己﹐謙以接人﹐平爭息忿﹐彥方一流。

鄭士鳳順治辛卯恩貢。考選知縣。日益長子。

徐泰來順治甲午恩貢。燦之孫。

王日中順治辛丑恩貢。

盧而燁順治辛丑府學恩貢。

陳上箴康熙壬子拔選監貢。

歲貢

明

吳蒙金丰里人﹐授浙江富陽縣知縣。剔蠹釐姦﹐士徳民懷。

王和溪南里人﹐授行在光祿寺監事。

陳新溪南里人﹐授廣西布政司照磨。

鄭仕達溪南里人﹐授江西分宜縣主簿。

賴祖隆勝運里人﹐懿徳之子。

丘陵勝運里人﹐授浙江布政司經歷。

吳寬勝運里人﹐授湖廣巴東縣教諭。

謝肅金丰里人﹐授廣東陽山縣教諭。

賴政勝運里人。

李勉勝運里人﹐授靖江王府典儀。

劉龍溪南里人﹐授廣東新會縣縣丞。

沈穆溪南里人﹐遇例冠帶榮身。

張鐸溪南里人。

賴哲勝運里人。

廖廷才太平里人。

賴瑨勝運里人﹐授貴州安順州判﹐贈父宗茂徵仕郎。

江沂金丰里人﹐授直隸合肥縣主簿。

盧章金丰里人﹐授江西武寧縣主簿。

賴迪勝運里人﹐授直隸建平縣主簿。

範升溪南里人﹐授榮府奉祠。

【以上由上杭學貢。】

簡重成化壬寅貢。授廣東樂昌縣訓導。

李瑜授江西余幹縣主簿。

吳明授浙江嚴州府經歷。

賴髙弘治戊申貢。懿徳曾孫。

賴紹弘治庚戌貢。授山東莊平縣訓導﹐升浙江山陰縣教諭。

賴金弘治壬子貢。授直隸淮安府經歷。

賴廣弘治甲寅貢。授直隸松江府經歷。

廖益夫弘治甲寅由府學歲貢。

鄭紳弘治丙辰貢。

賴廷用弘治丁巳貢。授州判﹐升湖廣會同縣知縣。

羅珍弘治戊午貢。授浙江昆山縣縣丞﹐升廣東澄邁縣知縣。

盧聰弘治己未貢。

沈源弘治庚申貢。授直隸蠡學訓導。

鄭絪弘治壬戌貢。

林靖弘治甲子貢。授廣東新興縣縣丞。

劉福正徳丙寅貢。授廣東潮州府照磨。

鄭廷芳正徳戊申貢。授廣東瓊州衛知事。

吳世英正徳己巳貢。授雲南昆明﹝校注——原文「嵩明」當爲「昆明」之誤﹞州同知。戶部郎中湘之孫﹐舉人琚之子。

賴玉正徳壬申貢。授廣東臨髙縣縣丞﹐升授廣西榕縣知縣。懿徳曾孫。

鄭質正徳甲戌貢。授雲南尋甸府通判﹐封父廷傑。

鄭策正徳丙子貢。授廣西大平府通判。

盧金正徳戊寅貢。授雲南蒙化府經歷。

賴憲正徳庚辰貢。授廣西貴縣知縣。

謝貴正徳辛巳貢。授江西余幹縣縣丞。升四川新都縣知縣。

賴錦嘉靖壬午貢。授廣東萬州知州。懿徳曾孫。

鄭厚嘉靖癸未貢。授雲南徵江府通判。徵江苦於徭役﹐厚設法減派。又苦山僮﹝校注﹕原文爲「獞」﹐校攺爲「僮」。﹞﹐厚剿撫並行。自此懷徳畏威﹐不敢犯境。解組回日﹐民遮道送。甥張僖有記。

賴守端嘉靖甲申貢。懿徳曾孫。

賴守嚴嘉靖丙戌貢。授浙江淳安縣主簿。懿徳曾孫。

熊春嘉靖戊子貢。授江西贛州府學訓導。升贛縣教諭。歷任七載﹐課士有方﹐贛庠立祠祀之。有記。

鄭道嘉靖壬辰貢。

羅恆信嘉靖己亥貢。授江西徳化縣訓導﹐歷升山東魯府教授。珍之子。

張大顯嘉靖庚子府學貢。授廣東徐聞縣縣丞。弘之孫。

賴津嘉靖庚子貢。授靑州府教授。因母喪﹐辭歸。蒙府獎「秩寒守潔﹐爲人所難」﹐贈《孝經》十冊。

鄭世繡嘉靖辛丑貢。授直隸城學訓導﹐升海門縣教諭﹐又升揚州﹝校注﹕原文「楊州」﹐校攺爲「揚州」。﹞府泰興縣知縣。

鄭周嘉靖壬寅貢。授直隸溧水縣主簿。

盧新嘉靖甲辰貢。授浙江嘉興府學訓導。

劉榮嘉靖乙巳貢。【見《孝義》。】

賴璞嘉靖丙午貢。授陽春縣教諭﹐升賓州學正。懿徳曾孫。

簡策嘉靖戊申貢。授四川綿川同知﹐升王府審理。

熊楗嘉靖已酉貢。春之子。

吳嶽嘉靖庚戌貢。授廣東香山縣訓導。

沈肇嘉靖壬子貢。授江西贛州府學訓導。

賴守愚嘉靖壬子府學貢。授直隸六安州判。懿徳曾孫。

賴希昌嘉靖癸丑府學貢。授浙江建徳縣主簿﹐升四川劍州州判。玉仲子。

賴瀹嘉靖癸丑貢。授廣西潯州府經歷。先之孫。

張珂嘉靖乙卯府學貢。授浙江太平縣訓導﹐升廣西蒼梧縣教諭。弘曾孫。

曹宗佑嘉靖丙辰貢。授河南鹿邑縣訓導。

吳祖昌嘉靖戊午貢。授廣東瓊山縣主簿。

孔庭諭嘉靖庚申貢。

賴瀚嘉靖己未貢。授廣東潮州訓導﹐升吉府教授致仕。先之孫。

賴希喬嘉靖甲子貢。授江西瑞金縣訓導﹐升廣東遂溪縣教諭。玉四子。

熊愼隆慶丙寅貢。授湖廣荊州府學訓導。

張一源隆慶丁卯貢。授江西新城縣縣丞。僖長子。

曹宗佐隆慶戊辰貢。授江西吉安府學訓導。

賴希仍隆慶已巳貢。懿徳玄孫。

賴一龍隆慶庚午貢。授本省福淸縣訓導。玉之孫﹐希孔長子。

沈一麟隆慶壬申貢。授晉江訓導﹐升上思州學正。肇之長子。

張一渶萬曆甲戌貢。授浙江新昌縣縣丞﹐升觀海衛經歷。僖之仲子。

李思莊萬曆貢。授浙江嘉善縣縣丞﹐《善志》載﹕「淡泊不污。」升南寧府經歷。

盧一松萬曆貢。授湖廣吉府教授。

鄭惟梓萬曆貢。授沙縣訓導兼署縣事﹐升江西饒州府教授。

沈孟似萬曆府學貢。篤學好修﹐天性孝友。辛酉﹐與弟觀瀛﹐鄕薦偕回﹐途被盜執﹐願以身質﹐先脫弟於難。及弟歷任大參﹐未常抵任﹐惟色養慈闈﹐但手書以「忠廉」相勗﹐居家仰體太翁志﹐以所遺產﹐與叔父之子均。爲人慷慨磊落﹐有古賢豪風。惜受選而卒﹐未得展其志焉。

沈孟作萬曆貢。授徳化縣訓導﹐升廣東陽江縣教諭﹐署縣事﹐又升南雄府教授。振鐸而文教興﹐署篆而政治茂。卓然儒雅﹐蔚矣賢良。

盧士志萬曆貢。授雙溪縣訓導。升大田縣教諭。

賴桓萬曆貢。授浙江蘭溪縣訓導﹐署蘭溪﹑義烏二縣事﹐有惠政﹐二縣脫靴畱記。歸裏﹐鄕飲大賓十五次。先之曾孫。

賴有則萬曆乙酉貢。授建寧府訓導。

張一瀾萬曆戊子府學貢。授泉州府同安縣訓導。僖季子。

賴有緣萬曆戊子貢。授邵武縣訓導﹐升揭陽縣教諭。

陳應岐萬曆貢。授建寧府壽寧縣教諭。

賴堂萬曆貢。

丘復恆萬曆貢。

李思謹萬曆貢。

吳茂梧萬曆貢。誥之子。

盧允衡萬曆貢。授興化訓導。

盧世寧萬曆貢。授封川教諭。

賴一麟萬曆貢。授廣東歸善縣訓導。玉孫。

曾子毅萬曆辛丑貢。博稽辟書﹐閉戶著述。有《解醒編》《詩餘》《雅韻》《投機集》《醒心錄》﹐復精核岐黃。有書曰《﹝春歸巖谷﹞注集》行世。

賴可大萬曆癸卯貢。授詔安縣訓導﹐升江西益府教授。才學兼優﹐教友並著。先之曾孫。

盧寶萬曆丙午貢。贈承徳郎兵馬司指揮。

張堯采萬曆貢。授安溪縣訓導。僖之孫。

鄭洪道萬曆丁未貢。授壽寧縣教諭﹐升邵武府訓導﹐又升雷州府教授﹐又升建昌王府教諭。歸裏﹐鄕飲大賓九次。

張希文萬曆辛亥貢。

賴作輔萬曆貢。授教職冠帶。

徐燦萬曆癸丑貢。孝友勤學﹐以經術垂訓。泰來祖。

鄭國卿萬曆貢。授安溪縣訓導﹐升廣東徳慶州州正﹐署開建縣事。按院獎其學博才優﹐委巡查盤。後升福州府教授。

盧士舉萬曆貢。授浙江金華訓導。

沈元軾萬曆丁巳貢。授晉江縣訓導﹐平糶施粥﹐給棺藏骸。鄕飲大賓三次。孟化長子。

張拱應萬曆貢。

盧自可天啟元年貢。

盧自迥天啟三年貢。授浙江嘉興府經歷﹐署桐鄕縣事。

林際春天啟五年貢。授樂淸縣訓導。

賴裔周天啟七年貢。授麗水縣訓導﹐升南安教諭﹐又升潮州府教授。

鄭日益崇禎己巳貢。中副榜。

盧日就崇禎辛未貢。中式癸酉科。

熊國興崇禎癸酉貢。授廣東饒平縣訓導。

林光翰崇禎乙亥貢。授江西撫州府學訓導﹐升福淸縣教諭。

賴善崇禎乙亥府學貢。先之元孫。

盧奇選癸酉科副榜﹐崇禎丁丑貢。

闕應禎崇禎己卯貢。授廣東揭陽縣訓導。剛方正直﹐足迹不入公門司鐸。時以忠孝勉士﹐人欽仰之。

丘與憲崇禎辛巳貢。授莆田縣訓導。

賴錫爵崇禎癸未貢。

闕錫衷乙酉貢。

沈元範乙酉府學貢。

盧士遴丙戌貢。

國朝

賴朝相順治戊子貢。

盧日新順治已醜貢。授泰寧縣訓導。門人熊興麟有記。寶子。

吳來鳳順治辛卯貢。事見《文學》。

孔如梁順治癸巳貢。登之孫。

熊鐘元順治乙未貢。學優明經﹐才堪服眾﹐以雙親旣逝﹐竟不出仕。國賓長子。

賴昌明順治丙申府學貢。授泉州訓導﹐修學課士﹐致仕歸﹐督杭陂﹐卹宗族。鄕飲大賓。一召子。

鄭士鴻順治丁酉貢。授永春縣訓導。日益次子。

熊日輔順治戊戌府學貢。

廖化龍順治己亥貢。考選訓導。

丘民貴順治辛丑貢。

盧受和補貢。

賴進箴康熙癸卯貢。

【此後奉例暫停﹐至己酉始復。】

鄭紹之康熙己酉貢。

阮光周康熙己酉府學貢。候選訓導。

陳鈞奏康熙辛亥貢。候選訓導。

吳祖芳康熙癸丑府學貢。迪光次子。

熊有翼康熙癸丑貢。

例貢

明

盧春授雲南麗江府照磨。

吳經溪南里人。

吳欽授楊州教授﹐太平人。

賴廷穆授湖廣宣慰司經歷。

陳昂授雲南劍川州吏目。

鄭迅授廣東臨髙縣主簿﹐升荊府奉祠副。

吳文繪授廣東韶州府知事。【見員外郎孔庭訓《銘》。】

闕椿授廣東都司都事。

廖潛授廣東歸善縣縣丞﹐升永安縣知縣。

盧九經授浙江淳安縣主簿。

陳晏授雷州遂溪縣主簿。

賴主恩穆之子。

盧穆

孔登授儀眞縣主簿。煌猷祖。

【以上載舊《志》】

鄭恆富髙雅拔俗﹐早擅文名﹐人速其入﹝校注﹕原文爲「人」﹐校攺爲「入」。﹞監聽選。不甘小就﹐苦志力學而終。

張鼎輝乙酉例。

論曰﹕《射義》曰「諸侯歲貢﹐士於天子。」《書傳》曰「諸侯於天子﹐三年一貢士。」蓋古取士之專途也﹐沿及漢。唐有「明經」之科﹐而「廷試」則自武后始。自後變爲限年旅升之格。其間﹐或以恩霈選﹐或以尢異拔﹐制不一也。然往往名儒輩出﹐勛伐爛然。而國朝仍之﹐故「明經」一途﹐至有建牙分閫﹑樹臬開藩者﹐亦異數也。至剖竹﹑膺符之侶﹐踵相接矣。編而紀之﹐使人知三途取士﹑八綱羅材﹐咸思所以自奮於功名云。

武科

國朝

盧化熊中康熙己酉科。

羅肇聲中康熙壬子科。

姜丹書中康熙壬子科﹐上杭籍永定人。

貤封【未受誥敕者不載。】

明

賴宗茂以子瑨貴﹐贈徵仕郎﹐貴州安順州州判。【敕命一道。】

賴瑨階徵仕郎。【敕命一道。】

賴恆以子先貴﹐贈承徳郎﹐戶部山東淸吏司主事。【敕命一道。】

賴先階承徳郎。敕命一道。

孔瓚以子庭訓貴﹐贈奉政大夫﹐浙江紹興府同知。【誥命一道。】

孔庭訓階奉政大夫。【誥命一道。

鄭廷傑以子質貴﹐封雲南潯甸府通判。【敕命一道。】

鄭質階承徳郎。【敕命一道。】

沈玉璋以子孟化貴﹐一贈文林郎﹐應天府江浦縣知縣﹔二贈承徳郎﹐刑部主事﹔三贈中憲大夫﹐浙江湖州府知府﹔四贈中憲大夫﹐廣西按察司副使﹐兼布政使司左參議。【敕命二道﹐誥命二道。】

沈孟化一階文林郎﹐二階承徳郎﹐兩階中憲大夫。【敕命二道﹐誥命二道。】

陳位以子希聖貴﹐贈徵仕郎﹐雲南都使司經歷。【敕命一道。】

陳希聖階徵仕郎。【敕命一道。】

賴一召以子昌祚貴﹐贈文林郎﹐寧國府旌徳縣知縣。【敕命一道。】

賴昌祚階文林郎。【敕命一道。】

林繼旺以子鐘桂貴﹐贈文林郎﹐楊州府泰州如臯縣知縣。【敕命一道。】

林鐘桂階文林郎。【敕命一道。】

吳茂葵以子日修貴﹐贈奉訓大夫﹐河南歸徳府睢州知州。【敕命一道。】

吳日修階奉訓大夫。【誥命一道。】

熊彥恆以子興麟貴﹐一封文林郎﹐常州府宜興縣知縣﹔二封承徳郎﹐禮部主客司主事。【敕命二道。】

熊興麟一階文林郎﹐二階承徳郎。【敕命一道。】

林廷紳以子文聚貴﹐封文林郎﹐贛州府寧都縣知縣。【敕命一道。】

林文聚階文林郎。【敕命一道。

盧寶以子日就貴﹐贈承徳郎﹐兵馬司指揮。【敕命一道。】

盧日就階承徳郎。【敕命一道。】

國朝

黃孟淑以子日煥貴。贈文林郎﹐廣西梧州府郁林州興業縣知縣。【敕命一道。】

黃日煥階文林郎。【敕命一道。】

明﹝校注﹕「明」字原缺﹐依文義校補。﹞

曾氏以子瑨貴﹐贈太孺人。

遊﹑壬氏以夫瑨貴﹐贈封孺人。【敕命三道。】

李﹑藍氏以子先貴﹐贈封太安人。

闕氏以夫先貴﹐封安人。【敕命三道。】

溫氏以子庭訓貴﹐封太宜人。

梁氏以夫庭訓貴﹐封宜人。【敕命二道。】

熊氏以子質貴﹐贈太孺人。

張氏以夫質貴﹐封孺人。【敕命二道。】

盧氏以子孟化貴﹐一贈太孺人﹐二贈太安人﹐三贈太恭人﹐四加贈太恭人。

林氏以子孟化貴﹐一封太孺人﹐二封太安人﹐三封太恭人﹐四加贈太恭人。

鄭氏以夫孟化貴。一封孺人﹐二封安人﹐三封恭人﹐四加封恭人。【敕命六道﹐誥命六道。】

遊氏以子希聖貴﹐贈太孺人。

李氏以夫希聖貴﹐封孺人。【敕命二道。】

林氏以子昌祚貴﹐贈太孺人。

孔氏以夫昌祚貴﹐封孺人。【敕命二道。】

陳氏以子鐘桂貴﹐贈太孺人。

賴﹑王氏以夫鐘桂貴﹐贈封孺人。【敕命三道。】

張﹑鄭氏以子日修貴﹐贈太宜人。

鄭氏以夫日修貴﹐封宜人。【敕命三道。】

吳氏以子興麟貴﹐一贈太孺人﹐二贈太安人。

鄭氏以子興麟貴﹐一封太孺人﹐二封太安人。

鄭氏以夫興麟貴﹐一封孺人﹐二封安人。【敕命三道。】

鄭氏以子文聚貴﹐封太孺人。

巫氏以夫文聚﹐貴封孺人。【敕命二道。】

吳氏以子日就貴﹐封太安人。

吳﹑羅氏以夫就貴﹐贈封安人。【敕命三道。】

國朝

羅氏以子日煥貴﹐贈太孺人。

張氏以夫日煥貴﹐封孺人。【敕命二道。】

論曰﹕召公《策命》之詞有曰「釐爾圭瓚﹐秬鬯一卣。蓋因其賢胤﹐以賜及其先。」是卽後世封親贈祖之所自始也。故事凡人臣﹐以考最聞﹐或遇恩霈。六品而下﹐身有﹐敕其父母如之﹔四品而下﹐身有﹐誥其父母如之﹔二品而下﹐身有﹐誥其祖父母如之﹔其儷亦及焉。故曰「王言如絲﹐其出如綸﹔王言如綸﹐其出如綍。」蓋華衮之被﹐有不勝天語之溫賜者。永自開治來﹐以科第明經起家﹐其相繼蒙寵賚者﹐代不乏人。匯而錄之﹐蓋以彰典禮之崇隆﹐而揚孝治之大經也。則後起者其思所以效﹐嗣續者其思所以繩乎。

儒官【俱生員應例。】

明

王積瑀﹐

熊學伊﹐

賴希傳【懿徳元孫】﹐

熊滋【號仁山】﹐

賴有榮﹐

熊學懋【號南衢】﹐

胡世淸﹐

盧啟東【新之子】﹐

林耀﹐

廖漢﹐

張一元【大顯子】﹐

鄭顯通﹐

吳訥﹐

廖燦﹐

張華先﹐

廖宇﹐

盧日升【乾亨父】﹐

賴華祖【卽亨父】﹐

闕寅衷號聖虔﹐篤學好施﹐度量恢弘。【振父】。

吳煌春。

應例

明

吳諫授蜀府典膳。

盧有虞納王府典膳。

嚴朝卿納王府典膳。

賴丕顯納徳府引禮。

賴伯元由庠生入太學﹐選授知事。

賴良材納王府典膳。

巫仲爵納荊府典儀副。

賴一夔納王府典膳。

張一鴻王府典膳。

丘應龍援例入太學﹐選授吏目。

鄭一棟授王府典儀。

鄭經紀府庠生入太學﹐選授經歷。

丘應兆由庠生入太學﹐選授經歷。

廖新授職典儀。

丘與閔由太學授山東泰安州同知。救荒禦寇﹐俱有功績。處鄕邑﹐慷慨好施﹐人咸義之。

張登俊以庠生入太學。初授江西臨江府經歷﹐升廣東碣石衛經歷。

陳其恪邑庠生入太學﹐候選縣丞。

丘與遊援例入太學﹐考選經歷。

丘與仲援例入太學。

簡其元由庠生入太學。

沈一燝由太學考選縣丞。

王予標由太學考選州判。

王騰龍由庠生薦授桂林府通判。

闕宏衷授工部所提舉。

林滋大授北京鴻臚寺序班。

闕獻珂授鴻臚寺署丞。

沈一煜由庠生入太學。

丘與若由太學考選經歷。

許承光由庠生入太學。

賴天祐由庠生入太學﹐任衡山縣訓導。

丘與齊由庠生入太學。

盧坎亨授光祿寺署丞。日就子。

賴天祚授鴻臚寺序班。

孔宗瑞吏科供事。

詹甘霽禮部儒士﹐考授光祿寺監事。天顏子。

廖景隆都察院蘇考選令史。

蕭上露字閏弘﹐大學生。

蕭士菁字象森﹐大學生。

吏員

明

沈榮忠授廣西藤縣縣丞﹐升衛經歷。

張均義授江西貴溪縣縣丞。

範善卿授內府丁字庫副使。

羅得福授廣東宣倫縣典史。

江李茂授浙江樂淸縣館頭司巡檢。

丘子厚授湖廣辰州府髙巖司巡檢。

陳亨授廣東陽山縣銅臺司巡檢。

曾輝授廣東龍川縣和平司巡檢。

鄭宗輝授直隸徐州稅課司大使。

汪弼授直隸武邑縣典史。

張先授湖廣漢川縣河泊所官。

王琮授兩浙鹽運司太嵩場大使。

林洧授廣東河源縣稅課局大使

羅徵授廣東儋川安海司巡檢。

黎獻授河南懷慶府倉大使。

蘇謀授勇義中衛倉大使。

丘瑛授廣東龍川縣通衢司巡要。

羅賢授雲南雄府稅課司大使。

何遠授直隸鳳陽府倉大使。

廖敞授宿倉倉大使。

林崇授湖廣荊州府倉大使。

蘇永松授湖廣衡州府倉大使。

嚴淸授南京中軍都督府艸場大使。

盧景祥授廣東水口驛驛丞。

兪鸞授廣東海丰河泊所官。

戴文選授廣東新寧巡檢﹐升新安主簿。

簡要授江西南昌縣廣積倉大使。

廖成徳授廣東饒平縣主簿。

丘文升授廣東肇慶衛經歷。

鄧科授廣西南寧府南鄕司巡檢。

羅世祥授廣東吳江鹽大使。

丘亮授廣東東莞縣鹽大使。

丘文繪授貴州大龍畬長官司吏目。

黃瀚授龍裏衛平伐長官司吏目。

丘時俊授河南淇門縣驛丞。

鄧梓授廣東化州梁家沙巡檢。

丘仲山授湖廣枇杷倉大使。

羅宗棨授浙江太平縣巡檢。

周碧昌授浙江樂淸縣巡檢。

【以上舊志。】

鄒文鐘授江南寧國府典史﹐升廣東興寧縣主簿。

盧應卿授北直隸保府知事﹐升陜西河川衛經歷。

詹爵授湖廣松滋縣典史﹐升江西都昌縣主簿﹐委署縣事﹐升廣東香山縣縣丞。

曾廷職授廣東感縣典史﹐升南京蕪湖縣後藩司巡檢。

吳承光刑部辦事﹐選廣東東莞縣典史。卒於京。

戴禧授華亭縣典史﹐歷任三載。華民立去思碑﹐居家以孝。

陳伸授廣東廣州府新會縣縣丞﹐署本縣篆。

張國臣授鳳陽縣典史﹐升髙郵州倉大使。

張應鸞授將樂縣倉官﹐升江西瑞金縣瑞林司巡檢。

周維寧由永定縣椽考選縣丞﹐攺授山東寧縣典史﹐職司鹽﹑捕二項。鹽院蔣以完課﹑通商﹑卹民﹐循職薦﹔馬院李以奉公﹑循職﹝校注﹕原文漏「職」字﹐依文意校補。﹞﹑盜靖﹑民寧薦。卒於官。陵民勒石志。

陳隆授宣化縣縣丞﹐升府經歷﹐署縣事。

王育才授廣西天河縣典史。

陳希聖授北京武功中衛經歷﹐署河南縣事。覃恩贈親。

林棠授廣西桂林縣縣丞﹐署本縣篆﹐升柳州府經歷。

蕭天敍原考選縣丞﹐任北京內黃縣典史。

徐朝首授浙江蕭山縣縣丞﹐升處州府衛經歷。

巫應龍授南京蕪湖縣典史。

鄭經純考選南京應天府經歷。卒於京。

張奇猷授湖廣上津縣典史。時縣巳破﹐監道朱委署縣事。

省祭

明

簡廷璋

盧鏞

鄧楠

賴克明

劉伯麟授廣東潮州倉大使﹐升南城縣藍田司巡檢。榮之孫。

江泗

黃淑

闕寵

賴一鎭

張一淳

【以上舊志。】

鄭侃

鄭經綸授廣東新興縣典史﹐轉南雄倉大使﹐升嚴州府知事﹐捐俸修商文毅公牌坊。商家附祀於廟。

戴大恩

劉璁授益府典儀所禮官。榮之曾孫。萬曆四十六年﹐禦史崔旌順孫。

廖繼祖仕南曹冠帶。

盧士學

廖定桂

王朝藩

鄭仕先

武職

明﹝校注﹕「明」字原缺﹐依文意校補。﹞

鄧興由伍﹐授通州衛正千戶﹐調福建鎭東衛所正千戶。

鄭綱由軍士﹐授百戶。

許泉授北京錦衣衛指揮。

蘇京身長九尺﹐多膂力。弘治元年起﹐送封卷簾將軍。

廖鵬正徳時授北京錦衣衛指揮使﹐升都督元帥。

許綜授北京錦衣衛千戶。

許喬授北京錦衣衛百戶。

鄭嘉授名邑千戶。

鄭仁濟廩生﹐以功授都憲贊畫。道長子。

鄭恆通因大埔縣平沙寇亂﹐出力擒捕﹐以功授廣東惠州平山地方把總。厚之六子。

黃一化授廣東惠州羅經營守備﹐升廣州梧州府遊擊。

徐授廣東惠州府歸善縣白雲營守備。

張士釬由庠生選將材。授廣州府守備。景元子。

簡叔贊崇禎十七年﹐平寇有功﹐贛院萬題授經制守備。卒於官。

王籌授廣東中軍都司僉書。

內宦

明

廖堂太監。欽差總鎭中州河南等處。考察天下官員賢否﹐下理軍官民詞訟。

廖廣北京尙衣監太監。

廖鑾北京司禮監太監。

廖宣北京禦馬監太監。

廖輝北京內官監太監。

廖忠北京禦用監太監。

廖祥北京都知監太監。

遊孜北京禦馬監太監。

遊泗南京司禮監太監。【以上俱玉帶。】

羅成南京鎭守孝陵際太監。

張祐北京內官監太監。

張旭北京尙善監太監。

賴升北京酒醋局太監。

溫祥北京內隸監太監。

附陰陽學訓術

陳鼎陳惟陵鄭縝陳旦陳文俊賴良臣闕恩鄭仁淑鄧柏賴希雍鄭一葵賴一錠賴一呂鄭梅王三聘鄭濟南鄭明術陳王泉

附醫學訓術

張以璇張文敍張文徳盧金錠張侃孔立賴主愛盧恆亨劉玉疇鄒應瀛

選舉卷之七終

●卷八人文志

﹝名臣直臣忠臣循吏文學孝義隱逸儒行鄕善節烈仙釋﹞

名臣

贊曰「旬宣命使﹐賦政王臣。一朝華岱﹐四國鳳麟。」

沈孟化號觀瀛。由進士授江浦令。江浦瀕江﹐無城郭。勛幹衛弁﹐姦宄錯雜。又值衢道﹐一無所避。時核田令峻﹐兢兢戒胥吏﹐選耆宿。無幾﹐微苛擾以最徵。時議築城郭﹐數年拮據。節縮千餘金﹐畱之官而去。授刑部主事﹐差讞江南﹐平情理獄﹐遷郎中。時值中貴人家多犯大辟﹐執法不阿﹐出守湖州。時值大旱﹐老弱仰面。待盡早夜﹐竭蹶勸賑。平糴以活土著﹐煮粥以活流徙﹐各不下數萬人。繼值大水﹐郡力不能支。亟陳饑狀以請﹐得發司農金爲濟﹐所活又復如初。報政入覲﹐潮州別駕龔先進﹑司理﹝校注——原文中「司李」系「司理」之誤﹐今依道光志攺之﹞周著﹐各爲當事所齕﹐中以幽典。毅然曰「良吏黜﹐何用守爲﹖」抗言力爭﹐立堂下足不稍移。當事變色﹐靳之。不爲屈﹐卒以得直。時羣吏畢集﹐天官﹑署中聞其丰采﹐有泣下者。遷廣東副使﹐理驛傳﹐多借攝他道﹐皆舉其職。遷廣西參政﹐念親老﹐堅請終養。主爵者彊之不可﹐補蘄黃道參政。楚俗剽悍﹐每多盜劫。所隸舊逋﹑贖鍰且千計。諸郡邑系獄追取者數百人。一日免之﹐盜亦以息。時稅監橫楚中﹐事事禁戢。戒所部吏﹐毋以百姓媚稅監﹔戒所部民﹐毋爲稅監爪牙。凡稅監以事下﹐所部以法割之。稅監恚甚﹐遂以「抗旨庇屬」聞。時屬稅監羅織者﹐無不掇奇禍。愛之者諷以謀﹐求援他溪。恬然曰「今之營﹐何如始之不攖﹖」竟奪一階﹐左授廣西副使去。值五山反叛﹐武靖土捨﹐爭力構亂﹐鎭之以靜。旋﹐皆聽命惟謹。而韋酋煽逆﹐掠思陵州﹐劫奪官﹐奉旨剿處十年矣﹐未竟。事隸扈南﹐非其部也﹐卽借代攝扈南。顧兵餉俱乏﹐乃調集。土漢漸合。又購得南寧絕田千餘畝﹐斥以供軍。獨計賊所爲﹐陸﹑梁將無恃。有內間﹐緝之﹐得譚監生等﹔急掩之﹐服罪﹐賊果气奪。乃遣裨校操檄直入其地﹐諭之禍福﹐責以大義。安南耆目鄭松大感悟。卽督兵象三萬﹐破祿州﹐焚六寨﹐就擒旨取逆犯周佑﹑周保﹑梁保等。未靡一鏃﹐韋酋巢穴巳搗。賊黨陸佑﹑黃尙﹐仍負固思明。內地又督土司趙邦定等﹐以重兵壓之﹐遂擒黃尙於風門嶺﹐陸佑震慄潛竄。以入賀。行﹐大功未錄﹐識者惜之。遷右江參政。右江多僮瑤﹝校注﹕原文「獞猺」﹐校攺爲「僮瑤」。﹞﹐時相仇﹝校注——原文「」系「仇」之誤筆﹞殺﹐出擄掠﹐人畜多被其害。躬督指揮朱堯武等﹐往剿大陽紅廟。賊臨陣﹐斬其渠以殉。餘眾股慄﹐請撫者百餘。峒降者數萬人﹐悉編入堡伍﹐爲之立社學﹐恭繹聖諭。擇其翹異﹐給衣冠約束之﹐文物漸興。又以入賀。行﹐卒於江西泰和白石潭舟中。自筮仕江浦﹐歷官參政﹐覃恩封贈考妣。綸音四賜﹐錦軸流光焉。祀府縣鄕賢。

直臣

贊曰「權門抗節﹐喬固暉穆。投簪拂袖﹐秋霜琨玉」。

張僖號鳳山。由進士授中書科舍人。當嚴相攬權﹐欲羅僖爲門士﹐使人諷以美官。僖不肯附﹐上疏劾嵩二十四罪﹐掛冠而歸。及嵩敗﹐屢徵不起。有司罕睹其面。處鄕裏一如素士。時稱爲「白衣中書」。崇祀鄕賢。

忠臣

贊曰「以身殉職﹐甘死如薺。魂依玉壘﹐彩照峨嵋。」

詹天顏號僯五。由恩貢﹐初授四川龍安府石泉縣知縣。庚辰舉邊才﹐晉陜西慶陽府同知。當行﹐士民固畱。按院陳題攺本府同知兼理府事。時獻賊破蜀郡過半。天顏多布方略﹐龍賴以全。事聞﹐特恩加級﹐署府道事﹐隨升松藩道﹑安綿道。卒官﹐終四川巡撫僉都禦史。【詳《蜀寇紀芳烈紀》。】

循吏

贊曰「漢旌卓異﹐宋美陽春。茇棠繼召﹐膏黍追郇。」

賴先號中峯﹐常師事羅一峯。由進士﹐時當選﹐念親老﹐乞歸終養。至戊午﹐始拜戶部主事﹐署部卓有賢聲。賚邊餉而士卒感恩﹐督鈔關而商人懷惠。收京倉﹐權貴不附。淸西蜀屯田﹐豪右斂迹。選本部員外郎﹐引疾歸裏。時逆瑾用事﹐例京官養病者致仕。逆瑾旣誅﹐銓曹屢檄不起。正徳癸酉﹐以成命擢常徳知府。郡小民疲﹐方又修建榮府﹐中官誅求甚峻﹐痛加裁抑﹐有利病則力爲之。獨恥獻諛﹐多忤當道﹐卽激流勇退而歸。士民悲之﹐如失父母。歷官有惠政。至其歸田﹐以行誼率鄕人﹐以學問淑後進﹐以孝義教子孫﹐以家禮變時俗。是皆盛徳﹐在人耳目者也。韓子云「鄕先生死而可祀者﹐其在公哉。」【俱詳《府誌》。李夢陽《贈許墅賦》見《詞翰》。】崇祀鄕賢。

賴玉號髙山。天性孝友﹐素履純篤。由歲貢入大學。會小靖盜起﹐流劫鄕都。聞父伯瑛被害﹐卽由南監奔京師奏剿。嘉靖初﹐授臨髙丞﹐視篆。經載﹕「吏畏民懷﹐撫黎蠻傾心向化﹐建石橋捐助俸資。」臨人戴若父母﹐立祠祀焉。致政明農﹐以經書教﹐子孫皆以科貢文行顯。

孔庭訓號東溪。慈詳溫醇。決斷辦理﹐賢能已見。褒封淸介﹐著聞今昔。三任越邦﹐始終一節。產不加厚﹐宅不加廣。箱無餘帛﹐囊無餘金。足稱「循良」矣。

賴錦號南沂。學行純雅﹐气宇宏深。領萬州牧﹐教養並行﹐黎蠻馴服﹐撫按有「昭代龔黃」之獎﹐士民有建祠勒石之思。及以終養歸農﹐杜門不出。侍老母﹐課兒童。暇﹐則賦詩自適而巳。享年七十有七。

孔庭詔號東源。由拔貢初授平陽府通判。奉檄督修大同等關墻以捍邊寇﹐建營田五﹐議以裕軍需﹐皆有成績。奉旨欽依賜帑金前後二十兩。考績升賓州知州。甫視篆﹐卽詢民疾苦。申攺歲運大軍倉米三千石爲折色﹐罷不急之徵﹐省里甲之費﹐民咸愛戴如父母。平生好學﹐手不釋卷。所著有《東源漫稿》《三晉集》《寓賓集》《歸田集》《日記閒談》。【事詳於《考終錄》及《志銘》《傳記》。】

賴希昌號西峯。劍州判。精明練達﹐制行端莊。出仕浙蜀﹐撫按獎保云「淸勤出眾﹐慈厚得民。蒞判卓有賢聲﹐蜀篆全無物議。」卒於官﹐民哀之如喪考妣焉。

賴洽號果泉﹐天性淸介﹐不染苞苴。察院特保云「節判池州﹐百姓有『靑天』之號﹔近署溧﹝校注﹕原文「漂」﹐校攺爲「溧」。﹞水﹐萬民有遮道之畱。此臣不當以常格擢用者也。」後升鄭州牧﹐卒於官。宦囊無私﹐足稱「淸白吏」。

沈玉璋號九山。性衝行恪﹐惇孝勵廉。由選貢授浙江寧海簿。歷任六年﹐始終一節。寧舊無城郭﹐人鮮知兵。以職司邏捕﹐勤於訓練。後值倭寇掠境﹐躬率東倉兵禦之﹐邑賴以全。致政歸﹐友愛弟玉振﹐弗忍分居。人咸稱曰「今之公藝也。」

賴希道號龍泉。由舉人授令建昌。建昌爲江右劇地﹐政務浩繁﹐民性桀驁﹐而逋賦尢甚。下車未越月﹐逋者復﹐負者輸。修學捨﹐建橋梁﹐除加馬﹐釋冤獄﹐淸衙蠹﹐積義倉。卓有賢聲﹐以老辭歸。

黃益純號健峯。由舉人授溫州府教授。應聘南畿分校﹐得士六人。升授睢寧令﹐修理學宮﹐捐租贍士﹐均定田畝﹐革例舒民。疏淘河等處九湖十門以全廬井﹐立巡河墩堡二十一處以保商旅。申詳協濟以息夫役﹐計養馬種以免攤派。節制七十二所屯衛販軍﹐剪除一十二起剽掠積寇。招集流移八百餘戶﹐開墾拋荒五百餘頃。歷任五載﹐乞休終養﹐歸乏斧資﹐撫按贐以勘合﹐百姓立祠祀之。【附《睢寧縣官師志》﹕「公博學宏才﹐淸修雅操﹐興利除害﹐民至今不忘。」事詳《去思碑》。】

賴霖號仁宇。先之曾孫。由恩貢任湖廣安仁縣知縣。蒞任四載﹐置義田﹐建社學﹐設倉儲﹐修陂塘。嘉意學校﹐捐俸建塔於熊耳山巓﹐以培文峯。民田侵沒於茶陵軍者﹐淸丈以復之。因丁母艱而致政。祀名宦。

賴朝選號顯我﹐由鄕薦任湖廣長沙縣令。淸廉純謹。長沙王旌曰「樂只君子」。

賴一鯉號云吾﹐由貢任陽山縣知縣。有惠政。按撫交委惠州十邑查盤﹐升王府審理正事。【附《陽山縣官師志》﹕「嚴門役﹐重善良。杜私謁﹐申保甲。創讀書亭﹐置學田。政暇多著作﹐刻《鈞民苦語》《教成閭閻》。去後﹐士民勒石。」】

賴昌祚號蒙著。由恩貢考選知州﹐攺授旌徳縣知縣﹐覃恩贈親。以忤當道﹐轉調山西藩司照磨。歷署盂縣事﹑保徳州事﹐廉能著績。升授楡社縣知縣﹐淸案牘﹐禁刁頑﹐絕苞苴﹐卹凋瘵﹐犒城夫﹐嚴保甲。善政累累。都察院汪﹑鹽運使孫有《政績錄》。

賴維嶽號巒宗。由舉人授興寧縣知縣﹐捐俸二百金﹐創修學宮。邑苦服毒﹐日無停訟。實行痛禁﹐活千餘命。時劉勾鼻﹑陳文作亂。團練鄕兵﹐悉縛斬之。剔姦淸稅﹐洗濯絕塵。任滿行取﹐升兵部職方司主事。維嶽三世爲令﹐治縣一如家譜云。因病致仕﹐置田四百餘﹐饗祀祖父以及兄嫂之無祀者﹐與眾輪收。在孝廉時﹐有以小詿犯禁者﹐邑令倒懸松梢﹐命幾一綫﹐維嶽力脫之﹐犯者以身請役。曰「予救人適自快耳﹐其圖報何﹖」家傳淸白﹐未嘗淩人構怨﹐族黨頌義。崇祀鄕賢。

吳日修號海門。由舉人初授廣西陸川令。陸隸於州﹐往時州哨激亂﹐地棍輒乘潯狼爲變。條陳三害﹐遏州差﹐緝盜賊﹐懲黨棍。治陸五載﹐士民沿路立祠祀焉。升睢州知州。

盧日就號斗孺。由舉人署江西瑞金縣學諭。升廣西岑溪縣知縣。歲額解牛判銀四百兩。蒞任﹐嚴禁屠牛﹐每年捐俸陪解。岑邑僮瑤﹝校注﹕原文「獞猺」﹐校攺爲「僮瑤」。下同。﹞錯處﹐易爲民害。恩威並濟﹐僮瑤帖服。岑自宋置縣﹐未有以鄕薦者﹐乃爲立程課士。己卯﹑壬午﹐岑士連登賢書。督撫交薦﹐升南京北城兵馬司指揮﹐士民立祠祀之。以丁艱回籍﹐後補刑部主事。

吳煌甲號愉之。由進士授廣東揭陽縣知縣﹐多惠政。乙酉﹐揭陽大饑﹐劉公顯反﹐以九軍圍城月餘。督民兵擊退之﹐積勞成疾。會有命欽取﹐曰「不能平賊﹐如職何力﹖」疾劃攻守數事。尋﹐卒於官﹐年三十二歲。揭人專祠致祀。【載《潮州府誌》。】

丘與閔號誾如。由太學任山東泰安州同知。救荒禦寇﹐作士愛民。嚴保甲﹐修馬政﹐淸糧獘﹐正屯田。郡號「神君」﹐部推「廉能」。丁艱回籍﹐士民扳轅。建去思碑於道旁。後﹐竟廬墓不仕。

文學

贊曰「元亭白鳳﹐謝氏靑箱。三長擅技﹐七報成章。」

胡時號子俊。淳良忠厚﹐善吟詠﹑楷書。洪武八年﹐杭尹劉亨以經明行修﹐薦授上杭縣學訓導。教人隨質﹐髙下受業者甚眾。至今人咸仰之。崇祀鄕賢。

丘徳馨號子瞻。博極羣書。洪武初﹐求山林隱士﹐杭尹劉亨以經明薦武平訓導。武平知縣衡﹑縣丞陶﹐皆師事之。奉旨特召﹐發螺川。有詩詞﹝校注﹕原文爲「辭」﹐校攺爲「詞」。﹞﹐歸林壑﹐觴詠自樂﹐淸名雅望。崇祠鄕賢。

賴懿徳號以徳。資性仁厚﹐沈酣經史。永樂間﹐以經明行修薦﹐授湖廣宜都縣知縣。拙催科﹐勤撫字。士髙其行﹐民懷其惠。

鄭道號弘夫。素性朴實﹐學問宏博﹐遜居房以廣學宮﹐屢旌徳行。應嘉靖壬辰貢﹐授浙江武藝學訓導。升廣東陵水學教諭﹐又升江西潯州府學教授。力行古道﹐各庠士皆慶得師焉。

黃科號伊野。才華雋拔﹐學問淵充﹐博究羣書﹐文有蘇﹑歐風。行檢方正﹐動遵古法﹐學者多師事之。屢試首選﹐當貢而歿﹐士類惜焉。

黃益純事見《循吏》。博綜經史﹐沈潛理學。睿悟淵通﹐務惇實行。出宰繁疆﹐署篆三邑。學術經濟﹐具有實驗。事繼母﹐追蹤閔子。自祖遺產以及俸金﹐悉奉之母﹐以分諸弟。繼母性嚴。卽歸宦後﹐猶偕孺人祗敬承歡。林下二十載﹐著述自娛。𨿽塵斧壁立﹐不輟編摩。凡銘﹑傳﹑序﹑記﹐四方多輳求之。持躬樂道﹐軌則先民。當道奉爲典型﹐學者仰爲山斗焉。所著有《彩窩集》《綠竹居詩集》。巡撫王諍﹑門人臬司吳之鵬﹑給事周子文﹐俱有傳贊。科之子。

盧一松號念潭。王府教授﹐以藩封之學與韋布異﹐摘《四書》中切於「修」﹑「齊」﹑「治」者各十條﹐名曰「《要學三編》」﹐演說進講﹐王甚嘉納。晚年﹐師事龍江林先生﹐授「艮背心法」。所著《學道要端》《井田議》《化俗議》《醒心詩》《宗孔集》行世。

盧寶號信吾。幼警敏﹐負笈溫陵﹐師事謝臺卿先生。博極羣書﹐試輒前矛。著有《炊玉編》《蛩吟錄》。居恆以孝友承家﹐子若孫相繼登賢書﹐人稱「餘慶縣府」。申詳督學﹐批準陪祀。

賴維嶽號巒宗。五六歲能歷數古今人物。命對﹐輒應如響。弱冠﹐補弟子﹝校注﹕原文爲「子弟」﹐校攺爲「弟子」。﹞員。一時﹐名宿如林叢巖﹑吳海門﹐皆稱爲「畏友」。東粵人士﹐行束脩請鐸。數年﹐及登賢書﹐署永春諭。晉江吳宣伯﹑翁吉﹐間關執弟子禮﹐聲蜚炳然。如劉鰲者﹐歷試不遂﹐及親受業﹐甲子遂登經魁﹐選授興寧令﹐卽微時振鐸地也。復聚多士論文﹐咸謂「昌黎再至」。其門人胡英﹑劉道昌﹑王若水﹐別爲傳紀之。嗜古學﹐多著述。有《古今裘》《金湧集》《半豹集》行世。

鄭日益號衝宇。髙尙不仕﹐以道義律身﹐以詩禮傳家。邑令欽式﹐後學悉師事焉。著有《四書說》﹐飲大賓十六次。

張堯中僖之孫﹐號如初。學問淵博﹐才思雋逸。尢精《春秋》﹐刪輯五。傳爲後學津梁﹐海內宗之。

林鐘桂號叢巖。才思俊拔﹐詩律文詞﹐下筆立就。授令如臬。撫院史可法嘉其有用之學。優遊林下﹐著《餘言稿》行世。

盧日就事見《循吏》﹐號斗孺。資魯﹐攻苦積學﹐繼而成悟。丙午﹐副鄕榜。癸酉﹐受知於梁兆陽門分房。楊以任嘆爲「名宿」。凡爲詩﹑古文﹑詞﹐率寓箴警﹐不爲無益語。遺稿數十卷﹐人士奉爲典型。

吳煌甲號愉之。幼穎悟﹐博洽羣書。其父教以五宗﹐文訣一過而復。曰「兒得之矣。」八歲出試﹐知府沈侍卿目爲神童﹐補弟子員。癸未成進士。雲間夏允彜﹑陳子龍徵其文集﹐鐫之金閶﹐名重海內。房師楊觀光命之詮釋《參兩集》﹐座師劉理順贈以詩云「髙懸日月經尊易﹐沛決江河善在心。」有《讀易識》《小琴心》《軒藝》行世。

熊國賓號寅所﹐增廣生。質性溫厚﹐篤行力學﹐下筆數千言立就。六經子史﹐多所傳注。生平惟事庭訓﹐崔按院特旌徳行。兩子皆應明經科。

盧乾亨號柱公。少年遊泮﹐以文字受知郡邑。未常稍事﹐奔競著《燃黎艸》行世。署敍浦諭﹐藩司曹以爲「文堪起鳳﹐气可屠龍。」後﹐令莊浪﹐著《秦遊艸》。致仕歸裏﹐鄕人欽之。

熊國興號日樓。性至孝﹐兩事繼母﹐和婉愛順。父老不仕﹐殷勤色養。父歿﹐受鐸饒平。文行課士﹐憲司有蘇湖之獎。歸林下﹐賦詩爲文﹐訓迪後人﹐至髦不倦。鄕飲屢舉大賓。

陳應標號起瞻﹐增生。性善悟﹐父遺書數篋﹐閉戶忘寢食讀之。益肆力於古文詞。恆好摭古人隱僻之事﹑贅佶之章﹐名《雞趾集》。人疑其文﹐或詭奧而一﹐以春容雅麗﹑簡遠淡暢爲宗。年幾耄。目力不衰﹐宵猶熒熒漏盡。臨終﹐以所遺篋貽子鈞奏云。

沈元轍號幼蘇﹐孟化次子。少穎悟﹐舞象食餼﹐博極羣書。學憲耿定力所首拔士。工詩﹑賦﹑詞﹑翰。隨父任之苕霅﹐與名家唱和甚眾。至父贈送諸巨卿大文﹐間命代作﹐則援筆立就。縉紳咸稱爲「老泉之穎濱」。惜年四十﹐當貢而卒。

鄭士鳳號於閣。順治辛卯恩貢。壬辰廷試﹐內院大學士範文程﹐請分房考取本房。翰林院李廷樞嘆爲「髙雅絕倫﹐科目遺珠」﹐錄上上卷﹐進呈旨授知縣。居家閉門著書。有詩集﹑古文﹑詞行世。

闕尙倫號明軒。學綜經史﹐辭章奧博。有詩文行世。子孫繼登賢書。人稱「文行美報」云。

林光翰號云章。資敏而勤﹐學博而貫﹐識奇而確﹐文奧而葩。己卯副榜﹐太史陳龍致稱其「博雅懸鐸」。臨川門士李來泰得其金鍼﹐後爲學憲。才髙數奇﹐士類惜之。

熊銓元號祥人。聰穎善記﹐嗜古率眞﹐英年遊泮﹐屢試冠軍。崇禎八年﹐命直省儒臣﹐照鄕試例﹐取博學宏才之士。中式﹐本省肄業。南雍學士周﹐嘉其才﹐特疏薦用﹐以親老辭歸。里人士多師事之。著有《退隱集》。知縣嶽鐘淑贈以詩。

吳來鳳號儀明。賦性簡默﹐文多古奧。學憲熊奇之﹐巡按陸嘉其文「卓越凡流」﹐國朝知縣嶽鐘淑稱爲「髙尙先生」。有「祿位已非執戟賤﹐文章眞與太元鄰」之句。凡詩﹑序﹑傳﹑記﹐行﹑艸﹑楷書﹐晚年尢佳。著有《天隨集》行世。

徐泰來號惠生。賦資英異﹐品行卓越。十四補諸生。宋﹑孔二學憲嘉其才品﹐拔貢入太學。國子師雅重之。長於詩賦。其年不永﹐士類惜之。

張鼎號聚九。天性誠篤﹐學問淵泓﹐精於春秋。與伯父堯中﹐先後有經傳﹐遠近宗之。

陳上升號喬丈。登賢書後﹐足不履城市﹐構小築於鄕。多聚未見書﹐手自校讎﹐而掇翰屬詞則元气灝然﹐人咸以「渾金璞玉「稱之。

孝義

林秀山以孝廉舉﹐見《薦辟》。

劉榮府學生。學道邵銳獎云「善事繼母﹐李密之孝也﹔友愛伯兄﹐楊津之弟也。」優賞之。繼上杭三圖作亂﹐本府同知繆宗堯以榮行端謹﹐令誨新民子民﹐以禮義化其俗。時賊首賴榮昌﹑劉元亨復反。榮計緝捕﹐地方以寧。督撫虞守愚疏題﹐奉旨授廣東惠州府捕盜通判。卒於京。

賴希孔玉之長子﹐縣學生。事父母盡孝﹐處兄弟怡怡如也。父疾祈以身代。邑令常嘆其師表鄕裏﹐親書「孝友」二字旌之。

熊正宗號復齋﹐早失怙﹐廬墓三年﹐喪葬盡禮。好義施﹐惇友於督築上杭城。杭尹黃希禮親至其鄕﹐立匾旌之﹐稱「爲孝子裏」。

鄭懋官號舉南。天性至孝﹐年逾甲子﹐孺慕不衰。親沒﹐營冢於河口桂畬山中。廬墓三年﹐飲水茹蔬﹐有馴虎伏蛇之異。天啟元年﹐知縣周齊造具廬而訪焉。詳院題疏﹐奉旨敕建牌坊﹐敕曰「惇念所生﹐通邑稱孝。舐母目於旣盲﹐頓爾暌云見日﹔廬親墓於幽曠﹐不妨與虎爲鄰。三日饑似子推﹐�霖聲比桑戶。﹝校注﹕其中「囗」系原字殘缺莫辧。﹞誰無父母﹖有此孝思﹐例合旌表。」

吳贊號淸渠﹐邑庠生。性至孝﹐急義好施。知縣危言﹑周齊﹑錢養民﹐疊薦孝義。巡按禦史徐兆魁旌其額於明倫堂曰「孝能色養﹐學務躬修。盛徳著於儒門﹐卓志超乎流俗﹐凡三膺臺獎」云。及其孫煌甲成進士﹐人以爲贊陰行之報。

陳吉輔號明川。性至孝﹐素行善﹐建祖基﹐修墳墓﹐置祀田。族人義之。知縣龍應亮﹑同知熊茂松﹑知府沈應奎﹐廉訪其事﹐有「孝友見諸實行﹐信義孚於月旦」等語。詳院具疏﹐兩旌其門曰「孝義」。

廖顯玢嘉靖四十一年﹐賊來﹐母耄盲。負母而逃﹐賊殺之。後賊覺其素行﹐悔之﹐遺金帛殯殮。

熊守廉號愛山。孝事父母﹐和處鄕裏。捐資修祖墳﹐建塾教子姓。知縣吳殿邦申院獎。滋長子。

廖同倫號行吾。篤於孝友﹐誼髙任卹。父壯時郁疾﹐幾不起。倫百順無間﹐得愈而耄。倡建祠宇﹐九築祖塋。五創烝田﹐以致徭役浮糧無累。

黃金辰號海超。性仁孝。凡色養哀思﹐略極誠摯。年幼喪父﹐伯父惡之。一惟恭敬順承﹐弗與較量。及伯父無依﹐不藏怨怒﹐事之一如父母﹐生養葬祭﹐悉盡其情。至修墳立烝﹐惠族育孤﹐周急好施﹐不營資產。評旦皆雅重焉。益純孫﹐中理子。

吳階泰號在邦﹐利見父。孝友性成﹐正直仗義。母病﹐刲股調羹。縣詳院旌獎﹐有「刲割還一本之根﹐友恭映聯輝之萼」等語。丙戌﹑戊子﹐公舉城守﹐不避勞怨﹐不受公餼﹐力保全城。三院給「惇倫好義﹐長城倚重」匾額優獎之。寇平﹐敍功授都司職銜。辰州太守盧裕礪作傳記。

鄭完明父萬周﹐母江氏﹐金丰天徳鄕住。至性純孝。明幼時﹐母多恙病。忽夜夢二人索母去﹐不肯放手。其中有一婦人﹐穿白衣救解。覺後思之﹐莫非觀音大士乎﹖卽起﹐在觀音座前焚香頂祝﹐終身齋戒﹐母得身康壽延。又父久病漧嘔﹐飲食難進。明日夜憂慮﹐家貧不能延請明醫調治。忽夜夢一道士行醫﹐直到廳堂﹐明跪求救病﹐士說﹕「爾爲子果孝﹐割肉烹食卽愈。」次早﹐對天燒香告祝﹐再告祖宗﹐卽割左臂肉煎湯父食。嗣後﹐卽不嘔吐﹐飲食無恙﹐病愈壽延。聲傳鄕邑﹐上聞縣主。適遇髙察院按臨﹐聞其純孝﹐給賞孝子養親銀叄兩。於隆武丙戌歲﹐卽順治三年﹐都察院髙諱允玆﹐同縣主徐諱可久﹐旌獎匾額「刲股活父」﹐又有獎語云「技工一藝之末﹐孝惇百行之先。藥餌乏資﹐感神明於夢寐﹔刲股烹湯﹐起父病於沈危。母常多恙﹐齋稔終身。事竭子職﹐隱徳堪揚。」

吳鼎泰號連璧。冠帶義官﹐匾旌「孝行」。

王予聘善事孀母﹐撫育幼弟﹐通族稱之。

孔時中號敬湖。母病篤﹐祈以身代。縣申詳院給冠帶旌獎。

賴憲謨邑庠生。善事繼母﹐撫育弟妹。買田以祀祖宗﹐分屋以居二弟。縣詳院給匾獎。希道孫。

闕居仁少孤寒﹐早知愛母。長﹐貧賤不各私財。服勞匪間﹐奉養必隆。按院張特旌「孝義」。

張鼎耀號治九﹐貢生。宗師郭獎語﹕「遭父母喪﹐寢苦枕塊﹐染沈屙而不變﹔聯兄弟情﹐分甘共苦﹐貞始終而無異。」

吳淑南親存竭力﹐親歿廬墓。聞烈宗崩﹐痛哭不食。遂絕不就試﹐惟日讀《太上感應篇》。

沈一熠號友恭﹐府庠生。母疾﹐衣不解帶﹐足不履室。母歿﹐廬墓。縣府屢詳三院給賞花紅。禮部題疏﹐奉旨敕建坊旌獎。

孔念厚丙戌﹐廣寇破城。賊欲殺其父﹐厚乞身代。賊果殺厚而釋其父。都督裴廷給銀優卹。

朱象升號浴咸﹐稟生。事父母有承志。歿﹐省墓梓﹐行廉潔。按院﹑督學俱有旌獎﹐子笏食餼有聲。

詹甘棠號六勿。事詳《薦辟》

論曰﹕爲人子者願居其季﹐以事親之日長也﹐故有「王公之歲月而不易承歡之頃刻」者矣。凡以竭力愛﹐日與繼志述事﹐無二視也。志中所載﹐咸致色養於生前﹐極哀思於歿後﹐旣已上徹宸聽﹐無間人言矣﹐猶必核遺行﹐傳其佚事﹐而以玉管書之。誠愧夫﹐凡爲子者之有類於陳元耳﹐斯亦風勵之一大機乎。至論孝而及於義者何﹖詩曰「孝子不匱﹐永賜爾類。」

隱逸

李穎勝運里人﹐號嗣英。資性超脫﹐學問宏博﹐尢善詩詞﹐有《聯珠集》行世。時諸監司屢薦不起﹐鄕人宗焉。

吳懋中號允睿﹐邑庠生﹐贊子。嫡母熊失明﹐漱舐七夕﹐重翳如掃。父好義急施﹐予仰承。色笑晨夕﹐必請所與。知縣周齊以「孝義」薦﹐懋中曰「此子職也﹐曷足稱焉﹗」福州陳尙書長祚禮聘至家﹐率子弟師事者五年。長子煌甲貴﹐卽謝靑衫﹐以琴書自娛。及丙戌寇變﹐一門八婦﹐同夕自經。乃慨然曰「吾子死君﹐吾婦死節﹐天之玉我至矣乎﹖」遂邀遊羅浮﹑鼎湖諸勝而歸隱焉。有《五宗文訣》行世。李世熊傳其紀略。時稱「五宗先生」﹐又稱「睿和尙」云。﹝見《文翰》。﹞

黃孟淑號衷魯。剛正和易﹐嗜古力學。凡經﹑書﹑子﹑史﹐多所纂注﹐爲文不競時艷﹐必以歸﹑胡諸大家爲法。因遭時亂﹐不就試﹐惟以所學教授生徒。嘗爲詩歌﹑古文以道志。長公日煥﹐追隨左右﹐自幼至壯﹐未常出就外傳。及聯第後﹐名馳海寓﹐羣奉爲文章宗匠﹐皆其庭訓力也。

論曰﹕世有隱而不逸者﹐考盤邁澗﹐塵飛市朝是也﹔有逸而不隱者﹐優遊綠野﹐身折圭組是也。若乃迹異泉石而蟬蛻風塵﹐事殊嘯歌而琴書在案﹐所謂「室邇人遐﹐心遠地偏」﹐斯其爲隱逸之眞歟﹗

儒行

鄭貢訥齋﹐廩生。

賴一忠增生。正誼髙風﹐長於詩賦。希道子。

盧一椿星樓﹐增生。

廖夢斗文垣﹐增生。

沈孟伸直庵﹐廩生﹐當貢。玉璋季子。

陳勗廩生。懷忠寶信﹐椽筆云章。鈞奏祖。

王猷用吾﹐廩生。當貢卒。

黃中理廩生。端醇孝友﹐嗜古力學。益純子。

吳獻衷養奎﹐廩生。

陳昊筆峯﹐廩生。當貢。

郭書文泉﹐庠生。

廖達才育慶﹐庠生。

丘應景三陽﹐由增生入太學﹐樂義好施。有《擬髙集》行世。與憲父。

孔謙吉吉﹐庠生。淳愨。庭詔長孫。

陳應春養和﹐廩生。力惇孝友﹐讀書自守。

孔迪吉寶峯﹐庠生。煌猷曾祖。

賴以震雷門﹐廩生。當貢卒。

鄭行凱

盧允衡

吳茂桓警臺﹐庠生。

孔志達龍湖﹐庠生。

吳茂橘懷齋﹐庠生。

廖繼宗夢奎﹐萬曆辛卯副榜。

吳誠箭泉﹐萬曆壬子副榜。

賴錫祿貢卒。霖子。

沈元軫勵廷﹐庠生。

吳大棟副榜。精《春秋》。張堯中﹑賴維嶽皆受業。

賴登元萬曆丙午副榜第一。希道孫。

賴錫壽華祝﹐增生。

鄭日新警盤﹐增生。

廖秉忠若丹﹐庠生。

孔鈺集成﹐庠生。

賴錫祉篆五﹐庠生。霖子。

盧俊心寅殿﹐廩生。天啟丁卯副榜。

沈文庠生。讀書樂道﹐善气迎人。孟化孫。

熊國鉉玉予﹐庠生。志行淳謹﹐學憲屢旌。

謝言詔徳譽﹐庠生。

鄭士雅玉昆﹐廩生。

孔如日大綠。增生。煌猷祖。

吳懋功涵虛﹐增生。篤學躬行﹐通稱孝友。

賴士奇紫凝﹐庠生。

朱袍錦陽﹐庠生。

賴昌齡養元﹐增生。

賴登瀛省愧﹐廩生。

張景元揆五﹐庠生。憲獎「陋巷書聲不輟﹐公庭轍迹無窺」。

熊兆熙毓和﹐庠生。

熊國鼎賡若﹐增生。鄕飲大賓。

陳葵衷向日﹐廩生。

陳善復一﹐庠生。

張堯齡淡如﹐增生。

丘之邦兆官﹐庠生。

範日登聯一﹐廩生。

鄭寶能廉二﹐增生。

鄭純恭馮虛﹐庠生。

廖達道還一﹐庠生。

吳茂棠召廷﹐庠生。

李必達庠生。

盧承璋增生。

廖達善玉佩﹐庠生。

鄭光祖重朗﹐增生。

盧承籙懷麓﹐庠生。

吳公治君平﹐庠生。

廖廷藩若鼎﹐庠生。

陳世珍玉吾﹐廩生。

賴夢祖旦符﹐增生。霖孫﹐進箴父。

賴昌鼎九石﹐庠生。一召子。

賴謙徳庠生。溫恭靜雅﹐事親至孝。一忠子。

張兆元履吉﹐庠生。

張基元如盤﹐庠生。

陳鐘鼎展采﹐增生。

王浚玉鉉﹐庠生。

吳來獻憬夷﹐庠生。恩貢大賓。

王起鵬衝九﹐庠生。

賴昌基如盤﹐庠生。一召子。

賴奇聞聲遠﹐庠生。孝敬素孚﹐眞純共著。

沈一灝兩明﹐見貢卒。

廖王珍友石﹐庠生。孝慈正直。

王象辰友月﹐增生。

王承儒養爲﹐增生。孝友禔躬﹐端方勵行。

沈一旭步倉﹐增生。

王象斗旋元﹐廩生。

吳迪光宗一﹐庠生。履仁蹈義﹐四舉大賓。

鄭憲祖慶宜﹐庠生。

盧日旭曙海﹐廩生。學蘊經術﹐門多淳士。

蕭天錫蓼斯﹐庠生。詳墓志。熙楨父。

盧涵粹象玉﹐庠生。孝道事親﹐義方訓子。

盧中人懷錦﹐增生。性行誠朴﹐綽有古風。

熊祝充一﹐崇禎癸酉副榜。

賴進銘勒千﹐增生。沈酣理學。

盧益亨容許﹐廩生。積學工文﹐憲旌徳行。

賴進章二河﹐十七歲中癸酉副榜。

闕毗衷對楓﹐庠生。

熊仲碧水﹐廩生。天性孝友﹐學行兼優。

賴生中玉轉﹐廩生。昌祚子。

盧士進衷赤﹐增生。賦性侃直﹐文有家傳。

丘熙臺輔﹐庠生。與閔子。

賴四鄰注則﹐增生﹐昌祚子。

鄭褒筆山﹐庠生。悅親惇友﹐亢﹝校注﹕原文爲「抗」﹐校攺爲「亢」。﹞談解頤。

賴此森山仲﹐庠生。維嶽子。

廖鐼臣顏尺﹐稟生。穎悟軼羣。

賴用賓賡之﹐增生。昌明子。

吳鐘鳴金聲﹐庠生。

丘與長蓼匪﹐詳生。惇倫重義﹐耄而好學。

陳鯨府庠生。鄕飲大賓四次。上升﹑上箴父。

論曰﹕徳行先乎文藝﹐治道本乎儒術。故通三才﹐斯謂之儒﹔能踐履﹐斯謂之行。永之山川爽秀﹐其士潛心經濟﹐饜飫詩書﹐彬彬號「儒雅」矣。至品行淳懿﹐尢人所難及者﹐或孝友著於家庭﹐或平恕服於鄕曲﹐或取與廉介﹐或處事剛方﹐其仁以澤物﹐智以解紛﹐指不勝屈。邑咸髙山仰之﹐典型欽之﹐使其遭時奮發﹐則建標植臬﹐爲民軌儀。吾知「正已以正人」﹐將有不言而敬信者矣。

鄕善

吳源遠朴齋﹐壽九十六。始創儒資田稅。凡吳氏科第通籍者﹐皆其裔也。

沈景厚前川﹐壽八十八。鄕飲大賓三次。玉璋父﹐孟化祖。

張聖福壽百有八歲。

熊洪靜齋。度量恢宏﹐鄕飲大賓。

熊崇慶隱齋。廣積善行﹐拓基詒燕。

熊祿楓林。淳良積慶。興麟髙祖。

吳常鎭源遠子﹐號淡庵。鄕飲壽官。

廖林鳳文聚祖。

吳璘介齋。條奏上杭疆界﹐通邑義之。

丘萬球左陽。積徳好施。與憲﹑與閔祖。

吳文統東疇。冠帶鄕賓。璘子﹐煌甲曾祖。

賴謙亨裕哉。

黃貞淳庵。鄕飲大賓三次﹐壽九十四。葬之日﹐知縣毛鳳贈以鼓樂。科之祖。

沈玉振平山。

熊守鰲瑞堂。鄕飲賓。興麟曾祖。

陳惟盛畝塘。鄕飲賓。鈞奏曾祖。

黃金少峯。鄕飲賓。日煥曾祖。

熊守康仰仁。樂善好施﹐屢舉鄕飲。國興父。

吳茂栗心田。謙和純謹﹐兩舉鄕賓。

熊桐品塘。鄕飲壽官。

盧宗善

熊統愛湖。興麟祖。

黃進莊龍湖。日煥祖。

蕭祖壽仰山﹐熙楨祖。

鄭一樂

廖同文書吾。鄕飲賓。

張昊榮臺。鄕賓。

盧有殷士遴﹑士迥父。教子成名﹐耋壽鄕飲。

陳萬粟順巖。屢膺鄕飲﹐垂訓義方。

張富華裕。善人。鄕飲賓。

賴維寧居言。

熊國貴安隱。鄕飲壽官。

鄭國俊悅吾。

鄭適學槐堂。鄕飲賓。

黃孟顯殿北。鄕賓。

賴宸選膺所。惇倫好義。

張輅新喬。鄕飲賓。

熊國昌斗乾。建亭施路﹐屢奉院獎。

熊彥辰益吾。

張宗元君五。

蘇觀行伯舉。鄕飲賓。

王大名疊山。鄕飲賓。

賴復宇良貴。鄕飲賓。

陳應機沖和。鄕飲賓。

熊國贊號燮如。鄕賓。

蘇侑難言。魁甲﹑萌甲父。

吳茂檜中峯。善人﹐鄕飲賓。

熊國祚九疇。鄕飲賓。

吳玉田

吳懋威胖予。善人﹐鄕飲賓。贊子。

吳存義亨宇。利見祖。侃直不阿。

王予佐醒凡。鄕飲大賓。

廖廷葵向日。鄕飲賓。

廖一吾賓予。善人。鄕飲賓。

盧國盛省吾。現壽百歲。

蘇國

王臣

張應錦幼習經典﹐長惇禮讓﹐齒徳兼隆﹐名髙月旦。

孔如梓淡水。孝友。庭詔曾孫。

蘇立紀

丘必登龍以﹐鄕賓。

張賓臣晉珩。義施四渡﹐渡夫田稅八十桶。附《記善簿》﹐以待優獎。

論曰﹕善之積也﹐如爲山而自往﹔行之陰也﹐如耳鳴而自聞。𨿽不求報﹐徳之施人溥矣。𨿽然不知其種﹐視其獲相﹐彼諸人何。爾胤繩蟄﹐厥後克昌也﹐豈非其祖宗積之深而儲之富乎﹖太上曰「欲求天仙者﹐當立一千三百善﹔欲求地仙者﹐當立三百善。」則爲善之人﹐仙耶﹖吾不得而知之矣。

節烈

賴守正妻簡氏年十八方有娠﹐而守正卒。生男灝﹐尢勤訓誨。氏平居﹐捐簪環絕裝節。聞子侄聲﹐卽斂迹而避。卒年八十三歲。

張召妻賴氏召二十一歲卒﹐子世弘方周歲。時﹐族屬逼嫁﹐氏割發自誓﹐謀始杜。繼而﹐姦惡欲害其孤。氏艱關保全。卒年七十三歲。

張世弘妻鄭氏卽前節婦賴氏媳也。世弘早卒﹐與姑協心撫孤﹐誓不再醮。而事姑尢孝﹐教子克勤。子僖領甲第﹐皆二節母教之嚴所致也。年九十六歲卒。

張化妻鄭氏氏年十八化卒﹐誓志孀居﹐事姑盡孝。子一鴻亦周歲﹐教養成才﹐道院給匾旌獎。巡按何﹑徐題請﹐奉旨建坊於郡。

陳昊妻吳﹑張二氏吳氏昊妻﹐張氏昊側室。昊早卒﹐二氏同心堅守事姑﹐後以孝聞。詳題於郡﹐城立雙節坊。皆耆壽終。

賴伯瑛妻李氏年一百零四歲。小靖寇劫﹐伯瑛被害時﹐長子玉以貢由南雍。氏馳書命之﹕「緩奔喪﹐急奏剿。」玉如其言﹐仇得以復。治家嚴而一禮。子孫不衣冠不見﹐日課子孫勤學。子玉﹑﹑璞﹐皆登仕籍﹔﹐以廩生將貢卒。孫希孔﹐以「孝義」志﹔希昌﹑希道﹑希喬﹐亦登仕籍﹔曾孫一龍﹑一麟﹑一鯉﹐元孫裔周﹑作輔﹑以震﹑維嶽﹐相繼科貢﹐蜚聲宦路﹐皆氏教誨成之也。氏卒時﹐漳南道唁曰「百歲慈闈天下少﹐七旬孝子世間稀」。

賴舟士妻盧氏舉人盧乾亨之姊。二十二歲孀居﹐扶孤賴麟振髫遊黌序﹐邑人士稱爲「安貧樂道」。未幾﹐麟殞。同媳鄭氏﹐撫一遺孫﹐勤紡織以度饑寒。年八旬有餘。

闕寵妻鄭氏靑年守節﹐勤辟以事姑﹐竭杼柚以教子。按院給匾建坊。子應楨以經明授廣東揭陽學訓導。

吳鑪妻闕氏於歸方三月而鑪卒﹐或諷之去。氏曰「公姑以妾爲命﹐今幸而有娠﹐卽生女﹐猶當爲吳氏鬼﹐敢二心乎﹖」果生男。家甚貧﹐紡織事公姑﹐已﹝校注﹕原文爲「四巳」﹐校攺爲「已」。﹞﹐日一食﹐而人莫有知者。孀居七十八歲。兩院建坊曰「孝節」。

吳門八烈王氏庠生吳懋中妻。丙戌﹐廣寇破城﹐王氏登堂詔諸媳曰「婦人見賊﹐惟有死耳。」於是姑婦羅拜﹐爲壽序位次﹐自相結束﹐闔室雉經。其從死者﹕長媳熊氏﹐進士吳煌甲妻﹔次媳闕氏﹐庠生吳章甲妻﹔三媳廖氏﹐庠生吳人甲妻﹔四媳溫氏﹐庠生吳晉甲妻﹔及其孫女貞姑﹑侍女蘭娥﹑招姊﹐槪殉變焉。寧化李世熊作《八烈傳》﹐詩云「一聚劫灰珠玉燼﹐紅顏不爲白刃瞬。吳家姑婦八孱鬟﹐絕骯爭先同畢命。」禦史熊興麟詩云「川嶽含靈萃此身﹐何容玉質玷紅塵。性成气骨寒星日﹐天賦冰霜泣鬼神。諸婦盡殉慈氏節﹐侍兒猶識主恩親。至今芳艸萋萋處﹐一片剛腸續古人。」舉人吳祖馨和云「拼得金閨共碎身﹐劫灰從此渺於塵。素封家失珊瑚樹﹐雪恥兵無咒厲神。千匝屯云烽火外﹐一壠芳艸夜臺親。不知靑史憑誰手﹐爲紀當年截腕人。」

盧日型女盧卯姑受聘於龍巖謝龍官。卯姑年十四歲而日型卒。執父喪﹐茹素一年﹐每日焚香得涕泣於父靈前。至次年﹐龍官卒﹐卯姑尙室未嫁。聞訃﹐卽欲自盡﹐嬸嫂力勸之。卯姑嚙指血書「誓從地下」。伺嬸嫂防疏﹐卽拜辭父靈﹐潛縊以死。龍巖紳衿﹐爲作傳贊。

廖繼先妻朱氏適先數月﹐先亡。撫養遺腹子廖遺慶。氏年七十五。縣詳院旌獎。

王惟仁妻盧氏盧一松女﹐松爲光澤教諭。氏隨父任及笄﹐松召仁進贅。僅三月﹐仁卒。氏奉主回王門拜見舅姑﹐繼嗣守節﹐足不出戶﹐六十一歲而卒。賴玠挽詩曰「三月夫妻夙世緣﹐忍將舊曲播新弦。菱花鎖起歸裝日﹐節操松筠六十年。」

王予召妻吳氏氏十八孀居﹐紡織養姑﹐誠敬罔懈﹐茹素幽閨﹐至親子侄﹐鮮識其面。髙按院旌獎。

廖可化妻丘氏化年十九﹐病危﹐囑氏堅守﹐氏諾之。遺腹生男光祖﹐教育遊泮﹐亦克盡孝。壽八十九卒。

吳茂榛妻盧氏年十八﹐榛卒。氏哀痛不食﹐斷指誓志﹐通族爲之立嗣。足不履廳﹐訓嗣子以詩書。卒年七十餘。縣府旌之。

張振綱妻吳氏未滿一紀而綱卒。以兄子嗣﹐勵志撫孤。危﹑龍二縣主俱旌獎。

闕錫爵妻吳氏靑年居寡﹐勵志堅貞﹐按院史﹑羅俱旌獎。

賴樂野妻王氏野年二十二卒﹐家極貧。氏撫二子及夫之幼弟﹐日夕紡織扶養。長子年二十二又卒﹐氏復撫其孤孫。通族爲之立額曰「賢貞苦節」。堂弟賴維嶽聯曰「四壁撫雙孤﹐毫無怨言眞懿節﹔六旬經百折﹐眾有公譽允賢貞。」

熊應師妻鄭氏廩生熊士熹母。苦志守節﹐足迹不履廳堂﹐惟日課子讀書。府縣匾獎﹐以耆壽終。

賴錫福妻熊氏福早卒﹐氏方二十三歲﹐無子孀居。視嫂如母﹐待侄如子﹔足不出廳﹐言語不苟。壽八十終。

丘與顏妻吳氏十八孀居﹐撫育嗣子﹐孝以承先﹐勤以善後﹐屢奉院旌。享年七十七。

王珍妻丘氏勵志守節﹐事姑至孝﹐教子殷勤。縣詳院旌獎。子騰龍薦舉﹐孫日中恩貢。壽八十七終。

吳來獻妻陳氏丙戌﹐城破被執﹐罵賊投水死。

丘與仲妻吳氏仲卒﹐氏孀居。丙戌﹐城破被執﹐誑賊於池泮有窖。賊挖﹐得脫﹐卽躍入池以死。進士熊興麟挽詩曰「淒其孤影日﹐狂賊舉烽煙。大節爭靑史﹐丹心濯碧淵。有生悲永夜﹐一死麗中天。起彼良人在﹐見之應躍然。」

賴紹宗妻張氏鼎革時﹐夫被賊害。氏痛哭不食﹐看夫殯殮卽死。

賴成徳妻鄭氏夫早卒。丙戌城破﹐氏年二十二歲。聞賊入城﹐氏卽投水以死。

簡叔贊妻溫氏子周歲﹐夫從徵江右﹐卒於官﹐氏年二十。誓志節操﹐勤儉教子。六旬卒。

詹甘霖妻蘇氏丙戌城破﹐甘霖被害﹐氏隨夫自經。

丘門三烈庠生丘與長妻吳氏及二女。長女﹐吳文懋媳﹔次女﹐庠生賴其昌妻。二女歸寧在室﹐聞賊破城﹐母女一同投池以死。鄕紳熊興麟挽詩曰「賊勢誠難支﹐節堅不可移。母心無有二﹐女志又何其。骯髒靑天鑑﹐安貞河伯知。殺身男子事﹐女輩覺尢奇。」盧乾亨詩曰「數年世事亂如麻﹐詎意堅貞萃一家。入閫早嫻詩禮訓﹐投淵疑泛鬥牛槎。錦衾無伴冷宵月﹐碧水同儕枕晚霞。每讀蘭舟賡再詠﹐搜幽至此倍咨嗟。」

賴心芊妻陳氏孝子陳吉輔女也。年二十﹐芊病。芊謂氏曰「善事後人。」氏泣曰「君不諱﹐卽相隨﹐無他適也。」遂截髮以誓。未幾﹐芊卒。氏理喪畢﹐十日歸葬﹐告諸姑嫂曰「氏願同穴。」乃整衣而死﹐家人爲之合葬焉。

鄭士儒妻江氏儒外出不歸﹐家甚貧。氏朝夕紡織養姑﹐極盡孝道。二十餘年﹐始終如一。迨姑死﹐爲之殯葬畢﹐嘆曰「事巳盡﹐今亦無依。」遂入房﹐潛縊以死。

沈一旭妻鄭氏戊子土寇破寨﹐氏率眾禦敵﹐被害。

吳尙本妻張氏靑年守節。有司申詳按院旌獎。

吳尙璘妻王氏苦志堅守﹐按院旌獎。

王銓爵妻陳氏事姑孝﹐妯娌睦。丙戌廣寇破城﹐自縊而死。有記。

盧貢妻賴氏年二十三孀居﹐子方八歲﹐零丁孤苦。氏勤儉撫育﹐教同嚴父。後﹐子自任食餼﹐有才名。孫﹑曾孫七人﹐並列黌序﹐皆氏之教也。終年七十三。

論曰﹕珈笄之流﹐綠憲葸質也。當死生危急之秋﹐統系絕續之日﹐而慷慨從容﹐有爲人之所難能者﹐非負光嶽之完气而能然乎﹗捨生取義﹐奚必名儒巨公而後優哉﹖表而志之﹐將彤管寸寸皆芳﹐象服縷縷可拜者矣。

仙釋

唐

了拳唐時金丰東洋人。初生左手拳曲﹐有僧撫之﹐書「了」字於掌中﹐指忽伸﹐因名「了拳」。八歲牧牛﹐枯坐石上﹐如老僧以杖畫地﹐牛不逸去。年十二﹐往廣東陰哪坑﹐乘石渡河﹐開蓮花﹐隨駐陰哪山﹐稱爲「慚愧祖師」。【見《潮州誌》。】

明

大智河南人。雲遊至撫溪﹐兀坐屠旁四十九日。或與之金﹐不受。屠子曰「僧不受金﹐豈受吾刀乎﹖」乃懷刀而去。屠子感悟﹐乃披剃建庵於鯉潭之上﹐募銅鑄觀音像﹐躍冶不成。師曰「午當成像。」日午﹐果有陳商攜金二錠投之﹐像成。見金錠於衣札間。屆期示寂﹐作偈而去。

沈龍湖華音師﹐學道於靑艸湖﹐吏部尙書蔣徳馨求嗣有驗﹐撰詩及碑﹐記其事﹐號爲「眞人」。

黃華音開建東華﹐黃庭自課。預言禍福﹐無不靈應。

熊緙號少堂﹐精於靑烏﹝校注﹕原文爲「鳥」﹐誤﹐校攺爲「烏」。﹞﹐爲人造福﹐呼爲「地仙」。

僧寂明壁菴童眞出家﹐閉關靜坐﹐創建靜室﹐撞幽冥鐘﹐士大夫雅重之。玉國師法嗣﹐付曹溪二十四祖衣

論曰﹕世之論仙釋者﹐鹹謂其降自蓬萊﹐至自竺國﹐其光影在非有非無之際﹐遂疑爲神鬼之侶矣。予則志其姓氏﹐列其裏居﹐使人知仙釋者﹐只世上淸臒之侶﹐了不異於人也。庶可以惺漢武之長生﹑秦皇之不死也哉。

人文志八卷終

●卷九兵制志

﹝機兵弓兵守禦兵鄕兵防兵戎器﹞

機兵

明

舊《志》載﹕開縣之初﹐原編民快二百零四名。每名遞年編銀七兩二錢﹐俱照各戶丁糧科派。每米一石派銀二錢四分﹐合三十石編一名官丁。一丁派銀一錢八分﹐合四十丁編一名督。以巡捕官常川操練﹐無事則聽差遣﹐有警則守城鋪﹐謂之「錢糧民快」。

國朝

裁革一百五十四名﹐現存五十名。

弓兵

舊《志》載﹕興化司﹑三層司﹑太平司﹐三司巡檢原編弓兵各三十名﹐共九十名。【無事聽司差遣﹐有警謹防關隘。】

國朝裁革三十名﹐見存共六十名。

守禦兵

舊《志》載﹕成化二十三年﹐漳南道僉事伍希閔﹐因箭竹隘鄰界小靖地方﹐盜賊出沒﹐奏議委武平守禦千戶官一員﹑軍六十名﹐屯隘守禦。明末廢。

鄕兵

十九圖各立千長一名﹐領其眾六名於鄕﹐以時點選。遇警﹐聽縣召用。如嘉靖三十七年﹐有流寇千餘﹐湖雷鄕兵由丰田追至縣南﹐轉戰三十餘里﹐殺獲甚眾。又﹐四十一年﹐叛兵李鐵拐﹑韋髙等三千﹐適至﹐恃其連破玉山﹑永丰﹑崇安等縣﹐鼓噪攻城。時署印經歷李濱托病﹐生員鄭仁濟﹑丘復靜﹑賴一卿﹑顧宏等﹐召集金砂兵﹐卽生擒李鐵拐等七人﹐殺其酋韋髙等數級﹐賊眾大敗。至於撫溪﹑天徳隔四圖等兵﹐各效有功。然則﹐永兵稱勇於八閩﹝校注﹕原文爲「鄞」﹐誤﹐校攺爲「閩」。﹞者﹐大抵皆鄕兵也。崇禎十年﹐知府唐世涵詳爲《山村守禦議》。【見《府誌》。】

防兵

國朝﹐汀路分委千總一員駐札城內防守。順治十六年﹐知縣嶽鐘淑見金丰古竹鄕人民頑梗﹐且地近漳潮﹐伏莽時聞。特詳加設把總一員﹐分駐古竹鄕防守。

防兵月米【附】

順治年間﹐舊例每名兵月食米三斗﹐原撥武平縣秋糧本色支給。後因永定去武平甚遠﹐兵丁往返維艱﹐知縣沈在湄﹐詳院司將武平倉攺折餉銀支出﹐買米給發防兵。每米一石﹐準銷武平倉折價銀一兩。順治十八年﹐署縣事同知盧裕礪﹐詳院司照杭武畱米之例﹐將防兵月米﹐照依本色﹐額徵糧石﹐多寡均平派納。每於秋收之時﹐上倉以應支給。卽於本年應納兵餉正項錢糧內開銷。案立定例﹐兵民便之。

駐防千總一員﹐駐紮城內﹐統領兵丁一百三十七名。內分塘汛一十五所。

東北陸路﹕羅灘一塘﹑龍窟嶺一塘﹑麻公前一塘﹑上寨鋪一塘﹑靑山夾一塘﹑博平嶺一塘。

西陸路﹕樟塔一塘﹑三峯橋一塘﹑磜角一塘﹑溪鵝頭一塘﹔

南陸路﹕蟬梨凹一塘﹔

東水路﹕合溪一塘﹑富﹝校注﹕原文爲「釜」﹐校攺爲「富」。﹞嶺頭一塘﹔

南水路﹕桃坑一塘﹑折灘一塘。

把總一員﹐駐防古竹﹐統領兵丁一百零二名。內分塘汛七所。

東陸路﹕上佛子凹一塘﹑艸子湖一塘﹑下佛子凹一塘﹑髙頭一塘﹑暗坑畬一塘﹑戊子橋一塘﹑三層嶺一塘。

論曰﹕兵者﹐民之衛也。兵制之修廢﹐一方之安危系焉。永邑南界小靖﹐西邇河背﹐東接三饒﹐姦宄實易潛迹。端賴汛防棋布﹐寧謐地方﹐匪淺鮮也。

丘壠志﹝校注﹕丘壠志似爲編者後加﹐姑且存之﹞

列葬

宋

丞相鄭淸之墓嘉泰四年進士﹐理宗朝拜平章事。南渡爲元所迫﹐入閩居上杭涵水湖﹐卽永定龍安寨。沒﹐葬水口山﹐爲滎陽始祖。今邑中鄭姓繁衍﹐讀書仕宦﹐皆其裔也。嫡配蕭夫人﹐葬大捕縣棋子隔﹐墓碑書「閩粵鄭氏祖妣」。

參政廖花墓馮恭人﹐合葬盧丰都。杭永廖氏始祖。

同安知縣盧錫墓在丰田裏隔溪。

鄭唐彥墓淸之孫。宋時平賊至此﹐忽有石棺出。卒﹐葬焉。在龍安寨。

元

博羅知縣吳吉甫墓在蓮塘繡鍼穴。

明

知府賴先墓在太平裏洪源。潮州府知府﹑淸流葉元玉銘曰「才之髙不可肩也﹐行之方不可圓也。吏治之美﹐孰能先也﹖胡不用大﹖造物偏也。讒忌交至﹐誰之愆也﹖飄然勇退﹐气節全也。平生心事﹐皎若天也。已矣﹐復何言也﹖所貴者名﹐名則傳也﹔所重者後﹐後則賢也。九原無憾﹐髙枕眠也。保玆一丘﹐白璧聯也。我銘塡石﹐昭萬年也。」

員外孔庭訓墓在南坑甜竹山。提督四川學校﹑山陰蔡宗兗銘曰「祖父之積﹐克生廉吏﹔廉吏之澤﹐必昌後嗣。以善養母氏之終﹐以光昭祖宗之祀。庶彰廉吏於上天﹐而瞑孝子於九地也。」

知州賴墓在東門鐵坑。

參政沈孟化墓在縣治南甕窯前。翁仲﹑華表﹑石羊﹑石馬﹑石獅﹐儀禮如式﹐享堂二棟。吏部侍郎呂坤爲表﹐大﹝校注﹕原文爲「太」﹐校攺爲「大」。﹞學士禮部尙書沈鯉爲《志銘》﹐曰「文取大科學已施﹐宦崇三品官匪卑。道宗正己志無求﹐功樹殊域才有爲。剔歷險夷貞不二﹐四受恩嘉孝永思。計君身世寧深悲﹐通籍三紀猶邊陲。王事靡鹽終驅馳﹐年未稱稀志竟賫。匡扶世宇何人斯﹐我欲銘君先涕洟。心知零落世何其﹐窯上之原君所歸﹐精光常懸尾與箕。」

中書科舍人張僖墓在羅乾上﹐白鶴銜書形。邑人黃益純《銘》曰「天孫云錦兮光動少微﹐气貫穹蒼兮借劍引裾﹐朝陽鳴鳳兮誰爲擠之﹐今已於斯兮精靈長在漢之箕。」

張以寧墓在城內西隅。

賴明佐墓在勝運裏斗古抨。

熊夢章墓號仁齋﹐明初﹐卜居上湖雷﹐爲熊氏始祖。葬檺林前牛眠坪﹐張天海螺形﹐辛向。配李孺人﹐葬湖雷雷窠裏屋後。

沈永實墓在丰田裏象牙。孟化四世祖。合配張﹑羅二氏﹐子孫九派﹐爲邑蕃姓。

國子監學錄賴祖隆墓上杭張灘掛袍山下﹐臥蠶形。配陳氏葬丰稔寺。

熊眞佑號英齋墓在湖雷龍窟嶺﹐髙山峙立﹐平案橫列﹐形家呼爲「孔子操琴」。配唐氏妙眞合葬。

舉人闕和墓在馬山鄕。

贈奉政大夫孔瓚墓在羅灘橋子頭。

熊文彬號康齋墓在檺林前碓子岃﹐嘯天龍形。禦史熊興麟六世祖也。同配妙媗闕孺人合葬。

舉人賴守方墓在新寨。

知州孔庭詔墓在縣治後李田山西。按察司副使大埔饒相《銘》曰「鼎也不可以爲釜﹐輅也不可以加鏤﹐器有不遷於今而適於古。矯矯東源﹐石中之璧。軔徳不回﹐秉心良苦。歷官大夫﹐福履綏之。立徳立功﹐召杜爲侶。掛冠東歸﹐琴書自娛。髙臥山齋﹐聖賢與語。七十二載﹐歸於靈坡。合葬宜人﹐爰居爰處。」

贈中憲大夫沈玉璋墓在黃泥坑。翰林院編修﹑纂修國史延平田一俊《銘》曰「胡嗇爾躬﹐爾後則丰。胡庫爾宦﹐爾義則崇。考而令者終耶﹐斧而堂者封耶。鬱鬱蔥蔥﹐是惟千百﹐祀君子之宮耶。」

吳常鎭墓在古鎭。

知縣黃益純墓在岐嶺。陳聖塘門人﹑甲戌狀元孫繼臯《銘》曰「先生之儀﹐霽月光風。先生之學﹐雪理冰融。先生之政﹐渡虎懸。先生之行﹐翥鳳騫鴻。峨峨崧嶽﹐瞻仰何窮﹖神歸洞府﹐云扃鬣封。克昌爾後﹐天道張弓。」

知縣賴霖墓在龍門。參政沈孟化《銘》曰「才徳之美﹐獨厚於天。學問之醇﹐克紹乎前。剛方義正﹐百練之堅。豁達仁育﹐千丈之泉。官止一宰﹐造物胡偏﹖功徳在人﹐屍祝萬年。卜葬龍門﹐髙枕九泉。克昌厥後﹐蘭桂綿綿。」

陳靜庵墓在縣南新寨。鈞奏髙祖。

熊文鳳﹝號髙岡﹞墓在丰田裏合溪蔭鳳池。山髙千仞﹐澄澈旱歲不涸﹐時有金魚出現。

知縣吳誥墓在古鎭。

知縣賴希道墓在古鎭。邑人黃益純《銘》曰「郤桂張鶚疇蜚聲兮﹐而公掇之如承蜩兮﹔麥岐棠芾疇嗣徽兮﹐而公措之如奏騞兮﹔祚胤穆皇疇濟美兮﹐而公萃之如丰芑兮﹔岡陵郁芊疇襟靈兮﹐而公遇之如滕室兮。古鎭之麓﹐開云埋玉。於萬斯年﹐君子貽谷。」

吳璘墓在箭灘。知縣毛鳳題其墓曰「七奏杭糧義民吳璘之墓」。【煌甲祖。】

主簿孔登墓在大洲中塅前。後筆架峯﹐左獅右象﹐後有護龍墩一座。

盧一槐號少東墓寶之父。曁配孔孺人﹐合葬龍安寨李子坑﹐坐乾向巽。苑馬寺卿謝臺卿《銘》曰「漢世力田兮重質行﹐萬石長厚兮遠廣慶。繄惟種徳兮籍鄕評﹐菑獲課讀兮勤窗檠。碩人媲徳兮古梁孟﹐明經奮庸兮昌子姓。龍安佳域兮蓊葺盛﹐百世綿遠兮福無竟。」

貢士贈承徳郎盧寶墓在武溪鴉鵲坪﹐卯向。配吳安人﹐葬武溪岡尾。

經魁張堯中墓在車田。

主事盧日就墓在丰田東埔﹐乾向。配羅安人合葬。大學士黃東崖《銘》曰「井宿呈燦﹐鳳岫鐘祥。延生大雅﹐孝友丕揚。詩書飈發﹐制錦粵疆。金湯鎖鑰﹐加肺遺芳。宦成循卓﹐蔽芾甘棠。最薦交上﹐覃恩輝煌。後也克裕﹐前也有光。五福考命﹐騎箕帝鄕。卜穸云吉﹐終焉允臧。丰碑大隧﹐於戲不忘。」

知縣林鐘桂墓在武溪杏坑。

盧日升號曦陽墓曁配張孺人合葬武溪公館右。乾亨父。

封承徳郎熊彥恆號復吾墓在武溪隔﹐黃龍出洞形。先生乃禦史興麟之封翁。進士黃日煥《銘》曰「東臯嘯傲﹐善行質成。喆嗣繼起﹐綸綍維馨。瞻斯塋域﹐光賁日星。川嶽拱護﹐蔭乃後人。「

隱逸吳懋中墓在藍地。學憲田本沛《銘》曰「翩翩者俠﹐視履不越。恂恂者儒﹐然諾不渝。爾敕旣出﹐胡然乃逸。爾封若堂﹐卜世阜昌。」

知州吳日修墓在古鎭。誥室合葬。禦史熊興麟《銘》日﹕「扶輿淑粹﹐健順攸彰。褒嘉寵賜﹐鳳誥龍章。後裔奕葉﹐山髙水長。」

沈文墓在東關大人棟下田中。

敕贈戶部山東淸吏司主事貢士賴恆墓在勝運裏賴坑塘﹐盤龍形。配太安人李氏﹑黃氏﹑藍氏﹑劉氏合葬。

鄕進士賴守正墓在縣南煉坑口﹐虎形。配陳氏﹑簡氏。

拔貢熊銓元墓龍門貴人峯前﹐佛子峯在右﹐仙人石在左。貢士陳銘奏《銘》曰「貴峯嶙峋﹐龍山巉秀。中有元堂﹐亥襟巳首。靑靄玉鑱﹐黃雲金鏤。气以怡神﹐精以孕後。三槐如王﹐五桂若竇。蔭彼公孫﹐彌遐愈茂。日月悠悠﹐巋然宇宙。」

進士吳煌甲墓在小張坑。晉陽進士鄭琬《銘》曰「先生之易﹐子云之言。百世之後﹐出塚而相論。」

贈文林郎黃孟淑墓在丰田裏麻公前。邑人熊興麟《銘》曰「維蘭有芳﹐維菊有英。隱而彌耀﹐函人之貞。維公篤學﹐窮奧研精。遭時不偶﹐不以梯榮。傳經有子﹐光昭爾聲。云蒸鳳起﹐天下文明。賜類無疆﹐繼緒盈盈。山髙水長﹐以銘斯塋。」

孔如日墓在城西北馬尾竹。煌猷祖。

吳迪光號宗墓在金丰長富山﹐觀音座﹝校注﹕「座」﹐同「坐」。﹞蓮形。教諭鄭士鴻《銘》曰「有斐君子﹐潛徳孔彰」。

災異志﹝校注﹕災異志似爲編者後加。﹞

嘉靖三十七年七月內﹐天晴日霽﹐忽然大水﹐漂深渡﹝校注﹕嘉靖時尙未稱髙陂橋﹐校攺爲「深渡」。﹞﹑深溪二橋﹐衝毀飛虹橋墩二座。

嘉靖三十八年﹐南城外賊首溫祖緣﹐糾集黨類五百餘徒﹐謀欲劫縣。適夜﹐至城下﹐殺傷三十餘人。後爲﹝校注﹕原文無「爲」﹐校補。﹞知縣許文獻擒滅。

嘉靖四十年﹐上杭李占春倡亂。溪南饒表﹑肖碧﹐太平黃九﹑葉遊仙﹐四處蜂起相應。勢甚猖獗﹐放火劫掠﹐人民被殺者萬餘。間有竄寨投城者。又染瘟疫﹐徧野骸骨﹐斗米價至一錢八分。後蒙署印黃同知發稟賑貸﹐民賴以寧。

嘉靖四十二年﹐饒平賊羅袍五千餘徒﹐由箭竹隘突至城下。城外並鄕落男婦被殺者七百餘人。時非積雨溪漲不得渡﹐城幾危矣。

萬曆二年六月二十六日夜﹐電光異常﹐大雨﹐洪水遽髙數丈。自深溪﹑黃田﹐沿溪一帶﹐田業衝壞者二百餘畝﹐家資槪行漂流﹐全家溺水死者計一十六家﹐外又五百餘人。躍龍橋墩衝毀五座。此永定未有之變也。後蒙撫按題賑﹐民得存活。

萬曆戊午年五月﹐洪水遽髙數丈﹐飛虹橋衝去﹐近溪人家溺死者甚多﹐田被衝壞者不計﹐米價至一錢八分。亦一時之大變也。

崇禎十七年二月二十九日﹐賊由圍大埔半月﹐從金丰路突臨城下﹐眾至萬人﹐放火焚去東門橋及東南城外一帶房屋。知縣伍耀孫督衿王芝蘭﹑民童傅一嚴守。自朝至三更時﹐賊眾知姦細巳除﹐遂遁至湖雷村擄掠六日而去。鄕兵追殺﹐遇賊伏兵﹐芝蘭﹑傅一被害。

崇禎十七年六月二十日﹐廣寇張秤錘數千襲城﹐殺掠無算﹐婦女擄去千餘人﹐城內一空﹐千古未有之慘。幸丙戌冬﹐知縣趙廷標隨國朝大兵入關蒞任﹐多方招徠﹐撫循安輯﹐哀鴻方得更生。

順治戊子夏四月﹐突有巨寇十三營﹐共扶僞藩﹐由延而永﹐煽惑四鄕﹐眾至數萬﹐困守孤城﹐自夏䢐秋。知縣趙廷標間道請兵援救﹐更用奇計使自相攻擊。渠魁授首﹐餘黨始散。兵燹之後﹐繼以凶年﹐斗粟千錢﹐人民易子析骨﹐慘不堪言。知縣趙倡捐俸資﹐告糴鄰封﹐施粥賑濟﹐得畱孑遺。

順治戊子冬十月﹐廣寇江龍﹐統賊萬眾﹐突至城下﹐四面豎柵攻城﹐危同累卵﹐男婦驚慘。知縣趙詣睢陽廟﹐瀝血盟天﹐誓眾死守。賊不能破﹐乃用壽木暗藏炮火﹐隱穿地道以進﹐知縣趙設法決水以淹之。賊用云梯爬﹝校注﹕原文爲「扒」﹐校攺爲「爬」。﹞城﹐知縣趙於垛中懸柵以墮之。相持日久﹐城中糧盡﹐幾危。時值迎春﹐知縣趙廣設鼓吹﹐盛張臺閣﹐大開城門﹐迎日東郊。賊眾咫尺聚觀﹐疑有設伏﹐駭愕不敢逼近﹐且疑素有儲蓄﹐方宵遁去。知縣趙偵知﹐密遣兵馬同鄕勇﹐間道倍行﹐暗伏東西兩山﹐一齊夾攻﹐各寇敗竄。追至龍磜塞﹐殺奪無數。賊魁膽落﹐不敢再覦。縣…………﹝校注﹕以下原文缺一頁。﹞

康熙乙卯﹝校注﹕四字根據民國志校補。﹞……南城樓﹑縣署鼓樓﹑東門橋及民居數百餘間﹐男婦拘系殺戮者﹐俱各數千計。至十六年﹐知縣顏佐準士民鄭九疇等公呈﹐通詳督憲郎姚﹐累咨廣東撫院﹐釋回其直隸﹑江南﹑山東﹑浙江各省援剿官兵擄去者﹐列疏具題﹐恩準查發回籍。有觀音閣禪僧寂尙﹐收拾被難骸骨伍拾余擔﹐巡檢劉傑﹑貢生鄭孫綬﹑生員盧鴻聲﹑鄭九疇﹐同義民吳兆華﹑賴麟玉﹑黃森柏﹑吳渤坤等﹐擇地於西郊官山﹐募資築塔安葬﹐逐年春秋﹐僧人仍具齋蔬紙錢祭掛。

康熙三十三四五年﹐連歲凶荒。三十六年二月內﹐米價騰湧﹐采買烏有﹐饑民采樹皮﹑艸根而食。且永邑山多田少﹐丰年常仰給於江粵。值上流遏糴﹐署事連城縣知縣趙﹐痛陳饑饉情形﹐蒙府憲王念切民瘼﹐給照護米到縣﹐永民得甦。

南郊印星臺一河﹐系永邑往粵孔道﹐原架木橋。因康熙三年洪水沖去﹐康熙二十五年﹐知縣徐印祖捐俸搭建浮橋﹐以濟利涉。兼此地有臺堤﹐關鎖水口﹐士民感其修砌臺堤﹑建造浮橋﹐建立碑亭志徳。而浮橋未滿匝歲﹐被水沖去﹐碑亭現存。康熙二十八年﹐知縣呂坊之捐俸倡建石橋﹐又於西關建迎恩石橋﹐惜升任太速﹐尙未竣工而去。

總論

論曰﹕按河頭城地方﹐萬山叢疊﹐每爲江西﹑廣東﹑福建三省寇賊聚集之地。先年﹐於河頭城設兵一營﹐正爲杭﹑永兩縣門戶﹐使此處有兵防守﹐則寇賊必不敢入。卽入而有兵跟其後﹐亦不至有城破之慘。惟河頭無兵﹐故賊肆志﹐後有桑梓之慮者﹐河頭一營當急爲計也。

又

永邑金丰一里﹐介在僻遠﹐值有亂機﹐先叛後服。如蘇榮﹑李天成﹑謝新﹑丘壽﹑張方浪﹑羅郎子﹑朱以太﹑溫丹初﹑翁申聞等﹐據險嵎﹐恃堅壘。兩兵憲趙公祖諱映乘﹑衛公祖諱紹芳﹐銅獸俯臨﹐駐軍原野﹐或懸首葇街﹐或系頸階下。今朝廷文教廣敷﹐厥俗丕變﹐尙賴文士先播憲靈﹐俾豺狼狐鼠﹐毋乘機爲孽地方﹐幸甚﹗鄭孫綬識。

兵制卷之九終

●卷十續增

學校志

書籍

《文廟禮樂志》【康熙三十一年憲頒】

《四書解義》

《易經解義》

《書經解義》

《孝經解義》【以上皆康熙三十三年部頒】

秩官志

知縣

國朝

顏佐河南河內人﹐由武舉。康熙十六年任。

徐印祖奉天人﹐由恩生。廣東康熙二十三年任。重建文昌祠﹐升雲南石屏知州。

呂坊之山東曲阜人﹐由貢監。康熙二十八年任。重建縣堂﹐升奉天承徳知縣。

吳琪順天大興人﹐由進士﹐康熙三十二年任。

吳梁河南許州人﹐由舉人。康熙三十七年任。力持淸操﹐躬行禮讓。專務以徳化民﹐召天和﹐屢丰年。太平諸裏多致嘉禾﹐有四穗五穗者﹐不事鞭撲﹐歲課自登。府憲王匾獎曰「催科不擾」。其聯句獎曰「撫字催科﹐二事並行原不悖﹔風行艸偃﹐兩情相信自能通。」又勤於課士。已卯﹐賢書俊者四人﹐副榜一﹐武俊一。永置邑所未有﹐則振興文教之功也。

署縣

國朝

胡以渙奉天人﹐本府同知。康熙二十二年署。重修文昌祠﹐升紹興知府。

孔興謨山東曲阜人﹐邵武府通判。康熙二十七年署。

楊岱四川新繁人﹐上杭知縣。康熙三十一年署。儒雅愷悌﹐士師而民母之。

趙良生江南泰興人﹐連城知縣。康熙三十六年署。潔己愛人﹐興文造士。諸如均平賦役﹑化民息訟﹐輿人頌之矣。若救荒而谷不騰﹐完逋而民不擾﹐則尢爲稀遘云。

教諭

國朝

郭亨都龍溪人﹐由壬子舉人。康熙十八年任。升興化教授﹐重修﹝校注﹕原文爲「新」﹐校攺爲「修」。﹞文廟。

廖南彥寧洋人﹐由歲貢。康熙二十二年任。

李基益海澄人﹐由甲子舉人。康熙三十一年任。講藝課士﹐精勤祀典。下帷吟詠﹐雅範超羣。四十年﹐偶得微疾﹐遂堅請休﹐致當道慰畱數回﹝校注﹕原文爲「四」﹐校攺爲「回」。﹞。迨四十一年春﹐乃得解組。通庠戀慕﹐設位學宮土地祠左﹐以志不忘。郡紳黎士弘稱其「朴而雅」。邑孝廉詹捷又稱「見機勇決﹐亮節髙風」。

訓導

國朝

徐光鼎浦城人﹐由歲貢。康熙二十二年任。

吳道嵩詔安人﹐由歲貢。康熙二十八年任。

陳道法松溪人﹐由歲貢。康熙三十三年任。淸修力學﹐庠士愛戴。設位與前教諭郭萬完同祀。

薛容福淸人﹐由歲貢。康熙三十七年任。

署學

國朝

蔡祚周漳浦人﹐由拔貢。康熙十八年署訓導事。助修文廟﹐考正從祀神位。

林荃佩閩縣人﹐由丙寅歲貢。康熙四十一年任。道貌親人﹐誠心誘士。齋頭苜蓿﹐淡泊自甘。囗握春風﹐引掖不倦。到任兩載﹐以年老告歸。通庠仰其曲型﹐立碑學宮土地祠左﹐與前教諭李基益同祀﹐以志不忘﹐並擬諸二疏之髙致云。

典史

國朝

沈一龍浙江會稽人。康熙十八年任。

葉之花陜西三原人﹐康熙二十五年任。

王士奇順天大興人﹐康熙三十一年任。

巡檢

國朝

興化司

陳永錫浙江會稽人。康熙十八年任。

陳隆遇直隸隆平人。康熙二十年任。丁艱去。

朱得元江南吳縣人。康熙三十三年任。

太平司

郝思鳴山西文水人。康熙十八年任。

倪佳印直隸大興人﹐康熙二十一年任。

範世芳浙江會稽人。康熙三十五年由國學﹐本年五月考選主簿﹐四十一年攺選斯任。

三層司

沈漸陸直隸東安人﹐康熙十八年任。

丁乙大江南無錫人。康熙二十三年任。

胡凝道河南杞縣人。康熙二十五年任。丁艱去。

馮世泰直隸眞定人。康熙三十五年任。

防守

國朝

丘垣龍巖人。

林惠漳浦人。

詹飛虎長泰人。

黃得勝海澄人。

選舉志﹝校注﹕「選舉志」條目原無﹐依前例校補。﹞

舉人

國朝

盧淸康熙庚申補科﹐由縣學中式第二名。授北直雄縣知縣。

吳利見康熙辛酉科﹐由縣學中式。授貴州新貴縣知縣﹐調補陜西涇陽縣。

熊昭應康熙辛酉科﹐由縣學中式。興麟長子。授浙江奉化縣知縣。丁憂回﹐候補。

盧爲驥康熙辛酉科﹐由縣學中式。考授知縣。

吳廷芝康熙丁卯科﹐由府學中式。利見長子。考授知縣。

詹捷康熙庚午科﹐由府學中式。天顏孫﹐甘棠子。考授知縣。

廖冀亨康熙庚午科﹐由縣學中式。考授知縣。

廖均康熙庚午科﹐由府學中式。

賴際可康熙癸酉科﹐由縣學中式。考授知縣。

林馪春康熙癸酉科﹐由府學中式。考授知縣。

黃策麟康熙丙子科﹐由縣學中式。考授知縣。

梁髙標康熙丙子科﹐由上杭中式。

王芬露康熙己卯科﹐由縣學中式。考授知縣。

熊孫鶴康熙己卯科﹐由縣學中式。銓元孫。考授知縣。

張成章康熙己卯科﹐由縣學中式。考授知縣。

熊孫蘭康熙己卯科﹐由縣學中式。考授知縣。

恩拔貢

國朝

沈曾康熙辛酉科中式副榜貢。

熊錫應康熙乙丑科選拔貢。興麟次子。

熊捷先康熙丁丑科恩貢。

闕魁由恩貢。考授州同知。振子。

熊見龍由恩貢。署浦城縣儒學教諭。

盧震行由例貢。署淸流縣儒學訓導﹐考授州同知。

張月鹿康熙丁丑由府學選拔貢。

吳挺峯康熙丁丑選拔貢。祖馨之孫。

熊卓魁康熙己卯科中式副榜貢。

﹝校注﹕「盧震行」之後張月鹿﹑吳挺峯﹑熊卓魁三人據後文補入。﹞

歲貢

國朝

鄭應周康熙丁巳貢。

沈文楫康熙丁巳超貢。署古田縣學教諭。

鄭孫綬康熙己未貢。署武平縣學訓導。士鳳長子。

賴第元康熙辛酉貢。

孔元發康熙癸亥貢。

胡逢亨康熙乙丑貢。

丘六成康熙丁卯貢。

魁蘇甲康熙己巳貢。

陳雲行康熙辛未貢。

闕月卿康熙癸酉貢。

吳云芝康熙癸酉府學貢。祖馨次子。

鄭元輝康熙甲戌府學貢。

盧英康熙乙亥府學貢。

丘經傳康熙乙亥貢。

陳詔康熙丁丑貢。

賴九功康熙己卯貢。

盧傑一康熙辛巳貢。

朱笏康熙癸未貢。

歐陽暄康熙甲申府學貢。

武科

國朝

沈靑麒康熙壬戌補行鄕試﹐由縣學中式。

盧龍紀康熙甲子科﹐由縣學中式。

盧三品康熙丁卯科﹐由縣學中式。

李國範康熙庚午科﹐由縣學中式。

盧偉猷康熙癸酉科第三名﹐由縣學中式。

盧彥亮康熙癸酉科﹐由縣學中式。

張天一康熙己卯科﹐由縣學中式。

陳大鯤康熙壬午科﹐由府學中式。

貤封

國朝

盧日就以子化貴﹐贈文林郎。江南太平府繁昌縣知縣。敕命一道。

吳氏以子化貴﹐贈太孺人。敕命一道。

余氏以子化貴﹐封太孺人。敕命一道。

盧化階文林郎。敕命一道。

饒氏以夫化貴﹐贈孺人。敕命一道。

林氏以夫化貴﹐封孺人。敕命一道。

吳階泰以子利見貴﹐贈修職郎。陜西西安府涇陽縣縣丞。敕命一道。

鄭氏以子利見貴﹐贈太孺人。敕命一道。

吳利見階修職郎。原貴州貴陽府新貴縣知縣。敕命一道。

王氏以夫利見貴﹐贈孺人。敕命一道。

人文志﹝校注﹕「人文志」條目原無﹐依前例校補。﹞

名臣

熊興麟號石兒。由進士授宜興令。潔己愛人﹐耗費盡革。存「撫」字於催科﹐歲課自足。尢重學校﹐以惇教化。獎善興賢﹐而訟獄衰息。時屬明季﹐寇亂洶湧﹐卽聯絡城野﹐立團練法﹐賊不敢犯﹐故民不苦盜。江院特薦「治行第一」﹐擢禮部主事。旋以材堪任﹐劇轉河南道禦史﹐出按三楚。激揚彈壓﹐墨吏斂輯。適左帥橫悖﹐尢能裁折之﹐使不敢肆﹐故民不苦兵。未幾﹐鼎革﹐遂還裏居﹐遁迹村野﹐不問外事。郡邑有司﹐每咨訪所疑﹐又不憚縷陳﹐爲鄕裏興利除害。年八十有九﹐尙康彊也。微疾而卒。爲人豁達大度﹐善艸書﹐自成一格。多所蘊蓄﹐未罄所施﹐然楚人設位屍祀﹐至今猶思之。其在部所上﹐時務人皆稱「中機宜」﹐𨿽古名臣﹐曷過焉﹖

黃日煥號愧莪。善事繼母﹐友愛諸弟﹐隨父受學﹐未嘗負笈從師。由進士選授廣西興業縣。課士重農﹐革里甲常規﹐除催頭包收﹐蠲裏役科派﹔鹽課輕之﹐墟稅罷之。鄰邑妖寇犯境﹐率鄕民擊之﹐殲賊數千。丁內艱歸。甲寅藩亂﹐不仕叛逆。服闋﹐補陜西甘泉縣。善政一如興業。遇旱則步禱而得霖﹐虎患則告神而屏迹。其尢著者﹐邑屢遭亂民流﹐每歲賠累丁銀九十餘兩﹐經三十餘年﹐官民交病﹐遂申詳力請凡四五﹐上卒得兪允﹐民乃復業。於是仁風旁及﹐如中部之淸丈﹐鄜州之賑荒﹐十一屬之﹐挽運皆臻成效。秩未滿﹐升江南邳州﹐善政亦一如甘泉。尢著者築堤治河﹐度地建城﹐民免水患﹐永獲安居。總河薦其才可大用﹐升淮安府山安河務同知。因舊糧掛礙解組﹐猶卒成河工乃歸。居家惟杜門教子﹐不依阿有司﹐不侵淩鄕裏。其卒也﹐人尢惋﹝校注﹕原文「婉」﹐校攺爲「惋」。﹞惜。

循吏

國朝

闕振字翼公。性耿介方正﹐方登賢書﹐人稱爲「眞孝廉」。任嘉善﹐初至﹐卽禁鋪設舊例﹐禁絕苞苴。聽訟必得情實﹐發姦摘伏﹐無良屏迹。若加惠孱孑﹐則溫如冬日。人所尢誦者﹐積逋三萬有奇﹐題請豁免﹐邑食其徳。課士論文﹐則所拔者皆聯翩去。竟以不能胭韋事人﹐嘆曰「項難彊﹐腰可久折乎﹖」遂賦歸來。士民泣送﹐舟擁不得行者累日。歸裏二十餘年﹐未嘗以私幹郡邑。尢嚴待胥役﹐不敢登其堂。子魁有賢聲。孫士鶴﹐俱克世其家學。方嘉善人之立碑志不朽也﹐魁適北還﹐過邑﹐士民競款﹐問闕使君安否﹐眞「興思去後﹐久而彌新」者。所著有《退思堂集》《勸善書》行世。

蕭熙楨號瞿亭。生而穎異﹐能暗誦《五經》﹐下筆數千言﹐爲諸生卽擁臯比。成進士﹐海內傳其文爲楷式。應授推官﹐以裁缺補長沙令。長沙﹐楚上游﹐事繁民悍﹐治之無不立應﹐以廉能著績﹐檄攝善化﹐彌遊刃恢恢。嘗諭父老云「善風俗﹐先育人材﹐得數年寬息﹐崇雅惇厚﹐庶元气可復。」故迄今彼都人士猶禮讓相先。楚中兩太史﹐王君澤弘稱﹕「斯人蒙澤﹐化日舒長。」車君萬育稱﹕「弦歌起於途路﹐冠蓋翔乎洲諸。」其言可徵也。竟以不能阿士官意﹐負詿誤去。旣歸﹐惟論文課藝﹐故後嗣多賢。其嗜學﹐手自校讎﹐數十年如一日。大約賦性﹐聰察而行以徑情﹐或時而發伏不隱。然中實和平﹐是以湖南人至今猶思云。

孔煌猷號二伊。由舉人任峽江令。惠政得人﹐崇祀名宦。所著有《唾餘集》。

理學

國朝

盧英字駿臣﹐歲貢。醇謹端方﹐理學宗工。永邑文士﹐多出其門。著有《四書學庸》《會參大小題旨》行世。

賴際可字旋泰﹐號徵庵。由舉人選授﹐未任卒。紳士誄之﹐約謂﹕色養不違﹐因心罔間。與人不道人短﹐非公不至公庭。喜慍兩忘﹐城府悉化。旣渾金璞玉﹐亦霽月光風允矣。徳行之儒﹑學博李君基益曰「學貴心得﹐尢尙躬行。當杯溫克﹐一洗晉人放達之風﹔讀古進修﹐堪入宋代精微之室。惟徳行之有覺﹐稱『理學』而無慚」云。

儒行

國朝

盧瑞苞字佽休﹐邑庠生。褆躬醇謹﹐善气迎人。偉猷父。

﹝校注﹕盧瑞苞﹑盧足徵﹑盧中儒﹑孔師吉等人名後﹑字前﹐原文缺「字」字﹐今校補。﹞

盧足徵字侗一﹐郡庠生。捨貞葆素﹐剛介自持。淸父。

盧中儒字珍行﹐邑庠生。內行純備﹐樂善好施。彥亮父。

王聯煥字荒潤﹐庠生。醇厚孝友﹐讀書水口庵。置田供香燈﹐爲濟渡之利。

廖箕字木野﹐庠生。孝友篤學﹐淸愼自守。冀亨父。

林春暘字囗囗﹐庠生。善事母﹐置祀田﹐崇師課子﹐撫侄好施﹐與「凶年給米﹐暑月煮茶」人歸徳焉。

賴玠字取白﹐增生。不入公門而喜陳公事。鄕族就裁焉。學憲三獎徳行。與鄭孫綬﹑丘學殷﹑廖益基爲四友﹐稱「同徳」。

丘學殷字存宋﹐庠生。瘠土耕讀﹐爲人禦侮解紛。

賴麟振字歲靑﹐增生。學行兼優﹐儒林奎璧。

廖益基字喜最﹐庠生。淡於榮利﹐持謙守正。

黃策賜邑廩生。博學純行。當貢卒。

孔師吉字仁仲﹐庠生。穎悟絕論﹐醇謹嗜學。丹霞劉庭蕙器重之。鄕國學顯﹐美標靑祖。

丘天麟字振公﹐號瑞庵。賦性厚重﹐立念貞純。無爭競之心﹐而溫和處物﹔去佻達之習﹐而端謹持身。可謂詩書之彥﹐允居善信之間。

鄭相號蒙泉﹐府庠生。英才篤學﹐孝友彰聞。

吳祖芳號畹仙﹐歲貢生。寧靜自持﹐邑胥役無識其面者。郡侯孟稱﹕「篤學淸操﹐可士人矜式。」

丘華期字泰和﹐庠生。學優才敏﹐愷悌好施。年未三十卒。人皆髙其義而惜其年。

熊偉抱號璞齋。博通經史﹐渾厚愼默﹐在泮數十年﹐司未嘗識其面﹐鄕曲謂「有古君子風」。

文學

國朝

鄭孫綬號符枚。性通簡﹐博覽羣籍。四方學者﹐多師事之。著有《古今人鏡》行世。歲貢﹐署武平縣。

吳晉字呂生﹐懋中季子﹐煌甲之弟。上杭廩生。學優韻運﹐能詩﹐善操琴。邑志續修﹐兩與載筆﹐士林推重。所著《艸木心集》﹐學博李君基益爲之序。又嘗應聘﹐與修《通誌》。

盧彥羣字柔戒﹐廩生。聰穎絕倫﹐試屢冠軍。卒年二十二。士論惜之。化長子。

盧彥輔字孝儉﹐化第三子。能詩歌﹑古文﹑詞﹐時藝亦湯若士﹑王季重流亞。年未三十卒。學博李君基益尢愛重之﹐挽以詩﹐有云「才可五常季馬﹐年僅三倍童烏。倏爾絳衣虯版﹐何處黃公酒壚﹖」

吳祖馨字渤聞﹐號升客。康熙辛卯﹑甲午皆副榜﹔丁酉舉人。終養二親﹐不急仕宦﹐時陶情於詩酒山水間。自題一聯云「聖賢皆可爲﹐了然心口何須問﹖富貴非吾願﹐拈著膽毛只自知。」壽八十三。講書不用開卷﹐爲文未嘗起艸。指授門徒甚眾﹐後裔蔚興。子云芝﹑孫挺峯﹐尢其著者。

黃甲殿字禦及。博學俊才﹐遠近宗之。當貢卒。所著有《鳳翽樓集》嗣刻。益純曾孫。

丘六成字兼三﹐歲貢。生沈靜好古。所著《經史粕余》﹐郡人參政黎士弘﹑進士莫之偉《序》以行世。

熊卜偉號恭仲﹐增生。幼有異才﹐長多摯行。年甫四十﹐鄕裏有「文孝先生」之稱。教諭郭亨都顏其堂曰「孝友」﹔進士黃日煥贈以詩「筆華光邑史﹐錢雨滴家聲」。

沈纘緒號忝述﹐增生。持家以約﹐待人以和﹐不履公庭﹐髦猶好學。

盧維翰字象崧﹐邑廩生。幼穎異﹐暮年著述甚富。有《本源集》等書﹐學者推爲「道籥經」﹐師其課業。格言云「字向疑中識﹐書從解處看。檢身師茀艸﹐教子學幽蘭。」夢得句云「處世先求己是﹐存心自有天知。」生平孝友﹐足未嘗履公庭。邑中號爲「範陽正人」。當貢而卒。教子傑一﹐食餼有聲。

鄭應周字石序。敏而好學﹐受知郡邑﹐未嘗奔競造請。今徐印祖雅重之﹐謂其行檢方正﹐而學問淵博﹐眞可爲大夫﹐國人矜式。膺康熙丁巳歲貢﹐屢舉鄕飲大賓。

﹝校注﹕吳祖馨﹑鄭應周二人名後缺「字」字﹐今校補。﹞

孝義

國朝

鄭邦珍字閩毓。輟書服賈﹐洗腆娛親。親歿廬墓﹐躬畚種樹。風雨助靈﹐山石效用。逮年九十﹐孺慕不衰。邑令洪天開﹐詳憲給匾﹐周之孫。後三十年﹐學博李基益﹐從其孫龍徵其遺事﹐贈以詩﹐所謂「寢門溫淸無逾咱﹐墓下鍬鋤不倩人。爲善於鄕家裕後﹐褒綸自國俗還淳」是也。

孔昆猷遇寇請代父死﹐母盲負以出人。居喪不禦內﹐完弟婚娶。經呂令坊之﹐給匾旌獎詳憲。

鄭學張字志九。事親問視不懈﹐居喪毀形﹐葬則廬墓﹐年逾六十﹐哀慕不衰。經危令君旌廬﹐欲詳上憲﹐學張固辭以「子道當然﹐尙恐未盡」。邑紳士謂﹕「不欲以親故得名﹐志九其古人無愧矣。」

丘正頌字泰音﹐庠生。親歿永慕﹐惠愛親族。捐私田﹐代祖遺上杭浮糧。徐令印祖稱其「孝義」。

王四教貢生。

鄭祖彜字思彩。十歲喪父﹐哀慟特至﹐擗﹝校注﹕原文「躃」﹐校攺爲「擗」。﹞踴如禮。其事母﹐備極孝養﹐歿而思慕不衰。又能爲人排難解紛﹐絕無所取。防廳胡攝縣有「性行端方」之獎。長子星爛﹐食餼府庠。

黃一梧號正陽﹐策麟祖。孝友性成﹐秉正不阿﹐事親色養﹐兼至耄年葬父﹐孺慕不忘﹐常廬墓側。

賴元昭號協和﹐考授州同﹐知作對之父。持身孝友﹐好義樂施。鄕裏推爲「善士」﹐邑侯選爲嘉賓。

賴正貴號履和﹐邑庠生作聖﹑大學生作梅之父。幼年失怙﹐終身猶慕﹐性剛而行醇﹐質直而好義。壽年﹝校注﹕原文爲「元」﹐校攺爲「年」。﹞八十三。公舉鄕飲。

鄕善

國朝

廖敬徳字集禧。性穎悟﹐通羣籍。醫卜堪輿兼擅﹐而惇孝友﹑懿行足型。冀亨祖。

﹝校注﹕廖敬徳﹑王世恩﹑賴元璘﹑黃啟中﹑賴登仕等五人﹐依例在名後增「字」字。﹞

王世恩字寵吾。屢舉鄕賓﹐樂善好施。溪南錦丰渡往來不病於措厲﹐皆其首倡捐資之力。

賴元璘字沖和。生平孝友雍睦﹐卹貧乏﹐修橋道﹐爲鄕飲賓。

黃啟中字義綱。性正而行醇﹐爲宗族準繩﹑鄕裏型範。壽八十七。子策麟﹐學博李君基益課文﹐置第一﹐贈以言有云「未得交厥考﹐衡文識令子﹐善積慶自余﹐健翮博風起。」

賴登仕字華吾。惇倫蹈義﹐鄕黨共稱。

賴玉麟字端兒﹐冠帶賓。幼穎悟﹐博學能詩﹐爲人公恕﹐喜行方便﹐鄕裏推重。際可父。

廖兆瓚字思壁。鄕飲賓。孝友恭愼﹐行藥濟人。邑舉人黃策麟詩有云「榮於萱艸華常棣﹐調乃香泉及米砂。」學博李基益則曰「雅量最能銷鄙吝﹐良方豈但藥愚庸﹖」

廖明濟字喜云。量力施濟﹐公正不阿﹐嘗云「捫心無慚﹐雷可其眠。」常分私田谷﹐均給弟侄。

賴日升字弘旭。居家孝友﹐性穎悟﹐通詩文﹐爲人淳朴。

江兆鳳好義樂施﹐捐金置田於新寨渡﹐募舟子以便往來。又施大埔縣虎頭﹑安樂二渡。【載《埔志》。】

賴用錞字參穎。質行能詩。於城南隅辟圃鑿池﹐栽花釀酒﹐與文人韻士往來觴詠。

﹝校注﹕賴用錞﹑張鼎煒二人之字「字參穎」﹑「字調九」﹐依例調至名之後。﹞

王森盛積書遺後﹐人稱厚徳。

張鼎煒字調九﹐禮部儒士﹐鄕飲大賓。壽八十八。

鄭維有鄕飲賓。

鄭思興鄕飲賓。

徐思達字偉予﹐鄕飲賓。

吳維章號不野。讀書自守﹐寬厚愛人。常作箴教子云「人須變急爲緩﹐變激烈爲和平。卽遇不情不理﹐亦當以情恕理遣。若發之暴﹑言之過﹐爲識者所輕﹐能無悔乎﹖」又以聯垂訓云「和气春無限﹐平心福自然。」又云「富貴不須圖﹐但一堂之上﹐父慈子孝﹐兄則友﹐弟則恭﹐便是綿綿富貴﹔家聲何以大﹐惟四序之中﹐日徵月邁﹐夕而惟﹐朝而誦﹐庶幾振振家聲。」人傳以爲格言。

吳錦堂字茂琳。好義樂施。親族貧者﹐爲完其婚嫁。每遇險年﹐出谷賑貸﹐不責其償。

黃鼎中字弘五﹐孝友醇謹﹐惇族戚﹐重交遊﹐有義俠風。邑侯徐延爲上賓。

黃玉珍號南峯。行誼端方﹐樂善好施。經縣詳憲﹐給匾旌獎。

張可接字選學。鄕飲介賓。愛備一本﹐誼篤同气﹐人無閒言。

吳基昌字淑球。鄕飲正賓。勤謹持家﹐詩書訓子﹐正直儒雅﹐厚徳可風。邑侯吳給匾旌獎。

張兆足鄕飲介賓。

張應權鄕飲介賓。齒徳孝敬﹐友恭睦裏﹐訓義兼全﹐議旌載志。

吳煥日字燦周。鄕飲介賓。急公好義﹐慷慨濟人﹐人莫能及。

節烈

國朝

張端上妻吳氏戊子年﹐盜起﹐夫爲叛甲謝有元所害。氏匍匐伸冤﹐夫仇卒雪。孀居苦節﹐僅抱一子﹐紡織傳經。鄕裏羣推「冰節」。

鄭仲敏妻賴氏年十九﹐夫卒。遺孤龍孕僅五月。氏矢節茹荼﹐紡織以養舅姑﹐教子讀書入泮。乙卯城陷﹐避居村落﹐痛孤被難﹐悲憤而卒。生員賴紹宗妻張氏從夫殉難﹐卽其母也。母烈女節﹐並堪不朽。邑令吳表其廬曰「巾幗完人。」

孔如承妻鄭氏年二十守節﹐立孫繼嗣。知縣嶽鐘淑詳憲旌獎﹐匾云「苦節懿行﹐均可嘉尙。」今八十有六矣。邑人咸稱爲「閫則」云。

林登縉妻張氏年十八﹐夫病革﹐憐其少﹐囑勿守。氏泣曰「稱未亡人尙恥﹐況事二姓乎﹖」夫死﹐姑防之。密伺隙﹐竟投環以踐前約。學博李基益詩云「莫聽烏啼夜﹐同歸馬鬣封。難無孤可立﹐易在死相從。挺烈如臣節﹐推賢號女宗。北山林木茂﹐雪裏見貞松。」氏及夫家爲太平裏北山。

王賡臣妻簡氏年十九﹐夫賈而客死。櫬歸﹐氏大慟委地﹐起而捧香鑪號曰「魄歸閭﹐神歸室矣﹐妾亦與夫同歸地下耳。」遂沐浴更﹝校注﹕原文爲「經」﹐校攺爲「更」。﹞衣﹐入室自經。學博李基益詩云「聞道喪歸日﹐手持惟一鑪。忍將舟自矢﹐況與燕同孤。面隔無由見﹐魂遊尙可呼。百年何處共﹐舉案向黃壚。」

節婦戴氏﹐系鄭謙益之妻﹔丘氏﹐系鄭淑吉﹝校注﹕原文「淑吉」之前校補「鄭」字。﹞之妻﹔鄧氏﹐系鄭八一之妻溪南裏溪四九甲民籍。三代孀居﹐同心守志﹐姑媳撫孤﹐遺腹一孫鄭生伯。署縣趙給匾「操凜松筠」旌獎。

賴逢峻妻熊氏乙卯城陷﹐慷慨赴河。越七日﹐屍浮水面﹐形骸不變。經二十餘年﹐縣令吳匾獎曰「寧赴淸流」﹐稱其「旣端範於平時﹐尢完貞於處變。能捨生以取義﹐葬魚腹而甘心」。

賴漢英妻鄭氏夫死﹐氏年方二十有六。事翁姑盡孝﹐教子光日﹑華日﹐食餼有聲。邑令吳匾額獎曰「盡節全倫」。

丘與長繼配吳氏﹝校注﹕原文「丘與長」後校補「繼配」二字。﹞幼就學﹐名淑祥﹐通翰墨。乙卯城陷﹐自縊。前志丙戌之難﹐「丘氏三烈」﹐與長前妻吳曁二女也。吳氏繼之﹐人謂「三烈可四」。

孔其鉞妻李氏其鉞﹐庠士。丙戌之亂﹐李與夫冒烈焰負祖姑以出。年三十而寡﹐撫孤成立。年九十﹐尙康彊。

賴日亨妻黎氏康熙三十九年﹐邑侯吳匾獎「操堅澤遠」﹐獎語﹕「柏舟自矢﹐孝慈性成。中年喪夫﹐撫育幼子。冰霜爲質﹐金石同心。芳型可表﹐理宜優旌。」

廖文祖妻吳氏法名志興。敕贈孝子在邦之女﹐與新貴知縣利見同胞。內侄卽丁卯鄕進士﹑現選大尹廷芝也。毓秀名門﹐曰嬪巨族﹐賢淑性成。不幸夫逝子捐﹐凜凜勁節自持﹐置舍於邑北山麓﹐奉佛諷經﹐修眞淨土。不祝發而談禪﹐另辟一局完懿徳﹐脫苦海以登岸。透微三因悟圓明。行取邑侯吳舉人﹑教諭李﹐俱以匾額獎焉。其所住舍﹐顏之曰「入語堂」﹐勒豎石碑以垂不朽﹐亦足以志其梗槪云。學博丹霞李基益銘曰「仕何但百里﹐直道難枉非﹐以腰之伸而知止耶。年亦己八旬﹐剛徳克就﹐豈必舌之柔而廼存耶。升天爲尾箕之跨﹐入地合干莫之化﹐示駝飲之形者﹐艾芝山之下耶。於斯焉﹐藏傲吏之眞﹐以垂裕於後之人。」

丘壠志

列葬

孝子鄭邦珍墓在古鎭坪湖畔上﹐形如蟠龍。進士蕭熙楨《銘》曰「平原茫茫﹐湖水泱泱﹐形如太極﹐包函萬象。異時丰碑﹐螭首首賁。於冥遐日﹐帝念汝孝﹐子之必昌。」

鄕飲大賓丘楨墓號懷川﹐葬古鎭坪﹐亥山巳向。舉人賴明選銘曰「古鎭洋洋﹐若封若堂。鬱蔥所萃﹐丘公攸藏。按牒披迹﹐日令聞望。利濟弘嘉﹐爲賓典光。義方詒谷﹐式繁且臧。蟄繩罔艾﹐松柏偕蒼。」配王孺人墓葬金丰裏三層嶺天徳甲鄕﹐大座人形﹐己山亥向。邑舉人林鐘桂《銘》曰「天徳之甲﹐淑气翩翩。厥形惟肖﹐如人斯虔。有翼其塚﹐望之儼然。是爲王孺人之吉兆﹐而發祥衍慶﹐若瓜瓞之綿綿。」

碑記﹝校注﹕「碑記」條目原無﹐依例校補。﹞

闕侯去思碑記

【汀漳道】郁之章【嘉善人】

《漢史傳》﹕「循吏其爲政﹐人人殊至﹔其仁心爲質﹐與民休息。」度幾徳讓君子之遺風﹐未始不同趨而合轍也。其所傳六人﹐以文翁爲之冠﹐由其崇尙儒雅﹐興起文教﹐埓於鄒魯。夫以孝宣﹐綜核名實﹐趙京兆以精銳應之﹐宜若專一時矣。而璽書褒異﹐增秩賜金﹐乃在穎川﹑渤海。彼其重農桑﹐興禮義。若欲緩收其效﹐而民之思之也﹐顧不後於京兆。則吏治之所重﹐槪可知矣。自久任之法﹐不行循資按格﹐三易星霜﹐則秩滿當代矣﹐被召當遷矣。甚者設施未竟﹐坐論去焉。此吏治所以難也。至於民之於吏也﹐當其秩滿被召﹐相與謳吟而頌禱之﹔於其心勞政拙﹐罷官而去﹐則過而忘焉。有能思於去後﹐且去十餘年而思之如一日者﹐非徳讓之君子﹐未易得此於民也。往余備兵漳南﹐幸淸伏莽﹐一以助宣文徳爲事。甲午賓興﹐闕侯以葩經領鄕薦﹐撤闈來謁。丰神峻峙﹐不妄言笑﹐其才華學識﹐眞足赤幟宇內。曁余采風屬郡﹐侯之長君魁﹐翩翩年少﹐復冠永庠。余以是覘侯之家學﹐宗今緯古﹐出其經術﹐以霖雨蒼生﹐殆未有艾也。歲丙午﹐來宰武塘。武塘故巖邑﹐今每以掛誤去。蓋東南催科號繁劇﹐而吾邑爲最。侯受事逋賦三萬有奇﹐逋於里甲者十之一。爲補苴以償之﹐那於官吏者十之九。則不憚勞勩﹐釐剔澄淸﹐力請撫軍題豁。甫兩載﹐侯以髙尙拂衣。然侵漁中飽﹐從玆獘絕風淸。甚矣﹐侯之大有造於武塘也。侯性檢束﹐外和而內剛﹐絕苞苴﹐杜請謁。其愛民也煦煦如冬日﹐咸依爲慈母。若其發姦摘伏﹐𨿽宿胥狡卒悉屏息﹐重足驚神明焉。以故境內帖然﹐無柝鳴犬吠。又負人倫鑑﹐衡材精確。其試士所錄﹐皆藝林翹楚。比年以來﹐科名鼎盛﹐皆所鑑拔士也。其蔚興文教﹐方之文翁﹐何多讓焉﹖侯居官不炫浮名﹐懷抱宏偉﹐未殫厥施。罷官後﹐僑居蕭寺﹐日與門下士啜茗論文。相勗以惇本尙實﹐無幾微怨尢之色﹐其雅量有過人者。歸裏十有餘年﹐都人士思侯之徳﹐謀伐石以記之。會長君謁選﹐南還武塘﹐貞瑉適告成﹐相與摩挲其下﹐都人士見長見侯焉。吾邑昔有賢令汪侯﹐去官久﹐爲築畱衣表之。閱數百年﹐復以事汪侯者事侯﹐可以見侯入人之深。而三代之直﹐不盡泯於人心也。侯名翼公﹐甲午鄕進士﹐福建永定人。

續增卷之十終附錄﹕

永定縣舊志﹐從明成化十四年﹝1478年﹞建縣至民國34年﹝1945年﹞的468年中﹐總共修纂8次﹐其中﹕明代3次﹑淸代4次﹑民國1次。

一﹑明成化甲辰《永定縣誌》

明成化二十年﹝1484年﹞﹐知縣王環主修﹐教諭謝弼秉筆﹐全書4卷﹐爲建縣以來纂修的第一部縣誌﹐今只存謝弼序文。

二﹑明嘉靖己未《永定縣誌》

明嘉靖三十八年﹝1559年﹞﹐知縣許文獻主修﹐今存許文獻和進士張僖﹑舉人孔庭詔序文。

三﹑明萬曆《永定縣誌》

明萬曆三年﹝1575年﹞﹐知縣何守成爲主續修﹐教諭李應選和邑人盧國臣﹑賴一相﹑鄭仁密﹑盧贊﹑郭書等同修。全書12卷﹐分地理﹑食貨﹑公署﹑學校﹑兵制﹑秩官﹑選舉﹑人物﹑宮室﹑郵典﹑雜錄﹑文翰等12綱70目。今存何守成序文。

四﹑淸康熙壬子《永定縣誌》

康熙十一年﹝1672年﹞﹐知縣潘翊淸主修﹐熊興麟﹑吳祖馨部裁﹐蕭熙楨﹑黃日煥﹑闕振﹑吳賓雪﹑孔煌猷等27人同修﹐陳鈞奏執筆。全書10卷﹐分10綱84目。今存熊興麟﹑蕭熙楨序文。

五﹑淸康熙丁丑《永定縣誌》

康熙三十六年﹝1697年﹞﹐知縣趙良生主修﹐教諭李基益執筆﹐邑人熊興麟﹑蕭熙楨﹑盧化﹑熊昭應﹑吳利見等37人同修。全書10卷﹐分封城﹑營建﹑學校﹑賦稅﹑秩官﹑選舉﹑兵制﹑丘壠﹑藝文﹑人物等10綱90目。木刻本由北京圖書館收藏。本縣存有復印本。

六﹑淸乾隆乙亥《永定縣誌》

淸乾隆二十二年﹝1757年﹞﹐知縣吳煒主修﹐邑翰林王見川總纂﹐盧致生﹑胡占梅﹑鄭模﹑盧欣松﹑吳嶧上等同修。全書8綱38目。木刻本由福建省圖書館收藏﹐本縣存有復印本。

七﹑淸道光庚寅《永定縣誌》

淸道光十年﹝1830年﹞知縣方履篯主修﹐邑翰林巫宜福總纂﹐教諭馬栻和﹑邑人廖審幾﹑馬攸徳﹑巫廷弼﹑沈亨﹑賴廷燮等分纂。全書分圖﹑表﹑志﹑傳4綱32目﹐木刻本由福建省圖書館收藏﹐本縣存有復印本。

八﹑民國甲申《永定縣誌》

民國30年﹝1941年﹞﹐縣長徐元龍創修﹐繼任縣長項際科續修。張超南領銜總纂﹐林上楠副總纂實主其事。陳佐廷﹑鄭宗海﹑黃文光﹑陳迪光﹑吳天然﹑闕仰西﹑林振梁分纂。全書37卷﹐其中﹕志23卷﹑傳11卷﹑文徵﹑雜錄﹑尙義﹑題名各1卷。1984年由永定縣誌辦公室進行標點﹑分段﹐本縣存有原本。

舊志校點選載

《永定縣誌》序

明謝弼﹝教諭﹞

余叨領永定教事﹐縣新成而爲之志者﹐所以記載一邑之事﹐蓋肇於欽差提調學校僉憲任公之檄﹐成於邑令王侯環之點畫也。書凡四卷﹐首紀縣治之建置﹐次紀邑居之制作——諸君子之功﹕若都憲髙公明﹐始謀而邑之也﹔方伯陳公渤﹐憲長劉公城協謀以營之也﹔邑令王侯環蒞治以成之也。功在生民﹐人所共睹。他如紀山川﹑古迹﹐則可見一邑之勝槪﹔紀土貢﹑財賦﹐則可見一邑之物產﹔若學校﹐若科貢﹐若詞翰﹐紀焉﹐則又可見一邑之文獻也。於戲﹗永定本溪南艸莽之圩﹐險釁之地﹐閩之絕域耳。今縣治一建﹐居民如是其庶富﹐宮室如是其莊嚴﹐物產如是其蕃殖﹐衣冠禮樂如是其丕變﹐五六年來王化漸被﹐翕然與諸大邑同風﹐是固我皇明治化一統之盛也。然諸君子圖治保安之功﹐亦自有不可泯者。故輯而志其事﹐使與邑相爲悠久云。

﹝摘自民國版《永定縣誌》﹞

重修《永定縣誌》序

明許文獻﹝知縣﹞

凡邑相沿皆有志。而永定志肇於成化年間者﹐以永定縣亦以是時肇之也。肇之者知縣王公﹐教諭謝公實爲之。凡開縣始末﹐志載已詳。所未載者﹐以時移物攺﹐不能盡載之耳。自後八十餘年﹐屢有欲修之者而不果。余於嘉靖乙卯承乏是邑﹐乃忘其固陋﹐因舊志而增輯焉﹐皆前人之遺意也。噫﹗余承數十年後而增輯之﹐其繼餘數十年後而復增輯之者﹐已不可得而知之矣﹗況繼餘數百年後而復增輯之﹐以傳於無窮者﹐又可得而知之乎於是不能無感云爾。

﹝摘自民國版《永定縣誌》﹞

修志名流姓氏考

凡縣誌之修﹐秉筆者多摘前志之短﹐以明新修之長。然前志非必果短﹐敍事有損益﹐文有繁簡﹐時爲之耳。杞宋無徵﹐惜矣﹗如其有徵﹐杞之籍﹐必朴略於宋之籍﹔宋之籍﹐必朴略於周之籍。何者忠質﹖文之遞尙﹐其時異也耶。周文鬱鬱﹐孔子操觚﹐其遂循途守轍﹐絕無所擬議於其間哉﹗觀其告顏子爲邦可知已。

永志創於成化二十年甲辰知縣王公環﹐秉筆者教諭謝弼也。書凡四卷。開邑之初﹐首勤紀載﹐知所重矣。今𨿽不可得見﹐讀謝公所爲序﹐規模蓋可想已。

越七十六年﹐爲嘉靖三十八年己未﹐知縣許公文獻重修﹐旣自爲序。又邑人進士張僖﹑舉人孔庭紹各爲之序﹐皆言許公檄邑庠陳昊﹑張一渶爲之﹐今亦不可得見。然就何公守成續修者觀之﹐而許志可知也。蓋何公續於萬曆三年乙亥﹐距嘉靖己未十有七年耳。序自云﹕取前人之紀載﹐與添入之事迹同條共貫﹐則大體固無攺於其舊也。其書十二卷﹐以地理﹑食貨﹑公署﹑學校﹑兵制﹑秩官﹑選舉﹑人物﹑宮室﹑卹典﹑雜錄﹑文翰爲十二綱﹐爲目凡七十。綱首各爲引言﹐不無門類繁複之嫌﹔然詞朴而事賅﹐於人物特嚴﹐於文翰特廣。同修者教諭李應選﹐邑庠盧國臣﹑賴一相﹑鄭仁密﹑盧贊﹑郭書﹐未知秉筆者有專司耶﹖抑諸人各隨手記錄耶﹖

又九十八年﹐至淸國朝康熙十一年壬子﹐鼎革之後﹐兵火之餘﹐典籍散亡。知縣潘公翊淸毅然重修。總裁者邑人前監察禦史熊興麟﹑舉人吳祖馨﹐同修者進士蕭熙楨﹑黃日煥﹐舉人闕振﹑吳賓王﹑孔煌猷﹑盧化﹐貢士林文聚﹑鄭士鴻﹑江奮龍﹑王日中﹑賴進箴﹑阮光周﹑陳上箴﹑吳祖芳﹑熊有翼﹐邑庠賴玠﹑鄭孫綬﹑沈墀﹑黃甲殿﹑盧濟泓﹑廖起龍﹑吳晉﹑吳利見﹑熊卜偉﹑鄭世英﹐秉筆則歲貢陳鈞奏也。爲書十卷﹐以封域﹑營建﹑學校﹑賦役﹑秩官﹑選舉﹑人物﹑兵制﹑邱壠﹑藝文爲十綱﹐凡八十四目﹐視前志益細碎焉。刪前志每綱之引首﹐而每目之後﹐或按﹑或論﹐各爲十數語以綴之﹔又或合數目而共論之﹐駸駸乎有張飾之意。是故道裏務欲廣闊﹐而未免牴牾﹔山川務誇靈奇﹐而未免附會﹔人物務盡流品﹐而未免濫竽﹔文藝務備體制﹐而未免假冒﹔至於賦役﹐則但舉大數﹔選舉則多誤年分。惟敍事屬辭﹐去支就簡﹐易俚爲雅﹐差勝前志耳。

若康熙三十六年丁丑﹐署縣趙公良生續增。但自壬子後二十六年﹐秩官﹑選舉﹑人物備附諸卷末而已。自序謂舊志賦役﹑藝文僅有其目﹐爰蒐輯增補﹐以成全書。今按志中戶口﹑田產猶是萬曆之舊﹔歲徵起存﹐猶是國初之額。康熙壬子以後﹐丁丑以前﹐加徵﹑裁解﹑停止﹑酌復之款甚多﹐並無一語及之者﹐未見其蒐補也。藝文亦僅增趙公所自爲及教諭李基益詩文數篇。前此何至僅有其目乎﹖意者邑遭康熙乙卯之變﹐賦役﹑藝文脫去其板乎﹖當時秉筆者惟教諭李君開列﹐同修則有邑進士熊興麟﹑蕭熙楨﹐舉人盧化﹑熊昭應﹑吳利見﹑盧淸﹑吳廷芝﹑詹捷﹑廖冀亨﹑賴際可﹑林馪春﹑黃策麟﹐貢生陳雲行﹑闕魁﹑吳靈芝﹑吳維甸﹑闕月卿﹑孔元發﹐生員盧鴻聲﹑廖楓﹑朱笏﹑闕士鶴﹑蕭廷璠﹑盧彥彧﹑黃鼎基﹑吳嵩﹑熊孫鶴﹑江絢來﹑張月蟾﹑盧登萊﹑熊光佑﹑邱天桂﹑戴其亮﹑鄭宜﹑張月鹿﹑盧祖熺﹑邱天培若而人。

自康熙丁丑﹐迄乾隆十八年癸酉﹐又五十七年。知縣伍公煒﹐念時事之日積﹐典章之久湮﹐慨然爲重修之舉。延江西安福舉人鄒貽善於內署﹐裁定人物之棄取。當時總纂者﹐爲翰林院庶吉士王見川。同修者爲歲貢生盧致﹐生員胡占梅﹑鄭模﹑盧欣松﹑吳嶧上諸人。自癸酉孟冬開局﹐越二年乙亥夏﹐纂稿告成。爲書凡八綱﹐分三十八目。紀事核實﹐敍次詳明。其山川志﹐則尋源竟委﹐支分派別﹐有條不紊﹐遠軼前志。其他各志亦仿班史﹐同條共貫﹐敍議錯行﹐信非名手不辦也。

自乾隆乙亥至道光庚寅﹐又歷七十六年﹐署知縣方公履篯﹐創議重修。延在籍翰林院編修巫宜福爲總纂。本學教諭馮栻﹐舉人廖審畿﹑馬攸徳﹑巫廷弼﹑沈亨﹑賴廷燮爲分纂。自己丑冬月開始修纂﹐越明年秋而畢。全書分圖﹑表﹑志﹑傳四綱﹐三十二目。刪削舊志星野﹑大吏﹑刑法之冗長﹐以歸簡要。附載有明一代之賦役﹐以驗時政。並取舊志人物﹐新舊編中分類編載良吏﹑名賢﹑宦迹﹑文學﹑忠義﹑孝友﹑惇行﹑隱逸﹑藝術﹑列女諸傳﹐深合史例﹐具徵遠識。惟藝文下編撮集太泛﹔列女節婦﹐收登近濫﹐當時未免有訾議焉。

自道光庚寅以後﹐至民國三十年辛巳﹐又歷百一十二年矣。此百餘年間﹐變亂頻仍﹐國體攺革﹐邑中文物蕩然無存。卽乾隆﹑道光兩志﹐間有存者亦殘闕不完﹐若再越數年或數十年﹐僅此殘編恐不可復得矣。民國六年﹐省議會議決﹕先修各縣誌﹐限三年告成﹔然後修本省通誌﹐並規定修志通例﹐頒行各縣。由是邑人士始有修志之議。十二年秋成立會所﹐總協纂人選亦經推定。嗣因地方軍事倥傯﹐經費無著而停止。越十餘年﹐匪亂觕平﹐抗戰又起﹐志事更無人過問。

二十九年庚辰冬﹐署縣事徐君元龍﹐修明政治﹐慮文獻之無徵﹐謀諸士紳爲重修之舉﹐仍照前議。延邑進士張君超南爲總纂﹐而以不佞上楠爲副纂。招邑中耆碩陳君佐廷﹑鄭君宗海﹑黃君文光﹑陳君迪康﹑吳君天然﹑闕君仰西﹑林君振梁爲分纂﹐並推江君新﹑胡君夢瀛﹑﹑張君日泰﹑盧君葆元﹑賴君登甲﹑鄭君惠卿﹑蘇君楚材﹑王君道銘﹑鄭君秉華爲采訪。而始終董修者﹐則廖君文瀾﹑林君鴻超也。辛巳季春開局於城南林祠。原定三个月爲采訪期﹐六个月爲分纂期﹐旋以環境關系﹐一再延期。至壬午仲秋﹐分纂各稿完成﹐開會審查亦竣﹐亟待編輯。而張總纂遠在滬濱﹐道梗不得南旋﹐許以郵筒商碻﹝榷﹞﹐至是編輯之責﹐盡付諸不佞一人。自維學識譾陋﹐無當大雅﹐但期核而愼﹐詳而要﹐免貽蕪穢不治之譏而已。若夫百餘年來﹐遺聞故實﹐潛徳幽光﹐采訪容有未周﹐收登不無掛漏﹐增刪補綴﹐尙有待於後之君子也。癸未三月﹐全稿編成﹐爲書三十七卷。以序文﹑凡例﹑編纂姓名﹑目錄總分﹑圖列卷首﹐而終之以校勘列卷末。此志之成﹐時閱兩載有奇。全稿𨿽告殺靑﹐徒以承印人之背約寡信﹐一再延誤﹐致不能如期出版﹐刻日觀成。屢孤邑人之望﹐負咎良深。玆幸廖董修文瀾志願堅決﹐誓必完成此志。並得地方賢達贊助﹐刊資有著﹐使我百有餘年締造艱難﹑經營慘淡之永定縣文獻史﹐卽可出現於最近期內﹐未始非一大快事也。故於敍述源流之餘﹐附識經過情形於右。

時

中華民國三十四年十二月吉日﹝1945年12月﹞

林上楠識於縣臨參會

﹝摘自民國版《永定縣誌》﹞

