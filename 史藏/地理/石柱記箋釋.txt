石柱記箋釋淸鄭元慶

提要卷一卷二卷三卷四卷五

提要

《石柱記箋釋》五卷﹐國朝鄭元慶撰。元慶字芷畦﹐歸安人。吳興山水淸佳﹐自六朝以來稱東南名郡。自唐時刻有《石柱記》﹐樹之杼山﹐載其山川﹑陵墓﹑古迹﹑古器甚詳。迨傳世旣久﹐歲月名字遂漫漶不可考。歐陽修作《集古錄》以爲筆畫奇偉﹐非顏眞卿不能書。孫覺知湖州﹐聚境內碑碣﹐築墨妙亭貯之﹐凡三十二通石柱﹐埋塡淤泥。而《石柱記》遂淪沒不復見。康熈辛巳﹐元慶重修府誌旣成﹐復訪得宋槧石柱﹐記爲世所罕覯﹐惟湖州五縣原本祇載其三﹐秀水朱彜尊乃依仿體例﹐摭徳淸武康二縣事迹輯而補之。元慶采掇諸書爲之注釋﹐其徵據詳明﹐考證精核﹐頗爲贍博可取。𨿽於一郡之勝﹐尙未能包括無遺﹐而軼典遺聞﹐其梗槪已略具於此﹐固亦徵文考獻者所必資也。

卷一

湖州石柱記文字殘缺﹐其存者僅可識讀。考其所記不可詳也。惟是筆畫奇偉﹐非顏魯公不能書耳。公忠義之節﹐明若日月﹑堅如金石﹐自可以光後世﹑傳無窮﹐不待其書然後不朽。然公所至必有遺迹﹐故今處處有之﹐唐人筆迹見於今者﹐惟公最多。視其巨書深刻﹐或托於山厓﹐其用意未嘗不爲無窮計也。蓋亦有趣好所樂爾。其在湖州所書爲世所傳者﹐惟幹祿字書﹑放生池碑﹐尙多見於人家﹐而幹祿字書乃楊漢公摹本﹐其眞本以訛缺遂不復傳﹐獨予集錄有之。惟好古之士知前人用意之深﹐則其湮沈磨滅之餘﹐尢爲可惜者也。【集古錄】

石柱記殘缺不見年月及書撰姓名﹐其字畫顏魯公書也﹐凡湖州諸縣﹐皆記其山川前古陵墓。【集古錄目】

石柱記﹐舊在杼山﹐今在墨妙亭。【輿地碑記目】

【按魯公年譜﹕大歷七年壬子﹑公年六十四。九月﹐至東京除湖州刺史。十一月發東京﹐八年癸丑正月至任﹐七月追建放生池碑銘。是年有《題三癸亭酬陸處士折靑桂花見寄詩水堂送諸文士戲贈潘丞聮句》。十二月有沈氏述祖徳碑陰記﹐玄靖李先生碑銘﹐公在郡及門生弟侄遊峴山﹐觀左相石罇聮句。九年甲寅正月﹐作幹祿字書序書於刺史宅東廳院﹐韻海鏡源纂成三百六十卷。是年﹐有乞禦書題額恩敕批答碑陰記﹑妙喜寺碑﹑������贈僧皎然詩。十年乙卯﹐有元次山表墓碑銘歐陽領軍碑銘。十一年丙辰四月﹐有崔孝公陋室銘記。初﹐霅溪東南有白蘋洲﹐梁太守柳惲《江南曲》﹕汀洲采白蘋﹑日暮江南春﹐後人因以名洲。至是公始剪榛導流﹐作八角亭及茅亭書惲詩於上﹐有康使君碑銘。十二年丁已﹐公年六十九。四月有柳惲西亭記﹐是月內召。五月﹐有項王碑陰述吳興集�������������。八月爲刑部尙書。年譜所載魯公刺湖事績如此﹐獨不及石柱記﹐故不知其作於何年。考之《唐會要》烏程縣大歷十二年二月二十一日﹐新升望公記烏程注云舊緊今望﹐則知其爲十二年二月後所作也。時公膺召﹐克期進都﹐猶畱心郡事﹐勒之貞石﹐用垂久逺。更數百年﹐風雨剝蝕﹐薶沒荒山﹐非孫莘老力爲收貯﹐幾乎不與蠶頭鼠尾碑﹐胥歸銷滅也邪。謹識之﹐見魯公用意之深﹐且以補年譜所未逮云。】

○湖州沿革

湖州﹐禹貢揚州之域﹐斗牛之分。【淸類天文分野之書】

士防風氏之國也﹐春秋時吳地﹐後屬越﹐越爲楚所滅﹐屬楚。【十道志】

楚爲菇城﹐卽春申君之邑。【方輿勝覽】

秦始皇二十六年﹐置會稽郡﹐攺菇城爲烏程縣﹐隸會稽﹐又置故鄣縣﹐隸鄣郡。【吳興記】

秦始皇至會稽﹐徙大越之人於烏程。【越絕外傳】

烏程﹑故鄣﹐漢屬會稽丹陽二郡。東漢屬吳郡﹐吳孫皓分置吳興郡﹐晉宋齊因之。【輿地廣記】

梁紹泰元年﹐攺吳興郡爲震州﹐蓋取震澤爲名。陳初罷州復爲郡。【元和郡縣誌】

隋仁壽二年﹐攺吳興郡爲湖州。【太平寰宇記】

五湖之表﹐州以爲名也。【郡國志】

隋煬帝初廢湖州﹐分其地入余杭及吳二郡。【通典】

唐武徳四年﹐平李子通﹐置湖州。天寶元年﹐攺吳興郡。乾元元年﹐復爲湖州。【舊唐書】

湖州﹐吳興郡上土﹐貢禦服﹑烏眼綾﹑折皂布﹑綿﹑綢﹑布﹑紵﹑糯米﹑黃■﹝米豈﹞【疑作糙】﹑紫筍茶﹑朩瓜﹑杬子﹑乳柑﹑蜜﹑金沙泉﹐戶七萬三千三百六﹐口四十七萬七千六百九十六﹐縣五﹕烏程望﹑長城望﹑安吉緊﹑徳淸上﹑武康上。【新唐書】

【按談鑰《吳興志》唐歳貢禦服﹐折造布二百九十端﹑��紫筍茶一萬串﹑又供尙食廚糙糯米一千三百八十三石有奇﹐黃糙米一百九十八石﹐朩瓜糝四坩﹐朩瓜煎三坩﹐單杬子一千三百五十顆﹐重黃杬子一千三百顆﹐又白蜜三石﹐砂盆一百枚﹐金沙泉一銀缾﹐乳柑五百个。統記云﹕龍徳三年﹐貢布三十端供禦服折造﹐布二百九十疋。大歷六年﹐始進朩瓜糝。大歷元年進木瓜煎﹑單黃杬子。二年﹐進白蜜﹑重黃杬子。五年﹐進黃糙米。貞元十三年﹐進糙糯米。十四年﹐進砂盆。十五年﹐進��。元和五年﹐減米六十六石。本郡未嘗經兵火﹐架閣典籍具在。《統記》﹐興國中攝長史左文質纂﹐有所考據﹐故所載年代數目﹐可以補史之遺缺。又按唐之歳貢﹐如烏眼綾﹑綢﹑布﹑紵﹐唐初所貢數𨿽不詳﹐統記載龍徳三年貢布三十端﹐可見其不多矣。供禦服折造布與木瓜﹑杬子﹑茶﹑蜜﹐大歷元年至六年始進。惟是以兩稅錢和市供故不至﹐甚病民。糯米黃糙與砂盆﹐貞元十三年至十五年始進。至元和中米已三損其一﹐乳柑不載所進之年。紫筍茶﹐大歷五年始於顧渚置貢茶院﹐院側有碧泉﹐湧沙粲如金星。則金沙泉亦大歷後所進也。唐自髙祖太宗以仁慈保養天下物﹐貢有常﹐未嘗妄取。下迨肅宗﹐不聞更易。大歷貞元之間﹐洊經兵革﹐貴官用事﹐口腹之奉﹐責貢於逺﹐不憚煩費﹐累增不已﹐亦足見唐室盛衰之故矣。宋初﹐吳越歸命﹐郡始修貢。每歳惟貢乳柑﹑��編布﹑��茶﹑角���瓶泉�������。如統記所載﹐視唐數己大歉﹐又減茶﹑泉﹐故舊圗經惟載柑布二物。後巳免進柑﹐故九域志惟載白紵二十疋﹑漆器三十事。紹興以後﹐又獨貢白編布而已。宋世相承﹐以節儉爲家法﹐先王所謂物土之宜而致其利者﹐代益以損﹐可爲萬世法。】

【按夫戶口者﹐租庸調所由起也。唐之口四十七萬有奇﹐今止二十九萬有奇。唐之租庸調其數己不可考﹐今銀則四十萬四千有奇﹐米則三十九萬一千有奇。《苕霅野史》曰﹕有田則有租﹐有家則有調﹐有身則有庸﹐古之制也。今庸浮於調﹐調過於租﹐而租又居天下三分之一。嗚呼﹗蘇湖熟﹑天下足。和以滋味﹐養以參苓﹐毋勞手足﹐衛我腹心。徳淸陳志曰﹕吳中之田賦役之重﹐視他道較甚。推厥獘源﹐吳越以貢獻之故﹐而賦斂者重。南宋以和糴之困﹐而經量者密。賈似道之公田甚於經量﹐張士誠之橫賦劇於吳越﹐是故版籍相仍官田之多﹐幾半於民﹐而科則之緐﹐莫革其獘。《眞隠齋槀》曰以一夫十畞之家論之﹐一夫終歳勤動可耕十畞﹐一畞米二石﹐亦稱有年。計爲米二十石。一夫食用可五石﹐而嬴蓋所存止十石矣。實徵銀米■﹝畝又﹞可六斗﹐而辦����﹐余米止四石耳。而妻孥之待哺﹐衣縷之蓋形﹐皆取資焉。又有遞年因糧耗費﹐因銀銷費﹐不在此數。以畞之所入﹐較糧之所出﹐則收獲𨿽極丰稔﹐所餘無幾﹐而民力竭矣。戶口安得不消耗邪﹗】

【按吳初置吳興郡﹐領九縣﹕烏程﹑永安﹑余杭﹑臨水﹑陽羨﹑故鄣﹑安吉﹑原鄕﹑於潛。晉析烏程置長城東﹐遷爲縣十一。後割陽羨置義興郡﹐爲縣十。宋以故鄣屬丹陽﹐歷齊梁陳仍九縣。隋平陳﹐郡廢縣﹐或並省各他屬。仁壽二年﹐以武康﹑烏程﹑長城三縣﹐置湖州。未幾﹐復廢。唐武徳四年﹐復置湖州﹐止領烏程一縣。七年﹐始以武康長城來屬。又並安吉原鄕入長城。麟徳中﹐復置安吉。天授中﹐析武康置武源﹐尋攺臨溪﹐又攺徳淸。幹寧三年﹐升湖州爲忠國軍。終唐之世﹐凡五縣。後梁開平中﹐以武康屬杭州。後周顯徳中攺爲湖州宣徳軍﹐宋仍之。太平興國四年﹐復武康。七年﹐析烏程置歸安﹐爲縣六。景佑元年﹐攺爲湖州昭慶軍。寶慶二年﹐攺湖州昭慶軍爲安吉州﹐縣仍爲六。元爲湖州路﹐升長興爲州﹐餘五縣如故。眀爲湖州府﹐長興仍爲縣﹐升安吉爲州﹐析安吉置孝丰﹐定爲一州六縣﹐至今不攺。】

○烏程縣【宋太平興國七年﹐分烏程東南十五鄕置歸安縣﹐因吳越錢氏初歸命﹐故名。與烏程對﹐治俱附郭。】

舊緊今望﹕鄕四十里二百﹐東去蘇州二百一十里﹐南去杭州一百八十九里﹐西北去揚州六百四十七里﹐西去宣州三百一十七里﹐北去東都二千八百七十五里﹐北去上都三千七百七十六里。

【按《元和郡縣誌》州境西北至上都三千二百四十里﹐�������西北至東都二千二百四十里﹐����東北至蘇州二百一十里﹐正南微北至宣州三百七十里﹐東北至常州和睦路三百里﹐東至杭州私路一百九十里。《杜氏通典》吳興郡東至吳郡三百一十里﹐南至余杭郡一百九十里﹐西至宣城郡三百八十七里﹐北至吳郡二百一十里﹐東南到余杭郡鹽官縣界一百七十二里﹐西南到宣城郡界二百六十一里﹐西北到晉陵郡三百三十二里﹐東北到吳郡二百二十二里。再按《太平寰宇記》《九域志》談志俱與記互異。】

秦置烏程縣﹐介於會稽鄣二郡之間。【淸類天文分野之書】

秦時烏巾程林﹐以釀美酒縣因得名。【吳興雜錄】

會稽郡烏程﹐有歐陽亭。【漢書注】

吳郡烏程﹐左傳襄公三年楚伐吳﹐至於衡山。杜預曰在縣南﹐或云丹陽縣之橫山。去鳩玆不逺﹐子重所至也。吳興記曰﹐縣西北卞山有項羽祠。興平二年﹐太守許貢奏分縣爲永安縣。【續漢書注】

吳興烏程﹐令漢舊縣﹐先屬吳。【宋書】

吳郡烏程﹐舊置吳興郡。平陳郡廢﹐並東遷縣入焉。仁壽中﹐置湖州。大業初﹐州廢。有卞山。【隋書】

烏程望東一百二十三里﹐有官池。元和中﹐刺史範傳正開東南三十五里﹐有淩波塘。寶歷中﹐刺史崔元亮開【卽歸安之菱湖今成鎭市】﹐北二里有蒲帆塘。刺史楊漢公開開而得蒲帆﹐因名有卞山﹐有太湖。【新唐書】

烏程縣﹐治舊在子城內。晉義熙六年﹐始移今處。唐太和二年﹐縣治生蓮﹐花名蓮花閣。【菇城文獻】

【按子城卽今府治﹐周一里﹐古烏程縣治吳興郡﹐舊城也。統記云秦時爲項羽故城。唐武徳四年﹐趙邵王孝恭始於外築羅城﹐周二十四里﹐而以子城爲刺史廨。署談志云﹐舊傳郭璞欲移郡於東遷﹐每立標﹐輒爲飛鳥銜去﹐其女亦善地理﹐啟璞毋徙﹐因舊址損益之﹐可以永無殘破之虞。璞從之﹐其女今號遷城小娘子﹐從璞廟食。續圖經云﹐郡置於吳﹐而璞當晉惠懷之際﹐避地東南﹐事不相類﹐乃於菇城云。秦攺縣爲烏程﹐至晉始移於苕霅之上。烏程縣治卽古郡治。又自相抵牾﹐切詳烏程治所﹐當秦漢間已徙今之郡中﹐故吳寶鼎置郡。詔謂永安故鄣等水悉注於烏程﹐若在菇城﹐豈得云此。夫旣以縣爲郡﹐則必卽縣治爲郡治﹐而縣治他徙矣。璞隨元帝渡江仕爲尙書郎﹐損益古城之制﹐相陰陽﹐審向背﹐庸有是理。今羅城內苕水入西門﹐余不諸水入南門﹐至江渚匯合爲霅溪﹐出北門趨太湖﹐西南諸山屛列於前。北有弁山盤踞於後。子城居中受眾水之衝﹑挹羣山之秀。又四面多大溪廣澤﹐故立郡以來永無兵革之患﹐意非璞不能定﹐不必引飛鳥以神其事也。載按郡置於吳寶鼎﹐卽縣治爲郡治﹐距晉義熈計一百五十餘年﹐縣治他徙何所﹐舊志不詳。又郡治爲項羽故城﹐晉宋齊梁間﹐二千石至﹐皆畏羽爲厲﹐祀之廳事﹐而避居他室。天監末﹐蕭琛守郡﹐始遷去之﹐仍爲太守廳。事載在史冊﹐今俗傳府治爲梁沈約故宅﹐稱吳興地主﹐不知始自何人﹐說鬼說夢也﹐因記縣治附及之。】

帝顓頊

冢晉初﹐衡山見顓頊冢﹐有營丘圖﹐衡山在州之東。【吳興續圗經】

或疑顓頊都帝丘﹐今濮州是無緣冢在此。古今流傳﹐𨿽不可盡信﹐然舜葬蒼梧﹑禹葬會稽﹐何必其都邪。今州之杼山﹐相傳夏杼巡狩所至﹐杼﹐夏之七王也。禹葬會稽﹐則杼之至此﹐固無足怪。庸俗之言﹐未可爲全無據也。【避暑錄話】

予考皇覽云﹐顓頊冢在東都濮陽縣頓丘城門外廣陽裏中。《山海經》云顓頊葬鮒嵎之陽﹐魯公何不深究﹐遽信圗經之說。【吳興掌故集】

《山海經》鮒嵎之山﹐漢水出焉﹐帝顓頊塟於其陽﹐九嬪葬於其陰。水經沔水注引之。鮒嵎卽嶓冢﹐在今陜西寜羗州北九十里﹐與沔縣接界。帝王世紀顓頊葬濮陽頓丘﹐今直隸開州﹐是濮陽帝顓頊之墟﹐故曰帝丘。見左傳。謂陵在頓丘者﹐是開州卽濮陽也﹐今祀典亦在此地。【三餘漫鈔】

《水經注》南嶽岣嶁山下舜廟南﹐有祝融冢。楚靈王之世﹐山崩毀其墳﹐得營丘九頭圗﹐非吳興之衡山也。且祝融火官﹐亦非顓頊。續圖經本以衡山傅﹐會魯公沿誤﹐蓋亦未之考也。【石虹日記】

吳大帝陵

大帝陵﹐在上元縣東北蔣山八里。【太平寰宇記】

【按《吳志》孫權本傳﹐權薨﹐謚大皇帝﹐葬蔣陵。丹陽記云﹕蔣陵因山爲名。《六朝事迹》云﹕今蔣廟相對向西有曰孫陵﹐岡是爲蔣陵﹐是大帝陵﹐確有定所也。權太子和以皇后失寵﹐廢爲庶人﹐徙故鄣﹐攺封烏程侯。遣之國﹐後薨。葬弁山。子皓卽位﹐追尊爲文皇帝﹐墓曰明陵。《吳興記》云﹕西陵山孫皓攺葬父和於此﹐卽弁山之別嶺也。記作大帝﹐蓋文字之訛耳。文帝有廟﹐在儀鳯橋南。《吳志》﹕寶鼎元年冬十月﹐永安山賊施但聚眾數千﹐出烏程取明陵﹐上鼓吹曲﹐蓋比至建康﹐眾有萬人。丁固等逆戰﹐但敗走。尋滅。因詔立吳興郡以藩衛明陵﹐命太守四時奉祠。此吳興設郡所自昉也。幷建廟郡中﹐後人稱爲吳興地主廟西。《吳裏語》云﹕吳文帝廟﹐宋崇寧中訛作沈約祠。《菇城文獻》云﹕嘉靖九年﹐知縣戴嘉猷毀其像﹐撤其祠。二十四年又復之。今稱沈爲著姓﹐約爲地主﹐有司以時致祭﹐於是天下競稱吳興有地主。沈云吳興沈氏﹐竹墩馬要族最著。竹墩祖元﹐三史纂修官。國祥馬要祖元撝和處士徳並﹐未嘗逺﹐追武康徳淸諸沈。或祖建威將軍林子﹐或祖侍中司空慶之﹐或祖織簾先生麟士﹐𨿽同本述善侯﹐亦不祖。休文譜牒具在﹐班班可考也。而謂沈爲著姓約爲地主﹐義何取乎﹖況吳文帝以嫡嗣而遭廢黜﹐小心翼翼恪守侯封﹐毋論其肇造。吳興卽以揆之忠孝大倫﹐允稱無媿祀﹐典亦可以不廢今。訛作約祠﹐有司以時致﹐祭其與祭法﹐義又何取乎﹖抑不特此也。如郡中銅官趙監廟��訛作武安王廟﹐升山沈將軍祠��訛作娘娘廟﹐道場山東坡書院訛作觀音堂﹐竹墩朱奉議��長春書院訛作三官道院﹐忽又訛作徽國文公祠。愛山臺安吉趙太守���幸列祀典﹐忽借池州殉難趙通判之婦爲其婦﹐忽借本州島殉難徐提刑之子爲其子﹐訛作節義成雙男女﹐雜沓寄食叢祠。當事不及聞﹐吾輩不致辯﹐嗚呼﹐魂一變成虹血﹐三年藏碧﹐豈無靈爽﹐豈無怨恫。森森熌熌﹐神杳杳以何歸﹐慘慘淒淒﹐恨深深而莫訴。嗚呼﹐是誰之過與﹗】

吳景帝陵

孫吳景帝葬定陵﹐吳志不言所在。《南畿志》云在太平府城東淩家山﹐魯公又記之﹐均屬可疑。近年海寜祝仲基家﹐一日有僧叩門請齋﹐祝與之。僧畱不去﹐逾月﹐告祝堂側有窖﹐珍寶無算﹐導祝篝火掘之﹐有隧道﹐數百步見石門﹐金戶環﹐兩狻猊坐門左右﹐中樹一碑﹐隸書吳景帝陵門﹐堅閉不能發﹐期以次日發之。適祝以小過責僕﹐僕潛赴縣告訐﹐縣令遣吏且至﹐祝亟塞之而賄隸以事虛覆﹐乃止。予聞諸家孝亷近修﹐時祝尙存﹐惜未及親詢之也。【竹垞說證】

鈕皇后陵

魯公記吳景帝陵﹐後卽繼以鈕皇后陵。勞鉞志著姓謂吳景帝﹐有鈕後。然吳志孫休止有朱夫人﹐並無鈕後。惟陳武帝後章要兒本姓鈕。永定元年正位中宮﹐太建二年崩﹐謚宣太后﹐祔葬萬安陵。《建康實錄》云﹐萬安陵在縣東南﹐古彭城驛側。六朝事迹云﹐今縣東崇禮鄕地﹐名陵裏有曰天子陵﹐其地有石麒麟二。裏俗相傳卽陳髙祖墓。然則鈕後之葬﹐亦在金陵矣。《陳書》章皇后父景明﹐追封廣徳縣侯。母蘇﹐拜安吉縣君。安吉君卒﹐與後父合葬吳興。竊疑魯公所記鈕皇后陵﹐殆其父母墓爾。頃聞之茝畦﹐云十年前天寜寺西南﹐居民馮氏堂後地忽陷﹐窺之得空穴﹐中縣二棺﹐土人層級而下﹐陰風刮面﹐遂出。以土覆之。天寜寺爲鈕氏捨宅建﹐則此或卽後之父母墓未可知也。【竹垞說證】

【按舊志靑塘在迎禧門外﹐吳景帝鈕皇后父葬卞山﹐令百姓開之﹐以通墓所。自城入法華寺路也。據此則吳景帝果有鈕皇后矣﹐然云父葬卞山﹐亦不當以景帝鈕後二陵並載也。】

吳丹陽太守蕪湖侯太史慈墓

太史慈﹐字子義﹐東萊黃人。仕郡奏曹吏。北海相孔融以黃巾寇暴出﹐屯都昌﹐爲賊管亥所圍。慈從遼東還赴融求兵出斫賊﹐融不聽。而圍日逼﹐融欲告急平原相劉備。慈自請求行﹐到平原說備﹐備卽遣精兵三千人隨慈﹐賊聞兵至﹐解圍走。揚州刺史劉繇與慈同郡﹐慈往見之。會孫策至﹐或勸繇可以慈爲大將軍。繇曰「我若用子義﹐許子將不當笑我邪。」但使慈偵視輕重﹐獨與一騎卒遇策﹐便可斗﹐正與策對﹐得其兜鍪。繇奔豫章﹐慈爲策所執﹐卽解縛﹐捉其手曰「寜識神亭時邪﹖」卽署門下督﹐還吳授兵﹐拜折衝中郎將。繇亡於豫章﹐士眾未有所附﹐策命慈往撫安焉。還爲建昌都尉﹐治海昏﹐卒。【吳志】

太史慈葬於新吳﹐今洪府奉新縣也。邑人立廟敬事。乾道中封靈惠侯﹐予在西掖﹐當制其詞曰﹕神早赴孔融﹐雅謂靑州之烈士。晚從孫策﹐遂爲吳國之信臣。立廟至今﹐作民司命﹐攬一同之言狀﹐擇二美以建侯﹐庻幾江表之間﹐尙憶神亭之事﹐蓋爲是也。【容齋二筆】

太史慈墓在奉新縣南鄕十都﹐地名感古。【江西通誌】

【按慈墓郡誌俱不書﹐惟烏程徐志傳會云在法華寺東石塢】

吳大將軍朱治墓

朱治字君理﹐故鄣人﹐漢末爲縣吏﹐州辟從事﹐隨孫堅徵伐﹐累遷督軍校尉。堅卒﹐奉孫策平江東﹐定會稽﹐領太守事。策亡﹐奉孫權﹐爲九眞太守﹐行扶義將軍﹐徵討夷越﹐佐定東南。黃武元年﹐封毘陵侯。二年﹐徙封故鄣。卒﹐贈大將軍。【吳志】

朱治墓在歸安縣南一十二里。【談志】

吳蕩宼將軍程普墓

程普﹐字徳謀﹐右北平土垠人。初爲州郡吏﹐從孫堅徵伐﹐堅卒﹐復隨孫策。以功爲吳郡都尉﹐徙丹陽﹐拜蕩寇中郎將﹐領零陵太守。策卒﹐與張昭等共輔孫權﹐周旋三郡﹐平討不服﹐領江夏太守﹐遷蕩冦將軍﹐卒。【吳志】

程普墓在瑞昌縣安泰鄕桂林橋西南。【江西通誌】

晉侍中羅含墓

羅含﹐字君章﹐耒陽人。初爲郡功曹﹐轉州主簿。桓溫臨州﹐補徵西參軍﹐徵爲尙書郎﹐累遷廷尉﹐長沙相致仕。還家﹐階庭忽蘭菊叢生﹐人以爲徳行之感。年七十七卒。【晉書】

羅含墓在耒陽縣南四十里。【湖廣通誌】

【按普含二墓顯然不在湖州﹐與本傳相符﹐魯公何據而書之。】

晉黃門侍郎潘尼墓

潘尼字正叔﹐中牟人。舉秀才﹐爲太常博士﹐累官中書令。永嘉中遷太常卿﹐洛陽將沒﹐攜家屬東出成臯﹐【卽今鞏縣】欲還鄕裏﹐道遇賊不得前﹐病卒於塢壁。【晉書】

潘尼墓在縣東一十里。【太平寰宇記】

【按本傳尼卒於塢壁﹐何緣墓在此﹐寰宇記想亦因石柱而載之。】

齊宣城太守丘靈鞠墓

丘靈鞠﹐烏程人﹐仕宋﹐累官本郡中正兼中書郎。入齊﹐歷通直常侍﹐東觀祭酒﹐再遷長沙王車騎長史﹐大中大夫﹐卒。【齊書】

丘靈鞠墓不詳所在。【談志】

梁中書侍郎丘遲墓

丘遲﹐字希範﹐靈鞠子。仕齊﹐歷殿中郎﹐車騎錄事參軍。入梁﹐遷中書郎﹐歷司徒從事郎﹐卒官。【梁書】

丘遲墓在縣南一十六里。【太平寰宇記】

沈太虛侍郎虛中言昔湖州有人發古冢﹐得碑﹐乃南朝丘遲。其言遲乃左史丘明之後﹐然則丘明竟不姓左邪。【能攺齋漫錄】

【按《諸道石刻錄》云﹕吳興丘氏大宗碑﹐唐元和四年十月二十二日建。虛中言所發之碑殆卽是歟。《急就篇》注左丘明本魯之左史﹐繼守其職﹐遂爲姓。《韻會》云丘姓出吳興﹐河南二望。《風俗通》曰魯左丘明之後。《槁簡贅筆》亦云吳興丘墓一村之人﹐皆姓丘。有大碑列其墓上﹐稱左史丘明之後。《談志》之著姓歷敍丘氏世系﹐何不主此說﹖豈以諸書爲不足據邪﹖又《輿地碑記目》云吳興丘氏墓碑在烏程縣霅水鄕淋谷﹐考劉宋晉陵太守丘傑﹐烏程人﹐年十四母卒﹐止啖生菜。歳余﹐得腹疾痛甚。一日﹐夢母曰﹕死生是分別耳﹐何爾徒苦啖生菜。遇煆蟇毒靈。牀前有藥三丸﹐可取服之。傑驚起﹐果得一甌藥﹐服之﹐下蝌子數升﹐疾頓愈。丘氏世保此甌。傑居縣南七里﹐鄰人胡氏築墻侵其界﹐傑時未成童﹐輒夜移籬退三尺﹐胡氏慚亦退三尺﹐遂成大路﹐至今稱爲丘路。傑卒﹐葬縣西一十八里﹐疑卽在霅水鄕也﹐淋谷未詳。】

梁司空康絢縝墓

【按絢縝不知何許人﹐《南史》有康絢﹐藍田人﹐仕梁至司州刺史﹐領安陸太守。普通元年除衛尉卿﹐未拜﹐卒。今云司空﹐又贅一縝字﹐恐未必是。或者疑卽康翼之後﹐康宗之攴族。】

陳五兵尙書康宗墓

汲郡蘭陵令奮節將軍康翼﹐隨晉元帝渡江﹐爲吳興郡丞。因居烏程﹐事見《吳興記》。翼生豫章太守鎭﹐鎭生徵擄司馬建武將軍欽信﹐欽信生宋晉熙王兵曹參軍黯﹐黯生南臺郎髙﹐髙生齊驃騎大將軍孟眞﹐孟眞生梁散騎侍郎僧朗﹐僧朗生陳給事中五兵尙書宗先。爲山陰令子孫﹐始居會稽。【顏魯公集】

【按二康墓俱不詳所在。】

卷二

○長城縣【朱梁避廟諱﹐攺曰長興】

吳興長城令﹐晉太康三年分烏程。【宋書】

【按《輿地廣記》《輿地紀勝》俱雲長興安吉二縣﹐梁陳屬陳畱郡。史無明文﹐不知何所本。】

吳郡長城縣平陳廢仁壽二年復有雉山【隋書】

【按雉山在縣北五里﹐《梁陳故事》云梁武帝時童謡﹕「鳥山出天子。」江表凡以鳥名山者悉鑿之﹐獨此山不鑿﹐陳髙祖爲皇帝﹐追贈之。】

長城縣﹐會昌四年十一月升望。【唐會要】

長城﹐望。大業末﹐沈法興置長州。武徳四年﹐更置綏州﹐因古綏安縣名之。又更置雉州﹐並置原鄕縣。七年﹐州廢﹐省原鄕﹐以長城來屬。有西湖漑田三千頃﹐其後湮廢。貞元十三年﹐刺史於頔復之﹐人賴其利﹐顧山有茶以供貢﹐有銅。【新唐書】

【按顧山卽顧渚﹐在縣西北四十二里。《元和郡縣誌》及《輿地紀勝》析而爲二﹐非也。顧渚以吳王夫槪顧其渚可爲都邑﹐故名。唐有貢焙院﹐院側有淸風樓﹐絕壁峭立於大澗中流﹐亂石飛走﹐曰明月峽﹐茶生其閒﹐尢爲絕品。張文規詩﹕「淸風樓下艸初出﹐明月峽中茶始生。」《讀書後志》云陸羽與朱放輩論茶﹐以顧渚爲第一。羽著《茶經》有云紫者上﹐緑者次。筍者上﹐芹者次。《膳夫經》云茶古不間食之﹐晉宋以降﹐吳人采其葉煮﹐是爲茶粥。至開元天寶之間﹐稍稍有茶。至徳大歷遂多。建中以後﹐盛矣。茗絲鹽鐵﹐管榷存焉。《元和郡縣誌》云顧渚每歳進奉﹐茶役工三萬人﹐累月方畢。《南部新書》云顧渚貢焙﹐歳造一萬八千四百斤。建中二年﹐袁髙刺郡進三千六百串。■﹝午午﹞詩。開成三年﹐以貢不如法﹐停。刺史裴充官舊編云﹕貞元五年﹐貢限淸明到京﹐謂之急程茶。張文規詩﹕「牡丹花笑金鈿動﹐傳奏吳興紫筍來。」自袁髙以詩進規﹐遂爲貢茶輕省之始。牟氏《陵陽集》云﹕宋朝重建茗顧渚﹐寂寥幾三百載。元復修﹐唐貢焙設湖常等處茶園﹐提舉領之。長興顧志引蕭洵顧渚采茶記有云「國朝自丁酉年至洪武七年﹐歳貢葉茶﹐增至千斤。又末茶變易價錢﹐時值九十六萬奇。八年革罷﹐每歳止貢芽茶二斤。永樂二年﹐增至三十斤。與會典開載相同。今東南盛行嶰茶﹐《嶰茶箋》云環長興境產茶者﹐曰羅嶰﹑曰白巖﹑曰烏瞻﹑曰靑峴﹑曰筱浦﹑曰顧渚﹐不可指數﹐獨羅嶰最勝。環嶰境十里﹐而遙爲嶰者﹐亦不可指數。嶰而曰■﹝山介﹞﹐兩山之介也。羅氏居之﹐在小秦王廟後﹐所以稱廟後羅嶰也。《嶰茶彚鈔》云羅嶰介於山中﹐羅隠隠此﹐故名羅嶰。今惟洞山最佳。縣西一百二十里曰九龍山﹐山上有古石城﹐乂名石郭山。《輿地誌》云吳采章山之銅﹐卽此。與安吉接界。】

吳王闔閭使其弟夫槪王居此築城﹐狹而長﹐因以爲名。【元和郡縣誌】

初置縣冨陂村﹐晉咸康元年徙若溪北﹐卽今重光觀地。隋大業十一年徙於夫槪王廢城。唐武徳七年始移今所。【太平寰宇記】

大雷山

大雷山在縣東北六十里﹐髙一百二十丈。【太平寰宇記】

小雷山﹐洞庭之東﹐山屬烏程。大雷山﹐洞庭之西山﹐屬長興。【吳興舊編】

兩山南北相對﹐而不相見﹐見卽有風雷之異﹐曰大雷小雷。【震澤編】

大雷山﹑小雷山﹑澤山﹐三山包山﹐俱在太湖中。舊屬烏程﹐今並屬蘇州吳縣。【勞鉞府誌】

【按大小雷分屬二縣﹐魯公何以獨記大雷﹐勞志又何以皆屬之烏程也。《太湖志》大雷在洞庭山西北﹐小雷在洞庭山西南。續志兩山相去六十里﹐在晉陵縣馬迹山西。舊編之說誤也。予問之前太湖守備牛龍光斗云﹕長興夾浦之東三里﹐卽大雷山。長興分界﹐烏程大錢之北二十里﹐卽小雷山。烏程分界俱在西洞庭之西。勞志云幷屬蘇州﹐亦誤也。晏氏《類要》《輿地紀勝》﹑明《一統志》俱雲歸安縣三山在太湖中﹐大誤。蓋歸安不能與太湖相接也。】

芳巖

【按《輿地紀勝》引《寰宇記》云芳巖﹐又名童山﹐在宜興縣南六十里。《風土記》云芳巖卽此山也。豈魯公時屬在長興邪。】

震澤

震澤﹐吳南太湖名。【孔氏書傳】

孔氏以太湖爲震澤﹐非是。周官九州島﹐有澤藪﹑有川﹑有浸。揚州澤藪爲具區﹐其浸爲五湖﹐旣以具區爲澤藪﹐則震澤卽具區也。太湖乃五湖之總名耳。凡言藪者﹐皆人資以爲利。故曰藪以冨得民﹐而浸則但水之所鍾也。今平望八尺震澤之間﹐水彌漫而極淺﹐與太湖相接﹐而非太湖。積潦暴至﹐無以泄之﹐則溢而害田﹐所以謂之震。蒲魚蓮芡之利﹐人所資者甚廣﹐亦或可堤而爲田﹐與太湖異。所以謂之澤。他州之澤﹐無水暴至之患﹐則爲一名而巳。而具區與三江通﹐塞爲利害﹐故二名以別之﹐此非。吳一作測﹐越之人不知﹐而先儒皆北人﹐但據文爲說﹐宜其顯然失之地理﹐而不悟也。【避暑錄話】

【按《爾雅》吳越之間有具區﹐郭注今吳縣西南太湖卽震澤﹐亦非是。《禹貢長箋》云職方具區﹐卽禹貢震澤。胡氏《禹貢錐指》從之。今烏程有震澤上下二鄕﹐自上林軋村至南潯鎭皆是。其地濵太湖﹐蓋取諸此。與葉氏之說相合。魯公獨記長興﹐而不及烏程﹐何與﹖】

若溪

若溪在縣南五十步﹐輿地誌云夾溪﹐悉生箭篛﹐亦名篛溪。【太平寰宇記】

篛溪南岸曰上若﹐北岸曰下若﹐人取下若水釀酒﹐極美﹐勝於云陽﹐俗稱下若酒。【程演蘇詩注】

【按臧衍《長興志》剏爲中若之說﹐至今有稱長興爲三若者﹐謬矣。白居易詩﹕勞將下若忘憂酒﹐寄與江城愛酒翁。錢幾詩﹕「上篛溪頭老圃家」﹐古若篛通用。張景陽《七命》云「酒則荊南烏程」﹐說者以荊州有烏程鄕也。《藝苑雌黃》云非也﹐卽烏程荊溪之南耳。荊溪本在烏程﹐後置長興﹐故在長興境內。二說未知孰是﹐今下若絕無羙酒﹐惟烏程之南潯歸安之菱湖﹐溪流淸冽﹐釀酒最佳﹐花果之類隨意投入﹐味益增勝﹐其優劣以曲之粗細﹐米之糙白﹐水之淸濁爲差優者﹐爲三白。聲聞輦下﹐曰潯酒﹐曰湖酒云。】

篛溪源出合溪﹐在畫溪下流﹐穿城東。注明初耿炳文築城﹐開濠環城﹐遂分流於城外﹐繞過龍潭灣﹐至下篛寺﹐會南溪諸水從新塘入太湖。【長興顧志】

吳王夫槪廟

夫槪廟在縣東一百步。【太平寰宇記】

夫槪廟二﹐一在縣東﹐一在縣西南七十里﹐俗呼爲都監﹐以其曽監築城故也。【勞府誌】

【按《語林》狄仁傑爲江南安撫使﹐以周赧王﹑項羽﹑吳夫槪等神廟七百餘所﹐有害於民﹐悉除之。魯公在梁﹐公後仍記此廟﹐豈未嘗毀乎。《圖經》作吳王棠溪氏廟﹐卽夫槪也。《類要》作夫差王廟﹐非是。】

陳景帝陵

齊太常卿道巨生皇考文纘﹐文纘生霸先。永定元年﹐霸先卽皇帝位﹐追尊皇考曰景皇。帝廟號太祖﹐皇妣董太夫人曰安皇后﹐墓曰瑞陵。【陳書】

瑞陵在縣西北五里。【談志】

陳錢皇后陵

錢氏﹐長城人﹐父仲方﹐髙祖微時先娶之﹐早卒。及卽位﹐追尊爲昭皇后﹐墓曰嘉陵。【陳書】

嘉陵在縣北五里。【談志】

陳昭烈王陵

髙祖兄道談﹐梁太平二年詔贈散騎常侍﹐使持節﹐平北將軍﹑南兗州刺史﹑長城縣公﹑加義興郡公﹐謚曰昭烈。髙祖卽位﹐追贈驃騎大將軍﹑太尉﹑封始興郡王。【陳書】

道談﹐仕梁﹐爲東宮值合將軍。侯景亂﹐領弩手二千援臺城﹐中流矢﹐卒。葬縣西北五里﹐文帝卽位﹐尊爲明陵。【談志】

謝安墓

謝安﹐字安石﹐陽夏人。簡文帝時桓溫請爲司馬﹐弟萬病卒﹐安求歸﹐尋除吳興太守。在官無當時譽﹐而去後爲人所思。嘗開城西官塘﹐民獲其利﹐號曰謝公塘。召拜侍中﹐進太保﹐卒贈太傅﹐謚文靖。【晉書】

【按《太平寰宇記》云謝公塘在烏程縣西四里。唐大歷中﹐刺史裴淸於州西起謝塘館。《復齋碑目》云謝公塘碑﹐唐刺史裴淸撰﹐僧道詵書﹐大歷七年十月十一日龍興寺沙門皎然建。魯公題碑陰曰﹕太保謝公﹐東晉咸和中以吳興山水淸逺﹐求典此郡﹐郡西至長城縣﹐通水陸﹐今尙稱謝公塘。及遷去﹐郡人用懷思刻石紀功焉。歷代至皇唐天寶末﹐羣盜起﹐公之碑志失於所在。眷求蕪沒﹐深爲愴然﹐借舊史遺文敬刋息石。公之雅量﹐蓋嗟嘆之不足。此碑陰不知魯公何年所書﹐年譜不載。《集古錄》云射堂記﹐唐顏眞卿撰幷書﹐碑石缺壞不可考﹐以大歷十二年立﹐年譜亦不載。射堂者﹐吾湖古教場廳事也。《六一題跋》云魯公在湖州所書刻於石者﹐子家集錄多得之。今僕射相公筆法精妙﹐爲予稱顏氏書射堂記最佳﹐遂以此本遺予。以予家素所藏諸書較之﹐惟張敬因碑與斯記爲尢精勁。《陵陽集》云魯公乞米鹿脯二帖﹐舊刻在忠烈廟。《廡苕記》云魯公蠶頭鼠尾碑﹐在明月峽。宋時州縣數來摹拓﹐土人憚費﹐擊碎之。又有斷碑二﹐在墨妙亭。烏程有浪迹先生玄眞子碑﹐皆魯公書﹐年譜俱不載。再按《談志》放生池在駱駝橋東﹐距羅城有閶門遺迹﹐池周數十畆。唐乾元三年春三月詔洋州之興道泉﹐山南﹑劍南﹑黔中﹑荊南﹑嶺南﹑江西﹑浙江諸道﹐迄於升州之江寜﹑秦淮﹑太平橋﹑臨江帶郭上下五里﹐各置放生池﹐凡八十一所﹐此其一也。魯公立碑池上﹐又以所賜敕書批答中諸事志之碑陰。《輿地紀勝》云宋嘉佑六年﹐州人建魯公祠於池上﹐知州事張田移公所書幹祿字碑﹑放生池碑﹑項王碑﹑射堂碑列於兩廡。《系年錄》云紹興三年三月庚申﹐名湖州唐太子太師顏眞卿廟曰忠烈﹐用守臣汪藻請也。���勞志載駱駝橋東有能仁院﹐放生池﹐並廢。今東街尙有承天寺巷﹐疑卽能仁院﹐相近有池﹐俗名秤錘潭﹐卻有閶門遺迹﹐卽放生池也此﹐皆郡人所罕知者﹐故附見於此。】

謝安墓在縣南六十五里﹐初葬建康梅山。陳始興﹐王叔陵發其冢﹐裔孫夷吾爲長城令﹐徙於縣南三鴉岡。【吳興雜錄】

【按宋康定中知州事胡宿奏乞﹐於冡旁申禁樵采給﹐復五家以備灑埽守護之役。敕州縣官吏歳時祠祭﹐以明聖朝紀元功褒有徳之意﹐從之。長興顧志云三鴉岡在縣治西南四十里﹐與雜錄不合。】

殷仲文墓

殷仲文﹐陳郡人﹐吳興太守殷康子。會稽王道子引爲驃騎參軍﹐後爲元顯徵虜長史﹐會桓玄與朝廷有隙﹐玄之娣﹐仲文妻也﹐疑而間之。左遷新安太守﹐玄平京師﹐便棄郡投玄爲咨議參軍﹐玄將爲亂﹐使總領詔命﹐以爲侍中領左衛將軍。玄九錫﹐仲文之辭也。初﹐玄簒位入宮﹐其牀忽陷﹐羣下失色。仲文曰﹕將由聖徳深厚﹐地不能載。玄大恱﹐尋敗。仲文隨玄西走﹐因奉二後投義軍﹐爲鎭軍長史﹐轉尙書。帝初反正﹐抗表自解﹐遷東陽太守﹐義熈三年伏誅。【晉書】

殷仲文墓在縣東三十二里。【太平寰宇記】

【按仲文人品如此﹐其墓亦可以不記﹐況《江南通誌》載其墓在太平府城南一十五里】

陳武帝故宅

髙祖武皇帝﹐諱霸先﹐字興國﹐長城下若里人。仕梁﹐累官太傅﹐進相國﹐總百揆﹐加封十郡﹐爲陳王。永定元年冬十月﹐受梁敬帝禪﹐卽皇帝位。三年六月﹐崩。年五十七﹐謚武皇帝﹐廟號髙祖。【陳書】

廣惠教寺﹐在縣治東九里﹐相傳爲陳武帝故宅。【談志】

陳武帝故宅﹐或云在報徳寺﹐或云在廣惠寺﹐未知孰是。或者廣惠乃其所生之地﹐而報徳則其所居之處也。【長興顧志】

陳文帝故宅

世祖文皇帝﹐諱蒨﹐字子華﹐昭烈王長子。髙祖崩﹐遺詔徵繼大統。七年﹐崩。年四十五﹐謚文皇帝﹐廟號世祖。【陳書】

長城宮﹐在縣西二里﹐陳文帝所居。天嘉二年﹐置於大寜寺後。【談志】

吳均故宅

吳均﹐字叔庠﹐故鄣人﹐好學﹐工詩文。天監初﹐栁惲守吳興﹐舉補主簿﹐後以薦召入賦詩。待詔﹑著作累遷﹐奉朝請。普通元年﹐卒【梁書】

吳均居靑山﹐在吳興之西。柳太守惲召補主簿﹐始入東境﹐乃作入東記﹐以辧山川故實。【吳興掌故集】

【按太平寰宇記靑山在長興縣南六十里﹐安吉江志州東北三十五里﹐曰靑山﹐一名均山﹐以吳均名。又云吳均故宅在順安鄕靑山﹐長興安吉二縣接界。均本傳故鄣人﹐其宅當在安吉。】

陳氏五主屏風

【按陳氏五主﹐髙祖霸先﹑世祖蒨﹑廢帝伯宗﹑髙宗頊﹑後主叔寶。《釋名》屛風﹐以屛障風也。扆﹐在後所依倚也。《禮記》明堂﹕位天子﹐負斧扆﹐南面而立。三禮圖扆﹐縱廣八尺﹐畫斧文﹐今之屛風﹐則遺像也。】

陳髙祖竹帳

【按《唐書》唐髙祖時﹐吳王杜伏威獻竹帳﹐上以勞人不受。則竹帳匪獨陳髙祖有之。】

國朝髙僧南山律主道宣

道宣姓錢氏﹐長城人。唐武徳中住終南山﹐與處士孫思邈結林下之交﹐毎一往來﹐議論終夕。西明寺初就詔﹐充上座﹐撰《法門文記》《廣弘明集》《續髙僧傳》。卒﹐謚澄照。【髙僧傳】

○安吉縣【明成化二十三年十一月甲辰﹐開設孝丰縣﹐割安吉縣之九鄕﹐及長興縣之三鄕隸之。見實錄﹐今志作弘治二年者﹐誤也。又正徳元年十一月乙丑﹐攺安吉縣爲安吉州﹐見實錄﹐今志作二年者﹐誤也。】

丹陽郡﹐故鄣﹐莽曰候望。【漢書注】

丹陽郡﹐故鄣﹐秦鄣郡所治。《吳興記》曰中平二年分縣南置安吉縣。光和末張角亂﹐此鄕守險助國﹐漢嘉之﹐故立縣。中平二年﹐又分立原鄕縣。【續漢書注】

安吉縣﹐會昌四年十一月升緊。【唐會要】

安吉緊﹐義寜二年沈法興置。武徳四年﹐賊平﹐因之以縣隸桃州。七年﹐省入長城。麟徳元年﹐復置﹐北三十里有邸閣池﹐北一十七里有石鼓堰﹐引天目山水漑田百頃﹐皆聖歷初縣令鉗耳知命置。有銅有錫。【新唐書】

【按桃州以山得名﹐今孝丰縣西南五十里有桃花山﹐出桃花石。皎然詩﹕「桃州采得桃花石」。《史記》吳王濞傳﹕吳有豫章郡銅山。韋注今故鄣﹐此有豫字﹐誤也﹐當云章郡。章﹐鄣古字﹐通今。州東三十里有銅山。《括地誌》云吳采鄣山之銅﹐卽此。《輿地紀勝》云安吉有銅祠﹐古出銅處。又州東南二十二里有白楊山。《括地誌》云上有兩穴﹐古采錫處。】

安吉舊治在天目鄕﹐今孝丰縣址是也。唐開元中﹐縣令孔志道移治於玉磬山東南無城。洪武丙申﹐總管張徳始城之。元帥費愚監其事。【安吉江志】

天目山【今屬孝丰縣﹐在縣西南六十五里】

勾余山東五百里﹐曰浮玉之山﹐北望具區﹐東望諸毗﹐有獸焉﹐其狀如虎﹐而牛尾。其音如吠犬﹐其名曰彘是﹐食人。苕水出於其陰﹐北流注於具區﹐其中多鮆魚。【山海經】

【按《爾雅》鮤﹐鱴刀。郭注﹕今之鮆魚也﹐異魚。《圖贊》云鮆魚﹐蝴蝶所化。列■﹝夢﹐戈代夕﹞長■﹝髟上頁下﹞。今太湖有之﹐大者名刀鮆﹐小者亦可作鮓。張文規詩﹕食有吳興鮓。蔡寛夫詩話云吳中作鮓﹐多就溪池中荷葉包爲之。味比缾缶中者尢佳。白居易詩﹕「就荷葉上包魚鮓﹐當石渠中浸酒尊。」】

近世道士唐子霞《謂圗經》﹕天目山﹐一名浮玉山﹐連亙四州。【杭宣徽湖】周回二千里﹐上有養生之藥﹐蓍艸元華﹐皆名著仙經。【咸淳臨安志】

【按天目山﹐山之最大者也。山海經多記天下名山大川﹐是以及之。時但名浮玉﹐不名天目也。《太平寰宇記》記天目而不言浮玉﹐各志遂於天目山後另列一浮玉山﹐皆非也﹐當依唐子霞爲是。】

天目山﹐以其上有兩湖﹐似左右目﹐名天目也。【趙次公蘇詩注】

天目山左髙於地七千五百丈﹐右髙於地七千丈﹐縱廣三千里。【雜道書】

天目有二峯﹐東峯從臨安入﹐西峯從孝丰入﹐有十二龍潭﹐六潭屬孝丰﹐六潭屬於潛。【天目山誌】

天目之頂有龍居焉﹐中常出水﹐四方而下﹐南派由睦﹐西派由歙﹐皆入浙江。東派由余杭﹐北派由安吉﹐皆會太湖入吳江。【徑山山門事狀】

天目山神﹐形如白鹿﹐每歳五月與震澤龍會﹐多暴風雨。【六研齋筆記】

【按《山海經》南次二經﹕諸山神狀皆龍身而鳥首﹐其祠﹕毛﹐用一璧瘞﹐糈用梌。李太僕不知何據云形如白鹿也。今天目山之神廟﹐在孝丰縣金石鄕。舊制歳以六月六日﹐有司致祭﹐後更春秋二仲月。】

昆山

玉磬山﹐髙五百尺﹐在縣東北十五里。【太平寰宇記】

梁僧曇諦﹐吳興人﹐居故鄣昆山。每夜聞有聲﹐尋其發聲之所﹐得玉磬﹐因以爲名。【髙僧傳】

橫溪

【按舊志無橫溪﹐《孝丰新志》雲橫溪在縣西北﹐當卽苕水。《太平寰宇記》所謂苕水﹐在安吉縣治西南七十五里者﹐此也。《談志》云苕溪之源有二﹐一發自天目山之陰﹐廣苕山東﹐過金石鄕又東﹐過靈奕鄕又東﹐過安吉縣南之郡渡﹐乂東南過章渡﹐又折而北﹐至丘渡與獨松水合。一發自獨松嶺﹐西合眾山之水﹐東過浮石山南﹐又折而西﹐北至丘渡﹐與廣苕水合﹐二水合而東過倪渡﹐又折而西﹐又折而東北﹐過梅溪鎭﹐北爲龍溪﹐又北過吳山﹐又北過彭匯﹐又東過和平﹐入凡常湖﹐篛溪﹑四安塘諸水北來注之﹐匯爲西溪﹐北過釣魚灣﹐又北過迎禧門﹐又折而東至臨湖門﹐與霅溪水合﹐又自西溪東入淸源門﹐至於霅溪﹐又自淸源門折而南﹐又折而東﹐出愈思橋與峴山漾南來水合﹐又自西溪北過迎禧門﹐又東北下橫涇港﹐經小梅湖口入太湖。】

梅溪

梅溪﹐一名東海堰。【統記】

梅溪在縣東北三十里﹐溪上多梅﹐故名。或曰昔年嘗有紫梅花盛開﹐又號紫梅溪。【談志】

梅溪以梅得名﹐而烏梅特爲名產。他方所制﹐取自殘落。安吉特摘完好者爲之﹐其得名非徒然也。【吳興掌故集】

蛟龍池

天目山東南有瀑布﹐下注數畆深沼﹐名曰蛟龍池。【水經注】

【按《說文》云﹕蚊﹐龍屬也。無角曰蛟。池魚滿三千六百﹐蛟來爲之長﹐能率魚飛﹐置笱水中﹐則蛟去。《埤雅》雲龍八十一鱗﹐具九九之數﹐九陽也。《廣雅》云有鱗曰蛟龍。郭璞云蛟似蛇﹐四腳細頸。故杜氏《編珠》作虵龍池。虵﹐俗蛇字。】

翔鳳林

天目山上有霜木﹐皆是數百年樹﹐謂之翔鳳林。【水經注】

翔鳳林在天目之東北﹐峯髙峻﹐類天柱廬阜。【咸淳臨安志】

【按龍池鳳林俱在東峯﹐恐非湖境。】

裴子野故宅

裴子野﹐字幾原﹐聞喜人。初仕齊﹐入梁﹐歷著作郎﹐掌國史起居注﹐尋除通直正員外﹐又勅掌中書詔誥﹐歷鴻臚卿﹐領步兵校尉。卒﹐贈散騎常侍。謚貞子。【梁書】

裴子野寓居湖州之故鄣﹐著《諸侯略》。宅在縣西南三十六里永昌鄕。【輿地紀勝】

裴子野曽祖松之令故鄣﹐有善政﹐邑人愛之﹐子野因寓居焉。【談志】

周弘讓

故宅周弘讓﹐安城人﹐天嘉初以白衣領太常卿﹐光祿大夫﹐加金章紫綬。【陳書】

周弘讓兄弘正﹐仕梁爲安吉令﹐弘讓結宇山中﹐耽玩文史。其故宅在縣南三十六里。【談志】

姚萇雉尾扇

姚萇﹐赤亭羌﹐虜苻堅以爲龍驤將軍﹐後自稱秦王。太元十年﹐弒堅據長安﹐僭稱帝一夕。夢堅率鬼兵刺之﹐出血數鬥死。【晉書】

商髙宗有雉雊之徵章﹐服多用翟﹐故有雉尾扇。【古今注】

施世瑛金鐘

施世瑛字玉華﹐安吉人﹐家世農﹐不親襏襫﹐喜騎射。隋末多盜﹐紏合少年﹐膂力保禦鄕境﹐唐興以眾歸附。積功拜洮州刺史﹐賜金鐘一口﹐錦五段﹐敕書褒美。【舊唐書】

屏風﹑竹帳﹑雉尾扇﹑金鐘皆先代遺物流傳於世者﹐然魯公何至刻而記之。【吳興掌故集】

卷三

○山川

卞山法華寺金井玉澗乳竇石膏溫泉項王走馬埒項王飲馬池項王系馬石

卞山峻極﹐非淸秋爽月不見其頂。望气者云常有黃气紫雲居者。【吳興雜錄】

卞山有石匱﹐每欲開﹐則風雨晦冥。【輿地誌】

卞山﹐《郡國志》作卞和采玉處﹐非也。周處《風土記》云卞山當作冠弁之弁。徐陵孝義寺碑云﹕髙弁蒼蒼﹐遙聞天語。【太平寰宇記】

卞和采玉以在荊山當陽縣者爲的﹐余非是。是時﹐吳楚參隔﹐和得玉不獻吳君﹐而僕僕楚庭﹐必無是理。風土記說是。【石虹日記】

【按卞山在烏程縣西北一十八里﹐髙六千丈﹐爲吳興主山。𨿽四散各表爲名﹐其實皆卞也。諸史俱作卞。圖經亦云卞山﹐卞姓居之。演緐露爲山形如弁﹐亦與卞通。《勞府誌》云﹕古卞弁通用﹐不必彊爲穿鑿﹐周氏之言何足據也。其山西北屬長興縣。】

法華山﹐太平寰宇記謂之石斗山﹐王羲之嘗遊處焉。梁尼道迹號總持﹐得法於達摩﹐居卞山﹐書夜誦法華經﹐二十年不下山﹐後歸寂﹐卽葬其處。大同元年﹐塔內忽生靑蓮花﹐道俗異之﹐州郡錄實表奏﹐敕置法華寺。【談志】

【按法華山卽今白雀﹐夾道松陰﹐坡陀直上。皎然詩﹕路入松聲逺更奇﹐山尢水色共參差。蘇東坡題曰靑蓮道場。】

金井在卞山東麓。梁貞明初有黃龍見﹐易名黃龍洞﹐洞口黃山谷題額刻於石。【談志】

【按制每歳五月二十日﹐有司致祭湖人﹐稱是日爲分龍日。《農政全書》云五月二十日大分﹐龍無雨而有雷﹐謂之鎖雷門﹐霓見則旱。】

石林在卞山之陽﹐葉少蘊之所居也。其鄰有朱氏怡云庵﹐涵空橋橋下爲玉澗﹐故少蘊以玉澗名其書。【吳興園林記】

【按石林卽玲瓏山﹐唐宋人題名最多﹐一巖上題云前湖州刺史杜牧﹐大中五年八月八日來。有歸云洞宋道士張有篆於石。《宣和石譜》云湖石出卞山者最爲奇﹐秀布滿山﹐間嵌空礧﹐塊色類靈璧而靑潤可愛。《癸辛雜識》云艮嶽興大役﹐連轤輦致﹐不遺餘力﹐其大峯特秀者﹐不特封侯或賜金帶﹐且各圖爲譜﹐其工人多出於吳興﹐謂之山匠。四方之爲山者﹐皆於此取之。盧氏雜說云﹕唐有達僚差軍將於湖州買石﹐軍將申狀云前狀石蛀蚛﹐不堪買。此言甚鮮﹐可作吳興佳話。】

乳竇

【按舊志不載乳竇﹐明《一統志》云烏程卞山出石鍾乳﹐疑卽乳竇中所滴也。先給諫《鳴缶集》云﹕卞山之陽有黒龍洞﹐郡誌不載﹐其洞庳前軒後如夏屋之半﹐廣可肆十筵。其石都垂垂下懸﹐如綴上產﹐石鍾乳潤白如蜃灰。】

石膏文理細密曰細理﹐石性寒如水曰寒水。石有軟硬二種﹐自陶弘景﹑蘇恭﹑大明﹑雷斆﹑蘇頌﹑閻忠孝皆以硬者爲石膏﹐軟者爲寒水石﹐至朱震亨始斷然以軟者爲石膏﹐而後人遵用有驗﹐今人以収豆腐﹐乃昔人所不知。【本艸綱目】

【按《別錄》﹕石鍾乳生少室山谷及泰山。弘景曰﹕第一出始興﹐而江陵及東境名山石洞皆有之。恭曰﹕第一始興﹐其次廣﹑連﹑澧﹑朗﹑郴等州﹐今陜州靑溪房州二洞出者﹐亞於始興。頌曰﹕今道州江陰縣及連英韶階峽州﹐山中皆有之。又《別錄》﹕石膏生齊山山谷﹐及齊盧山魯蒙山。弘景曰﹕二郡之山﹐卽靑州徐州也﹐今出錢唐縣。斆曰﹕石膏出剡州。頌曰﹕今汾﹑孟﹑虢﹑耀州﹑慶元亦有之﹐俱不及卞山﹐豈諸人未見﹐魯公所記故不入錄邪﹖】

溫泉

【按舊志不載溫泉﹐《卞山誌》﹕法華寺有五靈泉﹐資福寺有露泉﹐碧巖有珠簾泉﹐石林有品泉﹐蒼山有鳳咮泉﹐白鶴寺有豢龍泉﹑二致泉。有人題白鶴山十二景詩﹐其八詠二致泉云﹕九夏寒凝雹﹐三冬燠若湯﹐不隨人冷﹐熱豈逐世炎涼。斯卽所稱溫泉歟。《丹鉛總錄》云溫泉所在﹐必有白礬﹑丹砂﹑硫黃三物爲之根﹐乃蒸爲暖流。】

卞山有項王走馬埒﹑飲馬池﹑系馬朩﹐石間又有項王馬迹。【山墟名】

【按《異苑》云﹕卞山﹐舊名土山﹐有項羽廟﹐號卞山王﹐故名卞山。《卞山誌》云﹕山之西南夾作橋有廟焉﹐廟中石像冠通天冠﹐幷祀虞姫及父老。而鄕人以爲關帝﹐云郡中亦有廟﹐在奉勝門內﹐俗呼爲霸王。門者謂此廟中有碑﹐魯公作碑陰﹐述云﹕西楚霸王當秦之末﹐與叔梁避仇吳中﹐蓋今之湖州也。𨿽滅秦而宰制天下﹐其魂魄猶樂玆邦﹐至今廟食不絕﹐其神靈事迹具競陵子陸羽所載《圖經》。大歷八年眞卿蒙刺是州﹐十二載姦臣伏法﹐恩命追眞卿上都﹐克期首路﹐竟陵是諗。予以故碑顚趾﹐嘗因仍艸莽﹐已而復之。眞卿乃命再加崇樹以紀之﹐時則仲夏方生明之日。勞志又載有廟碑﹐宋雍熈四年九月一日宣奉郎守太子中允湖州通判張懌撰﹐今廟與碑並不存。】

衡山帝顓頊冢春秋鳩玆城

壽夢十六年﹐楚恭王怨吳爲巫臣伐之也﹐乃舉兵伐吳。至衡山而還。注云見左傳襄公三年﹐楚克鳩玆﹐至於衡山。【吳越春秋】

衡山一名橫山﹐在烏程縣南一十八里﹐兩山夾峙﹐中流北駛﹐爲郡城南形勝之地。【談志】

帝顓頊冢【見前】

左傳襄公三年春﹐楚子重伐吳﹐爲簡之師﹐克鳩玆﹐至於衡山。杜注鳩玆﹐吳也﹐在丹陽蕪湖縣東﹐衡山在吳興烏程縣南。《太平府誌》﹕蕪湖縣東三十里﹐故蕪湖城﹐卽春秋鳩玆城也。蓋鳩玆之克﹐始入吳境﹐而至於衡山﹐則深入腹地矣﹐二地不相附近。楚以舟師伐吳﹐其所由者中江也。漢《地理誌》云﹕中江出蕪湖縣西南﹐至陽羨縣入海。今髙淳之胥溪﹐溧陽之永陽江﹐宜興之荊溪﹐皆中江也。楚師蓋由荊溪入太湖﹐抵衡山而還耳。哀公十五年﹐楚子西子期伐吳﹐及桐汭。杜注宣城廣徳縣西南有桐水﹐出白石山西北﹐入丹陽湖。此亦是中江之路。楚舟師伐吳﹐輒由蕪湖入﹐自西而東﹐而南至於衡山﹐極矣。若菇城﹐則更在衡山之﹐南楚師決不由東南入也。且凡言至於者﹐皆自此﹐至彼中間相去頗逺。今菇城在縣南十八里﹐去衡山無幾﹐何得稱至於。此理亦甚明﹐謂鳩玆在烏程﹐一誤﹐以菇城爲鳩玆﹐再誤。【三餘漫鈔】

【按《郡國志》烏程縣南十八里有下菇城。吳時鄭嫗善相人者居。此又云春申君立菇城縣﹐在郡南二十五里﹐秦攺爲烏程﹐至今有城。因山﹐宋爲牧馬所。則是一地而指爲兩處也。《海錄》亦云﹕烏程縣乃古菇城﹐楚以封春申君﹐今俗呼下菇城。而舊經謂之五菇城﹐諸書皆不足據也。按《史記》﹕楚封歇爲春申君﹐賜淮北十二縣﹐後十二年復獻淮北地﹐請封於江東﹐因城故吳墟﹐以爲都邑。今姑蘇城內西北隅﹐四縦五橫之迹﹐皆是。則其封邑﹐安得在吳興邪﹖吾意下菇城者﹐或春申君伐吳時屯駐之處。】

峴山顯亭故別駕李適之石酒罇五花亭

峴山﹐在烏程縣南五里﹐本名顯山。晉太守殷康於山上起顯亭﹐以避唐諱攺之。【寰宇通誌】

【按唐中宗諱顯﹐魯公旣書峴山﹐何以又書顯亭也。問之竹垞先生﹐先生示予《唐大詔令》顯慶五年正月詔曰﹕孔宣設教﹐正名爲首。戴聖貽範﹐嫌名不諱﹐比見鈔寫古典。至於朕名﹐或■﹝垂夬﹞其點畫﹐或隨便攺換﹐恐六籍雅言﹐會意多爽﹐九流通義﹐指事多違﹐誠非立書之本意也。自今己後﹐繕寫舊典文字﹐並宜使成﹐不須隨義攺易。則知魯公之書顯亭者﹐遵顯慶之詔爾。】

唐開元中李適之爲湖州別駕﹐峴山有石觴﹐員可貯酒五斗。適之每挈所親﹐登山酣飲﹐望帝鄕﹐時時以醉。土民呼爲李相石罇。顏眞卿及門生弟侄﹐多攜壺檥檝以遊﹐作李相石罇聨句詩﹐敍云﹕因積澑潨石﹐嵌爲罇形﹐公注酒其中﹐結宇環飲之處。【類要】

【按《唐書》適之恆山湣王孫﹐天寶元年進左相﹐後爲李林甫所構﹐遭貶﹐尋自殺。《飲中八仙歌》所謂「左相日興費萬錢﹑飲如長鯨吸百川﹑銜杯樂聖稱避賢者也」。】

石罇聨句李公登飲處﹐因石爲窪罇。﹝顏眞卿﹞

人事歳年攺﹐峴山今古存。﹝劉全白﹞

蓁蕪掩前迹﹐苔蘚余舊痕。﹝裴循﹞

叔子尙遺徳﹐山公此回軒。﹝張薦﹞

維舟陪髙興﹐感昔情彌惇。﹝吳筠﹞

藹藹賢哲事﹐依依離會言。﹝彊蒙﹞

嶇嵚橫道周﹐迢遞連山根。﹝範縉﹞

餘烈【一作列】曖林野﹐眾芳揖蘭蓀。﹝王純﹞

徳輝映巖足﹐勝賞延髙原。﹝魏理﹞

逺水匹明練﹐因晴見吳門。﹝王修甫﹞

陪遊追盛美﹐揆徳欣討論。﹝顏峴﹞

器有成形用﹐工資造化元。﹝左輔元﹞

流霞方泔淡﹐別鶴遽翩翻。﹝劉茂﹞

舊規傾亦賞﹐新興麗初暾。﹝顏渾﹞

醉後接■﹝罒離﹞倒﹐歸時騶騎喧。﹝楊徳元﹞

遲回向遺迹﹐離別益傷魂。﹝韋介﹞

覽事古興屬﹐送人歸思繁。﹝釋晝﹞﹝皎然﹞

懷賢久䢐謝﹐贈逺空攀援。﹝崔弘﹞

公案鐫懿躅﹐髙名播乾坤。﹝文仲宣﹞

松深引閒步﹐葛弱供險捫。﹝陸羽﹞

花气酒中馥﹐雲華衣上屯。﹝丘子中﹞【一作權器】

森沈列湖渚﹐牢落望郊園。﹝陸士修﹞

白日半巖岫﹐淸風滿丘樊。﹝裴幼淸﹞

旌麾間翠幄﹐簫鼔來朱轓。﹝柳淡﹞

閒路躡雲影﹐淸心澄水源。﹝釋塵外﹞

萍連浦中嶼﹐竹遶山下村。﹝顏顓﹞

景落全溪暗﹐煙凝半嶺昏。﹝顏頎﹞

去日往如復﹐換年涼代溫。﹝顏須﹞

登臨繼風騷﹐義激舊府恩。﹝李萼﹞【美合集】

【按《掌故集》云﹕魯公聮句者﹐二十有九人﹐公之二子亦與焉。內劉全白先以評事遊湖﹐後貞元爲守。吳筠入嵩山﹐爲道士來此。李萼先仕殿中侍禦史﹐公辟爲防禦副使﹐左輔元先因公刺撫州。《增廣韻海》五百卷﹕至是來湖﹐三教俱集﹐且不遺後進﹐公之襟度如是。眞可謂之雅集﹐惜未有泐之石者。������東坡詩﹕魯公賓客皆詩酒﹐誰是神仙張志和。趙次公注云﹕玄眞子姓張名志和﹐顏魯公與之友善。魯公刺湖州﹐與門客會飲﹐乃唱和爲漁父詞。其首唱卽志和之詞曰﹕西塞山前白鷺飛﹐桃花流水鱖魚肥。靑篛笠﹐緑蓑衣﹐斜風細雨不湏歸。魯公與陸鴻漸﹑徐士衡﹑李成矩共唱和二十五首﹐遞相誇尙。《名畵錄》云﹕志和漁釣﹐吳興顏魯公典郡﹐知其髙節﹐以漁歌五首贈之﹐張乃隨句賦象﹐人物﹑舟船﹑煙波﹑風月﹑鳥獸皆依其文寫之﹐曲盡其妙。西塞山在縣西一十八里。《經鉏堂雜誌》云﹕下菇菁山之間﹐一帶逺山爲西塞。勞府誌因之。云在縣西南二十五里﹐非也。趙次公謂西塞爲湖州磁湖鎭道士磯﹐尢謬。蓋磁湖鎭在武昌。《野客叢書》云天下有兩西塞﹐一在霅川﹐一在武昌。按《唐書》張志和願浮家泛宅﹐往來苕霅間。又志和詞中有霅溪灣裏釣魚翁之句﹐明此知志和之西塞﹐正在霅川。而在武昌﹐乃曹武成王用師之城。洪內翰作西塞﹐漁社圗亦嘗辧此﹐而劉氏漫錄乃謂志和西塞在武昌﹐所見誤矣。】

唐天寶中﹐刺史韋景先起五花亭。【太平寰宇記】

唐選士用五花判事﹐爲韋氏所建﹐白韋璋﹑韋南金﹑韋景﹐先三世爲湖守因以名亭。【談志】

【按《淸異錄》云峴山有洛如花﹐似竹而叢生。郡有文人﹐則出山南曰蘇灣。蘇子瞻常遊之﹐蒓菜生焉。《菇城八諎》云﹕蘇灣之蒓﹐勝於蕭山湘湖﹐每誦﹕鶴生嫩頂浮新紫﹐龍脫香■﹝彡上冉下﹞頁﹞帶舊涎﹐便令季鷹思切。山上有三賢伺﹐明正徳已卯督學使者劉瑞建祀。顏魯公﹑蘇東坡﹑王梅溪皆嘗守湖州﹐而有功徳於民者﹐明季增入監司王鳳洲﹐稱四賢﹐今爲歷代名守祠矣。《峴山誌》﹕云予友程學顏嘗聞諸唐一庵先生曰﹐峴山舊有髙風堂﹐祀隱逸諸公﹐披裘翁﹑吳慶之﹑沈闕﹑沈警﹑沈顗﹑沈道虔﹑沈徽﹑賈收﹑胡仔﹑林靜章﹑得一﹑沈貞﹑夏義甫﹑王升﹑吳珫凡十五人後增衛冨益一人﹐其址卽逸老堂。是又有嘉客祠﹐祀流寓諸公﹐錢林﹑吳羗﹑沈戎﹑丘騰﹑裴子野﹑張志和﹑陸羽﹑吳筠﹑陸龜蒙﹑姜夔﹑何彥猷﹑程大昌﹑蔡洸﹑方淑﹑劉光祖﹑程公許﹑髙斯得﹑牟子才﹑遊佀﹑吳潛﹑貢師泰﹑吳玠共二十二人後增張羽徐賁二人﹐其址卽滴翠軒。是第未知建自何年﹐毀自何歳﹐予考吳慶之濮陽人﹐衛冨益崇徳人﹐應入嘉客祠。丘騰烏程人﹐應入髙風堂﹐吳潛徳淸人﹐貢師泰吳玠未嘗寓湖州﹐不應入嘉客祠。再欲於髙風堂增吳馮﹑錢選﹑周密﹑趙金﹑龎太元﹑吳夢暘六人於嘉客祠﹐增溫祥卿﹑劉麟孫﹑一元﹑徐獻忠﹑吳炯﹑李樂﹑黃周星﹑楊爾銘﹑夏古丹九人﹐一幷請之當事﹐仍列祀典逸老堂。嘉靖二十六年﹐湖州通判楚東湯世賢爲劉南坦﹑蔣石庵諸老建春秋社﹐會之所滴翠軒﹐今爲僧寮。堂下數十武卽窪罇亭﹐今圮又前爲浮碧亭﹐下瞰峴山﹐漾漾納眾山之水﹐淸而碧﹐每風生浪湧﹐其色可觀﹐故又名碧浪湖。中央巨石如積﹐不以水盈縮爲髙卑﹐曰小浮玉山。以別孝丰之大浮玉也。家有浮圖﹐竹垞先生語予曰﹕揚子金山名浮玉﹐安知小浮玉之名不以是山比之乎。其說頗可聽﹐今湖中泥沙淤塞﹐漸成洲渚﹐遇旱熯﹐舟楫罕通﹐此亦吳興之一患也。司民社者曷畱意焉。】

杼山妙喜寺黃浦橋避它城何楷釣臺

杼山在烏程縣西南三十里﹐山墟名曰。昔夏后杼巡狩之所﹐舊名東張。多勝景﹐遊者忘歸﹐因號稽畱山。【太平寰宇記】

杼山之陽﹐有妙喜寺﹐梁武帝之所置也。寺前二十步﹐跨澗有黃浦橋﹐其水自杼山西南五里黃檗山出﹐故號黃浦寺。東偏有招隠院﹐其前堂西廈謂之溫閣﹐從艸堂東南屈曲﹐有懸巖﹐徑行百步﹐至吳興太守何楷釣臺﹐西北五十步至避它城。按《說文》云﹕它﹐蛇也。上古患它﹐而相問得無它乎﹖蓋往古之人﹐築城以避它也。竟陵陸羽杼山記所載如此。【顏魯公集按黃浦發源黃檗山。《吳興記傅》會春申君﹐及後漢司隸校尉黃向﹐皆非也。福建建寜府浦城縣﹐昔爲吳興縣﹐亦有黃檗山。《歐余漫錄》﹕云分吳丹陽爲吳興郡者﹐吳寶鼎元年也。置吳興縣於建安郡者﹐吳永安三年也。郡縣名𨿽同﹐而地之相去逺矣。宋江淹爲吳興今﹐嘗自敍云吳興地在東南嶠外﹐閩越之舊境﹐其遊黃檗山詩亦云﹕閩云連越邊。何顏魯公杼山碑摭淹賦詩事乎。《太平寰宇記》《晏氏類要》《輿地紀勝》諸書俱仍其訛曰黃檗山﹐梁尢祿卿江淹賦詩之所。再按晉陸邁﹑宋賀道力梁王琰俱吳興令﹐宋檀道濟﹐沈懷﹐明唐沈佺期﹐封吳興侯﹐與子男其明冠以建安郡者﹐封懷明詔。及淹本傳也栗祁府誌混入。江淹王琰在守令表中﹐後魏攺襄州爲湖州。樂遜﹑冀儁﹑廣固﹑皇甫道﹑李壽俱湖州戶曹參軍。《西吳裏語》亦混載之。長興舊名長城﹐武康舊名永安﹐唐攺武康爲安州﹐又攺爲武州﹐考諸史書﹐三山縣舊名長城﹐百泉縣後魏置長城郡﹐黃石縣西魏攺爲長城。如北齊信都芳﹑後周令狐整﹐封長城縣子﹐是也。陽安縣西魏置武康郡﹐如崔士謙﹑令狐熙封武康郡公是也。洋州趙宋置武康軍﹐如福王與芮及韓琦﹑姚麟俱武康軍節度使﹐畢再遇武康軍承宣使﹐是也。浠水舊置永安郡﹐黃岡亦名永安﹐普安郡梁攺爲安州﹐武陵郡梁攺爲武州﹐又開徳冇徳淸軍﹐保安冇徳淸﹐砦括蒼冇霅川﹐荊州有烏程鄕﹐輿地之名﹐相混如此﹐汲古者不可不察也。】

妙喜寺碑云﹕大歷七年﹐蒙刺是邦﹐觀察判官禦史袁君髙巡部會於此山﹐遂立亭於東南。陸處士羽以癸丑歳冬十一月癸卯二十一日癸亥﹐建名之曰﹕三癸。又云自典校時著《韻海鏡源》﹐未遑刊削﹐壬子歳叨刺於湖公務之暇﹐與金陵沙門法海前殿中侍禦史李萼﹑陸羽﹑國子助教州人禇衝﹑評事湯衡淸﹑河泉太祝柳察﹑長城丞潘述﹑縣尉裴循﹑常熟主簿蕭存﹑嘉興尉陸士修﹑後進楊遂初﹑崔弘﹑楊徳元﹑胡仲南﹑陽湯渉﹑顏祭﹑韋介﹑左興宗﹑顏策以季夏於州學﹐及放生池﹐討論至冬﹐徙於玆山。來年春﹐遂終其事。考之乞禦書題額恩﹐敕批答。碑陰記云﹕七年秋九月﹐歸自東京﹐起家除湖州刺史。來年春正月﹐至任。放生池碑亦書云﹕七年秋九月巳亥﹐蒙除不應﹐壬子之九月﹐至京。癸丑之正月﹐至任。而壬子之季夏﹐巳與羣士討論於州學﹐冬復徙於杼山﹐癸丑之春遂成書。而終事碑銘云三癸﹐嶙峋又云紛吾著書﹐羣彥惠臻﹐言羣彥著書於三癸之亭也。夫旣大歷七年蒙刺是邦﹐癸丑十月方有此亭﹐安得壬子之冬﹐羣彥巳集﹐是必寺碑傳寫於金石剝落之餘﹐誤以癸丑爲壬子﹐當終事於甲寅之春也。【顏魯公年譜】

顏魯公於杼山﹐起桂棚三癸亭﹐及謝臨川寫眞堂。【類要】

【按謝靈運官臨川內史﹐嘗遊寓吳興﹐相傳謝村福田寺其故宅也。僧皎然自稱靈運十世孫﹐寫眞堂想魯公爲皎然起耳。】

升山吳均入東記晉吳興太守王羲之烏亭

升山﹐一名歐余山﹐又名歐亭山﹐晉越王無疆之子蹄封於歐余山之陽﹐爲歐陽亭侯。子孫因以爲氏。【明一統志】

【按漢書注云烏程有歐陽亭卽此】

升山在烏程縣東二十里。《入東記》云晉王羲之爲太守﹐嘗遊踐﹐因升此山﹐顧謂賓客曰﹕百年之後﹐誰知王逸少與諸卿遊此乎﹖因有升山之號。【太平寰宇記】

【按《入東記》吳均所著﹐升山云云出其記中﹐魯公何以割裂書之﹐晉書羲之本傳﹐並未有吳興太守之文。吳興名郡﹐六朝諸公紛紛奏乞以爲韻事﹐凡典郡者史必大書特書﹐何獨於逸少而佚之﹐吾終不敢信也。】

烏亭在升山上﹐王羲之造﹐以烏巾氏所居也。【寰宇通誌】

【按《談志》升山一名烏山﹐舊編云古烏巾氏所居也。今縣東八里有烏山﹐一名別鮮山。《爾雅》小山﹐別大山。鮮疏云﹕不相連屬者。予嘗讀書﹐烏山登其巓﹐望《西余﹐山下有小山﹐似相屬﹐及至其處﹐又相去里許﹐則所謂別鮮山者﹐疑卽西余﹐而非烏山也。至問烏山何以名﹐土人曰古烏巾氏所居。山上有烏亭舊址﹐卽今烏巾庵山下。有烏板橋﹐舊有烏氏聚族於此﹐則梁吳均《同柳吳興烏亭集送柳舎人詩》蓋卽此山﹐而非升山也。二山離郭不逺﹐極易考見﹐乃蒙混至此。又按晉書羲之爲會稽內史﹐晉作中替﹐重以王惇蘇峻鼓亂﹐羲之自負經濟﹐知時事不可爲﹐遂稱病去郡﹐與東土人士盡山水之遊。則義之𨿽未嘗守郡﹐然來遊踐此山﹐亦未可知﹐羲之子獻之嘗爲吳興﹐此亭或獻之造﹐當時人或誤書之。】

金蓋山何氏書堂張邵丘道祚禪幽寺

晉何楷居金蓋山﹐修儒業﹐後爲吳興太守﹐攺爲何山。【括地誌】

何山亦曰金蓋山﹐蘇子瞻遊之﹐有詩。【方輿勝覽】

【按何山與道場連接爲北﹐一支金蓋山﹐是南一支汪藻。記云東有道場﹐西有何山﹐金蓋固在道場之東南﹐自不容混。蘇子瞻詩云﹕今古何山是勝遊﹐亂峯縈轉繞滄洲。云含老樹明還滅﹐石礙飛泉咽復流。徧嶺煙霞迷俗客﹐一溪風雨送歸舟。自嗟塵土先衰老﹐底事孤僧亦白頭。山上有宋安定先生胡瑗墓。】

金蓋山故多雲气﹐乙未三月攜伴曉入山觀望﹐四山繚繞如垣﹐中間田段平衍﹐環視如在甑中﹐受烝潤也。少焉日出﹐雲气漸散﹐惟金蓋獨遲越不易解﹐予謂气盛必有佳泉﹐乃南渉坡陀﹐見大楊梅樹下汨汨有聲﹐淸泠可愛﹐急移茶具就之。茶不能變其色﹐土人言十里內蠶絲俱汲此煮之﹐輒光白大售﹐下注田段可百畝﹐名曰雲泉。【水品】

【按金蓋山在烏程縣南十二里﹐頂常出云。諺云「金蓋戴帽﹐要雨就到。」農家以此爲驗。道場山亦名雲峯﹐唐中和間僧如訥建伏虎道場。《蘋洲可談》云道場在州之離方山背﹐建一浮圖﹐文筆峯也。蘇東坡詩有道場山頂何山麓之句。汪藻云﹕遊道場者如入王侯之家﹐過何山如造髙人隱士之廬。】

何氏書堂﹐圗記相承﹐以何氏爲晉何楷。楷嘗讀書此山﹐後爲吳興太守﹐以其居爲寺而名。其山﹐顏魯公書杼山碑﹐亦曰寺西南有何楷釣臺﹐則楷嘗居此山﹐無疑。然楷之姓名﹐於晉史無所見﹐惟沈約宋書敍何子平曽祖楷爲晉侍中。而唐林氏《姓纂》亦云何叡渡江生楷﹐爲晉侍中。晉書稱叡有子五人﹐獨充準有傳﹐而不及其餘。《括地誌》謂楷爲吳興太守﹐《宋書》乃以楷爲晉侍中﹐豈沈約見何充嘗除侍中﹐因誤謂充爲楷﹐抑爲吳興太守﹐後亦至侍中邪﹖皆不得而知也【。浮溪集】

宋元嘉十四年﹐張邵﹑丘道祚共建禪幽寺於何山﹐卽崇報禪寺。【談志】

【按張邵字茂宗﹐吳郡﹐人宋元嘉中爲吳興太守。丘道祚不知何許人﹐《姓系》《姓纂》諸書並載吳興丘氏﹐有新安太守道護﹐建安太守道成﹐則道祚亦郡人也。】卷四

太湖周回四萬八千頃

太湖周三萬六千頃﹐其千頃烏程也﹐去縣五十里。【越絕書】

【按《吳郡續圖經》云﹕太湖吐吸江海﹐包絡丹陽﹑義興﹑吳吳興之境﹐其所容者大﹐故以太稱焉。《七修類纂》云太湖之名不一﹐《禹貢》曰震澤﹐《爾雅》曰具區﹐《國語》曰太湖﹐《吳越春秋》曰笠澤﹐《周官職方》曰五湖﹐而五湖之義亦不同。《吳錄》云周行五百里以五湖爲名﹐《川瀆記》云太湖東通松江﹐南通霅溪﹐西通荊溪﹐北通滆湖﹐東通韭溪﹐凡五道﹐謂之五湖。《三吳郡國志》又以胥湖﹑蠡湖﹑洮湖﹑滆湖﹑四湖合太湖爲五笠澤。《叢書》云太湖上稟咸池五車之气﹐故一水五名﹐曰菱湖﹑曰莫湖﹑曰胥湖﹑曰遊湖﹑曰貢湖﹐未審孰是。太湖自古相傳三萬六千頃﹐魯公何以云四萬八千頃也。太湖今去烏程縣止一十八里﹐《越絕書》何以云去縣五十里也。王鏊《姑蘇志》云太湖東西二百餘里﹐南北一百二十里﹐占蘇湖常三州﹐今蘇之吳﹑吳江﹐湖之烏程﹑長興﹐常之宜興﹑武進﹑無錫七縣皆瀕太湖。《新唐書》志以爲占蘇宣常湖四州之境﹐誤也。《明一統志》亦承其誤。】

吳越天寶八年置都水營田使﹐以主水事募卒爲部﹐號曰撩淺軍﹐亦謂之撩淸。命於太湖旁置撩淸卒四部﹐凡七八千人﹐專爲田事治河築堤﹐一路徑入吳淞江﹐一路自急水港下澱山湖入海。居民遇旱則運水種田﹐澇則引水出田﹐又開東府南湖﹐立法甚備。【十國春秋】

【按吳越錢氏在東南專享水利﹐是時歳屢稔﹐錢五十文糴米一石。自歸宋後農政不修﹐田圍河港大半毀壞﹐然田稅每畝不過一斗。������民猶易辦。自景定四年賈似道創買公田之說﹐浙西六郡買田至三百五十餘萬頃。《姑蘇志》云宋之田有曰公田﹐毎畝起租上自一石五斗﹐下至七斗七升四合。曰圍田租四斗或三斗﹐曰沙田租三斗或二斗﹐曰成田納糧二斗﹐曰營田租四斗或三斗二斗﹐曰職田上自八斗七升﹐下至六鬥三合五勺﹐曰常平田﹑曰義役田﹑曰社倉田﹑曰局官租田﹑曰養濟局田﹑曰居養院田﹑曰囚糧田﹑曰役官田﹑科髙下有差﹐髙者不踰一石五斗﹐下至二斗。夫圍田﹑沙田﹑成田皆民田也﹐其餘皆官田也。故《宋史》有一曰公田之賦﹐一曰民田之賦。元有天下﹐取之江南者﹐曰夏稅﹑曰秋稅﹐而不言官民田之分。《日知錄》云元之重租田﹐皆別領於官。《松江府誌》言元時苗稅公田外﹐復有江淮財賦都總管府﹐又有江浙財賦府﹐各領官田﹐籍沒田皆不系州縣元額。而《元史》所記賜田大臣無不以平江等處﹐是時官田甚多。張士誠竊據姑蘇﹐明太祖命大將軍徐逹等統兵攻之﹐相抗十餘年。太祖怒其城久不下﹐惡民之附寇﹐籍沒義兵頭目田﹐及給賜功臣田以租簿付之有司。照租爲稅額﹐每畝科糧七斗五升及一石以上﹐其民田仍不過五升起科﹐其載《從信錄》及《周文襄年譜》。又冨民沈萬三等多以事被籍﹐而浙西之官田多而益多﹐此三吳重賦之大凡也。再按《宋史》吾湖當景定時﹐臨安府通判陳訔﹑催督謝奜燾﹑趙與訔﹑王唐珪﹑馬元演等至州買田獨多。又按《明太祖實錄》及《平吳錄》﹕元至正十六年四月壬子﹐張士誠將趙打虎陷湖州﹐有烏程﹑歸安﹑徳淸﹑武康四縣地。十七年二月丙午朔﹐太祖遣耿炳文劉成自廣徳取長興﹐九月丙戌廣興翼元帥費子賢率兵取武康﹐十八年元帥費子愚總管張徳下安吉﹐各築城相持﹐且戰且守者十年。至丙午年十月始下湖州﹐太祖之怒自不能免﹐以故烏程歸安徳淸三縣田糧﹐比長興安吉武康三縣獨多﹐此其明驗也。又洪武間﹐南潯冨民沈冨﹐璉市沈明﹐前坵馮璋士﹑林金鈿﹐俱以廣貲被籍。湖州沒官田又最多。孝陵𨿽有減租之詔﹐七斗五升至四斗四升者﹐不過減十之二﹐民困未蘇。然其時建都金陵﹐糧運不逺耗﹐輕易舉。及遷北平﹐轉輸煩費﹐民不堪命。宣徳五年﹐侍郎周忱巡撫南直隸﹐兼管嘉湖二府﹐始於額外加徵耗米用﹐以兌軍攴運﹐其法正糧一石加耗七斗﹐而攴兌逺近就中伸縮有差。於是民得免逺漕之苦﹐法行至今﹐所謂稅糧攺爲增耗者﹐此也。是時﹐田上起科尙分官民等則﹐官田自重至輕凡五百九十九則﹐民田自輕入重凡三千八百四十一則。夫民田以已業稅輕輕之極﹐畝止五升而耗之增也無幾。官田以承佃稅重重之極﹐畆至七斗而耗之增也益多。𨿽嘗調劑其間重者﹐凖折金花輕者﹐盡派白糧而則之名目﹐旣眾下之姦獘日緐﹐鬻業者旣減額以求售﹐豪彊者復行賄以遊移﹐版籍同彼﹐絲棼訟牒幾至山積。於是景泰二年﹐從浙江右布政使楊瓚之言﹐將湖州官田重租﹐分派民田輕租之家承納。正徳十五年﹐湖州知府劉天和議將官民田各均爲一則。嘉靖二十年﹐知府張鐸又議將官民田共均爲一則﹐從此官民田混而爲一﹐相沿至今。欲知何者爲官田﹐何者爲民田﹐民田仍舊輕科﹐官田吁恩減額﹐而冊籍無憑﹐顚連莫告﹐甚矣。湖州民力之不支也。《禹貢》揚州﹐厥土惟塗泥﹐厥田惟下下﹐厥賦下上上錯。而今何如哉。祝枝山《前聞》有云﹕三吳在古﹐其民皆斷髮文身﹐以與蛟龍雜處﹐若空其地爲最下也。今財賦日煩﹐而古之遺迹不異﹐其水之不爲害者﹐天幸爾。萬一洚水不知何以處之﹐吁可畏哉﹗】

太湖有沿湖之堤﹐多爲溇溇。有斗門制﹐以巨朩甚固﹐門各有閘版﹐旱則閉之﹐以防溪水之走泄。有東北風﹐亦閉之﹐以防湖水之暴漲。舟行且有所檥泊﹐官主其事﹐爲利浩博﹐後漸堙廢﹐頗爲郡害。予觀蘇東坡水利奏議云﹕太湖受諸州之水﹐先治吳江南岸茭葑蘆葦之積﹐則水東瀉而無壅滯之患﹐諸州利矣。今吳江茭葦屯結尢甚﹐皆成圩田。其長橋諸洞湮塞殆盡﹐近來十水九渰﹐不可救捍﹐後之治水者﹐宜究心當先務也。【談志】

烏程縣水總瀦之地﹐爲太湖瀉水之口﹐小梅以東凡八﹐西金港﹑顧家港﹑官瀆港﹑張家港﹑宣家港﹑楊瀆港﹑泥橋港﹑寺橋港﹐大錢以東凡二十八﹐計家港﹑湯溇﹑沈溇﹑和尙溇﹑羅溇﹑大溇﹑新涇溇﹑潘溇﹑諸溇﹑張港溇﹑幻湖溇﹑西金溇﹑東金溇﹑許溇﹑楊溇﹑謝溇﹑義髙溇﹑陳溇﹑薄溇﹑五浦溇﹑蔣溇﹑錢溇﹑新浦溇﹑石橋溇﹑盛溇﹑宋溇﹑喬溇﹑胡溇。【烏程唐志】

長興沿湖水口凡三十有四﹕斯圻港﹑響水澗﹑金村港﹑蘇家港﹑上周港﹑長大港﹑夾浦港﹑謝莊港﹑丁家港﹑雞籠港﹑大陳瀆﹑杭瀆港﹑石屑港﹑莫家港﹑盧瀆港﹑金雞港﹑新塘港﹑徐家港﹑百步港﹑竹筱港﹑殷瀆港﹑楊家浦﹑福緣港﹑石瀆港﹑新開港﹑花橋港﹑坍湀港﹑蘆圻港﹑白茅港﹑竇瀆港﹑涇山港﹑小陳瀆﹑蔡浦港﹑小梅港。【太湖圗考】

【按宋程大昌《修湖溇記》云「湖溇三十有六﹐其九屬吳江﹐其二十七屬烏程﹐惟計家港近溪而闊﹐獨不置閘。紹興二年知州事王回修之﹐又攺二十七溇﹐名曰丰﹑登﹑稔﹑熟﹑康﹑寜﹑安﹑樂﹑瑞﹑慶﹑福﹑禧﹑和﹑裕﹑阜﹑通﹑惠﹑澤﹑吉﹑利﹑泰﹑興﹑冨﹑足﹑固﹑益﹑濟而皆冠以常字。明沈﹠﹟138840﹔﹝上啟下山﹞《水利考》云﹕長興荊溪以下﹐泄入太湖之港凡三十有四﹐舊傳七十有二。吳越錢氏時港各有閘﹐年久湮廢﹐所存止此。古今稱謂不同不可考。伍餘福《三吳水利考》云諸溇界烏程長興之間﹐岐而視之﹐烏程三十九﹐長興三十四﹐總而計之共七十有三。其圖畫所載名號﹐古今不同﹐訪之父老亦罕有知其詳者﹐今大半湮塞﹐湖濵居民嘗有自捐己資﹐開浚深廣﹐置閘啟閉之﹐議而格於時勢﹐事不果行。】

環湖之水悉注於太湖﹐微太湖﹐民其魚乎﹐所謂導水以疾趨太湖者﹐水之道也。決之而已矣。【議者謂朩簰﹑魚籪﹑樁橛之類﹐皆能壅水﹐亦一說也。】至於決太湖之水以放於海﹐其事固在蘇松。【張鐸府誌】

明永樂中﹐夏公原吉治水東南有功﹐吳人屍祝之。正統間﹐勢家奪水利﹐溝防盡壞。周文襄公治之﹐才十餘年﹐又壞。景泰中﹐李侍郎敏治之。弘治中﹐又壞。徐侍郎貫治之。正徳末﹐又壞。李尙書充嗣治之。隆慶中﹐又壞﹐海忠介公治之。【明名臣言行錄】

【按隆慶三年忠介公因饑興役﹐借支軍餉及各處贓罰﹐導河夫等銀五萬有奇﹐開南倉口至黃渡平陸六十餘里。後十年﹐巡江禦史林應訓開黃渡以西﹐千墩上流三十餘里﹐江亦加闊。又三年﹐副使許應逵奉勅開江求通﹐反塞﹐內帑十萬盡付東流。海公遺迹不二十年﹐復爲平陸。厥後﹐巡撫曹時聘周啟元﹑張國維﹐巡按馬從聘薛貞﹐歷有咨議﹐費大莫舉。】

崇禎元年﹐員外蔡懋徳疏言三吳水利。輔臣亦有吳人﹐爲上言之﹐上疑其勞民﹐命撫臣議。撫臣李待問適以擢漕督將去﹐謂挑浚不可巳。然人有言三江總開﹐一勞永逸者。有言物力難措﹐先開吳松江﹐而後徐議之者。有言且就內河疏導其溝澮者。而皆苦於費﹐無所措。上輒罷之。上初念恐其勞民﹐疑士大夫自爲反以厲民耳﹐惜無有爲上言勞民所以利民﹐𨿽小費而東南財賦之地﹐國計根本﹐則未有不汲汲行之者矣。【暇老齋雜記】

【按三吳之水利在下流﹐而吾湖之水利在溇港。自宋迄元﹐代有治績﹐載在史冊。明洪武廿七年﹐遣國子生人才分詣天下郡縣﹐督吏民修治水利。廿八年﹐奏開天下郡縣塘堰﹐凡四萬九百八十七處﹐河四千一百六十二處﹐陂渠堤岸五千四十八處﹐載在實錄。時烏程縣主簿王福浚三十六溇港﹐後典史姚章繼爲之。永樂以後﹐自監司以及郡縣﹐俱設有水利官﹐專治農事。每圩編立塘長﹐卽其有田者充之。歳以農隙﹐官率塘長循行阡陌間﹐督其築修圩塍﹐開治水道。水旱之歳﹐責其啟閉溝缺﹐時其守護﹐而檢報災數焉。迨至中葉﹐農政不修﹐水利官漸次裁去﹐所謂塘長者﹐徒以勾攝公事﹐起滅詞訟而已﹐遑問其爲水利哉。近年沈樂存侍禦上疏﹐請開太湖下流﹐並溇港章下。所司勘覆不行。因作《東南水利編》﹐大指以爲湖水爲患﹐要在疏橋口以出江﹐浚江以達海﹐而湖州所屬各溇港﹐築堤置閘﹐以捍風濤﹐亦與疏浚相表裏﹐要言不煩﹐可當石畫也。】

湖州當澤國上游﹐其爲民政莫要於水利。故安定先生在湖學﹐特設水利一齋﹐以教士子當時劉■﹝彐上﹝類素﹞下﹞遂以水利名於官﹐後世乃不講此﹐是豈有用之學哉﹗且太湖受天目諸山之水﹐其治之之法不患源之不通﹐而患流之不泄。故蘇松興利之處﹐卽吳興去害之所由也。近自吳江﹑垂虹湮塞之後﹐而吳興之害加甚﹐爲政者當思其泄水之處﹐不必企仰於垂虹﹐則凡所以思患預防﹐多爲之慮﹐立必守之法﹐資無窮之利﹐庻幾不失安定先生立教之意。則東南民力𨿽窮猶可勉爲奔命以供賦役此區區屬望之念尢所加意云【吳興掌故集】

康熈三十八年四月初四日﹐上幸太湖凖吳縣﹐百姓奏水東地方產去糧存。上問扈駕守僃牛斗太湖幅員廣狹﹐對周回八百五里。上云爲何具區志上止五百里﹐對積年風浪衝攤堤岸﹐故今有八百餘里。上問去了許多地﹐地方官何不奏聞開除。對非但水東一處﹐卽如烏程之胡溇﹐長興之白茅觜﹐宜興之東塘﹐武進之新村﹐無錫之沙灣﹐長洲之貢湖﹐吳江之七里港﹐處處有之。上云朕不到江南﹐民間疾苦焉得知道。

【按太湖舊稱三萬六千頃﹐魯公志已四萬八千頃矣。水經注引韋昭云方員五百里﹐牛斗所對又八百五里矣﹐可見積年風浪嚙去堤岸﹐不知其凡幾也。產去糧存之所﹐民困極矣﹐安能如水東成例﹐一槪邀恩豁免也。】

霅溪

霅溪在烏程縣東南一里﹐凡四水合爲一溪。自廣苕山曰苕溪﹐自銅峴山曰前溪﹐自天目山曰余不溪﹐自徳淸縣前北流至州南興國寺前曰霅溪。東北流入太湖興國寺﹐今廢爲霅溪館。【太平寰宇記】

【按霅溪之水﹐東北過駱駝橋﹐直出臨湖門﹐分流於北者﹐經奉勝門趨小梅港﹐出太湖分流於東者﹐折而北﹐大會諸水於毘山漾﹐直北趨大錢港﹐出太湖又自駱駝橋南折﹐而東過倉橋﹐東至歸安縣﹐前過花樓橋直出迎春門﹐東過八里店又東過舊館﹐又東過南潯鎭入吳江。平望之鶯脰湖霅溪館﹐卽白蘋館﹐梁太守蕭琛建。顏魯公攺爲霅溪館﹐館後有碧瀾堂。唐大中四年﹐刺史杜牧建。《書史會要》云牧善行書﹐亦能大字﹐嘗有分書碧瀾堂三字在湖州驛﹐經二尺許﹐茂宻滿楠﹐都欲滅縫﹐世少識之。紹興《續編到四庫闕書目》有碧瀾堂詩一卷﹐墨妙亭有張逸碧瀾詩石刻﹐今並不存。駱駝橋﹐唐垂拱元年造﹐顏魯公書額﹐東坡詩注﹐以橋形似駱駝背名之。《談志》云取駱駝知水性以鎭水﹐非以形也。劉禹錫詩﹕駱駝橋上蘋風起﹐鸚鵡杯中若下春。蘇軾詩﹕今日駱駝橋下泊﹐恣看修网出銀刀。毘山當城北﹐突然鐲峙﹐吳興之水口也。山上舊有亭﹐梁太守柳憚所剏﹐《明一統志》訛作唐之柳渾﹐渾惲之六世孫也。王氏《讀史訂疑》嘗辧証之。倉橋舊名采蘋橋﹐元時橋南有倉﹐因攺稱之花樓橋。舊名人依橋﹐最髙僞吳時剗平之覆以樓﹐故曰花褸。】

《唐韻》﹕霅﹐水眾流之聲﹐霅霅然。《三吳土地記》云﹕烏程縣東南有霅溪﹐水至深處。徐陵孝義寺碑云﹕淸霅彌彌﹐深窮地根。又《字書》霅者﹐四水激射之聲。故徐仲謀詩﹕四水交流霅霅聲。張世奕詩﹕霅溪深極地根淸﹐四派交流激射聲。李直方《白蘋洲記》﹕五溪叢流而導其气﹐說者謂四水並霅水﹐而五也。鄭戩《浮玉亭記》﹕霅水合四水﹐則四水爲霅﹐有自來矣。【談志】

【按《輿地紀勝》引《皇朝郡縣誌》云﹕自淸源門入曰苕溪﹐其流濁﹐自定安門入曰霅溪﹐其流淸。不過二溪耳﹐且余不溪與苕溪皆出天目山﹐前溪𨿽出銅峴山﹐然至徳淸縣東﹐已與余不溪合。而北流至定安門外﹐通謂之霅溪﹐不待與苕溪合﹐然後名之其說﹐又與《談志》相左矣。予據諸書考之﹐知郡中之水自西來者曰苕溪﹐入淸源門東過儀鳳橋﹐���������至於江渚匯自南來者曰前溪﹐曰余不溪﹐曰北流水﹐三水會於峴山漾﹐入定安門過潮音橋折爲前溪﹐匯��灣過北﹐東至於月河。昔人所謂水晶宮也。從月河西北隅過長橋﹐����������至於江渚匯﹐然後謂之霅溪。今人誤以打柴灣爲倒霅灣﹐謂霅水自南來﹐又誤以閘水橋爲霅水橋﹐謂霅水自西來。至於苕水發源廣苕﹐在天目山之陰。《湧幢小品》云廣苕徧山生苕﹐望之翩翩作鳯尾形﹐苕水出焉。自頂及麓﹐處處湧溢﹐山水艸合而爲一﹐以此稱奇﹐此苕之所由名也。今人傅會苕水自南來﹐剏爲南苕之號﹐殊不知《山海經》言浮玉之山﹐苕水出於其陰。而未嘗言出於其陽也。《談志》云統紀載興國寺在霅溪館西﹐霅溪館今雙溪亭是也。而烏程縣南浮玉亭﹐舊名霅水堂﹐縣西有霅水鄕﹐二處所臨﹐乃是苕水。今余杭乃有苕溪館﹐定安門內有四水亭﹐皆相承之誤。】

湖州城中之水曰霅溪﹐以四水奔會激射﹐霅然有聲﹐故名。薛氏【浙江通誌】

【按《太平禦覽》引《輿地誌》云﹕霅水亦若水之異名也﹐水深不可測﹐俗謂之若水。又《山海經》﹕浮玉之山﹐苕水出其陰﹐中多鮆魚。今亦謂之霅烏山也。殊屬﹐賞解。唐一庵作烏程歸安二縣誌﹐俱云霅溪合苕溪﹑前溪﹑余不溪﹑北流水﹐四水相合﹐霅然有聲﹐故名。與談氏薛氏之說相合。】

霅溪卽江子匯﹐在郡治南﹐其源自南來者曰前溪﹑曰余不溪﹑曰北流水。三水會於峴山漾。入定安門自西來者曰苕溪﹐入淸源門。四水總聚於江子匯﹐霅霅然有聲﹐謂之霅溪﹐又名霅川。【水利考】

霅川﹐平波漫流﹐有水之利﹐而無水之害﹐羣山環列﹐秀气可掬﹐卜居於此﹐殆復何加。諺云﹕放你生﹐放你命﹐放你湖州作【去聲】百姓。此唐末五代之語﹐是時天下皆被兵﹐獨湖州獲免。至於本朝太平又二百年﹐靖康建炎復免兵厄﹐今尙有唐末五代時屋宇﹐夫爲湖之百姓猶爲至幸﹐況爲士大夫乎。【經鉏堂雜誌】

【按唐宋之時﹐湖之百姓爲生人至幸﹐今大不然。《菇城文獻》云湖民最苦﹐四體焦瘁﹐終歳不休﹐無產者雇倩受直﹐盡心殫力﹐謂之長工。夏秋農忙﹐短假應事﹐謂之忙工。收獲之際﹐公私責償﹐而場遽空者﹐十恆七八婦人。事蠶夏初﹐餵葉晝夜﹐毋怠三眠之後﹐繭白如山﹐下繭繅絲﹐辛勤備至﹐至於貿絲﹐而終身無得一繭者﹐殆將徧於村落矣。】

白蘋洲

經典言蘋者多﹐先儒罕有解釋。毛詩艸朩疏亦未爲分了。而《湖州圗經》謂之不滑之蒓﹐大謬矣。《爾雅》釋艸云﹕蘋﹐大萍。《左傳》云﹕蘋﹐蘩薀藻之菜。然則蘋爲萍類﹐根不隨泥﹐生於水上﹐今人呼爲浮萍者是也。入夏有花﹐其色正白﹐故謂之白蘋。或曰蘋花夏生。而柳惲詩﹕汀洲采白﹐蘋日莫江南春。何也﹖答曰﹕以蘋花色白故﹐通無之時﹐亦可呼爲白蘋也。【兼明書】

白蘋洲在霅溪東南﹐去州一里﹐有顏魯公芳菲亭。洲內有池﹐池中有千葉蓮﹐今惟地名故址存焉。【太平寰宇記】

【按魯公年譜﹕白蘋洲上公作八角亭及茅亭﹐不聞有芳菲亭也。《寰宇記》或有所本。《樹萱錄》云張確嘗遊霅上﹐於白蘋洲見二碧衣女子﹐攜手唫詠云﹕碧水色堪染﹐白蓮香正濃。分飛俱有恨﹐此別幾時逢。藕隱玲瓏玉﹐花藏縹緲容。何當假雙翼﹐聲影暫相從。確逐之﹐化爲翡翠飛去。又《珍珠船》云湖州碧瀾堂﹐素有奇怪。宋郡士晁子芝﹐嘗見一女子踏波而吟曰﹕水天日暮風無力﹐斷雲影裏蘆花色。折得芙蓉水上游﹐兩鬢蕭蕭玉釵直。吟畢由東岸而去。或曰此皆水仙也﹐吾不敢信﹐姑存之﹐以資談柄可也。地名故址者﹐卽今之蓮花莊也。《爾雅》荷﹐芙蕖﹐其莖茄﹐其葉蕸﹐其本蔤﹐其蕐菡萏﹐其實蓮﹐其根藕﹐其中的﹐的中意。今俗荷皆謂之蓮﹐千葉蓮者不但以實爲華﹐且以華爲葉矣。《會昌一品集》﹕重臺﹐《芙蓉賦》序云﹕吳興郡南白蘋亭﹐有重臺﹐芙蓉本生於長城﹐章後舊居之側﹐移植蘋洲﹐至今茂盛。郭璞注荷別名芙蓉﹐江東呼荷。《本艸衍義》云荷花粉紅千葉白﹐千葉者﹐皆不實。姜堯章云﹕吳興號水晶宮﹐荷花盛麗。陳簡齋詞﹕今年何以報君恩﹐一路緐花相送到靑墩。蘇東坡守湖時﹐與王郎昆仲及兒子過遶城﹐觀荷花詩云﹕環城三十里﹐處處皆奇絕。浦荷浩如海﹐時見舟一葉。】

唐刺史楊漢公疏四渠﹐浚二池﹐立三園﹐建五亭﹐以復顏眞卿之舊。白居易爲文以記曰﹕以其架大溪跨長汀者﹐謂之白蘋亭。介二園開百卉者﹐謂之集芳亭。面廣池目列岫者﹐謂之山光亭。翫晨曦者謂之朝霞亭。狎淸漣者謂之碧波亭。其建置也﹐始則太守柳公濫觴之﹐次則顏公推輪之﹐終則楊公繪素之。又曰﹕五亭間開﹐萬象疊入。今五亭已不存。五亭碑記﹐白居易撰﹐馬纘書﹐開成四年建。白蘋亭碑記﹐李直方撰﹐史鎬書﹐元和元年建﹐俱在。墨妙亭白蘋洲碑記﹐在州大廳壁中﹐中和五年刺史孫儲撰﹐進士王溥書。【輿地紀勝】

吳興山水淸逺﹐城據其會﹐狀其景者曰水晶宮。【楊漢公詩﹕吳興城闕水雲中﹐畫舫靑簾處處通。溪上玉樓樓上月﹐淸光合作水晶宮。】曰水雲鄕【王惟正詩﹕苕溪水雲鄕。蘇東坡詩﹕方丈仙人出渺茫﹐髙情猶愛水雲鄕。】曰極樂國【林希上地圗詩﹕遶郭芙蕖拍岸平﹐花深蕩槳不聞聲。萬家笑語荷花裏﹐知是人間極樂城。】城之內﹐觸處見山﹐觸處可以引溪流。【兪秀老詩﹕沽酒店穿斜巷出﹐采蓮船傍後門歸。翠沾城郭山千點﹐淸蘸樓臺水一圍。】故凡爲苑圃﹐必景物幽雅﹐𨿽近市如在雲巖江村﹐所以爲趣也。唐開成中﹐白蘋洲有三園。錢氏時﹐淸源門內有芳菲園﹐國朝寶元中﹐定安門內有南園﹐今廢爲庾廩矣﹑居宅矣﹑招提矣。園之亭館﹐自白蘋外俱不可見。鄕老寓公多爲芳圃﹐亭宇相望﹐沼沚旁聨﹐花木蓊茂﹐遊者爭眩﹐物固不能兩盛也。【談志】

白蘋洲﹐考其名始於柳太守之詩﹐至顏魯公爲郡﹐始葺八角亭。後楊漢公拓爲五亭﹐至光啟中李師恱廢而爲倉。宋朝以爲秀王大府﹐至元泰定復爲倉。【今爲弘文館】李直方《白蘋洲記》乃謂吳江之南﹐震澤之陰爲湖州﹐巳謬。至云洲在郡城東﹐南則又似列於城外。明洪武中﹐土人有作記者﹐乃云在江子匯之西﹐尢謬矣。【吳興掌故集】

【按《癸辛雜識》云﹕吳興郡中二溪橫貫﹐此天下之所無﹐故在在多園池之勝。予嘗聞之﹐善游者言足迹徧天下﹐而城垣以內之水有溪﹐有漾﹐有河﹐有瀆﹐有潭﹐有洲﹐未有如吳興之深且廣者。厓岸多生紅蓼﹐曰紅蓼灘。《曲洧舊聞》云紅蓼卽詩所謂遊龍也﹐俗呼水紅。《詩傳》雲龍紅﹐《艸箋》雲遊龍﹐猶放縱也。紅艸放縱﹐枝葉於隰。《中疏》云一名馬蓼﹐葉大而赤﹐白色﹐生水澤中﹐髙丈餘。今月河蓮莊一帶﹐蓼紅蘋白﹐當夏秋之交﹐花影參覃﹐水尢瀲灩﹐扁舟泛焉﹐不減武陵源也。】

卷五

○徳淸縣

徳淸﹐天授二年分武康置武源縣﹐景云二年攺爲臨溪﹐天寶元年攺爲徳淸縣。【舊唐書】

唐初置武源縣﹐縣治在下蘭山南。天寶中攺徳淸﹐移置於百寮山南。【談志】

市亭山

市亭山﹐在縣西南二百步﹐王敬弘蒞郡﹐欲此立宅﹐以其面溪背山也。【吳興記】

古十里一亭﹐以寓止賓旅﹐因以名山。【圖經】

【按《宋書》王敬弘﹐晉末以太尉從事中郎出爲吳興太守﹐尋拜侍中﹐入宋歷左光祿大夫﹐開府儀同三司﹐致仕﹐隱居余杭捨亭山。徳淸在宋齊之間﹐正並入余杭﹐故徳淸之市亭山﹐卽余杭之舍亭山也。吳興記以敬弘作逸少﹐誤﹐今正之。】

金鵝山

金鵝山上有池﹐深五尺﹐其水冬夏不竭﹐時有金鵝翔集。或風淸雨霽﹐樵夫耕父聞山上鵝鳴。【山墟名】

【按金鵝山在縣西北五里﹐《談志》云後漢海昬侯沈戎﹐於永平元年葬金鰲山﹐葬時金鵝飛集﹐三鳴而去。童謡云金鵝鳴沈氏興﹐代代出公卿。遂更名其山曰金鵝。今山南有三村﹐號上初鳴﹑中初鳴﹑下初鳴。山上有沈氏祖徳碑記﹐梁天監癸未春三月系﹐孫麟士述。唐大歷癸丑冬十二月﹐刺史顏眞卿撰碑陰記﹐二記文多不載。《復齋碑錄》云沈氏遞祖徳碑並碑陰﹐下半缺不見書撰人名氏﹐大歷八年十二月立。徳淸陳志云﹕梁沈氏祖徳碑﹐沈麟士制﹐立之金鵝山﹐忽有樹生其龜股間﹐盤旋夾持﹐碑有所倚﹐嶷然不動﹐號慶樹碑。後裂爲十六叚﹐藏之縣帑﹐今無一存焉者矣。再按山上有四墓﹐一沈戎﹑一尙書令沈禮﹑一河間相沈景﹑一荊州刺史沈彥﹐統記載沈氏先賢傳諸書﹐云沈戎子孫見史傳者﹐一百五十八人﹐三十八人有正傳﹐一百二十人附傳。宋梁陳間﹐皇后三人﹐尙主者五人﹐唐睿眞太后亦吳興人﹐至今人物稱盛﹐金鵝發祥﹐地理果不爽乎。】

吳羗山

漢髙士吳羗避王莽之亂﹐寓居此山﹐後人名焉。宋沈麟士講經教授於此﹐從學者數百人﹐時爲語曰吳羗山﹐中有賢士閉門教授﹐居成市。【入東記】

縣東南一里吳羗山﹐俗呼乾元山﹐當縣而峙﹐蓋邑之鎭也。山之陽有織簾先生祠﹐祀名賢沈麟士。麟士織簾爲業﹐時稱織簾先生﹐卒後鄕人重之﹐卽其隠居立廟。廟前古井相傳先生舊井﹐廟後其墓在焉。【徳淸陳志】

【按吳羗山之陰枕余不溪﹐沈麟士隱居於此。《南史》云麟士居吳差山南﹐齊書亦云居余幹吳差山﹐以羗爲差﹐以余不爲余幹﹐殆傳寫之訛。邑中胡朏明先生語予曰﹕安知非以吳王夫差得名﹐則又不敢臆斷也。】

余不溪

余不溪﹐在縣南一百步。沈氏家傳云﹕後漢沈戎居烏程余不鄕﹐卽此。【類要】

余不溪水淸﹐與余溪不類。如會稽秦望﹐其山秀發﹐余山莫與等也。【太平寰宇記】

余不溪出天目山之陽﹐經臨安縣又經余杭縣﹐至安溪奉口﹐經徳淸縣折而東北﹐至敢山過菱湖﹐及湖蚨漾又西北﹐會前溪水至峴山漾﹐入定安門﹐至江子匯爲霅溪。【談志】

【按《畱靑日札》云﹕不作秋韻﹐方鳩切﹐非也。當作虞韻﹐風無切。木作柎。《說文》鄂﹐足也。艸朩房爲柎﹐一曰花下萼﹐通作不。《詩》﹕棠棣之華﹐鄂不韡韡。鄭注承華者﹐鄂。不當作柎。鄂﹐足也﹐卽今言花蔕也。此地有苕溪﹐其流相通﹐故曰余﹐英余﹐不﹐其義可見。若作方鳩切﹐則本注說文云「不鳥下翔」﹐不﹐下來也﹐與溪水全不幹渉。李宗諤《圗經》及《寰宇記》通作方鳩切。】

北流水

北流水在徳淸縣前﹐其水從余不溪﹐至縣東分派折入淸河橋下﹐北流至沙村﹐與武康前溪水合﹐又北至峴山漾﹐與余不溪合﹐入定安門﹐至江子匯爲霅溪。【談志】

薴溪

薴溪在縣東二十五里山墟﹐名云薴溪﹐以貢薴爲名。南岸有藺相如廟﹐北岸有靑州刺史姚恢囚女城。【太平寰宇記】

【按《通典》云湖州貢薴布三十端。《通誌略》云湖州貢白薴布。則唐時所貢之薴﹐本出於此。乂按相如趙人﹐當戰國時﹐未嘗遊行至此﹐縣有蘭村﹐溪南有廟﹐未審何故。《入東記》云後漢姚恢與海昏侯沈戎爲婚﹐過江陰欲於柯田山居之。恢女宻報戎﹐戎先居焉。姚氏三代不養女﹐養女則囚於此山﹐後人因呼爲囚女山﹐其說誕甚﹐不足信。】

余不亭侯廟

孔愉字敬康﹐山陰人。建興初除駙馬都尉﹐參丞相軍國事﹐討華軼﹐功封余不亭侯。嘗行經余不溪﹐見籠龜於路者﹐愉買而放之﹐龜中流左顧者數四﹐及是鑄侯印﹐而印龜左顧﹐三鑄如初。印工以告﹐愉乃悟﹐遂佩焉。累遷吳興太守﹐沈充反﹐愉棄官還京師。歷會稽內史﹐散騎常侍﹐卒贈車騎將軍﹐開府儀同三司﹐謚曰貞。【晉書】

余不亭侯廟在徳淸縣東南二百步﹐自晉迨宋﹐廟食不絕。【談志】

【按縣西南城山之陽﹐亦有孔侯廟。《圗經》云愉從子嚴爲吳興太守﹐後人立廟於此。舊圖經云卽愉也。縣南之廟乃祭祀之處。此則墓前祠堂。余不志亦云孔侯墓之祠堂﹐後人因以爲廟﹐廟後有大冢﹐上有古木數株﹐堅如鐵石﹐故老相傳﹐愉塟後﹐龜銜窠木種於此。至今號龜銜樹﹐驂鸞錄云。範至能嘗道龜溪﹐登覽於廟﹐時見愉之像﹐席地而坐﹐廟前古柏合抱焉。今像設據榻﹐而古柏絕無﹐則知廟非唐宋之故矣。】

梁吏部尙書沈約墓

沈約字休文﹐武康人。仕宋至尙書度攴郎﹐齊初爲徵虜記室﹐帶襄陽令﹐事文惠太子﹐歷司徒﹑左長史﹐進號徵虜將軍﹐南淸河太守。佐蕭衍簒位﹐弒齊和帝﹐梁臺建爲尙書左僕射﹐封建昌縣侯﹐累加特進光祿侍中﹐太傅﹐卒。有司謚曰文。帝曰懷情不盡﹐曰隠。故攺謚隠。【梁書】

孝鵝冢

唐天寶末﹐邑人武義主簿沈朝家養母鵝﹐一因育卵腸出﹐乃自驚鳴鼓翅﹐竄於波渚之隅﹐其長雛悲叫﹐屢絕﹐家人飼之水榖﹐不復飲啄。及母鵝死﹐雛仰天號切﹐遂取倉舎下敗薦以覆其母﹐銜庭砌間芻艸列於母所﹐若人之祭奠長﹐吁數聲而死。沈氏家人因作二函﹐薶於山中﹐土人呼爲孝鵝冢。【太平寰宇記】

【按《一統志》列孝鵝冢在長興縣東蔣彎者﹐非也。沈約歷事三朝﹐恬不知恥﹐至弒其君而不顧﹐眞禽獸之不若矣。其謚曰隱﹐隱者﹐貶辭。吳興故有地主廟﹐祀吳文帝﹐而約竊冒之。扁曰隱侯祠。春秋血食﹐祀典之濫也。夏明誠嘗作八詠樓賦序﹐直斥沈約詩爲是樓之辱﹐人服其卓見。《寰宇記》《類要》俱志其墓不明著所在。胡宿詩注云﹕在縣之藺村。《湖廣通誌》云﹕約卒於荊門州﹐墓在州西。墓銘云﹕時日不利﹐不能歸葬。則是約之墓﹐終無定所也。竹垞先生補志其墓﹐與鵝冢並列﹐約其有知﹐能不恧而。】

○武康縣

吳興武康令吳分烏程余杭﹐立永安縣﹐晉太康元年更名。【宋書】

武康﹐平陳廢﹐仁壽二年復。有封嵎山﹐靑山﹐白鵠山。【隋書】

【按封嵎卽封禺二山也﹐靑山﹐縣北一十五里﹐白鵠山﹐縣西北十里﹐一名鵲山。】

武康﹐上李子通置安州﹐又曰武州﹐武徳四年平子通﹐因之。七年州廢﹐縣隸湖州﹐有封山﹐有銅。【新唐書】

縣治舊在餘英溪北﹐隋移溪南﹐唐仍治溪北。【談志】

防風山

防風山在縣東一十八里﹐先名封禺山﹐唐天寶六年敕攺焉。一名風公山﹐一名風渚山﹐古防風氏之國。公者﹐以山上有風公洞﹐渚者﹐以山下有風渚湖。封山者﹐以其禁采樵漁獵也。山東南二里曰禺山﹐禹十二代孫帝禺所居。《輿地誌》云﹕古防風氏之都也。【太平寰宇記】

吳伐越﹐隳會稽﹐獲骨一節﹐專車。吳子使來好聘問之仲尼﹐仲尼曰﹕吾聞之禹致羣臣於會稽之山﹐防風氏後至﹐殺而戮之﹐其骨專車焉﹐此爲大矣。客曰﹕敢問誰守爲神﹖仲尼曰﹕山川之靈足以紀綱天下者﹐其守爲神。社稷之守爲公侯﹐皆屬於王。客曰﹕防風何守﹖仲尼曰﹕汪芒氏之君﹐守封禺之山者也。爲漆姓﹐在虞夏商爲汪芒氏﹐於周爲長翟﹐今爲大人。客曰﹕人長之極幾何﹖仲尼曰﹕焦僥氏長三尺﹐短之至也。長者﹐不過丈數之極也。【國語】

【按防風氏有廟﹐在封禺二山之﹐間晉元康中縣令賀循立。《述異記》云防風廟土朩﹐形其貌龍首﹑牛耳﹑連睂﹑一目。】

武康山

武康山﹐在縣西一十五里﹐舊名銅官山。唐天寶六年敕攺焉。《輿地誌》云﹕山下有兩坎﹐深數丈﹐方圎百丈﹐古采銅處。有趙監廟。漢吳王濞鑿山采銅﹐銅監趙氏遇山崩壓死﹐降靈於此﹐後人立廟。【太平寰宇記】

【按舊志郡中亦有銅官趙監廟﹐在烏盆巷口﹐與長橋相直。後唐同尢中﹐敕封通靈王。《卻埽編》云﹕銅官廟中偶像衣冠甚古﹐其婦人皆如世所藏周昉畫人物﹐蓋唐人之遺迹也。翟公巽尢愛之﹐多至廟中觀焉﹐往往徘徊終日。今訛作漢壽亭侯祠。】

七里嶠

七里嶠﹐山頂有石橋﹐長一丈六尺﹐甚峻滑﹐一名石橋山。【山墟名】

石嶠山在縣西南四里。【一統志】

七里嶠﹐度其圍以表山也。南有嶗嶺﹐過嶺而東康城﹐又北爲烏龍山﹐南爲寨山﹐中有畈曰寨山畈﹐有祠焉。兜鍪被甲﹐執戈而坐﹐其神曰嚴康。相傳康屯兵處人﹐代莫詳。野老之言曰康邑人也﹐奇醜而力﹐爪牙爲兵革﹐膚爲鐵刀﹐鏃莫之刺也﹐惟喉三寸肉耳。妻曰鮑三娘﹐美而勇﹐夫婦各治兵爲幕府﹐今姚塢關內鮑家莊有三娘遺壘。時有花關索者﹐年少美容﹐儀鮑恱而私之﹐矢貫康喉而噎。至今村莊雜劇演其遺事﹐而康城廟像歳祀夫婦二人﹐別祀索於何村﹐獨無匹。里人號曰孤土地廟﹐云康怙力彊死﹐世祀里社﹐鮑滛奔殺夫﹐鬼復配享﹐花竊妻暴行﹐祠宇相望﹐是崇姦教亂也。何以風世。且康不能厲廟﹐不爲災意者﹐傳聞乖實乎﹐姑志之以廣風土之異聞。【前溪逸志】

【按《陜西通誌》商南縣有亷康太子墓﹐世傳太子三國時人﹐炎祚衰微﹐據土僭號﹐爲關鎖所平。歸安縣西南七十五里。有《亷山新志》注云亷康太子墓在此﹐不知何據。烏程北山亦有鮑三娘屯兵處﹐俚俗相傳三娘爲花關索所平﹐如前。《溪逸志》所云略同。嚴亷﹐索鎖﹐其音髣髴﹐何適與秦志相類邪。總之﹐湖俗信鬼神﹐好淫祠﹐山之麓﹐水之涯﹐有村落必有廟宇﹐奉一神以主香火﹐而好事者遂至訛傳。周彭祖安吉人﹐齊管仲烏程棲賢山人﹐晏嬰長興晏子鄕人﹐吳伍員烏程伍村人﹐燕荊軻長興荊溪人﹐趙藺相如徳淸藺村人﹐漢樊噲武康丄柏人﹐晉王衍歸安千金人﹐郭巨孝丰鄕人﹐紛紛傅會﹐唐宋以後更指不勝屈。修志者並不考核﹐混書之惑人耳目吁﹐可怪也﹗】

前溪

前溪者﹐古永安縣前之溪也。晉車騎將軍沈充家此。樂府有前溪曲﹐充自制﹐詞云﹕當曙復未曙﹐百鳥啼悤悤。後宋少帝續爲七曲﹐其一云﹕憂思出門倚﹐逢郎前溪渡。莫作流水心﹐引新都舎故。【統紀】

前溪一名餘英溪﹐每春夾岸花開﹐通夏不歇。【山墟名】

前溪在縣南一百步﹐其源出銅峴山。東流四十九里至縣前千秋橋﹐又東至縣學前分爲二派﹐其一北流經黃隴山又東至沙村﹐號沙溪﹐與徳淸縣北流水合入郡之定安門﹐經前溪匯至霅溪。其一東流經下渚湖之南﹐會於余不溪武康縣後﹐又有一溪亦出銅峴山﹐謂之後溪﹐在慈感寺前。【談志】

於兢《大唐傳》﹕徳淸縣南前溪村﹐南朝習樂之處。今尙有數百家習音樂﹐江南聲伎多自此出﹐所謂舞出前溪者也。《復齋漫錄》言陳劉刪詩山邊﹐歌落日池上﹐舞前溪。唐崔顥詩﹕舞愛前溪妙﹐歌憐子夜長。按智匠《古今樂錄》﹕晉車騎將軍沈充作前溪曲﹐非舞也。蓋復齋不曽見於兢《大唐傳》﹐故不知舞出前溪耳。【漁隠叢話】

阮公溪

石靈寶者﹐會稽上虞人﹐寓武康。其女有殊色﹐天監元年選爲采女﹐及生元帝﹐爲修容﹐賜姓阮氏﹐拜其父爲奉朝請﹐時人名所居溪爲阮公溪。靈寶以承聖二年追封武康侯。溪中有大靑石﹐俗謂之美女石。【梁陳故事】

阮公溪在縣西十五里﹐與餘英溪連接。【太平寰宇記】

郭先生祠堂

武康有郭文先生廟堂﹐郭先生祠堂在縣北郭林村。晉郭文也﹐文河內軹人﹐中原亂﹐避地江南﹐居此。謝安聞其名﹐延至西園。祠南有郭林橋﹐西有招賢山﹐皆其遊息之地。九域志【談志】

沈道虔石山精舍

沈道虔字汝恭﹐武康人﹐性仁愛﹐好老易。居縣北石山下﹐與孤兄子共釜庾之資﹐困不攺節。州辟凡十三命﹐皆不就。宋太祖遣使存問﹐賜錢三萬米二百斛﹐悉供孤兄子嫁娶。徵爲員外散騎侍郎﹐不赴。敕州郡隨時問遺。元嘉二十六年卒。【宋書】

【按《一統志》石山在縣北二十里﹐沈道虔隠居石山精舎卽此。《太平寰宇記》云精舎在石城山縣西南三里者﹐非也。】

吳太常卿姚信墓

漢靑州刺史姚恢﹐尙書左僕射姚皓﹐吳太常卿姚信﹐三墓俱在石城山。景徳中碑碣尙存。【談志】

【按阮孝緒云姚信字符直﹐吳興人﹐吳太常卿。陸徳明云信字徳佑﹐未知孰是。《隋經籍志》信有易注十卷﹐集二卷﹐錄一卷。《唐藝文志》作十卷﹐士緯十卷﹐新書二卷。《三國誌》《陸績傳》注﹐有表請賜績女鬰生以義姑之號。又《陸遜傳》﹐姚信以親附太子﹐枉見流徙。又《孫皓傳》﹐寶鼎二年十二月﹐遣守丞相孟仁太常姚信等﹐備官僚中軍步騎二千人﹐以靈輿法駕東迎神於明陵。又《南史》《姚察傳》《譲選部書》云臣九世祖信名髙﹐往代信有《戒子書》及《昕天論》﹐載《吳興藝文補》。《九域志》載姚信﹑丁固二墓﹐《寰宇記》亦載固墓。按丁固葬余杭縣西丁橋北山下﹐見宋咸淳《臨安志》。】

晉吏部尙書沈嘉墓

沈嘉墓在縣東一十五里鳳皇山﹐山下有皇覺寺﹐漢沈戎故宅也。【談志】

【按嘉字長茂﹐武康人﹐善艸書。仕晉爲吳興太守﹐重開荻塘﹐人獲其利﹐歷吏部尙書﹐卒。】

晉揚威將軍東陽太守沈勁墓

沈勁﹐字世堅﹐武康人。哀父充死於非義﹐志欲雪恥﹐年三十餘﹐以刑家不得仕進﹐郡將王胡之器之﹐及遷鎭洛陽﹐表爲參軍。升平中﹐慕容恪侵逼山陵﹐勁求效力﹐補冠軍長史﹐令自募壯士擊。賊陷許昌﹐寇逼將軍陳佑率眾而東﹐畱勁以五百人守洛陽。恪攻城﹐城陷﹐被執。勁神气自若﹐恪殺之。事聞﹐贈東陽太守。子赤黔﹐官至大長秋廷尉卿﹐孫叔任﹐官至建威將軍﹑益州刺史。【晉書】

沈勁墓在小山﹐赤黔祔焉。【談志】

宋吏部尙書吉陽侯沈演之墓

沈演之﹐字臺眞﹐武康人。祖赤黔﹐父叔任。演之折節好學﹐以義理業尙知名﹐襲父別爵吉陽縣五等侯﹐舉秀才﹐歷嘉興錢塘武康令﹐俱有能名。元嘉十二年﹐東南諸郡大水﹐演之爲散騎常侍﹐巡行拯卹百姓﹐蒙賴屢遷左衛將軍﹐與範曄等掌禁旅﹐同參機宻加侍中﹐歷吏部尙書﹑太子右衛率。卒﹐贈金紫光祿大夫﹐謚曰貞侯。【宋書】

演之墓在小山。【談志】

