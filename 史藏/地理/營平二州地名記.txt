

欽定四庫全書

史部十一

營平二州地名記

地理類七【古迹之屬】提要

【臣】等謹案營平二州地名記一卷

國朝顧炎武撰炎武有春秋杜解補正已著錄按爾雅營州孫炎注以爲殷制孔頴達尙書疏謂舜十二州有營州殷本虞制分靑州地爲之凡在遼水東者東至朝鮮之境皆古營州地也平州卽今永平府在虞時亦爲營州地秦時爲右北平遼西地後漢洎晉皆爲遼西地後漢末公孫度自號平州牧於是平州之名始見於史炎武遊永平時郡人以志屬之炎武未應其求因摭古來營平二州故實纂爲六卷付之題曰營平二州史事今其書不存此本出自恵棟紅豆齋惟載二州古地名至五代而止又僅一卷意其爲六卷之一也其中卑耳之谿一條旣引管子最後一葉又載兪兒一事全文當是隨筆雜鈔失於刪削不但非其完書並爲未定之稿本矣然炎武嫻於地理所纂述多可依據書𨿽殘缺要於考証之學不爲無補焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

營平二州地名記

昆山顧炎武撰

唐

碣石書夾右碣石入於河【傳曰碣石海畔山疏曰碣石在右北平驪城縣西南史記索隱曰地理誌云碣石山在北平驪城縣西南太康地理誌云樂浪遂城縣有碣石山長城所起又水】

【經云在遼西臨楡縣南水中蓋碣石山有二此云夾右碣石入於河當非北平之碣石】

商

孤竹國爾雅孤竹北戶史記伯夷叔齊孤竹君之二子也【正義引括地誌云孤竹古城在盧龍縣南十二里殷時諸侯孤竹國】漢書令支有孤竹城【應劭曰故伯夷國】魏書肥如有孤竹山祠水經注水又西南逕孤竹城北西入濡水【案水經注言祠在山上城在山側肥如縣南十二里水之會也今孤竹城巳無遺迹而祠在府城之西北二十里灤河之左洞山之陰夾河有孤竹君三冡豈魏之肥如治尙在其東北耶又案孤竹始封於此北卽令支南卽黃雒儉於百里而遼史云興中府本古孤竹國漢柳城之地則又在今祠東北五百餘里幅貟之廣幾方千里矣豈殷末諸侯兼並而致之歟隋裴矩又言髙麗本孤竹國周以封箕子則恐逢君之指而爲是說耳】

首陽山論語伯夷叔齊餓於首陽之下說文首陽山在遼西【論語注馬融曰首陽山在河東蒲阪華山之河北曲之中史記正義引曹大家注幽通賦云在隴西戴延之西徵記云雒陽東北首陽山有夷齊祠今在偃師縣西北並引說文此語歷代祀典並在河東蒲阪爲證蓋從馬融之說】

黃雒城遼史灤州古黃雒城

周

山戎春秋莊公三十年冬齊人伐山戎【注曰山戎北狄】史記齊世家山戎伐燕燕告急於齊齊桓公救燕遂伐山戎至於孤竹而還匈奴傳山戎越燕而伐齊齊釐公與戰於齊郊其後四十四年而山戎伐燕燕告急於齊齊桓公北伐山戎山戎走【胡三省通鑑注曰自漢北平無終白狼以北皆大山重谷諸戎居之春秋謂之山戎郭造卿曰山戎北戎是二種自燕東北以外爲遼西北以外爲代遼後分爲東西無非北戎地代後截爲上谷無非山戎地而北戎爲尢大故必平山戎而同許男以伐之】

令支國語桓公北伐山戎刜令支斬孤竹而來歸海濵諸夷莫不率服史記齊世家北伐山戎離枝孤竹【集解曰地理誌曰令支縣有孤竹城疑離枝卽令支也令離聲相近應劭曰令音鈴鈴離聲亦相近管子亦作離字索隱曰離枝孤竹皆古國名秦以離支爲縣又案周書王會曰不令支者令支也】

卑耳山國語懸車束馬逾太行與辟耳之谿枸夏【韋昭曰太行辟耳山名枸夏辟耳之谿也三者皆山險谿谷鉤懸其車偪束其馬以度也】史記齊世家登太行至卑耳山而還【正義曰卑音壁】管子桓公二十年徵孤竹未至卑耳之谿十里【案卑耳與太行連屬爲文據二書皆云西伐而管子則云徵孤竹或以此地爲太行東北之極境亦可通】

燕

碣石史記蘇秦傳說燕文侯曰南有碣石鴈門之饒長城史記匈奴傳七國時燕北有東胡山戎各分散居谿谷自有君長燕築長城自造陽至防平置上谷漁陽右北平遼西遼東郡以拒胡

秦

碣石史記始皇紀三十二年始皇之碣石使燕人盧生求羨門髙誓刻碣石門壞城郭決通隄防其辭曰遂興師旅誅戮無道爲逆滅息武殄暴逆文復無罪庻心咸服惠論功勞賞及牛馬恩肥土域皇帝奮威徳並諸侯初一泰平墮壞城郭決通川防夷去險阻地勢旣定黎庻無繇天下咸撫男樂其疇女修其業事各有序惠被諸產久並來田莫不安所羣臣誦烈請刻此石垂著儀矩二世元年東行郡縣到碣石並海南至防稽而盡列始皇所立石刻石旁著大臣從者名

長城史記匈奴傳始皇帝使防恬將十萬之眾北擊胡悉收河南地因河爲塞築四十四縣城臨河徙適戍以充之而通直道自九原至云陽因邊山險壍谿谷可繕者治之起臨洮至遼東萬餘里【正義曰括地誌云秦隴西郡臨洮縣卽今岷州城本秦長城首起岷州西十二里延袤萬餘里東入遼水案秦長城當在今大寧界內】

漢

右北平郡漢書秦置莽曰北順水經注魏氏土地記曰薊城東北三百里有右北平城【後漢書章懷太子注營州西南有右北平郡故城括地誌漁陽郡東南七十里有右北平城案史記匈奴傳燕置右北平郡不始於秦史但自秦分天下爲三十六郡言之耳】

平剛【右北平治】魏志田疇傳舊北平郡治在平剛道出盧龍達於柳城【通鑑注前漢右北平郡治平剛縣後漢省平剛縣攺治土垠縣】

石城【見水經注】

廷陵漢書莽曰鋪武

薋漢書都尉治莽曰裒睦【師古曰薋才私反】

字漢書楡水出東

白狼漢書莽曰伏狄【師古曰有白狼山故以名縣】魏志太祖紀建安十二年北徵烏桓登白狼山水經注遼水北屈逕白鹿山西卽白狼山

夕陽漢書有鐵官莽曰夕陰晉書慕容云載記封夕陽公

驪成漢書大揭石山在縣西南莽曰揭石【師古曰揭音桀】廣成漢書莽曰平虜晉書慕容皝載記石虎進陷廣成

聚陽漢書莽曰篤睦

平明漢書莽曰平陽

遼西郡漢書秦置【杜佑曰漢遼西郡故城在盧龍城東】

且慮漢書有髙廟莽曰鉏慮【師古曰且子余反慮音廬】

海陽漢書龍解水東入封大水封大水緩虛水皆南入海有鹽官史記功臣表海陽侯搖母餘水經注魏土地記曰令支城南六十里有海陽城

新安平漢書夷水東入塞外

柳城【遼西之縣】漢書馬首山在西南參栁水北入海西部都尉治後漢書趙苞傳遣使迎母及妻子將至郡道經栁城【注故城在今營州南案後漢遼西郡治陽樂而苞母自甘陵來不當經栁城未詳】公孫瓉傳瓉深入無繼反爲丘力居等所圍扵遼西管子城二百餘日糧盡眾潰士卒死者什五六虜亦饑困還走栁城

令支漢書有孤竹城莽曰令氏亭【應劭曰故伯夷國令音鈴孟康曰支音祗】

肥如漢書水東入濡水濡水南入海陽又有盧水南入莽曰肥而【應劭曰晉滅肥肥子奔燕燕封於此】史記功臣表肥如侯葵寅荊燕世家燕王定國殺肥如令郢人

賔徒漢書莽曰勉武

交黎漢書渝水首受塞外南入海東部都尉治莽曰禽虜【應劭曰今昌黎師古曰渝音諭】

陽樂水經注魏氏土地記曰海陽城西南有陽樂城狐蘇漢書唐就水至徒河入海

徒河漢書莽曰河福

文成漢書莽曰言虜

臨渝漢書渝水首受白狼東入塞外又有侯水北入渝莽曰馮徳【師古曰馮讀曰憑】

絫漢書下官水南入海又有揭石水賔水皆南入官莽曰選武【師古曰絫力追反】

碣石漢書武帝紀元封元年夏上東巡海上至碣石自遼西曆北邊九原歸於甘泉【文頴曰碣石在遼西絫縣絫縣今罷屬臨渝此石著海旁】

後漢

遼西郡後漢志雒陽東北三千三百里

陽樂

海陽

令支

肥如後漢書和帝紀永元九年秋八月鮮卑冦肥如【注故城在今平州】劉虞傳前中山相張純等反眾至十餘萬屯肥如

臨渝後漢志山海經曰碣石之山編水出焉其上有玉其下有靑碧水經曰在縣南郭璞曰或曰在右北平驪城縣海邊山也

盧龍塞三國誌魏太祖紀建安十二年春北徵烏桓夏五月至無終秋七月大水傍海道不通田疇請爲鄕導公從之引軍出盧龍塞塞外道絕不通乃塹山堙谷五百餘里八月登白狼山卒與虜遇眾甚盛公車重在後被甲者少左右皆懼公登髙望虜陣不整乃縱兵擊之使張遼爲先鋒虜眾大崩斬蹋頓及名王以下胡漢降者二十餘萬口田疇傳隨軍次無終時方夏水雨而濵海洿下濘滯不通虜亦遮守溪要軍不得進太祖患之以問疇疇曰此道秋夏毎常有水淺不通車馬深不載舟船爲難久矣舊北平郡治在平剛道出盧龍達於栁城自建武以來陷壊防絕垂二百載而尙有餘徑可從今虜將以大軍當由無終不得進而退懈弛無備若嘿回軍從盧龍口越白檀之險出空虛之地路近而便掩其不備蹋頓之首可不戰而禽也太祖曰善乃引軍還而署大朩表扵水側路旁曰方今暑夏道路不通且俟秋冬乃復進軍虜候騎見之誠以爲大軍去也太祖令疇將其眾爲鄕導上徐無山出盧龍歷平剛登白狼堆去栁城二百餘里虜乃驚覺單於身自臨陣太祖與交戰遂大斬獲追奔逐北至柳城【通鑑注曰前漢右北平郡治平剛縣後漢省平剛縣攺治土垠縣杜佑曰盧龍縣在今平州城西北二百里又曰此時鮮卑庭已在右北平郡界蓋慕容廆之先也】

水經注濡水又東南逕盧龍塞塞道自無終東出渡濡水向林蘭陘東至淸陘盧龍之險峻阪縈折故有九爭之名矣燕景昭元璽三年遣將軍步渾治盧龍道焚山刋石令通方軌刻石嶺上以記事功其銘尙存按盧龍東越靑陘至凡城二百里許自凡城東北出趨平剛故城百八十里向黃龍則五百里

盧龍城水經注濡水又東南逕盧龍故城東漢建安十二年魏武徵蹋頓所築也

魏

碣石晉書宣帝紀魏明帝景初二年討公孫淵進師經孤竹越碣石次於遼水

晉

遼西郡晉書惠帝紀太安二年封鮮卑段勿塵爲遼西公段匹防傳自務勿塵以後值晉防亂自稱位號據有遼西之地而臣禦晉人其地西盡幽州東界遼水所統胡晉可三萬餘家控可四五萬騎慕容皝載記前軍師慕容評敗石虎將

石成等於遼西通鑑晉成帝咸康五年趙王

虎以遼西廹近燕境數遭攻襲乃悉徙其民於冀州之南

陽樂通鑑晉湣帝建興元年廆遣慕容翰攻段氏取徒河新城至陽樂翰因畱鎭徒河壁靑山【注賢曰陽樂在今平州東】

肥如晉書慕容廆載記帝遣幽州諸軍討廆戰於肥如廆眾大敗慕容熙載記大城肥如及宿軍以尙書劉木爲鎭南大將軍冀州刺史鎭肥如地理誌髙云以幽冀二州牧鎭肥如魏書馮傳黜世子崇鎭肥如

海陽通鑑海陽令平翰

令支晉書慕容廆載記段末波初統其國而不修備廆遣皝襲之入令支収其名馬寶物而還【通鑑注令支縣漢爲遼西郡晉省段氏據之爲國都杜佑曰今北平郡盧龍縣卽其地】通鑑晉明帝太寕三年慕容廆與段氏方睦爲段牙謀使之徙都牙從之卽去令支慕容皝載記石虎至徐無段遼奔雲山虎進入令支石虎載記以李農爲使持節監遼西北平諸軍事徵東將軍營州牧鎭令支【通鑑注趙置營州統遼西北平二郡】通鑑晉康帝建元元年趙王虎命段蘭帥所從鮮卑二千人屯令支慕容垂載記余巖叛據令支慕容農攻克令支慕容盛載記李朗畱其子飬守令支躬迎魏師於北平李旱候知之襲克令支遣廣威將軍孟廣平率騎追朗及於無終斬之慕容熙載記以上庸公懿爲鎭西將軍幽史刺史鎭令支魏書太祖紀慕容熙遣將冦遼西虎威將軍宿沓干等拒戰不利棄令支而還幽州【卽令支】晉書慕容盛載記魏襲幽州執刺史盧溥而去魏書太宗紀命驍騎將軍延普自幽州北趨遼西漂渝津晉書石虎載記以桃豹爲橫海將軍王華爲度遼將軍統舟師十萬出漂渝津伐段遼

安樂城晉書石虎載記石季龍將討慕容皝具船萬艘自河通海運穀豆千一百萬斛於安樂城

通鑑晉穆帝永和元年趙王虎使徵東將軍鄧恆將兵數萬屯樂安治攻具爲取燕之計

水經注濡水東南過遼西海陽縣又經牧城南分爲二水北水謂之小濡水東逕樂安亭北東南入海濡水東南流逕樂安亭南東與新河故瀆合魏太祖徵蹋頓所導也

三陘通鑑晉穆帝永和六年慕容霸軍至三陘魏徵東將軍鄧恆惶怖焚倉庫棄樂安遁去【注魏收地形志海陽縣有橫山蓋卽三陘之地】

蹋頓城晉書石虎載記虎謀伐昌黎遣曹伏將靑州之眾渡海戌蹋頓城無水而還因戌於海島運谷三百萬斛以給之隋書煬帝紀右第七軍可蹋頓道臨渝通鑑晉安帝義熈十年燕王防之宗族猶在長樂河間人褚匡請往迎之防曰道路數千里復隔異國如何可致匡曰章武郡臨海舟楫可通出於遼西臨渝不爲難也防許之以匡爲逰擊將軍中書侍郎厚資遣之匡與防從兄買從弟睹自長樂帥五千餘戶歸扵和龍

盧溥鎭晉書地理誌自幽州至扵盧溥鎭以南地入於魏【案魏書太祖紀範陽人盧溥聚眾海濵稱使持節徵北大將軍幽州刺史攻掠郡縣殺幽州刺史封沓幹於此或其遺址也】

平岡晉書成帝紀咸康四年二月石虎帥眾七萬擊段遼扵遼西遼奔於平岡慕容皝載記遣揚威將軍淑虞攻烏丸悉羅侯於平堈

盧龍塞晉書慕容儁載記儁率諸軍南伐出自盧龍次扵無終魏書慕容儁傳鑿山除道入自盧龍克薊城而都之通鑑晉穆帝永和五年趙王虎卒國內大亂慕容霸上書燕主儁請伐趙儁曰鄴中𨿽亂鄧恆據樂安兵彊糧足今若伐趙東道不可通也當由盧龍盧龍山徑險狹虜乘髙斷要首尾爲患將若之何霸曰恆𨿽欲爲石氏拒守其將士顧家人懷歸志若大軍臨之自然瓦觧臣請爲殿下前驅東出徒河潛趨令支出其不意彼必震駭上不過閉門自守下不免棄城逃潰然則殿下可以安步而前無畱難矣儁從之六年二月燕主使慕容霸將兵一萬自東道出徒河慕輿於自西道出蠮螉塞自中道出盧龍塞以伐趙命慕輿埿槎山通道水經注燕景昭元璽二年遣將軍步渾治盧龍道焚山刋石令通方軌刻石嶺上以紀事功通鑑晉孝武太元二十一年淸河王會使徵南將軍庫傉官偉建威將軍崇將兵五千爲前鋒偉等屯盧龍近百日【注遼東新昌縣有盧龍縣唐爲平州盧龍縣慕容令所謂守肥如之險卽其地也此遼東新昌後人置於漢遼西郡界非漢舊郡縣地也】

蠮螉塞晉書慕容皝將圖石氏從容謂諸將曰石虎自以安樂諸城守防重城之南北必不設備今若詭路出不意冀之北境盡可破也於是率騎二萬出蠮螉塞長驅至於薊城【通鑑注自龍城取西道入蠮螉塞】通鑑晉孝武太元十年燕主垂遣慕容農出蠮螉塞歷凡城趙龍城討余巖

平州晉書地理誌後漢末公孫度自號平州牧及其子康康子淵並擅據遼東東夷九種皆服事焉魏置東夷校尉居防平而分遼東昌黎菟帶方樂浪五郡爲平州後還合爲幽州及淵滅後有防東夷校尉居襄平咸寕二年十月分昌黎遼東菟帶方樂浪等郡國五置平州平州初置以慕容廆爲刺史永嘉之亂廆爲眾所推及其孫儁移都於薊其後慕容垂子寶徙平州昌黎郡晉書漢屬遼東屬國都尉魏置郡統縣二【通鑑注昌黎漢交黎縣屬遼西郡後漢屬遼東屬國都尉魏正始五年鮮卑內附復置遼東屬國立昌黎縣以居之後立昌黎郡】武帝紀太康二年十月慕容廆冦昌黎二年三月安北將軍嚴詢敗慕容廆於昌黎康帝紀建元二年二月慕容皝及鮮卑帥宇文歸戰於昌黎歸眾大敗奔扵漠北慕容廆載記元帝承制拜廆散騎常侍都督遼左雜夷流人諸軍事龍將軍大單於昌黎公慕容皝載記皝將乘海討仁乃率三軍從昌黎踐淩

而進後徙昌黎郡

昌黎

賔徒晉書吳王晏傳貶爲賔徒縣王慕容垂載記苻堅以爲冠軍將軍討賔都侯【通鑑作賔徒】

紫防川晉書慕容廆載記其先有熊氏之苗裔世居北夷邑於紫防之野

棘城晉書慕容廆載記曾祖莫防防魏初率其諸部入居遼西從宣帝伐公孫氏有功拜率義王始建國於棘城之北【通鑑注棘城在昌黎縣界是後慕容氏置棘城縣元魏太平眞君八年並棘城入昌黎郡龍城縣杜佑曰棘城在營州城東南一百七十里】廆以大棘城卽帝顓頊之墟也元康四年乃移居之大素延率眾十萬圍棘城平州刺史崔毖陰結髙句驪及宇文段國等共攻棘城連營三十里慕容皝載記石虎進軍至棘城戍卒數十萬四面進攻

文昌殿晉書慕容皝載記起文昌殿

朝陽門晉書慕容皝載記立籍田扵朝陽門東【案當在棘城】

徒河晉書慕容廆載記太康十年廆遷於徒河之靑山【通鑑注徒河縣漢屬遼西後漢屬遼東屬國魏晉省並入昌黎郡後慕容氏復置徒河縣魏太平眞君八年並徒河入昌黎郡廣興縣杜佑曰徒河靑山在營州城東百九十里】慕容皝載記段遼冦徒河皝將張萌逆擊敗之慕容垂載記石虎遣將鄧恆率眾數萬屯於樂安營攻取之備垂戌徒河與恆相持

柳城晉書慕容皝載記段遼弟蘭與翰冦柳城都尉石琮擊敗之句余蘭翰復圍柳城皝遣寜逺將軍慕容汗及封奕等救之爲蘭所敗蘭復攻柳城爲飛梯地道圍守二旬石琮躬勒將士出擊敗之蘭乃遁歸

龍城晉書慕容皝載記使陽裕唐柱等築龍城構宮廟攺柳城爲龍城縣通鑑晉成帝咸康七年正月燕王皝使唐國內史陽裕等築城扵柳城之北龍山之西立宗廟宮室命曰龍城【慕容廆居徒河之靑山後徙棘城今自棘城徙都龍城杜佑曰營州柳城郡古孤竹國也春秋爲山戎肥子二國地慕容氏龍城在其北柳城縣有白狼山白狼水又有黎扶縣縣故城在東南其龍山卽慕容皝余龍所也有饒樂水漢徒河縣城】八年十月燕王皝遷都龍城其時有黑龍白龍各一見於龍山皝親率遼屬覘之去龍二百餘步祭以太牢二龍交首嬉翔解角而去皝大悅還宮赦其境內號新宮曰和龍立龍翔佛寺扵山上慕容暐載記慕容桓率鮮卑五千退保和龍苻堅載記遣後將軍俱難與鄧羌等率步騎二十萬東出和龍討代王涉翼犍苻雒率眾七萬發和龍使石越率騎一萬自東萊出石逕襲和龍海行四百餘里慕容垂載記慕容農還屯龍城通鑑晉孝武太元十年燕主垂以農爲使持節都督幽平二州北狄諸軍事幽州牧鎭龍城晉書慕容垂載記建畱臺於龍城以髙陽王隆錄畱臺尙書事慕容寶載記垂之伐魏以龍城舊都宗廟所在復使寶庻子淸河公會鎭幽州委以東北之重寶率百數騎馳如龍城慕容盛載記慕容奇引軍至橫溝去龍城十里魏書世祖紀延和元年車駕至和龍臨其城發民三萬人穿圍塹以守之二年遣撫軍大將軍永昌王健尙書左僕射安原督諸軍討和龍健三年撫軍大將軍永昌王建司空汝陰公長孫道生侍中古弼督諸軍討和龍太延元年詔驃騎大將軍樂平王丕等五將率騎四萬伐和龍

正陽殿晉書慕容儁載記燕巢扵儁正陽殿之西椒新昌殿晉書慕容盛載記宴其羣臣扵新昌殿承華殿晉書慕容熈載記爲苻氏起承華殿髙承光一倍負土於北門土與谷同價

光門晉書慕容熈載記擬鄴之鳳陽門作光門累級三層通鑑晉安帝義熈三年馮跋等與左衛將軍張興及苻進餘黨作亂推夕陽公云爲主跋弟乳陳等帥眾攻光門鼓噪而進五年離班桃仁等弒燕主云馮跋升洪光門以觀變【案當作光門】

龍騰苑晉書慕容熈載記大築龍騰苑廣袤十餘里役徒二萬人起景雲山於苑內基廣五百步峯髙十七丈又起逍遙宮甘露殿連房數百觀閤相交鑿天河渠引水入宮又爲其昭儀苻氏鑿曲光海淸涼池熈至龍城攻北門不克遂敗走入龍騰苑防服隱於林中景雲山逍遙宮甘露殿天河渠曲光海淸涼池【並見上】

白雀園晉書慕容盛載記有雀素身綠首集於端門翩翔東園二旬而去攺東園爲白雀園

大單於臺晉書慕容熈載記攺北燕臺爲大單於臺社晉書慕容寶載記皝之遷扵龍城也植松爲社主及秦滅燕大風吹拔之後數年社處忽有桑二根生焉先是遼川無桑及廆通於晉求種江南平州桑悉由吳來廆終而垂以吳王中興寶之將敗大風又防其一龍陵通鑑晉穆帝升平四年燕葬烈祖於龍陵【慕容儁號烈祖】

宣平陵通鑑晉孝武太元二十一年燕章武王宙泰世祖及成哀段後之防葬於龍城宣平陵【慕容垂號世祖】徽平陵晉書慕容熈載記苻氏死制公卿以下至於百姓率戶營墓費殫府藏下固三泉周輪百里內則圖畫尙書八坐之象號曰徽平陵

長谷陵魏書馮跋傳跋父安東徙昌黎家於長谷通鑑宋文帝元嘉七年燕塟太祖於長谷陵【馮防號太祖】凡城晉書石虎載記平北將軍尹農攻燕凡城不克而還慕容皝載記遣子恪擊敗石虎乘勝追之斬獲三萬餘級築戌凡城而還虎又使石成入攻凡城不克進陷廣城慕容儁載記徙代郡人於凡城凡城獻異鳥五色成章地理誌慕容熈以並州刺史鎭凡城魏書世祖紀延和二年將軍樓勃將五千騎圍凡城守將封羽以城降收其民三千餘家

白狼晉書石虎載記自幽州東至白狼大興屯田【通鑑注白狼縣漢屬北平郡後漢晉省魏收地形志太平眞君八年置建徳郡注白狼城其地在唐營州柳城縣界】慕容皝載記皝遣其司馬封奕攻鮮卑朩堤於白狼慕容盛載記蘭汗二子魯公和陳公楊分屯令支白狼地理誌髙云以並州刺史鎭白狼【通鑑作並州牧】通鑑晉安

帝義熈六年燕廣川公萬泥上谷公乳陳據白狼叛通鑑宋文帝元嘉十三年魏人攻燕白狼城克之宿軍晉書地理誌慕容熈以營州刺史鎭宿軍【通鑑注宿軍城在龍】

【城東北】慕容熈載記大城肥如及宿軍以仇尼倪爲鎭東將軍營州刺史鎭宿軍通鑑晉安帝元興元年髙句麗攻宿軍平州刺史慕容歸棄城走【案當作營州】魏書馮傳宿軍地然一夕而滅

新城晉書慕容熈以靑州刺史鎭新城

乙連城晉書慕容皝載記材官劉佩攻乙連不克【通鑑注乙連城段國之東境也在曲水之西】築好城於乙連東使將軍蘭勃戌之以逼乙連又城曲水以爲勃援通鑑晉成帝咸康三年段連以車數千兩輸乙連粟蘭勃擊而取之慕容寶載記寶發龍城以步騎三萬次於乙連慕容盛載記慕容奇擊滅蘭汗兄子全進屯乙連通鑑晉安帝義熈十四年魏長孫道生等拔乙連城進攻和龍建安通鑑晉安帝隆安二年燕主寶北行至建安抵民張曹家【注建安城在令支之北乙連之南】晉書慕容盛載記慕容奇聚眾於建安遼西太守家朗叛遣輔國將軍李旱率騎討之師次建安召旱旋師

北平郡通鑑晉孝武太元十六年北平人吳柱聚眾千餘立沙門灋長爲天子破北平郡轉冦廣都入白狼城髙陽王隆遣安昌侯進將百餘騎赴白狼城柱眾潰窮捕斬之【注魏收地形志廣都縣屬建徳郡在漢右北平白狼縣隋省入遼西石城縣】石城郡【見下】

石城縣通鑑晉安帝隆安元年燕主寶帥數百騎二百里晡時至龍城防遣騎追至石城不及【注石城縣漢屬北平郡後魏屬建徳郡隋並入柳城縣】晉書慕容熈載記石城令髙和

建徳郡魏書世祖紀馮石城太守李崇建徳太守王融十餘郡來降撫軍大將軍永昌王健攻建徳拔之

冀陽郡晉書慕容廆載記時二京傾覆幽冀淪陥廆刑政修明虛懷引納流亡士庻多𦇤負歸之廆乃立郡以統流人冀州人爲冀陽郡【通鑑注當置於漢右北平平剛縣界】豫州人爲成周郡靑州人爲營丘郡並州人爲唐國郡通鑑晉成帝咸康四年冀陽流寓之士共殺太守宋燭以降趙魏書世祖紀驃騎大將軍樂平王丕攻冀陽拔之營丘郡通鑑晉成帝咸和四年營丘內史鮮於屈遣使降趙晉書載記韓恆傳遷營丘太守皇甫眞傳守遼東營丘二郡太守魏書世祖紀徙營丘成周遼東樂浪帶方菟六郡民三萬家於幽州水經注渝水又南逕營丘城西

成周郡通鑑成周內史崔燾

唐國郡通鑑唐國內史陽裕

遼東郡晉書慕容廆載記廆率騎討鮮卑素連朩津大敗斬之二部悉降徙之棘城立遼東郡而歸

樂浪郡通鑑晉成帝咸和四年樂浪太守鞠彭以境內皆叛選鄕裏壯士二百餘人共還棘城【注樂浪非漢古郡地也慕容廆所置以五代志攷之樂浪冀陽營丘郡朝鮮武寜等縣當盡在隋遼西郡柳城縣界】

莵郡通鑑莵太守劉佩

興集縣寜集縣興平縣育黎縣吳縣晉書慕容皝載記罷成周冀陽營丘等郡以勃海人爲興集縣河間人爲寜集縣廣平魏郡人爲興平縣東萊北海人爲育黎縣吳人爲吳縣悉燕國

武原縣通鑑武原令常霸

武寜縣通鑑武寜令孫興

朝鮮縣通鑑朝鮮令孫泳

新昌縣晉書載記韓恆傳出爲新昌令

和陽縣武次縣西樂縣晉書慕容皝載記斬仁所置守宰分徙遼東大姓於棘城置和陽武次西樂三縣而歸

榼盧城通鑑晉成帝咸康五年燕王皝以榼盧城人悅綰爲禦難將軍授兵一千使守凡城【注卽水經注榼倫水也】楡陰城安晉城晉書慕容皝載記宇文乞得歸爲其別部逸豆歸所逐奔死於外皝率騎討之逸豆歸懼而請和遂築楡陰安晉二城而還【通鑑注楡陰城蓋在大楡河之陰安晉城在威徳城西南】宇文歸入冦安晉【又見曲水亭下】

威徳城晉書慕容皝載記攺涉奕幹城爲威徳城通鑑晉海西公太和五年慕容令帥謫戌士東襲威徳城

廣安通鑑晉成帝咸和八年慕容皝引兵討宇文乞得歸軍於廣安【注廣安在棘城之北】

武興晉書慕容皝載記段遼遣其將李詠夜襲武興遇雨引還

興國【見五官水下】

臨川通鑑宋文帝元嘉十三年髙麗屯於臨川【注臨川在和龍城東】

曲水亭晉書慕容皝載記段蘭擁眾數萬屯於曲水亭將攻栁城宇文歸入冦安晉爲蘭聲援皝以步騎五萬擊之師次栁城蘭歸皆遁遣封奕率輕騎逰擊敗之收其軍實館谷二旬而還謂諸將曰二虜恥無功而歸必復重至宜於栁城左右設伏以待之遣封奕率騎潛於馬兜山諸道俄而遼騎果至奕夾擊大敗之斬其將榮保【又見乙連下】

馬兜山【見曲水亭下】

遏陘山晉書冉閔載記閔旣至龍城斬於遏陘山山左右七里艸朩悉枯

九城山晉書隱逸傳公孫鳳隱於昌黎之九城山谷靑嶺晉書慕容熈載記苻後好防田熈從之北登白鹿山東過靑嶺南臨滄海士卒爲豺狼所害及凍死者五千餘人

牛尾谷通鑑晉成帝咸和九年慕容汗與段蘭遇於牛尾谷汗兵大敗

黃楡谷晉書慕容寶載記寶奔於廣都黃楡谷索莫汗陘通鑑晉安帝隆安二年燕主寶至索莫汗陘去龍城四十里

饒樂水後漢書鮮卑傳以季春月大防於饒樂水上【注水在今營州北】

澆水通鑑晉明帝太寜三年宇文乞得歸據澆水以拒皝【注澆水卽澆雒水也】

渾水晉書慕容皝載記涉奕幹率騎追戰於渾水敗之

五官水晉書慕容皝載記段遼遣將屈云攻興國與皝將慕容遵大戰於五官水上云敗斬之

羌胡固魏書世祖紀馮尙書髙紹率萬餘家保羌胡固車駕討紹斬之

魏

平州魏書晉置治肥如城肅宗紀熈平二年九月城平州所治肥如

遼西郡魏書世祖紀延和元年馮長樂公崇及其母弟朗朗弟邈以遼西內屬遣將封羽圍遼西二年撫軍大將軍永昌王健督諸軍救遼西

肥如魏書二漢晉屬有孤竹山祠掲石武王祠令支城黃山濡河

陽樂魏書二漢晉屬太平眞君七年並令支合資屬焉有武歷山覆舟山林楡山太平眞山【合資二字未詳漢右北平有薋縣疑卽薋字之誤】

海陽魏書二漢晉屬有橫山新婦山淸水

北平郡魏書世祖紀慕容渇悉鄰反於北平攻破郡治太守與守將擊敗之

朝鮮魏書二漢晉屬樂浪後罷延和元年徙朝鮮民於肥如復置屬焉

新昌魏書前漢屬涿後漢晉屬遼東後屬有盧龍山【案前漢涿郡有新昌去遼東絕逺後漢志遼東郡新昌下亦不言故屬涿蓋名同而地異魏史誤也】黃山魏書髙宗紀太安三年十月詔太宰常英起行宮於遼西黃山四年正月東巡平州庚午至於遼西黃山宮遊宴數日親對髙年勞問疾苦常英傳英之徴也夢日墜其所居黃山下水中

碣石山魏書髙宗紀太安四年二月丙子登碣石山覘滄海大饗羣臣於山下班賞進爵各有差攺碣石山爲樂逰山築壇記行於海濵世宗紀自碣石至於劍閣東西七千里置二十二都尉【又見濡水下水經注】

濡水魏書太宗紀泰常元年庫傉官斌先降後復叛歸馮跋驍騎將軍延普渡濡水討擊大破之世祖紀延和元年車駕伐和龍至濡水水經注濡水出禦夷鎭東南其水二源雙引夾山西北流出山合成一又西北逕禦夷故城東鎭北百四十里北流左道則連泉水注之出故城東西北流逕故城南又西北逕淥水池南其水潭而不流其水又西屈而北流又東逕故城北連結兩池沼謂之連泉浦又東北注難河難河右則汗水入焉水出東塢南西北流逕沙野南北人名之曰沙鎭東北二百三十里西北入難河濡難聲相近狄俗語訛耳水又北逕沙野西又北逕箕安山東屈而東北流逕沙野北東北流逕林山北水北有池潭而不流濡水又東北流逕孤山南東北流呂泉水注之水出呂泉塢西東南流屈而東逕塢南東北流三泉水注之其源三泉鴈次合爲一水鎭東北四百里東南注呂泉水呂泉水又東逕孤山北又東北逆流水注之水出東南導泉西流右屈而東北注木林山水會之水出山南東注逆水亂流東北注濡河濡河又東盤泉入焉水自西北東南流注濡河濡河又東南水流逥曲謂之曲河鎭東北三百里又東出峽入安州界東南流逕漁陽白檀縣故城又東南流右與要水合水出塞外三川並導謂之大要水東南流逕要陽縣故城東又東南流逕白檀縣東南流入於濡濡水又東而南索頭水注之水北流南逕廣陽僑郡西魏分右北平置今安州治又南流注於濡濡水又東南流武列水入焉其水山川派合西源右爲溪水亦曰西藏水東南流出溪與蟠泉水合泉發州東十五里東流九十里東注西藏水西藏水又西南流東藏水注之水出東溪一日東藏水西南流出谷與中藏水合水導中溪南流出谷南注東藏水故目其川曰三藏川水曰三藏水東藏水又南右入西藏水亂流右防龍泉水水出東山下淵深不測其水西南流注於三藏水三藏水又西南流與龍蒭水合兩出於龍蒭之溪東流入藏水又東南流逕列溪謂之武列水東南歷石�下左層巒之上有孤石云舉臨崖危峻可髙百餘仭其水東合流入濡濡水又東南五渡水注之水北出安樂縣丁原山南流逕其縣故城西本三會城也其水南入五渡塘又南流注於濡濡水又與髙石水合水東出安樂縣東山西流歷川三會城南西入五渡川下注濡水濡水又東南逕盧龍塞塞道自無終東縣出渡濡水向林蘭陘東至淸陘盧龍之崄峻阪縈折故有九崢之名矣濡水又東南逕盧龍故城東又南黃洛水注之水北出盧龍山南流入於濡濡水又東南水名合焉水出盧龍塞西南流注濡水又合屈而注得去潤水又會敖水二水並自盧龍西注濡水又東南流逕令支縣故城魏氏王地記曰肥如城西十里有濡水南流注逕孤竹城西右合內也謂之小濡水非也水出肥如東北溪西南流逕其縣東東屈南轉西回逕肥如縣故城南俗又謂肥如水非也西南流右會盧水水出縣東北沮溪南流謂之大沮水又南左合陽樂水水出東北陽樂縣又西南入於沮水謂之陽日沮水又西南小沮水注之發冷溪世謂之冷池又南得溫泉水口注之東出北溫溪自溪西南流入於小沮水小沮水又南流與大沮水合而爲盧水也盧水有二渠號小沮大沮合而入於盧水又南與溫水合水出肥如城北西流注於水地理誌曰盧水又南入水水又西南逕孤竹城北西入濡水故地理誌曰水東入濡蓋自東而注也濡水自孤竹城東南逕主鄕北瓠溝水溝注之出城東南東流注濡水濡水又逕牧城南分爲二水北水枝出世謂之小濡水也東逕樂安亭北東南入海濡水東南流逕樂安亭東南與新河故瀆合自雍奴縣承鮑丘水東城謂之鹽關口魏太祖徵蹋頓與洵口俱導也世謂新河矣陳壽魏志以通河海也新河又東北絕庾水又東北出逕右北平絕泃渠之水又東北逕昌城又東爲二水枝凟東南八海新河自板渠東出合封大水謂之交流合水出新平縣西南流逕新平縣故城西【當作新安平】又東南流龍鮮水注之水出縣西北世謂之馬頭山二源俱導南合一川東流注封大水地理誌曰龍鮮水東入封大水者也亂流南防新河南流於海地理誌曰封大水於海陽縣南入海新河又東出海陽縣與緩靈水會水出新平縣東北世謂之大籠山東南流逕令支城西西南流與新河合南流注於海地理誌曰緩靈水與封大水皆南入海新河又東與素河會謂之白水口出令支縣之廬山南合新河又東南入海新河又東至九遇口枝分南注海新河又東逕海陽縣故城南又東與淸水會水出海陽縣東南流逕海陽城東又南合新河又南流一十許裏西入九遇注海新河東絕淸水又東本究水出焉南入海新河又東左迆爲北陽孤澱名又絕新河南海注新河又東會於濡濡水又東南至絫縣碣石山地理誌曰大碣石山在右北平驪城縣西南漢武帝甞登之以望巨海而勒其石於此今枕海有石如埇道數十里當山頂有大石如柱形往往而見立於巨海之中潮水大至及潮波退不動不沒不知深淺世名之天橋柱也狀若人造要亦非人力所就韋昭亦指此以爲碣石也濡水於此南入海

盧龍塞魏書常景傳杜雒周反於燕州以景兼尙書爲行臺與幽州都督平北將軍元譚禦之景表求勒幽州諸縣悉入古城山路有通城之處權發兵夫隨宜置戌以爲防遏肅宗從之別勑譚西至軍都關北從盧龍塞據此二崄以杜賊出入之路又詔景山中崄路之處悉令捍塞

營州魏書治和龍城太延二年爲鎭太平眞君五年攺置永安末陷天平初復肅宗紀熈平二年九月城營州所治和龍昌黎郡魏書晉分遼東置太平眞君八年並冀陽屬焉

城龍魏書太平眞君八年並栁城昌黎棘城屬焉有堯祠楡頓城狼水

廣興魏書太平眞君八年並徒河永樂燕昌屬焉有雞鳴山石城大栁城

定荒魏書正光末置有鹿頭山柗山

建徳郡魏書太平眞君八年置治白狼城

石城魏書前漢屬右北平後屬太平眞君八年並遼陽路大樂屬焉有白鹿山祠

廣都魏書太平眞君八年並白狼建徳望平屬焉有紫金城

陽武魏書正光末置有三合城

冀陽郡魏書太平眞君八年並昌黎武定五年復平剛

柳城

營丘城魏書正光末置

冨平魏書正光末置

永安魏書正光末置

長城魏書長孫陳傳爲羽林郎徵和龍賊自西門出將犯外圍陳擊退之追斬至長城下

渝水白狼水水經注遼水又右會白狼水出右北平白狼縣東南廣成縣北流西北屈逕廣成縣故城南俗謂之廣都城又西北石城川水注之水出西南城石山東流逕石城縣故城南北屈逕白鹿山西卽白狼山也又東北入廣成縣東注白狼水白狼水北逕白狼縣城東又東方城川水注之水發川西南山下流北屈逕故城西世謂之雀目城東屈逕方城北東入白狼水白狼水又東北逕昌黎縣故城西髙平川水注之水出西北平川東流逕倭城北又東南逕乳樓城北蓋逕戎鄕邑兼夷稱之又東南注白狼水白狼水又東北自魯水注之導西北逺山東南注白狼水白狼水又東北逕龍山西燕慕容晃以柳城之北龍山之南福地也使陽裕築龍城攺栁城爲龍城縣白狼水又北逕黃龍城東十三州誌曰遼東屬國都尉治昌黎道有黃龍亭者也魏營州刺史治魏氏土地記曰黃龍城西南有白狼河東北流附城東北下卽是也又東北濫眞水出西北塞外東南歷重山東南入白狼水白狼水又東北出東流爲二水右水疑卽渝水也地理誌曰渝水首受白狼水西南巡山逕一故城以爲河連城疑是臨渝縣之故城渝水南流東屈與一水會世名之曰榼倫水疑卽地理所謂侯水北入渝者也十三州誌曰侯水南入渝地理誌言蓋自北而南也又西南流注於渝渝水又東南逕一故城東俗曰女羅城又東逕營丘城西其水東南入海地理誌曰渝水自塞南入海一水東北出塞爲白狼水又東南流至房縣至於遼魏氏土地記曰白狼水下入遼也

思燕佛圖魏書后妃傳立思燕佛圖於龍城刋石立碑

隋

北平郡隋書舊置平州

盧龍隋書舊置北平郡領新昌朝鮮二縣後齊省朝鮮入新昌又省遼西郡並所領海陽縣入肥如開皇六年又省肥如入新昌十八年攺名盧龍大業初置北平郡有長城有關宮有臨渝宮有覆舟山有碣石有水盧水涅水閏水龍鮮水臣梁水有海

遼西柳隋書舊置營州開皇初置總管府大業初廢府

柳城隋書後魏置營州於和龍城領建徳冀陽昌黎遼東樂浪營丘等郡龍城大興永樂帶方定荒石城廣都陽武防平新昌平剛柳城富平等縣後齊惟畱建徳冀陽二郡永樂帶方龍城大興等縣其餘並廢開皇元年惟畱建徳一郡龍城一縣其餘並廢尋又廢郡攺縣爲龍山十八年攺爲柳城大業初置遼西郡有帶方山禿黎山雞鳴山松山有渝水白狼水王世勣傳遼東之役與漢王並爲行軍元帥至柳城遇疾疫而還虞綽傳行宮次於柳城縣之臨海頓李景傳景在北平爲髙開道所圍獨守孤城外無聲援遼西太守鄧暠率兵救之遂歸柳城靺鞨傳渠帥度地稽率其部來降拜爲右光祿大夫居之柳城

臨渝宮隋書煬帝紀大業十年三月癸亥次臨渝宮親禦戎服禡祭黃帝斬叛軍者以釁鼓

盧龍塞隋書陰壽傳開皇初髙寶寜引突厥攻圍北平令壽率步騎數萬出盧龍塞以討之梁文謙傳領武賁郎將爲盧龍道軍副

臨渝鎭隋書突厥傳營州刺史髙寶寜作亂沙鉢略與之合軍攻陷臨渝鎭

渝關隋書髙祖紀開皇三年二月癸亥城楡關【通鑑注臨渝關在平州盧龍縣東一百八十里新唐書營州城西四百八十里有渝關守捉五代史云幽州北七百里有渝関下有渝水通海循海有道狹處才數尺是所謂臨渝関也宋白續通典曰漢石城舊縣取碣立如城以名之唐貞觀十五年於故臨渝縣城置臨渝縣萬嵗通天二年攺爲石城今史文多誤作楡】賀婁子幹傳髙祖以子幹曉習邊事授楡關總管十鎭諸軍事髙麗傳漢王諒討髙麗餽運不繼師出臨渝関復遇疾疫王師不振

瀘河鎭通鑑大業七年帝將討髙麗發民夫運米積於瀘河懷逺二鎭【注新唐志曰隋於營州之境汝羅故城置遼西郡領遼西瀘河懷逺三縣】隋書觀王雄傳出遼道次瀘河鎭

懷逺鎭隋書薛世雄傳帝至栁城以世雄爲東北道大使行燕郡太守鎭懷逺髙麗傳髙麗遣使乞降帝許之頓於懷逺鎭受其降欵唐書髙祖紀煬帝徵遼東遣髙祖督運糧於懷逺鎭

臨海頓隋書觀王雄傳帝令綝於臨海頓別有所督望海頓通鑑大業八年勑運黎陽雒口太原等倉谷於望海頓【注望海頓當在遼西界】

黃龍隋書髙祖紀開皇三年行軍總管陰壽破髙寶寜於黃龍赦黃龍死罪以下長孫晟車騎將軍出黃龍道賫幣賜奚霫契丹等

白狼塞隋書於仲文傳詔仲文率兵屯白狼塞以備胡

唐

平州北平郡唐書地理誌平州北平郡下初治臨渝武徳元年徙盧龍土貢熊鞹蔓荊實人葠有府一曰盧龍有盧龍軍天寶二年置又有柳城軍永泰元年置有溫溝白望西硤石東硤石淥疇米磚長楊黃花紫防白狼昌黎遼西等十二戌受川周愛二鎭城東北有明�関鶻湖城牛尾城

盧龍唐書地理誌中本肥如武徳二年更名又置撫寜縣七年省

石城唐書地理誌中本臨渝武徳七年省貞十五年復置萬嵗通天二年更名有臨渝関一名臨閭関有大海関有碣石山有溫昌鎭

馬城唐書地理誌中古海陽城也開元二十八年置以通水運東北有千金冶城東有茂鄕鎭城

碣石唐書唐休璟傳休璟以儒者號知兵自碣石逾四鎭其間緜地幾萬里山川夷坦障塞之要皆能言之故行師料敵未嘗敗

渝關唐書髙麗傳帝總飛騎入臨渝關皇太子迎道左郭英傑傳與禆將吳克勤烏知義羅守忠帥萬騎及奚眾討契丹屯渝關契丹酋長可突幹拒戰都山下官軍不利知義守忠引麾下遁去英傑克勤力戰死契丹傳營州都督許欽澹以州甲五百合奚君長李大酺兵共攻可突幹不勝欽澹懼徙軍入渝關奚傳契丹可突幹反脇奚眾並附突厥魯蘇不能制奔渝關李忠臣傳攻長楊戰獨山襲渝關北平通鑑後梁均王乾化三年初幽州七百里有渝關下有渝水通海自關東北循海有道道狹處才數尺旁皆亂山髙峻不可越北至進午口舊置八防禦軍募土兵予之田租皆供軍食不入於薊幽州嵗致繒纊以供戰士衣每嵗早獲淸野堅壁以待契丹契丹至輒閉壁不戰俟其去選驍勇據隘邀之契丹常失利土兵皆自爲田園力戰有功則賜勲加賞由是契丹不敢輕入冦及周徳威爲盧龍節度使恃勇不修邊備遂失渝関之險契丹每芻牧於營平之間五代史渝關東臨海北有兔耳覆舟山山皆斗絕並海東北有路狹僅通車其旁地可耕植唐時置東硤石西硤石淥疇米磚長楊黃花紫防白狼城以扼之宋白續通典渝関関城下有渝水入大海其関東臨海北有兔耳山覆舟山山皆斗峻山下循海岸東北行狹處才通一軌三面皆海北連陸関西亂山至進牛柵凡六口柵戍相接此天所限內外也【通鑑注引金國節要燕山之地易州西北乃金坡関昌平縣之西乃居庸関順州之地乃古北口景州之東北乃松亭関平州之東乃渝關渝關之東卽金人來路也此數關皆天造地設以分蕃漢之限一夫守之可以當百本朝復燕之役若得諸関門則燕山之境可保然関內之地平灤營三州自後唐陷於安巴堅攺平州爲遼興府以營灤二州之號爲平州路至石晉之初耶律徳光又得燕山檀順景薊涿易諸州建燕山爲燕京以轄六郡號燕京路而與平州自成兩路海上議割地但云燕云兩路而已初謂燕山路盡得関內之地殊不知燕山平州盡在関內而異路也破遼之後金人復得平州路據之故斡裏雅布後由平州入冦乃當時議燕云不明地理之故又金國行程云灤州故無之唐末安巴堅攻陷平營劉守光據幽州暴虐民多亡入敵中築乃此城營州古柳城郡舜所築也乃殷之孤竹國漢唐遼西地其城外多大山髙下皆石不產艸木地當營室故以爲名自營州東至渝関並無保障沃野千里北限大山重岡復嶺中有五関惟渝関居庸可以通餉饋松亭金坡古北口止通人馬不可行車其山之南則五穀百果良材美本無所不有出関未數里則地皆瘠鹵豈天設此以限內外乎】漢武臺唐書太宗紀貞觀十九年九月戊午次漢武臺刻石紀功

西硤石唐書契丹傳諸將戰西硤石黃麞谷王師敗績

東硤石唐書王孝傑傳軍至東硤石谷與賊接道隘虜眾孝傑率鋭兵先驅出谷整陣與賊戰而後軍總管蘇宏暉以其軍退援不至爲虜所乘軍潰孝傑隨令死士相蹂且盡契丹傳武后更詔夏官尙書王孝傑羽林衛將軍蘇宏暉率兵十七萬討契丹戰東硤石師敗孝傑死之

營州柳城郡唐書地理誌營州柳城郡上都督府本遼西郡萬嵗通天元年爲契丹所陷聖歷二年僑治漁陽開元五年又還治柳城天寶元年更名土貢人葠麝香豹尾骨有平盧軍開元初置東有鎭安軍本燕郡守捉城貞元二年爲軍城西四百八十里有渝関守捉城又有汝羅懷逺巫関防平四守捉城唐書宋慶禮傳初營州都督府治柳城扼制奚契丹武后時趙文失兩國情攻殘其府更治東冶陽城宗時奚契丹欵附帝欲復治故城宋璟固爭不可獨慶禮執處其利乃詔輿人子詹平姜師度左驍衛將軍邵宏等爲使築裁三旬畢俄兼營州都督開屯田八十餘所追拔漁陽淄靑沒戶還舊田宅又集商胡立邸肆不數年倉廥充居人蕃輯

柳城唐書地理誌中西北接奚北接契丹有東北鎭醫巫閭山祠又東有碣石山

都山唐書契丹傳可突幹盜邊幽州長史薛楚王等率萬騎及奚擊之戰都山下

摘星山唐書契丹傳欽徳入冦幽州劉仁恭窮師逾摘星山討之【通鑑作摘星嶺】

白狼河唐書奚傳其地東北接契丹西突厥南白狼河北霫吐防眞河安祿山傳率河東兵討契丹至吐防眞河晝夜行三百里次天門嶺【通鑑注自雄武軍東北度灤河有古盧龍鎭有斗陘嶺自古盧龍北經九荊嶺受米城張洪隘度石嶺至奚王帳六百里又東北傍吐護眞河五百里至奚契丹牙帳乂出檀州燕樂縣東北百八十五里至長城口又北八百里有吐護眞河奚王牙帳也】紫防川通鑑宗開元二十二年張守珪出師紫防川大閱以鎭撫之【注據晉書載記秦漢之間東胡邑於紫防之野唐書地理誌平州有紫防白狼昌黎等戍蓋平州之北境契丹之南界也】

伐孤竹

桓公北伐孤竹未至卑耳之谿十里闟然正瞠然視援弓將射引而未敢發也謂左右曰見是前人乎左右對曰不見也公曰事其不濟乎寡人大惑豈有人若此者乎管仲對曰臣聞登山之神有兪兒者長尺而人物具焉霸王之君興而登山神見且走馬前疾道也袪衣示前有水也右袪衣示從右方涉也至卑耳之谿有贊水者曰從左方涉其深及冠從右方涉其深至膝若右涉其大濟桓公立拜管仲於馬前曰仲父之聖至若此寡人之抵罪也久矣管仲對曰夷吾聞之聖人先知無形今也有形而後知之臣非聖也善承教也

營平二州地名記

