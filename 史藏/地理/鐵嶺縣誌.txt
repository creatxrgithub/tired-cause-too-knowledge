鐵嶺縣誌

﹝淸﹞董國祥等纂修

纂輯者﹝董國祥掌錄氏﹞

纂輯者﹝賈弘文李廷榮﹞

◇纂輯者﹝董國祥掌錄氏﹞◇

●目錄

敍

同修縣誌姓氏

卷上

卷下

●鐵嶺縣誌敍

敍曰萬物法天天法道道法自然自然者何也不知其所以然而爲之者也古今之故誠莫違於時矣太初沕穆坱圠無垠兩儀旣立三才配焉忽爾一畫而斷之連之而重之而再重之二老六子正位於其中而萬事萬物遂無不本於此也喁於吹萬卽爲鍾呂之先飲血茹毛已開珍齊之始書契聿興而墳典丘索諸子百家不可紀極矣世代緬邈黃農虞夏之事猶約略可稽則史之爲也史卽志也虞書君臣告敕都兪一堂因事敶辭炳焉與星日同朗此卽唐虞之志也夏書卽夏志商書卽殷志周書卽周志也孔子刪書而終秦誓所謂其或繼周百世可知者已露一端矣蕭何爲漢功第一以入秦先得丞相禦史律令圖書藏之漢王所以具知天下阨塞戶口多寡彊弱之處以何具得秦圖書故也魏晉以還皆以蘭臺石室之藏攟集成書遂代各有史孔子因魯史以成春秋筆則筆削則削遊夏不能贊一辭而揆以天理民彜之正亦猶之乎不知其所以然而爲之者也余未受簡命之先已奉有旨令直省府州縣各修誌書數年矣蒞任以後府檄頻催而苦無以應今歲秋冬之際乃與紳士之隸籍玆土者謀所以終其事首建置謂邑立而後諸務興也次疆域謂畫疆而理官司之守也國家賞賚祿予士馬兵甲之費胥於賦入取給焉故田賦次之戶口又卽次之學校則此地所無然事之大者不可後故學校次之官師相代失得之故卽在眾多之口堯湯水旱聖帝明王弗免焉其有事於此卓然有所樹立皆髙山之仰也世無傳人而有傳文文傳而人亦傳故次官師次祥異次人物而以藝文終大款九細目二十有九纂輯率出董子搜采校正諸紳士咸與有力余借手以觀其成耳嗟乎余於此則不能無感矣直省皆有舊志可依𨿽今昔異宜不過數十年事耳鐵嶺有志或亦開辟來所未聞乎今不辭固陋勉綴成編所見所聞所傳聞一邑之事大略盡此聖天子欲以周知天下之故衣裳萬國傳示來玆者則此一編亦備天廚一臠未可少也志卽史也總以時至事起不知其所以然而爲之者耳唐人倉頡廟詩云空偕有鳥迹猶是造書時吾且溟其際矣康熙丁巳陽月旬有九日奉天府鐵嶺縣知縣嬀川賈弘文謹敍

●同修縣誌姓氏

纂輯

董國祥掌錄氏

搜采

孫楩麓樵氏

羅繼謨巖旭氏

校正

邢爲樞環生氏

左暐生觀野氏

左昕生肅公氏

●鐵嶺縣誌卷上

建置志【城池公廨壇壝祠廟關梁驛站倉庫養濟院麗譙】

按遼東舊志古鐵嶺城在今治東南五百里地接髙麗界明洪武二十一年卽彼地爲衛二十六年移衛於此卽古銀州地也在遼河東挹婁北【卽今懿路古挹婁國也】太祖龍興之初兵入殘毀抵今六十年所矣世祖誕膺大命混一區寓【寓﹕禹】從龍甲士率入京師其畱業於此者各旗菓戶外千百餘家耳今上三年攺鐵嶺縣固未有一民也升任胡令至始漸招徠廟堂之上設計區畫以成今治攬於前古盛衰倚伏之故百世可知玆其隆隆欲起之時矣耕桑禮樂以屏護陵寢藩蔽盛京則盤石之基也志建置

城池

公廨

壇壝

祠廟

關梁

驛跕

倉庫

義濟院

麗譙

疆域志

○城池

東西二百十七丈九尺南北一百八十六丈五尺四周共八百零八丈八尺門四東西相直南略倚東北視南又東甃磚缺剝睥睨無存頹然一垣可禦牛馬耳今蒙古內附誠可無憂然折柳之樊未嘗無也乙卯春亦小有蠢動之徵已賴廟堂之上先事代謀旋就殲滅然旣濟之衣袽可忘備乎易曰王公設險以守其國天險則山河是已欲以設險非髙城深池奚道之由也民力不能國家方在用兵豈暇及此待海宇肅淸卻戎馬糞者廟堂或未能忘則將來之責也並志之

○公廨

縣衙在東西門之中街北

典史廳在東南隅皆索茅爲之

公館一在城西南隅【系流宦原任總兵王之�廢宅升任胡令市置】

○壇壝

風雲雷雨壇在南門外

社稷壇在西門外皆以春秋二仲上戊日致祭

厲壇在北門外每歲以淸明及七月十五日十月朔日祭之

○祠廟

傳曰國之大事在祀與戎寥寥數民卽戎非所及已神妙萬物無所不之記所謂使天下之人齊明盛服以承祭祀者是也鐵嶺𨿽小有民人焉有社稷焉上丁上戊以至春祈秋報水旱疾疫致禱之事志其所有志其所宜先本城次境內凡有大祠廟洎寺院觀宇並志之

文廟

關帝廟

城隍廟﹝一﹞

火神廟﹝一﹞

子孫聖母庵

龍母廟

七聖祠

圓通寺

三官廟

慈淸寺

保安寺

上帝廟﹝一﹞

湧泉寺

太安寺

地藏寺﹝一﹞

地藏寺﹝二﹞

龍泉寺

大安寺

朝陽寺

保安寺﹝一﹞

興隆寺

永興寺

延壽寺

慈壽寺

保安寺﹝二﹞

慈胤庵

永寧庵

火神廟﹝二﹞

上帝廟﹝二﹞

上帝廟﹝三﹞

城隍廟﹝二﹞

子孫聖母廟

文廟

艸創伊始未遑建立今暫設先師主及四配十哲各主並東西廡從祀諸賢總置二主於銀岡書院春秋二仲上丁致祭以待特建殿宇所謂志其所宜者莫大於此

關帝廟

廟建東門內鼓樓迆西街北正殿三楹重軒三楹鐘鼓樓各一廂室各三間以居羽士臨街門樓三間中直神路爲正門旁塑神馬左右廟壖復爲兩角門樓中橫板歲時響獻梨園子弟歌舞其上焉碑文附

重修關帝廟碑

【本縣知縣】嬀川賈弘文

惟帝大節正气垂之竹帛昭於萬古薄海內外咸尊崇敬事之故廟貌徧寰宇千百年來血食未已也鐵嶺古銀州地先是土人卽廢基設廟西門外規制陿隘康熙癸卯歲王公之綱孫公楩倡鄕耆之趨義者共捐己貲卜地於城之中央東西廣九丈南北袤三十丈令宏敞也中建大殿三間妥神居也彩繪棟宇彰事迹美瞻仰也外聯拜庭三間使深邃肅趨蹌也左右各建樓一座懸鐘鼓也前建大門馬殿獻樓三間旁啟角門尊中路時至禋祀獻戲以侑神也後建廊房六間俾司香者供灑掃事啟閉也規制巍麗錯采煥然稱勝槪矣嗚呼以帝之威靈赫赫在天固不以是爲隆污而人心樂赴有不能已者但時詘財匱歷十有餘載始克告竣嗣是保境佑民鞏皇圖於萬冀者端在乎斯矣若踵事增華尙有冀於後之人云是爲記

城隍廟﹝一﹞

在西門內街北正殿三楹今見在增修寢殿三楹重軒三楹左右兩廊中門兩旁角門大門有奉天府尹王鐵嶺縣知縣賈先後爲文記其事文附

重修鐵嶺縣城隍廟記

文安王胤祚

先是鐵嶺令以修建廟宇之文驛聞之時康熙八年八月之十九日也邑舊爲衛荒廢者五十年土人指點其地曰此城隍廟也鞠爲茂艸曷修之餘復其文曰如議速行要在不擾民間爲善耳功旣成神有寧宇矣鐵嶺令又以文驛聞之則康熙九年二月之三日也正殿三間土地祠一大門南北長二十五丈東西七丈六尺經營於去歲之秋斷手於今春之仲無侈前人無廢後觀照舊制也又曰有司分內耳其何敢言功至於助義而尙善者不可不圖其勞也余則以爲令總之者爾非募緣人役將何所勸勉焉非輸助各官將何所取資焉非輸助舊人曁眾民將何所庀工而度財焉倡義緣於眾人廟貌新於一旦謀所以不朽者其不可以已也余於是而更有所感矣夫邑令治明者也城隍治幽者也自天子治都與外之府州縣罔不崇焉考太常志有之凡春秋郊廟日月帝王先師後三日復遣堂上官恭代行禮是日也東嶽之祠與壯繆之祠皆與焉而首重者曰都城隍大典煌煌蓋有年所矣今夫世人亦求福之爲耳是以廟貌有雄而毅黝而碩者則曰將軍有溫而慧晳而少者則曰某郎其居處敞之以庭堂峻之以階級其祭祀則椎牛擊豕魚菽牲酒缺於家可也缺於神則不可夫遵朝廷之祀典所以順雨暘禦災患以視夫祀無名之土木者何如也不寧惟是甚有媼而修飭者則曰姥有婦而矜麗者則曰姑堂構之壯也禱祀之丰也眾之力樂爲竭也一朝懈怠禍亦隨作耋孺畜牧栗栗然疾病死喪不曰適丁其時而自惑其生悉歸之於神夫捨不易之典而邀媚淫祠又爽徵應之理如是其可乎哉鐵嶺之士若民其稟法度有然矣其敬鬼神有然矣則道義修明弦誦丕作家給戶足禎祥畢臻又皆其可以環至而立效者也余老且病縻於玆三載不能引去然賭善事一若慰一若驚慰則喜其善之旣著也驚則駭其事之如創也余與令皆借是以少逭神人之恫是不可不爲之記也

增修城隍廟記

嬀川賈弘文

按祀典所載曰禦災捍患勤事定國此皆以其神食報於一方者也若夫人倫之至歷代師承普天率土春秋匪懈則吾夫子至薄海內外家奉戶祝則惟關聖城隍之稱於義無考易泰之上六曰城復於隍或卽其義之所自起乎然以城隍稱神盡郡國州邑皆有廟祀固未悉其所由時也鐵嶺城隍廟建於康熙八年京兆尹王公爲文紀其事勒於貞瑉亦旣詳且盡矣顧止正殿三楹耳余蒞玆土三年於玆每朔望禮神周回審視因思掃地祭天於其質也至嶽瀆諸神凡祀典所宜者則皆殿庭廊廡榱桷幾筵歲時饗獻刲羊豕陳籩豆澗溪沼沚之毛蘋蘩蘊藻之菜左右芼之以羞於鬼神凡皆以人道事之也然則圖其所應有而增其所未備顧容緩歟乃謀諸紳士之隸籍玆土與裏民之好義者議建後寢前軒左右廊中門西角門大門繚以周垣期以次第畢工而廟制觕備諸若此者𨿽人意爲之而卽神使之也蓋禍福之說不可惑志於其事而其理則不可不明積善之家必有餘慶積不善之家必有餘殃此其見於易者也作善降之百祥不善降之百殃此其見於書者也祀事孔明介爾景福此其見於詩者也儒者好言無鬼神阮瞻之流耳旣醉備五福其永錫祚胤景命有僕則屍傳神意以嘏主人者也易曰知鬼神之情狀有情有狀則固可以人意得今之圖所應有增所未備則神之使之豈必耳提面命也哉易又曰先王以神道設教亦卽此福善禍淫之理耳故官職明神職幽一邑如是天下亦如是道徳英爽上下同流凡以導天下於爲善去惡之歸俾皇祚昌隆景運休嘉豈不懿哉工旣竣礱石以記其事凡有事於玆役者皆列名於碑之陰

火神廟﹝一﹞

考史顓頊命火正黎司地以屬民火爲土母固其宜也火無形麗於物而爲形燎原乃不可向邇比其熄則物各爲物而火還於空豳風雲七月流火注云火大火心星也醫家以五臟配五行亦謂心爲火則火固通於神明者也火爲六府之一上古時己有火正則火之有神當自有天地以來有之匪云誣矣鐵嶺以殘毀舊地設立縣治衙宇民捨皆苦茅爲之近始有爲瓦屋者千百之什一耳先是郁攸不戢延燒數十家黎民懼焉昔者孔子在陳而知魯廟之災國僑相鄭而詳備火之法夫孔子之所知者天道也國僑之所詳者人事也其言曰具畚挶儲綆缶撤小屋塗大屋窮民苦力結茆才蔽風雨撤豈易言城中汲井不數塗之亦已難矣然則設建神廟歲時禮之以求無咎固非不經之祀也廟制正殿三楹西廂室二間司香燈者居之前爲門在南門內街東南向康熙七年建周垣待修

子孫聖母庵

子於十二辰爲首白虎通曰子孳也故人之所生爲子子之子爲孫東嶽七十二司有子孫聖母今庵在西門迆南卽民房數間中一間塑神像右比丘尼居之左年老夫婦或卽見在一門量髙三二尺易之以瓦猶稍成規制邑之好義者獨無動心於此乎

龍母廟

在城東南隅甜水井迆北廟宇一間臺髙二尺許周圍爲短垣花磚甃之康熙十二年建

七聖祠

一楹在南門內迆北街西南向以祀土地山神路神及田祖諸神前爲戲臺覆以茅順治十年建蓋邑之有神祠無先於此者

圓通寺

在城西北隅有浮圖十三級二十里外可望而見之前爲佛殿三楹又前爲韋馱殿一楹與佛殿對又前爲天王殿三間中卽山門左右爲四天王兩廂爲僧捨舊碑二一明天順六年一萬曆二十三年崇徳八年太宗皇帝敕賜銀五十兩碑文附識於左

銀州重修圓通寺記﹝一﹞

佛教入中國自漢以來然矣上自公卿士夫下逮黎庶罔不尊禮之以其能作禍福報稱人善惡謂此生之貧富貴賤壽殀皆夙生所爲理不必有徵然足以化愚使之畏禍向福不謂無功至於陰翊皇祚其用歸於永長悠久如陰陽寒暑晝夜往來循環無窮始終無盡以是而致其愛君祝國之誠則士大夫固宜崇之所謂見有禮於其君者事之如孝子之養父母也是以琳宮梵剎所在皆然夫豈無由哉國朝洪武二十三年始成銀州之域置鐵嶺衛舊有剎在城西北隅歲久頹廢宣徳三年指揮施興始因其舊垣而宮之名圓通寺正統三年都指揮使康福指揮李俊張忞繼修葺之景泰之初今都指揮使孫璟偕指揮同知王斌復增新之至天順初祠佛棲僧之具凡所宜有者咸備克稱祝釐之所旣成孫王二公偕住持僧圓全來謁求爲記遂如右天順六年九月敕放歸田七十八翁芳洲居士廬陵陳循徳遵甫記

銀州重修圓通寺記﹝二﹞

夫佛所從來遠矣興於漢傳於唐而尢莫盛於我朝明興垂三百年兩都人士及天下郡國無論一二好修小民奉佛尊經者不乏卽縉紳大夫勛庸世冑之家靡不潔奉侈祀惟佛教之爲兢兢蓋其道原分吾儒之餘派而護國佑民皆是物耳談者不得其解至抗其說而與彼角又其悖以奉佛之心毀佛尊經之心叛經外亦甚矣吾郡光【光﹕先】民當洪武初建圓通寺於城迆西構正殿五楹立佛像三尊東列伽藍西列祖師而前則有四天王一時廟貌森嚴佛光炳耀蓋犂然具矣浸淫至正統年間稍稍修葺而猶未修也迄於今而棟宇朽壞殿捨傾頹佛像塵蒙金身露出有識者莫不惘然而竟不能爲佛出一力以光大之乃寧遠伯李輕財好施曁弟原任總兵李成材共興善念隨約善人陶法明及境內助緣士夫若干人同襄厥事或出資或出粟或出物料各有差計晷課工歷五年而功始落成焉俾廟貌重新佛光再照纖毫皆李氏力也佛量無私得無鑑之蒼蒼而報之冥冥者乎余雅不言佛然躬遇玆舉則擊節嘆曰此亦足以彰盛美而表鄕閭者也於是爲文以揚李氏之美用垂不朽以厲世風雲萬曆二十三年歲在乙未太學生髙崇文恭撰

三官廟

廟建北門外里許碑刻具載舊制久成殘毀今正殿三楹以祀三官前數武爲上帝廟蓋居人掘土得神像僅存其首冶銅以成者土人以木貫神像首卓與【與﹕於】其地原任總兵王之綱見之惻然謀於同志爲神座塑成神像顏以丹碧初爲席殿繼覆以茅今瓦殿小三楹並塑站神廟制儼然率離逖爾土者之爲也舊碑二一泐剝不可辧一如左

銀州重建三官廟記

天生地成六一合而水用具此三官命名之原也如道藏等經所載姓氏龍女及三元下察之說荒謬難詰然賜福解厄等語與祀典禦災捍患之意合故廟貌徧寰宇至今血食未艾也鐵嶺古銀州地成化丁巳建廟於城北之柴河祀必用渡父老苦之質諸堪輿家以干河厥土攸宜顧時詘無當其事者嘉靖壬戌今太保寧遠李公初視衛篆卽欲建如前議時兵戈倥傯僅仍舊貫湫隘雨注半入浸沒積歲漸頹圮矣萬曆丁卯公提兵北徵過而增喟謂不足妥神明肅禋祀也乃大捐俸金付致仕參戎宿君名仰辰者總其事宿君雅有重望復倡鄕耆之趨義者增庫爲隆拓隘就爽東西廣十丈南北袤二十二丈臺增八尺有奇周圍以磚鱗砌中建神殿三間稍前建拜亭三間左右廊六間又前過庭三間鐘鼓樓各一座兩旁俱啟角門以尊中也復建住房三間俾司香者掌啟閉闞其規制揖如拱秩如序凡檐牙疊澀丹堊塗護咸輝煌錯彩巍然標勝槪矣嗚呼天地純淑之气融結於山川者恆有待而興銀州稱雄於遼千百年蘊奇抱秀乃儲精於寧遠公無論勛業燀赫爲名將第一卽此廟阤阤二百餘年亦藉公而顯明昌熾豈偶然哉大約純淑之气鍾於神則爲威靈爲感應以食報於一方鍾於人則爲豪傑爲英雄以垂芳於萬禩故通三才之說者可以悉三元之情狀矣公重厥役乃以廟狀示趙子趙子旣紀其大略如前復爲迎送神辭三章俾致祀者歌以侑觴辭曰

靈連蜷兮雲中森渺渺兮龍宮橫九垓兮極目望夫君兮焉窮匊紫壇兮桂棟敶桂椒兮蕙肴充

右迎神

揚玉枹兮拊鼓壯瑤虞兮鍧鐘靈偃蹇兮夷猶亙天路兮駕飛龍役百靈兮橫地軸輳靈類兮剩從並欣欣兮姣服謇將憺兮紛來同

右降神

靈皇皇兮旣畱炎髙舉兮云旒若雨暘兮蕩氛祲奠厥居兮田疇道百川兮不波福無極兮銀州

右送神

萬曆十年歲次壬午秋八月吉旦賜進士奉政大夫奉敕總理遼東糧儲兼理屯種戶部郎中柏鄕趙惟卿撰

慈淸寺

縣治東門外二里許山巓舊有三淸觀以住羽流後爲僧居久旣傾圮因攺建佛殿三楹上供佛旁列羅漢以三淸觀舊基也遂於前仍爲小殿以奉三淸因名慈淸寺崇徳八年金仁祥等重修太宗皇帝敕賜銀四十兩爲中寺柴流東來經山下北折而西入遼水以達於海朝宗之勢儼然亦勝觀矣

早春望龍首山

穆壇胡藥嬰

東山常在郭春日眼新開雪積嵐光暗溪晴雲气來乾坤匏自系歲月鬢相催寥落空藜杖無心步石苔

胡世其父母重招開原何明府並諸同人遊龍首山

【闕名】

孤城蕭索此遨遊峯立天空動遠愁黯黯楡關芳艸暮淒淒遼水荻花秋連朝載酒雙陶令幾曲狂歌半楚囚倚杖不嫌山徑仄最從絕巘送吾眸

贈寺僧參如

廣川董國祥

虛空不可量杖錫胡爲者山寺莽蕭蕭悲風鳴四野逐臣此地偏佛子寧爲假贊公合秦州未必房相塔影蔭淸泉一缽堪猶把

九月二日同諸友飲慈淸寺山下次韻

癭陶孫楩

髙天曠不極把酒向林阿九月黃花老秋風客思多擊壤同野叟扣角罷商歌山水何年有英人幾見過

保安寺

在城東南三十里張家樓佛殿三間韋馱殿一間山門三間兩廊六間庫館香積俱備天命十年王友等重修崇徳八年太宗皇帝敕賜銀四十兩

上帝廟﹝一﹞

城東南五十五里爲撫安堡廟建其地山門一間韋馱殿一間佛殿三間左右廊六間上帝廟三間僧徒二十許蓋廟系古剎緣僧居之因爲寺制仍稱上帝廟沿其初也崇徳八年太宗皇帝敕賜銀四十兩順治五年重修巍然大剎總無碑碣紀其事蓋此中無嫻於辭者抑以見遼風之古穆云

湧泉寺

在城南五十里魏臺衝地山門三間韋馱殿一間伽藍祖師殿各一間佛殿三間明萬曆三十六年李大將軍成梁修建崇徳八年太宗皇帝敕賜銀四十兩

太安寺

在縣南三十里殷家屯山門三間中殿三間佛殿三間左右廊六間僧居香積俱備明萬曆二十二年土人李朝住等修建崇徳八年太宗皇帝敕賜銀四十兩

地藏寺﹝一﹞

在縣南三十里泛河城山門一間韋馱殿一間佛殿三間左右廊十間僧居備崇徳五年本寺僧郭寬禮等重修崇徳八年太宗皇帝敕賜銀四十兩

地藏寺﹝二﹞

在縣西南六十里懿路城山門一間韋馱殿一間佛殿三間東西廊各三間香積備古剎也崇徳三年本城人鄧世科等重修崇徳八年太宗皇帝敕賜銀四十兩

龍泉寺

在城東三十里宿老屯山門一間天王殿三間韋馱殿一間佛殿三間僧居備崇徳八年太宗皇帝敕賜銀十兩

大安寺

在城東四十里崔公堡山門三間韋馱殿一間佛殿三間觀音殿三間僧居備天命六年居人李養忠等修建崇徳八年太宗皇帝敕賜銀四十兩

朝陽寺

在城東南五十里瓢酪屯明萬曆三十九年本屯人金得友等修建崇徳八年太宗皇帝敕賜銀四十兩佛殿三間山門韋馱殿兩廊康熙二年毀於回祿

保安寺﹝一﹞

山門一間韋馱殿一間佛殿三間僧徒近三十許庫館香積之屬備焉在縣東南五十里花豹衝天命十年土人李有福張國忠等修建崇徳八年太宗皇帝敕賜銀二十兩

興隆寺

在縣東南三岔堡以何時建不可考先在堡東關外崇徳八年太宗皇帝曾賜銀四十兩順治九年頹於馮夷本堡人銀國輔等移建堡內山門一間別爲角門一間韋馱殿一間佛殿三間僧寮備

永興寺

寺建縣治西南六十里懿路城明洪武初剏建萬曆四年嶽惠住王公沛重修崇徳八年太宗皇帝敕賜銀四十兩山門一間佛殿三間僧捨具備

延壽寺

在城西王千總堡山門三間韋馱殿三間佛殿三間伽藍殿一間火神殿一間僧捨備崇徳八年戶部英置僧修建是年太宗皇帝敕賜銀十兩

慈壽寺

在縣西北趙家堡山門一間韋馱殿一間佛殿三間火神廟一間僧居備崇徳八年戶部英置僧修建是年太宗皇帝敕賜銀十兩

保安寺﹝二﹞

在城東十里熊官屯明萬曆間創建崇徳八年太宗皇帝敕賜銀十兩山門一間韋馱殿一間佛殿三間僧房六間

慈胤庵

在縣西南懿路城崇徳八年本城人鄧科周名望等重修山門一間韋馱殿一間佛殿三間淨室備比丘尼居之

永寧庵

在縣西南三十里泛河城明萬曆八年本庵尼妙安修建天命乙丑本庵尼普會重修山門一間韋馱殿一間伽藍殿一間佛殿三間淨室備

火神廟﹝二﹞

在城東三十里宿老屯廟門三間正殿三間道院三十四間明萬曆十四年建崇徳八年太宗皇帝敕賜銀二十兩

上帝廟﹝二﹞

在縣治西南泛河城明正統間創建隆萬間李時羽顧遠重修廟門一間正殿五間道院具備崇徳八年太宗皇帝敕賜銀四十兩

上帝廟﹝三﹞

在縣治西南懿路城明弘治間建嘉隆間本城人徐澤等重修崇徳八年太宗皇帝敕賜銀四十兩廟門一間正殿三間後殿五間道院備

城隍廟﹝二﹞

在縣治西南懿路城古剎也按遼東舊志城設備禦督司二千戶所界淸鐵二衙之中居然一鎭則有城隍廟宜矣明萬曆八年僭髙性全民人侯仲金等重修崇徳八年太宗皇帝敕賜銀二十兩廟門一間正殿三間香火室三間今住羽流

子孫聖母廟

在懿路城廟門一間正殿三間煉室四間系古剎崇徳八年太宗皇帝敕賜銀四十兩人之生子謂之添丁華封三祝亦曰多男子子孫孫勿替引之俾士卒充斥以壯國家赫聲濯靈之治未必無幽贊之功也

○關梁

關以譏梁以濟故宜志也天下山河阨塞之處卽設關其大者己下至府鎭州邑郭門之內皆以關稱卽易重門擊柝以待暴客之義也地不能百里無有徒涉爲病者歲十一月徒杠成十二月輿梁成王政之大者可無念旃

按遼東舊志山頭關在三萬衛南六十里應在鐵嶺境內其地不可考矣順治十五六年城北二十里許地名三道鋪設小關以柵欄爲門東至東山西抵廣寧一帶皆折柳樊之或卽山頭關舊地不可知康熙十年間移置開原北泛河橋【泛河南一里】

小橋【泛河南三里】

淸河橋【懿路南關】柴河橋【鐵嶺北三里】

遼海橋【鐵嶺南十五里】周勝橋【鐵嶺北十里】

右皆舊志所載今無存橋甃石則難木易耳農隙入山采伐貯以處所秋杪成夏中卸亦易爲之事而便於道途者在地方官司審時量力設誠致行耳

○驛跕

舊志嚚州驛在城西關地基無考康熙九年設站於泛河東里許爲泛河站南至奉天府北至開原站戶端設於邑民無預然在縣治境內故志之

○倉庫

國以民爲本民以食爲天勸農積谷卽所謂知天之天也按遼東舊志鐵嶺有預備倉錢帛庫殘毀已久無可稽矣民人無幾俱非蒙業而安者晨夕之弗給而欲爲餘三餘九之計其將能乎無以則視其時之可爲先相地建倉廒一區庫則設於縣衙每遇大有年可令丁出米一斗漸而積之貯倉以備凶札古人社倉常平倉之法皆可師其意而行之設誠難耳此地不通舟楫人無儲蓄一遭荒歉非其任矣天災流行何代無之堯水湯旱而民不爲病以有備也易曰君子以思患而豫防之孔子曰好謀而成此則所謂豫地此則所謂謀也

○義【義﹕養】濟院

各處俱設俱有額設錢糧亦率故事行之然立法之意則不可無深惟也鐵嶺艸剏伊始自不遑及卽以見在情事論之此中寥寥數民或應招而至貪二三十金之利以輕去其鄕或事干文綱以致離逖爾土皆非有親族可依者壯能自食其力至衰老無子饑寒切於其身目擊之而不爲之所或亦非人情乎鰥寡孤獨爲天下之窮民發政施仁必先斯四者豈獨文王宜然哉志之以及時修舉或非急其所緩也

○麗譙

譙樓之設所以肅瞻視一聽聞也邑東西大街直北門處尙有譙樓舊基四達之象猶存而樓則蕩然矣若諸務漸以就緒者繕修亦自有時耳

○疆域志【山川村落物產市集古迹】

東至老古洞南至懿路西至遼河舊邊西南至小河口北至三道鋪此鐵嶺境界也按虞書舜肇十有二州爲營州之域天官書二十八捨直十二州不及遼東考周禮注疏謂箕與南鬥相近爲遼水之陽盡朝鮮三韓之地則此地當爲箕分野自秦漢以至元明建置不同事宜亦異太祖荒度肇基太宗經營締造開天之業實始於此世祖發祥奉天以奄有九有山川猶昔而王气所鍾蓄極而發萬年不拔之基根本托焉可易視乎詩曰普天之下莫非王土畫疆而理則官司之責也志疆域

山川

村落

物產

市集

古迹

山川

龍首山【城東二里許舊志上有龍王堂卽三淸觀北山也或迆邐而南俱稱龍首山云】駐蹕山【舊爲水口山康熙十年上謁陵畢乘便校獵以周覽形勝駕旋過鐵嶺入北門出南門時大雨淋漓菓園馬文通新室成上注【注﹕駐】蹕其中尙食行賞銀十兩因名爲駐蹕山】帽峯山【城南十里】大馬山【城南十五里】百洛山【城南三十里】小平山【城南五十五里】寒坡嶺【城南六十里】小棗山【城東十里】東塔山【城東二十里】松山【城東三十里】大灰山【城南六十里】﹣772﹣1﹣平頂山【城西北二十里】虎頭山【城東一百十里】黃山【城西南五十里】豬兒山【城西南六十里】塔兒山【城西南四十里】峯山【城北十里】紅崖山【城西十五里】苫茅山【城西北三十里】保山【城西北三十五里】泛河東山【去本城五里上有古塔下有仙洞】柴河【城北二里源出城東松山之西諸山西流由城北西入遼河】泛河【城南三十里源出於東山諸山西流出城南至

山塔流入遼河】小淸河【城南六十里源出歸徳州南山西流經懿路城南流入遼河歸徳州今不設】淩湖【城北二十里】宋家泊【城西十里】月湖【城西八里】鴛鴦湖【城西三十里】蛤蜊河【城西六十里】

村落

居民鮮少城內外及附近數處約略可盡惟南赴奉天府沿途仍有三四處其餘則皆旗下舊人居之然在邦域之中不容不並志也東菓園【距城一里旗下】熊管屯【距城十里旗下】宿老屯【距城三十里旗下】柴河堡【距城六十里旗下】白子峪【距城七十五里旗下】一面城【距城八十里旗下】冷哥郎寨【距城九十五里旗下】飛地裏【距城百里旗下】曾家寨【距城百里旗下】黃旗寨【距城百一十里旗下】藍旗寨【距城百二十里旗下】

以上十一屯堡系城東

南菓園【距城一里旗下】顧官屯【距城二十里旗下】屠家樓【距城二十里旗下】黍鴨子屯【距城二十里旗下】張家樓【距城三十里旗下】殷家屯【距城三十里旗下】徐千戶屯【距城三十五里旗下】崔公堡【距城四十里旗下】瓢酪屯【距城五十里旗下】魏臺衝【距城五十里旗下】花豹衝【距城五十里旗下】山石小屯【距城五十里旗下】撫安堡【距城五十五里旗下】大甸子【距城六十里旗下】牧牙正【距城六十里旗下】髙麗營【距城六十五里旗下】當鋪裏【距城七十里旗下】

以上十七屯堡系城東南

八里莊【距城八里民人】遼海屯【距城十五里民人】站裏【距城二十九里旗下】範家屯【距城三十五里民人】新屯【距城三十里旗下】石出【距城四十三里旗下】懿路【距城六十里旗下民人間居】

以上七莊屯系城南

教場【距城二里民人】三臺子【距城十二里民人】新星鋪【距城十五里旗下】曾十堡【距城二十里旗下】老河灣【距城三十里旗下】泛河【距城三十里旗下】城南堡【距城三十三里旗下】腰鋪裏【距城四十里民人】土城子【距城三十五里民人】陽和樓【距城三十五里旗下】小豬兒山【距城四十里旗下】大豬兒山【距城四十里旗下】鷹手屯【距城四十里旗下】宋家泡【距城四十五里旗下】瑣柰街【距城五十里旗下】丁字泡【距城四十五里旗下】康家屯【距城五十里旗下】八里莊【距城五十二里旗下】鮑家岡【距城六十里旗下】小河口【距城七十里旗下】

以上二十莊屯系城西南

馬逢溝【距城五里民人】河西莊【距城七里民人】紅崖嘴【距城二十里旗下】

以上三莊屯系城西

柴河涯【距城三里旗下】奚家莊【距城七里旗下】賀家屯【距城二十里旗下】營守堡【距城二十里旗下】吳髙麗屯【距城二十里旗下】

以上五莊屯系城西北

頭臺子【距城五里民人】髙麗屯【距城十里旗下】平定鋪【距城十五里旗下】舊邊門【距城十八里旗下】三道鋪【距城二十里旗下】

以上五莊屯系城北

遞運所【距城五里旗下】椴木嶺【距城十五里旗下】養豬溝【距城二十里旗下】紅艸石【距城三十五里旗下】

以上四莊屯系城東北

物產

以谷計者曰

黍稷

稻粱

粟薥秫黃豆黑豆菉豆豌豆蠶豆豇豆小豆大麥小麥蕎麥芝麻蘇子薏苡

以蔬計者曰

蔥韭

蒜茄

莧芹

蕨白菜芬菜萵苣菠菱茼蒿胡荽莙薘芽

蘿蓽胡蘿蓽水蘿蓽苦蕒蘑菇小茴香薄荷蔞蒿瓠

葫蘆明葉菜匾豆角菜豆角山藥

以蓏計者曰

黃瓜冬瓜西瓜南瓜倭瓜甜瓜香瓜稍瓜醋筩圓黃瓜

以菓計者曰

榛桃李

杏櫻桃郁李葡萄山梨紅花紅石橊無花果

以木計者曰

楡槐

椴桑

柳橡

檉柞

靑楊樗

梓榮

樺明開夜合

以花計者曰

芍藥丁香鳳仙金盞鶯粟石竹玫瑰山丹菊

蜀葵水紅花葵花雞冠玉簪金簪蓮

秋海棠

以藥計者曰

五味細辛芍藥柴胡荊芥防風蒼朮槁本瞿麥苦參麻黃牽牛黃精車前子大力子桑白皮茵陳益母艸紫艸薏苡仁芡實地膚子管仲鱉甲鹿茸香附蒼耳子紫蘇地骨皮山查桔梗遠志黃芩

以用物計者曰

棉花紅花靛

綫麻檾麻白蠟

右鐵嶺所產與近處大略相同所以備書者以見諸物粗具未可以邊荒視也

市集

黃帝日中爲市懋遷有無化居虞夏以來已然矣曹參曰市者所以並容愼無擾也周禮小司徒之職於市肆最詳有質人廛人司虣司稽之設皆以士爲之抑其愼矣名相近者相遠實相近者相邇亦不遑理徵貴徵賤任其自然或求壠斷而登之所弗問也

逢三北街逢六西街逢九東街

古迹

看花樓【在東門外明萬曆間大帥李成梁故園上宇中橫板蕩然矣四壁矗立猶自堅好下基石數層細礱方裁一石額門上壁間橫尺許縱可倍質紫而文黝梅幹儼然亦一奇也】

李將軍看花樓

露泣百花明殘樓傍故城壁穿餘火色礎潤無雲生罩暗將軍樹荒傳君子營當年問弦管夜月走鼯鼪

異石二絕

吳宮麋鹿走西子尙憑欄不逐五湖去浣紗溪自寒預知百卉盡寄影紫雲英天外無幽艸梅花結古盟

東山小古城【城東一百里】

城南小古城【城南五里】

泛河小古城【城西南廿五里】

唐王營【在帽峯山東南寬平如掌四周略有遺址後倚山前有細流瀠洄如帶相傳唐太宗徵髙麗安營於此】

寧遠伯李大將軍墓【在城東南屠家樓翁仲石馬儼然在列】

金侍郎墓【在城東北椴木嶺有守冢人役】

志古迹者何志時爾觀古可以知今卽監於有夏監於有殷之意也當時經營拮據不謂匪勞而衰艸寒煙供今人之憑弔矣有官君子各務生聚教訓以鞏基圖於無疆可無念矣

鐵嶺縣誌卷上

●鐵嶺縣誌卷下

田賦志

戶口志

學校志

官師志

祥異志

人物志

藝文志

原跋

○田賦志【丁糧徭役雜稅】

賦者徵於下之名古者謂兵爲賦春秋傳恆曰悉索敝賦周禮之所謂可任也者皆是矣本朝兵皆八旗於百姓無涉要計畝輸租以供軍需古今一也鐵嶺立縣未久墾田固自無多然國課所關以田以賦釐毫皆有所歸𨿽漸墾漸增見在則眉列版章也志田賦

丁糧

徭役

雜稅

丁糧

計丁二千一百零六名每丁徵銀一錢五分每年徵銀三百十五兩九錢

計地三百七十九頃三十八畝一分每畝徵銀三分每年徵銀一千一百三十八兩一錢四分三釐

合丁糧兩項共銀一千四百五十【脫四字】兩零四分兩限徵解

徭役

縣治初立無他徭役康熙十一年盛京戶部提縣民六名充遼河水手十三年鎭守奉天副都統撥夫二十名充柴河涯水手十四年盛京工部撥夫十三名充窪紅木水手十二名充木其河水手俱系一時權宜非本縣定差也又分修本府糧廳衙宇亦圮敝始葺非歲一舉行者並志也

雜稅

驢騾牛豬之市易者每兩納稅銀三分斗秤各牙行本府糧廳給帖季一易之每帖按季納銀三錢計帖十八張每一年共納稅銀二十一兩六錢其驢騾等稅銀無定額多寡隨帖銀按季解糧廳

○戶口志【里社風俗孝義】

國以人爲重人不必聖賢卿尹也卽此林林總總者而上天之視聽屬焉周禮大司寇孟冬祀司民獻民數於王王拜受之以圖國用蓋敬民所以敬天也書曰民非後罔戴後非民罔以辟四方衛文之廬漕也男女七百人季年乃三千人無他撫字之愛養之耳今之邑長吏卽古諸侯母易玆天下之爲令者皆拊循其民以愼守厥職可以致主於三代之隆也志戶口

計戶一千八百二十九

計口五千三百二十九

里社

風俗

孝義

孝子

節婦

里社

居民皆有版籍南方以都以圖北以里社皆鄕貫也然先王立法則有深意古者有國社有鄕社亶父冢土亦其一矣哀公問社於宰我宰我對曰夏后氏以松殷人以柏周人以栗注云古者立社必樹其土之所宜木以爲主下至裏閭春祈秋報介稷黍谷士女皆是物也今之里社圖籍焉耳不復知其義矣各社列志如左

常盛社安丰社新興社繁裕社奉化社仁美社常益社阜樂社保寧社淳安社歸善社和濟社綏懷社長善社慶成社廣惠社作新社新恩社錫福社履太社

風俗

民非土著之舊五方雜處幾盡海內之人而有之性情不同習尙亦異其勤儉作家十不二三率爲朵頤計耳奢則不能鶉結自甘而思以腴於口裏鄰比居意有弗適則勃溪相向非漸染於詩書未可易也文翁化蜀治遂擬於鄒魯不其徵歟然則移風易俗使之興行於禮義非歲月之功也

孝義

故事孝子節婦觀風者得於采訪卽具疏上聞奉有兪旨有司官爲表厥宅裏今觀風不行二三窮民亦未有勝此者欲以廣教化美風俗則事屬宜舉因忘之待其人而後行若遼東舊志所有則不敢沒也

孝子

邵義懿路人未婚父母皆亡義竭力殯葬廬墓三年鄕人憫其孝勸之婚親迎畢不入室復廬於墓

節婦

楊氏鐵嶺衛人顧澄妻澄故遺腹三月產一男誓不二適甘貧撫孤成立年七十九卒

○學校志【選舉書院名宦鄕賢鄕飲】

子輿氏曰設爲庠序學校以教之有虞氏養國老於上庠養庶老於下庠夏后氏養國老於東序養庶老於西序殷人養國老於右學養庶老於左學周人養國老於東膠養庶老於虞庠養老者所以教孝也遼東舊志以明嘉靖十六年重修卽云儒學無考查城北三官廟碑乃載儒學教授之名則萬曆十年也其云無考或裁設隨時或修志者偶疏皆不可知今博士弟子才四人以武稱者亦四人皆隸於奉天儒學異時文教蔚起彬彬然質有其文或者國家當有專官則學宮之設建官而後可議也志學校

選舉

書院

名宦

鄕賢

鄕飲

選舉

舜有天下選於眾舉皐陶湯有天下選於眾舉伊尹則選舉之典自上世已然矣周禮以鄕三物教萬民而賓興之以其賢者能者獻於王王拜受之登於天府蓋其重也漢之賢良方正猶爲近古然久則滋僞唐宋以來科目繁雜明乃專主文武二科至今沿之其立功揚名垂於竹帛者亦山壬山壬卽出其中蓋法無可變拔十得五耳鐵嶺爲東北天維罕事詩書終明之世科目鮮少本朝應運而興自立縣至今捷鄕闈者文武遂有三人接武尙未可量應斯舉者其務濯磨奮勵以無負國家所以求賢之意歟

文舉人

王道興康熙丙午科

武舉人

李霖康熙丙午科

張垚康熙壬子科

書院

理學盛於宋故書院之設往往有之相沿至今不廢孔子亦云學不講是吾憂也其始一二賢者思以昌明聖學時望旣隆不無附之以爲進身之階者故東林之名數百年未艾不第洛蜀朔之分立一時也鐵嶺無學校而有書院蓋侍禦郝先生賜環歸以其書室爲之者名銀岡書院卽先生題額也廣川董子誼其事爲之記記附

銀岡書院記

銀岡書院者侍禦郝復陽先生謫書室也先生按蜀時劉文秀爲孽先生鼓勵人心繕垣固圉有定傾之功世祖皇帝給欽賞先生弗受曰分也比回道考核乃以簿書微瑕鐫職二級先生故忤於藩會五中堂合薦而藩釁成矣先生以少年居此不甘寂寞乃於居室之旁結茆三間圓戶亮槅顏之以丹後植山菓十餘本築臺於中略有園林之致先生𨿽被竄逐不自暇逸時取古人之書手自編摩繼乃一意研易於六十四卦各爲圖參伍盡變思竟其所以然如是者二十有二年至康熙乙卯上乃廉其冤以原職召還於其將歸額書室之外戶曰銀岡書院其致知格物之堂則先生原額也董子以無事漫遊其地乃屬塾師呼諸弟子之受書其中者而語之曰汝輩朝夕於斯亦知先生所以名堂之意乎知者心之靈也致者推而極之以求其無蔽也朱子卽物窮理之說象山已有同異姚江則更非之餘以爲猶方隅之見耳如天下國家身心意皆物也誠正修齊以至治平卽格物也五倫之內君亦物也爲臣盡忠卽格物也親亦物也爲子盡孝卽格物也以至夫婦昆弟朋友莫不皆然記言之曰其爲物不貳夫天地可以物言而況屬在五倫者乎此與所謂知善知惡是良知爲善去惡是格物者又何纖介之疑乎繇是言之不第朱與陸同姚江與朱陸亦無不同放之南海北海亦無不同蓋此心此理莫有外焉者矣諸士習業於此毋自鄙薄當思所以爲忠臣爲孝子爲悌弟良友修齊誠正之事皆務實踐而體之卽治國平天下無其事而有其具庶無負先生所以名堂之意哉先生名浴字復陽別號雪海順治己丑進士鎭之中山人

附復陽先生自記

鐵嶺古銀州也浴甲午九月謫奉天戊戌五月下嶺卜築於南門之右方十許畝中爲書室三間前有圃種蔬後有園種花左壁吾臥室也右壁一帶皆吾友連屋而居也屋中造瓦牀一丈風月之夕吾友畢來盡登牀跌坐牀下鉆火烹茶漉酒縱談名理至夜分不散架插天下古今圖書恣吾友展玩有化人來則焚香晤對參驗竺乘屋後一岡隱然龍臥所謂銀岡者也雨後登之見郭外郡山紫翠交寫其北山綿亙西遶而東山迆邐南屬簇擁萬狀中控一背是爲鐵嶺然總維於吾一綫之銀岡殆物之有鼻祖者乎記吾岡下所種桃李皆數度開花而成實矣所舉二三犬子亦裒然冠而似丈夫矣吾歸之歲歲徳在卯西牕北有杏一株發花數十蓓如蠟撚白梅香色雙絕而花枝婉轉皆回頸視西是皆不足記獨念吾霜天雪夜一燈炳照大靜之餘徹四壁於環海晤羣聖於期須截然有覺心目爲豁於戲非吾銀岡吾安得有此一日也非吾至尊吾安得有此銀岡之一日也泣撫銀岡畱爲書院有踵至吾岡而默識浴一日之旨者浴卽近侍於數十年遠待於千百世心皎然如一日也是爲記

名宦

金

王伯龍瀋州雙城人遼末聚黨爲盜天輔二年率眾二萬及其輜重來歸授世襲猛安知銀州後累立戰功五年授節度使充徐宿邳三路軍馬都統敗髙托山之眾十五餘萬於淸河進擊韓世忠於邳州走之渡采石擊敗嶽飛劉立路尙等兵獲芻糧數百萬計天徳三年攺河中尹封廣平郡王卒年六十五

鄕賢

明

李成梁鐵嶺衛人寧遠伯詳見人物名宦鄕賢皆以人之道治其民與淑其身者也故例建祠於孔子廟庭邑爲初立文廟未建祠亦無設略考前史與各志舊例爲志其所宜如右云

鄕飲

鄕飲酒之禮坐賓於西北坐介於西南主坐東南而坐僎於東北故賓主象天地介僎象陰陽四面之坐象四時六十三豆七十四豆八十五豆九十六豆所以明養老也故事以十月朔及正月十五日舉行皆於儒學以戴記所載鄕飲酒義篇首卽云主人迎賓於庠門之外也鄕耆齊民耳而可與官長列坐此最可化俗地方無儒學故猝難舉行然必待建學而後行之或亦魯兩生之見矣銀岡書院後尙有隙地或量爲庭三楹有髙年有徳者照故事目【目﹕日】期行獻酬如儀歌鹿鳴笙南陔俾荒山野艸中彬彬然瞻禮樂之化亦政教之美也

○官師志

官以政事師以教化畫而二之此季世之事也文翁治蜀司馬相如等從之受書亦豈博士之云乎周公制禮國用制於冢宰民數獻於司寇其徵已鐵嶺儒學未設故無師可志官於此者以政爲教懋哉懋哉志官師

知縣

胡藥嬰直隸贊皇人康熙三年除授十三年升承徳縣知縣

賈弘文直隸延慶州人康熙十三年除授見任

典史

王徹順天人康熙三年除授十年革職

王應啟江南毫【毫﹕毫】州人康熙十年除授十五年病歿

徐元升

○祥異志

天事恆象其有災異則天心之仁愛也春秋不爲災不書梁山崩記異也大雨電大水螽爲災也隕霜不殺菽聖人或別有指焉縣立未久若云風不鳴條雨不破塊則諛辭矣然無大災異故不書列其款目亦志之所宜有云爾志祥異

○人物志

昔者子路問成人子路生春秋時得孔子爲依歸七十子之徒相與麗澤而取益焉師友一堂擬於都兪矣而獨以成人爲問豈非有慨於不成人者之多耶太上有立徳其次立功其次立言有一於斯庶可以爲人不則山頭關以南挹婁以北其爲人也多矣而況兼之往代也志人物

金

王伯龍詳名宦

明

李成梁鐵嶺衛人萬曆間封寧遠伯初爲鐵嶺總兵時請築寬奠等六堡爲備甚具有犯輒大創去比王杲誘殺裨將裴承祖公與督撫張學顏鼓行而前乘勝直搗紅力砦獲牲畜無算萬曆十年掛大將軍印鎭彜古敕皆有奇功

李成材成梁弟總兵官尙義樂施見於舊碣

流寓

王時中山東黃縣人明正徳間忤逆瑾謫戍懿路後復官累遷兵部尙書

季開生江南泰興人順治

年以直言謫寓鐵嶺數載遂歾順治庚子世祖思其言追復原官仍蔭一子入監讀書

○藝文志【碑記

雜文詩】

文者載道之器也書契以還𨿽欲無文弗可得已或謂古質而今文是不然二典三謨光昌宏達商盤周誥佶倔聱牙古何嘗不精心於文哉此地文士故少匪今斯今碑記雜文略識一二可以得其事詩言志可以仿像其性情子曰言之無文行而不遠志藝文

碑

記

雜文

詩

碑

前屯衛佛寺碑

萊海左懋泰

眾生見佛如日眾生自見以見佛如月日之在天和煦於春炎熙於夏晶熒於秋凜冽於冬日無異也人自漸於气化所處之候與地不同而若異焉然亦習之而不知其關且切也惟沈陰積潦風雨霪霖經旬累月谷敗屋覆饑饉飄颻之不免始祈望杲日以爲身家存亡之寄故眾生之見佛如之月受日以光其光常滿與日相對則望相距則弦相合則晦月無異也自人視之或見其面或見其側或見其背而若異焉然亦日聽消長而恬不省察惟晦朔之後昏黑如漆忽生綫痕於坤庚之地若魂魄瀠回死而復蘇見則心動以爲光明孤露之一綫故眾生之自見以見佛如之醫閭遼海當乾坤鼎革天造雷雨之會富貴貧賤經歷气數聚散流浪空花孽果毫不自定若金在冶若土在型一聽造物之埏鑄舉數世積累平生系戀天盡奪之而歸於烏有眾生從身家起念者皆思旋不可常守之物以呼天呼父母之誠心而望冥佑之大力故眾生之信佛力未有如此方者則所謂積陰之日也身家旣易生死念眞斷蓬浮梗霜摧雪掃或朴遫廑存或枝葉轉敷存而憶亡盛而思衰創者有深痛而幸者驚後災眾生從性命起念者多能悟不堪久住之因以夢中知夢之幻而動修省之心故眾生之近佛心亦未有如此方者則所謂朔初之月也前屯衛舊有佛寺兵火丘墟因成頹廢比丘某持緣募化而遠近感應施者如鶩鳩工重造莊嚴一新誠佛力之宏亦此方人心之所至也大來居士見聞隨喜而說【偈言】眾生見佛如見日春陽秋景無得失沈陰冥晦爽厥常始欲拂云抱日出眾生自見如見月光明常在原無缺月之向背人不知生明一綫驚奇絕日月於人何分別無所分別卽日月但願常見如不見朝朝夜夜生佛國

永壽寺碑

粵自經傳西竺教衍中華魏晉以還佛寺之設盡方州有之矣皇淸之肇基玆土也以八旗治軍國比丘隸焉設官分職僧錄俱備他旗皆有舊剎可依正黃旗乃托缽別寺時僧錄洪徳於外攘門之西偏募構佛殿五楹架棟伊始太宗皇帝顧見之俾從官往視作室誰居蓋慮斯民之有侈心也已以復命則顧喜發帑金二百兩爲庀材鳩工之費事在天聰四年也則玆寺之繇起誠一大勝緣矣嗣是增所應有治所欲抗歷年以來復爲前殿三楹天王殿三楹祖師伽藍二廂殿各三楹繚以周垣以至兩廊精舍庫館香積之屬細大畢舉塗塈彩琢旣攻而麗蓋煥然巨剎矣而尙無碑寺僧什仿慧光等謀所以傳云來玆者乃因友人復陽郝子而乞言於予予亦以復陽郝子之時停驂其地也而知什仿蓋禪靜而有戒行者也乃爲言曰天下事莫不有本焉有因焉所因卽其所本吾人樵薪可爨無曰吾樵也汲水可飲無曰吾汲也皆祖宗來艱難百戰以有之者也官分職民別業僧亦丁男而可不思所以報國恩乎報之云何亦行其所當然以無忘其本斯已矣飲食衣服臥具醫藥皆可以供佛而心爲最故繁於儀不如其潔於志也若寶鬘塵幕紺宇喧豗而曰吾自潔吾志焉至愚知其不可矣記之言射也曰內志正外體直比丘眾其以是爲規焉以循循於香燈汜掃梵唄晨夕之間千百劫成佛猶是也立地成佛亦猶是也行持如是行持亦忘如饑思食倦思眠是爲報佛恩是爲報國恩庶幾哉皇祖當日所以給賜帑金之意乎寺爲僧所僧卽是所大本在是勝因在是祝國祚於億年佑民庥於九有豈不懿哉爰系以辭辭曰羣山盤郁靈鐘奉天奄宅函夏丰鎬澗瀍琳宮碁列畫棟雕檐華燈常煜經唄時宣其煜伊何心心相傳其宣伊何無相可鐫佛日增輝國祚永延皇祖式靈於萬斯年

記

古洞觀音塑像記

董國祥

康熙六載九月初吉邢子環生過余爲言去此東北約百十里爰有古洞在懸崖下洞口如戶可容二人入內未遠卽爲石室壁石隱然有壚瓶狀西通不過十餘步止東將里許復露天光有如懸鏡前爲河流其中亂石皆爲鳥獸禽魚之形羣山環繞信爲靈竟余所聞者爲老虎洞不知眞有古洞在彼如邢子言洞傍居人有數砦堡皆以洞名邢子頗善堪輿家言嘗遊其地云宜塑像觀音洞中居人信之卽托邢子丐餘數言顏於募疏余惟世間所有一切皆人爲之以今視昔世間所傳名迹無數其初緣起亦復如是子厚在柳西粵山水遂著人間子瞻在惠三山井泉得名惠通自今洞傍居人爲此亦有因緣不能不爾觀音靈感變化無窮安知從前無觀音者托迹洞中乃使邢子如或見之自有天地卽有此山自有此山卽有此洞洞當名古可無疑者虎之與古應是音訛洞在深山猛獸竄處其稱老虎或亦近實爰爲作疏告諸侯者隨力布金合成聖緣莊嚴玅具與天地終傳於無盡觀音顯化至不可量不可思議降龍伏虎猶其餘事自此以後當無虎迹可名此洞爲觀音洞智光道人紀是事已復爲鼓舞而作偈言行道卽是福不必富若貴與夫多子孫積善有餘慶聖言亦如是昔佛修道時芻泥皆受報我顧當世人各各自思惟作善有利益是爲大安樂朝廷可刑措

雜文

六經對

左懋泰

六經非聖人爲之天地爲之也亦非天地爲之人心爲之也易始於陰陽書始於陰陽之奇偶詩始於陰陽之淸濁春秋始於陰陽之推筴禮始於陰陽之往來樂始於陰陽之調鬯故經一而已而列之爲六天地之晰其數聖人之詳其教而人心之用始盡也然易首三皇書首五帝詩首三王春秋首五霸故易以象春書以象夏詩以象秋春秋以象冬而禮樂無專屬古有六代之禮亦有六代之樂先儒言六經之道同歸而禮樂之用爲急又言聖人教人四府易詩書春秋而禮樂污隆其間蓋四經者聖人立教之體而禮樂治世之用不可不察也易曰上天下澤履君子以辧上下定民志又曰雷出地奮豫先王以作樂殷薦上帝以配祖考此易之禮樂也書曰夙夜惟寅直哉惟淸又曰八音克諧鳳凰來儀此書之禮樂也詩曰奉璋峩峩髦士攸宜又曰於論鼓鐘於樂辟雍此詩之禮樂也春秋曰天王狩於河陽又曰初獻六羽此春秋之禮樂也夫明於禮樂之原易最尙矣書詳於四代詩詳於成周禮樂之升降在焉而春秋亡於禮者之禮亡於樂者之樂也故聖人教世之心切而於春秋爲獨深豈得已哉孔子以雅頌得所爲樂正韓宣子見魯易象春秋謂周禮在是明此知禮樂之在四經而四經治世之書正以禮樂爲人用之大也世儒言六經在世如日中天今四經具有全書獨禮樂爲不備蓋經世之道體有方而用無窮四經者聖人已陳之數而禮樂萬世通變於不窮神而明之存乎其人耳禮樂莫備於成周儀禮周禮二書皆出周公今讀儀禮十七篇𨿽亡缺有間而所載冠昏燕射聘食喪祭諸儀於君臣朋友男女死生之文曲折盡變天理微渺之極禮記雜出漢儒亦大抵七十子之徒若髙堂孟卿後蒼之倫所傳聞先聖緒論禮家精微之旨咸在則聖人之禮經亦未嘗亡也周禮大司樂一篇漢竇公嘗獨獻之所載天神地祗人鬼教學賓燕軍射飲蠟考於天地四方陰陽之聲想見聖人作樂之意劉向得古樂書二十三篇今樂記乃斷取其十一篇𨿽後夔復起論樂於君臣父子要不外是則聖人之樂經未嘗亡也禮樂之蘊究於學士大夫而極建於天子觀其統會以知指歸觀其致用以知隆污雍雍在宮肅肅在廟言履爲禮行樂爲樂在易曰元在書曰中在詩曰思無邪在春秋曰大居正聖賢言樂必本於禮而聖學傳心無如學庸二書其原皆載於禮記乃知樂之歸於禮而禮之原於道也易書詩春秋具存而古禮樂不盡傳亦曰待後王之用之耳善乎漢劉向之言曰禮以養人爲本今世無臯陶之法而有司請更定至於禮樂則曰不敢是敢於殺人而不敢於養人也王者治定制禮功成作樂於易得中孚之九二於書得洪範之次六於詩得國風之二南於春秋得於蒲之胥命禮行於豆觴樂通於擊壤本於一人之性情而形爲天下之風俗𨿽唐虞三代之盛何以加焉

送劉心周歸中州序

郝浴

吾道值周顯王三十三年乙酉有鄒國孟子輿首嚴義利之辧覺諸侯距楊墨曁本朝世祖皇帝順治十六年己亥輒千九百九十五年矣於漢武帝建元元年辛丑有廣川董仲舒以道爲適治之路而窮其原於天人三策以歆帝衷曁今己亥亦千七百九十九年於平帝元始五年乙丑有蜀郡楊子云慮世趨日惑至辱其身不死作太玄法言以至理詔後世曁今己亥亦千六百五十五年於隋髙祖仁壽二年癸亥有龍門王仲淹投太平十二策不錄退修盡性知命之教於河汾曁今己亥亦千五十七年於唐憲宗元和十四年己亥有南陽韓退之諫迎佛骨手抉孟子之學憤發所向以蹴踏二氏曁今己亥亦八百四十一年於宋神宗熙寧二年己酉有河南程明道咫尺天顏獻正心窒欲之方及哲宗元佑元年丙寅又有程伊川啟沃經筵復請延天下道徳之士兩賢以居敬窮理爲斯世斯人開入徳造道之門曁今己亥亦五百九十一年於光宗紹熙五年甲寅有新安朱仲晦侍講煥章建極道民力整乾綱常提撕此心如日之升至今己亥亦四百六十六年於元世祖至元十七年有河內許仲平以祭酒歸家一惟致知力行躬牖學徒曁今己亥亦三百八十年於明英宗天順元年丁丑有河汾薛徳溫總裁天下會試以復性正學爲準至謂五經四書一性字括盡曁今己亥亦二百三年於武宗正徳十三年戊寅有餘姚王伯安智擒逆藩而其學卽以良知爲宗曁今己亥亦百四十二年浴俯仰二千年中赫赫名公卿崇至尊以福天下何慮九牛之尾而至謂修明吾孔子所傳大學之道粗不雜於五霸七雄精不詭於百家二氏將使人心人理燦然犁然得歸於大中至正而無一絲之或悖則數君子之功𨿽與日月爭光可也然斯傳一墜動至數千百年不得值大量者脫鍵撤鑰而升其堂其傳卒以不緒故天下愛而悲之曰絕學順治己亥陳畱劉心周謫鐵嶺卓然若有志於數君子之爲者異哉浴察其苦心極力周五寒暑不退竊壯其志而病其質至今上康熙二年癸卯得比例西歸浴立喜其有豁然之日矣夫中州奧區也山川人物明秀萬方今一旦縱居其中請得力雪舊抱日與二三學子登嵩陽泛洛水嘲風弄月更得騎太行而摩函谷左顧伊川右睨橫渠有一日焉見此中浩浩瀚瀚晶晶瑩瑩若大海之飛濤捲雪而輒復一鏡萬里也然後揭廬於百泉蘇門之上危坐其中以究數君子之用心吾兄其有入乎

銀州雪賦

郝浴

今上丙午元朔之亞浴在銀州已入春一晝二夜矣昭融在禦蒼蒼以寬奄綠江之瀉空顧紫海以回瀾偶從二三子過河陽之潘浴習其人有素而一握甚歡掃南山之翠延浴升堂喜久晴而幹俄而气蒸醫閭神湧長白一拳一勺怒生羽融縵縵靑雲忽垂天之翼開凝馨舒素天香乍來瞠視絳霄一花自摘舉罇承之不粉而白噫鮮矣飽矣春光占矣當其蟾迷蓑影玉露葛帷大美中含而風未敢吹也擒空幻想尙或庶幾至其皬然而羣飛也則壽陽之額姑射之肌蘧夢之蝴蝶乘軒之威儀一一髣髴萬萬參差斯皆造化之妙顧孰從而知之諸君子樂而以酒屬浴浴斗筲受耳而一旦若決江河蓋不銷於人羣之磊落而銷於天地之太和逮風急而云摩瓊林散彩玉樹生花白毫者瞿花鬘者麻爾汝何殊天下一家斯時也通席起望滿空鸞鶴瀚海天山一統華蕚已而夜闌酒罷散春衙下玉街搖搖人影一燭髙齋絳河如繩直貫予懷精神旣澡理不能埋噫嘻此時之浴不幾人中之至淸乎哉念久豢於所天則疑於玩世之賢而私淑於吾道則逼於超世之仙𨿽然正深有愧於雪焉雪之徳天下之至光明也雪之功天下之至神化也仲尼曰幹始能以美利利天下不言所利大矣哉當其普之至於無擇而天下知爲旣雪之後化之至於無有而天下依然未雪之前非聰明睿知之聖人而能然

雪後又賦

郝浴

時銀州雪深三尺至乙未大霽浴又得登龍首而賦焉龍首銀州之東山也旭彩驚飛玉宇爛然千條綠水西上連天坐見十二樓之下八門洞辟萬馬嘶春翚飛鏑叫甲照龍鱗以視數千里間𨿽秋毫不爽若千萬疊之燕山殆近而自指其掌是有元美得天而朗回首此中不過飯牛之奚牧豕之弘甘跨之頑吞毛之忠采藥之逋夫被髮之狂童髙臥於牛衣米囷之中而已安能若彼赫赫者畫堂鶴氅上翠濤之酒進紫筍之茶嬌歌鸚鵡艷拍琵琶乎哉而馨香神明則所獨誇屬聞往歲輦轂以南太行左右淮北浙西龜田寸裂野老哭犁菜色兒女價賤於泥其有洛陽牡丹會稽荷花淮南桂樹姑蘇蘭芽尙自粉艷霞飛嫣笑南衙而凡卉無知曾何救於百姓之身家至於遊媚富貴之女躧金爲蓮破翠爲裳晝郁千步之奇夜來百濯之香是其淡掃蛾眉之黛綠適所以奪蒼生續命之糟糠其以視銀州之雪索八蠟蘇百谷洗瘴驅瘟爲社稷福將謂孰否孰臧孰聖孰孰【孰﹕衍文】狂阿香淵默而歌之曰龍徳之入人深兮龍气盛而難藏旣塞空以橫下兮盍灑然而相忘若更得排燕市下江南五嶺淸芬冒雪回陽旣從此一潔而雪聲響於炎海復於此一香而梅气滿乎帝鄕斯不亦絪縕太和沐浴羣芳乎

詩

歲暮書懷

木齋李呈祥

萬事只求身健在逢人相慶太平時大家物力喧神鼓小市風光颭酒旗痛飲乍忘衣似鐵髙歌那惜鬢成絲試看冬日生春日先上扶桑海樹枝

元日

三冬羇客又新年獨坐淸宵思悄然地曠誰聞羣籟寂天髙自數列星懸燈花結蘂臨時捲雪粒凝香薦酒筵己解荷鋤耘半畝寒原早喜見晴煙

鐵嶺塔

古塔十三級北城獨立幽八方隨佛日一柱起邊愁鈴鐸諸天語階梯象罔求無從登眺處仰視自悠悠

逢虎行

猛虎當路坐行人皆辟易爪牙靜不張眼光下照石恨無朱亥椎奮臂碎其額虎亦太恣睢故與人相阨徐行踏怒去但畱虎蹏迹

讀麗中師自奧【奧﹕粵】寄梅花詩

嶺南老衲欲逃禪撇寄梅花詩百篇萬里遙期明月下寸心共盡早春前美人入夢多遲暮孤客招魂半野煙無待笛聲吹徹處天山雪落巳淒然

焦冥師壽日避客

淩虛羽土【土﹕士】

逐朝霞洞裏淸猿待客茶應知天上春還早別向靑山掃落花

古洞易名行

【華掌】郝浴

銀州門外柴水淸銀州東去柴水生水生虎窟山圍繞中有洞天纏虎名邢子登山向山語洞胡不以觀音舉轉看威猛臂千條多智如燈目如炬分身虎變火【脫爲字】蓮二名曾湖【湖﹕衍文】不差一黍君今願作妙莊行應爲香山尋難聲綽約肌膚如處子好把災黎玉臂擎聞說羣山禦洞紫紫光流入普門裏門前一水劃銀河來抱銀州玉相似

鐵嶺城四首

百尺空城首自搔靑山綠水一周遭鳥翻東北遼天盡魚上西南海路髙龍气已衝都護印雞聲還亂大夫騷幾回欲雪滄桑涕愧似新亭醪【醪﹕泛】濁醪

故李將軍此用兵帑金十萬鑄嚴城曾矜云鳥兼山立不信俾【俾﹕埤】倪【倪﹕堄】一掌平風雨愁歌花樹曲黃昏爭泛木魚聲銷魂更是狻猊石兀守空衙傍月明

甲第排云及作塵重開茅屋見陽春蛾眉漫寫蓮花步廣柳終迷漁父津竟入他山樵古木輕於舊水捉金鱗悠悠芻狗還成夢杖底春風想聖人

敕放歸田八十翁中華宰相起遼東名畱古剎丰碑上事在前朝天順中多寶環收千疊翠羣湖返照一般紅玉門此日應如辟滿路春風攬轡同

觀音洞

洞口人煙渺空蒙翠欲浮艸香無鹿迹磵古有云流晴日巖常暗鳴禽樹自幽桃漁【漁﹕衍文】花深谷發【脫漁字】者未容求

其二

山骨知誰鑿儼然成室堂云涵蒼璧【璧﹕壁】潤蘚覆古苔香淨遠龍蛇气深通日月光穴空懸石髓斑錯盡文章

其三

靈異天難祕淸幽聖

石露垂蓮幔巖花繡佛衣隱然聞梵語香霧四山微

其四

亦有巖棲士悠悠謝世喧溪云隨去住山色自朝昏拂寺松同偃翻經鳥共論丹成寧慮失虎豹守柴門

題觀音洞

洞自何年辟名從此日新寶幢圍石色香樹藉苔茵古澗龍蛇伏荒崖虎豹馴會當尋勝迹延眺愜吾眞

其二

�角非吾事深林興自長披經云過眼采藥翠沾裳法雨莓苔潤神燈巖岫光無生如可悟直欲問慈航

李寧遠看花樓

東牟左暐生

花下提戈月滿樓將軍控馬待髙秋雲山一望寒旌色遼水於今日夜流

登三淸觀

苕嶤直上太虛宮髙下諸峯憑檻中西倚銀州秋色迥東連紫塞野雲空當年勝迹殘碑石此日登臨落木風杯酒不知身外事遠天望斷見飛鴻

中秋偕諸友集郝復陽先生月臺

霜黃節序過常期籬下寒花已滿枝徑就陶家頻載酒濤疑枚叔未裁詩中宵月到光輝處絕塞人當少壯時好共良朋棄一醉風塵有弟隔天涯

鴛鴦湖

蓼紅一望野田開想象靑娥載酒來七十二湖齊泛棹不知何處采菱回

次左錫侯範莊

豫章載國士

地僻海天東雙流夾萬松洪荒藏太古曠莽接長空樵獵漫山火氈裘入骨風誰憐絲粟命尙在壞中

萬花樓

東牟左昕生

雕欄翠幰注天涯休沐材官唱晚衙朔气忽隨陰雨變危樓長傍夕陽斜夜明露泣平原第秋老籬開處士家盛事不堪搖落盡猶存消息問梅花

泛舟鴛鴦湖

靑春威遲碧艸芳冰開湖水泛鴛鴦黯黯春流波上下羈緒與之俱短長同人載酒向湖畔更放鷁舟遊汗漫棹發參差菱荇分人語低昂鳧鴨亂洪濤出沒巨流通扁舟明滅夕陽東萬頃茫然光霮雨對千山倒景气鴻蒙傍舟大魚有時出驚波跳沫聲沸滭鱣鮪風雲久不興蛟龍咫尺愁相失座上久客蘆中人回船悄然動呻吟不知楊柳西園盛爭如芙蓉南浦深南浦芙蓉風歷亂酒酣興極淚如霰空餘鷗鷺對浮沈湖上鴛鴦終不見

觀音洞詩二首爲環生年臺賦

陳行恭

物外惟邢子能消去國憂短笻隨道路絕塞得林丘涓滴寒泉響陰森古洞幽天髙思縱騎與爾會同遊

其二

精舍從僧結丹經許客攜山林安問虎雨雪自聞雞眼放三韓闊愁空二室低此間堪隱逸直與武陵齊

題觀音洞

方山陸鳴時

想見云深處無能一快遊千峯圍瑞靄一徑別林丘石洞開天久名山古佛畱展圖何所慕吾道自悠悠

前題

天臺周鼒

巉巖石洞倚天開碧水悠悠去復回秀列千峯含曉霧寒生積雪鎖蒼苔風塵幾黯香壚色獅象遙瞻法座巍支遁幽期終不負雨花何事獨登臺

元宵作

董國祥

云淨三階月欲髙滿城歌鼓競遊遨儼然柝弛金吾夜不復烽傳介馬勞壤擊眞堪稱帝裏原田庶得美車旄衰遲獨未忘奇士閉戶燃藜自熟騷

假寐

湖海元龍夙所期齊今髙古亦隨宜當窗滿照關山月徒壁空餘老大悲百里鬻秦知己過子卿歸漢懼成遲五風十雨朝朝有坐擁寒牀繞夢思

贈苗焦冥煉師

自是含元佳气多洞天小有白雲窩但看落筆驚風雨若傍觀棋爛斧柯子午昆侖頃己徧蒼梧北海幾回過右軍偶作黃庭艸未信山陰聽籠鵝

效郝復陽放言體

人情縱復似陰諧也逐東風拂面開胥靡等閒能肖夢還看海日射金臺

盛京紀述

六鰲神足奠坤輿艸昧天開壯帝居禹貢山川指顧裏周官禮樂繪圖初千秋王气維盤石五色卿云捧日車誰識東京作賦者徘徊已是十年餘

東山仙洞

窈窕窮巖岫谽谺啟洞門法幢纏曉气梵響出云根寺轉欹平路煙披遠近村捫崖辧題句剝落半苔痕

送李宮詹

賜環

毘陵吳達

驪駒初唱嶺雲秋典屬還家尙黑頭濟上靑山雙淚灑關門明月一仙舟他年謝獵知無罪此日行藏任自由漠漠水田飛白鷺羊裘老子更何求

○原跋

易曰斲木爲耜揉木爲耒耒耜之利以教天下取諸益此萬世衣食之原也周家以農事開國卜世三十卜年八百故豳風豳雅豳頌所詳皆農事焉國家念丰芑重地設立郡縣招集人民墾田殖谷所以爲根本計至深遠矣卽鐵嶺居民屯堡所雲臺所云衝者皆昔時望烽燧謹斥堠之地麻麥幪幪瓜瓞唪唪其气象爲何如哉孔子曰夏禮吾能言之杞不足徵也殷禮吾能言之宋不足徵也無徵不信吾捨周奚適哉故作爲春秋系正月於王系王於春所謂本天道以治人事大一統之義也春秋之義兼事辭道法而有之天王狩於河陽法卽道也春秋未修曰雨星不及地尺而復旣修曰星霣如雨辭卽事也前代之事若存若亡縣設未久鮮可紀者賈公之爲此志或據事以徵實或因言以立教忠君愛國之意娓娓溢於辭端覲光揚烈彜敍萬年於吾夫子從周之志實無媿焉寧止一邑之事云爾哉康熙丁巳長至前二日邑人

董國祥書

鐵嶺縣誌卷下

◇纂輯者﹝賈弘文李廷榮﹞◇

●目錄

序

凡例

編纂姓氏

縣治疆域圖

縣治城池圖

卷上

卷下

●鐵嶺縣誌序

序曰志卽史也何以言之古虞書君臣告敕都兪一堂因事陳辭炳焉與星日同朗此卽唐虞之志也夏書卽夏志商書卽殷志周書卽周志也刪定而後紀載不可勝詳魏晉以還皆以蘭臺石室之藏攟集成書遂代各有史【弘文】未受簡命之先已奉有旨令直省府州縣各修誌書數年矣蒞任以後府檄頻催而苦無以應今歲秋冬之際乃與紳士之隸籍玆土者謀所以終其事但鐵邑無舊志可考【弘文】又責無可委因不辭固陋勉綴成編所見所聞約略於此其或人所未見事所未聞歷觀通省舊志例應備載者姑存其目以俟來玆聖天子衣裳萬國傳示奕禩則此一編亦備天廚一臠未可少也故曰志卽史也龍門云成一家之言艸創未就此猶是艸創之意後之君子得以覽焉旹康熙丁巳陽月旬有九日奉天府鐵嶺縣知縣臣賈弘文謹序

●凡例

一奉旨纂修誌書部頒以河南通誌爲例今體裁悉準焉如河防封建鐵邑所無則省之名宦人物孝義列女流寓隱逸仙釋方技或僅得一二或闕其人亦存之以待博聞者詳考焉

一鐵嶺新造之邑而無舊志遼東舊志艸本舛謬良多今凡關沿革古迹悉照遼金二史細加考訂

一山川城堡或今昔異名或方言各異其更攺之由有考據者則詳疑者則闕里巷附會之說不敢入志傳信故也

一鐵嶺前代爲路爲府爲衛幅員大小與今縣治不同故戶口田賦前代者無可稽惟本朝建邑以後悉照賦役全書開載

一職官選舉他處例載前代今鐵邑無舊志可稽故職官只載本朝而選舉僅舉近代亦闕疑也

一藝文止選有關鐵邑故前代采錄無多皇淸詔書普及天下州縣郡誌載之縣誌不敢復登有司題詠存之以備風謠之采

●編纂姓氏

原任奉天府鐵嶺縣知縣【臣】賈弘文編纂

奉天府鐵嶺縣知縣【臣】李廷榮補輯

●縣治疆域圖

見圖

●縣治城池圖

見圖

●鐵嶺縣誌卷上

建置沿革志

星野志

疆域志

山川志

城池志

關梁志

驛站志

公署志

職官志

學校志

○建置沿革志

古帝王衣裳萬國特重建置第因時度勢規制多不一焉鐵嶺古銀州地今上三年設縣屏護陵寢藩蔽盛京盤石之基光於往代矣作建置沿革志

粵稽鐵嶺縣系周時肅愼氏地秦因之漢晉爲挹婁國至隋爲越喜地唐時渤海大氏取越喜地攺爲富州屬懷遠府迨遼攺爲銀州富國軍領延津新興永平三縣金時攺爲新興縣隸咸平府元省縣仍隸咸平府明洪武二十一年置鐵嶺衛在今縣治東南五百里地接髙麗界後二十六年徙此仍名鐵嶺衛領中左右三千戶所至皇淸康熙三年攺設鐵嶺縣隸奉天府

○星野志【祥異附】

星野之說由來舊矣而因天文以占人事災祥於此驗焉鐵嶺遠僻邊陲載籍無徵躔次分度獨闕其文且縣立未久惟據其事在遼左者書之作星野志

爾雅

幽州爲析木之次

春秋元命苞

箕尾散爲幽州分爲燕國

史記天官書

尾箕幽州

晉書天文志

班固取三統歷十二次配十二野其言最詳自尾十度至南斗十一度爲析木於辰在寅燕之分野屬幽州費直說周易起尾九度蔡邕月令章句起尾四度陳卓言郡國所入宿度以涼州入箕中十度上谷入尾一度漁陽入尾三度古北平入尾七度西河上郡北地遼西東入尾十度涿郡入尾十六度渤海入箕一度樂浪入箕三度玄菟入箕六度廣陽入箕九度

祥異

祥異附

元

至元二十四年大水

二十九年雨雹

大徳七年六月大雨水

延佑六年六月大水

泰定三年十一月饑

四年正月饑

天歷二年七月獻蝗

明

嘉靖六年四月丙寅五龍見於北

十四年大雨連月

自四月至六月不止河水泛漲平地深丈餘是年大饑

十五年秋七月大風雨雹

損禾大半

十六年夏大水

壞廬舍人畜溺死禾稼淹沒

皇淸

順治七年大水

順治十一年十一月大雪

深盈丈雉兔皆避入人家

康熙十八年七月地震

康熙十九年大有年

康熙二十年大有年

○疆域志【形勝附】

鐵嶺遼金始列州郡自是以還建置不同事宜亦異𨿽普天莫非王土然畫疆而理則官司之責也至若左挾羣峯右環遼水固陪京北道之鎖鑰歟作疆域志

縣治疆域

東至老古洞一百二十里外爲開原城守專轄

西至刁蹕山七十里廣寧縣界

南至懿路站六十里承徳縣界

北至山頭鋪二十里開原縣界

東南至瓢酪屯五十里外系奉天將軍所轄

西南至小河口六十里承徳廣寧二縣接界

東北至紅艸石三十里外系開原城守專轄

南至盛京城一百三十里

形勝

形勝附

謹按鐵嶺之地遼水西環虎洞東峙

○山川志

從來一人首出則山嶽效靈河伯獻瑞蓋協應之盛也鐵嶺爲盛京近屬聖祖肇基山川蔥鬱詳而志之庶後之覽者知夫芒碭雲气發祥非偶不徒賦景物之奇侈登臨之美已也作山川志

龍首山城東二里舊有龍王廟

小棗山城東十里

東塔山城東十里

白翎山城東二十里

髟狄髻山城東三十里

陜西臺山城東三十里

山城山城東三十里

馬兒山城東三十五里

鵝脖山城東三十五里

光山城東五十里

仙人洞山城東五十里

雙山城東五十里

照壁山城東六十里

黑山城東八十里

黑背山城東八十八里

關門山城東九十里

冰峪城東九十五里

雙頂山城東九十七里

黑石子山城東九十七里

後石石子山城東一百里

俄爾多峯卽俄爾多哈達城東一百里

韭菜峪城東一百十里

松頂山城東一百十里

老古洞山城東一百二十里山石赤黃巉巖中有洞洞口有廟

媽媽谷卽媽媽火羅城東一百二十里

帽兒山城南十五里

香山城南二十里

塔山城南三十里

透山城南三十五里

石灰山城南四十二里

韭菜山城南五十五里

閻王鼻山城南五十五里

王家林山城南五十六里懿路河發源於此

煙臺山城南六十里

趙指揮山城南六十里

駐蹕山城東南二里康熙十年聖駕駐蹕於此因名

駱駝山城東南二十五里

大靑山城東南四十里

水口山城東南四十里

朝陽洞山城東南四十里

大寶山城東南五十二里按遼史貴徳州有大寶山卽此也

小寶山城東南五十三里

老古臺山城東北十五里

團山城東北二十里

象牙山城東北六十里

大豬兒山城西南五十里

小豬兒山城西南五十五里

娘娘廟山城西南五十五里

碩倫山城西北十里

科昂阿山城西北二十里

刁蹕山城西北七十里明一統志在三萬衛西南一百五十里遼河西岸俗呼貂皮山

磣背山城東一百三十里

自此以下諸山皆系奉天將軍所轄

背陰汀山城東一百四十里

小波羅紅山城東一百五十里

大波羅紅山城東一百五十里

彎嶺背山城東一百六十五里

石猴兒山城東一百七十里

呆溝子山城東南五十八里

龍潭口山城東南五十八里

冰窪裏山城東南五十九里

嗏哈連峯卽搽哈連哈達城東南六十里

老鸛臺山城東南六十里

香鑪山城東南六十里

松獻陽山城東南六十三里

龍灣頂山城東南七十里

當鋪山城東南七十里

溫籍谷卽溫籍火羅城東南七十里

梆子街山城東南七十五里

葉兒星山城東南七十七里

雞冠山城東南八十里

孫家寨山城東南八十五里

富爾哈山城東南一百里

牤牛背山城東南一百五里

佳瑚禪山城東南一百二十五里範河發源於此

黑石木嶺城東南一百四十里老古洞河發源於此

分水嶺城東南一百八十里開原少貝河本境柴河俱發源於此

盤道山城東南二百里

紅石石子山城東南二百十里

槍桿峪城東北七十里

鷹首山城東北八十里

大石石子山城東北一百里

黑鷹石子山城東北一百六十里

蛇山城西一百五里

查漢搠駱山城西北一百三十里

老古洞河城東一百二十五里源出黑石木嶺至下冷格郎寨入柴河系奉天將軍轄

範河城南三十里源出佳瑚禪山至螞蜂溝入遼河

懿路河城南六十里源出王家林山至大豬兒山西散漫

外遼河城西十里卽遼河自下塔子分出至紅寶石大臺入遼河遂爲內外遼河

柴河城北二里源出分水嶺至席家莊入遼河

淩湖城北二十里

宋家泊城西十里

○城池志【屯堡附】

國家發祥奉天金湯孔固而鐵嶺雄峙東北尢扼中外之要衝易曰王公設險以守其國天險則山河是已欲以設險則髙城深池非綢繆風雨者所亟圖歟作城池志

按古鐵嶺城在今治東南五百里接髙麗界明洪武二十一年設鐵嶺衛於彼二十六年移置今地卽古銀州也在遼河東周圍四里六十步髙二丈池深一丈五尺闊三丈今按縣城周圍四里二百十六步門四池淤

屯堡

屯堡附

東菓園城東一里

熊管屯城東十里

宿老屯城東三十里

柴河堡城東六十里周圍一里南一門

白子峪城東七十五里

一面城城東八十里

冷哥郎寨城東九十里

小寨子城東九十五里

飛地裏城東一百里

曾家寨城東一百里

黃旗寨城東一百十里

藍旗寨城東一百二十里

南菓園城東南一里

顧官屯城東南二十里

屠家樓城東南二十里

黍鴨子屯城東南二十里

張家樓城東南三十里

殷家屯城東南三十里

徐千戶屯城東南三十五里

崔公堡城東南四十里

撫安堡城東南四十里周圍一里七十二步東西南三門

瓢酪屯城東南五十里

魏臺衝城東南五十里

花豹衝城東南五十里

山石小屯城東南五十里

大甸子城東南六十里

牧牙正城東南六十里

髙麗營城東南六十五里

當鋪裏城東南七十里

昂邦城卽昂邦合屯城東南八十三里周圍一里南北二門系奉天將軍所轄

唐王營城城東南三十五里周圍二里南一門

八里莊城南八里

遼海屯城南十五里

站裏城南二十九里

新屯城南三十里

範家屯城南三十五里

石山城南四十里

教場城西南十二里

三臺子城西南十二里

新興鋪城西南十五里周圍一里南一門

老河灣城西南三十里

範河城城西南三十里明正統間建周圍三里一百三十步四門

城南鋪城西南三十三里周圍一里南一門

土城子城西南三十五里

陽和樓城西南三十五里

鷹手屯城西南四十里

宋家泊城西南四十五里

腰鋪城城西南四十五里周圍一里南一門

瑣柰街城西南五十里

康家屯城西南五十里

八里莊城西南五十二里

丁字泊城城西南五十五里周圍一里南一門

鮑家岡城西南六十里

懿路城城西南六十里本金挹婁縣治明永樂五年修築周圍三里十五步南北二門今僅存基址

小河口城西南七十里

馬逢溝城西五里

河西莊城西七里

紅崖嘴城西二十里

曾十堡城西二十五里周圍一里一門

柴河涯城西北三里

奚家莊城西北七里

賀家屯城西北二十里

營守堡城西北二十里

吳髙麗屯城西北二十里

正西堡城西北二十里周圍一里一門

史家堡城西北五十里周圍一里一門

頭臺子城北五里

髙麗屯城北十里

平定鋪城北十五里周圍一里南一門

舊邊門城北十八里

三道鋪城北二十里

遞運所城東北五里

椴木嶺城東北十五里

養豬溝城東北二十里

紅艸石城東北三十五里

○關梁志【船艦附】

關以譏梁以濟易之重門擊柝傳之十月成梁何一非政之大者歟鐵嶺今爲陪京屬邑譏察無事過嚴若利涉之備則橋梁之外佐以舟楫皆聖朝規畫之周悉者也作關梁志

山頭關明時有山頭關在三萬衛南六十里其地應在今縣界內久廢無考順治十五年於城北二十里山頭鋪設關門康熙十年移置開原之北

範河橋範河南一里

小橋範河南三里

淸河橋懿路南關

柴河橋城北三里

遼海橋城南十五里

周勝橋城北十里

以上諸橋皆舊設今多廢

船艦

船艦附

柴河槽船二隻在縣城北額設水手二十名

窪瑚木槽船二隻卽渾河在興京界額設水手十三名

木起櫓船二隻卽杓子河在興京界額設水手十二名

○驛站志【鋪遞附】

銀州古驛之地以世遠莫稽設邑以來南通陪京北抵寧古塔量地遠近新站所由設也至於鋪遞以司文檄之往來其地亦安可不記歟作驛站志

懿路站在城南六十里

北至髙麗屯站七十里

南至承徳縣十里河站一百三十里

鋪遞

鋪遞附

鋪兵八名

南路在城鋪一名

四十里範河鋪二名

二十里懿路鋪二名南與承徳縣蒲河鋪接

北路在城鋪一名

二十里邊門鋪二名北與開原縣淸水溝鋪接

○公署志

公署爲臣子報政之地縣治𨿽新設規模不可不肅也鐵嶺自建邑以來先後有司以次增葺庶幾壯觀瞻矣而居是者公爾忘私能無懍歟作公署志

察院行臺

公館三間在縣西南隅康熙八年建

知縣公署

在城內街北康熙四年工部撥給大堂三間二堂三間書吏房東西六間儀門一間大門三間班房一間康熙二十二年知縣李廷榮捐俸增建住房二十間

庫一間縣左康熙四年建

倉三間縣署後東北隅

牢三間縣東南隅

典史公署城東南隅工部撥絡

儒學公署未設

○職官志

國家設官分職因時制宜靖共之義同也國朝攺衛所爲州縣民社之責固與捍禦者不同矣官於斯者可無敬厥事歟作職官志

知縣一員

康熙三年四月設

典史一員

康熙三年四月設

知縣

胡藥嬰直隸贊皇人拔貢康熙三年任

賈弘文直隸延慶人難蔭康熙十四年任

李廷榮遼東遼陽人監生康熙二十二年現任

典史

王徹順天大興人吏員康熙三年任

王應啟江南亳州人吏員康熙十年任

徐元升浙江分水人吏員康熙十七年任

○學校志

鐵嶺自列州郡以來學校之設舊矣明𨿽衛所亦置學後乃並其地莫可稽有心教化者何能已歟今先師祀典已有其地矣規制之詳倘有待於踵事增華者歟作學校志

儒學

舊志明正統元年建鐵嶺衛學在衛治東南嘉靖十六年重修後廢無考康熙十四年暫於廣西巡撫郝浴所置銀岡書院內致祭其啟聖祠及一切廟學規制俱未建聖殿三間卽郝浴銀岡書院設先師位致祭在縣治南

鐵嶺縣誌卷上

●鐵嶺縣誌卷下

選舉志

戶口志

田賦志

風俗志

祠祀志

古迹志

物產志

名宦志

人物志

孝義志

列女志

隱逸志

流寓志

仙釋志

方伎志

藝文志

○選舉志

周禮以鄕三物教萬民而賓興之以賢能者獻於王王拜受登於天府蓋其重也鐵嶺建邑以來拔於主司者濟濟矣應斯舉者其務濯磨奮勵以無負國家所以求賢之意歟作選舉志

進士

金

夾谷守中咸平人大定二十二年登第歷官彰徳軍節度使石抹世績咸平人承安五年登第歷官禮部尙書

舉人

皇淸

康熙丙午科

王道興

康熙甲子科

吳一徳

歲貢

王芳毓任山海衛訓導

武科

康熙丙午科

李霖

康熙壬子科

張垚

○戶口志【里社附】

古者獻民數於王王拜受之民爲邦本斷如也今邑治新設果能拊循撫字使戶口蕃滋三代之隆不亦可立睹哉作戶口志

新設縣分原額無俱系招民徙民起科人丁不分等則每丁徵銀壹錢伍分

康熙叄年肆年伍年陸年招民例於叄年後起科應於康熙柒年捌年玖年拾年新增起科其康熙柒年奉文歸並徙民卽於本年新增起科

康熙柒年新增人丁柒百貳拾玖丁徵銀壹百玖兩叄錢伍分

康熙捌年新增人丁壹百壹拾壹丁徵銀壹拾陸兩陸錢伍分

康熙玖年新增人丁貳百捌丁徵銀叄拾壹兩貳錢

康熙拾年新增人丁捌百玖拾肆丁徵銀壹百叄拾肆兩壹錢

康熙拾壹年新增人丁壹拾伍丁徵銀貳兩貳錢伍分

康熙拾貳年新增人丁壹百捌丁內除渡夫陸丁實新增人丁壹百貳丁徵銀壹拾伍兩叄錢

康熙拾叄年新增人丁壹拾伍丁內除渡夫伍丁實新增人丁壹拾丁徵銀壹兩伍錢

康熙拾肆年新增人丁伍丁內除渡夫貳拾伍丁增減相抵外實除渡夫貳拾丁免銀叄兩

康熙拾伍年新增人丁叄拾玖丁徵銀伍兩捌錢伍分

康熙拾陸年新增人丁貳拾丁徵銀叄兩

康熙拾柒年新增人丁貳丁徵銀叄錢

康熙拾捌年新增人丁壹丁徵銀壹錢五分

康熙拾玖年新增人丁玖丁徵銀壹兩叄錢伍分

康熙貳拾年新增人丁貳丁徵銀叄錢

實在當差人丁貳千壹百貳拾貳丁徵銀叄百壹拾捌兩叄錢

里社

里社

常盛社安丰社新興社繁裕社奉化社仁美社常益社阜樂社保寧社淳安社歸善社和濟社綏懷社嘉善社慶成社廣惠社作新社新恩社錫福社履泰社

○田賦志【稅課附】

銀州古以富國名軍豈非地宜之饒使然歟然本富則力作尙矣鐵嶺立邑末久懇辟無多辟艸萊爲沃壤是固良有司之責也作田賦志

新設縣分原額無俱系新墾荒地不分等則每畝徵銀叄分不加閏

康熙柒年起科地壹千玖拾陸畝徵銀叄拾貳兩捌錢捌分

康熙捌年起科地肆千叄百捌拾捌畝壹分徵銀壹百叄拾壹兩陸錢肆分叄釐

康熙玖年起科地陸千捌百叄拾伍畝徵銀貳百伍兩伍分

康熙拾年起科地壹萬壹千柒百貳拾壹畝徵銀叄百伍拾壹兩陸錢叄分

康熙拾壹年起科地壹萬貳千貳百玖拾伍畝徵銀叄百陸拾捌兩捌錢伍分

康熙拾伍年起科地壹千陸百叄畝徵銀肆拾捌兩玖分

康熙拾柒年自首隱地柒百伍拾柒畝徵銀貳拾貳兩柒錢壹分

實在成熟地叄萬捌千陸百玖拾伍畝壹分徵銀壹千壹百陸拾兩捌錢伍分叄釐

稅課

稅課附

驢騾牛豬之市易者每兩納稅銀三分

斗秤各牙行本府通判給帖季一易之每帖按季納銀三錢計帖若干張納稅銀若干每年不等

其驢騾等稅銀無定額多寡隨帖銀按季解本府通判

○風俗志

風俗由於教化汝墳江漢之詩至今可詠也鐵嶺舊俗質朴聖祖肇造以來風气益厚漸摩仁義澤以詩書是在後之爲政者已作風俗志

漢書地理誌

遼東地廣民稀箕子教其民以禮義田蠶織作其民終不相盜無門戶之閉婦人貞信

元志

性悍善騎射

明一統志

人多僑居俗各異好又云人性淳實務農桑習文禮

謹按今鐵嶺之風俗成剛果俗尙惇龐

○祠祀志

國之大事在祀寅淸昭格其典固甚重焉邑有壇壝春祈秋報其它裏閭隨俗所建大抵水旱疾疫致禱焉是亦志所宜及者也作祠祀志

社稷壇在西門外

風雲雷雨山川壇在南門外

八蠟廟城外西南

厲壇在北門外

城隍廟在西門內康熙八年知縣賈弘文重修

旗纛廟城外西南古教場地廟未建

關帝廟舊在西門外康熙二年重建於城東門內迆西街北知縣賈弘文有碑記

火神廟二城東三十里宿老屯一崇徳八年敕賜銀二十兩南門內街東一康熙七年建

子孫聖母庵西門

子孫聖母廟在懿路城崇徳八年敕賜銀四十兩

龍母廟城東南隅康熙十二年建

七聖祠南門內迆北街西順治十年建

圓通寺在城西北隅有浮圖髙十三級二十里外可望而見明天順萬曆間碑二崇徳八年敕賜銀五十兩

三官廟北門外里許明萬曆年建

慈淸寺縣東門外二里崇徳八年敕賜銀四十兩重修

保安寺三城東南三十里一天命十年重修崇徳八年敕賜銀四十兩縣東南五十里花豹村一天命十年建崇徳八年敕賜銀二十兩城東十里熊管屯一崇徳八年敕賜銀十兩

上帝廟三城東南五十五里撫安堡一崇徳八年敕賜銀四十兩順治五年重修縣治西南範河城一明正統間建崇徳八年敕賜銀四十兩縣治西南懿路城一明弘治間建崇徳八年敕賜銀四湧【湧﹕衍文】十兩

【脫湧字】泉寺在縣南五十里魏臺村崇徳八年敕賜銀四十兩

太安寺縣南三十里殷家屯崇徳八年敕賜銀二十兩

地藏寺二縣南三十里【脫泛河城三字】一崇徳八年敕賜銀四十兩縣西南懿路城一崇徳八年敕賜銀四十兩

龍泉寺在城東三十里宿老屯崇徳八年敕賜銀十兩

大安寺在城東四十里崔公堡崇徳八年敕賜銀四十兩

朝陽寺在城東南五十里崇徳八年敕賜銀五十兩

興隆寺在城東南三義堡先在堡東關外崇徳八年敕賜銀四十兩順治九年移建堡內

永興寺縣治西南六十里懿路城明洪武初年建崇徳八年敕賜銀四十兩

延壽寺在城西王千總堡崇徳八年敕賜銀十兩

慈壽寺在縣西北趙家堡崇徳八年敕賜銀十兩

慈蔭庵在城西南懿路城崇徳八年修

永寧庵在縣治西南三十里範河城明萬曆年建

懿路城隍廟在縣治西南懿路城古廟也崇徳八年敕賜銀二十兩

○古迹志

觀古可以知今前代遺墟舊壤攬勝者所不遺也鐵嶺自遼金以來州縣建置不一矣或僅傳其名或猶存其地撫今懷古者能無念歟作古迹志

古咸州遼置領咸平一縣金攺爲府州廢舊址無考遼志云在渤海龍泉府南多山險寇盜淵藪今按其地應在縣城東諸山中

古銀州本渤海富州遼太祖以置銀冶更名領延津新興永平三縣金廢按其地卽今縣城古延津縣本渤海富壽縣遼攺延津金廢舊址無考

古肅州遼置肅州信陵軍統淸安一縣金初因之屬咸平府後廢按其地在縣城東北

古雙州遼置雙州保安軍領雙城縣金並州入縣今按其地在城之西南

古咸平府卽遼咸州金攺爲路設府元廢路仍置府屬開元路明俱廢今按其地在縣城東南

古平郭縣遼置咸平縣爲咸州附郭金初因之大定間更名平郭元廢舊址無考

古銅山縣金置本遼東平縣地金初因之大定間更名銅山元廢按其地在縣城之北

古新興縣遼置隸銀州金廢州爲縣屬咸平路元廢舊址無考

古淸安縣遼置隸肅州金初因之後降州爲縣元廢按其地在縣城東北

古榮安縣金置元廢在遼河之南

古雙城縣遼置隸雙州金並州爲縣隸瀋州元廢相傳在今縣城西南六十里

古挹婁縣本遼興州地金攺挹婁縣屬瀋州謂挹婁故地也元廢按金史縣有範河淸河卽今縣南懿路城也

古貴徳州遼置領貴徳奉徳二縣金因之元廢按遼志州有大寶山在今縣城東五十里外

古貴徳縣遼置爲貴徳州附郭縣金因之元廢按金志有範河卽今泛河也在縣城之南

古奉徳縣遼置金並入貴徳縣

古遂州本渤海美州領黑山麓川二縣遼攺遂州領山河一縣金廢舊址無考

古柳河縣遼置隸韓州金因之元廢按金史本粵喜縣地遼以河爲名有枸河柳河今考其河卽縣界內之內遼河外遼河也遼河至此分爲二故有枸河柳河之稱南流近承徳界合爲一今無枸柳河名俗作巨流河

古臨津縣金置隸韓州元廢其舊址無考

古永平縣遼置屬銀州金廢其舊址無考

古同州遼置同州鎭安軍領東平永昌二縣金並入銅山縣廢【廢﹕衍文】其舊址無考

古永昌縣遼置隸同州金廢其舊址無考

唐王營在帽峯山東南地寬平如掌相傳唐徵髙麗安營於此

廢鐵嶺衛明初置鐵嶺衛於今縣城東五百里洪武二十六年徙今城內今廢

廢懿路千戶所在城南六十里懿路城內明洪武二十九年調鐵嶺左右二千戶所於懿路城永樂八年調中千戶所於懿路城今皆廢城屬縣治

廢範河千戶所城西南三十里明正統年設中左千戶所今廢

看花樓在東門外一石梅幹儼然

○物產志

禹貢載金木竹箭豳風陳禾麻菽麥纖悉俱備所以昭地徳志土宜也今上共球萬國重譯獻琛鐵嶺𨿽一邑而百物阜蕃寧可略哉作物產志

谷之屬

稻

粱

粟秫

黍

稷蜀黍

稗

玉蜀黍薏苡

脂麻

蓖麻蘇

大麻

小麥大麥

蕎麥

穬麥大豆

小豆

綠豆豌豆

蠶豆

豇豆藊豆

菜豆

刀豆

蔬之屬

韭

蔥

薤蕓薹

菘

芥蘿卜

胡蘿卜

同篙【篙﹕蒿】蔞蒿

蘆筍

胡荽芹

紫堇

茴香菠薐菜

莙薘菜

莧馬齒莧

苦蕒

萵苣蕨

山藥

茄蔓菁

壺盧

瓠

苦瓠

冬瓜

南瓜倭瓜

黃瓜

絲瓜苦瓜

越瓜

蓼芽秦椒

龍芽

山兒菜杏葉菜

歪脖菜

蘑菇木耳

石耳

艸之屬

艾

蒿

香蒲菖蒲

莠

冏麻扁擔艸

嬌艸

馬房星星艸

薺

蘆葦

荻

蒺藜茜艸

萍

蘋荇

章茅

黃背艸紅藍

藍

葛藤石花

塔子頭

水稗艸雁來紅

馬蘭艸

鳳尾艸莎艸

木之屬

松

柏

椿樗

栲

楸槐

櫸

皂莢靑楊

白楊

柳楡

樺

冬靑荊

柞

靑剛柳椴

櫟

桑

棘

棟

暖木山藤

六稜

漆樹

花之屬

杏花

桃花

李花芍藥

丁香花

蜀葵蓮花

玫瑰花

雞冠花鹿蔥花

六月菊

菊花翦春羅

水紅花

玉簪花鳳仙花

牽枝牡丹

月季花山丹

捲丹

石橊花牽牛花

山臙脂花

木槿石竹花

秋海棠

髙麗菊向日蓮

翠蛾眉

生菜蓮小桃紅

迎春花

金盞花探春花

金雀花

十姊妹

果之屬

李

杏

桃栗

棗

酸棗軟棗

棃

棠棃癩葡萄

山樝

櫻桃橡

花紅

郁李山核桃

銀杏

香瓜西瓜

葡萄

蓮藕蓮實

菱

芡刺玫子

桑椹

無花果葡蟠

枸柰子

紅娘子

稠棃子

藥之屬

人參

熊膽

鹿茸鹿角膠

鹿角霜

虎骨茯苓

五味子

白附子豨薟

烏頭

荊芥滑石

牡蠣

黃精細辛

車前子

商陸閭茹

兔絲子

五靈脂蠡實

牽牛子

朴硝甘艸

沙參

桔梗知母

蒼朮

貫眾遠志

地楡

黃芩秦艽

柴胡

防風升麻

苦參

蛇牀槁本

靑木香

荊三稜香附

馬蘭

茵蔯益母艸

惡實

王不畱行葶藶

萹蓄

大黃大戟

藜蘆

虎掌馬兜鈴

瓜蔞

白蘝威靈仙

黃檗

柏子仁桑白皮

桑寄生

禽之屬

雞

雉

沙雞鴨

野鴨

鵝

鶴

鸛

禿鶖鵜鴣

靑章鳥

鶬雞縮脖鳥

燕

鳩鳴鳩

鵲

練鵲啄木

慈烏

烏鴉鷹

鷂

鵰鶻

魚鷹

鴟鵏

紅牙

鶡鴇

鶯

鴻雁鴛鴦

鷺

鷗魚狗

水札鳥

鶉鵪

雀

銅嘴蠟嘴

紅料

花料千里紅

金絲雀

白翎雀阿藍

大眼雀

白眼雀靛靑雀

蒿雀

黃肚雀山和尙

穿艸鞋

黑雀拙老婆

白頭翁

鷦鷯蝙蝠

畫眉

鴟鵂鐵腳

梟

獸之屬

豕

野豬

狗羊

山羊

牛馬

驢

騾駝

虎

豹熊羆

麋鹿

麞

麅

鹿巳

�狼

豺

狐貍

貉

兔貓

鼠

松鼠銀鼠

水族之屬

鯉魚

魴魚

鱖魚鱒魚

鰱魚

鱅魚鯇魚

靑魚

竹魚鱎魚

鯼魚

鯽魚黃鯝魚

鰷魚

鱠殘魚鱵魚

細鱗魚

鱧魚鳡魚

黃顙魚

紅娘子魚鰍魚

鮠魚

鮎魚鱭魚

船矴魚

鯔魚鮻魚

島子魚

馬口魚鰸魚

魚虜魚

箭頭魚蝦

蚌蛤

鱉蠏

螺

蜆

虫豸之屬

蠶

蜂

蛺蝶蜻蜓

螳螂

蜘蛛壁錢

蘹香虫

蟬蟾蜍

蝦蟆

山蛤蝌斗

蛙

蜈蚣馬陸

蚯蚓

蝸牛

蛞蝓

蛇

蠍虎水蛭

蟻

蝲蛄蜣蜋

蜉蝣

螢蟋蟀

阜螽

蚊虻

蠅

貨之屬

綿花

紅花

靛麻

白蠟

按明一統志云雙城出金遼置雙城縣在今鐵嶺界內未聞有金舊志所載存之

又按唐時渤海於今鐵嶺置銀冶故號銀州今爲我國家發祥之地不復采取以護元气也

○名宦志

有司以聖賢之道治其民得從祀孔子廟庭亦崇徳報功意也邑治初立規制未備然國朝締造以來功徳在玆土者濟濟矣所當請之天府與前哲並光祀典歟作名宦志

金

吾札忽大定初除咸平尹歷呼裏攺節度使有才智善用軍無往不克號爲鶻軍云

髙松年十九從軍有力善戰宗弼聞其名置之左右世宗卽位充東京路渤海萬戶從徵有功遷咸平少尹崇義軍節度使

○人物志

太上有立徳其次立功其次立言有一於斯庶可以爲人鐵邑𨿽小豈無英奇磊落之士爲國柱石而史乘不少槪見何哉聖朝肇興人材蔚起行將請之天府以爲簡冊之光爾作人物志

金

劉瑋咸平人幼警悟舉進士特賜及第累轉尙書省都事奏擬經畫田土世宗見其名曰劉瑋尙淹此乎遷戶部員外郎充宋國信問副使瑋父兄皆以是官使江左當時榮之

○孝義志

古今孝子義夫觀風者得於采訪卽以上聞爲表厥裏以廣教化美風俗甚盛典也立言立功聲施爛然不如至性所將可以常存於天地則史傳所紀何可沒歟作孝義志

金

納蘭綽赤咸平路伊攺河猛安人契丹括裏使人招之不從括裏兵至拒括裏於渡口賊月餘不得進旣而括裏兵大至遂見執臠而殺之贈官兩階二子皆得用蔭

夾谷守中咸平人本名阿土古由進士歷通遠軍節度使至寧末移彰徳軍未行夏兵數萬入鞏州守中乘城備之城陷不屈夏人壯之脇載而西至平涼要以招降府人守中佯許至城下大呼曰外兵矢盡且遁矣愼勿降夏人交刃殺之詔贈資善大夫東京畱守

石抹元毅本名神思咸平路人歷撫州刺史會邊將失守元毅率吏卒三十餘人出州經畫猝與敵遇州倅曁從吏堅請還元毅曰我輩責任邊守遇敵而奔如百姓何縱得自安復何面目見朝廷乎眾感其忠爭爲效死眾寡不敵遂遇害贈信武將軍

女奚烈資祿咸平府人金安軍節度使救鄜州城破不屈死之贈銀靑榮祿大夫東京畱守

陀滿斜烈咸平路猛安人知彰徳府事貞佑四年元兵取彰徳死焉

明

邵義鐵嶺人未婚父母皆亡義竭力殯葬廬墓三年鄕人憫其孝勸之婚親迎畢不入房室復廬於墓三年

○列女志

綱常節義待人而立若夫巾幗而志秉金石節凜冰霜則尢難焉風化攸關彤管載美其事安可略也作列女志

明

楊氏鐵嶺人顧澄妻澄故遺腹三月產一男氏誓不二適甘貧撫孤卒年七十九人咸稱之

○隱逸志

士君子功垂竹帛績建旗常行事卓卓可紀尙已若夫名山大川行吟抱膝是亦髙蹈之流寄意遙深固天壤間一人品也史傳不廢隱逸邑治新設尋常耳目之外豈無遐舉之賢則姑俟之云爾作隱逸志

○流寓志

男子之生也桑弧蓬矢以射四方或寓情山水或客宦僑居大約其人卓卓可傳則亦借以爲地靈之光焉鐵邑山川郁秀王气所鍾當有英奇磊落向風而至者固未可闕也作流寓志

○方伎志

易云制器尙象人官物曲皆神聖精意所寓也古今英邁之輩豈必在大專其一藝皆足成名勿謂姓氏無聞遂可略也作方伎志

○仙釋志

釋老之學儒者弗道此何以書蓋其超然物外視之風塵碌碌勞勞心計者相去遠矣今舊乘無可考然巖穴中或不乏其人存之以俟博聞者之廣稽爾作仙釋志

○藝文志

文者載道之器也書契以還𨿽欲無文弗可得已二典三謨光昌宏達邑治所設舊乘闕如文獻鮮徵而有司題詠略識一二亦備輶軒之采云爾作藝文志

文

詩

文

鐵嶺縣城隍廟記

【知縣】賈弘文

按祀典所載禦災捍患勤事定國此皆神之食報於一方者也夫人倫之至歷代師承晉【晉﹕普】天率土春秋匪懈則吾夫子薄海內外家屍戶祝則惟關聖城隍之稱於義無考易泰之上六曰城復於隍或卽其義之所自起乎然以城隍稱神府州縣皆有廟祀則未悉其所昉也鐵嶺城隍廟建於康熙八年顧止正殿三楹耳余蒞斯土每朔望禮神周回審視因思掃地祭天於其質也至嶽瀆諸神凡祀典所宜者則皆殿庭廊廡榱桷幾筵刲羊豕陳籩豆皆以人道事之然則圖其所應有而增其所未備顧容緩歟乃謀諸神士之隸玆土與裏民之好義者議建後寢前軒左右廊中門兩角門大門繚以周垣期以次第畢功而廟制觕備諸若此者𨿽人意爲之而卽神使之也蓋禍福之說不可惑而其理不可不明積善之家必有餘慶積不善之家必有餘殃此其見於易者也作善降之百祥不善降之百殃此其見於書者也祀事孔明介爾景福此其見於詩者也儒者好言無鬼神易曰知鬼神之情狀有情有狀則固可以人意得今之圖所應有增所未備則神之使之豈必耳提面命也哉易又曰先王以神道設教亦卽此福善禍淫之理耳一縣如是天下亦如是道徳英爽上下同流凡以導天下於爲善去惡俾皇祚昌隆景運休嘉云爾工旣竣礱石以記其事

詩

觀音洞詩

【知縣】胡藥嬰

山骨知誰鑿儼然成小堂云涵蒼壁潤蘚覆古苔香淨遠龍蛇气深通日月光穴空懸石髓斑駁盡文章

二

洞口人煙渺空蒙翠欲浮艸香無鹿迹磵古有云流晴日巖常暗鳴禽樹自幽桃花深谷發漁者未容求

鐵嶺縣誌卷下

