黑龍江輿圖說

﹝淸﹞屠寄撰

●目錄

凡例

總圖說

齊齊哈爾城

黑龍江城

墨爾根城

布特哈

呼倫貝爾

呼蘭城

呼蘭廳

綏化廳

入發庫門道

入喜峯口道

●黑龍江圖凡例

一境內山河無論支阜支流有名者十之九因地廣圖狹不能悉注今擇舊會典及乾隆圖武昌所刻大淸一統圖所有山河盡數列入外其次擇新查出之尢有名者添入五十里分圖其餘具載十里方底稿圖以備稽考

一黑龍江之左外興安嶺之陽自安巴格爾必齊河東至畢占河本咸豐八年前中國舊地遵館章繪入示不忘本今特別之曰舊界

一黑龍江左岸山河舊圖未經確查形勢方位多有未合前使臣洪鈞所譯界圖形勢方位合矣而譯音與舊圖稍殊今圖形勢方位悉依界圖其譯音仍從舊會典等圖至舊會典等圖所無之山河而界圖有者酌依界圖蓋界圖所譯之名十九皆本地索倫蒙古舊名不盡由彼國別自命名【如結雅二字仍是精奇裏三字變音特以俄國人譯索倫語不能無稍差中國人轉譯俄文圖又不能無稍差輾轉遞譯音遂有變字更不同耳】

一大小格爾必齊河皆在黑龍江未會額爾古納河上游舊圖誤以阿瑪匝爾河爲格爾必齊河今特依界圖更正

一黑龍江左岸自咸豐八年以後彼國經營日新月盛屯站電綫官署兵房未便列入中國圖中今仿魏收志地形詳北齊略後周之意悉在刪除之例而底稿圖中則仍詳載以備參考

一黑龍江之左外興安嶺之南地旣遼闊路又險阻且在界外未便深入查繪今就彼國濱江站道行旅易至之地悉心詳繪而江左照約畱駐之旗屯五十五所尢詳細繪入十里方底稿圖

一黑龍江本極邊防戍之地自國初以來分設將軍都統總管城守尉大抵有分兵無分土而布特哈專轄牲丁其牲丁所至之地皆布特哈總管應巡查之地故外興安嶺鄂博向歸布特哈巡查而遜河等處鄂倫春亦歸管轄故布特哈舊日所轄之地最廣與各城本無一定之界自光緒間攺總管爲都統其舊轄之鄂倫春分隸黑龍江墨爾根呼倫貝爾三城於是六城分地稍有界限今圖所定者是也然打牲部落本依山林逐禽獸爲生計與蒙古逐水畜牧相類歷時旣久禽獸水艸旣盡不能無稍移徙不比內地農民以田產爲土著故今所定六城之界亦不能無稍出入卽詢之土人彼此亦難確指一定之界也

一嫩江自溫托昏站以南已入內蒙古杜爾伯特旗札賚特旗境松花江自札喀和碩臺以西左岸皆郭爾羅斯後旗境然名山大澤不以封故舊會典圖仍繪全角說則從略竊謂迆南五站皆瀕嫩江迆東四臺皆瀕松花江𨿽云借設然各撥有耕牧實地四圍十里今之說水是休臺站故嫩江則直窮其流松花江則西自茂興南之三汊口東至黑龍江會口並列入總說

一布雅密河以東吉林於松花江左岸借設五站故舊會典圖載此段松花江於吉林揆之主客之義有似喧奪況吉林站界東北至屯河右岸之古木訥城而舊會典自屯河以東至必占河悉畫入吉林三姓界者誤也今特更正然吉林五站與黑龍江原築之封堆歲久湮沒其迆北定界至今兩地守土官爭執未已今圖界綫亦止大槪而已

一額魯特依克明公一旗自準部平定遠來投順雍正初安置於齊齊哈爾莽柰岡東北跨湖裕爾河兩岸設莽柰喀倫防範之故俗呼莽柰公無印亦無札薩克字樣故歸將軍衙門管轄與各旗內外蒙古管於理藩院者不同現在漸丁百餘戶其牧地借在齊齊哈爾布特哈兩間亦未劃淸故今圖仍繪入齊齊哈爾城圖內其所管蒙屯仍星散列入大約在納木爾河以南巴貝以北柞樹岡以西來可屯以東然至到究未便列入圖說

一自開墾呼蘭綏化兩廳荒地後燕齊遼左客民北來者眾重以采參開礦五方雜處舊圖所列山川溝澮各以漢語土呼之稱隨意指目而本地齊呼兩城旗丁旣漸忘國語不識滿文亦復從而稱之今圖特兩名並存以資參考

一國初疆土初辟多置喀倫旣防逃人亦爲搜貂皮而設近年客民之禁已弛貂皮之產亦稀齊蘭布墨四城喀倫久廢惟黑龍江北界俄羅斯光緒間瀕江右岸添設喀倫呼倫貝爾北西南三面兼與內外蒙古接壤除原設喀倫外近亦添設多處今圖悉依現在者列入其已經廢棄確知地望者以廢字別之

一臺站旣附總說之末其名當注入總圖但地廣圖狹礙難塡寫不得已於總圖僅作記號於分圖詳注名稱

●黑龍江總圖說

黑龍江黑龍江將軍鎭守齊齊哈爾城齊齊哈爾副都統同鎭守焉在吉林北一千有七十二里西南至京師三千三百七十七里領屬城六廳二齊齊哈爾城東南爲呼蘭城呼蘭廳綏化廳其北東布特哈又北東墨爾根城又東北黑龍江城其西北呼倫貝爾城全境起北京偏西經一度有四分東曁東經十八度五十有二分北緯四十五度十五分【並茂興站計】北曁北緯五十五度三十七分南北縱二千有六十里東西廣一千五百七十里東南至西北袤二千一百四十里西南至東北袤二千四百六十里東至黑龍江松花江會口千二百二十里吉林界南至茂興站南四百十五里內蒙古郭爾羅斯後旗界西至哈爾渾河五百八十五里外蒙古喀爾喀車臣汗界北至外興安嶺吉魯河源一千六百六十里俄羅斯國舊界東南至布拉克臺南松花江吉林界東北至外興安嶺西林穆迪河源鄂博一千八百四十五里俄羅斯國舊界西南至嫩江與雅爾河會口一百有五里內蒙古札賚特旗界西北至額爾古納河與黑龍江會口一千有二十四里右岸俄羅斯國界至安巴格爾必齊河與黑龍江會口一千有五十三里俄羅斯國舊界

【以上疆域】

山分南北二幹南幹統名內興安嶺其脈自俄羅斯薩拜喀爾省之捏爾臣斯克嶺卽尼布楚嶺來自額爾古納河與黑龍江會口伏渡入界迆南起頂爲治吉察山【東經五度北緯五十二度】亦作雉雞場山山之左額穆爾瑚瑪爾諸大河所出山右伊穆河漠河出焉迆而南起頂爲伊勒呼裏阿林【東經五十度三十分北緯五十一度三十五分】譯言一順松子山也髙可二百丈塔哈河出其東北牛爾河出其西北嫩江出其東南實墨爾根黑龍江呼倫貝爾三城之大分水嶺也多艸木饒禽獸索倫鄂倫春畢喇爾諸部人倚以爲苑囿卽北史所謂室韋欠對山隋書所謂次對山也自此內興安嶺分爲二幹其一迆東二百二十四里結爲平岡【東經九度二十分北緯五十一度三十分】

南爲喀羅爾源所出其北呼爾哈河出焉則折而南爲庫穆爾室韋山又南起頂爲庫穆爾哈達【東經十度北緯三十度二十分】又南迆西起頂爲東興安嶺【東經九度五十分北緯四十九度三十分】嶺東之水皆流入黑龍江遜河爲最大嶺西之水皆流入嫩江謨魯爾和羅爾二河爲大又東南山漸平衍髙可五六十丈凡四百五十里起頂爲木庫山【東經十一度北緯四十八度】松樺雜樹蔭日參云則迆而東南起頂爲布倫山【東經十一度北緯四十七度五十六分】漢人呼爲大靑山亦名小興安嶺其西南麓納穆爾源出焉東北爲科爾芬源其南爲呼蘭源實呼蘭黑龍江布特哈三城之分水嶺也又東二百二十四里郁爲樹海曰吞窩集【東經十三度北緯四十八度】車馬道絕是生丰貂惟索倫人遊獵其中迆而東南起頂爲哲溫山【東經十三度三十分北緯四十七度三十五分】

哲溫之合音近占國語數之十也語訛爲札伊其陰札伊河出焉其陽烏爾都魯諸河之源也大產金自此邐迆而東土岡起伏曰佛思亨山金史所謂阿斯溫山又東南伏渡松花江入吉林三姓界爲納丹哈達拉國語七峯金史所謂令撻剌山也伊勒呼裏阿林其幹西南行者起頂爲伊克呼裏阿林【東經六度北緯五十一度】譯言結實松子山語訛雅克山蒙古人呼爲伊克古克達猶漢語大嶺也多布庫爾河源出其左特勒布爾河根河源出其右迆西南起頂爲特勒庫勒山【東經五度三十分北緯五十度二十分】諾敏河出其左伊圖裏河庫勒都爾河海喇爾河源出其右又西南起頂爲興安嶺【東經四度四十六分北緯四十八度五十一分】索倫人呼爲達巴庫卽北史隋書所謂貳勃山嶺東之水皆流入嫩江阿倫雅爾綽爾三河爲大嶺西之水札惇河爲大又西南起頂爲阿魯塔爾奇嶺【東經四度北緯四十八度】阿魯蒙古語山陰也塔爾奇卽特爾根之對音蒙古語車也山木中車材因以爲名古黑車子室韋所居迆西南九十里有室韋山又西爲特爾根山又南起頂爲哈瑪爾山【東經四度北緯四十七度二十五分】哈瑪爾蒙古語邊界蹤迹也

又西南山勢挺峙旁無連峯曰索嶽爾濟山索嶽爾濟蒙古語端坐也內興安嶺自伊勒呼裏阿林蜿蜒西南行數十起伏至此盤結爲峻阜髙可九十丈周可百餘里四顧羣山皆培塿若端坐而受其朝者故名唐室韋塞曷支部實居之塞曷支卽索嶽爾濟之對音淘爾河桂勒爾河出其東南訥墨爾根河出其西北色野爾濟河出其西南山顚有五鄂博焉呼倫貝爾布特哈科爾沁烏珠穆沁喀爾喀以此山爲界分各累石祭神期以五月數百里內車騎畢會嚴不敢呼其名謂呼則風雨驟至其餘脈直至直隸承徳府矣北幹統名外興安嶺嶺南舊屬中國黑龍江嶺北屬俄羅斯國雅庫其脈自俄羅斯國西悉畢爾部雅庫次克之阿爾坦山來由安巴格爾必齊河源入界【東經一度三十分北緯五十三度三十分】迆而東起頂爲索勒闊痕山【東經六度北緯五十三度】鄂爾河源出焉又迆而東北有石峯凡六起頂爲朱格朱爾嶺【東經十三度北緯五十度四十分朱格卽朱爾千之對音蒙古語數之六也朱爾卽齊老之對音亦作省羅又作奇老蒙古語石也】

又南迆東起頂爲雅瑪嶺卽古胡布山也【東經十七度十三分北緯五十三度五分雅瑪胡布卽安巴之對音國語安巴大也亦作昂邦又作安班】有二水出焉北曰西林穆迪河南曰牛滿河又迆而東南起頂爲都薩阿林阿淩河出焉【東經一八度四十三分北緯五十二度十四分】迆而西南起頂爲楊山卽布連斯奇嶺【東經十七度北緯五十度】賽拉穆河出其西麓又西南爲畢占窩集其東南一脈入吉林舊界爲完達山語訛爲王達金史謂之完都魯亦曰桓篤遼時常遣使障鷹於此山所謂完睹路也此皆黑龍江左岸之大分水嶺也咸豐八年與俄羅斯國重議和約畫江爲界凡外興安嶺以南黑龍江之左原駐旗人五十五屯依舊畱駐外餘地悉入彼國名爲阿穆爾省焉

【以上山】

水則以黑龍江嫩江松花江爲經流而呼倫貝爾西南之水又以呼倫池爲總匯黑龍江源出外蒙古喀爾喀車臣汗部中後旗小肯特山之西北卽元祕史所謂不兒罕合勒惇山今亦作布爾空哈勒都那水之上游曰敖嫩河亦作鄂諾蒙古語狼也卽元史所謂斡難河東北流五百里許自阿勒斯特鄂博之西入俄羅斯國薩拜喀勒省界折而北右合溫達河左合音果達河又折而東北流左合尼布楚河又東北流彼國呼爲石勒喀河國語呼薩哈連烏喇譯言黑龍江北史所謂完水唐書所謂室建河舊書所謂望建河【望建卽莽監之對音國語靑也北人謂黑爲靑故曰望建】太平寰宇記所謂烏桓水金史所謂石裏罕河一作石裏很元史所謂撒合兒兀魯也室建石裏罕石裏很撒合兒石勒喀皆薩哈連變轉之聲兀魯烏喇對音譯語無正字也又東北流百四十里許左納安巴格爾必齊河卽鄂爾闊奇雅河入中國黑龍江城舊界左岸有滿漢蒙古喇第諾四種文界石國語曰額爾登額倭赫

又東北流五十里左納阿吉格格爾必齊河阿吉格國語小也又東流二百五十七里額爾古納河東北流來會會口左岸有額爾登額倭赫又東流七十五里右納察爾巴奇河卽薩坡什喀河又東迆北流二十里右合阿瑪匝爾河又東流三十五里左納烏爾堪河又東迆南流三十里右納謨河卽墨河亦卽漠河又東南流三十五里左納烏勒爾喜河又東南流三十里左納鄂爾河卽烏魯赤河折東北流七十五里左納鄂爾多昆河又曲曲如弓東南流百二十里左納利威爾河

又東南三十里左納烏爾蘇河又東南流十五里徑雅克薩城西南右合額穆爾河又東南五十里右納旁烏河又曲曲而東百有十里左納波羅穆達河又東折而西南又折而東北流百六十里左納額爾格河折而南四十里又折而東二十八里左納爾巴爾坦河又折而南二十五里左納托羅河又曲折如弓南流百餘里右納烏庫爾河又東三十里折西南十五里左納鄂嫩河又曲曲東南流百四十里左納淘斯河又東南四十五里瑚瑪爾河東北流來會又東南七十里作一大曲形如弓字凡二百六十里曰烏魯蘇穆丹譯言重彎也曲處左岸有烏魯蘇穆丹故城國初索倫庫爾喀部人博木博果爾所據之城也又東南流百里右納滚河克拉河克魯倫河右納布蘭河又東南流三十里左納固蘭河額蘇裏河折而西南流徑額蘇裏城西又西南流五十五里徑哈喇泊西哈喇蒙古語黑也語訛爲海蘭泡今漢語呼爲黑河俄羅斯人呼爲布拉郭威什臣斯克折而西南又折而東北流五十里徑黑河屯北海蘭泡南又東精奇裏江合西林穆迪河西南流來會又東迆南流七十里徑愛琿故城西黑龍江城東又南流二十五里右納坤河

又東南流五十五里徑特爾徳尼城北折東流五十五里徑札喀蘇城南札喀蘇蒙古語魚也蓋元時打魚水達達故城國初畢喇爾部人所據又東五十里左納謨里爾克河右納遜河又東左納博屯河又南迆西折而東七十里右納科爾芬河又東南三十五里右納喀達罕河折而東北流七十四里牛滿河西南流來會又折東南流九十里左納哈拉河又東南二十里右納烏伊河又東南百三十里左納果爾幹努喀訥河塔拉木河喀惹努河庫木努河右納喀達爾奇河尼堪河安河折而西南五十里右納福河又折而東南五十里左納上珠春河右納薩裏巴什河折西南二十五里右納札伊河又折而東南左納下珠春河格林河右納烏勒敏河又折西南四十里迆而南百十有五里左納庫魯河右納集達河又東南七十五里斐爾法鄂模水東北流來注之

又東迆北百十有五里左納畢占河又東迆南五十里徑奧裏米東故城北松花江東北流來會又東北流入吉林界嫩江亦曰諾尼木倫魏書謂之難水唐書謂之那河亦卽狃越河遼金史謂之鴨子河元史謂之猱河亦謂之納兀河又謂之惱連水或謂之那江祕史謂之納浯江明一統志謂之腦溫江源出墨爾根城伊勒呼裏山東南流二百里左納額勒赫肯河迆而南流三十里右納喀柰河又南迆東流二十里左納喀羅爾河又東南流九十里左納鄂多河又南江中有九狼石國語曰烏雲倭和沃赫水流成灘凡十五里迆南流七十五里右納喇都裏河又西南流六十五里右納多布庫爾河自此西南流右岸入布特哈境三十五里右納歐肯河又西南流百七十里兩岸皆山水行曲折如弓曰達巴爾罕穆丹又南流左納謨魯爾河又南流三十五里徑喀布齊老哈達東麓左納和羅爾河又西南流四十里附墨爾根城南下右納甘河又西南七十二里徑伊拉哈站西三十五里左右岸皆入布特哈境又西南流百有五里徑舊布特哈總管府之東府所在卽金源長春邊堡起築地所謂達裏帶石堡子也【達裏帶女眞語譯言有盤石】

迆而東南流二十里徑布特哈卽博爾多站西二十二里又南流三十里左納納穆爾河又南迆西流三十里諾敏河東南流來會又西南流三十二里右納楚勒嘎勒河入齊齊哈爾境又西南流八十里右納阿倫河又西南流二十四里右納音河又東南流二十里徑齊齊哈爾舊城東又西南十二里徑齊齊哈爾城西三里而下又西南流四十五里徑富勒爾濟屯南十有八里徑溫托昏站西東岸入內蒙古杜爾伯特旗界自此南流徑多耐站塔爾哈站西凡百八十三里又南流徑邵爾和爾坡之西東岸入內蒙古郭爾羅斯後旗界又南二十二里徑古魯站西又西十一里淘爾河匯爲納喇薩喇畢爾騰自札賚界東流來會又南流七十里東溢爲吳蘭諾爾又南二十八里折東南六十四里徑茂興站南郭爾羅斯牧地之金肇州故城南松花江自吉林伯都訥城西北流來會松花江國語曰松嘎裏烏喇譯言天河明一統志語訛爲松花卽古速末水也亦作粟末或作涑沫遼金史謂之混同江金史亦號黑龍江或曰宋瓦江元史謂之烏剌江祕史謂之浯剌江源出長白山顚他們泊西北流徑吉林府城南

又西北徑伯都訥城南又徑其城西又西北流至金肇州故城南與嫩江會土名三汊口金史所謂爻剌春水之地也旣會嫩江松花江折東北流二百二十四里徑郭爾羅斯後旗牧地黑龍江借設之博爾濟哈臺察布齊爾臺鄂爾多圖臺布拉克臺又東北流六十八里徑札喀和碩臺南右納吉林之拉林河卽金史來流河元史剌憐河左岸入呼蘭城界又東北流八十四里右納吉林之阿勒楚喀河卽金史按出虎水又東北流十一里左納呼蘭河又東北流三十二里右納匪克圖河卽金史匹古惇水又北迆東流七十六里左納碩羅河又東徑呼蘭廳南迆而南流二十八里右納吉林之察巴拉河又北東折而南又折而東流百餘里右納吉林之色勒站溝子又東流四里左納察罕泊水又東流二十四里左納布雅密河松花江旣納布雅密河又東流八里右納海倫固爾河卽金史海古水亦作海姑又東流百二十八里右納吉林之瑪顏河卽金史僕燕水遼時五國蒲聶部卽盆奴裏部所居也左納西林河

又東流六十四里右納吉林之拉格裏河又東北流九十二里右納吉林之瑚爾哈河卽唐書渤海忽汗河遼史斡朗攺金史鶻裏攺裏一作胡裏攺路之水元史所謂胡裏攺江也又東北十二里徑三姓城北右納吉林之發爾圖渾河亦曰歐肯河左納巴蘭河又東北流八十四里屯河卽吞河東南流來會自布雅密河以東至吞河會松花江口之固木納城吉林沿江左岸借地設站五曰佛思亨次東曰富拉葷次東曰崇固爾庫次東曰鄂勒郭本索最東曰廟噶珊松花江旣納吞河又東北流二十八里右納吉林之鄂恰河又東北流四十里右納吉林之音達穆河又東北流四十里左納富爾澗河又東北流三十六里左納烏爾河又東流八十四里左納都爾河右納吉林之安巴河又東北流五十二里右納吉林之喀勒建河又東北流百四十里徑奧裏米故城東北與黑龍江會呼倫池蒙古呼達賴諾爾卽唐俱倫泊元史闊濼海子祕史闊連海子亦呼合泐澧海子在呼倫貝爾副都統駐防西二百七十二里東南鄂爾順河來匯東北達賴鄂羅木河西南克魯倫河並來會池形如瓠南北徑八十里東西廣八十二里東南至西北袤六十里西南至東北袤百二十里周可三百六七十里大產魚池底潛通海眼故朔望子午有潮信受眾水而不溢不竭唐書稱室建河出俱倫者傳聞之誤也

【以上水】

臺站站分南北兩路自齊齊哈爾城卜魁站起西南六十里至特木得黑站又西南七十五里至溫托昏站【以上二站在齊齊哈爾城界內】又南七十五里至多耐站又東南七十五里至塔爾哈站【以上二站借內蒙古杜爾伯特界內置】又南七十里至古魯站又東南四十五里至吳蘭諾爾站又東南四十五里至茂興站【以上三站借內蒙古郭爾羅斯後旗界內置】又東南六十里渡嫩江松花江合流之三汊口入吉林界又四十里至伯都訥站【自卜魁至茂興七站南路站官管理】凡五百四十五里又自齊齊哈爾城卜魁站起東北六十里至塔爾哈站又東北八十里至寧尼顏站【以上二站在齊齊哈爾城界亦南路站官管理】又東北九十五里至拉哈站又東北六十五里至博爾多站卽布特哈副都統駐防之地又東北四十三里至喀迷喀站【以上三站在布特哈界內】

又北四十二里至依拉哈站又北七十五里至墨爾根站折東北七十五里至和羅爾站又東北七十八里至喀爾塔爾吉站【以上四站在墨爾根城界內】又東北八十里至庫木爾站又東北三十五里至額裕爾站又東北七十五里至薩哈連烏拉站【以上三站在黑龍江城界內自拉哈至此凡十站北路站官管理】又東北二十二里至黑龍江城凡八百二十五里臺分東南西北兩路東南至呼蘭者凡七臺皆南路站官兼管自吳蘭諾爾站起東南九十里至博爾濟哈臺又東八十里至察布奇爾臺又東六十里至鄂爾多圖臺又東四十五里至布拉克臺【以上四臺借郭爾羅斯後旗界內置】又東六十里至札喀和碩臺又東八十里至呼蘭臺又東八十里至新安臺【以上三臺在呼蘭城界內】

又東七十里至呼蘭廳治之巴彥蘇蘇凡一千一百七十五里西北至呼倫貝爾者凡二十臺【由呼倫貝爾副都統派筆帖式二員委筆帖式二員分理】自齊齊哈爾城卜魁站起西北五十五里至七家臺又四十五里至甘井子臺又五十里至那木希臺【以上三臺在齊齊哈爾城界內】又四十三里至木爾滚楚臺又五十里至和尼必喇昂阿臺又三十里至和尼必喇臺又三十五里至錫伯爾哈里臺又四十里至巴林臺又五十里至嘎爾甘哈達臺又四十里至雅爾博克圖臺【以上十臺在布特哈界內】又五十里至伊勒克特臺又四十五里至呼爾格勒依臺又五十里至們都克依臺又西六十里至札惇必喇雅克薩臺又西五十一里至喀勒和碩臺又西六十二里至札喇木臺臺又西五十二里至哈克鄂模臺【以上七臺在呼倫貝爾界內】又西六十里至呼倫貝爾凡八百七十二里又自呼倫貝爾起北六十里至博霍托臺又北百里至依爾該圖臺又北六十里至西訥爾布拉克臺【以上三臺在呼倫貝爾界內咸豐七年置專遞中外交涉公文】又西五十里至庫克多博喀倫凡二百七十里渡額爾古納河至俄羅斯薩拜喀爾省之舊粗魯海圖站

【以上臺站】

●齊齊哈爾城圖說

齊齊哈爾城周秦漢濊貊之地後漢三國魏屬夫余國北境晉寇漫汗國後魏北齊豆莫婁國地西南本屬涉羅國始光中涉羅爲百濟所並當屬百濟國尋屬勿吉隋靺鞨黑水部唐黑水靺鞨地嫩江以西屬室韋五代遼屬烏隈於厥部嫩江以西屬長春州北境金上京路肇州北境蒲與路西南境其西屬泰州元初乃顏大王分地至元中屬浦峪路屯田萬戶府明置拜苦衛又於境內錯置可吉河納穆河阮裏河牙魯阿倫葛稱哥古魯兀刺忽兀討溫諸衛及兀討溫所國初達呼爾錫伯卦勒察諸部弋獵遊牧之地康熙二十三年設火器營參領暫守三十年賞打牲總管副都統銜暫守旋額設城守尉三十七年裁城守尉移墨爾根副都統來鎭三十八年黑龍江將軍亦自墨爾根來鎭守

【以上沿革】

東經七度一分北緯四十七度三十分十四秒夏至日出寅正初刻七分四十秒日入戌初三刻七分二十秒晝長六十二刻十四分四十秒夜長三十三刻有二十秒冬至日出辰初三刻七分二十秒日入申正初刻七分四十秒晝長三十三刻有二十秒夜長六十二刻十四分四十秒【以上天度】全城轄境起東經六度九分東曁十度四十六分北緯四十六度四十二分北曁四十八度三十六分南北縱二百二十一里東西廣五百九十五里東南至西北袤二百二十七里西南至東北袤三百有三里至京師水程無陸程三千三百十七里縱距京師一千四百七十七鳥裏橫距京師一千有七十五鳥裏斜距京師二千二百三十三鳥裏又十分裏之二東至納敏河源四百八十三里呼蘭城界南至瑚裕爾河南封堆七十三里內蒙古杜爾伯特旗界西至雅爾河一百二十一里內蒙古札賚特旗界北至納約特溝百五十里布特哈界東南至瑚裕爾河五十五里內蒙古杜爾伯特旗界東北至納約特溝源一百五十四里額魯特旗伊克明安公附牧地界西南至嫩江雅爾河會口百有五里內蒙古札賚特旗界西北至金源長春邊堡百六十里布特哈界

【以上疆域】

城東北三百十三里有察勒哈瑪圖山其脈自布特哈吉勒嘎爾山來在瑚裕爾河之北河南有喀爾喀勒圖山髙五十丈土岡也又東北起頂爲巴彥蘇古山【東經十度三分北緯四十八度十分】迆而東南起頂爲布倫山其山髙大通肯札喀克音納敏四河出其西南【東經十度三十五分北緯四十七度三十分至五十五分】其餘脈西南行者曰烏喇猛安山【東經十度二分北緯四十七度一分】曰海倫山【東經九度五十五分北緯四十七度十五分】南行者曰綏楞額山【東經十度二十五分北緯四十七度十四分】皆培塿也

【以上山】

水則嫩江自寧尼顏站北旣右納楚勒嘎勒河入境西南流二百四十五里右納雅爾河西岸入札賚特旗界折東南爲喇嘛灣右納綽爾河徑溫托昏站西東岸入杜爾伯特旗界其右岸本城境內所納之水最北者曰楚勒嘎勒河自布特哈入境東南流六里注於嫩江次南曰阿倫河自布特哈東南流五十里迆而南二十里徑穆庫喇蘇臺西注於嫩江次南曰音河金史謂之顏河二源自布特哈穿金源邊堡入境至那木希臺西北而合東南流九十一里隱見不常徑齊齊勒爾屯西南七家臺東北

又東南流二十八里注於嫩江次南曰庫庫勒河源出城西偏北八十五里之廉家岡東南流分爲二支一東流十六里折而東流三十八里徑富勒爾濟屯之東注於嫩江其一西南流二十八里與科爾奇勒河合又迆而南流三十三里是爲庫庫勒河又東南流十二里注於嫩江次南曰雅爾河自布特哈分三支入境北支曰科爾奇勒河東南流分爲二先後與庫庫勒河合中支曰奇克尼河東南流三十一里分而爲二又東南流三十三里徑果多城西南而合又東南十二里與雅爾河合南爲雅爾河正流南流四十一里有胡玉爾庫河自札賚特旗界東流來注之雅爾河又迆而東南流四十二里徑札賚特之哈代罕站東北合奇勒尼河又東南流十二里注於嫩江嫩江東岸溢出之水城西南四十六里有托勒河分爲四道至溫托昏站西北二十四里仍注於嫩江江水盛時托勒河於特木得黑站東南與瑚裕爾河下流通達也瑚裕爾河亦作烏羽爾國語澇也後漢書言夫余國北有弱水指此亦卽金蒲與路之河矣

源出巴彥蘇古山北西南流三十四里有窟泠河北流來注之又西南流六十三里左右各納二小水又曲曲西流二十二里有得迪河南流來注之又西南流二十五里有小水東北流來注之又西南流十五里窩羅河自察勒哈瑪圖山東麓南流來注之又西南流三十五里有音吉幹河源出柞樹岡瀦爲泊西北流六十里徑喀爾喀勒圖山來注之又西南流十五里鄂魯洛河自察勒哈瑪圖山南流來注之又西南入額魯特旗附牧地凡百里至伊克明安公府莽柰岡前折而西北又迆而南六十五里有水自來可屯北流來注之又西南流七里有納約特溝徑莽柰屯卽莽柰舊喀倫之西又西迆南來注之又西南流仍入境二十八里折而南流爲九道溝八十里至二十顆樹西爲唐圖河又南迆西五十七里分爲二其一支西南流又折而西北流徑特木得黑站北會托勒河入嫩江一支南流隱見不常入杜爾伯特旗界又分爲二東南一支瀦爲納赫爾諾爾又東南爲察罕泊西南一支瀦爲阿瑪塔泊

水盛時又南迆東瀦爲烏克圖泊又西南分爲二入郭爾羅斯後旗一東南流瀦爲瑪瑪泊一西流徑古魯站北西南入於嫩江伯爾代溝自布特哈南流入界徑蘇克屯東北分爲二一東南流入瑚裕爾河一西南流爲納喇渾溝卽金史上京納魯渾河也徑塔哈爾站北會塔哈爾河注於嫩江東境之水皆以呼蘭河爲經流呼蘭河源出呼蘭城東北大靑山卽布倫山西南會納敏河入境又西南流八十里通肯河東南流來注之又西南入呼蘭城界納敏河二源出布倫山南西南流五十里而合又西南流三十二里曲曲徑綏楞額山西又西南流九十里西合克音河又西南二十五里入於呼蘭河克音河源出布倫山西南流百七十五里合納敏河入呼蘭河通肯河源出布倫山西流九十三里折而西南流六十五里徑烏喇猛安山西有札喀河亦源出布倫山西南流徑烏喇猛安山南百二十里來注之

又西南流五十二里有海倫河西南流繞海倫山折西北流來會【海倫國語水獺也】境內泉泊其最著者曰那吉泊在音吉幹泊西南西南流百里徑巴拜之地瀦於松津泊又馬鞍泊在那吉泊西南松津泊東南馬鞍泊之西南又有百花泉

【以上水】

●黑龍江城圖說

黑龍江城漢以前肅愼氏地其西北境秦漢之間屬東胡尋屬烏桓後漢三國魏挹婁國地晉入寇漫汗國西北境屬鮮卑後魏北齊豆莫婁國東南屬勿吉西北屬失韋最西屬烏落侯國隋爲北室韋缽室韋深末怛室韋大室韋地東南屬靺鞨黑水部唐山北室韋大如者室韋小如者室韋婆萵室韋嶺西室韋黃頭室韋訥北支室韋大室韋蒙兀室韋落坦室韋其東南屬黑水靺鞨北境兼有靺鞨思慕部郡利部地五代遼屬五國部剖阿里國地東南屬奧裏米國鼻骨徳國地西北境兼有室韋國及國外烏古一部敵烈八部地金屬蒲與路及烏古迪烈統軍司元屬浦峪路明屬撒哈連地面永樂間於境內錯置阿蘇河土魯亭山納剌吉河阿剌山撒禿河考卽兀亦速裏卜魯丹河忽裏吉山薛列河忽兒海亦麻河也孫諸衛正統後又置巴忽魯速溫河甫河答裏山哈剌察木河弗河阿木河塔哈托裏英禿蜀河諸衛及兀者揆野木五延五因兀者揆河諸千戶所並湧坎河亦馬河黑龍江速溫河卜魯丹河諸車卑讓河固裏河的裏木諸地面並羈屬於奴兒幹都司國初索倫鄂倫春畢喇爾達呼爾薩哈連諸部人雜居之康熙二十三年設黑龍江將軍並副都統二員一員與將軍同駐今城一員分守舊愛琿城

二十九年將軍移駐墨爾根城畱副都統一員守今城【以上沿革】

東經十一度二分十八秒北緯四十九度五十九分十秒夏至日出寅初三刻十分三十二秒日入戌正初刻四分二十八秒晝長六十四刻八分五十六秒夜長三十刻二十一分四秒冬至日出辰正初刻四分二十八秒日入申初三刻十分三十二秒晝長三十刻二十一分四秒夜長六十四刻八分五十六秒【以上天度】

西南至京師水程無陸程四千二百有二里西南至齊齊哈爾八百二十五里縱距齊齊哈爾城五百二十九鳥裏又十分裏之六橫距齊齊哈爾城五百三十九里又百分裏之八十四斜距齊齊哈爾城八百五十七鳥裏又十分裏之四全城所轄起東經二度三十分東曁十八度四十四分北緯四十七度三十一分北曁五十五度三十七分南北縱一千五百五十里東西廣八百九十六里東南至西北袤二千有九十四里西南至東北袤一千二百八十三里東至布連斯奇嶺卽楊山七百七十六里吉林舊界南至科爾芬源布倫山四百十五里呼蘭城布特哈兩界西至穆庫爾哈達百二十里墨爾根城界北至巴爾坦河源外興安嶺一千一百三十五里俄羅斯國雅庫斯克舊界東南至黑龍江與松花江會口七百九十三里呼蘭城及吉林三姓城兩界西南至東興安嶺關帝廟一百九十里墨爾根城界東北至西林穆迪河源外興安嶺鄂博一千有九十三里俄羅斯國雅庫舊界西北至安巴格爾必齊河上游烏倫穆河卽綽爾納河源之外興安嶺一千三百有一里俄羅斯國雅庫舊界【以上疆域】

境內山分南北幹伊勒呼裏山卽內興安嶺自呼倫貝爾東北入境當額穆爾河源【東經四度四十六分北緯五十二度十三分】迆而東南起頂爲治吉察山【經緯度詳總說】其脈順額穆爾河左岸東北行二百里許至們都裏河察爾巴奇河源之間結爲小阜因其產金俗呼爲元寶山【東經五度三十二分北緯五十二度五十七分】

又東北百四十六里瀕黑龍江南岸起頂爲烏蘇裏山治吉察山迆而東南至瑚瑪爾河源仍名伊勒呼裏山其脈順瑚瑪爾河左岸東北行至黑龍江南岸結爲小阜曰安羅山【東經九度二分北緯五十三度二分】迆而東南百二十餘里起頂爲鄂錫們哈達其南卽瑚瑪爾窩集也治吉察山自額穆爾河源迆而東南二百餘里仍呼伊勒呼裏山倭勒克河源在其東北麓西南與呼倫貝爾城之根河源隔山斜對迆而東北又折而東南至呼爾哈河與瑚瑪爾河會口折而南曰庫穆爾室韋山又迆而南爲額勒克爾山跨本城及墨爾根城境【東經十度二十八分北緯五十度三分】稍南起頂卽庫穆爾哈達【經緯度見總圖說】迆而西南起頂爲東興安嶺【經緯度見總圖說】遜河出焉又迆而東南爲喀穆尼山喀穆尼國語隘口也卽庫穆爾之轉音又南卽庫穆爾窩集此順遜河右岸東南之山也東興安嶺沿驛道迆而東北爲坤安嶺【東經十度三十九分北緯四十九度四十五分】

又東南爲康達山又南爲紮克達齊山又南爲博科裏山又東南爲瑪哈拉仙克丹當遜河之曲【東經十一度七分北緯四十九度一分】其東北起頂爲吉里爾哈達【東經十一度三十二分北緯四十九度十九分】東興安嶺迆南東南三百四十餘里起頂爲布倫山【經緯度見總說】科爾芬河源出焉順科爾芬河東北至福河薩合希倭河源之間爲瑪喇山【東經十一度四十七分北緯四十八度四十七分】布倫山迆東至吞河源迆而東南爲哲溫山【經緯度並見總說】自此迆東卽佛思亨山【自東經十三度五十五分曁十五度北緯四十七度二十八分至四十二分】山之西北有喀木尼哈達此皆黑龍江右岸之山也北幹爲興安嶺其脈自俄羅斯國雅庫次克省之阿勒坦山來阿勒坦蒙古語金也以其產金故名南行至安巴格爾必齊河源【經緯度見總說】爲中國俄羅斯分界處

迆而東北中國呼爲興安嶺興安國語邱陵也亦呼爲石大興安又呼爲外興安嶺則對江右之興安嶺別而言之其實興安非山名也又東迆南至鄂爾河源爲索勒闊痕山【東經五度五十餘分至六度三十分北緯五十四度十餘分至三十分】至鄂爾多昆河源【東經七度北緯五十四度十七分】其支幹東行順吉魯河下者爲投庫爾鄂拉其東南行者起頂爲伊勒提布斯嶺【東經七度二十三分北緯五十四度一分至三十分】又東南至波羅穆達河源迆而東南爲牛克札嶺【自東經九度至十度三十分北緯三十二度四十餘分至五十四度四五分】又東南爲阿爾喇山【東經十一度北緯五十二度四十餘分至五十四度四五分】又東南爲阿爾喇山【東經十一度北緯五十一度十分至四十餘分】則在精奇裏薩哈連二江之間矣索勒闊痕山迆而東北三百五十里許吉魯河源出焉【東經八度北緯五十五度四十五分】自此迆而東至精奇裏江源其上舊有鄂博焉【東經十三度十五分北緯五十五度二十八分】

又迆而東北至巴裏穆丹河源折而東南爲朱格朱爾嶺【東經十四度至十五度北緯五十四度三十分至五十五度二十八分】又東南折而西南至納拉河源起頂爲克哈雅嶺【自東經十一度三十分至十五度北緯五十三度四十五分】克哈雅蒙古語山墻也其支幹中嶺南行當寧尼河源者曰達勒啻沙山【東經十三度北緯五十三度五十二分】又南爲塔畢雅爾山【東經十一度四十五分北緯五十三度九分】克哈雅嶺迆南折而東至西林穆迪河源起頂爲雅瑪嶺上有鄂博焉【東經十七度十三分北緯五十三度五分】其支幹西南行者爲圖勒裏山當托謨牛滿二河間雅瑪嶺又東南至阿淩河源卽牛滿河東源也嶺上有鄂博【東經十八度四十三分北緯五十二度十四分】自此迆北謂之外興安嶺中國黑龍江城與俄羅斯雅庫次克咸豐八年以前舊界和約謂嶺南之水流入黑龍江者皆屬中國嶺北之水流入北海者屬俄羅斯國是也外興安嶺支幹自阿淩河源分一支迆西南爲都薩阿林卽鬥色山【東經十六度三十分至十七度四十七分北緯五十度至五十二度】

又迆而西南爲布連斯奇嶺卽楊山【東經十六度至十七度北緯四十九度至五十度】又西南畢占窩集其支幹溯特爾瑪河西北上至阿拉河間爲巴魯勒山西南爲阿吉們山其在塔拉木河庫木努河間起頂者爲蘇拉錫哈達畢占窩集之西瀕黑龍江東岸陡起七峯國語曰那丹哈達拉唐室韋駱丹部當在此江之右岸卽哈木尼哈達也畢占窩集西南瀕黑龍江東北岸有茂哈達茂國語兀善也哈達峯也此皆黑龍江左岸之山也

【以上山】

水則以黑龍江精奇裏江爲境內之經流自俄羅斯國薩拜喀爾省東北流會安巴格爾必齊河左岸入黑龍江城舊界東北流三百餘里徑額爾登額倭赫北額爾古納河自呼倫貝爾東北流左岸徑俄羅斯國薩拜喀爾省至額爾登額倭赫東來會又曲曲東流鳥道五百餘里徑安羅山北牛克札嶺南迆而東南鳥道七百里許北會精奇裏江徑愛琿城西黑龍江城東又南迆東九百里許南會松花江入吉林界凡行境內鳥道二千四百餘里人行曲折三千餘里左岸所納之水西曰安巴格爾必齊河上游曰烏倫穆河卽綽爾納河二源自石大興安西南流二百八十里左右各挾支渠四折東南流左挾二支渠右挾一支渠百有四里徑額爾額倭赫南注黑龍江次東曰阿吉格格爾必齊河【阿吉格國語小也】東南流六十八里注黑龍江次東有水二源曲曲西南流而合折東南百里許注黑龍江次東有小水東南流迆西南四十餘里注黑龍江次東曰阿瑪匝爾河【舊圖作格爾必齊河者誤也】

上源曰池察特喀河自外興安嶺南流七十餘里而合迆南三十四里有鄂爾多河東南流六十四里來注之又南迆東三十里右納二支渠又東南三十一里有大鄂爾多河南流百有十里左挾一支渠來注之又南流七十里左納一小水有莫果察河二源合而東南流百四十里右挾一支渠左合小池察特喀河來注之又曲曲東北流八十餘里有瑪固底吉河東南流六十六里來注之又迆而東南流五十八里有烏得雅尼河東南流百里來注之次東曰烏爾堪河其上源曰呼吉奇河自外興安嶺西南流折東南流百有十里左納章他拉河又曲曲東南流百五十六里來注之次東曰伊格那什諾河南流六十四里來注之次東曰烏特勒喜河自索勒闊痕山西麓東南流百六十四里左右各挾三支渠折南流六十四里來注之次東曰鄂爾河卽烏魯赤河自索勒闊痕山東南流百有五里有哈拉穆河二源合而東南流七十六里來注之迆南九十四里右挾一支渠注黑龍江次東曰鄂爾多昆河自外興安嶺西南流左右各挾三支渠百三十七里有艾克塔河三源合而東南流百餘里來注之次東曰庫塔滿達河東南流八十四里注黑龍江次東曰烏爾蘇河二源西南流七十里而合又西南迆而東南流八十六里徑雅克薩城西注於黑龍江次東曰鄂瑪河東南流三十里注於黑龍江次東曰布爾戛裏河【蒙古語隘口也】

東南流四十里注於黑龍江次東曰波羅穆達河二源自牛克札嶺西北曲曲東南流二百里左右各挾二支渠注於黑龍江次東曰額爾格河自牛克札嶺東北流迆而西南流百七十餘里注於黑龍江次東曰巴爾坦河二源自牛克札嶺合而西南流七十餘里注於黑龍江次東南曰托累河【托累與圖喇對音蒙古語免也】二源合而西流百十有五里注於黑龍江次東南曰鄂諾河二源合而西南流百八十里許注於黑龍江次東南曰淘斯河西南流八十里注於黑龍江次東南曰巴裏彥河西南流百有十里注於黑龍江次東南曰阿蘇河西南流八十里注於黑龍江次東南曰阿拉河西南流四十餘里徑木魯蘇蘇城東南注於黑龍江次東南曰布蘭河二源自阿爾喇山合而南流百十有四里注於黑龍江次東南曰固蘭河西南流百有四里注於黑龍江次東南曰額蘇裏河西南流九十里徑額蘇裏城西北注於黑龍江次南曰登瑪拉河西流三十餘里注於黑龍江次南曰多魯果雅河西南流三十餘里注於黑龍江次南曰多普塔喇河西南流徑海蘭泡西北注於黑龍江

次東南有精奇裏江曲曲西南流徑愛琿城北來會精奇裏國語黃色也漢語呼爲黃河俄羅斯人呼爲結雅卽唐靺鞨郡利部所居之水也源出外興安嶺南流二百有十里有庫普裏河卽巴裏穆丹河曲曲南流百八十里左挾欽都河又西迆南五十餘里折而西流五十五里來注之精奇裏江旣納庫普裏河折而西流七十里有阿爾吉河自外興安嶺西南流迆西北流二百七十餘里來注之精奇裏江又迆而西北流七十里有托克河二源合而西南流迆東南流百三十里來注之稍西流八里有蘇格札尼河南流百里來注之精奇裏江又西流六十里有烏爾堪河自達勒啻沙山東北流二百四十里左挾鄂羅格裏河艾札克河昔裏克河來注之精奇裏江又西流二十五里南納一小水北有們梅哈克河左挾一支渠南流百三十里來注之又西流二十里有特穆戛河西北流百十有三里來注之又西流二十四里有們梅哈河南流百里來注之精奇裏江又西迆南三十里左右各納一小水與巴爾坦河會巴爾坦河卽布連塔河二源俱出外興安嶺南流百有十里而合又曲曲東南流九十里有伊圖蓋河東南流七十里來注之稍東流有戛戛尼河南流九十五里來注之有烏那哈河東南流百五十五里右挾塔普喀拉河鄂爾多河伊裏堪河迆東北流二十六里來注之精奇裏江折南流二十八里有東堪河西流五十里來注之

迆東南流三十二里有穆丹河西流七十里來注之又東南流四十四里有斜克肯河二源西北流合而來注之精奇裏江折西南流六十八里有吉魯河東流來注之吉魯河亦呼急流河上源曰伊畱吉爾河【伊畱卽伊勒對音國語一順也吉爾卽吉魯對音】自外興安嶺西北流百有十里有莫郭特河折而西南流四十四里有薩吉克塔河南流七十四里來注之稍西南流六里有唐得河自伊勒提布斯嶺西北流二百二十里右合格特堪河折東流十二里來注之急魯河旣合唐得河折東南流左挾三小水右挾一無名水及大小札勒圖拉河迆而東流十里有庫都裏河西南流來注之急魯河又西南流二百九十四里徑投庫爾鄂拉東北左納伊喀河右納鄂托博克河注於精奇裏江精奇裏江旣合急魯河又西南流四十里有耶裏格雅河自克哈雅嶺西南麓西南流折西北流六十里來注之精奇裏江又西南流十有五里歧而爲二仍合而爲一先後有翁郭裏克河莫河察河東南流四十里許來注之又西南流四十里左納一水有烏爾河源出伊勒提布斯嶺曲曲東南流百四十四里有克喇克河東北流百里來注之又東南流百里有替克徳河卽田地河東南流二百里來注之又東南流八十里有阿爾巴河自投庫爾鄂拉南左合阿喇靑喇河南流百六十四里來注之烏爾河又東南流百里分二道注精奇裏江精奇裏江旣合烏爾河折而東南流三十六里有申戛勒河東南流五十里來注之

又東南流三十里左納二小水有鳥連吉河東南流百有十里來注之精奇裏江又曲曲東南流六十四里有牒葉普河卽覺普河西南流來注之牒葉普河其上源曰寧尼河自鄂郭倫湖西南流十里有察勒布格裏河自達勒啻沙山西南流折西北流七十里來注之寧尼河又西南流四十五里右納二小水徑克哈雅山東折東南流六十里右納一小水左納二小水有水三源自達勒啻沙山西南流八十里來注之又西南流折而西流百十有七里有鐵牛河卽騰格裏漢言天河西北流百十有二里來注之又西折南再折而西南流百四十里右挾五支渠左挾二支渠注精奇裏江精奇江又東流六十里左納三小水有替克徳河二源東南流五十里而合又東南流百四十里左挾三支渠右挾二支渠來注之精奇裏江又東南流四十六里左納一支渠又曲曲東南流四十六里左納一支渠又曲曲東南流三十四里右納一支渠迆東南流四十里有水自塔畢雅爾山西南流百十五里來注之精奇裏江迆東南流七十七里有達布庫爾河西南流七十八里來注之又東南流二十二里右岸先後納二小水又曲曲折東北流二十里有格羅穆奇河西南流七十三里來注之又折而東南流二十六里右納二小水有鄂約河二源合而南流六十六里來注之精奇裏江又西南流十有二里有西林穆迪河卽昔林札河西南流來會西林穆迪河卽北史隋書所謂深末怛水古深末怛室韋所居也唐時靺鞨思慕部遞居之【思慕與深末怛苦西林穆迪之對音】

源出雅瑪嶺卽古胡布山西北流百五十五里有庫穆遜河二源合而西北流百三十八里來注之迆西流二十四里有哈爾固河西北流百二十五里來注之又曲曲西流五十五里有陽奇尼河卽昔裏特堪河自雅瑪嶺西北流迆西南流二百里許來注之又曲曲西南流七十五里左納一小水又曲曲西南流七十里有鄂郭諸堪河西流九十餘里來注之又曲曲西南流徑鄂博南左納三小水有們河東南流八十餘里左右各挾二支渠來注之又西南折西北流五十二里有匡克托河東南流五十里來注之稍西流八里又有一水東南流五十餘里來注之又西南流五十五里有尼康徳喇河自斜別奇山東南流七十里來注之又西南流二十里有貝薩河右挾辛吉裏堪河左挾札拉庫河及伊希河所合之莫郭察河曲曲西流二百餘里來注之貝薩河又西北流四十里入西林穆迪河西林穆迪河又西南流八十三里左納一水又西迆北二十四里有納拉河東南流來注之納拉河源出克哈雅山西南流三十六里有約朗河北流徑札喇罕嶺西五十里來注之又西北迆西南流二十六里右納一水有札勒圖拉河東南流六十里來注之又南迆西六十里右納一水有烏索爾河西北流六十餘里來注之又西北流左納二水有烏嘎甫河南流五十八里來注之又西迆南流百里左納一小水右岸有都克達河自達勒啻沙山東南流八十里折西南流三十四里右合圖克昔河又西南流八十四里右納穆丹河又西南流三十二里來注之納拉河又東迆南流五十里有滅灣河西南流三十四里徑斜別奇山北來注之納拉河折西南流四十里有水自塔畢雅爾河東南流百有四里來注之折東南流四十六里入西林穆迪河西林穆迪河旣合納拉河折南流十里有溫瑪河徑休克都裏克山南麓西北流二百四十五里來注之折西北十有二里

又迆西南流二百里左右各納三小水與精奇裏江會精奇裏江旣合西林穆迪河折西南曲曲分合流八十里有翁額河二源西南流右挾一支渠迆西北流七十里許來注之精奇裏江又曲曲西南流四十五里有畢拉河自阿爾喇山東南流六十餘里隱現不常經畢拉廢喀倫東北又東南分三道來注之精奇裏江折南流二十里有巴裏木河二源合而西流三十五里來注之稍南流里許左納一水又曲曲西南流二十五里有托魯巴河東南流六十八里來注之又東南流二十里有托謨河西北流來注之托謨河源出圖勒裏山西北麓西南流百二十里有邁庫裏河曲曲西流百十有八里來注之又西南流七十六里左納二支渠右納四支渠又西南流六十里有塔錦河二源自圖勒裏山合而西流百九十三里來注之又西迆南三十里有鄂伊勒昆河自圖勒裏山西流百九十里左挾二支渠西北流來注之托謨河又曲曲西流百八十里左挾三支渠右挾五支渠注精奇裏江精奇裏江又南流左挾一支渠五十八里有貝屯河二源自珠徳赫山北合而西北流百七十六里來注之精奇裏江又南流百二十里有布迪音河卽大別拉雅河西流百三十里徑珠徳赫山南折南流五十里左納二水又折而西北流五十里分二道注精奇裏江精奇裏江又曲曲西南流四十里徑海蘭泡東注於黑龍江黑龍江旣會精奇裏江左岸次南曰伯勒格爾沁河西南流百二十里徑江左五十五屯間來注之次東南有博斜裏泊水南流注黑龍江次東南有水自博科裏城西南流折東南流七十里來注之次東曰吉滿河三源合而南流百有二里有謨里爾克河三源合而南流四十五里徑札哈蘇城北折東流四十里來注之吉滿河又東南流十六里徑策赫徳城南注於黑龍江次東有博屯河自圖勒裏山西南麓西北流迆而西南流二百五十餘里徑策赫徳城東北折東南流

又折而西南流二十餘里瀦爲泊注於黑龍江次東曰特羅沁喀雅河西南流百二十五里注於黑龍江次東南曰庫普裏雅諾甫喀河四源合而西南流百二十六里注於黑龍江次東納一支渠次東曰牛滿河亦作尼滿三源中源曰尼瑪堪河源出都薩阿林西北支麓西南流百九十三里與西源合西源曰卓倫奇河卽畢喇瑪奇特河自雅瑪嶺西南麓西北流七十三里左合耶裏戛河又西北流左合一水歧而爲二西北流三十里而合又曲曲迆而南流九十里有阿奇什瑪河西流折東南流百七十五里來注之卓倫奇河又西南流百二十里有巴拉戛那河西南流五十里來注之又曲曲西南流三十五里有克威裏河二源合而東南流六十餘里來注之折南流二十八里有額爾徳尼河西南流五十里來注之又南迆東流七十四里先後右納阿伊穆奇河鄂倫庫河與中源尼瑪堪河合折南流十五里東源阿淩河自都薩阿林西南流三百五十三里右挾烏瑪裏帖肯河塔斯塔河烏莫勒徳河來會牛滿河三源旣合又南迆東二十八里有烏爾戛勒河西流百三十七里來注之又南流三十四里有札克達穆圖河右挾鄂拉肯河左挾一水西北流百里來注之迆西南流二十七里右納一水迆南流二十六里有多勒尼堪河右挾索羅尼河西流百十有七里來注之又西南流十八里左納一水又西南流四十三里右納三小水左岸有阿克定尼河西北流五十里來注之牛滿河又西南流十五里有阿圖音河自圖勒裏山右挾帖列布占河南流二百里來注之稍西南流六里左納鄂拉河右納一小水又西南七里有薩吉瑪爾河卽烏什們河西北流九十里來注之又西南流六里有帖列布占河西南流六十六里來注之又西南流二十里先後右納上下墨爾根河左岸有塔拉耐河合札克達齊河西北流七十五里來注之牛滿河

又西迆南流三十八里有賽拉穆河西北流來注之賽拉穆河卽瑪爾瑪勒塔河亦卽特爾瑪河源出布連斯奇嶺卽楊山之西南麓曲曲北流百二十里有耶戛勒堪河曲曲東北流百十餘里來注之折東北流十四里有固札克河二源自布達斯奇嶺合而西流百餘里來注之瑪爾瑪勒塔河又曲曲西北流三十里有固札勒河自布達斯奇山西南流百五十里來注之又西迆北二十二里有普林河四源自蘇拉錫哈達東北流合而西北流百二十五里徑阿吉們山東折東北流徑巴魯勒山南百五十里來注之瑪爾瑪勒塔河又北流十五里有蘇圖爾河自都薩阿林南麓西流六十里折南流三十里有烏連達河西北流五十五里來注之折西流二十里有阿郭治河東南流四十餘里來注之又西南流七里有喀勒肯河東流二十餘里來注之又曲曲西南流七十七里與瑪爾瑪勒塔河合瑪爾瑪勒塔河旣合蘇圖爾河又西北流百二十三里左挾一小水右挾三小水注牛滿河牛滿河旣合瑪爾瑪勒塔河曲曲迆西南流四十里有聶布得爾堪河北流折西流四十里許來注之又西南流十四里右納二小水稍西北十四里有們瑪勒圖河東流百有四里來注之左岸有小水分二道來注之牛滿河又曲曲南流百八十里先後左納四小水右納八小水又西南流二十里有楚克河二源合而東南流五十餘里右挾一支渠來注之稍南流十里有達裏烏努河西南流五十餘里折西流五十里來注之

又南流二十里有多吉克河自達裏烏努河左溢南出折西流七十餘里來注之又西南流六十里右納三小水有別裏次那河西流五十里來注之牛滿河又南流注於黑龍江次東曰巴裏施河二源合而南流七十里注於黑龍江次東有哈拉河三源合而西南流八十五里注於黑龍江次東有阿拉河西南流百四十里徑巴魯勒山陰又南迆西右挾大小支渠四徑阿吉們山西百有十里左納一支渠又西南流三十里注於黑龍江次東有塔拉木河自蘇拉錫哈達之陰西南流百三十里注於黑龍江次東曰喀惹努河自蘇拉錫哈達西南曲曲東南流五十八里注於黑龍江次東有庫勒圖爾河南流五十五里注於黑龍江次東有庫木努河西南流九十五里徑那丹哈達拉西右合新幹河注於黑龍江東南流二十里納二小水折而西南流三十里納三小水迆東南流有納葛裏河自那丹哈達拉西南流折而西流六十四里注於黑龍江次東南有上下珠春河西南流七八十里先後注於黑龍江次南有伯勒格爾沁河西北流四十里注於黑龍江次南有水西南流二十餘里分而爲二徑茂哈達北其一支西流十餘里先注於黑龍江其一支東南流四十餘里注於黑龍江次東曰庫魯河三源曲曲南流五十餘里而合

又南流十二里注於黑龍江次東曰多布裏河其上源曰伊圖裏河自庫魯河源東錫爾經格嶺西東南流折而東流百里許溢而左出折西南流八十五里注於黑龍江次東曰蘇魯河自多布裏河溢而左出東南流三十餘里合於畢占河次東曰畢占河二源自畢占窩集西南合而東流百有十里左納一小水折而南流二十里右合伊圖裏河又曲曲南流三十餘里歧而爲三其二西南流五十餘里先後會蘇魯河注於黑龍江其一東流復分爲三道先後注於黑龍江畢占河東卽吉林三姓城舊界也此皆黑龍江左岸所納之水也其右岸自會額爾古納河而東有洛古河三源合而北流四十里注於黑龍江次東曰察爾巴奇河卽薩坡什喀河自元寶山四源合而北流七十里左挾一小水右岸有一溝水產金西流五十五里來注之東北流三十四里注於黑龍江次東曰謨河一作墨河產金北流五十里注於黑龍江次東曰額穆爾河三源出治吉察山卽雉雞場山東北流五十里而合又東北流五里有多爾那伊河自伊勒呼裏山東流五十里來注之又東北流八十里左納一支渠右納三支渠稍東北五里有吉瑪裏河東流六十四里來注之又東北十餘里右納一水折西北流十餘里有羅格徳河東流七十里來注之又東北流十六里左右各納一水又東北流十里有烏裏察河西北流八十里來注之額穆爾河折西北流三十二里右納一支渠又折而東北流十八里有那里多河自伊勒呼裏山東北流百三十里左右各挾二支渠來注之

又東北流八里有們都裏河三源自元寶山西流六十里來注之有瑪裏察河二源合而西北流四十里來注之又西北流左納一支渠右納二支渠折北流二十餘里有什都喀河產金自元寶山東流九十里左挾五支渠右挾一支渠來注之又曲曲東北流四十里徑烏蘇裏山南左納一溝水折東南流三十里有水二源北流四十里來注之折而北又迆而東流六十五里左納二小水有大札林庫爾河二源東北流四十里而合又東流九十里先後右挾二支渠來注之東流二十六里左納一溝水右岸有小札林庫爾河東北流四十里來注之又東流二十五里有溝水北流四十里來注之又曲曲東北流十二里有布爾戛裏河東北流三十里來注之又東北流十里右挾一小水注於黑龍江江之北岸卽雅克薩城也次東曰旁烏河亦作蘋果河語訛爲潘家河卽唐婆萵室韋所居之水也自伊勒呼裏山北麓東北流百有十里有色連吉察河東南流八十里右挾伊吉昌那河來注之又東北流四十里左納二水右納一水迆東二十里布爾戛裏河二源合而北流四十里來注之又東北流十五里有水二源合而西南流七十餘里來注之又東北流三十里有長活裏斡河北流六十四里來注之又東北流五十七里右納二支渠左納一支渠又北流四十里有穆倫河曲曲東流四十里許來注之旁烏河自此分二道注於黑龍江次東曰奎庫堪河二源一東南流四十里一北流二十里而合又北流三十二里注於黑龍江次東有水二源合而東北流九十里徑安羅山西北注於黑龍江次東南曰鄂錫們河二源合而東流百十有二里來注之次東南曰烏庫爾河二源西流百九十里來注之次東南曰瑚瑪爾河二源出伊勒呼裏山東北流百里而合又北流二百十有三里有烏特治爾河二源合而西南流九十里來注之迆東南流百十有餘裏布列斯河東南流九十餘里來注之又迆東流百有十里徑瑚瑪爾窩集南有呼爾哈河東北流來注之呼爾哈河上源曰塔哈河自伊勒呼裏山東南流十里有倭勒克河西北流八十餘里來注之迆而東北流百有十里有胡集爾河北流六十里來注之又曲曲東流百三十里有綽諾河東北流五十餘里來注之又東北流十四里有布勒克河東北流迆而東南流三百里許來注之瑚瑪爾河

又東南流回旋西北流百有十里徑瑚瑪爾城北東流注於黑龍江次南曰古裏明推河東南流六十里注於黑龍江次南曰滚河【滚蒙古語深也】亦作寬河二源合而東流百里注於黑龍江次東南曰克拉河東流六十餘里徑郭普戛爾城北注於黑龍江次東南曰庫倫河東南流迆而東北流五十餘里注於黑龍江次東南曰克魯倫河東南流迆而東北流七十餘里注於黑龍江次南曰達彥河東南流迆而東北流注於黑龍江次南曰霍勒戈壁河東北流五十里又東南流注於黑龍江次南曰法畢喇河二源合而東北流四十里注於黑龍江次南曰額尼河二源合而東南流迆東北流注於黑龍江次南曰阿勒喀穆河東北流三十里注於黑龍江次南曰什建河二源合而東北流五十餘里分二道注於黑龍江次南曰坤河源出坤安嶺北麓東北流六十里有阿林河自額勒克爾山東南流四十里來注之坤河又東流十二里徑薩哈連烏喇站南又東流三十三里徑黑龍江城東南注於黑龍江次東南曰康達罕江自康達罕山東北流五十里注於黑龍江【康達罕獸名其胡似馬纓蒙古語謂馬纓爲康達罕也】次東南曰博科裏河自博科裏山東北流六十里徑特爾徳尼城西北注於黑龍江次東曰遜河卽遜必拉古肅愼氏所居之水語訛爲雙順俗亦呼泡子河因其流徑庫穆爾窩集亦曰庫穆爾河源出東興安嶺東北東北流四十里合數支源徑庫穆爾站

南曲曲東南流六十里有錫爾哈豁魯河東北流折東南流七十餘里來注之又東南流五十餘里徑喀穆尼山東庫穆爾窩集東北喀穆尼卽庫穆爾【對音索倫語隘口也】元史所謂甘木裏有額裕爾河自庫穆爾站東流七十里徑額裕爾站南左合額冷古河迆南流七十餘里來注之又東南流百里徑瑪哈拉沁克丹西南與占河合占河亦訛張河自庫穆爾窩集合而南流七十五里又迆而東流六十四里有阿爾沁河二源合而東北流七十四里來注之占河又東北流四十七里入於遜河遜河旣合占河折東北流七十里有烏都裏河北流九十里來注之又東北流四十五里徑遜必喇蘇蘇東又東北流二十六里徑吉裏而哈達東又東北流五十二里分爲二道又北流二十里注於黑龍江次東曰科爾芬河源出布倫山北流五十里有阿爾皮河東流四十里來注之又東北流八十里有多畢河北流七十里來注之又東北流八十餘里有沙圖巴河北流七十餘里來注之又東北流百三十三里注於黑龍江次東曰喀達罕河東北流八十五里右納一支渠又東北流五十三里注於黑龍江次東曰蘇都裏河北流六十里注於黑龍江次東曰薩哈希倭河二源合而東北流百二十四里注於黑龍江次東曰烏伊河亦作烏雲東北流九十里注於黑龍江次東曰尼堪河東北流五十五里注於黑龍江次東曰福河左挾二渠東北流三百餘里注於黑龍江次東曰札伊河源出哲溫山北流九十餘里有溝水產金東流七十餘里來注之其會口有觀音山金廠在焉迆而東北流七十三里有溝水產金東北流四十里來注之迆而東流八十里徑札伊喀倫東注於黑龍江次南曰薩卜施尼甫喀河西流五十里徑喀木尼哈達北注於黑龍江次東南曰集達河卽金史所謂三坦水自斐爾法濼東北流三十里注於黑龍江斐爾法濼在佛思亨山北金史謂之阿斯思溫山北濼卽佛思亨山水所瀦東西廣八十里南北徑二十里其水復自濼東隅流出爲斐爾法河十有八里注於黑龍江濼之南有遼時奧裏米國故城此皆黑龍江右岸所納之水也

【以上水】

●墨爾根城圖說

墨爾根城周戰國秦漢濊貊之地東北境漢以前屬肅愼氏後漢三國魏爲扶余國東北境屬挹婁晉入寇漫汗國後魏北齊豆莫婁國東北屬失韋隋屬南室韋地唐屬烏丸國及嶺西室韋並室韋那里部地五代遼屬室韋國大王府金屬蒲與路及烏古迪烈統軍司元初屬乃顏大王分地至元中屬蒲峪路屯田萬戶府明置木裏吉衛又於境內錯置亦兒古裏哈里河亦力克兀塔裏諸衛國初達呼爾索倫鄂倫春諸部弋獵之地康熙二十九年黑龍江將軍自黑龍江城來守三十二年又移副都統一員自愛琿城來同守三十七年副都統移守齊齊哈爾城三十八年將軍亦移守齊齊哈爾城墨爾根專設副都統鎭守光緒八年於境內興安嶺西太平彎築城增設副都統銜興安城總管專管鄂倫春二十年裁

【以上沿革】

東經八度二十八分四十一秒北緯四十九度十一分十四秒夏至日出寅初三刻十四分二十二秒日入戌正初刻有三十八秒晝長六十四刻一分十六秒夜長三十一刻十三分四十四秒冬至日出辰正初刻有三十八秒日入申初三刻十四分二十二秒晝長三十一刻十三分四十四秒夜長六十四刻一分十六秒

【以上天度】

西南至京師水程無陸程三千八百三十七里至齊齊哈爾城水程九百餘里陸程四百六十里縱距齊齊哈爾城三百七十鳥裏橫距齊齊哈爾城一百九十八鳥裏又百分裏之七斜距齊齊哈爾城五百二十五鳥裏全城所轄起東經六度三十分東曁十度十四分北緯四十八度五十四分北曁五十二度六分南北經五百九十四里東西廣二百三十里東南至西北袤六百十里西南至東北袤三百七十四里東至喀爾塔爾吉河源興安嶺百八十四里黑龍江城界南至羅喇喀河六十二里布特哈界西至博爾奇裏三十八里布特哈界北至納約爾河源伊勒呼裏山五百四十里黑龍江城界東南至和羅爾河源吉爾奇納山百九十里黑龍江城布特哈兩界西南至嫩江博爾奇河會口三十里布特哈界東北至米齊爾河源庫穆爾室韋山二百五十六里黑龍江城界西北至多布庫爾河源伊勒呼裏山五百六十二里布特哈黑龍江城兩界

【以上疆域】

境內之山伊勒呼裏爲大自呼倫貝爾入界爲多布庫爾河源所出順多布庫爾河左岸東南下者曰額溫特肯山又東南曰昆迪奇山又東南曰博衮多山至嫩江西岸而止伊勒呼裏山自多布庫爾河源迆而東北喇都裏河出焉順喇都裏河左岸東南行者曰伯裏奇克山又東南曰香古克達又東南爲撻喇山又東南陡起七峯國語曰那丹哈達喇迆而南曰庫爾勒奇山至嫩江西岸而止伊勒呼裏山迆而東南又蜿蜒東北行凡百二十里起頂爲嫩江之源所出山最髙處也【東經八度北緯五十二度七分】則折而南又迆而東北起頂爲納約爾河源所出又迆而東南至喀羅爾河源則折而南二百里起頂爲阿魯徳鄰山【東經九度二十五分北緯五十度五十分】阿魯徳鄰譯言山陰盤石也余脈西南行爲莽監哈連國語靑峯也阿魯徳鄰山又東南爲庫穆爾室韋山【經緯度見總說】其山迆西爲希布奇山西北曰察顏山又北曰喀喇古勒圖山至嫩江東岸而脈斷庫穆爾室韋山又南起頂爲東興安嶺【經緯度見總說】其脈沿穆納爾河西下者起頂爲碩多隆武山又西曰特克什山沿喀爾塔爾吉河西南下者起頂爲什建山【東經九度三十五分北緯四十九度九分】稍西北曰布魯山【東經九度十四分北緯四十九度十五分】

又西曰旺安山【東經九度一分北緯四十九度十四分】東興安嶺正幹南行八十八里起頂爲吉爾奇訥山【東經九度五十分北緯四十度二分】和羅爾河源出焉稍西北曰伊勒山沿和羅爾河右岸西下者起頂爲烏伊徳鄰山譯言九盤石【東經九度二十七分北緯四十九度一分】又西南爲穆圖爾肯山【穆圖爾肯蒙古語有樹微髙山也】羅喇喀河出焉其北爲小黑山又北爲寧阿河【東經八度五十四分北緯四十九度九分】其在墨爾根城西北甘河右岸者曰窟窿山左岸者曰喀布齊老哈達又北夾嫩江兩岸山勢曲折曰達巴爾罕穆丹束江形如弓達巴爾罕穆丹國語重彎也

【以上山】

水則嫩江貫境南流自伊勒呼裏山發源至城西南右納博爾奇河入布特哈界凡行境內鳥道七百餘里曲折千餘里其右岸支渠最著者北曰伊什肯河源出伊什肯山東南流百有八里左右各臺二小水注於嫩江次南曰喀柰河亦源出伊勒呼裏山東南流八十七里徑伊勒奇堪山北有水自博羅奇克山東南徑香古克達北折東北流來注之又東南流九十四里注於嫩江次南曰額勒和肯河【國語額勒和肯急流也】源出香古克達東南流百十有四里注於嫩江次南曰古裏克河源出撻喇山【撻喇卽撻魯之對音索倫語樺皮也】

東南流九十三里注於嫩江又南先後有小水六其二出那丹哈達拉山其四出庫勒爾濟山長不過三四十里皆東流注於嫩江次南曰喇都裏河卽唐時室韋那里部所居之水也源出伊勒呼裏山東南流曲曲六百里許右納古裏河又東南流二十里注於嫩江次南曰多布庫爾河源出伊勒呼裏山東南流左岸先後納小水五曲折六百餘里注於嫩江江之右岸卽布特哈界也次南卽布特哈之鄂肯河與嫩江會口次南曰甘河自布特哈東南流入界徑窟窿山東北喀布齊老哈達西南至城西南與嫩江會次南有小水自窟窿山東南流入嫩江次南曰博爾奇河自察爾巴奇山西南麓東南流四十里注於嫩江江之右岸卽布特哈界也嫩江左岸支渠最著者北曰納約爾河亦作那藥裏卽諾尼之對音唐書所謂越河卽此實嫩江東源也合支渠三南流七十五里與嫩江西源會次東南曰伊蘇肯河源出伊勒呼裏山南流七十五里注於嫩江又次東南有小水南流三十餘里注於嫩江又次東南曰額勒和肯河南流五十七里左納二小水迆西南三十里左右各納小水一注於嫩江次南曰哈羅爾河源出伊勒呼裏山南流七十五里左納小水二折西流四十里左納小水一右納小水二注於嫩江次南有小水六長不過三四十里並源出阿魯徳鄰山先後西流注於嫩江次南有莽監哈達河源出阿魯徳鄰山西流四十餘里徑莽監哈達北注於嫩江次南曰鄂多河源出庫穆爾室韋山西北南流合中科河西北流迆而西南流百六十餘里注於嫩江次南有小水七長者不過五十里並源出喀勒古勒圖山先後西流注於嫩江

次南有二雅普薩臺河源均出察顏山西流上雅普薩臺河西流五十餘里注於嫩江下雅普薩臺河西南流折西北流七十餘里注於嫩江次南曰固古河源出察哈顏山東麓南流折西南流百二十餘里左右各納二小水注於嫩江次南先後有小水三長者不過七十里許先後西流注於嫩江次南曰謨魯爾河源出庫穆爾哈達西流七十餘里徑碩多隆烏山西北有米齊爾河源出庫穆爾室韋山合小中科河小鄂多河西南流來注之又西流七十餘里有希布奇河源出希布奇山西南流來注之又西流五十五里注於嫩江次南曰和羅爾河二源南源出色普特訥哈達北源出伊勒山西北流二十餘里而合又西北流三十里徑烏徳鄰山北又西北流五十餘里左納二水右納四小水當古寧阿山之東旺安山之西三十里納一小水折北流徑和羅爾站西與喀爾塔爾吉河會喀爾塔爾吉河二源南源出東興安嶺西南麓西流四十六里徑喀爾塔爾吉站南又西流二十五里與北源合北源舊圖謂之穆訥爾河實非也出興安嶺北與黑龍江界內之遜河源隔嶺相對西南流三十餘里徑興安廢城北又西南流四十里與南源合二源旣合則迆而南又曲曲西北流二十餘里曰穆丹爾河卽穆納之對音國語曲也有水二源自什建山合而西北流四十餘里徑布魯山東北來注之又西流四十里與和羅爾河會和羅爾河旣合喀爾塔爾吉河又西流七十餘里左合二小水注於嫩江次南曰墨爾根河【蒙古語善射之尢者也】西北流五十里許徑墨爾根城東及北注於嫩江次南有三小水在墨爾根城西南先後北流注於嫩江次南有羅喇喀河源出穆圖爾肯山西南流五十里右納二小水徑伊拉哈站東入布特哈界會納穆爾河注於嫩江

【以上水】

●布特哈圖說

布特哈周戰國秦漢濊貊之地西南屬東胡尋屬匈奴左地西北屬烏桓後漢夫余國地西南西北並屬烏桓三國魏仍屬扶余國其西南入鮮卑東部晉屬寇漫汗國後魏北齊屬豆莫婁國西屬失韋國隋南室韋地唐東室韋駱駝室韋及室韋和解部地五代遼室韋國其西屬東京道長春州北邊及上京道泰州東北邊境突呂不室韋部戍地金屬蒲與路及烏古迪烈統軍司西南屬泰州長春縣邊地元初爲乃顏大王分地至元中屬蒲峪路屯田萬戶府明置別兒眞站及朵顏衛又於境內錯置阮裏牙魯阿倫和屯吉阿眞同眞罕麻兀塔裏賽克諸衛及卓兒河那門河等地面並羈屬奴兒幹都司國初索倫達呼爾錫伯卦勒察諸打牲部落雜居之總名布特哈康熙二十三年設索倫達呼爾總管各一員三十年設布特哈滿洲總管一員駐嫩江西依倭齊之地同治十二年加滿洲總管副都統銜光緒八年分所屬之瑚瑪爾河畢喇爾河多布庫爾河阿里河托河五路鄂倫春牲丁增設興安城副都統銜滿洲總管一員管轄於是布特哈總管不轄鄂倫春二十年裁興安城總管升布特哈總管爲副都統自依倭齊移駐博爾多站

【以上沿革】

東經七度五十九分六秒北緯四十八度二十六分二秒夏至日出寅正初刻二分五十秒日入戌初三刻十二分十秒晝長六十三刻九分二十秒夜長三十二刻五分四十秒冬至日出辰初三刻十二分十秒日入申正初刻二分五十秒晝長三十二刻五分四十秒夜長六十三刻九分二十秒

【以上天度】

至京師水程無陸程三千六百七十七里至齊齊哈爾水程七百里陸程三百里縱距齊齊哈爾城二百十九鳥裏橫距齊齊哈爾城一百三十一鳥裏又十分裏之二斜距齊齊哈爾城三百十二里又百分裏之二全城轄境起東經三度四十五分東曁十一度三分北緯四十六度四十四分北曁五十二度三十六分南北縱六百九十四里東西廣八百二十二里東南至西北袤九百九十里西南至東北袤一千有四十里東至木庫山三百四十四里黑龍江城界南至納約特溝源百二十里齊齊哈爾界西至興安嶺四百八十五里呼倫貝爾界北至多布庫爾河四百九十里墨爾根城界東南至納穆爾河源布倫山四百五十里呼蘭城界西北至索嶽爾濟山八百里呼倫貝爾及外蒙古喀爾喀車臣汗左翼前旗內蒙古烏珠穆沁左翼旗科爾沁右翼中旗右翼前旗界東北至烏雲和爾冬吉山百八十六里墨爾根城界西北至諾敏河源特勒庫勒山五百二十里呼倫貝爾界

【以上疆域】

山則伊勒呼裏自墨爾根呼倫貝爾分一干迆西南至多布庫爾河源入境起頂爲伊克呼裏山【東經六度二十分北緯五十度二十分】譯言結實松子山蒙古人呼伊克古克達其脈順多布庫爾河甘河間東南直至鄂肯河入嫩江口者曰善古克達又東爲達巴爾罕束嫩江如弓曰達巴爾罕穆丹伊克呼裏山又迆而西南起頂爲阿迷特山【東經六度三十分北緯五十一度十四分】阿里河出焉又東南曰噶珊山在阿里河甘河兩間【東經七度十七分北緯五十度五十八分】阿迷特山迆而西南起頂爲英吉奇山【東經六度十分北緯五十一度八分】甘河出焉其脈順甘河右岸東南下者起頂爲二北曰穆克錦山南曰博裏奇克山又東南爲訥穆克奇山又南爲阿爾賁山在甘河奎勒河兩間【東經七度三十分北緯五十度十分】其自博裏奇克山分支東南至甘河諾敏河兩間起頂者曰楊吉爾山【東經七度四十五分北緯四十九度二十六分】伊克呼裏山正幹自甘河源又南迆西起頂爲特勒庫勒山卽土庫爾山也【經緯度見總圖說】諾敏河源出焉則折而東南其支幹順諾敏河右岸起頂爲尼魯肯山【東經六度北緯四十九度四十三分】

又東爲額勒和肯山其南爲巴達克山【東經六度二十七分北緯四十九度三十八分】特勒庫勒山又南迆西起頂爲伊薩奇山畢喇爾河出焉【東經五度北緯二十五度】其東南支幹夾格尼河兩岸下者曰土庫爾山亦作投庫爾其順阿倫河右岸下者起頂爲特爾庫爾哈達【亦投庫爾之轉音】又東南曰巴林山在巴林臺界北又東南曰額赫魯爾山又東南曰霍充古克達【東經六度十分北緯四十八度二十八分】伊薩奇山又南迆西起頂爲興安嶺【經緯度見總圖說】雅爾河源出其東南其順雅爾河左岸下者曰嘎爾甘哈達其順雅爾河右岸東南下至綽爾河源起頂者爲英吉爾古克達【東經五度北緯二十五度】又東南曰呼裏伊克山又東南爲呼裏雅特山又南當濟沁河曲者曰米魯勒山又東南過金源邊堡曰綽哈爾山稍東北曰科運哈達【東經五度五十八分北緯四十七度三十二分】自英吉爾古克達迆西順綽爾河左岸下者曰雅克山又南起頂爲達齊圖山【東經四度三十五分北緯四十七度二十五分】興安嶺迆西南起頂爲阿魯塔爾奇嶺又西南爲哈瑪爾嶺又西南起頂爲索嶽爾濟山【以上三山經緯度並見總說】西興安嶺至此爲一大盤結焉東境之山乃東興安支幹自黑龍江城墨爾根城兩界之交入境東南起頂爲木庫山又東南卽布倫山西南起頂爲哈勒巴室韋山又西平地陡起九盤石怪偉絕特曰烏雲和爾冬吉山【烏雲國語九和爾冬吉達呼爾語疾速之義】稍西曰那彥窩嶽山此皆納穆爾河右岸之山也烏雲和爾冬吉山絕納穆爾河而南曰吉勒嘎爾山山南卽齊齊哈爾界也【東經九度北緯四十八度十五分】

【以上山】

水則嫩江自墨爾根會多布庫爾河入境西南流徑墨爾根城西北又西南徑布特哈總管舊治東博爾多站布特哈副都統新治西又西南右納楚勒嘎勒河入齊齊哈爾城界江在本境內右岸所納之水北曰多布庫爾河源出伊勒呼裏山右納小水五東南流注於嫩江河之左岸皆墨爾根界次南曰鄂肯河二源東南流百五十餘里左合小水一右合小水二徑達巴爾罕穆丹北注於嫩江次南曰甘河源出興安嶺支阜英吉奇山東北流九十里許徑阿迷特山南穆克錦山北折而東南流百四十餘里有阿里河自阿迷特山東南流折而南流百七八十里左右各挾二小水徑噶珊山東南來注之迆而南流二百三十四里左挾八小水右挾五小水徑善古克達西有奎勒河卽瑚裕爾亦卽古玉爾河左合奎勒奇肯河右合和羅河東南流二百七十餘里來注之甘河又東南流百有十里注於嫩江會口直墨爾根城西南也次南有小水二其一卽博爾奇河皆東南流注於嫩江次南曰衮河衮蒙古語深也自楊吉爾山二源合而東南流百二十里許入嫩江次南曰呼裏勒河二源合而南流折東南流左右各挾一小水三百里許注於嫩江次南曰諾敏河三源出特勒庫勒山其地曰庫魯克東南流四十餘里而合迆東南六十里右納二小水折東北流二十里有托河東南流八十里來注之又東北流三十餘里左納三小水右納四小水有尼魯肯河源出尼魯肯山東北流九十里來注之稍東左納一水又迆而東南右納二小水折而東北凡五十里許有克勒必罕河東南流百里來注之察爾巴奇河東北流百里亦來注之稍東左納一小水又東五里有錫勒奇肯河南流迆而東南百三十里來注之右岸有小水亦來注之又東迆南二十五里左納二水其長皆百餘里

又東南十里有額勒和奇河南流迆西曲曲百餘里來注之右納一小水又東南十六里有額勒格河南流迆西九十里來注之折而南百有十六里左納六小水右納五小水有巴達克河自巴達克山東流百里來注之迆東南四十五里左右各納一水又南十里左納一水又南四里有畢喇爾河源出興安嶺東流百五十八里左納那穆河又東流曲曲百餘里來注之諾敏河旣合畢喇爾河又東南百有四里左右各納四小水又東南四十五里有水二南流百二十里而合又南折西四十里來注之又南二里有格尼河東南流四百二十里經土庫爾山南投庫爾山北來注之諾敏河旣合格尼河由布特哈舊總管治西穿金源邊障而入又東南流四十五里分一支左出先注於嫩江又南六十四里分三道先後注於嫩江次南曰楚勒嘎勒河自土庫爾山東南流入金源邊障百三十五里注於嫩江以上皆境內嫩江右岸所納之水也其左岸則納默爾河源出博克托山西北麓東北流二百十里有吐魯們河南流七十里來注之折西流八十五里有喀喇河南流九十里來注之又西四十六里有溫察爾河三源合而北流五十里來注之迆西南流二十里有烏徳林泊水自烏雲和爾冬吉山南流九十里來注之又西流百四十里左納二小水右納七小水有羅喇喀河自墨爾根界依拉哈站東出境西南流徑喀迷尼喀站東又南迆東徑那彥窩嶽山西折西南流來注之納默爾河旣合羅喇喀河又西流二十里徑博爾多站卽布特哈新治西折而西北再折而西南流五十里分二道注於嫩江

【以上水】

●呼倫貝爾圖說

呼倫貝爾周戰國秦東胡地漢匈奴左地後漢初烏桓保之漢末三國魏入鮮卑東部晉宇文鮮卑段部地後魏北齊失韋地西境屬地豆於國隋南室韋地唐西室韋及室韋烏素固部移塞沒部塞曷支部和解部其東北屬烏羅渾國卽烏羅護部地五代遼靜州觀察及靜邊皮被河二邊防城地屬上京道其東爲國外烏古一部敵烈八部戍地金烏古迪烈統軍司及北京路泰州金安縣邊外地金末阻革菐部及廣吉剌部合底忻部山只昆部婆速火部石魯部渾灘部雜據之元太祖嘗建興都於巴勒渚納海子南尋以其地封合撒兒大王其東北境以封宏吉剌氏世祖時諸王哈丹禿魯幹叛欽察親軍戍此成宗後爲北邊羣牧地明初元裔脫古思帖木兒駐牧於此永樂時韃靼本稚失禮之臣知院阿魯臺亦嘗畱牧其後錯置古賁河札童木塔裏伊木河只兒蠻罕麻阿兒溫失郎山諸衛及古賁河千戶所國初索倫部及外蒙古喀爾喀車臣汗屬之巴爾呼人雜居之雍正十年遣內大臣駐守呼倫貝爾乾隆八年額設副都統銜總管光緒六年升總管爲副都統

【以上沿革】

東經二度四十五分四十六秒北緯四十九度十七分十三秒夏至日出寅初三刻十三分五十四秒日入戌正初刻一分六秒晝長六十四刻二分十二秒夜長三十一刻十二分四十八秒冬至日出辰正初刻一分六秒日入申初三刻十三分五十四秒晝長三十一刻十二分四十八秒夜長六十四刻二分十二秒

【以上天度】

至京師水程無陸程四千二百四十五里至齊齊哈爾城八百六十八里縱距齊齊哈爾城三百八十九鳥裏橫距齊齊哈爾城五百七十六鳥裏斜距齊齊哈爾城八百五十七鳥裏全城所轄起京師偏西經一度有四分東曁東經六度有九分北緯四十六度四十四分北曁五十三度十七分南北縱八百十二里東西廣七百二十里東南至西北袤六百四十四里西南至東北袤一千三百三十六里東至內興安嶺二百八十四里布特哈界南至索嶽爾濟山頂鄂博五百十二里布特哈及內蒙古科爾沁右翼前旗右翼中旗烏珠穆沁左翼旗外蒙古喀爾喀車臣汗右翼前旗五界西至察罕齊老山鄂博四百三十六里車臣汗中前旗界北至額爾古納河與喀勒布河會口三百里俄羅斯國東悉畢爾部薩拜喀爾省界東南至內興安嶺博羅圖河源二百八十四里布特哈界西南至阿魯布拉克喀倫五百六十里車臣汗中右旗及中前旗兩界東北至額爾古納河與黑龍江會口額爾登額倭赫卽康熙時界碑八百四十八里俄羅斯國薩拜喀爾省界及黑龍江城新舊兩界西北至達爾巴噶達胡克鄂博三百六十四里車臣汗中前旗及俄羅斯國薩拜喀爾省兩界

【以上疆域】

山則內興安嶺其脈自俄羅斯國之尼布楚嶺來當額爾古納河與黑龍江會口伏渡入境迆南起頂爲治吉察山又迆而東南爲伊勒呼裏阿林其西南分幹爲伊克呼裏阿林【經緯度並見總圖說】根河出焉沿根河北岸西行起頂曰那普特臺山【東經五度二十分北緯五十度五十九分】又西起頂爲綽博克托山【東經四度五十四分北緯五十一度】又西傍額爾古納河平起六峯曰巴彥珠魯克山【東經三度北緯五十度五十九分】巴彥蒙古語富也珠魯克數之六也其南拔起一峯曰巴雅斯呼朗圖溫都爾蒙古語有去皮虎髙山也綽博克托山西一支當根河特勒布爾河兩間起頂爲那敏山【東經四度一分北緯五十度五十八分那敏與柰曼對音蒙古語數之八也】因八圍人索倫部所居得名又西爲松吉山松吉蒙古語蒜也【東經三度十四分北緯五十度二十五分】又西當特勒布爾河根河與額爾古納河會口起頂爲苦烈兒山元初宏吉剌氏族居之地其山南北兩嶺南髙三十丈北半之其間有古磚城周可里許倚北嶺面南嶺當是元以前邊防城綽博克托山沿根河南岸西行至伊圖裏間起頂爲奇雅爾班山【東經四度三十分北緯五十度三十分】又西爲龍佗喈山其南陡起三峯國語曰伊蘭哈達【東經三度四十五分北緯五十度十二分】分爲二支一支西行爲邁罕圖山又西爲色格勒吉山【東經二度五十四分北緯五十度十二分】迆南爲尼克圖魯山【東經二度五十九分北緯五十度二分】

迆西南曰溫都爾肯蒙古語微髙也元史謂之溫都兒斤又西南起頂爲呼圖克溫都爾【呼圖克蒙古語可住宿處也】又西南爲庫庫溫都爾庫庫蒙古語靑也【東經二度三十分北緯四十九度三十二分】又西南曰烏蘭札哈山其西曰窩集溫都爾【東經二度北緯四十九度二十七分】其北曰西羅圖山自窩集溫都爾迆而西北陡起六峯曰珠爾庫溫都爾又西爲達漢徳爾山【東經一度三十分北緯四十九度三十一分】迆西北土岡平衍當海喇爾河額爾古納河接遞處者曰室韋格特山卽石威公特嶺也伊蘭哈達一支南行者烏克錫哈奇山【東經四度北緯四十九度五十七分】墨爾根特諾克二河出焉其東南曰巴彥烏爾珠伊圖山【東經四度二十五分北緯四十九度四十一分】西南起頂爲達爾沁圖山【東經三度四十七分北緯四十九度四十七分】又西南起頂爲幹列該哈達【東經三度三十分北緯四十九度二十五分】其東曰博沁圖山其西南起頂爲額勒和奇溫都爾西北曰湖裕爾溫都爾其西曰察罕奇老山自額勒和奇溫都爾之西爲圖普烏勒珠伊鄂博山又西北爲多羅布斤山【東經二度四十五分北緯四十九度三十一分】此皆興安嶺之西支阜在額爾古納河與海喇爾河右岸者也伊克呼裏阿林自根河源蜿蜒西南至海喇爾河源起頂爲吉勒奇克山【東經五度三十五分北緯四十九度五十分】

又西南起頂爲綽羅圖山札惇河摩該圖河出焉迆南起頂爲興安嶺土人亦呼大嶺噶察河出焉其嶺支脈西行起頂爲錫幹斤哈達【東經四度八分北緯四十八度五十一分】稍西南曰庫庫齊老山【譯言靑石】其西北曰巴彥孟克山【東經三度二十九分北緯四十九度十一分】又西北曰雄圖山【東經三度十一分北緯四十九度十七分】西曰巴彥烏勒珠依圖山其南曰烏蘇約斯山稍東南特起一峯曰室韋語訛爲侍衛【東經三度十二分北緯四十八度四十八分】其南起頂曰巴彥溫都爾西南曰威達穆山又西南曰摩該齊老山自此絕依奔河而西曰塔爾巴乾岡又西起頂曰都爾布斤山【東經二度二十五分北緯四十八度四十七分】稍西北曰都爾錫山絕輝河而北者曰錫窩山其東曰特默烏珠山【譯言駱駝之首】迆北曰錫爾伯山則丈許土岡也興安嶺自噶察河源迆而西南百九十里起頂曰雅克山【東經三度五十五分北緯四十八度十一分】其北支阜曰董哥圖山又北曰阿爾奇山稍西曰阿爾賁山【東經三度五十四分北緯四十八度二十九分】又西百二十四里起頂曰邁罕古克達【東經二度五十九分北緯十八度三十五分】稍西南曰碧老圖山【蒙古語有柳也】又西南曰潔堅多罕山又南曰特默烏珠山【東經二度三十七分北緯四十八度十五分】雅克山迆南起頂爲阿魯塔爾奇嶺【經緯度見總圖說】迆西當輝河之源者曰霍們霍爾惇山【東經三度十三分北緯四十七度五十八分】稍西北曰喀老圖山阿魯塔爾奇嶺迆西南九十里當依奔河之源起頂爲室韋山又西南爲穆克圖爾山其西北起頂爲特爾根山後魏書所謂犢了山金史謂忒裏葛山也【東經三度十六分北緯四十七度四十分】其山跨喀爾喀河兩岸西行支阜曰烏特溫圖山其南爲庫庫齊老山又西南起頂曰古爾班哈達自烏特溫圖山迆西曰特默特尼嶺又西曰約羅圖山【蒙古語有狗頭雕也】其西南起頂爲察罕溫都爾西爲額勒該山又西北曰鄂爾徳山稍西北曰尼楚渾山【東經二度一分北緯四十七度五十一分】特默特尼嶺迆北起頂爲汗山其山髙大金末成吉思汗滅札木合後嘗建牙於此故名【東經二度三十五分北緯四十七度五十三分】其東北曰徳都沁布格勒山西北曰窩勒克吐山西曰諾們罕布爾都山皆培塿也室韋山自依奔河源迆而南起頂爲哈瑪爾山【經緯度見總圖說】山陰之水瀦爲噶爾必鄂模卽喀爾喀河源也迆而西南起頂爲尼伯爾嶺稍西南曰呼恰烏爾山【東經三度一分北緯四十七度九分】迆而西北曰努克圖嶺

又西北絕哈爾渾河起頂曰吉忒圖山【東經二度二十八分北緯四十七度二十五分】呼恰烏爾山迆西南爲巴彥哈喇山又西南卽索嶽爾濟山【經緯度見總圖說】此皆內興安嶺西南之支幹也其俄羅斯國之尼布楚嶺南幹自額爾古納河北東北流處阿巴海圖鄂博入界繞呼倫池西面北面自阿巴海圖迆而西北凡五鄂博曰額爾徳尼托羅海克曰塔奔拉托羅海克曰波羅托羅海克曰察罕鄂拉【譯言白山京師偏東經二十六分北緯四十九度五十六分】曰達爾巴噶達胡克【京師偏東經四十一分北緯四十九度五十八分】呼倫貝爾與外蒙古喀爾喀車臣汗於此分界其南有金源西北路邊堡遺迹阿巴海圖迆西南爲鄂爾晉山又南爲伯勒格特山西南相連有諾衮哈普奇該山兩山逼臨呼倫池遠望若長堤諾衮哈普奇該山之西北有巴彥山西有巴柳臺山又西曰摩該圖山【譯言有蛇】又西察罕齊老山迆南又有巴柳臺山其東南阿爾坦額謨爾山其南起頂爲綽羅溫都爾山又西南當克魯倫河曲起頂爲哈瑪爾山【西經一度北緯四十八度十六分】此皆呼倫池西北克魯倫河左岸之山也其自阿巴海圖而南絕達蘭鄂羅木河者曰郭勒特格山又南曰霍勒博山稍東南曰噶爾巴爾山迆西南曰特克山此皆逼近呼倫池東面之山也其在池南者曰都蘭哈拉山【譯言暖黑山京師偏東經十八分北緯四十八度三十分】其西北曰阿爾坦額謨爾山迆而西南曰呼爾罕圖山其南矗起三峯曰古爾班哈達【古爾班蒙古語三哈達國語峯也京師偏東經四十二分北緯四十八度二十五分】又南曰特克山其東曰呼察山【譯言山羊】古爾班哈達之西曰巴彥察罕山與哈瑪爾山夾克魯倫河東南相望其東南曰哈喇眞布爾古特山西南曰額爾克圖山迆東南曰庫勒哈喇沙布山此皆呼倫池西南克魯倫河右岸之山也【以上山】

水則額爾古納河爲本境東北諸水之經流其上源曰海喇爾河亦作哈拉爾蒙古語黑也遼史謂之於諧裏元史謂之海喇兒祕史謂之合泐澧源出伊克呼裏阿林支峯吉勒奇克山之北與布特哈諾敏河源隔嶺斜直西南流八十六里有奇口耒伊河西北流合兩渠四十餘里來注之又西南流二十六里有果尼約爾河南流五十里來注之有鄂爾奇契河自綽羅圖山西北流來注之又西南流五十二里有庫勒都爾河自伊克呼裏山西南流六十二里先後右納音格勒奇河納普塔爾代河伊勒特克奇河左納折勒固勒河塔爾巴哈奇河噶爾多圖河折南流三十里有特爾穆勒津河自烏克錫哈奇山東南流來注之再折東南流又再折西南流七十四里右納哈巴喇裏河南入海喇爾河海喇爾河旣合庫勒都爾河又西南流十二里有歐肯河左合奇雅喇河右合摩該圖河北流五十餘里來注之又西流迆西南流二十五里右納三小水有瑚裕爾河北流三十餘里來注之又西北流折西南流二十里有鄂勒奇哈河南流二十餘里來注之迆西流二十餘里有博羅斯河曲曲西南流六十餘里來注之又西流三十八里有札惇河【札惇蒙古語疾速也】自綽羅爾山西流八十里左合哈奇罕河又西南流八里右納錫伯河迆西六十六里有烏努爾果勒卽遼史烏納水金史兀納水曲曲東北流百三十餘里左合烏呼圖河右合庫勒巴彥河博羅圖河鄂克特河徑呼爾格特伊臺南有噶察河卽橋河自興安嶺西流徑伊勒克特臺南左挾鄂羅奇河達爾賓河六十里來注之烏努爾果勒旣合噶察河

又西迆北五十餘里徑們都克依臺東北入札惇河札惇河旣合烏努爾果勒西北流二十六里左納烏蘭布爾噶蘇臺河徑札惇畢喇雅克臺東又西北流六十里左納一水徑鄂倫春鑲藍旗協領駐所東入於海喇爾河海喇爾河旣合札惇河又西折東南再折西北流徑博沁圖山南禁吉山北四十里有特諾克河卽元史所謂帖尼火魯罕自烏克錫哈奇山西南流百四十里徑博沁圖山西幹列該山東來注之折西南流十九里徑札喇木臺臺西有札喇木臺河二源自巴彥孟克山合而北流四十里來注之又折西北曲曲流八十里徑呼倫貝爾副都統駐防東北有依奔河北流來會依奔河亦作依敏卽金史所謂移米河亦作移密河源出室韋山東北麓卽阿魯塔爾奇嶺西南麓東北流七十四里徑霍們爾惇山東南左挾一水折東北流五十里有阿魯塔爾奇河西北流五十餘里來注之依奔河折西北流九十里有鄂依那河西北流折西南流左納鄂依那罕河又折而西北流凡百二十里來注之依奔河又西北流折西南流二十八里有洪果爾津河西北流來注之

又西北迆北六十四里徑鄂爾多喇嘛廟北有韋突克河自阿爾奇山西北流百五十里徑邁罕古克達北摩該齊老山南來注之依奔河又北流徑延禧寺東摩該齊老山西又北徑塔爾巴乾岡東成達穆山西又北徑光遠寺東又北流凡七十里有錫尼克河自庫庫齊老山左合阿喇圖博喇格河右合博喇格蘇合河西北流徑雅克薩岡西來注之依奔河又北流二十里有輝河東北流來會輝河卽金史所謂呼歇水源出霍們霍爾惇山西北流六十六里有奎騰河【奎騰蒙古語冷也】自烏特溫圖山北流八十四里來注之輝河又西北流二十里有巴倫摩該河自特默特尼嶺西北流徑諾們罕布爾都山東汗山西又曲曲東北流繞窩勒克吐山西北凡百餘里右納哲溫摩該河西北流瀦爲察罕諾爾【譯言白水也】折東北流右挾一支渠四十里來注之輝河又西北流徑特默烏珠山南迆而西流五十餘里又折而北曲曲蛇行六十餘里有鄂爾圖喇布喇克水西流四十里來注之輝河又西北歧而爲二左一支西北流二十里許有烏蘭諾爾【譯言紅水池】東北流爲庫庫諾爾【譯言靑水池】又西北流爲爻喇爾吉河來注之輝河左一支又西北流四十餘里與右一支合旣合折西北流二十里

又折東北流十七里左納穆丹泊水又北流二十里徑土謝圖和碩【譯言燒柴岡】東南折東北流百有五里徑特默烏珠山東南光遠寺西北折而北二十里徑錫伯爾山東廣慧寺南折東北流五里入於依奔河依奔河旣會輝河東北流四十里徑呼倫貝爾副都統駐防東南歧而爲二北流十六里合爲一又北迆西北五里入於海喇爾河海喇爾河旣會依奔河又西徑呼倫貝爾副都統駐防西北流徑多羅布斤山北迆而西南徑烏蘭托哈山西有墨爾根河自烏克錫哈奇山西南流二百五十里左挾崇固琳霍倫河右挾哈吉霍倫河依爾該圖霍倫河徑庫庫溫都爾山東南瀦爲庫庫諾爾來注之海喇爾河旣納墨爾根河又西繞烏蘭托哈山東南麓又曲曲繞其西南麓又西北穿納幹臺窩集中徑哈壇和碩之北珠爾庫溫都爾山達漢徳爾山南凡百六十里折而北三十里徑郭勒特格山東室韋格特山西分一支左出曰達蘭鄂羅木河【譯言大渡河】西南流六十里瀦於呼倫池唐書稱室建河出俱倫泊者誤也海喇爾河正流歧而爲二其一北流徑阿巴海圖鄂博東南迆而東北其一東北流傍室韋格特山西北麓迆而北合爲一自此折東北流爲額爾古納河額爾古納蒙古語以手遞物也河形似之卽唐書室建河元史也

裏古納河一曰也兒古納河祕史額洏古涅河也額爾古納河自阿巴海圖鄂博東北流左岸屬俄羅斯國薩拜喀爾省右岸屬呼倫貝爾凡二百餘里徑庫克多博喀倫西曲曲北流折而東流凡三十五里有根河西南流四百五十餘里來注之根河亦作旱河元史謂之犍河異文作堅河祕史謂之刊木連元初合答斤等十一部立紮木合爲局兒罕於此源出伊克呼裏阿林【東經六度北緯五十一度】與布特哈之甘河源隔山斜指西流六十五里有薩吉奇河西南流五十里來注之又西迆南二十四里有鄂羅諾因河東北流五十里來注之又西南流十九里有奇雅喇撻河北流三十里來注之折而西流二十五里有英吉爾河自那普特臺山西南流四十里來注之又西南流右挾一小水七十餘里有楞布爾河自綽博克托山西南流五十里許來注之又西南流十九里有穆累河南流四十里來注之【穆累蒙古語馬也】又西流二十九里有紮多瑪河南流二源一西南流一東北流折西南流二十餘里而合南流二十里來注之又西南流十八里有伊圖裏河【國語一順也】自特爾庫勒山曲折西流百八十里左挾錫琳吉奇河右挾一水徑奇雅爾班山西麓來注之根河又南流迆西流四十餘里徑喀迷尼堪山南有額斯棍河西流九十里許左納哈魯克奇河松吉罕河及無名小水二折西北流五十里徑嚨佗喈山北來注之根河又西流二十三里左納一水

又西三里有鄂爾佳河西流折南流五十里許來注之又曲曲西南流三十里有水三源自伊蘭哈達北合而西北流四十餘里來注之根河又曲曲西南流四十五里徑松吉山南金源邊堡北又曲曲西流六十里徑苦烈兒山南又北迆西十八里與額爾古納河會額爾古納旣會根河折北流六里有特勒布爾河卽元史謂禿律別兒河一作疊烈木兒源出綽博克托山西南流徑那敏山北百三十八里有特爾固克河西南流五十里來注之特勒布爾河又西南流百六十六里有喀拉布河自綽博克托山西流八十里右納錫喇克果勒迆西南流十五里左納鄂爾霍諾河又西南流二百里與特勒布爾河合而西流十二里注額爾古納河額爾古納河旣會特勒布爾河又北流十二里徑巴圖爾和碩喀倫西南折而西流二十五里有烏魯倫古河自俄羅斯界來注之蓋後魏烏洛侯國唐烏羅護國遼烏古部所居之水也額爾古納河西北流又折東北流八十里左岸先後納界外之上博爾佳河作爾果裏【果裏卽果勒蒙古語小水也】喀勒布河右納瑚裕爾和奇河又東北流三十七里約羅河西流來注之又東北流三十三里左納界外之中博爾佳河下博爾佳河右納一小水及錫伯爾布拉克河又東北流三十里右納一無名小水及珠爾格特伊河【珠爾格蒙古語六也特伊之合音爲臺有也】折西流左納察勒布察河折東北流五十八里左岸先後納界外之古爾班諾屯水蒙古奇鄂鎭水昔爾津穆河倭羅臣斯喀雅水右岸有布魯河西北流九十餘里來注之色穆特勒克河東北流四十餘里來注之

又有哈拉爾河南合塔布爾河西北流百有四里來注之又西北流十二里左納界外之佛特列屯水右岸有謨里爾肯河卽眉勒爾喀河左挾一支渠右挾二支渠西北流百六十里來注之額爾古納河又北流折東南流三十六里左納界外之哈瑪爾河右納遜河又東南流迆東北流十四里右有額爾奇穆河曲曲西北流五十餘里來注之又西北流八里左納界外之伊蘇多博河右納畢喇克產河西北流三十里來注之又東北流五十六里右納托爾和奇河西北流三十餘里來注之又納一小水左納界外之音達瓦奇河及嘉毗奇河又東北流五十一里右納古爾布奇河二源合西北流五十里來注之左納界外之塔爾巴噶河又東北流十六里右納必喇畢河又東北流四十八里左納界外之紮克達齊河【卽卓克廷喀屯水】及伊列奇堪河右納一無名小水及阿穆毗河雅烏喇河又曲曲東北流四十里左岸納界外之畢列雅河索倫魯普河白都斯河右岸有牛爾河三源出伊克呼裏阿林曰阿帕河西北流七十餘里右挾伊裏底吉察河又西北流百六十里左挾二支渠右挾三支渠徑牛爾喀倫北來注之額爾古納河又北流迆東北流二十八里有阿巴河西南流迆西北流七十餘里來注之又迆而西北流十里有烏洛甫河卽唐烏羅護部水自界外東北流二百四十里許折東南流來注之額爾古納河又曲曲西北流二十八里徑烏洛甫斯闊業北右納一小水有珠爾幹河西北流迆西流七十里來注之

又折西北流四十里左納三小水右納四小水折東北流四十里左納一小水右納二小水徑溫河喀倫北有溫河西北流七十里來注之又折東北流迆西北流七里有烏瑪河左挾二支渠西北流迆西流七十餘里來注之此水產金額爾古納河又西北流三十里徑俄羅斯熱格多臣斯克北左納一小水右納熱格多河西北流迆西又折西南流七十里來注之又西流三十餘里右納紮克達齊河左納魯畢堪河自界外北流來注之額爾古納河又西南流十八里有烏畱穆堪河自界外東北流二百七十餘里來注之額爾古納河折西北流二十二里左納界外之布丟穆堪河稍北流十五里左納界外之慶布烏喇奇河又東迆北流十二里折東南流又曲曲東北折東南流四十里左納界外之阿爾奇穆河右岸有伊穆河左挾二支渠西北流百餘里徑伊穆喀倫來注之額爾古納河又東北流四十餘里左岸有喀吉米爾河自界外分爲二支先後來注之右納二小水又東北流六十里左岸先後納界外六小水右岸先後納七小水有奇幹河西北流四十六里左挾一溝水右挾八溝水來注之此水產金額爾古納河又曲曲東北流百里許左納界外無名小水十有二右納界內無名小水十有五有塔洛甫喀河二源自伊勒呼裏山西北流折東北流百五十里許左挾小溝水三大支渠三右挾小溝水五支渠三來注之此水產金額爾古納河又東北流五里徑額爾登額倭赫卽界石東與黑龍江會本境西南諸水則以呼倫池爲總匯其地形廣袤起京師偏東經度十六分東曁四十四分北緯四十八度五十四分九秒北曁四十九度二十六分自東北隅瀦入者曰達蘭鄂羅木河卽海喇爾河由左岸溢出之支渠也東南隅瀦入者曰鄂爾順河亦作烏爾遜卽元祕史兀兒失溫水兀兒失溫蒙古語山岡盡處也此河兩岸數十里內無山岡故名其上源卽貝爾池貝爾池之上源實喀爾喀河也喀爾喀河亦作哈爾哈元祕史謂之合泐合河蒙古謂黑亶墻爲哈喇哈納蓋古黑車子室韋所居之水也源出穆克圖爾山東南卽室韋山之南瀦爲噶爾必鄂模卽達勒彬池西南流四十里行沙石地隱見不常又瀦爲三泊有哈瑪爾河自哈瑪山西北流來注之又曲曲西南流三十里許右納一泊水有巴彥那河自尼伯爾嶺曲曲北流折西北來注之喀爾喀河又折西北流十二里徑特爾根山中有特爾根河自呼恰烏爾山東北流四十五里來注之又西北流二十二里有河三源蒙古語曰古爾班賽坎合西南流四十餘里折西南流十里來注之

又西北流十里有水自庫庫齊老山東麓南流折西南來注之喀爾喀河又西迆南流十五里左納努克圖嶺北一水右納庫庫齊老山西麓一水又西流二十三里右納一小水徑古爾班賽坎哈達之南有安巴哈爾渾河【安巴國語出也源出哈爾渾蒙古語熱地】自呼恰烏爾山西北麓卽元史所謂哈喇溫山溫泉蒸發右合哈圖河西北流六十里許來注之會口左岸有哈爾渾昂阿封堆卽車臣汗左翼前旗之界也喀爾喀河又西迆北二十八里徑吉忒圖山之北有圖喇爾河【圖喇爾蒙古語兔也】自烏特溫圖山西南流六十四里徑特默特尼嶺南約羅圖山東古爾班賽坎哈達北右挾一支渠左挾二支渠折南流又西南流來注之喀爾喀河又西流十六里徑察罕溫都爾南有訥墨爾根河自巴彥哈喇山西北流五十餘里左合博羅河【博羅蒙古語音也】右合一支渠徑車臣汗左翼前旗答蘭捏木兒格思之地北流七十餘里來注之喀爾喀河又北迆西二十里徑紮克丹哈達【國語峯也】之北卽元烈祖也速該稱汗處所謂鬅松樹下也有哈達該圖河自哈達該圖窩集卽元史建忒該山祕史客勒帖該合答西南流六十餘里來注之喀爾喀河又西流三十里徑依爾該圖山南瀦爲泊卽元史玉律哥泉又西有合爾和齊河卽元史合剌眞隘之水自車臣汗左翼前旗界北流來注之又西北流四里有錫伯爾臺河西南流來注之喀爾喀河又西北流徑婆羅哈山之西克依勒和朔之東【譯言黑岡】七十二里有胡魯蘇臺河【蒙古有葦水也】自諾們罕布爾都山西北流迆西南流徑額布爾布喇克喀倫西來注之喀爾喀河

又西北流左岸徑額倫蒙古語沙地也卽西遊記所謂小沙陀曲曲蛇行百餘里折而西南流歧而爲二其南一支西南流四十里自貝爾池東北隅瀦入其北一支曰庫爾河西北流四十四里注鄂爾順河貝爾池卽貝爾諾爾亦呼布雨爾鄂模元明史所謂捕魚兒海子橢圓形自京師偏東經度三十八分東曁五十六分北緯四十七度四十四分北曁四十八度七分南北徑四十四里東西廣五十里東南至西北袤三十五里西南至東北袤九十餘里周可二百餘里產鹽貝爾池旣瀦喀爾喀河復自東北隅溢出是謂鄂爾順河北流二十里庫爾河自喀爾喀河歧出西北流來注之鄂爾順河迆西北流二十六里折東北流五十二里有烏蘭布拉克蒙古語紅泉東流來注之又曲曲北流百二十里徑達爾巴海胡都克迆西北流自呼倫池東南隅瀦入克魯倫河漢書謂之廬胊遼金元史傳異文作龍居陸局皆廬胊對音也亦作怯綠連怯魯連怯呂連怯綠憐客魯連翕陸連皆克魯倫對音也源出外蒙古喀爾喀車臣汗右翼前旗之巴爾哈嶺一作必兒喀卽元祕史不兒吉地岸西南流四百餘里折東北流十餘里自車臣汗中前旗繞哈瑪爾山南入境東北流百二十里瀦爲都爾泊又東北流九十六里徑阿爾坦額謨爾山兩間又東北歧而爲二其正流東北二十里自呼倫湖西南隅瀦入其一支東南流別瀦爲巴勒渚納鄂模卽元史所謂班朱尼河亦作班朮尼又作班眞或作辦屯河者也鄂模之南地平衍美水艸元初之興都故城在焉卽答蘭版朱思之野祕史所謂答蘭巴勒主惕地面也巴勒渚納鄂模水又東北流仍瀦入呼倫池其餘泉泊並小水所瀦不與經流大水相通者略著於圖不備說焉【以上水】

●呼蘭城圖說

呼蘭城周戰國秦漢濊貊之地其東北境屬肅愼氏後漢三國魏屬夫余國北境東北屬挹婁晉屬寇漫汗國東北仍屬挹婁後魏北齊豆莫婁國東北屬勿吉隋屬靺鞨黑水部唐屬黑水靺鞨貞觀中屬黑水州開元中屬黑水府元和以後渤海盛府廢五代遼生女眞之地其東境屬五國部盆奴裏國奧裏米國地金初活剌渾水徒單部紇石烈部帥水唐括部泥龐古部蒲盧買水裴滿部幹泯水蒲察部陶溫水徒籠古水紇石烈部海羅伊河烏林答部地天會以後屬上京路會寧府北境其東北屬蒲與路屯河猛安元初乃顏大王分地貞元後屬肇州蒙古屯田萬戶府其東北嘗置桃溫萬戶府明錯置兀蘭以哈阿哈撒力木郎札裏兀者屯河哈里也速木速脫倫兀諸衛及兀者托溫兀的罕諸千戶所並施伯河烏魯溫河失令地面羈屬奴兒幹都司國朝雍正十二年設呼蘭城守尉光緒四年裁城守尉攺設副都統領廳二東呼蘭東北綏化

【以上沿革】

東經九度三十六分北緯四十五度五十八分五十四秒夏至日出寅正初刻十三分十七秒日入戌初三刻一分四十三秒晝長六十二刻三分二十六秒夜長三十三刻十一分三十四秒冬至日出辰初三刻一分四十三秒日入申正初刻十三分十七秒晝長三十三刻十一分三十四秒夜長六十二刻三分二十六秒

【以上天度】

至京師水程無陸程三千三百九十二里至齊齊哈爾城水程一千五百五十里陸程八百十五里縱距齊齊哈爾城二百七十七鳥裏又百分裏之七十七橫距齊齊哈爾城三百五十八鳥裏又百分裏之九十七斜距齊齊哈爾城五百五十三鳥裏又百分裏之八十八全城轄境起東經八度五十二分東曁十六度北緯四十五度四十五分北曁四十八度四分南北徑一百二十六里東西廣四百九十里東南至西北袤一百九十六里西南至東北袤一千有十里東至松花江會西林河口三百五十八里吉林借設之崇古爾庫站界南至松花江二十八里吉林阿勒楚喀城界西至札喀和碩臺北六十里內蒙古郭爾羅斯後旗界北至呼蘭河通肯河會口齊齊哈爾城界東南至松花江會呼蘭河口二十四里吉林阿勒楚喀城界西南至松花江二十八里吉林拉林城界東北至松花江黑龍江會口九百三十二里黑龍江城及吉林三姓城界西北至通興屯百四十九里齊齊哈爾城界

【以上疆域】

山則東興安嶺自黑龍江城布特哈入境起頂爲布倫山【東經十一度北緯三十四度】呼蘭河出其南札裏河出其東其脈自呼蘭源迆西南起頂爲博克托山【東經十度五十分北緯四十七度二十八分】納敏河出焉自呼蘭源迆東南至札裏雅魯二河間起頂爲二郎山【東經十一度三十分北緯四十七度十九分】又順呼蘭河右岸西南下者起頂爲薩哈連阿林漢語黑山也【東經十一度五分北緯四十七度五分】又南起頂爲珊延阿林漢語曰白山【東經十一度八分北緯四十六度三十一分】白河出焉河之西南爲靑山又南爲黑山土阜平衍髙不過四十丈其脈當濠河之源者迆南爲硯臺山又西南爲巴爾集瑪山【東經十度四十五分北緯四十六度九分】其當碩羅河源者迆南爲蘇瓦延山蘇瓦延國語黃也其餘脈迆西南爲阿力罕山當西集廠之西其南爲尼瑪拉山尼瑪拉國語桑也呼蘭城西北四十四里曰溫徳恩山溫徳恩國語燒柴也則丈許土岡而已其自白山東南行起頂爲老黑山峯林木甚茂卽巴蘭窩集巴蘭河出焉【東經十一度三十五分北緯四十六度三十三分】其南曰他斯哈山他斯哈國語虎也他斯哈山之西曰察哈爾庫山【東經十一度二十五分北緯四十六度二十三分】其東北曰沃赫山沃赫國語石也其東曰禿頂山又東曰呼特亨山【呼特亨卽胡獨渾對音蒙古語孳生也東經十二度三十七分北緯四十六度二十四分】其自巴蘭窩集迆而東北者起頂爲達裏帶嶺【東經十二度五分北緯四十六度五十九分】達裏帶國語有盤石也其西北爲蛇山其東南爲哈魯山【東經十二度五十二分北緯四十六度五十五分】又東南爲克爾齊山其南爲都音沃赫山都音沃赫國語四石也有四石平方如案故名布倫山自呼蘭河源迆而東北至伊春河源【東經十一度五十分北緯四十八度】其支幹南行者爲烏謨魯嶺【東經十一度五十分北緯四十八度四十六分】其正幹又東至吞河之源【經緯見總圖說】爲小興安嶺迆而東南爲哲溫山【經緯度見總圖說】又東爲佛思亨山【經緯度見總圖說】

【以上山】

水則松花江自札喀和碩臺南入境東北流徑綽勒嫩江東南流來會又合而東北流入吉林界左岸所納之水城西曰呼蘭河卽金史活剌渾水明一統志所謂忽剌溫江源出布倫山南流七十四里徑薩哈連阿林北迆西十餘里有靑頂河自博克托山曲曲東南流六十餘里來注之又西十里有小水南流來注之又西迆南八里有馬鞍河東南流來注之又南迆西曲曲流五十餘里有哈郎河南流二十二里來注之又西南流二十六里有白河西流爲小呼蘭河卽胡拉庫河西迆北八十里來注之又西迆北三十餘里有額伊濟密河西南流曲曲七十餘里來注之呼蘭河旣納額伊濟密河折西南流五里左納一小水又西南十五里有昂邦【國語大也】河二源自靑山西右合小呼蘭河支水西北流六十三里來注之又西三里有拉列罕河自黑山西北流八十四里來注之又西南折西北流二十餘里有額伊渾河曲折西南流八十餘里右合尼爾吉河支水又西南流二十八里來注之呼蘭河折西南流二十里有尼爾吉河西南流迆南百二十餘里來注之又曲折西南流二十里有克木克河自黑山西北流七十餘里徑餘慶街西南右合二道河

又西迆北四十里許來注之又西南流十八里有津河曲曲西北流五十里許徑綏化廳西來注之又折西北流再折而西南二十餘里有納敏河自博克托山西南流百有八里徑上集廠西又西南流三十里右納克音河又西南流二十三里來注之呼蘭河旣合納敏河又西流三十四里徑京旗屯北折而西南流五十四里右納通肯河又折南流六十二里徑小楡樹鎭東有濠河自黑山西北流八十餘里徑石廠北又曲折西南流十餘里左納拉珊太河又西流十餘里徑綏化廳治南雙龍堡北又西南流左納一支渠百二十里迆西徑溫徳恩山北來注之呼蘭河旣合濠河又南迆東三十餘里有大碱溝水自齊齊哈爾城境內南流入界又南流折東流百三十里許來注之又東迆南十里徑呼蘭城西北分一支南出先注松花江其正流又南徑呼蘭城西折而東徑城南曲曲五十里許東南流注於松花江次東曰涉溲溝南流徑珠爾格伊廢城東八十四里注於松花江次東曰碩羅河源出石廠南東南流三十四里徑黑山南蘇瓦延山北折而南流四十餘里特有哲克伊河東南流左挾二小水六十里許來注之迆而西南流二十五里徑西集廠東有漂河南流徑阿罕力山西折東南流徑尼瑪拉山東南來注之碩羅河旣合漂河折東南流二十三里注於松花江次東曰隈鴉河自巴爾集瑪山北之駱駝石子西流折西南再折而東南流凡六十餘里繞呼蘭廳治北西南三面注於松花江次東曰佛特庫河卽柳樹河曲曲西南流五十里注於松花江次東曰大穆倫答河曲曲西南流七十餘里注於松花江次東曰察罕泊南流注於松花江次東曰小穆倫答河曲曲南流七十里迆西南二里注於松花江次東曰布雅密河金史所謂蒲蘆買水布雅密國語彼岸也自察哈爾庫山南流八十餘里注於松花江次東曰二道河南流六十餘里徑吉林借設之佛思亨站東注於松花江次東曰噶爾噶河俗亦謂之穿心河自察哈爾庫山曲曲南流百餘里注於松花江次東曰大富拉葷河自察哈爾庫山東南曲曲南流百里注於松花江次東曰小富拉葷河南流三十餘里徑吉林借設之富拉葷站西注於松花江次東有二小水先後南流注於松花江次東曰西林河源出老黑山東南流八十四里有穆倫河金史所謂暮稜水西南流五十里來注之折而南流二十五里徑吉林借設之崇古爾庫站西注於松花江次東曰小烏那渾河曲曲南流八十里許徑崇古爾庫站東注於松花江次東曰華札爾塔爾哈金史所謂野鵲水南流注於松花江次東曰烏那渾河卽金史胡剌渾水東南流百餘里注於松花江次東曰西伯河蓋以鮮卑部遺人所居得名

東南流五十餘里徑吉林借設之鄂勒郭木索站南注於松花江次東曰大呼特亨河自呼特亨山南流迆東七十餘里徑鄂勒木索站東北又東流注於松花江次東曰小呼特亨河東南流三十餘里徑吉林借設之廟噶珊站西折南流十二里注於松花江次東曰巴蘭河源出老黑山東北流五十里徑沃赫山北迆而東南百餘里左納三支水右納二支水徑呼特亨山北有達裏帶河三源自達裏帶嶺東南流左挾珠勒河來注之又東迆南十四里有丹沁河西南流四十里許來注之又東南流徑都音沃赫山之西左挾三小支水右挾一支水百五十里徑廟噶珊北又曲折東南流二十餘里注於松花江江右岸直吉林三姓城次東曰烏摩富拉河東南流四十餘里注於松花江次東曰野勒和河東南流五十餘里注於松花江次東曰瓦丹河自克爾齊山南麓東流折南再折而東南又東流凡八十里注於松花江次東曰吞河亦作屯河金史所謂陶溫水亦作濤溫又作土溫元史謂之桃溫又謂之陳河今語或訛爲湯旺河源出布倫山吞窩集中瀦爲泊曰吞鄂模曲曲西南流百餘里有伊春河或作伊椿亦作伊遜【蒙古語數之九也別作伊蘇】東南流七十五里左挾一水右挾烏謨魯河來注之吞河旣合伊春河折東南流二十里許右納一水又東南四里有窩集河合必罕河西南流來注之又東南流三十餘里有胡迪奇河曲折西南流九十里來注之又東南流四里有喀穆齊河北合札克達齊河曲曲西流百三十里來注之又東南流六里有穆遜河西流五十餘里來注之則折而西南流二十五里先後有上下錫琳河東南流七八十里來注之又西南二十五里有札裏河二源自布倫山東南流百里左右各納一支水有上石頭河東南流七十五里來注之又曲曲東南流五十餘里南與雅魯河會雅魯河二源出白山東北流八十餘里左右各挾一支渠又東北二十四里徑蛇山北有北達裏帶河西北流左右各挾二支渠五十餘里來注之又東北流四十里左納一小水北與札裏河會札裏河旣會雅魯河又東南迆而東北流十二里有下石頭河東南流二百四十里來注之又曲曲東流四十里左納一小水右納二小水與吞河合吞河旣合札裏河則折而東南流四十五里有珠勒必拉西流七十里來注之又東南流六十六里右納三小水有土河一作圖河亦呼屯沱必拉東北流折西南流五十里許來注之稍東南流三里有阿西克坦河西流二十餘里來注之迆南流十里有紅科河東南流三十餘里來注之稍東南流四里有哈魯河亦作哈里河東流三十餘里來注之吞河旣合眾水又曲曲東流五十餘里徑固木訥城東北其城卽金屯河猛安元初桃溫萬戶府故城亦卽遼五國部盆奴裏國一作蒲奴裏金史所謂五國蒲聶部者也又東南十二里注於松花江次東曰多隴烏河卽金史徒籠古水東南流六十里許分兩道注於松花江次東曰富爾澗河亦呼濠來卽金史海羅伊河源出哲溫山西麓東南流百三十餘里注於松花江次東曰烏爾河自哲溫山南東南流百餘里注於松花江次東有水二源自哲溫山合而東南流六十里徑郎君城南注於松花江次東曰徳勒恩河東南流八十里注於松花江次東曰都爾河卽金史所謂禿答水源出哲溫山東北麓東南流二百十里徑佛思亨山南折南流十五里注於松花江次東曰布雅河東南流二十餘里注於松花江最東有水泊自佛思亨山南瀦周可七八十里南注於松花江松花江自此左岸無支渠東北流百三十里與黑龍江會矣

【以上水】

●呼蘭廳

呼蘭廳要缺

沿革疆域天度山鎭水道鄕鎭職官

漢以前濊貊之地後漢三國魏夫余國北境晉寇漫汗國後魏北齊豆莫婁國隋靺鞨黑水部唐黑水靺鞨貞觀中屬黑水州開元中屬黑水府五代遼生女眞之地金上京會寧府東北境元初乃顏大王分地至元中屬肇州宣慰司元貞後屬肇州蒙古屯田萬戶府東境明置亦馬剌以哈阿哈木郎諸衛國

朝同治二年設呼蘭理事同知始與城守尉同治呼蘭城三年移治巴彥蘇蘇縱一百有三里

廣一百七十里

西南至京師水程無陸程三千五百四十二里

西北至齊齊哈爾城水程一千六百九十里陸程九百六十五里

縱距呼蘭城四十四鳥裏又十分裏之八

橫距呼蘭城一百六十六鳥裏又百分裏之十有六

斜距呼蘭城一百六十三鳥裏又十分裏之二

東至布雅密河百里呼蘭城界

南至松花江二十里江南吉林阿勒楚喀城界

西至碩羅河與漂河會口二十七里呼蘭城界

北至濠河八十二里綏化廳界

東南至松花江會布雅密河口九十三里吉林三姓借設之佛思亨站界

西南至松花江會碩羅河口河西呼蘭城界江南阿勒楚喀城界

東北至布雅密河源察哈爾庫山百三十二里呼蘭城界

西北至濠河與大黃溝會口百三十里呼蘭城界東經十度三十一分四十四秒

北緯四十六度五分二十五秒

夏至日出寅正初刻十二分五十一秒日入戌初三刻二分九秒晝長六十二刻四分十八秒夜長三十三刻十分四十二秒

多至日出辰初三刻二分九秒日入申正初刻十二分五十一秒晝長三十三刻十分四十二秒夜長六十二刻四分十八秒硯臺山在廳東六十里髙十丈小巴爾集瑪山卽小蒙古爾山在廳東偏北二十里髙十一丈

巴爾集瑪山卽大蒙古爾山在廳東偏北五十里髙七十丈

黑山在廳東偏北六十里髙三十八丈

察哈爾庫山在廳東偏北八十九里髙三十丈

玉皇閣山在廳偏北百二十里髙十五丈

駱駝石子在廳東北三十里髙五十丈

東保保山在廳東北三里髙二十丈

門面山在廳東北七十三里髙十二丈

富尼業和山在廳東北九十三里髙十八丈

南天門山在廳東北八十里髙十九丈

黑山在廳北七十里髙四十丈

靑頂山在廳北偏西十二里髙十五丈

西保保山在廳北偏西三十二里髙二十丈

蘇瓦延山卽疙疸山在廳北偏西四十六里髙二十丈

綽爾博奇山在廳西北八十里髙二十丈

善音富勒哈山在廳西北八十二里髙十丈

尼瑪拉山在廳西三十二里髙二十二丈

碩羅山在廳西四十二里髙十一丈

阿力罕山在廳西偏北六十八里髙九丈松花江源出吉林長白山他們泊由呼蘭城東流會碩羅河入界東南流徑廳南折而北流又折而東南流凡百三十七里徑雷家窩棚東南會布雅密河入吉林三姓借設之站道界

碩羅河卽金史師水亦作率水二源東源自黑山南流迆西十有七里與西源合西源曰象源源自綽爾博奇山東南流二十里有支渠自劉家窯東南流十有八里來注之又曲曲東南流十有九里與東源合又曲曲東南流十有三里有金寶河自東保保山西北流十有八里北合小金河來注之又曲曲西南流十里徑西保保山東迆而東南十五里有龍泉河卽東布勒嘎裏河自駱駝石子西北流徑東保保山南又西南流三十餘里來注之迆西南流九里與哲克特伊河合又西南流二十三里徑許會屯西與漂河合折而東南流二十里徑水師營西注於松花江

哲克特伊河卽金史直屋鎧水自綽爾博奇山東南流左右各挾一支渠四十六里徑金家窩棚南有小哲克特伊河卽西布勒嘎裏河自蘇瓦延山南流十五里徑西保保山西又南流七八里來注之又東南流十五里徑陳家窩棚南注碩羅河

漂河源出善音富勒哈山西南流四十二里徑阿力罕山西折東南流四十八里徑碩羅山南尼瑪拉山東南注碩羅河

隈雅河語訛爲烏褭源出駱駝石子西南流二十五里徑拉拉屯南又西南流九里徑廳治西北折東南流十四里徑金初隈鴉村廢址西南又東南流十里注松花江

佛特庫河俗呼黃泥河卽金史拔盧古河亦呼琶裏郭水亦作獨拔古源出小巴爾集瑪山西南流十三里徑石門子西折西流五里徑前長林東折而南流十五里徑小石洞屯南注松花江

小石頭河卽莫霍羅河源出小巴爾集瑪山南流十五里折西流十五里徑小石河店西再折而南流五里注松花江

沃赫河俗呼大石頭河源出小巴爾集瑪山東南麓南流十六里徑小石河店東又西南流四里注松花江

喜爾喀河俗呼楊樹河源出小巴爾集瑪山東南麓西南流十七里徑石家店北又西南流七里注松花江

佛特和河俗呼柳樹河源出巴爾集瑪山東南流十四里徑王家窩棚西折西南流二十五里徑湧珠泉西迆南三里注松花江

霍絡河俗呼萬寶河自丁家窩棚西南流二十二里徑廣來店西注松花江

大穆倫答河卽金史暮稜水源出富尼業和山西南流二十餘里徑夏家窩棚南有支渠自巴爾集瑪山東流二十里來注之又曲曲西南流四十八里徑廣來店南又西南五里注松花江

察罕泊在石家窩棚南南北徑八里東西廣九里卽金史拔裏邁濼南流注松花江

小穆倫答河源出察哈爾庫山西南流八十里徑察罕泊西折東南十四里注松花江

布雅密河卽金史蒲蘆買水亦作婆盧買亦作婆魯買或作婆盧木源出察哈爾庫山西南流七十三里徑溫家窩棚東又東迆南十四里注松花江

濠河源出黑山西北流四十里徑劉家窩棚北又北迆西八十六里徑湯家窩棚東北與拉珊太河合則迆而西南六十五里與大荒溝合又西流入呼蘭城界

拉珊太河源出善音富勒哈山北流二十餘里注濠河

大荒溝源出善音富勒哈山曲曲西流五十里注濠河集鎭二

西集廠作廳西偏北四十里趙胡窩棚在廳西北九十七里

廳東村屯大房身等七處

廳南村屯石家店等三處

廳西村屯三家子等五處

廳北村屯拉拉屯等二十五處

廳東南村屯前小石河屯等十三處

廳西南村屯姜家店水師營二

廳東北村屯東保保山等六處

廳西北村屯靑山堡等四十二處

臺遞一處在廳治巴彥蘇蘇理事同知一員學正一員兼綏化學經歷一員僑治綏化境由上集廠巡檢一員駐西集廠

●綏化廳

綏化廳中缺

沿革疆域天度山鎭水道鄕鎭職官

漢以前濊貊之地後漢二國魏夫余國北境晉寇漫汗國後魏北齊豆莫婁國隋屬靺鞨黑水部唐黑水靺鞨貞觀中屬黑水州開元中屬黑水府五代遼生女眞之城金上京會寧府北京及蒲與路西南境元初乃顏大王分地元貞後屬肇州蒙古屯田萬戶府東北境及蒲峪路屯田萬戶府西南境明錯置兀蘭阿者迷哈郎諸衛及那門河地而國朝光緒十一年析呼蘭廳北境升科荒地五段曰津河曰納敏河曰尼爾吉河曰顏依渾河曰額依濟密河增設綏化理事通判駐北團林子縱一百五十七里

廣一百七十里西南至京師水程無陸程三千五百四十六里西北至齊齊哈爾城一千有五十二里

縱距呼蘭城一百三十三鳥裏又百分裏之二十六

橫距呼蘭城六十八鳥裏又十分裏之三

斜距呼蘭城一百八十五鳥裏又百分裏之二十七

東至胡拉庫河與昂邦河會口一百四十四里呼蘭城界

南至濠河十六里呼蘭廳界

西至後四平街西十二里呼蘭城界

北至納敏河與呼蘭河會口二十三里齊齊哈爾城界

東南至拉列罕河源一百二十六里呼蘭城呼蘭廳兩界

西南至濠河十有七里呼蘭城界

東北至納敏河源一百七十三里呼蘭城齊齊哈爾城兩界

西北至呼蘭河齊齊哈爾城呼蘭城兩界東經十度四分三十秒

北緯四十六度三十八分五十三秒

夏至日出寅正初刻十分三十四秒日入戌初二刻四分二十六秒晝長六十二刻八分五十二秒夜長三十三刻六分八秒

冬至日出辰初三刻四分二十六秒日入申正初刻十分三十四秒晝長三十三刻六分八秒夜長六十二刻八分五十二秒紅石磖子在廳東偏南百十有二里髙三十五丈

肯臺山在廳東百二十里髙十丈

鐵山包岡在廳東百三十里髙四十丈

疙疸山在廳東偏北八十八里髙十五丈

小疙疸山在廳東偏北百二十六里髙十二丈

老頭山岡在廳東偏北百三十七里髙十八丈

大疙疸山在廳東偏北百三十二里髙二十丈

東疙疸山在廳東偏北百五十里髙十五丈

桃山在廳東偏北百六十里髙二十丈

關門觜在廳東偏北百七十六里髙二十丈

肯臺山在廳東偏北百八十七里髙十三丈

小鞥額木山在廳東北百七十二里髙二十丈

太平山在廳東北八十四里髙八丈

博克托山在廳東北百七十七里髙九丈

聚寶山在廳東南十五里髙十丈

二龍山在廳東南二十二里髙十二丈

孟家小山在廳北偏東三十里髙九丈呼蘭河一作胡倫卽金史胡刺渾水源出呼蘭城布倫山西南流徑肯臺山入界曲曲西南流二十七里徑關門觜北迆西十六里北與哈郎河合又西南三十二里南與胡拉庫河合又西迆北十六里南與鐵山包河合又西北十五里北與額伊濟密河合折西南流七里南與穩水河合又西南十五里徑疙疸山北麓南與昂邦河合又西南六里南與拉列罕河合又西迆北流二十一里徑屈家窩棚東北與額伊渾河合又曲曲西北流十四里北與尼爾吉河合又西流十六里南與二道河合又西迆南九里徑小城子北迆而西北流九里南與津河合折北流七里徑雙合鎭西又折西流六里徑楊家窩棚北又迆而西北流二十四里徑西口子西北與納敏河合又西流八里徑紅石磖子北入呼蘭城界

哈郎河源出肯臺山曲曲西南流二十餘里徑桃山南注呼蘭河

胡拉庫河卽小呼蘭河其上源曰白河源出呼蘭城境內之珊延山東流徑鐵山包岡東入界分一支左出西流爲後昂邦河其正流又東北徑鐵山包岡北二十里注呼蘭河

鐵山包河源出鐵山包岡西北流十有四里注呼蘭河

額伊濟密河卽明阿者速衛之水源出小鞥額木山西南流徑東疙疸山西迆西流四十里徑白家窩棚東南注呼蘭河

穩水河源出肯臺山西北流三十五里注呼蘭河

昂邦河源出紅石磖子西北流二十四里東合前昂邦河又西北流三里東合後昂邦河又西北流三十五里徑疙疸山東南合長流河又西北流七里徑疙疸山北注呼蘭河

拉列罕河源出紅石磖子西北流八十里徑疙疸山西北注呼蘭河

額伊渾河源出博克托山西北流十六里曲曲西南流三十六里徑馬家窩棚西又曲曲西流三十七里徑呂家窩棚東與歐肯河合又西南流三十八里徑魏家窩棚西注呼蘭河

尼爾吉河源出博克托山西南流五十三里分一支左出爲歐肯河西南流三十里入額伊渾河其正流曲曲西南流六十里徑小集廠西北折南流十六里徑張家窩棚東南注呼蘭河

格木克河俗呼二道河源出杜家窩棚西北流三十八里與小銀河合又西北流三十二里徑吳家窩棚南有支流自劉家窩棚西北流徑餘慶街南迆西南六十里來注之又曲曲西流二十四里徑羅郭橋迆西北十八里注呼蘭河

津河源出黃家窩棚西北流三十五里徑前津河鎭東又西迆北十六里徑津河鎭東又北東七里注呼蘭河

納敏河源出呼蘭城境內博克托山西南流八界又曲曲西南流五十三里徑六道岡北又西流三十八里徑徐家窩棚西北折南流十里徑上集廠北又西南七十里徑西口子西迆注呼蘭河

長流河源出長山堡東北流迆西南二十里入昂邦河

小銀河自呼蘭廳入界西北流二十三里入格木克河

濠河自呼蘭廳入界西北流九十里徑西大房身南左岸入呼蘭廳界右岸入呼蘭城界集鎭五

前津河鎭在廳東二十里

餘慶街在廳東七十里

津河鎭在廳東北十七里

雙河鎭在廳東北三十五里

上集廠在廳東北七十二里

廳東村屯劉家窩棚等三十一處

廳南村屯徐家岡一處

廳西村屯前西四平街等二處

廳北村屯北房身等六處

廳東南村屯聚寶山等二十三處

廳西南村屯西大房身一處

廳東北村屯楊家窩棚等五十一處

廳西北村屯雙全成等二處理事通判一員經歷一員駐餘慶街巡檢一員

●入發庫門道

自卜魁站起至茂興站皆常行驛道已詳總圖說不贅自茂興站起南行三十里渡嫩江入郭爾羅斯前旗界三十四里至色克吉西南十五里四家子三十里捫圖克依二十五里白彥華二十五里新店二十五里深井子二十五里哈什陀二十五里烏蘭札勒哈二十五里柰吉十五里雅們甸十里蒙克托十里古爾班格爾十里摩爾陀巴喇十五里波伊爾陀子十里兩家子五里東劉家孤店十一里新店四里西劉家孤店十里長嶺子六十里新安鎭又四里入科爾沁左翼中旗界三十六里新店五里察倫霍多克三十里二龍山十五里白粉八里孤店二十里窩勒呼十里五家子八里阿爾錫伯五里昂吉四里吉爾巴十里渡西遼河五里康平縣屬鄭家屯九里張家窩棚折而南行十里五間房八里陶步海二十里新店十里兩家子十里噶岡十里涉公河二里哈喇和朔自此而南入科爾沁左翼後旗界六里孤店四里大隈子四里小隈子十里喇嘛窩棚十四里三眼井十里遼陽窩棚西南五里擥頭營子十三里太平街七里窮棒子街六里拉拉街六里王家平房十里鐵家窩棚十九里潘家溝十四里康平縣東南七里蘇家窩棚七里疙叭屯七里孫家店四里三臺子四里郭家店七里吳家店六里方家店十八里法庫門自此西南百六十里至新民廳入驛道

●入喜峯口道

自齊齊哈爾城卜魁站一百五十里至哈達罕臺杜爾伯特旗屬八十里至綽爾臺【卽錫伯綽爾城】札賚特旗屬一百二十里至哈拉克勒蘇特伊臺【俗呼和爾色特依】科爾沁右翼後旗鎭國公屬一百八十里至哈沙圖臺科爾沁右翼前旗札薩克圖郡王屬二百里至奴木其哈克臺郭爾羅斯前旗屬一百三十里至博羅額爾吉臺科爾沁右翼中旗和碩土謝圖親王屬一百三十里至魁蘇布拉克臺科爾沁左翼中旗和碩達爾漢親王屬一百四十里至西訥郭特爾臺【卽桑郭羅】科爾沁左翼中旗屬八十里至薩英哈克【卽三音哈克】臺札魯特旗屬一百二十里至他拉凱臺柰曼旗屬一百里至烏雅拉哈圖臺敖罕旗屬一百五十里至轟我圖【卽空闊札臺】臺翁牛特旗右翼屬一百二十里至百兒格【卽伯勒克】臺土默特右翼旗屬一百五十里至哈喇托和圖臺喀喇沁右翼旗頒達爾沙郡王屬一百四十里赫色克臺【卽克什庫】喀喇沁中旗札薩克輔國公屬一百二十里至察罕胡都克【卽奇罕霍札】臺喀喇沁右翼旗屬一百里至寬城驛平泉州屬八十里至喜峯口邊門六十里至三屯營司【卽三井營】五十里至遵化州六十里至石門鎭六十里至薊州七十里至三河縣七十里至通州四十里至京師共二千七百里

黑龍江輿圖說

