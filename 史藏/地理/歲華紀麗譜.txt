歲華紀麗譜

﹝元﹞費著

成都遊賞之盛﹐甲於西蜀。蓋地大物繁﹐而俗好娛樂。凡太守歲時宴集﹐騎從雜沓﹐車服鮮華﹐倡優鼓吹﹐出入擁導﹐四方奇技﹐幻怪百變﹐序進於前﹐以從民樂。歲率有期﹐謂之故事。及期﹐則士女櫛比﹐輕裘ㄚ服﹐扶老攜幼﹐闐道嬉遊。或以坐具列於廣庭﹐以待觀者﹐謂之遨牀﹐而謂太守爲遨頭。宋朝以益州重地﹐嘗謀帥以命宋公祁。宰相對曰「蜀風奢侈﹐祁喜遊宴﹐恐非所宜。」宋朝不從﹐卒遣之。公先奉詔修《唐書》﹐因以書局自隨。自成都﹐每宴罷﹐盥漱﹐辟寢門﹐垂廉﹐燃二椽燭﹐媵婢夾侍﹐和墨伸紙﹐望之者知公修《唐書》若神仙焉。嘗宴於錦江﹐偶微寒﹐命索半臂。諸婢各送一枚。公視之﹐慮有厚薄之嫌﹐訖不服﹐忍冷以歸。舊俗傳誇﹐以爲談本。田公況嘗爲《成都遨樂詩》二十一章以紀其實。而薛公奎亦作《何處春遊好詩》一十章﹐自號「薛春遊」﹐以從其俗﹐且欲以易尹京之舊稱﹝公知開府﹐專以嚴治﹐人謂之「薛出油」﹞。此皆可以想承平之遺風也。至淸獻公爲記﹐乃曰「曩時宴會﹐皆牙校掌之。蓋榷酤之利有餘﹐人樂於爲役。公幣歲入﹐亡慮千萬貫有奇。自新法頒行﹐酒坊爲官所鬻﹐牙校𨿽得券錢﹐不足自贍﹐乃者議置成都市易務。方遊觀時﹐人情懼然﹐咸嘗歲之半﹐及浣花後始開。罷去﹐乃復朋聚遊江。今公使錢歲給三萬貫﹐常廩廩慮不足﹐譬之巨人以挾衾寢﹐覆趾則露肩﹐擁左則闕右﹐甚可笑也。今盤饌比舊從省﹐樂優之給﹐亦復過殺﹐設遂廢之﹐則非天子所以付畀一隅﹑惠保遠人之意﹐而小民之鬻肴果者﹐但營慕供藉以爲養﹐此遊宴之不可廢也。」觀公此言﹐則蜀人之貧富欣戚﹐可以知政矣。今以元日爲始而第其事。

正月元日﹐郡人曉持小彩幡﹐遊安福寺塔﹐粘之盈柱若鱗次﹐然以爲厭禳﹐懲咸平之亂也。塔上燃燈﹐梵唄交作﹐僧徒駢集。太守詣塔前張宴﹐晚登塔眺望焉。

二日﹐出東郊﹐早宴移忠寺﹝舊名碑樓院﹞﹐晚宴大慈寺。淸獻公記云「宴罷﹐妓以新詞送茶﹐自宋公祁始。蓋臨邛周之純善爲歌詞﹐嘗作《茶詞》﹐授妓首度之以奉公﹐後因之。」

五日﹐五門蠶市。蓋蠶叢氏始爲之﹐俗往往呼爲蠶叢太守﹐卽門外張宴。

上元節放燈。舊記稱﹕「唐明皇上元京師放燈﹐燈甚盛﹐葉法善奏曰﹕『成都燈亦盛。』遂引帝至成都﹐市酒於富春坊。」此方外之言﹐存而勿論。咸通十年正月二日﹐街坊點燈張樂﹐晝夜喧闐。蓋大中承子之餘風。由此言之﹐則唐時放燈﹐不獨上元也。蜀王孟時﹐間亦放燈﹐率無定日。宋開寶二年﹐命明年上元放燈三夜﹐自是歲以爲常﹐十四﹑十五﹑十六三日﹐皆早宴大慈寺﹐晚宴五門樓﹐甲夜觀山棚變燈。其斂散之遲速﹐惟太守意也。如繁雜綺羅街道﹐燈火之盛﹐以昭覺寺爲最。又爲錢燈會﹐會始於張公詠。蓋燈夕二都監戎服分巡﹐以察姦盜。旣罷﹐故作宴以勞焉。通判主之﹐就宣詔亭或汲虛亭。舊以十七日﹐今無定日﹐仍就府治﹐專以宴監司也。

二十三日﹐聖壽寺前蠶市。張公詠始卽寺爲會﹐使民鬻農器。太守先詣寺之都安王祠奠獻﹐然後就宴。舊出萬里橋﹐登樂俗園亭﹐今則早宴祥符寺﹐晚宴信相院。

二十八日﹐俗傳爲保壽侯誕日。出笮橋門﹐卽侯祠奠拜﹐次詣淨眾寺邠國社丞相祠奠拜。畢事﹐會食﹐晚宴大智院。

二月二日﹐踏靑節。初郡人遊賞﹐散在四郊。張公詠以爲不若聚之爲樂。乃以是日出萬里橋﹐爲彩舫數十艘﹐與賓僚分乘之﹐歌吹前導﹐號小遊江。蓋指浣花爲大遊江也。士女駢集﹐觀者如堵。晚宴於寶歷寺。公爲詩﹐有曰「春遊千萬家﹐美人顏如花。三三兩兩映花立﹐飄飄似欲乘煙霞。」公鐵心石腸﹐乃賦此麗詞哉﹗後以爲故事。淸獻公爲記﹕「時彩舫至增數倍﹐今不然矣。」八日觀街藥市﹐早宴大慈寺之設廳﹐晚宴金繩院。

三月三日﹐出北門﹐宴學射山。旣罷後射弓﹐蓋張伯子以是日卽此地上升。巫覡賣符於道﹐遊者佩之﹐以宜蠶避災。輕裾小蓋﹐照爛山阜。晚宴於萬歲池亭﹐泛舟池中。九日﹐觀街藥市﹐早晚宴如三月八日。二十一日﹐出大東門﹐宴海雲山鴻慶寺﹐登眾春閣觀摸石。蓋開元二十三年靈智禪師以是日歸寂﹐邦人敬之﹐入山遊禮﹐因而成俗。山有小池﹐士女探石其中﹐以占求子之祥。旣又晚宴於大慈寺之設廳。二十七日﹐大西門睿聖夫人廟前蠶市。初在小市橘﹐田公以禱雨而應﹐移於廟前。太守先詣諸廟奠拜﹐宴於眾淨寺﹐晚宴大智院。寒食﹐出大東門﹐早宴移忠院﹐晚宴大慈寺設廳。曩時寒食﹐太守先設酒饌於近郊﹐祭鬼物之無依者﹐謂之遙享。後置廣仁院﹐以葬死而無主者﹐乃遣官臨祭之。而民間上冢者﹐各儀集於郊外。天禧二年﹐趙公稹嘗開西樓亭榭﹐俾士庶遊觀。自是每歲寒食﹐辟園張樂酒壚花市。茶房食肆﹐過於蠶市。士女從觀﹐太守會賓僚凡浹旬﹐此最府庭遊宴之盛。近歲自二月卽開園﹐逾月而後罷﹐酒人利於酒息﹝或請於府展其日﹐府尹亦許之﹞。四月十九日﹐浣花佑聖夫人誕日也。太守出笮橋門﹐至梵安寺謁夫人祠﹐就宴於寺之設廳。旣宴﹐登舟觀諸軍騎射﹐倡樂導前﹐溯流至百花潭﹐觀水嬉競渡。官舫民船﹐乘流上下。或幕帟水濱﹐以事遊賞﹐最爲出郊之勝。淸獻公記云「往昔太守分遣使臣以酒均給遊人﹐隨所會之數以爲斗升之節。」自公使限錢﹐玆例遂罷以遠。民樂太平之盛﹐不可遽廢﹐以孤其心。乃以隨行公使錢釀酒畀之﹐然不逮昔日矣。

五月五日﹐宴大慈寺設廳。醫人鬻艾﹐道人賣符﹔朱索彩樓長命辟災之物﹐筒飯角黍﹐莫不咸在。六月初伏日﹐會監司﹔中伏日﹐會職官以上﹔末伏日﹐會府縣官﹐皆就江瀆廟設廳。初文潞公建設廳﹐以伏日爲會避暑﹐自是以爲常。早宴罷﹐泛舟池中。復出就廳晚宴﹐觀者臨池張飲﹐盡日爲樂。趙淸獻公使限錢﹐但爲初伏會﹐今因之。

七月七日﹐晚宴大慈寺設廳﹐暮登寺門樓﹐觀錦江夜市﹐乞巧之物皆備焉。十八日﹐大慈寺散盂蘭盆﹐宴於寺之設廳。宴已﹐就華嚴閣下散。

八月十五日﹐中秋玩月。舊宴於西樓﹐望月於錦亭﹐今宴於大慈寺。

九月九日﹐王局觀藥市﹐宴監司賓僚於舊宣詔堂﹐晚飲於五門﹐凡二日。官爲幕帟棚屋﹐以事遊觀﹐或云有恍惚遇仙者。

冬至節﹐宴於大慈寺。後一日﹐早宴金繩寺﹐晚宴大慈寺。淸獻公記云「至前一日﹐太守領客出北門石魚橋﹐具樽豆觀樵已﹐乃卽天長觀晚宴。」蓋文潞公始爲之﹐後復罷。

箋紙譜

古者書契多編以竹簡﹐其次用縑帛。至以朩膚﹑麻頭﹑敝布﹑魚网爲紙﹐自東漢蔡倫始。簡太重﹐縑稍貴﹐人遂以紙爲便。倫﹐宦者也﹐傳多稱其能。然受宮掖風旨諂親貴﹐猶宦者態也。智足以創物﹐而亦足以殺身。第於文字有功﹐人至今傳蔡倫紙。今天下皆以朩膚爲紙﹐而蜀中乃盡用蔡倫法。箋有玉板﹐有貢余﹐有經屑﹐有表光。玉板﹑貢余雜以舊布﹑破履﹑亂麻爲之﹐惟經屑﹑表光非亂麻不用。於是造紙者廟以祀蔡倫矣。廟在大東門雪峯院﹐𨿽不甚壯麗﹐然每遇歲時﹐祭祀香火累累不絕﹐示不忘本也。恩足以及數十百家﹐𨿽千載猶不忘如此。

易以西南爲坤位﹐而吾蜀西南重厚不浮﹐此坤之性也。故物生於蜀者﹐視他方爲重厚﹐凡紙亦然﹐此地之宜也。府城之南五里有百花潭﹐支流爲一﹐皆有橋焉﹐其一玊溪﹐其一薛濤。以紙爲業者﹐家其旁錦江。水濯錦益鮮明﹐故謂之錦江。以浣花潭水造紙故佳﹐其亦水之宜矣。江旁鑿臼爲碓﹐上下相接﹐凡造紙之物必杵之使爛﹐滌之使潔﹐然後隨其廣狹長短之制以造﹐砑則爲布紋﹑爲綾綺﹑爲人物花朩﹑爲虫鳥﹑爲鼎彜﹐𨿽多變亦因時之宜。

紙以人得名者﹐有謝公﹑有薛濤。所謂謝公者﹐謝司封景初師厚。師厚創箋樣以便書尺﹐俗因以爲名。薛濤﹐本長安良家女﹐父鄖因官寓蜀而卒﹐母孀﹐養濤及笄﹐以詩聞外﹐又能掃眉塗粉﹐與士族不侔﹐客有竊與之宴語。時韋中令臯鎭蜀﹐召令侍酒賦詩﹐僚佐多士﹐爲之攺觀。期歳﹐中令議以校書郎奏請之﹐護軍曰「不可」﹐遂止。濤出入幕府﹐自臯至李徳裕﹐凡歷事十一鎭﹐皆以詩受知﹐其間與濤唱和者﹐元稹﹑白居易﹑牛僧孺﹑令狐楚﹑裴度﹑嚴綬﹑張籍﹑杜牧﹑劉禹錫﹑吳武陵﹑張佑﹐餘皆名士﹐記載凡二十人﹐競有酬和。濤僑止百花潭﹐躬撰深紅小彩箋﹐裁書供吟﹐獻酬賢傑﹐時謂之薛濤箋。晚歳居碧雞坊﹐創吟詩樓﹐偃息於上﹐後段文昌再鎭成都﹐太和歳﹐濤卒﹐年七十三﹐文昌爲撰墓志。謝公有十色箋﹐深紅﹑粉紅﹑杏紅﹑明黃﹑深靑﹑淺靑﹑深緑﹑淺緑﹑銅緑﹑淺云﹐卽十色也。楊文公億《談苑》載﹕韓浦寄弟詩云「十樣蠻箋出益州﹐寄來新自浣花頭。」謝公箋出於此乎﹗濤所制箋﹐特深紅一色爾﹐僞蜀王衍賜金堂縣令張蠙霞光箋五百幅﹐霞光箋疑卽今之彤霞箋﹐亦深紅色也﹐蓋以胭脂染色最爲靡麗﹐範公成大亦愛之。然更梅溽則色敗萎黃﹐尢難致逺﹐公以爲恨﹐一時把玩﹐固不爲久計也。濤以箋名可矣﹐𨿽良家女乃失身爲妓﹐韋尹欲官之﹐段尹志其墓焉﹐何哉﹖時幕府賓客多天下選一﹐時縱適不少斂﹐大抵唐藩鎭不度﹐皆習然也。濤固得之﹐而諸公似以濤失云。

紙固多品﹐皆玉板﹑表光之苗裔也。近年有百韻箋﹐則合以兩色材爲之﹐其橫視常紙長三之二﹐可以寫詩百韻﹐故云人便。其縱闊可以放筆快書。凡紙皆有連二﹑連三﹑連四﹝售者連四一名曰「船」。﹞﹐箋又有靑白箋﹐背靑面白﹔有學士箋﹐長不滿尺﹔小學士箋﹐又半之。仿姑蘇作雜色粉紙﹐曰假蘇箋﹐皆印金銀花於上﹐承平前輩蓋常用之﹐中廢不作﹐比始復爲之然。姑蘇紙多布紋﹐而假蘇箋皆羅紋﹐惟紙骨柔薄耳﹐若加厚壯﹐則可勝蘇箋也。

蜀箋體重﹐一夫之力僅能荷五百畨。四方例貴川箋﹐蓋以其逺﹐號難致。然徽紙﹑池紙﹑竹紙在蜀﹐蜀人愛其輕﹐細客販至成都﹐每畨視川箋價幾三倍。範公在鎭二年﹐止用蜀紙﹐省公帑費甚多。且怪蜀諸司及州縣﹐緘牘必用徽池紙﹐範公用蜀紙﹐重所輕也。蜀人事上則不敢輕所重矣﹐此以價大小言也。余得之蜀士云﹕澄心堂紙取李氏澄心堂樣制也﹐蓋表光之所輕脆而精絕者﹐中等則名曰玉水紙﹐最下者曰冷金箋﹐以供泛使。

廣都紙有四色﹐一曰假山南﹐二曰假榮﹐三曰冉村﹐四曰竹絲﹐皆以楮皮爲之。其視浣花箋紙最淸潔﹐凡公私簿書﹑契劵﹑圖籍﹑文牒﹐皆取給於是。廣幅無粉者﹐謂之假山南﹔狹幅有粉者﹐謂之假榮造﹔於冉村﹐曰淸水造﹔於龍溪鄕﹐曰竹紙。蜀中經史子籍﹐皆以此紙傳印。而竹絲之輕細似池紙﹐視上三色價稍貴﹐近年又仿徽池法作勝池﹐亦可用﹐但未甚精致耳。

雙流紙出於廣都﹐每幅方尺許﹐品最下﹐用最廣﹐而價亦最賤。雙流實無有也﹐而以爲名﹐蓋隋煬帝始攺廣都曰雙流﹐疑紙名自隋始也。亦名小灰紙。

蜀錦譜

蜀以錦擅名天下﹐故城名以錦官﹐江名以濯錦。而《蜀都賦》云﹕貝錦斐成﹐濯色江波。《遊蜀記》云﹕成都有九璧村﹐出美錦。歲充貢﹐宋朝歲輸上供等錦帛﹐轉運司給其費而府掌其事。元丰六年﹐呂汲公大防始建錦院於府治之東﹐募軍匠五百人織造﹐置官以蒞之﹐創樓於前﹐以爲積藏待發之所﹐榜曰錦官。公又爲之記﹐其略云﹕設機百五十四﹐日用挽綜之工百六十四﹐用杼之工五十四﹐練染之工十一﹐紡繹之工百一十﹐而後足役。歲費絲﹐權以兩者一十二萬五千。紅藍紫茢之類﹐以斤者二十一萬一千﹐而後足用。織室﹑吏捨﹑出納之府﹐爲屋百一十七間﹐而後足居。自今考之﹐當時所織之錦﹐其別有四。曰上貢錦﹐曰官告錦﹐曰臣僚襖子錦﹐曰廣西錦﹐總爲六百九十疋而已。渡江以後﹐外攘之務﹐十倍承平。建炎三年﹐都大茶馬司始織造錦綾被褥﹐折支黎州等處馬價﹐自是私販之禁興。又以應天北禪鹿苑寺三處﹐置場織造。其錦自眞紅被褥而下﹐凡十餘品。於是中國織紋之工﹐轉而衣衫椎髻鴂舌之人矣。乾道四年﹐又以三場散漫﹐遂卽舊廉訪司潔已堂創錦院﹐悉聚機戶其中。猶恐私販不能盡禁也﹐則倚宣撫之力建請於朝﹐並府治錦院爲一。俾所隸工匠﹐各以色額織造。蓋馬政旣重﹐則織造益多﹐費用益夥﹐提防益密﹐其勢然也。今取承平時錦院與今茶馬司錦院所織錦名色著於篇﹐俾來者各以時考之。

轉運司錦院織錦名色﹝卽成都府錦院﹞

上貢錦三疋花樣﹕

八答暈錦

官告錦四百疋花樣﹕

盤球錦簇四金雕錦葵花錦八答暈錦六答暈錦翠池獅子錦天下樂錦云雁錦

臣僚襖子錦八十七疋花樣﹕

簇四金雕錦八答暈錦天下樂錦

廣西錦二百疋花樣﹕

眞紅錦一百疋﹕

大窠獅子錦大窠馬大球錦雙窠云雁錦宜男百花錦

靑綠錦一百疋﹕

宜男百花錦靑綠云雁錦

茶馬司錦院織錦名色﹝茶馬司須知云﹕逐年隨蕃蠻中到馬數多寡以用﹐折傳別無一定之數。﹞

黎州

皂大被緋大被皂中被緋中被四色中被七八行錦瑪瑙錦

敍州

眞紅大被褥眞紅雙連椅背眞紅單椅背

南平軍

眞紅大被褥眞紅雙窠錦皂大被褥靑大被褥

文州

犒設紅錦

細色錦名色﹕

靑綠瑞艸云鶴錦靑綠如意牡丹錦眞紅宜男百花錦眞紅穿花鳳錦眞紅雪花球露錦眞紅櫻桃錦眞紅水林檎錦秦州細法眞紅錦鵝黃水林檎錦秦州中法眞紅錦紫皂段子秦州粗法眞紅錦眞紅天馬錦眞紅湖州大百花孔雀錦眞紅飛魚錦四色湖州百花孔雀錦眞紅聚八仙錦二色湖州大百花孔雀錦眞紅六金魚錦

