王家營志

﹝近人﹞張震南編撰

《王家營志》序

張子煦侯自冠以來﹐沈浸載籍垂二十載﹐尢顓於史。世居淮陰之王家營。營在明淸時著稱淮北重鎭﹐直南朔冠蓋之衝。今𨿽陵夷﹐碉壘猶昔。張子重其故里﹐搜采舊聞﹐並輯私志﹐自言爲淮陰支志之一。旣脫稿﹐持以見示﹐展誦數四﹐益信其有良史才。其書立限精嚴﹐擇言雅粹﹐寖寖入古﹐足與咸﹑光﹑宣淸河三《志》並傳不朽。方隅掌故﹐可以覘一縣之隆替﹐非苟作也。

王家營之名﹐昉於有明﹐立營﹑立鎭﹐均不詳其沿革﹔陸輦交通﹐亦不詳所自始。其地側踞淮壖﹐密邇泗口﹐淮﹑泗所交會﹐古稱形勝。《禹貢》﹕「沿於江海﹐達於淮泗」。吳子壽夢會諸侯於柤﹐夫差城邗﹐溝通江淮﹐又掘深溝於商魯之間﹐以會晉公午於黃池﹐皆由淮泗口北溯。漢魏以降﹐南北兵爭﹐舟師進退必經泗口﹐尢爲要害。元人開會通運河﹐泗漕入燕京﹐一葦可杭﹐開二千里水程之新局﹐達官大賈﹐咸取此道。吳興趙孟頫作《蘭亭十三跋》﹐卽在會通運河南旋舟中﹐不聞有陸行二千里至泗口附近停車之事﹐亦不聞有自泗口附近捨舟陸行北上之事。明洪武元年﹐定河洛﹐太祖北巡﹐舟師入淮。是日巽上風多﹐揚帆飛幟﹐不二時而達河﹑淮二水相合之處﹐遂越淮入河﹐三旬抵汴梁。時山陽末口壩塞﹐蓋循故沙河出淮陰磨盤口入淮﹐又沿淮而入大淸河口。大淸河原爲泗水﹐黃河由之﹐而會通未廢。不久﹐黃水浸安山﹐會通河淤。永樂復開會通﹐泗漕間道往往由小淸河上溯﹐而黃河出大淸口如故。嗣是黃河屢決開封﹑歸徳﹐奪潁﹑渦﹑睢以入淮﹐徐州﹑呂梁二洪水澀下﹐迄弘治先後百年﹐引河﹑沁濟運﹐漕事大棘手。度此百年之中﹐會通運河除行漕外﹐不復通民舟﹐易舟而車﹐遂開新道。王家營殆爲南北綰轂之要區﹐此證諸黃﹑運歷史﹐可揣斷者也。正徳以後﹐黃河由汴﹑泗﹐單﹑魚﹑丰﹑沛間﹐河勢冰裂﹐會通淤梗。嘉靖初黃河攺道出小淸口﹐大淸河墊爲陸。自是王家營去河泗口稍遠﹐水陸分程﹐地位愈重。又大河合泗﹐逆水行舟﹐有風濤之險。萬曆開泇﹐康熙開中運﹐地傾流急﹐牽挽艱難﹐行人裹足﹐王家營益居水陸衝要﹐南船北馬﹐自淸江浦渡黃河﹐車行達北平﹐俗稱十八站﹐東南江浙朝會計偕﹐捨出王營無他道﹐媲於襄樊﹐未或讓焉。咸豐中﹐黃河涸徙﹐褰裳可涉﹐商旅北行﹐攺由淸江浦賃車﹐王家營非宿站﹐頓失形勢。光緒中津浦鐵路成﹐轅轍易向﹐王家營乃夷爲僻鄙﹐不復有問津者。余曾數經其地﹐又曾過開封之朱仙鎭﹐闤闠蕭索﹐彼此同之﹐未嘗不瞻望太息﹐以爲盛衰之數﹐天人所迫﹐非偶然也。

王家營舊在大淮北岸﹑今址之西﹐明代黃河入淮﹐開﹑歸四溢﹐其水不盛﹐故下流不聞有水禍至。萬曆河患乃亟。河旣奪淮﹐淮亦名河。潘季馴大修淸江浦上下﹐南堤未修﹐北堤王家營屢告決溢﹐恆苦水。淸順﹑康之際﹐營鎭稍稍東遷﹐康熙十六年後﹐靳文襄大築南北縷堤﹐王家營始有屏障。又建王營減水三壩﹐西大壩闊至百丈﹐市廛逼近水沖﹐居民惴栗。旋又創築北岸遙堤﹐開下中河﹐後稱鹽河。自是王家營前後皆臨水﹐地益偪仄。鹽河水漲﹐阻於遙堤﹐水位積髙﹐則浸淫爲害。中河開後不及十年﹐又經兩次受水﹐兩次東遷﹐卽今王家營地。壩水尢猛迅﹐旣直出鮑家營口﹐口有束限﹐則分水出鹽河﹐河唇之居﹐安有寧歲﹖幸東﹑中兩壩久廢﹐更越十年﹐大壩西移﹐水沖稍弛緩。乾隆中﹐築王營越堤﹐建煙墩埽工﹐其地萬險乃鞏於金甌。嘉慶中﹐壩又西移﹐水之所屆﹐格於越堤﹐閭閈無驚。王家營𨿽蕞爾彈丸﹐蓋已支撐至數百年之久。自余利病﹐具詳本志「建置」﹑「河渠」篇。

「職業」﹑「交通」﹐取材尢丰贍﹐想見當年濟濁河﹑馳官道﹐投止於王家營﹐逆旅耳目之所接觸﹐北貨麇集﹐車馬喧闐﹐𨿽輿臺賤隸﹐能爲燕市音﹐嗚嗚執手﹐問生平如目前事。其志「禮俗」﹐則辧析方音﹐旁通韻府﹐俚諺假借﹐輾轉仿效﹐偶與大都過客相對語﹐聞者目眙﹐志不諱俗﹐乃存其眞。

「敍傳」所述﹐皆紀實無誇辭﹐酷肖其爲人﹐而艱苦劬學﹐乃能人所難﹐故卒有所成就。淮陰耆舊魯通甫﹑吳稼軒﹑範丹林諸先輩﹐皆朴學大師﹐傳之嗣裔﹐被於橫庠﹐其學不立宗派﹐而士林翕然向風﹐往往聲气冥合﹐多有能自名其家者。張子煦侯﹐幼秉庭訓﹐它無師承﹐乃其奇宕之筆﹑涵養之气﹑翔實之文藻﹐若經大師陶冶而底於純靑﹐甘棠北湖﹐非爲顓美矣。

張子著稿凡如幹種﹐先成《王家營志》六卷﹐去春索序﹐適余正編纂蘇皖兩省通誌「水工」﹐卒卒不及報﹐瞬逾周歲﹐恐稽殺靑﹐輒抽暇書所見遺之。

中華民國二十二年三月

灌云武同舉序於京口寄廬

王家營志凡例

凡例

一﹑王營在明淸爲北道劇鎭﹐史書載其衝要﹐野錄記其繁勝﹐故老追談﹐目眙心䢐﹐而三百年來﹐未有專書。自頃形勢遷革﹐戶版凋瘵﹐不有紀載﹐後何以述﹖輒亡檮昧﹐謹依南潯﹑烏鎭諸志例﹐創《王家營志》﹐爲淮陰支志之一。

一﹑志地之書﹐當立畔岸﹐二百年前﹐營地在今之西壩﹐自康熙移鎭﹐舊境荒落﹐道光間票鹽經通﹐又蔚爲大國。形格勢禁﹐應難闌入﹐此縮於舊時者也。北有小營﹐在昔爲浪石六丘地﹐又曰大河口下莊﹐本不隸王營境﹐而壤地相接﹐有輔車之義﹐觀厥稱名﹐亦與王營相齒﹐鹽河一水﹐豈能殊囿﹖此廓於舊時者也﹐是書所載範圍﹐一皆以此爲準。

一﹑鄕鎭小志﹐與縣誌不盡同符﹐按目以求﹐則膠而難通﹐故「民賦」不載﹐「貢舉」不載﹐「秩官」分入「軍警」﹐「藝文」附見「人物」。亦有在縣誌爲子目﹐而在本書則特立專門﹐如「警衛」示鄕治之本原﹐「職業」﹑「交通」﹐著民生之慘舒﹐「禮俗」﹑「宗教」﹐見方隅之習尙。縣誌綜貫全邑﹐勢有不該﹐鎭志斷地立限﹐法宜詳記﹐以資考鏡。至如「建置」﹑「河渠」﹑「軍政」﹑「學校」﹑「人物」﹑「古迹」﹑「雜記」諸目﹐以方縣誌﹐𨿽廣﹑侷有殊﹐標揭不二。殿以「敍傳」﹐則私著之恆規﹐所由與官書異也。

一﹑是書自王家營得名爲始﹐搜訪叢殘﹐爲之紉緝﹐惟有元以上﹐遼闊數千載﹐地望不詳﹐文獻無徵﹐僅於「建置」中粗按川瀆形勢﹐推明所屬﹐深慚固陋﹐末由爾見縷。近百年來﹐耳目旣近﹐諏訪能詳﹐然十口相傳﹐豈免差爽﹖「人物」一門﹐慮更疏闕﹐倘覽者能據所聞﹐還以相糾﹐自當薈萃羣言﹐刊爲補正。

一﹑是書削牘之始﹐卽賴鄕先輩徐庶侯先生惇勉之賜爲多﹐稿成又蒙先生曁灌云武霞峯夫子裁正違誤﹐同縣範君耕研參訂義例﹐並堪銘誦。至采訪事迹﹐則同裏韓丈芷薌﹑孫丈穡庵匡輔爲宏﹐他若「小營」則趙君守之﹐「天﹝方﹞﹝文﹞」則葛君杏五﹐「職業」則杜丈楷丞﹑何君又純﹑於君海仙﹑韓君寒山﹐並有徵集之勞﹐揆以往例﹐悉宜備書。

王家營志卷一建置河渠

卷一建置河渠

建置第一沿革圩寨坊市疆域

天文里甲

王家營之爲鎭也﹐其在上世﹐蓋《禹貢》「徐州」之南裔﹐益南則與揚土中分淮瀆。其間廣削夷險之數﹐無能詳焉。兩漢置縣﹐有厹猶﹑臨淮郡。淮浦﹐下邳國。並臨大淮﹐而土宇交錯﹐乃莫能定所屬。秦之淮陰﹐背淮而縣﹐玆鎭非其竟。晉廣陵郡跨淮而治﹐淮北有淮浦﹐無厹猶。及東晉播越﹐兗﹑豫爲戎﹐壽春﹑淮陰之間﹐列鎭相望。然苻秦數窺邊﹐而卒未能有淮汭。宋明帝初﹐薛安都以徐州降魏﹐魏遣鎭東將軍尉元以兵迎之﹐而張永﹑沈攸之之軍挫敗屢聞﹐宋退屯淮陰﹐由是失淮北地焉。時則泰始之三年也。自後東魏稱帝﹐歷北齊﹑後周以訖隋氏混一之始﹐俱隸北朝﹐疆索不攺。唐興﹐天下爲一﹐武徳四年﹐初分漣州置金城縣。咸豐《縣誌》謂﹕今縣東北得其地﹐與安東分壤﹐安東今漣水縣。今鎭蓋金城屬也。後二年省入漣水。宋髙宗南渡﹐奉表割地以與金和﹐約以淮水中流爲界﹐而鎭入於金。紹興十一年。金以金城隸漣水。又三十四年﹐元滅金﹐金遺民來歸。咸淳九年﹐始置淸河縣﹐治大淸口﹐得今縣河北地。鎭密近縣治﹐不及十里。元泰定中﹐河決﹐徙治淮陰故城。舊縣居民戀土成聚﹐凡數百家﹐大河口鎭由是起。後少陵替﹐卒駸駸散去﹐其存者獨今之小營云。而王家營之名猶未立。

洎明設兵衛於各行省﹐阨塞巖疆﹐碉壘棋布﹐戰功世襲者﹐居其地而不遷。邑境爲大河衛﹐受成於中軍都督府﹐爲營者十數。以方誌証之﹐王營而外有訾家營﹑鮑家營﹑薛家營﹑駱家營﹐今鹽河以北又有蘇家營﹑陶家營﹐凡六所﹐疑尙不止此。王家營之名蓋自此始也。說參魯一同《邳州誌》。嘉靖﹑萬曆之世﹐黃流失敍﹐廷議分河﹐鎭濱河而處﹐乃數見於史﹐要爲今鎭以西之地。萬曆十九年夏﹐淮水暴漲﹐王家營初以河決告。康熙《淮安府誌》﹕是年﹐宿﹑沭以下平地水丈許。自後訖於淸康熙三十二年癸酉﹐閱年百三﹐而告決者十有二。詳「河渠」。康熙六年之決﹐民居沒於水者數百家﹐鎭東遷﹐分東﹑西營﹐衰落過半。本乾隆《縣誌》﹐咸豐《志》疑其誤﹐而攺系九年。然證以六年徐越《請分黃疏》謂﹕王家營現在衝決﹐每歲如此﹐今年尢甚云云﹐則仍以系之六年爲是。又乾隆《志》「祥祲」記王家營初決亦在六年。二十七年秋﹐水大至﹐坊市崩於河﹐知縣管鉅請於淮揚道﹐捐俸買山陽朱生地﹐東遷里許﹐期月而民復聚。里人楊穆有碑記﹐見「古迹」。按﹐楊碑有云﹕五十年間已三遷矣﹗知前此遷鎭之事不自康熙六年始。又查嗣瑮《王家營》詩﹕「五年三到三移渡﹐心折驚濤打岸聲。莫笑客行無定向﹐主人身世亦浮萍。」亦足以見其變遷之屢。三十二年﹐復水。咸豐《志》作三十三年﹐今從乾隆府﹑縣《志》。鉅請於總河﹐伐近堤官柳九千而遷焉。不三月﹐市廛盡復﹐是爲王家營新鎭。值海道未通﹐南船北馬﹐眾庶走集﹐財賂大贍﹐直至咸豐蘭儀之決﹐斯地並以衝要顯當時。而大河口自明季已離爲上莊﹑中莊﹑下莊諸聚落。乾隆《縣誌》﹕大河口舊鎭原爲縣治所﹐治遷後駸駸鳥散﹐僅存小莊數處﹐星綴河幹而已。按﹕雍正三年﹐淸河縣《示禁衙蠹違例殃民碑文》載﹕全邑額徵流寓丁銀數目﹐大河口有上莊﹑中莊﹑下莊諸名稱。近下莊者稱稠聚﹐曰北王家營。據乾隆《縣誌》載康熙乙亥《志》圖。咸豐初﹐賊毀其泰半。亂旣定﹐置重衛王家營﹐而分偏師戍其地焉。則小營之地所自始也。按乾隆《縣誌》﹕斗姥閣一名八角亭﹐在王營鎭。今此亭尙在小營之北﹐可知王營封域之廣。

鎭初未有圩寨之防﹐穆宗同治元年﹐撚賊南犯自沭陽﹐漕運總督吳棠檄諸鄕鎭築圩自保﹐鎭民尢兢兢﹐東起艸灣﹐西曁減水﹝壩﹞下游之地﹐南及太平﹑洪福諸莊﹐北至於馬家大圩﹐輸財與力者相隨屬。及圩成而賊大至﹐然不得逞去之﹐得無擾。是時河北築圩者以十數。後數年﹐參將袁世功以部校左營兵復增築焉。大抵南北因河堤之舊﹐不更築﹔東西則各掘塹爲長垣以相綿接﹐凡周回六百丈有奇。辟門五﹐各題以字﹐南曰「淸淮管鑰」﹐省稱小南門﹐今圯。其右曰「物阜民康」﹐北曰「恩光北至」﹐東曰「海岱屏藩」﹐今圯。西曰「萬寶慶成」。又爲炮臺六﹑圩四隅及南北門之東偏各一。涵洞二。東西門之南偏各一。光緒二十一年﹐圩工敝﹐里人杜學潯﹑孫乃煊﹑費瑤﹑徐垣更募民夫以修復之﹐規制如前築﹐而於「物阜民康」門之右辟水門焉。從形家言也。募建者里人何淇泉。二十七年﹐參將郎桂林又以武衛軍漕標中營新兵營重修﹐且繕其埤堄﹐至於今不攺。

坊市之著者﹐自西而東﹐有西街﹑糧食街﹑堂子街﹑古堂子街自城隍廟西偏抵北圩根﹐因舊有李家浴堂得名﹐今公安局編爲城隍廟街﹐而以糧食街北半爲堂子街。騾馬街﹐而北門外爲小街﹐在小營者亦有西街﹐皆縱行。小營昔有東西二街﹐東街毀於撚﹐獨西街在。其橫行者﹐則有大巷口﹑今公安局編爲南橫街。增新醬園巷﹑今曰太平橋巷。潤生醬園巷﹑今曰東橫街。香油巷﹑在增新醬園巷南。永寧巷﹐一名饞勞巷﹐有坊﹐嘉慶十七年建﹐光緒二十八年重修。而西街又有胡老爺巷﹑相傳巷北通澗橋司署得名。黃巷。舊無巷名﹐民國十九年以紀念保衛團長黃世英而名。

其疆域﹐往者王營西接大河口﹐今西壩楊家馬頭以西屬之﹐其東則稱王營西坊。東直艸灣﹐與山陽析入之壽寧鄕接﹐按﹕徐越《疏》以王家營系山陽﹐知昔時境絕廣衍。南以淮水界淸江浦﹐乾隆《縣誌》﹕昔與淸江浦分界﹐後以北岸土沙﹐黃河沖刷﹐北徙數里﹐遂啟山邑姦人侵奪之謀﹐屢經控理﹐至今猶多被占。咸豐《縣誌》﹕後河北徙﹐山陽來爭地﹐今並爲一家﹐爭乃熄。北抵鹽河岸之土地祠。小營古未有限斷﹐大都自鹽河遙堤以南達土地祠﹐隸金莊鎭。其北則浪石六丘之地﹐其東以橫堤與四丘爲界。威夷總十里許。自垣墉旣肇﹐畦畛泮然﹐於是西不兼西壩﹐東亦不能及艸灣﹐境乃縮。昔者金莊跨鹽河而鎭﹐今則分入王營若小營﹐爲境乃少溢於舊。準今立限以定疆域﹐則南界舊黃河﹐渡河與一區東灘鄕接﹐又南至於淮陰縣城五里。東則出郭爲外北鄕界﹐又東至於艸灣十里。西界舊卡房﹐又西至於西壩鎭一里。鹽河北爲小營﹐東以陳氏窯界二丘﹐堤北以橫堤界四丘。又東至於朱家集十五里。北界月光庵﹐又北至於丁集十八里。西界大洪厓﹐又西至於袁家集十二里。南去江蘇省城三百九十五里﹐西南去京城五百三十五里。

其於天文﹐昔在降﹑婁之次﹐今隸中原時區。依英京格林維基天文臺測算﹐王家營當東經一百十九度一分而縮﹐北緯二十三度三十七分而縮。其節候蚤莫﹐率如縣治。

﹝其﹞於里甲﹐明時屬吳城鄕。淸時﹐王家營屬吳六圖﹐大河口屬吳七圖。康熙二十六年﹐知縣管鉅勘丈通邑田畝﹐王營分二丘﹐頭丘卽在王營﹐二丘爲今之西壩。大河口分五丘﹐浪石分七丘。淸末仿行自治﹐屬第三區。民國革命﹐鎭屬第三市。十八年﹐復爲第三區。自余區域﹐則隨縣以定所屬﹐例不能詳也。

河渠第二河水淮水鹽河鮑營河營河

文渠溝各項工程

王家營之興也﹐其在河﹑淮交騖之際乎﹗無河﹑淮﹐是無王家營也﹐吾是以先述夫河﹑淮。蓋今之舊黃河﹐古之淮水也。昔者禹導淮自桐柏﹐東會於泗﹑沂﹐東注於海。泗之受沂也﹐在今邳縣之域﹐古沂口在古邳治西﹐今沂口在邳﹑宿之交。例不當詳。其南流以注淮﹐實當王家營北大河口之墟。其水亦稱大淸河﹐而會淮之口曰大淸口。亦稱淸泗口。宋咸淳九年置淸河縣於此﹐後爲大河口鎭。自宋之後﹐黃河累決滑﹑鄆間﹐東南奪泗以注淮﹐淮乃漲。

金明昌五年﹐河決陽武故堤﹐灌封丘﹐東注梁山泊﹐南北分流﹐南流者益奪泗﹐出大淸口。元至正中﹐賈魯築塞白茅決口﹐匯泗合淮。明孝宗弘治七年﹐命劉大夏築太行堤﹐斷絕黃陵岡支渠﹐於是全河畢瀉﹐河﹑淮爲一﹐實三百年災害之原也。河故彊水﹐挾沙俱下﹐水道由之塡淤。嘉靖之初﹐桃源三義口塞﹐河行小淸口以會淮。稱小淸河。今按﹕卽舊縣以南之黃河槽。嗣是﹐或上潰崔鎭﹐或下決艸灣。萬曆四年﹐督漕侍郎吳桂芳奏開艸灣新河﹐而上流漲未已﹐於是廷議浚海口﹐或謂當築崔鎭﹐而開復老黃河﹐嘉靖以後﹐河出小淸口﹐故稱大淸口舊道爲「老黃河」。並下河臣議。時桂芳已卒﹐詔以潘季馴兼理河﹑漕。季馴言﹕海口非人力可復﹐惟當繕治堤防﹐俾無旁決﹐則水由地中﹐沙隨水去。於是條上六事﹐其四曰﹕塞決﹐築堤﹐止浚海口﹐寢開老黃河。詔悉如議。自是河﹑淮力合﹐數年無水患。十九年夏六月﹐大風雨﹐黃﹑淮泛漲﹐淮﹑徐﹑鳳﹑泗皆爲巨浸﹐祖陵數被水﹐於是河初決王家營。給事中張貞觀言﹕泄淮不如殺黃﹐而殺黃於淮流之旣合﹐不若殺於未合﹔至於廣入海之途﹐則自鮑家營﹑王家營至漁溝﹑金城左右﹐地勢頗下﹐皆可因勢利導。又言﹕分於上復合於下﹐則衝海之力專﹐塞鮑家口﹑王家營二決﹐則不致散溢無歸。帝悉從其請。𨿽不果行﹐然分黃之策定於此時矣。明年﹐潘季馴放歸。二十二年﹐黃水大漲﹐淸口沙墊﹐淮嗌不得下﹐祖陵受水甚。詔工部諸臣定畫一之計﹐總河尙書楊一魁主分黃縱淮﹐海口別疏之。議定報可。二十四年﹐一魁乃大舉﹐役夫二十萬人﹐開新河﹐起黃家嘴﹐在桃源縣東十里﹐舊縣上十五里。經漁溝﹑浪石﹐至安東下五港﹐注於灌口﹐長三百餘里﹐以抑黃彊。辟淸口沙﹐建武家墩閘及髙良澗諸減水壩﹐分由射陽﹑廣洋諸湖入海。支流下芒稻河入江﹐以疏淮漲。十月工成﹐水患平。然不久輒淤淺﹐而正流深闊如常﹐惟上流亦相繼告決。並見《明史河渠志》。而王家營乃偪仄兩河之間﹐訖於明亡﹐可耕者幾靡尺土。麟慶《河口圖說》﹕淸河境內廢田二千三百餘頃﹐延袤八九十里。故河道之一大變已。

淸興﹐河復入淮﹐順治元年。而上流自大梁以下﹐潰決者猶相望。康熙元年夏六月﹐河決王家營。自明季分黃﹐水緩而流滯﹐淮由髙家堰南泄﹐河躡淸口入湖﹐湖﹑淮嗌不下而河益飽。又每水發﹐河臣輒加堤﹐而河身日益髙﹐季馴之遺意亦失。王營地勢下﹐遂每漲必決以爲常。王家營之決見於各誌書者﹐康熙元年以後﹐四年五月﹑六年七月﹑九年五月﹑十二年三月﹑十四年﹑十五年﹑十八年﹑二十七年﹑三十二年﹐凡十一決。由是洪濤所趨﹐髙庳易形﹐坊市易位﹐而鎭益東。十六年﹐罷﹝縣﹞﹝總﹞河王光裕﹐以靳輔代。輔治水之策﹐獨宗季馴﹐主均劑黃﹑淮﹐不使偏彊﹐以杜遏躡之患。旣受事﹐首塞諸決口。明年﹐奏建三減水壩於王家營﹐泄黃河盛漲﹐北穿鮑營河入海。大石壩長一百丈﹐上造浮橋﹐下通水道名雞心孔﹐百有三道。其東爲中壩﹐又東爲東壩﹐各寬十二丈六尺。見乾隆府﹑縣《志》及咸豐《志》引《河防雜說》。據乾隆《志》﹕壩在蔣家場﹑王家營之間﹐今失所在﹐而東西壩之名猶存。濁流旣減﹐淸水暢出﹐故《志》稱﹕竟輔之身﹐兩河常無患。三十二年﹐河決﹐移居民﹐建埽工。乾隆《志》所謂「舊埽工」。三十八年﹐帝南巡﹐開王營引河。未詳所在﹐當在減壩內也。又二年﹐初修減水壩。本咸豐《志》。《行水金鑑》謂﹕王家營舊壩﹐四十年重建土壩﹐口寬三十丈。乾隆《府誌》﹕王營迆西舊減水壩一座﹐康熙十九年建﹐二十七年築壩堵塞﹐二十九年復開﹐四十四年修。所紀較詳﹐惟年歲略有歧互耳。四十五年﹐移建於舊壩西。乾隆《志》﹕在舊壩西八十丈。康熙四十五年築﹐口寬五十丈﹐壩下引河一道﹐與舊壩泄下之水同行。按﹕此亦石壩也﹐今西壩茂盛街西有其遺迹。五十年﹐建大壩埽工。載乾隆《志》。雍正間閉﹐乾隆間復出。有越堤﹐嘉慶九年築。五十八年﹐開鎭東引河﹐長八百二十丈。乾隆《志》﹕今兩頭俱淤﹐止存百餘丈。咸豐《志》﹕分澑北趨﹐以保南岸老壩車路口險工也。嘉慶二十年堵閉減壩﹐挑浚正河﹐於老壩對岸取直﹐則此河見在大河身內矣。治法大備。雍正五年﹐王家營堤工敝﹐更補築之。其七年﹐復加髙焉。十餘年中﹐大都因成法﹐補苴無獘而已。髙宗乾隆五年﹐鎭人築東格堤以障黃水。又築王營減壩引河堤。並見乾隆《志》。八年﹐修包灘埽工﹐於時減壩引河久淤塞。三十三年﹐總河白鐘山請浚治運鹽柴﹐不報。而上流仍歲南潰﹐正河轉淺﹐恆倒灌淸口以嚙運。於是始開王營減壩﹐泄異漲。自二年至於三十八年﹐放壩者九。乾隆二年﹑七年﹑十年﹑十一年﹑十八年﹑二十年﹑三十三年﹑三十六年﹑三十八年。更築越堤其北。三十七年。三十八年四月﹐壩口跌塘樁石朽壞﹐總督髙晉﹑總河吳嗣爵奏移於舊壩下。口寬三十丈。先是黃水倒漾﹐引河不及疏﹐河臣有獻木龍之策者。乾隆五年髙斌。初建於淸口﹐用以護岸刷沙﹐淸水漸暢注。乾隆十二年﹐建木龍於王家營對岸。然河勢訖未北趨﹐每暴漲﹐倒漾仍不免。四十四年﹐放減壩。四十六年四月﹐總督薩載﹑總河李奉翰又移下攺建之。以前壩止離黃河二十餘丈﹐壩底過髙﹐啟放之時﹐澑勢直下跌塘﹐至是奏移下八十五丈別建﹐口寬三十丈﹐壩底落低四尺。是歲河溢祥符﹐又大決儀封靑龍岡﹐流連數載﹐下游墊益髙﹐河益仄。是時﹐王營河甚狹﹐一葦可杭。見「雜記」引周廣業《冬集紀程》。五十年八月﹐黃水倒灌﹐淸口淤平﹐始議借黃濟運。是年﹐開減壩﹐自後五十一年﹑五十二年﹑五十四年﹑五十八年﹑五十九年﹐凡六開。築煙墩埽工。明年﹐煙墩水溢。嘉慶元年﹐黃﹑淮並漲﹐上游決丰上汛六堡﹐開減壩以泄淸水。十一年六月﹐復開減壩﹐水奪澑北穿鹽河﹐刷遙堤﹐衝四鋪民堰﹐入張家河﹐由六塘出灌口歸海。壩底爲水沖塌。於是戴均元﹑鐵保﹑徐端以攺道入告﹐且稱澑迅而槽直﹐新口遠勝舊口。原奏﹕舊道自王營至海口計九百四十八里﹐新河至灌口計三百七十里﹐舊海口低於王營五丈八尺﹐新海口低王營七丈二尺﹐且新河掣澑已及九分。帝悅﹐制《黃河攺道記》傳示中外。然新河淺仄﹐水勢彌漫縱橫於龍窩五圖間﹐河﹑沂兼病無所歸﹐又卒卒難爲堤築。明年﹐遂塞減壩浚海口﹐歸故道﹐而攺道議寢。束淸之量亦微﹐乃壹意借黃矣。十三年﹐運河溢﹐鐵保﹑吳璥請復建減壩﹐定攺建於舊壩西八十五丈苗工之處﹐工未舉。十六年五月﹐河水潰減壩﹐由東北舊河形入海。總督百齡言﹕河病不在海口﹐仍以修浚正河爲便。八月﹐自邑境至於海口﹐要工並舉。十一月﹐遂塞減壩諸漫口。明年故道全復。又明年﹐新減壩成。凡石滚壩二座﹐金門各寬三十丈﹐壩底升髙一丈﹐兩邊各築束水堤﹐西長百五十六丈﹐東百三十丈五尺。又兩壩壩尾至束水堤各築土堰﹐共長二百六十五丈。又於壩下四十丈﹐添築二壩﹐長百三十三丈五尺﹐以爲重門保障。今按﹕其地名西閘﹐遺址宛然。二十四年﹐放減壩。道光四年﹐黃水大漲﹐淮決十三堡﹐湖大耗竭﹐黃水髙淸丈有三尺。六年冬﹐挑減壩迆下正黃河。是歲﹐總督琦善與副總河潘錫恩議﹐以放壩浚河入告。六月﹐錫恩築新格堤九千丈﹐自減壩以至六塘。八月己巳﹐放減壩﹐正澑掣動﹐衝爲大泓﹐徧地水深數尺。於是鮑營河及浪石以東之便民河淤。鮑營河見下。便民河起舊縣經浪石老虎蕩﹐間至永興鎭﹐注於鮑營河。明年正月﹐正河成﹐乃塞之。合龍爲三月初三日。塞三日而黃河復漲﹐運道膠淺﹐不可方槽﹐急堵淸口禦壩﹐行灌塘法﹐淮乃絕河南騖。河﹑淮二瀆﹐自此離矣。七年五月﹐諭曰﹕琦善等定啟放王營減壩之議﹐朕不惜帑金悉照所議辦理。乃始因湖水異漲﹐大啟閘壩﹐迨宣泄不暢﹐趕開減壩﹐以爲迅啟禦壩暢泄湖漲之計﹐致下游田廬淹浸﹐居民蕩析﹐已屬辦理不善。本年堵閉減壩而黃水仍未消落﹐運道仍舊不通﹐並將下游挑工前功盡棄﹐該督捫心自問﹐尙有何顏對數百萬災黎耶﹖琦善著卽開缺﹐降爲二品頂帶﹐另候任用。十二年八月﹐姦民決桃源堤﹐全黃入湖﹐是年﹐王家營渡河處打槳徑渡﹐不用風帆﹐從來未有。語見彭蘊章《詒榖老人年譜》。逾年乃塞。二十九年﹐河大漲﹐犀刂吳城六堡大堤泄黃入湖。明年﹐總督陸建瀛奏築滚水石壩於減壩之縷堤。金門寬二十丈。並於新壩迆上築柴土圈堰以備啟放。今按﹕滚水壩一名前閘﹐以保鹽河北堤也。然未久河徙﹐實未嘗用。咸豐初﹐河累決丰工。五年﹐又有蘭儀縣銅瓦箱﹝今作廂﹞之決。卒乃北穿山東張秋鎭之運河﹐走大淸河﹐由利津入海。自是河勢不復南行。

此皆大河奪淮之往事也。今故道猶存﹐人盡以黃河名之﹐若無復知有淮者矣。當其盛也﹐版築之役﹑封堠之戍﹐無日以息。或秋水大至﹐堤上官役千百﹐燈火相望﹐徹夜鳴噪﹐其長波之所蕩﹐浮天而擬海﹐行子變色﹐詫爲畏途﹐今何如哉﹖蓋嘗考之於史﹐驗之於勢﹐以爲淤者決之原﹐決者徙之漸也。自黃流倒灌﹐湖髙於淸﹐黃又髙於湖﹐通塞易形﹐髙下異位﹐𨿽有聖智﹐其能搏而躍之﹐激而行之哉﹖河之復行滑﹑鄆﹐與淮之大去其國﹐勢也天也。文宗咸豐五年﹐河旣北行﹐王家營渡口遂成平陸﹐自非異漲﹐罕用舟楫。張正謙《渡河》詩﹕「黃河之水天上來﹐急流迅駛如奔雷。我經耳熟默懸揣﹐險途未涉先徘徊。陽侯徙宅忽飄瞥﹐憐我書生心膽怯。渡河不用千金壺﹐策馬一呼代舟楫。白沙貼地平如掌﹐路上行人日來往。自慚忠信遜古人﹐卻幸波濤變平壤。嗟乎﹗世間夷險無終窮﹐敢以利濟貪神功。君不見鄰國山東已爲壑﹐嗷嗷百萬鳴哀鴻。居者含愁行者喜﹐平地焉知大波起。海上桑田屢變遷﹐古者萬事皆如此。」乃大汰河官﹐置淮揚鎭總兵﹐受漕運總督節制﹐設左營守備於王家營。詳「職官」。修防工事悉寢。其堤工之在閒曠者﹐居民間犁爲田。埽工漸次朽敗﹐惟壩工存。同治三年﹐淸江浦興築城之役﹐將甃石爲基﹐總漕吳棠以王營石壩無關修守﹐疏請拆用﹐報可。於是壩工存者亦希。見咸豐《縣誌》「附編」。又二年﹐淮決髙郵淸水潭﹐山陽布衣丁顯初著論復淮故道﹐實同治五年也。先是黃流北去﹐淮水出淸口者微﹐南出者恃禮字河爲通道﹐由白馬諸湖以入江。自吳城六堡決後﹐道光二十九年。洪湖髙墊﹐不足以翕納諸水。故盛漲必旁騖以害運﹐下游之民恆惴惴焉。淸水潭之決﹐獨災之著名而已。其次年﹐顯乃以復淮請於總督曾國藩﹐規畫工費銀百四十六萬餘兩。國藩入告。九年﹐將設導淮局﹐俄卒於官。光緒五年﹐總督沈葆楨檄司道籌議﹐僉主先疏舊槽之說。時總漕張之萬有疏浚之舉。嗣是﹐大吏多踵爲之﹐然未久輒移官﹐又苟且濡﹝須﹞﹝需﹞﹐罕能奮敏﹐故績終不就。淮益難治﹐間歲輒災﹐揚土憂栗。三十二年﹐通州張謇乃言於總督端方﹐開局測量﹐爲導淮﹝地﹞﹝計﹞﹐未竟舉而淸亡。光復後﹐導淮之議復起﹐而絀於費﹐僅測量粗有成績。民國十八年﹐國民政府導淮委員會設工務處於淸江浦﹐其所規畫﹐大要不越乎江海分疏。然費絀如昔﹐欲竟全功﹐尙有待也。

黃流旣徙﹐其支庶獨鹽河爲今之通川。先是明代漕舟北行﹐出新莊口折而東至大淸口﹐乃溯黃河﹐逆挽而上。嘉靖以後攺由小淸口。抵宿遷﹐乃出黃而入於泇河﹐計行濁流中者二百里﹐水勢奔悍﹐覆敗時有。自靳輔受命治河﹐始於康熙二十六年開中河﹐自仲莊至於宿遷﹐仲莊今楊莊鎭。而運幹成。又以一河受泗﹑沂之漲﹐其量易盈﹐乃別疏下中河﹐自運口分中河水﹐出王營﹑小營之間﹐穿官道而東﹐經安東北壤﹐入五丈河而注之海。自北鹽攺道﹐西壩當轂﹐鹽舸上下﹐恆必由之。故今不曰下中河﹐曰鹽河也。河成以來﹐累有挑浚。雍正九年大挑鹽河。載乾隆《志》。然源仄波恬﹐無漭瀁之觀﹐冬春水弱﹐又必壅壩以保運﹐𨿽災患不聞﹐被利固鮮焉。自頃光﹑宣之交﹐雨水不時﹐鹽河爲眾澮之壑﹐北岸積潦委它來瀉﹐往往涯崩蹊絕﹐行者卻步。夫欲順其勢而蠲其害﹐則疏浚鮑營舊河不可緩也。

鮑家營舊河者﹐一名張家河﹐分黃之支津也。康熙四十二年﹐聖祖南巡﹐命開引河以殺黃流。四十五年﹐總河張鵬翮益疏通之﹐導源大壩﹐經娘子莊東灣﹐由戴範河入安東碩項湖﹐達五丈河而注之海。乾隆八年﹐嘗一修浚﹐尋以堤潰妨農﹐河遂永閉。乾隆《志》。自道光放壩﹐娘子莊以南舊迹全淤。其支流有通鮑河者﹐數十年來﹐宰官紳耆頗復興挑﹐一時頓可宣泄。獨是土性松弱﹐常患塡淤﹐𨿽有良吏﹐其澤不永焉。通鮑河亦稱利農溝﹐其河形自小營東趨入四丘﹐有三支渠並行至朱家集迆南合流﹐入漣水注於鹽河。光緒十一年﹐知縣許﹝佑﹞﹝佐﹞廷徇紳民孫步云等之請﹐浚通鮑河二千餘丈。二十七年﹐知縣洪槃重加修浚。民國十八年﹐建設局倡挑利農溝﹐由村長吳鵬飛﹑左秉權﹑鄭禮陶﹑朱海波負責挑浚﹐計三支渠總長六千二百丈。

營河者﹐乾隆府﹑縣《志》俱載之﹐謂在治東北十里胡賢口北﹐按﹕謂舊治。其左右皆軍營田﹐故名。康熙十年﹐河決七里溝﹐三汊下流沙澱﹐漕艘回空者﹐由新河入營河﹐南經半邊店出西營溯於淮﹐卽此。

又市中有文渠溝﹐不知所自始。光緒中﹐參將郎桂林嘗疏浚之。其源自參署東南石橋起﹐受十字街心之水﹐其西來者﹐自西涵洞穿渠來會﹐緣西街之後﹐直北流﹐阻於圩﹐復折而東﹐出淸眞寺前﹐會糧食街及騾馬街北來之水﹐益東﹐分支繞馬王廟一匝﹐合流而南﹐又屢折而東﹐遂行太陽宮後﹐又東南過字紙庫前﹐出東涵洞﹐合鮑家大汪之水﹐東北出石涵洞﹐由引水小河﹐見下。而注於鹽河。民國十年﹐鎭人王炳升大治溝渠﹐市中積水暢注涵洞﹐至今賴之。

河防已廢﹐遺迹未堙。乾隆《志》有引水小河﹐長二百二十一丈﹐建涵洞二座。東撐堤﹐一名東格堤﹐長二百三十八丈﹐乾隆五年民築﹐內設木洞一座﹐泄民田積水。咸豐九年﹐鎭人楊廷模攺建石洞﹐民國十年﹐鎭人王炳升修。包灘埽工。乾隆八年修。咸豐《志》有北越堤﹐長四百八十丈﹐乾隆三十七年築。煙墩埽工﹐在今南門一帶﹐乾隆五十年修﹐光緒中﹐工藝局修建馬路拆用埽石。俱在今境﹐載之爲便。其沮澤所浸﹐若西郭外之荷花汪﹐一名荷花塘﹐同治十年﹐知府章儀林丈除積水廢田二十五畝四分八釐。東郭之外鮑家大汪﹐一名道士汪﹐修廣爲荷花汪之亞。則初由河營發土治堤﹐久乃成澤者也。

王家營志卷二軍政警衛

卷二軍政警衛

軍政第三明淸兵事淸軍制沿革職官姓氏

王營綰南北之衝﹐有淮河之險﹐明祖置衛﹐鎭之左右皆軍壘也﹐而兵事不少槪見焉。其可述者﹐斷自明淸易代時始。有淸旣宅北平﹐命豫王多鐸將兵南伐﹐於時福王初卽位金陵。其五月﹐以總兵黃得功等分鎭淮上﹐以大學士史可法開府揚州﹐督其軍。十月﹐諸將分汛地﹐自王家營至宿遷最衝要﹐可法自任之。築壘緣河南岸。明史本傳。顧馬﹑阮當軸﹐諸鎭又猜貳不法﹐淸兵連下邳﹑宿﹐可法飛章上報﹐無應者。明年四月﹐淸兵遂渡淮﹐南都不守焉。當北兵之未下也﹐國變耗至﹐漕撫路振飛﹑巡按王燮倡義兵於淸江浦。時張獻忠已踞光﹑黃間﹐以武愫爲徐淮防禦使﹐謀東略。甲申五月﹐愫初陷沛﹐其將董學禮遣諜五十人﹐潛住王家營偵動靜。燮潛遣人北渡河﹐焚其捨﹐賊不敢犯﹐淮境平。此據《淮城日記》及《山陽志遺》。據《淮城紀事》則謂﹕甲申三月二十日﹐王按臺諭淸河縣王家營民三日內盡徙﹐焚其捨﹐時日﹑情事微異。及南都旣立﹐振飛被謫去﹐燮攺官山東﹐義兵由是解體。失人者崩﹐斯其驗也。

淸興﹐王營初屬漕標左右二營汛地﹐防守趲運﹐番替爲之﹐期而復始。康熙以後﹐𨿽有變易﹐未爲常制。雍正七年﹐設南河河道總督於淸江浦﹐於是邑境始統於河標。大凡縣治設經制把總一員﹐而以協防外委把總駐王家營﹐水陸烽堡總十餘處﹐王營爲旱墩一。雍正八年﹐知縣李必成奉文建。西接楊莊﹐北連浪石﹐形勢最爲都要。乾隆《縣誌》具載其屬汛﹑兵馬﹑樓櫓之制﹐王營汛領營兵五名。馬一﹑步四。又爲堡房於河堤之上﹐營房三間﹐兩旁兵房各二間﹐界牌一﹐炮臺一﹐煙墩三﹐戍樓四。周護以柵﹐上建旗桿。乾隆二年﹐知縣張鈞更增建金家莊汛於鹽河之北﹐制亦如之。按乾隆《志》圖﹕金家莊汛在浪石南三孔橋北。又按﹕今鹽河南岸亦有金莊地。皆移縣前之軍政也。乾﹑嘉之交﹐爲制又變﹐王營隸舊城汛﹐設協防外委千總一員﹐與他汛俱受成於河標中營都司﹐所統外河楊莊﹐額外﹑外委各一員﹐兵各五名﹐以時彈壓汛地﹐詰姦暴備非常。而金家莊旱墩﹐則割隸宋集汛﹐與舊城汛分鹽河爲界焉。今小營者﹐宋集汛之防地也。以上操防。其在修防營﹐則外北汛專管黃河北岸工程﹐自主簿下﹐凡設千總一﹐協防一﹐堡夫四十八﹐兵百六十。然無與於戰守之事。明天順初﹐縣治設外河主簿﹐隸淸河北岸汛。康熙中﹐析增中河主簿缺。榦隆末﹐又增裏河主簿缺﹐於是外河主簿攺稱外北主簿﹐駐王家營﹐掌北岸工程。大抵王家營當全盛時﹐𨿽當吭要﹐而泰平旣久﹐所置兵防要亦禁暴詰姦而止。又縣治東移﹐軍聲遙制﹐無虞竊發﹐以是河北諸鎭﹐咸不置重兵。觀於舊志墩汛之設﹐畸零單露﹐軍气不揚﹐蓋鮮見其能有濟矣。咸豐元年春﹐洪氏據金陵﹐燕齊告警。夏四月﹐山東巡撫李僡奏言﹕東省門戶﹐必首扼淮徐﹐所恃者黃河天險。前將密雲山陜官兵分布王家營等處﹐南北鎖鑰﹐所關甚重﹐昨琦善咨會﹐前赴安慶﹐已飭遊擊馮化靑領千四百餘名回東。查此項官兵﹐軍械齊備﹐可就近截畱調撥王家營﹐先令暫行管帶﹐計山陜兵次第可到﹐臣定日啟程﹐周曆各處﹐分撥防堵。《東華錄》。於是定計﹐以淸江浦爲第一路﹐將軍托明阿扼之﹔王家營爲第二路﹐侍郎﹝弈﹞﹝奕﹞經扼之。《山東軍興紀略》。然粵難未至﹐撚賊乃起江以北。十年正月﹐宿永撚首李大喜糾眾東下。二月朔﹐連陷王家營﹑淸江浦。此據《東華錄》﹐若《山東軍興紀略》則爲初三日。﹝畤﹞﹝時﹞承平日久﹐民無守志﹐其始率宴然衎樂﹐謂賊終無來犯理﹐官軍尢癃怯不可恃。賊旣至﹐奔北死亡﹐莫之能救﹐以故焚掠獨慘﹐北起小營﹐南極淮岸﹐數百年之積﹐但有赭垣。善哉乎﹗昔人連村自保之爲意深也﹗是歲﹐禦史薛書堂請汰河員﹐部議增設淮揚鎭總兵﹐歸漕督節制﹐並酌攺修防﹐畱操防﹐定營制﹐裁官並兵。會鎭人張海籌等亦以重戍爲請﹐於是總漕吳棠奏﹐河標原額﹐今宜悉隸鎭標﹐別增設鎭標左營參將於王家營﹐領蕭睢營兵九百九名﹐分防漁溝﹑楊家莊一帶。由河營參將攺。下置中軍守備﹑中河營守備攺。千總﹑協防外委千總攺。把總各一員﹐以事巡徼資鎭捍。部議可其奏﹐時同治二年也。當元年正月﹐撚首李成光緒《志》云﹕大喜義子嘗再東犯﹐時援師蝟屯﹐賊安渡鹽河趨淸江浦。時爲二月六日﹐詳「雜記」。於是鎭民皆洶懼﹐乃遵漕臣淸野之策﹐築圩寨﹐實稸牧其中。六年冬﹐撚首賴文光自沭陽挾眾南奔﹐所過皆莽墟﹐竟無所得食﹐卒饑困顚踣以去﹐過王營時爲十二月初八日﹐並見「雜記」。則圩寨之效也。是時綠營額弁﹐益鈍廢不可用。光緒二十八年﹐部議大飭軍政﹐汰弱加餉﹐號巡警軍。於是汰左營兵七百五十名﹐實存一百五十九名。蓋有更練警察之意。然暮气卒無攺於昔。三十一年﹐裁漕督﹑總兵﹐設江北提督﹐以舊部隸提標。又六歲而淸亡。

上所陳者﹐皆經制之兵也。光復之初﹐縣警備隊及淮北緝私水師並嘗駐鎭﹐守禦頗資其力。頃者國軍在境﹐分屯斯土﹐部伍尢多不勝紀。由皆非常駐﹐故軍政無得而言。在昔方隅志乘﹐名宦有傳﹐往往仕迹卓然﹐使人思慕而不容已。王營當淸中葉﹐水土之官﹐一簿之微耳。時歷七十餘祀﹐而風聲闃如﹐故書雅記﹐蕩爲冷灰﹐要亦職掌卑微﹐故碌碌無以自見。自左營分閫﹐參戎是設﹐傔從輿馬﹐請謁百端。值喪亂旣定﹐昔之挽彊執殳者﹐皆雍容以迎送爲事。其賢者或出其餘閒﹐以繕保聚﹐疏陂池﹐余則蕭然終日﹐藉秩祿以自養而已。今參稽裏乘﹐本所可知者﹐次其姓氏﹐自外北主簿始。

羅曜上虞人﹐嘉慶八年任外北主簿。

耿秉謙華陽人﹐十六年六月署。

蕭奏韶河內人﹐十六年八月任。

沈榮節歸安人﹐二十二年任。

劉靑佩單縣人﹐二十四年任﹐明年十二月再任﹐道光二年三任﹐五年十月四任﹐七年九月五任。

李本瑃《府誌》作本椿﹐仁和人﹐二十五年署。

孫玨仁和人﹐道光元年署。

張徳祿滄﹝洲﹞﹝州﹞人﹐五年六月署。

婁全宛平人﹐七年五月署。

唐傑秀水人﹐十年正月署。

陶佩玉大興人﹐十年九月任。

陳鎔大興人﹐十六年四月署。

丁維申永城人﹐十六年八月任﹐二十六年再任。

朱成藻嘉興人﹐二十五年署。

吳壽彭吳橋人﹐二十八年七月任。

兪元相大興人﹐二十八年十二月署。

江國瑞通州人﹐三十年任。

田學淳陽曲人﹐咸豐二年七月任。

江慶安大興人﹐二年十月任﹐以後缺裁。

右外北主簿十九人。

袁世功銅山人﹐同治二年任左營在將﹐築王營圩。

閃鳳來河內人﹐八年署。自羅曜至此依光緒《志》﹐以下據《﹝通﹞﹝縣﹞志徵訪稿》。

王樹楠蒙城人﹐光緒三年任。

王樹標樹楠弟﹐十七年署。

陳能伸湖南人﹐十九年署。能伸﹐武健甚﹐哨緝維勤。

夏勝本江西人﹐二十二年署。

章宗瀚字百川﹐石埭人﹐二十三年任。培治道路﹐疏宣積水﹐至今賴之。

曾毓衢湘鄕人﹐二十六年署。

王安國本縣人﹐二十六年護。

郎桂林字錦堂﹐吳縣人﹐修圩浚川﹐遺愛在口﹐二十七年任。

李東武湖南人﹐二十九年任。

胡勝福湖南人﹐三十二年署。

劉永興湖南人﹐三十三年署。

陳鳳元山陽人﹐宣統元年署。

季鶴山六合人﹐三年任。

右左營參將十五人。

施殿魁本縣人﹐同治二年署左營中軍守備。

韋長淸上元人﹐武舉﹐光緒元年任。

王元安國父﹐十七年署。

湯懷仁字守庵﹐東臺人﹐十九年任﹐二十七年再任。懷仁馭部下以法﹐不少貸假而眾無怨言﹐每冬散米券於民﹐全活不少。去之日﹐民立石識之。

王安國二十六年任。

王世彬阜陽人﹐二十七年署。

陸鳳岐本縣人﹐二十八年署。

張鳴謙甘肅人﹐二十九年任。

吳志明安徽人﹐宣統三年任。

右左營中軍守備九人。

施殿魁同治元年署﹐王營汛千總。

陳平輔本縣人﹐二年署。

沈體仁桃源人﹐四年任。

李殿祺字小山﹐本縣人﹐光緒二年任﹐嘗修築市中石路。

聞錦濤上元人﹐二十五年任。

程瑞嗣字祥亭﹐濟寧人﹐三十年任﹐政尙嚴峻﹐豪猾斂戢。

右左營王營汛千總六人。

警衛第四警政沿革警官姓氏民團保衛團

街政事務所鎭公所

警察之設﹐蓋見端於攺國之初。民國二年﹐淸河縣巡警教練所畢業﹐縣委杜廷模爲第三市警察專員﹐擬辦﹐不果。民國四年六月﹐縣警察所徇鎭人之請﹐始設分駐所於王營之城隍廟﹐隸警察第六區﹐以姚芝祥爲區員﹐設巡長二﹐分駐王營﹑小營兩地﹐駐王營者領巡警十二名﹐駐小營者領七名﹐皆就地籌餉。以鋪戶捐﹑油捐充之。六年秋﹐區員徐鏞慶以省款增募巡警七名。八年十一月﹐攺稱第五分駐所﹐統於縣城警察局﹐以區員馬文斌爲署員﹐設巡官一﹑巡長三﹐其一領巡警七名﹐駐小營﹐他二員分統守望四﹐俱駐王營。是時省款已提銷﹐文斌謀恢張警政﹐整頓鋪戶捐﹐舉辦回教食品捐﹐經費漸綽裕。又移分駐所於西街﹐僦張氏宅以居﹐建大門於其前。十七年﹐以費絀不勝租累﹐移駐耶穌堂﹐終仍駐城隍廟。及文斌解職去﹐規模乃少殺於昔。九年春﹐裁長﹑警爲二十一名﹐十年冬裁爲十六名﹐十一年三月又裁其五﹐止存十一名﹐於是並爲一班。革命後﹐分駐所嘗攺稱王營支局﹐隸西壩公安分局﹐縣城遠而勢捷﹐西壩近而實紆﹐審斷欲速﹐隸縣爲便﹐是以近稔以來﹐時興直轄之議。一彼一此﹐更名者屢。十七年二月攺王營支局爲直轄第一支局﹐十八年一月公安局長承季厚以警察隊並入﹐編爲第二分局第一派出所﹐八月又攺爲第三分局第一分駐所﹐俱隸西壩分局。二十年一月﹐巡官鄧漢臣請準總局﹐復爲直轄第六分駐所。二十二年八月又攺編爲直轄第一分駐所﹐西壩攺設第一派出所﹐隸焉。今直轄幸成﹐而費絀如故﹐實力單羸﹐無裨緩急。十七年支局長金孝森嘗廣爲兩班﹐明年一月如舊額﹐二十二年攺編後﹐長﹑警凡十五名﹐分爲二班﹐一駐本所﹐一駐西壩。故營人悔之﹐謂儻舉警察諸捐以益保衛團﹐則丁壯增而器仗足﹐其實效於是乎在。今商力竭矣﹐而公安﹑自衛兩俱疲敝﹐誠不知其可也。吾考之官牘﹐自姚芝祥爲始﹐得歷任警官若干人﹐其間廉幹之吏﹐頗亦有之﹐然俸錢卑薄﹐則黷貨也易。自非砥行立名﹐嶷然有守﹐欲無骩法﹐難哉。玆並列其姓氏如左。

姚芝祥字瑞淸﹐山陰人﹐民國四年六月任分駐所區員﹐風操貞厲﹐巡徼不怠﹐於是人知警察之重。

徐鏞慶本縣人﹐六年一月任。

吳桐江寧人﹐七年任。

鄭炳蘭本縣人﹐七年任。

右警察第六區王營分駐所區員四人。

馬文斌字震亞﹐濟寧人﹐八年八月任區員﹐十一月攺稱第五分駐所署員。文斌彊果有器識﹐承頹敝之餘﹐才猷甚著。

徐起江西人﹐九年二月任。

安煒本縣人﹐十年十一月任。

喬振淸本縣人﹐十二年十一月代理。

吳聯芳本縣人﹐十四年任﹐十六年七月再任。

王雄燦沈陽人﹐十六年六月任﹐年少气銳﹐勇於振作。

右淮陰警察局第五分駐所署員六人。

王立忠吳橋人﹐十六年八月任王營支局局長。

金孝森江寧人﹐十七年二月任﹐攺爲直轄第一支局。

右淮陰縣公安局第二分局王營支局局長一人﹐直轄第一支局局長一人。

徐禎福江都人﹐十八年一月任第一派出所巡官。

陶其元本縣人﹐十八年一月任。

劉超然河南人﹐十八年四月任。

右淮陰縣公安局第二分局第一派出所巡官三人。

陶其元十八年八月任第一分駐所巡官。

鄧漢臣鹽城人﹐十八年十一月任﹐二十一月攺稱直轄第六分駐所﹐二月卸任。

右淮陰縣公安局第三分局第一分駐所巡官二人。

賀弼寧鄕人﹐二十年二月任直轄第六分駐所巡官。

王懷義東臺人﹐二十年三月任。

張瑞寶江都人﹐二十年四月任。

束徳滋東臺人﹐二十年六月任。

楊壽延安徽人﹐二十年十月一日任。

劉樹堂河間人﹐二十年十月十六日任。

陳鴻年宿遷人﹐二十一年一月任。

萬良宜興人﹐二十一年七月任。

李幼琴本縣人﹐二十二年一月代理。

右淮陰縣公安局直轄第六分駐所巡官九人。

張受之鎭江人﹐二十二年八月一日任第六分駐所巡官﹐十一日局令攺編爲第一分駐所。

右淮陰縣公安局直轄第一分駐所巡官一人。

籌防自衛﹐始於淸末。光緒八年﹐知縣丁仁澤諭鎭人爲冬防自保﹐每歲就近召募﹐十月而集﹐淸明遣歸﹐歲率二三十人以爲常﹐是爲自衛之嚆矢。入民國後﹐則有民團﹑保衛團。初﹐首義軍起﹐和局久不決﹐人情皇擾。九月十五夜﹐江北陸軍十三協軍亂﹐耕市騷然﹐姦民不逞﹐鳩十百爲羣。潰兵至﹐率先焚掠﹐於是王營自庚申以後﹐重被兵禍。民國元年一月﹐縣城民團局成﹐移下各鄕鎭﹐設第十分局於王營﹐第十一分局於小營﹐巡哨踐更﹐以時簡練﹐分段領之﹐而統於局長﹐局長又統於總局。第十分局﹐鎭人張旭初﹑王炳麟領之。爲段三﹕北段穆鴻恩﹑周鳳嶺﹔東段何淇泉﹑韓錫恩﹑楊葆身﹔西段方碩甫﹑趙鈞。第十一分局﹐鎭人趙鳴瑔領之。不分段。大抵富出儲胥﹐貧編卒伍。又緣輸力之異而上下其勞給﹐如是而已。大局旣定﹐嘗攺設商團﹐以舊汛程瑞嗣董彈壓﹐江北護軍使﹑淮揚道尹皆加委焉。未幾亦廢﹐其在小營﹐則襟河當衝﹐置防爲必不可闕。屬當革命以前﹐主軍者以姑息爲治﹐淮泗邊鄙﹐羣盜如毛﹐值夏秋之交﹐倚叢禾爲步障﹐去來遊竄﹐人不易知。富者望影意駭﹐奔城寨而匿。於是繩甕小家﹐亦遭誅擾﹐居人愁怖﹐相聚而謀守禦。是以小營每當秋穗待熟﹐北風戒寒﹐必師保甲遺意﹐設局支更﹐爲聯莊會以自保也。

與民團相類近者﹐又有保衛團。民國三年五月﹐政府初頒條例﹐行縣仿辦。明年春﹐王營﹑小營遵令成立﹐王營爲保衛第三團﹐團總杜廷模。保董方碩甫﹑王炳麟﹑楊葆身。十五年春﹐廷模卒﹐以孫鶴丞繼。小營爲保衛第五團﹐團總趙鳴瑔。保董沈壽圖﹑張振之。皆募市人爲團丁﹐籌款旣艱﹐故械器不能精整﹐僅助催科﹑充役使而已。或軍旅過境﹐誅求百端﹐則供億爲煩﹐乙丑聯奉之役尢甚。乙丑《兵災報告書》曰﹕師旅在境﹐一切人夫供應皆責之分駐所﹐更由分駐所請保衛團采辦﹐所要索者皆數倍所需﹐稍有遲延﹐訶責立至。其寇掠財貨也﹐欲載寶他適﹐而苦無車﹐吳署員聯芳﹐不得已冒雨求車於數里之外﹐杜團總廷模亦以責供馬料之故﹐身受數鞭。十六年夏﹐革命軍定江淮﹐繼又畫江而守。聯軍主招撫﹐豪猾滿街﹐營鎭始有匪患。愚丁丑《尊疑室札記》云﹕夏曆七月二十三日﹐河北土匪紛起﹐大掠於棉花莊﹐淸江眾不滿千壹﹐以招撫爲政策﹐王營人大震﹐赴縣請兵﹐袁警廳長謂此事由江旅長主持﹐當促其速編毋自擾。閱數日﹐江旅長正式駐鎭﹐與匪接洽﹐二十六夜﹐受撫者渡河駐桑樹園﹐約營許﹐拒繼至者﹐且踵趾相接﹐於是王營之民避居淸江若西壩﹐全鎭爲空。而自此輩南來後﹐河南始亦有匪患﹐西街許衣莊主人竟爲匪劫去﹐警備隊知之不敢問也。其秋﹐淮陰再隸黨治﹐而北匪時至﹐營人旰食。丁卯《札記》云﹕徐州陷落﹐軍隊悉數北開﹐營鎭亦撤防。陰十一月初二夜﹐匪眾自北來﹐直撲警所﹐欲繳械不得﹐虜洪﹑李諸家小孩而去。戊辰《札記》云﹕夏曆正月十二夜三鼓﹐河北土匪再入王營﹐直撲公安局﹐悉取其器仗以去。更羣趨大巷口﹐劫七八家﹐又劫質諸家店主及夥友六人。匪從容收拾﹐不睹一敵﹐更許始捆載以行。當是時﹐警察﹑保衛團咸不可恃﹐客軍又去駐無常﹐於是十七年五月﹐王營市民始遵令攺組特種保衛團﹐初名公安團﹐未幾遵章更名。舉黃世英爲團長﹐設團部於西街﹐教練一﹑團丁七。南街﹑北街各設派出所。團丁南街四﹑北街六。餉糈取於鋪捐﹐槍械責之富室。是時﹐鋪捐南街月收百二十九千零﹐北街月收六十千零﹐歸兩街長自行支銷﹔東西街月共收百六十千零﹐爲團部經費。教練餉錢由四街擔負﹐又由糧業﹑油業分別提釐爲購槍之費。值喪亂之後﹐民鮮固志﹐世英詰姦宄﹐淸裏閭﹐市廛宴然。十八年冬﹐世英致事去﹐自後團長以鎭長兼。鎭長見下。二十一年夏﹐縣府推行新制﹐設第三區團部於王家營﹐團長黃世英。二十二年九月﹐省令縣政府云﹕第三區團長黃世英在未任區團長以前﹐捐資三百餘元辦理保衛團﹐維持地方﹐任職後又復典出田產彌補公虧四百餘元﹐並將私有房屋撥爲區團部辦公地點﹐熱心團務﹐殊堪嘉許﹐應依獎懲規則第十條第六項給予三等獎章﹐以昭激勵。區團之下爲甲﹐王營爲第一甲﹐甲長李彰甫﹔小營爲第四甲﹐甲長趙象莊。

與特種保衛團同時成立者﹐在王營爲各街街政事務所。街有四﹕曰東街﹐凡堂子街以東及糧食街北市一帶皆屬之。曰南街﹐凡糧食街及大巷口民居之北向者皆屬之。曰西街﹐自西門以內乃至西街一帶皆屬之。曰北街。自石橋以北直抵鹽河邊皆屬之。皆有街長﹐統於市行政局。其下爲閭﹐有閭長﹐皆自治機關也。王營以千戶之聚而四分之﹐戶闥之內﹐自別町畦。其事權又常與保衛團相亂﹐故動多牽掣﹐制廢乃已。今追次四街編戶之大略。

東街十二閭戶四百三十四﹐口一千九百零五街長秦兆鋆。

東街十三閭戶三百八十九﹐口千六百八十六街長李彰甫。

西街十閭戶三百二十九﹐口一千六百四十九街長張廷臣。

北街七閭戶二百二十八﹐口一千零六十五街長周鳳嶺。

十八年十月﹐政府頒縣組織法﹐區公所下有鄕鎭公所﹐以行自治。王營鎭設鎭公所﹐四街爲一﹐鎭長秦光宇﹑並兼任特種保衛團長﹐十八年冬舉。趙衡卿。二十一年二月﹐商民公請擔任﹐又別組地方經濟委員會﹐專司公款出納。是年夏﹐保衛團第一甲成立﹐鎭長始不兼保衛團長。

小營於十七年編爲一街﹐十八年﹐更爲小營鎭﹐鎭長趙象莊。通鎭凡十二閭﹐戶三百三十九﹐口二千三百九十一。此二十年編查之數。

王家營志卷三職業交通

卷三職業交通

職業第五河徙前槪觀工技行販細民生計

近郊農業關稅地方雜捐

昔者河之未徙﹑撚亂之未發也﹐自淸江浦以上至於京師﹐大小都會眾矣。其濱河當衝﹐以商業爲北道雄鎭者﹐王家營其選也。其北大河口﹐產脂麻﹑萱花﹐長生麥菽﹐皆北貨之良。當闤闠未熸﹐牙埠如林﹐王營或弗逮焉。然閱歲滋久﹐難悉考矣。初﹐淸之初葉﹐王家營客民凡二千餘家。據里人楊穆《重遷王家營碑記》。顧率爲流寓﹐土著者十不一二。乾隆《縣誌》。其流寓者﹐尢多西北燕﹑遼﹑薊﹑晉﹑陜﹑洛﹑齊﹑魯之人。咸豐《縣誌》。地爲入京孔道﹐北轅南楫﹐交會於此。故客民來者﹐大率峙積百產﹐爲牙儈販糴之事﹐三河關隴麥菽﹐楚粵文綺﹐河北旃裘﹑馬臝﹑果蓏之屬﹐不避重阻﹐四方來會﹐而麥菽爲大宗。有自蘭州浮黃至者﹐其舟曰「龜船」﹐兼貨菸艸﹐歸程水逆﹐恆毀舟﹐而鬻其材。皤髮之叟猶親見之。旣入市﹐則有陸陳行操市易之平﹐凡三十六家。陸陳行通稱糧行。裏豪厚涎其利。雍正中﹐有不納貼者九家﹐列肆曰代買行﹐婪索庸酬﹐或浮額費﹐然官有聞則禁之﹐勢不能久也。雍正九年有碑﹐詳「古迹」。諸客民中﹐惟晉賈爲深藏若虛﹐其來稍後於薊人﹐布商薊人最先至。然善居積﹐尙刻嗇。自布肆外﹐凡爲質庫一﹐稱西典﹐又一家爲徽典。酒棧六。據乾隆三十年碑。而貸錢課息者猶不能悉計。通稱印子坊。是時﹐河水方盛﹐鎭馮陵通津﹐軒蓋日夜馳﹐故旅店之業亦夥。供張被服﹐兢爲華侈。值會試之年﹐南盡嶺外﹐西則豫章﹐百道並發﹐朝於上京﹐而此爲交衢。當是時也﹐民之閒居者﹐爭變其宅爲逆旅﹐旬日之入﹐與大賈抗。其自淸眞寺南趨﹐抵黃河大堤﹐皆轎車廠﹐凡百餘家。大者推南嚴﹑北嚴﹐南鮑﹑北鮑﹐南於﹑北於﹐東湯﹑西湯﹐又有南時﹑北時﹐南李﹑北李等。富盛並雄一時。與後園大車廠四十八家﹐各以其車馳行北道﹐日出千車﹐則相驚寥落。又有騾廠七八家﹐則專給騎乘﹐計程取直。大抵轎車廠推解三義﹐大車廠推楊三義﹐騾廠推潘徳昌﹐皆務以豪縱相髙﹐春秋作社﹐絲管繁越﹐亙數月而不已。初時觀者殆如堵墻﹐積久厭生﹐場可羅雀焉。淸世無徭役之法﹐然每遇官差﹐百業擾累﹐糧行﹑酒棧﹐南北馱載悉以驢﹐里巷無賴﹐時或交通胥役﹐詭云「驢頭」﹐遮道捉牽而要索焉﹐則行﹑棧受其病。又或官眷經過﹐封差供役﹐則廠累亦滋﹐商旅不敢出。斯數者﹐官有聞亦禁之﹐諸石刻之存者可睹也。見乾隆﹑嘉慶﹑道光諸諭禁碑。若乃土著之家﹐則資絀而業微﹐觀前志所云﹐率皆屯聚轉輸麥菽之類﹐上下所至﹐不越千里。或拮據稱貸﹐倚市列廛﹐亦大都香蠟﹑酒酢之微。其更下者﹐則以力食﹐𨿽靡所資﹐而亦不能貧﹐要其艱亦甚矣。乾隆《志》﹕淸﹝河﹞無大商賈﹐大商賈皆客子耳。土著之人卽爲小商﹐亦多稱貸不及。上及南河光﹑固﹐下及揚﹑蘇等處﹐販米豆爲生涯﹐其市廛中不過香蠟酒醋等物藉以糊口。𨿽逐末者眾﹐亦徵裏戶之多艱也。自咸豐五年﹐河行張秋﹐其十年﹐撚入王家營﹐逆旅半凋落﹐而諸廠爲蒿萊﹐於是操業之途乃變。

初﹐鎭民拙於工技﹐故老追談﹐若韓氏治鍼﹐李氏治膏藥﹐京師頗有重之者。相傳李氏合蟾酥最善﹐其家有琉璃井。然其細已甚﹐不足語於職業也。光緒二十四年﹐候補知縣鄧賢輔爲南洋廣機利公司於王營﹐始大募齊魯流民﹐教之紡織。公司設今小南門內﹐絡紗廠在其東。經畫未久﹐所業衰歇。然藝事有成者﹐多克自樹立﹐於是王營始有機房。其始猶三數家﹐光復以後﹐廠乃逾百。十七年八月﹐編查全鎭戶口﹐東街機房四十戶﹐南街四十一戶﹐西街二十八戶﹐北街二戶。而齊魯之僑居其十九﹐負販所至﹐徧乎江北矣。齊魯故多盜﹐又常苦饑﹐自機織大興﹐望風來止﹐其始爲者有倍稱之人。積久廠多﹐息乃小減﹐又紗價翔貴﹐畜藏不厚者﹐欲急其售﹐常損功而貶其直﹐則市價以紊﹐冬春貨滯﹐瘠戶更有輟織以俟時者。故曰﹕多財善賈﹐力不足則蹉跌隨之矣。要其眾堅而志一﹐鎭之他業﹐未或能及也。其土著仿爲之者﹐以非所服習﹐往往而敗。《淮陰風土記》云﹕王營五方雜處﹐布匹則薊州幫最先來﹐山西幫繼之﹔紡織則齊魯人﹔制絲﹑制香則皖人最多。而人眾志一﹐尢推山東人﹐旣拋家南來﹐漸得溫飽﹐遂不思歸。然初來者多以朴勤起家﹐其子弟沾染南風﹐又不識先人作苦﹐則往往以遊蕩落其父業﹐故不三代而卽貧者﹐店相望也。自餘百產之制﹐若飴醬香蠟之屬﹐乃至餅師酒工﹐屠肆礱坊﹐諸所登成﹐不異他鎭。然鎭之生業﹐商不如賈﹐故攺國之初﹐賈人往往以皮革之屬至千萬。先是海道未啟﹐牛羊之肉﹐回民第以充膳而已﹐屠殺甚希。其皮則由齊魯販者轉鬻遼東﹐價亦未善。光緒中﹐歲比不登﹐耕者競以牛入市﹐官弗能禁。於是北來大賈﹐設莊以求﹐皮直漸起。頃之﹐金陵商亦挾資走集﹐外輸之盛﹐爲北貨最矣。始鎭人猶未甚重之﹐迨滬道大通﹐其居間食酬者﹐乃競發貯以課其贏。丙午大祲﹐歲販皮過四千擔。宣統間﹐𨿽熟年亦二三千擔。浸尋入民國﹐產猶饒而直愈昂﹐流衍雜沓﹐相效若狂焉。夫糧行亦牙儈之雄也﹐其能者亦不惟居間食酬而已﹐常候時而自爲居積﹐能致客者﹐乃其次焉。營鎭糧行十八家﹐閭閻相接﹐唱籌聲相聞﹐歲熟產饒﹐南客輻﹝湊﹞﹝輳﹞﹐一歲之中﹐可銷麥十二萬石﹑豆十萬石﹑蜀黍萬八千石﹑髙粱五千石﹑脂麻二千石﹑諸雜谷三千石。凡直銀二百萬圓而縮。輸來之粟遠及朐海﹐集散之要區也。營斗當邵伯鬥十二合五﹐民國二十二年遵用新量制。自鄕邑多故﹐軍旅寇盜接迹市門﹐諸商率患剽略﹐而糧行乃獨完。自油行外﹐罕或能及也。邑中以搾油爲農事餘業﹐故王營小營多油行﹐在昔王營油店約十家﹐日銷油二百擔﹐今但存其一。南北通十有五家。而集散之量﹐河北爲饒。油之屬曰豆油﹐曰落花生油﹐近鄙皆產之。而饒衍斷推生油﹐若贛楡之沙河靑口﹐沭陽之唐溝﹐則豆油爲盛﹐然非甚乏不能致。又豆餅途滯﹐爲之者鮮能居貨以待賈﹐故生油制益多﹐勢也。其外銷之途﹐多沿運泛白馬以入皖﹐而髙寶諸近邑次之﹐皆以淮安爲交紐。遠市珍求﹐則由邑賈運銷京口﹐更展轉以入甬﹑粵﹐時亦有之﹐不能爲之程也。凡油之市易﹐消長以時﹐自秋䢐春爲旺月﹐花生﹑脂麻之屬﹐旣刈旣獲﹐外貨登而物價平﹐遠商踵至﹐委輸最暢。是時日銷油可二百擔彊﹐通歲計之﹐則二萬擔﹐直銀可三百四十萬圓云。自關市罷徵﹐賈人不以知例爲急﹐漁溝﹑眾興新行日設﹐斯業亦少絀焉。油行之亞曰豬行﹐往者朱家集爲盛。自十六年秋﹐匪踞集爲巢﹐南潯賈客﹐千里轉販﹐或喪重資﹐難出其途。由是豬市移石馬頭。又二年﹐小營有設行者﹐王營效之﹐南北總七八家。而北岸以鹽河之阻乃獨盛。南客居淸江浦﹐間日一至﹐以爲集期﹐春冬每集率致豬三百頭﹐夏秋市淡﹐或至罷市﹐曰「剪莊」。較一歲之中﹐大率銷豬五六萬頭﹐其直則千三百餘萬圓也。愚辛未《秋懷室札記》云﹕王營豬行與石馬頭異﹐石馬頭用秤﹐王營﹑小營則由「講行」望形揣重﹐謂之「估眼」。用秤觔兩有定無藏躲﹐估眼兼顧販子利益﹐能致客豕。凡開行不能專恃坐豬﹐故王營﹑小營咸不用秤。又有八鮮行﹑瓜行﹐其物細瑣﹐今不悉紀。大抵鹽河南北﹐著籍不逾千六百家﹐服賈者十之一﹐行市又當其少半焉。然系通鎭之望者﹐必推行戶﹐公私捐賦由此出。他業𨿽眾﹐量取以集事而已﹐其羸者辛苦刻嗇﹐僅給饔飧﹐然積微成著﹐或用以饒。故業不患孅拙﹐而患呰窳﹐呰窳之民﹐天之所棄也。營民無客主之異﹐裏豪右姓﹐不出乎其間﹐商於斯土者﹐旣無苛斂﹐又無陵暴﹐苟整齊訓練﹐姦軌不作﹐河北諸鎭﹐孰能擬之﹖今挾持已富﹐而猶不免棄宅以資寇﹐是市人之過也。至乃窮巷小家﹐遊手力食﹐資行販以自養﹐或織席綯索﹐亦安其生。十七年查王營北門外苦力一百六十二戶﹐小營亦稱是。故里無甚富﹐亦無甚貧﹐而巾箱之冑﹐治生靡所資﹐獨有此輩﹐號爲隱貧﹐巧拙之不齊﹐𨿽聖者無以爲也。故里有百業﹐士不如商﹐而列廛坐售者﹐視候時轉物﹐又差次焉。斯其大較也。至於近郭之農﹐傍河壖而耕﹐厥土疏肥﹐落花生﹑薯蕷之屬﹐產量逾於淮南。白花豆尢擅名。豆丰潔多脂﹐遠輸常州﹐常州人珍之﹐謂之「營豆」。小營以北多瓜田﹐水舟陸負﹐遠近所珍。《淮陰風土記》云﹕六丘富沙質﹐故瓜田相望﹐施肥以香油餅﹐甘松脃爽沃若冰雪。其種皆綠皮黃瓤﹐藤蔓初舒﹐卽有海州瓜賈﹐巡回苃捨間﹐打印其上﹐俟熟而運之東北。旣入瓜行﹐又有淸淮小販自遠而集﹐晨曦未吐﹐肩擔滿街。

近者鄕人屈於寇盜﹐往往釋耒而處郭內﹐村落虛耗﹐田疇亦稍稍廢矣。然而安居遂生之道﹐莫急乎自保﹐無商無農﹐莫不然也。營人安常蹈故﹐又不知合羣以赴公﹐獘之所中﹐豈直寇不能禦而已乎﹖

與商賈有連者﹐曰關稅﹐玆並附而書之。初﹐明設鈔關於淮安﹐有王家營裝卸來去則例。載《明會典》及《淮關通誌》。遠矣﹐弗能詳焉。淮關口岸十有八﹐其一曰外河﹐實管南北陸路之衝途。初設淸江老壩口﹐後移石馬頭﹐今並裁撤。凡北貨渡黃南去﹐豆麥油酒活豬爲最。或南貨轉運河北﹐雜貨﹑粇米﹑飯米爲最。悉在該口計物徵稅﹐制票驗行。其自王家營南去者﹐所納稱北鈔﹐凡無票者﹐常盈倉有補納之例焉。常盈倉﹐康熙九年裁﹐其事例歸並淮關。至於河北﹐歷無關制。明季始有部差移踞王營﹐綜核日用薪米﹐職爲民害。入淸以後﹐又有淸江小關﹐要結無賴﹐違例私索﹐旣非額設﹐理不能久。故自明訖淸﹐累有裁革云。康熙五十年諭禁碑﹐見「古迹」。又按﹕乾隆《府誌》有王家營關﹐謂淮關納稅至此驗票﹐蓋爲外河口分設查驗之所﹐不得卽以關比。

關制已革﹐地方雜捐猶當附載。今釐爲三項﹐以存其略。

教育局項下﹕

糧捐歲包錢六百千文。

油捐歲包錢三百千文。

八鮮捐歲包錢一百五十千文。

其餘雜捐歲共包錢五十千文。屠宰稅﹐營﹑壩並爲一項﹐包繳數未詳。

公安分局駐所項下﹕

店鋪捐每戶月收銀一角至一圓有差。

油捐每擔抽錢四十文。

八鮮捐每戶月收錢一千文。瓜捐抽率未詳。

牛捐每頭抽錢八百文。十九年起﹐歸總局徵收。

船捐昔有今裁。

特種保衛團項下﹕

店鋪捐按戶月抽錢有差。另徵一成爲鎭公所經費。

機業捐月包錢四十二千文。

糧行特捐每石抽錢一百文。

油行特捐每擔抽銀五分。

以上捐項﹐時有增損﹐此據民國十九年徵收之數云。

交通第六舟航驛遞鹽河津渡舊黃河津渡

橋梁道路郵政

水陸郵驛之政﹐今所謂交通也。王營之爲衝途舊矣。大河南橫﹐官道北馳﹐舟車交會之劇﹐今無有焉﹐然大略可言也。余觀昔人紀遊之錄﹐知渡河有絕艱者。濁流渾渾﹐波回而瀨疾﹐廣不盈五里﹐然非從上游乘湍而靡﹐則不可以濟。有時巨浪湧立﹐直上數十丈﹐忽然頹落﹐水陷如淵﹐曰「黃河駒」﹐舟之人尢畏之。江行者無是也。故幸而獲濟﹐則籍籍告語﹐共相嘆慰﹐自非翺翺上徵之徑路﹐夫孰肯俛僶以行之哉﹖張問陶《王家營渡河》詩﹕「觀河方信水無情﹐捲土囊沙太不平。天爲中原畱患難﹐人勞終古費經營。回瀾倒湧金銀气﹐急澑橫衝甲馬聲。誰放奔流歸巨海﹐長堤空與毒龍爭。」舊邑志中﹐乾隆《志》有王家營渡。咸豐《志》載﹐渡設官馬船五﹐救生船四﹐官報船三﹐外北廳馬船六﹐蓋舟航之具如此。咸豐三年﹐以粵難方熾﹐朝議防河﹐上下津渡民船百數十﹐悉並於楊莊﹑王營﹐以重險阨察非常焉。亂已而復舊。其北之鹽河﹐湍悍不如大河﹐然驛路所經﹐津梁亦重。故舊志東壩﹑西壩﹐並有浮船之設。東壩馬船二﹐西壩小馬船二﹐皆民渡也。

初﹐縣之未移也﹐地差僻遠﹐不與鎭相屬。淸江浦爲山陽重鎭﹐相去三十里﹐緩急莫應﹐軺車往來﹐淸江有繞道撥馬之苦﹐山陽有隔遠往返之煩﹐乘傳者病焉。乾隆二十六年﹐江蘇巡撫陳宏謀﹐初奏移縣治於淸江浦﹐而攺設馬號於王家營。王營故有驛路﹐北起京師﹐至縷堤而訖。不知所自始﹐淸初巡幸所經﹐故亦謂禦路。厥土疏而易陷﹐雍正八年﹐嘗事修築﹐且浚其溝。乾隆八年﹐更因故制培浚之。又列墩置戍﹐以護行旅。自禦路頭起﹐在邑境者有四汛﹕曰金家莊汛﹑浪石鎭汛﹑漁溝鎭汛﹑包家河汛。見乾隆《志》圖。自縣治東移﹐與鎭隔河相望﹐不紆道而達﹐河堤設馬號﹐舊外河同知堆料官地。瀕河置渡以通淸江。官報船見前。因撐堤而接乎禦路﹐以走燕齊﹐便之至也。

驛之別爲塘﹐凡督撫發遞章奏文移用之。自省會達於京師﹐爲塘四﹐王家營曰南塘﹐別有淮塘在揚州﹐中塘在郯城﹐北塘在景州。置塘官主其事。其北若娘子莊鋪﹑香稻莊鋪﹑在娘子莊北五里。小金城鋪﹑在香稻莊北十里。爬泥蕩鋪﹐在小金城鋪北十里。皆腰站之類也。驛路趨漁溝﹐出桃源﹔塘汛則趨金城﹐出沭陽﹐所由固殊焉。兩路至郯城而合。凡路﹐計程定站﹐百里外曰大站﹐不及曰小站。自鎭至京﹐凡一千八百六十四里﹐爲站十有八。又兼程行謂之破站﹐不及程謂之﹝破﹞﹝半﹞站。周廣業《冬集紀程》﹕「自王家營自京十八站﹐百里以外爲大站﹐百里以內爲小站﹐單程行謂之破站﹐不及站謂之半站。」見周廣業《冬集紀程》。行旅有長行﹐有短盤﹐長行以車﹐施帷蓋者爲轎車﹐不具者爲大車。駕車以騾﹐每頭爲一套﹐率一車三套以爲常。行客北上者﹐詣廠雇車﹐準套及站以給官價。舊例一套之車每站給銀四錢。或專任騎乘﹐亦各有價。長騾每頭如車值﹐驢減其半。更每百抽三﹐以爲行用。短盤多二把手車﹐專行昌邑﹑濰縣﹑日照諸邑﹐亦有官價。每輛每站按夫兩名﹐共給銀四錢﹐駕驢者站加二錢﹐車店按三分取用。驢亦如之。每頭每裏給錢二文﹐馱載者三文。以上俱嘉慶七年定例﹐有諭禁碑。遇會試之年﹐解人云會﹐行戶黠幻﹐至藏匿車騾以相劫持﹐其直常倍於平時﹐𨿽有禁弗能革也。詳道光十年諭禁碑。鎭爲河北第一程﹐南士至此﹐始釋舟楫之安﹐服輪蹏之苦。又北道風色殊異﹐川原枯槁﹐塵沙撲人﹐轎車最華貴﹐而左右傾側﹐曾不能與今之步挽車並。山陽黃鈞宰《金壺七墨》云﹕道光三十年庚戌春﹐廷試入都﹐三月十日與漣水張禹山﹑白沙水少泉﹑袁浦王紫垣會於王營﹐明日啟行﹐車左右傾側﹐輒與頭角相觸﹐避之且愈甚。車夫曰「子讀《易》乎﹖其道用隨柔﹐子之體虛與委虵﹐左之右之﹐勿卽勿離﹐骨榦在中﹐不患脂韋。」或載寶以行﹐虞響馬攻掠爲暴﹐非畜鑣師﹐無以戒途。故行道苦之。陳維崧王家營客店作《春夏兩相期》詞曰「古黃河噌吰鞺鞳﹐千片葦花颯颯。何事衝炎愛﹖把軟紅塵踏。舞衫歌扇﹐總生疏﹐馬客餅傖空拉雜。彈罷哀箏﹐傾來濁酒﹐自相酬答。何門珠履堪趿﹐且燕秦齊趙﹐騎牛荷鍤。自笑平生﹐不慣縱橫捭闔。悶來車轉腹中輪﹐狂時劍動親身匣。莫管今宵﹐茅店荒涼﹐雞聲鳴邑。」張問陶《壬申四月初一日抵王家營別車馬》詩曰「河幹長揖辭車馬﹐與汝周旋廿九年。從此煙波揮手去﹐便教登岸亦牽船。」自濁河北徙﹐形勢乃漸異。咸豐之亂﹐賊焚驛舍﹐始遷馬號於文昌樓。由是舊驛有「老馬號」之名。未久又遷於騾馬街﹐軍書馳遞﹐乃不由撐堤而出西門﹐自鹽河西壩渡以達驛路焉。當是時﹐海道大通﹐衝要之局浸以閒僻。是時猶有遵陸入京者。光緒二十六年四月二十八日﹐湘潭王闓運過此﹐請湯守備雇車﹐淸河陳令送車來﹐千三百一站﹐包飯﹐人三百﹐半官半民﹐不昂不賤價也。見《湘綺樓日記》。光緒中﹐淸廷試行郵政。二十六年﹐王營遂有信櫃之設﹐驛亭尢衰落﹐夫馬錢糧﹐日以裁削。昔者淸口驛有遞馬九十匹﹐凡一棚有半﹐他半棚在縣治﹐稱「小馬號」。待食於馬號者五十餘戶。舊制﹕管號以下設差頭二人﹑棚頭四人﹑快頭四人﹑出差八人﹑書房三人﹐棚頭歸五十三家輪充。訖於遜國﹐才餘四騎﹐生意殆盡矣。舊志載﹕淸河縣地丁驛站存銀八千一百八十九兩五錢二分四釐。宣統三年﹐事屬咨議局﹐預算冊已遞減爲五千一百九十三兩二錢三分三釐。今粗就王營近數十年交通之可述者﹐次其梗槪如左。

鹽河自昔爲中河支川。光緒中﹐合字營嘗一興挑﹐後久失疏浚。光復後﹐小輪航焉﹐水深可達板浦﹐水淺則停。初設局於西壩渡﹐民國十六年﹐遷於東壩。近水益淺狹﹐而下游復苦暴掠﹐鹺運倍艱矣。其津渡自西而東﹐曰東壩渡﹐舊在今渡東﹐圩成移此。有民造馬船﹐久而失修。宣統元年﹐知縣陳宗雍循鎭人孫晸﹑王尙志等之請﹐諭董興修﹐凡募建浮橋三隻﹐兩岸石馬頭各二丈四尺﹐用錢二千六百緡。民國十七年﹐鎭人趙鳴瑔以船又損缺﹐募建新浮橋﹐僅成兩隻﹐用銀六百元。涵洞渡﹐在東壩渡東一里﹐爲二丘入市孔道﹐舊有民造船隻﹐久不堪用。民國七年﹐邑人杜棠募款小修。九年鎭人方碩甫又募建一隻。劉家渡。一稱羅家口﹐在涵洞渡東三里﹐有大道經馬家大堰通水渡口。

舊黃河河徙而後﹐舊槽僅存。民國十年﹐淮﹑沂並漲﹐水驟廣﹐至於越堤。今土人亦謂汰黃堤﹐其實非是汰黃堤﹐乃淸江浦北土圩所用之堤。其勢幾復大河之舊。二十年﹐亦如之。水及南門。余歲則盛夏有施竿櫂者﹐平時架木爲梁﹐免於徒涉而已。其渡口舊設官馬船﹐自形勢遷攺﹐官船廢缺﹐鎭人屢有募建之舉﹐不可殫紀焉。最近者民國八年鎭人王炳綸倡造馬船一隻﹐費錢七百緡﹐頃又殘破矣。自官渡以東﹐有秦家渡﹐舊爲淸口驛要津﹐在官渡東一里。皮家渡。在秦家渡東二里。

橋梁城隍廟西石橋廢。始建未詳﹐光緒中千總李殿祺拆建市中石路。馬王廟前石橋廢。始建年及拆廢年俱未詳。騾馬街石橋廢。凡二座﹐里人楊廷模建。民國十五年拆建汽車路。其存者﹐東門內石橋一﹐始建未詳﹐光復後里人王炳升﹑秦樹楠先後修。北門內石橋一﹐始建未詳﹐或曰雍正中楊四知堂建。淸眞寺前石橋一﹐其南石橋一﹐始建俱未詳﹐光復後鎭人周鳴岐等募修。西街後木橋一﹐宣統中里人張旭初建。石橋三。一在胡老爺巷北﹐張旭初建﹐二在參署東﹐始建未詳。西門外石橋一。始建未詳﹐民國十一年﹐里人王炳升﹑秦樹楠修。而增新醬園巷有太平橋。

在巷北端﹐民國十一年里人郭立鴻募建。小營有利通橋﹐民國十四年里人秦樹楠建﹐拆用東壩渡石馬頭之半﹐用士敏土定樁。小營近河處爲積水所衝﹐東西隔絕﹐橋成後﹐行旅便之﹐惟鋪底未堅﹐又口小出水不暢﹐上游每易淤結。宜放寬口門﹐攺用圓孔並加鑲﹐出水鋪石﹐庶益適用。孫公橋。民國十四年里人孫昱倡建﹐並拆用東壩渡石馬頭之半。橋爲通四丘之要路。

道路王營南北經途﹐道路夙修廣。光緒中﹐千總李殿祺更鋪石爲之。然自西街及大巷口外﹐猶多缺置。光緒二十年﹐里人張旭初建糧食街石路十餘丈。民國二年﹐旭初又與鎭中皮商資建西街北段石路五十丈。八年﹐劉懷山建大巷口覆溝石路丈許。懷山家貧好善﹐里人尢義之。十年﹐郭立鴻募建堂子街石路二十丈﹑增新醬園巷石路三十丈﹐皆義行也。其郭門以外﹐疏水通道﹐尢難悉紀。里人王炳升﹑秦樹楠所修最多。民國十四年﹐淮屬道路總局又於市東築汽車路﹐南起官渡﹐北犀刂圩墻以屬之鹽河。十九年﹐定爲省道瓜魚綫﹐復加培築﹐過客往來﹐轟隱成市焉。有汽車南通縣城﹐北通沭陽。小營自昔有東西道﹐西道驛馬所經﹐東道亦通衢。自丙午水災﹐淫潦破堤而南﹐騰踔衝激﹐遂如溪澗﹐今益難治矣。利通橋卽跨其上。聞之父老言﹕堤北故有小河﹐久淤仰﹐水失其宅﹐遂漫流爲虐。惟西道爲汽車所出﹐平直逾於舊時。

郵政初設信櫃於西街。朱氏綫店代辦。光復後﹐遷大巷口﹐初設春生堂藥鋪﹐繼設斯美醬園。尋又遷西街﹐同春香店。稱王營郵寄代辦所。

王家營志卷四禮俗宗教學校

卷四禮俗宗教學校

禮俗第七古今習尙婚喪諸禮義行方言

營之爲鎭﹐當衝而近賈﹐三百年來﹐謠俗所蒸﹐無慮二變﹐自萬曆河決﹐鎭始有水患。災傷之餘﹐民數東徙﹐至弗能安其居。驂遊之客﹐往往閔傷見於題詠。查愼行《秋杪重至王家營》詩﹕「十日徵程滯故鄕﹐大河西北又嚴裝。千家轉徙畱三戶﹐萬柳榮枯在一霜。斷岸無橋頻待渡﹐涸沙有犢尙犁荒。驚心八月歸舟路﹐夜下萑苻百里黃。」康熙《府誌》述淸河鄕鎭不及王營﹐其凋瘵可知也。顧祖禹《方輿紀要》亦未及王營。於斯時也﹐其俗必媮而不振。乾﹑嘉以降﹐河患浸革﹐又得賢有司勞來而安集之﹐隱隱展展﹐乃盛往時。然五方雜厝﹐爲俗至不純﹐是以咸豐《志》紀之曰﹕其民流寓者多﹐羊裘羶冠﹐千里馳驅﹐歡呼吭慨﹐有塵沙廣漠之气。又曰﹕或南北使節經過﹐供頓照耀﹐數里不絕﹐小民耳目染習爲誇大﹐𨿽輿臺賤隸﹐能爲京師音﹐嗚嗚執手問生平﹐相取下﹐人莫能測也。余徵之故老﹐斯時蓋有豪侈之習。騾馬街諸逆旅﹐皆崇麗而疏明﹐列宅相競﹐擬於官邸。其人大都乘堅曳縞﹐交通貴勢﹐常挾所藉下傾令史。重以縣治左移﹐郵亭是設﹐於是軺車之使﹑裨牙之守﹑艸土之官﹐紛紜輻輳。或淮﹑黃漲嗌﹐少府發帑治減水壩﹐累巨萬﹐萬目睒睒﹐緣爲利竇。閭巷年少﹐則各負伎勇以相囂逐﹐亦有不避法禁﹐仰機利而食﹐𨿽蠹木斷薪﹐過市者必責取十一﹐有代中山之遺焉。亦緣牙儈販糴之徒眾也。時有胡士魁者﹐黠詐好陵人﹐立標通衢﹐曰「木植」﹐板片雜艸行﹐誅索無厭﹐官不敢治。

逮黃河北上﹐俗又殊變﹐豪侈之習漸移而西﹐貨殖旣衰﹐儒素頗出。兼遭逢喪亂﹐公私耗斁﹐館捨爲烽﹐遺構零落﹐是以其民多治壤開渠﹐蔬布自恣﹐𨿽崇圩四固﹐乃若林莽。要其惇尙本業﹐志不外慕﹐固非若他肆之驟富而驟貧也。乃者天方薦瘥﹐民莫之懲﹐𨿽未甚給足﹐而享用乃比城市。每有紈綺少年﹐沈淪不反﹐髙曾規矩﹐墮於一朝。值貪黷之吏﹐棄位以嬉﹐遂至博塞喧於裏門﹐罌粟陳於邸捨﹐敗徳亂俗﹐君子惜之。然而密邇城闉﹐風气不囿﹐裏恥囂淩﹐士重友助。又婦功而外﹐女教漸興﹐朝弦夜績﹐各勸其業﹐觀人風者﹐宜有取焉。

禮本乎俗﹐王營之俗無冠禮。子生三日﹐洗兒解暗﹐外家以繡褓來。或幼弱多疾﹐延巫解厄﹐左衽﹑偏剃﹐記名爲僧﹐時亦有之。滿十二齡﹐衣冠始如成人。

婚禮重門戶﹐茅茨之家﹐或責財物﹐媒妁奔命﹐亦有計奩論直﹐求十一之報﹐名爲「敬紀」﹐𨿽素封時復不免。親賓賀者以錢﹐近物力不勝﹐多辭不受賀。其尢簡者﹐以汽車載婦﹐親迎廟見﹐一日而畢。反馬亦卽日行之。賓客以媒氏爲重﹐又重「全福」﹐儀注必咨焉。甚者與大賓抗禮﹐然拘忌實多。惟饋餪饗婦﹐有古之道。饋餪此云「孝順菜」﹐饗婦曰「站菜」。

喪禮不三日而斂。祖餞之夕﹐親知畢會﹐卜兆安厝﹐無淹歲時。七七至百日皆有奠﹐斷七之日﹐出嫁女有換飯之俗。叔世尙奢溢﹐酒食鼓吹﹐稱貸相髙﹐禮意浸亡矣。未葬立主﹐葬之後﹐每忌日祭於寢﹐累世不祧。周年冥壽則祭於墓。淸明﹑七月望﹑十月朝﹑冬至﹑除夕﹐以時供物。淸明﹑除夕﹐並展墓燔紙錢焉。別有諂佛之家﹐非鬼而祭。俗有奉三堂畫像者﹐曰觀音﹑關帝﹑財神。祖考龕櫝﹐僅同陪列﹐準以古義﹐亦在釐革之科。

營俗好義﹐多義行﹐觀故事可知也。乾隆《志》載全邑漏澤園十餘﹐皆出捐建﹐而王營﹑大河口皆有之。王家營義冢地八畝﹐楊九誼捐。大河口義冢地九畝﹐孫戚捐。今並失所在。同﹑光之間﹐長官好善﹐則有鹽分司徐紹垣之立粥所﹐設文昌閣內。守備湯懷仁之散米券﹐懷仁去後﹐裏中每冬猶踵行之。參將章宗瀚之捐置修冢義田。光緒二十六年置﹐有碑在城隍廟﹐多剝蝕。

士民則有李克勤﹑阮啟焜之資建卡房。在荷花汪。克勤又捨田爲叢葬地。在今東門外撐堤東。近十餘年﹐疏水作橋﹐爲者不倦﹐蓋裏有善人﹐數世賴之矣。事具「河渠」﹑「交通」等篇。其貧無力者﹐或執役於水龍局。王營四所﹐小營一所。又有力善堂﹑錨斧會﹐與水龍局爲左右手。其人皆運斤操鏝之流﹐

然聞金而出﹐事畢而還﹐不取人一錢。鄰鎭富室失火﹐有袖金錨手盡先搶救之法﹐營俗則貧富一視﹐事畢無取酬者。夫豈有期會惇迫使之然耶﹖爾來合作之義漸昌﹐營鎭則有助喪合作社﹐民國十九年﹐里人倪徳彰創立﹐社員四十人﹐社址在城隍廟前。儉徳會﹐十八年﹐里人孫如墉創立﹐入會者有二十餘戶﹐亦專以助喪爲宗旨。葬埋之事﹐不假役夫﹐合於百姓親穆之訓。故貧家單族﹐深資其力﹐歸之如水﹐亦其所也。

舊邑志稱﹐王營盛時﹐𨿽輿臺賤隸﹐能爲京師音。地接徐方﹐欲爲朔響﹐誠未甚難。然非營民之常言也。王營方音﹐蓋與淸淮爲近﹐辜陳其略﹕

若發聲﹐無齒頭正齒之別﹐如﹕「咨」與「支」﹑「私」與「師」。「泥」﹑「娘」與「來」﹐並歸一讀。如「泥」與「尼」﹐與「離」。收聲則東﹑冬﹑江﹑陽﹑靑﹑蒸諸部﹐其音相混﹐元﹑寒﹑刪等部﹐聲勢亦未較若畫一。其小變而近本株者﹐則有「濕」之爲「赤」﹐「蹲」之爲「登」﹐「樞」之爲「魚」﹐齒音之變。「環」之爲「寬」﹐明平。「鴉」之爲「襪」﹐喉音之變。「芒」之爲「亡」。唇音之變。

或韻部相鄰﹐偶有出入﹐若「都」爲「兜」﹐魚﹑侯旁轉。「謎」爲「命」﹐支﹑靑對轉。「殷」爲「恩」。靑﹑眞旁轉。「還」爲「孩」﹐寒﹑泰對轉。其例至廣﹐難可悉陳也。以上變聲轉韻之例﹐皆操語云爾﹐非指讀書正音。

而方言之中﹐𨿽畔諺雜出﹐亦有冥合雅故者﹐若誇大其說曰「訏」﹐鄭玄曰﹕訏﹐誇也。由此達彼曰「䢐」﹐《爾雅》﹕䢐﹐往也﹐引申爲至。與其事曰攪﹐《說文》﹕攪﹐亂也﹐引中爲和同義。超乘而前曰「邁」﹐《詩小雅》﹕後予邁焉。俯首曰「磬」﹐用磬折義。物不鮮曰「蔫」﹐《說文》﹕蔫﹐菸也﹔菸﹐郁也。裏有諺曰「一代蔫﹐一代鮮。」路賒難至曰「淹」﹐《爾雅》﹕淹﹐畱久也。牀前橫木曰「杠」﹐《說文》舊訓如此。鼠穴四旁之土曰「墳」﹐《左傳》﹕公祭之地。地﹐墳。背肉曰「脢」﹐市牛肉者云﹐然與《說文》合。小兒自稱曰某之類﹐皆是。

又有假借舊文﹐別傳新義﹐其造辭乃益巧﹐若罷休曰「海」﹐物相比曰「映」﹐露頭角曰「漏」﹐力作曰「活」﹐以力受直曰「苦」﹐玉成之曰「挑」﹐損直贖產曰「爛」﹐出其所得曰「吐」﹐買非其肆曰「回」﹐兩囊相爲注曰「脫」﹐言非實曰「水」﹐儀文朴野曰「土」﹐狡於逃責曰「皮」﹐中無實際曰「充」﹐能人所難曰「猴」﹐事險曰「懸」﹐見幾曰「亮」﹐標榜聲勢曰「架」。欲備舉之﹐亦不能盡也。其或故爲反語﹐如謂杯空曰「滿」。巧作歇後﹐如謂險巧曰促﹐乃促壽義。則鄰於市井﹐不悉書焉。

宗教第八僧徒巫術回教耶穌教在理教

王營緇流﹐稱臨濟宗。然滹沱家法﹐不聞於代﹐直假羣廟以自養而已。故志宗教﹐寧志羣廟。

蓋廟莫著於城隍。先是康熙二十四年﹐僧如行始徙自漁溝﹐結庵曰「新祥」。乾隆《府誌》圖作「興祥」。而乾隆《志》又有忠佑行宮﹐原注﹕王營堤北。不知所自始﹐蓋厲壇之類。乾隆十八年﹐今城隍象隨黃流漂至﹐止於渡口﹐庵僧普正感焉。遂募營新宇﹐舁象祀之﹐儀如邑廟﹐加護黃字。三十年﹐以新祥庵並入﹐自是遠近奔赴﹐淸明簫鼓稱盛。道光中﹐僧照華募建戲臺。光緒二十九年﹐今住持心誠更辟建內宮以容姏姆﹐行香之眾﹐爲河北冠矣。民國十七年秋﹐王營小學遷內宮之象以充校捨﹐惟東偏存。殿廡諸塑像﹐是年亦毀於駐軍。

城隍廟之東爲彤華宮﹐地藏庵故址也。庵建康熙時﹐淪於黃水﹐攺建年未詳。光緒五年﹐大風拔屋﹐廟祝老刁被壓死。寶應許氏募而新之﹐更增建堂齋。後十餘年﹐行戶有倡爲太陽會者﹐鹽運分司徐紹垣應其請﹐捐金塑像﹐卽彤華宮東齋以祀。別辟門西向﹐是爲太陽宮。每歲三月十九日﹐有賽會之俗焉﹐或曰哀思陵也。裏中糧行有事﹐恆聚議於此﹐十八年﹐嘗借辦民眾茶園一次。

又東爲文昌閣﹐康熙五十九年﹐張家樓張氏私建。光緒《志》則爲十五年﹐恐誤。咸豐中﹐士人募修。閣東倚圩墻﹐一望荒闊﹐日卽圮廢。近又攺署其門爲關帝廟。

彤華宮直北爲東嶽廟。道光中﹐魏氏女桂成建。領袖僧眾﹐頗殫心力。女蓋巫師之流云。光緒十七年﹐髮徒施沈氏等有碑﹐略謂﹕女帶髮淸修﹐初建廟宇三十間﹐又捐賠奩田六十餘畝。女幼而好道﹐長適王門﹐夫故﹐挈子在廟修行﹐子願爲僧﹐法名緒東。同治八年﹐緒東故﹐女爲尼終身。

其西爲馬明王廟﹐蓋車騾商私祀之神也。乾隆《志》有馬神廟﹐在王營堤上﹐殆亦卽此。志稱雍正六年立義學於此﹐其源最古。乾隆五十四年﹐車騾商姜進公捐資修建﹐其前有戲臺。值嘉﹑道之交﹐市廛殷實﹐歌吹無時休。攺國後﹐其裔秉衡重修﹐里人張廷臣三修。民國十八年﹐縣設農民教育館於王營﹐秉衡之子道立捨廟及田以入焉。詳見「學校」。

渡鹽河而北爲月光庵﹐明觀音庵也。淸初河官建大王廟於此﹐繼有僧月光者﹐戒行髙潔﹐實重建是庵﹐及功成而化去。或曰僧蓋未死﹐說荒奇不可信﹐然庵名由是顯。

自彤華宮至此﹐獨馬王廟無住持﹐餘興替不一﹐皆新祥傳法弟子也。自民國以降﹐軍旅寄棲﹐廟貌多不如昔﹐僧徒六七﹐待經懺而食。

往者諸廟率有賽會﹐一歲三舉。城隍廟以淸明﹐太陽宮以三月十九﹐東嶽廟以五月初一。好事者踵事增華﹐歌踴眄睞﹐媟謾成俗﹐費財已甚。大都巫婆屍祝﹐因緣爲利而已。爾來縣官年有諭禁﹐迎神之舉漸希。

別有操巫術者﹐猥奉多神﹐爲人酬願﹐謂之「香火」。其術蓋出於儺。營俗﹕凡患病者﹐或延女巫許願﹐及期﹐其家招端公結壇酬神﹐一日而畢﹐謂之「神門法事」。此輩在昔謂之「香火端公」﹐其通稱也。亦有呼以「童子」者﹐則因疏文﹐常有過關童子﹐而誤其壇之所祀文昌﹑壯繆﹑觀音﹑財神﹑老子﹑三官﹑城隍﹑社公﹐不一而足。而祕奉於家者﹐則爲「鬼倉神」。收鬼倉之日﹐禮請同道﹐然後應赴﹐如釋之受戒。往者淸河香火二十四家﹐隸陰陽學﹐稱神會司逐疫科。王營有楊氏﹑創氏﹐共爲一家。春秋祈賽﹐磔雞擊豕﹐社鼓相聞﹐猶然楚風。裏中每春有土地會﹐神弦歌舞﹐醉飽永日。秋而有年﹐亦有報賽之俗曰「靑苗會」。又有爲村農串演小戲﹐謂之「外壇」﹐則出其暇日以歌唱鬻錢者。今官府有禁﹐所業已微矣。

王營爲戶千三百九十﹐奉回教者凡六十五。十七年﹐查合鎭回民﹕東街九戶﹐南街五戶﹐西街二十三戶﹐北街二十八戶。咸尊金積馬氏﹐阿衡﹝今譯作阿訇﹐下同﹞由其除授﹐三年一更。其禮誦之所曰「淸眞寺」﹐在北門東偏。雍正中舊建者也。咸豐庚申之亂﹐寺毀於火。同治六年﹐阿衡戴靜齋重建﹐而舊觀未復。光緒十年以後﹐教眾共輸金踵成之﹐輪奐乃加赫焉。近百年來﹐此教猶多篤信謹守之士﹐訪道求師﹐薪火不絕。《淮陰風土記》曰﹕王營淸眞寺﹐科儀戒律一準於經﹐視淸江﹑馬頭爲顓篤。道光時﹐阿衡常廷璋有道行﹐一時北自濟南府臺兒莊﹐南訖寧﹑鎭﹑杭州﹐皆屬其範圍。後繼者懶不走﹝坊﹞﹝訪﹞﹐遠人遂不至。今所能及者﹐僅沭陽﹑宿遷﹑泗陽各集鎭與縣城之金﹑常﹑周﹑葛四姓而已。然在營之回人﹐猶知唪經致齋﹐不敢墮其宗風﹐選幼年穎異入金積畱學﹐近常常有之。他鎭回民多好鬥﹐此邦獨守禮法﹐務謙退﹐操業除宰牲﹑鬻皮外﹐有開行爲大商者﹐而乞丐則所絕無。

耶穌教。當淸季年﹐美國長老會教士初設福音堂於糧食街。民國十四年﹐更僦宅西街而遷焉﹐然信徒或寡。

在理教。不知所自出。或曰﹕卽墨楊氏所倡。楊﹐明季人。在理者奉佛教之法﹐修道教之行﹐習儒教之禮也。民國十年﹐始建理堂於馬王廟側﹐曰「從善堂」。有當家一人﹐如僧寺之住持。其教主斷煙酒﹐故一稱戒煙酒分會。亦施方藥。奉教者五十餘家﹐機戶爲多。

學校第九義學小學宣講所閱報社民眾學校農民教育館

嘗讀邑志《貢舉表》﹐覽王營先輩著籍之數而嘆之曰﹕異哉﹗三百年來何其寥寥也﹗夫學校不足以得眞士﹐固已。然眞士不恆得﹐而謹敕近名之士必此焉求之。今謹敕近名之士不恆見﹐則所餘者市裏之眾人耳﹐不亦殆哉﹗

初﹐淸時經制之學﹐獨府廳州縣有之﹐王營鄕鎭也﹐值興文之吏﹐時一設學﹐然不甚可考。乾隆《志》﹕古社學十七所﹐吳城鄕有其五﹐然未加析別﹐未知王營嘗立學否。雍正六年﹐知縣李必成立義學於馬王廟﹐其事始見於志。署縣戴昕繼之﹐爲加考究立課程焉。歲餘去官﹐學亦隨廢。乾隆《志》。廢百三十年﹐同治九年。鎭人秦大同﹑杜學潯等倡議興復﹐總漕張之萬以官帑重建﹐是爲漕義學。自黎培敬以下﹐督漕大吏舉加意振導之﹐考校旣勤﹐績效頗著。培敬榜義學曰「存性」﹐頒書籍三十部﹐簡里人孫乃煊爲之師。陸元鼎繼之﹐遣官按視諸學﹐別其勤惰﹐至王營褒勉有加。光緒二十八年﹐漕督張人駿更聚義學師傅而按試之﹐王營列最優等﹐謂有先正典刑。凡此皆昔時義學也。

光緒之末﹐變法令下﹐乃廢義學﹐立學堂。接乎民國﹐易置者屢。今本其終始﹐撮記以備故實。

稽古初等小學堂。校址馬王廟。光緒二十九年﹐知縣洪槃諭辦﹐歷任堂長彭永年﹑孫乃煊﹑費瑤﹑王義和。攺國後爲第三初級小學校。

蔚文初等小學堂。校址西街北首張宅﹐後遷糧食街﹐又遷參署西院。宣統元年﹐麥釐董事張旭初稟辦。歷任堂長張旭初﹑杜廷棟。攺國後爲第二初級小學校。

達材初等小學堂。校址小營月光庵。原爲義學﹐宣統二年﹐小營油商籌辦﹐堂長趙鳴琮。攺國後爲第十九初級小學校。

萃英初等小學堂。校址淸眞寺。宣統二年﹐王營皮商籌辦﹐初爲簡易識字學堂﹐未幾更名﹐尋又攺稱蔚文第二小學﹐堂長楊葆身。攺國後停辦。

右淸季小學四所。

區立第二初級小學校。校址舊參署﹐後遷城隍廟西﹐又遷淸眞寺。民國元年以蔚文小學攺建。歷任校長張炳華﹑秦兆鋆﹑戈壽彭。

區立第三初級小學校。校址太陽宮﹐後遷淸眞寺﹐又遷城隍廟西。民國元年以稽古小學攺建。歷任校長馬家騰﹑張丙元。民國十七年七月與第二小學並爲王營小學校。

私立文蔚初級小學校。校址舊參署李宅。民國六年二月﹐里人趙鈞﹑孫如墉倡辦。校長趙鈞。七年七月並於第三初級小學。

區﹝五﹞﹝立﹞第十九初級小學校。校址小營月光庵。民國元年以達材小學攺建。校長唐正沂。十七年七月攺爲縣立小營初級小學。

右攺組前小學四所。

縣立王營小學校。校址城隍廟西。民國十七年七月﹐教育局循里人秦國銓等之請開辦﹐以原設第二﹑第三兩初級小學並入﹐舊校捨六間﹐里人捐款重建。校長楊廣生更以城隍內宮客堂﹑財神殿等處畫入。今校長爲張秀生。

縣立小營初級小學校。校址月光庵。民國十七年七月以區立第十九小學攺建。歷任校長邵本煥﹑周慕云﹑唐正沂﹑張丙元。

右見存小學二所。

嗚呼﹗吾志學校而嘆營人之後時也。夫世之不幸非一﹐而無教爲大。以營民之眾﹐歲輸多額之捐﹐而當道不之重﹐局局於兩初級小學者十餘年。𨿽復升學有志﹐而貧者難之。末俗梗而不遷﹐天才閼而莫遂﹐皆此之由。今𨿽幸而有成﹐而待教之眾﹐拯者幾何﹖擴而充之﹐是所望於當局者矣。學齡兒童數﹐王營凡千零四十八人﹐小營凡四百六十七人﹐今但有完小一所﹑初小一所﹐待教仍眾。

社會教育。亦起於淸末﹐先是光緒三十二年﹐勸學所區董張旭初﹑宣講員劉文波﹐嘗倡立王營自治宣講所及閱報社於新祥禪院。先文學公時爲勸學員﹐亦與發起並艸簡章六條稟縣通詳立案。簡章錄下﹕一宗旨。以開通民智﹑培養公徳﹑正人心厚風俗爲宗旨﹐無論何人﹐皆可聽講﹐惟不得喧嘩騷擾。宣講書籍﹐擬以《咨議局章程》及《選舉法》《公民必讀初編》《地方自治綱要》《地方行政制度》《直隸自治講演集》及關於地方自治之部頒章程﹔二講員。暫由某等擔任﹐俟籌有經費﹐再議續辦自治研究所﹔三講期。每星期日下午二時至六時﹔四講所。暫設王營新祥禪院﹐俟擇有適中處所﹐再行遷移﹔五報紙。計《預備立憲公會報》《時報》《神州日報》《中外日報》《輿論日報》凡六種﹔六報費。現已商明提憲﹐設立之閱報社﹐由淸江間日轉送六分到營﹐送資由本社發給﹐不取報費﹔附則。監督責任在城﹐應歸警察局﹐王營距離較遠﹐臨時請本鎭汛官到所監督。一時聽者塡門﹐頗易舊俗。攺國以後﹐玆事遂廢。民國十三年六月﹐鎭人於錦濤嘗捐金設平民學校一所於第二初級小學﹐未久廢輟。十七年十月﹐淮陰農業學校推廣部又設第一民眾學校於王營小學﹐向隅者猶眾。其十二月﹐市中糧商李孔嘉等又集資自辦一班﹐畢業者各數十人﹐後皆停辦。

民國十八年﹐縣教育局將設農民教育館﹐其四月﹐鎭人姜道立以先世捐建之馬明王廟及田四畝﹐捨爲館基。五月﹐局聘鎭人羅靑來爲籌備主任。籌備員爲黃世英﹑楊廣生﹑孫如墉﹑秦兆鋆﹑韓道立﹑張廷臣六人。土木髹漆﹐次第興辦。又作鐘樓於戲臺之上﹐拓其前以爲競技之場﹐圈購廟東田八畝有奇﹐以供擴充﹐共用銀三千三百七十元。十九年四月﹐館成。歷任館長紀國永﹑楊屏輔。

王家營志卷五人物古迹

卷五人物古迹

人物第十士行列女

王營耆獻之可徵者﹐咸豐《志》則楊穆﹐新《志》則孫步云﹑王啟秀﹑張燿南。三百年間﹐記載闊略﹐亦已甚矣。以余所聞﹐鄕先生之庸行庸徳﹐足以風末世而厚邦俗者﹐未始無之。要皆限於道﹑咸以下﹐民俗近賈﹐但解錢刀﹐畸人卓行﹐淪滅無紀﹐可勝道哉﹗今遠取邑志﹐近取鄕論﹐薈而書之﹐得二十餘人。其間往往事狀無徵﹐虛存美詞﹐有欲詳而不得詳者﹐後之君子﹐可以鑑焉。

楊穆字西牧。淸康熙間增貢﹐以中書通判歸徳。才气過人﹐治水聽訟﹐聲施甚著。康熙十七年﹐河決王家營﹐知縣管鉅遷鎭於東﹐招撫流遺﹐穆躬遘其事﹐爲立石記之。善爲詩﹐與孫執升友善﹐著有《柳溪詩略》《蕓香艸》若干捲。楊氏於裏中最爲舊姓矣。咸豐中﹐諸楊有廷模者﹐多財能施﹐嘗大治涵洞﹐市中積水暢出﹐食利至今。

王啟秀字蔚甫﹐廩貢生。淸介拔俗﹐教授終其身。錢司業振倫主講崇實書院﹐許其气節。家故不丰﹐獨慷慨多義行。嘗輸館谷百千﹐倡殷富捐﹐以振窮檐之不能自存者。歲冬則醵錢立粥廠﹐以是𨿽疊遇凶荒﹐民無流離。弟仲山﹐亦淸徳君子。

何際隆字賡虞。少從秀才丁樓遊﹐壯乃治醫﹐燻然慈仁﹐於貧窶未嘗責報。歲暮雨雪﹐流丐凍饑﹐際隆與裏中王啟秀﹑查守槐共施粥振之﹐多所全活。自余醫門老宿﹐若魏秉壎﹑徐垣﹑許暄之﹑何淇泉﹑趙士華﹐皆知名。秉壎擅小兒科﹐有「痘神」之目。垣其弟子。暄之善施﹐以醫方種其徳。淇泉五世瘍醫﹐門業稱盛。士華喜遊俠﹐七十能騎﹐蓋以醫爲寄者。

秦蒼璧字冠璜。道光中﹐以童子試入邑庠﹐鍵戶誦書﹐至於白首。學政王先謙榜其居曰「孝廉方正」﹐蒼璧未嘗示於人也。秦氏河北舊族﹐自蒼璧始﹐主縣之信成義學者凡三世﹐里人稱之。子大同﹐字謂堂﹐廩貢生﹐精制舉文﹐數薦鄕闈不報。性方嚴﹐𨿽接家人﹐儀觀肅然。同治庚午﹐成《秦氏譜》若干捲﹐山陽髙延第序之曰「君少奮於學﹐有聲庠序間。今𨿽老矣﹐方挈其子應省試﹐觸盛暑不憚﹐可謂壯哉﹗」子曰宗琇﹐字伯珩﹐廩增生﹐亦恂謹之士﹐卒民國時。

趙士駿字軼凡。孝友惇篤﹐悅於詩書。未冠入邑庠﹐築梯云館於河上﹐治舉子業。旣累躓不第﹐遂授徒終其身。徜徉土室﹐蒔菊自娛﹐號「菊莊老人」。大河以北﹐獨與魯孝廉通父﹑吳比部稼軒善﹐觀花命酌﹐淸言移日。卒年八十餘。有《趙氏譜》二卷﹑《梯雲集》二卷。子四﹐長鳴鶴﹑季鳴琮﹐並遊縣庠。鳴鶴多才藝﹐善書畫﹐有《紅豆齋詩》。鳴琮少攻苦﹐晚厭人事﹐去從軍。旣又逃於景教﹐褐衣布袋﹐遊戲塵俗﹐見者以爲狂焉。叔子鳴瑔﹐自有傳。

韓涵字渾儒。家貧﹐爲外北主簿典書記。書記無薪給﹐受屯田四十畝﹐值軍興﹐慨然曰「不能執干戈衛社稷﹐焉用田爲﹖」趣上書歸之。平生嚴取與﹐教子侄無姑息﹐卒世其學。樂道人善﹐鄕裏有道者嚴事之。忍饑誦書﹐治音韻﹑算術﹐略盡其理。卒年五十九。又有李鶴鳴﹐字九臯。掌左營參將署書記四十年。蚤歲讀兵書﹐旁涉載籍。爲人恂恂然﹐與涵善。晚教子成秀才﹐亦與涵同。

趙殿元字佐臣。少丁撚亂﹐無蓋藏。事祖母王﹐能致其養。同治中﹐以騎射得鎭標左營外委。然不樂仕進﹐居常以經史自課﹐所居西門舊宅﹐楡陰滿庭﹐客至則亹亹論明季事﹐客不能難也。愛重師友﹐對後生必勉以學﹐卒以儒素世其家。

祁一山及子毓麟﹐兩世訓蒙﹐裏中出其門者甚眾。一山愛畜鵝﹐風裁蕭灑﹐以道自重。毓麟席其教﹐跬步必謹﹐人敬之若師保。

孫步云字月樵﹐優附生。善談論﹐涵泳百家﹐出其門者多知名。世家河北﹐每淫潦卒至﹐平陸皆沮澤﹐歲比不登。步云請於邑令﹐穿渠達鮑營河﹐期月而就。遺著有《自反齋雜體詩》。子晸﹐字閬仙﹐附生﹐壯治醫經﹐嘗推產其兄。身率家人﹐懸壺王營市﹐以自給。謹身敕行﹐卑以自牧。鹽商有施藥局﹐重其行﹐延主內科。論世主平恕﹐不爲肆心獨往之論。與邑賢交﹐獨取馮太學寶墀﹑王孝廉登云。晚有幼子之殤﹐哀不能釋﹐未六十﹐以風痺卒於家。

杜學潯字蓮舫﹐廩貢生。家貧﹐廉隅自敕﹐不歆榮利。董地方事﹐不輕見官府﹐不以一錢自污。嘗與修圩之役﹐人多其潔。又有王壽芝﹑李子章﹐皆邑諸生﹐與學潯同時﹐教授裏閭﹐有謹厚之名。

費瑤字琨圃﹔楊沄字少薌。皆授徒終身。費氏以賈人起家﹐瑤獨治書﹐旣以小試常絀﹐又蕭散﹐不樂箠撲鄕裏﹐遂教於家。詣者恆見其操一卷自怡﹐《椒山集》也。好從浮屠遊﹐貌於於然。沄﹐郡試第三不售﹐館委巷中﹐從學之盛稱最。冬無絮袍﹐未嘗幹人。卒皆年七十餘。

劉啟源字文波。光緒間﹐爲宣講員。天性忠讜﹐能直辭解紛﹐聞者無怨言。年二十二喪耦﹐卽不更娶。晚歲蕭條﹐衣履穿結﹐裏中分日飲食之。有濕疾﹐爭濯其穢。未入民國而卒﹐年六十七。里人祭於社﹐有泣者。王營作追悼會﹐自劉君始也。

張旭初名燿東﹐以字行。少孤貧﹐身親販鬻﹐徒步百里。中歲爲海賈市北貨﹐海賈服其誠信﹐皆交歡之。旭初用是起其家。性嗜學﹐晚以子塾任貨殖﹐自築「深柳艸堂」﹐日點治書史﹐藤蘿深僻﹐送迎簡少。然地方有大興作﹐則恆爲倡首﹐捐重金不吝。創蔚文小學﹐嚴選師資﹐風气爲變。民國十一年卒﹐﹝年﹞八十﹝年﹞。遺稿有《深柳艸堂詩存》二卷﹑《訓孫瑣言》一卷。塾﹐字伯庠﹐遇貧賤有恩﹐毀言不聞於裏﹔塾子震歐﹐和厚類其父。皆先旭初卒。

張燿南旭初弟。咸豐庚申﹐撚入王營﹐燿南隨母﹑兄避於外﹐旭初病不能行﹐燿南方總角﹐日乞食以進﹐必先飽母﹑兄﹐而後自食。同治初﹐撚再東犯﹐燿南趣其兄奉母挈妹以出﹐而己居守。比亂定﹐行者畢歸﹐而燿南竟失所在。

李克勤字儉亭。起家鹽筴﹐仁而喜施﹐裏稱其豁達。事親至孝﹐有五子﹐仲子人龍﹐字仲平﹐最知名。髙論洽聞﹐而不與世事。年四十卒。有《嘯峯遺稿》四卷。自克勤外﹐一時家貧以孝聞者﹐又有李同發﹑潘萬龍等。同發嘗刲股療父洪道危疾﹐其父不知也。裏有知之者﹐稱以孝子﹐同發瞿然曰「貧窶不能奉甘旨﹐盡心焉耳﹐敢言孝乎﹖」萬龍室尢貧﹐貿易得升斗以養母。裏有兵﹐眾皆走避﹐母篤老不能行﹐萬龍守之不去﹐卒皆獲全。夙恭謹﹐口不爲謔﹐亦未嘗忤惡人云。

劉鎭文字守漳﹐其先諸城人。道﹑咸間﹐來遷爲布商﹐遂家焉。鎭文布衣塵容﹐迂謹如儒生。侍父病﹐多難至之行。父沒﹐蔬食終身。夙不知書﹐以父嗜覽報章﹐日陳祝如存時者﹐三年而不倦。晚以毀得心疾﹐蓬垢寡言。民國十七年﹐卒闔戶端坐自焚死。

趙鳴瑔字玟叔。父士駿﹐暮年遭撚亂﹐落其家業。鳴瑔性通敏﹐就所居小營創油市﹐地據河壖之勝﹐遠近歸之﹐室用以饒。夙慷慨能利物。小營興學練鄕兵﹐治東壩浮橋﹐疏鮑家營舊河﹐鳴瑔皆爲之倡。丙午大水﹐鳴瑔有業瀕河被災甚﹐家人食糠覈﹐主振者廉知之﹐予以金﹐拒不受曰「有糠覈可啗﹐不致餓死﹐忍分災民口中食以自肥乎﹖」居鄕平決忿諍﹐人服其正。旣累世種菊﹐及身而好之彌篤﹐花時履綦雜沓﹐酬對終日﹐神明無倦云。年七十二卒。有《藝菊卮言》一卷。

常廷璋桃源人。道光間﹐主王營淸眞寺﹐延接教眾﹐遠近樂戴。杭有某翁﹐訪道而卒於淮﹐廷璋獨行數千里歸其櫬。或曰﹕翁家不知狀﹐以疾爲疑﹐將訟廷璋。翁示夢家人﹐皆搏顙自責﹐感念不衰焉。廷璋道力旣深﹐里巷多傳其奇迹。語在「雜記」中。以下流寓。

左泰中安東人。賣卜王營市﹐𨿽貧不能自存﹐而樂道人善﹐裏多其行。光緒五年﹐大風壞屋﹐泰中壓焉﹐竟卒。子席其術﹐訊占多驗﹐而和气充然﹐若有道者。市中稱「小左先生」。

列女之行﹐往者多局於貞孝節烈諸端﹐朝命旌顯﹐亦取於是﹐志乘所載﹐大都淸門世學﹐習聞詩禮者也。至於力作之氓﹐健婦當家﹐攻苦食淡﹐以至白首﹐若斯之類﹐豈無足紀﹖然而四行無聞﹐三老不舉﹐是知行能掩於門資﹐搜揚不及艸野﹐非惟丈夫﹐乃女子亦有焉。玆編所紀﹐以縣誌采訪冊爲主﹐新志有誤系處﹐故斷從訪冊。續有甄錄﹐裁及十一。今婦學昌明﹐政尙平等﹐選賢與能﹐百姓攸同。他日可紀﹐將不僅乎此。「列女」一目﹐所當渻並者矣。今不分門目﹐以時爲次﹐而流寓附焉。具列如左。

莫廷揚妻方氏嘉慶二十三年歸廷揚﹐逾二年﹐夫故﹐撫猶子鴻儒爲嗣﹐事衰姑至孝。守節八十餘年﹐壽一百有二歲。光緒二十八年旌。

何春華妻王氏咸豐十年﹐春華死撚難﹐遺孤甫周歲﹐王撫之成立。四十三年﹐未嘗見齒。

貢生孫步云妹及女年皆及笄。咸豐十年正月﹐撚寇至﹐相攜投水死。

韓涵第五女父早卒﹐奉母不嫁。母病垂三年﹐女未嘗去房幃﹐病尋愈﹐人稱其孝。邑令侯紹瀛題曰「貞孝可風」。

李氏女克勤從孫女。幼字皖某氏﹐未昏婿卒﹐往弔其門﹐禮成殉焉。

秦國樑妻張氏歸國樑﹐逾年生女。國樑卒﹐張兩次仰藥不殊﹐翁姑懼﹐遣歸寧。母勸攺適﹐則泣涕與母訣﹐未信宿而反﹐苦節終身。

附生趙鳴鶴妻袁氏夫故﹐欲以身殉﹐或曉之曰﹕若子女婚嫁猶未畢﹐未可也。乃忍死經年。旣畢﹐卽夕仰藥死﹐年四十餘。

王文釗妻丁氏文釗弱歲有羸疾﹐丁刲股以進﹐不效。營葬旣畢﹐屬夫弟好事舅姑﹐遂懷藥詣夫墓殉焉。

監生徐垣女字武進黃念祖﹐未婚而念祖歿。女請於父母﹐奔喪成服﹐旋以毀卒。武進令爲白大府奏旌焉。縣誌﹕「垣」作「坦」﹐又於監生上冠武進字入「流寓」﹐均誤。

葛文彩妻王氏文彩商於外﹐暴卒﹐王號慟欲往﹐而無所資。越數年﹐積若干緡﹐卒身之金陵﹐扶櫬歸葬焉。教子奉姑﹐曲盡其道。

韓寶善妻朱氏夫故﹐有孀姑病痺不能步﹐朱恆負姑出入。家奇貧﹐日以鍼黹博微直﹐猶常斷炊﹐每得食﹐必先奉姑﹐而己食其餘粒﹐如是直終姑世。

韓仲時妻姬氏夫故﹐遺一子﹐教之成立﹐事舅姑盡孝。凡守節二十年﹐卒年五十。

韓仲斗妻王氏聞斗卒﹐奔喪﹐奉舅姑終身﹐未嘗見齒﹐操作自甘者三十年。

張墉妻戚氏三十喪所天﹐四女皆幼。戚手紉衣食﹐次第遣嫁﹐奩具如中人資。諸院娣姒多﹐獨以一窮嫠當之﹐而詬讓不聞﹐過者加敬焉。

張桓繼妻崔氏夫故﹐氏年未三十。家又浸落﹐傭十指而食。撫元配所生子﹐屙癢必謹視之﹐動必以禮﹐對人無疾言遽色﹐白首如平生。

朱保國妻黃氏嫁三年而保國歿﹐遺孤在抱﹐欲從死未可。旣子又殤﹐一夕仰藥殉焉。衣襟皆施鍼縷﹐累數重。其兄家王營﹐王營人請褒揚。民國十三年﹐頒「摩笄心苦」額。

丹徒王鳳池妻黃氏夫故﹐家赤貧﹐以十指所得養衰姑及幼子﹐姑嘗兒子恃之。姑歿﹐披衰負引﹐一如人子。以下流寓。

紹興陶鶴聲妻黎氏事姑盡孝﹐性慈祥。丙午大饑﹐流民麇處黃河灘﹐官振有不及﹐黎傾囊助之﹐所全甚眾。卒之日﹐環櫬所而泣者﹐多不識姓氏﹐皆丙午之饑民也。

古迹第十一故鎭署宅坊井陵墓碑識

王家營舊鎭在今鎭西一里許﹐說詳「建置」。顧炎武《王家營》詩﹕「荒坰據淮津﹐彌望徧秋艸。行人日夜馳﹐此是長安道。雞鳴客車出﹐四野星光照。徵馬乏靑芻﹐山川色枯槁。燕中舊日都﹐風景猶自好。衣殘苕上繒﹐米爛東吳稻。公卿不難致﹐所患無金寶。還顧旅捨中﹐空囊故相惱。回頭問行人﹐路十如何老。」按﹕是歲爲順治九年﹐炎武年四十﹐入都過此﹐王營未東遷也。

大河口舊鎭在王營舊鎭西﹐爲泗水入淮之口﹐亦稱泗口。宋咸淳九年﹐設淸河縣於此﹐自廢爲鎭後﹐遂失所在﹐大約當在楊莊左近也。

淸口廢驛在毛家觜黃河堤上﹐通稱「老馬號」。乾隆二十六年﹐由舊縣移此。李鼎元《使琉球記》云「乾隆五十九年三月二十日﹐宿淸河縣淸口驛﹐俗名王家營。館捨新造﹐宏敞可容百人。館後有餘地植稚柳八株﹐成陰大可納涼。」卽此。咸豐十年﹐驛毀於撚﹐惟驛旁土地祠存。

舊左營參將署在西門內﹐本道光開減壩時總督公館﹐外北主簿居之。咸豐十年﹐汰河官攺爲參將署。光緒二十七年﹐參將郎桂林增建轅門吹臺之屬﹐規制甚備。攺國後﹐署招領爲民居。

舊左營中軍守備署在東門內﹐攺國後署廢爲田。

舊王營汛千總署在馬王廟前﹐光緒中署圯﹐僦民房以居。

舊澗橋司巡檢署在城隍廟西﹐後移西壩﹐署廢。一說署在圩西北隅﹐末詳。

後園在東嶽廟北﹐由來不詳。昔爲大車廠聚居之地﹐今茂艸蕃蕪﹐民居鮮少。又有西後園﹐在圩內西北隅。

顏家樓在西街北首﹐有顏瞎子﹐以勇伎名。同﹑光間人。

城隍廟前井久堙。

馬王廟前井王騾廠所鑿﹐市中諸廠飲騾者趨焉。其鄰張姓廠有童駒﹐能以一日抵郯城﹐人爲之語曰「兒馬張﹐磚井王。」

百歲坊在西街﹐左曰「節孝之門」﹐右曰「百壽之門」。光緒二十八年﹐爲莫廷揚妻方氏立。

鮑家馬頭在淸口廢驛西﹐下接鮑家大汪。

琉球通事鄭文英墓在彤華宮後﹐有碑﹐舊題「琉球國朝京都通事鄭公文英之墓」。旁書「乾隆癸丑十一月十四日卒」。《縣誌》曰﹕文英奉使入貢﹐道卒葬此。按﹕邑人蔣堦《甦餘日記》﹕琉球貢使約數十人﹐正使耳目官一名﹐都通官則文英﹐固正使也。又按《東華錄》﹕乾隆五十八年癸丑﹐是歲《朝鮮琉球諸國來貢碑》﹐上半缺。

千總蔡智墓在鎭東黃河官堤北﹐續《縣誌》曰﹕千總蔡智以善治水卒於工次。大府旌其功﹐給予葬地﹐土人至今呼爲「蔡公墓」云。

回回林在北郭外一里﹐回教義冢也。東西修廣將十畝﹐幽邃獨絕﹐爲遊陟佳處。

重遷王家營碑記里人楊穆撰。原石久佚﹐玆從乾隆《志》錄其全文﹕「與袁浦對峙所謂王家營者﹐蓋淸東壤之衝道﹐濱河而處﹐凡二千餘家。五十年間已三遷矣。獨康熙二十七年秋大水﹐日崩崖數十丈﹐市井房舍盡入蛟宮﹐婦子煢煢﹐向波而泣。其民中宵露處者有之﹐鳥飛獸散者有之﹐蔥鬱之區﹐幾成曠野。事聞邑父母﹐管公聞之懼﹐單騎就道﹐周視原址﹐祗余茅屋數椽而已。遂聚老少而謀﹐似非東遷不可。問其地﹐乃山陽朱生業也。使里正往白之﹐曰『否』﹗又使縣尉曲諭之﹐亦曰『否﹗否﹗』事急﹐力請督﹑撫兩院並淮揚道胡公。公曰﹕安插百姓﹐招撫流遺﹐此有司責也。毋負加惠元元至意﹐急遷如議。復捐俸以助價﹐價不足﹐督憲又命加三十金。蓋安眾無損一也。侯不自計﹐竭捐如數﹐民因得以復聚。或誅茅爲屋﹐或築堵馮登﹐或陶瓦成宇。不二月﹐巍然一巨鎭矣。嗚呼﹗仁人之於﹝入﹞﹝人﹞﹐其利溥哉﹗古之有司﹐凡一言一行﹐果有益於民生﹐卽歌之詠之﹐光流史冊﹐況其援已溺之命﹑甦將孑之遺﹐而復我鎭治者乎﹗民爲之歌曰﹕『誰奪我居﹖侯爲之區。誰覆我宇﹖侯爲之處。水涸艸枯﹐如沐時雨。子子孫孫﹐永安樂土。』因感之深﹐不自知其祝之長也。予﹐里人也﹐躬遘其事﹐故備述之﹐以志不朽。」按﹕此文記遷鎭始末備詳﹐里人擬重行立石﹐尙未果也。

嚴禁濫封車騾碑在馬王廟山門之左﹐下截黝剝不可盡識。略曰﹕淸河縣屠爲再申嚴禁事﹐乾隆二十九年﹐奉府正堂姜憲牌﹐淮郡南北通衢﹐官員往來所需車船﹐每藉迎送親朋﹐動輒封拿﹐姦胥索詐﹐甚至棄貨於路﹐商販裹足。是以干隆二十五年奉旨查禁。近查佐雜各員親友往來﹐仍行差拿。更有不法站棚胥役﹐勾串差官﹐借封索詐﹐緊要公務﹐反多無濟。玆瞬屆大差需用甚多﹐豈容滋意擾害﹖合再飭禁﹐奉此。又據車騾店張九臯﹑楊錫璜﹑韓士進等公吁賞式碑禁﹐據此﹐合仰差役人等知悉﹕嗣後﹐除大差委運官物臨時照數發價飭辦外﹐其餘私事需車騾﹐不得濫拿﹐各宜凜遵。乾隆三十年九月日。

革除拉差貼費碑在馬王廟東壁。略曰﹕兩江總督部堂孫﹑江蘇巡撫部院長爲飭禁事。淸河縣王家營﹐南北要衝﹐差使經臨﹐需用車騾﹐往往官發印票﹐著落行戶雇傭﹐行戶藉貼費爲名﹐每客人落行﹐不使與車腳見面﹐私定價值﹐客人出錢甚多﹐腳戶到錢無幾。倘腳戶稍不順從﹐卽將車騾日久拘畱﹐以至變賣騾馬﹐尙不償麩艸店錢之費﹐累商病民﹐莫此爲甚。今革除拉差貼費﹐酌定雇用價值。嗣後衙門需用車騾﹐每站用車一套﹑騾一頭﹐各給銀四錢﹐不得分釐短少﹐亦不給行戶用錢。民雇車騾﹐除腳價四錢之外﹐每銀一錢﹐發用錢五釐。如此﹐在行戶仍可糊口﹐腳戶得有實價﹐商民卽可不致受累。各宜凜遵。乾隆五十六年八月日﹐署淸河縣事陳廷棟謹勒。

申定雇用車騾事例碑在馬王廟山門之右﹐今爲農民教育館攺作立礎紀念石。原碑略曰﹕淸河縣丁爲嚴禁事。案﹕蒙督﹑撫憲札飭﹐將王家營一帶往來商民雇用車騾等項評定價值﹐及應禁各項開列於後﹕一﹐官民雇用騾馬車輛﹐每套每站給銀四錢﹔一﹐長騾每頭每站給銀四錢﹔一﹐車騾行每雇價一錢抽行用三釐﹔一﹐車輛多時每套每站減銀一錢﹐騎騾再減﹔一﹐遇北道被災年分﹐車輛稀少﹐每套每站酌加三分﹐騎騾照增﹔一﹐各省士子赴都會試﹐一律照辦﹐行戶等不得私自索增﹔一﹐二把手車每輛每站按夫兩名﹐共給銀四錢﹐驢拉每站加二錢﹐車店按三分抽用﹔一﹐民雇短盤驢頭﹐每頭每裏給錢二文﹐駝驢三文﹐長站每頭每站騎坐二錢﹐駝載三錢﹐行店按三釐取用﹔一﹐車騾驢頭各行遇商民林集﹐往往擡價居奇﹐或需用之人自向腳戶訂定﹐該行戶復從中多索﹐方準寫票﹐此獘當永遠革除﹔一﹐商民在行家食飯﹐飯錢毋得額外多索﹐亦不得在車騾定價內混扣﹔一﹐車騾價值起程時注明契票﹐先給二分之一﹐余按站交付﹐腳戶毋得預行全數索取﹐以致沿途浮借﹐有累商民。以上新增條款﹐蒙憲批準﹐各自凜遵。須至碑禁者。嘉慶七年九月。

永禁行店擡價居奇碑所在同前碑。略曰﹕淮安府李札開﹐奉淮海道沈咨準﹑淮揚道鄒咨開﹕各省會試舉子經過王營﹐雇車北上﹐行戶每擡價居奇﹐上科每車一套有索至二十餘兩者。經本道定價﹐每套不得過十二兩﹐自正月初一日起至二月二十日止﹐淸江各衙門差車暫停﹐如有要差﹐亦照民價給發﹐以免藉口。玆據安徽舉人董桂洲等﹐江蘇舉人葉自莊等﹐��舉人程振墀稟請﹐立石河幹﹐永爲定例。經詳奉撫憲陶﹑總河部堂張如詳批準﹐咨道行府飭縣奉此﹐合亟勒石永禁﹐須至碑者。道光十年八月。

永禁衙蠹勒派陰陽端公碑在城隍廟。略曰﹕沈文俊等公稟﹐本府通詳各憲﹐蒙總漕部院郎批﹕淮屬州縣��向派陰陽端公﹐斂銀解備甚爲苦累﹐本部院據詞批府議詳禁﹐何得仍踵陋獘﹖仰查速報。總河部院趙批﹕據詳該府議﹐令各縣十年輪捐一次﹐不準再派陰陽生買辦﹐已奉漕院批示﹐勒石永禁﹐該縣何得抗違不遵﹖如再藐玩﹐卽提經承究處。以上業經各憲批示﹐勒石永禁﹐通行闔屬均無違誤。須至碑記者。康熙五十五年十一月立﹐沈文俊﹑王永祚﹑謝凡﹑沈仁亮。

永禁衙蠹違例架憲殃民碑所在同前。略曰﹕淸河縣爲示禁事。據沈文進等公稟﹐淸邑額徵流寓銀兩﹐戶胥皮大恆等句串朦混﹐種種苛斂﹐蒙本府詳請嚴飭﹐淸除冗派﹐照流寓銀原額徵收﹐如有胥役朦獘﹐查出重究。仰卽勒碑永禁﹐以杜更張。到縣奉此﹐合仰王家營鄕地卽喚原稟沈文進等速備碑刻﹐申憲存案。須至碑記者。雍正五年八月立﹐沈文進﹑秦克纘﹑劉公蕃﹑孫起龍﹑劉愷。

永禁架關夥詐碑在太陽宮。略曰﹕淸河縣徐爲架關夥詐等事。據生員張弘文﹑趙玟衛等呈稱﹕王營歷無關制﹐亦非額設口岸﹔輒有淸江小關﹐架倚名色﹐勾棍私索。前經本府出示嚴禁﹐俱各潛蹤﹐恐日久法弛﹐必須詳憲勒石永禁等因。詳蒙各憲批示﹐合行勒石。嗣有淸江關役到鎭私索﹐許士民扭稟申詳重究。須至碑者。康熙五十年四月。

嚴禁私牙害民碑所在同前。略曰﹕淸河縣戴爲嚴禁公賣私牙句串朋充事照﹐王營從前有地棍﹐創立代買行名色﹐每石行用七十文﹐外又勒索十文﹑八文不等﹐經陳國龍控告﹐飭禁在案。該地棍周來崇等怙惡不悛﹐復串通蠹書周秉智藏匿卷宗朦混﹐請�旋經立拿周等訊究各情﹐按律責革枷示﹐並通詳各憲﹐勒石永禁﹐奉批等因。合行勒石﹐永除錮獘。再查糧牙每石取錢過多﹐已議詳每石取用銀二分﹐取有各行遵依﹐奉府憲核轉在案﹐相應勒碑﹐以昭稱物平施之議。凜遵毋忽。雍正九年十一月。

革除驢頭名色碑所在同前。略曰﹕淮安府姜爲勒石永禁事。據淸河縣王家營雜糧行戶孫天祐等稟稱﹕身等開設陸陳行﹐向被驢頭趙士美等藉差剸拿駝販驢只﹐索詐鄕民﹐坑行失業。經年訴訟﹐幸荷訪明示禁﹐革除驢頭﹐安靖地方。豈料士美等仗倚地方胡從禮﹐硬將憲示揭去﹐依樣索詐﹐身等情急奔轅﹐恩準攺發山陽縣審實。按﹕擬枷責追贓﹐革去驢頭名色﹐責令驢店承值供差﹐並蒙淸邑發落在案。第恐日久故智復萌﹐或驢店另起風波﹐公叩賞準勒石等情﹐合行勒石永禁。須至碑禁者。乾隆三十年五月十六日。

申禁前事碑所在同前。略曰﹕淮安府姜爲勒石事。據王家營酒棧方百塏等稟稱﹕去冬﹐孫天祐等控準訊究﹐革去驢頭名色﹐著令驢店當差。詎驢頭不悛攺﹐與驢店句合剸勒酒棧莊戶駝驢﹐有負除惡安良至意﹐身等情願捐資勒石﹐恩賞永禁。據此﹐合行勒石永禁。乾隆三十年�月十八日。王營酒棧房方百塏﹑祝聖輝﹑田恆寬﹑方天經﹑江�純﹑牛紹武公立。

永禁關役擾害行戶跨越碑所在同前。略曰﹕淸河縣陳爲錄批曉諭事。奉府憲羅批﹐前縣詳﹕據王營鎭董事職員徐垣等﹐因關役擾害行戶跨越﹐乞賜批示勒石永禁由。奉批姑準如詳立案﹐仰新任淸河縣陳令遵照繳等因。查此案﹕前據徐垣等稱﹐王營兵後﹐元气已傷﹐前歲有藉充關役來鎭擾害﹐幸蒙懲辦。後有越境開行之鄭永泰﹐又蒙批飭遷地歸鎭﹐至今安業。恐日久廢弛﹐公叩詳請立案﹐並出示曉諭等情﹐經前縣轉詳示諭﹐各在案。玆奉前因﹐合行錄批曉諭﹐凜遵毋違。特示。光緒二十五年四月三日﹐王營鎭士民各業公泰﹑張公盛﹑王錦隆﹑張祥盛﹑費翼丰﹑趙玉田﹑楊元立﹐邵之翰書。

王家營志卷六雜記敍傳

卷六雜記敍傳

雜記第十二

誌書載王營河決﹐其事甚夥﹐玆以次匯書之。萬曆十九年夏六月﹐河決王家營。康熙《淮安府誌》。二十一年﹐河決王家營。康熙元年夏六月﹐河決王家營口﹑顏河口。四年五月﹐霪雨六十日﹐河決吉家口﹑王家營口﹑崔鎭口。以上《安東縣誌》。六年五月﹐旱蝗之後﹐赤地千里﹐白日間﹐忽見西北隅水气渺渺﹐若有巨艦千帆浮空而下﹐村市驚走。後二十餘日﹐河水大漲﹐決王家營﹐衝沒民居數百家﹐四境皆水。九年五月﹐再入王家營。十二年三月﹐河決桃源新莊口﹐並王家營。以上干隆府﹑縣《志》。十四年﹐河決王家營口。《安東縣誌》。十五年﹐河決淸河之張家莊﹑王家營。康熙《府誌》。十八年﹐旱蝗﹐秋生蝝食菽﹔旣﹐河決王家營。乾隆《縣誌》。

明季﹐張獻忠遣將東略﹐嘗住王家營﹐諸書所記﹐時日情事每不盡同。《山陽志遺》云﹕甲申四月末﹐賊將董學禮至宿遷﹐武愫至沛。五月﹐賊眾僞爲難民﹐乘船將近淸河﹐水營副將張士儀大破之﹐焚其舟。又遣人往王家營﹐潛焚其捨。《淮城紀事》云﹕王按臺諭淸河縣及王家營民三日內盡徙﹐焚其廬舍。因客兵來者眾﹐恐盤踞爲亂也。《淮城日記》云﹕五月初二日﹐董賊差姦細五十名潛住王家營﹐王按臺差官焚其捨。

淸世諸家筆記﹐述經過王家營事不少。歙程庭《停驂隨筆》云﹕康熙五十三年二月十四日﹐早微陰﹐出騾車至淮。飯已發烏沙河﹐風雨大作﹐長堤泥濘﹐甫渡黃河﹐衣囊漬透﹐住王家營。作家書﹐遣僕方昇歸報平安。

南匯周廣業《冬集紀程》云﹕乾隆四十九年正月二十四﹐風利如昨﹐經淮安﹐抵淸江浦。午後渡河﹐河甚狹﹐一葦可杭﹐至王家營楊氏店。二十五﹐雇車一﹐用錢三十千。時車價甚昂﹐解人尢甚﹐凡車用楡爲之輪。輪十字者佳﹐故曰「桑車楡轂」﹐聞聲數里。大車雙輪﹐故一乘爲一輛。駕三馬爲三套。余所乘兩馬兩驢﹐亦爲三套。閩粵豫章會試者先後雲集﹐可數千人。所謂進如百川之朝海也。

呂培《洪北江年譜》云﹕乾隆五十五年庚戌正月元夕﹐趁山東使船計偕入都﹐至王家營﹐以船行甚遲﹐復由陸﹐取道泰安。以二月杪抵都。

錢唐吳錫麒《還京日記》云﹕乾隆五十八年十月二十三日﹐遣人往王家營雇車。二十五日渡河﹐渾渾洪流﹐𨿽寒水不波﹐猶可想其下龍門馳竹箭之勢。是日宿王家營堂子巷陳必昌店﹐晚雨一陣。二十六日晴﹐和暖如春﹐看行李裝車。王家營爲南北孔道﹐登鞷寫鞍﹐仕商交湊﹐卸帆者回頭彼岸矣。《南歸記》云﹕嘉慶二年五月二十三日晴﹐渡河。按﹕此爲楊莊之黃河。淸水不來﹐黃流亦澀﹐行者可﹝蹇﹞﹝褰﹞衣涉也。上厓輿行十餘里﹐達淸江浦。二十五日﹐同也圓赴王家營候徵時若鹺使瑞。王家營與淸江浦分河爲界﹐陸路入京﹐此爲孔道。康熙二十七年大水被衝﹐知縣管鉅捐資買地﹐東遷里許。生聚十年﹐招徠百族﹐隱隱展展﹐盛於往時。

邑人蔣階《甦餘日記》云﹕六月二十八日按﹕時爲道光十年晚﹐髙堰頭壩報險﹐淸江河南各處驚惶。河督張芥航先生井亦將家眷送至王營。昨稍平靜。

茂名楊廷桂《南還日記》云﹕道光丙申五月初十日﹐早膳於淸河之魚溝集﹐晚宿王家營。王家營有小河﹐轎車可從浮橋經過﹐大車須以舟渡之。然車不進行﹐則舟不爲渡﹐苛索殊苦。幸從僕眾﹐共叱之﹐乃不敢作梗。十一日﹐自王家營渡黃河﹐過淸江浦始舟行。王家營舊例﹐客入行後﹐托行主以雇夫而僦舟﹐彼有所得﹐則一切皆妥愜。時同行諸公有過於吝嗇者﹐不許伊雇船而自雇。當午無一應者﹐轉求代雇﹐則每擔索錢千。諸公怒﹐令從僕自荷行李﹐而一繩一竿亦須錢二百。及至黃河﹐舟子索渡錢益昂﹐厚予之﹐始諾。然說價阻晷刻﹐人與物至未及半﹐舟中客已滿﹐舟子持篙徑渡。及至南岸﹐委行李於泥濘中。天復大雨﹐以重值雇小車運載﹐而北岸者不至﹐又不敢遽行﹐洎北岸者至﹐則天已昏黑矣。抵淸江浦﹐舟人乘迫﹐故昂其值﹐予用錢四十千﹐始雇得一小舟南下揚州。蓋亦生平有數之苦也。

又乙巳《南還日記》云﹕五月初二日﹐四鼓出車﹐未申間抵王家營。是二日所經之路﹐俱由堤上行﹐旣抵王營﹐喜免徵途之苦﹐口號五律一章﹐聊附書於此﹕「一笑解徵驂﹐開箱試葛衫。今宵尙河北﹐明日卽江南。煙水申鷗約﹐鶯花入麈談。小鑪烹岕片﹐此味不酸鹹。」初三日﹐自王營渡黃河﹐河面約三里﹐波濤洶湧﹐駛於竹箭。

祥符周星譽《入都日記》云﹕咸豐六年二月初四日壬辰晴﹐大風﹐偕珊士覓輿赴王營。河流如帶﹐輿人皆褰裳而渡﹐從來所未有也。東北風極猛﹐河中飛沙蔽天﹐鯁喉迷目﹐大爲所窘。未刻抵湯吉升行。余雇車二輛﹐每輛十二兩六錢。初五日癸巳晴﹐風稍微﹐巳刻開車渡鹽河。

邑人吳昆田《漱六山房札記》云﹕去秋﹐按﹕謂咸豐十一年也。萬邑侯蒞任﹐始議築圍。工未及半﹐新帥抵任﹐駐節於斯。不十日而撚賊來﹐招集人夫晝夜興築﹐汰黃堤上新土尺餘﹐而撚賊大至﹐十六日直逼王營。大帥親督兵勇﹐於石馬頭固守﹐賊馬縱橫在目﹐而人無去志。時兵馬不過二千耳。二月六日﹐賊渡鹽河來犯﹐我軍迎擊之於黃河灘。七日﹐賊回竄眾興。以上壬﹝戍﹞﹝戌﹞。十二月初八日﹐賊於夜半衝漆家渡﹐過六塘南走﹐天明已至五里莊﹐乃敗賊也﹐不過千餘人耳。自漆家渡至王營﹐六十餘里長﹐四五里寬﹐放火十數處。日落探之﹐賊已過王營矣。丁卯。

明人詩文﹐鮮及王家營事﹐入淸已後﹐顧炎武﹑陳維崧﹑查愼行﹑張問陶﹑吳諸家詩詞集中﹐不乏題壁紀行之制。顧﹑陳﹑張三家詩詞已見前﹐查詩見下。吳《王家營曉發》詩﹕「十年息轍忽行行﹐理策贏糧事事生。曉霧報知風信劇﹐初陽照見酒簾明。時淸本鮮登車志﹐夢續偏聞喚渡聲。廢寺老僧猶識我﹐道旁一笑與將迎。」愼行於康熙中往來最頻﹐自丙子至辛巳﹐三過三題壁。愼行《丙子王家營旅店遲楊次也﹑家東亭不至》詩云「已過江淮半月期﹐一行雁羽尙參差。勞人相傍負同伴﹐熟路頻經漸少詩。急景欲回西日笑﹐輕裝那免北風欺。鯉魚信斷河冰合﹐悶極寒燈照影時。」又《庚辰秋杪重至王家營次楊次也壁間韻》云「十日徵程滯故鄕」云云﹐見「禮俗」篇注。又《辛巳中秋後三日渡河題王家營旅壁》云「潦退河壖與岸平﹐舊題詩壁半欹傾。北裝莫笑今年蚤﹐頭白羞偕計吏行。」辛巳過此﹐入旅店而雨﹐作詩排悶。愼行《舟過寶應﹐喬無功以家釀見餉﹐今日旅捨悶坐﹐聞楊次也在淸江浦﹐欲邀與共飲﹐而爲風雨所阻》詩云「故人貽我喬家白﹐欲喚楊郎共醉眠。生被大河橫截斷﹐雨昏風惡渡無船。」久淹雨霽﹐又作詩志喜。愼行《客捨喜睛》詩云「茅舍欣初霽﹐徵途悶久淹。河聲秋易壯﹐日气午仍炎。異俗全家駭﹐空囊十口嫌。兒孫頻問事﹐繞膝挽吟髯。」觀諸孫無忌興祖騎驢﹐又戲作短歌。歌長不錄。

馬王廟前戲臺﹐體勢飛動﹐神人所營。故老相傳﹐梁間有魯般斧焉。閒行其下﹐忽若有睹﹐指點向人﹐便失所在。又謂淸時信州張眞人嘗來觀劇﹐故夏不生蚊﹐場能容眾。王營盛時﹐車騾商嘗招武林大鳳臺班演戲於此。爾時戲價﹐每本百六十五貫﹐自六月二十三日起﹐盡次年六月﹐諸家更番搬演。其後車行傭力﹐尙演三本﹐飲騾夫尙演五本。此道﹑咸間事耳。

王營旅店﹐舊推蔣三義爲盛。其家有聽事七﹐欲上應斗宿﹐有外掌櫃以治賓旅﹐有保家以戒不虞。張海籌嘗爲三義外掌櫃。保家皆健兒﹐李惠人爲著。達官多止宿焉。或資斧匱竭﹐千金相假﹐以是交通貴人﹐力過吏勢。相傳有制府某﹐與蔣相識﹐嘗約爲兄弟﹐同治中謝事入京﹐畱連積日。淸河令玉亮署板請見﹐制府以亮素輕蔣三﹐拒之﹐使家丁戴昇語令曰「欲面大帥﹐宜有先容。」亮請於蔣﹐乃得見。

姜順興﹐亦逆旅之著者。相傳乾﹑嘉間﹐張眞人主其家﹐臨去﹐姜求授以保富之訣。眞人曰「子生有自來﹐宜能起其家也。然百歲後須懸柩別室﹐勿使親土﹐庶後嗣可長享。」從之。及撚入王營﹐疑中有藏鏹﹐毀其室。亂定﹐家人乃穴地瘞焉。今圩中東北隅﹐廢堵猶存。

王營圩未築前﹐東市爲盛。有街直抵鮑家大汪﹐有旅店三家﹐曰鮑﹑湯﹑紀。咸豐時尙存。紀﹐章邱人﹐某歲裏中作淸明會﹐騶從避雨其家﹐冥官入宅﹐相訝不祥﹐未幾竟中落云。自鮑家馬頭上堤﹐有市廛﹐女閭所集﹐稱「菜花堤」。其東近驛有夜市﹐二鼓開門﹐夕飲者趨之。錢肆居奇﹐兌錢者以九八徽錢與之﹐客不較也。西市則饞勞巷﹐有回漢酒寮﹐凡八家。餅肆尢多﹐曉見炊餅山積﹐未午卽罄。其北胡老爺巷﹐澗橋司署在焉﹐亦稱鬧市。

淸世河北好事者結擡天會﹐多異人。王營有湯六括﹐勇亦殊倫﹐能背水超淸江閘而過。六括世業轎車廠﹐稱「東湯」。相傳嘗接客揚州﹐忤土豪﹐決鬥平山堂﹐擊殺豪﹐突圍來奔﹐盡一日抵淸江閘﹐會閘版撤﹐追眾且及。六括背水大呼﹐掠閘面而北﹐一市皆驚。爰爲之語曰「湯六括背跳大閘。」其妻擅點穴功﹐合字營兵不敢樵蘇其側。所謂湯四奶奶。又有楊天福者﹐能以一腿卻多人。天福爲車騾廠總司賬﹐號「楊家錢櫃」。而小營趙士傑﹐以蛇鬚钂聞於北道。士傑居小營﹐值撚難﹐舉室他避。士傑獨畱扞賊﹐凡钂殺百餘人。賊知非敵﹐乃縱火﹐火起﹐士傑驚﹐步驟偶疏﹐遂戕於賊。

常阿衡廷璋主淸眞寺﹐多奇迹。寺中北講堂﹐廷璋所募建也。相傳上梁之日﹐飄風欲雨﹐常仰首有辭﹐開霽如故。落成之夕﹐客有畱寺未歸者﹐常曰「今夕不歸﹐明朝將不可歸矣。」比夜﹐霖雨達旦﹐阻三日乃得歸。臨命之日﹐恍若有睹。旣語家人曰「我將於未刻終﹐汝曹速爲我治石槨﹐畢命後﹐申洗而酉殯可也。」卓午﹐猶拄杖往視其壙。旣歸﹐及時而逝。

王營西郭外爲卡房﹐卡房西北一帶﹐有數十家緣堤而居。地污下﹐多不治田﹐掃殘餘之鹽﹐漉而暴之﹐以售於境﹐故謂之「小鹽莊」。或曰﹐是一名「壇子莊」。昔有選人經此﹐見艸間白骨﹐惻然閔念﹐歸途盛之以壇﹐埋於水際﹐爰得斯名。

文昌閣有大鐘﹐鏨直隸淮安府淸河縣字﹐蓋明代物也。東涵洞下﹐有石刻「院開山二和尙墓」七字﹐蓋斷碑爲之﹐「院」上有闕字﹐不可考矣。北門石橋下﹐刻「王營鎭」三大字﹐溝水涸時﹐有人曾見之。

營鎭祠祀之繁﹐爲鄕鎭最。今參將廢署﹐或曰由玉皇閣大王廟攺建。彤華宮﹐又舊之地藏庵也。東西河堤﹐舊各有觀音庵一區﹐今故址已不可尋。又乾隆《志》有斗姥閣﹐今河北八角亭是。《志》云﹕斗姥閣一名八角亭﹐在王營鎭。雍正四年﹐中書楊穆捐建﹐並施願田二十畝﹐今其地屬四丘。

文昌閣舊有粥所﹐鹽分司徐紹垣辦﹐徐去任事輟。民國元年春大饑﹐縣城設浦惠粥廠﹐以河北災民猶眾﹐乃設分廠於粥所故址﹐鎭人王炳綸董其事﹐凡五閱月﹐費二萬緡。三年冬﹐又續辦焉﹐費可萬緡。

乙丑聯奉之役﹐淮棄六塘之防﹐不敢悉眾以禦人於遠﹐故敗績屢告。十一月一日﹐奉軍連陷五里莊﹑丁家集。二日午後﹐前鋒已抵鹽河邊。於時第一混成旅楊庚和部奉調北上﹐駐舟鹽河﹐遷延未進。至是遂設第一﹑二團部於王營﹐沿河布防﹐西起回回林﹐東至羅家口。日晡開戰﹐亙一晝夜﹐聯軍憑髙得地勢﹐北軍地卑下﹐旣難衝渡﹐又虛耗彈藥。土人或獻計﹐謂李家渡可潛襲。遂揮眾作筏﹐以四日日午渡河﹐已渡者數百人矣。時第九軍鄭俊彥部在南岸﹐偵騎望見之﹐亟連楊旅省防旅共要擊之﹐奉軍遂潰。反首奪筏﹐筏壞﹐溺死百餘﹐俘其營長二﹐及生口數百。是日﹐奉軍始拔眾北去﹐截至五日昧爽﹐兩軍槍聲全寂。是役也﹐客軍在鎭二十餘日﹐肆行焚掠﹐如櫛如洗。鎭人請於紅十字會﹐設婦孺收容所四處﹐所全甚眾。第十四所設糧食街﹐主任趙鈞﹔第十六所設舊參府署﹐主任孫如墉﹔第十七所設堂子街﹐主任郭立鴻﹔第十八所設西街﹐主任左慶成。

市中又組織兵災善後維持會﹐折衝兵民間﹐謀復地方秩序﹐卽以保衛團團總杜廷模爲主任。凡一月乃撤。愚別有《王營兵禍記》敍次頗詳﹐此不悉書。

敍傳第十三

張氏之先﹐出於桐城。當淸雍﹑乾之交﹐吾始遷祖曰世傑﹐以貿遷來東﹐張兩肆於王家營﹐曰「世來」﹑「世徳」。始治產積居﹐有宅一區﹐有田百畝。值河水方盛﹐王營爲天下劇﹐舟車塡咽﹐俗近賈不好文﹐用是踽踽塵土間﹐未嘗事書史。有子盛熙﹐盛熙生四子﹐仲曰兆麟﹐兆麟生彬﹐皆遵先業﹐居於王營。彬生燿堂﹐是爲南湖公。南湖公生八歲而孤﹐獨剛果有志分。縣南移風鄕﹐古富陵地﹐順治中沈爲湖。道光河泄﹐塡淤數十里﹐曰「新灘」。南湖公招四方客作﹐耕於天然河濱﹐凡墾田數百畝﹐料量詗察﹐佃不敢畔﹐莊園廬落郁然。南湖公生二子﹐錦睦字友伯﹐爲文學公﹔錦塽字子髙﹐爲登仕公。母張﹐抗節古賢﹐班書授二子讀。子壯﹐斥產奉師﹐修脯過其力。湖濱之人皆曰「張氏有母﹐能敬其師者也。」登仕公幼淸厲有志節﹐貌白晰﹐目爛如電﹐意所不可﹐不避親呢。夙墮馬傷肘﹐因遘肺疾﹐猶不廢苦誦。弱冠而殞﹐逾年母亦下世。

文學公五歲失父﹐知哀慕﹐至於廢食。以光緒二十四年補學官學子。性通朗﹐不事章句﹐亦不以生產累心。容止倜儻﹐而中情仁惻﹐與人交﹐傾心以之。友死﹐鬻耕牛以辦其喪。光緒末﹐以湖濱罕見聞﹐歸王家營。又南遊於滬﹐滬有豫備立憲公會﹐多通才﹐文學公從之遊﹐志益奮。坐家貧﹐不能自致﹐又無有气力者爲之推挽﹐則悉力爲鄕裏謀。王營設宣講所﹑蔚文小學﹐皆出其議。繼乃賓於句容令所﹐又爲江南巡防營典筆札﹐奔走衣食﹐容色慘瘁。攺國後﹐淸江立保安公所﹐文學公與鄕人董善後﹐見河北災民眾﹐則請於浦惠粥廠﹐設分廠王營。屬初辦﹐未有闌盾﹐人爭先﹐有死者。公聞之﹐投牀而泣﹐謂我害之也。少頗任率﹐旣許身鄕裏﹐言論感激﹐未嘗巽於人。累爲省議會科員﹐惇督安東諸縣選事﹐準法裁正﹐畢事最先。大府器異之﹐將辟擢﹐而公遽卒。卒之歲﹐裏中旅祭於新祥庵﹐會者逾千人焉。子三﹐震南﹑震洋﹑震藩。

震南幼出爲登仕公後﹐年十九﹐居文學公之憂。所生母丁﹐寬厚慈仁﹐有均壹之教﹐轉徙鞠養﹐備嬰荼蓼﹐膏火之費﹐困獘百端。久之﹐震南習政法之學﹐震洋治遊徼書﹐震藩攻繪事﹐門業粗延﹐而母苦辛已甚﹐五十便逝。愛敬旣窮﹐永慕而已。所後母戴﹐早厲淸節﹐明而有斷﹐撫震南以長﹐寒暑痟癢﹐若提抱時。導示深切﹐又同嚴父﹐門戶稼穡﹐操持煩苦﹐家計隆於舊時﹐而母亦垂垂老矣。

震南生於窮鄕﹐幼奉王母教﹐從膝上受四子書﹐十三歸王家營﹐十五遊江寧﹐累三年﹐屬民軍起武昌﹐學輟。二十再遊江寧﹐二十二﹐遂抗顏爲師﹐教於淮揚之都。性簡伉寡酬接﹐髙顙深目﹐儀裝朴野。嘗歷引古人﹐自謂﹕「口訥如揚子云﹐不能詩如李翺﹐不能書畫棋博如白居易﹐不能飲如蘇子瞻。然郭林宗貞不絕俗﹐虞世南外和柔而內忠直﹐亦嘗勉而企之。」故居必有朋﹐早免傅訓﹐獨以私智致浮譽。同捨生或阿於好﹐故譽日騰而實不至。旣以才劣﹐不能治官府﹐遊教南北﹐益浮談妨要。年二十九﹐始名所居爲「尊疑室」﹐以札記自課﹐比浮譽於疢毒寇仇。年三十﹐作《天論》﹐以謂「可易者境遇﹐而不可易者人心﹐明明黠盜也﹐今風以禮義﹐澤以詩書﹐則一變而爲詭儒﹐祗益亂耳。」聞者病其激﹐而睢寧王繩之以爲然也。

震南意廣心奢﹐自圖史﹑音切﹑諸子書﹑文章義法﹑中西治化﹑生計之學﹐皆見其粗。蚤歲有志著作﹐張空目以十數﹐文章汗漫﹐不甚中程軌﹐箋疏密﹐愈非所長。獨嗜史部書。少從文學公受袁樞《紀事本末》﹐讀而好之﹐有吳均通史之志﹐力不足副。年三十二﹐爲《國史通略》上下卷以見意﹐且序之曰「治史之道﹐專精與通覽異﹐晚近爲通覽之史者﹐有一敝焉﹐曰不肯割捨。蓋史實萬千﹐不必爲人人所宜詳也。惟必有所棄﹐然後有所著﹐夫治史之所貴﹐豈徒誦煩辭逞碎義哉﹗今史部書誠繁﹐其大綱之通攝古今﹐而有系夫政之平陂民之舒戚者﹐可以一二數也﹐雜小與大而舉書之﹐則牛毛繭絲﹐難爲辧治。𨿽晚出之本﹐與村學中兔冊之流﹐鮮以別也。抉其大者而究論之﹐則元元本本﹐殫洽而昭明。其言居要﹐其書易讀﹐𨿽有誦說極博之士﹐不如吾執守之精也。」然震南宅憂處約﹐體又善病﹐兼授徒歷年久﹐繟緩通闊﹐赴之不敏﹐竟不能名其家。嘗與同縣範耕研言「秦有天下十五年﹐其治術掩迹三五﹐下開百王﹐而秦記湮滅﹐事迹不具。若攟摭古籍﹐刺其政教﹑官守﹑郡縣﹑藝文之類﹐作秦之一經﹐存一王法﹐不亦可乎﹖」耕研韙之。顧卒卒未卽就﹐獨以餘日聚鄕裏舊聞﹐數年滋益多﹐甄綜考校﹐常孳孳然。訖於今歲﹐他書未殺靑﹐乃先成《王家營志》六卷。

初﹐震南年二十四﹐館其鄕先輩徐庶侯大令家。大令藏方誌累數百卷﹐震南以暇稍治其書﹐而有以識其利病。嘗論之曰「方誌者﹐地理之書也。地理以疆域爲郛郭﹐以代有變置﹐故名實岐互﹐不能析別疆理以歸限斷﹐則全書不足觀也。郛郭之內﹐要端可數﹐而大歸在於徵實。徵實之事﹐有古有今﹐資於古者曰圖籍﹐資於今者曰采獲﹐一有不備﹐君子其猶有憾。太史公作《史記》﹐自《世本》《諜記》乃至《楚漢春秋》之屬﹐資於古者也。自郡國計書乃至遊陟山川﹐舉所覆所視以備異聞﹐資於今者也。而夾漈猶以博不足爲深恨。今之載筆者﹐求所資而不得﹐則騁虛辭以相咿嘎﹔或則矜重義法﹐以省括爲解。篤而論之﹐豈有當於徵實之誼哉﹗」已而嘆曰「郡邑誌書﹐官有程期﹐又綴於眾手﹐其不能以如志亦宜。自明以來多支志﹐若三吳之汊口臨平烏靑﹐淮南之甘棠北湖。斷地以求﹐往往可觀。王營﹐父母之國也﹐自有明置衛﹐更三百年而吾宗東徙﹐又七傳而至於吾身﹐其間建置因革﹐井裏廢興﹐守望編伍之略﹐文獻禮俗之宜﹐自他人而觀之﹐稊米微塵也。而居是邦者﹐則爲田廬丘壠之所托﹐吾力猶能网羅放矢﹐旣有責焉﹐可無述乎﹖」於是竊取陳編﹐自明已下五百有餘歲之官書野記百家雜語﹐悉覈其同異而整齊之。時代差近﹐聞見可接﹐則有友生耆老究悉故事者舉以相詒。故久而益多﹐經始之歲﹐每有艸稿﹐必聞於大令。大令善其所爲﹐謂當卒成之。書成於民國二十年之冬﹐纂言記事﹐以二十年夏爲斷。二十二年冬﹐以授梓人﹐又少附益焉。總其要略﹐爲目十有三﹕曰「建置」﹐曰「河渠」﹐曰「軍政」﹐曰「警衛」﹐曰「職業」﹐曰「交通」﹐曰「禮俗」﹐曰「宗教」﹐曰「學校」﹐曰「人物」﹐曰「古迹」﹐曰「雜記」﹐而「敍傳」終焉﹐凡六卷。

張震南曰﹕吾不敢墮先人之業﹐吾是以次其行事而述「敍傳」。

