壽昌乘﹝宋﹞佚名纂修

城社考

倉庫

驛舍

官寺

軍衙

學校

齋捨

學職

貢舉

貢院

貢士規約記

貢士題名

器服

祭器

祭服

書籍

郡學

書院

教閱

大閱

武事考

營寨

糧廩

尺籍

戰艦

戎器

烽候

關隘

古迹

亭館

墓

冢院

宅

城

縣

壇

峴

樽

基

谷

門

路

臼

殿

庵

鎭

浦

洑

磯

跋

城社考周官匠人營國方九里旁三門國中九經九緯經塗九軌左祖右社面朝後巿說者援詩序衛文公始建城巿而營宮室謂此正上公之國耳然則郡𨿽小而體其可以不具乎設壇壝以敬神示有尊也築城闕以禦暴嚴有備也官聯整而民事理廨宇肅而民望尊坊井別而民居奠居有廩餼行有館谷生有養而死有藏亦可慊於爲郡矣作城社考自唐世以來州縣皆置社稷如京師春祈秋報務農重谷五祀之本在焉柰何不敬社稷壇舊在巿西北湫隘弗稱今攺築於南堤之外並風伯雨師爲四壇列屋十楹爲獻官之次繚以土垣虛明爽塏於祀事爲宜矣縣社在保寍寺之前

倉庫都倉常平倉在巿西崇眞坊大軍倉在巿西天慶觀之側寄椿倉在巿東吳王城之側先是淮西軍儲在光黃之閒默林等處壽昌升郡遂移置焉以備齊安起發軍資庫常平庫公使庫大軍庫並在設廳西

驛舍郡臨大江吳蜀往來一都會部使者建臺弭節皆所經從肅餞有驛其可闕夫壽昌館舊在巿東知縣李駿建名武昌驛升軍後以爲僉教廳守陳允迪遂攺建於鎭江門之左淳佑十年守陳桃以規模稍隘撤而新之易今名旣見亭在南門淳佑十年守鍾霖建南亭嶺馬驛在壽昌郡南朝都門裏爲屋二十有八楹梅城馬驛在壽昌郡西五十里屋楹視前驛均並寶佑甲寅郡守段震午建

官寺壽昌以邑升自郡治及諸官署經始之際率隨宜營葺繼是或稍稍增廣亦僅取具體不陋不侈蓋江防重寄財力單匱土木亦非所急云

軍衙卽未升府時武昌縣爲之譙樓六楹去儀門九十步兩廡各有樓以儲軍器視麗譙之楹而壯不及之中爲設廳【嘉定戊辰知縣事李駿建頗壯偉仍之不增攺】揭眞宗皇帝聖訓七條前設太宗皇帝禦制戒亭設廳之東爲常衙廳僉廳在儀門之東曰名士堂吏捨在常衙廳僉廳南其詳見郡治圖【郡圖見亭館門】僉判兼教授廳在軍衙之東依蓮坊卽舊武昌館嘉定戊辰知縣事李駿建以爲肅餞之所廳奧庖湢皆具升軍後卽以爲職官廳焉東偏小堂曰拄笏淳佑己巳僉教王禹圭復於廳後刱直廊扁以冰壺舊有萬頃堂在後圃今廢卽其地築小亭扁曰玻璃頗有枕江種竹之趣【拄笏堂舊名淸機僉判程森易今扁】知錄兼司理廳在譙門外之東犴獄在廳事之左加刱於嘉定壬午復建於嘉熙復軍之後東有堂曰明淸前瞰方池荷香柳影气象幽勝後有堂曰淸香司戶兼司法廳在軍治東初升軍在郡西淳佑二年卽以爲縣治而易以今廨堂屋六楹扁曰詠梅本沒官屋嘗以爲簿廳云武昌縣衙舊卽今郡衙升軍始遷於報恩寺之西今其地爲貢院嘉熙再遷於司戶廳在郡西天慶觀之東主簿廳舊在今頒春亭之後升軍攺爲抵當庫淳佑元年以郡東沒官屋爲廳明年又攺爲司戶廳淳佑十二年以尉廳攺作主簿廳在朝陽坊縣尉廳舊在今激賞庫升軍移於朝陽坊淳佑十二年太守陳桃攺作簿廳而於其西並建簿廳雲南尉兼監鎭廳舊爲縣時兼酒務卽務爲廳事後酒務歸運司若別差酒官則南尉泊於泗洲寺總在大軍倉庫官廳在壽昌郡東水軍寨之右總轄衙在壽昌郡東飛虎寨統制衙在壽昌郡東飛虎寨水軍統制衙在壽昌郡東水軍寨在城都監司在壽昌郡南壽井之東白湖巡檢司寄泊觀音寺

學校文武並用尙矣或謂吳都古用武之國爾文非所宜急豈知文以經之而復武以緯之施之有次第哉我朝列聖右文光被四表而建置郡邑又興起作新之一機也是故教養備而文之本以立選舉精而文之用以行俎豆冕服禮之文也載籍﹖﹖閒冊道之文也瞻鸞翔鳳翥之新訂蘚剝苔封之舊文無今古隨窮而隨著愈久而彌章也嗚乎至矣作文事考郡縣立學自我朝慶曆始而壽昌學則縣而郡者也規模之狹而廣气象之郁而舒生徒之寡而眾亦豈气數然歟以湖右最小壘而兩黌對峙弦誦之音相聞夫豈曰美觀而已小雅盡廢四夷交侵暇日修其孝弟忠信則秦楚之堅甲利兵直可制梃而撻之耳噫孰謂恃武果可以立國乎爲政而知所先後則幾矣【軍學】未升郡時邑庠也初在市心【今其地爲兵馬司】崇寍五年以市西宣聖廟爲之【今嶽廟及張祠】淳熙間令周復遷於市東一百八十步直南湖占山水之勝【遷學之始陰陽家讖雲土水二人先應之更兼火木最爲奇欲知此地梅花發直待單於畫角吹升郡之後譙樓置鼓角而邵應豹方泰來張銳張應金連第以納音言之正應此讖】嘉定升軍卽以爲侯頖亡所增益寶慶三年守陳允迪撤而新之爲屋五十閒視舊頗宏敞嘉熙丁酉再復軍額校官王禹圭更加營葺益以完備南臨湖爲戟門跨池爲橋至殿門內列兩廡繪從祀先賢隆其中爲大成殿像祀先聖先師十哲殿後爲講堂曰明倫前東西序位置職事員及四齋堂後直捨規制如鑪亭曰遵道堂東屋六楹爲會食之所曰觀養庖湢倉廩皆居東偏後有射圃周遭宮墻可三百丈淳佑十一年校官李峻於南堤大街所從入之塗築臺揭扁曰學宮寶佑元年春守段震午始至首整葺講堂旣又以泮橋地勢窪下比歲湖水泛溢朽壞不可支奠謁出入率由射圃便門殊不足以稱觀瞻明年復捐郡帑鳩工伐石爲輿梁培兩岸加壯翼而隆之以捍衝嚙之患由是半水遊歌之地益尊嚴矣【修學並泮橋記並見記詠】

齋捨率性服膺誠身明善輔文【東輔之後以處習武者】

學職先是職員泛冘正錄皆雙員又增置講書非令也淳佑庚戌漕使蕭逢辰始建臺校官李峻申白盡汰冘員今立爲定額云學正學錄【各一員】直學【二員】司計學諭教諭經諭司書司器齋長齋諭學賦學戶歲納米一百九十八石八斗八升五合佃戶歲納谷六百五十四石九斗六升學戶歲納麥三十八石五鬥一合六勺佃戶歲納麥一十一石五斗養士錢二十七貫四百文【錢會中半京交準納】桑絲錢六十三貫二百文【內見錢一貫八百文足余系十八陌並用京交準】蓮荷錢二貫文足荻租錢一貫五百文足房屋共二十三閒魚湖二所白地歲收租錢一十七貫六百文足桂華館一所太守趙崇濤置壕

一所

貢舉山川之秀鍾而爲人盤薄鬱結往往有待而發气與數適相應焉而又有以涵育而作成之久翕而忽張理勢然也方武昌之隸鄂士以科名發身何寥寥爾嘉定升郡偶丁詔歲應試僅百餘人薦額分鄂之一而增其一拔二於百視他郡爲優故前志詫之然自嘉熙丁酉再復郡建淳佑壬子才六舉貢士僅十有二擢第者已五人而兩榜皆渾化至是終場已四百餘人矣沙圓之讖將於是乎驗前後守臣以增貢名丐諸朝者屢矣當有主斯監者【古讖有雲沙接寒溪口武昌出狀元故胡朝穎詩有久聞父老言沙讖爲問何時出狀元之句比年江水湧沙成洲漸接寒溪口矣】

貢院初在郡校後卽今射圃地也嘉熙二年守髙衍孫移刱於報恩寺之東棟宇宏敞試者便焉

貢士規約記郡距京航浮陸走千七百里而遠三歲獻書有司續食亡具使爲士者退怵於啼饑號寒進窘於爨桂炊玉聞者病之然是邦之士濡染蘇黃余澤頗知崇節行尙气岸故未至奔迸四出失色失口於人余嘗以爲是邦士習猶有古味深懼始進之時無以養其廉或得爲良心之累自分教來廩士葺廢之外圭黍無妄費比滿吏持捧捲而進積二十有七月末幫悉命住給爰會諸帑共得羨錢一萬五千曁寓公孟帥璟捐助一萬始議置田不就則爲之營公庫旣殺其息以便民更鳩其贏以惠士合三歲所稱得子錢一萬八千益以貢莊粟於是續食之計始充充然事成條次規約大書深刻詔來者守之峻惟命於兩閒謂之人秀於凡人謂之士士之名甚貴責亦甚大也國家賓興設科目以网羅之爲其人能講明五帝三王之道孔孟顏曾之學異時端弁搢笏與天子論道經邦必曰斯人而後可然則平居之時苟一毫取非其有又安能植立於他日哉道學不明人心陷溺每見近世之士策一名取一薦軒然喜見眉色藉是爲理財之媒奉父生師教之身俛顏袖刺不饜不止其人卑之無遠到明矣閒有一二幸而成就及夫位稍尊名稍著始追怍一時之所爲頓足浩嘆洗濯莫可由此觀之義利界限其可一日不嚴哉此余愛是邦士習之古甚欲扶持封殖之毋俾一啖於味復陷是焉是舉也非殖爾之利實完爾之气非濡爾之竭實磨爾之節眾曰然願壽諸石於是乎書淳佑十二年五月日從事郎僉書壽昌軍判官廳公事兼軍學教授李峻記規約如後一貢士庫本錢十七界官會二萬五千貫月息二分每年合解息錢六千貫合三年所收共一萬八千貫一貢士莊田種五十一碩六斗課谷三年總計可收三百六十六碩九斗一照得解庫息錢以歲月計之𨿽有定額然課谷則有旱澇不同難以預定眾議將錢谷隨三年所收見在數總爲十分均送開具如右鄕舉發解人三分太學國子漕試士人發解人一分鄕舉免解人【漕監免者並同】一分赴太學補試人【鄕漕國子及舊舉人赴補並同】三分【先以一分就本軍分送赴補人爲發路之費冒請不去者追索二分就京於試前三日會實到人於一所均送牒到身不到不預假名冒請就索本郡人在朝者或在學者主之或從知僉貽書朝士主之或會於本郡承受之家均送】新請舉人赴補不預過省人【新舊舉同】一分半上捨赴殿者同參學人半分升補內捨補上捨【與解省補試三年一次者先後不齊難以預定分數榜到日升內舍人送十七界京交五百貫升上舍人送京交一千貫釋褐同特恩未出官人請舉照上舍人例分送文學已上者非】一已上分送專爲本貫人設借貫流寓人不預若土著曾應本軍舉人借他州貫者亦在舉送之數一寄居遠省人已經前舉分送更不再送一逐項分數人眾則均送獨則全請偶闕人則椿管其前項升捨及特科未出官人請舉過省合送錢數於此項數內支撥有餘則於次舉仍作十分均送如本科士人過省兩員以上此項餘錢並均送一貢士莊房屋園地錢三年可收錢一百四十貫足除減放及貢士莊支遣三年只以八十貫爲率內除一十貫辦鄕漕新舉人拜大成殿酒禮錢七十貫並馳送鹿鳴宴人充費用【舊舉人不用不赴宴者不送】一本學應干名色並不於此項錢谷數內支破一州郡勸駕自有例程與軍學規約並無干涉

貢士題名壬午【嘉定十五年】王臣賢【賦戊戌補太學】郝軫【賦庚戌奏名】乙酉【寶慶元年】葉汝衡【詩】黎興仁【賦】戊子【紹定元年】何夢異【書】陳籌【賦】辛卯【紹定四年】黃待問【書】張錫【賦】甲午【端平元年是年復縣仍隸鄂州】丁酉【嘉熙元年是年復軍】方泰來【詩】邵應豹【賦戊戌登第】庚子【嘉熙四年】方泰來【詩再舉辛丑登第】郝軒【賦】癸卯【淳佑三年】衛鑰【書甲辰補太學癸丑登第】張銳【賦甲辰登第】丙午【淳佑六年】衛介【書】鄒應鶚【賦】己酉【淳佑九年】雷時中【詩】黃同孫【賦】壬子【淳佑十二年】周徳純【書】雷方春【賦】乙卯【增貢省札節文寶佑三年八月十二日準省札行下備據本路轉運司狀照會據壽昌軍狀申備據軍學學正鄭可尙等列狀照得本軍自嘉定壬午升郡應舉僅百餘人貢士兩名自後人才日盛兩科以來已四百餘人而貢士尙仍舊額矧每科省試常不乏人至有通榜相繼策名太常者乞備申運司念本軍應舉者三倍於前且登太常第相繼特賜優獎與照鄰州例優增貢額收拾遺才實爲遠方寒士之幸備申乞速賜施行雲云本司所據壽昌軍狀申事尋契勘得京湖人物生長邊方朝廷待之每從優異及將本路諸郡終場人數及取中解額開具在前比之壽昌三百八十餘人而取放兩名委是難得數倍不同兼連科以來兩榜相繼渾化亦邊郡所未有所合從實保明如蒙朝廷照渾化例特與增添解額實可以作荊楚人才之气他郡亦無援例者伏候指揮七月二十七日奉聖旨與增額一名札壽昌軍照應施行教官程森跋語並省札全文並見之碑刻是歲旨下本軍經賦士子各有詞於郡郡守吳西林以經賦用輪流法一舉取經再舉取賦申漕臺取聽指揮續準都運龔大卿牒下今舉取經後舉取賦將來準此輪取是科終場詩書共九十一人賦三百一十二人取書經二名賦一名戊午舉合取經一名賦兩名以後準此輪流取放永爲定式】張劉定書魯公純賦衛鈺書

器服秦漢而下學者不復見先王典禮之舊矣國朝政和中議禮局制造祭器皆考三代器物遺法制度精密气象淳古紹興旣頒行矣而州縣循習尙多仍聶氏三禮圖之制豈以禮文之末而弗之講歟寶佑癸丑郡守段震午命校官程森一新之遂以先儒朱熹紹熙申請頒降禮儀器服圖式參訂制造於是文物始備

祭器籩【十】豆【十】俎【十二】簠【七】簋【七】犧樽【二】象樽【三】洗罍【一】洗【三】巾【三】爵【二十】坫【三】龍勺【三】篚【三】位牌【三】

祭服獻官冕服三襲士弁服二十襲

書籍經史子集皆載道之具如桑麻谷粟不可一日闕升郡後稍稍收輯庋之學宮而未完也姑識所藏以俟來者

郡學大字注九經一部共四十冊【寶佑癸丑孟安撫送】巾箱九經論語【一】春秋【五】周禮【二】禮記【三】左傳本末【二】孝經本旨【一】史記【十三】西漢【十七】東漢【十六】西漢節【三】三國誌【十】晉書【十六】隋書【十一】唐書節【十】十七史節【二十八】中興大事記【四】國朝相輔年表【一】輿地廣記【六】戰國策【三】荀子【三】楊子【一】老子【一】莊子【二】列子【一】文中子【一】家語爾疋【一】歐陽公集【四十】三蘇文杜詩【七】濂溪集【三】晦庵語類【孟安撫送】經濟文衡【二】性理大成【三】性理四書【一】賦苑叢珠【十】

書院大字古注六經語孟一部【四十二冊絹褙】又一部【四十冊古經紙褙】又一部【孟安撫送】厚齋易傳【五十冊】易本義【二】易學啟蒙易音訓【一】詩集傳【六】詩序辧說詩傳遺說【四】六經釋音【十一】楚辭注【共六】小學書【二】通鑑綱目【三十】富川四記【一】晦庵語類【孟安撫送】又一部興國釋菜志祠堂志【各一】興國祠堂志【一】希賢錄【一】南湖書院在軍學之南坐挹平湖諸峯競秀一郡奇觀也淳佑壬寅京湖制參京槻權軍事屬教授黃端諒建祠堂奉周張二程晦庵南軒東萊七先生就辟齋築堂爲教養遊學生徒之地制使少保孟珙總領戶部侍郎賈似道皆捐金爲助通爲屋五十閒至寶佑癸丑比歲淋潦湖水泛溢輒沈浸累月礎陷棟橈幾弗能支守段震午始議攺築那輟郡計命糾掾杜應酉督其役增舊址可七尺築臺門翼以兩廡先是祠室在講堂後每釋菜行禮湫隘不能旋辟乃揭寘前楹而奠講堂於後扁仍其舊曰止善西廡爲校官堂長位次齋捨庖湢悉加整葺於是爽塏軒豁視舊爲壯觀矣職員規約並見南湖書院志學賦佃戶歲納谷一千四百三十三碩二斗八升八合佃戶歲納麥六石五斗五升柴租錢一貫四百文足

教閱搜苗狝守具嚴周官中冬大閱斬牲徇陳蓋習之於平時而後用之於一旦此王者之師戰勝攻取非若以不教民戰也﹝上旦下黽﹞錯曰士不選練卒不服習起居不精動靜不集趨利弗及避難不畢前擊後解與金鼓之音相失此不習勤卒之過也國家之費莫急於廩兵而使之養驕習惰可乎大教場在故吳王宮城常教用每月只日諸軍申入教人數單名帳狀本軍節制司輪委曹職官詣教場撞點入教官兵畢放教水教場在軍衙後臨大江常教用每二旬二六日如步教之法

大閱每歲春閱先拘集諸軍人馬舟船器械擇日節制軍馬集軍縣官詣教場躬自按閱人馬擺布方圓橫直等陳勢次擊圓射射呈試器械武藝賞犒有差次擇日水教集諸軍船於大江布陳次水軍下水各陳技藝次諸船奪標次施放霹靂炮畢等第旌賞以上共約用湖會十餘萬貫並系撙節郡計支用

武事考文事必有武備況郡以江防設乎分符出守謹簡材望於屯戍則假以節制於義勇則責以提舉其不輕而重也審矣是故蛟鼉鼓勇波濤出沒險之自然者天也貔貅萬竈气勢赫張所資以用險者人也度地以居之丰儲以饟之蒙衝蔽江戈甲耀日謹烽候審屯隘勤閱習軍政修而軍容肅以戰則克以守則固故漢人以爲郡將而且以課邊最云作武事考

營寨易以比次師序卦者曰師者眾也眾必有所比故受之以比夫自井法壞兵民分友助扶持之義不可復見而連營列寨隱焉有五家爲比之意焉亦法之良者歟防江水軍寨在郡東吳王城及樊口兩處見管寨屋一千五百三十閒飛虎軍寨在郡東吳王城見管屋八百六十四閒義士左軍寨在城西見管屋七百一十閒右軍寨在三江口屋八百一十五閒白湖寨在郡西七十里

糧廩國所資者兵兵所資者食諸屯仰給饟計而廂軍土軍則郡自廩之行賫居送悉有備焉於是可以息庚癸之呼矣防江水軍月請例勝捷授宣都頭【湖會一貫八百文米一石三斗五升軍】副都頭【湖會一貫八十文米五斗一升軍】吐渾授宣廣銳嵌補指揮使【湖會一貫八百文米一石三斗五升軍】克戎軍指揮使【湖會一貫九百四十文米九斗三升軍】克戎軍副指揮使【湖會一貫四百四十四文米九斗三升軍】克戎軍使【湖會一貫四百四十文米九斗三升軍】副兵馬使【湖會一貫二百六十文米七斗二升軍】旬支例勝捷授宣【銅錢一貫五百文省米二斗五升軍】軍兵【銅錢一貫文省米二斗五升軍】吐渾授宣【銅錢一貫五百文省米二斗五升軍】軍兵【銅錢一貫文省米二斗五升軍】雄威軍兵【銅錢一貫文省米二斗五升軍】衣賜例勝捷授宣都頭【春冬衣絹各五疋】副都頭【春冬衣絹各四疋】吐渾授宣廣銳嵌補指揮使【春冬衣絹各五疋】廣銳嵌補副指揮使【春冬衣絹各四疋】克戎軍指揮使【春冬衣絹各五疋】克戎軍副指揮使【春冬衣絹各三疋半】克戎軍使【春冬衣絹各三疋半】副兵馬使【春冬衣絹各三疋半】勝捷軍兵【春冬衣絹各三疋綿一十兩冬加】吐渾軍兵【春衣絹二疋冬衣絹三疋綿八兩冬加隨衣折布湖會二貫文】雄威軍兵【春冬衣絹各二疋綿一十二兩冬加】飛虎軍月請例振武授宣保捷副指揮使【錢一貫四百四十文米九斗三升軍】制勝下名副指揮使【錢一貫四百四十文米九斗三升軍】制勝下名副都頭【錢九百文米三斗軍】勇捷授宣下名副指揮使【錢九百文米三斗軍】下名都頭【錢九百文米三斗軍】下名副都頭【錢九百文米三斗軍】振武軍兵【錢九百文米三斗軍】勇捷軍兵【錢七百二十文米九升軍】旬請例振武授宣【銅錢一貫五百文省米二斗五升軍】軍兵【銅錢一貫文省米二斗五升軍】勇捷授宣【銅錢一貫五百文省米二斗五升軍】軍兵【銅錢一貫文省米二斗五升軍】衣賜例振武授宣保捷副指揮使【春冬衣絹各五疋】制勝下名副指揮使【春冬衣絹各五疋】制勝下名都頭【春冬衣絹各三疋半】制勝下名副都頭【春衣絹二疋半冬衣絹三疋半】勇捷授宣下名副指揮使【春衣絹三疋半冬衣絹四疋】下名都頭【春冬衣絹各三疋半】下名副都頭【春冬衣絹各二疋半】振武軍兵【春冬衣絹各二疋綿一十兩冬加】勇捷軍兵【春冬衣絹各二疋綿一十兩冬加】義士左右軍旬請例上等效用【十八界京交三貫文米二斗五升軍】下等效用【十八界京交二貫文米二斗五升軍】飛虎軍馬一匹旬支十分料請一碩軍義士左右軍馬旬支十分料請各料一碩軍五分料請各料五斗軍廂軍月京交六貫米七斗五升軍寶佑添支【系髙判府任內月糧米九斗五升軍春冬衣京交一十八貫六百六十二文】土軍月請料錢三百米一碩五斗軍弓手月請京交四貫五百米七斗五升軍

尺籍地中有水於卦爲師其初曰師出以律紀律嚴也其五曰長子帥師體統尊也明乎此則多多益辦若韓淮陰奚不可之有防江水軍一千八百二十六人嘉定十四年金賊犯蘄黃江面騷動軍使朱申於朝札廣東等處招收水軍一千七百人起發付鄂州發下本軍屯駐防拓至嘉熙元年朝廷行下廣東經略安撫司起發水軍戍鄂時總轄葛懷以本軍船多兵少撐駕不敷申督府截畱見起發一百二十六人湊作前數永久屯駐以禦前防江水軍壽昌軍駐札爲號飛虎軍一千人亦系同時準朝廷札下湖南安撫司起發潭州飛虎馬步軍二千人前來捍禦後本司節次抽往江西收捕峒寇至紹定二年知軍何萬齡申朝廷蒙札下刱招五百人解赴湖廣總所收剌發下本軍補塡前項抽回人數三年八月知軍趙崇濤又申蒙札下再招五百人就本軍審刺湊作前項名額永久屯駐以禦前飛虎軍壽昌軍駐札爲號雄淮義士左右兩軍三千人嘉熙元年正月沿江制副使司札照對邊民戶夙稱武勇近因韃寇侵犯各護老小近裏安泊其閒室廬焚蕩牛糧一空委是失業可念使司今招收充軍優支錢糧幫放請給於官則得兵捍禦於民則得請養贍除已札路分曹文鏞等招收如有招到之人卽便發付武昌縣收管屯駐幫放錢米仍委趙知縣時暫總轄【是年猶未復軍】候招及數百人卻選能撫卹士卒統制官管幹仍以雄淮義士左右兩軍爲號忠義軍額二千人卽黃袍夫也本名義勇【卽今守令衛所帶提舉軍正者張元簡爲沿江帥副攺名黃袍夫荊捆孟珙又名忠義對岸有警則喚集防拓江隘守衛鄕井其法見徭役門】廂軍三百人土軍原額五十人充白湖巡檢司警捕使喚

戰艦舟師東南長技也曹瞞褫魄於赤壁亮酋送死於龜山蒙衝奏凱而戈船策勛歟有其勢必備其器任江防之責者其圖之元管戰船大小九十六隻槽底船五十八隻三百五十料五隻各船什物杠椇竹纜二條牽﹖﹖亶一河木槳十八枝槳腳十八个丫勾十八个桅竿二條桅夾四片戧戙二條使風篷二博輪篷十八番篙鈲十條腳道一條舵一管通身鍠板全律索二條擇尾索二條後手索二條弔舵索一條三百料四十三隻什物杠椇同二百五十料五隻什物杠椇同二百料五隻什物杠椇同平底船二百五十料三十隻什物杠椇同腳船八隻並無杠椇七十料六隻五十料二隻添造槽底槳船二百五十料一十隻寶佑二年段監丞任內造以蚩尢終戮辱胡羯謾猖狂爲號什物杠椇同內鐵拏泥十个共重五百斤

戎器不備不虞不可以師除戎器所以備不虞也費誓不云乎善谷乃甲冑敿乃幹無敢不弔備乃弓矢鍛乃戈矛礪乃鋒刃無敢不善夫兩言曰善曰無敢噫其嚴乎郡自嘉定十五年刱招防江水軍紹定二年刱招飛虎軍一時軍士披執器械系朝廷札諸戎司支撥前來本軍收管樁頓應副出戍關用或有損失節制司措置添造寶佑元年郡守段震午到任以來點檢在庫損壞器甲名件多取修造又復鼎新添造具數如後元籍舊管堪好者鐵甲身五百副鐵頭魁五百个紙甲身六百二十四副紙頭魁六百二十四个細葉甲身一連大葉甲身一連鎖子甲一副馬鐵甲一副黑漆長鎗二百五十半丈紅鎗一百五十紅朱鎗四看鎗四犀皮鎗一虎須鎗一順鎗二火鎗三百長鎗一百五十三紅朱杈五山字杈四翦杈四皮牌二十鎗皮帽一百八十二鐵牌四十九衮刀三十四大刀二掉刀一麻札刀一勾刀四刀劍斧鉞四十二手斧九弓弦二十五角弓一百七十四張弓箭五千弓皮袋一百九十五火藥弓箭簳七百木弩四百五十小筋角弩二百云梯弩箭二千七百弩絲弦四百五十四大藥弓弩箭簳各五百弓弩盤架二座炮胎五千鐵手炮五百【內一百只有藥】炮鍋二百三十四傳號牌六十盤器椇十副鐵火桶三十鐵拏泥三十治兵旗一振旅旗一虎旗三十門角旗三十八卦旗八火隊旗二小引軍旗一小引戰白旗十布幕八腳絣一千六百綿襖一千九百四十九領綿布裙一千九百四十八﹝革翁﹞鞋一千六百五雙雨傘四百七十三柄舊損堪修【不堪修者不在數內】紙甲身二百四十一副紙甲披膊三百五十三鐵頭魁鐵弦一百五十四鐵頭魁皮弦三十五皮魁紙弦三十紙頭魁八十筒子紙甲身四十六通鐵杈四百五十七鐮刀七十三紅靶刀七十八腰刀六十六﹝金斯﹞刀三片押陣大刀一百一十一鍬頭弩樁一千二百七十五平頭弩椿二百六十黑漆弩椿七十五云梯弩椿一百云梯弩架一百弓箭五萬七千三百五十弩箭四萬五千一百五十木弩枝一百弩胡蘆二百四弩胡蘆二百七十五行船鼓二炮鍋七十羹桶六十七馬盂一百九十五黃布衲襖六百六布裙衲三百七十寶佑添修【系段監丞任內】弓箭五千隻黃衲襖一千領衲裙一千腰寶佑刱造【系段監丞任內】角弓一百張弓絲弦一百條柱子弓七十張並弦箭四百隻勝字旗一百面虎旗一百面令字旗十面雨傘一百柄

烽候郡宿重屯爲對壘聲援而上下流悉恃以應接少有警急則候狼烽馳羽檄其機迅速閒不容穟詎可不先事而備乎望樓樊山下蘆洲上蘆洲馬橋口沈家灣黃子磯磧磯呂家羅火鑪山槲林磯白鹿磯白湖山右自郡治西至江夏縣界一百一十里共十二所金紫磯鴨塘燕磯安樂磯碎石磯西鑪磯打石山蒼步磯陡石石家坊右自郡治東至興國大冶界九十里共十所遞鋪軍門鋪蘆洲腰鋪蘆洲正鋪馬橋鋪梅城鋪華容鋪陸家鋪柘橋鋪右八鋪各相距十里西入江夏縣界三里鋪十里鋪右二鋪東南入大冶縣界十里

關隘風寒當備而腠理尢不可不密嚴關隘所以實腠理然後不至患生於所忽矣隘口五處徳勝洲團風口呂家洲中洲巴河口【永樂大典卷六千二百七十三】

古迹天下山水奇勝處或英雄之所躔或神仙之所都或賢哲之所遊覽故陵谷代遷而名不與之俱往好古博雅之士景遺芳而慕前躅非托之紀載何以見之若夫因舊闕疑則夏五郭公有魯史之書法在釣臺據土俗編云在吳城釣臺門北大江中寰宇記云武昌城下有石圻臨江垂峙四望極目寰宇記又引武昌記云釣臺在武昌城南與此不合按江表記孫權整陳於釣臺雷氏武昌記以爲權按水軍講武閱兵於此又云吳王總政之暇嘗集羣臣宴會釣魚爲樂按張昭傳權於武昌臨釣臺飲酒大醉使人以水灑羣臣曰今日酣飲惟醉墮臺中乃當止耳時昭正諫南樓安樂宮之端門也庾亮以江州刺史鎭武昌郡諸佐使殷浩之徒乘秋夜共登南樓不覺亮至諸人起避之亮曰諸君少住老子於此興復不淺便據胡牀與浩等談詠今鄂州有南樓江州亦有庾樓皆非亮之舊故鶴山魏了翁云周公瑾之赤壁非黃庾元規之南樓非鄂正謂此也鄂州時爲沙羨縣江州爲尋陽郡非武昌治所後人緣江州及武昌之名擬作之耳土俗編云武昌南樓城堞可通故府以所向爲名蓋南門也近歲有浚隍者得吳時橋柱皆合抱木怡亭在殊亭東土俗編云永泰初裴鶠創蔣之奇以爲馬向所作非也九曲亭在西山寺之東蘇文忠謫黃日常遊西山卽廢亭遺址營之潁濱爲之記寶佑甲寅郡守段震午修之再刻石焉

亭館郡邑亭館非以侈遊觀也烽火文書之暇舒神凝眺景與心會前往古而後來今亦有感於斯焉郡圃有堂曰納吞江漢跨城面大江遠望江漢合流滔滔而來堂適據其沖气象雄偉故以名焉其南曰鎭淮堂面郡治四時花木畢列於前笑倚亭在江漢堂之東名取山谷笑倚武昌江作罍之句鎭淮之東曰春暉亭西曰無盡藏髙可數仞又西爲漫堂舊名表裏奇勝據山阜俯可瞰城郭前挹南山後枕大江寶佑甲寅守段震午易今扁自爲之記左右二亭曰蒸霞曰光月極西有亭曰鼎梅圃西稍下有一池廢爲菱蕩今去之而植以蓮【詳見郡治圖】伯履亭在寒溪寺西宣政閒範侍郎坦謫黃州遊武昌作亭以其字名解劍亭在郡東北通淮門外江次齊安拾遺云五洲在州南與武昌解劍亭相望伍子胥渡江奔吳之地然水經注云五洲爲五洲相接南史宋孝武徵五水蠻次五洲又五水蠻傳西陽有巴蘄布赤亭西歸五水則字當爲五非因子胥得名按輿地誌子胥渡處在蘆洲今此亭與五洲相望蘆洲乃在郡西五洲之尾相去差遠蘇軾所謂子胥渡處對劉郎洑亦五洲地未知何據武昌郡西有蘆洲輿地誌云伍子胥叛楚出關於江上見漁人求渡時旁多人漁父曰灼灼兮侵已私與子期兮蘆之漪子胥旣渡解劍與之不受子胥曰掩子槳勿令其露漁父知意遂覆舟而死【大典卷一萬三百九】廣宴亭在樊山廣徳中樊口津吏欲爲候捨元結驗之圖記以爲故孫吳宴遊地乃諭縣令馬向修之爲亭取謝元暉樊山開廣宴之句以爲名結爲之記歲久亭廢寶慶丁亥春太守陳允迪再築今亦頹圯矣殊亭在澗飲寺後山巓雷氏武昌記云殊亭者唐代宗廣徳之元馬向所作也是時元結以著作郎侍親樊上與向遊從以向才殊行殊政殊迹殊故以名余見元結記尋梅亭在西山寺之後人皆知取東坡步上西山尋野梅之句然元丰以前已有此亭矣嘗聞故老云唐大歷閒有僧課連經冬月因插梅於所坐窗下月色皎然有人以手自牖而入欲折此梅僧喝問姓名不答但誦詩云特特尋梅到武昌禪房偸折一枝芳山僧若問名和姓說著和伊也斷腸誦畢掣手而去未知孰是中允亭在金牛鎭南十里張舍人宅基中卽張諤也

墓車武子墓據舊江夏記詠載張兪車湖贈王氏昆仲詩云憶昔車公居此地遺墟繚繞臨淸淵惜哉斷石文尙在野老不識投波瀾自注云武子墓下得碑其文尙存田父斷而沈之江側武子墓及故居皆在車湖上故蘇轍亦云晉車武子故居其水曰車湖按晉書車武子傳乃南平人不言居武昌豈史之闕庾云墓在郡西九里髙八尺晉徵南將軍桓宣武墓在郡西十三里周三十步舊經云晉大司馬溫墓土俗編云溫卒於姑孰葬於湖此非溫墓又寰宇記以爲桓元子墓然桓元謚其墓溫爲宣武元子安得以宣武稱【大典原注云按元子卽溫字也今乃云元子安得以宣武稱未詳輿地紀勝云西去鄂州一百八十里大司馬揚州牧桓元子也寰宇記在武昌縣卽桓玄也】戴淵墓在郡西二十里髙一丈三尺晉驃騎將軍趙龍圖墓在郡西吉祥寺側卽黃守名令峸【大典原注引元一統志云宋建炎初知黃州金人攻城脇之降不屈罵賊而死黃人斂遺體葬於此】

冢院孟子論王道之大始於斯民養生喪死而無憾蓋聖人一視同仁凡天下之惸獨鰥寡疲癃殘疾皆吾兄弟之顚連而無告者巍巍宋徳昭天漏泉億萬斯年也宜哉漏澤園在城西寒溪之側恩養院在寒溪塘之東量大小口月給常平錢米

宅陶公宅在郡西北昔爲羅漢院雷氏武昌記云陶公宅也舊圖經云有碑今不見張文潛詩有昔日陶公宅今爲釋子居可信雷氏所記爲不誣嘉泰辛酉縣令朱蕘於廢陶公宅立祠堂設陶公像於中以淵明配紹定戊子春太守陳允迪築堂怡亭之南奉安二像仍迎元次山像合爲三賢堂云

城鄂王城楚子紅封國城也鄂人祀鄂王神卽其遺像今俚俗僞爲樂王馬迹鄕又有鄂王故城土俗編以爲故鄂之都邑吳王城在郡東周四百八十步土俗編云安樂宮城也黃初二年八月築吳旣定都於鄂徙建業民千家居之故有寍食建業水之謠按建康實錄陸凱疏引以諫孫皓遂還都建業土俗編云或疑以爲宮城湫隘非吳之故按太康地記吳太初宮方才三百尺孫皓窮極功費作昭明宮方才五百丈安樂宮城方四百八十步未爲隘也古人儉節於斯可見吳大城土俗編云故城漢將軍灌嬰所築按嬰已破項籍遂定吳豫章會稽郡還定淮北築城於此理或有之梅城在郡西五十里周一百六十五步髙一丈居平川中土俗編云黃武二年城之黃龍中廢

縣東鄂縣按晉地裏志云武昌卽東鄂也宋志云太康元年復立鄂縣而武昌爲縣如故以南陽有西鄂故爲東鄂隋志云平陳悉廢天下郡以州統縣攺郢州爲鄂州於是武昌始隸鄂州而鄂縣省入武昌然𨿽知武昌嘗分爲鄂而鄂之所治則不可得而知矣荊州記謂古鄂縣之東境豈其然歟義寍縣南齊僑置於鄂尋省

壇郊天壇在西山郊壇岡水經注武昌城西郊壇孫權卽位告天於此顧謂羣臣曰魯子敬嘗言此可謂明於事勢矣又寰宇記引武昌記云安樂宮八里有南郊壇似非今處土俗編云按史吳王卽位之後未嘗於武昌郊不容有二壇也壇上故甓猶存蘇軾詩乘興獨到吳王臺臺卽壇也蜀志陳震使吳賀權踐位到武昌權與震升壇歃盟交分天下今壇失所在矣

峴土俗編云蘇軾西山詩序九曲亭卽吳王峴山皆槲葉其旁卽元結陂湖也荷花極盛土俗編又云有題九曲亭一句云玄鵠橫號黃槲峴因爲對云白鶴下涴紅荷湖

樽窊樽在石門下土俗編云舊圖經謂窊樽在陶公宅基中有黑石中坳如杯樽狀武昌令孟仕源取名元結有杯樽銘非也馬向石門歌曰窊樽杯飲無外事泉明漫叟日來醉則窊樽爲馬向取名杯樽自一物也杯樽在郎亭山下樊溪之曲土俗編云元結寓郎亭卽山西乳石巓爲亭石有窊顚者因修以藏酒縣令孟仕源愛之命爲杯樽今訛爲窊樽按元結窊樽在道州石魚湖而馬向窊樽在石門下此樽在郎亭下正杯樽也

基雞鳴關故基在宮城東吳東宮門也東宮故事宮門有鳴戟十因以爲名今俗僞爲雞鳴穴曰吳王夜役鬼工爲城未合雞鳴而罷安樂宮故基在吳王城中黃龍初吳遷於建業赤烏十年始移武昌材瓦繕丹楊南宮謂之太初宮安樂宮廢後諸葛恪更起武昌門殿爲遷都計謂之西宮舊傳宮中古瓦皆澄泥爲之可以爲硯一瓦爲直萬錢

谷退谷古之谷裏在樊山郎亭之閒唐元次山招孟武昌詩序云漫叟作退谷指曰干進之客不得遊之作杯湖銘曰爲人厭者勿泛杯湖孟仕源嘗黜官無情干進在武昌不爲人厭作詩招之詩曰風霜枯萬物退谷如春時窮冬涸江海杯湖發淸漪武昌不干進武昌人不厭退谷正可遊杯湖任來泛

門臨津門在吳陽城西北寰宇記云吳城有五門四門以所向爲名西角一門謂之臨津土俗編云按今吳王宮城止四門陽城三門北曰釣臺東失其名大城又有五門東一門南四門一門在王城東門東有墻如羊馬城世失其名墻東門曰將軍巷疑當時宿衛周廬所在又東卽雞鳴關又東關家巷按古軍營皆有巷猶今甲道也【此條又見卷三千五百二十五關家作閔家甲道作夾道】

路郎亭山路出退谷中至縣西與官道合按十國紀年朱梁將朱友恭攻黃州吳刺史瞿章南守武昌據險自固友恭鑿山開道射以彊弩遂拔武昌卽此路夾石坑路在郡南三十里自大冶縣之洪口而分其道四達西趨新市南接豫章入湖湘走江嶺一快捷方式也九國誌吳書馬珣救瞿章戰敗收兵三百人閒道緣分寍絕山而東卽此路

臼石臼在石盆渡雷氏武昌記云孫權於此取魚召羣臣斫鱠味美於他處有石臼存焉

殿太極殿故址在安樂宮建康實錄吳大帝南郊還升太極殿蓋吳宮正殿也東有方池土俗編云按葛洪神仙傳吳王召介象到武昌作方埳汲水以釣鯔魚疑卽其處又有禮賓殿故址今不知所在

庵淳老庵在寒溪寺宣政閒江西帥吳處厚從範坦遊作庵約將老焉淳老處厚字也

鎭武昌鎭在郡東南六里古昌樂寺舊址今廢土俗編云唐制方鎭之兵戍州縣者謂之鎭兵將曰鎭將近得南唐保大三年戶部給何氏戶帖有知鎭事於者蓋以縣令兼將領兵如今縣令兼都監郡守知軍事也金牛鎭在郡南一百二十里民旅翕聚亦千家市也故設南尉兼鎭事所職煙火盜賊之外漕臺之酒課冶司之壚鐵與夫廛閭鐵鎖之訟文移頗冘或謂右選權輕不足以司之云【大典原注引元一統志云鎭今有之宋嘉定甲申議以此鎭升爲縣與武昌縣並隸壽昌軍以費重事遂止】

浦南浦南湖之浦也舊所謂南浦在江夏此特其名偶同耳

洑劉郎洑在郡東江上故名流浪劉郎語之訛也蘇軾詩伍洲遙望劉郎藪序云劉郎洑正與伍洲相對子胥奔吳所從渡江也【余見解劍亭】

磯安樂磯在郡東三十里江上水經注云大江右岸有厭裏口安樂浦注雲從此至武昌尙方作部諸屯相接枕帶江上江表傳權使子注銷徵次於安樂全琮諫止之五磯在郡東庾仲雍江水記作五圻水經注雲江水東得五丈口又東得次浦東徑五磯北以五山沿次江陰故名今僞爲伍磯黃子磯在郡西與邏州相接世傳黃巢置砦於此磯在三江下口一險要也上磧磯在郡西上磧湖口舊經以石磧橫截湍流名之江流險絕處也土俗編云古今詩人多言上磧之事者以此【大典卷六千二百七十四】鳴鳳門舊名朝陽武昌記城東有崗髙數丈名鳳闕吳黃龍元年有鳳凰集於此【大典卷三千五百二十七】

跋宋升武昌縣爲壽昌軍節制本軍屯戍在嘉定十五年正月領縣一治武昌縣宋史不詳見於輿地紀勝及方輿勝覽諸書其時刱立兩軍專備防守江西衝要隘口慮知縣權輕難以彈壓始升爲武昌軍使尋又升爲武昌軍以與鄂州節鎭之名相類因玉寶壽昌之文錫名曰壽昌軍元初因之至元十四年升散府治本縣大徳五年仍攺爲武昌縣屬湖廣湖北道武昌路見於元史地理誌成宗本紀壽昌軍稱名及攺縣之可考者如此余曩修縣誌网羅舊籍病其缺略而無所取裁聞文蕓閣【廷式】翰林於院中庋藏永樂大典陽韻昌字下輯有壽昌乘一書他捲亦剌取數條久未之見今年在鄂晤陳士可【毅】學部言藏有寫本亟索觀之則爾時官制軍制大都備具職官自知軍至校官及經賦輪用之貢士姓名縣誌已佚者各得十餘人惜未獲攬其全他書亦無有徵引者而於一邑之文獻蓋亦略可取資矣書中記端平元年復縣隸鄂州嘉熙元年再復軍額史誌無徵非此書之存奚以知其沿革哉因付校刊俾後之君子有所考焉光緒三十三年丁未三月武昌柯逢時

