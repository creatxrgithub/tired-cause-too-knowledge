吳郡圖經續記

提要並序

提要

《吳郡圖經續記》三卷﹐宋朱長文撰。長文字伯原﹐蘇州人。未冠﹐登進士乙科﹐以足疾不仕。後以蘇軾薦﹐充本州教授﹐召爲太常博士﹐遷祕書省正字﹑樞密院編修。書成於元丰七年﹐上卷分《封域》《城邑》《戶口》《坊市》《物產》《風俗》《門名》《學校》《州宅》《南園》《倉務》《海道》《亭館》《牧守》《人物》十五門﹐中卷分《橋梁》《祠廟》《宮觀》《寺院》《山水》六門﹐下卷分《治水》《往迹》《園第》《冢墓》《碑碣》《事志》《雜錄》七門。徵引博而敍述簡﹐文章爾雅﹐猶有古人之風。首有長文自序一篇﹐末有後序四篇﹕一爲元祐元年常安民作﹐一爲元祐七年林虙作﹐一爲元符二年祝安上作﹐一爲紹興四年孫佑作。州郡誌書﹐五代以前無聞。北宋以來﹐未有古於《長安志》及是記者矣。朱彜尊跋《咸淳臨安志》﹐歷數南北宋地誌﹐不及是記。知彜尊未見其書﹐爲希覯之本也。長文自序﹐稱古今文章﹐別爲《吳門總集》﹐書中亦屢言某文見《總集》。今其書已不傳﹐是記亦幸而僅存耳。

序

方誌之學﹐先儒所重。故朱贛風俗之條﹐顧野王輿地之記﹐賈耽十道之錄﹐稱於前史。蓋聖賢不出戶知天下﹐矧居是邦而可懵於古今哉﹖按《唐六典》﹕「職方氏掌天下之地圖。」凡地圖﹐命郡府三年一造﹐與版籍偕上省。聖朝因之﹐有閏年之制。蓋城邑有遷攺﹐政事有損益﹐戶口有登降﹐不可以不察也。吳爲古郡﹐其圖志相傳固久。自大中祥符中詔修《圖經》﹐每州命官編輯﹐而上其詳略蓋系乎其人。而諸公刊修者﹐立類例﹐據所錄而刪撮之也。夫舉天下之經而修定之﹐其文不得不簡﹐故陳迹異聞難於具載。由祥符至今﹐逾七十年矣﹐其間近事﹐未有紀述也。元丰初﹐朝請大夫臨淄晏公出守是邦﹐公乃故相國元獻公之子﹐好古博學﹐世濟其美。嘗顧敝廬語長文曰「吳中遺事與古今文章湮落不收﹐今欲綴緝﹐而吾所善練定以謂惟子能爲之也。」長文自念屏迹陋巷﹐未嘗出庭戶﹐於訪求爲艱。而練君道晏公意﹐屢見趣勉。於是﹐參考載籍﹐探摭舊聞﹐作《圖經續記》三卷。凡《圖經》已備者不錄﹐素所未知則闕如也。會晏公罷郡﹐乃藏於家。今太守朝議大夫武寧章公﹐治郡三年﹐以政最被命再任﹐比因臨長文所居﹐謂曰「聞子嘗爲《圖經續記》矣﹐余願觀焉。」於是﹐稍加潤飾﹐繕寫以獻。置諸郡府﹐用備咨閱﹐固可以質凝滯﹐根利病﹐資議論﹐不爲虛語也。方聖上睿謨神烈﹐聲教光被﹐海隅出日﹐罔不率俾﹐廣地開境﹐增爲郡縣。儻或申命方州更定圖籍﹐則此書庶幾有取也。事有缺略﹐猶當刊補。其古今文章﹐別爲《吳門總集》云。元丰七年九月十五日﹐州民前許州司戶參軍朱長文上。

吳郡圖經續記﹟卷上封域

蘇州﹐在《禹貢》爲揚州之域。《書》云「三江旣入﹐震澤底定。」卽此地也。至周﹐爲吳國。始﹐泰伯與其弟仲雍﹐皆太王之子﹐王季歷之兄也。泰伯以天下遜其弟王季﹐乃與仲雍南奔以避之﹐卽其所居﹐自號「句吳」﹐吳民義而從之者千餘家。當商之末世﹐築城郭以自衛﹐遂爲吳泰伯。《春秋傳》曰「泰伯端委以治周禮﹐仲雍嗣之。」自泰伯作吳﹐五世而武王克商﹐求泰伯﹑仲雍之後﹐得周章。周章已君吳﹐因而封之﹐其爵爲伯。《國語》云「命圭有命。固曰吳伯﹐不曰吳王。」自周章傳十四世﹐吳子壽夢立﹐吳益大﹐稱王。而《春秋》書之曰「子」。魯成公七年春﹐吳伐郯。秋﹐吳入州來。是時﹐楚一歲七奔命﹐蠻夷屬於楚者﹐吳盡取之﹐始通於上國矣。又更四君﹐至吳王闔廬。吳自泰伯以來﹐所都謂之吳城﹐在梅裏平墟﹐乃今無錫縣境。及闔廬立﹐乃徙都﹐卽今之州城是也。於是﹐西破楚入郢﹐北威齊晉。蓋當是時﹐吳與越以浙江分境﹐越患猶遠。《吳越春秋》云「句踐五年﹐入臣於吳﹐羣臣祖道至浙江上。」蓋浙爲吳境也。句踐七年﹐旣釋囚返國﹐厚獻吳王夫差﹐夫差悅之。於是﹐賜書增之以封﹐東至句甬﹐西至槜李﹐南至姑末﹐北至平原﹐縱橫八百餘里。子胥諫之不聽﹐﹝事具《吳越春秋》。﹞吳之南境益狹矣。句踐終敗吳而圍之。魯哀公二十二年﹐越滅吳﹐吳乃爲越﹐而越王未聞居吳也。句踐後﹐更六王至無疆﹔更一百四十餘年﹐爲楚威王所滅﹐取吳故地。威王曾孫曰考烈王﹐春申君黃歇爲之相﹐乃以吳封春申﹐使其子爲假君畱吳。及秦並其地﹐置會稽郡。漢順帝永建四年﹐分會稽爲吳郡﹐以浙江中流爲界。晉﹑宋﹑齊﹑梁﹑陳之間﹐𨿽頗割地﹐而郡不攺﹐與吳興﹑丹陽﹐號爲「三吳」。隋平陳﹐割鹽官以隸於杭。至唐﹐有吳﹑長洲﹑嘉興﹑昆山﹑常熟﹑海鹽﹑華亭七邑﹐號爲「雄郡」。乾元二年﹐嘗置長洲軍﹐大歷中廢。五代時﹐分嘉興﹑海鹽﹑華亭﹐別爲秀州﹐隸蘇者惟五縣。錢氏獻其籍﹐國朝以爲平江節度﹐所領縣仍故﹐謂之「望郡」云。

城邑

昔闔廬問於子胥曰「吾國在東南僻遠之地﹐險阻潤濕﹐有江海之害。內無守禦﹐外無所依﹐倉庫不設﹐田疇不墾﹐爲之柰何﹖」於是﹐子胥說以立城郭﹑設守備﹑實倉廩﹑治兵庫。闔廬乃委計於子胥﹐使之相土嘗水﹐象天法地﹐築大城周四十里﹐小城周十里﹐開八門以象八風。是時﹐周恭王之六年也。自吳亡至今僅二千載﹐更歷秦﹑漢﹑隋﹑唐之間﹐其城洫﹑門名﹐循而不變。陸機詩云「閶門何峨峨﹐飛閣跨通波。」其物象猶存焉。隋開皇九年﹐平陳之後﹐江左遭亂。十一年﹐楊素帥師平之﹐以蘇城嘗被圍﹐非設險之地﹐奏徙於古城西南橫山之東﹐黃山之下。唐武徳末﹐復其舊﹐蓋知地勢之不可遷也。觀於城中﹐眾流貫州﹐吐吸震澤﹐小浜別派﹐旁夾路衢﹐蓋不如是﹐無以泄積潦安居民也。故𨿽有澤國﹐而城中未嘗有墊溺蕩析之患﹐非智者創於前﹐能者踵於後﹐安能致此哉﹖而流俗或傳吳之故都在館娃宮側﹐非也。蓋娃宮胥臺﹐乃離宮別館耳。當吳之盛時﹐髙自矜侈﹐籠西山以爲囿﹐度五湖以爲池﹐不足充其欲也。故傳闔廬秋冬治城中﹐春夏治城外﹐旦食蛆山﹐晝遊蘇臺﹐射於鷗陂﹐馳於遊臺﹐興樂石城﹐走犬長洲﹐其耽樂之所多矣。《左氏傳》載楚子西之言曰「夫差次有臺榭陂池焉﹐宿有妃墻嬪禦焉。一日之行﹐所欲必成。」今故老猶能道其遺迹﹐信不虛也。自唐季盜起﹐浙西帥周寶以楊茂實爲刺史﹐爲盜所據。龍紀元年﹐錢鏐遣其弟銶﹐破徐約於此州﹐以都將沈粲權領。其後﹐李宥﹑孫儒﹑楊行密時﹐臺蒙三陷郡城。乾寧五年﹐鏐旣平董昌﹐遣其將顧全武﹐自會稽航海道帥師擊之﹐臺蒙遁去。蓋於此十餘年間﹐民困於兵火﹐焚掠赤地﹐唐世遺迹殆盡。錢氏有吳越﹐稍免干戈之難。自乾寧至於太平興國三年錢俶納土﹐凡七十八年。自錢俶納土至於今元丰七年﹐百有七年矣。當此百年之間﹐井邑之富﹐過於唐世﹐郛郭塡溢﹐樓閣相望﹐飛杠如虹﹐櫛比棋布﹐近郊隘巷﹐悉甃以甓。冠蓋之多﹐人物之盛﹐爲東南冠﹐實太平盛事也。

戶口

西漢之會稽郡﹐舉今二浙之地皆在焉﹐其爲戶二十二萬三千三十八。東漢之吳郡﹐舉今浙西之地皆在焉﹐其爲戶十六萬四千一百六十四。晉之吳郡﹐舉今杭﹑秀﹑睦三州之境皆在焉﹐其爲戶二萬五千。唐之蘇州﹐舉今秀州之地在焉﹐初其爲戶一萬一千八百五十九﹐天寶之盛至七萬六千四百二十一。自錢武肅分蘇以爲秀﹐用自屏蔽﹐其隸蘇者吳﹑長洲﹑昆山﹑常熟﹐又分吳縣爲吳江﹐合五邑而已。忠懿王以其國歸之有司。國朝與民休息﹐稼穡丰殖。大中祥符四年﹐有戶六萬六千一百三十九。由祥符至於今七十餘年間﹐累聖丕承﹐仁澤日厚﹐龐鴻汪洋﹐何生不育﹖元丰三年﹐有戶一十九萬九千八百九十二﹐有丁三十七萬九千四百八十七。嗚呼﹐盛矣﹗蓋此州在漢乃一縣之境﹐比唐爲半郡之餘﹐而其民倍蓗於當時﹐不可勝數。蓋自昔未有今日之盛也。故其輸帛爲匹者八萬﹐輸纊爲兩者二萬五千﹐輸苗爲斛者三十四萬九千﹐﹝苗有蠲放者﹐在此數中。﹞輸錢免役爲緡者﹐歲八萬五千﹐皆有畸﹝數畸殘田也。﹞焉。而又有鹽稅﹑榷酤之利爲多。以一郡觀之﹐則天下蓋可知矣。昔冉有曰「旣庶矣﹐又何加焉﹖」孔子曰「富之。」「旣富矣﹐又何加焉﹖」曰「教之。」「苟有用我者﹐期月而已﹐三年有成。」況今承百年太平之後﹐而有四海全盛之勢哉﹗方聖上精一以迪徳﹐幾微以成務﹐講政修教﹐朝出於軒陛﹐暮行於海宇﹐六府三事旣允治矣。方當節之以禮﹐和之以樂﹐躋民於堯舜三代之隆﹐此其時哉﹗

坊市

《圖經》坊﹑市之名各三十﹐蓋傳之遠矣。如曳練坊者﹐或傳孔子登泰山﹐東望吳閶門﹐嘆曰「吳門有白馬如練。」因是立名。黃鸝市之名﹐見白公詩﹐所謂「黃鸝巷口鶯欲語﹐烏鵲橋頭冰未銷」是也。其餘皆有義訓﹐不能悉知其由。其巷名見於載籍者﹐如「彈鋏」「渴烏」一二種﹐皆莫知其處。乃知事物不著於文字之間﹐則艱於傳遠﹐故方誌之說﹐不可廢也。近者坊市之名﹐多失標榜﹐民不復稱。或有因事以立名者﹐如靈芝坊﹐因樞密直學士蔣公堂﹔豸冠坊﹐因侍禦史範公師道﹔徳慶坊﹐因今太子賓客盧公革﹐各以所居得名。蓋古者以徳名鄕之義也。苟擇其舊號﹐益以新稱﹐分其邑裏﹐因以彰善旌淑﹐不亦美哉﹖昔梅福棄官﹐易名姓﹐爲吳市門卒。今此有西市門﹐殆其所隱乎﹖

物產

吳中地沃而物夥﹐其原隰之所育﹐湖海之所出﹐不可得而殫名也。其稼﹐則刈麥種禾﹐一歲再熟。稻有早晚﹐其名品甚繁﹐農民隨其力之所及﹐擇其土之所宜﹐以次種焉。惟號「箭子」者爲最﹐歲供京師。其果﹐則黃柑香碩﹐郡以充貢。橘分丹綠﹐梨重絲蒂﹐函列羅生﹐何珍不有﹖其艸﹐則藥品之所錄﹐《離騷》之所詠﹐布護於臯澤之間。海苔可食﹐山蕨可綴﹐幽蘭國香﹐近出山谷﹐人多玩焉。其竹﹐則大如篔簹﹐小如箭桂﹐含露而班﹐冒霜而紫﹐修篁叢筍﹐森萃蕭瑟﹐髙可拂云﹐淸能來風。其木﹐則栝柏松梓﹐棕楠杉桂﹐冬巖常靑﹐喬林相望﹐椒梂梔實﹐蕃衍足用。其花﹐則木蘭辛夷﹐著名惟舊﹔牡丹多品﹐遊人是觀﹐繁麗貴重﹐盛亞京洛。朱華淩雪﹐白蓮敷沼﹐文通﹑樂天﹐昔嘗稱詠。重臺之菡萏﹐傷荷之珍藕﹐見於傳記。其羽族﹐則水有賓鴻﹐陸有巢翠﹐鵾雞鵠鷺﹑鵁鶄鷗鷘之類﹐巨細參差﹐無不咸備。華亭仙禽﹐其相如經﹐或鳴臯原﹐或擾樊籠。其鱗介﹐則鰷鱨鰋鯉﹑﹛魚亙﹜﹛魚瞢﹜漸離﹑乘鱟黿鼉﹑蟹螯螺蛤之類﹐怪詭舛錯﹐隨時而有。秋風起則鱸魚肥﹐練木華而石首至﹐豈勝言哉﹗海瀕之民﹐以网罟蒲蠃之利而自業者﹐比於農圃焉。又若太湖之怪石﹐包山之珍茗﹐千里之紫蒓﹐織席最良﹐給用四方﹐皆其所產也。若夫舟航往來﹐北自京國﹐南達海徼﹐衣冠之所萃聚﹐食貨之所叢集﹐乃江外之一都會也。

風俗

太伯遜天下﹐季札辭一國﹐徳之所化遠矣。更歷兩漢﹐習俗淸美。昔吳太守麋豹出行屬城﹐問功曹唐景風俗所尙﹐景曰「處家無不孝之子﹐立朝無不忠之臣﹐文爲儒宗﹐武爲將帥。」時人以爲善言。陸機詩云「山澤多藏育﹐土風淸且嘉。泰伯導仁風﹐仲雍揚其波。」豈不然哉﹖蓋朱買臣﹑陸機﹑顧野王之徒﹐顯名於歷代﹐而人尙文﹔支遁﹑道生﹑慧向之儔﹐唱法於羣山﹐而人尙佛。故吳人多儒學﹐喜信施﹐蓋有所由來也。然誇豪好侈﹐自昔有之。《吳都賦》云「競其區宇﹐則並疆兼巷﹔矜其宴居﹐則珠服玉饌。」亦非虛語也。自本朝承平﹐民被徳澤﹐垂髫之兒皆知翰墨﹐戴白之老不識戈矛。所利必興﹐所害必去。原田腴沃﹐常獲丰穰﹔澤地沮洳﹐寢以耕稼。境無劇盜﹐裏無姦凶﹐可謂天下之樂土也。顧其民﹐崇楝宇﹐丰庖廚﹐嫁娶喪葬﹐奢厚逾度﹐捐財無益之地﹐蹶產不急之務者爲多。惟在位長民者﹐有以化之耳。

門名

吳王闔廬建城之始﹐立陸門八﹐以象八風﹔水門八﹐以象八卦。《吳都賦》云「郛郭周匝﹐重城結隅。通門二八﹐水道陸衢。」劉夢得詩云「二八城門開道路﹐五千兵馬引旌旗。」其傳久矣。所謂八門者﹐其南曰盤門﹐以嘗刻蟠龍之狀﹔或曰爲水陸相半﹐沿洄屈曲﹐故謂之盤也。曰蛇門者﹐爲其於十二位在巳也﹔又云以越在巳地﹐爲木蛇北向﹐示越屬吳也。其西曰閶門者﹐象天門之有閶闔也。曰胥門者﹐子胥居其旁﹐民以稱焉。夫差伐齊之役﹐胥門巢將上軍﹐蓋當時以巢所居爲號也。﹝門外有胥門塘。﹞其東曰婁門﹐婁縣名也﹐蓋因其所道也。秦謂之嘐﹐﹝音畱。﹞漢謂之婁﹐今之昆山﹐其地一也。曰葑﹝作封。﹞門者﹐取封禺之山以爲名。封山﹐故屬吳郡﹐今在吳興。方言謂封曰葑。葑者﹐茭土摎結﹐可以種殖者也。其事或然。曰將門者﹐吳王使幹將於此鑄寶劍。今謂之匠﹐聲之變也。北曰齊門者﹐齊景公女嫁吳世子者﹐登此以望齊也。又南有赤門﹐北有平門﹐蓋不預八數。或曰平門者﹐故爲巫門﹐巫咸所葬也。當吳時﹐不開東面之門﹐欲以絕越。其後﹐稍或閉塞﹐蓋其多途﹐則艱於守衛幾禁也。今所啟者五而已。封門陸衢﹐中或堙塞﹐範文正公命辟之爲門﹐往來至今﹐大以爲便。

學校

吳郡昔未有學﹐以文請解者﹐不過數人。景祐中﹐範文正公以內閣典藩﹐而嘆庠序之未立。我先君光祿﹐率州人請建學﹐文正公請於朝﹐奏可﹐乃割南園之一隅以創焉。旣成﹐或以爲太廣﹐範公曰「吾恐異時患其隘耳。」乃置學錢﹐命師儒。其後爲守者﹐繼成其事。富郎中嚴又建六經閣。自安定先生翼之首居於此﹐而博洽有道之士﹐如王會之逢﹑張聖民芻﹑張公達伯玉之儔﹐繼處其任﹐學者甚眾﹐登科者不絕。有若滕正議元發﹑錢翰林醇老諸公﹐稍稍以出。熙寧之際﹐朝廷選置學官﹐更問大義﹐士之來者甚盛矣。頃時﹐李校理綖又割南園地﹐以廣其垣﹐然黌捨未多﹐今猶以爲隘也。宣聖殿旁﹐舊有文正公祠﹐以安定先生配﹐歲時釋奠者﹐皆焚香拜首。學中有十題﹐曰辛夷﹑百漧黃楊﹑公堂槐﹑鼎足松﹑雙桐﹑石楠﹑龍頭檜﹑蘸水檜﹑泮池﹑玲瓏石。或云蘇子美嘗掌學﹐命名也。

州宅上

《郡國志》云﹕今太守所居室﹐卽春申君之子爲假君之殿也。因數失火﹐塗以雌黃﹐故曰黃堂。又傳﹐吳宮至秦時猶存﹐守宮吏以火視燕窟﹐遂火焉。其遺迹𨿽無存者﹐其地則未聞或攺也。漢會稽太守治於吳。朱買臣載其故妻到太守舍﹐置園中﹐給食之﹐卽此地也。今郡廨﹐承有唐﹑五代之後。昔韋蘇州詩云「海上風雨至﹐逍逼池閣涼。」白樂天於西樓命宴﹐齊雲樓晚望﹐皆有篇什。所謂池閣者﹐蓋今之後池是也。西樓者﹐蓋今之觀風樓也。齊雲樓者﹐蓋今之飛雲閣也。白公詩云「欲辭南國去﹐重上北城看。」木蘭堂之名亦久矣﹐皮陸唱和詩有「木蘭後池」﹐卽此也。池中有老檜﹐婆娑尙存﹐父老云白公手植﹐已二百餘載矣。詢之士子﹐云「張刑部太初作山陰堂。蔣密直治後池諸亭﹐及瞰野亭﹑見山閣。呂光祿建按武堂。蔡祕閣子直置射堂。裴校理如晦立飛雲閣。韓度支子文植怪石二於便廳後﹐榜曰「介軒」。近晏大夫處善葺故亭於城之西北隅﹐號曰「月臺」﹐以便登覽。」余則未悉聞也。

州宅下

蓋古之諸侯有三門﹐外曰臯門﹐中曰應門﹐內曰路門。因其門以爲三朝﹐朝之後有三寢﹐曰路寢一﹐曰燕寢二。自罷侯置守﹐其名旣殊﹐其制稍削﹐然猶存其槪。今之子城門﹐古之所謂臯門也。今之戟門﹐古之所謂應門也。今之便廳門﹐古之所謂路門也。今之大廳﹐古之外朝也。今之宅堂﹐古之路寢也。蘇爲東南大州﹐地望優重﹐府廷宜有以稱。自唐乾寧元年刺史成及建大廳﹐更五代﹐至於聖朝嘉祐間﹐年祀浸遠﹐楝宇旣敝﹐紫微王公君玉乃新作是廳﹐選材鳩工﹐閎敞甲諸郡。陳祠部天常新作子城門﹐樓觀甚偉﹐而大廳之前﹐戟門之後﹐廊廡庳陋不稱。且甲仗﹑架閣二庫在焉﹐海瀕卑濕﹐暑气蒸潤﹐戎器簿籍﹐或材獘文朽不可用。又髙麗人來朝﹐過郡﹐郡有燕勞﹐其從者皆坐於廊。此而不葺﹐非所以革獘示遠也。元丰六年﹐太守朝議大夫章公﹐以是說謀於轉運使﹐得羨錢二百萬﹐又以公使助之。於是﹐易以修廊﹐覆以重屋﹐二樓對立﹐樓各八楹﹐木章必精﹐陶埴以良﹐吏無容姦﹐工各獻巧﹐故費省而功速﹐明年春﹐落成。又修戟門﹐薦之髙於舊三尺。由是﹐自臺門至於府廷﹐楝宇相副﹐輪焉奐焉﹐不陋不奢﹐後無以加也。

南園

南園之興﹐自廣陵王元璙帥中吳﹐好治林圃。於是﹐釃流以爲沼﹐積土以爲山﹐島嶼峯巒﹐出於巧思﹐求致異木﹐名品甚多﹐比及積歲﹐皆爲合抱。亭宇臺榭﹐值景而造﹐所謂三閣八亭二臺﹐「龜首」「旋螺」之類﹐名載《圖經》﹐蓋舊物也。錢氏去國﹐比園不毀﹐王黃州詩云「他年我若功成後﹐乞取南園作醉鄕。」乃玩而愛之之至也。或傳﹐祥符中作景靈宮﹐購求珍石﹐郡中嘗取於此﹐以貢京師。其間樓榭﹐歲久摧圮﹐呂濟叔嘗作熙熙堂﹐厥後守將亦加修飾。今所存之亭﹐有流杯﹑四照﹑百花﹑樂丰﹑惹云﹑風月之目﹐每春縱士女遊覽﹐以爲樂焉。

倉務

南倉﹐在子城西﹔北倉﹐在閶門側﹔皆前後臨流。每歲輸稅於南﹐和糴於北。以元丰三年計之﹐所糴無慮三十萬斛﹐東南之計仰給於此﹐而農民賴官糴以平谷價﹐其利博哉﹗稅務舊在驛前﹐範文正公遷於西河之上﹐官私舟楫往來輸稅者﹐不必迂路﹐至今以爲便。酒務損獘﹐前守司諫孫公請於朝﹐給省金四萬緡﹐新之。晏公﹑章公﹐相繼趣成﹐近已畢工。又嘗大修南倉﹐旣閎且固﹐爲儲積之利。

亭館

臨水之亭﹐《圖經》所載者四。今漕渠之上﹐增建者多矣﹐曰按部﹐曰緇衣﹐曰濟川﹐曰皇華﹐曰使星﹐曰候春﹐曰褒徳﹐曰旌隱之類﹐聯比於岸矣。所謂「褒徳」者﹐近於祕監富公之居。「旌隱」者﹐近於密直蔣公之居。昔之郡將名亭﹐以褒二老也。近歲﹐髙麗人來貢﹐聖朝方務綏遠﹐又於城中辟懷遠﹑安流二亭﹐及盤閶之外各建大館﹐爲賓餞之所。

海道

吳郡﹐東至於海﹐北至於江﹐傍靑龍﹑福山﹐皆海道也。漢武帝遣嚴助發兵會稽﹐浮海救東甌。後朱買臣言「東越王居保泉山。今發兵浮海﹐直指泉山﹐陳舟列兵﹐席捲南行﹐可破滅也。」上拜買臣會稽太守。詔買臣到郡﹐治樓船﹐備糧食﹑水戰具。居歲餘﹐買臣受詔將兵﹐與橫海將軍韓說等俱擊破東越。晉袁山松﹑虞潭﹐嘗於滬瀆築城壘以防寇。自朝家承平﹐總一海內﹐閩粵之賈乘風航海不以爲險﹐故珍貨遠物畢集於吳之市。今瀕海皆有巡邏之官﹐所以戢盜賊禁私鬻也。

牧守

昔漢會稽太守治於吳﹐自朱買臣見遇武帝﹐引章之部﹐世歆其榮。光武時﹐有任延者﹐稱爲循吏。延字長孫﹐年十九爲會稽都尉﹐迎官驚其壯。及到﹐靜泊無爲﹐惟先遣饋禮﹐祠延陵季子。聘請髙行如董子儀﹑嚴子陵等﹐待以師友之禮。掾史貧者﹐輒分俸祿以賑給之。省諸卒﹐令耕公田﹐以周窮急。所行縣﹐輒使慰勉孝子﹐就飱飯之。吳有龍丘萇者﹐隱居太末﹐志不降辱﹐掾史請召之。延曰「龍丘先生躬徳履義﹐有原憲﹑伯夷之節。都尉掃灑其門﹐猶懼辱焉﹐召之不可。」遣功曹奉謁﹐修書記﹐致醫藥﹐相望於道。積一歲﹐萇乃詣府﹐願得備錄﹐遂命爲議曹祭酒。是以郡中賢士大夫爭往官焉。自晉至唐﹐牧守之良者﹐已載《圖經》矣。於《新唐史》﹐又得數事焉。史稱王仲舒之爲刺史也﹐「堤松江爲路﹐變屋瓦﹐絕火災﹐賦調常與民爲期﹐不擾自辦」。於頔之爲刺史也﹐「罷淫祠﹐浚溝澮﹐端路衢﹐爲政有績」。楊發之爲刺史也﹐其「治以恭長慈幼爲先」。是皆可述者也。若韋應物﹑白居易﹑劉禹錫﹐亦可謂循吏﹐而世獨知其能詩耳。韋公以淸徳爲唐人所重﹐天下號曰「韋蘇州」。當正元時﹐爲郡於此﹐人賴以安。又能賓儒士﹐招隱獨﹐顧況﹑劉長卿﹑丘丹﹑秦系﹑皎然之儔﹐類見旌引﹐與之酬唱﹐其賢於人遠矣。樂天髙行美才﹐其於簿領﹐宜不以屑意﹐然觀其勤瘁﹐非旬休不設宴﹐見於題詠。嘗作虎丘路﹐免於病涉﹐亦可以障流潦。未幾求去﹐夢得贈詩云「姑蘇十萬戶﹐皆作嬰兒啼。」蓋其實也。夢得之爲州﹐當災疫之後﹐民無流徙。朝廷以其課最﹐賜三品服。此三人者﹐至今以爲美談。自錢武肅王吳越﹐以其子元璙爲刺史。當兵火剽焚之後﹐而元璙以儉約愼靜鎭之者三十年﹐與江南李氏接境﹐而能保全屏蔽者﹐元璙之功也。元璙後封廣陵郡王﹐子文奉嗣之﹐頗亦好士﹐有勝致﹐卒官下。其後忠懿王納土請吏﹐朝廷始除守以治之。自太平興國三年﹐至今元丰四年﹐更七十二人矣。﹝題名具《總集》。﹞朝廷以劇郡﹐常愼其選﹐非臺閣之賢﹐漕憲之序﹐不以輕授。其風流文雅﹐開敏彊濟﹐丰功琦行﹐貴名茂閥﹐列於國史炳於家傳者多矣。艸野之士﹐獨處而罕聞﹐𨿽聞而不詳﹐何以遽數哉﹖今朝議大夫章公﹐嘗將漕二浙﹐有威名。及旣下車﹐飭治眾職﹐𨿽小必察。始至﹐會暴風﹐湖海之瀕﹐民或漂溺。公遣吏巡視賑卹﹐請蠲田租﹐人不失所。鋤治姦吏﹐繩遏浮蕩﹐擊沮豪右﹐莫不畏懾﹐政聲流聞。詔曰「吏不數易﹐然後得以究其材。今夫蘇﹐劇郡也。而爾爲之守﹐克有能稱﹐嘉省厥勞﹐仍其舊服。往惟率職不懈﹐以稱吾久任之意哉﹗可令再任蘇守。」自國朝以來﹐惟公再任﹐邦人美之。時議欲大修郡城﹐增浚運河﹐公務愛民力﹐請罷其役﹐民甚徳之。

人物

吳中人物尙矣。漢嚴助﹑朱買臣﹐會稽吳人﹐以儒學文詞名當時。郡舉賢良﹐對策者百餘人﹐武帝善助對﹐獨擢助爲中大夫。而旣貴幸﹐乃薦朱買臣﹐亦爲中大夫﹐由是並在左右。與大臣辯論﹐中外相應以義理之文。其後﹐相繼爲會稽太守。助爲會稽﹐數年不聞問。天子賜書曰「君厭承明之廬﹐勞侍從之事﹐懷故土﹐出爲郡吏。會稽東接於海﹐南近諸越﹐北枕大江。間者﹐闊焉久不聞問﹐具以《春秋》對。」助恐﹐上書謝﹕「願奉三年計最。」買臣懷會稽太守章﹐步歸郡邸﹐長安廏吏乘駟馬車來迎。會稽聞太守且至﹐發民除道﹐縣長吏並送迎﹐車百餘乘。此二人者﹐並起書生﹐遂宰一郡﹐福千里﹐其爲榮遇﹐可勝道哉﹗然助能諭指南越遣子入侍﹐買臣擊破東越有功﹐亦足以稱焉。自東漢至於唐﹐代有賢哲﹐已具《圖經》﹐而四姓者最顯。陸機所謂「八族未足侈﹐四姓實名家」。四姓者﹐朱張顧陸也。其在江左﹐世多顯人﹐或以相業﹐或以儒術﹐或以徳義﹐或以文詞﹐已著於舊志矣。自廣陵王元璙父子帥中吳﹐是時﹐有丁陳範謝四人者﹐同在賓幕﹐以長者稱。丁氏之後﹐有晉公﹐出入將相。範氏之後﹐有文正公﹐參豫大政﹐爲世宗師。文正公族侄龍圖公師道﹐以直淸顯﹐先朝履歷諫憲。謝氏之後﹐有太子賓客濤。賓客有子曰絳﹐爲知制誥﹐縉紳推之。陳氏之後﹐有太子中允之奇者﹐謝隴西郡王宅教授以歸﹐召之不起﹐以行義著鄕閭﹐謂之「陳君子」者也。又若宣徽使鄭文肅公﹐以謀烈贊樞府﹑定邊垂。祕書監富公嚴﹐以耆徳守鄕郡。而許洞﹐以歌詩著名祥符之間。皆吳人也。而東南之才美與四方之遊宦者﹐視此邦之爲樂也﹐稍稍卜居﹑營葬﹐而子孫遂畱不去者﹐不可以遽數也。今玆宗工名儒出於吳者﹐髙則登黃扉﹐入禁林﹐次則帥方面﹐列臺閣﹐與夫裏居之大老﹐灼灼然在人耳目﹐俟來者爲記焉。

吳郡圖經續記﹟卷中橋梁﹝凡十五節﹞

吳郡昔多橋梁﹐自白樂天詩嘗云「紅欄三百九十橋」矣﹐其名已載《圖經》。逮今增建者益多﹐皆疊石甃甓﹐工奇致密﹐不復用紅欄矣。然其名﹐未嘗徧錄也。近度支韓公子文爲守﹐命每橋刻名於旁﹐憧憧往來﹐莫不見之。其有名﹐自古昔或近事可述者﹐爲記於此。﹝右一﹞

烏鵲橋﹐在郡前。舊傳有古館八﹐曰全吳﹑通波﹑龍門﹑臨頓﹑升羽﹑烏鵲﹑江風﹑夷亭。此橋因館得名﹐白樂天詩嘗及之。﹝右二﹞

失履橋﹐在吳縣西南。吳王有織裏﹐以是名橋。謂之「失履」﹐俗訛也。﹝右三﹞

臯橋﹐在吳縣西北。臯伯通字奉卿所居之地也。伯通爲漢朝議郎﹐卒﹐葬胥門西二百步﹐號「伯通墩」。昔梁鴻娶孟光﹐同至吳﹐居伯通廡下﹐爲人賃舂。伯通察而異之﹐乃捨之於家﹐鴻卒﹐又爲葬之﹐是可稱也。《哀江南賦》云「臯橋羈旅」﹐亦謂此。﹝右四﹞

百口橋﹐在長洲縣東。故傳東漢之顧訓﹐五世同居﹐家聚百口﹐衣食均等﹐尊卑有序﹐因其所居以名之。﹝右五﹞

乘魚橋者﹐故傳爲琴髙乘鯉升仙之地。據劉向《列仙傳》云「琴髙﹐趙人﹐嘗入涿水中取龍子﹐與弟子期。期曰「皆齋潔﹐待於祠旁。」果乘赤鯉來﹐出坐祠中﹐畱一月﹐復入水去。」涿﹐一作碭。不云在吳也。《列仙傳》有英子者﹐亦乘赤鯉升天﹐吳中門戶皆作神魚﹐遂立英祠。未詳孰是。﹝右六﹞

都亭橋﹐在吳縣西北。故傳吳王壽夢嘗於此作都亭﹐以招賢士也。苑橋﹑定跨橋﹐故傳皆闔廬苑囿﹐遊憩之地。﹝右七﹞

臨頓橋﹐在長洲縣北。臨頓者﹐亦吳時館名也。陸魯望嘗居其旁﹐皮日休贈之詩﹐以謂「不出郛郭﹐曠若郊野」。今此橋民居櫛比﹐蓋此郡又盛於唐世也。﹝右八﹞

至徳橋﹐在泰伯廟前。以廟名橋也。﹝右九﹞

孫老橋﹐在運河上。天聖初﹐郡守禮部郎中直史館孫公冕所建也。孫公治蘇﹐民所畏愛﹐故以名焉。﹝右十﹞

行春橋﹐在橫山下越來溪中。湖山滿目﹐亦爲勝處。﹝右十一﹞

新橋﹐在盤門外。自郡南出﹐徒行趨諸鄕至木瀆者﹐每過運河﹐須舟以濟。又當兩派交流之間﹐頗爲深廣﹐故自昔未有爲梁者。今太守朝議章公下車﹐有石氏建請出錢造橋者﹐公立限督之﹐卽日而裁﹐逾時而畢﹐橫絕漫流﹐分而三橋﹐往來便之。﹝右十二﹞

三太尉橋﹐在吳縣西。昔廣陵王諸子各治園第﹐此橋之西巷﹐蓋當時第三子所營治也。今皆爲居人占籍焉。﹝右十三﹞

吳江三橋﹐南曰安民﹐在新涇。中曰利民﹐在七里涇。北曰濟民﹐在吳涇。初﹐澄源鄕並漕河有村十七﹐家居河南﹐田占河北﹐民欲濟無梁﹐郡從事夏日長爲之建橋﹐錢子髙作《記》云。﹝右十四﹞

吳江利往橋﹐慶曆八年﹐縣尉王廷堅所建也。東西千餘尺﹐用木萬計。縈以修欄﹐甃以淨甓﹐前臨具區﹐橫截松陵﹐湖光海气﹐蕩漾一色﹐乃三吳之絕景也。橋成﹐而舟楫免於風波﹐徒行者晨暮往歸﹐皆爲坦道矣。橋有亭﹐曰垂虹﹐蘇子美嘗有詩云「長橋跨空古未有﹐大亭壓浪勢亦豪。」非虛語也。﹝右十五﹞

祠廟﹝凡七節﹞

泰伯廟﹐在閶門內。舊在門外﹐漢桓帝時﹐太守麋豹所建。錢氏移之於內﹐蓋以避兵亂也。延陵季子侑祠焉。﹝右一﹞

包山廟﹐在洞庭。唐人於此有祈而應。魯望詩曰「終當以疏聞﹐特用諸侯封。」﹝右二﹞

龍母廟﹐在吳縣陽山。郡中嘗於是祈雨而應﹐民所欽奉。﹝右三﹞

常熟縣龍堂。唐咸通中﹐縣令周思輯以旱故﹐禜龍於破山之潭上﹐果雨以應﹐於是爲堂以祀之。記刻今存。破山﹐卽虞山也。父老以謂每歲有龍往來於陽山﹑虞山之間﹐其雲雨可識。﹝右四﹞

慶忌廟﹐在吳縣境。慶忌﹐吳王僚之子﹐東方朔所謂「捷若慶忌」也。如聞俗訛爲「慶忿」﹐非也。﹝右五﹞

洞庭聖姑廟。晉王彪二女﹐相繼而卒﹐民以爲靈而祀之。﹝右六﹞

孫學士祠堂﹐在萬壽寺。天聖中﹐孫公冕守郡﹐治獄不濫﹐斷訟如神﹐弛張在己﹐無所吐茹﹐吏民欽畏之。嘗病癰﹐民爭詣佛寺祈福﹐後又爲之立祠﹐吳民到今稱之。﹝右七﹞

宮觀﹝凡七節﹞

天慶觀﹐唐置﹐爲開元宮﹐孫儒之亂﹐四面皆爲煨燼﹐惟三門﹑正殿存焉。其後復修﹐祥符中更名天慶觀。皇祐之間新作三門﹐尢峻壯。﹝右一﹞

太和宮﹐在盤門外。其地﹐唐相畢瑊之別業也。瑊之子師顏及其子宗逸﹐避巢寇之亂﹐徙而家焉。有戴省甄者﹐幼孤﹐從其母嫁畢氏﹐宗逸無子﹐省甄嗣之。後省甄入道﹐居開元觀。開寶二年﹐請施祖莊爲宮﹐錢氏賜額﹐曰「太和」﹐乃與弟子吳玄芝主其締架焉。王元之嘗記其事﹐仍有詩畱題。﹝右二﹞

靈祐觀﹐在洞庭山﹐唐之神景宮也﹐蓋明皇時建。內有林屋洞﹐人間第九洞天也﹐爲左神幽虛之天﹐卽天后眞君之便闕。《眞誥》云「句曲洞天﹐東通林屋﹐北通岱宗﹐西通峨眉﹐南通羅浮。」言諸洞可以交達也。舊傳禹治水過會稽﹐夢人衣玄纁﹐告治水法並不死方在此山石函中﹐旣得之﹐以藏包山石室。吳人得之﹐不曉﹐以問孔子﹐孔子曰「此禹石函文。」所謂《靈寶經》三卷﹐蓋卽此也。吳先主時﹐使人行洞中二十餘里﹐上聞波浪聲﹐有大蝙蝠拂殺火。觀皮﹑陸詩﹐信然也。又有白芝﹑紫泉﹐爲神仙飲餌﹐蓋列眞往來其間。唐時投龍於此﹐因建宮。天禧五年﹐詔重修﹐攺賜「靈祐」之名﹐仍刻敕文於石。﹝右三﹞

洞眞宮﹐《圖經》云「在古毛公壇上」。據皮﹑陸詩﹐毛公者﹐劉根也。陸詩云「古有韓終道﹐授之劉先生。身如碧鳳皇﹐羽翼披輕輕。」按《神仙傳》云﹕劉根字君安﹐漢成帝時人。舉孝廉﹐除郎中﹐後棄世學道﹐入嵩山石室中﹐崢嶸上下髙五十丈﹐冬夏不衣﹐身毛長一二尺﹐狀如五十許人。其與人坐時﹐忽然已髙冠玄衣﹐人不覺也。根自說入山精思﹐無所不到﹐蓋嘗至此也﹐聚石爲壇﹐廣不盈畝。舊傳毛公道成羅浮﹐居山三百餘載﹐有弟子七十二人。夫神化慌惚﹐萬里跬步﹐夫亦何常哉﹖有周先生隱遙﹐字息元﹐唐正元中﹐來遊包山之神景觀﹐距觀五里﹐見白鹿跪止﹐卽毛公塢也。得異石一方﹐上有虫篆﹐卽毛公鎭地符也。得一井泉﹐色白味甘﹐卽煉丹井也。傍又有古池﹐深廣袤丈﹐旱歲不竭﹐卽毛公泉也。此宮乃開成三年建﹐蓋因先生云。﹝右四﹞

上眞觀﹐在洞庭山上﹐建於梁世。唐僧皎然嘗陪湖州鄭使君登此﹐卻望湖水賦詩。皮﹑陸亦有此作。詩中云「昔有葉道士﹐位當升靈官。欲箋紫微志﹐惟食虹景丹。」葉君﹐不知何名也。﹝右五﹞

乾元觀﹐在常熟一里虞山下。梁天監五年﹐張裕先生來此山﹐棲遁十餘載﹐夢神人告曰「峯下之地﹐面勢閒寂﹐可以卜居。」裕如教興葺﹐號曰「招眞」﹐昭明太子爲之撰碑。簡文帝嘗賜玉案一面﹑鐘一口﹑香百斤﹑燭百鋌﹐陳供於此。其後﹐攺曰乾元。﹝右六﹞

太一宮﹐舊在郡中﹐或傳在報恩寺之側。太平興國中﹐方士楚芝蘭言「五福太一﹐天之尊神也﹐太一所在之處﹐人丰樂而無兵役。凡行五宮﹐四十五年一移﹐以數推之﹐當在吳越分﹐請就其地築宮以祀之。」奏可。六年十月﹐蘇州言太一宮成﹐芝蘭又言「都城東南地名蘇村﹐可徙築宮於此﹐以應蘇臺之名﹐則福集帝都矣。」太宗從之。於是﹐作太一宮於都城之南﹐而姑蘇之宮遂廢。﹝右七﹞

寺院﹝凡三十五節﹞

自佛教被於中土﹐旁及東南﹐吳赤烏中﹐已立寺於吳矣。其後﹐梁武帝事佛﹐吳中名山勝境﹐多立精舍。因於陳隋﹐寖盛於唐。唐武宗一旦毀之﹐已而﹐宣宗稍復之。唐季盜起﹐吳門之內﹐寺宇多遭焚剽。錢氏帥吳﹐崇向尢至。於是﹐修舊圖新﹐百堵皆作﹐竭其力以趨之﹐惟恐不及。郡之內外﹐勝剎相望﹐故其流風余俗﹐久而不衰。民莫不喜蠲財以施僧﹐華屋邃廡﹐齋饌丰潔﹐四方莫能及也。寺院凡百三十九﹐其名已列《圖經》。今有增焉﹐考其事迹可書而《圖經》未載者﹐錄於此。至於湖山郊野之間﹐所不知者﹐蓋闕如也。又有寺名見於傳記﹐而今莫知其處者﹐如晉何點兄弟居吳之波若寺。又故傳唐有乾元寺﹐戴逵之宅也。宴坐寺﹐張融之宅也。又有龍華﹑禪房﹑唐慈﹑崇福﹑慈悲﹑陸鄕數寺﹐皆建於六朝之間。而龍華﹑宴坐之額﹐乃陸柬之書﹐今莫見之矣。﹝右一﹞

承天寺﹐在長洲縣西北二里。故傳是梁時陸僧瓚故宅﹐因睹祥雲重重所覆﹐請捨宅﹐爲重云寺。中誤書爲重玄﹐遂名之。韋蘇州《登寺閣詩》云「時暇陟云構﹐晨霽澄景光。始見吳都大﹐十里郁蒼蒼。山川表明麗﹐湖海吞大荒。」卽此寺也。錢氏時﹐又加繕葺﹐殿閣崇麗﹐前列怪石。寺中有別院五﹐曰永安﹐曰淨土﹐禪院也﹔曰寶幢﹐曰龍華﹐曰圓通﹐教院也。所謂寶幢者﹐舊曰藥師院。昔有錢唐僧道贊者﹐作紫壇香百寶幢﹐覆以殿宇﹐翰林晁承旨與當時諸公凡二十三人爲之贊云。又有聖姑廟﹐蓋梁時陸氏之女﹐吳人於此祈有子﹐頗驗。﹝右二﹞

永安禪院﹐在承天寺垣中﹐舊號彌陀院。初﹐太宗朝以藏經鏤本﹐有餘杭道原禪師者﹐詣闕借版印造。景徳中﹐又以太宗禦制四帙﹐及新譯經一十四帙並賜之﹐道原旣歸藏於此院。大中祥符八年﹐又編修《景徳傳燈錄》以進﹐敕賜今額。每歲度一僧﹐至今爲禪院。﹝右三﹞

報恩寺﹐在長洲縣西北一里半。在古爲通玄寺﹐吳赤烏中﹐先主母吳夫人捨宅以建。晉建興二年﹐滬瀆漁者見神光照水徹天﹐旦而觀之﹐乃二石像浮水上。或曰水神也﹐以三牲巫祝迎之﹐像泛流而去。時吳人率僧尼輩迎於海濱﹐入城置於通玄寺﹐光明七晝夜不絕﹐號其殿曰「二尊」。建興八年﹐漁者於滬瀆沙上﹐獲帝靑石缽﹐初以爲臼類﹐葷而用焉。俄有佛像見於外﹐漁者異之﹐知其爲二像之遺祥也﹐乃以供佛。梁簡文制《石像傳》云﹕有迦葉佛﹑維衛佛﹐梵字刻於焰間。唐天后遣使致珊瑚鑑一﹑缽一﹐供於像前。又有陸柬之書碑。開元中﹐詔天下置開元寺﹐遂攺名開元﹐金書額以賜之。寺中有金銅玄宗聖容。當天下升平﹐富商大賈遠以財施﹐日或有數千緡。至於梁柱欒楹之間﹐皆綴珠璣﹐飾金玉﹐蓮房藻井﹐悉皆寶玩﹐光明相輝﹐若辰象羅列也。大順二年﹐爲淮西賊孫儒焚毀﹐其地遂墟。同光三年﹐錢氏更造寺於吳縣西南三里半﹐榜曰「開元」﹐並其僧遷焉﹐卽今之開元寺也。今開元寺有瑞像閣﹐乃別加塑飾﹐其帝靑石缽猶存。周顯徳中﹐錢氏於故開元寺基建寺﹐移唐報恩寺名於此爲額﹐卽今寺也。唐之報恩寺﹐在吳縣之報恩山﹐卽支硎山也。自梁武帝建寺﹐經唐武宗殘毀﹐至是乃移額於此。寺有寶塔﹐頃罹火災﹐郡人復建巨殿﹐窮極雕麗﹐爲東南之冠﹐今僅畢工云。寺有別院三﹐曰泗州﹐曰水陸﹐爲禪院﹔曰法華﹐爲教院。﹝右四﹞

普門禪院﹐在報恩寺旁。景徳中﹐日本僧寂照號圓通大師來貢京師﹐上召﹐賜紫衣﹑束帛。寂照願遊天臺山﹐詔令縣道續食。丁晉公時爲三司使﹐爲言姑蘇山水奇秀﹐寂照願畱吳門﹐遂居此院。朝宰諸公並作詩送之﹐刻石院中。﹝右五﹞

承天萬壽禪院﹐在長洲東南。錢氏時﹐中吳從事丁守節﹐卽晉公之祖也﹐於其所居東南隅唐長壽寺之舊基﹐鋤荒架宇。祥符中﹐晉公請攺賜今額。天聖初﹐辟爲禪剎﹐髙僧住持﹐相繼崇飾﹐最爲閎廣。又有華嚴閣。祥符中﹐有浮圖自京趨蜀﹐刻造十六羅漢像﹐乃來錢唐布飾之﹐將還京師﹐至蘇感夢﹐遂畱此閣下。郡中士民祈請﹐數應。去年久雨﹐太守章公迎禪月像於郡廳﹐致請﹐俄遂晴霽。﹝右六﹞

雍熙寺﹐在吳縣北。故傳郡人陸氏捨宅以置﹐號曰「流水」。舊有三殿三樓﹐髙僧淸閒所建也。雍熙中﹐攺今額。寺之子院三﹐曰華嚴﹐曰普賢﹐曰泗州﹐皆爲講教之所。﹝右七﹞

瑞光禪院﹐在盤門內。故傳錢氏建之﹐以奉廣陵王祠廟﹐今有廣陵像及平生袍笏之類在焉。嘉祐中﹐轉運使李公復圭請本禪師住持﹐吳民競致力營葺﹐楝宇完新。相國富公有書頌﹐刻石院中。﹝右八﹞

廣化禪院﹐在長洲縣西。錢氏時﹐大校捨所居以置﹐久而摧敝。自嘉祐以來﹐稍稍繕完﹐門廡嚴新﹐有藏院﹐可以安眾。﹝右九﹞

永定寺﹐在吳縣西南。梁天監中﹐吳郡顧氏施宅爲寺﹐唐陸鴻漸書額。韋蘇州罷郡﹐寓居永定﹐殆此寺耶﹗舊在長洲界﹐後於永定鄕安仁裏。﹝右十﹞

壽寧萬歲禪院﹐在長洲東南。唐咸通中﹐州民盛楚等建爲般若寺。至道九年﹐敕賜禦書四十八卷。二年﹐攺今額。《吳地誌》﹕「郡中有般若臺﹐內有金銅像﹐髙一丈六尺﹐髙士戴顒所制。」訪之﹐未得其遺迹。此寺舊名般若﹐殆是歟﹗﹝右十一﹞

定慧禪院﹐本萬歲之子院﹐祥符中別攺今額。內藏禦書﹐歲得度僧一人﹐雅爲叢林唱道之所。﹝右十二﹞

大慈院﹐在長洲縣北。唐咸通三年﹐陸侍禦以宅爲院﹐號爲「北禪」﹐祥符中攺今額。皮﹑陸有《北禪避暑聯句》﹐注云「院昔爲戴顒宅﹐後司勛陸郎中居之。」卽此是也。﹝右十三﹞

明覺禪院﹐在長洲東南﹐俗所謂「東禪」者。晉開運中﹐有僧遇賢﹐姓林氏﹐常以酒肉自縱﹐酒家或遇其飲﹐則售酒數倍於他日﹐世號爲「酒仙」。而能告人禍福﹐必驗。與符治疾者﹐必痊。建隆二年來居是院﹐創佛屋﹐修路衢﹐無慮用錢數百萬。𨿽稱丐於人﹐而人不知其所從得者。蓋其容似靈巖智積聖者﹐而每與人符﹐以陳僧爲識﹐或謂爲後身﹐其塑像今存院中。﹝右十四﹞

朱明尼寺﹐在吳縣西北。舊傳東晉時﹐有朱明者﹐富而孝友。其弟聽婦言﹐伐木壞宅﹐欲棄兄異居。明乃以金穀盡與弟﹐惟畱空室。一夕﹐大風雨﹐悉飄財寶還明宅﹐弟與其婦愧而自縊﹐明乃捨宅爲寺。﹝右十五﹞

雲巖寺﹐在長洲西北九里虎丘山﹐卽晉東亭獻穆公王珣及其弟瑉之宅。咸和二年﹐捨建精廬於劍池﹐分爲東西二寺﹐寺皆在山下。蓋自會昌廢毀﹐後人乃移寺山上。今東寺皆爲民疇﹐西寺半爲榛蕪矣。寺中有禦書閣﹑官廳﹑白雲堂﹑五聖臺﹐登覽勝絕。又有陳諫議省華﹑王翰林禹偁﹑葉少列參﹑蔣密直堂眞堂。寺前有生公講堂﹐乃髙僧竺道生談法之所。舊傳生公立片石以作聽徒﹐折松枝而爲談柄。其虎跑泉﹑陸羽井﹐見存。比歲﹐琢石爲觀音像﹐刻經石壁。東嶺艸堂亦爲佳致﹐惜已廢壞。﹝右十六﹞

西庵禪院﹐在虎丘西。本屬雲巖﹐後別爲院﹐蓋亦古西寺之地。近歲﹐頗增葺。﹝右十七﹞

普明禪院﹐在吳縣西十里楓橋。「楓橋」之名遠矣﹐杜牧詩嘗及之﹐張繼有《晚泊》一絕﹐孫承祐嘗於此建塔。近長老僧慶來住持﹐凡四五十年修飾完備﹐面山臨水﹐可以遊息。舊或誤爲「封橋」﹐今丞相王郇公頃居吳門﹐親筆張繼一絕於石﹐而「楓」字遂正。﹝右十八﹞

壽聖義慈禪院﹐在閶門外﹐樞密直學士施公昌言墓側﹐近得賜額。﹝右十九﹞

天峯院﹐在吳縣西二十五里﹐報恩山之南峯。東晉時﹐髙僧支遁者﹐嘗居於此﹐故有支硎之號。山中有支遁石室﹑馬迹石﹑放鶴亭﹐皆因之得名。昔唐自有報恩寺在山麓﹐故樂天﹑夢得遊報恩寺﹐作詩。蓋自武宗時﹐報恩寺廢﹐𨿽興葺﹐不能復﹐故皮﹑陸猶有《報恩寺南池聯句》﹐其後益淪壞。至乾徳中﹐錢氏於報恩寺基作觀音院﹐﹝今名楞伽院。﹞卽其地也。所謂「南峯」者﹐乃古之報恩之屬院耳﹐院枕巖腹﹐躋攀幽峻﹐自報恩寖衰﹐而南峯乃興。大中五年﹐號爲「支山」。天福五年﹐攺曰南峯。聖朝賜以今額﹐禪老相承﹐殿閣堂廡奐然一新矣。山中危壁竦立﹐石門夾道﹐前對牛頭山﹐旁作西庵。又有碧琳泉﹑待月嶺﹑南池﹑新泉之類﹐自昔著名。故傳裴休書額﹐已亡矣。﹝右二十﹞

天平寺﹐在吳縣西南天平山下。山有白雲泉﹐始見於白公詩。其寺建於寶歷二年﹐乃樂天爲蘇州刺史之歲﹐蓋因泉以興寺也。範文正公之先葬其旁﹐賜額「白雲寺」﹐中有文正公祠堂。﹝右二十一﹞

澄照寺﹐在長洲縣西北陽山下。方俗以爲丁令威所居。《圖經》吳縣界有丁令威宅﹐此殆是歟﹗錢氏時﹐有泉出於寺中﹐因名仙泉﹐後攺曰澄照寺。﹝右二十二﹞

白蓮禪院﹐本澄照別庵﹐池中生千葉白蓮﹐故以名院。端拱初﹐謝賓客濤嘗講學於院之西廡﹐明年登第﹐其子絳嘗刻石爲記。﹝右二十三﹞

秀峯寺﹐在靈巖山。梁天監中置﹐旣經一紀﹐忽有異人於殿隅畫一僧相。俄而梵僧見之﹐曰「此智積菩薩也。」化形隨感﹐靈應甚多。儀相𨿽經傳繪﹐吳民瞻奉﹐至今彌勤。此寺占故宮之境﹐景物淸絕﹐舊乃律居﹐不能興葺﹐徒長紛訟。太守晏公辟爲禪剎﹐人甚便之。﹝右二十四﹞

堯峯院﹐在吳縣橫山旁。俗傳堯民於此避水﹐蘇子美詩云「西南登堯峯﹐俗云堯所基。洪川不能沒﹐上有萬眾棲。」謂此也。唐末﹐慧齊禪師首建精舍﹐名曰免水﹐後攺曰堯峯﹐蓋亦有所傳也。登髙極目﹐鄰州隱隱然。﹝右二十五﹞

楞伽寺﹐在吳縣西南橫山下。其上有塔﹐據橫山之巓﹐隋時所建﹐有石記存焉﹐白樂天及皮﹑陸有詩載集中。寺旁有巨井﹐深不可測﹐井有石欄﹐欄側有隋人記刻﹐蓋楊素移郡橫山下﹐嘗居此地。又有寶積﹑治平二寺相聯﹐皆近建也。﹝右二十六﹞

明因禪院﹐在橫山下。廣陵王元璙墓在其旁﹐故號「薦福」。昔義懷禪師居此﹐終焉。院有藏經﹐故傳廣陵姬媵所書。﹝右二十七﹞

感慈禪院﹐與薦福相並﹐乃宣徽使鄭文肅公墳寺。﹝右二十八﹞

智顯禪院﹐在橫山下。梁人吳廣施所居爲寺﹐號曰寶林﹐錢氏攺名寶華﹐故今名寶華山。祥符中﹐心印軻禪師重建殿堂﹐經藏合三百楹﹐號爲勝剎。初﹐﹛左含右面﹜﹛左含右面﹜和尙以錫扣石﹐淸泉爲流﹐𨿽水旱不增減﹐軻師引泉足用﹐迄今猶存。﹝右二十九﹞

光福寺﹐在吳縣西南﹐建於梁世。近歲﹐居人獲觀音銅像於水濱﹐乃置寺中﹐民間瞻奉﹐頗有感應﹐本郡或迎就城中﹐祈請皆驗云。﹝右三十﹞

髙峯禪院﹐在胥山﹐故在洞庭。近歲﹐郡人張咨葬親於胥山下﹐旁建精舍﹐乃請移賜額於此。咨弟曰詢﹐今爲戶部員外郎。﹝右三十一﹞

水月禪院﹐在洞庭山縹緲峯下﹐抵吳縣百里。建於梁﹐廢於隋。至唐光化中﹐有浮圖志勤者結廬於此﹐因而經構至數十百楹。天祐四年﹐刺史曹圭以「明月」名之。大中祥符中﹐易今名。山旁有泉甘潔﹐歲旱不涸。﹝右三十二﹞

孤園寺﹐在洞庭。梁散騎常侍吳猛之宅﹐施爲精舍。﹝右三十三﹞

慧聚寺﹐在昆山縣西北三里馬鞍山。孤峯特秀﹐極目湖海﹐百里無所蔽。昔髙僧慧向﹐梁武帝之師﹐宴坐此山﹐二虎爲侍﹐感致神人願致工力﹐乃請師之。疁縣是夜風雷暴作﹐暗嗚之聲人皆聞之。遲明﹐殿基成矣﹐延袤十七丈﹐髙丈有二尺﹐巨石矗然﹐其直如矢﹐非人力所能成。縣令以聞﹐武帝命建寺﹐敕張僧繇繪神於兩壁﹐畫龍於四柱。婁鄕之民病癘瘧者﹐至壁下乃愈。每陰晦欲雨﹐畫龍其潤﹐鱗甲欲動﹐僧繇又畫鎖以制之。會昌廢寺﹐藏龍柱於郡中。大中修復﹐乃復以柱並金書牌﹑鴻鐘還之。至道中﹐郡將陳公省華嘗遊是寺﹐巖穴奇巧﹐勝致甚多。詩人孟郊﹑張祜有詩﹐今丞相王荊公次韻作之﹐刻於石。﹝右三十四﹞

興福寺﹐在常熟縣破山﹐爲海虞之勝處。齊郴州刺史倪徳光捨宅爲寺。唐常建詩云「竹徑通幽處﹐禪房花木深。山光悅鳥性﹐潭影空人心。」卽此地也。山中有龍鬥澗﹐唐正觀中﹐山中嫗生白龍﹐與一龍鬥於此﹐而成此澗。有空心潭﹐因常建詩以立名。有禦賜鐘﹐唐懿宗成通六年所賜。有文舉塔﹑體如塔﹐二人者﹐唐之髙僧也。有救虎閣﹐五代時僧彥周爲虎拔箭於此。有宗教院﹐雍熙中髙僧晤恩修天臺教於此﹐故以名云。近劉禦史拯宰邑﹐作《八味》以志其事云。﹝右三十五﹞

山﹝凡十五節﹞

吳郡諸山﹐名載圖籍者甚眾﹐不復殫紀﹐輒再考傳記﹐補其缺漏﹐以資博覽云。﹝右一﹞

虎丘山﹐在吳縣西北九里。舊經載之已詳﹐《吳越春秋》《越絕書》之類﹐皆以爲闔閭所葬﹐有金精之異﹐故名虎丘。然觀其巖壑之勢﹐出於天成﹐疑先有是丘﹐而闔閭因之以葬也。晉王珣撰《山銘》云「虎丘﹐先名海湧山。」又云「山大勢四面周嶺﹐南則是山徑﹐兩面壁立﹐交林上合﹐升降窈窕﹐亦不卒至。」蓋得其實。褚淵嘗嘆曰「今人所稱﹐多過其實﹐今睹虎丘﹐逾於所聞。」故傳以爲江左丘壑之表云。舊傳秦皇求劍﹐地裂爲池。《太平寰宇記》云「山澗是孫權所發﹐以求闔閭寶器。」是非未可必也。澗側有平石﹐可容千人﹐故謂之千人坐﹐傳俗因生公講法得名。﹝右二﹞

橫山﹐在吳縣西南。《十道志》云「山四面皆橫。」蓋以此得其名也。又名踞湖山﹐踞﹐或作據。山中有陸云墓﹐今未審其處也。觀是山﹐鎭此邦之西南﹐臨湖控越﹐實吳時要地。隋開皇中﹐嘗遷郡於橫山東﹐亦以是山爲屏蔽也。山周圍甚廣﹐環以佛剎﹐如薦福﹑楞伽﹑寶華﹑堯峯之類﹐皆在焉。薦福寺旁有五塢﹐皇祐中﹐節度推官馬云與山人仇道名之﹐曰芳桂﹐曰修竹﹐曰飛泉﹐曰丹霞﹐曰白雲﹐蓋因其物象云。﹝右三﹞

姑蘇山﹐在吳縣西三十五里﹐連橫山之北﹐或曰姑胥﹐或曰姑余﹐其實一也。傳言闔廬作姑蘇臺﹐一曰夫差也。據《左氏傳》云「闔廬食不二味﹐居不重席﹐器不彤鏤﹐宮室不觀﹐舟車不飾。」而《吳越春秋》言闔廬晝遊蘇臺。蓋此臺始基於闔廬﹐而新作於夫差也。以全吳之力﹐三年聚材﹐五年而後成﹐髙可望三百里﹐𨿽楚「章華」﹐未足比也。初﹐越王得神木一雙﹐大二十圍﹐長五十尋。巧工施校﹐制以規繩﹐雕治刻削﹐錯畫文章﹐嬰以白璧﹐鏤以黃金﹐狀類龍蛇﹐文釆生光﹐獻於吳王。王大悅﹐受而起姑蘇之臺﹐申胥諫曰「王旣變鯀禹之功﹐而髙髙下下﹐以罷民於姑蘇﹐吳民離矣。」夫差旣亡﹐麋鹿是遊。昔太史公嘗云「登姑蘇﹐望五湖。」而今人殆莫知其處。嘗欲披艸萊以訪之﹐未能也。﹝右四﹞

胥山﹐在吳縣西四十里。《寰宇記》云「吳王殺子胥﹐投之於江。吳人立祠江上﹐因名胥山。」酈善長《水經》云「胥山上今有壇﹐長老云胥神所治也。下有九折路﹐南出太湖﹐闔閭造以遊姑胥之臺而望太湖也。」或曰姑蘇山﹐一名胥山。﹝右五﹞

岝崿山﹐在吳縣西南一十五里。《圖經》云「形如師子。」今以此名山也。酈善長以爲岝嶺山云。俗說此本在太湖中﹐禹治水﹐移進近吳。又東及西南有兩小山﹐皆有石如捲苲云﹐禹所用牽山也。太湖中有淺地﹐長老云﹕是岝嶺山麓﹐自此以東差深。蓋閭巷之談云。《吳地記》云「吳王僚葬此山﹐山旁有寺﹐號曰思益。」樂天嘗遊之。﹝右六﹞

報恩山﹐一名支硎山﹐在吳縣西南二十五里。昔有報恩寺﹐故以名云。所謂南峯﹑東峯﹐皆其山之別峯也。今有楞伽﹑天峯﹑中峯院建其旁。樂天詩云「淨石堪敷坐﹐寒泉可濯巾。」卽此山也。﹝右七﹞

硯石山﹐在吳縣西二十一里。山西有石鼓﹐亦名石鼓山。《越絕書》云「吳人於硯石置館娃宮。」楊雄《方言》謂「吳人呼美女爲娃」﹐蓋以西子得名耳。《吳都賦》云「幸乎館娃之宮﹐張女樂而娛羣臣。」卽謂此也。山頂有三池﹐一曰月池﹐曰硯池﹐曰玩華池﹐𨿽旱不竭﹐其中有水葵甚美﹐蓋吳時所鑿也。山上舊傳有琴臺﹐又有響屧廊﹐或曰鳴屐廊﹐以楩梓藉其地﹐西子行則有聲﹐故以名云。下有石室﹐今存﹐俗傳吳王囚範蠡之地。山相連屬﹐有﹛左山右只﹜村。其山出石﹐可以爲硯﹐蓋硯石之名不虛也。嘗登靈巖之巓﹐俯具區﹐瞰洞庭﹐煙濤浩渺﹐一目千里﹐而碧巖翠塢﹐點綴於滄波之間﹐誠絕景也。或曰晉陸玩施宅爲寺﹐卽靈巖寺也。﹝右八﹞

陽山﹐在吳縣西北三十里。一名秦餘杭山﹐一名四飛山。有白堊﹐可用圬墁﹐潔白如粉﹐唐時歲以供進﹐故亦曰白磰山。《吳越春秋》云「越王葬夫差於秦餘杭山卑猶。」蓋卽此山也。今澄照寺﹑白蓮院在其下。﹝右九﹞

華山﹐在吳縣西六十里。於羣山獨秀﹐望之如屏﹐長林荒楚﹐蓊郁幽邃。或登其巓者﹐見有石如蓮華狀﹐蓋亦以此得名。或云晉太康中﹐曾生千葉蓮花也。老子《枕中記》謂可以度難。蓋巖穴深遠﹐宜就隱也。舊有興教院﹐院據山半﹐近歲攺爲禪剎。﹝右十﹞

天平山﹐在吳縣西二十里。巍然特髙﹐羣峯拱揖﹐郡之鎭也。林木秀潤﹐瞻之可愛。遊者陟危﹐蹬攀巨石﹐乃至山腹。其上有亭﹐亭側淸泉泠泠不竭﹐所謂白雲泉也。自白樂天題以絕句﹐範文正繼之大篇﹐名遂顯於世。有卓筆峯﹑臥龍峯﹑巾子峯﹑五丈峯﹑石龜﹑照湖鑑﹑毛魚池﹑大小石屋﹐蓋因好事者得名。﹝右十一﹞

穹窿山﹐在吳縣西六十里。舊傳赤松子食桂實﹑石脂﹐絕食仙去。嘗於此山釆赤石脂﹐《吳都賦》云「赤須蟬蛻而附麗。」謂此也。﹝右十二﹞

包山﹐在震澤中。山有林屋洞﹐昔吳王嘗使靈威丈人入洞穴﹐十七日不能窮﹐得《靈寶五符》以獻﹐卽此洞也。《水經注》云「山有洞室﹐入地潛行﹐北通瑯耶東武﹐俗謂之洞庭。」魯哀公元年﹐夫差敗越於夫椒﹐蓋卽此山也。或曰太湖中別有夫椒山﹐蓋與此山不遠﹐可以通稱。湖中之山﹐有謂之大雷者﹐小雷者﹐三山者﹐昔人或號爲三山湖。舊傳震澤有七十二山﹐惟洞庭最巨耳。樂天嘗泛舟洞庭﹐著於篇什。陸龜蒙﹑皮日休有《太湖》詩二十篇﹐如神景宮﹑毛公壇﹑縹緲峯﹑桃花塢﹑明月灣﹑練瀆﹑投龍潭﹑孤園村﹑上眞觀﹑銷夏灣﹑聖姑廟﹑崦裏﹑石版之類﹐皆在此山。蘇子美云「洞庭民俗眞朴﹐歷歲未嘗有訴訟至縣吏庭下。以桑﹑梔﹑甘柚爲常產﹐每秋髙霜餘﹐丹苞朱實﹐與長松茂木相差於巖壑間﹐望之若金翠圖繪之可愛云。」﹝右十三﹞

昆山﹐在本縣西北。或曰在華亭﹐蓋割昆山之境以縣華亭故也。晉陸機與其弟云生於華亭﹐以文爲世所貴﹐時人比之「昆岡出玉」﹐故此山得名。﹝右十四﹞

海隅山﹐在常熟。山有二洞穴﹐穴側有石壇﹐周回六十丈﹐山東二里有石室﹐吳仲雍﹑周章﹑闔廬長子並葬此山。山西北三里﹐有越王句踐廟。梁昭明太子作《招眞治碑》云「虞山﹐巫咸之所出也。髙巖郁起﹐帶靑雲而作峯﹔瀑水懸流﹐雜天河而俱會。」又云「其峯有石城﹑石門。」卽此山也。﹝右十五﹞

水﹝凡十節﹞

太湖﹐在吳縣南。《禹貢》謂之震澤﹐《周官》《爾雅》謂之具區﹐《史記》《國語》謂之五湖﹐其實一也。吐吸江海﹐包絡丹陽﹑義興﹑吳郡﹑吳興之境﹐其所容者大﹐故以「太」稱焉。《書》云「三江旣入﹐震澤底定。」三江者﹐北江﹑中江﹑南江也。歷丹陽﹑毗陵者﹐爲北江﹐卽今之大江也。首受蕪湖﹐東至陽羨者﹐爲中江。分於石城﹐過宛陵﹐至於具區者﹐爲南江。三江在震澤上下﹐而皆入於海﹐震澤之流有所泄﹐是以底定。今二江故道中絕﹐故震澤有泛濫之患﹐理勢然也。所謂五湖者﹐蓋所納之湖有五也﹐郭景純《江賦》云「包五湖以漫漭。」言江水經緯五湖﹐而包注震澤也。舊傳五湖之名各不同。《圖經》以謂一曰貢湖﹐二曰遊湖﹐三曰胥湖﹐四曰梅梁湖﹐五曰金鼎湖﹐又曰菱湖。酈善長以謂長塘湖﹑貴湖﹑上湖﹑滆湖﹐與太湖而五。韋昭云「胥湖﹑蠡湖﹑洮湖﹑滆湖﹐就太湖而五。」虞仲翔云「太湖﹐東通長洲松江水﹐南通烏程霅溪水﹐西通義興荊溪水﹐北通晉陵滆湖水﹐東連嘉興韭溪水﹐凡五道﹐謂之五湖。」陸魯望以謂太湖上稟咸池之气﹐故一水五名。又爲仙家浮玉之北堂﹐故其詩曰「嘗聞咸池气﹐下注作淸質。至今涵赤霄﹐尙且浴白日。」又云「構浮玉宛與昆閬。」正謂此也。湖中有山﹐大小七十二﹐洞庭其一也。有大雷﹑小雷山﹐相去十里﹐其間謂之雷澤﹐或謂舜之所漁﹐非也。又有三山﹐白波天合﹐三點黛色﹐陸士龍贈顧彥先詩云「我家五湖陰﹐君住三山陽。」是此山也。﹝右一﹞

松江﹐出太湖﹐入於海。韋昭以爲三江者﹐松江﹑浙江﹑浦陽江也。今浙江﹑浦陽與震澤不相入﹐韋說非也。昔﹐吳王軍江北﹐越王軍江南﹐越王中分其師﹐以爲左右軍﹐銜枚溯江五里以須﹐中軍銜枚潛涉﹐吳師大北﹐卽此江也。酈善長云「松江﹐自湖東北逕七十里﹐江水分流﹐謂之三江口。」《吳越春秋》云「範蠡去越﹐乘舟出三江之口﹐入五湖之中。」此謂也。庾仲初《楊都賦》注云「太湖東注爲松江﹐下七十里有水口分流﹐東北入海爲婁江﹐東南入海爲東江﹐與松江而三。」此非《禹貢》之三江也。今觀松江正流下吳江縣﹐過甫裏﹐逕華亭﹐入靑龍鎭﹐海商之所湊集也。《圖經》云「松江東寫海曰滬瀆﹐亦曰滬海。」今靑龍鎭旁有滬瀆村﹐是也。江流自湖至海﹐凡二百六十里﹐岸各有浦﹐凡百數﹐其間環曲而爲匯者甚多﹐賴疏瀹而後免於水患。或傳松江口故深﹐久淤而不治﹐稍稍乃淺﹐故可爲梁以渡﹐然或遇大水﹐不能遽泄者﹐以此也。松江﹐一名笠澤﹐陸魯望居甫裏﹐號所著曰《笠澤叢書》。﹝右二﹞

運河﹐出震澤。《傳》稱﹕「吳城邗溝﹐通江淮。」《國語》亦云「夫差起師北徵﹐闕爲深溝﹐通於商魯之間。」蓋由此河以通江北也。隋大業六年﹐敕開江南河﹐自京口至余杭郡八百餘里﹐面闊十餘丈﹐擬通龍舟﹐巡會稽。陸士衡詩云「閶門何峨峨﹐飛閣跨通波。」樂天詩云「平河七百里﹐沃壤兩三州。」皆謂此水也。歲旱﹐或淺淤﹐故常加浚治﹐乃得無阻。﹝右三﹞

新河﹐在城市。杜荀鶴詩云「夜市賣菱藕﹐春船載綺羅。」蓋指此地。祥符中﹐崇儀使秦羲守郡日﹐嘗開廣之。﹝右四﹞

七堰者﹐皆在州門外。據樂天詩云「七堰八門六十坊。」而《圖經》云「廢堰一十有六。」蓋樂天指其近者言之也。舊說蓄水養魚之所﹐或云所以遏外水之暴而護民居。近世﹐城中積土漸髙﹐故𨿽開堰﹐無甚患也。﹝右五﹞

越來溪﹐在吳縣之境﹐自太湖過橫山﹐至於郡城之西。蓋越王由此水至於吳﹐故得此名。﹝右六﹞

谷水﹐據酈善長云「松江﹐一東南行七十里﹐入小湖﹐自湖東南出﹐謂之谷水。谷水出小湖﹐逕由捲縣故城下﹐卽秦之長水縣。又東南逕嘉興縣城西﹐鹽官縣故城南﹐過武原﹐出爲散浦﹐以通巨海。」陸機詩云「仿佛谷水陽﹐眷戀昆山陰。」卽此水也。蓋此渠足以分震澤﹑松江之水﹐南入於海也。後世谷水堙廢﹐人不復知其名﹐故吳中多水。嘗質於老儒長者﹐謂松江東流﹐聚爲小湖﹐西北接白蜆﹑馬騰﹑谷﹑玳瑁四湖﹐蓋所謂谷湖者﹐卽谷水之舊迹也。又南接三泖﹐泖有上﹑中﹑下之名。故傳陸士衡對晉武帝云「三泖冬溫夏涼。」蓋此地也。泖之狹者﹐猶且八十丈﹐又下接海鹽之蘆瀝浦。海鹽﹐卽武原也。行二百餘里﹐南至於浙江。疑此卽谷水故道。《水經》以謂入海﹐而此浦入江者﹐蓋支派之異也。梁大通二年﹐以吳興水災﹐詔遣前交州刺史王弁開大瀆﹐導泄震澤以寫浙江中﹐蓋此浦是也。浦旁頗有遺迹﹐至唐時﹐乃設堰以隔海潮。嘉祐中﹐姑蘇水災﹐詔遣都官員外郎沈衡相視﹐嘗欲開此浦﹐未克興功。﹝右七﹞

昆山塘﹐自婁門歷昆山縣而達於海﹐卽婁江也。據酈善長引庾仲初《楊都賦》注云「太湖東注爲松江﹐下七十里有水口分流﹐東北入海爲婁江﹐東南入海爲東江﹐與松江而三也。」按婁者﹐縣名﹐今之昆山是也。塘之兩岸﹐又爲六塘﹑四十四浦﹑六十四浮﹐接引湖澤﹐乃昔人所以泄具區之暴流﹐備民疇之灌漑也。﹝右八﹞

常熟塘﹐自齊門北至常熟百餘里﹐皆有涇浦入���。蓋釃其渠以泄水則有涇﹐引其流以至江則有浦﹐其名甚眾﹐而昆湖﹑陽城湖之水﹐皆賴以泄焉。﹝右九﹞

新洋江﹐在昆山縣界。本有故道﹐錢氏時嘗浚治之﹐號曰新洋江。旣可排流潦以注松江﹐又可引江流漑岡身也。﹝右十﹞

吳郡圖經續記﹟卷下治水

地勢傾於東南﹐而吳之爲境居東南最卑處﹐故宜多水。昔禹之治水也﹐因其勢之可決者﹐疏而爲三江﹔因其勢之必聚者﹐瀦而爲五湖﹐乃底於定﹐微禹其能不魚乎﹖自二江故道旣廢﹐而五湖所受者多﹐以百谷鐘納之巨浸﹐而獨泄於松陵之一川﹐勢不能無浸溢之患也。觀昔人之智亦勤矣﹐故以塘行水﹐以涇均水﹐以塍禦水﹐以埭儲水﹐遇淫潦可泄以去﹐逢旱歲可引以灌﹐故吳人遂其生焉。前代經營之迹﹐多不見史。至唐元和中﹐開常熟塘﹐古碣僅存﹐頗稱灌漑之利﹐其郡守氏李﹑﹝不著名。﹞廉使氏韓。﹝韓臯﹐元和三年﹐爲浙西觀察使。﹞錢氏時嘗置都水營田使以主水事﹐募卒爲都﹐號曰「撩淺」。蓋當是時﹐方欲富境禦敵﹐必以是爲先務。自國朝天禧天聖間﹐吳中水災﹐於是命發運使張綸﹐同郡守經度於昆山﹑常熟﹐各開眾浦﹐以導積水。景祐中﹐範文正公來治此州﹐適當歉歲﹐探究利病﹐不苟興作。公以謂松江不能盡泄震澤眾湖之水﹐𨿽北壓楊子江﹐東抵巨海﹐河渠至多﹐堙塞已久﹐不能分其勢。今當疏導諸邑之水﹐東南入於松江﹐東北入於楊子與海也。於是﹐親至海浦﹐開浚五河。﹝詢之舊老﹐云茜涇之類是也。﹞是時﹐論者沮之。或曰江水已髙﹐不納此流﹔或曰日有潮至﹐水安得下﹖或曰沙因潮至﹐數年復塞﹔或曰開浚之役﹐重勞民力。公以謂江海善下﹐故得爲百谷王﹐豈能不下於此﹖謂「江水已髙不納此流」者﹐非也。彼日之潮﹐有損與盈﹐三分其時﹐損居二焉﹐乘其損而趨之﹐勢孰可禦﹖謂「日有潮至水安得下」者﹐非也。新導之河﹐必設諸閘﹐常時局之﹐沙不能塞﹐每春理其閘外﹐工減數倍﹐亦復何患﹖謂「沙因潮至數年復塞」者﹐非也。東南所殖惟稻﹐大水一至﹐秋無他望﹐俾之遵達溝瀆﹐脫百姓於饑﹐佚道使之﹐𨿽勞不怨。謂「開浚之役重勞民力」者﹐非也。於是﹐力破浮議﹐疏瀹積潦﹐民到於今受其賜。有盤龍匯者﹐介於華亭昆山之間﹐步其徑才十里﹐而洄穴迂緩逾四十里﹐江流爲之阻遏。盛夏大雨﹐則泛溢旁嚙﹐淪稼穡﹐壞室廬﹐殆無寧歲。範公嘗經度之﹐未遑興作。寶元元年﹐太史葉公淸臣漕按本路﹐遂建議釃爲新渠﹐道直流速﹐其患遂弭。厥後﹐轉運使沈立之又開昆山之顧浦﹐頗爲深浚。��������������納陽城湖﹐南吐松江﹐舊謂之昆山塘﹐堤防不立﹐風濤相乘﹐廢民疇﹐阻舟楫﹐盜剽﹑鹽賈行其間﹐吏莫能禁。由唐以來﹐欲修築﹐未克也。皇祐中﹐王丞相以舒州通判被旨來相水事﹐荊公與縣吏拏舟徧視﹐訊其鄕人﹐伻圖以獻。至和中﹐昆山主簿立與權白郡守呂光祿居簡﹐以爲作塘有大利﹐呂公從之。於是調民興役﹐先設外防﹐以遏其上流﹐立橫埭以限之﹐乃自下流浚而決焉。旣成﹐號曰至和塘。嘉祐之間﹐吳人洊饑﹐朝廷選擇守將經制其事﹐蔡秦州抗自校理典是郡﹐嘗請行縣按水﹐親度其利。是時﹐李兵部復圭爲轉運使﹐韓殿省正彥宰昆山﹐於是大修至和塘﹐使之完厚﹐民得因依立塍堨﹐以免水患。而韓君又開松江之白鶴匯﹐如盤龍之法﹐皆爲民利。轉運使王純臣建議﹐請令蘇﹑湖﹑常﹑秀﹐修作田塍﹐位位相接﹐以禦風濤﹔令縣令教誘殖利之戶﹐自作塍岸﹐定邑吏勸課爲殿最﹐當時推行焉。其後﹐論水者益多。儒者傅肱﹐欲決松江之千墩﹑金城諸匯﹐滌去迂滯﹔又欲開無錫之五瀉堰﹐以減太湖而入於北江﹔導海鹽之蘆瀝浦﹐以分吳松而入於浙水﹔於昆山﹑常熟二縣﹐深辟浦港﹐遇東南風則水北下於楊子﹐遇西北風則水南下於吳松﹐庶可紓患﹔又令有田之家﹐據頃畝疏鑿溝港。司農丞郟亶﹐請先取昆山之東﹐常熟之北﹐凡所謂髙田者﹐一切設堰瀦水﹐以灌漑之﹔又浚其溝洫﹐使水周流於其間﹐以浸潤之﹐立堈門以防其壅﹐則髙田不涸﹐而水田亦減流注之勢﹔然後取今之凡謂水田者﹐除四湖外一切罷去﹐如某家涇﹑某家浜之類﹔循古遺迹﹐或五里七里﹐而爲一縱浦﹐又七里或十里﹐而爲一橫塘﹐因塘浦之土以爲堤岸﹐使塘浦闊深﹐堤岸髙厚﹐則水不能爲害﹐而可使趨於江也。郟銜命至蘇﹐經度其事﹐而工重役大﹐不克成。旣而朝廷置農田水利使者﹐以專其事﹐所以浚河渠﹑固防岸﹑通畎澮﹐事在司存﹐可以按見其迹。自熙寧之末旱災之後﹐累年頗稔﹐由是興作差簡。然水旱之數所不免﹐而長民者不可以緩其防也。嘗聞瀕海之地﹐岡阜相屬﹐﹝俗謂之岡身。﹞此天所以限滄溟而全吳人也。𨿽有涇浦﹐而日爲潮沙之所積﹐久則淤澱﹐是不可以不治也。夫治水者﹐當浚其下﹐下流旣通﹐則上游可道也。範文正公嘗與人書云「天造澤國﹐眾流所聚﹐或淫雨不能無災。而江海之涯﹐地勢頗髙﹐溝瀆𨿽多﹐不決不下﹐如無所壅﹐良可減害﹐若其浚深﹐江潮乃來﹐愆亢之時﹐萬戶畎漑﹐此所以旱潦皆爲利矣。」此智者之言也。範公之迹固未遠﹐求其舊而纘其功﹐不亦善哉﹖至於羣言眾說﹐各有見焉﹐擇其可行者﹐裁而行之﹐斯善矣。夫事有興於古人﹐而廢於後世﹔有遺於前代﹐而補於來今。苟爲古人所興者勿廢﹐前之所遺者必補﹐則何利之不成﹐何病之不柅哉﹖

往迹﹝凡二十六節﹞

長洲苑﹐吳故苑名﹐在郡界。昔枚乘諫吳王云﹕漢「修治上林﹐雜以離宮﹐積聚玩好﹐圈守禽獸﹐不如長洲之苑﹔遊曲臺﹐臨上路﹐不如朝夕之池」。《吳都賦》亦云「帶朝夕之浚池﹐佩長洲之茂苑。」注云有朝夕池﹐謂潮水朝盈夕虛﹐因名焉。庾信《哀江南賦》云「連茂苑於海陵﹐跨橫塘於江浦。」亦取諸此。﹝右一﹞

闔廬城﹐卽今郡城也。舊說子胥伐楚還師﹐取丹陽及黃瀆土以築﹐蓋利其堅也。郡城之狀﹐如「亞」字。唐乾符三年﹐刺史張傅嘗修完此城。梁龍徳中﹐錢氏又加以陶甓。﹝右二﹞

閶門﹐故名閶闔門﹐吳王闔廬時有之。或云魯匠般所制也﹐有髙樓閣道﹐吳兵後由此出伐楚﹐攺曰破楚門。吳屬楚﹐復曰閶門。﹝右三﹞

吳小城白門﹐蓋闔廬所作。至秦始皇時﹐守宮吏燭燕窟失火燒宮﹐而此樓故存。﹝右四﹞

魚城﹐在吳縣西橫山下﹐遺址尙存。蓋吳王控越之地﹐宜爲吳城。謂之魚城﹐誤也。橫山之旁﹐岡勢如城郭狀﹐今猶隱隱然。又有射臺﹐亦在橫山。﹝右五﹞

石城﹐在吳縣東北。故爲離宮﹐越王獻西子於此。山有石馬﹐望之如人乘之。﹝右六﹞

華池﹑華林園﹑南城宮﹐故傳皆在長洲界﹐闔廬之故迹也。有流杯亭﹐在女墳湖西二百步﹐亦雲遊樂之地。又有吳宮鄕﹐陸魯望以謂在長洲苑東南五十里﹐蓋夫差所幸之別觀﹐故得名焉。魯望作《問吳宮辭》。辭見《總集》。﹝右七﹞

三泖﹐在華亭境。魯望詩云「三泖涼波漁蕝動。」謂此也。﹝右八﹞

洞庭﹐亦多吳時舊迹。所謂練瀆者﹐練兵之所也。《傳》云「越敗吳於夫椒。」夫椒﹐卽包山也﹐湖岸極淸處爲銷夏灣﹐乃吳王遊觀之地。﹝右九﹞

雞陂墟者﹐畜雞之所。豨巷者﹐畜彘之處。走狗塘者﹐田獵之地也。皆吳王舊迹﹐並在郡界。又有五茸﹐茸各有名﹐乃吳王獵所﹐陸魯望詩云「五茸春早雉媒嬌。」謂此也。﹝五茸今松江。右十﹞

蠡口﹐在長洲界﹐又謂之蠡塘。昔範蠡扁舟浮五湖﹐蓋嘗經此。﹝右十一﹞

胥口﹐在姑蘇山西北十二里﹐因胥山得名。﹝右十二﹞

壇塘﹐在吳縣東南三十五里大江邊。夫差十二年﹐旣殺子胥﹐投屍於江﹐浮以鴟夷革。後悔之﹐君臣臨江作塘﹐創設祭奠﹐百姓緣爲立廟。宋元嘉三年﹐吳令徙廟匠門內。一云壇塘邊有酒城﹐夫差祭子胥觀酒﹐因名之。﹝右十三﹞

許市﹐在郡西二十五里。《圖經》云「秦皇求吳王劍﹐白虎蹲於丘上﹐遂西走二十五里而失﹐劍不能得﹐地裂爲池﹐因名其地曰虎疁。﹝音畱。﹞」蓋此地是也。唐諱琥﹐錢氏諱鏐﹐故攺云許市。﹝右十四﹞

胥屏亭﹐在吳縣界。漢初有陸烈字伯元﹐爲吳令﹑豫章都尉﹐旣卒﹐吳人思之﹐迎其喪葬於胥亭﹐子孫遂爲吳縣人﹐吳郡陸氏之所自出也。﹝右十五﹞

袁山松城﹐在滬瀆江側﹐爲波濤衝激﹐半毀江中。袁山松城東三十里﹐夾江又有二城相對﹐闔廬所築以控越處。古人於海道﹐固爲之防矣。﹝右十六﹞

死亭灣﹐在閶門外七里。故傳朱太守妻慚自經於此。﹝右十七﹞

新郭﹐在吳縣西橫山下。隋旣平陳﹐江南未服﹐聚爲盜賊。隋文帝以楊素爲行軍總管討之﹐追擊至蘇州﹐移郡邑於橫山下﹐蓋欲空其舊城耳。此新郭者﹐當時之遺址也。或曰越王城亦在焉﹐蓋此地吳越之所控守也。初﹐楊素遷城於橫山也﹐匠者以櫧木爲城門之柱﹐素見之謂匠者曰「此木恐非堅﹐可閱幾年﹖」匠曰「可四十年不朽。」素曰「足矣﹐是城不四十年當廢。」至唐正觀中復舊城﹐果如其言。﹝右十八﹞

蓮塘﹐《寰宇記》云「在吳縣西十二里﹐有田數畝﹐生蓮華﹐千葉華麗。」﹝右十九﹞

望市樓﹐據元微之詩《寄樂天》云「弄潮船更曾觀否﹐望市樓還有會無。」注云「望市樓﹐蘇之勝地也。」今觀風樓爲近市﹐殆卽此耳。﹝右二十﹞

東城桂﹐白樂天云「蘇之東城﹐吳都城也﹐今爲樵牧場。有桂一株﹐生乎城下﹐惜其不得地也。」﹝詩見《總集》。右二十一﹞

望亭﹐在吳縣西境。吳先主所立﹐謂之禦亭。隋開皇九年置爲驛﹐唐常州刺史李襲譽攺今名。劉禹錫詩云「懷人吳禦亭。」謂此也。﹝右二十二﹞

柳毅泉﹐事具《圖經》。泉在太湖之濱﹐𨿽大風撓之不濁﹐𨿽旱不耗﹐此所以爲異。﹝右二十三﹞

滬瀆﹐松江東寫海曰滬瀆。陸龜蒙敍矢魚之具云「列竹於海澨曰滬。」蓋以此得名。今其旁有靑龍鎭﹐人莫知其得名之由﹐詢於老宿﹐或云因船得名。按庾信《哀江南賦》云「排靑龍之戰艦。」《南史》﹕楊素伐陳﹐以舟師至三峽。陳將戚欣﹐以靑龍百餘艘屯兵守狼尾灘。楊素親率黃龍十艘﹐銜枚而下﹐擊敗之。則靑龍者﹐乃戰艦之名。或曰靑龍舟孫權所造也﹐蓋昔時嘗置船於此地﹐因是名之耳。﹝右二十四﹞

吳王之時﹐劍有幹將﹑莫耶﹐甲有水犀﹐舟有艅艎。幹將者﹐劍工也。莫耶者﹐幹將之妻也。始﹐幹將作劍﹐采五山之鐵精﹐六合之金英﹐候天伺地﹐陰陽同光﹐百神臨觀﹐天气下降而金鐵之精不銷。於是﹐莫耶曰「神物之化﹐須人而成。今夫子作劍﹐當得其人而後成乎﹖」於是﹐幹將妻乃斷髮剪爪﹐投於鑪中﹐使童男童女三百人鼓橐裝炭﹐金鐵乃濡﹐遂以成劍﹐陽曰幹將﹐陰曰莫耶﹔陽作龜文﹐陰作漫理。幹將匿其陽﹐出其陰而獻之闔廬﹐闔廬甚重之。水犀者﹐徼外有山犀﹑水犀﹐水犀之皮有珠甲﹐山犀則無﹐吳人蓋以水犀飾甲也。艅艎者﹐大舟也。句踐溯江襲吳﹐入其郛﹐焚其姑蘇﹐徙其大舟﹐卽此也。﹝右二十五﹞

大酒巷﹐舊名黃土曲。唐時﹐有富人修第其間﹐植花浚池﹐建水檻﹑風亭﹐醞美酒以延賓旅﹐其酒價頗髙﹐故號大酒巷。﹝右二十六﹞

園第﹝凡十五節﹞

伍子胥宅﹐故傳在胥門旁。子胥諫吳王﹐王不聽﹐使子胥於齊。子胥屬其子於齊鮑氏﹐還報吳王﹐吳王聞之﹐怒﹐賜之屬鏤。子胥曰「吾死﹐必抉吾目置之吳東門﹐以觀越兵之入也。」﹝右一﹞

言偃宅﹐在常熟縣西北。宅中有井﹐闊三尺﹐深十丈。井傍有壇﹐壇北百步有浣沙石﹐方四尺。縣有言偃橋﹐蓋得名於此。子遊以文學升聖師之堂﹐吳人好儒術﹐其有所自哉﹗﹝右二﹞

長鋏巷﹐一名彈鋏巷﹐在吳縣東北二里。巷有馮暖宅。暖﹐客有齊孟嘗君之門彈長鋏而歌者也。焚虛券以彰孟嘗君美聲﹐說齊王以復孟嘗君相位﹐其顯名也宜哉﹗唐人云有墳在側﹐碑刻猶存。舊傳郡郭三百餘巷﹐蓋皆有名而失之﹐惜哉﹗﹝右三﹞

陸氏郁林石。初﹐陸績事吳爲郁林太守﹐罷歸無裝﹐舟輕不可越海﹐取巨石爲重。至姑蘇﹐置其門﹐號爲郁林石﹐世保其居。唐史書之。﹝右四﹞

晉東亭獻穆公王珣與其弟瑉宅﹐外在虎丘﹐內在白華裏﹐後皆施以爲寺。昔虎丘東﹑西二寺﹐今之景徳寺﹐皆是也。景徳寺﹐舊號「虎丘廨院」。《晉書》云「吳內史王珣有別館在武丘山﹐戴逵潛詣之﹐與珣遊處積旬。後珣爲尙書僕射﹐上疏請召逵爲國子祭酒。」逵名益顯。﹝右五﹞

顧辟疆園。王獻之入會稽﹐經吳門﹐先不識主人。值辟疆方集賓友酣燕園中﹐而獻之遊歷旣畢﹐指麾好惡﹐傍若無人。辟疆勃然曰「不足齒之﹐傖爾﹗」使驅其左右出門﹐獻之獨坐輿上﹐展轉顧望﹐而僕從不至﹐遂移時。蓋獻之之肆﹑辟疆之隘也。辟疆園唐時猶在﹐顧況嘗假以居﹐郡守贈詩云「辟疆東晉日﹐竹樹有名園。年代更多主﹐池塘復裔孫。」今莫知其所。﹝右六﹞

戴顒宅﹐故傳北禪寺是也。顒父逵﹐字仲若﹐嘗遊吳﹐號爲吳中髙士。顒居剡下﹐復遊桐廬。桐廬僻遠﹐難以養疾﹐乃出居吳下。土人共爲築室﹐聚石引水﹐植林開澗﹐少時繁密﹐有若自然。三吳將守及郡內衣冠﹐要其同遊野澤﹐堪行便去﹐不爲矯介﹐眾論以此多之。﹝右七﹞

陸龜蒙宅﹐在松江上甫裏。魯望﹐唐相元方七世孫也﹐始居郡中臨頓裏﹐晚益遠引深遁﹐居震澤旁﹐自號甫裏先生。有地數畝﹐有屋三十楹﹐有田奇十萬步﹐有牛減四十蹄﹐有耕夫百餘指。而田污下﹐暑雨一晝夜﹐則與江通色﹐先生由是苦饑困﹐倉無斗升蓄積﹐乃躬負畚鍤﹐率耕夫以爲具﹐蓋遂終焉。後以髙士召﹐不至。李蔚﹑盧攜素與龜蒙善﹐及當國﹐召拜左拾遺﹐詔方下﹐龜蒙卒。其所居遺基尙存。﹝右八﹞

任晦宅﹐見於皮陸詩﹐有深林曲沼﹐危亭幽砌﹐而任君棄涇縣尉﹐歸居於其間。魯望詩云「吳之辟疆園﹐在昔勝槪敵。前聞富修竹﹐後說紛怪石。風煙慘無主﹐載祀將六百。艸色與行人﹐誰能問遺迹。不知淸景在﹐盡付任君宅。」據此﹐殆卽辟疆之園耶﹖右九﹞

廣陵王元璙別宅﹐舊與南園相近。據《九國誌》云﹕元璙治蘇州﹐頗以園池花木爲意﹐創南園﹑東圃及諸別第﹐奇卉異木﹐名品千萬。今其遺迹多在居人之家﹐其崇岡淸池﹐茂林珍木﹐或猶有存者。﹝右十﹞

範文正公義宅﹐在普濟橋旁。宅之建舊矣﹐有西齋已百載﹐二松對植﹐扶疏在軒。文正公少長於北﹐及還吳﹐乃命齋曰「歲寒堂」﹐松曰「君子樹」﹐閣曰「松風閣」﹐賦三題以規戒其昆季子弟。其後﹐遂置宅爲義宅﹐使其族屬世世居焉。旣貴﹐又於其裏中買常稔之田﹐號曰「義田」﹐以養濟羣族﹐族之人日有食﹐歲有衣﹐嫁娶凶葬皆有贍。擇族中長而能幹者一人主其計﹐而時其出納焉﹐人日給米一升﹐歲衣一縑﹐嫁女者錢五十千﹐娶婦者二十千﹐再嫁娶與長幼之葬者皆有差。公之令嗣顯於朝﹐𨿽未歸吳﹐而至今能修其法﹑承其志不墜也。故族中之仕者足以養其淸﹐族中之不仕者足以助其生﹐蓋自古未有而文正爲之﹐斯百世之師法也已。﹝文正公詩見《總集》。右十一﹞

蘇子美滄浪亭﹐在郡學東。子美旣以事廢﹐乃南遊吳中。一日過郡學﹐東顧艸木郁然﹐崇阜廣水﹐並水得微徑於雜花修竹之間﹐趨數百步有棄地﹐乃中吳節度孫承祐之池館也﹐坳隆勝勢﹐遺意尙存。子美買地作亭﹐號曰「滄浪」﹐前竹後水﹐水之陽又竹無窮﹐諸公多爲之賦詩。子美嘗謂吳中渚茶野醞足以銷憂﹐蒓鱸稻蟹足以適口﹐又多髙僧隱君子﹐佛廟勝絕﹐家有園林﹐珍花奇石﹐曲池髙臺﹐魚鳥畱連﹐不覺日暮﹐遂終此不去焉。﹝右十二﹞

程正議宅﹐在南園旁。公少而軒辟有才志﹐因過隙地﹐右開元﹑瑞光二寺﹐左南園﹐嘗曰「此可以爲宅也。」及稍顯﹐遂得其地卜居焉。太守晏公贈之詩云「衣冠𨿽盛皆僑寄﹐靑瑣仙郎獨我鄕。」蓋衣冠居郡固多﹐惟公實吳人也。晏公又名其坊曰「晝錦」以志焉。﹝右十三﹞

故資政殿學士太子少保元魏公宅﹐在帶城橋東。元公嘗參大政﹐引年歸老居於是邦。太守章公命其宅曰衮繡坊。﹝右十四﹞

先光祿園﹐在鳳凰鄕集祥裏。髙岡淸池﹐喬松壽檜﹐粗有勝致﹐而長文棲隱於此﹐號曰「樂圃」。﹝右十五﹞

冢墓﹝凡十五節﹞

巫咸墳﹐在平門東北三里。巫咸﹐商大戊時賢臣也。《書》云「伊陟贊於巫咸﹐作《咸乂》四篇。」《離騷》云「巫鹹將夕降兮﹐懷椒糈而要之。」說者以爲巫咸古神巫也﹐舊傳有墓於此﹐故書之。《圖經》亦曰「虞山者﹐巫咸所居。」然則﹐咸嘗在吳矣。平門﹐又名巫門﹐爲此故也。吳王壽夢﹐楚之大夫申公巫臣適吳。《圖經》云「巫臣冢在將門外。」非與此同。﹝右一﹞

太伯墓﹐《皇覽》云「在吳縣北梅裏聚﹐去城十里。」劉昭案﹕「無錫縣東皇山有太伯冢﹐去墓十里有舊宅﹐其井猶存。」二說固不同。今吳縣﹑無錫界﹐俱有梅裏之名﹐未知孰是﹐要當訪之耳。﹝右二﹞

仲雍墓﹐《太平寰宇記》云「常熟虞山有仲雍﹑齊女冢﹐東是仲雍﹐西是齊女。」仲雍比徳太伯﹐孔子謂「虞仲夷逸﹐隱居放言﹐身中淸﹐廢中權」。班固以虞仲者﹐仲雍也。梁昭明太子作虞山《招眞治碑》云「遠望仲雍﹐而髙墳蕭瑟﹔傍臨齊女﹐則哀壠蒼茫。」蓋梁時猶可見也。﹝右三﹞

女墳湖﹐在吳縣西北六里。《吳越春秋》以謂吳王小女因王食蒸魚辱之﹐不忍久生﹐乃自殺。一說夫差小女字幼玉﹐觀父之過﹐憂國之危﹐願與韓重者爲偶﹐志願不果﹐結怨以死。夫差痛思之﹐以金棺銅槨葬之閶門外。葬已祭之﹐其女化形而歌曰「南山有鳥﹐北山張羅。鳥旣髙飛﹐羅將柰何﹖志欲從君﹐讒言孔多。悲怨成疾﹐歿身黃坡。」竊謂此詩亦有深旨﹐殆此女生時所賦耶﹖「南山有鳥」﹐諭越也。「北山張羅」﹐諭制越非其所也。「鳥旣髙飛」﹐句踐之盛也。「羅將柰何」﹐夫差不可以制越也。「志欲從君﹐讒言孔多」﹐謂𨿽欲從父之命﹐柰何其聽讒言而忘忠議也。彼韓重之怨﹐蒸魚之忿﹐殆恐非也。墳之爲湖﹐或曰墓所陷也﹐或曰取土爲墳﹐鑿而成也。﹝右四﹞

齊女墓﹐在虞山。吳太子所娶也﹐齊女憂思發病且死﹐謂太子﹕「必葬我虞山上﹐儻死而有知﹐猶望故國。」吳王從之。《孟子》謂「齊景公旣不能令﹐又不受命﹐是絕物也。涕出而女於吳」。卽此也。﹝右五﹞

吳王僚墳﹐在吳縣西十二里岝崿山旁。在西下有思益寺。﹝右六﹞

吳王夫差墓﹐在吳縣西北四十里餘杭山猶亭卑猶之位﹐今名陽山者是也﹐地近太湖。夫差棲於姑蘇山﹐轉戰西北﹐敗於幹遂。夫差旣伏劍死﹐越王令干戈人以一土葬之秦餘杭山卑猶。宰嚭亦葬其旁。﹝右七﹞

言偃墓﹐在虞山上﹐與仲雍墓並列。﹝右八﹞

漢梁鴻墓﹐在縣西四里﹐要離墓北。《後漢書》云「梁鴻字伯鸞﹐扶風平陵人。娶同郡孟光字徳耀﹐共至吳﹐依臯伯通。鴻閉門著書十餘篇﹐疾且困﹐告主人曰「昔延陵季子葬子於嬴博之間﹐愼勿令我子持喪歸去。」及卒﹐伯通葬於吳要離冢旁。咸曰「要離烈士﹐而伯鸞淸髙﹐可令相近。」葬畢﹐妻子歸扶風。」唐陸龜蒙云「在金昌亭一里。」《續志》云「今閶門南城內有古冢二﹐相傳爲要離﹑梁鴻墓。」金昌亭在城內﹐《宋書》可證。﹝右九﹞

漢豫州刺史孫堅及其妻吳夫人﹑會稽太守策三墳﹐並在盤門外三里﹐載唐陸廣微《吳地記》。墓前有小溝曰陵浜﹐鄕俗稱爲孫王墓。按《吳書》﹐堅死於初平二年﹐年三十七。策死於建安五年﹐年二十六。堅妻吳氏死於建安七年﹐合葬堅墓。黃龍元年﹐權追尊堅爲武烈皇帝﹐廟曰始祖﹐墓曰髙陵﹔吳氏爲武烈皇后﹔策爲長沙桓王。太元元年八月朔﹐大風拔吳髙陵松柏﹐石碑蹉跌。按《晉陽秋》云﹕惠帝元康中﹐吳令河東謝詢表爲孫氏二君墓置守冢五人修護掃除﹐有詔從之。其文張悛所作﹐今載《文選》﹐盤門外大冢是也。又唐《孫徳琳墓志》云﹕開元十年﹐窆於十四代祖﹑吳武烈皇帝陵東南平地。《續志》云﹕魏吳綱立孫堅廟﹐在縣東北﹔孫策祠﹐在縣南。﹝右十﹞

張翰﹐葬橫山東五里。翰﹐吳人﹐見幾而作﹐托意蒓鱸﹐歸以毀卒﹐可謂髙行之士﹐墳𨿽亡而名宜存也。﹝右十一﹞

顧三老墳﹐在婁門外塘北﹐蓋顧綜墳也。綜字文緯﹐吳人﹐辟有道﹐歷禦史大夫﹑尙書令﹑殿上三老。漢明帝襲三代之禮﹐正月上日踐辟雍﹐嚴設幾杖﹐乞言受誨焉。吳丞相雍﹐其裔孫也。綜於《東漢書》無傳﹐事見顧況所撰《廟庭碑銘》﹐云「刊石婁門﹐徳輝不滅。」碑亡。﹝右十二﹞

史惟則﹐葬吳城下。惟則字天問﹐吳人也。工八分﹑飛白﹑二篆。在唐中葉﹐以八分名家者四人﹐惟則與韓擇木﹑蔡有鄰﹑李潮也。歷集賢﹑翰林學士﹐卒。﹝右十三﹞

廣陵王元璙墓﹐在橫山。元璙字徳輝﹐武肅之子﹐文穆之兄也﹐爲中吳節度。文穆旣襲位﹐元璙來覲﹐置宴宮中﹐用家人禮。文穆起酌酒爲壽曰「先王之位﹐兄宜當之﹐俾小子至是﹐實兄推戴之力。」元璙俯伏曰「王功徳髙茂﹐先王擇賢而立﹐君臣之分﹐敢忘忠順﹖」因相顧感泣﹐酣樂而罷。元璙卒﹐子文奉嗣爲中吳節度﹐涉獵經史﹐好賓客﹐飲兼數人﹐常乘白騾﹐被鶴氅﹐泛舟池中﹐遠近聞賓客笑語聲﹐則就飲爲樂。卒官﹐亦葬橫山。﹝右十四﹞

範文正公之先墓﹐在天平山下﹐置祠堂於白雲院中。每歲淸明﹐大合族人﹐以義田之資設盛饌祭掃﹐至今修之。近世諸公葬於郡境者固多﹐知之不詳﹐未悉書也。﹝右十五﹞

碑碣﹝凡九節﹞

朱氏墓碣﹐在吳縣西穹窿山傍。俗傳云買臣之墓﹐非也。按舊經云﹐買臣冢在嘉興縣界﹐不在此也。墓旁有碑﹐已漫滅﹐其字可讀者云﹕一十六世﹐四百一十九年居下邳﹔自平始三年避地至會昌壬戌凡八百四十二年﹐籍於吳﹐故邳村之名由下邳之來也。請序朱氏過江之祖文闕孝廉﹑除郎中﹑舉有道茂才﹑辟大將軍府﹑除長水校尉文闕當漢綱旣壞﹐天下大紊﹐公側足虺蜴﹐逕逾江文闕其後﹐大槪敍子孫官爵。此蓋唐人追敍朱氏過江之祖﹐石字堙泐﹐譜系不傳﹐惜哉﹗又按《唐志》載朱氏世系﹐漢司隸校尉禹坐黨錮誅﹐子孫避難丹陽﹐丹陽朱氏之祖也。蓋丹陽亦有朱氏云。﹝右一﹞

春申君廟碑﹐史惟則書。又嘗書太伯廟碑﹑重玄寺額﹐今失之。﹝右二﹞

閶門額﹐李陽冰篆﹐今已失之。﹝右三﹞

武丘東山碑﹑龍興觀碑﹐皆陸柬之書﹐亡矣。﹝右四﹞

包山神景觀林屋洞院碑﹐唐開成三年建﹐石已殘缺。據其所述﹐蓋唐肅宗時﹐有自潤州刺史求入道者。又云﹐乃去權位﹐散祿親知﹐艸屨杖藜﹐遊乎山嶽﹐至此山﹐於洞之西門造玄壇﹐立室修玄元眞容﹐而石刻斷折﹐莫知其姓名爲誰氏。其銘有云毛公﹑唐君﹐前後出處﹐蓋唐君斯人也。碑中亦述周息元之事云﹕止於內殿﹐帝頻見﹐就問以道徳之門﹐乃獻諫書﹐用毗聖化。其文間可見﹐不能詳知。噫﹗髙士之節固難得﹐偶一有焉﹐又遠遁山澤﹐不與人接﹐其名聞於王公大人者幾稀矣。如此碑所載者﹐旣不見於史冊﹐托之金石﹐又復磨滅﹐𨿽綴拾存之而不得其完﹐惜哉﹗﹝右五﹞

報恩寺慧敏律師碑銘﹐臺州司馬陳諫撰﹐蘇州刺史元錫書﹐字刻刓缺。碑云﹕遷神建塔於寺之西南隅﹐當八隅泉池之上﹐中峯蘭若﹝文缺﹐蓋有「之下」字。﹞所謂八隅泉池者﹐皮陸集所謂南池者是耶﹖今不見其迹。﹝右六﹞

天臺大徳元浩和尙靈塔碑頌﹐太原少尹崔恭撰。元浩姓秦氏﹐字廣成﹐智者大師之六世孫﹐荊溪和尙之法子。翰林學士梁肅﹑蘇州刺史田惇及崔恭﹐皆受業弟子﹐起塔於虎丘東山南原。﹝文具《總集》。右七﹞

畫龍記。長洲縣令廳事北廡﹐有畫龍六﹐僧繇﹑弗興之舊度﹐模之不知何人﹐其工不謝二子也。唐李紳爲記其事﹐碑刻猶存。﹝右八﹞

周先生住山碑﹐在洞庭山﹐唐華州刺史令狐楚撰。﹝右九﹞

事志﹝凡二十七節﹞

泰伯三以天下遜﹐延陵季子三以國遜﹐孔子謂「泰伯至徳﹐民無得而稱焉」。其於《春秋》書曰「吳子使札來聘。」於札之葬也﹐題曰﹕嗚呼﹐吳延陵季子之墓﹐賢之也。《吳越春秋》云「古公病將卒﹐令季歷歸國於太伯﹐而三遜不受。」蓋孔子稱三遜者﹐著其實也。詩云「維此王季﹐因心則友。」美王季之友泰伯﹐是王季嘗歸國於太伯﹐而泰伯不受﹐不爲虛言也。吳王壽夢有子四人﹐長曰諸樊﹐次曰余祭﹐次曰余昧﹐次曰季札。季札賢而壽夢欲立之﹐季札辭不可﹐諸樊乃攝事當國。已除喪﹐致位季札﹐季札又辭﹐吳人固立焉﹐季札棄其室而耕﹐乃捨之。諸樊卒﹐授弟余祭﹐欲傳以次﹐必致國於季札﹐以稱先王之意。余祭卒﹐弟余昧立﹔余昧卒﹐欲授季札﹐又逃去﹐是三遜其國也。然太伯遜而周興﹐季札遜而吳亡﹐其所遇則然也。其淸風大節足以興萬世之善﹐所補豈小哉﹖宜血食於吳不絕也。﹝右一﹞

昔孔子登泰山﹐見吳門有白馬如練﹐此論者傳聞之誤而好奇之過也。孔子𨿽至聖﹐其視聽與人同耳﹐吳魯相去不翅數千里﹐安能見白馬如練哉﹖昔王充《論衡》嘗辯之矣。﹝右二﹞

吳王夫差之盛也﹐越王與範蠡入臣隸於吳﹐或曰囚也。蓋三年而後得歸越﹐其所以斷大謀﹑成霸業﹐蠡之功居多。句踐之滅吳也﹐師還至五湖﹐範蠡辭於王曰「君王勉之﹐臣不復入越國矣。」越王曰「吾將與子分國而處之。」範蠡對曰「君行制﹐臣行意。」遂乘輕舟以浮於五湖。王命金工以良金寫範蠡之狀而朝禮之﹐環會稽三百里以爲範蠡地。左丘明著《國語》﹐蓋與蠡同時﹐猶曰莫知其所終極﹐而太史公以謂浮海出齊﹐變姓名自謂鴟夷子皮﹐耕於海畔﹐老居陶﹐號陶朱公。嗚呼﹗蠡能霸其君﹐壽其身﹐智哉﹗智哉﹗﹝右三﹞

禦兒者﹐地名也。《國語》曰「句踐之地﹐南至於句無﹐北至於禦兒。」又句踐曰「吾用禦兒臨之。」而俚俗之言﹐以禦爲語﹐曰「範蠡獻西子於吳﹐道中生子﹐至此而能語」。又從而爲之說曰「吳旣亡﹐西子從範蠡以行。」杜牧亦云「西子下吳邦﹐一舸逐鴟夷。」夫蠡之智足以顯君﹐而保躬必不蹈於污也。昔武王伐紂誅妲己﹐而髙穎請誅張麗華﹐孰謂蠡不如髙穎乎﹖右四﹞

吳舊號「句吳」﹐蓋方俗之辭﹐猶越之爲「於越」也。又說者曰「吳者﹐虞也。太伯於此﹐以虞志也。」﹝右五﹞

張良七世孫曰睦﹐字選公﹐爲後漢蜀郡太守。始居吳郡﹐吳郡張氏皆其後也。﹝右六﹞

褚伯玉字元璩﹐錢塘人也。少有隱操﹐遂往郯﹐居瀑布山。在山三十餘年﹐隔絕人物。王僧達爲吳郡﹐苦禮致之﹐停都信宿﹐才交數言而退。寧朔將軍丘珍孫與僧達書曰「聞褚先生出居貴館﹐此子滅景雲棲﹐不事王侯﹐有年載矣。自非折節好賢﹐何以致之﹖」僧達答書曰「褚先生從白雲遊舊矣。近故要其來此﹐冀慰日夜。比談討芝桂﹐借訪薜蘿﹐若已窺煙液﹐臨滄州矣。」昔丘丹答韋應物詩云「還同褚伯玉﹐入館忝州人。」謂此也。﹝右七﹞

晉顏含﹐以孝友聞。自西平縣侯拜侍中﹐除吳郡太守。王導問含曰「卿今蒞名郡﹐政將何先﹖」答曰「王師歲動﹐編戶虛耗﹐南北權豪﹐競招遊食﹐國獘家丰﹐執事之憂。且當徵之勢門﹐使反田桑﹐數年之間﹐欲令戶給人足﹐如其禮樂﹐俟之明宰。」含所歷﹐簡而有恩﹐明而能斷﹐然以威禦下。導嘆曰「顏公在事﹐吳人斂手矣。」未之官﹐復爲侍中。﹝右八﹞

晉何求字子有﹐弟點字子皙﹐嗣胤字子季﹐簡穆公尙之孫也。何氏過江﹐自晉司空充並葬吳西山。求除中書郎﹐不拜。隱居吳之波若寺﹐足不逾戶﹐人罕見其面﹐後隱武丘山。齊永明四年﹐拜太中大夫﹐不就﹐卒。點不入城府﹐性率到﹐好狎人物。遨遊人間﹐不簪不帶﹐以人地並髙﹐無所與屈﹐大言踑踞﹐公卿禮下之。或乘柴車艸屩﹐恣心所適﹐致醉而歸。累召中書侍郎﹑太子中庶子﹐不就。點少時﹐嘗病渴利。後在吳中石佛寺建講﹐於講所晝寢﹐夢一道人﹐形貌非常﹐授丸一掬﹐夢中服之﹐自此而差。梁武帝與點有舊﹐賜以鹿皮巾﹐並召之。點以巾褐引入華林園﹐帝贈詩酒﹐仍詔拜侍中﹐辭疾不起。子季以會稽山多靈異﹐往遊焉﹐居若邪山雲門寺。初﹐子季二兄求﹑點並棲遁﹐求先卒﹐至是子季又隱。世以點爲「大山」﹐子季爲「小山」﹐亦曰東山兄弟。又謂點爲「孝隱」﹐子季爲「小隱」﹐世號何氏三髙。子季年七十餘﹐乃移還吳﹐居武丘山西寺﹐講經論﹐東境守宰經塗者﹐莫不畢至。梁武帝詔爲特進﹐不起。給白衣尙書祿﹐固辭不受。卒﹐年八十六。﹝右九﹞

陸慧曉字叔明﹐張融字思光﹐皆吳人也。慧曉淸介正立﹐不雜交遊﹐時人以爲「江東裴樂」也。融弱冠有名﹐行己卓越。慧曉與融並宅﹐其間有池﹐池上有二株楊柳。何點嘆曰「此池便是醴泉﹐此木便是交讓。」武陵王曄守會稽﹐以慧曉爲徵虜功曹﹐與府參軍劉琎同從述職。琎淸介士也﹐行至吳﹐謂人曰「吾聞張融與慧曉並宅﹐其間有水﹐必有異味。」故命駕往﹐酌而飲之﹐曰「飲此水﹐則鄙吝之萌盡矣。」慧曉爲南兗州刺史﹐融爲司徒左長史﹐卒。舊傳有交讓瀆﹐與乘魚橋相近﹐蓋因張陸得名也。﹝右十﹞

江左時﹐三吳舊有鄕射禮﹐羊玄保爲吳郡﹐嘗行之。後久不復修﹐蔡興宗爲會稽太守﹐行之﹐禮儀甚整。﹝右十一﹞

《南史》稱﹕汝南周洽﹐歷吳令﹐廉約無私﹐卒於都水使者﹐無以殯斂﹐吏人爲買棺器。傅翽亦有能名﹐爲吳令﹐別建康令孫廉﹐廉因問曰「聞丈人發姦摘伏﹐惠化如神﹐何以至此﹖」答曰「無他也﹐惟勤而淸。淸則憲綱自行﹐勤則事無不理。憲綱自行則吏不能欺﹐事自理則物無凝滯﹐欲不理﹐得乎﹖」翽位至驃騎咨議。﹝右十二﹞

虎丘有淸遠道士同沈恭子遊寺詩﹑幽獨君詩。淸遠道士所稱自商周至秦漢末﹐以鬼神自謂。顏魯公愛之﹐遂刻於巖際﹐並有繼作﹐李衛公又從而和之。幽獨君詩﹐大歷中於劍池石壁隱出﹐觀察使李道昌以聞於朝﹐代宗敕道昌祭之﹐此亦甚異也。﹝右十三﹞

張長史﹐吳縣人也。爲人倜儻閎達﹐卓爾不羣﹐所遊者皆一時豪傑﹐其艸書入神品。初﹐爲常熟尉﹐有老叟陳牒﹐旣判去﹐不數日復來﹐長史怒而責之曰「汝何以細故屢擾吾官府也﹖」叟曰「觀君筆迹奇妙﹐欲以藏篋笥耳﹐非有所論也。」因問所藏﹐盡出其父書﹐長史視之曰「天下奇書也。」自此益盡其法。性嗜酒﹐每大醉呼叫狂走﹐下筆愈奇。嘗以頭濡墨而書﹐旣醒視之﹐自以爲神﹐不可復得也。世以此呼張顚﹐後爲金吾長史。﹝右十四﹞

韋應物﹐正元初爲蘇州刺史﹐是時﹐房孺復爲杭州刺史﹐皆豪人也。韋嗜詩﹐房嗜酒﹐其風流雅韻播於吳中﹐或目韋﹑房爲詩酒仙。韋立性髙潔﹐鮮食寡欲﹐所在焚香﹐掃地而坐﹐唐人賢而慕之﹐不敢名﹐皆曰「韋蘇州」云。﹝右十五﹞

杜牧詩云「我愛朱處士﹐三吳居中央。罷亞百頃稻﹐西風吹半黃。」又云「我昔造其室﹐羽儀鸞鶴翔。交橫碧流上﹐竹映琴書牀。出俗無近語﹐堯舜禹武湯。」觀此詩﹐知處士之賢也。然莫知其名﹐而他書亦無所見﹐惜哉﹗﹝右十六﹞

《圖經》每歲有丁身錢﹐自大中祥符四年﹐詔以兩浙﹑福建路﹐荊湖南﹑北﹐廣南東路﹐在僞國日出丁身錢並特除放﹐凡歲免緡錢四十五萬有餘貫﹐由是蘇民至今無計口算緡之事﹐蒙澤最厚。﹝右十七﹞

謝賓客濤﹐字濟之﹐旣冠﹐居吳中。會汾晉平郡國﹐當表賀﹐吳士爲奏者文體弱﹐更數人﹐皆不能如郡將意。謝公私艸之﹐爲人持去﹐郡將大稱愜﹐吳中先生亦自愧不及。故王黃州﹑羅拾遺處約並爲吳之屬縣長﹐謝公與之遊。羅嘗與王書云「濟之揚榷天人﹐蓋吾曹之敵。」其爲名流推重如此。﹝右十八﹞

王黃州禹偁﹐字元之﹐嘗爲長洲宰﹐其風流篇什播於一時﹐由此遂拜拾遺。故其詩云「吳門吏隱過三年﹐何事陶潛捧詔還﹖步武已趨龍尾道﹐夢魂猶憶虎丘山。」今虎丘至今有畫像存焉﹐他詩皆具《總集》。﹝右十九﹞

丁晉公﹐吳人。大中祥符中參豫大政﹐八年﹐出爲平江節度使﹑知升州﹐擁節旄還本鎭﹐過鄕拜墓﹐搢紳榮之。吳人自陸宣公後至公爲宰相﹐歸葬於華山習嘉原。﹝右二十﹞

兩浙轉運使治所﹐初在吳郡。孫何漢公自京東遷二浙﹐實居於此﹐作三亭﹐一曰「自公」﹐於此退處也﹔二曰「溫故」﹐於此閱書也﹔三曰「艤舟」﹐於此系舟以備巡按也﹐有《三亭記》﹐見集中。﹝右二十一﹞

姑蘇刺史有若範文正公﹑富監﹐皆牧鄕郡。葉少列先典州﹐旣而請老﹐其子道卿以本路漕節來侍。其孫公秉﹐熙寧中又爲郡守。蔣希魯再牧是邦﹐遂歸休於此。盛文肅﹑胡武平﹑趙叔平後至政府﹐皆盛事也。﹝右二十二﹞

平江節度推官廨捨﹐昔甚隘陋﹐天聖中武寧章岷伯鎭居幕府﹐始廣而新之。伯鎭時名借甚﹐初登第﹐翰林諸公賦詩贈行﹐其《廨捨記》並記刻猶存。當是時﹐盛翰林度﹑黃工部宗旦守郡﹐多以事委伯鎭﹐而伯鎭之弟伯瞻及今太守朝議公同侍親居此﹐吳中士大夫多稱之。伯瞻後至太常少卿﹑按漕廣東云。﹝右二十三﹞

章太守嘗言伯鎭之在幕也﹐盛文肅公委之徧閱經史﹐幾言吳事者錄爲一書。其書在盛氏﹐人不復見之﹐惜哉﹗﹝右二十四﹞

許洞以文詞稱於吳﹐尢邃《左氏春秋》﹐嗜酒。嘗從酒家貸飲﹐一日大寫壁﹐作歌數百言﹐鄕人競來觀之﹐售數倍﹐乃盡捐其所負。﹝右二十五﹞

陳氏有兩髙士﹐曰郢﹐曰之奇﹐郢不聞其字﹐範文正公以先生稱之。錢氏歸朝也﹐郢有兄七人皆仕官﹐而獨隱居裏中﹐以琴書自樂﹐好佛老﹐晚不茹葷者十五載。丁晉公﹐其甥也﹐欲薦以官﹐郢拒之﹐晉公以詩誦美。嗚呼﹗可不謂髙士哉﹖之奇字虞卿﹐謝隴西郡王宅教授以歸﹐十八年而終。嘗有詔起之﹐不行也。持身謹嚴而外簡曠﹐不爲矯刻之行﹐衣冠耆舊置酒相過從﹐虞卿遇興輒往﹐未嘗視其人以爲髙下﹐鄕人愛之﹐逢於道者必肅容起恭﹐相語曰「此吾陳君子也。」孝友愷悌﹐賙贍宗族﹐𨿽貧而竭力﹐吳人言家行者必推虞卿。其葬也﹐今丞相王公爲之銘﹐號曰「陳君子」云。﹝右二十六﹞

元丰四年﹐資政殿學士太子少保元魏公絳﹐正議大夫集賢殿修撰程公師孟﹐相繼請老居吳中﹐二公交契最密﹐又同還裏第。時太守朝議章公岵﹐亦平昔僚舊﹐於是良辰美景﹐往來置酒以相娛樂﹐又嘗盛集諸老﹐以繼會昌洛中之宴﹐作新詞以歌焉。﹝右二十七﹞

雜錄﹝凡十五節﹞

《吳都賦》云「鄕貢八蠶之綿。」蘇州舊貢﹕絲葛﹑絲綿﹑八蠶絲﹑緋綾﹑布﹑白角簟﹑艸席﹑鞋﹑大小香粳﹑柑橘﹑藕﹑鯔皮﹑魬﹛魚昔﹜﹑鴨胞﹑肚魚﹑魚子﹑白石脂﹑蛇粟﹐皆具《唐志》。﹝右一﹞

大業中﹐吳郡送扶芳二百本﹐敕西苑種之。其木蔓生纏他木﹐葉圓而厚﹐淩冬不凋。夏月取葉﹐微炙之以爲飲﹐色碧而香美﹐令人不渴。有籌禪師妙醫術﹐以扶芳葉爲靑飲。又獻菇菜裛二百斤﹐其菜生於菇蔣根下﹐形如細菌﹐色黃赤如金梗﹐葉鮮嫩﹐和魚肉甚美﹐七八月生﹐薄鹽裛之入獻。﹝右二﹞

大業中﹐吳郡送太湖白魚種子﹐敕苑內海中以艸把別遷著水邊﹐十餘日卽生小魚。其取魚子﹐以夏至前三五日﹐白魚之大者﹐日晚集湖邊淺水中有菇蔣處產子﹐綴著艸上﹐是時漁人以网罟取魚。然至二更﹐則產竟散歸深水﹐乃刈取菇蔣艸有魚子者﹐曝漧爲把﹐運送東都。至唐時東都猶有白魚。﹝右三﹞

大業中﹐吳郡所獻有海鮸魚漧鱠四瓶﹐浸一瓶可得徑尺面盤十盤﹐帝以示羣臣云「昔術人介象於殿廷釣得此魚﹐此幻化耳﹐亦何足珍﹖今日之鱠乃是東海眞魚所作﹐來自數千里﹐亦是一時奇味。」虞世基云「術人旣幻﹐其鱠固亦不眞。」出數盤以賜達官。海魚肉軟而不腥﹐𨿽已經久幹﹐以法修之可食也。又海蝦子四十挺﹐色如赤琉璃﹐光徹而肥美﹐勝於鰿子數倍。又獻鮸魚含肚千頭﹐極精好﹐愈於石首含肚也。松江鱸魚漧鱠六瓶﹐瓶容一斗﹐取香柔花葉相間﹐細切和鱠﹐撥令調勻。鱸魚肉白如雪不腥﹐所謂金齏玉鱠﹐東南之佳味也﹔紫花碧葉﹐間以素鱠﹐鮮潔可愛。蜜蟹二十頭。擁劍四甕。擁劍似蟹而小﹐一螯偏大﹐《吳都賦》所謂「烏賊擁劍」也。鯉腴﹛魚差﹜四十瓶﹐肥美冠於鱣鮪幹鱠之類﹐作之皆有法。時有口味使杜濟﹐濟會稽人﹐別味善於鹽梅。然暴殄海物﹐以縱口腹之欲﹐卒至於亡國﹐玆可以爲戒也。﹝右四﹞

大業中﹐楊玄感反。吳人朱燮﹑晉陵人管崇起江南應之﹐兵十餘萬﹐隋將討之不能克﹐帝遣江都贊治王世充發淮南兵三萬討平之。初﹐世充渡江﹐三戰皆捷﹐至毗陵﹐開城以迎。卽日進軍﹐賊據潘封柵斷路﹐世充運薪數萬圍逼柵﹐縱火焚之﹐賊潰死者十四五﹐餘眾保無錫﹐世充又拔之。賊守白方柵﹐世充軍至﹐出柵而迎﹐世充並許其首不罪﹐追吳人魁帥先降者數十人﹐於通玄寺瑞像前燃香誓不誅殺﹐吳人聞之﹐一旬之間歸者略盡。世充食言﹐貪其子女財貨﹐坑降者八千人於黃山下﹐獲資巨萬﹐選美女八十餘人﹐將還進之﹐帝並以賜世充。世充將至家﹐其妻盧氏見之憤惋﹐卽日卒。武徳之際﹐世充遂至殲夷。負誓殺降﹐不祥之極。﹝右五﹞

蘇之東禪院古佛像﹐容貌端麗﹐頂珠圍徑數寸。乾符甲午歲﹐忽有毫光紅黃靑紫﹐於是士庶觀瞻﹐檀施山積。後三日﹐有老所由惑其事﹐固請梯升卽佛光焰而窺之﹐乃見佛像之首有一穴﹐捫之有二白鼠﹐長可尺餘﹐自穴躍出﹐緣光焰入藻井。斯人遂探得碎幡數片﹐以紅幡映頂珠﹐卽紅光﹐出靑黃紫亦然﹐人皆嘆息而去。鹿門子曰「佛﹐金仙也。而白鼠之禍作光於頂﹐得非金气盛乎﹖」是後﹐金革遂興。﹝右六﹞

中和二年﹐僖宗狩蜀﹐潤帥周寶以子婿楊茂實爲蘇州刺史﹐溺於妖巫﹐作火妖神廟於子城之南隅﹐祭以牲牢﹐外用炭百餘斤燃於廟庭。自是﹐吳中兵火薦作﹐亦被髮伊川之先兆歟﹖右七﹞

光啟初﹐董昌知杭州軍事﹐浙西周寶懼其彊﹐乃用徐約爲蘇州刺史以禦之。約至未逾年﹐建九江王廟﹐殿堂屋壁塑神龍蛟螭﹐繪畫云雷波濤之狀。自是﹐姑蘇連大水﹐民幾不粒食者三載。《傳》云「妖由人興﹐釁不自作。」其斯之謂乎﹗﹝右八﹞

洞庭山出美茶﹐舊入爲貢。《茶經》云「長洲縣生洞庭山者﹐與金州﹑蘄州味同。」近年山僧尢善制茗﹐謂之「水月茶」﹐以院爲名也﹐頗爲吳人所貴。﹝右九﹞

張又新品天下之水﹐其二慧山泉﹐三虎丘井﹐六松江。陸魯望好之﹐髙僧逸人時致以助。松江水或以謂第四橋者最佳﹐蓋差遠井邑﹐宜更淸耳﹐以江水醞酒﹐特佳於他處。昔人重若下酒﹐亦以溪水爲美耳。﹝右十﹞

唐世蘇州進藕﹐其最佳者名傷荷藕﹐或曰葉甘爲虫所傷﹐或曰故傷其葉以長根。又多重臺蓮花﹐花上復生一花﹐亦異也。﹝右十一﹞

唐時﹐重玄寺閣一角忽墊﹐計數千緡方可扶薦。一匠云「不足勞人﹐請得一夫斫楔﹐可正也。」主寺者從之﹐僧食訖﹐輒持楔數片﹐登髙敲斫﹐未逾月﹐閣柱悉正。﹝右十二﹞

吳縣有利娃鄕﹐吳人以美女爲娃﹐蓋宜爲麗娃。﹝右十三﹞

《圖經》吳縣境有定山﹑粟山者﹐殆編錄之誤也。按謝靈運詩云「朝發漁浦南﹐暮宿富春郭。定山杳雲霧﹐赤亭無淹泊」者﹐乃浙江中粟山﹐有飛泉﹑石杵﹐吳先主刻題者﹐在錢唐縣西。﹝右十四﹞

吳江舊有「如歸亭」﹐俯視江湖﹐爲天下絕景處﹐昔人題味最多。慶曆中﹐知縣事張先益修飾之﹐蔡君謨爲記其事。熙寧中林郎中肇出宰﹐又於「如歸」之側作「鱸鄕亭」﹐以陳文惠有「秋風斜日鱸魚鄕」之句也。亭旁畫範蠡﹑張翰﹑陸龜蒙像﹐謂之「三髙」﹐好事者爲美。﹝右十五﹞

吳郡圖經續記﹟後序書吳郡圖經續後記

昔楊子云嘗有言「仲尼多愛﹐愛義也。子長多愛﹐愛奇也。」予嘗患之。今記述類多博收泛釆﹐譬猶廣廛大肆﹐百物羣品雜然陳列於前﹐而無所別異﹐此記述者之公患也。辭曹朱伯原﹐少以文學第進士﹐退居吳郡﹐博覽載籍﹐多所見聞﹐因爲《圖經續記》以補闕遺。觀其論戶口﹐則繼之以教﹔陳風俗﹐則終之以節。至於辧幼玉之怨﹐正語兒之妄﹐紀譚生之譏﹐其論議深切著明﹐皆要之禮義。與夫牧守之賢﹐人物之美﹐事爲之善﹐凡前言往行有足稱者﹐莫不褒嘉嘆異﹐重復演說﹐信乎所謂「君子於言無苟」者。予每至伯原隱居﹐愛其林圃臺沼﹐逍遙自樂﹐及得斯記觀之﹐然後又愛其趣識志尙﹐灑然有異於人﹐使逢辰匯徵﹐則其所攄發豈易量哉﹖惜其遺逸沈晦﹐而獨見於斯記﹐故爲書其後﹐以待知伯原者。元祐元年四月十五日﹐臨邛常安民書。

圖經續記後序

余家自伯父皇考洎諸父奉王大母﹑大母來居於蘇﹐著籍此州者五十年矣﹐今帶城橋儒學坊爲吾家榜也﹔橫山之寶華﹑華山之博士塢﹐吾家三世之所葬也。余𨿽少長於蘇﹐而山川﹑城邑﹑津梁﹑園觀﹐往往未知其所由來。嘗以問樂圃先生﹐先生出所爲《圖經續記》以示我﹐曰「此一覽盡之矣。」退而觀之﹐千數百載之廢興﹐千數百里之風土﹐燦然如指諸掌。嗚呼﹗何其備哉﹗先生之書三卷若干條﹐而所包括者﹐古今圖籍不可勝數﹐𨿽浮圖方士之書﹐小說俚諺之言﹐可以證古而傳久者﹐亦畢取而並錄。先生豈欲矜淹博而耀華藻哉﹖舉昔時牧守之賢﹐冀來者之相承也﹔道前世人物之盛﹐冀後生之自力也﹔溝瀆條浚水之方﹐倉庾記裕民之術﹔論風俗之習尙﹐誇戶口之蕃息﹐遂及於教化禮樂之大務﹐於是見先生之志素在於天下也﹐豈可徒以方域輿地之書視之哉﹖先生未冠而擢第﹐英聲振於士林﹐不幸以末疾臥家﹐不得達其志於斯民﹐然而潛心古道﹐篤意著述﹐其所撰次成秩如是書者非一。竊嘗探測其淵源而妄論其規制﹐以謂黃鐘大呂不足以比其淸﹐《陽阿》《激楚》不足以方其妙﹐齊紈蜀錦不足以埒其華﹐昆玉南金不足以儷其美﹐長江巨河不足以況其遠﹐輕車駿馬不足以侔其逸。意者﹐左丘非失明﹐《國語》不成﹔虞卿非困窮﹐《陽秋》不作。一何發揮之妍麗也﹐不然天將激先生以鳴斯文﹐是以固厄之耶﹖𨿽然先生之疾損矣﹐無害其可以亨舉於天衢也。昔者劉向非大發天祿石渠之藏﹐不能盡論分野之風物﹔賈耽非博詢遐陬絕域之眾﹐不能悉知華夷之道裏。先生之才不歉於二子﹐特處非其所而已。與其陳四境之形勝﹐孰若使志四海之封畿﹖與其論千里之事物﹐孰若使綜萬方之利害﹖況史觀經始﹐品藻才難﹐當筆削之任者﹐非先生而誰可哉﹖伏讀終篇﹐感先生之未遇﹐輒書卷末﹐庶幾萬一有儆於朝廷今日當爲官而擇人者。元祐七年十二月朔﹐大云編戶林虙序。

圖經續記後序

祕書省正字樞密院編修朱公伯原﹐嘗爲前太守晏公作《吳郡圖經續記》三卷﹐旣成而晏公罷去﹐遂藏於家。其後﹐太守章公𨿽求其本以置郡府﹐而見之者尙鮮也。元符攺元﹐安上以不才濫綰倅符﹐到郡之後﹐周覽城邑﹐顧瞻山川﹐竊欲究古興替盛衰之迹﹐而《舊經》事簡文繁﹐考證多闕﹐方欲博訪舊聞﹐稍加增綴﹐而得此書於公之子耜﹐讀之終捲﹐惜其可傳而未傳也。於是不敢自祕﹐偶以承乏郡事﹐俾鏤版於公庫以示久遠。若乃著述之本意﹐則詳於自序﹐而其攄辭之博贍﹐措意之深遠﹐則又詳於常林二君之後序矣﹐玆不重見﹐姑志其刊鏤之歲月云。越明年﹐歲在庚辰八月望日﹐朝請郎通判蘇州權管軍州事祝安上書。

圖經續記後序

自庚辰八月權州祝君鏤版題跋之後﹐距今紹興甲寅實三十五年﹐佑被命假守。時兵火之餘﹐圖籍散亡﹐秉筆疑滯﹐觸事面墻﹐每賢士大夫相過﹐必以咨訪。未幾﹐前湖州通判陳能千﹐自靑龍泛舟﹐攜此書相訪﹐開卷欣躍﹐因授學官孫衛補葺校勘﹐復爲成書以傳﹐異日職方氏纘修中興新書﹐當亦有取於斯﹐則樂圃先生之志不泯矣。紹興四年六月初十日﹐漣水孫佑書。

