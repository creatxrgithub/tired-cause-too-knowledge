諸羅縣誌

自序凡例修志姓氏地圖番俗圖卷一卷二卷三卷四卷五卷六卷七卷八卷九卷十卷十一卷十二

自序

九州島之外﹐聖人存而不論。以荒遠無徵﹐慮開天下後世之疑﹐故寧闕也。莫遠於正朔不加﹑聲教不及之地﹐而「交趾事迹」﹑「占城國錄」﹑「西域」﹑「雞林」諸志﹐昔人皆有取焉。若夫郡縣之志乘﹐卽其地士大夫之所纂次﹑賢守令之所修明﹐見聞之確﹐莫過乎此﹐宜若一無可疑者。然而或不盡然。故曰﹕世異事變﹐人道不殊﹔彼我易時﹐未知何如。於虖﹗此三代以下書冊之所以日繁﹐而讀書者之所以貴於知人論世也。

臺灣海外荒島﹐諸羅僻處臺之北鄙﹐「禹貢」無傳﹑「職方」不紀﹐向存而不論之列。今天子神聖文武﹐削平鄭氏﹐乃撫而有之﹐建立郡縣﹔仁漸義摩﹐卉服雕題之眾與漢人同體﹐涵煦乎髙天厚地中者﹐三十四年於玆矣。其間戶口之生聚﹐財賦之盈縮﹐山川﹑道裏之險易遠近﹐風俗﹑人物之臧否奢儉醇醨﹐城池﹑倉庫﹑學校﹑祠廟﹑壇壝之繕修﹐農田水利之興廢﹐阨塞之設﹐兵戎之守﹐大致井然﹔前副使髙公已創爲「郡誌」以志之矣﹐獨邑乘缺焉。余自甲午奉調﹐東入鹿耳﹐度蔦松﹐每思得所依據以爲化理之本。及翻閱「郡誌」﹐參之日所見聞﹐未嘗不致嘆於闕略者之多而可疑者之復不少也。考髙公之修志﹐在乙亥﹑丙子之間﹔其時艸昧初開﹐法制未備。譬之築室﹐方初其基﹔譬之稽田﹐方藝其菑也。又玆邑延袤千里﹐山海崇深﹐所見非一﹑傳聞異詞﹐其記載寥寥﹐疑信相半﹐誠無足怪﹔至於今﹐不可同年而語矣。昔之鹿場﹐今之民居﹔昔之丰艸﹐今之嘉谷﹔昔之椎髻﹐今之衣冠。簿書期會日以繁﹐規畫營建日以多﹐聲明文物日以盛。及是時而不亟訂其訛舛﹑增其闕略﹐成一邑之志﹐備文獻之徵﹐後之人必有慨折衷之無自﹔非所以昭聖天子無外之模﹑久道之化﹐信今而傳後也。因以其事請於各上憲。

旣得允﹐則謀可以共斯舉者。漳浦有陳君夢林﹐舊遊黔中﹐與家侄詹事漁璜爲筆墨交﹔又嘗從儀封張大中丞纂修先儒諸書於鰲峯書院﹐豫修漳州﹑漳浦郡縣兩志﹕是足任也。乃具書幣﹐遣使迎致邑治﹝卽所謂檨圃者﹞而開局焉﹔旣又擇鳳山學生李君欽文﹑邑明經林君中桂與俱。會稡建邑以後三十四年之見聞﹐斟酌「郡誌」之已載者而一總其成。陳君焚膏繼晷﹐綜核討究﹐存其所信﹑去其所疑。起自丙申秋八月﹐越明年丁酉仲春而脫稿。爲志十有二﹐志各一卷﹔爲目四十有七。每一卷就﹐余輒與參互而考訂之。凡所謂郡縣誌乘之載﹐各具體矣。中間因事建議﹐陳君畱心時務﹐動與余合﹔往復論難﹐要於保境息民﹑興教淑士﹐如醫者之用藥。紀事者﹐其品味也﹔建議者﹐其方也。選其品味而制之有法﹐使皆可用而不疑﹔然後各因乎人之病而尋究其方﹐𨿽不知能效與否﹐而必是藥與是方﹐皆確然可自信於心而共信於人而後已。此余諸君子參互考訂而不厭也。抑人之言曰﹕時者﹐事之機也。時至而事起﹑時窮而事變﹐是以聖人緣時以盡變。夫安知數十年後﹐气化人事更相推移﹐今之所信﹐不又爲後之所疑乎﹖亦就目前之信而不疑者﹐畱爲掌故﹐備異日之徵而已。

梓成﹐乃呈之各上憲弁諸簡端﹐而余並識其歲月始末於次云。

康熙五十六年﹝丁酉﹞夏四月﹐知諸羅縣事加一級周鍾瑄撰。

凡例

一﹑古人書志﹐以論述舊章經緯﹑當世邑治﹔海外新造﹐徵獻考文﹐百無一有。玆創立紀統﹐推衍義類﹐爲卷十二﹑爲目四十有七﹔而目之中﹐又有以類附見者。愧乏三長﹐要於文省事增而已﹗後之人﹐將廣視聽而參得失﹐庶於是乎取之。

一﹑邑治山川叢雜﹐郡誌多所缺略﹐故校勘特詳﹐凡三易稿而就﹔務使肢節脈絡井井分明﹐流峙髙深各見生動。庶幾碧水靑山本來面目﹐不致盡被作者塵封耳。

一﹑祀典﹑學校﹑賦役﹑選舉﹐經國大猷﹐竟委尋源﹐非會稡羣書莫得其槪。邑治鮮藏書之家﹐故於此數者各討故實﹐撮其要於篇首。使海外人士﹐知歷代沿革之不同﹑本朝損益之盡善﹐不以爲天下之通制邑乘可略而不載也。

一﹑學宮勒禦制至聖先師贊﹑四賢贊﹐「郡誌」列諸「藝文」﹐似屬非體。今合學宮興建始末﹑禦制訓飭士子文﹑聖諭﹑條約﹑鄕飲﹑養老﹑考校諸生﹑義學﹑社學﹐另爲學校一卷﹐以昭聖天子尊師崇儒之曠典﹑教育士子之盛心﹔亦以見學校之設﹐非同尋常規制云爾。

一﹑人物﹑名宦﹐慮事遠年湮﹐因爲立傳。若其人見在﹐則有待焉。所謂百年之後﹐是非乃定也。「郡誌」濫及見任官﹐殊乖義例。今惟已故者﹐乃核實立傳。見在之人﹐功徳可紀﹐止據事直書或連類而及。善善從長﹐𨿽匹夫匹婦不敢沒也。

一﹑北路爲臺灣肩背﹐兵單汛廣。聖天子加意海防﹐綢繆未雨。故玆編分列水陸防汛﹐各爲一條。凡阨塞險要﹑官兵戰艘數目﹑塘遞瞭望巡哨處所﹐無不畢載。而前後以己意著論﹐芻蕘之言﹐寧無取焉﹖苟有一得﹐不厭千慮矣﹗

一﹑邑人五方萃處﹐風俗龐雜﹔卽諸番之俗﹐亦或各社不同。綜其大略﹐漢俗分類爲四﹑番俗分類爲七。各綴本事其下﹐與各志土風體例稍異﹔欲使閱者如身履其地﹐而親見之。昔李繁作「大唐說纂」﹐凡所紀事﹐每條不過數十字﹔前人稱爲簡要。今玆未能﹔疏略輕信﹐淺近不學﹐知無所辭也。

一﹑方言各志不載﹐近田中丞蒙齋先生纂「黔書」﹐依「易」「說卦」傳體﹐另爲一條。玆仿其意﹐略舉大槪﹐系於番俗之末﹐用昭海外同文之盛。抑賫素油問異語﹐蓋古人所不廢云。

一﹑風俗﹑物產﹑雜記﹐「郡誌」之外﹐采諸寓賢沈君光文「雜記」﹑海澄陳君峻「外紀」﹐益以耳目睹聞。摘取聯串﹐未必當乎大雅﹔潤色裁鑄﹐謹以俟諸良工。

一﹑災祥﹑古迹﹐各志皆別爲一卷。寺廟或附古迹﹐或載方外。緣建邑未久﹐紀載闕如﹐不得不裒多益寡﹐以就篇帙。姑合災祥﹑古迹﹑寺廟並列於雜記﹐而以外紀終之。其事不關於風土﹑民物者﹐𨿽外紀亦一槪不載。

一﹑藝文之選﹐所重在文。古人一語不合﹐棄不入選﹔蓋其愼也。若功徳碑記﹑上下文移﹐敗炙殘羹﹐一槪濫充樽俎﹐觀者气塞矣。玆就「郡誌」去取﹐稍綴新篇﹐冠奏疏於首﹔余則文以題之大小爲次第﹐詩以人之先後爲次第。篇帙無多﹐各體未備﹐故不復分類﹐將以俟諸來者﹗

一﹑邑治庶事艸創﹐補偏救獘﹐如水隨形。數十年來﹐气化﹑人事月盛日新﹔較之初辟﹐勢殊時異。故於編末﹐輒附管窺。非敢謂深切事情﹔然百聞不如一見﹐吏治﹑民生未必無小補云。

修志姓氏

總裁﹕福建分巡臺灣廈門道兼理學政按察司副使加四級紀錄十四次梁文科﹝丹崖。正白旗人﹐舉人﹞。

鑑定﹕臺灣府知府加一級王珍﹝雄樵。長治人﹐副榜﹞。

主修﹕諸羅縣知縣加一級紀錄四次周鍾瑄﹝宣子。貴築人﹐舉人﹞。

編纂﹕漳州府漳浦縣監生陳夢林﹝少林﹞﹑鳳山縣學廩膳生員李欽文﹝世勛﹞。

編次﹕諸羅縣歲貢生林中桂﹝秀民﹞。

校刊﹕諸羅縣儒學教諭加一級陳文海﹝容川。永安人﹐貢生﹞。

督梓﹕諸羅縣典史加一級楊雲龍﹝大興人﹐吏員﹞﹑諸羅縣佳裏興司巡檢加一級陳祚禎﹝大興人﹐內閣供事﹞。

地圖番俗圖

山川總圖

山後圖

縣治圖

垂屋

插秧

獲稻

登場

賽戲

會飲

舂米

捕鹿

捕魚

采檳榔

山川總圖

山後圖

縣治圖

垂屋

插秧

獲稻

登場

賽戲

會飲

舂米

捕鹿

捕魚

采檳榔

卷一

封域志

星野建置疆界山川形勝海道潮汐風信

先王制禮﹐九土攸序﹔分境畫野﹐各安其居。臺灣跨海以東﹐山環西向﹐拱護閩邦﹔土地廣饒﹐諸羅得三之二焉。殆天造地設﹐以待聖人而爲東方之保障者與﹖千峯作鎭﹑百川匯流﹐據上游山海奧窔之區﹐必將有偉人傑士鍾靈奇之气﹐以作楨皇家。𨿽縣崖巨浸﹑彊半不毛﹐然觀象於天﹑察利於地﹐損益張弛﹐自玆始矣。

星野

建置

疆界

山川

形勝﹝六景附﹞

海道

潮汐

風信﹝增刪「郡誌」。颶日附﹞

星野

「周官」以星土辧九州島之地﹐所建封域﹐各有分野﹐以觀妖祥。其時揚州之域﹐南越﹑甌﹑閩未通上國﹐無所謂臺灣也﹐況諸羅乎﹖「晉志」於吳﹑越州郡各詳所入度﹐獨閩越闕焉。閩越與會稽同度﹔會稽入牛一度﹐則建安以南﹐其爲牽牛﹑織女之分無疑也。

諸羅僻在臺北﹐古「王會」不載﹔星野分屬﹐於何而辧﹖白麓鄭氏亦鄒之說曰﹕『諸羅系於臺﹑臺系於閩﹐星野宜從閩。「禹貢」揚州之域﹐天文牛﹑女分野。牛﹑女於辰爲丑﹐銀海之屬﹑星紀之次。明時澎湖屬於泉﹐泉分野從閩省爲牛﹑女﹐則臺從泉爲牛﹑女無疑。臺南鄰於粵﹑北對峙於閩安﹐而西迫近於漳。漳分野視閩﹑粵分野視漳﹐臺與漳接壤﹐分野從漳爲牛﹑女無疑。唐開元僧一行有云「星紀當云漢下流﹐百川歸焉。其分野下窮南紀之曲﹐東南負海爲星紀」。「爾雅」云「星紀﹐斗牽牛也」。臺郡宅東南﹐分野應屬牛﹑女無疑』。則又有爲之說者曰﹕『星紀﹐吳﹑越分也﹔銀海﹐元武象也。劉向曰「吳﹑越屬斗﹑牛﹑女分」。「晉﹑隋﹑元志」﹕吳﹑越﹐其辰在丑」。臺在泉之窮南﹐去閩省遠矣﹐不宜爲銀海之屬﹔又在漳之極東﹐去吳﹑越更遠矣﹐不宜爲星紀之次。窮南﹑極東﹐星土亦少異矣。臺分野其在女﹑虛之交乎』﹗則又爲之辧曰﹕『虛﹐元枵之次﹐在子之辰﹐齊﹑靑州分野。分星所主在北﹐以臺之稍迆而東﹐遽疑其越次﹑越辰﹐是坐井觀天之見也。且從泉﹐近事也﹔從漳﹐紀地也。東南負海爲星紀﹐僧一行之說也﹔臺分野以牛﹑女爲定﹐又何疑乎』﹖石民陳氏元麟之說則不然。其說曰﹕『臺灣海島之地﹐其域不在九州島之限。按四譯館因外夷來貢﹐以外夷分方紀星﹔臺灣原屬島夷﹐其次爲鶉尾﹑其宿爲翼﹑其辰爲巳。天文「宋志」云「鶉尾在翼﹑軫之交﹐居南方七宿之末﹔隨南極而半入海﹐呂宋﹑淡水﹑臺灣是也」。利瑪竇云「鶉尾之次﹐於律仲呂﹐岡山分野」﹝臺有大﹑小岡山﹞。「爾雅」云「鶉尾﹐軫﹑翼也」。郭璞注云「軫﹑翼南方之傾﹐地勢之下﹐翼已之間﹐火星所屬﹐故謂之鶉尾」。至其分度﹐又往往不同﹕唐開禧起翼二十度﹑宋元會元歷起翼二十度杪﹑明授時歷又起翼二十度﹐本朝欽天監所定時憲歷則止十七度整。呂宋居於巽已﹐入翼十度﹔日本在寅艮﹐入軫八度。臺灣背接呂宋﹑右連日本﹐其值翼九度無疑。俗以附漳﹑泉分野﹔不知漳﹑泉系丑地﹑牛女之分﹐與巳位無涉﹔故占驗之家﹐槪與臺灣同島夷一體測驗﹐而以裏差詳之﹐臺灣爲翼九度。諸羅在臺北角木﹐遠照斜插隱見﹐屬翼八度七分之三﹔鳳山在臺南﹐亦同屬翼九度杪。牛女﹑星紀約略之見﹐不可從也』。

按海外見聞﹐如扶余﹑日本﹑占城諸國歷代所紀﹐皆略可考。諸羅由明以前﹐中國人迹所未及﹔象繹占候﹐班固以來無述焉。考步之家﹐言人人殊﹔裨鄰次捨﹐各有差謬。此以爲軫﹐彼以爲角﹔甲以爲氐﹐乙以爲房。南斗六星卽斗牛之斗﹐而分野在北﹔北斗天樞﹐在張宿十度﹐而分野在南。蓋自昔巳然。天道幽遠﹐其理固有不可究話者。姑合諸說而並存之﹐以俟博雅知星者論定云。

建置

諸羅縣故統名臺灣﹐海外荒裔﹐地不知所屬。明宣徳間﹐太監王三保因風過臺﹔則今之郡治﹐未入諸羅也。嘉靖四十二年﹐海寇林道幹入臺。天啟元年﹐顏思齊﹑鄭芝龍引倭踞其地。崇禎間﹐假於荷蘭﹝卽紅毛﹞。庚辰﹝季麒光「郡誌稿」云﹕『崇禎八年﹐荷蘭始築臺灣﹑赤嵌二城』。則此當爲庚辰﹐「郡誌」作庚寅﹐誤﹞﹐甲螺﹝猶雲頭目﹐夷人所設以管漢人者﹞郭懷一謀逐紅夷﹔事覺﹐紅夷召土番追殺之﹐盡戮漢人於歐汪﹝諸羅地名。有溪曰歐汪溪﹐見「山川志」。此地至今多鬼﹐昏黑則人不敢渡。「郡誌」爲鳳山仁壽裏之歐汪﹐誤﹞。

國朝順治十八年辛丑﹐鄭成功自江南敗歸﹐因甲螺何斌以取臺。比至鹿耳門﹐水驟漲﹝鹿耳門入臺必由﹐海道紆曲﹐水淺沙膠﹐舟人皆插標以爲識﹔稍有左右﹐則失陷。成功至﹐水驟漲丈餘﹐戰艦雁行而入﹞﹐遂克臺﹔置一府二縣。縣一曰天興﹐卽今諸羅地也。其明年﹐成功死﹐子經嗣﹔攺縣爲州﹐名因之。設安撫司﹐號北路。

今上康熙十七年戊午﹐以布政使姚啟聖爲福建總督。啟聖大開修來館於漳州﹐賊降者不分眞僞皆收之﹐髙爵華轂﹑袍帽金幣﹐焜耀於道﹕多縱反間。辛酉經死﹐子克塽嗣﹐啟聖計招鄭行人傅爲霖內應。事泄﹐諸與謀者皆誅死﹔然鄭氏心腹人人自危﹐望我師之來惟恐不早也。二十二年癸亥﹐上以施瑯爲福建水師提督﹐掛靖海將軍印專徵﹐治兵於平海。瑯故提督水師﹐饒智勇﹐賊所驚憚。而是時啟聖與巡撫吳興祚謀襲雞籠﹑淡水﹝諸羅地﹞﹐繞出其背﹔克塽亟命何佑葺淡水城﹐據雞籠以守。夏六月﹐將軍施瑯自銅山直抵八罩﹔劉國軒悉精銳犄角﹐戰皆潰﹐遂克澎湖。秋八月﹐克塽納款﹐佑亦降﹐北路悉定。於是瑯疏請畱臺灣爲外蔽﹔詔報可。

二十三年﹐設縣治於諸羅山﹝地爲鄭氏故營址﹞﹐因以命名﹐取諸山羅列之義也。縣隸臺灣府﹐地南自蔦松﹑新港﹐東北至雞籠山後皆屬焉﹐極海而止﹝置縣後﹐以民少番多﹐距郡遼遠﹐縣署﹑北路參將營皆在關化裏佳裏興﹐離縣治南八十里。四十三年奉文﹕文武職官俱移歸諸羅山﹐縣治始定﹞。

論曰﹕平臺之功﹐始終於施﹑姚二公。姚爲布政時﹐父子隨師救海澄﹐先登陷陣﹐義形於色。及爲總督﹐平金﹑廈﹐多捐金﹐縱反間﹐離鄭氏腹心﹐師未合而臺之平已握算而得矣。施受命專徵﹐血戰澎湖﹐厥功匪細。其最者﹐入臺之日﹐釋仇怨﹑禮降王﹐民安堵如故。子胥報楚方此有慚徳焉﹐與曹武惠之下江南爭烈矣。獨是姚以數年之心力﹐定平海之全局﹐文物衣冠寧忘所自﹖施俎豆﹑姚弗及﹐於先河後海之義毋乃闕乎﹖斯論匪獨爲諸羅設也。

山川

邑治負山面海﹐內拱神州而西向﹔發仞於北﹑叢於東﹐而附於邑治之肩背延袤於南。凡山之綿緲阻絕﹑人迹不到者﹐統稱內山。其可指而名者﹐自福州之五虎門﹐山勢東入於海﹐導關同﹑白畎﹝二山名﹐在大洋中﹞以南﹐漸逼雞籠港﹐突浮一嶼﹐曰雞籠嶼﹝內有番社。以下凡稱番社者﹐皆番所居﹞﹐有荷蘭大故城焉﹝在嶼之西﹞。穿港而東﹐曰大雞籠山﹔巍然外海之天半﹐是臺灣郡邑之祖山也﹝往來日本洋船皆以此山爲指南﹞。有隔海參差﹐與嶼浮沈而馮翼乎玆山者﹐嶼之西爲桶盤﹑嶼東北爲雞心﹑嶼西南爲獅球﹝諸嶼各以象形得名﹞﹔而若隱若見乎左右者﹐東爲直加連嶼﹑西爲花矸嶼﹝兩嶼各起中峯而雙列小嶼於旁﹐潮流迅急﹐約離大雞籠一更水程﹞。由大雞籠而西爲金包裏山﹝內有金包里社﹐往大雞籠路在山之麓。沿路巨石巉巖錯置﹐澗水縱橫其下﹞﹐山背有旗幹石﹝二石對峙如旗幹﹐故名﹞﹐砥柱乎煙波。又西爲小雞籠鼻頭山﹔山之右有石﹐中空如門﹐爲石門。由小雞籠蜿蜓而南﹐矗起屼立於淡水港之東北者﹐曰大遁山﹔「郡誌」所謂奇獨龜侖山也﹔是郡邑諸山之少祖。卻而仄立於東者爲磺山﹝土可煮磺﹐故名﹞﹐西極於港口﹝內社二﹕雞柔山﹑外北投﹞。循港逆折而東﹐爲幹豆門﹝大遁山麓有小山與八里坌山﹐夾港東西相對﹐其形如門。內有社五﹕武勝灣﹑內北投﹑擺接﹑麻肖翁﹑大浪泵﹞。大遁之勢趨入內山﹐煙霏霧靄﹐峯巒不可數﹔羣萃南下﹐奔七百餘里﹐倐停而駐。有挺拔圓秀而特立者﹐曰大武巒山﹔則邑治之主山也。三峯並列﹐遠護眾山﹐奇幻瑩澈﹐髙出大武巒之背者爲玉山﹔是邑主山之後障﹝山終歲爲雲霧所封﹐見之日甚鮮﹞。由大武巒迆■﹝辶裏﹞而西﹐穿原隰二十里許﹐橫岡如帶﹐近貼邑治之背者﹐爲牛朝山﹔土剛面陽﹐西向作邑。其下山自右而旋左﹐蛇伏於艸地﹐尾有小山逆於水口﹝玉山之水﹐由此達於八掌溪﹞﹐近依邑治﹐如鎖鑰焉。其峙於東北者曰大福興山﹝一名大目根﹞與覆鼎金山﹝方言謂「釜」爲「鼎」﹔山圓淨如釜之覆﹐故名﹞﹐同爲邑治之右肩。又東而枋仔岸山﹝在玉山之北﹞﹑鹿楮山﹝在大武巒之東北﹞﹑打利山﹝在鹿楮之北﹞﹑鹿仔埔山﹝在打利川之西南﹞﹐則右肩之外輔也。其峙於東南者曰阿里山﹝山極遼闊﹐內社八﹕大龜佛﹑■﹝口皂﹞囉婆﹑肚武膋﹑奇冷岸﹑■﹝人米田﹐上中下﹞米基﹑踏枋﹑鹿楮﹑幹仔霧﹞與大龜佛山﹝在阿里川之東南﹞﹐同爲邑治之左肩。又東而肚武膋山﹝在玉山之南﹞﹑■﹝人米田﹐上中下﹞米基山﹝在大龜佛山之東北﹞﹐則左肩之外輔也。環邑四顧﹐諸山森立﹐如踞中髙坐。旁執干羽列仗於兩階之下而敞其前﹑自東而旋於北﹐爲邑之右臂者﹐曰葉仔林山﹔與大武巒接。稍北爲鼎蓋梁山﹐頂平豁如釜之蓋而隆其脊。與鼎蓋並峙者﹐爲梅仔坑山。聳拔於梅仔坑山之北爲奇冷岸山﹝山之西有漢人耕種其中﹞﹐前而南爲尖山仔山﹔山皆南面﹐若延佇以俟人之右顧。自東而折於南﹑回顧於北者﹐爲邑之左臂﹐曰玉案山﹝舊名玉枕﹞﹔位踞離明﹐方幅蒼翠﹐是學宮之對山也﹐橫鋪如靑玉之案。玉案之後有火山﹝山在谷中﹐多石隙﹔泉湧﹐火出水中。羣見「古迹」﹞﹔火生於水﹐生克之理﹐固有不可知者。玉案之東北﹐巉巖陡絕爲嵌頭山﹔上爲■﹝口皂﹞囉婆山﹐與大龜佛接。玉案之西南﹐以形名者爲筆架山﹔豎脊挺步﹐如老翁扶筇天際﹐爲翁仔上天山﹔又西爲半月嶺﹝形如上弦之月﹐故名﹞。皆邑左之外﹐障於南而回顧於北者也。自奇冷岸而東北﹐爲虎尾溪之牛相觸山﹝一在溪之南斗六門界﹑一在溪之北大武郡界﹞﹔南北兩峯﹐如牛奮其角而將觸。中界一溪﹐嵯岈怒激而嶐起溪之東南﹐爲斗六門﹝莊名﹞諸山起伏疏密﹔則邑右之外障﹐若遠而若近者也。自牛相觸以上﹐路皆在山之西而遵海以北。其極於東者﹐內山峯巒不可數﹐錯置於道。東望可指者﹐虎尾之北﹐濃遮密蔭﹑望若翠屏﹐曰大武郡山﹝山之西南有大武郡社﹞。東爲南投山﹝內社二溪﹐南爲南投﹑北爲北投﹞﹑阿拔泉山﹑竹腳寮山﹝內有林■﹝王冀﹞埔﹐漢人耕作其中﹞﹑爲九十九尖﹐玉筍瑤參﹐排空無際。其下爲大吼山﹑筊荖山﹝方言筊荖﹐飯器也。其頂圓﹐亦象形以名﹞。又東北而爲水沙連內山﹝內社十﹕巒蠻﹑貓丹﹑毛碎﹑決裏﹑哈里﹑難斗截﹑福骨﹑羅薛﹑平了萬﹑致霧﹞﹔山南與玉山接﹐大不可極。西隔一溪﹐爲朴仔籬山。大武郡以北﹐廣漠平沙﹐孤峯秀出者﹐曰瞭望山﹔其下有北路中軍之旗鼓焉﹐則半綫﹝莊名﹞之營壘也﹝山北爲貓羅社﹞。東北爲貓霧拺山﹝東有曠埔﹐漢人耕作其中﹞﹐東南爲貓羅山。夾二山而東入爲火山﹝見「古迹」﹞﹔與玉案南北斜照﹐若造物者有意爲之。逾大肚溪與寮望相對峙者﹐曰大肚山﹝山後爲貓霧拺社﹞。北而沙轆山﹑牛罵山﹑崩山﹝土多崩陷﹐故名﹞﹑鐵砧山﹝頂圓而平﹐故名﹞﹑宛裏山﹝沙轆以下五山﹐皆大路所必經﹞﹐其小焉者也。東插乎沙轆﹑牛罵二山之間者﹐爲岸裏山﹝內新附社五﹕阿里史﹑掃捒﹑岸裏﹑烏牛難﹑朴仔籬﹞﹔山險而深峻﹐是向時政教所不及而今慕義來歸者也。東北爲南日山﹝在鐵砧之東北﹞﹑貓盂山﹝在貓盂社之東﹞。宛裏以北﹐路漸迫於海﹐山峯磊落於海之濱者﹐曰倒旗山﹝山形似旗﹐在吞霄社西﹞﹑礁荖叭山﹝在後壠社前水口﹞。後壠﹑竹塹二港之北﹐爲南山﹝竹塹社之南﹞﹑小鳳山﹝俗名鳳山崎。其路崎嶇﹐多石難行也﹞﹑南嵌山﹝在小鳳山之東北﹞﹐東爲太平山﹝在吞霄社之東﹞﹑貓裏山﹝在後壠社之東﹞椰裏歷山﹑加至閣山﹑荖衢山﹝在中港社之北。椰裏歷﹑加至閣﹐俱在荖衢山南﹞﹑陣仔叭山﹝在南山之東﹞﹑鄰仔叭荖山﹝在小鳳山之東﹞﹑交眉山﹝在佑武乃山之東﹞。蹲舉崚嶒﹐飄緲乎煙霞者﹐爲眩眩山﹝下爲竹塹埔﹐漢人耕種其中﹞。眩眩之北爲小龜侖山﹝內社三﹕山下爲龜侖﹑西爲坑仔﹑南霄裏﹞。又東而巃嵷盤礡﹐並障乎南日諸山之後者﹐爲佑武乃山﹝在小鳳山﹑交眉山之東﹐極髙大﹞﹑合歡大山。遙接乎幹豆門諸社者﹐爲查內山﹝山麓有查內社﹞。自幹豆門穿港以西﹐雄偉傑出於淡水港之東南者﹐曰八里坌山﹝在八里坌汛之南。天將雨﹐則云先罩其頂。外見此山凡八面﹐故名八里坌﹞﹔是爲東南之鎭山﹐則盡虎尾﹑牛相觸。以上諸山﹐大者昆季﹑小者兒孫矣。自半月嶺益趨於南﹐曰馬椆山。西轉徑仄﹐如重關設險﹐爲關仔嶺山﹝下有漢人耕種其中﹞﹔狀若箕張﹐爲糞箕湖山。若小龜佛山﹝在糞箕湖山之西南﹐下有古樹髙數丈﹐相傳有神附焉。近此居者﹐多患疾疫﹐故皆徙於數里之外﹞﹐則視大龜佛而差等者也。小龜佛之東南爲赤山﹐土盡赤﹔臺多黑淤﹐此爲正色矣。則有衝霄而起﹐若秉珪植璧﹐繞出乎玉案山之背者﹐曰大武壠山﹝與學宮遙對﹞﹐儼然有端人正士之想焉﹝內社九﹕大離蚌﹑礁吧哖﹑邦鶻﹑內蹈綱﹑惇裏礁吧哩﹑萬打籠﹑內幽﹑藤橋頭﹑美籠﹞。大武壠之西北﹐峭壁懸崖﹐爲五步練山﹝以其險不可容足﹐故名﹔亦方言也﹞。其並而相埒者﹐爲消離山。他如鹿馭山﹑東西煙山﹑虎頭山﹝亦象形以名﹞﹑內茄拔山﹑瑯包山﹝下有曠埔﹐漢人耕種其中﹞﹐則又小峯之聯絡於南者也。其在治屬而與臺﹑鳳界者﹐騰空起舞﹐卓立天骨﹐曰南馬仙山﹝山後爲鳳山界﹞﹔遙望而郁乎蒼蒼者﹐爲烏山﹔髙聳入云﹐爲郡治之大宗者﹐曰木岡山﹝四時常罩雲霧﹐天色晴明﹐則內地至澎湖便見此山。爲臺灣界﹞。西爲卓猴山﹝在新港社東﹞﹐西南爲芋匏山﹑羅漢門山﹝內有大傑顚社﹞﹑猴洞山﹝有大石洞﹐行人往來皆經於此。洞外爲臺灣界﹞﹐而左揖乎鳳山之大岡﹝山名﹞。其在治屬而右與鳳山界者﹐自大雞籠支分﹐東渡八尺門港﹐雙峯遙峙﹐如脫穎而出﹐髙不可極﹐曰山朝山﹝山南爲蛤仔難三十六社﹞﹑買豬末山﹝在山朝山之南﹐南爲哆囉滿社﹑北爲山朝社。二山相去凡百餘里﹞。東南爲蛤仔難山﹐南爲黑沙晃山﹝東南有直加宣五社﹞﹑祟爻山﹝內有生番十社﹐人所不到。二山皆極髙大﹞。又南爲鳳山之卑南覓山﹐東漸於海。

凡水皆東流﹐邑治之水獨西。臺海在西﹐三邑攸同也。閩﹑越間水源自山匯流揚波謂之溪。溪漸於海﹐潮汐應焉﹐謂之港﹔海■﹝氵義﹞無源﹐潮流而瀦﹐隨其所到以爲遠近﹐亦謂之港。邑治山之背爲東洋﹐前距西海五十里﹐以海爲帶﹔南北之水﹐濫觴四注﹐望而朝宗。約略計之﹐以溪名者三十有八﹑以港名者三十有五﹑港與溪合者十有九﹑海■﹝氵義﹞自爲港者十有六﹐潭湖陂圳﹝「正韻」無此字﹐俗音浚﹞之屬﹝俱別見「水利」﹞不與焉﹝以下每一節爲一「○」﹐凡溪俱從■﹑凡港與溪合者俱從■﹑凡■﹝氵義﹞海自爲港者俱從●﹞。

附於邑治之右爲北維。○一曰■牛朝溪﹐發源於大武巒﹝邑主山﹞。出大福興﹑牛朝二山之北﹐爲牛朝溪渡﹝往北大路渡此﹔夏秋水漲﹐小杉板頭船可入渡口載五穀﹞。西過北新﹝莊名﹞﹐至於小槺榔﹝莊名﹞﹐爲■龜仔港。又至西於■猴樹港﹝商船輳集﹐載五穀貨物﹞﹐南出靑峯闕﹝縣治以南總海口﹐自蚊港以內諸港悉從此入。詳見下﹞﹐入於海。○猴樹之南爲■土地公港﹐入於荷包嶼﹝莊名。嶼內爲眾流所歸﹐與港會﹐水面甚闊﹐捕魚者日可百餘人。別見「水利」﹞。○牛朝溪之北曰■山疊溪﹐發源於阿里山。南至於雙溪口﹐合尖山仔﹝山名﹞殿仔林溝之流﹐西過白沙墩﹝莊名﹞之南爲■笨港﹝商船輳集﹐載五穀貨物﹞。出土獅仔﹝莊名﹞﹐至揖仔寮﹝莊名﹞﹐入於海。○曰■石龜溪﹐發源於奇冷岸﹝山名﹞。北灌於他裏霧﹝社名﹞之加冬腳﹐南灌於打貓﹝社名﹞之大埔林﹝地名﹞﹑走豬﹝地名。別見「水利」。或雲走豬圳尾有小溝﹐流至雙溪口﹐與山疊溪合﹞。○日■阿拔泉溪﹐發源於阿里山。西北過竹腳寮山﹐爲阿拔泉渡﹔西合於虎尾。○曰■虎尾溪﹐發源於水沙連內山。南出刺嘴﹝社名。以其番女皆鍼刺嘴■﹝月﹝勿上口下﹞也﹐方言赤嘴﹞﹐過水沙連社﹐合貓丹﹑巒蠻﹝俱社名﹞之濁流﹝二水甚濁﹞﹐西過牛相觸﹝山名﹞﹐北分於東螺。又南匯阿拔泉之流爲西螺﹐過黃地侖﹝左右有渡﹞﹑布嶼稟﹝有渡﹞﹐出白沙墩之北﹐至臺仔挖﹝舊港名。港口原有浮嶼﹐內可泊船﹔近年嶼沒港湮﹐南風時人多於此捕魚﹞入於海。○曰■東螺溪﹐分自虎尾溪之牛相觸﹝水色皆黑。土人云﹕『虎尾﹑東螺水淸﹐則時事有變』。北折而西﹐過打馬辰﹝有渡﹞﹑樹仔腳﹝有渡﹞﹑貓兒幹﹝社名。有渡﹞﹐匯於●海丰港﹝海■﹝氵義﹞。商船到此﹐載脂麻﹑粟﹑豆。港水入至北路防汛前止﹞﹐入於海。○遵海而北爲●三林港﹝海■﹝氵義﹞。港口有网寮捕魚。商船到此﹐載脂麻﹑粟﹑豆。港水入至二林社止﹞。○逾東螺曰■大武郡溪﹐發源於大武郡山﹑西出馬芝遴﹝社名﹞。又西爲鹿仔港﹝港口有水棚﹐可容六﹑七十人﹐冬日捕取烏魚。商船到此﹐載脂麻﹑粟﹑豆。水棚別見「外紀」﹞﹐入於海。○曰■大肚溪﹝溪面甚闊﹐水險急﹐詳見「兵防」﹞﹐發源於南投山。過北投﹑貓羅﹑柴坑仔﹝俱社名﹞﹐北合水沙連九十九尖之流﹝水口可容小舟捕魚﹞﹐出阿束﹝社名﹞之北﹐爲■艸港﹝港口有水棚﹐取魚﹔如鹿仔港﹞﹐入於海。○艸港之北爲●水裏港﹝海■﹝氵義﹞。商船到此載脂麻。港水入至一里地而止﹞。○大肚之北曰■大甲溪﹝溪面甚闊﹐險於大肚。詳見「兵防」﹞﹐發源於岸裏內山。過朴仔籬山﹐南分於牛罵﹐曰牛罵溪﹔西入於海。○曰■崩山港﹝港口多石﹐商船到此載脂麻﹞﹐分自大甲溪。西北過崩山﹐又西爲港﹐入於海。○曰■大安溪﹝險如大甲﹐而溪面較狹。夏秋水漲﹐必俟水落﹐邊海而行﹞﹐發源於水沙連內山。北過岸裏﹑南日二山﹐支分於南日﹝社名﹞之後者﹐曰■房裏溪﹔支分於鐵砧山之北者﹐曰■貓盂溪。西匯於雙寮海口﹐入於海。○曰吞霄溪﹐發源於南日山﹔西出倒旗山之前﹐入於海。○曰■礁荖叭溪﹐發源於佑武乃山。出南日﹑礁荖叭二山之南﹐爲■礁荖叭港﹔西入於海。○曰■後壠港﹐發源於貓裏山。過加至閣﹝社名﹞之西﹐爲■後壠港﹝在後壠社前。港面甚闊﹐商船到此載脂麻﹞﹔入於海。○後壠之北爲●中港﹝海■﹝氵義﹞。有小澳﹐商船到此載脂麻。港水入至社後止﹞。○曰■中港溪﹐發源於合歡大山。流於加至閣之北﹐出中港社西爲港﹐入於海。○中港之北爲竹塹港﹐發源於眩眩內山﹐曰眩眩溪﹝溪底皆石﹞﹔合鄰仔吧荖山之流﹐爲■竹塹溪﹝溪面甚闊﹐多石﹞。溪西出爲港﹐入於海﹝港闊水深﹐商船到此載脂麻﹑五穀﹞。又北曰■鳳山溪﹐發源於查內山。西流於小鳳山埔﹐入於海。○發源於查內山之北者﹐曰■大溪﹔於合歡大山者﹐曰支吧裏溪﹑曰■田厝溪﹝近坑仔社﹞﹑曰■加冬溪﹝近霄里社﹞﹐合北內山之流爲霄裏溪。過小龜侖﹝山名﹞﹐匯大溪於南嵌﹝社名﹞﹐爲■南嵌港﹔西入於海﹝自大溪以下﹐五溪水底皆石。自竹塹至南嵌﹐俗云九十九溪﹔內多一溪而有十數灣折者﹞。○曰■長豆溪﹐發源於八里岔山之南﹐西入於海。○曰■磺溪﹝水不可食。詳見「外紀」﹞﹐發源於磺山西。過內北投﹐出於幹豆門﹐入於海。○八里岔之北爲■淡水港﹝海口水程十里至幹豆門﹐內有大澳﹐分爲二港。西南至擺接社止﹑東北至蜂仔峙止﹐番民往來俱用蟒甲。蟒甲者﹐刳獨木以爲小船也。澳內可泊大船數百﹐商船到此載五穀﹐鹿脯貨物。內地商船間亦到此﹞﹐匯合歡﹑龜佛﹑小雞籠﹑鼻頭﹝俱山名﹞灘流﹐入於海。○極於東北爲■雞籠港﹐西北爲大海。○港以東爲■八尺門港﹝隔港爲山朝﹑黑沙晃諸山﹞。八尺門之南爲■山朝溪﹑爲■蛤仔難港﹝港有三合諸山﹐灘流與海潮匯。蛤仔難三十六社﹐散處於港之左右﹞﹐東爲大海。

附於邑治之左爲南維。○曰■八掌溪﹐發源於玉山。過枋仔岸﹑阿里﹑牛朝﹝俱山名﹞之西南﹐爲八掌溪渡﹝邑治南。抵郡渡此﹞﹔至於白須公潭﹝有竹筏渡﹞。過小龜佛山﹝有竹筏渡﹞﹐西出爲■冬港﹝商船到此載五穀﹞﹔南出靑峯闕﹐入於海。○曰■白水溪﹐發源於玉案﹝山名﹞﹐西灌於大排竹﹑臭佑﹑下加冬﹝俱莊名。別見「水利」﹞。○曰■啯溪﹐發源於大武壠﹝山名﹞■十八重溪﹝狹而淺﹐以其迂回屈曲﹐故名十八重﹞﹐合哆囉啯社北九重溪﹝狹淺如十八重﹞之流﹐過雙溪口西南﹐爲■急水溪﹝往郡大路。有渡﹞﹔出小龍船窩﹝地名﹞﹐過下急水﹝有渡﹞﹑刺桐腳﹝地名﹞﹐西出內連桁﹝見下﹞﹐北匯於蚊港﹝見下﹞﹐入於海。○西海自靑鯤身至於南﹑北鯤身﹝南鯤身﹑北鯤身﹐傍海岸二小嶼。有网寮捕魚﹐西爲大海﹞﹐東入靑峯闕﹐爲■蚊港﹝港面甚闊﹐大小船俱可泊。自此以南至麻豆港﹐皆此港支分。港北設网寮捕魚塭﹞﹔至於頭港仔﹝有网寮﹐港南有桁及魚﹞﹐與冬港會。又南過威裏﹝水面甚闊﹐有网寮﹞﹐東入爲●咸水港﹝海■﹝氵義﹞。郡治往笨港大路﹐有橋。商船輳集﹐載五穀貨物。港水入至下加冬仔止﹞﹐支分於北爲●井水港﹝海■﹝氵義﹞。有竹筏渡。小杉板頭船到此載五穀。港水至上帝廟邊止﹞。○威裏之南爲內連桁﹝水面甚闊﹐有网寮及魚塭﹞﹐與急水溪會。又南爲倒風港﹝分內﹑外倒風澳。甚闊﹐眾水之所匯。有网寮﹑魚塭﹞。○■倒風之水分三港﹕北爲●鐵綫橋港﹝海■﹝氵義﹞。往郡大路﹐有橋。商船到此載五穀﹑糖﹑菁貨物。港水入至打鹿峙止﹞﹐南爲●茅尾港﹝海■﹝氵義﹞。往郡大路﹐有橋。商船到此載五穀﹑糖﹑菁貨物。港水入至二太爺莊止﹞﹐西南爲●麻豆港﹝海■﹝氵義﹞。商船到此載糖﹑菁貨物。港水入至麻豆社邊止﹞。○麻豆之南曰■灣裏溪﹐發源於礁吧哖﹝社名﹞內山。南過五步練﹑大武壠二山﹐合卓猴山之流於石仔瀨﹝有渡﹞﹐西流爲加拔溪﹐至於新社﹝有渡﹐名番仔渡﹞。南合烏山頭之流﹐過赤山﹝有渡﹐名拔仔林渡﹞﹐至於灣裏﹝往郡大路﹐有渡﹞﹔過蘇厝甲﹝有渡﹞﹑檨仔林﹝有渡﹞﹑蕭壠﹝社名。有渡﹞﹐西出爲歐汪溪﹝有渡。溪東爲歐汪社﹑溪西爲史椰甲社﹞﹐入於海。○曰新港溪﹝有小杉板頭船至大洲載五穀﹞﹐發源於木岡山﹔流於州仔尾﹝南爲臺灣界﹑北爲縣界洲。內有魚塭﹞﹐爲■新港﹝港另有海■﹝氵義﹞二﹕一由舊園西北流至木柵仔坑尾止﹐一由馬鞍橋流至柳橋腳止﹞﹐入於海。○新港之南﹐東入爲●洋仔港﹝■﹝氵義﹞海﹞。●新港之北﹐東入爲●灣港﹝海■﹝氵義﹞。小杉板頭船到此載五穀﹑糖﹑菁貨物。港水入至木柵仔止。港口甚闊﹐有魚塭﹞﹑●竿寮港﹝海■﹝氵義﹞。有渡。小杉板頭船到此渡客﹐並載五穀﹑糖﹑菁貨物﹞﹑●直內弄港﹝海■﹝氵義﹞。小杉板船到此載五穀﹑糖﹑菁﹑貨物。港水入至安定裏東保止﹞﹑●西港仔港﹝海■﹝氵義﹞。有港。小杉板頭船到此渡客﹐並載五穀﹑糖﹑菁貨物。港水入至安定裏西保止。港口有魚塭﹞﹑●含西港﹝海■﹝氵義﹞。小杉板頭船到此載五穀﹑糖菁﹑貨物。港水亦至安定裏西保止。港口有魚塭﹞。含西之支分爲●卓加港﹝海。小杉板頭船到此載茅艸。港水亦至安定裏西保止。港口有魚塭﹞﹐西南爲大海。

右山川所紀﹐較「郡誌」加詳﹐亦多與「郡誌」異。「郡誌」據所傳聞﹐云其略而已。卽如玉山﹐在縣治之背﹐全臺之望也﹔大武巒爲縣治主山﹐靑峯闕爲縣南扼要海口﹕而「郡誌」皆不載﹐又何論其小者乎﹗雞籠城在雞籠山隔海之西北雞籠嶼﹐而但曰城在雞籠﹔𨿽生長臺北者﹐亦無從識其處也。玆捲或躬親遊歷﹑或遣使繪圖﹐三復考訂﹐乃登記載。假而千秋百世陵谷依然﹐𨿽未敢謂毫髮無爽﹐亦庶幾得其大槪云。

形勝﹝六景附﹞

邑治全臺鎖鑰﹐徑道蜿蜒﹔內控四里﹑四社之番民﹐外阨八莊﹑眾社之要領﹝宋永淸論﹞。揖鯨海而枕玉山﹐東西壯其流峙﹔右雞籠而左猴洞﹐南北扃乎戶庭。美哉﹗千里之雄圖﹑上游之勝地已。山因火而著﹐潭以劍而傳。巖號龍湖﹐開赤山莊之生面﹔地稱蚊港﹐導靑峯闕以分流﹕亦足徵气象之環異﹑標遠近之殊觀也。乃若干豆門能容數百巨艦﹐竹塹埔足墾千頃良田。梅放蓮岡﹐疑入羅浮夢裏﹕松圍合抱﹐如見臺嶺橋南﹕則又誇三邑以所無﹑擅海外之獨有者矣。

六景

玉山云淨山在邑治大武巒山後﹝有記見「藝文」﹞。

檨圃風淸檨圃在縣署後。康熙五十五年修志﹐立局於此地。廣可六﹑七畝。髙燥爽塏﹐爲邑治內第一。外環修竹﹐中大檨數株﹐屈曲﹑亭直﹑偃仰﹐各有其妙。盛夏酷暑﹐涼風暫至﹐披襟瀟灑﹐不減羲皇上人也。

北香秋荷北香湖在縣北二里許﹝有記見「藝文」。別見「水利」﹞。

水沙浮嶼嶼在水沙連潭中浮出﹝見「古迹」﹞。

雞籠積雪雞籠山﹝見「山川」﹞。

龍目甘泉龍目井在雞籠山之麓﹝見「古迹」﹞。

按「郡誌」臺屬八景﹐諸羅居其一﹐所謂「雞籠積雪」也。然諸羅之名迹﹐實不在此。臺地夙號爍石流金﹐雞籠居極北﹐稍寒﹐偶爾見雪﹐遂稱勝耳。以予觀玉山﹑檨圃﹑北香﹑水沙﹑龍目﹐皆標奇領異﹐足供幽人之賞﹑消旅客之憂﹔顧未有表而出之耳。然則大澤深山﹐佳景滅沒﹐可勝道哉﹖故合雞籠而並列之﹐庶幾後有問津者。

海道

邑治海道﹕由靑鯤身南至鹿耳門水程二十里﹐西至廈門水程十一更﹐利東南風信。由靑鯤身北過靑峯闕﹑蚊港﹑猴樹港﹑笨港﹝笨港與澎湖遙對﹞﹑海丰港﹑三林港﹑鹿仔港﹑崩山港﹑後壠港﹝後壠與興化南日遙對﹞﹑中港﹑竹塹港﹝竹塹與海壇遙對﹞﹑南嵌港﹝南嵌與福州閩安鎭遙對﹞﹑淡水港﹝淡水與北茭洋遙對﹞﹑雞籠港﹝雞籠與烽火門遙對﹞水程一十八更﹐利正南風信﹝各港詳見「兵防」﹞。由雞籠西北至福州水程七更﹐淡水西北至福州水程八更﹐利東南風信。由雞籠西南至廈門水程一十二更﹐淡水西南至廈門水程十一更﹐利東北風信。由雞籠東北至日本水程七十二更﹐利西南風信。由鹿耳門南至呂宋水程七十更﹐利西北風信。

潮汐

古之論潮汐者﹐曰如橐鑰翕張﹐曰如人气呼吸﹐曰海鱛出入﹐曰神龍變化﹔而竇叔蒙則以爲水隨月之盈虧﹐盧肇則以爲日入海而潮生﹑月離日而潮大。余安道辟盧氏之論﹐謂月之所臨﹐則水從之﹔水之往來﹐皆系於月﹑不系於日。此從竇叔蒙「水隨月」之論而發明之也。王充「論衡」﹐以爲水者﹐地之血脈﹐隨气進退。明漳浦黃道周爲之申其說曰﹕『天包水﹐水承地。一元之气﹐升降於太虛之中。气升而地沈﹐則海水溢上而爲潮﹔气降而地浮﹐則海水縮下而爲汐』。此主「人气呼吸」之論﹐古今不易之理也。夫天地之盈虛消長﹐不外一气之運行。气升則爲盈爲長﹐气降則爲虛爲消。盈而長如人气之呼也﹐則水溢而爲潮﹔虛而消如人气之吸也﹐則水縮而爲汐。盈虛消長之間﹐陰陽之理寓焉矣。自晝迄夜﹐計十二時。子至巳﹐陽也﹔午至亥﹐陰也﹕陰陽判而晝夜分。气之升降﹐運行於晝夜之內﹔气有再升﹑再降﹐故水亦有再潮﹑再汐也。日爲太陽之气﹑月爲太陰之气﹐日月之旋轉﹐一陰陽之疊運循環不息﹐積三十日而一周﹔故潮汐亦因之﹐有早暮之不同焉。至於潮之有大小﹐則因乎時之有交變﹑气之有盛衰。陰陽之交﹐在卯﹑酉之月﹔天地之變﹐在朔﹑望之後。交則气盛﹐故潮猶大於餘月﹔變亦气盛﹐故潮獨大於餘日。凡在九有之中﹐無殊理﹑亦無殊時也。

諸羅隸於臺灣﹐潮汐相等。初一﹑十六﹐已﹑亥而潮滿﹐寅﹑申而潮竭。初三﹑十八﹐子﹑午而潮滿﹐卯﹑酉而潮竭。初八﹑二十三﹐寅﹑申而潮滿﹐已﹑亥而潮竭。「郡誌」云﹕視同廈爲較早。蓋潮候有遠近之不同﹔海之遠者﹐其得气尢盛﹐故潮亦因之。由臺而入同廈﹐水程遠至十一更﹐無怪其然矣。若夫半綫以下﹐潮流過北﹑汐流過南﹔半綫以上﹐潮流過南﹑汐流過北﹐則又有方之不侔﹐而南北之地勢異也。夫半綫距諸羅百六十里耳﹐而南﹑北潮之懸殊如此﹔矧夫六合以外﹐舟車之所不至﹑人力之所不通﹐其潮汐又豈可以逆測哉﹗

要之﹐天地爲積气之域﹐水包乎天地之中﹔非水則天地之气於何而徵﹐非天地之气則海不過爲積水之區﹐潮汐於何而有哉﹗故黃道周曰﹕『地承水力以自持﹐且與元气升降﹐互爲抑陽﹔而人不覺﹐亦猶坐於船中而不知船之自運也』。得此﹐可以定潮汐之論矣。

風信﹝增刪「郡誌」。颶日附﹞

淸明以後﹐地气自南而北﹐以南風爲常﹔霜降以後﹐地气自北而南﹐以北風爲常。反其常﹐則臺■﹝風貝﹞將作。

南風壯而順﹐北風烈而嚴。南風多間﹐北風罕斷。南風駕船﹐常患風不勝帆﹐故商賈以舟小爲速﹔北風駕船﹐常患帆不勝風﹐故商賈以舟大爲穩﹝大理寺少卿陳汝咸爲縣令漳浦時﹐擒獲海賊巨魁徐容出沒於洋面者十年矣﹔訊之云﹕『南風𨿽有臺■﹝風貝﹞﹐尙可避閃﹔北風起﹐則力不能支』。又海中嚴寒﹐故須散斗﹔言各散歸家也﹞。

風大而烈者爲■﹝風貝﹞﹐又甚爲臺。■﹝風貝﹞常驟發﹐臺則有漸。■﹝風貝﹞或發而倏止﹐臺則連日或數日而止。大約正﹑二﹑三﹑四月發者爲■﹝風貝﹞﹐五﹑六﹑七﹑八﹑月發者爲臺﹔九月則北風初烈﹐或至連月﹐俗稱爲九降風。間有臺驟至﹐如■﹝風貝﹞春。船在洋中遇■﹝風貝﹞猶可爲﹐遇臺則不可當矣。

過洋以四月﹑七月﹑十月爲穩﹔蓋四月少■﹝風貝﹞﹑七月寒暑初交﹑十月小陽春天多晴而風順也。最忌六月﹑九月﹔以六月多臺﹑九月多九降也。

十月以後﹐北風常作﹐臺■﹝風貝﹞無定期﹐舟人視風隙以來往。五﹑六﹑七﹑八月應南風﹐臺發則北風先至﹐轉而東南﹐又轉而西南﹐乃止。臺■﹝風貝﹞俱多帶雨﹐九降則無雨而風。五﹑六﹑七月間風雨俱至﹐俗所謂「西北雨」﹑「風時雨」也。舟人視片雲上黑﹐則收帆嚴舵以待之﹔瞬息之間﹐風雨驟至﹐隨刻卽止。若備之少遲﹐則收帆不及﹐或至傾覆。天邊有斷虹﹐則臺將至。片雲如船帆曰破帆﹑稍及半天如鱟尾者曰屈鱟﹐出於北方又甚於他方也。海面多穢如米糠及海蛇浮游水面﹐亦臺將至。

十二月二十一日起有風﹐應明年正月有大風﹔二月﹑三月以至九月﹐俱按日相應。或一日之間風作二次﹐則所應之月臺■﹝風貝﹞二次﹔多亦如之。無不應者。

凡山澳泊船之處﹐有南風澳﹑北風澳。南風以南負山﹐而北面海者爲澳﹔北風以北負山﹐而南面海者爲澳。獨五﹑六月應南風﹐或驟遇北風﹐不可泊北風澳。蓋以北風轉南﹐呼吸變更﹐臺雨嚴厲﹐駕避不及﹐則舟立碎矣。

■﹝風貝﹞日

正月初四日接神■﹝風貝﹞﹐初九日玉皇■﹝風貝﹞﹝此日有■﹝風貝﹞﹐各■﹝風貝﹞皆驗﹔此日無■﹝風貝﹞﹐則各■﹝風貝﹞亦多不驗﹞﹐十三日關帝﹐二十九日烏狗。

二月初二日白須■﹝風貝﹞。

三月初三日上帝■﹝風貝﹞﹐十五日眞人■﹝風貝﹞﹐二十三日媽祖■﹝風貝﹞﹝眞人■﹝風貝﹞多風﹐媽祖■﹝風貝﹞多雨。以上三个月共有三十六■﹝風貝﹞。此記其大者﹞。

四月初八日佛子■﹝風貝﹞。

五月初五日屈原■﹝風貝﹞﹝系大■﹝風貝﹞旬﹞﹐十三日關帝■﹝風貝﹞。

六月十二日彭祖■﹝風貝﹞﹐十八日彭祖婆■﹝風貝﹞﹐二十四日洗炊籠■﹝風貝﹞﹝此月內三■﹝風貝﹞﹐皆系大■﹝風貝﹞旬﹞。

七月十五日鬼■﹝風貝﹞。

八月初一日竈君■﹝風貝﹞﹐初五日系大■﹝風貝﹞旬﹐十五日魁星■﹝風貝﹞。

九月十六日張良■﹝風貝﹞﹐十九日觀音■﹝風貝﹞。

十月初十日水仙王■﹝風貝﹞﹐二十六日翁爹■﹝風貝﹞。

十一月二十七日普庵■﹝風貝﹞。

十二月二十四日送神■﹝風貝﹞﹐二十九日火盆■﹝風貝﹞﹝自二十四日至年終﹐每遇大風﹐爲送神風﹞。

按■﹝風貝﹞日名目﹐皆怪誕不經﹐而驗之多應﹐舟人避不敢行。故並志之。

卷二

規制志

城池衙署倉廒坊裏街市橋梁津渡水利郵傳養濟義冢

規海外千里以爲之邑﹐凡城郭﹑宮室﹑都鄙﹑廬井﹑津梁﹐皆王政所必經也﹔旱潦丰凶有備﹐郵亭丘壠各有地也﹐鰥寡孤獨有養也。斯邑啟土以來﹐百廢弗舉﹐間有因者﹐其名云爾。非大爲振刷﹐豈止單子如陳﹐道茀不行﹔薛宣過彭城﹐橋梁不治而已﹗單厥心力﹐相其緩急而先後之﹐苟上關乎國體﹐下益於民生﹐敢曰傳捨其官﹔使後之視今﹐猶今之視昔乎﹖

城池

衙署﹝公館附﹞

倉廒

坊裏

街市

橋梁

津渡

水利

郵傳

養濟

義冢

城池

諸羅自康熙二十三年卜縣治於諸羅山﹐城未築。四十三年﹐奉文歸治。署縣宋永淸﹑署參將徐進才﹑儒學丁必捷至山﹐定縣治廣狹周圍六百八十丈﹐環以木柵﹐設東西南北四門﹐爲艸樓以司啟閉。年久傾壞﹔五十六年﹐知縣周鍾瑄重修。

論曰﹕三代之英﹐城郭溝池以爲固﹐故曰『王公設險以守其國』。漢鼌錯之言兵事曰﹕『髙城深塹﹐具藺石﹑布渠答』﹝如淳曰﹕『藺石﹐城上擂石也』。蘇林曰﹕『渠答﹐鐵蒺藜也』﹞﹔又曰﹕『調立城邑﹐爲中周虎落』﹝顏師古曰﹕『虎落﹐以竹篾相連遮落之也』﹞﹕言乎守之不可無具也。諸羅故無城郭﹐村落如晨星﹐無關砦堡塢﹔猝然有急﹐鳥獸駭散。劉卻之亂﹝詳見■﹝艸佳﹞苻﹞﹐下加冬奔潰﹐亂民四出行劫﹔豈非營障不堅﹐村落莫能目固﹐故至此與﹖嘗就此地土物所宜﹐爲因利乘便之計﹔有不藉壁壘而堅者﹐莿竹是也。其附根節密﹑其枝橫生﹑其莿堅利﹐若環植而外布渠答﹐堅築敵樓於東南西北之衝﹐卽矢石炮火可左右下﹐敵不得近。𨿽云梯百丈﹐無所用之﹔雉堞豈能相過哉﹗今縣治東北比櫛可觀矣﹐西南牛羊踐履﹐故多闕焉﹔補而培護﹐加以樓櫓﹐萬世之功也。各莊民居稠密之處﹐皆當仿此。倉卒憑以相守﹐亦中周虎落之固矣。

衙署﹝公館附﹞

諸羅縣署原在佳裏興﹝詳見「建置」﹞﹔歸治後﹐相土縣內之中。四十五年﹐攝縣篆本府同知孫元衡建大堂﹐後川堂﹑前儀門﹔年久漸圯。五十五年﹐知縣周鍾瑄重修﹔顏大堂曰「柔遠能邇」。另建後堂住宅五間﹑左右齋閣各三間﹐內外廊捨俱備﹕皆捐己資爲之。

典史署在善化裏目加澑灣街。康熙二十三年建。

佳裏興巡檢司署在縣署之右。康熙四十三年建。

儒學署﹝未建﹞

按儒學一官﹐朔望宣講聖諭﹑課督生徒﹐有教化之責。典史職在巡察捕盜﹐每事署其名於尾。皆與縣令共相爲理﹐衙署宜在縣內者也。諸羅教諭僑寓郡城﹑典史署在目加澑灣﹐而在縣者惟佳裏興巡檢。佳裏興距縣八十里﹐當未歸治之前﹐縣令﹑營守俱住其地﹔故巡檢權移諸羅山耳。今縣治畫一﹐佳裏興另設防兵。愚意欲移巡檢於笨港民居叢雜之地﹐使稽察姦宄﹔而移教諭﹑典史署歸縣內﹐庶一官各盡一官之職。但衙署經營百工器備﹐閒曹薄俸憚於轉徙﹑動費民力旣所不忍﹐而文廟﹑城隍諸舉大工方竣﹐財匱力絀﹔存此說以俟後之銳意修舉者。

參將署原在佳裏興﹔歸汛後﹝詳見「兵防」﹞﹐在縣治北門內。前大堂﹐中川堂﹐後爲私宅。康熙四十四年建。宅右爲齋捨三間﹐齋捨之右爲箭廳。五十四年﹐參將阮蔡文建大門﹑儀門。向覆以茅﹐五十五年火﹔署參將事守備遊崇功重建﹐易茅以瓦。

守備署在參將署箭廳之右。康熙四十四年建。五十五年火﹐守備遊崇功重建。

諸羅縣公館在府治東安坊。歷任知縣修理﹐規制甚備。

茅港尾公館在茅港尾街。康熙五十五年﹐知縣周鍾瑄建。

笨港公館在笨港街。康熙五十五年﹐附近土民公建。

論曰﹕公館之設﹐古之驛亭。「周禮」﹕『遺人﹐所以職委積者也』。使客之往來於是乎憩﹐故民居不擾。其無事﹐則子衿裏老朔望會集子弟﹐卽此宣講聖諭﹐申明條約﹔又鄕校之遺矣。

倉廒﹝社倉附﹞

縣倉廒﹐合縣內十一所﹐在縣南者七所﹑在縣北者四所﹐間三百四十二﹝另社倉

【第28頁﹕版面影像】

八﹞。

一﹑縣內倉八十一間﹕康熙四十年﹐知縣毛鳳綸建三十間﹔四十七年﹐署縣宋永淸建十五間﹔四十九年﹐知縣劉作楫建十間﹔五十年﹐攝縣篆知府周元文建六間﹔五十一年﹐知縣劉宗樞建二十間。五十四年﹐知縣周鍾瑄捐修。

一﹑下加冬莊倉二十間﹕康熙四十年﹐知縣毛鳳綸建五間﹔四十三年﹐署縣宋永淸建五間﹔五十年﹐攝縣篆知府周元文因倉廒倒壞﹐罰管事丘蒲起賠五間﹔五十四年﹐知縣周鍾瑄建五間。

一﹑新啯莊倉三間﹕康熙四十年﹐知縣毛鳳綸建。

一﹑果毅後莊倉一間﹕康熙五十年﹐攝縣篆知府周元文建。

一﹑開化裏赤山莊倉五間﹕系僞時建。倒壞一間﹐今存四間。歷任知縣捐修。

一﹑茅港尾保倉十二間﹕康熙五十年﹐攝縣篆知府周元文著各裏管事建。

一﹑府治倉八十八間﹕在鎭北坊者一十五間﹑在東安坊者七十三間。系各莊裏管事公建公修。

——以上俱縣南。

一﹑打貓莊倉四十三間﹕康熙四十年﹐知縣毛鳳綸建三間﹔四十九年知縣劉作楫建十二間﹔五十年﹐攝縣篆知府周元文建二十間﹔五十一年﹐知縣劉宗樞建八間。

一﹑斗六門莊倉八十五間﹕康熙四十年﹐知縣毛鳳綸建十六間﹔四十七年﹐署縣宋永淸建十間﹔四十九年﹐知縣劉作楫建二十四間﹔五十年﹐攝縣篆知府周元文建二十間﹔五十一年﹐知縣劉宗樞建十五間。五十四年﹐知縣周鍾瑄重修。

一﹑半綫莊倉三間﹕康熙五十四年﹐知縣周鍾瑄建。以貯半綫至竹塹兵米。

一﹑淡水倉二間﹕康熙五十五年﹐知縣周鍾瑄建。以貯淡水至南嵌兵米。

——以上俱縣北。

社倉﹕一在縣治﹑一在新化裏﹑一在善化裏﹑一在安定裏﹐一在茅港尾﹑一在打貓莊﹐一在斗六門莊﹐一在半綫莊。以上每一處各一間。康熙四十八年﹐署縣宋永淸奉文建。五十五年﹐知縣周鍾瑄重建。

坊裏

縣屬轄裏四﹑保九﹑莊九﹝裏﹑保﹑莊皆漢人所居﹞﹑社九十有五﹝社見上「山川」注﹞。

裏

開化裏﹑善化裏﹝俱在縣治之南﹞﹑新化裏﹝在縣治之南﹐與臺灣交界﹞﹑安定裏﹝在縣治之西南﹐濱海﹞。

保

赤山保﹑茅港尾保﹑佳裏興保﹝以上俱屬開化裏﹞﹑善化裏東保﹑善化裏西保﹑新化裏東保﹑新化裏西保﹑安定裏東保﹑安定裏西保。

莊

諸羅山莊﹝在縣治廂外﹞﹑外九莊﹝北新莊﹑大小槺榔莊﹑井水港莊﹑土獅仔莊﹑鹿仔艸莊﹑龜佛山莊﹑南勢竹莊﹑大丘田莊﹑龜仔港莊﹞﹑大奎璧莊﹑舊啯莊﹑新啯莊﹑下加冬莊﹕以上俱在縣西南。

打貓莊﹑他裏霧莊﹑半綫莊﹕以上俱在縣北。

社

諸羅山社﹑哆囉啯社﹝「郡誌」作倒咯啯﹞﹑大武壠社﹑礁吧哖社﹑木岡社﹑茅匏社﹑內幽社﹑麻豆社﹑目加澑灣社﹑新社仔社﹑蕭壠社﹑新港社﹝與臺灣界﹞﹑卓猴社﹑大傑顚社﹝與鳳山界﹞﹕以上各社俱在縣西南。

阿里山社﹑踏枋社﹑鹿楮社﹑■﹝口皂﹞囉婆社﹑盧麻產社﹑幹仔霧社﹑奇冷岸社﹝一作嶇嶺岸﹞﹑大龜佛社﹝「郡誌」作大居佛﹞﹕以上各社俱在縣東南。

打貓社﹑他裏霧社﹑猴悶社﹑柴裏斗六社﹑西螺社﹑東螺社﹑眉裏二社﹑南社﹑二林社﹑大突社﹑貓兒幹社﹝「郡誌」作麻芝幹﹞﹑大武郡牛相觸二重坡社﹑南投社﹑貓羅社﹑北投社﹑馬芝遴社﹑半綫社﹑柴坑仔社﹑水里社﹑大肚社﹑阿束社﹑貓霧拺社﹝一作麻務捒﹞﹑沙轆社﹑牛罵社﹑崩山社﹑大甲東社﹑大甲西社﹑宛里社﹑房里社﹑南日社﹑雙寮社﹑貓盂社﹑吞霄社﹑後壠社﹑新港仔社﹑貓里社﹑加至閣社﹑中港仔社﹑竹塹社﹑南嵌社﹑坑仔社﹑龜侖社﹑霄里社﹑上淡水社﹑內北投社﹑麻少翁社﹑武勝灣社﹑大浪泵社﹑擺接社﹑雞柔社﹑雞籠社﹑金包里社﹕以上各社俱在縣北。

山朝社﹕在縣東北。

康熙三十二年新附生番六社﹕木武郡赤嘴社﹑水沙連思麻丹社﹑麻咄目靠社﹑挽鱗倒咯社﹑狎裏蟬巒蠻社﹝「郡誌」作戀蠻﹞﹑幹那霧社﹕以上各社俱在縣北。

三十四年新附生番九社﹕崇爻社﹑芝舞蘭社﹑芝密社﹑貓丹社﹑荺椰椰社﹑多難社﹑水輦社﹑薄薄社﹑竹腳宣社﹕以上各社俱在縣東北。

五十四年新附生番五社﹕岸里社﹑掃捒社﹑烏牛難社﹑阿里史社﹑朴仔籬社﹕以上各社俱在縣北。

「郡誌」「規制」載﹕『諸羅縣社﹐舊管合三十二年新附﹐凡爲社四十』。而舊管中有數社合爲一社徵餉者﹐其名皆不載。今並列之﹐以便省覽。他如東北山後之蛤仔難三十六社﹑哆囉滿直加宣等社﹐多有生番未輸貢賦者。其地分注於「山川」﹐其事別見於「外紀」。

街市

十字街﹑太平街﹑鎭安街﹕俱在縣城內。

下加冬街﹝在下加冬莊﹞﹑急水溪街﹝在溪南﹞﹑鐵綫橋街﹝市店在橋之南北﹞﹑茅港尾街﹝在橋南。邑治至府一路市鎭﹐此爲最大﹞﹑麻豆街﹝俱屬開化裏﹞﹑灣裏溪街﹑灣里社街﹝俱屬善化裏﹞﹑木柵仔街﹝街南屬新化裏﹑街北屬安定裏﹞﹑新港街﹝屬新化裏﹞﹑蓮池潭街﹝屬善化裏﹞﹑蕭壠街﹝屬安定裏﹞﹕以上俱縣南。

笨港街﹝商賈輳集﹐臺屬近海市鎭﹐此爲最大﹞﹑土獅仔街﹑猴樹港街﹑井水港街﹝俱屬外九莊﹞﹑咸水港街﹝屬大奎璧莊。商賈輳集﹐由茅港尾至笨港市鎭﹐此爲最大﹞﹕以上俱縣西南﹕

打貓街﹝在打貓莊﹞﹑他裏霧街﹝在他裏霧莊﹞﹑斗六門街﹝在柴里社﹞﹑半綫街﹝在半綫莊﹞﹕以上俱縣北。

橋梁

鐵綫橋﹑茅港尾橋﹕俱屬開化裏。二橋各爲一港﹐相去十里﹐爲縣治往郡必由之路。舊時冬春架竹爲之﹐上覆以土﹔夏秋水漲漂去﹐設渡以濟行人。五十五年﹐知縣周鍾瑄各建木橋﹔監生陳士俊自捐銀五十兩募眾捐資以助﹐兼董其事。堅致牢實﹐四時皆無病涉矣。

馬鞍橋﹕在新化裏新港。架木爲之﹐形如馬鞍﹐故名。五十五年﹐附近士民重修。

咸水港橋﹕在大奎璧莊。架木爲之。

二重溝橋﹕在他裏霧莊。架木爲之﹝以上數橋﹐俱可通車馬﹞。

他裏霧橋﹑笨港橋﹕俱架木爲之﹝以上二橋﹐止在冬春之間設架﹐以通行人﹞。

津渡

牛朝溪渡﹑八掌溪渡﹝俱屬諸羅山莊﹞﹑八掌溪下渡﹑白須公潭渡﹑小龜佛山渡﹝俱屬外九莊。以上均用竹筏﹞﹑急水溪上渡﹑急水溪下渡﹝俱屬開化裏。皆用竹筏﹞﹑井水港渡﹝屬外九莊﹞﹑石仔瀨渡﹑番仔渡﹑拔仔林渡﹑灣裏渡﹝俱屬善化裏﹞﹑犁頭標渡﹑蘇厝甲渡﹑檨仔林渡﹑蕭壠溪渡﹑歐汪溪渡﹝俱屬安定裏﹞﹑洋仔港渡﹑蔦松渡﹝俱屬新化裏﹞﹑阿拔泉渡﹝在斗六門北五里﹞﹑黃地侖渡﹝在外九莊﹞﹑布嶼稟渡﹑打馬辰莊渡﹑樹仔腳渡﹑貓兒幹渡﹝俱屬半綫莊﹞﹑竿寮渡﹑西港仔港﹑含四港渡﹑直加弄港渡﹝以上四渡﹐俱屬安定裏。設雙桅杉板頭船以渡往來行人﹐水程至府三十里﹞。

水利

凡築堤瀦水灌田﹐謂之陂﹔或決山泉﹑或導溪流﹐遠者數十里﹑近亦數里。不用築堤﹐疏鑿溪泉引以灌田﹐謂之圳﹔遠者七﹑八里﹐近亦三﹑四里。地形深奧﹐原泉四出﹐任以桔橰﹐用資灌漑﹐謂之湖﹝或謂之潭﹞﹕此皆旱而不憂其涸者也。又有就地勢之卑下﹐築堤以積雨水﹐曰涸死陂﹔小旱亦資其利﹐久則涸矣。諸邑以陂名者七十﹐有水源者三十有五﹔以圳名者五。以湖名者二﹐以潭名者二。水沙連以下六社民番采捕者﹐附載於末。

陂

諸羅山大陂卽柴頭港陂。源由八掌溪出﹐長二十里許﹔灌本莊水窟頭﹑巷口厝﹑竹仔腳﹑無影厝等莊。康熙五十四年﹐知縣周鍾瑄捐榖一百石﹑另發倉粟借莊民合築。

柳仔林陂源由八掌溪分流﹐長可十餘里﹐大旱不涸。康熙五十四年﹐知縣周鍾瑄捐榖一百石﹑另發倉粟借莊民合築。

八掌溪漧陂源有二﹕一由赤蘭坑出﹑一由八掌溪分流﹐長可十餘里。康熙五十四年﹐知縣周鍾瑄捐榖五十石助莊民合築。

埔姜林陂源由八掌溪分流﹐長可十餘里。康熙五十六年﹐莊民合築。

馬朝後陂源由內山土地公崎流出。原有舊陂址﹔康熙五十四年﹐知縣周鍾瑄捐銀二十兩助莊民重修。

楓仔林陂在下加冬莊東。源由白水溪出。康熙五十四年﹐莊民合築。

佳走林陂源由艸潭出。康熙四十四年﹐莊民合築。

三間厝陂在馬朝後莊南。源由馬朝後陂尾分出。康熙五十六年﹐知縣周鍾瑄捐榖五十石助莊民合築。

烏樹林大陂源由白水溪分流﹐長可二十餘里﹔灌本莊大排竹﹑臭佑莊﹑客莊﹑本協﹑下加冬等莊。康熙五十四年﹐知縣周鍾瑄捐榖一百石﹑另發倉粟借莊民合築。

安溪寮陂源由白水溪分流﹐長可十餘里﹔灌本莊塗庫仔﹑後鎭﹑上帝廟﹑竹圍後等莊。康熙三十八年﹐莊民合築。

王公廟陂在下加冬東南。源由白水溪分流。康熙五十四年﹐莊民合築。

新營等莊陂源由白水溪分流﹐長可三十里許﹔灌本莊太子宮﹑舊營﹑加冬腳等莊。康熙五十四年﹐知縣周鍾瑄捐榖一百石助莊民合築。

牛朝莊陂在外九莊。源由井水港頭出。康熙五十六年﹐莊民合築。

哆囉啯大陂源由內山九重溪出﹐長二十餘里﹔灌本莊及龍船窩﹑埤仔頭﹑秀才等莊﹐大旱不涸。康熙五十四年﹐各莊民同土番合築。五十年大水沖決﹐知縣周鍾瑄捐榖一百石﹑另發借倉粟八百餘石重修。

大腳腿陂在哆囉啯南。源由十八重溪出﹐長可十里許。康熙五十六年﹐知縣周鍾瑄捐榖八十石助莊民合築。

新陂在北新莊。源由諸羅山番仔坑流出﹐長可十餘里。有泉﹐大旱不涸。康熙三十一年﹐墾戶李承業﹑陳大松合築。

大溪厝陂在縣治西南三蒲竹。源由諸羅山番仔坑分流﹐長十餘里。康熙四十七年﹐莊民合築。

朱曉陂在外九莊大坵田。源由荷包嶼大潭出﹐有泉﹔淋雨時﹐鹿仔艸﹑大槺榔﹑坑埔之水注大潭中﹐透至鬼仔潭止﹔大旱不涸。康熙四十三年﹐管事同莊民合築。

樹林頭陂在外九莊。源由八掌溪尾出﹐長五﹑六里許﹔灌樹林頭﹑新南勢竹二莊。康熙五十六年﹐知縣周鍾瑄捐榖五十石助莊民合築。

牛挑灣陂在外九莊。源由龜仔港頭出﹐灌牛挑灣﹑龜仔港二莊。康熙三十四年﹐莊民合築。

番仔陂卽北香湖﹝見下﹞。

土獅仔陂在外九莊。源由牛朝溪出﹐南灌六加佃莊﹑北灌土獅仔莊。康熙四十九年﹐莊民合築。

咬狗竹陂源由牛朝山坑流出﹐長二十餘里﹔灌本莊及番婆莊﹑月眉潭﹑土獅仔﹑北勢等莊。康熙三十二年﹐莊民合築。五十六年﹐知縣周鍾瑄捐榖六十石助莊民重修。

打貓大潭陂有泉﹔淋雨時﹐新莊﹑柴頭港﹑打貓一帶流水注焉。灌本莊及靑埔仔二莊。康熙四十二年﹐莊民合築。

打貓山腳大陂源由山疊溪出﹐長十餘里﹔灌本莊及火燒莊﹑南路厝等莊。康熙四十四年﹐莊民合築。

虎尾寮陂在打貓莊北。源由山疊溪分流。康熙四十七年﹐莊民合築。

雙溪口大陂在打貓侖仔莊。源由山疊溪分流。康熙五十六年﹐知縣周鍾瑄捐榖五十石助莊民合築。

西勢潭陂在打貓莊西北。源由山疊溪分流﹐灌西勢潭﹑柴林腳二莊。康熙四十五年﹐莊民合築。五十六年﹐知縣周鍾瑄捐銀一十兩助莊民重修。

大埔林陂在山疊溪北。源由山疊溪分流。康熙四十九年﹐莊民合築。

阿陳莊大陂在他裏霧社東南。源有二﹕一由石龜溪分出﹐一由庵古坑出。康熙四十四年﹐莊民合築。

馬龍潭陂在貓霧拺。潭有泉源﹔合內山之支流﹐長二十餘里。陂流四注﹐大旱不涸﹔所灌之田甚廣。康熙五十六年﹐知縣周鍾瑄捐榖二百石助莊民合築。

糞箕湖陂在他裏霧社西。源由虎尾溪出。康熙五十六年﹐莊民合築。

石橊班陂在柴里社東北。源由阿拔泉溪出。康熙四十九年﹐莊民合築。

鹿場陂在虎尾溪墘。源由虎尾溪分流。康熙五十三年﹐知縣周鍾瑄捐榖五十石助莊民合築。

打馬辰陂在西螺社東。源由東螺溪出。康熙五十四年﹐知縣周鍾瑄捐榖四十石助莊民合築。

涸死陂

小埔姜林陂在馬朝後半月嶺。康熙四十四年﹐莊民合築。

長短樹陂在下加冬西南。康熙三十六年﹐莊民合築。

吳連莊陂在哆囉啯東南。康熙五十二年﹐莊民合築。

林富莊陂在舊啯莊。康熙五十六年﹐知縣周鍾瑄捐銀一十兩助莊民合築。

果毅後陂在舊啯莊。康熙五十五年﹐知縣周鍾瑄捐榖一百石助莊民合築。

水漆林陂在赤山莊。灌本莊及大竹圍﹑龜仔港等莊。康熙五十三年﹐知縣周鍾瑄捐銀一十兩助莊民合築。

塗庫陂在赤山莊。灌本莊及靑埔仔﹑中社等莊。康熙五十三年﹐知縣周鍾瑄捐榖八十石助莊民合築。

赤山陂原有舊陂址﹔康熙五十三年﹐知縣周鍾瑄捐榖八十石助莊民重修。

洋仔莊陂在茅港尾東。原有舊陂址﹔康熙五十三年﹐知縣周鍾瑄捐榖四十石助莊民重修。

番仔橋溝陂在茅港尾。灌佳裏興﹑茅港尾二莊。康熙五十六年﹐知縣周鍾瑄捐銀二十兩助莊民合築。

烏山頭陂卽龍船窩陂。灌烏山頭﹑二鎭﹑龍船窩等莊。康熙五十三年﹐知縣周鍾瑄捐榖一百石助莊民合築。

新港西陂在新化裏。康熙四十六年﹐莊民合築。

新港東坡在新港社。康熙五十四年﹐知縣周鍾瑄捐榖七十石助﹐莊民合築。

北社尾陂在縣治西北。灌北社尾﹐水牛厝二莊。康熙四十七年﹐莊民合築。

臺斗坑陂在縣治北。康熙四十五年﹐莊民合築。

大目根陂在縣東北牛朝山後。康熙五十四年﹐知縣周鍾瑄捐榖八十石助莊民合築。

劉荊莊陂在縣治西。灌本莊及鹿仔艸二莊。康熙三十九年﹐莊民合築。

槺榔莊陂在外九莊。灌大﹑小槺榔二莊。康熙五十三年﹐知縣周鍾瑄捐榖五十石助莊民合築。

竹仔腳陂在外九莊龜仔港北。康熙五十五年﹐莊民合築。

頭橋陂在打貓莊東。康熙四十三年﹐莊民合築。

新莊陂在打貓西南。康熙四十三年﹐莊民合築。

阪頭厝陂在打貓西。康熙四十七年﹐莊民合築。

中坑仔陂在打貓東北。康熙五十三年﹐知縣周鍾瑄捐榖四十石助莊民合築。

本廳陂在打貓本廳莊。康熙四十三年﹐莊民合築。

他裏霧番仔陂在他裏霧社。康熙五十年﹐莊民合築。

埔姜侖陂在他裏霧社西。康熙五十四年﹐知縣周鍾瑄捐銀一十兩助莊民合築。

猴悶陂在他裏霧社北。康熙五十一年﹐莊民合築。

李望莊陂在他裏霧東北。灌本莊及北勢二莊。康熙五十年﹐莊民合築。

尖山莊陂在柴里社東南。康熙四十八年﹐莊民合築。

柴裏莊陂在柴里社。康熙五十年﹐莊民合築。

斗六莊陂在斗六門防汛後。康熙四十九年﹐莊民合築。

大竹圍陂在斗六門防汛後。康熙四十八年﹐莊民合築。

西螺引引莊陂在西螺社。康熙五十三年﹐知縣周鍾瑄捐銀二十兩助民番合築。

打廉莊陂在東螺社西北。康熙五十五年﹐知縣周鍾瑄捐榖五十石助莊民合築。

燕霧莊陂在半綫社南。康熙五十五年﹐知縣周鍾瑄捐榖五十石助莊民合築。

圳

內林圳在打貓莊大埔林北。源由石龜溪入。康熙四十九年﹐莊民開浚。

走豬莊圳源由石龜溪分入﹐灌走豬﹑排仔路頭二莊。康熙三十四年﹐莊民開浚。

荷包連圳在走豬莊北。源由石龜溪分入。康熙五十二年﹐莊民開浚。

加冬腳莊圳在他裏霧社南。源由石龜溪分入﹐灌加冬腳﹑殿仔林二莊。康熙三十六年﹐莊民開浚。

石龜溪莊圳源由石龜溪分入。康熙四十五年﹐莊民開浚。

湖

北香湖在縣北二里許。泉深地廣﹐盤曲三﹑四里﹐縣治東北一帶之水歸焉﹔大旱不涸。康熙三十四年﹐番民合築陂於下流﹐名「番仔陂」。

龍湖卽赤山莊大潭。在龍湖巖前﹝別見「古迹」﹞。

潭

白須公潭在外九莊八掌溪北。

何厝潭在打貓竹仔腳。

附﹕水沙連潭在水沙連社﹝見「古迹」﹞。

鬼面潭在半綫山內。夏秋時雨﹐產魚蝦﹔春冬多涸。

鼎臍挖潭在新港社之南。產魚蝦。

潛蟳塭在新港社之南。產魚蝦。

艸塭五塭在安定裏。夏秋產麻虱目魚。

尖山仔牛牳芝潭近海。廣可一﹑二里。多產魚。

郵傳

宋建隆間﹐以軍士遞文檄﹐謂之鋪兵。元﹑明因之﹐以至於今。明制﹕十里爲鋪﹐鋪兵五人。諸羅自開縣設鋪兵六十七名﹐南自諸羅山鋪起﹑至新港鋪止﹐鋪十有一﹔北自打貓鋪起﹑至大肚鋪止﹐鋪十有一。各鋪十里﹑十五里﹑二十里不等﹝鋪兵工食﹐別載「賦役」經費」﹞。

諸羅山鋪在縣治西門外。鋪兵三名。

哆囉啯鋪在哆囉啯社。鋪兵三名。

新啯鋪在新啯莊。鋪兵三名。

赤山仔鋪在赤山保。鋪兵三名。

大路邊鋪在烏山頭。鋪兵二名。

茅港尾鋪在茅港尾橋頭。鋪兵三名。

佳裏興鋪在佳裏興保。鋪兵三名。

蕭壠鋪在蕭壠社。鋪兵三名。

麻豆鋪在麻豆社口水窟頭。鋪兵三名。

目加澑灣鋪在善化裏。鋪兵三名。

新港鋪在新化裏洋仔港﹐與臺屬界。鋪兵四名。

——以上俱縣南。

打貓鋪在打貓街。鋪兵三名。

他裏霧鋪在他裏霧社。鋪兵三名。

猴悶鋪在猴悶社。鋪兵三名。

柴裏鋪在柴里社。鋪兵三名。

艸埔鋪在在西螺社南。鋪兵三名。

西螺鋪在西螺社北。鋪兵四名。

埔鋪在東螺社南。鋪兵三名。

小岡鋪在東螺社北。鋪兵二名。

大武郡鋪在大武郡社。鋪兵三名。

半綫鋪在半綫社。鋪兵三名。

大肚鋪在大肚溪墘。鋪兵三名。

——以上俱縣北。

養濟

養濟院在善化裏東保。康熙二十三年﹐知縣季麒光建。

義冢

一在縣治之東牛朝山。康熙五十五年知縣周鍾瑄建。

一在臺灣縣寧南坊之南鬼仔山。

右「倉廒」以下九條﹐皆規制所必及。諸羅貯榖二十餘萬﹐修倉之費﹐無歲不有﹔大率修於民者二﹑三﹐修於官者七﹑八。以地卑濕而多風雨﹐室壞則榖朽﹔縣官之考成交代在榖﹐𨿽耗己資﹐不敢不亟也。所最宜加意者﹐莫如水利﹑津梁。何則﹖地溥且長﹐田可以井。畏澇者秋漲驟怒﹐海潮匯之﹐𨿽史起﹑鄭白無所用其智力矣。畏旱者因山澤溪澗之勢﹐引而灌漑﹐先王之溝洫澮川﹐詎異是哉﹗然穿鑿泉源﹐旁通曲引﹐木石之用﹑工力之煩旣已不貲﹔而歲有衝決﹐修築之費半於經始﹕故愚者怠於事而失其利﹐智者有其心而絀於力。且鄕鄰之眾﹐謀多不集﹔非官斯土者激勸有道﹐考其成功﹐不委諸艸莽﹑卽廢於半塗耳。鍾瑄自五十三年視職﹐竊嘗畱意於斯。循行所至﹐度其髙下蓄泄之所宜﹐烝髦士﹑召父老子弟﹐與之商榷﹔工程浩大而民力不能及﹐則捐資以倡之﹑發倉粟以貸之。決壤壅塞﹐則令修治﹐使復其舊。陂之大者﹐另立陂長﹐責以巡察﹐司斗門之啟閉﹐以時其蓄泄。三年之間﹐田谷倍獲。𨿽未敢希蹤古先哲之遺烈﹐亦自盡其職之所當爲云爾。北路溪流險惡﹐載胥及溺時時見告﹐匪止病涉而已。故橋梁之外﹐津渡尢加飭焉﹔而紛紛者猶欲因此窺利也。

卷三

秩官志

秩官列傳

縣有官師﹐所以教養斯民也﹔令﹑丞﹑簿﹑尉皆是也。宋以前﹐學無專官﹐令佐理之﹔厥後有教諭﹑有訓導。宋寨官有巡檢﹐然率受成於令而已。旣兼眾職﹐而於民最親﹔故一方之安危﹐系縣令之賢否。「詩」曰﹕『豈弟君子﹐民之父母』。豈以彊教明察之長也﹐弟以悅安慈惠之師也﹔風雅之旨﹐明著深切。況玆邑新造﹐可不務乎﹖尉﹑巡檢﹐分任境內。司鐸之諭﹐正誼明道﹐以一身表率諸生﹐尙無曠厥職哉﹗

秩官

列傳

秩官

諸羅縣﹐設自康熙二十三年。知縣一員﹑典史一員﹑佳裏興巡檢司巡檢一員﹑儒學教諭一員﹐初由部選。康熙三十年奉旨﹕『臺灣各官﹐自道員以下﹑教職以上﹐俱照廣西南寧等府之例﹐將品級相當現任官員內揀選調補﹔三年滿卽升。如無品級相當堪調之員﹐仍歸部選。著爲令』。三十六年奉旨﹕『各省調補官員﹐知縣以上俱令赴部引見﹐察其能否』。五十三年奉旨﹕『教職等官﹐有教習士子﹑作養人材之責。嗣後補授教職﹐俱著赴部考試引見』。五十五年奉旨﹕『免其來京﹔仍交與該督﹑撫考試﹐可用者補授』。諸羅調補自三十四年閩淸知縣董之弼﹑教諭林弼始﹐蓋同時並調云。

知縣

季麒光江南無錫人﹐丙辰進士。康熙二十二年任﹝有傳﹞。

樊維屏山西蒲州人﹐歲貢。康熙二十五年任。

朱道中江南休寧人﹐監生。康熙二十八年任。卒於官。

張■﹝王尹﹞山西崞縣人﹐歲貢。康熙二十九年任﹝有傳﹞。

董之弼遼東人﹐監生。閩淸縣調補。康熙三十四年任。

毛鳳綸奉天人﹐官監生。建陽縣調補。康熙三十九年任。四十三年﹐升江西吉安府同知。

毛殿揚廣東博羅人﹐甲戌進士。詔安縣調補。康熙四十四年任。未數月﹐卒於官。賦性狷介。「漳志」稱其在詔安時﹐人不敢幹以私﹔革陋規﹑戢豪暴﹑設紙皂便民﹑修橋梁道路﹐善政甚多。

李鏞正黃旗人﹐監生。寧洋縣調補。康熙四十五年任。

劉作楫江西廬陵人﹐庚辰進士。由銓選。康熙四十八年任。

劉宗樞正白旗人﹐監生。尢溪縣調補。康熙五十一年任。以憂去。

周鍾瑄貴州貴築人﹑丙子舉人。邵武縣調補。康熙五十三年任。

典史

楊輔業陜西富平人﹐吏員。康熙二十三年任。二十七年﹐升江南和州吏目。

宋應龍直隸新樂人﹐吏員。康熙二十八年任。三十一年﹐升刑部司獄司。

嚴時泰浙江錢塘人﹐吏員。康熙三十二年任。

蔣復新江南潁川人﹐吏員。龍溪縣典史調補。康熙三十六年任。

楊永祚陜西華州人﹐吏員。長樂縣典史調補。康熙四十年任。

田詔尹陜西人。晉江縣典史調補。康熙四十二年任。升廣東五斗口巡檢。

何棟直隸安州人﹐吏員。泰寧縣典史調補。康熙四十七年任。

楊雲龍直隸大興人﹐吏員。羅源縣典史調補。康熙五十二年任。五十六年﹐升江南靖江馬馱巡檢。

佳裏興巡檢司巡檢

孫寅山東禹城人﹐吏員。康熙二十三年任。升山西潞安府照磨。

周彥浙江錢塘人﹐吏員。康熙二十八年任。升湖廣安陸府照磨。

陳治國河南禹州人﹐吏員。康熙三十二年任。

鄭惟哲直隸河間府人﹐吏員。康熙三十七年任。

張弘宗浙江會稽人﹐吏員。康熙四十一年任。升松江府照磨。

馬起羲直隸人﹐吏員。康熙四十八年任。

劉廷元陜西蘭州衛人﹐吏員。康熙五十一年任。

陳祚楨直隸大興人﹐內閣供事。康熙五十五年任。

儒學教諭

陳志友長樂人﹐歲貢。康熙二十六年任。升雲南蒙自知縣。

謝汝霖長樂人﹐己酉舉人。康熙三十年任。升陜西延州知縣。

林弼莆田人﹐壬子拔貢。閩淸縣教諭調補。康熙三十四年任。

施士嶽晉江人﹐歲貢。閩淸縣教諭調補。康熙三十九年任。以憂去。

丁必捷平和人﹐歲貢。福淸縣教諭調補。康熙四十一年任。升國子監學錄。

孫襄晉江人﹐歲貢。泰寧縣教諭調補。康熙四十五年任。卒於官。

陳聲長泰人﹐丁卯舉人。長樂縣教諭調補。康熙四十九年任。升廣東和平知縣。

陳文海永安人﹐歲貢。徳化縣教諭調補。康熙五十三年任。

論曰﹕古者﹐建侯儉於百里。秦﹑漢之間﹐萬戶以上爲置令。唐分天下縣爲赤畿望緊上中下七等﹐赤畿者﹐京都所治及京之旁邑也。宋﹐縣有望緊上中下三等。元以三萬戶以上者爲上﹑萬戶爲中﹑不及萬戶者爲下。明﹐縣不滿五十里者省丞﹑簿。諸羅建自本朝﹐民戶二千四百三十有六﹔方之前代﹐其在中﹑下之間乎。然論其地﹐則戰國時之宋﹑衛﹑中山弗及也。自南以北﹐袤千有餘裏﹐往返動以月計﹔山深水阻﹐宵小易潛。縣令一耳目之力﹐勢不得不有所寄﹐無能出胥役﹑保長﹑通事者矣。法立獘生﹐其在地方害誠有之﹑利則未也﹔且事有大於此者。故嘗私議﹕自半綫大肚溪以上﹐宜另割爲一縣﹐建置官吏營汛﹐畫千里之地而兩之﹐猶古之大國也。𨿽一時勞費﹐實百世深長之計矣﹝詳見「兵防」﹞。

列傳

季麒光﹐無錫人﹐康熙丙辰進士。二十三年﹐知縣事。時縣治初設﹐人未向學﹔麒光至﹐首課儒童﹐拔尢者而禮之﹐親爲辧難。士被其容光者﹐如坐春風。博涉羣書﹐爲詩文淸麗整贍。工臨池。在任踰年﹐首創「臺灣郡誌」﹐綜其山川﹑風物﹑戶口﹑土田﹑阨塞﹔未及終編﹐以憂去。三十五年﹐副使髙拱幹因其稿纂而成之。人知「臺郡誌」自拱幹始﹐而不知始於麒光也。

張■﹝王尹﹞﹐山西崞縣人﹐歲貢。康熙二十九年﹐知縣事。性恬淡﹐寡所言笑。嘗知漳浦﹐去之日﹐士民抱馬足不得行。及再知諸羅﹐見邑治新造多曠土﹐招徠墾辟﹐撫綏多方﹐流民歸者如市。三十一年蝗﹐■﹝王尹﹞日巡行阡陌間﹐憂形於色﹔竭誠祭禳﹐災而不傷。蒞諸四年﹐未嘗輕笞一人﹑慢辱一士。其在位也﹐無赫赫之名﹐而去後嘗令人思。遷河南彰徳郡丞﹐邑人肖其像於郡治竹溪寺。

論曰﹕季文才富艷﹐首創「郡誌稿」﹐以發全臺之聾瞶﹐獎掖十類。言者方於常觀察之風﹐偉矣﹗張寬厚長者﹐兩仕閩疆。漢詔有言曰﹕『安靜之吏﹐悃愊亡華﹔日計不足﹐月計有餘』。斯亦殆近之矣。

卷四

祀典志

文廟

壇祭

文廟壇祭

禮莫大於祭。古昔聖賢﹐凡有功徳於民﹐廟祠壇壝﹐厥有常典。今上加意廟學﹐大合樂以祀先聖﹑進朱子以次十哲﹐弁韐俱得有事春秋﹔由漢以來﹐未有若斯之盛者也。其餘各以義起﹐在中土爲由舊﹐在諸羅則維新﹔以信以時﹐不僭不瀆。政教所格﹐上極霄漢﹑下逮淵泉﹐豈惟民哉﹐鬼神胥賴之矣﹗自玆以往﹐無或好誣徵怪﹐不務民義﹐濫馨香而淫昏是崇﹐庶於祭之本原有合乎。

文廟

釋奠﹐祭先師也。漢祀孔子於闕裏。隋始命州縣學﹐皆以春﹑秋仲月釋奠。唐武徳二年﹐始罷元聖周公祀﹔以孔子爲先聖﹐立廟於太學。貞觀四年﹑詔郡邑學皆立孔子廟。宋﹑元以來因之﹐廟崇王號﹝漢平帝封褒成宣尼公﹔唐玄宗封文宣王﹐始設座像。宋眞宗加至聖文宣王﹐元成宗加大成至聖文宣王﹞。其羣弟子及從祀諸儒﹐歷代或封公侯﹑或加師保。廟制始於宋太祖﹐詔廟門立戟十六﹔徽宗加戟二十四。元以殿爲大成殿。冕服始徽宗﹐加冕十二旒﹑服九章﹔元因之。明永樂八年﹐正文廟聖賢塑像衣冠﹐令合古式。其祭品無考。祭樂﹕南宋用六佾﹐唐用宮懸。宋景佑間﹐始詔上丁釋奠﹐設登歌之樂。明成化間﹐加八佾﹕堂上﹑堂下之制始備。嘉靖九年﹐詔易大成至聖文宣王封號曰至聖先師孔子﹔攺大成殿曰先師殿﹑戟門曰廟門﹔四配﹑十哲俱稱爲子﹐諸儒稱先儒某子。悉撤座像﹐題以木主。樂仍六佾。每祭﹐先師用帛一﹑羊一﹑豕一﹑爵三﹑豋一﹑鉶二﹑簠二﹑簋二﹑籩八﹑豆八﹔四配共享羊一﹑豕一﹐各帛一﹑爵三﹑豋一﹑鉶二﹑簠一﹑簋一﹑籩豆各六﹔十哲共享帛二﹑豕二﹐各爵一﹑鉶一﹑簠一﹑簋一﹑籩豆各四﹔每廡共享帛一﹑豕一﹐每四壇共享爵四﹑簠一﹑簋一﹑籩豆各四。外用勺一以挹酒﹐云靁罇一以盛初獻酒﹐象罇一以盛亞獻酒﹐一犠罇以盛終獻酒。大合樂﹕麾一﹑柷一﹑敔一﹑琴六﹑瑟二﹑鐘磬各十有六﹑塤二﹑箎二﹑簫四﹑鳳蕭四﹑笙六﹑笛四﹑搏拊鼓二﹐應鼓如之﹔樂生三十八人﹑工歌六人。旌二﹑侖三十六﹐翟如之﹔舞生三十六人。國初因之﹔屬兵火未息﹐樂﹑舞缺焉。康熙二十六年﹐詔天下郡縣選樂﹑舞生﹐大合樂以祀先聖。定例﹕丁祭國子監十籩﹑十豆﹑舞用六佾﹔各府州縣八籩﹑八豆﹐舞亦六佾﹔樂器俱照「會典」原定遵行。正獻官一﹝府州縣掌印官﹞﹑分獻官四﹝殿上以佐貳官﹑兩廡教官﹞。是年﹐詔天下武臣自副將以上﹐入廟陪祭行禮。四十九年﹐詔自把總以上﹐俱入廟陪祭行禮。執事生員無定數。祭於春﹑秋二仲上丁之日。

諸羅自康熙二十五年設學﹐乃有釋奠之祭。時廟在善化裏西保﹝卽目加澑灣﹞﹐春﹑秋爲篷廠以祭﹐弗克成禮。四十三年﹐縣治歸諸羅山。四十五年冬﹐海防同知孫元衡攝縣﹐建大成殿﹝詳見「學校」﹞。乃奉迎先師﹑四配﹑十哲﹑先賢﹑先儒入縣治新廟﹐捨菜如上丁之儀﹔別奉啟聖公及從祀於義學以祭。四十八年﹐鳳山令宋永淸署縣﹐建啟聖祠兩廡。是年﹐秋祭啟聖公﹐從祀始各安其位。五十四年﹐知縣周鍾瑄重修大成殿﹑啟聖祠﹐重建兩廡﹝俱見「學校」﹞。今廟在縣治西門外。其祝文云﹕『維某年某月某日某官某﹐敢昭告於至聖先師孔子﹕惟先師徳配天地﹐道貫古今﹔刪述六經﹐垂憲萬世。維玆仲春﹝秋﹞﹐謹以牲帛醴齊﹑粢盛庶品﹐式陳明薦﹔以復聖顏子﹑宗聖曾子﹑述聖子思子﹑亞聖孟子配。尙饗』﹗

東配二位

復聖顏子回﹝魯人。兗國公﹞﹑述聖子思子伋﹝至聖孫。沂國公﹞。

西配二位

宗聖曾子參﹝南武城人。威國公﹞﹑亞聖孟子軻﹝鄒人。鄒國公﹞。

東哲六位﹝原五位。康熙五十一年﹐詔以朱子升十哲之未位﹐西向﹐次卜子下﹞

閔子損﹝魯人。費國公﹞﹑冉子雍﹝魯人。薛國公﹞﹑端木子賜﹝衛人。黎國公﹞﹑仲子由﹝卞人。衛國公﹞﹑卜子商﹝衛人。魏國公﹞﹑朱子熹﹝新安人。徽國公﹞。

西哲五位

冉子耕﹝魯人﹐鄆國公﹞﹑宰子予﹝魯人。齊國公﹞﹑冉子求﹝魯人。徐國公﹞﹑言子偃﹝吳人。吳國公﹞﹑顓孫子師﹝陳人。陳國公﹞。

東廡先賢﹝舊有曾晢﹑伯魚﹐今配祀啟聖祠﹔有顏何﹐今罷。見祀三十一位﹞

澹臺子滅明﹝武城人。金鄕侯﹞﹑原子憲﹝魯人。任城侯﹞﹑南宮子適﹝魯人。汝陽侯﹞﹑商子瞿﹝魯人。須昌侯﹞﹑漆雕子開﹝魯人。平輿侯﹞﹑樊子須﹝魯人。益都侯﹞﹑公西子赤﹝魯人。巨野侯﹞﹑梁子鸇﹝齊人。千乘侯﹞﹑冉子孺﹝魯人。臨沂侯﹞﹑伯子虔﹝魯人。沐陽侯﹞﹑冉子季﹝魯人。諸城侯﹞﹑漆雕子哆﹝魯人。濮陽侯﹞﹑漆雕子徒父﹝魯人。髙宛侯﹞﹑商子澤﹝魯人。鄒平侯﹞﹑任子不齊﹝楚人。當陽侯﹞﹑公良子孺﹝陳人。牟平侯﹞﹑奚容子蒧﹝魯人。濟陽侯﹞﹑顏子祖﹝魯人。富陽侯﹞﹑勾井子疆﹝衛人。滏陽侯﹞﹑秦子商﹝魯人。馮翊侯﹞﹑公祖子勾玆﹝魯人。卽墨侯﹞﹑縣子成﹝魯人。武城侯﹞﹑燕子伋﹝秦人。汧源侯﹞﹑顏子之僕﹝魯人。宛勾侯﹞﹑樂子欬﹝魯人。建城侯﹞﹑邽子巽﹝魯人。髙堂侯﹞﹑公西子輿如﹝魯人。臨朐侯﹞﹑公西子蒧﹝魯人。徐城侯﹞﹑陳子亢﹝陳人。南頓侯﹞﹑琴子牢﹝衛人。陽平侯﹞﹑步叔子乘﹝齊人。傳昌侯﹞﹑

西廡先賢﹝舊有顏路﹐今配祀啟聖祠﹔有公伯寮﹑秦冉﹐今罷﹔蘧瑗﹑林放﹐攺祀於鄕。見祀三十一位﹞

宓子不齊﹝魯人。單父侯﹞﹑公冶子長﹝齊人。髙密侯﹞﹑公晢子哀﹝齊人。北海侯﹞﹑髙子柴﹝衛人。共城侯﹞﹑司馬子耕﹝宋人。睢陽侯﹞﹑有子若﹝魯人。平陰侯﹞﹑巫馬子施﹝魯人。東阿侯﹞﹑顏子辛﹝魯人。陽榖侯﹞﹑曹子卹﹝蔡人。上蔡侯﹞﹑公孫子龍﹝楚人。枝江侯﹞﹑秦子祖﹝秦人。鄄城侯﹞﹑顏子髙﹝魯人。雷澤侯﹞﹑壤駟子赤﹝秦人。上邽侯﹞﹑石作子蜀﹝成紀人。成紀侯﹞﹑公夏子首﹝魯人。巨平侯﹞﹑後子處﹝齊人。膠東侯﹞﹑公肩子定﹝魯人。梁父侯﹞﹑鄡子單﹝聊城人。聊城侯﹞﹑罕父子黑﹝魯人。祈鄕侯﹞﹑榮子旗﹝魯人。厭次侯﹞﹑左人子郢﹝魯人。南華侯﹞﹑鄭子國﹝魯人。朐山侯﹞﹑原子亢﹝魯人。樂平侯﹞﹑廉子潔﹝衛人。胙城侯﹞﹑叔仲子會﹝魯人。博平侯﹞﹑狄子黑﹝衛人。林慮侯﹞﹑子蔑子忠﹝聖兄孟皮子。鄆城侯﹞﹑施子之常﹝魯人。臨濮侯﹞﹑秦子非﹝魯人。華亭侯﹞﹑申子棖﹝魯人。文登侯﹞﹑顏子噲﹝魯人。濟陰侯﹞。

東廡先儒﹝舊有荀況﹑劉向﹑王肅﹑杜預﹐今罷﹔鄭眾﹑盧植﹑服虔﹐攺祀於鄕﹔朱熹﹐升入十哲。見祀一十七位﹞

左子丘明﹝汶上人。中都伯﹞﹑谷梁子赤﹝魯人。睢陽侯﹞﹑髙堂子生﹝魯人。萊蕪侯﹞﹑毛子萇﹝河間人。樂壽伯﹞﹑杜子子春﹝偃師人。侯氏伯﹞﹑王子通﹝河津人﹞﹑歐陽子修﹝廬陵人﹞﹑周子惇頤﹝道州人。道國公﹞﹑程子頤﹝洛陽人。洛國公﹞﹑張子載﹝郿州人。郿伯﹞﹑楊子時﹝將樂人。將樂伯﹞﹑羅子從彥﹝南劍人﹞﹑陸子九淵﹝金溪人﹞﹑蔡子沈﹝建陽人。祟安伯﹞﹑許子衡﹝河內人。魏國公﹞﹑陳子獻章﹝新會人﹞﹑王子守仁﹝余姚人。新建伯﹞。

西廡先儒﹝舊有戴聖﹑賈逵﹑馬融﹑何休﹑王弼﹐今罷﹔鄭玄﹑範寧﹑吳澄﹐攺祀於鄕。見祀一十七位﹞公羊子髙﹝臨淄人。臨淄伯﹞﹑伏子勝﹝濟南人。乘氏伯﹞﹑子國子安國﹝先聖十一世孫。曲阜伯﹞﹑董子仲舒﹝廣川人。廣川伯﹞﹑後子蒼﹝郯城人﹞﹑韓子愈﹝南陽人。昌黎伯﹞﹑胡子瑗﹝秦州人﹞﹑程子顥﹝洛陽人。豫國公﹞﹑邵子雍﹝涿州人。新安伯﹞﹑司馬子光﹝■﹝氵朿﹞水人。溫國公﹞﹑胡子安國﹝崇安人。建寧伯﹞﹑李子侗﹝劍浦人。越國公﹞﹑呂子祖謙﹝壽州人。開封伯﹞﹑張子■﹝木式﹞﹝漢川人。華陽伯﹞﹑眞子徳秀﹝建寧人。浦城伯﹞﹑薛子瑄﹝河津人﹞﹑胡子居仁﹝余幹人﹞。

啟聖祠

釋奠﹐先祭啟聖公也。啟聖舊無祭。宋眞宗咸平三年﹐封孔子父叔梁紇爲齊國公。元文宗至順初﹐加封啟聖王。明嘉靖九年﹐議以啟聖無祭爲闕典﹐又顏子﹑曾子坐於堂上而顏子父路﹑曾子父點乃在廡下及孔鯉﹑孟孫氏亦無祭﹐非推祭所生之義﹐乃請立祠﹐祀叔梁紇爲啟聖公﹔以顏無繇﹑曾點﹑孔鯉﹑孟孫氏配﹐程珦﹑朱松﹐蔡元定從祀。萬曆二十四年﹐進周惇頤父周輔成從祀﹐位居程珦之上﹔共八人。祭啟聖公﹐牲帛﹑籩豆視四配﹐四配視十哲﹐四從祀視兩廡﹐祭儀如先師。廟祭於春﹑秋二仲﹐與釋奠同日。祠在學宮大成殿之後。其祝文云﹕『惟公誕生至聖﹐爲萬世王者師﹐功徳顯著。今玆仲春﹝秋﹞﹐謹以牲帛醴齊﹑粢盛庶品﹐用伸常祭﹔以先賢顏氏﹑曾氏﹑孔氏﹑孟孫氏配尙饗』﹗

東配先賢

顏氏無繇﹑孔氏鯉

西配先賢

曾氏點﹑孟孫氏成。

東從祀先儒

周氏輔成﹑朱氏松。

西從祀先儒

程氏珦﹑蔡氏元定。

論曰﹕諸儒從祀﹐歷代折衷羣議﹐或升或罷﹑或攺祀其鄕﹐詳且愼矣。至今上而特升朱子以次十哲﹐道學昌明﹐如日中天。然竊有聞諸前人以俟論定者﹕一則明嘉靖間王世貞之議以有若﹑南宮適補十哲也﹐以宋範仲淹躋從祀也。其言﹕『有若﹑南宮適二子言行純媺﹐可從顓孫師進補之例。仲淹能於戎馬倥傯之際﹐導大儒張載以「中庸」。中庸之表章﹐自仲淹始﹐才气猶在涑水之上』。一則萬曆間國子學錄張養蒙之議林放﹑蘧瑗之不必攺祀於鄕﹐張載之父應比例於周﹑程﹑朱﹐蔡元定之宜祀於兩廡也。其言﹕『不見傳記﹑不及門而從祀者﹐不止林放﹑伯玉﹔況一探本超乎時尙﹑一出處合乎聖人﹐則從祀正合聖意。周輔成旣得比例珦﹑松﹐則載之父自應比例輔成。而蔡元定精詣卓識﹐早聞性道﹔今從祀啟聖﹐似以沈之故而崇報其父﹐非所以彰元定之賢』。一則天啟間禦史董翼之議孔子追封不宜僅及其父也。其言﹕『防叔﹝孔子曾祖﹐初徙居於魯者﹞﹑仲夏﹝孔子祖﹞宜與叔梁紇一體追封崇祀﹔就啟聖祠仿同堂異室之例﹐或並稱啟聖公而別以世次﹑或並稱公而酌定二謚以別於啟聖。崇報孔子之體﹐庶乎其備』。而當嘉靖間﹐有永丰訓導羅恢者亦言孔門從祀當以道學論﹔「論語」記有若之言四﹐皆有裨世教云云。愚竊以南宮適之王聖門﹐旣嘉其言行而娶以兄子﹐又稱其君子尙徳﹐其賢實非宰我﹑冉有所及。今縱不必退宰我﹑冉有於兩廡之列﹐亦何不可升南宮﹑有若於朱子之上﹖度亦子朱子所心喜也。仲淹以名教樂地引張載﹐當仁宗朝﹐數請興學校﹑本行實﹐於是詔天下州縣皆立學行科舉法。宋一代道學之盛﹐實始於此。故先儒論宋朝人物﹐以仲淹爲第一。其宜從祀﹐抑又何疑﹖濂﹑洛﹑關﹑閩闡發性與天道無餘蘊﹐所學同出一源。今功令特以性理取士﹐周﹑程﹑朱均得追崇其父﹐豈宜於載而獨缺典﹖孔子大聖﹐推恩宜不與諸賢同。且推恩臣下﹐尙榮施三世﹐豈於聖人而獨斬﹖至於蘧伯玉﹑林放之不必攺祀﹐蔡元定之宜祀兩廡﹔諸如此論﹐皆確有至理可行﹐絕非好奇立異以新人耳目者可同日而語也。

壇祭﹝城隍廟﹑勾芒﹑旗纛附﹞

社稷壇

祭社稷也。社祭五土﹐稷祭五穀。宋時﹐社稷﹑風雨師各一壇。明﹐社稷另爲一壇。壇制﹕髙三尺四寸﹐方﹑廣各二丈五尺。神坐南向北﹐取陰幽之義也。東﹑西﹑南﹑北出陛各三級﹐壇下前一十五丈﹐東﹑西﹑南各五丈﹔繚以垣﹐由北門入。神以柱石爲主﹐長二尺五寸﹑方一尺一寸﹔剡其頂﹐形如鐘﹐瘞於壇之正中近南。上露圓尖神牌二﹐左稷﹑右社﹔以木爲之﹐朱漆靑書﹐題「本縣縣社之神」﹑「本縣縣稷之神」。牌藏於城隍廟﹔祭之日﹐設於壇。正印官蒞祭﹐行三獻禮。祭品﹕羊豕各一﹑籩豆各四﹑簠簋各二﹑鉶各一﹑爵各三﹑帛各一﹝色用黑﹞。樂用鼓吹。今仍其制。祭以春﹑秋二仲上戊之日。壇在縣治西南隅﹔康熙五十四年﹐知縣周鍾瑄建。其祝文云﹕『品物資生﹐蒸民乃粒﹔養育之功﹐司土是賴。惟玆仲春﹝秋﹞﹐禮宜告﹝報﹞祀。謹以牲帛醴齊﹑粢盛庶品﹐式陳明薦。尙饗』﹝明有里社壇。今鄕有春秋祈谷報賽﹐不設壇﹞﹗

山川壇

祭山川也。「禮」﹕『諸侯祭封內山川』。今之令長視古諸侯﹐於法得祀。唐﹐山川與雨師雷師合祀。宋﹐山川與社稷合祀。元以風雲雷雨附於社稷﹐而別祀山川。明洪武初﹐立山川壇於城西北﹑風雲雷雨壇於城西南。六年﹐合山川﹑風雲雷雨爲一壇。十四年﹐更以城隍合祭。壇制﹕坐北向南﹐門由南入。東﹑西﹑南﹑北出陛各五級﹐不設石主。他制與社稷同。神牌三﹐中題「風雲雷雨之神」﹑左「本縣境內山川之神」﹑右一本縣城隍之神」。正印官蒞祭﹐行三獻禮。祭品﹕羊三﹑豕三﹑籩豆各四﹑簠簋各二﹑鉶各一﹑爵各三﹑帛各一﹝色用白﹞。樂用鼓吹。獻禮﹐先風雲雷雨﹑次山川﹑次城隍。今仍其制。祭以春﹑秋二仲上已之日。壇在縣治西南隅﹔康熙五十四年﹐知縣周鍾瑄建。讀祝﹐在風雲雷雨神位前。其祝文云﹕『惟神妙用神機﹐生育萬物﹔奠我民居﹐足我民食。某等欽奉上命﹐職忝玆土﹔今玆仲春﹝秋﹞﹐謹具牲醴庶品﹐用伸常祭。尙饗』﹗

邑厲壇

祭邑厲也。古祭法有泰厲﹑公厲﹑族厲﹐此厲祭之所自始。明洪武三年﹐詔各府州縣歲祭無祀鬼神。其制﹕壇方﹑廣各一丈五尺﹐髙二尺﹔前陛三級﹐余無階﹐繚以垣。今郡縣之制不一。先期三日﹐牒告城隍。至日﹐迎城隍神位於壇主其事﹔用羊一﹑豕一﹑爵三。設無祀鬼神牌於壇下左右﹐題「本縣境內無祀鬼神」﹔用羊二﹑豕二解置於器﹐酒醴﹑羹飯﹑冥衣羅列甚備。其行禮﹐止於城隍神位前。每歲春淸明日﹑秋七月十五日﹑冬十月一日﹐凡三祭。壇在縣治北隅。康熙五十五年﹐北路營守備遊崇功募建﹔爲屋祀浮屠以主之﹝祭厲文詞繁不載。明初﹐各鄕有鄕厲壇。今罕有設者﹞。

城隍廟

祀城隍也。有廟無專祭﹐合祭於山川壇。在縣署之左。康熙五十四年﹐知縣周鍾瑄捐俸建﹐規制頗宏敞。參將阮蔡文捐銀四十兩爲助。

寧化李元仲曰﹕『古祀社稷於西郊﹐西﹑陰之成也﹔山川於南郊﹐南﹑陽之盛也﹔厲於北郊﹐北﹑陰之極也。壇而不屋﹐受風霜雨露以達天地之气也。社稷北向﹐地道陰也。日用上戊﹐戊﹑土也。祀風伯於立春後醜﹐醜﹑近箕星次也﹔祀雨師於立夏後申﹐申﹑近畢星次也。今於二仲上已﹐從社稷也。祀無祀於淸明﹑中元﹑孟冬﹐雨露旣濡﹑霜露旣降﹐必有怵惕淒愴之心也』。諸羅壇壝﹐皆破荒爲之﹔而城隍襄事於阮參戎﹑厲壇繼成於遊守戎﹐有同舟共濟之義焉。若夫邑有名宦﹑鄕賢﹐古所謂法施於民則祀之者也﹑鄕先生沒而祭於社者也。今兩祠並建矣。新造之邑﹐鄕賢固有待。名宦則建邑三十三載﹐歷令﹑尉數十人。如開辟之季麒光﹐僉之輿論﹐亦旣曰『首創「臺志稿」矣。喜造士矣』﹔如張■﹝王尹﹞﹐則又曰﹕『招徠撫綏矣﹐且肖像而禮之矣』。夫獨不可崇而俎豆之乎﹖章縫之士﹐責將誰諉也﹗

勾芒

立春﹐祀勾芒也。前一日﹐正印官於東郊行四拜禮﹐迎勾芒至儀門﹐西向。立春候﹐縣官吏具公服禮勾芒﹐以彩仗鞭牛者三﹔勸耕也。禮畢﹐附祀於土地神。

旗纛

祭軍牙六纛也。世傳爲蚩尢氏﹐原無廟。內地間有之﹐或藏神位於軍器局。明制﹕九月霜降日﹐都督府衛所等官祭之﹔用羊一﹑豕一﹑帛一﹝色用白﹞。先一日﹐具儀仗迎旗纛﹔及期﹐行三獻禮。今鎭防官平時多設位於衙署﹐霜降則迎於演武亭而祭之。其祝文云﹕『惟神正直無私﹐指揮軍士﹐助揚威武﹐皆仗神功。某等領承上命﹐守禦玆土﹔時維季秋﹐謹以牲醴庶品﹐用伸常祭。尙饗』﹝諸羅未有演武亭﹐張幕而祭於教場﹞﹗

卷五

學校志

學宮義學社學

柳柳州有言﹕『孔子之道﹐與王化爲遠近』﹔豈不諒哉﹗昔者﹐子蓋嘗欲乘桴浮於海﹐越二千餘年而其言竟驗。斷髮文身之區﹐化爲庠序﹑次冠﹑禮樂之地﹔番社子弟﹐並設館延師而教之學﹐盛矣﹗子曰﹕『如有王者﹐必世而後仁』。今天子禦極五十餘載﹐仁漸義摩﹐殆爲過之﹔宮墻巍煥﹐章縫彬彬﹐不亦宜乎﹖惟學遜志務時敏﹐厥修乃來﹐洋洋乎天子之文徳與聖人之教思並無斁矣﹗

學宮

義學

社學

學宮

諸羅縣﹐初未有學。康熙二十五年﹑臺廈道周昌請於三縣各建儒學﹐始爲茅茨數椽於善化裏之西保。三十四年﹐臺廈道髙拱幹有建學之議。教諭林弼奉檄庀材﹐粗成棟宇﹔以羣議基址不固﹐復行拆卸﹐止畱殿屋一間棲先師之神。四十三年﹐鳳山知縣宋永淸署縣事﹐奉文移歸諸羅縣治﹐與諸生度地議建學宮﹔周城內外卜吉三處﹐聽諸生自擇其尢﹐定基於城之西門外。永淸首捐百金﹐合教諭丁必捷﹑貢廩諸生公捐並前縣毛鳳綸公費﹐計五百餘金。甫架梁﹐而知縣毛殿揚蒞任﹔未數月﹐殿揚卒﹐事遂寢。四十五年﹐海防同知孫元衡攝縣﹐乃興工建大成殿欞星門。臺廈道王敏政﹑知府衛臺揆﹑北路參將張國﹑教諭孫裏各捐俸爲助﹔不足者﹐元衡肩爲己任焉﹐成宋志也。四十七年﹐宋永淸再署縣事﹐建啟聖祠於大成殿之後及東西兩廡﹔歲久漸圯。五十四年九月﹐■﹝風貝﹞風發屋﹐榱棟朽折﹐傾倒殆盡﹔知縣周鍾瑄大修大成殿﹑啟聖祠﹐重建東西兩廡。啟聖祠左爲明倫堂﹐堂左楔木爲臥碑﹔右爲文昌祠。聯兩廡而下﹐東爲宿齋所﹑西爲器庫﹐爲二門三楹。門外左爲名宦祠﹑右爲鄕賢祠。前爲欞星門﹐周圍墻八十六丈四尺。東爲禮門﹑西爲義路﹐前爲照墻。是役也﹐工起於五十四年十月﹐成於五十五年十一月﹐計費白金一千五百有奇﹔不借助士民一錢﹑動用民間一役﹐皆知縣獨力成之。有捐俸一百兩以襄厥舉者﹐本路參將阮蔡文也。

按諸羅置縣自康熙之二十有三年。越二年而憲副周公始請建學﹐十有一年而髙公始議創建﹐又十年而鳳山令宋君始基之﹐又二年而郡司馬孫公始營之﹐又二年而宋君再營之。越七年而風雨漂搖﹐幾爲茂艸﹔至今日而規制粗備焉。豈惟禮樂百年後興哉﹐卽講學行禮之所且積之三十餘年乃告厥成矣。前此學未有明倫堂。夫三代之學﹐所以明人倫也﹔倫之不明﹐所學何事﹖誠如陳中丞湄川先生「臺灣明倫堂記」所謂『有人類卽有人心﹑有人理﹐天造地設而有明倫堂。堂之不立﹐則士子講誦無地﹐必至人倫不明﹐人理泯而人心昧﹐將不得爲人類』。若文昌祠之建﹐前人以爲士子幸祿籍之及﹐而列道家荒誕之神於先師之側。然天下儒學所在﹐多有借爲陰翼﹐用費激勸﹐亦聖人聖道設教之所不廢也﹔紀其營建。凡事關學宮以內者﹐悉列於左。

宸翰

國朝二十四年﹐禦書「萬世師表」扁﹐懸掛直省各府州縣文廟。

康熙二十五年﹐禦制「至聖先師孔子贊」﹑「四賢贊」﹐頒行直省各府州縣﹐勒石學宮。

至聖先師孔子贊﹝並序﹞

蓋自三才建而天地不居其功﹐一中傳而聖人代宣其蘊。有行道之聖﹐得位以綏猷﹔有明道之聖﹐立言以垂憲。此正學所以常明﹑人心所以不泯也。粵稽往緒﹐仰溯前徽﹕堯﹑舜﹑禹﹑湯﹑文﹑武達而在上﹐兼君師之寄﹐行道之聖人也﹔孔子不得位﹐窮而在下﹐秉刪述之權﹐明道之聖人也。行道者﹐勛業炳於一朝﹔明道者﹐教思周於百世。堯﹑舜﹑文﹑武之後﹐不有孔子﹐則學術紛淆﹑仁義湮塞﹐斯道之失傳也久矣﹔後之人而欲探二帝﹑三王之心法以爲治國平天下之準﹐其奚所取衷焉﹗然則孔子之爲萬古一人也﹐審矣。朕巡省東國﹐謁祀闕裏﹐景仰滋深。敬摛筆而爲之贊臼﹕淸濁有气﹐剛柔有質﹔聖人參之﹐人極以立。行著習察﹐捨道莫由﹔惟皇建極﹐惟後綏猷。作君作師﹐垂統萬古﹔曰惟堯舜﹐禹湯文武。五百餘歲﹐至聖挺生﹔金聲玉振﹐集厥大成。序書刪詩﹐定禮正樂﹔旣窮象系﹐亦嚴筆削。上紹往聖﹐下示來型﹐道不終晦﹐秩然大經。百家紛紜﹐殊途異趣﹔目月無踰﹐羹墻可晤。孔子之道﹐惟中與庸﹔此心此理﹐千聖所同。孔子之徳﹐仁義中正﹔秉彜之好﹐根本天性。庶幾夙夜﹐勗哉令圖﹔溯源洙泗﹐景躅唐虞。載歷庭除﹐式觀禮器﹔摛毫仰贊﹐心焉遐企﹗百世而上﹐以聖爲歸﹔百世而下﹐以聖爲師。非師夫子﹐惟師於道﹔統天垂世﹐惟道爲寶。泰山巖巖﹐東海泱泱﹔墻髙萬仞﹐夫子之堂。孰窺其藩﹐孰窺其徑﹖道不遠人﹐克念作聖。

四賢贊

顏子

聖道早聞﹐天資獨粹﹔約禮博文﹐不遷不貳。一善服膺﹐萬徳來萃﹔能化而齊﹐其樂一致。禮樂四代﹐治法兼備﹔用行舍藏﹐王佐之器。

曾子

洙泗之傳﹐魯以得之﹔一貫曰惟﹐聖學在玆。明徳斯民﹐止善爲期﹔格致誠正﹐均平以推。至徳要道﹐百行所基﹔纂修統緒﹐修明訓辭。

子思子

於穆天命﹐道之大原﹔靜養動察﹐庸徳庸言。以育萬物﹐以贊乾坤。九經三重﹐大法是存。篤恭愼獨﹐成徳之聞﹔捲之藏密﹐擴之無垠。

孟子

哲人旣萎﹐楊墨昌熾﹔子輿辟之﹐曰仁曰義。惟善獨闡﹐知言養气﹔道稱堯舜﹐學屏功利。煌煌七篇﹐並垂六藝﹔孔學攸傳﹐禹功作配。康熙四十一年﹐禦制訓飭士子文﹐頒行天下學宮﹐訓飭士子。

國家建立學校﹐原以興行教化﹑作育人材﹐典至渥也。朕臨馭以來﹐隆重師儒﹑加意庠序﹔近復愼簡學使﹐釐剔獘端﹐務期風教修明﹑賢才蔚起﹐庶幾朴棫作人之意。乃比來士習未端﹐儒效罕著。𨿽因內外臣工奉行不能盡善﹐亦由爾諸生積錮已久﹐猝難攺易之故也。玆特親制訓言﹐再加警惕。爾諸生﹐其敬聽之﹗

從來學者﹐先立品行﹐次及文學。學術事功﹐源委有敍。爾諸生幼聞庭訓﹑長列宮墻﹐朝夕誦讀﹐寧無講究﹖必也躬修實踐﹐砥礪廉隅﹐惇孝順以事親﹑秉貞忠以立志。窮經考義﹐勿雜荒經之談﹔取友親師﹐悉化驕盈之气。文章歸於醇雅﹐毋事浮華﹔軌度式於規繩﹐最防蕩軼。子衿佻達﹐自昔所譏。苟行止有虧﹐𨿽讀書何益﹖夫若宅心弗淑﹐行已多愆。或蜚語流言﹐脇制官長﹔或隱糧包訟﹐出入公門﹔或唆撥姦猾欺孤淩弱﹐招呼朋類結社要盟。乃如之人﹐名教不容﹑鄕黨弗齒﹔縱幸脫褫朴﹑濫竊章縫﹐返之於衷﹐能無愧乎﹖況鄕﹑會科名﹐乃掄才大典﹐關系尢巨﹔士子果有眞才實學﹐何患困不逢年。顧乃標榜虛名﹐暗通聲气﹐夤緣詭遇﹐罔顧身家﹔又或攺竄鄕貫﹐希圖進取﹐囂淩騰沸﹐网利營私﹕種種獘端﹐深可痛恨﹗且夫士子出身之始﹐尢貴以正。若玆厥初拜獻﹐便已作姦犯科﹐則異時敗檢踰閒﹐何所不至﹖又安望其秉公持正﹐爲國家宣猷樹績﹐應後先疏附之選哉﹖朕用嘉惠爾等﹐故不禁反復惓惓。玆訓言頒到﹐爾等務共體朕心﹐恪遵明訓﹔一切痛加攺省﹑爭自濯磨﹐積行勤學﹐以圖上進。國家三年登造﹐束帛弓旌﹔不特爾身有榮﹐卽爾祖父亦增光寵矣。逢時得志﹐寧俟他求哉﹗若仍視爲具文﹐玩愒勿儆﹐毀方躍冶﹐暴棄自甘﹔王章具在﹐朕不能爲爾等寬矣﹗

自玆以往﹐內而國學﹑外而直省鄕校﹐凡學臣﹑師長皆有司鐸之責者﹐並宜傳集諸生﹐多方董勸﹐以副朕懷。否則職業弗修﹐咎亦難逭﹐勿謂朕之不預也。爾多士尙敬聽之哉﹗

條約

國朝順治九年﹐命禮部因明舊制﹐復刊臥碑文於學官之左﹐曉示生員。

朝廷建立學校﹐選取生員﹐免其丁糧﹑厚以廩膳﹐設學院﹑學道﹑學官以教之﹐各衙門官以禮相待﹔全要養成賢才﹐以供朝廷之用。諸生皆當上報國恩﹐下立人品。所有教條﹐開列於後﹕

一﹑生員之家﹐父母賢智者﹐子當受教﹔父母愚魯或有非爲者﹐子旣讀書明理﹐當再三懇告﹐使父母不陷於危亡。

一﹑生員立志﹐當學爲忠臣﹑淸官。書史所載忠淸事迹﹐務須互相講究。凡利國愛民之事﹐更宜畱心。

一﹑生員居心忠厚﹑正直﹐讀書方有實用﹑出仕必作良吏。若心術邪刻﹐讀書必無成就﹑爲官必取禍患。行害人之事者﹐往往自殺其身﹐常宜思省。

一﹑生員不可干求官長﹑結交勢要﹐希圖進身。若果心善徳全﹐上天知之﹐必加以福。

一﹑生員當愛身忍性。凡有司官衙門﹐不可輕入。卽有切己之事﹐止許家人代告。不許幹與他人詞訟﹐他人亦不許牽連生員作證。

一﹑爲學當尊敬先生。若講說﹐皆須誠心聽受。如有未明﹐從容再問﹐毋妄行辯難。爲師者﹐亦當盡心教訓﹐勿致怠惰。

一﹑軍民一切利病﹐不許生員上書陳言。如有一言建白﹐以違制論﹐黜革治罪。

一﹑生員不許糾黨多人立盟結社﹐把持官府﹐武斷鄕曲。所作文字﹐不許妄行刊刻。違者﹐聽提調官治罪。

是年﹐復頒行六諭﹐令地方官責成鄕約人等每月朔望宣誦。

一﹑孝順父母。

一﹑尊敬長上。

一﹑和睦鄕裏。

一﹑教訓子孫。

一﹑各安生理。

一﹑莫作非爲。

康熙九年﹐頒上諭十六條。每月朔望﹐有司偕紳衿齊集明倫堂及軍民人等﹐俱聽宣講。

一﹑惇孝弟以重人倫。

一﹑篤宗族以昭雍睦。

一﹑和鄕黨以息爭訟。

一﹑重農桑以足衣食。

一﹑尙節儉以惜財用。

一﹑隆學校以端士習。

一﹑黜異端以祟正學。

一﹑講法律以儆愚頑。

一﹑明禮讓以厚風俗。

一﹑務本業以定民志。

一﹑訓子弟以禁非爲。

一﹑息誣告以全良善。

一﹑戒窩逃以免株連。

一﹑完錢糧以省催科。

一﹑聯保甲以弭盜賊。

一﹑解讎忿以重身命。

十八年﹐頒「鄕約全書」。每月朔望﹐有司偕紳衿齊集明倫堂及軍民人等﹐並聽宣講。

二十六年﹐駐防鎭江將軍董某疏稱﹕『臣見京口官兵經過文廟﹐多有不下馬者﹐乞通行禁飭』。於是詔於學宮照墻東西立「下馬牌一﹐牌各書滿﹑漢文﹐軍民莫不知有廟庭之尊矣。

養老

國朝順治二年﹐詔各省州縣﹕每歲正月十五日﹑十月初一日於儒學舉行鄕飲酒禮。﹐設賓﹑僎﹑介﹑主﹐讀律令﹐申明朝庭之法﹐惇敍長幼之節。其動費於「存畱錢糧」內支辦﹐永爲定例。正賓以紳衿爲之﹐介﹑賓則耆民之有行義者。諸羅鄕飲﹐始於康熙四十七年。

康熙九年﹐奉恩詔﹕耆民八十以上者﹐給與絹一疋﹑綿一觔﹑米一石﹑肉十觔。

二十七年十月﹐奉恩詔﹕軍民年七十以上者﹐許一丁侍養﹐免其雜泛差役﹔八十以上者﹐給與絹一疋﹑綿一觔﹑米一石﹑肉十觔﹔九十以上者倍之。

四十二年三月﹐奉恩詔﹕軍民年七十以上者﹐許一丁侍養﹐免其雜泛差役﹔八十以上者﹐給與絹一疋﹑綿一觔﹑米一石﹑肉十觔﹔九十以上者倍之。至百歲者﹐題明給與建坊銀兩。

四十八年三月﹐奉恩詔﹕軍民年七十以上者﹐許一丁侍養﹐免其雜泛差待﹔八十以上者﹐給與絹一疋﹑綿一觔﹑米一石﹑肉十觔﹔九十以上者倍之。至百歲者﹐題明給與建坊銀兩。

五十二年三月﹐奉恩詔﹕軍民年七十以上者﹐許一丁侍養﹐免其雜泛差役﹔八十以上者﹐給與絹一疋﹑綿一觔﹑米一石﹑肉十觔﹔九十以上者倍之。至百歲者﹐題明給與建坊銀兩。

五十二年三月十八日﹐恭遇皇上六旬萬壽﹐各省耆老親詣闕廷叩祝﹐皇上召至暢春苑宮門外賜宴。奉上諭云﹕『「書」稱文王善養老者。孟子云﹕『七十者非帛不暖﹑非肉不飽』。帝王之治天下﹐發政施仁﹐未嘗不以養老尊賢爲首務。近來士大夫只論做官之賢否﹑移風易俗之效驗﹐所以不暇講究孝弟之本心。今日之會﹐特出此意。若孝弟之念少輕﹐而求移風易俗﹐其所厚者薄而其所薄者厚矣。爾等皆是老者﹐比回鄕井之間﹐各曉諭鄰里﹐須先孝弟。倘天下皆知孝弟爲重﹐此誠移風易俗之本﹑禮樂辭讓之根﹐非淺鮮也。昨日甘霖大沛﹐四野沾足﹐朕心大悅。爾等毋誤農時﹐速回本地﹗特諭』。

右所載禦制諸篇﹐輝煌聖廟﹐昭示儒林。學者能考諸身心﹐奉爲模楷﹐沈潛玩索而有得焉﹔則所知所行﹐日進於髙明光大而無難矣。至於刊立臥碑﹑宣講聖諭及養老各條﹐皆所以發羣蒙﹑開聾瞶﹐化民成俗﹐有關學校之大者﹔故並載之﹐以補「郡誌」之闕。

生員﹑廩膳﹑增廣

明以前﹐學校取士數無可考。明初設廩膳﹐府學四十人﹑縣學二十人﹔以後添設增廣。明季科﹑歲﹐每學取進大約百名。國朝順治四十年始定額﹕大學四十名﹑中學三十名﹑小學十二名﹔先科考﹐後歲考。至十五年﹐歲考復定爲府學二十名﹑大縣學十五名﹑中縣學十二名﹑小縣學四名或五名。十八年﹐定科﹑歲兩考並爲一次。康熙九年﹐復定府學二十名﹑大縣學十五名﹑中縣學十二名﹑小縣學七名或八名。十二年﹐仍行科﹑歲兩試﹐先歲﹑後科﹔遂爲定制。其廩額﹐府學廩膳已成材生員四十名﹑增廣四十名﹐大縣學廩膳二十名﹑增廣二十名﹐中縣學如之﹐小縣學廩膳十六名﹑增廣十六名。

康熙二十三年﹐置諸羅縣。二十五年﹐臺廈道周昌詳請督﹑撫兩院題定諸羅縣學照中學例﹐科﹑歲兩考取進文生員各一十二名﹐廩生照內地之例各十名﹐增廣生各十名﹔歲貢照內地例﹐每二年貢監八。提督學政事務﹐以臺灣兩隔重洋﹐學使不能遠涉﹔照陜西延安﹑廣東瓊州之例﹐就臺廈道提督學政﹐兼行試事。

武生

順治初年﹐武童依文童例﹐督學三年一歲考﹐取進無定額﹔附學官管理其事宜﹐照文童例行。武生於歲考錄科﹐無科考。九年﹐令直省﹕武生﹐該督﹑撫﹑提﹑鎭於本省就近副﹑參﹑遊內委諳練騎射者一員﹐會同學道考取。康熙十年﹐題定武童進學﹐府學二十名﹑大縣學十五名﹑中縣學十二名﹑小縣學七名或八名。十四年﹐題定學道考試武童﹐不必會同地方武職官。

諸羅縣學自康熙二十六年始﹐每歲考照中學例﹐取進十二名。

社學生﹝順治九年﹐通行選取﹐補充鄕社師。康熙二十五年﹐革去﹞

贊禮生

康熙二十五年﹐令府州縣學﹐贊禮生不許濫用﹐應選擇在學肄業生員文行兼優﹑儀表端莊﹑聲音宏亮者補充﹔大學六名﹑小學四名。考試時準爲優等﹐仍行報部。

樂舞生

康熙二十六年﹐令郡縣選靑年無過俊秀子弟充樂舞生﹐每學八十六名﹐大合樂以祀先聖﹔各給衣頂﹐免其差徭。督學歲﹑科按臨日﹐另造冊申報送考。

義學﹝學田附﹞

原在文廟之右﹔康熙四十五年﹐臺灣府同知孫元衡攝縣事時建﹐歲久圯壞無存。五十四年﹐知縣周鍾瑄更建於縣署之右﹔前後兩座﹐共六間。前楔木爲坊﹐榜曰「義學」。

義學田﹐在目加澑灣。康熙四十五年﹐本府同知孫元衡攝縣篆﹐因曾耀﹑陳儼請墾互控﹐撥四十甲充入本縣義學﹔實州園也。每年定租銀五十兩﹐爲義學延師修脯之費。五十年﹐管事柯招報大水崩陷﹔教諭陳聲勘丈實存園二十甲﹐定租銀二十兩。五十四年﹐又報崩陷一十四甲。今存園六甲﹐仍在柯招分下﹐年納租銀一十二兩。

社學

在邑裏漢莊者八﹐以教漢童﹕一在縣內紅毛井邊。一在新化裏八竈莊。一在善化裏關帝廟後。一在開化裏觀音宮。一在安定裏姑媽廟。一在打貓莊。一在斗六門莊。一在半綫莊營盤邊﹝以上八所﹐康熙四十八年知縣劉作楫奉巡撫張伯行通行建﹞。

在番社者八﹐以教番童﹕一在新港社。一在目加澑灣社。一在蕭壠社。一在麻豆社﹝以上四所﹐康熙二十五年知縣樊維屏建﹞。一在諸羅山社。一在打貓社。一在哆囉啯社。一在大武壠社﹝以上四所﹐康熙五十四年知縣周鍾喧建﹞。

論曰﹕自宋仁宗賜兗州學田﹐詔天下州縣立學﹐增置學官﹔歷南宋﹑元﹑明﹐擴而張之。至我朝而師儒縫掖遠溥海外﹐文治之隆於斯極矣。

諸羅建學三十年﹐掇科多內地寄籍者。庠序之士﹐泉﹑漳居半﹐興﹑福次之﹐土著寥寥矣。夫士農工賈各世其業﹐故易有成也。諸羅之人﹐其始來非商賈則農耳﹔以士世其業者﹐十不得一焉。兒童五﹑六歲亦嘗令就學﹐稍長而貧﹐易而爲農矣﹑商與工矣或吏胥而卒伍矣﹐卒業於學者十不得一焉。子朱子有言﹕『自田不井授﹐人無恆產﹔而爲士者尢厄於貧﹐反不得與農工商賈齒。上之人欲聚而教之﹐彼亦安能終歲裹飯而學於我』﹗是以漢元成間﹐增置博士弟子﹐以仰給大官﹔旋卽報罷。夫萃天下之力供養士之費而不足﹐今欲責成於州縣之微祿﹐𨿽有義學之設﹐亦惟力是視﹔不則﹐苟具文書而已。𨿽有穎悟傑出之子﹐不能目給﹐亦終於易慮攺圖而已。而巨賈列肆居廛﹐則金帛貨貝足相傲也﹔田舍翁多收十斛﹐則菽麥稻梁足相傲也﹔吏胥舞文爲姦利﹐鮮衣美食則相傲﹔彊有力竄名卒伍﹐躍馬彎弓又相傲﹕於是此邦視學之途爲迂而無用。內郡之不得志於有司者﹐羣問渡而東焉。科﹑歲兩試﹐此邦之人拱手而讓之﹔一登解額﹐卽飛揚而歸故里﹐海外人文何日而興乎﹖先王謹庠序以養士﹐五禮六樂﹑七教八政﹐養耆老﹑卹孤獨﹐上賢以崇徳﹑簡不肖以絀惡﹐非專爲導人梯榮弋祿之資也﹔是故修之於家而獻之於廷﹐徳行髙竗﹑志節淸白﹐表正風俗﹐視民不恌﹐君大夫之所敬求﹑長吏之所以尊而禮也。乃或孝弟無稱﹐踰閒蕩檢﹑造請夤緣﹑侵漁武斷﹐圭壁之躬﹐士有闕矣。有司束濕﹐又何怪焉﹗司馬溫公之說曰﹕『士先徳行後文學』。以文學言之﹐經術又先於詞章。蓋經術者﹐格物致知之學﹐所以進於誠意﹑正心﹑修身而爲齊家﹑治國﹑平天下之具者也。今學者焚膏繼晷﹐惟科舉是務。卽所謂科舉之文﹐亦非有原本經術﹑發抒義理﹐得之心而宣諸口﹔揣摩迎合﹐圖取膏梁﹑文繡已耳。就其所學﹐寧堪自問哉﹖

夫詩書之气漸染甚於丹靑。不患才之不及﹐而患志之不立。年盛質美﹐始涉學庭講修典訓﹐志道據徳之基也。積分優補﹐久列膠庠﹐力學不倦﹐依仁遊藝之漸也。古者之學﹐自一年以至七年謂之小成﹑九年謂之大成﹐故能經術湛深﹑時務明達﹐本末貫通﹐紹休聖緒。敷奏以言﹐則文章可觀﹔明試以功﹐則盤錯皆利﹕出爲家國天下之禎祥﹐處亦學術人心之倚賴也。若但取斷爛時文以求應舉﹑粗知對偶便望巍科﹔閭裏童昏儼然師塾﹐又安望其知類通達﹑彊立不反乎﹖無論雕虫小道﹐立名非眞﹔卽造極登峯﹐亦何關聖學絕續﹑風俗盛衰﹑政治得失﹖以此求才﹐徒虛語矣﹗漢陽朔二年﹐詔曰﹕『儒林之官﹐四海淵源﹐宜皆明於古今﹐溫故知新﹐通達國體﹐故謂之博士。否則﹐學者無述焉』。胡安定先生教授蘇湖﹐嚴師弟子之禮﹐視諸生如子弟﹐諸生亦信愛如其父兄。其教人之法﹐有經義齋﹐有治事齋。經義齋擇疏通有器局者爲之﹔治事齋者人各治一事又兼一事﹐如邊防水利之類。故天下謂湖學多秀彥。許魯齋設教燕京﹐弟子出入進退﹐嚴如君臣﹔相其動息﹐以爲張弛。課誦少暇卽習禮﹐或習書算。少者﹐則令習拜跪﹑揖讓﹑進退應對。久之人人自得﹐尊師敬業﹔下至童子﹐亦知三綱﹑五常爲生人之道。今或博士弟子﹐漠如路人﹐甚者避不相見。二者必居一﹐失於此矣。鄕塾之師﹐或崇飲戲謔﹐倚席不講。弟子亦蔑視其師﹐師之去畱不關﹐父兄悉由弟子之好尙。如此而尙可冀其相與有成乎﹖

𨿽然﹐縣令者﹐父母而師率之﹐責無所諉也。異時諸邑學宮茂艸﹐借口頹弛﹐然且不可﹔今之巍然而顯敞者新築也﹐講學行禮有其地矣。往者邑有灣裏溪之園四十甲﹐學博掌之﹐歲徵其入以給義學之師。今之告衝決者﹐其中寧無移甲爲乙之獘﹖爲之經理﹐修脯猶可藉也。士不可盡贍﹐拔其尢者如孫明復﹐則希文之橐可解也﹔非公事不可至﹐擇其難致者如徐孺子﹐則仲舉之榻可下也。寄籍不必杜﹐藉其博雅宏通﹐爲土著之切磋可也﹔土著不能多﹐有表其聰明特達﹐爲邑人之觀望可也。昔文翁治蜀﹐每出行縣﹐擇諸生明經飭行者與俱﹔蜀人爭爲學官弟子﹐比於齊﹑魯。明道先生令晉城﹐鄕皆置校﹐正兒童所讀句讀。教者不善﹐輒易置之。鄕爲社會立科條﹐旌善別惡。今縣令簿書期會﹐日不暇給﹔況玆地千里﹐勢不能鄕爲日涉而人爲面命也。廣勵教化﹐使邑之人明知學之爲貴而羣趨焉。義學﹑社學聘有學行生儒主之。民間塾師﹐必籍其名﹐核其文藝品行。內地寄籍者隆其禮﹐土著未入庠序者復其身。有教約以嚴其師﹐師有殿最﹔有教法課以其徒﹐徒有賞罰。月朔﹐與學博諸生講求禦制訓飭士子之文。文字一本之經術﹐申之以孝弟忠信﹑禮義廉恥﹐無爲沾沾科舉是崇。都人士之文章徳業﹐焉可量也﹗

卷六

賦役志

戶口土田餉稅存畱經費﹝附﹞

取民之法﹐代有常制。然法無皆利﹑亦無皆獘﹐得其人則利﹑失其人則害。不盡人之財﹑不盡人之力﹐權衡於用一﹑緩二之君子而已。諸邑海外斥鹵﹐財賦有經﹔卉服雕題貢獒獻雉﹐非聖徳光大含弘﹐孰能致此者乎﹗考歷代立法之大略﹐溯其源流﹔就斯土因革損益之所宜﹐審其利獘。使閱者按籍鑑古知今﹐洞若觀火﹐亦佐國裕民之一助哉。

戶口土田

餉稅

存畱經費﹝附﹞

戶口土田

戶口土田考

則壤定賦﹐昉自「禹貢」﹔所謂布縷﹑粟米之徵也。「周禮」﹕『小司寇掌民數﹐登其生齒﹐周知人數﹐以其事役』﹔則所謂力役之徵﹐非有取其財也。漢初爲算賦民﹐自十五以上﹑五十六以下﹐出賦錢。戶口之賦﹐實始於此。唐初﹐定租﹑庸﹑調之法﹝租者﹐每丁男田百畝﹐歲納粟二石。調者﹐每丁隨鄕土所出﹐歲輸絹及綾緞各二丈﹑綿三兩﹔不蠶之土﹐輸布二丈五尺﹑麻一觔。庸者﹐每丁定役二十日﹐不役則日爲絹三尺﹞﹕有田則有租﹑有戶則有調﹑有身則有庸。其法以丁身爲主。至徳宗時﹐楊炎變爲兩稅﹐並租﹑庸﹑調而一之﹔夏輸無過六月﹐秋輸無過十一月。戶無主﹐客以見居爲簿﹔人無中丁﹝唐以民始生爲黃﹑四歲爲小﹑十六爲中﹞﹐以貧富爲差。其法以資產爲主。以丁身爲主者﹐流極於田亡而賦存﹑戶亡而籍存﹐責其租﹑庸﹐人苦無告。以資產爲主者﹐流極於庸錢旣納﹑差役如故﹐無事之時別作名色巧取﹔兵興費廣﹐又於稅外徵求﹕其獘一也。然租﹑庸﹑調之法﹐實仿周人遺意﹔故楊炎變之﹐前賢等其罪於商鞅。而考之唐初﹐嶺南諸州稅米﹑番人內附者稅錢﹐不特流亡浮寄而已有不可通者。故兩稅之行﹐相沿五代﹑宋﹑元﹑明以至於今不可易。蓋定稅以丁﹐轉從難稽﹔定稅以畝﹐地章易核。兩稅之不可廢﹐猶井田之不可復興﹐在奉法者之善與不善而已。明初﹐以黃冊定天下戶口﹑土田之賦。迨其中葉﹐流爲四差之獘﹝里甲﹑均徭﹑驛傳﹑機兵﹐謂之四差﹞。至萬曆中而變爲一條鞭﹐括一縣丁糧徭役備載每名一歲應納之數﹔下帖於民使納餅銀﹐而官辦其差徭。然法行旣久﹐漸忘其舊﹐遂以差徭合徵之銀爲正賦。沿至國初﹐而又有輸值之大當﹝大當者﹐九甲一切夫役雜費俱就現年徵比﹐其家立破﹞。是明初之黃冊﹐已不免於兩稅之外另有差徭﹔自一條鞭之法行﹐則又折差徭爲額徵﹐而力役之徵終於不免。大當繼之﹐變一法而多一倍之徵﹐紓目前而貽無窮之害。有民生之寄者﹐不可不愼也﹗世祖章皇帝初定天下﹐詔曰﹕『天下丁銀﹐原有定制。年來生齒凋耗﹐有司其細加察核﹐老幼悉與寬免』。四年二月﹐詔曰﹕『福建人丁﹑地畝本折並衛所錢糧﹐通照前明萬曆四十八年則例徵收。其唐﹑魯二藩僭號﹐疊派橫徵﹐地方尢稱苦累﹔一切停止』。十四年又詔﹕『紳衿止免本身徭役﹐以寬卹民力﹐使得勻減』。由此觀之﹐國初賦役﹐悉因明制﹐去其獘之泰甚者而已。大聖人至公無我之心﹑軫念元元之意﹐於今猶可想見也。然當其時庶事艸創﹐日不暇給﹔又四方多故﹐至甲寅三藩之變﹐海氛復熾﹐兵餉米運色目愈繁。於是總督姚啟聖慨然請除大當﹐用蘇民困﹔則今上康熙之十九年也。凡此﹐皆在諸羅未附以前之往事矣。

諸羅自二十三年歸入版圖﹐民安居粒食﹐止有人丁﹑地畝惟正之供﹐不知有額外之徵﹑無名之賦。蓋自鄭氏銜璧﹐四海晏然﹐天下之平久矣。前此鄭氏不分主客﹐計口算丁﹐每一丁年徵銀六錢。本朝徵額﹐每一丁年四錢七分六釐。三縣之例﹐以有室家者均編﹐客戶單丁不與焉。康熙五十二年詔曰﹕『海宇承平日久﹐戶口日繁﹐地畝並未加廣﹔宜施寬大之恩﹐共享恬熙之樂。嗣後直隸各省地方﹐遇編審之期﹐察出增益人丁﹐止將實數另造淸冊奏聞。其徵收錢糧﹐但據康熙五十年丁冊﹐定爲常額。續生人丁﹐永不加賦。仍不許有司於造冊之時藉端需索﹐用副朕休養生息之意』。於是部議﹕嗣後編審另造新增人丁爲盛世滋生戶口冊。大哉皇仁﹐永無多算爲賦之患矣。前此鄭氏上下率自占其田園﹐以十分爲甲。有佃自輸粟於官者﹐謂之官佃﹔有佃輸租於文武各官﹐而文武又各輸粟於官者﹐謂之文武官佃。官佃則﹕上則田每甲徵粟一十八石﹐中則十六石五斗﹐下則十石二斗﹔上則園徵粟如田之下則﹐中則八石一斗﹐下則五石四斗。文武官佃則﹕上則田每甲徵粟三石六斗﹐中則三石一斗二升﹐下則二石四斗﹔上則園徵如田之下則﹐中則一石一斗二升﹐下則一石八升。內附之後﹐官佃﹑文武田園通勻一例﹐上中下各爲豁減﹐聽民自徵﹔無參差畸零之費﹐有世其子孫之安矣。然戶口之常額恩詔已定﹐而土田之利病往復難窮﹐不可不爲條柝也。

諸羅田少園多﹐計縣之田﹐其等有五。田園之主﹐其名有四﹕曰官莊﹐則設縣之後﹐郡屬文武各官招墾田園﹐因而遞受於後官者也。曰業戶﹐則紳衿士民自墾納賦或承買收租﹐而賦於官者也。日管事﹐則鄕推一人理賦稅﹑差役﹐官就而責成之眾﹐計田園以酬其直﹐而租賦不與焉者也。曰番社﹐則番自爲耕﹐無租賦而別有丁身之餉者也﹝詳見「陸餉」﹞。若田之五等﹐則平疇沃野﹐水泉蓄泄不憂旱潦﹔厥田惟上上。中無停蓄﹑上有流泉﹐出其人力障爲陂圳﹐入於畎畝﹐尖斜屈曲無所不通﹔厥田惟中上。附近溪港﹐桔橰任牛﹐多粃少粟﹐臺之農惰矣﹔厥田惟中中。蹊壑無泉﹐雨集而澮﹑潦盡而涸﹐陂曰涸死﹐田之逢年者十不二﹑三也﹔厥田惟下中。廣斥而磽﹐低不可園﹐雨霽田石﹐逢年者十不一﹑二也﹔厥田惟下下。而自鐵綫橋以下開化﹑善化﹑新化﹑安定四里﹐苦旱者多。卽一縣之內﹐一年之間而丰歉不齊。且如康熙五十三年﹐臺﹑鳳以旱各蠲應徵粟十分之三﹐獨四里以隔屬弗及。然則定賦三等﹐亦均略其槪而已。若園之所別等﹐以地之肥磽﹑勢之髙下而已。黑墳在原﹐埔占﹝粟名﹞﹑胡麻﹑來麰﹑荏菽異植並茂﹐斯爲上矣。其下者﹐必地勢之極下而磽也。此又以賦之三等﹐而約略定園之二等者也。縣多山溪﹔夏秋霪雨﹐溪流驟漲﹐田園沿溪逼港者悉入蛟宮矣。陂圳之疏築﹐大者數千金﹐小亦不下數百﹔突遇洪流﹐蕩歸烏有﹐卽陂去﹑田亦荒矣。近海者或潮漲鹵淹﹐此皆無歲不有。嗟此民瘼﹐能一一上聞乎﹗內地之田論畝﹐凡折算二百四十弓爲一畝﹝以六尺爲一弓﹞。臺灣之甲論戈﹐凡東西南北各二十五戈爲一甲﹝每戈長一丈二尺五寸﹞。計田園一甲﹐約內地十一畝三分一釐零。內地上則田一畝﹐各縣輸法不一﹐約徵折色自五﹑六分以極一錢一分而止﹔卽以最重者而論﹐田十一畝三分一釐﹐不過徵銀一兩二錢二分零。臺灣之田﹐上則每甲每年徵粟八石八斗﹔卽以榖價最賤之時而論﹐每石不下銀三錢﹐凡徵本色二兩六錢四分。由田以例園﹑由上則以例中下﹐𨿽賦稅較鄭氏豁免已多﹐且不止加倍於內地矣。然而民不甚病者﹐何也﹖新墾土肥﹐一甲之田﹐上者出粟六﹑七十石﹐最下者亦三﹑四十石。佃輸業戶者十之二﹑三﹐業戶賦於官者半焉﹔仰事俯畜﹐非甚凶年﹐無憂不足也。其下﹑中者﹐皆報丈編徵矣。間有荒埔之磽瘠棄余﹐是十年而一再收者也。或地勢窪下倏而爲埔﹑倏而爲溪港者也﹐民以衝決崩陷者截長補短﹐𨿽輸賦加倍而地力有餘。此在國家爲漏卮﹐在小民爲遺利﹔然不可登之版籍﹐使其後有額無田﹐甚爲虛懸﹑爲浮糧﹐以貽官民之累。脫不幸有甲兵之事﹐饋運加派之求﹐則有田者拾倍之中又倍矣。此浮寄者其何以堪﹖所恃上下司柄體廟堂加惠小民徳意﹐施法外之仁﹔使海澨赤子﹐樂安太平而已。必銖兩而計之﹑尺寸而較之﹐無論聖謨宏遠﹐不屑島嶼之刀錐﹔而此邦士民甫集中澤﹐非有蠅頭之戀﹐亦孰肯捨祖宗之丘墓﹑族黨之團圓﹐隔重洋而渡險﹐竄處於天盡海飛之地哉﹗且夫底定立法之始﹐不徵折色而就徵本色者﹐原有深意﹐不可不察也。此地產粟頗多﹐十月開徵﹐正當冬熟﹔折色則艱於發糶﹐不若本色庾積車運﹐輸將立辦﹐且無至榖賤病農。又此地戶多新立﹐人無蓄聚﹔官粟旣多﹐稍遇凶歉﹐平糶蠲賑﹐不須假借內郡。或漳﹑泉﹑福﹑興此丰彼歉﹐亦可泛舟通其有無。故因地之宜﹑順民之利﹐仍就鄭氏徵粟之法而除其苛暴﹐著爲成規。凡以臺屬一隅宿兵﹐歲縻帑餉十餘萬﹐朝廷豈有求增賦而盡地利之心﹔大指在撫綏安輯﹐固海疆之外圉爲閩﹑粵﹑江﹑浙四省之屏蔽﹔臺灣安而四省安﹐四省安而天下安矣。諸邑鄭氏僞額﹐民丁四千四百一十二﹔底定存冊二千八百三十九﹐續招徠一千三百六十﹐共民丁四千一百九十九。田園﹕官佃七百八十七甲四分三釐三毫八絲六微﹐文武官佃八千一百五十六甲三分一釐六毫一絲六忽一微﹔底定存冊官佃六百四十三甲九分六毫一絲一忽六微﹐文武官佃四千一百九十九甲九分二釐六毫八絲七忽六微﹕共田園四千八百四十三甲八分三釐二毫九絲九忽二微。是爲康熙二十三年舊額。其上中下徵輸則例﹐遞年新增人丁田園﹐詳列於左﹝陸餉﹑水餉﹑雜稅﹐另各爲一條﹞。

戶口

本縣戶口﹐康熙二十三年題定則例﹐每丁徵銀四錢七分六釐。

舊額民戶二千四百三十六﹑民丁四千一百九十九﹐共徵丁銀一千九百九十八兩七錢二分四釐。

康熙三十年﹐新增民丁七十一﹝以下照例每五年編審﹞。

康熙三十五年﹐新增民丁四十五。

康熙四十年﹐新增民丁四十一。

康熙四十五年﹐新增民丁六十五。

康熙五十年﹐新增民丁三十八。

以上自康熙三十年起﹑至五十年止﹐共新增民丁二百六十﹝每丁照例徵銀四錢七分六釐﹞﹐共徵銀一百二十三兩七錢六分。

合計通縣共二千四百三十六戶﹑新舊民丁四千四百五十九口﹐共徵丁銀二千一百二十二兩四錢八分四釐。

田園賦稅

本縣田園﹐康熙二十三年題定則例﹕上則田每甲年徵粟八石八斗﹐中則年徵粟七石四斗﹐下則年徵粟五石五斗﹔上則園年徵粟五石﹐中則年徵粟四石﹐下則年徵粟二石四斗。

舊額田九百七十甲零四分三釐六毫一絲七忽六微。內上則一十七甲二分零四毫五絲七忽﹐徵粟一百五十一石四斗零二勺一抄六撮﹔中則九百二十七甲一分七釐五毫六絲六忽八微﹐徵粟六千八百六十一石零九升九合九勺四抄三撮二圭﹔下則二十六甲零五釐五毫九絲三忽八微﹐徵粟一百四十五石三斗零七合六勺五抄九撮。

舊額園三千八百七十三甲三分八釐六毫八絲一忽六微。內上則一千六百二十一甲五分二釐九毫零六忽五微﹐徵粟八千一百零七石六斗四升五合四勺二抄五撮﹔中則一千七百五十甲零二分四釐七毫一絲七微﹐徵粟七千零九斗八升八合四勺二抄八撮﹔下則五百零一甲六分一釐六絲二忽四微﹐徵粟一千二百零三石八斗六升五合四勺九抄七撮六圭。

以上舊額田園﹐每年共徵粟二萬三千四百六十八石三斗零七合一勺六抄八撮八圭。

康熙二十四年﹐新墾田二百甲零六分九毫二絲八忽﹝內上則六十五甲三分四釐六毫﹐中則七十三甲五分六釐﹐下則六十一甲七分零三毫二絲八忽﹞。

康熙二十五年﹐新墾田二十甲零四分八釐﹝內中則一十二甲零一釐﹐下則八甲四分七釐﹞。

康熙二十七年﹐新墾田四十九甲八分七釐一毫一絲﹝內中則四甲八分四釐一毫一絲﹐下則四十五甲零三釐﹞。

康熙二十八年﹐新墾田六十九甲四分﹝內中則二十六甲﹐下則四十三甲四分﹞。

康熙二十九年﹐新墾田九甲二分﹝內中則六甲二分﹐下則三甲﹞。

康熙三十年﹐新墾田三甲一分八釐﹝內中則一甲八分﹐下則一甲三分八釐﹞。

康熙三十一年﹐新墾田四甲八分﹝俱下則﹞。

康熙三十四年﹐新墾由一甲六分﹝俱下則﹞。

康熙三十五年﹐新墾田五甲三分﹝俱下則﹞。

康熙三十八年﹐新墾田五分四釐﹝俱下則﹞。

康熙三十九年﹐新墾田二分五釐﹝俱下則﹞。

康熙五十三年﹐新墾田三甲五分﹝俱下則﹞。

以上自康熙二十四年起﹑至五十三年止﹐新墾田三百六十八甲七分三釐零三絲八忽。內上則六十五甲三分四釐六毫﹐徵粟五百七十五石零四升四合八勺﹔中則一百二十四甲四分一釐二毫一絲七忽﹐徵粟九百二十石零六斗四升二合五勺四抄﹔下則一百七十八甲九分七釐二毫二絲八忽﹐徵粟九百八十四石一斗五升五合零四抄。

康熙二十四年﹐新墾園一千四百二十甲零八分二釐一毫五絲三忽﹝內上則三百七十甲零六分七釐﹐中則三百零四甲三分八釐九毫﹐下則七百四十五甲七分六釐二毫五絲三忽﹞。

康熙二十五年﹐新墾園二百七十三甲四分九釐﹝內上則二十一甲八分三釐﹐中則六十二甲一分三釐﹐下則一百八十九甲五分三釐﹞。

康熙二十七年﹐新墾園二百零七甲五分二釐六毫﹝內上則一十甲二分﹐中則六甲一分五釐﹐下則一百九十一甲一分七釐六毫﹞。

康熙二十八年﹐新墾園二百四十二甲二分九釐四毫﹝內中則九甲六分零五毫﹐下則二百三十二甲六分八釐九毫﹞。

康熙二十九年﹐新墾園二百八十四甲七分四釐﹝內上則一甲一分﹐中則一十一甲﹐下則二百七十二甲六分四釐﹞。

康熙三十年﹐新墾園一百九十三甲五分零二毫﹝內上則二甲五分﹐中則五甲五分﹐下則一百八十五甲五分零二毫﹞。

康熙三十一年﹐新墾園四百一十一甲九分五釐六毫八絲﹝內上則一甲﹐中則五甲五分﹐下則四百零五甲四分五釐六毫八絲﹞。又﹐本年奉旨遵行各裏自首新墾園五百二十五甲五分九釐六毫八絲﹝俱下則﹞。

康熙三十二年﹐新墾園一百零四甲六分八釐六絲﹝俱下則﹞。

康熙三十三年﹐新墾園一十一甲六分三釐﹝俱下則﹞。

康熙三十四年﹐新墾園一十四甲一分五釐﹝俱下則﹞。

康熙三十五年﹐新墾園一百一十一甲二分二釐﹝俱下則﹞。

康熙三十六年﹐新墾園一百八十三甲九分一釐﹝俱下則﹞。

康熙三十七年﹐新墾園一百八十七甲﹝俱下則﹞。

康熙三十八年﹐新墾園三百二十四甲九分六釐三毫八絲六忽﹝俱下則﹞。

康熙三十九年﹐新墾園四百一十八甲二分零三毫﹝俱下則﹞。

康熙四十年﹐新墾園三百三十一甲五分九釐﹝內上則二甲﹐中則三甲﹐下則三百二十六甲五分九釐﹞。

康熙四十一年﹐新墾園七十六甲五分五釐﹝內中則四十甲﹐下則三十六甲五分五釐﹞。

康熙四十二年﹐新墾園二十二甲九分五釐﹝俱下則﹞。

康熙四十三年﹐新墾園一十三甲五分四釐﹝俱下則﹞。

康熙四十四年﹐新墾園四十一甲五分﹝俱下則﹞。

康熙四十五年﹐新墾園四十九甲八分五釐﹝俱下則﹞。

康熙四十六年﹐新墾園四十九甲四分二釐﹝俱下則﹞。

康熙四十七年﹐新墾園三十二甲九分﹝俱下則﹞。

康熙四十八年﹐新墾園五十八甲五分﹝俱下則﹞。

康熙四十九年﹐新墾園一十九甲七分二釐﹝俱下則﹞。

康熙五十一年﹐新墾園一十九甲三分﹝俱下則﹞。

康熙五十二年﹐新墾園九十三甲一分九釐六毫﹝俱下則﹞。

康熙五十三年﹐新墾園二十七甲八分﹝俱下則﹞。

康熙五十四年﹐新墾園一十二甲五分﹝俱下則﹞。

以上自康熙二十四年起﹑至五十四年止﹐新墾園共五千七百六十五甲零五絲九忽。內上則四百零九甲三分﹐徵粟二千零四十六石五斗﹔中則四百四十七甲二分七釐四毫﹐徵粟一千七百八十九石零九升六合﹔下則四千九百零八甲四分二釐六毫五絲九忽﹐徵粟一萬一千七百八十石零二斗三升三合八勺一抄六撮。

以上新墾園﹐每年共徵粟一萬八千零九十五石八斗五升九合七勺九抄六撮。

合計通縣新舊上中下則田園共一萬零九百七十七甲五分五釐三毫九絲六忽二微﹐每年共徵粟四萬一千五百六十四石一斗六升六合九勺六抄四撮八圭。

按舊例﹐正供之粟﹐半綫以上納斗六門打貓倉﹐外九莊等處納諸羅山倉﹐開化﹑善化﹐新化﹑安定四里納府倉﹑茅港尾﹑哆囉啯﹑下加冬等倉。凡徵粟四萬有奇﹐府倉半焉。故縣令一年之間﹐居郡治者彊半﹔由正供之粟多納在郡﹐於催科較易也。令在郡治之日多﹐則縣治之事必有廢而不舉者矣。故嘗講求變通之法﹐欲令之專一於縣治﹐必移置倉廒而附近於縣﹐又必其地便於業戶之輸納而不使有轉運之艱﹐又必其地便於兵米之支給而不致有庚癸之呼﹐夫然後可以久而不獘也。往者半綫﹑淡水兵米﹐例於四里按季運給。每年運費千五百餘金﹐保甲吏胥緣此爲姦﹐殆又倍焉。鍾瑄自五十三年視事﹐目擊民艱﹐乃於半綫﹑淡水兩處建倉貯粟﹐就近支給﹔民困旣蘇﹐兵食亦便﹐已然之效可睹矣。

按縣治之南四十里有咸水港﹐是南之總會也﹔海道自靑峯闕東入﹐達於四里﹑通於九莊。縣治之北十五里有土獅仔﹐則北之總會也。水道西出於澎湖﹑東入於笨港﹐且其地形髙爽﹑其人居稠密﹕愚以爲建倉儲粟﹐莫宜於此。今若移府倉而置倉於咸水港﹐凡縣以南之粟皆於此輸納之甚便也。因而另貯粟於佳裏興﹑茅港尾﹑下加冬以給目加澑灣﹑佳裏興﹑下加冬各汛之兵米﹐於兵亦便矣。移斗六門﹑打貓倉而置倉於土獅仔﹐凡縣以北之粟皆於此輸納﹐甚便也。因而稍畱斗六門現在之倉貯粟以分給斗六門各汛之兵米﹐而澎湖左右兩營輪季泛舟於土獅仔﹑於咸水港以支按月之兵米﹐於兵又便矣。兵民兩便﹐則縣令可一意歸治﹐無來去之疲﹑無不舉之事矣。若夫新﹑舊田園﹐則業主給牛種於佃丁而墾者十之六﹑七也﹐其自墾者三﹑四已耳。乃久之佃丁自居於墾主﹐逋租欠稅﹔業主易一佃﹐則羣呼而起﹐將來必有久佃成業主之獘﹕爭訟日熾﹑案牘日煩﹐此漸之不可長者也。又佃丁以園典兌下手﹐名曰田底﹔轉相授受﹐有同買賣。或業已易主﹐而佃仍虎踞﹐將來必有一田三主之獘﹔納戶可移甲爲乙﹐吏胥必飛張作李﹕冊籍日淆﹑虛懸日積﹐此又漸之不可長者也。然則去二漸之獘與移置近縣之倉﹐亦當務之急矣。

餉稅

陸餉水餉雜稅考

陸餉﹐番社餉也。唐初﹐嶺南諸州稅法﹕番人內附者﹐上戶丁稅錢十文﹐次戶五文﹐下戶免。經附二年者﹐上戶丁輸羊二口﹐次戶一口﹐下戶三戶共一口。臺灣始見於明之中葉﹐前無可考。明季屬荷蘭﹐歲貢倭鹿皮三萬張。諸羅此時大約以鹿皮爲賦﹐或折徵也。鄭氏僞額﹐諸羅番戶二千二百二十四﹑丁口四千五百一十六﹐分大小三十四社﹐每年調社之日﹐輕重之餉經於贌社者之手﹝調社者﹐年一給牌於贌社之人也。贌﹐「正韻」無此字﹐俗音「僕」﹔謂散收眾社之銀物而包納其餉也。下「贌港」仿此﹞。康熙二十三年歸入版圖﹐權社之大小﹐歲徵餉若干。三十二年﹑三十四年﹑五十四年生番新附各社餉﹐或附徵舊社﹑或自爲徵﹐並著爲額。水餉者﹐樵采捕魚之船﹐以所載計其擔數而徵餉﹐謂之梁頭﹔以港之大小爲額﹐贌港抽稅於港內捕魚之眾而總輸於官﹐謂之港餉﹔港口瀦水飼魚爲塭﹐大者有徵﹐謂之塭餉。雜稅者﹐爲罟﹑爲罾﹑爲縺﹑爲■﹝罒令﹞﹑爲■﹝糸衮﹞﹑爲蠔﹝俱詳見「外紀」﹞﹐所以取魚蝦﹑牡蠣者也﹔爲蔗車﹑爲牛磨﹐蔗車以煮糖﹑牛磨以粉麥爲面者也﹕皆有餉。凡此﹐則於陸餉之外﹐沿鄭氏之舊者也。並詳載於下﹕

陸餉﹝「郡誌」載﹕番社舊額三十有四﹐有並數社餉銀於一社而合徵者﹔社名俱不載。今俱詳列於各社之下﹞

諸羅山社﹐額徵銀六十五兩二錢六分八釐。

哆囉啯社﹐額徵銀三百一十三兩九錢九分二釐。

大武壠社﹐額徵銀九百一十四兩八錢一分四毫﹝內礁吧哖﹑木岡﹑茅匏﹑內幽等四社餉銀俱附入合徵﹞。

麻豆社﹐額徵銀一百七十二兩八錢七分二釐。

目加澑灣社﹐額徵銀一百一十三兩二錢四分八釐八毫﹝內新社仔餉銀附入合徵﹞。

蕭壠社﹐額徵銀四百五十二兩二錢八分九釐六毫。

新港社﹐額徵銀四百五十八兩六錢四分﹝內卓猴社餉銀附入合徵﹞。

大傑巓社﹐額徵銀一百九十兩零五錢一分二釐。

阿里山社﹐額徵銀一百五十五兩二錢三分二釐﹝內踏枋﹑鹿楮﹑■﹝口皂﹞囉婆﹑盧麻產﹑幹仔務等五社﹐又三十四年新附崇爻﹑芝舞蘭﹑芝密﹑貓丹﹑荺椰椰﹑多難﹑水輦﹑薄薄﹑竹腳宣等九社﹐同前五社共十四社餉銀附入合徵﹞。

奇冷岸社﹐額徵銀一十二兩九錢零八毫。

大龜佛社﹐額徵銀一十七兩九錢八分二釐八毫。

打貓新社﹐額徵銀一百三十六兩一錢八分八毫。

他裏霧社﹐額徵銀五十兩零八錢三釐二毫。

猴悶社﹐額徵銀四十九兩三錢九分二釐。

柴裏斗六社﹐額徵銀三百五十二兩八錢。

西螺社﹐額徵銀二百零四兩六錢二分四釐。

東螺社﹐額徵銀三百七十兩四錢四分﹝內眉裏二社餉銀附入合徵﹞。

南社﹐額徵銀八百零六兩五錢八毫。

二林社﹐額徵銀四百二十五兩一錢二分四釐。

大突社﹐額徵銀一百零五兩八錢四分。

貓兒幹社﹐額徵銀二百四十六兩九錢六分。

大武郡牛相觸二重坡社﹐額徵銀一百六十五兩四錢六分三釐二毫。

南北投社﹐額徵銀五百零一兩三錢二分八釐八毫﹝內貓羅社餉銀附入合徵﹞。

馬芝遴社﹐額徵銀二百一十五兩九錢一分三釐六毫。

半綫大肚社﹐額徵銀三百三十一兩六錢三分二釐﹝內柴坑仔﹑水里社餉銀附入合徵﹞。

阿束社﹐額徵銀七十兩九錢一分二釐八毫。

貓霧拺社﹐額徵銀二十九兩六錢三分五釐二毫。

沙轆牛罵社﹐額徵銀二十三兩二錢八分四釐八毫。

崩山社﹐額徵銀一百四十三兩四錢一分六釐八毫﹝內大甲東﹑大甲西﹑宛裏﹑房裏﹑貓盂﹑南日﹑雙寮﹑吞霄等八社餉銀附入合徵﹞。

後壠社﹐額徵銀九十八兩七錢八分四釐﹝內新港仔﹑貓裏﹑加至閣﹑中港仔等四社餉銀附入合徵﹞。

竹塹社﹐額徵銀三百七十八兩。

南嵌社﹐額徵銀九十八兩七錢八分四釐﹝內坑仔﹑龜侖﹑霄裏等三社俱附入合徵﹞。

上淡水社﹐額徵銀二十二兩五錢七分九釐二毫﹝內北投﹑麻少翁﹑武勝灣﹑大浪泵﹑擺接﹑雞柔等六社餉銀附入合徵﹞。

雞籠社﹐額徵銀二十二兩五錢七分九釐二毫﹝內山朝﹑金包里社餉銀附入合徵﹞。

康熙三十二年新附生番六社﹕

大武郡赤嘴社﹐額徵銀三十九兩。

水沙連思麻丹社﹐額徵銀一十二兩。

咄目靠社﹐額徵銀一十二兩。

挽鱗倒喀社﹐額徵銀一十一兩五錢。

狎裏蟬巒蠻社﹐額徵銀一十二兩。

幹那霧社﹐額徵銀一十二兩。

康熙五十四年﹐新附生番六社﹕

岸里社﹑掃拺社﹑烏牛難社﹑阿里史社﹑朴仔籬社年共納鹿皮五十張﹐折徵銀一十二兩。

以上合計﹐新﹑舊番社實徵餉銀共七千八百二十兩零三分六釐八毫。

水餉

采捕小船四十一隻計梁頭九百三十八擔﹝每擔徵銀七分七釐﹞﹐共徵銀七十二兩二錢二分六釐。

新港並目加澑灣一所﹐徵銀二十七兩一錢六分五釐六毫。

直加弄西港仔含西港一所﹐徵銀九十七兩三錢七分二釐八毫。

茄藤頭港一所﹐徵銀一百六十九兩三錢四分四釐。

大綫頭並浮塭一所﹐徵銀三兩八錢八分四毫。

倒丰港並竹橋港一所﹐徵銀一十一兩二錢八分九釐六毫。

南鯤身港一所﹐徵銀三十五兩二錢八分。

海丰港一所﹐徵銀二十三兩九錢九分四毫。

猴樹並礁巴嶼潭蠔嗌港一所﹐徵銀七兩四錢零八釐八毫。

笨港一所﹐徵銀一十四兩四錢六分四釐八毫。

以上梁頭港潭﹐共徵銀四百六十二兩四錢二分二釐八毫。

雜稅

罟一張﹐徵銀一十一兩七錢六分。

罾﹝「郡誌」作繒﹞二張﹝每張徵銀四兩二錢﹞﹐共徵錢八兩四錢。

縺五條﹝每條徵銀五兩八錢八分﹞﹐共徵銀二十九兩四錢。

■﹝罒令﹞一條﹐徵銀五兩八錢八分。

■﹝糸衮﹞二條﹝每條徵銀五兩八錢八分﹞﹐共徵銀一十一兩七錢六分。

蠔八條﹝每條徵銀五兩八錢八分﹞﹐共徵銀四十七兩零四分。

舊額蔗車二十二張﹝每張徵銀五兩六錢﹞﹐共徵銀一百二十三兩二錢。康熙三十二年新升蔗車三張﹝每張徵銀五兩六錢﹞﹐共徵銀一十六兩八錢。

牛磨一首﹐徵銀五兩六錢。

以上各項雜稅﹐共徵銀二百五十九兩八錢四分。

合計通縣﹐共額徵正雜稅餉銀一萬零六百三十四兩七錢八分三釐六毫﹝並前民丁在內﹞。

「郡誌」﹕鳳山令宋永淸之論賦役﹐其略曰﹕『諸羅三十四社土番捕鹿爲生﹐鄭氏令捕鹿各社以有力者經營﹐名曰贌社。社商將日用所需之物﹐赴社易鹿作脯﹐代輸社餉。國朝討平臺灣﹐部堂更定餉額﹐比之僞時𨿽已稍減﹐而現在番黎按丁輸納﹐尙有﹑二兩至一﹑二十兩者。或此社困窮﹐彼地勻納﹔移甲易乙﹐莫可稽查。有司只按總額徵收﹐番愚昧無知識﹐終歲所捕之鹿與夫雞犬牛豕﹑布縷麻菽﹐悉爲社商所有。間有餉重利薄﹐社商不欲包輸﹐則又委諸通事﹐名爲自徵。通事額外之朘削﹐無異社商。𨿽屢禁懲﹐未盡攺也。今社餉縱難全豁﹐似當酌減十分之三﹔俟建城垣之後﹐再議履畝定稅﹐或議照丁輸稅之法。再若臺﹑鳳﹑諸三縣■﹝罒令﹞罾罟网有稅﹐漁船梁頭有稅﹐二十一港又有港稅﹐均循舊例重復徵輸﹐亦不可不爲酌減去畱。在當日平定之初﹐章程艸創﹐或未及詳﹔苟有利於民生﹐聖徳如天﹐非有靳也……』﹝宋論止此﹞。按番社之餉﹐靑成於通事﹐猶民戶之糧責成於里甲也。然民戶可自封投櫃﹐而土番性旣頑蠢﹐不知書數﹐行以自封投櫃之法﹐勢必不能。故民戶之里甲可除﹐而番社之通事不可去也。若所謂社商頭家﹝番稱通事亦曰頭家﹞者﹐非眞有商人於此貿易﹐不過遊棍豪猾邀朋合夥﹐重利稱貸以夤緣得之﹐而就中僉一人爲通事。是通事者﹐社商頭家之別名也。鍾瑄自五十四年視事﹐查附近縣治如諸羅山﹑哆囉啯﹑目加澑灣﹑麻豆﹑蕭壠﹑新港等六社番漢錯居﹐向皆自舉通事﹐每年祗予以辛勞﹝番每年計直以受通事或粟麻﹑鹿脯之類曰辛勞﹞﹐爲登記出納完欠之數而均其差役。應徵額餉﹐番自輸官﹐不經通事之手。因查縣北如打貓﹑他裏霧﹑柴裏三社均屬附近﹐番習見官長﹐稍有知覺與六社無異﹐亦令目舉通事自輸於官﹔使遠社盡用此法﹐𨿽朘削未必盡無﹐以視社商之包易者不大有間乎﹖惟是西螺以上﹑北抵淡水﹐去治日遠﹐番頑蠢益甚﹔又性多猜忌﹐出山數里外﹐卽瞿瞿然憂其不返。傳譯非通事不能﹐輸納非通事不辦﹐甚而終歲衣食﹑田器﹑釜鐺﹑周身布縷﹐非通事爲之經營預墊﹐亦莫知所措。故西螺以北番社之有藉於通事﹐又與鬥六門以南各社不同﹐亦勢使然也﹔然其本﹐則在縣令之自正其身而已。舊例﹕歲一給牌﹐通事以社之大小爲多寡自百金而倍蓰之﹐曰花紅。不者﹐則易其人。每年各社產脂麻之處﹐官采買而短其價﹔或發鹽計口分番﹐而勒以食貴。又﹐各社歲派鹿筋鹿茸﹑鹿皮豹皮若干﹐於是官以通事爲納賄之門﹐通事得借官爲科索之路﹔而土番之絲粒出入無不操縱其手﹐𨿽欲禁之﹐亦惡得而禁之。視事以來﹐首剔諸獘。因勒諸石﹐而與通事約﹕除辛勞之外﹐一切科索悉行禁止。蓋官無所染指﹐則可以法立令行。其守法奉公者﹐歲仍其舊﹔不悛者﹐重懲一﹑二以儆其餘。此輩縱不知禮﹐猶當畏法﹔旣不敢明目張膽以肆其惡﹐又無可指名假借以濟其私﹕贌社之風久而自息﹑朘削之患久而自消﹐所謂拔其本而塞其源者也。

水餉﹑雜稅之徵﹐多屬鄭氏竊踞時苛政。而最重者﹐莫如船港諸稅。夫船出入於港﹐而罟﹑罾﹑縺﹑■﹝罒令﹞﹑■﹝糸衮﹞﹑蠔﹐則取魚蝦﹑牡蠣於港者也。乃旣稅其船﹐又稅其罟﹑罾﹑縺﹑■﹝罒上令下﹞﹑■﹝糸衮﹞﹑蠔且稅其港﹐蓋一港而三其稅焉。嗟此蟹捨蚩蚩﹐有不望洋而興嘆﹑相戒而裹足者哉﹖今梁頭之稅﹐大半出於載五穀﹑糖﹑菁之商販。若罟稅則原出於淡水一港﹐十年來久無牽罟之人矣﹔往者責賠於通事﹐甚無謂也。罾﹑■﹝罒令﹞﹑■﹝糸衮﹞﹑蠔﹐民避重徵之餉﹐多有其名而無其物﹐與牽罟同問諸水濱已耳﹔大半官爲之賠者也。若夫各港之稅﹐無可考其出產之數﹔今亦止能革船隻之例金而已﹝舊例﹕船隻打造印烙掛號﹐繳舊規二﹑三兩不等﹐漁船每月繳錢三百文。五十四年悉行裁革﹐勒諸石﹞﹐而額餉不可不完也。民入港取一魚一蝦﹐無敢不經贌港之手。任其彊橫﹐莫得持其短也﹔官責其餉﹐亦莫議其短也。朝廷寬徵薄賦蠲賑﹐動數百萬﹐寧與海濱窮民較此數百金之入而多爲之取哉﹖

重洋隔遠﹐無有縷陳其隱於上官而以入告者﹔私心過計﹐竊恐久而大爲官民之累也。故因宋論而申明之﹐以備君子之采擇焉。

存畱經費﹝附﹞

各項正雜餉稅﹐除解充兵餉銀八千四百四十三兩零二分一釐六毫一忽九微﹐實存支應銀二千一百九十一兩七銀六分一釐九毫九絲八忽一微。支給條項﹕

本府同知﹐薪湊俸銀三十七兩四錢四分四釐﹝閏年加銀三兩一錢二分零三毫三絲三忽﹐照例奉裁充餉﹞。皂隸一十二名﹐每名工食銀六兩﹐共銀七十二兩﹔閏年加銀六兩﹐年勻給銀二兩四錢﹐實給銀七十四兩四錢。

本府馬快一十名﹐每名工食銀六兩﹐共銀六十兩﹔閏年加銀五兩﹐年勻給銀二兩﹐實給銀六十二兩。皂隸一十六名﹐每名工食銀六兩﹐共銀九十六兩﹔閏年加銀八兩﹐年勻給銀三兩二錢﹐實給銀九十九兩二錢。斗級六名﹐每名工食銀六兩﹐共銀三十六兩﹔閏年加銀三兩﹐年勻給銀一兩二錢﹐實給銀三十七兩二錢。

本府經歷﹐薪湊俸銀一十五兩七錢九分八釐﹝閏年加銀一兩三錢一分六釐五毫﹐照例奉裁充餉﹞。馬夫一名﹐工食銀六兩﹔閏年加銀五錢﹐年勻給銀二錢﹐實給銀六兩二錢。

本府儒學門斗三名﹐每名工食銀六兩﹐共銀一十八兩﹔閏年加銀一兩五錢﹐年勻給銀六錢﹐實給銀一十八兩六錢。

本縣知縣﹐俸銀二十七兩四錢九分﹝閏年加銀二兩三錢三分六釐九毫零一忽四微﹐照例奉裁充餉﹞﹐薪湊俸銀一十七兩五錢一分﹝閏年加銀一兩四錢五分九釐一毫六絲七忽﹐照例奉裁充餉﹞。門子二名﹐每名工食銀六兩﹐共銀一十二兩﹔閏年加銀一兩﹐年勻給銀四錢﹐實給銀一十二兩四錢。皂隸一十六名﹐每名工食銀六兩﹐共銀九十六兩﹔閏年加銀八兩﹐年勻給銀三兩二錢﹐實給銀九十九兩二錢。馬快八名﹐每名工食銀六兩﹐共銀四十八兩﹔閏年加銀四兩﹐年勻給銀一兩六錢﹐實給銀四十九兩六錢。燈夫四名﹐每名工食銀六兩﹐共銀二十四兩﹔閏年加銀二兩﹐年勻給銀八錢﹐實給銀二十四兩八錢。轎傘扇夫七名﹐每名工食銀六兩﹐共銀四十二兩﹔閏年加銀三兩五錢﹐年勻給銀一兩四錢﹐實給銀四十三兩四錢。禁卒八名﹐每名工食銀六兩﹐共銀四十八兩﹔閏年加銀四兩﹐年勻給銀一兩六錢﹐實給銀四十九兩六錢六釐。庫子四名﹐每名工食銀六兩﹐共銀二十四兩﹔閏年加銀二兩﹐年勻給銀八錢﹐實給銀二十四兩八錢。斗級四名﹐每名工食銀六兩﹐共銀二十四兩﹔閏年加銀二兩﹐年勻給銀八錢﹐實給銀二十四兩八錢。民壯五十名﹐每名工食銀六兩﹐共銀三百兩﹔閏年加銀二十五兩﹐年勻給銀十兩﹐實給銀三百一十兩。

本縣儒學﹐俸銀三十一兩五錢二分﹝閏年加銀二兩六錢二分六釐六毫六絲六忽六微﹐照例奉裁充餉﹞。齋夫三名﹐每名工食銀六兩﹐共銀一十八兩﹔閏年加銀一兩五錢﹐年勻給銀六錢﹐實給銀一十八兩六錢。膳夫二名﹐工食銀連閏共銀一十三兩三錢三分三釐三毫三絲。門斗三名﹐每名工食銀六兩﹐共銀一十八兩﹔閏年加銀一兩五錢﹐年勻給銀六錢﹐實給銀一十八兩六錢。

本縣典史﹐俸銀一十九兩五錢二分﹝閏年加銀一兩六錢二分二釐六毫六絲六忽﹐照例奉裁充餉﹞﹐薪湊俸銀一十二兩﹝閏年加銀一兩﹐照例奉裁充餉﹞。門子一名﹐工食銀六兩﹔閏年加銀五錢﹐年勻給銀二錢﹐實給銀六兩二錢。皂隸四名﹐每名工食銀六兩﹔閏年加銀二兩﹐年勻給銀八錢﹐實給銀二十四兩八錢。馬夫一名﹐工食銀六兩﹔閏年加銀五錢﹐年勻給銀二錢﹐實給銀六兩二錢。

佳裏興巡檢﹐俸銀一十九兩五錢二分﹝閏年加銀一兩六錢二分二釐六毫六絲六忽﹐照例奉裁充餉﹞﹐薪湊俸銀一十二兩﹝閏年加銀一兩﹐照例奉裁充餉﹞。皂隸二名﹐每名工食銀六兩﹐共銀一十二兩﹔閏年加銀一兩﹐年勻給銀四錢﹐實給銀一十二兩四錢。弓兵一十八名﹐每名工食銀一兩七錢六分六釐六毫六絲六忽七微﹐共銀三十一兩八錢﹔閏年加銀二兩六錢五分﹐年勻給銀一兩零六分﹐實給銀三十二兩八錢六分。

本縣鋪兵六十七名﹐每名工食銀六兩﹑火把銀六錢四分﹐共銀四百五十八兩二錢八分﹔閏年加銀三十八兩一錢九分﹐年勻給銀一十五兩二錢七分六釐﹐實給銀四百七十三兩五錢五分六釐。

本府進表合用綾袱紙張﹐實給銀二兩五錢二分八釐九毫八絲二忽一微。

本縣聖廟香燈﹐銀二兩五錢二分。春秋二祭啟聖公﹑文廟﹑山川﹑社稷﹑邑厲等壇祠﹐銀一百四十八兩。習儀﹑拜賀﹑救護香燭﹐銀六錢。祈晴﹑禱雨謝神香燭﹐銀一兩二錢。修理文廟﹑城隍﹑社稷等壇祠﹐銀一十一兩三錢五分七釐。鄕飲二次﹐銀六兩。

新中舉人花幣旗匾﹐銀一兩三錢三分三釐三毫二絲。會試舉人盤費﹐銀三十兩。進士花幣旗匾﹐銀二兩。縣舉歲貢生旗匾﹐銀一兩二錢五分。縣學廩生一十名﹐每名連閏該廩糧二兩八錢九分三釐三毫三絲﹐共該銀二十八兩九錢三分三釐三毫。

存卹孤貧冬﹑夏衣布銀﹝本縣屬四十六名﹐每名年給銀一兩五錢八分七釐三毫﹞﹐實給銀七十三兩零一分五釐八毫。孤貧月糧﹝每名月給銀二錢三分零九毫二絲八忽﹞﹐實給銀一百二十七兩四錢七分二釐三毫五絲六忽。

囚犯月糧﹕銀二十兩。

卷七

兵防志

總論營制水陸防汛教場歷官列傳

自井田丘賦之制廢﹐而車戰漸易爲騎兵﹑爲步卒。水戰之始﹐見於春秋吳﹑楚之間。厥後漢有樓船軍﹐歷代相沿有水軍。臺四周皆海﹐騎無所用之﹔水陸並設﹐亦因地爲之制矣。北路搤全臺之吭而拊其背﹐然則山海要害之地﹑通川之道﹐酌其廣狹﹑相其險易而裒益其多寡﹐非當務之急與﹖前代兵制﹐凡民壯﹑鋪遞﹑弓兵皆謂之兵。本朝額設﹐不過勾攝公事﹑賫送文牒而已。故是編不載﹐獨著水陸防汛﹐詳其阨塞墩臺﹑兵數多寡各爲論次﹐而系歷官﹑列傳於後。

總論

營制

水陸防汛

教場

歷官

列傳

總論

國家削平臺灣﹐置一郡三縣﹐勤水陸之士萬人更番屯戌。諸羅特置北路一營於陸路﹐另分安平協水師以防沿海﹐制云密矣。顧有所當議者﹐北路之機軸與臺﹑鳳異﹐今日之情形與初辟異﹐而所以帖然無事者﹐由聖天子威靈遠播﹑各當道撫馭多方。而其間利害之隱伏於無形者﹐實關全臺之休戚﹐而人不及察﹔不可不長慮卻顧﹐及今而亟爲之前籌也。何也﹖諸羅自蔦松﹑新港至斗六門一百八十餘里﹐其間四里﹑九保﹐莊社鱗次﹔府治﹑縣治之左右上下﹐漢人有室家﹑田產以樂其生﹐諸番頗漸染政教而知所畏。縱稂莠潛滋﹐薅之立盡耳。自斗六門至雞籠山後八百餘里﹐溪澗崖谷﹐旣險且遠。當設縣之始﹐縣治艸萊﹐文武各官僑居佳裏興﹔流移開墾之眾﹐極遠不過斗六門。北路防汛至半綫牛罵而止﹐皆在縣治二百里之內﹔於時當事卽有臺北添兵之議﹝見「郡誌」﹞。然虎尾﹑大肚﹐人已視爲畏途﹔過此﹐則鮮有知其地理之險易者。又其時崩山﹑後壠﹑中港﹑竹塹﹑南嵌各港商賈舟楫未通﹐𨿽入職方﹐無異化外﹔故議而中寢也。自康熙三十五年吳球謀亂﹐繼之以吞霄﹑淡水之土官﹐繼之以劉卻﹝俱詳見「萑苻」﹞﹔五年之間﹐數見騷動﹐皆在北路。於是四十三年秩官﹑營汛﹐悉移歸治﹔而當是時﹐流移開墾之眾已漸過斗六門以北矣。自四十九年洋盜陳明隆稱其渠鄭盡心潛伏在江﹑浙交界之盡山﹑花鳥﹑臺州魚山﹑臺灣淡水﹐於是設淡水分防千總﹐增大甲以上七塘﹔蓋數年間而流移開墾之眾﹐又漸過半綫大肚溪以北矣。此後流移日多﹐乃至南日﹑後壠﹑竹塹﹑南嵌﹐所在而有。以去縣日遠﹐聚眾行凶﹑拒捕奪犯﹐巧借色目以墾番之地﹑廬番之居﹑妻番之婦﹐收番之子。番畏其眾﹐彊爲隱忍﹔相仇無已﹐勢必構禍。而大甲以上官兵﹐初至不習水土﹔又地方遼闊﹑塘汛寡弱﹐無事空抱瘴癘之憂﹐有事莫濟緩急之用﹕此知縣周鍾瑄所以有淸革流民以大甲溪爲界之請﹐前北路參將阮蔡文又有淡水一汛﹑七塘官兵應請咨部撤回之議也。議者又謂臺灣附屬閩省﹐雞籠﹑淡水版圖以內而必畫界於大甲﹐使崩山﹑大安以至雞籠山後七百里之地﹐不見聲明文物之盛﹐非所以昭無爲之化也﹔置郡設邑﹐而別異數百里外爲棄地閒田﹐非所以弘經國之謨也。議者又謂崩山﹑後壠﹑中港﹑竹塹﹑南嵌﹐本郡商賈舟楫往來﹐而淡水一港則閩省內地商船及江﹑浙之船皆至焉。斗六門以東如林■﹝王冀﹞埔﹑竹腳寮各處﹐路可通雞籠山後諸社﹐不必盡由大甲﹔姦民趨利如騖﹐𨿽欲限之﹐安得一一而限之﹗今日畫大甲爲界而又撤淡水七塘防汛﹐則此七百里遂爲政教不施﹑稽察不及之鄕﹐徒寄耳目於三﹑五通事﹐天下寧有七百里險阻藏姦之地﹐無縣邑﹑無官兵而人不爲惡﹑爲頑﹑爲盜者乎﹖數者之論﹐皆關國家之體﹐發慮於事機之先﹔而時當隆平﹐千百年久安長治之圖﹐正在今日。第苟幸無事﹐因循玩愒﹐畫界展界﹑撤兵畱兵二者相持﹐害隱伏而滋長﹐所謂抱火厝之積薪之下者也。

竊計諸羅之地倍於臺﹑鳳﹐山澤險阻多於臺﹑鳳。臺爲郡治﹐置帥府﹑宿重兵﹔澎湖區區一島﹔鎭以一協兩營﹔鳳山南路一營所轄﹐不過三百餘里。獨北路以千里之邊境日辟日廣﹐聯爲一縣﹐彈壓以參將一營九百四十之官兵﹐合則阨塞多而不足以設備﹐分則形勢絀而不足以建威。今升平無事﹐其稍遠者已難爲駕馭矣。設不幸有水旱之災﹑有一方之警﹐而又有不逞如吳球﹑劉卻﹑卓个﹑卓霧﹑冰冷﹑亞生之狂狡乘間相詿誤者﹐將何以制之﹖故嘗私議﹕淡水至山後三百餘里﹐非山卽海﹑有番無民﹐不足以置縣邑﹔淡水以南至半綫三百餘里﹐水泉沃衍﹐多曠野平林﹐後壠諸港實與鹿仔﹑三林﹑海丰﹑笨港各水汛相爲表裏﹐宜割半綫以上別爲一縣﹐聽民開墾自如。而半綫卽今安營之地﹐周原肥美﹐居中扼要﹐宜攺置爲縣治。張官吏﹑立學校﹐以聲明文物之盛﹐徐化鄙陋頑梗之習﹔嚴保甲之法﹐以驅雞鳴狗盜之徒。卽又於半綫別置遊擊一營與北路營汛聯絡﹐鎭以額兵一千﹐分守備五百人﹔設巡檢一員於淡水﹐分千把總於後壠﹑竹塹。使首尾相顧﹑臂指相屬。而又酌撥鎭防水師於雞籠﹝詳見「水師防汛」﹞﹐則自大肚﹑大甲以至淡水﹐皆爲官兵之所屯聚﹑往來之所周曆﹐有司耳目之所稽察﹑政教之所浸灌﹔卽淡水至山後三百餘里﹐望風悚息﹐永無意外之虞矣。或以爲置營增兵則增餉﹐不知餉固有不必增者。按臺灣鎭標三營﹐合道標共兵三千﹐並駐郡治﹔卽有分汛﹐不過臺灣縣屬三﹑二十里之內﹐止有本邑佳裏興﹑目加澑灣兩處。因北路移營歸治及設防淡水﹐乃調鎭標分防。且安平協水師駐札紅毛城﹐與郡治隔港﹐一葦可渡﹔附郡鹿耳門亦系水師汛地﹐鎭標兵原自有餘。今若裁鎭標一營而攺設於半綫﹐其於官兵俸薪﹑馬幹﹑糧餉﹐一無所增。半綫旣自爲一營﹐則北路營之兵自足防諸羅一縣之汛﹐目加澑灣﹑佳裏興兩處鎭標官兵便可撤回郡治﹐於備禦毫無所闕﹐在一轉移間耳。又或以爲建縣則官役俸工宜有所出﹐城郭﹑學校﹑衙署﹑倉庫營建宜有所措。此又不然。臺一郡三縣﹐俱未有城郭也﹔學校﹑衙署﹑倉庫之興舉﹐未聞有動支國帑者也。前此越境有禁﹐人猶冒險以踰大甲﹔若旣置縣﹐則招徠益眾﹐戶口益滋﹑田野益辟﹐漢人墾番地爲田者計值代番輸餉﹐於賦旣增﹑於番亦甚便也。土之所入﹑賦之所出﹐於官役俸工倍蓰﹐且可斥其餘以資兵餉也。前此地遠勢隔﹐官民不得相親。若旣增設一縣﹐則兩邑之官各守其土﹑各訓其民﹐循行村社﹐與民日近﹔拔其秀良﹐宣講聖諭﹐告之以孝弟忠信﹐君子悅其教﹑小人安其俗﹐禮義廉恥之心日長﹐干紀作亂之事日息。然則增兵置縣﹐非惟張皇威武﹐抑以昭宣文徳﹔所謂法施已然之後﹐而禮禁未然之前者也。漢劉安之諫伐閩越曰﹕『蝮蛇■﹝蠢。若代春﹞生﹐疾癘多作﹔中國之人﹐不能其水土』。唐韓愈之謫潮州也﹐其謝表曰﹕『毒霧瘴气﹐日夕發作』。而自宋﹑元以至於今﹐閩中﹑東粵並稱樂土。異時內地官兵換班渡臺﹐妻子倉皇涕泣相別﹐如行萬里﹔三十年來﹐履險如夷﹐卽淡水一汛於今五年﹐視向者初戍之日亦大有間矣。何者﹖山川之气鬱蒸而爲瘴癘﹐得人焉爲之經理﹐則气有所泄而閉者漸開﹐天地之常也。屯戌眾多﹑村落稠密﹐道通木拔﹐虫蛇惡物漸次驅除﹐陰邪旣消﹐災沴自息﹔而又潔其居食﹐濟以醫藥﹐可無憂水土矣。

夫天下事非身歷其地﹑目睹其形而心維其故﹐不能洞悉其所以然。故宏遠深切之謀﹐流俗或以爲難而不肯爲﹑或以爲迂而不必爲。其始爲之甚易而不爲﹐其後乃以爲必不可不爲而爲之﹐勞費已什佰千萬矣。明初漳﹑潮間有深澳﹝卽南澳﹞﹑泉屬有澎湖﹐江夏侯周徳興皆遷其民而墟之﹐且塞深澳之口使舟不得入﹔慮島嶼險遠﹐勞師而匱餉也。

及嘉靖間﹐倭入深澳﹐澳口復通﹐巨寇吳平﹑許朝光﹑曾一本先後據以爲巢﹐罷敝兩省﹔乃設副總兵以守之﹐至於今而巋然重鎭也。澎湖亦爲林道幹﹑曾一本﹑林鳳之巢穴﹐萬曆二十年倭有侵雞籠﹑淡水之耗﹔當事以澎湖密邇﹐不宜坐失﹐乃立一遊﹑四哨以戌之﹐至於今又巋然重鎭也。向使設險據守﹐則南澳不必憊閩﹑廣之師﹐澎湖不必爲蛇豕之窟﹔倭不得深入﹑寇不得竊據﹐漳﹑泉諸郡未必罹禍乏酷如往昔云云也。臺灣僻在海外﹐古來史冊未經見之邦。明宣徳間﹐大監王三保乃一過其地﹔未幾而林道幹據之﹐未幾而顏思齊﹑鄭芝龍據之﹐倭據之﹐荷蘭據之﹐鄭成功又據之﹐至於今而列爲郡縣。當其始﹐若無人乎知有臺灣者﹔及其旣﹐乃無人乎不知有臺灣者。何則﹖玉之在璞﹐行道之人弗顧也﹔知其爲玉﹐則人人思攫之矣。今半綫以至淡水水泉沃衍﹐諸港四達﹐猶玉之在璞也﹔流移開墾﹐舟楫往來﹐亦旣知其爲玉矣。而雞籠爲全臺北門之鎖鑰﹑淡水爲雞籠以南之咽喉﹐大甲﹑後壠﹑竹塹水陸皆有險可據。乃狃目前之便安﹐不規久遠之至計﹐增置縣邑防戌﹐委千里之邊境於一營九百四十之官兵﹑一知縣典史巡檢之耳目﹐使山海之險弛而無備﹐將必俟羊亡而始補牢乎﹗南澳﹑澎湖﹑臺灣之往事可睹已﹗

營制

諸羅縣﹐康熙二十三年額設北路營參將一員﹑守備一員﹑千總二員﹑把總四員。步戰兵五百名﹐內撥歸鎭閩將軍標三十名﹔守兵五百名﹐內撥歸鎭閩將軍標三十名﹕實在步戰兵四百七十名﹑守兵四百七十名﹐共戰﹑守兵丁九百四十名。參將自備馬八匹﹑守備自備馬四匹﹑千把總各自備馬二匹﹐共自備馬二十四匹。康熙二十四年﹐水師提督施瑯題請﹕每三年內地各標營節次撥兵交千﹑把總帶領載赴臺灣﹑澎湖換班﹐北路營依次輸換﹔著爲定例。

以上各官俸薪馬幹﹑戰守兵糧餉月有定額﹐盔甲器械官給。本營參將屬臺灣鎭總兵官統轄﹐守備﹑千﹑把總屬本營參將統轄。千總分兩哨﹐把總分兩哨﹑四司﹐屬本營守備統轄。把總以下各有頭目帶領﹐分撥差操。每十人爲一隊﹐每隊小旗一桿﹐隊長一人﹔每五隊大旗一桿﹐管隊一人﹔每十隊大旗二桿﹐百總一人﹕就各隊擇技勇歷練者充之。

水陸防汛

陸路防汛

北路營參將守備﹐原駐縣治南八十里佳裏興。隨防千總一員﹑把總一員﹐分防目加澑灣把總一員﹑下加冬把總一員﹑斗六門把總一員﹑半綫千總一員。康熙四十三年奉文歸汛﹐參將﹑守備與知縣同移歸縣治諸羅山﹐建立營柵。調目加澑灣把總歸治隨防﹐以隨防千總分防佳裏興﹐余汛如故﹔調鎭標三營千﹑把總輪防目加澑灣。五十年﹐因搜捕洋盜鄭盡心﹐調半綫千總隨防縣治﹐以守備駐札半綫﹔調佳裏興分防千總移駐淡水﹐增設大甲溪至淡水八里岔七塘﹔調鎭標三營千﹑把總輪防佳裏興。凡汛塘必用百隊頭目一人﹐目兵自六名以上者﹔或系險隘﹑或系總要路口﹑或近港口船隻出入﹐因地而增。五十六年﹐守備遊崇功詳請半綫帶隨防把總一員以資調遣﹐永以爲例。縣治北路營防汛塘﹐遞北自打貓至於淡水﹐南自八掌溪﹑哆囉啯至於烏山頭﹑茅港尾橋北﹐西至於猴樹港﹑笨港﹑白沙墩﹑秀才莊﹑南社﹑海丰港﹑二林﹑鹿仔港﹔另設目加澑灣﹑麻豆﹑新港﹑蔦松至府治底塘爲五塘﹐專遞公文。鎭標防汛﹐由茅港尾橋南﹑目加澑灣﹐南至於木柵仔﹑洋仔港溪口﹐西至於大綫頭﹑西港仔﹑捨西港﹑卓加港。北路營分防千﹑把總每歲一更﹐汛塘目兵半歲一更﹐鎭標官兵各半歲一更﹐及瓜而代。

按目加澑灣﹑麻豆﹑新港﹑蔦松﹑府治五塘﹐每塘兵五名﹐俱於縣治隨防撥出﹐專爲遞公文而設。設塘之地﹐則鎭標之汛地也。塘汛稽察姦宄﹑護送行旅﹑傳遞公文﹐是其分內。文而曰公﹐何有彼此之別﹖乃獨北路公文﹐不可一借手鎭標之塘汛乎﹖且北路之塘必至府治而止﹐則臺鎭之塘將由泉﹑興而至省會乎﹖其勞與費﹐抑又甚矣﹗北路汛廣兵單﹐今又空設此二十五名之兵於不必設之地﹐日前亦有言及者﹔而鎭標嗷嗷﹐牢不可破﹐所當亟議撤回者也。

諸羅縣駐防北路營參將一員﹐隨防千總一員﹑把總一員﹐目兵四百八十名。內分﹕猴樹港﹐目兵十名。港口有水師汛。諸羅山塘﹐目兵六名。水窟頭塘﹐目兵五名。以上一汛二塘﹐俱屬隨防千把總兼轄。

斗六門在牛相觸虎尾溪之南﹐距縣治可六十里﹐北至半綫九十里﹐扼南北投﹑水沙連諸番出入之路。營柵舊設於西螺﹐在虎尾溪北二十里﹔以水土不宜﹐康熙三十年總兵官王化行移營於此。輪防北路營把總一員﹐目兵八十五名。內分﹕笨港﹐商賈輳集之地﹔東南至縣治三十里﹐南由咸水港至鐵綫橋六十里﹐北至他裏霧四十里。目兵八名。港口有水師汛。白沙墩﹐縣北各莊社往笨港必由之路。村落窵遠﹐多匪類出沒。康熙五十四年﹐參將阮蔡文詳請添設目兵六名。秀才莊﹐笨港船隻出入必經之地﹐多匪類出沒。康熙五十四年﹐參將阮蔡文詳請添設目兵八名。南社﹐距斗六門可六十里﹔西出海丰港﹐西北通三林﹐南出白沙墩﹐東南出西螺﹔爲近海總路口。目兵四名。海丰港﹐目兵五名。港南有水師汛。打貓塘﹐目兵六名。他裏霧塘﹐目兵五名。西螺塘﹐目兵六名。東螺塘﹐目兵五名。以上五汛﹑四塘﹐俱屬斗六門把總兼轄。

半綫北距大肚溪二十里﹐南距東螺溪六十里。自府治至淡水八里岔﹐此爲居中扼要之地﹐貓霧拺﹑岸裏山﹑南北投﹑水沙連諸番上下往來必由之路。鄭氏竊據時﹐各社半屬生番﹐僞將劉國軒立營於此。開辟後﹐以次內附。今之營柵﹐卽國軒故營址。分防北路營守備一員﹐隨防把總一員﹐目兵一百七十名。內分﹕二林﹐離南社可十里許﹔西出鹿仔港﹑三林港口﹐北爲大突﹑馬芝遴諸番出半綫要路。目兵八名。鹿仔港﹐目兵八名。港北有水師汛。大武郡塘﹐目兵五名。燕霧塘﹐目兵五名。大肚塘﹐塘在大肚溪之北。溪面廣闊﹐水底俱石﹐險急不可設渡﹔夏秋山水驟漲﹐必俟水勢稍平﹐用土番引路﹐然後可過。西爲艸港﹑北爲水裏港﹐時有船隻往來。目兵八名。牛罵塘﹐東近岸裏﹑朴仔籬諸番。目兵十名。以上二汛﹑四塘﹐俱屬半綫隨防把總兼轄。康熙五十一年以前﹐塘汛至此止。

八里岔在淡水港之南。港北爲炮城﹐東入幹豆門二十里﹐麻少翁﹑內北投﹑大浪泵﹑擺接諸番出入之路。南風時﹐港口有水師遊巡。輪防北路營千總一員﹐目兵一百二十名。內分﹕大甲塘﹐塘在大甲溪之北。溪面闊於大肚﹐底多大靑石﹐流急苔滑﹐北路諸溪極險之地。目兵五名。相傳鄭氏先鋒楊祖以一鎭之兵爲諸番阻截於此﹐無一生還者。貓盂塘﹐目兵五名。吞霄塘﹐卽康熙三十八年卓个﹑卓霧作亂之處。塘在吞霄社口。目兵十名。後壠塘﹐自半綫至此可一百六十里。港口深廣﹐直透後壠社前﹐可容戰船出入﹐爲水陸扼要之地。目兵十五名。中港塘﹐自後壠至此可三十里。塘在港之北﹐西出港口﹐時有船隻往來。目兵十名。竹塹塘﹐自中港至此可五十里。西出港口﹐時有船隻往來。北上南嵌﹐有鳳山崎之險。一路寂無人煙﹐陸路扼要之地。目兵十五名。南嵌塘﹐自竹塹至此可百里。西出港口﹐時有船隻往來﹔北距八里岔可五十里﹐山澗叢雜﹐陸路扼要之地。目兵十名。以上七塘﹐俱屬八里岔千總兼轄。

下加冬縣治由大路往郡至此三十里﹐南至茅港尾道裏各半。西出外九莊﹐東聯哆囉啯﹔地方遼闊﹐爲適中之地。輪防北路營把總一員﹐目兵八十五名。內分﹕哆囉啯﹐縣治由東路往郡至此三十里。南至目加澑灣三十五里。漢番雜處之地。目兵八名。烏山頭﹐自哆囉啯南至此十五里﹐爲赤山各莊出目加澑灣﹑茅港尾雙■﹝氵義﹞路口。康熙五十四年﹐參將阮蔡文詳請添設目兵八名。咸水港﹐港由蚊港東入郡治﹐往笨港必由之路。目兵八名。八掌溪塘﹐目兵五名。急水溪塘﹐溪岸甚陡﹐水迅如駛。目兵五名。鐵綫橋塘﹐目兵五名。茅港尾塘﹐塘在港之北。目兵六名。橋南爲鎭標汛。以上三汛﹑四塘﹐俱屬下加冬把總兼轄。

目加澑灣南至郡三十餘里﹐西出茅港尾﹑佳裏興﹐東出加拔仔﹑打鐵店。民居輳集﹐番社錯雜﹐爲適中之地。輪防鎭標千把總一員﹐目兵一百名。內分﹕灣裏溪漧﹐汛在溪之南﹐茅港尾往郡大路﹐南至木柵仔十里。目兵十名。木柵仔﹐南出洋仔港溪口﹐東出打鐵店。目兵十名。溪口﹐汛在洋仔港北。目兵十名。加拔仔﹐目加澑灣往郡東路。目兵六名。打鐵店﹐木柵仔往郡小路。目兵七名。西港仔﹐目兵十名。含西港﹐目兵六名。卓加港﹐目兵十名。與上二港﹐俱商船出入之處。以上八汛﹐俱屬目加澑灣千﹑把總兼轄。

佳裏興南至郡三十五里﹐西出大綫頭﹐東北出麻豆﹑茅港尾。原屬縣治﹐文武官兵駐札之所。輪防鎭標千把總一員﹐目兵一百二十名。內分﹕茅港尾﹐南至郡可六十里。民居輳集﹐船隻往來﹐爲沿海各莊要路。目兵二十名。橋北爲北路營汛。麻豆水窟頭﹐南出灣裏溪墘﹐北出茅港尾﹐西出佳裏興。漢番雜處之地。目兵二十名。拔仔林﹐在赤山拔仔林渡之南﹐爲赤山各莊總路口。南出目加澑灣﹐西有小路通茅港尾。目兵二十名。大綫頭﹐原系水師汛。有港﹐外包沙綫﹐可停泊戰船。鄭氏奮築炮臺於此﹐今圯。康熙四十三年﹐添設沿海官兵遊巡﹐查此處港口沙綫淹沒﹑壅塞水淺﹐將官兵船隻俱調歸蛟港汛﹔本汛撥歸北路營。五十年﹐撥歸鎭標。目兵二十名。以上四汛﹐俱屬佳裏興千﹑把總兼轄。

右陸路﹐縣南距郡百有餘裏﹐居郡縣肘腋之下﹐凡汛塘二十有二﹐抑何密也﹗縣北距雞籠山後九百餘里﹐汛塘二十有八﹐又何疏也﹗前鳳山令宋永淸之論﹐以爲宜撤縣南下加冬之汛以益半綫﹐是又不可。下加冬九達之道﹝見上﹞﹐譬之置兔﹐此爲中逵。且兵不滿百﹐𨿽盡撤以歸半綫﹐猶分薄粥以濟餓也。夫兵不足恃﹐與無兵同。往者﹐北路營遠住佳裏興﹐劉卻豎子攘臂一呼﹐毀下加冬之營柵﹐越急水而直趨茅港尾﹔則以下加冬之兵寡不足恃也。惟臭佑莊無險可據﹐卻率其烏合之眾與官軍決戰於平原廣野之間﹐故遽以敗。今虎尾﹑大肚以上深山大澤﹐非臭佑之比也。溪谷環疊﹐中可以耕。旣憑險阻﹐又有積聚。彼其平日視汛塘之寥寥數人﹐已不足介其胸中矣。設一旦負隅豕突。勞師襲遠﹐猝難以攻﹐千里饋餉﹐師不宿飽﹔兔窟鷹飛﹑貓眠鼠出﹐勞逸之分﹐兵家之大忌也。故曰﹕置營不置縣﹐則民無以立﹔置縣不置營﹐則縣無以立。縣官者﹐所以壚■﹝韋靑﹞銜轡乎斯民﹐使不至於爲亂。置營者﹐所以坐鎭而折桀驁之气﹑落宵小之膽﹐使其自不敢爲亂者也。大抵北路之內憂者二﹕曰土番﹑曰流民。番𨿽質性愚魯﹐然凶狠矯捷﹐貪不知恥﹐睚眥之怨抽刃相向。彼平日受制於漢人﹐而又見漢人之服飾﹑子女﹑玉帛﹐未嘗不艷而思一逞也﹐顧時有不能耳。故多利器﹐弓箭﹑鏢槍﹑刀牌比戶而有﹐出入自隨﹔近且潛購鹿銃而藏之矣。此豈得盡以不識﹑不知目之乎﹖水沙連內山三十八社﹐控弦數千﹔康熙二十四年秋﹐土官單六奉調入郡﹐一去而不可問。吞霄﹑後壠﹑麻少翁﹑內北投諸番壯猛﹐三十八年吞霄﹑淡水之役﹐師久暴露﹐物故者至數百人。劉卻之亂﹐諸番與焉﹐乘其動而四出劫掠。此不識不知者而顧可忽乎﹖汀﹑漳與潮洲接壤﹐明季數十年﹐汀被潮寇者十有一﹑漳被潮寇者十有六﹐而饒寇之張璉﹑程鄕之李四子﹐至於攻破城邑﹑洗蕩村坊﹔兩郡記載﹐班班可考也。漢鼌錯云﹕『人情非有匹敵﹐不能久安其處』。今流民大半潮之饒平﹑大埔﹑程鄕﹑鎭平﹑惠之海丰﹐皆千百無賴而爲﹐一莊有室家者百不得一。以傾側之人﹐處險阻之地至於千萬之眾﹐而又無室家宗族之系累﹐有識者得不爲寒心乎﹖今之盜牛胠篋﹑穿窬行凶而拒捕者﹐日見告矣。其未發覺者﹐驅之則實繁有徒﹑容之則益張其慢﹔名曰佃丁﹐而睥睨其業主﹑抗拒乎長官﹐不逞之狀﹐亦旣露其機矣。特以四海晏然﹐無可乘之隙耳。然則置縣增兵據險﹐銷二者之患於未萌﹐胡可不亟亟也﹗

水師防汛﹝炮城﹑炮臺附﹞

北路水師無專設﹐屬安平協標分防。康熙二十三年﹐設立水汛﹕大綫頭﹑蚊港分防中營千總一員﹐目兵一百五十名﹐哨船三隻。鹿仔港分防左營把總一員﹐目兵一百名﹐哨船二隻。內分笨港四十名﹐哨船一隻﹔猴樹港十名。四十三年﹐添設沿海官兵哨船遊巡﹐設炮臺﹑煙墩﹑望髙樓於要地。查大綫頭近年港口沙壅﹐而靑峯闕﹑蚊港爲縣治以南扼要之地﹔將大綫頭撥歸陸汛﹐水師官兵船隻調歸蚊港﹐添兵三十名﹐共一百八十名。以中營遊擊﹑守備一員輪防﹐原分防千總爲隨防千﹑把總﹔添設北門嶼﹑馬沙溝﹑靑鯤身三汛。查笨港地方廣闊﹐內港紆回﹐爲縣治以北扼要之地﹐添兵八十名﹐哨船一隻﹔合猴樹港共一百三十名﹑哨船二隻﹐以左營遊擊守備一員輪防﹐帶隨防千﹑把總一員。查鹿仔港近年沙壅﹐港口淺狹﹔三林港原系鹿仔港汛巡邏﹐港道稍寬﹐且居鹿仔﹑海丰二港之中。將原設鹿仔港分防把總兵船移調三林港﹐添兵二十名﹐共七十者﹔哨船一隻﹐仍畱鹿仔港一汛。海丰港原系笨港汛巡邏﹐添設海丰港一汛﹐遊﹑守按季輪更﹐千﹑把總一歲再更。各港汛並設炮臺﹑煙墩﹑望髙樓﹐以防意外之警。其鹿仔港以上崩山﹑後壠﹑中港﹑竹塹﹑南嵌﹑淡水﹑雞籠七港﹐以水土不宜或港道淺狹﹐槪無設防﹐惟於南風盛發之時﹐就笨港﹑三林港二汛之內﹐輪撥把總領兵駕哨船一隻﹐前往淡水﹑雞籠遊巡﹔北風時聽其撤回原汛。

蚊港﹐在縣治西南六十里。港口爲靑峯闕﹑猴樹港﹑咸水港﹑茅港尾﹑鐵綫橋﹑麻豆港等處出入所必由﹐港在靑峯闕之內。輪防安平協中營遊擊﹑守備一員﹐隨防千﹑把總一員﹐目兵一百八十名﹐哨船三隻。設炮臺三﹑煙墩三﹑望髙樓一。內分﹕北門嶼﹐在蚊港靑峯闕之南。有小港﹐可停泊取汲之所。南隔馬沙溝沙綫六里。目兵二十名。設炮臺﹑煙墩﹑望髙樓各一。馬沙溝﹐與北門嶼斜對。沙綫水淺﹐止可取汲。南隔靑鯤身沙綫三里。目兵三十名。設炮臺﹑煙墩﹐望髙樓各一。靑鯤身﹐南隔鹿耳門水程二十餘里。沙綫水淺﹐止可取汲。目兵十名。設炮臺﹑煙墩﹑望髙樓各一。以上三汛﹐俱屬蚊港隨防千﹑把總兼轄。

笨港在縣治西北三十里。南與猴樹港毗連﹐北至海丰港水程一潮﹐商賈船隻輳集之所。輪防安平協左營遊擊﹑守備一員﹐隨防千﹑把總一員﹐目兵一百三十名﹐哨船二隻。設炮臺三﹑煙墩三﹑望髙樓一。內分﹕猴樹港﹐在縣治正西三十里。南至蚊港水程一潮。目兵十名。屬笨港隨防千﹑把總兼轄。

三林港南距海丰港﹑北距鹿仔港各水程一潮。取汲之所。輸防安平協左營千﹑把總一員﹐目兵七十名﹐哨船一隻﹔內抽目兵十名防守港岸。設炮臺﹑煙墩﹑望髙樓各一。另分﹕海丰港﹔在三林﹑笨港之中。取汲之所。目兵十名﹐防守港岸。設炮臺﹑煙墩﹑望髙樓各一。鹿仔港﹐在崩山港之南。目兵二十名。設炮臺﹑煙墩﹑望髙樓各一。以上二汛﹐屬輪防三林港千﹑把總兼轄﹔三林港千﹑把﹐仍屬笨港遊﹑守兼轄。

淡水炮城在淡水港之北﹐正當入港之口。荷蘭時築。癸亥間﹐鄭氏葺之。與福州北茭洋相對﹐爲雞籠以南咽喉。中大炮二十一位。

雞籠炮城在雞籠港之北﹐由大雞籠渡港。另浮一大嶼於海中﹐周可十餘里﹐怪石巉巖﹔番社在嶼內﹐八尺門在嶼東。炮炮在嶼之西南﹐正當入港之口。荷蘭時築﹐俗呼謂紅毛城。距福州七更水程﹐與沙埕烽火門相對﹐爲臺灣北洋第一扼要之地。中大炮二十七位。入港則爲雞籠內海﹐距八里岔汛陸路百有餘裏﹔崎嶇跳石以行﹐凡三﹑四日乃至。

靑峯闕炮臺在靑峯闕港口之南。港外有南﹑北二鯤身沙綫﹔港水東入蚊港﹐爲縣治以南第一扼要之地。荷蘭時築。制略如城﹐中有井﹔今圯﹐故址半淹於海。故所遺炮爲咸水沙壅﹐手按之皆如蠹粉﹐不堪用矣。

右水師防汛﹐在縣南者四﹑在縣北者五﹐而淡水﹑雞籠不與焉。豈非太平無事﹐故兩地之水汛可以不設與﹖按雞籠至鹿耳﹐舊稱東港﹝見何喬遠「名山藏」﹞。自內地視之﹐外洋也﹔自臺灣視之﹐猶內海也。當此太平﹐豈惟淡水﹑雞籠得借口水土不宜﹐卽蚊港﹑笨港亦祗嚴出入﹑謹斥堠﹐一千﹑把總已足﹐無必遊﹑守之輪防也。何者﹖各港非有富商巨賈挾重貲以往來﹐所載者五穀﹑糖﹑菁﹑菜子﹑鹿脯﹐其貨爲盜賊之所不取。裝載之船﹐俗謂之杉板頭﹐雙桅者十無二﹑三﹔非有巨艦連檣之相望﹐其船爲盜賊之所不用。故鹿耳以北﹐未聞有在洋行劫者。然蚊港﹑笨港﹑三林各路亦旣次第置兵矣﹐雞籠﹑淡水爲一郡要領﹐無雞籠﹑淡水﹐則諸羅之吭已扼而臺﹑鳳之臂可把也。且自雞籠以南至半綫三百餘里﹐又益以山後之三百餘里﹐地非小也﹔大肚﹑大甲﹑大安之險﹐中土希有也。水師遊巡止於南風時﹐一過淡水﹑雞籠二港﹐非久泊其地也。陸路設防﹐淡水八里岔官兵一百二十名﹐中間分南嵌各塘者七十﹐則淡水實兵五十名耳。今𨿽四方寧謐﹐而洋面遊魂尙有出沒。萬一不逞之徒潛引賊艘伺我無備﹐汛兵寡弱﹐不足相敵﹔半綫隔遠﹐不能相救﹕一處震驚﹐四方騷動。大甲﹑大安搖足﹐卽大肚以南未得安枕矣。明萬曆間﹐倭有侵雞籠﹑淡水之耗﹝見上﹞﹔曾未幾時﹐臺灣竟屬於倭。及歸荷蘭﹐乃於兩處各築炮城而堅其壁壘﹔鄭氏之末﹐屯七鎭以戍之﹝見「建置」﹞﹕豈不以此爲敵之所必攻而我之所必守與﹖邇者聖天子深維沿海苞桑之計﹐特命飭查各海口舊設炮臺﹔而制府滿公加意邊圉﹐檄水師哨守雞籠。愚以爲此二城者﹐宜及今無事﹐以時培壘完堞﹔淡水南岸﹐宜度地增設炮城與北岸對峙﹐以遏北來之衛。添設雞籠一汛﹐水師官兵五百人﹐永鎭其地﹔與淡水陸師﹝議見前﹞爲犄角之勢。而後壠一港港澳深闊﹐戰艦乘潮可入﹔且其地扼斗六門﹑八里岔之中﹐亦宜設炮臺﹑煙墩如鹿仔﹑海丰各汛之例。縣治以南﹐則惟蚊港靑峯闕最爲扼要﹐炮臺炮位宜加修飭﹕庶乎臺海之北有備而無患矣。

𨿽然﹐籌海者必統全局而籌之﹐未可以一方之無事爲幸也。方今臺海多事﹐莫如西路﹔澎湖﹑大擔門之外﹐盜賊時時見告矣。防賊之法月異而日新﹐賊之剽掠疊見而側出﹐則以治賊未窮其蹊徑而盡其根株﹐設防未權其重輕而扼其要領也。夫賊非有垵墺停泊之處﹐不能窺伺商艘之去來﹔而非遇風淸日朗之時﹐不能駕駛出洋以行劫。何者﹖彼𨿽走險如騖﹐未嘗不自惜其生也。視商艘必經之地﹐擇垵墺於若遠若近之間﹐爲暫時寄生之穴﹔使猝遇臺■﹝風貝﹞﹐可以無恐。於是當風日晴朗出洋探望﹐哨船則揚而遠去﹐商船則亂流以截之﹑乘風以尾之﹔風恬浪靜﹐則出杉板小■﹝舟古﹞以促之。故西路之賊﹐其出沒必於澎湖溝﹐必於大擔﹑料羅之搭界。以此二處島嶼叢雜﹐垵墺可泊﹐哨船旣不輕出﹑遇風又不敢出﹐故可以安意而肆志。此所謂先窮乎賊之蹊徑而後可以治賊者也。由臺至廈水程十有一更﹐約六百餘里﹐順風二日夜可到﹐非甚遠也。中間水師有安平﹑澎湖兩協﹐有金門鎭﹐有提督標﹐凡爲營一十有三﹑額兵一萬二千有奇﹐兵非不足也﹔各標大小哨船二百號﹐船非不多也。而猶有漏网睥睨於此六百里之水面﹐得無與虎兕出柙﹑龜玉毀櫝者等與﹖藉而曰﹕賊不泊垵墺﹑不畏臺■﹝風貝﹞﹐能終歲乎大洋﹐吾末如之何也。其畏死貪生與人同﹐治賊者亦可於此求其法矣。夫兵﹐詭道也﹔鳴鼓角﹑張旗幟以威敵者﹐彼與我爲敵者也。若今之賊艘非有樓船犀甲之眾能抗拒我也﹔耀軍容以出之﹐又於未出之先揚言某月某日某將出哨﹐卽何異使之聞之而亟避哉﹖今若定爲輪哨之法﹐除分防各汛勻臺﹑廈﹑金門哨船爲東西兩班每班﹐船不過三隻﹐按月爲期。畫澎湖之某嶼爲東西之中界﹐東南風發﹐則在安平者順風而哨澎湖﹐在澎湖者順風而哨大擔﹔西南風發﹐則在金﹑廈者亦如其法﹐以至澎湖﹑鹿耳。出不拘時﹐以天色晴明爲準﹑以風爲候﹔以二月半淸明前起﹑十月半小雪後止﹐常川交錯。凡可停泊垵墺﹐畢力搜捕。申嚴賞罰之令﹕獲眞正賊艘者﹐千﹑把總以上各遷其秩﹐賊艘財物悉以分賞卒伍﹔洋面失事者﹐值月巡哨官兵一體嚴處﹐不得互推疆界以外洋爲辭。其逾月報滿者免。鼓旆以疑之﹑多方以誤之﹑設伏以誘之﹐使賊望往來之商艘﹐驚爲官兵之誘敵﹔並會海壇﹑南澳﹑銅山出遊巡以截南北之奔逸。官兵獲賊﹐則遷秩而受賞﹔失賊﹐則詿誤而任罰。賊進無可得之利﹑退無可藏之穴﹐不聞風解散﹐悉爲擒矣。抑更有說焉﹕浯嶼﹝距廈門一潮水程﹞者﹐左連乎金門﹑右臨乎岐尾﹐外控大﹑小擔嶼之險﹐內絕海門﹑月港之姦。明初福建通置五水寨﹐浯嶼居一焉。嘉靖間﹐移入中左所﹝卽今廈門﹞﹔倭遂據之﹐以掠興﹑泉﹑漳﹑潮。所以本朝平臺之初﹐另設浯嶼一營﹔以水道四達﹐浯嶼實扼其要。金﹑廈之有浯嶼﹐猶臺南之有澎湖也。石碼在漳之內地﹐西距漳郡四十里﹑東距海澄十里﹐又東而廈門水程一潮﹔在漳郡則有漳鎭總兵官﹑海澄則有海澄營遊擊水師提標中營防汛﹑廈門則有水師提督官兵﹐如張密网。今乃駐水師左營遊擊於石碼﹐而浯嶼僅以一哨船委之中營千總﹐不亦輕重之失其倫與﹖今若移石碼遊擊於浯嶼﹐增撥兵船責成以搜捕大擔門一帶之姦艘﹐與金門水師往來遊徼﹐而又益以澎﹑臺常川會哨之嚴﹐無或苟具文書視爲故事﹔猶有浮與金門水師往來遊徼﹐而又益以澎﹑臺常川會哨之嚴﹐無或苟具文書視爲故事﹔猶有浮游水面爲臺海往來之憂者﹐必無是理矣。

教場

一在北門內關帝廟前。

一在西門外文廟邊舊社學之右。

歷官

北路營參將

王國憲湖廣衡山人﹐將材。康熙二十三年任。二十五年﹐升山東文登副將。

袁廷芝直隸大興人﹐武舉。康熙二十五年任。二十九年﹐調兩廣水師營參將。

呂得勝江南江寧人﹐行伍。康熙三十一年任。三十三年﹐升延平協副將。

陳貴廣東博羅人﹐功加。康熙三十四年任。三十七年﹐升雲南騰越副將。

白道隆山東濟寧州人﹐功加。康熙三十八年任。四十二年﹐升四川永寧副將。

焦云陜西人﹐行伍。康熙四十三年任。卒於官。

張國泉州人﹐功加。康熙四十四年任。四十八年﹐升福州城守副將。

翁國楨詔安人﹐功加。康熙四十九年任。五十三年﹐以副將休致。

阮蔡文漳浦人﹐中江西籍庚午科文舉人。康熙五十四年任﹝有傳﹞。

張彪江南徐州人﹐行伍。康熙五十六年任。

守備

魏進升陜西藍田人﹐功加。二十三年任。二十七年休致。

李勝陜西綏徳州人﹐將材。康熙二十七年任。三十一年﹐升漕標右營遊擊。

趙振直隸大名人﹐壬戌進士。康熙三十二年任。三十八年﹐調北直龍門所城守備。

徐曦山東益都人﹐武舉。康熙三十八年任。四十一年﹐升貴州都勻都司。

程萬里山東人﹐武舉。康熙四十一年任。

黃元驤漳浦人﹐將材。康熙四十四年任。四十八年﹐調山東寧福營守備。

張勝廣東髙州人﹐行伍。康熙四十八年任。卒於官。

遊崇功漳浦人﹐行伍。康熙五十三年任。五十六年﹐升海壇鎭標右營遊擊。

周應龍河南洛陽人﹐行伍。康熙五十六年任。

左哨千總

王和陜西秦州人﹐行伍。康熙二十三年任。

劉成功河南柘城人﹐行伍。康熙二十五年任。

陳彪江南太平人﹐行伍。康熙二十七年任。

徐任光山東人﹐行伍。康熙三十二年任。

林旭江南人﹐功加。康熙三十五年任。

孫徳懋江南人﹐行伍。康熙三十八年任。

陳國祥浙江人﹐行伍。康熙四十二年任。

林龍江南人﹐行伍。康熙四十五年任。

陳永福建人﹐行伍。康熙四十七年任。

余元隆陜西人﹐行伍。康熙五十一年任。

趙洪浙江山陰人﹐行伍。康熙五十五年任。

右哨千總

王政江南沛縣人﹐行伍。康熙二十三年任。卒於官。

王猛泉州人﹐行伍。康熙二十五年任。卒於官。

賴貴平和人﹐功加。康熙三十一年任。

陳成功福淸人﹐功加。康熙三十二年任。

黃成漳州人﹐行伍。康熙三十六年任。休致。

陳好興化人﹐行伍。康熙三十七年任。

田有福山西人﹐行伍。康熙四十年任。

金聲漳州人﹐行伍。康熙四十三年任。

吳濟川福建人﹐行伍。康熙四十七年任。

王祥浙江人﹐行伍。康熙五十一年任。

閆威陜西寧夏人﹐行伍。康熙五十六年。

左哨頭司把總

朱得勝浙江人﹐行伍。康熙二十三年任。卒於官。

王邵龍浙江人﹐行伍。康熙二十五年任。

魏石泉州人﹐行伍。康熙三十七年任。

鄭進晉江人﹐行伍。康熙四十一年任。

蕭勝汀州人﹐行伍。康熙四十七年任。

劉士元泉州人﹐行伍。康熙五十三年任。

左哨二司把總

陳鴻志泉州人﹐行伍。康熙二十三年任。

黃成漳州人﹐行伍。康熙三十年任。

劉自科江西人﹐行伍。康熙三十七年任。

吳麟祥福建人﹐行伍。康熙四十二年。

戴日升漳州人﹐行伍。康熙四十七年任。

張雙漳州人﹐行伍。康熙五十二年任。

右哨頭司把總

雷友功江南人﹐行伍。康熙二十三年任。

賴貴泉州人﹐功加。康熙二十五年任。

曾福萬河南人﹐行伍。康熙三十年任。卒於官。

劉四漳州人﹐功加。康熙三十三年任。卒於官。

柯茂同安人﹐功加。康熙三十三年任。

陳應鳳海澄人﹐功加。康熙三十七年任。

林登福建人﹐行伍。康熙四十二年任。

賈秀河南人﹐行伍。康熙四十八年任。

林君卿漳州人﹐行伍。康熙五十二年任。

右哨二司把總

馮可發山東人﹐功加。康熙二十三年任。

林龍海澄﹐功加。康熙二十五年任。

陳好興化人﹐行伍。康熙三十年任。

劉國太江西人﹐行伍。康熙三十九年任。

張文燦江西人﹐行伍。康熙四十二年任。

蔡寧泉州人﹐行伍。康熙四十五年任。

姚郎湖廣人﹐行伍。康熙四十八年任。

許徳晉江人﹐行伍。康熙五十三年任。

列傳

阮蔡文﹐字子章﹐漳浦人﹔中江西籍庚午舉人。康熙五十四年﹐任北路參將。

文魁岸磊落﹐自少時經濟自負。屢躓南宮﹐以知縣需次銓部。凡所至南北﹐山川阨塞險易悉紀之﹔尢畱意海務﹐出入風濤﹐窮島荒嶼輒輕舟徑造。四十九年﹐福﹑興﹑泉﹑漳饑﹐上截漕米三十萬石由海道分賑﹔文與定海總兵官吳郡督運五萬石揚帆先至﹐漳﹑泉兩郡賴焉。議敍﹐加一級。先是﹐洋盜陳尙義橫行山東﹑江﹑浙間﹐抗拒官軍﹐殺巡海遊擊﹔旣而遣其黨赴兵部乞降﹐禦史陳汝咸自請招撫﹐薦文與俱。上命禦史駐錦州﹐而遣文及千總左其彪等入海﹔瀕行﹐禦賜帑金﹑衣裘﹐加二級。會■﹝風貝﹞風折檣﹐航人大恐﹔文怡然曰﹕『吾等爲天子招逋寇﹐以靖海疆﹑安百姓﹔𨿽葬魚腹﹐不猶愈死兒女子手中乎』﹗時賊往來盡山﹑花鳥間﹔文漂至登萊﹐易舟蹤迹所在﹐直上賊艘。賊黨與疑貳﹐多欲劫文揚去者。文開示威信﹑陳說利害﹐數日內悉降之。至京﹔上召見﹐注目曰﹕『蔡文耶﹐若書生﹐此行良苦﹐頗驚怖否』﹖文奏言﹕『臣仰仗皇上威靈﹐海若效順﹐頑梗革心﹐誠無所怖』。上壯之。更問沿海事宜﹐條奏甚悉。議敍﹐授雲南陸京知州。未行﹐特旨攺福建廈門水師提標中營參將﹔旋攺北路﹐人想望風采。

文首戢士卒﹑撫番黎﹐捐金助建學宮﹑城隍﹔悉除所轄陋規﹐絲毫不取。飭部伍﹑簡器甲﹐親哨沿海﹐增置要害﹐塘汛旌旗壁壘一新﹔鼠竊聞風遁去。旋題升福州副將。

其哨淡水也﹐山谷諸番以北路鮮親出遠哨﹐牛羊酒食繹絡於道。文悉慰諭﹐遣還之﹔或啖一粉餈﹐引酒沾唇以去。召社學番童與之語﹐能背誦「四書」者輒旌以銀﹑布﹔爲之講解君臣父子之大義﹐反復不倦﹐諸番皆感悅。竟以中瘴气成疾﹐赴京道卒﹐不竟其用也。

訃聞﹐軍民設壇望祭﹔廈門之人尢痛惜之。家無餘貲﹐遺所著詩文﹕淡水諸作﹑南北海道﹑盡山花鳥等記﹝文榜姓蔡﹔任廈門參將﹐始復阮姓﹞。

卷八

風俗志

漢俗番俗气候﹝附﹞

「漢志」以剛柔不同﹐系水土之風气﹐謂之風﹔好惡取捨﹐隨君上之情欲﹐謂之俗。故曰﹕『聖王在上﹐必移其本而易其末﹐壹之虖中和﹐然後王教成也』。夫陰陽﹑寒暑從乎天﹐水泉﹑艸木從乎地﹔含生之類﹐象而生之以成俗。非聖人爲之經緯﹐曷由化行而俗美乎﹖諸海外屬邑﹐風气固殊﹔番漢錯居﹐情欲迥異。自癸亥歸順﹐仰沐皇風﹐觀气化之漸移﹑邦人之丕變﹑生番之率服﹐知聖天子之漸摩淪浹非一日矣。

漢俗

番俗

气候﹝附﹞

漢俗

天下車書一統﹐國不異政﹑家不殊俗。諸羅實具五民毋亦﹝﹖﹞惟是閩﹑粵各省之輻輳﹐飲食﹑居處﹑衣冠﹑歲時﹑伏臘與中土同。矧當聖人在禦日久﹐故有兄弟同居﹐或至數世﹔柩無久停﹐婢無永錮﹔鄰里詬誶﹐片言解紛﹔通有無﹐濟緩急﹔失路之夫﹐望門投止﹐鮮閉而不內者。乃若巾幗之流從容就義﹑白首完貞﹐亦往往而是﹕道徳齊禮之明效大驗也。平原沃野﹐饒竹木﹑蔬果﹑蠃蛤之產﹔服賈則舟楫往來﹐任載則牛車絡繹﹔風雨時節﹐榖糴常賤﹐善不患無資也。然而醇醨參半者何歟﹖蓋嘗嘆於周公治魯﹑太公之治齊也﹐夫尊尊親親﹑舉賢上功﹐兩聖人之旨非大異也﹔乃風俗之成﹐風馬牛不相及﹐流極之勢難反也。且岐﹑丰之地﹐文﹑武興仁興讓以治之﹔秦人用之變而爲髙上气力﹐至於遺禮義﹑棄仁恩而不顧。君子之徳風也﹑小人之徳艸也﹐不其然乎﹖夫逐什一﹑權子母﹐中土之人入臺之所繇也。自鄭成功集流亡﹑開屯戌﹐於時諸羅土曠﹐漢人間占艸地﹝謂除艸爲田也﹐臺人稱莊社皆曰艸地﹞﹐與土番錯。我朝置縣﹐流移者踵相接﹐多莫知所自﹔乃漸有非商﹑非農潛竄里社﹐不務職業﹐張空拳思攫金以西者。其始艸地之民聞鄕音﹐跫然以喜﹔巧佞者餂而附會﹐久益密。官司詰之﹐亦直任爲族屬婚媾而不移。乃至作姦犯科﹐傷倫理﹑助拳勇﹑長告訐﹐此非風俗之大蠹歟﹗佃田者﹐多內地依山之獷悍無賴下貧觸法亡命﹐潮人尢多﹐厥名曰客﹔多者千人﹑少亦數百﹐號曰客莊。朋比齊力﹐而自護小故﹐輒嘩然以起﹐毆而殺人﹑毀匿其屍。先時﹐鄭氏法峻密﹐竊盜以殺人論﹐牛羊露宿原野不設圉。國家政尙寬簡﹐法网疏闊﹔自流移人多﹐乃漸有鼠竊爲盜者。及客莊盛﹐盜益滋。莊主多僑居郡治﹐借客之大以共其狙﹔猝有事﹐皆左袒。長吏或遷就﹐苟且陰受其私﹐長此安窮乎﹖夫衣飾侈僭﹑婚姻論財﹑豪飲呼盧﹑好巫信鬼觀劇﹐全臺之敝俗也﹔「郡誌」略言之矣。諸羅自急水溪以下﹐距郡治不遠﹐俗頗與臺灣同。自下加冬至斗六門﹐客莊﹑漳泉人相半﹐稍失之野﹔然近縣故畏法。斗六以北客莊愈多﹐雜諸番而各自爲俗﹐風景亦殊鄶以下矣。大抵諸羅之俗﹕其一功利誇詐近於齊﹐髙富下貧﹑好訾毀﹑以賭蕩爲豪俠﹑嫁娶送死侈靡﹐故郡治差不相及﹔孔子所謂齊一變至於魯者也。其一彊悍險急近於秦﹐遇事蜂起喜斗﹑輕生圖賴﹑歃血相要約反復﹑依溪山之險蠢動爲他邑劇﹔班史所謂文翁倡其教﹑相如爲之師者﹐𨿽未篤信道徳﹐亦救時之急務焉。若夫琴瑟不調﹐必起而更張之﹔遊食唆訟﹐頑凶之尢者﹐所謂怙終不悛。子產相鄭﹑王猛治秦﹐其效可睹已。輯所見聞﹐分類爲四﹕曰衣食﹑曰婚姻喪祭﹑曰雜俗﹑曰歲時﹐間以己意論列。士者民之首﹐風之自也﹐別著論於「學校」。

衣食

諸羅始皆土番﹐卉服鮮食而已。番故種薴﹐間以麻﹔番女雜樹皮﹐以爲達戈紋﹝見「番俗」「服飾」部﹞者也。布帛之入﹐自荷蘭通市始也。丰艸彌望多鹿場﹐故無冶。田器不足用﹐耕者蓋鮮。耕作之興﹐自鄭成功竊踞始也。本朝辟土﹐漢人藝麻﹐備車牛之用爲索綯﹔無桑。多男少女﹔女好逸樂﹐卽女紅不事紡績﹐以五絲刺云日﹑花艸﹑麟鳳﹑魚龍﹑美男子﹑婦人之狀相矜耀爲觀美。故曰男耕而食﹐女不織而衣﹔臺郡皆然矣。爲農頗易﹐無火耕水耨之勞。自中土通貨賄金鐵﹐田器益備。歲不再熟﹔夏五﹑六月方有事西疇﹐不糞自殖﹔秋仲以次種之﹐冬十月而盡。非甚凶歉﹐鮮不飽。竹木率三﹑四歲比櫛繁陰﹐墻下廣植龍眼﹑菠蘿﹑番檨﹑荊蕉。園多蔗﹐蔗可糖﹔勤者歲得數千觔﹐販於各省。斗六門以上胡麻尢多﹐歲數十萬石﹔臺﹑鳳﹑漳﹑泉各路資焉。異時鄭氏父子抗拒王師﹐舟楫不得越澎湖尺寸﹔今則北通吳越﹑南浮交廣﹐有冰紈﹑白榖﹑縐絺之蒙於暑﹐有吳綾絲絮﹑漢府氈裘之燠於寒﹐有洋布﹑嗶支﹑羽毛﹑哆囉呢之泛於外洋﹔有飲食燕衍﹑杯盤肴核﹑絲竹之盛﹐金錫﹑丹靑之美﹐百工之備。地大物廣﹐極丰而泰﹐理勢之必然也。自衣食侈靡﹐濫觴郡治﹔宴會之設﹐上下通焉。乃或廝童牧卒衣疊綺羅﹑販婦村姑妝盈珠翠﹐一會中人之產﹑一飯終歲之蓄﹐漸染成風﹐流及下邑。古人有言﹕『作法於儉﹐猶慮其奢﹔障川回瀾﹐曷云能榖』。夫衣食者﹐生人之大命也。先王之世﹐力不必爲己﹐惡其不出於身﹔貨不必藏於己﹐惡其棄於地。故雍睦輯寧之風﹐藹然可挹也。邇者滿大中丞嘗著「蠶桑要法」﹐以教閩人矣。其援據經傳所載﹐天下之士無不宜於蠶桑者。而特慮夫育蠶樹桑之法﹐或未講明而習熟﹐於是繪爲十二圖而詳詔之﹔今頒在郡縣者可考也。諸羅下士墳壚﹔「小雅」之詩曰﹕『隰桑有阿﹐其葉有儺』。開畝樹桑﹐蕃衍沃若無難﹐因以購種育蠶﹐卽蠶事以興矣。往者﹐漳﹑泉資木棉楚﹑豫﹔近乃平原沙磧﹐吉貝相望﹐各供本郡十之五﹑六焉。或者玆土麻紵之產不及內地﹐夏秋多雨﹐吉貝慮不相宜。比年風气頗殊﹐乘時辧土﹐善其蒔之之法﹐地豈愛寶哉﹗蠶績並興﹐布帛充牣﹐不資外省﹐同巷相從﹐篝燈繼日﹐女無枌栩婆娑之逝﹑江漢遊冶之容﹐成之不易﹑服之無斁﹐勤儉之風比隆豳雅﹐視錦繡纂組傷女紅者霄壤也。古者﹐九年耕﹐則餘三年之食﹔故歲不爲災。今佃田之客躶體而來﹐譬之饑鷹飽則揚去﹐積糶數歲﹐復其邦族。而土著之民室無居積﹐秋冬之儲﹐春夏罄之﹔習尙旣侈﹐出糶金錢﹐入手輒盡。所恃官廩積貯﹐歲一凶歉﹐平糶發賑﹔脫不幸有堯﹑湯之水旱﹐蔬果﹑魚鱉不可以飽﹐益以商賈遊食之眾﹐何以相卹﹖萬室之邑﹐取汲乎一勺之泉﹐其涸也﹐可立而待也。今不講求衣食之源流﹑民間之積貯﹐使之知節而藏富﹔欲求風俗之醇﹐不可得也。

婚姻喪祭﹝冠禮附﹞

凡議婚﹐媒氏送甲庚月日﹐女先男卜吉﹐然後訂盟﹔非古者「男先於女」之義﹐亦「問名」之遺也。

訂盟用庚帖及金銀釧﹐名曰文定﹑曰小聘﹔亦有加彩幣者。女家用庚帖﹐隨輕重而報之。互用庚帖者﹐以始慮終﹐示無悔也。諸羅議婚後﹐女家遣人視男家且覘婿﹐名曰探家風。男則母或諸姆造女家覘媳﹐攜金銀簪親插其髻﹐名曰插簪仔﹐猶北人之云插戴也。禮儀輕重可勿計。乃旣無庚帖﹑或未約聘﹐而貧富貴賤﹐先後不同﹐寒盟負約者有之矣﹔由不用庚帖﹐不鄭重於始也。

納聘曰獻采﹑曰納采。用婚啟往復納幣﹐但柬致儀物而已。此地並納聘於納幣而一之﹐具婚書﹑聘金﹑幣帛﹑雜物簽署納幣之敬﹔女家亦隨輕重而報之。𨿽曰太簡﹐亦不大背於禮。但必多議聘金﹐以番錢六十員爲最下。女家貧者或先取盡至﹐納幣時竟達空函。有金不足而勒女不嫁者﹐有金已盡﹑貧不能嫁而愆期者﹔於是有貧而終身無婦者。

請期止用柬﹐或並日課送女家﹔必另具儀﹐所謂更儀也。少者番錢二十員﹐俗名乞日﹔或受﹑或否。將婚之年﹐例於五日﹑除夕具儀物申敬嶽家﹔至是﹐皆代以銀。按「明會典」﹕諸王納妃﹐六禮之外﹐更添一儀﹐遣使入門備妝﹔始有更儀之制。今士庶而效之﹐疑於僭﹔且必取盈其數﹐亦嗜利而已﹐烏知禮意乎﹖

婿於親迎前數日﹐卜吉而冠﹐擇戚屬父母具慶者爲賓﹔仿古筮日﹑筮賓也。至期﹐置冠履﹑鮮衣於竹篩﹐微烘以火﹐俗云除邪穢也。賓三梳婿發﹐而加之冠﹔「三加」之義也。旣冠﹐拜先祖﹔仿告廟也。次父母﹐父醮以酒﹐申戒辭﹔仿醮席也。次諸父兄賓長﹐諸父兄賓長皆答焉﹐重成人之道也。笄﹐不用婦人爲賓。女盛飾拜謁﹐略與婿同﹔醮酒﹐母命之。是日教以跪拜進退﹐獻於舅姑尊長之禮﹐謂之教茶。

親迎﹐先期舂糯挲丸﹐色紅白相間﹔分送親友。至期﹐張燈結彩。婿沐浴盛服﹐父率以告先祖﹐醮而命之﹔取竹篩﹐蓋其首。篩飾以朱畫太極八卦﹐示「相生」之義也。出乘輿﹐鼓樂鳴鑼﹐親友送彩燈前導﹐沿途放花炮﹐好事者乘馬騎牛以從﹔𨿽遇官長不避。女家亦先期送丸親友﹐親友爲之粲妝﹝卽添妝﹞。至期﹑女亦沐浴盛飾以俟。增入女門﹐駐轎庭除﹐從者捧鴈入置几案。小舅三致食物轎內﹐婿各具儀答之。次致荷包﹐婿復以練裙﹝新婦卽於是日加著坐轎﹞﹐送小舅花炮。女出廳事﹐父醮以酒﹐母命之。侍婢捧鴈﹐女外向舉鴈而拱者三。侍婢傳鴈從者﹐新婿隨鴈出。父以紫帕蒙女首﹐紫姑﹝送嫁婦也﹞引女登輿。奠鴈﹑款婿禦輪之禮﹐未有聞焉﹔送裙﹑送炮﹐不知於義何取﹝小舅致物﹐皆以斗覆其底。冠﹑笄日﹐或以大簸箕鋪氈於上而拜﹐俗取團圓﹔然不雅甚矣﹞﹖

婦入婿門﹐父以八卦紅篩蓋婿首。少者一人向新婦轎前揖而請﹐新婦以荷包贈之。婿執紅篩蓋新婦首﹐入房﹔揭蓋頭袱﹐交拜傳杯就席﹕是爲「合巹」之禮。

厥明見於舅姑﹐三日而廟見﹐從伊川先生所定也。拜舅姑﹐賜以金錢﹔夫婦相向再拜。廟見日﹐婦獻茶於先祖畢﹐獻茶舅姑﹔被襪﹑靴履﹑膝衣之屬以爲贄﹐皆拜。次拜諸父﹑諸母﹐長親卑幼以次答之﹔分致履襪膝衣﹐卑幼以荷包﹐名曰拜茶。旣畢﹑舅姑宴新婦﹐諸母姑妗與焉。酒數巡起﹑撤新婦席送婦家﹐儀節殺於內地。是日﹐婦家以食物餪女﹐俗曰探房﹑亦名散茶。次日﹐婦乃入廚﹐問理井臼蘋蘩之事。

旋車﹐或五日﹑或七日﹐必待婦翁之請。鼓樂前導。婿及女至﹐謁於先祖。奉贄於嶽父母﹐受而別具儀物答之。獻於伯叔尊長﹐皆反璧﹔贈於小舅﹑內侄﹐受而不報。宴婿於外﹐女於內﹐酒數巡起﹐婦翁送席婿家答前貺。婿女俱辭歸﹝亦有次日再請﹐因設帷帳館婿與女﹔或一月﹑二月者﹐謂之豎月﹞。

父母疾篤旣絕﹐乃哭﹔披髮袒臂﹐跣足擗踴。另置牀﹐遷屍於上﹐謂之搬鋪﹔「易簀」之義也。

梳髮﹑沐浴﹑含飯﹐襲以衣。設坐中庭而掖之﹐哭以祭﹐謂之辭生﹔乃就斂牀以斂。旣殯﹐憑棺而哭。親朋鄰近者吉服到門請拜柩﹐辭﹔謂之問喪。

徧訃音於親友﹐結魂帛﹐豎銘旌﹐置靈座繐幃﹔功緦之親俱至﹐乃成服。食時上食﹐哭無時。開弔弔於朔望﹑女婿祭於三旬七七之後﹐親友畢至﹐止弔。百日乃卒哭﹐除靈謝弔﹔分胙於弔者﹐謂之答紙。

除靈日﹐收魂帛於匣﹐祭奠則啟之﹔罷上食。期而小祥﹐再期而大祥。遇朔望﹐哭奠於朝暮。中月而■﹝衤覃﹞猶素服﹐余哀未忘也。

凡葬於卒哭之後者﹐前三日舉哀﹐設朝暮奠﹐名曰開堂。親友畢弔﹐曰辭堂。厥明﹐柩就車爲蓋﹐結以五彩﹔魂轎﹑香亭之屬畢具。親朋白衣冠送之﹔或祭於道左﹐謝以帛。旣葬﹐題主設祭而反﹐親朋拜迎於道﹐謂之接主。偶而前導曰行街﹐至家設坐以祭﹔古之「初虞」也。親朋吉服請入拜﹐辭。三日至墓謝土神﹐謂之收灰。

凡祭於大宗﹐於春分﹑於冬至﹔祭畢﹐飲福。臺無聚族者﹐同姓皆與焉。家祭﹐於忌辰﹑於元旦﹑淸明﹑五日中元﹑除夕﹔主未祔者﹐更於冬至。泉人日中而祭﹐漳人質明而祭。泉人禁以品羞﹔漳﹑潮之人用三牲﹝雞﹑肉﹑魚﹞者﹐未免太簡。蓋沿海村落間有此﹐故至臺亦相沿耳。

設靈後﹐延僧道誦「藥師經」﹔云爲死者開冥路。五旬﹐再延僧禮懺打地獄﹑弄鐃普度﹔云爲死者資冥福。夫人死則气散﹐設而有知﹐其精魂可無所不之也﹔何待僧道爲之開路乎﹖且人非窮凶極惡﹐豈必人人而入地獄﹖又豈浮屠所能出之﹖沙彌弄鐃﹐婦女樂此爲戲﹔俗云以免虫蛀﹐尢爲荒誕。善夫﹗唐刺史李丹之言曰﹕『天堂無則已﹐有則君子登﹔地獄無則已﹐有則小人入』。世之人不以君子待其親﹐而以其親爲有罪之小人﹐豈非大逆不孝之甚乎﹖

將斂﹐扶至中庭以禁﹔古禮所無﹐泉人多有之。漳﹐朱紫陽故治﹐亦未見此。夫禮以義起﹐人子遇此時﹐則面目形容永不可得見矣﹔當此死肉未冷﹐親奠一卮﹐不猶愈於蓋棺之後﹑想象於虛無彷佛間乎﹖𨿽奉爲不易之典可也。

禮﹕三日而殯﹐三月而葬。閩俗多惑靑烏﹑日者家言﹐旣擇山水形勢﹑又擇年月日時爲子孫求福利﹐於是有停柩在家﹑暴露郊野數十年不葬者。臺大約一﹑二年之內鮮有不葬。化者之體安﹐則人子之心恔矣。

靈座宜除於大祥之後﹔今五旬或七旬而除之﹐非也。又或於旬盡更縮四﹑五日﹐云爲兒孫作采﹐則更非矣。且未及百日而卒哭﹐人子之心其能安乎﹖更有除靈之日﹐靈座椅棹俱棄原野﹐云爲不祥之物﹔則何不並其室廬而燼之﹑田疇而瀦之﹑金帛而沈之乎﹖

卒哭謝弔﹐因弔者拜於吾親而答之也。邇來俱乘天色未明﹐置帖門縫以去﹐拜禮闞焉﹔是人敬吾親而吾不敬於人也﹐非情禮之所宜有矣。

大祥﹐計首尾二十四个月﹔今人有數月前而舉大祥之祭者﹐有計閏而扣除者。夫人子哀慕無窮﹐特以先王制禮不敢過焉﹐柰何於禮之所有而少之也﹖皆薄待其親而自便於己﹐斷乎其不可者。

各莊婚姻﹑喪葬﹐大約相仿。惟潮之大埔﹑程鄕﹑鎭平諸山客﹐其俗頗異﹔禮節皆以簡爲貴﹐略去者十之六﹑七。

以下四條﹐雜記客莊之俗﹕

婚禮﹑用庚帖﹑食物﹐或銀錢少許爲定。納聘無幣帛﹐不用婚啟﹐以全柬開聘金﹑雜物﹐曰送酒。請期﹐則只雞樽酒而已。男不冠而女笄﹐曰上頭﹔不親迎﹑不用蓋頭袱﹑不鳴鑼放花炮﹐富者用鼓樂。新婦至﹐合巹﹐親朋畢賀。厥明而廟見﹐彌月而旋車。

喪必延僧作道場﹐𨿽極貧必開冥路﹐七七盡而除靈。弔者祭則答之胙﹐香楮則答拜而不胙﹐不欲以一楮虧喪主之財﹐亦善俗也。葬不過七七間﹐三歲則挖視之﹐土燥﹑棺完好﹑色鮮則掩之。或俟九年﹐拾其骸於瓦棺而復葬之。否則﹐遷於他處。

禁祭惟元旦﹑除夕﹑五日﹐餘皆無之。明淸祭於墓﹐盡日潦倒而還。無忌辰。凡祭﹐極丰不過三牲﹐口誦祝辭﹐徧請城隍﹑土地諸神﹐云祖先不敢獨食也。夫儕祖先於神而並之﹐祖先能安坐而食乎﹖亦惑矣。

雜俗

田盛夏始播﹐不耨荼蓼而黍稷自茂﹐藉艸以待有秋。暇日﹐牽車服賈。潦水盡﹐入山斧大木爲薪﹐儲來春一歲之用。十月場功畢﹐剉蔗爲糖﹐牛醡之﹔至三﹑四月乃止。歲時伏臘﹐擊鼓吹豳﹐鬥酒相勞﹐熙熙乎擊壤康歌之世矣。

凡流寓﹐客莊最多﹐漳﹑泉次之﹐興化福州又次之。初辟時﹐風最近古﹔先至者爲主﹐其本郡後至之人不必賫糧也。厥後乃有緣事波累﹐或久而反噬﹐以徳爲怨﹔於是有閉門相拒者。然推解之誼﹐至今尙存裏閈也。

土著旣鮮﹐流寓者無■﹝基﹐目代土﹞功彊近之親﹐同鄕井如骨肉矣。疾病相扶﹑死喪相助﹐棺斂埋葬﹐鄰里皆躬親之。貧無歸﹐則集眾捐囊襄事﹐𨿽慳者亦畏譏議。詩云﹕『凡民有喪﹐匍匐救之』。此風較內地猶厚。

土產檳榔﹐無益饑飽﹐云可解瘴气﹔薦客﹐先於茶酒。閭裏雀角或相詬誶﹐其大者親鄰置酒解之﹐小者輒用檳榔。百文之費﹐而息兩氏一朝之忿﹔物有以無用爲有用者﹐此類是也。然男女咀嚼﹐競紅於一抹﹐或歲糜數十千﹐亦無謂矣。

地平曠﹐便於車行。輪髙五尺許﹐軌轍畫一﹐一牛約運六﹑七百觔。編竹爲車籠﹐以盛五穀之屬﹔誅茅采薪﹐去其籠﹐捆束以載。行遠可乘三﹑四人。重則另橫一木於右﹐摯靷加軛﹐多一牛以曳之﹐若馬之兩驂而缺其左。婦女置竹亭於上﹐或用布帷。牛價騰湧﹐水牯健者至三十千錢。

引重致遠﹐皆以車。漢莊﹑番社無不家制車而戶畜牛者。冬﹑春多夜行﹐田收潦盡﹐四野康莊﹔夜靜風生﹐蹄輕走疾﹐轆轤之聲遠近相聞﹐有臨淄﹑卽墨之風焉。夏﹑秋多淫雨﹐水深泥淤﹐且非晝不可行。遇酷暑﹐牛往往困斃於道﹔異時皆瘞之﹐近乃有剝而食其肉者。

人無貴賤﹐必華美其衣冠﹐色取極艷者。靴韈恥以布﹔履用錦﹐稍敝卽棄之。下而肩輿隸卒﹐袴皆紗帛。大中丞雷陽陳公觀察臺灣時﹐躬以節儉訓俗﹕衣帷布素﹑食無兼味﹐禁諸服飾奢侈者﹔積習已錮﹐亦未盡攺。宴客必丰﹐酒以鎭江﹑惠泉﹑紹興﹐肴罄山海﹔靑蚨四千﹐粗置一席。臺屬物價之騰﹐甲於天下﹔於是有彼此相勝﹐一宴而數十金者。觀察梁公近爲條約﹕非婚祭大慶﹐不得過五簋。兩觀察爲民節財之意﹐凡爲士庶者皆當深體也。

延師課子﹐以薦主爲重輕﹔一子從學﹐面有徳色。或督過弟子﹐則師徒不相得﹐卽父兄禮意寖衰﹐不終年輒去。本籍乏才﹐獘實由此﹐父兄之過也。

牛擇黃牯臕壯者﹐飾以鞍轡如馬﹐馴而習之﹐日可百里。少年子弟﹐磬控如意﹐以之學騎射﹔易牛而馬﹐亦易易矣。初見以爲偶﹐久之乃無處不然。

村莊神廟集多人爲首﹐曰頭家。廟𨿽小﹐必極華采﹔稍圯﹔則鳩眾重修。歲時伏臘﹐張燈結彩鼓樂﹐祭畢歡飲﹐動輒數十緡﹔𨿽曰敬神﹐未免濫費。

神誕﹐必演戲慶祝。二月二日﹑八月中秋﹐慶土地尢盛。秋成﹐設醮賽神﹐醮畢演戲﹐謂之壓醮尾。比日中元盂蘭會﹐亦盛飯僧﹔陳設競爲華美﹐每會費至百餘緡。事畢﹐亦以戲繼之。

家有喜﹐鄕有期會。有公禁﹐無不先以戲者﹔蓋習尙旣然。又婦女所好﹐有平時慳吝不捨一文﹐而演戲則傾囊以助者。

喜博﹐士農工商卒伍相競一擲﹔負者束手﹑勝者亦無贏囊﹐率入放賭之家。乃有俊少子弟﹑白面書生﹐典衣賣履﹐辱身賤行﹐流落而不敢歸者。此風漳﹑泉多有﹐臺郡時盛。拔木塞源﹐惟在嚴治誘賭之無賴﹑放賭之窩家﹔而爲父兄者﹐教尢不可不先也。

尙結盟﹐不拘年齒﹐推能有力者爲大哥﹔一年少者殿後﹐曰尾弟。歃血而盟﹐相稱以行次。家之婦女亦伯叔稱之﹐出入不相避﹔多凶終隙未及閨閣蒙垢者。近設禁甚嚴﹐其風稍戢。

尙巫﹐疾病輒令禳之。又有非僧﹑非道﹐名客仔師﹔攜一撮米﹐往占病者﹐謂之米卦﹐稱說鬼神。鄕人爲其所愚﹐倩貼符行法而禱於神﹔鼓角喧天﹐竟夜而罷。病未愈﹐費已三﹑五金矣。不特邪說惑人﹐亦糜財之一竇也。

自𦇤褓而育之者﹐曰螟蛉。臺俗八﹑九歲至十五﹑六﹐皆購爲己子。更有年未衰而不娶﹐忽援壯夫爲子﹐授之室而承其祀。有父無母﹐悖義傷倫﹐抑又甚矣。古人無子﹐必擇同姓之親者而繼之﹔今以非我族類之人承祀﹐他日能歆之乎﹖其始﹐皆由妬歸不容置勝或妾﹐有子而不以爲子﹔故有生女而潛易﹑詐孕而假產﹐其夫或明知而隱忍遷就。又有婦言是聽﹐捨兄弟同姓之子﹐而必取諸異姓者﹔然未若此地之並螟蛉而亦非也。禮無異姓爲後之文﹐本朝有笞杖歸宗之律。俗子﹑愚夫旣不知呂嬴﹑牛馬之辧﹐詩禮之家亦昧然爲之。杞人滅鄫﹐春秋之義何居乎﹖聽妾婦之愚﹑徇末俗之陋﹐所當亟變者也。

失路之夫﹐不知何許人﹔才一借寓﹐同姓則爲弟侄﹐異姓則爲中表﹑爲妻族﹐如至親者。然此種艸地最多。亦有利其彊力﹐輒招來家﹐作息與共﹔男女相雜﹐久而狎之﹐桑間濮上之風﹐非無自矣。

各莊傭丁﹐山客十居七﹑八﹐靡有室家﹔漳﹑泉人稱之曰客仔。客稱莊主﹐曰頭家。頭家始藉其力以墾艸地﹐招而來之﹔漸乃引類呼朋﹑連千累百﹐饑來飽去﹐行凶竊盜﹐頭家不得過而問矣。田之轉移交兌﹐頭家拱手以聽﹐權盡出於佃丁。

初﹐臺人以客莊盛﹐盜漸多﹐各鑄鐵烙牛﹐以其字爲號﹐便於識別。盜得牛﹐更鑄錢﹐取字之相似者覆以亂之。牛入客莊﹐卽不得問。或易其牛﹐反縛牛主爲盜﹔故臺屬竊盜之訟﹐偸牛者十居七﹑八。

瓜果豆菜之屬﹐著地卽生﹔又多隙地﹐而寧取諸市。近溪之田﹐桔橰必以牛﹐無自任其力者。傭工計值﹐三倍內地﹐寧遊手乏食﹐必不肯少減。民風之情﹐至臺極矣。

莊社地旣寬曠﹐雞豚之畜數倍內地﹐非止五母﹑二母而已。乃物價亦數倍內地﹐由習俗奢侈。中人之家食必舉肉﹐且遊手者眾。水次魚蝦﹐亦食者多而采捕者少﹐固宜其騰湧耳。

女不蠶織﹐以刺繡爲能﹐自十歲以上則教之。工巧者自贍其口﹐尙有贏餘。然𨿽工無益於世﹐曷若紡織之爲有用乎﹗漢詔云﹕『錦繡纂組﹐害女紅者也。女紅害﹐則寒之原也』。善矣﹗

荷包﹐方廣可八﹑九寸﹐以紅哆囉呢﹑漢府緞爲之﹔不惜髙價﹐必求女工之最者而刺繡焉。輕薄少年﹐乃有借此往來中冓者。履霜堅冰﹐刺繡之害不止女紅矣。

婦女過從﹐無肩輿﹐則以傘蒙其首﹔衣服必麗﹐簪珥必飾。貧家亦然。村落稍遠﹐則駕牛車以行。歲時﹑佛誕﹐相邀入寺燒香﹐云以祈福。

演戲﹐不問晝夜﹐附近村莊婦女輒駕車往觀﹐三﹑五羣坐車中﹐環臺之左右。有至自數十里者﹐不艷飾不登車﹐其夫親爲之駕。

內地稍通筆墨而無籍者﹐皆以臺爲淵藪﹔訓蒙艸地或充吏胥。輟八比未久者﹐科﹑歲猶與童子試。其姦猾而窮無依者﹐並爲訟師。愚民一紙公門﹐惟訟師是主。訟師一經包攬﹐訟者𨿽欲自止而不能矣﹐更有唆使番夷﹐造端飾詐。或官長明察﹐罪無所逃﹐則激之使變﹔遂爲地方大害。是此地之驅除訟師﹐宜尢嚴於內地也。

胥役各處所有﹐臺屬爲盛。有室家者十之二﹑三﹐謹願者十不得一﹑二焉﹔皆遊棍望風夤緣而入也。一衙門而數百眾﹑一皂快而十數幫﹐非舞文撞歲﹑見事風生欺官以朘民之膏血﹐何以飽其蹊壑乎﹗吏書之勢﹐艷於紳士﹔皂快之焰﹐烈於吏書。上官胥役視寮屬如烏有﹐又安怪其以愚民爲魚肉也。此輩善伺本官﹐而巧中其欲﹔稍假以詞色﹐卽門以外無所不至矣。北路地方遼闊﹐催科訟獄﹐勾攝動以月計﹐役寡則事不辦﹔惟在謹嗜欲﹑寡言笑﹐示以不測之威﹐使無所投其隙而不得肆其貪橫﹐則俗不以胥役爲貴矣。

俗傳荒郊多鬼﹐白日幻形﹐雜過客爲侶﹐至僻地卽罹其害。晨昏或現相獰猙﹐遇者驚悸輒病。故淸明﹑中元延僧道誦經﹐設醮之事日多。

斂金造船﹐器用幣帛服食悉備﹔召巫設壇﹐名曰王醮。三歲一舉﹐以送瘟王。醮畢﹐盛席演戲﹐執事儼恪跽進酒食﹔旣畢﹐乃送船入水﹐順流揚帆以去。或泊其岸﹐則其鄕多厲﹐必更禳之。相傳昔有荷蘭人夜遇船於海洋﹐疑爲賊艘﹐舉炮攻擊﹐往來閃爍﹔至天明﹐望見滿船皆紙糊神像﹐眾大駭﹔不數日﹐疫死過半。近年有輿船而焚諸水次者﹐代木以竹﹐五采紙褙而飾之。每一醮動數百金﹐少亦中人數倍之產﹔𨿽窮鄕僻壤﹐莫敢恡者。

歲時﹝諸羅俗與郡治略同﹐就「郡誌」稍加刪補﹞

元旦早起﹐少長咸集﹐禮神﹑祀先畢﹐詣親友賀歲。主人出辛盤相款﹑酴酥爲政﹐往來交錯﹐五日乃止﹔謂之假開。

元旦至元宵﹐好事少年裝束仙鶴﹑獅馬之類﹐踵門呼舞﹐以博賞賚﹐金鼓喧天﹔謂之鬧廳。

立春前一日﹐有司迎春東郊﹐儀仗彩棚前導﹔市中市春花﹑春餅之屬。先時﹐迎春皆在郡城﹔康熙五十四年﹐始就縣將事﹐遂以爲例。

初十夜放燈﹐逾十五乃止﹔門內外各懸花燈。亦有閒身行樂數輩爲伍。制燈如飛蓋狀﹐一人持之前導﹐絲竹曲以次雜奏﹐遨遊街市﹔謂之鬧傘。更有裝束昭君婆姐﹑龍馬燈之屬﹐有喜者歌以慶之﹔主人厚爲賞賚。神祠延僧道﹐設醮祈安﹐醮畢迎神﹐社眾集飲廟中﹔謂之食供。內地元宵前﹐多無賴子弟挾鼠炮以角勝負﹐延燒衣履爲樂閒﹔幸無是惡俗也。

二月二日﹐街衢社裏斂錢演戲﹐賽當境土神﹔蓋仿古「春祈」之意。

三月二日﹐采鼠曲艸合粉爲粿﹐互相贈遺﹔士女出遊踏靑。古者﹐上已所以祓除不祥也﹔秉蘭贈芍﹐未有聞焉。

淸明﹐插柳於戶。前後三日多墓祭﹐男婦老幼駕車以往﹐邀親友與俱﹔設帳席地而飲﹐銜杯酬酢﹐薄暮乃歸。婦女則就車設帷蓋其上。

四月八日﹐僧童舁佛作歌﹐沿門索施﹔謂之洗佛。

端午日﹐家制角黍﹐懸艾及菖蒲於戶。以五色長命縷系兒童臂﹔復以繭作虎子﹐帖頭上﹐至午脫之。笨港﹑咸水港等處﹐劃舟競渡﹐遊人雜沓﹔亦有置竿掛錦﹐捷者奪標以去。

六月一日﹐雜紅曲於米粉爲丸﹐俗呼爲半年丸﹔頌禱團圓之意也。

七夕﹐女兒羅瓜果﹑鍼綫於中庭爲乞巧會﹐看牛郎織女星。或云﹕魁星於是日生﹔士子多於是夜爲魁星會﹐置酒歡飲。

七月十五之前後爲盂蘭會﹐比丘登壇說法設食﹐以祀無祀之鬼﹔謂之普施。家各祀其先﹐焚五色之楮﹔楮如綺繡﹐云爲泉下作寒衣。夫釋氏之說﹐以是日爲地官赦罪﹐故無祀者祀之。若家之祖先﹐旣有子孫歲時承祀矣﹔且祖先何罪﹐必於是日遇赦而歸﹐乃得食乎﹖末俗牢不可破﹐舉世皆然﹐可嘆也﹗

中秋祀當境土神﹐與二月二日同﹔仿「秋報」也。四境歌吹相聞﹐謂之社戲。會飲賞月﹐制大餅以象之﹔士子朱書「元」字﹐用骰子擲四紅奪餅﹐預取「秋闈奪元」之兆。

重九﹐載酒爲登髙之會。諸羅菊花極稀﹐且晚開﹔間得一﹑二本﹐亦罕佳者。童子制風箏如鳶﹑如寶幢﹑如八卦河洛圖書﹐競於髙原﹐以髙下爲勝負﹔或系燈其上﹐夜以繼之。

冬至﹐糯米爲湯丸﹐祀神及先祖畢﹐卑幼賀長者節﹐略如元旦﹐團圓而食﹐謂之添歲﹔古所謂「亞歲」也。門扉器物﹐各黏一丸於上﹐謂之餉耗。

臘月二十四日﹐各家拂塵。俗傳﹕百神將以是夕上閶闔謁帝。凡神廟及人家各備茶果﹑牲醴。印幢幡﹑輿馬儀從於楮焚而送之﹐謂之送神。至來歲孟陬四日﹐具儀如前﹐謂之迎神。

除夕前數日﹐親友各以牲羞相餉。是夕祀先禮神﹐響爆竹以辭歲。焚香張燈﹐圍鑪飲酒﹐坐以待曙﹝以上所載歲時﹐多漳﹑泉之人流寓者。客莊亦大略相似﹞。

番俗

民之有生﹐各廩陰陽﹐𨿽種類不一﹐自聖人視之﹐皆度內也。國家八荒爲藪﹐四海爲池﹐諸羅越在海外﹐載入版圖﹐天星三紀﹐劗發鑿齒﹑魁頭露紒之眾﹐莫不沐日浴月﹐食黮懷音。是堯﹑舜﹑禹﹑湯﹑文﹑武之所弗享弗臣﹐漢﹑唐以來諸君之所願求而莫致者也。聖天下敬於萬物﹐鱗集仰流﹐俾各得其所而已矣。服食祭葬順適其性﹐於中土之人不無差別焉。夫海內九州島聲明文物﹐而剛柔奢儉﹑言語嗜欲﹐殊方異致﹔況渡海極邊﹐地偏气梗﹐鄙風陋俗不亦宜乎﹗緬惟太古﹐衣皮茹實﹔上巢下窟﹐可以安居﹔污奪杯飲﹐可以觀禮﹔黃桴土鼓﹐可以觀樂﹕不交不爭﹐自求自足﹐沕穆之風也。今或架木而處﹑團飯而食﹑反跖而坐﹐酒將進而先嘗﹐食𨿽少而必徧﹐憫窮老而收卹﹑遇長者而卻行﹐醉飽歡呼﹑歌舞蹋地﹕𨿽質勝而野﹐與未俗文勝實寡者異矣。捕鹿﹑射魚﹐煨芋﹐亡積聚﹐食物常足﹔耕獲樵牧多任女﹔山蹊澗谷﹐男女亟相聚會﹔故其俗淫嗜酒﹐愚悍少慮。猾者賺剝其膚﹐不爲病﹔稍侵陵之﹐往往殺人亡匿﹐依山爲險﹔或亡故要截人首﹐飾金自詡﹐稱觴相娛樂﹝見下「雜俗」﹞。自中土流移﹐渫惡滋多﹔巧僞相引﹐乃有飾愚以罔其上﹐長吏亦墮術中。淫殺長姦﹐俗益壞矣。道民之術﹐可不愼歟。有能宣上徳意﹐因其所明﹑祛其所蔽﹐除化其獷悍難馴之气施殷少師八條之約而歸之於信義﹐亦無懷﹑葛天之世矣。爲采其風气習俗﹐類分爲七﹕曰狀貌﹑曰服飾﹑曰飲食﹑曰廬舍﹑曰器物﹑曰雜俗﹐曰方言﹔路綴本事於左﹐使觀者便覽焉。

狀貌

山髙海大﹐番人稟生其間﹐無姓而有字。內附輸餉者曰熟番﹐未服教化者曰生番或曰野番。醜怪髹黑﹐塗鹿脂以禦風雨。斷髮鬅鬠﹐束以韌艸﹐或挽髻前後﹑或攢雙髻於左右﹔無髭髯﹐毛附體者盡拔之。文其身﹐徧刺蝌蚪文字及虫魚之狀﹐或但於胸堂兩臂﹐惟不施於面。跣足﹔上體常裸﹐以幅布稍蔽下體前後﹐曰遮陰。文身皆命之祖父﹐刑牲會社眾飲其子孫至醉﹐刺以鍼﹐醋而墨之。亦有壯而自文者﹐世相繼﹐否則已焉﹔𨿽痛楚﹐忍創而刺之﹐云不敢背祖也。

岸裏﹑掃拺﹑烏牛難﹑阿里史﹑朴仔籬番女﹐繞唇■﹝月﹝勿上口下﹞皆刺之﹔點細細黛起﹐若塑像羅漢髭頭﹐共相稱美﹕又於文身之外﹐別爲一種。

男女各貫兩耳﹐以細硝子穿綴爲珥。東西螺﹑大武郡等社﹐男女好貫大耳﹐初納羽管﹑嗣納筆管﹐漸可容象子﹔珥以大木環﹐或海螺﹑蠣粉飾之﹐乃有至斷缺者。女有夫﹐斷其旁二齒﹐以別處子。今近縣各社﹐亦多不折齒者。男女以澀艸或芭蕉花擦齒令黑。陳少崖「外紀」﹕『大武郡之女﹐時以細砂礪之﹐望若編貝』。今自燕霧﹑半綫以北皆然﹐不獨大武郡也。

由諸羅山至後壠番女多白晢﹐牛罵﹑沙轆﹑水裏爲最﹔惟裝束各異。發皆散盤﹔後壠﹑竹塹諸社﹐發在周圍者悉除之﹐中畱圓頂﹐剪而下垂﹐狀若頭陀﹐更以爲美。竹塹﹑南嵌﹑龜侖﹑霄裏﹑坑仔諸番﹐多斑癬﹔狀如生番﹐然矮而小。岸裏﹑內幽﹑吧哖﹑茅匏﹑阿里史番﹐周身頑癬斑駁﹐若怪石綴古苔蘚﹔而腥臊特甚。番女亦自白晢。

服飾

衣短及臍﹐名籠仔﹔布二幅縫其半於背左右及腋而止﹐余尺許垂肩及臂﹐無袖﹐披其襟。婦女則前加以結﹐色尙白﹔或織茜毛紅紋於領﹝茜﹐染絳之艸﹞﹑或緣以他色﹐約五寸許。西嫘以北色尙靑。沈文開「雜記」﹕『土番初以鹿皮爲衣﹐夏月結麻枲縷縷掛於下體﹔後乃漸易幅布﹐或以達戈紋﹝見下﹞爲之』。數年來﹐新港﹑蕭壠﹑麻豆﹑目加澑灣諸番衣褲﹐半如漢人﹔冬裝棉。哆囉啯﹑諸羅山亦有仿效者。

女無脂粉﹐不結髻﹐不施膏沐﹔盤髮以靑布﹐大如笠。衣短至腰﹐橫聯幅布爲帬﹐無襞襀﹔膝下以靑布十數層﹐堅束其腓至踝。

男女喜以瑪瑙珠及各色贗珠﹑文具﹑螺殼﹑銀牌﹑紅毛劍錢爲飾﹔各貫而加諸項﹐累累若瓔珞。喜插花﹐或以雉尾及鳥羽插髻垂肩。遇賽戲﹝見下﹞﹐衮龍刺繡﹐悉以被體﹔然皆購梨園故衣﹐鮮稱身者。腰以下以色綢﹑錦緞重疊圍之﹔另綴綺羅於肩之左右如結帨然﹐隨風飄揚﹐五采奪目。女裝之侈﹐數倍於男﹔惟跣足無首飾耳。

約釧於手。男子煉鐵爲之﹐曰劍脊﹑曰蟶殼﹔以多爲美﹐疊臂彎之上下﹐色光如銀。婦女﹐東洋鐲﹑銅起花鐲﹐或穿瑪瑙爲之。

細而軟﹑淡黃或淺紅色﹐曰金絲藤葉。色如藤﹐薄如楮﹑大如錢﹐裊裊鮮明﹔緣樹以自生﹐蔓延繚繞﹔不香不華如風蘭﹐不著土而滋榮。男女盤於首以爲勝。

海岸沙磧叢生﹐非艸﹑非木﹑非竹﹐曰菻茶。葉似黃梨﹐幹聳似蔗而髙大。花色白﹐細於蓬﹔气觸鼻﹐似香而濁。男婦皆喜佩之﹐少女寶如都梁﹝沈文開「雜記」﹕『菻荼實大如碗﹐初結時小如龍眼﹐後漸大﹐枝頭懸掛如大球花﹐亦似黃梨。皮黃則熟﹐四旁俱可挖下﹔粒若豆﹔四稜﹐長五﹑六分﹐稜層突兀可觀﹐湊合聯密。土人剝食之﹐粒粒之尾俱甘﹞。

半綫以上多揉樹皮爲裙﹐白如薴﹔曉行以禦湛露﹐晞則褪之。古義皇繪像﹐腰綴木葉裙﹐番或有所自耶。

出入負鹿皮﹐日藉以坐﹐夜則寢之。道路風寒﹐則披之於背。割生皮刺眼﹐四周約以繩﹐制如芒鞋﹔漬咬丁皮汁﹝咬丁﹐見「物產」﹞﹐入水不濡﹐堅久倍於他履。

達戈紋出水沙連﹐如球﹔紵雜樹皮成之。色瑩白。斜紋間以赭黛﹔長不竟牀。出南路各社者皆灰色﹐有■﹝缶專﹞紋或方勝紋者﹔長亦如之。番以被體﹔漢人以爲衣包﹐頗堅致。

飲食

術米﹐似糯較長﹐香媆﹔宜粢﹑宜醴。蒸熟拌曲﹐以篾爲臍﹐置甕口﹔糟實其上﹑液釃於下﹐封固藏久。貴客至﹐乃開酌。有陳至數年者﹐色味香美﹐𨿽漢人之重釀無以踰也。番酒惟此最佳。

搗米成粉﹐番女嚼米置地﹐越宿以爲曲﹐調粉以釀﹐沃以水﹐色白﹐曰姑待酒﹔味微酸。外出﹐裏其醅以蕉葉或載於壺盧。途次遇水﹐灌而酌之﹐渾如泔。

編竹篾爲甑﹐米用禾。午餐則早間漬米以俟﹐實於甑蒸之﹔粒璀粲如珠﹐挲團而食。外出﹐則裏飯腰間。或漬米於靑竹筒﹐刻木取火﹑燒薪爲炭﹐置竹筒炭中﹐頃刻而熟﹐亦可餐也。

內山叢峯陡峻﹐鮮五穀。斫樹燔根﹐鋤山以種芋。魁大者可六﹑七觔﹐貯以爲糧。食之法﹐掘坎積薪燒炭爲火窖﹐投芋於中﹐灰覆之﹐乃掩以土﹔熟殊香美﹐聚一社之眾發而噉焉﹐不分彼此﹔甲盡則乙﹐魚貫而啟﹐以果其腹。或曰此南路傀儡番俗也﹐或曰內山諸番大都如是。

淡水雞籠各社不藝園﹐無蔥韭生菜之屬﹝或曰其地不宜﹞。雞最蕃﹔客至﹐殺以代蔬﹐弗之貴也。寶冬瓜﹔官長至﹐抱瓜以獻﹐佐以粉餈﹐雞則以犒從者。

烏獸之肉﹐傅諸火﹐帶血而食。麋鹿刺其喉﹐吮生血至盡﹐乃剝腹﹔艸將化者綠如苔﹐置鹽少許﹐腌卽食之﹔但不茹毛耳。

捕小魚﹐微鹽漬之﹐令腐﹔俟虫生旣多﹐乃食。亦喜作鮓魚﹐以不剖腹而腌﹐故速腐。細切鹿肝爲醢﹐名膏蚌鮭﹔藏久﹐云可愈噤口痢。

魚肉蛆生﹐气不可聞﹐嗜之如飴﹐羣噉立盡。果嗜檨及番石橊。番石橊﹐俗所稱梨仔拔者也﹔臭如■﹝囗外必內﹞雞﹐番酷嗜之。投以鮮荔子﹐或以爲惡。

生番入山﹐以生薑爲糗糒﹐和水而嚼﹐佐以艸木之實﹔云可支一月。

廬舍

番捨形如小賬房﹐開門於橫脊﹐鞠躬而入。夫妻﹑子女團聚一室﹐臭不可聞。南社﹑東西螺﹑新港﹑蕭壠﹑麻豆﹑目加澑灣數社規模壯敞﹐封土墩爲址﹐作室於上﹔昂其前可五尺﹐門架木橫以入。大者廣五丈﹐深十丈許﹐如余皇﹔中柱以喬木﹐梁椽﹑四壁悉材篔簹。左右前後門戶疏通﹐覆以茅茨﹐剪灑絕塵﹔前施丹艧﹐竟可以畫舫額之。

居室外﹐結茅爲禾間﹔番喜禾﹐故名之也。竹木交加﹐疊空而起﹐離地數尺如小樓﹔貯粟其上﹐以避蒸濕黴腐。視田畔髙敞地﹐結數椽爲憩息之所﹐蔭以竹木﹔收獲時﹐寢食其中﹐曰田寮。

社中擇公所爲捨﹐環堵編竹﹐敝其前﹐曰公廨﹝或名社寮﹞。通事居之﹐以辦差遣。

凡作室﹐合社之眾助之。先剉竹結椽桷爲蓋﹐各一大扇﹔豎柱上梁畢﹐眾共擎蓋而升﹐編茅以覆。另結茅爲頂﹐於橫脊之兩端如枕形。落成﹐出酒相餉﹔男婦畢集﹐酩酊歌舞﹐極歡而罷。爲禾間﹐則覆茅於蓋而擎之。

南嵌以上諸番﹐或架木以板爲屋﹐形如覆舟。

內山有松石﹐鑿之成片﹐下砌爲墻﹑上以代陶瓦﹔方﹑廣一丈﹐望之天然石室也。

新港﹑蕭壠﹑麻豆﹑目加澑灣四社﹐地邊海空闊﹐諸番饒裕者﹐中爲室﹐四旁列種果木﹔廩囷圈圉﹐次第井井。環植莿竹﹐廣至數十畝。

器物

粟不粒積﹐剪穗而藏﹑帶穗而舂﹐無隔宿之米。以巨木爲臼﹐徑四尺﹑髙二尺許﹐面凹如鍋﹐鑿空其底﹐覆之如桶。旁竅三﹑四孔﹐以便轉移。杵輒易手﹐左右上下﹐按節旋行﹐或歌以相之。將旦﹐村捨絡繹丁東遠揚﹐若疏鐘淸磬﹔客驟聽者﹐不辧爲何聲。陳小崖「外記」﹕『粵東南海神祠有大小銅鼓二﹐制如淮鼓﹐中有臍突起﹐擊之闐然﹔云傳自漢代古物』。木虛應地﹐鏗若金奏﹔金虛應地﹐幻爲革音﹕淸濁各異。番夷制器﹐埒諸古人矣。

杙﹐三足於地﹐閣木扣於上以炊﹔或支以三石塊﹐若鼎峙然。木扣陶土爲之﹐圓底宿口﹐微有唇起以承甑。甑以大木刳虛其中若桶﹐編篾爲臍。近亦有用小鐵鍋兼築竈者。

規木虛其中﹐圍三尺許﹐函口如槽﹔橫竹木桿於內﹐捲舒其經﹐綴綫爲綜﹐擲緯而織達戈紋﹑粗布系腰小帶﹐花紋歷錄可愛。

堅木削刀扣之﹐左右各置小壇﹐扣聲相應﹐淸亮如磬。

室中壺廬﹐累累以百十許﹐多爲富。大者容二斗。嫩時﹐味苦不可食。俟堅老﹐截頂出瓤﹐選其小而底相配者制爲蓋﹐澤以鹿脂﹐摩娑旣久﹐瑩赤如漆。番人於於役﹐用裝行李﹐雨行不濡。傳遞公文﹐遇大水﹐取置其中﹐戴於首而渡。漢人重價沽之﹐弗售也。

削竹爲嘴琴。其一制如小弓﹐長可尺餘或八﹑九寸﹐以絲及木皮之有音者綸爲弦﹔扣於齒﹐爪其弦以成聲。其一制略似琴形﹐大如指姆﹐長可四寸﹐竅其中二寸許﹐釘以銅片﹐另系一小柄﹔以手爲往復﹐唇鼓動之﹐聲出銅片間如切切私語﹐皆不能遠聞﹐而纖滑沈蔓﹐自具一種幽響。夜月更闌﹐貓踏﹝見下「雜俗」﹞與番女潛相和﹐以通情好。

截竹竅孔如簫﹐長者可二尺﹔通小孔於竹節之首﹐按於鼻橫吹之﹐曰鼻蕭。可配弦索﹐音節頗似而不揚﹐當爲簫之別調。

用蘆管長寸許﹐絲纏其半﹔又其半扁如鴨嘴。截竹長六﹑七寸﹐竅三孔﹔函蘆於竹﹐駢而吹之﹐曰蘆笛。音如滇﹑黔間苗■﹝犭仲﹞之蘆笙﹐而悲壯過之。淸秋夜月﹐令人起塞上之思。

鑄鐵長三寸許﹐如竹管﹔斜削其半﹐空中而尖其尾﹐曰薩豉宜﹑又曰卓機輪。系其尖於掌之背﹐番約鐵鐲兩手﹐足舉手動﹐與鐲相撞擊﹐聲錚錚然。或另銜鐵舌﹐凹中﹔系之臍下﹐搖步徐行﹐鏘若和鸞。騁足疾走﹐則周身上下﹐金鐵齊鳴﹐聽之神竦。

弓取材於竹﹐密纏以藤﹐藤染茜艸﹐其色朱。內山番或以韌木爲之﹐不知柘與桑也。無弰﹐不需筋角膠漆﹔繩紵爲弦﹐漬以鹿血﹐堅韌過絲韋。露宿不橐﹐亦無反弛之虞。底局不至於彀﹐而發射搭箭於左。

小竹堅直﹐美亞會溪用爲箭﹐傅以翎﹔翎如漢人之制而剪其梢。或增爲五面﹐密纏以絲﹐鹿血鋈之如漆。鏃﹐銛利貫骨﹐有長至四寸許﹐如鎗舌者。

鏢槍桿長五尺許﹐疏可及三﹑四十步﹐鋒銛利。或鎗舌爲鉤距﹐形如个字﹔括入桿中﹐用長繩並桿系之。中物﹐則槍舌倒掛而不能出。麖鹿負痛奔逸﹐桿擺落﹐與繩俱掛艸木間﹔番從後尾之﹐無得脫者。

男女出門﹐身不離鐵。刀之制﹐或方頭﹑或尖葉﹐長不滿尺﹐銛於斧斤。木鞘韜之﹐橫系腰背。

刳木爲牌﹐髙齊膺﹐闊二尺許﹔取木之最堅者爲之。內凹外凸﹐中畫日月﹐或黑白相亞﹔制如舞幹。

以藤爲籠﹐下底上蓋﹐方圓﹑髙低﹑大小不一。漢人購之﹐內外加以漆﹐飾銅以便鎖鑰﹐殊爲堅致。

編竹篾爲籃﹐其制圓﹐曰霞籃。番無升斗﹐以此爲量﹔大者裝至三﹑四石。內山有藤簸籮﹐徑圍可三丈。

雜俗

諸流寓於臺者稱唐人﹐猶稱漢人也。鄭氏竊據﹐唐人旣多﹐往來相接﹐長幼尊卑皆呼兄弟。半綫以上﹐稱「付遁」﹝番語親戚也﹞。稱內地﹐統名之曰唐山。

無歷日﹐不識歲﹐時以稻熟爲一歲。不知庚甲﹐問其年幾何﹐茫然也。黠者如古結繩之初﹐稻熟時﹐輒加一結。或折枝藏於室﹐核其數﹐終不知溯自初生凡幾春秋也。以月圓爲一月﹐不知有閏。

老番能占歲﹔艸初發﹐視今歲何者居先﹐則定一歲旱潦丰歉。師曠云﹕『歲欲甘﹐則甘艸先生﹔歲欲苦﹐則苦艸先生』。番猶古先民之遺也。

春以艸驗風信﹔初生無節﹐則周歲無臺。每多一節﹐主臺一次﹔驗之不爽。近漢人亦有識此艸﹐不知著名﹐但曰風艸。

習紅毛字﹐橫書爲行﹐自左而右﹔字與古蝸篆相彷佛。能書者﹐令掌官司符檄課役數目﹐謂之「教冊仔」。今官設塾師於社﹐熟番子弟俱令從學﹐漸通漢文矣。

紅毛字不用筆﹐削鵝毛管爲鴨嘴﹐銳其末﹐搗之如毳﹐注墨瀋於筒﹐湛而書之紅毛紙。不易得箋﹐代之以紙﹐背堪覆書也。

途次相遇﹐少者側立﹐先問訊長者﹐俯以俟﹔長者旣過﹐乃移足。朋儕則互相問。飲食無論多寡﹐分甘必徧。或漢人入社﹐以煙﹑糖相餉﹝二物番所酷嗜﹞。已徧而忽有後至者﹐𨿽素不謀面﹐必更均而與之。

客至﹐出酒以敬﹐先嘗而後進﹔香鑪﹑瓷缾悉爲樽斝。檳榔熟﹐則送檳榔﹔必采諸園﹐不以越宿者餉客。

大武郡以北﹐官長至各社﹐舂香禾爲餈﹔盛以盤﹐擇女之尢者擎而戴於首﹐跪馬前進之以爲敬。

夫婦自相親■﹝目匿﹞﹐𨿽富無婢妾﹑僮僕。終身不出裏閈﹔行攜手﹑坐同車﹐不知有生人離別之苦。不爲竊盜穿窬﹐不識博奕﹔種織﹑漁獵﹑樵采之外﹐渾乎混沌之未鑿也。近乃有呼盧角勝者。

番婦耕獲﹑樵汲﹐功多於男﹔惟捕鹿不與焉。能織者少﹐且不暇及﹔故貿易重布。錢榖出入﹐悉以婦爲主。

麻豆﹑目加澑灣以上﹐老番窮無依﹐則親屬共收卹之﹐無流落爲丐者。新港距郡不遠﹐或丐於市。

番無愁暑雨祁寒﹐負重挽車﹐度險出淖﹐狀若甚蹙者﹔曾未駐足息肩﹐已歌呼嗚嗚﹐喜跳自若矣。傭直作苦﹐勞之酒﹐則終日不倦。

春初爲秋千﹐略如漢人之制﹔髙可丈許﹐中以木爲舁﹐止容一人﹔繞梁旋轉如紡﹐上下可數十回。漢人效之﹐輒暈而嘔。

捨前後左右多植檳榔﹐新港﹑蕭壠﹑麻豆﹑目加澑灣四社爲最。森秀無旁枝﹐修聳濃陰﹐亭亭直上。夏月酷暑﹐掃除其下﹐淸風徐徐﹐令人神爽。漢人近亦廣植之﹐射利而已。有至崇爻者﹐言各社之植尢盛。

檳榔子生木杪﹐髙數丈﹐漢人以長柄鉤鐮取之。番猱而升﹐攀枝而過﹐頃刻之間跳越數十樹。

種禾於園。種之法﹐先於秋八﹑九月誅茅﹐平覆基埔﹔使艸不沾露﹐自枯而朽﹐土松且肥﹐俟明歲三﹑四月而播。場功畢﹐仍荒其地﹔來年再種﹐法如之。禾稭髙而柔﹐慮爲風雨摧折﹐雜植薏苡。薏稭粗梗又差髙於禾﹐如藩籬然。一畦之中﹐兩種並獲。

東西螺以北﹐番好飼馬﹐不鞍而馳驟﹔要狡獸﹑截輕禽﹐丰艸長林﹐屈曲如意。擇牝之良者倍價而易之﹐以圖孳息。

縣治以南﹐「聽差者曰」咬訂﹔諸羅山﹑打貓各社﹐謂之「貓踏」。約十二﹑三歲外﹐凡未室者充之﹔立稍長爲首﹐聽通事差撥。夜則環宿公廨﹐架木左右爲牀﹐無帷帳被褥﹐笑歌跳擲達旦﹐斗六門以北曰「貓鄰」。

年可十三﹑四﹐編藤或篾﹐圍腹及腰﹐束之使小﹐謂之篐肚﹔便馳騁也。旣有室﹐乃去之。夜冷月明﹐展足斗捷﹐腳掌倒彎去地尺許﹐撲及其臀﹐如淩空遐舉﹔習之旣嫻﹐故逐走射飛﹐疾於奔馬。

遞公文悉用咬訂﹑貓踏﹑貓鄰。插雉尾於首﹐肘懸薩豉宜﹐結艸雙垂如帶﹐飄揚自喜﹔沙起風飛﹐薩豉宜叮當遠聞﹐瞬息間﹐已十數里。

外沿大海﹑內阻深溪﹐故男女皆善水。山溪驟漲﹐欲濟無舟﹔肩輿車載﹐蟻擎以過﹐如履平地。

坐以腳跟墊尻﹐若聽鞫然。古人以跪爲坐﹐後乃有趺坐或就榻而坐者﹐諸番不知於何始也﹗無倫次﹐隨地錯雜。南社之番﹐獨不敢與土官列坐。陳小崖「外紀」﹕『紅毛諸國之番﹐官長過﹐不知起立﹐摘帽爲敬﹔旣過﹐則戴之。雲南土司諸蠻﹐手舉次工端拱﹝次工者﹐交言帽也﹔如漁笠﹐黑氈爲之﹞』。今諸番被化日久﹐迎送長官亦知拜跪矣。

九﹑十月收獲畢﹐賽戲過年。社中老幼男婦﹐盡其服飾所有﹝服飾見上﹞﹐披裏以出。壯番結五色烏羽爲冠於首﹐其制不一﹔或錯落如梅梢﹐髙數尺﹑闊可十圍。酒漿菜餌魚鮓獸肉鮮礫﹐席地陳設﹐互相酬酢。酒酣﹑當場度曲。男女無定數﹐耦而跳躍。曲喃喃不可曉﹐無恢諧關目﹔每一度﹐齊咻一聲。以鳴金爲起止﹐薩鼓宜琤琤若車鈴聲﹔腰懸大龜殼﹐背內向﹔綴木舌於龜版﹐跳躑令其自擊﹐韻如木魚。

過年無定日﹐或鄰社共相訂期﹐賽戲酣歌﹐三﹑四日乃止。亦有一歲而二﹑三次者﹐或八月初﹑三月初﹐總以稻熟爲最重。止之日﹐盛其衣飾﹐相率而走於壙﹐視疾徐爲勝負﹔曰鬥走。或社眾相詬誶﹐則以此定其曲直﹐負者爲曲。

家有喪﹑過年之前一日﹐束艸徧插羽毛﹐以像死者﹔詰旦番女十數輩挽手擁一貓踏跳躑旋轉而歌﹐歌畢而哭﹐撤艸人而棄。社眾團次其門﹐各勞以酒。

父母喪﹐無衰絰。衣皂略如海靑﹐腰有幦幘甚繁﹔云自荷蘭相傳而然。或斜束幅白於肩臂﹔婦人以紵麻染紅黃色﹐交刺爲紋﹐縫貼衣背。平時靑布束腓﹐至是亦如刺紋其上﹔屬疏者色稍淡。夫服最重﹐披髮﹐皂布裹其頭﹐面止露兩目﹐「憐」盡乃除﹔如漢人之卒哭也。番語以哀爲「憐」﹐無定日﹐極意而止。色用皂者﹐以人死則不可復生﹑布染皂則不可更染他色也。

人死結彩於戶﹐鳴鐘。舁屍詣屬親之門﹐各酹酒其口﹐撫摩再三﹔志永訣也。旣徧﹐然後歸家瘞之。死者遺衣物﹐分其半以殉。

無棺槨塋域﹐裹以鹿皮。有生時置皮一器如廂﹐入己物其中﹐死卽以爲棺者。瘞所居牀下﹔移其居﹐而舊宅聽其自圯。比年﹐附縣諸社亦間用棺木而葬諸野。

瘞﹐或於門內之右掘深窖﹐編竹置屍其上﹐空其下﹐離土可三﹑四尺。間數旬﹐輒發視。窖有菌生或艸木之異﹐則喜爲吉﹐置酒會鄰里聚觀﹔或土色不佳﹐則涕泣號跳﹐移置他所。

內山有親死而衣生時之衣﹐扶置於幾﹐酹酒侑食﹐哀哭而瘞之者。諸羅山一老番死﹐斂以長甲萬﹐諸番各贈布三﹑四尺納其中。瘞而爲之架屋其上﹐制如番捨而狹﹐插白布旗於檐之四隅﹐懸幅巾於門﹐圯而止。臨窆﹑一社皆哭聲震地﹐哀慘不忍聞。漢人送葬﹐鮮克有此。所謂「禮失而求諸野」也。

土官之設﹐始自荷蘭﹐鄭氏因之。國朝建設郡縣﹐有司酌社之大小﹐就人數多寡﹐給牌各爲約束。有大土官﹑副土官名目﹐使不相統攝以分其權﹐且易爲制。

贌社亦起自荷蘭﹐就官承餉曰社商﹐亦曰頭家。八﹑九月起﹐集夥督番捕鹿曰「出艸」﹔計腿易之以布﹐前後尺數有差。劈爲脯﹐筋﹑皮統歸焉﹔惟頭及血髒歸之捕者﹐至來年四月盡而止﹐俾鹿得孳息﹐曰散社。

五穀﹑雞豚飲食之外﹐凡所生息﹐惟社商估計﹐皆習爲固然﹔甚有妻其室而遂夫於外者﹝年來革去社商﹐各社止畱通事一人。丁酉間﹐觀察梁公行縣至淡水﹐並詳革通事名色﹔其司社餉﹑差徭之數者﹐曰書記。嚴立條約﹐而諸番剝膚之痛益以蘇矣。此事行文到日﹐賦役一卷已先刻就﹐附記於此﹞。

無寒暑﹐夜必鑪榾柮於地﹐圍而坐﹑環而寢﹔入山樵采﹑在田收獲﹐皆然。無榾柮﹐則折薪掃落葉﹐或爇艸以達旦。

溪深水汨﹐編藤系東西兩岸之樹﹐以爲橋。藤可十餘枝﹔左右另系一藤﹐髙出橋三尺許﹐兩手扶之以行如軟兜﹐擺折驚悸。漢人敢渡者少。

婦生產﹐偕嬰兒以冷水浴之。病不知藥餌﹑鍼灸﹐輒浴於河﹔言大士置藥水中以濟。諸番冬日渡河﹐亦羣浴爲戲。或云明太監王三保航海到臺﹐見番俗頑冥﹐棄藥於水﹐浴可以已疾。

重生女﹐贅婿於家﹐不附其父﹔故生女謂之「有賺」﹐則喜。生男出贅﹐謂之「無賺」。

無伯叔﹑甥舅﹐以姨爲同胞之親﹐叔侄﹑兄弟各出贅離居﹐姊娣多同居共爨故也。近縣各社﹐有夜宿婦家﹑日歸其父合作者﹔父母旣卒﹐乃就婦家。

女將及笄﹐父母任其婆娑無拘束﹔番雛雜沓相要﹐彈嘴琴挑之﹐惟意所適。男親送檳榔﹐女受之﹐卽私焉﹐謂之「牽手」。自相配﹐乃聞於父母﹐置酒飲同社之人。自稱其妻曰「牽手」﹐漢人對其夫而稱其妻亦曰「牽手」。已娶者曰「纖」﹐班白者曰「老纖」。

女有所私﹐父母以爲人憐之也﹐兄弟則羞之。兄但呵斥而已﹐弟乃加之箠楚。故女畏弟如虎。

水沙連男女悅合﹐必引眾簇擁其女以去﹐如彊奪然﹔女亦故作悲啼。至家﹐乃申聘﹐以鐵器爲儀﹝如刀斧﹑釜鐺之屬﹞﹔女家以雞﹑豕﹑達戈紋之類報之。亦有中悔者﹔女逃歸﹐則反其所聘。

諸羅山有幼而訂盟者。以車螯﹝蛤類﹞一盤爲文定﹐婿母送至女家﹐畱之飲﹔召同社之人﹐盡歡而罷。將婚﹐乃更以銅鐵鐲﹑牲醪之屬歸之婦。

夫婦異席而食。旣老﹐乃合食。婿不與翁同食。

蕭壠﹑新港﹑麻豆﹐目加澑灣四社﹐夫婦旣久﹐搭架髙坐其婦於上﹐舁而迎諸社中。番眾各投色布﹐沿途贈之﹐歸宴同社之眾﹔則永無離異。南嵌﹑柴裏諸社﹐男長娶婦歸家﹔女不折齒﹐亦無離異﹕可謂鐵中錚錚﹑傭中佼佼者矣。

夫婦情好甚篤﹔稍一反唇﹐則折箸分產﹐男女皆歸。其婿贅於婦家﹐產亦歸之﹐各求其匹。亦有互相易者。

男女裸體相對不爲怪。已相配而淫者﹐被獲﹐縶而榜之﹔聚眾罰以牛﹑羊。大武郡各社重貫耳﹔誤缺其耳﹐則縱之去﹐以毀傷其支體也。

無卜筮﹐凡出艸﹑入山樵采﹐必聽鳥聲以卜吉凶﹔吉乃往。鳥若鷦鷯﹝番名曰鷦■﹝麥鳥﹞。「稗史」﹕『契丹出軍﹐炙羊琵琶骨破﹐然後往』。倭人亦灼骨以卜。滇﹑黔間﹐苗■﹝犭仲﹞羅鬼以雞卜﹕同此義也。

出門猝聞噴嚏聲或逢人如廁﹐以爲弗吉﹐退而返﹔番女采薪及汲水﹐則覆水而棄其薪。

出艸先開火路﹐以防燎原。諸番圍立如堵﹐火起焰烈﹐鹿獐驚逸﹔張弓縱狗﹐小大俱殪﹐見之惻然。先王戒焚林竭澤﹐有以也。

荒野開窟﹐蒙頭以艸﹐夜潛窟中作鹿鳴。鹿以爲羣也﹐呦呦而至﹐前而射之。君子不幸爲小人所賣﹐類如斯矣。

陳小崖「外紀」﹕『昔年地曠人稀﹐麋鹿蟻聚。開大阱﹐覆以艸﹐外椓杙﹐竹篾疏維如柵。鹿性多猜﹐角觸篾動﹐不敢出圍﹐循杙收柵而內入﹔番自外促之﹐至阱皆墜矣﹐有剝之不盡至腐者。今鹿場多墾爲田園﹔獵者眾﹐乃禁設阱以孳種類』。

犬大如黃犢﹐吠聲殊異。剪其雙耳﹐以艸木叢密且多莿﹐欲縱橫馳驟無所掛礙也。能生擒者曰「生咬」﹐獨擒者曰「單倒」。捕鹿獐﹐發示追蹤﹐百不失一。價至三﹑四十千。以田犬爲性命﹐時撫摩之﹐出入與俱。數年前﹐有長官欲購番一犬弗與﹐彊而後可。犬出﹐舉家闔戶痛哭﹐如喪所親。

鹿捷於犬﹐每奔盡一灣﹐必反而顧﹔故犬及之。然亦狡﹐視火勢最烈處﹐衝躍以過﹔諸番先伺其所而殪焉﹐番又狡於鹿也。

善射魚﹔伺巨者仰沫﹐弋而取之無虛發。近亦效漢人撒手网﹐作竹罩﹔大小畢取矣。

自吞霄至淡水﹐砌溪石沿海﹐名曰魚扈﹔髙三尺許﹐綿亙數十里。潮漲魚入﹐汐則男婦羣取之﹔功倍网罟。阮參將詩曰﹕『得魚勝得獐與鹿﹐遭遭送到頭家屋』。有激乎其言之也﹗

淡水至雞籠諸番無田器﹐耕以鋤﹔阮參將詩『百鋤不及一犁深』是也。無稻梁之屬﹐間植禾秫﹐多黍﹑多薯芋。佐以捕鹿﹑射魚﹐采紫菜﹑通艸水藤貿易爲日用且輸餉。

朴仔籬﹑烏牛難等社有異種之狗﹐狗類西洋﹐不大而色白﹔毛細軟如綿﹐長二﹑三寸。番拔其毛染以茜章﹐合而成綫﹐雜織領袖衣帶間﹔相間成文﹐朱殷奪目。數社之犬﹐惟存其鞹。

與人有隙﹐醉而睨視﹐卽萌殺機。知者急避之﹔或潛他所窺伺﹐有頃提刀至矣。四顧無人﹐則亟奔而逃﹐懼人之覺而追擊之也。

以殺人爲雄長﹐自相攻。或伺客於徑﹐陰射之﹐取其首烹剝去皮肉﹐飾髑髏以金﹔持以誇眾﹐眾則推以爲長。鄰社載酒稱觴﹐列諸庭﹔傳之子孫爲故物﹐差其多寡爲勇健之髙下。次則山豬熊頭﹐俱懸列之﹔麋鹿之頭﹐斯爲下矣。今附近熟番漸知禮法﹐匿不敢出﹔惟獸頭懸列如故。不悛者內山生番﹐而南路傀儡番尢甚。

蛤仔難﹑哆囉滿等社﹐遠在山後。崇爻社餉附阿里山﹐然地最遠。越蛤仔難以南﹐有猴猴社﹔云一﹑二日便至其地﹐多生番﹐漢人不敢入。各社於夏﹑秋時﹐劃蟒甲﹝船名﹐見「山川」注﹞﹐載土產﹝如鹿脯﹑通艸﹑水藤之類﹞﹐順流出近社之旁﹐與漢人互市。漢人亦用蟒甲載貨以入﹐灘流迅急﹐蟒甲多覆溺破碎﹔𨿽利可倍蓰﹐必通事熟於地理﹑稍通其語者﹐乃敢孤注一擲。

阿里山離縣治十里許﹐山廣而深峻。番剽悍﹐諸羅山﹑哆囉啯諸番皆畏之﹔遇諸塗﹑趨引避匿。

由虎尾溪溯流而入﹐水源有二﹕出刺嘴等社者名南港﹐出貓丹﹑巒蠻等社者名北港。二水合於水沙連﹐流爲虎尾。水沙連𨿽內附﹐而各社多在內山。南﹑北二港番互相攻殺﹐北港最彊。每歲至秋﹐彼此戒嚴﹐無敢單丁徒手以出者。

吞霄離半綫可百里﹐夾倒旗﹑太平二山之間﹔路通內山﹐有險可恃。昔年汛防止於牛罵﹐隔吞霄六十餘里﹔故卓个﹑卓霧等敢於爲亂。

八里岔社舊在淡水港西南之長豆溪﹔荷蘭時後壠番殲之﹐幾無遺種﹐乃移社港之東北。吞霄以上諸番﹐後壠最悍。

麻少翁﹑內北投﹐隔幹豆門巨港﹐依山阻海﹐劃蟒甲以入。地險固﹐數以睚眥殺漢人﹐因而蠢動﹔官軍至則竄。淡水以北諸番﹐此最難治。

岸裏﹑內幽﹑噍吧哖﹑茅匏﹑阿里史諸社﹐磴道峻折﹑溪澗深阻﹐番矬健嗜殺。𨿽內附﹐罕與諸番接。種山﹑射生以食。縫韋作幘﹐冒其頭面﹐止露兩目﹔鹿皮作次﹐臍下結一方布﹐聊蔽前陰﹐露臀跣足。茹毛飲血。登山如飛﹐深林邃谷能蛇鉆以入﹔舉物皆以負戴。居家則裸﹐惟不去方布。

戰鬥以弓矢﹑鏢鎗爲長技﹐初甚銳﹐不能持久。嚴陣以待之﹐鋒少挫﹐卽鳥獸散矣。亦詭譎﹐或誘敵入坑塹崖谷中﹔故入險宜愼。

番社歲久或以爲不利﹐則更擇地而立新社以居。將立社﹐先除艸栽竹﹐開附近艸地爲田園。竹旣茂﹐乃伐木誅茅。室成而徙﹐醉舞酣歌﹐互相勞苦。先時﹐舊社多棄置爲穢墟﹐近則以鬻之漢人。

無祭祀﹑不識祖先﹐結艸一束於中柱爲向。向者﹐猶云鬼神也﹐莫敢指按摩觸。過年賽戲﹐或露立竹柱﹐設向以酹。

作法詛咒亦名向。先試樹木立死﹐解而復蘇﹐然後用之。不則﹐恐能向﹑不能解也。不用鎖鑰﹐無敢行竊﹐以善向故也。擅其技者﹐多老番婦。田園阡陌﹐數尺一杙﹐環以繩﹔𨿽山豬﹑麋鹿弗敢入。漢人初至﹐誤摘啖果蓏﹐唇立腫﹔求其主解之﹐輒推托而佯爲按視﹐轉瞬平復如初。近年附郭諸社﹐畏法不敢﹔稍遠﹐則各社皆有。或於笭箵中取鵝卵石置於地﹐能令飛走﹐喝之則止﹕妖術之幻如此。陳小崖「外紀」﹕『暹羅番婦多妖術﹐中國人娶之者﹐婦限以年﹐必如期而往﹔否則﹐鮮不死焉。途中冶女稍目之﹐立生怪毒﹔哀懺卽除。失其主﹐它人不能治』。是外國番婦妖幻更甚。

方言﹝各社音多不同略舉其槪﹞

天爲務臨。日爲咿喇哈。月爲咿達。夕爲務闌。星爲薩哈闌﹑爲曖薩拏夕。風爲麻哩。雨爲唎麻拏﹑爲烏達。云爲喇漠。雷爲臨薩哈。電爲力吧力吧。虹爲打利包該。霜爲烏弗打。露爲喇漠哈。霧爲薩喇嗎﹑爲嗎喧。天明爲嗎喇嗎哈。日午爲喇丹入。夜爲煞火。寒爲嗎哈喇夕。暑爲嗎喇辣。旱爲貓勺唎摩拏。久雨爲烏屯者唎麻拏。

地爲烏吻。山爲嵂﹑爲木艮。水爲喇淋。海爲地淋﹐爲麻艮。溪爲包﹐爲阿汪。潭爲阿煞。陂爲達漠。圳爲噶哈噶。井爲潦哈。泉爲思嗎潦喇。淋爲務捫。火爲喇步。

耶媽﹐父也﹔一曰阿兼。擺奄﹐母也﹑姑也。母一曰兒喇。麻箕﹐祖父也。霧霧﹐祖母也。茅撒哩﹐伯也﹑叔也。喇由喇補伯叔母也。若佳﹐兄也﹔一曰撒哩麻撒﹝句﹞。迷老﹐弟也。一曰撒哩麻奴喇﹝句﹞。阿己﹐夫也﹔一曰媚家。歹喇﹐婦也﹔一曰雞家奴﹝句﹞。喇補麻撒﹐姊也。喇補吧一﹐妹也。茅擺﹐堂上翁也﹑嶽父也。阿夕瓜﹐堂上姑也﹑嶽母也。貓喇補﹐母舅也。阿實瓜﹐母姨也。婦吧哩﹐嫂也。婦吧哩吧一﹐弟婦也。阿六江﹐子也﹑女也﹔子一曰阿喇﹑女一曰阿喇歹拏﹝句﹞。打喇連﹐女婿也﹑兒媳也﹔婿一曰佳喇六﹝句﹞。阿喇撒哩﹐侄也。阿喇霧霧﹐孫也。阿呶喇補﹐外甥也。阿已阿已﹑男子也女曰擺擺。土官曰甲必丹。

敍麻格者謎路﹐土人也。臨嗎哈﹐農夫也。吻奴哩補﹐工匠也。嗎哩拏阿哻﹐客商也。曰媽嫫﹝句。下仿此﹞﹑曰麻煞者稍﹐老人也。曰阿喇喇﹑曰佳喇歪﹐少年也。嗎哈吧者稍﹐長人也。吧若﹐矮人也。曰媽仁﹑曰媽良﹑曰麻目底六﹐美婦也。曰麼呵﹑曰媽古癩﹐醜婦也。曰萬拏者稍﹑曰麻毒雞角姑籠﹐人﹑眾也。老裏﹐我也。呶﹐汝也。捫喇打因拏﹐成婚也。媽■﹝女荖﹞者謎蘇﹐懷孕也。黑麻拿﹐生子也。仳哩哩﹝句﹞﹐召客會飲也。媽薩薩﹐祖先也。打打害稍稍﹐神也。麻夫闌﹐鬼也。嗎嘶﹐病也。死曰嗎歹﹑曰吧吧潺。死而復生曰麻蘇哈。

嫌嗎魯哈魯﹐拜也。他都君﹝君依土音﹞﹐跪也。密衮﹐坐也。曰臨馬秣﹑曰馬打郎﹐行也。曰黑馬轆﹑曰石跟﹐跑也。吟吻﹐言語也。嗎哈吧沙﹝句﹞﹐訾罵也﹑鬥毆也﹔鬥毆一曰麻吧吧臺﹝句﹞。拏把喇﹝句﹞﹐彊有力也。烏弗臨﹝句﹞﹐柔弱也。曰麻唎夕﹑曰麻哩古﹐睡也。貓務箕勿箕﹐醒也。路買﹝句﹞﹐度曲也。番自賽戲曰事戲。

身曰麻哻。頭曰烏。顱曰蒙峨。目曰麻撒。面曰撒密。鼻曰律﹑曰昂峨斯。耳曰撒哩喇。口曰務哩。吻曰摹突。唇曰務分。齒曰哩本。舌曰喇哩喇。喉曰卓考。肩曰歹一八。手曰利馬﹑曰謎喇夕。乳曰都都。志曰阿穆﹑曰阿目﹝目依土音﹞。腹曰務譯﹑曰謎蘇。臍曰務夕。膝曰希魯遁。足曰阿撒﹑曰丁丁。發曰物夕。眉曰甲八。須曰喇律﹑曰囈囈。

一曰阿打。二曰利撒。三曰直魯。四曰咿吧。五曰哩罵。六曰咿臨。七曰祕都。八曰打盧。九曰阿捨﹝捨依土音﹞。十曰貓歹矢。百曰謎阿打哈蘇。千曰謎阿打沙力。萬曰謎阿打漫。有曰咿拏。無曰貓勺。多曰漫拿。少曰吧譯士牙。是曰阿哈。非曰謎阿呢。

莊謂之阿喇哈。社謂之薩魯屯。屋謂之都粉﹑謂之打咯。門謂之麻勿。墻謂之麻哻都粉。田謂之烏媽。橋謂之達踏。船謂之阿滿﹑謂之阿綱。花謂之衣襲﹑謂之都喇喇。艸謂之哈沒噶﹑謂之吧夕。竹謂之烏蝦。木謂之衙截。

冊籍謂之謎路。字謂之蘇喇。紙謂之吧力吧﹑謂之龍阿蒙。筆謂之蘇力。墨謂之糜奴。扇謂之吧吧譯。弓謂之務格兒。箭謂之吧哈。矢謂之茅必希。刀謂之試落﹑謂之烏律。車謂之箕轔﹑謂打哩吉。

銀謂之麻哩毒。錢謂之咯嗎呢。鐵謂之麻哩。銅謂之麻哩務哩。錫謂之都哀。

布謂之衣幙。綢緞謂之如噶噶。帽謂之打喇獨﹑謂之噶姑母。衣謂之姑喇襲。袴謂之加水。襪謂之霎霎務。鞋謂之達打畢﹑謂之霎屏。被謂之霎霎呼。帳謂之哈哈產。牀謂之喇丹。

谷謂之獨獨。米謂之新沙﹑謂之博。酒謂之醳﹑謂之務哈﹑謂之打喇酥。飯謂之羅漠﹑謂之開生。粥謂之務拿。蔬謂之辣辛。檳榔謂之阿迷希。荖謂之阿辣噶。煙謂之打嗎啯。食酒謂之迷底打。食飯謂之麻目吉打。鍋謂之打泥溺。

馬謂之哈阿麻。牛謂之鸞。羊謂之優。雞謂之卓瓜﹑謂之孤甲。狗謂之阿都。豬謂之貓霧。豹謂之闌裏闌。鹿謂之門闌﹑謂之沒。魚謂之試幹﹑謂之騰。鵝謂之打姑麻一。鴨謂之哈拿哈拿。捕鹿謂之麻噶阿喇哈。捕魚謂之艮米落試幹。騎馬謂之沒阿吧。騎牛謂之麻吧歷。

馬貴與之紀流求﹐其略曰﹕『流求國居海島﹐在泉州之東。有島曰澎湖﹐煙火相望﹐水行五日而至。土多山洞。男女皆紵繩纏發﹐從頂後盤繞至額。其男子用鳥羽爲冠﹐裝以珠貝﹑飾以赤毛﹐形制不同﹔婦人以羅紋白布爲帽﹐其形方正。織斗鏤皮並雜毛以爲衣﹐制裁不一﹐綴毛垂螺爲飾﹐雜色相間﹐下垂小貝﹐其聲如佩。綴璫施釧﹐懸珠於頸。織藤爲笠﹐飾以毛羽。有刀矟弓箭﹑劍鈹之屬。其處少鐵﹐刀皆薄小﹔多以骨角輔助之。編紵爲甲﹐或用熊豹皮。好相攻擊﹐人皆驍健善走﹐難死耐創。諸洞各爲部隊﹐不相救助。兩軍相當﹐勇者三﹑五人出前﹐跳噪交言相罵﹐因相擊射。如其不勝﹐一軍皆走﹔遣人致謝﹐卽共和解。收取鬥死者﹐聚食之。俗無文字﹐望月虧盈以紀時節﹑艸木榮枯以爲年歲。無君臣上下之節﹑拜伏之禮﹐父子同牀而寢。男子拔去髭須﹐身上有毛處皆除去。婦人以墨黥手﹐爲虫蛇之文。嫁﹐以酒肴﹑珠貝爲聘。或男女相悅﹐便相匹偶。以木槽中曝海水爲鹽﹑木汁爲酢。米曲爲酒﹐其味甚薄。食皆用手。遇得異味﹐先進尊者。歌呼蹋蹄﹐一人唱﹐眾皆和﹐音頗哀怨。扶女子上膊﹐搖手而舞。其死者气將絕﹐舉至庭前﹐親朋哭泣相弔﹔浴其屍﹐以布帛纏縛之﹐裹以葦席﹐櫬土而殯﹐上不起墳。宜稻梁﹑禾黍﹑麻豆﹑赤豆﹑胡黑豆等。木有楓﹑栝﹑松﹑楩﹑楠﹑枌﹑梓﹑竹藤﹑果藥同於江表。風土﹑气候與嶺南相類。俗事山海之神﹐祭以殽酒。戰鬥殺人﹐便將所殺人祭其神。或依茂樹起小屋﹔或懸髑髏於樹上﹐人箭射之。或累石系幡﹐以爲神主。王之所居﹐壁下多聚髑髏﹐以爲佳人間。門戶上﹐必安獸骨頭角。隋大業元年﹐海師河蠻等云「每春﹑秋二時﹐天淸風靜﹐東服依稀﹐似有煙霧之气﹐亦不知幾千里」。煬帝令羽騎尉朱寬入海求訪異俗﹐得河蠻言﹐遂與蠻俱往。同到流求國﹐言語不通﹐掠一人而反。明年﹐令寬慰撫之﹐不從﹔寬取其布甲而歸。時倭國使來朝﹐見之曰「此夷邪久國人所用」。帝遣武賁郎將陳稜等率兵自義安浮至髙華嶼﹐又東行二日至黿鼉嶼﹐又一日便至流求﹔不從﹐稜擊走之。進至其都﹐焚其宮室﹐掠其男女數千人﹐載軍實而還。自爾遂絕﹝義安﹐潮陽部也﹞。旁有毗捨耶國﹐語言不同﹔袒裸盱睢﹐殆非人類。宋淳熙間﹐其國之酉豪﹐嘗率數百輩猝至泉之水澳﹑圍頭等村﹐多所殺掠。喜鐵器及匙筋。人閉戶則免﹐但取其門環而去。擲以匙筋則俯拾之﹐可緩數步﹐官軍擒捕。見鐵騎﹐則競剜其甲﹔遂駢首就僇。臨敵用鏢﹐鏢以繩十餘丈爲操縱﹔蓋其愛鐵不忍棄。不駕舟楫﹐惟以竹筏從事﹔可折疊如屏風﹐急則羣舁之浮水而逃』。今按諸番俗﹐多與此相類。又郡之南路﹐有小琉球山﹔今之琉球﹐距此地甚遠。或元以前﹐此地與澎湖共爲一國而與琉球同名﹐未可知也。附錄以備考。

气候﹝附﹞

气候古分南北﹔而南中之不同者﹐弗可枚舉也。卽就閩言之﹐福﹑興以南四郡與延﹑建﹑汀﹑邵異﹐而漳﹑泉與福﹑興又差異。諸羅在臺北﹐自廈門至臺﹐隔以重洋﹐水程十一更﹐約六百餘里﹔自福州至邑治之雞籠﹐水程七更﹐約四百餘里﹔自郡治至邑之雞籠山後蛤仔難﹐水陸千有餘裏﹕气候之不同﹐曷足怪焉﹗顧開辟之初﹐有與鄭氏竊踞時異者﹕如康熙二十二年我師入臺﹐冬十一月雨雪﹐冰堅厚寸餘是也。至今日﹑又有與開辟時異者﹕如雨不必盡夏秋﹑暘不必盡冬春﹐昔年冬不著絮而今春日衣裘是也。天地之气化﹐隨聖人爲之轉移。黔屬水西﹐原爲化外﹐舊稱夏日裝綿﹔今上龍飛之三年平爲一府﹑三州﹑二縣﹐近則南風初燻﹐紗葛並禦矣。臺灣自二十二年蕩平之後﹐聖化日新﹐气化日變﹐禮樂政刑所及有旋轉陰陽之功﹐是所謂參天地而贊化育者矣。邑有與臺﹑鳳異者﹐邑之中又有南與北各異者﹐地之髙下﹑山海之近遠﹑人民村落之多寡使然﹐在乎官斯土者之節宣﹐謹身立命之君子知所處焉。條其事爲十於左﹕

舊稱﹕臺地立春後﹐卽禦紗葛單袷之衣可以卒歲﹔夏秋酷暑﹐爍石流金。今不盡然﹕淸明陰雨﹐尙可披裘。盛夏早晚﹐涼生幾席﹔惟烈日無風﹐熱不可耐耳。

舊稱﹕三﹑四月以後﹐雨連綿不絕﹐謂之秋霖﹐八﹑九月乃不復有雨。今亦不然﹕夏﹑秋竟多晴日﹐立春間有滂沱。蓋入版圖旣久﹐陰陽之气與中土漸近也。

縣治距郡百餘里﹐寒燠頗殊。冬末春初﹐時見薄霜﹐惟無雪耳。自縣治至雞籠﹐地愈髙而愈寒。雞籠𨿽嚴寒﹐亦稀見雪。稱「雞籠積雪」者﹐何也﹖乃有妄指玉山爲積雪者。

茅港尾以上﹐地愈髙愈濕﹐夏﹑秋之間﹐室中沒屐齒﹐物易黴蛀。半綫以上﹐四時無干土。竹塹﹑南嵌道中﹐曉風微寒﹔至午則風變而熱﹔反幸其無風。故客觸之而患病者多。臺人苦夏﹑秋之雨。竹塹以北﹐雨暘亦異﹕夏﹑秋常旱﹐冬﹑春多陰風細雨﹐或驟雨如注﹐人日在煙霧中﹐瘴毒尢甚。故鄭氏以投畀有罪者。

天色晴爽﹐午後風雨大作﹐謂之「發海西」﹔與內地早西﹑晚東迥異。蓋臺屬大海在西南﹑山障於東﹐故風勢逆擊而西也。諸羅內山之背爲東洋﹐縣治上下隔海各數十里﹐夏﹑秋傍午及晡時﹐西風微拂﹔冬﹑春西雜以北﹐則加烈矣。半綫以上西通海﹐四時俱烈於臺灣。

海气山嵐﹐交釀爲露﹐值夜霏霏如霰﹔村捨山林﹐咫尺莫辧。茅檐日髙﹐尙澑余滴。故冬﹑春無雨﹐二麥﹑瓜菜不以爲病。又有紅日三竿﹐天气淸朗﹔忽陰翳溟蒙﹐更爲濃露。變幻俄頃﹐殊不可測。

內山終歲不離云﹐或冪於頂﹑或橫於腰﹐惝怳飄渺﹐莫窮其際。偶於侵晨片晌﹐翠黛筍簇﹐望之如洗﹔須臾卽云合矣。若日中云收﹐峯巒可數﹐必不日而雨。海內之山﹐未有以淸朗爲雨候者。

夏﹑秋紅日當空﹐片雲乍起﹐傾盆立至。一日之內﹐陰暗屢變﹔或連月不開。冬﹑春二時﹐或昧旦霜飛﹐日中雨注﹔方在搖扇﹐旋苦寒風。客斯土者﹐寧過暖而無受寒﹐則邪气不得而中之矣。

地常動﹐或連日動﹑或日數動。又晴將雨或久雨將晴﹐則動。然鮮傾坼之患。

四周皆海﹐地若浮球﹐天似較低於內地。𨿽月朗風淸﹐星辰可摘﹔一逢陰雨﹐如翅四垂矣。古人言﹕天傾西北﹐地陷東南。自此地觀之﹐一若傾於東南﹔或者謂海气云蒸使然。造化之理﹐難爲究極﹐存而不論可也。

卷九

人物志

選舉烈婦寓賢﹝附﹞

邑之有人﹐猶景星卿云之麗天﹑玉之映於山而珠之媚於淵也。三代以後﹐惟漢得人爲盛﹐蓋猶古者鄕舉裏選之法云爾。自文﹑武兩科之制興﹐萃天下之賢且能者﹐一歸於制科﹔而或講藝不精﹑實行不篤﹐使匹夫匹婦反得挾其孤行一意之槪﹐傲儒者以未能﹐士之恥也。諸邑新辟﹐士罕以他途進﹐貢舉亦寥寥焉﹔山川之气郁而有待徳業文章﹐吾知其並時而起也。錄選舉﹐志其姓名及坊裏節烈有行義者。

選舉

烈婦

寓賢﹝附﹞

選舉

選舉之法﹐昉自成周。歷漢以至於明﹐或以薦辟﹑或以制科。制科之中﹐又有歷代色目之不同﹐而所重者惟明經進士而已。自宋神宗以王安石之議﹐頒經義式以取士﹝八比之始﹞﹐而諸科皆罷﹐並於進士一科。至明洪武﹐而端以經義取士﹔定鄕﹑會兩試於三年﹐鄕以秋八月﹑會以明年春二月。十七年頒科舉式﹐鄕以子午卯酉﹑會以辰戌丑未﹐著爲令。本期鄕﹑會兩試﹐悉仿明制。順治末年﹐定福建解額爲五十三人。康熙二年丙午﹐罷制義﹐用策論。六年己酉﹐復制義﹔額數增減不一。諸羅置縣﹐自康熙二十五年臺廈道周昌詳請具題設學﹝譯見「學校」﹞﹐於是二十六年科﹑歲兩考﹐一時並舉。是年春﹐陸路提督張云翼疏稱﹕『二十六年丁卯大比之年﹐在臺灣爲鼎新開科之日。請照甘肅寧夏生員事例﹐於閩場另編字號額中一﹑二名﹔行之數科﹐俟肄業者眾﹐造詣者精﹐仍撤去另號﹐勿復限以額數』。奉旨﹕『臺灣一府三縣生員另編字號﹐額外取中文舉人一名』。此臺灣一府有科目之始也。三十五年丙子﹐詔天下﹐分上﹑中﹑下省﹐各增解額。定福建爲中省﹐增解額一十七名爲七十一人。三十六年﹐閩浙總督郭世隆疏稱﹕『據四學士子僉呈﹐臺灣新辟之時另編字號﹐額外取中舉人一名﹔至今已歷四科﹐人文日盛。請今後鄕試撤去另號﹐通省一體勻中﹐以示鼓勵』。詔可。四十一年壬午﹐分官卷七人。四十四年乙酉﹐增額外五經卷三人。五十年辛卯﹐諸羅學中鄕試二人﹐則諸羅有文科目之始也。五十二年癸巳﹐恭逢皇上六旬萬歲﹐特開萬壽恩科﹐福建文解額定爲八十五人。

武科之設﹐始自唐武后。宋開寶元年﹑罷之。仁宗初﹐富弼﹑蘇洵言﹐武舉宜如舊。慶曆二年﹐復罷﹐旋以蘇軾﹑司馬光之言而復。乾道後﹐及第補授﹐皆仿進士科恩例。理宗淳佑四年﹐親閱武舉進士騎射。明初﹐有武舉科。成化十四年﹐太監汪直請武科悉如進士恩例﹔劉大夏言﹕宜仿唐﹑宋故事﹐損益會試﹑殿試事例。乃詔﹕次年開科較騎射策論﹐優者列職論官。本朝福建以五十三人爲定額。諸羅中武鄕試﹐自康熙四十四年乙酉始﹔中武會試﹐自五十二年癸巳萬壽恩科始。

歲貢﹐唐﹑宋﹑元無正科。明洪武十六年﹐令天下府州縣學歲貢生員各一人﹐至京試經書義﹑判語﹐中式者入國子監肄業。其後﹐年分不一。正統二年定例﹕府學年貢一人﹑州學三年二人﹑縣學二年一人。本朝順治四年定﹕每歲將次年應貢生員屢經科舉者三人﹐一正二陪﹐嚴加考選﹔如年衰文謬﹐許告衣頂﹐以陪者充選。康熙元年罷歲貢﹐八年復之。又有考選貢入國子監者﹐曰拔貢﹔國家覃恩﹐就挨次首貢取充者﹐曰恩貢﹕皆以特典行之。又有副榜充貢者曰副榜貢。又或以輸財爲例貢。諸羅各貢﹐自康熙二十八年始﹔並以次附於科目。

舉人

康熙五十年辛卯﹝許斗榜﹞二人﹕楊阿捷﹝府學﹞﹑王錫祺。

貢生

康熙二十八年己巳﹕蒲世趾﹝歲。古田教諭﹞。

三十年﹕周盛﹝歲﹞。

三十二年﹕馬廷對﹝歲﹞。

三十四年﹕許汝舟﹝歲﹞。

三十五年﹕王日登﹝府學。歲﹞。

三十六年﹕盧賢﹝恩﹞﹑楊以仁﹝拔﹞。

三十八年﹕薛維瑛﹝歲﹞。

四十年﹕林中騋﹝歲﹞。

四十二年﹕方宗偉﹝歲﹞。

四十三年﹕江琳﹝府學。歲﹞。

四十四年﹕陳志﹝歲﹞。

四十五年﹕林彥瑛﹝府學。歲﹞。

四十六年﹕吳一鳴﹝歲﹞﹑王純﹝例。上杭訓導﹞。

四十七年﹕陳聖彪﹝府學。戊子副榜第一名﹞。

四十八年﹕林浚﹝歲﹞﹑胡琛﹝府學。恩﹞。

五十年﹕蘇克纘﹝歲﹞。

五十一年﹕許岡﹝府學。歲﹞。

五十二年﹕洪成度﹝歲﹞﹑洪登瀛﹝府學。恩﹞﹑林中梅﹝恩﹞。

五十四年﹕鄭隆彤﹝歲﹞。

武科進士

康熙五十二年癸巳萬壽恩科﹕許■﹝犭兪﹞﹝乙未殿試侍衛﹞。

舉人

康熙四十四年乙酉﹕許■﹝犭兪﹞﹝見進士﹞。

四十七年戊子﹕許興﹑吳朝佐﹝府學﹞。

五十年辛卯﹕余立贊。

五十三年甲午﹕林中潁。

烈婦

王氏名■﹝毛上灬下﹞娘﹐善化裏歐預之妻。年二十適預﹐踰年而預卒﹐王哀毀悲號﹐治喪盡禮。卽卒哭﹐白內外諸親﹐沐浴更衣﹐自縊而死。葬本裏北仔店牛莊前。事在康熙五十三年。知縣周鍾瑄致祭﹐旌其門曰「節義淩霜」。五十五年﹐通詳各憲。

論曰﹕義烈之難也﹐不可望之須眉男子﹐況婦人乎﹗王氏從容就死於喪禮旣成之後﹐一載同衾﹐百年同穴﹔孰謂艸萊新辟﹐閣遂無人哉﹗先是﹐同裏有陳仗卿者妾亦王姓﹐仗卿卒﹐王年十九﹔嫡早喪﹐有遺孤子應選甫八歲。王以死自矢﹐撫嫡子如所生﹐延師教之。應選旣入泮﹐里人具其事於郡邑。康熙四十五年﹐郡守衛公臺揆書「節義可風」以旌之。噫﹗何王氏女之多奇傑也。昔章綸之母﹐夫死無出﹐撫妾之子﹔故其晚年詩曰﹕『兒能成名妾不嫁﹐良人瞑目黃泉下』。彼固讀書明理﹐乃能共撫孤以完其貞。若王氏﹐特村落田家妾耳﹐寧有教之守義執節者﹔試與前賢相較﹐果孰難而孰易焉﹗又有安定裏西保黃孟深者﹐祖籍漳之龍溪﹐幼隨父瑞章至臺。瑞章三子﹐伯與季皆早卒﹔孟深撫遺孤﹐爲之完娶教育。晚年男子至四十八口﹐與孟深而五世矣﹐同居合爨﹐各以耕讀爲業﹐內外無閒言。五十五年﹐觀察梁公文科旌其門曰「徳門」﹐知縣周鍾瑄顏其堂曰「匹休公藝」。旣又上其事於各憲。又有王求﹑李次者﹐亦安定里人﹔四世同居﹐梁公皆旌其門。此蓋由聖朝徳化之敷﹐各憲政教所漸﹔故海外醇風﹐均足殺靑編簡。並類記之﹐以俟蓋棺論定云。

寓賢﹝附﹞

沈光文號斯庵﹐浙之鄞縣人。明副榜﹐歷仕紹興﹑福州﹑肇慶間﹔由工部郎中﹐加太僕少卿。順治辛卯﹐自潮州航海至金門﹔總督李率泰聞其名﹐陰使以書幣招之﹐辭不赴。後移家泉州﹐過圍頭洋遇風﹐漂入臺﹔鄭成功以客禮見﹐不署其官。及經嗣﹐光文以賦寓諷﹐幾罹不測﹔乃變服爲僧入山﹐旋傍邑之目加澑灣番社教授生徒﹐濟以醫藥﹐因家焉。所著有「臺灣賦」﹑「東海賦」﹑「檨賦」﹑「桐花芳艸賦」及「花艸果木■﹝風貝﹞雜記」。卒葬﹐於善化裏東保。

盧若騰字閒之﹐同安浯州人。明進士﹔懷宗召對稱旨﹐授兵部主事。疏劾督捕楊士昌﹐升本部郎中兼總京衛武學。三上疏﹐劾定西侯蔣惟祿。有惡其太直者﹐外除寧紹兵備道。瀕行﹐劾中使田國興。旣至浙﹐興利革獘﹔二府士民有「盧菩薩」之謠。鼎革後﹐遁迹於臺﹐杜門謝客。傳其所著詩文甚富。

論曰﹕二公可謂各行其志者矣﹗明社旣屋﹐聖主龍興﹐唐﹑魯諸藩竊擬一隅﹐不待知者而知其無能爲也。沈間關崎嶇﹐卒遁荒島﹐抑足悲矣﹗盧始以直諫顯﹔河山攺色﹐借海外一曲爲首陽﹐不降不辱﹐或庶幾焉﹗二公「郡誌」皆失傳﹐余恐盧之久而泯滅也﹐故附之。沈所著﹐得「花艸果木雜記」於其家﹐載其詩之尢雅者。

卷十

物產志

「周官」﹕職方掌天下之地﹐人民財畜有辧﹑九谷六畜有別﹐以盡地利﹑窮物宜。民職此勤﹐貢賦此供﹐人民此■﹝自上十下﹞﹐上下艸木鳥獸此若也。諸羅內山崇深﹑外海浩渺﹐莫窮其底裏﹔其人力所通者﹐千萬年之幽昧﹐乃今獲耀乎光明。天不愛道﹑地不愛寶﹐蕃殖無窮焉﹔取之有時﹑用之有節﹐司牧者以人事補天地之所不逮﹐俾斯民樹畜而安居﹑興利而祛害﹐其庶乎物用之不匱哉﹗

物產

物產

谷之屬

秔稻﹕秔與粳同﹐種類頗多。有占稻﹐俗名占仔。「湘山野錄」﹕『宋眞宗以福建地多髙仰﹐聞占城稻耐旱﹐遣使求其種使蒔之』。按「宋會要」﹕『大中祥符五年﹐遣使福建取占城谷﹐分給江﹑淮﹑兩浙』﹕則種入中國似更前。有赤﹑白二色﹐白者皮薄易舂。六﹑七月始種﹐十月收。稻之極美者。又﹐過山香﹐粒大倍於諸米﹐極白。置一盞雜他米於釜﹐飯盡香。收獲最遲。出土番各社﹔漢人購之﹐必加數倍以易。大伯姆﹐米白﹐性喜潦﹐宜於低田﹐苗隨水長。種﹑獲同占仔。早占﹐有赤﹑白二色﹐粒差小。種於園﹔二﹑三月種﹐七﹑八月收。圓粒﹐米白而軟﹐粒短而肥。種於園﹔三﹑四月種﹐八﹑九月收。但米多而爲飯則少。埔占﹐殼白米赤﹐皮厚。種﹑獲同圓粒。臺人初賤之﹐但用以釀酒﹔年來谷貴﹐價漸與他種等﹐皆爲常餐矣。呂宋占﹐種自呂宋。有赤﹑白二色﹐粒小而尖。種﹑獲同埔占。但藏久則腐﹐種之下者。

糯稻﹕「古今注」﹕『稻之黏者爲秫﹐卽糯也』。「閩中記」﹕『閩人供釀之餘﹐歲時糅粉爲團﹑粽﹑糕﹑粿之屬有﹕鵝卵秫﹐粒大﹐白而軟。種﹑獲與占仔同時。糯之最佳者。又﹐禾秫﹐殼白﹐米極軟。土番種園中﹔四﹑五月種﹐八﹑九月收。旣畢﹐乃會社飲酒﹐以作番戲。占仔秫﹐一名赤殼秫。米白﹐粒差小。內地赤殼﹐極香軟貴重﹔此則不及。虎皮秫﹐殼赤有文﹐粒大﹑米白。竹絲秫﹐米靑白色。生毛秫﹐殼有毛。俗呼大武壠秫﹐以其種出自大武壠也。種﹑獲俱與占仔同時。

黍﹕「禮記」﹕『仲夏之月﹐農乃登黍秫』。髙六﹑七尺﹐粒圓﹑色黃。俗呼爲番黍﹐一名狗尾黍。又﹐蘆黍﹐俗名薯黍﹔「寧化志」名蘆粟。髙與黍等﹐葉如蘆。粒差大於黍﹐色赤。有二種﹕黏者可和秫作酒﹔不黏者可作糕煮粥。黔﹑蜀間名髙粱。鴨蹄黍﹐以其穗似鴨蹄﹐故名。

麥﹕「說文」﹕『麥﹐金也。金至而生﹑火至而死』。有大﹑小二種。「廣雅」﹕『大﹐麰也﹔■﹝禾來﹞小﹐也』。十月種﹐四月熟。臺俱種於園。當舊谷旣沒﹑新谷未升﹐二麥先熟﹐接絕續乏。故「春秋」他谷不書﹐無麥禾則書﹔蓋重之也。又﹐蕎麥。一作荍麥﹐實三稜﹐而色微黑﹐秋花﹑冬實。粉亞於麥麵﹐俗謂能去冷汗。番黍﹐似黍而低。心吐花如稻﹐結實葉內﹐熟則色黃。一莖百餘粒如石橊子大﹐環繞莖外。煨食﹐頗香美。此非麥屬﹐姑名之耳。

菽﹕「物理論」﹕『菽﹐豆之總名也。角曰莢﹐葉曰藿﹐莖曰萁﹐有黃﹑白﹑黑﹑綠諸色﹕黃豆﹐粒大倍於內地﹔人甚珍之。白豆﹐種自港岡出者最佳﹐下淡水者次之。黑豆﹐土產者粒不甚大。俱四﹑五月種﹐八﹑九月收。綠豆﹐以色名也。性涼﹐能解毒。三﹑四月種﹐七月收。又﹐落花生﹐俗名土豆﹔出西國。蔓生﹐花微黃﹐花心有絲﹐謝入地結實﹐一房可二﹑三粒。用充果品﹐或以醡油。此外﹐有充蔬菜者﹝入蔬部﹞』。

麻﹕「周禮」﹕『三農生九谷﹐有麻』。「詩」﹕『禾麻菽麥』。今南中止有胡麻﹐種出大宛﹐漢張騫攜來者。一名脂麻。相傳﹕必夫婦同種乃茂。有黑﹑白二種。可醡油﹐又名巨勝﹐俗作芝麻。

布帛之屬

凡綾羅﹑綢緞﹑紗絹﹑棉布﹑葛布﹑薴布﹑蕉布﹑麻布﹑假羅布﹐皆至自內地。有出於土番者﹐寥寥﹔且不堪用﹝別載「番俗」﹑「衣飾」﹞。

貨之屬

糖﹕煮蔗而成。有黃﹑白二種。又﹐冰糖﹐用白糖再煮﹐如堅冰﹔比內地較白而甜遜之。

菁澱﹕樹髙可四﹑五尺﹐種園中。一名藍澱。「爾雅」『藏馬藍』﹑郭注『大葉冬藍』﹑邢昺疏『今爲澱』者是也。臺人謂之大靑。又﹐槐藍﹐葉細﹔名小靑。又﹐蓼藍﹐可染綠。

油﹕香油﹐脂麻油也。有黑﹑白二色。菜子油﹑落花生油﹐麻貴時﹐以和香油亦可食。蓖麻油﹐煮糖用之。

酒﹕用艸爲曲制之。有老酒﹑燒酒諸色﹔然不佳﹐雜以糖水。今多用惠泉﹑包酒﹑紹興﹑鎭江之屬﹐俱至自吳越﹔而包酒亦漸多贗者。

茶﹕「茶經」﹕『茶者﹐南方嘉木』。北路無種者。水沙連山中有一種﹐味別﹔能消暑瘴。武彜﹑松蘿諸品﹐皆至自內地。

炭﹕以九荊木者爲佳﹐質堅難燼。雜木次之。色白如雪。內地寶此﹐以熱博山之鑪。

煤炭﹕灰黑﹐气味如硝磺。可以代薪﹐焰甚烈﹔北方多用之。出雞籠八尺門諸山﹔傳荷蘭駐雞籠時﹐煉鐵器皆用此。

薯榔﹕「泉郡誌」﹕『莖蔓似薯﹐根似何首烏﹔皮黑肉紅。染皂用之』。

鹽﹕「周禮」﹕『鹽人掌鹽之政令﹐以供百事之鹽』。有煮﹑有曬﹐臺止用曬法。諸羅無鹽埕﹐資於臺﹑鳳。南社﹑崇爻所產無多﹝見「外紀」﹞。

曲﹕有紅﹑白二種。「南方艸木狀」﹕『艸曲』。不用曲蘗﹐但杵米粉雜以眾艸﹐置蓬蒿中蔭蔽之﹐經月而成﹐可以釀酒﹔卽今白曲也。紅者來自內地。

灰﹕「異物志」﹕『占賁』。灰﹐牡蠣也﹐不如內地之黏。塗壁﹐久則灰落﹔亦用以煮糖。又與浮畱﹑檳榔同食。

麻﹕與谷之屬異。解其片﹐淨刮之﹐績爲布。有靑﹑黃二種。「詩」言﹕『漚其麻』是也。艸地間有種者。

紵﹕「詩」言﹕『漚其紵』。俗作薴﹐誤。「說文」﹕『紵﹐艸也』。可以爲繩。宿根在地﹐入春自生﹐一歲三收。剝去其皮之表﹐取其裏以緝布﹐謂之紵。土番間種之﹐甚短。婦女績綫﹐俱用內地產者。

藤﹕產深山中。枝葉多莿﹐長數十丈。白不及海南。或絲而爲器。凡捆貨﹑碇繩﹑束茅索綯之用﹐悉取諸此。

茄藤皮﹕漳郡名咬丁﹐又名海蒹葭。生海岸邊。紅者取其皮以染﹐功同薯榔﹔亦有白者﹐並可以燎。凶歲﹐取其子以食﹝詳見「外紀」﹞。

豹皮﹝見獸部﹞﹕爲裘﹑爲褥﹐皆可用。價數十倍於鹿皮。

鹿皮﹝見獸部﹞﹕春皮毛淺而薄﹐番以爲席﹔冬皮毛深而厚﹐漢人購爲褥﹐溫而去濕。小者白點斑斑﹐色殊雅﹐然不如大者之溫。亦有用以制煙荷包﹑煙筒袋者﹐北人多喜之。

麋皮﹝見獸部﹞﹕俗呼爲蔣皮。靑黑色﹐甚粗﹐小於水牛皮。呂宋用之﹐商人載以貿易。

麖皮﹝見獸部﹞﹕毛黃黑色。去毛存﹐靴襪鞹褲皆用之。按諸志云﹕『麂皮細膩﹐宜於■﹝革華﹞襪諸物﹔臺所用者﹐皆麖皮也』。

器之屬

甲萬﹕或稱夾板。以樹木爲之。長三尺許﹐闊尺五﹑六寸﹐髙二尺﹐上有蓋。啟閉之法﹐以鐵爲機﹔其制不一﹐曰番鎖。堅牢殊甚﹐用以貯衣服﹑器皿。

大櫃﹕亦以楠爲之。長七尺﹐闊三尺許﹐髙三尺﹔內作兩隔﹐鎖之制如甲萬。諸爲商賈者﹐用貯銀錢數目﹔夜以爲牀﹐寢其上﹐防竊盜也。

轎﹕制自郡治﹐朱漆或繪以文采。內地以斑竹爲之﹐較輕便﹔至諸羅者鮮。

棹﹕以楠爲之﹐理細﹔而文竹者爲多﹐以價廉而工省也。

凳﹕本凳﹐以楠爲之﹔竹凳﹐以鱟腳綠付爲之。椅之雅者﹐皆至自內地。

牀﹕截竹或木爲之﹐粗而不耐久。至自內地者殊精巧。

衣架﹕木者少﹔以鱟腳綠竹爲之﹐祗供一年之用。

蔬之屬

芥﹕「本艸」﹕『芥似菘而有毛』。「農書」云﹕『气味辛烈﹐菜中之介者也』。葉多缺者﹐性更辣﹔取其子﹐研末以和食品﹐爲芥辣。「埤雅」﹕『望梅生津﹐食芥垂淚』是也。

白菜﹕一名菘。「通誌」﹕『本出北地。陸佃曰「菘﹐淩霜晚凋﹐有松之操﹐故曰菘。周顒所謂「秋末晚菘」也。其佳者莖扁薄而白﹐葉靑白色。一種莖圓厚微靑。又一種差小﹐名六月白﹔端節間卽有之』。

姜﹕「說文」﹕『姜作疆﹐禦濕之菜也』。「字說」﹕『姜能疆禦百邪﹐故謂之姜。初出嫩者﹐其芽微紫』。「南都賦」﹕『蘇蔱紫姜』。梁裴子野不食姜﹐或嘲之曰﹕『孔稱不撤﹐裴乃不嘗』。

番薯﹕一名甘藷。皮有白﹑紫二色﹐肉白而實。種自南彜。生﹑熟皆可食﹐亦可釀酒。切片曬漧以代飯充糗﹐荒年人賴此救饑。或去皮磨之﹐曝爲粉。又有文來薯﹐皮白﹐肉黃而松﹔云種自文來國。

山藥﹕苗生蔓延﹐紫莖綠葉﹐花穗淡紅﹔香气遠聞﹐逼似蘭花。冬食其根﹐皮黃肉白﹐一名玉延。「廣雅」﹕『玉延﹐藷蕷也。唐避代宗諱豫﹐攺爲藷藥﹔宋避眞宗諱曙﹐攺爲山藥』。

薯﹕俗呼爲田薯。葉長而尖﹐蔓生。有紫﹑白二種﹐紫者皮赤黑色﹑白者皮白黑色。根伏土中﹐一藤可七﹑八魁。間有一藤一魁者﹐長四﹑五尺如短柱﹐重十餘觔。「寧化志」﹕『他物下種﹐必用子﹑用仁﹐或原物根芽。獨薯不然﹐取一條片片切之﹐只畱皮一面種之﹐髮根生苗﹐誠一奇也』。

芋﹕葉似荷而不圓﹐莖亦可作臛葅。一名土芝一名蹲鴟。大曰魁﹐小曰子。揚雄賦﹕『蹲鴟沃野﹐世濟陽九』。言能濟人也。「廣志」云﹕『芋有水﹑旱二種﹐旱芋山地可種﹐水芋水田蒔之。根葉皆相似﹐而水芋殊勝』。北路種於園。檳榔芋頗佳﹐大而松﹔紅根相連如檳榔子﹐故名。秫米芋軟而黏﹐色白。又鳳山淡水芋極大﹐魁重至七﹑八觔﹔北路內山番亦有之。

韭﹕一名艸鍾乳。周顒曰﹕『春初早韭﹐以其溫補﹐故名鍾乳也』。「說文」﹕『一種而久生﹐故謂之韭。一歲數割﹐其根不傷﹔割而復生﹐不用再種。莖名韭白﹐根名韭黃﹐花名韭菁。』「禮記」謂『韭爲丰本』﹐言美在根也。

薤﹕似韭而葉差闊。「爾雅」謂薤爲鴻薈﹐「本艸」謂之茱芝。古禮﹕膏用薤﹕「本艸」以蕌子爲薤之別名。蕌音叫﹐俗謂之蓼蕎。

蔥﹕「爾雅」﹕『靑謂之蔥﹐一名芤﹔以艸中有孔也』。崔實曰﹕『二月別小蔥﹐六月別大蔥』。「禮」「內則」﹕『膾春用蔥﹐又脂用蔥』。有香蔥﹑麥蔥風蔥。風蔥可療小兒中風之癥。

蒜﹕「爾雅」以小蒜爲蒜﹑大蒜爲葫。小蒜一名蒚。「齊民要術」﹕『蒜宜良軟地﹐食之能殺鮏羴﹑虫魚之毒。佛家以蒜爲五葷之一﹐生食增恚﹑熟食發淫﹐有損性靈﹔俱不食』。

蒝荽﹕莖葉柔細而根多須﹐綏綏然也。時珍云﹕『味辛香﹐通心脾﹐達四肢。張騫使西域﹐得大蒜﹑胡荽卽此。西方書名興渠﹐爲五葷之一』。

芹﹕「爾雅」謂之楚葵﹐一名水采英。荻芹莖白﹐赤芹莖赤﹔並可爚食﹐亦堪作菹。「詩」﹕『思樂泮水﹐薄采其芹』。北路產於冬﹑春之交﹐嫩而肥美。

枸杞﹕「爾雅」﹕『枸杞﹐機』。郭注﹐『今枸杞也』。「詩」﹕『集於苞杞』。

陸璣曰﹕『一名苦杞。春生﹐味微苦』。

紫菜﹕一名索菜。「吳都賦」﹕『綸組紫菜』。生海中石上﹐以子月生﹐亦名子菜。出淡水。

白花菜﹕莖微紅﹐枝葉帶毛﹐似芹而小。花白如雪﹐又名雪花。鮮不可食﹔腌爲菹﹐味香美。

甕菜﹕「遁齋閒覽」﹕『本生東彜古倫國﹐番舶以甕盛來﹐故名』。稽含「艸木狀」﹕『葉似落葵而小﹐幹柔如蔓而中空。南人編葦爲筏﹐作小孔浮水上。種水中如萍﹐根浮水面﹐葉莖皆出於葦筏﹐蓋水陸皆可生之菜』。

菠薐﹕劉禹錫曰﹕『菠薐﹐本頗陵國之種。西僧將子來者﹐語訛爲菠薐耳﹔方士隱名爲波斯艸』。俗呼紅根菜。

油菜﹕「通誌」﹕『葉似白菜﹐靑色﹐根微紫﹔一名云苔』。時珍云﹕『此菜易起臺﹐采其臺食﹐則分枝必多﹐子可酢油﹐俗呼油芥』。

芥藍﹕「通誌」﹕『葉如藍而厚﹐靑碧色﹔菜之美者』。「興化志」謂﹕『蜀中萬年靑極相類﹐但此一年一種﹐萬年靑累歲不易﹐味稍苦耳』。

莧﹕「爾雅」﹕『蕢﹐赤莧』。卽今紅莧是也。「埤雅」﹕『有紅﹑白二色』。「易」曰莧陸﹐乃馬齒莧。俗傳莧不宜與鱉同食﹐謂鰲見莧而生也。

同蒿﹕「時珍」云﹕形气同於蓬蒿﹐故名。一名蕫蒿﹐葉似艾﹐花如小菊。性冷微香﹐多食令人气滿。

倭菜﹕一名生菜﹐可生食。有香倭﹑苦倭二種。

浮藤菜﹕「興化志」﹕『葉略圓而厚﹐藤相紏纏﹐子紫黑色。和蟳煮﹐味甚甘滑。俗名蟳菜』。

莙薘﹕「泉郡誌」﹕『葉厚而柔﹐曬之難幹﹐蓋載陰气之多者﹔「本艸」謂其補中下气。汁洗衣﹐白如玉。或謂以莖燒灰淋汁﹐俗呼爲厚薘菜』。

冬瓜﹕形似枕。「廣雅」一名地芝。「本艸」注﹕『經霜﹐上白衣如粉』。陶隱居曰﹕『利解毒消渴』。俗切片和糖煮之﹐作茶品。

菜瓜﹕有靑﹑白二色。醬﹑豉﹑糖﹑醋皆宜。俗名莦瓜。

絲瓜﹕一名天羅﹑一名布瓜﹑一名蠻瓜﹔性寒。「泉郡誌」﹕『老則其中有絲﹔去皮取絲﹐可擦鍋。俗亦名菜瓜』。

王瓜﹕亦名胡瓜。張驀西域得種﹐故名。「本艸」﹕『一名土瓜』。皮有微莿﹐亦名莿瓜。「月令」﹕『四月王瓜生』。此地十二月亦有之。

苦瓜﹕一名癩葡萄。皮上痱■﹝疒外畾內﹞如癩﹐味苦。一名錦荔枝﹔則因其旣紅﹐而裂子有紅瓤﹐甘美可食﹐故名之也。吳越人食其子﹐閩廣人食其皮。

金瓜﹕一名南瓜﹐種出南番。有圓者﹑有長者﹐身有稜﹐老則色黃。圓者或至六﹑七觔。又最小者﹐色鮮紅﹐曰紅瓜﹔形如之。但不堪食﹐充玩而已。

匏﹕蔓生。「埤雅」﹕『長而瘦上曰瓠﹐俗名芋瓠﹔匏之甘者。短頸大腹曰匏﹐又曰瓢。「詩」﹕『匏有苦葉』。「國語」﹕『叔向曰「苦匏不材﹐於人共濟而已」』。言佩瓠可渡水也。瓜屬﹐故曰匏瓜﹐又曰壺盧。

茄﹕有紫﹑白二種。「南方艸木狀」謂﹕『種茄﹐宿根三﹑五年﹐漸成大樹。熟時梯樹取之』。此地髙三﹑四尺﹐可畱隔歲。一名落蘇。杜寶「拾遺錄」﹕『隋煬帝攺茄爲昆侖紫瓜』。

筍﹕俗作筍。「爾雅」﹕『筍﹐竹萌』。「說文」謂之竹胎。詩﹕『其蔌維何﹐維筍及蒲』。種類甚多﹐諸羅筍無佳者﹔必煮去苦汁﹐浸以淸水﹐差可食。惟竹塹岸裏產筀竹筍極美﹐或曬爲幹﹔不可多得。

扁豆﹕一名娥眉豆﹐俗名肉豆。形似皂萊﹐色靑。花有紅﹑白二種﹐白者入藥﹐能補脾。

菜豆﹕萊長﹐亦名長豆。蔓生﹐下垂。有靑﹑紫二種。

刀豆﹕形似刀﹐故名。皮厚而中有子﹐皆可食﹔醬極佳。

蘿卜﹕俗名菜頭。「爾雅疏」﹕『紫花菘也。一名溫菘﹐一名葖﹐一名蘿菔。昔婆羅門僧東來﹐見食麵者曰「太熱柰何」﹖及見食中有蘿菔﹐曰「賴此解之耳」。

果之屬

檨﹕種自荷蘭。樹髙可蔭﹐實似豬腰子而圓。有香檨﹑木檨﹑肉檨﹔香最上﹐木次之。盛夏大熟﹐色黃﹐肉與核相黏。切片以啖﹐甘如蔗漿﹐而淸芬遠過。沈文開「雜記」﹕『食畢棄核於地﹐當月卽生。核中有子或一粒﹑二粒﹐如豆之在莢。葉新抽﹐杪紅若丹楓﹐老則變綠。遇嚴霜﹐則嫩枝盡槁』。按檨﹐「正韻」無此字﹐俗音羨。或以香美可羨﹐從而附會之耳。

檳榔﹕樹似椰﹐皮似靑桐﹐節似竹。大者五﹑六圍﹐髙五﹑六丈﹐未大如本。葉聚樹端如椶﹐房居葉下﹔花秀房中﹐四月開﹐細白而香。子結房外﹐擢穗如黍﹐一穗子數百粒。秋末冬初采食﹐至二﹑三月乃盡。狀類雲南艸果﹐夾以浮畱藤﹑蠣灰﹐能祛瘴气。初熟時﹐肉未堅尢美。老則中有實如雞心﹐紫紋斑駁﹐與海南子無異﹔鮮有食之者﹐爲種而已。

浮畱藤﹕卽蒟。「說文」﹕『蒟﹐蔓生。子如桑椹﹐苗爲浮畱藤』。左思「蜀都賦」所謂「蒟醬」﹐取其子爲之。陳小崖「外紀」﹕『粵人夾檳榔用葉﹔臺人憎其辣﹐獨用藤』。俗名荖藤﹐產內山﹔近蕭壠社者最佳。削皮脆如蔗﹐文如菊﹐根脆於藤﹔子如松蕤初吐﹐俗號荖花。橫切小片﹐文白點點如梅花﹐更香烈﹔類雲南蘆子。漢人納幣﹐取其葉滿百﹐束以紅絲爲禮。按荖﹐「正韻」無此字﹔或作蔞﹐亦非。

蓮子﹕味甘气溫而性嗇﹔稟淸芳之气﹐得稼穡之味﹐能補脾。其菂至秋黑而沈水﹐爲石蓮子﹔以建寧產者爲佳。臺之勝﹐獨以花晚開而寒香耳﹝別見花部﹞。

椰子﹕樹類栟櫚。子一穗十數﹐累累下垂﹐重疊無間。外裹粗皮如椶片﹐內結堅殼﹔白肉附之﹐味如牛乳﹐中含漿如酒﹐曰椰酒﹑又曰椰油。沈光文詩﹕『殼內凝肪徑寸浮﹐番人有法制爲油﹐窮民買向燈檠用﹐卻爲芝麻歲不收』。殼薄劣不及海南﹐止堪供挹水之用。

波羅蜜﹕種自荷蘭。實生甚異﹐或根﹑或榦﹑或枝椏﹑或梢﹐皆結焉。熟大如斗﹐色綠﹐磊砢似釋迦頭﹔气香如蕉﹑液黏如漆﹐房如石橊﹐味甘酸。子如皂﹐中核微赤﹔煮熟味類芋。

佛手柑﹕色同香櫞。長者近尺﹐狀如佛手指﹐有伸者﹑屈者﹐長短錯落﹔亦有如拳者。香特異常﹐𨿽幹而經年不歇﹐奇產也。

黃梨﹕以色名﹐或訛爲王梨。實生叢心﹐味甘而微酸。盛以瓷盤﹐淸香繞室﹐與佛手﹑香櫞等。臺人名菠蘿﹐以末有葉一簇如鳳尾也。取尾種之﹐著地卽生。

龍眼﹕「南方艸木狀」﹕『樹如荔枝﹐果如黃彈。殼黃﹐肉白而甘﹔一穗數十顆。隨荔枝而後熟﹐故謂之荔奴。諸羅產甚多﹐味比內地。

西瓜﹕五代合陽令胡嶠記云﹕『嶠於回紇得瓜﹐種之結實﹐大如斗﹐味甘﹐曰西瓜』。內地六﹑七月熟﹔諸羅之種莫知所自也﹐八﹑九月下種﹐十一﹑二月卽熟。

葡萄﹕「史記」﹕『大宛以葡萄作酒。富人藏酒萬餘石﹐久者積年不敗。張騫移種於中國﹐一名馬乳﹑一名黑水晶』。段成式云﹕『有黃﹑白﹑黑三色﹔又有綠葡萄﹐蜜葉繁陰﹐星編珠聚』。臺止有黑者﹐亦甚稀。

甘蔗﹕「廣志」﹕『竿蔗﹐又名都蔗。皮帶紅而節短﹐亦有靑黃皮者』。北路初植不佳﹐近則甘脆不亞內地。其煮糖者﹐韌而小﹐謂之竹蔗。

甘蕉﹕「三輔黃圖」﹕『漢武建扶荔宮﹐有甘蕉二本﹔俗名牙蕉﹐亦名荊蕉。「南方艸木狀」﹕『實隨花﹔每花一闔﹐有十餘子﹐先後相次。子不俱生﹐花不俱落』。

荔枝﹕殼紅﹐膜紫﹑肉白﹐以核之細者爲珍﹐謂之蕉核。蔡君謨曰﹕『荔枝﹐惟閩越﹑巴蜀有之。漢初﹐尉佗以備方物﹐始通中國﹔爲南方第一佳果』。有自內地攜一﹑二株來者﹐多葉少實﹐味亦酸。

香櫞﹕俗名香圓。「本艸」﹕『枸櫞』。「南方艸木狀」﹕『皮似橙而色金﹐气極芬香﹐肉厚﹐白如蘆菔』。一名密羅柑。置盤中可以供玩﹐切片可爲糖品。

石橊﹝見花部﹞﹕段成式曰﹕『石橊甜者謂之天漿。有三種﹕皮黃﹑核小﹐子瑩如水晶者曰密橊﹔皮斑赤﹐肉薄﹑核大者曰柴橊﹔皮白﹑味酸澀者曰白橊』。潘尼賦﹕『千房同膜﹐十子如一﹔繽紛磊落﹐垂光耀質』。

菩提果﹕俗名香果。「海物異名記」﹕『花如冠蕤﹐葉似冬靑﹐實似枇杷。出自西城﹐故名』。香埒於檨﹐而甘美不及。

釋迦果﹕似波羅蜜而小﹐種自荷蘭。味甘而膩﹐微酸。夏盡﹑秋初熟。一名番梨。沈光文詩﹕『稱名頗似足跨人﹐不是中原大谷珍﹔端爲上林栽未得﹐只應野島作安身』。

菱﹕產水中。「周禮」﹕『籩人加籩之實菱芡』。注﹐『菱﹑芰也』。疏云﹕卽菱角﹐楚屈到所嗜者』。唐東嶼詩﹕『交遊萍荇類菇蒲﹐懷玉藏珍似隱儒﹔葉底止因頭角見﹐此生不得老江湖』。

橘﹕「禹貢」﹕『厥包橘柚』﹐漢時有橘官﹐民有橘籍。臺人誤以橘爲柑。柑皮厚而蹙皺﹔橘皮薄而光潤﹐瓣隨手卽開。臺產柑橘﹐味俱酸。又有四時橘﹐前生者紅﹑後結者靑﹐花果一年相續。亦名公孫橘。沈文開「雜記」﹕『有番橘出半綫諸山﹐樹與中原橘異。大如金橘﹐肉酸﹑皮苦﹐色黃可愛』。其詩云﹕『枝頭儼若掛疏星﹐此地何堪比洞庭﹐除是土番尋得則﹐滿筐攜出小金鈴』。

柑﹕「南方艸木狀」﹕『橘之屬﹐甜美特異者』。閩中以漳產爲上﹔北路紅柑﹑雪柑﹐供玩而已。沈文開「雜記」﹕『有番柑﹐種自荷蘭。大於番橘﹐肉酸﹑皮苦。荷蘭人夏月飲水﹐必取此和鹽搗作酸漿入之。多樹園中﹐樹與橘無異』。其詩云﹕『種出蠻方味作酸﹐熟來包燦小金丸﹔假如移向中原去﹐壓雪庭前亦可看』。

梧桐子﹝見木部﹞子如糊椒﹐兩兩相並﹐綴於葉端。味淸芳﹐堪埒松子。

柚﹕有紅﹑白二種。列子所謂『樹碧而冬靑﹐寶丹而味酸』。臺產皆然。漳州文旦柚入貢。此外﹐佳種亦多有泛海而至者。

木瓜﹕「爾雅」﹕『楙﹐木瓜也』。「詩」﹕『投我以木瓜』。理腳气。切細片﹐漬以糖或鹽﹐味殊佳。

柑子蜜﹕臺產﹐形如公孫橘。初生色綠﹐熟則紅﹔俱可蜜爲茶品。

桄榔子﹝見木部﹞﹕花淡紅而帶白﹐結子如山茶﹑茱萸而甘﹐五月熟。時當種埔占﹐以桄榔子之多卜有年。

桃﹝見花部﹞﹕「爾雅翼」﹕『桃早盛﹐蓋三歲而有子』。江文通頌﹕『惟園有實﹐惟山有叢﹔丹蘤擎露﹐細榮繞風』。此地絕無佳者。

李﹝見花部﹞﹕「素問」﹕『李味酸﹐屬肝﹐東方之果。一名嘉慶子』。閩中有數種﹐惟虛仁李最佳。北路實小而味酸。

梅﹝見花部﹞﹕「書說命篇」﹕『若作和羹﹐汝惟鹽梅』。內地有作烏梅﹑靑梅梅醬諸法﹐皆用糖和之。北路實小﹐生毛而味苦。

番柿﹕種自外番。類柿而皮有毛﹐味酸澀﹔俗呼爲毛柿。

番石橊﹕俗名梨仔茇。花白而微香。子皮靑﹐肉微紅﹐气濁而臭﹔土人嗜之。無地不有。或伐其材爲薪。

花之屬

梅花﹕百花之魁。色白者爲上﹐有單葉﹑百葉。艷者曰紅梅﹔漢上苑有朱梅﹑臙脂梅是也。紫花梅﹐色稍淡﹐皆百葉。最淸幽者﹐莫如單葉山梅﹔籬間水次﹐疏影暗香﹐眞堪獨賞。臺地暖﹐放不待春﹔冬初﹐已影斜香動矣。另有淸而艷者曰綠萼梅﹑一蒂三花者曰品字梅﹐漳﹑泉乃有之。又茶梅﹐花如鵝眼錢﹐粉紅而黃心﹔雅素耐久。杭州有玉蝶梅﹐棟樹接成之。墨梅﹐梅之別種﹔曰臘梅。北路皆未之見。

蘭﹕葉似菖蒲﹐味幽香。種類甚多。「爾雅翼」﹕『一干一花者蘭﹐一干數花者蕙』。「漳志」﹕『幹靑而勁﹐花淺黃色﹐心有紫點爲大靑。此種極多﹐葉長花白﹐幹亦白﹐一莖可得二十餘花爲玉幹﹔品最上』。此間大靑爲多。沈文開「雜記」﹕『有番蘭﹐葉似穗﹔但體柔而色嫩﹐花亦如蕙而無香。生山中﹐移植家園﹐則敗。此外﹐蕉尾蘭﹑了蘭﹑金枝玉葉蘭﹑紫蘭﹑拜歲蘭﹑鶴頂蘭﹑倒弔蘭﹐大約多蕙之屬也』。福州山間有素心蘭﹐一莖數花﹐稍細﹐葉亦短﹐幽香特異﹔蘭之絕品﹐尋常不可得。山蘭一干一花﹐崖谷幽處生之。北路山中應有是種﹐惜人迹罕到。又蘭香艸﹐「禮記」『佩帨蘭茞﹐「楚辭」『紉秋蘭以爲佩』是也。臺俱未見。

蓮花﹕一名荷花。「爾雅」﹕『荷﹐芙蕖也』。有紅﹑有白﹐有白而紅邊者。百葉最佳。或開並蒂﹐則以爲瑞。內地五﹑六月盛開﹔縣治北香湖八﹑九月方盛﹐直開至臘。許彥周「詩話」﹕『世間花卉無踰蓮者。諸花皆藉暄風暖日﹐獨蓮得意於水月﹔香吹淸涼﹐𨿽荷葉無時不自香也』。「寧化志」﹕『有靑﹑黃二色』﹐臺未之見。

桂﹕「格物叢話」﹕『桂花數品﹐或黃﹑或白﹑或紅﹑或紫﹑或花四出或五出﹑或重臺。四時靑靑﹐不攺枝易葉。又有四季著花者﹐有一月一花者﹐有當春著花者。北路止有月桂﹐來自內地﹔以土不相宜﹐故稀。

菊﹕「爾雅」﹕『蘜﹐治蘠』。「埤雅」﹕『鞠名聚金﹔聚而不落﹐故名。鞠有紅﹑白﹑黃﹑紫及沈香色﹔種類頗多﹐形象亦別』。「禮記」﹕『季秋菊有黃華』。臺地至十一月方盛。又開過歲者曰拜歲菊﹑正月始開者曰元宵菊﹐其色俱紫。前賢菊譜有二十七種或三十五品七十一種﹐此地不能盡有也。

洋茶﹕來自日本﹐種類甚多﹔近始有之。曰牡丹紅﹑荷蘭白﹑麗春紅﹔曰水紅金錢﹐則花稍細﹐如金錢大﹐漳人謂之靑梅。又有一蕊而紅白相半者﹐曰秋色平分。按「漳志」﹕漳中有千龍﹐大如牡丹﹐可尺一﹑二圍﹐髙三﹑四寸﹔有紅﹑白二種。又牡丹紫吐絲﹐牡丹能於花心起臺﹐吐長絲數寸。又有共一枝而開花作紅﹑白﹑緋各色者。有大六角﹑小六角﹐花如刀切成六角狀者。又有鐘款﹑菊款﹑五心﹑白虎斑﹑紅點白﹑白點紅等種﹐皆花之奇觀。附記於此。

水仙﹕有單葉﹑百葉二種﹐「華夷考」﹕『金盞銀盤』是也。百葉者艷勝﹐單葉者香勝﹔種皆自內地。黃山谷詩﹕『淩波仙子生塵襪﹐波上盈盈步秋月。被誰招此斷腸魂﹐種作寒花寄愁絕﹗含香艷素欲傾城﹐山礬是弟梅是兄。坐對眞成被花惱﹐出門一笑大江橫』。

葵花﹕花開向日﹐「左傳」所謂『葵能衛足』者也。有黃﹑紅﹑白三種。自下而上﹐開盡而止。髙七﹑八尺。又錦葵﹑戎葵﹑錢葵﹐此地俱無。

木芙蓉﹕一名木蓮﹐一名拒霜﹐有紅﹑白二色。有百葉而朝開﹐色白﹐午漸紅﹐晚殷紅﹔俗名三醉芙蓉。此種最佳。按邛州有弄色芙蓉﹐先日白﹐次日淺紅﹐三日繁紅。今一日遞變﹐是或邛之變種歟﹖

玉蘭﹕接本辛夷。白色﹐先華後葉。李元仲云﹕『卽宋人所名迎春也』。王元美詩﹕『霓裳夜色團瑤殿﹐露掌淸輝散玉盤﹐自是藍田通別種﹐不同湘浦怨春寒』。內地正﹑二月盛開﹐北路或七﹑八月亦開。

紫薇﹕夏﹑秋間開﹐可百日。「閩志」﹕『俗謂不耐癢花﹔爪其本﹐枝葉皆動。唐時省中多植之﹐故謂之薇省』。又有白者曰銀薇﹑有紫帶藍者曰翠薇﹐此二種北路無之。漳﹑泉人多誤以紫薇爲紫荊﹐甲間發花﹐紫荊也﹔紫薇則每一枝數穎﹑一頴數花﹐繁而墜末。

海棠﹕來自海外﹐故名。有鐵幹﹑西府垂絲﹑木瓜數種。賈耽「花譜」以海棠爲花中神仙。北路有鐵幹﹔餘皆無之﹐不特蜀之香國也。

薔薇﹕「格物總論」﹕『一名牛勒﹑一名牛棘﹑一名刺紅﹑一名玉雞苗﹑一名薔蘼。花淸馥﹐有紅﹑黃﹑白三色﹐藤身多刺』。移自內地﹐止有淡紅一種﹔而開花者甚稀。

樹蘭﹕髙者丈餘。有五葉﹑七葉二種﹕五葉者年止再開﹔七葉者葉稍細而香幽﹐年三﹑四開花﹐累累如黍米。王敬美「閩部疏」﹕『樹蘭﹐木本﹔賽蘭﹐蔓生』。其香皆與蘭埒。

瑞香﹕始﹐廬山一僧夢中聞花香酷烈﹐旣覺﹐尋得之﹐因名睡香。人以爲花中之瑞﹐以「瑞」易「睡」。又名纏枝﹐以逐節皆花也。色淡紅﹔十二月開﹔一簇十餘蕊。性喜陰﹐難植。更有黃﹑白二種﹐名野瑞香。

番瑞香﹕藤本花淡綠﹐香甚異﹐一簇數蕊﹔五﹑六月開。臺產種法﹐藤覆土中﹐葉令出士﹐卽生。

杜鵑﹕一名山躑躅﹔大紅名送春﹑淺紅名迎春。「平泉花木記」﹕『紫躑躅』﹐卽此也。開放滿叢﹐艷麗奪目。白居易詩﹕『九江三月杜鵑來﹐一聲啼得一花開』。蓋花開正值杜宇鳴之候。內地有單葉者﹐生滿山﹐名映山紅。

美人蕉﹕葉差小﹔花出蕉心﹐狀若荷﹐紅鮮可喜﹐經月不謝。張燮詩﹕『不比收紅拂﹐眞堪號絳仙﹔彈文怨修竹﹐無乃妬新妍』。

山丹﹕一朵百蕊﹐狀若繡球﹐紅如剪彩﹔蘇子瞻擬之『錯落瑪瑙盟』是也。

石橊花﹕「格物叢話」﹕『來自安石國﹐故名。又曰安橊。有來自新羅國者﹐則名海橊。單葉者多實﹔百葉有紅﹑白二種﹐夏秋盛開』。「山堂肆考」﹕『有黃色者﹐有紅花白緣﹑白花紅緣者﹔又有花圓如寶珠﹐名寶珠橊』。此地俱未見。

桃花﹕「月令」﹕『仲春之月﹐桃始華』。此地臘盡春初已大放矣。單葉者﹐色深紅或淺紅﹐子甚繁。又色白者爲碧桃﹐殷紅爲絳桃﹐淡紅爲緋桃﹔三月始開者﹐俗名三月浪﹕俱百葉。

李花﹕唐人論李花有九標﹕香﹑雅﹑細﹑淡﹑潔﹑密﹐宜月夜﹑宜緣鬢﹑宜白酒。寧化李元仲足之曰﹐宜朝霞。

茉莉﹕一名柰花。梵書曰鬢華﹐種傳自西域。色白而香﹐宜於夜。朱文公詩﹕『曠然塵慮淨﹐爲對夕花明』。此單葉茉莉也。有百葉者﹐花較大﹐名番茉莉。初得種時價甚髙﹐近乃隨處皆有。

含笑﹕白瓣如蘭﹐自輔其頰﹐故曰含笑。半開則馥烈﹐大則香減。銀嶽八芳艸﹐此其一也。近始有自內地移至者。

一丈紅﹕卽蜀葵。花淡紅。一葉一花﹐自下而上﹐髙近丈﹔所謂『五尺欄桿遮不住﹐畱將一半與人看』也。內地有朱紅者﹐尢佳。

斑支花﹝見木部﹞﹕先花後葉﹐二﹑三月盛開﹔絳色﹐遠望如紅霞幛天。

莿桐花﹝見木部﹞﹕似蓮蕉花而大。花絳紅﹐一枝數十蕊﹔二﹑三月盛開﹐恍惚斑支。

水錦﹕卽木槿﹔一名朱槿﹑一名赤槿﹑一名日及。「埤雅」﹕『花如葵﹐朝生暮隕』。「說文」名舜﹐「詩」『顏如舜華』是也。有微紅﹑水紅﹑白色數種。小兒口熟破﹐取白色花搗汁擦之卽愈﹐取幹者煎水洗亦愈。

雞冠﹕紫色。佛書謂之波羅奢﹐髙可五﹑六尺﹐矮者數寸。蘇子由詩注﹕『卽玉樹後庭花也』。亦有白色。又一種中枝花極大﹑旁枝花小﹐錯出環拱﹔俗名百鳥朝鳳。

月下香﹕葉叢生﹐細而長﹔中吐一莖﹐可數十蕊。花白﹐開自下而上﹔至晚愈香﹐故名。又以開輒兩蕊相偶﹐名雪鴛鴦。內地夏﹑秋時開﹐臺四時皆放。

賽蘭﹕花黃如黍。一名翠蘭﹐俗名魚子蘭﹐又名雞爪蘭。夏﹑秋間開。佛經謂『伊蘭』﹐卽此花也。又名珍珠蘭﹐香聞十步。

夜合﹕「格物論」﹕『一名合歡﹐亦名合昏』。花白﹑微香﹔以其朝開夜合﹐故名。

番蝴蝶﹕葉略似槐﹔花中紅﹑外黃﹐似蝶有須﹐一枝可數十蕊。四季長開。臺產。

金絲蝴蝶﹕花黃色﹐形如蝶。「華夷考」謂之金莖花。

長春﹕燕昭王時有長春樹﹔今借以名花﹐謂一歲俱花也。淺紅色。臺人名爲月見。

麗春﹕從南海來﹐罌粟別種也。花似長春而大﹐百葉而深紅。

萱艸花﹕一名宜男﹑一名忘憂。花﹐淡紅色﹔以作蔬﹐曰金鍼。或名鹿蔥﹐前人俱以爲誤。更有紅﹑紫二色者﹐北路無此種。

曇花﹕有紅﹑白二種﹐夏日開。泉州開元寺有聯云﹕『祇樹開千臘﹐曇花供六時』。

淩霄﹕「郡誌」﹕『兔絲子﹐一名淩霄』。「爾雅翼」﹕『苕﹐陵苕﹔今淩霄花是也。藤蔓喬木﹐極木所至﹐花開其端』。「詩」﹕『苕之華﹐蕓其黃矣』。此地所生枝葉皆似﹐其花紫﹔或者苕之變種與﹖

石花竹﹕「通誌」﹕『一名錦竹。叢生﹐髙尺許﹐花如纈錦』。

剪春羅﹕莖柔﹑花淡紅﹐旁如剪刻。一名碎剪羅。又有色深紅者﹐名狀元紅。

洛陽錦﹕叢生﹐髙尺許。莖柔﹐紅﹑紫諸色俱備。又有白者﹐名白剪絨。

素馨﹕舊名耶悉蜜。藤木。花色白﹐香亞茉莉。五羊城外三十里有花田﹐雲南漢劉鋹之姬曰素馨死葬此而生此花﹐因以名之。沈文開「雜記」﹕『臺產藤與花葉頗相似﹐多在各社竹叢中或樹稠陰密處。藤蔓竹木﹐花細白如雪。二﹑三月間開﹐香气淸幽飛遠﹐色不變黃﹐四月而歇。不似廣﹑閩家所植﹐每月常開也』。

繡球﹕白色。內地繡球木本﹐一華數十蕊﹐團團湊合如簇球﹔臺系藤本。

噴雪﹕花白。細細如雪。「通誌」名潑雪。今人多取植盆中。

蓼花﹕卽水葒花。細莖﹑弱葉似柳﹐味香辣。霜後﹐獨爛然於冷風寒水間﹐故又名大節。

月桃﹕葉似蓮蕉。花黃白色﹐倒垂﹐香而濁﹔一莖可數十蕊。臺產五月始開。端午日﹐取其葉以爲角黍﹔摘花插小兒髻上﹐又名虎子花。

金鳳﹕有深紅﹑淺紅﹐有白﹑有紫﹐有紅白相間。自夏初至秋盡﹐開謝相繼。一名鳳仙。張宛丘「菊詩」呼爲菊婢紅者﹐可染指甲。

佛桑﹕色朱﹐其葉似桑。一年長開﹐朝生暮隕。「學圃雜疏」﹕『佛桑有紅﹑黃諸色﹐一名扶桑。其單葉者﹐名照殿紅』。

千日紅﹕色紅﹑無香﹐極耐久。婦人插之﹐每數日浸以熱水﹐色更新妍。

金錢花﹕花紅﹐午開﹑子謝﹔一名子午花。「北戶錄」﹕『來自毗屍沙國』。

胭脂花﹕有紅﹑白二種。狀如兔絲花而稍大﹐夏﹑秋開。

玉樓春﹕卽百葉黃梔。花白而香﹐不能結實。

頳桐﹕葉微似桐﹐髙五﹑六尺。靑幹繁花﹐鮮紅如火。沈文開「雜記」名天仙花。內地名龍船花﹐以其初開正在競渡之候也。又呼百日紅。臺則終歲皆紅矣。

萬壽菊﹕花黃似菊而耐久﹐盛者可數十蕊。

棣棠﹕「通誌」﹕『條生。花淡黃色﹐二﹑三月開。又有白色者』。

蓮蕉﹕花有紅黃二種﹐一年長開﹐俗謂美人蕉﹐誤。

指甲花﹕色碧而花細﹐一枝可數百蕊。「南方艸木狀」云﹕『樹髙五﹑六尺﹐枝弱如嫩楡﹔云自大秦國移植』。婦女搗其葉染指甲﹐功同鳳仙﹔故名指甲花。羣以爲香﹐然實濁不可耐。

番花﹝見木部﹞﹕色白微黃﹐味香而濁﹐似山梔花。三﹑四月開﹐先花後葉。

莿球﹕葉綠﹐身多莿。花黃色﹐似菊而小﹔臺謂之消息花。又名牛角莿﹐以其■﹝艸﹝束刂﹞偶如牛角也。

老來嬌﹕一名秋紅﹑一名雁來紅﹐亦名老少年。幹紫直上﹐髙六﹑七尺。葉初生卽紅﹐老而紅愚嬌﹔𨿽非花而艷特甚。周子羽詩﹕『翔雁南來寒艸秋﹐未霜紅葉已先愁﹔綠珠宴罷歸金穀﹐七尺珊瑚夜不收』。四明黃宗羲有「雁來紅賦」。

藜﹕幹淺紅﹐葉微紅帶黃色﹐形如老來嬌髙可八﹑九尺。枯則取以爲杖﹐韌而輕﹔卽藜杖也。

玉芙蓉﹕葉似艾而微香﹐色亦淡雅﹔婦女愛之﹐多插於首。此與老來嬌及藜﹐皆艸也﹔以其色可人﹐並附於花之末。

木之屬

松﹕「字說」云﹕『松柏爲百木之長。松﹐猶公也﹔柏﹐猶伯也。樹磥砢修聳﹐皮作麟形﹐四時不攺柯易葉。仲春抽蕤﹐花蕊爲松黃﹔結實如豕心﹐疊如麟砌﹐秋老則子長鱗裂』。「白玉蟾」云﹕『奎星之精化而爲松﹐精液爲松脂﹐餘气結爲茯苓。千年松脂﹐化爲琥珀』。臺惟水沙連內山有此。

柏﹕「六新精蘊」云﹕『萬木皆向陽﹐柏獨西指﹔蓋陰木而有貞徳者﹐故字從白。白者﹐西方也』。「埤雅」﹕『性堅致﹐枝﹑子皆香﹐不長霜雪』。葉扁而側生者﹐曰側柏﹔一名扁柏。

楠﹕「漳志」﹕柟﹐今楠木也。宋子京曰﹕『讓木卽柟﹐其木直上﹐柯葉不相妨』。「山海經」﹕『柟負霜騰翠﹐今古以爲美材』。此地木色稍黑﹐有載入內地者。又土柟可爲輔輻﹐甚堅韌。

樟﹕大者數抱﹐四時不凋﹔枝葉扶疏﹐垂陰數畝。漳「舊志」﹕『樹老則內腐而虛﹐其色赤﹐其材細﹐其味辛烈﹐作器雕鏤必用之。熬其汁爲樟腦﹐可入藥也』。

梧桐﹕「禮」﹕『季春之月﹐桐始華』。「爾雅」注﹕『榮木﹐梧桐也』。「福州誌」﹕『閩產有三﹕一種葉有三歧﹐子如胡椒﹐可食﹔曰梧桐。一種葉圓而末尖﹐二月開淡紅花﹐可壓油﹔曰油桐。一種花葉不相見﹐花不結子﹐材可琴瑟』。「禹貢」『嶧陽孤桐』卽此﹐所謂岡桐也。北路所有﹐乃梧桐耳。

榕﹕「海物異名記」﹕『榕作槦﹐言材不中主人也。或曰蔭覆寬廣﹐故謂之榕』。「南方艸木狀」﹕『其蔭十丈﹐枝條旣繁﹐葉又茂細﹔根如藤下垂﹐漸漸及地﹐便生枝節。鳥啄其實﹐墜地復生﹐名曰鳥榕』。

楓﹕樹如白楊。「說文」﹕『楓木厚葉﹑弱枝﹐喜搖。別名欇』。「爾雅」﹕『楓﹐欇欇』。言風至則欇欇而鳴也。「齊丘化書」﹕『老楓化爲羽人』。又天子之居曰楓宸﹐曰丹楓﹝﹖﹞。靑楓﹐則未丹之稱。楓上占斯曰楓柳﹔占斯者﹐寄生也。

桄榔﹕「南方艸木狀」﹕『樹似栟櫚﹐皮中有屑如麧麫。木性如竹﹐紫黑色﹐有文理﹔可以爲器』。

柳﹕「大戴禮」﹕『正月柳梯﹔梯者﹐發葉也。黃蕊爲花﹔花熟時﹐隨風狀如雪﹐曰絮』。「白玉蟾記」﹕『箕宿之精化爲柳。昔人比王恭﹐濯濯如春月柳』。漳﹑泉人多植水邊﹐名楊柳。柳與楊﹐實二種也。漢苑有人柳﹐一日三起三眠﹐別名檉柳。天將兩﹐檉先知之﹔霜雪不凋。又稱三春柳﹐以其一年三秀也。又稱觀音柳。此異種﹐人罕識之。臺又有禦柳﹐幹赤﹐細條如綠絲﹔亦名垂絲柳。「寧化志」﹕『粵中有禦柳﹐葉細如碎縷﹐簇生絲條﹐紛飛如綠雪﹔微風拂之﹐左右依靡』。當與臺爲一種。不知『寒食東風禦柳斜』﹐卽此禦柳否﹖

椿﹕「泉志」﹕『木之壽者』。「圖經」﹕『椿木實而葉香﹐可啖。方春﹐摘其芽。臭者爲樗』。董子曰﹕『木命三時﹐謂椿以春﹑榎以夏﹑楸以秋也。』

斑支﹕「斑」或作「攀」。幹直起礌而生﹐莿極彊﹔樹大則礌﹑莿俱落。花落而實中有棉極松﹐爲褥宜於暑。

椶﹕古稱栟櫚。幹直上無枝。葉生木杪﹐下有皮重疊裹之﹔每一匝爲一節。皮入土不爛。梁張孝秀執栟櫚皮塵塵﹐唐因之爲拂。北路不多產。

楝﹕「爾雅翼」﹕『木髙數丈﹐葉似槐而尖。實如小鈴﹐味苦。俗名苦楝』。「圖經」謂樹有雌雄﹐雄者根赤無子。雌者根白有子。

水松﹕「華夷考」﹕『福州呼水松﹐莆人呼水棉。性好近水﹐皮溫厚如棉。枝喬而上勾﹐其葉散碎紛披﹐其根礌砢奇古』。

烏桕﹕花如梅﹐子可醡油﹐燃燈澆燭。秋盡葉紅﹐遠望如霞。北路不多產。

鐵樹﹕幹紫黑色﹔葉如桄榔﹐生於木杪﹔皮麟皺而厚。俗傳可以釘釘其樹﹐鐵皆化﹐樹愈茂盛。

莿桐﹕樹髙大﹐枝葉蕃茂。雨時折枝﹐插地卽生﹔亦易長。初生多莿﹔長而莿落﹐垂蔭如梧桐。

九荊﹕樹無皮如紫薇﹐或呼爲九芎。質理甚堅﹔用爲柱﹐入土不朽。亦能花﹐但不蕃耳。

楮﹕臺名鹿子艸﹐以鹿嗜其枝葉也。別名谷。「爾雅」﹕『榖﹐楮也。皮可造紙』。「晉書」﹕『王議之制窮萬谷之皮』。「廣州記」﹕『蠻夷取榖皮﹐熟槌爲揭裏布﹐鋪以擬氈。』

破故子樹﹕葉似梧桐而小﹐結子如苦楝。

加冬樹﹕葉似冬靑﹐子亦如之。大者陰可數畝。

荊﹕俗名埔荊。「格物論」﹕『荊﹐小木叢生﹐枝莖婆娑﹐葉刻缺而粗澀﹔荒阪洲渚多有之。有五葉﹑七葉。行人中暑者﹐取七葉荊心嚼之或縛臍間﹐立愈』。

象齒﹕木硬而直﹐白文如象齒。以爲桷﹐久而不壞。

土杉﹕色黃白﹐略如杉。小屋以爲梁。

猴栗﹕木性甚堅﹐器用多取之。爲梁柱﹐久亦內腐。

白樹﹕樹髙大而幹直﹐頗美觀﹔但易朽蠹﹐巨室無取也。

黃目樹﹕葉如苦楝﹐赤黑色。結實形如枇杷﹐色黃皮皺﹔中有子﹐去之用以澣衣﹐功同皂筴。

番花樹﹕樹髙大﹐葉如枇杷而厚。冬葉落﹐枝頭累累如指。

赤鱗﹕赤色皮鱗﹐質堅。大者取爲車心﹐小者用爲籬柱。

朴﹕「通誌」﹕『葉如加條差小﹐皮麟皺而厚』。諸羅地名有朴仔樹腳﹐因其多而得名也。

烏栽﹕皮帶黑色﹐中白。大而不堪器用﹐止可供薪。

水漆﹕生海泥中。柯葉﹐彷佛莿桐﹔皮有黏液﹐著膚則腫。取以圍籬﹐多生枝葉。

百日靑﹕樹枯而色如生﹐故名。

山荔﹕樹如荔﹐無花實。

埔柿﹕樹如柿﹐無花實。

菻荼﹕葉多莿﹐似黃梨而大﹔髙可丈餘。密栽爲籬﹐盜不能入﹝花﹑實別見「番俗」部﹞。

竹之屬

莿竹﹕髙四﹑五丈﹐大者圍尺五﹑六寸。旁枝橫生而多莿堅利﹐人不敢犯﹔密者可禦盜。艸屋取爲梁柱﹐器物資之﹐用甚廣。

長枝竹﹕一名鱟腳綠。髙二﹑三丈﹐圍三﹑四寸﹐節疏而平。臺人制椅棹﹑牀架﹑櫥等物皆資之。產自山中艸地﹐間有種者。「通誌」﹕『絲之可以爲器』。

筀竹﹕「山經」注﹕『筀竹大者圍二尺﹐長四丈。又名防露﹔言其上密防露﹐下疏來風』。石介詩﹕『斷霞半赭燕支木﹐零露偏畱筀竹叢』。出竹塹岸里社。筍極佳﹝見蔬部﹞。

金絲竹﹕一名箭竹。大如小指﹔其質堅﹑其節疏。出朴仔籬等社﹐土番以爲箭。

空涵竹﹕髙二丈餘﹐圍二﹑三寸。質不堅﹐多產山中﹐艸屋用爲桷。或藩田間。

麻竹﹕大於莿竹而無莿﹐但不堅厚﹐止可制車籠﹑糖籠﹑倉笨﹑篾簟等物。

觀音竹﹕枝柔﹑葉細﹑幹小﹔髙四﹑五尺。園亭植之。或取其小者爲盆景。

人面竹﹕髙四﹑五尺。「華夷考」﹕『節密而凸﹐宛如人面﹐故名』。「通誌」﹕『一名佛眼竹﹐可供玩賞』。

椶竹﹕髙二﹑三尺﹔節密﹐而生皮似椶﹐故名。

石竹﹕大如筀竹﹐可爲器。出朴仔籬等社。

珠籬竹﹕髙丈許﹐如指大。人居用以編籬。

蘆竹﹕戴凱之「竹譜」﹕『有竹象蘆﹐因以爲名』。「泉郡誌」﹕『生溪澗濕處﹐叢小葉疏』。

艸之屬

仙艸﹕「泉郡誌」﹕『搗爛絞汁和米粉煮之﹐𨿽三伏成凍﹐似石花而黑﹔解暑毒』。

茜艸﹕染絳之艸。一名茅搜。「說文」﹕『茅搜染韋﹐一入爲韎』。又名地血﹑名牛蔓﹑名茹蘆。土番多用此以染獸毛﹐間以染藤﹔然祕而不傳。莫知所生之處﹐漢人鮮有識者。

鳳尾艸﹕「本艸」﹕『名貫眾。葉靑綠如小雛翅』。「廣雅」謂之貫節。

虎耳艸﹕葉圓﹐面綠而背紅﹔八芳艸之一也。喜陰濕。能治耳疾。

茅﹕「易」﹕『藉用白茅』。「禮」﹕『縮酌用茅』。「詩」﹕『晝爾於茅』。北路甚多﹐髙與人齊。又一種短而細﹐名金絲茅﹔理而不亂。

菅﹕「爾雅」﹕『白華野菅』。陸璣曰﹕『菅似茅﹐而滑澤無毛』。「詩」﹕『白華菅兮』。「逸詩」﹕『無棄菅蒯』。

芒﹕「爾雅」﹕『莣杜榮』。李時珍曰﹕『芒皆叢生。葉似茅﹐傷人如鋒刃﹐皮可爲繩﹐莖穗可爲帚』。

蒲﹕「埤雅」﹕『水艸也』。似莞而褊﹐有脊。生於水涯﹐滑而溫﹐可爲席。

蘋﹕「通雅」﹕『蘋﹐萍一類也』。「韓論」﹕『沈者曰蘋﹐五月有花』。白色謂之白蘋。生田中者小﹐曰靑蘋。

萍﹕「爾雅翼」﹕『水上小浮萍﹐江東謂之萍』。「埤雅」﹕『無根而浮﹐當與水平﹐故謂之萍。紫萍可爲藥』。

藻﹕「爾雅翼」﹕『根生水底﹑葉浮水上﹐不若水浮萍之無根而漂浮也』。

煙艸﹕一名淡芭菇﹐種出東洋。莖﹑葉皆如牡菊。取葉曬漧﹐細切如絲﹐置少許管中﹐燃吸其煙﹐令人微醉﹔不食輒思﹐亦名相思艸。有生煙﹑熟煙。出漳州者甚佳。北路生而不殖。

乳艸﹕生附地﹐枝紅﹔葉細﹐背微紅。和雞食﹐益產婦之乳。

鼠曲﹕「本艸」﹕『生平岡熱地﹐葉似馬齒莧﹐上有白毛﹔黃花』。「艾軒集」謂之暑菊。曬漧﹐同米粉作糗。

金絲藤﹕蔓生﹝見「番俗」「服飾』部﹞。

仙人掌﹕「圖經」曰﹕『於石壁上貼壁而生﹐如人掌﹐故名』。

合羞艸﹕髙二﹑三寸﹐葉似槐。爪之﹐葉卽下垂﹐如婦女含羞然。

齒艸﹕枝綠﹐髙尺許﹔葉如浮藤菜而小﹐心如枸杞。番人取其枝以擦齒﹐久之皆黑﹐因以得名﹔或名澀艸。

龍舌艸﹕俗名蘆薈。形如舌﹐旁有莿。液如油﹐可以潤發。

莿莧﹕幹赤色﹐髙三﹑四尺。葉尖小﹐靑色帶赤﹐多生莿﹐故名。燒灰沃水﹐可漬米爲粽。

藥之類

薏苡仁﹕一名■﹝艸贛﹞米﹐謂堅硬有贛彊之意。一名回回米﹐一名薏珠子。能健脾益胃。馬援在交趾﹐嘗餌薏苡以勝瘴﹐呼爲■﹝艸幹﹞珠﹔載其種還﹐人讒以爲珍珠。北路產頗多﹐而粒差小。土番名之曰禾榛﹐又名禾珠﹔以其與禾並栽也﹝詳見「外紀」﹞。

天門冬﹕蔓生。結根如指。「山海經」所謂冬■﹝艸舋﹞。「爾雅」﹕『髦顚棘』。郭璞注﹕『細葉有莿﹐與麥門共稱辟榖要藥』。

麥門冬﹕小於天門。「爾雅」﹕『葉如韭﹐四季不凋。根有須作連珠﹐形似穬麥』。「本艸」謂『久服輕身﹐不老不饑』。又名禹餘糧。

土茯苓﹕「爾雅翼」﹕『茯苓﹐千歲松脂也。蔓生。長葉圓根﹐大如雞子﹐連綴而生。有赤﹑白二種』。北路產者﹐似茯苓而小﹐赤色﹔俗呼爲山尾薯。

菖蒲﹕荃也。一名蓀﹑一名水劍艸。文王嗜昌歜。「左傳」﹕『王使周公閱來聘﹐饗有昌歜﹐菖蒲也』。生於石上者爲石菖蒲﹐道家以爲延年之食。

枸杞﹝見蔬部﹞﹕其實爲地仙子。諺曰﹕『去家千里﹐不食枸杞』。其根爲地骨皮﹐治喉間毒。

藕節﹕艸花根也﹝見花﹑果二部﹞﹕取其條﹐切片陰漧﹐可入藥。

紫蘇﹕「爾雅」﹕『蘇﹐桂荏』。曰紫蘇者﹐別於白蘇也。性和暢﹐行气和血。子可以取油。

艾﹕「爾雅」謂之冰臺。莖髙三﹑四尺﹐葉長寸許。味辛微香﹐面靑背白。花黃﹐秋開如野菊而小。「爾雅翼」﹕『庶艸治病﹐各有所宜﹔惟艾可灸百疾﹐故名醫艸』。

蒼耳子﹕卽羊帶來。「爾雅」曰﹕『捲耳苓耳』。「廣雅」曰﹕『枲耳』。郭璞曰﹕『形如鼠耳』。陸璣曰﹕『葉靑白似胡荽﹐白華細莖﹐子如婦人耳璫』。或名耳璫艸。

益母艸﹕「爾雅」﹕『■﹝艸佳﹞蓷』。郭璞注﹕『今茺尉也。葉似荏﹐莖方。花淡紅﹐生節間』。又名益母﹐宜於孕婦也。

金銀花﹕「本艸」﹕『卽忍冬藤花。一名老翁須花。黃白相對﹐有香﹔能治風﹑除脹﹑解痢』。令人摘取曬漧﹐以治毒消腫。

通艸﹕性利水﹐兼通乳竅。染以彩色制花﹐鮮明可愛。出淡水雞籠諸山。

香附﹕卽莎艸根﹐一名臭頭香。「離騷」曰﹕『靑莎雜樹兮﹐薠艸靃靡』。「子虛賦」﹕『薜莎靑蘋』。

三柰﹕枝葉類姜﹐根亦似之。味辛。

山梔子﹕其花六出﹐其實七稜。亦名越桃﹐一名木丹。「圖經」曰﹕『皮薄而圓﹐黃色。子多七稜﹐至九稜者爲佳』。「子虛賦」﹕『鮮支黃爍』。蜀中有紅色者。

土木通﹕藤大如指﹐每節有二﹑三枝﹐枝頭出五葉。結實如小木瓜﹐南人謂之燕■﹝艸覆﹞。

澤蘭﹕「爾雅翼」﹕『葉尖長﹐微有毛﹔方莖紫節﹐花白。能散血』。

薄荷﹕「圖經」﹕『莖葉似荏而尖長﹐治風寒爲要藥。以蘇州之產爲佳』。

車前子﹕卽「詩」所謂芣苢。「爾雅」﹕『芣苢﹐馬舄車前也』。陸璣疏﹕『一名當道。喜生牛馬迹中﹐故曰車前』。葉亦可用。江東人呼爲蝦蟇衣。俗呼五根艸。

風藤﹕狀與他藤異﹐似木通。出水沙連丙山。浸酒服之﹐可已風疾。

白雞冠﹝見花部﹞﹕取色白者曬漧﹐能治婦人血崩。

蒲公艸﹕「本艸」﹕『一名蒲公英』。有細莿﹐中抽一莖﹐莖端有花﹐黃如金錢﹔開罷﹐飛絮隨起。絮中有子﹐落地卽生。專治女人乳上生毒。

蓖麻子﹕「圖經」﹕『葉似葎艸而厚大﹔莖赤﹐有節如蔗。實類巴豆﹐形似牛蜱﹐故名。能治風病』。

紫萍﹕﹝見艸部﹞﹕池澤止水中甚多﹐季春始生。面靑﹑背紫﹔赤若血者﹐謂之紫萍。「寧化志」﹕『七月十五采﹐曬漧﹐蜜丸之﹐能入肺經﹑達皮膚﹐治腳气﹑傷折﹑胎孕有傷﹔名「紫萍一粒丹」』。

斑節相思﹕枝葉類薄荷而大﹐味似艾。能解毒。

桕菇﹝見木部﹞﹕「本艸」無載。小兒口痛﹐煎洗卽愈。

菻荼菇﹝見木部﹞﹕花色有紅﹑白二種﹔療痢疾﹐各以其色治之。「本艸」亦無載。

水燭﹕「寧化志」作山蠟燭。叢生水中﹐葉如蒲。花如蠟燭﹐色赤﹐有二﹑三層﹔

中有白絮。可治金瘡﹐或以鋪褥。

木賊﹕「本艸」﹕『獨莖﹐苗如箭筍﹐無葉﹔寸寸有節﹐淩多不凋』。

蛇艸﹕形如菠菱﹐有小白花。毒蛇傷人﹐搗爛敷之﹐仍煎泡酒服﹔立愈。

急性子﹕卽鳳仙子。熟時以手微按﹐其縫卽開﹐故名。

木鱉子﹕蔓生。葉似苦瓜。「本艸」﹕『實似括蔞而大﹐生靑﹑熟紅﹔肉上有莿。核似鱉﹐故名』。

樟腦﹝見木部﹞﹕以樟木切片﹐井水浸三日夜﹐入鍋煎之﹔柳木枝頻攪﹐待汁減半﹑柳上有白霜﹐濾去滓﹐傾汁入盆﹐經宿結塊。北路樟甚多﹐但少制煉者。

蜂蜜﹕「仙經」﹕『蜜爲眾口芝﹐又呼爲卉醴﹐一曰百花醴。唐兜羅貢紅蜜』。「杜陽編」載﹕『吳明國貢鸞蜂蜜﹐其色碧。久食﹐長壽黑髮』。

鹿茸﹝見獸部﹞﹕茸角之初發者﹐稟純陽之質﹐含生發气﹔其味甘﹑其性溫﹐能補陽。又有麋茸﹐能滋陰。

鹿角膠﹕碎鹿角煮﹐凝凍成膠﹔大溫補之藥。

鹿角霜﹕卽膠之粗而爲渣者。功次於膠。

穿山甲﹕卽鯪鯉殼﹝見介部﹞。

蟬蛻﹕蟬殼更生﹐脫舊掛樹間者。

硫磺﹕出淡水磺山。有夾土者﹑有純潔者﹐總置釜中鎔開﹐投以魚油﹐滚起泥土﹐以鐵笊籬撈去之﹔再煎淨汁﹐傾入桶內冷結凝塊﹐破桶而取之。

畜之屬

牛﹕「易卦」﹕『坤爲子母牛﹐耕畜』。「通誌」﹕『黃牛角縮而短悍﹐水牛丰實而重遲』。

馬﹕乘畜也。「易」﹕『幹爲馬﹐坤配乾﹐象牝馬』。「春秋說題辭」﹕『地精爲馬』。「春秋考異記」﹕『地生月精爲馬。月數十二﹐故孕十二月而生。有肝無膽。出西北者良﹐東南劣弱不及』。臺俱從內地來﹐近亦有牝而生者。

羊﹕孕四月而生。「禮記」﹕『羊曰柔毛』。「古今注」﹕『羊名髯須﹐主簿繁露。有角不用﹐類好仁者﹔執之不鳴﹐殺之不嗥﹐類死義者﹔欲乳必跪其母﹐類知禮者。性善羣﹐故於文﹐羊爲羣』。

犬﹕「易」﹕『艮爲狗』。「爾雅」以犬未成毫爲狗﹐「說文」以狗之有懸蹄者爲犬。今通作狗。

貓﹕「禮」﹕『郊特牲。迎貓﹐爲其食田鼠也』。「爾雅翼」﹕『小獸之猛者。黃﹑黑﹑白﹑駁數色。其睛可定時﹕子午卯酉如一綫﹐寅申巳亥似滿月﹐辰戌丑未類棗核。鼻端常冷﹐惟夏至一日溫』。

豬﹕「爾雅」曰彘。或謂之豕﹐其子曰豚﹐「禮記」﹕『豕曰剛鬣﹐豚曰腯肥』。「古今注」﹕『豬曰參軍』。

雞﹕「易」﹕『巽爲雞』。「曲禮」﹕『雞曰翰音』。徐鉉曰﹕『雞﹐稽也﹔能考時也。雞有五徳﹕首戴冠﹐文也﹔足搏距﹐武也﹔敵在前敢斗﹐勇也﹔見食相呼﹐仁也﹔守夜不失時﹐信也』。

鵝﹕「爾雅」謂之舒雁。顙如癅﹐長脰﹔夜鳴應更。有行列﹐故兵有鵝鸛之陣。善旋轉其項﹐故右軍法以動腕。

鴨﹕「爾雅」謂之舒鳧。尸子曰﹕『野鴨爲鳧﹐家鴨爲鶩﹐不能飛翔』。「禮」﹕『庶人執鶩』。

鴿﹕本野鳥﹐必待家畜而後種傳﹔名色甚多。善認主家。張九齡謂之「飛奴」﹔謂系書於足﹐能代人傳書也。

羽之屬

雉﹕「書」曰華虫﹐「禮」曰褘衣畫翚。漢避呂后諱﹐攺名野雞。雄者有冠﹐尾長﹐身五彩具﹔其羽爲翟。「月令」﹕『仲冬﹐雉始雊』。「儀禮」﹕『士相見禮﹐各執雉﹐取其守介不失節』。雉飛﹐崇不過丈﹑修不過三丈﹔故計城之丈曰雉。臺產尾不逾尺。

烏﹕束晢詩﹕『嗷嗷林烏﹐待哺於子』﹔「說文」以爲孝鳥是也。初生﹐母哺六十日﹔長則反哺六十日。一名鴉﹐自呼其名。今人聞鴉輒唾﹔以見異則噪﹐故惡其不祥也。「爾雅」﹕『純黑而反哺者謂之慈烏﹐腹白不反哺者謂之鴉』。「禽經」﹕『朝鴉鳴﹐則小雨』。

鶺鴒﹕水鳥。「禽經」﹕『■﹝卽鳥﹞鴿友悌』。「詩」﹕『脊令在原﹐兄弟急難』。郭璞注﹕『鵲屬也。飛則鳴﹐行則搖』。陸璣疏﹕『大如鷃雀。長腳長尾﹐尖喙。背上靑赤色﹐腹下白﹔頸下黑﹐如連錢﹐故人謂之連錢』。一名雪姑。

鸛﹕「格物論」﹕『鸛﹐水鳥﹐一名負釜﹐一名背竈﹐一名皁裙。狀類鶴﹐而無朱頂。善飛搏﹐巢必喬木之髙枝』。「禽經」﹕『鸛生三子﹐其一爲鶴』。臺無鶴。

鳩﹕「詩」﹕『宛彼鳴鳩』。傳曰﹕『斑鳩也﹐名隹。種類甚多』。語曰﹕『天將雨﹐鳩逐婦』。臺有土鳩﹑金鳩。土鳩靑黑色﹐間雜以白﹐俗名斑甲。金鳩身綠﹐嘴足紅﹕「漳志」所謂紅鳩也。一名金隹。又名火鳩。項下赤色。

翡翠﹕「爾雅」﹕『鷸也。俗名釣魚翁﹐善捕魚﹔名魚虎﹐亦名魚師』。「埤雅」﹕『前爲翡﹐後爲翠』。「異物志」﹕『雄赤爲翡﹐雌靑爲翠﹔人取其羽毛爲飾』。

鷺﹕毛潔白﹐頂有絲毿﹔毿長尺餘。靑腳﹐喜翹。髙不滿二尺﹐翔集必舞而後下。「詩義疏」﹕『水鳥也』。「爾雅」﹕『鷺舂鋤。步於淺水﹐好自低昂﹐如舂﹑如鋤』。

鴛鴦﹕「爾雅」﹕『匹鳥也。喙趾似鳧﹐而文彩■﹝火旬﹞爛。雄曰鴛﹑雌曰鴦﹐止相偶﹑飛則雙﹐其交不再』。

白鷴﹕「格物總論」﹕『白質黑章﹐尾二﹑三尺﹔嘴爪純丹』。「爾雅」所謂朝雉。郭注﹕『江東呼爲白翰』是也。亦有靑者﹑黑者﹐皆不雜於凡鳥。

長尾三娘﹕鷴之屬。色靑﹐光彩照人。嘴朱紅﹐足紫﹐尾長尺許。或呼爲娃鳥﹐疑卽所謂靑鷴也。

燕﹕「爾雅」謂之乙。「詩」謂之元鳥。「禮記」﹕『仲春元鳥至﹐祠於髙禖』。武璫詩﹕『花開蝶滿枝﹐花謝蝶還稀﹔惟有舊巢燕﹐主人貧亦歸』。

鸜鵒﹕萬畢術曰﹕『一名寒臯。斷舌可使言語』。南唐李煜謂之八哥。

鷗﹕水鳥。一名鷖。「南越記」﹕『隨潮上下﹔以三月風至﹐乃還洲嶼。頗知風雲』。

布谷﹕「爾雅」﹕「鳴鳩鴶鵴。郭注﹕『今布谷也』。「爾雅翼」﹕『此鳥鳴時﹐布種其谷。似鷂長尾﹐牝牡飛鳴﹐翼相摩拂』﹔「月令」『鳴鳩拂羽』是也。

竹雞﹕「圖經」﹕『其狀如雉﹐形小尾短』。「通誌」﹕俗呼泥滑滑﹐蓋以聲似之也。白蟻聞其聲﹐卽化爲水。一名越鳥﹐好食蟻』。

畫眉﹕似鶯而小﹐黃黑色。好鬥善鳴﹐淸圓可聽﹐與內地相類。但眉無白者。

黃鶯﹕「詩義疏」﹕『黃鳥﹐鸝鶹也﹔一名黃鸝。或謂黃栗畱﹐一名倉庚。其音圓滑善囀﹐方春後卽鳴』。

鷹﹕一名爽鳩。「禮記」﹕『仲春之月﹐鷹乃學習。孟秋之月﹐鷹乃祭鳥』。孔羣曰﹕『𨿽陽和布气﹐鷹化爲鳩。至於識者﹐猶憎其眼。雄形小﹐雌體大』。「禽經」﹕『鷹不擊伏﹑鶻不擊姙﹐蓋義性如此』。北路有極大者﹐名曰板雄。

鷂﹕「詩義疏」﹕隼『餅﹐鷂也』。「通誌」﹕『大如鷹﹐蒼黑色﹐尾稍短。善擊鳥』。莊子曰﹕『鷂爲鸇﹐鸇爲布谷﹐布谷復爲鷂﹔此物之變也』。

烏鶖﹕身黑﹑尾長﹐較小於鷹﹔能搏鷹﹑鷂﹑鳶諸惡烏。「詩」﹕『有鶖在梁』﹔水鳥也。當爲別種。

伯勞﹕「爾雅」謂之鵙﹐亦曰博勞。「左傳」謂之伯趙。「易通卦驗」﹕『博勞﹐性好單棲。其飛■﹝梭﹐羽代木﹞﹐其聲嗅嗅﹔夏至應陰而鳴』。「爾雅」﹕『鵙在林間鳴﹐蛇於其下蟠結不動』。「興化志」﹕『伯勞﹐一名梟』。

海鵝﹕俗名南風戇﹐又名布袋鵝﹐色如家畜。伸頸髙可及肩﹐常於海濱獵魚﹐避風則入。翎可爲箭羽。

鳧﹕「爾雅」注﹕『似鴨而小﹐背上有紋』。陸璣云﹕『卑腳短喙﹐鳥之謹厚者』。俗呼爲水鴨。

番蓽﹕形似燕﹔背淡黑色﹐腹下色黃﹐尾長。飛則鳴﹑行則搖﹐類於鶺鴒。

蓽雀﹕似雀而小﹐紫色。喞喞善吟。置籠中﹐能自來去。性畏暑﹐遇夏輒死。

白頭翁﹕似雀而大﹐頭有白點。諸葛恪在吳王坐﹐有鳥飛過﹐恪曰白頭翁。張昭疑爲譏己﹐請覓白頭母。

海雞母﹕黑色﹐腳綠。如母雞大﹐宿海嶼中﹐故名。骨脆而味甚美。

雀﹕曹植賦﹕『頭如顆蒜﹐目如襞椒﹐躍而不步』。「古今注」﹕『一名嘉賓』。言宿檐瓦﹐馴近階除﹐如賓客也。

鷦鷯﹕「通誌」謂之鷦鴱。「爾雅」﹕『桃■﹝丿上虫下﹞鷦﹐其雌鴱也』。陸璣曰﹕『似黃雀而小。喙刺如錐﹐取茅爲巢﹐以麻紩之﹐如刺紩襪﹔故一名襪雀﹑一名巧婦﹑一名女匠』。土番出艸﹐聞其聲則返。

鳶﹕鴟類。「爾雅」﹕『其飛也翔﹐俗謂能嘶風』。「禽經」﹕『朝鳶鳴﹐則大風』。「格物論」﹕『能捕魚』。臺則並搏小雞﹑鴨食之。

食蛇鳥﹕黃褐色﹐項細而長﹐髙腳﹐性嗜蛇﹐大倍於鷺。

鵂鶹﹕又名鴟鵂﹐怪鳥。大如鷹﹐頭目如貓﹐有毛角﹑兩耳。晝伏夜出﹔鳴則雌雄相喚﹐聲若老人。莊子『鴟鵂夜撮蚤虱﹐察毫末﹔晝則瞑目而不見丘山』是也。宿叢艸中﹐俗呼爲狐黃。「寧化志」﹕『卽土梟。子成﹐父母俱遭其食﹔不孝鳥也。故古人夏至磔之』。

毛之屬

豹﹕「說文」﹕『豹似虎﹐圖文黃紋﹐黑如錢﹐比比相對』。圈中五圈﹐左右各四者曰金錢豹﹔宜爲裘。紋如艾葉者﹐曰艾葉豹﹔臺謂之烏雲豹。土產者稍大於犬﹐而無所害於人﹔或名之曰獐虎。

鹿﹕「埤雅」﹕『鹿性決躁』。又曰﹕『性警﹐分背而食﹐食則相呼。羣居則環角外向﹐以防物之害己』。「爾雅翼」﹕『鹿陽獸遊山﹐夏至得陰气而解角﹐從陽退之象』。

麋﹕鹿之大者。「左傳」﹕『澤有介麋』。「爾雅翼」﹕『麋陰獸遊澤﹐冬至得陽气而解角﹐從陰退之象』。

麖﹕似鹿而小﹐無角。性悍而善跳。「埤爾」﹕『麖性膽怯﹐飲水見影輒奔』。崔豹「古今注」﹕『鹿有角而不能觸﹐麖有牙而不能噬』。

熊﹕「埤爾」﹕『熊似豕。掌心有白脂如玉﹐味甚美﹐俗呼熊白。好舉木而引气。冬蟄不食﹐饑則而舐其掌﹐故美在掌』。

獺﹕蔡邕「月令章句」﹕『獺毛虫﹐西方白虎之屬﹔水居殺魚者也』。「埤雅」﹕『似狐而小。靑黑色﹐膚如伏翼』。「月令」﹕『正月﹐獺祭魚』。

猴﹔形似人而多智。一名狙﹐一名胡孫。「爾雅」曰﹕『猱母猴』﹔「詩」『無教猱升木』是也。內山一種極小﹐名金絲猴。

兔﹕「埤雅」﹕兔﹐吐也﹔生子從口中吐出。兔視月而孕。目尢暸﹐故「禮」稱兔爲明視。「天問」﹕『顧兔在腹』﹔言兔在月腹也。每孕一月而生。

野豬﹕「通誌」﹕『似家豬而腹小腳長﹐毛色褐。牙利如鎌。「漢書」﹕「景帝遊上林﹐野豬入廁」是也』。

鼠﹕盧元明「劇鼠賦」﹕嗟乎﹗在物最爲可賤﹕毛骨莫克於玩賞﹐脂肉不登於俎膳。淮南輕舉﹐遂嘔腸而莫追﹔東阿體拘﹐徒稱仙而被譴。其爲狀也﹐須似夾穟半垂﹐眼如豆角中劈﹔耳類槐葉初生﹐尾如杯酒飲瀝。托社忌器﹐妙解自惜。或尋繩而下﹐或自地髙擲。登機緣櫃﹐蕩扉動帟。忉忉終朝﹐轟轟竟夕。盜幹湯之鼎俎﹐傾畱髠之香澤﹔傷繡領之斜制﹐毀羅衣之重襲。曹舒由是獻規﹐張湯爲之被謫。亦有庭院肅淸﹐房攏虛寂﹔爾以乘間﹐東西攛擲。或牀上埒髭﹐或戶間出額。貌甚舒暇﹐情無畏惕。欹覆箱奩﹐騰踐菌席。嗟天壤之含弘。產此物其何益』﹗

鱗之屬

鯉﹕陶弘景曰﹕『鯉爲魚中之王。形旣可愛﹐又能神變﹐乃至飛越山湖﹔所以琹髙乘之。脊中有三十六鱗﹐六陰數也』。北路冬春肥美特甚。

塗鮀﹕形類馬鮫而大﹐重者二十餘觔。無鱗﹐味甚美。自十月至淸明﹐漁者多獲之﹐腌入內地。

烏魚﹕「本艸」謂之鯔魚﹐池產者佳。吳王論魚﹐以鯔爲上。產臺海者曰海烏﹐冬至前入港散子﹐亦肥美﹔散子後名回頭烏﹐則瘦而味劣矣。子﹑腎俱佳。

鯧﹕身扁而短﹐無鱗。以紫白色者爲佳﹐海魚之貴品。又有黑色者﹐細鱗﹐名烏鯧﹔味少遜。

馬鮫﹕身圓而狹長。靑黑色﹐骨軟無鱗。「通誌」﹕『一名章鯀』。

鰳﹕類鰣魚﹐身扁薄。味淸而芳﹐鮮次於鰣魚。以多刺人不見重。甚矣﹗世之好濃厚而惡淡薄﹑好軟脆而惡骨鯁也。

鰻﹕有烏﹑白二種﹐烏者爲上。「埤雅」﹕『鰻無鱗甲﹐白腹﹔似鱔而大』。又溪有蘆鰻﹐赤黑色﹐大者十餘觔﹔以食蘆芽﹐故名。又海鰻﹐肉粗而刺硬。

扁魚﹕形似貼沙而薄。曬漧﹐味香美﹔鮮食亦佳。冬月出鹿耳門外最多﹐方言謂之「塗剃」。

帶魚﹕「通誌」﹕『身薄而長﹐其形似帶﹐無鱗。入夜有光。俗呼爲白帶』。

鱸﹕似鱖﹐巨口細鱗﹔張季鷹「思鱸膾」卽此。隋煬帝謂之金虀玉鱠。

午魚﹕鱸之別種。身圓厚﹐味差於鱸。內地端午間出﹐因以名之。臺海出九﹑十月間。俗作■﹝魚午﹞﹐古無此字。「漳志」引周成王時揚州獻鰅﹝音容﹞﹐鰅皮有文﹔非是。

甲魚﹕「方言」名傑魚。巨口﹐細鱗﹑無刺﹐形如鯔﹐味甚美。長者可六﹑七寸﹐出淡水武朥灣等社。

敏魚﹕「興化志」﹕其色蒼﹐張東沙謂之鮸魚﹐狀似鱸而大﹐肉粗。

鯽魚﹕「本艸」﹕『一名鮒。色黑而體促﹐腹大而脊隆。池澤皆有之。莊子所謂「東海波臣」者也』。

貼沙﹕附沙而行。上紫﹑下白﹐有細鱗﹔兩目相比﹐一名比目魚。江﹑淮間謂之鞋底魚﹐「通誌」作鰈沙。

銀魚﹕「爾雅翼」﹕『玉幹﹐長五﹑六寸。身圓如筋﹐潔白無鱗﹐但目兩點黑耳』。味淸甘﹐多曝爲脯。

黃翅﹕「興化志」名黃穡﹐漳﹑泉因之。狀似烏頰﹐身小而薄﹐肉細而味淸。以其翅黃﹐故名。淡水有重一﹑二觔者。

鱔魚﹕俗謂之鱔。「爾雅翼」﹕『鱔似蛇無鱗﹐黃質黑文﹐體多涎沫』。「漢楊震﹝傳﹞」﹕『鸛雀鳥銜三鱣集講堂﹐都講曰「蛇鱔者﹐卿大夫服象」』。古鱔與鱣通。

虎魚﹕狀似虎頭﹐巨口無鱗﹐長不盈尺﹐肉嫩而美﹔沈文開所謂「難以貌求」者也。

黃魚﹕色微黃﹐扁而細鱗﹐長六﹑七寸。脂厚味丰﹐恨多刺耳。

麻虱目﹕魚塭中所產﹐夏秋盛出。狀類鯔﹐鱗細。鄭氏時﹐臺以爲貴品。

鮡魚﹕「爾雅」『小者鮡』是也。生海邊泥塗中。其大如指。善跳﹐故名。俗呼花鮡﹐以其身有白花點也。茅港尾一帶極多。

鮆魚﹕一名刀魚﹐臺人名獅刃。「爾雅」﹕『鮤鱴刀』。郭璞注﹕『鮆魚也』。長頭而狹薄﹐腹背如刀﹐故名。多刺﹐又名刺魚。

烏頰﹕身短闊。「興化志」﹕『似棘鬣魚﹔但其頰烏﹐故名』。

烏鰂﹕「本艸」名烏賊。「南越志」﹕『烏鱡﹐懷墨而知禮』。「海物異名集」﹕『足在口﹐縮喙在腹﹔翕彼噀墨﹐迷射水族』。「埤雅」﹕『每遇大魚﹐輒噀墨周波以衛身。中有骨如小舟﹐名海漂蛸』。俗呼爲墨賊。

鎖管﹕身圓直如鎖管﹔首有小骨﹐插入管中如鎖須。味甘脆。

鯊﹕「圖經」﹕『鮫魚﹐今南人皆謂之鯊魚﹐多食損目。大而長﹐喙如鋸者名胡沙』。「述異記」﹕『鮫人之室﹐泣而出珠』﹔卽此。小而皮粗者曰白沙。凡鯊﹐美在翅。又有一種黑白圈相間者曰龍文沙﹐亦佳。

鮎﹕身圓﹑頭扁﹐色黑黃。無鱗﹐多涎沫﹐肉丰。出陂中。

黃爵﹕色微黃﹐身薄而小﹐多刺。漳郡「宋志」以爲黃雀所化。

沙梭﹕長五﹑六寸﹐狀如織梭。肉丰﹑骨脆。

海翁﹕卽海鱛﹐大能吞舟﹐浮於水面﹐黑如牛背。俗謂海翁現﹐則大風將作。

魟魚﹕俗作■﹝魚共﹞﹐非。張東沙曰﹕『形圓如扇﹐無鱗﹐色紫黑。口在腹中﹐尾長於身。有黃魟﹑燕魟﹕黃魟大而肉粗﹐燕魟小而肉潤』。

靑鱗﹕「興化志」﹕『大如拇指﹐長六﹑七寸。色靑﹑鱗厚』「通誌」﹕『一名靑鯽』。

紅紗﹕形似鱸。皮紅如塗朱﹐鱗細。遠望之﹐與金魚之紅者無異。內地有紅紗﹐巨而美﹔又是別種。

蛄鮐﹕「通誌」﹕『尾有星。多穴於田堘或泥岸中』。

■﹝魚黽﹞魚﹕色靑﹐體圓而短﹐味腥。俗呼大麥■﹝魚黽﹞﹐以其麥熟時出也。

鐵甲魚﹕鱗硬如甲﹐故名。去其皮﹐方可食。

獨魚﹕「漳志」作「毒」。大者如掌﹐皮粗。剝之曬漧以磋木器﹐光潤倍常。內地取其小者爲魚醬。

泥鱛﹕「爾雅疏」﹕『鰼一名鱛﹐今泥鱛也。穴泥中﹐因名』。「埤雅」﹕『似鱔而短﹐以涎自染﹐難握』。俗謂之鰍魚﹐以入秋最多也。

塗虱﹕頭扁﹐身微圓﹐黑色﹔長五﹑六寸﹐產陂圳潭窟中。「通誌」謂之田瑟﹐「興化志」謂之彈瑟。

狗母魚﹕身圓﹐黑赤色。長尺餘﹐有細刺。魚之粗劣者。

金魚﹕色紅﹐尾如蝦﹔而囊金者爲貴﹐亦有黑色而囊金者。

鬥魚﹕「泉郡誌」﹕『狀如指﹐長二﹑三寸。有花文﹐紅綠相間﹐尾鮮紅有黃點。善斗。泉人呼爲丁斑﹐漳人呼爲三班』。此與上金魚止供玩賞而已﹐附於此。

■﹝虫宅﹞﹕「北戶錄」﹕『水母一名蚱﹐一名石鏡』。「博物志」﹕『狀如凝血﹐從廣數尺﹐無正圓﹔亦無頭目﹑腸髒﹐眾蝦隨之﹐以蝦爲目。大者如牀﹐小者如斗。水雞﹕一名田雞。陶隱居曰﹕『黑色爲蛤子﹐至美。閩﹑蜀﹑浙東以爲珍饌』。

沙蠶﹕生海泊泥塗中。形似蠶﹐中有沙﹐故名。味甚鮮美。北人憎其形﹐以爲蚓也﹐棄之。曬漧酥食﹐亦佳。又名龍腸。此與水雞﹑■﹝虫宅﹞以其水族可食﹐並附於此。

介之屬

龜﹕「大戴禮」﹕『甲虫三百六十﹐龜爲之長』。「易」曰靈龜﹐「書」曰元龜。「周禮」﹕『龜人掌六龜之屬』。海中有大至數尺者曰海龜﹐味如鱉。

蟹﹕「爾雅翼」﹕『蟹八跪而二螯。八足折而容俯﹐故謂之跪。兩敖倨而容仰﹐故謂之螯。隨潮甲解﹐故字從「解」』。「考工記」﹕『仄行﹐蟹屬﹐故謂之旁蟹』。又有生溪圳者﹐螯生毛﹐謂之毛蟹﹔秋後甚肥美。

鱉﹕「易」﹕『離爲鱉』﹔以其剛在外也。「養魚經」﹕『魚滿三百六十﹐則龍爲之長。而引飛出水有鱉﹐則魚不復去。故一名神守』。段成式曰﹕『甲虫影伏﹐羽虫體伏﹔鱉伏於淵而卵剖於陵﹐此思化也』。「淮南子」曰﹕『靑泥殺鱉﹐得莧復生』。故俗不與莧同食。又名團魚。

西施舌﹕殼綠黑色﹐形似小蚌而長。「泉郡誌」﹕『其肉有舌﹐最美﹔海錯之珍次於江瑤柱』。

蟳﹕一名蝤蛑。生海邊泥塗中。「酉陽雜俎」﹕『大者長尺餘﹐能與虎鬥。隨大潮退殼﹐一退一長。螯至彊』。

蠘﹕「圖經」﹕『闊殼而多黃者名蠘。其螯甚銳﹐斷物如芟割』。

蚶﹕「爾雅」謂之魁陸。郭注﹕『魁狀如海蚌﹐圓而厚﹐外有理縱橫﹔卽今之蚶也』。「嶺表錄異」﹕『一呼瓦稜子﹐以殼上有稜如瓦瓏也』。

花蛤﹕似車螯而小﹐殼有斑文。「本艸」謂『蛤表有文』﹐卽此。「禮記」﹕『雀入水爲蛤』是也。味甚淸。此地不多產。

蛤蜊﹕似車螯而小。殼圓﹐微黑色﹐肉黃。「淮南子」﹕『若士方捲龜殼而食蛤蜊』。「酉陽雜俎」﹕『蛤蜊候風雨﹐能以殼爲翅飛』。

牡蠣﹕「本艸」﹕『附石而生。磈礧相連如房﹐故名蠣房』。俗呼爲蠔。小者名珠蠔﹐最佳。此間不須架石栽種﹐團生海中。取之者乘筏﹐用長竹出諸水底。

鰕﹕或作蝦。種類不一﹕有紅鰕﹑沙鰕﹑斑節鰕﹑白丁鰕。各塭紅鰕最佳。又有黃梔米鰕﹐小而色紅﹐曬作鰕米。

龍鰕﹕「嶺表錄異」﹕『名鰕魁﹐熟之色紅』。「閩部疏」﹕龍鰕置盤中猶蠕動。長可一尺﹔其須四繚﹐長半其身。目睛凸出﹐上隱起二角﹔負介昂藏﹐宛似小龍。尾後吐紅子﹐色奪橊花﹕眞奇種也。北路後壠﹑竹塹以上間有之。

螺﹕「通誌」﹕『香螺﹐大如甌﹐長數寸。肉白而尾有膏﹐味甚佳。「本艸」謂之甲香。又響螺﹐其殼可以吹﹐軍中用之。花螺如田螺而小﹐殼圓色白﹐紅點斑斑﹐故名﹔味淸而美。又大螺琢磨其殼﹐可作鸚鵡杯﹔肉白而不脆﹐尾苦不堪食』。

鱟﹕色靑黑﹐血藍。尾如槍﹐十二足悉在腹下。雌常負雄﹐漁者取之﹐得雙。故「吳都賦」曰「乘鱟」﹐言相乘也。「閩部疏」﹕『海濱諸郡以鱟殼代杓﹐歲省銅千餘觔』。

鯪鯉﹕「爾雅翼」﹕『鯪鯉狀如獺﹐徧身鱗甲﹐居土穴中﹐蓋獸類也。人謂之穿山甲﹐以其能穿穴』。一名龍鯉﹔「山海經」﹕『龍鯉陵居』是也。常出岸開鱗甲﹐佯死﹔俟蟻滿﹐閉甲﹐入水始開﹐接而食之。

水龜﹕一名龍虱。出潭堀中。腌食佳。

海豆芽﹕似蜆而差大﹐形扁殼綠。吐尾如豆芽﹐故名。一名土杯。

車螯﹕似蛤而大﹐殼厚微黃。肉堅﹐含漿不放。俗呼爲蟯。

蚌﹕與蛤相類而異形。圓者曰蛤﹐長者曰蚌﹐殼綠黑色。老蛤含珠。「戰國策」謂與鷸相持者也。

田螺﹕「本艸」﹕『生水田中。含泥在腹﹐三十年猶活。能伏气飲露』。又有生池中者﹐殼厚﹐名石螺。

虫之屬

蜂﹕「檀弓」﹕『範則冠而蟬有緌』。範﹐蜂也。種類甚多。其毒在尾﹐垂穎如鋒﹐故謂之峯。傳曰『蜂蠆垂芒』是也。蜜蜂無毒﹐采百花釀蜜﹐謂之蜜脾。其王所居爲蜂臺﹔羣蜂采花佳者﹐以首戴之﹐貢於王。故曰﹕『峯蟻識君臣』。

蟻﹕「爾雅」﹕『名『蚍蜉﹐小者蟻。有赤﹑黑﹑白諸類。赤而小似絲者﹐俗呼黃絲蟻』。「埤雅」﹕『蟻行逶遲有序﹐需而不速』是也。黑而大者﹐俗呼走馬蟻﹔以其走之疾故也。白蟻﹕『濕熱相蒸而生。凡器物﹑衣服之類﹐置近濕處﹐一爲所侵﹐皆成蛀粉』。「寧化志」﹕『蟻畏茶﹐委棄茶渣﹔幹則爲末﹐布於其中﹐蟻不敢犯』。

蟬﹕「禮」「月令」﹕『仲夏之月﹐蟬始鳴』。「淮南子」﹕『蟬無口而鳴﹐飲而不食﹐三十日而蛻』。「考工記」『以膀鳴者』是也。「莊子」朝菌不知晦朔﹐蟪蛄不知春秋』。「埤雅」﹕『蟪姑﹐夏蟬也』。「離騷」﹕『蟪姑鳴兮啾啾﹐歲暮兮不自聊』﹔則亦秋蟬矣。陸士龍稱蟬有五徳﹕頭有緌﹐文也﹔飲露﹐淸也﹔黍稷不享﹐廉也﹔處不巢居﹐儉也﹔應候﹐信也。

蝴蝶﹕「古今注」﹕『蛺蝶﹐一名野娥﹑一名風蝶。種類甚多﹐雜色俱備﹔今但呼爲蝴蝶』。「埤雅」﹕『蜂蝶以須嗅﹐須蓋其鼻也』。「異物志」﹕『有人浮南海﹐見蛺蝶大如蒲帆。』

蟋蟀﹕「詩義疏」﹕『蟋蟀似蝗而小﹐正黑﹐身光澤如漆。有角翅。又謂之促織』。裏語﹕『促織鳴﹐懶婦驚』。又謂之莎雞。

蜘蛛﹕布网如罾絲﹐自處其中﹔飛虫觸网者﹐纏縛食之。春得暖風﹐布絲遠揚﹐有長至丈餘。「爾雅」﹕『在地布网者爲土蜘蛛﹐在艸中布网者爲艸蜘蛛』。「詩」﹕『蠨蛸在戶」。蠨蛸長踦﹐卽小蜘蛛也。

蜥蜴﹕似蛇﹐四足﹐長五﹑六寸。「說文」﹕『在艸曰蜥蜴﹐在壁曰蝘蜓﹐守宮也』。漢武帝五月五日﹐取以丹砂和脂飼之﹐身盡赤﹔至次年五月五日﹐搗之以塗宮人。有私者﹐其迹卽消﹐故名守宮。臺產者能鳴。

蜻蜓﹕「埤雅」﹕『蜻蜓飲露﹐六足﹑四翼。翅輕薄如蟬翼。遇雨﹐多集水上款飛。色靑而大﹔小而黃者曰胡離﹑小而赤者曰赤卒』。

螢﹕腐艸化生。「爾雅」謂之卽照。萬畢術曰﹕螢火卻馬。注云﹕取螢火﹐裹以羊皮置土中﹐馬見之鳴﹐卻不敢行。內地生於夏﹑秋之間﹐臺二月卽生。

螽斯﹕「艸木疏」﹕『蝗類﹐靑色。長角長股﹐股鳴者也。虫之不妬忌者』。一生九十九子﹐故「詩」﹐以爲子孫眾多之況。

螳螂﹕「爾雅」謂之莫貈。此虫知進﹐惟捕蟬則一進一卻。「易通卦驗」曰﹕『螳螂捕蟬﹐蟬得美陰而鳴。螳螂超枝緣條﹐以葉自翳蔽﹐竦腰舉足﹐搏而取之』。

蚯蚓﹕一名土龍﹑一名蜿蟺。長吟地中。東方「虯賦」﹕『乍逶迆而鱔曲﹐或宛轉如蛇行』。「苟子」﹕『蚓無爪牙之利﹑筋骨之彊﹐上食槁壤﹑下飲黃泉﹐其用心一也』。

蝦蟇﹕似水雞﹐背有黑點。「酉陽雜俎」﹕『蝦蟇無腸﹐陸居者爲蟾蜍』。「爾雅」謂之蟾蠩。腹大﹐皮多痱磊。張衡「靈憲論」﹕『羿妻竊西王母不死之藥﹐奔月宮﹐是謂蟾蜍』。凡附骨壞瘡﹑發背腫毒﹐按方用之俱效。生疔瘡﹐剖其腹﹐取肝塗之立愈。將腹皮縫密﹐放去不死。眉間白汁曰蟾酥。

靑約﹕「圖經」﹕『背靑綠色﹐謂之靑蛙』。「海錯疏」﹕『身靑﹑嘴尖﹐脊路微黑﹐腹細而白。土人去其皮食之』。

螟蛉﹕「爾雅」﹕『螟蛉﹐桑虫也』。郭注﹕『俗謂桑蟃﹐亦曰戎女』。

蠅虎﹕「泉郡誌」﹕『蛛屬。藏壁間﹐回環周顧﹐能捕蠅』。

蜾蠃﹕「爾雅」名蒲蘆。郭注名螉■﹝虫醫﹞。陸璣曰﹕『似蜂而小腰﹐取桑虫﹐負木空中﹐七日而化爲子』。「詩」﹕『螟蛉有子﹐蜾蠃負之』。「法言」﹕『螟蛉之子殪而逢蜾蠃﹐祝之曰「類我類我」。久則肖之』。陶隱居曰﹕『黑色腰小﹐銜泥於壁間及器物邊作房』。俗云﹕蜾蠃作房於髙﹐是年雨多﹕作房於低﹐是年雨少﹔亦一驗也。

蝙蝠﹕肉翅﹐類鼠。晝伏夜飛﹐食蚊虻諸類。「爾雅」﹕『蝙蝠伏翼』。或謂之仙鼠。「通誌」﹕『一名夜燕』。

螂﹕漆色﹐狀似龍虱。緣壁善走﹐有翅能飛﹔多藏櫥篋中。「漳志」謂之蝤虫。

蛇﹕毒虫也。其舌雙﹐其耳聾﹐其聽以目﹐其毒在涎。世傳蛇無足。陶弘景曰﹕『五月五日﹐燒地令熟﹐以酒沃之﹔置蛇於上﹐則足見』。種類甚多﹕一名山辣﹐長七﹑八尺﹐食鼠不傷人。一名龜殼花﹐背有紋如龜紋。一名飯匙倩﹐頭扁如飯匙﹔見人頭昂二﹑三尺﹐惟尾貼地﹐噴鼻有聲。一名靑竹絲﹐長一﹑二尺﹔色靑如竹﹐故名。三者嚙人最毒。一名松柏根﹐螫之迅於百步。一名艸花仔﹐小而花﹐不傷人。

蜂虎﹕狀似燈蛾而大頭﹐有斑點。入蜜蜂窩﹐則盡食其蜂。

蜈蚣﹕赤腹﹑黑頭﹐多足。「爾雅」謂之螂蛆。能制蛇﹐緣而啖其腦。魯連子﹕『百足之虫﹐𨿽斷不僵』﹔卽此也。

蜓蚰﹕夏月積暑﹐濕气所生。無足﹐長二﹑三寸﹐大如釵股﹔背黃黑色。行處吐白涎﹐成銀色有光。俗呼爲靑賴。

水蛭﹕水虫也。蝡動如血片。斷之寸寸﹐得水復活。能■﹝虫匝﹞牛馬人血。「本艸」﹕『大者名馬蜞﹐腹黃者爲馬蟥』。「物理小識」曰﹕『馬蟥燒成灰﹐以碗覆之於地﹐過一夜復生』。俗呼爲蜈蜞。此地內山最多﹐無水而活。

蠅﹕張敞曰﹕『蒼蠅之飛﹐不過十步﹔自托騏驥之發﹐乃騰千里之路』。『酉陽』云﹕『蠅聲在翼』。身靑而大者﹐糞能敗物。

蚊﹕郭舍人曰﹕『客從東方來﹐歌謳且行﹔不從門入﹐逾我門墻。擊之桓桓﹐死者穰穰﹔格鬥而死﹐主人被創。是何物也』﹖東方朔曰﹕『長喙細身﹐晝亡夜存﹔嗜肉惡煙﹐爲掌所捫。臣朔愚戇﹐名之曰蟁』。

蠹﹕一名白魚﹑一名衣魚﹐俗謂之蠹魚﹔「韓詩」﹕『豈殊蠹書虫﹐生死文字間』。是也。始則黃色﹐老有白粉。閩地濕蒸多蠹﹐甚爲衣帛﹑書畫之害。

蛾﹕「爾雅」﹕『蛾﹐羅也』。苻子曰﹕『夕蛾去暗﹐赴燈而死』。

竈雞﹕「本艸」名竈馬。穴竈而居﹐狀如促織。「詩義疏」﹕『似蝗而小﹐善跳好鬥﹔立秋後則夜鳴』。俗言竈有馬﹐足食之兆。

■﹝虫羗﹞螂﹕「爾雅」所謂蛣■﹝虫羗﹞。邢昺疏﹕『黑甲﹐翅在甲下。噉糞土﹐作丸而轉之』﹔「莊子」﹕『蛣■﹝虫羗﹞之智在轉丸』是也。

毛虫﹕身上有毛。「爾雅」『蜭﹐毛虫』。「說文」﹕『俗呼毛蛓﹐有毒螫人』﹔「楚辭」﹕『蛓緣兮我裳』是也。

卷十一

藝文志

「班史」志藝文﹐後世郡邑志祖述焉﹐非徒標紀山川﹑張皇云物云爾﹔將采民風﹑覘吏治﹐亦考鏡得失之林也。諸邑人文艸昧﹐著述無聞﹐詩歌﹑古文詞落落罕見﹐不過仕宦遊人﹐觸景標題﹑因事載筆而已。夫文章之盛衰﹐因乎地運﹔賢者以文章轉移气化而不囿乎方隅﹐故曰人傑地靈也。檢「郡誌」﹐旁搜見聞﹐擇其有關斯邑而文尢雅者﹐編之左。諸人士其有見之而幡然以起者乎﹖

題報生番歸化疏﹝康熙五十五年﹞覺羅滿保﹝閩浙總督﹞

題爲聖徳覃敷﹐十二番歸化﹔仰請詳題﹐以昭盛治事。

據福建布政司布政使沙木哈﹑按察司按察使董永艾會詳﹐該臣看得臺灣遠屬海外﹐民番雜處﹐習俗異宜。自入版圖以來﹐所有鳳山縣之熟番力力等十二社﹑諸羅縣之熟番蕭壠等三十四社數十餘年仰邀聖澤﹐俱各民安物阜﹐俗易風移。其餘南﹑北二路生番﹐自古僻處山谷﹐聲教未通﹔近見內附熟番﹐賦薄徭輕﹑飽食暖衣﹐優遊聖﹑世﹐耕鑿自安﹐各社生番亦莫不歡欣鼓舞﹐願附編氓。今據臺灣鎭道詳報﹕『南路生番山豬毛等十社土官匝目等共四百四十六戶﹑男婦老幼計共一千三百八十五名口﹐北路生番岸裏等五社土官阿穆等共四百二十二戶﹑男婦老幼計共三千三百六十八名口﹐俱各傾心向化﹐願同熟番一體內附』等由﹐冊報前來。臣因海外生番輸誠歸化﹐若非撫綏安置備極周詳﹐無以仰副皇上徳洋恩溥﹐遠至邇安之意。隨會同撫臣批行鎭﹑道確勘議詳﹐復行福建布﹑按二司詳悉酌議去後。玆據布政使沙木哈會同按察使董永艾詳報稱﹕『南北二路生番﹐向與鳳﹑諸二邑熟番接界。今據慕義輸誠﹐實由聖徳感孚所致。查其地土毗連﹐各有土官統攝﹐醇朴馴良﹔應循習俗﹐令其照舊居處﹐仍用本社土官管束﹐無庸另設滋擾。其汛守防範﹐原有鳳屬南路一營之淡水汛﹑諸屬北路營之半綫汛﹐相去匪遙﹔飭令照舊防範﹐用資彈壓﹐並令文員加意撫卹。除熟番聽其照常貿易外﹐內地兵民毋許擅入番界生事及藉巡查擾累。所報丁口﹐附入版圖﹐勿事編查﹐順其不識不知之性﹐使之共樂堯天。其南北二路每年各願納鹿皮五十張﹐各折銀一十二兩代輸貢賦﹐聽其按年輸納﹐載入額編就臺充餉。此外﹐並不得絲毫派擾﹐以彰柔遠深仁』等由﹔造具各社番戶丁口數冊前來。

欽惟我皇上聖徳神功﹐光被四表﹔文謨武烈﹐協和萬邦。聲教覃敷﹐已漸被於東西南北﹔恩膏疊沛﹐更周流於侯甸要荒。玆海外之番黎﹐等寰中之蠕動﹔乃猶仰沾聖化﹐願附生民。具見艸木﹑昆虫﹐盡屬太和之保合﹔𨿽在黃﹑農﹑虞﹑夏﹐莫因廣運之規模。臣幸際昌期﹐欣逢盛事。卽會同撫臣陳璸捐備花紅﹑銀牌﹑帽﹑豬﹑酒﹐飭令該地方官將士官從優給賞外﹐所當恭疏報聞﹐請旨纂入輿圖﹐昭垂典冊﹐以志無疆之盛業者也。

除將各社番戶丁口數冊分送戶﹑兵二部﹐所有生番歸化情由﹐臣謹會同撫臣陳璸﹑水師提督臣施世驃合詞具題。

初議捐修諸羅縣學宮序髙拱幹﹝觀察使﹞

繼往開來﹐道莫髙於夫子﹔梯山航海﹐治莫盛於國朝。至治之徵﹐無思不服﹔大道之象﹐有目具瞻。是以萬乘最尊﹐猶惇師禮﹔百蠻殊俗﹐咸被文風。自天下建學以來﹐數仞宮墻﹐比崇日月﹔人材於是乎出﹐教化於是乎興。故瞻其居﹑重其道﹐則爲名將相﹐爲賢卿大夫﹑爲貞婦義士順孫孝子。不則﹐蠢然塊然﹐艸木﹑昆虫等耳。至聖垂教﹐大而倫常功業﹑小而飲食日用﹐無所不寓﹔不必盡出膠庠之中﹐莫非沐浴詩書之澤﹗𨿽極頑冥無知﹐往往俯首謁聖﹐睹車服﹑禮器而化其難馴之气﹔譬如東風解凍﹐和气飲人﹐其神妙有莫可名言者。

臺以海外地﹐明季通商﹐始有漢人。迨鄭氏遁踞﹐舊家世族或從而東﹔生聚有年﹐弦誦猶未廣也。越至於今﹐輸誠納土﹐島民得睹天日﹐分設郡縣﹐招徠愈眾。十餘年間﹐聲教大通﹐人文駸駸蔚起﹔卽深山邃谷文身黑齒之番﹐皆知向風慕學。有識之士﹐咸謂治以道隆﹑道隨治廣﹐從此海不揚波﹐內外如鄒魯矣。然百務艸創﹐規制苟簡﹐諸羅學宮﹐茅屋三楹﹐更大不稱。余備兵於此﹐兼分視學之任﹔每問其令﹐以城垣未建﹐學基恐有更易爲對。荏苒三載﹐時惄餘懷﹗今余瓜期已屈﹐諸生以舊基甚吉﹐欲謀拓新﹐而諸羅及臺﹑鳳三城營建尙未有日﹐則先大吾夫子之宮﹐又務之當急者也。余𨿽不敏﹐何敢以五日京兆﹐諉之後之君子。旣捐俸爲倡﹐復商諸君子者﹐力難獨任也﹔尊師好義之名﹐又不敢自有也﹝此學宮﹐乃舊在善化裏西保者﹞。

諸羅縣學記蔡世遠﹝庶常﹞

諸羅縣學﹐原在善化裏之西﹐茅茨數椽。康熙四十三年﹝甲申﹞﹐鳳山令宋君永淸署篆諸羅﹔因縣署移歸諸羅山﹐就羅山議建。丙戌﹐郡丞孫君元衡攝縣事﹐建大成殿﹑欞星門。戊子﹐宋君再署篆﹐建啟聖祠。乙未九月﹐風大作﹐屋瓦﹑門墻皆傾﹔今令君貴陽周侯憮然曰﹕『是吾責也』﹗是歲十月興工﹐修其破壞﹔大成殿﹑啟聖祠﹐皆易故而新之。建東﹑西兩廡﹐以祀先賢﹑先儒。東有名宦祠﹐西有鄕賢祠。又於啟聖祠之東﹐建明倫堂﹐西建文昌祠﹔附西爲學捨﹐便肄業者。欞星門外周以墻﹐榜曰「禮門」﹑「義路」。墻之外爲泮地﹕皆前所未有也。糜白金一千五百有奇﹐周侯獨肩之﹐不擾民間一絲。丙申六月告成。

世遠時應中丞雷陽陳公之招﹐主鰲峯書院。吾友陳君夢林客遊於臺﹐周侯介陳君以書來求記﹔且曰﹕『諸羅僻居海外﹐諸生觀化聿新﹔願有以教之也』﹗世遠寡陋何知﹐爰卽鰲峯諸友﹐相與砥礪者而告之曰﹕君子之學﹐主於誠而已矣。誠者﹐五常之本﹑百行之原也﹔純粹至善者也﹐天之所以與我者也。人之不誠者﹐無志者也。人之無志者﹐由不能盡其誠者也。誠以立其志﹐則舜可法而文王可師也。其原﹐必自不欺始。程子曰「無妄之謂誠﹐不欺其次也」。其功由主敬以馴致之。程子曰「未至於誠則敬﹐然後誠也」。敬也者﹐主一無適﹐以涵養其本原之謂也。由是而謹幾以審於將發﹑愼動以持於已發﹐則合動靜無一之不誠也。𨿽然﹐由明以求誠之方﹐惟讀書爲最要。朱子曰「讀書之法﹐當序而有常﹑致一而不懈﹐從容乎句讀文義之間﹐而體驗乎操存踐履之實。不然﹑𨿽廣求博取﹐奚益哉」﹗學者率此以讀天下之書﹐則義理浸灌﹑致用宏裕。𨿽然﹐非必有出位之謀也﹐盡倫而已矣。孔子曰「愛親者不敢惡於人﹐敬親者不敢慢於人」。吾父子兄弟﹐肫然藹然﹐盡吾愛敬之忱也﹔克伐怨欲之心﹐何自而生哉﹗始於家邦﹑終於四海﹐皆是物也。庸近之士﹐不能返其本﹑思其終﹔但以爲吾讀書得科名而吾名成矣。營閭裏﹑利身家而吾事畢矣。其幸者一第﹐其不幸者老死於布褐而已矣。其天資厚而習染輕者﹐居是官也﹐猶可以寡過。其天資薄而習染重者﹐則貪沒焉而已矣。

夫此身﹐父母之身也﹑天地之身也﹑民物所胞與之身也﹔以父母之身﹑天地之身﹑民物所胞與之身﹐顧可不返其本﹑思其終﹐以貽父母羞﹑以自外於天地﹐以爲民物所詬病哉﹖諸羅𨿽僻處海外﹐聖天子治化之所覃敷﹐三十餘年於此矣。巨公名人﹐相繼爲監司﹑守令﹐其間風俗日上。萃一邑之秀於明倫堂﹐相與講經書之要旨﹑體宋儒之微言﹐告之以立誠之方﹐讀書之要﹐倫理之修﹐經正理明﹐則辭達气充。科名之盛舉積諸此﹐非徒善人之多也。陳君爲我言﹕『周侯淸修幹固﹐百廢俱興﹔引人於善﹐惟恐不及』。吾知所以長育人材﹑化民成俗者﹐必有道矣﹐又何俟余之贅言哉﹗

周侯名鍾瑄﹐字宣子﹐貴陽人﹔登丙子乙科﹐以淸徳文學世其家。

諸羅義學田記陳聲﹝諸羅教諭﹞

古者選士之法﹐不一其途﹔養士之術﹐亦不一其地。故自王朝﹑侯國之外﹐至於州閭鄕黨﹐莫不有學。學也者﹐所以教人廣見博聞﹑謹言愼行﹐標裏門之秀﹐備邦國之楨﹔而非徒區區邀名之具也。今天子文教覃敷﹐殷殷以訓飭士子爲念。世之爲士者﹐不能仰體徳意日進於髙明﹐而徒奔走趨承﹐惟飽暖衣食之爲急﹔是果學業之不端歟﹖抑亦課督之不勤歟﹖此必有任其咎者矣﹗

諸羅僻在臺北﹐番眾雜處﹐弦誦之堂﹐久而不修。歲丙戌﹐郡司馬孫公攝縣篆﹐慨焉有文物之思﹔營建聖廟﹐設義塾於其側﹐延廩生鄭子鳳庭爲之師。又慮修脯之無資﹑燈膏之不繼也﹐置園四十四甲於開化裏之灣裏溪﹐學博掌之﹔歲徵其入以給費。今閱數春秋矣﹐溪流衝決﹐沙堤崩陷﹐難問者十之四﹑五。余懼作人美意無以垂久遠也﹐爰取而志之﹐以戒夫食是餼者當盡是職﹐毋徒博虛名而不旣厥實﹐上負養育之意﹑下負生平之學也。抑又望後有振興而光大之者﹐使家弦戶誦﹑經正民興﹐士習醇而世運隆﹐以臻於一道同風之盛焉﹐則幾矣﹗

諸羅縣城隍廟碑記周鍾瑄﹝本縣令﹞

維諸羅僻在海外臺灣之北﹐故島夷鳩居。今皇帝二十二年削平鄭氏﹐置縣張官吏。五十四年﹑鍾瑄承乏縣事。粵稽祀典﹐城隍宜有廟﹐未之或舉﹐大懼無以妥神迓庥以谷我士女。爰於署之左偏﹐相基飭材﹐爲堂﹑爲寢﹑爲門﹐廊廡俱備﹐糜白金五百六十有奇。五十五年冬告成﹐邑人士劍謂宜書厥事於石。

鍾瑄聞之﹐聖人設教﹐明爲人而幽爲鬼神﹐理一而已矣。邑有令以治明也﹐賞善罰惡﹑均其賦役﹑平其爭訟﹐教之孝弟忠信﹐使邑無饑寒怨咨而相率於善者﹐令之職也﹔有城隍以治幽也﹐福善禍淫﹑順其四時﹑阜其百物﹑驅其魑魅蠱毒﹐使邑無災眚夭枉而不卽於淫者﹐城隍之責也。自廟貌不崇﹐於是民不知設教之本﹐而求諸依艸附木之精於妖魔怪誕之術﹐竊附神道以惑世誣民﹐遂爲人心風俗之大蠹矣。古「周禮」八蠟之祭有水庸。庸﹑城也﹔隍﹑水也。後世或指有功徳者一人以神之﹐典秩漸隆﹔賜廟額﹑班封爵﹐埒諸社稷﹑山川﹑風雲雷雨以祭﹐相沿以至於今。故事﹕守土官入境﹐必先齋宿於廟而後視事﹔水旱﹑必牒於神而後禱於壇﹔厲祭﹐必迎於壇而使主其事。邑有大舉﹐神莫不與焉。故淫屠老子之宮﹐學士有議而非之者﹐至於城隍而獨無間然﹐豈非保障一方﹐聰明正直之靈爽昭著人心目間歟﹖

今新廟奕奕﹐願自玆以往﹐令斯土者入斯廟而對越神靈﹐悚惕乎爲民父母之職﹔而爲吾士民者﹐尙亦曉然斯廟建立之由﹐鬼神陟降之旨﹐無溺邪說以自求多福哉。

新建諸羅縣署記孫元衡﹝本郡司馬﹞

今天子聖神文武﹐聲靈遠播﹔二十二年開拓臺疆﹐設郡分邑﹐置諸羅爲一縣。然縣治𨿽有其名而衙署未建﹐宰斯土者就佳裏興爲縣署。後先相仍﹐於玆二十有餘載。

四十三年﹐鳳山令宋君署諸邑﹐奉文移歸羅山﹐業擇地興工﹐以新令蒞任不果。四十五年﹐余攝諸篆﹐親履其地﹐問聽斷何所﹑承宣何所﹑自公退食何所﹖則荒田野艸﹐數椽未就。因亟爲之謀﹐命工庀材﹐依其爽塏﹔𨿽丹漆未施﹐而公堂內署已井然有序矣。從此蒞政之暇﹐與邑紳士坐論桑麻﹐漸及禮樂﹔卽不敢侈規模之大備﹐亦不至以蒞政臨民之地委諸荒田野艸﹕是則余之所差慰也﹗

至若大其棟梁﹑飾以華藻﹐以壯厥觀﹐請俟後之君子。

望玉山記陳夢林

玉山之名﹐莫知於何始﹖不接人境﹐遠障諸羅邑治﹔去治莫知幾何裏﹖或曰﹕山之麓﹐有溫泉。或曰﹕山北與水沙連內山錯﹐山南之水達於八掌溪。然自有諸羅以來﹐未聞有躡屩而登之者。山之見恆於冬日﹐數刻而止。予自秋七月至邑﹐越半歲矣﹔問玉山﹖輒指大武巒山後煙雲以對。且曰﹕是不可以有意遇之。

臘月旣望﹐館人奔告玉山見矣﹗時旁午﹐風靜無塵﹐四宇淸澈。日與山射﹐晶瑩耀目﹕如雪﹑如冰﹑如飛瀑﹑如鋪練﹑如截肪。顧昔之命名者﹐弗取玉韞於石﹐生而素質﹐美在其中而光輝發越於外﹖臺北少石﹐獨萃玆山﹔山海之精醞釀而象玉﹐不欲使人狎而玩之﹐宜於韜光而自匿也。山莊嚴瑰偉﹐三峯並列﹔大可盡護邑後諸山﹐而髙出乎其半。中峯尢聳﹐旁二峯若翼乎其左右。二峯之凹﹐微間以靑﹔注目瞪視﹐依然純白。俄而片雲飛墜中峯之頂﹐下垂及腰﹐橫斜入右﹐峯之三﹐頓失其二﹐遊絲徐引諸左﹐自下而上﹐直與天接﹔云薄於紙﹐三峯勾股摩蕩﹑隱隱如紗籠香篆中。微風忽起﹐影散云流﹐蕩歸烏有﹔皎潔光鮮﹐軒豁呈露。蓋瞬息間而變幻不一﹐開閉者再焉。過午﹐乃盡封之以去。

以予所見聞﹐天下名山多矣。嵩﹑少﹑衡﹑華﹑天臺﹑雁蕩﹑武夷之勝﹐徵奇涉怪﹐極巍峨﹑窮幽渺﹐然人迹可到﹔泰山觸石﹑匡廬山帶皆緣雨生雲﹐黎母五峯晝見朝隱﹐不過疊翠排空﹐幻形朝暮﹐如此地之內山斂鍔乎云端﹑壯觀乎海外而已。豈若玆之醇精凝結﹐磨涅不加﹔恥太璞之雕琢﹐謝艸木之榮華。江上之靑﹐無能方其色相﹔西山之白﹐莫得比其堅貞。阻絕乎人力舟車﹐縹緲乎重溟千嶺。同豹隱之遠害﹐擇霧以居﹕類龍徳之正中﹐非時不見。大賢君子﹐欲從之而末由﹔羽客緇流﹐徒瞻言而生羨。是寰海內外﹐獨玆山之玉立乎天表﹐類有道知幾之士超異乎等倫﹐不予人以易窺﹐可望而不可卽也。

九日遊北香湖觀荷記陳夢林

丙申秋﹐予初至諸羅。九月九日﹐與李君世勛﹑林君秀民載酒郊坰﹐思得危峯絕頂以縱目寄懷。山率數十百里之外﹐遠不可蔇。先是﹐土人云﹕縣北里許有湖修且廣﹐荷方盛開﹔未之信也。及是日﹐偕往觀焉。

出郭數百武﹐便見此湖﹔蜿蜓屈曲﹐殊有勝槪。少選﹐風從北來﹐香气蓊渤如相迎﹐而覿面相過。漸逼湖﹐憩捨旁道口﹐從者曰﹕『此淡水雞籠大道也』。綠云委波﹐紅衣麟次如畫。湖面東自臺斗坑凡數折而匯縣治之眾流﹐黛蓄膏渟﹐廣可三﹑四畝﹐修如其廣數十倍﹐漢人與土番合築爲陂。其下﹐西出北社尾﹐灌田凡數百頃。遠山蒼翠﹐列峙於對岸。循阡陌以東有地數畝﹐扼全湖之勝﹔野竹上逼靑霄﹐參差茅屋。蓋園丁云﹝﹖﹞。移坐竹間﹐湖淸荷簇﹐回環如帶﹔又有牙蕉﹑檨樹﹑蓼花﹐風動波搖﹐東西上下互相掩映﹐泠泠幽麗。人在香國中﹐飄乎若出有而入無﹐蕩遺塵而特立也。傍岸有筏﹐小奚從一番子跳越穿荷以去﹔篙數尋﹐或不得其底。園丁爲予言﹕此湖深冬不涸。花之放﹐度臘乃盡﹐荷錢新舊相接﹔亦奇觀矣。

顧念自有此湖﹐未有表而出之者﹔抑不知開鑿何時﹖自有乾坤以來﹐便有此湖。湖之有荷﹐又不知始自何時﹖蓋埋沒蠻煙瘴雨者幾千百年﹔而吾三人今日來遊於斯﹐假碧水之英華﹑代登髙之舒嘯﹐豈可令戲馬之臺﹑落帽之山獨美千古﹗然則斯湖也﹐其可以無名乎﹖因酹酒而名之﹐曰「北香湖」。以其地居縣之北﹔又中土此時菡萏香消﹐而此地之荷獨與梅菊爭奇吐艷於北風凜烈之際﹐是足以愧夫趨熱而惡涼﹑遇霜而先萎者矣﹕故曰「北香」也。李﹑林二君齊拊手曰『善』。因爲記﹐而二君各系以詩。

祭淡水將士文﹝有序﹞阮蔡文﹝北路參戎﹞

淡水離雞籠二百一十里﹐夙號煙瘴﹐近臺北之極邊。康熙五十年辛卯﹐洋盜鄭盡心自遼海竄逃﹔上命江浙﹑閩﹑廣四省舟師搜捕﹐因設營汛於此。其明年﹐文奉命自錦州泛海﹐招撫洋盜陳尙義於盡山﹑花鳥。癸巳﹐除雲南州牧。上以文熟諳海務﹐甲午攺廈門參戎﹐乙未再調臺北。淡水在所轄之內﹐實爲要區。是歲仲冬﹐由羅山北哨沿海﹐因至其地﹔寒風陰霧間﹐荒冢累累﹐問之皆西來將士。悼其孤魂海角﹐死而無名﹔𨿽烈士骨香﹐終有餘恫。椎牛釀酒﹐薦之以辭。其辭曰﹕

大遁之山兮﹐幹豆之水﹔神龍所居兮﹐百怪所倚。黃雲晝塞兮﹐陰風夜被﹔饑燐閃閃兮﹐山精累累。當在昔之竊據兮﹐常懸師而築壘﹔兵與將其偕亡兮﹐每黃昏而爾汝。迨天朝之戡定兮﹐棄遐陬而弗齒﹔聽島夷之雜居兮﹐義羈縻而勿侈。胡比年之狡兔兮﹐稱有窟之在此﹗爰畱軍以駐防兮﹐誰創謀之伊始﹗維諸子之東來兮﹐皆幹城之比擬﹔狹東海於溝渠兮﹐近天涯於尺咫。汛守旣分兮慨然戾止﹐毒气朝燻兮煙嵐暮抵。如精金之受煉﹐體𨿽堅而融液兮﹔如素絲之受染﹐質𨿽白而成纚。醫莫購於軒﹑岐兮﹐藥倍難於蘭茞﹔裹鹿革以爲棺兮﹐倩蝶衣以爲紙。气郁勃而不伸兮﹐魂飄零而奚底﹖苟徵伐於不庭兮﹐若牂牁之與交趾。蹈白刃其何傷兮﹐垂令名乎靑史。徒水土之不宜兮﹐致捐軀而比比﹔豈聖世之共驩兮﹐罪難辭乎竄徙﹗反泰山於鴻毛兮﹐棄身命如敝屣﹗阻隔兮雲山﹐夢寐兮鄕裏﹔傷心兮友朋﹐斷腸兮妻子﹗封侯兮不遂﹐暴骨兮沙渚﹔月白兮霜飛﹐鴉啼兮狐起。不佞忝帥偏師﹐來巡北鄙﹐心聞此而慘悲兮﹐意感此而難已﹗具牛羊而祭告兮﹐聲欷歔而變徵。苟來格而來享兮﹐知英靈之尙邇。爾沒在前﹐無能卹爾於生兮﹔我來在後﹐聊云慰爾於死﹗毋爲民災兮﹐毋爲物否﹐壁壘康寧兮周道如砥。凡余所言兮﹐毋逆於耳﹗

題沈斯庵雜記詩季麒光﹝本縣令﹞

從來臺灣無人也﹐斯庵來而始有人矣。臺灣無文也﹐斯庵來而始有文矣。斯庵學富情深﹐雄於詞賦﹐浮沈寂寞於蠻煙瘴雨中者二十餘年﹔凡登涉所至﹑耳目所及﹐無巨細皆有記載。其間如山水﹑如津梁﹑如佛宇﹑僧寮﹑禽魚﹑果木﹐大者紀勝尋源﹐小者辧名別類﹔斯庵眞有心人哉﹗

思古人飄泊棲遲﹐若小陵之在巴蜀「白鹽」﹑「赤甲」諸詩﹐柳河東遷謫嶺南﹐「鈷鉧」﹑「石潭」諸記﹐皆從無聊郁塞之時寄發興會﹔其志愈苦﹑其文愈工﹐而人與地相爲不朽。斯庵在臺﹐以一賦寓譏刺﹐幾蹈不測﹝事見本傳﹞﹐故著述多晦而不彰。及余來尹是邦﹐每出其所藏以相示﹐謂余能讀斯庵之文﹐亦惟餘能知斯庵之人也。幼嘗覽「西京雜記」載上林令虞淵花木簿排列名目﹐使人興盧橘蒲桃之感。今斯庵此詩𨿽曰紀事﹑紀物﹐而以海外之奇﹐備從前職方所未有﹔則是詩也﹐卽古「國風」矣﹐烏可以不傳﹗

雞籠積雪﹝以下俱詩﹞髙拱幹

北去二千里﹐寒峯天外橫﹔長年紺雪在﹐半夜碧雞鳴。翠共峨眉積﹐炎消瘴海淸。丹鑪和石煉﹐漫擬玉梯行﹗

前題齊體物﹝本郡司馬﹞

蠻島亦飛雪﹐玲玲徹玉壺﹔經年寒不已﹐見月影俱無。積素疑瑤圃﹐髙空似畫圖。惟於炎海外﹐方覺此山孤。

雜詠十首﹝選八﹞

疑是羲皇上古民﹐野花長見四時春﹔兒孫滿眼無年歲﹐頭白方知屬老人。

紀叟中山浪得名﹐何如蠻酒撥醅淸﹔寧知一醉牢騷解﹐幾費香腮釀得成﹗

藥溪流水碧差差﹐不擬天寒出浴遲﹔卒歲無衣雙赤膊﹐負暄巖下曝孫兒。

釀蜜波羅摘露香﹐傾來椰酒白於漿﹔相逢歧路無他贈﹐手奉檳榔勸客嘗。

生年十五鬢鬖鬖﹐招得兒夫意所甘﹔豈但俗情偏愛女﹐艸中都不長宜男。

燕婉相期奏口琴﹐宮商諧處結同心﹔𨿽然不辧求凰曲﹐也有泠泠太古音。

露濃滋得麥苗肥﹐艸長還憂豆葉稀﹔心憶兒夫桑柘下﹐日斜相望荷鋤歸。

巢棲穴處傍巖阿﹐薜荔爲衣帶女蘿﹔要向眾中誇俠長﹐只論誰最殺人多﹗

番婦沈光文﹝寓賢﹞

社裏朝朝出﹐同羣擔負行。野花頭插滿﹐黑齒艸塗成﹔賽勝纏紅錦﹐新妝掛白珩﹝項常掛瑪瑙珠﹞。鹿脂搽抹慣﹐欲與麝蘭爭﹝番抹鹿油以爲香﹞。

九日羅山遇雨﹝山屬鄭氏舊營址﹞宋永淸﹝鳳山令﹞

蕭蕭風雨度重陽﹐匹馬羅山奮戰場。白髮漸隨秋色老﹐黃花空憶故園香。云迷古樹千峯遠﹐霧鎖淸溪一水長。萸酒年年常醉客﹐爭雄壁壘幾滄桑﹗

虎尾溪阮蔡文

東螺﹑虎尾之分派﹐北流西折而聯界。去年虎尾寬﹐今年虎尾隘﹔去年東螺幹﹐今年東螺澮。大宗盛時支子依﹐支子若彊大宗壞。餘流附入阿拔泉﹐虎尾之名猶相沿。阿拔之源阿里山﹐虎尾之源水沙連﹔譬如兄弟鬩墻變﹐卻於異性共周旋。水有源頭木有本﹐不信但看「棠棣篇」。

大甲溪

崩山萬壑爭流潝﹐溪石團團馬蹄縶﹔大者如鼓小如拳﹐溪面誰塡遞疏密。水挾沙流石動移﹐大石小石蕩摩澀。海風橫刮入溪寒﹐故縱溪流作鬐鬣。水方沒脛已難行﹐水至攔腰命呼吸。夏秋之間勢益狂﹐彌漫五里無舟楫。往來溺此不知誰﹐徵魂夜夜溪旁泣。山崩巖壑深復深﹐此中定有蛟龍蟄﹗

大甲婦

大甲婦﹐一何苦﹗爲夫饁餉爲夫鋤﹐爲夫日日績麻縷。績縷須淨亦須長﹐撚勻合綫緊雙股。斵木虛中三尺圍﹐鑿開一道兩頭堵﹔輕圓漫捲不支機﹐一任元黃雜成組。間彩頗似虹蜺生﹐綻花疑落仙姬舞。吾聞利用前民有聖人﹐一器一名皆上古﹔況玆杼軸事機絲﹐制度周詳供黻黼﹗土番蠢爾本無知﹐制器伊誰遠近取﹗日計苦無多﹐日計有餘褸﹐但得稍閒餘﹐軋軋事傴僂。番丁橫肩勝綺羅﹐番婦周身短布短﹔大甲婦﹐一何苦﹗

吞霄道中

來時北渡正三更﹐歸日微明復到此﹔過港應須及退潮﹐稍緩須臾徒延企﹗以玆來往不成眠﹐雞鳴夜半行裝起。平時擁被五更寒﹐今夜匆匆胡乃爾﹖風捲濤飛天雨急﹐從人盡是徵衣濕。

後壠港

雙溪奔流西入海﹐海勢吞溪溪气餒﹔銀濤翻逐綠波迥﹐遂使溪流忽然攺。番丁日暮候潮歸﹐竹箭穿魚二尺肥﹝不事网罟﹐多築石扈﹔潮退﹐以竹箭射取﹞。少婦家中藏美酒﹐共夫倒酌夜鑪圍。得魚勝得獐與鹿﹐遭遭送去頭家屋。

後壠

去縣日以遠﹐風俗日以變。顧此後壠番﹐北至中港限﹔音語止一方﹐他處不能辧。頭髮頂上垂﹐當額前後剪﹔發厚壓光頭﹐其形類覆盌。亦有一﹑二人﹐公然戴髙冕﹔黑絲及紅絨﹐纏之百千轉﹐大有古人風﹐所惜雙足跣﹗男女八﹑九歲﹐牙前兩齒剗。長大手自牽﹝番以婚配爲「牽手」﹞﹐另居無拘管﹔父固免肯堂﹐翁亦無甥館。是處兩﹑三間﹐村莊何蕭散﹗髙廩置平原﹐黍稷有餘挽﹔所慮濕气蒸﹐駕木如連棧。巨匏老而堅﹐行汲絡藤瓣﹔溪水漲連旬﹐利涉身焉綰﹗丰年百禮偕﹐疾病顚危罕。飲酒卽髙歌﹝番民多卽事成歌﹞﹐其樂何衎衎﹗

竹塹

南嵌之番附淡水﹐中港之番歸後壠﹔竹塹周環三十里﹐封疆不大介其中。聲音略與後壠異﹐土風習俗將無同﹗年年捕鹿丘陵比﹐今年得鹿實無幾。鹿場半被流民開﹐藝麻之餘兼藝黍。番丁自昔亦躬耕﹐鐵鋤掘土僅寸許﹔百鋤不及一犁深﹐那得盈寧畜妻子﹗鹿革爲衣不貼身﹐尺布爲裳露雙髀。是處差徭各有幫﹐竹塹煢煢一社耳﹔鵲巢忽爾爲鳩居﹐鵲盡無巢鳩焉徙﹖

淡水

淡水北盡頭﹐番居之所紀﹔遠者旬日期﹐近者一望止。內地閩安洋﹐揚帆日暮抵。全臺重北門﹐鎖鑰非他比。聞昔王師來﹐負固猶未已﹔懼發陰平師﹐先截長江水。降旗出石頭﹐鐵鎖亦奚裨﹗空亡五鎭兵﹐鬼隊陰風裏。大遁八里岔﹐兩山自對峙﹔中有幹豆門﹐雙港南北匯。北港內北投﹝社名﹞﹐磺气噴天起﹔泉流勢勝湯﹐魚蝦觸之死。浪泵﹝社名﹞麻小翁﹝社名﹞﹐平豁略可喜。沿溪一水淸﹐風被成文綺﹔溪石亦恣奇﹐髙下參差倚。逾嶺渡雞籠﹐蟒甲﹝舡名﹞風潮駛﹔周圍十餘里﹐其番稱姣美。風俗喜淳良﹐魚鹽資互市。南顧蛤仔難﹝社名﹞﹐北顧金包裏﹝社名﹞﹔突入紅毛城﹔顧似東流砥。南港武勝灣﹝社名﹞﹐科藤﹑通艸侈。擺接﹝社名﹞發源初﹐湜湜水之沚﹔隔嶺南龜侖﹝社名﹞﹐南嵌﹝社名﹞收臂指。雞柔﹝社名﹞大遁陰﹐金包傍山磯﹔跳石以爲梁﹐潮退急如矢。山鹿𨿽無多﹐海菜色何紫﹗又有小雞籠﹐依附在密邇﹔凡此淡水番﹐植惟狗尾黍﹔山芋時佐之﹐原不需大米。近日流亡多﹐云欲事耘耔﹔苟其願躬耕﹐何處無桑梓﹗竄身幽谷中﹐毋乃非常理﹗大社𨿽八名﹐小社更累累﹔各以近相依﹐淮泗小侯擬。通事作頭家﹐土官聽役使。通事老而懦﹐諸番雄跅弛﹐何以盡傾心﹐聖朝聲教底。我行至此疆﹐俯伏而長跪﹔羊酒還其家﹐官自糗糧峙。殷勤問土風﹐豈敢厭俚鄙﹗

檨圃﹝丙申﹐余修志於此﹐因爲題額﹞陳夢林

小圃茅齋曲徑通﹐參天老樹郁靑蔥﹔地髙不怕秋來雨﹝縣治秋霖﹐比屋蒸濕﹔惟此地獨幹﹞﹐暑極偏饒午後風。海外雲山新畫卷﹐窗間花艸舊詩筒。莫愁紙盡無揮灑﹐才種芭蕉綠滿叢。

玉山歌

須彌山北水晶宮﹐天開圖畫自■﹝王忽﹞瓏﹐不知何年飛海東﹐幻成三个玉芙蓉。莊嚴色相儼三公﹐皓白須眉冰雪容﹔夾輔日月拄穹窿﹐俯視眾山皆羣工。帝天不許俗塵通﹐四時長遣白雲封。偶然一見杳難逢﹐惟有霜寒月在冬﹔靈光片刻曜虛空﹐萬象淸明曠發蒙。須臾雲起碧紗籠﹐依舊虛無縹緲中。山下螞蟥如蟻叢﹐蝮蛇如斗捷如風﹔婆婆大樹老飛虫﹐攢肌吮血斷人蹤。自古未有登其峯﹐於戲﹗𨿽欲從之將焉從﹖

丁酉正月初五夜﹐羅山署中大風﹔次早風歇飲酒﹐紀之以詩

海西蟄起蚊龍怒﹐昨夜海吼風不住﹔風聲入耳駭人聞﹐風勢如癡復如颶。客子殘燈半滅明﹐閉門欹枕空百慮。山房四柱柱影搖﹐有時風欲挾之去﹔萬馬蹄奔劍戟鳴﹐虎豹搏噬急雨注。往來嘈雜不成眠﹐一夜夢魂無宿處。平明起視浮雲決﹐風力漸微聲漸歇﹔呼童暖酒賞春朝﹐似怯寒吹簾幔徹。因憶去年臘月初﹐番仔渡頭朔風烈﹝近目加澑灣有番仔渡﹐丙申臘月一日﹐予自郡還諸羅經此﹞﹔番社紛紛亂捲茅﹐竹樹倒披梢半折。耳鼻塡沙眼怕開﹐行人卻走馬蹩躠。山溪狂似海波潮﹐溪水冷於軸頭鐵。雙犢亂流車苦遲﹐番兒彊挽膚破裂﹔下馬停車權息肩﹐店捨無煙酒不熱。番兒力盡凍且僵﹐呼起聊爲哺與啜﹔可憐幅布半圍身﹐靑錢那惜恣饕餮﹗此時如我敢言寒﹐猶有敝裘重補綴。況復今朝風已春﹐窗明幾淨椒盤新﹔水仙香發綠尊滿﹐春冷無眠奚足嚚﹗風波自古仗忠信﹐念爾孤篷海上人﹗

九日北香湖觀荷李欽文

九日湖光好﹐紅渠一望奢﹔嘉名初有錫﹝是日湖始命名「北香」﹞﹐勝地培增華。國色臨秋水﹐香風落彩霞﹔歲寒須共保﹐切莫妒黃花﹗

前題

湖上秋光老﹐君子意何遲﹗似有東籬約﹐來吟招隱詩。綠葉濃寒露﹐紅衣淡水湄﹐山髙不可登﹐斯會寧易期﹗

淡水炮城﹝荷蘭所築。鄭氏葺之以控上游﹞周鍾瑄

海門一步地﹐形勢可全收﹔欲作圖王想﹐來成控北謀。臺荒摧雪浪﹐砌冷老邊秋﹔欲問滄桑事﹐麻姑尙黑頭﹝荷蘭及鄭氏距今止數十年耳﹞。

望玉山

曉嵐髙捲日初生﹐一片晴光照眼明。積雪不消三伏后﹐層冰常訝四時成。疑他匹練非吳市﹐遮莫胥濤向越城﹗大璞已教天地鑿﹐山靈穩臥不須驚。

曉發他裏霧

一枕淸暉覺夢頻﹐披云驅犢散輕塵﹔投分南﹑北依誰定﹐螺列東﹑西辧未眞﹝路經南北投﹑東西螺四社﹞。向道但饒椎髻客﹐前呵不用放衙人。平明好逐東升上﹐我亦從今莫問津。

吞霄觀海

浩渺無因溯去程﹐仙槎客泛正須評﹔輕浮一粒須彌小﹐包括恆河色界淸。世外形骸杯可渡﹐空中樓閣气噓成。情知觀海難爲水﹐更有紅輪向此生。

登八里岔山遠眺

褰裳直踞千峯上﹐萬里蒼茫一色同﹔遠目但餘天貼水﹐近聞惟覺浪號風。巨鰲有首低擎地﹐瘴雨無根直幔空。寂寞鬥牛誰再犯﹐好將消息問嚴公﹗

幹豆門苦雨二首

無賴陰雲拂地垂﹐客愁如緒一絲絲﹔那堪更向秋風裏﹐臥聽黃梅細雨時。

蠻煙如霧復如雲﹐縷縷連江幛夕曛﹔猶喜長風能破浪﹐千山猿嘯雨中聞。

番戲五首

蠻姬兩兩斗新妝﹐蹀■﹝薛﹞花陰學舞娘﹔珍重一天明月夜﹐春來底事爲人忙﹖

不掄檀板不吹笙﹐一點鉦聲一隊行﹔气味何如初中酒﹐山花翠羽鬢邊橫。

聯翩把袖自歌呼﹐別樣風流絕世無﹔番調可知輸「白雪」﹐也應不似潑寒胡。

野气森森欲曙天﹐維摩新病未成眠﹔空餘無限羅伽女﹐亂把天花散舞筵。

一曲蠻歌酒一卮﹐使君那惜醉淋漓﹔但令風物關王會﹐我欲從今學畫師。

水沙浮嶼

云根不墮地﹐牢落東山頭﹔天風與海水﹐爭激怒生疣。斷鰲足簸揚﹐支祈任沈浮。狀若銀河翻﹐回星漂鬥牛﹔又若乘杯渡﹐一粒亂中流。山水有常性﹐動靜安足求﹗呼龍與之語﹐掀髯嗔我尢。靜極而動生﹐天地一浮漚。大笑揮龍云﹐浮沙云未收。

北行紀

羅山山水海東雄﹐綿亙千里蹤難窮﹔朝盤赤日三千丈﹐浩气直與海相烘。南抵蔦松﹝地名﹞﹑北半綫﹝地名﹞﹐宛然塊玉橫當中。「職方」﹑「禹貢」𨿽未載﹐厥壤上上將無同。惜哉大甲與中港﹝二社名﹞﹐逼窄將次入樊籠﹔後壠﹑吞霄﹝二社名﹞勿復道﹐犢車犖確走蛟宮。天低海闊竟何有﹐環山疊裏如羣峯。坡陀巨麓一再上﹐劃然軒豁開心胸﹔竹塹﹝社名﹞分明在眼底﹐千頃萬頃堆■﹝艸丰﹞茸。從他地老無耕鑿﹐下巢鹿豕上呼風。北鄰南嵌﹝社名﹞亦爾爾﹐淡水﹝社名﹞地盡山穹窿﹔東有磺山﹑西八里﹝山名﹞﹐銀濤雪浪爭喧轟。雞籠﹝社名﹞小甕堅如鐵﹐紅夷狡獪計非庸﹔蠻煙瘴雨今晝暗﹐石寒砌冷鳴霜蛩。中有鳥蠻事馳逐﹐狂奔浪走眞愚蒙﹔可憐作息亦自解﹐但知順則難名功。我來經過聊紀載﹐慚非椽筆媿雕虫﹔他年王會教圖此﹐畱此長歌付畫工。

卷十二

雜記志

災祥寺廟古迹外紀

雜記以補闕備忘﹐所謂志其大不遺乎小也。玆邑初建﹐際有道之世﹐聖天子以丰年爲瑞﹑賢才爲實﹐災沴不生﹑干戈不用﹐蓋可記者鮮矣。琳宮寶剎﹑斷碣荒丘﹐足以供遊賞而發憑弔者﹐能幾何哉﹖乃若見聞所及﹐諸捲紀載所未盡﹐要足爲後人徵信之資﹐用寄諷諭之義﹐則地理物類﹑險易菀枯﹑閭閻細故﹑父老閒談﹐皆有取焉。因匯諸編末﹐合爲一卷。

災祥

寺廟

古迹

外紀

災祥﹝萑苻附﹞

順治十八年﹝辛丑﹞夏五月﹐海水漲於鹿耳門。

先是﹐鹿耳門港甚窄﹐環以沙綫。是歲﹐鄭成功入臺﹐鹿耳門水驟漲丈餘﹐遂克臺灣﹐諸羅皆屬焉﹐﹝詳見「建置」﹞。

康熙十九年﹝庚申﹞夏六月﹐有星孛於西南﹐其形如劍﹐長數十丈﹔經月乃隱。冬﹐大有。

二十一年﹝壬戌﹞﹐大饑﹝斗米值銀六錢余﹞。秋七月﹐地產毛。九月﹐雨發。

二十二年﹝癸亥﹞夏五月﹐大雨水﹝時淫雨連月﹐鄭氏土田多衝陷﹐有「髙岸爲谷」之嘆﹞。六月丁酉﹐有大星隕於海﹐其聲如雷。秋八月﹐大師入臺﹐北路皆剃髮歸順。冬十一月﹑始雨雪﹐冰堅厚寸餘﹝諸羅有霜無雪﹔是歲甫入版圖﹐地气自北而南﹐信有徵矣﹞。

二十五年﹝丙寅﹞夏四月甲辰﹐地大震﹝民居多頹壞者﹞。

二十九年﹝庚午﹞冬﹐大有年﹝自蕩平之後﹐年谷時熟。是歲尢爲大稔﹞。

三十年﹝辛未﹞秋八月﹐大風﹝頹屋﹑飄船無數﹞。

三十二年﹝癸酉﹞冬﹐大有年﹝時內地歉收﹐商人采糴福﹑興﹑泉﹑漳四郡資焉﹞。

四十四年﹝乙酉﹞冬﹐大饑。知縣毛殿揚﹑知府衛臺揆通詳巡撫李斯義委勘具題。奉旨﹕『四十四年應徵粟石﹐俱著蠲免』。

四十六年﹝丁亥﹞冬饑。知縣李鏞﹑知府周元文通詳巡撫張伯行委勘具題﹐奉旨﹕『照例蠲免十分之三』。

四十九年﹝庚寅﹞冬饑。

自四十七年至是年﹐臺屬屢荒﹐米價髙騰。每年值靑黃未接﹐知府周元文出倉粟就媽祖宮﹑府學兩處平糶﹐新﹑善﹑開﹑安四里之民資焉。海防同知洪一棟招集商販﹐凡載米入港者皆藉其名﹐厚爲賞賚﹔以故米船雲集﹐饑而不害﹝一棟﹐楚之應山人。在臺九年﹐多惠政。五十六年﹐卒於官。卒之日﹐所屬士民罷市縞素巷哭﹐如其私親﹔爲作佛事於各寺院﹑神祠﹐梵磬徹四境。旣而醵千金爲賻﹐以歸其喪。故老以爲自開臺以來所未有也﹞。

五十年﹝辛卯﹞﹐恩詔蠲免本年應徵人丁銀兩﹝詳見下五十一年﹞。秋九月乙酉﹐地大震﹝壞民居﹑倉廒甚多。是日﹐內地漳﹑泉各府俱震﹞。

五十一年﹝壬辰﹞﹐恩詔蠲免本年應徵粟石。

先是﹐四十九年奉上諭﹕通行蠲免直省地丁銀兩﹔部議恐兵餉不敷﹐奉旨勻爲兩年。康熙五十年﹐直隸﹑奉天﹑浙江﹑福建﹑廣東﹑廣西﹑四川﹑雲南﹑貴州九省先行蠲免﹔於是福建內地折色俱蠲﹐臺灣﹑鳳山﹑諸羅三縣止免丁銀。三縣士民公吁臺廈道陳璸﹑知府周元文詳照奉天府尹廖騰公題請蠲免米豆之例﹐臺屬三縣本年應粟石一例蠲免﹔巡撫黃秉中具折奏請。奉旨﹕『臺灣府屬五十年應徵粟石﹐已經徵完在官﹔𨿽蠲免﹐小民無益。其應徵五十一年粟石﹐著行蠲免﹝按臺灣開徵在十月收成之後﹐與內地不同。此舉文牃往返﹐因海洋之隔﹐動積時月﹐比核實具折奏請﹐已八月矣。中丞幕僚以上諭並無「蠲免糧石」字樣﹐又時已踰秋﹐恐幹駁察﹐皆堅阻之。中丞毅然曰﹕『臺灣在撫屬內﹐巡撫司全閩民命﹐寧可畏逾時駁察而緘默不言﹖且臺本色卽內地折色也﹐粟尙未開徵﹔皇上聖明﹐奏必免。脫以此罷官﹐不猶愈他事詿誤乎』﹖竟以折請。部議以不行早奏﹐巡撫降三級調用﹔奉旨﹕『從寬降級畱任』仰見聖天子恫■﹝疒外眾內﹞斯民﹐無微不到﹔而陳觀察﹑周郡守一詳再詳﹐黃中丞寧受處分﹐不撓眾論﹐使臺民得沐皇仁﹐其功俱不可忘也﹞。

論曰﹕五十年五十一年蠲免二條不系於災祥﹐此何以書﹖紀皇仁也。日月同照﹐雨露均沾﹐假令芝艸醴泉﹐何益百姓﹗今兩歲之間﹐吏無追呼﹑民無敲朴﹐其爲禎祥也大矣﹗故連類而次於四十四年﹑四十六之後云。

五十四年﹝乙未﹞秋九月丁未﹐地震﹐大風﹝學宮頹壞﹐民居倒塌甚多﹞。

五十五年﹝丙申﹞夏五月戊辰﹐火﹝守備署毀燼無餘﹐參將署大堂﹑儀門皆及焉﹞。秋九月乙亥﹐地震﹔丁酉﹐大震﹝屋瓦皆鳴﹞。

五十六年﹝丁酉﹞春正月丙子﹐地震。

萑苻

康熙三十五年秋七月﹐新港民吳球謀亂﹐伏誅。

球﹐新港東田尾人﹔好拳勇。有朱佑龍者﹐詐稱前明後裔﹐能遁法﹔數往來球家﹐陰集黨夥謀亂。鳳山吏陳樞之妻﹐球妹也。樞侵蝕課粟﹐官督之急﹐稱貸球家﹔球奮髯曰﹕『此何足道﹗當相與圖大事﹐番誅此曹子算』。告以謀﹐則大喜。尊球爲國師﹐招集漸眾。其黨餘金聲約保長林盛向舉事﹐盛佯許諾﹔乘夜逃之郡﹐首告。北路參將陳貴率官民環其宅﹐賊操兵以出。擒獲球﹑樞﹑金聲等爲首者七人﹐杖殺之﹔而朱佑龍竟莫知所向。

三十八年春二月﹐吞霄土官卓个﹑卓霧﹑亞生作亂。夏五月﹐淡水土官冰冷殺主賬金賢等。秋七月﹐水師襲執冰冷。八月﹐署北路參將常太以岸裏番擊吞霄﹐擒卓个﹑卓霧﹑亞生以歸﹐俱斬於市﹝主賬﹐番社通事管出入之賬者﹞。

初﹐通事黃申贌社於吞霄﹐徵派無虛日﹔社番苦之。土官卓个﹑卓霧﹑亞生鷙而驍﹐陰謀作亂。會番當捕鹿﹐申約計日先納錢米而後出艸﹔个﹑霧等鼓眾大噪﹐殺申及其夥十數人。鎭﹑道遣使招諭﹐不得入﹔乃發兩標官兵及署北路參將常太進剿﹐而以新港﹑蕭壠﹑麻豆﹑目加澑灣四社番爲前部。个﹑霧等阻險拒守﹐四社番傷死甚眾。旣有獻計常太者云﹕『岸裏山番穿林箐澗谷如飛﹐擒个﹑霧非此不可』。時岸裏番尙未內附﹐乃遣譯者入說其魁﹐多致糖﹑煙﹑銀﹑布。番大喜﹐自以收捕爲功﹔繞出吞霄山後﹐日有擒獲。官軍攻其前﹐个﹑霧等大窘﹐將逃入內山﹐岸裏番設伏擒之至郡﹐屍諸市﹐傳首以示諸番。是役也﹐勞師七閱月﹐官軍被瘴毒死者數百人。冰冷者﹐淡水內北投土官麻裏卽吼番之婚姻也。麻裏卽吼有女字主賬金賢﹐賢將娶之。其父憐女之幼也﹐弗與﹔告賢曰﹕『俟長以歸汝』。賢紡丈人於樹而撻之。麻裏卽吼以溯冰冷而泣﹔冰冷故凶悍﹐怒率眾射殺賢﹐諸與賢善者皆殺之。時方徵吞霄﹐冷遣使與个﹑霧等通。有水師把總者巡哨至淡水﹐聞變潛泊海口﹐冷未之覺﹔把總遣他社番誘以貨物交易﹐伏壯士水次縛之﹐亟登舟。比諸番出護﹐已掛帆矣。會吞霄旣平﹐諸番以首惡旣誅﹐因通事求撫﹝把總者失其名﹞。

右吞霄﹑淡水之役﹐言人人殊。或指水陸並進﹐於吞霄﹐或訛卓个卓霧爲冰冷。吞霄據山負險﹐無用水師﹔六月南風盛發﹐正巡哨雞籠﹑淡水之時﹐因知水師收功者淡水也。後叩之老兵數輩親見者﹐皆如紀中云云。斯役距今未久﹐耳目相接﹐而抵牾舛錯如此。又擒獲冰冷將弁姓名不傳﹔假令更遲之數十年無所紀載﹐遺漏失實﹐莫從而問之矣。

四十年冬十二月﹐劉卻作亂﹐伏誅。

卻﹐臭佑莊管事﹐拳棒自負﹔日往來無賴惡少﹐歃血爲盟。久之﹐其黨有欲謀不軌者﹐以爲非卻眾莫從。嘗深夜燃樟腦﹐竊置卻屋瓦﹐火上燭﹔召同盟者示之﹐曰﹕『劉大哥捨中每夜紅光燭天﹐非常兆也』﹗會卻家神鑪無故發火﹐眾曰﹕『此不君﹐卽帥耳』﹗卻心動。穴地於捨﹐佯置田器﹐冶鐵爲刀槍各械﹐約日舉事。臘月七日﹐揚旗擊鼓﹐毀下加冬營﹐散其兵﹔乘夜抵茅港尾﹐掠市中貨。亂民及諸番乘機四出劫掠﹐破家者甚眾。卻退屯急水溪﹐北路參將白道隆整眾禦之﹐鎭﹑道兩標並發兵應援。越五日﹐官兵大集﹐戰於急水﹐卻大潰﹔殺賊甚眾﹐生擒其黨陳華﹑何正等。卻走匿山藪﹐常晝伏夜出。四十二年春二月﹐擒獲於笨港之秀才莊。師還﹐斬卻於市﹔並其長子杖殺之﹐妻孥皆發配。

寺廟

天妃廟﹕一在城南縣署之左。康熙五十六年﹐知縣周鍾瑄鳩眾建。一在外九莊笨港街。三十九年﹐居民合建。一在咸水港街。五十五年﹐居民合建。一在淡水漧豆門。五十一年﹐通事賴科鳩眾建﹕五十四年重建﹐易茅以瓦﹐知縣周鍾瑄顏其廟曰「靈山」。

按妃莆田人﹐宋巡檢林願之女。幼時能知休咎﹐有神女之稱。常坐席以濟流。厥後﹐人見衣朱飛騰海上。因建廟祀之﹐雨陽禱應。宣和癸卯給事中路允迪使髙麗﹐中流震風﹐神降於檣﹔還奏﹐賜號「順濟」。歷紹興﹑開福﹑景定間﹐屢顯靈加號。元以海漕效靈﹐賜額「靈濟」。明永樂封爲「護國庇民﹑妙靈昭應﹑弘仁普濟天妃」。國朝攺封天后﹐沿海港口俱建宮廟以祀。康熙二十二年﹐靖海將軍施瑯奉旨徵剿臺灣﹐師次平海澳﹐時方旱乏水﹔有一井在妃廟之左﹐往不能資百口﹐至是泉忽大湧﹐足供四萬餘眾。及戰於澎湖旣克﹐我師登岸﹐入廟見妃像臉汗未幹﹑次袍俱濕﹐乃知爲神大之助戰也。事聞﹐上遣禮部郎中雅虎致祭。其文曰﹕『國家茂膺景命﹐懷柔百神﹔祀典具陳﹐罔不祗肅。若乃天庥滋至﹐地紀爲之效靈﹔國威用張﹐海若於焉助順。屬三軍之奏凱﹐當重譯之安瀾﹔神所憑依﹐禮宜昭報。惟神鍾靈海表﹐綏奠閩疆。昔藉明威﹐克襄偉績﹔業隆顯號﹐禋享有加。比者慮窮島之未平﹐命大帥之致討。時方憂旱﹐井澤爲枯﹔神實降祥﹐泉源驟湧。因之軍聲雷動﹐直搗荒陬﹔艦陣風行﹐竟趨巨險。靈旗下颭﹐助成破竹之功﹔陰甲排空﹐遂壯橫戈之勢。至於中山殊域﹐冊使遙臨﹔伏波不興﹐片帆飛渡。凡玆冥佑﹐豈曰人謀﹗是用遣官﹐敬修祀事﹔溪毛可薦﹐黍稷惟馨。神其佑我家邦﹐永著朝宗之戴﹔眷玆億兆﹐益弘利賴之功』。

關帝廟﹕一在縣內東北角。康熙五十二年﹐參將翁國楨建。五十四年﹐參將阮蔡文﹑守備遊崇功成之。廟後爲觀音殿﹔康熙四十八年﹐兵丁孫大成募建﹐參將張國成之。一在善化裏目加澑灣僞時馬兵營。吳大明募建。年久傾圮。康熙二十三年漳浦營千總陳某重修。五十年﹐監生林嘉梁同耆民重建。

按明太祖都金陵﹐城中建廟十四﹐一曰「漢前將軍壽亭侯廟」。自是廟祀徧於天下。嘉靖十年﹐太常卿黃芳始奏攺稱「漢前將軍漢壽亭侯」。蓋「漢壽」本封邑﹑「亭侯」則其爵也﹐列第五等﹐在國侯﹑邑侯﹑關內侯﹑鄕侯之下。今人以侯什漢﹑以「壽亭」爲封爵﹐非也。本謚「壯繆」﹔「繆」與「穆」同﹐用傷武功之不成。今人爲神諱﹑不書謚﹐亦非也。萬曆甲寅十月﹐司禮太監李恩始賫九旒冠﹑玉帶﹑龍袍﹑金牌敕封爲帝﹐然祭祀則仍舊稱。天啟元年﹐太常少卿李宗延有修明祀典疏﹔謂『臣詣漢壽亭侯廟﹐見其匾稱帝君﹑冠冕俱系帝服。如訛傳敕封﹐自有三尺﹔果系皇祖加恩﹐不妨命閣臣撰制﹕此封號所當考核者也』。

保生大帝廟﹕在縣治西門外。康熙四十年﹐耆民募建﹔祀眞君也。

眞君吳姓﹐名本﹔泉之白礁人。母夢吞白龜﹐生於宋太平興國間。長而學道雲遊﹐得三五飛步之術。以治疾﹐多奇效。景佑二年﹐卒。里人肖像爲祠﹐水旱祈禱輒應敕廟額爲「慈濟」﹔漳﹑泉間所稱「慈濟宮」是也。慶元間﹐敕爲「忠顯」。開禧二年﹐漳屬有警﹐忽有忠顯旗幟之靈﹐賊不敢入。事聞﹐封英惠侯。至於保生大帝之稱﹐則不知何所據矣。

元天上帝廟﹕在大奎壁莊﹐康熙二十二年﹐莊民合建﹔年久傾圯。四十九年重建﹐易茅以瓦。

睢陽廟﹔在縣署之左。祀唐張中丞巡。其祀之入臺﹐未知所由來。康熙二十八年﹐耆民募建﹔年久傾壞。四十八年﹐參將張國﹑守備黃元驤重建。俗呼元帥廟。

諸福寺﹕在縣治西門外。祀觀音大士。康熙四十六年﹐署縣宋永淸﹑守備黃元驤同建。

觀音宮﹕一在開化裏赤山保﹐卽龍湖巖也﹝詳見「古迹」﹞。僞官陳永華建﹐年久傾壞。四十四年﹐邑生洪朝梁重建。一在咸水港。康熙三十七年﹐候選通判何廷鳳捐地﹑僧徳恭募建。五十四年﹐僧如端募眾重建﹐易茅以瓦。一在開化裏茅港尾街。康熙四十六年﹐知縣李鏞﹑參將張國同建﹔捐地者爲吏員歐陽錫。

姑媽廟﹕在安定裏東保。不知所祁何神。今爲社學。

古迹

淡水炮城﹕在淡水港口。荷蘭時築。今遺址尙存。

雞籠炮城﹕在雞籠嶼。荷蘭時築。今遺址尙存﹝康熙十四年﹐鄭經入泉州﹐竄楊明瑯等眷屬於雞籠城。明瑯﹐前翰林﹔崇禎甲申之變﹐瑯降賊﹐乘馬過梓宮﹐揚鞭而指之曰﹕『此眞亡國之君也』﹞。

靑峯闕炮臺﹕在蚊港口﹐荷蘭時築﹐今圯。

火山﹕一在貓羅﹑貓霧二山之東。山之上﹐晝常有煙﹑夜常有光。在野番界內﹐人迹鮮到﹝見季麒光「志稿」﹞。一在玉案山後山之麓。有小山﹐其下水石相錯﹐石罅泉湧。火出水中﹐有焰無煙﹐焰發髙三﹑四尺﹐晝夜不絕。置艸木其上﹐則煙生焰烈﹐皆化爲燼。先是﹐甲午﹑乙未間﹐諸番多見之者﹔共相傳述﹐或疑其誕。丙申三月﹐知縣周鍾瑄遣人視之﹐果然。石黝而堅﹐傍石之土燃焦如石。於是好事者往觀焉﹔然山徑險阻﹐攀藤扶石而上﹐非有濟勝之具者不能至也。

石湖﹕在生番界內。入大武郡山﹐行十餘日乃至﹔有社曰茄荖网。湖大里許﹔天將雨﹐湖輒水漲丈餘。或以爲湖底有眼通海。

水沙浮嶼﹕水沙連四周大山﹐山外溪流包絡。自山口入爲潭﹐廣可七﹑八里﹔曲屈如環團二十餘里。水深多魚。中突一嶼﹐番繞嶼以居﹐空其頂﹔頂爲屋﹐則社有火災。岸艸蔓延﹐繞岸架木浮水上﹐藉艸承土以種稻﹐謂之浮田。隔岸欲詣社者﹐必舉火爲號﹔番劃蟒甲以渡。嶼圓淨開爽﹐靑嶂白波﹐雲水飛動﹐海外別一洞天也。

水漣潭﹕在半綫。方廣二丈餘﹐形若井﹐崇山環列。天將風雨﹐則水漲發聲如潮﹔番民以占陰晴。

劍潭﹕在大浪泵社二里許﹐劃蟒甲以入。登岸數百武﹐有潭﹔潭之畔有加冬樹﹐髙聳障天﹐圍合抱。相傳荷蘭開鑿時﹐插劍於樹﹐樹忽生皮﹐包劍於內﹐不可復見。

八里岔潭﹕在八里岔山絕頂。形三角﹐類爲人力爲之。周可數畝﹐淸深莫測。土番間因逐鹿而至﹐漢人罕能陟也。

溫泉﹕一在玉山之下。有土番至者﹐云於山最深處得之﹔泉上湧气蒸騰如沸﹐凡數處。一在大雞籠隔港山朝山內。

龍目井﹕在大雞籠山之麓。下臨大海﹐四周斥鹵﹔泉湧如珠﹐濆地而起﹐獨甘洌冠於全臺。不知開自何時﹖大約荷蘭所浚也。

紅毛井﹕在縣署之左。開自荷蘭﹐因以名。方廣六尺﹐深二丈許﹔泉甘洌於他井。相傳居民汲飲是井。則不犯疫癘。鄭氏竊踞時﹐有吳智武者鎭守斯地﹐重修之。

龍湖巖﹝閩人謂寺院爲巖﹞﹕在開化裏赤山莊。僞官陳永華建。環巖皆山﹐幽邃自喜。前有潭﹐名龍湖。周環里許﹐徧植荷花﹐左右列樹桃柳。靑梅蒼檜﹐遠山浮空﹐遊者擬之輞川圖畫﹝永華﹐鄭氏執政。頗雜儒雅﹐與民休息﹔臺人至今稱之﹞。

靈山廟﹕在淡水漧豆門。前臨巨港﹐合峯仔峙﹑擺接東西二流與海潮匯﹐波瀾甚壯。康熙五十一年建廟﹐以祀天妃。落成之日﹐諸番並集。忽有巨魚數千隨潮而至﹐如拜禮然﹔須臾﹐乘潮復出於海﹕人皆稱異﹝此與龍湖巖皆近時所建。以其爲邑治名勝﹐附記於此﹞。

外紀

縣曰諸羅﹐人稱縣治者皆曰﹕諸羅山﹔欲指一山以實之﹐無有也。附郭番社曰諸羅山社﹐然則諸羅山之名﹐相沿已久。設縣時﹐見諸山羅列﹐適與相稱﹐故仍其名耳。

由斗六門山口東入﹐渡阿拔泉﹐又東入爲林■﹝王冀﹞埔﹐亦曰二重埔。土廣而饒﹐環以溪山﹐爲水沙連﹐及內山諸番出入之口﹐險阻可據。有路可通山後哆囉滿。

虎尾東﹑西二螺﹐水濁而迅急﹐泥沙滚滚﹔人馬牛車渡此須疾行﹐稍緩則有沒腹埋輪之患。夏﹑秋水漲﹐有竟月不能渡者﹔被溺最多。

東螺溪分自虎尾牛相觸﹐與虎尾西螺疊爲消長。有時虎尾漸涸﹐獨受阿拔泉一流。阮參將詩『去年虎尾寬﹐今年東螺澮』﹔又云『餘流附入阿拔泉﹐虎尾之名猶相沿』是也。大抵沙土遷決無常﹐故此盈彼涸﹐俱不可定。大綫頭昔爲大澳﹐舟出外洋﹐於此候風﹔鹿仔港﹑臺仔挖﹐舊可泊巨艦﹐今俱沙壅。沈文開「雜記」﹕『臺灣當混沌時﹐總屬茫茫大海﹐中峙髙山﹔因水歸東南﹐漸現沙土﹐所以地浮而常動』。滄海桑田﹐理或然也。

大肚﹑大甲﹑大安三溪﹐俱稱險絕。然大安溪面稍狹﹑大肚水勢稍平﹐獨大甲溪闊流急﹔水底皆圓石﹐大若車輪﹐苔蒙其上﹐足不可駐。至時人各自保﹐不能相救。又海口甚近﹐𨿽善泅如番﹐亦對之色變﹔秋漲尢險。

南自諸山之後﹐有巨石峭削巍峨﹐出內山之頂﹔或名之爲冠石。土番云﹕『後壠﹑竹塹諸社﹐指石爲的﹔登絕頂﹐東洋及山後諸社可一望而盡。亦有快捷方式可通﹐但奇險耳』。

竹塹過鳳山崎﹐一望平蕪﹔捷足者窮日之力﹐乃至南嵌。時有野番出沒﹐沿路無村落﹐行者亦鮮﹔孤客必倩熟番持弓矢爲護而後行。野水縱橫﹐或厲﹑或揭﹐俗所云九十九溪也。遇陰兩﹐天地昏慘﹐四顧淒絕﹔然諸山秀拔﹐形勢大似漳﹑泉。若碁置村落﹑設備禦﹐因而開辟之﹐可得良田數千頃。

幹豆門從淡水港東入﹐潮流分爲兩支﹕東北由麻少翁﹑搭搭悠凡四﹑五曲至峯仔峙﹑西南由武朥灣至擺接﹐各數十里而止。包絡原野﹐山環水聚﹐洋洋乎巨觀也。

擺接附近﹐內山野番所出沒﹐東由海山出霄裏﹐通鳳山崎大路。海山舊爲人所不到﹐地平曠﹔近始有漢人耕作﹐而內港之路通矣。

武朥灣﹑大浪泵等處﹐地廣土沃﹐可容萬夫之耕。廈門至淡水水程十一更﹐與鹿耳門等。康熙五十四年﹐幹豆門重建天妃宮﹐取材鷺島﹔值西風﹐一晝夜而達。福州至淡水水程八更﹐較臺灣爲近。若半綫置縣設營而分兵五百於淡水﹐因爲立市廛﹐通商賈於福州﹑廈門﹐不數年淡水一大都會矣。

磺山在幹豆門之左。山產磺﹔形如鼎之覆﹐而三足出其上﹐童無艸木。山之下有磺溪﹐深可丈餘。水微黃﹐淸澈如鏡﹐𨿽潮漲猶見其底。气不可觸﹐魚蝦不生﹔潮入﹐亦無片鱗至者。近山村社汲於井﹐皆及天之未明﹐水乃淸冷可食﹔稍午﹐則泉皆熱而黃色。或曰山頂有潭﹐深且廣﹐水湧如沸羹。

麻少翁﹑內北投﹐在磺山之左右。毒气蒸鬱﹐觸鼻昏悶﹔金銀藏身者﹐不數日皆黑色。諸番常以糖水洗眼。入山掘磺﹐必以半夜﹐日初出卽歸﹔以地熱而人不可耐也。

淡水至雞籠有東西兩路﹕西由八里岔渡炮城﹐循外北投﹑雜柔﹑大遁﹑小雞籠﹑金包裏諸山之麓﹐至雞籠內海可一百二十里。沿路內山外海﹐多巨石﹔巉巖碁跱﹐相去數武﹐其下澗水﹐淺深不一。行人跳石以渡﹐失足則墜於水。東由幹豆門坐蟒甲﹐乘潮循內北投﹑大浪泵至峯仔峙﹐港大水深﹝過峯仔峙不復有潮﹞﹐溯灘河可四十里﹔而登岸踰嶺十里許﹐卽雞籠內海。兩路計程不甚相遠﹐勞逸險易亦大略相等。

蟒甲﹐以獨木爲之﹔大者可容十三﹑四人﹐小者三﹑四人。劃雙槳以濟﹐稍欹側卽覆矣。番善水﹐故𨿽風濤洶湧﹐如同兒戲﹔漢人鮮不驚怖者。惟雞籠內海﹐蟒甲最大﹐可容二十五﹑六人﹔於獨木之外﹐另用藤束板﹐爲幫於船之左右。蓋港面旣寬﹐浪如山立﹐非獨木小舟所能濟也。

林箐深處多飛虫﹐著人卽肌肉發庠﹐爪之肉爛﹐淡水以北皆然。行者或以皮包裹其頭項。或曰﹕近玉山最多此虫﹔山之麓﹐螞蟥如蝟。故玉山人不能到。

雞籠山在雞籠港之東南﹐雞籠嶼乃在隔海之西北﹐炮城﹑番社俱在嶼中。「郡誌」載﹕雞籠城在諸羅雞籠山﹐誤。五十三年地理圖記村東北有雞籠山﹑西有雞籠城﹐山後海中有雞籠嶼。似炮城與社俱在雞籠山﹐而嶼在山之後﹕皆耳食而未親歷其地者也。

北路﹑夏﹑秋行路之難﹐中土未有水深泥淖﹐車牛重載﹐往往傾覆。固由淫潦相繼﹐亦土性不堅﹐沙灰淤陷﹔而陂田蓄水﹐車牛往來雜沓﹐故處處坑塹﹐非盡秋霖之故也。

有言臺海潮初漲﹐一從南路之郎嬌入﹑一從北路之雞籠入﹐兩潮會於北路之牛罵。五﹑六月間﹐潮平浪靜﹐結爲一道白波﹐引入內地。牛罵非大港深澳泊船之所﹐孰從而見其兩潮之會﹑白波之引乎﹖好事者爲之也。

海水潮汐與金﹑廈無異﹐秋潮亦壯﹔但夏﹑秋潮大於日﹐冬﹑春潮大於夜。臺﹑鳳亦然。

凡潮漲滿至十分者﹐汐亦當十分。雞籠一港早潮漲滿﹐汐未及四﹑五分卽晚潮復至矣﹐必俟晚潮之退﹐始盡十分。

風將■﹝風貝﹞而雨﹐海气先動﹐浪激洶湧﹐聲吼如雷。臺海四圍沙綫環繞﹐巨浪衝擊﹐吼尢甚﹐聞數十里。風靜雨霽﹐猶三﹑四日未止。縣治離海差遠﹐■﹝風貝﹞從東起﹐殷聲微聞。若起西北﹐則與郡治無異。

海面腥穢﹐波浪簸騰﹐一﹑二日颶風卽起﹐乃天地之气交逆﹐地鼓气而海沸﹐天風烈而雨飄﹐故沈舟傾檣也。若海不先沸﹐天風𨿽烈﹐海舟折篷﹐空桅順風勢而馳﹐同鯤鵬之徙耳。人但知天風之患﹐不知實地气交構而爲■﹝風貝﹞﹐患始烈也﹖

鄭氏時﹐目加澑灣開井﹐得瓦瓶。識者云﹕是『唐﹑宋以前古窯』惜其物不傳﹐亦不知此瓶瘞自何時。未開辟之先﹐又何得有此瓶而瘞之也﹖

陳小崖「外紀」﹕『明海寇林道幹爲兪都督大猷所追﹐窮竄臺灣﹐勢蹙。恐不能據﹐以酒食紿諸番醉而殺之﹐有闔社無噍類者﹔取血調灰以固船﹐乃航於遙海』。大奎璧劈破甕﹝諸羅地﹞﹐是其故穴。或云到昆侖﹐不知所終。「郡誌」﹕『道幹遁占城﹐今尙有遺種』。

相傳斗六門舊有番長﹐能占休咎﹔善射﹐日率諸番出捕鹿。諸番苦焉﹐共謀殺之﹔血滴艸﹐艸爲之赤。社艸皆赤﹐諸番悉以疫死﹐無噍類。今斗六門之番﹐皆他社來居者也。番能知休咎﹐而不知身之將見殺﹔是所謂自號予知﹐納諸罟擭陷阱﹐而莫之知辟者與﹖

相傳﹕大肚社先時有土官名大眉﹐每歲東作﹐眾番爭致大眉射獵於田。箭所及之地﹐禾稼大熟﹐鹿豕無敢損折者。箭所不及﹐輒被蹂躪﹔不亦枯死。

沈文開「雜記」﹕『土番種類各異﹐有土產者﹑有自海舶飄來及宋時零丁洋之敗遁亡至此者﹔聚眾以居﹐男女分配﹐故番語處處不同』。考「宋史」云﹕『張世傑與蘇劉義斷維﹐以十六舟奪港而出﹐將趨占城﹔土豪彊之﹐乃回舟艤南恩之海陵山。■﹝風貝﹞風大作﹐世傑登舵樓露香而祝﹐遂死。蘇劉義出海洋﹐爲其下所殺』。當時崖山之眾﹐非死卽降耳。諸番气類﹐渾與中土之人不相似﹔沈說恐未必然也。

離貓霧拺二里許﹐有竹圍三匝﹐僞將劉國軒舊寨﹐云與岸裏內山諸番相拒之地。今竹圍故址猶存﹐岸裏諸番悉皆內附﹔足見聲教之無所弗被矣。

地髙而寬坦﹐臺人謂之侖。邑有黃地侖﹐鄭氏踞臺時徵南社番﹐親屯兵於此。番呼皇帝﹐遂以名侖﹔猶麻虱目之呼爲皇帝魚也。相泊已久不可復攺﹐沿其音而易其字。然則鄭氏在臺𨿽無黃屋左纛之事﹐而帝制自爲﹐亦有其號矣。

海翁魚﹐大者如山。後壠番社有脊骨一節﹐髙可五﹑六尺﹐兩人合抱未滿其圍﹔不知何時所得也。另肋骨一段大如斗﹐諸番以爲枕。沈文開云﹕『其須如戟﹐可作物件』。

豹皮及斑點小鹿皮﹑文采可觀。不知者以爲此地之產﹐所值無幾耳。豹大於犬﹐毛色斑雜﹐艾葉﹑金錢十不得一﹐價至三﹑四金﹔小鹿皮亦二百餘文﹐且無市者。每地方官尋覓﹐必騷動通事﹑土番﹐鹿茸至三﹑四金﹐價倍於內地。番狗能獵者﹐貴於騾馬﹝見「番俗」部﹞。昔人云﹕『地方產一異物﹐便多一累』。三復斯言﹐可爲深省。

由郡治北至雞籠無投宿之店﹐惟茅港尾﹑笨港新設二公館﹔行人借宿莊社﹐有露處者。文武衙門差遣往來﹐悉主於保長﹑通事﹑塘汛﹐入門則酒食相餉﹔開臺以來相沿爲例﹐不必需索也。保長﹑通事之供億旣煩﹐自不得不有所科斂。塘汛目兵餉才糊口﹐於是有開賭放頭攫金以供使客者。

雷陽陳中丞觀察臺灣時﹐嘗巡淡水。往復一千四百餘里﹐自持糗糒﹐攜小賬房以隨﹔露宿風餐﹐不入邸捨﹑不受饋獻。每食一飯一蔬。或捐囊市酒肉以犒徒禦。不設儀衛﹐寥寥數人。道旁觀者﹐莫不咨嘆。

男多於女﹐有村莊數百人而無一眷口者。蓋內地各津渡婦女之禁旣嚴﹐娶一婦動費百金﹔故莊客佃丁稍有贏餘﹐復其邦族矣。或無家可歸﹐乃於此置室﹐大半皆再醮﹑遣妾﹑出婢也。臺無愆期不出之婢。

臺南﹑北淡水均屬瘴鄕。南淡水之瘴作寒熱﹐號跳發狂﹔治之得法﹐病後加謹卽愈矣。北淡水之瘴﹐瘠黝而黃﹐脾泄爲痞﹑爲鼓脹。蓋陰气過盛﹐山嵐海霧鬱蒸中之也深。又或睡起醉眠﹐感風而發﹕故治多不起。要在節飲食﹑薄滋味﹑愼起居﹐使不至爲所侵而已。

往在內地﹐聞臺郡肉食不宜於豬﹑雞﹐宜於羊﹐鴨亦差善﹔余未之信。及至北路﹐見庭院蔓生虫多至不可名狀﹔羣雞啄之﹐日以肥碩。蓋虫毒所積﹐故不宜多食也。鴨半在水次﹐飽者魚蝦。「本艸」稱﹕『羊於人最裨益』。又艸盛﹐特肥美﹔故宜。豬膩而滯气﹔臺地沮洳﹐人多沈溺重膇之疾﹐亦不宜多也。

大甲溪以北無市肆醫藥。人死無棺斂﹐瘞以鹿皮。阮參將祭淡水將士文﹕『裹鹿艸以爲棺兮﹐倩蝶衣以爲紙』。傷哉﹗其言之也。

邑雜餉﹐有罟﹑罾﹑縺﹑■﹝罒令﹞﹑■﹝糸衮﹞﹑蠔各條。罟者﹐結网長百餘丈﹑廣丈餘﹐大繩爲网﹔每尺許削圓木如梭長三﹑四寸﹐虛其中﹐綴於网﹐使浮水面。另結网﹐底如兜﹔系网墜於下﹐稍大於浮面之木﹐陶爲之﹐使沈水底。网繩長出罟之兩頭各數丈﹐置其一於岸﹐乃駕船載罟出海以次投之﹐仍余其一載回。東﹑西各二十餘人﹐臍間縛彎木如軛﹐掛小繩於网之上﹐倒行而牽。魚小网輕﹐則至岸取之﹔多則駕小舟赴水以取﹐曰牽罟。罾者樹大竹棚於水涯﹐髙二丈許﹐曰水棚﹔置罾以漁。港口闊者﹐如列捨以居。棚上下兩層﹐設橫木於上層﹐令可旋轉如轆轤﹔用大竹長二﹑三丈﹐掛罾竹杪﹐系以長繩﹐繩繞於橫木﹐上下層各一人﹔在上者旋轉其繩﹐外轉則罾沈水底﹐內轉則罾浮水面。魚入﹐則在下者以長柄小絡取之。縺﹑■﹝罒令﹞之制﹐如罟而小﹐■﹝罒令﹞又小於縺。网長可數十丈﹐廣五﹑六尺﹔密結重网﹐於下張口而翕其尾如袋。收放之法﹐與罟相似﹔東西各五﹑六人﹐手牽至岸。魚入袋中﹐大小畢取﹔曰牽縺﹑曰牽■﹝罒令﹞。蠔﹐取蠣房也。方言以「蠣房」爲一蠔」﹐因以爲取之之名。用竹二枝﹐長丈餘﹐合釘其中﹐狀如剪刀﹐能作開合。各貫鐵爪於竹末﹐使相向。駕小船或筏﹐就海水稍淺處穿竹﹐水底開其爪﹔蠣房殼堅﹐遇堅者卽合而鉤致之。■﹝糸衮﹞﹐垂釣以餌魚也。用大繩長數十丈﹐系一頭於岸﹐浮舟載繩出海。每尺許用小繩拴數釣﹐釣大小不一﹔繩盡則返棹而收之﹐曰放■﹝糸衮﹞。

多五穀﹑多薯芋﹑脂麻﹑糖蔗﹐多通艸﹑槐藍﹑菜子﹑水藤。槐藍色嬌艷﹐珍於吳越﹔糖﹑菜子﹑脂麻﹑水藤﹐入內地者尢多。

內地歲皆兩熟﹐以三春多雨﹑地气暖﹐種早播﹔故六月而獲﹐及秋再播也。此地𨿽暖﹐春時雨澤稀﹐早種難播﹔故稻僅一稔。陳小崖「外紀」﹕『北路荷包嶼走豬築陂以接山泉溪流﹐田兩熟』。今陂圳之築甚多﹐兩熟者鮮。南路下淡水陂田﹐有於十月下種﹐十一月插秧﹐三﹑四月而獲者﹐稻兩熟﹔未有良農取陂田而徧試之也。

谷種類之多﹐倍於內地。其佳者如過山香﹑禾秫﹐則內地未有。

南嵌以上﹐冬﹑春多雨﹐播種於二﹑三月﹐稔於六﹑七月﹐略如內地之夏熟。百日早﹐五月間卽熟﹐但不多有。不插秧﹐以種灑地﹐卽望其獲。惟不宜於豆﹔間有種者﹐皆華而不實。

崇爻山有咸水泉﹔番編竹爲鍋﹐內外塗以泥﹐取其水煎之成鹽。南社冬日海岸沙浮面者凝爲鹽﹐掃而食之﹐不須煎曬﹔如扶南國之有自然鹽也。所產俱不多。南社鹽﹐腌物易朽。

相傳﹕祟爻黑沙晃諸山深處﹐松﹑杉﹑橘﹑柚﹑楊梅諸果並如內地。初冬山梅徧開﹐香聞數十里。山皆野番雜處﹐𨿽有探奇索異之子﹐孰能經魑魅而踐無人之境乎﹖

北路之產﹐有臺﹑鳳所無者。如水沙連之茶﹐竹塹﹑岸裏之筀竹筍﹐淡水之甲魚﹐皆其美者也。大松樹生水沙連﹐合抱成林。雞籠煤炭產於積薪無用之區﹐移置郡治﹐卽爲無窮之利。

水沙連內山茶甚夥﹐味別色綠如松蘿。山谷深峻﹐性嚴冷﹐能卻署消脹。然路險﹐又畏生番﹐故漢人不敢入采﹐又不諳制茶之法。若挾能制武夷諸品者﹐購土番采而造之﹐當香味益上矣。松大者深山自老﹐不可致﹔子可取種而爲秧。松子落處﹐小松生焉﹐移植卽活。若近山莊捨購於土番植之﹐數年相傳漸廣﹐用作宮室﹐較雜木易朽者相懸也。二者其利甚溥﹐惜未有爲之者。

多喬木﹐材者募﹐惟楠差勝。其它屈曲不堪用﹐越數歲而蠹﹔祗有薪之爲炭﹔質堅灰白﹐獨擅一方之勝。

楠木色稍黑﹐故遜內地。然亦堅致﹐物用甲萬之屬咸取之。甲萬制自外洋﹐此地多爲之者。以重而難移﹐且番鎖固不可啟﹐偸兒無所施其巧耳。

茄藤﹐叢生海泊泥中﹔內地以障海岸﹐凶年取子以食。子圓而長﹐大如薏苡﹐味澀而微鹹﹐搗爲粉﹐浸以水十數易﹐乃淡滑﹐可和米粉作餌。然不以其材爲薪﹐以皮裹咸气﹐難幹也。臺人取材﹐剝皮浸汁﹐代薯榔以染﹔骨乃幹而易燎矣。兼用之﹐此物寧有一之可棄耶﹗

多莿桐﹐多土柟﹐多猴栗﹑九荊﹔無荏桐﹐油取於麻﹑於菜子﹑於落花生。

泉「舊志」﹕『畱從效築溫陵城﹐環植莿桐。初夏花開﹐鮮紅可愛。如葉先萌芽而花後發﹐則五穀丰熟。故丁謂詩曰「聞得鄕人說■﹝艸﹝束刂﹞桐﹐花如後發始年丰﹔我今至此憂民切﹐只愛靑靑不愛紅」。今泉州絕無此樹﹐近乃有自臺移栽者』。

山不產鐵﹐田器﹑釜鐺之屬悉資內地。土沙粉無黏埴﹐不堪陶■﹝缶專﹞瓦﹔糖漏之外﹐𨿽粗碗﹑瓦盆亦不能成。蓋以泑入窯﹐見火皆苦窳若蜂窠。

巨石多生於雞籠﹑淡水之間﹐突怒偃蹇﹐奇不可狀。土皆黃色﹐地脈所發生處也。南嵌以下漸無石﹐質亦不堅﹐無格理﹔不可以施椎鑿。宮室之用﹐皆載自漳﹑泉﹑寧波。

竹類多且蕃﹐■﹝艸﹝束刂﹞竹尢多﹐徧於莊社。楮亦廣有﹐臺所謂鹿子艸也。材可造紙﹐而粗細俱資內地﹐歲糜萬緡﹔未得造紙之法耳。不產篛葉﹐船篷﹑箱簍之絮﹐悉於內地取之。

果多檨﹐多龍眼﹐多椰﹑荊蕉﹑黃梨﹑檳榔。龍眼味埒內地。

西瓜熟於十二月﹐取充貢。三月望萬壽前至京﹐俗名萬壽果。味薄﹐但取其早熟耳。

無荔枝樹﹔來自內地者﹐止充盆景。果熟時﹐遇西南風盛發﹐漳浦之載二日而至﹐芳鮮末全減也。

無橄欖﹐無栗﹐無梨﹐無柿。土產柑﹑橘﹑柚﹐味酸。諸果熟時﹐俱泛海而至﹐充牣於市。

禽無鶴而有鸛﹐多雉﹐多斑鳩﹐多烏鶖﹑黃鸝﹑烏鴉。鴉純黑而大﹐斑鳩不善鳴。無鵲﹑無鷓鴣﹑杜鵑。鷓鴣人多攜自內地者﹐縱之於山﹐不見孳息。或曰﹕山不生半夏。

獸無虎而有豹。內山多熊﹐各種俱有。多山豬﹐或脯之﹐�爲鹿。多獼猴﹐小而可狎者曰金絲猴﹐毛淡黃柔澤﹔他處所少。

多黃牛。陳小崖「外紀」﹕『荷蘭時﹐南﹑北二路設牛頭司﹐牧野放生息﹐千百成羣。犢大﹐設欄擒摯之。牡則俟其餒﹐乃漸飼以水艸﹔稍馴狎﹐閹其外腎令壯﹐以耕以挽。■﹝牛孛﹞者縱之孳生』。近年水牛載自內地﹐亦漸孳﹔儇捷則黃牛爲先﹐任重致遠膛乎後矣。

鹿獐之多﹐由艸之暢茂﹐且稀霜雪﹐故族蕃息而肥碩。三十年來附縣開墾者眾﹐鹿場悉爲田﹔斗六門以下﹐鹿﹑獐鮮矣。

魚無鰱。鄭氏載而置於郡治之鯽魚潭甚夥﹐及网之﹐無有也。多烏﹝魚﹞﹑多塗鮀﹑麻虱目﹐多紅蝦。各陂圳多鮎。

烏魚﹐「本艸」所謂鯔。臺海之產大數倍﹐肉白而芳鮮不及。冬至前後﹐北風正烈﹐結陣遊於內海﹐累至水底﹔漁師燎而网之﹐一罟以百計。腎狀似荊蕉﹐極白。雌者子兩片﹐似通印子而大﹔薄腌曬漧﹐明於琥珀﹐肫圓如小錠。鮮食脆甚﹔幹而析之﹐似鰇魚。

塗鮀﹐形似馬鮫﹐大十倍之。肉細而香美﹐馬鮫弗及也。馬鮫特以滑澤﹐遂與鯧齊名。論海魚之佳者﹐必首舉之﹔昔人所爲致嘆於華歆﹑張昭﹑許靖諸公也。

甲魚獨產於淡水﹐九﹑十月間有之。芳鮮不亞吳越之鯔﹐非止形相類而已。作鮓尢佳﹐能開胃﹔邑人染指者鮮﹐故弗傳。然則天地間美材而老巖穴﹐名不出閭裏者多矣。

鄭經酷嗜麻虱目﹐臺人名之曰皇帝魚。夏初出﹐頗適口﹔及秋﹐則味帶酸而肉澀﹐宜乎鄭氏之不能久也。

紅蝦﹐夏肥﹐膏貫脊至尾﹐淸脆悅口﹐色亦佳﹔宜羹﹑宜丸﹑宜脯。大者作對﹐陳小崖擬之「霞膚雪肉」﹔良然。

茅港尾﹑蚊港多蟳﹐大而肥美﹔膏逾於肉﹐色如朱。鮡魚骨柔脆﹐郡中珍之。縣治多毛蟹﹐肥於冬月﹐置之幾筵﹐皆堪浮白。魚至冬亦肥美﹔夏﹑秋刺多而瘦﹐色皆黑。鯽魚出北香湖者﹐四時俱美於他產。

無蟶而有蠔﹐味微酸。多蚶﹐咸而不脆。多鯪鯉。

多龜﹐多蛇﹐多蟻﹑多蜘蛛﹑蜥蜴﹑蜈蚣﹑蜓蚰及無名之虫。蜥蜴隨地皆有﹐北路尢多﹔夜喞喞而鳴﹐聲如雀﹐四起壁間。陳小崖記『安平蠍虎』﹔其實能鳴者不止安平也。有欲攜至內地示奇者﹐過澎湖乃不復鳴。

花多樹蘭﹐多頳桐﹑素馨﹑月下香﹑番蝴蝶。素馨野發。頳桐原濕籬落﹐無處不有﹐終歲爛然﹔遙望如內地之映山紅﹐時時皆春﹑時時皆龍船簫鼓也﹝頳桐一名龍船花﹞。

百花應時而開﹐亦有一年長開者﹕如石橊﹑長春﹑佛桑諸花﹐漳﹑泉皆然。番蝴蝶﹑月下香﹑頳桐等花四時俱開﹐臺所僅見。若荷花﹐直開度臘﹔玉蘭七﹑八月再花﹕則更奇矣。玉蘭多移根於木筆﹐此地有玉蘭﹑無木筆。

水沙連浮田﹐架竹木藉艸而殖五穀﹝詳見「古迹」﹞﹔不知者以爲誕也。王瓜﹑苦瓜﹑匏蔬之屬﹐內地產於春﹑夏﹐此地隆冬皆有之。

臺產有移入內地者﹐果之番檨﹐番薯之文來﹐花之番茉莉﹑番瑞香﹑番蝴蝶。薯以濟荒﹐功用最大﹔檨佳品﹐諸花亦爽秀可愛。

檳榔之苗﹐喜陰而畏日。種之法﹐先以牙蕉。俟蕉長成行﹐於二﹑三月間撒檳榔子空園中蓋以艸﹐芽發去艸﹐蔽以葦席﹔夜揭之﹐使得露滋潤﹐開葉髙四﹑五寸﹐乃移種蕉下。每一蕉間一檳榔﹐髙至尺餘﹐則移其蕉而檳榔自盛。

沈文開「雜記」﹕『內山有黃水藤﹐結子大如甌。實圓而光﹐殼堅且厚﹐似諸曁之朱栗而形扁。痕分兩層而聯合﹐中有仁。久而幹﹐就蒂開竅出其仁﹐空如小盒﹔略去其上一﹑二分爲口﹐用稍大者截半作蓋覆之。穿於鞓帶之兩旁﹐裝貯細物﹐甚雅致』。

蛤仔難內山溪港產金。港水千尋﹐冷於冰雪﹔生番沈水﹐信手撈之亟起。起則僵﹐口噤不能語﹔爇大火以待﹐傅火良久乃定。金如碎米粒﹐雜沙泥中﹐淘之而出。或云﹕內山深處有金山﹐人莫知所在。或云﹕番世相囑﹐不令外人知﹔𨿽脇之﹐寧死不以告也。陳小崖「外紀」﹕『壬戌間﹐鄭氏遣僞官陳廷輝﹐往淡水雞籠采金。老番云「唐人必有大故」。詰之﹐曰「物﹐日本居臺來取金﹐紅毛奪之﹔紅毛來取﹐鄭氏奪之。今又來取﹐恐有攺姓易王之事」。明年癸亥﹐我師果入臺灣』。

