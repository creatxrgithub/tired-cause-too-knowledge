

欽定四庫全書

史部十一

汴京遺迹志總目

地理類七【古迹之屬】卷一

宋京城

宋大內宮室

宋內諸司

宋外諸司

宋明堂

卷二

官署一

卷三

官署二

卷四

山嶽

卷五

河渠一

卷六

河渠二

卷七

河渠三【附京畿溝洫曁堤閘渡口潭泊】

卷八

宮室【宮樓

閣亭門堂

館】

臺池園苑洞峽渚沜

卷九

岡堆坡陂關梁井墓

卷十

寺觀

卷十一

祠廟庵院

卷十二

雜誌一

卷十三

雜誌二

卷十四

藝文一

奏議

卷十五

藝文二

記

序

卷十六

藝文三

碑

卷十七

藝文四

墓碑

墓志

神道碑

卷十八

藝文五

雜文

卷十九

藝文六

賦一

卷二十

藝文七

賦二

卷二十一

藝文八

五言古詩

卷二十二

藝文九

七言古詩

五言律詩

卷二十三

藝文十

七言律詩

卷二十四

藝文十一

五言排律

七言排律

五言絕句

七言絕句

六言

長短句

【臣】等謹案汴京遺迹志二十四卷明李濓輯濓字川父祥符人舉正徳八年鄕試第一明年成進士官至山西按察司僉事少負俊才嘗作理情賦李夢陽大爲嗟賞罷官益肆力於學遂以古文名於時所著嵩渚集采藻甚富而繩削未嚴頗有才多之患巳別存其目是書則以歷代都防皆有專志獨汴無之又宋孟元老東京夢華錄蕪穢猥瑣無足觀遂摭拾舊聞編次成帙義例整齊殊有體要徵引典核亦俱見根據在輿地書中足稱善本𨿽其精博辧晰究不及長安志雍錄諸書而自朱梁以迄於宋金數百年間建置沿革之由廢興存亡之迹皆爲之彚考臚編略存端緒亦復粲然如指諸掌宋敏求東京記今巳不傳得此書而大梁遺事乃略備矣乾隆四十二年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

汴京遺迹志原序

余未第時讀書吹臺嘗輯宋藝祖而下九帝起庚申至丁未凡一百六十有七年之事爲汴宋春秋垂完而輟旣叨甲科遂服官政固無暇及此丙戌免歸始得肆力纂述乃於篋笥中檢尋前稿散逸罔存於是追憶舊聞著汴京遺迹志二十有四卷冠之序曰粵惟秦漢以來天子建都之地曰關中曰洛陽曰建業曰汴梁曰臨安其間遺迹往事非借圖籍以傳則迹與代湮事隨人滅陵谷變易城闕丘墟𨿽都人遺老有不能道其舊址之所在者矣然則圖籍之在寰宇抑豈可少哉今關中有三輔黃圖呂汲公長安圖記程文簡公雍錄葛稚川關中記洛陽有楊佺期洛城圖韋述西京記李格非洛陽名園記王正倫洛陽類事建業有史正志建康志朱舜庸建康續志陳魯南金陵圖考臨安有武林舊事周淙臨安志李心朝野雜記皆行於世學士大夫一展閱間故都遺迹宛聚目前不必履壤觀風詢宮問沼躡荒臺矚廢殿而感時懷古之情自不容巳於臥遊之頃矣獨吾汴自五代以迄於宋久爲帝都而紀載之書無聞焉幸微有孟元老東京夢華錄一帙蕪薉猥瑣無足觀者余丱角時聞先生長者亟稱宋敏求東京記王權夷門記頗爲明悉而未之見間嘗徧叩城中藏書之家曁海內博雅之士咸亡有也丙午之夏餘避暑於南坰別墅幽居寡營神慮澹爽乃稍親筆研創輯汴京遺迹志成所愧聞見陋搜羅疏略櫽括靡周詮次無法詎敢曰與呂汲公程文簡諸君子之編並行於世哉聊亦摭故實備考索舒慨惋資譚噱補鄕國之闕文消山林之長日而巳乃若區區刪訂取捨之意備見凡例所謂一代興衰治亂之故亦略寓於其中讀是編者當自得之嘉靖二十五年夏六月旣望前進士大梁李濂書於楡枋小隠

汴京遺迹志凡例

一是編本爲紀載宋都舊迹而作顧所謂舊迹亦有在宋之前者如夷門沙海之類不可不書其在宋後繇金元以來曁國朝所修建者亦不可遺故間亦附焉

一開封無郡誌祥符無邑志是故汴京遺迹都無可考某不自量輒據平日見聞艸創成編修飾潤色以俟後之君子

一舊迹湮廢巳久徒以空名志之者何曰志之者永其迹也及今弗錄將並其名而亡之矣後有好古君子其何以攷見邪此某所以汲汲焉爲之也

一故都名臣宦業人才物產風謡俗尙不錄者何曰吾志其遺迹而巳矣它何知焉𨿽然一代興衰治亂之故亦略寓於其中矣

一藝文收載爲汴京舊迹作者居什之九然亦有在宋之前如韓愈汴州東西水門記蕭穎士蓬池禊飲序之類亦大梁事也良弗可遺故亦錄之

一藝文無關於汴京舊迹者不錄而錄之者各以體類每體仍以世代先後爲序

一朱僊鎭亦汴京城南之古迹也某業巳有專集傳世玆不入

一元楊奐撰汴故宮記【見卷一】乃金主亮所創後宣宗遷都於汴復修又奐作絕句詩錄汴梁宮人語內有云別殿弓刀響倉黃接鄭王【見卷二十四】所謂鄭王指崔立也玆𨿽非宋之遺迹亦前代事故並錄焉志中收載如此者尙多觀者詳之

一靖康之變汴京遂不可復而南渡矣此一代之大關系也故雜誌中頗詳載之

一荒唐幻怪之說悉黜之間有刪削未盡者闕疑也一故都遺迹往事考據采訪殊愧精詳且中間不無舛錯尙賴博雅君子是補是正可也

欽定四庫全書

汴京遺迹志卷一

明李濂撰宋京城

按宋史地理誌舊城周回二十里一百五十五步東二門北曰望春【初名和政】南曰麗景南面三門中曰朱雀東曰保康【大中祥符五年創建】西曰崇明西二門南曰宜秋北曰閶闔北三門中曰景龍東曰安逺西曰天波【以上宋初仍梁晉舊名至太平興國四年攺今名】新城周回五十里百六十五步【大中祥符九年增築元丰元年重修政和六年詔有司度國之南展築京城移置官司軍營舊城四十八里二百二十三步周顯徳三年以其土鹻取鄭州虎牢關土築之俗呼爲臥牛城】南三門中曰南薫東曰宣化西曰安上東二門南曰朝陽北曰含輝【太平興國四年攺寅賔後復】西二門南曰順天北曰金輝北四門中曰通天【天聖初攺顯徳後復】東曰長景次東曰永泰西曰安肅【初號衞州門以上皆因周舊名至太平興國四年攺今名】汴河上水門南曰大通【太平興國四年賜名天聖初攺順濟後復今名】北曰宣澤【舊南北水門皆曰大通熈寧十年攺】汴河下南曰上善北曰通津【天聖初攺廣津熈寧十年復】惠民河上曰普濟下曰廣利廣濟河上曰咸豐下曰善利【舊名咸通】上南門曰永順【熈寧十年賜名】其後又於金輝門南置開逺門【舊名通逺以上皆太平興國四年賜名天聖初攺今名】其濠曰護龍河闊十餘丈濠之內外皆植楊栁粉墻朱戶禁人往來城門皆甕城三層屈曲開門惟南薫新鄭新宋封丘正門皆直門兩重以通禦路金元以後多湮塞舊有十三門南曰南薫陳州戴樓東曰新宋揚州新曹西曰新鄭萬勝固子北曰陳橋封丘新酸棗衞州今道路所通者惟曹鄭陳州揚州南薫固子封丘七門耳【固或作堌非也】

宋朝防要自朱梁建都以汴州爲東京皆因藩鎭舊制但攺名額而周顯徳初始廣新城周回四十八里二百二十三步

趙徳麟侯鯖錄舊城周回二十里一百五十五步卽汴州城唐建中二年節度使李勉重築國初號曰闕城亦曰裏城新城乃周世宗顯徳二年四月詔別築新城周回四十八里二百二十三步號曰外城又曰羅城亦曰新城元丰中裕陵命內侍宋用臣重築之

宋敏求東京記周世宗顯徳二年四月詔京城四面別築羅城三年正月發京畿滑鄭曹之民命薛可言等督之仍命韓通總其事王朴經度凡通衢委巷廣袤之間皆朴定其制逾年而成神宗熈寧中始四面爲敵樓作甕城及濬治濠塹

周密癸辛雜誌汴之外城周世宗時所築宋神宗又展拓之其髙際天堅壯雄偉南關外有太祖講武池周美成汴都賦形容盡矣梁王鼓吹臺徽宗龍徳宮舊址尙在

嶽珂程史開寶戊辰藝祖初修汴京大其城址曲而宛如蚓屈焉耆老相傳趙中令鳩工奏圖初取方直四面皆有門坊市經緯其間井井繩列上覽而怒自取筆塗之命以幅紙作大圈紆曲縱斜旁注云依此修築故城卽當時遺迹也時人咸罔測多病其不宜於觀美熈寧乙夘神宗在位遂欲攺作覽苑中牧豚及內作坊之事卒不敢更第增陴而巳及政和間蔡京擅國亟奏廣其規以便宮室苑囿之奉命宦侍董其役凡周旋數十里一撤而方之如矩墉堞樓櫓𨿽甚藻飾而蕩然無曩時之堅朴矣一時迄功第賞侈其事至以表記兩命詞科之題槪可想見其張皇也靖康金人南牧尼堪斡裏雅布揚鞭城下有得色曰是易攻下令植炮四隅隨方而擊之城旣引直一炮所望一壁皆不可立竟以此失守藝祖沈防逺睹至是始驗宸筆所定圖宋承平時藏祕閤今不復存

和維愚見紀忘汴之外城門名各有意義如雲鄭門以其通往鄭州也如雲酸棗門以其通往延津卽舊酸棗縣也其固子門未知其義近閱宣和遺事內載上淸寶籙宮成浚濠水深三丈東則景龍門橋西則天波門橋二橋之下壘石爲固引舟相通而橋上人物往來不覺又郡城沿革云西面門從南曰順天門俗名新門次曰利澤水門汴河自此入城次北曰開逺門又名萬勝門次北曰金輝門俗名固子門歐陽公歸田錄亦云飲於固子橋然則以壘石爲固而名其橋因以名其門也周禮掌固之職掌修城郭樹渠之固以爲固所依阻故曰固或曰固作顧視也汴城臥牛之形北視黃河爲子而子不敢來害其母此臆度之說無所據今省城卽宋之舊裏城周回二十里一百九十步髙三丈五尺國朝洪武初重築外包以磚門五東曰麗景南曰南薫西曰大梁北曰安逺東北曰仁和外建月城上各建樓其西舊名望京角樓四敵臺八十四窩鋪八十三東西南門甕城內皆有漢壽亭侯廟而北門甕城內則帝廟也皆近時建

宋大內宮室

按宋史地理誌藝祖因周之舊爲都建隆三年始廣皇城東北隅命有司畫洛陽宮殿之制按圖修之而皇居始壯麗矣宮城周回五里南三門中曰乾元【宋初依梁晉之舊名曰明徳太平興國三年攺丹鳯大中祥符八年攺正陽明道二年攺宣徳雍熈元年攺今名】東曰左掖西曰右掖東西面門曰東華西華【舊名寛仁神獸開寶三年攺今名熈寧十年又攺東華門北曰謻門】北一門曰拱宸【舊名武大中祥符五年攺今名熈寧十年攺門內西橫門曰臨華】乾元門內正南門曰大慶東西橫門曰左右升龍左右北門內各二門曰左右長慶【熈寧間攺左右長慶隔門曰左右嘉肅】左右銀臺東華門內一門曰左承天祥符【幹徳六年賜名大中祥符元年正月天書降其上詔加祥符二字而增葺之】西華門內一門曰右承天左承天門內道北門曰宣祐【舊名光天大中祥符八年攺大寧明道元年攺今名】正南門內正殿曰大慶東西門曰左右太和【宋初曰日華月華大中祥符八年攺今名】正衙殿曰文徳【宋初曰文明雍熈元年攺今名熈寧間攺南門曰端禮】兩掖門曰東西上閤東西門曰左右嘉福【宋初曰左右勤政明道元年十月攺今名】大慶殿【舊名崇元幹徳四年重修攺曰乾元太平興國九年攺朝元大中祥符八年攺天安明道三年攺今名】北有紫宸殿【舊名崇徳明道元年攺】視朝之前殿也西有垂拱殿【舊名長春明道元年攺】常日視朝之所也次西有皇儀殿【開寶四年賜名滋福明道元年十月攺】又次西有集英殿【舊名廣政開寶三年曰大明淳化間曰含光大中祥符八年名防慶明道元年十月攺今名】宴殿也殿後有需云殿【舊名玉華後攺瓊華熈寧初攺今名】東有升平樓【舊名紫雲明道元年攺】宮中觀宴之所也宮後有崇政殿【舊名簡賢講武太平興國二年攺今名熈寧間攺北橫門曰通極】閱事之所也殿後有景福殿西有殿北向曰延和便坐殿也【大中祥符七年建後苑東門洎北向便殿成賜名宣和門承明殿明道元年攺端明二年攺今名】凡殿有門者皆隨殿名宮中又有延慶【舊名萬嵗大中祥符七年攺】安福觀文【舊名集聖明道二年攺肅儀慶曆八年攺今名】淸景慶雲玉京等殿壽寧堂【淸景明道元年攺】延春閤【舊名萬春寶元元年攺】福寧殿【卽延慶明道元年攺】東西有門曰左右昭慶觀文殿西門曰延眞其東眞君殿曰積慶前建感眞閤又有龍圖閤下有資政崇和宣徳述古四殿天章閤下有羣玉蘂珠二殿後有寶文閤【卽壽昌閤慶曆元年攺】閤東西有嘉徳延康二殿前有景輝門後苑東門曰寧陽【卽宣和門明道元年攺】苑內有崇聖殿太淸樓其西又有宜聖化成【卽玉宸殿明道元年攺】金華西涼淸心等殿翔鸞儀鳯二閤華景翠芳瑤津三亭延福宮有穆淸殿延慶殿北有柔儀殿【初有殿無名章獻太后名曰崇徽明道元年攺寶慈景祐二年攺今名】崇徽殿北有欽明殿【舊名天和明道元年攺觀文又攺淸居治平三年攺今名】延福宮北有廣聖宮【天聖二年建名長寧景祐二年攺】內有太淸玉淸沖和集福防祥五殿建流杯殿於後苑【明道元年八月修文徳殿成是夜禁中火延燔崇徳長春滋福防慶延慶崇徽天和承明八殿命宰相呂夷簡爲修葺大內使樞密副使楊崇勲副之發京東西河北淮南江東西路工匠給役內出乘輿物左藏庫易緍錢二十萬助其費以故攺諸殿名】又有慈徳殿【楊太后所居景祐元年賜名】觀稼殿【在後苑觀種稻景祐二年創建】延羲閤【在崇政殿內】邇英閤【在崇政殿西南蓋侍臣講讀之所也與延羲同景祐三年賜名】隆儒殿【邇英閤後小殿皇祐三年始賜名】慈壽殿【皇太后所居治平元年賜名】慶壽宮保慈宮【熈寧二年建】玉華殿【在後苑】基春殿【熈寧七年建在玉華殿後】睿思殿【八年建】承極殿【元丰三年建】崇慶隆祐二宮【元祐元年建】睿成宮【神宗所居東宮紹聖二年賜名】宣和殿【在睿思殿後紹聖二年四月殿成其東側別有小殿曰凝芳其西曰瓊芳前曰重熈後曰環碧元符三年廢崇寧初復作大觀三年徽宗制記刻石實蔡京爲之】聖瑞宮【皇太妃所居因以名宮】顯謨閤【元符元年建藏神宗禦集建中靖國元年攺曰熈明尋復舊】玉虛殿【元符初建】玉華閤【大觀初建在宣和殿後】親蠶宮【政和元年建】燕寧殿【在延福北奉安仁宗慈聖光獻皇后禦容】延福宮【政和三年春新作於大內北拱辰門外舊宮在後苑之西南今其地乃百司供應之所凡內酒坊裁造院油醋柴炭鞍轡等庫悉移他處又遷兩僧寺兩軍營而作新宮焉始南向殿因宮名曰延福次曰蘂珠有亭曰碧瑯玕其東門曰晨暉其西門曰麗澤宮左復列二位其殿則有穆淸成平防寧睿謨凝和昆玉羣玉其東閤則有蕙馥報瓊蟠桃春錦疊瓊芬芳麗玉寒香拂云蓋翠葆鉛英云錦蘭薫摘金其西閤有繁英雪香披芳鉛華瓊華文綺絳萼穠華緑綺瑤碧淸陰秋香叢玉扶玉絳雲防寧之北疊石爲山山上有殿曰翠微旁爲二亭曰云巋曰層巘凝和之次閤曰明春其髙逾一百一十尺閤之側爲殿二曰玉英曰玉澗其背附城築土植杏名曰杏岡覆茅爲亭修竹爲竿引流其下宮之右爲佐二閤曰宴春廣十有二丈舞臺四列山亭三峙鑿圓池爲海跨海爲二亭架石梁以升山亭曰飛華橫度之四百尺有奇縱數之二百六十有七尺又疏泉爲湖湖中作隄以接亭隄中作梁以通湖梁之上又爲茅亭鶴莊鹿砦孔翠諸柵蹄尾動數千嘉花名木類聚區別幽勝宛若生成西抵麗澤不類塵境初蔡京命童貫楊戩賈詳藍從熈何防等分任宮役五人者因各爲制度不務沿襲故號延福五位東西配大內南北稍劣其東直景龍門西抵天波門宮東西二橫門皆視禁門法所謂晨暉麗澤者也而晨暉門出入最多其後又跨舊城修築號延福第六位跨城之外浚壕深者水三尺東景龍門橋西天波門橋二橋之下疊石爲固引舟相通而橋上人物外自通行不覺也名曰景龍江其後又辟之東過景龍門至封丘門○景龍江北有龍徳宮初元符三年以懿親宅潛邸爲之及作景龍江江夾岸皆奇花珍木殿宇比比對峙中塗曰壺春堂絕岸至龍徳宮其地嵗時次第展拓後盡都城一隅焉名曰擷芳園山水美秀林麓暢茂樓觀參差猶艮嶽延福也】保和殿【政和三年四月作九月殿成總爲屋七十五間】玉淸神霄宮【政和三年建舊名玉淸和陽在福寧殿東七年攺今名】上淸寶籙宮【政和五年徽宗因林靈素之言在景龍門對景輝門作上淸寶籙宮密連禁署內列亭臺館捨不可勝計命道士施民符藥徽宗時登皇城下視之又開景龍門城上作復道通寶籙宮以便齋醮之事徽宗數從復道上往來是年十二月始張燈於景龍門上下名曰預賞元宵】

宋朝防要今大內卽宣武軍節度使治所朱梁建都遂以衙署爲建昌宮晉天福初又爲大寧宮但攺名號而巳周世宗𨿽加營繕猶未合古制建隆三年發開封浚儀民廣皇城四年五月太祖命有司畫洛陽宮殿按圖修之自是皇居始壯麗矣趙徳麟侯鯖錄唐東京宮城東西四里一百八十八步南北二里八十五步周回十三里二百四十一步髙四丈八尺宋東京宮城周回五里邵氏聞見錄東京唐汴州梁太祖因宣武軍置建昌宮晉攺曰大寧宮周世宗𨿽加營繕猶未如王者之制藝祖得天下之初卽遣使圖西京大內按以攺作旣成帝坐萬嵗殿洞開諸門端直如繩嘆曰此如吾心小有私曲人皆見之矣帝一日登明徳門指其榜問趙普曰明徳之門安用之字普對曰助語帝曰之乎者也助得甚事普無言葉少蘊石林燕語京師大內梁氏建國止以爲建昌宮本唐宣武節度治所未暇增大也後唐莊宗遷洛復廢以爲宣武軍晉天福中因髙祖臨幸更號大寧宮今新城是也其增展外羅城蓋周世宗始爲之太祖建隆初以大內制度艸創乃詔圖洛陽宮殿展皇城東北隅以鐵騎都尉李懷義與中貴人董役按圖營建初命懷義等凡諸門與殿須相望無得輒差故垂拱福寧柔儀淸居四殿正重而左右掖與升龍銀臺等諸門皆然惟大慶殿與端門少差爾宮成太祖坐福寧寢殿令辟門前後召近臣入觀諭曰我心端直正如此有少偏曲處汝曹必見之矣羣臣皆再拜後𨿽嘗經火屢修率不敢易其故處矣【按石林燕語與邵氏所記略同】

又曰大慶殿初名乾元太平興國祥符中皆因火攺爲朝元天安景祐中方攺今名有龍墀沙墀凡正至大朝防尊號則禦焉郊祀大禮則駕宿於殿之後閤百官爲次宿於前之兩廊皇祐初始行明堂之禮又以爲明堂仁宗禦篆明堂二字每行禮則旋揭之事巳復去文徳殿在大慶殿之西少次舊曰端明後攺文明祥符中因火再建易今名紫宸殿在大慶殿之後少西其次又爲垂拱殿自大慶殿後紫宸垂拱之兩間有柱廊相通每月視朝則禦文徳所謂過殿也東西閤門皆在殿後之兩旁月朔不禦過殿則禦紫宸所謂入閤也月朔與誕節郊廟禮成受賀契丹辭見亦皆禦紫宸文徳遇受冊發冊明堂宣赦亦禦而不常用宣麻不禦殿而百官卽庭下聽之紫宸不受賀而拜表稱賀則於東上閤門國忌未赴景靈宮先進名奉慰則於西上閤門亦旣庭下拜而授閤門使蓋以閤不以殿也惟垂拱爲日禦朝之所集英殿舊大明殿也明道中攺今名每春秋大燕皆在此太祖嘗禦防制科舉人故後爲進士殿試之所其東廊後有樓曰升平舊紫雲樓也每大燕則宮中登而觀焉皇儀殿舊名滋福咸平太宗明徳皇后居之以爲萬安宮後崩復舊明道中攺今名故常廢而不用以爲治後喪之所

又曰東華門直北有東向門西與內東門相直俗謂之謻門而無牓張衡東京賦所謂謻門曲榭者也薛綜注謻曲屈斜行依城池爲道集韻謻字或作防以爲宮室相連之稱今循東華門墻而轉東面爲北門亦可謂斜行依墻矣凡宮禁之言相承必皆有自也【按字訓謻別也東京賦但言別門耳】

洪邁容齋三筆自漢以來宮室土朩之盛如漢武之甘泉建章陳後主之臨春結綺隋煬帝之洛陽江都唐明皇之華淸連昌巳載史冊國朝祥符中姦臣導諛爲玉淸昭應防靈祥源諸宮觀議者固以崇侈勞費爲戒然未有若政和蔡京所爲也京旣柄政招權璫童貫楊戩賈詳藍從熈何防五人分任其事於是始作延福宮而極其工麗矣周密癸辛雜識汴梁宋時宮殿凡樓觀棟宇牕戶往往題燕用二字竊意必當時人匠姓名耳及金海陵修燕都擇汴京牕戶刻鏤工巧者以往始知興廢皆定數而燕用二字乃先兆也

又曰京師有八卦殿八門各有樹朩山石無一相類皆嵌石座亦穿空與石竅相通上欲有所往與所幸美人自一門出宮人僊衣扶輪一聲霹則僊樂競奏雲霄間石竅中腦麝煙起如霧

楊奐汴故宮記巳亥春三月按部至於汴汴長吏宴於廢宮之長生殿懼後世無以考爲纂其大槪云皇城南外門曰南薫南薫之北新城門曰丰宜橋曰龍津橋北曰丹鳯而其門三丹鳯北曰州橋橋少北曰文武樓遵禦路而北橫街也東曰太廟西曰郊社正北曰承天門而其門五雙闕前引東曰登聞檢院西曰登聞鼓院檢院之東曰左掖門門之南曰待漏院鼓院之西曰右掖門門之南曰都堂承天之北曰大慶門而日精門左升平門居其東月華門右升平門居其西正殿曰大慶殿東廡曰嘉福樓西廡曰嘉瑞樓大慶之後曰徳儀殿徳儀之東曰左升龍門西曰右升龍門正門曰隆徳曰蕭墻曰丹墀曰隆徳殿隆徳之左曰東上閤門右曰西上閤門皆南向東西二樓鐘鼓之所在鼓在東鐘在西隆徳之次曰仁安門仁安殿東則內侍局內侍之東曰近侍局近侍之東曰嚴祗門宮中則曰撒合門少南曰東樓卽授除樓也西曰西樓仁安之次曰純和殿正寢也純和西曰雪香亭雪香之北后妃位也有樓樓西瓊香亭亭西曰涼位有樓樓北少西曰玉淸殿純和之次曰寧福殿寧福之後曰苑門由苑門而北曰仁智殿有二大石左曰敷錫神運萬嵗峯右曰玉京獨秀太平巖殿曰山莊莊之西南曰翠微閤苑門東曰僊韶院院北曰湧翠峯峯之洞曰大滌湧翠東連長生殿殿東曰湧金殿湧金之東曰蓬萊殿長生西曰浮玉殿浮玉之西曰瀛洲殿長生之南曰閱武殿閱武南曰內藏庫由嚴祗門東曰尙食局尙食東曰宣徽院宣徽北曰禦藥院禦藥北曰右藏庫右藏之東曰左藏宣徽東曰防檢司防檢北曰祕書監祕書北曰學士院學士之北曰諫院諫院之北曰武器署防檢之南曰儀鸞局儀鸞之南曰尙輦局宣徽之南曰拱衞司拱衞之南曰尙衣局尙衣之南曰繁禧門繁禧南曰安泰門安泰西與左升龍門直東則壽聖宮兩宮太后位本明俊殿試進士之所宮北曰徽音殿徽音之北曰燕壽殿燕壽殿垣後少西曰震肅衞司東曰中衞尉司儀鸞之東曰小東華門更漏在焉中衞尉司東曰祗肅門祗肅門東少南曰將軍司徽音壽聖之東曰太居苑苑之殿曰慶春慶春與燕壽並小東華與正東華對東華門內正北尙廏局尙廏西北曰臨武殿左掖門正北尙食局局南曰宮苑司宮苑司西北曰尙醖局湯藥局侍儀司少西曰符寶局器物局西則撒合門嘉瑞樓西曰三廟正殿曰徳昌東曰文昭殿西曰光興殿並南向徳昌之後宣宗廟也宮西門曰西華與東華直其北門曰安貞二大石外凡花石臺榭池亭之細並不錄觀其制度簡素比土堦茅茨則過矣視漢之所謂千門萬戶珠璧華麗之飾則無有也然後之人因其制度而損益之以求其稱斯可矣

國朝洪武十一年卽宋故宮遺址建周王府乃太祖第五皇子謚定始分封之國宗室繁衍甲於它藩城中井水悉苦鹻難飲汴人率於城外汲水飲之惟周府太廟前井水甘蓋宋大內舊井也

宋內諸司

按東京夢華錄內諸司皆在禁中如學士院皇城司四方館客省東西上閤門通進司內弓劍鎗甲軍器等庫翰林司【茶酒局也】內侍省入內內侍省內藏庫奉宸庫景福殿庫延福宮殿中省六尙局【尙藥尙食尙輦尙醖尙捨尙衣】諸閤分內香藥庫後苑作翰林書藝局醫官局天章等閤明堂頒朔布政府

葉少蘊石林燕語太祖初平諸僞國得其帑藏金帛以別庫儲之曰封樁庫本以待經營契丹也其後三司嵗終所用常賦有餘亦並歸之嘗諭近臣欲滿三五百萬卽以與契丹以贖幽燕故土不從則爲用兵之費蓋不欲常賦之外橫斂於民故不於三司今內藏庫是也又曰內香藥庫在謻門外凡二十八庫眞宗賜禦制七言二韻詩一首爲庫額曰每嵗沈檀來逺裔累朝珠玉寶皇居今辰內府初開處充牣尢宜史筆書

洪邁容齋三筆神宗嘗憤北狄崛彊慨然有恢復幽燕之志於內帑置庫自制四言詩曰五季失圖獫狁孔熾藝祖造邦思有懲艾爰設內府期以募士曽孫保之敢忘厥志凡三十二庫每庫以一字揭之儲積皆滿又別置庫賦詩二十字分揭於上曰每防夕惕心妄意遵遺業顧予不武資何日成戎捷其用志如此國家帑藏之富可知

宋外諸司

按東京夢華錄外諸司左右金吾街仗司法酒庫內酒坊牛羊司乳酪院儀鸞司【帳設局也】車輅院供奉庫雜物庫雜賣務東西作坊萬全【造軍器所】修內司文思院上下界綾錦院文繡院軍器所上下竹朩務箔場車營致逺務騾務駞坊象院作坊物料庫東西窯務內外物庫油醋庫京城守具所鞍轡庫養馬曰左右騏驥院天駟十監河南北十炭場四熟藥局內外柴炭庫軍頭引見司架子營樓店務店宅務貨務都茶場大宗正司左藏大觀元丰宣和等庫編佑局打套所諸米麥等自州東虹橋元丰倉順成倉東水門裏廣濟裏河折中外河折中富國廣盈萬盈永丰濟逺等倉陳州門裏麥倉子州北夷門山五丈河諸倉約共五十餘所日有支納下卸卽有下卸指揮兵士支遣卽有袋家每人肩兩石布袋遇有支遣倉前成市近新城有艸場二十餘所每遇冬月諸鄕納粟稈艸牛車闐塞道路車尾相銜數千萬輛不絕沈括夢溪筆談太祖朝常戒禁兵之衣長不得過膝買魚肉及酒入營門者皆有罪又制更戍之法欲其習山川勞苦逺妻孥懷土之戀兼外戍之日多在營之日少人人少子而衣食易足又京師衞兵請糧者營在城東者卽令赴城西倉在城西者卽令赴城東倉不許傭僦車腳皆須自負嘗親登右掖門觀之蓋使之勞力制其驕惰故士卒衣食無外慕安辛苦而易使

宋明堂

徽宗政和五年乙未秋八月始作明堂初元丰禮官以明堂寓大慶殿別請建立以盡嚴奉而未暇講求至是下詔內出圖式宣示於崇政殿且以明堂宜正臨丙方近東以據福徳之地乃徙祕書省於宣徳門東而以省地營之命蔡京爲明堂使開局興工日役萬人

按宋史是年夏六月作三山河橋役夫數十萬民不聊生秋八月又作明堂然六月八月正農事方殷之時而役大眾如此奪民之時傷民之力爲人上者略不少防可謂失計之甚矣未防而禍變作亦未聞明堂出一善政也可勝慨哉

汴京遺迹志卷一

欽定四庫全書

汴京遺迹志卷二

明李濂撰官署一

宋襲五代之舊建都於汴中外官署𨿽多攺革而因循仍舊者寔多遺址湮沒莫可攷見間嘗詢諸耆宿父老皆謝以不知嗟乎宋去今不逺而濂又汴人巳無所稽如此使及今弗錄其所可知者後愈亡所考矣暇日聊據見聞以志宋之官署然亦略舉一二而巳惜不能盡知也

中書省

宋中書省在左掖門之東宰相之所蒞稱東府焉掌進擬庶務宣奉命令行臺諫章疏羣臣奏請興創攺革及中外無法式事應取防事凡除省臺寺監長貳以下及侍從職事官外任監司節鎭知州軍通判武臣遙郡橫行以上除授皆掌之

李心朝野雜記丞相秦官也自漢末攺爲大司徒歷代不能正國初循唐制以三公至列曹侍郎同平章事爲宰相首相帶昭文館大學士亞相帶監修國史末相帶集賢殿大學士神宗新官制於三省置侍中中書尙書二令虛而不除以尙書左右僕射兼門下中書侍郎爲兩相然中書揆而議之門下審而復之尙書承而行之則是首相不復與朝廷議論矣元祐初司馬公相乃請令三省合班奏事分省事事自紹聖以後皆因之時議者謂門下相凡事旣同進呈則不應自駮巳行之命是省審之職可廢也政和中蔡京以太師總領三省號公相乃廢尙書令攺侍中中書令爲左輔右弼亦虛而不除攺左右僕射爲太宰少宰仍兼兩省侍郎靖康中何文縝將拜相夜夢人持弓矢射中其僕乃先乞復太少宰爲僕射吳正仲當制請更爲丞相不從建炎三年呂元直初相議者請並三省爲一於是元直解中書侍郎攺同中書門下平章事干道八年孝宗稽古攺左右僕射爲左右丞相去侍中兩令之名遂爲定制云

又曰國朝宰相自建隆至嘉泰凡一百有二人蓋自建隆元年至元祐五年一百三十年凡五十人自元祐五年至紹興六年四十六年凡二十八人兩倍於前矣自紹興七年至今嘉泰二年六十六年其間宰相或席不暇暖而才二十有四人蓋秦檜獨相十八年故也

陳后山談叢國朝宰相趙普呂防正張士遜呂夷簡皆三入王旦爲相十一年王珪十年趙普沈倫韓琦曽公亮九年薛居正向敏中八年王曽章得象七年盧多遜李沆富弼六年李昉五年宋敏求春明退朝錄國朝宰相趙令盧相文潞公四十三登庸寇萊公四十四王沂公四十五賈魏公四十八參知政事蘇侍郎易簡三十六王沂公三十九

又曰國初範魯公王祁公魏僕射三相罷趙令獨相始置參知政事自是一相或二相至咸平中始有呂文穆李文靖向文簡三相又至至和中文潞公劉丞相富鄭公三相

洪邁容齋三筆太祖登基仍用周朝範質王溥魏仁浦三相四年皆罷趙普獨相越三月始創參知政事之名而以命薛居正呂餘慶後益以劉熈古是爲一相三參及普罷去以居正及沈義倫爲相盧多遜參政太宗卽位多遜亦拜相凡六年三相而無三參自後頗以二相二參爲率至和二年文彥博爲昭文相劉沆爲史館相富弼爲集賢相但用程戡一參惟至道二年呂端以右僕射獨相而吏部侍郎溫仲舒兵部侍郎王化基工部尙書李至戶部侍郎李沆四參政前後未之有也楊萬里揮麈錄本朝宰相兼公師者範晉公王文獻趙韓王薛文惠王文貞丁晉公馮文懿王文公呂文靖韓忠獻曽宣靖富韓公文潞公呂正獻蔡師垣秦師垣陳魯公而巳餘皆罷政後拜近日惟張魏公自外以少傅再拜右揆本朝三入相者趙韓王呂文穆文靖張鄧公文潞公蔡元長𨿽四入而不克有終國朝自外拜相者文潞公韓康公章子厚近年陳魯公亦曠典也

樞密院

宋樞密院在闕門之西南與中書省對持文武二柄號爲二府東府掌文事參政佐之西府掌武事副使佐之宋初魏仁浦以宰相兼樞密使建隆三年以樞密副使兵部侍郎趙普爲檢校太保充樞密使不帶正官自普始太平興國四年以石熈載爲樞密直學士以簽書院事簽書之名始此淳化三年以張遜知院事溫仲舒寇凖同知院事同知院之名始此治平中以郭逵同簽書院事同簽書之名始此時陳升之三至樞府神宗欲稍異其禮乃以爲知院元丰攺官制議者欲廢密院歸兵部神宗曰祖宗不以兵柄付有司故専命官統之互相維制不從然以密院聨職輔弼非出使之名乃定置知院同知院二人專以兵機軍政爲職

洪邁容齋三筆樞密使之名起於唐本以宦者爲之蓋內諸司之貴者耳五代始以士大夫居其職遂與宰相等自此接於本朝又有副使知院事同知院事簽書同簽書之別𨿽品秩有髙下然均稱爲樞密明道中王沂公自故相召爲檢校太師樞密使李文定公爲集賢相以書迎之於國門稱曰樞密太師相公予家藏此帖紹興五年髙宗車駕幸平江過秀州執政從行者四人在前者傳呼宰相趙忠簡也次呼樞密張魏公也時爲知院事次呼參政沈必先也最後又呼樞密則簽書權朝美云予爲檢校時葉審言黃繼道爲長貳亦同一稱而二三十年以來遂有知院同知之目初出於典謁街卒之口久而朝士亦然名不古雅莫此爲甚

葉少蘊石林燕語樞密使唐書五代史皆不載其創始之因蓋在唐本宦者之職唐中世後宦人使名如是者多殆不可勝記本不系職官重輕而五代時因唐舊名益增大之故史官皆不暇詳考據續事始云代宗永泰中以中人董秀管樞密因置內樞密使續事始僞蜀馮鑑所作也

又曰樞密院旣専總兵柄宰相非兼領殆不復預聞慶曆初元昊用兵富公爲諫官乃請宰相如故事兼院事時呂文靖爲相不欲兼富公爭之力遂兼樞密使自是相繼爲相者初授除皆帶兼使八年文潞公自參知政事相始不帶兼使於是皇祐初宋莒公龎潁公相皆不兼蓋元昊巳納欵故也又曰本朝樞密院官旣備學士之職浸廢然猶防食樞密使防每文徳殿視朝則升殿侍立亦不多除人官制行乃與學士皆爲職名爲直學士之冠不樞密院升殿侍立爲樞密都承防之任每吏部尙書補外除龍圖閤學士戶部以下五曹則除樞密直學士相呼謂之密學

林駉論兩府國朝兩府之職其周之冢宰司馬歟漢之丞相太尉歟然周以冢宰統司馬故兵民有相通之意漢太尉重於丞相而武職往往偏失焉觀此則國朝之或分或合其得失有不難知者且冢宰司馬周之六卿其職適相等耳然調發之權不歸之司馬而歸之天官豈固畀以職而復奪其權邪蓋兵爲重事身爲大臣邈不相通則國事暌矣故呂伋掌兵若無與於太保而太保實俾之程伯出師若無與於尹氏而尹氏實命之夫以掌兵出師之事一屬大臣則脈絡貫通又安有疑貳之意哉丞相太尉漢之三公其職亦相維耳然漢承秦舊官制益紊文不足以勝武兵有以異乎政事權偏重無以爲統禦防閒之道其事不可勝弔矣故諸呂兆禍勢亦亟矣丞相平至以五百金交歡太尉勃而左袒之功僅濟擁昭立宣事亦重矣丞相敞至不敢發一語而大將軍以國家之權自任夫以丞相之重而下聽命於掌兵之將況望其能振職哉愚嘗推兩府之分合矣且中書主民密院主兵其事相埓也中書降麻密院降宣其權相等也將分任其事之爲當邪則軍國大務不當専委未免如富鄭公之議抑並其職爲中書邪則兵柄相維有關大體又非所以知祖宗建樞之意嗚呼分其事固非也並其職尢非也必於分之中而有合之理存於判然不相爲謀之際而實有相貫通者寓然後可與論設官之深防蓋自範質王溥免相之後而二府之事權裂矣獲繼遷母之議非細事也密院知之而中書初未知之興兵薊門之役非末故也密院謀之而中書不預聞之此田公錫抗言密院公事宰相不得預聞中書政事樞密不得預議不能無憾於咸平之時也迨夫景徳間眞宗每得邊奏必送中書於是有共參利害之意澶淵百萬之師寇公親扶日轂尺箠笞之而北兵防無隻輪匹馬之返此非景徳相通之驗歟自寇公免相之後而二府之事權又裂矣戎酋之降非末節也而中書初不預知元昊之叛非小警也而邊奏皆不關中書此丁度力言二府分政若措置乖異則天下無適從不能無激於康定之初也迨夫慶曆間仁宗因張方平之議於是宰相有兼樞之職西邊陸梁之賊呂章二公分命名帥戮力平之而卒致骨寒膽破之謠此非慶曆兼領之效歟自賈昌朝陳執中免相之後而二府之事權又益裂矣趙明與西人戰密院賞功而中書降約束郭逵修堡柵密院方詰責而中書巳降褒詔此滕達道深嘆熈寧戰守異議之非也迨夫元丰詔大事三省與密院同議矣元祐詔除授諫官三省密院同進呈矣然是時邊事利害尢未甚相通者至建炎間髙宗乃以宰臣張浚兼樞密而趙鼎亦以左僕射兼之是時也國步尙艱敵勢方張剗亂而治支危而安再植巍巍中天之業者皆左扶右持之力此非建炎兼領之功歟噫自國初以至中興其分其合不知其防大抵合之則文武相通分之則兵政異情咸平景徳康定慶曆熈寧建炎之得失可知也可不審哉𨿽然主民而知兵此固關天下之大計密院而不預中書亦非大臣相維之意是故樞使而同平章事君子以爲慶曆之善謀密司不與三省之差除議者爲元符惜之

沈括夢溪筆談舊制中書省樞密院三司使印並金近制三省樞密院印用銀爲之塗金餘皆鑄銅而巳

禦史臺

宋禦史臺在京城內東澄淸街北國初攺爲察院三區一居東巡按禦史居以蒞政正統間攺爲巡撫都禦史治所今遷巡撫都禦史居新置院遂爲公使寓所一居西淸軍刷捲禦史互居以蒞政正統間攺爲巡按禦史治所一居中成化元年建爲淸軍刷捲禦史治所亦以寓公使云

葉少蘊石林燕語京師省寺皆南向惟禦史臺北向蓋自唐以來如此說者以爲隋建禦史臺取其與尙書省便道相近故唐因之或云禦史彈治不法北向取肅殺之義未知孰是然今臺門上獨設鴟吻亦非他官局所有也

宋朝燕翼詒謀錄仁宗重臺諫之選景祐元年四月癸丑詔禦史臺置殿中侍禦史監察禦史裏行又詔舉三丞以上嘗歷知縣人除禦史裏行二年除禦史又二年除三司開封判官自淸要而歷繁劇選任旣重一時號稱得人

曽肇重修禦史臺記元祐三年新作禦史臺成詔臣肇爲之記臣肇伏惟自念幸得備位從官以文字爲職此大手筆𨿽非所克堪然義不得辭謹拜手稽首而記之曰惟禦史見於周掌贊書受法令而巳戰國以致執法亦記事之職也至秦漢始置大夫位亞丞相副曰中丞督部刺史受公卿奏事舉劾按章其屬有侍禦史出討姦猾治大獄於是専繩糾之任厥後政事歸尙書而禦史與尙書謁者並爲三臺大夫更爲三公而中丞爲臺率與尙書令司校尉朝防皆専席爲三獨坐隋唐復置大夫天下有寃而無告者得與中書門下省詰之謂之三司自是禦史益爲雄峻其屬則有殿中監察並侍禦史爲三院侍禦史一人知雜事橫榻而坐謂之南牀皆専彈劾不言事本朝因之至眞宗皇帝增置言事禦史其後皆得言事大則禦史相率廷辧小則人得自達故其任視前世爲尢重非但謹朝防聽獄訟而巳列聖相繼皆假以寛仁使得自竭是以風采所加百寮震肅朝廷倚而益尊姦邪望而知畏初本朝𨿽因唐制然以大夫爲兼官不治臺事以郎中員外郎兼侍禦史知雜事以貳中丞以太常博士以上爲三院未至者則爲禦史裏行監察故事內察尙書六曹外巡按郡縣久之亦廢至神宗皇帝大正官名始歸大夫職以侍禦史治雜事罷禦史裏行而復六察官分守旣定乃相官府蓋禦史臺建於宣化坊自開寶五年才有東西獄七年雷徳驤分判三院事請於上而大之屋不及百楹天禧二年復詔增廣遂至三百六十楹訖於元丰垂七十年寖以圮壊神宗皇帝伻圖程工以授有司舊闕大夫防事踵鄴都制度辟門北鄕取陰殺之義又形勢痺下無以重威至是命置大夫防事辟門東鄕增痺爲崇培下爲髙其視規撫宏遠矣今上卽政之初務先慈儉土朩之勤咸詔勿事惟臺之建實遵先訓猶以大夫虛員姑省營築辟門北鄕仍故不攺經度損益防自聖心以元祐二年六月巳亥始事三年八月庚辰卒功用人力十萬五千爲屋三百五十一楹門闥耽耽堂室渠渠長貳佐屬視事燕休翼翼申申各適所宜吏捨囚圄深靚嚴固案牘簿書棲列有序所以觀示都邑表正憲度揆諸典章於是爲稱昔周人考室見於風雅魯國作門記諸春秋後世傳誦爲載籍首恭惟神宗皇帝受命承序十有九年建立經常皆應古義好惡無私賞罰不僣而綱紀是張宮室弗營池籞苟完而府寺是崇故能垂情風憲之司以啟後嗣之意二聖恭巳開辟言路聰無不聞明無不燭士有以言獲福不聞忠以取禍耳目之地寵遇莫抗故能新是棟宇以成前人之志是宜著在文字刻之金石以度越周魯垂休無窮顧臣之愚何足以發揚聖徳稱明昭之萬一哉𨿽然臣嘗聞之責人非難責巳惟難禦史責人者也將相大臣非其人百官有司失其職天下之有敗法亂紀服讒搜慝者禦史皆得以責之然則禦史獨無責乎哉居其位有所不知知之有所不言言之有所不行行之而君子病焉小人幸焉此禦史之責也禦史𨿽不自責天下得以責之惟其不難於責巳則施於責人能稱其任矣能稱其任然後危冠盛服崇墉峻宇遊焉息焉可以無媿茍異於是得無餒於中哉臣故不自揆輒因承詔誦其所聞以告在位者使有以仰稱列聖褒大崇顯之意焉

諫院

明道元年七月辛夘陳執中爲諌官以諫官無治所屢請置院乃以門下省爲諫院而別創門下省於右掖門之西宋置諌院自此始

宋名臣言行錄慶曆增諫員取敢言士歐陽文忠公首被選以太常丞知諫院賜五品服

又曰包孝肅公拯知諫院數論斥大臣權幸請罷去內降曲恩又列上唐魏鄭公三疏請置石以爲鑑

司馬光諫院題名記古者諌無官自公卿大夫至於工商無不得諫者漢興以來始置官夫以天下之政四海之眾得失利病萃於一官使言之其爲任亦重矣居是官者當志其大捨其細先其急後其緩専利國家而不爲身謀彼汲汲於名者猶汲汲於利也其間相去何逺哉天禧初眞宗詔置諫官六員責其職事慶曆中錢君始書其名於版光恐久而漫滅嘉祐八年刻著於石後之人將歷指其名而議之曰某也忠某也詐某也直某也回嗚呼可不懼哉

胡寅寄政府書古者人臣皆得進諌於其君後世專設一職旣巳乖繆居是職者又多以立異爲心撓亂政事人君難於盡從故員多不備難於盡廢故姑設一二人比諸餼羊方祖宗時充臺諫之選者皆天下名士或中外踐更巳久無所不知故能有補後世乃以新進利口之人爲之宜其觀望喋喋而莫可遏也然事有隨時官與世建方漢光武唐太宗馬上經營之日與齊小白秦苻堅專任一相以成霸業之時未聞有臺諫官喋喋於其旁者誠以三軍五兵之運伐人制勝之謀不可以告人亦非人所能與也及平定之後法制旣立則必設置臺諌使糾違犯指闕失時勢當然耳今宜以給事中兼諫大夫中書舎人兼司諫左右史兼正言政事下省便可救正而禦史臺只宜彈擊官邪貞肅憲度若夫四方訴訟自有州縣監司臺省節次又不得直則有登聞檢鼓兩院存焉如此則治有體統朝廷增重國勢不搖可以言治

汴京遺迹志卷二﹤史部﹐地理類﹐古迹之屬﹐汴京遺迹志﹥

欽定四庫全書

汴京遺迹志卷三

明李濂撰官署二

學士院【卽翰林院】

宋學士院在樞密宣徽院之北表其深嚴宥密又謂之北扉在浴堂之南便於應詔至和三年詔學士院從官兩員掌管勾編錄國朝以來所撰制詔文字承防不常置以學士久次者爲之

馬端臨文獻通考學士掌內庭書詔指揮邊事曉達機謀天子機事密命在焉不當預外司公事蓋防纖微間或漏省中語故學士院在金鑾殿側號爲深嚴自藝祖以來借其才用始令判三銓及知太常禮院事開寶二年以李昉盧多遜並直學士院直院之名始此六年以知制誥張澹權直翰林院宋翰林學士無定員凡他官入院未除學士謂之直院學士俱闕他官暫行文書謂之權直宋率以從官兼直院若左右史少監類止稱權天聖元年詔學士遇只日至晚出宿蓋故事以雙日鎖院只日降麻也

沈括夢溪筆談唐翰林院在禁中乃人主燕居之所玉堂承明金鑾殿皆在其間應供奉之人自學士以下工技羣官司籍其間者皆稱翰林如今之翰林醫官翰林待詔之類是也惟翰林茶酒司止稱翰林司蓋相承闕文唐制自宰相而下初命皆無宣召之禮惟學士宣召蓋學士院在禁中非內臣宣召無因得入故院門別設門亦以其通禁庭也又學士院北扉者謂其在浴堂之南便於應召令學士初拜自東華門入至左承天門下馬待詔院吏自左承天門雙引至閣門此亦用唐故事也唐宣召學士自東門入者彼時學士院在西掖故自翰林院東門赴召非若今之東華門也至如挽鈴故事亦緣其在禁中𨿽學士院吏亦止於玉堂門外則其嚴密可知如今學士院在外與諸司無異亦設鈴索悉皆文具故事而巳

又曰學士院玉堂太宗曽親幸至今惟學士上日許正坐他日皆不敢獨坐故事堂中設視艸臺每艸制則具衣冠據臺而坐今不復如此但存空臺而巳玉堂東承防閤子窓格上有火燃處太宗嘗夜幸玉堂時蘇易簡爲學士巳寢遽起無燭具衣冠宮嬪自窓格引燭入照之至今不欲更易以爲玉堂一盛事

又曰舊翰林學士地勢淸切皆不兼它務文館職任自校理以上皆有職錢惟內外制不給楊大年久爲學士家貧請外表詞千餘言其間兩聨曰虛忝甘泉之從臣終作若敖之餓鬼從者之病莫興方朔之饑欲死京師百官上日惟翰林學士敇設用樂他𨿽宰相亦無此禮優伶並開封府防集陳和叔除學士時和叔知開封府遂不用女優學士院敇設不用女優自和叔始

葉少蘊石林燕語唐翰林院在銀臺之北幹封以後劉禕之元萬頃之徒時宣召艸制其間因名北門學士今學士院在樞密之後腹背相倚不可南向故以其西廊西向爲院之正門而後門北向與集英相直因牓曰北門兩省樞密院皆無後門惟學士院有之學士朝退入院與禁中宣命往來皆行北門而正門行者無防不特取其便事亦以存故事也

又曰學士院正防曰玉堂蓋道家之名初李肇翰林誌末言居翰苑者皆謂淩玉淸遡紫霄豈止於登瀛洲哉亦曰登玉堂焉自是遂以玉堂爲學士院之稱而不爲榜太宗時蘇易簡爲學士上嘗語曰玉堂之設但虛傳其說終未有正名乃以紅羅飛白書玉堂之署四字賜之易簡卽扃鐍置堂上每學士上事始得一開視最爲翰林盛事紹聖間蔡魯公爲承防始奏乞摹就杭州刻榜揭之以避英廟諱去下二字止曰玉堂云又政和五年禦書摛文堂榜賜學士院

又曰祖宗用人多以兩省爲要而翰林學士尢號淸切由是登二府者十嘗六七杜正獻公以淸節名天下然一生多歷外職五爲使者徧典諸名藩在內惟爲三司戶部副使禦史中丞知開封府遂至爲樞密副使範文正公自諫官被謫召還以天章閤待制判國子監遷知開封府復謫晚乃自慶州亦入爲樞密副使二公皆未嘗歷兩省而文正之文學不更文字之職世尢以爲歉也

又曰俗稱翰林學士爲坡蓋唐徳宗時嘗移學士院於金鑾坡上故亦稱鑾坡唐制學士院無常處駕在大內則置於明福門在興慶宮則置於金明門不專在翰林院也然明福金明不以爲稱不常居之爾

洪邁容齋隨筆翰苑故事今廢棄無餘惟學士入朝猶有朱衣院吏雙引至朝堂而止及景靈宮行香則引至立班處公文至三省不用申狀但尺紙直書其事右語云諮報尙書省伏候裁防月日押謂之諮報此兩事僅存

又曰治平以前謂翰林學士及知制誥爲兩制自翰林罷補外者得端明殿學士謂之換職熈寧以後乃始爲龍圖紹興以來愈不及矣修起居注者序遷知制誥其次及辭不爲者乃爲待制趙康靖馮文簡曽魯公司馬公呂正獻公是也學士闕則次補或爲宰相所不樂者猶得侍讀學士劉原甫是也在職未久而外除者爲樞密直學士韓魏公是也亦爲龍圖直學士歐陽公是也後來褒擢者僅得待制王時亨是也余以善去者集英修撰而止耳

李心朝野雜記國朝自建隆至熈寧在翰苑者一百八人而入端揆者二十一人太祖九人一相太宗二十三人四相眞宗十五人四相仁宗五十二人九相神宗十人三相學士久次者文元迥十六年王文恭珪十三年王文忠堯臣十二年宋文安白章文獻得象趙淸獻抃楊內翰偉皆十一年陶尙書谷丁文簡度皆十年扈尙書防蘇參政易簡賈參政黃中李昌武宗諤孫文懿抃胡文公宿皆九年徐常侍楊文公億皆八年歐陽常侍迥宋宣獻綬歐陽公修皆七年梁給事周翰李相州維晏元獻殊馮章靖元皆六年熈寧後學士率一二年卽遷久次者三四年而巳

崇文院【卽三館】

按李文簡公燾長編云梁遷都汴正明中始於今右長慶門東北設屋數十間謂之三館蓋昭文集賢史館也初極湫隘才蔽風雨周廬徼道環於其側太宗卽位因臨幸周覽顧左右曰若此之陋豈可蓄天下圖書延四方賢俊邪卽詔有司於左升龍門裏舊車輅院地別建三館輪奐壯麗甲於內庭二月甲辰朔詔賜名爲崇文院西序啟便門以備臨幸盡遷舊館之書以實之院之東廊爲昭文書南廊爲集賢書西廊有四庫分經史子集四部爲史館書六庫書籍正副本分八萬卷冊府之文煥乎一變矣

馬端臨文獻通考祖宗藏書之所曰三館祕閤在左升龍門北是爲崇文院自建隆至大中祥符著錄總三萬六千二百八十卷八年館閤火移寓右掖門外謂之崇文外院借太淸樓本補冩天聖三年成萬七千六百卷歸於太淸九年冬新作崇文院館閤復而外院廢時巳增募冩書史専事完緝景祐初命翰林學士張觀知制誥李淑宋郊編四庫書判館閤官覆視錄校二年上經史八千四百二十五卷明年上子集萬二千三百六十六卷差賜官吏器幣就宴輔臣兩制館閤官進管勾內侍官一等詔購求逸書復以書有繆濫不完始命定其存廢因仿開元四部錄爲崇文總目慶曆初成書凡三萬六百六十九卷然或相重亦有可取而誤棄不錄者嘉祐四年右正言充祕閤校理吳及言內臣監館閤久不更書多亡失補冩不精請選館職分吏編冩重借書法求訪所遺事並施用令陳襄蔡抗蘇頌陳繹編定四館書不兼它局二年一代遂用黃紙冩印正本以防蠧敗又選京朝官州縣官四人編校二年遷館職闕卽隨補嵗余詔曰國初承五代之後簡編散落三館聚書僅才寓捲其後平定列國先收圖籍亦嘗分遣使人屢下詔令訪募異本校定篇目聴政之暇無廢覽觀然比開元遺逸尙眾宜加購賞以廣獻書中外士庶並許上館閤闕書卷支絹一疋五百卷與文資官明年冬奏黃本書六千四百九十六卷補白本二千九百五十四卷賜宴如景祐自是編冩不絕收獻書二百一十七部千三百六十八卷合崇文總目除前志所載刪去重復訛謬定注一千四百七十四部八千四百九十四卷熈寧四年集賢院學士史館修撰宋敏求言前代崇建冊府廣收典籍所以備人君覽觀以化成天下今三館祕閤各有四部書外經史子集其書類多訛舛累加校正尙無善本蓋逐館防四萬卷校讎之時務存速畢每帙止用元冩本一冊校正而巳更無兼本照對卷數旣多難得精密故藏書𨿽富未及前代欲乞先以前漢書藝文志所載者廣求眞本令在館供職官校正畢然後校後漢時諸書緣戰國以後及於兩漢皆是古書文義簡奧多有脫誤須得他本參定乞依昨來十七史例於京師及下諸路藏書之家借本謄冩送官俟其巳精方及魏晉次及宋齊至唐則分爲數等取其堪者則校正之庶防祕府文籍得以全善事𨿽不行然補冩校定訪求闕遺未嘗廢也七年命三館祕閤編校所看詳成都府進士郭友直及其子大亨所獻書三千七百七十九卷得祕閤所無者五百三卷詔官大亨爲將作監主簿自是中外以書來上凡增四百四十部六千九百三十九卷元丰三年攺官制廢館職以崇文院爲祕書省刋冩分貯集賢院史館昭文館祕閤經籍圖書以祕書郎主之編緝校定正其脫誤則校書郎正字主之嵗於仲夏曝書則給酒食諫官禦史及待制以上官畢赴崇寧中詔兩浙成都府路有民間鏤板奇書令漕司取索上祕書省大觀二年詔大司成分委國子監太學辟雍等官校本監書籍畢令禮部覆校四年祕書監何志同言漢書七略凡爲書三萬三千九百卷隋所藏至三十七萬卷唐開元間八萬九千六百卷慶曆間嘗命儒臣集四庫爲籍名曰崇文總目凡三萬六百六十九卷慶曆距今未逺也按籍而求之十才六七號爲全本者不過二萬餘卷而脫簡防編亡散缺逸者浸多宜及今有所搜采視舊錄有未備者頒其名數於天下選文學博雅之士求訪總目之外別有異書並借傳冩或官給札卽其家之就加校正上之冊府政和七年校書郎孫覿言太宗建崇文院爲藏書之所景祐中仁宗詔儒臣卽祕書省所藏編次條目所得書以類分門賜名崇文總目神宗以崇文院爲祕書省釐正官名獨四庫書尙循崇文舊目頃因臣僚建言訪求遺書今累年所得總目之外凡數百家防萬餘卷乞依景祐故事詔祕書省官以所訪遺書討論撰次增入總目合爲一書乞別制美名以更崇文之號乃命覿及著作佐郎倪濤校書郎汪藻劉彥通撰次名曰祕書總目宣和初提舉祕書省官建言置補冩禦前書籍所於祕書省稍訪天下之書以資校對以侍從官十人爲參詳官余官爲校勘官進士以白衣充檢閱者數人及年皆命以官四年四月詔曰朕惟太宗皇帝底寧區宇作新斯文屢下詔書訪求亡逸冊府四部之藏庶防乎古歷嵗浸久有司玩習多致散缺私室所閟世或不可令郡縣諭防訪求許士民以家藏書在所自陳不以卷帙多寡先具篇目申提舉祕書省以聞聽防遞進可備收錄當優與支賜或有所祕未見之書有足觀采卽命以官議加崇奬其書錄竟給還若率先奉行訪求最多州縣亦具名聞庶稱朕表章闡繹之意又詔曰三館圖書之富歷嵗滋久簡編脫落字畫訛舛校其卷帙尙多逸遺甚非所以示崇儒右文之意乃命建局以補全校正文籍爲名設官總理募工繕冩一置宣和殿一置太淸樓一置祕閤俾提舉祕書省官兼領凡所資用悉出內帑毋費有司庶成一代之典三詔同日而下四方奇書自是間出五年二月提舉祕書省言有詔搜訪士民家藏書籍悉上送官參校有無募工繕冩藏之禦府近與三館參校榮州助教張頥所進二百二十二卷李東一百六十二卷皆系闕遺乞加褒賞詔頥賜進士出身東補迪功郎七年提舉祕書省又言取索到王闡張宿等家藏書以三館祕閤書目比對所無者凡六百五十八部二千四百一十七卷及集省官校勘悉善本比前後所進書數稍多詔闡補承務郎宿補迪功郎然自熈寧以來搜訪補緝至宣和盛矣至靖康之變散失莫考今見於著錄往往多非曩時所訪求者惜哉僧文瑩玉壺淸話興國中太宗建祕閤選三館書以寘焉命參政李至専掌一日李昉宋琪徐鉉三學士扣閤求書一觀至性畏愼曰扃鑰誠某所掌籖函巾幕嚴祕難啟柰諸君非所職窺不便三人笑曰請無慮主上文明吾輩苟以觀書得罪不猶愈他咎乎因彊拉祕鑰啟窺至密遣閤使聞奏上知之亟走就閤賜飲盡出圖籍古畫賜昉等縱觀昉上言請升祕閤於三館之次從之仍以飛白閤額賜之

沈括夢溪筆談內諸司捨屋惟祕閤最宏壯閤下穹窿髙敞相謂之朩天

集賢院

太平興國二年始建崇文院昭文館集賢院皆總爲崇文院紹聖二年勑攺集賢院爲直祕閤集賢院學士爲集賢殿修撰

馬端臨文獻通考宋集賢院大學士一人以宰相充學士以給諫卿監以上充直學士不常置修撰以朝官充直院校理以京官以上充皆無常員凡昭文史館集賢亦謂之三館皆以兩省五品以上官一人判之

沈括夢溪筆談集賢院記開元故事校書官許稱學士今三館職事皆稱學士用開元故事也葉少蘊石林燕語集賢院學士故事初不分髙下但以爲名而品秩自從其官故吳正肅公以前執政資政殿大學士劉原甫以從官翰林侍讀學士皆以疾換授蓋不爲要職也然在學士之列視待制則爲優故元厚之以天章閤待制知南京仁宗卽位亦特換授是嵗遷龍圖閤直學士知廣州蘇子容罷知制誥知亳州再遇赦遂復此職嘗請別其品秩不報故其謝表云惟麗正圖書之府盛開元禮樂之司在外館之地則爲閒正學士之名則巳重先朝著令或自二府公臺而踐更近例遷官皆由兩省丞郎而兼領又云惟其恩數之優當有官儀之別亦嘗自言於公府豈敢取必於僉諧趙與旹賔退錄集賢殿修撰舊多以館閤久次者爲之有自常僚超授要任未至從官者亦除修撰時人遂有冷撰熱撰之目近世士夫以集英爲熱撰右文祕閤爲冷撰非也右文卽集賢政和五年攺

國史院

宋國史院在宣徽北院之東謂之編修院按東京記云編修院俗呼爲史院天聖初修眞宗史欲重其任降勑宰相爲提舉參知政事樞密副使爲修史其同修史則以殿閤學士以上爲之編修官以三館祕閤校理以上及京官充史畢卽停元丰攺官制日曆國史院每修前朝國史實錄則別置國史實錄院以首相提舉翰林學士以上爲修國史余侍從官爲同修國史庶官爲編修官實錄院提舉官如國史從官爲修撰余官爲檢討元祐復置國史院門下省明年又置國史院修撰兼知院事紹聖復以國史院歸祕書省

洪邁容齋三筆本朝國史凡三書太祖太宗眞宗曰三朝仁宗英宗曰兩朝神宗哲宗徽宗欽宗曰四朝𨿽各自紀事至於諸志若天文地理五行之類不免煩元丰中三朝巳就兩朝且成神宗專以付曽鞏使合之鞏奏言五朝舊史皆累世公卿道徳文學朝廷宗工所上凖裁旣以勒成大典豈宜輒議損益詔不許始謀纂定防以憂去不克成其後神哲各自爲一史紹興初以其是非褒貶皆失實廢不用淳熈乙巳邁承乏修史丙午之冬成書進禦遂請合九朝爲一壽皇卽以見屬嘗奏云臣所爲區區有請者蓋以二百年間典章文物之盛分見三書倉卒討究不相貫屬及累代臣僚名聲相繼當如前史以子系父之體類聚歸一若夫制作之事則巳經先正名臣之手是非褒貶皆有據依不容妄加筆削乞以此奏下之史院俾後來史官知所以編纂之意無或輒將成書擅行刪攺上曰如有未穏處攺削無害邁旣奉詔開院亦修成三十餘卷矣而有永思攢宮之役才歸卽去國尢袤以髙宗實錄爲辭請權罷史院於是遂巳祥符中王旦亦曽修撰兩朝史今不傳

葉少蘊石林燕語國史院初開史官皆賜銀絹筆墨紙巳開而續除者不賜

宣徽院

宋宣徽院在嚴祗門外尙食局之東掌總領內諸司及郊祀朝防宴饗供張之儀一應內外進奉悉檢視其名物舊制左右宣徽使同掌院事共院異防止用南院印開寶九年以潘美依前山南東道節度使充宣徽北院使節度領宣徽自此始又以樞密副使楚昭輔權宣徽南院使以右衞大將軍判三司王仁瞻權宣徽北院使至和元年趙抃言近非次除宣徽使節度使頗爲煩數今後文臣須曽歷兩府徳望爲人推服武臣曽經邊鄙建立功業者方許除拜兼宣徽使從之

馬端臨文獻通考按樞密宣徽院皆始於唐然唐之職官志及防要略不言建置本末蓋因肅代以後特設此官以處宦者初亦無甚司存職業故史所不載及其後宦者之勢日盛則此二官日尊自五代以迄於宋皆以大臣爲之然樞密旣専掌兵事繁任重故其官不可一日廢而副貳屬官亦不容不備宣徽位尊而事簡故常以樞密院官兼之或以待勲舊大臣之罷政者及官制行而事各有所則愈覺贅厖故遂廢罷云

朝集院

朝集院在朱雀門外咸平四年四月癸丑創建以待士大夫之聽除授者

宋朝燕翼詒謀錄眞宗以朝官注擬於堂貧者畱滯逆旅無以爲資乃置朝集院於朱雀門外院旣成詔陞朝官以上到闕並館於院中官給公券出入則乘馬開封府差兵士隨直惟可至廟堂省部銓曹官防而巳𨿽欲出入市防不可得也故陞朝官以上造朝則先匿於親戚故舊之家俟所幹置悉備方敢報閤門放見蓋閤門卽日關報朝集院開封有人馬卽至迎入院中𨿽不可出入而同院中士大夫日夕遊從情如兄弟或商確文字或彼此詢問風土或因而結交互相推薦其況味與棲棲逆旅者大不侔矣景祐二年十月辛亥詔復增置以士大夫之來者日多故也

太常寺

按宋敏求春明退朝錄云太常寺舊在興國坊今三班院是也景祐初燕侍郎肅判寺防事畫寒林屏風時稱絕筆其後爲判寺好事者竊取之嘉祐八年徙寺於福善坊其地本開封府納稅所英宗在藩邸判宗正寺建爲廨捨旣成而巳立爲皇子遂爲太常所請焉

馬端臨文獻通考太常寺國初以來皆禁林之長主判而禮院自有判院同判院大中祥符中符瑞繁縟別建禮儀院輔臣主判而兩制爲知院天禧末罷知院天聖中省禮儀院而寺與禮院事舊不相兼康定元年置判寺同判寺並兼禮儀事近有至六七人者元丰正名始専其職焉元祐初除呂純禮爲太常少卿禦史論門防得官不可任奉常於是外補

按宋治平修禮書成百卷名曰太常因革禮初歐陽修同判太常寺奏禮院文字散失請差官編修嘉祐張洞奏用姚辟蘇洵編纂至是始成書云

太學【卽國子監】

建隆中藝祖於南宮城立太學後爲國子監眞宗以書庫迫隘易其鄰錢俶居第中隙地十步以益之設齋凡二十每齋有鑪亭仁宗慶曆六年詔以錫慶院益之大中祥符五年建閤藏太宗禦書東有禮賢宅徽宗崇寧初又建辟雍於城南外圓內方爲屋千八百七十二楹金貞祐時以其地當攺築汴城徙之東南城下廢缺爲多至元攺爲汴梁路太學之規制盡廢國朝洪武三年攺爲開封府儒學後圯於水永樂五年乃遷府學於麗景門內西北而宋太學諸碑刻皆移寘其中

馬端臨文獻通考周顯徳二年以天福普利禪院建國子監宋初增修國子監學捨修飾先聖十哲像畫七十二賢及先儒二十一人像於東西廊之板壁

又曰慶曆四年判國子監王拱辰等言首善自京師漢太學二百四十房千八百餘室生徒三萬人唐學捨亦千二百間今國子監才二百楹不足以容學者請以錫慶院爲太學從之明年三司言更造錫慶院乏財費多而北使錫宴之所不可闕乃復以太學爲錫慶院

宋朝燕翼詒謀錄國初凡事艸創學校教養未甚加意皇祐三年七月壬子詔太學生舊制二百人如不足止百人爲限其簡如此元丰二年十二月乙巳神宗始命畢仲衍蔡京範鏜張璪詳定於太學剏八十齋三十人爲額通計二千四百人內上捨生百人內捨生三百人外舍生二千人崇寧元年徽宗剏立辟廱增生徒共三千八百人內上捨生二百人內捨生六百人教養於太學外舍生三千人教養於辟廱廢太學自訟齋太學之不率教者移之辟廱以祭酒總治兩學辟廱別置司業丞各一人博士十人正錄各五人分爲百齋講堂凡四所其後王黼反蔡京之政奏廢之而辟廱之士太學無所容矣

周密癸辛雜識汴學曰文學武廟卽昔時太學武廟舊址文廟居汴水南面城背河柳堤蓮池尙有璧水遺意太學與首善門五大字石刻皆蔡京奉勑書先聖之右爲孟左爲顏作一字位置不可曉北方學校皆然先聖先師各有片石鐫宋初臣所爲贊獨先聖贊太祖禦制也講堂曰明善藏書閤曰稽古有古碑數種如宋初翰苑題名開封教授題名九經石版堆積如山一行篆字一行眞字又有大金登科題名女眞進士題名其字類漢人而不可識

又曰汴京天津橋上有奇石一大片上有自然華夷圖山靑水緑河黃路白粲然如畫眞異物也近聞移置汴京文廟中作拜石矣【今不知所在】

開封府治

開封府在宋爲京兆舊治在京城內浚儀街西北卽唐舊汴州也五代梁都汴號爲東京置開封府後唐復爲汴州晉漢周皆爲東京開封府宋因之元攺府爲路曰汴梁路徙於行省之東以府治爲河南道肅政廉訪司國朝洪武初罷司攺路仍爲開封府

馬端臨文獻通考五代都汴爲開封尹宋朝牧尹不常置太宗眞宗皆嘗尹京後親王無繼者權知府一人以待制以上充掌正畿甸之事中都之獄訟皆受而聽焉小事則裁決大事則稟奏若承防巳防者刑部禦史臺無輒糾察典司轂下建隆以來爲要劇之任崇寧三年蔡京乞罷權知府置牧尹各一員専總府事牧以皇子領尹以文臣充宋四朝志尹以親王爲之號判南衙凡命知府必帶權字以翰林爲之翰林學士及雜學士若待制則權發遣而巳

嶽珂愧郯錄按李燾續通鑑長編載元祐七年正月辛夘禮部侍郎範祖禹言工部乞遷開封府於舊南省夫土朩之工使匠人度之無不言費省而易可了及其作之便見費大臣恐枉勞人力虛費國用珂謂此乃私家通患而官府制度則反是味此奏之言則知當時雇直優厚無刋除而後致匠者之樂役方且隠欺以求用之不暇其不假滕口以蔓引推托也決矣先朝官吏律巳之廉持論之厚又於此乎見之故不以其事之微而遂略之也

又曰珂按本朝親王爲南衙故實有四建隆二年七月壬申太宗以晉王爲開封尹同平章事開寶九年十月庚申魏悼王廷美以齊王爲開封尹雍熈二年十月甲辰昭成太子元僖以陳王爲開封尹兼侍中淳化五年九月壬申眞宗以壽王爲開封尹東宮爲南衙故實有二至道元年八月壬辰眞宗以皇太子判開封府宣和七年十一月戊午欽宗以皇太子爲開封牧歷考二端親王爲尹東宮爲判爲牧自有明據然則周必大所行制詞有所謂肆考南衙之故實一新大尹之多儀及名稱未正者皆誤也

周密癸辛雜識開封府有府尹題名起建隆元年居潤繼而晉王荊王而下皆在焉獨包孝肅公姓名爲人所指指痕甚深後衙有蠟梅一株人以爲奇遂創梅花堂北人言河北惟懷孟州號小江南太行障其後地稍暖故有梅且山水淸邃似江南云

今開封府猶稱古南衙其後堂稱梅花堂皆襲宋之舊也

祥符縣治

祥符縣在唐爲浚儀縣舊在京城內宣化坊晉髙祖天福元年徙於崇仁坊周世宗顯徳六年復徙城北封丘門外路東宋太祖幹徳六年又徙安逺門外旌孝坊街之西眞宗景徳五年正月天書見於承天門上有大中祥符三篇遂攺元曰大中祥符攺浚儀縣爲祥符縣燬於金季元至治間徙治云老寺西至正間又爲兵燬國朝洪武元年移置按察司東南以元稻田提舉司遺址攺建三十二年淪於水遂徙今治於州橋北

馬端臨文獻通考建隆元年詔天下諸縣除赤畿外有望上中下五等四千戶爲望三千戶以上爲二千戶以上爲上千戶以上爲中不滿千戶爲中下五百戶以下爲下總治民政勸課農桑凡戶口賦役錢谷賑濟給納之事皆掌之有孝弟行義聞於鄕閭者申州激勸以勵風俗有戍兵則兼兵馬都監或監押三年始以朝臣爲知縣其間復參用京官或幕職爲之至元時以縣上中下三等每縣各有達嚕噶齊掌縣印以知縣爲縣尹掌判署事又有赤縣達嚕噶齊赤縣尹

宋朝燕翼詒謀錄今縣邑門樓皆曰勑書樓淳化二年詔曰近降制勑或有釐革刑名申明制度多所散失無以講求論報逾期有傷和气自今州縣應所受詔勑並藏勑書樓咸著於籍今州縣不聞有勑書樓矣

汴京遺迹志卷三

欽定四庫全書

汴京遺迹志卷四

明李濂撰山嶽

夷山

夷山在裏城內安遠門之東以山之平夷而得名也亦名夷門山古有夷門乃侯嬴監守之處史記云夷門汴之城東門也而安遠門乃汴之北門今北門內地勢頗髙似是夷山而司馬遷乃云東門意者古今城垣攺徙不一今莫可考矣

艮嶽壽山

艮嶽壽山在汴故城東北隅初徽宗未有嗣道士劉混康以法籙符水出入禁中言京城西北隅地恊堪輿倘形勢加以少髙當有多男之祥始命爲數仞岡阜巳而後宮生子漸多帝甚喜於是命戶部侍郎孟揆於上淸寶籙宮之東築山象余杭之鳳凰山號曰萬嵗山旣成更名曰艮嶽周回十餘里其最髙一峯九十步上有介亭分東西二嶺直接南山山之東有蕚緑華堂書館八僊館紫石巖棲眞磴覽秀軒龍吟堂山之南則壽山兩峯並峙有鴈池噰噰亭山之西有藥寮西莊巢云亭白龍沜濯龍峽蟠秀練光跨云三亭羅漢巖又西有萬松嶺嶺畔有倚翠樓上下設兩闗闗下有平地鑿大方沼沼中作兩洲東爲蘆渚浮陽亭西爲梅渚雪浪亭西流爲鳯池東出爲鴈池中分二館東曰流碧西曰環山有巢鳳閤三秀堂東池後有揮雪亭後由磴道上至介亭亭左有極目亭蕭森亭右有麗雪亭半山北俯景龍江引江之上流注山澗西行爲潄瓊軒又行石間爲煉丹凝眞觀圜山亭下視江際見髙陽酒肆及淸斯閤北岸有勝筠庵躡雲臺消閒館飛岑亭支流別爲山莊爲回溪又於南山之外爲小山橫亙二里曰芙蓉城窮極巧妙而景龍江外則諸館捨尢精其北又因瑤華宮火取其地作大池名曲江池中有堂曰蓬壺東盡封丘門而止其西則自天波門橋引水直西殆半里江乃折南又折北折南者過閶闔門爲復道通茂徳帝姬宅折北者四五里屬之龍徳宮旣成帝自爲艮嶽記以山在國之艮位故也嶽之正門名曰陽華故亦號陽華宮初朱勔於太湖取石髙廣數丈載以大舟挽以千夫鑿城斷橋毀堰拆牐數月乃至會得燕地因賜號昭功敷慶神運石立於萬嵗山其旁植兩檜一夭矯者名曰朝日升龍之檜一偃蹇者名曰臥云伏龍之檜皆以玉牌塡金字書之巖曰玉京獨秀太平巖峯曰慶雲萬態奇峯又作絳霄樓勢極髙峻盡工藝之巧其後羣閹興築不已於是山林巖壑日益髙深亭榭樓觀不可勝紀四方花竹奇石咸萃於斯珍禽異獸無不畢有矣宣和六年有芝產於艮嶽之萬壽峯攺名壽嶽一曰壽山時蔡京子蔡攸有寵於帝進見無時嘗言於帝曰人主當以四海爲家太平爲娯豈徒自勞苦哉而帝遂數防行因令苑囿多爲村居野店每秋風靜夜禽獸之聲四徹宛若山林陂澤之間識者知其不祥之兆帝晚嵗患苑囿之眾國力不能支數有厭惡語由是得稍止及金人再至圍城日久欽宗命取山禽水鳥十餘萬盡投之汴河聽其所之拆屋爲薪鑿石爲炮伐竹爲篦籬又取大鹿數千頭悉殺之以防衛士云

徽宗禦制艮嶽記略於是按圖度地庀徒僝工累土積石設洞庭湖口絲谿仇池之深淵與泗濵林慮靈壁芙蓉之諸山最瓌奇特異瑤琨之石卽姑蘇武林明越之壤荊楚江湘南粵之野移枇杷橙柚橘柑榔栝荔枝之朩金蛾玉羞虎耳鳳尾素馨渠那茉莉含笑之艸不以土地之殊風气之異悉生成長養於雕闌曲檻而穿石出罅岡連阜屬東西相望前後相續左山而右水沿溪而傍隴連綿而彌滿吞山懷谷其東則髙峯峙立其下植梅以萬數緑蕚承趺芬芳馥鬱結構山根號蕚緑華堂又旁有承嵐昆云之亭有屋內方外圓如半月是名書館又有八僊館屋圓如規又有紫石之巖祈眞之磴攬秀之軒龍吟之堂其南則壽山嵯峨兩峯並峙列嶂如屏瀑布下入鴈池池水淸泚漣漪鳧鴈浮泳水面棲息石間不可勝計其上亭曰噰噰北直絳霄樓峯巒崛起千疊萬復不知其幾十里而方廣兼數十里其西則參術杞菊黃精芎防被山彌塢中號藥寮又禾麻菽麥黍豆秔秫築室若農家故名西莊上有亭曰巢云髙出峯岫下視羣嶺若在掌上自南䢐北行岡脊兩石間綿亙數里與東山相望水出石口噴薄飛注如獸面名之曰由龍淵濯龍峽蟠秀練光跨云亭羅漢巖又西半山間樓曰倚翠靑松蔽宻布於前後號萬松嶺上下設兩闗出闗下平地有大方沼中有兩洲東爲蘆渚亭曰浮陽西爲梅渚亭曰雪浪沼水西流爲鳳池東出爲鴈池中分二館東曰流碧西曰環山館有閤曰巢鳳堂曰三秀以奉九華玉眞安妃聖像東池後結棟山下曰揮云亭復由磴道盤行縈曲捫石而上旣而山絕路隔繼之以朩棧倚石排空周環曲折有蜀道之難躋攀至介亭此最髙於諸山前列巨石凡三丈許號排衙巧怪巉巖藤蘿蔓衍若龍若鳳不可殫窮麓云半山居右極目蕭森居左北俯景龍江長波遠岸彌十餘里其上流注山澗西行潺湲爲潄玉軒又行石間爲煉丹亭凝眞觀圜山亭下視水際見髙陽酒肆淸斯閤北岸萬竹蒼翠蓊郁仰不見天有勝筠庵躡雲防消閒館飛岑亭無雜花異木四面皆竹也又支流爲山莊爲回溪自山蹊石罅搴條下平陸中立而四顧則巖峽洞穴亭閤樓觀喬朩茂艸或髙或下或逺或近一出一入一榮一雕四面周匝徘徊而仰顧若在重山大壑深谷幽巖之底不知京邑空曠坦蕩而平夷也又不知郛郭環會紛萃而塡委也眞天造地設神謀化力非人所能爲者此舉其梗槪焉耳

僧祖秀陽華宮記政和初天子命作壽山艮嶽於禁城之東陬詔閹人董其役舟以載石輿以輦土驅散軍萬人築岡阜髙十餘仞增以太湖靈壁之石雄拔峭峙功奪天造石皆激怒觝觸若踶若齧牙角口鼻首尾爪距千態萬狀殫奇盡怪輔以磻朩癭藤雜以黃楊對靑竹防其上又隨其斡旋之勢斬石開徑憑險則設磴道飛空則架棧閣仍於絕頂增髙樹以冠之搜遠方珍材盡天下蠧工絕伎而經始焉山之上下致四方珍禽奇獸動以億計猶以爲未也鑿池爲溪澗疊石爲隄捍任其石之怪不加斧鑿因其餘土積而爲山山骨暴露峯稜如削飄然有云姿鶴態曰飛來峯髙於雉堞翻若長鯨腰徑百尺植梅萬本曰梅嶺接其餘岡種丹杏鴨腳曰杏岫又增土疊石間畱隙穴以栽黃楊曰黃楊巘築修岡以植丁香積石其間從而設險曰丁香嶂又得頳石任其自然增而成山以椒蘭雜植於其下曰椒崖接水之末增土爲大陂從東南側栢枝榦柔宻揉之不斷葉葉爲幢蓋鸞鶴蛟龍之狀動以萬數曰龍栢坡循壽山而西移竹成林復開小徑至百數步竹有同本而異榦者不可紀極皆四方珍貢又雜以對靑竹十居八九曰斑竹麓又得紫石滑淨如削面徑數仞因而爲山貼山卓立山陰置朩櫃絕頂開深池車駕臨幸則驅水工登其頂開閘注水而爲瀑布曰紫石壁又名瀑布屏從艮嶽之麓琢石爲梯石皆溫潤淨滑曰朝眞磴又於洲上植芳朩以海棠冠之曰海棠川壽山之西別治園囿曰藥寮其宮室防榭卓然著聞者曰瓊津殿絳霄樓蕚緑華堂築防髙千仞周覽都城近若指顧造碧虛洞天萬山環之開三洞爲品字門以通前後苑建八角亭於其中央榱椽楹皆以瑪瑙石間之其地琢爲龍礎導景龍江東出安逺門以備龍舟行幸東西擷景二園西則溯舟造景龍門以幸曲江池亭復自瀟湘江亭開閘通金波門北幸擷芳苑堤外築疊衛之瀕水蒔絳桃海棠芙蓉垂楊略無隙地又於舊地作野店麓治農圃開東西二闗夾懸巖磴道隘迫石多峯稜過者膽戰股栗凡自苑中登羣峯所出入者此二闗而已又爲勝遊六七曰躍龍澗漾春陂桃花閘鴈池迷眞洞其餘勝迹不可殫紀工已落成上名之曰陽華宮然陽華大抵眾山環列於其中得平蕪數十頃以治園圃以辟宮門於西入徑廣於馳道左右大石皆林立僅百餘株以神運昭功敷慶萬壽峯而名之獨神運峯廣百圍髙六仞錫爵盤固侯居道之中束石爲亭以庇之髙五十尺禦制記文親書建三丈碑附於石之東南陬其餘石或若羣臣入侍帷幄正容凜若不可犯或戰栗若敬天威或奮然而趨又若傴僂趨進其怪狀余態娯人者多矣上旣恱之悉與賜號守吏以奎章畫列於石之陽其他軒榭庭徑各有巨石棋列星布並與賜名惟神運峯前巨石以金飾其字餘皆靑黛而已此所以第其甲乙者乃命羣峯其略曰朝日升龍望云坐龍矯首玊龍萬壽老松棲霞捫參銜日吐月排云衝斗雷門月窟蹲螭坐獅堆靑凝碧金鼇玊疊翠獨秀棲煙軃云風門雷穴玉秀玉竇銳雲巢鳳雕琢渾成登封日觀蓬瀛須彌老人壽星卿云瑞靄澑玉噴玉蘊玉琢玉積玉疊玉叢秀而在於渚者曰翔鱗立於涘者曰舞僊獨踞洲中者曰玉麒麟冠於壽山者曰南屏小峯而附於池上者曰伏犀怒猊儀鳳烏龍立於沃泉者曰畱雲宿霧又爲藏煙谷滴翠巖云屏積雪嶺其間黃石僕於亭際者曰抱犢天門又有大石二枚配神運峯異其居以壓眾石作亭庇之寘於寰春堂者曰玉京獨秀太平巖寘於蕚緑華堂者曰慶雲萬態奇峯括天下之美藏古今之勝於斯盡矣靖康元年閏十一月大梁防都人相與排墻避敵於壽山艮嶽之巓時大雪新霽丘壑林塘宛若畫本凡天下之美古今之勝在焉祖秀周覽累日咨嗟驚愕信天下之傑觀而天造有所未盡也明年春復遊陽華宮而民廢之矣

張漫艮嶽記略徽宗登極之初皇嗣未廣有方士言京城東北隅地恊堪輿但形勢稍下儻少增髙之則皇嗣繁衍矣上遂命土培其岡阜使稍加於舊而果有多男之應自後海內乂安朝廷無事上頗畱意苑囿政和間遂卽其地大興工役築山號壽山艮嶽命宦者梁師成專董其事時有朱勔者取淛中珍異花朩竹石以進號曰花石綱專置應奉局於平江所費動以億萬計調民搜巖剔藪幽隠不置一花一朩曽經黃封防視稍不謹則加之以罪斵山輦石𨿽江湖不測之淵力不可致者百計以出之至名曰神運舟楫相繼日夜不絕廣濟四指揮盡以充挽士猶不給時東南監司郡守二廣市舶率有應奉又有不待旨但進物至都計會宦者以獻者大率靈壁太湖諸石二浙奇竹異花登萊文石湖湘文竹四川佳果異朩之屬皆越海渡江鑿城郭而至後上亦知其擾稍加禁戢獨許朱勔及蔡攸入貢竭府庫之積聚萃天下之伎藝凡六載而始成亦呼爲萬嵗山奇花美朩珍禽異獸莫不畢集飛樓傑觀雄偉瓌麗極於此矣越十年金人犯闕大雪盈尺詔令民任便斫伐爲薪是日百姓奔往無慮十萬人防榭宮室悉皆拆毀官不能禁也予頃讀國史及諸傳記得其始末如此每恨其他不得而詳後得徽宗禦制記文及蜀僧祖秀所作陽華宮記讀之所謂壽山艮嶽者森然在目也因各摭其略以備遺忘云

宋史筆斷論花石綱之害徽宗取敗之道固始於蔡京丰亨豫大之對然致天下之騷動敵兵之憑陵而身不能守其宗社者皆由朱勔花石綱之運有以促亡之耳初朱勔因蔡京以進上頗垂意花石勔初致黃楊三四本上已喜之後嵗嵗增加遂至舟船相繼號曰花石綱專置應奉局於平江每一發輙數百萬故花石至京師者一花費數千緍一石費數萬緍此花石綱之始也旣而作萬嵗山運四方花竹奇石積累二十餘年山林髙深千巖萬壑麋鹿成羣樓觀防殿不可勝紀此花石綱之中也又爲苑囿白屋不施五采多爲村居野店之景又聚野獸禽鳥於苑囿中每秋風夜靜禽獸之聲四徹宛若川澤陂野之間識者以爲不祥之兆此花石綱之末也徽宗於是盡棄國政乃與蔡京等酣歌達旦以燕以遊將爲終身之樂焉故太學生鄧肅上十詩諷諫卽詔放歸田裏至於舟兵苦之羣聚爲盜方臘稱亂浙土騷然然後罷花石綱使般運糧道於時𨿽有罷之之名而實無絕之之意蓋冀盜息而卽復之耳故陳過庭乞罷冗官則貶於黃州張汝霖請罷進花果則貶於均州而蔡京等遊樂如故不數年間而尼堪斡裏雅布乃引兵大入城邑多防上心始懼遂欲罷之及罷非泛上供並延福宮西城租課內外制造局嗟乎君子有終身之憂而無一朝之患今冦盜旣至禍亂已成乃始懼而修政不亦晚乎向使徽宗早信鄧肅之言誅蔡京戮朱勔竄童貫族王黼絕愉目之奇玩救勞苦之生民則尼堪斡裏雅布𨿽猛如狼虎亦豈敢肆防扈而蹈我中國哉惜乎徽宗悔悟已晚噬臍無及故𨿽有攺轍之心而莫能爲謀矣悲哉洪邁容齋續筆宣和間朱勔挾艮嶽花石之名以固寵利東南部使者郡守多出其門如徐鑄應安道王仲閎輩共濟其惡豪奪漁取士民家一石一朩稍堪翫者卽領健卒直入其家用黃封表識或未卽取而防視防不謹則加以大不恭罪及發行必撤屋決墻而出人有一物小異共指爲不祥惟恐芟夷之不速楊戩李彥創汝州西城所任輝彥李士渙王滸毛孝立之徒亦助之發物供奉大抵類勔而又有甚焉者徽宗患其擾屢禁止之然復出爲惡不能絕也偶讀白樂天紫閣山北村詩乃知唐世固有是事謾錄於此晨遊紫閣峯暮宿山下村村老見予喜爲我開一樽舉杯未及飲暴卒來入門紫衣挾刀斧艸艸十餘人奪我席上酒掣我盤中飱主人退後立斂手反如賔中庭有奇樹種來三十春主人惜不得持斧斷其根口稱采造家身屬神策軍主人切勿語中尉正承恩蓋貞元元和間也

周宻癸辛雜識前代累石爲山未見大顯至宣和間艮嶽之役興連轤輦致不遺餘力其大峯特秀者不特侯封或賜金帶且各圖爲譜然工人皆出於吳興謂之山匠蓋吳興北連洞庭多產花石而卞山所出特秀奇故四方之爲假山者率於此中取之嘗聞汴京父老云艮嶽之取石也其大而穿透者致逺必有損折之慮乃先以膠泥實塡眾竅其外復以麻筋雜泥固濟之日曬極堅實始用大朩爲車致於舟中直俟抵京然後浸之水中旋去泥土則省人力而無他慮此法奇甚前所未聞也又云萬嵗山大洞數十其洞中皆築以雄黃及鑪甘石雄黃則辟蛇蠍鑪甘石則天陰能致雲霧滃郁如深山窮谷後因經官拆賣有回回者知之因請買之凡得雄黃數千斤鑪甘石數萬斤和維愚見紀忘艮嶽舊址無存久矣問之皆曰三山兒坡是也其誤甚矣考之宋史徽宗於宮城東北起景龍門復道禁中每嵗放燈自東華門以北並不禁夜又於次東建寶籙宮後累石爲山以其在艮方也號艮嶽又稱壽嶽夢華錄云京城北壁其門有三從東曰舊封丘門中曰景龍門乃大內城東角寶籙宮前也次西曰金水門近見汴之城池沿革一帙云北面三門中曰景龍門太平興國攺今名俗名酸棗門東曰安逺門俗名舊封丘門西曰天波門又號太安門至正年間汴人拒守不及遂築塞諸門止畱五門然徽宗命侍郎孟揆於上淸寶籙宮東築山以象余杭之鳳凰山周圍十餘里其最髙一峯九十步上有介亭其艮嶽的在宮城東北景龍門內以東之地明矣後金宣宗命尙書珠格髙琪展築汴城就取艮嶽之土搬築以爲北面城垣其景龍江攺爲城濠諸池沼悉皆塡平止有龍徳宮前土嶺猶在俗名三山兒坡若以爲艮嶽遺址實爲大謬龍徳宮徽宗潛邸也在景龍門西離寶籙宮逺矣

嶽珂桯史艮嶽初建諸巨璫爭出新意事土朩旣宏麗矣獨念四方所貢珍禽之在囿者不能盡馴有市人薛翁素以豢擾爲優塲戲請於童貫願役其間許之乃日集輿衛鳴蹕張黃屋以遊至則以巨柈貯肉灸粱米翁效禽鳴以致其類旣而飽飫翔泳聽其去來月餘而在囿者四集不假鳴而致益狎玩立鞭扇間不復畏矣遂自命局曰來儀所招四方籠畜者置官司以總之一日徽宗臨幸遠聞淸道聲望而羣翔者數萬翁輒先以牙牌奏道左曰萬嵗山瑞禽迎駕上大喜命以官賚予加厚靖康圍城之際有詔許捕馴籞者皆不去民徒手得之以充餐云

汴京遺迹志卷四﹤史部﹐地理類﹐古迹之屬﹐汴京遺迹志﹥

欽定四庫全書

汴京遺迹志卷五

明李濓撰

河渠一

黃河

按宋史河渠志河入中國行太行西曲折山間不能爲大患旣出大伾東走赴海更平地二千餘里禹迹旣湮河並爲一特以隄防爲之限夏秋霖潦百川奔防不免決溢之憂然有司所以備河者亦益工矣自周顯徳初河決東平之楊劉宰相李谷監治隄防水患少息然決河不復故道離而爲赤河太祖幹徳二年遣使按行將治古堤議者以舊河不可卒復力役且大遂止但詔民治遙堤以禦衝注之患五年正月帝以河堤屢決遣使行視發畿甸丁夫繕治自是嵗以爲常皆以正月首事季春而畢是月詔開封府大名府鄆澶滑孟濮齊淄滄棣濵徳懷衛鄭等州長吏並兼本州河堤使蓋以謹力役而重水患也開寶四年十一月河決澶淵泛數州官守不時上言通判司封郎中姚恕棄市知州杜審肇坐免五年正月詔曰應緣黃汴淸禦等河州縣除準舊制種蓺桑棗外委長吏課民別樹楡柳及土地所宜之朩仍案戶籍髙下定爲五等第一等嵗樹五十本第二等以下遞減十本民欲廣樹蓺者聽其孤寡惸獨者免是月澶州修河卒賜以錢鞵役夫給以茶三月詔曰朕每念河渠潰決頗爲民患故署使職以總領焉宜委官聨佐治其事自今開封等十七州府各置河堤判官一員以本州通判充如通判闕員卽以本州官充五月河大決濮陽又決陽武詔發諸州兵及丁夫凡五萬人遣潁州團練使曹翰防其役翰辭太祖謂曰霖雨不止又聞河決朕信宿以來焚香上禱於天若天災流行願在朕躬勿延於民也翰頓首對曰昔宋景公諸侯耳一發善言災星退舍今陛下憂及兆庶懇禱如是固當上感天心必不爲災六月下詔曰近者澶濮等數州霖雨薦降洪河爲患朕以屢經決溢重困黎元每閱前書詳究經潰至若夏后所載但言導河至海隨山濬川未聞力制湍流廣營髙岸自戰國專利堙塞故道小以妨大私而害公九河之制遂隳歷代之患弗弭凡縉紳多士艸澤之倫有素習河渠之書深知疏導之策若爲經久可免重勞並許詣闕上書附驛條奏朕當親覽用其所長勉副詢求當示甄奬時東魯逸人田告者纂禹元經十二篇帝聞之召至闕下詢以治水之道善其言將授以官以親老固辭歸養從之翰至河上親督工徒未幾決河皆塞是後又決屢命樞密直學士張齊賢翰林學士宋白乘傳祭白馬津沈以太牢加璧而黃河之患終宋之世迄無寧嵗濵河州縣之民田廬荒圮役調孔亟可謂困苦之甚也已

按黃河舊在汴城北四十里自西北汜水縣入境東至虞城縣下達山東濟寧州界洪武二十四年河決原武縣黒洋山下而東南流經汴城之東北五里遂成大河下達於淮洪武三十二年復決衝塌土城水從封丘門流入裏城官廨民廬渰沒傾圮而城內之水久積不涸永樂九年乃於城之西北三十里自大河北岸復開新河導其水於中灤東入黃河故道正統十三年河溢仍循陽武故道直抵張秋入海歷歳滋久今皆淤爲平地矣天順五年河復決衝入汴城內宗藩皆避水鄰邑而官民悉移居城上以俟水消自是之後隄防有法黃河不入汴城殆百年矣修堤捍禦之方誠不可不講司其事者所宜畱意也

治河通考論黃河故道古自陽武北新鄕西南入境東北經延津汲胙城至北直隸濬縣大伾山北入海卽禹貢導河東過洛汭至於大伾處地誌魏郡鄴縣有故大河在東北直達於海疑卽禹之故河也周定王五年河徙則非禹之所穿漢文帝十二年河決酸棗東南流經封丘入北直隸長垣縣界至山東東昌府濮州張秋入海五代至宋兩決鄭州及原武東南陽武南流經封丘於家店祥符金龍口陳橋北經蘭陽儀封入山東曹縣境分爲二其一東南流至徐州入泗其一東北流合會通河自國朝洪武七年至十八年二十四年陽武原武祥符凡四度渰沒防城堤又決陽武西南東南流經封丘陡門祥符東南艸店村經府城北五里東過焦橋南過蘇村至通許西南分九道名九龍口又南至扶溝太康陳項城諸州縣境入南直隸太和縣合淮正統十三年河溢仍循陽武故道直抵張秋入海今皆淤爲平地其自滎陽縣築堤至千乘海口千餘里名金堤自河內北至黎陽爲石堤激使東抵東郡爲平岡西北抵黎陽觀下東北抵東郡津北西北至魏郡昭陽又自汲縣築堤東接胙城抵直滑縣界西接新鄕獲嘉縣界東南接延津縣界名防河堤在滎陽縣東南二十里中牟縣東北境名官渡卽曹操與袁紹分兵相拒處築城築防皆名官渡在汲縣東南境名延津置闗亦名延津又置闗名金堤在新鄕南境有八栁渡皆因河徙而廢至國朝於祥符置河淸巡檢司淸河大梁陳橋三驛陳橋逓運所封丘縣置中灤巡檢司中灤新莊二驛儀封縣置大岡驛大岡逓運所通許縣置雙溝驛太康縣置義安驛長嶺逓運所扶溝縣置崔橋驛陳州置宛丘驛淮陽逓運所項城縣置武丘驛皆因河徙而革

王回水議古者之治五行也必有五行之官其去民用尢近而逆其理則有敗害之端莫甚於水故官得其任則不憂乎水之敗害誠其勢也是以舜命益作虞以掌山澤周有川澤之禁而後世修之未嘗廢也由秦漢以來使任其事而爲之水官則莫若都水之職其主灌漑陂池保守河渠自太常及三輔皆有其官至武帝之時尢增重之於是又有左右使者使統其任而居其事者莫不明於禹貢之學而習於知水之性故劉向以治書爲三輔都水都尉平當以明禹貢領防河堤蓋其任職之人未嘗不修其事而又有水工之徒以佐知其利害是以秦漢之際言水事於書尢著而魏晉以來至於隋唐其官亦未嘗廢於魏則有都尉水衡之號晉宋齊皆曰都水防或爲水衡令及梁天監中始攺曰太舟卿而主治舟航河堤隋唐之時又皆爲都水使者或攺曰監而舟檝河渠二署隸之然於水事或領或否矣故天下不諭於水而失其水之性使以憂中國者起矣國家比嵗之間水之爲害亦甚矣自京城之中民被其苦亦有暴而衍溢者歷月不知所以泄之今國家懲前日之患而求於秦漢之故爲之都水之任專其有司欲以知水之性此慮患之本也夫以患而設備求其功效而使之不爲虛位則天下宜有明於水性若秦漢之間所謂水工者出矣茍得其水工而又以知水者居其任使之專其職而行於天下就視其水之利害得以循其故而治之不使數遷其任責之課最而信其黜陟則官得其人而分定則事益修矣故爲今之慮水莫若如此

朱光庭論治河當專責水官臣竊以君論一相相擇百官各任其軄而天下治古今不易之道也今日朝廷內外無事惟治河爲大役竊緣河之所以可治朝廷難以遙度責在水官任職而已其所用物料所役兵夫水官旣任責則朝廷自合應副將來成功則當不惜重賞設或敗事亦當必行重責如此則上有所取信而不致過舉下不敢欺罔而以實從事臣今日所聞則異於此朝廷只知河之當竭財力以應副而水官不任其責僥幸成功則自稱已力以冀重賞以至敗事則推過朝廷茍免重責此不可之甚者也伏見此役非小役也其所責物料所役兵夫萬數不少若水官自不任責則朝廷何所取信而興此大役伏乞朝廷指揮下修河司取責水官委實可以回復大河結罪狀庶使身任其責以實從事不至朝廷有所過舉所系事體甚大伏望聖慈早賜指揮

王巖叟乞詔大臣早決河議臣伏以朝廷知大河橫流爲北道之患日益以深故遣專使命水官相議便利欲順而導之以拯一路生靈於墊溺甚大惠也臣竊意朝廷黙有定論必欲紓患矣然昔者專使未還不知何疑而先罷議洎致專使反命不知何所取信而議復興旣勅都水使者總防役事調兵起工有定日矣已而復罷數十日間而變議者再三何以示四方他日𨿽有命令眞不可易誰將信之夫利害之際自古以來不能無二三之說必朝廷之上力主一議斷而必行乃克有濟不容一人言之輙興一人言之輙廢大事大議而易興易奪臣恐天下有以窺朝廷也今有大害者七焉不可不早爲計爾北塞之所恃以爲險者在塘泊若河堙沒勢𨿽退流猝不可濬浸失北塞險固之利一也使百萬生靈居無廬耕無田流散而不復二也幹寧孤壘危絕不足道而大名深冀腹心郡縣皆有終不自保之勢三也滄州扼北敵海道自河不東流滄州在河之南直抵京師無有限隔四也並吞禦河邊城失轉輸之便五也河北轉運司嵗耗財用陷租賦以百萬計六也六七月之間河流交漲占沒西路阻絕北使進退不能兩朝以爲憂七也非此七者之害則委之可也緩而未治之可也且去嵗之患已甚於前嵗今嵗之患又甚焉則將柰何伏惟陛下深拱九重此事之可否必以仰大臣大臣固當爲陛下審慮謹發而謹持之以救大患不可坐視而無所處也伏望聖慈亟詔執政大臣早決河議而責成之實廟社生靈之幸臣不勝愚忠

範純仁論黃河回復故道之難臣昨日伏覩內降指揮黃河未復故道終爲河北之患王孝先所議已嘗興役不可中罷宜接續工料向去決要回復故道者臣聞聖人有三寶曰慈曰儉曰不敢爲天下先言此三道人君當保而持之不失者也又曰惟天爲大惟堯則之蓋天不言而四時成所以堯舜垂衣拱手而天下大治者用此道也且君心如槃水常使平正無所趨向則免偏側傾覆之患蓋天下大勢惟人君所向羣下競趨如川之流如山之摧不以其道則非一力之可回故居上者不可不審也臣今切詳所降指揮謂決要回復故道似聖意已有所向而爲天下先矣臣聞先朝因人建議謂夏國防弱若不早取必爲北敵所兼偶先帝不出建議者之名但以禦批令邊臣相度而希旨生事之徒以爲萬全必勝尅日可得遂興靈武之師後貽永樂之患致先帝獨當其憂羣臣無一人受其責者至今疲耗未復此陛下所親見不可不爲深監也乞面諭執政前日降出文字卿等已見但一面商量卻使進入若別有所見亦須各自開陳如此則免希合之臣妄測聖意輕舉大役上誤朝廷所有黃河利病乞付之羣臣有司子細商議以求必當如此則聖心不勞而堯舜之治可致矣

蘇轍論開河分水之非臣爲戶部右曹兼領金倉二部任居天下財賦之半適當中外匱竭不繼之時日夜憂惶常慮敗事竊見左藏見緡一月出納之數大抵皆五十餘萬略無贏餘其他金帛諸物𨿽小有羨數亦不足賴臣之愚怯常恐天災流行水旱作沴西羌旅距邊鄙繹騷河議失當賦役橫起三者有一大計不支𨿽使桑羊劉晏復生計無從出矣而況於臣之駑下乎今者幸賴二聖慈仁恭儉天地垂貺諸道秋稼稍復成熟𨿽京西陜西災旱相接而一方之患未爲深憂羌人困窮旋聞欵塞惟有黃河西流議復故道爭之經嵗役兵二萬人蓄聚稍樁等物三十餘萬方河朔災傷困敝之餘而興必不可成之功吏民竊嘆勞苦巳甚而莫大之役尙在來嵗天啟聖意灼知民心特召河北轉運司官吏訪以得失近聞回河大議已寢不行臣平日過憂頓然釋去然尙聞議者固執開河分水之策𨿽權罷大役而兵工小役竟未肯休如此則河北來年之憂亦與今年何異今日小吳決口入地已深而孫村所開丈尺有限不獨不能回河亦必不能分水況黃河之性急則通流緩則淤澱旣無東西皆急之勢安有兩河並行之理哉縱使兩河並行不免各立隄防其爲費耗又倍今日矣臣聞自古聖人不能無過過而能攺善莫大焉故君子之過如日月之食更也人皆仰之朝廷舉動義當如此今議河失當知其害人中道而復本何所愧𨿽使天下知之亦足以明二聖憂民之深爲之攺過不吝今乃顧惜前議未肯曠然更張果於遂非難於遷善臣實爲朝廷惜之然臣聞議者初建開河分水之策其說有三其一曰禦河湮滅失饋運之利其二曰恩冀以北漲水爲害公私損耗其三曰河徙無常萬一自敵界入海邊防失備凡其所以熒惑聖聰沮難公議皆以三說借口夫河決西流勢如建瓴引之復東勢如登屋𨿽使三說可信亦莫如之何矣況此三說皆未必然臣請得具言之昔大河在東禦河自環衞經北京漸歷邊郡饋運旣便商賈通行今河旣西流禦河堙滅失此大利誰則不知天實使然人力何及若議者能復澶淵故道則禦河有可復之理今河自小吳北行占壓禦河故地𨿽使如議者之意自北京以南析而東行則禦河堙滅已一二百里亦無由復見矣此禦河之說不足聽一也河之所行利害相半夏潦漲溢浸敗秋田濵河數十里爲之破稅此其害也漲水旣去淤厚累尺粟麥之利比之他田其收十倍寄居丘塜以避淫潦民習其事不甚告勞此其利也今河水在西勢亦如此逺爲隄防不與之爭正得漢賈譲治河之意比之故道嵗省兵夫稍芟其數而故道已退之地桑麻千里賦役全復爲利不貲安用逆天地之性移西流之憂爲東流之患哉此恩冀以北漲水爲害之說不足聽二也河昔在東自河以西郡縣與敵接境無山河之限邊臣建爲塘水以捍胡馬之衝今河旣西行則西山一帶胡馬可行之地無幾矣其爲邊防之利不言可知然議者尙恐河復北徙則海口出敵界中造舟爲梁便於南牧臣聞敵中諸河自北南注以入於海蓋地形北髙河無北徙之道而海口深浚勢無徙移臣𨿽非目見而習北方之事者爲臣言之大略如此可以遣使按視圖畫而知此河入敵界邊防失備之說不足聽三也臣願以此三說質之議者則開河分水之說誠不足復爲矣又臣訪聞今嵗四五月間河上役兵勞苦無告嘗有數百人持版築器械訪求都水使者意極不善賴防邏之卒擁拒而散盛夏苦役病死相繼使者恐朝廷知之皆於垂死放歸本郡斃於道路者不知其數若今冬寒凍來嵗春暖復調就便興役則意外之患復當如前臣不知朝廷何苦而不罷此役哉今建議之臣恥於不效而堅持之於上小臣急於利祿不顧可否隨而和之於下上下膠固以罔朝廷其間正言不避權要才一二人耳然事非本職亦不敢盡言臣以戶部休戚計在此河若復緘黙誰敢言者惟斷自聖心盡罷其議則天下不勝幸甚【元祐三年十一月上轍時爲戶部右侍郎】

範祖禹論回河成功之難臣聞周靈王之時谷洛水鬭將毀王宮王欲壅之太子晉諌以爲不可夫谷洛二水小川也王宮天子所居也小川水鬭以妨王宮太子晉猶深陳禍福之戒言川不可壅壅必有禍以其違天地之性也今大河豈谷洛之比又無王宮之害以何理而欲塞之也六國之時鄰敵相傾則勸人以動眾役民韓聞秦之好興事欲疲之無令東伐乃使水工鄭國爲之間以說秦令鑿涇水爲渠漑田夫以一渠猶能疲秦使無東伐今回河之役不知幾渠而自困民力自竭國用又多殺人命不可勝言之害此乃西北二敵所幸也是以臣與堯兪極言論列實以河北數路生民休戚國家安危輕重所系天地血脈已北向九年必非人力所能遏絕今之河流方稍復大禹舊迹入界河趨海初無壅底萬壑所聚其來逺大必無可回之理自古亦無容易塞河之事欲望陛下與執政大臣考臣等言之是非若以臣等所言爲是卽乞以數路生民爲念以國家安危朝廷輕重爲急速賜指揮停罷修河今將大冬盛寒宜早降徳澤免生民饑凍死亡正李偉等欺罔之罪如以臣等所言爲不然方冊中語皆不可信而河有必回之理不於他處決溢爲州郡大患不至苦虐數路兵民力役以致逃亡起爲羣盜及不至火急收買數千萬物料致非時斬伐林朩殘害天地之所生科擾州縣鄕村坊邑人民鞭笞枷錮星火督責致百姓驚騷流離之苦又免枉費國家不貲之計以致公私匱乏倉庫空竭內則姦狡窺伺別致生事外則四夷傳聞萌心作過但令大臣保得必無上件數事回河必有成功則臣等所言顯爲謬妄豈可但隠忍而巳須當正臣等所言不當之罪黜責以勵後來乃可以示朝廷典法今不試驗臣等所言是否以救朝廷過舉而章奏才下未及累日卽防優加美遷臣不知大臣此謀爲國邪爲身邪若爲國則當公天下之言盡河之利害不當以官職姑息使人不言若爲身則是惟欲人之同已而不欲人之異已豈惟國事不當如此爲大臣身謀亦未爲得也人臣官愈進則當憂國愈深寵益加則當愛君愈切臣聞命遂緘黙不言不惟臣心實有所愧有識之士必指臣爲貪利無恥忘國不忠之人伏望聖慈宣問大臣臣等所言回河是否如上所陳數件事理別白是非明辧可否則生靈幸甚宗社幸甚

元祐四年廟堂用李偉之議再興回河之役復置修河司祖禹時爲諫議大夫同傅堯兪各上疏論列未幾除堯兪爲吏部尙書祖禹爲給事中祖禹遂連上二疏此第二疏也時論以爲眞諫議云

汴京遺迹志卷五

欽定四庫全書

汴京遺迹志卷六

明李濂撰河渠二

汴河

汴河在今縣治南三十五步卽浚儀渠也源出滎陽縣大周山合京索須鄭四水東經京城內合蔡河名茛蕩渠又名通濟渠自隋大業初疏通濟渠引黃河通淮至唐攺名廣濟渠宋都大梁諸水莫此爲重其淺深有度置官以司之都水監總察之每嵗自春及冬常於河口均調水勢止深六尺以通行重載爲凖嵗漕江淮湖浙米數百萬及運東南之產百物眾寶不可勝計又下西山之薪炭內外仰給焉然大河向背不常故河口屢易易則度地形相水勢爲口以逆之遇春首輙調數州之民勞費不貲役者多溺死吏又侵漁爲姦而京師常有決溢之虞太祖建隆三年十月詔緣河州縣長吏常以春首課民夾岸植楡柳以固堤防太宗淳化二年六月汴水決浚儀縣帝乘步輦出乾元門宰相樞宻迎謁帝曰東京養甲兵數十萬居人百萬家天下轉漕仰給在此一渠水朕安得不顧車駕入泥淖中行百餘步從臣震恐殿前都指揮使戴興叩頭懇請回馭遂捧輦出泥淖中詔興督步卒數千塞之日未旰水勢稍定帝始就次太官進膳親王近臣皆泥濘沾衣知縣宋炎亡匿不敢出特赦其罪至道元年九月下詔問侍臣汴水疏鑿之由令參知政事張洎講求其事以聞其後元世祖至元二十七年河決祥符之義唐灣自汴城迆東至陳畱杞縣汴河及堤皆爲所淤而水則入於蔡河洪武二十四年黃河攺徙而蔡河亦淤塞矣今省城延慶觀前有小磚橋汴渠故迹防存俗名臭河兒

張洎論汴水疏鑿之由禹導河自積石至龍門南至華陰東至砥柱又東至於孟津東過洛汭至於大伾卽今成臯是也或云黎陽山也禹以大河流泛中國爲害最甚乃於貝丘疏二渠以分水勢一渠自舞陽縣東引入漯水其水東北流至千乘縣入海卽今黃河是也一渠疏畎引傍西山以東北形髙敝壞堤水勢不便流溢夾右碣石入於渤海書所謂北過洚水至於大陸洚水卽濁漳大陸則邢州鉅鹿澤播爲九河同爲逆河入於海河自魏郡貴鄕縣界分爲九道下至滄州今爲一河言逆河者謂與河水往復相承受也齊桓公塞以廣田居惟一河存焉今其東界至莽梧河是也禹又於滎澤下分大河爲陰溝引注東南以通淮泗至大梁浚儀縣西北復分爲二渠一渠元經陽武縣中牟防下爲官渡水一渠始皇疏鑿以灌魏郡爲之鴻溝茛蕩渠自滎陽出五池口來注之其鴻溝卽出河之溝亦曰茛蕩渠漢明帝時樂浪人王景謁者王吳始作浚儀渠蓋循河溝故瀆也渠成流注浚儀故以浚儀縣爲名靈帝建寧四年於敖城西北壘石爲門以遏渠口故世謂之石門渠外東合濟水濟與河渠渾濤東注至敖山北渠水至此又兼邲之水卽春秋晉楚戰於邲邲又音汳卽汴字古人避反字攺從汴字渠水又東經滎陽北旃然水自縣東流入汴水鄭州滎陽縣西二十里三皇山上有二廣武城二城相去百餘步汴水自兩城間小澗中東流而出而濟流自玆乃絕惟汴渠首受旃然水謂之鴻渠東晉太和中桓溫北伐前燕將通之不果義熈十三年劉裕西徵姚秦復浚此渠始有湍流奔注而岸善潰塞裕更疏鑿而漕運焉隋煬帝大業三年詔尙書左丞皇甫誼發河南男女百萬開汴水起滎澤入淮千餘里乃爲通濟渠又發淮南兵夫十餘萬開防溝自山陽縣至於揚子江三百餘里水面濶四十步而後行幸焉自後天下利於轉輸昔孝文時賈誼言漢以江淮爲奉地謂魚鹽谷帛多出東南至五鳳中耿壽昌奏故事嵗增闗東谷四百萬斛以給京師亦多自此渠漕運唐初攺通濟渠爲廣濟渠開元中黃門侍郎平章事裴耀卿言江淮租船自長淮西北溯鴻溝轉相輸納於河陰含嘉太原等倉凡三年運米七百萬石實利涉於此開元末河南采訪使汴州刺史齊澣以江淮漕運經淮水波濤有沈損遂浚廣濟渠下流自泗州虹縣至楚州淮陰縣北八十里合於淮逾時畢功旣而水流迅急行旅艱險尋乃廢停卻由舊河徳宗朝嵗漕運江淮米四十萬石以益闗中時叛將李正已田恱皆分軍守徐州臨渦口梁崇義阻兵襄鄧南北漕引皆絕於是水陸運使杜佑請攺漕路自浚儀西十里疏其南厓引流入琵琶溝經蔡河至陳州合潁水是秦漢故道以官漕久不由此故塡淤不通若畎流培岸則功用甚寡又廬壽之間有水道而平岡亙其中曰雞鳴山佑請疏其兩端皆可通舟其間登陸四十里而已則江湖黔嶺蜀漢之粟可方舟而下由是白沙趨東闗經廬壽浮潁涉蔡歷琵琶溝入汴河不復經溯淮之險經於舊路二千里功寡利朝議將行而徐州順命淮路乃通至國家膺圖受命以大梁四方所湊天下之樞可以臨制四海故卜京邑而定都漢髙帝云吾以羽檄召天下兵未至孝文又云吾初卽位不欲出虎符召郡國兵卽知兵甲在外也惟有南北軍期門郎羽林孤兒以備天子扈從藩衛之用唐承隋制置十二衛府兵皆農夫也及罷府兵始置神武神策爲禁軍不過三數萬人亦以備扈從藩衛而已故祿山犯闕驅市人而戰徳宗防塵扈駕四百餘騎甲兵皆在郡國額軍存而可舉者除河朔三鎭外太原靑社各十萬人邠寧宣武各六萬人潞徐荊揚各五萬人襄宣壽鎭海各二萬人自余觀察團練據要害之地者不下萬人今天下甲卒數十萬眾戰馬數十萬匹並萃京師悉集七亡國之士民於輦下比漢唐京邑民庶十倍甸服時有水旱不至艱歉者有惠民金水五丈汴水等四渠派引脈分咸防天邑舳艫相接贍給公私所以無匱乏惟汴水橫亙國中首承大河漕引江湖利盡南海半天下之財賦並山澤之百貨悉由此路而進然則禹力疏鑿以分水勢煬帝開甽以奉巡遊𨿽數湮廢而通流不絕於百代之下終爲國家之用者其上天之意乎按洎言汴河疏鑿之由最爲明悉故備錄之以識舊迹

張方平論汴河臣竊惟今之京師古謂陳畱天下四衝八達之地者也非如函秦天府百二之固洛宅九州之中表裏山河形勝足恃自唐末朱溫受封於梁因而建都至於石晉割幽薊之地以入契丹遂與彊敵共平原之利故五代爭奮敵承其其患由乎畿甸無藩籬之限本根無所庇也祖宗受命規模卑狹不還周漢之舊而梁氏是因豈樂是而處之勢有所不獲已者大體利漕運而贍師旅依重師而爲國也則是今日之勢國依兵而立以食爲命食以漕運爲本漕運以河渠爲主國初浚河渠三道通京城漕運自後立定上供年額汴河斛防六百萬石廣濟河六十二萬石惠民河六十萬石廣濟河所運多是雜色粟豆但充口食馬料惠民河所運止給太康咸平尉氏等縣軍糧而已惟汴河所運一色粳米相兼小麥此乃太倉蓄積之實今仰食於官廩者不惟三軍至於京師士庶以億萬計太半待飽於軍稍之餘故國家於漕事至急至重夫京大也師眾也大眾所聚故謂之京師有食則京師可立汴河廢則大眾不可聚汴河之於京城乃是建國之本非可與區區溝洫水利同言也近嵗已罷廣濟河而惠民河斛斗不入大倉大眾之命惟汴河是賴近嵗陳說利害以汴河爲議者多矣臣恐議者不已屢作數更必致汴河日失其舊國家大計殊非小事惟陛下特回聖鑑深賜省察畱神逺慮以固基本【熈寜六年上時知應天府】按方平之言爲王安石發也間嘗考求汴河之渠漫不可復今所謂孫家渡河者亦自滎澤而下引河爲渠由朱鎭東南達於淮泗似亦汴渠之遺意特以不近都防而轉漕非其所資故任其淺涸而不爲之防濬耳

梁燾乞開舊日汴口臣愚嘗求世務之急得諸道路通汴之實始聞其說則可喜及考其事則可懼竊以廣武山之北卽大河故道河常往來其間夏秋漲溢每抵山下舊來洛水至此流入於河後欲導洛以趨汴渠乃乘河未漲就嫰灘之上峻起東西堤辟大河於堤北攘其地以引洛水中間缺爲斗門以通舟楫其實導河水助洛之淺涸也洛水本淸今汴常黃流是洛不足以行汴而所以能行者附大河之餘波也增廣武三埽之備竭京西所有不足以爲支費轉運司每每請於朝廷勢不能不爲之應副切計自緣淸汴之費其夫無慮數百萬計從來上下習於欺罔之姦朝廷惑於安流之說稅屋之利恬不以爲慮殊不知新沙疎弱力不能制悍河水勢一則爛熳潰散將使怒波循流而下直冒京師其患豈勝言邪此其大可懼者是甘以數百萬日增之費養異時京師萬一之患亦已誤矣夫嵗傾重費以坐待其患何若折其奔衝以終除其害哉爲今日之計宜復爲汴口依舊引大河一支啟閉以時還祖宗百年以來潤養生民之賜誠爲得策汴口復成則免廣武潰注以長爲京師之安省數百萬之費以紓京西生靈之困牽大河水勢以解河北決溢之災便東南漕運以蠲重載畱滯之獘時節啟閉以除蹙淩打淩之苦通江淮八路商賈大舶以供京師之饒爲甚大之利者六此不可忽也惟拆去兩岸捨屋盡廢僦錢爲害者一而不甚大所謂損小費以成大利也臣之所言特其大略爾至於考究本末措置纎悉在朝廷擇通習水利之臣付之無牽浮議責其成功伏望聖慈面詔大臣商擇而施行之事系國體願畱宸心【元祐四年上】

先是元丰元年西頭供奉官張從惠上言去年七月黃河暴漲異於常年水落而河稍北去距廣武山麓七里退灘髙闊可鑿爲渠引洛入汴萬世之利也範子淵時爲都水監丞畫十利以獻上遣燾行視利害還言不便又命內侍宋用臣往度用臣還言可爲於是詔用臣爲都大提舉導洛通汴勞民動眾費用不貲燾時爲禦史中丞復上此議云

沈括夢溪筆談國朝汴渠發京畿輔郡三十餘縣夫嵗一浚祥符中閤門祗候使臣謝徳權領治京畿溝洫權借浚汴夫自是後三嵗一浚始令京畿民官皆兼溝洫河道以爲常職久之治溝洫之工漸弛邑官徒帶空名而汴渠有二十年不浚嵗嵗堙澱異時京師溝渠之水皆入汴舊尙書省都堂壁記云疎治八渠南入汴水是也自汴流堙澱京城東水門下至雍丘襄邑河底皆髙出隄外平地一丈二尺餘自汴隄下瞰民居如在深谷熈寧中議攺疏洛水入汴余嘗因出使按行汴渠自京師上善門量至泗州淮口凡八百四十里一百三十步京師地勢比泗州凡髙十九丈四尺八寸六分於京城東數里白渠中穿井至三丈方見舊底驗量地勢用水平望尺幹尺量之不能無小差汴渠隄外皆是出土故溝水令相通時爲一堰節其水候水平其上漸淺涸則又爲一堰相齒如階陛乃量堰之上下水面相髙下之數防之乃得地勢髙下之實

王文正公筆錄汴渠派分洪河自唐迄今皆以爲莫大之利然迹其事實抑有深害何哉凡梁宋之地畎澮之利湊流此渠以成其大至隋煬將幸江都遂析黃河之流築左右隄三百餘里舊所湊水悉爲橫絕散�無所故宋亳之地遂成沮洳卑濕且昔之安流今乃湍悍覆舟之患十有二三昔之漕運冬夏無限今則春開秋閉嵗中漕運止得半載昔之溯沿兩無艱阻今則逆流而上乃重載而行其爲難也甚矣沿流而下卽虛舟而往其爲利也背矣矧自天子建都而汴水貫都東下每嵗霖防決溢爲慮由斯觀之其利安在然歷世浸逺詎可卒圖異日明哲之士開悟積惑言復曩迹始信玆言之不謬也

僧文瑩玉壺淸話周世宗顯徳中遣周景大濬汴口景知汴口旣濬舟楫無壅將有淮浙巨商糧斛萬貨臨汴無委泊之地諷世宗乞令許京城民環汴栽楡柳起防榭以爲都防之壯世宗許之景踞汴流中起巨樓十二間方運斤世宗輦輅過因問之知景所造頗喜賜酒犒其工不寤其規利也景後邀巨貨於樓山積波委嵗入數萬計云小人之黷貨罔上如此

陳良論汴河最重本朝定都於汴漕運之法分爲四路江南淮南浙東西荊湖南北六路之粟自淮入汴至京師陜西之粟自三門白波轉黃河入汴至京師陳蔡之粟自閔河蔡河入汴至京師京東之粟自五文河歷陳濟及鄆至京師四河所運惟汴河爲最重

陳霆兩山墨談宿州至靈壁縣循古岸而行問之乃汴堤下卽汴河也煬帝鑿此以幸江都世代變遷故道湮塞宋濬之以通運餉而東南舟車之赴汴京者必由於此米芾所謂船頭出浪翠屏間蓋指此河也今嵗久復湮且種藝成畝矣堤間多臥古峯石空嵌秀澑蒼翠可掬亦有甚大者相傳謂宋營艮嶽取石於靈壁綱運未訖而汴都被兵遂棄於此千載尢物撫之可浩嘆云

汴京遺迹志卷六

欽定四庫全書

汴京遺迹志卷七

明李濂撰河渠三【附京畿溝洫曁堤閘渡口潭泊】

蔡河

蔡河貫京師爲都人所仰兼閔水洧水潩水以通舟楫閔水自尉氏歷祥符合於蔡是爲惠民河洧水自許田注鄢陵東南歷扶溝合於蔡潩水出鄭之大隗山注臨潁歷鄢陵扶溝合於蔡凡許鄭諸水悉防焉猶以其淺涸故植朩橫棧爲水之節啟閉以時建隆二年四月太祖命中使浚蔡河設斗門節水自京師距通許鎭三年詔發畿甸陳許丁夫數萬浚蔡河南入潁川其自尉氏北流至汴京戴樓門東廣利水門入城名西蔡河接閔水繚繞城內其從陳州門西普濟水門出城流經通許復接舊蔡河名東蔡河卽所謂惠民河也又至陳州東南蔡河口入於沙河以通陳蔡汝潁諸州之漕運元世祖至元二十七年黃河決祥符之義唐灣而西蔡河上源由是湮塞其汴河下流亦皆淤塞而不能東達淮泗其水亦入蔡河焉後以其水淺不能行舟乃立閘以積水洪武初自裏城東南置小朩閘一十有九以行舟楫洪武三十二年黃河泛溢而河及閘俱被湮廢今南薫門內東西有河積水弗涸不復通舟楫矣是河之上有東西二橋見存東曰小橋直對南薫門西曰雷家橋在今南察院前卽巡撫治所也

金水河

金水河一名天源本京水導自滎陽黃堆山其源曰祝龍泉太祖建隆二年春命左領軍衛上將軍陳承昭率水工鑿渠引水過中牟名曰金水河凡百餘里抵都城西架其水橫絕於汴設斗門入浚溝通城濠東匯於五丈河公私咸利焉幹徳三年又引貫皇城歷後苑內庭池沼水皆至焉開寶九年帝步自左掖按地勢命水工引金水由承天門鑿渠爲大輪激之南注晉王第眞宗大中祥符二年九月詔供備庫使謝徳權決金水自天波門並皇城至乾元門歷天街東轉繚太廟入後廟皆甃以礲甓植以芳朩車馬所經又累石爲間梁作方井官寺民捨皆得汲用復引東由城下水竇入於濠京師便之神宗元丰五年金水河透水槽阻礙上下汴舟遣宋用臣按視請自板橋別爲一河引水北入於汴後卒不行乃由副堤河入於蔡以源流深逺與永安靑龍河相合故賜名曰天源先是舟至啟槽頗滯舟行旣導洛通汴遂自城西超字坊引洛水由咸豐門立堤凡三千三十步水遂入禁中而槽廢然舊惟供灑掃至徽宗政和間容佐請於七里河開月河一道分減此水灌漑內中花竹命宋升措置導引四年十一月畢工宣和元年六月復命藍從熈孟揆等增堤岸置橋槽壩牐濬澄水導水入內內庭池籞旣多患水不給又於西南水磨引索河一架以石渠絕汴南北築堤導入天源河以之見諸宋史者如此自金元以來淤塞不存矣

五丈河

五丈河在安逺門外唐武后時引汴水入白溝接注湛渠以通曹兗之賦因其濶五丈名五丈河卽白溝河之下流也唐末湮塞周世宗顯徳四年防汴水入五丈河自是齊魯舟楫皆達於汴宋太祖建隆二年正月遣使往定陶規度發曹單丁夫數萬以浚之嵗漕上供米六十二萬石太祖曰勞民奉已朕不忍爲今浚河不獲已也三月幸新水門觀放水入河先是五丈河泥淤不利行舟詔左監門衛將軍陳承昭於京城之西夾汴水造斗門引京索蔡河水通城濠入斗門俾架流汴水之上東進於五丈河以便東北漕運公私咸利三年正月遣右龍武統軍陳承昭防修五丈河車駕臨視賜承昭錢二十萬幹徳三年京師引五丈河造西水磑太宗太平興國三年正月命發近縣丁夫浚廣濟河其河自汴城西則名白溝由善利水門東北則名五丈其實一河也宋又更名廣濟河金元以來累經黃河泛溢淤塞王文正公筆錄國初方隅未一京師儲廩仰給惟京西京東數路而已河渠轉漕最爲急務京東自濰宻以西州郡租賦悉輸沿河諸倉以備上供淸河起靑淄合東阿歷齊鄆渉梁山濼濟州入五丈河達汴都嵗漕百餘萬石所謂淸河卽濟水也而五丈河常苦淤淺毎春初農隙調發眾夫大興力役以是開濬始得舟楫通利無所壅遏太祖皇帝素知其事尢所屬意至嵗中興役之際必輿駕親臨督課率以爲常先是春夫不給口食古之制也上惻其勞苦特令一夫日給米二升天下諸處役夫亦如之迄今遂爲永式

六丈河

六丈河在封丘門外相傳宋時恐河水爲患開鑿此河以殺其勢諺曰爾有三丈水我有六丈河卽此河也洪武二十四年及三十二年兩遭黃河泛溢淤塞

太黃寺河

太黃寺河一名埽頭河在城東北三十五里卽黃河之支流也

伯兪河

伯兪河在城西南三十里八角保伯兪村古孝子伯兪居此故名下流南經朩魚寺北合汴水至通許淸水口入黃河蓋其河自中牟界東流至八角保則名伯兪河下至新倉則名安家河至鄭店則又名魯溝河隨地而異名其實一河也

掣水河

掣水河有二一在城南戴樓門外東流一在城東揚州閂外南流二流奔至東南合而爲一南至赤倉保鐘家岡入於黃河其河之名古未有也永樂二年因河水爲患城之內外積水不涸有司督率軍夫始開導以利民是後河𨿽溢流而水不復入城矣

沙海

沙海在城西北一十二里按戰國策齊欲發卒取周九鼎顏率說曰夫梁之君臣欲得九鼎謀於沙海之上爲日久矣蓋謂此也隋文帝防鑿舊迹引汴水習舟師平陳后立碑其側以紀功累經河水淤平莫詳其處

白溝

白溝無山源每歳水潦甚則通流才勝百斛船逾月不雨卽竭至道二年三月內殿崇班閻光澤國子愽士邢用之上言請開白溝自京師扺彭城呂梁口凡六百里以通長淮之漕詔發諸州丁夫數萬治之以光澤防其役議者非之會宋州通判王矩上表極陳其不可且言用之田園在襄邑嵗苦水潦私幸渠成遂罷其役咸平六年用之爲度支員外郎又令自襄邑下流治白溝河導京師積水而民田無害神宗熈寜六年都水監丞侯叔獻請儲三十六陂及京索二水爲源仿眞楚州開平河置牐則四時可行舟因廢汴渠帝曰白溝功料易耳第汴渠嵗運甚廣河北陜西資焉又京畿公私所用良材皆自汴口而至何可遽廢王安石曰此役茍成亦無窮之利也當別爲漕河引黃河一支乃爲經久馮京曰若白溝成與汴蔡皆通漕爲利誠大恐汴河終不可廢帝然之詔劉璯同叔獻覆視八月都水監言白溝自濉河至於淮八百里乞分三年興修其廢汴河俟白溝畢功別相視仍請發糓熟淤田司並京東汴河所河淸兵赴役從之七年正月都水監言自盟河畎導汴南諸水近者失於防浚爲害甚大於是輟夫修治而白溝之役廢初王安石欲罷白溝修汴南水利帝曰人多以白溝不可爲而卿獨見可爲安石曰果不可爲罷之誠宜若可爲卽俟時爲之何必計校人言也徽宗政和二年十月都水監丞孟昌齡言開濬含暉門外白溝河開堰放水仍舊通流

京畿溝洫

汴都地勢廣平賴溝渠以行水潦眞宗景徳二年五月詔開京城濠以通舟檝毀官水磑三所三年分遣入內內侍八人督京城內外坊裏開濬溝渠先是京都每嵗春防濬溝瀆而勢家豪族有不卽施工者帝聞之遣使分視自是不復有稽遲者以至雨潦暴集無所壅遏都人賴之大中祥符三年遣供備庫使謝徳權治溝洫導太一宮積水抵陳畱界入亳州渦河五年三月帝宣視宰臣曰京師所開溝渠𨿽屢鈐轄仍令內侍分察吏擾仁宗天聖元年八月東西八作司與內殿承制閤門祗候劉永崇等言內外八廂剏置八字水口通流兩水入渠甚利慮所置處豪富及勢要阻抑乞下令巡察從之二年七月內殿崇班閤門祗候張君平等言凖勑按視開封府界至南京宿亳諸州溝河形勢防決利害凡八事一商度地形髙下連屬開治水勢依尋古溝洫浚之州縣計力役均定置籍以主之二施工開治後按視不如元計狀及水壅不行有害民田者按官吏之罪令償其費三約束官吏毋斂取夫眾財貨入已四縣令佐州守倅有能勸課部民自用功開治不致水害者敍爲勞績替日與家便官功績尢多別議旌賞五民或於古河渠中修築堰堨截水取魚漸至澱淤水潦暴集河流不通則致深害乞嚴禁之六開治工畢按行新舊廣深丈尺以校工力以所出土於溝河岸一步外築爲堤埒七凡溝洫上廣一丈則底廣八尺其深四尺地形髙處或至五六尺以此爲率有廣狹不等處折計之則畢工之日易於覆視八古溝洫在民田中久已淤平今爲賦籍而湏開治者據所占地步爲除其賦詔令頒行神宗熈寜元年三月都水監言畿內溝河至多而諸縣各役人夫開淘十才二二須二三年方可畢工請令府界提防司選官與縣官同定緊慢工料據合差夫數以五分夫役十分工依年分開淘提防司通行防校從之二年閠十一月詔以府界道路積水妨民輸納命都水監差官溝畎元丰五年詔開在京城濠闊五十步深一丈五尺地脈不及者至泉而止徽宗大觀元年七月以京城霖雨水浸居民道路不通遣官分督防導是月又詔自京至八角鎭積水有妨行旅轉運司選官防導修治橋梁毋使病渉

李綱論都城積水爲害防臣伏覩陛下以積水暴集淹浸民居廹近都城累降禦筆處分遣官固防隄防拯濟漂溺仰見陛下聖慮焦勞曲盡防患之理臣竊謂國家都汴百有六十餘年未甞有變故今事起倉卒逺邇驚駭誠大異也臣嘗躬謁郊外竊見積水之來自都城以西漫爲巨浸東拒汴堤停蓄深廣湍悍浚激東南而流其勢未巳以宗廟社稷之靈恃雉堞防守之固萬無他虞然或浸淹旬時因以風雨有不可不慮者此誠陛下寅畏天戒詢眾謀之時而羣臣竭智效力捐軀報國之秋也累日以來傾耳以聽缺然未聞臣竊怪之夫變異不虛發必有感召之繇災害非易禦必有銷去之防周官於國危則有大詢之禮臣愚伏望陛下斷自淵衷特詔廷臣各具所見以聞擇其可采者非時賜對特加施行因眾智恊眾力濟危圖安上以答天地之戒下以慰億兆之心天下不勝幸甚臣仰荷陛下天地父母之恩親加識擢得侍淸光常思奮不顧身以狥國家之急輙有已見急切利害事湏面奏伏望聖慈降防閤門許臣來日因侍立次直前奏事庶幾得盡狂瞽仰禆聖意之萬一【宣和元年六月上時爲起居郎】

李綱論都城積水第二防臣近嘗奏請以水潦爲患乞賜燕閒敷陳利害今月十四日崇政殿侍立閤門傳防令臣先退惶懼戰栗居家待罪不敢供職聖恩寛厚未奉誅責日夕惴恐局無地伏念臣愚憃孤立惟知仰事陛下以國家爲心比見積水暴集逼浸都城私憂過計輙貢狂瞽情廹意切言皆不倫自乾雷霆之威死有餘罪自非陛下恕其愚直天地父母矜而憐之誰復爲臣言者竊以水旱之災𨿽堯湯有所不免惟聖人爲能遇災而懼側身修行詢眾謀以銷去之故堯於洪水方割之時有疇咨之言湯於旱旣太甚之日有六事之責皆轉災以爲福易沴以爲和此古聖人之明驗也今者水患之來起於倉猝人心惶懼逺邇震驚仰賴宗社之靈陛下睿之審屢降禦筆處分防導巳漸退落𨿽畿甸旁近皆罹其災而都城無虞人心漸定臣竊謂水災旣退之後朝廷未可以爲無事正宜謀究利害增其固防寅念天戒益以修省不可忽也臣愚戅不揆輙復昩死上便宜六事一曰治其源二曰弱其勢三曰固河防四曰卹民隱五曰省煩費六曰廣儲蓄惟陛下畱神幸察臣恭惟國家卜世定鼎建都大梁平原沃野彌望千里非有髙山峻嶺爲之險阻而都城以西京索交流陂澤相接自西䢐東地勢傾下加以雨淹不能吞納則決溢東注俯灌都城其勢然也爲今之計莫若相視陂塘防導京索增卑培薄固以隄防節以斗門旱則水有所泄𨿽經霖雨其勢不能接連城下可以爲萬世之利此則治其源之策也臣觀自昔善捍水患者必爲長堤以制其衝意謂以數仞之城而拒方至之水風濤之所鼓薄亦已危矣限以長隄殺其怒勢然後人力可施而城益堅今積水之來自都城之西浩如江湖東抵汴岸南阻新隄𨿽停蓄深廣而卒不能至城下者有隄以爲之阻也由隄而行散漫湍激至都城之南則徑抵防龍河者無隄以爲之阻也爲今之計莫若拒城數里之外因髙地勢繚以長隄使𨿽有積水決溢之患循隄四瀉不能薄城可以禦一時之急此則弱其勢之防也國家都汴處大河之下流其所恃以爲固者埽岸堅而法制嚴也比年以來玩習茍簡防衞之卒散於抽差備禦之儲耗於轉易河嚙隄防日朘月削恬不加卹如廣武埽其距淸汴才百餘步去東危亦屢矣其不決溢者特幸耳使夏秋之交乘霖雨湍暴之勢果能保其無虞乎夫以陂澤積水暴集之患猶可驚駭況大河之勢可不爲之深慮哉臣愚願擇深知河事者相地形回淸汴使與大河相逺仍詔有司遵守法制存畱兵卒儲積材用敢有抽差轉易者必正典刑此則固河防之策也今玆積水之來衝白沙蕩中牟廹都城散漫畿甸之邑淹浸屋廬漂溺民畜損傷苗稼不可計數今又決其南以注於陳蔡之郊決其北以注於相衞之境防汴渠之下流於陳畱則數千里之內悉被其患矣陛下惻怛憂勞降詔拯濟徳意甚厚臣猶竊慮州縣監司未能悉意奉行也願詔諸路災傷地分今年秋租並與蠲免水過之後安集民居借貸賑濟務令復業無使失所以副陛下之意此則卹民隠之策也臣竊惟去嵗江淮泛溢東南之民悉皆流移賴陛下聖慈以六路上供米斛廣加賑濟民得無死徳至渥也然州縣蕭條帑廩匱乏迨今未復今畿甸旁近又有積水之患矣何以堪之臣愚願陛下斷自淵衷凡營繕工役花石綱運有可省者悉令減罷數年之間民力漸復國用稍足然後惟陛下之所命且裕民丰財莫此爲大臣所謂罷不急之務者此也臣又惟古者九年耕必有三年之蓄二十七年必有九年之蓄然後無旱漧水溢之患教化行習俗美而頌聲興是爲太平治之至也祖宗以來舊有封樁米斛以千萬計所以爲兵民之備宗社之本也比年以來工役浸多仰食者眾嵗以侵耗遂以殫竭今國計所仰者獨東南六路轉輸嵗額耳假使一方水旱嵗額不登將胡以自給靜以思之可爲寒心臣愚願陛下明詔有司裁冗食者幸嵗丰登自朝廷多降糴本委彊幹官吏廣行收糴別項上供以充封樁之數嵗嵗一如祖宗舊額而後止此朝廷之所優爲何不畱意而獨爲此懍懍也養兵足國莫是爲急臣所謂廣國計之儲者此也凢此六者皆當今之要務顧臣智識淺陋文字荒疏言不足以達意惟陛下裁擇下臣章宰執議其可否如可采錄望與施行臣比者嘗獻愚計伏防聖慈寛假未賜鈇之誅輙復自竭冒昧天聴庶幾蒭蕘之言有補萬一【宣和元年八月上】

堤閘渡口潭泊諸迹

堤

隋堤【一名汴堤在汴河之上隋煬帝大業元年命尙書左丞皇甫誼復西通濟渠作石陡門引河水入汴汴水入泗以通於淮築堤樹柳禦龍舟行幸以達於江都人稱其堤曰隋堤】

防城堤【離城三里一名三里堤西北接金村繞城圍抱東南直抵蘇村蓋前代築以防水者後被河水沖圯國朝正統間巡撫侍郎於謙因河逼汴城乃築東西圮三面以禦之範鐡犀勒銘其背以鎭永逺景泰二年巡撫都禦史王暹補築南面與東西相接凡四十餘里號大堤焉天順五年侍郎薛逺因河入汴城乃於麗景門置石牐以泄內外積水】

落藜堤【在固子門外西北其地方生落藜故名】

髙門堤【在固子門外西北西連落藜堤因在梁惠王古城髙門之北故名】

金村堤【在城西北西接髙門堤因在金村之側故名】

十八里堤【離城一十八里西北接封丘縣界東南抵窯務保太平岡前代築以防水後被河水沖圯】夾堤【在固子門外宋時所築以夾防金水河西接中牟東抵外城後圯於河】

埽頭堤【在城東北馬尾墻保元時所築以防河患東接陳畱縣境西抵陳橋】

接岡堤【在城西永安保西接沙岡】

橫堤【在鄭門外南接大堤北抵接岡堤】

婁堤【在城東婁堤保南北約十里餘】

汴防堤【在城西舊汴河北岸】

金水堤【在裏城外西至固子門東抵城濠】

閘

小木閘【在裏城外之東南】

惠濟閘【在陳州門外】

獨樂閘【在城東南白墓子岡之東】

赤倉閘【在城東南赤倉保之西】

萬龍閘【在城東南赤倉保之南】

以上諸閘俱爲蔡河而設元末廢壊洪武初重修二十四年黃河南徙蔡河及閘皆爲淤塞不復可見矣

渡口

杏花營渡【在城西南十五里】

八角渡【在城西南三十里俱路通中牟縣】白墓子岡渡【在城東南十五里】赤倉渡【在城東南三十里俱路通通許縣】梁家淺渡【在城南十五里路通尉氏縣】

以上五渡俱濟黃河以河徙而廢

陳家口渡【在城東南二十里】

善善李渡【在城南二十五里俱通尉氏縣】淸水河渡【在城南三十里】

以上三渡俱濟黃河之支流亦以河徙而廢潭

蓮花潭【在城東十里】

淸水潭【在城西三十五里】

龍潭【在城外四十里南北堤口有左右二潭嵗旱禱雨輙應】

赤倉潭【在城東南四十五里】

泊

刺史泊【在城東南鄭店保南】

楊子岡泊【在城東北霍赤岡保】

楊六郎宅水泊【在裏城內西北】龔家泊

冉家泊

牛家泊【俱在城西南八角保】

以上諸迹俱湮於河水無復存者矣

汴京遺迹志卷七﹤史部﹐地理類﹐古迹之屬﹐汴京遺迹志﹥

欽定四庫全書

汴京遺迹志卷八

明李濂撰宮室【凡巳見宋大內宮室及艮嶽內諸亭館不重錄】

余聞之故老曰宋九帝都汴其宮室之盛載諸史冊圖志者河考而知也歷嵗滋久兵燹燔河流衝淤悉蕩然無遺矣玆志遺迹姑存其防於此無亦使其湮防無聞云爾

宮

太一宮【都城太一宮有三處一在城東南之蘓村爲東太一宮一在城西南之八角鎭爲西太一宮一卽五嶽觀之舊址爲中太一宮今俱廢】

宋敏求春明退朝錄太宗時建東太一宮於蘓村遂列十殿而五福君綦二太一處前殿冠通天冠服絳紗袍餘皆道服霓衣天聖中建西太一宮前殿處五福君綦大遊三太一亦用通天絳紗之制余亦道冠霓衣熈寜五年建中太一宮內侍主塑像乃請下禮院議十太一冠服禮院乃具兩狀一如東西二宮之制一請盡服通天絳紗會有言亳州太淸宮有唐太一塑像上遣中使視之乃盡服王者衣冠遂詔如亳州之制

葉少蘊石林燕語太平興國中司天言太一式有五福大遊小遊四神天一地一直符君綦臣綦民綦凡十神皆天之貴神而五福所臨無兵疫凡行九宮四十五年一易今自甲申嵗入黃室巽宮當吳分請卽蘓州建宮祀之已而復有言今京城東南有蘓村可應姑蘓之名乃攺築於蘓村京師建太一宮自此始此東太一宮也

龔明之中吳紀聞太平興國六年方士言五福太一在吳越分太一天之貴神也行度所至之國民受其福故今蘓州建太一宮後以地逺不便於禱祀遂於京城蘓村建之今天慶觀乃其舊址鄕人尙有以宮巷宮前稱者

宋朝會要天聖六年三月司曆言五福太一自雍熈元年甲申及今四十五年太一行綦當入蜀郡之坤宮曰黃庭可於都城西南建祈宮於是詔擇八角鎭地建西太一宮

又曰神宗熈寜初卽五嶽觀舊址營中太一宮蓋自仁宗天聖六年至熈寜五年壬子四十五年五福太一行綦自黃庭宮移入眞室之中下臨京都之中故也

景靈宮【有二在城內端禮街東西宋大中祥符五年十一月建奉藝祖以下禦容在內】

郭若虛圖畫見聞志治平甲辰嵗於景靈宮建孝嚴殿奉安仁宗神禦乃鳩集畫手畫諸屏扆墻壁先是三聖神禦殿兩廊圖畫創業戡定之功及朝廷所行大禮次畫講肄文武之事遊豫燕享之儀至是又兼畫一應仁宗朝輔臣呂文靖已下至節凡七十二人時張龍圖燾主其事乃奏請於逐人家取影貌冩之鴛行序列歷歷可識其面於是觀者莫不嘆其盛美

李心傳朝野雜記景靈有東西宮蓋祖宗以來帝後神禦皆寓道釋之館神宗元丰中始仿漢原廟之制卽景靈宮之東西爲六殿每殿皆有館禦前殿奉宣祖以下禦容而後殿以奉母后各掲以美名徽宗崇寜初以景靈無隙地乃於馳道之西立西宮以神宗爲館禦首哲宗次之號舊宮爲景靈東宮建炎攺元之二日卽命有司建景靈宮於江寜帝後異殿然不克成渡江後自聖祖以下神禦皆寓溫州天慶宮以祠部郎官兼知州若官使相則兼景靈宮使典奉神禦趙忠簡爲相議築宮臨安以奉祖宗神禦而畱聖祖於永嘉後不果紹興十三年二月始遷於臨安然但通爲三殿以奉聖容無復東都之制矣或者謂忠簡之議乃王沂公蔵天書之意

九成宮【崇寜元年方士魏漢津請備百物之象鑄九鼎四年三月九鼎成詔於中太一宮之南爲殿以奉安各周以垣上施睥睨墁以方色之土外築坦環之名曰九成宮中央曰帝鼎其色黃祭以土王日爲大祠幣用黃樂用宮架北方曰寶鼎其色白祭以冬至幣用皁東北曰牡鼎其色白祭以立春幣用皁東方曰蒼鼎其色碧祭以春分幣用靑東南曰岡鼎其色緑祭以立夏幣用緋南方曰彤鼎其色紫祭以夏至幣用緋西南曰阜鼎其色黑祭以立秋幣用白西方曰皛鼎其色赤祭以秋分幣用白西北曰魁鼎其色白祭以立冬幣用皁八鼎皆爲中祠樂用登歌享用素饌復於帝鼎之宮立大角鼎星之祠】

寶成宮【大觀三年詔以鑄鼎之地作寶成宮緫屋七十區中置殿曰神靈以祀黃帝東廡殿曰成功以祀夏后氏西廡殿曰持盈以祀周成王及周公旦召公奭後置堂曰昭應以祀唐李良及隠士嘉成侯魏漢津詔毎嵗八月二十五日舉祀事祀黃帝爲大祠幣用黃樂用宮架其成功持盈二殿爲中祠幣用白昭應堂爲小祠並用素饌】

馬端臨文獻通考按三代之九鼎未聞有神司之而列之祀典也崇寜時用方士魏漢津之說鑄九鼎而各以其方色祭之抑不知司鼎者何神歟至於因采首山銅之說而祀黃帝因貢金九牧之說而祀夏后氏因定鼎郟鄏之說而祀成王周召然此數聖賢之所以當祀者固不以鼎也若魏漢津則當時獻言鑄鼎之方士耳乃亦屍而祝之俾侑食於數聖賢其防慢不經亦甚矣

朝元萬壽宮【在城內汴河之側金兵燬之今延觀卽朝元萬壽宮之齋堂也】

周宻癸辛雜識朝元宮殿前有大石香鼎二制作髙雅熈春閤前元有十餘座徽宗每宴熈春則用此燒香於閤下香煙蟠結凡數里有臨春結綺之意朝元宮虛皇防亦上淸移來者下有靑石礎二刻龍鳳團花極工巧舊時是朱溫椒蘭殿舊物防上有拜石方廣二丈許光瑩如碧玉四畔刻龍鳳雲霞環繞內畱品字三方素地云是宣政內醮時徽廟立於中林靈素王文則居兩旁也

玉淸昭應宮【大中祥符元年初議營是宮安寘天書命有司料功須十五年乃就修宮使丁謂令以夜繼晝毎繪一壁給二燭至七年十一月宮成凡二千六百二十楹制度閎麗屋宇少不中程式𨿽金碧已具必令毀而更造有司莫敢較其費初宮之成也時王魏公爲首相始命充使宮觀置使自此始天聖七年夏六月丁未夜大雷雨宮內火起至曉宮室防盡僅存長生崇壽二小殿範雍王曙等以爲災變之來若有警者願除其地罷諸禱祀以答天怒乃下詔不復繕修以長生崇壽二小殿攺爲萬壽觀罷諸宮觀使】

宋史眞宗大中祥符元年作玉淸昭應宮奉天書也知制誥王曾都虞候張旻皆上防諫不聽孫升談圃玉淸昭應宮丁晉公董其役土木之工極天下之巧繪畫無不用黃金四方古名畫皆取至置之壁龕廡下又以其餘材修建五嶽觀世猶謂之朩天則玉淸之宏壯可知玉淸宮道院則今萬壽觀是也後玉淸五嶽皆焚獨道院在耳葉少蘊石林燕語大中祥符五年玉淸昭應宮成王魏公爲首相始命充使宮觀置使自此始然每爲見任宰相兼職天聖七年呂申公爲相時朝廷崇奉之意稍緩因上表請罷使名自是宰相不復兼使康定元年李若谷罷參知政事畱京師以資政殿大學士爲提舉會靈觀事宮觀置提舉自此始自是學士待制知制誥皆得爲提舉因以爲優閒不任事之職熈寜初先帝患四方士大夫年髙者多疲老不可寄委罷之則傷恩畱之則玩政遂仍舊宮觀名而增杭州洞霄及五嶽廟等並依西京崇福宮置管勾或提舉官以知州資序人充不復限以貟數故人皆得以自便

上淸儲祥宮【太宗至道元年上淸宮成慶曆三年火其後復修以宮之所在爲國家子孫也因賜名上淸儲祥宮命蘇軾撰碑文以紀其事】

宋敏求東京記端拱元年二月太宗詔取晉邸時太祖所賜金帛建上淸儲祥宮至道元年八月宮成帝禦書額金塡其字賜之仁宗慶曆三年十一月火熈寜元丰間靈惠法師王太初再營之元祐初年宣仁太皇太后爲出妝粉錢重建

孫升談圃上淸儲祥宮太宗建之爲民祈福神宗以其地屬震欲新之至元祐初落成宦人陳衍領其事凡當用黃金處皆以丹朱代之宮成兩宮臨幸肆赦

許有壬上淸儲祥宮記略宮始太宗作於朝陽門外【蘇碑作內】不五十年而火以其地爲禁軍營監察禦史裏行包拯上防請勿修故也又三十七年復事修建歷十三年而後成蓋元祐六年也翰林學士承防蘇公作碑未防誣以失實毀之令蔡京別撰金源氏復葺翰林侍讀學士趙秉文有文嵗壬辰元兵下汴宮觀僅存師徒觧散時全眞之教方興長春公起海濱至西域見上論道以修身治國撫民止殺爲對上大恱長春法系之弟爲太古郝公太古傳棲雲王公長春以汴重陽觀故基實主教重陽眞君升化之地命棲雲主之營建防三十年是爲朝元宮丞相史公復請兼主太一上淸諸宮觀事惟上淸爲潦水所圯規模宏濶力不能復命巨提防者購地於惠和坊爲畆六十撤故宮材崇三淸之殿於前次列眞之宇於後神門壇壝左右云堂四周接屋餘百楹𨿽非其地而名不冺也以上十宮今皆不存矣惟城之西南隅有大道宮焉正徳初因佑聖觀舊基而修也乃若延福宮玉淸神霄宮【舊名玉淸和陽宮】上淸寶籙宮俱已載之第一卷

大內宮室條下玆不重錄

樓

望京樓【卽汴城西門樓也樓舊無名唐令狐綯登樓詩有望京字因名】

遇僊樓【在南薫門裏街西有異僧之事趙秉文作滿庭芳詞以紀之】

明月樓【在州橋南街東洪武十五年毀廢其址今爲稅課司】

黒樓子【在宣平坊勾欄街之北卽金相崔立防街樓】

寶津樓【在城西鄭門外瓊林苑內】

長樓

紅翠樓【俱在鼓樓北街西】

玉樓

狀元樓【俱在新橋東北】

丰樂樓【舊名樊樓】

和樂樓【舊名莊樓】

得勝樓

鐡屑樓

慶丰樓

楊樓

玉川樓

欣樂樓

潘樓【以上俱在土市子街】

會僊樓【在雷家橋北】

熈熈樓【在第三巷東】

胡樓【在南薫門外西南】

淸風樓【在裏城外西南】

宜城樓

班樓【俱在大梁門外街北】

防牛樓【在仁和門外】

蜘蛛樓【在宋門外】

劉樓【在金梁橋下】

八僊樓【在城北】

集賢樓

蓮花樓【俱在鄭門外宋時士大夫於此餞別】宴賔樓【在金明池之西】

自遇僊樓而下諸樓俱燬於金兵

譙樓【一名鼓樓在城內安業坊防髙三丈上建樓下置甕門通東西行路自築建之後敝壊不修俗譌言復修則有河水之患故廢而弗治號破鼓樓嘉靖初鎭守太監呂憲排眾議復修煥乎攺觀卒無水患】

鐘樓【在城內新昌坊規制略如譙樓而髙濶宏麗過之上懸巨鐘以警昏曉宣徳中左布政使李禎復葺之成化十六年鎭守太監藍忠巡撫都禦史李衍重修】

以上二樓俱非宋建姑附於此

閤

資聖閤【卽相國寺之後閤都人夏日於此納涼八景中資聖薫風是也】

玉皇閤【在延慶觀三淸殿後近燬於火】

藏經閤【有二一在相國寺一在天王寺俱藏先朝所賜藏經今卷帙殘闕殆盡矣】

尊經閤【在府學明倫堂後以上三閤俱非宋建姑附於此】

周宻癸辛雜識汴城樓閤最髙而見存者惟相國寺資聖閤朝元宮閤登雲樓資聖閤雄麗五檐滴水廬山五百銅羅漢在焉國初曹翰所取者也朝元宮閤卽舊日上淸儲祥宮移至者岧嶤半空登雲樓俗呼爲八大王樓又稱譚樓蓋初爲燕王元儼所居後爲巨璫譚積有之其奇峻雄麗皆非東南所有也

亭

新亭【在城內唐汴州刺史令狐楚建劉禹錫記】防街亭【在南薫門內東南】

信陵亭【在相國寺前魏公子無忌勝遊之地】公子亭【在麗景門外公子謂無忌也】大梁亭【在大梁門外之西】

流杯亭【在城西北隅】

以上諸亭俱燬於金兵今不存矣

駐蹕亭【在布政司圎堂後洪武元年五月車駕幸汴詔建行宮比去畱大旗以鎭中原後因構亭表之今廢此亭非宋建附載於此】

門

夷門【在安逺門內夷山之上】

趙與峕賔退錄侯嬴爲夷門監者按大梁城門東曰夷門則夷門者大梁之一門耳後人遂直指汴京爲夷門非也容齋續筆辯防城少城類此

沙門【在縣西東和保沙積深厚其形似門故名】

小陡門【在縣西永安保宋時疊石砌閘以積汴水】

堂

資善堂【仁宗肄學之所也在元符觀南大中祥符八年建天禧四年徙禦廚北】

宋朝會要大中祥符九年二月詔元符皇子就學之所宜以資善堂爲名

繼聖堂【在開封府治之東宋主習射之所也今廢】

宋敏求東京記太宗尹京日官署東建堂習射大中祥符二年閠二月眞宗臨幸宰臣請以繼聖爲名許之

梅花堂【在開封府正之後卽所謂後堂也後攺爲公生明堂】

拱奎堂【在本府治內宋錢藻尹開封建今廢】

淸虛堂【在汴城內之東隅宋王鞏建蘇軾有記今廢】

三聖堂【三聖者祀觀音大士義勇武安王淸源妙道眞君也在大梁門外半里許卽宋都亭西驛以待夏國使臣之所按東京夢華錄云都亭西驛在寶相寺東相對都城元末兵廢國朝洪武初周藩卽其址創立廟宇乃移白瓦廠之神祀之於內其三聖之像仍舊不攺景防乙亥居民甄義等率眾重修】

三槐堂【在仁和門外宋兵部侍郎王祐手植三槐於庭曰吾後世子孫必有爲三公者祜子旦相眞宗遂號三槐王氏因扁其堂曰三槐堂蘇軾爲銘金季兵燬】

蘇軾三槐堂銘天可必乎賢者不必貴仁者不必壽天不可必乎仁者必有後二者將安取衷哉吾聞之申包胥曰人眾者勝天天定亦能勝人世之論天者皆不待其定而求之故以天爲茫茫善者以怠惡者以肆盜跖之壽孔顏之厄此皆天之未定者也松栢生於山林其始也困於蒿厄於牛羊而其終也貫四時閱千嵗而不攺者其天定也善惡之報至於子孫而其定也久矣吾以所見所聞所傳聞考之而其可必也審矣國之將興必有世徳之臣厚施而不食其報然後其子孫能與守文太平之主共天下之福故兵部侍郎晉國王公顯於漢周之際歷事太祖太宗文武忠孝天下望以爲相而公卒以直道不容於時蓋嘗手植三槐於庭曰吾子孫必有爲三公者巳而其子魏國文正公相眞宗皇帝於景徳祥符之間朝廷淸明天下無事之時享其福祿榮名者十有八年今夫寓物於人明日而取之有得有否而晉公修徳於身責報於天取必於數十年之後如持左契交手相付吾是以知天之果可必也吾不及見魏公而見其子懿敏公以直諫事仁宗皇帝出入侍從將帥三十餘年位不滿其徳天將復興王氏也歟何其子孫之多賢也世有以晉公比李棲筠者其防才直气眞不相上下而棲筠之子吉甫其孫徳裕功名富貴略與王氏等而忠信仁厚不及魏公父子由此觀之王氏之福蓋未艾也懿敏公之子鞏與吾遊好徳而文以世其家吾是以錄之銘曰嗚呼休哉魏公之業與槐俱萌封植之勤必世乃成旣相眞宗四方砥平歸視其家槐陰滿庭吾儕小人朝不及夕相時射利遑防厥徳庶防僥幸不種而獲不有君子其何能國王城之東晉公所廬鬱鬱三槐惟徳之符嗚呼休哉

葉少蘊石林燕語太祖與符彥卿有舊常推其善用兵知大名十餘年有告謀叛者亟徙之鳯翔而以王晉公祜爲代且委以宻訪其事戒曰得實吾當以趙普所居位命汝面授旨徑使上道祜到彼察知其妄數月無所聞驛召面問因力爲辧曰臣請以百口保之太祖不樂徙祜知襄州彥卿竟亦無他祜後創居第於曹門外手植三槐於庭曰吾𨿽不爲趙普後世子孫必有登三公者巳而魏公果爲太保歐陽文忠作王魏公神道碑略載此語而國史本傳不書余嘗親至其家聞其子弟言之

館

柳林館【在城東之南神岡保宋時都人逰宴之所後淪於水】

同文館【在大梁門外西北宋時待髙麗使臣之所】

班荊館【在封丘門外之東宋待蕃使之所】

禮賔館【舊名畨譯院在金梁橋西南汴河南岸景徳三年攺爲禮賔館】

以上諸館俱燬於金兵今不存矣

臺池園苑洞峽渚沜

臺

吹臺【在城東南三里相傳漢之鼓吹防一名梁防一名雪防俗呼爲二姑防今攺爲禹王防祀禹於其上兩廡祀古之善治水者爲河患也詳見後禹廟下】

宴臺【在城東北十五里宋帝春耕籍田於東郊祀先農畢享胙宴百官於此】

迎秋臺【在固子門外後唐莊宗築宋人九日於此登髙】

靈臺【在城南二十里梁惠王築一名惠王臺】

百花臺【在固子門外宋徽宗築】

拜郊臺【在城南十里其東又有東拜郊臺並宋時築】

沙元臺【在城東南鄭店保臺上有鄭安平廟元季兵燬惟臺存焉】

奉天臺【洪武元年車駕幸汴駐蹕於河南行省以爲行宮於圎堂後西北築臺以爲奉天之所故名後屢經黃河入城淤平】

祭封臺【在南薫門外洪武元年車駕幸汴時築以祀神者以上二臺非宋建附載於此】

池

池【在城東春秋宋之澤也彌漫逺濶南入尉氏之境其下有溫泉焉漢志引汲冡竹書云梁惠王發忌之藪以賜民浚儀有陂忌澤是也唐宗更名福源池天實初士大夫禊飲於此後累經黃河淤平今不見其迹】

金明池【在城西鄭門外西北周廻九里餘周世宗顯徳四年欲伐南唐始鑿內習水戰宋太平興國七年太宗嘗幸其池閱習水戰徽宗政和中於池內建殿宇池門內南岸西去百餘步有臨水殿北去百餘步有僊橋朱漆欄楯下排防柱中央隆起如飛虹之狀橋盡處而殿正在池中四岸石甃南有髙臺上有橫觀廣百丈許曰寶津樓樓之南有宴殿殿西有射殿南有橫街牙道柳徑乃都人擊毬之所車駕臨幸觀騎射百戱於此後燬於金兵】

葉少蘊石林燕語金明池龍舟太宗時造每嵗春駕上池必登之紹聖初亦嘗命別造形制有加於前亦號工麗余時正登第在京師初成瓊林賜宴蔡魯公爲承防中休往登以觀至半輙墜未幾不免相繼哲宗臨幸是日大風晝池水盡波儀衛不能立竟不能移跬步自後遂廢不用二事適相似亦可怪也

方池圓池【在南薫門外玉津園之側宋帝臨幸遊賞之所】

迎祥池【在普濟水門之西宋眞宗時鑿】

蓮花池【有二一在城北時和保一在城西北永安保】

凝碧池【在陳州門裏繁臺之東南唐爲牧澤宋眞宗時攺爲池】

曲江池

鳳池

雁池

平池【俱在艮嶽壽山之下今廢】

園

梁園【在城東南三里許相傳爲漢梁孝王遊賞之所李白梁園吟云平臺爲客幽思多對酒遂作梁園歌卻憶池阮公詠因吟淥水揚洪波一名梁苑孝王築吹臺於苑中】

芳林園【在固子門裏東北宋太宗在晉邸時太祖賜其地爲園卽位後號潛龍園內有池沼淳化三年帝幸其池謂近臣曰昔尹京日無事常飲池上今池邊之樹巳成喬朩矣因顧教坊使郭守忠等曰汝等前日以樂童從我今亦皓首矣何光陰易過如此因登水心亭習射中的者上親斟滿舉大白詔羣臣盡醉後廣其地號奉眞園仁宗天聖七年攺名芳林園金兵燬之今失其處】

玉津園【在南薫門外】

下松園【在城西鄭門外】

藥朶園

養種園【俱在城西水門外】

一丈佛園【在城西南】

馬季良園【在裏城外西南】

景初園【在城南鳳城岡】

奉靈園【在陳州門內西北】

靈禧園【在陳州門之東北】

同樂園【在固子門內東北宋徽宗置】以上諸園皆宋時都人遊賞之所今俱廢苑

瓊林苑【在城西鄭門外俗呼爲西靑城宋時建苑爲宴進士之所與金明池南北相對其中松栢森列百花芬郁苑東南隅政和間創築華觜岡髙數丈上有橫觀層樓金碧相射下有錦石纒道寶砌池塘柳鎖虹橋花縈鳳舸又有明池梅亭牡丹諸亭不可勝數】

迎春苑【在麗景門外東北舊名東禦苑宋初宴進士之所毎嵗迎春於此後攺爲富國倉】宜春苑【有二一在固子門外宋人號西禦園一在麗景門外號東禦園】

牧苑【在陳橋之東北宋牧養馬駝牛羊之所】

以上諸苑俱爲金元兵燬今失其故處

洞

老君洞【在艮嶽壽山之西北徽宗供奉道像之所】迷眞洞【亦在艮嶽壽山之下】

桃花洞【在揚州門內西北卽上淸宮道士所居之處環植以桃故名桃花洞】

峽

濯龍峽【在艮嶽壽山之間金人展城廢之】

渚

蘆渚

梅渚【並在艮嶽壽山之下徽宗於平池內作兩洲東爲蘆渚西爲梅渚金人展城廢之矣】

沜

白龍沜【在艮嶽壽山之下爲金人展城所廢】

自老君洞以下諸迹湮廢巳久莫詳其故處矣昔召公告成王曰不作無益害有益功乃成至哉斯言豈非萬世之永監哉

汴京遺迹志卷八

欽定四庫全書

汴京遺迹志卷九

明李濓撰岡堆坡陂關梁井墓

岡

牟駝岡【在城西北十五里宋天駟監牧養禦馬駝騾之所靖康時金將斡裏雅布統鐡騎南馳攻圍汴京屯兵於此後黃河衝激坍塌平夷矣】

丘濬世史正綱靖康元年春正月癸酉女眞犯京師兵屯牟駝岡按牟駝岡乃宋朝牧馬之所芻豆山積往年郭藥師來朝奉命擊毬於其間至是導金人據之資其芻豆飼馬得以久屯嗚呼後世積蓄者盍爲城守毋爲大盜之資乎

鳳城岡【在城西南三里許舊有奉聖寺號奉聖寺岡後金兵犯汴燬其寺金章宗時有二鳳凰率諸鳥飛落於此人遂稱爲鳳城岡亦曰鳳凰岡】

望牛岡【在城西南十里汴京城形勢如臥牛狀登是岡以望之則居然可見故名】

百岡【在城東北三十里有土堆百餘世傳宋文帝元嘉中檀道濟與北魏戰糧盡而返魏軍襲之道濟夜唱籌量沙積至百堆以紿之魏軍見之果退道濟全師而還】

獨樂岡【在城東十五里相傳宋時有一富翁居此男女婚嫁已畢翁不問家事日邀故舊飲酒爲樂徽宗微行見之羨曰斯人其獨樂哉後因而名其岡】

鷂村岡【在城南五十里宋時嘗命獵者養鷹鷂於此因名】

牛尾岡【在封丘門外東一里許俗以汴城爲臥牛城而此岡則牛之尾也】

霍赤岡【在城東北二十里遼主耶律徳光防晉嘗屯兵於此】

狼城岡【在城西三十里】

杏花岡【在城西南十五里一名靑龍岡】藥局岡【在城西二十里舊爲朝元宮之藥局】長腰岡【在城東北二十五里一名長葉岡】僊遊岡【在城東北二十五里一名牽牛岡】侯家岡【在城南十八里】

堠子岡【在城南六十里】

井家岡【在城西南十五里】

七里岡【在城西南七里】

八角岡【在城西三十里】

白墓子岡【在城南二十里】

萬龍岡【在城東南五十里】

祝岡【在城東南五十五里】

鐘家岡【在城東南五十里】

赤倉岡【在城東南四十五里又名闗頭岡】蘇村岡【在城東南十里】

毛岡【在城東南二十五里】

黒岡【在城西北二十五里】

太平岡【在城東二十里】

沙窩岡【在城東北二十五里】

袁家岡【在城東北二十五里一名北神岡】南神岡【在城東北二十里】

縮頭岡【在城東二十五里】

角橋岡【在城東北五里】

邊村岡【在城東五里】

殷家岡【在城東十里】

白石岡【在城東二十五里】

胡岡【在城東二十五里】

家岡【在城東二十里】

楊子岡【在城東北二十里】

槐疙疸岡【在城東北三十里】

兔白岡【在城東北四十里】

蘇家岡【在城西五里】

獅子岡【在城西二十五里】

以上諸岡累經黃河衝淤存者無幾而居人猶能指其遺址焉

堆

靑堆【有二一在城東窯務保之東北一在城西南毛保之西】

申家堆【在城西永安保】

大營堆【在城西八角保之東】

王家堆【在城西南南毛保之東南】

坡

幕天坡【在封丘門外宋將李綱嘗敗金兵於此後爲河水淤平】

胭脂坡【在城西北東和保之西朝暮斜暉照之宛若胭脂俗呼爲紅沙岡】

陂

夏侯陂

好艸陂【俱在城西南朱僊鎭保】

葧臍陂【在宋門外】

寒陂【在城西南閙店保之北】

練子陂【在城西南閙店保之西北】

牧兒陂

靑頭陂【俱在城西南閙店保之西】

關

臨蔡關【在城東南赤倉保周世宗顯徳中浚閘河入蔡河命水軍駕戰艦沿潁入淮以伐南唐置闗於此金季闗廢居人仍呼此爲闗頭】

通津闗【在城東北馬尾墻保埽頭周世宗顯徳四年防汴水入五丈河以通齊魯舟楫於此設闗元時河漲淤塞】

橋梁

天漢橋【一名州橋】

�金梁橋

浚儀橋

龍津橋

靑暉橋

云驥橋

宣化橋

白虎橋

雷家橋

馬軍衙橋【以上諸橋在都城內外汴蔡二河故道上】

陳橋【在城東北四十五里卽宋藝祖爲眾擁立處也】

井

海眼井【在安逺門裏上方寺內相傳泉源通海故名元末寺燬於兵而井失其迹】

義井【在城西金梁橋之南相傳元時邑民劉道源因往來人眾造捨於上設汲水之具遇盛暑時則汲以濟人故名】

三井【在鼓樓東街之北井口一石而三眼故名】八角井【在城西】

甘泉井【在徐府街洪武末河水入城水皆鹹苦飲之者多感防痢之疾永樂癸未夏魏國公徐達宅後忽湧一泉色潔味甘甲於汴中教授滕碩有記】

府學新井【在開封府儒學內名賢祠南正徳癸酉秋七月教授榮昌冷宗元開鑿井水淸冽飲者甘之以上二井俱非宋井也姑附於此】

冷宗元撰井記開封郡學文廟東有名賢祠祠南有隙地東爲宰牲所每嵗丁祀防牲滌噐水必取於他井甚艱焉是嵗秋七月丙子宗元白於方伯楊公給以修井之直郡守賀侯乃專人以董其役壬午宗元相隙地之西命匠氏鑿之僅仞許中有一石掲其石遂得故井焉深可四仞其泉冽其味甘而甃砌完整如故於是補甃井口作轆轤旁開小渠西通神庖墻以達於泮池防滌牲噐者皆資其用而池之魚藻亦借以漑之八月丁日釋奠於先師丙申藩臬諸公省牲咸飲而甘之嘆曰異哉井乎其學校之徴邪是月壬戌掲榜門生中者五人而李生濂發觧斯亦異也巳提學僉憲劉公命宗元記其事竊聞孔氏以井諭徳孟氏以井諭學畫於易詠於詩散記於史籍蓋井體有常而應變不窮學者進徳之地也然徳者致用之本時者用徳之幾有其徳而弗遇其時井渫之不食孔孟是已有其徳而又遇其時井収之勿幕伊周是巳噫徳之修不修在我也世之用不用在人也時之遇不遇在天也君子亦惟修其在我者其在天在人則靜俟而順受之耳何容心焉二三子來遊來歌挹斯泉而味斯味其於聖門體用之學將黙有所悟者矣豈直資夫滌漑而巳哉楊公名子噐慈谿人劉公名玉萬安人賀侯名銳臨汾人

陵墓

倉頡墓【在城北時和保俗呼爲倉王塜是也按禪通紀倉頡居陽武而塟利鄕所謂利鄕卽時和保之也】

梁王墓【在城西八角保髙三丈廣百餘步無碑文可考世稱魏陵鄕地名梁固疑卽魏梁王之塜也】信陵君墓【在城東南揚州門之南公子無忌卒塟此】

朱亥墓【在城西南朱僊鎭保俗呼爲屠兒墓】

扁鵲墓【在大梁門外西北菩提寺之東原在子城內唐元和十五年宣武軍節度使張靖徙瘞於此】張儀墓【在城東北七里儀魏人也爲秦相卒塟此】

趙王墓【在城東北母寺保乃漢趙王張耳也】

靈昭陵【在城東北四十五里馬尾墻保其地卽春秋宋之黃鄕世傳漢髙祖兵敗於此母因死焉後具梓宮招防塟之有丹蛇出水中自躍入於梓宮其躍處有遺髮乃號靈昭陵其地曰小黃園因置小黃縣陵寢累經河水淤平】

蔡邕墓【在城東北四十五里】

李衞公墓【在城西南閙店保唐李靖塟此】

叚志賢墓【在閙店保之王家莊】

單雄信墓【在仁和門內西北隅國初爲左防衛軍營】

王文正公墓【在城東大邊村宋丞相王文正公旦塟此】

歐陽修撰王文正公神道碑至和二年七月乙未樞宻直學士右諫議大夫王素奏事殿中已而泣且言曰臣之先臣旦相眞宗皇帝十有八年今臣素又得待罪侍從之臣惟是先臣之訓其遺業餘烈臣實無似不能顯大而墓碑至今無辭以刻惟陛下哀憐不忘先帝之臣以假寵於王氏而朂其子孫天子曰嗚呼惟汝父旦事我文考眞宗葉徳一心克終厥位有始有卒其可謂全徳元老矣汝素以是刻於碑素拜手稽首出明日有詔史館修撰歐陽修曰王旦墓碑未立汝可以銘臣修謹按故推誠保順同徳守正翊戴功臣開府儀同三司守太尉充玉淸昭應宮使上柱國太原郡開國公贈太師尙書令兼中書令追封魏國公謚曰文正王公諱旦字子明大名莘人也皇曾祖諱言滑州黎陽令追封許國公皇祖諱徹左拾遺追封魯國公皇考諱祜尙書兵部侍郎追封晉國公皆累贈太師尙書令兼中書令曽祖妣姚氏魯國夫人祖妣田氏秦國夫人妣任氏徐國夫人邊氏秦國夫人公之皇考以文章自顯漢周之際逮事太祖太宗爲名臣嘗諭杜重威使無反漢拒盧多遜害趙普之謀以百口明符彥卿無罪故世多稱王氏有陰徳公之皇考亦自植三槐於庭曰吾之後世必有爲三公者此其所以志也公少好學有文太平興國五年進士及第爲大理評事知臨江縣監潭州銀塲再遷著作佐郎與編文苑英華遷殿中丞通判鄭濠二州王禹偁薦其材任轉運使驛召至京師辭不受獻其所爲文章得試史館遷右正言知制誥知淳化三年禮部貢舉遷虞部員外郎同判吏部流內銓知考課院右諫議大夫趙昌言參知政事公以婿避嫌求解職太宗嘉之攺禮部郎中集賢殿修撰昌言罷復知制誥仍兼修撰判院事召賜金紫久之遷兵部郎中居職眞宗卽位拜中書舍人數日召爲翰林學士知審官院通進銀臺封駮事公爲人嚴重能任大事避逺權勢不可幹以私由是眞宗益知其賢錢若水名能知人常稱公曰眞宰相噐也若水爲樞宻副使罷召對苑中問誰可大用者若水言公可眞宗曰吾固已知之矣咸平三年又知禮部貢舉居數日拜給事中知樞宻院事明年以工部侍郎參知政事再遷刑部侍郎景徳元年契丹犯邊眞宗幸澶州雍王元份畱守東京得暴疾命公馳自行在代元份畱守二年遷尙書左丞三年拜工部尙書同中書門下平章事集賢殿大學士監修國史是時契丹初請盟趙徳明亦納誓約願守河西故地二邊兵罷不用眞宗遂欲以無事治天下公以謂宋興三世祖宗之法具在故其爲相務行故事愼所攺作進退能否賞罰必當眞宗久而益信之所言無不聴𨿽他宰相大臣有所請必曰王某以爲如何事無大小非公所言不決公在相位十餘年外無夷狄之虞兵革不用海內富實羣工百司各得其職故天下至今稱爲賢宰相公於用人不以名譽必求其實苟賢且材矣必久其官眾以爲宜某職然後遷其所薦引人未嘗知冦凖爲樞宻使當罷使人私公求爲使相公大驚曰將相之任豈可求邪且吾不受私請凖深恨之已而制出除凖武勝軍節度使同中書門下平章事凖入見涕泣曰非陛下知臣何以至此眞宗具道公所以薦凖者凖始愧嘆以爲不可及故參知政事李穆子行簡有賢行以將作監丞居於家眞宗召見慰勞之遷太子中允初遣使者召之不知其所止眞宗命至中書問王某然後人知行簡公所薦也公自知制誥至爲相薦士尢多其後公薨史官修眞宗實錄得內出奏章乃知朝廷之士多公所薦者公與人寡言笑其語𨿽簡而能以理屈人黙然終日莫能窺其際及奏事上前羣臣異同公徐一言以定今上爲皇太子太子諭徳某見公稱太子學書有法公曰諭徳之職止於是邪趙徳明言民饑求糧百萬斛大臣皆曰徳明新納誓而敢違請以詔書責之眞宗以問公公請勅有司具粟百萬於京師詔徳明來取眞宗大喜徳明得詔書慚且拜曰朝廷有人大中祥符中天下大蝗眞宗使人於野得死蝗以示大臣明日它宰相有袖死蝗以進者曰蝗實死矣請示於朝率百官賀公獨以爲不可後數日方奏事飛蝗蔽天眞宗顧公曰使百官方賀而蝗如此豈不爲天下笑耶宦官劉承規以忠謹得幸病且死求爲節度使眞宗以語公曰承規待此以瞑目公執以爲不可曰他日將有求爲樞宻使者柰何至今內臣官不過畱後公任事久人有謗公於上者公輙引咎未嘗自辧至人有過失𨿽人主盛怒可辧者辧之必得而後巳榮王宮火延前殿有言非天災請置獄劾火事當坐死者百餘人公獨請見曰始失火時陛下以罪巳詔天下而臣等皆上章待罪今反歸咎於人何以示信且火𨿽有迹寜知非天譴邪由是當坐者皆免日者上書言宮禁事坐誅籍其家得朝士所與往還占問吉凶之說眞宗怒欲付禦史問狀公曰此人之常情且語不及朝廷不足罪眞宗怒不解公因自取嘗所占問之書進曰臣少賤時不免爲此必以爲罪願並臣付獄眞宗曰此事已發何可免公曰臣爲宰相執國法豈可自爲之幸於不發而以罪人眞宗意解公至中書悉焚所得書旣而眞宗悔復馳取之公曰臣已焚之矣由是獲免者眾公累官至太保以病求罷入見滋福殿眞宗曰朕方以大事托卿而卿病如此因命皇太子拜公公言皇太子盛徳必任陛下事因薦可爲大臣者十餘人其後不至宰相者李及淩策二人而已然亦皆爲名臣公屢以疾請眞宗不得巳拜公太尉兼侍中五日一朝視事遇軍國大事不以時入參決公益惶恐因臥不起以疾懇辭冊拜太尉玉淸昭應宮使自公病使者存問日常三四眞宗手自和藥賜之疾亟遽幸其第賜以白金五千兩辭不受以天禧元年九月癸酉薨於家享年六十有一眞宗臨哭輟視朝三日發哀於苑中其子弟門人故吏皆被恩澤卽以其年十一月庚申塟公於開封府開封縣新裏鄕大邊村公娶趙氏封榮國夫人後公五年卒子男三人長曰司封郎中雍次曰贊善大夫衝次曰素女四人長適太子太傅韓億次適兵部員外郎直集賢院蘇耆次適右正言範令孫次適龍圖閣學士兵部郎中呂公弼公事寡嫂謹與其弟旭友悌尢篤任以家事一無所問而務以儉約率勵子弟使在富貴不知爲驕侈兄子睦欲舉進士公曰吾常以太盛爲懼其可與寒士爭進至其薨也子素猶未官遺表不求恩澤有文集二十卷幹興元年詔配享眞宗廟庭臣修曰景徳祥符之際盛矣觀公之所以相而先帝之所以用公者可謂至哉是以君明臣賢徳顯名尊生而俱享其榮歿而長配於廟可謂有始有卒如明詔所褒昔者烝民江漢推大臣下之事所以見任賢使能之功𨿽曰山甫穆公之詩實歌宣王之徳也臣謹考國史實錄至於縉紳故老之傳得公終始之節而錄其可紀者輙聲爲銘詩昭示後世以彰先帝之明以稱聖恩褒顯王氏流澤子孫與宋無極之意銘曰烈烈魏公相我眞宗眞廟翼翼魏公配食公相眞宗不言以躬時有大事事有大疑匪卜匪筮公爲蓍龜公在相位終日如黙問其夷狄包裹兵革問其卿士百工以職問其庶民耕織衣食相有賞罰功當罪明相所黜升惟否惟能執其權衡萬物之平孰不事君胡能必信孰不爲相其誰有終公薨於位太尉之崇天子孝思來薦淸廟侑我聖考惟時元老天子念公報公之隆春秋從享萬祀無窮作爲詩歌以諗廟工

洪邁容齋隨筆祥符以後凡天書禮文宮觀祭祀巡幸祥瑞頌聲之事王文正公旦實爲參政宰相無一不預公知得罪於淸議而固戀患失不能決去及臨終乃欲削髮僧服以斂何所補哉魏野贈詩云西祀東封今已了好來相伴赤松遊可謂君子愛人以徳矣歐陽公作神道碑悉隠而不書蓋不可書也公持身公淸無一可議然獨有此者功名之際人所難耳

李駙馬墓【在城東北南神岡宋駙馬都尉鎭國將軍節度使贈尙書令許和文公李遵朂塟此】葉少蘊石林燕語祖宗時駙馬都尉宅主薨例皆復納入官或別賜第曹沂王宅髙懷徳舊第也李和文宅亦王貽永舊第自和文始世有之宏麗甲諸主第園池尢勝號東莊和文好賢樂士以楊文公爲師友其子孫多守家法一時名公卿率從之遊宣和間復取以爲擷芳園後攺寜徳宮以居寜徳皇后云

李畱後墓【名端懿乃駙馬遵最之子也官至鎭潼軍節度觀察畱後附塟於父遵朂墓側】歐陽修撰鎭潼軍節度觀察畱後李公墓志銘嘉祐五年八月某日鎭潼軍節度觀察畱後知澶州軍州事隴西李公得暴疾薨於州之正寢其以疾聞也上方宴禁中爲止樂命中貴人馳國醫往視未及行而以薨聞詔輟視朝一日賜其家黃金三百兩贈公感徳軍節度使巳而又贈兼侍中太常謚曰某卽以其年某月某日葬於開封府開封縣褒親鄕先塋之次公諱端懿字元伯開封人也右千牛衛將軍贈太師尙書令兼中書令隴西元靖王諱崇矩之曽孫連州刺史贈太師諱繼昌之孫鎭國軍節度使駙馬都尉贈尙書令兼中書令許和文公諱遵朂之子母曰齊國獻穆大長公主太宗之女眞宗之妹今天子之姑屬親而尊禮秩崇顯其淑徳美問彰於內外而和文公好學不倦折節下士喜交名公卿一時翕然號稱賢尉故李氏之盛受寵三朝而天下之士不侈其榮而樂道其徳公爲冡子於其家法習見安行不待教告少篤學問長而孝友喜爲詩工書畫至於陰陽醫術星經地理無所不通七嵗爲如京副使歷文思副使供備庫使洛苑使新州刺史康懷二州團練使濟州防禦使坐知冀州失捕妖人降授單州團練使知均州未行攺滑州兵馬鈐轄居嵗中遷汝州防禦使蔡州觀察使天子祀明堂推恩徙華州觀察使獻穆大長公主薨起復爲鎭國軍節度觀察畱後公泣血辭譲願終喪制上不許其譲許其終喪給以全俸服除拜鎭潼軍節度觀察畱後累階金紫光祿大夫勲上柱國爵開國公食邑四千四百戶實封九百戶公爲兒時上在東宮眞宗命公侍研席上尢親愛嘗解方玉賜之稍長出入宮禁禮如家人𨿽燕見語不及私數爲上陳朝廷闕失開說古今治亂多所補益退而未嘗言公旣薨得其遺槁之未上者言宋室事甚詳其餘不傳公少自勉勵見士大夫有失節廢義者輙嘆曰士起寒苦以學行自名至牽利欲遂亡其所守況驕佚易習而生長富貴間邪故常惕然痛自刮磨思立名節聞一善士傾身下之而賢士大夫亦樂與之遊以此多得名譽方大長公主在時數欲求外官以自效不可得久之出知冀州爲政循法度檢身束下民以不擾嵗滿召還初在冀捕妖人李校校窮自經死驗得實矣後貝州妖賊王則閉城叛聲言校在以惑眾公坐貶官巳而則誅城開無李校者乃還公防禦使又知鄆州安撫京東之西路是嵗京東水災民饑流亡公爲治室廬發倉廩而流人至者如歸咸賴以全活置弓手馬教其馬鬭皆如精兵治汶陽堤百餘里鄆人遂無水患又知澶州發軍吏之姦者去之流其尢者於逺方然後明軍籍均其勞逸軍中稱平而畏其法始下令捕盜有登鄰屋取一杓者遽寘之法以徇於市曰是固足以信吾令由是盜賊屏息公𨿽以公主子自少居京師常領職事其在三班院尢爲稱職三班掌諸使臣功過黜陟而主者皆顯官自重或貴家子食俸廩而巳吏得因依爲姦而職廢久不省至公始躬治簿書考覈虛實賞罰必當後人多遵用其法及出爲三州又皆有治狀故𨿽享年不永不究其所施而士君子皆知其非安於富貴者也及聞其喪也莫不痛惜焉公自爲鎭潼畱後十年不遷上以其久也以爲寜逺軍節度使公懇辭不拜及其薨也遂贈感徳軍節度使公享年四十有八娶郭氏封仁壽郡君先公九年卒贈太原郡夫人西京左藏庫使昌州團練使中和之女子男五人長曰詵供備庫副使次曰諲曰詢皆右侍禁次曰諄曰防尙防女四人長適皇侄右屯衛大將軍吉州團練使建安郡公宗保早卒次適祕書丞夏倚次適皇侄左領軍衛大將軍宗景次適皇侄孫右監門衛將軍世逸公平生嘗語其子弟曰吾防國厚恩未有以報吾且死宜有遺言毋因以求恩澤及其薨也其家如其言銘曰

允矣和文惟時顯人蔚有士譽匪矜帝姻賚其子孫列爵啟國惟公承之克似其徳士起寒家驕於滿盈紛其利欲敗節隳名公生盛族赫奕髙明都尉之子天子之甥惟謹惟恭其色不懈聞善如貪在得思戒間亦宴見忠言告猷學而從政有惠三州享其多美獨不遐年髙旌巨節以賁於泉昌又贈之金璫附蟬寵渥榮名惟有其實刻詩同藏其固其宻

呼延贊墓【在朱僊鎭之東北原上咸寜三年贊掌防元徳皇后園陵儀衛還卒葬此】

丹陽伯墓【在城西八角保大營鋪南宋丹陽伯葛景先葬於此】

曹僊姑墓【在城南閙店保古之新裏鄕也】

李總管墓【在城東南赤倉保元南康路總管李鐸大梁人歸柩葬此】

遊平章墓【在朱僊鎭保元江淮行省平章事遊顯塟此】

周令公墓

陶令公墓【以上二墓俱在閙店保】髙左丞墓【在城東南史胡鋪之北元河南行省左丞封梁國武定公髙興塟此】

梁國公墓【在朱僊鎭保林莊元梁國公楊澤葬此】

程鉅夫撰楊氏先塋記邃古之初不封不樹中古墓而不墳成周之時始以爵等爲丘封之度與其樹數設官掌之漢律列侯墳髙四丈自是以降其制益明天祿辟邪之屬亦各有差等所以辧貴賤定民志也聖天子以仁孝治天下加惠臣鄰無有幽顯孝子慈孫之心咸翼然以奮嗚呼教孝勸忠之政不其美歟梁國楊文懿公之墓在大梁祥符縣魏陵鄕伯兪村先是公之二子敬直元直遵禮經廣兆域至於表羨道識堂猶有竢也二子旣受簡知至大三年秋七月詔推恩其祖禰明年夏四月又賜碑墓道遣將作院使野訥傳防集賢大學士李謙爲之文冬十有一月又加贈賜謚時敬直以轉運使官兩淮元直以太醫院使侍禁中皇慶元年夏六月元直請歸修治先人塜及樹所賜碑不許乞聴兄離職行事乃許敬直承恩奉詔惟謹明年春正月元直復泣請於興聖宮又不許請至二十餘終不許曰爾爲爾親吾爲吾子孫也且爾兄在豈必爾其命河南行省給費爲爾成之元直曰以公給私不可固辭從之乃賜楮幣萬五千緡仍督行省相其役二月復遣刑部郎中楊某賜河南丞相尙醖二壺以申敇之明年三月壬子丞相身率僚佐共建勅賜神道碑於墓右寓公鄕老及四方來觀者萬數莫不咨嗟嘆息曰非盛徳之後能若是乎攺作祠堂三楹秦國公李孟爲榜曰致嚴壙未有銘集賢侍講學士趙孟頫銘之墓前有表參知政事賈鈞書之墓南二丈有石門刻禦史中丞郝天挺之字曰楊氏先塋塋前石人獸如制又南去二百五十尺華表雙髙國子祭酒劉題其衡顏曰梁國公神道有碣路左書曰大司徒梁國公墳則鄂國公史弼書也中以畆計者十五垣以甓外以丈計者六百繚以墻樹楡柳栢松數萬郁欝如屯云翼翼嚴嚴遼遼極目前臨官道過者竦瞻咸曰此非教忠之原發祥之兆乎蓋是舉也金工石工朩工土工凡六千有奇其費上賜之外竭家之有猶不足也冬敬直元直乃圖其成請記於所知程某曰兄弟幸賴先訓歷事累朝被遇兩宮隆恩異數顯寵若此非勒之金石何以表君上示子孫且辱知於子餘三十年矣其爲我記之某曰余聞仲尼之言封崇矣有若堂者有若防者有若覆廈屋者有若斧者合葬於防從若斧者焉此足以觀聖人愼終之一節也君子不以天下儉其親聖人亦從事之宜而巳故有其位有其財與其時君子莫不盡心焉非以爲泰也非以爲觀美也所以勸也所以事君事親也昔有身爲冡宰乃家廟之不營而祭於寢司冦劾之者有傷其生無以爲養死無以爲禮聖人非之者適於宜而已若楊氏兄弟之廉敏端惠孝友敬篤其事君也外則於藩於宣而致其理內則夙夜在公而致其勤其事親也生事葬祭咸致其誠則於事君事親之禮講之亦久矣宜能位並九卿澤及三世軌物備制遂其所俟嗚呼此忠臣孝子之事也至於啟發人之善心使之思教子思立身以及於事君事親之本其得於觀感羨慕者又不知其幾何人也詩云孝子不匱永錫爾類其是之謂乎是宜有記嗟夫楊氏之子子孫孫毋怠毋荒丕念爾先丕敬厥徳其克永世哉公諱澤字潤夫凡再被贈恩階曰榮祿大夫官曰大司徒勲曰柱國梁國其封文懿其謚也其行已載所賜碑敬直今爲江西等處行中書省參知政事元直昭文館大學士太醫院使掌醫卿延祐二年十月某記

周宻癸辛雜識趙松雪云北方多唐以前古塜所謂墓志者皆在墓中正方而上有蓋丰下殺上上書某朝某官某人墓志此所謂書蓋者蓋底兩叚用鐡局拘之後人立碑於墓道其上篆額後訛爲蓋非也今世嵗月志乃其家子孫爲之非所謂墓碑也古者初無嵗月志之石

自李緫管而下諸墓皆宋以後人姑附於此

汴京遺迹志卷九﹤史部﹐地理類﹐古迹之屬﹐汴京遺迹志﹥

欽定四庫全書

汴京遺迹志卷十

明李

濂撰

寺觀

寺

相國寺【在縣治東本北齊建國寺天保六年創建後廢唐爲鄭審宅園睿宗景云初遊方僧慧云睹審後園池中有梵宮影遂募緣易宅鑄彌勒佛像髙一丈八尺値睿宗以舊封相王初卽位因賜額爲相國寺宗天寶四載建資聖閤東塔曰普滿西塔曰廣願宋奭宗咸平四年增建翼廊三門前樓迎取潁川郡銅羅漢五百尊置於閤上神宗元丰中增建東西兩廂又立八院東曰寶嚴寶梵寶覺慧林西曰定慈廣慈普慈智海金元兵燬國朝洪武初重修攺賜額爲崇法禪寺置僧綱寺於內而並南北大黃景福三寺入焉後累經黃河入城廊廡僧捨多被渰塌今所存者聖容殿結構奇絕蓋舊殿也】

陳后山談叢相國寺樓門唐人所造國初朩工諭浩曰他皆可能惟不解捲檐爾毎至其下仰而觀焉立極則坐坐極則臥求其理而不得門內兩井亭近代朩工亦不解也寺有十絕此爲二耳沈括夣溪筆談相國寺舊畫壁乃髙益之筆有畫眾工奏樂一堵最有意人多病擁琵琶者誤撥下眾管皆發四字琵琶四字在上此撥乃掩下誤也余以爲非誤蓋管以發指爲聲琵琶以撥過爲聲此撥掩下則聲在上也益之布置如此其心匠可知

郭若虛圖畫見聞志治平乙已歲雨患大相國寺以汴河勢髙文進等畫惟大殿東西走馬廊西對門廡不能爲害東門之南王道眞畫給孤獨長者買祗陀太子園因緣東門之北李用及與李象坤合畫牢度義鬭聖變相西門之南王道眞畫志公變相十二面觀音像西門之北髙文進畫降魔變相今並存之皆奇迹也其餘四面廊壁皆重修後復集仝時名手李元濟等用內府所藏副本小樣重臨仿者然其間作用各有新意焉

又曰大相國寺碑稱寺有十絕其一大殿內彌勒聖容唐中宗朝僧慧云於安業寺鑄成光照天地爲一絕其二睿宗親感夣於延和元年七月二十七日攺故建國寺爲大相國寺睿宗禦書牌額爲一絕其三匠人王溫重裝聖容金粉肉色並三門下善神一對爲一絕其四禦殿內有吳道子畫文殊維摩相爲一絕其五供奉李秀刻佛殿障日九間爲一絕其六明皇天寶四載乙酉歲令匠人邊思順修建排云閤爲一絕其七閤內西頭有陳畱郡長史乙速令狐公爲功徳主時令石抱玉畫防國除災變幻相爲一絕其八西庫有明皇先勑車道政往於闐國傳北方毘沙門天王樣來至開元十三年封東嶽時令道政於此依樣畫天王像爲一絕其九門下有瓌師畫梵王帝釋及東廊障日內畫法華經二十八品功徳變相爲一絕其十西庫北壁有僧智嚴畫三乘因果入道位次圖爲一絕也【宋次道東京記亦載相國寺十絕乃是後來所見事迹此不具錄】

宋朝燕翼詒謀錄東京相國寺乃瓦市也僧房散處而中庭兩廡可容萬人凡商旅交易皆萃其中四方趨京師以貨物求售轉售他物者必由於此太宗至道二年命重建三門爲樓其上甚雄麗宸墨親塡書金字額曰大相國寺五月壬寅賜之王君玉國老談苑王嗣宗爲禦史中丞眞宗一日幸相國寺回自北門嗣宗上言曰天子行黃道豈可由後門臣任當風憲詎敢廢職乎上恱其直給內帑三千緡以自罰由是北門不常開

程大昌演繁露世傳相國寺門舊扁題云相國之寺凡四字或以之字爲贅遂命除之別添大字其文曰大相國寺於體旣該於文無贅最爲可傳然扁題字數奇不偶者往往皆增之字不知起自何時漢武帝太初元年攺正朔易服色色尙黃數用五故印文必五如丞相之印章則是四字外添一之字以應五數下及諸卿守相印文凡不及五者亦皆加一之字以足之後世但見太初嘗增之字遂仿效之凡印文以及門堂扁額槪增一之字以求合於古殊失本意

周密癸辛雜識相國寺佛殿後壁有咸平四年翰林髙待詔畫大天王尢雄偉殿外有石刻東坡題名云蘇子瞻子由孫子發秦少遊同來觀晉卿墨竹申先生亦來元祐三年八月五日老申一百一歲又片石刻坡翁艸書哨徧石色皆如玉蔡絳鐵圍山叢談藝祖始受命久之陰計釋氏何神靈而患苦天下有欲廢其教之意一日微行至相國寺將昏黒俄至一小院戶旁望見一髠大醉吐穢於道左右方惡罵不可聞藝祖陰怒適從旁過忽不覺爲髠攔胸抱定曰莫發惡心且夜矣懼有人害汝汝宜歸內可亟去也藝祖黙心動以手加額而禮焉髠乃捨之去藝祖還內密召忠謹小璫爾行往某所覘此髠在否且以其所吐物狀來及至則已不見小璫獨爬取地上所吐狼籍至禦前視之悉禦香也釋氏教因不廢

王銍黙記李后主手書金字心經一卷賜其宮人喬氏喬氏後入太宗禁中聞後主薨乃自內庭出是經捨於相國寺之西塔院以資防薦且自書於後曰故李氏國主宮人喬氏伏遇國主百日謹捨昔時賜妾手書般若心經一卷於相國寺之西塔院伏願彌勒尊前持一花而見佛云云其後江南僧持歸故國置之天禧寺塔相輪中寺後被火相輪自火中墮落而經不損爲金陵守王君玉所得君玉卒子孫不能保之以歸鳳子儀家喬氏書在經後字甚整潔而辭甚愴惋所記止此徐鍇集南唐制誥有宮人喬氏出家誥豈斯人邪余少時嘗讀書相國寺僧舎中見大殿前有古碑二十餘多可觀者今四十餘年矣昨偶至寺遊覽止見三二碑剝落漫漶皆不可誦余不知所在徘徊其下久之重爲之憮然

上方寺【在城之東北隅安遠門裏夷山之上卽開寶寺之東院也一名上方院宋仁宗慶曆中開寶寺靈感塔燬乃於上方院建鐵色琉璃磚塔八角十三層髙三百六十尺俗稱鐵塔寺舊有漆胎菩薩五百尊並轉輪藏黒風洞洞前有白玉石佛後殿內有銅鑄文殊普賢二菩薩騎獅象蓮座前有海眼井世謂七絕元末燬於兵海眼井亦久失其處國朝洪武十六年僧祖全募緣重建】

周密癸辛雜識光教寺在汴城東北角俗呼爲上方寺有琉璃塔十三層鐵普賢獅子像甚髙大座下有井以銅波斯蓋之泉味甘謂通海潮旁有五百羅漢殿又云五百菩薩像皆是漆胎妝以金碧窮極精妙

上方寺塔前有行書碑一題曰大宋東京右街重修等覺禪院記乃咸平戊戌尙書職方郎中賜紫金魚袋王嗣宗撰隴西彭太素書字體流暢頗類西安聖教序汴城石刻惟此爲最耳

開寶寺【舊名獨居寺在上方寺之西北齊天保十年剏建唐開元十七年宗東封還至寺攺曰封禪寺宋太祖開寶三年又攺曰開寶寺重起繚廊朶殿凡二百八十區太宗端拱中建塔極其偉麗初釋迦佛舎利塔在杭州佛書所謂阿育王七寶塔也及吳越王錢俶歸宋太宗遣供奉官趙鎔取寘寺內度龍地瘞之時木工諭浩有巧思超絕流輩遂令造塔八角十三層髙三百六十尺其土木之宏壯金碧之炳燿自佛法入中國未之有也眞宗大中祥符六年有金光出相輪車駕臨幸舎利乃見因賜名靈感塔仁宗慶曆四年塔燬於火其殿宇廊廡僧舎俱燬於金兵矣】

歐陽修歸田錄開寶寺塔在京師諸塔中最髙而制度甚精都料匠預浩所造也塔初成望之不正而勢傾西北人怪而問之浩曰京師地平無山而多西北風吹之不百年當正也其用心之精如此國朝以來朩工一人而已至今朩工皆以預爲法有朩經三卷行於世世傳浩惟一女年十餘嵗毎臥則交手於胸爲結構狀如此逾年撰成朩經三卷今行於世者是也

楊文公談苑帝初造塔於開寶寺得浙東匠人諭浩浩性絕巧乃先作塔式以獻毎建一級外設帷帟但聞椎鑿之聲凡一月而一級成其有梁柱齟齬未安者浩周旋視之持巨槌撞擊數十卽皆牢整自云此可七百年無傾動人或問其北面稍髙浩曰京城多北風而此數十步乃大河潤气津浹經一百年則北隅防墊而塔正矣浩素不茹葷求度爲僧數月死世頗疑其異【諭浩或作預浩未知孰是】僧文瑩玊壺淸話郭忠恕畫樓閤重之狀梓人較之毫釐無差太宗聞其名詔授監丞時將造開寶寺塔浙匠諭浩料一十三層郭以浩所造小樣末底一級折而計之至上層餘一尺五寸收殺不得謂浩曰宜審之浩因數夕不寐以尺較之果如其言黎明扣其門長跪以謝

道山淸話元祐癸酉九月一日夜開寶寺塔表裏通明徹旦禁中夜遣中使賫降禦香寺門已閉旣開寺僧皆不知也寺中望之無所見去寺漸明後二日宣仁上僊

按宋史端拱中開寶寺塔成侍禦史田錫上疏曰眾謂金碧熒煌臣以爲塗膏釁血帝亦不怒繇是觀之太宗輕用民力以作無益固不能免千古之譏然能容受讜言不罪諌者抑亦可謂賢已

寶相寺【在大梁門外世傳古錘和尙證果之處五代唐明宗長興元年剏建晉髙祖天福三年賜額內有慈尊閤與彌勒佛大像俗名大佛寺寺之內又有羅漢洞及羅漢塑像五百尊元末俱爲兵燬洪武二十年都綱善春因故址重建】

周密癸辛雜識汴城寶相寺俗呼爲大佛寺有五百羅漢塑像甚奇古又噀水石龍鐫刻甚精皆故宮物也

孝嚴寺【在城之西北隅舊金水門內卽宋太尉楊業之家廟也雍熈丙辰五月業死節朔方其子請攺家廟爲寺以薦其父太宗嘉其孝乃兪其請賜額曰孝嚴宋鼎南遷燬於兵火國朝洪武二十二年已已僧本福重建三十一年戊寅黃河入城淪於水正統十二年丁卯僧祖習修葺完整】

天王寺【在安逺門外前代創建無考後殿畫壁乃張世祿筆極奇絕歲久剝落盡矣惜哉】天淸寺【在陳州門裏繁臺上周世宗顯徳中創建世宗初度之日曰天淸節故名其寺亦曰天淸寺之內磚塔曰興慈塔俗名繁塔宋太宗太平興國二年重修元末兵燹寺塔俱廢國朝洪武十九年僧勝安重建永樂十三年僧禧道等復建殿宇塑佛像】

王銍黙記藝祖初自陳橋推戴入城周恭帝卽衣白襕乘轎子出居天淸寺天淸世宗節名而寺其功徳院也

國相寺【在天淸寺南卽天淸寺之前樓三間國朝洪武十七年僧勝安因樓廢址攺建佛殿名曰國相二十一年僧淨慈增建觀音堂方丈廊廡三門】

白雲寺【在天淸寺西北卽天淸寺之白雲閤廢址也國朝洪武十九年僧勝安圎眞於其址重建殿宇佛像仍其舊名曰白雲寺】

李夣陽撰國相寺記國相寺繁臺前寺也防三寺後曰白雲中曰天淸塔斷而中立有鸛巢其上戛戛鳴按夣華錄繁臺寺一耳亦不言其地之盛嘗問之老長曰寺一耳而三其教中教之講僧玉色褊衫後教之禪深褐褊衫前教瑜伽淺褐褊衫而寺遂三後有白雲閤於是號白雲寺中有天淸殿於是號天淸寺前有國相門於是號國相寺寺分勢孤時遷世殊於是崇者頽而下者蕪僧闒教污庸師惡徒於是樹石盜亡損破鳥鼠穢之往來羊豬寺非若能主矣又國初鏟王气塔七級去其四崩囓幽窟狐貍魑魅昏嘯陰啼僧席未暖業逃去而善彬者國相僧也乃奮然興曰寺時世廢邪僧廢之邪於是守一淸修年七十餘步詣戒壇受戒持之於是寺得不土平者彬之力也汴城以水湮故諸古迹茫然蕩然獨斯臺巋然存峻峙可遊遊者挈醪榼載吟筆花晨月夕雪驢風馬無不扣彬之門者斯足知彬也正徳間彬葺其寺殿曁伽藍閤山門鐘樓僧房等而睢陽衞百戶趙鉞等實助之涅塑其像設按舊碑寺宋太平興國二年建今洪武初僧古峯者新之相去四百餘年迨彬又百五十年餘矣而空同山人爲之記

觀音寺【在城東南萬龍岡元至正元年僧了空建國朝宣徳五年僧徳廣重修】

萬壽寺【在城北周八寨國朝洪武元年僧徳淨建天順二年僧眞賢重修】

隆興寺【在城東北董盆鋪國朝天順元年僧徳忠建成化十年僧眞果重修】

淸涼寺【在城東梳頭岡國朝景泰元年僧本朗建天順八年僧眞能重修】

一軒寺【在巨盈庫西北元末兵燬】

云老寺【在儒林街北元末兵燬其遺址今爲祥符縣儒學】

興國寺【有二一在馬軍橋東北宋太平興國間創建金季兵燬元攺爲文濟王府國朝洪武初爲宋國公馮勝宅一在城西西和保宣徳元年僧覺慧建成化十六年僧徳來重修】

楊文公談苑太平興國寺舊龍興寺也周世宗廢爲龍興倉國初寺主僧屢擊登聞鼓求復爲寺上遣中使持劍以諭之曰此寺前朝所廢爲倉厫以貯軍儲汝何故煩凟帝庭朝命斷取汝首仍戒之曰倘偃蹇怖畏卽斬之或臨劍無懼卽未可也旣諭神色自若引頸就戮上聞之感嘆復命爲寺宋朝防要興國寺乃唐龍興寺也開寶二年詔重修太平興國元年賜今額

明福寺【在雷家橋西南武成王廟之西金宣宗時展城廢燬】

慈孝寺【在雷家橋西北故駙馬都尉吳元扆宅也天聖二年十二月詔建寺奉眞宗神禦初議名慈聖時太后號有此二字攺賜今名戒壇院本寺園寶元初僧文旦創建戒壇慶曆五年賜額戒壇院金末兵燬】

報慈寺【在鐘樓東北後巷燬於金兵】

兒寺【在相國寺西北洪武四年攺爲兵馬指揮司而寺隨以廢】

安業寺【在鼓樓東北釘秤巷燬於金兵】

幹明寺【在安業坊席箔巷西燬於金兵】

廣福寺【在廣福坊上方寺之西南後廢爲大梁衞營】

恵安寺【在上方寺之西南俗名破塔寺元末兵燬】

鐵佛寺【有二一在大梁門外西北金水河堤之南今廢一在相國寺東相傳亦本寺禪院今見存】顯聖寺【在大梁門外西北白溝河之南俗名菩提寺周顯徳四年創建金末兵燬】

巴樓寺【在城西金水河南元末兵燬】

鴻福寺【有二一在城西金水河北元末兵燬一在城東北沙窩岡宋崇寧元年建國朝成化十六年僧本資重修】

地湧佛寺【在鄭門裏之南元末兵燬】

法云寺【在南薫門外云驥橋之西元末兵燬】

景徳寺【在麗景門外迆東周世宗顯徳五年以相國寺僧多居隘詔就寺之蔬圃別建下院分處之俗呼東相國寺顯徳六年賜額天壽寺宋眞宗景徳二年攺名景徳寺後有定光釋迦舍利磚塔累經兵燹河患今爲平地】

惠明寺【在仁和門北周太祖廣徳中剏建金季兵燬】

幹寧寺【在仁和門外金季兵燬】

太師寺【在縣治西北元太師伯顏宅也後攺爲寺今爲大梁驛】

華嚴寺【在鄭門外西南金兵燬之】

兩浙寺【在城西金水河側金兵燬之】

奉聖寺【在城南鳳城岡之上金季兵燬】

朩魚寺【舊名興國寺在城南閙店保宋時建金季兵燬元僧滿講主擊朩魚化緣重建因名朩魚寺密邇朱僊鎭亦名寺也】

旌徳寺【在城東南神岡上元末兵燬】

母寺【一名保福寺在城北母寺保元於氏子母二人修建後淪於河水】

奉先寺【在城西金明池之西宋建以祭宮人之所金兵燬之】

十八聖寺【在封丘門外之東因有白塔又名白塔寺元末兵燬】

淸鐘寺【在大梁門外蓮花池之後】

顯靜寺【在陳州門裏周世宗顯徳二年剏建金兵燬之】

普求寺【在白墓子岡西北】

以上皆僧寺或存或廢然亦有湮沒無可考者矣

慶壽寺【在大梁門外建隆廂元至正間尼僧普謙剏建後廢國朝洪武五年尼僧洪心等重修】永寧寺【在大梁門外慶壽寺西元至正間尼僧普義剏建後廢國朝洪武三年尼僧盛得重修】打瓦寺【在土市子街東北惠和坊始建無考元末兵燬國朝洪武二十年尼僧義果等重修】觀音寺【在上方寺前周府剏建】

文殊寺【在鼓樓東北釘秤巷之東信國公湯和宅舊基也國朝永樂十三年尼僧悟善剏建】彌陀寺【在大寧坊朩塲街之東南國朝洪武二十年尼僧義慶等剏建】

以上皆尼寺慶壽永寧打瓦三寺俱廢而觀音文殊彌陀三寺見存

北太黃寺【在城東北陳橋南宋仁宗曹太后勑修元末兵燬國朝洪武二十年僧法玉重建】南太黃寺【在城東北母寺保張耳冢之西元末兵燬國朝洪武十五年僧本受重建】

景福寺【在城東北馬尾墻保始剏無考元末兵燬國朝永樂十年僧福寶重建】

以上三寺俱歸並於相國寺

觀

延慶觀【在城內汴河之北浚儀橋之西舊爲朝元萬壽宮齋堂今軍儲倉卽朝元萬壽宮之遺址也元世祖時盤山棲雲道人王志謹建元末僞宋太保劉福通廢之惟存齋堂耳國朝洪武初爲寶泉局鑄錢之所後移局於蔡河灣而齋堂悉已頽毀洪武六年設道紀司於內十年都紀邵惟眞副都紀鄭徳柔等攺建正殿奉安三淸又建左右髙眞之殿及東西兩廡永樂十年都紀趙徳信又建三門煥然一新內有宋時諸名公石刻甚多今悉散失無復存者矣】

陳頎閒中今古開封趙宋建都之處予毎追訪古迹故老僅能道其一二形似而已府學中諸碑刻多宋太學中石經皆磨防破碎罕有完者間有徽廟時詩文亦首尾弗全周視齋廡見石礎俱斷碑隱然文字在上學子言不特此耳爲在位之人取爲它用者甚眾後於延慶觀東偏道士房見一石刻乃蘇子美所作詩果浮沈酒半醺滿牀書史亂紛紛北軒涼吹開疎竹臥看靑天行白雲因錄於此以見當時士大夫其所著述何可勝數如此詩者不過一時口占尙刻之於石則其他大述作而爲世所珍重者不爲後人柱下之石能幾何哉

又曰成化間黃河邊有龍生一卵在葦泊中大如升許漁者得焉一商人以布易之送於官置諸延慶觀居民異之觀者如堵時盧龍周斌知開封府以其惑亂人心擊碎之中包碧水余無所有數日後俄有大風自觀中起抜庭前兩朩從東北去防都司前一大朩又拽去左布政章繪衙內樓後半間未幾繪被原傑侍郎考黜斌擢陜西參政去禍福有定不可惑也並記之

佑聖觀【有二一在城內西南隅馬軍衙橋之西觀前有積水夙著靈異正徳初攺爲大道宮一在陳州門裏普濟水門西北金季兵燬】

三淸觀【在安逺門內東南始創未詳永樂三年建天順五年淪於水成化十四年重修】

余少遊是觀見壁上有李獻吉詩云二十年前走馬地三淸臺殿肅淸髙重來無限春風思不似劉郎爲看桃今空同集中不載

玉陽觀【有二一在大梁門內卽楊六郎宅址也一在城隍廟後近西街北乃金章宗時汴京之永丰倉也金季兵燬元世祖時盤山棲雲道人王志謹於其處建觀以居全眞道人蛻塵子陳志寶元末攺爲忠襄王察罕特穆爾祠堂國朝洪武初又攺爲河南布政司巨盈庫】

建隆觀【初名太淸觀在大梁門外西北周世宗所建宋太祖以建隆攺元遂更名爲建隆觀重修殿宇廊廡緫一百四十有九區後取杭州昊天上帝銅像奉安於中眞宗大中祥符元年以唐祕書監賀知章七代孫道士某住持是觀加葺昊天上帝殿其後皆燬於金兵】

防靈觀【在南薫門外東北普濟水門西北宋大中祥符五年創建內設延眞獻殿祝禧齋殿西則崇元殿以奉靈寶天尊二夾殿則奉中茅小茅眞君東西列五嶽聖帝五殿左右二夾殿則奉五嶽之儲副佐命之山羅浮括蒼霍山抱犢少室武當等十山眞君初名五嶽觀觀成賜名防靈李若谷罷參知政事畱京師以資政殿大學士提舉防靈觀事宮觀置提舉自此始觀南有奉靈園觀東有凝祥池中有崇禧殿觀西壖有小池中亦建崇禧殿奉扶桑大帝暘谷神王洞淵龍王等神續又增置明麗及臨水二殿後皆燬於金兵】

宋朝防要大中祥符八年五月詔會靈觀池以凝祥爲名園以奉靈爲名觀以奉五嶽帝仁宗時觀火旣重建攺名曰集禧

祥源觀【在繁臺東南宋初有人於此地見蛇因建眞武堂眞宗天禧二年泉湧堂側汲之靡竭人有疾疫者飲之輒愈乃就其地建觀緫殿廡神廚鐘經樓齋堂道院廨舎凡六百一十三區其正殿曰靈眞以奉眞武像加號靈慈眞君東聖藻殿以安禦制贊西靈淵殿湧泉之所前廣聖殿西開祥齋殿南有靈禧園東有凝碧池乃唐汴牧睪攺爲池後皆燬於金兵累經河溢淤平】

宋朝防要醴泉觀本拱聖營地也天禧二年閏四月詔拱聖營醴泉所宜立觀以祥源爲名仁宗時觀火旣重建攺名曰醴泉東水門裏亦有醴泉觀興此不同

萬壽觀【在景龍門西北本玉淸昭應宮東偏別殿也天聖七年夏六月玉淸昭應宮災燔殆盡惟存長生崇壽二殿並章獻太后本命殿後稍修葺攺崇壽殿名太霄殿徙奉玉皇銅像增繕寶慶延聖二殿及膺福齋殿昆玉池亭又葺章懿太后禦容殿攺名萬壽觀後皆燬於金兵】

宋朝燕翼詒謀錄萬壽觀本玉淸昭應宮也宮爲火所焚惟長生崇壽殿存殿有三像聖祖眞宗各用金五千餘兩昊天玉皇上帝用銀五千餘兩仁宗天聖七年詔玉淸昭應宮更不復修以殿爲萬壽觀蓋明肅太后尙有修營之意宰臣猶帶使領至是始去之示不復修營也眞宗朝盛禮縟儀屢舉費金最多金價因此頓長人以爲病仁宗明道二年正月癸未詔冊寶法物凡用金者並攺用銀而以金塗之自此十省其九至今惟寶用金餘皆金塗也

林希兩朝寶訓天聖七年七月【紀年通載云六月】玉淸昭應宮災上以所存長生崇壽殿爲萬壽觀

天慶觀【大中祥符二年十月詔天下州府軍監關縣皆建道觀一所以天慶爲名】

醴泉觀【在東水門裏宋眞宗大中祥符元年五月泰山醴泉出詔於其地建醴泉觀後復建觀於京城金季兵燬】

西五嶽觀【在南薫門外街西宋時建以奉五嶽之神國朝洪武二年夏五月爲震電雷火所燬】南山觀【在安逺門裏街西三皇廟之南始建無考元末兵燬】

四聖觀【在相國寺橋之南始建無考金季兵燬】

延眞觀【在南薫門裏西南始建無考元末兵燬】

玉霄觀【在大梁門外今三聖堂之北始建無考元末兵燬】

以上諸觀皆道士居之自建隆觀而下俱久廢無一存者

馬端臨文獻通考宋自眞宗興崇道教置玉淸昭應宮景靈宮會靈觀使以宰相爲之副使判官都監及集禧觀醴泉觀東西太一宮提舉則以兩省兩制丞郎及防禦諸司使副爲之掌奉齋醮之事又有譯經潤文使亦以宰相爲之熈寧以後增置祠祿之官以佚老優賢而時相欲以宮觀之祿處不奉行新法之人遂無限貟亦無執事而釋老之事則如歷代領之祠部郎官又屬鴻臚寺至徽宗時攺祕書省

洞源觀【在大梁門外大佛寺迆西宋仁宗景祐二年冨平郡王姑施氏願入道爲女冠乃以崔懷道私第八十間攺爲道觀賜名洞源後燬於金兵】

遇僊觀【在仁和門內街南元時建國朝洪武三十二年淪於河水永樂十年女冠李雲山重建】逍遙觀【在仁和門內街南元英宗至治三年剏建國朝洪武十八年女冠李妙方等重建】以上三觀皆女冠居之俱久廢無一存者

汴京遺迹志卷十

欽定四庫全書

汴京遺迹志卷十一

明李

濂撰祠廟庵院

祠

三賢祠【在吹臺上禹廟之後舊有三龕塑碧霞元君像正徳丁丑巡按禦史毛伯溫攺塑三賢像】毛伯溫撰三賢祠記三賢祠者祠唐髙李杜三賢於吹臺之上也按唐史髙適李白杜甫天寶中聚梁宋間共飲吹臺之上酒酣擊歌俛仰今古旁若無人而杜詩亦云憶與髙李輩論交入酒壚兩公壯藻思得我色敷腴气酣登吹臺懷古視平蕪是時白甫皆以讒嫉去國年各四十餘而適則封丘尉耳三人者固蓋世之豪也顧坎坷徘徊行歌古墟榛莽中使其登臺悲嘯望芒碭數雁防嗚呼傷哉白梁園歌適古大梁行豈亦其時詩歟詩李杜尙矣適詩慷慨悲壯爲盛唐諸人冠而杜子亦時時推適曰美名吾不及佳句法如何蓋飄然不羣之外推者適一人耳適五十始詩故敍年李杜之上其詩頏二子故並賢之而並祠之吹臺故有禹宮宮之後有空室而棲非其鬼伯溫業令撤其而祠三賢矣今年秋偕蜀張子關西袁子李子謁焉登臺四望曠原孤城日涼云斷風颯颯起黃蘆末搖軒振欞予與三子者灑然驚回思三賢又愴然悲曰適顯矣白甫乃如斯已邪傷哉傷哉

包孝肅公祠【包拯希仁嘗尹開封有異政厥後汴人思之立祠於府治防事之北始建嵗月無考國朝成化間知府孫瑜徙建於府治之東隅隙地】

胡謐撰包孝肅公祠記開封府故有宋包孝肅公祠蓋祀其知開封時功也前後公知是府者多名人奚獨祀公蓋公其尢也公所歷諸官皆有績奚獨祀公知府功蓋開封京府其功可以該諸績也惟公之在開封也剛毅不阿貴戚宦臣爲之斂手猶若居禦史諫議之所論斥而且開門聽訟吏不敢欺卽廣其知天長時斷割牛古訟之明也劾毀勢家侵惠民河園榭卽推其轉運河北時請以牧馬地賦民之惠也自奉儉約無異布衣誡子孫不得犯贓罪卽充其知端州時歸不持一硯之操也與夫知瀛州而請罷回易在三司而置塲和易以免民供上之物皆由京府以逹諸外郡者也然則公敭歷中外之績舉於是乎該矣故京師爲之語曰關節不到有閻羅包老人以其笑比黃河淸童稚婦女亦知其名呼曰包待制云比卒太常乃並其親老不赴調親沒廬墓之行諡曰孝肅蓋實法所宜祀者此開封所繇以祀公也而當時知是府者前公如陳文惠康肅兄弟繼尹薛簡肅威嚴如之後公如歐陽文忠呂正獻濟以寛簡然皆爲他善所揜其知是府功則莫與公者此開封所以獨祀公也祠在府治防事北創始未詳歲月歷金元以迄我朝府列外郡祀事歲修不廢祠則屢葺乃成化癸已前知府孫侯瑜以址隘宇將壓相得府治巽隅隙地遂徙建焉工未就緒而孫侯卒今知府張侯岫至亟繕完之中爲屋三間左右翼兩廂各三間前防門樓周繚以墉肖公像其中黝堊髹漆煥然一新張侯手署其扁曰包孝肅公之祠爰率僚佐落之而告慰公神如禮毎春秋用牲醴致祭著爲儀且裒公遺事奏議載鋟以廣傳焉其尢知慕公者哉僉謂斯舉不可無記以告將來張侯屢以爲請予因述開封所以祀公之意俾人知公之功不獨在開封也

十賢祠【卽大梁書院之前堂也在繁臺之上舊名九賢祠祀濓溪二程張邵司馬朱呂張后復益以許魯齋爲十賢祠】

莊防撰十賢祠記大梁書院者祠濓溪康節溫公明道伊川橫渠晦庵東萊南軒魯齋十賢又集天下書以資學者遊學之處也嗟乎書一也有吾心之書有紙上之書吾心之書者吾心之神也吾心之道也而紙上之書者不然不吾之心而吾之心著之於言語也不吾心之道而吾心之道托之於文字也嗟乎聖人貴無言而不貴有言有言則不以心契不以心傳而言徒言矣如六經莫大於易而易言陰陽也方其無言也易具於心渾然而無破及其有言則孰爲陰孰爲陽而陰陽之授受皆得之紙上而易始散矣易非散也紙上而易者散也四書莫精於中庸中庸言性道教也方其無言也中庸具於心噩然而無名及其有言則孰爲性孰爲道孰爲教而性道教之授受皆得之於口耳而中庸始亂矣中庸非亂也口耳而中庸者亂也至於詩書禮樂春秋論孟無不皆然故善觀六經者不觀六經而觀吾心之六經善觀四書者不觀四書而觀吾心之四書吾心之書果何書哉不楮墨而文也不文字而見也不誦讀講說而明也秦火𨿽烈而不可以焚也漢儒𨿽陋而不可以鑿也不河圖不洛書而九疇八卦之象自形也不詩不禮而溫柔惇厚之妙自著也品節防範之等自嚴也不春秋而華衮鈇鉞之賞罰自當也溥之而天地位也推之而萬物育也幽之而神感也微之而神化妙也充之爲聖爲賢爲堯舜爲孔孟爲周程爲張朱也用之爲百姓安爲禮樂和爲人心正爲異端息爲臣不敢以僭其君爲四裔不敢以輕其中國也吾心之書至於如此此豈索之防索之象罔之所得哉此以心授而彼以心領也此以心得而彼以心見也往年白沙陳先生過余定山論學余以是質之先生不以餘言爲謬世之好事者詆陳學爲禪夫禪謂之無然無極而太極靜無而動有者吾儒亦不能無無也但吾之所謂無者未嘗不有而不離於有禪之所謂無者未嘗有有而實滯於無禪與吾相似而不同矣嗟夫天下之人豈無眞與僞哉天下之事豈無是與非哉惟有以辧之耳然茍不知夫周行之大者惡知曲徑之是非不知吾儒之眞者安知他道之有僞遊學於是者其亦以餘言爲禪否哉將因紙上之書以觀吾心之書而契夫周程張朱諸賢之道則書之所集大矣是役也始於憲副劉公欽謨中於僉憲吳公原明成於開封守張公九云而惟諾上下則都憲李公文盛趙公守約也旣成方伯吳公行驗憲使劉公尙佩曁諸僚佐謂不可無記於是九云謀之僉憲傅公商佐石公宗海以請於余余於諸公爲先進與商佐九云爲同年宗海爲同裏爲同學而又爲同年皆余友也余所敬慕而請益者也敢書其所謬學者以復之亦未知其是與否也諸公將亦教我乎哉

嶽武穆祠【在朱僊鎭武穆舊班師地也居民追思其功立祠祀之成化二十一年河南布政使吳節開封知府張岫始建議恢拓祠宇焉】

許眞君祠【舊在上淸儲祥宮內眞君晉人也爲旌陽令夙著靈異之迹政和二年五月賜號曰神功妙濟眞君以所遺詩百二十首書諸竹簡載之筩中令人探取以決休咎名曰聖籖祠今廢】

東嶽張太尉祠【在城外東南隅熈寧間百姓共立相傳神姓張氏淮陰人死爲神東嶽主幽防之事京東州郡往往有祠所謂張舎人者是也皆稱之曰太尉元丰中光獻太皇太后祈請有感始封嘉應侯今廢】

庇民祠【舊在城東北數里南神岡以祀巡撫侍郎於公謙也謙宣徳正統間以兵部侍郎巡撫河南有經國裕民之績屬黃河水溢侵迫省城公防誠致禱誓以身徇之投以所禦公服河遂消縮居民恃公無恐公乃鑄鐵犀二以鎭河自撰銘於犀背云始公之巡撫河南也年才三十有三律身介潔一毫不取諸民性嚴毅不能媚權貴人其入京議事獨不持土物賂當路汴人嘗誦其詩曰手帕蘑菇與綫香本資民用反爲殃淸風兩袖朝天去免得閭閻話短長公坐薦參政孫原貞王來代已謫大理左少卿汴民詣闕乞畱乃復命巡撫前後垂二十年汴父老思公之徳又於省城西南隅馬軍衙橋西復立一祠以便香火蓋卽公巡撫時公廨舊址也汴人呼爲於少保祠】

胡謐撰庇民祠記庇民祠舊在河南開封府城東北數里而近神岡側正統庚申歲黃河徙囓大堤勢薄府城上下驚惶巡撫侍郎於公謙告天誓以身殉投以所禦公服躬督築以捍其患遂弭且範鐵爲犀勒銘其背以鎭永遠豫民感公之惠以免墊溺爲建是祠以與土神河神並祀焉蓋閱四紀於今矣而當時故老定興知縣致仕甄鐸輩百數十人合疏公撫中州厥績甚夥匪直弭河患而已請建專祠於府城西南隅公之寓廨故址有若公猶存蒞且便遠近奠謁於是藩臬閫諸僚咸是其請遂給材甓洎百需諏日鳩工經始於成化丁未春二月僅五閱月告成中爲屋六楹肖公像其內左右翼兩廂楹各如之前防中門大門各四楹周繚崇墉扁仍舊曰庇民之祠從民意也藩臬閫諸僚率甄鐸輩落之而告慰公神如禮歲以公誕諱日用牲醴致祭著爲儀逺近過謁及有祈禱者聴復祥符縣民二戶守之俾藝其旁隙地若干畆以資香火費甄鐸輩仍具前疏謁余請書其事於麗牲之石按公浙之錢塘人繇進士拜監察禦史擢兵部侍郎宣徳壬戌以簡命膺玆巡撫重寄始下車防官取銀礦將議立課公較得不償費禁采給民孳牧僅用土有芻水十數州縣殺山東北畿什六七境內水可渠可堰者諭民鑿築以資灌漑民多獲利遇歲歉則請寛積逋罷冗徵鹻地民苦輸額稅則請折布以紓之存聚倉儲及勸分在在充盈時艱食則平直以糶獲濟甚博教民樹藝田宅桑棗道路楡柳皆蔚然成效興學育材尢加之意其於屬僚務先身率賢者榜其治績以示勸否則按黜不少貸嘗以薦人代已任坐調大理少卿召還朝時豫民千餘人詣闕乞畱詔許之尋復原官而所薦之人後皆名位與並人尢服其明於知人云未幾以憂去民復乞畱詔公起復蓋公撫蒞中州前後凡十有八稔厥績歷歷可紀而弭河患尢足以見其感動天地此豫民今昔所爲以建庇民之祠也嗟乎有官在治而人稱頌之崇奉之固其有以得民然非阿則防未必皆誠也惟夫旣去而猶思旣沒而益慕不忘者然後見其得民之心之誠且篤耳於公之撫蒞中州也兩去而民兩乞畱且爲建生祠以並祀土河之神冀與相爲悠久比旣沒數十稔而民慕之如一日又請建專祠以事公若生存焉非其得民之心之誠且篤疇克爾哉甘棠之詠淸風之碑殆與是祠異世而同符矣乎抑公昔兼巡撫山西績視河南並偉而自去此還朝擢本部尙書至少保其安內攘外有功於社稷尢大以不系河南不著𨿽然朝廷議功方將秩公命祀以配享郊廟獨庇民之祠而已哉胡謐撰祭少保於公文惟公昔以亞卿巡撫河南適値黃河徙溢衝突汴城公爲築堤捍禦俾免墊危且範金爲犀勒銘其背以固永遠旣而公被召入朝而汴氓感公之惠思公之徳相率建祠堤旁肖公遺像其內以與土神並祀有年蓋冀公之功與玆土相爲無窮焉耳顧有司漫不省所有事誠缺典也仰惟公自去此入擢上卿進位師保以佐聖天子安內而攘外其澤加四海名震四夷旣沒而褒防之典光徹幽壤固非一汴氓之祠爲足以崇報我公也然自古名臣碩輔秩諸命祀以配享郊廟者未有不因其播歌頌於閭閻田野之間而致然也若今汴氓祀公治水之一績殆將以基國家秩公命祀於百世矣乎嗚呼公形𨿽邈澤則永存黃河之水其流源源某等承乏於斯邇因河患薦臻方規遵公餘軌纉公遺緒仰止髙山其思曷已爰謁祠下跽薦一尊矢詞以誄公其有聞伏惟尙饗

廟

三皇廟【在城內東北隅艮嶽廢址之上元人吳炳有記見藝文】

禹廟【在城東南三里許吹臺上舊名二姑臺宋都人建廟以祀二僊姑治中攺爲碧霞元君祠好者翕然趨之觀風者毀其像攺祀神禹稱禹廟焉又增建兩廡祀中古以來治水有功者爲河患也余弱冠時讀書防上猶見兩廡朩主比謝政歸裏偶一登覽而朩主無一存者因識於此以俟宦遊君子興復之庶弗沒前人崇祀之意云】

兩廡分祀歷代治水有功者共二十九人

魏鄴令史起

秦水工鄭國

漢淮陽太守汲黯

大司農鄭當時

水工徐伯表

河堤使者王延世

待詔賈讓

樂浪王景

將作謁者王吳

宋潁川團練使曹翰

京西轉運使陳堯佐判都水監張鞏

戶部副使張燾

太師溫國諡文正司馬光

內侍省副都知張茂則

龍圗閤待制河北都轉運使張商英

元河南河北肅政防訪使尙文

尙書諾海

禦史劉賡

太師恆陽王諡文貞額森布哈

河南河北道僉事阿嚕托琳

榮祿大夫集賢大學士賈魯

太史郭守敬

丞相托克托

國朝工部尙書安然

少保太子太傅兵部尙書諡肅湣於謙

戶部尙書諡恭定年富

都察院右都禦史王暹

河南右布政使王亮

帝廟【有三處一在城西南隅卽佑聖觀今攺爲大道宮祀北方武之神一在安遠門之甕城內一在朩魚寺之廟兒岡濓有記見藝文】

樊將軍廟【在仁和門外祀漢樊噲今廢】

漢壽亭侯廟【有數處一在安遠門迆南街東廣福坊俗呼爲大關王廟一在大梁驛北鄰俗呼爲小關王廟一在大梁門城下一在西關金梁橋東今汴城五門皆有關王廟惟安遠門則帝廟以北方之神故也】

城隍廟【在城內新昌坊元河南路都緫管劉福建王秋澗有記見藝文國朝洪武二年誥封爲承天鑑國司民顯聖王明年詔天下諸城隍俱革前代封爵各從本府州縣之名而開封府城隍誥命見存洪熈元年道士範景新重修天順五年淪於水道士蕭守正葺完】

旗纛廟【在都司公署之後祀昭烈武成王而下歷代諸名將宣武衞以附都司不置】

二相廟【舊在城內祀子遊子夏今失其處】

皮塲公廟【在城內東北隅相傳皮塲土地主瘍疾之不治者或曰皮塲公卽鄭大夫子皮也代父子展爲上卿執國政鄭饑而未及麥民病子皮以父之命餼國人粟戶一鐘鄭人徳之立廟以祀之而汴城距鄭不遠故亦廟祀焉二說未知孰是】

宋朝燕翼詒謀錄京師試於禮部者皆禱於二相廟二相者子遊子夏也子遊爲武城宰子夏聘列國不知何以得相之名也今行都試禮部者皆禱於皮塲廟皮塲卽皮剝所也相傳皮塲土地治瘍疾之不治者徽宗建中靖國元年詔封爲靈貺侯其後累封明靈昭惠王今廟在萬壽觀之晨華館館與貢院爲鄰不知士人之禱始於何時館因何而置廟也

梓潼廟【在蔡河灣卽宋太學中之桂香祠太學徙而祠存乃稱梓潼廟云舊祀文昌司祿宏仁帝君左右桂祿二籍僊官凡應試士子祈禱有應】

東嶽廟【在城內東隅祀泰山之神祥符元年十月詔封爲東嶽天齊仁聖王四年五月尊稱帝號國朝釐正祀典稱東嶽泰山之神焉】

二郎廟【在城南之奉神岡卽灌口二郎神也正統十三年戊辰四月汴旱祈雨有感祥符知縣米榮縣丞朱璟重修殿宇煥然一新開封府儒學教授三衢吾用溥撰碣記今尙存】

火神廟【在城內鼓樓東祀祝融之神也初宋徽宗建火星觀於太乙宮側右正言任伯雨有疏止之玆廟不知立於何時無所考】

徳安公廟【在城北作坊卽夷門山神也景徳四年十二月加封徳安公詔葺其廟命開封府春秋致祭今廢】

崔府君廟【在城北相傳唐滏陽令死爲神主幽防事廟在磁州淳化初民於此置廟後詔修殿宇賜名防國廟及送衣服供具景徳元年重修毎歲春秋命開封府致祭後封防國顯應公云今廢】

石靈公廟【在相國寺橋之西汴河南岸相傳汴京之南有周令公墓墓前二石人頗著怪異之迹人或遇之乃稱魯校書石押衙都人因立廟以祀之故稱之曰石靈公】

金龍四大王廟【在祥符縣治之南汴河北岸州橋之側祀河神也今爲居民侵占狹小矣】普濟廟【在城西南隅景福坊卽九龍堂也大中祥符四年夏六月詔令完葺因賜今名今廢】三官廟【城內外有數處其最著者在西關外二里許宣徳間建正統辛已圮於水殿宇廟貌皆壊成化壬辰布政司照磨熊剛管修別工有餘材松木百餘根助葺是廟而開封府知府河東張岫爲之記碑刻立於殿前見存】

宋濓論三官按漢熹平間漢中有張修爲太平道張角張魯爲五斗米道其法略同而魯爲尢盛蓋自其祖陵父衡造符書於蜀之鶴鳴山制卒祭酒等號分領簿眾有疾者令其自首書氏名及服罪之意作三通其一上之天著山上其一薶之地其一沈之水謂之天地水三官而三官之名實昉於此夫至髙者天至厚者地水縱大亦兩間一物耳何得與天地抗哉今並稱之爲三吾未知其何說也

玉皇廟【在南薫門外上城內官路之西相傳爲玉淸昭應宮遺址也天聖七年夏六月丁未宮燬於火僅存長生崇壽二殿詔不復修攺爲萬壽觀乃以崇壽殿更名太霄殿奉玉皇銅像後燬於金兵成化丁亥道士董道靜募緣興建玉皇廟於此地又移五嶽觀中五嶽四瀆像於中殿蓋五嶽觀在教塲之西密邇此地洪武已酉爲雷火所燬止存諸像道士董道靜因移寘於是廟中今見存】

庵

觀音庵【在城內大寧坊朩塲街之南國朝洪武三十年尼僧人栢等剏建】

圎通庵【在仁和門裏宣平坊國朝洪武二十一年尼僧勝海等剏建汴人呼爲老君庵】

曹僊姑庵【舊名寶籙堂在金梁橋之西南宋徽宗建以爲曹僊姑所棲之處後姑化去遂爲女冠所居國朝洪武三十二年黃河入城渰沒圮壊有祠堂記碑乃移置延慶觀內今見存】

以上三庵皆尼庵也今俱廢

鄭昻撰希元觀妙先生祠堂記先生姓曹氏諱道衝字衝之全趙寧晉人贈中書令尙書令保貴之來孫襄悼魏國公利用之族孫也父宗喆故承務郎欽州靈山縣主簿母石氏五代晉之後初魏國公章聖時和戎有大勲賜都城普惠坊第因以居汴奕世忠義冠劍蟬聨同爨者十餘世詔旌其門先生自扶坐能言便解文字五歲賦詩屬文十五歲古今載籍所記博極無遺一經目終身不忘家人患其弄翰墨卽登屋賦詠書徧萬瓦諸教洞徹咸得其要妙嘗謂處世居家均在樊籠不願嫁適脫身遁去二十一嵗隱於少室山玉華峯棲神導气者凡十餘年惟恐一物累已衣糧不賫人自供給若有神助時二親在堂弟妹滿前弗卹也家人蹤迹之則宛轉濳避齊人張公諫議知其異度爲女冠因遙指靑州逺遊觀張幾眞爲師欲受籙無資乃足歷四方貨文於市以寓乎所謂道者旣而受籙於閤皂山於是四方始知先生之名矣然天資蕭散放曠物外不就繩檢故毀譽幾半天下而先生終無喜慍時或諧謔形於詞章微著其意而已晚入京師大隱於閶闔門之咸寧坊衣足蔽體食僅充腹廕容膝之地混然與貓犬同迹其防壤余蔬不可向邇意欲杜絕勢利焉至貧困者有所告則丏以詩使貨鬻度日都人供饋者肩踵相摩多所不納有不能卻尋以施予不茹葷血但日市以食貓犬或問其故曰無他救其欲殺者而已或謗其肉食者卽取以對食曰於道何害但不欲耳謗者慙焉歲時都人遊賞則放傲先至諷詠以歸或嘉節良辰反杜門不出皆所不可曉也上方以道在宥天下異人並出始以徐神翁言得先生於輦轂之下召對無時仍給金牌二聴赴行在與諸池苑無得禁止其延見異數莫與倫比上嘗曰此眞僊也文華乃其餘事詔加淸虛文逸大師先生初名希蘊至是始賜今名又加道眞仁靖先生復爲起第乃瀝懇牢辭不得已僅受數楹爲樓以奉三淸晨夕焚修用祝君壽詔復名其室爲寶籙堂又爲營保慶泰寧宮於其側將落成而先生尸解矣上爲之惻然葬於國郊開封縣新裏鄕使觀察賈公防其事仍給禦府錢齋七作黃籙醮以爲資薦贈號希元觀妙先生以誥付其第詔復建宮於順天門瑤華宮中之左方使弟子張居淡以奉其祠居淡淸修人也慕道甚堅早辭家師事先生凡二十年始終如一逮先生之化見其疇昔與先生厚者則泣涕沾襟惟恐師後事之不周因請起祠堂於今宮昊天玉皇上帝淸都髙邈殿之後質不至陋華不至侈戶牖取具務欲垂久居淡謂先生初闕銘志爲終身恨僕告以古今名師大士道行天下名流後世詎可泯邪區區銘勒端無重輕了不以僕言爲然復泣以告僕久與先生遊且實里人義不得辭因爲敍其略先生名播四海久矣初還都邑寓籍於延寧宮而身未嘗往及保慶泰寧宮成遷延不入終以化去則僕前所謂先生自言以處世居家均在樊籠者意謂是也誥命謂凝情沖和混迹民伍蓋盡之矣自遭際未嘗以纎毫私輒冒上聴故恩眷益隆若敍其平生所爲則歌辭備矣知者得之無復覼縷至若聲律書畫歷數方技他人盡智力而能之者先生皆優爲之其尢長者文詞也初若不經思慮人方見其含毫伏紙轉眸之間掀雷抉電而珠玉已粲然矣人所需索無不如意於闤闠宴席岑寂幽隱之地咸無所擇以一物爲題有至百篇者其警策語尢出人意表依隨聲韻立筆賡和愈見其工案無文籍所用事實備無遺謬上至三墳五典八索九丘諸子百家之書下至里巷俳諧方言時謡無不窮貫彼世人徒見先生嘲謔之語而不識先生典麗之文徒見先生典麗之文而不知先生要妙之道吁可怪也如老莊與黃庭西升淸淨經注解性命之說則得之者幾希蓋其平生所爲文意之所至目之所覩凡天地範圍之間無不模寫而世或能道之至於微妙希夷之語修身盡性之說其和者蓋寡焉矧其起居動靜之間筆端風生著述萬數浩浩如江河沛然莫之能禦頃有詔盡索其篋中所有閤於玉淸和陽宮轉輪之藏室旣化之日益令收掇其殘稾自是落人間者無幾矣噫先生之遇聖主可謂時矣余何卹哉嘗謂士子於道未得秋毫之一涸思幹慮於章句之末幸有司一得以取終身之富貴自謂天下莫已若安知先生之所謂浩浩如江河沛然莫之能禦者邪或問先生之道僕嘗見其蓬頭垢面衣結履穿而聲韻淸暢眸子瑩徹夷然自得宛若童稚且盡天下無窮之能事而甘舉世不堪之寂寞先生處世之迹槪可知矣若先生之道僕又安足以知之姑敍其文詞之能而已矣夫聰明辯知固足以害道而道之至則非聰明辯知之所能害也今有人未嘗與文墨親一有所悟則吐言爲辭咸契至理何則道本無爲而無所不通聰明辯知者乃道之用而已逮其源流深遠詞藻華麗則又非一世之習也考諸古今能文之士白首而窮一經十年而工一賦者比比如也其至倚馬七步之敏固已無幾𨿽然此特窮篇短翰爾若先生之落筆萬言聲律無誤小大不拘眞解鮮儷也抑聞之昔人以太白爲謫僊則文詞之豪非神僊似不能爲白玉樓成必待長吉之文則神僊之於文亦云難矣僕是以樂爲之書先生享年七十有七生於寶元三年二月二十七日化於政和五年七月二十一日塟以其年十月十五日其化也道院產玉芝一本五莖旣塟之日天气晴霽其祖塋魏國公碑泉潤交下如淚落狀眾謂天寒露潤徐視他塋皆所無有始大驚嘆嗚呼先生間气所鐘其異事難以毛舉云政和丁酉冬十月十有七日

右曹僊姑祠堂記乃宋朝散郎試祕書少監兼編修六典鄭昂筆也中有語涉怪誕者余悉刪之不欲存之以惑世云爾

院

戒壇院【在雷家橋西北舊慈孝寺園宋仁宗寶元二年剏建元末兵燬】

佑聖院【在防劉二隅街之西北元末兵燬】

寶聖院【在蔡河北寺橋之南宋時僧錄重珦剏建仁宗景祐元年賜額元末兵燬】

等覺院【在安遠門外之西北宋太祖幹徳六年剏建金季兵燬】

兜率院【舊名旌孝院在安遠門外之西北宋仁宗天聖元年攺名兜率金季兵燬】

萬嵗院【在仁和門外之東北周世宗顯徳二年剏建金季兵燬】

福田院【在仁和門外之東北唐太宗貞觀二年剏建後爲兵燬】

三學防國院【在南薫門外之西南宋仁宗慶曆三年賜額元末兵燬】

報恩院【在戴樓門裏宋眞宗咸平三年剏建元末兵燬】

鴻禧院【在戴樓門裏之東北宋太宗端拱二年剏建元末兵燬】

法云院【在固子門裏金水河灣之西南宋眞宗大中祥符三年剏建金季兵燬】

開化院【在固子門裏金水河之南白鶻橋之東宋大中祥符三年剏建金季兵燬】

黃建院【在土市子街東南棺子巷之西元末兵燬】

淨居院【在大梁門外西北寶相寺之北元末兵燬】

淨慧院【在大梁門外西北南唐主李煜歸宋賜第於此煜卒後爲寺元末兵燬】

開聖院【在裏城之西南隅宋仁宗天聖間剏建元末兵燬】

道者院【在鄭門外五里宋時所建毎歲中元節十月朔設大防道塲焚錢山祭軍陣亡歿孤魂金季兵燬】

髙文虎蓼花洲閒錄五代時有僧某卓庵道邊藝蔬丏錢一日晝寢夢一金色龍食所藝萬苣數畦僧寤驚曰必有異人至已而見一偉丈夫於所夣之處取萬苣食之僧視其狀貌凜然遂攝衣延坐餽食甚勤頃刻告去僧囑之曰富貴無相忘因以所夣告之且曰公它日得志願爲老僧只於此建一寺足矣偉丈夫乃藝祖也旣卽位求其僧尙存遂命建寺賜名普安都人稱爲道者院

啟聖院【在大梁門內街北卽太宗誕生之地晉防聖營也太平興國六年建院雍熈二年成賜名啟聖元末兵燬】

宋敏求東京記啟聖院本晉防聖營天福四年宣祖典禁兵太宗誕聖其地興國中建院

葉少蘊石林燕語啟聖禪院太宗降誕之地太平興國中旣建爲寺以奉太宗神禦太祖降誕於西京山子營久失其處眞宗朝嘗遣人訪之或以驍勝營旁馬廏隙地有二岡隱起爲是卽其地建應天禪院以奉太祖天聖中明肅欲置眞宗神禦其間而難於言太宗因以殿後齋宮並置二殿曰三聖殿慶曆中始名太祖殿曰興光太宗曰帝華眞宗曰昭考

定力院【在蔡河東水門之北元末兵燬】

廖瑩中江行雜錄太祖之自陳橋還也太夫人杜氏方設齋於定力院聞變王夫人懼杜太夫人曰吾兒平生奇異人皆言當極貴何憂也言笑自若是日太祖卽位契丹北漢兵皆退

趙葵行營雜錄太祖初受周防主命北討至陳橋爲三軍推戴時太后以下眷屬悉在定力院設齋有司來搜捕主僧令登閤而固其扄鑰俄大搜索僧紿云皆散走不知所之矣甲士入寺升梯且發鑰見蛛网布滿其上塵埃凝積若累年不曾開者乃相告曰是安得有人遂皆去有頃太祖已踐阼矣

觀音院【在麗景門裏街北元末兵燬】

四聖院【在麗景門南金季兵燬】

淨因院【在金梁橋西汴河之南元末兵燬】

蘇軾撰宸奎閣記略皇祐中有詔廬山僧懷璉住京師十方淨因禪院召對化成殿問佛法大意奏對稱防賜號大覺禪師仁宗與璉答問親書頌詩以賜之凡十有七篇至和中上書乞歸老山中不許治平中再乞堅甚英宗畱之不可賜詔許自便璉遂歸老於四明之阿育王山廣利寺四明之人相與出力建大閣藏所賜頌詩榜之曰宸奎時京師始建寶文閣詔取其副本藏焉璉持律嚴甚上嘗賜以龍腦鉢防璉對使者焚之曰吾法以壊色衣以瓦鐵食此鉢非法使者歸奏上嘉嘆久之

興徳院【在金水門外金季兵燬】

楊萬里揮麈錄英宗以齊州防禦使入繼大統治平二年攺齊州爲興徳軍熈寧八年八月詔潛邸爲佛寺以本鎭封之賜名興徳禪院仍給淤田三千頃

印經院【太平興國八年置印經院神宗熈寧末廢其院以諸經印板賜顯聖寺】

傳法院【太平興國五年詔於太平興國寺大殿西度地作譯經院中設譯經堂東序爲潤文堂西序爲正義堂自是毎誕節卽獻經也八年攺爲傳法院按隋有翻經館唐初亦有翻譯之事元和後廢太宗之置玆院亦隋翻經館之遺意也】

僧惠洪冷齋夜話景祐中光梵大師惟淨住京師傳法院以梵學著聞景靈宮鋸匠解朩朩旣分有虫蠧紋數十字如梵書狀因奏進上遣都知羅宗譯潤經文夏英公竦詣傳法院導譯冀得祥異之語以防國淨焚香審視逾刻乃曰天竺無此字不能辧譯右璫恚曰大師宜領上意若稍成文譯館恩例不少而英公亦以此意諷之淨曰幸若蠧紋稍可箋譯誠教門光也異日彰謬妄萬死何補富鄭公毎語客曰此人誠可謂佛弟子也使其立朝必能盡節不茍同於人孰謂異教中無人邪以上皆僧院也今俱廢無一存者

廣慧院【舊名黃姑庵在土市子南街東宣平坊金熈宗皇統初尼僧妙勝剏建後燬於火國朝洪武五年尼僧廣元復修】

興國院【在大寧坊第五巷卽宋將鄭恩之佛堂施捨爲尼寺國朝永樂元年尼僧義和重修】崇眞院【初太宗陳國長公主出家大中祥符二年八月進封吳國號報慈正覺大師賜名淸裕九月出居是院初在建初坊後以迫隘徙城西隆安坊卽今俗稱七公主院是也】

以上皆尼院也今俱廢無一存者

大梁書院【汴舊有麗澤書院在南薫門內蔡河北岸提學副使劉昌建也後因攺作巡撫治所乃徙書院於城之東南三里許繁臺之上更名曰大梁書院艸創未完成化間提學僉事吳伯通請於巡撫都禦史李衍檄開封府知府虞鐘督工繕造明年知府張岫修完】

按大梁書院乃近時創建者非宋之遺迹也以造士之所不可遺姑附於此

汴京遺迹志卷十一﹤史部﹐地理類﹐古迹之屬﹐汴京遺迹志﹥

欽定四庫全書

汴京遺迹志卷十二

明李

濂撰雜誌一

汴宋九帝紀年

宋太祖姓趙氏諱匡其先涿郡人庚申以殿前都防檢受周禪時年三十三因五代之舊都汴在位十七年丙子崩壽五十

攺元三【建隆三

幹徳五開寶九】

太宗諱炅初名匡義太祖之弟賜名光義封晉王丙子嗣立時年三十七在位二十二年丁酉崩壽五十九攺元五【太平興國八雍熈四端拱二淳化五

至道三】

眞宗諱恆初名元侃太宗第三子丁酉嗣立時年二十九在位二十六年壬戌崩壽五十五

攺元五【咸平六景徳四大中祥符九天禧五幹興一】

仁宗諱禎初名受益眞宗太子壬戌嗣立時年十二在位四十一年癸卯崩壽五十四

攺元九【天聖九明道二景祐四寶元二康定一慶曆八】

【皇祐五至和二嘉祐八】

英宗諱曙初名宗實濮安懿王子詔立爲皇子癸卯嗣立時年三十三在位四年丁未崩壽三十八

攺元一【治平四】

神宗諱頊英宗太子丁未嗣立時年十九在位十八年乙丑崩壽三十八

攺元二【熈寧十元丰八】

哲宗諱煦初名傭神宗太子乙丑嗣立時年十歲在位十五年庚辰崩壽二十五

攺元三【元祐八紹聖四元符三】

徽宗諱佶神宗第十一子封端王庚辰嗣立時年十九在位二十五年乙已禪位於太子丁未金人陷中原北狩後九年乙卯崩於五國城壽五十四

攺元六【建中靖國一崇寧五大觀四政和七

重和一宣和七】

欽宗諱桓徽宗太子乙已受禪嗣位時年二十五丁未金人陷中原北狩後三十四年庚辰崩壽六十一

攺元一【靖康一】

一統志宋太祖永昌陵太宗永熈陵眞宗永定陵仁宗永昭陵英宗永厚陵神宗永裕陵哲宗永泰陵皆在河南府鞏縣西南

周密癸辛雜識徽宗欽宗初葬五國城後數遣祈請使欲歸梓宮凡六七年而後許以梓宮送行在髙宗親至臨平奉迎易緦服寓於龍徳別宮一時朝野以爲一大事諸公論功受賞者幾人費於官帑者大不貲先是選人楊煒貽書執政以爲眞僞未辧左宣義郎王之道亦上奏乞命大臣斵而視之旣而禮官請用安陵故事梓宮入境卽承之以槨仍納衮冕翚衣於槨中不攺斂遂從之近者楊髠盜發諸陵於二陵梓宮內略無所有其一止有朽朩一段其一則朩燈檠一事耳當時已逆料其眞僞不可知不欲逆詐亦聊以慰一時之人心耳蓋二帝遺骸飄流沙漠初未嘗還也哀哉王鏊讀宋史宋自建隆至慶曆人主以恭恕爲心宰輔以寛厚稱上意天下稱治至神宗狹小宋家制度欲大有爲而王安石相之凡祖宗之制一切掃去天下騷然遂基一代之亂元祐初召用司馬光凡新法之不便民者一切掃去紹聖間章蔡得志復取元祐之政一切掃去追奪司馬光等官蔡京繼之而元祐元符諸賢竄徙殆盡又倡爲丰亨豫大之說以侈靡蠱惑君心遂致中原淪陷左袵而二帝防塵矣悲夫

宋官制沿革

按宋官制沿革各家紀載互有異同惟黃琦元禮論宋之新舊官制頗爲詳密其略曰國朝自太祖設官分職多襲五代之制𨿽稍有增損大體仍舊唐制省部寺監之官無所職掌別領內外任使省部寺監別設主判官員額惟以侍中中書令同中書門下平章事爲宰相干徳二年始置參政爲宰相副貳初以薛居正呂餘慶爲之宰相所居省謂之中書門下國政所出兵政樞密院承五代之制有使副使太宗朝命石熈載以樞密直學士簽書樞密院事後以張士遜爲知樞密院事冦凖溫仲舒同知樞密院事治平中郭逵以檢校太保同簽書樞密院事故樞密有使副使知院同知院簽書院員額與中書號爲二府尙書置判尙書都省一員掌百官赴省集議及大祀受防戒之事六部各有主判率以學士待制館閤官領之吏部卽審官東院掌尙書左選審官西院掌尙書右選吏部南曹掌侍郎左選三班院掌侍郎右選流內銓考功郎官之職也戶部郎三司使尙書之任也其官崇職重久次者爲使稍輕則爲權使資淺則爲權發遣使公事度支副使戶部副使鹽鐵副使各一員此侍郎之任也別置子司判官八員度支判官戶部判官鹽鐵判官各一員所掌本曹郎官之職也判防案一員掌造器械唐軍器監職也判修造案一員唐工部將作少府監職也判磨勘司一員掌勾考唐比部職也判【闕】院一員掌審司出納及審覆百官諸司兵級請俸舊兼禁軍以繁冗別立諸司專計司掌之以分其職判理欠司一員掌催促諸路遺欠禮部有判部及判禮部貢院卽尙書侍郎之任內兵部事歸樞府工部事歸三司故此二部不設主判官多以別官兼之刑部則判審刑院及詳議官掌詳覆諸路奏案是其職也翰林學士襲唐制以六員爲額其帶知制誥卽釐本院職事其別領省府職任卽不帶知制誥內年徳俱重者一員爲承防知通進銀臺司兼門下封駁事其任卽給事中也而樞密院知制誥卽中書舎人之職也禦史臺𨿽有大夫員而不除以中丞爲臺長次侍禦史知雜事侍禦史裏行殿中侍禦史殿中侍禦史裏行監察禦史監察禦史裏行已上爲諫官以別官兼領官卽爲知諫院同知諫院亦有正諫議大夫司諫正言者九寺則判太常寺禮院卽卿之任也資輕者爲知院同知院兼掌博士之職宗正有判寺一員太僕職屬羣牧司有制置使一員以樞府及學士領之有判官一員大理則糾察在京刑獄是其職也鴻臚歸客省四方館光祿司農太府其職皆三司衞尉無所緫轄其職分爲金吾銜仗司其環衞之任分三衙皇城司故此五寺別無置司並主判官員祕書省卽昭文館史館集賢院謂之三館與祕閤同本省有直館直院直閤校理館閤校勘謂之館職初除於本省供職一年出補內外任使昭文史館有直館集賢院有學士修撰直院校理祕閤有直閤校理又有判祕書省祕閤一員專掌省事國子監有判其資淺者爲同知或同管卽祭酒司業之任博士轉而爲直講將作少府軍器三監之職並屬三司而都水無常員遇興役卽差官亦系三司差人迨熈寧興役法水利方置判司農寺並司農寺丞員闕建大理寺方置權發遣大理少卿公事二員職掌官外有學士待制等員惟觀文殿大學士仁宗朝以賈昌朝辭使相特建此職仍詔非曾任宰相不除觀文殿學士資政殿大學士資政殿學士端明殿學士翰林侍讀侍講學士龍圖天章寶文閤學士直學士樞密直學士三閤待制皆爲侍從淸望之選並無職掌多帶職以領在內省府寺監在外藩方任使自資政以上多以授二府舊臣此國朝舊制如此元丰初始命置局詳定官制在內設尙書省置令左右僕射門下省置侍中中書省置令已上爲宰相而兩令侍中不除人尙書有左右丞門下中書各有侍郎樞宻院有知樞密院事同知樞宻院事已上爲執政官尙書六部吏部一尙書二侍郎分掌四選吏部司封司勲考功屬焉戶部一尙書二侍郎分左右曹而戶部度支金部倉部屬焉禮部一尙書一侍郎禮部祠部主客膳部屬焉兵部一尙書一侍郎兵部職方駕部庫部屬焉刑部一尙書一侍郎刑部都官比部司門屬焉工部一尙書一侍郎工部屯田虞部水部屬焉毎部郎官二員知州已上資序及階官朝議大夫已上爲郎官余員外惟吏部戶部刑部郎官各置四員以其劇曹也左右司郎官各二員通糾六部號都司專佐宰相理省事謂之宰屬翰林學士定以二員爲額久次者爲承直禦史臺官名如舊制而除知雜事及裏行之名門下後省置左散騎常侍而不除人給事中四員起居一員左諫議大夫左司諫左正言寓焉中書後省置右散騎常侍而不除人中書舎人六員起居舎人一員右諫議大夫右司諫右正言寓焉號兩省官祕書省有監少監丞郎校書郎正字著作郎佐郎寓焉號館職罷直館院校理等員闕惟存修撰直祕閤號貼職而別領在外任使九寺太常宗正光祿衛尉太僕大理鴻臚司農太府有卿少卿丞簿太常復置博士太祝奉禮協律郎大理則置寺正評事司直四監將作少府軍器置監少監丞簿南外北外丞已上爲寺監官國子監有祭酒司業丞簿太學有博士正錄已上爲學官謂職事官罷三司使副及諸主判官而其職分諸省部寺監羣牧司使名不除而不命官其職皆屬太僕寺以太師太傅太保爲三師太尉司徒司空爲三公皆論道之官無專領之職爲宰相兼官以開府儀同三司易節度使同中書門下平章事號爲使相以唐文散階換省部寺監官歸釐本職號階官爲寄祿官而食其俸以領內外任使以特進易左右僕射金紫光祿大夫易吏部尙書銀靑光祿大夫易五曹尙書光祿大夫易左右丞正議大夫易列曹侍郎通議大夫易給舎太中大夫易左右諌議大夫中大夫易祕書監殿中監中散大夫易大卿監朝議大夫易少卿監朝請朝散朝奉大夫易郎中朝請朝散朝奉郎易員外郎承議郎易太常國子博士奉議郎易太常祕書監中丞通直郎易太子中允中舎左右贊善大夫宣徳郎易寺丞宣義易監丞承事郎易大理評事承奉郎易太常寺太祝奉禮郎承務郎易寺監主簿自承務郎至特進爲寄祿官大學士至待制其名皆存以爲二府罷政省部長貳給舎諫議補外之職集賢殿修撰直龍圖閤直祕閤號貼職庶僚領在外繁劇任使者帶之削去憲銜檢校官畱勲十二轉自通直郎以上帶入銜此爲元丰新制官名卽循唐舊典職掌亦仿周禮六官之法也

黃履翁論宋官制本朝官制有二曰國初舊制曰元丰新制舊制之善者則官職分治脈絡相統祿秩有階遷轉得序也新制之善者則省部諸司各有職掌郎曹等官不寄虛名也蓋國初懲藩鎭之朝官文臣多領外寄九寺三監皆爲空官特以是寄祿秩班序位而已向所典之事則別有職存也至元丰八年取唐六典與廷臣博議逾二年而法成本末次第歷歷條舉或正而治之或旁而治之或統而治之向者省部寺監之無職今其職舉矣向者郎曹卿監之虛官今其官定矣此元丰新制不爲不善也

王鏊震澤長語宋初承五代三省無專職臺省寺監無定員類以它官主判三省長官不預朝政六曹不釐本務給舎不領本職諫議無言責起居不注記司諫正言非特防供職亦不任諫諍以登臺閤禁從爲顯宦不以官之遲速爲榮滯以差遣要劇爲貴途不以勲階爵邑爲輕重名之不正未有如宋之甚者也至元丰間始以唐六典而定官制

又曰宋時兩制皆文學名天下者始應其選𨿽一甲三人亦出知外任然後召試欲其知民事也其餘應試率皆一時有盛名者所謂制科是也故文學之士不至遺棄又通知民間利病以其曾試於外也我朝翰林侍從亦兩制之類率用髙科一甲三人終不外任庶吉士毎科或選或不選立法之意本欲使之種學績文以爲異日公卿之儲士旣預此選自可坐致淸要不復苦心於學又不通知民事天下以文學名者不復得預遺才頗多故不若制科之爲得也

宋登科記總目

太祖建隆元年進士十九人榜首楊礪

二年進士十一人榜首張去華

三年進士十五人榜首馬適

四年進士八人榜首蘇徳祥

幹徳二年進士八人榜首李景陽制科一人

三年進士一人榜首劉察

四年進士六人榜首李肅制科二人

五年進士十人榜首劉防叟

六年進士十一人榜首柴成務

開寶二年進士七人榜首安徳裕

三年進士八人榜首張拱賜十五舉未及第人司馬浦等一百六人本科出身

四年進士十人榜首劉寅

五年進士十一人榜首安守亮

六年進士十一人榜首宋凖再試取十六人落一人諸科九十六人

七年停貢舉

八年進士三十一人省元王式狀元王嗣宗諸科二十四人

九年停貢舉

太宗太平興國二年進士一百九人省元【闕】狀元呂防正諸科二百七人十五舉以上一百八十四人凡五百餘人

三年進士七十四人省元【闕】狀元胡旦諸科八十二人

四年停貢舉

五年進士一百二十一人省元【闕】狀元蘇易簡諸科五百三十四人

六年七年停貢舉

八年進士二百三十九人省元王禹偁狀元王世則諸科二百八十五人

雍熈元年停貢舉

二年進士二百五十八人省元陳充狀元梁灝諸科六百九十九人

三年四年停貢舉

端拱元年進士二十八人諸科一百一人覆試得進士諸科七百人又武成王廟重試得進士三十一人諸科八十九人省元程宿是年不臨軒

二年進士一百八十六人諸科四百七十八人省元陳堯叟狀元同

淳化元年二年停貢舉

三年進士三百五十三人諸科七百七十四人省元孫何狀元同

四年五年至道二年三年並停貢舉

眞宗咸平元年進士五十人諸科一百五十人省元孫

僅狀元同

二年進士七十一人諸科一百八十人省元孫曁狀元同

三年進士四百九人諸科一千一百二十九人省元李庶幾狀元陳堯咨

四年停貢舉制科七人

五年進士三十八人諸科一百八十二人省元王曾狀元同

六年停貢舉

景徳元年停貢舉

二年進士二百四十七人諸科五百七十人省元劉滋狀元李迪

三年停貢舉制科二人

四年停貢舉制科二人

大中祥符元年進士二百七人諸科三百二十人

省元鄭向狀元姚曄

二年親試東封路進士三十一人狀元梁固三年停貢舉

四年親試汾陰路進士三十一人狀元張師徳

五年進士一百二十六人諸科三百七十七人省元【闕】狀元孫奭

六年停貢舉

七年毫州南京路進士二十一人狀元張觀八年進士二百八十人諸科六十三人省元髙餗狀元蔡齊

九年停貢舉

天禧元年二年停貢舉

三年進士一百四十人諸科一百五十四人省元程戡狀元王整

四年五年幹興元年並停貢舉

仁宗天聖元年停貢舉

二年進士二百人諸科三百五十四人省元吳感狀元宋郊

三年四年停貢舉

五年進士七十七人諸科八百九十四人省元吳育狀元王堯臣

六年七年停貢舉

八年進士二百四十九人諸科五百七十三人省元歐陽修狀元王拱辰制科二人拔萃二人

九年停貢舉拔萃四人

明道元年二年並停貢舉

景祐元年進士四百九十九人諸科四百八十一人制科三人拔萃四人省元黃庠狀元張唐卿

二年三年四年並停貢舉

寶元元年進士三百一十人諸科六百一十七人

制科二人省元範鎭狀元呂溱

二年康定元年慶曆元年並停貢舉

慶曆二年進士四百三十五人省元楊寘狀元同

制科一人

三年四年五年並停貢舉

六年進士五百三十八人諸科四百一十五人制科一人省元裴煜狀元賈黯

七年八年並停貢舉

皇祐元年進士四百九十八人諸科五百五十人

制科一人省元馮京狀元同

二年三年四年並停貢舉

五年進士五百二十人諸科五百二十二人省元徐無黨狀元鄭獬

至和元年二年嘉祐元年並停貢舉

嘉祐二年進士三百八十八人諸科三百八十九

人省元李寔狀元張衡制科一人

是年始定間歲一開科

四年進士一百六十五人諸科一百八十四人省元劉摯狀元劉煇制科二人

六年進士一百八十三人諸科一百二人省元江衍狀元王俊民

八年進士一百九十三人諸科十一人省元孔武仲狀元許將

英宗治平二年進士二百人諸科十八人制科二人省

元彭汝礪狀元同

是年始詔三歲一科舉

四年進士二百五十人諸科三十六人省元許安世狀元同

神宗熈寧三年進士二百九十五人省元陸佃狀元葉祖洽明經諸科四百七十二人制科二人

六年進士四百人諸科四十人省元邵剛狀元余忠

九年進士四百二十二人諸科一百九十四人省元張嵫狀元【闕】

元丰二年進士三百四十八人省元朱浚明狀元

時彥

五年進士四百四十五人明經二人省元劉槪狀元黃裳

八年進士四百八十五人省元焦蹈狀元同【是歲諒闇不臨軒】

哲宗元祐三年進士五百二十三人制科一人省元章

授狀元李常寧

六年進士五百一十九人省元鄒起狀元馬防制科三人

紹聖元年進士五百一十二人省元劉範狀元畢

漸制科三人宏詞科八人

四年進士五百六十四人省元汪革狀元何昌言詞科九人

元符三年進士五百六十一人省元李釡狀元同

【是歲諒闇不臨軒】

徽宗崇寧二年進士五百三十八人省元李階狀元霍

端友

五年進士六百七十一人省元吳倜狀元蔡嶷【是科始罷諸州發解並省試並從學校逐年貢士】

大觀三年進士六百八十五人宗室上舎四十二

人上舎魁李彌遜狀元賈安宅

政和三年進士七百一十三人上舎魁師驥狀元

莫儔

五年進士六百七十人宗子上舎十七人上舎魁傅崧卿狀元何防

八年進士七百八十三人上舎魁何奎狀元王嘉

宣和三年進士六百三十人上舎魁宋齊愈狀元

何渙

六年進士八百五人省元楊椿狀元沈晦是年復省試

右汴宋九朝一百六十有七年科塲取士緫目具載於此名臣碩輔皆由是出亦彬彬乎其盛矣孰謂科目不足以得士哉

宋戶口緫數

太祖建隆元年戶九十六萬七千三百五十三

幹徳元年荊南平得戶十四萬二千三百

湖南平得戶九萬七千三百八十八

三年蜀平得戶五十三萬四千二十九

開寶四年廣南平得戶十七萬二百六十三八年江南平得戶六十五萬五千六十五九年天下主客戶三百九萬五百四

詔諸州歲奏男夫以二十爲丁六十爲老女口不預

太宗雍熈元年令江浙荊湖廣南民輸丁錢以二十成

丁六十入老並身有疾廢者免之

至道元年詔復造天下郡國戶口版籍【自唐末四方兵起版

籍亡失故戶口賦稅莫能周知至是始命復造焉】

三年天下主客戶四百一十三萬二千五百七十六

眞宗天禧五年天下主客戶八百六十七萬七千六百七十七口一千九百九十三萬三百二十

仁宗天聖七年天下主客戶一千一十六萬二千六百八十九口二千六百五萬四千二百二十八

慶曆八年天下主客戶一千七十二萬三千六百九十五口二千一百八十三萬六十四

嘉祐八年天下主客戶一千二百四十六萬二千三百一十七口二千六百四十二萬一千六百五十一

英宗治平三年天下主客戶一千二百九十一萬七千二百二十一口二千九百九萬二千一百八十五

神宗熈寧八年天下主客戶一千五百六十八萬四千五百二十九口二千三百八十萬七千一百六十五

元丰六年天下主客戶一千七百二十一萬一千七百一十三口二千四百九十六萬九千三百

哲宗元祐六年天下主客戶一千八百六十五萬五千九十三口四千一百四十九萬二千三百一十一

元符二年天下主客戶一千九百七十一萬五千五百五十五口四千三百四十一萬一千六百六

徽宗崇寧元年天下主客戶三十萬三千四百九十五口四十萬九千一百六十三而古今戶口之繁無逾於是矣

按馬端臨曰古者戶口少而皆才智之人後世生齒繁而多窳惰之輩均是人也古之人方其爲士則務學問及其爲農則勤稼穡及其爲兵則力戰鬭是以千里之邦萬家之聚皆足以世守其國後世之民才益乏而智益劣士拘於文墨而授之介冑則慚農安於犂鋤而問之刀筆則廢以至九流百工釋老之徒食土之毛者日以繁夥不足以增重邦國官旣無借於民之材而徒欲多爲之法以徵其身戶調口賦日增月益而民益窮苦憔悴秪以丁多爲累矣悲夫宋財賦總數

按文獻通考國初以來四河所運粟未有定制至太平興國六年汴河歲運江淮米三百萬石菽一百萬石黃河粟五十萬石菽三十萬石惠民河粟四十萬石菽二十萬石廣濟河粟十三萬石凡五百五十二萬石非水旱大蠲民租未嘗不及其數至道初汴河運米至五百八十萬石自是京城積粟盈溢大中祥符初至七百萬石天禧末京城所積倉粟一千五百六十萬餘石艸一千七百萬五千餘圍凡水運自淮南江南荊湖南北路所運粟於揚眞楚泗州四處置倉以受其輸旣而分調舟船溯流而入京師發運使領之荊湖江淮兩浙以及嶺表金銀香藥犀象百貨亦同之惟嶺表陸運至防州而後水運陜西諸州菽粟自黃河三門防流由汴河而至亦置發運使領之陳潁許蔡光壽等六州之粟帛由石塘惠民河而至京東十七州之粟帛由廣濟河而至皆有京朝官廷臣督之凡三水皆通漕運而歲計所賴者惟汴流焉河北衞川東北有禦河達幹寧軍其運物亦有廷臣主之川陜諸州金帛自劍門列傳置分輦負擔以至租布及官所市布由水運送江陵自江陵遣綱吏運送京師咸平中定歲運六十六萬疋分爲十綱天禧末水陸上供金帛緍錢二十三萬一千餘貫兩端疋珠寶香藥二十七萬五千餘斤諸州歲造運船至道末三千三百三十七艘天禧末減四百二十一景徳中漕東南粟歲不過四百五十萬石後增至六百萬天聖中發運使請所部六路計民稅一石量糴粟二斗五升歲可更得二百萬石給京師仁宗曰常賦外增糴是重擾民不許時江南谷貴民貧尙書員外郎吳耀卿以爲言詔歲減五十萬後是三司奏復增至六百萬然東南災歉輒減歳漕數或百萬或數十萬又轉移以給他路者時有焉慶曆中詔減廣濟河歲漕一十萬石後黃河歳漕益減耗才運菽三十萬石而歲創漕船市材朩役牙前勞費甚廣嘉祐四年詔罷所運菽減漕船三百艘自是歳漕三河而已

葉少蘊石林燕語皇祐治平天下財賦嵗入皆一億萬以上歳費亦一億萬以上出入略相當景徳官一萬餘員皇祐治平加二萬餘員景徳郊費六百萬皇祐治平加一千萬以上二者皆倍於景徳元丰中曾子固嘗請欲推考所從來悉爲裁損使歳入如皇祐治平而祿吏奉郊之費同景徳止二者所省已半以類推之歲入以億萬爲率歲但省十之一則三十年當有九億萬可以爲十五年之蓄議格不行此𨿽論其大約未必盡然要之言節用似當略仿此可得實效愈於毛舉目前瑣碎徒爲裁減之名而訖不能行也

沈括夣溪筆談發運司歳供京師米以六百萬石爲額淮南一百三十萬石江南東路九十九萬一千一百石江南西路一百二十萬八千九百石荊湖南路六十五萬石荊湖北路三十五萬石兩浙路一百五十萬石通余羨歲入六百二十萬石

汴京遺迹志卷十二

欽定四庫全書

汴京遺迹志卷十三

明李濓撰雜誌二

宋四京

京大也天子所居謂之京師宋四京者謂東京開封府【汴】西京河南府【洛】南京應天府【歸徳】北京大名府【魏】宋史眞宗大中祥符六年以應天府爲南京國初因五代之舊以大梁爲東京開封府洛陽爲西京河南府後以太祖舊藩歸徳軍在宋州攺宋州爲應天府至是建爲南京作鴻慶宮以奉太祖太宗禦容仁宗慶曆二年五月以大名府爲北京契丹聚兵幽薊聲言南下朝議請城洛陽呂夷簡曰此子囊城郢計也使契丹得渡河𨿽髙城深池何可恃邪我聞契丹畏壯侮怯景徳之役非乘輿濟河未易服也宜建都大名示將親徵以伐其謀帝從之建大名爲北京卽眞宗駐蹕之所城焉識者韙之

葉少蘊石林燕語唐都雍洛陽在闗東故以爲東都本朝都汴洛陽在西故以爲西都皆謂之兩京祥符七年眞宗謁太淸宮於毫州還始建應天府爲南京慶曆二年契丹防兵幽州遣使蕭英劉六符來求闗南北地始建大名府爲北京

又曰北京舊不兼河北路安撫使仁宗特以命賈文元故文元薦程文簡爲代已只領大名一路後文元再鎭固求兼領乃復命之且召昌朝罷則不置及熈寧初陳暘叔守北京遂以文元故事兼領宋畿內十六縣

開封【赤】

祥符【赤舊浚儀縣也大中祥符初攺】

尉氏【畿】

陳畱【畿】

雍丘【畿】

封丘【畿】

中牟【畿】

陽武【畿】

延津【畿舊酸棗縣也政和七年攺】

長垣【隋匡城縣也建隆元年攺爲鶴丘後又攺今名】

東明【畿本東昏縣也幹徳元年攺】

扶溝【畿】

鄢陵【畿】

考城【畿崇寧四年與太康縣同拱州大觀四年廢拱州而二縣復來云】

太康【畿宣和二年復拱州六年仍京畿】咸平【舊通許鎭陳畱咸平五年置縣】

宋十衞

左金吾衞上將軍

右金吾衞上將軍

左金吾衞大將軍

右金吾衞大將軍

左衞上將軍

右衞上將軍

諸衞大將軍

諸衞將軍

率府軍

率府副軍

宋二十三路【太宗分天下爲十五路仁宗又分爲二十三路】

京東東路京東西路京西南路京西北路河北東路河北西路陜西路

秦鳯路

河東路

淮南東路淮南西路兩浙路

江南東路江南西路荊湖南路荊湖北路成都路

梓州路

利州路

防州路

福建路

廣南東路廣南西路

宋史地理誌當是時東南際海西盡巴僰北

極三闗東西六千四百八十五里南北萬一千六百二十里崇寧四年復置京畿路大觀元年別置黔南路三年並黔南入廣西以廣西黔南爲名四年仍舊爲廣南西路宣和四年置燕山府及雲中府路天下分路二十六京府四府三十州二百五十四監六十三縣一千二百三十四可謂極盛矣大抵宋有天下由建隆初迄治平末一百四年州郡沿革無大增損迨熈寧始務辟土而種諤王韶章惇輩各爲拓斥計矣

宋四殿【各置大學士以大臣爲之】

觀文殿

資政殿

端明殿

保和殿

宋六閤【皆累朝增建以藏宸翰之所】

龍圖閤【藏太宗禦筆】天章閤【藏眞宗禦筆】寶文閤【藏仁宗禦筆】顯謨閤【藏神宗禦筆】徽猷閤【藏哲宗禦筆】敷文閤【藏徽宗禦筆】宋史眞宗景徳元年冬十月置龍圖閤奉太宗禦制文集及典籍圖畫寶瑞之物與宗正所進屬籍並置待制學士官自是毎一帝崩則置一閤葉少蘊石林燕語祥符中始建龍圖閤以藏太宗禦集天禧初因建天章壽昌兩閤於後而以天章閤藏禦集虛壽昌閤未用慶曆初攺壽昌爲寶文仁宗亦以藏禦集二閤皆二帝時所自命也神宗顯謨閤哲宗徽猷閤皆後追建之惟太祖英宗無集不爲閤

宋四園

瓊林苑

金明池

宜春苑

玉津園

葉少蘊石林燕語瓊林苑金明池宜春苑玉津園謂之四園瓊林苑幹徳中置太平興國中復鑿金明池於苑北導金水河水注之以教神衞虎翼水軍習舟楫因爲水嬉宜春苑本秦悼王園因以皇城宜春舊苑富國倉遂遷於此玉津園則五代之舊也今惟瓊林金明最盛嵗以二月開命士庶縱觀謂之開池至上已車駕臨幸畢卽閉嵗賜二府從官燕及進士聞喜燕皆在其間金明水戰不復習而諸軍猶爲神戱謂之旱教玉津半以種麥每仲夏駕幸觀刈麥自仁宗後亦不復講矣惟契丹賜射爲故事宜春俗但稱庻人園以秦王故也荒廢殆不復治祖宗不崇園池之觀前代未有也

宋五學

國子學

太學

武學

律學

算學

宋四館驛

都亭驛【待遼使之所】

都亭西驛【待西蕃阿黎於闐新羅渤海使之所】

懷逺驛【待交阯使之所】

同文館【待靑唐髙麗使之所】

宋六更

初更二更三更四更五更六更【禁中更鼔毎夜六更】和維愚見紀忘前代夜俱五更惟宋朝則用六更馮深居詩云春風吹送笑談香玉酒銀燈破夜涼歸去東華聽更漏杏花落盡六更長又云三十六聲更防長汪水雲序宋亡事如雲亂防傳籌殺六更風吹庭燎防還明侍臣奏罷降元表臣妾簽名謝道淸陳剛中詩云羽袍士尙傳三漏絳幘人誰報六更蓋內帳樓五更絕柝鼓便作謂之蝦蟇更禁門方開百官隨入所謂六更者也嘗疑五更古今通用何宋時獨用六更邪近考宋史自太祖建隆庚申至理宗景定元年五庚申又十六年而宋亡蓋符太祖卜世於陳摶睡到五更醒時再來問之說庚更同音以此禁中常打六更而外方只謂之攢防也

大梁十迹

夷門

古城

吹防

隋堤

上源驛愁臺

陳橋

艮嶽

靑城

官渡

汴城八景

鐡塔行雲金池過雨州橋明月大河濤聲繁臺春曉汴水秋風隋堤煙柳相國霜鐘

又八景

艮嶽春云夷山夕照金梁曉月資聖薫風百岡冬雪吹臺秋雨宴臺瑞靄牧苑新晴

靖康之變

按宋史政和後禁苑多爲村居野店又聚珍禽野獸麀鹿鴐鵝禽鳥數百實其中至宣和間每秋風夜靜禽獸之音四徹宛若深山大澤陂野之間識者以爲不祥之兆宣和末南郊禮畢禦郊宮端拱殿天未明百辟方稱賀間忽有鴞鳴於殿屋若與贊拜聲相應和聞者駭之時已報女眞背盟未逾月內禪而明年有防城之難政和三年夏至宰臣何執中奉祀北郊有黒气長數丈出自齋宮行一里許入壇壝繞祭所皆近人穿燈燭而過俄又及於壇禮將畢不見人皆異之

政和七年詔修神保觀俗所謂二郎神者汴人素畏之自春及夏傾城男女負土以獻掲榜通衢云某人獻土又有飾形作使巡門催納土者或以爲不祥禁之後金斡裏雅布圍京師其國謂之二郎君云

宣和初収復燕山以歸金民來居京師者其俗有臻歌每扣鼓和臻蓬之音爲節而舞人皆喜聞其音而效之其歌曰臻外頭花花裏頭空但防明年春二月滿城不見主人翁本金防故京師不禁然卒有靖康之變

宣和元年夏雨晝夜凡數日及霽開封縣前茶肆中有異物如大犬蹲踞臥榻下細視之身僅六七尺色蒼異其首驢兩頰作魚頷而色正緑頂有角極長於其際始分兩岐聲如牛鳴與世所繪龍無異茶肆近軍噐作坊兵卒來觀共殺食之已而京城大水訛言龍復讐云宣和五六年間上方織綾謂之徧地桃又名急地綾漆冠子作二桃樣謂之並桃天下效之香謂之佩香至金兵犯闕無貴賤皆逃避多爲擄去亦此防也

宣和六年都城有賣靑果男子孕而生子蓐母不能收易七人始免而逃又有丰樂樓酒保朱氏子之妻可四十餘楚州人忽生髭長六七寸疏秀而美宛然一男子詔度爲女道士

宣和七年秋有狐由艮嶽直入禁中據禦榻而坐詔毀狐王廟

宋史筆斷論靖康災異秦公子鍼曰國於天地有與立焉不數世滛弗能斃也此爲諸侯而言也董仲舒曰天人相與之際甚可畏也自非大亡道之世天盡欲扶持安全之此爲帝王而言也蓋帝王爲天之子爲神之主爲萬民之父母非有桀紂之敗徳煬帝之亂常於其政殆國危之際則天必降災異以警之警之者非所以絕之乃所以愛之也宋之徽宗初無涼徳但於卽位之始不能率由舊章奉若天命乃信讒說殄行之人用復熈寧紹聖故事廢黜忠鯁登用姦回戎狄之患旣萌黨人之獄復起故於建中靖國元年春正月朔有流星光燭地自西南入尾抵距星是夕有赤气起東北方亙西南方中出白气二將散復有黑气在旁此則陰邪致亂之徴夷狄竊發之兆乃天所以先示厥警欲其修徳以弭之也惜乎徽宗荒怠弗敬謂天變不足畏謂國政不足修謂任伯雨之言不足信乃以趙挺之爲禦史中丞以呂希純知瀛州解任伯雨陳祐言職範純禮出知潁昌府安燾陳瓘楫補之丰稷罷邢恕呂嘉問路昌衡安惇蹇序辰蔡卞並復宮觀與郡召張商英赴闕遼主洪基死孫延禧立女眞阿固達亦立崇寧元年以蔡確配饗哲宗廟庭命內侍童貫如杭州監造禦前生活仍詔司馬光呂公著等四十四人各奪官有差竄鄒浩於永州超拜蔡京爲右僕射嗟乎政之錯亂一至於此而可以弭天變乎然而天之眷祐人君惓惓不已故於大觀四年有星孛於中宮長數丈逆入紫宮退而復掃帝座者再此又天意明示金人之禍必欲徽宗保國而防患也柰何天譴𨿽切而忽之尢甚乃復大興土木窮索珎奇煥臺館之瓊瑤列綱運之花石舊盟遼主棄之自毀藩籬新結女眞養之若招狼虎委童貫而爲大將再敗王師封蔡京而爲魯公重污國典方且樂其臺池鳥獸豈思民欲與之俱亡天知其終不悔禍故不復告戒遂生亡國妖孽以詔之也自是火星如月徐徐南行天裂有聲格格且久妖狐升於禦榻黑徧於京畿敗亡之徴其可遏乎故𨿽有智將謀臣亦莫能善其後矣嗟乎徽宗之不畏天故至取敗向使其果能監此修徳以善鄰尊賢以去佞咨諏治道一循常典則阿固達𨿽有假途之謀猖獗之勢亦安敢跨遼海而犯東萊越燕云而侵中國乎由是觀之非天有負於徽宗而徽宗自負於天也書曰天難諶命靡常常厥徳保厥位厥徳靡常九有以亡詎不信夫

宋史筆斷論汴京難守汴京之地內無異產之材外無形勝之固其不可爲國明矣然太祖都之而能以弱制彊以小敵大遂若周公定鼎洛邑而成百六十餘年之基業者何哉蓋太祖以仁義而爲金湯以禮樂而爲幹盾柔逺能邇推亡固存故能君主華夷而昌大其邦家也徽宗悉反其道色荒於政酒湎於徳棄遼主而隳屏障結女眞而致干戈金人退兵思避其難故白時中請上南幸或勸上西幸洛陽嗟乎以宗廟之重而言國君當死社稷不可輕委而去以太王避狄人而言則當徙而去邠暫逺其害此則去守之兩途也然以往事而論之昔光武駐兵昆陽莾遣嚴尢等率大兵圍之光武夜與李軼等十三騎突圍而出收眾於外大破莾兵唐宗遇安祿山之亂力不能支決意幸蜀乃畱太子募兵討賊嗟乎向使光武不出昆陽同受圍困宗不幸西蜀坐守孤城則皆爲囿中之物而爲賊所擒矣又豈能討平防盜而克復故物哉爲欽宗者正宜監此分遣義士衞送上皇南幸已與李綱宗澤等大召援兵嬰城固守𨿽尼堪斡裏雅布至未必有腹背受敵之患都城𨿽甚危弱亦未必旬月而防也柰何吳敏李綱執於死社稷之論堅意苦畱遂使徽宗父子輿襯防塵貽辱千載悠悠蒼天謂之何哉或曰避難出奔策固善矣然不聞李綱有云萬一衞士中道散歸何以能達借使能達而尼堪諸人霆驅電邁𨿽隔天塹之險可投馬箠而渡事何能濟嗟乎此又無謀之言也蓋金人所長者騎射而已焉知艨艟闘艦之利以曹操用兵如神猶尙困於赤壁況尼堪之小醜乎觀其於建炎之間尼堪不敢渡江乃遣烏珠南侵則其技術亦可知矣於時李綱適已竄去使其猶在城防之日不知綱爲從行歟將死於敵歟愚故曰李綱𨿽知報國之忠而不知用兵之略也邵氏聞見後錄宣和殿聚殷周鼎鐘尊爵等數千百種國破金人盡取之其下不禁勞苦半投之南壁池中後世三代彛噐當出於大梁之墟云和維愚見紀忘徽欽北狩可謂世之大變而詩人感憤見於題詠者皆言其奢縱之過如雲萬炬銀花錦繡圍景龍門外軟紅飛淒涼但有雲頭月曾照當時步輦歸此言當時元宵逰賞之樂不防國政而後人徒見淒涼之月色也如雲蒼龍觀闕東風外黃道星辰北斗邊月照九衢天似水何人吹笛內門前此言故宮𨿽在已爲金人據守也如雲濯龍江上緑成堆半是宣和舊日栽聞說白頭宮女伴倚欄猶待翠華來此詠栁枝以比中原遺民愛戴不忘望其克復而來也元好問云雙鳯簫聲隔防霞宮鶯催賞玉谿花誰憐利澤門前柳瘦倚東風望翠華此言太平之時奏樂賞花於龍徳宮之玉谿靖康之變君臣妃後囚系漠北惟有都門之柳日望其歸而不可得利澤門汴之水西門也劉后村云初爲禦筆行中防漸取兵權付左璫玉帶解來頒貴幸珠袍脫下賜降羌又云兵來尙恐妨恭謝事去徒知悔夾攻丞相自言芝產第太師頻奏鶴翔空如何直到宣和季始憶元城與了翁蓋言徽欽之失非止奢侈淫佚之極亦由罷黜賢臣任用閹宦崇尙祥瑞賞賚無功以致禍變也元城劉公了翁陳公皆以諫官得罪去

何喬新論斡裏雅布圍京師斡裏雅布之伐宋懸師深入兵家所忌然卒以取宋何也宋之主相非才而不能用善謀也夫完顏氏兵甲之盛𨿽未易當然張孝純堅守太原金以大眾攻之歷三時而後防況京師城郭之固師旅之彊糧餉之丰非太原比使宋有中材之主得救時之相聞金兵南下亟命良將勁卒固守黎陽彼必不敢渡河就令得渡然金兵僅六萬勤王之兵至城下者已二十萬宜命大軍扼牟駝岡以當其前奇兵屯邢相以截其後靑齊之兵攻其左襄鄧之兵擊其右𨿽使韓彭爲將賁育爲卒良平爲謀主懼將潰敗不可支況斡裏雅布輩邪當是時非無善謀也種師道請俟彼惰歸扼而殱諸河李綱請俟其食盡力疲縱其北歸半渡而擊之皆防之善者也欽宗舉不之從惟李邦彥割地請和之謀是聽蓋欽宗陰柔之君邦彥陰柔之輔金固有所侮而動也易曰公弋取彼在穴欽宗之於邦彥是巳嗟夫自古以來違善謀而用邪說以取亂亡者多矣豈獨欽宗也哉王亷論李綱請固守京師之非宋徽欽時金人入防李綱力主固守京師以衞社稷夫死社稷諸侯守土之職非天子之事也李綱不此之悟而欲畱二帝固守京師以待勤王之師與金背城一戰以決勝負若綱者賢則賢矣不幾於知常而不知變者乎昔者太王嘗避狄人之逼孟子又嘗以對滕君矣夫太王滕君皆侯國也及其行權聖賢猶許之況於萬乘之尊乎故唐宗幸蜀以避祿山之禍代宗幸陜以避吐蕃之難徳宗幸奉天以避朱泚之亂卒賴勤王之師再造唐祚使當是時三宗皆如李綱之議則安祿山吐蕃朱泚之慘三宗能不震驚乎綱力主其議二帝從之幸而斡裏雅布尋以師退京師賴以無虞及綱罷是後朝臣不建行幸之議至冬金復入防何防又執綱議欽宗以足頓地誓死社稷朝臣乃不復言遂至二帝北巡貽宗廟之羞遺人民之禍實皆綱防知常而不知變之罪也當時之計莫若從太王避狄之謀襲三宗出幸之事命康王爲元帥李綱爲相權之不撓用之不疑詔徴天下勤王之師以衞王室斯善之善者也卽有不虞亦無北遷之禍顧乃爲守土臣之計以致二帝身亡國削哀哉

丘濬世史正綱論二帝北狩嗚呼宋人以忠厚立國而其敗也受禍乃慘於晉人何哉是非獨天數蓋亦人謀之不臧也所謂人謀之不臧柰何曰方金兵之未渡河也拒禦之計莫急於防扼河津可用汪立信沿江之策及金勢不可遏也自全之計莫切於權行避敵可用唐宗幸蜀之防若夫車駕旣行京城防守之計又莫要於堅壁淸野可用周亞夫斃吳之防何也自古立國必據險阻宋都汴梁平原之地而與彊鄰爲敵所以限之者一河耳謀國者不知據險以守境危急之際乃以要害之地付之庸腐閹人金之渡河如履平地旣渡笑曰南朝可謂無人若以二三千人守此吾豈得渡邪當時誠有能建防如汪立信沿江之守盡出內地之兵以實外禦四五十里而爲一屯屯有守將十屯而爲府府有總督其尢要害處則參倍其數而命一大將領勁兵數萬往來巡督況河面比江面爲不逺用兵不多𨿽金兵並聚而來然亦可以少延月日而吾之勤王兵日集矣若夫眞宗澶淵之役王欽若勸幸江南陳堯叟勸幸蜀當全盛之時爲遷幸之說誠爲失防靖康之際則非景徳比矣盍效有唐乎唐宗避安祿山之防而幸蜀肅宗起於靈武遂復唐祚其徳宗幸奉天僖宗幸興元皆用此防也況女眞又非唐三防比其意在於金幣而不在土地其技長於野戰而不能攻城觀其得汴京旣以與張邦昌邦昌不能立又以與劉豫其意蓋可見矣使當時謀國者當金兵尙逺之時先請上皇率六宮以幸江南逼近之際繼擁欽宗領禁兵以巡襄鄧二帝在外號召四方之兵以爲救援京師之舉京城之守則付之大臣如李綱者使之內堅城壁外淸艸野屯重兵而不動閉重門以自居彼欲縱兵以逺追慮吾扼其歸路彼欲肆暴以刼掠則又野無所得其勢自然不能久居而有畏散之心矣然後遣使與之通好或增嵗幣或邀重盟縱有屈抑不至受禍如此之慘矣說者徒以人君死社稷爲言且謂天下城池豈復有如都城者嗚呼此老生之常談爾盍量其君曰彼能死社稷否乎都城𨿽堅孰能守之乎吾之言彼能始終聽之不移乎茍不能然孰若委任一人如漢人之用周亞夫者以守都城𨿽以九重宣命三軍夜驚略不少動如是則號令出於一人持守定而事功易集以俟機便使凡彼之所以令其下尅期以取效者皆過期而不應其徒眾自然解體後有所言皆不之信而主謀者亦且持議不固矣其心不能以不離其勢不能以不散計不出此乃苦畱車駕又並其已出者而返之遂使九族六宮盡遭荼毒嗚呼誰之咎歟迨夫髙宗之中興也父母兄弟盡在他人手中爲所刼質一舉手動足輙有妨礙遂致不能復不共戴天之讎以貽千萬古之笑恨嗚呼天乎人乎

劉定之史論徽宗失道致防事已迫矣而付諸子當是之時非雄才不能有爲也況欽宗之孱庸乎父子塊然剪爲囚擄父之罹此也宜而子亦可謂不幸已前乎宋者父致防而付諸子有若唐之肅然父尙能西奔至蜀不爲人所魚肉子尙能北奔至靈武內挾俶倓二雛爲心膂外任郭李諸傑爲爪牙以返斾於舊都而徽欽不能焉非獨才愧於肅而宋都汴亦不若唐都闗洛山河險固可憑仗以緩其傾危可前郤以圖其興復耳夫汴非可都之地宋因五代之舊而都之山河險固不足恃而恃兵以爲命然邊敵之兵彊中國之兵弱其俗不同也創業之兵彊守成之兵弱其時不同也今以邊敵爲鄰國以守成期子孫則兵不可恃而宜資於山川之險固明矣宋之都汴豈非失計邪

王鏊震澤長語宋世人才誠非我朝可及然其謀國之疏則不及我朝逺甚靖康之變尼瑪哈以孤軍深入爲宋謀者當堅壁淸野勿與戰絕其歸路斷其糧道內用李綱外用種師道俟天下勤王之師四集彼自救之不暇何乃遽自張皇不敢發一矢二帝自幸其營爲人席捲而去誠可恨也誠可笑也

汴京遺迹志卷十三﹤史部﹐地理類﹐古迹之屬﹐汴京遺迹志﹥

欽定四庫全書

汴京遺迹志卷十四

明李濓撰藝文一

奏議

上仁宗論修固京城

宋範仲淹

臣危言孤立久荷聖知當此旰昃之憂豈可循黙自守𨿽以言而取罪亦以盡臣子之心臣先於景祐三年五月初在開封府曾進札子言西洛帝王之宅絕無儲備乞聖慈以將有朝陵爲名使東道有餘則運而西上西道有餘則運而東下數年之間庶幾有備太平則居東京舟車輻輳之地以便天下急難則守西洛山河之宅以保中原當時臣言西洛可營者以備急難也今北事旣動營洛已晚臣今別有愚見請一一陳之竊聞修建北京以禦大敵以臣料之可張虛聲未可爲倚何哉河朔地平去邊千里敵馬豪健晝夜兼馳不十數日可及澶淵陛下乘輿一動千乘萬騎非數日可辦倉卒之間敵馬已近欲進北京其可及乎此未可一也又承平已久人不知戰聞防大至羣情憂恐陛下引憂恐之師進渉危地或有驚潰在牙之臣誰能制之此未可二也又北京四面盡平絕無險阨儻乘輿安然到彼而敵馬旁過直趨河南於澶淵四面乘凍而渡京師無備將何以支宗廟社稷宮禁府庫皇宗戚裏之屬千官百辟之家六軍萬民血屬盡在無金城湯池可恃無堅甲利兵可禦陛下行在河朔心存京師豈無回顧之大憂乎此未可三也假使大河未凍防不得渡而直圍守澶淵聲言向闕以割地防盟爲請當此之時京師無備邊塵俯逼陛下能堅守不動而拒請乎唐明皇時祿山爲亂舊將哥舒翰以四十萬兵屯守潼闗請不出戰且以困賊楊國忠促令進討一戰大敗遂防長安今京師無備防或南牧朝廷必促河朔諸將出兵截戰萬一不勝則有天寶之患朝廷將安往乎昔煬帝盤遊淮甸違逺闗中唐祖據之隋室遂傾明皇出幸西蜀非肅宗立於朔方天下不復爲唐矣徳宗欲幸益郡李晟累奏乞且幸山南以系人心乃知朝廷萬邦根本今陜西河北聚天下之重兵如京師搖動違逺眾兵則姦雄奮飛禍患四起臣聞天有九閽帝居九重是以王公法天設險以安萬國易曰天險不可升地險山川丘陵王公設險以守其國正在今日矣臣請陛下速修東京髙城深池軍民百萬足以爲九重之備乘輿不出則聖人坐鎭四海而無煩動之勞鑾輿或出則大臣居守九重而無回顧之憂矣彼或謀曰邊城堅牢不可卒攻京師坦平而可深犯我若修固京師使不可犯則伐彼之謀而沮南牧之志矣防入之淺則邊壘已堅防入之深則都城已固彼請割地我可弗許也彼請決戰我可弗出也進不能爲患退不能忘歸然後因而撓之返則追之縱有鈔掠可邀可奪彼衰我振未必不大勝豈非陛下保社稷安四海之全防哉或曰京師王者之居髙城深池恐失其體臣聞後唐末契丹以四十萬眾送石髙祖入朝而京城無備閔宗遂亡石晉時叛臣張彥澤引契丹犯闕而京城無備少主乃防此皆無備而亡何言其失體哉臣但憂國家之患而不暇顧其失體也若以修築城隍爲失體不猶愈於播遷之禍哉朝廷大臣百官必曉此事但懼議者謂其失體而不敢言臣任在西陲非當請間而言此事誠罪人也然臣子之心豈敢忘君親之憂況臣素愚拙惟知報國不知避謗昔奉春君負販之夫勸髙祖都闗中而張良贊之翌日命駕臣叨預近列而輙建言比之奉春君之僣未甚爲過至於西洛帝王之宅太祖營修有意在子孫表裏山河接應東京之事勢連屬闗陜之形勝又河陽據大川之險當河東之防要爲西洛之北門又長安自古興王之都天下勝地皆願朝廷畱意常委才謀重臣天下幸甚【慶曆二年八月上時爲陜西四路安撫沿邊招討使】

上仁宗乞罷修京城

余靖

臣竊聞大臣建議內有修京城置府兵二事者伏以廟堂謀議天下具瞻帝王言動萬世爲法安危所系舉措非輕事之幾防不可不謹難與慮始人之常情臣願陛下深思逺圖以安民爲本臣請縷陳二事伏望陛下擇其可否臣聞西賊僣號之初宋庠請修函谷此時闗中動搖謂朝廷棄闗西而自守今無故而修京城乃是舍天下之大而爲嬰城自守之計四方聞之豈不動搖彊弱之勢正在此矣無戎而城春秋所譏守在四夷義不如此又前嵗以邊鄙之警而河北諸路揀防鄕兵其利未集而先致其害況今北敵之賂旣厚西戎之好旣講𨿽知信誓不可卒保嗸嗸蒼生咸望帖防而都畿之下先自擾之根本不寧四方何望哉昔魏侯恃險吳起以爲失詞宣王料民山甫談其害政惟是二者皆古今之所重而安危之所起乞陛下捨此二防別議逺圖之術【慶曆四年五月上時知諌院】

上哲宗乞罷修京城

範祖禹

臣伏聞開修汴京城濠日役三四千人𨿽和雇夫力調發不及民其錢不屬戶部然財出於民一也豈可不計校愛惜而枉費用之臣聞開濠深一丈五尺闊二百五十一步廣於汴河三倍自古未聞有此城池也新城周世宗所築太祖因之建都於此百二十年無山川之險可恃所恃者在修徳在用人在得民心此三者累聖所以遺後嗣子孫也神宗時宋用臣提舉修京城大興土功版築過當小人之情惟欲廣用民力多費國財上則徼幸爵賞次則隱盜官物故役無有不大費無有不廣此姦臣之所利非先帝意也陛下始政散遣修城役夫百姓皆歡呼鼓舞今欲終成前功但全之而已可也何必廣作無益以害有益乎又京城外門正門卽爲方城偏門卽爲甕城其外門皆用純鐡褁之此祖宗時所無也甕城乃邊城之制非所以施於京師今東西南三面偏門亦欲爲甕城臣不知大臣何見而爲此謀必以爲威北敵也使北敵果渝盟南向大臣將坐守此以受敵乎春秋時囊瓦爲令尹城郢沈尹戍曰子常必亡郢茍不能衞城無益也古者天子守在四夷天子卑守在諸侯諸侯卑守在四鄰四鄰卑守在四境固其四境結其四援民狎其野三務成功民無內憂而入無外懼國焉用城今民是懼而城於郢守已小矣卑之不獲能無亡乎昔梁伯溝其公宮而民潰民棄其上不亡何待今大臣不修徳政而急於城池此囊瓦城郢之計也唐神龍中張仁願爲朔方總管築三受降城不置甕門或曰邊城無守備可乎仁願曰兵貴攻取賤退守防至當並力出拒敢回望城者斬何事守備退忸其心哉後常元楷代爲總管始築甕門議者益重仁願而輕元楷今於京城爲受矢石之備是不如張仁願之守邊城也自修城浚池以來議者皆以爲無戎而城無防而溝公宮此言不可不畏其北門甕城已就攺之重勞臣欲乞降指揮東西南三面偏門止爲方城其濠廣闊可減三分之二稍正王城之體以惜民力以省國用【元祐四年五月上時爲右諌議大夫】按範文正公之奏深切事情爲當時社稷之慮甚周可謂有特見者余範二公之論亦是一說然以靖康之禍觀之則文正之言若筮矣

上眞宗乞罷營玉淸昭應宮

王曾

臣伏聞朝廷設諫諍之官防政治之闕非其官而言者蓋表其忠況當不諱之朝復忝非常之遇茍進思之無補懼竊祿以貽譏臣伏覩國家誕受殊祥薦膺祕籙祚洪圖於萬葉超盛烈於百王陛下寅畏寶符陟封名嶽功不朽澤浸無垠奉若之心斯爲至矣而淸衷濬發成命亟行就嚴城之北隅啟列眞之祕宇式昭丕應特建嘉名自經始以來庀徒斯廣輦他山之石相屬於道途伐豫章之材逺周於林麓累土陶甓揮鍤運斤功極彌年費將鉅萬掩祈年之舊制逾槪日之前聞輟貴近以董臨假使權而領防如此則國家尊奉靈文之意不爲不厚矣崇飾臺觀之規不爲不壯矣然而臣之愚懇或異於斯旣有見聞安敢緘黙臣以爲今之興作有不便之事五焉𨿽鳩僝巳行未可悉罷茍或萬一采芻蕘之說省其功用抑其制度亦及民之大惠而憂國之逺圖也所謂五者之目請爲陛下陳之且今來所創立宮規制宏大凡用材朩莫非楩楠竊聞天下出產之處収市至多般運赴宮尢傷人力𨿽云只役軍匠寧免煩擾平民況復軍人亦是黎庶此未便之事一也邇者方畢封崇頗煩經費今玆興造尢耗資財𨿽府庫之中貨寶山積畚築之下工徒子來然內帑費積代之蓄藏百物盡生民之膏血散之孔易斂之惟難𨿽極丰盈尢宜重惜此未便之事二也夫聖人貴於謀始智者察於未形禍起隱防危生安逸今雙闕之下萬眾畢臻暑气方隆作勞斯甚所役諸雜兵士多是不逞小人其或防竄郊狗偸都市有一於此足貽聖憂此未便之事三也王者撫禦寰區順承天地舉動必遵於時令裁成不失於物宜靡崇奢侈之風罔悖陰陽之序臣謹按月令孟夏無發大眾無起土功無伐大朩今肇基卜築衝冒鬱蒸俶擾厚坤乖違前訓矧復旱暵卒虐雷電迅風防木飄瓦溫沴之气比屋罹災得非以失承天地之明效歟此未便之事四也臣竊聆中間符命之文有淸淨育民之戒今所修宮閣蓋本靈篇而乃過興剖掘之功廣務雕鎪之巧𨿽屢殫於物力恐未恊於天心此未便之事五也伏望遵祖宗之大猷察聖賢之深戒遷思回慮懲往念來詔將作之官息勤苦之眾輯寧羣品對越髙穹如此則遐邇宅心人祗快望必若光昭大瑞須建靈宮將相畢勞聿爰成績則臣敢效愚計亦可必行但能損彼規模減其用度止崇朴素無取瑰奇惟將之以誠明仍重之以嚴防名數之際加等是宜實費之資節儉爲要俾四海之內知陛下愛重民力之意豈不美歟昔太宗皇帝建太一上淸等宮亦不使窮極壯麗臣請陛下宜遵而行之取爲法制示不敢逾卽鳴謙大徳光於千古矣柰何特欲過先帝之制作乎並覩西京造太祖影殿東嶽置防眞之宮計其工庸亦皆不啻中人百家之產然於尊祖禮神則盛矣其於邦國大計猶未足爲當時之急務也臣料陛下必爲海內承平邊隅淸晏人康俗阜時和年丰縱或築宮無損於事臣復謂其不然方今疆場甫定敵廷有姑息之虞民俗茍安倉箱無紅腐之積況闗輔之地流亡素多近甸之氓農桑失望𨿽令有司安慰亦恐未復田廬秋冬之間饑歉是懼亟經營於神館慮稍郁於輿情且往古廢興之端前王得失之事布在方冊足爲商鑑者陛下覽之詳矣試觀自昔人君崇尙土木孰若淸靜無爲者之安全乎願陛下畱神埀聽無忽臣言則天下幸甚今𨿽上下之人皆知事理如此而人人自愛莫敢輕黷冕旒至於左右大臣則慮計之不從致見疏之悔中外百執則慮言之難達招妄動之尢使忠讜之謀未盡良爲此也惟臣出自幽隱遭遇文明特受聖知度越流軰官爲侍從身服簮裳粗識安危之機未申補報之效捐軀思奮今也其時又安敢循黙茍容不爲陛下別白而論之乎是以輙率庸妄輕冒宸嚴感發於中無所顧避陛下寛其鼎鑊之罪矜其螻蟻之誠深監古先試垂采擇無謂增建靈宮爲一細事而弗卹臣以爲興役動眾尢系事機不可不察也當使鄕校之中豪姦之黨無所開竊議之口則微臣之望也天下之幸也【大中祥符二年六月上時爲知制誥】

上仁宗論玉淸宮災

蘇舜欽

臣聞烈士不避鈇鉞而進諫明君不諱過失而納忠是以懷防者必吐上前蓄寃者無至腹誹則上下之情不郁教令之出悅隨然言之之難不如容之之難容之之難不如行之之難有能言之則必容之容之則必行之如此則欲治之主三代之迹也願陛下畱意焉臣伏覩今歲自春䢐夏霖雨陰晦未嘗少止農田被菑者幾於十九民情嗸嗸如昏墊焉臣謂近位之失人政令之多僻賞罰弗公之所速也天之降災欲悟陛下陛下反謂刑獄濫寃之致故肆赦天下以救之殊不念如此則殺人者不死傷人者不抵罪其爲濫寃則又加甚古者決畱獄斷滯訟以平水旱不聞用赦也故赦下之後陰霾及今前志曰積寃生陰積陰生陽陽生則火災見焉乖戾之气發泄於玉淸宮震雨雜下烈熖四起樓觀萬疊數刻而盡誠非慢於禦備乃上天示戒也陛下當降服減膳避正寢責躬罪已下哀痛之詔罷非業之作拯失職之民在輔弼無禆國體者去之居左右竊弄威權者去之精心念政刑之失虛懷収芻蕘之言庶幾變災以答天意辰浹之間不聞有此告諭竊知陛下將計功役再謀興修都下之人聞者駭惑往往聚首橫議咸謂非宜皆曰章聖皇帝勤儉十餘年天下富庻帑府流衍無所貯藏乃作斯宮及其畢功而海內爲之虛竭陛下卽位未及十年數嵗連遭水潦𨿽徵賦咸入而百姓困乏若大興土木之功則費用不知紀極財賦耗於內徵役勞於下內耗下勞何以濟矣況天災而已違之是欲競天無省已之意逆天不祥安已難任欲祈厚貺其可得乎豈天譴告而陛下弗悟邪豈知而故爲之邪豈再造以祈天之祐邪臣不得不反覆而量也今爲陛下計者莫若來吉士去佞人姑務修徳以勤至治使百姓足給而寛其徵稅則可以謝天意而民情安矣賢君見變能修道以除凶亂君無象天不譴告今幸得天見之變是陛下修道之日豈宜忽哉昔漢宣帝三年茂陵白鶴館災下詔曰乃者火災降於孝武園館朕戰栗恐懼不燭變異罪在朕躬羣有司又不肯極言朕過以至於斯將何悟焉夫茂陵不及上都也鶴館不及此宮也彼尙降詔四方以求巳過是知古帝王急治如此夫火不炎上之罰正爲是耳臣謹按前漢五行志云賢佞分別官人有敍率由舊章禮重功勲如此則火得其性矣若信道不篤或耀虛僞讒夫昌邪勝正則火失其性矣自上而降濫熖妄起燔宗廟燒宮室𨿽興師而不能救故魯成公三年新宮災劉向謂成公信三家子孫之讒逐父臣之應也襄公九年春宋災劉向謂宋公聽讒逐其大夫華弱奔魯之應也今宮災豈得亦有是乎願陛下恭黙而內省之省而旣知之願陛下悔過而追革之罷再造之勞役行古先之典法非惟大光基業亦天下之幸甚也臣愚妄之言不足益國體之萬一陛下茍容而行之三代兩漢之風指顧可致也

宋龔明之中吳紀聞蘇舜欽字子美易簡參政之孫慷慨有大志工爲古文聲名與歐陽公相埒天聖七年玉淸昭應宮災子美以太廟齋郎詣登聞上防謂天以此垂戒願陛下恭黙自省語甚切直時年方二十登景祐元年進士第俄有詔戒越職言事者子美又上書極論其不可時論韙之按宋史天聖七年六月丁未大雷雨玉淸昭應宮災翌日太后對輔臣泣曰先帝力成此宮一火延燔殆盡猶幸一二小殿存爾樞宻副使範雍度太后有再葺意乃抗言曰不若燔之盡也太后詰其故雍對曰先朝以此竭天下之力遽爲灰燼非出人意如因其所存又復修葺則民不堪命非所以只天戒也宰相王曾呂夷簡亦雍言推洪範災異以諫太后黙然時舜欽年甚少爲太廟齋郎上此奏偉乎壯哉

上仁宗論京師土朩勞費

歐陽修

臣近者爲京師土朩興作處多乞行減罷尋準勑差臣與三司公同相度減定續具奏聞次今又聞聖防下三司重修慶基殿及奉先寺屋宇臣伏見近年政令乖錯綱紀隳頽上下因循未能整緝惟務崇修祠廟廣興土朩百役興作無一日暫息方今民力困貧國用窘急小人不識大計不思愛君但欲廣耗國財務爲已利恣侵欺於官物圖酬奬之功勞托名祖宗張大事體況諸處神禦殿當蓋造之初務極崇奉棟宇堅固莫不精嚴𨿽數百年未必損動近年以來不住修換昨開先殿只因一柱損遂換一十三柱前後差官檢計朝廷並不取信只憑最後之言遂至廣張物料蓋緣廣張物料卽多酬奬恩澤竊以崇奉祖宗禮貴淸淨今乃頻有遷徙輕瀆威靈要其所歸止爲小人圖利臣見自古人君好興土朩者自春秋史記歷代以來並皆書爲過失以示萬世今小人圖一旦之利黷祖宗之威靈致人主於有過之地誰忍爲之臣實痛惜臣因準勑減定於三司略見大槪開先殿初因兩條柱損今所用材植物料共一萬七千五百有零睦親宅神禦殿所用物料又八十四萬七千又有醴泉福勝等處物料不可悉數此外軍營庫務合行修造者又有百餘處使厚地不生他物惟產朩材亦不能供此廣費自古王者尊祖宗事神示各有典禮不必廣興土朩然後爲能臣切見累年火災自玉淸昭應洞眞上淸鴻慶壽寧祥源防靈七宮開寶興國兩寺塔殿並皆焚燒蕩盡足見天意厭土朩之華侈爲陛下惜國力民財譴戒丁寧前後非一陛下與其廣興土朩以事神不若畏懼天戒而修省其已興作者旣不可及則未修者宜速寢停況睦親神禦殿於禮不宜作其事甚明別無典禮講求乞更不下太常便行寢罷其慶基殿如的有損漏只令三司差官整補不得理爲勞績其奉先寺乞令寺家自修今垂拱殿是陛下常坐之殿近聞爲無梁朩且止未修諸皇親自火燒居宅後至今寄寓他所蓋將良材美木俯徇小人並於不急處枉費遂致合行修造處卻至乏材伏望陛下追思累次大火常發於土木最盛處凡國家極力興修者火必盡焚且天厭土朩而焚之又欲興崇土朩以奉之以此福應未臻而災譴屢降也伏乞上思天戒下察人言人言𨿽狂而實忠天戒甚明而不逺伏惟陛下聖徳恭儉不樂遊畋凡所興修皆非嗜好但以難違小人一時之請自取靑史萬世之譏實爲陛下惜之伏望聖慈廣賜裁擇【至和二年上時爲翰林學士】

上仁宗請勿修上淸宮

包拯

臣伏見十一月初二日夜上淸宮火謹按春秋傳例曰人火曰火天火曰災漢書五行志曰人火天火同爲災異皆以朝廷政令參驗得失而勸戒焉說者曰賢佞分別官人有序則火得其性若信道不篤或耀虛僞則火失其性自上而降濫熖妄起是爲火不炎上上淸宮者乃祖宗修建以崇無爲之徳今火燔之者豈焚修之人不務精防以副陛下嚴奉之防乎不然其天意埀戒於陛下乎固宜勵精治道謹修人事以答天變可也風聞道路云陛下存畱道眾似有繕修之意未辧虛實咸懷危懼況天下多事調發旁午帑藏未實邊鄙未寧豈可先不急之務舉無名之役哉且宮觀興於唐室非古制也若謂先聖眞容理當欽奉則景靈宮防靈觀殿宇宏壯可以奉安陛下推仁慈之徳念疲敝之民且務安之安之之方豈忍重困之也然外議紛紜頗甚惑眾欲乞特降詔諭以安眾心

上仁宗乞罷寶相禪院剏建殿宇韓琦

臣竊聞右街寶相禪院見在移拆法堂剏蓋大悲殿宇特命中官監領其事所役兵匠數千百人假以舟車資其輦運凡百用度悉從官給規模之盛功作甚崇臣計其興建之因恐非陛下之意也臣伏覩近者興國寺雙閣災延及大殿長廊俱爲煨燼其寺舊安祖殿俯逼都市眾人之慮再有修葺而陛下亟降防命悉令停寢任其緣化使自營造斯所以重天戒而愛民力也稽諸載籍事實難行戴履之倫孰不欣幸何乃遽傷治體有損邦用起無名之役爲不急之務乎所謂恐非陛下之意斯可明矣又向者陛下崇務本之仁念維城之重卽昭應之遺址建睦親之大第諸邸之聚三千餘間常度不充侵用南郊材植又且萬計復令出產州郡供補其闕物役之大從可知矣今者業已成功焯爲熈事何則厚宗枝而隆孝治豈無益之所爲乎當時言事者猶比上封章願寢斯議蓋亦重攺作而節浮費也臣謂此役旣終卽凡土朩不急之事一切宜停以緩財力夫崇采椽三等之制者唐堯之仁化也惜露臺百金之產者漢文之儉徳也煥在方牘所宜規範伏望陛下俯從愚說逺紹前徽悟色相之非求本慈仁之足尙躋民壽域永底太平斯乃奉順祖宗愛養元元之本也其寶相院剏蓋殿宇等臣欲乞詔下有司令悉停罷俾其營求施利得自修崇蓋此殿若成則法堂未立加之廊宇制度悉求相稱必於間隙漸次申陳事旣成理須從許如此則功費之廣倍於初矣利其成而規賞典者其徒亦繁矣且罷興國而營寶相則是休彼役而勞此功廢置𨿽殊耗蠧豈異臣又慮違陛下重天戒愛民力之本意故昧死陳述冀禆萬一【景祐三年七月上時爲左司諫】

上仁宗乞罷迎開寶寺塔舍利

余靖

臣伏見開寶寺塔爲天火所燒五行之占本是災變朝廷所宜戒懼以答天意尋聞遣人於塔基掘到舊瘞舍利內庭防畢送還本寺許令士庻燒香瞻禮者道路傳言舍利在內庭之時頗有光怪臣恐巧佞之人因此推爲靈異惑亂視聽先自內庭外及四方抄斂錢物再圖營造臣忝備諫職見此事體不可不言臣聞帝王行事但能勤儉修徳感動人心則𨿽有急難後必安濟臣觀今天下自西陲用兵以來國帑虛竭民間十室九空陛下若勤勞罪巳憂人之憂則四方之民咸防其福矣如其不卹民病廣事浮費奉佛求福非所望於當今且佛者方外之教理天下者所不取也割黎民之不足奉庸僧之有餘且以侈麗崇飾甚非帝王之事或有戒臣者曰若有營造必不出於府庫但取內庭無用之物凖其直而與之亦不誅求於民任自僧徒化其願施之者積歲累月而成之庸何傷哉臣應之曰天下之民皆厭賦役之煩不聊其生至有父子夫婦攜手赴井而死者其窮至矣陛下若卹民之病取後宮無用之物內帑有餘之幣出助邊費勿收中民一年田租明降指揮布告中外此則陛下結天下之心感召和气𨿽造百塔無以及之若作無用浮侈之事民益怨矣又二年以來減省後宮請給皆言內中煎迫不似往前今一旦捨施則財物無紀何以取信四方哉切緣市井之人有知者少旣見內庭崇奉則遽相扇動傾箱竭槖爲害滋深若以經火不壞便爲神異則本在土底火所不及若言舍利能出光怪必有神靈所憑此妄言也且一塔不能自衞爲火所壞又何福可庇於民哉今朽朩腐艸皆有光水精及珠之圓者夜亦有光況舍利本西方怪異之物有光亦非今日之瑞昔梁武帝造長塔舍利亦常有光及臺城之敗何能致福視此可以監之矣其開寶寺舍利塔伏乞指揮更不營造上以見陛下不惑之明下以昭國家愛民之意仍乞更不迎入內中供養且僧人軍校皆呼舍利入宮不祥之語尢宜謹之其燃頂爛臂之人亦乞禁絕【慶曆四年六月上時爲右正言】

上仁宗乞罷修開寶寺塔

蔡襄

臣數日聞迎舍利歸開寶寺臣始疑之以爲必無此事屢以愚言乞賜寢罷不防聽納今又聞民間傳言皆謂陛下欲重修開寶寺塔伏念陛下必以邊事爲憂蒼生爲意豈有枉費施於無用然慮僧徒妄引靈怪以惑聖聰臣請悉推意而盡言之或以舍利有光引爲靈驗臣謂浮屠舍利之所居不能防惜天火所焚一夕而盡豈可謂之神靈枯朽之物灰燼之餘或有光怪亦妖僧之所爲也或以此塔太宗皇帝所造理須修復臣謂昭應宮上淸宮皆先朝所置天火一空已不復修孰有非議若以禁中共出資財不費於官不擾於民臣謂一塔之費百萬緍一錢之資皆生民膏血當此多事匱之之時豈可虛費若施於土朩果有福利以之助軍須而寛民力此豈獨無福利哉況天火所焚大爲警戒陛下當修人事以報之今大興工役是以人力而拒天意也伏惟陛下聖哲聰明必無此意人言不已臣實憂疑所有開寶寺塔如有乞修復者伏望陛下特加深罪以絕欺妄【慶曆四年六月上時知諌院】

上仁宗乞罷修寶相寺

何郯

臣伏聞朝廷近有指揮以寶相寺昨遭焚蕩許令寺僧緣化修葺蓋朝廷重糜府庫之財又不欲遂廢其寺故有此處分以臣愚心思之其間尙有利害不可不論訪聞寺僧主事者素豪猾善結托今旣開端許其緣化彼將假朝廷之命以脇誘民庻多求財貨則京師騷然侵蠧蓋其意不惟以修寺爲事將圖財用爲奉身恣縱之資或民力不足則將因緣權幸復求朝廷出府庫之財以畢其事此必然之理也假使民力可辦於國家𨿽無所費亦不可許方今公私財力大屈凡起一事興一役未嘗不取於民外方之民已困數斂惟京師之民幸而未加橫賦緩急有事亦將不免固不可使之輕費家貲以奉土朩不急之務朝廷頃年修寺捨佛閣已費累巨萬一旦遂爲煨燼況外議傳云寺僧常以婦人置於佛閣昨火發之際焚死者數人若傳者果信是朝廷廣費財以崇奉佛事適足爲羣僧淫戱之所近日主首坐遺火罪止於奪師名紫衣寛假巳甚不可更啟其姦獘重耗民財也臣按春秋或書災或書火其名𨿽殊然於變異之兆其實同歸定哀之間兩觀桓僖宮災漢儒皆謂天燔其所不當立今寺捨之災豈非以雕靡之過不當立而立天命燔之亦如兩觀等災以示勸戒乎若有重議修之非所以畏上天之譴告伏望陛下追觀前事之監深究異祥之來無興功以答天戒其寺捨佛閣欲乞一切罷修用示聖懷抑畏之美臣以朴愚誤防擢進茍有聞見不敢不陳惟聖明不以狂妄廢其言則死生幸甚【皇祐元年上時爲殿中侍禦史】

乞罷修壽星觀

司馬光

臣等前者伏覩陛下幸壽星觀奉安眞宗禦容當是時臣等不知事之本末未敢進言自後方知本觀舊日止有先帝時所畫壽星近因本觀管幹內臣吳知章妄有奏陳稱是先帝禦容意欲張大事體廣有興修自爲勞效別圖恩賞陛下天性仁孝以爲崇奉祖宗重違其請遂更畫先帝禦容以易壽星之像攺爲崇先觀知章旣得禦容倚以爲名姦詐之心不知紀極乃更求開展觀地別建更衣殿及諸屋宇將近百間制度宏侈計其所費逾數千萬向去增益未有窮期臣等竊以祖宗神靈之所憑依在於太廟朩主而已自古帝王之孝者莫若虞舜商之髙宗周之文武未聞宗廟之外更廣爲象設然後得盡至誠也惟髙宗祭祀親廟防爲丰數故傅說曰黷於祭祀時謂弗欽禮煩則亂事神則難祖已曰祀無丰於暱蓋規之也後至漢氏始爲原廟當時醇儒達禮者靡不譏之況畫禦容於道宮佛寺而又爲壽星之服其爲黷也甚矣且又太祖太宗禦容在京師者止於興國寺啟聖院而已眞宗禦容已有數處今又益以崇先觀是亦丰於暱也無乃失尊尊之義乎原其所來止因知章妄希恩澤乃敢恣爲誣罔興造事端致防朝廷於非禮今旣奉安禦容難以變更若只就本觀舊來已修屋宇固足崇奉所有創添屋宇伏乞一切停寢止令有司以時侍奉所有知章誣罔聖聰依托禦容妄有干請廣興力役乞下所司取勘窮治姦狀明正其罪取進止【嘉祐七年十二月三日上】

乞罷修感慈塔

司馬光

臣伏聞感慈塔巳有聖防坼修五層竊以開封府界京東京西河北河東陜西西川等路自去冬少雪今春少雨麥田已無所收昨得五月十三日雨方種秋田自後又經一月無雨萌芽始生隨復焦槁農民嗷嗷大率無食棄去鄕裏流離道路雇妻賣子以接餱糧縣官倉廩素無蓄積贍給軍眾猶恐不足固無贏餘可以賑貸陛下當此之際所宜側身刻意降服損膳以救其患而更修此佛塔以費國財臣竊以爲失緩急先後之務矣且此塔傾欹爲日已久借使更經數年不修於僧徒有何大害若百姓饑窮朝不及夕而國家不能收卹則老弱轉死溝壑壯者散爲盜賊當是之時𨿽有千塔將安用之夫府庫之財皆生民膏血茍非事不得已安可輕費今有司旣謟防茍且曾不爲陛下愛惜陛下又不以介意一皆聽之使四海蒼生將何所依仰臣愚欲望陛下親發徳音宣諭有司以今嵗旱災且罷修此塔及其餘不急之費有似此類者皆令有司條奏以聞一切寢罷候他年丰稔帑藏有餘然後徐議其事於聖政之初亦足以彰愛民之意爲盛美之一事也取進止【治平元年五月十五日上】

乞停寢京城不急修造

司馬光

臣伏見近日以來修造稍多隻大內中自及九百餘間以至皇城諸門並四邊行廊及南薫門之類皆非朝夕之所急無不重修者役人極眾費財不少此蓋陛下纉極之初禁庭之中誠有破漏不可居者陛下略命整葺理亦宜然而左右之臣便謂陛下好興土朩之工遂廣有經度𨿽不至損壞之處亦毀拆重修務以壯麗互相誇勝外以希防求知內以營私規利萬一陛下更因此賞之則營造之端猝無窮已國財必竭民力必殫臣竊惟陛下新臨天下惠澤未孚於民而以好治宮室流聞四方非所以光益聖徳也修造勞費不可勝數臣請且言諸州買朩一事擾民甚多衙前皆厚有產業之人毎遇押竹木綱散失陪塡無有不破家者先帝躬履節儉宮室苑囿無有增飾故諸塲朩材皆有羨余屢因赦恩放免買朩以寛民力自頃修造倍多諸塲材朩漸就耗減有司於外州科買百端營致尙恐不足而工匠用之賤如糞土昔漢文帝惜十家之產罷露臺而不作今諸塲前後所積竹朩何啻十家之產陛下至仁若察其所從來得不爲之愛惜乎況卽今在京倉庫疏漏甚多皆以上件數處興工占使匠人物料未暇修葺致粟帛之類大有損敗古者將營宮室宗廟爲先廏庫爲次宮室爲後今之所修緩急先後無乃未得其宜乎又皇子生而富貴年未及冠所宜示以朴素端其所習今聞所修三位規摹侈大又復過於祖宗之時皇子所居漢明帝曰我子何得比先帝子此恐非所以納之於義方也臣愚伏望陛下特降聖防一應大內裏外舍屋卽目不至大段損壞之處及不至要切如南薫門之類並罷興修其皇子位只因舊屋夾截修整早令畢工不得過爲宏壯且令那減匠人物料修倉庫之損壞者所司諸處監修之官自是本職更不與減年磨勘及轉官酬賞以塞防侈之源使天下皆知陛下去奢從儉仁民愛物不亦美乎取進止【治平二年五月十一日上】

乞罷修太乙宮

文彥愽

臣伏見修建太乙宮爲民祈福臣聞太乙天神之貴者天道貴質凡所營繕理宜簡質不務雕鏤之巧不事金碧之華不重費不太勞不日成之神明安之防防之誠內充天人之心交感神應之福其理必然臣又見累年以來禁中營造不已般運木石鳩集丁匠殆無虛日旣有專切提舉修內司復置都大提舉內中修造司誠恐所司各以宏麗取悅上心一作未畢一作復興新舊相形不極不已國財民力豈易支供臣伏見陛下督責水官以利農畆必思夏禹卑宮室盡力乎溝洫勵精庻政勤卹民隱必思漢文罷露臺思百家之產臣伏願陛下亟勑中外不急營造一切權罷卽國用無窮民力稍寛臣又見繼聖堂祖宗燕射之地今爲造弩樁所運斧斤置鑪鍜喧煩防瀆理恐非宜詩云維桑與梓必恭敬止況祖宗之舊迹乎乞將制造弩樁移置他所或歸之有司則重明麗正之廷加之嚴防奉先孝思之心益以光顯臣職在樞筦主調兵匠義當獻納區區下誠伏望采察【熈寧四年上】

上徽宗止建火星觀以赤气任伯雨

臣聞天人之交不啻影響災祥之來必有象類故格主先正厥事而聖人惟能畏天嘗聞修徳以弭災未有因祈禳而消變者也六經所載百世可知臣風聞近日內臣打量太乙宮側欲建火星觀以禳赤气之異臣始聞之中心不信亦旣累日傳者益眾臣爲諫官當救其源聞𨿽未詳敢不先事犬馬之心誠不能已竊惟陛下卽位以來災異屢降蓋天之於人君猶父之於其子愛之深則教之至數有災異或者欲陛下戒懼以謹厥初歟陛下固宜小心修徳克已正事謹按洪範以五事配五福說者謂視之不明是謂不哲時則有赤祥陛下當益廣聰明判別賢佞攬權綱以信賞罰專威福以察功罪使皇明赫赫事至必斷則乖異之象轉爲休祥昔太戊有桑楮之妖髙宗有鼎雉之異皆能寅畏克正厥事成中興之功延過歷之年未聞勞人費財畱心土朩也若使修徳之效不及祈禳則聖人六經何獨不載又或祈禳有感修徳不應則無私之上天顧可以私禱乎陛下必若建此臣竊計其費不下萬金將取之有司邪則帑藏空虛取之內庭邪則括刷巳迫河北一路物貴人饑前年至今流移滿道與其捐所急以事無用孰若緩所用以卹所急如此則所費有名所惠成徳人人鼓舞天下相慶皆謂陛下損已便民道光前古人心恱而天意得矣赤气之異豈不轉而爲祥哉臣伏願陛下逺稽格王仰測天意畏之以心謹之於事不泥世俗之論罷去祈禳之役則人情自孚上穹昭答矣【建中靖國元年正月上】

汴京遺迹志卷十四

欽定四庫全書

汴京遺迹志卷十五

明李濓藝文二

記

汴州東西水門記【並序】

唐韓愈

貞元十四年正月戊子隴西公命作東西水門越三月辛已朔水門成三日癸未大合樂設水嬉防監軍軍司馬賔佐僚屬將校熊羆之士肅四方之賔客以落之士女龢防闐郭溢郛旣卒事其從事昌黎韓愈請紀成績其詞曰

維汴州河水自中注厥初距河爲城其不合者誕寘聯鎖於河宵浮晝湛舟不潛通然其襟抱虧防風气宣邑居弗寧訛言屢騰歷載已來孰究孰思皇帝禦天下十有八載此邦之人遭逄疾威嚚童噭嘑刼眾阻兵懍懍栗栗若墜若覆時維隴西公受命作藩爰自洛京單車來臨遂拯其危遂去其疵弗肅弗厲薫爲大和神應祥福五穀穰熟旣庻而丰人力有餘監軍是咨司馬是謀乃作水門爲邦之郛以固風气以閈防偸黃流渾渾飛閣渠渠因而飾之匪爲觀遊天子之武維隴西公是布天子之文維隴西公是宣河之沄沄源於昆侖天子萬祀公多受祉乃伐山石刻之日月尙俾來者知作之所始

汳水新渠記

宋陳師道

汳句於蕭其闕如玦水經謂河至滎陽莨蕩渠出焉渠至陽武其下爲沙蔡水是也其出爲陰溝溝至浚儀其下爲渦別爲汳汳至防別爲獲餘波迆於淮陽東歷蕭彭城入於泗注謂鴻溝官渡淄獲丹浚與渠一也禹塞滎澤而通渠於甫田其後河然入焉卽索水也漢書地理誌滎陽旣有汴水又有莨蕩而受泲防有獲水首受淄獲至彭城入泗以余考之河渠書云自禹之後滎陽引河爲鴻溝以通宋鄭陳蔡曹衞與濟汝淮泗防於楚而竹書紀年梁惠成王入河於甫田又引而東明非禹之舊也書曰濟入於河東出於陶丘北者入而復出也溢爲滎者濟之別也滎波旣豬障而東之也周官又謂豫之川滎洛幽兗之川河泲則河南無濟矣其謂莨蕩受濟禹塞滎澤而用河者皆失之漢志莨蕩無出淄獲無始蓋略之也余謂與經合而滎水諸書皆不載又疑渠汳爲二而滎有一焉杜佑以經作於順帝之後詭誕無據而注敍渠源或河或泲或河泲合其說不一次其所引經紛錯悖戾而志亦闕略不具辧始末蓋皆不可考也自漢末河入於汳灌注兗豫永平中導汳自滎陽別而東北至千乘入於海而河復於是故瀆在新渠之南注所謂絕河而受索自此始隋開皇中因漢之舊導河入汳大業初合河索爲通濟渠別而東南入於淮而故道竭今始東都受退水爲臭河於畿爲白溝於宋爲長沙於單爲石梁於徐爲汳而入於南淸南淸故泗也蓋自三都而東畿宋亳宿單濟之間千里四來而故道淺狹春夏不勝舟秋水大至亦不能受也蕭故附庸之國城小不足居民又列肆於河外毎水至南裏之民皆徙避之廬舍沒焉率數嵗一逄民以爲病紹聖三年縣令朝奉郎張惇始自河西因故作新支爲大渠合於東河以導滯而援溺於是富者出財壯者出力日勸旬勞旣月而成邑人相與語曰渠議舊矣更數令不決而卒成於吾侯孰有惠而不報者乎於是不謀而同欲紀於石以屬余余謂張侯其居善守行峻而言直以成其名其任善義不畏不侮以登於治然其可紀者多矣而諸父兄獨有見於此者何也夫善爲治者人知其善而已至其所善蓋莫得而言也渠之興作有迹其效在今此邑人之所欲書也遂爲之書

新修東府記

陳繹

中書政事本也宰相三公官也官不必備惟其人匪其人不居且體貌大臣禮重而莊物采顯庸宜備而稱豈曰私其人哉蓋所與坐而論道不下席而致太平之功者二三執政而已國朝以來尙襲唐故大臣多不及建裏第而僦居民間至距城數里之外東西南北回逺不相接也四方奏書緩急報聞吏卒持走徧歷諸第一有漏露稽違失亡其可逮乎而又暑寒雨風晨趨暮還輿衞騶呵導從前後搢紳士大夫造請紛馳於里巷坊曲之隘甚非尊嚴體貌之觀也今禁衞三帥率有公庻官省寺亦或有居而獨大臣不列府捨每朝則待漏闕門之次入則議政殿上退卽防事羣有司公見請白可否少休吏史抱文書環几案左右頡頏以進至日下晝數刻始歸夫以王城輦轂之大其制度之闕如此乃出聖畫新剏二府親遣中人度地於闕之西南輪廣方制旁皇鉤折繪圖以聞卽刋定於禁中申命三司飭吏諸司計工程材役不妨時費不病官自熈寧三年秋七月興作東西府凡八位總千二百楹明年秋八月東府四位成詔知制誥臣繹爲之記臣拜手稽首以書十月工實之次謹按三代盛王繇禮義之政至於周而大備文章典刑物采位敍煒然見於朝廷之表公卿內外居有室宅上不爲過侈下不爲茍納出則寵之淑旂龍章鉤膺之駕入則具之列鼎蒲進粉純之居仰而視其宮則有榱題之襲宻俯而攝其衣則有衮舄之嚴麗且謂不如是不足以待其人非其人不足以相天下之政故其取予屈舒厚薄等衰一謂之天秩先王之澤旣竭能道古人之言者起以其私學蔽尙迷謬世俗𨿽有志之主厭然而所慕者不過耳目之所習呴呴而望其下者益卑西漢去治世未逺開丞相府四出門無防不設鈴不警鼓深大宏逺無有限節郡國守長吏得以嵗上計事國有大議車駕亦親幸而臨聽焉然其議不過軍功武爵期防督責之故至於東漢仍建公府蒼龍闕東偏其制度𨿽存而稱號不復於當時蓋用人授位出於一切其煩文虛噐隆殺存亡者亦無足以系政事之重輕宋興之初平定四方烜燿神武遂一宇內頗用戰勲閥閱將帥之人浸久而安生民樂嬉百年之間軌迹運行將臣相臣夜寐夙興罔敢有懈皇帝臨位躬攬權綱顯白訓義圖惟先王治理之實置府設屬大放古制文武弛張名噐有等大小尊卑靡不遵序夫名者禮之分也位者處其名之噐也名旣正然後任責之理得而百事修明名不正則任責之理廢而百事隳必使望其噐可以知其職可以知其人書曰股肱喜哉元首起哉百工熈哉是繇天子任大臣以道而率作興事罔不喜樂賡歌卒起乎治功之隆蓋君臣防遇千載之甚盛徳也若乃聖作物覩宣耀典訓萬世之丕則考不磨之斯文其不在二府之制而在道徳之意乎

新修西府記

陳繹

唐初典兵禁中出於帷幄之議故以機宻名官開元中設堂後五房而機宻自爲一司其職祕獨宰相得知舍人官屬無得預也貞元之後藩鎭旅拒重以兵屬人乃中官分領左右神防軍而樞宻之職歸於北司然嘗寄治省寺廡下延英防議則屏立殿西勢猶厭厭傳道宮省語而已至其盛時其貴者號中尉次則樞宻使皆得貼黃除吏唐末旣除北司並南北軍於樞宻使遂總天下之兵五代以來多以武人領使而宰相知院事國朝復置副貳簽書直學士之名大略文武參用間以宰相兼領之故得進退大吏預聞機政其任職蓋重矣古之公卿入則相與謀於朝出則相與謀於家冡宰膳夫之政不至於耳目而天下四方之事每得於燕處之際故其爲之不勞而日常若有餘今未明而入進見請決於陛席之前退而百執事叩閣稟事吏持書奏周走閭巷終日不得與二三大臣謀求若古人之舂容有餘勢固不行也熈寧三年詔營兩府於掖城之南其任樞宻使者爲西府於是有司知上之所以優隆大臣將以修天下之政於堂陛之下莫不率職底功士獻其能工致其才不周嵗而告成臣謹按樞宻司馬之職事而周制屬於夏官秦漢曰太尉亦冠將軍之號祿比丞相置官屬掌兵武夫善用兵者使之至於無兵善治兵者治之至於無事然後天子之威刑震耀偃然憺折於萬里之外噫非二三大臣曷以哉若夫仰而登則恩見於榱梠俯而宴則禮見於階陛周旋指顧無非上之致隆於已者是則其所以享寵而居是者可無思乎

待漏院記

王禹偁

天道不言而品物亨嵗功成者何謂也四時之吏五行之佐宣其气矣聖人不言而百姓親萬邦寧者何謂也三公論道六卿分職張其教矣是知君逸於上臣勞於下法乎天也古之善相天下者自咎防至房魏可數也是不獨有其徳亦皆務於勤爾況夙興夜寐以事一人卿大夫猶然況宰相乎朝廷自國初因舊制設宰臣待漏院於丹鳯門之右示勤政也至若北闕向曙東方未明相君啟行煌煌火城相君至止噦噦鑾聲金門未闕玉漏猶滴撤蓋下車於焉以息待漏之際相君其有思乎其或兆民未安思所防之四夷未附思所來之兵革未息何以弭之田疇多蕪何以辟之賢人在野我將進之佞臣立朝我將斥之六气不和災薦至願避位以禳之五刑未措欺詐日生請修徳以釐之憂心忡忡待旦而入九門旣啟四聰甚邇相君言焉時君納焉皇風於是乎淸夷蒼生以之而富庻若然則總百官食萬錢非幸也宜也其或私讎未復思所逐之舊恩未報思所榮之子女玉帛何以致之車馬噐玩何以取之姦人附勢我將陟之直士抗言我將黜之三時告災上有憂色搆巧詞以恱之羣吏弄法君聞怨言進謟容以媚之私心慆慆假寢而坐九門旣開重瞳屢回相君言焉時君惑焉政柄於是乎隳哉帝位以之而危矣若然則死下獄投逺方非不幸也亦宜也是知一國之政萬人之命懸於宰相可不愼歟復有無毀無譽旅進旅退竊位而茍祿備貟而全身者亦無所取焉棘寺小吏王禹偁爲文請志院壁用規於執政者

河南省左右贊治堂記

元許有壬

世皇一區宇河南地大民夥辟宣慰司於汴至元壬辰攺行中書省國制中書總庻政是爲都省幅員際天機務日繁相天下重地立行省而分治焉若稽古制魏晉有行臺齊隋所管置外州稱行臺尙書省唐以諸道事繁準齊分置今行省其遺制也官有平章政事左右丞參知政事丞相則設置不常佐幕有左右司都省分爲二行省則合爲一設郎中員外郎都事各二貟一省贊畫賴焉左右司名昉乎隋唐攺郎中爲左右承務趙宋尢重董正六曹彌綸省闥紀綱百司舉正文書之稽失非昔知臺閣故事不在玆選我朝簡擇尢甚內外不殊由是而至執政者班班可紀河南佐幕往者不可悉考今則刑部郎中觀音努員外郎托音陜西省郎中趙中爲郎中宣文閣鑑書愽士兼經筵譯文官和琳都汴梁路治中拜特穆爾南臺監察禦史範勿爲員外郎上都畱守司都事圖們哈雅檢校官羅吉董守成爲都事朝議以用兵供億而溢其貟也其堂舊無扁都事田腹入爲禮部郎中請於承防歐陽公扁曰贊治吉走書相下請記不果作及來承乏鞅掌倥傯亦不暇作一日謁詔使汴梁府署宻邇省治有間道可不往適過所謂贊治堂者憇焉吉輩請曰記久未得玆躬履其地其有時乎乃爲之說曰字書訓贊曰佐曰助平時之治且資佐助在今日宜何如簿領鉤稽其常職也非贊也贊亦有說乎上官之曲而其直之下情之隱而其豁之刑獄之濫而其平之財粟之出而其節之逃亡未復復不遂農疆域多戍戍不知兵移病流獘萃於省垣治之不力迆邐顚危而扶而持竭誠殫智治效有不著乎且稱人之美亦曰贊世蓋有好防而樂受欺者茍贊其美不救其惡治何望焉抑昔人有言上防莫如自治斯言𨿽爲它設敢斷章爲諸君獻惟自治而後有以贊吾之治斯不負堂扁矣

汴梁泮宮修復石經記

李師聖

宇宙之爲宇宙造化之爲造化皆一實理主之理之所寓則斯文而已矣文之所布則六經而已矣凡天之所以命聖人聖人之所以代天言者方防具焉迨吾夫子出從而刪之正之贊之修之集羣聖之大成而萬世之標凖於此乎定其見而知之者若顏若曾若思若孟述夫子之防防而六經之蘊奧於此乎明所謂賢於堯舜而不在禹下者其以埀世立教有功於斯文而爲言歟夫文之有六經也尙矣或以五數之蓋合禮與樂而撙其一也或以九數之蓋兼周禮論語孝經而附其三也獨大學中庸則混於禮記諸篇之中孟子一書則雜於荀卿諸子之列於是表裏經緯不相連屬卒使學者不得其門而入於聖賢之域亦獨何哉惟汴梁舊有六經論語孝經石本乃近代辟雍之所樹者陵谷變遷修而復毀其殘缺漫剝不啻十之五六前政巨僚之賢而有文者亦不遑防將七十餘年於此矣今參政公額森特穆爾一見而病之慨然以完復爲已任義聲所激附和者眾不數月而復還舊觀柰何孟子七篇猶闕遺焉公習讀四書而明於大義者也亟欲增置適期防拘迫有司請爲後圖公黙然蓋有待於後舉也惟四書之著名於世程子朱子之前未之有也無乃爲異議乎噫此正斯文之緒所以絕而復續也何則六經成於夫子之手四書出於夫子之徒其同然之與自然殆所謂至妙至妙者歟我世祖皇帝聰明睿智髙出前古雅知崇尙四書以其聖學精要在是故也嘗語一後生之不檢者曰曾讀四書否又嘗謂侍臣曰孔子之道三綱也五常也彼綴緝詩賦者皆浮詞耳大哉言乎眞與二帝三王異世而同心於六經之大法可謂一言以蔽之矣惜乎不刋之典爲業雕虫者磔裂而腐爛之也相臣大儒許衡亦曰小學四書吾敬信如神明其推尊如此亦猶夫子有從周之語初非外夫二代而不之取也石經旣完復學士大夫咸謂是役也所闗甚重誠不可以無紀且因而發揮諸經之大義亦不爲無益乃以記文屬之不肖竊惟六經與四書之爲教不過去人欲以復天理而已夫一气運行於天地之間淸者居上濁者居下明者居內暗者居外芳者居先臭者居後一則主乎生一則主乎殺天理人欲各有攸屬陰陽淑慝之大分然也天以生道而福斯民人以生道而福其身有生之族何莫由斯道也姑卽人生日用而觀之如理髮颒面彈冠振衣灑掃室堂滌濯噐皿凡以致新致防附於陽明之防而養之以福耳物之有滓顧所必去而況神明之府得容私欲之僞而爲蠱於中邪茍爲去之去之卒盡去之則天命之性率性之道不逺復而實有諸已矣是理也中庸一序備言之斯文正傳之統顧不在玆乎此不肖之所與聞者蓋如此覃思累日於是乎書

熈春閣遺制記

王惲

梓人鈕氏者向余談熈春故閣形勝殊有次第旣而又以界畫之法爲言曰此閣之大槪也構髙二百二十有二尺廣四十六步有奇從則如之𨿽四隅闕角其方數紆余於中下斷鰲爲柱者五十有二居中閣位與東西耳構九楹中爲楹者五每楹尺二十有四其耳爲楹者各二共長七丈有二尺上下作五檐覆壓其檐長二丈五尺所以蔽虧日月而卻風雨也閣位與平座疊層爲四每層以古座通借實爲閣位者三穿明度闇而上其爲梯道凡五折焉世傳閣之經始有二子掖醉翁過前將作者曰此卽閣之制也取具成體故兩翼旁構俯在上層欄構之下止一位而已其有隆有殺取其縹緲飛動上下崇卑之序此閣之形勢所以有瑰特絕之稱也予因念汴自壬辰兵後故苑蕪沒惟熈春一閣巋然獨存昔嘗與客三至其上徙倚周覽𨿽悵然動麥秀黍離之感且詫其嶻嶪壯麗如神營構洞心駭目有不可端倪者至不借井幹不堦峻址飛翔突起幹靑霄而矗上又似夫鰲掀而鳯翥也予歷考秦漢已來宮殿之制漢不復於秦而唐不及於漢如未央長樂曾何得阿房之萬一含元華淸又奚敢跂兩都之規制也蓋天地气衰國資民力與林林之材不克取盈而尺度不足其數焉故也然熈春遺構亦可爲近代之傑觀彼騷人詞客𨿽稱述賦詠極其麗是猶臆說庭章而徒彷像其千門萬戶而已終非梓匠不能知其規模與勝槪之所以然閣廢撤已久及聞鈕氏之說使觚稜金爵上雲雨飛舞空際者盡在吾目中矣然不文之言不足以達逺因作記以遺之鈕氏者斯世工師之良者也至元廿三年冬十月記

汴梁路城隍廟記

王惲

汴梁之廟事城隍神其來尙矣壬辰兵後廢撤不存河南路兵馬都總管劉侯福大懼無以妥靈掲防曰事神治人守吏職也可偏廢乎於是相新昌裏爽塏地西南二方界以通衢劉侯私第鄰其東北則抵居民萬氏廣袤餘七畆繚以崇垣中起正殿像設有儼前敞臺門扄閟嚴肅左右則環齋構室惇請女冠孟景禮向妙順朱妙明軰相與住持寅奉香火景禮四元宗獻之女童丱入道以彤管之懿資膺黃冠之妙選享年八十有五無疾而逝妙順亦出名家探索理解屬文辭與孟同年僊去景禮臨終貽屬妙明曰汝等祗嚴修防善守廟祊毋負劉侯付托妙明惟曰敢不敬承誨音嵗甲辰劉侯命侍人周氏韓氏披戴禮棲雲王眞人爲師訓周曰妙元韓曰妙溫與妙明爲徒侶所需衣糧皆出劉侯資給妙溫妙明俱壽臻期頥相繼蟬蛻旣而劉侯第四子保定路總尹某卒夫人徒單氏痛伉儷之中暌感榮華之易歇聿來棲迹法號妙眞道俗咨嘆祠宇爲增重焉妙元洎妙眞罄刮妝奩刻苦樽節遂重修正殿臺門創建獻廡子孫司及道眾寮舎齋廚輪奐一新防洞明眞人稱賞加妙元以純貞素徳散人之號今年登七袠日誦五千言爲課朝夕焚誦祝聖人壽願天下安鶴髮童顏精健不少衰復慮興建本末不能昭晣於後走書幣京師求記於秋澗翁予宦逰大梁者屢矣故國遺迹亦嘗周覽今𨿽衰老忍無一言載名其間謹按祀典陽气升而天神降地道肅而人出自邦國逹於臣庻祭秩切近者社稷五祀而已城隍神初未載也世說秦功臣馮尙見夣於漢髙帝曰奉天帝命與王知領城隍陰事𨿽儻怳不可致詰然自漢訖今遂爲天下通祀社與五祀𨿽有常尊當時用事莫城隍若也況汴梁爲六代都防四方輳集城池盤礡衢陌交通人物繁夥精英之萃集晝夜開闔死生變化幽明兩間其有神爲之主司也審矣夫城隍地道也古人求神各以其類今俾女冠主其祀事宜矣傳曰西子防不防則人皆掩鼻而過之𨿽有惡人齋戒沐浴可以事上帝言誠防可以感通神明也如景禮妙明妙元妙眞等式出於詩禮名家薫膏鼎族淸修道行敬恭神祗以致廟貌完固闔郡瞻仰𨿽其誠篤致然亦由神明有以防持者哉而推源本自不忘劉侯經始之勤是可書大徳三年十二月吉日記

三皇廟記

吳炳

皇元立制於凡古帝王明聖功徳之載祀典者有大詔令則卽其所祭之有司擇日行事其祝幣牲牢之數因時損益祭巳卽去三皇乃因舊制立廟郡縣有常所祀用莫春之初有常日其祝幣牲牢之數有司恪守不敢有隆殺焉有常禮豈不以勲被天下與一時之澤視開天之聖立極於萬世者廣狹不同而國家所以崇徳報功者亦因之有厚薄歟汴梁路去京師千五百里而近治開封尹故地總州縣數十爲大府省憲咸在土地人民之廣繭絲保障之任不後旁郡其諸神祀崇樓閟殿峻基宇而淩空虛者逺近相望皆興於私家獨力乘堅良而擅素封者奔走恐後三皇之祭宮不逾畆在艮嶽廢基之顚如無所於托而姑棲焉者主祠配饗合食一堂前後尊卑紊無秩敍幾筵爼豆不比於禮拜伏薦祼窘於登陟若是者蓋有年矣所司視爲故常不屬於意方以不飭郵傳爲大故非所以奉明制而崇聖祀也然土功之興民亦勞止爲之以漸人不告病而功倍常是一材之積一甓之用有不可少者是爲之兆後將有興起焉若無黍絫之積徒太息於此將無所爲計猶病七年求三年之艾茍不畜之終身無所及矣若李侯者其有知於此歟李侯之來也能奉宣上命以惠愛爲治首修儒學顧瞻是廟乃謂然嘆曰時尹之責其何敢後乃買田以拓故址夫土鉶之啜譏於已陋施之古昔似無大失乃命埏埴之工爲登豆簠簋爵坫罍犧象之尊奠池薌鼎無不具者粥銀五流造用噐命吏籍之分官田二千五百畆有奇以醫學議定代期及之防朝廷有停役之命遂不果就遣掾王國輔請文以記之若有望於後者侯之用意勤矣君子於義所當爲者惟力是視成否遲速幾不在我侯爲是廟先事儲積而張其本者又豈特一材一甓而巳邪後之來者其才行皆膺選防而尹是邦方將奉行國家崇徳報功之意與夫林然以生羣然以居室處而火食養生以送死與主是廟者仰視幾筵俯食土田之入孰非防三皇之澤者哉皆將攘臂爭先趨蹶卒事其孰不曰是廟之修自李侯始亦何病其不出於已也侯名信字可復上黨人前爲京尹治有能聲今以正議大夫爲總管云副之者朝散大夫同知崔阿沙奉議大夫治中劉巨源承務郎推官張君謙贊之者承務郎經歷李獻而董是役者亦王國輔也

開封府重修廟學記

明於謙

夫子之道天之道也天之道亙萬古而不息夫子之道歷萬世而無獘刪述六經昭掲宇宙日月之照臨也教化之澤洽於人心雨露之霑被也所謂生民以來所未有而三代以降君天下者未有不循此而能治者也我國家列聖相承咸用此道內而京畿外而郡邑莫不建立廟學以祀孔子以育才俊所以資化源而崇教本也開封爲中州甲郡故有廟學嵗久隳圯儀觀弗稱前郡守黃公瑾有志作新成功僅及一二而以休致去今郡守舒侯下車之初卽以興起斯文爲已任遂極力爲之而方牧諸公咸捐俸資以助經費於是增庫而爲崇辟隘而爲廣飾陋而爲華自禮殿講堂以及諸生肄業會食之所莫不畢備規制宏麗視昔有加郡愽士黃宗謂此不可以無記因率諸生來請餘言惟夫子之道如天朝廷作人之化亦如天諸士子生際盛時沐浴淸化又有賢方牧郡守以作興之廟學之新文化之新也儀觀之盛士風之盛也闗系豈偶然哉爲師弟子者朝於斯夕於斯誦於斯防息於斯其亦知所本乎茍知所本則涵養本源砥礪素行學必造其根柢而弗專事乎言語文字之末異時出而致用得志則行其道於天下事與志違則求無愧於名節無愧於天地神而後已若然則無負於聖人在天之靈無負於朝廷作養之化而亦無負於天矣其於郡守作興之意豈不重有光邪侯名曈字仲曦浙東姚江人以名進士起家拜黃門郎被薦出守是邦是舉也足以知其善政云

祥符縣重修儒學記

劉昌

祥符卽古浚儀縣國朝省開封縣入之其學宮創始無所考河南左布政使廬陵李昌祺云宋置都於此旣設國子監則縣無緣更置學今學卽云老寺及祥符縣故址也國朝洪武五年知縣胡聶創建規制粗備而圯於水永樂四年知縣王春始修復之宣徳十年教諭沈轔求得鐘樓余材三百因大爲理飾又辟道左右表以文林巍乎煥然士民聳觀曁天順五年蓋已二十有六稔腐蠧相繼比河決郡城遂蕩析無遺矣明年予以按察副使提學旣至則有司巳作禮殿講堂而廊廡齋捨漸亦就緒未甚宏偉予乃謀於二三寮友寅恭克恊僉議維同今按察副使安成王公齊首爲之作饌堂於是庖湢庫悉還舊列左布政使四明章公繪復卽左右故道表以興賢育才而教諭陳禎又率士民之好義者作二門其在禮殿之前者曰櫺星在講堂之側者曰禮門又表其出入所必由曰義路櫺星之南地廣二百弓嘗爲汴渠所經渠𨿽湮而積水如故人頗病渉按察使建安劉公福副使泰和歐陽公熈爲作石梁於上稍南臨通衢而王公又作飛樓適視兵商洛不果今按察使闗中宋公欽甫蒞任卽詣學周覽且曰我不可不任厥功曾未幾時竟登於成所謂巍乎煥然士民聳觀者益有加於昔諸生相率請記夫求道必以學學必有師孔子萬世之師也人所以靈承向慕者宜無所不用其心況學宮乎況浚儀爲中州之首邑乎孔子過儀儀封人雲天將以夫子爲木鐸晉地道記曰儀封人見孔子卽此浚儀蓋在當時其邑人已知靈承向慕如此況我朝列聖繼作尊崇孔子檢詳學制諸生之所耳濡而目擊者又生長中州風俗素厚之地惟勤於誦數而務端其本以如諸公之靈承向慕而持之堅焉則於斯道也不幾矣乎皆應曰諾遂書以授之俾刻爲記

揚州門新造石牐記

呂原

汴梁元河南行省治所而其地則所謂天下之樞也肆我皇明之初嘗建爲北京旣乃分封周王於此並置河南都布按三司而附以府縣衞所焉其城周廻二十里外則繚以堤當宋時近於城者惟汴蔡諸水而黃河流經城之東北以達於海至元時河始南徙逼城流合汴泗入淮國朝正統戊辰亦嘗分決張秋口東北入海其後復東南入淮如故築堤防城其來蓋已久矣夫土防固易遷徙而流雜泥沙又易淤澱以其故水載髙地堤日增而城以下也天順五年秋七月四日客水暴至河溢逾防土城遂決越六日風激浪擁突北門以入平地水深丈餘王府及官衞儒黌廬井市防無慮數萬區盡浸沒摧圯力能結筏者僅以身免而老弱者往往溺死事聞上特命工部右侍郎瓊臺薛公逺往拯治之璽書授以事宜公星馳至汴敷宣帝徳綏爰眾慼卽移粟以賑其饑躬率三司官僚按視地形商度工用及以緩急詢之故老乃命左布政使侯臣按察使吳中徴集丁夫預調塞治之物於所屬委開封府知府魚侃通判蔡保等管領應役先令右布政使丰慶副使項璁於決口上流督夫下樁捲埽作截水堤二百四十餘丈浹旬堤就決口絕流而水趨故道又令副使張諫參議王於土城東起獨巒岡訖貓兒岡督夫鑿渠二千二百七十八丈引水東注而城中積水日漸耗減又命參議史敏僉事髙逵於土城東南曰揚州門浚舊渠之湮塞者起太平岡直抵陳畱渠長一萬二千四百八十丈以城中積水使下流逹於黃河自是地稍髙者咸得修葺捨宇凡王府等署亦漸可居而軍民蕩析流離者接踵復業野田堪乂者俱播宿麥矣顧城地最低窪積水莫能盡出則令參議蕭儼李浩僉事王紹督夫車戽參議何陞又導而分之閱月水盡漧涸初環城五門俱有潦水河決後水益彌漫無津畔往來者必借舟楫一遇風濤莫或敢濟由是米薪之價湧貴數倍則又令項璁等築道路於大梁仁和等三門以通車馬內外莫不便之且令李浩修補城垣缺處及剏築各門月堤軍民有貧餒及缺種子者給以粟麥凡八千餘石有屋居漂蕩無存者給以榱檁共一萬三千餘株事將竣因念積水全賴開渠浚導議卽揚州門置牐以限外內倘後內水有積啟而之或外水欲入閉而塞之庻爲永久之利適巡按禦史梁公覲董公廷圭至議用克恊卽委布政司照磨金景輝等於鄭之賈峪山采石煉灰勸客舟如期輸至就令景輝及開封推官劉錡董役未幾牐成蓋首事於是年九月十二日而以明年二月二十六日輟工凡役丁夫三萬八千四百二十一用樁木三萬一百七十四芟稍以束計者一十二萬七千四百犍囤以件計者三千二百麻以斤計者九千七百八十六而牐用石八百餘片磚二萬餘塊灰三萬餘斤是役也諸公開誠勸諭人心咸悅故勞𨿽久而無怨費𨿽鉅而易完也及薛公已還闔城士庻咸謂其仰體朝廷之心旣拯民於昏墊又防患於未然其徳宏其慮逺宜有述以告來者而崇明訓導祥符艾俊爲書以求予記嗟夫中原水患惟河爲甚而禹之治河也務多其委以分其勢故當大伾而下析爲二渠大陸而下播爲九河今河失禹道治之固難如能先事爲備訪求遺瀆以爲委則亦不至臨事而失措矣穿渠置牐蓋知從事於委者然委弗多而泛溢所當虞也因記夫施工次第並贅以是說云

序

送權秀才之汴州序

唐韓愈

伯樂之廏多良馬卞和之匱多美玉卓犖怪之士宜乎遊於大人君子之門也【怪或作奇】相國隴西公旣平汴州【西下或有董字】天子命禦史大夫吳縣男爲軍司馬門下之士權生實從之來權生之貌固若常人耳其文辭引物連類窮情盡變宮商相宣金石諧和寂寥於短章舂容乎大篇如是者閱之累日而無窮焉愈常觀於皇都每年貢士至千餘人或與之遊或得其文若權生者百無一二焉如是而將進於明有司重之以吳縣之知其果有成哉於是咸賦詩以贈之

送汴州監軍俱文珍序並詩【隴西公董晉爲宣武軍節度使治汴州俱文珍爲監軍愈爲觀察推官文珍將如京作序詩送之時貞元十三年也】

今之天下之鎭陳畱爲大【陳畱屬汴州宣武節度使所治汴宋毫潁四州焉】屯兵十萬連地四州左淮右河抱負齊楚濁流浩浩舟車所同故自天寶已來當藩垣屏翰之任有弓矢鈇之權皆國之元臣天子所左右其監統中貴必材雄徳茂榮耀寵光能俯逹人情仰諭天意者然後爲之故我監軍俱公輟侍從之榮受腹心之寄奮其武毅張我皇威遇變出奇先事獨運偃息談笑危疑以平天子無東顧之憂方伯有同和之美十三年春將如京師相國隴西公飲餞於靑門之外謂功徳皆可歌之也命其屬咸作詩以鋪繹之詩曰

奉使羗池靜臨戎汴水安衝天鵬翅闊報國劍鋩寒曉日驅徵騎春風詠采蘭誰言臣子道忠孝両全難送楊凝郎中使還汴宋詩後序柳宗元

談者謂大梁多悍將勁卒亟就猾亂而未嘗底寧控制之術難乎中道蓋以將驕卒則近憂且至非所以和眾而乂民也將誅卒削則外虞實生非所以捍城而固圉也是宜慰薦煦諭納爲腹心然後威懷之道備聖上於是撫以表臣【書立政篇藝人叔臣百司表臣表幹之臣謂董晉爲宣武軍節度】贊以藝人【謂以楊凝檢校吏部郎中汴宋毫潁觀察判官】參剛柔而兩用化逆順而同道旣去大憝遂室有眾故楊公以謀議之隟對王庭不逾時而承詔復命示信於外諸侯時當朝之羽儀凡同官之寮屬皆餞焉容受童孺使在末位【子厚時年二十七】禮部郎中許公【許孟容字公】以宏才奧學巳任文字顧唱在席咸斷章而賦焉謂工部郎中崔公【崔羣字惇禮】文爲時雄允宜首序謂小子預離觴之餘瀝俾撰後序編以繼之大凡軍旅之制贊佐之重崔公序之備矣膺命受簡欲黙不敢故書談者之辭拜手以獻用充余篇云

蓬池禊飲序

蕭頴士

禊逸禮也鄭風有之蓋取諸勾萌發逹陽景敷煦握芳蘭臨淸川乘和蠲防用徼介祉厥義存矣晉氏中朝始參燕胥之樂江右宋齊又間以文詠風流遂逺郁爲盛集焉若夫華林曲水萬乘之降也蘭亭激湍專城之踐也而方伯之懽未始前聞以俟乎今辰粵天寶乙未暮春三月河南連帥領陳畱守李公以政成務簡方國多暇率府郡佐吏二三賔客暢飲於蓬池備祓除之禮也梁有池尙矣前迄溵潁右匯郛邑彌淪漣蕩日澄天舟楫是臨泛波景從其左則遙原縈屬崇岡傑竦嘉卉異芳雜樹連靑卽爲臺亭登眺斯在爾乃郡曹頒鏹以給費縣吏領徒而修頓先夕以定議詰朝而集事是日方牧乃擁車徒曵旌旃卯出乎北牖辰濟乎南川匪疾匪閒翼翼闐闐以稅駕於東焉然後降春流颺防舟羽觴芳羞緩舞淸謳援靑蘋駭紫鱗環中汀望南津飫於已酣於未歌樂只賦旣醉坐防而靡怠日入而未闋陶陶乎有以表勝境佳辰之具美名公好事之厚意下客不敏聞於前載曰夫徳洽禮成則詠歌系之梁故魏也請皆賦詩志焉

相國寺維摩院聽琴序

宋曾鞏

古者學士之於六藝射能弧矢之事矣又當善其揖讓之節禦能車馬之事矣又當善其驅馳之節書非能肆筆而巳又當辧其體而明其意數非能布防而已又當知其用而各盡其法而五禮之威儀至於三千六樂之節文可謂防且多矣噫煩且勞如是然古之學者必能此亦可謂難矣然習其射禦以禮習其干戈於樂則少於學長於朝其於武備固修矣其於家有塾於黨有庠於鄕有序於國有學於教有師於視聽言動有其容於衣冠飲食有其度幾杖有銘盤杅有戒在輿有和鑾之聲行有佩玉之音燕處有雅頌之樂而非其故琴瑟未嘗去於前也盡其出入進退俯仰左右接於耳目動於四體逹於其心者所以養之至如此其詳且宻也𨿽然此尙爲有待於外者爾若夫三材萬物之理性命之際力學以求之深思以索之使知其要識其防而齊戒以守之以盡其材成其徳至合於天地而後已者又當得之於心夫豈非難哉噫古之學者其役之於內外持其心養其性者至於如此此君子所以愛日而自彊不息以求至乎極也然其習之有素閒之有具如此則求其放心伐其邪气而成文武之材就道徳之實者可謂易矣孔子曰興於詩立於禮成於樂蓋樂者所以感人之心而使化故曰成於樂昔舜命防典樂教冑子曰直而溫寛而栗剛而無虐簡而無傲則樂者非獨去邪又所以救其性之偏而納之中也故和鑾佩玉雅頌琴瑟之音非其故不去於前豈虛也哉今學士大夫之於持其心養其性凡有待於外者皆不能具得之於內者又亦皆略其事可謂簡且易矣然所以求其放心伐其邪气而成文武之材就道徳之實若豈不難哉此予所以懼不至於君子而入於小人也夫有待於外者余旣力不足而於琴竊有志焉久矣然患其莫余授也治平三年夏得洪君於京師始合同捨之士聽其琴於相國寺之維摩院洪君之於琴非特能其音又能其意者也予將就學焉故道予之所慕於古者庻乎其有以自發也同捨之士丁寶臣元珍鄭穆閎中孫覺莘老林希子中而予曽鞏子固也洪君名規字方叔以文學吏事稱於世云

吹臺春逰序

明劉醇

汴昔輦轂之地名園勝境甲於四方每遇良辰佳節往往爲士大夫逰觀之所自中原用武兵燹之餘所存無幾而又河水湮沒若金明池蔡太師湖之類亦泯然無迹可覩惟城東南僅三里有荒臺故基巍然獨存挺出風煙之外髙廣數丈可登可眺卽古之吹臺也防西有寺民廬相接竹木蕭然風景可愛又東行六七里臨水有村漁舟牧笛野意超絕比之防西景物頓殊時方卜已春光駘蕩艸朩爭榮鳥哢魚防欣然自得友人王庭璲邀余曁子山艾公體方黃公輩同往造焉具酒肴設幾席列坐於芳樹之間深杯疊進淸歌間作眾賔歡飲余亦酣暢恍然如在桃源深處不覺世慮之俱忘也蓋景與時防事與謀諧主旣風流賔亦醖借昔人所謂四美具二難並者實兼而有之矣況又嵗屢丰稔人多閒暇不負疇昔所約得與同逰以踵前賢故事何其幸邪旣而日暮將歸據吟鞍欹醉帽或語或笑前後相續故老指而嘆曰昔時太平气象復見於今日矣於是庭璲乃繪以爲圖列次眾賔姓名俾余敍其事用傳於將來余謂光陰迅速如駒過隙人生幾何乃終日汨沒於塵埃之中而不知止所謂及時行樂秉燭夜逰者必待何時而可乎詩云今我不樂日月其除斯言也觀者或有取焉

吹防駐節詩序

劉昌

開封爲古蓬池忌澤之藪梁惠王發以賜民因名開封文獻通攷云今郡城西古城惠王所築也城南有吹防世乃言梁孝王防何邪顧謹中輩至指開封爲梁園又何邪夫孝王國於梁自是梁郡在今歸徳州睢陽宋城之間李白所作梁園吟正指此開封在漢爲陳畱郡非孝王封內則吹防烏得爲孝王防邪予纂中州勝覽始據梅聖兪詩而訂正之聖兪之詩曰在昔梁惠王築防聚歌吹笙簫無復聞黃土化珠翠較然有足徴者矣唐杜甫從李白登吹防慷慨悲歌爲一時所慕故後世騷人詩客以不得至開封登吹臺歌嘯爲欠事況當明盛之時挾能賦之才有如吾進士陸君建節過從登臺弔古以發千載之遐思於中州之地而揚眉吐气騁其所欲言者乎此宜見重於開封之大夫士而吹臺駐節詩所由作也周禮言凡通達於天下者必以節無節則不達故當時有玉節角節虎節龍節各用於其所宜漢世用竹今用符以印章合而行事亦卽古之所謂璽節也然節不在物而在人人其有毅然不撓之節斯然後達於事而無滯故大易有云安節亨陸君之使於開封也溫乎其恭也秩乎其度也凜乎其所持也其心蓋欲與杜甫李白爭優劣則豈特登髙能賦而已其逺且大固有能辧之者而爲一時所慕又必由今以及後於是祥符學諭陳君裒今大夫士所作詩將以送陸君以存故事而授予觀予推本而敍之

欽謨此序謂梁園當在睢陽宋城之間直以吹臺爲梁惠王築而取證於梅聖兪之詩按漢書梁孝王築東苑三百餘里疑自開封至睢陽皆其封內也杜甫詩昔我逰宋中惟梁孝王都气酣登吹臺云云而本傳云甫嘗從李白及髙適過汴州登吹臺此又何也

中州覽勝序

唐寅

吾黨袁臣器少年气逸溫然玉暎蓋十室之髦懿也治丙辰五月忽翻然理篙檝北亂子歷彭城漸於淮海抵大梁之九月來歸乃繪所經歷山川陵陸並衝隘名勝之處日夕展弄目防其中予忝與鄕曲得借訪道裏宛宛盡出指下蓋其知之素而能說之詳也予聞丈夫之生剡蒿體揉柘幹以麗別室固欲其遠陟遐舉不齷齪牖下也而願慤者懷田裏沒齒不窺闉闍曰世與我違甘與菑木委灰同棄𨿽有分寸而人莫之知也後世因莫之建白也是余固欲自展以異而類然靑袍掩脛馳騖士伍中而身未易自用也𨿽然竊亦不能久落落於此臣器新從魏地來今不知廣陵有中散之遺聲歟彭城項氏之都也今麋鹿有幾頭歟黃河故宣房之基在否歟大梁中有持盂爲信陵君祭與無也臣器其爲我重陳之餘他日當防驗其言

汴京遺迹志卷十五

欽定四庫全書

汴京遺迹志卷十六

明李濓撰藝文三

碑

上淸儲祥宮碑

宋蘇軾

元祐六年六月丙午制詔臣軾上淸儲祥宮成當書其事於石臣軾拜手稽首言曰臣以書命待罪北門記事之成職也然臣愚不知宮之所以廢與興凡材用之所從出敢昧死請乃命有司具其事以詔臣軾始太宗皇帝以聖文神武佐太祖定天下旣卽位盡以太祖所賜金帛作上淸宮朝陽門之內旌興王之功且爲五代兵革之餘遺民赤子請命上帝以至道元年正月宮成民不知勞天下頌之至慶曆三年十二月有司不戒於火一夕而燼自是爲荊棘瓦礫之塲凡三十七年元丰二年二月神宗皇帝始命道士王太初居宮之故地以法籙符水爲民禳禬民趨歸之稍以其力修復祠宇詔用日者言以宮之所在爲國家子孫也乃賜名上淸儲祥宮且賜度牒與佛廟神祠之遺利爲錢一千七百四十七萬又以官田十四頃給之刻玉如漢張道陵所用印及所被冠佩劍履以賜太初所以寵之者甚備宮未成者十八而太初卒太皇太后聞之喟然嘆曰民不可勞也兵不可役也大司徒錢不可發也而先帝之意不可以不成乃敇禁中供奉之物務從約損斥賣珠玉以巨萬計凡所謂以天下養者悉歸之儲祥積防所賜爲錢一萬七千六百二十八萬而宮乃成內出白金六千三百餘兩以爲香火華之用召道士劉應眞嗣行太初之法命入內供奉官陳衍典領其事起四年之春訖六年之秋爲三門兩廡中大殿三旁小殿九鐘經樓二石壇一建齋殿於東以待臨幸築道館於西以居其徒凡七百餘間雄麗靚深爲天下偉觀而民不知有司不與焉嗚呼其可謂至徳也己矣臣謹按道家者流本出於黃帝老子其道以淸淨無爲爲宗以虛明應物爲用以慈儉不爭爲行合於周易何思何慮論語仁者靜壽之說如是而己自秦漢以來始用方士言乃有飛僊變化之術黃庭大洞之法太上天眞木公金母之號延壽赤明龍漢開皇之紀天皇太乙紫微北極之祀下至於丹藥奇技符籙小數皆歸於道家學者不能必其有無然臣嘗竊論之黃帝老子之道本也方士之言末也修其本而末自應故仁義不施則韶濩之樂不能以降天神忠信不立則射鄕之禮不能以致刑措漢興蓋公治黃老而曹參師其言以爲治道貴淸靜而民自定以此爲政天下歌之曰蕭何爲法講若畫一曹參代之守而勿失載其淸靜民以寕壹其後文景之治大率依本黃老淸心省事薄斂緩獄不言兵而天下富臣觀上與太皇太后所以治天下者可謂至矣檢身以律物故不怒而威捐利以予民故不藏而富屈已以消兵故不戰而勝虛心以觀世故不察而明𨿽黃帝老子其何以加此本旣立矣則又惡衣菲食卑宮室陋器用斥其贏餘以成此宮上以終先帝未究之志下以爲子孫無疆之福宮成之日民大和防鼓舞謳歌聲聞於天天地喜答神只來格祝史無求福祿自至時萬時億永作神主故曰修其本而末自應豈不然哉臣旣書其事皇帝若曰大哉太祖之功太宗之徳神宗之志而聖母成之汝作銘詩而朕書其首曰上淸儲祥宮碑臣軾拜手稽首獻銘曰

天之蒼蒼正色非邪其視下也亦若斯也我作上淸儲祥之宮無以來之其肯我從元祐之政媚於上下何修何營曰是四者民懷其仁吏服其亷畏其正神予其謙帝旣子民維子之視云何事帝而瘠其子允哲文母以公滅私作宮千柱人初不知於皇祖宗在帝左右風馬云車從帝來狩閱視新宮察民之言佑我文母及其孝孫孝孫來饗左右耆耉無競維人以燕我後多士爲祥文母所培我膺受之篤其成材千石之鐘萬石之簴相以銘詩震於四海

汴梁廟學碑

元姚燧

自魯哀公十六年當周敬王四十一年壬戌孔子卒歷六國秦漢至孝武卽位之年辛丑爲三百四十年其聞知者才司馬遷一人而止耳旣編其年與夫言行出處之槪爲世家又爲弟子傳識其居裏問對與夫經事何君又考知其少孔子幾何嵗皆孔門弟子與孟氏所未著其有功聖門眞非淺淺哉然猶有一二可疑者其說世家弟子蓋三千焉身通六藝者七十二人而弟子則曰孔子曰受業身通者七十有七人皆異能之士也夫旣曰身通六藝矣𨿽未盡合聖人爲教之本然而猶有所指名也其曰受業身通竟不發爲所通何業又曰皆異能之士聖人爲教於以修敍彛倫而容異能者於其間乎孔子自言七十有七人則七十二人者誰後是五人邪其爲傳先顏回曽參而後無繇蒧固己戾於明人倫其甚誤至以闞止子我爲宰予又曰孔子之所嚴事者於周則老子於衛蘧伯玉於楚老萊子於鄭子產於齊晏平仲於魯孟公綽孔子於公綽止稱其不欲與優爲趙魏老子產有君子之道四其他不足者亦多也老萊子書今存其爲道術尙黃帝老子爲聖人所與者不經見子入太廟每事問況老子周守藏室之史問禮則有之使及見其書曰失道而後徳失徳而後仁失仁而後義失義而後禮夫仁義禮根於人心之固有而眎爲世降之不同未必不見黜於孔子況爲其道乎哉惟蘧伯玉寡過未能爲不悖於聖學故與之特深至漢文翁圖石室列之七十二人中亦可灼其非師而實弟子云晏平仲者如遷之言足以暴其人賊聖賢之罪何也夫人旣嚴事乎己茍於學術之僻歸宿之差何害於明告當欲封孔子尼谿之田乃說其君景公曰儒者滑稽不可軌法倨傲自順不可爲下崇喪遂哀破產厚不可爲俗遊說乞貸不可爲國盛容飾繁登降累世不能殫其學當年不能究其禮非所以移齊俗而先細民也報人嚴事之道者固如是乎哉先儒嘗疑晏子尙儉墨子欲貴其道取必於晏子之言不然何爲亦見墨子之書而遷辧之不明也又自敍曰儒者不能通其學當年不能究其理愽而寡要勞而少功由是知二語者非必一出晏子乃遷薄儒素定於胸中者也杜預春秋傳敍曰子路欲使門人爲臣孔子以爲欺天而云仲尼素王丘明素臣又非通論也其享配諸位善乎柳完元序道州廟碑曰從於陳蔡亦各有號言出一時非盡其徒也於後失厥所謂妄意科等坐祀十人以爲哲豈夫子志哉況祀無繇蒧鯉於庭其失至於崇子而抑父又非遷之爲傳矣夫爲是學宮將以明人倫於天下而倒施錯置於數筵之地如此奚以爲訓又在在之廟皆泥像其中北史敢以造泥人銅人者門誅則泥人固非中立爲主以祀聖人法也後世莫覺其非亦化其道而爲之郡異縣殊不一其狀長短丰瘠老少美惡惟其工之巧拙是隨就使盡善亦豈其生盛徳之容甚非神而明之無聲無臭之道也曰是溺習之己然若何而變曰人臣有見上布是區區則可若夫議禮也制度也考文也天子司之亦幸一旦遑於稽古之事學禮之臣必有能防其一二得所當議者矣至元庚寅汴梁新廟成學錄劉元佐爲狀以其府諸公之意求記其由故燧首之以此

河南省城修五門碑

明李夢陽

河南省城者宋之內京城也是城也起自五代至宋而益飭神宗時則更築新城於外今曰土城者是也宋亡入金歷元外城毀而內城存我髙皇帝定天下也蹕於汴駐焉但遣將北伐於是升汴爲京設衞十有六塡實之守焉是故是城也繕之視他城堅甃皆磚也然又重磚而城根磚若石入之地又數尺天順辛巳河灌城乃獨其北門防而是城也自降而爲省也置王府三司又調十五衛去遂空其四隅斥鹵水國又今百五十年故其城若門𨿽大勢巍壯而中損蝕者不少矣嘉靖元年太監呂公來鎭玆土登城躡樓俛仰者久之乃嘅然而嘆曰諺有之曰些小不補直至尺五是城也及今修之費猶省也夫門者城之喉樓者門之冕也城修宜自門始於是集三司長曁庶尹羣吏議城事已又謀之撫按之臣乃僉罔恊於厥廸於是呂公則毅然任曰天子勑憲之來也若曰城池軍馬汝飭汝覈今之舉固費省而功倍者乃僉罔恊於厥廸僉曰動大眾者占之人舉大事者審乎時事莫大於城城非大動眾不集今兵饉疫癘我民未和記有之曰因天事天因地事地度時未若占人靡和其何城之爲呂公曰嗟天下不有惠而不費勞而弗怨者乎是城也先其五門及西關土城若門計費萬金耳今無礙帑金若干斤更稍稍益之便足矣夫汴舊京也遊食者夥饉則歸之盜兵城之役誠計日傭之菜色可活而亡命可收也如是則不動眾而大事集矣僉曰竊又聞之事無巨細人存則行是城也前修之者屢矣然上侵而下漁費倍而效寡又土木之役破除易而稽察難呂公曰嗟利由人者耳茍子之不欲𨿽賞之不竊予嘗奉命修京之東門矣人無玩心工無耗財是城也舉度不中厥惟予咎於是巡撫都禦史何公巡按禦史王公淸軍禦史諭公曁三司長稔知呂公賢又計帑金得十之六七防又有東冦閉城而門之樞朽鐡葉爛脫於是僉議始同而城之役興矣是役也始於東門程能計日經費節力奨勤黜惰勾稽有簿大持小維工傭稱事執信布義聴其自來凡城之材礪鍛磚堊木石槱炭膠角顏采皆公市平取官靡告困民罔知勞一門旣一門繼五門旣土城若門繼行之有序匪棘匪紓革之仍之各適厥中於是撤朽剜蝕植頽築虛凸凹完齾濬淺防塞逺而望之樓櫓翚赫粉堞煥如堅者屹屹深者鬱鬱直者嵂嵂橫者翼翼廹而察之石楣鐡樞虹梁臥衝隍塹縈輸蓋一夫當關萬夫莫前者也登而覽之嵩行失險大河奪色俯而視之司府塡委倉庫充實旌棨甲冑周廬是嚴足以域民威暴壯气助武然計之則費省要之則功倍斯何也所謂事無巨細人存則行者也巡撫王公巡按兪公淸軍戴公之來頗亦異同於斯城及見呂公賢乃亦咸相於厥成乃呂公則愈心於城事時時出督勞之曰嗟爾官爾工爾傭毋欺毋玩毋自阱爾躬是故一門成則盡徙其餘於他門卽拳石塊礫寸鐡尺朩敝杵壞畚無妄棄者汴之爲水也出城則甘於是呂公周覽而嘆曰嗟設卒有冦至小門扄大門鑰乘障之士了陴之子守麾之吏渇也奚救之矣乃黙禱於卜門穿一井五井皆甘是時布政左使劉公右使宋公實經厥費按察使張公都指揮徐公贊畫爲力乃僉議伐石爲碑樹之南薰門月城亭焉以紀實詔來且張城大修之本也城門故各有廟是役也亦各新之而嚴其祀或問李子曰先王之建邦也必城焉急然孟子則云固國不以山蹊之險何也李子曰斯惡夫專事地者也非天不生非地不形非人不成是故先王之爲治也內外交飭本末具修順時豫防設崄爲固人心𨿽和守戰是憂故曰重門擊柝以待暴客故城者民之扞也障內而嚴外者也𨿽然詩有之矣赳赳武夫公侯幹城又曰宗子維城故不天則悖不地則害不人則空故人者本也孟子所謂地利不如人和者也善爲治者本末外內交飭而具修可也

禹廟碑

李夢陽

李子遊於禹廟之臺覽長河之防孤城古宮平沙四漫遐睇故流北盡碣石九湮淤云艸浩浩於是愴然而悲曰嗟乎予於是知王霸之功也霸之功驩久之疑王之功忘久之思昔者禹之治水也導川爲陸易爲寕地以之平天以之成去巢就廬而粒而耕生生至今者固其功也所謂萬世永賴者也然問之耕者弗知粒者弗知廬者弗知寕者弗知陸者弗知故曰王之功忘譬之天生物而物忘之泳者忘其川棲者忘其枝民者忘其聖人非忘之也不知之也不知自忘及其菑也號呼而祈卹於是智者則指之所從來而廟者興矣河盟津東也蹙曠肆悍勢猶建瓴堤堰一決數郡魚鼈於是昏墊之民匍匐詣廟稽首號曰王在吾奚溺而防丁堰夫樁戶艸門輸築困苦則又各詣廟稽首號曰王在吾奚役斯所謂思也故不忘不大不思不深深莫如地大莫如天王之道也伯者非不功也然不能使之不忘而不能使之不疑何也不忘者小小則近近則淺淺則疑如秦穆賜食善馬肉酒是也夫天下未聞有廟桓文者也故曰予觀禹廟而知王霸之功也或問湯文不廟李子曰聖人各有其至堯仁舜孝禹功湯義文王之忠周公之才孔子之學是也夫功者切乎菑者也大梁以菑故是故獨廟禹是時監察禦史澶州王子防按河南登臺四顧乃亦愴然而悲曰嗟乎予於是而知功之言徴也吾少也覽嘗躡州城眺滄渤南目大梁之墟乃今歷三河攬淮泗極洪流而盡滔滔使非有神者主之桑而海者久矣尙能粒邪耕邪廬邪能者寕邪川者陸邪嗟乎予於是而知功之言徴也所謂微禹吾其魚者邪所謂美哉勤而不徳者邪於是飭所司葺其廟而屬李子碑焉王子名溱以嘉靖元年春按河南明年秋代去乃李子則爲迎送神辭三章俾祭者歌之侑神焉其辭曰天門兮顯辟赫赤赤兮云吐窈黃屋兮陸離靈總總兮上下羗若來兮儵不見不見兮柰何望美人兮徒怨苦橫四海兮怒波【右迎神】

絙弦兮鏜鼓神不來兮誰怒執河伯兮顯戮飭陽侯兮淸路靈�靄兮來至風泠泠兮堂戶舞我兮我醑屍旣飽兮顏酡惠我人兮乃土乃粒日雲暮兮屍柰何【右降神】風九河兮濤暮云曀曀兮昏雨王駕鳳兮驂文魚龍翼翼兮兩旟悵佳期兮難屢心有愛兮易離愛君兮思君肴芳兮酒芬君歸來兮庇我民兮【右送神】

少保兵部尙書於公祠碑

李夢陽

開封城馬軍衙橋西故有於少保祠云初公以定傾保大之功居無何而死於是天下人聞公死咸驚而疑而涕泣語曰鷺鷥冰上走何處尋魚嗛而公前巡撫河南時實馬軍衙橋西而梁父老於是聞公死則咸涕泣日相率潛謁公故爲位哭奠焉防純皇帝立詔曰少保謙寃宥其家而遣祭其墓乃梁父老則又咸涕泣相率私起祠故旁祠公伏臘忌梁父老則把香曵笻趿履若少壯咸翼如不期至稽首祠下哭塡門塞戶矣防又敬皇帝立詔曰少保謙贈特進光祿大夫柱國太傅謚肅湣立祠嵗春秋祠之而曰旌功祠於是梁父老則又咸涕泣相率數百千人詣闕門伏訴少保謙前兵部侍郎時巡撫功云願梁立祠如杭祠不報而梁父老歸伏臘忌嵗仍聚哭公於私祠今三十年餘矣正徳十年監察禦史巡按張君淸軍許君並謁公祠下見其門屋三門僅存堂欹漏欲頽矣鴿雀擾擾栱棟防走鴟嘯周垣盡圯羊豬外來於是悄然思俯而悲也已仰而欷曰嗟斯非梁地邪宋不此都哉靖康之事千載銜焉二帝不南矣夫定傾者世保大者食澤流者思故祠之言思也血食使之世者也於是下令曰少保祠撤故易腐扶欹植頽起圮新而繪堊而級而隅而榮而序備矣曰謁者奚止也則重而堂器奚貯也則翼而廊而道士林守焉西北隅其房也望之栗栗而巉巉枚枚焉嚴嚴是使之世者之道也李夢陽曰予觀今人論肅湣公事未嘗不酸鼻流涕焉蓋傷爲臣不易云夫事莫大於君出敵入排遷主戰四者旦夕之勢而存亡之判也乃今人議則異是或見鮑荘事輒曰夫葵猶能衛其足然獨不思勇士不忘喪其元乎孟子曰所欲有甚於生者故生而有所不用也然將軍蠡畱侯良功成身抽天下兩髙焉此又何焉於乎難言乎難言乎豈所謂計免者非忠貪盛者違智歟而方額森擁太上皇大同城下勒降也大同人登城謝曰賴天地宗社之靈國有君矣至宣府城下宣府人登城謝曰賴天地宗社之靈國有君矣至京城下京城人又謝曰賴天地宗社之靈國有君矣於是公颺言曰豈不聞社稷爲重君爲輕斯言也事以之成疑以之生者歟且太子之易南宮之錮二者有能爲公恕者否邪公有不如意輒拊膺忿曰此一腔血竟灑何地聞其言孰非酸鼻流涕者而獨咎予也於乎傷乎傷乎𨿽然宗澤嶽飛非下於人者艱難百戰卒慍衂而死若公者死可矣死可矣公巡撫諸所業載傳狀乃今不復述第述其終始若是亦大者云祠修於是年春越夏告成張君名淮南皮人許君名完丹徒人事祠事者開封知府賀君鋭也系之詩曰

於鑠旋運曷平不陂康屯傾否哲者斯利於維哲英鑑精含貞匪時曷徴匪猷曷興靡疑靡驚厥伐用成厥育是輕委躬於誠蛇何盤社龍何在野幹樞卼�日月易舎惷爾乃賊乃奰國邑之亂之訌陵廟岌岌公丁其時矢身以殉山仡排議不戁不震僉曰和宜公曰有戰四方之事譬絲遊刃帝畀弗疑公泣視師義激六軍如虎如羆惟直斯壯人心幹城肅肅我壘悠悠我旌羯奴喙突疆埸載淸載淸載寕皇歸於京古曰荷難今謂曰癡忠古爰嘉今胡嫉而何讒非名何毀非功孰讒靡和孰毀弗同彼巧彼荏厥膚斯厲古則曰直今曲自爲於乎少保時晦時昭古誰無死死有榮褒峩峩廟祠棟隆崇基神之遊之斾斾其旗白馬朱衣有風淒其歘其有光若往若來卽而罔見跂望漣洏玆邦哿居氓實爾思

帝廟碑

李濓

汴城南三十八里曰陶村其地蓋曰陶令公墓云元至正間名大張村仁壽鄕今名木魚寺緣寺建而號厥地也寺之後故有帝廟土人稱其地曰廟兒岡岡存而廟廢矣正徳辛已六月鄕民張鵬募緣王守定倡率重修之乃築崇基起立神殿三間繚以周垣樹以嘉木左碑右鐘兩亭翼然規制視昔加閎焉逾年告成乃屬濓紀其事刻之樂石以垂永久夫帝者北方之神也傳曰北宮黒帝其精武是故在天爲虛危之宿在地托蛇之靈在五行爲水在五色爲而其數則一也神理不言應以象類故見其象類神可徴矣夫神之在天下如風之噓谷所觸皆通如水之行地無往弗逹榔梅之迹五龍之異非其彰彰顯著者乎濓汴人也防聞長老言宋天禧初有蛇見於繁臺之東南因建眞武堂於其地無何泉湧堂側汲之靡竭負疾疫者飲輒愈詔建祥源觀凡六百一十餘區以祠神玆地玆廟其建於斯時邪祭法曰聖王之制祭祀也能禦大菑則祀之能捍大患則祀之自唐貞觀以來神之禦菑捍患圖冊不可勝紀若渥雨應姚簡之禱雪晴濟戴防之軍其在國朝尢著靈響然則廟而祀之者禮也祀之孔防者誠也禮以逹誠誠以歆防闔境之民將庇神之休雨暘時若百谷嵗登永躋仁壽之域則神有功於民而民非諂於神矣乃若出貲修廟者之姓名悉載之碑陰

河南省城重修鼓樓碑

李濓

夫樓奚以鼓稱也貯壺漏戒昏曉嚴晷度敬人時王政之所必先者也古之聖人配天作則仰釐七曜俯順五辰乃建日官俾典壺漏籌無停刻枹無紊舉晝夜聿分節序靡忒是故堯欽歷象舜在璣衡周專挈壺其道一也曽謂更鼓非王政之先務乎河南省城宋之京都也舊有鼓樓傾圮弗治景泰庚午嘗修之適霪雨而罷天順辛已再修之適河決而罷人皆曰無葺鼓樓葺必有水患故日就頽廢久無議修之者嘉靖元年內官監太監陽信呂公憲來鎭是邦矚樓之敝憮然而嘆曰樓以藏鼓鼓以傳漏凡我出作入息之氓咸聴此以從事顧可使傾圮如此哉乃咨於撫按臺臣曁藩臬郡庶尹咸是之或有以雨潦河漲沮者公颺言於眾曰霪雨者陰陽之愆也河決者地道之變也夫何預於樓吾茍役民以時動民以道不侈財不妨稼則陰陽和而地道順矣夫何雨河之慮乎於是選吏董工鳩徒獻力程藝稽勞賞勤作怠公日臨臺趾以勸相之是故財無耗竊工無略不逾年而告成亦竟無雨河之患是役也經始於丁亥之春基築於夏臺畢於秋樓完於冬更漏分明四境遐聞形勢岧嶤一方壯觀蓋百餘年因循未舉者而一旦舉之非公識治體重民時得人心服眾口而能若是乎汴之卿大夫裏居者謂公排浮議以修廢墜吾民宜百世思之乃買石樹碑謁余文以紀其事余聿嘉厥功之有成也輒敢原王政以爲說如此嗚呼登斯樓者其尙知所自哉

汴京遺迹志卷十六﹤史部﹐地理類﹐古迹之屬﹐汴京遺迹志﹥

欽定四庫全書

汴京遺迹志卷十七

明李濓撰藝文四

墓碑

淸邊郡王楊燕奇碑文

唐韓愈

公諱燕奇字燕奇農華陰人也大父知古祁州司倉烈考文誨天寶中實爲平盧衙前兵馬使位至特進檢校太子賔客封農郡開國伯世掌諸蕃互市恩信著明夷人慕之祿山之亂公年幾二十進言於其父曰大人守官宜不得去王室在難某其行矣其父爲之請於戎帥遂率諸將校之子弟各一人間道趨闕變服詭行日倍百里天子嘉之特拜左金吾衛大將軍員外置賜勲上柱國寶應二年春詔從僕射田公平劉展又從下河北大歷八年帥師納戎帥勉於滑州九年從朝於京師建中二年城汴州功勞居多三年從攻李希烈先登貞元二年從司徒劉公復汴州十二年與諸將執以城叛者歸之於京師事平授禦史大夫食實封百戶賜繒防有加十四年年六十一五月某日終於家自始命左金吾大將軍凡十五遷爲禦史大夫職爲節度押衙右廂兵馬使兼馬軍先鋒兵馬使階爲特進勲爲上柱國爵爲淸邊郡王食虛邑自三百戶至三千戶眞食五百戶終焉公結髮從軍四十餘年敵攻無堅城守必完臨危蹈難歔欷感發乘機應防捷出神怪不畏義死不榮幸生故其事君無疑行其事上無間言初僕射田公其母隔於冀州公獨請往迎之經營賊城出入死地卒致其母田公徳之約爲父子故公始姓田氏田公終而後復其族焉嗣子通王屬良禎以其年十月庚寅公於開封縣魯陵岡隴西郡夫人李氏祔焉夫人淸夷郡太守祐之孫漁陽郡長史獻之女柔嘉淑明先公而殂有男四人女三人後夫人河南郡夫人雍氏某官之孫某官之女有男一人女二人咸有至性純行夫人同仁均養親族不知異焉君子於是知楊公之徳又行於家也銘曰

烈烈大夫逢時之虞感泣辭親從難於秦維玆爰始遂勤其事四十餘年或禆或專攻牢保危爵位已隮旣明且愼終老無隳魯陵之岡蔡河在側烝烝孝子思顯勲績斵石於此式垂後嗣

墓志

故貝州司法防軍李君墓志

韓愈

貞元十七年九月丁卯隴西李翺合其皇祖考貝州司法防軍楚金皇祖妣淸河崔氏夫人於汴州開封縣某里昌黎韓愈紀其世著其徳行以識其其世曰由梁武昭王六世至司空司空之後二世爲刺史淸淵侯由侯至於貝州凡五世其徳行曰事其兄如事其父其行不敢有出焉其夫人事其姒如事其姑其於家不敢有專焉其在貝州其刺史不悅於民將去官民相率讙嘩手瓦石胥其出擊之刺史匿不敢出州縣吏由別駕己下不敢禁司法君奮曰是何敢爾屬小吏百餘人持兵仗以出立朩而署之曰刺史出民有敢觀者殺之朩下民聞皆驚相告散去後刺史至加擢任貝州由是大理其曰翺旣遷貝州君之喪於貝州殯於開封遂遷夫人之喪於楚州八月辛亥至於開封壙於丁已墳於九月辛酉窆於丁卯人謂李氏世家也侯之後五世仕不遂蘊必發其起而大乎四十年而其兄之子衡始至戶部侍郎君之子四人官又卑翺其孫也有道而甚文固於是乎在

徐文質墓志銘

宋穆修

進士徐孝山喪其父執喪之三日以其友張生道卿所錄父事拜且泣復授之張生並繼以語俾來請曰孝山未卽殞生尙惟喪事不可緩將卜以某日期日且廹敢迹其實托銘於先生用刻而納之以光永幽穸予旣受而閱其始卒乃謂曰是也蓋得其禮矣比是今貴家富族將其先必惑師說拘以嵗月畏忌大至違禮過時久而不克者多矣生能以其道正合士禮逾月之制此獨可尙又安得拒請而勿銘也按君諱文質字處中其先祖父嘗寓籍並土之文水逮君之考氏旣而復防朝廷以兵取太原太原平大徙並民入處之京輔考於時與其族來至京師遂家焉自是得遊太學爲生徒治春秋經傳前後四舉有司竟不及祿而終考始娶潁川陳氏女亡再娶淸河張氏生男子二人女子二人次子文蔚少卒獨君爲前室陳氏所生二女子今皆適京師良族由君而下始爲京師里人凡並人其俗剛厚而勤嗇能節損以立衣食諸來徙之戶初𨿽貧極者居久而皆爲富室矧其宿有賫者蓋可知故考亦用是而殖其家考之歿貽其規法於君君於此益爲之善守者也君嘗念陳氏早世又傷父之不逮故事後親彌盡其力無何數年母張氏又終初君亦嘗授經於儒官馬符有慕仕進心至悼親之繼喪顧門中時無彊子弟可任懼覆先人遺業則爲不肖子因刻力事生於家非時慶弔大事不出門如此者蓋有年天聖八年適五十忽得疾醫累月弗愈以是年七月十七日卒於居君凡四娶室輒有喪有四男五女初室李氏無子長子孝山出次室李氏景山徳山皆未及娶五女子亦幼在室孝山有諸弟妹合族謀得其年八月之二十一日藏君於東京之祥符縣開封鄕西韓村先墓之次以次室李氏爲合初李氏次苗氏李氏三室皆同穴而異棺斯實禮也銘曰

惟古之等殺異宜日月有數舉無越斯末代不然惑於師陰陽拘忌率常過時其孰警此伊徐氏子以時而順禮之軌旣合旣祔有銘有紀如君之藏民亦鮮矣

張子野墓志銘

歐陽修

吾友張子野旣亡之二年其弟充以書來請曰吾兄之喪將以今年三月某日於開封不可以不銘銘之莫如子宜嗚呼予𨿽不能銘然樂道天下之善以傳焉況若吾子野者非獨其善可銘又有平生之舊朋友之恩與其可哀者皆宜見於予文宜其來請於予也初天聖九年予爲西京畱守推官是時陳郡謝希深南陽張堯夫與吾子野尙皆無恙於時一府之士皆魁傑賢豪日相往來飲酒歌呼上下角逐爭相先後以爲笑樂而堯夫子野退然其間不動聲气眾皆指爲長者予時尙少心壯志得以爲洛陽東西之衝賢豪所聚者多爲適然耳其後去洛來京師南走夷陵並江漢其行萬三四千里山砠水厓窮居獨遊思從曩人邈不可得然𨿽洛人至今皆以謂無如向時之盛然後知世之賢豪不常聚而交遊之難得爲可惜也初在洛時已哭堯夫而銘之其後六年又哭希深而銘之今又哭吾子野而銘於是又知非徒相得之難而善人君子欲使幸而久在於世亦不可得嗚呼可哀也已子野之世曰贈太子太師諱某曽祖也宣徽北院使樞密副使累贈尙書令諱遜皇祖也尙書比部郎中諱敏中皇考也曽祖妣李氏隴西郡夫人祖妣宋氏昭應郡夫人孝章皇后之妹也妣李氏永安縣太君子野家聨後姻世久貴仕而被服操履甚於寒儒好學自力善筆札天聖二年舉進士歷漢陽軍司理參軍開封府咸平主簿河南法曹參軍王文康公錢思公謝希深與今參知政事宋公咸薦其能攺著作佐郎監鄭州酒稅知閬州閬中縣就拜祕書丞秩滿知亳州鹿邑縣寶元二年二月丁未以疾卒於官享年四十有八子伸郊社掌坐次從次防未名女五人一適人矣妻劉氏長安縣君子野爲人外𨿽愉怡中自刻苦遇人渾渾不見圭角而志守端直臨事敢決平居酒半脫冠垂頭童然禿且白矣予固已悲其早衰而遂止於此豈其中亦有不自得者邪子野諱先其上世愽州髙堂人自曽祖已來家京師而開封今爲開封人也銘曰

嗟夫子野質厚材良孰屯其亨孰短其長豈其中有不自得而外物有以開封之原新裏之鄕三世於此其歸其藏

集賢院學士劉公墓志銘

歐陽修

公諱敞字仲原父姓劉氏世爲吉州臨江人自其皇祖以尙書郎有聲太宗時遂爲名家其後多聞人至公而益顯公舉慶曆六年進士中甲科以大理評事通判蔡州丁外艱服除召試學士院遷太子中允直集賢院判登聞鼓院吏部南曹尙書考功於是夏英公旣薨天子賜謚曰文正公曰此吾職也卽上疏言謚者有司之事也且竦行不應法今百司各得守其職而陛下侵臣官防凡三上天子嘉其守爲更其謚曰文荘公曰姑可以止矣權判三司開圻司又權度支判官同修起居注至和元年九月召試遷右正言知制誥宦者石全彬以勞遷宮苑使領觀察使意不滿退而慍有言居三日正除觀察使公封還詞頭不艸制其命遂止二年八月奉使契丹公素知敵山川道裏敵人道自古北口回曲千餘里至柳河公問曰自松亭趨柳河甚直而近不數日可至中京何不道彼而道此蓋敵人常故迂其路欲以國地險逺誇使者且謂莫習其山川不虞公之問也相與驚顧羞媿卽吐其實曰誠如公言時順州山中有異獸如馬而食虎豹敵人不識以問公曰此所謂駮也爲言其形狀聲音皆是敵人益嘆服三年使還以親嫌求知揚州嵗余遷起居舎人徙知鄆州兼京東西路安撫使居數月召還糺察在京刑獄修玉牒知嘉祐四年貢舉稱爲得人是嵗天子卜以孟冬祫旣廷告丞相用故事率文武官加上天子尊號公上書言尊號非古也陛下自寶元之郊止羣臣毋得以請迨今二十年無所加天下皆知甚盛徳柰何一旦受虛名而損實美上曰我意亦謂當如此遂不允羣臣請而禮官前祫請祔郭皇后於廟自孝章以下四後在別廟者請毋合食事下議議者紛然公之議曰春秋之義不薨於寢不稱夫人而郭氏以廢薨按景祐之詔許復其號而不許其謚與祔謂宜如詔書又曰禮於祫未毀廟之主皆合食而無帝後之限且祖宗以來用之傳曰祭從先祖宜如故於是皆如公言公旣驟屈廷臣之議議者已多仄目旣而又論呂溱過輕而責重與臺諫異由是言事者亟攻之公知不容於時矣防永興闕守因自請行卽拜翰林侍讀學士充永興軍路安撫使兼知永興軍府事長安多富人右族豪猾難治猶習故都時態公方發大姓範偉事獄未具而公召由是獄屢變連年吏不能決至其事聞制取以付禦史臺乃決而卒如公所發也公爲三州皆有善政在揚州奪發運使冒占雷塘田數百頃予民民至今以爲徳其治鄆永興皆承旱歉所至必雨雪蝗輒飛去嵗用丰稔流亡來歸令行民信盜賊禁止至路不拾遺公於學愽自六經百氏古今記下至天文地理卜醫數術浮圖老荘之說無所不通其爲文章尢敏贍嘗直紫微閣一日追封皇子公主九人公方將下直爲之立馬卻坐一揮九制數千言文辭典雅各得其體公知制誥七年當以次遷翰林學士者數矣久而不遷及居永興嵗余遂以疾聞八年八月召還判三班院太常寺公在朝廷遇事多所建明如古渭州可棄孟陽河不可開樞密使狄靑宜罷以保全之之類皆其語在士大夫間者若其規切人主直言逆耳至於從容進見開導聰明賢否人物其事不聞於外廷者其補益尢多故𨿽不合於世而特被人主之知方嘉祐中嫉者眾而攻之急其𨿽危而得無害者仁宗深察其忠也及侍英宗講讀不專章句解詁而指事據經因以諷諫每見聴納故尢奇其材己而復得驚疾告滿百日求便郡上曰如劉某者豈易得也復賜以告上每宴見諸學士時時問公少間否賜以新橙五十勞其良苦疾少間復求外補上悵然許之出知衛州未行徙汝州治平三年召還以疾不能朝攺集賢院學士判南京畱司禦史臺熈寕元年四月八日卒於官舎享年五十嗚呼以先帝之知公使其不病其所以用之者豈一翰林學士而止哉方公以論事忤於時也又有構爲謗語以怒時相者及歸自雍丞相韓公方欲還公學士未及而公病遂止於此豈非其命也夫公累官至給事中階朝散大夫勲上輕車都尉開國彭城爵公邑戶二千一百實食者三百曽祖諱琠贈大理評事祖諱式尙書工部員外郎贈戶部尙書考諱立之尙書主客郎中贈工部尙書公再娶論氏皆侍禦史程之女前夫人先公早卒後夫人以公貴累封河南郡君子男四人長定國郊社掌座早卒次奉世大理寺丞次當時大理評事次安上太常寺太祝女三人長適大理評事韓宗直二尙幼公旣卒天子推恩錄其兩孫望旦一族子安世皆試將作監主簿公爲人磊落明白推誠自信不爲防慮至其屢見侵害皆置而不較亦不介於胸中居家不問有無喜賙宗族旣卒皆無餘財與其弟攽友愛尢篤有文集六十卷其爲春秋之說曰曰權衡曰說例曰意林合四十卷又有七經小五卷弟子記五卷而七經小今盛行於學者二年十月辛酉其弟攽與其子奉世等公於祥符縣魏陵鄕祔於先墓乃爲之銘曰

嗚呼惟仲原父學彊而愽識敏而明坦其無疑一以誠見利如畏義必爭觸機履險危不傾畜大不施奪其齡惟其文章粲日星𨿽欲有毀知莫能惟古聖賢皆後亨有如不信考斯銘

神道碑銘

馬正惠公神道碑銘

王安石

推忠保順同徳翊戴功臣彰徳軍節度觀察畱後特進檢校太尉使持節相州刺史兼禦史大夫正柱國扶風郡開國公食邑六千六百戶食實封二千二百戶正惠馬公以天禧三年十月戊戌開封祥符縣某鄕某里至嘉祐七年公孫慶崇始來請銘以作公碑序曰馬氏故扶風人至公髙祖而徙處雲中贈太師諱某者於公爲曽祖贈太師中書令諱某者於公爲祖龍防左廂都指揮使江州防禦使贈太師中書令尙書令蔡公諱某者於公爲父蔡公從太祖定天下力戰有功當是時雲中已爲契丹所得故馬氏又徙處浚儀今開封府祥符縣也公諱知節字子元蔡公之終也年七歳太祖召見禁中有司言例當補殿直特授西頭供奉官而賜以名開寶五年年十八監彭州兵馬以嚴飭見憚如老將太平興國三年領兵戍秦州淸水姦人李飛雄乘驛稱詔捕公及秦隴巡檢劉文裕等將系之秦州因盜庫兵以反公辧其詐與文裕執飛雄治殺之五年監潭州兵馬攺東頭供奉官雍熈二年又監愽州兵馬劉延讓敗於君子驛而契丹歸矣公方紏丁壯集芻糧繕城治械如冦至吏民初不悅其生事也已而契丹果至度不可攻乃去四年攺西京作坊副使將屯於冀州端拱元年移知定逺軍時議發河南十三州之民轉饟河北公告轉運使樊知古此軍聚兵少而積粟多簸其腐尙可得十七知古用此得粟五十萬斛以罷河南之役事聞朝廷太宗嘉之二年深州新蹂於契丹城郭廬舎多壞而流民眾乃移公知深州公至數月則壞者完流者復舉州忘其冦戎之故而以公爲能撫我防保州不治移往代之淳化二年又移知慶州羗萬人以怨程徳元來冦公誘其渠帥諭以威信卽皆引去四年遷西京作坊使知梓州五年李順爲亂於蜀之西川以公往討又以爲先鋒平劍州召還至三泉而復以公與王繼恩討賊繼恩怒公抗直使守彭州盡收其軍而與之羸卒三百賊率其眾至號十萬公力戰一日亡其卒大半乃夜獨出招救兵復入賊終不能得城而以敗去除成都府兵馬鈐轄遷洛苑使五年除蜀漢九州都巡檢使已而又兼成都府兵馬軡轄眞宗卽位攺內苑使蜀卒劉旰聚黨數千人爲亂所攻數州至輒取之公以卒三百追至蜀州與戰旰走卭州而招安使上官正召公歸成都計事公爲正畫曰賊破卭州必乘勝刼掠度江薄我旣息而戰我軍𨿽倍未易敵也不如迎其急擊破之必矣遂行次方井與正合殺旰等無噍類眞宗賜書奨諭賞以錦袍金帶咸平元年加登州刺史知秦州諸羗質子有三十年不釋者公悉歸之諸羗徳公訖公去無一人犯塞小泉銀坑久不發掌吏盡產以償嵗課而責之不已公奏得釋而歸其產四年就除西上閤門使知成都府兼本州兵馬軡轄有告龍騎士謀爲變者所引以千數公捕殺其首七人而置其餘無所問自幹徳後歳漕蜀物以富人爲送多坐漂失籍其家公奏釋三班使臣及三司軍大將代之而課其漕事爲賞罰至今便之六年移鄜延路駐泊兵馬都總管兼知延州蜀人於公去皆環以泣公至延州羗方以兵覷邊防上元開門張燈示以無爲而羗卒不能爲冦又移知鎭州兼本州兵馬都總管景徳元年契丹入邊民入保城公與之約盜一錢者死有盜錢二百者公卽殺之於是自澶以北城郭皆晝閉詔使過公輒畱之而募人間行送詔皆得其報以聞又以便宜使所至受諸漕挽給邊之物故契丹欲敵掠無所得車駕次澶州大將王超提卒數十萬逗畱不赴公屢趣之不爲動移書譙讓乃始出師猶辭以中渡無橋至則公先已度材一夕而橋就上聞手詔褒之且知公果可以屬大事也二年移知定州又除東上閤門使樞密院都承防三年遂以檢校太保簽書樞密院事祥符元年東封泰山以爲行宮都總管自此行幸必以公爲都總管而皆許之專殺公部分明約束審出令肅然而未嘗輒戮一人於是邊將言契丹近塞大臣議皆請發兵以備公獨議使邊將移書問狀從之契丹解去遷檢校太傅四年加宣徽北院使五年除樞密副使當是時契丹已盟中國無爲大臣方言符瑞而公每不然之獨嘗從容極言天下𨿽安不可忘戰去兵之意及他爭議甚眾眞宗多以公言爲是七年除潁州防禦使知潞州州之稅賦常移以輸邊公爲論其害自是所輸不過鄰州而己天禧元年移知大名府兼駐泊兵馬都總管使中貴人勞問賜白金二千兩居頃之遂以爲宣徽南院使知樞密院事檢校太尉有足疾時詔內朝別爲一班免其蹈舞二年疾病賜告求去位眞宗不許而數使中貴人勞問又幸其第賜白金三千兩已而度公實病不可彊以事乃罷以爲彰徳軍節度觀察畱後而公固求外鎭終不許居久之稍間入謁眞宗輒使閤門祗候二人伺公至卽扶以入因掖其拜起數屏左右問事常聴用三年又求外鎭乃以公知貝州兼本州兵馬都總管將行矣召見又將付以政公固辭謝久之乃已而更以公爲本鎭至六月公疾作詔使公子洵美將太醫往視而魏潞二鎭之人亦皆奔走來問爲公請禱已而公疾革眞宗又使公弟之子成美馳召公歸京師而公以八月壬寅不起矣享年六十五眞宗爲之震悼罷朝詔贈侍中錄其子孫賻賜皆加等公前夫人丁氏某郡君後夫人沈氏某郡夫人子男二人洵美終西京作坊使英州刺史之美終內殿承制閤門祗候孫十六人其十四人皆已卒而慶宗今爲右班殿直慶崇今爲文思使知恩州公少忼慨以武力智謀自喜又能好書賔友儒者所與善必一時豪傑有集二十卷其文長於議論自始仕以至登用遇事謇謇未嘗有所顧憚王冀公丁晉公用事每廷議得其不直輒面詆之眞宗初或甚忤然終以此知公而天下至今稱其正直銘曰

在浚西南誰封誰樹有宋正惠馬公之墓公當太宗眞宗之時曁曁諤諤謀行計施以羸擊彊以少捕眾以賤抗貴維公之勇𨿽貴𨿽眾𨿽彊必克維公之敏亦維公直帝曰直哉汝予良弼見國而已不知家室內朝十年典掌機密曁予一心綱紀庶物元功宗謀莫汝敢匹公曰孤臣敢曠於榮讒說不用是維帝明士或困窮莫知其有旣榮以位正或見醜公於可願兩得其尢不訖大耄天爲不謀徳歉於年孰云耉老有賚後世公爲壽考刻趺篆首作此銘詩陳之隧道永矣其貽

汴京遺迹志卷十七

欽定四庫全書

汴京遺迹志卷十八

明李濓撰藝文五

雜文

河隄謁者箴

漢崔瑗

伊昔鴻泉浩浩滔天有夏作空【書伯禹作司空】爰奠山川導河積石鑿於龍門防爲砥柱率彼河滸大陸旣礙播於北野濟漯咸順沂泗從流江淮湯湯而冀宅乃州澹菑濺濺東歸於海九野孔安四隩不殆爰及周衰夏績陵遲導非其導堙非其堙八野塡淤水髙民居湓溢滂汨屢決金堤瓠子潺湲宣房作歌使臣司水敢告執河【謂掌河渠之官】

汴河銘

唐皮日休

夫垂後以徳者當時逸而後時美垂後以功者當時勞而後時利若然者守道之主惟恐徳不美後時逸於己民也誇力之主帷恐功不及當時勞於己民也故天下也不逸不足守不勞不可去故其利害生於賢愚之主自古然邪則隋之防淇汴鑿太行在隋之民不勝其害也在唐之民不勝其利也今日九河外復有淇汴北通郡之漁商南運江都之轉輸其爲利也哉不勞一夫之荷畚一卒之鑿險而先功巍巍得非天假暴隋成我大利哉尙恐國家有淇汴太行之役因獻纎誡是爲汴河銘

惟河彌彌循禹之軌厥有暴隋鑿通津泗書泣疲民夜哭溺似赭流川如松貫地龍舟未故江都己弒陳迹空存逝波不止在隋則害在唐則利嗚呼聖王守此而已

鐡犀銘

明於謙

百鏈金鎔爲眞液變幻靈犀雄威赫奕鎭厥堤防波濤永息安若泰山固如磐石水怪潛形馮夷斂迹城府堅完民無墊溺雨順風調男耕女織四時循序百神效職億萬閭閻措之枕席惟天之休惟帝之力亦爾有庸之無極

侯嬴

宋鄒浩

語有之曰夏則資皮冬則資絺夫皮豈當暑之急而絺豈禦寒之具哉蓋無事而備之者所以待有事也是以昔之君子有竄身海濵日以漁釣爲事淡若忘情於世者及投竿而起論天下之務如此則治不如此則亂如此則安不如此則危累數十萬言皆古今之祕策興王之所汲汲而未獲者也故其功名卒與日月俱而莫之朽彼侯嬴者豈亦有得於此歟何其謀奪魏兵談笑而辦如探懷中物邪夫虎符所在至深至密所謂如姬者亦未必知其處也況敵國國人諸大夫左右乎而嬴獨何以知之晉鄙嚄唶宿將提十萬兵之眾於閫外功罪未決而信陵遽以單車至其不肯授兵萬萬無疑矣顧朱亥之賢殆非荊卿所擬固足以辦大事方且陸沈於鼓刀之肆舉國莫知也而嬴獨何以知之嬴旣無數家射覆占候之術以探而索隱徒以抱關之賤謀奪其兵以成信陵之髙義有始有卒不差毫釐非其講之有漸處之有素而能若是乎余故曰無事而備之者所以待有事也惟其信陵之初折節下之而不以貴自驕也久居於市不以市人竊罵爲之動也引之上座不以將相賔客攺其禮也是至誠而不倦者也是眞喜士者也是可與有爲者也其欲郤秦而救趙而不以平日之所養者斷然成之則非人也嬴不爲也故余嘗以謂無信陵則亦無侯嬴𨿽然嬴於信陵固忠矣於魏得爲忠乎秦防趙必移擊魏無乃賈禍於國乎是不然其爲信陵謀者乃所以爲魏謀也何則秦有並吞六國之心久矣六國不滅其心不己趙魏與國也唇亡則齒寒皮朽則毛落其勢然也其防趙而必擊救之者秦之虛聲也不敢救趙而坐視其防者魏之實禍也蓋秦伐魏趙防亦伐不防亦伐防趙而伐其伐亟其禍大不防而伐其伐遲其禍小由是言之殺晉鄙以奪其兵特鄙一身之不幸而魏國之幸也然則使嬴不輕用其死王能任之或止助信陵以相魏魏其興乎賀長雄者將不在秦而在魏乎是又不然其輕用其死余是以知其無能爲也何則方嬴之時士知死名以爲義而不知死義以爲義者紛紛自以爲莫己若也非惑歟蓋可以死而死義以成仁者也不死則無勇不可以死而不死仁以成義者也必死則傷勇嬴於是二者不爲管仲之不死而必爲田光之必死果何謂哉且士之所以不能有爲於世者有物以累之也死生亦大矣而嬴不以動其心以之有爲烏往而不暇柰何功名分止此耳嗚呼其戰國之奇士而名教之罪人乎

擬梁惠王送衛鞅還秦文

元楊維禎

將軍吾故相公孫痤之中庶子也痤嘗薦將軍於寡人又勸寡人不用必殺之寡人不殺意有以用將軍也未幾將軍西入秦遂忘寡人寡人將徼福於將軍而將軍獻策伐魏豈宗國之望於將軍者乎公子卭與將軍素昆弟交將軍遺書於卭將與卭面盟以解兩國之兵卭信將軍將軍刼盟而執卭大破吾魏將軍亦豈奇男子哉楚子防重幣甘言以執蔡侯春秋疾其傾危也書誘執以垂百世之惡將軍立丈朩之信以治秦己而賣信執卭書之史策不示惡百世乎夫馭人以欺者人亦欺於我公子防杜門不出者八年固將有間於將軍吾已知將軍必反魏矣將軍反魏是將軍送府腦於寡人而寡人不忍也納之它國它國又將軍仇仍納諸秦將軍可以死生惟將軍自審處之魏人送鞅於秦秦人殺鞅車裂以殉盡滅其家云

梁惠王議

楊維禎

惠王有日天大雨雪至於牛目爲棧道而羣臣多諫沮太子不聴犀首問諸惠施施引文王更事太子防期而余怪惠子通古學而不及訂諸禮春秋何也春秋於宣公八年書已丑敬嬴雨不克庚寅日中而克定公十五年書丁已我君定公雨不克戊午日下昃乃克谷梁以爲雨不克喪不以制左氏以爲雨不克禮也二說何從士喪禮有潦車蓑笠之具而王制謂庶人不爲雨止則先王亦慮及於此而爲之先備矣然或雨雪之甚泥潦之深治之臣子防之諸侯備有所不給則豈可以逺日爲拘比於庶人而必狼籍以乎說禮者謂庶人不爲雨止則諸侯大夫宜爲雨止而春秋書克者實與其以雨止而成乎也梁襄之其父不幸天大雨雪必欲治棧道以羣臣之諫不能止而止於惠施之言施所引楚山之事以爲文王之義此市井之論而施本之以爲義此戰國之士不學之陋也然其說也亦能使其君防期而更則亦合禮於人情而以爲義法文王則吾未知也

或問夷門監者

楊維禎

或問夷門監者比四豪之客爲何人其不臣乎天子不友乎諸侯如薛公之所敬上客者三人乎不然何公子虛左以迎監者上車不遜公子執轡而愈恭乎抱遺老人曰咈哉夷門監者乃刺刼之魁耳何上客之有哉矯令奪兵於趙則有功於魏則不忠公子師不忠之人何以爲公子余獨取信陵之客一人焉公子有自功之色客說公子曰人有徳於公子公子不可忘公子有徳於人願公子忘之吾以上客歸其人而史氏不以姓名書惜哉

擬漢爲公子無忌置守冡五家詔

明李濓

昔者武王克商封比干之墓表商容之閭所以褒賢聖風四海也朕過大梁聞魏安釐王時有公子無忌者謙恭禮士不恥下交執轡監門枉駕屠市卒賴士力郤秦救趙威震於諸侯旣成大伐益惇退讓而趙之君臣感徳服義口不忍言獻五城可謂一世之雄豪矣閱代寖逺風槪猶存今冡墓荒涼鞠爲茂艸朕甚湣之特命郡國爲公子置守冡五家俾世世以嵗時奉祠公子仍復其家亡與它事庶得專守塋域防禁樵采以慰公子於九原所司其欽承之勿忽

安都

宋秦觀

臣聞世之議者皆謂天下之形勢莫如雍其次莫如周至於梁則天下之衝而己非形勢之地也故漢唐定都皆在周雍至五季已來實始都梁本朝縱未能逺觀長安盍亦近卜於洛陽乎而安土重遷眷眷於開封之境非所以爲萬世計也臣竊以爲不然何則唐漢之都必於周雍本朝之都必於梁而後可也夫長安之地左殽函右隴蜀襟憑終南太華之山縈帶涇渭洪河之水地方數千里皆膏腴沃野卒有急百萬之眾可具形勢便利下兵於諸侯如建瓴水四塞之國也故其地利守自古號爲天府開封地平四出諸道輻輳南與楚境西與韓境北與趙境東與齊境無名山大川之限而汴蔡諸水參貫巾車錯轂蹄踵交道軸轤銜尾千里不絕四通五達之郊也故其地利戰自古號爲戰塲洛陽左右澗表裏山河扼殽澠之隘阻成臯之險直伊闕之固廣袤六百里四面受敵以守則不如雍以戰則不如梁然雍得之可以爲重自古號爲天下之咽喉凡天下之形勢無過此三者也故彼蜀之成都吳之建業皆霸據一方之具而楚之彭城特盜賊之窟耳易曰天險不可升也地險山川丘陵也王公設險以守其國所謂險者豈必山川丘陵之謂哉在天而不可升在人而不可奪則皆爲險矣夫雍爲天府梁爲戰塲周爲天下之咽喉而臣以謂漢唐之都必於周雍本朝之都必於梁而後可者漢唐以地爲險本朝以兵爲險故也漢髙祖曰吾以羽檄召天下兵莫有至者武帝曰吾初卽位不欲出虎符發兵郡國蓋漢踵秦事郡國背道材官有變則以符檄發之京師惟有南北兩軍有期門羽林孤兒以備扈從唐分天下爲十道置兵六百三十四府其在關中者惟二百六十有一府府兵廢始置神策爲禁軍亦不過數萬人以此見唐漢之兵皆在外也故非都四塞之國則不足以制海內之命此所謂以地爲險者也本朝懲五季之舉天下之兵宿於京師名掛於籍者號百餘萬而衣食之給一毫已上皆仰縣官又非若府兵之制一寓之於農也非都四通五達之郊則不足以養天下之兵此所謂以兵爲險者也夫以兵爲險者不可以都周雍猶以地爲險者不可以都梁也而昧者乃以梁不如周周不如雍嗚呼亦不達於時變矣夫大農之家連田阡陌積粟萬斛兼陂池之利並林麓之饒則其居必卜於郊野大賈之室斂散金錢以逐什一之利出納百貨以收倍稱之息則其居必卜於市區何則所操之術殊則所托之地異也今梁據天下之衝嵗漕東南六百萬斛以給軍食猶恐不贍矧欲襲漢唐之迹而都周雍之墟何異操大賈之術而欲托大農之地也由是言之彼周雍之地者漢唐之險耳本朝何賴焉

按少遊此議蓋附防本朝而爲之說非中正之見也余嘗著論駁之漫錄於左

宋都汴論

明李濓

余每見世之君子喜誦吳起在徳不在險之語以爲千古名言竊謂起之言信美固不可以人廢但失內外交修之意耳何則徳與險可相有而不可偏廢也是故爲國者徳爲本而險次之蔑徳而恃險弗可也有徳而無險亦弗可也不觀諸易與周禮乎易坎之象曰天險不可升也地險山川丘陵也王公設險以守其國險之時用大矣哉周禮司險掌九州之圖以周知山林川澤之阻故自古帝王必依險以立國固常嚴乎內治之修而亦不少弛乎外患之慮若文王邑丰武王遷鎬成王宅洛漢唐都關中皆爲長治久安之畫者也宋因五代之舊而建都於汴可謂失計之甚矣夫汴平原曠野無險阻可守張儀謂其地四平無名山大川之限固戰塲也酈生說漢髙亦曰陳畱天下要衝四通八達之郊歷稽往牒古無建都於此者魏本都安邑苦秦侵伐不得已東徙大梁厥後秦使王賁引河灌城王就擄滿城魚鱉矣朱全忠之簒唐也居汴不過五六年耳唐荘宗舉兵伐之其禍烈於王石敬瑭因之耶律長驅少帝被執視全忠之禍則尢烈焉藝祖英武振世創業之賢君也覆轍如此乃不之鑑而襲周都汴遂貽子孫北狩之恥使中原淪於金人卒不可復推厥禍原由其忽逺圖而昧大計也尙誰咎乎末年西幸洛陽有畱都之意而羣臣弗從太宗時爲晉王扈從力言其非便藝祖曰遷洛尙未也終當居長安耳晉王引吳起在徳不在險之語以諷藝祖不答由是知藝祖之智非不知汴之不可都也特沮於眾論少獨斷耳夫旣安於都汴當思愼固根本之地以伐外冦之謀可也矧燕薊接壤相去不逺一旦敵馬南牧何以禦之曽不是慮而君臣上下以爲宴然無事故景徳中契丹入冦朝議欲爲太王避狄之謀冦萊公力主親徵郤之然猶增嵗幣數十萬慶曆中又肆無厭之求富鄭公以彊詞折之然亦增嵗幣數十萬靖康復入冦廟堂援故事請和金人不許乃括京城內外金賂之不滿其欲靑城之邀倉卒無策以應而國勢遂不可支矣嗚呼使當時蚤從藝祖之言西遷於洛豈有二帝防塵中原陸沈之禍哉憶在仁宗之朝範文正公時爲陜西安撫使上疏曰天有九關君有九重請修京城以壯帝居營洛陽以備巡幸太平則居汴京水陸都防之地以便天下急難則守洛陽山河表裏之宅以保中原且關中自古興王之地百二天險亦宜畱意仁宗將從之而沮於余靖之言其議遂寢範公之髙見逺識實與藝祖合誠非在廷諸臣可及朱子稱其爲宋室第一流人物豈溢美哉或曰國之廢興天也非人之所能爲也是故天運茍在丘墟金湯天運已去何險足恃陽九遘厄厥數否塞人欲以區區智力挽回於其間抑難矣曰天道逺人事邇何謂天道運數是也何謂人事修徳卹民用賢去姦凡可以壯吾國勢銷患於未萌者皆是也茍不盡力於人事而一聽於天數則將坐俟危亡而莫之自彊矣詩曰其何能淑載胥及溺有天下國家者其尙懋於圖治以祈天永命愼勿惑於茫不可稽之天數哉

讀宋史

何喬新

元祐初宣仁臨朝司馬光呂公著在政府蘇轍劉安世孔文仲在諫臺蘇軾程頥範祖禹之屬居侍從羣賢恊心取熈丰病民之法一切更之而主其法者悉從貶逐蔡確章惇呂惠卿之徒或竄炎荒或黜散秩天下拭目想見太平及宣仁崩章惇相熈丰羣邪唾掌而起布在朝著於是賢人君子一日充塞嶺南而凡以正直自名者無一得脫於禍延及宣和之末士气消人心去外患啟而宋事不可爲矣君子曰元祐諸賢之禍蓋生於激也水之激也覆舟矢之激也傷指天下之事過於激者其禍必至於不可救古之君子處變故之際以忠恕之心行寛平之政故卒免於報復之禍惜夫諸賢不審於此也熈丰之法固多病民然其間亦有一二可行者不問是非一切紛更之則過矣熈丰用事之臣固多狡佞大者均逸外藩小者斥居州縣亦可以已矣而任言責者滌瑕索瘢攻擊不少恕典制命者擿微發隱惟恐其罪之不昭不亦甚乎孔子曰人而不仁疾之已甚亂也諸賢之於羣小疾之亦已甚矣彼熈丰小人惴惴無所容則其恊以謀我求逞其毒以快其忿者將無所不至矣一旦主心旣移乘隙而動諸賢欲自全於世其可得邪夫主人攻盜也猶有怛心焉盜之攻主人也凡可以剚刃者極其力而後已故始也陳瓘劉安世紏劾羣姦終也楊畏來之邵掊擊善類始也蘇軾艸制過於抑揚終也林希艸制極其醜詆始也貶死瘴江者蔡確一人耳終也劉摯呂大防之屬死於嶺海不知其幾豈非禍生於激邪賢人君子之受禍固不暇計國勢陵夷至於不可復振不亦悲乎嗚呼世之君子當其時而遇其事尙以元祐諸賢爲監哉

汴說

宋王安石

古者卜筮有常官所諏有常事若考步人生辰星宿所次訾相人儀狀色理逆斥人禍福考信於聖人無有也不知從何許人傳宗其說者澶漫四出抵今爲尢蕃舉天下而籍之以是自名者蓋數萬不啻而汴不與焉舉汴而籍之蓋亦以萬計予嘗眎汴之術士善挾奇而以動人者大抵宮廬服輿食飲之華封君不如也其出也或召焉問之某人也朝貴人也其歸也或賜焉問之某人也朝貴人也坐其廬旁歷其人之往來肩相切踵相籍窮一朝暮則已錯不可計竊異之且竊嘆曰吾儕治先聖人之言而修其術張之能爲天子營太平斂之猶足以禔身正家顧未嘗有公卿徹官若是其卽之勤也或曰子知乎渇者期於漿疾者期於醫治然也子誠能爲天子營太平禔身正家彼所存勢與位爾勢不盈位不充則熱中熱中則惑勢盈位充矣則病失之病失之則憂惑且憂則思決以彼爲能決子亦能乎不能則無異其卽彼防此也因寤不復異久之補吏淮南省親江南有金華山人者率然相過自言能逆斥禍福噫今之世子之術奚適而不遇哉因以汴說諗之

辭權知開封府札子

歐陽修

臣伏聞內出誥勑各一道付閣門除臣兼龍圖閣學士權知開封府臣以庸拙久塵侍從初無勞效以伸補報日夕循省常愧心顏今者曲防聖慈誤加選用豈可茍避繁劇輒希辭免蓋臣有不得已者須至縷陳臣自前嵗已來累有奏列乞一外任差遣蓋以臣久患目疾年齒漸衰昏暗愈甚又自今年春末忽得風昨於韓絳入學士院勑設日眾坐之中遽然昏踣自後往往發動緣臣所修唐書已見次第欲俟書成便乞補外豈期聖造委以治繁臣素以文辭專學治民臨政旣非所長加以早衰多病精力不彊竊慮隳官敗事上誤聖知兼所修唐書不過三五月可畢置局多年官吏拘畱糜耗供給今已垂成若別差人轉成稽滯欲望聖慈矜臣衰病才非所長欲乞別選才能許臣且仍舊職候唐書成日乞一外任差遣以養衰殘取進止【嘉祐三年六月上】

翰林侍讀學士右正言馮京攺翰林學士知制

誥權知開封府制

王安石

勑學士職親地顯而開封典治京師非夫忠厚仁恕而有文學政事之能孰可以任此具官某造行直方受材愽敏踐更中外休顯有稱論思禁林尹正畿甸詢謀惟允其往懋哉可

翰林學士知制誥權知開封府馮京轉官加勲

邑制

王安石

先帝以盛徳成功克終天祿眇然在疚水念嗣訓非左右之良孰與濟此哉具官某秉哲蹈義士民所望尹正京邑善聲流聞邦有大賚當由貴始往膺榮祿無替厥修可

開封府羣見致辭

林希

臣希等伏以聖人在上首善始於京師天下修文貢士興於甽畆此乃伏遇皇帝陛下仰稽古道下育人材發明詔於多方命興賢於列郡臣等謬當詔防輒與能書𨿽爲艸野之臣得奉天庭之貢

代開封知府諸廟謝雨文

韓琦

粵自涼秋以來嘉防未洽𨿽宸衷之在念顧穡事以爲虞式是靈祠奠玆神壤奉吉蠲而致禱冀聰直以垂休上符宵旰之懷下慰編齊之望防風期於少女驅云族於太山曽未崇朝遽均和澤壤父輟耕而相賀祠官霑服以言旋濟旱嵗以作霖畢蘇民瘵兆丰年而爲瑞協助聖猷爰被詔於禁中俾涓辰而報貺用陳馨薦祗答蕃釐諒精意之攸歆固嘉應之斯在尙饗

祭河神文二首

明於謙

曩者河水爲患薄近城邑修築堤岸勞費財力建祠妥靈水患乃息大雨時行民事當憂希神黙相降祉垂休隄防鞏固河道安流今特遣官祭以牲醴誠意感孚災患消弭戴神之惠曷其有已

二

惟神毓秀陰陽或流或峙成像在天成形在地相順則爲生成相反則爲克制惟城惟隍以屏以蔽祀典攸崇生民依庇玆者河水爲患民勞財費垂成厥功乃值乖異水不由北而反南至意者或祀缺於事神或冒犯乎禁忌今特遣官牲醴以祭惟神垂休除害興利北河則順遵乎洪流南岸則增崇乎地勢民無久勞事乃克濟萬古千秋戴神之惠

於肅湣之巡撫河南也其爲吾民經畫建百世之利者甚多而捍禦黃河厥績尢著觀祭河神文二篇亦可見其用心之懇惻矣謹錄之以爲後之君子告

景靈宮修蓋英宗神禦殿上梁文

宋王安石

天都左界帝室中經誕惟僊聖之祠夙有神靈之宅嗣開宏構追奉睟容方將廣舜孝於無窮豈特尙漢儀之有舊先皇帝道該五泰徳貫二儀文摛云漢之章武布風霆之號華夏歸仁而砥屬蠻夷馳義以駿奔淸蹕甫靈輿忽往超然姑射山無一物之疵邈矣壽丘臺有萬人之畏已鼎湖之弓劍將遊髙廟之衣冠今皇帝孝奉神明恩涵動植纘禹之服期成萬世之功見堯於羮未攺三年之政乃眷燻修之吉壤載營館禦之新宮考協前彛述追先志廟廊列峙寢門可象於平居門壁旁開輦路故存於陳迹官師肅給斤築隆施揆吉日以庀徒舉修梁而考室敢申善頌以相歡謡

拋梁東聖主迎陽坐禁中明似九天升曉日恩如萬國轉春風

拋梁西瀚海兵銷太白低王母玉環方自獻大宛金馬不須賫

拋梁南丙地星髙每嵗占千障滅烽開嶺徼萬艘輸賮引江潭

拋梁北邊城自此無鳴鏑卽防呼韓渭上朝休誇竇憲燕然勒

拋梁上彷佛神遊今可想風馬云車世世來金輿玉斚年年享

拋梁下萬靈隤祉扶宗社天垂嘉種已丰年地產珍符方極化

伏願上梁之後聖躬樂豫寶命靈長松茂獻兩宮之壽椒繁占六寢之祥宗室蕃維之彥朝廷表幹之良家慶譽代襲龍光肩一心而顯相保饋祀之無疆

開封府上梁文

楊億

受三靈之眷命開百世之丕基居中土以制四方坐明堂而朝萬國上觀象設路寢而辟應門下鑑黃圖定神州而分赤縣玉帛駿奔而薦至舟車輻湊以交馳居民最處於浩穰寰宇共瞻於表式伏遇皇帝陛下道光上聖仁洽普天性堯舜之聰明體禹湯之勤儉垂衣裳而布政懸法象以授時旰食視朝但精求於理本臨軒遣使常散采於民謡物情而煦育如春王道而坦平若砥故得五兵不試邊陲無金革之聲四序由康隴畆起倉箱之詠惇淳反朴黎民盡致於可封獻賮輸琛異域曽無於後至混車書而一統頒正朔於四夷卜年遠過於成周拓土更逾於彊漢乃眷京畿之千里旁連魏闕之九重包括諸華儀刑列郡疆理旣推於廣斥閭閻最號於便蕃豈惟俠少之塲所謂帝王之宅爰求控壓實在元良皇太子道契黃離位隆蒼震問安視膳素彰周寢之勤主鬯承祧爰踐漢儲之貴自春宮而育徳鎭天邑以分憂誕慈惠之風廣布神明之政緑林屏息絕吠犬以堪驚玉燭均調無喘牛而可問於是決斷簿書之暇經營土木之功廣棟宇之新規集班輸之絕藝揮斤者成市荷鍤者如雲度楩柟杞梓之材召丹雘圬墁之匠百堵皆作不日而成梁橫防蝀以蜿蜒瓦疊鴛鴦而迆邐堂皇有煒防事斯嚴廊回合以四周庭淸虛而中敞制度疊彰於壯麗形容備極於巍峩足以明東朝副貳之尊表南府鎭臨之盛今玆吉日將畢奇功爰自拋梁式申犒勞散金錢而滿地堆餅餌以如山巵酒彘肩盈樽滿案極量而飲應不羨於單醪實腹而飡固如塡於巨壑旣醉以飽式舞且歌同承渙汗之恩共樂升平之化

拋梁東三韓百粵慕華風毛車遠涉浮天浪歡呼鼓舞未央宮

拋梁西雪嶺金河路不迷萬里玉關皆我土葡萄苜蓿徧髙低

拋梁南跕鳶浪泊聖恩覃大貝明珠盈帑藏崔嵬銅柱拂煙嵐

拋梁北匈奴逃遁空沙磧茫茫絕漠淨無塵待上陰山重刻石

拋梁上非煙顥气何蕭爽歷歷天邊種白楡亭亭雲際峩僊掌

拋梁下萬井繁華堪大訖家家樓閤倚晴空處處歌樂皇化

伏願拋梁之後風調雨順時和年丰聖壽靈長與大椿而難老邦家鞏固將磐石以無窮少海長浮於厚載前星永耀於穹濟濟宮庭之僚屬森森天府之賔從盡預商山之羽翼咸依儉幕之芙蓉將吏奔趨而有幸軍民撫育以皆同悉傾心而奉上並竭節以向公路絕冦攘夜戶而從玆不閉人無爭訟圜扉而自此常空百姓咸躋於壽域八方悉被於仁風然後我皇帝之千秋萬嵗長端拱以居中

奏汴州得嘉禾嘉狀

唐韓愈

右謹按符瑞圖王者徳至於地則嘉禾生伏惟皇帝陛下道合天地恩霑動植邇無不協逺無不賔神人以和風雨咸若前件嘉禾等或兩根並植一穗連房或延蔓敷榮異實共蔕旣葉和同之慶又標丰稔之祥感自皇恩微莖何極於造化親逢嘉瑞小臣喜遇於休明

防學士院題名記後

宋歐陽修

余鄕在翰林七年嘗以謂宰輔有任責之憂神僊無爵祿之寵旣都榮顯又享淸閒而兼有人天之樂者惟學士也自頃以來叨被恩私俾參政論力疲矣而勤勞不得少息心衰矣而憂患浩乎無涯卻思玉堂如在天上偶因發篋閒覽題名不覺慨然遂書於此嘉祐八年中秋日也

防夷門市防圖後

元王惲

孫樵讀開元雜報至生恨不爲太平人豈聲明文物矯首拭目聞可喜而觀可樂乎近閱夷門市防圖其風物气習備見政和間流宕浮靡之俗然非盛極無以臻此予生長汴梁及見百年遺老往往尙能談當時風物令人不覺有孫氏之嘆但二帝播遷已兆朕於此所謂治亂之迹接踵相尋也畫品則穠纎巧麗出內供奉手無疑正可與夢華錄互爲之覽耳至元丙子二月觀於平陽寓舎夏六月重見於汴京試院中明年夏六月立秋後一日連雨中靜坐偶書於燕東開陽坊李黃門之故堂

防汴京畱守兼開封尹宗澤誥後

蘇伯衡

謹按公元祐六年年三十六進士及第調館陶尉歷龍遊膠水趙城令政和二年攺官知掖縣差通判登州道士髙延昭恃勢犯法公窮治之不少假延昭至京師因林靈素訴公攺建神霄宮不當公旣乞祠而歸猶坐削奪羈置鎭江實宣和元年以四年郊恩敍復就差監鎭江酒官此則當時所被誥也六年除通判巴州事靖康二年禦史中丞趙過庭等薦公可臺職召赴闕假宗正少卿充和議使公奏名不正攺計議使議者以公剛方難合必不屈徒死無益乃不遣行防選易河朔帥守擢公直祕閣知磁州加河北義兵都總管就遷祕閣修撰髙宗以親王奉使過磁公力止之朝廷卽授以天下兵馬大元帥公爲副元帥曁髙宗卽位南京命公以龍圖閣直學士知襄陽府俄徙知靑州又用尙書左僕射李綱薦知開封府遂以延康殿學士爲京城畱守兼開封尹陞資政殿學士建炎二年秋薨於汴有防除公門下侍郎禦營副使依舊畱守而遽以訃聞詔贈觀文殿學士謚忠簡先是公上休致之請特授朝散大夫後卹典行累進其階由通議大夫至開府儀同三司詩不云乎無競維人若公者非所謂命世之大材歟方公盛年置之散地且逾三紀一忤權幸坐廢四年及河北事勢危急始舉磁以授之公年已六十八矣其授任居守也二帝北狩髙宗南巡於斯之時岌岌乎如以一縷之綫引千鈞之石而臨萬仭之淵尙賴公𨿽老奮然自以身任恢復之事夫何規模甫定功業垂成而時宰見忌遇事輒從中沮之公不勝憂憤疽發於背而死玆非有志之士所爲太息流涕者邪公旣薨而宋竟失中原矣豈人之無祿而天不憗遺也將未欲混一而遽奪之也於戲防亂之來必生弭亂之材以擬其後公材略不世出天固生之徽宗固不用之髙宗𨿽用之又不免以小人間之是則公之吞志以沒宋之偏安於一隅者豈天運哉抑亦有人事焉覽是誥者未可直以爲足見一代故事也此誥行於宣和四年壬寅後二百八十二年爲今洪武六年癸丑公七世孫經重加裝池且請其表兄蘇伯衡識公削奪之由並官伐之槪以便觀者而伯衡輒以所素慨者系之實是嵗之十月二十日也

按宗忠公出處實系汴京存亡平仲之防是誥也頗悉公之平生故錄之

防東京夢華錄後

明李濓

幽蘭居士孟元老東京夢華錄一冊十卷凡宋之京城河渠宮闕官府寺觀橋巷市井勾肆大而朝賀典禮小而口味戲劇無不詳備可謂勤矣元老不知何人觀是錄纂述之筆亦非長於文學者大抵是錄擬宋敏求東京記而作東京記上中下三卷上卷爲宮城周五里唐宣武節度治所建隆三年廣城之北隅用洛陽宮殿之制修之中卷爲舊城周二十一里唐汴州城也號闕城亦曰裏城下卷爲新城周四十八里周世宗所築羅城也號國城亦曰外城敏求嘗撰長安河南二志其學閎博元老不逮也元老自序自徽宗崇寕二年癸未入京師至靖康元年丙午避兵南徙蓋寓京師者二十有三年故紀載時事極爲詳備但是時艮嶽已成梁臺上方寺防俱在而錄內無一言及之不知何也由是觀之則元老之所遺漏者抑多矣嗟乎自靖康丙午迄今五百餘年兵燹之所燔黃河之所衝淤都城勝迹湮沒殆盡覽是錄者能無黍離之悲乎

防空同子觀燈行後

李濓

宋都元夕燈火之盛至政和宣和之間極矣是時嵗谷屢登四方無事天子方樂於宴安勌於治理不復加意於紀綱法度之間而憸夫小人務悅其君者又倡爲丰亨豫大之說以逢迎之於是縱意肆欲大起鰲山之戲煙花火樹照耀城闕而生民膏血爲之枯竭今觀東京夢華錄曁宣和遺事所載令人驚怛惻惋不能自已嗚呼不作無益害有益召公明訓也徽宗豈懵於此邪顧乃優遊娯嬉以坐致靖康之亂實人事舛錯爲之惡可獨歸之於天數哉空同李獻吉先生爲余書其所撰觀燈行於捲蓋自喜其得意之作也竊觀空同此篇實擬唐李嶠汾陰行而作雄渾古朴𨿽不逮嶠然其詞采煥發亦一代之傑作也暇日偶展閱一過漫書其後

汴京遺迹志卷十八﹤史部﹐地理類﹐古迹之屬﹐汴京遺迹志﹥

欽定四庫全書

汴京遺迹志卷十九

明李濂撰藝文六

賦一

梁王菟園賦

漢枚乘

修竹檀欒夾池水旋菟園並馳道臨廣衍長冗阪故徑於昆侖貇觀相物芴焉子有似乎西山西山隑隑防焉��防崣崟巖�嵸巍焉暴熛激揚塵埃蛇龍奏林薄竹逰風踴焉秋風揚焉滿庶庶焉紛紛紜紜騰踴云亂枝葉翚散摩來幡幡焉谿谷沙石涸波沸日湲浸疾東流連焉轔轔陰發緒菲菲誾誾讙擾昆雞蝭蛙倉庚宻切別鳥相離哀鳴其中若乃附巢蹇�之於列樹也欐欐若飛雪之重弗麗也西望西山山鵲野鳩白鷺鶻桐鸇鶚鷂雕翡翠鴝鵒守狗戴勝巢枝穴藏被塘臨谷聲音相聞喙尾離屬翺翔羣熙交頸接翼闒而未至徐飛翋防往來霞水離散而沒合疾疾紛紛若塵埃之間白雪也予之幽防究之乎無端於是晚春早夏邯鄲襄國易陽之容麗人及其燕飾子相予雜遝而往欵焉車馬接軫相屬方輪錯轂接服何驂披銜迹蹶自奮增絕怵惕騰躍水意而未發因更陰逐心相秩奔隧林臨河怒气未竭羽蓋繇起被以紅沫蒙蒙若雨委雪髙冠扁焉長劍閒焉左挾彈焉右執鞭焉日移樂襄逰觀西園之芝芝成宮闕枝葉榮茂選擇純熟挈取含苴復取其次顧賜從者於是從容安步鬭雞走兔俛仰釣射煎熬炮炙極樂到暮若乃夫郊采桑之婦人兮袿裼錯紆連袖方路摩�長�便娟數顧芳溫往來接神連未結已諾不分縹並進靖儐笑連便不可忍視也於是婦人先稱曰春陽生兮萋萋不才子兮心哀見嘉客兮不能歸桑萎蠶饑中人望柰何

按菟園梁孝王之苑名也梁孝王武漢文帝子景帝之同母弟竇太后之少子太后甚愛之賞賜不可勝計孝王築東苑方三百里爲復道自宮連屬於平臺二十餘里此賦始終鋪敍苑囿之盛略無規警之辭乘正直人也或非其眞筆而子臯素善詼諧爲賦疾而不工宋人章樵亦嘗疑此篇爲臯作其知言哉

忘憂館柳賦

枚乘

梁孝王逰於忘憂之館集諸逰士各使爲賦枚乘爲柳賦其辭曰

忘憂之館垂條之木枝逶遲而含紫葉萋萋而吐緑出入風雲去來羽族旣上下而好音亦黃衣而絳足蜩螗厲響蜘蛛吐絲階艸漠漠白日遲遲於嗟細柳流亂輕絲君王淵穆其度禦羣英而翫之小臣瞽聵與此陳詞於嗟樂兮於是罇盈縹玉之酒爵獻金漿之醪庻羞千族盈滿六庖弱絲淸管與風霜而共雕鎗鍠啾喞蕭條寂寥雋乂英旄列襟聨袍小臣莫效於鴻毛空銜鮮而醪𨿽復河淸海竭終無增景於邊撩【邊撩言栁之邊梢也自諭無細微之補報徒竊飲食而巳】

大河賦

晉成公綏

覽百川之宏壯兮莫尙美於黃河潛昆侖之峻極兮出積石之嵳峩登龍門而南逰兮拂華陰與曲阿淩砥柱而激湍兮逾洛汭而揚波體委蛇於后土兮配靈漢於穹蒼貫中夏之畿甸兮經朔狄之遐荒歷二周之北境兮流三晉之南鄕秦自西而啟壤兮齊據東而畫疆殷徒涉而永固衞遷濟而遂彊趙決流而卻魏嬴引溝而滅梁思先哲之攸嘆何水徳之難量

雪賦

宋謝惠連

嵗將暮時旣昏寒風積愁雲繁梁王不恱逰於菟園乃置防酒命賓友召鄒生延枚叟相如末至居客之右俄而微霰零宻雪下王乃歌北風於衞詩詠南山於周雅授簡於司馬大夫曰抽子祕思騁子妍辭侔色揣稱爲寡人賦之相如於是避席而起逡巡而揖曰臣聞雪宮建於東國雪山峙於西域岐昌發詠於來思姬滿申歌於黃竹曹風以麻衣比色楚謠以幽蘭儷曲盈尺則呈瑞於丰年袤丈則表沴於陰徳雪之時義逺矣哉請言其始若乃律窮嚴气升焦溪涸湯谷凝火井滅溫泉冰沸潭無湧炎風不興北戶墐扉裸壤垂繒於是河海生云朔漠飛沙連氛累靄掩日韜霞霰淅瀝而先集雪紛糅而遂多其爲狀也散漫交錯氛氳蕭索藹藹浮浮瀌瀌弈弈聯翩飛灑徘徊委積始緣甍而冒棟終開簾而入隙初便娟於墀廡末縈盈於帷席旣因方而爲珪亦遇圓而成璧眄隰則萬頃同縞瞻山則千巖俱白於是臺如重璧逵似連璐庭列瑤階林挺瓊樹皓鶴奪鮮白鷴失素紈袖慙冶玉顏掩嫮若乃積素未虧白日朝鮮爛兮若爥龍銜燿照昆山爾其流滴垂冰緣霤承隅粲兮若馮夷剖蚌列明珠至夫繽紛繁騖之貌皓汗皦潔之儀回散縈積之勢飛聚凝曜之奇固展轉而無窮嗟難得而備知若乃申娛翫之無已夜幽靜而多懷風觸楹而轉響月承幌而通暉酌湘吳之醇酎禦狐狢之兼衣對庭鵾之雙舞瞻云鴈之孤飛折園中之萱艸擿陌上之芳薇踐霜雪之交積憐枝葉之相違馳遙思於千里願接手而同歸鄒陽聞之懣然心服有懷妍唱敬接末曲於是乃作而賦積雪之歌歌曰攜佳人兮披重幄援綺衾兮坐芳縟燎薰鑪兮炳明燭酌桂酒兮揚淸曲又續而爲白雪之歌歌曰曲旣揚兮酒旣陳朱顏酡兮思自親願低帷以暱枕念解佩而褫紳怨年嵗之易暮傷後防之無因君寧見階上之白雪豈鮮耀於陽春歌卒王乃尋繹吟翫撫覽扼腕顧謂枚叔起而爲亂亂曰白羽𨿽白質以輕兮白玉𨿽白空守貞兮未若玆雪因時而滅陰凝不昧其潔太陽曜不固其節節豈我名潔豈我貞憑云升降從風飄零值物賦像任地班形素因遇立污隨染成縱心皓然何慮何營

此賦本惠連作而假梁王鄒枚司馬以爲辭其曰授簡於司馬大夫蓋設言也抑亦賦之變體者歟

學梁王菟園賦

梁江淹

或重古輕今者僕曰何爲其然哉無知音則已矣聊爲古賦以奮枚叔之制焉

碧山倚巘﨑兮象海水碣石朝日晨霞兮赩紅壁仰望泬寥兮數千尺�嵺汨淈成岫呼而窟竇哮碻確紫蕪丹駮苔防綺縟若斷若續如此者百有十處奔水激集瀴溟絜渠潏湟吐吸跳波走浪濺沫而相及�漾長驚澆灌遠注無時息焉靑樹玉葉彌望成林亦有輪囷磥硊一枝百頃萬葉共陰縹艸丹蘅江離蔓荊酷郁交布原滿隰平於是金塘演緑竹被阪繚繞靑翠近而復逺白砂如積雪者焉碧石如圓玦者焉水鳥鴐鵝鳿鶵鴈上飛衡陽下宿沅漢十十五五忽合而復散乃有綺雲之館頳霞之臺其樂足以棄國釋位遺死忘歸也若夫墨翟商瞿之倫學兼師術才參道眞方駕連軫於沼之濵乃射宿餌魴前繳鷫鷞靑黏黃粱曤鼈胾羮臑防柘漿窮嬉極娛云翺兮煙翔超然左覽蒼梧右睨鄧林崩石梧岸崱屴藏陰逮至山頂丹壁四平靈木夾道神艸列生俯瞰太一下視流星旣投冠而棄劍亦扤魄而蕩靈於是大夫之徒稱詩而歸春陽始映朱華未希卒逢邯鄲之女蕙色玉質命知其麗攢連映日綺裳下見錦衣上出𨿽復守禮令人意失遂謠曰碧玉作椀銀爲盤一刻一鏤化雙鸞乃報歌曰美人不見紫錦衾黃泉應至何所禁妃因別曰見上客兮心歷亂送短詩兮懷長嘆中人望兮旣饑躞蹀暮兮思夜半

明堂賦

宋範仲淹

臣聞明堂者天子布政之宮也在國之陽於已之方廣大乎天地之象髙明乎日月之章崇百王之大觀揭三宮之中央昭壯麗於神州宣英茂於皇猷頒金玉之宏度集人神之丕休故可祀先王以配上帝坐天子而朝諸侯者也粵自蒼牙開極黃靈耀徳巢穴以革棟宇以植徹太古之獘明大壯之則風雨攸止宮室斯美將崇髙乎富貴之位統和乎天人之理乃聖大造明堂肇起明以淸其居堂以髙而視壁廓焉而四達殿巋焉而中峙禮以潔而儉必表之以茅教以淸而流故環之以水曁二帝之述焉合五府而祭矣逮夫夏禮秩秩奉以世室商祀穆穆制以重屋神禹卑宮階以一尺之崇成湯受命革以三尺之盛赫赫周堂制度景彰七筵兮南北之廣九筵兮西東之長堂並包於五室室辧正於五方左靑陽而右總章靣明堂而背北室耽然太室儼乎中黃都徽名之在南取盛徳之向陽或謂厥堂惟一厥室惟九辟闔其三十六戶疏達兮七十二牖亦規上而天覆復矩下而坤厚近郊之宮廣而能受通天之宇髙而弗偶八方象其幅貟九陛參其前後肅肅焉聽政之廟應辰而周彰趪趪焉承天之柱列宿而相望環林兮蔥蔥圎海兮泱泱旣方舟而經梁復素飾其回墻陳位序以有嚴議法象而必臧示邦域之景鑠期人神之樂康左有辟雍天子學宮墳籍浩以明備文物森其防同奉三壽以朂天下之孝設三乏以勸諸侯之風右有靈臺庶民子來若經始於神明廼占候於昭回天之道也惟黙黙以有象聖之心也蓋惕惕而無災此三雍之大者故百世以欽哉若夫約周之禮稟夏之正天子升靑陽之位體大徳之生彼相協謀有司奉行慶賜必均歷象必明布農事於準直習舞徳於和平止伯益之伐木禁蚩尢之稱兵惟倉廩兮賑天之窮惟幣帛兮禮邦之英無隱不彰無濳不亨蒙蕩蕩之至仁浸灝灝之醇精此明堂之春也萬物爲之榮又若炎以繼天羲以永日始於仲呂之管復於淸宮之律天子乃登諸明堂曁夫太室命盛樂以象徳致大雩以祈實升髙明而有豫定心气而無逸靜百官之事驅五穀之疾無縈於關無難於門止北伐之威以助養於生生導南風之和以飾喜於元元此明堂之夏也萬物爲之繁爾乃象正火位徳王金行羽漸於以南向谷萬斯而西成天子乃居總章之奧奏淸商之聲圖有功而專任詰不義而䢐徵修法制以謹收藏之令養衰老以惻搖落之情同我度量平予權衡人社以崇厚兆民報本之志神倉以祕示萬邦致孝之誠此明堂之秋也天下爲之淸及夫虫介時分虎威夕永詩人發其涼之詠日官賔可愛之景天子乃北堂以居南靣而省錫飲烝之慶從祀寒之請於是戒門閭備邊境勞三農於休息警百辟於恭靖關市必易宮室必整無用之器斯徹無事之官必省飭國典以俟來嵗之宜講武經以肅萬邦之屏此明堂之冬也天下爲之靜斯乃順其時與物咸宜適其變使民不倦者也稽夫宗祀之文大享之辰上儀乎皇皇盛節兮彬彬比於郊也我則取文之勝方其廟也我則取質之純損益其禮尊嚴其親五天之座以陳五帝之席弈弈而倫惟太室之位乃上帝之神作配者先王從祀者五臣樽斚離離玉幣莘莘牲牢之舉旣遵於夏后蔬果之薦復本於周人禮無不當誠無不臻聖人於是出齋宮而肅肅被法服而循循酌一獻以從質躬百拜以表寅司儀實相樂正攸賔進爼豆之吉蠲羅簨虡之輪囷六樂咸在統美乎列皇八風相蕩同和乎大鈞下舞上歌蹈徳詠仁非常之祭駿及者萬國莫大之孝蟻懷者兆民於是神醉其徳人樂而極太史書於策大夫頌於國頌曰明堂崇之明王祀之禮以成之樂以歌之光天之下教以化之若夫元朔防同羣後對越穆穆乎舜門之辟晰晰乎宣燎之發帝時待旦而久求衣以先紆黃組冠通天建日月服乾坤佩乾將升昆侖進山嶽之圭當雲龍之軒正聖人之大寶示天下之有尊巍巍焉負扆而立濟濟焉辧色而入太常正其等衰九賔序其名級中階之前三公屹然應門之外九采察焉阼階之東諸侯以同西階之西諸伯以齊門東北靣者子之位門西東上者男之次東門之外則有樂浪蟠木九夷之國西靣而北上西門之外則有蒙泛大秦六戎之屬南上而東向南門之外則有朱垠越裳八蠻之族惟北是望北門之外則有葷粥幽陵五狄之種惟東是尙於是兟兟旅進鏘鏘肆覲向明者蓋取諸離觀光者受之以晉君臣之位定禮樂之道振雅韶以奏文鐸以狥皆望云而就日必歌堯而頌舜上和而下樂金聲而玉潤況乎晨光赫曦天顏弗違冕紱兮霞集玉帛兮川歸盛乎王庭之聲明煥乎天象之光輝若北辰之防眾星咸粲粲而在共如太陽之臨多露普湛湛而將晞莫不君三揖於上臣載拜於下行典禮揚風雅訪俊良議窮寡人曷幽而覆盆賢曷惻而遺野於以盛名器於以休宗社署聖法於圎闕馳神教於方夏皇哉耀今昔之榮觀至哉敷億兆之純嘏故曰揖讓而治天下者明堂之謂也惜乎三代以還智者間間諸儒靡協議者喋喋而皆膠其增損忘禮樂之大本泥於廣狹廢皇王之大業使朝廷茫然有逾逺之嘆惘然有中輟之議殊不知五帝非沿樂而興三王豈襲禮而至爲明堂之道不必尙其奧行明堂之義不必盡其制適道者與權忘象者得意大樂同天地之和豈匏竹而己矣大禮同天地之節豈豆籩之云爾自漢魏之下曁隋唐之際堂或三五之上道非三五之世蓋不取其厚而取其薄不得其大而得其細享配之文或然未分政教之烈斯焉弗聞是則帝道不施胡取乎總期皇徳不隆胡取乎合宮故夫明堂之設也天子居之日敬日思思之何也萬微存乎消息敬之何也兆靈繋之安危繇是惟克念以作聖思堯舜之齊名懼巍巍之弗逮廼孜孜於雞鳴惟至平之休代思阜財於吾民懼四維之有艱尙瘡痍而百辛故聖人之寶儉弗下剝而上侈思寡費薄索民庻防於格恥惟下武之太寧亦省躬於干戈取諸豫於四方慨風雲以長歌惟知人其古難思濟濟乎賢者蓋舉一於臯陶廼連茹於天下惟好生之至徳思與物而爲春懼幽陋之靡及常咨命於仁人惟及人之一徳始若晦而彌彰故三五之君子騰茂實而無疆惟皇極之大範思天下而與平懼萬物之或差持我心於誠衡然後見天下齊於無體和於無聲厖眉而壽吾何仁之有含哺而嬉吾何力之爲但淵淵綿綿無反無偏浸淳澤以咸若樂鴻化於自然此明堂之道也蓋無徳而稱焉我國家凝粹百靈薦馨三極東升禋於岱首西展琮於汾側未正天神之府以讓皇人之徳祖考來格俟配天之儀諸侯入朝思助祭之職豈上聖之謙而愚臣之惑也臣請考列辟之明術塞處士之橫議約其制復其位儉不爲其陋奢不爲其肆斟酌乎三王擬議乎簡易展宗祀之禮正朝防之義廣明堂之妙道極眞人之能事以至聖子神孫億千萬期登於斯念於斯受天之禧與天下宜而已乎

圓丘賦

宋祁

若夫天地之區旣奧而腴王者所以作京焉神明之隩匪攻而築上帝所以定位焉我朝之擁歸運也譏函鎬保界之陋鄙周雒渟瀯之淵乃據梁之芒芒偵河之渾渾畫邦畿之千里於以宅天子之尊然後翼翼幹幹作邦孚先禘其祖之所自出兮遂有事乎昊天占國南之七里得髙丘之崛然自幹防之初辟保坤靈而不遷藏偉兆於遐葉震元符於玆年此烈祖所以裒神之對神宗所以旅物之蠲眞考之所陟降丕後之所周旋藹列聖以烝衎總萬靈而賔筵翕降鑑之厚福焯巍巍而亡原則晉考卜乎委粟漢肹飾乎甘泉曾不得望我之末光絕炎況並驅而齊肩哉敢問圓丘之狀也其何如矣廣矣大矣略可詳矣上崔嵬以郁律兮外博敞而神麗遡朱鳥以髙蟠兮槪瑤魁而邪峙休气回復乎其椒兮滎泉滋滲乎其止魑魅不若泯伏於其逺兮神明肅然離衞乎其邇於是攘之辟之其菑其翳修之平之其坎其畷上三陔以積髙外四門而疏陛列道糊頳重營界紫無縮板以作勞不借罽而昭侈因天質之自然非人力之攸致崒兮似髙山之在周邦嶻焉若隆脽之亙汾澨及夫涓日肇祀於郊之宮陶匏尙質金石有容璧奠褥以蒼蒼兮鼎歊云而隆隆百神服食蔓衍乎坎間兮有司守燎粲爛乎壝中穆穆天子相維辟公咸盛气以彊力相升降兮穹崇披大紫之莫莫招翠黃之雍雍合蕭薌於欽柴曳髙煙乎璇穹塞天淵以隤祉奮光明於亡窮踆乎已事罔有不恭若乃自內出者無匹不行自外至者無主不止故我率乎祖而推本正乎位而升配使禮動乎上則神饗樂交乎下而人喜畢九州以獻力罄一純以盡意君子曰觀天下之物無以稱其徳所以因天事天取至誠之爲貴則斯丘也實國家集福之淸場事神之寶畤國聽之所馮厚靈心之所翔防駐魄寶於飈歘賁黃圖之方誌彼艸棲列僊之館像設梵王之廬豚蹄種祠之托鱗長九淵之居皆祠官之細祀族之餘尙且落成者鼓吻而極嘆乞靈者防筆而爭書叛宣父以語怪溺丘明而好巫獨圓丘巋而遺美寧儒者佁儓而未之思歟遂作頌曰屹圓壇赫昈昈大盤盤兮君之升帝是饗鞏而安兮禮無違福不回委如山兮聖繼聖萬斯年長監觀兮

右史院蒲桃賦

宋祁

癸酉之仲夏予授詔修書寓於右史院防繹多暇裴回堂除有蒲桃一本延蔓疎瘠垂實甚寡予且玩且唶以爲省戶凝切禁廷敞閒人不夭摧禽不棲啄與平原槁壤有間匪灌叢宿莽所幹而條悴葉蕓不爲時珍何邪得非地以所宜爲安根以屢徙爲危封殖浸灌信美非願因爲小賦代其臆對云

昔炎漢之遣使道西域而始通得蒲桃之異種偕苜蓿以來東矜所從以至逺遂徧殖乎離宮去蔥雪之寒鄕托崤函之福地並萬寶以均載歷千古而舒粹玩之可使蠲煩食之足以平志不由甘而取壊廼因少而獲貴鄙柚苞之輕�賤蔗境之塵滓粵何人斯殖我於玆托深嚴之祕署切轇轕之文榱培孤莖以膏壤引柔蔓乎褾枝泉石渠以蒙浸露金莖而滋布涼影於月宮獵重葩於禁颸蔽風廬之岑寂隱肅唱而逶遲彼得地而逢辰宜欣欣以茂遂奚敷華而委質反慘慘而玆瘁乏磊砢於當年讓紛華於此世是必野荄非曾掖之翫菲實異太官之味困枳橘之屢遷嘆匏之徒繋亦猶郁柳有性不願桮棬之華海鳥取容非榮觴酒之饋胡不放之巖際歸之壠陰上敷榮於樛木外結庇於緇林蒙煙沐霧跨野彌岑丰茸大徳之谷棲息無檎之禽保深根以庇本誡繁實之披心窮天年以善育奚斤斧之可尋亂曰階藥衒華堂萱爭麗枝以萬年爲名木以五衢稱瑞是皆托中涓以進熟荷鉤盾之爲地結賞心以自如非孤生之所冀

五鳳樓賦

梁周翰

伊京師之權輿也遐哉邈乎驗河圖之象按輿地之書宅禹貢豫州之域距天文辰馬之墟因四履建侯之地爲六代興王之居城浚而都河而渠結坤之絡振幹之樞星甍櫛堵我民之廬海漕山廥我田之租勢雄跨胡气王吞吳茫茫萬國魚貫而趨惟聖皇之受命應期運而握符光潛躍於龍徳踐元亨於帝衢道徳何師尊盧赫胥揖讓何比陶唐有虞英略神武威殫八區封豕必誅長鯨盡刳虎皮包刃鵠板搜儒墜典皆索闕政咸鋪成天下之大務若雷奮而風驅乃顧京室時行聖謨陋宸極之非制稽紫垣之舊圖且曰不壯不麗豈傳萬世禹之卑宮蓋勿暇之計堯之茅茨非經久之制矧象魏之縣法伊億兆之所視況我力如天我貲如地不漁爾民不牟爾利一毫之費差足爲易乃詔共工度景之中因舊謀新庀徒僝功臺卑者丰棟易而隆椽斵而礱去地百丈在天半空五鳳翹翼若鵬運風雙龍蟠首若鼇載宮丹楯霞繞神光何融朱楹虹植晴文始烘繡楣焜燿雕栱玲瓏椒壁塗赭綺窓暈紅雙闕偶立突然如峯平見千里深映九重奔星墜而交觸靈景互而相逢門呀洞缺若天之裂縱舉百武橫駕六轍金鋪爍人光景明滅舞陽之力莫得而排叔梁之力胡可以抉其下則冠蓋葳蕤劍佩陸離車如流水待漏而馳駕肩排踵兼蠻渾夷萬眾紛錯魚龍尊卑咸去來之由此競奔湊於玉墀亶皇風之無外豈朝盈之有時三事庶尹乃拜表蕭墻謁帝未央以落大壯登謌永昌曰元聖明兮帝道昌威四海兮君萬方峙髙闕兮冠百常赫宋徳兮垂無疆瞻天顏兮獻壽觴願君王兮長樂康帝曰兪哉爾觴且置當聽朕言庻曉朕意頃於戎馬之暇詳窺歷代之紀乃知乎夏徳之衰璇室自庇商政之壊瓊宮太侈楚王章華一身何寄秦皇阿房二世而棄漢武栢梁孽火隨熾陳后三閣義師尋至豈非乎禍生於漸欲起於恣亦如崇飲不已必至昏醉嗜色不已必至乏瘁遷怒不己必絕人祀窮兵不己必暴人胔甘諛不已必杜忠義溺讒不已必斥賢智亡國之君未嘗不爾朕皆知之得以趨避淫於土木雅不如是美其成功良以爲愧不舉君觴恐驕朕志其大者天地所重者神器尾虎足冰終日惴惴當共重之勿使顚墜謹謝公卿無忘納誨羣臣乃退咸呼萬嵗

汴京遺迹志卷十九

欽定四庫全書

汴京遺迹志卷二十

明李濂撰藝文七

賦

皇畿賦

宋楊侃

有賦家者流欲馳名於當世思著詠於神州忽念前古深懷景慕誦二京於張衡覽兩都於班固於是輟捲意慙閣筆心伏讓而謂臣請書簡牘臣辭不獲已而謂之曰子讀二子之賦而知兩漢都邑之制宮殿之麗而未知大宋畿甸之美政化之始也予幸得職采風謠官參儒雅千里之郊圻是巡八使之軺車斯假若夫大邑名城神臯沃野畫地可記濡毫可寫至於宮禁之深嚴予未聞也都城之浩穰眾所覩也是故彼述其內子言其外蓋萬分之舉一難盡述而備載昔者唐綱不振國鼎將遷俄梁室之革命啟浚都而應天旣觀法於左崤右隴亦取則於西澗東瀍大矣雄圖昭然聖謨謂陳畱天下之衝要謂大梁海內之膏腴漢祖得之則齊楚之敵敗亡相繼咸就擒而卽誅梁王守之則七國之師不敢西向盡爲馘而爲俘實王气之長在宜萬世而作都也莫不廣封溝設險固襄平割宋之美田戴邑裂曹之沃土滑分屬邑之二城陳減太康之萬戶潁川之鄢陵扶溝滎陽之中牟陽武咸命落編民於州籍升地圖於天府故得雄臨九州陋視三輔經營歷於五代法則垂於萬古皇宋之受命也太祖以神武獨斷太宗以聖文誕敷平江表破蜀都下南越來東吳北定並汾南取荊湖是故七國之雄軍諸侯之陪臣隨其王公與其士民小者十郡之眾大者百州之人莫不去其鄕黨率彼宗親盡徙家於上國何懷土之不聞甲第星羅比屋鱗次坊無廣巷市不通騎於是有出居王畿掛戶縣籍興產樹業出賦供役者矣豈比夫秦選戶口於咸陽漢徙豪傑於陵邑魏將實於河南驅冀民而是入也今聖上之在東宮也尊以皇儲尹玆京邑視政之初民訟雲集莫不察之以情僞辧之以曲直發伏禁姦親剸繁劇旣而桴鼓不鳴豪右斂迹吏不敢欺民用懷徳若乃龍樓曉出奉法謹身教民以事父也親拜師傅降禮國儲教民以事師也公退則侍講在前出入則四賔是翼尙老尊學與民爲則是時王畿之內易俗移風以至正南靣居域中由內及外化行令從是君上徳惠素立而正教早崇也若乃銳旅百營髙城千雉孫武教陣吳起撫士其齊如林其猛如虎手撃利劍足張彊弩躍馬奪槊投石拔距入則訓練出無徵戰身閒賞厚家有餘羨是故擁彊兵衞近甸如大郡雄藩爲屏爲翰者且有九縣【尉氏咸平陳畱雍丘襄邑太康考城東明陽武也】天設二渠曰蔡曰汴通江防海縈畿帶甸千倉是興萬庾是建杜預主計劉晏司漕何貢何輸吳粳楚稻月致百萬猶責其少漢之太倉積粟紅腐使彼粒而計之未及我斗量之數成王之庾萬箱以供未若我千艘往來運江淮而無窮是故備九年之儲充六軍之給當津處要山積云入者復有五邑【陳畱雍丘襄邑尉氏咸平也】若乃總戎者貴領專城宰邑者上應列星簿旣資髙尉亦秩淸率兵守戍者五鎭【建雄義聲園城馬欄萬勝鎭皆置甲士防守有使臣掌領之】統騎分巡者兩路【府界東西兩路各置都同巡檢二人】城隍之外遊徼四布【京城四靣巡檢各一人】桓桓八臣是警是護【謂東西兩路洎京城四靣巡檢使臣共八人也】郊原膴膴春艸萋萋邊烽不警牧馬爭嘶廏空萬野散千蹄陂閒牧南【汴河已南縣邑長陂廣野多牧放之地】沙平走西【中牟已西地廣沙平尢宜牧馬】一飲空川一齕空原去如霧散來若云連地廣馬多古未有焉若乃任土出於民心獻芹比於古俗園茄早實時果先熟重南門筍宜修竹鬻於市兮利旣兼倍進於君兮恩必霑沐時或戴勝降桑螻蟈未鳴野人登麥以先至蠶婦貢絲而已成別有襄陵之桃楊夏之柿朱櫻宜於谷林丹杏出於尉氏其或陽鄕千樹之梨扶樂千樹之栗比封千戶之侯亦何讓於昔日咸壤宜北鄕之羊野蓑美東邑之豕魚鼈鳬鴈之盛西有陂兮萬頃菱芡蓮藕之美東沿堤兮百里其或仲冬之月禮尙進鮮介麋素出於逢澤狡兔復多於梁園乃命萊田於虞人選徒於司馬四校畢陳六飛夙駕何千乘萬騎之馳騁滿四通五達之郊野西或過於圃田之藪東或出於平臺之下乃有孟賁之徒烏獲之類袒裼而來叱吒而至搏虎兕撃熊豕豹逆曳白狐生致復有負羽從獵之人控伏獸之士落孤鴈於馬首貫雙雕於雲裏然猶示之以三驅之仁寬之以一靣之网不使獸殫於下禽盡於上何長楊之獵自謂於禽多雲夢之畋敢誇其地廣哉圖書載詳境土斯見開封則漢志之名邑今二赤之首冠祥符則天書之降年易新名於舊縣�稭之入斯爲近甸若乃百萬眾之分營十二市之環城囂然朝夕異彼郊坰其東則有汴水之陽宜春之苑向日而亭臺最麗迎郊而气候先暖鸎囀何早花開不晚曕太一之淸宮壯先朝之命工構宇煙霞之外出俗囂塵之中效僊人之樓居慕老氏之風靑靑道邊千畝何田端拱之初借於此焉黛耜一執靑史千年登蓼隄以東望見髙臺之百尺居道之南在岡之北下有廣場可馳可逐我皇帝初卽寶位大閱軍旅親乘戎輅習戰於此士馬秋勁甲冑晨整止憑軾以將觀眾無嘩而是聽列八陣之形申三令之語肅將帥嚴部伍頗牧授之以方略韓彭進之以旗鼓失軍容者戮以狥眾有勇敢者賞而裂土彼上林之馳射驪山之講武豈可同日而語哉其南則有崇崇淸壇肅肅齋宮卜是吉土龜從筮從永奉禋祀郊見昊穹燔柴展禮萬世無窮別有景象僊島園名玉津珍果獻夏奇花進春百亭千榭林間水濵珍禽貢兮何方怪獸來兮何鄕郊藪旣樂山林是忘則有麒麟含仁騶虞知義神羊一角之祥靈犀三蹄之瑞狻猊來於天竺馴象貢於交趾孔雀翡翠白鷴素雉懷籠暮歸呼侶曉去何毛羽之多奇罄竹素而莫紀也忽斷苑墻又連池籞介族千狀沙禽萬類盡游泳而往來或浮沈而出處柳籠陰於四岸蓮飄香於十里屈曲溝畎髙低稻畦越卒執手吳牛行泥霜早刈速春寒種遲舂紅粳而花綻簸素粒而雪飛何江南之野景來輦下以如移雪擁冬苗雨滋夏穗當新麥以時薦故淸蹕而親至輦從千官郊陳萬騎旣觀獲以云罷亦宴犒而後已其西則有池鑿金明波寒水殿鷁首萬艘而壓浪虹橋一道而通輦太液無濫湯之深靈沼有潢污之淺時或薰風微扇晴瀾始暖命樓船之將軍習昆明之水戰天子乃駐翠華開廣宴憑欄檻於中流瞰渺茫於四靣俄而旗影霞亂陣形星羅萬棹如風而倏去千鼓似雷而忽過則有官名佽飛將號伏波驤江中之龍避船下之戈黃頭旣眾文身之卒且多類虯龍而似蛟蜃駭鯨鯢而走黿鼉勢震動於山嶽聲沸騰於江河別有浮泛傀儡之戲雕刻魚龍之質應樂鼓舞隨波出沒鑾輿臨賞以盡日士庻縱觀而逾月波池之南有苑何大旣瓊林而是名亦玉輦而是待其或桂折天庭花開鳳城則必有聞喜之新宴掩杏園之舊名於是連鑣上苑列席廣庭蓋我朝之盛事爲士流之殊榮一如飛通漕架虛越廣汴湍流之上轉皇城西北之隅貫都注禦溝之口轉漕通廣濟之渠京索導源而於彼金水名河而在玆其北則瑞聖新名含芳舊苑四方異花於是乎見百囀好鳥於是乎聞十洲移景三島分春延廏之設是名天駟伐大宛以新求涉渥窪而逺致羣驅八騎隊數十驥𨿽挽粟之千車乃嘗秣之一費彼沙臺之崔嵬聳佛剎之千尺岡阜連延於西南原田平坦於東北何沙海之飛揚忽到此而止息莫不地多賢士代出異人何干旄之孑孑向浚郊而云臻𨿽梁多於長者非安國而不聞過信陵之祠宇想英風而若存何侯嬴之白首尙抱關於夷門遇公子之好賢忽枉駕而咨詢旣同載而過市謁隠屠而駐輪果嘉謀之斯得救邯鄲而義伸奪晉鄙之十萬終自將而卻秦設守冡而奉祀值漢皇之東巡若乃過陳畱之故邑訪地名之所因蓋二畱之分別彼彭城而此陳昔赤帝之起義防子房而於此始錫賢於上天終受封於玆地旣萬戶以建侯亦千年而崇祀千屯北縣之郛郭三月南河之鄽市何飛梁之新遷患橫舟之觸柱今之雍丘古曰杞國民厚風俗土繁貨殖縣之西郊山曰谷林其或花迎野望煙禁春深景當妍麗俗重登臨移市景日傾城賞心幄幕蔽野軒蓋成陰暮而忘歸樂不絕音旣同歡於萬室罔惜費於千金厥篚織文出於襄邑池濯錦以爲名蜀有江而焉及復有咸平大縣我宋新建因紀年以命號詔將作而營繕公宇之制甲於畿甸中有大川通闤帶闠貫都邑而北來走江湖而南防何客棹之常喧聚茶商而斯在千舸朝空萬車夕載西出玉關北越紫塞徵尉氏之名本大夫之邑蓋鄭國之上田俾獄官而世襲何彼樂郊今爲畿地爰有仁朩應乎嘉瑞二棠合生雙楡連理槐獨秀而通枝木異類而同气良宰畫圖而來聞大尹飛章而奏異莫不召虎殿之宿儒集麟閣之名士驗彼祥經考乎信史表六合之一家而帝徳之光被也加以地多藪澤利有蒲魚晴澗望皛陂之色山水觀惠民之渠乃有檝師炭商交易往復素衣化緇漆身同色行舟則憂瞻雲雨售貨則冬禱雪霜經宋樓而關徵旣薄歷朱曲而市稅有常潺潺洎溝渙渙洧水入鄢陵而碧截原田過扶亭而淸映閭裏珍貨奔馬欄之道豪俠聚建雄之市彼東昏之舊城易美號於新室似興廢之有時而圖讖之預出何以明而代昏符作畿於聖日考城之人舊俗剛毅鄕出勇夫裏多壯士椎埋爲姦任俠尙气睚眥必報杯間刃起今爲畿民禮束化被暴虎之徒聞義則畏南䢐太康淮陽甚邇地宜瑯玕家有蒼翠城過兩扶溝逾二備地旣成於工田人不趨於末利桑成陰而春繁棗結實而秋美問中牟之耆民嘆魯恭之仁宰何三異之善政有千年之遺愛遇我後之盛明西朝拜於園陵瞻路隅之靈廟想前史之嘉名祭以上公之禮爵以太師之榮若夫八澤【圖經有八澤淸口澤管澤鴈澤蓼澤淳澤卑澤龍澤滑澤】九溝【九溝謂醋溝鸛鳥溝靑陽溝泥蓼溝渡沒溝丈八溝浮家溝白馬溝也】二池【靑陽蓮藕】三固【潘固朱固鄭固也按圖經取髙阜堅固也】周流原野表界境上宿萬勝以遙觀見斗門之雙注吸驚浪以橫來絕長隄而可懼其始也患彼決溢利其塡閼漑萬頃之陂澤變千古之舄鹵盡若膏腴咸通耒耜有若決漳灌鄴旁之田鑿涇沃關內之土然後疏導入白溝之流防同爲漕渠之助彼梁固之在東亦分於波勢【梁固斗門在萬勝鎭東三十里景徳四年置】沿流有一捨之遙則水無寸差之異何一啟而一閉常若合於符契始注陂而雷聲終入渠而駟逝散濁浪以澄沙廣良田而濟世指陽武以北邁涉博浪之長沙岡斷續以千疊塵飛揚而四遮人迷途而莫辧鳥投樹以何賒策不進兮我馬輪欲埋兮何車過戶牖之名鄕乃曲逆之舊裏何分社之稱平已宰國而有志經計相之裏中思張蒼之善算屈柱史以事秦榮列侯而佐漢宜二賢之靈祠歷千古而輝煥西望河流經帶二邑髙岸山立回灣箭急蟻壤夏漏衝決莫救基根相扶萬柳千楡輿稍畚土常設備禦建營置卒轉粟實庾堅彼金隄鑑乎前古秋防夏扞守以朝暮冬計春修役均編戶岸艤連航兵屯兩渡阻浩浩之波抳憧憧之路北棹謳晨南帆落暮惟姦是防非利是務右倚太行橫絕雲霧夫雍阻二崤之險洛憑九河之固方之於是彼若平路過濮水之長渠經封國之舊域寥落兮桐牢之亭湮沒兮黃池之迹何昔也明誓重重諸侯於此以會同今也京邑翼翼四方於此以取則涉長垣之塗歷古衞之境城有婦姑之名人恭孝慈之行嘉孔子之入蒲先宰予以觀政美大家之東徵復農田而發運若乃南瞻潘裏北指蘭岡樹新文於二碑易美號於兩鄕因東封之行幸感瑞應之非常忽有鳴唳降於穹蒼丹頂未辧於煙際玉羽己穿於仗旁九其數象君道之體陽再而降符帝運之重光何徳動於上天而道盛於前王也如是哉客旣聞臣之說而知漢以宮室壯麗威四夷宋以畿甸風化正萬國彼尙侈而務奢此歌道而詠徳乃曰使孟堅可作平子再生讀子之賦不敢復談於漢京也

汴都賦

周邦彥

臣邦彥頓首再拜曰自古受命之君多都於鎬京或在洛邑惟梁都於宣武號爲東都所謂汴州也後周因之乃名爲京周之叔世統微政缺天命蕩杌歸我有宋民之戴宋厥惟固哉奉迎鑾輿至汴而止是爲東京六聖傳繼保世滋大無內無外涵養如一含牙帶角莫不得所而此汴都髙顯宏麗百美所具億萬千世承學之臣弗能究宣無以爲稱伊彼三國割據方隅區區之霸言餘事乏而三都之賦磊落可駭人到於今稱之矧皇居天府而有遺美可不愧哉謹拜手稽首獻賦曰

發微子客遊四方無所適從旣倦遊乃﨑嶇邅廻造於中都觀土木之妙冠蓋之富煒煥爛心駴神悸�防而不敢進於是夷猶於通衢彷徨不知所屆適遭衍流先生目而招之執其袪局局然嘆曰觀子之貌神采不定狀若失守豈非蔽席隱茅未遊乎廣廈誅艸鉏棘未擷乎蘭蔎披褐挾蘊未曳乎綺縠微邦陋邑未覩乎雄藩大都者乎發微子姡然有赧色曰臣翺翔乎天下東欲究扶桑西欲窮虞淵南欲盡反戶北欲徹幽都所謂天子之都則未嘗歷焉今先生訊我誠有是也然觀先生類辯士其言似能碎昆侖而結溟渤鏤混沌而形罔象試移此辯原此汴都可乎臣固不敏謹願承教先生笑曰客知我哉於是申喙據牀虛徐而言曰噫子獨不聞之歟今天下混一四海爲家令走絕徼地掩區惟是日月所防陰陽之中據要總殊揭鍵制樞拱衞環周共安乘輿而此汴都禹畫爲豫周封鄭地觜觽臨而上直實沈分以爲次惟逢澤之固境昔合縻之所至芒碭渙渦截其靣金隄玉渠累其脊雷夏灉沮繞其脇罍丘訾婁夾其胰梁周帝據而麋沸唐漢尹統而寧一故此王國襲故不徙恢圻甸域尊崇天體司徒制其畿疆職方辧其土地前千官而防朝後百族而爲市分疆十同提封萬井舟車之所輻輳方物之所灌輸宏基融而壯址植九鼎立而四嶽位仰營域而體極立土圭而測晷蜀險漢坌荊惑閩鄙推此中峙不首不尾限而不廹華而不侈環睎睋於郡縣如岣嶁之迆邐觀其髙城萬雉埤堄鱗接繚如長云之方舒屹若崇山之防坤靈因贔屓而局蹐土怪畏搾壓而妥貼靡胥不可縋而登爵防不可噣而穴利過百二崄逾四塞鄙秦人之踐華陋荊州之卻月須捷步與超足矧蹣跚與蹩躠闞城爲門二十有九瓊扉塗丹金鏞鏤獸列兵連卒呵夜警晝異物不入詭邪必究城中則有東西之阡南北之陌其衢四達其塗九軌車不理轚互人不爭險易劇驂崇期蕩夷如砥雨畢而除糞夷茀穢行者不馳而安步遺者惡拾而恣棄跨虹梁以除病涉列佳木以安怵惕殊異羊腸之詰曲或踠蹏而折轊顧中國之闤闠叢貲�而爲市議輕重以奠賈正行列而平肆竭五都之瓌富備九州之貨賄何朝滿而夕除蓋趨贏而去匱萃駔儈於五均擾販夫於百隧次先後而置敍遷有無而化滯抑彊賈之乘時摧素封之專利售無詭物陳無窳器欲商賈之阜通乃有廛而不稅銷卓鄭猗陶之殖貨禁乘堅策肥之擬貴道無遊食以無爲矧敢婆娑而爲戲其中則有安邑之棗江陵之橘陳夏之漆齊魯之麻姜桂藳谷絲帛布縷鮐鮆鯫鮑釀鹽醯豉或居肆以鼓鑪槖或鼓刀以屠狗彘又有翳無閭之珣玕防稽之竹箭華山之金石梁山之犀象霍山之珠玉幽都之筋角赤山之文皮與夫沈沙棲陸異域所至殊形妙狀目不給視無所不有不可殫紀若夫帝居安麗人所未聞南有宣徳北有拱辰延亙五里百司云屯兩觀門峙而竦立罘罳遐望而相吞天河羣神之闕紫微太一之宮擬法象於穹昊敞閭閻而居至尊朴桷不斵素題不枅上圓下方制爲明堂告朔朝歷頒宣憲章謂之太廟則其中可以敍昭穆謂之靈臺則其髙可以觀氛祥後宮則無非員無錄之女佞幸滑稽之臣陋甘泉與楚宮繆延壽與阿房信無益於治道徒竭民而怠荒故今上林僊籞不聞乎鳴蹕瓴甋嵗久而苔蒼其西則有寶閣靈沼巍峩泛灩繚以重垣防以回隄云屋連簃瓊欄壓墀池水則溶溶沄沄洋洋湜湜涵潣滉瀁瀟防浩溔微風過之則瀾泦瀺灂漫散洄澱防防漣漪大風過之則汨湧湁潗渿湢防掀鼓渼溢不見津�儛櫩景以斷續漾金碧而陸離恍湡浯與方壺帝令鑿而神移其中則有菇蒻萑蘆菡蓞蓮蕸薲蘋蘮蒘其魚則有鱣鯉鯊鮀鮤鮅鰋鮧魴鱒鰼鰝鱖鯞王鮪科斗魁陸鼃鼉鼈蜃含螿巨螯容與相羊防藻衣蒲其鳥則有鵯鵊鵜鶘鵝鷺鳬鷖防防鶤鴸鷴鶴鶬鶊楚雀鸛�揮霍��雥雥羣孴喙其木則有檆檟栟櫚楩楠樅欞橒防榔檿柘桑楊梓杞豫章句科扶疏蔽芾竦尋集弱椅施挐枝刺條條幹蟠根矯躩鱗�其下則有申葉蘭茝蕓芝荃蓀髮布絲勻馥鬱淸芬其气襲人上方欲與百姓同樂大開苑圃凡黃屋之所息鸞輅之所駐皆得窮觀而極賞命有司無得彈劾也於是則有絕世之巧凝神之技恍人耳目使人忘疲是故宮旋室浮艦移也蛟螭蜿蜒千橈渡也虓虎防�角觝戲也曐流電掣弄丸而揮劍也鸞悲鳳鳴纖麗歌也鴻驚燕居綽約舞也霆震雷動鈞天作也犇驫防驋羣馬闖也�輷�萬車轍也灑天翳日揚也杭山蕩海歡聲同而和气浹也震委虵而唬罔象出鮫人而舞馮夷者濳靈幽怪助喜樂也若乃丰廩貫廥旣多且富永丰萬盈廣儲折中順成富國星列而棊布其中則有元山之禾淸流之稻中原之菽利髙之黍利下之稌有虋有有秠有秬千箱所運億廩所露入旣夥而委積食不給而紅腐如砥如京如崗如阜野無菜色溝無損瘠攟拾狼戾足以厭鰥夫與寡婦備凶旱之乏絕則有九年之預又將惇本而勸稼開帝耤之千畝良農世業異物不覩播百谷而克敏應三時而就緒蹠鏄鎧哄灌畷雨霔孰任其力侯彊侯以千耦其耘不怒自力疏遫其理狼莠不植奄觀堅早與與薿薿溝塍畹畦亙萬里而連繹醜惡不毛磽陿荒瘠化爲好畤轉名不易惟彼汴水貫城爲渠並洛而趨昔在隋葉禩丁大業欲爲流連之樂行幸之遊故鑿地導水南抵乎揚州生民力盡於畚鍤膏血與水而爭流鳳榻徒見於載籍玉骨已朽於髙丘顧資治世以爲利迄今抗筏而浮舟桃花候漲竹箭比駛洶湧淈防防渱沸�揈防嶏岸湱瀥迅邁匪江匪海而朝夕舞乎滂湃掀萬石之巨�比坳堂之一芥舵艣不時而相值篙師鼯拱而俟敗智者不敢睥睨而興作綿千禩而爲害豈積患切病待聖人而後除邪厥有建議導河通洛引宜禾之淸源塞擘華之渾濁蹙廣隄而節暴紆直行而殺虐其流舒舒經炎涼而靡涸於是自淮而南邦國之所仰百姓之所輸金穀財帛嵗時常調舳艫相銜千里不絕越舲吳艚官艘賈舶閩謳楚語風帆雨楫聯翩方載鉦鼓鏜鉿人安以舒國賦應節若夫連營百將帶甲萬伍控貫石動以千數其營則龍衞神勇飛山雄武奉節拱聖忠靖宣效吐渾金吾擲颺萬勝渤海廣備云騎武肅材能蹶張力能挾輈投石超距索鐵伸鉤水執黿鼉陸拘羆貅異黨之寇大邦之讎電鷙雷擊莫不繋累而爲囚於是訓以鸛鵝魚麗之形格敵撃刺之法剖微中虱貫牢徹札揮鉈擲鏼舉無虛發人則便捷器則犀利金角丹漆脂膠竹木以時取之遴棄惡弱割蛟革以連函剫兕觡以爲弭剸魚服以懷鍔百工備盡鋥磨鍥削其成鑑鋼而鋹鏸植之霜凝而電爍故有彊衝勁弩云梯防車修鍛延鏦銛戈兌殳繁弱之弓肅愼之矢谿子之弩夫差之甲蛇之旐鳥隼之旟軍事蚤正用戒不虞其次則有文昌之府分省爲三列寺爲九殊監爲五左選爲文右選爲武曰三十房二百餘案二十四部黜隋之陋更唐之故補獘完罅剔朽焚蠧人夥地溥事若織組滋廣莫治亹亹成蠱纖弱不除將勝戕斧𨿽離婁之明目迷簿書而莫覩豪胥倚文以鬻獄庸吏瘝官而受侮各懷茍且以逃責孰肯長慮而卻顧官有隠事國有遺利紛訟牘於庭戺縶累囚於囹圄此浮彼沈甲可乙否操私議而軋沕各矛盾而齟齬於是合千司之離散儼星羅於一宇千梁負棟萬楹鎭礎誅喬松以爲煤空奧山而斸楮官有常員取雄材偉器者以充其數上維下制前按後覆譬如長虵扶其脊膂而首尾皆赴闔戶而議飛檄乎房闥應答乎秦楚披荒榛而成徑繹�防而得緒崇善廢醜平險除穢纖悉不遺乎一羽於是宣其成式變亂易守者刑之所取貽之後昆永世作矩至若儒宮千楹首善四方勾襟逢掖褒衣博帶盈仞乎其中士之匿華鏟采者莫不拂巾袵褐彈冠結綬空巖穴之幽邃出郡國之遐陋南金象齒文旄羽翮世所罕見者皆傾囊鼓篋羅列而願售咸能湛泳乎道實沛然攻堅而大叩先斯時也皇帝悼道術之沈鬱患詁訓之荒繆諸子騰躪而相角羣言駘蕩而莫守黨同伐異此妍彼醜挈俗學之蕪穢詆淫辭而撃掊滅�突之熒燭仰天庭而覩晝同源共貫開天發蔀於是俊髦並作賢才自厲造門闈而臻壼奧騁辭源而馳辯囿術藝之塲仁義之藪溫風扇和儒林發秀宸眷優渥皇辭結糾榮名之所作慶賞之所誘應感而格駒行雉呴磨鈍爲利培薄爲厚魁梧卓行�鋒露穎不驅而自就復有佩玉之音籩豆之容歌之聲盈耳而溢目錯陳而交奏煥爛乎唐虞之日雍容乎洙泗之風誇百聖而再講曠千載而復覯又有律學以議刑制算學以窮九九舞象以道幼穉樂徳樂語以教世冑成材茂徳隨所取而咸有若夫防聖之宮是爲原廟其制則般輸之所作其材則匠石之所掄萬指舉築千夫運斤揮汗飛霧吁气如雲鼛鼓弗勝靡有諗勤赫赫大宇有若山踴而嶙峋下盤黃壚上赴北辰蘂珠廣寒黃帝之宮榮光休气朣朧往來蔥蔥鬱鬱而氤氳其內則檐橑榱題杗檻楹栭閍拱闈闥屏宇�閽聳張矯踞龍徵虎蹲延樓跨空甬道接陳黝堊備昈燦爛詭文菱阿芙蕖之流漫驚波回連之瀷淢飛僊降眞之縹緲翔鵷�鶠之地必出奇土無藏珍球琳瑯玕璠璵瑤琨流黃丹砂玳瑁翡翠垂棘之璧照夜之蠙鵠象觷角剒犀剫玉鍥刻雕鏤其妙無倫焜煌煥赫璀錯輝映繁星有爛彤霞互照軒廡所繪功臣碩輔書太常而銘鼎彞者環列而趨造龍章鳳姿瑰形瑋貌文有伊周武有方召猶如蹇諤以立朝圖寧社稷指斥利害踟躕四顧而不撓其殿則有天元太始皇武儷極大定輝徳熙文衍慶美成繼仁治隆之名重瞳隆準天日炳明皇帝步送百寮拜迎九卿三公挾輈扶衡儀仗衞士塡郛溢城於時黔首飇集百作皆停地震嶽移波翻海傾足不得旋耳不得聽神旣安止窮閭微巷惟聞咨嗟嘆異之聲於是山罍房爼犧樽竹篚踐列於兩楹瞽史陳辭宰祝行牲案芻豢之肥臞視物色之犁騂登降祼獻百禮具成至於天運載周甲子新曆受朝萬方大慶新辟於時再鼓聲絕按稍收鏑儼三衞與五仗森戈矛與殳防探平明而傳防趣校尉而唱籍千官騖列以就次然後奏中嚴外辧也撞黃鐘以啟樂合羽扇以如翼佽飛導駕以臨座千牛環帝而屏息鑪煙旣升寶符奠瑞聆幹安之妙音仰天顏而可覿羌夷束髮而蹈舞象胥通隔而傳譯宣表章以上聞奏靈物之充斥羣臣乃進萬年之觴上南山之壽太尉升奠尙食酌酒樂有嘉禾靈芝和安慶雲舞有天下大定盛徳升聞飲食衎衎燔炙芬芬威儀孔攝而中度笑語不嘩而有文故無族譚錯立之洞眾躐廣布武之紛紜蓋天子以四海爲宅有百姓而善羣廷內不灑掃而行禮則天下云擾而絲棼故受玉而惰知晉惠之將卒執幣以傲知若敖之不存聞樂而走者爲金奏之下作𨿽美不食者爲犧象之出門賦湛露彤弓而武子不敢答奏肆夏大明而穆子不敢聞蓋禮樂之一缺則示亂而昭昏是以宣王享士貴以殽蒸而刑三晉之法髙祖因叔孫之制而知爲帝之尊豈治朝之禮物尙或展翳而沈湮此所以舉墜典而定彛倫者也其樂則有咸池承云九韶六英采齊肆夏簫韶九成神農之瑟伏羲之琴倕氏之鐘無句之磬鏗鏗鍠鍠和气薰蒸於以致祖考之格於以廣先王之聲昔王道旣弱淳風變澆樂器遭鄭衞而毀蒙瞽適秦楚而逃朝廷慢金石之雅正諸侯受歌管之敖嘈文侯聽淫聲而忘倦桓子受齊樂而輟朝季子始無譏於鄶仲尼乃忘味於韶故使制度無考中聲浸消非細則摦非庳則髙惟今也求器得耕野之尺吹律有聽鳳之簫或灑或離或鼖或毊或鏞或棧或防或筊眾器俱舉八音孔調鸑鷟離丹穴而來集鳴嗈喈而舞修�又有寶旅巴渝之舞僸�狄鞮之倡逺人面內而進技逾山海而梯航故納之廟者周公所以廣魯觀之庭者安帝所以喜其來王若其四方之珍以時修職取竭天產發窮人迹砥其逺邇陳之藝極厥材竹木厥貨貝厥幣錦繡厥服絺綌斿貢羽毛祀貢祭物嬪貢絲枲物貢所出器貢金錫礪砥砮丹鈆松怪石惟金三品惟土五色泗濵浮磬羽畎夏翟龍馬千里神茅三脊方箱隋棐肆陳乎殿陛丰苞廣匱亟傳乎騎驛連檣結軌川咽塗塞邪歈終嵗而不息至於羌氐僰翟儋耳雕腳獸居鳥語之國皆望日而趨累載而至懷名琛拽馴獸以致於闕下者旁午乃有帛防罽蘭幹細布水精琉璃軻虫蚌珠寶鑑洞膽神犀照浦山經所不記齊國所不覩者如糞如壤軨積乎內府或致白雉於越裳或得巨獒於西旅非威靈之遐暢孰能出瑰奇於深阻蓋徼外能率夷種來以修好則中土當有聖人出而寧寧然皇帝不寶逺物不尙殊觀抵金於嶃巖之山沈玉於五湖之川洞鄂之劍乃入騎士之鞘齧防之馬或服鼓車之轅至於乾象表貺坤維薦址靈物仍降嘉生屢起暈適背鐍蜺抱珥鳴星隕石怪飇變气垂白鮐背者不知有之況能言孺倪豈獨此而己也復有穹負圖龍馬載文汾陽之鼎函徳之芝肉角之獸簫聲之禽同穎之禾旅生之谷遊郊棲庭充畦冒畤非煙非云蕭索輪囷映帶乎闕角蔥蔚乎城壘鷙鳥不攫猛獸不噬應圖合牒窮祥極瑞史不絕書嵗有可紀發微子於是言曰國家之有若是歟意者先生快意於吻舌而及此邪先生曰國家之盛烏可究悉𨿽有注河之辯折角之口終日危坐抵掌而譚猶不能旣其萬一此特汴都之治迹耳子亦知夫所以守此汴都之術古昔之所以興亡者乎客曰願聞之先生曰繄此寰宇代狹代廣更張更弛黃帝都涿鹿是爲幽州少昊都窮桑乃今魯地伏羲都陳帝嚳都亳堯都平陽乃若昊天而授人時舜都蒲阪乃覲羣後而輯五瑞公劉處豳而兆王業之所始太王徙邠以避狄人之所利文王作酆方蒙難而稱仁武王治鎬復戎衣而致乂蓋周有天下三百餘年而刑措不用及其衰也亦三百餘年而五伯更起星離豆割各據谷兵以專列彊侯脇帶於弱國不領人君之經費天下日蹙而日裂中國所有者無防當時權謀爲上雌雄相噬孰有長距孰有利觜兵孰先選糧孰夙峙孰有翹關之卒孰有憑軾之士孰有素徳孰有彊倚孰欲報惠孰欲雪恥或奉下邑以賂讎或舉連城而易器骸骨布野介冑生蟣肘血丹輪馬鞍銷髀勢成莫格國墟人噫彼土宇凡防吞而防奪防完而防弛秦中形勢之國加兵諸侯如髙屋之建瓴水神臯天邑以先得者爲上計其他或左據函谷右界褒斜號爲百二之都東有成臯西有崤澠定爲王者之裏以至置舂陵之俠客興泗上之健吏扼襟控咽屏藩表裏名城池爲金湯役諸侯爲奴隸拓境斥地輮轥荒裔東包蟠木西捲流沙北繞幽陵南裹交趾厥後席治滋永泰心益侈或慢守以啟戎或朋淫而招宄橫調無藝而垂竭遊役不時而就斃盧令日縱而不紲鷺翿厭觀而常值睚眥則覆屍而流血愉恱則結纓而佩璲粉墨雜糅賢才逆曵腫微�狧而竊肉食賊臣回穴而圖大器郡國制節侯伯方軌或爲大尾而不掉或爲重膇而屢踕室有丹楹城有百雉朝廷無用於燎冠冕不杌於執贅天維披裂地軸杌羣生�防而殄瘁𨿽有城池周以鄧林縈以天漢曵輦可以陟崇巘設泭可以濟深水故武侯浮西河而下自哆其地而進戒於吳起蓋秕政肆於廟堂之上則敵國起於蕭墻之裏奚問左孟門而右大行左洞庭而右彭蠡發微子曰天命有徳主此四方如輻之拱轂如桷之防極其硈鞏者天與之昌其�砢者天與之亡且非易之所能壊亦非險之所能藏非愚之所能弱亦非賢之所能彊故將吞楚也白虵首斷於大澤將繼劉也雄雉先雊於南陽龍漦出櫝而檿弧隠亡周之語蓐收襲門而天帝貽刑虢之殃人力地利信不能偃植而支僕而皆聽乎彼蒼故鯨鯢防解決一死於吻血兕虎��踐巍嶽爲平崗蹂生靈如蹋塊簸天下如揚糠其敗也抉目而扸骨其成也頂冕而垂裳由此觀之土地足以均沛澤而施靈光而己易險非所較賢否亦未可議也先生曰以易險非所較者固己乖矣以賢否非所議者烏乎可哉客不聞王公設險以守其國有徳則昌者乎地欲得險勢欲參徳迫隘卑陋則無以容萬乘之扈從供百司之廩餼據偏守隅則無以限四方之貢職平道理之逺邇膴原申區割宅制裏走八極而奔走正南面而負扆舉天下於康逵力士防【缺】而不敢取貪夫汗縮而不敢睨者恃徳之險也襟馮終南太華之固背負淸渭濁河之注搤人之吭而拊人之脊一日有變而萬卒立具然而布衣可以窺隙而試勇匹夫可以爭衡而號呼彼天府之衍沃適爲人而保聚此以地爲險者也地嚴徳暢然後爲神造之域天設之阻大哉炎宋帝眷所矚而此汴都百嘉所毓前無湍激旋淵呂梁之絕流後無太行石洞飛句望浚深之巖谷丰樂和易殊異四方之俗兵甲士徒之須好賜匪頒之用廟郊社稷百神之祀天子奉養羣臣稍廩之費以至五穀六牲魚鼈鳥獸闔國門而取足甲不解累刃不離韣秉鉞匈奴而單於奔幕抗旌西僰而冉駹螘伏南夷散徒黨而入質朝鮮畏菹醢而修睦解編髮而頂文弁削左袵而曵華服逆節躑躅而取禍者折簡呼之而就戮耽耽帝居如森鍉利鏃之外向死士逡巡而莫觸仁風冒於海隅頌聲溢乎家塾伊昔天下阽危王猷失度皇綱解紐嘷豺當路帝懷寶歷未知所付可受方國莫越藝祖圖緯協期謳謠扇孺赤子云望而風靡英雄螽趯而蠅附玉帛駿奔者萬國冠冕充塞乎寰宇絕塞稅鎧而免防障壘熄而摧櫓拜檻神威有此萬旅奕世載徳蔑聞過舉發櫛禾耨子攜稚哺撃菓懋穗拔惡鑑嫵鈋觚角之磣刻刜欃槍而牧圉爰曁皇帝粉飾朴質稱量纖矩鍠鍠奏廟之金玉璨璨夾楹之簠簋訓典嚴宻財本丰阜刑罰糾防布施優裕田有願耕之農市有願藏之賈艸竊還業而斂迹大道四通而不車續馬連千百爲羣肩輿捆載前卻而後阻搏壤歌咢者萬井未聞欭嚘而告瘉𨿽立壝爲界其誰敢防膊以批捭況此汴都者乎抑又有天下之壯客未嘗覩其奧也且宋之初營是都也上睇天時下度地制中應人欲測以聖智建以皇極基以賢傑限以法士垣以大師屏以大邦扞以公侯城以宗子以義爲路以禮爲門鍵鑰以柄開闔以權掃除以政周裹以恩乃立室家以安吾君有庭其桓社稷臣也有梴其桷眾材防也有闈孔張通厥明也有牖孔陽達厥聰也其檻如衡前有憑也其壁如削後有據也其陛則崇止陵踐也其極則隆帝居中也邑都旣周宮室旣成於是上意自足乃駕六龍乘徳輿光警蹕由黃道馳騁乎書林下觀乎學海百姓欣躍莫不從屬車之塵而前邁妙技皆作見者膽碎乃使力士提挈乎陰陽摶捖乎剛柔應乎成器方圓微碩或粉或由隨意所裁上方咀嚼乎道味斟酌乎聖澤而意猶未快又欲浮槎而上窮日月之盈昃尋天潢之流操執北斗之柄按行二十八曐之次奪雷公之枹收風伯之韝一瞬之間而甘澤霶霈囚孛彗於幽獄敷景云而黯靄統攝陰機與帝惟諾而無閡如此淫樂者十有七年疲而不止諫而不攺吾不知天王之用心但聞夫童子之歌曰孰爲我已孰釐我載茫茫九有莫知其界客乃覤覤然驚拳拳然謝曰非先生無以刮吾之蒙藥吾之聵臣不能究皇帝之盛徳謹再拜而退

按黃文獻公曰周都官爲汴都賦至使人不能讀𨿽以樓宣獻公之博洽而爲之音釋其弗知而闕焉者蓋多矣余觀是篇鉤奇摭隠誠如黃公之言讀者細考韻書可也

汴京遺迹志卷二十

欽定四庫全書

汴京遺迹志卷二十一

明李濂撰藝文八

五言古詩

詠懷詩

魏阮籍

徘徊蓬池上還顧望大梁緑水揚洪波曠野莽茫茫走獸交橫馳飛鳥相隨翔是時鶉火中日月正相望朔風厲嚴寒陰气下微霜羈旅無疇匹俛仰懷哀傷小人計其功君子道其常豈惜終憔悴詠言著斯章

效阮公體

梁江淹

昔余登大梁西南望洪河時寒原野曠風急霜露多仲冬正慘切日月少光華落葉縱橫起飛鳥時相過搔首廣川陰懷歸思如何常願反初服閒步潁水阿

�遣懷

唐杜甫

昔我遊宋中惟梁孝王都名今陳畱亞劇則貝魏俱邑中九萬家髙棟照通衢舟車半天下主客多歡娛白刃讎不義黃金傾有無殺人紅塵裏報答在斯須憶與髙李軰論交入酒壚兩公壯藻思得我色敷腴气酣登吹臺懷古視平蕪芒碭云一去鴈鶩空相呼先帝正好武寰海未凋枯猛將收西域長防破林胡百萬攻一城獻捷不云輸組練棄如泥尺土負百夫拓境功未已元和辭大鑪亂離朋友盡合沓嵗月䢐吾衰將焉托存歿再嗚呼蕭條益堪愧獨在天一隅乘黃已去矣凡馬徒區區不復有顏鮑繋舟臥荊巫臨餐吐更食常恐違撫孤按唐書本傳云甫嘗從李白及髙適過汴州酒酣登吹臺慷慨懷古人莫測也公作是詩時髙李已沒末句撫孤蓋謂髙李之後也

宋中四首

髙適

梁王昔全盛賔客復多才悠悠一千年陳迹惟髙臺寂寞向秋艸悲風千里來

二

朝臨孟諸上忽見芒碭間赤帝終已矣白雲長不還時淸更何有禾黍徧空山

三

梁苑白日暮梁山秋艸時君王不可見修竹令人悲九月桑葉盡寒風鳴樹枝

四

登髙臨舊國懷古對窮秋落日鴻鴈度寒城砧杵愁昔賢不復有行矣莫淹畱

大梁行

唐堯客

客有成都來爲我彈鳴琴前彈別鶴操後奏大梁吟大梁傷客情荒臺對古城版築有陳迹歌吹無遺聲雄哉魏公子疇昔好羅英秀士三千人煌煌象列星金槌奪晉鄙白刃刎侯嬴邯鄲救趙北函谷走秦兵君王闇且昧忠信莫之明間諜忽來及雄圖靡克成千齡萬化盡但見秋水淸舊國多狐兔夷門荊棘生蒼梧彩雲沒汳浦緑池平聞有東山去蕭蕭班馬鳴河洲搴宿莽日夕淚沾纓因之唁公子慷慨歌此行

汴州離亂後憶韓愈李翺

孟郊

防合一時笑別離三斷腸殘花不待風春晝各飛揚歡去收不得悲來難自防孤門淸館夜獨臥明月牀忠直血白刃道路聲倉皇食恩三千士一日爲豺狼海島士皆直夷門士非良人心旣不天道亦反常自殺與彼殺未知何者臧

寄大梁諸友

韋應物

分竹守南譙弭節過梁池雄都眾君子出餞擁河湄燕謔始云洽方舟己解維一爲風水便但見山川馳昨日次睢陽今夕宿符離雲樹愴重疊煙波念還期相惇在勤事海內方勞師

大梁亭防李四棲梧作

韋應物

梁王昔愛才千古化不泯至今蓬池上逺集八方賔車馬平明合城郭滿埃塵逢君一相許豈要平生親入仕三十載如何獨未伸英聲久籍籍臺閣多故人置酒發淸彈相與樂佳辰孤亭得長望白日下廣津富貴良可求朅來西入秦秋風旦夕起安得客梁陳

汴州別韓愈

孟郊

不飲濁水瀾空滯此汴河坐見繞岸冰盡爲還海波四時不在家敝服斷綫多逺客獨顦顇春英落婆娑汴水饒曲流野桑無直柯但爲君子心嘆息終匪他

黃河

宋梅堯臣

積石導淵源沄沄瀉昆閬龍門自吞險鯨海終涵量怒洑生萬渦驚流非一狀淺深殊可測激射無時壯常苦事隄防何曽息波浪川气迷逺山沙痕落秋漲槎沫夜浮光舟人朝發唱洪梁畫鷁連古戍蒼崖向浴鳥不知淸夕陽空在望誰當大雪天走馬堅冰上

汴渠

梅堯臣

我實山野人不識經濟宜聞歌汴渠勞謾綴汴渠詩汴水源本淸隨分黃河支濁流方已盛淸不可推天王居大梁龍舉云必隨設無通舟航百貨當陸馳人肩牛騾驢定應無完皮茍欲東南蘇要省聚斂爲兵衛詎能削乃須雄京師今來𨿽太平盡罷未是時願循祖宗規勿益羣息之譬竭兩川賦豈由此水施縱有三峽下率皆麤冗資愼莫尢汴渠非渠取膏脂

劉原甫觀相國寺淨土楊惠之塑像吳道子畫又越僧鼓琴閩僧寫眞予解其詫

梅堯臣

吾儕來都下將逾三十春不聞此畫塑想子得亦新玆寺臨大道常多車馬塵設如前日手晦昧己惑人曷分今與古曷辧僞與眞閩緇圖鳳姿越釋彈龍唇但知五彩爛徒謂五音淳孰識商聲髙孰驚眸子神不能評譜品索玉翻成瑉二君才調髙言若羽翮振將令尋常工千嵗傳不泯

同次道遊相國寺買得翠玉罌一枚

梅堯臣

古寺老栢下叟貨翠玉罌獸足面以立腹肩而平虛能一勺容色與藍水並我獨何爲者忽見目以驚家無半鐘畜不吝百金輕都人莫識寶白日雙眼盲

汴堤鸎

梅堯臣

古堤多長楡落莢鵝眼小其下迅黃流其上鳴黃鳥安知舟中人黑鬢日已少千里歸大梁玉笙聞防窕終朝不成曲幽響在林表莫羨沙路行金鞭馳裊裊

過開封古城

梅堯臣

荒城臨殘日雞犬三四家豈復古阡陌但問新桑麻頽垣下多穴所窟狐與虵漢兵墮銅鏃靑血爲土花同江鄰防龔輔之登吹臺有感梅堯臣

在昔梁惠王築臺聚歌吹笙簫無復聞黃土化珠翠當時秦兵彊今亦歸厚地我與諸賢良舉酒莫言醉曾誰問孟軻空自有仁義

聞子美次道師厚登天淸寺塔梅堯臣

二三君少壯走上浮圖巓何爲苦思我平步猶不前茍得從而登兩股應已攣復想下時險喘汗頭目旋不如且安坐休用窺雲煙

送逐客王勝之不及遂至屠兒原

梅堯臣

犯霜出國門送客客已去猶意行未逺策馬過寒戍川長不見人沙沒前岡路始聞云木深忽逢朱亥墓金錘一報恩義烈垂竹素何須文學爲寄語長沙傅

和公達過潘樓觀七夕市

司馬光

織女𨿽七襄不能成報章無巧可乞汝世人空自狂帝城秋色新滿市翠帟張僞物逾百種爛熳侵數坊誰家油壁車金碧照面光土偶長尺餘買之珠一囊安知杼軸勞何物爲蠶桑紛華不足恱浮侈眞可傷

牟駞岡閱馬

江休復

牧馬散近坰閱視乘髙秋駞岡似沙苑堆阜帶川洲坡陁故梁城縈薄西南陬連棚映林樾星羅倚層丘回風吹陣云奔騰歘來遊野性脫羈飲齕遂所求腹幹頗肥張鬱怒何彪休羣敺驟麋鹿逸勢淩蛟虯軍戎選輕捷和鑾禦調柔毛物有千名眾美歸驊驑梁王愁思臺佛剎居上頭朅來一憑聎遺墟莽悠悠信陵骨已朽巖穴誰見收當時英豪輩事逐東波流置酒臨風軒聊以紓煩憂

介亭

孫覺

眞人昔未起奔鹿駭四方連延天目山兩乳百里長有地跨江海無種生侯王中霄燎穹旻列石表壇塲朱旗大梁野英气吞八荒寥寥百年後故物亦已亡所餘彼巉巖峯巓屹相望主人承明老星斗工文章築亭紫霄上坐客蒼株旁攀云弄明月曉星生扶桑禹山隔波濤簡書永埋藏願逢希夷使水土還故常

�朱亥墓

蘇軾

昔日朱公子雄豪不可追今來遊故國大冢稱屠兒平日輕公相千金棄若遺梁人不好事名字寄當時魯史盜齊豹求名誰復知愼無怨世俗猶不遭仲尼

曉放汴舟

黃庭堅

秋聲滿山河行李在梁宋川塗事雞鳴身亦逐羣動霜淸魚下流橘柚入包貢又持三十口去作江南夢汴河雨後呈同行馬祕書

陳師道

雨霽晚虹收河堤淨如掃淸陰拂人樹翠色垂流艸漢漕走王都華言雜夷防時方同馬生野泊聊論道

汴水斗減舟不能進因寄彥國舍人

陳師道

朝落防寸水暮長防寸沙深灘鰲背出淺浪龍鱗斜秋風忽又惡越舫嗟初閣坐想掖垣人猶如在寥廓

八角井

劉敞

誰鑿八角井不方亦不圓此地饒美水此井獨苦泉泉甘常不渴泉苦更永年浪得世上名對之還慨然

信陵館

金雷琯

閒過信陵館有懷信陵君君去日已逺誰憐抱關人徑攜一壺酒往酹公子墳墳科久已平其木防爲薪泉扉鎖長夜千載不復晨昔爲賢俊遊今爲狐兔鄰豪貴竟安在念之心如焚有生防歸盡但恐後無聞此意不可必且醉梁園春

大梁懷古

明劉基

昔有信陵君乃在大梁城親爲貴介弟位冠諸侯卿傾家待國士倒屣延豪英詣門謁朱亥虛左上侯嬴袖錘奪兵符救趙蜚英聲河外走蒙驁宗社賴扶傾於今不可見寂寞傷人情

二

在昔信陵君勞謙實宏度好士天下稀賔客逺傾慕救趙奪兵符掃淸邯鄲霧歸來全大梁秦甲詟東顧魏王木偶人朽心自成蠧讒言一以入危石不可據日落西河陰歌章怨零露

落日汴隄上

汪廣洋

落日汴隄上奄忽浮雲馳艸樹徧原野茫茫天四垂上有鳥嚶嚶下有冢累累世故念衰絕焉知埋者誰孤隋昔撫運恃安忘險危乃以耳目私遂令骨肉疲骨肉日以疲耳目日以虧平陸變滄海中途歌黍離持此郁衝襟涕下莫能揮

靑城

李禎

炎宋尙簡質郊丘布爲墻九門謹闔辟萬卒嚴周防暫置弗勞杵權施豈須隍緜延逮宣政驕盈更典章版築易縷制墉壕固金湯衮龍狩沙磧泥馬奔錢塘奢侈諒宜戒播辱尢所傷陶匏薦明水維馨仰前王

登大梁故城

李夢陽

登髙與處卑由來慮多端登髙尙寡悰處卑焉能懽以玆歷荊榛褰衣躡巑岏土壕帶陰風樓櫓危急湍崖岸苦崩奔葭葦何漫漫周望鮮故物俯察多憂嘆濳魚葺其鱗驚鳥無停翰云浮誠不任淵沈諒何難終附巖穴棲斯地非我安

艮嶽十六韻

李夢陽

城北三土丘揭對堤口黃蘆莽瑟瑟疾風鳴衰柳云是宋家嶽豪盛今頽朽我聞帝王富東京實罕有鑿池通嵌竇移山媚戶牖岌嶪樓觀合歘吸風雷走崖陰翡翠吟海窟蛟鼉吼燕趙矜麗人搜剔充妃後君臣互沈湎斯道詎能久嗚呼花石費銖錙盡官取北風捲黃屋此地竟誰守迢迢五國城二龍回其首向使任忠良邦國得滅否余來值寒暮悲歌坐林藪狐貍竄古壘破瓦沒藜莠孤城峙我前蒼蒼日將酉

正徳四年七夕上方寺作

李夢陽

逸人厭囂俗達士樂閒勝乃玆城中林而非車馬徑積雨豁新霽云石掩秋映微陽下孤塔潦水夾明鏡巳疑塵寰隔況覩蓮方淨豈惟慕眞覺亦以叩詮證蟬共西夕浮雲本無定

戊寅早春上方寺

李夢陽

逾年罔涉玆過之門巷疑匪畏霜露辰肯與春事期徑蘭芊故叢苑松發新蕤陟丘念廢居升危眺回漪抱以幽曠豁情緣淒愴移驚風遞虛塔振振空廊悲得遣復安較勞生良爾嗤

梁臺懷古五首

李濂

晨出南薫門駕言登吹臺鄒枚骨已朽梁王安在哉吁嗟歌舞地樵牧令人哀

二

世運防興廢宮殿皆蕪沒汴水無停波嵗月去超忽不見古時人荒臺上新月

三

梁苑久云廢梁臺亦已頽當日修竹園寂寞狐兔馳秋風吹禾黍異代使人悲

四

我登梁王臺臺平臨古陌夷門一夜雨秋艸滿川碧不聞歌吹聲孤遊旅愁積

五

柳色古臺煙遺宮今作田梁州三月暮楊花飛白綿載酒登遊日猶疑賦雪天

汴京遺迹志卷二十一

欽定四庫全書

汴京遺迹志卷二十二

明李濂撰藝文九

七言古詩

夷門

唐王維

七國雄雌猶未分攻城殺將何紛紛秦兵益圍邯鄲急魏王不救平原君公子爲嬴停駟馬執轡逾恭意逾下亥爲屠肆鼓刀人嬴乃夷門抱關者非但慷慨獻奇謀意气兼將身命酬向風刎頭送公子七十老翁何所求

古大梁行

髙適

古城莽蒼饒荊棘駐馬荒城愁殺人魏王宮觀盡禾黍信陵賔客隨灰塵憶昨雄都舊朝市軒車照耀歌鐘起軍容帶甲三十萬國步連營五千里全盛須臾那可論髙臺曲池無復存遺墟但見狐貍迹古地空餘艸朩根暮天搖落傷懷抱撫劍悲歌對秋艸俠客猶傳朱亥名行人尙識夷門道白璧黃金萬戶侯寶刀駿馬塡山丘年代淒涼不可問往來惟見水東流

梁園吟

李白

我浮黃雲去京闕掛席欲進波連山天長水濶厭逺涉訪古始及平臺間平臺爲客愁思多對酒遂作梁園歌卻憶蓬池阮公詠因吟淥水揚洪波洪波浩蕩迷舊國路逺西歸安可得人生達命豈暇愁且飲美酒登髙樓平頭奴子搖大扇五月不熱疑淸秋玉盤楊梅爲君設吳鹽如花皎白雪持鹽把酒但飲之莫學夷齊事髙潔昔人豪貴信陵君今人耕種信陵墳荒城虛照碧山月古木盡入蒼梧云梁王宮闕今安在枚馬先歸不相待舞影歌聲散緑池空餘汴水東流海沈吟此事淚滿衣黃金買醉未能歸連呼五白行六博分曹賭酒酣馳輝歌且謠意方逺東山髙臥時起來欲濟蒼生未應晚

梁園歌送河南王說判官

岑參

君不見梁孝王修竹園頽墻隠轔勢仍存嬌娥曼臉成艸蔓羅帷珠簾空竹根大梁一旦人代攺秋月春風不相待池中防度鴈新來洲上千年鶴應在【梁園中有鶴洲鴈池】梁園三月梨花飛卻似梁王雪下時當時置酒延枚叟肯料平臺狐兔走萬事翻覆如浮雲昔人空在今人口單父古來稱宓生秖今爲政有吾兄【家兄時宰單父】輶軒若過梁園道應傍琴臺聞政聲

梁臺古愁

李賀

梁王臺沼空中立天河之水夜飛入臺前鬭玉作蛟龍緑粉掃天愁露濕撞鐘飲酒行射天金虎蹙裘噴血鮮朝朝暮暮愁海翻長繩系日樂當年芙蓉凝紅得秋色蘭臉別春啼脈脈蘆洲客鴈報春來寥落野篁秋漫白

汴州亂二首

韓愈

汴州城門朝不開天狗墜地聲如雷健兒爭誇殺畱後連屋累棟燒成灰諸侯咫尺不能救孤士何者自興哀

二

母從子走者爲誰大夫夫人畱後兒昨日乘車騎大馬坐者起趨乘者下廟堂不肯用干戈嗚呼柰汝母子何按唐史汴州自大歷後多兵劉元佐死子士寧代之無度其將李萬榮逐而代之萬榮死董晉寔代之晉卒軍司馬陸長源總畱後八日而軍亂殺長源愈是時已從晉喪出汴四日實貞元十五年也觀愈二詩蓋譏當時姑息之政云

防飲金明池書事

宋司馬光

日華駘蕩金明春波光淨緑生魚鱗煙深艸靑遊人少道路苦無車馬塵石渠諸君職事簡載酒擷花畏花晚浮舟逐勝任所之箕踞狂歌叩舷板眼花耳熱气愈豪擲杯撃案聲嗷嗷驚沙颯颯繞洲渚魚龍遷去避我曹人生大料無百嵗貴賤賢愚同一致在家殽防余防何一日風光不宜棄

汴河

黃庶

汴都峩峩在平地宋恃其徳爲金湯先帝始初有深意不使子孫生怠荒萬艘北來食京師汴水遂作東南吭甲兵百萬以爲命千里天下之腑腸人心愛惜此流水不啻布帛與稻粱漢唐關中數百年木牛可以腐太倉舟楫利今百於古柰何益見府庫瘡天心正欲醫造化人間豈無鍼石良窟穴但去錢谷蠧此水何必求桑羊

弔故宮

元杜瑛

月上觚稜椒壁濕饑烏啄碎瑯玕石刼灰飛盡海揚塵廢殿荒臺土花碧洛陽書生汴梁客一夜春風頭欲白尊中賴有酒如泉醉倚寒窓破愁寂

信陵公子行

王惲

春風獵獵吹輕裘聮鑣來作夷門遊令人逺憶魏公子徑上吹臺臺上頭卻秦存趙震九土誰憶抱關老吏能此帷幄之良籌饑腸自古出奇策功成何害屠沽流髙皇布衣重公賢大梁城邊防遲畱一朝龍驤開漢業舉功不復詢來由豈非慕藺承余休嘗讀太史公今日把酒酹墓周當時朱門滿歌舞此日野艸荒山丘醉歌信陵行碧雲日暮寫我憂英雄割據𨿽已矣髙義凜凜橫淸秋追攀逸駕那復得落日倚劍看神州

大梁行

明髙啟

大梁四面平如砥西去咸陽一千里魏王此地昔爲都宮闕中天碧雲起車聲輷輷夜未休帶甲十萬名蒼頭撞鐘列鼎宴上客奉金走幣連諸侯信陵眞是賢公子富貴不驕天下士已訪侯嬴到裏門復迎朱亥經屠市傾身折節世莫同緩急竟賴斯人功邯鄲秦軍一椎破七國震動聞英風古城重過爲搔首防度秋風落楊柳沼上應無鴻鴈來苑中只有狐貍走立馬塵沙日欲昏悲歌感慨向夷門豪華多少同銷歇獨有髙名今尙存

題汴城八景總圖

於謙

天風吹我來中州光陰荏苒春復秋民安物阜公事簡目前景物隨冥搜梁園花月四時好日落夷山映芳艸大河滔滔湧地來騰波起浪如奔雷隋堤煙柳翠如織鐵塔摩空數千尺陰晴晦明各異態對此令人感今昔畫圖彷佛得眞趣醉墨淋漓寫長句詩成掉筆向蒼空滿袖天風卻歸去

梁園歌

李夢陽

朝發金臺門夕度博浪關黃河如絲天上來千里不見淮南山淮南桂樹弄婆娑掛席欲進阻洪波我今亦作梁園歌梁園昔有信陵君名與岱華爭嵳峩三千珠履不動色屠門執轡來相過功成不顯涕滂沱靑蠅白璧一何多我爲梁園客不登梁王臺錦帆揚州門一去何時回荒煙白艸古城沒登臺望之令心哀令心哀歌且謠迷塗富貴苦不足寧思白骨生蓬蒿人生三十無少年積金累玉空煎熬獨立天地間長嘯視今古城隅落落一堆土千年誰繼白與甫攬淚浮雲灑煙莽灑煙莽風吹捲波濤沈吟投箸不暇食蹴天濁浪何滔滔君不見昔人然諾一相許黃金斗印如秋毫

觀燈行【詳見夢華錄】

李夢陽

宋家累葉全盛帝寬大實皆稱令主百姓牛馬徧阡陌太倉米粟憂紅腐宣和以來遂多事嗚呼爛費如沙土海石江花湧國門離宮別殿誰能數羣臣諛佞秖自計天下騷然始怨苦正月十四十五間有勑大駕觀鰲山萬金爲一燈萬燈爲一山用盡工匠力不破君王顏此時上禦宣徳門樂動簾開見至尊奔星忽經於禦榻明月初上堆金盆傾城呼噪聲動地可憐今夜鰲山戲窈冥幻巧百怪聚金蛾翠管堪垂淚借問幸臣誰云是李師師外有蔡京與蔡攸夾樓錦幄羅公侯丞相之幄當前頭奚兒腰帶控紫驑如花少女擎防毬但聞樓上喚樓下黃帕籠盤賜玉羞月髙鳴鞭至尊起幄中環佩如流水爭道齊驅輦路窄寺橋窈窕塵埃白火樹龍燈又一時千光萬焰天爲赤常言晏安成禍基從來樂極還生悲君看二帝蒙塵日數月東京荒蒺藜

大梁行

何景明

朝登古城口夕借古城艸日落獨見長河流塵起遙觀大梁道大梁自古號名區富貴繁華代不殊髙樓歌舞三千戶夾道煙花十二衢合沓輪騶交紫陌鳴鐘暮入王侯宅紅妝不讓掌中人珠履皆爲門下客片言立賜萬黃金一笑還酬雙白璧帶甲連營殺气寒君王推轂將登壇彎弧自信成功易拔劍知報怨難已見分符連楚越更聞飛檄救邯鄲一朝運去同衰賤意气雄豪似驚電楊花飛入侯嬴館艸色淒迷魏王殿萬騎千乘空云屯綺構朱甍不復存夜雨人歸朱亥裏秋風客散信陵門川原百代重回首宋寢隋宮亦何有遊鹿時銜內苑花行人尙折繁臺柳繁臺下接古城西春深桃李自成蹊朝來忽見東風起薄暮飛花滿故堤

梁苑歌三首

王廷相

君不見梁王已破六國壘苑中便起文園臺黃金白玉架樓閣綺榻延賔四向開淸泠池上三尺雪相如新賦傾鄒枚臨卭美人鬭花朶挑以琴心禮豈漢庭賣賦得千金白首遊梁計亦左今人空怍古人風抱策爲儒嘆不逢嗚呼古來文士不檢豈足病且覽詞彩如長虹

二

梁苑東連孟諸野舊國山髙水彌下黃金觸鬥不作樂徒使千年笑達者君不見漢天子愛弟侈賜空大盈梁王受之不一驚合沓金根車宛轉玻瓈軿突然馳道流日星千乘萬騎敵鹵簿貴熖豪華傾九瀛百年之後君爲誰有酒莫惜千金揮不信試看梁王苑狐兔艸馳火吹

三

黃河東來沙塡海陳畱十山防山在梁王古苑九地深嵗嵗龍蛇窟穴攺我田在苑苑在東灌園鑿井當其中應門兩黃鶴抱琴雙玉童行歌曳杖如遊龍前身恐是河上公君不見七十二帝如旋蓬惟有堯舜流髙風人生百年電閃閃何必希時釣譽攀援日月獨爲功子云艸恆不調虞卿著書仍固窮我懷欲附沙洲鴻

夷門歌

李濂

秦兵噪振長平瓦趙人肝腦塗原野邯鄲一夕陷圍中魏軍不敢屯城下當時獨有信陵君門前劍舄多如雲不有夷門抱關者誰知屠肆鼓刀人臥內虎符初入手壯士胸中血一斗北救邯鄲西卻秦五霸之功今復有平生志气何雄豪功成刎頸如拔毛秋風弔古夷門道惆悵荒城空緑蒿

五言律詩

晚入汴水

唐崔顥

昨晚南行楚今朝北溯河客愁能防日鄕路漸無多晴景搖津樹春風起棹歌長淮亦已盡寧復畏潮波

汴路卽事

王建

千里河煙直靑槐夾岸長天涯同此路人語各殊方艸市迎江貨津橋稅海商因看故宮柳憔悴不成行

汴路水驛

王建

晚泊水邊驛柳塘初起風蛙鳴蒲葉下魚入稻花中去捨已云逺問程猶向東近來𨿽怨別不與少年同

汴上暮秋

許棠

獨立長堤上西風滿客衣日臨秋艸廣山接逺天微岸葉隨波盡沙云與鳥飛秦城寧有素志意自知歸

汴河路有感

白居易

三十年前路孤舟重往還繞身新眷屬舉目舊鄕關事去惟畱水人非但見山啼襟與愁鬢此日兩成斑

送開封盧少府

韋應物

雄藩車馬地作尉有光輝滿席賔常侍闐街獨夜歸關河徵斾逺煙樹夕陽微到處無畱滯梁園花欲稀

春日遊金明池

宋李昭玘

日有江湖思坐無車馬塵橫橋自照水啼鳥不驚人輦路晴飛絮宮墻暗鎖春多情老園吏灑地喜相親

宜春苑

王安石

宜春舊臺沼日暮一登臨解帶行蒼蘚移鞍坐緑陰樹疎啼鳥逺水靜落花深無復增修事君王惜費金

出善利門

陳師道

十載都城客孤身冒百艱一饑非死所萬里有生還去國吾何意歸田病不關共看雙白鬢似得半生閒

夏日汴中作

陳師道

倚棹望平野低云宻未收黃鸝度髙柳歸燕拂行舟濁水不堪照淸江空憶遊晚晴蒸潤劇喘月見吳牛中書省宿齋偶作二首

文彥博

齋潔奉祠事深嚴宿禁扃露盤云表見鈞奏夢中聽愼獨防君命淸心重禮經顧慚溫室樹忽此集鷦螟

二

鳳閣容棲集心無外慮侵夜涼秋气早人靜禁門深大政慚無補微才恐不任欹眠聽宮漏蘭熖照靑衾

景靈宮宿齋謝雨

韓琦

邃寂敞僊扃心齋物外淸滂沱今應禱肹蠁此通誠月殿棲眞境風梧醒睡聲如何謝靈貺至道本難名正月三日與廣淵同出南薰門分趨齋宮塗中

成

司馬光

並轡出都門蔥蘢日欲昕野寒餘宿雪樹闇濕春云稍望郊宮近先愁馬首分一朝猶戀戀可復久離羣

同樂園

元金師拓

晴日明華構繁陰蕩緑波蓬丘滄海逺春色上林多流水時𨿽逝遷鶯暖自歌可憐歡樂極徵鼓散云和

登相國寺樓

明釋宗泐

冬日大梁城郊原四望平雲開太行碧霜落蔡河淸欲問徵西路兼懷弔古情夷門名尙在無處覓侯嬴

繁臺春望

李夢陽

野曠孤煙靜髙臺獨望時地殘隋氏苑天濶禹王祠晚日云爭白陰崖花自遲目斷南來鴈蕭然故國思

上方寺鐘樓

李夢陽

臺上一鐘鳴登臺萬里平蒹葭天正逺雲气暮還生饑雀喧空澤黃蒿斷古城不堪臨眺屢況是感秋情

春日大梁東郭

李夢陽

桃柳淸沙晚悵然悲逺春葉明深坐鳥花劇轉愁人少小追歡地乾坤放逐臣已看共如此何惜醉遊頻

繁臺歸興

李夢陽

萬里竟何事三年違此都短墻殘菊在別業古臺孤冬日低檐塔霜風靜野蕪但看頭盡白莫恡酒重沽

吹臺訪川父讀書處

李夢陽

李生梁國彥少小事沈冥落日古臺上獨行楓樹靑苔侵映雪壁鳥下艸亭野濶看無際浮雲似洞庭

吹臺酬空同子見訪之作

李濂

古臺讀書處長者命車來偶踐看花約因扳聽雨杯川原余戰伐文藻憶鄒枚並眺平蕪迥斜陽首重回

秋日吹臺讀書酬客過訪

李濂

斜日梁王苑西風古吹臺閉門秋思苦走馬故人來對酒談丹訣哦詩步緑苔知君有髙興涼夜不須回

古臺秋望

李濂

何處看秋色城南登古臺憑髙一以望幽思若爲裁客昔乘雲去人今聽鴈來浮生易衰白把酒重徘徊

春逰繁塔寺二首

李濂

少小曾逰地重來感慨深稚僧今老大落日更春陰廢殿蒼苔合頽垣紫燕吟空餘舊時塔蔓艸故蕭森

二

古臺白雲寺雲裏塔珠光春日停車客登遊樂未央題詩畱竹院醒酒坐松堂浪迹眞堪笑招提亦醉鄕

登上方寺塔二首

李濂

寶塔憑虛起登遊但防重中天近牛斗平地湧芙蓉牖入黃河气檐低少室峯妙髙無上境臥聽下方鐘

二

塔影午氤氳名香八面聞盤梯失白晝絕頂俯層雲外見蓮花色中藏貝葉文髫逰今不倦爲喜出塵氛

登汴故城有懷宋事

李濂

無險難爲國云何此帝州圖燕眞失策徙洛是良謀花石傾邦日金繒啖敵秋二龍生不返故國黍離愁

夷門

李濂

不聽侯生計胡收晉鄙軍卻秦功絕世存趙譽流芬故址畱殘礎遺墳鎖暮云千秋豪俠气吾愛馬遷文

繁臺春望

李濂

出城融雪盡觸目暖煙饒不到古臺上知春色遙鄕園仍節序身世且漁樵腸斷南天鴈羣飛過洛橋

泛黃河

陸深

渺渺望不極連天送濁流浮沈經塞外淘洗向中州鷗弄千帆雨沙明兩岸秋靈槎頻訊問乘興欲遨遊

汴京遺迹志卷二十二﹤史部﹐地理類﹐古迹之屬﹐汴京遺迹志﹥

欽定四庫全書

汴京遺迹志卷二十三

明李濂撰藝文十

七言律詩

同陳畱崔司戶早春宴蓬池

唐髙適

同官載酒出郊圻晴日東馳鴈北飛隔岸春云邀翰墨傍檐垂柳報芳菲池邊轉覺虛無盡臺上偏宜酩酊歸州縣徒勞可度後時連騎莫相違

黃河

羅隠

莫把阿膠向此傾此中天意固難明解通銀漢應須曲才出昆侖便不淸髙祖誓功衣帶小僊人占斗客槎輕三千年後知誰在何必勞君報太平

汴河

羅隠

當時天子事閒遊今日行人特地愁柳色縱饒妝故國水聲何忍到揚州乾坤有意終難防黎庻無情豈自由應笑秦皇用心錯謾驅神海東頭

秋日汴河客捨酬友人

羅隠

梁宋追遊蚤嵗同偶然違別事皆空年如流水催何急道似危途動卽窮醉舞且欣連夜月狂吟還聚上樓風煩君更枉騷人句白鳳靈蛇滿袖中

隋堤柳

李山甫

曾傍龍舟拂翠華至今凝恨倚天涯但經春色還秋色不覺楊家是李家背日古陰從此朽逐波疎影向南斜年年只有晴風便遙爲雷塘送雪花

又

秦韜玉

種柳開河爲勝遊堤前常使路人愁陰埋野色萬條思翠束寒聲千里秋西日至今悲兔苑東波終不返龍舟逺山應見繁華事不語靑靑對水流

下第後夷門乘舟至永城驛題

薛能

秋賦春還計盡違自知身是拙求知惟思曠海爲休處忽喜孤舟似去時連浦一程兼汴宋夾堤千柳雜唐隋從來此恨皆前達敢負吾君作楚辭

寄汴州令狐相公

王建

三軍江口擁雙旌虎帳長開自教兵機鎖惡徒狂寇盡思驅老將壯心生水門向晚茶商閙橋市通宵酒客行秋日梁王池閣好新歌散入管聲

約張處士遊梁

譚用之

莫學區區老一經夷門關吏舊書生晉朝滅後無中散韓國亡來絕上卿龍變洞中千谷冷劍橫天外八風淸好攜長防幹時去免逐漁樵度太平

送髙別駕歸汴州

韓翃

信陵門下識君顏驄馬輕裘正少年寒雨送歸千里外東風沈醉百花前身隨玉帳心應愜官佐銅符勢又全久客未知何計是參差去借汶陽田

汴河亭

許渾

廣陵花盛帝東遊先擘昆侖一流百二禁兵辭象闕三千宮女下龍舟凝雲鼓震星辰動拂浪旗開日月浮四海義師歸有道迷樓還似景陽樓

中秋夕寄大梁劉尙書

許渾

汴人迎拜洛人畱虎豹旌旗擁碧油刁鬥嚴更軍耳目戈鋋長控國咽喉柳營出號風生纛蓮幕題詩月上樓應念散郎千里外去年今夜醉蘭舟

彭門用兵後經汴路三首

吳融

長亭一望一徘徊千里關河百戰來細柳舊營猶鎖月祁連新塜已封苔霜飛緑野愁無際燒接黃雲慘不開若比江南更牢落子山詞賦莫興哀

二

隋堤風物已淒涼堤下仍多古戰塲金鏃有苔人拾得蘆衣無土鳥銜將秋聲暗促河聲急野色遙連日色黃獨上寒城更愁絕戍鼙驚起鴈行行

三

鐵馬云旗夢渺茫東來無處不堪傷風吹白艸人行少月落空城嘯長己見紛爭驚宇宙可憐蕭索煙光曾爲塞北閒遊客遼水天山未斷腸

駕幸西太乙宮遇雨

宋韓琦

曉蹕聲幹下九重西郊岑寂欵琳宮驕陽尙作三春旱多稼期霑一雨丰卹物致虔歸上徳應誠爲答卽神聰從來聖感無旋日不在商巖傅說功

從駕過金明池

韓琦

帳殿深沈壓水開防時宸輦一逰來春畱苑樹陰成幄雨漲池波色染苔空外長橋橫防蝀城邊眞境辟蓬萊匪朝侍宴臨雕檻共看龍艘奪錦回

駕幸金明池

韓琦

西池風景出塵寰春豫方乘禁座閒庻俗一令趨壽域從官齊許宴蓬山樓臺金碧交輝外舟楫笙歌浩渺間與眾盡歡宮漏促萬花叢裏屬車還

丙午上已瓊林苑賜筵

韓琦

春光濃簇寶津樓樓下新波漲鴨頭嘉節難逢眞上已賜筵榮入小瀛洲僊園雨過花遺靨禦陌風長絮滚毬禊飲不須辭巨白淸明來日尙歸休

西歸日瓊林苑賜宴卽席賦此文彥博

竊祿叨榮四紀余退思僥幸亦無如趨朝再覩新宮省解紱還歸舊艸廬報國丹心明皎皎戀軒疲足去徐徐羣公盡出都門祖盛事光於漢二疏

上元夜從駕至集禧觀

文彥博

順時同樂慰邦民協气和風應早春斗運帝車遵大路雲從天步絕纖塵民瞻玉色欣逰豫嶽峙琳宮望省巡回禦端闈張鎬飲蘭燈桂魄耀星津

赴集禧宮祈雪追憶從先皇駕幸然有感

歐陽修

琳闕岧岧倚瑞煙憶陪遊豫入新年云深曉日開宮殿水濶春風颺管千騎淸塵回輦路萬家明月放燈天一朝人事淒涼攺惟有靈光獨巋然

崇政殿試賢良晚歸

歐陽修

槐柳依依禁籞長初寒人意自淒涼鳳城斜日畱殘照玉闕浮雲結早霜老負漁竿貪國寵病須樽酒送年光歸來解帶西風冷衣袖猶霑玉案香

車駕朝謁景靈宮

歐陽修

琳館淸晨藹瑞氛玉旒朝罷奏韶鈞緑槐夾道飛黃蓋翠輦鳴鞘向紫宸金闕日髙猶露防旌風細不驚塵自慙白首追時彥行近儲胥忝侍臣

景靈宮致齋

歐陽修

攝事衰年力不彊誰憐岑寂臥齋房靑苔防防無人迹緑葉陰陰覆砌涼玉宇淸風來處逺僊家白日靜中長卻視九衢車馬客自然顏鬢易蒼蒼

景靈宮奉迎仁宗皇帝禦容有感

歐陽修

行殿峩峩出緑槐琳宮芝闕聳崔嵬管弦飄落人間去幢節疑從天上來基業百年傳聖子黔黎四紀樂春臺孤臣不得同鍼虎未死心先冷若灰

和王景彛學士紫宸早謁

梅堯臣

朝開閶闔九重深望拜朱旒照玉簪霜气稍回龍陛峻日光微轉鳳樓陰庭中防仗穿旗腳案外薰鑪對殿心我預千官少裨補欲將歌頌播堯音

和宋次道學士紫宸早謁

梅堯臣

陸生聲譽在雲間來預簪裾謁帝顏冠劍有容夔與卨文章全盛馬兼班耽耽玉宇龍纏棟藹藹金鋪獸齧環卻出常衙殿前過防衣風動自相攀

和宋中道觀車駕朝謁景靈宮梅堯臣

都人夾望禁槐旁閶闔初來旭日光雕玉翠鞍牽騕褭盤龍朱輦爛文章焚香閟殿開嚴帳汲水寒溝灑廣莊一見天顏萬人喜卻回宮禁樂聲長

和王景彛正月十六夜省宿過景靈街

梅堯臣

官街不閉東城月圎影才虧夜色春自躍金羈來宿省從他錦帳欲誇人燈光逺近疑爭晝歌韻髙低競起塵我老都無逰樂意似君淸枕睡侵晨

愁臺

王安石

頽垣斷塹有平沙老木荒榛八九家河勢東南吹地坼天形西北倚城斜傾壺語罷還登眺岸幘詩成卻嘆嗟萬事因循今白髮一年容易卸黃花

金明池

王安石

宜秋西冠碧參差憶著鄕人禊飲時斜倚水開花有思緩隨風轉柳如癡靑天白日春長好緑鬢朱顏老自悲跂馬未堪塵滿目夕陽偸理釣魚絲

又

王安國

霓旌逺逺拂樓船滿地春風錦繡筵三島路深浮閬苑九霞觴滿奏鈞天仗歸金闕浮雲外人望瑤臺落日邊最引平生江海趣波瀾一段艸如煙

又

王立之

遊絲隨絮惹行人酒肆歌樓駐畫輪鳳管遏回云冉冉龍舟衝破浪日斜黃繖歸馳道風約靑簾認別津朝野歡娛眞有象壺中要看四時春

遊玉津園

蘇軾

承平苑囿雜耕桑六聖臨民計慮長碧水東流還舊紫壇南峙表連岡不逢遲日鶯花亂空想疎林雪月光千畝何時窮帝耤斜陽寂歷鎖雲莊

和宋次道大慶殿上元迎駕

司馬光

鳳律年華到尙新九重气象已成春曉云低拂羽林仗宿雨先淸紫陌塵玉殿鳴鞘傳警蹕彤庭委佩集簪紳闕前無復魚龍戲自有驩謠億萬人

汴岸置酒贈黃十七

黃庭堅

吾宗端居叢百憂長歌勸之肯出遊黃流不解涴明月碧樹爲我生涼秋初平羣羊置莫問叔度千頃醉卽休誰倚柁樓吹玉笛斗杓寒掛屋山頭

幸太學倡和【篇什繁多不能盡載略錄七八首耳】呂大防

淸曉金輿出建章祠宮轉仗指虞庠三千逢掖裾如雪十萬勾陳錦作行再拜新儀瞻魯聖一篇古訓贊周王崇儒盛世無雲補扈蹕空慚集論堂

蘇頌

聖主恢儒率舊章首冬鳴蹕下膠庠師生褒博趨鱣序文武端嚴列鴈行承詔敷陳商戊甲執經環立晉袁王三千學者多才秀定有同升孔子堂

韓忠彥

恢崇儒教頓生光天子親來幸上庠星弁煌煌環帝座霜袍宻宻綴周行廟祠稽首尊先聖書義終篇勸嗣王學道深慙非入室此辰榮事預升堂

劉奉世

聖典垂精及表章曠儀親舉自宗庠縱觀橋擁浮雲蓋待問庭充振鷺行首舉儒風隆上國增光帝業掩前王太平榮遇慚多幸重見虞歌起廟堂

範純禮

四十餘年舊典章聖君今復幸虞庠虎賁萬騎森羅列鴈序諸生儼綴行已見重華同舜帝不須無逸戒成王祖宗基構隆三代統業相承是肯堂

吳安持

翰林墨客奏封章天子欣然幸國庠防仗六龍初擁路靑衿三捨已重行隆儒共慶賢堯舜訪道誰知應帝主附鳳騫淵皆法從獨慙由也亦升堂

丰稷

鳳幄雲開日月光九霄鳴蹕下虞庠朝元進士鴻成列拱極名臣玉照行問道賈生稱五學乞言戴聖美三王上心夙悟周公戒天下安危自一堂

李格非

日月天回十二章詔移淸蹕幸膠庠六龍穩轉橋門曲多士橫穿錦仗行俎豆威儀瞻闕裏東西風教自周王太平誰謂初無象四海形容在一堂

過龍徳故宮

毛麾

萬里鑾輿去不還故宮風物尙依然四圍錦繡山河地一片雲霞洞府天空有遺愁生落日可無佳气起非煙古來國破皆如此誰念經營二百年

讀靖康僉言

金元好問

浚郊沙海浩茫茫河廣才堪一葦航顚沛且當懲景徳規模何必罪朱梁滄溟不掩蛟龍窟天地同歸雀防鄕三百年間防降擄長星無用出光芒

汴堤懷古

王良臣

迷僊樓觀郁連空一日都歸唾中奢則兆亡天聽邇去而不返水流東鎖煙弱柳愁蛾緑閣雨幽花淚臉紅總爲錦帆歸不得至今啼鳥怨西風

龍徳宮

雷琯

紫簫吹斷碧雲歸十二樓空盡玉梯防仗竟無金母降僊裾猶憶化人攜千年洛苑銅駝怨萬里坤維杜宇啼莫倚危欄供極目斜陽更在露盤西

汴梁雜詩三首

李汾

琪樹明霞五鳳樓夷門自古帝王州衣冠繁防文昌府旌防森羅部曲侯美酒名謳陳廣座凝笳咽鼓送華輈秦州王粲何爲者憔悴囂塵嘆白頭

二

樓外風煙隔紫垣樓頭客子動歸魂飄蕭蓬鬢驚秋色狼籍麻衣涴酒痕天塹波光搖落日太行山色照中原誰知滄海橫流意獨倚牛車哭孝孫

三

寥落關山對月明客窓遙夜夢魂驚三年岐下音書絕八月河南風露淸冉冉暮愁生艸色迢迢秋思入虫聲誰知廣武英雄嘆老卻窮途阮步兵

資聖閣登眺

李獻甫

髙閣淩雲眼界寬野煙碧樹有無間天邊孤鳥飛無盡陌上行人去不還魏國防回時事攺汴堤千古夕陽閒愁來重倚欄幹望崧少西頭是故山

汴梁懷古

元傅與礪

汴上荒城繞故宮山頭危石墮秋風夷門市起聞嘶馬梁苑樵歸見斷鴻鬭艸尙餘殘後碧進花無復盛時紅欲登髙處腸先斷滿目閒愁賦未工

又

雅勒呼

花石岡前麋鹿過中原秋色動關河欲詢故國傷心事忍聽前朝皓齒歌蔓艸有風嘶石馬荊榛無月泣銅駝人間富貴皆如夢不獨興亡感慨多

又

元明善

天荒地老禁垣低艸滿丹墀徑路迷金水河枯龍已去蓬萊島圮馬空嘶當時何處安靑今日無門降紫泥舉目山河增感慨英雄何在日還西

朝元宮畱宿

李準

宋家天子朝元閣南內宮中太乙壇五夜星辰金榜動九天風露玉階寒朱衣魚鬛迎笙鶴絳節龍光引佩鸞八駿不歸遼海月步虛空繞紫雲端

登汴梁城

李準

天上曾聞玉輦過金城千里帶黃河鳳凰一去蓬萊苑鴈鶩羣飛太液波燈火樓臺空市井風雲冠蓋盡丘阿惟餘畫角聲中調猶是流沙磧裏歌

云驥橋

湯鼎

橋頭車馬鬧喧闐橋下帆檣見畫船管隔花人似玉樓臺近水柳如煙地連秦晉通三市路入淮濠接九天獨倚防幹望宮闕翠微髙映五云邊

汴京懷古

李兩山

滄海成田艮嶽荒誰能行役不徬徨靑城北狩隔萬里花石南來知防綱土暗塵昏天水碧風輕雨過女眞黃無人可語宣和事九些陳畱酹一觴

登熙春閣

王惲

封丘門外故宮旁天閣空餘內苑荒瀛海夢空三島沒帝城煙慘五云蒼石鯨照水鱗猶動金鳳淩雲勢欲翔奇貨梁園當日盡爲誰畱在閱興亡

哀故宮

王惲

掖庭依約粉垣丹行入荒宮重黯然華表忽驚人世換昆明重見刼灰寒石龍委地埋秋艸湖玉臨池倚暮煙滿目悲風吹酒醒東華門外淚防幹

宿開封府後堂同陳侯話舊且及包範二公事業予耳疾止酒談噱間暮雨大作

王惲

使軺南下入京華滿眼交親笑語嘩共訝老螭蟠北海自憐賤子宿南衙關河痛別襟期豁風雨翻空夜气嘉負殺淸尊三百爵胡牀相對看檐花

汴上龍徳故宮

陳孚

書來海上勸休兵已見金輿逐火精醮絕絳樓無鶴唳朝空丹扆有狐鳴羽袍士尙傳三洞金幘人誰報六更一代興亡眞大夢陳橋驛畔見靑城

登相國寺資聖閣

陳孚

大相國寺天下雄天梯縹緲淩虛空三千歌吹燈火上五百纓縵煙雲中洛汭已掩西墜日漢津空送南飛鴻防幹倚徧忽歸去颯颯兩鬢生秋風

又

許有壬

傑閣當年瑞靄氤亂餘金碧半塵昏豈知象教移中土猶揭雄名護國門法界冷沈梁苑月寶香難返汝陽魂傷心五嶺騰煙語舉世從風莫與論

遇僊樓

劉祁

倚天突兀聳髙樓樓上人家白玉鉤落日笙歌迷汴水春風燈火似揚州僊人已去名空在豪客同登醉未休獨倚朱防望明月鸞旌依約認重遊

夷門

七國爭雄古戰塲千年遺迹已銷亡信陵謾有空名在壯士猶聞俠骨香霜落大荒秋艸白風生逺道暮塵黃停車且醉夷門酒莫動悲歌易慨慷

隋堤

眀釋宗泐

搔首隋堤落日斜已無遺柳可棲鴉岸傍昔道牽龍艦河底今來走犢車曾笑陳家歌玉樹卻從后土看瓊花四方正是無虞日誰信黎陽有鼓笳

讀靖康遺事

甘彥初

杜鵑啼老洛城東烽火郊畿縱犬戎廟略合收淝水戰約盟誰定渭橋功銅駝故陌迷秋艸黃屋驚塵捲朔風一自鼎湖龍去後小臣何地泣遺弓

汴京弔古

顧祿

北狩龍沙帝業空詞人猶解弔遺蹤野煙蔓艸咸寧殿秋雨荒臺艮嶽峯一代已遷亡國鼎六更誰報早朝鐘我來正值開天運眞主曾經駐六龍

陳橋驛觀黃河

顧祿

浩浩黃流自古今晚停徵騎發孤吟水痕新漲桃花滿河脈元通瓠子深三月魚龍爭變化四時鷗鳥任浮沈誰能一駕僊槎去萬里靈源亦可尋

登相國寺藏經閣

顧祿

金碧稜層炫曉霞梵王髙閣壯中華上摩絳闕三千界下瞰紅塵十萬家伏虎神僧翻貝葉乘鸞僊女散瑤花何因證得無生果來向雲中駕鹿車

遊上方寺

劉醇

重尋兜率路非遙柳外鳴珂散早朝鳥送好音風乍息池添新水雪初消斷碑剝落生蒼蘚古塔崢嶸倚絳霄珍重老僧相送逺笑談不覺度危橋

梁園

於謙

自古梁園佳麗地於今寂寞減繁華日長野店聞啼鳥春暮山城見落花綠柳兩行侵洛逺黃河一帶入淮賒欲將尊酒舒髙興錦帳風流愧黨家

駐蹕堂【卽布政司之圎堂】

劉咸

先帝當年幸汴都六龍曾此駐鑾輿詞臣經進雲門樂父老爭呈地理圖想象鎭旗成往事傷心遺詔載嘉謨恭尋聖迹降臨處哭斷天涯望鼎湖

鄭門古城

劉咸

乘騘偶出鄭門西一上髙城四望迷千里雲霞山逺近萬家煙火屋髙低靑城日落鴉爭聚白塔風髙鳥亂啼回首可憐梁苑地繁臺荒艸冷淒淒

吹臺春日懷古

李夢陽

廢苑迢迢入艸萊百年懷古一登臺天畱李杜詩篇在地歷金元戰陣來流水浸城隋柳盡行宮爲寺汴花開白頭吟望黃鸝暮瓠子歌殘無限哀

元日繁臺寺集

李夢陽

臘凍雲黃海嶽愁春靑日白快吾遊陰坡气觸姢姢雪暖澤冰分細細流晨起探梅穿野寺晚來移席傍鐘樓無端四望風煙起燈火煌煌滿汴州

雪後上方寺集

李夢陽

雪罷園林出碧梧上方樓殿靜虛無日臨曠地冰先落云破中天塔自孤爛熳此堂人醉散一雙何處鶴來呼邀畱更待松門月今夜同君坐玉壺

河發秋望

李夢陽

七月七日河水發康王城邊秋可憐買魚沽酒此村口打鼓鳴鑼何處船白晝蛟龍時一鬭中流日月晚雙懸紛紛估客休回首漁子淸歌防然

汴京懷古二首

李濂

渠花堤柳舊京都九帝承平王气䢐巢鳳閣空誰駐馬臥牛城在自啼烏金繒不博燕云地顦顇猶傳鄭俠圖最恨翠華南渡日春風歌舞醉西湖

二

謾指黃河說宋朝繁華都向暮煙消遷都自祖曾謀洛問鼎何人只伐遼忍見故宮皆碧艸愁聞新法是靑苗當時誰倡和戎策鳳駕徒悲五國遙

艮嶽懷古二首

李濂

宋帝平川起碧山綺甍瑤殿防雲間秖矜花石來江艦詎料金兵入漢關北狩竟隨雙鴈去中原無復二龍還傷心一掬靑城淚灑向遺宮艸樹斑

二

誰言此地協堪輿詔築峯巒十里餘【宣和初道士劉混康言汴城東北地協堪輿宜增築髙阜當有多男之祥遂起艮嶽】朱勔自能移閬苑道君何必夢華胥千夫石至籠黃帕萬嵗山成切紫虛謾向舊都尋舊迹絳霄樓觀總丘墟

吹臺懷古

李濂

梁王昔日築髙臺鼓吹華筵動地開五嶽雲煙千里見三川風雨半空來綺羅春色今何在枚馬文章去不回空有斷碑並廢苑秋風秋艸使人哀

禹廟

李濂

神禹祠堂水國潯古臺落日樹鳴禽石門自有白雲宿輦道空餘秋艸侵四載巡遊天下計九州粒食帝王心憑髙一望河流穩滿地桑麻聖澤深

春日遊大道宮二首

李濂

僊闕岧嶤紫气分洞天縹緲玉笙聞嵩山道士畱丹竈南嶽夫人駐防云瑤艸石壇春漠漠桃花谿路水沄沄徘徊不盡尋眞意徙倚松門對鶴羣

二

海上神僊十二樓中原平地有丹丘春壇風度鈞天曲石壁雲開聚窟洲絕粒飡霞空復想吹笙騎鶴向來逰憑君再訂花宮約莫待西城碧樹秋

春日上方寺集二首

李濂

城裏招提此最幽石壇晴日似丹丘因看碧竹逢僧話重惜靑陽與客遊積雪洞門春寂寂閒雲塔院晚悠悠淹畱撃鉢成詩去慙愧文通擬惠休

二

古寺春寒花放遲春遊恐負看花期老無健足慵登塔座有髙賢喜賦詩蓮社舊容彭澤宰蒲團新識道林支年來頗覺浮生幻欲扣旃檀細問師

秋日遊吹臺

李濂

古臺落木晚蕭蕭與客登臨旅思遙白日浮雲還自散小山叢桂許誰招且將詞賦供秋興只恐疎慵負聖朝回首不堪人事異碧山何處有漁樵

夏逰上方寺作

李濂

上方臺殿迥虛無避暑朝來坐日晡片片涼云侵杖屨悠悠疎梵出松梧徘徊塔院生秋思放浪乾坤有故吾暫臥石牀聊一醉更於何地覓蓬壺

梁王臺

李濂

梁王臺下春艸生梁王臺上春霞明兔園積雪有詞賦鳧渚廢榭無歌笙百花雙燕且對飲碧海黃塵空復情落日爲誰吟思苦千秋城闕暮云平

夷門卽事答童太史

李濂

十年澤國嘯墟煙黃帽靑鞵野興偏踏雪過村緣貰酒隔溪遊寺爲參禪信陵亭畔花爭發梁孝臺前月正圎誰念夷門樗散客白頭猶著紫霞編

延慶觀

李濂

曾聞汴水橋邊觀宋代朝元萬壽宮千樹碧桃今絕種九光丹閣舊浮空傷心莫問飡霞事謀國誰攄捧日忠惆悵二龍終不返三淸臺殿夕陽中

秋日王別駕邀酌天王寺

李濂

野寺邀賔發斾遲杖藜出郭赴幽期尊開竹院秋聲合袂把松門暝色悲別駕功名君勿薄醉鄕日月我偏宜相逢感慨無窮意盡付東林碧玉卮

過汴梁有感

王云鳳

霸主荒臺還突兀隋堤殘柳正蕭疎耕夫不識市朝處野寺猶存宮殿餘士慣悲歌豪俠地土含腥血戰爭墟抱城濁浪勞宸慮漢策今慙總不如

行經隋堤有感

陸深

端委猶堪致太平龍舟錦纜竟何成空餘細水緣堤曲別有垂楊帶晚晴社燕歸來如有恨閒花開徧不知名行人誰管興亡事但說揚州接汴京

汴京遺迹志卷二十三

欽定四庫全書

汴京遺迹志卷二十四

明李濂撰藝文十一

五言排律

天章閣觀禦書飛白十韻

宋韓琦

內閣開淸曉中天對邇臣唐虞遺典在河洛奧書陳二聖勤勞舊千齡矩法新帝暉方咫尺宸翰復躬親鸞拂宮綃舞花隨禦筆春奎光連璧府劍影動龍津今古神功絕頒宣上意均玉峯羅爼豆黼座拱星辰魚藻符亨防蓬瀛寄此身流霞僊飲罷又賜一杯醇

黃河八韻寄呈聖兪

歐陽修

河水激箭險誰言航葦逰堅冰馳馬渡伏浪捲沙流樹落新摧岸湍驚忽攺洲鑿龍時退鯉漲潦不分牛萬里通槎漢千帆下漕舟怨歌今罷築故道失難求灘急風逾響川寒霧不收詎能窮禹迹空欲問張侯

和歐陽永叔黃河八韻

梅堯臣

少本江南客今爲河曲遊嵗時憂漾溢日夕見奔流齧岸侵民壤飄槎閣鴈洲峻門波作箭古郡鐵爲牛目極髙飛鳥身輕不及舟寒冰狐自聽源水使嘗求宻樹隨灣轉長罾刮浪收如何貴沈玉川興是諸侯

金明池遊

梅堯臣

三月天池上都人袨服多水明搖碧玉岸響集靈鼉畫舸龍延尾長橋霓飲波苑花光粲粲女齒笑瑳瑳行袂相朋接遊肩與賤摩津樓金間采幄殿錦文窠挈榼車旁綴歸郎馬上歌川魚應望幸防日翠華過

七言排律

汴州令狐相公新於郡內栽竹百竿坼壁開軒旦夕對翫偶題七言五韻唐白居易

梁王修竹舊傳名久廢年深竹不生千畝荒涼尋未得百竿靑翠種新成墻開乍見重添興窓靜時聞別有情煙葉蒙蘢侵夜色風枝蕭颯弄秋聲更登樓望尢堪重十萬人家無一莖

五日蔡河廢津泛舟

眀李夢陽

當年錦纜帝王州此日荒津競渡遊賔客未銷梁苑气江山聊寫汨羅愁流金赤日偏輸浪似蓋輕雲故翼舟漁聽歌鐘沈復躍燕窺舞袖去還畱調冰雪藕佳人並斷艾分蒲上客酬出澑只疑天上轉溯洄眞在鏡中浮陰陰暝色鳧鷖岸嫋嫋風香杜若洲醉裏驚聞催住漿別船追進夕筵羞

早春相國寺雪集

李濂

冒雪尋幽入梵宮凍雲臺殿暫停驄飛花撲面諸天外素影侵杯浩刼中亂防袈裟堪作畫宻隨錫杖故翻風飄殘柳絮春猶淺開徧梅花景不同郢客歌腔知獨妙梁園賦筆許誰工寒天拉友瞻龍象塵世勞生嘆蓼虫酒半詼諧嘲佛印詩成匆遽和天童自憐淨社攢眉客元是康衢鼓腹翁坐濕巾袍吟更苦起登樓閣興何窮須臾席上雙缾盡轉覺人間萬事空淸逼塔光還潤宜麥秀定芃芃無須泛艇尋安道且聽鳴鐘謁逺公日暮醉歸誇勝防靑蓮回首玉玲瓏

五言絕句

倉頡造字臺

唐岑參

野寺荒臺晚寒天古木悲空堦有鳥迹猶似造書時

登相國寺閣

劉商

晴日登臨好春風各望家垂楊夾城路客思逐楊花

都門路

宋司馬光

紅塵晝夜飛車馬古今迹獨憐道旁柳慘淡少顏色

汴上送客

梅堯臣

朝辭都城裏暮止汴堤頭滿目非相親寂黙對河流

舟中夜聽汴河水聲

梅堯臣

夏雨漲黃流夜鳴鄰舩柁乘危冒險人不識西山餓

過廢牧苑

元趙子昂

一片中原地紛紛防戰爭至今將不去畱與後人耕

錄汴梁宮人語十首

楊奐

一入深宮裏經今十五年長因批帖子呼到禦牀前

二

嵗嵗逢元夜金蛾鬧簇巾見人心自怯終是女兒身

三

殿前輪值罷偸去賭金釵怕見黃昏月殷勤上玉階

四

仁聖生辰節君王進玉巵壽棚兼壽表畱待北還時

五

邊奏行臺急東華夜啟封內人催步輦不候景陽鐘

六

駕前雙白鶴日日候朝回自送鑾輿去經年更不來

七

爲道圍城久妝奩犒鬭軍入春魂斷絕饑苦不堪聞

八

別殿弓刀響蒼黃接鄭王尙愁宮正怒含淚彊添妝

九

一向傳宣喚誰知不復還來時舊鍼綫記得在窓間

十

北去遷沙漠誠心畏從行不如當日死頭白若爲生

上方寺

明李夢陽

飲罷塔廊坐塔深蘿葉垂欲枕石頭臥待有淸風吹

繁臺書院

李夢陽

書院今人迹繁臺古代名樓花翻入燕塔樹不巢鶯

夷門懷古二首

王廷相

鬭雞纏紫羅彈箏住流水不見盛時人重過繁華市

二

華園明積雪上客艷新詞何處梁王苑秋風蔓艸迷

汴州懷古五首

李濂

落日夷門道惟餘古堞云猶懷抱關叟談笑卻秦軍

二

鄒枚不可見辭賦至今傳何處偏懷古梁臺日暮煙

三

出郭翠煙重遙聞野寺鐘堤邊逢父老閒說宋仁宗

四

近郭無山水春遊上吹臺平蕪猶自迥載酒獨徘徊

五

花石今何在孤城涕淚中金梁橋上月偏照宋遺宮

七言絕句

汴口懷古

唐杜牧

錦纜龍舟隋煬帝平臺復道漢梁王遊人還起前朝念折柳孤吟斷殺腸

夷門

胡曾

六龍冉冉驟朝昏魏國賢才杳不存惟有侯嬴在時月夜來猶自照夷門

汴河

胡曾

千里長河一旦開亡隋波浪九天來錦帆未落干戈起惆悵龍舟更不廻

又

羅鄴

煬帝開河亦悲生民不獨力云疲至今嗚咽東流水似向淸平怨昔時

又二首

皮日休

萬艘龍舸緑絲閒載到揚州盡不還應是天教開汴水一千餘里地無山

二

盡道隋亡爲此河至今千里賴通波若無水殿龍舟事共禹論功不下多

楊柳枝詞

劉夢得

煬帝行宮汴水濵數枝殘柳不勝春晚來風起花如雪飛入宮墻不見人

汴河曲

李益

汴河東流無限春隋家宮闕已成塵行人莫上長堤望風起楊花愁殺人

汴州聞角

武元衡

何處金笳月裏悲悠悠逺客夢先知單於城上關山曲今日中原總解吹

黃河

宋邵雍

誰言爲利多於害我謂長渾未始淸西至昆侖東至海其間多少不平聲

集禧宮謝雨

歐陽修

十里長街五鼓催泥深雨急馬行遲臥聽竹屋蕭蕭響卻憶滁州睡足時

初春登興國寺塔

司馬光

雨過風淸露气勻林花變色柳條新爲君作意登髙處試望皇州表裏春

九日賜宴瓊林苑作

王安石

金明馳道柳參天投老重來聽管飽食大官還惜日夕陽臨水意茫然

題中書壁

王安石

夜開金鑰召詞臣對禦抽毫布帝綸須信朝家重儒術一時同榜用三人

樊樓【卽丰樂樓汴京酒樓也在城內】

劉子翚

梁園歌舞足風流美酒如刀解斷愁憶得承平多樂事夜深燈火上樊樓

玉津園

劉敞

垂楊冉冉籠淸籞細艸茸茸覆白沙長閉園門人不入禁渠流出雨殘花

�過朱亥墓

黃庻

枯林寒艸墓丘墟等是當年一丈夫地下若知應笑死衣冠今日有屠沽

和江鄰防送客回同過金明池二首

梅堯臣

送別西亭車馬塵天池回傍欲迷津畫舩龍尾何時發丹杏稍頭漏泄春

二

風光猶未老於人獸口泉聲瀉碧津一洗塵襟無俗慮柳條開眼共看春

京師逢賣梅花三首

梅堯臣

北土只知看杏蘂大梁亦復賣梅花此心還似庾開府不惜金錢買取誇

二

驛使前時走馬回北人初識越人梅淸香莫把荼比只欠溪頭月下杯

三

此去吾鄕二千里不看素蕚兩三年移根種子誰辛苦上苑偸來直防錢

過仁宗陵

劉信叔

干戈消弭嵗丰登邊將無功吏不能四十二年忍說西風吹淚過昭陵

�梁臺

金完顏璹

汴水悠悠蔡水來秋風古道野花開行人驚起田間雉飛上梁王鼓吹臺

相國寺鐘

祝簡

寒雞縮頸未鳴晨已聽舂容入夢頻未必佛徒知警悟秖能喚起利名人

龍徳故宮

辛願

蛇分鹿死已無秦五十年來漢苑春問著流鶯無一語柳條依舊拂墻新

�梁園春三首

元好問

雙鳳簫聲隔防霞宮鶯催賞玉谿花誰憐利澤門前柳瘦倚東風望翠華

二

暖入金溝細浪添津橋楊柳緑纖纖賣花聲動天街逺防處春風揭繡簾

三

上苑春濃晝景閒緑云紅雪擁三山宮墻不隔東風斷偸送天香到世間

雪香亭雜詠八首【亭在故汴宮仁安殿西】元好問

落日靑山一片愁大河東注不還流若爲長得熙春在時上髙層望宋州

二

金縷歌辭金屈巵百年人事鬢成絲重來未必春風在更爲梨花住少時

三

滄海橫流萬國魚茫茫神理竟何如六經管得書生下濶劍長鎗不信渠

四

羅綺深宮二十年更持桃李向誰妍人生只合梁園死金水河邊好墓田

五

萬戶千門盡有名眼中歷歷記經行賦家正有蕪城筆一片傷心畫不成

六

暮雲樓閣古今情地老天荒恨未平白髮累臣防人在就中愁殺庾蘭成

七

琵琶心事曲中論曾笑明妃負漢恩明日天山山下路不須回首望都門

八

鑪薰裊裊帶輕陰翠竹髙梧水殿深去去旃車雪三尺畫羅休縷麝香金

黃河

元陳孚

千載金湯擁上流只今惟有荻花秋江南客子笑無語閒看黃河繞汴州

朱僊驛

陳孚

城郭重來事已非南薰不掩柳依依當時大慶蒼虯礎畱與田家夜搗衣

汴學

洪焱祖

朝元競詫新宮麗相國猶存古寺雄璧水枯荷人不到石經零落臥秋風

題萬嵗山圖

元明善

萬嵗綱船出太湖九朝膏血一時枯阿誰種下中原禍猶自昂藏入畫圖

徽廟走馬溝中得古銅燈盞

剝盡金銅土色如防經溝底引鑾輿君王無復重逰幸畱與山人照讀書

汴城士人家翫小石峯

天星何代隕虛空化作玲瓏一小峯自是宣和殿中物上頭銘刻護雙龍

觀宋徽宗宸翰

宋家宗社已丘墟萬里中原百戰餘玉輦不知何處去人間畱與瘦金書

題宋故宮

郝經

國是當時已盡非彊將商鞅作臯夔莫言天變渾無畏不見雷轟黨籍碑

艮嶽

李孝光

一沼何堪役萬民一峯將使九州貧江山假設方成就眞个江山已屬人

龍徳宮

王惲

當年陸海駭珍藏此日繁華墮茫春艸不隨人事換依然分翠入宮墻

汴梁故宮寒食

王惲

人家賣酒繞宮池爭插靑旗曲作圍簫鼓漸多寒食近一樽先爲典春衣

熙春閣

王惲

傑閣當年宴禦頻鼎煙未盡慘兵塵土堦三尺茅茨底人自熙熙物自春

梁園對月

王惲

兒時曾住汴梁城二十年來重此行一片鳳凰池上月向人還似舊時明

宿開封後署

王惲

拂拭殘碑覽徳輝千年包範見畱題驚烏繞匝中庭栢猶畏霜威不敢棲

詠鎭旗

眀顧祿

按河南總志國初皇祖駐蹕開封駕回勑畱大旗卓於行宮之髙臺以鎭中原

禁闕重重鎖不開當年曾駐六龍來鎭旗畱在人瞻仰髙颺宮中百尺臺

黃河舟中

於謙

順風吹浪片帆輕頃刻奔馳十數程舵尾吹煙猶未熟船頭已見汴梁城

宋宮

於謙

龍樓髙處防雲飛艮嶽才成事已非寂寞長門金鎖合中州無復二龍歸

春日逰三山陂

李夢陽

崔嵬艮嶽他年笑寂寞三山後代思湖色春光淨滿眼古城風暮防人悲

登臺

李夢陽

梁孝臺前白杏花眼看風落散晴沙黃鸝恰恰誰爲侶紫燕飛飛自作家

夷門十月歌

李夢陽

小麥靑靑水半陂半落不落楊柳枝回風忽送天南鴈恰似春江二月時

汴中元夕四首

李夢陽

花燭沈沈動玉樓月明春女大堤遊空中騎吹名王過散落天聲滿汴州

二

中山孺子倚新妝鄭女燕姬獨擅場齊唱憲王春樂府金梁橋外月如霜

三

四海煙花逢上元中州行樂競千門大江不辧魚龍夜瑚寶玦是王孫

四

細雨春燈夜色新酒樓花市不勝春和風欲動千門月醉殺東西南北人

汴州懷古四首

李濂

黃河回繞宋神州聒耳濤聲日夜流堤柳似知朝代攺半含煙雨半含愁

二

宋室南遷王气收千秋遺恨大河流可憐五國城頭月一片淸光照汴州

三

保甲靑苗淚滿衣金陵相業竟全非傷心不見蓬萊殿寂寞春風燕子飛

四

寒煙漠漠宜春苑孤月朧朧萬嵗峯回首二龍沙塞逺故宮無復六更鐘

登吹臺有感二首

李濂

臺邊艸色苑邊云挈酒來遊白日曛富貴可憐成一夢疎花冷雨信陵墳

二

五柳先生盡日閒登臺一醉當登山仰天長嘯無人識苦憶夷門老抱關

遊大道宮八首

李濂

塵海茫茫兩鬢霜暫依丹竈惜流光誰堪世上風波惡獨愛壺中日月長

二

路入蓬萊紫翠多松間雙鶴舞婆娑逢碁莫看僊人著王質當年己爛柯

三

都樓觀碧霞明與客登臨坐晚晴緑幘僊童歌勸酒白頭道士臥吹笙

四

靑鳥翩翩去不回白雲寂寂鎖丹臺閒來讀罷瑤池記始信昆明有刼灰

五

載酒尋春度石梁陶然酣臥白雲房情知鶴夢非塵夢直把僊鄕作醉鄕

六

羽客不飡煙火食夜禮瑤壇覲宸極天風吹散步虛聲萬里雲霞分五色

七

采藥名山誌未酬偶來松院愜春逰金丹口訣眞難遇防向風塵嘆白頭

八

出世何須躡彩虹扶桑莫問海天東人間要識眞僊境汴上來看大道宮

於少保祠

李濂

使君嘉績徧三河汴土遺民墮淚多無限頌勛懷徳意春風吹入降神歌

六言四句

題西太乙宮壁二首

宋王安石

楊柳鳴蜩緑暗荷花落日紅酣三十六陂春水白頭想見江南

二

三十年前此路父兄持我東西今日重來白首欲尋陳迹都迷

次介甫韻題西太乙宮壁二首黃庭堅

風急啼鳥未了雨來戰蟻方酣眞是眞非安在人間北看成南

二

晚風池蓮香度曉日宮槐影西白下長幹夢到靑門紫曲塵迷

詞

賀新郎汴京懷古

明李濂

四野平如掌上荒城憑髙騁望秋容蕭爽廢殿遺宮何處是極目風煙莽蒼艮嶽下牧兒來往一代興亡眞大夢恨當時京勔貪天賞興土木斥忠讜宋都往事增悲慷更愁聞靑城邀駕括金空帑二帝蒙塵沙漠去回首中原板蕩聽滿路胡笳哀響汴水東流還似昔問鑾輿何日還華壤悲舊迹動遐想

沁園春艮嶽弔古

李濂

十里靑山百道流泉艮嶽巧哉羨芙蓉城闕飛亭灑雪海棠臺榭絕壑鳴雷萬態奇峯百花窈洞一片平原錦作堆眞如畫有巖巖紫翠樹樹琪瑰東京舊事堪哀恨誤國姦臣釀禍胎昔道君開苑毒痡四海蔡京入相濁亂三臺巢鳳樓前濯龍峽口鉦鼓喧天動地來煙塵起慨鑾輿不返弔古徘徊

滿江紅謁於少保祠

李濂

少保祠堂汴水上千秋廟食紛屢舞鐘鼓娛神英靈降陟遺愛百年畱里巷淸風兩袖朝京國磨嵩山千丈翠芙蓉書勲徳日正午金輪昃彗忽見鑾輿北獨擎天不墜伊誰之力身後寵褒公論白向來寃憤愁雲黑嘆鷺鷥冰上索魚嗛何由得【諺云鷺鷥冰上走何處尋魚嗛】

臨江僊夷門懷古

李濂

落日夷門思往事抱關白首侯嬴信陵虛左自來迎側身親執轡賔客四筵驚臥內兵符初入手鐵椎俠客功成邯鄲圍解鼓鼙聲卻秦馳救趙五霸與齊名

�柳稍靑梁苑懷古

李濂

落日平川梁王廢苑衰艸寒煙羅綺香銷歌鐘聲散臺殿春殘當年賔客駢闐賦雪地空畱麗篇往事淒其辭人亡矣風景依然

西江月汴秋懷古二首

李濂

公子祠前春艸屠兒墓上秋云偶來堤口坐斜曛往事令人悲憤執轡髙風如在竊符奇策曾聞抱關老叟信陵君百世芳名不隕

二

五代古城殘角三山廢壘寒葩南薫門外亂啼鴉暝色秋林瀟灑艮嶽遺宮荊棘繁臺斷塔雲霞傷心二帝狩龍沙落日平原駐馬

浣溪沙汴州元夕

李濂

火樹嶙峋夜放花一天星斗爛晴霞春城月出樂無涯蕩子陌遊歌不斷諸王輦過鼓頻撾賞心誰忍負年

華

憶王孫秋日登吹臺二首

李濂

魏侯城外古時臺云澹天空載酒來登臨懷古興悠哉醉金罍帽插黃花躍馬回

城南霜樹晚扶疎秋滿荒臺一嘯舒坐待林稍月掛初興何如醉墨淋漓壁上書

汴京遺迹志卷二十四

