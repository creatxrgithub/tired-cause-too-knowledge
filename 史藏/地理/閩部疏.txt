閩部疏

明王世懋

●序

今天下內外官﹐得行部徧者﹐直指﹑督學兩使者而已。世懋束髮宦遊﹐多歷海內名山大川﹐而恆以未識閩越﹐啖生荔枝爲恨。歲甲申﹐詔起爲閩督學使者。以是歲十二月入部﹐過武夷山﹐雨中酹先大夫祠而去﹐弗及遊。以明年之正月﹐從福州出校汀州始﹐迄七月而畢八郡。旣已低首﹐日夕校士﹐而居恆愼儉﹐不好市閩物﹐不羅致珍羞﹐餖飣然﹐頗有揚子云之僻。時時簪筆﹐從輿人問及軺車所經見﹐輒記赫■﹝虎﹞上﹐久之成裹。其言散蔓複雜﹐都無銓次﹐竊比於葛稚川﹑盛弘之之義例云爾。倦遊且歸﹐鄕人父老從我徵閩事者﹐懶於口授﹐手一編示之﹐庶幾人得臥遊。後有宦遊玆土者﹐當知予言之非侈。

萬曆乙酉冬十一月﹐損齋道人王世懋書於莆之念白齋

天下堪輿易辧者﹐莫如福州府。登行省三重樓﹐北視﹐諸山羅抱﹐龍從西北稍衍處﹐過行省小山坐其中。烏石﹑九仙二山﹐東西峙作雙闕。其外托則東山﹐髙大蔽虧日月﹐大海在其外。是謂鼓山﹐朱元晦所書天風海濤處也。西山迄邐稍卑﹐狀若展旗﹐曰旗山﹐以配鼓。其前則印山﹐若屏爲南案﹐似人巧湊泊而成者﹐然猶未睹水所經宿已。登烏石山望﹐則大小二水歷歷在目﹐大江從西南蛇行方山下﹐南臺江稍近城而行。大江復從南稍折而東北﹐南臺江水合之。汪洋齕漫﹐東下長樂入海。其山水明秀如此。土人猶謂方山。稍西俗名五虎﹐迫視有猛勢﹐以爲微缺陷處。然予謂卽東方山而平之﹐亦終不能作天子都。何者﹖愈顯則根愈淺﹐愈巧則局愈小。

省府之南山曰方山﹐綿亙數十餘里﹐形甚怪偉﹐俗名五虎山。數之正浮。志言九龍鼻﹐索之又不足。

布政司在山上﹐堂後一大樹﹐是榕﹑樟二樹相謬結而生﹐郁然干云。因爲堂﹐以嘉樹顏之。余與玉叔俱有詩。福州府布政司前﹐多甃甘泉。土人初名曰第一泉﹑第二泉。每大比﹐五魁多爲泉人所占﹐以爲泉識也。攺顏曰一福井﹑二福井﹐文理殊未鬯。然每放榜﹐泉士褒然如故。

行省鼓樓髙絕﹐云是越王無諸建都處也。古迹多在建南諸郡﹐稱越王臺者以數計。而默南平之王臺驛最顯﹐驛以此名。有越王古墓在﹐第未知是何王耳。閩王審知兄節度使潮墓﹐在興﹑泉間。

由福之南門出﹐至南臺江。十里而遙﹐民居不斷。橋跨江中﹐怒石踞立﹐鹺舟鱗次﹐亦一勝處也。過此山行數十里間﹐荔枝﹑龍眼﹐夾道交蔭﹔丹橊﹑綠蕉﹐亹斐間之﹐令人應接不暇。舟渡西峽﹐浩渺洶湧﹐望江勢滔滔赴海﹐擊揖而生沃壤。

去省城南八十里而近﹐爲靈濟宮﹐卽京師所奉二徐眞人也。本駐兵此地。宮亦敕建﹐至今禱雨者往焉。南十餘里爲大田驛﹐其間有流泉水碓﹐丰原美植﹐大是沃壤。

由石竹山而北﹐至常思嶺。三十餘里間﹐皆福淸縣屬。特多崇岡壯嶽﹐峯骨怒立﹐巒岫皆欲飛舞。五虎一臺﹐陡懸數十里外﹐皆奇觀也。常思嶺以南山皆南向﹐馱此嶺北拱﹐遂爲閩縣屬。水東北流矣﹐二縣所由界也。諸谿合流﹐至水口以東﹐汪洋巨浸﹐大似浙之富陽江。經芋原西峽益闊﹐流入長樂。大海潮汐﹐上下二百里﹐何異錢塘江﹐而名稱不盛。《一統志》所云﹕南臺江﹐亦此水別支也。以南臺一鎭辱之﹐令人稱屈。

省府北﹐井樓門。出爲連江羅源道﹐與福寧州鄰。多髙山大嶺﹐行甚嵌崎。連江號有人才。盡此境而北﹐科甲寥寥矣。福寧北與永嘉連﹐西與建安接﹐瀕海多魚鹽梯航之利﹐民富而鮮知禮。觀風﹑督學二使者所不至也。

閩中獨荔枝奇絕。龍眼名荔枝奴﹐眞堪作奴耳。次則佛手柑﹑橄欖﹐皆中原所無﹐品亞荔枝。又有山果名黃彈﹑金扣子﹑羊桃﹐皆異產﹐然味苦不足登俎。

柚大而粗﹐柑橘中最下品也﹐福延間多有之。花亦奇大﹐三月間開﹐香气甚郁。余嘗有詩云﹕最好南平三月景﹐滿城微雨柚花香。

橄欖﹐在芋原上八十里間沿麓樹之﹐蒼郁可愛。甘蔗洲獨多。土人𨿽擔城市貨之﹐頗不登羞。

蔗有二種﹕飴蔗﹐節疏而短小﹔食蔗﹐節密而長大。凡飴蔗搗之入釜﹐徑煉爲赤糖。赤糖再煉燥而成霜﹐爲白糖。白糖再煆而凝﹐則曰冰糖。

美人蕉﹐福州爲多﹐而無蕉實。泉﹑漳間始家樹大蕉。小曰芽蕉﹐皆能實。實後斫而絲之﹐是爲蕉布。其實大都如吳中所生甘露﹐第彼作瓣有露無實﹐此囊生累累可乾食耳。然味甜無韻﹐故不如美人蕉花可供玩。蕉花獨盛。余廨中以盛冬發一紅瓣﹐上抽綠苗﹐三四月間齊放﹐簇若朱蓮﹐經月不敗﹐大是佳卉。

閩地最少楊柳。福州城中士大夫園地邊﹐間有一兩株﹐作長條拂地﹐不能拱把。

閩地最饒花﹐獨杏花絕產﹐亦一異也。

陶方伯嘗言﹐閩中海錯﹐定虛得名耳。余怪問何以﹖曰﹕蚶不四明﹐蛤不揚州﹐蟹不三吳。余大以爲然。蚶大而不種﹐故不佳﹔蛤乃車螯﹐非蛤蜊也﹔蟹之別種曰蛑蝤﹐吾地名黃甲﹐此名海蟳﹐特多此種﹐而蟹乃爲異狀不中食。此又一種﹐非眞蟹也。獨興化數里河中有蟹﹐形味俱似吳中﹐而土人不之重。豈日厭海錯﹐不能別味耶﹖

海錯出東四郡者﹐以西施舌爲第一﹐蠣房次之。西施舌本名車蛤﹐以美見謚﹐出長樂澚中。

閩俗重歲首﹐民間不開正戶。慶節後卽相率拜墓﹐掛紙錢﹐一如淸明。迎春日﹐多陳百戲﹐盛亭臺之飾。坐嬰兒髙槊上﹐兒皆慣習﹐飲啖自若﹐了無怖懼。千夫百騎﹐繞堂皇而出。唱呼跳舞﹐勞以曆書。惡少輩多舞狻猊﹐求索尢甚﹐卽藩臬長無柰之何。士女傳觀﹐塡街塞巷﹐自玆春事日盛。尢重元宵。十三日始放燈﹐數步一立表﹐一表輒數燈。家聯戶綴﹐燦若貫珠。如是者至下弦猶不肯撒。有司禁之﹐縉紳先生不平見顏色。是月也﹐一郡之民皆若狂。

端午節尢重競渡。所過山溪﹐數家之市﹐皆懸舟以待。往往毆擊﹐至殺人成獄。禁稍弛復競﹐其俗誠不能革也。

興化﹑古莆中﹐景物亦大佳。第國狹而貧耳。江口渺漫﹐漁舟宿步﹐始見海气。東北多良田廣陂﹐畝直三十金。其陽皆山也。二十里抵瀨溪﹐道旁多古木穹碑﹐皆先朝大臣彭惠安輩賜葬之所。令人肅然興仰止意。

興化背太平山而城﹐以壺公爲案﹐兩山皆峭拔﹐木蘭陂出壺公下。登城北山望東南﹐大海浮空﹐檣帆皆見。從興化西門行﹐可八十里﹐至九鯉湖。其地非獨以夢靈著異也。飛泉九疊﹐下匯爲湖﹐漫漫欲過蘇門百泉。豈以瑰境故爲仙靈所托耶﹖福淸縣石竹山﹐亦有九仙靈迹。其山亦宏麗﹐在宏路驛大道旁。土人祈夢者﹐以秋往九鯉湖﹐以春往石竹山。石竹山是九仙離宮﹐爲行春治所耶﹖

仙遊縣在楓亭西五十里﹐非祈夢九鯉湖者不入縣。

楓亭驛荔枝甲天下﹐齕山被野。樹極婆娑可愛﹐亡論丹實累累。驛甚宏壯﹐中庭六株荔子﹐色皆參天。

荔枝﹐以興化府楓亭驛爲最﹐長樂縣次之。柑橘以漳州府爲最﹐福州次之。

荔枝名以「狀元香」爲最﹐然實不如「長樂勝」。蓋肉厚而味甘﹐當爲種中第一。第乾之不能如狀元香風味。

閩地頗畜蠱﹐其神或作小蛇﹐毒人有不能殺者。獨泉之惠安最多。八十里間﹐北不能過楓亭﹐南不敢度洛陽橋。云﹕蔡端明爲泉州日﹐捕殺治蠱者幾盡﹐其妖至今畏之。以橋有端明祠﹐而楓亭仙遊屬﹐端明卽仙遊人也。土人之莊事端明如此。

自惠安以南﹐山漸培嶁﹐以到海脈窮也。而特多巨石﹐林立棋累﹐多不可名狀。或臥或起﹐恆若位置。嘉木蔭之﹐居然園林間景。

洛陽橋﹐一名萬安。大江中五里﹐石梁虹臥水上﹐蔡端明眞神人也。近南岸一山皆大石﹐倭亂時城其上﹐而樓之扃鑰甚固﹐倭不能過。洛陽之南﹐晉江虎渡二橋﹐亦稱鉅麗。

吳中𨿽盛有石梁﹐若令見萬安橋﹐必吐舌。亦猶閩溪中篙師﹐不知吳楚間有萬石樓船也。

泉州城大於福﹐北負洛陽江﹐南面晉江﹐倚泉山而城。堪輿家謂爲三臺山﹑八卦水﹐故多縉紳。去城東北五里﹐一荒山﹐累累諸墳﹐本漏澤也﹐而名曰官山。以泉人發科第者﹐其祖父多葬其上。卜利後人﹐遂令逝者體勢如厲。

泉州城大而土曠﹐士大夫皆散處。余以六月行部。人家多依原隰爲園林﹐肩輿過其下﹐嘉瓜四垂﹐朱槿熠耀﹐綠柚扶搖於短垣之內﹐丹荔點綴於碧葉之上﹐眞令人目不暇給。

泉之南北﹐奇石尢多。有名紗帽者﹐有名馬頭者﹐有名鼓者﹐有名靑蛇者﹐有名蝦蟆者﹐都如巨靈斧擘﹐五丁負置。四十里外﹐一石龜聳坐磐石上﹐宛若斫成﹐遂以名郵。

昔聞長老言﹐廣人種綿花髙六七尺﹐有四五年不易者﹐余初未之信。過泉州至同安﹑龍溪間﹐扶搖道旁﹐狀若榛荊。迫而視之﹐卽綿花也。時方淸和﹐老幹已著瘦黃花矣。然不可呼爲木棉。木棉花者﹐髙樹﹐丹花若茶﹐吐實蓬蓬﹐吳中所謂攀枝花也。楊用修具載《丹鉛》以爲異﹐曰﹕雲南沾益州有之。聞嶺廣尢多﹐不知《惠安志》已載。此樹名爲攀桂花﹐楊乃曰班枝花。與吳中攀枝花﹐蓋三名一物也。花品不當綿花﹐僅堪絮褥耳。

漳州羅萬戶良﹐在元末守漳有功﹐爲陳友定所殺。其名甚著﹐而《一統志》不載。今載郡誌。余往來見巨石道旁﹐皆鑿羅萬戶重生父母﹐其爲漳人愛戴如此。入泉境﹐兩巨石亦有鐫書﹕一曰攀轅石﹐一日臥轍石﹐意字俱不雅。問知是兪總兵大猷駐兵處﹐其門下人侈而書之﹐然兪亦近時名將也。

漳州气候最暖﹐艸木皆先時華。余以四月抵郡﹐廨中盛有所植﹐盤飣間頗不乏味。崇蘭﹑桂子﹑茉莉﹑薝匐一時並開﹐荔子﹑蕉黃﹑舊橘﹑新李同案而薦。紫茄蒂於陳根﹐王瓜枯爲蘼艸﹐誠寰中之異境也。

荔枝在漳﹑泉間﹐以四五月熟﹐厥名火山。肉薄味酸﹐驟食之能損側生聲價。

燕窩菜﹐竟不辧是何物﹐漳海邊已有之。蓋海燕所築﹐銜之飛渡海中﹐翮力倦﹐則擲置海面浮之。若杯﹐身坐其中﹐久之復銜以飛。多爲海風吹泊山澳。海人得之﹐以貨。大奇大奇。

海味重於天下者稱西施舌﹑江瑤柱﹐泉﹑漳間皆有之﹐而苦不稱美。其它鱗介﹐殊狀異態﹐多不可名。而最奇者龍蝦﹐置盤中猶蠕動﹐長可一尺許。其須四繚﹐長半其身﹐目睛凸出﹐上隱起二角﹐負介昂藏﹐體似小龍﹐尾後吐紅子﹐色奪橊花﹐眞奇種也。

泉﹑漳間燒山土爲瓦﹐皆黃色。郡人以海風能飛瓦﹐奏請用筒瓦。民居皆儼似黃屋﹐鴟吻異狀。官廨﹑縉紳之居尢不可辧。

陶方伯景熙愛談堪輿家。余偶爲言﹐武夷山盆中景耳﹐論奇故當以分水關爲勝。景熙擊節賞嘆以爲知言。此公自論形勝耳﹐然實入閩一大奇也。初余夜宿廣信而雨﹐自鉛山行入車盤驛﹐晴且二日矣。忽望雲中掛數峯尖﹐皚皚作白色﹐私自怪﹐豈其有蔥嶺﹑雪山而在此地﹖問舁夫﹐云﹕此車盤以東入閩界也。余猶疑之。登紫溪嶺﹐則已巉巉峻絕﹐舁夫陟巓喘吁乍息。而分水關正當面出﹐其峯聳削天杪﹐白雲滃之﹐峯頂隱見。頃刻萬狀﹐或作菡萏﹐或作連環﹐或作靑螺﹐或作金剪﹐眞天下偉觀也。後以詢老妻稚子﹐無不稱奇矣。飯車盤﹐易舁夫。冉冉徐度﹐背挨踵接﹐如是者十里許。皆迎泉聲而上。初視山巓松皆作蔚藍色﹐已稍迫視﹐故雪也。然尙不自意爲殘雪中人。稍上見民家茅舍滴水﹐心始異之。更上則積素鱗集山■﹝石幼﹞矣。山中人言﹕使君大福祿相。昨度此﹐雪擁不前﹐且柰何。分水關巡檢﹐閩屬也。遠迓﹐頗言此山之秀能西發費相家。抵關下輿﹐回望峯尖﹐尙在晻靄中。雲气勃勃﹐始信前所見果身度之。度不能到者此峯尖耳。從此迄邐東下﹐山勢皆如龍翔鳳舞﹐水從雲中下墮百千丈。輿逐之行﹐碀琮灌木間。彌下彌闊﹐是謂建溪源矣。蓋以一水分爲二山﹐以二山分爲二省。人從空中作地界﹐何必堪輿家始稱奇也。《一統志》以東溪爲建溪﹐大非﹐且云合武夷諸水﹐更誤。東溪從浙之處州來﹐何與武夷﹖古人所詠建溪險者﹐卽西溪也。今建陽有建溪驛﹐可證。

建寧西南■﹝弬﹐扌代弓﹞﹐有山曰鐵獅。從溪南渡﹐歷數招提﹐始至其山。左分爲赤芝﹐右分爲雲際。寺曰開元﹐閣曰丹靑。雲際之上有泉曰陸羽﹐泉之右折而上浮圖巋焉。登山北望﹐建於城長虹跨水﹐萬家鱗集。建溪流其下﹐作雷霆聲﹐蓋亦粵壤也。

建寧行都司﹐是元陳平章有定開府﹐極宏麗。初以鼓樓爲門﹐今移入二百步許﹐猶朗朗可觀。後園有竹樹﹑池沼﹑臺亭之勝。細泉溝流溢爲方沼﹐其源直從處州龍泉來﹐抵此始入溪。園多大樟﹐皆十許人合抱。一樹中空﹐可容五六人。坐槎枒下垂﹐儼如巖洞﹐不知爲樹也。

朱元晦先生祠在建寧城東北﹐甚敞麗﹐以上命稱闕裏。其裔孫五經博士家焉。靑衿時有二十許人﹐合建陽之族﹐可得四百許人。

建延之間﹐有宋遊定夫﹑楊中立﹑羅仲素﹑李願中﹑朱元晦諸賢﹐及胡康侯﹑劉勉之﹑蔡元定父子兄弟。祠屋墳墓﹐本名海濱鄒魯以此。若乃化比文翁﹐文似相如﹐常丞相之爲名宦﹐歐陽博士之爲鄕先生﹐閩東又首善地也。

建寧平政橋﹐跨大溪﹐遠望若不亭﹐近視始見。蓋施柱髙甚﹐上覆視卑。橋下石林立﹐險甚。輿過其上﹐轟轟恆若霆擊﹐不辧人聲。隆慶初﹐溪漲橋崩﹐復建爲費鉅萬。

建溪之險﹐黯淡灘稱絕﹐去延平五里而遙。舟行者多登陸避之。余性狎水﹐淩晨直下灘﹐苦無紆曲。非長年所畏。第水髙數尺﹐舟似建瓴﹐波濤奔湧﹐珠絲迸濺人衣﹐亦一奇也。灘之上有神宇﹐豈宋人疏鑿時所建耶﹖

閩中諸郡邑﹐大都依兩溪合處爲勝。如延平府﹐府之順昌﹔建寧府﹐府之建陽皆然。建寧府治在東﹐西大溪經城西而南﹔東溪從東北宋﹐經南門而西﹐會西溪直下。建陽縣治在西﹐大溪環其東﹐而交溪﹑考亭溪諸水西來﹐流經南門而東﹐會東溪直下。大都如梓人尺左右用之耳。皆會合有面勢。順昌𨿽合流﹐一從正東﹐一從東北﹐會於城之西南﹐似少縈抱﹐故不如二建。

自邵武之建陽﹐非孔道也。然所過六十里間﹐是閩西最佳麗地。原隰夷衍﹐竹樹田疇﹐丰美饒裕﹐囂落相望﹐煙火不絕。夾溪面衡﹐人家時有數百。於時二月將盡﹐躑躅始放﹐梨花未殘﹐海棠﹑金爵﹐盡以樊圃﹐山花野卉﹐多不可名。眞令人應接不暇。

自邵武至順昌溪﹐人皆名爲樵水﹐其實非也。水名大溪﹐從光澤以西來甚遠。樵水出邵武樵山下﹐細流貫城中﹐入大溪耳。《一統志》又云紫雲溪﹐今志亦不載。

將樂溪﹐從邵武建寧縣來﹐東流至順昌﹐合邵武水。又東合沙縣水﹐經延平府城西。又東合建溪而南下爲劍津﹐舊傳化劍處也。將樂溪甚大﹐城南三華橋﹐長與建寧平政橋埒。溪不名﹐故《一統志》失之。第云孔子山突出溪中﹐不知竟是何水。沙縣水源從汀之寧化縣﹐經淸流城下﹐逶迆至永安沙縣始出﹐與順昌水合。水迅灘惡﹐爲閩中第一險處﹐《一統志》所雲沙源﹐是也。

邵武山多作石壁﹐下映澄江﹐然苦無奇瑰之觀。

上四郡﹐大都山郡﹐路皆逐溪行。溪中無石子﹐而皆巉巖大石﹐險惡百態﹐故其地有怒舟而無怒馬。舟多三板薄裝。延津而下﹐才有官舟。紓行矛戟間﹐有觸立碎。而長年狎習﹐終不令敗。每當急灘一瀉﹐目不及瞬﹐亦一快事也。

閩西諸郡﹐大都兩山壁立﹐中行一水。亡問巨川細流﹐中皆悍灘怒石﹐撞擊澎湃。其旁隙地壅爲圳畝﹐千塍百圩﹐僅如盤盂。久行登頓﹐山麓忽開。瞥見曠土漫川﹐柳塘桃塢﹐便似遊子還鄕。

福﹑延之間﹐建溪之陰爲尢溪口。入可四十里﹐有山童如鋼鐵出焉。其陽有民居十餘戶。舟人云﹐山氓鑿得鐵卽渡水北﹐鐵乃可鑪。經宿不遷﹐鐵不可煆。余始不然﹐再問知果爾。政自難解。

閩中水碓最多﹐然多以木櫃運輪。不駛急溪中壅激爲之則佳。順昌人作紙﹐家有水碓﹐至造舟急灘中。夾以雙輪如飛﹐舂聲在舟﹐余戲謂此洞庭賊楊麼故制耶﹖

山田薄無糞﹐農家燒山茅。候雨至﹐至流入田中爲糞﹐以故入春則山山皆火。舟中夜望山燒爲奇。陸行遇燒山﹐皆童而黑﹐殊乏景趣。

閩中大都气暖﹐春花皆先時放。方二月下旬﹐已見躑躅。每肩輿行山徑中﹐喬松灌木互相掩映﹐綠波外揚﹐丹崖內聳﹐鷓鴣啼晝﹐畫眉弄舌﹐殊不知巾車爲苦。

西三郡水皆朝宗於福。自長樂入海﹐獨汀水南行入於潮陽﹐水名從丁南位也。故七郡鹺政統於福轉運﹐而汀獨食廣鹽。

汀州地大而交於旁省﹐山川之勝多於建延。自長汀以南﹐上杭以東﹐險惡多瘴。聞裴太僕云﹕其屬邑永定與漳之龍巖接境處﹐有洞奇甚﹐意此類尙多沒蠻落中不知耳。

歸化故無縣﹐成化間割郡之寧化淸流﹐與延之將樂沙爲縣。至今生聚寥落。然境內雅多奇觀。余所遊有獅子巖﹑滴水巖﹐而滴水巖爲最勝﹐見余賦中。其東接將樂﹐則玉華洞出焉﹔西抵淸流﹐則玉華西洞巋然道左。蓋其地實靈巧所鐘也。

玉華石出將樂﹐然不產玉華洞中﹐近益艱得。滴水巖大勝宜興善權洞﹐所不如者﹐善權下有水洞耳。玉華洞石色不如宜興張公洞﹐而迆邐可七八里中﹐小洞幽巖無慮數十。滴水成井﹐溢井成河﹐奧敞各適﹐無張公逼仄之苦﹐故爲勝之。

汀郡小巖可遊者﹐曰霹靂巖﹑朝斗巖﹑蒼玉峽。是宗子相徐子與故宦遊處﹐題詠頗多。朝斗巖差遠而幽﹐餘皆近城。

汀人多種李﹐二月時田園碎白滿野﹐時間紅桃﹐繽紛可喜。入延境絕不見李﹐而特多梨花。尢壯雅﹐殊令人寄情。閩中梨稱建陽爲佳產﹐故當不作蒸食。

余始入建安﹐見山麓問多種茶﹐而稍髙大。枝榦槎枒﹐不類吳中產。問之知爲茶油﹐非蔡君謨貢品也。已歷汀﹑延﹑邵﹐愈益彌被山谷﹐髙者可一﹑二丈﹐大者可拱把。余以冬華以春實﹐搾其實爲油﹐可鐙﹑可膏﹑可釜。閩人大都用之。然獨汀之連城爲第一﹐閩之人能別其品。

自崇安周八郡﹐驛路三千餘里而遙。路皆甃石﹐獨漳﹑泉間稍因剛土耳。一望盤紆﹐修潔可鏡。擔夫行子履迹不沾尺土﹐爲工亦鉅矣。若吳之白公堤﹑杭之蘇公堤﹐以兩公橫得名耳。以數計之﹐蓋萬尋方寸也。

閩山之鉅麗者﹐武夷九鯉湖而外﹐邵武之七臺山﹑漳浦之梁山﹑福淸之黃蘗山﹐皆名山也。余行部所不至﹐殊以爲恨。

閩地陸行惡﹐無若漳之汀﹔水行惡﹐無若永安之沙縣。餘皆幸舟車不及。

建地皆山也﹐而多泉﹐不甚虞旱。建溪南輸﹐福人賴之。泉﹑漳間﹐山薄無泉﹐海近易泄﹐故其地喜雨而惡旱。田中多置井﹐立石如表﹐轆水而灌﹐亦云艱矣。每遇天旱﹐開府以下﹐惕惕憂恐﹐蓋漳民饑則易動也。然民皆航潮米而食﹐不專恃本土。

凡福之綢絲﹐漳之紗絹﹐泉之藍﹐福延之鐵﹐福漳之橘﹐福興之荔枝﹐泉﹑漳之糖﹐順昌之紙﹐無日不走分水嶺﹐及浦城小關﹐下吳越如流水。其航大海而去者﹐尢不可計。皆衣被天下。所仰給它省﹐獨湖絲耳。紅不逮京口﹐閩人貨湖絲者﹐往往染翠紅而歸﹐織之。

閩山所產﹐松杉而外﹐有竹﹑茶﹑烏臼之饒。竹可紙﹐茶可油﹐烏臼可燭也。福州而南﹐藍甲天下。海錯飴餳﹐實稱利莞。

延平多桂﹐亦能作瘴。福南四郡﹐桂皆四季花﹐而反盛於冬。凡桂四季者有子。唐詩所云「桂子月中落」﹐此眞桂也。江南桂﹐八九月盛開無子﹐此木稚也。

延福以南﹐有竹藂生。涉冬抽萌﹐慈竹類也。而長刺云﹐大者拱把﹐吳越慈竹迥出其下。

粉竹舂絲﹐爲佳紙料者﹐美於江東白薴。

建﹑邵之間﹐人帶豫章音。長汀以南﹐雜虔嶺之聲。自福至泉﹐鴂舌彌甚。南盡瘴海﹐不啻異域矣。然閩西諸郡人﹐皆食山自足。爲舉子業﹐不求甚工。漳窮海徼﹐其人以業文爲不貲﹐以舶海爲恆產。故文則楊葩而吐藻﹐幾埒三吳﹔武則輕生而健斗﹐雄於東南夷﹐無事不令人畏也。

漳人卽業文﹐尢多習射。民間儒童﹐每大比歲﹐都蠅集省下。覬所謂大續遺才者不得﹐復畱以就武試。又材官多能操觚伸紙作經生語﹐故榜出五十人﹐大半是漳人也。

福州以南﹐橋皆不亭﹐但以巨石壓之。𨿽重不殺亭﹐亦由水性不卞也。不然﹐洛陽晉江﹐詎能施南北二虹﹖

閩中橋梁甲天下﹐𨿽山拗細澗﹐皆以巨石梁之。上施榱棟﹐都極壯麗。初謂山間木石易辧﹐已乃知非得已。蓋閩水怒而善崩﹐故以數十重重木壓之。中多設神佛像﹐香火甚嚴﹐亦厭鎭意也。然無如泉州萬安橋﹐蔡端明名幾與此橋不朽矣。

地气莫暖於東南。若福南四郡﹐地居東南偏﹐飛霜所不灑﹐故生荔枝。水口離郡城稍西北﹐僅兩程許﹐荔枝絕種矣。余以盛冬入福州﹐芭蕉葉無凋者﹐廨中美人蕉纈紅鮮甚。比出過延平﹐已入春而蕉葉始放﹐乃知二百里外蕉無冬葉矣。然吳中蕉﹐三月始抽萌﹐視延津尙遲兩月。

閩之南有木焉﹐非檜非柏﹐厥名水杉。非竹非棕﹐厥名桄榔。皆美植也。

榕﹐賤木也。材不中器﹐爨不生焰﹐至福州始多﹐故以名城。然至漳﹑泉間更多而鉅﹐扶疏旁出﹐根如流蘇﹐下垂著幹﹐卽抱負爲一﹐輪囷連拳﹐好作怪狀。其根盤地﹐崚嶒虯臥恆畝許﹐多根故易茂而難拔。不才故寡伐而長壽。其自處暗與道合者﹐居民植之以當堪輿之屏翳﹐行子賴之以爲憩息之嘉庇﹐豈所謂無用之用耶﹖

斷腸艸﹐一枝三葉﹐葉大如蔞﹐食之輒死﹐山谷中在在有之。民間斗不能勝﹐服之﹐令妻子扶而之怨家死焉。其妻子利之﹐亦不甚禁也。怨家富而畏事﹐厚償之去﹐不者亦服以抵償。官惡其事﹐爲下令服艸死者不給埋錢。第令致斷腸艸十斤於官而焚之。計久而銷﹐然不能盡除也。解此毒者﹐首以蜜灌之﹐已復灌羊血﹐吐出可不死。

鳥之異者﹐曰白鷴﹑鷓鴣﹐八郡皆有之。白鷴最有文彩﹐土人不能馴﹐每以飣餖筵間。鷓鴣斑而善啼﹐可籠畜﹐味美。閩人爲之語曰「山食鷓鴣獐﹐海食馬鮫鯧。」若白鸚鵡﹑五色鸚鴝﹑秦吉了﹑倒掛諸異禽﹐皆舶海外而來﹐偶一有之﹐非其產也。

黑羊皮能療杖創﹐京師艱得﹐獨閩中盛產黑羊﹐白者曠見耳。八郡獨汀不產羊﹐每遇祭祀﹐貴價從它郡貨之。其餃余﹐輿隸皆棄而不食﹐生不知有此味也。

蠣房𨿽介屬﹐附石乃生﹐得海潮而活。凡海濱無石﹐山溪無潮處﹐皆不生。余過莆迎仙寨橋﹐時潮方落﹐兒童羣下皆就石間剔﹐取肉去。殼連石不可動﹐或畱之﹐仍能生。其生半與石俱情在有無之間﹐殆非蛤蚌比也。

《後漢書》鰒魚注云﹕鰒無﹐鱗有殼。一面附石﹐細孔雜雜﹐或七或九。卽以狀蠣房﹐何所不可。南蠣北鰒﹐固是造化介生別構。

瀕海諸郡﹐以鱟皮代杓﹐歲省銅千餘斤。以蠣房代灰﹐眞石灰乃以配蔞葉檳榔啖﹐珍若食品。

鱟之爲物﹐介而中坼。厥血蔚藍﹐熟之純白。尾銳而長﹐觸之能刺。斷而置地﹐其行郭索﹐雌常負雄﹐觸苟而逝。或得其雄﹐雌亦就斃。

由莆城東門而出﹐此走海道也。竟三十里間﹐壺公挺其鉅麗﹐萬玉標其餘秀﹐黃石窮其曼衍。塘下一鎭﹐冠蓋所居﹐陂水環回﹐如玦如帶﹐眞天下勝區也。宏正之間﹐人才甲於八郡﹐實鐘斯美。嘉靖末﹐城破於倭﹐黃石巨家﹐煨燼砂礫﹐迄今未能盡復。士多糊口四方﹐人才從此衰焉。二十年後休養生息﹐當還舊觀矣。從黃石東行六十里而遙﹐爲平海衛。從南行六十里而遙﹐爲吉了巡檢司。皆負海而城。平海正當大洋﹐東南二面﹐了無障蔽。登城東望﹐日下黯黯一點靑爲烏邱﹐倭夷所經行處也。天淸時﹐小琉球亦隱隱可見云。海風日夜吼﹐山爲震動﹐樹皆西靡﹐殊令人難久居。吉了多山﹐戰艦可舶﹐民居稍稠。南日寨﹐以收泛時托焉。余行海上﹐按視城壘﹐殿最將士﹐皆畱信宿﹐頗稱偉觀。

莆人於海味最重鱆魚及寄生。鱆魚卽浙之望潮也﹐形𨿽不雅﹐而味美於烏賊﹔寄生最奇﹐海上枯■﹝魚嬴﹞殼存者﹐寄生其中﹐載之而行﹐形昧似蝦﹐細視之有四足兩螯。又似蟹類﹐得之者不煩剔取。曳之卽出﹐以肉不附也。炒食之﹐味亦脆美﹐天地間何所不有。

莆田靑山海濱﹐產小白石。狀似杏仁﹐而擘兩瓣﹐腹有文如虫﹐向無知其異者。兵人守靑山﹐於沙石中拾之歸。試貯之醯碟中﹐兩石離立相對﹐須臾能自動﹐兩相迎合﹐名之曰雌雄石﹐亦曰相思。曾得四瓣﹐試之果爾。惟醯則行﹐易它物則否。竟不解所以﹐志所不載也。

海中鱘有冬春間生者﹐蛑蝤類也。而色瑪瑙斗殼作猙獰斑斕﹐盡似虎頭﹐土人名之曰虎鱘。余以配龍蝦爲的對也。

蘭以建名﹐而福興四郡尢盛。民家無大小皆傳種之。然絕不生山間﹐不知種所自來。大都以玉魫爲最﹐四季開者爲珍。又賽蘭﹐蔓生﹔樹蘭﹐木本生﹐其香皆與蘭埒。

興化城中有水從西來﹐匯而堰之。立石紀「小西湖」三字﹐字遒而有韻﹐太守嶽季方筆也。嶽以閣臣出守﹐故能破文法行己意﹐然亦被謗書。彭惠安郡人也﹐力明其無它﹐僅得致仕。

山果中有枝葉略似鳳尾蕉者﹐曰山龍眼。結實累累﹐視龍眼小而味酸﹐山僧取以供佛。

天下山躑躅莫盛於豫章﹑余幹﹑安仁境內。紅有濃淡二色﹐閩中不逮也。然此地紅躑躅未盛開時﹐有一種紫者先開﹐多在泉石邊﹐亦甚麗﹐豫章所無也。紅殘後﹐豫章復開一種黃者﹐亦此地所間有。

滇茶不寶珠而色鮮好。嬌於寶珠茶﹐其大如碗﹐瓣有重臺。交覆﹐可當芍藥。莆人林大輅中丞宦彼﹐帶一株歸。今傳種家有之﹐開時千朵艷發﹐綠葉掩映﹐大是佳卉。

按余記閩部而獨詳於莆﹐以分守所駐地也﹐故以終焉。

