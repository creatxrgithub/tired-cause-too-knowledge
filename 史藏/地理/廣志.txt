廣志

晉郭義恭

木實曰檳榔﹐樹無枝﹐略如桂。其顚﹐生隧而秀﹐生棘鍼﹐重疊其下。彼方珍之﹐以爲口實。亦出交趾。

龍眼樹﹐葉似荔枝﹐蔓延﹐緣木生。子六如酸棗﹐色異﹐純甜無酸。

荔枝﹐靑華朱實﹐核黃黑﹐似熟蓮子﹐實白如肪﹐甘而多汁﹐似石橊。

薇蕪﹐香艸﹐魏武帝以藏衣中。蕙艸﹐綠葉﹐紫花﹐魏武帝以爲香﹐燒之。安息雀﹐舉頭髙八九尺﹐張翅丈餘﹐食大麥﹐卯如甕。

白玉﹐美者可以照面﹐出交州。靑玉﹐出倭國。赤玉﹐出夫余。瑜玉﹑玄玉﹑水蒼玉﹑皆佩用。

莫難珠﹐其色黃﹐生東海。又有明珠﹐又有夜光大珠﹐皆徑寸﹐或圍二寸已上﹐出黃支﹐形至圓﹐置之平地﹐終曰不停。

臨邛有粉井﹐得水汰粉﹐則益光。

獨木之橋曰榷﹐亦曰彴。

珠崖人皆巢居。《珠崖傳》曰﹕男女皆推紒﹐或被髮徒跣。有黃甘﹐一核。有成都平蒂甘﹐大如升﹐色蒼黃。犍爲南安縣﹐出黃甘。

蜀名梅爲■﹝艸﹝木尞﹞﹐大如雁子。海■﹝艸﹝木尞﹞皆可以爲油﹐黃梅以熟■﹝艸﹝木尞﹞作之。

黍有﹝此句文字似有脫漏﹞燕頷之民﹐又有驢皮黍﹐又曰牛黍。南尾秀成赤黍﹐馬華大黑黍﹐或云櫃黍。有溫屯黃黍。

宛鶉﹐大於北鶉﹐以供禦。

有雉鷹﹐有菟鷹。一歲爲黃鷹﹐二歲撫鷹﹐三歲靑鷹。�鷹獲麈。

雞有美髯五指﹑金骹反翅之種。大者蜀﹐小者荊。白雞金骹者美﹐並州所獻。吳中送長鳴雞﹐長倍於常雞。永昌郡無雞。

林檎﹐似赤柰子﹐亦名黑禽﹐亦名來禽。言味甘﹐熟則來禽也。

榮陽有白杏﹐鄴中有赤杏﹑有柰杏。

陳倉胡桃﹐薄皮多肌。陰平胡桃﹐大而皮脆﹐急捉碎。

蜀漢旣繁芋﹐民以爲資。凡十四芋。有君子芋﹐大如斗魁。有百果芋﹐魁大﹐子繁多﹐畝牧百斛﹐種一百畝﹐葉以養彘。

瓜之所出﹐以遼東﹑廬江﹑惇煌之種爲美。有烏瓜﹑魚瓜﹑貍頭瓜﹑蜜筩瓜﹑女臂瓜﹑龍蹄瓜﹑羊髓瓜﹑縑瓜。瓜州大瓜﹐如斛禦瓜也。有靑登瓜﹐大如三斗魁。有桂枝瓜﹐長二尺餘。蜀地溫﹐良瓜冬熟。有春曰瓜﹐細小﹐小瓣宜藏﹐正月種﹐三月熟。有秋泉瓜﹐秋種﹐十月熟﹐形如羊角﹐色蒼黑。

永昌有漢竹﹐圍三尺餘﹐大者一節受一斛﹐小者數升﹐爲絰■﹝木畀﹞榼。

洛陽北邙張公夏梨﹐海內惟有一樹。常山眞定梨﹑山陽鉅野梨﹑梁國睢陽梨﹑齊郡臨淄梨。廣都梨﹐又云鉅鹿豪梨﹐重六斤﹐數人分食之。上黨亭梨﹐小而加甘。新丰箭谷梨。關以西弘農﹑京兆﹑右扶風界諸谷中梨多供禦。陽城秋梨﹑夏梨。

河東安邑棗﹐東郡谷城紫棗﹐長二寸。西王母棗﹐大如李核﹐三月熟﹐在眾果之先。洛陽宮後園﹑河內汲郡棗﹐一名墟棗﹐一名安益棗。東海蒸棗。洛陽夏后棗。安平信都大棗。單父棗。梁國夫人棗。大白棗﹐一名曰蹙咨﹐小核多肌。三星棗﹐駢白棗﹐灌棗﹐此四者﹐官園所種。棗有狗牙﹑雞心﹑牛頭﹑羊矢﹑獼猴﹑細腰之名﹐又有玄棗﹑大棗﹑崎廉棗﹑桂棗﹑夕棗之名。

