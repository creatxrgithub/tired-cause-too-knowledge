《荊楚歲時記》南朝宗懍原著／杜公瞻注

第一部寶顏堂祕籍本第二部佚文輯錄﹝一﹞元日桃仁湯﹝二﹞桃板﹝三﹞屠蘇酒﹝四﹞犦槊﹝五﹞人日﹑鬼車鳥﹝六﹞人日﹑人像﹝七﹞人日﹑白馬﹝八﹞人日﹑宜男蟬﹝九﹞正月十六夜﹝一０﹞十六日﹑飛百索﹝一一﹞正月三十日﹑補天日﹝一二﹞立春黃柑酒﹝一三﹞花信風﹝一四﹞二月﹑新花﹝一五﹞箸占﹝一六﹞二月社祭﹝一七﹞社日﹑開聰明﹝一八﹞寒食﹝一九﹞三月﹑楡莢雨﹝二０﹞三月﹑上巳﹝二一﹞曲水飲﹝二二﹞踏百艸﹝二三﹞杜鵑﹝二四﹞三月﹑杏花﹝二五﹞四月八日﹑法華會﹝二六﹞九子母神﹝二七﹞芙蓉﹑菱藕﹝二八﹞五月﹑相﹝二九﹞端午﹝三０﹞遊光厲鬼﹝三一﹞解粽節﹝三二﹞粽他﹝三三﹞粽由來﹝三四﹞菖蒲﹝三五﹞菖蒲﹑一寸九節﹝三六﹞土梟﹝三七﹞蟾蜍﹝三八﹞啄木﹝三九﹞八蠶繭﹝四０﹞六月三伏﹝四一﹞冰鑑﹝四二﹞面脂﹝四三﹞折璃琉筆﹝四四﹞七日曝經書﹝四五﹞張騫河源尋﹝四六﹞秋分社會﹝四七﹞九月﹑催禾雨﹝四八﹞九日﹑羹膾﹝四九﹞菊水﹝五０﹞祿糕﹝五一﹞十月一日﹑進暖鑪炭﹝五二﹞十一月﹑蘘荷﹝五三﹞白石李﹝五四﹞黑豆糜﹝五五﹞除夕﹝五六﹞大石鎭宅﹝五七﹞年窮極﹝五八﹞鴛鴦

第一部寶顏堂祕籍本

﹝一﹞正月一日。是三元之日也。謂之端月

按史記云。正月爲端月。春秋傳曰。履端於始。元始也

﹝二﹞雞鳴而起

按周易緯通卦驗云。雞陽鳥也。以爲人候。四時使人得以翹首結帶正衣裳也。注云禮內則云。子事父母。婦事舅姑。雞初鳴。咸盥漱櫛纚笄。則惟其常。非獨此日。但元正之朝。存亡慶弔。官有朝賀。私有祭享。虔恭復位。宜早於余辰。所以標而異焉

﹝三﹞先於庭前爆竹。以辟山臊惡鬼

按神異經云。西方山中有人焉。其長尺餘。一足。性不畏人。犯之則令人寒熱。名曰山臊。人以竹著火中烞﹝音朴﹞熚﹝音必﹞有聲。而山臊驚憚遠去。玄黃經所謂山鬼也。俗人以爲。爆竹燃艸起於庭燎。家國不應濫於王者

﹝四﹞帖畫雞。或斲鏤五采及土雞於戶上。造桃板著戶。謂之仙木。繪二神。貼戶左右。左神荼。右郁壘。俗謂之門神

按莊周云。有掛雞於戶。懸葦索於其上。插桃符於旁。百鬼畏之。又魏時。人問議郎董勛云。今正臘旦。門前作煙火。桃神。絞索。松柏。殺雞著門戶。逐疫禮歟。勛答曰。禮。十二月索室逐疫。釁門戶。磔雞。熯火行。故作助行气。桃。鬼所惡。畫作人首。可以有所收縳。不死之祥。又桃者五行之精。能制百怪。謂之仙木。括地圖曰。桃都山有大桃樹。盤屈三千里。上有金雞。日照則鳴。下有二神。一名郁。一名壘。並執葦索。以伺不祥之鬼。得則殺之。卽無神荼之名。應劭風俗通曰。黃帝書稱。上古之時。有神荼壘郁兄弟二人。住度朔山下桃樹下。簡百鬼。鬼妄搰人。援以葦索。執以食虎。於是。縣官以臘除夕。飾桃人。垂葦索。畫虎於門。效前事也

﹝五﹞於是長幼悉正衣冠。以次拜賀。進椒柏酒。飲桃湯。進屠蘇酒。膠牙餳。下五辛盤。進敷於散。服卻鬼丸。各進一雞子。凡飲酒次第。從小起。梁有天下。不食葷。荊自此不復食雞子。以從常則

按四民月令云。過臘一日。謂之小歲。拜賀君親。進椒酒。從小起。椒是玉衡星精。服之令人身輕能讀作耐老。柏是仙藥。成公子安椒華銘曰。肇惟歲首。月正元日。厥味惟珍。蠲除百疾。是知小歲則用之漢朝。元正則行之﹝晉世﹞。典術云。桃者五行之精。厭伏邪气。制百鬼也。董勛云。俗有歲首。酌椒酒而飲之。以椒性芬香。又堪爲藥。故此日采椒花。以貢尊者飲之。亦一時之禮也。又晉海西四令。問勛曰。俗人正日飲酒。先飲小者何也。勛曰。俗云。小者得歲。先酒賀之。老者失歲。故後飲酒。周處風土記曰。元日造五辛盤。正月元日。五燻煉形。注。五辛所以發五藏之气。卽大蒜。小蒜。韭菜。雲臺。胡荽是也。莊子所謂。春正月。飲酒茹蔥。以通五藏也。食醫心鏡曰。食五辛以辟厲气。敷於散出葛洪煉化篇。方用柏子仁。麻仁。細辛。漧薑。附子等分爲散。井華水服之。又天醫方序云。江夏劉次卿見鬼。以正旦至市。見一書生入市。眾鬼悉避。劉問書生曰。子有何術以至於此。書生言。我本無術。出之日。家師以一丸藥絳囊裹之。令以系臂。防惡气耳。於是劉就書生借其藥。至所見諸鬼處。諸鬼悉走。所以世俗行之。其方用武都雄黃。丹散二兩。蠟和令調如彈丸。正月旦。令男左女右帶之。周處風土記曰。正旦當吞雞子一枚。謂之煉形。膠牙者。蓋以使其牢固不動。取膠固之義。今北人亦如此

﹝六﹞熬麻子大豆。兼糖散之

按煉化篇云。正月旦。吞雞子赤豆各七枚。辟瘟气。又肘後方云。旦及七日。吞麻子小豆各十七枚。消疾疫。張仲景方云。歲有惡气中人。不幸便死。取大豆十七枚。雞子。白麻子。並酒吞之。然麻豆之設。當起於此

﹝七﹞又以錢貫系杖腳。回以投糞掃上。云令如願

按錄異記。有商人區一作歐明者。過彭澤湖。有車馬出。自稱靑湖君。要明過家。厚禮之。問何所須。有人教明。但乞如願。及問。以此言答。靑湖君甚惜如願。不得已許之。乃是一少婢也。靑湖君語明曰。君領取至家。如要物。但就如願。所須皆得。自爾商人或有所求。如願並爲卽得。數年遂大富。後至正旦。如願起晚。商人以杖打之。如願以頭鉆入糞中。漸沒失所。後商人家漸漸貧。今北人。正旦夜。立於糞掃邊。令人執杖打糞堆。以答假痛。又以細繩系偶人。投糞掃中。云令如願。意者亦爲如願故事耳

﹝八﹞正月七日。爲人日。以七種菜爲羹。翦彩爲人。或鏤金箔爲人。以貼屏風。亦戴之以頭鬢。亦造華勝以相遺。登髙賦詩

按董勛問禮俗曰。正月一日爲雞。二日爲狗。三日爲羊。四日爲豬。五日爲牛。六日爲馬。七日爲人。以陰晴占丰耗。正旦畫雞於門。七日帖人於帳。今一日不殺雞。二日不殺狗。三日不殺羊。四日不殺豬。五日不殺牛。六日不殺馬。七日不行刑。亦此義也。古乃磔雞令畏鬼。今則不殺。未知孰是。荊人於此日向辰。門前呼牛羊雞畜令來。乃置粟豆於灰。散之宅內。云以招牛馬。未知所出。劉臻妻陳氏進見儀曰。七日上人勝於人。董勛曰。人勝者。或剪彩或鏤金箔爲之。帖於屏風上。或戴之。像人入新年。形容攺從新也。華勝起於晉代。見賈充李夫人典戒云。像瑞圖金勝之形。又取像西王母。正月七日。戴勝見武帝於承華殿也。舊以正月七日爲人。故名人日。剪彩鏤金箔爲人。皆符人日之意。與正旦鏤雞於戶同。今北人又有至人日。諱食故歲菜。惟食新菜者。與楚諱食雞正相反。又餘日不刻牛羊豬犬馬之像。而二日獨施人雞。此則未諭。郭緣生述徵記云。魏東平王翕。七日登壽張縣安仁山。鑿山頂爲會望處。刻銘於壁。文字猶在。銘云。正月七日。厥日爲人。策我良駟。陟彼安仁。老子云。眾人凞凞。如登春臺。楚詞云。目極千里傷春心。則春日登臨。自古爲適。但不知七日竟起何代。桓溫參軍張望。亦有正月七日登髙詩。近代以來。南北同耳。北人此日食煎餅。於庭中作之。云燻天。未知所出也

﹝九﹞立春之日。悉翦彩爲燕以戴之。帖宜春二字

按彩燕卽合歡羅勝。鄭毅夫云。漢殿斗簪雙彩燕。並知春色上釵頭。宜春二字。傅咸燕賦有其言矣。賦曰。四時代至。敬逆其始。彼應運於東方。乃設燕以迎至。翚輕翼之岐岐。若將飛而未起。何夫人之功巧。式儀刑之有似。銜靑書以贊時。著宜春之嘉祉

﹝一０﹞爲施鉤之戲。以緶作篾纜相罥。綿亙數里。鳴鼓牽之

按施鉤之戲。求諸外典。未有前事。公輸自遊楚。爲載舟之戲。退則鉤之。進則彊之。名曰鉤彊。遂以鉤爲戲。意起於此。涅盤經曰。斗輪罥索。其外國之戲乎。今秋千。亦施鉤之類也施或作拖

﹝一一﹞又爲打球秋千之戲

按劉向別錄曰。寒食蹴鞠。黃帝所造。本兵勢也。或雲起於戰國。案鞠與球同。古人蹋蹴以爲戲也。古今藝術圖云。秋千本北方山戎之戲。以習輕趫者。後中國女子學之。乃以彩繩懸木立架。士女炫服。坐立其上推引之。名曰秋千。楚俗亦謂之施鉤。涅盤經。謂之罥索

﹝一二﹞正月十五日。作豆糜。加油膏其上。以祠門戶

按齊諧記曰。正月半。有神降陳氏之宅。云是蠶室。若能見祭。當令蠶桑百倍。疑非其事。祭門備之七祠。今州裏風俗。是一作望日祠門戶。其法先以楊枝插於左右門上。隨楊枝所指。乃以酒脯飲食及豆粥糕糜插箸而祭之。續齊諧記曰。吳縣張成夜起。忽見一婦人立於宅東南角。舉手招成。成卽就之。謂成曰。此地是君家蠶室。我卽此地之神。明年正月半。宜作白粥。泛膏於上。以祭我。當令君蠶桑百倍。言訖而去。遂失所在。成如言。爲作膏粥。自此以後。年年大得蠶。今世人正月十五日作粥禱之。加以肉覆其上。登屋食之。祝曰。登髙糜。挾鼠腦。欲來不來。待我三蠶老。是則爲蠶逐鼠矣。與齊記相似。又覆肉。亦是覆膏之理。石虎鄴中記。正月十五日有登髙之會。則登髙又非今世而然者也

﹝一三﹞其夕迎紫姑。以卜將來蠶桑。並占眾事

按劉敬叔異苑云。紫姑本人家妾。爲大婦所妒。正月十五日感激而死。故世人作其形迎之。祝云。子胥不在。云是其婿。曹夫人已行。云是其婦。小姑可出。於廁邊或豬欄邊迎之。捉之覺重。是神來也。平原孟氏。恆不信。嘗以此日迎之。遂穿屋而去。自爾廁中著以敗衣。蓋爲此也。洞覽云。是帝嚳女。將死。云生平好樂。至正月半。可以衣見迎。又其事也。雜五行書。廁神。名後帝。異苑云。陶侃如廁見人。自云後帝。著單衣平上幘。謂侃曰。三年莫說。貴不可言。將後帝之靈馮紫姑而言乎。俗云。混廁之間。必須靜。然後致紫姑

﹝一四﹞正月未日夜。蘆苣火照井廁中。則百鬼走

﹝一五﹞元日至於月晦。並爲酺聚飲食。士女泛舟。或臨水宴會。行樂飲酒

按每月皆有弦望晦朔。以正月爲初年。時俗重之以爲節也。玉燭寶典曰。元日至月晦。人並酺食渡水。士女悉湔裳。酹酒於水湄。以爲度厄。今世人惟晦日臨河解除。婦人或湔裙。又是月。民並脯食。��之名。又似之矣。出錢爲醵。出食爲脯。竟分明擲虜。名爲博射。藝經爲擲博

﹝一六﹞晦日送窮

按金穀園記云。髙陽氏子瘦約。好衣敞衣食糜。人作新衣與之。卽裂破以火燒穿著之。宮中號曰窮子。正月晦日巷死。今人作糜棄破衣。是日祀於巷。曰送窮鬼

﹝一七﹞二月八日。釋氏下生之日。迦文成道之時。信捨之家。建八關齋戒。車輪寶蓋。七變八會之燈。平旦執香花遶城一匝。謂之行城

按本起經。二月八日夜。淨居諸天。共白太子。今者正是出家之時。車匿自覺。楗陟不復噴鳴。太子放身光明。獅子吼言。諸佛出家之法。我亦如是。諸天捧馬四足。並接車匿。釋﹣提﹣櫃﹣因執。北門自開。諸天歌贊。至於天曉。行已三踰闍那。又本行經云。鬼星已與月合。帝釋諸天唱言時至。太子聞已。以手拔發令寤。諸天捧馬出。至聞王內則行城中矣。故今二月八日。平旦執香行城一匝。蓋起於此。又阿那經云。二月八日。當行八關之戒。文佛經云。在家菩薩。此日當行八關之齋戒

﹝一八﹞春分日。民並種戒火艸於屋上。有鳥如烏。先雞而鳴架架格格。民候此鳥則入田。以爲候

﹝一九﹞社日。四鄰並結宗會社。宰牲牢。爲屋於樹下。先祭神。然後享其胙

按鄭氏云。百家共一社。今百家所立社宗。卽共立社之爲也

﹝二０﹞去冬節一百五日。卽有疾風甚雨。謂之寒食。禁火三日。造餳大麥粥

按歷合在淸明前二日。亦有去冬至一百六日者。介子推三月五日。爲火所焚。國人哀之。每歲春暮。爲不舉火。謂之禁煙。犯之則雨雹傷田。陸翽鄴中記曰。寒食三日爲醴酪。又煮糯米及麥爲酪。搗杏仁煮作粥。玉燭寶典曰。今人悉爲大麥粥。研杏仁爲酪。引餳沃之。孫楚祭子推文曰。黍飯一盤。醴酪一盂。淸泉甘水。充君之廚。今寒食有杏酪麥粥。卽其事也。舊俗以介推焚骸。有龍忌之禁。至其月咸言。神靈不樂舉火。後漢周舉爲並州刺史。移書於介推廟云。春中食寒一月。老小不堪。今則三日而已。謂冬至後一百四日一百五日一百六日也。琴操曰。晉文公與介子綏俱亡。子綏割股以啖文公。文公復國。子綏獨無所得。子綏作龍蛇之歌而隱。文公求之不肯出。乃燔左右木。子綏抱木而死。文公哀之。令人五月五日。不得舉火。又周舉移書及魏武明罰令。陸翽鄴中記。並云寒食斷火。起於子推。琴操所云子綏卽推也。又云五月五日。與今有異。皆因流俗所傳。據左傳及史記。並無介推被焚之事。周禮司烜氏。仲春以木鐸修火禁於國中。注云。爲季春將出火也。今寒食準節气。是仲春之末。淸明是三月之初。然則禁火。周之舊制也

﹝二一﹞寒食挑菜

按如今人春日生菜

﹝二二﹞鬥鷄。鏤雞子。鬥鷄子

按玉燭寶典曰。此節城市尢多鬥鷄之戲。左傳有季郈鬥鷄。其來遠矣。古之豪家。食稱畫卵。今代猶染藍茜雜色。仍加雕鏤。遞相餉遺。或置盤俎。管子曰。雕卵。然後瀹之。所以發積藏散萬物。張衡南都賦曰。春卵夏筍。秋韭冬菁。便是補益滋味。其斗卵則莫知所出。董仲舒書云。心如宿卵。爲體內藏。以據其剛。髣佛斗理也

﹝二三﹞三月三日。四民並出江渚池沼間。臨淸流。爲流杯曲水之飲兮。注謂今三月桃花水下。以招魂﹝按韓詩云。惟溱與洧。方洹洹兮。惟士與女。方秉續魄。以除歲穢。周禮。女巫歲時祓除釁浴。鄭注云。今三月上巳水上之類。司馬彪禮儀志曰。三月上巳。官民並禊飲於東流水上。彌驗此日。南嶽記云。其山西曲水壇。水從石上行。士女臨河一作行壇。三月三日所逍遙處。續齊諧記。晉武帝問尙書摯虞曰。三日曲水。其義何指。答曰。漢章帝時。平原徐肇。以三月初生三女。至三日俱亡。一村以爲怪。乃相與攜酒至東流水邊。洗滌去災。遂因流水以泛觴。曲水之義。起於此也。帝曰。若如所談。便非嘉事。尙書郎束晢曰。摯虞小生。不足以知此。臣請說其始。昔周公卜城洛邑。因流水以泛酒。故逸詩云。羽觴隨波流。又秦昭王三月上巳。置酒河曲。有金人。自東而出。捧水心劍曰。令君制有西夏。及秦霸諸侯。乃因其處立爲曲水。二漢相沿。皆爲曰善。賜金五十斤。爲陽城令。周處吳徽注吳地記。則又引郭虞三女。並以元巳日死。故臨水以消災。所未詳也。張景陽洛禊賦。則洛水之遊。傅長虞禊飲文。乃園池之宴。孔子暮春浴乎沂。則水濱禊祓。由來遠矣

﹝二四﹞是日。取黍曲菜汁作羹。以蜜和粉。謂之龍舌。以厭時气

﹝二五﹞四月有鳥。名獲榖。其名自呼。農人候此鳥。則犁杷上岸

按爾雅云。鳲鳩鴶鞠。郭璞云。今布榖也。江東呼獲榖。崔寔正論云。夏扈趍耕鋤。卽竊脂玄鳥鳴獲榖。則其夏扈也

﹝二六﹞四月八日。諸寺設齋。以五色香水浴佛。共作龍華會

按髙僧傳。四月八日浴佛。以都梁香爲靑色水。郁金香爲赤色水。丘隆香爲白色水。附子香爲黃色水。安息香爲黑色水。以灌佛頂

﹝二七﹞四月十五日。僧尼就禪剎掛搭。謂之結夏。又謂之結制

按夏乃長養之節。在外行則恐傷艸木虫類。故九十日安居。禪苑宗規云。祝融在候。炎帝司方。當法王禁足之辰。是釋子護生之日。至七月十五日。應禪寺掛搭僧尼。盡皆散去。謂之解夏。又謂之解制。禪苑宗規云。金風漸漸。玉露瀼瀼。當覺皇解制之辰。是法歲周圓之日。大藏經云。四月十五日坐樹下。至七月十五日。僧尼坐艸爲一歲。禪談語錄謂之法歲

﹝二八﹞五月俗稱惡月。多禁忌曝牀薦席。及忌蓋屋

按異苑云。新野庾寔。嘗以五月曝席。忽見一小兒死在席上。俄而失之。其後寔子遂亡。或始於此。風俗通曰。五月上屋。令人頭禿。或問董勛曰。俗五月不上屋。云五月人或上屋。見影魂便去。勛答曰。蓋秦始皇自爲之禁。夏不得行。漢魏未攺。按月令。仲夏可以居髙明。可以遠眺望。可以升山陵。可以處臺榭。鄭玄以爲順陽在上也。今云不得上屋。正與禮反。敬叔云。見小兒死而禁暴席。何以異此乎。俗人月諱。何代無之。但當矯之。歸於正耳

﹝二九﹞五月五日。謂之浴蘭節。四民並蹋百艸之戲。采艾以爲人。懸門戶上。以禳毒气。以菖蒲或鏤或屑以泛酒

按大戴禮曰。五月五日。蓄蘭爲沐浴。楚辭曰。浴蘭湯兮。沐芳華。今謂之浴蘭節。又謂之端午。蹋百艸。卽令人有斗百艸之戲也。宗則字文度。常以五月五日雞未鳴時采艾。見似人處。攬而取之。用灸有驗。師曠占曰。歲多病則病艸先生。艾是也。今人以艾爲虎形。或翦彩爲小虎。粘艾葉以戴之

﹝三０﹞是日競渡。采雜藥

按五月五日競渡。俗爲屈原投汨羅日。傷其死所。故並命舟楫以拯之。舸舟取其輕利。謂之飛鳧。一自以爲水車。一自以爲水馬。州將及土人。悉臨水而觀之。蓋越人以舟爲車。以楫爲馬也。邯鄲淳曹娥碑云。五月五日。時迎伍君。逆濤而上。爲水所淹。斯又東吳之俗。事在子胥。不關屈平也。越地傳云。起於越王勾踐。不可詳矣。是日競采雜藥。夏小正云。此日蓄藥以蠲除毒气

﹝三一﹞以五彩絲系臂。名曰辟兵。令人不病瘟。又有條達等組織雜物。以相贈遺。取鴝鵒。教之語

按孝經援神契曰。仲夏始出。婦人染練。咸有作務。日月星辰鳥獸之狀。文繡金鏤。貢獻所尊。一名長命縷。一名續命縷。一名辟兵繒。一名五色絲。一名朱一作百索。名擬甚多。赤靑白黑以爲四方。黃居中央。名曰襞方。綴於胸前。以示婦人蠶功也。詩云繞臂雙條達。是也。或問辟五兵之道。抱朴子曰。以五月五日。作赤靈符著心前。今釵頭符是也。此月鴝鵒子。毛羽新成。俗好登巢取養之。必先剪去舌尖。以教其語

﹝三二﹞夏至節日。食粽

按周處風土記謂爲角黍。人並以新竹爲筒稯。棟葉插﹝頭﹞。五彩系臂。謂爲長命縷

﹝三三﹞是日。取菊爲灰。以止小麥蠹

按幹寶變化論云。朽稻成虫。朽麥爲蛺蝶。此其驗乎

﹝三四﹞六月。必有三時雨。田家以爲甘澤。邑裏相賀曰賀嘉雨

﹝三五﹞伏日。並作湯餅。名爲辟惡餅

按魏氏春秋。何晏以伏日食湯餅。以巾拭汗。面色皎然。乃知非傅粉。則伏日湯餅。自魏已來有之

﹝三六﹞七月七日。爲牽牛織女聚會之夜

按戴徳夏小正云。是日織女東向。蓋言星也。春秋斗運樞云。牽牛神名略。石氏星經云。牽牛名天關。佐助期云。織女神名收陰。史記天官書云。是天帝外孫。傅玄擬天問云。七月七日。牽牛織女會天河。此則其事也。舊說天河與海通。近世有人居海渚者。每年八月。有浮槎去來不失期。人有奇志。立飛閣於槎上。多賫糧。乘槎而去。十餘月至一處。有城郭狀。屋舍甚嚴。遙望宮中有織婦。見一丈夫牽牛渚次飲之。牽牛人乃驚問曰。何由至此。此人爲說來意。並問此是何處。答云。君還至蜀都。訪嚴君平。則知之。竟不上岸。因還如期。後至蜀。問君平。君平曰。某年某月。有客星犯牽牛宿。計年月。正此人到天河時也。牽牛星荊州呼爲河鼓。主關梁。織女則主瓜果。嘗見道書云。牽牛娶織女。借天帝二萬錢下禮。久不還。被驅在營室中。河鼓。黃姑。牽牛也。皆語之轉

﹝三七﹞是夕。人家婦女結彩縷。穿七孔鍼。或以金銀石爲鍼。陳幾筵酒脯瓜果於庭中。以乞巧。有喜子网於瓜上。則以爲符應

按世王傳曰。竇后少小頭禿。不爲家人所齒。遇七月七日夜。人看織女。獨不許後出。乃有神光照室。爲後之瑞。宋孝武七夕詩云。迎風披彩縷。向月貫玄鍼。是也。周處風土記曰。七月七日。其夜灑掃庭中。露施幾筵。設酒脯時果。散香粉於筵上。以祀河鼓卽牽牛也織女。言此二星神當會。守夜者咸懷私願。或云。見天漢中有奕奕白气。或光輝五色。以爲徵應。便拜得福。然則中庭祈願。其舊俗乎

﹝三八﹞七月十五日。僧尼道俗。悉營盆供諸仙

按盂蘭盆經云。有七葉功徳。並幡花歌鼓果食送之。蓋由此也。經又云。目連見其亡母生餓鬼中。卽以缽盛飯。往餉其母。食未入口。化成火炭。遂不得食。目連大叫。馳還白佛。佛言汝母罪重。非汝一人所柰何。當須十方眾僧威神之力。至七月十五日。當爲七代父母厄難中者。具百味五果。以著盆中。供養十方大徳。佛敕眾僧。皆爲施主。祝願七代父母。行禪定意。然後受食。是時目蓮母。得脫一切餓鬼之苦。目連白佛。未來世佛弟子。行孝順者。亦應奉盂蘭盆供養。佛言大善。故後人因此廣爲華飾。乃至刻木割竹。飴蠟剪彩。模花葉之形。極工妙之巧

﹝三九﹞八月雨。謂之豆花雨

﹝四０﹞八月十四日。民並以朱墨點小兒頭額。名爲天灸。以壓疾。又以錦彩爲眼明囊。遞相遺餉

按述徵記云。八月一日作五明囊。盛取百艸頭露洗眼。令眼明也。續齊諧記云。弘農鄧紹。嘗以八月旦入華山采藥。見一童子執五彩囊。承柏葉上露。皆如珠滿囊。紹問用此何爲。答曰。赤松先生。取以明目。言終。便失所在。今世人八月旦作眼明袋。此遺像也。或以金箔爲之遞相餉焉

﹝四一﹞九月九日。四民並籍野飲宴

按杜公瞻云。九月九日宴會。未知起於何代。然自漢至宋未攺。今北人亦重此節。佩茱萸食餌飲菊花酒。云令人長壽。近代皆宴設於臺榭。又續齊諧記云。汝南桓景。隨費長房遊學。長房謂之曰。九月九日。汝家中當有災厄。急令家人縫囊。盛茱萸系臂上。登山飲菊花酒。此禍可消。景如言。舉家登山。夕還。見雞犬牛羊一時暴死。長房聞之曰。此可代也。今世人九日登髙飲酒。婦人帶茱萸囊。蓋始於此

﹝四二﹞十月朔日。黍臛。俗謂之秦歲首

未詳黍臛之義。今北人此日設麻羹豆飯。當爲其始熟嘗新耳。彌衡別傳云。十月朝。黃祖在艨艟上。會設黍臛。是也。又天气和暖似春。故曰小春

﹝四三﹞仲冬之月。采擷霜蕪菁。葵等雜菜。幹之。並爲咸葅

有得其和者。並作金釵色。今南人作咸葅。以糯米熬搗爲末。並研胡麻汁。和釀之。石窄令熟。葅旣甜脆。汁亦酸美。其莖爲金釵股。醒酒所宜也

﹝四四﹞冬至日。量日影。作赤豆粥。以禳疫

按共工氏有不才之子。以冬至死。爲疫鬼。畏赤豆。故冬至日作赤豆粥以禳之。又晉魏間。宮中以紅綫量日影。冬至後。日影添長一綫

﹝四五﹞十二月八日爲臘日。史記陳勝傳。有臘日之言。是謂此也。諺言。臘鼓鳴。春艸生。村人並系細腰鼓。戴胡公頭。及作金剛力士。以逐疫。沐浴轉除罪障

按禮記云。儺人所以逐厲气也。呂氏春秋季冬紀注云。今人臘前一日。系鼓驅疫。謂之逐除。晉陽秋。王平子在荊州以軍圍逐除。以斗故也。玄中記。顓頊氏三子。俱亡。處人宮室。善驚小兒。漢世以五營十騎。自端門傳炬送疫。棄洛水中。故東京賦云。卒歲大難。毆除羣厲。方相秉鉞。巫覡操茢。倀子萬童。丹首玄制。桃弧棘矢。所發無臬。丹首帥赤幘也。逐除所服。宣城記云。洪矩吳時作廬陵郡。載土船頭。逐除人就矩乞。矩指船頭云。無所載。土耳。小說。孫興公常著戲頭。與逐除人共至桓宣武家。宣武覺其應對不凡。推問乃驗也。金剛力士。世謂佛家之神。案河圖玉版云。天立四極。有金剛力士。兵長三十丈。此則其義

﹝四六﹞其日。並以豚酒祭竈神

按禮器云。竈者老婦之祭也。尊於瓶。盛於盆。言以瓶爲樽。盆盛饌也。許愼五經異義云。顓頊有子。曰黎。爲祝融火正也。祀以爲竈神。姓蘇名吉利。婦姓王名搏頰。漢宣帝時。陰子方者。至孝有仁恩。嘗臘日辰炊。而竈神形見。子方再拜受慶。家有黃犬。因以祭之。謂爲黃羊陰氏。世蒙其福。俗人所競尙。以此故也

﹝四七﹞歲前又爲藏彄之戲。始於鉤弋夫人

按漢武故事云。上巡狩河間。見靑光自地屬天。望气者云。下有貴子。上求之。見一女子在空室中。姿色殊絕。兩手皆拳。數百人擘之莫舒。上自披卽舒。號拳夫人。善素女術。大有寵。卽鉤弋夫人也。辛氏三秦記曰。漢昭帝母鉤弋夫人。手拳有國色。世人藏鉤起於此。鉤亦作彄周處風土紀曰。進淸醇以告蠟。竭恭敬於明祀。乃有藏鉤。俗呼爲行彄。蓋婦人所作金環。以錔指而纏者。臘日祭後。叟嫗各隨其儕。爲藏鉤之戲。分爲二曹。以較勝負。得一籌者爲勝。其負者起拜謝勝者。周處。成公綏並作彄字。藝經。庾闡則作鉤字。其事同也。俗云。此戲令人生離。有禁忌之家。則廢而不修

﹝四八﹞歲暮。家家具肴蔌一作核。詣宿歲之位。以迎新年。相聚酣飲。畱宿歲飯。至新年十二日。則棄之街衢。以爲去故納新也。孔子所以預以陪賓。一歲之出。盛於此節

﹝四九﹞閏月。不舉百事

按周禮云。閏月王出居寢門。故爲閏字。門中從王也。是月也。不舉百事。以無中气也

第二部佚文輯錄

﹝一﹞元日桃仁湯元日。服桃仁湯。爲五行之精。可以伏百邪荊楚歲時記﹝明戴羲撰養餘月令卷二正月下﹞

歲時記。五行之精。元日。服之。辟百邪﹝明馮應京撰月令廣義卷五桃仁湯﹞

﹝二﹞桃板○荊楚歲時記謝道通登羅浮山。見數童子以朱書桃板。貼戶上。道通還。以紙寫之。貼戶上。鬼見畏之﹝宋唐愼微撰政和證類大觀本艸卷二三桃核仁﹞

﹝三﹞屠蘇酒﹝屠蘇酒﹞俗說。屠蘇艸庵之名。昔有人。居庵中。除夜遺閭裏一貼藥。令井中浸之。至元日取水。置於酒樽。一家飲之。不病瘟疫。飲必自幼。云少者得歲。故先飲。老者失歲。故後之荊楚歲時記﹝元某氏撰羣書通要六節序門元日類。「昔有人」以下月令廣義卷五正月令屠蘇酒條。同文﹞唐人孫思邈有道術。除夕遺閭裏藥囊。浸井中。元日取水置酒。名屠蘇酒。闔家飲之。不染瘟疫。飲必自幼。云少者得歲。故先飲。老者失歲。故後飲荊楚歲時記。屠蘇思邈庵名﹝元王瑩撰羣書類編故事卷二時令類飲屠蘇酒﹞

﹝四﹞犦槊宋景文筆記曰。宣獻宋公著鹵簿記。至犦槊。不能得其義。予後十餘年。始得之。其說曰。江左有瓝槊。爲其首大如瓝。是其義也。按字書。瓝小瓜也。蒲卓反。字或爲瓝。同一音也。予案爾雅。「犦牛犎牛也。此獸觸。百獸無敢當者」。故金吾仗刻犦牛槊首。以碧油囊籠之。荊楚歲時記所說。亦與爾雅同。今金吾仗。以犦槊爲第一隊。則是犦槊。云者。刻犦牛於槊首也。他說皆非也。﹝宋程大昌撰演繁露卷二犦槊﹞

﹝五﹞人日。鬼車鳥○荊楚歲時記云。人日夜。多鬼鳥過。人家槌牀打戶。捩狗耳。滅燈燭。以禳之﹝唐韓鄂撰歲華紀麗卷一人日﹞○荊楚歲時記曰。正月夜。多鬼鳥度。家家槌牀打戶。捩狗耳。滅燈燭。以禳之。玄中記云。此鳥名姑獲。一名天帝女。一名隱飛鳥。一名夜行遊女。好取人女子養之。有小兒之家。卽以血點其衣。以爲志。故世人名爲鬼鳥。荊州彌多。斯言信矣﹝宋李昉撰太平禦覽卷一九時序部春中﹞○荊楚歲時記曰。正月七日。多鬼車鳥度。家家槌門打戶。捩狗耳。滅燭燈禳之。玄中記云。此鳥名姑獲。一名天帝少女。夜遊。好取人家女人養之。有小兒。以血點其衣。爲驗﹝同卷九二七羽族部鬼車﹞○荊楚歲時記云。「姑獲夜鳴。聞則捩耳」。乃非姑獲。鬼車耳。二鳥相似。故有此同﹝宋政和證類大觀本艸卷一九鬼車﹞○荊楚歲時記云。姑獲一名狗星。衣毛爲鳥。脫毛爲女﹝同右﹞

﹝六﹞人日。人像○荊云。呂氏俗例云。其初七日。楚人取南北二山之土。以作人像一頭。令向正南。建立庭中。集宴其側。卻陰起陽。卽以人北爲冬气。拒陰气之禍。以人南爲春气。招陽气之祜。故名云人日也﹝鎌倉時代某氏撰年中行事祕抄正月人日中﹞

﹝七﹞人日。白馬○荊楚云。司馬談缺文﹝同右正月七日白馬事﹞

﹝八﹞人日。宜男蟬荊楚歲時記。都人上元夜。作宜男蟬。似蛾而大﹝淸蕭云澤撰月日紀古卷一下正月十五日﹞

﹝九﹞正月十六夜歲時記。燕城正月十六夜。婦女羣遊。其前一人持香辟人。名辟人香。凡有橋處。相率以過。名走百病。又暗摸前門。釘中者兆吉宜子。﹝淸月日紀古卷一正月十六日﹞

﹝一０﹞十六日。飛百索飛百索﹝荊楚歲時記﹞正月十六日。羣兒以長丈許。兩兒對牽。飛擺不定。若百索然。羣兒乘其動時輪跳。以能過者爲勝﹝淸秦嘉謨撰月令粹卷四正月十六日﹞

﹝一一﹞正月三十日。補天日補天日。荊楚歲時記。江南風俗。謂正月三十日爲補天日。以紅絲縷系煎餅。置屋上。謂之補天穿﹝淸慈溪厲明府靜薌先生原輯事物異名錄卷二歲時﹞

﹝一二﹞立春黃柑酒立春日。作五辛盤。以黃柑釀酒。謂之洞庭春色蘇詩曰。辛盤得靑韭。臘酒是黃柑荊楚記﹝明陳階撰編日新書正月立春﹞

﹝一三﹞花信風凡二十四番花信風。始梅花。終楝花。歲時記﹝宋陳景沂撰全芳備祖。前集卷一九楝花﹞二十四番花信風。。。小寒三信。梅花。山茶。水仙。大寒三信。瑞香。蘭花。山礬。立春三信。迎春。櫻桃。望春。雨水三信。菜花。杏花。李花。驚蟄三信。桃花。棣棠。薔薇。春分三信。海棠。梨花。木蘭。淸明三信。桐花。麥花。柳花。谷雨三信。牡丹。荼。楝花。楊愼外集引荊楚歲時記﹝淸倪倬撰農雅釋天第一下﹞

﹝一四﹞二月。新花○荊楚記云。謝靈云孫。名玆藻者。爲荊府諮議云。今世新花。並祖靈運所制﹝隋杜臺卿撰玉燭寶典卷二﹞

﹝一五﹞箸占○荊楚記云。婦人以一雙箸擲之。以爲令人有子﹝玉燭寶典卷二﹞○荊楚之俗。燕始來。睇夏小正二月燕乃睇有入室者。以雙箸擲之。令有子﹝宋羅願撰爾雅翼卷一五釋鳥燕﹞

﹝一六﹞二月社祭

二月上丁日明日獻胙事○荊云。社日。四鄰並結綜會社。牲醪。爲屋於樹下。先祭神。然後饗其胙﹝鎌倉時代年中行事祕抄﹞

﹝一七﹞社日。開聰明荊楚歲時記。社日小兒以蔥系竹竿。於窗中擉之。曰開聰明。或又加蒜。欲能計算也﹝明月令廣義卷六二月令開聰明。淸翟灝撰通俗編卷二「曰開聰明」引﹞

﹝一八﹞寒食○寒食無定日。或二月或三月。荊楚記云。去冬至一百五日。卽有疾風甚雨。謂之寒食節。又謂之百五節﹝宋陳元靚撰事林廣記甲集卷三節令門寒食﹞寒食無定日。或二月或三月。去冬至一五日。卽有疾風甚雨。謂之寒食節。又謂之百五節。秦人呼寒食爲熟食日。言其不動煙火。預辦熟食過節也。六人呼爲冷煙節。又云禁煙節荊楚記﹝明盧翰撰月令通考卷四三月﹞

﹝一九﹞三月。楡莢雨﹛荊楚歲時記。三月曰楡莢雨。淸明曰潑火雨。一曰杏花雨。夏至曰黃梅雨。沾衣皆敗黕。閩以立夏後逢庚爲入梅。芒種後逢壬爲出梅。五月雨爲分龍雨。一曰隔輒雨。六月名濯枝雨。七月六日曰洗車雨。七日曰灑淚雨。九月雨爲黃雀雨﹝明閩福唐希顏陳懋學纂事言要玄集天集卷二﹞

﹝二０﹞三月。上巳﹝樂遊宴﹞樂遊園漢宣所立。唐太平公主置亭遊賞。其地每上巳士女遊戲。就此祓禊荊楚歲時記﹝元羣書通要卷六節序門上巳類﹞

﹝二一﹞曲水飲○荊楚之俗。三月三日。亦出水渚沙洲間。或園宅地沼內。爲曲﹞﹝水飲﹝宋爾雅翼卷二釋艸

﹝二二﹞踏百艸荊楚記曰。三月三日。四民踏百艸。時有斗百艸之戲。亦祖此耳﹝明翟佑撰四時宜忌三月事宜。明編日新書。末尾耳字﹞

﹝二三﹞杜鵑○荊楚歲時記。三月三日。杜鵑初鳴。田家候之。此鳥鳴晝夜。口赤上天乞恩。至章陸子熟乃止﹝宋爾雅翼卷七釋艸薚﹞○「杜鵑初鳴。先聞者。主離別。學其聲。令人吐血於廁混上。聞者不祥。厭之法。當爲狗聲。以應之」。俗此說。按荊楚歲時記亦云有此言﹝宋唐愼微撰政和證類大觀本艸卷一九杜鵑﹞

﹝二四﹞三月。杏花○荊楚歲時記。引犍爲舍人曰。杏花如荼。可耕白沙﹝淸農雅釋天第一上。余嘉錫氏說文系傳卷二艸部荼字注引。﹞

﹝二五﹞四月八日。法華會○八日。��來荊楚人相承。此日。迎八字之佛於金城。設榻幢歌鼓。以爲法華會﹝唐韓鄂撰歲華紀麗卷二四月八日﹞○荊楚歲時記。荊楚人相承。四月八日。迎八字之佛於金城。設幡幢鼓吹。以爲法樂﹝宋歲時廣記卷二０佛日爲法樂﹞

﹝二六﹞九子母神○荊楚歲時記曰。四月八日。長沙寺閣下。有九子母神。是日市肆之人。無子者。供養薄餅。以乞子。往往有驗﹝唐歲華紀麗卷二四月八日九子母。歲時廣記卷二０佛日乞子息「是日」。「養」字。﹞

﹝二七﹞芙蓉。菱藕○梁宗懍記「荊楚之俗。四月八日。染絹作芙蓉。撚蠟爲菱藕」﹝宋爾雅翼卷七釋艸活莌﹞

﹝二八﹞五月。相○一相音費。蜀土荊楚褱之間曰。則爭力競倒之謂也。相之名。荊楚歲時記「荊楚之人。五月間。相結件爲相戲之。卽撲也」。俗間或相音堆撲也。亦曰相扠醜佳反皆非雅正﹝五代宋初頃調露子撰角力記名目條﹞○荊云。結件相撲之戲。相撲卽相撲。月令云。養壯俠。以助陽气﹝鎌倉時代年中行事祕抄七月廿六日相撲內取事﹞

﹝二九﹞端午京師人。五月一日爲端一。二日端二。三日端三。四日端四。五日端五﹝注﹞端始也歲時記﹝元羣書通要卷六節序門端午類﹞端二端三荊楚歲時記。京師以五月二日爲端二。三日爲端三。端四。荊楚歲時記。四日爲端四﹝淸厲荃撰事物異名錄卷二歲時﹞端陽五月五日爲端陽。一云蒲節。一云重午﹝淸古今圖書集成歲功典卷五一端午匯考﹞

﹝三０﹞遊光厲鬼荊楚記曰。五日以艾縳一人形。懸於門戶上。以辟邪气。以五彩絲系於臂上。辟兵厭鬼。且能令人不染瘟疫。口內常稱遊光厲气四字。知其名則鬼遠避﹝明髙濂撰遵生八箋卷四五月事宜。明養餘月令。明月令廣義卷一０五月令同文﹞

﹝三一﹞解粽節歲時記。京師以端午爲解粽節。以粽葉長者勝﹝明彭大翼撰山堂肆考宮集卷一一百索粽﹞解粽節。荊楚歲時記。京師以端午爲解粽節﹝淸事物異名錄卷二歲時﹞

﹝三二﹞粽他○荊楚記云。民斬新竹筍。爲首粽。楝葉插頭五彩縷投江。以爲避火厄。士女或取練葉插頭。彩絲總系臂。謂爲長命。皆連練葉之玉並莖。黏裹印投羅水之中祭之。天下無災。此日練葉置井中。而亥時取出治置。治瘧疫者。系頸差止。五月五日及夏至日。日未出時。向日取井花水若長流水。口含漱二七。身衣中勿反顧芬气。五月五日庚午日。書貴人名字。著右足。是大人則歡喜﹝平安時代末惟宗公方撰本朝月令五月五日節會事﹞

﹝三三﹞粽由來○荊楚歲時記。稱屈原以夏至日赴湘流。百姓競以食祭之。常苦爲蛟龍所竊。以五色絲棟葉縳之。又以爲獬廌食。﹝宋爾雅翼卷一八釋獸廌﹞○荊楚之俗。五月五日。民並斷竹筍爲筒粽。棟葉插頭。纏五絲縷。江中以爲辟水厄。士女或楝葉插頭。五絲纏臂謂長命縷。俗言屈原以此日投水。百姓競以食祭之。漢建武中。長沙人有見人自稱三閭大夫者。謂之曰。所祭甚善。長苦爲蛟龍所竊。蛟龍畏楝葉五色絲。自今見祭。宜以五色絲合楝葉縳之。所以俗並事之。宗懍引風俗通。以爲獬豸食楝。原將以信其志也。然則鳳凰獬豸。皆食楝。而蛟龍特畏之。是亦畏矣﹝宋爾雅翼卷九釋木楝﹞○荊楚歲時記云風俗通獬豸食楝又云蛟龍畏﹝宋政和證類大觀本艸卷一四楝﹞○端午以菇葉裹粘米。謂之角黍。蓋取陰陽包裹之義。或曰亦爲屈原恐蛟龍奪之。以五采絲纏飯。投水中。遂相襲云歲時記﹝宋潘自牧撰紀纂淵海卷二節序部端午﹞漢建武中。長沙歐回。白日忽見一人。自稱三閭大夫。謂曰。君常見祭甚善。但常所遺。苦蛇龍所竊。今若有惠。可以楝樹葉塞其上。仍以五彩絲縳之。此二物蛟龍所憚也。回依其言。世人作粽。並帶五色絲及楝葉。皆汨羅之遺風也荊楚歲時記﹝明月令通考卷七五月﹞

﹝三四﹞菖蒲歲時記。端午。刻菖蒲。爲小人子。或謂胡蘆形。帶之辟邪﹝明山堂肆考宮集卷一一刻蒲﹞端午。刻菖蒲爲人或葫蘆形。帶之辟邪歲時記﹝宋紀纂淵海卷二節序部端午﹞

﹝三五﹞菖蒲。一寸九節蒲酒﹝荊楚歲時記﹞端午。以菖蒲生山間中一寸九節者。或鏤或屑泛酒。以辟瘟气﹝明陳仁錫撰潛確居類書歲時部。卷五﹞

﹝三六﹞土梟○土梟穴土以居。故曰土梟。而荊楚歲時記稱鴝鵒爲土梟﹝宋爾雅翼卷一六釋鳥梟﹞○漢史曰。五月五日作梟羹。。。荊楚歲時記云「聞之當喚狗耳」。又曰「鴞大如鳩。惡聲。飛入人家。不祥。其肉堪爲炙」﹝宋歲時廣記卷二三羹梟鳥﹞

﹝三七﹞蟾蜍○荊楚歲時記云。五月五日。俗以此日取蟾蜍爲辟兵﹝歲時廣記卷二三捕蟾蜍﹞○五月五日。取蟾蜍辟兵。習鑿齒集﹝宋某氏撰紺珠集。蟾蜍辟﹞

﹝三八﹞啄木○荊楚歲時記云。野人以五月五日。得啄木。貨之。主齒痛﹝宋歲時廣記卷二三得啄木。明焦氏筆乘卷五醫方﹞

﹝三九﹞八蠶繭○荊楚歲時記曰。八蠶繭出日南。至秋猶飼以柘。荊楚則早晚二蠶。則五月已﹝宋爾雅翼卷二四釋虫●﹞

﹝四０﹞六月三伏○案荊楚歲時記。案歷忌云。四時代謝。皆以相生。立春木代水。水生木。立夏火代木。木生火。立秋金代火。金畏火。立冬水代金。金生水。故至庚日必伏。庚者金也﹝宋黃朝英撰湘素雜記卷五三伏﹞○﹝三伏﹞夏至後第三庚爲初伏。第四庚爲中伏。立秋後初庚爲末伏。「○歷忌云。立秋以金代火。金畏火。故至庚日必伏。庚者金也。故曰伏日歲時記」﹝元羣書通要卷六節序門伏日類﹞

﹝四一﹞冰鑑○此月熱盛。古禮則有頒冰。周官淩人職云。春始治鑑。凡內外饗之膳鑑焉。祭祀供冰鑑。。。荊楚記。「或沈飲食於井。亦謂之鑑」﹝隋玉燭寶典卷六﹞

﹝四二﹞面脂荊楚歲時記。七月采瓜犀。以爲面脂﹝淸古今圖書集成歲功典卷六三孟秋部雜錄。淸月令粹編卷一一孟秋采瓜犀﹞

﹝四三﹞折璃琉筆○荊楚歲時記曰。陸士衡云。魏武帝劉婕妤。以七月七日。折璃琉筆﹝宋太平禦覽卷六０五文部筆﹞

﹝四四﹞七日曝經書○荊楚之俗。七月。曝經書及衣裳。以爲卷軸久則有白魚﹝宋爾雅翼卷二四釋虫白魚﹞○荊楚歲時記云。漢崔寔曰。七日。曝經書及衣裳。習俗然也。穆天子傳。蠹書於羽陵。是也﹝鎌倉時代年中行事抄七月七日拂拭禦調度事﹞

﹝四五﹞張騫河源尋○漢武帝。令張鶱使大夏尋河源。乘槎經月而至一處。見城郭如官府。室內有一女織。又見一丈夫牽牛飲河。鶱問曰。此是何處。答曰。可問嚴君平。織女取榰機石與鶱。而還後。至蜀問君平。君平曰。某年月日。客星犯牛女。所得榰機石。爲東朔所識﹝宋歲時廣記卷二七得機石﹞○荊楚歲時記曰。張鶱尋河源。得一石。示東方朔。朔曰。此石是天上織女支機石。何至於此﹝宋太平禦覽卷五一地部石﹞

﹝四六﹞秋分社會○荊楚歲時記曰。秋分以牲祠社。其供帳。盛於仲春之月。社之餘胙。悉貢饋鄕裏。周於族。社余之會。其在玆乎。此其會也。擲教於社神。以占來歲丰儉。或折竹以卜﹝宋太平禦覽卷七二六方術竹卜﹞○竹卜者。荊楚歲時記曰。秋分牲以祠社。具供帳。盛於仲春之月。社之餘胙。悉貢饋鄕裏。周於族。社余之會。其在玆乎。此其會也。擲筊於社神。以占來歲丰歉。或折竹以卜﹝宋髙似孫撰諱略卷三雜卜﹞○又﹝荊﹞云。八月社日祠社。其供帳者。盛於仲春之節。以社之餘胙。悉以貢饋村裏﹝鎌倉時代年中行事祕抄二月明獻胙事﹞○宗懍荊楚歲時記曰。秋社擬教於神。以占來歲丰儉。。。又歲時記注文曰。教以桐爲之。形如小蛤。言教。教令也。其擲法。則以半俯半仰者爲吉也。此其所以爲教也﹝宋程大昌撰演繁露卷三卜教﹞

﹝四七﹞九月。催禾雨○荊楚歲時記。重九日。常有疏雨冷風。俗呼爲催禾雨﹝宋歲時廣記卷三五進謔詞﹞

﹝四八﹞九日。羹膾○荊楚歲時記。九月九日事中。稱菇菜地菌之流。作羹甚美。鱸魚作膾。白和玉。一時之珍﹝宋爾雅翼卷六釋事蘧蔬﹞

﹝四九﹞菊水○豫章記云。南陽有菊水。居其側者多壽。劉寬月致三十斛。水源芳菊被崖。故以名﹝宋組珠集南陽菊花源﹞

﹝五０﹞祿糕食祿糕﹝荊楚歲時記﹞。民間九日作糕。上置粉曲。小鹿數枚。號食祿糕﹝明潛確居類書卷五歲時部。淸髙士奇撰續編珠卷一﹞民間九日。以粉面蒸糕。上置小鹿數枚。號食祿糕﹝淸任兆舒撰谷玉類編卷二時令類九月九日﹞

﹝五一﹞十月一日。進暖鑪炭﹝暖鑪﹞十月朔。有司進暖鑪炭。民間皆置酒作暖鑪。歲時記﹝元羣書通要卷六節序門小春類﹞暖鑪炭﹝荊楚歲時記﹞。十月朔。有司進鑪炭。民間置酒。作暖閣試鑪﹝元羣書通要卷六節序門小春類﹞

﹝五二﹞十一月。蘘荷○宗懍荊楚歲時記曰。仲冬以鹽藏蘘荷。以備冬儲。又以防蠱。。。幹寶搜神記云。其外夫蔣士先。得疾下血。言中蠱。家人密以蘘荷置其席下。忽大笑曰。蠱我者張小也。乃收小。小走﹝宋政和證類大觀本艸卷二八白蘘荷﹞○荊楚歲時記蔣士先得疾下血。言蠱。密以根布席下。忽自笑曰。蠱我者張小也。乃收小。小走﹝宋政和證類大觀本艸。卷二八白蘘荷﹞

﹝五三﹞白石李○荊楚歲時記云詩有椇羞。廣雅枳椇實如珊瑚。十一月采。是白石木子﹝白石李﹖﹞。山中多有之。鹽荷蘘一冬儲備又以辟虫﹝蠱﹞毒﹝宋

政和證類大觀本艸卷一四椇﹞

﹝五四﹞黑豆糜吳中煮黑豆作糜。暮夜闔家同享。云能辟瘟气。𨿽遠出未歸者。亦畱貯口分。至𦇤褓小兒及僮僕。皆預荊楚歲時記﹝明編日新書十二月二十五日。淸古今類傳同條﹞

﹝五五﹞除夕荊楚歲時記。除夕宜焚辟瘟丹。或蒼朮。皂角。楓藝諸香。以辟邪袪濕。宜鬱气。助陽徳。卽閟空虛堂。亦無不到﹝淸月日紀古卷一二十二月三十日﹞

﹝五六﹞大石鎭宅○大石鎭宅。主災異不起。宅經。取大石。鎭宅四隅。荊楚歲時記。十二月暮日。掘宅四角。各埋一大右。爲鎭宅﹝宋政和證類大觀本艸卷三大石鎭宅﹞○荊楚歲時記。十二月暮日。掘宅四角。各埋一大石。爲鎭宅﹝宋歲時廣記卷四０埋大石。明李時珍撰本艸綱目卷一一﹞

﹝五七﹞年窮極三百六旬之盡。七十二候之窮荊楚歲時記﹝明編日新書十二月三十日。明月令廣義卷二０十二月令﹞

﹝五八﹞鴛鴦○鴛鴦荊楚記云。鄧木鳥。羽毛五色。雌雄相逐﹝宋史能之撰重修毘陵志卷一三禽之﹞

