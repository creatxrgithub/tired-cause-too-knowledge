海語

﹝明﹞黃衷撰

欽定四庫全書

史部十一

海語

地理類十

外紀之屬

提要

臣等謹案海語三卷明黃衷撰衷字子和上海人弘治丙辰進士官至兵部右侍郎是書乃其晚年致政家居就海洋畨舶詢悉其山川風土裒錄成編自序稱鐵橋病叟者其別號也廣東通誌載是書作一卷此本實三卷分爲四類曰風俗凡二目曰物產凡二十九目曰畏途凡五目曰物怪凡八目所述海中荒忽奇譎之狀極爲詳備然皆出舟師舵卒所親見非山海經神異經等純構虛詞誕幻不經者比每條下間附論斷詞致並髙簡時寓勸戒亦頗有可觀書中別有附注乃其族子學準增加原本所載今並存焉案明史滿剌加傳稱正嘉間爲佛郎機所滅而此書則稱佛郎機破其國王退依陂堤裏佛郎機整眾而去王乃復所云云與史稍有不同此書成於嘉靖初海賈所傳見聞較近似當不失其實是尢可訂史傳之異不僅博物之資矣

乾隆四十六年十二月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

海語卷上

﹝明﹞黃衷撰

○風俗

暹羅【按暹羅國乃暹與羅斛二國在占城南】

暹羅國在南海中自東筦之南亭門放洋南至烏瀦獨瀦七洲【三洋名】星■﹝船上皿下﹞坤未鍼【海天無際舶行莫知方位惟以星■﹝船上皿下﹞鍼定子午而赴之】至外羅坤申鍼四十五程至占城【本古越裳氏之界】舊港經大佛靈山其上烽墩則交趾【卽安南】屬也又未鍼至昆■﹝山屯﹞山又坤未鍼至玳瑁洲玳瑁額及於龜山酉鍼入暹羅港水中長洲隱隆如壩舶出入如中國車壩然亦國之一控扼也少進爲一闗守以夷酋又少進爲二闗卽國都也其地沮洳無城郭王居據大嶼稍如中國殿宇之制覆以錫版辟東壁爲巨扉是爲王門治內分十二塘壩酋長主焉猶華之有衙府也其要害爲龜山爲陸昆主以阿昆猛齋猶華言總兵甲兵屬焉有奶街爲華人流寓者之居土夷乃散處水棚板閣蔭以茭艸無陶瓦也其國右僧謂僧作佛佛乃作王其貴僧亦稱僧王國有號令決焉凡國人謁王必合掌跽而捫王之足者三自捫其首者三謂之頂禮敬之至也凡王子始長習梵字梵禮若術數之類皆從貴僧是故貴僧之權侔於王也國無姓氏華人流寓者始從本姓一再傳亦亾矣人皆髠首恥爲盜竊凡犯盜及私市者罪之其犴獄則穴地爲重樓三級謂之三牢輕罪置上級差重置中級殊死者乃置下級輕刑以皮鞭差重斷足十趾差重斷手十指罪至殊死者腰斬或以象蹂之貴僧爲請於王王乃宥之沒爲僧奴謂之奴囝賦役省薄惟給象爲最重故殊死獲免者不爲奴囝則以給象終身焉國無占候凡日薄蝕國人見者則奔告於王首至者賞建寅之月王乃命巫占方命力者由勝方所向掠人而剔其膽雜諸藥爲湯王濡足象濡首以作猛气凡用膽華人爲上僧不剔孕婦不剔瘡痏不剔是故用膽視歲甲子爲多寡也建辰之月是爲歲首建巳之月始作農事建午之月潦始漲建酉之月潦退王乃禦龍舟乃祀土榖禾乃登始獲凡稼之長茂視潦之淺深稈長丈有三尺穟八寸有只稻三盈寸田畆贍數口少歉歲也凡男女先私媾而後聘婚旣嫁而外私者犯則出貨以贖然猶蔽罪於男謂其爲亂首也凡婦多慧巧刺繡織紝工於中國尢善醞釀故暹酒甲於諸夷婦餙必以諸香澤其體髮日夕三四浴戲押不禁𨿽王之妻妾皆盛餙倚市與漢兒貿易不訝亦不敢亂居父母若夫之喪則削髮如比丘尼經旬乃蓄鬒如舊凡死喪富夷火屍而塟貧者舉屍筏而浮諸海喪屬跽伏於海濱迎僧而咒羣大鳥啄而食之頃之而盡謂之鳥塟凡鱷患夷眾則奔赴於王王詔貴僧咒飯而投諸鱷所乃以貝多葉書數符佩以奴囝沒水牽數鱷出貴僧稽其孽迹多者戮之刳其腹有得鉛珠二升者迹少乃黥符其背咒而縱之國人凡有讎怨皆謁僧求咒其咒土夷遭者非死卽疾苦施諸華人則不能害也尺飯僧必具十品食也屑糯若秔也牛也羊也豕也翰音也舒鴈也家鶩若魚也皆熟而薦之僧咒而後舉舉必盡數器不足十品不以供也其產多蘇方木檳榔椰子波羅蜜片腦諸香雜菓象齒犀角金寶玳瑁之屬貿易用■﹝貝巴﹞故其民饒富豪酋各據別島而居奴囝數百口蓄貲多至數十巨萬不蓋藏不虞冦西洋諸國異產奇貨輻輳其地匠藝工致嵌寶指環時至中國一枚值數十金地廣而兵彊嘗並有占臘【本扶南屬國】而私其貢賦以不系中國利害置不問也

【洪武四年暹羅國王參烈昭毘牙遣使臣柰思俚儕剌識悉替等來朝貢進金葉表其物有象牙有犀角孔雀尾翠羽龜筒六足龜寶石珊瑚金界指片腦米腦腦油腦柴檀香速香安息香黃熟香降眞香羅斛香乳香樹香木香丁香阿魏薔薇水丁皮琬石紫梗藤竭藤黃硫黃沒藥烏爹泥肉荳蔲胡椒白荳蔻蓽茇蘇木烏木大楓子苾布油紅布白纒頭布紅撒哈剌布紅地絞節知布暗花紅細棋子花布織人像花文打布西洋布織花紅絲打布剪絨絲雜色紅花被面織雜色紅文絲縵使回令於廣東布政司管待】

滿剌加【按滿剌加國在占城南前代不通中國】

滿剌加在南海中始爲暹羅屬域厥後守土酋長判其主而自立開國無可考矣自東筦縣南亭門放洋星盤與暹羅同道至昆■﹝山屯﹞洋直子午収龍牙門港二日程至其國爲諸夷輻輳之地亦海上一小都會也王居前屋用瓦乃永樂中太監鄭和所遣者余屋皆僣擬殿宇以錫箔爲餙遇制使若列國互市王卽盛陳儀衛以自儆備其民皆土室而居其尊官稱姑郎伽■﹝口邪﹞巨室稱南和達民多饒裕南和達一家胡椒有至數千斛象牙犀角西洋布珠具香品若他止蓄無算俗不尙鬼男子雞鳴而起仰天呦呦而呼哈喇蓋哈喇者天地父母之通謂也文字皆梵書貿易以錫行大都錫三斤當銀一錢耳牙儈交易搦指節以示數千金貿易不立文字指天爲約卒母敢負者不產五榖米稻皆暹羅崛巄陂堤裏所貨鬻俗禁食豕肉華人流寓或有食者輙惡之謂厭其穢也其地多酥酪富夷以和飯而啖雞犬鵝鶩常仰販於他國故一物之價五倍於華也民性獷暴而重然諾鈀鑞【刄類也】不離頃刻生男二歲卽造小鈀鑞而佩之一語不合便剸刄其胸死卽刄者輙逃匿山谷踰時乃出死者之家不復尋讎姑郎伽■﹝口邪﹞亦不復追論矣交會則交捫其心以爲禮誤捫其手則勃然忿爭貧民頗事剽掠遇獨客輙殺而奪其貲舶商假館主者必遣女奴以服役猶日夕饋食飲少不知戒卽腰纒皆爲所掩取矣婚嫁尢論財男聘以十四而責女之奩資嘗數倍陪送奴囝有五六房者市井罵詈止於其身𨿽甚辱不大較若罵子孫而及父祖罵奴而及家長輙以死鬭故傭奴以土著爲上謂其能扞主也婦女以夜爲市禁以二鼓爲罷脫有過禁者遇巡徼姑郎伽■﹝口邪﹞卽執而戮之王亦不詰也輕刑鞭撻罪至死者斷木爲髙樁而鋭其末入土二尺許以囚大孔貫銳端輾轉哀噭頃之洞腹而死喪事貧者舉屍而焚冨人則以樟腦實棺中而後焚之詰旦而視骨爲揚灰矣其地多崇山大谷陸行可達暹羅嘗並有瓜哇之國【本婆古闍國】然瓜哇之夷素號凶狡凡受傭其地而戕害其主者十八九惟善制藥筒中其矢者無不立死正徳間佛郎機【佛郎機不知何種素不通中國正徳丁丑假作貢獻來至近廣恃火鋭設柵自固擄嬰兒烹食之守臣率來軍攻殺之遁去】之舶互市爭利而閧夷王執其哪噠而囚之佛郎機人歸愬於其主議必報之乃治大舶八艘精兵及萬乘風突至時已逾年國中少備大被殺掠佛郎機夷酋進據其宮滿剌加王退依陂堤裏老幼存者復多散逸佛郎機將以其地索賂於暹羅而歸之暹羅辭焉佛郎機整眾滿載而去王乃復所

【永樂三年滿剌加國王西剌八兒速剌遣使奉金葉表來朝貢其物有畨小廝犀角象牙玳瑁瑪瑙鸚鵡黒猿黒熊白麂鎖袱金毋鶴頂珍珠珊瑚撒哈剌白苾布姜黃布撒都細布西洋布片腦梔子花薔薇露沈香乳香速香金銀吉降眞香檀香丁香烏木蘇木大楓子畨錫畨鹽使回令於廣東布政司管待正統間復來朝貢】

●欽定四庫全書

海語卷中

﹝明﹞黃衷撰

○物產

�【音寵】

�人屬出於暹羅之崛巄短小精悍圓目而黃睛性絕專愨不識金帛木石如猿猱古樾蒙宻者率數十巢蓋舉族所聚也語咿嚶不可辯山居夷獠毎諳其性常馴擾以備驅使蒙以敝絮食以■﹝魚亞﹞【音鴉】鮍【音具夷言小醎魚可治痢病十顆粒卽愈服之忌醋犯則絕腸矣】飲以漓酒卽躍然喜似謂得所主者舉族受役至死不避𨿽歷世不更他姓嘗役以采片腦鶴頂皆如期而獲其山多犀象主者利其齒角授以毒鏢�挾以歸遇犀或象輙往刺之升木而匿犀或象怒且索毋得也移刻毒發而殪�乃羣聚叫嘯若誇其捷者相戒聚以守經月犀象且腐所遺如牙如角齒則負以數�角乃一�肩之以輸其主遇奪他姓亦至死弗畀也舶人編竹爲籠紆深其制置所必由之徑機而取之以獻於夷王王大愛玩酬以蘇合油至數千斤猶衣�以番錦飼以嘉實置之爽塏�以非其主終不附也然稍近煙火淚目卽死

鐵橋子曰予觀�有三善焉格犀若象以小制大近勇不安華構不甘嘉養近廉不遺舊主近忠吁若�可爲臣監矣乎

象

象嗜稼凡引類於田必次畝而食不亂蹂也未旬卽數頃盡矣島夷以孤豚縳籠中懸諸深樹孤豚被縳喔喔不絕聲象聞而怖又引類而遁不敢近稼矣夫體巨而力彊者物莫象若佛書言菩薩之力譬如龍象是匹龍也孤豚之聲乃怖而遁之島夷之術奇矣抑何所受耶噫世之屛目任耳而自致疑懼者獨象也乎哉【象足骨直無屈曲處膽隨四時周流四腿鼻端有爪可拾鍼耳後有穴薄如皷皮一刺而斃認其子之皮則泣惟牙最貴重然亦不切於服食器用也番夷歳貢驛遞疲於供需明王謹嚴好尙此物置之無用之地惟以有齒焚身作吏戒耳】

海犀

海犀間出海上類野兕而額鼻有角與陸犀同所遊止處水爲分裂夜則淵面白光熒熒此其異也島夷以是候之然竟無獲者遂爲希世之物矣舊說溫嶠燃犀照水神怪莫遁【晉書溫嶠還武昌至牛渚磯水深不可測世云其下多怪物嶠遂毀犀角而照之須臾見水族覆火奇形異狀或乘馬車著赤衣者嶠其夜夢入謂己曰與君幽明道別何意相照也意甚惡之後以齒疾終】卽其角也錢吳寶庫有水犀帶一具國亡流落人間不知所終云又野犀有名通天者角表夜光如炬亦奇物也【夷堅續志凡犀角遇山川日月艸木隨寓成影月與魚等皆是常有獨宋韓魏公犀帶中央一片乃鹿銜花已是絕奇宋孝宗居徳壽宮光宗上壽以萬緡賂海商得犀角一片是南極老人星像所扶杖稍短類泣杖或以爲不祥之物遂卻之今具星像者絕不可見鹿銜花則貴家間有之又廣州誌犀角有烏犀花犀通天犀復通犀花犀者白地黒花通天犀黑地白花復通犀則通天犀白花中復有黑花此皆希世之寶也考之宋仁宗以通天犀帶賜冦萊公萊公竟待以瞑日不爲不重矣其辟寒犀駭雞犀則傳聞亦罕開元天寶遺事開元二年冬至交趾國進犀一株色黃如金使者請以金盤置於殿中溫溫然有暖气襲人上問其故使者曰此辟寒犀也上甚悅厚賜之】

海馬

海馬色赤黃髙者八九尺逸如飛龍山食而宅海蓋龍種也東南島夷老於泛海者間一見云昔人有巨獸骨者以問沙門贊寧【贊寧宋初僧爲寺主太祖至寺行香問曰朕見佛拜是不拜是曰見在佛不拜過去佛大合帝意遂爲定禮】贊寧曰是爲海馬骨水火俱不能毀惟漚以糟腐卽爛矣試之果然前代緇流博雅乃爾則名爲大儒者其可及哉【外一種海藥亦名海馬異物志云生西海大小如守宮虫形似馬以予所見乃石形似馬者竊恐初爲生物遇泥沙衝漬久漸成石如石蟹本生蟹所成耳以海馬有二名故著之】

海驢

海驢多出東海狀如驢舶估有得其皮者毛長二寸許睛則毿毿下垂陰則■﹝犛﹐去廠﹞■﹝糹來﹞整也或以制臥裀善人禦之竟夕安寢不善人枕籍魂乃數驚矣島夷詫其靈不敢蓄也

鐵橋子曰獬豸觸邪【獬豸神獸能觸邪今以爲法司服色取此義】神艸指佞【卽屈軼艸生堯時】皆出於聖人之世蓋希代之瑞也海驢產於荒裔洪濤之中而其遺革猶辯淑慝以效其靈如其非誕亦足異矣吁孰謂靈具五常而智反敝革下邪

海狗

海狗純黃形如狗大乃如貓嘗羣遊背風沙中遙見船行則沒海漁以技獲之蓋利其腎也【方書或謂駭狗腎謂以此物置之臥犬之側則驚駭而奔】醫工以爲卽膃肭臍云按本艸膃肭出西戎豕首魚尾而二足圖經云黃毛三莖一竅別種也

獴■﹝犭貴﹞

獴■﹝犭貴﹞【或作俱】有白有黒有黃有貍狀酷類貓而大亦髙足而結尾捕鼠捷於貓也諸國皆產惟暹羅者良舶佑挾至廣州常貓見而避之豪家每十金易一云

海鼠

海鼠大如豕重亦百觔目正赤然猶畏貓或獻於夷猶畜之別囿遇獴■﹝犭貴﹞嚙其目死焉【海鮎魚每涉沙際佯不動海鼠以爲彼失水且死嚙其尾鮎轉首嘬之從水雲】

海鷗

海鷗似鵝而大不識人舶過嘗集人肩頂人輙捕而烹之【列子海上之人有好鷗鳥者每旦從鷗遊至者百數其父曰取來吾玩明日之海上鷗舞而不下此似寓言之意也又晉書張華傳人有得巨鳥毛長三丈者問之華華愀然曰此海鳧毛也出則世將亂予以鷗鳬類近附之】

海雞

海雞毛色如家雞惟雙足鱉類爾【海濵居民雞棲於野每與異種交接伏雛多有異狀者】

海鶴

海鶴大者修項五尺許趐足稱是吞常鳥如餤魚鱔成化間有至漳州者漳人射殺之復有以頂貨者類淘河而鋭咮【淘河卽鵜鶘亦名逃河詩云維鵜在梁不濡其咮是也】雄大雌乃略小晝啄於海暮宿巖谷間島夷豫以小鏢付�月夕則伏於鶴常宿所擇其大者而刺之平旦有獲五六頭者島夷乃剝其頂售於舶估比至閩廣價等金玉予嘗見廣中善宦有以鶴頂制飲器數百事【海鶴頂亦可制帶眞者極貴重但僞售者多甚難辯耳記雲海上之鶴千歳爲玄或云鶴有玄黃白蒼不等而白者最良堪入藥穆天子傳雲天子至巨捜二氏獻白鶴之血以飲天子注云血益人气力蓋不特可充玩好而已】首餙金寶餉諸貴璫朝右以希顯柄然卒止方嶽豈數然邪抑公道可慿邪海鸚哥

海鸚哥

黒啄羽足亦鱉也【若禽類則亦有眞鸚鵡具五色者聞以充貢】

海燕

海燕大如鳩春回巢於古巖危壁葺壘乃白海菜也島夷伺其秋去以修竿接鏟取而鬻之謂之海燕窩隨舶至廣貴家宴品珍之其價翔矣【海旁俱沙磧無淤泥海菜脂瑩軟膩燕以營巢綢繆日久味加於本菜洗濯時尙有燕毛粘著其上也】

火雞山鳯

火雞出滿刺加山谷大如鸛多紫赤色能食火【澤州英雞能食碎石子西夷駝鳥能食生鐵物性之異如此】吐气亦煙焰也【凡雞類多能吐气記云錦雞吐綬予於友人家親見之五彩成云爛然可愛■﹝日息﹞■﹝日受﹞漸収入口矣】子如鵝胎殻厚踰重錢或班或白島夷采爲飲盞見者多珍奇之山鳯喙首如鶴頂足率七八尺趐翮過之能吞眾鳥敵人而啄其腦若刀斧然子大如椰甌【予嘗怪雜記漢時貢續弦膏云外國煎鳯髓所造又云諸天國食鳯卵如土人食雞卵按鳯靈鳥也應期而生傳稱翔於千仞覽徳輝而下之夫見且不得而其髓與卵乃充日用理亦希矣予意必有物如山鳯者之類耳賈誼賦曰使麒麟可系而羈兮何異於犬羊予亦曰使鳯凰可烹而糜兮夫何異於雞鶩】近時暹羅哪噠挾一以餉盤檢悅之倩巧匠裁爲酤瓴市井誇謂僅見也夫明王之世不貴異物而杜滛巧此何爲哉

海鯊

鯊有二種魚鱺之鯊蓋閩廣江漢之常產海鯊虎頭鯊體黒紋鱉足巨者餘二百斤嘗以春晦陟於海山之麓旬日而化爲虎惟四足難化經月乃化矣或曰虎紋直疎且長者鯊化也炳炳成章者常虎也【本艸雲沙魚出南海形如鱉無足而有尾山海經云可以餙劍廣中亦有沙魚其皮可以磨噐及作劍室如叔所記當爲別種傳云魚虎背有刺皮如蝟頭如虎生南海亦有變爲虎者此疑同類異名但不云有足艸木子曰鱗虫皆卵生獨海鯊胎生故爲魚也最巨】

海龜

海龜鷹首鷹吻大者方徑丈餘春夏之交遊卵於沙際島夷遇而捕之輙垂淚歔气如人遭困厄然或諭之曰汝再垂淚歔气當觧汝縳龜便應聲潛然鳴若哀牛島夷舁至海濵釋之龜比入水引頸三躍若感謝狀而逝【晉書毛寶傳寶在武昌軍人冇於市買得一白龜長四五寸養之漸大放諸江中邾城之敗養龜人被鎧持矛自投於水中如覺墮一石上視之乃先所養白龜長五六尺送至東岸遂得免焉富春志孫權時永康樵人入山得大龜名元緒將獻之吳王夜泊舟於越石裏桑木下中夜聞木呼曰勞乎元緒何事乃爾龜曰遊不擇時爲人拘系木曰將就烹耶龜曰𨿽盡南山之木不能爛我木曰諸葛元遜博物之士也爾至則禍必至我王旣得龜烹之積薪萬束莫能爛諸葛元遜果入曰宜用老桑木煮之樵人因言越石所聞之語王伐木煮之立爛云江湖紀聞景定癸亥荊門軍黃叔子處京學病函報其子未至十數里宿田舍繼有扣門報宿者與黃各通姓名談論古今亹亹可聽因問黃來故曰尊君得非黃叔子乎黃曰然何故相識其人曰予死尊君實生之近聞其病乃多食生魚胸中積冷誤服涼藥今但服姜附湯可愈今旣相遇予可無行言訖不見黃到京乃知其父因上膈熱多服涼藥與冷積相並遂収效姜附焉叔子平生未嘗活人但同齋曽獲一龜將脫其殻黃憐而縱之意此報也又夷堅續志楊安撫炎正與其弟夢信皆以世科官至安撫家蓄一龜大二尺餘作龜室於堂奧每日餉以飯或餅餌之屬二揚偶有除擢或冇他喜則跳躍而出若有凶事則出而淚下夫載籍所記龜者多矣卽此數事其性之超悞特爲夐絕蓋非獨海龜爲然也記曰麟鳯龜龍謂之四靈又曰守以靈龜是故龜不物矣】

海鰉

鰉有二種常鰉類鰣魚而小河海皆產也海鰉身首差短歳二八月羣至數百騰於沙嶼移時化爲鳥俗呼火鳩是也海濵居民候其上也噪而驚之化者才十五鱗鬛全不開者不全化矣居人羞者市者瀕海皆足余少時嘗見廣海人有以糟鰉餉先大夫者比發瓿鳥首而魚身者二先大夫愀然不懌曰是欲化而不可得者也無乃人離造化之情邪尙忍食哉命覆之【卽所謂鷹化爲鳩雀入大水爲蛤者也大抵造物變化無窮歷不盡載矣晉書張華傳武庫雉雊旁有蛇蛻宋楊文公談苑都下盛賣鶉是月絕無蛙聲凡此類也惟段成式所記補闕張周見壁上瓜子化爲白魚徐聞司訓陳君嘗爲予言見一榕葉墜地轉動不已拾之半化爲蜻蜓此頗爲異耳其餘古今所受不可殫述矣𨿽然極其變而觀之滄海尙亦爲桑田六合人物終盡而更始天地且不能違而瑣瑣者又何煩敍論乎】

海鰍

海鰍長者亙百餘里牡蠣聚族其背曠歳之積崇十許丈鰍負以遊鰍背平水卽牡蠣峍屼水面如山矣舶猝遇之如當其首輙震以銃炮鰍驚徐徐而沒猶漩渦數里舶顚頓久之乃定人始有更生之賀蓋觀甚奇而災甚切也【瓊州舊志趙公簡公鼎謫吉陽軍卽今崕州雷州守臣走使泛海通問使者晨望極逺處隠隠如十里紅旗出沒疑爲番冦指示舟子舟子揺手戒勿語乃披髮持刀割舌血滴水中食頃方不見問之曰此海鰍也無數紅旗者背趐耳此舟幾爲所壞裂乃舉酒相慶吁水物之害冇如是乎披髮裂舌蓋厭禳之志云此魚長或千里】

鰻鱺

鰻鱺大者身徑如磨盤長丈六七尺鎗嘴鋸齒遇人輙斗數十爲隊常隨盛潮陟山而艸食所經之路漸如溝澗夜則咸涎發光舶人以是知爲鰻鱺所集也燃灰厚布所開路執鏢戟諸器羣噪而前鰻鱺循路而遞遇灰體澀不可竄移時乃困舶人恣殺之皮厚近食之美於肉也【圖經云鰻鱺似蟬是蛟蜃之類海鰻最大予嘗見釣獲者形甚可怪亦堪入藥如稽神錄所載活癆疾婦人功用非小猶不及歙州五色者爲上品耳】

印魚

印魚出南海中似靑魚而修廣過之頭骨中折如觧顱之嬰腦後垂皮方徑三寸許若道巾之披余然上有黒文儼如篆籀島夷間有獲者必珍藏之不知其何謂也

河豚

河豚出於江河者皆不盈尺海中大者如豕服雜紅黃文彩可玩常魚率水而遊此則旋回戱躍噴沬之聲烏烏如訓狐【服鳥也似鶴賈誼在長沙作服賦狐或作胡服或作鵩】舶人聞其聲知其下有河豚也以小絙系義鏢擲而獲之有重數十斤者云【此河豚背有紅黃圏文腹脹者烹餁失節能殺人梅聖兪時所謂入口生鏌鎁者也其江豚如豕形隨水上下鼻中有聲能噴水舟人以占風雨今揚子江多有之許渾詩所謂江豚吹浪夜還風是也海亦多此種其刑更大味如水牛而腥本艸謂爲江■﹝犭屯﹞海■﹝犭屯﹞卽此也】

蜘蛛

海蜘蛛巨若丈二車輪文具五色非大山深谷不伏也遊絲隘中牢若絙纜晨輝照耀光焰燁如虎豹■﹝鹿上米下﹞鹿間觸其网蜘蛛益吐絲如縞霞纒紏卒不可脫俟其斃腐乃就食之舶人欲樵蘇者率百十其徒束炬而往遇絲輙燃紅徧山谷如設庭燎蛛潛愈邃宻惟恐其及也或云取其皮爲履不航而涉豈其然歟【陶隠居云蜘蛛有數十種今觀爾雅所載七八種耳皆無所謂海內俱有之但不及海外爲極大耳世稱蜘蛛善巧埤雅曰知誅義者也然則海蜘蛛其專大巧而竊物權者乎】

猛火

油猛火油樹津也一名泥油出佛打泥國大類樟腦苐能腐人肌肉燃置水中光焰愈熾蠻夷以制火器其烽甚烈帆檣樓櫓連延不止𨿽魚鱉遇者無不燋爍也一云出髙麗之東盛夏日初出時烘日極熱則液出他物遇之卽爲火此未必然恐出樹津者是也

酴醿露

酴醿海國所產爲盛出大西洋國者花如中州之牡丹蠻中遇天气淒寒零露凝結著他艸木乃冰澌木稼殊無香韻惟酴醿花上瓊瑤晶瑩芬芳襲人若甘露焉夷女以澤體髮膩香經月不滅國人貯以鉛瓶行販他國暹羅尢特愛重競買略不論直隨船至廣價亦騰貴大抵用資香奩之餙耳五代時與猛火油俱充貢謂薔薇水雲【晉書賈謐傳外國貢異香著人則經月不歇武帝甚貴之惟以賜侍中賈充及大司農陳騫海外諸香木𨿽芬烈然不甚著人亦不經久據所云知卽此香也】

片腦

片腦產暹羅諸國惟佛打泥者爲上其樹髙者三二丈葉如槐而小皮理類沙柳腦則其皮間凝液也好生窮谷島夷以鋸付�就谷中尺斷而出剝而采之有大如指厚如二靑錢者香味淸烈瑩潔可愛謂之梅花片鬻至中國擅翔價焉復有數種亦堪入藥乃其次耳【按本艸有龍腦醫家專云片腦皆以爲眼科之藥蓋卽一也圖經雲龍腦香出婆律國今惟南海番舶賈客貨之相傳云其木髙七八丈大可六七圍如積年杉木狀旁生枝葉正圓而背白結實如荳蔻酉陽雜俎云此木有肥瘦者出龍腦香其香在木心波斯斷其木剪取之肥者出婆律膏其膏於木端流出斫木作坎而承之或雲南海山中亦冇此木唐天寶中交趾貢龍腦皆如蟬蠶之形此老木中根節方冇之極爲難得也今海南龍腦多用火煏成片中亦有雜僞入藥惟貴生者狀若梅花瓣甚佳也詳觀所記與圖經大同小異𨿽出之處不同意海外之國俱有之總則謂之龍腦其成片如梅花者則謂片腦耳】

石蜜

九海山巖穴野蜂窠焉釀實無収采者艸間石鏬在在泛溢拋露日久必宿蛇虺之毒船人遭難入山者𨿽艸木魚蠏之屬糝以胡椒熟而食之無害也脫遇石蜜以爲甘而過食必大霍亂而死可不愼諸【桐鄕摘集海外四月檳榔花盛開蜂采之率多醉死惟此時少衰餘月皆盛予竊祿朱崕百況俱惡惟海味與石蜜得飽啖耳石蜜卽巖蜜蘇恭以爲非者誤也方書雲遠方山郡幽僻處出蜜所著巉巖石壁非攀緣所及惟於山頂藍轝自懸掛下遂得采取蜂去余蜜著石鳥雀羣飛來啄之盡至春蜂歸如故海上山巖萬岫四時和暖百花盛開故蜂蜜勝於他境自入楚以來所啖宻味作微酸蜂多類木■﹝亡上虫下﹞耳禹錫以蘇恭荊襄人地無巖險應未博聞是矣】

伽南香

香品雜出海上諸山蓋香木枝柯竅露者木立死而本存者气性皆溫故爲大蟻所穴蟻食石蜜歸而遺於香中歳久漸漬木受蜜气結而堅潤則香成矣其香本未死蜜气復老者謂之生結上也木死本存蜜气凝於枯根潤若餳片謂之糖結次也其稱虎班結金絲結者歳月旣淺木蜜之气尙未融化木性多而香味少斯爲下耳諸香惟此種不堪入藥故本艸不錄【廣州誌云沈香有黃沈黒至貴者蠟沈削之則捲嚼之則柔皆樹枯其根所結伽南木乃沈之生結者大抵諸香無異種但分生死結久近粗細耳如靑桂香馬啼香棧香速香之類各有次第而伽南爲上沈次之餘再次之丁謂在海南作天香傳謂四十二狀同出一本盡之矣夫沈附種子伽南而亞之沈旣入藥伽南乃參置不錄何耶竊恐名謂旣殊气味功效亦當稍別不然本艸其眞蔽賢哉】近世士夫以制帶銙率多湊合若天成純全者難得耳

辟珠

辟珠大者如指頂次如善提子次如黍粟質理堅重如貝辟銅鐵者銅鐵不能損辟竹木者竹木不能損犯似他物卽毀矣常附胎於椰子檳榔果谷之實之內通謂之聖鐵【一名蕤賓鐵人有善鼓琴於月夜者鐵自池荷中躍出其前名爲聖鐵無忝也】島夷能辯之故以爲奇寶也夫威喜辟兵【威喜未詳嘗記小說云昔一人藏物於身兵刃所施物自應之纎毫不損恐或指此】舍利拒火【僧有舍利云血气精華之所凝結大化之後炳然獨存天竺沙門僧康會對孫權曰舍利威神豈有光相而已此乃刼燒之火所不能焚金剛之杵所不能碎】而此珠出於艸木乃能制犀利之物無亦庶類精華之所融結邪然皆中國未之或見也所謂鍾於物而不鍾於人者玆亦一佐邪

蓬薘柰

蓬薘柰華言破肚子蓋果實也產於暹羅之■﹝山屋﹞巄如大棗而靑島夷日幹以附遠漬以沸汁其皮自脫圓脫如大李肉潤膩如紅酥甘美可餤亦珍味云【南方艸木狀所載廣南菓食精美偹矣海外所傳如波羅蜜石栗海梧海松子蓬薘柰𨿽稱珍奇要之皆在枝圓橘柚之下惟海松子入藥近奉旨求之極難得頗爲累耳波羅蜜按隋書四夷傳百濟有異樹名波羅波酉陽雜俎唐段成式著異木篇云婆羅婆樹其實大如甕又云出波斯國呼爲阿善嚲樹長五六丈皮色靑絲葉極光淨冬夏不凋無花結實從樹莖出有殼裹之殻上有刺瓤至甘甜可食核大如棗一殻裹中有數百枚核味如栗炒黃食甚美予至崕州凡家園皆有之味甜而頗鮏气不甚可口仁頗甘不如栗名獨盛矣○石栗樹與栗同但生於山石罅中花開三年方結實其殼厚而肉少其味似胡桃仁熟時或爲羣鸚鵡至啄食略盡故彼人極珍貴之出安南○海梧子樹似梧桐色白葉似靑桐有子如大栗肥甘可食出林邑○海松子與中國松同但結實絕大形如小栗三角肥甘香美出林邑新羅】

海語卷中

●欽定四庫全書

海語卷下

﹝明﹞黃衷撰

○畏途

昆■﹝山屯﹞山

山在大佛靈南凡七嶼七港是謂七門【唐書廣州東南海行三百里至屯門山或疑卽此山計之道裏不同恐非也】其旁洲嶼皆翼然環列適諸國者此其標也其山多兕犀野馬巨麕異蛇大木復平川沃壤數百頃椰樹駢生墮實彌谷冬瓜延蔓蒼藤徑寸實長三四尺大踰一圍【海上無人之境產物皆碩大予客朱崖令人采取何首烏天南星二藥皆三倍於常品气味自別周知有棗如瓜非誕語也】糜腐若泥淖然舶欲樵蘇非百人不敢卽往老估嘗鑱崖壁識崄以示防云

分水

分水在占城之外羅海中沙嶼隱隱如門限延綿橫亙不知其幾百里巨浪拍天異於常海由馬鞍山扺舊港東注爲諸畨之路西注爲朱崖【卽今瓊州府所屬大約緫稱朱崖】儋耳【卽今儋州】之路天地設險以域華夷者也【予嘗循朱崖儋耳之境緃觀於海則見洪濤駭浪勢如沸鼎色類藍靛遙望不極問於居民此外當爲何所笑而不答嘗聞崖州老客云毎取魚逺出界夜半略聞雞聲此爲占城國而島夷志又聞占城至崖州七日程蓋海直抵天際朱崖與諸畨皆在海中如浮巵然地理圖所載是也惟朱崖聨屬雷亷漢賈捐之建議棄之歷代皆入版圖聲名文物蓋十倍交趾者也】由外羅歷大佛靈以至昆■﹝山屯﹞山自朔至望潮東旋而西旣望至晦卽西旋而東此又海中潮汐之變也惟老於操舟者乃能察而愼之【予幼爲弟子員時督學四明餘子華老先生講正蒙及潮汐以余忠襄海潮圖爲是蓋主月之所臨潮必從之之說及逰朱崖讀王桐鄕樀集又以長短星爲驗再檢嶺外錄云江浙之潮自冇定候欽亷之潮則朔望大瓊海之潮半月東流半月西流潮之大小隨長短星不系月之盛衰始知王之說蓋祖此】

萬里石塘

萬里石塘在鳥瀦二洋之東陰風晦景不類人世其產多■﹝王車﹞璖【蛤蚌之屬海南人以鋸解之磨礱爲硯極可珍玩本艸以爲玉石類者非也】其鳥多鬼車九首者四三首者【鬼車晦冥則飛鳴能入人室收人魂魄一名鬼鳥此鳥昔有十首一首爲犬所噬今猶餘九首其一常下血滴人家則凶夜聞其飛鳴則捩狗耳猶言其畏狗也亦名九頭鳥荊楚歲時記聞姑獲夜鳴聞則捩狗二鳥相似故有此同周禮庭氏以救日之弓救月之矢射之是也】漫散海際悲號之音聒聒聞數里𨿽愚夫悍卒靡不慘顏沾襟者舵師脫小失勢誤落石■﹝氵義﹞數百軀皆鬼錄矣

萬里長沙

萬里長沙在萬里石塘東南卽西南夷之流沙河也弱水出其南風沙獵獵晴日望之如盛雪舶誤衝其際卽膠不可脫必幸東南風勁乃免陷溺

鐡板沙

成化二十一年乙巳憲廟遣給事中林榮行人黃幹亨備封冊之禮以如占城官治大舶一艘凡大舶之行用小艚船一選熟於洋道者數十人駕而前謂之頭領大舶之後系二小船以便樵汲且以防虞謂之快馬亦謂腳艇是役也軍民之在行者千人物貨太重而火長又昧於經路次交趾之占壁囉誤觸鐡板沙舶壞二使溺焉軍民死者十九予裏中有麥福者同七十餘人奪一腳艇棹至崖側巨浪■﹝欺﹞蕩眾懼捨舟而登山回望大舶覆處近如席前洪濤瀾汗惟敗篋破甑出沒於其間數百人者漚滅無迹眾皆長慟於是晝行夜伏捕蛇鼠拾艸木之實而啖風雨晦冥石妖木魅千奇萬怪來侮來狎悉難名狀且已忘甲子惟視月弦望以驗時日曽未浹旬死者彊半存者二十四人復已缺食二日蹣跚冥行倀入空谷谷中石窟寛坦如堂有艸葉如廣之水蕉掘之根類蹲■﹝氏鳥﹞而大競取以食喉間微覺苦澀餘味如葛識者曰此非惡艸也第未經風日水土气作苦澀味耳乃曝之日中眾亦偃息石窟已皆酣寢比寤曉星煌煌矣遲明敲火燃艸取所曝日中者煨而食之味轉香滑晨進一枚饑渇俱弭相率肆力而采頃之根裔都盡窟居二日體力完健乃各負數枚復沿水際而行俄聞溪中人語至見島夷數軰乘三小船循溪搜撈段帛諸物有諳夷語者詢之乃交趾占城二國之交徼巡船也二船酋長聞是覆溺之餘爲之隱惻各取十二人共載以歸二國夷王謂天朝人民館榖如禮於是占城遣人以二使來訃廣中始知大舶汩沒守臣以聞二使均荷卹蔭【二使以死勤事聞其孫子甲科世盛朱紫相襲天之右功不爲疏矣予薦主紹興毛鳴崗老先生題其家挽冊有白骨已沈恩似海錦衣可柰夜如年之句】又踰年二國始具海舟資送諸人以還蓋同日逹廣也逆計阽危之日至是已二年矣麥福自言向在占城旅次月夕夣還其家見三道士設水陸醮聞其妻哭聲而寤福於枕上亦哭同寢詰之語之夣無不酸鼻者次年抵家見其妻髽而麻衣筵幾儼然夫婦相持悲喜交集詢其妻云凶問至時爲丙午六月晦初猶未信旣而審然七月望始倩道流招魂而葬月夕之夣無乃是乎吁人之逰魂夕數千里不旣神乎

鐡橋子曰甚哉利之戕賊也窮荒絕徼無不競焉二使銜命逺適異域不幸而溺厥職固在諸眾人者何爲者哉緣刀錐之末蹈不測之淵以飽鯨鱷非溺海也利溺焉耳予故紀之以爲犯險侔利者鑑之【予竊祿海外每見叔此語輙愧恨不已攜家生還不爲不幸也大扺海舟深底入水數尺縱風浪洶湧舟極顚沛可保無恙惟遇沙淺並石浪勢相撞則破壞必矣嘉靖丁酉瓊府諸生下第者自省由海而歸至碙州而下失道遇淺數舟皆折崖州所溺凢八生焉次年予適至崖爲之隕涕作哀八生文文拙且冗不復錄也】其稱狀類蹲■﹝氏鳥﹞者不知其爲何艸也俾托根於通都名嶠得岐黃爲之品第功豈下於重樓三秀者哉玆乃淪沒裔夷廣莫之野獲濟者僅二十四人才而不效嗚呼惜也𨿽然幽人空谷古蓋有之

○物怪

海和尙

海和尙人首鱉身足差長而無甲舟行遇者率虞不利弘治初吾廣督學大僉淮陽韋彥質先生將視學瓊州陸至徐聞方登海舟此物升鷁首而蹲舉舟皆泣謂有魚腹之憂議將禳之先生方嚴人不敢白也詰旦抵瓊畱十許日試士都畢泛海而還若履平地後遷福建憲都考終於家語曰妖不勝徳【艸木子邵子曰陸生之物水中必具計必有海人嘗聞之海賈云有海人出形如僧人頗小登舟而坐至則戒舟人寂然不動少頃復沈水否則大風翻舟以予觀之必水族之異形者也遇物而升值之恐非禍福所系率以爲怪是謂生於罕乎】

海神

風柔浪恬島嶼晴媚倐然紅旗整整擁浪而馳迅若徼電火長卽焚香長跪率眾而拜曰此海神逰也整整紅旗者夜義隊也遇者吉矣【南海最靈驗勅賜廟宇春秋二祭國有大事天子爲遣使進香廟舊有波羅樹一本海中大曁魚一歲間歲來朝民間舟中所事海神不一廣瓊有天妃祠亦受勅封王祭昌化有峻靈王祠蘇子膽謫海南爲作碑記余不盡錄予攜家浮海還橫巨浪幾不能濟舟人呼神而共禱之頃刻順風入港矣】

鬼舶

海舶相遇火長必舉火以相物色日影向西或三或兩帆檣樓舵首尾間缺下上欹側掠浪衝突此舉火而彼不應者知鬼舶也巫乃披髮擲米拋紙而厭勝之【遊魂爲變則覆溺亡者似爲鬼矣所操之舶果何所化耶未可知也】

飛頭蠻

飛頭蠻亦海山中鬼物也居處嗜好與人無別夜則其首飛去頥實穢物歸則身首屬而咽之惟頷下微痕紅綫耳暹羅島夷有娶婦得此者其夫惡之或教以俟其首去置身於地以小刀喇喉頸間頃之首歸不合宛轉而死夷僧云是必素遺誓約鬼罰乃爾然予偶記小說云某人家生一子自然無首則飛頭者豈亦沴气適然所鍾邪【予僚友嘗言海外奇事鄕間有納婦者婦每夜從牀前入地去飽食魚蠏而返衣猶沾濕其夫欲逐之不果後生子如常亦無他異此與予叔所記皆令人駭不置信者鄕伯祭酒泰泉黃公志云親見香山縣深林中有物如嬰孩而躶自藤蘿中攜手魚貫而下相挽不斷見人輙笑至地而滅土人謂之赤蝦亦無所怖及閱雙槐集所載亦與此合又鹽商髙氏言代薪靑逺縣山中見一小孩奔走眾逐入枯樹中以火熨之出走死視之儼如人形惟脇下多兩趐耳二縣廣州屬邑已希異如此是知六合之中無所不有而海外神怪爲多故曰視聽之表聖賢有不言者也】

人魚

人魚長四尺許體髮牝牡人也惟背有短鬛微紅耳間出沙汭亦能媚人舶行遇者必作法禳厭惡其爲祟故也昔人有使髙麗者偶泊一港適見婦人仰臥水際顱髮蓬短手足蠕動使者識之謂左右曰此人魚也【山海經姑射國在海中屬列姑射西南有陵魚人面手足魚身在海中】愼毋傷之今以楫扶置水中噀波而逝

蛇異

弘治間有舶欲販於占城者舶中二十人將卽山而薪是夜舶主夣神語之曰明日斫山湏多裹鹽也寤而異焉以語諸薪者或笑或不信舶主曰第人負十許斤何礙眾從之乃乘二快馬卽三山麓石潭深不可測二十人者分朋而攻日影西下山聲殷殷如雷眾謂天日髙晴何以有此是必有異升木而伺俄有巨蛇蜿蜒幾五丈其色正黒兩目如炬山巓奮迅而下沒於潭如雷者乃觸石崩隕之聲也有蜈蚣長可七尺騰躍而逐之旋潭踥踥尾端毒沫時時射潭內水色變如油抵暮潭面火焰髙尺許舶人熟視乃自蜈蚣甲間出夜分循山而去光燁燁燭山谷遲明下山觀之蛇蜷局死潭間眾方驚喜曰裹鹽之夣實神貺也乃以藤纜聨巨鐡鉤引蛇出平野剝其皮厚如黃牛之革骨節中韲臼腌其肉殆滿船腹眾乃輟薪載蛇以回舶島夷之船或過而見其皮問何從得之爲價幾何舶主紿曰五十金島夷付之不較復問肉價幾何曰百金又付之不較易載將發舶主謂島夷曰若何急此爲也島夷笑曰漢兒不識寶耳是乃龍也其皮鞔鼓聲聞二十里【龍皮亦可制扇開元天寶遺事元寶家有一皮扇子制作其質毎暑月宴客卽以此扇子置於坐前使新水灑之則颯然風生巡酒之間客有寒色遂命撤去明皇亦曽差中使去取愛而不受帝曰此龍皮扇也】此皮中七鼓一鼓卽償今值易易也肉以爲鮓貨於國中且不知值又幾倍矣舶主懊恨自謂其不善賈也鐡橋子曰物遇乃貴是何足嘆哉語云螣【或作騰】蛇遊霧而殆於卽且【或作蝍蛆見淮南子】气固有相制夫【予村居時見小蜈蚣逐尺餘小蛇於池塘蛇懼沒水蜈蚣於水面布毒沫蛇不禁自浮出蜈蚣乃嚙殺之並去其両日鄕人云蜈蚣寄種於蛇目是以毒也凢蜈蚣極大則有寶珠雷毎擊之或云惡其善傷龍也又沈存中篳談云見一蜘蛛逐蜈蚣蜈蚣循籬竹裂隙而入蜘蛛以腹磨隙再三而去少頃破竹視之則蜈蚣斷爛不屬矣蓋蜘蛛布溺以殺之也物之以小制大理實運之耶】

龍變

岡瀕海洲也環海皆崇山其氓多以樵采爲業昔有樵者三十餘軰駕二白艚渉海而斮薪午將及岸遙望巨物靑黒如蛇垂首山脊其角■﹝角戢﹞■﹝角戢﹞也諸眾人驚相召曰蚺蛇吞鹿矣【蚺蛇長數丈大亦數圍善吞鹿惟角難進乃伏水中俟其將腐變登木自絞則角脫骨盡出矣楚詞辯證疑巴蛇食鹿出骨事似迂誕而蚺蛇已有然者膽入藥最良本艸以爲產於髙雷而海外尢盛】彼利得鹿吾屬利得蚺耳棹歌踴躍而前維舟山麓以梃與刃噪而爭先比至山半陰雲四合雷電大作雨雹石注樵者怖散莫知所之頃之天日開霽崩崖拔木彌溢山谷樵人血額裂趾者累累而集顧見二白艚閣置樹杪攀木而升則雨電滿載惟米鹽衣被略無所損乃取米若釜爲糜而食越數日別艚踵至眾乃得歸鐡橋子曰事固有似利而實害者樵也烏足以知之然鬼神戲人類是多矣【此或龍運天變之期也瀕海居民毎直龍運則屋宇人畜頃刻半空無論舟楫也易曰龍戰於野鄒陽疏曰神龍驤首奮翼則浮雲出流斯際也天地且易位人孰得而攖之○深山大澤神物所居切不可觸犯續搜神記云昔有三人共在山中伐木忽見石窠中有二卵大如升取煮之始湯熱便聞林中如風雨聲須叟有一蛇大十圍長四五丈徑來於湯中銜卵去三人無幾皆死予嘗過昌化大村驛旁有神廟前土隆然或有動其土石者輙死人皆爲廟神呵護之予聞登其上戒僮僕勿使犯意古有息壤或此類也】

石妖

妖出昆■﹝山屯﹞山疑亦陰精也昔漳人有販舶者偕伴數十薪於山中崖間石壁可鑑漳人祖負石立俄有婦從石隙出姿態姝麗殊非蠻島所有漳人與語媚之迷惑忘返遂伉儷焉婦日獻艸木實殊形異色味皆甘脆遂已饑渇乃導漳人葺茅以居繞捨蒔美竹踰時卽長林鬰鬰無復寒暑漳人時從婦陟巘求食毎遭猛獸鬼物婦身爲蔽翼習見毋怪亦毋恐也婦又教之驗艸木榮落以記時歲漳人安之是生二子不自知其流落海嶼間也所閱艸木凡五榮落婦或他出漳人獨居忽伐竹聲往視乃舶樵也中有舊侶二軰卽鄕思油然向舶人道所以請共載以歸舊侶乃匿之舟中婦挾二雛追至沙漵侏■﹝亻離﹞之聲如怨如詈擲二雛於水號噭而去漳人登舶竟瘖不能語【夷堅續志廣州有商人與同伴泛海往諸國經紀偶中流得病力別同伴登岸歇泊至一洲間結茅居止遂相與約云若回舟如見竹竿標記衣物可來相接若無標記卽已不諱不必泊船恐阻風利也越半年舟經前地則竹竿衣物並無矣眾相望欷歔曁回廣州訪其家人歷道其所以全家痛哭卽命道士建九幽齋醮祭煉天下孤魂至夜三更召請之時忽聞屋上有人連呼曰我在此急用梯扶下乃所度之人未嘗死也卽救以湯粥方省人事云昨浮海得病止於洲渚止忽有二婦人挾至山中石崖內每日亦有飯食但自不知此身爲生死已近年餘一日聞二婦相語曰有符使持公文至水府稱廣州某人作商死於海島今祭煉天下鬼神宜畱此人我爾自去赴會旣宻聞之力扣二婦口望帯去一觀一婦曰不可一婦曰不妨遂挾至其建功徳所約曰今藏你在屋上戒勿作聲二婦遂往壇前享食適聞道士出門召請我名姓又是本家作醮主且曉我家人哭泣之聲是以叫呼二婦方知罵云始不欲帯彼來今事泄矣飛走而去其人歸𨿽得再生但飲食甚少越兩月死蓋爲鬼气所侵不可救藥但得終於正寢而已以此見祭煉之有功也○又昔有富商漂海舟折抱一板至岸得熊毋挽之而上登石竅甚深窈其中以艸芥毛羽爲巢頗溫暖菓木具設商安焉與熊合而生子後有賈舟經其下商抱子登舟有珠數顆極爲珍美熊見商去亟緣崖而下攀附不可投水死商攜子歸本姓之子不容遂養於別所長分以財帛俾店於公安而姓之曰熊今其遺種猶大似猴耳以上三事與所記相類故附著於後然揆之會通於理則窒讀者辧之】

海語卷下

