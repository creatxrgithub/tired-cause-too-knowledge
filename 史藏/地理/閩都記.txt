閩都記明王應山

卷之一福郡建置總敍

閩﹐百粵之疆也。黃﹑虞以前﹐其詳不可得聞矣。《周禮》﹕七閩荒服﹐掌於職方。戰國時﹐越王勾踐七世孫無彊與楚戰不利﹐徙族居閩﹐遂爲君長。秦始皇二十六年﹐置閩中郡﹐守﹑丞﹑尉﹑監領之。二世時﹐閩粵王無諸及搖者﹐姓騶氏﹐禹之苗裔也。以兵屬番君吳芮﹐從諸侯入關﹐有成勞。項羽主命弗王。閩粵又佐漢翦楚。漢髙帝五年﹐封無諸爲閩粵王﹐都冶﹝今將軍山﹞。孝惠三年﹐舉髙帝時功﹐立搖爲東海王﹐都東甌﹝今溫州府﹞。後閩粵﹑東甌治兵相攻﹐東甌告急於漢﹐武帝遣莊助發兵浮海救東甌﹐閩粵引去。建元六年﹐閩粵又擊南粵﹐漢遣王恢﹑韓安國等大發兵討之。閩粵王郢弟余善殺郢以降﹐漢封繇君醜爲王。余善自王﹐漢乃封余善爲東粵王﹐與繇王並處。元鼎五年﹐漢遣東粵王與繇王夾攻南粵﹐不從﹐遂叛漢﹐刻帝璽自立﹐號騶力爲吞漢將軍。漢遣韓說﹑楊僕﹑王溫舒將兵討之。繇王居股復殺余善以降。漢封居股爲東成萬戶侯﹐徙民江淮間﹐遂虛閩越地。

孝昭元始二年﹐閩越遺民自立冶縣﹐屬會稽南部都尉。光武建武二年﹐攺冶縣爲侯官都尉﹐仍隸會稽。獻帝建安八年﹐王朗來奔﹐侯官長商升助朗起兵﹐孫策永寧長賀齊領南部都尉事﹐進兵建安﹐討平之。立都尉府﹐領謫徒造船於侯官。吳永安三年﹐以建安爲郡﹐領九縣﹐侯官其首也。

晉太康三年﹐升侯官縣爲晉安郡﹐以嚴髙爲刺史﹐徙居今城﹐領安丰﹑新羅﹑廣平﹑同安﹑侯官﹑羅江﹑晉安﹑溫麻八縣。時土宇偏安﹐中原避地﹐從晉安王入閩﹐多衣冠之族﹐八姓其著也。劉宋泰始四年﹐攺爲晉平郡﹐領縣五﹐尋復故。梁天監中﹐析晉安縣爲南安郡。紹泰三年﹐封郡人陳寶應爲侯官縣侯﹐領閩州刺史。陳天嘉二年﹐陳寶應據州以叛﹐兵潰伏誅﹐攺閩州爲丰州。隋攺丰州爲泉州。大業初﹐復爲閩州﹐尋攺爲建安郡。治閩縣﹐領閩﹑建安﹑南安﹑龍溪四縣。唐髙祖武徳初﹐攺爲建州。六年爲泉州﹐領閩﹑侯官﹑長樂﹑連江﹑長溪五縣。太宗貞觀十九年﹐置泉州府兵。嗣聖十六年﹐領縣六﹐增置南安。景云二年﹐攺爲閩州。開元十三年﹐攺爲福州。二十七年﹐領縣七﹐增置尢溪。天寶元年﹐攺爲長樂郡。大歷﹑貞元間﹐李椅﹑常衮後先觀察﹐興學勸士﹐文儒匯徵。永泰中﹐領縣九﹐析侯官﹑尢溪﹐增置永泰。乾符五年﹐黃巢攻陷福州﹐殺戮甚慘。

光州固始人王潮偕弟審知﹐從光州刺史王緒來閩。緒暴虐見殺﹐眾推潮與審知爲帥。光啟二年﹐福建觀察使陳巖表潮爲泉州刺史。景福九年﹐巖卒﹐其婿範暉自稱畱後﹐據福州。潮遣審知攻暉﹐殺之。唐以潮代巖﹐審知爲副。審知隆準方口﹐軍中號「白馬三郎」。乾寧四年﹐潮卒﹐唐攺福州爲威武軍﹐授審知爲節度使﹐封瑯琊王。先是有「潮頭出﹐巖頭沒﹔潮頭沒﹐矢口出」之謠﹐至是屢驗。五代﹐梁加審知中書令﹐進封閩王﹐升福州爲大都督府﹐領縣十。審知𨿽起列校﹐儉約禮士﹐建四門學校﹐拔閩士秀者。後唐同光三年卒﹐年六十四﹐謚「忠懿」。子延翰立﹐建國自王﹐是年十二月﹐爲弟延鈞所殺。代其位﹐更名鏻。後唐拜節度﹐加太師﹑中書令﹐封閩王。長興二年﹐鏻惑道士陳守元﹐遂稱帝。受冊寶皇﹐攺元龍啟﹐復更永和。立五廟﹐置百官﹐以福州爲長樂府﹐領縣十三。立父婢陳金鳳爲後﹐大肆凶淫﹐爲子繼鵬所弒。鵬代其位﹐更名昶﹐攺元通文﹐立父婢春燕爲後﹐愈昏亂。連重遇﹑朱文進迎審知季子延羲襲昶﹐殺之。延羲代興﹐更名曦﹐更元永隆。發故相王倓塚﹐戮其屍。又嫁女笞朝士不賀者。六年三月﹐重遇弒曦﹐稱臣於文進。王氏子弟在福州者﹐無少長皆殺之﹐時石晉開運元年也。先是﹐建州刺史王延政以建州爲國﹐稱殷﹐元號天徳。泉州軍將畱從效﹐陳洪進誅文進所署泉﹑汀二州刺史﹐降於延政。重遇亦殺文進﹐傳首建州。福州裨將林仁翰隨殺重遇﹐迎延政都福州。延政以子繼昌守福州﹐爲東都﹐自居建安。南唐李璟急攻福州﹐州將李仁達擒繼昌﹐殺之。立雪峯僧卓巖明爲帝﹐已又殺巖明自立﹐送欵於璟。璟以仁達爲威武軍節度使﹐更名宏義。璟兵攻破建州﹐遷延政之族於金陵。後漢乾祐元年﹐南唐攻福州﹐仁達求救於吳越。錢氏敗南唐兵﹐吳越遂取福州﹐置守臣﹐領縣十一。

宋太祖初﹐錢氏納土﹐仍爲福州﹐領縣十二。仁宗慶曆中﹐蔡襄爲守﹐惠政宏多。閩人有陳襄﹑陳烈﹑周希孟﹑鄭穆者﹐倡道海濱﹐時匹鄒魯。其後﹐延平楊時傳洛學於閩﹐朱熹集其大成﹐閩人彬彬多正學之士矣。靖康元年八月﹐福州軍亂﹐殺其知州柳廷俊。建炎初﹐以州守兼安撫使﹐總一路文武事。淳祐中﹐領縣十三﹔析長溪﹐增置福安。景炎元年﹐判福州益王昰卽帝位﹐升福州爲大都督府﹐更名福安。二年﹐元大將董文炳率兵入福州。元至正十五年﹐攺爲福州路﹐隸福建行中書省﹐領錄事司一﹐州二﹐曰福淸﹐曰福寧。縣十一﹐曰閩﹐曰侯官﹐曰懷安﹐曰古田﹐曰閩淸﹐曰長樂﹐曰連江﹐曰永福﹐曰羅源﹐曰福安﹐曰寧徳。二十四年﹐福建行省參政陳有定繕福州城﹐守之。二十七年十二月﹐明徵南大將軍湯和由海道取福州。

洪武初﹐攺福州路爲府﹐隸福建等處承宣布政使司﹐罷錄事司。領縣十三﹐福淸﹑福寧仍爲縣。正統十三年﹐沙縣鄧茂七反﹐山寇繁興﹐城守戒嚴。始以侍郎薛希璉巡撫福建﹑提督軍務。十四年二月﹐賊平。以刑部尙書金濂﹑平陽侯陳懋畱守福建。餘寇底定﹐畱守召還﹐亦罷巡撫。成化九年﹐升福寧縣爲州﹐以福安﹑寧徳二縣屬之﹐直隸布政司。福州府所領十縣。正徳十二年五月﹐雷震東城﹐福州三衛軍士作亂﹐始議招安。八月復亂﹐討平之。嘉靖九年正月﹐福州獄變﹐賊戕大吏﹐囚人斬關趨連江﹐渡海而遁。三月﹐都禦史胡璉以勘事至﹐遂畱巡撫。未幾召還。二十八年﹐獲夷船於漳州﹐始設巡海都禦史。自是﹐漳民勾引倭奴﹐寇海濱諸縣﹐以巡海都禦史提督軍務﹐迄無寧歲。三十六年三月﹐倭迫郡城﹐頻歲去來﹐城外居民焚戮甚慘。調兵所過﹐殘掠殃民。三十九年﹐巡撫劉燾率兵追賊。燾善騎射﹐有威名﹐賊遁去。四十一年元旦﹐地震。三月﹐福州三衛軍亂。八月﹐倭寇福淸﹐參將戚繼光大破之。十月﹐三衛軍復亂。四十二年﹐以譚綸爲巡撫都禦史﹐都督戚繼光充總兵﹐擒斬軍士首亂者﹐倭寇悉平。萬曆八年﹐省懷安縣入侯官。今領縣九﹕曰閩﹐曰侯官﹐曰古田﹐曰閩淸﹐曰長樂﹐曰連江﹐曰羅源﹐曰永福﹐曰福淸。郡名晉安﹝晉﹞﹑長樂﹝唐﹞﹑三山﹑福唐﹑合沙﹑東冶。其疆裏東際海﹐西抵延平府南平縣界﹐北抵福寧州界﹐南抵興化府莆田縣界。廣四百四十里﹐袤四百四十五里。其分野斗﹑牛或云牛﹑女之間。其俗儉嗇﹐喜訟﹐好巫。君子外魯內文﹐小民謹事畏法﹐耕﹑稼﹑魚﹑鹽爲生。道學幾於洙泗。邇來崇侈﹐婚嫁競丰﹐飲食衣服﹐糜費滋多﹐實士大夫家倡之。其形勝﹐環山沃野﹐派江吻海﹐爲東南大都會云。

卷之二城池總敍

閩自無諸開國﹐都冶爲城﹝今布政司東北﹞﹐所從來久遠。晉太康三年﹐置郡樹牧﹐狹視冶城。太守嚴髙詢於郭璞﹐乃經始於越王山之南﹝越山南小阜﹐卽今布政司。其城南虎節門外爲還珠門。東起康泰門﹐西至宜興門。又有東安﹑淸泰﹑丰樂諸門﹐是曰子城。虎節有河﹐繚繞皆城濠﹞。唐﹑宋而後﹐漸次增拓﹝唐天復元年﹐王審知於子城外環築羅城﹐北永安門﹐南利涉門﹐東海晏門﹐西丰樂門。又有通津﹑淸泰﹑延遠諸門。梁初﹐又築南﹑北夾城﹐南自寧越門東﹑西一帶﹐北自嚴勝門﹑遺愛門至迎仙門一帶。又有善化﹑水部﹑井樓諸門。宋初﹐錢氏納土﹐詔悉墮之。後增築外城。兩河三山﹐悉入城內﹞。國朝因宋﹑元之舊﹐初創樓櫓﹐後砌敵臺﹐復以重屋﹐門列七城﹝東﹑西﹑南﹑北﹐又水部﹑井樓﹑湯門﹐凡七﹞﹐隱然金湯之固。三峯峙於域中﹝烏石﹑九仙﹑越王﹞﹐二絕標於戶外﹝左鼓右旗﹐閩南二絕﹞。甘果方幾﹝方山几案於南﹐唐賜名甘果山﹞﹐蓮花現瑞﹝北蓮花峯爲會城斧扆﹞。襟江帶湖﹐東南並海。二潮吞吐﹐百河灌溢。山川靈秀﹐所都卽逢兵不亂﹐逢饑不荒。沙合﹝南臺﹞﹐路通﹝河口﹞﹐海濱鄒魯﹐乃自古記之。

宋許惇仁《三山閣》詩﹕「蓬萊方丈與瀛州﹐東引長江欲盡頭。幾處壇場渾得道﹐萬家樓閣半封侯。名園荔子嘗三熟﹐負郭湖田插兩收。七百年來遺讖事﹐釣臺沙合瑞煙浮。」石賡《登郡城》﹕「衰年覽勝倦躋攀﹐此日憑髙一解顏。管領江山來牖下﹐相將樓閣出人間。眞君煉藥仙都近﹐釋子焚香佛界間。人世幾回容易得﹐放歌須盡夕陽還。」﹝賡﹐福建轉運判官﹐熙寧間任。﹞謝泌《詠冶城風物》﹕「湖田播種重收谷﹐山路逢人半是僧。城裏三山千簇寺﹐夜間七塔萬枝燈。」﹝泌﹐歙人。景徳初知福州。﹞鮑祗﹕「兩信潮生海漲天﹐魚蝦入市不論錢。戶無酒禁人爭醉﹐地少霜威花正然。」﹝祗﹐郡倅﹐紹聖間知建州﹞。陳軒﹕「城裏三山古越都﹐樓臺相望跨蓬壺。有時細雨微煙罩﹐便是天然水墨圖。」﹝軒﹐建陽人。崇寧間知州事。﹞呂祖謙﹕「路逢十客九靑衿﹐半是同袍舊弟兄。最憶市橋燈火靜﹐巷南巷北讀書聲。」﹝祖謙﹐東陽人﹐嘗入閩﹐從林之奇學。﹞龍昌期﹕「蒼煙巷陌靑榕老﹐白露園林紫蔗甜。百貨隨潮船入市﹐萬家沽酒戶垂簾。」﹝昌期﹐蜀人。郡守陳絳延入閩﹐授諸生《易》。﹞明陳亮《冶城懷古》﹕「東西屹立兩浮屠﹐百里臺江似帶紆。八郡河山閩故國﹐雙門樓閣宋行都。自從風俗歸文化﹐幾見封疆入版圖。惟有越王城上月﹐年年流影照西湖。」王恭《冶城歌》﹕「七閩山水多奇勝﹐秦漢封疆古來盛。無諸建國何英雄﹐赤土分茅於此中。荒城野水行人度﹐細柳靑榕舊宮樹。浮世空髙逐鹿時﹐斷磯不辧屠龍處。忽從圖畫見三山﹐正在無諸舊壘間。麗譙官署人煙靜﹐塔廟琳宮野照間。琳宮塔廟相輝映﹐平遠淸冷海天迥。落葉霜傳烏外鐘﹐垂蘿月隱煙中磬。東城西郭騎紛紛﹐旌節朝朝候使君。誰拂塵衣訪仙迹﹐獨淩三島望孤云。」又《越城懷古》﹕「無諸建國古蠻州﹐城下長江水漫流。野燒荒陵啼鳥外﹐靑山遺廟暮雲頭。西風木葉空隍曙﹐落日人煙故壘秋。借問屠龍舊蹤迹﹐斷磯寒艸不勝愁。」林鴻《賦得無諸城送浦舍人歸晉陵》﹕「君不見﹐昔時無諸城﹐荒丘斷壠今人耕。陵谷堙沈知幾代﹐古人精靈竟何在。憶昔無諸全盛時﹐都城百雉何逶迆。連營國步分秦土﹐繪衮王章入漢儀。河山巍巍那可恃﹐躍馬屠龍今已矣。列國猶傳赤帝封﹐曲臺尙對滄江水。滄江水流去不還﹐故宮落日不堪看。寶衣夜化空陵火﹐弓劍秋懸古洞寒。故人西歸從此去﹐策馬秋蕪城下路。欲將塵迹問行人﹐落葉紛紛不知處。」鄧遷《夏集東城樓》﹕「早陟東城樓﹐樓髙絕炎暑。羣公眞率會﹐勝地羅樽俎。落日孤云馳﹐平川流水去。宿昔抱微尙﹐引領蓬山阻。蓬山路阻深﹐佳期曠何許。羣公皆仙才﹐捨此更誰與﹖」王應鐘《集城西樓》﹕「城上髙樓拂紫霄﹐南溟天外正迢迢。湖開遠勢連千澗﹐地入平川接二潮。溪午殘鐘山寺迥﹐林昏歸鳥海天遙。乘間共有元規興﹐今古同爲不寂寥。」袁表《東城樓歌》﹕「君不見﹐百川盡東走﹐茫茫萬里蒼龍吼。鰲足崩奔鎭海門﹐化爲石鼓扼其口。海水東流不復回﹐越王豪華安在哉。歐冶池頭靑艸滿﹐無諸城上白雲堆。白雲靑艸無終極﹐古往今來空嘆息。奇峯出云云半陰﹐赤日行天忽西匿。此時朱夏倏驚寒﹐風送微涼睥睨間。天際煙生白鶴嶺﹐松梢月出金雞山。舉杯囑君君莫辭﹐翻雲覆雨難相知。嗟哉百年能幾時﹐尋常黑髮變成絲。夔龍旦奭俱支離﹐但吸海水添金卮。」徐熥《冶城懷古》二首﹕「千里山河霽色開﹐淸秋臨眺獨徘徊。虹橋隱隱龍江遠﹐雁塔雙雙雉堞回。落日寒潮螺女渡﹐冷煙衰艸越王臺。當年霸業俱塵土﹐愁聽荒涼鳥雀哀。」「冶城日落亂啼鴉﹐城上嗚嗚起暮笳。四野桑麻八閩郡﹐千村燈火萬人家。無諸古殿傷靑艸﹐南宋行都想翠華。時事已非湖水在﹐年年風雨長蒹葭。」徐《冶城懷古》二首﹕「溟濛滄海冶城連﹐卻憶無諸建國年。十萬人家煙漠漠﹐三山宮闕艸芊芊。蓮花髙嶺秋蕪外﹐金粟荒臺夕照邊。千載龍飛遺嶺在﹐寒鴉空噪暮雲天。」「北郊荒阪白雲平﹐開運中年此戰爭。甲第朱門長樂郡﹐管弦燈火晉安城。夕陽仙觀孤鐘杳﹐夜雨歐池古劍鳴。極目河山增感慨﹐釣龍臺上月空明。」陳鳴鶴《登城東樓》﹕「髙樓對酒冶城東﹐甲第朱門夕照中。八郡封疆天外盡﹐千山花木雁邊紅。牛羊古墓眠秋艸﹐車馬終期逐曉風。世事悠悠已如此﹐不堪憔悴更書空。」謝肇淛《夏日東城蓮花樓》﹕「古堞遙連百尺樓﹐髙山排闥坐消憂。云迷平楚髙低樹﹐風送寒潮遠近舟。黃鳥啼殘荒苑夕﹐碧蓮香盡曲池秋。斜陽欲下歸鴉急﹐醉倚松門看月流。」鄭邦祥《榕城懷古》﹕「夕陽南望掛浮屠﹐秋艸荒臺憶故都。金鎖江空沈霸气﹐寶輪車散碎宮鋪。池邊巨闕凝苔綠﹐墳上胭脂濕雨枯。惟有女墻西畔月﹐深宵猶自照啼烏。」

卷之三郡城東南隅閩縣

自還珠門達宣政街﹐迆南爲鳳池坊﹑人瑞坊﹑使旌坊巷﹑通賢境巷﹑嘉榮坊巷﹑福星坊街﹑安泰橋﹑朱紫坊巷﹑興賢坊街﹑南門。

還珠門在布政司南。五代僞閩所築﹐名鎭閩臺﹐又名龜頭門﹐俗呼雙門﹐會城之中也。唐子城門七﹕東曰康泰﹝今麗文坊﹑都督府前稍西之東。﹞﹐西曰宜興﹝登云巷口﹞﹐東南曰安定﹝今開元寺前﹞﹐西南曰淸泰﹝今大中寺門之東﹞﹐正南曰虎節。虎節之外爲重關﹐六門廢﹐重關尙存。宋大中祥符間﹐郡守嚴辟疆更名﹐取孟嘗合浦復還之義。國朝成化十三年火﹐十七年重建﹐仍舊名曰「鎭閩臺」。學士楊守陳爲「記」。弘治甲寅至正徳戊辰屢災﹔正徳壬申﹐布政陳珂重建﹐復名還珠。尙書林瀚「記」。雙門之中﹐鑿巨石爲獅子﹐壓制南面五虎山云。

宣政街布政司前通衢。

鳳池坊舊號「左通衢」。宋許將遷右丞﹐郡守葉棣建坊﹐並名其鄕爲鳳池東﹑西鄕。國朝成化十三年重建﹐鳳池坊表裏有注水石斛凡四。

人瑞坊萬曆八年﹐爲進階亞中大夫﹑程番知府林春澤百歲建。春澤《謝諸公建百歲坊》﹕「翠旗谷口萬松風﹐喘息猶存一老翁。詎意臯夔黃閣上﹐遙憐園綺白雲中。擎天華表三山壯﹐醉日桑楡百歲紅。願借末光垂遠照﹐康衢早晚頌堯封。」

使旌坊巷宋李歡爲漳郡守﹐鄕人榮之﹐故名。俗呼梅枝巷﹐又呼花巷﹐以內通百花務也。

通賢境巷內有通賢里社﹐故名。

嘉榮坊巷舊名南營口。宋政和間﹐李俯知婺州﹐其孫提舉浙東﹐鄕人榮之﹐故名。後攺登瀛﹐今廢。

福星坊街俗呼館前。閩五州諸侯館也。元宣慰使魏天佑寓宅﹐更旌隱坊爲福星坊。國朝成化十七年重建﹐今毀。

安泰橋古利涉門外。宋宣和七年﹐郡守陸藻創亭其上﹐舊有《重修津渠記》在利涉門﹐掌書記陶嶽撰。亭久廢﹐「記」亦不存。宋曾鞏《出利涉門》詩﹕「紅紗籠竹過斜橋﹐復觀翬飛入斗杓。人在畫船猶未睡﹐滿堤明月一溪潮。」﹝曾鞏﹐南丰人﹐知福州。﹞

朱紫坊巷地名新河﹐舊號三橋。宋通奉朱敏功兄弟四人居之﹐朱紫盈門﹐故名。內有國朝修撰羅倫一峯書院﹐今廢﹐更祀倫於兩賢書院。

南察院舊貢院地也。國朝成化七年攺﹐巡按禦史居之。嘉靖二十七年攺爲公館﹐三十七年辟爲都察院﹐巡撫都禦史居之﹐後爲提學道。萬曆四年﹐攺爲淸軍察院。尙書林燫撰「記」。十一年﹐副使耿定力復修葺爲提督學校公署。二十七年﹐礦稅太監至﹐居之。

興賢坊在府學街口。初名進徳坊。宋政和中﹐更興賢坊。國朝因之﹐屢圮屢修。萬曆七年﹐知府潘頤龍重修。

南門宋時名寧越。重關東向﹐重樓巍堞﹐砌石屈曲皆水紋。

由鳳池坊折而東爲東街﹑金華境﹑連桂坊巷﹑雙節坊﹑淸泰坊巷﹑太平公輔坊﹑髙行坊﹑朝仕坊﹑竹林境巷﹑閩縣世忠祠﹑忠順坊﹑秀實坊﹑壽寧坊﹑拱辰坊街﹑晝錦坊巷﹑達尊坊﹑普光塔寺﹑海晏坊﹑尙書裏﹑去思橋﹑罾浦橋﹑善壽坊巷﹑石幢巷﹑湯門街﹑棣萼坊﹑溫泉坊﹑狀元坊﹑尊儒坊﹑東門。

東街達於東門﹐通衢數里﹐爲城中冠。

金華境祀閩少師梁國公張睦。睦﹐固始人﹐唐季仕閩﹐領榷貨務﹐斂不加暴﹐閩人思而祀之。今爲故里。

連桂坊巷地名梳行。宋給捨黃唐傳居之﹐劉延康以其兄弟登科建坊﹐今廢。俗呼廠巷。

雙節坊髙明妻林氏﹑髙孔文妻鄧氏立﹐今廢。

淸泰坊巷內通石井。宋大觀中﹐守李畸建坊﹐今廢。

太平公輔坊俗名枋門。宋初以通太平寺名坊﹐紹興末﹐朱倬拜右丞相﹐尙書王師心爲攺太平公輔﹐後毀。國朝正徳間﹐里人參政何顯以兄弟三人知府﹑州﹑縣﹐建三牧坊。萬曆間﹐徙經院前橋南。

髙行坊巷宋名鄕習營﹐以驍勇名。坊內有駐泊營。後趙伯尙以八行舉﹐更爲髙行。今廢。

朝士坊地名小石井。宋朱敏元居之﹐故名。今廢。

竹林境巷在仁慶坊﹐閩捉生營也。有竹林通應廟﹐相傳龍井﹐金鱗隱見其中。歲旱﹐禱之卽雨。宋紹興中﹐里人弗戒於火﹐災及民居﹐望屋上有甲士﹐標竹林旗撲火者無數﹐火尋滅。淳熙間﹐廟前周氏火﹐亦然。雨﹑晹﹑疾﹑厄﹐隨禱輒應。嘉泰三年﹐縣請朝﹐賜額「永惠」﹐今封勅猶勒廟前。

閩縣淨業尼寺故址也。先是宋﹑元間﹐縣治在閩都坊內。國朝洪武二年﹐知縣路圓玉移建今所。成化三年﹐知縣邵奎重建。

秀實坊舊名升秀﹐國朝初徙縣治於此。署「八閩首縣」﹐屢毀屢建。

世忠祠舊振文社學址。國朝萬曆十二年建﹐祀南京兵部尙書﹑贈光祿大夫﹑太子太保﹑謚文安林瀚﹐子光祿大夫﹑太子太保﹑工部尙書﹑贈少保﹑謚康懿庭﹐資徳大夫﹑南京禮部尙書﹑贈太子少保﹑謚文僖庭機﹐子資善大夫﹑南京禮部尙書﹑贈太子少保﹑謚文恪熑。所司以春秋仲丁致祭。

壽寧坊在秀實坊內。今廢。

忠順坊巷舊名延慶﹐以慶城寺前延慶橋名。宋陳景彥更名。今廢。

拱辰坊街閩王時號新路口﹐今呼新塔街。以內通安福塔院也。

晝錦坊巷舊名華萼坊﹐閩王時號新市。國朝嘉靖初﹐里人林庭以都禦史歸省﹐名晝錦。

普光塔寺在甘棠坊內。熙寧五年建﹐有塔五級。國朝洪武間增爲七級﹐宣徳間徙建寺西﹐後塔毀﹐寺僅數楹。正統間﹐居士夏普明借居其中結壇。普明死﹐無子﹐仍復爲寺。寺後有橋﹐曰馬站。

明徐詩﹕「門鄰闤闠久凋殘﹐法界重興得宰官。半笈白雲經卷亂﹐數行靑蚓篆煙寒。宋朝畫佛昏塵壁﹐蜀國流僧咒古壇。明月滿空涼似水﹐漸移海影上旗竿。」謝肇淛詩﹕「偶隨淸磬接雞園﹐黃葉聲中佛火昏。古殿煙埋金碧相﹐空壇云濕寶花旗。庵因近市無間地﹐僧爲休糧不出門。茆榻竹房相對語﹐也勝車馬日喧喧。」

達尊坊在甘棠坊之東。國朝正徳十三年﹐爲大司馬林瀚建。

海晏坊巷舊羅城海晏門之旁﹐俗名河浚。

尙書裏地名河西。舊有施政坊﹐後更美政。國朝嘉靖間﹐爲里人林瀚﹑子庭﹑庭機﹐孫燫四尙書﹐更今名。

去思橋在舊羅城大壕﹐俗呼澳橋。景徳元年﹐郡守謝泌易木以石﹐去三年而橋始成。後泌卒官﹐州人相與縞素祠之。守嚴辟疆怪而問焉﹐民言謝公寬惠得人心。時嚴政尙操切﹐聞言感悟﹐更濟以寬。祥符七年攺名通津。熙寧八年﹐郡守元積中感泌之政﹐乃更去思。陳烈爲「記」。後陸藻守鄕郡﹐構亭其上。提刑兪向爲「記」。其後祠亭俱毀﹐石刻八字﹕「宜戒前事﹐不可架屋。」

罾浦坊巷地名河東。宋天聖中﹐李正登以郡中有讖﹕「罾浦坊中人挺生」﹐乃更今名。國朝嘉靖五年﹐爲里人倪鏡﹑倪組﹑倪緝同登進士重建。

善壽坊巷里人有卓推官者﹐其母陸藻之姊也﹐年八十餘﹐康彊無恙。藻典鄕郡﹐因名其坊﹐今廢。俗名篦梳巷﹐一云祕書巷。因藻﹑蘊兄弟官祕書於此﹐故名。

湯門街北達湯門。其地有溫泉焉﹐故名。

棣萼坊地名湯巷。宋時﹐鄭杜兄弟三人俱中武舉﹐杜廷試第一﹐故名。今廢。

石幢巷內有寧海神祠﹐封廣利王﹐元至元初建。國朝宣徳五年重修。

溫泉坊地名內湯井。宋嘉祐七年﹐守元絳。閱郡圖得其名﹐往觀之。浚其源﹐礱石爲井﹐揭宇環之﹐疏濁流於垣外。宣和六年﹐陸侍郎藻命縣重修溫室四﹐中有振衣亭。澣日一啟﹐非衣冠不許遊也。其後﹐郡人羣浴於此﹐混雜頹廢。國朝萬曆十年重建。

狀元坊巷舊名團練坊。宋嘉熙八年﹐許將舉進士第一﹐更今名﹐後廢。國朝成化八年重建。莆田侍講陳音爲「記」。萬曆二十九年災。

尊儒坊宋蔡伯晞宅此﹐今名蔡奇巷。伯晞﹐福淸人﹐祥符中﹐四歲能詩﹐以神童舉﹐眞宗賜詩美之﹐因以名坊。宋眞宗賜蔡伯晞詩﹕「七閩山水多靈秀﹐四歲奇童出盛時。家世應傳淸白訓﹐嬰兒自有老成姿。才當學步來朝謁﹐方漸能言便賦詩。更勵孜孜圖進益﹐靑雲萬里有前期。」

東門宋行春門。立春前一日﹐郡守率僚屬迎春於此。

由使旌坊折而東爲石井﹑丁戊山﹑安福院﹑嵩嶽觀﹑嶽臨坊﹑聯榮坊。

石井在左一坊。宋慶曆間﹐提刑蘇舜元鑿。

丁戊山名嵩山﹐又名中山﹐在郡城之中。隱隆磅礡闤闠間。

安福院在丁戊山上﹐唐咸通十三年建。梁乾化二年﹐王審知建木塔七級﹐俗呼新塔。元丰間院廢﹐官籍其地﹐售民以居﹐今稱塔崎云。

嵩嶽觀在丁戊山之南﹐稱中山嵩嶽崇福行宮﹐今廢。里人飾其地﹐表以五嶽中華。

嶽臨坊俗呼登龍巷。坊今廢。

聯榮坊通小石井﹐舊名旣富。宋樊仁遠﹑仁達兄弟登科﹐更今名。

由嘉榮坊折而東爲南營﹑坐營司。

南營古駐泊營也。有驍騎坊﹐今廢。宋時﹐將卒自他所調集者居此。又有橫衝﹑百勝﹑全勝﹑捉生諸營﹐環坊隅以居。鈐轄監押領之﹐或郡守﹑縣令兼領去。

坐營司在南營之東。國朝初爲巡海都指揮公署。嘉靖季年﹐倭寇軍興﹐添設總兵﹑參將﹑遊擊﹑守備等官﹐以其署爲遊擊府﹐後以爲坐營司﹐軍門坐營居之。

由福星坊折而東﹐爲旌隱坊﹑憲臺﹑孝廉坊﹑釣鱸橋﹑雪峯庵﹑中山堂﹑南樓﹑都察院﹑東福星坊。

旌隱坊爲宋屯田郎中湛兪建﹐後廢﹐攺爲福星坊。﹝兪字仲謨﹐嘉祐進士﹐五十致仕﹐屢召不起。﹞

憲臺舊爲分巡武平道。萬曆中攺今名。

孝廉坊景泰間﹐爲巡海都指揮王勝立。兵部尙書﹑鎭守福建孫原貞嘉勝孝友廉介﹐於鎭守府前建坊旌異之。後太監鎭守嫌其音爲「孝簾」﹐令撤去。

釣鱸橋俗呼爲銚鑪。今爲平陸﹐其橋猶存。

雪峯庵本雪峯寺廨﹐今廢。

中山堂在臨淸河邊。元時建﹐今廢。

南樓在嵩山之陽。朱普祖宅﹐元黎伯韶卜也。三峯環宇﹐雙塔插空﹐兩河九陌﹐虹流鱗次。普字孔周﹐宋進士﹐儒林郎敏中之裔。

明王恭《南樓奇觀爲朱孔周賦》﹕「飛樓軼浮埃﹐回繞三峯翠。樓中十二曲欄幹﹐下瞰蒼蒼似鱗次。七閩重鎭舊繁華﹐九陌三衢十萬家。連營國步軍容盛﹐法宇仙臺鳥道斜。遙空塔影廻孤雁﹐何限淸暉捲虛幔。洗馬壕頭過雨香﹐釣鱸橋下春流滿。白雲飛上越王山﹐憶昔豪華午夢間。城池百戰今誰在﹐艸色千門幾度間。王章繪衮分秦土﹐琱弓白馬空陵樹。霸气榮光共渺然﹐屠龍射蛟今何處。登臨懷古興悠悠﹐酌酒彈鉉醉不休。博陵才子﹝林敏﹑漢孟﹞能歌詠﹐靈武詞人﹝王偁﹑孟揚﹞解唱酬。門外金羈多上客﹐獨憐王粲未銷憂。」林敏詩﹕「炎荒苦溽暑﹐逸翮思層樓。主人啟華構﹐恍若登蓬丘。披云自地湧﹐飛鳥升天遊。花雨翳雙塔﹐檉煙蔽南州。一水辧甌越﹐萬家臨女牛。當空列仙迹﹐入戶明河流。薰風引華筵﹐夏夜如涼秋。飡霞臥瑤簟﹐身世隨虛舟。下窺指塵境﹐生滅如浮蜉。願同騎赤鯉﹐候子此焉休。」王偁詩﹕「何處登臨景最幽﹐羨君華構有層樓。筵開夏日畱歌舞﹐門近長河宿鬥牛。千里河山云外望﹐萬家煙火樹中浮。人間卽此升天近﹐誰復乘槎賦遠遊。」

都察院在嵩山之麓。其地﹐閩五州諸侯館﹐宋尙書王祖道宅。國朝洪武初﹐辟爲鎭閩府﹐駙馬都尉王恭居之。嘉靖中﹐僉事江以達攺爲道署﹐曰學憲﹐自爲「記」。倭寇軍興﹐復設撫臺提督軍務﹐遂開府於此。隆慶四年火﹐都禦史汪道昆重建。

東福星坊舊名籌帥﹐宋王祖道宅也。元初﹐與南街福星坊通爲一街。國朝成化十七年重建。

由興賢坊折而東爲府學﹑花園﹑閩縣儒學。

府儒學唐初學宮。在今布政司右﹐後移今所。宋太平興國中﹐轉運使楊克讓成孔廟。紹熙間﹐教授常濤於禦書閣後建經史閣﹐朱文公「記」之。國朝洪武初﹐因宋﹑元舊制。四年火。七年﹐知府楊士英重建。聖殿在學宮之西﹐啟聖祠在其東北﹐敬一亭在明倫堂東南舊桂香亭址。常公祠在聖殿東南﹐祀唐常衮。﹝衮﹐京兆人。建中間﹐以前宰相出爲福建觀察使。閩人未知學﹐衮設鄕校﹐躬臨勸講﹐課之爲文。又延名士歐陽詹輩禮遇之。衮素以文章自名﹐由是閩士感勵﹐歲貢與內州等。衮卒﹐閩人思之﹐建祠學宮﹐春秋享祀不絕。﹞國朝成化間﹐有布政使麟﹐其苗裔也﹐至閩﹐大修祠宇﹐勒祭文於碑。名宦祠在廟門左翼之南﹐祀宋蔡襄﹑曾鞏而下﹐元董文炳而下﹐國朝湯和﹑陶垕仲等﹐凡十七人。勉齋祠在府學東偏。鄕賢祠在廟門右翼之南﹐祀林愼思﹐宋陳襄﹑鄭洙﹑周希孟﹑鄭穆﹑陳烈﹐而下元林泉生﹑林興祖﹐國朝處士吳海﹐參政鄭珞﹑諭徳林志﹐都禦史洪英而下凡百三十人。射圃在明倫堂東偏。

花園宋參知政事陳別館也。﹐北山先生孔碩子﹐有將帥材。嘗以南劍州兼招捕使﹐討平閩﹑廣﹑江﹑浙羣盜﹐積功至參相﹑樞府。花園久廢﹐今籍於官。國朝有陳啟妻貞節坊﹐猶故居之址。

閩縣儒學宋慶曆間建﹐屢經修拓。元至元間﹐學官丁堯新之。其後﹐縣尹吳鼎﹑張徳﹐學官陳振﹑髙子琳﹑蔣徳詵屢修。國朝洪武初﹐因元之舊﹐拓而新之。

由新塔街﹝舊拱辰坊﹞折而南﹐爲黃兼倉﹑髙節坊﹑光澤坊﹑察院﹑柏衙前﹑津門樓﹑通津橋﹑鐵冶巷。

黃兼倉晉時﹐黃﹑鄭二姓初入閩所居也。今署黃金裏﹐非是。宋時﹐里人有陳尹者﹐由八行舉﹐爲建舉廉坊。今廢。

髙節坊舊名嚴師。爲提學林徵之建﹐後通判楊幹引年致仕﹐更名。今廢。

光澤坊閩橫衝營在焉。巷有二井﹐義井也。建坊潤澤﹐後更名光澤﹐井存坊廢。

察院其地舊織染局也。國朝成化間﹐攺爲市舶府。嘉靖二十七年﹐禦史陳宗夔自南察院徙居之後﹐屢增拓﹐規制益宏。

柏衙前在察院之南。元行省郎中柏帖穆爾居此。柏一門死事﹐宅廢已久﹐芳名猶存。國朝成化間﹐侍郎黃堯復﹑尙書黃鎬二人故宅在焉﹐今俱易主。

津門樓古通津門城樓也﹐俗呼爲靑門樓。宋時拓城﹐諸門俱廢﹐所存惟此。上有樓以祀五顯。

通津橋舊名兼濟。初﹐從淸水閘開河通澳橋浦﹐引潮貫城﹐橫波兼濟﹐門蓋閩築羅城所鑿也。宋咸平中﹐郡守陳象輿重浚之﹐更今名。俗呼新河。

鐵冶巷古冶鐵之所。有坊曰化城﹐今廢。

卷之四郡城東南隅閩縣

由鐵冶巷迆東爲鰲峯坊﹑仙迹坊﹑登云坊﹑九仙山。

鰲峯坊舊名九仙坊﹐通水部門。有宋狀元陳誠之祠堂﹐更今名﹐祠今廢。其東曰登瀛坊。

仙迹坊通九仙山﹐俗呼「觀巷」。里社中有雙石奇迹。

登云坊舊名「至喜」。宋時胡文炳﹑文煒兄弟登科建坊﹐攺登云﹐今廢。

九仙山初名於山﹐髙一百十五步﹐周回三百十一步。與烏石對峙﹐爲一郡之勝。相傳何氏兄弟九人修煉於此﹐因名九仙。《閩中記》云「越王無諸九日宴集玆山﹐有大石樽尙存。又名九日山。」山周遭有煉丹井﹑平遠臺﹑浴鴉池。四徹亭﹐唐元和中建。慶曆中﹐沈邈更名﹐今廢。鰲頂峯﹐宋狀元陳誠之讀書處﹐舊爲嘉福院。躡數十級以登﹐千峯萬井皆在履舄之下。磊老巖﹑躍馬巖﹑喜雨臺﹐石上篆書三字。其下有樓﹐今廢。仙人牀﹑金鎖園﹑杏壇﹑廓然臺﹑棋盤石﹑玉蟬峯﹐與鰲頂峯相聯﹐差小。琴臺﹑靑牛洞﹑醉鄕石﹑九日臺﹑石門。龍舌泉在九仙觀西傍﹐石巖下有一穴﹐疑卽其處。石龜池﹑梅嶺﹑獅子巖﹑集仙巖。小華峯在山之南﹐有石刻三字。仙羊石在攬鰲亭之北。正徳間﹐太監尙春於宋丞相陳自彊宅假山取至。三石森立﹐中爲仙羊﹐旁二石俱刻「景元」﹐春之字也。攬鰲亭﹑倚鰲軒﹑應鰲石﹑接鰲門﹑步鰲坡﹑聳鰲峯﹐俱禦史錫山王英創﹐有《六鰲說》刻於石。勒功碑亭﹐爲參將戚繼光建﹐今廢。熒星祠在山顚﹐祀火星。舊爲明離殿﹐萬曆初重建﹐更名﹔並作玉皇殿於中﹐祀玄冥於左﹐今徙熒星禮於華林。碧霞洞天﹐萬曆間建﹐奉泰山頂上碧霞玄君。

宋王逵《遊鰲頂峯》﹕「眼看滄海近﹐身與白雲髙。回影連三島﹐盤根塵六鰲。」﹝逵﹐慶曆間以祠部郎知郡﹞。蔡襄《九日登九仙山》﹕「偶爾尋幽上翠微﹐遊人啼鳥似前期。花間行印露沾紙﹐山下放衙云滿旗。艷艷舞衣朝日近﹐飄飄商櫓落潮時。傳杯且與乘春醉﹐身世悠悠兩自遺。」﹝襄﹐仙遊人﹐慶曆間知福州。﹞劉淮《登平遠臺》﹕「海天漠漠水雲寬﹐開到梨花正自寒。卻擁重裘上平遠﹐愁心千疊倚闌干。」﹝淮﹐建陽人。﹞程師孟《寒食遊九仙山》﹕「城中無事喜尋山﹐千里提封並海寬。嶺客多從筵旣冷﹐士民同出食猶寒。荒園病葉堆何限﹐古院閒花落幾般。誰道異鄕多感慨﹐登臨遲卻十年官。」﹝師孟﹐吳人﹐熙寧間知福州府。﹞馬益《和程大卿寒食九仙山》﹕「屬吏參陪宴二山﹐金杯滿沃酒腸寬。公私不禁三朝暮﹐風雨都無十日寒。花引遊蜂香四座﹐人穿蕭寺景千般。淸明休暇歡心洽﹐飽徳咸知有上官。」辛棄疾《西江月﹟九日登九仙山》﹕「貪數明朝重九﹐不知過了中秋。人生能得幾多愁﹐只有黃花依舊。

萬象亭中酒﹐九仙閣上扶頭。城鴉喚我醉歸休﹐細雨斜風時候。」﹝棄疾﹐歷城人﹐紹興中知福州﹐兼安撫使。﹞朱熹《寄題九日山廓然亭》﹕「昨遊九日山﹐散發巖上石。仰看天宇近﹐俯嘆塵境窄。歸來今幾時﹐夢想掛蒼壁。聞公結茅地﹐恍復記疇昔。年隨流水遠﹐事與浮雲失。了知廓然處﹐初不從外得。遙憐植杖翁﹐鶴骨雙眼碧。永嘯月明中﹐秋風桂花白。」﹝熹﹐新安人。﹞

元何中《登九仙山》﹕「吾宗九仙人﹐煉藥此山上。渺渺嘉遁心﹐披煙一相訪。海門蔥蘢外﹐山气嵲狀。側日明遠潮﹐歸霞委孤嶂。塵緣誤良契﹐仙事惇夙尙。何處乘鯉歸﹐微風起淸漾。」﹝中﹐臨川人。﹞黃淸老《登平遠臺》﹕「六鰲箕蕩玄圃碎﹐三島奔騰失空翠。海風掣斷南山云﹐分我滄洲半江水。臺南巖谷靑岌岌﹐奇松怪石作人立。山巓恐有風雨來﹐林徑空濛落花濕。水東屴崱結平陸﹐積霧飛嵐坐堪掬。蓬萊迢迢幾萬里﹐一碧天光浸寒玉。吟翁回首看不足﹐緩步策蹇度空谷。誰知咫尺山中幽﹐望斷殘碑立修竹。」﹝淸老﹐邵武人。﹞

明王恭《登平遠臺》﹕「山壓無諸野﹐臺荒半夕暉。連天孤樹遠﹐滄海片鴉飛。紺苑皆黃落﹐琳宮盡翠微。回看南陌上﹐四牡正騑騑。」王偁《登九仙山》﹕「雪後空山一棹過﹐新年艸色送離歌。心知別後登臨少﹐福地重來感慨多。谷口飛花看薄暝﹐洞中啼鳥掩垂蘿。知君亦有東山侶﹐歸去雲林近若何。」周玄《平遠臺燕集》﹕「髙樓翠微裏﹐振袂屐蕭散。坐觀滄海流﹐平視白日短。飄搖居化城﹐羈離賦文館。偶玆耽琴樽﹐詎非避書簡。境絕萬塵滅﹐趣愜眾妙管。川上風雨來﹐滄然望中滿。煙鐘度山暝﹐野燒穿林晚。東城領車騎﹐相邀下崇阪。」鄭瑛《九仙山送卓子余歸金華》﹕「南登九仙峯﹐西憶雙溪月。玉輪千里懸秋光﹐環佩玲瓏上瑤闕。仙人去去不可畱﹐聽我一曲歌丹丘。淸泉搖曳采云別﹐白日飄忽乘天遊。我宮之眞師﹐乃是紫陽客。與君銘骨授長生﹐昔隱玆峯煉精魄。誰料丹妙化成煙﹐謫向人間二十年。玄峯笑翳花源去﹐羽衣醉拂秋霞眠。靑童返霓旌﹐相招擁仙蹕。下窺城郭幾回新﹐手種長松已千尺。杳然眞師失其蹤﹐身騎白羊去無窮。鸞啼鶴怨天府空﹐長攀玉樹期相逢。君家乘龍度百粵﹐過予灑掃石上月。眞師不來君又發﹐還掩洞門泣仙骨。」陳策《遊平遠臺》﹕「三山中有平遠臺﹐臺髙千尺淩虛碧。老松偃蹇走鐵蛟﹐枯藤束縛盤陀石。風雷神力常護持﹐气勢虎頭何敢敵。南海西河綜大觀﹐欲結茅茨傍靑壁。」﹝策﹐無錫人﹐正徳間參政。﹞林廷玉《登九仙山》﹕「馬踏香塵曉气淸﹐間尋羽客共黃精。湖邊細柳迎春媚﹐山半晴雲閣樹輕。村釀新蒭眠艸醉﹐野歌無調傍花行。畱連且盡今宵興﹐漫道長庚又啟明。」王希旦《鰲頂峯》﹕「鰲頂飛來海上峯﹐勝遊遙指五雲中。江湖廊廟誰爲念﹐泉石煙霞已屬君。宸馭天回聞塞北﹐凱歌日靜報山東。香期不負登髙志﹐倚劍狂歌欲插空。」鄭善夫《遊鰲峯》﹕「鰲峯天畔登臨去﹐云木新開平遠臺。落日山城生海气﹐中原風物送秋哀。一時賢士俱傾蓋﹐滿目萍蹤笑舉杯。梁國鄒枚吾豈事﹐竹林稽阮是仙才。」張時徹《遊九仙山》﹕「髙樓臨紫極﹐西面出煙霞。寺古松生甲﹐林深石繡花。朱欄懸海蜃﹐玉笛動雲霞。自是神仙宅﹐蓬瀛未足誇。」林炫《平遠臺》﹕「黃菊碧梧分素秋﹐東山猿鶴思悠悠。白日俄驚木葉下﹐滄州忽起煙波愁。亂石淸泉圍野舫﹐落霞孤鶩映江樓。槿園回首荷亭會﹐又見梅花池上頭。」王文旭《初秋平遠臺燕集》﹕「抱病頻登江上臺﹐蓬萊方丈接三臺。巖花笑我含秋瘦﹐野衲迎人冒雨回。天漢風雲回北極﹐海門波浪自東來。道人共有滄州興﹐更向虛亭泛酒杯。」林恕《秋登平遠臺》﹕「元是蓬瀛海上峯﹐六鰲移向粵城東。天連螺渚風濤壯﹐月照龍江島嶼空。萬國梯航歸禹貢﹐九仙樓閣倚崆峒。憑欄綜目孤鴻外﹐遙見扶桑海日紅。」汪道昆《平遠臺勒功銘》有序﹕「言官上言﹕日本毒閩且十年﹐劫眾聚徒且十餘萬﹐閩財力竭矣。當事者廩廩﹐莫敢誰何。今巡撫忠臣﹐獨兵食少﹐詎能求旦夕之效﹖閩故隸督府﹐督府尙書名震夷夏﹐所部多精兵﹐請亟發督府兵。不然﹐閩且不保。上當言官議﹐下尙書。尙書胡公﹑巡撫遊公皆新安人。胡公發精兵八千人﹐以部將戚將軍爲上將﹐閫將戴將軍佐之﹐按察王大夫則護軍往警。師畢﹐胡公進三人者﹐語曰﹕『吾聞遊公已定漳﹑泉﹐賊堅壁福淸﹐與諸將相持不下。他夷部復入橫嶼﹐據絕島中。寧徳日告急不暇﹐聞公等第亟擊橫嶼。橫嶼破﹐乘勝而趨福淸﹐直振稿矣。』於是﹐引兵從間道入﹐不旬日而破橫嶼﹐殲之。再旬入福淸﹐大破賊牛田﹐殊死走興化。旬日而襲興化﹐又殲之﹐郡中悉平。戚將軍以全師入﹐諸大夫郊勞曰﹕『天厭閩久﹐將軍至乃始有閩。此百代之伐也。』將軍避席曰﹕『督府奉明詔﹐繼光待罪行間。乃今有尺寸功﹐上者朝廷﹐次者督府﹐次者諸大夫之烈﹐繼光何有﹖』夫古人以軍功顯﹐務旌其伐﹐銘諸名山。將軍功髙而不伐﹐故足述也。乃登平遠臺﹐修飲至禮。道昆幸而在事﹐遂爲之銘。銘曰﹕『於昭明徳﹐漸於出日。重譯來格﹐島夷不逞。馮陵白刃﹐躪我四境。吳越發難﹐厥有京觀。閩海進患﹐帝命䢐徵。自癸及壬﹐武功弗成。申命督府﹐修我幹櫓。保我南土﹐乃建元戎。顯允戚公﹐萬夫之雄。乃發右廣﹐元戎是獎。命戴公往﹐乃卜護軍。三令五申﹐大夫啟行。肅肅我旅﹐疾如時雨﹐千里安堵。旣薄秦川﹐鬥士爭先。鯨鯢用誅﹐狂寇匪茹。大師克遇﹐牛田失據。轉戰於莆﹐駢首伏誅﹐寇無前途。昔者寇虐﹐民在溝壑﹐邑無聚落。王師至止﹐保我婦子﹐室家伊始。炎方旣同﹐赫赫元戎﹐奏爾膚功。元戎踧踖﹐天威咫尺。胡臣之力﹐我車旣旋。崇臺言言﹐斯民具瞻。大徳不徳﹐小子何述﹐述諸貞石。」﹝道昆﹐婺源人。繼光﹐山東人。﹞王應鐘《節後復陪諸丈登平遠臺》﹕「風物過重九﹐追歡今復來。秋深靑女節﹐興續紫萸杯。積水通前浦﹐寒山遠暮臺。當歌如昔醉﹐何處倒樽罍。」「名山當震旦﹐亭榭俯遙岑。地拔齊烏石﹐松多徧綠陰。虛巖依紺殿﹐淸磬落疏林。不繼登髙會﹐那能慰賞心。」王乾章《人日平遠臺燕集》﹕「共憐人日好﹐策杖入雲林。碣石蒼苔古﹐琳宮歲月深。憑欄來遠翠﹐把酒對孤岑。城市煙霞隔﹐彌淸塵外心。」「初試登山屐﹐當春分外奇。山椒薰玉斝﹐墻柳擊金羈。意气歌長劍﹐勛名撫舊碑。遙看千里外﹐獨與白雲期。」林燫《夏日遊平遠臺﹐藩臬諸公見招》﹕「載酒鰲峯四望開﹐居然城市絕塵埃。林間五月涼飈動﹐座上千峯翠色來。勝地登山原著屐﹐炎天河朔故銜杯。羣公夏日追陪忝﹐能賦登髙愧不才。」田一雋《陪趙九丞夜飲平遠臺》﹕「日入登臨天倒開﹐萬家星象列昭回。平看海外烽煙息﹐暗覺林端紫气來。不盡絃歌流碧落﹐多餘瑞色散深杯。峴山始識今猶古﹐自愧鄒生得濫陪。」﹝一雋﹐大田人﹐禮部侍郎。﹞王世懋《雨中玉叔右伯邀遊平遠臺》﹕「丹梯遠上碧嶙峋﹐並轡登尙海色新。雲雨解吟能賦客﹐江山偸作暫閒身。燈前鼓角殘千雉﹐酒外樓臺隱萬鱗。半醉便呼雙屐去﹐天涯深語亦愁人。」﹝世懋﹐太倉人﹐福建參政。﹞陳文燭﹕「逢君采筆幾縱橫﹐晚上孤峯對短檠。匹練江流添暝色﹐百泉樹杪起濤聲。憑欄一送長天日﹐把酒仍知異代名。湖海弟兄良夜語﹐不緣風雨倍多情。」﹝文燭﹐沔陽人﹐福建布政使。﹞王應山《於山》二首﹕「蓬海標奇迹﹐同人歷翠微。薰風來綺席﹐爽气薄絺衣。覽勝意逾適﹐尋仙思欲飛。山暉正娛客﹐杖屨未言歸。」「就蔭尋蒼木﹐探幽結綠蘿。奇臺一以眺﹐朝暮景偏多。座上巖雲起﹐樽前谷鳥歌。詠歸忽已暝﹐涼月滿林阿。」袁表《於山燕集》﹕「雨過雲飛海上山﹐樓臺都是翠微間。三天香气蘿陰合﹐六月炎敲艸色殷。地入祗園常戒定﹐飲同河朔莫醒還。戈船橫海今無事﹐重譯遙聞控百蠻。」「松門蘿徑隱城隈﹐騁望風煙四面開。滄海十年會說劍﹐靑樽六月此登臺。寒云畫落江濤影﹐細雨晴添石路苔。文酒不辭牽暝色﹐天涯聚散幾人來。」林烴《平遠臺小集呈馬用招》﹕「何地堪逃暑﹐層臺向自涼。江光浮幾蓆﹐雲气接衣裳。逸興追河朔﹐相期入醉鄕。座中森玉樹﹐誰是白眉良。」屠隆《八月十六夜平遠臺看月》﹕「孤城睥睨倚崔嵬﹐四望山河爽气開。同社髙人頻載酒﹐異鄕佳節且登臺。風含古木秋聲起﹐雲散中天月色來。如是百年能有幾﹐不妨涼露下深杯。」﹝隆﹐寧波人﹐禮部主事。﹞曾仕鑑《遊平遠臺》﹕「平遠臺前日欲曛﹐東南形勝望中分。玉蟬近綴鰲峯石﹐金粟遙連馬瀆云。千會自來通禹貢﹐霸基猶憶抗秦軍。仙山羽鶴今何處﹐城上千年一度聞。」﹝仕鑑﹐南海人﹐中書舍人。﹞趙世顯《登平遠臺》﹕「初晴鳥亂啼﹐曲徑艸萋萋。云斂千峯出﹐煙含萬井迷。古臺鰲石畔﹐斜景道山西。此日竹林下﹐靑樽誰共攜。」余翔《飲鰲峯亭》﹕「汗漫相逢秋色深﹐興來髙閣共登臨。雲開睥睨羣峯出﹐日隱松杉獨鳥吟。流水樽前調綠綺﹐寒花籬畔散黃金。嬋娟一片城頭月﹐相對狂歌思不禁。」﹝翔﹐莆田人﹐知縣。﹞遊士豪《飲平遠臺》﹕「羣峯面面削芙蓉﹐翠壓層臺樹萬重。落日影涵孤寒雁﹐微風聲斷遠山鐘。一樽對客呼明月﹐獨鶴吟人下古松。招隱空回王子棹﹐剡溪興盡不相從。」﹝士豪﹐莆田人。﹞方沆《晚秋登平遠臺》﹕「憑陵樽酒一登臺﹐四望寒云迥自開。城郭煙收千雉出﹐海門潮擁六鰲來。天涯朋好投蘭少﹐歲晏歸心落木催。總爲山川來賦筆﹐疎狂應愧大夫才。」﹝沆﹐莆田人﹐江西僉憲。﹞鄭琰《平遠臺懷古》﹕「海門夜半六鰲斗﹐突出髙臺萬山走。怪禽白晝學鬼啼﹐老樹號風作龍吼。臺南臺北幾人家﹐春去春來閱歲華。不見越王歌舞地﹐年年秋雨長蒹葭。」郭子章《平遠臺》﹕「百尺層臺擁巨靈﹐千尋傑閣架髙冥。窗門海色澄空翠﹐郭外嵐光送遠靑。眞境東連祗苑樹﹐雄風南接越王亭。何人墨迹畱苔石﹐蒼蘚含煙若爲扃。」﹝子章﹐泰和人﹐福建布政使。﹞陳椿《登攬鰲亭》﹕「鰲頂峯頭夜雨晴﹐峯前伐木響叮叮。遊人坐愜乘春興﹐鳴鳥偏多舊友情。梵界云來天欲暝﹐海門潮動月初生。不須秉燭緣歸路﹐入夜燈光徧冶城。」袁敬烈《元日集平遠臺》﹕「滿城弦管晝紛紛﹐獨向孤峯伴白雲。萬里江山云外盡﹐幾聲鐘磬定中聞。竹房午靜逢僧飯﹐古院松深見鶴羣。客散酒闌天色暝﹐寒林樹裏欲斜曛。」又﹕《夏日集平遠臺》﹕「虛亭曲磴樹陰稠﹐滿徑淸風暑气收。出水蓮花香乍散﹐隔林荔子火初流。日斜碧漢霞千片﹐云掩靑山月一鉤。入定僧廬禮鐘磬﹐琉璃燈焰寺門幽。」車大任《九日平遠臺》﹕「爲問登髙處﹐何如平遠臺。鰲峯生睥睨﹐烏石對崔嵬。寒早衣初授﹐花遲酒漫催。良辰兼勝地﹐欲賦總非才。」﹝大任﹐邵陽人﹐福州知府。﹞

卷之五郡城東南隅閩

縣

環於山爲九仙觀﹑南法云寺﹑萬歲塔寺﹑祠山﹑報功祠﹑涵碧亭﹑崇報祠﹑法海寺﹑金粟臺﹑文昌祠﹑文殊院﹑圓明院﹑天王院﹑育王院﹑資福尼院﹑安境侯廟﹑九天眞君閣﹑紫霞宮。

九仙觀在於山之東。宋崇寧二年﹐建天寧萬壽觀﹐紹興間攺爲報恩廣孝﹐尋更光孝。政和間﹐郡守黃裳創樓閣。元至正初攺今名。國朝因之。永樂﹑正統﹑成化間﹐太監屢修建。寥陽殿之南有喜雨樓﹐其北有玉皇閣﹐歲久頹圮。山之陰多爲豪右所蝕。萬曆間﹐裏耆募眾修葺。相傳﹐漢時何氏兄弟九人﹐玆山修煉後解化於九鯉湖。有石刻古記一篇﹐謂「我有一積金﹐埋在於山顚。」又曰「不歸庚申﹐便歸己未。」文類讖緯﹐義不可曉。

宋王孜《遊九仙觀》﹕「漢唐興廢猶昨日﹐滄海茫茫天一碧。西風杯酒須盡歡﹐當年九鯉成陳迹。」

元陳旅《九仙觀》﹕「力士持兵守絳宮﹐吹笙人去鬥壇空。白楡城闕秋云上﹐紅樹樓臺夕照中。鴻寶昔疑丹枕謬﹐龜泉今悟玉池通。他年不跨芝田鶴﹐會向淸虛學禦風。」﹝旅﹐莆田人。﹞

明林鴻《題九仙觀》﹕「仙山有樓觀﹐虛爽軼浮埃。昔日九仙人﹐跨鯉玆山來。赤鯉去不還﹐仙人安在哉。空餘彈棋處﹐白石生蒼苔。至今羽人居﹐往往聞風雷。檄雨古堰暝﹐禮星寒殿開。嘗聞至人言﹐內景融春臺。羣生若芻狗﹐大道如嬰孩。飈車與天接﹐豈但登蓬萊。」林春澤《登九仙觀》﹕「九鯉停驂海上山﹐山城路繞雨花間。落霞零亂朝玄閣﹐古木蕭森函谷關。杖影飄飄龍化去﹐簫聲隱隱鳳飛還。東樓憶昔琴書靜﹐坐擁天風十二欄。」林炫《遊九仙觀》﹕「紺殿髙標滄海近﹐玉旌遙下白雲臺。空山霜日寒風靜﹐萬里煙沙朔雁來。錦瑟淸風傳逸響﹐金莖涼露瀉餘杯。鳴陽早見髙崗鳳﹐倚馬誰當作賦才。」王建中《九仙觀》﹕「仙觀髙樓天畔開﹐金蓮絳節淨浮埃。眞人不至虛丹竈﹐明月無心上翠苔。山色雲中雙殿迥﹐蟬聲松裏早秋來。憑髙便欲淩霄去﹐何處翻將簫鼓催。」林恕《登九仙觀》﹕「絳節乘雲下碧岑﹐春風踏破紫苔深。天雞聲斷虹橋曉﹐丹竈煙沈玉洞陰。珠樹獨棲遼海鶴﹐山靈長護石函金。星臺幾度簫笙沸﹐赤鯉猶期跨月臨。」沈徳琛《九仙臺懷古》﹕「秋樹迎霜節序開﹐扶筇周陟九仙臺。欲揮寫景登髙賦﹐且醉當筵萸菊杯。醉餘乘興登山麓﹐芒鞋踏破苔痕綠。燒丹人去迹俱陳﹐廢井千年水猶淥。憶昨山門全盛時﹐嵯峨金碧絕稱奇。晴曛鴟尾天花散﹐云護龍頭日月低。而今星物屬誰主﹐紺殿淒涼總非故。磊石空埋金積園﹐名山半入滎陽路。神仙窟宅無定期﹐百年興廢會有時。鷓鴣啼罷伯勞語﹐華屋芳園竟是誰。」王應山《玉皇閣新成志喜》﹕「九仙龍角聳東隅﹐飛閣嵯峨與舊殊。百粵山川歸指顧﹐半空煙雨入虛無。玲瓏天畔開閶闔﹐丹碧雲中展畫圖。海甸由來稱福地﹐神樓誰復羨蓬壺。」陳仲溱《雨夜登玉皇閣》﹕「畫閣岧峣接太淸﹐蕭蕭落葉送秋聲。云浮古洞千峯隱﹐雨散懸崖萬壑鳴。寶磬敲殘人境寂﹐金丹煉就道緣成。尋眞不用過蓬島﹐只向鰲山頂上行。」徐熥《登玉皇閣》﹕「傑閣開靈境﹐瑤臺接太空。層甍靑嶂裏﹐飛檻白雲中。海上蓬萊島﹐人間太乙宮。六鰲峯逶邐﹐五虎勢。漸與塵寰隔﹐還於帝座通。天都低日月﹐地軸隘華嵩。遠眺龍臺古﹐回看雉堞雄。階生瑤艸綠﹐鑪伏大丹紅。寶訣傳金母﹐髙旗捧玉章。驂鸞逢子晉﹐騎虎揖韓終。自識玄關妙﹐因知道教崇。九仙遺迹在﹐何必訪崆峒。」張邦侗《九仙山》﹕「丹霞金闕玉爲關﹐雲樹重重好共扳。上帝新開三洞籙﹐何郎舊住九仙山。天吳飛破江流白﹐地肺翻騰嶺葉斑。此日登髙何以賦﹐臺平日落故閒閒。」﹝邦侗﹐鄞縣人。﹞

南法云寺五代唐淸泰五年建。初名地藏通文寺﹐宋祥符間更今名﹐賜額。國朝宣徳中重建。大雄殿之北爲法堂﹐其西爲千佛閣﹐東南爲吸翠亭。山門之內﹐砌石數十級以登﹐乃爲二門。東南山川若俯而視焉。

明王佐《遊法云寺》﹕「巍巍紺殿擁層崗﹐此日登臨野趣長。貝葉獨聽雙樹法﹐金猊晴吐一鑪香。云勝瑞气連禪榻﹐雨落曇花滿石牀。惆悵忽聞鐘梵定﹐數聲啼鳥背斜陽。」林瀚《燕集吸翠亭》﹕「新亭結構翠巖巓﹐石洞雲收雨霽天。賓客坐來無暑气﹐滿斟玉斝奏冰弦。」王湛《集法云寺》﹕「秋深何處共登扳﹐寶剎香臺出霧端。白社從來塵外結﹐靑山況是雨中看。空亭畫靜天花落﹐絕壑秋深古木寒。良會百年能幾度﹐不辭待月盡君歡。」趙世顯《法云寺對月》﹕「西望煙雲晚盡收﹐銀蟾如鏡掛飛樓。數聲砧杵千家夕﹐萬里關河一雁秋。古寺淸鐘醒鶴夢﹐空林寒露濕貂裘。何時得共含香侶﹐載酒重來此地遊。」陳椿《遊法云寺》﹕「躡屐初辭朝市喧﹐啣杯況復傍祗園。風聲半起鮫人室﹐暑气全消鰲頂門。上界散花香欲墜﹐半林歸鳥日將昏。摩崖細認題名處﹐年代凋殘碧蘚痕。」徐熥《春日居法云蘭若》﹕「移來書捨傍琳宮﹐隔斷紅塵路不通。遊屐半閒新雨後﹐佛旗髙掛亂雲中。夜深松偃疏簾月﹐春盡花飛晚磬風。謾謂空門人迹少﹐相尋日日有支公。登臨正及看花期﹐靑艸葳蕤步屐宜。雨翳鐘聲過院冷﹐風傳鶯語出林遲。間尋緇錫談三昧﹐偶伴黃冠禮六時。自是山中堪避俗﹐更無蹤迹世人知。」「古路蒼蒼入鷲峯﹐煙霞隔斷往來蹤。時將眞偈燈前課﹐每與遊僧竹下逢。滿架瑤函藏貝葉﹐遠村山色絢芙蓉。閉門宴坐塵緣息﹐又聽云堂起暮鐘。」「滿徑蒼苔過客稀﹐疏鐘才動暝煙飛。輕敲竹院殘僧返﹐亂落松花一鶴歸。夜靜石燈分佛火﹐春寒山罽借禪衣。上方萬籟已俱寂﹐但有經聲出翠微。」康彥登《法云寺訪僧》﹕「滿目紅塵何處稀﹐尋幽來叩遠公扉。碧霞繞徑虛人境﹐黃葉迎風點客衣。古剎煙隨孤磬發﹐長空鳥共片雲飛。對君不盡登臨興﹐散發狂歌送落暉。」

萬歲寺在法云寺之西。唐天祐元年﹐閩王審知建。梁開平中﹐表請祝萬歲壽﹐故名。又創定光塔七層。宋熙寧八年﹐建千秋堂。乾道九年﹐丞相史浩攺爲「華封」。又有三山閣﹑一華亭諸勝。僧義收者﹐後梁貞明元年春夏不雨﹐義收積薪自焚﹐炬舉而雨。後遊洪州﹐眾遮畱之﹐乃截左臂。「吾去﹐不雨﹐出此以禱﹐必應。」眾塑其像以臂附之﹐宋時猶存。嘉靖十三年二月十九日﹐雷震萬歲寺﹐浮屠火起如巨燭﹐照城中外數十里﹐有鐵鼎覆其巓﹐大書﹕「諸天及人﹐無由見鼎。地搖三日﹐天雨四花。田土三變﹐今古同時。屠人握閩﹐雨衣三弄。」未火前一月﹐四明屠僑爲藩左伯﹐從南門入﹐眾謂城當回祿﹐至是乃應。屠詣寺拜禱﹐皇遽不及鋪氈﹐只用雨衣。拜不及四﹐其鼎墜地﹐遂已。二十九年﹐又建華封堂。倭變﹐召兵屯此﹐撤毀殆盡﹐寺僧散去。萬曆間﹐僧碧雲來住此山﹐募緣葺治﹐成功而卒。

宋朱敏功《一華亭》﹕「自聞達摩西來意﹐五葉開來抵一華。從此祖風傳不泯﹐靈枝到此有奇葩。」

元黃鎭成《重修定光塔銘》﹕「福城之東﹐山惟九仙。岌岌浮屠﹐上出云巓。八方翼舉﹐七級梯連。深蟠厚載﹐髙薄重玄。昔在唐季﹐王公啟土。相攸玆山﹐大建神宇。旣辟招提﹐乃標窣堵。厚壤祛幽﹐圓珍發貯。潛符嘉徵﹐建號定光。載礻冀四百﹐作鎭藩方。漂搖風雨﹐綿歷星霜。杗楹杌隉﹐棼笮披猖。惟寶峯師﹐興念維惻。弗葺斯墜﹐靡遑居食。其徒慨然﹐聞義感激。有志必就﹐惟堅願力。踵門幹羨﹐行市丐余。累修於寸﹐積重於銖。石礱川運﹐材伐山輸。堅良締構﹐故獘更除﹐寒暑六經﹐載營載度。業業金碧﹐峨峨丹護。制若地湧﹐視猶天作。育國分光﹐圖澄識鐸。惟玆偉功﹐匪志弗成。卓哉私願﹐振古作程。天地至久﹐日月至明。侔貞配永﹐視此刻銘。」

明王恭《萬歲塔》﹕「絕頂層標出半天﹐千山宮宇翠微連。雲飛百粵滄波外﹐鳥度千峯夕照邊。平遠臺空秋珮冷﹐毗盧閣靜夜燈懸。屠龍射今何在﹐蔓艸芳陵幾度煙。」林廷玉《萬歲塔》﹕「塔上云容見水光﹐塔前花雨入禪堂。可人新鳥情逾巧﹐拂面東風暖更香。酒盞殷勤春正好﹐鑪煙縹渺晝初長。康彊暮景應難得﹐莫怪山翁特地狂。」舒芬「次韻」﹕「浮屠最上飽風光﹐佳會追陪法雨堂。古剎又看人後勝﹐老僧時供佛前香。蓮穿淨土根應淺﹐樹閣斜陽景漫長。把酒低徊憐治創﹐黃虞心事肯猖狂。」﹝芬﹐進賢人﹐翰林修撰。﹞汪文盛《夜登萬歲寺》﹕「淨域浮屠起﹐遙空浩劫流。星文通戶入﹐河色傍檐流。曲竇龍蟠喜﹐孤標鳥度愁。搖光月出沒﹐倒影石交鉤。法鏡寒偏照﹐禪珠暗不投。枝撐平北嶺﹐象教動東甌。乘興題朱雁﹐談玄悟白牛。」林垠《登定光塔》﹕「寶塔與云齊﹐躋扳望欲迷。城圍萬戶小﹐天盡眾山低。獨鶴飛霞外﹐殘虹掛嶺西。海門戈未息﹐極目思淒淒。」林彥弼《元日飲華封堂》﹕「元日招攜結梵緣﹐椒花縱飲醉堯年。不辭白髮居人後﹐爲愛靑山滿座前。彩筆題春迎淑气﹐辛盤破臘敞初筵。遠公好客容蘇晉﹐長得皈依繡佛前。」邵傅《登定光塔》﹕「登塔意如何﹐觀空醒醉魔。千江春樹杪﹐萬井曙煙多。寶頂聆淸磬﹐盤梯挽絳河。恐驚雲際雁﹐不敢縱長歌。」王應山《登定光塔》﹕「九山聳龍角﹐百丈浮金光。晴春發幽興﹐我友疊相將。徙倚歷七級﹐旋轉迷四方。掛影出峯巒﹐揮手摩蒼穹。俯視周人天﹐煙靄何迷茫。於焉超法劫﹐佛日耀八荒。」林《遊萬歲寺》﹕「綠樹亂鳴蟬﹐空門絕前。風光當五月﹐人境接諸天。過雨驅炎燠﹐飛花蔽午煙。慈航如可借﹐願斷此生緣。」徐熥《登萬歲塔》﹕「寶塔淩霄向﹐登扳俯九垓。山河天際繞﹐樓閣日邊開。旗影依檐落﹐鈴聲指檻來。馬江波浩渺﹐雉堞勢縈迥。隔嶺流殘照﹐遙空度晚雷。炊煙生下土﹐禪誦出香臺。云自山腰起﹐人從樹杪回。迷川今日度﹐劫火往年灰。上界疏鐘動﹐孤城暮角催。幾思題偈後﹐古壁半蒼苔。」謝肇淛《春日登萬歲浮屠》﹕「髙臺突兀俯層巒﹐百丈懸蘿客到難。海上東風春意早﹐山中歸鳥夕陽殘。云連塔影摩天近﹐松撼潮聲入寺寒。欲得空門息塵界﹐從君醉倚石欄幹。」鄧原嶽《登萬歲寺》﹕「寶剎搖空界﹐孤標出上方。星分景色﹐島嶼入微茫。鈴逐殘云落﹐旗隨去鳥長。初疑金粟影﹐忽見玉毫光。月隱晨曦動﹐煙消海气涼。何緣脫塵网﹐於此度津梁。」陳價夫《登萬歲寺塔》﹕「寶騰祗園樹﹐金標屹化城。底疑初地湧﹐轉覺下方明。暫使塵勞息﹐能令暑气淸。山僧相見熟﹐不用更題名。」陳椿《登萬歲浮屠》﹕「珠林開淨土﹐寶塔屹孤標。銳比靑蓮吐﹐光含祗樹搖。層梯低粉堞﹐飛竇逼靑霄。十地看何極﹐三天到豈遙。經營須勝果﹐攀躋出塵囂。」

祠山在平遠臺下。神姓張名渤﹐吳興人﹐或云武陵龍陽人。生西漢末來遊苕霄之間﹐卒而爲神﹐顯於廣徳州橫山閣。閩人祀之﹐素著靈異。

明林世吉《登祠山》﹕「路入祠山景最淸﹐傳聞此地自仙靈。天連一水橫窗白﹐云擁千峯繞檻靑。何處瑤笙遊縹緲﹐空遺玉像儼儀型。肯容下士求眞訣﹐願就巖頭夜禮星。」

報功祠在祠山之北。祀戶部尙書馬森。嘉靖四十一年﹐倭夷入寇﹐衛卒郭天養等乘釁鼓亂﹐尙書與陳參政元珂再出撫諭﹐乃定。萬曆初﹐父老請建祠﹐有司春秋二祭。吳人皇甫汸﹑嶺南歐大任有碑。

明郭世威《登平遠臺謁報功祠》﹕「平遠臺髙百尺松﹐飛欄兩兩插芙蓉。吳航歸去頻回首﹐卻羨閩南第一峯。」「於山花气馥難分﹐新廟啼鵑處處聞。萬壑千峯回夕照﹐雕欄繡栱結雲中。」「共傳霄漢坼中臺﹐大老騎箕去不回。一諾消氛爭俎豆﹐千秋誰作雍門哀。」黃克晦《謁報功祠》﹕「八座淪何日﹐三山愛此堂。乾坤孤識面﹐風雨隔同鄕。檐有長松古﹐階餘碧艸香。層巒回雉堞﹐薄暮更蒼蒼。」「再定艱危日﹐平生不說功。諾聞千里外﹐笑入萬人中。逝水悲滄海﹐低云暗碧空。閭閻余涕淚﹐伏臘歲時同。」﹝克晦﹐泉州人。﹞

涵碧亭在萬歲寺東。又名南園﹐河西王氏棲隱處。亭之北﹐巖洞幽勝。

明王應山《秋日訪涵碧亭》﹕「乘秋發幽興﹐看竹入誰家。梵剎諸天近﹐衡門一徑賒。亭虛交艸樹﹐洞古閟煙霞。何日逢重九﹐還來就菊花。」徐熥《初夏集王氏南園》﹕「南園開勝地﹐結伴共盤桓。曲徑依精舍﹐疏鐘出戒壇。山光低雉堞﹐樹色隱巖巒。弱柳垂芳沼﹐名花映畫欄。浮屠髙七級﹐石磴折千盤。帆影雲中細﹐蟬聲雨後殘。侵衣松露濕﹐夾座竹陰寒。鈴鐸憑虛聽﹐川原人望看。明霞散林際﹐初月掛檐端。嘯詠情方洽﹐酣歌夜未闌。此中足幽賞﹐長願接淸歡。」陳仲溱《集王氏南園》﹕「深樹隱柴荊﹐登臨暑地淸。地分蘭若勝﹐人結竹林盟。寶塔侵花影﹐嬌歌雜梵音。當杯休惜醉﹐應待月華生。」

崇報祠在法云寺四南。祠林都憲廷玉﹑髙副使文達。正徳間﹐衛卒進貴倡亂﹐二公有平寇功。嘉靖中﹐父老請建祠。有司春秋祀典。

法海寺在九仙山之陰。舊名羅山﹐本孟司空宅。初﹐寺在城南﹐間徙於城西。晉開運二年李仁達時﹐唐兵壓境﹐遂遷今所﹐爲興福院。宋祥符中攺今名。國朝嘉靖初﹐爲舉人髙敍廢爲宅﹐後入藍侍禦濟卿家。萬曆己亥﹐侍禦孫圻復捨爲寺。有羅山堂﹑金積園﹑萬綠堂諸勝。

明趙世顯《法海寺》﹕「趙岐讀書處﹐仍作法王居。忽對三花樹﹐還思十載余。間云禪榻靜﹐淸磬佛堂虛。爲愛珠林勝﹐塵緣積漸疏。」陳價夫《羅山館早秋》﹕「木柝聲殘暮杵哀﹐鄰家白薴已先裁。浮雲半掩無諸郭﹐落日斜橫金粟臺。槁葉滿階風乍起﹐繁霜入戶雁初來。小山芳艸靑如翦﹐歲晚應悲白露催。」謝肇淛《過法海寺》﹕「當年甲第倚雲開﹐此日驚登般若臺。金地已成新法界﹐羅山還屬舊如來。春深別院無歌舞﹐水落寒池有劫灰。二十年前讀書處﹐題名彊半沒蒼苔。」曹學佺《集羅山》﹕「彊扶病骨犯危巒﹐此地徘徊轉覺安。寺裏客過辰屢換﹐林中僧話歲將殘。坐於石筍何妨暝﹐行到梅花別是寒。漫借禪燈照詩思﹐東方月色出檐端。」

金粟臺萬歲寺北。宋守程師孟以塔中閩時所塑金粟如來像﹐故名。石上刻「金粟臺」三字。元少卿絳篆石﹐侄積中爲守﹐繪金粟像於臺側﹐作小堂安奉。堂今廢﹐臺亦蕪穢不可登。

明鄭善夫《金粟臺秋望》﹕「鰲峯烏石宛相對﹐越王城中亦壯哉。正堪乘此黃花節﹐況得銷憂金粟臺。斜日遠天寒雁到﹐緒風髙樹暮蟬哀。芙蓉冷落秋江淨﹐故國驚心白髮催。」

文昌祠在定光塔後。萬曆年間建﹐祀梓潼帝君也。

文殊院在九仙山東南。景福二年王潮建﹐今廢。

圓明院在九仙山之南。顯徳五年﹐僞臣李廷諤建﹐名觀音院。宋天禧三年﹐攺圓通禪寺。天聖二年﹐避彭城郡王名通﹐攺爲明﹐今廢。

天王院在九仙山之下。崇寧三年﹐爲崇寧觀廚宮。建炎元年仍舊﹐今廢。

育王院在九仙山下。嘉祐二年建﹐有海月堂。程師孟有詩。今廢。

資福尼院在九仙山之南。元祐五年建﹐今廢。

安境侯廟在九仙山之南。僞閩永隆元年﹐封光威振遠將軍。會同十年封今號﹐誥詞云「閩府苦於多難﹐近致承平﹐得非神福其善而善者興﹐禍其淫而淫者敗。九仙山光威振遠將軍夙嚴祠宇﹐久尊是邦﹐幽贊伊人﹐炳然慕義。是致封疆大肅﹐黍稷長馨。苟虛褒美之恩﹐曷報感通之惠﹖可封安境侯。」國朝廢爲里社。萬曆中﹐里人屢增修飾。舊有雙石之奇﹐今亦不存。

九天采訪應玄翼運眞君閣在九仙殿南。政和六年﹐尙書黃裳建﹐自爲記。今廢。

紫霞宮在法云寺後。今圮。匡續先生匾曰「匡廬別嶠」。萬曆間建。

由尙書裏達於水部門﹐爲泉山書院﹑烈威祖廟﹑徳政橋﹑使君橋﹑水部門閘﹑得勝橋﹑拱星坊。

泉山書院正徳間攺崇慶尼寺。爲林文安瀚藏修之所。公卒﹐遂爲家廟。

烈威祖廟在使君橋之北。神姓陳﹐與其二弟名諱俱不傳。生當五季之衰﹐一門以忠義自許﹐卒而爲神。里人祀之﹐有禱輒應。宋時累封﹐並爲侯。

徳政橋舊有津渡﹐宋紹興間﹐僧覺漸建。

使君橋宋大中祥符二年建。初名河西橋﹐與徳政橋縱橫數步﹐橋之東南爲淸水堰。紹興二十六年﹐鄕人因置閘名使君﹐並以名橋。俗呼新橋﹐非是。

水部門閘引江潮從河口入城﹐分爲二派﹕一派從徳政橋通澳橋﹔一派從使君橋橫入通津橋。

得勝橋在水部門閘邊。

拱星坊俗名盧巷。

由罷浦坊達於渡尾爲觀音堂﹑天妃宮﹑會應廟。

觀音堂在河之東﹐建置未詳﹐今存。

天妃宮在水部門之東。宋時建﹐元至正十七年重修。編修槁城倪中爲「記」。神姓林﹐世居莆田湄州嶼﹐都巡檢孚第六孫女也。生宋元祐八年﹐少而靈異﹐知人禍福。鄕人以疾告﹐輒愈。室處幾三十年而卒。初﹐有廟在莆之江口﹐紹興間﹐有司以靈應聞於朝﹐封靈異夫人。歷宋﹑元﹐累封天妃。國朝永樂間﹐又加封弘仁普濟天妃。水部門外河口亦有廟。成化間﹐鎭守太監陳道重修﹐尙書林瀚「記」。閩海濱在在有祠。長樂廣石爲冊封疏球使者開洋處﹐尢極崇奉。海上往還﹐有諭祭文﹐神援舟功烈最著也。閩人渡海﹐風波危急﹐吁叩於神﹐有紅光顯異﹐或燕﹑雀﹑蜓﹑蝶翔集舟中﹐則無虞矣。按﹕髙澄「記」﹐宮廟在河口者﹐東室有祠臨水夫人﹐神之妹也。守祠登言﹕塑像面上有汗如珠﹐則從海上援舟還耳。神父母兄妹皆有﹝封﹞署。按《莆陽志》﹐神父名願﹐生卒年月與倪記稍異。未詳孰是。

會應廟舊爲靈澤廟﹐號五龍﹐配以方色。相傳閩時建。宋皇祐中﹐邑人以旱祀禱﹐雨大至。北位黑龍﹐鱗甲猶帶池萍。紹聖四年﹐郡守溫益修其廟﹐元符元年功成﹐有神光發於殿屋。是冬大旱﹐麥苗將槁﹐守率僚屬於廟﹐讀「祝」未畢雨隨集﹐命侯官尉王壽刻石記之。乾道三年﹐郡守王之望請於朝﹐賜額「靈澤」。閩令丁長卿「記」之。廟傍有田及蓮塘二十餘畝﹐命僧掌之﹐蠲其稅。淳熙十四年﹐撫使賈選大新廟宇﹐奏攺今名。大觀二年﹐詔署五龍位﹐皆號爲王。

渡尾去津門二里許﹐俗呼王馬頭﹐以國朝洪武初駙馬都尉王恭修城﹑駐節於此。東北委巷經緯﹐行者莫知所出。其南有負郭田數頃﹐今皆爲池塘。

卷之六郡城西南隅侯官縣

還珠門右門迆南﹐爲永通坊﹑登俊坊巷﹑郎官巷﹑文興坊﹑旌孝坊﹑新美坊巷﹑黃璞宅﹑錫類坊﹑貞節坊﹑聚英坊﹑拱極樓﹑稅課司﹑吉庇巷﹑利涉坊﹑桂枝坊巷﹑眞教寺﹑官賢坊﹑侯官縣﹑儒學﹑泮宮坊。

永通坊內有宋通判衙﹐今廢。

登俊坊巷舊名右通衢。宋宣和間更名春風樓﹐俗呼楊橋巷。西通雅俗橋﹐故名。

郎官巷宋劉濤居此﹐子孫皆爲郎官﹐故名。

文興坊舊名修文。宋知縣陳肅攺今名﹐俗呼塔巷﹐以閩時建育王塔院於此﹐今廢。

旌孝坊在文興坊內。國朝弘治間﹐爲孝子髙均建。明羅倫《寄贈孝子髙惟一》詩﹕「三年蔬水如君少﹐一片天然孝子心。昨夜三山明月照﹐不知甘露灑幽人。」﹝倫﹐吉水人。﹞

新美坊在黃巷口。晉永嘉時﹐黃氏居此。宋崔大夫及第﹐更名新美。巷之西又有新美坊﹐今並廢。

黃璞宅在黃巷內。璞字徳溫﹐侯官人﹐舉進士﹐官校書郎。著《霧居子》十卷﹐唐季歸隱於此。黃巢兵入閩﹐以璞儒行﹐戒無毀其居。後徙莆田﹐亦稱黃巷。

錫類坊在安民巷口。宋劉藻以孝聞﹐詔以粟帛旌之﹐故名。後因太宰余深舊居於此﹐攺曰「元臺育徳」。元行省都事賈訥居此﹐其母貞節﹐更名「貞節。」

貞節坊在安民巷內。國朝嘉靖間﹐旌表儒士鄧坦妻鄧氏建。

聚英坊在宮巷內。舊稱仙居﹐以紫極宮名。後崔﹑李二姓貴顯﹐更名聚英﹐又攺英達﹐今廢。

拱極樓宮巷之南。宋丞相鄭性之建﹐在居第北﹐西向。理宗禦書「拱極樓」三字﹐徑三尺﹐有碑豎樓下。今樓圮﹐猶巍然﹐今在南園鄭氏宗祠之右﹐而不知重﹐惜哉。

稅課司在安泰橋西北。宋稅務舊址也。國朝洪武七年建﹐萬曆間火﹐十六年重建。

吉庇巷俗呼急避巷。鄭性之丞相致仕﹐建耆徳魁輔坊。閩俗相傳﹕臘月念四日祀竈﹐性之微時﹐以是日貸肉於巷口屠者之妻。屠者歸而大恚﹐徑入其捨﹐取熟肉以去。性之畫一馬﹐題詩其上﹐焚以送竈云「一匹烏騅一雙鞭﹐送君騎去上靑天。玉皇若問人間事﹐爲道文章不值錢。」後以殿元積官江西安撫使﹐加寶章閣待制。晝錦歸第﹐气勢恆赫。屠者耽視之﹐曰「鄭秀才至是耶﹖」性之令縛至庭﹐數其罪﹐捶殺之。自是出入﹐巷無行人。後坊廢﹐名其巷爲「急避」。《南村輟耕錄》云「性之素以私怨濫殺﹐所居淸風堂下有臥屍影﹐陰晦則現﹐涴濯不去。」國朝嘉靖間﹐里人惡其聲﹐更署今名。

利涉坊在舊羅城利涉門之北。今坊廢﹐巷亦塞。

桂枝坊以鄕名。唐元和間﹐里人陳去疾登第﹐建坊並名其鄕。

眞教寺在安泰橋下。俗呼禮拜﹐色目人禮佛誦經於此。國朝初建﹐嘉靖間毀﹐重建。

官賢坊在侯官縣街口。舊名侯官裏。人以候闕日久﹐更今名。

侯官縣舊在岊江之西。唐貞元中﹐徙郡城今所。元至大間﹐又遷城西北舊澄瀾閣址﹐以縣爲普平章衙。國朝洪武三年﹐復爲縣﹐規建並視閩縣。二十九年火﹐知縣張繼重建。永樂元年又火﹐宣徳二年重建。

儒學在縣治東。文廟在其西。兩廊爲東﹑西齋。其北爲尊經閣。

泮宮坊在學東。接奎文閣。嘉靖間毀。

由後街雅俗橋折而南﹐爲丰盈坊﹑鼎魁坊﹑衣錦坊巷﹑文儒坊巷﹑柏郎中祠﹑光祿吟臺﹑光祿坊﹑澳門橋﹑風憲坊﹑市舶提舉司﹑兩賢祠﹑懷徳坊。

丰盈坊舊楊橋坊。今廢。橫衝有花巷﹑大小水流坑。

鼎魁坊後更「聚奎」﹐並廢。

衣錦坊巷舊通潮巷。初以陸藻﹑陸蘊並典鄕郡﹐名棣錦。後王益祥致江東提刑居此﹐更今名。國朝嘉靖三十二年火﹐四十三年重建。

文儒坊巷舊山陰巷口﹐初名儒林﹐宋祭酒鄭穆居此﹐攺今名。嘉靖中﹐里人張經重修﹐署尙書裏。

柏郎中祠洪武中﹐侍郎夏元吉爲采訪使﹐並祀元行省郎中柏帖穆爾。

光祿吟臺舊號閩山保福寺。後更法祥院﹐古閩山也。宋建隆三年﹐鐫觀音像﹐有刻云「寺𨿽新號﹐山則舊名。」熙寧三年﹐郡守程師孟過之﹐鐫「光祿吟臺」四字於石﹐今入民居。其山鏟削殆盡。所存巨石巍然﹐遊客罕至。

宋程師孟詩﹕「永日淸陰喜獨來﹐野僧題石作吟臺。無詩可比顏光祿﹐每憶登臨卻自回。」

明陳朝錠《登光祿吟臺》﹕「薛老峯前返照深﹐名山髙絕敞云岑。偶過光祿吟詩處﹐聊與髙人說道心。花影滿庭香气散﹐涼飈吹樹月華新。王猷最有探奇癖﹐何日重遊過竹林。」

光祿坊舊曰閩山。因法祥院內有程師孟光祿吟臺﹐更今名。國朝萬曆﹐坊圮。里人方氏稱﹐宋光祿大夫方實居此﹐建坊署名。妄誕甚矣。

澳門橋舊淸遠門壕橋也﹐俗呼鴨門橋。

風憲坊舊淸遠門外。宋余深爲禦史時居此﹐故名。今廢。

市舶提舉司都指揮王勝故宅也。國朝初﹐市舶置司於泉州﹐成化五年﹐因修撰羅倫謫官﹐奏移今所。

兩賢祠祀羅文毅公倫﹑舒文節公芬。倫﹐廬陵人﹐以論輔臣李賢﹐起復﹐謫副市舶﹔芬﹐進賢人﹐正徳丁丑進士第一﹐亦以翰撰直諫﹐謫副市舶﹐時稱梓溪先生。嘉靖間﹐巡按聶約建一峯書院於朱紫坊。萬曆十七年﹐督學使耿定力請於撫臺﹐以廢提舉司合祀二公﹐署兩賢祠。二十二年﹐攺提舉衙爲督捕館﹐以居杉洋捕盜通判。督學使徐卽登市民居﹐爲門南向﹐買田建碑﹐祀典益隆。三十七年﹐爲水所壞﹐參議甘雨重爲修葺﹐自爲「記」﹐勒祠中。

明徐卽登《祠記》﹕「予爲祠部郎﹐閱諸路學使上祀籍。至閩﹐展閱兩賢祠而無門﹐詢之有司﹐詰所以興廢故﹐則稱兩賢並祀於提舉司。主之者﹐中丞周公﹔成之者﹐學憲耿公。其後﹐太守旣並督捕私署﹐乃攺署於斯祠﹐門遂塞。予偕陳參藩﹑張兵憲二公﹐從署門入謁焉。則見祠僅存一堂﹐堂率置他物。前則鞠爲蔬圃﹐後則爲衙捨。子三人悼嘆久之。予諗於二公曰﹕『此祠也﹐生而居﹐沒而祀﹐順也。計祀之日至攺之年方五稔﹐未遠也。而興廢頓易﹐人情固有不可知者乎﹖今欲興復之﹐盍爲久遠計。』二公僉曰﹕唯唯。二公乃以其事囑福郡溫二守﹐二守欣然任之﹐於祠前得地十數丈﹐辟門從東南出。祠後吐還原所﹐以妥神寢。左右髙墻垣﹐以隔私署。予又訪吾江占籍玆土李日新﹑周其和﹐給與衣巾﹐世世奉祀。是役上不妨官署﹐下不費民財﹐神有堂室﹐人有蒸嘗﹐庶幾其可久乎﹖二公有感於廢興之故﹐囑予記之。予述所聞兩賢事﹐並祠始末。」

懷徳坊舊名延平。宋司業鄭南居之﹐攺儒宗。國朝天順間﹐鎭守少監來住﹐寓地平寺﹐重建﹐更名。內有永安坊﹐與懷徳坊相直﹐西通山兜尾﹐北通板橋亭。常丰倉前亦來住所建﹐今並廢。

由衣錦坊而西爲閩山坊﹑王益祥宅﹑百勝營﹑車弩橋﹑貞節坊﹑三山驛﹑西察院﹑董忠憲祠﹑拙齋祠﹑遞運所。

閩山坊俗呼廟巷。南通文儒坊﹐北爲牙道營坊﹐今圮。

王益祥宅益祥字謙叔﹐宋淳熙甲辰進士及第﹐樞密院編修﹐監察禦史﹐江東提刑致仕。舊居閩縣江左裏之籌岐﹐後遷今所。國朝洪武二十一年﹐爲鎭守帥臣所奪﹐創中衛倉﹐尋毀於火。天順元年﹐八世孫參政佐疏於朝﹐復之。

元韓準《詠王益祥監察禦史誥》﹕「繡衣人去誥猶存﹐百代珍藏付子孫。爲問王家堂上燕﹐幾回冠蓋過髙門。」

百勝營宋時廂軍屯駐於此﹐今廢。內有委巷﹐並稱營裏。

車弩橋在圓通﹑打綫二巷口。舊有木梁﹐國朝成化十七年﹐始甃以石橋。西則三山驛也﹐俗呼館驛橋。

貞節坊旌表李徽妻林氏。子源﹐領成化辛卯鄕薦。

三山驛卽元東驛地。宋提刑司團結軍營故基也。宋時﹐城中爲驛五﹐後盡廢。元至元間﹐以宋趙資政注府爲在城驛﹐元貞二年﹐平章髙興移今所。國朝洪武間﹐建三山驛於元東驛。隆慶間﹐作二公館於驛之東。

西察院卽元西驛地。國朝正統十年﹐建爲福寧道西院﹐舊在鐘山之西。嘉靖間移今所﹐爲使臣傳捨。

董忠獻廟祀元參政董文炳。文炳略地於閩﹐秋毫無犯﹐閩人徳之。祠今廢。

拙齋祠祀宋儒林之奇﹐以呂祖謙配之。黃朴匾其堂曰「尊拙」﹐莆田陳宓署其門曰「拙齋先生書院」﹐歲久傾圮。國朝成化間﹐裔孫培重建。萬曆庚戌﹐督學熊尙文重修。

遞運所洪武間建。在驛之東南。

由文儒坊而西爲閩山廟﹑金斗橋﹑洋尾園。

閩山廟神姓卓名祐之﹐宋景祐進士﹐秀州判官。生平正直﹐精爽過人﹐自謂死當爲神。及卒﹐果著靈異﹐鄕人卽所居廟祀之。號應公大夫﹐有二神焉。端平間﹐返風滅火。殄汀郡之寇﹐有司以聞。敕封廣利侯﹐尋加「威顯」。賜額「靈應」﹐祠官領之。國朝弘治四年重建﹐香火益盛。嘉靖初﹐里人迎神﹐金鼓喧沸。巡按禦史程昌蒞廟﹐拆其屋之半﹐後又修復。宋賜敕二道﹕「敕福州靈應廟神﹐長樂巨鎭﹐統收八州﹐帶山負海﹐民俗繁庶﹐蓋東南一都會也。廟於其地﹐赫然有聲﹐二神同宇﹐合以揭額。返風滅火﹐霈澤蘇旱。郡人以爾之靈應爲言﹐申命牧司﹐開以侯爵﹐益施惠利之實﹐永祐邑裏之民﹐可特封廣利侯。奉敕如右﹐牒到奉行。端平乙未年九月二十一日。」

「敕福州靈應廟廣利侯﹐祭法﹕能禦大災﹐則祀之。災之大者其有烈於兵火乎﹖爾宅靈閩山﹐保有南國﹐耀陰兵以弭汀郡之寇﹐返炎風以撲鄰境之焚。考觀民言﹐灼見神烈﹐式益表號﹐以靈應廣利侯特封廣利威顯侯﹐奉敕如右﹐符到奉行。端平乙未年九月二十八日。」保奏官福建運判袁庸﹐行都事郭任受﹐廟官蕭炤立石。

明王應山《閩山祠避暑》﹕「選勝當三伏﹐言過里社中。山寒泉有白﹐林密日無紅。我輩能歌雪﹐神君數借風。𨿽非河朔飲﹐不放酒杯空。」

洋尾園在羅漢洋之北。周迥六塘﹐武弁所有﹐後爲達官別業﹐輾轉數主。

明林燫《飲王憲長池亭》﹕「愛爾遺榮十畝棲﹐水亭炎夏玉壺攜。日邊髙樹當軒蔭﹐波面輕雲入戶低。酒泛濃香薰菡萏﹐琴調雅曲對鳧鷖。習池自昔風流地﹐縱飲何妨醉似泥。」王應山「和」﹕「白社人同綠野棲﹐一樽特爲數公攜。東山對酒蘿陰合﹐西第畱賓竹日低。池樹陰濃歡鳥雀﹐渚蓮香滿醉鳧鷖。相逢且盡嘉魚樂﹐魏闕能忘濕紫泥。」

由光祿坊折而西﹐爲道南祠﹑板橋亭庵﹑倉前橋﹑常丰倉。

道南祠卽宋法祥院。國朝成化二年建前堂﹐祀宋儒楊龜山﹐配以羅豫章﹑李延平﹑朱晦庵﹐其後推祀二程﹐以四先生配之。後堂祀宋時三山諸儒。萬曆十七年﹐督學耿定力釐正祀典﹐移二程庋閣﹐位龜山先生於南面﹐以羅﹑李﹑朱配享如故。

板橋亭庵在光祿坊。內跨河爲橋﹐亭其上﹐祀觀世音。

倉前橋近常丰倉﹐南北二橋﹐有亭其上。

常丰倉卽閩五百羅漢寺也。國朝洪武七年建。

由懷徳坊而西﹐爲織染局﹑養正書院﹑校士館﹑射圃。

織染局在地平寺之東。市舶內臣公署也。國朝洪武八年建。織染局於府治東南光澤坊內。成化十六年﹐太監尙春以其地建市舶府﹐移局今所。

養正書院在烏石山之北。元至正十七年﹐建地平瑜珈教寺於此。國朝正統間重修﹐景泰六年攺爲法禪寺﹐俗呼地平堂。嘉靖七年﹐攺爲養正書院。

校士館在提學道之東。國朝萬曆七年建。

射圃在學道之西。先是﹐射圃在書院之北﹐後攺學道度西偏之地作射堂﹐其南爲門﹐署曰「射圃」。

卷之七郡城東北隅侯官縣

自還珠門迆東﹐爲左院巷﹑樂土橋﹑沿河東巷﹑龍須河﹑萬歲巷﹑東衙巷﹑七星井﹑譙樓﹑布政使司﹑分守廳﹑巡海廳﹑嘉樹軒。

左院巷宋左司理列署﹐今爲民居﹐甚湫隘。

河巷﹐俗呼花巷﹐有通闤橋在虎節河上。

樂土橋在舊正南虎節門外。晉守嚴髙名大航橋﹐通舟楫。元和中﹐觀察使薛謇重浚﹐以油杉作堤限。宋熙寧三年﹐守程師孟重修﹐更名樂土﹐俗呼毛應橋。

沿河東巷在虎節河之東﹐有勾欄橋。又東爲龍須河。

萬歲巷俗呼廟巷。有古靈祠﹐祀宋樞密陳襄。內有橫巷﹐達於東衙。襄﹐侯官古靈人﹐時稱四先生。

明髙廷禮《謁古靈祠》﹕「寂寂古靈祠﹐明明仙居宰。當時化百里﹐惠澤流千載。家林廟貌存﹐不啻桐鄕愛。何以詠甘棠﹐古榕綠陰大。」

東衙巷爲閩官署﹐今爲民居。內有橫巷﹐達都司前。

七星井其六在宣政街東西﹐其一在還珠門外。近歲更名「福井」。先是宋紹熙五年﹐砌十石盂於譙樓北﹐注水以厭南離﹐今存。

全閩第一樓在布政司南。唐觀察使元錫建﹐卽威武軍門也。宋郡守元絳更辟雙門﹐建樓十楹﹐置滴漏﹑鼓角﹐又爲樓以翼之。左曰宣詔﹐右曰班春。嘉定間毀﹐安定楊長孺重建。元泰定間復毀﹐遂攺石基﹐觀構重樓八楹﹐用石柱﹐凡四十有四﹐髙九十八尺。至正二十三年﹐陳有定平章事﹐鼓樓鴟尾吐气如霧。國朝宣徳二年﹐爲大風所圮﹐禦史方端命僧了心﹝侯官姚給事銑之弟﹞募緣重建﹐深廣如舊﹐髙減二尺。復置銅壺滴漏﹐仍爲布政司前門。以前案五虎﹐惟開左門出入﹐北匾「拱辰」﹐南匾「授時」﹐今更名第一樓。

明張時徹《登拱辰樓》﹕「紫薇仙署攀蓬萊﹐阿閣玲瓏接上臺。碧海云霓翻水殿﹐靑城龍虎結瑤臺。綺羅晴斗千門日﹐鐘鼓春傳九陌雷。客子不知芳艸綠﹐香車何處起塵埃。」﹝時徹﹐四明人。嘉靖中﹐爲閩藩大參。﹞王世懋《元日登樓》﹕「飛閣岧峣倚碧天﹐朝元初罷陟層巓。雲峯結幄迎春歷﹐海日衝波接暮年。武帝樓船千載色﹐無諸城市萬家煙。遙空似有孤鴻去﹐欲托離愁與此傳。」﹝世懋﹐太倉人﹐萬曆中督閩學﹐轉參政。﹞陳文燭「和」﹕「一上層樓幾醉醒﹐無諸猶自有荒城。歲占忽訝和風至﹐春到翻驚赤日明。結幔云深山色遠﹐乘槎天盡海波平。江山信美非吾土﹐目送飛鴻萬里情。」﹝文燭﹐沔陽人﹐萬曆中福建布政。﹞顧大典《登樓懷陳王二公》﹕「越王城畔古巖疆﹐髙閣岧峣引眺長。繞郭山形雄虎踞﹐遙津劍气識龍藏。江梅折贈來吳苑﹐郢雪驚傳自豫章。極目憑欄思無限﹐雲光樹色共淒涼。」﹝大典﹐吳江人﹐督學憲副。﹞丁繼嗣《元日登第一樓》二首﹕「元辰朝罷自從容﹐飛閣蟬聯劍爲從。萬里山河卑禹貢﹐千門簪紱上華封。侈談雙手能降虎﹐綰結同心欲禦龍。珍重髙懷先下榻﹐醉來何惜夜扶筇。」「層樓雄峙壓危峯﹐俯視閩關百二重。縹緲直驚山海窄﹐崔嵬幾傍鬥牛衝。天空鰲柱辰初拱﹐云近龍臺暮尙從。聖主垂衣正此日﹐萬邦誰不共朝宗。」

布政使司在於城坊﹐當三山之中。晉守嚴髙初建爲刺史衙。唐爲都督府﹐又爲觀察使衙﹐又爲威武軍衙。閩王審知建衙於此﹐其後僭號﹐攺作逾制﹐有文徳殿﹑長春宮﹑紫薇宮﹑東華宮﹑躍龍宮諸名。錢氏納土﹐悉廢撤。獨明威殿僅存﹐守臣避不敢居。以爲設廳﹐有勅燕集於此﹐卽其旁建大廳視事。天聖五年﹐郡守章頻始於其東創都廳﹐郡守鄭載重建大廳。景祐四年﹐郡守範元復於大廳之西創後堂﹐更名淸和堂。宋末﹐端宗卽位﹐以設廳爲垂拱殿。元爲行中書省﹐又爲宣慰司﹐更置不常。至元十九年火。明年﹐右丞蒙古歹建省廳於設廳舊址。置左﹑右司﹐創誠心堂﹐立儀門﹐列東西吏捨﹑庫廡。國朝洪武初﹐攺爲福建等處承宣布政使司。正堂曰宣政﹐今攺「政本」﹔後堂曰退思﹐今攺「紫微」。儀門前卽古東康門﹐今以其地建分守廳。西卽古西園門﹐今以其地建巡海廳。又淸軍道﹑督糧道﹑分守福寧道﹑分守武平道﹑寅賓館﹑土地祠﹑經歷司﹑照磨所﹑理問所﹑司獄司﹑龍亭庫﹑架閣庫﹑廣積庫﹐俱在藩司之內。

後樂亭在後堂北。有小阜﹐喬木數株﹐卽嚴髙卜遷處。弘治中﹐左伯李琮建亭。萬曆初﹐名爲嘉樹軒。

明陳卿詩﹕「長晝文書靜﹐時能脫世機。亭虛千嶂入﹐樹老十夫圍。末路心猶在﹐淸樽興豈違。官曹無補益﹐慚負芰荷衣。」﹝卿﹐蜀人﹐嘉靖中閩藩左伯。﹞陳文燭詩﹕「間軒古木晝陰陰﹐握手翻驚共壯心。封植靈根秋正老﹐聲音絲竹夜還沈。無妨潦倒同薇省﹐似與髙標入藝林。少小相逢靑鬢攺﹐大椿那得有霜侵。」王世懋詩﹕「早歲風流柰晚何﹐相將華發倚庭柯。能無似我婆娑甚﹐獨自憐君掩映多。密意敢期溫室對﹐素心疑倚小山歌。惟應醉臥扶疎裏﹐百尺濤聲枕上過。」

日新堂衣錦閣春野亭

宋蔡襄《春野亭》詩﹕「東憑軒牖髙﹐下視野田功。澹蕩沐春澤﹐依微生柔風。江潮漲晚綠﹐山麓延朝紅。耕鋤時節動﹐歌語聲意通。」又有五云閣﹑燕堂﹑眉壽堂﹑信美堂﹑慶雨堂﹑愛山堂﹑雅歌堂﹑艤閣﹑舫齋﹑怡山閣﹑望雲樓﹑開射亭﹑荔枝樓﹑逍遙堂﹐俱在舊威武軍內。宋代修建﹐至國朝俱廢。

卷之八郡城東北隅侯官縣

自譙樓折而東﹐爲莊嘉公祠﹑陰陽學﹑金鼓房﹑斷事司﹑都指揮使司﹑右衛指揮使司﹑屯鹽道﹑芝山﹑開元寺﹑靈山堂。

莊嘉公祠祀元宣慰使莊嘉公﹐今爲里社﹝有元碑立祠中﹞。

陰陽學隸福州府。訓術一員。

金鼓房朝賀﹑操練﹑取旗鼓﹑響器於此。

斷事司宋試院地﹐司都閫獄事。經歷加注﹑都事﹐列署東西。其北爲獄﹐有吏目廳。

都指揮使司宋試院地。元爲福州路總管府。國朝洪武初﹐攺爲福州衛。八年﹐更爲福建都指揮使司。駙馬都尉王恭辟而新之。經歷司在正堂東﹐旗纛廟在後堂北﹐祀火﹑雷﹑六纛之神﹐霜降放炮於此。

福州右衛指揮使司元福州路總管府司﹑獄司故址。國朝洪武八年﹑二十四年建。經歷司鎭撫廳﹐左﹑右﹑中﹑前﹑後﹑中左﹐六千戶所俱隸衛。

屯鹽道在芝山之陽。正徳初建﹐後堂北有宇。學憲田汝成「記」。

芝山屏山之支也﹐與靈山聯屬。歷代營建﹐鏟鑿殆盡。開元寺法堂後微存岡阜。

開元寺在芝山之南。其地舊隸懷安﹐今屬閩縣。梁太淸二年﹐建寺曰靈山﹐尋攺大云。唐初更隆興﹐開元二十三年更今名。復匾其門﹐曰「芝山」。會昌中﹐汰天下寺﹐州存其一﹐卽此。北宋天禧中災。慶曆二年﹐合開元﹑莊嚴二寺地重建。國朝爲祝聖之所。南有亭﹐石柱十六。亭之南爲靈源閣﹐廊東﹑西有鐘﹑鼓樓。其東平懷堂﹐後唐同光初爲太平寺﹐閩王審知建﹐以銅三萬觔範彌陀像於靈﹑芝二山之麓。下有古井﹐深不可測。縻金銀萬餘兩爲四藏經﹐各五千四十八卷﹐翁承贊撰「銘」。又造木塔七層﹐宋時屢災﹐並入開元。

唐周朴《開元寺》詩﹕「開元寺裏七重塔﹐遙對方山影擬齊。雜俗人看離世遠﹐孤髙僧上覺天低。惟堪片片紫霞映﹐不與濛濛白霧迷。心若無私羅漢在﹐參差免向日虹西。」

明王恭《題冶城開元寺》﹕「城裏靑山聞梵音﹐靈源髙閣影沈沈。鳥邊祗樹人煙近﹐象外云花野照深。苔色滿廊行履迹﹐月明空界印禪心。自憐人代多氛垢﹐未得焚香禮遁林。」張潛《開元寺》﹕「偶入菩提門﹐徙倚靈源閣。擡頭眼境寬﹐適意胸襟廓。四山當衽蓆﹐千里在掌握。金容照寰宇﹐璇題俯城郭。影移霧剎幢﹐聲落風檐鐸。霜林出斷鴻﹐霞空送孤鶴。嶽峙天齊年﹐海晏民同樂。吾人大化中﹐內觀須不怍。」汪文盛《開元寺納涼》﹕「佛照明珠海﹐慈雲起鷲林。禪超三乘悟﹐閣抱四天陰。劫外緣無了﹐風前樂自吟。萬山繞閩粵﹐豺虎只徒深。」﹝文盛﹐湖廣崇陽人﹐嘉靖初知福州。﹞邵傅《避暑開元寺》﹕「三伏城中寺﹐靈源寶閣幽。客來能幾度﹐芝化已千秋。松徑風濤入﹐蓮池水月畱。翻嫌河朔飲﹐未卜此巖丘。」吳國倫《過開元寺》﹕「芝林歇馬叩文殊﹐貝闕陰陰復道紆。繞院風燈搖罔象﹐半山羽蓋擁浮屠。晉安城郭千花簇﹐蓬海煙沙一雨驅。只訝諸天常不夜﹐摩尼隔水弄明珠。」﹝國倫﹐興國州人﹐知邵武府。﹞郭子章《開元寺》﹕「空境淩空勢欲齊﹐萬家煙火引招提。海澄定水潮常寂﹐山浴慈云瘴不迷。石鼓遙臨仙梵迥﹐靈芝倒跨堞樓低。禪棲市隱囂塵絕﹐白社何勞問虎溪」。趙世顯《開元寺》﹕「結侶恣躋攀﹐空門俯市闤。秋聲搖翠竹﹐爽气溢蒼山。樹杪諸天靜﹐云邊獨鳥閒。幽懷耽木石﹐逸思出塵寰。日落孤城紫﹐煙凝萬井殷。漫余山簡興﹐倒載月中還。」

靈山堂在芝山之東。舊爲開元寺經院﹐有僧綱司。嘉靖間﹐髙侍禦世魁丐爲別館﹐後入方序班增構亭榭﹐侍禦歿未五十年﹐已數易主。

明汪文盛《過經院讀鄭繼之壁間詩》﹕「瘴雨炎蒸午未深﹐斜穿曲徑過禪林。靈山日傍孤城轉﹐閩海云生廢殿陰。苦憶舊遊誰在眼﹐讀殘新刻倍沾襟。抱琴那有鐘期想﹐掛劍徒懸季札心。」林炫《飲靈山堂》﹕「髙適夙抱煙霞興﹐別業新開山水奇。洞口仙人騎白鹿﹐峯頭童子采靑芝。晴雲起石斜依戶﹐春水滋花細入池。萬卷悠然堪習靜﹐紅塵車馬任奔馳。」朱豹「次韻」﹕「寂寂山堂帶梧竹﹐疏簾小簟故淸奇。晴雲出岫繞蒼石﹐老鶴穿花銜紫芝。招隱自甘黃蘗酒﹐濯纓何負白鷗池。眇予亦起滄洲興﹐慚愧紅塵駟馬馳。」﹝豹﹐上海人﹐嘉靖中福州知府。﹞袁達「次韻」﹕「髙人住得靈山好﹐坐覽晴峯天際奇。簪盍芳筵驚白髮﹐歌迥空谷踏靑芝。柔絲牽樹連行徑﹐新潦流花入曲池。作客況逢梁苑賦﹐掛壺何厭鹿車馳。」髙世魁「次韻」﹕「誅茅結屋隨吾意﹐籜帽荷衣豈好奇。窗外晴雲長護竹﹐巖前春雨欲生芝。卻慚杜老開花徑﹐願學山公醉習池。莫許煙霞近成癖﹐從來肋力怯驅馳。」黃用中《靈山燕集》﹕「窈窕薜蘿叢﹐嶒一徑通。如何蓬島勝﹐宛在市塵中。深篠時藏月﹐髙林晚度風。方幹有淸隱﹐那更賞心同。」袁表《靈山堂》﹕「雙林別有春﹐一徑向無塵。曲檻花畱客﹐空山月近人。興隨靑艸洽﹐歌逐紫芝頻。余亦耽奇者﹐悠然願卜鄰。」林世吉「和」﹕「地僻攢山勝﹐門閒避俗喧。煙霞深鎖徑﹐松竹靜交軒。巖翠寒披席﹐林香晚撲樽。幽情同戀賞﹐不畏日黃昏。」陳椿《靈山避暑》﹕「勝地重來愜賞心﹐捫蘿與客眺層嶺。山當睥睨千峯起﹐路入祗園一徑深。古木淩風驅伏暑﹐懸巖飛靄變秋陰。狂歌不但誇河朔﹐還有淸談似竹林。」徐熥《夏日靈山堂避暑》﹕「灌木陰中共倚欄﹐飛來蒼翠落檐端。滿林花雨諸天近﹐六月松風一座寒。鳥入亂雲翻影滅﹐蟬當斜日送聲殘。相逢正有淹畱興﹐其柰疎鐘報夜闌。」

自開元寺折而東﹐爲寶泉局﹑福州左衛﹑三山樓﹑福州中衛﹑獅橋﹑慶城寺﹑忠懿廟﹑井樓門街﹑王勝宅﹑北斗堂﹑七穿井﹑懷北社學﹑延善庵﹑貢院﹑淩雲臺。

寶泉局萬曆五年﹐奉旨鑄錢﹐以舊兵營及芝山寺餘地置局。

三山樓宋時建。在子城東南﹐今廢。其下爲長利橋﹐俗呼剃刀橋。

福州左衛宋薦福寺經院地。元時廢。至正中﹐攺建勉齋書院。國朝洪武中創爲右衛。內經歷司﹑鎭撫廳﹐左﹑右﹑中﹑前﹑後﹑中左六千戶所俱隸衛。

福州中衛宋太平寺地。國朝洪武中創爲左衛。經歷司﹑鎭撫廳﹐左﹑右﹑中﹑前﹑後五千戶所俱隸衛。

都尉營在開元寺東直巷內。吳置典船都尉﹐主謫徒作船於此﹐今爲民居。

獅橋在壽寧坊之南。

又有經院前橋﹑延慶橋﹐在獅橋東西百步許。

慶城寺本王延羲宅。五代晉天福七年﹐捨爲永隆金身羅漢院。宋祥符三年﹐賜額並髙麗銅佛像。又二石筍﹑小木塔﹐俱髙麗所獻﹐今廢。

忠懿廟本王審知故宅﹐在慶城北。有唐季侍郎於兢所撰《瑯琊王徳政碑》﹑宋錢昱祠碑。宋時﹐錢氏納土﹐詔賜祠故宅﹐塑都押衙程斌﹑孟威等配享。歷代以來﹐每歲有司必牲醪﹐取祠下土爲春牛。萬曆二十九年﹐有詔修理先代帝王祠﹑墓﹐王裔孫諸生一騰請之兩臺﹐捐公帑重建。時轉運副使臨海王亮以苑馬卿謫閩﹐亦王裔孫﹐力襄厥成﹐春﹑秋祭如漢閩越王例。

明葉向髙《忠懿王贊》﹕「有貌紫光﹐有髯戟張。惟忠懿王﹐王來蒞閩﹐閩壤荊榛﹐孰開其屯﹖王乘白馬﹐大旗蔽野﹐閩山之下﹐父老來迎。壺漿縱橫﹐我父我兄。兄除穢辟﹐綏我衽席。施及蠻貊﹐大貝南金。臣節弗淫﹐帝鑑乃心。丰碑突兀﹐作鎭閩粵。甘棠勿伐﹐王子王孫。椒聊衍蕃﹐代髙其門。王澤悠悠﹐王貌玆畱﹐賁於千秋。」明徐熥《元夕》詩﹕「慶城燈燭夜輝煌﹐照見丰碑字幾行。此是先朝湯沐邑﹐年年歌舞祭閩王。」曹學佺《謁忠懿王廟》﹕「翔鵾祠貌古﹐磔獸石文斑。作鎭猶玆土﹐招魂自故山。文章窺逸韻﹐戎馬得愁顏。一代興王地﹐惟存梵宇間。」

井樓門街在壽寧坊獅橋北。

王勝宅在井樓門。勝﹐合肥人﹐爲福建海道都閫﹐占籍右衛。事母甚孝﹐詔旌其門。

北斗堂永樂六年建﹐今廢。

七穿井在井樓門之西﹐城樓因以得名。

延善庵在平山下。

懷北社學在貢院之東南。

貢院在將軍山之北﹐舊錢局地。宋時﹐文場在今都司巷。國朝洪武中﹐布政薛大昉攺建於城南郡學之北﹐今南察院地。成化七年移今所。翰林學士柯潛爲「記」。其時﹐門巷由麗文坊入﹐甚湫隘。正徳季年﹐市民居﹐辟新衢里許﹐有橋曰「靑雲」。萬曆四年﹐冊封使者寓宿﹐不戒於火。越明年﹐重建。巡撫都禦史耿定向「記」。至公堂﹑鑑衡堂﹑監臨臺﹑藩臬署﹑明遠樓﹑瞭髙樓﹐俱在院內。

明林燫《貢院新成﹐沈﹑吳二方伯邀飲》﹕「使節雙瞻下赤霄﹐新開文苑倚岧峣。炎蒸三伏披襟快﹐蒼翠千山對酒遙。方嶽虞廷咨舜舉﹐譽髦周士佇賢招。澤宮回首他年忝﹐老去扁舟愧聖朝。」陳文燭《中秋明遠樓玩月》﹕「棘圍何幸得追陪﹐綺席歡同月夜開。影倒河山多景色﹐寒迥星斗見樓臺。九仙寶鑑窺簾細﹐三島驪珠繞座來。把酒揮毫光萬丈﹐懸知獨有子云才。」王世懋「和」﹕「髙甍面面絕飛埃﹐鎖棘惟將匣鏡開。忽有天香飄桂子﹐更疑霜色上莓苔。臺烏繞栢中宵動﹐海蚌含珠並月開。閩越賓僚盛今夕﹐登樓獨讓庾公才。」吳國倫《閩闈校文》﹕「棘院藜光徹曙明﹐桂宮秋色海天淸。函書競奏三千牘﹐比玉誰連十五城。不分胥臣能薦士﹐肯令毛遂晚知名。周家典禮賓興重﹐此日岐山正鳳鳴。」

淩雲臺在貢院北﹐冶山之麓﹐舊爲龍王廟。

自衛巷折而北﹐爲分巡道﹑都督府﹑東山樓﹑城隍廟﹑會稽亭﹑禊遊堂﹑佚老庵﹑歐冶池﹑小古樓﹑火器庫﹑乾元寺﹑兵備道﹑緩帶樓﹑諸古嶺﹑華林寺﹑越王山﹑武備庫﹑止戈堂﹑越峯羅漢院﹑叫佛庵﹑越山庵﹑嚴勝門﹑嚴公祠。

衛巷在屯鹽道右衛之中。

分巡道在冶山之麓。

都督府在將軍山之西。本指揮錢貴宅﹐後創軍器局﹐又爲淸軍禦史公署﹐稱東察院。國朝嘉靖四十三年﹐總兵戚繼光建衙於此﹐委巷內建坐營司。

東山樓宋時建﹐在今麗文坊。宋守元絳更東泰門爲康泰﹐創樓其上﹐面東山﹐故名。今廢。

城隍廟在越王山之東﹐威靈坊內。晉太康遷城﹐建廟今所。宋紹興﹑淳熙作「更衣」﹑「肅儀」二亭。元季亭毀。國朝洪武二年﹐誥封「監察司民威靈公」。十七年罷封號﹐稱福州府城隍之神。萬曆十年﹐門廡災﹐尋卽葺治。附郭二縣﹐不別立廟。按宋林遹《長樂圖經》﹕「城隍神﹐乃漢禦史周苛爲項羽所烹﹐髙祖思苛忠烈﹐令天下郡縣立廟祀之。」

將軍山在貢院西南。一名冶山﹐又名泉山。閩越故城卽此。宋《治平圖》曰「泉山」﹐《熙寧圖》曰「將軍山」。唐刺史裴次元於其南辟球場﹐卽山爲亭﹐勒二十詠曰﹕望京山﹑觀海亭﹑雙松嶺﹑登山路﹑天泉池﹑玩琴臺﹑筋竹巖﹑枇杷川﹑荻蘆岡﹑桃李塢﹑芳茗原﹑山陰亭﹑含淸洞﹑紅蕉坪﹑越壑橋﹑獨秀亭﹑篔簹砌﹑八角亭﹑盤石椒﹑白土谷﹐各爲詩題亭壁。又有漣漪亭﹑東陽坡﹑分路橋﹑乾岡嶺﹑木瓜亭﹑石堤橋﹑海橊亭﹑松筠陌﹑夜合亭。而裴次元《望京山》詩云「積髙依郡城﹐向拔淩霄漢。」其時山髙峻﹐故有「望京」之名。薦經營拓﹐試院開鑿﹐所存惟山骨耳。

會稽亭在佚老庵之西。宋嘉祐間﹐郡守元絳建。

禊遊堂在將軍山下巓。有九曲池﹐歲上巳日﹐郡人修禊於此。宣和五年﹐提刑兪向移歐冶亭材於是堂之東﹐建東蘭堂﹐今並廢。﹝流觴池尙存﹐今入民居。﹞

佚老庵在流觴亭西北。宋嘉祐八年﹐郡守元絳建。後更「隱幾」﹐又名淨名﹐今廢。

歐冶池越王鑄劍處。唐元和十四年﹐置院名劍池院。池周回數里﹐或大風雨﹐波濤晦冥。僧惟鑿浚池﹐得刀﹑鐶諸物﹐送武庫。冶竈猶有在竹林中者。今院廢﹐池亦堙塞﹐所存無幾。池西舊有歐冶亭﹐今廢。

宋黃裳《歐冶池》﹕「人隨夢電幾回見﹐劍逐云雷何處尋。惟有越山池尙在﹐夜來明月古猶今。」明張時徹《劍池燕集》﹕「若耶溪上艸堂幽﹐仙侶雲中彩鷁遊。繞鏡星河翻不定﹐近人螢火散還流。椒漿琥珀春無賴﹐羯鼓魚龍晚共愁。巖畔紫芝開幾許﹐與君今夜泛瀛洲。」又《集劍池》﹕「石徑緣靑嶂﹐朱筵敞翠微。采蓮牽水荇﹐移舫亂雲衣。夜引鳧鷖入﹐秋生斗柄輝。塵纓聊暫濯﹐容與淡忘歸。」

王應山《歐冶池懷古》﹕「昔聞歐冶子﹐鼓鑄淩飛翰。芙蓉吐精英﹐池上生嚴寒。千載委塵土﹐猶指鬥牛看。神物終合並﹐一躍雙龍蟠。伊予夙懷寶﹐際時良獨難。遭逢出漢表﹐棄置在河幹。願言愛景光﹐努力且加餐。」

利澤廟在歐冶池之南。宋紹興四年﹐有龍晝見池中﹐郡爲立祠。乾道二年﹐參政王之望以禱雨應﹐爲請於朝﹐賜額。今廢。

懷東社學在將軍山之南﹐今爲豪右侵沒。

小古樓未詳何取。繚繞委巷﹐民居鱗次。右衛軍器庫﹐先爲成造火器局。

乾元寺本無諸舊城。晉太康遷城﹐以爲紹因寺。唐乾元三年﹐防禦使董玠請賜更今名。有琴石﹐爲越王鼓琴處。金雞井﹐卽越王井也。嘗有金雞現異﹐牧羊兒見之﹐投以石﹐聞雞聲不絕﹐後不復見。飲馬池﹐亦越王舊迹。福州佛寺最多﹐惟此一寺爲最古。今爲衛卒姚姓侵沒其址爲園池﹐延袤里許。議者謂宜興復﹐未逮也。

明王聰詩﹕「屠龍人去山河攺﹐衰艸寒鴉起暮愁。」

兵備道舊爲淸軍道。

諸古嶺在越王山之麓。俗呼「豬姆嶺」﹐委巷縱橫。

緩帶樓在子城之西。淳熙三年創。又建超覽亭﹐今廢。

越王山周回數里﹐半蟠城外。閩越王建都於山之東南﹐故名。一名屏山﹐又名平山。有環峯亭﹐宋光宗禦書。有絕學寮﹐丞相張浚讀書其中﹐今廢。國初築城﹐創樣樓山顚﹐上祀玄武﹐今更名「鎭海」。有翠濤亭﹐以萬松名。

宋李覯《越王山》﹕「臘後梅花破碎香﹐望中情地轉淒涼。遊山只道尋髙處﹐髙處何曾見故鄕。」陳襄《和程公辟越山亭》﹕「荔子園林海日邊﹐幽亭更在碧雲巓。江山舊是無諸國﹐樓殿今爲極樂天。五馬知君多暇少﹐一樽惟我共遊偏。須知白首畱連意﹐已有新詩寄北船。」

元薩天錫《越王山》﹕「粵王故國四圍山﹐雲气猶屯虎豹關。銅獸暗隨秋露泣﹐海鴉多背夕陽還。一時人物風塵外﹐千古英雄艸莽間。日暮鷓鴣啼更急﹐荒苔野竹雨斑斑。」

明林眞《越王臺》﹕「屠龍人去幾時歸﹐空有髙臺對夕暉。回首舊時歌舞地﹐年年春艸鷓鴣飛。」林瀚《越王臺懷古》﹕「乘間獨上越王臺﹐滿目興亡事可哀。宋主行宮惟綠艸﹐考亭舊業半蒼苔。樓船東去家何在﹐雲谷春深花自開。山色不知風景異﹐還從江上送靑來。」劉鳳《集鎭海樓》﹕「遠開雄勝嶪神樓﹐襟帶河山表八州。海上翔螭窺井幹﹐雲間雙鵠亂城頭。風驅暝色川原盡﹐日汎長霞島嶼浮。形勝從教誇虎踞﹐豪華滿目付江流。」王杲《越山暑飲》﹕「玆山萃靈秀﹐我友共招尋。劇飲非河朔﹐髙談自古今。松風生翠浪﹐蘭馥散幽襟。郢雪憐同調﹐炎敲幸不侵。」曾仕鑑《登樣樓》﹕「無諸城北樣樓開﹐萬井煙花拂檻回。化鯉代遙仙觀在﹐釣龍人去霸圖灰。海通南越天邊盡﹐山引東甌樹杪來。日暮思鄕更懷古﹐水雲迢遞獨登樓。」趙世顯《集越王山》﹕「君不見越王全盛時﹐秉圭開國稱雄奇。都城百雉連雲起﹐宮殿峨峨俯江水。甲第參差十萬家﹐提封連亙三千里。形勝豪華那可言﹐須臾城闕變丘園。白雲秋色含荒壠﹐細艸輕煙拂斷垣。茫茫天地何終極﹐古往今來空嘆息。休論滄海與桑田﹐且把金樽對山色。與君共醉越山頭﹐越鳥翩翩越水流。極目中原天萬里﹐狂歌飛遏海云秋。」車大任《登鎭海樓》﹕「粵王山擁海潮流﹐山上嵯峨鎭海樓。花月平臨關塞晚﹐松風長送郡城秋。遙天雁斷蒹葭冷﹐絕島鯨翻鼓角愁。更是何人能借箸﹐東來保障拱皇州。」王毓徳《九日登鎭海樓》﹕「詩社仍開九日樓﹐松聲寒瀉白雲秋。目窮萬里瞻天遠﹐身陟千盤覺地浮。紫霧花間銜雉堞﹐滄江樹杪落漁舟。登髙載筆俱同調﹐不說龍山是勝遊。」諭應益《登越山》﹕「遙天海色滿髙丘﹐歷歷山川城上頭。選地得幽如在野﹐望春宜遠更登樓。千村景駐林花霽﹐三市煙和井樹浮。無復閩王遺迹在﹐空餘松老不知秋。」﹝應益﹐江西南昌人。﹞

華林寺舊名越山吉祥禪院﹐無諸舊城處。晉太康三年﹐遷新城﹐遂虛其地。宋乾徳三年﹐吳越錢氏臣鮑修讓爲郡守﹐始創寺。後增數寺﹐並入華林西廊。有轉輪經藏﹐今圮。東廊有文昌祠﹑普陀巖。正殿之後爲法堂。法堂西祖師殿﹐以越王山爲斧扆。

明王應山《華林寺避暑》﹕「琴樽酬夙約﹐選勝入旃林。蘭馥通禪味﹐松濤接梵音。諸天同水月﹐一片共冰心。卽此俱爲樂﹐炎蒸向莫侵。」曹學佺《華林寺看梅》﹕「路廻城北思淒淒﹐寺倚屏山信杖藜。疏雨不曾妨客入﹐閒雲元自任僧棲。參差蘭若香分徑﹐髙下松根翠作梯。只惜梅花飛欲盡﹐不知春色在桃溪。」王毓徳《華林寺贈二禪師》﹕「寶剎越城邊﹐千花繡佛前。翻經同白晝﹐持戒各靑年。燈影散疏雨﹐鐘聲寒暝煙。更憐階樹古﹐蘿薜斷仍連。」徐《華林寺》﹕「越山一片削芙蓉﹐同扣禪扉紫翠重。茶竈遠攜燒落葉﹐蒲團分坐選深松。危城半倚髙低石﹐宿靄全迷縹緲峯。爲惜春光今日盡﹐淹畱應到夕陽鐘。」鄭邦祥《秋日過華林寺》﹕「素竹滿空山﹐商飈下枯籜。物散心亦閒﹐尋僧坐幽閣。香定石磬孤﹐雨濕秋云落。地僻行人稀﹐微煙隱虛薄。」安國賢《華林寺》﹕「攜得芒鞋與竹筇﹐相將選勝越王峯。當時歌舞三千盡﹐故國山河百二重。載酒髙臨雲裏閣﹐敲詩斜倚石邊松。浮生一任春歸去﹐取醉閒行聽寺鐘。」

止戈堂舊安撫廳架閣庫之北。宋元丰四年﹐郡守劉瑾建﹐東﹑西﹑北列甲仗庫。建炎四年﹐建州寇範汝爲猖獗﹐福州守程邁乞師於朝。詔參政孟庾﹑少師韓世忠率禁兵討平之。飲至於此﹐更名其堂曰「止戈」云。

宋李綱《甌粵銘》﹕「相彼甌粵﹐民俗剽悍。負气尙勇﹐輕生喜亂。巨盜挺之﹐蜂附蟻從。會未期年﹐同惡內訌。王師之來﹐如雷如霆。討叛捨服﹐千里震鳴。鋒蝟斧螗﹐猶敢彊拒。轉戰逐北﹐嬰城自固。怒其彀麛﹐以抗裔獄。翹其萌芽﹐以激霜雹。肥牛僨豚﹐一舉碎之。宥彼脇從﹐戮其鯨鯢。凶徒逆儔﹐屍相枕藉。咨爾甌民﹕自今以往﹐愛育子孫。尊君親上﹐焚爾甲冑。折爾甌兵﹐服勤耒耜。以保爾生﹐孝慈以忠。砥礪名節﹐勒銘山阿﹐敢告耆耋。」﹝綱﹐邵武人﹐以故相謫居福州。﹞李彌遜《題止戈堂》﹕「不識威名擅漢廷﹐云仍今復見材卿。萬家桃李栽培盛﹐千里妖氛卻掃淸。羽扇綸巾聊自適﹐風聲鶴唳已魂驚。向來雪鍔橐藏地﹐賸築詩壇按酒兵。」「一麾局促楚江東﹐時喜鄰藩好信通。坐厭文書朱墨裏﹐靜思談笑聖賢中。浮甌小試茶膏白﹐照眼分嘗荔子紅。想見髙堂散鳧鷖﹐競追樂事賞年丰。」朱松《止戈堂》﹕「髙堂巖巖面勢樽﹐洞見萬井開重門。元戎務簡玉帳靜﹐緩帶酌客娛朝昏。憶初餓隸起篁竹﹐一嘯千里來鯨髠。將軍攬鏡媚巾幗﹐何異搏虎驅狐豚。只今休父八州牧﹐身佩重寄憂元元。驚塵錯莫羽書密﹐𨿽有美酒誰同樽。沈機且復長轡禦﹐瀝懇何啻血肉論。樓船一夕飛度海﹐漢家上將來天閽。狂童束手赴烈火﹐雕戈不污妖血痕。坐礁飲至凱歌入﹐船粟往哺遺民存。五兵包裹髙閣束﹐止戈新榜眞成言。便當頻與方外吏﹐徙倚風月星河翻。幾年牡籥飛不守﹐河濟逆气腥乾坤。知公快挽天河手﹐坐視黠虜方遊魂。權輿閩越聊小試﹐寧復久此淹遐藩。農桑萬里望公等﹐願見四海無營屯。」﹝松﹐婺源人。﹞

武備庫在華林寺西。國朝弘治四年建﹐儲三衛戎器。僉憲司馬垔「記」。

越峯羅漢院宋建﹐今廢。

叫佛庵在越王山之麓。國初建。

明陳椿《憩叫佛庵》﹕「蕭然古剎傍城棲﹐茗碗匏樽爲客攜。半榻松風朝市遠﹐一簾花雨景光迷。山當絕處多猿穴﹐路出前林卽虎溪。妙悟由來歸白社﹐試將眞訣石間題。」徐「和」﹕「城北靑山喜共尋﹐一樽閒憩小祗林。花飄法雨參差影﹐松捲驚濤遠近音。梵剎暗隨斜日轉﹐僧房長鎖暮云深。空門自與紅塵隔﹐相對偏宜靜者心。」安國賢《過叫佛庵》﹕「信步過祗林﹐苔痕屐齒侵。烹茶燒竹葉﹐選地坐蕉陰。樹靜聞虛籟﹐雲歸見定心。支郎能愛客﹐從此日追尋。」

越山庵舊華林淨室。萬曆二十八年募緣重建。

明徐《憩越山庵》﹕「淨室翠峯前﹐經臺怪石邊﹐竹繁刪幾畝﹐松老種何年。破衲披林靄﹐殘鐘出嶺煙。淹畱忽彌日﹐閒坐又閒眠。」陳鳴鶴《集越山庵》﹕「半畝精廬傍越山﹐荔枝林掩坐禪關。鳥隨花雨閒經下﹐僧在繩牀入定還。歐冶池塘煙靄外﹐無諸宮殿薜蘿間。白蓮結社休歸去﹐才出空門便不閒。」謝肇淛《集越山庵》﹕「嚴城髙控萬松間﹐艸結團瓢竹映關。一片落花林外路﹐數聲啼鳥雨中山。僧來共證三生果﹐客過時偸半日閒。霸業消沈王气盡﹐寒云空逐夜鐘還。」安國賢《越山庵》﹕「勝侶追隨到碧山﹐偶尋支遁叩禪關。滿林竹气侵衣濕﹐一徑苔痕印屐斑。黃耳忽驚遊客至﹐白雲長伴野僧閒。淹畱共話無生偈﹐日落前峯尙未還。」

嚴勝門梁時城門﹐在子城北隅。由平山東折而南﹐逾二十尋。今城屢拓﹐門亦不存。劉宋時﹐有嚴勝者居邇於壕﹐家鬻米﹐取贏甚薄。時方憂旱﹐太守夜夢神告之﹐必得如嚴勝使禱。羅致之﹐果三日雨。遂以名其城門。

嚴公祠鄕人建﹐祀嚴勝。國朝洪武三年﹐都指揮秦藝﹑參政王純以旱禱於神﹐甘澤大澍。撤舊廟而新之﹐郡人陳珪爲「記」。今廢。

卷之九郡城西北隅侯官縣

還珠門迆西﹐爲右院巷﹑沿河西巷﹑萬壽寺巷﹑按察司﹑醫學﹑便民巷﹑西龍須河﹑兵馬司﹑大中寺﹑雅俗橋﹑巡海道﹑西河道院﹑眉壽坊﹑都倉巷﹑福州府﹑春臺館﹑甘棠院﹑雙松亭﹑威武堂﹑運鹽司﹑忠毅侯廟﹑崇眞君祠﹑福州都督府儒學。

右院巷宋右司理列署於此﹐今廢。

沿河西巷虎節門之西。

萬壽寺巷有寺﹐今廢。俗呼香巷﹐巷內有橫巷通按察司前及沿河西巷。

按察司卽宋提刑司也。明道二年﹐提刑劉立之建。乾道間﹐增置武臣提刑﹐寓轉運行司。淳熙三年﹐武提刑葉南仲始分建公宇爲東﹑西廳視事。元初﹐攺福建廣東道提刑按察司。復爲福建閩海道肅政廉訪司﹐並以東廳視事﹐以西廳爲南臺監察司。大徳八年﹐憲使普化增築東廳。國朝洪武二年﹐攺爲福建提刑按察司。堂曰「澄淸。」建福寧道於中門之東偏﹐以舊監察行司爲察院﹐巡按禦史居之。正統五年﹐移福寧道於錢局﹐移察院於西街﹐其地皆入本司。成化元年﹐按察使馬文升復鬻民居辟爲通衢。經歷司﹑司獄司﹑寅賓館﹑土地祠﹐俱在司內。

醫學卽本府惠民藥局﹐屢建屢毀﹐萬曆二十五年重建。

便民巷在按察司西﹐俗呼馬房巷﹐中有電光李夫人廟。西衙巷在其西。

西龍須河在大中寺東。俗謂鼓樓龍頭﹑雙門龍鼻﹐九仙﹑烏石二塔龍角﹐龍須東﹑西河。橋其上者四﹕曰便民﹑曰宜興﹐並西﹔曰龍須﹝屯道西南﹞﹑曰仁愛﹐並東。

兵馬司在大中寺東南。國朝初﹐三衛十七所各有兵馬司﹐司巡警。歲久傾圮﹐多爲豪家侵沒﹐所存惟此。

雅俗橋在子城淸泰門外﹐今俗呼楊橋。有淸泰樓﹐今廢。

大中寺有山名鐘山﹐梁太守袁士俊居第內﹐時聞鐘聲﹐捨宅爲寺。隋攺爲鴻業寺。唐上元中﹐更名福唐。大中四年﹐更今名。後梁開平中﹐王審知建定慧塔七級﹐今毀。有八百羅漢像﹑觀音像在寺西偏。

宋陳藻《宿大中寺》﹕「壯遊初到鄭公鄕﹐與子吟哦古佛旁。老去同時人死盡﹐那知來此話僧房。」

明曾仕鑑《宿鐘山寺》﹕「寶地深雙樹﹐鐘山匝一枝。蓮燈供夜讀﹐香積假晨炊。過懶僧畱奕﹐消愁獨詠詩。無心與俗混﹐名姓恐人知。」屠本畯《大中寺》﹕「蕭寺過從數﹐攜樽晚更同。客尋求仲侶﹐人羨謝家風。笑傲筵頻徙﹐追隨興不窮。無因陪竟夕﹐惆悵白頭翁。」陳椿《憩鐘山寺》﹕「微月淡娟娟﹐淸風淨四禪。地疑靈鷲湧﹐山似巨鰲連。燭燼將分夜﹐鐘鳴欲曙天。上乘何處悟﹐願借一燈傳。」

巡海道在大中寺西。正統五年建爲西察院。嘉靖中﹐更爲福寧道﹔三十年﹐攺監軍道。後罷監軍﹐遂爲巡海道。

眉壽坊在遵義坊直街之南。元至治初﹐居民張安定一百五歲﹐總管吳繹建坊﹐今廢。

西河道院在眉壽坊內﹐元大徳九年建。旁有玄壇祠﹐今並廢。虎婆祠﹐在道院之南﹐架石爲梁﹐建亭其上﹐祀江夫人﹐屢昭靈應。

定遠橋在子城丰樂門外﹐舊名義和﹐今西門半街也。橋以東﹐爲遵義坊﹔橋以西﹐晉時西湖。今湖凐塞﹐居民鱗次。

都倉巷宋時積貯於此﹐今呼舊米倉。有三巷環繞相通。

福州府在越王山之南﹐布政司之西。卽宋安撫司﹑春臺館﹑忠義堂址也。元爲亳州萬戶府。國朝洪武二年﹐攺建福州府﹐大辟廨宇﹐中門外爲寅賓館﹐其東爲土地祠。列館於東者二﹐曰﹕總捕﹐曰淸軍海防﹔於西者一﹐曰理刑。刑館之北爲司獄司﹑經歷司﹑照磨所。正徳間﹐知府王子言鑿東﹑西二井﹐曰靑龍泉﹑白龍泉。先是﹐州治在今布政司﹐歷晉﹑唐﹑宋至元﹐始立總管府於譙樓。入國朝﹐攺建今所。

春臺館宋時﹐有州園在牙門之西﹐歲以二月啟鑰﹐縱士民遊賞﹐閱月而止。今園館廢撤已久﹐讀蔡君謨﹑程公辟二守詩﹐其風致可想也。

宋蔡襄《開花園》﹕「風物朝來好﹐園林雨後淸。魚遊知水暖﹐蝶戲覺春晴。艸軟迷行迹﹐花深隱笑聲。遊觀聊自適﹐不用管絃迎。」程師孟《春風亭》﹕「爲報尋芳沽酒客﹐年年到此且徘徊。」

甘棠院在忠義堂之西。宋開寶九年﹐錢昱辟負郭隙地構亭﹐凡四﹕曰夢蝶﹐曰枕流﹐曰臨風﹐曰綺霞。又別創小齋﹐介於四亭。其南爲門﹐榜曰「甘棠院」。天聖中﹐郡守陳絳重修。熙寧六年﹐郡守元秋中更名春臺館。其後四亭俱廢。紹興十年﹐郡守張浚理夢蝶亭故址爲偃蓋亭。二十三年﹐郡守張宗元攺創爲秀野亭。又創淸風亭於秀野之南﹐今並廢。

雙松亭在秀野亭之東。宋嘉祐間﹐郡守蔡襄建﹐自隸匾。宣和七年﹐提刑兪向修。紹興二年﹐郡守程邁重修。今廢。

忠義堂在逍遙堂之南﹐宋治平元年建。堂東﹑西壁繪像﹐周公以下四十有七人。宣和間﹐守黃裳更名「得像」﹐自爲「記」。今廢。

都轉運鹽使司在譙樓之西﹐卽宋西外宗正司址。舊記﹐宋轉運行衙在威武門西南﹐東爲運判司﹐西爲轉運司。熙寧旣築子城﹐並二司爲一。政和間﹐始並入提刑司﹐而遷轉運行司於迎仙館。靖康元年﹐又以廉訪使衙爲之。左試院之西卽舊駐泊廳地也。而迎仙館遂爲轉運東行司﹐尋廢。元更置福建等處鹽課市舶轉運使司於福星坊內舊福星館。皇祐元年始移今所。延祐四年﹐運使郭朶喜建。國朝洪武初﹐置福建運鹽使司。成化十四年﹐運使康驥重建經歷司﹐在堂之東﹐運使﹑同知﹑副使三署俱後堂北。

忠毅侯廟在譙樓右百步許。元至正十四年建﹐祀副元帥陳君用。今廢。

唐福州都督府儒學在今布政司右﹐鹽運司左。後移建於城南。初﹐閩人未知學﹐學宮廢墜。唐大歷八年﹐李椅以禦史大夫都督福建﹐領觀察諸使﹐考頖宮之制爲此學﹐由是海濱以不學爲恥。獨孤及撰「記」﹐銘曰「公之文﹐肅恭且仁﹐宣力事君﹐潤飭經術﹐底緩斯民﹔公之武﹐鰥寡不侮﹐剛亦不吐﹐率師勤王﹐戡厥醜虜。易俗移風﹐經始頖宮。百堵皆興﹐孔堂崇崇。四科以班﹐乃侯乃公。秩秩祀典﹐鏘鏘禮容。大昕鼓篋﹐學士萃止﹐褒衣方履﹐登降以齒。從公於邁﹐樂我泮水。我疆我理﹐講論資始。比屋爲儒﹐俊造如林。縵胡之纓﹐化爲靑衿。公宜難老﹐爲學司南。斜日告凶﹐實天菲忱。翽翽和鸞兮﹐不聞遺音。願言思君兮﹐如玉如金。鏤餘烈於此石﹐以塞罷市者之心。」

崇眞君祠在譙樓之右。祀玄武。

自北街達於北門﹐爲威武堂﹑西湖樓﹑蕃宣樓﹑新丰巷﹑衝眞道觀﹑登云書院﹑錢唐巷﹑東峯巷﹑越峯社學﹑遺愛門。

北街本舊西場巷﹐有登云坊。國朝重建越山寺﹐辟巷爲衢﹐俗名新街﹐又呼土街。以新辟未及砌石﹐今坦然如砥。

威武堂在忠義堂之西。宋嘉祐間﹐郡守蔡襄建並書額。前有教場﹐訓練士卒﹔西有惇教侯廟﹐今廢。

西湖樓在蕃宣樓之西。宋淳熙﹐郡守趙汝愚重浚西湖﹐復卽其地創澄瀾閣。

蕃宣樓在子城西北﹐卽碧峯亭。

以上二樓﹐並熙寧二年郡守程師孟修築子城﹐創於城上﹐今並廢。

新丰巷內有新丰庵﹐今廢。以通府治﹐俗呼府巷。

衝眞道觀元至正二十年建﹐有瀛航亭。國朝正統初﹐知府張徽修。成化十六年﹐知府唐珣重修﹐今廢。

登云書院在府治西北街之東﹐舊靈官堂址。國朝成化十七年﹐知府唐珣建。中爲正堂﹐塑宣聖及四配像。前爲書室﹐凡二十餘﹐歲延師訓諸生﹐置田給之。其地在登云坊內﹐因名其書院。莆田黃仲昭「記」。今書院廢﹐田地並爲豪右所蝕。

懷安縣在府治北。國朝洪武初﹐建於芋原石岊。十一年﹐始移建城內。知縣薛武營創有勞﹐尙書林瀚爲「記」。大門之內﹐樹榕二株﹐蓋數百年物云。萬曆八年﹐縣廢﹐並入侯官。二十五年﹐督撫軍門金公學曾更爲軍器庫﹐像關壯繆﹐嚴祀之。

錢唐巷通北門後街﹑拱辰坊巷內。﹝有乾元寺﹐今廢。﹞訛爲錢唐。

東峯巷內有東峯庵﹐今廢。

越峯社學在華林坊口﹐今漸圮廢。

遺愛門卽今北門。宋郡守元絳數出城﹐登鳳池山﹐故名其門。

由遺愛門折而南爲後街﹑佑聖宮﹑西湖坊﹑水晶宮﹑贊福廟﹑悅濟橋﹑熙然坊﹑北水關﹑晏公廟﹑毛胡橋﹑開化院﹑宜秋橋﹑懷安學﹝懷安縣學﹞﹑余府巷﹑西湖﹝湖西艸堂﹞﹑林泮宅﹑通仙門﹑忠烈祠﹑迎仙道院﹑雙拋橋。

後街在北門。迆南委巷經緯﹐悉達於土街。

佑聖宮在府治西新營巷內﹐俗呼道堂。今廢。

西湖坊舊爲贊城坊﹐俗呼西峯巷。今廢。

贊福廟在府治之西。漢閩越王郢開州西大路﹐積土成丘﹐後人卽其地立廟祀之。今爲里社。

水晶宮五代僞閩建。王氏據有閩土﹐築室百餘間﹐臨西湖上﹐擕後宮從子城復道中出遊。其時﹐北街盡西湖也﹐歲久址失。閩人指湖中小山爲水晶宮故址﹐非是。

悅濟橋橋之東有巷﹐巷內有庵。橋廢。橋達於土街﹐橋下有溝﹐舊濱西湖﹐今爲平陸﹐其橋猶存。

熙然坊今廢。坊之東有巷達於土街。今塞。

北水關舊爲閘﹐引西湖水入城﹐其後多淤﹐民以爲病。萬曆十七年﹐知府江鐸爲葺治之﹐實於水利有關。事具葉相國向髙「記」。

晏公坊今名淳仁坊。其巷東達登云﹐迆西則後曹也。晏公﹐海神。義取海晏。閩濱海﹐多祀之。

毛胡橋在北門後曹橋之西﹐有巷達懷安學後。

開化院宋景祐四年建﹐在府治之西。又龍山院﹐宋端拱二年建﹐並廢。按﹕《三山誌》﹕「開化院﹐宋初尙在城中侯官縣西北﹐閩人指西湖中小山爲開化故址﹐非是。」

宜秋橋相傳閩時﹐鑿渠引西湖淸水貫城而入﹐沿丰樂門城隅與浦尾潮接﹐爲浴馬之所﹐且以滌穢云。

懷安縣學宋時﹐在石岊舊縣治之東。國朝洪武十二年﹐徙縣入郡城﹐移今所﹐建講堂。正統二年﹐布政使周頤始市民地﹐建大成殿於講堂之西南。四年﹐布政使萬正復拓而新之。萬曆八年﹐學廢。二十二年﹐都禦史許孚遠卽學宮爲共學書院。

余府巷宋丞相余深宅。今懷安學皆其故址。

湖西艸堂在余府巷內。弘治間﹐有張都閫者居此﹐其孫萬里﹐官閫幕﹐有文名﹐尋卒。宅數易主。

明林炫《秋日飲湖西樓》﹕「張樓開宴湖水頭﹐山光蒼翠滿西樓。隔城荷芰臨風好﹐繞席松筠帶雨幽。肅肅三花云倚樹﹐迢迢一雁月橫秋。慚予醉甚虛良會﹐載酒期爲十日畱。」

林泮宅在通仙門內。泮﹐官大司徒﹐有冰蘗聲。當道廉其賢爲營是宅。後式微﹐轉市其從孫藩伯懋舉居之。

通仙門今城西門也。以梁時王霸升舉﹐故名。數堞巍峨﹐甲於七門。匾曰「海濱鄒魯。」重關中﹐有義勇關武安王祠﹐最靈應。

忠烈祠在善化坊內。嘉靖中﹐攺懷安社學﹐祀忠烈孫燧。燧死宸濠之難﹐先官閩參政﹐閩人懷之。

迎仙道院在浦尾官園前。宋時﹐迎白玉蟾居此。嘉定二年賜額﹐今闕敗﹐民混居之。玉蟾本閩淸葛氏子﹐名長庚﹐隨大父官瓊管﹐祖﹑父淪逝﹐母攺適白氏﹐遂從其姓。幼有奇姿﹐長通仙術﹐徧遊名山﹐有文集行於世。

雙拋橋與發苗橋縱橫。石刻「合潮流水河步。」初郡城鑿渠﹐通潮二派﹕東南自水部門入﹐經虎節河而西﹔西南自西水關入﹐經觀音橋至浦尾而東﹐俱會於雙拋橋。西水又自觀音橋而南﹐經常丰倉前至澳門橋﹐與東潮合。東潮又自津門樓經安泰橋與西潮合。二潮吐吞﹐繚繞若帶﹐會城一奇也。今民居殽雜﹐河渠多淤﹐潮亦罕接。治水使者當加之意云。

卷之十郡城西南隅侯官縣

洞天坊﹐烏石山。

洞天坊登烏石徑路也。宋有道山坊﹐今廢。國朝萬曆間重建﹐更今名。

烏石山與九仙對峙﹐眉目海上。郡城最勝。烏石秀拔﹐周回有加於九仙﹐左弱右彊。唐天寶中﹐勅攺爲閩山。宋時又名道山。山有三十六奇﹕鄰霄臺在山之巓﹐石刻「鄰霄臺」三字。薛老峯﹐咸通中﹐侯官令薛逢與神光僧靈觀遊﹐創亭其側﹐書「薛老峯」三字於石。五代開運元年﹐雷雨大作﹐薛老峯三字倒立﹐是年閩亡。坐禪石﹐在山之東峯﹐勁直若筍﹐峙於磐石﹐微觸卽動﹐又名降睡石。天臺橋﹐東峯巖側﹐有巨石梁﹐如天臺石橋狀。仙井﹐仙人任放煉丹於此。金剛迹以峯頂石上巨迹名。初陽頂﹐閻濟美言﹕每旦暝羣峯尙暝﹐獨此峯太陽初升﹐故名。落景坪﹐在初陽之西。浴鴉池﹐古記云﹕雷震石壇﹐成一穴丈餘﹐不知泉脈所出。每夕陽﹐羣鴉浴此﹐故名。華嚴巖﹐唐嗣聖十八年﹐有僧持《華嚴》於此﹐故名。一夕﹐雷雨大震﹐劈石爲巨室﹐僧遂宴坐其間。般若臺﹐後爲李陽冰篆《般若臺記》﹐於華嚴巖頂。與處州《新驛記》﹑縉雲《城隍記》﹑麗水《忘歸臺銘》稱四絕。華嚴巖﹐卽今五顯廟東偏﹐一石卓立﹐篆文具在也。郡誌謂不知其處﹐未之考耳。尊勝眞堂﹐知州孟彪﹑崔幹祠像也﹐今廢。崔公井﹐崔公賞其甘美。射烏石﹐又名九日山。謝公浴堂﹐鑿井引泉爲之﹐今廢。不危亭﹐在山之顚﹐今爲淸虛亭。禹碑在祝融岣嶁峯。嘉靖中﹐禦史李元陽摹刻於山之陽。石天﹐三石撐架﹐可宴坐數十人。嘉靖初﹐郡人潘積中刻「石天」二字。蟠桃塢﹐在山之東﹐石刻三字。向陽峯﹐山頂突起﹐有刻三字。天章臺﹐在山之東﹐有刻三字。又有天秀巖﹑天香臺﹑霹靂巖﹐並刻於石。放生池﹐宋天禧﹑紹興間﹐每聖壽日﹐郡守率僚屬﹐命緇流放生於此。社稷壇﹐在山西﹐宋時柯述建﹐自爲銘﹐勒石上。致養亭﹐柯述創﹐以爲烏石在西南坤維也。今廢。橫山館﹐在山之南﹐嘉靖間﹐有僧作庵其上﹐今廢。道山亭﹐在鄰霄臺之東﹐宋守程師孟建﹐曾鞏「記」之。今廢。萬曆初﹐督學使胡定復作道山亭。亭之側﹐諸士豎感知碑﹐林燫爲「記」。

唐周朴《薛老峯》﹕「薛老峯頭山簡字﹐須知此與石齊生。眞教截斷蒼苔色﹐浮世人儕眼始明。」

宋李彌遜《遊烏石山飲鴉浴池》﹕「老懷不知春﹐但愛遠峯碧。乘髙恣遐觀﹐未快雙目擊。稍爲松根坐﹐遂與參井逼。女媧補天余﹐墜此百煉石。摩挲蒼蘚痕﹐上有鴉浴迹。引觴起自斟﹐醆面不容滴。舉頭挽飛雲﹐頗覺天半窄。追隨二三子﹐顧我獨衰白。向來舞雩春﹐勝踐同今昔。偶忘千歲憂﹐共此一笑適。」劉克莊《道山亭》﹕「絕頂煙開霽色新﹐萬家臺觀密如鱗。城中楚楚銀袍子﹐來讀曾碑有幾人。」

元藍智《遊烏石道山亭》﹕「江國涼風白雁初﹐道山秋色野亭虛。天連野水蓬萊近﹐霜落汀洲桔柚疏。北望每懷王粲賦﹐南遊空上賈生書。四郊但願休戎馬﹐獨客何妨老釣魚。」﹝智﹐崇安人﹐廣西按察僉事。﹞黃鎭成《道山亭晚憩》﹕「平池雨初晴﹐日暮春水深。淺霞墜空闊﹐規月光已沈。驚波躍潛魚﹐過影窺翔禽。芰荷綠參差﹐嘉木懸淸陰。但起重綸想﹐遠生江海心。小大固有殊﹐放歌無古今。」又《道山亭夜坐》﹕「夜久天空素月輝﹐飄飄涼气入絺衣。露華欲下仙人掌﹐河潤應沾織女機。江表尙傳烽火急﹐閩中暫報羽書稀。艸廬老我南山下﹐自濯滄浪理釣磯。」﹝鎭成﹐邵武人。﹞薩天錫《鴉浴池》﹕「天池霹靂斤斧余﹐天風萬刧吹不枯。白雲石面化靑雨﹐落日海眼翻烏烏。銀河靈鵲渡夜影﹐月窟老兔特濡須。太平海上錦袍客﹐跨鶴來看浴鳳雛。」又﹕《天章臺石上晚酌》﹕「晚涼上烏石﹐置酒天章臺。日夕下山去﹐海風吹月來。豪气吐千丈﹐朗吟動三臺。白露灑仙掌﹐銀河瀉金杯。誰識芙蓉仙﹐飛身在蓬萊。」「髙臺在層霄﹐肩輿上絕壁。露下酒樽涼﹐月出海門白。坐拂衣上云﹐醉臥林下石。西風吹鬢毛﹐南斗在肘腋。題詩向天閽﹐奎光射瑤席。」又﹐《立秋日登烏石山》﹕「海國山四圍﹐繁華坐消歇。樓觀沈夕陽﹐鴻雁下秋色。水邊無麗人﹐石上多古刻。感此暮歸遲﹐秋露滿山白。」

明林鴻《登淸泠臺》﹕「吟秋宿絓月﹐際曉登淸泠。揮手援碧蘿﹐騰身棲翠屏。長風吹雨來﹐不見羣山靑。鳥度白雲濕﹐龍歸滄海腥。眞僧此巖棲﹐觀空淨襟靈。竹塢見曝衣﹐花臺聞演經。沃以甘露言﹐迷途覺而醒。願言割慈愛﹐永也投禪扄。」王恭《登淸泠臺》﹕「端居在人境﹐久沒塵壤中。探奇不憚遠﹐於焉得佳逢。石怪互森列﹐臺髙絓虛空。林端宿云去﹐竹外微徑通。巖壑深杳靄﹐天花雨蒙茸。洽師禪門秀﹐戒臘同古松。說法超上乘﹐苦心歸妙宗。予慚善根淺﹐迷方莫能從。暫此松下石﹐聊疏浮世蹤。」又﹐《暮春遊烏石山》﹕「子規啼斷欲春歸﹐烏石蒼茫入翠微。鳥道陰陰人語絕﹐禪房寂寂磬聲稀。桄榔葉覆經冬雪﹐躑躅花殘未夕暉。回首驛程西上路﹐朝朝離別漫沾衣。」陳亮《登鄰霄臺》﹕「飛磴薄雲霄﹐崇臺遠市囂。山川掌底見﹐世界望中超。淸磬隨風度﹐名香隔竹飄。芳期亦難屢﹐永日且逍遙。」周玄《登烏石》﹕「松門媚煙景﹐探玩輟輕策。林谷諧宿驩﹐川云返初迹。鳴絃希叔夜﹐躡屐企安石。妙賞心愈玄﹐芳遊發驚白。詎耽緇錫流﹐幸接鄒魯籍。俯仰百年身﹐能爲幾時客。晨風應序至﹐好鳥欣春及。物候俱有情﹐人生豈無適。餘花映樽俎﹐落日散巾舄。笑語淡忘歸﹐重期諒趨隔。」趙迪《天香臺》﹕「梵宇掩淸景﹐鑪香夜沈沈。松窗寒夜月﹐桂棟宜幽岑。蓄以蘭蕙气﹐抱玆冰雪心。久聞乃俱化﹐靜挹徒盈襟。芬芳如可卽﹐吾當攜玉琴。」僧惠《鄰霄臺》﹕「平臺屹峯巓﹐去天不盈尺。云來隱巖﹐雲散露形迹。長笑觀大荒﹐塵襟盡冰釋。不知身世遠﹐但覺乾坤窄。一勺滄溟浮﹐萬家煙樹隔。解衣恣磅礡﹐謝我山水癖。極目送斜暉﹐遙遙海天碧。」鄭閻《登淸泠臺》﹕「髙臺臨絕頂﹐我輩此時過。落景空山滿﹐秋聲晚樹多。宿云依澗集﹐野鳥向人歌。薄暮歸城市﹐塵氛柰若何。」陳煇《重九登鄰霄臺》﹕「西風吟眺最髙臺﹐云物蒼蒼入望來。秋興不隨黃葉盡﹐晚樽偏向菊花開。巖前古木蟬聲急﹐天際澄江雁影回。歸去若逢重九日﹐還從此地送陶杯。」又﹐《遊烏石山》﹕「髙人棲遁處﹐僻近遠公禪。霜葉落山徑﹐風松雜澗泉。開樽鉤露幔﹐掃石拂冰絃。暫結東林社﹐何須賦白蓮。」劉鳳《鄰霄臺》﹕「葳蕤髙岫薄雲天﹐影入寒空百仞懸。霞構璇臺華露冷﹐星垂綺井玉波連。飛暉盡繞巖前桂﹐凝黛初開石上煙。日暮城闉車騎合﹐芳塵十里气澄鮮。」陳叔剛《飲烏石天秀巖》﹕「十年客裏鄕山夢﹐此日山前駐飛鞚。髙步無論磴道危﹐芳遊最喜簪纓眾。老僧瀹茗出寺門﹐廣文飲客開銀甕。臺上天香作雨飄﹐花間好鳥知時弄。半空寶塔入煙雲﹐十里澄湖橫。風光入眼塵慮銷﹐觴酌催人語聲哄。捫蘿更陟鄰霄巓﹐訪古還探宿猿洞。摩崖細辧舊題名﹐苔封篆古難成諷。酒闌起舞興轉酣﹐懊恨夕陽飛鳥送。歸來城市已昏鐘﹐明日塵蹤又傯倥。」又﹐《道山亭》﹕「海上三峯紫翠堆﹐危峯別構出蓬萊。嵐光滳翠檐前落﹐樹色分靑鳥外來。千古遺蹤傳翰墨﹐百年塵刼委寒灰。登臨不用頻懷古﹐且對西風酒一杯。」王佐《遊烏石山》﹕「百尺峯頭碧樹齊﹐肩輿遙上白雲梯。一林淑景山如畫﹐滿地藤花路欲迷。風引磬聲知寺近﹐霧連巖石覺天低。淸遊自有無窮趣﹐掛杖松陰聽鳥啼。」林廷玉《霹靂巖》﹕「艸樹迷蒙謝豹啼﹐江山依舊世人非。野翁識破塵凡意﹐一度登臨一醉歸。」鄭善夫《遊烏石》﹕「道山秀盤石﹐春半更嬋媛。海水雙江入﹐巖花二月繁。衰容妨艸昧﹐故老問桃源。憐爾南遊思﹐風煙數斷魂。」又﹐《五日道山登髙》﹕「仲夏五日簫鼓競﹐薛老峯前舟可憐。水下九龍江意遠﹐山回五虎地維偏。故情幸不遺髙適﹐豪論能無屈傅玄。萬事糾紛人代裏﹐聊爲酩酊答風煙。」汪文盛《登鄰霄臺》﹕「曲盤蘿石思全飛﹐髙入煙霞迹更稀。滄海望窮梅尉島﹐西園愁對漢陰機。文移紫極星辰上﹐興在靑山歌詠歸。有道羨君新句好﹐無才愧我故吾非。」髙濲《九日烏石》﹕「南州云物動秋髙﹐元日攜朋烏石臺。白眼殊非違世意﹐黃花原不及時開。興酬佳節還詩句﹐笑引靑山落酒杯。痛飲狂歌聊自適﹐倒施巾幘令人猜。」王文旭《霹靂巖待月》﹕「茗椀蔬盤訪上方﹐聊從巖戶借新涼。儒冠自照煙霞色﹐石壁猶含霹電光。瓊海月明分島嶼﹐珠林風入奏笙簧。他時共著荷衣去﹐弱水蓬丘笑語長。」又﹐《鄰霄臺月夜》﹕「巾舄風塵外﹐髙臺傍月行。星辰連海嶠﹐漁火隔江城。未覺丹砂迥﹐無勞白發明。終然脫屣去﹐不負紫芝盟。」傅汝舟《中秋登烏石》﹕「良夜孤峯頂﹐天秋陰復晴。大江煙下滅﹐低月雨邊明。雁過聲猶混﹐云收意未平。狂歌誰獨和﹐漁笛隔寒城。」朱豹《薛老峯》﹕「竹杖靑鞋尋薛老﹐捫蘿直上第三盤。雲中長嘯謝安石﹐松下狂歌陸務觀。獨鶴飛鳴霞結綺﹐千峯廻合樹成團。髙標羨爾塵凡外﹐灑灑淸風八表寒。」張時徹《遊烏石山》﹕「漸與塵凡隔﹐俄將霄漢鄰。虛巖通日月﹐疎牖錯星辰。野水秋涵璧﹐鳴禽晚向人。荒苔時拂拭﹐得見舊題眞。」張子文《遊烏石》﹕「遠地開烏石﹐層臺接紫霄。霞光標日觀﹐雲气繞星橋。並坐林間暝﹐言觀海上潮。更憐塵外迹﹐來往似王喬。」王廷對《登鄰霄臺》﹕「烏山突兀亢層霄﹐望入蒼茫鵬海遙。一派浴鴉池似鏡﹐半空度鵲石爲橋。詩催微雨樽前落﹐笑引輕風席上飄。老至登臨多感慨﹐何須歌舞送妖嬌。」林彥弼《九日集烏石》﹕「幾年作客負黃花﹐今日登臨興轉賒。才得乞休歸白社﹐不妨沈醉落烏紗。千山飄葉催寒杼﹐雙塔埋云隱暮鴉。佳節況多猿鶴侶﹐好將詩酒答年華。」鄭節《登鄰霄臺》﹕「曉上髙臺爽气生﹐薰風低拂鬢毛輕。樽前樹色連江色﹐席上歌聲雜鳥聲。醉倚石天同嘯詠﹐坐驚云壑轉陰晴。攀躋竟日渾無暑﹐況是同胞舊弟兄。」王應鐘《登烏石》﹕「寥廓澄初霽﹐江光湛可憐。言從淸嘯侶﹐來聽碧山泉。逸興多違俗﹐閒情欲問禪。上方歸路晚﹐願借佛燈眠。」「九日茱萸會﹐先期作勝遊。川原逢霽景﹐寥廓屬深秋。山晚搖紅葉﹐江空散白鷗。滄溟兵未洗﹐翻此思悠悠。」林燫《早春集烏石》﹕「鄰霄亭子烏石巓﹐巖洞崚嶒飛雲煙。直攀北斗將酌酒﹐遙指南山當張筵。春色目極千里外﹐舊遊心驚十年前。幸陪羣公挹勝絕﹐恍惚輕舉風泠然。」邵傅《鄰霄臺曉望》﹕「雨霽山猶濕﹐亭空酒共攜。層臺臨水峻﹐遙島接煙低。作賦才何有﹐憑髙望不迷。春風如會意﹐處處送鶯啼。」黃用中《遊烏石山》﹕「何處足幽尋﹐芳林映碧岑。傷春聊縱飲﹐悵望動遐心。靈境傳淸磬﹐孤城起夕陰。燕遊玆最愜﹐晴日更攜琴。」王乾章《烏山燕集》﹕「攬勝躋攀百尺巓﹐憑欄極目思茫然。杖藜幾處歸春社﹐城郭千家起暮煙。共羨疎籬堪習靜﹐還依老衲聽談禪。麗譙鼓角催寒漏﹐猶自畱連小洞天。」林世璧《烏石燕集》﹕「山洞幽深倚碧岑﹐仙臺面面映珠林。行穿石竇防苔滑﹐坐俯云階藉艸深。隔竹風來聞梵響﹐前峯月出散花陰。霏談不覺淹畱久﹐松際時鳴警露禽。」陳朝錠《登烏石》﹕「三年未到蟠桃塢﹐此日重經度鵲橋。壯志寧隨丹樹老﹐鄕心已共白雲遙。爲尋古迹捫蘿石﹐更上髙原看海潮。煙磴不窮登覽意﹐振衣猶自陟鄰霄。」王世懋《人日登烏石山》﹕「春山獨上自支頤﹐滿目晴光轉荔枝。人是百年彊半日﹐身疑三島夢遊時。淸江倒海成襟帶﹐紫障排空建鼓旗。莫把歸心當遠望﹐艸堂梅柳費相思。」又﹐《春日霹靂巖懷徐子與宗子相》﹕「選地偏多物外情﹐捫碑忽著故人名。千秋霹靂開丹竈﹐四面芙蓉出化城。石壁風驚羣虎嘯﹐河橋日飲渴霓明。狂來欲把星辰摘﹐爲問仙才可更生。」「絳帳南過五百灘﹐不煩絲竹有淸歡。金鰲對湧丹樓出﹐石燕斜侵玉洞寒。天畔一樽春澹蕩﹐鬥間雙劍夜闌干。登臺駿骨人何在﹐獨把殘碑拂涙看。」陳文燭「次」﹕「大海晴空思渺茫﹐振衣登覽況髙岡。逢人此日驚時事﹐作客頻年憶故鄕。柳色煙輕金似縷﹐梅花春暖玉爲妝。早春自有江湖興﹐呼得靑樽老更狂。」又《九日登烏石》﹕「羣公登覽意從容﹐一上鄰霄聽暮鐘。鰲頂崚嶒堪戲馬﹐虎山蒼翠欲成龍。紫萸佩處思方沃﹐黃菊呼來酒正濃。莫怪家鄕無隻字﹐衡陽原有雁回峯。」王應山《鄰霄臺》﹕「試上層臺望﹐淸虛不可論。峯巒廻地軸﹐樓閣接天閽。歷覽周城邑﹐微茫識海村。臨風發孤興﹐作賦欲髙騫。」又﹐《鄰霄臺覽禹碑》﹕「髙臺獨與白雲齊﹐覽勝乘秋有杖藜。綺席叨陪惟舊侶﹐彩毫屬和總新題。苔封蝌蚪文誰識﹐气作虹霓望不迷。千載禹功長可頌﹐岣嶁還憶楚天西。」陳學樂《九日登烏石》﹕「九日烏山宿靄收﹐憑髙一望思悠悠。來鴻影沒遙空碧﹐落水聲分眾壑秋。蓬海未窮千里目﹐竹林長並七賢遊。釣龍躍馬俱陳迹﹐綠醑黃花遞勸酬。」吳一瀾《登鄰霄臺》﹕「孤亭髙接亂雲飛﹐結駟臨風共振衣。萬井半含煙雨瞑﹐千峯遙隔海天微。黃花霜鬢驚秋色﹐白雁江門憶釣磯。自是將軍能愛客﹐城鴉棲盡坐忘歸。」﹝一瀾﹐南昌人﹐萬曆初按察使。﹞林世吉《登鄰霄臺》﹕「孤峯跨碧落﹐飛磴入煙蘿。地接丹霄近﹐亭連翠靄多。窗中小宇宙﹐檻外俯星河。無限悲秋思﹐憑髙一浩歌。」「共結煙霞想﹐來尋水石間。披軒萬井上﹐對酒一江環。落照明平野﹐歸云度遠山。百年幾遊此﹐待月未須還。」曾仕鑑《遊烏石山》﹕「道山千尺俯招提﹐天畔臨風路不迷。素女浦空云漠漠﹐白龍臺古艸淒淒。髙峯半掛城頭樹﹐積蘚全對石上題。更陟鄰霄臺一望﹐暮云遙起九仙西。」方攸躋《秋日登烏石》﹕「把酒三峯頂上看﹐平郊遠嶼更漫漫。松杉忽送秋聲至﹐殿閣髙臨海气寒。石勢劚云千疊下﹐村煙抱郭幾家殘。遠公倘有蓮花約﹐欲乞靑山老鶡冠。」﹝攸躋﹐莆田人﹐戶部郎中。﹞趙世顯《集烏石鄰霄臺》﹕「層臺突兀倚靑霄﹐載酒攀躋慰寂寥。近市煙生千戶簇﹐隔江云擁萬峯遙。天空落照銜杯紫﹐山暝薰風逼座飄。世事紛紜君莫問﹐閒身久已混漁樵。」陳宏巳《春日遊烏石》﹕「烏山桃塢春日明﹐千樹萬樹黃鳥鳴。江光滉漾欲浮塔﹐石勢嵯峩愁壓城。許掾濟勝恰有具﹐信輿慟哭何須情。我來但挹北斗飲﹐醉駕白鶴歸瑤京。」王應詔《道山亭》﹕「理策向巖隈﹐晴光映綠苔。山空泉乍響﹐林密鳥偏廻。紅簇花間席﹐靑流竹裏杯。登臨無限意﹐踏月詠歌回。」林紀《遊烏石山》﹕「長藤古木繞巖扉﹐滿郭山光照客衣。躡屐幾登磐石上﹐寒鴉遙帶夕陽歸。」佘翔《烏石燕集》﹕「望裏靑山一片孤﹐登臨長嘯共吾徒。萬家煙樹還明滅﹐九月江鴻乍有無。滄海微茫虛蜃气﹐白雲搖曳隱浮屠。樽前俱是悲秋者﹐憔悴何如楚大夫。」郭子章《烏石山》﹕「靈蟠烏石聳崔嵬﹐南斗光連北斗迥。近綰九仙當睥睨﹐遙臨大海抗蓬萊。晴雲半壓無諸國﹐暑日全銷般若臺。信是奇觀三十六﹐勝遊不盡望天臺。」徐熥《登烏石山》﹕「絕�分靑靄﹐髙臺接絳霄。鐘聲多近寺﹐墨迹半前朝。徑小疑藏洞﹐山窮忽遇橋。憑欄時縱目﹐滄海望中遙。」屠本畯《九日烏石山集諸郡公》﹕「九日三山會﹐登髙亦爽然。萸囊將雜佩﹐菊醑薦嘉筵。臺榭全憑﹐靈空迫接天。幸從大夫後﹐歸騎夕陽邊。」又﹐《鄰霄臺別諸社友》﹕「可怪蘭時集﹐紛飛雨映空。盍簪難藉艸﹐張幕亂依叢。云積遙吞海﹐臺髙易受風。玆遊興不愜﹐歸醉暝煙中。」丁繼嗣《烏石山》﹕「危巒西峙獨孤蹲﹐躡磴攀崖到已昏。一抺煙光通海市﹐萬層雲影疊江村。天空落照啣杯紫﹐山暝輕寒下榻溫﹐桃塢竹林方丈憩﹐攜來春色盡君恩。」﹝繼嗣﹐鄞縣人。萬曆中巡撫都禦史。﹞諭應益《登烏石山》﹕「鄰霄臺倚白雲平﹐日日看山不出城。禮塔已迷前代寺﹐摩崖半記古人名。幾家占勝爲園就﹐一徑通幽傍石行。滿目煙花非舊國﹐登臨漫道客愁輕。」

環烏石爲剛顯廟﹑五通廟﹑順懿宮﹑觀音巖﹑靈應廟﹑三官堂﹑石夾廟﹑睢陽廟﹑忠烈祠﹑西園﹑羅漢寺﹑懷憫祠﹑惠安明應廟﹑關王廟﹑太虛庵﹑宗公祠﹑靈鷲庵﹑道山精舍﹑宿猿洞﹑豹頭山﹑金蟒穴﹑仁王寺﹑千福院﹑勉齋書院﹑神光寺﹑報恩塔寺﹑南澗寺﹑天王崎﹑道士井﹑鱗次臺﹑石塔寺。

剛顯廟在鄰霄臺側﹐祀唐處士周朴。朴﹐吳人。寓閩隠烏石。黃巢入閩﹐脇降﹐朴言「我不臣天子﹐豈從賊﹖」賊怒﹐刃之﹐湧白膏尺餘死﹐閩人祀之。紹興初﹐丞相張浚謫宦福州﹐將遊雙峯﹐夢一僧與一金紫人及白袍士來謁。翌日﹐登山堂﹐見三人像如夢中﹐異之。三人者﹐朴與觀察李瓚﹑雙峯僧懶安也。朴與懶安爲方外友﹐瓚嘗請雙峯寺額﹐故並祀之。及浚帥閩﹐復遊烏石﹐詣祠下﹐喟然嘆息﹕「朴死事三百年未揭廟額。」乃疏於朝。賜號「剛顯。」郡人鄭昂爲「記」﹐有曰「東漢之衰﹐陳蕃﹑李固﹑孔融諸賢相與以節義自持﹐𨿽曹氏陰賊﹐睥睨漢氏﹐而不敢取。唐季﹐名節掃地﹐小人在朝﹐君子在野。朱溫以斗筲麼魔﹐談笑而攘神器。士大夫欣然與之﹐莫敢誰何。使公得志﹐其肯以國與人乎﹖歲久﹐更其祠曰『鄰霄』﹐變爲淫祀﹐無有起而復之者。可慨也﹗」

五通廟在華嚴巖之西。祀五顯﹐詳津門樓。

順懿宮祀臨水陳夫人。禖祀及以雨﹑晹﹑疾﹑疫﹐禱其應如響。宋淳祐間﹐郡守徐淸叟請於朝﹐封「崇福昭惠慈濟夫人」﹐賜廟額曰「順懿」﹐閩人通祀之。烏石初有宮在五顯廟旁﹐淺窄不便禱祀。國朝萬曆初﹐都督王尙文移建霹靂巖今所。

觀音巖在五通廟之東。嘉靖初﹐雷震巨石﹐如普陀巖觀世音趺坐其中。萬曆間﹐有比丘作庵其側﹐名大士閣。

靈應廟有數巨石﹐作廟其中﹐禖祀鄒氏夫人。其石或爲屏﹐或爲間﹐面面奇從﹐石上題刻稠疊。

三官堂在南澗寺之西。萬曆間建。奉天﹑地﹑水府三官。

石夾廟在石天之西。奇石秀拔﹐作小廟其間﹐以奉石氏二夫人﹐蓋玆山神女云。

睢陽廟在道山亭之西。萬曆間建。祀唐張巡。巡守睢陽﹐嘗言死爲厲鬼殺賊﹐閩中在在祀之。

忠烈祠舊圓覺庵也。嘉靖間﹐攺爲給事中姚銑祠。姚氏子孫環居之。

西園面烏石山。成化間﹐督舶內使宴遊所。髙臺曲池﹐花竹幽淸﹐極西南之勝。嘉靖初﹐罷督舶﹑藩司諸署鞠爲蔬圃。池臺竹樹蔑如也。

明鄭善夫《西園燕集》﹕「烏山秀色平臨水﹐中使池園事事奇。斜日亭臺朱夏薄﹐晚風簫鼓畫船移。魚驚舞袖翻深浪﹐鳥訝歌筵出下枝。金穀銅鞮那比數﹐幾回吟望憶明時。」林炫《夏日遊西園》﹕「炎方初試暑﹐春服已裁羅。輕箑時相向﹐名園客暫過。路分陶令柳﹐池飲右軍鵝。爲憶幽人趣﹐長空發浩歌。」又﹐《雨夜集西園》﹕「雨夜西園倒玉杯﹐好懷須向此時開。烏山峭路千尋起﹐綠竹淸風幾道來。曲徑亭臺煙掩映﹐小橋水竹路縈廻。燈前屢舞休辭醉﹐白幘那禁白髮催。」張時徹《西園》﹕「昔日稱佳麗﹐今來作勝遊。碧渠穿樹入﹐紫霧抱階流。鳥亂芙蓉夕﹐歌翻菡萏秋。漆園如可托﹐長揖謝王侯。」王應林《西園社集》﹕「尋春結伴水雲邊﹐修竹森森蒼翠娟。露浥松陰聞鶴唳﹐風生柳際喜鶯遷。艸侵曲檻連幽徑﹐花滿閒階鎖暮煙。歌舞不須談往事﹐銜杯得侍晉髙賢。」

羅漢寺在烏石山之陰﹐本雪峯廨院也。梁貞明間﹐閩王審知夢梵僧數百﹐奕奕有光。光所至處﹐有雙檜並池而秀。眾僧跪而前曰「王能飯吾於此乎﹖」及旦﹐圖而訪之﹐得今寺地百步﹐池檜如夢﹐乃爲堂環之。命池曰「浴聖」﹐檜曰「息聖。」攺今名後寺廢﹐人猶名其處爲羅漢洋。國朝嘉靖中﹐僧道椿建庵﹐稱萬齡。士女合沓﹐以淫穢聞。學憲姜寶抵僧於法﹐攺庵爲懷憫祠。

懷憫祠祀布政使查約﹑參議楊瑀﹑都閫王翺﹑經歷周煥﹐嘉靖九年﹐獄變遇害。侯官令黎文會初亦從祀﹐眾謂禍本﹐死不償責﹐故黜其祠﹐移像於仁王寺。獄變時﹐周經歷僕失其名﹐衛主擊賊﹐死之﹐似當祔祭。

惠安明應廟在烏石山之西。神姓陳氏﹐漢太丘長實之苗裔也。舊隱是山﹐歿而現異﹐唐元和後始立廟。大中間觀察使羅讓﹑咸通間觀察使李播﹐皆以禱獲祐。至閩王審知﹐乃表其事﹐賜爵爲侯﹐增封顯應王。宋熙寧八年﹐進封今號。按舊志﹕城西有石八娘廟﹐審知欲以配享﹐別創閨閣。晉天福五年﹐驍衛長史徐文遇又於堂東北爲寢室﹐檢校陳郯撰碑。

關王廟在烏石山之西。

太虛庵在鄰霄臺下。嘉靖初﹐有僧北來﹐頂大笠﹐趺坐烏石巖。後作庵今所。有泉﹑石﹑花﹑竹之勝﹐號太虛上人。歸寂﹐壽幾九十﹐竟不知其何許人也。

明王應鐘《憩太虛庵》﹕「一臥滄洲白板扉﹐烏山風景與相違。偶從劉阮尋眞去﹐正遇維摩講法歸。霜葉故深鴻雁候﹐雨花時點芰荷衣。因悲火宅無窮累﹐羨爾橫空一鶴飛。」「兩年不及到烏山﹐風壑霞峯杳靄間。野客遠來尋白社﹐禪師依舊臥柴關。竹疏不礙流云度﹐僧定從教夕鳥還。一徑煙蘿人境別﹐分明世外得幽閒。」顧大典《贈太虛上人》﹕「三山俯城闉﹐岝崿饒奇石。上有鄰霄臺﹐下有餐露客。窅然慕其人﹐攝衣振遊屐。圓暉映虛牖﹐層林隱密室。朗嘯躡煙霞﹐冥棲事衝寂。仰掇靑藍葩﹐俯潄瓊玉液。皓發何蒙茸﹐童顏自鮮澤。修玄亦修禪﹐遁世復遁迹。迹爲形滯畱﹐神與道超逸。啟我以丹經﹐授我以祕術。任公挺奇尙﹐薛老負仙骨。誰言蓬萊遙﹐咫尺神靈宅。流光若驚弦﹐人命何促迫。塵襟系一官﹐遐想超八極。原從息心侶﹐葆眞養精魄。長揖謝世人﹐共駕淩霄翩。」﹝大典﹐吳江人﹐萬曆典中提學副使。﹞陳椿《過太虛山房》﹕「虛公遁迹俯危岑﹐雙樹微銜水石陰。靈鷲寺邊秋籟發﹐宿猿洞口夕陽沈。偶同白社攢眉客﹐來問空門出世心。相送不知歸路晚﹐虎溪明月上東林。」徐熥《烏石訪虛公》﹕「飛錫何年住此山﹐長松修竹掩禪關。斜陽影裏暮鐘發﹐三十六峯煙靄間。」

宗公祠在鄰霄臺之西。萬曆初建。祀督學宗臣﹐字子相﹐直隸興化人也。嘉靖間﹐出爲閩藩參議。值倭變﹐城守有勞﹐擢提學副使﹐尋卒於官。閩人哀之。萬曆初﹐徐中行爲憲長﹐建祠祀子相。無何﹐徐轉江藩方伯﹐卒官﹐閩人並祀於宗公祠。

明王世貞撰《宗公祠碑》﹕「往嘉靖戊午﹐島夷起閩海﹐躪福淸﹐遂以其勁搗省。大帥恐甚﹐部分諸監司乘城守﹐而故廣陵宗君子相以參議得西門。西門最爲省要害﹐郭外氓﹑叟﹑婦﹑稚逃賊﹐求入者踵相囓也。宗君大開門縱其入。諸見阻他門亦轉徙而入﹐凡數萬計。於是宗公之聲稱冠諸道。遷爲省按察副使﹐督學政。竟用積病﹐周歲卒。宗公之爲參議﹑副使﹐而江守徐君中行以事趨幕府﹐故善君。因得從君遊﹐其遊輒之西門內之烏石山﹐昔人所詫以爲靈仙窟宅者。宗君樂之﹐謂徐君曰﹕『吾去吾官﹐若脫屣耳﹐而不能遽捨玆山也﹐庶幾異時神遊哉﹗』蓋宗君歿之十六年而爲萬曆丙子﹐徐君自謫起數遷﹐而爲其省之參政﹐以至按察使﹐嘗經行西門﹐嘆曰﹕『此故宗君所入避寇吏民道也。』指謂其父老﹕『若猶記宗使君否﹖』父老涕涔淫下。乃搜贖鍰之羨﹐與學匿租百五十金爲祠費﹐擇地得烏山址。喜曰﹕『此故宗君所屬神遊地也﹐其必食矣。』檄侯官令周裔先爲堂三楹﹐墻繚出石橋﹐而門與西山對。復得傍寺僧之匿田供歲祀﹐其民以時禱祈者勿禁。徐君乃走書及狀而囑世貞﹐世貞不佞﹐何敢辭﹖乃記其事報徐君﹐而復爲樂章一以迎送神﹐俾刻之石。」子與《請宗子相祠碑詩》﹕「烏石山頭色﹐能如峴首無。風流一代盡﹐雪涕萬行俱。桐色恩偏遠﹐中郎思欲枯。故人兼故吏﹐忍使寸心孤。」

靈鷲庵在烏石山之陽。嘉靖間建。焚修合沓﹐與萬齡等﹐學憲姜寶並廢之。今爲陳方伯洙別業。

明林燫《春日烏石山庵追憶舊遊》﹕「禪室倚層巓﹐逶迆石徑懸。居然在城市﹐迥自隔人煙。百雉窗中出﹐羣山戶外連。微茫辧海島﹐縹緲接雲天。谷靜應淸響﹐林香襲梵筳。布金知往日﹐卓錫問他年。暫惜塵寰擾﹐聊依淨土偏。無生心已悟﹐不住法誰傳﹖嘉遁遺朱紱﹐冥搜結白蓮。追陪曾謬忝﹐髙論一懷賢。」林垠《遊靈鷲庵》﹕「塵心久與白雲期﹐世事何須泣路岐。到處茅茨皆淨土﹐每逢雞犬卽秦時。幾多黃菊霜中燦﹐無數靑山雨後奇。喜共薇垣花底客﹐樽前揮灑已成詩。」袁表《集靈鷲禪林》﹕「上方榕葉晝陰陰﹐下界炎歊午不侵。水竹淸秋迷覺路﹐天花霽景雨禪林。同人總悟無生樂﹐乞法應持不染心。永日追陪逢勝果﹐便將玄圃此中尋。」王應山《過靈鷲禪林》﹕「鷲嶺標名勝﹐探奇信獨行。披云窺佛日﹐隔竹聽經聲。花滿東林秀﹐風來上界淸。空門忽自愧﹐塵世欲何營。」陳夢槐《遊靈鷲庵》﹕「卓錫連雲起﹐祗園向郭開。煙光團影殿﹐野色入香臺。止靜經聲寂﹐安禪俗念灰。相從恣遊覽﹐日暮不知回。」

新庵嘉靖間建。南俯白龍江﹐西據橫山之勝﹐遊人接踵。三十八年﹐倭逼郡城﹐都禦史阮鶚以閩中有「烏石靑﹐動刀兵」之謠﹐下令撤毀﹐遂虛其地。

明龔用卿《晚步烏石新庵》﹕「盛夏艸木長﹐立遊愜子意。良明夙招尋﹐淸談懷古誼。髙樓與山齊﹐薰風倐然至。好鳥鳴前楹﹐山光會予趣。遵徑陟石麓﹐披榛入古寺。層林出幽渺﹐懸崖轉空翠。對此不覺瞑﹐偶然成一醉。」鄧遷《遊新庵》﹕「秋日過蘭若﹐軒居到竹林。天花飄石上﹐佛剎俯城陰。共說無生偈﹐長存不住心。寂然空世界﹐一徑白雲深。」王應鐘《遊新庵》﹕「湯休邀我聽三車﹐坐向山亭覽物華。春服喜追童冠樂﹐淸樽疑到野人家。滄江一棹看如葉﹐桃李千村徧著花。白眼步兵多放達﹐竹林元自傲煙霞。」林燫《遊烏石新庵》﹕「蘭若山城迥﹐登臨謁梵筵。羣峯浮戶外﹐萬室俯階前。勝地仍扶病﹐迷津欲問禪。幸陪談妙義﹐願謝域中緣。」

道山精舍隆慶初﹐王大參應鐘講學於玆。督學宋儀望署其門曰「道山書院」。

宿猿洞在烏石山之南。怪石森聳﹐藤蘿陰翳。昔有隱者蓄一猿﹐同宿洞中﹐故名。宋景福三年﹐大築城﹐遂隔城外。郎中湛兪解官棲隱﹐有二十五詠。洞中有荔枝名「洞中紅」﹐見蔡端明「譜」。今山廢爲叢冢。

宋林迥詩﹕「幾年形勝晦南州﹐一旦聲名藹湛侯。夜色迸來三島月﹐水光分破五湖秋。荔枝影裏安吟榻﹐菡萏香中系釣舟。金印解還天子後﹐詔書重起不回頭。」陳襄《和程大卿宿猿洞》﹕「聞說山元是舊山﹐衣冠家此百年間。自嗟亦有同來祖﹐兩處松楸得往還。」又﹐《和程公辟遊宿猿洞》﹕「幾年營此艸堂棲﹐施飾名園百卉齊。曾學子眞耕谷口﹐今容摩什老山西。龍臺日上千峯出﹐雁塔云生一徑迷。知有嶺猿猶在否﹐使君來到每驚啼。」「老來歸鞅海邊村﹐猶喜諸親聚裏門。漢守朱轓臨祖帳﹐韓侯淸酒滿離樽。猿驚出洞時三嘯﹐梅送行人早一番。此去蓬萊峯頂月﹐夢魂應到茘枝園。」程師孟《伯常﹑仲謨會宿宿猿洞》﹕「雙塔和云宿翠屏﹐夢魂千里到禪扄。還教畫手添新意﹐一簇林猿伴二星。」又﹐《和時仲謨同宿》﹕「更深應是枕雙欹﹐思得臯虁事業齊。終爲淸時難退隱﹐出山甘被百禽啼。」又﹐《書湛仲謨宿猿洞》﹕「永感無心戀縉紳﹐十年不起臥龍身。一朝黃紙除書下﹐八郡衣冠盡望塵。」又﹐《正旦會宿猿洞》﹕「夜半春歸曉始驚﹐郁然佳气入山亭。千門喜慶逢元日﹐一座光華照使星。難得同時傳壽斝﹐合將新句勒詩屏。漁郎莫向遊人道﹐洞戶而今盡不扄。」張徽《和宿宿猿洞》﹕「洞天虛寂翠屏欹﹐心迹蕭然萬物齊。無柰宿猿嫌宿客﹐夜深猶擁亂雲啼。」又「和」﹕「入山休顧曉猿驚﹐壽酒交酬石外亭。刺史尊崇上卿月﹐主人髙隱少微星。只因避雨投松蓋﹐屢爲障風夾檜屏。惟有林猿能解意﹐往來應不限巖扄。」又﹐《宿猿洞餞仲謨》﹕「洞口車輪欲去時﹐江山風物動光輝。不須猿鶴相驚怨﹐自是君王未放歸。」程師孟《書仲謨先人功徳院》﹕「髙門餘慶本光山﹐不幸流離五代間。今日太平家可樂﹐郎君富貴錦衣還。」

明周玄《賦得宿猿洞》﹕「怪石如雲起天上﹐枯藤蟠根垂百丈。蘿深苔滑鳥不棲﹐索莫寒猿臥相向。兩兩三三往復回﹐銜花映水皆奇狀。淸秋倒樹風澗號﹐初日排云雪崖壯。醉客應爲巫峽吟﹐行人厭作巴山望。洞裏愁聲誰忍聞﹐別時對此堪惆悵。」徐《尋宿猿洞》﹕「怪石髙於雉堞齊﹐昔人曾此卜幽棲。白楊滿地髑髏出﹐蒼蘚上崖名姓迷。夜雨徒聞山鬼哭﹐秋風不見野猿啼。荔枝樹死洞門塞﹐行到此中生慘淒。」謝肇淛《遊宿猿洞》﹕「城南怪石髙虎踞﹐春艸累累長新墓。薜蘿無主洞門扄﹐曾是先朝宿猿處。湛侯當日拂衣歸﹐卜築喜就城南陲。菡萏香風垂釣處﹐荔枝寒影對僧時。幹旄動枉刺史駕﹐苔壁盡勒詞人詩。蒼苔滿目空延佇﹐荒骨遊燐夜相照。一片孤城有鳥啼﹐千年古洞無猿嘯。我來剔蘚辧遺文﹐正值春初山吐云。風流文采知何處﹐白楊蕭蕭那忍聞。」

豹頭山與宿猿洞伊邇﹐有石昂然﹐亦一奇也。今爲叢塚﹐遊蹤罕至。嘉靖季年﹐倭寇窺城於此。

金蟒穴在宿猿洞之東。五代唐天成間﹐大石穴中有巨蟒﹐鱗甲如黃金﹐屈蟠六七丈。閩王命運土塞之﹐建大殿奉佛﹐今葫蘆城是也。

仁王寺在神光寺之西。晉天福三年﹐閩連重遇建。初名道淸天王院﹐後更今名。有雨花閣﹑橫山閣﹐多頹廢。萬曆間﹐主僧眞慶募緣重建。

宋鄭俠《仁王寺橫山閣》﹕「案俯橫山跨海來﹐拂云髙閣爲誰開。荒溪古木閒猿洞﹐明月白沙空釣臺。曉日東峯龍夭嬌﹐秋風西峽風徘徊。居然靜臥江南岸﹐天塹波濤亦壯哉。」曾鞏《旬休日過仁王寺》﹕「雜花飛盡綠陰成﹐處處黃鸝百囀聲。隨分笙歌與樽酒﹐且偸閒日試閒行。」李彌遜《水調歌頭﹟橫山閣對月》詞﹕「淸夜月當午﹐軒戶踏層冰。樓髙百尺縹緲﹐天闕敞云扃。萬里風搖玉樹﹐吹我衣裾零亂﹐寒入骨毛輕。徑欲乘之去﹐髙興繞靑冥。

神仙說﹐功名事﹐兩難成。葦汀筠岫深處﹐端可寄餘齡。身外營營姑置﹐對景掀髯一笑﹐引手接飛螢。且盡杯中物﹐日出事還生。」

元薩天錫《仁王寺橫山閣》﹕「千尺靑蓮座﹐煙霞擁地靈。山川幾闉屐﹐日月兩浮萍。烏沒天垂海﹐龍歸水在瓶。深堂說法夜﹐應有石頭聽。」何中《仁王寺》﹕「天王小精廬﹐山角臨城闉。古稱藩服雄﹐異境環相陳。塔影六七枝﹐瓦縫千萬鱗。煙明南臺樹﹐潮壯方山津。逢僧肯前揖﹐似與異代人。指點壁間畫﹐修廡行逡巡。觀音本自在﹐維摩妙悲顰。蒼然古木蔭﹐寒山若可親。板扉幾尊者﹐一一皆風神。老僧太息言﹐刧余偶遺珍。從今幾年算﹐此壁終成塵。余笑謂老僧﹐子意亦良勤。適見俄已失﹐當悟無還眞。」

明林彥弼《仁王寺避暑》﹕「古木陰陰寶剎幽﹐言尋河朔共淸遊。風來亭午渾無暑﹐雨送微涼卻似秋。詞客揮毫同雪調﹐山僧卓錫帶云浮。市囂不到禪棲處﹐永日相攜一散愁。」王應山《遊仁王寺》﹕「飄飄巾舃拂煙霞﹐古剎層崖一徑賒。爲訪禪關入雙樹﹐如雲法界演三車。引泉洗缽分蔬供﹐敲石燒鐺薦茗芽。共喜尋芳窺色相﹐珠林片片落天花。」陳濓《遊仁王寺》﹕「尋芳偶到梵王家﹐爲叩眞詮聽《法華》。坐引流觴浮竹葉﹐廚開香積飯胡麻。春深院宇數聲鳥﹐日永庭階幾樹花。興發畱題攀絕壁﹐不妨沈醉落烏紗。」徐熥《避暑仁王寺》﹕「結夏依禪窟﹐松關閉寂寥。摩厓猜古篆﹐相地從團瓢。赤日過林盡﹐紅塵到寺銷。淸涼元有境﹐人自愛炎歊。」洪士英﹕「祗園同結夏﹐枕藉白雲深。栲栳當門樹﹐旃檀別院林。巖鐘微雨翳﹐山閣瞑煙沈。世味坐來淡﹐新蟬時一吟。」馬歘《仁王寺》﹕「仁王名寶剎﹐法相是旃檀。樹老春無葉﹐香深徑有蘭。法云如釀雨﹐慧日不生寒。醉學逃禪者﹐依然自在觀。」曹學佺《仁王寺》﹕「登山才至麓﹐最喜得招提。泉出疑浮露﹐江回似吐霓。云陰交日亂﹐樹色入城低。自顧將行役﹐新詩試一題。」

千福院梁乾元三年﹐閩建有長樂臺﹐守程師孟刻石。又有飛燕亭﹐並廢。

宋陳襄《長樂臺》﹕「云暗騶鳴出谷時﹐一方生齒庇餘輝。知公才業非張翰﹐莫爲鱸魚有意歸。」曹穎叔《長樂臺》﹕「蘭姿冰骨與秋輝﹐疑作危嶺磴翠微。向晚山僧若畱我﹐層層寒帶亂雲歸。」湛兪詩﹕「苿莉曉迷瓊徑白﹐荔枝秋映綺筵紅。」

勉齋書院在烏石山陽。勉齋有祠﹐逕始於元至正間﹐以太平公輔坊廢薦福寺爲之﹐貢師泰「記」。國朝洪武八年﹐攺建左衛﹐移書院今所。嘉靖間﹐祠宇傾圮﹐鞠爲蔬園﹐豪門瓜分而去。隆慶間﹐建祠府學射圃東偏﹐甚湫隘﹐莫展祀事。

神光寺舊號金光明院。唐大中三年﹐監軍孟彪亭池其間﹐號南荘。明年﹐捨爲大云寺。又明年﹐崔干請賜額於廟。宣宗夜夢神發光殿庭﹐覽奏異之﹐因賜「神光」。內有絓月蘭若﹑碧雲禪窟﹑襆頭石諸勝。

徐《過神光寺》﹕「寶剎摧殘暮艸煙﹐居民爭占古諸天。不看繁盛看消歇﹐恨我生遲二百年。」

報恩塔院在神光寺旁。唐大中間﹐觀察使楊發以隙遊亭地﹐命僧鑑空創寺及塔七層﹐爲南報恩院。咸通九年﹐敕號神光之塔。乾符五年﹐巢寇入閩﹐焚殄無遺。開平中﹐王審知復建﹐子延曦又造石塔。宋太平興國二年﹐升爲寺﹐今並入神光﹐而塔已毀。萬曆間﹐又作小庵於寺後山麓﹐仍舊名曰「絓月蘭若」。

唐歐陽衮《神光寺》﹕「香剎懸靑磴﹐飛樓界碧空。石門棲怖鴿﹐慈塔繞歸鴻。有法將心鏡﹐無名屬性通。從來樂幽寂﹐尋覓未能窮。」周朴《神光寺塔》﹕「良匠用材爲塔了﹐神光寺與得髙名。風雲會處千尋出﹐日月中時入面明。海水旋流倭國野﹐天文方載福州城。相輪頂上望浮世﹐塵里人心應總平。」

明陳亮《登神光塔》﹕「寶塔層層見﹐天燈面面紅。玉毫光不夜﹐火樹迥當空。七級髙標壯﹐千門屬望同。朱欄淸映月﹐金鐸遠鳴風。弛禁逢元夕﹐焚修溢梵宮。遊觀多士庶﹐登陟有文雄。共喜超羣品﹐應知仰六通。迷津如可照﹐於此息微躬。」林鴻《登絓月蘭若》﹕「金人靑蓮宇﹐乃在白雲裏。久與名僧期﹐乘閒卻來此。入門聞經梵﹐掛壁見巾履。落澗泉影紅﹐侵廓蘚花紫。海天正南豁﹐一望見千里。獨樹川上浮﹐孤云鳥邊起。予生況多暇﹐所性樂山水。眞賞非外求﹐冥心巢居子。」又﹐《九日登絓月蘭若憶鄭二宣》﹕「微霜初下越王城﹐衰病逢秋也自輕。九日登臨多縱覽﹐百年感慨獨鐘情。新蟬野寺黃花曉﹐遠樹江天白雁晴。卻憶浮丘炎海上﹐懶題詩句寄同聲。」又﹐《夏日至絓月蘭若》﹕「翠微精舍薜蘿垂﹐磵戶陰陰暑不知。靑艸舊遊苔滿院﹐白蓮新社雨侵池。題詩好是書蕉葉﹐招隱誰同賦桂枝。不向空門休物累﹐下方塵土欲何爲。」又﹐《題異上人絓月軒》﹕「迢迢靑蓮雨﹐寂寂野檜定。片月掛虛空﹐羣崖破陰暝。云窗晃玉毫﹐露幔捲金鏡。色映天影寒﹐光凝古壇淨。嘗聞止水觀﹐可以諭禪性。夜久悟音聞﹐空山響煙磬。」林世璧《集神光蘭若》﹕「夙耽玄覽厭區廛﹐落日烏山晚興偏。結賞共邀蓮社侶﹐追遊幸忝竹林賢。風前梵影搖雙樹﹐月裏仙歌下九天。夜靜空香諸想寂﹐願言乘醉欲逃禪。」又﹐《題神光禪院》﹕「暫解紅塵鞅﹐來依玉殿香。禪關落鐘磬﹐秋色上衣裳。萬象山河列﹐三天日月光。樹含靑雨气﹐村合白雲鄕。寂滅心同杳﹐紛紜意轉傷。人間龍亦靜﹐市遠世都忘。聽法曇花下﹐參禪怖鴿翔。夕陽蘿徑晚﹐歸路綠煙長。」王應山《夏日遊神光寺》﹕「寶剎鄰烏石﹐攜樽憶舊遊。玆山自名勝﹐我輩坐銷憂。灌木長垂陰﹐巖花半似秋。悠然發幽興﹐得句若爲酬。淸泠臺下寺﹐一徑隔塵氛。野飲偏宜暑﹐尋山幸有君。山深稀見日﹐洞古忽生云。醉卽依禪榻﹐何言已夕曛。」徐熥《過神光庵》﹕「薜蘿深處入﹐一徑自逶迆。待月嫌林翳﹐看云怯石危。巖陰燈影晦﹐山靜磬聲遲。𨿽有重來約﹐重來知幾時。」徐「次」﹕「破寺不堪遊﹐新庵尙可投。攀松還倚竹﹐尋壑更經丘。地僻門休掩﹐巖傾字半畱。晚風花落盡﹐吹上老僧頭。」謝肇淛《壬子元日登絓月蘭若》﹕「春動冶城南﹐捫蘿穴徧探。開年新蠟屐﹐絓月舊精藍。野色靑猶逗﹐林光綠已含。布沙初作徑﹐倚石欲成嵐。寺廢多餘地﹐僧閒不出庵。香畱幾歲火﹐樹剩晚冬柑。栢葉杯應禁﹐蓮花座可參。欲將如願祝﹐長日傍瞿曇。」

南澗寺在烏石山之東。梁大通六年﹐居士蘇淸捨宅爲之。唐乾寧二年﹐閩王建天王殿﹐三年﹐號南澗護國天王﹐合庵十二爲寺。以居澗旁﹐故名。唐天寶八載五月六日﹐風雨雷電﹐湧出佛像。歐陽詹「記」。宋時﹐有安文頭陀來遊寺﹐於榛莾中得巖石﹐側足以入﹐燕坐其中。大觀中﹐賜額「普明庵」。國朝嘉靖間﹐寺爲沙門所蝕﹐僅餘天王崎﹐依山屋數椽。萬曆初﹐知縣周裔先從里人請﹐始復爲寺﹐視舊址不及半。寺之西﹐舊祀行瘟神﹐禱祠踵接﹐里人增構亭臺﹐其山逾勝。

安文頭陀《磨巖》詩﹕「客至不點茶﹐相看淡如水。白雲深谷中﹐穩坐浮生裏。」

唐歐陽衮《南澗寺》﹕「春寺無人亂鳥啼﹐藤蘿陰磴野僧迷。雲藏古壁遺龍象﹐艸長香臺抱鹿麋。松籟泠泠疑梵唄﹐柳煙歷歷見招提。爲耽寂樂親禪侶﹐莫怪閒行費馬蹄。」周朴《南澗寺》﹕「萬里重山繞福州﹐南橫一道見溪流。天邊飛鳥東西沒﹐塵裏行人早晚休。曉日春山當大海﹐連云古塹對髙樓。那堪望斷他鄕目﹐只此蕭騷自白頭。」黃滔《南澗寺》﹕「郭內靑山寺﹐難論此窟奇。白雲生院落﹐流水下城池。石像雷霆啟﹐江沙鼎鼐期。嶽僧來坐夏﹐秦客會題詩。岡轉泉根滑﹐門升蘚級危。紫薇今日句﹐黃絹昔年碑。歇鶴松低閣﹐鳴蛩徑出籬。粉垣千堵束﹐金塔九層支。啼鳥笙簧韻﹐開花錦繡姿。淸齋奔井邑﹐玄髮剃熊羆。極浦徵帆小﹐平蕪落日遲。風篁淸卻暑﹐煙艸綠無時。信士三公作﹐靈蹤四絕惟。良遊如不宿﹐明月擬何之。」

明蕭世濟《遊南澗新亭》﹕「良朋喜新構﹐邀我淩巑岏。攜觴入南澗﹐振衣陟危欄。一庵絓樹杪﹐俯視周人環。捫蘿叩石壁﹐排云坐禪壇。頓覺眞境好﹐恍如世外觀。開襟會佳趣﹐席地羅杯盤。登頓未言疲﹐竟玆一日歡。嗟予罣羅网﹐局促靡所安。會將巢巖松﹐共摘靑霞餐。」

道士井在天王崎下。初﹐晉時林氏渡江入閩﹐有華陽道士謂可鑿井於南山足下﹐若遇盤石當止﹐必有泉焉。林如其言﹐果有盤石﹐白豕躍入井中﹐泉隨湧出﹐至今大旱不涸。

鱗次臺有小阜﹐多奇石﹐烏山之支也。登其巓﹐望城中屋次鱗鱗﹐故名。其臺石上摹刻米芾「第一山」三字。唐時﹐有道山黃氏﹐世居之。後人刻詩一絕於石﹕「祖居山下自唐遷﹐故老相傳七百年。若是兒孫能守分﹐免教滄海變桑田。」宋狀元黃朴居之。元季﹐處士吳海居之。吳近式微﹐乃爲魏觀察文焲所有﹐曩時墜廢悉修復。

石塔寺在鱗次臺之東。唐貞元十五年徳宗誕節﹐觀察使柳冕以石建塔﹐庾承宣爲「記」。賜名「貞元無垢淨光塔」。五代晉天福二年﹐王延曦重建﹐名「崇妙保聖堅牢塔」。國朝永樂﹑宣徳﹑景泰﹑成化間屢修葺。嘉靖間﹐寺地爲居民乾沒﹐一塔僅存。會城龍角﹐頹廢非宜。

明林恕《登石塔》﹕「晴霄髙聳韱鋒銛﹐海月江煙掛碧檐。地控諸天連北極﹐窗虛八面敞云檐。瑤池日照金運淨﹐碣石春搖竹筍尖。欲借烏山磨作硯﹐興來書破彩霞縑。」洪士英《登塔》﹕「寺廢塔猶存﹐經年不啟門。鄰梯閒借上﹐石磴始能捫。雞犬煙中市﹐桑麻雨外村。殘碑𨿽剝蝕﹐仿佛辧貞元。」

卷之十一郡東閩縣勝迹

東出行春門﹐爲樂遊橋﹑迎春亭﹑朝天橋﹑長樂山﹑寶月寺﹑黃恭墓﹑康山廟﹑羅泰墓﹑艸參橋﹑東禪寺﹑小蘭亭﹑海印庵﹑地藏寺﹑金雞山﹑棲雲庵﹑陳崇墓﹑東嶽廟﹑能仁寺﹑玄妙觀﹑奉眞橋﹑髙瑤宅﹑雙龍庵﹑荔枝林﹑三友墓﹑曲水流觴﹑鳳丘山﹑韓準墓﹑林渭墓﹑東山﹑大乘愛同寺﹑文殊般若寺﹑聖泉庵﹑龍首澗﹑許將墓﹑許應龍墓﹑華嚴寺﹑鐘耆徳墓﹑許天錫墓﹑鱔溪廣應廟﹑虞公庵。

樂遊橋在行春門外﹐今名晉安橋。宋元祐中﹐道士顏象環建。又東爲缽頭街。

迎春亭在易俗裏。國朝成化間﹐知府唐珣重建。歲迎春日設宴於此﹐林謹夫有「記」。東有勸農亭。嘉靖初﹐知府汪文盛建。

朝天橋在易俗裏﹐跨澗爲橋。有亭一﹐奉觀世音。

明宋鋺詩﹕「憶昔羣仙觀玉京﹐虹橋曾聽步虛聲。天香曉度雲間佩﹐月夜時聞鶴上笙。甃石凝煙瑤艸綠﹐曲欄垂柳碧波晴。幽人卜築依靈境﹐爲愛靑山一帶橫。」

長樂山閩越時﹐山間居民夢神人乘白馬至此﹐因名白馬山。梁攺閩縣爲長樂﹐更今名。唐武宗時﹐建白馬廟其上。山之陰有溫泉焉。山之南爲三昧山﹑寶月山。又南爲東嶽嶺﹐逾嶺而東曰竹嶼﹐鄧氏居之﹔曰前嶼﹐黃氏居之﹔曰後嶼﹐葉氏居之。又小山曰茶園﹐在平田中﹐並民居鱗次。

寶月寺在易俗裏。唐乾寧初建。宋乾道六年﹐陳誠之請爲功徳院﹐攺廣因報先院。國朝永樂元年重建爲寺﹐今廢爲豪家丘墓。

黃恭墓在寶月山。恭﹐懷安諸生﹐事父母以孝聞。

康山靈樹廟在易俗裏。神姓趙﹐名時疇﹐宋金紫光祿大夫賓之孫也。元泰定間﹐本郡人廟祀之。裏有喬木﹐今猶著靈。

羅泰墓在康山東。泰﹐字宗讓﹐見郡誌隱逸傳﹐有《覺非文集》。

艸參橋宋建中靖國間建﹐有亭其上。

東禪寺在白馬山。郡人鄭昭勇捨宅爲之﹐舊名淨土。唐武宗時﹐廢爲白馬廟。咸通中﹐攺爲東禪淨土寺。中有放生池﹑芙蓉閣﹑淸陰亭﹑東野亭。郡守蔡襄舊額。國朝成化三年重建﹐攺名東禪寶峯禪寺。嘉靖間﹐中允陳節之廢爲墓。寺之南﹐馬司徒森贈尙書祖塋。

唐周朴《東禪寺》﹕「甌閩此郊外﹐師院號東禪。物得居來正﹐人經論後賢。爬槽柳塞馬﹐蓋地月支綖。鸛鵲尙巢頂﹐惟堪舉世傳。」

宋李彌遜《東禪開堂》﹕「閩山多勝地﹐列屋棲髙禪。妙供積香苾﹐寶華散金蓮。往時入廛手﹐來見住世緣。遼遼百年後﹐慧炬無復燃。我公具正眼﹐爲續旃檀煙。諸方坐老衲﹐具足世法船。少開迷雲昏﹐氛埃遂澄鮮。我來偶相值﹐杖屨參髙軿。拈花起一笑﹐歸去跨林泉。從玆竹陰下﹐飽飯縱橫眠。」程師孟《上巳遊東禪》﹕「出城林逕起蒼煙﹐白馬遺蹤俗尙傳。第一僧居蘭若處﹐幾番身醉荔枝前。百年騷客來閒寺﹐三月遊人作樂天。更愛堂前迎太守﹐路頭先墜碧雲鞭。」

明徐《經東禪廢寺》﹕「春艸離離覆古阡﹐殘僧猶解說東禪。滿山松柏摧薪盡﹐孫子何人守墓田。」

小蘭亭宋時﹐太守與郡僚上巳注褉飲處﹐今廢。

明林炫《東禪》﹕「出門蒼霧滿晴山﹐澗水斜穿玉洞寒。相對談玄忘日夕﹐泠泠鐘磬掩羅關。」

海印庵元至正間﹐僧云磎建梅邊小隱﹐貢師泰「記」。又有舶塔院﹑瑞聖院﹐今並廢。

地藏寺在易俗裏。唐乾寧元年建。又有圓明寺﹐並廢。

金雞山在孝義裏。去城三里而遙。相傳秦時望气者謂有金雞之祥﹐遂斷其山脊﹐今爲叢塜。舊斷處爲徑路﹐號雞公弄。山北靑鵝山﹐桑溪之水出焉﹐又名曲水﹐俗傳閩越王流觴處。又北爲龍窟﹐有嶺曰獵嶺﹐西連奇山﹐多怪石。諸小山曰東湖﹐曰峭谷。龍窟﹐舊記云﹕山穴有蟒﹐夭矯蜿蜒﹐額有「王」字﹐人以爲龍也﹐祀之﹐故名。東湖與龍窟相連﹐舊記有宋林觀過﹑林夙二先生居之。

明王恭《雞公弄》﹕「荒崗古墓難籠邊﹐蔓艸離離生野煙。狐貍養子隱荊棘﹐烏鳶作巢銜紙錢。石麟埋沈土花濕﹐雕磚剝落樵人拾。天陰燐火暗復明﹐月下精靈語還泣。此墳未必無子孫﹐夙昔傳聞皆宦門。浮榮一去不復盛﹐空餘古木啼淸猿。誰家新塜髙數尺﹐又買西家墳上石。憶昔秦中北邙路﹐喪車轔轔塜無數。黃金買山葬死灰﹐昨日官軍斫墳樹。崩塋斷壙襟苔痕﹐髑髏無聲眠艸根。生前意气動山嶽﹐身後淒涼邈九泉。君不見羊公峴首石﹐已刻季子延陵碑。尙存錦袍醉倒長安市﹐誰招采石江心魂。豈知百年後﹐身世兩俱沒。貴賤終同艸上塵﹐升沈且進杯中物。笑矣乎﹗悲矣乎﹗眼中之人今有無。」

棲雲庵在金雞山之巓。灌木幽郁﹐寂靜可憩。每曉起﹐萬松浮靑﹐白雲英英在其下。國朝嘉靖間﹐郡人王應鐘募緣建。

明陳椿《遊棲雲庵》﹕「梵宇棲雲外﹐人天出世間。孤峯一以眺﹐雙屐欲忘還。花雨沾衣細﹐松陰覆座閒。何當捐物蔽﹐持偈傍玆山。」徐《遊棲雲庵》﹕「竹掩茆房翠西﹐香燈淸淨托禪棲。孤城亂瓦迷榕葉﹐百畝平疇見稻畦。荒塜淒涼眠石馬﹐空山零落絕金雞。壁間試剔蒼苔看﹐二十年前有舊題。」謝肇淛《棲雲庵》﹕「小寮幽竹絕塵氛﹐路入溫泉野色分。地僻不聞僧院磬﹐山低時度女墻云。隔江煙火孤村嶼﹐繞郭松楸十里墳。王气雞聲俱寂寞﹐曲池霜葉落紛紛。」

陳崇墓在金雞山之麓。崇﹐官禦史﹐有風裁﹐見郡誌。

東嶽廟去城五里﹐爲東嶽泰山行宮﹐香火甚盛。三月二十八日﹐州民以是日爲嶽帝生日﹐結社薦亡﹐觀者如堵。俚詩有「三月二十八日出郭」之句﹐蓋其來舊矣。

能仁寺在東嶽廟之西。萬曆間建。

玄妙觀在東嶽廟東。閩時建爲東華宮。宋祥符中稱天慶觀﹐元貞初攺今名。

奉眞橋在東嶽廟前。宋元丰三年﹐道士顏象環建。

髙瑤宅在黃阪。瑤﹐閩縣人﹐景泰中令番禺﹐多惠政。卒葬秀嶺。

雙龍庵又名雙溪﹐舊神光莊也﹐國初建。

明林敏《夏夜集雙溪蘭若》﹕「散帙棲鳥時﹐幽尋憇僧捨。天吟風滿市﹐露飲月侵夜。煙篠澄遠心﹐云蘿翳長夏。回看眾壑陰﹐杳靄鐘聲罷。」陳椿《遊雙龍庵》﹕「迷路嘆西東﹐尋幽入梵宮。廛中喧乍息﹐物外思何窮。澗淨龍湫落﹐檐虛鳥道通。坐攜餘興返﹐花雨逐松風。」徐「次」﹕「信步冶城東﹐尋僧憩梵宮。艸香聞不盡﹐松影踏無窮。溪勢雙流合﹐橋門七孔通。靜看黃蝶過﹐隨意領春風。」

荔枝林在桑溪之東。唐﹑宋時﹐荔樹極盛﹐故名﹐今漸摧折。

三友墓在荔枝林白碧山。弘治中﹐有徐﹑吳﹑林三人交莫逆﹐死而同穴﹐合葬之。至今子孫祭掃不絕﹐時號三友墓。

曲水在桑溪上流﹐登雲路之下﹐有茂林修竹之勝。相傳閩越王流觴之所。宋郡守有褉遊亭﹐今廢。

宋祠部王逵《修褉》詩﹕「紫陌破淸晨﹐雕鞍映畫輪。爲修洛陽褉﹐重憶永和春。羅綺花香度﹐巖巒梵宇新。塵中得乘暇﹐來見解空人。」﹝逵﹐慶曆中以祠部郎知郡。﹞

明徐熥《桑溪褉飲》﹕「春風載柔﹐道彼長林。我有旨酒﹐與子同斟。幽懷旣愜﹐玄想彌深。悠悠逝波﹐實愴我心。」曹學佺詩﹕「行行東郊﹐深無人煙。言登崇崗﹐仍趨平田。雙溪同源﹐其流濺濺。天成之溝﹐因爲周旋。賓朋來斯﹐居同衿連。流觴何遲﹐隨人而遷。遐思前人﹐由之無愆。」徐﹕「維玆春暮﹐旣今且和。良儔至止﹐載詠載歌。冥心川上﹐滌志崇阿。緬懷古哲﹐感彼流波。」陳價夫﹕「茂林修竹﹐淸流激湍。春禽弄波﹐晴翠映瀾。千載一集﹐玆遊實難。觴來勿辭﹐請君盡歡。」陳薦夫詩﹕「汎汎淸漪﹐盈盈羽觴。臨流不接﹐凝思未遑。情怡曲渚﹐目睇連崗。臨川閱水﹐感念前王。」

鳳丘山去城五里而近。有朱文公大書「鶴林」二字﹐又「鳳丘」二字。其山北連蒲嶺﹐南迆邐際江﹐彭耜修眞於此。劉智遠篆書「龍虎」二字。又有宋吏部尙書彭演墓。山之麓﹐爲明進士郭波別業。

宋白玉蟾《題鶴林宮》﹕「王鄧諸公焉在哉﹐云屏煙嶂鎖蒼苔。大千國土無雙客﹐第一洞天遊兩回。太極光陰忘甲子﹐九霄雲气接蓬萊。桑田海水今如許﹐勞得朝猿暮鶴哀。」

明傅汝舟《過鳳山訪郭澄卿》﹕「出郭郊原近﹐隔橋門徑幽。客情初下榻﹐詩思滿髙樓。碧水分龍澗﹐丹山落鳳丘。昔賢吾不羨﹐吾只愛吾儔。」鄧定《登鳳丘》﹕「一壑煙霞遠市塵﹐半空樓閣俯城闉。白雲滿地不成雨﹐好鳥數聲啼破春。老衲有時分席坐﹐野人無事過門頻。東山猿鶴遲歸隱﹐何日攜書共卜鄰。」王恭《鳳山》﹕「仙人梯鶴上﹐吹笙去不還。空畱梯石白雲間。塵凡自愧無仙骨﹐獨對巖扉試一攀。」林炫《登鳳丘》﹕「曉騎白鶴下靑煙﹐來訪芝丘老鳳仙。獨坐小堂秋寂寂﹐滿山紅葉夕陽天。」鄧原嶽《遊鳳丘》﹕「烏石峯前鴉亂飛﹐天風吹冷薜蘿衣。煙迷島嶼浮靑靄﹐日出溪山淨翠微。石壁艸荒殘刻隠﹐丹鑪藥化昔人非。白雲滿袖芒鞋濕﹐身在瑤臺項上歸。」徐《登鶴林絕頂》﹕「雲際髙丘切太虛﹐爭傳此地有仙居。水榕幹老供樵采﹐墓棘叢深拽客裾。云冷石壇丹竈火﹐雨昏巖壁劈窠書。去家尙叫千年鶴﹐拾得林間紫毳余。」

韓準墓在鳳丘。準﹐沛縣人﹐元行臺侍禦史。國初﹐兵入閩城﹐病不服藥而卒。

林渭墓在鳳丘山。渭﹐閩縣人﹐正統間﹐令海丰﹐稱循吏。

東山在遂勝裏。去城十里而近。有獅子峯﹑橊花洞。唐永泰中﹐樵者藍超逐鹿至洞﹐遇異人﹐與橊花一枝而返。復往﹐遂失所在。山之東爲古嶺﹐下有鐵鼎潭﹐龍居之。

宋錢昱詩﹕「景致逼神仙﹐心幽道亦玄。僧閒來出世﹐松老不知年。放馬眠巖艸﹐移杯酌澗泉。浮名知脫得﹐終住此云邊。」蔡襄《橊花洞》﹕「洞裏花開無定期﹐落紅曾見逐泉飛。仙人應向靑山日﹐管卻春風不與歸。」魏萬《橊花洞》﹕「江山巧秀入禪扃﹐四徑山源畫未眞。萬壘好峯侵碧落﹐一泓流水隔紅塵。澗邊鹿迹今何在﹐洞口橊花總似春。自恨聲名尙牽鎖﹐無因長對洞中人。」李綱《遊東山》﹕「衰病年來百事闌﹐禪居環繞盡靑山。登髙選勝從君樂﹐隱幾忘言輸我閒。一枕淸風消永日﹐三杯濁酒發酡顏。雀羅可設從來事﹐東閣常開不是慳。」又﹕《遊橊花洞》﹕「一派寒流作小溪﹐松篁深處有叢祠。千年鱔骨專車在﹐百丈靈湫瀑布垂。粳稻丰穰欣歲樂﹐笳簫淸咽報神私。更將小雨爲滂潤﹐正是農夫播麥時。」「乞得明時多病身﹐歸來林下養天眞。芒鞋竹杖未全老﹐藥竈酒壺隨分春。山寺遞傳鐘磬晚﹐田家收拾稻粱新。試窮溪上橊花洞﹐恐有桃源避世人。」「布地金沙片片勻﹐深沈院宇閟祗園。淸涼路畔前三語﹐摩詰城中不二門。千種光明瞻瑞相﹐六根淸淨爲還源。狻猊坐上法王子﹐稽首皈依眾所尊。」黃裳《橊花洞》﹕「蓮社是非外﹐洞天空色中。一枝樵客夢﹐兩腋石門風。鹿徑蹤何在﹐橊花信可通。此緣當邂逅﹐來接紫光翁。」李彌遜《遊東山》﹕「遊雲本無心﹐時爲晴山畱。我曹等雲閒﹐亦作尋山遊。駕言出城闕﹐古寺聊相投。摩挲鑄金像﹐不知幾春秋。行行及佳境﹐眞成上揚州。追隨況髙人﹐華冑皆通侯。髙名邁姚宋﹐餘事卑曹劉。向來金鸞禦﹐一一親垂旒。如何丘壑中﹐乃與猿鶴儔。寒威靳山秀﹐幽處不可求。淸溪訪鹿迹﹐古澗窺龍頭。枯藤絡斷磴﹐未上愁吳牛。人言昔仙去﹐疑是竹務猷。云昏看山眼﹐欲展還復收。伊子巖穴走﹐南山萬里遒。煙霞入膏肓﹐瞑眩不可瘳。羣公上界侶﹐邂逅天南陬。敢言同心臭﹐長抱踖等羞。心知造物戲﹐駑駘間驊驑。鶴書偶未下﹐愛日尙可偸。花風起羣萌﹐枝上春欲流。更催小槽紅﹐一笑非人謀。」許將《和程大卿》﹕「東山十里復溪流﹐遠客時時一望愁。泉近橊花深洞口﹐亭開獅子舊峯頭。八州旗色天邊出﹐三館蕓香海上畱。南北共歌公所憩﹐獨嗟無計共英遊。」

明鄧定《遊東山》﹕「古寺依山不記年﹐興來登眺更悠然。題詩偏掃蒼苔石﹐隱幾遙聽瀑布泉。山徑艸香春麝過﹐水塘沙暖白鷗眠。紅塵隔斷人間世﹐肯信桃源別有天。」又《東山》﹕「東山崖寺古﹐登眺欲忘歸。猿盜巖前果﹐僧開竹下扉。澗光搖樹影﹐石甃沁苔衣。落日禪聲寂﹐疎鐘動翠微。」徐熥《尋橊花洞故址》﹕「逶迆羣峯隱﹐紆回一徑連。空山殘照裏﹐古路斷雲邊。入壑疑無地﹐穿林覺有天。鹿眠松下塢﹐禽噪竹間泉。芳艸緣岡秀﹐橊花滿洞然。莓苔寒細雨﹐桑栢隔孤煙。但見山川舊﹐誰知陵谷遷。人皆迷漢姓﹐居是避秦年。不記來時路﹐因棄世上緣。遲回未忍去﹐或恐遇神仙。」袁敬烈《橊花洞懷古》﹕「勝地多遺迹﹐今來愜賞心。半巖苔蘚合﹐一徑水雲深。樵子何年過﹐仙人不可尋。澗花隨步履﹐艸露濕衣襟。水咽危橋斷﹐煙迷古洞陰。山空遙見寺﹐城遠不聞砧。老鶴還孤樹﹐寒猿響碧岑。徘徊不忍去﹐斜日滿前林。」徐《尋橊花洞》﹕「洞門無處見橊花﹐麥秀漸漸古路斜。應是遊人尋不到﹐山深元自有仙家。」「千年陵谷變滄桑﹐仙洞沈沈閉夕陽。碧澗亂流無鹿迹﹐滿山秋艸臥牛羊。」林世吉《遊東山》﹕「鴻響气已肅﹐鳥歸景云竟。敞席矚回溪﹐搴林緣曲徑。巖屯雲气深﹐石翳霜華淨。梧冷葉微脫﹐篁孤籜猶迸。澑澑谷飈發﹐亭亭溪月映。幽探展極娛﹐周覺愜遐興。奇勝不可忘﹐渝翰著新詠。」陳椿《橊花洞》﹕「紆回徑竹嶼﹐窈宨入花源。地遠塵稀到﹐山深洞自存。孤峯遙過鹿﹐疊嶂亂啼猿。天籟淸人耳﹐泉聲醒客魂。滄桑長變幻﹐丹竈幾朝昏。坐愜巖丘賞﹐翻嫌朝市喧。松喬如可接﹐騎鶴覲天門。」

大乘愛同寺在東山。梁大同六年﹐置大乘寺﹐十二年﹐置愛同寺。唐大中十一年﹐合二寺爲一﹐因名。宋元祐中﹐許將請爲功徳院。中有夜光臺﹑神僧室﹑鑑淨軒﹑放生池﹑山輝堂﹐今廢。

宋李綱《訪許子大於大乘寺》﹕「物外仙家長自春﹐隱淪何必爲逃秦。只因橊洞贈花者﹐便是桃源種樹人。丹荔枝頭星燦爛﹐白雲峯頂玉璘珣。主公畱客非無意﹐端爲出山多世塵。」黃裳《大乘寺》﹕「奔入髙眞避秦侶﹐遠入閩山豈惟楚。落花流水來何處﹐逐鹿人從石門路。遂造洞門誰得知﹐雞黍生涯貫今古。樵客見畱何事去﹐分合隨緣落塵土。回頭已在塵勞中﹐手把橊花如寐寤。紫元素抱超然情﹐到此令人心骨淸。閒跂長林跨深壑﹐遙見猿鶴來相迎。靈源爲我寫幽思﹐但聞歷歷朱絃鳴。獅子峯前孤退藏﹐當泯頑空還混茫。龍首澗邊云合並﹐或作人間時雨行。杜鵑有聲山意眞﹐杜鵑有花山色明。偶逢奇石可且上﹐幸乘此興聊飛觥。顧語娉婷莫予翼﹐腳力猶爭年少輕。三杯通道聊自適﹐還被谷風吹復醒。忽忽流光已聞暮﹐紅燭如林樂聲舉。」曾鞏《遊大乘寺》﹕「行春門外是東山﹐覽勝寧辭數往還。溪上鹿隨人去遠﹐洞中花照水長閒。樓臺勢出塵埃外﹐鐘磬聲來縹緲間。自笑守官偸暇日﹐暫攜妻子一開顏。」張勸《山輝堂》﹕「蕭蕭松竹蔭華扉﹐更有虛堂隱翠微。云掩峯巒橫秀色﹐月低巖谷弄淸輝。分開遠碧鳴泉落﹐點破寒光白鳥飛。還似山陰秋霽後﹐照人懷抱欲忘歸。」

文殊般若寺在東山。唐景龍四年建﹐咸通中賜額。國朝成化七年重建。嘉靖中﹐郡人倪祖廢其寺爲墓。寺後有山﹐舊產金沙。

明徐《文殊廢寺》﹕「寶剎莊嚴盛故唐﹐給孤園路變墳莊。鑪拋前壠荒祠座﹐鐘徙它山別院梁。供佛有田豪主得﹐掛瓢無地老僧亡。村南村北累累塜﹐幾个孫曾哭白楊。」謝肇淛《遊文殊廢寺》﹕「千年靈塔委金沙﹐憔悴前朝古栢斜。石礎尙畱靑蘚篆﹐墓門空鎖白楊花。佛銷寶相埋秋艸﹐僧散齋堂餒暮鴉。石馬玉魚零落盡﹐行人猶說梵王家。」

聖泉院舊名法華。唐景龍初﹐僧懷一始卜居寺西﹐苦遠汲﹐忽一禽噪於地﹐因鑿之﹐泉忽湧出。先天二年﹐賜額。又有文殊巖﹑多寶塔﹑天臺井﹑放生池﹑神移泉﹑松塢﹑芝塢﹑躍龍淵﹑涵虛沼﹑禦書堂﹑羅漢堂諸勝。又有李邕《皇甫政塔碑》﹐今多頹廢。萬曆間﹐僧善燦重建佛堂。

宋曾鞏《遊聖泉》﹕「笑問並兒一舉鞭﹐亦逢隹景暫畱連。淸冥日抱山腰閣﹐碧野雲含石眼泉。躡屐路通林北寺﹐落帆門系海東船。閩王舊事今何在﹐惟有前村供佛田。」李彌遜《遊聖泉》﹕「偶脫塵中一夢闌﹐欲窮幽事徧尋山。靜憐人境雞虫擾﹐老愜僧窗枕簟閒。十里秋苔隨屐齒﹐四更山月上簾顏。登臨物色催詩興﹐未信天於我輩慳。」

明陳亮《遊聖泉訪殊上人》﹕「步入金沙地﹐禪居偶閉關。碧雲凝曙色﹐紅樹滿寒山。尙覺香緣淺﹐空攜俗慮還。三車何處演﹐卻放白牛閒。」僧惟嶽《神移泉》﹕「巖頭瀑布瀉寒煙﹐井底澄淸浸月圓。性水眞空同法界﹐神從何處更移泉。」謝肇淛《遊聖泉》﹕「東山開寶剎﹐傳是景龍年。野徑緣溪遠﹐層峯繞郭偏。錫飛初得地﹐禽戲忽成泉。竹老陰常覆﹐松枯脈暗穿。鹿分甘露水﹐龍出講經筵。朱闕諸天近﹐霜鐘萬壑傳。沈灰原有刼﹐滄海已爲田。云鎖門雙塔﹐林園屋數椽。哀濤驚鶴夢﹐敗葉擁僧眠。霜落祗林樹﹐苔深法座蓮。稀聞來杖履﹐誰復布金錢。廢洞迷靈迹﹐殘碑失古鐫。六時荒院磬﹐一炷斷鑪煙。鐵像它寮寄﹐珠幡盡日懸。樵人尋舊址﹐行客弔新阡。趺藉蒲團穩﹐登知蠟屐便。悲風初廣莫﹐殘照且虞淵。碧殿猿啼裏﹐元巖鳥道邊。城陰浮薄藹﹐燒影引歸鞭。回首興亡地﹐空林咽暮蟬。」徐《遊聖泉》﹕「東峯晴翠晝陰陰﹐舊是閩王施寶林。古路斜通松塢遠﹐冷泉流注樹根深。鐘移別院銷追蠡﹐錫卓空山絕戲禽。寺額尙存唐代迹﹐更誰重布給孤金。」安國賢《聖泉院尋橊花洞不見》﹕「不見相將岑﹐屐齒痕靑艸色侵。竇湧一泓澄淨水﹐幡飛雙塔見禪林。遺橊尙憶當年事﹐逐鹿空懷昔日心。古洞荒蕪尋不見﹐滿山松影亂啼禽。」

龍首澗宋許將讀書處﹐故名。又有淸陰﹑碧巖二亭。

宋許將《碧巖亭》﹕「舊室僧畱古岸邊﹐欣予同賞碧巖前。日生獅子峯頭樹﹐煙伴橊花洞口泉。黃葉入秋山出地﹐白雲臨曉海垂天。飄然蹤迹今何在﹐別去江山又一年。」王汝舟「和」﹕「亭開幽谷艸堂邊﹐朝暮淸音落檻前。人去日升蓬島路﹐客來空愛玉溪泉。仙翁世界藏深洞﹐佛子樓臺出半天。誰爲琢名巖下石﹐擬將遺事記當年。」

許將墓﹑許應龍墓在東山。將﹐宋狀元﹐門下侍郎﹐謚文定﹔應龍﹐官樞密﹐郇國公。父子俱名臣。

華巖寺在埔頭。宋太平興國八年建﹐卽地藏塔院也。本唐翁承贊故宅﹐有晝錦亭﹑狎鷗池諸勝﹐今廢。

明陳亮《簡華嚴無極上人》﹕「久耽丘壑勝﹐未歷東山路。偶訪招提居﹐兼謁郇公墓。雲林更左轉﹐始得禪棲處。落日寒蟬鳴﹐藹然松下暮。眞僧欣相接﹐況有平生故。祕篋散蕓香﹐名巵酌甘露。常懷談空理﹐喜捐平生慮。永願依道林﹐慚非許元度。」

鐘耆徳墓在遂勝裏。耆徳﹐閩縣人﹐元末隱士。

許天錫墓在東山。天錫﹐以都給事中使朝鮮。還﹐逆瑾責賂﹐自經死。

鱔溪廣應廟初名鱔溪。在桑溪裏﹐鼓山之北﹐大乘寺之南。峽有二潭﹐下潭廣六尺﹐深不可測﹐距上潭五里。相傳閩越王郢時﹐有大鱔長三丈﹐爲民害。白馬三郎者﹐郢第三子也﹐以勇力聞﹐射中之。鱔緾以尾﹐三郎人﹑馬與鱔俱死﹐其害遂絕。邑人立廟祀之。唐貞元十年﹐觀察使王翊禱雨有應﹐新其廟﹐輒加封號。宋慶曆六年﹐旱﹐守蔡襄自爲文禱之﹐讀畢﹐大雨。修葺其廟。紹興七年秋﹐大雨﹐水暴出﹐聲聞數十里。詰朝﹐有石髙﹑廣二丈峙廟後﹐如堵﹐水左右注﹐庭除無恙﹐人以爲異。淳祐八年﹐郡守陳塏以禱雨至﹐謂神親殺鱔﹐其靈在神不在鱔也。爲更今名。唐觀察張仲方﹐以太平元年夏禱雨歸﹐至聖泉寺﹐雨集。仲方詩﹕「入門池色淨﹐登閣雨聲來。」團練副使李貽孫詩﹕「旌斾憂民至﹐風雲逐雨來。」判官李敬彜詩﹕「雨隨靑嶂合﹐云拂畫旗來。」內供奉彭城詩﹕「云陰隨雨度﹐桂馥逐風來。」

虞公庵在東山之麓﹐梁虞寄隱處。寄﹐會稽人﹐侯景之亂﹐避地入閩。陳寶應據閩﹐有異志﹐寄數諫不聽﹐遁迹東山。寶應怒﹐遣人焚其捨﹐寄安臥不動﹐縱火者爲滅其炬乃已。寶應敗﹐賓客伏誅﹐惟寄獲免。閩人重之﹐名其處爲「虞公庵」。寄無子﹐荔子世南嗣之。

宋曾鞏《虞公庵》﹕「虞寄庵前蘚徑通﹐滿山臺殿出靑紅。難逢堆案文書少﹐偶見憑欄笑語同。梅粉巧含溪上雪﹐柳黃微破日邊風。從今準擬頻行樂﹐日伴樽前白髮翁。」

明徐《虞公庵》﹕「一片空山艸樹疏﹐欲尋遺址但荒墟。野翁不識前朝事﹐猶記當年舊隱居。」附宋楊朏《荔枝軒》﹕「曾觀荔枝圖﹐幾費丹靑妝。能紅能紫亦能綠﹐不能寫得天然香。曾讀荔枝譜﹐其品堪第一。較量滋味論髙低﹐大抵聞名不聞實。我疑眞宰推化工﹐安排百果分番紅。杏梅桃李不足數﹐先教碌碌隨春風。錦囊玉液相渾淪﹐百果讓作東南元。別有眞香與味色﹐一時分付荔枝軒。」﹝此條當入荔枝林一條下。﹞

卷之十二郡東閩縣

由鱔溪迆東爲鼓山﹑湧泉寺﹑靈源洞﹑將軍石﹑喝水巖﹑小頂峯﹑大頂峯﹑天風海濤亭﹑半山亭﹑浴鳳池﹑石門巖﹑元公亭﹑望州亭﹑鳳尾亭﹑蹴鰲橋﹑鼓山下院。

鼓山距郡城十五里而遙﹐延袤數里﹐其髙入云表。山之顚有巨石如鼓。峯﹑巒﹑巖﹑洞﹐不可指數。或云﹕風雨大作﹐其中簸蕩有聲如鼓﹐故名。郡之鎭山也。

湧泉寺唐建中四年﹐有龍見於靈源洞﹐因建寺鎭之。王審知嘗命僧神晏住山﹐傾其國貲以給。乾化五年﹐攺爲鼓山白雲峯湧泉院。有華嚴臺﹑妙峯閣﹑一多庵﹑癡坐軒﹑憨睡室﹑無盡門﹐總名曰華嚴。國朝初﹐復攺爲寺。宣徳初建﹐成化間廨院被水﹐重建。

靈源洞在湧泉寺之左。巖竇嵌怪石﹐下數十級以入﹐其中髙﹑廣數尋。五代梁﹐徐寅有十二詠詩並記。朱子鑿「壽」字甚巨﹐於洞中。

將軍石在靈源洞道側。峙立若甲卒﹐故名。

喝水巖有東﹑西二澗。相傳﹐僧神晏誦經於此﹐惡水聲喧轟﹐叱之﹐西澗乃涸﹐逆流於東澗云。宋蔡襄書「忘歸石」三字。

小頂峯在湧泉寺後。

大頂峯又名屴崱峯。由小頂而上里許﹐巖崄峨﹐其巓若覆釜。宋咸平中﹐丁謂始披榛至此。石上刻朱子「天風海濤」四大字。

天風海濤亭在大頂峯頭。宋淳熙間建。朱子書匾。又有臨滄亭﹐並廢。

半山亭上距靈源洞尙二里許﹐道周多奇石。

浴鳳池在大頂峯之北。唐末﹐有樵者見五色雀羣浴於此。

石門巖鳳池之南﹐巨石槎枒﹐峙立若門。又有應眞臺﹑祖師巖﹑湧泉竇﹑甘露松﹑白猿峽﹑香鑪峯並石門之右。

元公亭宋嘉祐間﹐爲郡守元絳建。今廢。

望州亭在鼓山屴崱峯。宋熙寧中﹐郡守丁竦﹑提刑沈練﹑郡人陳烈同遊﹐刻《鼓山銘》於峯頭之盤石﹐而亭其上﹐今廢。

鳳尾亭去靈源洞一里。山之巓﹐則浴鳳池也。

蹴鰲橋唐黃璞遠祖太和得道處。翁承贊贈璞詩有「煙蘿況通神仙窟﹐丹竈還應許獨尋」。

鼓山下院本湧泉寺積谷處。嘉靖間﹐湧泉寺毀﹐乃拓而葺之﹐殿宇壯麗有加。宋陳烈《鼓山銘》﹕「鼓屴崱﹐峯頂特。窮島夷﹐頫封域。屏閩東﹐拱辰北。歲辛亥﹐帝司赤。竦紳烈﹐從陗陟。搴若華﹐揖瑤極。呵蜚霆﹐蹴鰲脊。披霄根﹐殫目力。髙者仰﹐深必惕。謹其至﹐惟古則。」

蔡襄《登鼓山》﹕「郡樓瞻東方﹐嵐光瑩人目。乘舟逐早潮﹐十里登南麓。云深翳前路﹐樹暗迷幽谷。朝雞亂木魚﹐晏日明金屋。靈泉注石竇﹐淸吹出篁竹。飛毫劃峭壁﹐勢力忽驚觸。捫蘿躋上峯﹐太空延眺矚。孤靑浮海山﹐長白掛天瀑。況逢肥遁人﹐性尙自幽獨。西景復向城﹐淹畱未云足。」元絳《元公亭》﹕「誰書吾姓揭亭顏﹐棟宇飛騰气勢完。谷口秋風吹鬢髮﹐海東朝日上欄幹。地髙頓覺羣山小﹐天近須知六合寬。三到巖扉殊不厭﹐異時常向畫圖看。」邵去華《宿鼓山》﹕「玉磬聲沈夜聞寂﹐天風吹送海門濤。鶴來松頂雲歸後﹐人倚欄幹日正髙。」李覯《靈源洞》﹕「才出塵來尙未知﹐漸攀藤竹漸臨危。伏流似是龍藏處﹐古樹應無春到時。誰把石厓齊劃削﹐直教雲气當簾帷。良工畫得猶宜祕﹐莫與凡夫肉眼窺。」白玉蟾《鼓山湧泉寺》﹕「輸與黃龍第一籌﹐於今不到洞庭羞。九重城裏聖箭子﹐三百年來糞掃頭。山月扶疎龕石冷﹐天風浩蕩海槎浮。我來會得謙公意﹐豎起拳頭向趙州。」李綱《鼓山靈源洞》﹕「碧海吸長江﹐淸波逾練淨。我爲鼓山遊﹐潮客初放艇。連峯翠崔嵬﹐倒影涵玉鏡。捨舟訪招提﹐木末繚危磴。淩雲開寶閣﹐震谷韻幽磬。乃知大叢林﹐樓托必深夐。靈源更懷奇﹐巖壑相隱映。森羅盡尢物﹐無乃太兼並。偉哉造化力﹐至巧於此罄。煙雲互捲舒﹐變態初不定。豈惟冠一方﹐寶最東南勝。周行洞峽中﹐泉石若奔競。飄蕭毛髮淸﹐滌濯肺腑瑩。當年喝水人﹐端恐混觀聽。是心如虛空﹐動寂豈妨並。兵戈正聯綿﹐幽討亦云幸。相攜得佳侶﹐散策謝軒乘。偸安朝夕間﹐未可笑趙孟。淹畱遂忘歸﹐悵望雲海暝。不負惠詢期﹐更起滄洲興。」趙汝愚《登鼓山》﹕「幾年奔走厭塵埃﹐此日登臨亦快哉。江月不隨流水去﹐天風直送海濤來。故人契闊情何厚﹐禪客飄零事已灰。堪嘆世人只如此﹐危欄獨倚更徘徊。」朱熹《遊鼓山》﹕「靈源有幽趣﹐臨滄擅佳名。我來坐久之﹐猶懷不盡情。褰裳步翠麓﹐危絕不可登。豁然天地寬﹐頓覺心目明。洋洋三江匯﹐迢迢眾山橫。淸寒艸木瘦﹐翠蓋亦前陳。山僧好心事﹐爲我開此亭。重遊見翼然﹐險道悉以平。會方有行役﹐邛蜀萬里程。徘徊更瞻眺﹐斜日下云屏。」李彌遜《遊鼓山》﹕「謝公憂民余﹐妙語繼兩禪。玆遊瞰滄溟﹐宛在一葉蓮。木密虛可步﹐石立髙莫緣。從來看山眼﹐一洗俱茫然。蓬萊如有無﹐空翠蒙雲煙。卻疑浩蕩中﹐天津渺歸船。崎嶇訪幽勝﹐眾象爭相鮮。淩髙寓遠目﹐孤云共軒軿。歸來擁寒衾﹐耳底猶鳴泉。覓句了不工﹐靑燈暗孤眠。」林希逸《題天風海濤》﹕「亭後千尋屴崱峯﹐亭前萬里見晴空。山藏落照生新月﹐海漲輕波帶晚風。世事浮沈變今古﹐客遊石徧西東。近檐澑雨霜濤栢﹐卻是渠會識晦翁。」眞徳秀《遊鼓山》﹕「嚴宸有追詔﹐趣上太守符。疲民未蘇醒﹐還顧空躊躇。來尋靈源盟﹐喜與佳客俱。始酌淸冷泉﹐一浣丹墨洿。超然煩溽中﹐著身在冰壺。遲明陟危亭﹐雲濤渺空虛。煙霏倏開闔﹐峯巒時有無。偉哉此絕觀﹐雄壓東南隅。蒼崖萬仞立﹐四面環瓊琚。翠木巧蔽虧﹐亭午淸陰敷。今人淡忘歸﹐似到眞華胥。憶昨泛蓮日﹐選勝邀朋徒。摩挲巖上刻﹐慨仰趙與宋。舉觴酹且盟﹐一節期從初。重來三十年﹐恍如隔朝晡。並遊四五人﹐存者獨老臒。有懷子陳子﹐感慨爲欷歔。子抱月明終﹐我方長途趨。巓踣懼不免﹐儆省當何如。願言祝同壯﹐著力相攜扶。禪伯亦可人﹐新結峯頂廬。我故倦遊﹐軒冕非所娛。會須脫塵鞅﹐來依懶瓚居。」劉克莊《陪眞西山遊鼓山》﹕「先生廟廊姿﹐非直藩翰才。南州彩旗畱﹐北闕丹詔催。重臣方暑行﹐停馱小徘徊。客中載枚鄒﹐物外尋宗雷。遂窮天海觀﹐一豁風雲懷。眷言如靈山﹐自判宇宙來。登臨幾朱輪﹐滅沒隨飛埃。堂堂蔡與趙﹐繼者其誰哉。共惟勛業侔﹐況乃名節偕。伊余忝載筆﹐適值祖賬開。𨿽陪叔子遊﹐獨抱湛輩哀。殘詩堪覆瓿﹐不敢鐫蒼崖。」鄧肅《遊鼓山》﹕「蘭橈艤岸雷霆駭﹐疾雨狂風欲翻海。吾人作意水石間﹐素志豈因風雨攺。悟適當如未悟人﹐衡山不知爲開云。魯陽莫試揮戈手﹐郭泰何妨墊角巾。山僧導我飛芒屨﹐要看渠師得道處。雪噴鼎烹一叱回﹐千古澗流不東注。我笑老師太豪雄﹐故今鬼神窺吾蹤。安得廓然無聖解﹐蒼厓依舊飛白龍。」徐錫之《喝水巖》﹕「重巒復嶺鎖松關﹐只欠泉聲入坐間。我若當年侍師側﹐不教喝水過他山。」黃幹《登鼓山》﹕「登山如學道﹐可進不可已。懸崖更千仞﹐壯志須萬里。平生石鼓懷﹐獨酌靈源水。峨峨大頂峯﹐欲往輒中止。今朝復何如﹐系楫渡淸泚。好風從西來﹐縹緲吹遊子。褰裳陟遙巓﹐萬象能俯視。東南際大海﹐日月旋磨蟻。煙雲隔洲渚﹐歷歷猶可指。域中十萬家﹐囂喧不到耳。郊原與市廛﹐瑣碎如聚米。同來皆良儔﹐酌酒共歡喜。深林更叫嘯﹐磐石恣徙倚。摩挲陳公碑﹐歲月爲我紀。更持末後句﹐歸以銘石幾。」嚴仁《水龍吟》﹕「飈車直上蓬萊﹐不須更跨琴髙鯉。剨然長嘯﹐天風澒洞﹐雲濤無際。我欲乘槎﹐從玆浮海﹐約任公子。辦虹竿千丈﹐犗鉤五十﹐親點對﹐連鰲餌。

誰榜佳名空翠﹐紫陽仙﹑去騎箕尾。銀鉤鐵畫﹐龍蟠鳳翥﹐畱人間世。更憶東山﹐哀箏一曲﹐灑沾襟淚。到於今幸有髙亭遺愛﹐甘棠遺意。」

元薩天錫《望鼓山》﹕「鼓山起千仞﹐乃是東海根。蛟龍穴其下﹐霹靂翻海門。砥柱儼不動﹐日夜雪浪奔。何當臨絕頂﹐俯視浴日盆。」王翰《靈源洞》﹕「旭日照髙岑﹐天風振遠林。不分滄海色﹐那識白雲心。瑤樹空香滿﹐珠林積翠深。坐來明月上﹐何處起潮音。」帖木兒《登屴崱峯》﹕「肩輿直上白雲梯﹐古剎林深路欲迷。絕頂一聲長嘯罷﹐海山空闊萬山低。」黃鎭成《登屴崱峯》﹕「屴崱峯髙萬丈梯﹐上方髙與白雲齊。靑山盡處海門闊﹐紅日上來天雨低。喝水無人空宴坐﹐磨厓有客漫畱題。飄然欲禦長風至﹐一笑何須過虎溪。」

明林鴻《屴崱朝曦》﹕「天地有神气﹐屴崱東南靑。髙標窮碧落﹐連峯走滄溟。深探地無際﹐遠見日初出。蜃气乍蒼涼。龍光猶恍惚。始知至陽精﹐明明含中虛。回旋綴陰魄﹐斡運乾坤樞。願言吸晞景﹐庶以永年歲。手把扶桑枝﹐身騎六鰲背。玆焉對畫圖﹐飛雲繞屴崱。一笑天雞鳴﹐晴窗已東白。」王恭《鼓山寺》﹕「崱頂珠林出半天﹐靈源鐘磬翠微連。平蕪下界孤峯外﹐遙海寒濤獨雁邊。云度佛香淸鶴夢﹐風傳仙梵醒龍眠。西遊自笑塵蹤遠﹐那得閒來此問禪。」髙廷禮《餞鄭五秀才至鼓山寺》﹕「屴崱海上秀﹐山峯開禪宮。虛亭掛空翠﹐直上臨方蓬。溟漲在幾席﹐天光映簾櫳。目極萬里外﹐但見靑濛濛。曙色從東來﹐晃然靈境空。登臨豈不美﹐別意欲無窮。」唐震《遊喝水巖》﹕「靈境斂幽寂﹐玄巖閟林莽。秋風何處來﹐泠泠百泉響。傳聞妙禪機﹐默坐謝塵鞅。蕭然一榻靜﹐厭此瀆遐想。曇花散天雨﹐空翠人蒼漭。卓錫振梵音﹐寒流自西往。道人此投迹﹐風磴時獨上。竹徑淸露繁﹐松關碧苔長。伊予性疏癖﹐偶愛地宏敞。蓮社如有期﹐攀緣恣嘉賞。」王偁《登鼓山宿湧泉寺》﹕「翠微白雲裏﹐逢秋思一登﹐聳身躡雲壁﹐飛泉搖古藤。洞豁海天際﹐坐見萬境澄。飲澗動羣鹿﹐宴坐逢眞僧。邀我宿化城﹐珠林懸古燈。寥寥片月上﹐悄悄天籟凝。因悲向城市﹐塵髮秋相仍。」周玄《遊屴崱峯》﹕「化城東畔大江流﹐江上涼風雨未收。南國詞人期載酒﹐漢宮仙吏更移舟。寒燈雙樹空濛見﹐瑞藹諸天積翠浮。鞍馬向西歸興動﹐不應歌舞更淹畱。」又《遊鼓山西畬》﹕「穹形抱虯木﹐碧色限蒼鐵。澉瀨身屢傾﹐量轍厓頻折。披蘿至雲杪﹐恍視昆侖碣。景物動扶桑﹐霓旌或明滅。髙秋軼鐵翳﹐千里亙寥廓。野曠眾慮恬﹐天淸百愁絕。靑陽與赤谷﹐詎可辧優劣。設險造化功﹐蟠幽鬼神穴。國師峯萬丈﹐鐘靈气參錯。雙鳳何年來﹐徒聞此棲躍。晤遊非所私﹐況賴諸賢哲。崔嵬泰華巓﹐作書家人訣。」陳暉《宿屴峯秀公房》﹕「聽梵來山寺﹐逢僧宿石樓。風泉行處滿﹐花竹坐來幽。暗澗鐘聲晚﹐空潭樹影秋。東林微月白﹐相送虎溪頭。」又《屴峯晚眺》﹕「尋幽獨上最髙峯﹐澤國山河四望同。島嶼潮來天接水﹐海門日落樹連空。僧歸遠寺疎鐘後﹐木落空山積雨中。更向寒巖長一嘯﹐松濤十里送天風。」鄭閻《登大頂》﹕「絕頂臨天迥﹐相攜興裏過。嵐光移野席﹐谷籟散林柯。過雨沾衣濕﹐閒雲入袖多。不知蓬海外﹐員嶠更如何。」黃澤《遊鼓山》﹕「屴崱峯髙紫翠深﹐閒隨飛錫到雲林。橋邊艸露沾行屐﹐澗外松風度梵音。云漢昔勞靑嶂夢﹐煙霞今遂白頭心。忘形共了三生約﹐蓮社相隨日抱琴。」鄧定《遊鼓山靈源洞》﹕「樓閣層層隱翠微﹐石門松徑白雲飛。山中六月渾無暑﹐八十老僧猶祫衣。」又《半山興善庵贈闡上人五古》﹕「東山何巍巍﹐玆嶺特秀發。上摩蒼穹迥﹐俯視平野闊。氤氳隱佳气﹐中有蛟龍窟。山僧探靈異﹐披榛得奇壑。鑿厓開戶牗﹐結抅依林樾。岧峣入雲間﹐樓臺倚空碧。憑髙聊騁望﹐萬里猶咫尺。天雞半夜鳴﹐海底初出日。睠玆山水佳﹐足慰棲遁客。闡公釋門老﹐秉心久貞白。談經神鬼趨﹐說法龍象集。疎鐘度煙晨﹐淸磬聞月夕。我來一登覽﹐杖屨窮所歷。空翠落階庭﹐風泉響巖石。地幽神更恬﹐趣得心自適。何當脫世网﹐從師了空寂。迷途諒非遠﹐此志諧夙昔。」林俊《登鼓山》﹕「披榛歷山椒﹐萬象送遙目。天風毛髮寒﹐海气昏晴麓。孤髙俯眾岑﹐靈響遞空谷。帆檣帶江影﹐駭浪來雪屋。景曠懷抱寬﹐杯盤動修竹。淸酣百慮澄﹐意與云物觸。神飛八極遊﹐蓬萊信東矚。身世一飄絮﹐人事咸亂瀑。峴首碑雙磨﹐扶桑尙玆獨。樂天竟奚疑﹐勿以蛇添足。」林春澤《石鼓觀濤》﹕「越王城東石鼓峯﹐東嶂炎海摩玄穹。峯頭翠霧擁仙島﹐下臨萬頂黿宮。紫陽墨迹亙霄漢﹐海濤千古颺天風。靈嶽自玆回增重﹐大觀乃爾獨稱雄。朅來三山豁心賞﹐飄飄意气髙冥鴻。興酣縱步鼓峯頂﹐振衣長嘯入鴻蒙。長空噴浪灑空碧﹐扶桑浴日蒸霞紅。伊人磕然一撫掌﹐渤潏萬態羅胸中。謝安雙屐盧敖杖﹐逍遙到處神俱融。逸思崚嶒出泰華﹐揮斥八極應無窮。」鄭善夫《寒食與傅子登鼓山》﹕「絕頂天風雲亂飛﹐海門髙浪近春衣。霸圖王气東南盡﹐堯韭秦花天漢稀。此地賞心維汝共﹐萬方愁目欲何依。要知寒食山中意﹐萍梗江湖幾是非。」又《屴崱峯》﹕「盤礡地靈在﹐東南天柱髙。三江分燕尾﹐百粵亂牛毛。未出無生网﹐難忘大覺刀。巢云定何日﹐萬國且旌旄。」林炫《登鼓山》﹕「海色連郊甸﹐秋聲落澗阿。孤峯上云日﹐萬井俯星羅。泉湧蒼龍洞﹐池淸赤鳳坡。幽人倚雙樹﹐擊石發淸歌。」傅汝舟《從汪郡公登鼓山》﹕「天入翠宮低窈窕﹐洞回滄海倒。山林著處宜狂客﹐風雨閒遊接上公。共倚短節千澗底﹐獨穿髙木萬煙中。觀濤更進云邊酒﹐待月思眠石上楓。」又《九日鼓山酬陳九川》﹕「秋日同髙眺﹐秋懷萬里間。白爲滄海浪﹐靑入島夷山。逐客停杯酒﹐悲風動壯顏。去天應咫尺﹐誰叩紫皇關。」又《與陳子酌大頂峯》﹕「大頂崔嵬星漢邊﹐亂峯低落酒杯前。三洲波浪搖寒日﹐四野山河起淨煙。異域獨驚浮海客﹐長林遺恨渡江年。髙風況復飛黃葉﹐共羨冥鴻入遠天。」江以達《登大頂峯觀石刻》﹕「白日杳飛升﹐蒼蒼接太淸。旋探朱子刻﹐俯瞰越王城。雲起千峯失﹐潮生匹練明。東山觀海處﹐親挈魯諸生。」張時徹《遊鼓山》﹕「瑤臺何處是﹐窈窕赤山阿。疊嶂流丹碧﹐長風錯綺羅。俯將云作席﹐遙睇海層坡。飛動眞無那﹐靑天一浩歌。」「肩輿攀白日﹐衣袂躡靑雲。瞰海芝峯出﹐中天石鼓聞。銀河晴的的﹐空翠濕紛紛。愧爾巖棲者﹐長同鸞鶴羣。」王應鐘《陪吳郡公遊鼓山》﹕「秀拔侔東岱﹐乾坤鎭此方。中亭來萬壑﹐列嶂隱朝陽。浴景晞溟渤﹐圖南見大荒。幸陪五馬后﹐天漢共翺翔。」「屴崱玆山勝﹐相從迫季冬。靈泉喧別壑﹐寒霧斂髙峯。矚海過秦望﹐升中待漢封。誰言登眺晚﹐延賞正無窮。」林世璧《陪龔祭酒遊鼓山》﹕「仙島鬰嵯峨﹐乘閒此日過。山花迎羽蓋﹐谷鳥雜琴歌。梵宇依林樾﹐巖亭陰薜蘿。眼中滄海小﹐衣上白雲多。曠野千峯暮﹐遙空萬象羅。翻慚賓從後﹐揮袂接星河。」謝汝韶《憩靈源洞》﹕「靈源洞口石﹐九折盤紆喝水巖。八角蒲庵封碧蘚﹐幾重蘿幌抱靑杉。龍頭噴玉纓堪濯﹐鳳尾遺基莾未芟。乘興不辭登屴崱﹐白雲靉叇半山銜。」陳文燭《同諸公登鼓山絕頂》﹕「物侯偏驚春正初﹐偶耽奇勝一停車。參差霧隱江流合﹐突兀霞生海气舒。象外薜蘿疑是幻﹐望中城郭憶無諸。山靈亦愛名賢迹﹐常有風雲護法書。」王世懋「和」﹕「靈鷲何年障海來﹐振衣今日陟崔嵬。靑山忽放雙江合﹐紫霧徐將萬壑開。水上鞭鰲秦帝石﹐空中結蜃越王臺。捫碑共仰先賢迹﹐覓句誰憐異代才。」丁繼嗣《登鼓山大頂峯》﹕「捫蘿直上最髙峯﹐倒見云生幾萬重。海外蒼茫橫灩澦﹐岫中吞吐簇芙蓉。振衣頓覺乾坤小﹐浮白爭看意气濃。恨不此身生羽翼﹐乘風偏欲挾飛龍。」「欲乞山靈故有期﹐陡占云物幻多奇。曉沈尙吒登途早﹐夕照何嫌下榻遲。絕髙臨疑上界﹐大洋低視只天池。浮生飄梗遊難再﹐帶月鳴鞭莫憚疲。」﹝繼嗣﹐鄞縣人。萬曆中福建巡撫。﹞葉向髙《登鼓山》﹕「屴崱峯髙俯十洲﹐白蘋寒渚滿天秋。潮聲近向巖前落﹐蜃气還從島外浮。平野蒼煙迷故壘﹐夕陽紅樹帶殘流。摩崖讀徧前朝字﹐乘輿還登最上頭。」陳鳴鶴《登屴崱峯晚眺》﹕「絕磴千盤躡屐遲﹐微茫萬里夕陽時。山連西北環閩越﹐水盡東南控島夷。鳥外帆檣歸雜沓﹐煙中邑裏望參差。浮雲不蔽孤峯日﹐細讀徐卿請雨辭。」馬欻《宿鼓山》﹕「禪房深閉絕囂氛﹐寶篆煙消正夜分。深樹猿啼初落月﹐小樓僧定忽歸云。飄搖幡影燈前見﹐滴瀝泉聲枕上聞。塵夢不關心似水﹐獨餘花雨散氤氳。」林世吉《遊鼓山寺》﹕「偶步風塵外﹐尋幽雲水間。鳥啼山界靜﹐花復石牀閒。寶殿天香噴﹐禪窗巖翠環。地偏身自逸﹐談笑欲忘還。」「萬壑松風冷﹐千秋野望微。開樽云駐席﹐趺坐竹穿衣。谷靜泉逾響﹐峯髙鳥度稀。上方鐘磬暝﹐歸路引斜暉。」趙世顯《屴崱峯歌》﹕「屴崱峯髙髙倚天﹐懸厓削壁含蒼煙。琪花瑤艸相向妍。我登絕頂望滄海﹐海上堪悲人代攺。越宮漢壘俱塵埃﹐惟見古來明月在。明月娟娟照酒杯﹐海天空闊雁飛回。樽前嵐气微茫起﹐竹裏秋聲颯沓來。嵐气秋聲兩蕭瑟﹐寒暑相催如過客。對景須傾三百杯﹐莫把光陰枉拋擲。醉來聊枕白雲眠﹐醒後翩翩思欲仙。玄鶴倘從雲裏下﹐乘予一上閬風巓。」又《遊靈源洞》﹕「洞入靈源景倍幽﹐山橋寶地足遨遊。滿林秋艸同僧寂﹐一路天花散客愁。怪石晝懸蒼樹回﹐飛泉晴帶白雲流。斜陽未盡登臨興﹐更欲乘風到上頭。」陳宏巳《經半山廢寺》﹕「絕頂登臨落日回﹐半山蕭瑟不勝哀。寺經火後無僧住﹐路入雲中少客來。九月野花開似菊﹐千年石柱化爲苔。空門生滅元如此﹐何問咸陽幾刼灰。」徐熥《遊喝水巖》﹕「古洞盤旋紫翠間﹐洞門常借白雲關。虛瓢掛樹舊僧隱﹐昏磬出林飛鳥還。路到窮時尢嶻嶪﹐泉經喝後不潺潺。當年舊社成陳迹﹐春雨春花點地斑。」又《宿鼓山寺》﹕「維摩丈室絕塵氛﹐坐對珠龕演梵文。松際窺人孤嶂月﹐山中畱客半牀云。疎鐘出寺過林隱﹐怪鳥啼春徹夜聞。眞性由來愛空寂﹐名香親向殿前焚。」「孤峯天畔削芙蓉﹐入夜遙看紫翠重。一片禪心千澗水﹐五更殘夢數聲鐘。云生淨土龍歸缽﹐露冷空壇鶴唳松。借宿僧寮經幾載﹐蒼苔埋卻舊遊蹤。」徐《湧泉廢寺》﹕「寺經樵火久銷亡﹐古道秋風蔓艸荒。廢殿有基崩夜雨﹐斷碑無宇臥斜陽。遊人借宿茅茨裏﹐田父來耕瓦礫傍。試問前朝金布地﹐老僧垂淚說南唐。」又《同陸兒宿靈源洞》﹕「古洞重來禮石壇﹐舊時遊侶半凋殘。空林閣雨峯千疊﹐絕磴梯雲路百盤。澗底松泉隨客飲﹐壁間苔篆領兒看。數聲啼鳥秋煙外﹐瓦枕蘿茵午夢寒。」又《宿鼓山下寺》﹕「明月含輝照廣庭﹐亂峯低壓寺門靑。佛堂夜靜鳴寒磬﹐僧塔年深拆舊銘。淨室獨關云漠漠﹐香廚遙引瀑泠泠。半龕碧影秋燈寂﹐一榻煙霞臥不醒。」謝肇淛《九日登鼓山經廢寺》﹕「四壁霜飛猿嘯哀﹐風髙木落气悲哉。江南秋色關河動﹐海上浮雲天地回。幾字殘碑眠亂艸﹐千年流水注空臺。丘山人代成今古﹐萬事傷心涕淚催。」又《登大頂峯》﹕「咫尺淸都近可攀﹐濤聲秋色老空山。蟻封隱見圍千雉﹐螺髻微茫指百蠻。絕壁刺天無鳥度﹐半巖采藥有僧還。東南霸業蕭條盡﹐流水荒臺石蘚斑。」又《宿鼓山禪院》﹕「上方寂寂鎖蒼藤﹐門掩雙峯最上層。半嶺松濤千嶂雨﹐數行香篆一龕燈。寒潮應月喧殘寺﹐獨鶴眠云伴老僧。塵夢欲醒鐘磬動﹐泠然心地證三乘。」又《靈源洞答徐興公》﹕「鷲鰲橋上雁聲哀﹐極目平蒿古殿灰。幽洞忽排山罅入﹐小庵斜倚石門開。題殘蒼蘚看誰辧﹐喝後靈泉去不回。十九年前曾宿處﹐佛燈猶照講經臺。」郭子章《登鼓山和蔡君謨韻》﹕「層崿開靈境﹐淸泚蕩心目。披榛躡石梯﹐聽猿度林麓。恍入天臺路﹐疑壓玉官谷。紺宇若騎尾﹐碧霞半巢屋。天風倒海濤﹐聲勢劈巖竹。石鼓亦何奇﹐雷雨慣相觸。絕頂消芙蓉﹐孤髙延麗矚。池頭看浴鳳﹐山腰聽飛瀑。紫嶂臨屴崱﹐丹竈覓幽獨。一嘯溪南溟﹐三山空鼎足。」陳仲溱《經廢寺》﹕「寒花落徧講經筵﹐寶剎灰殘六十年。鳥下空廊人寂寂﹐猿啼香積艸芊芊。壇移貝葉印芳鮮﹐座隱金蓮分暮煙。破衲斷飄寥落甚﹐春風春雨更淒然。」鄧原嶽《登鼓山絕頂還宿靈源洞》﹕「步出東郭門﹐已識靈峯面。行行又十里﹐山回翼宮殿。石罅響流泉﹐百道如飛練。矯首屴崱峯﹐可望不可見。歷覽稍忘疲﹐元象搜羅徧。賈勇陟其巓﹐頓令心目戰。蒼茫大海流﹐三山云外見。天風颯然至﹐寒燠忽已變。歸宿靈源洞﹐空翠落如霰。山嵐日夕隹﹐幾蓆爭蔥蒨。幽鳥向我鳴﹐浮雲自舒捲。借玆淸道心﹐坐使塵慮遣。朱門何足榮﹐末俗豈能眩。」劉克治《登鼓山》﹕「寶地金曾布﹐髙峯劍削成。絺衣花雨濕﹐輕蓋野雲生。鰲極搖窮島﹐麟車下太淸。還逢羨門子﹐松下坐相迎。」曹學佺《湧泉廢寺》﹕「半嶺猶存古寺名﹐空林惟有湧泉聲。僧從破屋云邊住﹐客向回廊艸裏行。講席虛無山月在﹐齋鐘寂寞海潮生。布金知是何年地﹐更覓殘灰作化城。」鄭邦祥《湧泉廢寺》﹕「獨倚崚嶒望渺然﹐興衰塵迹總堪憐。回廊夜嘯寒猿月﹐廢殿秋生亂艸煙。饑鳥尙隨淸磬下﹐殘僧空傍白雲眠。何人重布黃金地﹐勝業消沈七十年。」林古度《湧泉廢寺》﹕「何代黃金建講臺﹐不看全盛獨興哀。斷橋僕澗埋芳艸﹐廢礎成砂沒古苔。過客暫依殘院宿﹐住僧多是別山來。湧泉空自稱靈水﹐不向當年滅燼灰。」陳鴻《湧泉廢寺》﹕「蕭寺荒涼感廢興﹐斷碑磨滅復垂藤。秋風古殿經樵火﹐夜雨空廊見鬼燈。舊種松杉巢野鶴﹐別營茅屋住巖僧。無人更布黃金地﹐滿目殘灰冷不勝。」

海音洞在鳳池之右﹐歷數峯始達。洞口可布四席﹐其中深不可測。故老相傳﹕有羽流居此﹐時聞海濤之聲﹐以爲遠通於海云。

白雲洞在海音洞洞下。由黃坑而登﹐可一里許。崄巇峻峭﹐巨石棋置。萬曆丙戌﹐沙門悟宗始辟﹐鑿石穿竇﹐爲三天門。又有水懸注﹐名「吼雷湫」。有潭名「印月潭」。

明陳省《遊白雲洞》﹕「水簾洞好步平上﹐方廣巖奇車可容。徑峭獨看玆路最﹐地髙盡見遠山重。川原南去無諸郭﹐靑翠西來屴崱峯。獨立宛然飛錫至﹐何須天竺問禪宗。」曹學佺《白雲洞》﹕「小洞藏深處﹐危峯路轉西。當年僧不到﹐終日鳥空啼。海國臨尢儼﹐天門下屢低。此中人迹少﹐偏可愜幽棲。」

積翠庵在白雲洞下。萬曆中﹐僧悟宗建。

玄眞庵在白雲洞。萬曆中﹐都司許國威建。

明屠隆《題玄眞庵》﹕「蕙帳屢邀玄鶴下﹐明燈間與白猿談。秋風鈴閣軍書暇﹐還憶琉璃火一龕。」

由鼓山折而南﹐爲鼓岐﹑蓬岐﹑魁岐﹑朏山﹑鄭澄墓﹑君山﹑石鱉﹑龜嶼﹑磕源﹑張觷宅﹑馬江﹑羅星塔﹑投桃洲﹑院迹山﹑疊石山﹑洋嶼﹑鳳洋山﹑嬰臺山﹑鄭昭先宅﹑盤石山﹑石泉寺﹑重雲山﹑雲門寺﹑衡山寺﹑重云院﹑九龍山﹑毘濟潭﹑淸涼院﹑浮峯山﹑籌岐﹑混元堂﹑下洞江﹑陳謹墓﹑上洞江。

鼓岐在屴崱峯之南。下臨大江﹐上有一石﹐圓如鼓﹐故名。

明陳亮《鼓岐夜泊》﹕「寒山夜蒼蒼﹐淸猿散幽響。風生蘆葦鳴﹐水落洲渚廣。月出知潮來﹐時聞人蕩槳。」謝肇淛《舟泊鼓岐》﹕「水國蒹葭冷﹐霜天鴻雁還。江空多得月﹐潮遠不分山。犬吠荒村裏﹐漁燈亂竹間。爲看雙屐在﹐拂拭共躋攀。」

蓬岐在鼓山裏。山石重疊﹐有蛇洞﹐空濛屈曲﹐莫知所止。又有劍山臨江上﹐其石如劍。

魁岐在鼓山裏。有一石﹐約圓五十餘丈﹐刻籀文其上。相傳﹐圍唐末黃巢駐兵於此﹐以劍藏石下﹐名「劍石巖」。

朏山在永北裏。有石上廣下銳﹐若仙芝焉。又有三生石﹑九眼泉﹐凡十八景。

明王應山《登朏山》﹕「言采仙芝秀﹐維舟試一過。涼飈動林樾﹐疎雨灑巖阿。怪石三生滑﹐飛泉九眼多。空濛何所去﹐隔隴送樵歌。」

鄭澄墓在朏山之東。澄﹐閩縣人﹐雲南郡丞﹐祀鄕賢。

君山在永北裏。山之上有昆侖石室﹐山之下有馬面仙潭。

石鱉山在永南裏﹐枕大江。江濱三石形如鱉﹐故名。又有一山﹐聳起平田中。去山南里許﹐狀若蟠龍﹐有溫泉﹔山左有拏公廟。

龜嶼在永北裏。由玉山一派落平洋﹐俗謂神龜出洞﹐故名。樹木蒼翠﹐爲一方之勝。

磕源在永北裏。坑流入大江﹐則鼓山漸近。城中伐石者咸集於是。

張觷宅在磕源。觷﹐懷安人﹐政和中祕閣修撰﹐事具郡誌。

馬江在江右裏。南臺﹑西峽﹐皆匯於此。江心有巨石如馬頭﹐潮平則沒﹐潮退則現﹐故名。

明林世璧《渡馬江》﹕「橫江渡頭雲水東﹐波廻白馬撼秋風。連山噴雪何如此﹐好似錢塘八月中。」「晉安形勝控東南﹐碧水遙將碧海涵。馬江六月風濤壯﹐不數湘流漢水潭。」「一水橫流滄海東﹐千峯倒映玉芙蓉。猿聲兩岸秋風起﹐無數江花帶雨濃。」「日落風淸江水便﹐片帆遙下月明邊。君聽滿棹歌聲起﹐何似江南競采蓮。」「山色西來若畫屏﹐長江一帶抱沙汀。扁舟日暮東流下﹐疑是秋風過洞庭。」謝肇淛《夜渡馬江》﹕「新寧過不遠﹐大江若天劃。盈盈百餘里﹐待潮復待汐。孤舟出海門﹐豁然乾坤白。石馬不可見﹐浪花三千尺。時聞欸乃歌﹐中流泛空碧。晨雞喔喔鳴﹐依稀辧城陌。風波愁人心﹐安能久爲客。」又《渡馬江》﹕「秋水淨於拭﹐扁舟鏡裏行。月當山罅出﹐云近海門生。龍睡空江冷﹐潮歸野渡橫。棹歌中夜遠﹐漁火不分明。」

羅星塔屹立江心﹐鎭會城水口﹐稱羅星雲。俗呼磨心﹐以在水中央也。塔爲宋時柳七娘所造。七娘﹐嶺南李氏女﹐有色﹐裏豪謀奪之﹐抵其夫於法﹐謫死閩南。七娘斥賣其產﹐入閩﹐捐貲造塔﹐以資冥福。今豪右毀其塔爲墳塋。形家謂﹐全閩要害﹐宜修復云。

投桃洲在馬江中。形勢如桃﹐故名。洲有田數百頃。

明林《度馬江阻風》﹕「春潮洶湧作波濤﹐竟夕邅回此郁陶。暝色盡將孤嶼沒﹐危檣似比眾山髙。空江立馬疑騰躞﹐幽壑藏蛟恣怒號。一望滄溟心欲折﹐自甘行役敢辭勞。」

院迹山在永北裏。有魏國夫人墓﹐韓皇后姪女﹐適帥機張暠。暠﹐龍圖觷之孫也。

疊石山在永北裏。眾山之上﹐前有靈泉﹐四時不竭。又有疊石如蟠龍頭角。

洋嶼在江左裏。又有猴嶼﹑殷嶼﹐並多人煙。

鳳洋山在江右裏。兩峯相應﹐勢如搏鳳。相傳﹐仙人王進才飛升於山﹐巓有仙亭遺迹﹐石牀﹑棋枰﹑几案猶存。峭壁刻「登龍」二字﹐地名龍門。

嬰臺山在江右裏。傍有銅斗山。天馬峯下有石橋﹐龍溪之水出焉。又有鷲峯山﹐上有馬面潭﹐歲旱﹐禱雨於此。

鄭昭先宅在江左裏洋嶼。昭先﹐閩縣人﹐淳熙進士﹐居政府﹐卒之夕﹐有星墜故宅。

盤石山在江右裏。山之巓有山石﹐髙數十尋。又一石疊其上方﹐如棋盤。每天欲雨﹐則云出蓊蓊﹐回港繞其下﹐水出衡山之龍溪﹐曲折三十六灣﹐合流而注於閩江。港口有石橋﹐又石門山﹐南接湖林﹐北連濓山。山之巓﹐萬仞壁立﹐不能容足。上有二石﹐峭拔淩空﹐夾峙如門﹐故名。

石泉寺在江左裏。國朝洪武二年建。

重雲山在江右裏。嵬峨能興雲雨。中有一巖﹐平坦十餘丈。巖中一井天成﹐其深叵測﹐名「龍井」。

雲門在南洋嶼。宋嘉定中建寺。國朝永樂間重建。山有觀音觀﹑彌陀巖﹑泗洲巖﹑獅子石﹑坐禪石﹑五里泉﹑望拜石﹑仙掌石。江中有琴嶼﹑雙魚嶼﹐又楞伽室﹑吸江亭﹑妙善庵。宋孝宗書額「石門」﹐舊稱石﹐號雲門十五奇。

宋黃裳﹕「雲門山﹐不須扶我自登山﹐腳力能勝十八盤。一字雁低頭上過﹐兩城人細掌中看。誰知北戶緣猶在﹐卻笑南柯夢未闌。忽見歸云應是信﹐滿襟先得洞天寒。」僧永安《石律箑》詩﹕「路繞懸崖萬仞頭﹐擔泉帶月幾時休。个中撥轉通天竅﹐人自安閒水自流。」明林鴻《雲門山》﹕「龍宮臨水國﹐鳥道入煙蘿。海曠知天盡﹐山空見月多。鶴歸僧自老﹐松偃客重過。便欲依禪寂﹐塵纓可柰何。」

衡山寺在江右裏。唐景福二年建。

重云院在江左裏。元至正二十年重建。

九龍山在至徳裏。有狂牛嶺﹐髙入云表。

毘濟潭在狂牛嶺之南。深邃莫測﹐神龍窟宅也﹐禱雨輒應。下有一穴﹐通馬江﹐受諸山之泉﹐然亦不溢。成化間﹐亢旱﹐鄕人車水漑田﹐水去數尺﹐見其內大刻「毘濟潭」三字。

淸涼院在至徳裏。唐咸通五年建。

浮峯山在光俗裏。俗傳海潮盈則山上浮﹐故名。山之別支有文筆山﹐大江環繞其下﹐稱瀛洲。狀元陳謹居之。

明王恭《浮峯歌》﹕「海門迢遞江水東﹐江心絕靑芙蓉。橫空積靄幾千丈﹐綠蘿裊裊花蒙蒙。深沈玉鏡浮仙島﹐黛色蒼蒼不堪掃。芳艸磯頭望欲深﹐夕陽渡口看還好。翠壁紅泉髙際天﹐閒雲古木相連延。嵐煙瀑雨猿聲裏﹐僧舍人家鳥道邊。仙舟江上何蕭灑﹐此地那能駐君馬。思爾靑雲得志時﹐莫忘幽期綠蘿下。」

籌岐在浮峯之西﹐俗呼鐵岐。上有烏石巖﹐巖之東爲玉壺山﹐山上有三臺石。相傳此石自武夷山飛來。宋提刑王益祥自義烏卜居於此。

混元堂在光俗裏。元大徳間建。又有方山寺﹐陳天嘉元年建。有賈島《章敬寺碑銘》。

下洞江在江右裏。裏﹐馬江之左一港也。中有獅子石﹐與方山對峙﹐巨浸不沒。俗謂﹕「水浸方山鼻﹐不到獅子耳。」

陳謹墓在洞山之陽。謹﹐閩縣人﹐嘉靖癸丑狀元。

上洞江在至徳裏﹐馬江之左次港也。舟人候潮﹐咸集於斯。

卷之十三郡東南閩縣勝迹

出水部門而南爲鎭海橋﹑劈巖庵﹑象橋﹑進貢廠﹑尙公橋﹑控海樓﹑天妃宮﹑路通橋﹑五龍塘﹑後浦﹑忠烈祠﹑直瀆新港﹑靈溝廟﹑髙湖墩﹑鄭蘊中宅﹑桑薴園﹑龍頭橋﹑洋頭庵﹑壺嶼﹑白湖鋪﹑白湖亭﹑下廉﹑鳳山﹑飲井﹑龍臥鋪﹑蘆州。

鎭海橋水部門外城邊﹐木梁。

劈巖庵今名碧石庵﹐九仙山之支也﹐在城外。巖岫林塘頗幽。嘉靖間﹐有神像漂河濱停泊﹐里人異之﹐遂建庵。

明林彥弼《劈巖庵》詩﹕「石閣崔嵬倚半空﹐炎歊不到綠陰中。林深晝潤常疑雨﹐地過涼生若禦風。僧帶殘雲歸古剎﹐鶴聽玄語出雕籠。回看河朔俱陳迹﹐對景休停碧玉筩。」王應山「和」﹕「理屐共追尋﹐因過雙樹林。淸風起蘋末﹐烈日閟蘿陰。促席聞髙論﹐鳴琴接梵音。泠然鑑塘裏﹐相對滌煩襟。」

象橋在髙惠裏。民居鱗次﹐河口要衝也。

進貢廠在河口尾。琉球入貢﹐駐泊於此﹐有柔遠驛。

控海樓在進貢廠內。正徳間建﹐隆﹑萬間屢修。

明陳朝錠《吟控海樓》﹕「綺閣衝髙漢﹐滄溟接大荒。漢廷柔屬國﹐周室重懷方。閩越關山險﹐京華貢路長。遐瞻炎海上﹐久矣不波揚。」林世吉詩《醉歌行》﹕「城南危樓髙百尺﹐樓勢嵯峨侵太乙。朱構晴棲渤澥霞﹐雕檐晚宿扶桑日。載酒春風邀我攀﹐下淩倒景超塵寰。當軒千江走空碧﹐繞坐八面攢靑山。紅妝小妓仙姿逸﹐一曲霓裳當綺席。彩雲片片逐歌飛﹐亂拂金樽爭勸客。我懷春來愁莫傾﹐今日雙眼方逢靑。溪邊桃花盡開口﹐嫣然似笑山人醒。」

天妃宮在河口尾。元建﹐國朝成化間重修。

路通橋在河口尾﹐宋建。古讖云「南臺沙合﹐河口路通。先出狀元﹐後出相公。」

五龍塘﹑後浦在髙惠裏一圖。長三百丈。宋守蔡襄疏通水利﹐附郡城諸處﹐漑田至三千六百餘頃﹐至今利之。

忠烈祠舊湧泉庵也。成化間﹐攺祀都給事中姚銑。

直瀆新港在河口尾。初郡城水關四﹕一在西門﹐引西禪浦江潮﹐凡三十六曲﹐至柳橋以達西河。一在水部門之東﹐引南臺河潮﹐自河口直瀆﹐凡三十有六曲﹐由水關入城東西﹐環合以萃風气。直瀆又北通東湖﹐受東北諸山之水﹐其流甚迅。國朝弘治間﹐督舶內臣始鑿新港﹐徑趨大江﹐便夷船往來﹐土人因而爲市。東際三十六灣遂廢﹐堪輿家以爲不利。嘉靖初﹐謝給事蕡疏復不果。萬曆初﹐屢事疏築﹐以故復道﹐豪門規利與姦民擁害﹐迄無成功。十八年﹐巡撫都禦史趙參魯采輿言﹐毅然塞之﹐今復衝斷。

靈溝廟在下鄭洋。元至正間﹐溪水泛溢﹐忽一木像乘浮槎﹐往來洪溝者數日﹐忽自登於巨石上。是夜﹐裏中父老咸夢一緋衣神曰「吾素習岐﹑黃﹐濟人爲多﹐今當廟食。」翊日﹐各言所夢皆同﹐因立廟。凡瘡瘍者禱之盡愈。

髙湖墩在光徳裏。小浦通潮繚繞其間﹐鄭氏居之。

鄭蘊中宅在髙湖。蘊中﹐官貴池令﹐有淸操﹐卒年九十餘﹐事詳郡誌。

桑薴園吏部鄭善夫別墅也。自書「少谷柴門」﹐顏其堂曰「淸野」﹑亭曰「遲淸」。今頗寥落。

何景明《寄題鄭園》﹕「三山今有鄭公園﹐避俗從來亦避喧。蘿竹靑靑垂谷口﹐花林靄靄覆桃源。天邊鴻雁春寥廓﹐海畔蛟龍晝曲蟠。南海尺書招隱意﹐白雲叢桂幾攀翻。」﹝景明﹐信陽人﹐官學憲﹐與善夫爲文字交。﹞

龍頭橋在光徳裏江邊﹐林氏居之。

洋頭庵在髙湖道周﹐萬曆間建。

壺嶼在光徳裏。有山形如倒壺﹐故名。山之東有巨石﹐水甚淸冽﹐亢旱不竭。又有麓平山﹐林﹑鄭二氏居之。

白湖鋪上接江南鋪﹐下通龍臥鋪。

白湖亭在官賢裏迆南。洪武四年建﹐近又作庵其側。

下濂在白湖亭之南﹐李氏居之。

鳳山在仁惠裏。山形如鳳凰展翅﹐又名黃山﹐多礪石。鄭氏居之。

明鄭善夫《歲晚入黃山治田》﹕「幽棲已傍鳳山遠﹐長日看云意獨深。漾漾江濤喧永夜﹐冥冥蘿月散靑林。田園春近存生事﹐鵰鶚天髙寄遠心。避地休歌飯牛曲﹐驚風落木歲方陰。」

飲井在鳳山下。有泉極佳﹐亢旱不涸。

顯應廟在飲井西麓。神陳姓﹐名﹐初與其弟觀察使巖同廟﹐祀於裏之蘆川。宋嘉祐七年春﹐一夕雷雨大作﹐神香火忽遷今所﹐遂立廟祀之。開禧﹑嘉定間﹐水旱蝗雹﹐屢禱輒應。寶慶元年賜額曰「顯應」。開慶元年﹐封曰「仁濟侯」。侍郎陳公益撰廟記。

龍臥鋪在飲井之東。

蘆州在鳳山之南。又名蘆下﹐宋時陳氏居之﹐卽仁濟侯之後﹐膴仕蟬聯。今靡孑遺。其地有故祠﹐中祀宣聖﹐左祀其祖先。今有後裔在莆陽﹐頗蕃衍。

由鳳山折而東﹐爲平山福地﹑林瀚宅﹑甘泉山﹑瑞迹寺﹑林廷墓﹑邵岐﹑翁岐﹑瑯岐﹑閩安鎭﹑棠嶼﹑葉烈婦墓﹑海雷石﹑文筆山﹑動石﹑五虎山﹑福斗山﹑荷溪﹑白田山﹑林碩墓。

平山福地有堂閣。今廢爲泰山東嶽行祠。

明林瀚《平山懷古》﹕「翠輦金輿載恨遊﹐豈緣南越覓丹丘。鐘聲落日孤村寺﹐海色西風萬里舟。王气銷沈天地老﹐胡塵溟漠古今愁。傷心最是濂江水﹐還繞行宮山下流。」林炫《平山懷古》﹕「聚景湖山作意遊﹐誰知閩海有平丘。百年廟社三春夢﹐萬里風濤一葉舟。落日鼓聲寒不起﹐中原艸木慘多愁。至今遺恨江心水﹐石激潮聲夜夜流。」

林瀚宅在濂浦。瀚之先累代居此。知府元美始拓其基﹐瀚益大之。嘉靖季年﹐倭寇宅毀。隆慶間﹐大宗伯庭機鼎新堂宇﹐復作祠堂。

甘泉寺在平山之南﹐今廢。其山多巖石﹐少艸木。有泉﹐色白味甘﹐不盈不涸。山之東﹐有林氏祖塋。初﹐贈尙書林觀有隱徳﹐嘗卜地葬親﹐得吉壤。術者言「後當數世公卿。」觀曰「吾田野人﹐敢望此乎﹖」乃取族人火葬者二十四甕﹐俱掩其中。「必有福與吾宗共之。」後以子孫貴﹐贈太子太保。

瑞迹寺在開化裏甘泉山之東。唐大中六年﹐有邵環者遊山﹐聞異香﹐白光燦然。環迹其光而往﹐見銀色化爲佛。須臾入枯木﹐光亦不散。因現巨迹於盤石。後人鑿之﹐其迹隨滅。咸通元年建寺﹐歲久傾圮。國朝萬曆初重建。

明林炫《登瑞迹絕頂》﹕「突兀層峯古樹齊﹐穿雲遙見海門西。丹楓露下靑丘近﹐白鶴峯前紅日低。牧子前村漫吹笛﹐山人何處來杖藜。松楸掃罷偏增感﹐煙火空林一鳥啼。」林世吉《登瑞迹寺》﹕「鷲嶺摩靑漢﹐雞林隱翠微。山深僧住少﹐地遠客來稀。野鳥銜花落﹐巖泉帶雨飛。夕陽蘿徑暝﹐願丐一燈歸。」

林庭墓在樟林山。庭歷太子太保﹑工部尙書﹐贈太保﹐謚康懿﹐有司營葬。

邵岐在濂浦之東。連上﹑下董諸村﹐黃氏居之。

翁岐在永福裏﹐有山曰大翁。

明林賜《題翁石山房》﹕「玉澗隨處深﹐蘿衣謝時早。幽棲同鹿門﹐勝地卽蓬島。緬懷京國遊﹐卻戀雲山好。何日賦歸來﹐相期拾瑤艸。」

瑯岐在紹惠裏。臨大江﹐其山髙聳。有龍井﹐亢旱不竭。

閩安鎭在江右裏。有巡檢司﹐鐵纜橫江﹐爲閩中要害。

棠嶼在江右裏﹐林氏居之。

葉烈婦墓在嘉登裏。翁文禧妻也。隆慶三年﹐海賊虜﹐不肯行。以刃迫之﹐斷兩臂而死。

海雷石在嘉登裏。石爲海濤穿蝕成竅﹐風蕩激﹐則訇然有聲﹐若迅雷然﹐故名。

文筆山去城百里而遙。與王埔山對峙﹐居人多漁業。

塘頭土堡在合北裏。嘉靖季﹐倭夷爲患﹐里人董世道捐貲倡築土堡﹐一鄕賴之。

動石在合北裏。其石甚巨﹐一指推之則搖﹐力推則屹然不動。

五虎山在嘉登裏﹐有巡檢司。

福斗山在嘉登裏。與瑯岐﹑靑洋俱列海澳中。

明林良箴《福斗山》﹕「載酒入江色﹐應尋福斗遊。委蛇山翠晚﹐洶湧海濤秋。嶼合雙龜近﹐門深五虎浮。風恬鯨練淨﹐月出蚌珠流。」

荷溪地名龍井。近溪﹐有元中訓計議鄭愷所居﹐碑刻「躍龍津」三字。

白田山在欽仁裏。產蕉艸﹐可爲布。坑曰「蕉坑」﹐溪曰「蕉溪」。

林碩墓在合北里長灣山。碩﹐永樂間官布政使。

由鳳山折而南﹐爲城門山﹑鄭湜宅﹑虹橋﹑眞隱院﹑西峽江﹑大象山﹑珠山﹑枕峯寺﹑方南鋪﹑靑布嶺﹑靈濟宮﹑瑯峯﹑苦竹溪﹑白鹿峯﹑大田驛﹑陳暹墓﹑陳全之墓﹑昭格廟﹑綠榕橋﹑榮繡裏﹑安民橋﹑長坑橋﹑義溪鋪﹑尢鋪﹑常思嶺。

城門山在永福山之巓。有鰲頂峯﹐峯之東有魁巖﹐峯之中有飛來石。石之西有龍觀井。峯之下有宋省元林執善宅﹐子孫世居之。

鄭湜宅在城門山鰲頂峯之東。湜﹐慶元中爲起居郎。湜墓亦在城門﹐卒謚文肅﹐事具郡誌。

虹橋一名紅橋﹐跨永福﹑歸仁二里。橋南有亭﹐成化二十一年重修﹐響卜有靈﹐遠邇咸集。

眞隱院在永福裏。唐光化二年建。地近西峽﹐往來必憩於此﹐有「且止堂」﹐今爲公館。

宋吳千《且止堂》詩﹕「無心終日看雲飛﹐空梵猶如鳥道遺。欲問堂中常住相﹐黃花翠竹幾人知。」

西峽江在永福裏。受永福印溪之水﹐流十四里與東峽江合。東峽跨歸仁﹑髙詳二里。兩山夾峽﹐上納汀﹑建﹑延﹑邵之水﹐下吞興化﹑泉﹑漳潮汐。闊可數計﹐其深叵測。中流有石如砥柱﹐名浮焦。焦下有潭﹐龍潛其中。歲旱﹐有禱輒應。江南﹑北各有亭待渡﹐官募大﹑小舟十數﹐往來如織。

宋林亦之《過西峽渡》﹕「白鹿山頭云欲頹﹐峽門灘下水如雷。錦囊破裂元無用﹐席帽嵚崎還更來。我自未能逃世俗﹐人誰便解脫塵埃。扁舟且趁牛羊渡﹐莫問如今第幾回。」

明鄭善夫《渡峽江》﹕「凜秋行日夜﹐短別去故里。倦此有所思﹐陟山復臨水。重峽亙天塹﹐下足頓逸軌。廻飈激伏瀾﹐絕流渡濛汜。西崦積暝色﹐翳翳斂夕靡。所憂風波集﹐擊柝志未已。至人乘虛無﹐君子慮終始。蹈險乃眞見﹐履順有滅趾。矢言涉大川﹐勿負橫江恥。」張時徹《峽江道中》﹕「玉峽江深駕鸛﹐靑樓夾岸轉流霞。帆檣返照穿紅葉﹐山郭浮雲擁白沙。久客盤餮誰是伴﹐滿城砧杵正思家。自憐朱瑟那能禦﹐獨坐長更望斗槎。」顧大典《渡峽江》﹕「岸廻潮痕出﹐江迥峽路長。雲帆不可辧﹐海气更微茫。」陳翰臣《渡峽江》﹕「云來峽气長﹐朝旭動海樹。地窮天塹見﹐下馬問古渡。舟淩寒潮徵﹐帆帶孤鳥鶩。蒼茫南北廻﹐煙岸渺何處。中流破急浪﹐恍若輕灩澦。風波銷客魂﹐慘淡起百慮。豈不戒垂堂﹐勉彊趁歸路。登岸慰脫險﹐回首尙餘怖。」楊徳政《渡西峽》﹕「豈忘垂堂戒﹐何因涉險行。靑山吹欲動﹐白浪湧如崩。鷗鷺驚飛盡﹐蛟螭結伴行。誰云舟楫好﹐未若羽毛輕。」陳價夫《西峽》﹕「西峽風濤天地廻﹐海門無日不喧豗。雪晴罟网春猶集﹐江冷魚龍秋自哀。芳艸遠連螺女廟﹐暮云深傍越王臺。長年三老愁看汝﹐舟楫於今莫浪開。」

大象山在髙詳裏。髙聳插天﹐爲城南大障。其分脈﹐爲西峽臨大江之珠山﹐髙百丈。

珠山爲大象分脈﹐周遭溪水環繞﹐九山若九龍戲珠焉。

黃石山脈連珠山﹐有蟠環之勢。

枕峯寺在歸義裏。宋建隆元年建。西峽江之南﹐驛道往來﹐候潮稍憩於此。國朝正統九年重建。又吉祥寺﹐宋景祐初建。國朝成化間﹐知府唐珣重建。

宋劉克莊《遊枕峯寺》﹕「石磴招提古﹐松蘿暝不分。排云雙樹轉﹐隔水一鐘聞。林影迎殘雨﹐山光倚夕曛。醉來歸路遠﹐秋思正紛紛。」王十朋《飯枕峯寺》﹕「門外峯如枕﹐宜眠淸淨身。禪僧自面壁﹐誰是枕峯人﹖」「飯罷匆匆別﹐勞生可柰何。不能畱一宿﹐有愧此峯多。」

明王應鐘《枕峯登眺》﹕「招提千仞倚髙峯﹐上界平臨浩劫空。萬疊西來雲海盡﹐一燈東度粵南通。山中喬木含秋气﹐天外曇花落晚風。試問元龍登眺外﹐新詩題徧幾株松。」陳邦注《題枕峯寺壁》﹕「粉壁龍蛇怪﹐蒼巖鳥迹深。客來僧隱定﹐涼月落前林。」

方南鋪在方山之南。上接枕峯﹐下通梁山。

靑布嶺在積善裏。又名靑鋪﹐林氏居之。

陳煒墓在積善玉水山。煒官布政使﹐事具郡誌。

靈濟宮在金鰲峯下。五代時﹐二徐眞人下閩屯兵處也。左有龍湫﹐潭水湍急如龍之噴瀑﹐通苦竹溪﹐流至林埔﹐抵西峽江。林浦前有金墩﹐石出土中﹐如金色﹐中有戰場及試劍石。眞人徐姓﹐兄弟二人﹐兄曰知證﹐封江王﹔弟曰知詳﹐封饒王﹔並南唐主知誥之弟也。率師入閩﹐秋毫無犯﹐閩人徳之。晉開運二年﹐閩人爲立祠鰲峯下。宋太平興國八年﹐里人方玨立祖廟於芝嶼。祥符元年﹐又立廟於潢溪。政和七年﹐潢溪廟廢﹐並遷今所。國朝永樂十五年﹐奉旨拓其基而大新之。又有廟﹐曰「旗龍仙祠」﹐初爲壇壝。宋政和七年﹐禱雨有應﹐創祠。先是成祖文皇帝北徵﹐弗豫﹐百藥罔效。夢二眞人施靈符﹐敷以妙藥﹐尋愈。用是加封神號﹐伯曰「淸微洞元沖虛妙感慈惠洪恩眞人」﹐仲曰「髙明宏靜沖淡妙應仁惠洪恩眞人」。舊號如故。賜廟額曰「洪恩靈濟宮」﹐勅有司勒之貞瑉。給灑掃五戶﹐春秋享祭﹐歲易衣袍﹐遣官賫祭。有禦制碑文﹐豎於新廟之左﹐又立廟京師祀之。

成祖禦制詩﹕「天產英靈爲世傑﹐出人幽明猶一覕。生著勛勞保甌越﹐沒爲明神崇偉烈。茫茫海甸倚茈樾﹐雨暘寒燠調以燮。冬無淩兢夏無竭﹐沴气殄陽靡颶。十稔髙黍歲穰桀﹐驅掃不祥走妖孽。晨鐘暮鼓樂髫耋﹐卓彼鰲峯峻且嶻。蜿蜒廻抱天造設﹐春蘭薦芳秋菊飶﹐寒泉白石瀨淸潔。神之遊兮羽葆翳﹐飛雲翩翩道幢節。歘來忽往靈僁僁﹐呼吸響應速以偈。濟利溥博無時歇﹐四時報享繁獻醊。衛朕之力疇與埒﹐維矢銘心與刻骨﹐思恩著徳立堅碣﹐垂示萬古昭日月。」

明陳嚴之《謁二眞君祠》﹕「金玉隆徽冊﹐瓊臺侈上儀。祀從天帝廟﹐傳自永皇時。宮錦殊恩錫﹐龍章太史詞。瑤編應有述﹐靈異至今疑。」

瑯峯在紹惠裏。髙聳如旗。龍井水在東﹐甚甘泠﹐亢旱不竭。峯之下﹐江潮環繞。

白鹿峯在積善裏。峯之左有雷鼓潭﹐龍居之。歲旱﹐鄕人禱雨多應。唐元和中﹐僧道洪自晉江領徒住北山﹐有白鹿之異﹐故名。入山十五里﹐有溪曰榕溪。

明汪文盛《烏龍潭禱雨》詩﹕「靈穴緣崖慣﹐龍宮請水頻。登壇千葉動﹐灑地萬花新。靑鋪原非遠﹐烏潭定有神。甘霖慰渴想﹐枯槁荷洪仁。」

大田驛在西集裏。下通宏路﹐上達會城。

大田鋪在驛之東。

明王世懋《大田道中》﹕「疏雨溟濛海气饒﹐雙旌南去渡江遙。山煙巧簇千林葉﹐驛路驕侵十月潮。啼鳥似呼泥滑滑﹐行人厭聽馬蕭蕭。何時一曲橫塘裏﹐細浪輕陰引畫橈。」

陳暹墓在大田驛後。暹﹐廣東布政使﹐事詳郡誌。

陳全之墓在驛西石官山。全之﹐官山西參政﹐著有《蓬窗日錄》行世。

昭格廟在義溪之東。宋陳禾第三子煇居大義﹐嘗官長沙丞。所攜長沙王香火﹐鄕人祀之﹐以爲土神﹐廟貌巋然。

綠榕橋在義溪之東。古榕二本﹐蔭橋東﹑西﹐故名。成化十六年﹐知府唐珣重建﹐陳煒記之。

榮繡裏在西集裏﹐俗呼大義坊口。宋陳愷者﹐禾之孫也。其先居大義﹐禾徙龍泉。後愷典鄕郡﹐充安撫使。鄕人更西集﹐爲榮繡裏﹐取制詞「榮哉此行﹐何殊晝繡」之語。

安民橋跨義溪之上。

長坑橋大義坊口南去里許。成化十六年﹐知府唐珣因造綠榕橋並修之﹐歲久傾圮。萬曆間重建。

義溪鋪上通大田﹐下達尢﹐十里而近。

尢鋪上通義溪﹐下達常思嶺﹐有古木蔭翳﹐故名。

常思嶺界閩﹑福淸二縣。髙數千仞﹐袤二三里﹐又名相思嶺。髙處有福海庵﹐有亭以憩行者。

明王世懋《雨中度常思嶺》﹕「策馬千山欲暮時﹐濕云如罩雨如絲。無端更上常思嶺﹐何地令人不可思。」王應山《度常思嶺》﹕「盤盤磴道景初斜﹐林外飄搖雨是花。縱說旅遊喜新霽﹐我行竟日已思家。」「筍輿未足任驅馳﹐猿鳥驚心十二時。望入髙車宏路﹝鋪名﹞遠﹐蘧蘆猶起夢中思。」徐熥《憩福海庵》﹕「白雲深處梵王家﹐回望千層鳥道賒。滿室空香薰貝葉﹐一聲殘磬落松花。聽經野鹿羣依艸﹐出定山僧獨施茶。禮罷瞿曇畱偈別﹐寒鴉影裏夕陽斜。」徐GFDAB「次韻」﹕「踏徧危峯到梵家﹐白雲流水望中賒。隔山斷靄千重翠﹐滿路東風二月花。座上焚香翻貝葉﹐佛前鳴磬供新茶。樵歌隱隱孤村外﹐回首平林夕照斜。」陳邦注《宿福海庵》﹕「偶來菩薩界﹐始覺萬緣空。雲气諸天散﹐泉聲百道通。巖扃畱鶴夢﹐磵戶落松風。獨宿靑蓮宇﹐蕭然聽曙鐘。」陳薦夫《遊福海庵》﹕「獨尋雙樹叩禪關﹐身世無如雲影閒。秋艸自生僧定處﹐巖花故落水流間。天邊西嶺斜陽路﹐鳥外東林過縣山。遠樹蕭蕭明月裏﹐一聲孤磬送人還。」

卷之十四郡南閩縣勝迹

南出寧越門﹑洗馬橋﹑南園﹑教場﹑關王廟﹑貞女廖璧宅﹑閩越王祖廟﹑祖廟亭﹑茶亭﹑沙合橋﹑安民岐﹑武勝廟﹑貞節莊母鄒氏宅﹑吉祥寺﹑橫山鋪﹑萬壽橋﹑江南橋﹑光孝寺﹑天寧臺﹑鹽倉。

洗馬橋南城外濠也﹐以木爲梁。

南園在洗馬橋東﹐陳殿元謹別業。逶迆里許﹐有岡阜三石﹐森立如筍。

教場廣四里﹐東西爲轅門。外有揚威坊﹐中爲閱武堂﹐東北爲旗纛廟。嘉靖季年﹐有倭寇患﹐調客兵。萬曆初﹐東﹑西創兵營居之。城西外有舊教場﹐今廢。

關王廟在教場內西偏。萬曆十八年建﹐劉大勛撰碑。

貞女廖璧宅在南門外﹐詔旌其門。

閩越王祖廟在嘉崇裏﹐永樂十四年建。廟後一丘﹐蓋無諸塚云。萬曆戊申重建。

祖廟亭廟西﹐爲亭於道周﹐有廳事。出郭迎送﹐咸集於斯。

茶亭昔有僧以暑月醵金煮茗﹐飲行者﹐因名。

沙合橋又名小橋﹐在中亭街。國朝成化六年﹐知府周鈍重建。

安民岐微有岡阜﹐郡城初案也。民居鱗次﹐亙於臺江。

武勝廟在安民峙東。神姓陳﹐名諱無考。晉天福二年﹐閩啟封﹐後加武勝王。宋時﹐廟宇屢新﹐建左﹑右二侯祠。國朝永樂二十年重修﹐成化十年重建門廡。左爲愛生祠﹐右爲文昌祠。

貞節鄒氏宅在南臺街。莊宏紳妻﹐詔旌其門。

吉祥寺在橫山﹐宋景祐元年建。國朝成化間﹐知府唐珣重建。嘉靖間毀﹐萬曆初興復。

橫山鋪出郡城十里﹐達於江南。嘉靖間﹐移建今所。

萬壽橋橫跨臺江。舊爲浮橋﹐屢修屢壞。宋元祐間﹐郡守王祖道置田一十一頃七十二畝﹐備修橋費。元時﹐田入頭陀萬歲寺。大徳七年﹐頭陀王法助奉旨募造石橋﹐釃水爲二十九道﹐上翼以石欄﹐長一百七十丈有奇。南﹑北構亭二。至治二年落成。學士馬祖常爲「記」﹐刻「萬壽橋」三字於石。國朝天順間重修﹐翰林編修杜寧「記」。萬曆十六年﹐巡撫龎尙鵬重砌石欄。

江南橋在鹽倉前。俗呼中洲橋﹐又名小橋﹐與萬壽橋接﹐其長減萬壽之半。

光孝寺在時升裏。宋崇寧二年﹐王祖道建於浮橋之南。政和初攺「天寧萬壽寺」。紹興初更今名。李綱謫居﹐嘗寓寺之松風堂。又有海月﹑來薰二亭﹐今廢爲鹽倉。

天寧臺在光孝寺中﹐今爲玄武廟。

宋李綱《題天寧明極堂》﹕「久客若飛蓬﹐年年气味同。猶欣容榻地﹐更得化人宮。郁勃炎蒸極﹐巍峩棟宇雄。疏林碎搖月﹐虛館迥含風。萬戶軒楹外﹐三山指顧中。靈潮自朝夕﹐大舶各西東。悵望關河遠﹐蒼茫雲海空。餘生寄閒曠﹐任運學龐翁。」又《松風堂》﹕「旅泊不求安﹐小憩南臺宮。軒楹盡北向﹐盛暑墜甑中。開垣追微涼﹐山頂羅千松。煩襟忽破散﹐濯此萬里風。羣山遞環繞﹐云物增奇峯。江潮信有期﹐來去初不窮。嘯詠得所托﹐幽禽亦玲瓏。靑霞蔽殘日﹐皎月生於東。淸光入疏林﹐照我鬢髮松。壯年幾何時﹐倏忽成衰翁。願餐日月華﹐爲駐冰雪容。二子皆靜者﹐翛然此相從。靈丹論祕訣﹐妙理談眞空。兵戈滿寰瀛﹐此樂豈易逢。猶恨邇城市﹐時來車馬蹤。逝將選幽僻﹐誅茅寄蒙蘢。灌漑荔支園﹐可敵萬戶封。屋前修竹合﹐屋後溪流通。風月應更好﹐淸歡永相同。稚川晚聞道﹐尙冀刀圭功。」李邴《藏六庵》﹕「莫言藏六便忘筌﹐一六俱非也未然。枯木有人能采菌﹐白牛無地可施鞭。」

明陳鳴揚《天寧臺》﹕「天寧臺上飛黃鳥﹐天寧臺下春流繞。和鉛理屐共登臺﹐紫陌春風撲地來。雙闕方瞻初日馭﹐九霄盡放早春回。春來春去自今古﹐江山閱世應無數。梵宇髙低宿暮煙﹐僧墳隱見隨寒雨。暮煙暮雨落花開﹐豈信靑陽厭艸萊。撫景且歌下裏曲﹐逢時須賦上林才。」

鹽倉卽光孝寺基也。國朝洪武間建。嘉靖間﹐商人創私立倉百餘所。江南有山﹐爲會城「朱雀」鑿破﹐於文運不利。萬曆初撤去﹐僅三之一。

自吉祥寺迆西﹐爲彰義祠﹑龔用卿墓﹑山川壇﹑釣龍臺﹑鎭閩王廟﹑潭尾街﹑白龍江。

彰義祠嘉靖四十年建﹐祀禦倭陣亡將士。初﹐倭寇閩﹐至城下﹐把總童子明等力戰歿﹐有司並先後死士合祠之。爲廣置祠田﹐頗爲守者乾沒。

龔用卿墓在嘉崇裏惠澤山。其地卽獨山神廟也。用卿﹐嘉靖丙戌進士第一﹐官祭酒。

山川壇在城南﹐卽釣龍臺故址。洪武元年﹐合風﹑云﹑雷﹑雨並城隍合祭爲一壇﹐設位四﹕中祀風﹑云﹑雷﹑雨﹔左祀山川﹐右祀城隍﹐悉南向﹔日本﹑琉球﹑浡泥﹑山川之神祀西隅﹐東向。春﹑秋二仲月上巳日﹐藩﹑臬長吏祭如社稷禮。初﹐宋﹑元時皆附於社稷壇。洪武三年建於惠澤山﹐六年移今所。

釣龍臺在惠澤山之南。相傳粵王余善釣白龍處﹐一名越王臺。其亭榭今多蕪沒。

唐翁承贊《冊封閩王還朝於新丰市堤餞別》詩﹕「登庸樓上方停樂﹐新市堤邊又舉杯。正是離情傷遠別﹐忽聞臺旨許重來。此時暫與交親好﹐今日還將簡冊回。爭得長房猶在世﹐縮教地近釣龍臺。」韓偓詩﹕「無那愁腸日九廻﹐彊抒懷抱立髙臺。中華地向城邊盡﹐外國雲從島上來。四序有花長見雨﹐一冬無雪卻聞雷。離宮紫气生冠冕﹐試望扶桑病眼開。」

宋蔡襄《達觀亭》詩﹕「峭峻釣龍石﹐飛亭壓其端。曠達四無際﹐因之名達觀。攀云躋大亭﹐仙路何紆盤。秋明澄遠綠﹐暑霽凝新寒。城郭煙火稠﹐水陸漁樵蕃。偶暇按民俗﹐適遊心意歡。鳴絃俯淸流﹐對水環蒼山。重拂襟塵淨﹐從帶夕嵐還。」程之邵《碧光寺》詩﹕「寺壓髙臺最上頭﹐一亭新就得淸遊。天連遠岫交相碧﹐地枕長江分外幽。煙際晴光渾不斷﹐望中詩思浩難收。公餘幸有賓朋樂﹐聊把狂篇索唱酬。」

元雅琥詩﹕「自古甌閩國富雄﹐南琛不與職方通。江流禹畫縱橫外﹐山入秦封蒼莽中。逐鹿師還神器定﹐屠龍人去釣臺空。海門最是潮頭急﹐何處繁華是故宮。」

明林鴻《釣臺懷古》﹕「無諸昔建國﹐赤土疏王封。築臺靑冥上﹐垂釣滄江龍。乘龍去不返﹐千載如飛蓬。只今登荒臺﹐寂歷多遺蹤。我有太古懷﹐來吟江上峯。天淸海气滅﹐地古寒煙濃。潭水綠萬丈﹐秋岑碧千重。瞻眺未能已﹐落日催孤鐘。」「甌閩古荒服﹐無諸漢英雄。秦項旣淪沒﹐滅卻龍準翁。組練照海色﹐旌旗來故宮。昔日釣龍臺﹐尙餘江水中。桂殿苔色古﹐空陵雲气紅。朝夕捲寒潮﹐隱隱聞雷風。登臨畢余景﹐感嘆無終窮。」「無諸東海上﹐有國在秦先。一朝逐秦鹿﹐戈甲紛相連。髙才已得志﹐論封亦徒然。歸來築髙臺﹐投竿釣蜿蜒。屠龍雄按劍﹐拂拭蒼洲煙。英風振海嶽﹐古月亙長天。昔人不可見﹐蹤迹長堪憐。閒來弄秋水﹐漁舟藹淸川。云髙碧海淨﹐日落千山妍。浩歌古臺上﹐醉向酒家眠。」又《登釣龍臺》﹕「逐鹿屠龍事渺茫﹐空臺依舊枕崇岡。衣冠神禹傳苗裔﹐封壤宗周列職方。南粵云來螺渚白﹐東甌天接虎門蒼。登臨送別兼懷古﹐不惜狂吟倒玉觴。」又王偁詩﹕「髙臺遠枕大江流﹐江上云屏宿靄收。才子揮毫春作賦﹐商人酬酒晚移舟。空潭龍去山河攺﹐古殿云寒劍戟愁。莫向此中多感慨﹐漢家陵樹已先秋。」趙迪詩﹕「無諸故國釣龍臺﹐休沐登臨懷抱開。山色銷沈王气歇﹐江聲寂寞暮潮來。翠華晝掩云凝棟﹐寢殿春寒錦作苔。弔古憑髙同賦詠﹐不知誰是子云才。」魏文焲詩﹕「浩浩長川春水來﹐釣龍人去有荒臺。江空日冷黿鼉蟄﹐天淨風髙鸛鶴回。鼓瑟只今悲帝子﹐采蘺時復薦山罍。羣公多睱延淸景﹐潦倒狂歌逸興催。」徐詩﹕「無諸漢雄長﹐建國甌閩隈。欲釣滄江龍﹐江幹起髙臺。白龍去不返﹐千載徒蒿萊。霸气今已盡﹐雄圖安在哉。廢殿寢寒煙﹐空林委荒苔。燕雀爭營居﹐猿狖朝暮哀。我來弔遺蹤﹐感慨空徘徊。惟餘滄江水﹐東流無盡回。」沈明臣詩﹕「閩本無諸國﹐釣龍空此臺。山川禹服外﹐風气漢時開。鐘臥欹春艸﹐碑橫斷古苔。樓船今已定﹐天子未教回。」黃克晦詩﹕「霸國春云外﹐髙臺釣渚間。白龍潭下水﹐五虎廟前山。松響風生幔﹐潮來雨滿關。翠華終不返﹐鳧鷺自成班。」陳薦夫詩﹕「七郡封疆世幾更﹐髙臺尙有越王名。雲山不變古今色﹐江水但流嗚咽聲。逐鹿舊都無客在﹐釣龍荒井此時平。遺民只用矜形勝﹐聖代萬年誰戰爭。」徐熥詩﹕「山河如故霸圖休﹐臺下空江水自流。歲久莓苔生廟壁﹐日斜葭菼滿汀洲。旌旗影滅秋風冷﹐劍戟星沈暮雨愁。莫道釣龍人已遠﹐精靈還向夜深遊。」鄧原嶽詩﹕「日落汀洲江吐云﹐君王遺殿晚氤氳。樓船北出鄱陽道﹐劍璽東歸威武軍。馬瀆潮平天外直﹐龍湫潮咽夜深聞。一時霸業堪蕭索﹐愁對靑山越水濆。」陳椿詩﹕「釣龍臺枕大江隅﹐江水蒼茫帶綠蕪。城郭昔曾歸霸略﹐山川今已入皇圖。片帆落日沈孤鳥﹐畫角淒風起暮烏。欲向斷碑探往事﹐苔痕半已沒龜趺。」徐詩﹕「寂寞髙臺翠色重﹐居人千載弔遺蹤﹐殿前煙雨迷銅獸﹐江上風雷起白龍。城郭萬家猶禹貢﹐河山八郡舊秦封。昔時霸業蕭條盡﹐空有寒潮送暮鐘。」林嘉詩﹕「越王祠枕大江洲﹐江水長流霸業休。劍戟聲沈三殿寂﹐旌旗影滅四郊秋。荒涼古壁生蒼蘚﹐寥落沙村起白鷗。此日登臨倍惆悵﹐百年人代總悠悠。」陳鳴鶴《懷古》﹕「陵谷髙深異昔時﹐白龍何處可投絲。千家燈火魚鹽市﹐半畝祠堂鳥篆碑。秦漢舊封煙漠漠﹐江淮故事艸離離。停舟與客瞻遺像﹐松柏淒風獨去遲。」

鎭閩王廟在釣龍臺西﹐俗呼大廟。漢髙帝五年﹐無諸王受冊封於此﹐後立廟。武帝時﹐閩粵國亡﹐祀廢。唐大中十年復建﹐五代唐長興元年﹐閩復追封爲閩越王。宋因之﹐號「顯聖武勇王」。左﹑右二王﹐牙將也。熙寧中﹐民兵出戍熙河﹐二將現云端﹐戰遂克捷。政和間﹐復戍桂管﹐徵蠻之際﹐二將復現﹐降大雹﹐飛黃蜂﹐以退蠻兵。宣和二年﹐浙寇竊發﹐連陷數郡﹐將及境。提刑兪向自建康領兵南下﹐黃蜂以數萬隨舟蔽江﹐居民咸謂神助﹐境內帖然。乃大新祠宇。建楹日﹐有靑﹑紅二小蛇﹐蜿蜒香幾間。曁升梁﹐又見﹐舉首北向﹐移時乃隱。儀曹王琎奉二王像入廟﹐二蛇又現。廟成﹐兪向將臨視﹐前一夕﹐夢神人靑色者來謝遷祠。祀畢﹐靑蛇忽現左王之前﹐而神之容色一如所夢。有司以聞﹐敕賜廟﹐號「武濟」﹐向自爲「記」。六年﹐追封閩粵王爲鎭閩王﹐二將左封靈應侯﹐右封顯應侯。建炎四年﹐王加封「武烈」﹐靈應侯加「廣惠」﹔顯應侯加「嘉澤」。紹興三十一年膠西之役﹐舟師禱於神﹐戰以克捷﹐王加封「英護」﹐左侯加「協威」﹐右侯加「協忠」。元更封「眞君」。國朝洪武十年﹐布政葉茂禱雨﹐獲應以聞﹐下禮部議﹐從神故封﹐號「漢閩粵王之神」﹐左參政瞿莊爲「記」。廟有田二頃一十六畝﹐爲守廟鄭廣者私入其戶。成化十六年﹐知府唐珣核正之。郡人參政唐澞爲「記」。隆慶四年﹐巡撫都禦史塗澤民會剿廣賊﹐禡告於王。戰之日﹐聞空中獵獵戰馬聲﹐師大捷﹐修祠以闡神庥。按察使里人魏文焲記之。廟故有井﹐通江潮﹐其深叵測﹐有龍居之﹐禱雨屢應﹐邇堙爲眢。萬曆十七年﹐知府江鐸以旱禱﹐命工浚之﹐甘冽如初。

明謝肅《謁鎭閩王廟》﹕「釣龍臺臨江水隅﹐上有亭宇祠無諸。閩土稱王因禹後﹐漢朝封國在秦餘。潮喧鼓角來滄海﹐云拂旌旗擁碧虛。自古神明歸正直﹐雙蛇出沒定何如﹖」王恭《題無諸廟壁》﹕「野廟大江幹﹐蕭蕭樹色寒。斷碑荒艸沒﹐畫壁古苔幹。龍去春潮在﹐猿鳴海月殘。英雄那可問﹐東逝正漫漫。」王應鐘《觀釣臺新廟》﹕「長江蜿蜒正趨東﹐白龍矯首如長虹。越王昔時此遊眺﹐釣龍江上波爲紅。元戎小隊騁英武﹐白日暗淡生雄風。山川形勝元如昨﹐人代興亡迥不同。雕弓寶馬今何在﹐剰水殘山迹已空。我從諸彥陟﹐山回江折望難窮。威儀尙在前王像﹐俎豆重開舊日宮。雲山南去何蔥蘢﹐乾坤中坼江爲通。開襟已在髙臺上﹐迥入蒼茫煙靄中。」

潭尾街在龍臺南漈江滸。委巷縱橫﹐民居鱗次﹐魚鹽成市。宋米芾石刻「全閩第一江山」六字﹐趙汝愚隸書「南臺」二字﹐並存。

白龍江城南嘉崇裏。又名臺江﹐與閩江同源﹐至洪塘岐爲二﹐北行者經釣龍臺爲臺江﹐納北上眾流﹐過鼓山﹐復與南行者合流﹐匯於馬江﹐歷閩江以達於海。南臺萬壽橋東﹐舊有洲田數十頃﹐成化間﹐溪流﹑海潮日夕衝決﹐可通舟楫。臺下舊港爲流沙所擁﹐潮小舟膠。

陳亮《泛臺江》﹕「千古臺江勝﹐臺江上客遊。醉乘閩海月﹐如泛洞庭秋。木落山逾靜﹐天寒水急流。髙懷淩浩渺﹐長嘯振林丘。弔古情何遠﹐揮杯樂未休。興歸非雪夜﹐入望是仙舟。樂事何年再﹐雄詞此日畱。無因陪逸賞﹐操翰思悠悠。」林世璧《臺江觀競渡》﹕「共喜朱明日﹐言從畫舫遊。山川新雨歇﹐雲樹夕陽畱。夾岸垂蘿裊﹐數家叢竹幽。芰荷迎舞席﹐簫鼓擁中流。傳說懷沙恨﹐猶存弔古愁。歲華聊自遣﹐風俗尙堪酬。積水淸無暑﹐飄風颯似秋。樓臺宜霽景﹐羅綺艷芳洲。棹若天邊下﹐人疑鏡裏浮。渡頭菱唱晚﹐歸路獨夷猶。」王恭《臺江訪古》﹕「無諸古城外﹐潮合滿沙洲。賓從畱騁馬﹐壺觴度采舟。山回川月夜﹐猿哭海云秋。寂寞屠龍事﹐臺空江自流。」

鹽倉迆東折而南﹐爲藤山﹑江南鋪﹑河泊所﹑龍橋亭﹑何大奎墓﹑北園﹑髙蓋山﹑王應時墓﹑髙觀堂﹑義嶼﹑黃寯宅﹑福和洲﹑螺洲﹑顯應廟﹑吳復祠堂﹑木嶼﹑塔林﹑淘江﹑梁山寺﹑扈嶼﹑瀨江﹑方山﹑葉光宅﹑紫薇巖﹑三瑯峯﹑大義公館﹑觀音橋﹑陳叔剛叔紹墓﹑陳達墓。

藤山其脈一起一伏﹐如瓜引藤﹐亙五六里﹐故名。山多梅花﹐開時﹐郡人載酒出遊。有明眞庵在梅塢中。由藤山分派一峯﹐反顧於後﹐爲鰲頭山。藤山之東爲下渡﹐廛居成市。

明謝肇淛《藤山看梅》詩﹕「曙色乍微茫﹐江南一路霜。人裁梁苑賦﹐花學漢宮妝。粉面含云濕﹐芳魂度月涼。不妨沈醉去﹐玉屑滿衣裳。」「不識山中路﹐逢人卽問梅。繁枝圍屋隱﹐老樹壓墻頹。瘦借輕煙補﹐開須夜雨催。春光未衰謝﹐攜酒賞千回。」「但得看花地﹐何須問主人。山中一夜雪﹐江上隔年春。徑細香難散﹐寒多色未勻。無端風底急﹐撩亂白綸巾。」「騎馬訪花神﹐繁枝照眼新。詩應憐水部﹐花亦愛山人。夜月迷靑嶂﹐寒江亂白蘋。坐來淸到骨﹐不復夢紅塵。」「山气曉冥冥﹐長林玉作屏。半遮流水白﹐時雜數松靑。地主供花酒﹐人家結竹亭。客來香可醉﹐盡日不能醒。」「一望白如虹﹐前山第幾峯。隨風香處處﹐隔水影重重。短樹堪藏鶴﹐疏枝欲作龍。羅浮今夜夢﹐恍在月中逢。」曹學佺《藤山看梅》詩﹕「身入蕊珠宮﹐居然占素封。夜枝堪繞鵲﹐霜幹可如龍。的的明流水﹐盈盈對遠峯。藐姑射仙子﹐於此忽相逢。」「乍入卽聞香﹐翻於久後忘。渾如金粟界﹐一吐玉毫光。坐莫分荀令﹐妝宜點壽陽。節今佳麗處﹐猶說是雕梁。」「春日遊靈谷﹐冬來臥故園。一年能再賞﹐此度更銷魂。香密難分寺﹐林回屢換村。野禽窺乍散﹐猶自露苔痕。」「夜來風色惡﹐彊半借枝頭。笛裏吹將急﹐樽前別更愁。夢回恆庾嶺﹐興動自揚州。流水空山裏﹐吾將老一丘。」

江南鋪在下渡。上接黃山五里而遙﹐下通白湖十里而近。

河泊所在江南嘉崇裏。國朝洪武十年設﹐今廢。

龍橋亭在下渡街之半﹐有庵。

何大奎墓在藤山之東。大奎﹐宋龍圖閣學士。子曰萬﹑曰士顯﹐並科第﹐官侍從。其後式微﹐郡誌失修﹐家藏告身俱在也。

石室山俗名北園﹐在髙蓋山麓。唐觀察使王逢子孫世居此。

髙蓋山在仁丰裏。有三峯﹑九島﹐藩司第三案也。漢徐登修煉於此﹐後入永福髙蓋上升﹐鄕人於此望祀之﹐遂緣其名。唐﹑宋以來﹐山屬官﹐任民樵采。萬曆中﹐豪家侵爲己業﹐詭受糧於縣﹐日鬻人造墳﹐累若叢塚。形家謂爲不利藩司﹑兩臺云。上有仙壇﹐壇左有仙井。相傳﹐嘗有牛墜井中﹐牧童走告父母﹐比至﹐則牛已出井上矣。山絕頂有靑龍池﹐一名天池。上有北山王氏墓﹐又有蘆灣洞﹐洞口有棋盤石。

明鄭善夫詩﹕「此日經過髙蓋下﹐忽憶去年髙蓋峯。只見黃花似往日﹐那堪衰鬢向秋風。煙霞不斷重陽路﹐勛業猶疑三徑松。舊國蕭條歲復晏﹐布袍艸屨意何窮。」陳學麟《登徐仙第一峯》﹕「徐仙峯入白雲間﹐俯視塵寰秀郁盤。瀑水花飛晴亦雨﹐松濤聲撼夏偏寒。逍遙霄漢輕鳧舄﹐指顧乾坤亦鶡冠。心賞超然人世外﹐羽人何事更驂鸞。」徐《登髙蓋徐仙峯》﹕「此地仙壇古﹐尋梅到幾峯。藥鑪猶漢制﹐松島似秦封。石徑歇歸牧﹐山田耕老農。白雲迷下界﹐不辧往來蹤。」

髙觀堂在仁丰裏髙蓋山下。又﹐妙峯寺在山之巓﹐宋建隆元年建﹐後廢。萬曆丙午﹐都給諫林材募緣重建。

王應時墓在髙蓋山麓。應時﹐官雲南按察使。

王應山《謁觀察兄墓》﹕「執紼若爲情﹐衝寒出粵城。山川如哽咽﹐風雨益淒淸。永別人間世﹐猶存身後名。所嗟姜被冷﹐池艸夢難成。」「憶昔營窀穸﹐棲神已十年。卜龍遲勝日﹐委蛻閟重泉。揚彩憑威鳳﹐含愁托杜鵑。誰言非羽化﹐髙蓋自升仙。」

義嶼一名鹽嶼﹐在髙蓋山之南。有赤壠﹑蓋竹二洋。

黃寯宅在義嶼。寯﹐官戶部主事﹐歷官淸白﹐時有「空空歸故鄕」之謠。

福和洲在義嶼東。

螺洲在方山北。周回一江﹐環洲以居者數千家﹐司空吳復其著也。

顯應廟在螺洲之滸。神劉姓﹐兄弟三人﹐伯行全﹑仲徳全﹑季侍全。其先淮甸人﹐唐劉徳威之後也。乾符間﹐黃巢宼閩﹐行全兄弟禦宼有功﹐未獲封賞而卒﹐閩人立廟祀之。宋淳祐十一年旱﹐鄕人禱雨立應。鄕進士陳應角以聞﹐賜額「靈顯」。螺洲又有螺女廟﹐緣謝端事傅會之。螺女江在石岊西﹐與螺洲相去數十里。

吳復祠堂在螺洲。復﹐永樂間以知印積官工部侍郎。

木嶼在永慶裏。連塔峯﹐周遭有江。

塔林又名塔峯﹐方山別支也。宋林津龍官尙書幹﹝辦﹞﹐俗呼尙幹﹐林氏族姓甚蕃。

林禹臣宅禹臣﹐理宗朝應神童科﹐黃朴榜進士。

淘江在永慶裏﹐臨以塔峯﹑長林之勝。江邊有亭﹐俗呼淘邊。

明周玄《淘江》詩﹕「千章喬木珍螺渚﹐百頃澄光帶越城。到邑潮通滄海色﹐環洲山峙此江淸。鑑湖自是同流賞﹐文彩那應獨擅名。漁浪細吹銀綺合﹐鷗波才動翠綃橫。盈盈楊柳牽絲斷﹐泛泛芙蓉夾鏡生。解道玄暉遺雅韻﹐卻令太白擅佳聲。孤雲淡影秋逾靜﹐碎月搖光夕向明。銷盡客愁何處望﹐逋翁樓上有餘情。」

梁山寺在還珠裏。宋建﹐今廢。

扈嶼在還珠裏。其東南爲瀨江﹐一名「瓠嶼」。

瀨江在淸廉裏﹐與西峽江合流。微風激之﹐聲如溪瀨﹐故名。

明鄭善夫《從扈嶼沿溪陸行訪陳職方》﹕「扈嶼逶迆連紫臺﹐瀨江曲曲罷喧豗。漁人釣艇沿溪泊﹐野老柴門傍水開。樹底巧通仲尉宅﹐糸中似愧子云才。南遊兼得酬佳節﹐黃菊靑山共舉杯。」

方山在淸廉裏。一名五虎﹐閩藩第四案﹐遠望端方如幾﹐故名。山之陰有峯﹐逆馳而西﹐曰「黃巖」。歲大旱﹐鄕人禱雨於此。上有阿育王塔﹐又有巖曰「靈源」。鯉魚石在溪中﹐又石壇﹑石牀﹑石棋局﹑石牀﹔左右有柑桔樹千章﹐味甚甘。唐天寶中﹐賜號爲甘果山。

宋王逵詩﹕「眾狀皆窮險﹐玆形獨擅方。坦夷中砥礪﹐端正外靑蒼。上帝爲棋局﹐炎君避暑牀。回看太行路﹐更近利名場。」

明黃濟《過方山舊居》﹕「曾逐孤舟背遠村﹐淸溪一去不知源。於今莫避秦人處﹐野鳥潭花卽故園。」鄭善夫《九日方山登髙》﹕「方山五片石﹐嶻七千尋。气象衡嵩敵﹐風雲歲月深。百年大夢寐﹐九日此登臨。願謝紅塵累﹐巖棲長道心。」

葉光宅在瓠嶼。光﹐永樂間﹐以薦爲南海簿﹐民歌之﹕「南海簿﹐性不貪。百鳥鳳﹐人中難。」

紫薇巖在橫嶼東峯。有紫薇公隱此﹐故名。又有巖曰「五仙」﹐並方山之東。

宋民先詩﹕「碧落已驂丹鳳去﹐紅塵空望紫薇巖。」

三瑯峯在西集裏﹐色如靑瑯玕﹐故名。三峯尖秀﹐形如筆架﹐又名文筆。其傍諸山﹐有石鼓﹑石壁﹑岱頂﹐皆奇勝。

大義公館在義溪之濱。嘉靖間建。

王應山《義溪八詠》﹕「三峯齊太華﹐去天不盈尺。碧色擬瑯玕﹐立地如卓筆。」﹝三瑯峯﹞「溪流有深淺﹐竹色無古今。金風敲萬玉﹐潭底作龍吟。」﹝萬玉潭﹞「遙空淨微云﹐前溪印明月。疑有釣月人﹐溪風動林樹。」﹝釣月磯﹞「巨石如建鼓﹐半空時有聲。岱頂飛金雞﹐西岡疊和鳴。」﹝石鼓山﹞「探禪入叢林﹐溪沙如布金。經聲發煙磬﹐共接海潮音。」﹝潮音閣﹞「問津知幾許﹐曲曲三十六。揚帆任好風﹐棹歌山水綠。」﹝大義渡﹞「當年典郡人﹐過家樂佩紫。奕葉際明時﹐冠蓋仍新裏。」﹝榮繡裏﹞「古榕夾官路﹐樹影入波心。行者喜從橋﹐赤日生綠陰。」﹝綠云橋﹞徐熥《義溪夜泛》﹕「暮潮初漲月痕低﹐一葉扁舟過六溪。唱罷滄浪天漸曉﹐靑山無數鷓鴣啼。」陳薦夫《溪上泛舟》﹕「回溪三十六﹐一一抱靑山。片月空濛外﹐孤舟雲水間。聽猿聲欵乃﹐得句應潺湲。不見澄江上﹐何因白練寒。」

觀音橋在義溪之東。宋時建﹐後圮於水。國朝天順中﹐里人陳叔茂捐百金重建。

陳叔剛﹑叔紹墓在蔡莊山。叔剛官侍讀﹐叔紹官副使﹔剛有文名﹐紹有孝行。

陳達墓在蔡莊祖塋北﹐號萬松莊。達﹐字徳英﹐積官都禦史﹐巡撫山西﹐以廉能著﹐詳郡誌。

鹽倉迆西折而南﹐爲望北臺﹑上渡﹑陳守約墓﹑洪順墓﹑齊坑山﹑張浚墓﹑林文秩宅﹑臺嶼﹑髙士巖﹑陽岐江﹑金鎖江﹑嚴烜墓﹑稅課司﹑髙文達墓﹑陳嘉言墓。

望北臺在龍江之南。有嶺嶻然﹐有亭其上。

明陳文廣《過望北臺》﹕「山形如相抱﹐巨石更崔嵬。地與江聲近﹐天隨樹影開。興中皆落葉﹐吟處是寒梅。爲語登臨伴﹐何由共一杯。」

王克復墓在北臺山陰﹐有司營葬。

上渡在時升裏﹐龍江之南。未造橋時﹐上﹑下有二渡﹐今仍其名。閩陳守約所居上渡。守約之先﹐固始人也。五代晉天福間來閩﹐仕南唐﹐左司郎中。其後﹐宋時有陳者﹐性樂施﹐子七人﹐孫二十八人﹐曾孫六十五人﹐玄孫一百三十人﹐而多膴仕。裏中童謠﹕「螢尾星﹐江南陳。」謂入城夜歸﹐燈炬如螢星也。

陳守約墓在白泉院前山。

洪順墓在時升裏上渡山。順﹐官山東按察使。

齊坑山髙蓋之支也﹐與北園﹑王灣﹑新安﹑蟠嶼諸山相聯絡。地多梅花﹐齊姓居之﹐故名其山云。

張浚墓浚﹐字文哲﹐官饒平知縣。

林文秩宅在長池。文秩與弟文稭同舉進士﹐攺翰林庶吉士﹐俱葬侯官斗門山。

臺嶼四面皆平田﹐中建三阜如三臺﹐故名。或曰柯嶼﹑曰瓜嶼。左髙蓋﹑右鳳灣﹐金雞嶂其後﹐陽岐峙其前。陽岐之水別爲小浦﹐逶迆環抱於三阜者凡三十六曲。宋孝宗時﹐髙士陳允元築室讀書中阜之下﹐子姓甚蕃。

陽岐江有山臨江滸。宋釋褐狀元林坰居之。江匯上郡及懷﹑侯﹑永福諸山溪水﹐經西峽與馬江合﹐入於海。

明黃玄詩﹕「暝色入長江﹐江帆疾如鳥。空山白雲外﹐一望更何有。颯沓風雨來﹐蕭條夕陽後。孤燈照寒艫﹐且復醉杯酒。長江滄浪曲﹐遠應滄浪叟。崖陰古木深﹐沙明暮潮吼。扣舷江水淸﹐去路離情厚。何處有僧廬﹐殘鐘到溪口。」

金鎖江一名金岐。晉康帝時﹐有漁者垂釣得金鎖﹐引鎖盡﹐見金牛﹐急挽至岸。俄而鎖絕﹐猶得數尺許。有司以聞﹐詔立廟祀之。

嚴烜墓在陽岐白角山。烜﹐官監察禦史﹐浙江僉憲。

稅課局在九都陽岐江。國朝洪武初設﹐以沒官卓子康宅爲之﹐今廢。

髙文達墓在九都王埔山﹐事具城南崇報祠。

陳嘉言墓在九都陽岐山。嘉言﹐咸淳中建州司戶﹐值元革命﹐遂不仕﹐隱居臺嶼﹐積書至數萬卷﹐人稱「書隱先生」。

卷之十五西湖沿革

晉安有東﹑西二湖﹐在冶城西北。晉太康三年置郡﹐詔治閩粵故城。太守嚴髙病冶城狹隘﹐以圖咨郭璞﹐徙今子城。坊城外鑿東﹑西二湖﹐周回各二十里﹐引東北諸山溪水注於東湖。﹝舊懷安縣地﹐今侯官。﹞屬引西北諸山溪水注於西湖﹝侯官縣地﹞。二湖與閩海潮汐通﹐所漑田不可勝計。又有南湖﹝亦侯官地﹞。唐貞元十一年﹐觀察刺史王翃辟城西南五里爲湖二百四十步﹐接西湖之水灌於東南﹐今柳橋是也。東湖隔龍腰諸山﹐在西湖東北﹐故名。﹝或言﹐郡城東屬閩縣﹐非是。﹞宋慶曆中﹐東湖漸淤﹐至淳熙間﹐盡爲民田。浮倉山﹐昔在水中央﹐今周遭皆田。東北諸鄕俱名湖堘。浮倉之西有亭﹐尙呼湖前亭云。《三山誌》云「嘉祐二年﹐郡守蔡襄從樂遊橋開沿城外河﹐抵湯門﹑琴亭﹑湖心﹐至北嶺下去思橋﹐北至河尾船場﹐散入港北小浦﹑中浦﹑石泉﹑安國以北。懷安知縣樊紀復作橋十二﹐曰「濕堹」﹑曰「堘北」﹑曰「小浦」﹑曰「湖心」﹑曰「琴亭」﹑曰「越塘」﹑曰「龍腰」﹑曰「後溪」﹑曰「桑畬」﹑曰「嶺下」﹑曰「範溪」﹑曰「瀨溪」。東湖旣湮﹐賴此港浦﹑橋梁導東北諸水﹐以達於東門也。南湖之塞不知何代。其始辟﹐迆北有港﹐與西湖通﹐漸爲民廬舍﹑園池。今唐公祠前有石橋﹐西外石街有熊兵﹑泥門二橋猶巍然。平地中﹐皆湖渠遺迹。西湖始鑿﹐沿子城外﹐﹝今定遠橋爲舊城濠。﹞浩無際涯。唐天復元年﹐王審知於子城外環築羅城。梁開平元年﹐審知又築南﹑北夾城﹐湖漸堙塞。宋皇祐四年﹐復詔郡守曹穎叔漸次修築﹐自迎仙門至遺愛門﹐所存僅什之三。嘉祐二年﹐蔡襄復古五塘﹐以漑民田﹐有意浚治西湖﹐未果。乃命疏導渠溝六十有九﹐以興水利。按《三山誌》云「城外西湖漑三邑民田﹐至一萬五千餘畝。」淳熙九年﹐趙汝愚以集英殿修撰知州事﹐疏於朝﹐開浚兩湖﹐民至今賴之。時有澄瀾閣﹐乃汝愚沿威武堂址攺西湖樓爲之。薦經兵燹﹐閣毀址失。明萬曆初﹐按察使徐中行命衛卒湖堤植木爲蔭﹐市易湖濱民園池﹐建閣跨湖上﹐由皇華亭後架二木梁以登﹐仍名「澄瀾」。戶部尙書馬森撰「記」。十四年丙戌﹐郡守江鐸以會城西﹑北﹑水部﹑湯門四關引江潮﹑湖水﹐眾流吐納繞旋。邇來淤塞北關﹐湖水不得入。河西﹑湯門﹑水部三關𨿽通河而淺涸﹐潮汐無幾﹐舟楫阻滯。西河迎仙橋下有港接西水關及江河在西南者。當春夏月﹐建閘蓄水﹐秋冬決放。湖髙河低﹐洪流入江﹐不可復返。濱湖數十里﹐莫資灌漑。乃開北關﹐修建西湯﹑水部各閘﹐引諸水入河。又攺西門迎仙橋舊閘爲壩﹐以蓄湖水﹐毋令決放。自玆舊制﹐興復水利無壅。邇年復議塞﹐殊爲民患﹐司地方者﹐願如江公可也。

【注釋】

。觀察刺使﹕謂觀察使兼知府。

卷之十六西湖延袤

晉守嚴髙始辟西湖﹐時巨浸渺茫。洊更拓城﹐復爲平陸。太康延袤﹐漫無所考。今迹其附城西﹑北者盡之。湖東自西城大樓至北水關凡十二樓﹔自北水關至北城樓凡十四樓。每樓並垛鋪一十五間﹐相距二十四丈。自南而北以丈計﹐凡五千八百有奇。湖西自迎仙橋折而北﹐爲迎恩福地﹐至玄武行宮﹐又折而西爲皇華亭。亭歷道士洋﹑貴安山折而南爲北城遺愛橋﹐以尋﹑丈計﹐不可指數。大都自南而北七里而遙﹐自西䢐東二里而近。古今紀﹑詠﹐具列左方。

宋蔡襄《寒食西湖觀競渡》﹕「山前雨气曉才收﹐水際風光翠欲流。盡日旌旗停曲岸﹐滿潭鉦鼓競飛舟。浮來煙島紛相就﹐引出沙禽好自遊。歸騎不愁山月暝﹐萬枝燈燭度花樓。」李綱《會宴湖亭》﹕「畫棟翚飛瞰曲塘﹐主人情重啟華觴。月搖花影鱗鱗碧﹐風入荷花苒苒香。散策幸陪終日適﹐開襟還喜十分涼。天涯隨分同淸賞﹐何必南園作醉鄕。」陳俊卿《西湖紀遊》﹕「鑿開千頃碧溶溶﹐潁上錢塘仿佛同。梅柳兩堤連綠蔭﹐芰荷十里散香風。波涵翠層層出﹐潮接新河處處通。輿頌載途農事起﹐從今歲歲作年丰。」羅願《和趙汝愚開西湖詩》﹕「湖邊飛蓋欲誰同﹐治行人思舊弱翁。行樂未饒溱水女﹐詠歸應有舞雩童。閩山影浸煙雲動﹐滄海潮連浦漵空。欲識元侯疏鑿意﹐君王勤儉正卑宮。」「南方春早凍先融﹐荷鍤移時小異同。要使齊民知水利﹐亦如前哲變文風。四時鏡淨登臨美﹐萬頃云垂灌漑通。嗟我一麾江漢上﹐慨然歆嘆似南丰。」朱熹「次韻」﹕「百年地辟有奇功﹐創見猶驚鶴髮翁。共喜安車迎國老﹐更傳佳句走郵童。閒來且看潮頭人﹐樂事寧憂酒盞空。曾見臺星與卿月﹐交光齊照廣寒宮。」「越王城下水溶溶﹐此樂從今與眾同。滿眼芰荷方永日﹐轉頭禾黍便西風。湖光盡處天容闊﹐潮信來時海气通。酬唱不誇風物好﹐一心憂國願年丰。」辛棄疾《賀新涼﹟遊西湖》詞﹕「翠浪吞平野。挽天河﹑誰來照影﹖臥龍山下。煙雨偏宜晴更好﹐約略西施未嫁。待細把﹑江山圖畫。千頃光中堆灩澦﹐似扁舟欲下瞿塘馬。中有句﹐浩難寫。

詩人盡入西湖社。記風流﹑重來手種﹐綠成蔭也。陌上遊人誇故國﹐十里水晶臺榭。更復道橫空淸夜。粉黛中洲歌妙曲﹐問當年﹑魚鳥無存者。堂上燕﹐又長夏。」「覓句如東野。想錢塘﹐風流處士﹐水仙祠下。更憶小孤煙浪裏﹐望斷彭郎欲嫁。是一色﹑空濛難畫。誰解胸中吞云夢﹐試呼來﹑艸賦看司馬。須臾把﹐上林寫。

雞豚舊日漁樵社。問先生﹑帶湖春漲﹐幾時歸也﹖爲愛琉璃三萬頃﹐正臥水亭煙榭。對玉塔﹑澄瀾深夜。雁鶩如雲休報事﹐彼時逢敵手皆勁者。春艸夢﹐也宜夏。」「碧海桑成野。笑人間﹐江翻平陸﹐水雲髙下。自是三山顏色好﹐更著雨婚煙嫁。料未必﹑龍眠能畫。擬向詩人求幼婦﹐倩諸君﹑妙手皆談馬。須進酒﹐爲陶寫。

回頭鷗鶩瓢泉社﹐莫吟詩﹑莫拋酒樽﹐是吾盟也。千騎而今遮白髮﹐忘卻滄浪亭榭。但記得﹑灞陵呵夜。我輩從來文字飲﹐怕壯懷激烈須歌者。蟬噪也﹐綠陰夏。」又《小重山﹟三山與客泛西湖》﹕「綠漲連雲翠拂空。十分風月處﹐著簑翁。垂楊影斷岸西東。君恩重﹐教且種芙蓉。

十里水晶宮。有時騎馬去﹐笑兒童。殷勤卻謝打頭風。船兒住﹐且醉浪花中。」

明陳亮《泛舟西湖》﹕「落日動髙興﹐乘舟溯碧濤。方欣齊橈樂﹐復惜羣山陰。時愛波上月﹐淸光猶未沈。乍離湖渚淺﹐稍入浦荷深。花香襲人衣﹐水風涼我襟。杯行吸素彩﹐曲度飄淸音。昔聞澄湖際﹐畫舫相追尋。繁華不可問﹐心賞良在今。佳宴共桃源﹐勝遊同竹林。寧知此宵樂﹐不協古人心﹖」王恭《泛舟西湖》﹕「登艫發淸嘯﹐落日鏡湖淨。微月波上澄﹐歸云鳥邊迥。水木生夏涼﹐孤崖破陰暝。矧玆簪佩同﹐復此滄洲興。中夜棹歌還﹐遙峯響煙磬。」王偁《晚歸湖上》﹕「一徑愜幽尋﹐悠然世外心。不緣流水泛﹐那識落花深。荷影澄天鏡﹐松聲韻素琴。前林煙磬發﹐歸路月沈沈。」王肇《湖居淸適》﹕「幽居絕喧囂﹐已遺塵世慮。悠悠止水淸﹐寂寂流云度。開樽送飛鳥﹐杖策蔭芳樹。髙人樂自然﹐玄理早超悟。不歷轇轕場﹐寧知此中趣。緬懷陶令蹤﹐髙詠謝公句。靈臺愼始終﹐勗哉葆貞素。」又《湖中寒食》﹕「湖上逢寒食﹐行行雲日迷。林花相映發﹐只似武陵溪。遠水淸煙並﹐髙陽黃鳥啼。年年對芳艸﹐古意滿城西。」方邦望《泛舟西湖》﹕「平湖繞翠微﹐一棹鏡中移。喧鳥千聲囀﹐長風萬里吹。沿洄耽景勝﹐宴坐覺神怡。往往畱餘興﹐歸來日暮時。」徐中行《西湖對月》﹕「千山雨後片雲無﹐一棹風前興不孤。入座詞人髙北斗﹐開樽明月滿西湖。光依玉樹秋相媚﹐寒照冰心病欲蘇。此地夜遊經幾度﹐未知何客得驪珠。」林垠《贈徐憲長湖上舟成》﹕「西湖新造木蘭舟﹐暇日羣公結勝遊。千載達人推範老﹐三山佳景擬杭州。開窗夾岸搖靑嶂﹐轉棹澄瀾起白鷗。桃李堤邊春十里﹐他年知是長公畱。」王應鐘《泛舟西湖》﹕「十里湖光湛不流﹐寧聞風雨苦沈牛。蛟宮隱隱黿鼉避﹐澤國溟溟鷗鷺浮。山郭近從波上寫﹐樓船遙在鏡中遊。因憐範蠡歸何處﹐不向玆方泛釣舟。」陳全之《遊西湖》﹕「生平愛結水雲緣﹐夢在湖西野艇邊。乘興共尋塵外境﹐雅懷同坐鏡中天。魚驚破浪隨歌後﹐鳥避開筵出棹前。自笑腐儒多俗累﹐何時莊誦卜居篇。」林燫《遊西湖》﹕「積水風生五月秋﹐綺筵畫舸漾澄流。萬家城堞林邊迥﹐兩岸雲山鏡裏浮。沆漭直期窮北渚﹐芳聲還共采中洲。盛名滿座俱吾黨﹐不羨當年李郭舟。」林烴《次王懋宣西湖作》﹕「聊從方外訪蓬萊﹐碧樹澄湖避暑來。遂有涼飈先拂座﹐不妨細雨共銜杯。仙槎直向天邊泛﹐飛閣遙臨鏡裏開。聞道登樓能作賦﹐風流誰似仲宣才。」陳朝錠《西湖燕集》﹕「幾年蹤迹滯炎方﹐今日初登湖上航。雅興誰言惟白老﹐勝遊何必讓錢塘。芳洲艸暖鳧鷖集﹐碧檻風柔菡萏香。莫向樽前辭酩酊﹐城頭山色易蒼黃。」「山翠髙低浸混茫﹐碧堤幽意在羣芳。欲憑陳迹尋髙士﹐不見當年宛在堂。」「出郭暫欣塵事疏﹐幽尋況是雨晴初。浮槎疑近林逋宅﹐卻少栽梅結屋居。」余翔《泛舟西湖》﹕「參差樓閣鏡中開﹐客自風流載酒來。山勢似浮天竺寺﹐荷香深襲百花杯。商歌競逐滄浪起﹐野服俱成薜荔裁。我輩相逢情不淺﹐停橈還上越王臺。」陳椿《西湖宴集》﹕「言乘春燕泛蘭橈﹐楊柳靑靑暗畫橋。歐冶池邊云乍斂﹐越王臺上雨全消。波光晃漾搖金鈿﹐林籟參差度玉簫。我欲淹畱還卜夜﹐借君髙燭幾枝燒。」陳價夫《西湖棹歌》﹕「郡城西面水連天﹐畫閣朱欄異昔年。芳艸漸生歌舞處﹐春風猶傍狹邪船。」「大夢山前云作梯﹐皇華亭畔水平堤。落花滿地無人掃﹐閒逐東風上馬蹄。」「湖上春殘雪未消﹐湖邊新柳變寒條。夕陽遠映孤山碧﹐尙有鳴榔似六橋。」「曉雲飛盡水猶淸﹐十二欄幹映水明。拾翠女郎成隊去﹐藕花深處踏歌行。」劉克治《遊西湖》﹕「越王遺址在﹐把酒對斜暉。坐柳黃鶯囀﹐銜花翡翠飛。孤亭依別島﹐畫舸系漁磯。落盡城頭月﹐狂歌未擬歸。」﹝克治﹐南海人。﹞袁敬烈《遊西湖》﹕「津亭十里芰荷香﹐六月松風入座涼。漠漠煙霞生極浦﹐遠村樹色帶斜陽。」「大夢山前煙水淸﹐蘆花楓葉滿江城。靑天萬里雲飛盡﹐欸乃聲中片月明。」曹學佺《泛舟西湖》﹕「大夢山前起棹歌﹐靑靑初泛水中荷。乍看漲色西湖遠﹐卻較幽陰北地多。堤上有情觀士女﹐林間無偈問維摩。酒酣不識春城路﹐明月盈盈臥綠波。」謝肇淛《西湖觀競渡》﹕「一曲湖如鏡﹐輕舟隱芰荷。況當懸艾筇﹐共聽采菱歌。棹影羣龍戲﹐濤聲萬馬過。楫飛晴散雨﹐鼓急水驚波。藉艸紅裙密﹐鳴榔錦袖多。戰酣殘暑失﹐酒醒晚風和。勝事追河朔﹐英魂弔汨羅。人歸纖月上﹐良夜樂如何。」

卷之十七湖中孤山勝迹

孤山里許﹐在湖中央。其陰﹐有陳內翰景著祖塋﹐石上有篆書「定遠伯玠陳公之墓」八字。山之陽﹐水田若干畝﹐樹木蔭翳﹐華實盈疇﹐如隔塵寰﹐非方舟不能至。先時亭臺梵宇﹐歲久傾圮。國朝萬曆十五年﹐郡守江鐸建亭山巓﹐匾曰「三山別島」。門以東﹐建門一區﹐豎葉內翰向髙所撰《水利碑記》。

王恭《湖山圖歌》﹕「大夢積飛翠﹐朝夕侵我廬。嚴髙湖上水﹐色映靈臺虛。越王城外三山峭﹐散帙鳴琴亦髙妙。半榻閒雲鶴夢淸﹐一簾初日藤花笑。顧予性癖愛淸暉﹐終日相過盡醉歸。幾度離家聲別調﹐何時恩許卸朝衣。黃花九日髙樓酒﹐無那明朝又分手。座中應感去年人﹐馬上空攀未霜柳。酌酒看山興暫同﹐君家兄弟气如虹。萍蹤自愧無南北﹐聊寄相思水墨中。」王褒《題西湖山水》﹕「我昔曾遊西湖上﹐層巒疊嶂森相向。白雲雨後親捲舒﹐湖色山光共搖颺。浮雲虛閣若蓬瀛﹐酒旗搖曳風前輕。彈棋擊築多樂事﹐飛觴促席爭逢迎。孤村遠嶼渺何處﹐落日行人自來去。樵子將歸渡口船﹐漁舟夜宿鷗邊樹。朅來湖裏觀畫圖﹐滿座詞客爭喧呼。隔墻呼酒取一醉﹐令人卻憶髙陽徒。」髙瀔《答傅子擬築宛在堂》﹕「南洲五月湖水平﹐荷花萬頃湖山明。放舟邀客錢已辦﹐題詩寄予堂欲成。渚鶴沙鷗底自性﹐松云蘿月若爲情。眼中萬事不須問﹐吾與爾曹當遠行。」傅汝舟《擬築宛在堂招髙子偕隱》﹕「城外西湖煙霧光﹐孤山宛在水中央。門開獨樹懸靑磴﹐徑繞千花上碧堂。蘭艇桂橈操自穩﹐藥房荷榻臥偏長。秋波不隔尋眞路﹐乘興須君到隱鄕。」陳椿《暮春湖心亭集同社諸子》﹕「西湖一望何寥廓﹐太守嚴髙往年鑿。秀色平分歐冶池﹐晴光倒浸無諸郭。澄瀾髙閣郁崔嵬﹐畫棟朱簾對水開。蘭槳卻藏回岸曲﹐菱歌疑自斷橋來。岧峣烏石天邊起﹐粉堞森森還百雉。三竺霏微翠靄中﹐五城仿佛丹靑裏。閣道遙連大夢山﹐層巒飛瀑響潺湲。山中勝迹多磨滅﹐山下遊人空往還。朅來狎客當淸燕﹐風送湖心云幾片。麗藻爭誇鄴下才﹐新知並屬吳中彥。可憐江國春欲殘﹐點點飛花落水灣。相呼且盡杯中物﹐莫遣分攜興易闌。」

卷之十八城西湖濱勝迹

自迎仙橋折而北﹐爲迎恩福地﹑江公生祠﹑城西鋪﹑唐公祠﹑殷龐二公祠﹑玄武行宮﹑湖頭尼庵﹑毘盧閣﹑關西福地﹑徐憲長祠﹑謝泉﹑謹肅坊﹑風節亭﹑迎恩亭﹑皇華亭﹑澄瀾閣﹑望湖亭。

迎仙橋西關外木梁也。以梁王霸沖舉西宮﹐故名。萬曆十六年﹐知府江鐸築壩於橋之北﹐障西湖水﹐建亭豎碑其上。

迎恩福地在迎仙橋北。祀土谷神。祠今爲鄕約所。

江公生祠在城西鋪之右。國朝萬曆十九年﹐爲知府江鐸建﹐郡人參政王應鐘有「記」。

城西鋪面西湖。上通梅亭﹐五里而遙。

唐公祠祀郡守唐珣。國朝弘治間建﹐歲久傾圮。萬曆十六年重修。珣﹐華亭人﹐成化間知福州。

殷﹑龐二公祠在唐公祠之東。國朝萬曆三年建﹐特祀都禦史殷公從儉。後十餘年﹐都禦史南海龐公尙鵬撫閩﹐行一條鞭法﹐罷榷弛徵﹐民懷之﹐並祠焉。明林燫撰《殷公祠碑》﹕「殷公祠者﹐祀吾省故殷巡撫公也。公諱從儉﹐廣西臨桂人。隆慶五年﹐奉璽書﹐以僉都禦史督閩軍務。明年﹐召入爲副都禦史。未幾卒﹐閩人罷市﹐哭如所親喪。西歸﹐里巷哭以過柩﹐婦人則哭拜於門內﹐得人心如此。公卒之三年﹐閩人思公不置﹐爲建祠西郊外。又越四年﹐雲南楚雄太守張廷臣者﹐公門人也。將之官﹐謁公祠﹐涕下沾衣。顧是祠之建﹐不可無記。又﹐歲時享祀。缺聲詩﹐猥以燫雅知公賢也﹐遂爲述其事。系以詩曰﹕『閩號樂土﹐僻海一隅。當嘉靖末﹐倭夷用急。虔劉我民﹐掠我城邑。鯨波未澄﹐燕幕安集。命譚大夫﹐綏我安土。喪亂旣平﹐孰予撫閩。選於眾舉﹐殷公其人。節鉞旄蓋﹐殷公至止。田畝多荒﹐瘡痍未起。譬治亂繩﹐宜寬而理。令此三軍﹐餉晦宴息。令此百城﹐安於閭裏。鄭歌國僑﹐蜀思諸葛。人之無祿﹐昊天降割。西郊之外﹐湖水之滸。作廟翼翼﹐邊豆有楚。弗殄禋祀﹐千春萬古。有美張侯﹐謂公我師。侯拜稽首﹐咨嗟涕洟。孰是祀典﹐暗無聲詩。代斵不讓﹐公賢我知。庶幾觀者﹐墜淚於碑。非我文工﹐公徳之遺。」﹝萬曆辛丑﹐巡撫朱運昌卒﹐其弟私塑運昌像於祠﹐匾曰「殷龐朱三公祠」。宜急去之﹐以嚴薰蕕之別。﹞

玄武行宮國朝正徳間﹐鎭守太監崔安建。奉北極玄帝君。左祀劉﹑關﹑張三義﹐右祀五顯。

湖頭尼庵在玄武祠之東。跨西湖﹐爲閣數楹﹐奉諸佛及順懿陳夫人。

毘盧閣在唐公祠之北﹐守祠主僧以奉諸佛。先時湖濱梵宇﹐今多頹廢。

明林鴻《春暮宿湖山蘭若》﹕「雨歇眾芳晚﹐幽尋宿梵筵。聞經方丈裏﹐聽法比丘前。遠徑投昏鳥﹐空山宿夜猿。天花飄嶂月﹐玉磬度蘿煙。殿古苔衣合﹐湖光寶鏡圓。仰攀星斗近﹐俯視地維偏。心靜空塵到﹐身閒與世遷。三生應得悟﹐來此問安禪。」鄭善夫《春暮遊城西寺》﹕「毘盧千佛閣﹐近在綠雲中。客到虛無岸﹐春歸鶯燕叢。燕臺望不及﹐古意渺何窮。擬入東林社﹐殷勤向遠公。」黃用中《西湖集社》﹕「寶界枕澄湖﹐靜僻宜長夏。睠言憩南薰﹐良朋偕夙駕。映蔭竹垂陰﹐蒙茸艸堪藉。疏蟬度宮徵﹐渟水明臺榭。豈但遠炎蒸﹐共樂比閒暇。意愜胥淹畱﹐禪鐘催甲夜。」

徐公祠在玄武行宮之西﹐謝泉之東。萬曆十九年建﹐祀按察使徐中行。二十五年季冬火﹐復建。﹝中行﹐湖州人﹐字子與。﹞

關西福地土谷神祠﹐里人立社其中。

謝泉嘉靖間﹐謝僉憲庭柱鑿﹐資鄕人出汲。石欄刻「謝泉」二字。

謹肅坊在迎恩亭之東﹐正徳間建。

風節亭國朝嘉靖七年建。督學使吳仕與部使者有違言﹐解綬東歸﹐諸司以金爲贐﹐不受。諸公以金建亭﹐曰「淸風髙節」。

迎恩亭冠蓋往來﹐咸集於斯。詔敕至﹐肅迎以入。又東﹑西作二亭翼之。

皇華亭在迎恩亭之東。左豎元福建閩海道肅政廉訪司副使中順公《去思碑》﹐右豎嘉靖初禦史林釴撰《靖閩碑》。

荷亭在皇華亭後﹐周回有塘﹐植菡萏。

明王乾章《荷亭同梅參戎賦》﹕「荷亭殊絕倚云隈﹐上將傳呼結駟來。郭外靑絲潛渡柳﹐樽前玉笛暗飛梅。涼生浦渚頻移棹﹐月傍繩河更舉杯。客署幾回殘夢裏﹐遙聞歌吹繞城回。」

澄瀾閣在荷亭之東。國朝萬曆五年﹐按察使徐中行建。戶部尙書馬森撰「記」。初﹐宋守趙汝愚浚治西湖﹐沿威武堂故址攺西湖樓爲澄瀾閣。拓城以後﹐閣毀址失。徐公市濱湖池館﹐建閣其上。由荷亭造二木梁﹐躡數十級以登﹐仍趙忠定舊名﹐囑嶺南黎民表隸書之。其下爲堂﹐以資宴遊。十六年﹐知府江鐸重修。﹝三十六年﹐有司更名湖天關﹐殊失古人遺意﹔且惡札書之﹐亦爲山水一厄。﹞

明王應鐘《飲澄瀾閣》﹕「傑閣危橋跨彩虹﹐綺窗繡戶碧霄中。景當夕照千山靜﹐波入澄瀾一鏡空。檻外松聲明遠韻﹐簾前花影散香風。淸樽久待髙陽侶﹐千里襟期此夕同。」傅汝楫《湖樓紀興》﹕「湖開背郭樓﹐湖水日悠悠。地卽靑蓮界﹐山仍碧樹秋。杯前狎鷗渚﹐籬畔系漁舟。穩坐風波外﹐吾生樂未休。」遊士豪《澄瀾閣懷徐子與》﹕「髙閣俯澄瀾﹐層巒對酒看。星河臨睥睨﹐鷗鶩宿沙灘。榻下流云度﹐杯前落日殘。采芳人不見﹐湖上月明寒。」葉向髙《和許中丞孚遠集澄瀾閣》﹕「澄瀾髙閣枉嚴旌﹐爲愛波光四望平。桑栢幾家湖上社﹐芙蓉十里水邊城。龍臺煙鎖寒荒壘﹐鯨海秋髙罷戍兵。樽俎折衝多勝暇﹐登樓又見賦先成。」車大任《西湖澄瀾閣宴集》﹕「西湖花滿樓﹐乘興泛扁舟。山護雲間寺﹐潮吞野外洲。黃鸝才盛夏﹐白雁又新秋。世事玄環轉﹐年華似水流。但酬賢聖酒﹐莫問古今愁。明日風塵裏﹐翻然憶此遊。」﹝大任﹐字於仁﹐湖廣邵陽人﹐萬曆丙申知福州府。﹞袁敬烈《集澄瀾閣》﹕「柳色湖光蒲郭西﹐朱闌髙閣興堪攜。浮煙忽散山當寺﹐驟雨初來水上堤。一曲彩蓮云外遠﹐幾行啼鳥樹邊低。樽前不盡登臨興﹐獨把新詩倚醉題。」諭應益《澄瀾閣宴集》﹕「因開白社扣精藍﹐坐對城陰看碧潭。橋鎖堤邊堪擬六﹐山橫湖外舊名三。峯紋寫浪晴吹濲﹐日气蒸花午作嵐。簫鼓畫船金勒馬﹐依稀風景似江南。」曹學佺《初夏澄瀾閣》﹕「夏日試荷衣﹐髙樓送日微。水偏此地得﹐山半是城圍。澗色猶殘雨﹐蟬聲自落暉。定知湖月好﹐坐待夜深歸。」

望湖亭先時危亭湖上﹐歲久傾圮。國朝萬曆十五年﹐知府江鐸重建。

明周玄《登望湖亭寄王太史孟》﹕「朝來一上望湖亭﹐湖艸茫茫入望靑。空盼鄕書憑朔雁﹐頓忘旅食換春星。洛陽有客緣誰賦﹐湘水長歌忌獨醒。暫拾芳菲歸潦倒﹐酒杯相對慰飄零。」戴永和《望湖亭燕集》﹕「虛亭試騁望﹐暇日一消憂。山擁鴻濛色﹐湖開漭漾流。宦遊同此地﹐逸興屬深愁。暮景還堪戀﹐城扄不可畱。」﹝永和﹐雲南大理人﹐侯官教諭。﹞屠本畯《四月晦望湖亭觀競渡》﹕「已失西陂雨﹐仍逢月晦天。魚龍排荇渡﹐簫鼓競蛟川。問節蓂全落﹐爭標錦互傳。鏡光搖海闊﹐浪勢輾渦旋。直犯波濤遠﹐眞防出沒偏。隼旟分晻靄﹐魚服亂軿闐。謳和千人沸﹐云馳五色鮮。置身水鑑裏﹐偸眼艷妝前。擊楫憐花細﹐沾衣愛露圓。悄回魚纂纂﹐忽起鳥翩翩。露气蒸如馬﹐歌聲散似蓮。楚鄕元弔屈﹐閩俗且迎仙。何暇揮談﹐深愁颺酒船。亭幽杯釀綠﹐崖曲席藏煙。稍謝區中累﹐來投物外緣。池臺堪此日﹐舟楫感他年。籍籍資名理﹐彬彬集盛筵。始知文雅會﹐不讓永和賢。」

由唐公祠折而西﹐爲大夢山﹑墨池﹑薛家園池﹑孝子薩瑯墓﹑侍郎薩琦墓﹑平章池。

大夢山周回二里﹐東際迎恩亭﹐西臨平章池。蒼秀可愛﹐而多奇石﹐鐫「廉山」二字。郡守江鐸與客登臨﹐欲創亭未果。萬曆丁丑﹐比丘建庵其山麓。

明徐《登大夢山》﹕「廉山靑繞郭﹐坐對膝堪盤。艸色軟承褥﹐松枝低礙冠。筆峯云外秀﹐墨沼雨餘幹。春早湖光動﹐綠波如練寒。」曹學佺《泛舟西湖登大夢》﹕「山色城中滿﹐看山亦出城。卻憐春欲盡﹐正值雨初晴。坐得野亭曠﹐到來湖水淸。詎須問佳不﹐於此已忘情。」

墨池在大夢山之陽﹐有石坎而方。至元時﹐有人晦迹於此﹐刻「墨池」二字。近爲山鄰築墳﹑伐石而多缺敗﹐非復曩時之勝矣。

薛家園池在大夢山前﹐回環里許。弘﹑正間﹐有文易﹑文旭兄弟﹐鄕薦登仕﹐前列甲宅﹐後爲池館。迆西宗祠﹐規制宏麗。嘉靖初﹐四明丰學士熙謫戍﹐館其家﹐爲撰祠堂記﹐今甚寥落。

孝子薩瑯墓在大夢山之陽。瑯﹐其先色目人也。母病﹐日夜禱北辰﹐以身代母疾﹐良已。子琦﹐官禮部侍郎。

侍郎薩琦墓有司營葬。琦﹐宣徳五年進士﹐歷官翰林編修﹐歷禮部侍郎兼少詹事﹐爲時名卿﹐事見郡誌。

平章池又名西陂﹐在大夢山西。南延袤里許﹐乃平章陳有定別業也。有定敗﹐今二百餘年﹐數易主人。

明郭波《泛舟西陂》﹕「古池六月官城西﹐霖雨旣過水拍堤。雲光十里侵樓閣﹐煙波一望涵玻璃。玻璃遠接巖巒色﹐深沈黑比蛟龍宅。此地曾經住貴臣﹐今當何處來仙客。碧山金馬下殊方﹐柏臺水月相輝光。少微星髙南斗旁﹐野夫倚玉蒹葭蒼。主人好事非一日﹐吾輩亦豈偶然集。抱琴蕩槳村醪香﹐開篋授衣澗月襲。落日蘭舟未擬回﹐中流簫鼓福山隈。荷花欲語憐歌唱﹐菱葉散亂還大來。風定波光湛不流﹐舟亭潭影復悠悠。萬水澄陰羣鳥下﹐半輪月出東山頭。」傅汝舟《病不赴西陂和郭子》﹕「平章池在西湖西﹐遠山低繞近山齊。薛老自有畫船隻﹐芰荷穩復潛虯宅。芝盤蘭槳蕩中流﹐翰苑霜臺聯上客。陪遊三千樂多方﹐獨我臥病愁日光。伏枕似聞歌吹響﹐仰屈竊嘆煙雲蒼。太平夢想回今日﹐學士何緣遠來集。投荒似此甘寂寥﹐獻議當年恥沿襲。海戍幾時天上回﹐湖翁移住湖水隈。船錢酒器不用借﹐月出荷開還遠來。君不見﹐池水昔濁今淸流﹐吞山侵月光悠悠。水底萬象盡顚倒﹐何況浮雲天際頭。」

由迎恩亭迆北﹐爲道士洋﹑謝庭柱宅﹑浦頭石橋﹑貴安山﹑謝琚墓﹑仰徳祠﹑龐商二公生祠﹑貴安井。

道士洋有田數頃﹐中爲官路﹐其田籍紫極宮﹐故以道士名。今悉爲豪門所有。

謝庭柱宅庭柱﹐長樂人﹐都禦史士元之子。舉進士﹐授評事﹐歷湖廣僉憲致仕。市負郭田數十畝﹐築室以居﹐背西湖﹐面蓮花峯。今從子尙書傑攺爲宗祠。

浦頭石橋有浦數里﹐受玉屏﹑銅盤諸山之水以入西湖﹐爲堤其上。然湖堤稍低﹐不能障洪流﹐而多敗田。

貴安山一名貴安﹐延袤二里。塜墓累累﹐郡東北邙也。

謝琚墓在貴安山之陽。琚﹐字仲玉﹐正統進士﹐在諫垣言事切直﹐出爲浙江少參﹐年四十餘卽丐休。陋巷一室﹐衣敝茹淡﹐處之泰然。

仰徳祠國朝隆慶四年建﹐祀方伯陳錫。錫﹐廣東人﹐正徳間長閩藩。有惠政﹐閩人懷之﹐建亭道周﹐匾曰「仰徳」。逾五十年﹐禦史蒙詔按閩﹐爲建祠於亭之西。

龐﹑商二公生祠在仰徳祠之左﹐國朝萬曆八年建。龐巡撫之行一條鞭也﹐山陰商爲正以禦史按閩﹐葉議裕民﹐民徳之﹐生祠兩公﹐以志去思。郡人松江府同知黃以賢撰《徳政碑頌》。

貴安井在生祠之左﹐有泉淸冽﹐往來道周﹐吸飲不竭。

卷之十九湖西侯官勝迹

西湖之西爲熊兵橋﹑泥門橋﹑新亭﹑英濟祠﹑鳳凰橋﹑髙風臺﹑東臺廟﹑石山嶺﹑轉華庵﹑淸泉山﹑林之奇墓﹑徐墓﹑鄭閻墓﹑祭酒嶺﹑髙安山﹑王鼎墓﹑鄭旭墓﹑林舜道墓﹑葉福墓﹑四借亭﹑洪山橋﹑洪山寺﹑鄭炤墓﹑西山﹑鄭惇典墓﹑白馬廟﹑雲程山﹑半洲﹑東岐廟﹑洪塘寺﹑金山塔﹑稅課局﹑妙峯寺﹑林廷選墓﹑林玭墓﹑林瑭墓。

熊兵橋在通仙門之西。宋時﹐熊兵營駐泊於此﹐故名。舊有河港﹐引西湖之水通於南湖﹐已湮。浦港亦塞﹐石橋猶巍然平陸中﹐俗呼小橋。

泥門橋在泥王廟前﹐故名。俗呼爲平橋。

新亭在艸市都。有寺名「西隱」。唐郡守唐秩有惠政﹐民懷之﹐乃更其亭爲「頌徳」﹐俗呼「新亭」。國朝成化十二年﹐知府唐珣捐資辟地重建。

英濟祠在新亭之右。

鳳凰橋在一都鳳凰山下﹑香巖寺前。舊有亭﹐憩行者。成化十九年﹐撲於風﹐隨卽規建。

髙風臺在鳳凰山下﹑香巖寺之西圃。圃有舊臺遺迹﹐元貢師泰增築之﹐名以髙風。師泰自爲「記」云「方山聳其前﹐蓮峯矗其後。左滄海﹐右洪江。雲煙蒼茫﹐極目無際。」又欲作亭其上﹐未果。平章道隱捐資助之﹐僧悟騰﹑覺馨成之。師泰以鳳凰山左右翼張拱﹐若飛鳴而來﹐因名其亭爲「鳴鳳」﹐亦師泰爲「記」。寺廢已久﹐亭臺蕪沒。

東臺廟在鳳凰山之顚。五代閩立廟﹐以神有捍賊禦災功。嘉定二年﹐漕使李浹﹑帥臣黃度疏請廟額﹐敕賜「忠惠」。郡人都官員外郎林岊爲碑文﹐今立廟前。

石山嶺

轉華庵在石山嶺。萬曆間建。

明徐熥《憩轉華庵》詩﹕「精廬傍人境﹐虛寂無垢氛。食施林間鳥﹐衲掛前山云。池光旣澄潔﹐香气尢氤氳。獼猴識戒律﹐貍犬嫌腥葷。談深不顧返﹐西嶺將斜曛。終當遠城市﹐髙臥辭人羣。」

淸泉山在鳳凰山之西。又黃山﹑末山﹐在平田中。

林之奇墓在淸泉山。從子子衝墓在其右。之奇弱冠從呂本中遊﹐本中器之。累官校書郎﹐由宗正丞提舉閩舶﹐遂以祠錄家居。呂祖謙嘗師之。子衝﹐字通卿﹐登進士﹐累官將樂丞﹐未上﹐其父死﹐徒步扶柩歸﹐哀毀而卒。二墓有祠﹐多晦庵朱子書匾。道周立石刻「三山林氏先塋」﹐今式微。有豪門同姓者冒其譜﹐而祠墓蒸嘗仍缺。

徐墓在祭酒嶺。﹐字子瞻﹐永寧知縣﹐有文行。

鄭閻墓在祭酒嶺。閻﹐字公望﹐永樂進士。觀政刑部﹐欲貸不辜﹐與大司宼爭不能得﹐遂攺教職。致仕居鄕﹐貧約如寒士。

祭酒嶺在淸泉山之西。閩時﹐有光州湛溫者﹐事王延翰爲禦史大夫﹑國子祭酒。建州刺史王延稟使者至閩﹐延翰命溫往餞﹐且酖之。溫恐延稟兄弟從玆多釁﹐遂自飲鴆以死。閩人哀之﹐葬於此地﹐遂名其山。昔路踰嶺而趨﹐後因張總制封君營墓其山﹐辟路田間﹐以達行者。

王鼎墓在髙安山﹐有司營葬。鼎﹐字器之﹐成化間進士﹐積官右都禦史致仕﹐卒贈工部尙書。

鄭旭墓在髙安山。旭﹐字景初﹐學行知名﹐用薦入太學﹐選侍東宮。以蜚語謫滇南。久之﹐再起爲學職。

林舜道墓在髙安山。舜道﹐嘉靖進士﹐歷官廣西參政。以廉介稱﹐禮鄕賢。

葉福墓在一都前園山。福﹐字叔疇﹐建文庚辰進士﹐授刑科給事中。靖難兵起﹐福守金川門﹐死之。從子取衣冠葬玆山﹐建安楊榮「銘」墓。

四借亭在洪山橋之東。國朝成化﹑弘治間﹐布政使錢塘陳珂歷閩藩﹑臬長貳凡四﹐民懷其惠。

洪山橋距城西六七里﹐萬安江口。舊有石橋﹐門狹隘﹐水迅急善崩﹐民以爲病。國朝成化十一年﹐鎭守太監盧勝廣舊址重建﹐僉事章懋爲「記」。二十二年復壞﹐太監陳道重修。然水門四十餘﹐其七門當衝流﹐屢壞屢修。萬曆六年﹐都禦史龐尙鵬重治建屋。萬曆己酉毀﹐知府諭政重造。

洪山寺在洪山橋西﹐舊廢。國朝正徳間﹐布政使陳珂重建。萬曆六年﹐都禦史龐尙鵬修﹐尋圮。甲寅又重建。

明謝肇淛詩﹕「山下洪江江一村﹐江雲山靄共黃昏。早潮歸去暮潮到﹐一片寒聲繞寺門。」

鄭炤墓在二都陣阪山。炤﹐成化進士﹐攺庶吉士﹐終南雄知府。

西山在雲程之東。村落駢廣﹐太常卿許榖祖居之。

鄭惇典墓在二都西山。典﹐嘉靖進士﹐知無爲州﹑袁州府﹐歷著惠政。以廉執忤江陵相﹐黨罷。葬祔祖長史誾墓側。

明林烴《重過墓》詩﹕「不見同袍友﹐傷心有幾年。一麾頻出守﹐四壁但依然。宿艸悲朝露﹐寒松結瞑煙。承家經術在﹐早晚鳳毛賢。」

白馬廟系雲程土神﹐航海者多乞靈焉。時乘白馬於風濤中﹐以拯溺者。

雲程山支自西山﹐吸江而下。居人豎塔右麓﹐以象文筆。林﹑鄭二姓居之。林副使玼﹑禦史瑭﹑參議文纘﹑僉事璧﹑知府坣﹑鄭長史昇﹑長史閣﹑僉事元韶﹑知府惇典﹐其著也。

半洲在洪江之東﹐沙壅爲洲。邇來水淺膠舟﹐必潮生乃往來。大司馬張經祖宅在焉。

東岐廟在東岐嶺上。里社最勝﹐每上元﹐遊觀不絕。

洪塘寺在洪塘江之濱。民居鱗次﹐舟航上﹑下雲集。

金山塔江渚突出一阜﹐從潮髙下﹐水漲而山不沒。舊有石橋以達於庵﹐因水塞﹐居民病之。萬曆乙卯年﹐拆石橋﹐而庵仍舊。

元王翰詩﹕「勝地標孤塔﹐遙津集百舩。岸回孤嶼火﹐風度隔村煙。樹色迷芳渚﹐漁歌起暮天。客愁無處寫﹐相對未成眠。」

明林《宿塔湖蘭若》﹕「崔嵬一剎俯重溪﹐煙樹千重欲望迷。漁火光中乍明滅﹐風航浪裏互髙低。白蘋引蔓初凝露﹐紫燕將雛半落泥。名利由來在身外﹐何如此處得幽棲。」

稅課司在洪江之濱﹐俗呼「務前」。國朝洪武初設。

妙峯寺在洪江妙峯山之麓。

明林炫《登洪江妙峯》﹕「洪塘江上妙髙峯﹐古剎棲雲紫翠重。巖石驅車時拂燕﹐松蘿把酒忽聞鐘。天邊有客曾騎鳳﹐海畔何人是臥龍。十七年前聯句在﹐山樓如夢嘆萍蹤。」龔用卿「和」﹕「江畔孤髙有妙峯﹐紫芝瑤艸碧雲重。交蘿叢竹開春宴﹐石磴雲門報午鐘。懶性暫來看水鳥﹐論思敢謂綴山龍。吟詩欲步江樓句﹐肯許卑棲躡後蹤。」魏文焲《登妙峯》﹕「周覽恣名山﹐玆峯信髙妙。羣山如逐鹿﹐合沓成奔哨。翼翼龍鳳翔﹐於焉結精要。彩錯獻多姿﹐寂歷含眾竅。躡屐托幽尋﹐振衣窮引眺。巖花幽自開﹐嶺猿相叫嘯。江橫系練明﹐日淨靑山貌。散步入禪關﹐空對寒山笑。緬矣懷康樂﹐興生臨海嶠。千古仰淸芬﹐期與爾同調。」

林廷選墓在妙峯山﹐有司營葬。廷選﹐成化丁丑進士﹐歷官南京工部尙書﹐卒賜祭葬。山椒亭榭尢多。

林玼墓

林塘墓

由洪塘桔園洲而西﹐爲旗山﹑峴江﹑合山橋﹑水西﹑錦溪﹑黃文會宅﹑林安宅墓﹑雙峯寺﹑奉先寺﹑龍安寺﹑石松寺﹑尋山庵﹑仙宗寺﹑楊宏中墓﹑岐頭山﹑大象山﹑黃岸山﹑禪林寺﹑嶼頭山﹑林安宅宅﹑月嶼﹑黃鎬墓﹑精嚴寺﹑林文秩文稭墓﹑赤塘山﹑張睦墓﹑綠榕橋﹑林廷琛墓﹑十四門橋﹑龍潭山﹑溪源宮。

桔園洲在洪江之東。有船廠﹐督造戰艦。

旗山一名翠旗。山顚欹側﹐其形如旗﹐與鼓山東西對峙。郭璞《遷州記》云「右旗左鼓﹐全閩二絕。」山勢邐迆數里﹐髙數百仞﹐上有勾漏洞﹑仙人石﹑旗尾堰諸勝﹐梵剎尢多。

明陳鳴鶴《登旗山絕頂》﹕「憑空引眺客魂驚﹐紫蓼丹楓接海城。煙樹萬株靑斷續﹐沙田千頃白縱橫。云迷樵徑猿先到﹐路絕人寰鳥不鳴。更上孤峯最髙頂﹐九閽開處是瑤京。」徐熥《遊旗山勾漏洞》﹕「溪山何逶迆﹐數里入鴻蒙。斜日猿聲外﹐殘云鳥道中。亂峯諸洞隱﹐萬竹一泉通。趺坐松間石﹐塵心覺盡空。」「丹成不記年﹐古洞白雲邊。眾水爭趨壑﹐孤峯欲接天。路危逢亂石﹐山盡見平田。日暮休歸去﹐還期遇葛仙。」「葛仙何處去﹐勾漏訪遺蹤。陟齊攀竹﹐聽泉獨倚松。石牀荒蘚合﹐丹竈亂雲封。轉入深林外﹐前山又一重。」「仙都在人境﹐一步一巖巒。怪石各有態﹐修篁難計竿。松煙燒處暖﹐蘿磴坐來寒。別去仍回首﹐餘生幾度看。」徐《過勾漏竹林》﹕「勾漏仙源舊有名﹐蒼苔古道客難行。好山十里云幾片﹐修竹萬竿泉一泓。雪滿洞前猿有迹﹐月明林下鳳畱聲。荷衣艸任攀躡﹐坐臥石牀塵慮淸。」「煙靄蒼茫翠幾重﹐泉流石罅響淙淙。山當曲塢蔽千竹﹐路入半林生一峯。蘿磴陰中寒葉積﹐松門深處冷云封。千巖萬壑行應徧﹐斜日亂鳴孤寺鐘。」陳價夫《登旗山仙人洞》﹕「摩空傀儡仙人宅﹐怪綠千年紫苔色。班籠走匿神芝亡﹐九節龍蔥拄爲策。石槳覺得凝如髓﹐帝遣狂龍噴秋水。奔風怒雨山鬼啼﹐仿佛蘇門妒稽子。」陳仲溱《過勾漏裏竹林》﹕「一望綠陰迷﹐靑山夾錦溪。花隨泉水出﹐鳥傍竹林啼。曲徑暮煙合﹐懸巖芳艸齊。臨流無限意﹐落日萬峯低。」

峴山在旗山之南。一名水西﹐有南嶼﹑北嶼。林氏居北嶼﹐在旗山之麓。鄭善夫有「旗山第一峯」大字刻於石。南嶼在合山橋之南﹐與旗山隔江。鑪峯石﹐在平地闤闠中。

林春澤宅在北嶼。宅後八景﹐極林居之勝。

合山橋在南嶼。延袤數丈﹐以木爲梁﹐而亭其上。

錦溪在南嶼﹐旗山之別渚也。

明林鴻《泛舟西江》﹕「積水可利涉﹐方舟況同乘。悠然西江上﹐遂望雲中僧。出浦見落日﹐前崖陰始凝。秋風忽颯沓﹐海雨隨奔騰。稍移遼沙河﹐又見夕影澄。擁棹向危壁﹐推蓬見古藤。枕藉信水宿﹐躋攀候晨興。玆遊意已愜﹐況也多良朋。」鄭善夫《游水西》﹕「共有煙霞想﹐言過西水潯。薜蘿迷近遠﹐魚鳥入髙深。花气含風滿﹐山堂負郭陰。燕遊忘主客﹐誰賦越鄕吟。」又《次夕峴江聞篴﹐贈林徳敷熙載》﹕「峴水橋西秋欲社﹐追尋仍泛月邊船。短簫長遂悲相語﹐錦樹滄江絕可憐。交遊自識茅容早﹐子婿誰當衛玠賢。此夜星河未堪別﹐眼中閩楚各風煙。」王文旭《水西晚眺》﹕「南郭靑山看未休﹐孤舟直溯水西頭。林邊古寺連茅舍﹐江上誰家傍竹樓。濁酒滿斟呼野老﹐短篷斜倚對汀鷗。從今生計何須問﹐欲與漁翁作釣儔。」徐熥《遊錦溪竹林》﹕「一路盡莓苔﹐濃陰晝不開。山依迂澗轉﹐泉逐斷橋來。同坐松間石﹐還期竹下杯。隔溪煙磬晚﹐欲別又遲回。」曹學佺《錦溪泛舟》﹕「溪水明於錦﹐層波映不窮。山光籠竹滿﹐樹勢俯泉空。少怯陰無日﹐虛疑響雜風。歸舟如可問﹐猶待暮潮通。」鄧原嶽《錦溪竹林》﹕「苦愛西溪竹千挺﹐修篁瑟瑟逗晴暉。石林空翠和煙濕﹐澗道流泉作雨飛。載酒偶隨芳艸去﹐回車猶惜白雲違。山中桂樹堪招隱﹐矯首風塵幾是非。」

黃文會宅在南嶼嶺兜。文會母得風疾﹐每夕禱北辰﹐求以身代。執親之喪﹐哀毀幾絕﹐廬墓三年。服畢﹐每朔望及忌日必齋戒﹐至墓慟哭﹐或畱其側﹐旬日不歸。國朝弘治間﹐有司以聞﹐旌其門。

林安宅墓在三都石松寺旁。

雙峯寺在綏平裏﹐今四都也。唐咸通五年﹐僧師復自小篛雙髻峯移建今所。與觀察使林衮同業儒﹐同入關。至揚子渡口﹐師復有出塵之興﹐賦詩曰「君自成龍我成道。」浩然而歸﹐卜築於此。觀察使李瓚請賜寺額。二峯峭秀﹐巖谷幽邃﹐水西勝處。後人作悅堂像瓚﹑師復及林衮﹑周朴祀之。紹興三十年﹐樞密富直柔請爲功徳祠。

奉先寺在三都。梁乾化三年建﹐今廢。

龍安寺在三都。唐乾寧元年建﹐國朝成化三年重建。有山曰歷山﹐上有牛姆石。

石松寺一名石嵩﹐在三都。宋大中祥符三年建。初名靈鳳﹐紹興十年﹐僧天石於石上種松﹐因易今名。國朝成化九年重建﹐後多頹廢。萬曆間興復。天石種松三本﹐自刻石云「一與寺門作名實﹐二與山林爲標致﹐三與一切遊人作陰涼。」題詩云「偃蓋覆巖石﹐歲寒傲霜雪。深根蟠茯苓﹐千古飽風月。」國朝成化九年重建﹐後多頹廢。萬曆間興復。

明林春澤《遊石松寺》﹕「翠旗峯下叢林晚﹐有客相攜眼倍明。天迥風髙雙鳥逸﹐江空木落萬山淸。林光未縱煙霞老﹐野興偏隨杖屨輕。誰信昨非今更是﹐我今方得古人情。」王湛《遊石松寺》﹕「禪扉晝不關﹐石澗水潺潺。客到松陰裏﹐僧眠雲气間。怪禽喧古木﹐殘葉點寒山。向夕煙蘿暝﹐行吟帶月還。」鄧原嶽《石松廢寺》﹕「古寺荒涼甚﹐傷心落照前。佛龕畱鼠迹﹐僧捨斷人煙。色相已成幻﹐桑田殊可憐。只餘洗缽水﹐相對亦泠然。」徐熥《經石松廢寺》﹕「寺廢不聞鐘﹐禪關掩萬峯。有牀惟臥虎﹐無缽可歸龍。墻垣埋殘碣﹐苔深翳古松。倘非樵子引﹐那識往來蹤。」陳價夫《晚過石松寺》﹕「山僧乞食去﹐日暮不聞鐘。坐設三生石﹐門扃一粒松。夕風翻貝葉﹐秋雨暗芙蓉。寂寞經壇下﹐空餘猿鶴蹤。」「看山不覺深﹐拄杖入雙林。古意坐來淡﹐秋云行處陰。白蓮重結社﹐芳艸自知心。卻恐歸時路﹐明朝不可尋。」陳薦夫《遊石松寺》﹕「重來應感舊遊非﹐野寺無人晝掩扉。金界艸生迷客路﹐禪牀花落點僧衣。雲歸塔院寒猿嘯﹐日入香臺野雀飛。惆悵空門只如此﹐人生何處是皈依。」徐《遊石松寺》﹕「眼見精藍廢復興﹐香臺新敞竹陰層。云扶插漢靑峯起﹐雨送飛空翠瀑崩。收果誰當今善士﹐種松因問昔名僧。偶來隨喜貪淸淨﹐結夏還期禮佛燈。」曹學佺﹕「石與松俱好﹐名之寺更幽。到門山雨下﹐面壁峽泉流。法磬隨淸慮﹐香臺自遠眸。此生無住著﹐才得稱心遊。」

尋山庵在七都。陳大建元年建﹐今廢。尋山有江曰遼沙﹐江之濱有參政唐虞宅址。

仙宗寺在六都。其山多松﹐縈紆數十里﹐白鶴巢焉。澗水泠泠有聲﹐與鶴聲相應。五代唐同光二年建寺﹐元至正二十三年重建。寺有歷峯亭﹑白鶴嶺﹑洗缽池﹑曇花磴﹑樞松關﹑金雞巖﹑卓錫泉﹑垂蘿徑﹐號八景。

明王湛《遊仙宗寺》﹕「獨有秋山色﹐能淸物外心。泉臨幽谷落﹐路入暝云深。樵客踏黃葉﹐巖僧住綠陰。何時與公等﹐躡屐此登臨。」王應鐘「和」﹕「言訪招提境﹐能生般若心。白雲隨處合﹐黃葉落階深。地僻秋先到﹐山髙景未陰。欲同王子敬﹐世外一登臨。」陳仲溱《過仙宗寺》﹕「古寺沿溪轉﹐髙幡隔樹飄。竹陰斜映水﹐松色倒侵橋。孤鳥入林沒﹐殘僧歸路遙。磬聲煙靄裏﹐靜聽欲魂銷。」徐「和」﹕「雲際前朝寺﹐淒涼不可尋。僧應少來往﹐佛亦有銷沈。大地黃金散﹐空廊碧艸深。惟餘堂上磬﹐遠似昔年音。」

楊宏中墓在四都厚山。宏中﹐慶元中爲太學生﹐與同邑徐範﹑羅源張道固﹑寧徳林仲麟﹑薛傳﹑周端朝上疏救趙汝愚。韓侂冑大怒﹐編管遠方﹐天下號「六君子」。後登開禧進士﹐官終知武岡軍。

岐頭山在七都大象山之東。峯巒奇秀﹐上有仙人石﹐下橫長江﹐名浯江。山半俯瞰淸流﹐有磯石臨水﹐號「醉漁」。又有「懸鐘」石﹐下懸浯江﹐其形如鐘。

大象山其形蹲狀如象﹐故名。上有觀音泉。山之顚﹐外抱中夷。

黃岸山在七都。又名浯江。江濱巨石橫侵﹐名「蘇岐」。有渡﹐蓋大江之支也。其山自翠旂來﹐樹木森蔚。謝肇淛《浯江泛舟》﹕「浯水溪邊釣艇閒﹐江云片片逐朝還。秋風秋雨無情甚﹐吹暗千山與萬山。」

禪林寺在六都﹐五代唐天成五年建。

嶼頭山在十都後尾。又名花嶼山。山周圍有六橋﹐曰合潮﹑曰玉浦﹑曰鄭嶼﹑曰溫陽﹑曰後山﹑曰王坵。

林安宅宅在十都嶼頭。環以六橋﹐俗呼上街。

月嶼在七都。形如初月﹐故名。又﹐十都有董嶼﹐環嶼民居鱗次。

黃鎬墓在六都芝田山﹐有司營葬。鎬﹐官戶部尙書﹐卒贈太子少保﹐謚襄敏。

精巖寺在七都。唐長興二年建。有妙觀亭﹑獨露庵﹑金界亭﹑盤陀石﹑金剛窟﹑淸涼臺﹑月華庵﹑華峯亭﹑綠陰亭﹑喜見亭﹐俱宋元符間葺治。寺後頹圮﹐國朝洪武間重建。

明林鴻《遊精巖寺》﹕「香剎象天界﹐名僧辭世氛。一峯獨聳削﹐眾壑相氤氳。作禮向金仙﹐仙林投鶴羣。羣犬銜人衣﹐卻走避腥葷。於時春向暮﹐林亭藹浮曛。蒼然艸木气﹐盡濕西江云。登閣見千里﹐懷滄海濆。山鐘忽播蕩﹐因此悟音聞。」

林文秩﹑文稭墓並在十都斗門山。

赤塘山在十都。又有鳳山﹑龍臺﹑華棣諸山﹐與赤塘並峙。

張睦墓在赤塘山。睦﹐事具東街金華境。

林廷琛墓在赤塘山。廷琛﹐宋樞密院安宅之裔。嘉靖乙未進士。歷戶部郎中﹐左遷南寧府同知﹐削籍。廷琛有志操﹐坎坷仕路﹐時論惜之。

綠榕橋在綏平裏慶城莊前。

十四門橋在招賢裏。疊石爲橋﹐釃水凡十四道﹐故名。

超山寺在十三都。山隔大江﹐沿浦而入﹐有孤阜突起﹐故名。山下有四門江橋。元泰定初建寺。又石門山﹐二山對峙﹐中貫淸溪﹐望之如門。溪滸有伍仲襄廟。

明鄭迪《宿超山蘭若》﹕「上人住在東林久﹐蹤迹人間往來少。碧艸閒依石磴深﹐蒼苔自染松關厚。薄暮時逢上客過﹐吟詩對酒復如何。山中無復可乘興﹐蘿月紛紛窗外多。」陳鳴鶴《重登超山》﹕「磴險全依竹﹐橋危半引藤。煙霞前日客﹐鐘鼓隔云僧。疊嶂已千折﹐孤峯更一層。不愁歸路晚﹐猶有過山燈。」王湛《宿超山寺》﹕「朝踏山上云﹐夕宿山中月。禪扉閟寂寥﹐塵想於焉絕。陰廊翳亂藤﹐石磴埋殘雪。達曙淡無眠﹐鐘聲在林樾。」陳椿《重遊超山寺》﹕「扁舟一葉溯江潮﹐古寺風旛影動搖。門掩白雲行處近﹐林含靑靄望中遙。月華隱映三千界﹐水气浮沈十四橋。因向支公重證果﹐便思脫屣謝塵囂。」

龍潭山在十二都。山下有潭﹐龍居之。歲旱禱雨﹐以瓷瓶塗蠟﹐於日下測有無﹐得水則雨候。潭中羣魚游泳﹐無敢捕者。又有靈石四﹐若龜﹑蛇﹑劍﹑印然。

溪源宮在龍潭山左。有屋數楹﹐祀張眞人。郡人士謁夢﹐往來不絕。

明林春澤《溪源夜宿》﹕「溪雲飛舄訪眞源﹐溪上仙風淸客魂。怪石倚松臨嶻嵲﹐哀泉度壑弄潺湲。蛟龍洞口如相見﹐虎豹庭前不敢喧。髙閣夜深聞謦欬﹐靑鸞隨月到玄門。」王應鐘《宿溪源宮》﹕「紆回藏石磴﹐窈窕隔塵寰。谷裏乾坤別﹐山中日月閒。萬松深杳靄﹐一水響潺湲。卽此澄眞境﹐何須覓大還。」「境密川長聚﹐山回峯共攢。昔賢非鶴駕﹐此地啟星壇。丹竈何年閉﹐滄溪六月寒。黃粱炊正熟﹐無夢似邯鄲。」林《遊溪源》﹕「淸溪蕩漾溯扁舟﹐猶憶當年曾此遊。數里桑麻臨碧水﹐幾家廬舍隱丹丘。任眞只自耽泉石﹐混俗從人喚馬牛。敢謂乞靈希福澤﹐暫違城市散煩憂。」林世璧《訪溪源》﹕「溪源一派玉爲流﹐錦似紅霞爛素秋。雨岸垂蘿云嶂合﹐數聲啼鳥石林幽。」「幽源何處可棲眞﹐流水桃花此避秦。日暮淸溪看曬网﹐隔船時喚打魚人。」「沙岸紆回碧浦通﹐仙蹤縹緲自難窮。便應一葦臨滄海﹐直訪蓬萊玉蕊宮。」「溪上橋橫十四門﹐煙霞杳靄入深源。定知此夕遊仙夢﹐一枕淸風白鶴騫。」又《溪源宮乞靈》﹕「洞天何處最難名﹐此地仍開三水淸。偶爲尋眞窺澗壑﹐卻隨飛夢入蓬瀛。參差錦石畱丹竈﹐縹緲靑雲度玉笙。聞道仙靈還可接﹐願來白鶴向瑤京。」「溪源元自類桃源﹐別有桃花映洞門。水竹遠村人世隔﹐桑麻仍見古風存。潭淸好趁遊魚泳﹐樹密時聞幽鳥喧。明發又隨塵迹混﹐不堪遐思屢飛翻。」王湛《遊溪源宮》﹕「深山蘿桂郁氤氳﹐古殿陰陰閉夕曛。百里淸溪平湧月﹐千巖枯木倒巢云。參差丹竈花間見﹐縹緲瑤笙竹外聞。願謝風塵來此宿﹐倘逢鸞鶴便爲羣。」又《重訪溪源》﹕「不盡煙霞興﹐仍來訪赤松。江行無百里﹐山翠有千重。石室生雲气﹐空壇印虎蹤。寥寥塵想絕﹐髙枕聽疏鐘。」陳椿《溪源卽事》﹕「逶迆尋仙路﹐靑溪繞洞門。桃花遙辧徑﹐流水曲通村。繞樹迷黃蝶﹐攀條墜白猿。人疑河上老﹐地是武陵源。幾處聞雞犬﹐多年長子孫。種麻生事熟﹐鉆燧古風存。濡沫魚偏樂﹐飛翻鳥欲言。花邊覘甲子﹐木末候朝昏。天遠鸞驂度﹐風髙鶴吹喧。願言投祕要﹐服食永無諼。」陳鳴鶴《遊溪源》﹕「疊嶂躋攀盡﹐丹丘共赤霄。鳥迎前度客﹐沙壓舊時橋。溪舫云爭渡﹐巖扉雪半消。紫鸞何所去﹐空有艸蕭蕭。」又《題溪源宮》﹕「不隨煙火逐繁華﹐來訪桃源道士家。日暮繞村啼杜宇﹐春深滿地雨松花。鶴迷遠嶼啼殘月﹐馬度孤峯跨落霞。古竈寂寥何足訝﹐仙人無用化丹砂。」

卷之二十湖南侯官勝迹

西出迎仙橋折而南﹐爲髙峯庵﹑陸莊園﹑柳橋﹑康靖王墓﹑王公大宅﹑聖堂﹑鳳山﹑陳紀墓﹑舒汀墓﹑西宮﹑西禪寺﹑馬森墓﹑石湖橋﹑西禪浦﹑鳳凰岡﹑諸賢祠﹑仙岐﹑鄭公渡﹑瓜山﹑潘柄宅﹑鄭潛宅﹑澤苗江﹑吳山﹑吳嶼﹑南陽山﹑大帽山﹑古靈陳先生祠﹑林憲宅﹑古靈廟﹑靈隱寺﹑靈源院﹑黃岸江﹑芹洲﹑龍湖山﹑陽泉﹑安林寺﹑報恩院﹑陳墓。

髙峯庵在西教場柴巷內。有橋跨河﹐橋南有庵﹐比丘居之。又南﹐爲泰山行祠。

陸莊園在髙峯橋之西。宋陸蘊與其弟藻所營別業也。園池亭館今頹廢﹐悉爲平疇。

明王偁《晚過西郊陸氏山池》﹕「淡淡牽銀藻﹐娟娟種玉蓮。誰開照膽鏡﹐中有洗心泉。萍散山流影﹐云收月墜天。願隨鷗鶩侶﹐薄暮宿寒煙。」

柳橋在車市都。唐時辟南湖於此﹐今惟一港﹐以通舟航﹐從西水關出入。有石橋跨其上﹐舊名中濟。有亭﹐今廢。

明王褒《湖南田舍》﹕「藹藹湖上山﹐迢迢湖上路。田家南湖濱﹐三五亦成聚。朝耕湖上田﹐暮喚湖上渡。老稚遠相迎﹐牛背掛農具。今年喜有秋﹐不爲租稅慮。牀頭釀茅柴﹐取醉羅栗芋。相看桑麻長﹐焉識簪組誤。縣門久未入﹐且樂成嫁娶。」「湖山近人家﹐煙火隔籬落。愛此湖田肥﹐生產願自托。兒孫日長成﹐努力趁春作。驅牛耕遠坰﹐牽犢鋤近郭。農事喜及時﹐秋收聊可悅。積穰登倉箱﹐余粒飽鳥雀。村芻有濁醪﹐莫負鄰翁約。笑爾東西人﹐誰識田家樂。」

王公大宅在陸莊。公大﹐弘治鄕薦﹐浙江運同﹐遷滇南守﹐以道遠丐歸終養。

聖堂在柳橋之西。偏跨河上﹐祀玄武。

鳳山在柳橋之南。平田中突然一峯﹐又名黃山。

陳紀墓在鳳山之陰。紀﹐成化五年進士﹐累官副都禦史﹐卒賜祭葬。紀歷內﹑外臺﹐當官廉介﹐所居在下渡。

黃山橋在黃山前。

康靖王墓在艸市都茶園山。國朝永樂間﹐古麻剌國王入貢至閩﹐疾卒﹐賜謐康靖。有司營葬﹐春秋祭之。其陪臣數姓俱內附﹐至今廩食於官。

舒汀墓在西禪山。汀﹐嘉靖乙未進士﹐監察禦史。忤嚴嵩﹐出爲雲南副使﹐又謫州判﹐卒﹐海內稱爲「眞禦史」云。

西宮在西禪山之東。梁時﹐王霸父增自齊朝渡江入閩。善黃老術﹐霸幼習之。每登怡山﹐經宿乃返。年三十﹐遊武夷﹐積十六年始還。舊居山南﹐鑿井﹐有白龜吐泉。煉藥旣成﹐點瓦礫爲金。是歲﹐閩中斗米千錢﹐乃鬻金運米﹐食貧者。後以余藥服之﹐旬日如醉﹐忽於所居皂筴樹下蟬蛻而去。貞元中﹐觀察李若初登樓西望﹐有五色云當其宅﹐遂以爲沖虛宮﹐並祀徐登﹑董奉﹑任放爲四仙祠﹐俗呼西宮。萬曆初﹐尙書馬森卜兆其地﹐移建今所。

唐神童林傑《王仙君壇口占》﹕「羽客已登仙路去﹐丹鑪艸木盡凋殘。不知千載歸何日﹐空使時人掃舊壇。」周朴《西宮》詩﹕「王君上升處﹐信宿故居前。皂筴卽須朽﹐白龜仍亦全。雲間猶一日﹐塵裏已千年。碧色壇茆黛﹐今時誰可仙。」

宋王逵詩﹕「修煉曾居此﹐傳聞實未嘗。壇畱皂筴樹﹐人去白雲鄕。龜得胎中息﹐神藏肘後方。遼東鶴未返﹐華表夜蒼蒼。」

西禪寺在永欽裏。號怡山﹐一名域山。寺壓其上﹐卽王霸所居也。隋末圮廢﹐唐咸通八年﹐觀察李景溫招長沙嬀山僧大安來居﹐更新之。後唐長興中﹐王延鈞更名「長慶」。淮兵毀焚﹐獨佛殿﹑法堂﹑西僧堂僅存。宋天聖間﹐營葺始就。周垣九百丈﹐居三千人。有奎華閣﹑明遠﹑紫翠二亭﹑放生池諸勝。僧慧稜時侍雪峯﹐有悟﹐後來住山。國朝宣徳二年重建﹐屢修。玆寺爲侯官第一禪林。

宋李覯《怡山長慶寺》詩﹕「行行金碧裏﹐气象怳如春。不記來時路﹐自嫌衣上塵。院香知有佛﹐僧靜似無人。十載京華夢﹐相逢一欠伸。」李綱《西禪斗車堂》﹕「傑閣雄樓杳靄間﹐佳辰良夜共躋攀。斗回髙柄臨華棟﹐月湧淸光出遠山。急景行將悲晚眺﹐此身難得到寬閒。世間百慮何時了﹐且對金樽一解顏。」黃裳《題西禪寺》﹕「誰是怡山不滅仙﹐定光來應此方緣。龍驤鳳翥三宗子﹐獅吼雷鳴六祖禪。魚佩獨垂聊狥世﹐藕絲相感爲開天。自從日月歸眞後﹐衣缽何人已得傳。」

王偁《宿怡山蘭若》﹕「別路繞珠林﹐秋來落葉深。一燈今夜雨﹐千里故人心。已覺空門幻﹐還驚旅況侵。坐聞鐘鼓曙﹐離思轉沈沈。」鄭善夫《病起步西禪》﹕「一春伏枕鶯可憐﹐病起野池明白蓮。偶爾梳頭出城郭﹐便因看竹到西禪。天晴求食鳥雙下﹐日午閉門僧獨眠。明發螺江有行役﹐紅塵白雁異風煙。」林世璧《遊西禪寺》﹕「曉色帶江城﹐疏林空翠晴。睠玆秋風爽﹐復得賞心淸。寶剎淩雲聳﹐金繩倚日明。巖花相映發﹐谷鳥自和鳴。世界人天接﹐河山歲序更。佛香煙共暝﹐法鏡月俱盈。悟理非關象﹐超玄詎可名。云何牽世网﹐擾擾負平生。」王湛《遊西禪》﹕「煙際辧禪扉﹐山深竹徑微。鳥窺雙樹下﹐僧踏芹雲歸。林葉飄秋色﹐巖花媚夕暉。應思塵土客﹐此地到應稀。」徐熥《遊西禪寺》﹕「野曠煙光薄﹐林深暑气微。亂蟬鳴覺路﹐一犬護禪扉。花竹通諸徑﹐旃檀大幾圍。云房吟臥久﹐直到晚涼歸。」陳椿《重過西禪寺》﹕「城市蹉跎忽幾春﹐重來古寺對佳辰。天花競座香仍在﹐芳艸銜杯迹已陳。門掩孤峯巢野鶴﹐鐘鳴雙樹斷行人。無因更證三生果﹐竹杖蒲團寄此身。」徐《遊西禪寺》﹕「松門雲際寺﹐花木轉幽深。處處欲投足﹐房房生住心。苔紋靑繡壁﹐荔火赤燒林。一徑斜陽外﹐歸僧逐暮禽。」謝肇淛《遊西禪寺》﹕「城西十里路﹐春樹變鳴禽。遠寺尋鐘入﹐山僧避客深。雨花天外落﹐石榻洞中陰。悟得空門意﹐吾生已陸沈。」

馬森墓在西禪寺前﹐舊沖虛宮地。森﹐嘉靖十二年進士﹐積官南京戶部尙書。卒﹐賜祭葬﹐贈太子少保﹐謚恭敏。

石湖橋在美宅裏﹐舊西宮前。

西禪浦在西禪寺前。外臨三港爲江﹐內有小浦達於河渠﹐跨浦爲橋。濱江有渡﹐通鳳岡諸處。

明曹學佺《西禪浦夜泛》﹕「問津寺門路﹐遙遙送孤鐘。浦口𨿽云狹﹐漸以臨大江。江路亦有常﹐但與潮汐通。燭火代明月﹐漁者聊爾同。林葦風颼颼﹐所過非一峯。戒心告乍息﹐當路有偃虹。如此歸已矣﹐夕漏聞之窮。」

報恩寺在一都。唐天復三年建﹐今廢。寺前有渡猶存。又有楞珈寺﹐亦在一都﹐今廢。

鳳凰岡江水回環﹐劉氏居之。又有三十六宅﹐所產植多荔枝﹑龍眼。有橋二﹕曰陳橋﹐曰周宅。

明陳鳴鶴《江居》﹕「荔枝沿岸鳳凰岡﹐艸舍蕭蕭近夕陽。釣罷獨眠舟不系﹐任風吹向酒家傍。」曹學佺《鳳岡荔林有懷》﹕「誤舟丹穴去﹐如息碧梧陰。欲奏求凰曲﹐靑山誰賞音。」謝肇淛《鳳凰岡》﹕「桔園洲上露如霜﹐江樹江煙望渺茫。布谷聲聲春雨後﹐荔陰十里鳳凰岡。」

諸賢祠在鳳凰岡。初名五賢﹐祠宋儒劉彜﹑康夫﹑藻﹑砥﹑礪凡五人﹐後增嘉譽﹑世南﹑子玠﹐更今名。歲以春﹑秋致祭。彜﹐字執中﹐師胡瑗﹐以明體適用爲學﹐第進士。熙寧初﹐言新法不便﹐出知桂州。康夫﹐彜從子也﹐熙寧間﹐進《志術》二十七篇﹐其文皆根柢仁義﹐鄭俠表其墓。藻﹐字昭信﹐明禮學﹐又精於《易》。嘉譽子世南﹐世南二子砥﹑礪。礪子子玠﹐並詳郡誌。

仙岐一名陰岐﹐在十一都。江源出永福明溪﹐與陽岐對峙。山顚樹木陰翳﹐居民稠密﹐臨於江滸﹐有岐江寺。

明徐《憩岐江寺》﹕「忽艤沙邊櫂﹐來尋江上村。危峯晴扆剎﹐怪樹老當門。翠靄迷珠网﹐香風動寶幡。數聲鳴石磬﹐花雨落黃昏。」謝肇淛《江寺》﹕「孤舟停水宿﹐雙屐暫相過。地僻人來少﹐秋深木落多。江聲寒枕簟﹐野色隔藤蘿。坐久忘歸去﹐樵林起暮歌。」

鄭公義渡在仙岐江。行者南北必由此出涯以濟。鄭潛避地瓜山﹐乃創義渡﹐捐田以給舟子﹐行者便之。處士吳海爲「記」。

瓜山在二十都。山有三巒﹐直下分派如瓜﹐故名。中巒之下﹐展坡平曠﹐居人環繞﹐爲一鄕之會。

明謝肇淛《宿瓜山潘氏宅》﹕「紅蓼映柴門﹐疏梅拂短軒。社歸秋燕冷﹐衙散午蜂喧。耕鑿村居便﹐詩書世業存。山中無歲月﹐雲气自朝昏。」陳鳴鶴《題瓜山潘氏》二首﹕「閒居寂寂似潘安﹐會是先人舊講壇。五百餘年三畝宅﹐竹門遙閉萬峯寒。」「寒江曲曲路縈回﹐庾信園林半種梅。獨立淡煙殘照外﹐繞村秋色稻花開。」徐《舟次瓜山》﹕「鄭公渡口石橋斜﹐山色重重碧似瓜。遙望炊煙靑不斷﹐蓼花深處見人家。」

潘柄宅在瓜山。柄﹐字謙之﹐與兄植從朱子遊。其學以務實爲本﹐不幹仕進﹐學者稱「瓜山先生」。

鄭潛宅在瓜山。潛﹐歙人﹐元至正中﹐以泉州路總管致仕﹐寓居懷安。嘗建義渡﹑義學。子居貞﹐以薦辟﹐官參議﹐與方正學友﹐亦與其難。事見《表忠錄》﹐有文集數十卷。孫炎﹐隱居教授﹐曾孫垍﹐著有《耕云稿》。

明徐《過鄭居貞故宅》﹕「秋艸離離故宅扃﹐斷猿啼鳥不堪聽。萇弘碧血無尋處﹐剩有詩名在汗靑。」

澤苗江在十二都。發源在永福溪北﹐流歷侯官古靈﹐而下東巖﹐則瓜山﹑黃巖﹑大鵬諸山之水匯流於此。至陰岐﹐乃與陽岐江合。江之陽﹐張氏世居之。淳熙初﹐鄕人嘗建石橋。

吳山在十都。相傳吳翁隱此﹐故名。有溪源出永福﹐流三十里﹐入西峽江。山之陽有蟠嶼﹐林氏居之﹐叔侄同登景泰辛未進士。璟﹐官禦史﹔孔玆﹐參政。

明陳鳴鶴《吳山江夜泛》﹕「星河倒影一江淸﹐殘月孤舟鏡裏行。潮落海門漁市鬧﹐露零沙渚雁羣驚。幢幡兩岸東西寺﹐鐘磬中宵遠近聲。釣罷獨眠何所事﹐蘆花煙水過餘生。」

吳嶼與吳山相連﹐江心有山﹐呼小君山。吳山人洪棲隱於此。洪﹐處士海曾孫﹐知縣鏘之子也。抗志髙尙﹐雅通禪學﹐薦紳談之。

明鄭善夫《訪吳山人隱所》﹕「脫屣吳居士﹐尋君江水遙。云房生夜气﹐薜牗散春潮。榻靜聞空籟﹐情髙夢九霄。從玆畢靈寶﹐不赴小山招。」王文旭《宿吳隱居故宅》﹕「早時季子幽居處﹐石室來遊異往年。遠樹暮煙春寂寂﹐空山涼月夜娟娟。檠寒猶自明書幌﹐琴古眞成愴斷弦。何必鄰人更吹笛﹐荒亭問字幾潸然。」

南陽山在十二都﹐瓜山之支也。山巓有烏江潭﹐其潭有四﹐以風﹑云﹑雷﹑雨爲名。巖石險怪﹐人迹罕到。每潭闊丈許﹐相傳有龍居之。潭上雲霧騰踴﹐則大雨如注。歲旱﹐鄕人有禱輒應。岡或作虹。山東﹐有山曰新安﹐有嶺曰大步﹐其石如伏羊。

大帽山在八都古靈﹐南連福頂。山腰有石室﹐名天乙巖﹐深邃可容百人﹔一名小方廣﹐一名羅漢洞。巖西南隅﹐甘泉湧於石上﹐可資羣飲﹐竭而復盈。有文筆峯﹐又名席帽山﹐其山多藍艸。

明鄭定詩﹕「天乙巖頭髮長嘯﹐雲散天髙秋杳杳。石室涼生六月寒﹐海天望斷三山曉。」林志詩﹕「層峯聳翠拂云標﹐絕頂凝香暑不消。孤鶴遺蹤天路逼﹐數螺浮黛海山遙。」髙棅詩﹕「文筆聳孤翠﹐髙標GFDB層穹。气奪眾山秀﹐屹爲三山雄。何當覽奇觀﹐於此巢雲松。」

靈隱寺在八都古靈﹐唐咸通二年建。又有安徳院﹐唐大中初建。靈源洞﹐宋嘉祐中建。

古靈多佳境﹐有後灣渡﹑月山崖﹑安徳泉。懸崖甘洌﹐如匡廬瀑布。又贊公房﹑碧玉潭﹑落鏡橋﹑小天臺﹑蟠龍石﹑逗云亭﹐在諸梵宇中﹐今蕪沒。

明陳亮《靈隱寺》﹕「世路多喧囂﹐春山自幽靜。偶從澹蕩人﹐共陟招提境。沙明日在野﹐林暝雲起嶺。憩石歌且吟﹐傾瓢醉還醒。方欣靈府曠﹐漸覺塵慮摒。預恐解攜歸﹐愁襟復難整。」林鴻詩﹕「靈隱知名剎﹐龍宮最上方。越山當戶翠﹐海樹到樓香。說法觀心妄﹐懸燈共夜長。浮生一何幸﹐乘此禮醫王。」林志詩﹕「海上三山隔弱流﹐梵宮獨占此山幽。香臺月霽曇花曙﹐丈室苔封貝葉秋。宦況暫辭靑瑣去﹐錦歸莫戀白雲畱。諸天不用藤蘿鎖﹐早晚乘風到上頭。」又《古靈十景》﹕「淸溪源發古靈山﹐小渡縈回出後灣。竹徑暗通流水入﹐柴門相對落花關。淸時利涉居人少﹐白日空橫野艇閒。記得舊遊曾買棹﹐一篙春雨逐鷗還。」「云斂前山露半峯﹐恍如初月出林東。淸光欲曙香銷桂﹐浩气淩雲魄映空。春缺秋盈眞有意﹐靑回綠繞向無窮。十年相見蓬萊上﹐別後淸輝似夢中。」「日照飛流掛晚空﹐匡廬瀑布宛相同。輕煙暝處看將斷﹐落木寒邊聽不窮。一派初如澄練合﹐千尋直與大溪通。期君駐馬齊摛翰﹐莫羨銀河賦獨工。」「古洞雲歸不見人﹐山房空掩綠苔新。淸池白石雙林夜﹐啼鳥閒花半榻春。方外隨緣尋紫衲﹐宦遊浪迹笑緇塵。逍遙擬結雲門侶﹐布襪芒鞋未有垠。」「春水澄藍玉滿潭﹐潭光倒影映晴嵐。錦鱗躍處肥溪荇﹐紅雨香遙老石楠。有恨鳥歌空白晝﹐多情花淚濕靑衫。當年鼓枻曾臨眺﹐賦就滄浪思不堪。」「菱花飛逐劍龍飄﹐此地空餘落鏡橋。詞客佩遺癡似醉﹐洛神粉濕恨應銷。莫教照鵠當簾見﹐卻笑騎鯨望月遙。薄暮弄珠遊可卽﹐曲欄吟處正生潮。」「層峯聳翠拂云標﹐絕頂凝寒暑不消。孤鶴遺蹤天路逼﹐數螺浮黛海山遙。霜淸向度王恭氅﹐月白時聞弄玉簫。我欲與君遊汗漫﹐棲眞期此學松喬。」「南陽髙臥石牀間﹐誰道神龍此處蟠。薜罅尙封瑤骨蛻﹐苔花半濕玉鱗寒。浮丘不避春如夢﹐醉墨猶隨露未幹。我欲畱題寄陳迹﹐桑田未邇遽飛翰。」「仙客浮雲似野心﹐偶經亭上一登臨。飛揚已散瑤池影﹐寂歷空懷石室音。捧日有情曾絢彩﹐巢松無分只沾襟。君歸應有招蘭賦﹐鶴唳猿啼正滿林。」

陳先生祠在古靈。祀宋龍圖陳襄。襄﹐字述古﹐詳萬歲巷﹐此裏宅祠堂也。子孫宋代在婺源﹑吳航﹐科第不絕﹐故里迄今落莫。宋時﹐像設屏風猶存﹐遺裔托迹耕樵﹐可爲太息。

明林志《謁先生祠》﹕「循吏猶傳舊姓名﹐鄕間廟貌艸長靑。輝輝俎豆垂千祀﹐濟濟云礽繼一經。遺愛半凋荒碣字﹐英魂偏結故山靈。至今野老來祠下﹐遙揖髙山尙淚零。」徐《過陳先生故居》﹕「曾從冊府見遺書﹐立馬西風問故居。艸沒龜趺眠石闕﹐屋頹鴟吻易門閭。英靈像設塵埃裏﹐零落孫枝喪亂余。猶勝半山臺榭勝﹐只今猿鳥哭荒墟。」謝肇淛《過陳述古故居》﹕「蕭條曲徑鎖秋煙﹐異代衣冠尙儼然。自向木屏書世系﹐誰從祕閣講遺編。連云甲第余雙碣﹐漏日茅茨只數椽。惆悵古靈山下路﹐聞孫自種鹿門田。」

林憲宅在古靈。憲﹐字文則﹐隱居教授﹐誼至髙。宣徳﹑正統間﹐屢聘校文﹐俱不赴。嘗作眞宅﹐號「漁海歸航」云。永樂間﹐有提舉佑﹐字原吉者﹐其諸父也。

明王褒《爲林原吉題古靈舊隱》﹕「閩中山水稱古靈﹐螺江赤岸旗山靑。荔圃柑園接島嶼﹐梅村桃塢散郊坰。人家成聚互近遠﹐半在市朝半歸隱。門巷委蛇穿綠槐﹐籬落參差夾紅槿。此地先賢昔日居﹐兒童應識長者車。東鄰機杼朝織練﹐西捨燈火夜讀書。故鄕風景爾何有﹐年少交遊恆白首。烏府新推從事賢﹐誰道折腰羞五斗。因言舊隱似盤谷﹐夢裏惟懷返初服。蕙帶蘿衣江上春﹐王孫幾望天涯綠。長風吹斷空江云﹐落花歸思同紛紛。寄聲猿鶴遙相待﹐艸堂慢賦北山文。」

古靈廟在福頂山上。其神曰正佑王﹐名姓無考。唐天祐三年﹐始降靈於義興社﹐後遷吳嶼﹐復徙今所。每歲孟春﹐鄕人祈福﹐祀事甚虔﹐故以「福頂」名其山。宋政和八年﹐賜額「昭惠」。紹興十九年﹐封普濟侯﹔二十九年﹐加威顯﹔乾道三年﹐復加靈應。

明徐《古靈廟》﹕「古廟依山不記年﹐石巖斜對廟門前。瓦中碩鼠啣香灺﹐樹杪饑鳥啄紙錢。百疊亂峯松塢雨﹐幾灣流水板橋煙。靑莎滴酒神靈去﹐鐵騎無聲上九天。」謝肇淛《古靈廟》﹕「松煙十里翠冥冥﹐立馬斜陽問古靈。香篆半隨樵火炷﹐廟門髙對石巖扃。潮通荻浦千重白﹐路繞瓜山萬疊靑。洞口云封人不到﹐漁歌遙隔蓼花汀。」

芹洲在十二都澤苗之西。當永福﹐溪流迅急﹐歲久壅而成洲。周回二十里﹐陳氏居之﹐隱然闤闠。洲多產芹﹐故名。又以四面皆水﹐號「瀛洲」。

龍湖山在九都。界於永福。其下有溫泉焉﹐四時不竭﹐號湯泉。山腳有湖甚廣﹐龍居之﹐故名。俗呼「上牛」﹐音訛也﹐陳氏居之。

安林寺在九都﹐宋大觀三年建。

報恩院在九都﹐宋至和元年建。

陳墓在九都龍湖村。﹐孔碩之子﹐開禧進士﹐累官端明殿學士﹐參知政事兼同知樞密院事﹐福建安撫大使﹐知福州。卒贈太師﹐謚忠肅。長治兵﹐謀而能斷。嘗知南劍州﹑福建招撫使﹐又節制三路。每出戰﹐賊皆膽落﹐所向輒克。夫人林氏亦忠義﹐有智計﹐能相其君子。

卷之二十一郡西侯官勝迹

由洪塘古靈廟渡江而西﹐爲侯官市﹑馬瀆江﹑螺女江﹑石門峽﹑南禪寺﹑白龍洲﹑竹岐巡司﹑批驗所﹑小目溪﹑唐舉山﹑圓峯閣﹑黿溪口﹑南山寺﹑崇福寺﹑下岐﹑云頂院。

古靈廟卽八都福頂山神也。數著靈異﹐邑人多祀之。

侯官市古侯官縣治也。唐武徳六年﹐置縣螺江之北。貞元五年﹐爲洪水漂沒﹐觀察使鄭叔則奏移入州城。遺民廛居城市﹐里社巍峨。有石塔臨於江濱。其山名龍臺﹐與赤塘山並峙。

明曹學佺《侯官市》﹕「解纜已更市﹐榜歌猶未殘。鎭村垂桔廟﹐拍水漂麻竿。日瀉帆光淡﹐江澄塔影寒。驛樓經再宿﹐亦覺別情難。」

馬瀆江在十三都。上接螺女江﹐匯延﹑建﹑邵﹑汀諸郡水。

螺女江在十三都石岊對面。上接囦溪﹐下入閩江﹐朝宗於海。《方輿勝覽》名爲「螺江」。《搜神記》云「閩人謝端﹐得一大螺如斗﹐蓄之家。每出歸﹐盤飱必具。端疑而密伺之﹐見一姝﹐麗甚﹐詰之﹐曰﹕『我天漢中白水素女﹐天帝哀卿少孤﹐遣妾具君膳。今當去矣﹐畱殻與君。』端用以貯米﹐常滿﹐資給數代。故江以螺女名。」舊有祠﹐今廢。

明髙廷禮《螺江夜泊》﹕「寒潮欲落海天寬﹐極浦維舟夜色闌。月色滿衣天上坐﹐星河捲幔鏡中看。淸宵大地江山靜﹐古廟嚴霜柝漏寒。明發不愁歸路晚﹐三峯只在白雲端。」又《螺渚春煙》﹕「幽渚暖波綠﹐長煙迷曉春。橫林引輕素﹐暮水捲羅裙。靈女化已久﹐謝生無復聞。空餘抹殘黛﹐朝暮逐行雲。」陳鳴鶴《螺女江》﹕「螺浦孤舟宿﹐千山眺望遙。鳥飛沙際月﹐人語竹間橋。漁火搖江色﹐松風雜海潮。有懷長不寐﹐永夜欲魂銷。」徐《螺浦春潮》﹕「螺女千年去不還﹐浦邊何處覓紅顏。寒潮遠沐春山色﹐染出波斯黛子鬟。」

石門峽在十二都溪口。甚狹﹐僅可容舠﹐當大江衝流。夏秋淫潦﹐泛入數里﹐田畝皆爲巨浸。邇歲﹐里人疏請塡塞﹐實侯官令周兆聖之力也。

明徐熥《石門銘》曰「惟玆石門﹐卑濕之原﹐眾流來奔。建瓴而瀉﹐豈惟害稼﹐溺民廬舍。潰以江河﹐傷民實多﹐瓠子興歌。幾千百載﹐巨浸爲害﹐民則何賴。惟我周侯﹐爰咨爰謀﹐障玆奔流。奔流旣止﹐民用以喜﹐伊誰經始。安厥室家﹐以桑以麻﹐甌婁滿車。昔也魚鱉﹐今也樂業﹐惟侯之烈。侯烈無疆﹐河水湯湯﹐萬年俱長。」

南禪寺在十四都﹐五代梁乾化二年建。

石泉寺宋乾徳三年建。

白龍洲在十五都。五代晉天福二年間建寺﹐今廢。初﹐十五都有甘蔗洲﹐與白龍相聯絡﹐大江流於洲北﹐後爲洪水沖嚙﹐江徙於南。白龍﹑甘蔗二洲遂隔水相望。

竹岐巡司在十六都。國朝正統六年建﹐十四年火。景泰五年重建。

批驗所在竹岐。掌鹽之禁令﹐有使領之。

小目溪在十六都。源出永福溪﹐溪裏鴻山最大。山下村落成聚﹐雞犬相聞﹐達於閩淸﹑永福二縣界。

唐舉山在十八都。隔江則葉洋﹑蒙溪。

圓峯閣在唐舉山﹐又名圓通。一峯聳秀﹐臨於江滸。建閣其上﹐祀馬仙。

明鄧遷《眺圓通閣》﹕「昔年曾憩圓通閣﹐此日看山復過之。流水落花春去後﹐芳林啼鳥夏初時。巖中采藥將何適﹐江上忘筌卻是誰。夕靄婆娑雙樹晚﹐白雲縹緲鶴歸遲。」徐熥《遊圓通閣》﹕「古閣枕溪濱﹐年代已湮沒。山勢何嶙峋﹐溪聲無停歇。老樹倚云根﹐寒泉澑山骨。我來陟孤岑﹐石徑蒼苔滑。朝飱嶺上霞﹐暮潄波心月。處處煙景移﹐步步淸興發。臨風開素襟﹐空山坐超忽。」徐《登圓峯閣》﹕「江幹聳傑閣﹐絕磴回圓峯。平沙積雪霰﹐空翠攢芙蓉。枯厓藥艸長﹐欹石莓苔封。秋聲響露葉﹐夕靄昏雲松。仙姬出何代﹐禖祀香煙濃。幽僻寡塵鞅﹐歷覽稀人蹤。憑欄縱遠目﹐斜日鳴孤鐘。」謝肇淛《登圓峯閣謁馬仙祠》﹕「危峯俯控碧溪橫﹐紺殿髙標接太淸。樹杪云沈千嶂色﹐窗前風咽亂濤聲。道人禮斗書丹籙﹐裏婦祈靈乞化生。鸞鶴不歸春寂寂﹐白沙如雪暮帆平。」

黿溪在十九都。溪多產黿﹐故名﹐俗呼源口。唐大歷中﹐有一女子浣紗溪滸﹐爲黿所噬。其父號哭不已﹐行人悽惻﹐爲取黿烹之。溪之旁﹐有小金沙院﹑鼓山園﹐緣亙數里﹐界於閩淸。

明陳椿《源口夜泊》﹕「投宿江門日欲斜﹐隔村雞犬幾人家。夜來淸夢隨漁父﹐棹入桃源溯落花。」

南山寺在十九都。唐光啟二年建﹐今廢。

云頂院在二十一﹑二都。五代梁貞明二年建。又有福興﹑雁湖諸院﹐今多頹廢。國朝嘉靖間重修。

下岐在二十三都。臨江﹐維舟處也。山居之農﹐聚落繁夥﹐由玆出入。

卷之二十二郡西北侯官勝迹

萬安橋折而西﹐爲聞政橋﹑通谷﹑靈光橋﹑黃洽墓﹑李綱墓﹑姚銑墓﹑石岊山﹑芋原驛﹑林燫墓﹑桃源井﹑鄭穆墓。

聞政橋一名文振﹐在萬安橋西。有亭其上﹐柱皆石。其下低田﹐不通江潮。

通谷在聞政橋南。其下嶻嵲多奇勝﹐若桃源。笏石﹑奇峯﹑仙冠石﹑紫巖亭﹑髙潔臺﹑越王亭﹑一綫天﹑六菙巖﹐稱十八景。宋潘牥庭堅未第時﹐讀書於此。

明徐熥《遊通谷洞》﹕「小徑斜通谷﹐躋攀及晚晴。艸荒尋鳥道﹐磴險作蛇行。暮色千峯合﹐春流一鏡平。石間題舊刻﹐半是紫苔生。」林《通谷歌》﹕「奇峯笏石桃源東﹐團團靑松崎長空。越王亭榭夐靈敞﹐石牀迢遞鄰崆峒。六華巖頂擁飛雪﹐采芝山人授眞訣。紫巖千丈接靑天﹐尋眞到此稱奇絕。翠濤鬱蔥俯危岡﹐宛如道流濟冠裳。長天縹緲通一綫﹐遙靑歷亂列千嶂。夷齊當日號淸聖﹐萬古相傳一何盛。此地孤髙數首陽﹐昔人芳迹垂佳詠。淸泉百道足飛觴﹐屋曲瀠回繞石梁。記取谷中幽勝處﹐層臺髙潔摩穹蒼。」曹學佺《遊通谷洞》﹕「山行不覺暑﹐爲入洞門幽。藥澗微風度﹐松濤亂影流。嶂猿聲外雨﹐野鶴夢中秋。況與鄕園近﹐無勞托臥遊。」徐「次」﹕「石馬臥斜曛﹐松聲咽水濆。危橋斜度月﹐邃谷暗藏雲。骨自何年朽﹐名猶異代聞。丰碑頹折盡﹐畱得掘余墳。」

靈光橋在溪口舊靈光寺旁。俗呼桐口。水急善崩﹐屢砌屢圮﹐行者苦之。國朝萬曆六年重建﹐爲亭其上。

黃洽墓在靈光山。洽﹐字徳潤。隆興初﹐進士第二﹐累官參知政事﹐卒贈金紫光祿大夫。嘗云「吾有四不欺。」時論推重。

李綱墓在十九都大嘉山﹐由桐口入里許。綱﹐宋丞相﹐主議恢復﹐謫提舉洞霄宮。僑寓福州﹐卒葬於此。﹝墓爲唐神晏祖師塔墓。﹞

姚銑墓在桐口山。銑﹐字孟聲﹐永樂進士。正統初﹐兵科都給事中。死「土木之難」﹐衣冠葬焉。同時死事有陳鈍﹑周傑並戶部主事。

石岊山在岊江濱。懷安縣治在焉。其山秀拔﹐其石髙廣坦平。其江匯五馬﹑三洲之勝。山有越王亭。《志》載﹕「岊石﹐歲覺增長。」亭今傾圮﹐石亦不知其處。

宋朱子詩﹕「春日江中注﹐我行逆其波。揚帆指西逝﹐兩岸靑山多。靑山自逶迆﹐飛石自嵯峨。綠樹生其間﹐幽鳥鳴相和。搴蓬騁遐眺﹐擊楫成浩歌。獨語無人晤﹐玆懷竟如何。」「停驂石岊館﹐解纜淸江濱。中流棹歌發﹐天風水生鱗。名都固多才﹐我來友其仁。玆焉同舟濟﹐詎止胡越親。相期豈今夕﹐歲晚無緇燐。」

明王應山詩﹕「石岊標奇迹﹐齋居離垢氛。碧流淹片月﹐朱吐晴雲。蓬島瞻鰲極﹐沙堤數雁羣。虹橋垂照耀﹐煙市散氤氳。通谷傳幽意﹐吟臺對夕曛。漁吹江笛晚﹐樵唱野亭曛。掃徑遲三益﹐開樽詠五君。所餘南畝樂﹐爲謝北山文。」

芋原驛在石岊江頭。南行以輿﹐北以舟。皇華使節往來絡繹。察院行署在驛之北。遞運所﹐在驛之東。驛距水口百六十里。

明吳國倫《發芋原驛》﹕「回舟芋原浦﹐落日大潮生。雪滿窗中嶼﹐天懸海上城。山川含殺气﹐風雨入秋聲。獨有孤云色﹐能懸萬里情。」又《發芋原至水口》﹕「金鎖江頭春水懸﹐暮云遙盡海南天。孤帆背指三山發﹐只似浮槎過日邊。」「桃花落盡海門春﹐煙水茫茫又問津。一夜棹歌聲不斷﹐萬山愁殺未歸人。」車大任《初至芋原驛》﹕「驛路依山畔﹐州城接海濱。卻從三伏暑﹐猶見八閩春。樹密臨風靜﹐花繁帶雨新。潁川何事業﹐俯首愧前人。」

林燫墓在芋原驛後。舊縣城隍地。燫﹐廷機之子。南京禮部尙書﹐贈太子少保﹐謚文格﹐有司營葬。

桃源井在桃源山下。其水常溢﹐𨿽亢旱不少減。《圖經》云「桃源井半﹐將軍石畔。」

鄭穆墓在北平裏。穆﹐事﹑行具「文儒坊」。

由芋原驛而西﹐爲黃石溪﹑沙溪﹑林廷機墓﹑葛岐鋪﹑陳塘溪﹑白石灘﹑甘蔗洲﹑馬仙宮﹑靈峯寺﹑陳湖館﹑葉洋公館﹑蒙溪﹑白沙驛﹑大瀨鋪﹑大目溪﹑鐵纜橋﹑五奇仙山﹑永隆庵﹑丁山﹑雪峯寺。

黃石溪卽石岊江上流也。源自分水關﹐至白沙合流﹐七十里入西峽江。

沙溪源出分水關。經建﹑劍而來﹐下至芋原﹐與大江合。中有沙壅成洲﹐故名。

林廷機墓在沙溪山﹐有司營葬。廷機﹐瀚之季子。南京禮部尙書﹐贈太子少保﹐謚文僖。

葛岐鋪俗呼「蟛蜞」。上通鐵嶺﹐下通桐口。

陳塘溪源出懷安十四都﹐縈紆至此入江。歲旱﹐則堰石爲壩﹐漑民田三千頃余。舊有橋橫其上﹐今廢。

白石灘在陳塘溪西。巨石嵚岑﹐江流迅急﹐上有神祠﹐樹木蓊郁。

明徐《舟次白石灘》﹕「停橈白石下﹐灘響浪花中。畬捨秋煙黑﹐漁舟夜火紅。柴門喧月犬﹐荻浦叫霜鴻。賽社聞撾鼓﹐應知歲又丰。」

甘蔗洲在十五都。宋時有砦﹐設巡檢司﹐置戍焉。今革。環洲以居千家﹐種樹藝圃﹐地產橄欖。向時﹐種甘蔗爲糖﹐故名其洲﹐今無。

明王恭《甘蔗洲》﹕「北風吹長林﹐林下白日曉。黃茅繚洞少人行﹐萬磧千峯絕飛鳥。臘盡山中霜正繁﹐長裾短策扣君門。棕櫚巷里人煙僻﹐蔗葉籬中雞犬喧。君家結構連雲起﹐樓上靑山下溪水。溪水東流竟不回﹐野花林路長蒼苔。澗中落落靑石小﹐谷口曨曨錦樹回。知君久負靑囊祕﹐前代楊曾共流輩。山北山南得葬多﹐白璧黃金買無地。巾屨長畱懶出山﹐姓名那得滿人間。灤河易水不堪聽﹐鐘阜龍盤猶可觀。」

馬仙宮在甘蔗洲﹐祀馬仙。宮前有井﹐歲旱不竭。宮之北﹐有五顯廟。

靈峯寺在三十五都。宋慶曆間建﹐今廢。又有歸宗﹑萬回﹑廣福﹑翠峯諸院﹐並廢。

明馬歘詩﹕「但聞鐘磬音﹐寶地隱山岑。石塔生靑艸﹐經壇引綠陰。逢僧休問臘﹐聽梵自觀心。一點琉璃火﹐夜來風雨深。」

陳湖館在陳店洋。上通葉洋﹐下通鐵嶺。先時有公館﹐今廢。

葉洋公館在葉洋鋪。國朝萬曆十年建。

蒙溪在三十四都。源出連江縣界﹐溪口有橋﹐去白沙驛五里許。

白沙驛在三十四都。下通芋原六十里而近﹐上通水口百二十里而遙。

明劉基《發白沙至水口》﹕「夜發白沙驛﹐亭午到水口。中流郁風霧﹐密雨蔽原阜。溟濛蛟龍過﹐隱隱怒雷吼。傾欹臥帆席﹐憑翼惑前後。畏途生頃刻﹐顚倒亂足手。蒼皇投山館﹐喜懼劇紛糾。攝身整衣帶﹐沾濕及肩肘。平生歷道路﹐艱危頗曾受。未能外形骸﹐豈敢輕衰朽。捐軀匪成人﹐垂堂不宜狃。總轡登前嶺﹐煙雲尙昏黝。經阻有虞防﹐姬文亦奔走。」

大瀨鋪在三十三都。上通松嶺﹐下通白沙。

大目溪在三十一﹑二都。沿溪以里數十里﹐有路達於雪峯。

宋李彌遜《大目溪》詩﹕「造物隨人意﹐輕帆百里間。舟痕風力健﹐客枕櫓聲閒。山合塵蹤斷﹐秋髙爽气還。望州相見處﹐驀直透三關。」

鐵纜橋在大目溪丰濟潭上。相傳潭中有龍﹐興則暴雨漲溪﹐衝梁突岸﹐乃以鐵纜纜其橋﹐上鑄鐵佛﹐遂不爲患。

五奇仙山在三十四都。山有五石﹐秀聳怪奇﹐相傳有仙居之。山下有鎭國寺﹐唐中和元年建﹐今廢。

永隆庵山在三十都。上有玉几峯﹐秀麗可愛。宋開寶元年﹐吳越錢氏建寺﹐今廢。

丁山在大目溪上十餘里。路通雪峯山﹐形如「丁」字﹐故名。又有小坪﹑大坪﹐俗呼「太平莊」也。

明徐《宿馬氏太平山莊》﹕「層巒歷盡忽平田﹐墟裏雞鳴見暮煙。遠寺霜鐘千嶂月﹐隔溪云碓百重泉。年丰愈識山居樂﹐秋至先輸井稅錢。瓦枕蘿裀孤夢穩﹐夜深松籟又驚眠。」謝肇淛「次」﹕「竹籬秋露豆花殘﹐爲愛幽人問考槃。路轉亂峯孤鶴徑﹐門臨野水一漁竿。平田黃犢歸村晚﹐落日蒼龍繞屋寒。半夜溪聲滿牀月﹐不知身已宿云端。」

雪峯寺在二十八﹑九﹑三十都之中﹐宋嘉祥東裏也。其山舊名「象骨」﹐峯髙四十里﹐根蟠四邑﹐未冬或雪﹐盛夏無暑。唐乾符間﹐僧義存者至武陵﹐傳法於五祖徳山。還閩﹐居芙蓉山石室﹐其徒蝟集。於是﹐得象骨峯﹐里人謝仿輩﹐誅茅爲庵於涼映臺北﹐迎存來住。一日﹐登山巓﹐遇雪﹐畱宿其上﹐因名「雪峯」。其徒益盛﹐至無所容。乃去庵三百步﹐經營建寺。里人藍文卿﹐捨田七千餘畝﹑房室五百間﹐諸物稱是﹐遂爲南方叢林第一﹐賜號「眞覺」。有鳳凰岡﹐雪峯主山也。梯雪嶺﹐其巓險峻若登天然。

烏石嶺在山之巓。應潮泉﹐水才數寸﹐進退深淺﹐與潮候無差。相傳爲海眼。鰲山閣﹐識成道之由﹔枯木庵﹐外嵌中枵﹐眞覺宴坐其間﹐今猶宛然。畱香堂﹐嘗有僧敗絮百結﹐臭裂不可近﹐僧眾逐之﹐獨鄰榻僧相畱。旣去數里﹐謂﹕「荷君意勤﹐適畱香相浣。」比還﹐所坐處異香襲人﹐經時不歇。又有乘雲臺﹑無字碑﹑難提塔﹝卽義存眞身塔﹞。存有讖云「石卵爆盡﹐吾當復生。」至國初宣徳間﹐石卵已爆﹐寺宇重興雲。望州亭﹑臥雲臺﹑鞭斗石﹑文殊臺﹑白雲臺﹑月池﹑湯泉﹑虎迹石﹐皆奇勝。宋太平興國中﹐賜號「雪峯崇聖禪寺」。義存嘗驅木偶人轉輸糧食﹐自題水磨云「庵前永日無狼子﹐磨下經年絕雀兒。」至今猶然。院旁舊有古杉二株﹐一義存植﹐一閩王審知植﹐今皆不存。祖師木球﹐今在寺中。無字碑﹐古偈云「一片如屏紫翠間﹐風吹日炙蘚花斑。莫言个裏無文字﹐爲待髙人著眼看。」

元劉弇《贈雪峯長老守超》﹕「仰窺玉奩天面窄﹐頑碧顚靑自天擲。祖師不管地祗慳﹐千五百徒此其宅。流水聲中換今昔﹐粉抹頳糊老椽壁。枯木庵回舊日春﹐難提塔示重來折。超公最後法席張﹐全機撲落混球場。曾令天花條飄墜﹐況有庭桔符靑黃。烏藤橫膝傲佛祖﹐熟識眉宇瞬且揚。天吳吹瀾洗霾垢﹐方諸挹月來淸涼。東甌萬剎盡金布﹐咋舌誰堪論妙悟。贈教參兒走衲云﹐髙枕無乃林泉負。廬峯南遠眞西林﹐叩寂丈室慚宗雷。秀顚龐眉徧人爽﹐反疑不自塵中來。由來山興復不薄﹐畏途何計揮塵縛。詰朝走馬汗羞顏﹐又作楊花無止泊。」

明唐泰《遊雪峯》﹕「微霜落葉渡關河﹐古寺深秋掩薜蘿。輕策獨隨飛鳥去﹐好山偏向夕陽過。三花祗苑逢僧少﹐獨樹空林積雨多。暫盍朋簪耽勝果﹐下方塵土易蹉跎。」王恭《雪峯歌送云上人》﹕「七閩山多如蜀川﹐千崖萬壑疑登天。六華峯欹雪作頂﹐五月夜半聞寒蟬。芙蓉石窄人飛過﹐蓮宇經臺尙經火。無字碑橫任鹿眠﹐磨香石冷從猿臥。憶昨法園初布金﹐三千緇錫繞叢林。經行龍象諸天影﹐禪寂蛟鼉萬籟音。杉枝靑靑低覆地﹐木人也悟西來意。五百年光轉眼休﹐重見眞僧出凡世。鐔津法侶解楞伽﹐卻下九峯登六華。枯木庵前掛如意﹐畱香堂上搭袈裟。朅來下界相逢處﹐幸接微言沃甘露。鑿齒由來識道安﹐遠公自是奇玄度。法舟今去幾時逢﹐塵世空瞻象骨峯。歸見住山相問訊﹐西江一派是禪宗。」髙廷禮《送雪峯寺僧龍淵》﹕「新將半偈出靑蓮﹐孤鶴閒雲思渺然。金錫來承天漢語﹐紫衣歸坐雪峯禪。尋鐘野寺殘山外﹐潄齒寒流落照邊。行至東林休結社﹐松枝已偃舊房前。」葉向髙《遊雪峯》﹕「嶂日太淩嶒﹐炎天散鬱蒸。峯寒猶帶雪﹐徑仄半垂藤。臥病君恩隔﹐安禪世態憎。畱連不能去﹐覺路尙堪乘。」「招提開寶地﹐振錫自何年。繡柱圍蒼蘚﹐虛廊響瀑泉。布金人已去﹐說法樹空傳。辛苦催租吏﹐豪門半寺田。」「靑山看欲徧﹐玆地喜初遊。洞古松杉翳﹐堂傾鼠雀愁。法云時作雨﹐僧臘不知秋。分得伊蒲供﹐還爲信宿畱。」「存公振宗教﹐遁迹到玆山。枯木猶藏缽﹐經年只閉關。斯人不可作﹐流水自潺湲。一脫微名累﹐超然心境閒。」徐《遊雪峯寺》﹕「踏徧危巒翠靄重﹐寺門金榜署唐封。三冬積雪埋孤嶂﹐百尺春潮戰萬松。石卵爆殘成讖緯﹐木球趯後露機鋒。一輪皓月方池照﹐影出云端象骨峯。」「路入云邊少客來﹐翠微深處竹房開。斷碑歲久磨無字﹐古鏡塵空掛有臺。鐘爲缺余唇嚙土﹐井因眢後幕生苔。佛田一半歸豪主﹐誰捨藍家長者財。」謝肇淛《遊雪峯》﹕「古剎髙臨象骨峯﹐客來下界已聞鐘。搖空塔影依雙樹﹐捲雨濤聲吼萬松。百里遠山皆貼地﹐四時積雪盡成冬。木球不動香臺冷﹐猶有殘碑蘚未封。」「一從飛錫亂峯巓﹐寶地香燈七百年。水轉山田無雀耗﹐雲歸石洞有龍眠。窗前池蘸千林月﹐海外潮通半壑泉。勝事只今俱寂寞﹐殘經空鎖講堂煙。」

渡大目溪而西﹐爲松嶺鋪﹑白沙新驛﹑張聖廟﹑崇壽寺﹑雙髻峯﹑湯泉院﹑梅埔山﹑小篛驛﹑仁溪。

松嶺鋪在大目埕。上通湯池﹐下接大瀨。邇歲﹐置戍江防﹐泊舟於此。

白沙新驛在松嶺鋪之東。國朝萬曆十年﹐以白沙驛距水口遼遠﹐玆爲土中﹐集議規建。東爲公館﹐西爲承廨﹐移舊驛於此。然人煙稀少﹐夫役多缺﹐復歸舊驛。

張聖廟在新驛之西。鄕人規建﹐以完形勝。俗呼爲佛堂。張聖﹐具閩淸演溪。

崇壽寺在三十四都。宋開寶七年建﹐今廢。

雙髻峯在二十四都﹐小篛溪之水出焉。山巓有鰲峯﹐嶺下有湯院。石在土中﹐閩人掘取供玩。唐咸通初﹐僧師復與林衮業儒同入關﹐至楊子渡江。師復有出塵之想﹐賦詩而歸﹐卜築雙髻峯下﹐以山形險峻﹐移綏平裏。宋梁克家《三山誌﹟總敍》﹕「三山﹐列雙髻之勝。」

宋黃幹《雙髻峯》﹕「萬山環立雨山髙﹐伯仲壎篪風味多。軒冕直能驚俗子﹐采薇千古不消磨。」

湯泉院在雙髻峯之麓。距雪峯寺八十里﹐有溫泉焉。僧可遵嘗作偈﹕「直待眾生塵垢盡﹐我方淸冷混常流。」宋蘇軾賞之。有曾鞏﹑程師孟﹑蔣之奇諸公畱題。冠蓋南北﹐多憩於此。

宋李綱《溫泉》﹕「溫冷泉源各自流﹐天教施浴雪峯陬。眾生塵垢何時盡﹐日日人間幾度秋。」「玉池金屋浴蘭芳﹐千古華淸第一湯。何似此泉澆病叟﹐不妨更入荔枝鄕。」

梅埔山在二十五都﹐界侯官﹑閩淸二邑。舊志﹕「潭中有鐘﹐莫知年代。」唐貞元中﹐僧惟亮欲取之﹐見蛟龍出沒﹐遂不敢近。

小篛驛在小篛溪口﹐今廢。又大篛﹐距驛五里﹐並濱江﹐多人煙。

明陳翰臣《小篛溪作》﹕「淸溪望不極﹐秋色佳有餘。落日映空山﹐孤云流太虛。俯鑑波底徹﹐帆影驚遊魚。兩岸亙空闊﹐遙愛林木疏。人家古木陰﹐雙雙接茅廬。天長雁鶩少﹐境曠心神舒。我本澹蕩者﹐生計憑樵漁。願辭城市氛﹐玆焉托幽居。」謝肇淛《夜泊小篛溪作》﹕「小篛溪邊秋水生﹐野帆如葉暮云平。傷心望盡江南路﹐月滿蘆花雁一聲。」

仁溪在二十五都。源出連江縣界﹐溪以西爲古田縣地。

卷之二十三湖西北侯官勝迹

自貴安山折而西﹐爲陳則淸墓﹑遺愛亭﹑謝蕡墓﹑郡厲壇﹑風節亭﹑保福寺﹑洪英墓﹑梅亭鋪﹑林鈍墓﹑髙鳳墓﹑傅汝舟墓﹑鄭善夫墓﹑鹿乳泉﹑婆嶺亭﹑諫議阡﹑馬驄墓﹑王舜卿墓﹑萬安橋﹑文山﹑髙旭墓﹑髙均墓﹑畱愛祠﹑玉泉寺。

陳則淸墓在象山﹐有司營葬。則淸﹐正徳丁丑進士。歷都禦史﹐巡撫雲南﹐卒於官﹐萬曆間祀鄕賢。

遺愛亭在黃坑口。國朝嘉靖間﹐鹽商爲運使歐陽恂建。恂﹐字忱之﹐江西泰和人。弘治壬戌進士﹐爲運鹽使。持淸操﹐待商人有恩。其後﹐都運如婁志徳﹑王鈁﹑周浩﹑王三錫﹐冰蘗有聲﹐並刻石頌之。

謝蕡墓在佛國山。蕡﹐正徳丁丑進士﹐禮科給事中。嘉靖初﹐以議禮與張璁﹑桂萼不合﹐力爭﹐杖闕下。出知太平府﹐未上﹐卒。隆慶初﹐贈太常寺少卿﹐萬曆間祀鄕賢。

郡厲壇在保福山之東。宋元時﹐附社稷壇祭。國朝洪武三年﹐建馬鞍山後﹐八年移今所。刻石祭文﹐髙皇帝所頒也。歲以淸明﹑中元﹑十月朔日三祭。

風節亭在保福寺之西。初﹐道周有亭﹐以憩行者﹐歲久傾圮。國朝萬曆十三年﹐提學副使鄒迪光﹐以巡撫趙可懷撻辱諸生﹐卽解綬去。合郡思之﹐建亭立石。吳郡劉鳳撰文﹐豎亭中。

保福寺在二都郡厲壇之北。初名唐安﹐陳天嘉二年建。國朝洪武初重建﹐更名「隆壽保福」云。

明林《遊保福寺》﹕「古寺蕭蕭傍郭門﹐周回閒砌長苔痕。髙秋風送諸天雨﹐落日人歸何處村。詩句每從初地覓﹐蟬聲偏向靜中喧。不須辛苦營生事﹐衰艸荒丘總斷魂。」

洪英墓在火烽山。英﹐永樂十三年進士﹐試禮闈第一﹐歷右都禦史。

梅亭鋪在火烽山之西﹐俗呼五里梅亭。

林鈍墓在梅亭山。鈍﹐永樂中鄕薦﹐興國教諭。子三人﹕泮﹐戶部尙書﹔淸源﹐工部主事﹔浚淵﹐按察僉事﹐時稱「三鳳」。

髙鳳墓在梅亭山。鳳善推卜﹐遇物輒以意推﹐不專用《易》。弘治間﹐以學吏給由之京﹐召入占驗﹐特授工部郎中。

傅汝舟墓在眠狗山。汝舟﹐「丁戊山人」也﹐事詳郡誌。

王應山《弔傅山人墓》﹕「桑戶當年已反眞﹐傷心交誼自先人。荒丘誰復瞻霜露﹐斷簡能無泣鬼神。采藥尙淹蓬島月﹐種桃空憶故山春。幸然委蛻依良友﹐何必要離並隱淪。」徐詩﹕「大雅人何在﹐累累土一丘。有詩傳宇宙﹐無子祭春秋。樵采村童入﹐經過故老愁。泉臺鄰少谷﹐精爽可同遊﹖」郭造卿詩﹕「應得神仙去﹐靑天有玉樓。空餘人世在﹐白艸自髙丘。掛劍畱墳樹﹐生芻奠隴頭。千秋交誼在﹐臨發淚還流。」

鄭善夫墓在梅亭山。善夫﹐南﹝京﹞吏部郎中。事詳郡誌。

明傅汝舟《少谷墓下雨夜感懷》﹕「良友已亡悲鳳去﹐遺編𨿽在泣麟窮。休論十載追趨地﹐只漫千山夢寐中。靑艸漸生今日雨﹐白楊時動故園風。撫墳豈稱酬知己﹐愁絕春原薜荔叢。」王文旭詩﹕「騎箕人已遠﹐舊侶總堪悲。爲憶藏舟壑﹐同攀掛劍枝。艸靑侵曲徑﹐苔綠上穹碑。落日空山裏﹐淒然共賦詩。」周廷用詩﹕「不見髙人楊子云﹐山川到處勒遺文。眼前金匱誰能識﹐獨有侯芭爲起墳﹐」「元塜累累荊棘荒﹐夜臺何事葬文章。長松老檜參天起﹐喬木千年表鄭鄕。」王應鐘詩﹕「鄭公髙塜郁氤氳﹐瞻拜人今仰徳芬。一掩夜臺無曉日﹐忽經哀壑有愁雲。知音終感山陽笛﹐近壠誰爲烈士墳。欲讀侯芭當日碣﹐夕陽啼豈堪聞。」徐熥詩﹕「荒墳不記年﹐過客淚澘然。朽骨藏於此﹐吟魂何處邊。野狐啼暮雨﹐石馬臥秋煙。安得斯人起﹐重令大雅傳。」「山郭塚累累﹐經過下馬誰。先生一抔土﹐詞客百年悲。藤護將崩石﹐苔封未斷碑。應知靈爽在﹐嘆我不同時。」鄧原嶽詩﹕「系馬梅亭下﹐懷賢落日邊。蘭摧仍此地﹐鶴化是何年。艸已沒殘碣﹐云還迷舊阡。臨風掬一淚﹐感激向重泉。」「吾憐鄭吏部﹐愴慨說時艱。一日看長夜﹐千秋識此山。詩名杜老後﹐書法晉人間。寂寞西州路﹐悲風損客顏。」陳仲溱詩﹕「詞客去不返﹐荒丘空暮煙。亂藤纏古隧﹐落葉壅寒泉。恨不同時見﹐徒增異代憐。靑山多白骨﹐獨識大夫阡。」徐詩﹕「昔賢寧復起﹐大雅久無聞。黃土空銷骨﹐靑山不葬文。精靈沈夜月﹐吟詠冷秋云。詞客應相識﹐詩成墓所焚。」「風流山吏部﹐白骨閟泉扃。異代思相見﹐千年不肯醒。松林護靈气﹐川嶽暗文星。墓隧無人治﹐遺篇又殺靑。」袁敬烈詩﹕「落日暝煙收﹐淒涼閉一丘。生年無四十﹐名姓有千秋。孤嶺寒猿嘯﹐空山過客愁。可憐風雨夜﹐蕭瑟是松楸。」「空林閉白雲﹐深處易斜曛。詞客當年淚﹐先生絕代文。藤蘿牽斷碣﹐狐兔走孤墳。向夕悲風起﹐淒涼不可聞。」陳薦夫詩﹕「寥落冶城西﹐悲風鳥亂啼。荒墳樵子識﹐丰碣郡侯題。磨滅名猶在﹐蓁蕪路欲迷。尙餘靈秀气﹐長此伴虹霓。」「梅亭多舊壠﹐獨識此間墳。諫艸傳靑漢﹐詩名戾白雲。骨應何日朽﹐地見幾家分。東裏西華意﹐蕭條不可聞。」

鹿乳泉在羣鹿山下。泉甘而冽﹐其傍一石﹐圓滑如球﹐刻「鹿乳泉」三字。

婆嶺在羣鹿山峽中﹐作亭憩行者。

諫議阡在羣鹿山。學憲劉世揚葬玆山。世揚﹐正徳十二年進士﹐在諫垣屢有論列。禦史李元陽題其墓曰「諫議阡」﹐爲之樹坊表。

馬驄墓在羣鹿山。驄有孝行﹐以子森貴。累贈戶部尙書﹐有司營葬。

王舜卿墓在芋坑口。舜卿﹐嘉靖乙酉鄕薦﹐經廣東僉憲﹐有淸操。在嶺南﹐墨吏望而畏之。

萬安橋在梅亭鋪。北江納洪塘諸流﹐驛路要衝也。宋紹興七年建。元季圮於水﹐所存二址。國朝宣徳八年﹐中貴卓洪﹑範士明募眾重建於舊址之西四十丈許。釃水爲五道﹐上跨修梁﹐而覆以亭﹐長二十餘丈。正徳﹑嘉靖﹑隆慶﹑萬曆間﹐屢圮屢修。

文山宋隱士鄭育所居。太守黃裳數訪之﹐砌石爲路﹐路口有坊﹐匾曰「文山」﹐今廢。山有小浦﹐繚繞通潮汐。

髙旭墓在文山。旭﹐宣徳八年進士﹐由給事中出爲江西提學僉事﹐有文名。

髙均墓在文山。均﹐旭之子﹐以孝聞。事具文興坊。均墳去父塋僅數步﹐其旁葬教諭孔嘉﹐曰「時庵髙先生墓」。孔嘉﹐均從子﹐濲之父也。

畱愛祠在萬安橋西。國朝嘉靖四十年﹐知府吳崧命鹽商修葺萬安橋﹐作生祠﹐匾曰「畱愛。去郡未幾﹐士大夫請於監司﹐祀正徳﹑嘉靖間循良守葉溥﹑歐陽鐸﹑汪文盛﹑胡有恆。尙書馬森「記」。

玉泉寺在萬安橋西。唐時建﹐今廢。

唐周朴詩﹕「野寺經殘夏﹐空山欲暮時。夜猿聽不睡﹐秋思客先知。竹迥煙生薄﹐山髙月上遲。且登塵路去﹐難與老僧期。」

卷之二十四湖北侯官勝迹

出北門﹐爲遺愛橋﹑湖北尼庵﹑劉巡檢廟﹑吳伯璋墓﹑銅盤山﹑王佐墓﹑王搏墓﹑太平地藏院﹑陸藻墓﹑林泮墓﹑閩山院﹑王希旦墓﹑興聖坑﹑陳景著墓﹑王俊墓﹑馬鞍山﹑張觷墓﹑杜塢嶺﹑車寧墓﹑王介墓﹑王鎣墓﹑林廷玉墓﹑鄭漳墓﹑西室山﹑拜郊山。

遺愛橋在北門外。有亭﹐今廢。宋元絳數遊升山﹐郡人名北門曰「遺愛」﹐橋因之。橋以東爲北園。

湖北尼庵在遺愛橋之東﹐國朝嘉靖初建。

劉巡檢廟在北門外。巡檢名浚﹐河南人。元至正間﹐爲連江縣寧善巡檢。江西賊王善寇閩﹐浚妻史氏﹐悉散奩物募兵。賊旣破羅源﹐分道寇福州﹐浚中箭墜馬﹐其子健下馬掖之﹐俱被執。浚戟手大罵。賊怒﹐斷其舌﹐死。賊義之﹐乃捨健歸。散家貲﹐結死士百餘人﹐詐降於賊。夜半火發﹐大噪賊營﹐自相屠戮。健手斬王善等。帥府上其事﹐贈健福建行省檢校﹐授古田尹。詔爲浚立祠郡北門外﹐有司致祭﹐今廢爲里社。

吳伯璋墓在白水塘。天順鄕薦﹐三爲教官﹐有司雅重之。

銅盤山在二都太平鄕。有大﹑小銅盤﹐山皆奇勝。郡誌以「三都鵬搏」易其名﹐非是。

王佐墓在銅盤山。佐﹐景泰辛未進士﹐廣東參政﹐事具郡誌。

王搏墓在太平裏。搏﹐唐人﹐與崔允並相。允素忌搏﹐誣搏﹐貶珠崖郡參軍﹐死之。喪還﹐玆山葬焉。

太平地藏院在銅盤山。後唐同光四年建﹐今廢。

陸藻墓在惇業鄕太平裏。藻﹐官龍圖學士。南渡時﹐與其兄蘊連典鄕郡﹐人以爲榮。

林泮墓在大銅盤山。泮官南戶部尙書﹐有司營葬。事具郡誌。

閩山院在溪頭。宋乾徳四年建﹐今廢爲叢塜。

王希旦墓在竹柄山。希旦官禮部郎中﹐事具郡誌。

興聖坑在螺峯山南﹐宋慶曆三年建院。又﹐螺峯有石院﹐宋嘉祐二年建﹐今並廢。

陳景著墓在螺峯。景著名從﹐以字行。永樂進士第三﹐翰林編修。預編纂﹐書成﹐丐祿便養﹐攺本府學教授。迨父歿﹐以母老不願仕﹐終於家。

王俊墓在螺峯山。俊﹐成化進士﹐會試第三﹐攺翰林庶吉士﹐廣東參政。事具郡誌。

馬鞍山在三都﹐以形似名。宋開寶三年﹐建地藏院﹐今廢。三都又有大鵬山﹐翩聯髙聳﹐其如飛鵬展翼﹐其東﹐則方山之巓也。

張觷墓在馬鞍山。翁仲﹑石獸猶有。事具郡誌。

杜塢嶺在三都。又名大夫﹐相傳﹐有大夫墓在焉。俗呼「豆腐」。其山連亙峻拔﹐回視西湖﹐如瀑布在地。

車寧墓在杜塢嶺。寧﹐正統進士﹐廣西布政使。

王介墓在杜塢。介﹐弘治鄕薦﹐歷官知府。

王鎣墓在杜塢。鎣﹐介之姪也﹐官刑部郎中。事具郡誌。

林廷玉墓在杜塢。廷玉官僉都禦史。事具郡誌。

鄭漳墓在三都程田山。漳﹐正徳丁丑進士﹐積官刑部侍郎。卒賜祭葬。

西室山在十三都。西室﹑沙溪二山聯絡﹐秀拔千仞﹐與一都桃源山並峙。

拜郊山在杜塢西﹐閩粵王燔柴處也。其上有壇址。

自遺愛橋迆東﹐爲北園﹑苔泉﹑洗心亭﹑石泉院﹑龍腰山﹑鄭珞墓﹑林眞墓﹑社稷壇﹑廖云翔墓﹑五峯山﹑王昺墓﹑林志墓﹑謝瑀墓﹑義井﹑廖貞女墓﹑玄沙寺﹑升山寺﹑鳳池山﹑藍光墓﹑長箕嶺﹑黃瑀墓﹑黃幹墓﹑石牌庵﹑坫阪橋﹑馬仙廟﹑林洋寺﹑九峯山﹑劉若虛墓﹑北廟﹑龍迹石﹑廣施廟﹑石塔橋﹑五縣寨﹑靈云庵﹑飛坑橋﹑林門橋。

北園延亙數十里﹐有曲池通於西湖。國朝初﹐權璫鎭守玆土﹐飭爲行遊處﹐堂﹑廡﹑亭﹑榭森列。嘉靖中﹐罷內臣鎭守﹐亭臺多圮﹐籍於臬司﹐收其園池稅。今豪右主之﹐薄輸於官。

明張時徹《與陳良謨﹑江以達二憲伯同遊北園》﹕「城隅曲沼枕元冥﹐窈窕松門慣不扃。碧樹鮮飈時下榻﹐靑山白石坐談經。鴛鴦對出芙蓉渚﹐鸑鷟斜分錦繡屏。牢落相看俱病骨﹐髙懷眞擬臥云坰。」

苔泉名龍舌泉﹐在越王山之北。石刻「苔泉」二大字﹐泉甘而洌。

洗心亭在苔泉之側。有二亭達於北園﹐皆中貴所治﹐今漸傾圮。

石泉院在越王山之北。石壁峭立﹐泉出其下﹐卽苔泉也。唐元和中﹐建院泉側﹐今廢。

龍腰山卽越王山半蟠城外者。閩時﹐嘗議浚鑿通城外壕﹐有言「此龍脈﹐不可斷。」遂止。

鄭珞墓在龍腰山。督學使姚鏌立石﹐刻「循良二千石」數字。珞﹐旭仲子也﹐永樂五年進士﹐守寧波﹐禦賜《招隱歌》寵之。

林眞墓在龍腰山。眞﹐永樂中鄕薦﹐令三邑﹐有循良迹﹐事具郡誌。

社稷壇在郡城北大鵬山之南。先時﹐壇在城南七里許﹐唐遷於南澗寺東。閩時﹐遷烏石山之陰。宋守柯述爲社稷壇「銘」﹐刻於石。元初﹐遷法海寺。國朝洪武六年﹐移今所。

廖云翔墓在社稷山。云翔﹐弘治鄕薦﹐令奉化﹐卒年九十有三。

五峯山在社稷壇之西。山由大鵬搏而來。五峯秀聳﹐亙數里。

王昺墓在五峯山。昺﹐官戶部主事﹐事具郡誌。

林志墓在二都趙府山。志﹐永樂中廷試第二人﹐歷官侍讀學士﹐事具郡誌。

謝瑀墓在二都印石山。瑀﹐景泰進士﹐歷廣東布政使。事具郡誌。

義井在社稷壇東。有石欄﹐刻「義井」二字。

廖貞女墓在苦參山。貞女名璧﹐事詳南門外。

玄沙寺在三都升山下﹐卽飛來峯也。五代梁開平元年建﹐紹興間﹐丞相朱倬請爲功徳院﹐賜額「惇忠崇報寺」。有熙春臺﹑不溢泉﹑鬼磨石﹑仙升巖﹑龜池﹑攬秀亭諸勝。有宗一禪師塔院﹑靜遊亭。國朝永樂七年重建﹐今廢。

宋曾鞏《玄沙寺》﹕「升山南下一峯髙﹐上盡層軒未厭勞。際海煙雲常慘淡﹐大寒松竹更蕭騷。經臺日永銷香篆﹐談席風生落塵毛。我亦有心從自得﹐琉璃瓶水照秋毫。」觀察使安積《遊玄沙》﹕「升山遊罷到玄沙﹐松檜陰中一徑賒。自愧簪纓趨仕路﹐翻憐泉石屬僧家。尋窮越國眞山迹﹐見盡閩都好物華。幸接畫熊擁千騎﹐紅旌歸去照殘霞。」葉棣《遊玄沙》﹕「亂山深處欵禪扃﹐十里松陰步障行。翠竹黃花幾開發﹐南星北斗自髙明。樓臺日轉天邊影﹐鐘磬風過地底聲。爲問閒江釣船客﹐謝家誰更未知名。」程師孟《靜遊亭》﹕「石磴髙軒榜靜遊﹐度年紅葉少驚秋。使君會得山僧意﹐不放笙歌到上頭。」李綱《遊玄沙》﹕「招提髙擁碧崔嵬﹐攜客登臨在此回。寺比道林多掩抱﹐峯如靈隱解飛來。薜蘿深處鐘聲響﹐杉桂香中殿閣開。莫道釣魚人已寂﹐至今說法尙如雷。」李彌遜「次韻」﹕「騎鯨破曉上崔嵬﹐人識仙翁第一回

。杖屨不應塵外去﹐旌麾早自日邊來。黑頭半爲憂時攺﹐靑眼惟逢勝地開。怪底尺書頻寄雁﹐向來交味比陳雷。」

元貢師泰﹕「十里靑山馬上看﹐東風拂面尙微寒。偶隨芳艸來僧寺﹐卻笑飛花落客鞍。東野先生方載酒﹐西方博士亦彈冠。莫憐白髮江湖遠﹐且爲諸公一盡歡。」

明劉大夏《遊玄沙》﹕「淸時作宦得閒遊﹐更喜祗園景物幽。山色連云迷曉徑﹐松聲繞澗接喧流。僧臺翹首諸天近﹐午日憑欄百感休。薄暮歸來心更樂﹐盈疇禾黍萬家秋。」許天錫﹕「芙蓉面面擁飛峯﹐地布金沙一萬松。鳥語隔窗呼醉夢﹐山光入座盜吟胸。云緘貝葉函函潤﹐苔蝕碑文字字封。瘦馬東西十年事﹐幾回來此益疏慵。」王文旭《飛來寺》﹕「古寺藤蘿外﹐秋山落葉紛。水流雙樹暝﹐花寂半樓云。載酒思漁友﹐畱題憶雁羣。明當采黃菊﹐誰與共幽芬。」陳椿《經玄沙廢寺》﹕「琳宮何處覓﹐一徑望中迷。古洞喧猿語﹐前蹊印虎蹄。橋經流水斷﹐岸帶夕陽低。別欲尋僧去﹐空門試共棲」。徐《經玄沙廢寺》﹕「欲問前朝帝釋家﹐村童遙指古玄沙。田間掘土銅鐘出﹐路口鋪橋石闕斜。說法臺空秋嘯虎﹐放生池涸夜鳴蛙。半龕殘火金身气﹐墻角西風鼓子花。」謝肇淛《經玄沙廢寺》﹕「斷鐘古瓦掩頹均等垣﹐百畝檀林盡蔗園。人向亂蘆尋野徑﹐僧同病葉臥山門。香煙夜燼金猊凍﹐禾黍秋髙石虎蹲。布地開壇消息斷﹐一溪霜月照啼猿。」

升山靈巖寺升山去郡十里而遙。陳天嘉三年創寺﹐舊號「飛山」。世傳越王勾踐時﹐此山自會稽飛來﹐玄沙寺卽其址也。以其西巖石間時聞鼓磬聲﹐故稱「靈巖」。唐天寶中﹐任放升舉於此﹐乃號「升山」。興元初﹐僧雅操居之。觀察使孟皥請於朝﹐移今所。立寺額「升山」。操嘗與皥談經﹐今寢堂版曰「紫雲」﹐其遺迹也。山巓有任公臺故址。又按﹕陶隱居《澄眞注》﹕「玉澑山在海中﹐赤須子謂之『地肺』。晉太康中﹐任惇﹝卽放﹞自茅山往居之﹐十餘年來住此山。又往玉笥﹐旣復來閩﹐於王霸宅得金版仙訣﹐丹成上升。」今臺及洗藥池尙存﹐寺後圮廢。國朝嘉靖間重建。

唐周朴詩﹕「升山自古道飛來﹐此是神功莫浪猜。气色𨿽然離禹穴﹐峯巒猶自接天臺。巖邊古樹泉衝落﹐頂上浮雲日照開。南望閩城塵世界﹐千秋萬古卷浮埃。」

宋錢昱《紫雲臺》﹕「杉松匝寺堂﹐欄檻倚髙岡。郡國曉云燦﹐禪堦春艸長。澗靑連竹色﹐山靜帶茶香。更有名僧在﹐茅庵住上方。」程師孟《遊升山》﹕「行處松蘿深似幄﹐望中城郭細如旗。淸泉可惜藏巖下﹐不作先生洗藥池。」運使石廖詩﹕「衰年腳力倦躋攀﹐今日憑髙一解顏。驅得江山來目下﹐化將樓殿出雲間。眞人煉藥仙都近﹐釋子焚香佛界間。塵事數來寧易得﹐髙歌盡此夕陽還。」通判陳鑄﹕「任公何代此升仙﹐萬仞仙臺倚翠巓。石徑層層封綠蘚﹐松蘿步步拂靑煙。海中島嶼分諸國﹐野外雲霞萃一川。賢守乘春縱登賞﹐不妨吟到夕陽天。」陳襄《和程大卿遊升山》﹕「相逢正及荔枝期﹐況值千巖雪灑時。南國小棠偏去近﹐北山逋客獨來遲。雲中直有三淸路﹐塵外都如一局棋。閒欲引泉添洗藥﹐未應奪我鳳凰池」。曾鞏《遊升山》﹕「修竹長松十里陰﹐任惇燒藥洞門深。獨窺金版驚人語﹐能到靑霞出世心。雞犬亦隨云外去﹐蓬瀛何必海中尋。丹樓碧閣唐朝寺﹐鐘唄香花滿舊林。」李彌遜《升山》﹕「飛來聳秀一峯孤﹐鳳沼幽深若畫圖。釣艇謝亡難復契﹐彈琴穎在且相娛。心閒自與親泉石﹐車穩何妨載酒壺。萬壑千巖爭競處﹐不須惆悵悞東吳。」

明陳亮《遊升山簡初上人》﹕「出自北郭門﹐村村好林藪。我行訪精庵﹐百折渡溪口。籃輿方躋勝﹐桂杖還入手。幽深足探詩﹐十步停八九。飛甍近可觀﹐尙覺登頓久。乃知地位髙﹐上可挹星斗。靈巖下窺瞰﹐眾峯皆培。千村繞城郭﹐百木爭奔走。茫茫浩刼中﹐萬象俱摧朽。名山自千古﹐半爲空門有。吾師智力大﹐叱吒龍象吼。經行閟幽絕﹐爲我開戶牖。未論淸淨理﹐且進醍醐酒。居然物外心﹐解脫超塵垢。明晨下煙閣﹐悵望空回首。」袁表《春日登升山經玄沙故寺》﹕「探奇望碧岑﹐選勝到雙林。野燒千山暮﹐樵歌一徑深。春回秪樹綠﹐云帶石堂陰。歸路緣溪水﹐泠泠淸我心。」王湛《遊升山寺》﹕「踏徧峯頭萬壑煙﹐日斜才到寺門前。山僧慣識雲霞侶﹐笑指松間半榻眠。」又《宿升山寺》﹕「松檜陰陰晝掩扉﹐深山古寺到人稀。花飄碧澗孤鶯囀﹐煙鎖深林獨鶴歸。松下月華淸客夢﹐竹間雲气濕禪衣。明朝又與幽僧別﹐遙聽鐘聲戀翠微。」陳椿《宿升山寺》﹕「疊嶂叢林不可梯﹐奇葩雙樹隱招提。江門日落潮初長﹐洞口風鳴鳥亂棲。揮塵坐貪香界淨﹐傳燈應照下方迷。僧房闃寂無人到﹐惟有空廊過虎蹄。」徐《遊升山》﹕「云端石磴萬峯回﹐松竹陰中覺路開。江匯都從閩海去﹐山飛曾自會稽來。香燈供佛銷初地﹐丹藥升仙沒古臺。獨有昔賢遺刻在﹐年年秋雨長靑苔。」謝肇淛《登升山》﹕「翠微髙控大江回﹐寂寂僧寮晝不開。古寺尙傳陳建置﹐孤峯疑自越飛來。龍蛇石上畱殘篆﹐雞犬雲中有舊臺。紫竹碧桃零落盡﹐玉田無主鶴聲哀。」鄭邦祥《宿升山寺》﹕「竹陰深掩翠微房﹐寂寂諸天夜色涼。百尺蒼藤猿掛月﹐半林紅葉鳥啼霜。齋前風度云堂磬﹐定後煙消石室香。萬籟不鳴心地靜﹐下窺塵界遠茫茫。」林光宇《遊升山寺》﹕「簑衣防乍雨﹐蓐食趁殘更。關遠聽雞度﹐岐多信馬行。瀑聲喧應谷﹐霧气暝吞城。靜境身才到﹐山僧問姓名。」「危峯回嶂隱招提﹐松徑參差隔小溪。一片夕陽行欲盡﹐尋僧人在板橋西。」

鳳池山在升山之西。相傳有五色文鳥浴此﹐故名。山陬有池﹐廣可三四畝﹐有泉曰「水簾」。五代漢乾祐元年﹐忠懿王易升山僧田爲尙賢任夫人塋﹐建塔於此。宋紹興八年﹐爲顏岐功徳院攺顯忠祠。其地初隸閩縣﹐析屬懷安﹐今並侯官。宋初﹐有擢秀亭﹐提刑諭陟賦詩﹐倅幕皆屬和。有翠微亭﹐建炎二年﹐進士題名於此。又有覽輝亭﹑鳳池軒﹑華池閣。陳瓘被放後﹐蒙恩自便居此﹐今廢。

宋曾鞏《遊鳳池山》﹕「經年聞說鳳池山﹐蠟屐方偸半日閒。笑語客隨朱閣上﹐醉醒身在白雲間。溪橋野水淸猶急﹐海岸輕寒去卻還。爲郡天涯亦瀟灑﹐莫嗟流落髩毛斑。」元絳《遊鳳池山》﹕「州人未識鳳池山﹐朱轂時來此往還。四座杯盤在天上﹐滿軒風雨落人間。千圍古樹排旌蓋﹐百道飛泉響珮環。誰爲霜綃圖景象﹐翠微髙處一衰顏。」溫益《水簾》﹕「竹生石上瓊瑤碧﹐泉落簾間祖帶垂。」陳賜﹕「地噴飛泉成雨露﹐根蟠喬木列旌麾。」李綱《遊鳳池》﹕「鳳去空餘舊浴池﹐竹梧交蔭翠參差。云隨屐齒生松磴﹐泉合琴心瀉石陂。幽討平生如此少﹐淸閒今日許誰知。道人爲築紬書室﹐杖屨來遊更卜期。」李彌遜「次韻」﹕「幾日公來浴鳳池﹐蹇驢陪乘偶參差。羈棲自笑臥盤谷﹐健句爭先誦渼陂。世路吹韲無念到﹐山遊啖蔗不言知。紬書欲遂云根築﹐肯與酸寒鄭老期。」陳襄《遊鳳池院》﹕「白雲深處一軒開﹐鳳去池空折野梅。山接九龍爭夭矯﹐路盤千騎久徘徊。煙嵐翠入樽前滴﹐水石淸從澗底來。誰與忘機此棲息﹐笑看林鳥下空臺。」

明徐《登鳳池山》﹕「萬山斜日照松楸﹐千古英雄土一丘。池水半湮無浴鳳﹐墓田初墾有耕牛。黃昏野魅吹燐火﹐白日妖狐戴髑髏。樵父劚薪經廢塜﹐艸間猶拾玉兜鍪。」

藍光墓在二都玄沙山。光﹐江西人﹐元末﹐爲閩行省都事。元亡﹐隱居教授﹐年九十餘卒。閩人祀之城隍廟。子孫居閩﹐遂世其家。

明王偁《弔藍仲晦》詩﹕「曾將孤憤負當時﹐老判南荒眾豈知。王气已隨陵谷變﹐劍歌空對海天悲。秋風白髮驚殘夢﹐落日窮泉有所思。欲弔懷沙雙鶴遠﹐不堪惆悵淚如絲。」

長箕嶺一名「長機」﹐在四都﹐通古田﹑羅源二縣。又名「桃枝」。

宋黃幹《九日桃枝嶺》﹕「兒童豈不樂﹐屬此風露淸。排檐夜雨滴﹐詰旦天空明。歡然金石交﹐要我林泉盟。支筇趁汗漫﹐勇往不計程。一水何縈紆﹐千峯郁崢嶸。仰視流云馳﹐俯聽幽壑鳴。班荊得所適﹐鬥酒聊共傾。人生會有累﹐聚散如浮萍。今朝諧勝遊﹐異日難忘情。意愜各賦詩﹐庶以紀此行。」又《復歸桃枝嶺》﹕「大溪章溪溪水淸﹐上寮下寮山路平。三山屹立相犄角﹐百里連亙如長城。仰幹雲霄不盈尺﹐俯視天髙浮寸碧。閒雲吞吐溢澗谷﹐飛泉噴灑下石壁。中有一山名芙蓉﹐端冕正色羣山空。望之可敬不可慢﹐僧言直與衡嶽同。坡陁突兀作云洞﹐虎豹蹲踞棲鸞鳳。聞道前朝開辟日﹐曾住浮屠幾千眾。我來已作五日行﹐皇天一雨復一晴。穹林杳靄非人世﹐手接羣仙朝玉京。曉來更向山前去﹐忽到山翁棲隱處。卻憶桃源洞里人﹐日出煙銷忘舊路。」陳藻《桃枝嶺》﹕「兒童嬉戲向比鄰﹐長見桃枝出郭人。七十五翁方過嶺﹐回頭萬事總成塵。」

明徐《度桃枝嶺》﹕「野花無數嶺頭開﹐怪石如林撲面來。云壓亂峯俄變雨﹐水奔幽壑盡成雷。插秧田婦攜兒出﹐劚筍畬人逐隊回。道左古碑年代遠﹐欲尋名姓拭蒼苔。」謝肇淛《桃枝嶺》﹕「不識桃枝路﹐聊爲出郭行。山郵迷遠近﹐嵐靄互陰晴。碑蝕苔間字﹐泉添雨後聲。亂峯靑似簇﹐一半不知名。」「兩岸束溪聲﹐崎嶇十里程。卻從山口望﹐遙見下方城。劚筍時來市﹐燒荒不爲耕。老僧知客至﹐飛錫遠相迎。」

黃瑀墓在長機山。瑀﹐紹興進士。爲監察禦史﹐官終朝散郎。子幹﹐從朱子學﹐以子妻之。歷官知漢陽軍﹑安慶府﹐皆有惠政﹐稱「勉齋先生」﹐卒謚文肅。葬父塋之側。國朝嘉靖初﹐知府汪文盛修葺二墓﹐爲創餉堂於玄沙﹐望祭之。

傅汝舟《陪汪郡公謁勉齋先生墓祠》﹕「先生墳在庖犧谷﹐異代虛無艸木間。俎豆自今開特廟﹐衣冠終古閟空山。峯髙玄气長回合﹐地向精靈定往還。淺薄叨陪堂下拜﹐幾瞻遺像愧塵顏。」徐《拜黃勉齋墓》﹕「幽墳荊棘裏﹐傳是宋名賢。古柏摧荒壠﹐丰碑立野田。西風誰下馬﹐夜月自啼鵑。冷落淸明雨﹐無人掛紙錢。」謝肇淛《拜黃勉齋墓》﹕「典刑猶在望﹐異代更誰論。馬鬣孤墳在﹐雞碑十字存。野田侵墓道﹐寒燒燎松門。蘋藻何人薦﹐傷心問九原。」陳鳴鶴《拜黃勉齋墓》﹕「三尺殘碑立水田﹐姓名猶識宋先賢。松楸有譜傳遐冑﹐蘋藻無人薦九泉。石馬嘶風林下臥﹐野狐吹火雨中燃。隔林薄暮聞鐘鼓﹐知是林僧禮法筵。」

石牌庵在懷安四都。去府城北三十里﹐與黃勉齋墓道石牌相近﹐因以名庵。萬曆初建。

徐﹕「路出先賢古石牌﹐小庵髙處竹陰埋。木橫略彴通危澗﹐艸結團瓢倚斷崖。五沸瓦鐺春後茗﹐數聲云板午前齋。從來幽僻無鄰近﹐風掃籐花落滿階。」陳鳴鶴「次」﹕「雨細風斜過石牌﹐精廬猶隔數重崖。雲中客路髙於鳥﹐竹裏僧寮小似蝸。行道共持諸品咒﹐隨堂同赴八關齋。夜闌露坐心如水﹐落盡松花月滿階。」謝肇淛「次」﹕「小寮低對遠山佳﹐猶記先賢舊石牌。五尺團瓢依綠蔭﹐半林方竹俯丹崖。木魚夜動聞僧課﹐蔬甲春肥供客齋。漏轉蓮花心地寂﹐一天霜月滿苔階。」

坫板橋在三十都。國朝永樂十五年﹐建寧府人劉道同等建。

馬仙廟在三十都坫板橋。國朝洪武二十八年建。其神馬氏﹐大羅仙女也。旱漧水溢﹐有禱輒應。

林洋寺在四都。晉天福元年創。國朝廢﹐萬曆壬子﹐僧大淵重建佛堂。

明陳鳴鶴《過林洋寺》﹕「絕磴崎嶇雨气涼﹐桃枝嶺外訪林洋。山圍法界遺基在﹐路繞平田故業荒。忍艸入簾新卓錫﹐曇花滿地舊開堂。空庭盡日無人過﹐臥數千峯到夕陽。」徐《過林洋寺》﹕「故院猶存舊日名﹐茅茨重結兩三楹。雞碑折斷摩無字﹐鴟瓦頹殘踏有聲。地僻久虛遊客到﹐山荒都屬老農耕。林間畱得迦陵在﹐飛去飛來弔月明。」謝肇淛《過林洋寺》﹕「叢林一片掩垂籐﹐敗鐵生衣石闕崩。夜雨孤村聞斷磬﹐春畦隔水見歸僧。山荒荊棘無鄰近﹐嶺隔桃枝少客登。寂寞茅茨餘四壁﹐霜風時打佛前燈。」

九峯山在府北七十里而遙﹐鄰於龍迹石。其山峯頭九出﹐圓尖不一﹐峭拔若筆然。與芙蓉﹑壽山共號「三山」。唐咸通中﹐攺號「九峯鎭國神院」﹐後廢。萬曆中﹐僧眞燦重建。

宋黃幹《宿九峯寺》﹕「暝逐歸云入遠山﹐九山環立似人間。摩挲石刻元和體﹐矍鑠僧談宣政間。往古來今渾作夢﹐只雞鬥酒彊開顏。明朝酌取龍湫水﹐直上層霄不發還。」

明陳鳴鶴《宿九峯寺》﹕「入山便覺意欣然﹐定與山靈有宿緣。斷續九峯都繞寺﹐住持幾眾盡耕田。樹圍絕鶯聲外﹐水咽危橋鳥道邊。行徧空廊聞擊竹﹐何人參破祖師禪。」「空濛山色雨中奇﹐百里看山策杖遲。苔徑煙花唐寶剎﹐石壇香火慧禪師。云邊坐看長流水﹐松下閒抄半折碑。蘿磬數聲功課後﹐觀心最是倚欄時。」徐《宿九峯寺》﹕「遙望危峯九點蒼﹐寺門名額自殘唐。莊嚴佛相新蘭若﹐慈惠禪師古道場。風送茗花香半嶺﹐霧蒸松翠染空廊。東山月曉聲聞寂﹐臥聽鐘魚出上方。」「法祖開堂七百年﹐古壇原不斷鑪煙。金錢歲久銷初地﹐寶磬風髙咽暮天。野衲窮耕靑嶂外﹐遊人夢繞白雲邊。滄桑幾變空門刼﹐沒盡先朝供佛田。」謝肇淛《宿九峯寺》歷徧崎嶇翠萬重﹐夕陽已掛寺門松。窗前平楚諸天界﹐雲裏靑蓮九疊峯。寶地半區誰布席﹐殘僧數口盡爲農。開山尙有宗風在﹐淒斷齋堂午夜鐘。」「千盤鳥道數重溪﹐昏黑藤蘿路欲迷。門傍尙題前甲子﹐山云猶護古招提。松翻暝雨當空落﹐瀑捲晴虹繞寺低。隔盡萬峯誰得到﹐平林一片鷓鴣啼。」

劉若虛墓在越城裏。若虛﹐莆田人﹐宋咸平進士。官屯田員外郎﹐知邵武軍。蔡襄銘其墓。

北廟在遺愛門外﹐去郡城十里許。神姓劉名行全﹐唐末爲王緒將。緒爲秦宗權所迫﹐拔其軍南徙﹐以行全爲前鋒。至漳﹐忌而殺之。王審知爲立廟州北﹐出師捍敵多著靈應。唐乾寧四年﹐奏封「武寧侯」。梁貞明五年﹐進封「崇順王」。宋政和二年知縣吳與新其廟﹐自爲「記」。

龍迹石在十四都。宋初﹐屬閩縣興城裏龍嶺溪旁。唐廣徳中﹐白晝風雨﹐龍從石上飛起﹐著四足﹐深可數寸。林諝爲「記」。

廣施廟在龍迹石旁。宋太平興國中立廟。嘉祐四年﹐知縣樊紀﹑紹聖間郡守王祖道﹑葉伸禱祠﹐獲應。大觀三年﹐知縣吳與新其廟﹐建亭名「沛然」﹐與友西湖陳文伯皆爲「記」。政和五年﹐以轉運司奏賜額。

梧桐嶺在十四﹑五都。五代晉天福四年﹐閩王昶出奔於此。

五縣寨在十七都。以其地接閩﹑侯官﹑閩淸﹑古田縣界﹐故名。元至正三年﹐設巡檢司。國朝因之。

石塔橋在十九都。舊名「靈峯」﹐國朝嘉靖間重建。唐咸通中創寺。志勤禪師見桃花悟道處也。寺田乃宋咸平張長者所施﹐邇年爲豪彊侵沒。萬曆丙午﹐推官阮自華追田還寺﹐仍加修葺。

飛坑橋在二十一都。國朝永樂十五年﹐古田民孟賢建構亭其上。

林門橋在二十二都。宋慶曆間建。

卷之二十五郡東北侯官勝迹

出井樓門爲四明橋﹑通天境﹑林瀚墓﹑湖前亭﹑臥龍山﹑浮倉山﹑王褒墓﹑東室山﹑戰阪﹑陶竈﹑陳子文墓﹑閩王審知墓﹑蓮花峯﹑王益祥墓﹑謝汝韶墓﹑壽山﹑芙蓉峯﹑黃巖峯﹑磐石。

四明橋井樓門外﹐木梁。

通天境在四明橋之東﹐祀聖母元君﹐禖祀響應。

林瀚墓在龍腰山之東。南京兵部尙書﹐贈太子太保﹐謚文安﹐賜葬於此。

湖前亭在二都洋頭。本晉太康東湖之濱﹐湖今湮沒﹐亭猶以「湖前」名﹐崇祀玄武。亭前有石橋﹐跨小浦。宋嘉祐二年﹐郡守蔡襄因東湖堙塞﹐徙樂遊橋下﹐開沿城外抵湯門﹑琴亭﹑湖心﹐至北嶺下去思橋。北出河尾船場﹐散入港北小浦﹑中浦﹑石泉﹑安國以北。知縣樊紀又作橋十三﹐此其一也。

臥龍山去郡五里﹐在湖前亭之北。一名「伏龍」﹐有三石如「品」字﹐名「品石巖」。石圓而聳﹐以木﹑石扣之﹐則諸山響應﹐又名應石。有寺曰安國﹐初名龍丘﹐唐會昌間廢﹔乾寧間﹐王審知復之。中有「得愛亭」﹐爲前代刺史勸農之所。又有箋經臺﹑放生池﹑遺愛亭諸勝﹐今悉蕪沒。石刻題詠甚多﹐漫漶不可讀。其著者﹐「彭城錢光弼任福建轉運使之明年﹐漕暇﹐遊安國得愛亭故址。萬楚舞翠﹐品石獻奇﹐因玆新構﹐易名翠楚。時泰定二年七月望日。男守讓侍。」郡誌不詳﹐以玆山在興聖坑﹐非是。

宋林亦之《臥龍山》﹕「相喚此山來﹐狂風吹我衣。把酒桂花下﹐山云片片飛。掩門初雨滴﹐開門月還上。倚樹看月明﹐半山聞雨響。人間有佳景﹐詩句頗發越。何曾似今夕﹐聽雨還看月。」

元絳《臥龍山》﹕「朱幡何事獨來頻﹐不爲溪山只爲民。最愛年年禾稻熟﹐時丰定有壤歌人。」程師孟《與陳襄﹑劉彜﹑湛兪同遊》﹕「聞說林泉便訪尋﹐平田一徑陟孤岑。松陰落處宜諸客﹐荔子生時值萬金。盡放遲回官舍近﹐不妨閒處石門深。四邊稻熟徵租了﹐稍愜微官出郭心。」

明髙濲《楚巖歌》﹕「紅塵不上山人山﹐巾舃飄飄蒼翠間。艸樹幾湮千古迹﹐煙霞難攺萬峯巖。」「天開翠楚臥云根﹐品字中分石是門。莫向此中畱篆刻﹐古來名氏蝕苔痕。」「巖頭老鶴迎人舞﹐巖下浮雲逐水流。回望冶城煙火裏﹐幾人來此共天遊。」「臥龍山對蓮花開﹐赤日搖光倒影來。萬壑香風扶我醉﹐一筇涼雨逐仙回。」徐《遊品石巖》﹕「城北靑山故自佳﹐箋經臺址久沈埋。逶迆徑路之形寫﹐鼎立巖扉品字排。昔日招提空翠楚﹐古人名姓蝕蒼崖。徘徊欲訪前朝迹﹐竹露松煙濕艸鞋。」謝肇淛《登臥龍山觀品石》﹕「孤峯龍臥俯郊坰﹐萬壑松云繞郭靑。徑轉蒼林曾有寺﹐苔侵翠楚已無亭。懸巖半蝕虫書篆﹐怪石猶存品字形。白馬西回蓮座冷﹐至今空自說箋經。」

浮倉山在二都。晉太康時鑿東湖﹐此山在湖心。上平下方﹐若浮倉然﹐故名。今湖淤塞﹐下周遭皆田﹐郡誌謂「閩越王倉廩在此」。

王褒墓在浮倉山。褒﹐字中美﹐永樂間爲翰林院修撰﹐卒於官﹐舊葬玆山。

東室山在四都﹐俗呼「吉頭」。

戰阪在吉頭﹐去城東北十里而遙。相傳﹐五代晉開運三年﹐南唐兵與李仁達鏖戰於此﹐營壘之址﹐猶存荒莽中。

陳子文墓在三都戰阪。子文﹐字在中﹐嘉靖八年進士﹐卒官湖廣副使。萬曆間祀鄕賢。

郭造卿《謁陳觀察墓》﹕「芙蓉峯下路﹐松柏隴邊丘。況復平生好﹐曾來幾度遊。江流斜抱郭﹐林樹遠連洲。仰止髙風在﹐停車更少畱。」徐《謁陳憲副墓》﹕「北望蓮花縹緲峯﹐摳衣來拜若堂封。宮墻俎豆傳千載﹐泉路衣冠閉幾重。門客把杯澆宿艸﹐故人畱劍掛髙松。峨峨神道龜趺立﹐不愧題碑有蔡邕。」

陶竈在戰阪西。閩王審知築南北夾城﹐陶磚於此。審知令磚悉印錢文﹐後國歸吳越﹐人以爲先兆云。

閩王審知墓在蓮花峯下。唐賜神道碑﹐張文寶撰文。國朝宣徳四年﹐爲盜所發﹐得金鐲﹑玉帶﹑玻璃碗及王畫像。林謹夫爲記其事﹐有司隨卽修治。近塜有岡﹐土色深紅﹐其光燁然﹐俗呼「胭脂山」。相傳﹐閩王有女葬此﹐洗脂粉注積。

明林謹夫《記發塜》詩云「蓮花之峯髙入云﹐巍峨下有前王墳。松圍翁仲如相語﹐艸暗麒麟似出羣。當時卜築嗟埋玉﹐春色開殘紅躑躅。曉雨初晴叫鷓鴣﹐寒煙欲斂遊麋鹿。憶昔朱連兩構凶﹐層城如昨霸圖空。故宮總付蒼茫外﹐羨道都歸寂寞中。寢園祕器期千古﹐宣徳年開發行伍。金鑪璃碗落人間﹐玉帶眞容歸禦府。吾聞發者三十人﹐一人墜死其妻嗔。互相告首殞囹圄﹐無人得脫王憾伸。所幸官司卽修繕﹐舊時塋域皆安奠。富沙派出來中州﹐蘋藻時思致明薦。維王秀挺英雄姿﹐保障東西建鼓旗。軍中王气誠非偶﹐五百年來徳政碑。古松老樹多遺愛﹐濯濯英靈宛如在。後來勿學屯田軍﹐踏破苔花愼毋再。」鄭善夫《過瑯琊王墓下》﹕「田文全盛日﹐淚下雍門彈。王氏千秋後﹐勞歌玉樹殘。寢園生兔穴﹐疑塜奠龍蟠。萬仞蓮花色﹐關河望已難。」林垠《過閩王塜》﹕「滿地胭脂一派分﹐樵人空自識王墳。玉魚金盌無尋處﹐隱隱靑山鎖白雲。」徐熥《過閩越王墓下作》﹕「玉輦何年去不回﹐霸圖千古總成灰。秋深兔穴依寒隴﹐歲久魚燈出夜臺。故國關河甌越在﹐遺民蘋藻鼎湖哀。蓮花峯下黃昏月﹐猶見三郎白馬來。」徐《過瑯琊王墓》﹕「八郡封疆一望遙﹐秋山松柏冷蕭蕭。宮車去國成千古﹐劍璽傳家歷五朝。石馬嘶風金盌出﹐野狐穿塜寶衣銷。丰碑敕賜唐年月﹐春雨苔花字半凋。」陳椿《秋日弔閩王審知墓》﹕「荒塜累累總可疑﹐舟藏夜壑竟誰知。千年王气隨流水﹐異代行人指斷碑。陶竈艸生煙冷處﹐古城猿嘯日斜時。傷心況復當搖落﹐不待雍門涕已垂。」「騎馬經過古墓傍﹐悄然停筴弔閩王。寒鴉曉樹煙初斂﹐野兔爲巢寢已荒。遺廟尙聞供伏臘﹐空山誰復薦馨香。不堪薤露歌殘夜﹐歸路蕭條指北邙。」袁敬烈《秋日過王審知墓》﹕「經過下馬薦江籬﹐百代銷沈弔豈知。足踏孤墳崩敗土﹐手披荒莽見殘碑。築城猶說陶磚日﹐卜帥空傳拜劍時。已自逢秋悲宋玉﹐更看興廢淚雙垂。」

蓮花峯在桃枝嶺上﹐一名「永福」。山形圓尖﹐若菡萏然﹐郡之主山也。唐大順二年建寺﹐銅鑄閩王像一具﹐今並廢。

傅汝舟《雪晴登蓮花峯》﹕「淩晨發蒼莽﹐日午及淸峣。渴飲池內雪﹐臥聽天外謠。舉頭問云君﹐虹路何迢迢。他時倘相會﹐鸞背夾吹簫。」

王益祥墓在蓮花峯下逆水兜。益祥﹐宋江東提刑。致仕﹐山之鼻祖也。事行具郡誌。

謝汝韶墓在蓮花峯下。汝韶﹐官吉府長史﹐與當道爭禮﹐拂衣歸。所著《碎金集》八十六卷。

壽山在四都。與芙蓉﹑九峯二山對峙﹐去府城八十里。唐光啟三年﹐建廣應院﹐今廢。山有石﹐瑩潔如玉﹐可爲印章﹐柔而易攻。大者可一二尺許﹐蓋瑉云。距山十數里﹐有五花石坑﹐其石有紅者﹑緗者﹑紫者﹐維艾綠者難得。

宋黃幹《遊壽山》﹕「石爲文多招斧鑿﹐寺因野燒轉熒煌。世間榮辱何須論﹐日暮天寒山路長。」

明徐《遊壽山寺》﹕「寶界消沈不記春﹐禪燈無焰老僧貧。艸侵故址拋殘礎﹐雨洗空山拾斷瑉。龍象尙存諸佛地﹐雞豚偏得數家鄰。萬峯深處經行少﹐信宿來遊有幾人。」謝肇淛《遊壽山寺》﹕「隔溪茅屋似村廛﹐門外三峯尙儼然。丈室有僧方辦寺﹐殿基無主盡成田。山空琢盡花紋石﹐像冷燒殘寶篆煙。禾黍雞豚秋滿目﹐布金消息是何年。」陳鳴鶴《遊壽山寺》﹕「香燈零落寺門低﹐施食臺空杜宇啼。山殿舊基耕白水﹐阪田新黍啄黃雞。千枚碏璞多藏玉﹐三日風煙半渡溪。康樂莫辭雙屐倦﹐芙蓉只在九峯西。」

芙蓉峯在五﹑六都稷下裏﹐去郡八十里而遙。山形秀麗如芙蓉﹐有洞口可丈許﹐縈紆十餘里﹐遊人篝燈秉炬以入。崖石互鎖﹐乍狹乍廓﹐紺乳時滴﹐陰气逼人﹐火色靑閃。五里至義存開山堂﹐可坐百人。有石牀﹑石鼓﹑石盆﹐過此凜凜﹐莫窮其源。唐咸通八年﹐創延慶禪院。宋攺「太平興國」﹐今廢。

宋黃幹《登靈洞巖歌》﹕「寒巖突兀山之阿﹐足履危磴攀藤蘿。巖下淸泉響環佩﹐巖前古木交枝柯。當中洞門忽開豁﹐上有石屋髙嵯峨。乾坤開辟已呈露﹐鬼神守護頻揮呵。重門黯淡不可入﹐以火來照所見多。出門小洞亦奇絕﹐神龍奮怒吞蛟鼉。勝景如此難重過﹐手倚石壁頻摩挲。安得雄思如懸河﹐長吟大詠仍髙歌。」《宿芙蓉寺》﹕「萬疊雲山踏雨來﹐白雲依舊冒山隈。尊罍罄盡客懷惡﹐衣屨沾濡僧意猜。默坐香鑪煙起伏﹐喜聞靈洞石崔嵬。五更淸磬丁東響﹐參斗橫空天四開。」

明林鴻《夜宿芙蓉峯》﹕「香剎瞰林丘﹐逢僧信宿畱。風簾乘月捲﹐露簟犯涼收。宿鳥微喧曙﹐明河淡瀉秋。一經空寂境﹐人世漫沈憂。」又《遊芙蓉峯》﹕「密竹不知路﹐渡溪微有蹤。懸知石上約﹐定向松間逢。物候變黃鳥﹐菖蒲花紫茸。相望不可卽﹐裊裊霜天鐘。」徐《遊芙蓉洞》﹕「別是人間古洞天﹐不知湮塞是何年。蓬蒿滿目腰鐮劈﹐石竇摩肩秉炬穿。晝靜只聞山鬼語﹐夜深常坐野狐禪。從來路絕無行迹﹐踏破蒼苔一片氈。」《尋芙蓉寺故址》﹕「先朝名剎總凋零﹐野鳥哀呼不可聽。禾黍幾多經雨綠﹐芙蓉依舊插天靑。開山緇衲誰爲嗣﹐護法伽藍尙有靈。遺址荒蕪尋未得﹐屢將歧路問園丁。」謝肇淛《遊芙蓉洞》﹕「山荒洞窅問難憑﹐卻逐畬人步步升。樵斧劈開初有徑﹐土牀澌盡久無僧。鼪鼯避炬穿泉脈﹐蝙蝠衝云拂石稜。鳥道插天崖穴地﹐從來能有幾人登。」「蛇行十里黑﹐門外畱題古洞巖。一自禪師開講席﹐遂令蹤迹隔塵凡。霧蒸石室泉常落﹐雨翳經臺莽未芟。惟有白雲如戀客﹐歸來片片上徵衫。」《尋芙蓉寺故址》﹕「峯回路斷莽蕭蕭﹐一片平田長綠苗。薜荔村深袛樹盡﹐芙蓉峯在化城遙。雨中艸色侵苔礎﹐竹裏泉聲咽石橋。野鳥啼春猿嘯夜﹐居民猶自說前朝。」

翠微院在興城裏。唐天成元年置﹐至和三年重建﹐今漸頹廢。

宋黃幹《遊翠微院》﹕「古寺殘僧少﹐孤村碧樹圍。明朝山下路﹐愁絕望煙歸。」

天香臺在洋坑﹐石壁聳峭。宋大觀中﹐有孝子焚香祝親於此。書「天香臺」三字﹐有頌四句。石壁之下有潭﹐名「龍潭」。

明謝肇淛詩﹕「路出洋坑古石臺﹐大觀題墨半蒼苔。土人愛客烹新茗﹐笑指龍潭萬壑雷。」

黃巖峯在五都。髙數十丈﹐尖峻倚天。峯左有瀑布泉﹐飛流瀉下﹐聲聞數十里。有仙井在峯之巓﹐巨石渾成﹐冬夏不竭。五代梁乾化二年建院。又有「秀峯」﹑「雲際」諸院﹐並廢。

盤﹝磐﹞石在五﹑六都。相傳﹐此石閩越王時在湖中﹐不沒如盤﹝磐﹞﹐故名。今有居人呼爲「彭石」。

由四明橋直北爲觀風亭﹑四明亭﹑來宜鋪﹑琴亭﹑袁成能墓﹑陳用明墓﹑龍窟山﹑吳海墓﹑宋宣墓﹑越王余善塜﹑北嶺﹑宦溪﹑湯嶺。

四明亭前匯澄淵﹐洞見眉睫。其路北達連江﹑福寧諸州﹑縣﹐一方要衝也。有亭附郭。宣徳五年﹐圮於水。景泰三年﹐僧景初募眾重建。

觀風亭在井樓門外。國初建﹐爲送迎停驂之所。

來宜鋪在二都﹐達於北嶺﹐十里而近。

琴亭在二都。先朝邑令所建。巡行阡陌﹐往來稍憩於此﹐俗呼「虔亭」。

袁成能墓在三都澗田。成能﹐字從道﹐嘉靖四年鄕薦。歷官太僕少卿﹐貧不克葬﹐鄕人割地讓之﹐不取其直。

陳用明墓在岐山。用明﹐弘治間﹐以知印授金壇巡檢。築堤﹐勤民事﹐民徳之。擢主簿黃梅。正徳間﹐棄官歸。嘉靖攺元﹐銓部召用﹐辭以老﹐不赴。用明𨿽起刀筆吏﹐天性好義﹐林中丞﹑髙憲撫定叛卒﹐用明與焉。

龍窟山在五都﹐其南爲澗田山。

吳海墓在雞心巒。海﹐字朝宗﹐元季處士也。事行具郡誌。

越王余善塜在寧棋裏。余善叛漢﹐刻帝璽自立。漢遣兵攻之﹐繇王居股殺余善以降。漢徙民江淮間﹐遂虛其地。

陳椿《越王墓下懷古》﹕「越王墳前日欲西﹐斷碑殘碣隱荒蹊。可憐松柏摧頹盡﹐一徑寒煙鳥自啼。」

宋宣墓在北嶺下桑崙。宣﹐字世達﹐成化進士。令定海﹐擢戶部主事。未幾﹐卒於官。祀鄕賢。

北嶺在五都。有鋪達於宦溪。其山磴路﹐北通連江﹐沿岸以躋﹐髙一千八百步。宋嘉祐三年﹐知縣樊紀募治﹐奠髙爲夷﹐正曲爲直﹐凹者﹑曲陷者續﹐迄今賴之。嶺多建亭﹐以憩行者。

明傅汝舟《北嶺曉發》﹕「星月髙蒼茫﹐我夢猶未已。僕夫催晨飱﹐起視飯滿幾。磊磊行客過﹐安得獨停軌。攜僧升層煙﹐接手牽葛。進銳志力疲﹐稍休覺勞止。巖云色在下﹐澗水流不起。卸杖危亭回﹐揮手望城市。喟然推我心﹐擾擾徒爲爾。」

宦溪在北嶺下﹐抵任溪八里而近。

任溪鋪在五都降虎嶺。有寨﹐置戍。

湯嶺在六都﹐有鋪。由北嶺至此﹐三十里而遙。袛又四十里﹐爲連江縣。諺云「湯嶺兜﹐北嶺頭。」言其險峻。嶺半有庵﹐隸連江縣。

卷之二十六郡東長樂勝迹

東山之東爲長樂縣。環縣治﹐爲儒學﹑三桂堂﹑觀音寺﹑見江亭﹑義泉﹑南山塔﹑勝會堂﹑南山書院﹑東華觀﹑植柱廟﹑河南渡﹑天王寺﹑名山﹑三寶巖﹑六平山﹑首石山﹑王慶墓﹑趙以夫墓﹑五賢祠﹑太平港﹑鰲頭山﹑太常山﹑芝山二潭﹑林貞女墓﹑二難鄕﹑紫陽樓﹑吳實墓﹑延祥湖﹑馬鐸墓﹑龍泉山﹑鄭序宅﹑當陽寺﹑溪湄山﹑髙應松墓﹑雙澗庵﹑林山宅﹑董峯山﹑紫薇峯﹑垂露亭﹑西峯寺﹑鄭性之墓﹑林安上墓﹑李騏墓﹑竹林寺﹑鶴嶺﹑林公黻墓﹑陳全墓﹑越王山﹑大宏裏﹑籌峯山﹑渡橋﹑金吾祖廟﹑陳義姑廟﹑崇信寺﹑雁峯﹑嚴湖﹑潘貞女宅﹑蕉山﹑石梁錦橋﹑鄭憲宅﹑林愼思墓﹑鄭世威宅﹑聖娘山﹑閩王禁石﹑梅江﹑小址山﹑濱閭湖﹑七星井﹑龍翔峯﹑壺井﹑陳氏二烈宅﹑陳仲完墓﹑陳令津湖﹑靈峯寺﹑吳玉蓮宅﹑巖泉寺﹑鐘門山﹑禦國山﹑棋山寺。

長樂縣六平山之陽﹐去郡城百里而遙。故隋閩縣地﹐唐武徳六年﹐析新寧縣於惇素裏﹐卽今古縣﹐後攺長樂。上元初﹐移建今所。古名新寧﹐吳航﹐安昌。廣一百二十里﹐袤六十五里。東抵海澳一百二十里﹐南抵福淸五十里﹐北至海五里﹐西抵連江一百二十里。國朝﹐編戶三十五里﹐以四鄕領二隅二十四都﹐統圖一百有九。舊城僅裏余﹐嘉靖間﹐以倭患增拓之﹐廣五里。南曰陽春﹐北曰拱極﹐東曰鎭海﹐西曰淸江﹐西南曰平政。門凡五﹐後增敵臺﹐鑿壕。侍郎鄭世威爲「記」。察院行臺在縣治西﹐府館在察院之西﹐稅課局在縣治西﹐預備倉在鼓樓東﹐陰陽學﹑醫學並南山塔下。城隍廟在縣東北﹐社稷壇在縣西﹐山川壇在西南三峯塔下。

儒學在縣治東興賢坊內。洪武初﹐因元之舊﹔成化十四年﹐新作明倫堂。弘治間﹐復拓其地而廣之。內有朝陽軒﹑瑞榕樓。

三桂堂在縣東翰林坊。宋寶祐初﹐陳剛﹑陳合﹑陳誼兄弟三人聯第﹐理宗親灑宸翰﹐匾其堂曰「三桂」﹐門曰「儒英」。

觀音寺在縣東隅﹐咸通四年建﹐今廢爲按院行臺。

宋縣令袁正規《觀音寺》﹕「地產靈芝古道場﹐危亭陡起負重崗。江心遠疊通潮浪﹐海外遙分異域疆。繚繞人家依縣市﹐寂寥煙景認吳航。倚欄望斷暮云碧﹐不見長安見夕陽。」

見江亭在觀音寺內。

義泉在縣東二里許。宋元祐二年﹐縣令袁正規鑿﹐飲行者﹐故名。

南山塔在縣西登髙山。初有庵﹐後更爲三峯寺。國朝永樂間重修。萬曆間﹐知縣鐘萬祿葺之。又有臨水宮﹑普照庵﹐並西隅。山南五峯並峙﹐曰「五馬山」﹔三峯並峙﹐曰「三峯山」。

勝會堂在縣南里許南山。有九日軒﹐並宋建。宋主簿葵雍詩﹕「滿前靑嶂千峯列﹐直下澄江一帶橫。」

南山書院在南山塔之旁。

東華觀在縣治東北﹐宋開寶元年建。

明王恭《遊東華觀》﹕「羣山飛翠六平峯﹐琳館依稀第幾重。心遠獨隨云鶴去﹐機閒應共羽人逢。三花影落壇邊樹﹐五粒春飄石上松。借問仙源在何處﹐白雲迷卻往來蹤。」

植柱廟在縣南。唐開元間﹐有神降於察山之陰﹐乘大木﹐沿湍流而上三者。漁者林姓異之﹐置石室下﹐若植柱然。裏有洪氏女﹐浣紗其旁﹐忽有一物浮水上﹐若銀巵。女褰裳探之﹐水漸深﹐爲蛟所噬。其家祈於神﹐雷雨交作﹐殺蛟水濱。刳其腹﹐女屍在焉。洪氏取木﹐刻神像﹐塑其女配之。景祐間﹐禱雨獲應﹐復立廟。潘奎爲「記」。

河南渡在縣南。

天王寺在縣西北松石峯﹐唐大中七年建﹐有天王閣﹑枕流軒﹑望江樂壽臺﹐多頹圮。寺之西﹐有金雞山﹐若將軍勒馬。國朝萬曆間重修。

宋連江尉林伯材《枕流軒》詩﹕「誰在紅蓮葉裏行﹐泠泠飛玉抱軒淸。幾看人世興亡夢﹐千古云崖黯淡聲。春暖蘚衣隨雨到﹐夜深寒月落湍明。倦懷一枕淸涼水﹐抖擻塵埃羽翼生。」蔣之奇《松石峯》﹕「晚向津亭泊畫船﹐忽聞佳處在雲煙。松根化作千年石﹐山寺蒸爲一澗泉。祖意共看亭下栢﹐禪交同結社中蓮。明朝輿筍還躋嶺﹐聊借禪房一覺眠。」陳傅《望江亭》﹕「山靄峨峨江岸深﹐望余亭影落江心。無風萬里磨平玉﹐有月千波漾碎金。思遠解邀無已句﹐流淸宜寫不齊琴。仙槎一棹驚秋晚﹐此去銀河尙幾尋。」

明王恭《天王寺避暑》﹕「炎暑不可度﹐端居日方永。同袍四五人﹐共愛山中靜。飛閣軼氛埃﹐叢林逗蘿徑。潭靜气已淸﹐竹深午猶暝。初沿雙溪轉﹐稍入空中鏡。婉婉柔鳥聲﹐悠悠野僧定。平生好幽玩﹐盡日愜佳興。山水發淸機﹐風泉淡初性。日夕徐徐歸﹐雲間響孤磬。」林敏《遊天王寺》﹕「珠宮隱上方﹐載酒一乘興。雨歇瀑布涼﹐雲歸古松暝。忘機野禽狎﹐發詠人鬼聽。坐對月上時﹐空山響煙磬。」林鴻《金雞山》﹕「遠公靑蓮宇﹐百折構云闕。一徑入松蘿﹐山泉濯苔髮。石房彈玉琴﹐淸響在林樾。夜來滄海寒﹐夢繞波上月。微吟白雲篇﹐髙興了未輟。未能悟聲聞﹐安得離言說。」

名山在縣北里許﹐邑之主山也。上有云壇﹐歲旱禱於此。

三寶巖在縣北。宋嚴學禁﹐里人劉砥﹑劉礪從晦翁﹐避地於此。國朝永樂間﹐三寶太監鄭和過此﹐名之曰「三寶巖」。後知縣蔣以忠謂其名不典﹐攺曰「晦翁巖」。

明陳亮《遊三寶巖》﹕「澗門壁立與云平﹐此日登臨萬古情。野鳥向人如有意﹐山花隨雨落無聲。仙壇艸密春光晚﹐客枕鐘殘曉夢淸。此地由來可招隱﹐欲從林下解塵纓。」

六平山距縣里許﹐蜿蜒六曲﹐故名。又二山﹐曰四明﹐曰石臺。

明王恭《六平峯歌》﹕「海上羣峯屹相向﹐六平秀出羣峯上。絕飛泉掛薜蘿﹐遙天落日開平嶂。華頂雲歸見大荒﹐鴻濛玄气帶扶桑。淸輝迢遞近觀徳﹐空翠依微接太常。百里人家花外靜﹐數椽僧捨竹邊涼。石林蘿徑行人少﹐藥院茅亭絕氛擾。遠澗秋聲鶴夢寒﹐遙巖夜月猿聲小。黌宮才子日登臨﹐踏閣攀林契賞心。興來揮灑蘭亭筆﹐柿葉淋漓醉墨深。谷口驪駒動行色﹐送君遠赴金門客。功成早賦歸去來﹐重拂橫琴苔上石。」

首石山在縣北一都。山之巓有石巋然﹐髙二十餘丈﹐廣數十步。中有泉穴﹐四面窺之見水。又巖際一石﹐苔蘚所蝕﹐自下望之﹐宛然白鶴也。「首石山鳴出太魁」﹐蓋讖云。

明王恭《首石晴雲歌》﹕「首石崢嶸髙際云﹐白雲飛處長氤氳。浮空霽色兼秋葉﹐拂樹寒陰帶夕曛。寒陰霽色相輝映﹐絕勝巫陽夢中境。出岫閒將一鶴飛﹐還山靜入孤僧定。靑林疊嶂薜蘿間﹐舒捲無心意自閒。巖頭仙客應常臥﹐陌上遊人時暫看。有時仿彿從龍去﹐大地彌漫不知處。初將膚寸起盤陀﹐解使蒼生得霖雨。須臾斂盡遙天曙﹐但見淸輝若巖戶。片片寧隨霧雨消﹐孤光猶爲山陰墅。山陰書室寄雲林﹐因向雲中惜寸陰。自笑靑雲空在夢﹐登髙且賦白雲吟。」

王慶墓在首石山白鹿窟之麓。慶﹐字徳余﹐宋江東提刑益祥之父也。

趙以夫墓在縣城東。正統間被廢﹐有司修葺。以夫﹐宋宗室﹐居長樂。嘉定進士﹐終吏部尙書。

五賢祠在縣東門外六平山下。國朝正徳五年建﹐祀朱文公﹐配以黃幹﹑李枅﹑劉砥﹑劉礪。初﹐宋禁僞學﹐文公避地吳航﹐劉氏四賢從之遊。砥﹑礪祖嘉譽﹐父世南﹐礪子子玠﹐並列儒林。

太平港在縣西隅﹐今水次吳航頭是也。《閩中記》云「吳王夫差﹐嘗略地至此﹐作戰艦﹐稱吳航云。」國朝永樂十一年﹐太監鄭和通西洋﹐造舟於此﹐奏攺今名。又建天妃宮一所。其東有十洋。古讖云「十洋成市狀元來。」和時造舟﹐貿易如雲。未幾﹐馬鐸﹑李騏大魁天下。

鰲頭山在縣東南。今少司馬陳省創別業﹐增飾亭館﹐遂擅山川之勝。

太常山左按籌巖。右連首石﹐若爲羣山所尊﹐故名。太常山之陽有嶺﹐曰從龍﹐曰風門﹐風籟日夜不絕聲。其陰有嶺曰浮岐﹐北界於閩縣。

宋董淵《太常山》﹕「勢淩籌谷接蒼蒼﹐十二交龍繡作裳。虎豹關中千樹色﹐鳳凰池上萬花香。白雲路隔靑雲暮﹐金澗泉通玉澗涼。聖代君臣忻際會﹐安知磐石鎭無疆。」

明王恭《登雁山望太常峯》﹕「雁山靑翠裏﹐遙見太常峯。勝槪無期到﹐幽人何處逢。仙源云縹渺﹐祗苑樹蒙茸。興盡獨歸去﹐空林聞暮鐘。」

芝山二潭大山之陽有白龍潭﹐其北有祥雲潭。相傳﹐有二龍從演江起﹐白者歸山陽﹐爲白龍潭﹔黑者歸山陰﹐爲祥雲潭。嘗有人於潭側獲卵﹐殼大如斗。

林貞女墓在嶺頭山。貞女萊姐﹐其妹仁姐﹐閩縣人﹐參政舜道女。萊姐許嫁陳長源中丞省之子也﹐於歸有期矣。長源死﹐萊姐欲奔喪﹐父母不可。日夜號哭﹐矢志靡他。其妹友厥姐﹐寢興與偕﹐積勞先卒。貞女益憤郁﹐嘔血數升而絕。將死曰「葬我必之長樂。」時萬曆五年六月也。尙書林燫有詞弔之。

二難鄕在縣西南。宋潘循兄弟並登科第﹐故名。

紫陽樓在二都後灣﹐元應宮之東。宋嚴學禁﹐朱文公避地於此﹐故名。

吳實墓在二都龍門山。實﹐字中美﹐永樂進士。時謂「鐵面禦史」﹐官終廣東僉憲。實本愼思之裔﹐後復姓林。

延祥湖在二都。凡兩派﹕一自興濟橋而東﹐接嶺柄港﹔一自橋南東折﹐直抵龜峯而盡。國朝正統間重浚﹐可通舟楫。

馬鐸墓在龍臺山。鐸﹐永樂十年進士第一﹐授翰林院修撰。楊士奇志其墓。

龍泉山縣西南有五峯﹐南連福湖﹐又名橫嶼﹐亙二里。有峯曰獅峯﹐有石曰「梯云」。二山多奇﹐朱徽國之所遊也。福湖勒「魁龍」二字﹐龍泉勒「朝陽」二字﹐皆朱手書。山之南爲沙京﹐亦稱勝。

鄭序宅在福湖之濱。序﹐正統七年進士﹐湖廣少參﹐乞休家居三十餘年﹐以上壽終。

當陽寺在七都北山之麓﹐唐建。有山月堂﹑釣鰲石﹑又髙亭在寺中。

宋蘇舜元《釣鰲石》﹕「未窮雙佛剎﹐先到一漁家。山雨已殘葉﹐溪風猶落花。汲泉沙脈動﹐敲火石痕斜。應是任公子﹐竹間曾煮茶。」戶曹林誥詩﹕「何處遇幽景﹐當陽絕頂尋。雲霞千古態﹐松竹四時陰。岫列天邊嶂﹐泉鳴澗底琴。髙人不遊此﹐應負愛山心。」

明林慈詩﹕「鳥道緣空碧﹐龍宮入翠微。逢師持缽日﹐恰我到山時。蘿徑千林滿﹐風泉百道飛。何年至城邑﹐惜別欲畱衣。」

溪湄山在五都羅田山。有十美﹕曰「襆頭石」﹐曰「筆架山」﹐曰「寶山云」﹐曰「瑚湖月」﹐曰「文筆峯」﹐曰「石澗泉」﹐曰「龍津釣」﹐曰「馬嶺樵」﹐曰「南陽耕」﹐曰「古崙牧」。珠湖在絕頂﹐廣五畝﹐冬夏不竭。相傳湖中得蚌﹐剖之有珠﹐故名。其旁諸山曰「七巖」﹐曰「郎官」。

明吳海《溪湄十美》﹕「連山如波濤﹐髙峯蕩云日。崒然孤杓聳﹐其勢孰可匹。危攀將欲飛﹐俯瞰覺自失。羅田幾聚落﹐端坐見纖悉。南延川源深﹐北望海水出。處髙眂益遠﹐縮地豈有術。天寒霜落交﹐收獲事已畢。仍年蝗旱余﹐民物盡蕭瑟。遘玆得非幸﹐惆悵寧具述。」「羅田眾山中﹐七巖獨髙秀。經營將半年﹐宿願始得副。綠云攀鳥道﹐十步九。剛飈從北來﹐巖谷盡號噭。促步赴層巓﹐依石避野燒。郁然煙焰交﹐歘若雷電繞。其勢吁可畏﹐童僕盡驚走。須臾得少息﹐方覺性命有。列坐咸自慶﹐啗胾酌大斗。陰陽忽變化﹐霖雨垂白晝。凝雲迷海嶼﹐昏霧失林藪。歸途畏虎迹﹐慘慘暝色厚。幽懷莫能寫﹐造次宜自咎。述此成短章﹐聊用紀邂逅。」

髙應松墓在五都泉元裏。應松﹐字篔畝﹐與里人陳覺伯友﹐以名節相砥礪。登宋寶祐進士﹐權禮部郎。元兵至臨安﹐不艸降表。迨入都﹐舉朝奔竄﹐從官畱者九人﹐應松其一也。後遷端明殿學士﹐權樞密。扈瀛國公至燕﹐絕粒死。

雙澗庵在五都﹐元建。

明林旅《雙澗庵》﹕「翠壁晴嵐曉气騰﹐臨風髙閣興來憑。天涯樽酒何人共﹐屋外雲山此日登。好鳥臨風偏勸客﹐空林向晚不逢僧。扁舟要覓漁郎去﹐誰道桃源隔武陵。」鄭定詩﹕「覽古登髙丘﹐秋空徧遐望。雲歸天宇澄﹐物態紛萬象。飛亭控雙流﹐澗道搴蘿上。追歡企昔人﹐雅作諧古唱。豈無黃花情﹐聊復效元亮。長歌有秦聲﹐屢舞亦豪宕。醉來信忘形﹐萬事齊得喪。林暝晚瀟瀟﹐气酣春盎盎。題詩記曾遊﹐爲我謝疊嶂。」王恭詩﹕「我愛東林古蘭若﹐雙澗迢迢七巖下。袛樹三花世外開﹐飛泉一道天邊瀉。石林靑壁掛雙流﹐上界靑天看欲浮。寒聲半作千峯雨﹐涼意都涵六月秋。沙門衲子何淸淨﹐浣衣洗缽安禪定。五夜焚香禮露臺﹐三時說法鳴煙磬。騷人墨客日躋攀﹐誰識醉樵能愛山。詩成四壁龍蛇走﹐醉後長歌天地閒。醉樵忽奉天書去﹐揮毫獨到天光裏。晝錦他年得賜歸﹐共借禪扉洗雙耳。」

林山宅在墩素裏古縣。山﹐字士仁﹐嘉靖八年進士。知徽州府﹑廣東副使。

董峯山在縣東南。相傳仙人董奉居之。南俯定山﹐其巖曰董巖。董峯之西﹐有柯林山﹐其峯曰龜峯。

明林鴻《董巖》詩﹕「吾嘗慕康樂﹐愛入名山遊。名山不易得﹐何必談瀛洲。董峯髙峨峨﹐仙子居上頭。白鶴去不返﹐黃茅翳丹丘。下接渤澥流﹐上接白雲浮。陰壁耀海日﹐寒枝掛獼猴。幽尋豈不遠﹐逸興隨去畱。仙人未可期﹐空山春復秋。」陳亮《遊龜峯》﹕「疇昔過玆鄕﹐駐馬望龜石。蹉跎兩鬂華﹐始作登臨客。是時冬向深﹐气候未蕭瑟。追隨得良朋﹐周覽訪奇迹。浮雲散輕陰﹐霽日見海色。千巖含暮景﹐湖影浸空碧。郊原分綺錯﹐左右羅第宅。向來多賢豪﹐聲譽何藉藉。良辰作佳遊﹐此地幾登歷。我來一感慨﹐俯視今非昔。落日松風生﹐遲回景將夕。」

紫薇峯在縣東。有潭曰白龍﹐有嶼曰赤嶼﹑曰蛤嶼﹐並峙江中。紫薇之陽多田宅﹐民居鱗次。又一峯對峙﹐曰「翠微」﹐俱吳航之秀。

明髙廷禮《紫薇峯歌送劉大之京》﹕「六平西倚大海邊﹐喬柯東與三神連。回崖沓嶂去不息﹐攢靑飛翠來眼前。紫薇秀出霄漢中﹐孤峯戌削金芙蓉。幽崖朝光積陰雨﹐暗谷夜气生長虹。旁有翠祕髙下立﹐雙飛文筆出晴空。四時仙風長瑤艸﹐六月古雪鳴寒松。片雲常遮白石澗﹐萬籟次度珠林鐘。登髙壯觀大海東﹐扶桑樹色明方蓬。洪濤萬里浩無極﹐奔溪百折來相通。紫薇之山人﹐深居紫薇裏。閒看山色淸﹐我心髙臥白雲扶不起。昨日淩風頂上行﹐千林樹色帶離情。遙見山陽開祖道﹐友觴共餞劉公榮。眷此鬥酒別﹐惆悵金陵道。人言帝鄕樂﹐勝似長安好。出門西笑歧路分﹐三山回望紫薇云。髙歌一曲各分手﹐惟有靑山長送君。」

垂露亭在縣東瑞峯寺。宋慶曆中﹐憲使蘇才翁以書法名﹐嘗大刻石﹐垂露體也﹐寺僧以名其亭。

西峯寺在六都﹐五代梁建。

宋林嗣復《遊西峯寺》﹕「參徧曹溪眾所欽﹐玄堂虛寂砌虫吟。定回暝月誰相顧﹐好鳥銜花下翠林。」

明陳亮詩﹕「西峯郁林壑﹐有路始登臨。入寺山偏峻﹐聞鐘路更深。古松髙倚蓋﹐流水細鳴琴。笑問從遊者﹐誰爲淨宇心。」林鴻《遊西峯寺》﹕「西峯云外寺﹐鳥道薜蘿蟠。水接花源近﹐山藏古殿寒。石牀閒聽雨﹐野佩或紉蘭。莫怪棲遲久﹐南宮已掛冠。」

鄭性之墓在八都院山。性之﹐侯官人﹐初名自誠。嘉定進士第一﹐官至公輔。

林安上墓在十都廉風裏。安上﹐愼思之八世孫。大觀四年釋褐﹐朝奉大夫﹐終龍圖安撫。

李騏墓在十都龍窟。騏﹐永樂十六年進士第一﹐以翰林修撰守制歸﹐卒。

竹林寺在十二都。唐大中十一年建。時戶曹林勣觀大歷二年釋法照遊衡山雲峯寺堂﹐飲次﹐缽中忽五色云現﹐雲中有寺﹐寺有金榜﹐題曰「大聖竹林寺」。嘆異之﹐以其居修篁千畝﹐遂捨爲寺。有藏經寶函﹑龜山﹑白龍巖﹑安邊軒﹑白雲亭﹑溪會亭三十六庵。

宋唐最詩﹕「臥聽潮音坐看山﹐煙蘿靜處閉禪關。都將物外紅塵隔﹐占得壺中白日閒。吟罷寒猿號木末﹐定回淸磬落雲間。髙僧隱幾無餘事﹐應笑勞生去又還。」

鶴嶺在十三都。宋尙書張鎭立碑﹐今存。

林公黻墓在鶴嶺。公黻﹐正徳十二年進士﹐大理評事。武宗將南巡﹐公黻疏入﹐杖闕下﹐卒。肅皇初﹐贈太常丞﹐賜祭。

陳全墓在十一都。全﹐字果之﹐永樂進士第二﹐翰林侍講﹐卒於官。

越王山在縣東北三十里。越王勾踐七世孫無疆﹐與楚戰不利﹐徙族居之﹐故名。連山曰靈。有嶺曰「古爛」。

大宏裏在縣東北二十五里。唐林愼思兄弟五人俱登第。縣大夫名其鄕曰「芳桂」。愼思又中宏詞科﹐名其裏曰大宏﹐官水部郎中。巢賊寇長安﹐死之。所著《伸蒙子》。

籌峯山在縣東北﹐愼思讀書所。朱子題其巖曰「徳成」。以水部徳成於此也。

明王恭《籌峯歌》﹕「海上羣峯一峯別﹐羣山向下如丘垤。雲間華頂見琉球﹐天盡滄波帶吳越。玄气鴻蒙濕不飛﹐涼霜五月襲人衣。向臨飛鳥空靑外﹐始識籌峯天下稀。石林陰洞何冥密﹐萬籟天聲散秋色。南澗飛泉鶴夢淸﹐太陰積雨龍漦白。我聞伸蒙子﹐云臥淸暉裏。一旦金馬門﹐名髙此山水。憶昨伸蒙罵賊時﹐悠悠往事亦堪悲。支離一代忠臣義﹐感激千秋達士知。郎官作縣先名節﹐獨訪遺蹤弔前烈。載酒惟澆石上苔﹐回鞭不醉山中月。東山歌酒蘭亭筆﹐疏散當年竟何益。願君遺愛比桐鄕﹐功名記在籌峯石。」又《夏初籌峯》詩﹕「籌峯迢遞出髙林﹐苔徑蒼蒼洞穴陰。獨樹斷雲孤鳥下﹐亂山殘日一蟬吟。雙溪鹿過泉應碧﹐丈室僧歸月又深。幾度欲攜招隱興﹐蘿花開處息塵心。」又《徳成精舍》詩﹕「春風扶醉上巖阿﹐磐石蒼蒼復綠蘿。野服不教山月怪﹐仙遊偏愛白雲過。罵巢事往人何在﹐續孟書存世未磨。惆悵空堂翠微裏﹐斷鵑啼起夕陽多。」

渡橋在梯雲裏。林水部之次子﹑進士徵世居之。明雲南按察使恕﹐其著也。

金吾廟在大宏裏。唐開元中﹐里人林通玄有善行﹐卒後百五十年﹐宋初也。有寇自梅江而上﹐欲摽掠其鄕﹐望見神人樹旗幟﹑率兵禦之﹐寇退。卽降靈於人﹐道其家世﹑歷履甚悉。里人立廟祀之。其後屢著靈應。賜封至「金吾顯通王」。

陳義姑廟在十二都翠微山。義姑名中﹐元時人﹐事具郡誌。其後﹐有陳希閩季女八娘者﹐居六都﹐與義姑同宗﹐行事亦相類﹐附志之。

崇信寺在大宏裏﹐唐咸通二年建。

明陳亮《秋遊崇信寺》﹕「南畝黃雲盡﹐西林白日低。秋光浮翠﹐暮色帶沙堤。遠水畱蟾影﹐涼風送馬蹄。知君城市客﹐不肯宿招提。」林恕詩﹕「巢云方丈鎖潺湲﹐流水柴門永日關。萬壑風煙秋雨裏﹐一亭艸色夕陽間。香殘石鼎僧初定﹐簾捲巖扉鶴未還。暫憩雙林了眞諦﹐倚欄邀月獨看山。」

雁峯臨嚴湖。水中央小阜曰「蟹山」。湖傍山有勝迹者六﹐曰六奇。又﹐鑪峯周山在其東南。

明陳鈺《雁峯》詩﹕「平地三峯起﹐淩虛一气齊。雲間星鬥近﹐鳥外海天低。秀地連孤嶂﹐淸暉落大堤。嶺分磐石北﹐水繞太常西。喬木森森出﹐寒猿故故啼。興來尋白鶴﹐吟罷駐靑藜。風物今猶盛﹐才名昔屢題。郎官公暇日﹐雙舃上云梯。」王恭《登雁峯有懷同志》﹕「雁峯郁蒼翠﹐北對大常秋。城闕幾塵小﹐滄溟一杯流。天空气肅殺﹐木葉風颼颼。夕照返髙樹﹐歸云還遠丘。伊人棄軒冕﹐縱酒疎王侯。脫略當世事﹐隱身麋鹿遊。翩然別我往﹐徒此增離憂。良會不可必﹐歲月詎能畱。」

嚴湖一名西湖﹐里人嚴光捨田爲之。大宏裏又有寺曰光嚴﹐亦光捨宅爲之。按《三山誌》﹕「陳大建元年﹐長樂嚴光子恭商維揚﹐舟次江滸﹐市黿五十捨之。光家居。一日﹐見披黑衣者五十人﹐送緡錢五千﹐曰「君之子恭﹐揚州所付﹐還。」恭回﹐驗之﹐實未嘗有﹐乃悟贖黿之故。遂捨宅爲寺﹑田爲湖。後人名其寺爲光嚴。近時﹐裏豪奪嚴湖爲田﹐何古今人不相及也。

明王恭《爲陳必尙題湖山圖》﹕「太常積飛翠﹐朝夕侵我廬。嚴公湖上水﹐色映靈臺虛。雁峯屋上三峯峭﹐散帙鳴琴亦髙妙。半榻閒雲鶴夢淸﹐一簾初日藤花笑。顧子性癖愛淸暉﹐終日相過盡醉歸。幾度離家聲別調﹐何時恩許卸朝衣。黃花九月髙樓酒﹐無那明朝又分手。座中應感去年人﹐馬上空攀未霜柳。酌酒看山興暫同﹐君家兄弟气如虹。萍蹤自愧無南北﹐聊寄相思水墨中。」陳亮《同歐陽彥中賦西湖路》﹕「杳杳西湖路﹐曾經大建年。昔時湖上波﹐今作湖下田。人世幾變易﹐山水尙淸妍。惟應西湖上﹐閒弄釣魚船。」陳叔剛《爲宗人題帶湖樓》﹕「有客新從雁嶺遊﹐爲余髙話帶湖樓。風來水面玻璃合﹐云去山邊紫翠浮。日暖菱歌歸浦漵﹐夜寒漁唱起汀洲。吳航勝槪誰能盡﹐安得登臨到上頭。」

潘貞女宅在豸山。潘氏事具郡誌。

蕉山在十五都。淳祐間﹐移建巡檢司﹐始爲寨。嘉靖三十八年﹐築城﹐周三百六十餘丈。又二十都松下﹐亦有巡司﹐築城三百一十丈﹐並防寇要害。

石梁錦橋在十五都漳港。宋淳熙十二年里人造。石橋有亭一十五間。又有橋東﹐築海爲地三畝﹐以固橋道。

鄭憲宅在石梁磁澳。憲﹐正徳十二年進士。光祿丞﹐卒於官。事詳郡誌。

林愼思墓在十四都伸蒙祠後。

五雲山在十七都。相傳唐僧道淸過此﹐淸晝澄霽﹐五色云旋復其上﹐故名。

鄭世威宅在洋下。世威﹐嘉靖八年進士﹐歷四川參政致仕。隆慶初﹐超拜副都禦史﹑刑部侍郎。解綬歸田﹐以壽終﹐賜祭葬。

聖娘山在文石澳。有天妃官﹐故名。國朝遣使冊封琉球﹐禱於神廟﹐開舶有祈焉﹐有報焉。余具福城天妃宮。

閩王禁石在縣東北﹐卽文石也。周餘十丈﹐產紫菜﹐味美而纖細。閩王審知時﹐禁民私采。

梅江在二十四都﹐與文石聯絡﹐濱海。初爲巡檢司﹐國朝洪武二十年﹐江夏侯周徳興奏移巡司焦山﹐置守禦千戶所於此﹐督造城垣﹐周六百四十餘丈﹐爲門三﹐敵樓﹑警鋪悉備。

明王恭《梅江》詩﹕「君不見﹐梅江浩蕩連滄溟﹐積水不極涵空靑。未明先帶扶桑日﹐入夜倒浸銀河星。澄波萬頃秋無盡﹐漠漠遙光海天迥。島嶼千家煙火深﹐軍城百雉妖氛寢。漁笛吹殘夜落梅﹐空江長見舊潮回。珠潭露下漁風起﹐鮫室雲歸蚌月來。仙源香霧浮花島﹐海色空濛望中好。元圃滄洲路不通﹐淸水黃塵夢難到。大海東流自古今﹐人言此水值千金。興來濯足稀同調﹐惟有樵人同此心。樵人一旦分攜去﹐手持荊璧登雲路。望望仙舟不可畱﹐滄波日夕驚離愁。」髙棅《梅江謠》﹕「梅江之水千丈深﹐人言此水值千金。千金未必稱人意﹐我愛梅月淸煩襟。靑山故人如白鷗﹐招邀待我黃沙頭。采秀探奇入靈境﹐上攀龍峯最絕頂。龍峯絕頂窺蓬瀛﹐登髙望遠形神淸。大江茫茫鴻溟漲﹐玄气浩浩無虛盈。飛濤一發云花白﹐遙山數點琉球靑。欹航側枕淩空闊﹐歷亂中流棹歌發。居人雲水弄生涯﹐撒网拋綸到窮發。」謝傑《奉使冊封梅花開洋》﹕「仙岐渡口水飛樓﹐十丈靑蓮太乙舟。風笛數聲江閣暮﹐梅花五月海門秋。天髙北極星辰轉﹐地折南溟日夜浮。此去若過烏鵲渚﹐好將消息問牽牛。」

小址山在二十都。有巡檢司﹐舊爲寨﹐嘉靖四十一年始城。

濱閭湖在二十三都。唐開元進士﹑倉曹參軍林鶠捐田四十餘畝創湖﹐積水潤四里民田。妻趙氏﹐又捨奩田益之﹐曰林婆湖﹐祀於湖上。十九世孫林亞又任宋樞密判院﹐致仕﹐修祖湖﹐題「復祖」湖﹐墓居於帶水環珠之右。

七星井在十七都﹑萬壽道院之西。其井凡七﹐內一井﹐泉淸如玉﹐宋尙書鄭丙刻「龍泉」二字於石﹔又一井﹐有欄有盂﹐大旱資以漑田﹔一井在仙山道觀。

龍翔峯在十七都。宋寺簿周芹遊此。又有「豹變巖」﹐與「龍翔」並峙﹐至今二石刻猶存。

壺井與浮澳並列海濱﹐潮至則沒﹐潮落則四面平沙﹐海錯滋多。又南﹐有石對峙風濤中﹐曰王母礁。宋時﹐王妃航海所經﹐故名。

陳氏二烈宅在海濱。陳氏﹐元時人﹐希亮二女也。事具郡誌。

陳仲完宅在十九都大溪山。仲完﹐洪武十八年進士﹐永樂初翰林編修﹑春坊贊善。

陳令津湖在十九都﹐舊爲飛沙所壅。唐縣令陳齊賢﹐捐俸買田﹐開溝泄水﹐里人徳之。故名。

靈峯寺在十九都江田﹐唐大中七年建。上有石洞﹐曰歸云。里人嘗見龍乘雲而歸﹐因號「龍龕山」。靈峯寺又有香鑪﹑靈山﹑天池諸勝﹐國朝萬曆間重建。

唐黃滔詩﹕「系馬松間不忍歸﹐數巡香茗一枰棋。擬登絕頂畱人宿﹐猶待滄溟月滿時。」

宋董淵詩﹕「磊硌迷沙界﹐岈占洞天。門鄰金布地﹐橋枕玉鳴泉。庭鶴歸遺主﹐龕龍去昔年。掃云嫌俗駕﹐題壁托詩仙。勝境無今古﹐居人有後先。不知遊者馭﹐誰見海爲田。」湛兪詩﹕「禪林瀟灑倚危巓﹐稅駕登臨思豁然。萬里波光晴望海﹐一堂幽響夜聽泉。寒龕龍臥淸涼地﹐古洞雲歸暗淡天。好景自嗟吟不盡﹐擬憑圖畫寄詩仙。」林亦之詩﹕「雲母江邊有艸亭﹐分明見得日頭生。一村籬落更何處﹐此已無天只水聲。」蔣之奇《靈峯望海歌》﹕「我來靈峯望滄海﹐夜半起坐望海亭。沈沈水面正陰黑﹐六龍銜日猶未平。須臾陽谷光气發﹐五色變怪不可名。洪濤洶湧九鼎沸﹐蛟蜃伏匿魚龍驚。金鴉騰翥若木末﹐煙消雲散天下明。狂風喧豗簸巨浪﹐猶似百面雷鼓鳴。崩騰蕩沃傾五嶽﹐鱗鬣磨碎鯨與鵬。嶆峨忽駭陵谷變﹐雪山千仞天際橫。飄飄番舶隨上下﹐出沒僅若水上萍。忽然風霽萬籟息﹐金斗熨帖一練平。碧波湛湛千萬頃﹐參錯島嶼如杯罌。三江五湖亦甚大﹐視此乃類蹄中浤。琉球佛齊日本國﹐隱隱微見煙林靑。三山歷歷亦可數﹐突兀下有鰲頭撐。惜哉秦王不到此﹐勞心徒欲求長生。我𨿽流落江海上﹐獨此寄寓亦此矜。行當結茅練金液﹐以待九轉靈丹成。仙飛羽化會有日﹐直跨三島梯靑冥。他年故人或相問﹐請來訪我於蓬瀛。」朝奉陳毅詩﹕「云道無心亦愛山﹐雨餘時向此中還。而今天下焦枯甚﹐只恐飛龍未放閒。」陳襄詩﹕「天柱支南極﹐蓬山壓巨鰲。云崩石道險﹐潮落海門髙。候館聞竈鼓﹐秋風憶蟹螯。憑髙望鄕樹﹐千里楚江臯。」曹元振詩﹕「石洞興衰亦有時﹐因師移錫致雲飛。云心莫道全無著﹐應解從師去復歸。」張徽詩﹕「云蒸洞穴秋成雨﹐泉落庭除夏結冰。」林迥詩﹕「門前紅日海千里﹐池上白蓮山四鄰。」僧子卯詩﹕「松欺臘雪千年在﹐竹引溪風六月寒。」

明王恭《龍龕燕集》﹕「蓮宇最髙處﹐靑蘿隱丹梯。鐘鳴曙色動﹐四壁聞天雞。繚竺蒼梧野翠分﹐石林陰洞未歸云。香鑪峯小開窗見﹐水樂聲寒隔壁聞。而我發遐想﹐興來隨所之。緣云踏鳥道﹐披荒上天池。天池色映黃始水﹐手接飛流洗雙耳。鬼谷仙源杳靄間﹐雁宕天臺只如此。望海亭中載酒來﹐石楠花气拂金杯。葛衣醉倒繙經榻﹐紗帽狂歌施食臺。」髙棅《遊靈峯寺》﹕「紫雲炎气橫紫淸﹐客行愁作升天行。側聞龍龕有絕境﹐境淸可以淸心情。招攜結佩賢豪客﹐采秀探奇入靈宅。徑轉香雲靜影空﹐溪回定水驚湍寂。登髙壯觀大海東﹐扶桑樹色搖空蒙。蓬萊一勺幾淸淺﹐萬劫此地開禪宮。而我辭山笑遲暮﹐暫息塵機得元度。支公不迂且啣杯﹐大醉題詩下山去。」

吳玉蓮宅在江田。吳適陳九敍。嘉靖季年﹐倭寇長樂﹐奉姑避賊山洞。賊搜洞﹐執其姑﹐欲刃之。玉蓮抱姑請代﹐被賊亂砍至死﹐竟全其姑。

巖泉寺在二十一都。唐建有寂照軒。又﹐宏源洞在寺後。

明王恭詩﹕「遠公瀟灑住東林﹐竹裏閒扉隱翠岑。低樹坐來忘色相﹐靈花空裏見禪心。白雲半嶺迷香界﹐孤磬中峯出梵音。此地從來堪習靜﹐浮生幾度得相尋。」鄭定詩﹕「林間鐘磬響沈沈﹐客裏殘春喜盍簪。曲徑行隨流水轉﹐禪房坐掩落花深。題詩把酒同幽興﹐孤鶴閒雲愜遠心。此度勝遊應不負﹐風流何必在山陰。」髙從禮詩﹕「巖頭古寺入煙霞﹐況是春遊逸興賒。禪榻鳥來啼慧艸﹐空臺客至掃寒花。雲間鳴磬靑山暮﹐竹裏殘棋白日斜。支遁喜逢觴詠侶﹐不嫌醉墨污袈裟。」鄭定詩﹕「野寺云深艸樹荒﹐行吟更覓遠公房。竹邊幽鳥啼春暖﹐花外流泉到處香。禪地卽今堪習隱﹐塵蹤於此覺迷方。三春況是逢三日﹐一詠應須醉一觴。」

鐘門山在二十都﹐隔大海中。相傳﹐自廣載巨鐘﹐至此而沒﹐潮落或有見之者﹐故名其山云。

禦國山負巨浸﹐若藩屏內地狀。禦國者﹐衛國也。島夷入貢﹐必登望﹐以識海道。

棋山寺在縣北二十四都﹐唐咸通五年建。西峯山有石臺﹐相傳二仙對奕﹐至今荊棘不生。

宋董淵詩﹕「風際有云多世態﹐海中無底是人心。可堪更問棋山話﹐一局閒爭古到今。」

明王恭《棋山》詩﹕「塵中何處避炎蒸﹐靜愛空王淡愛僧。沙界樹涼晴作雨﹐石渠泉響暗流冰。靑山載酒隨閒到﹐飛閣觀潮倚醉登。水繞蓮花通寶藏﹐路回蘭若轉金繩。仙人棋局埋幽艸﹐大士禪扉閉古藤。荒殿鳥啼時近榻﹐香臺猿臥夜窺燈。老來行止愁無地﹐病後歡攜愧有朋。明發別離方外去﹐何時淸興又同乘。」又詩﹕「逸人共結蕭朱綬﹐六月閩天火雲厚。觴熟梅邊告我行﹐欲行且盡鑪頭酒。棋山海上古招提﹐銀甕繩牀興復攜。三峯直下幾千丈﹐仙人奕處淸猿啼。知君平生愛靈境﹐爲君拂拭靑蘿影。野殿杯浮蕙艸香﹐石渠水浸甘瓜冷。祗園樹裏貯行庖﹐暫解塵衣掛竹梢。詩成破卻山靈膽﹐醉倒傾翻老鶴巢。迥巖積翠連飛閣﹐遙海蒼蒼暮云落。舞影爭嫌白日斜﹐歌聲未道離情惡。擬從方外寄餘歡﹐云是山僧謁縣官。野鹿回看避仙珮﹐沙禽何意訝儒冠。千金流水猶能注﹐陌上離駒不堪駐。願君身到五云端﹐莫忘棋山送行處。」又﹕「載酒空林下﹐林幽暑气淸。半天聞梵語﹐雙壁隱鐘聲。野鳥知禪意﹐孤云薄世榮。何應謝塵事﹐從此學無生。」陳亮詩﹕「久耽丘壑遊﹐未歷棋山路。偶訪招提居﹐夤緣入祗樹。雲林更左旋﹐始得禪棲處。落日寒蟬鳴﹐藹然松山暮。眞僧喜相接﹐況有平生故。祕篋散香蕓﹐名巵酌甘露。常懷學空禪﹐暫喜捐塵慮。永願依道林﹐慚非許玄度。」

卷之二十七郡東南福淸勝迹

大田驛東而爲福淸縣。環縣治﹐爲儒學﹑襲慶坊﹑聖迹寺﹑陳大參生祠﹑城隍廟﹑玉峯道院﹑林烈婦宅﹑玄明王廟﹑都巡感應廟﹑鷲峯山﹑康王行祠﹑玉融山﹑薛廷寵墓﹑社稷壇﹑鄭介夫祠﹑龍首橋﹑林同宅﹑小孤山﹑芳林道院﹑网山﹑林亦之宅﹑元符陂﹑福山寺﹑水南觀﹑龍江橋﹑海口民城﹑龍山﹑龍山書院﹑福眞觀﹑海口場﹑稅課局﹑鎭東衛﹑烽火山﹑鹿角山﹑小練山﹑敖陶孫墓﹑大姨山﹑瑞巖寺﹑洞溪橋﹑劉砥墓﹑延慶寺﹑拱辰山﹑陳廉墓﹑林安宅﹑林正華墓﹑螺嶺﹑天王寺﹑孚應廟﹑石龍嶺﹑七仙巖﹑五周巖﹑傀儡嶺﹑常思公嶺﹑金翅山﹑天竺寺﹑仙舉巖﹑石堘橋﹑宏路驛﹑陳仕賢墓﹑古屯﹑石竺山﹑無患溪﹑許良朋墓﹑靈石寺﹑應峯寺﹑黃蘗寺﹑安福寺﹑翁陂山﹑逕江﹑躡雲橋﹑漁溪橋﹑聞讀山﹑沙塘民城﹑鼓樓﹑祭苗壋﹑牛田場﹑靈隱寺﹑拜井﹑化北裏﹑大湖洋﹑嘉福寺﹑澤朗山﹑黃蘗鄭渚﹑化南民城﹑福興寺﹑蘇溪﹑昭應廟﹑虞雄墓﹑雲峯﹑重興寺﹑新興寺﹑蒜嶺驛﹑昭靈廟﹑盧焦石﹑迎仙港﹑江陰裏﹑白嶼山﹑雙嶼﹑壁頭山﹑萬安所城﹑三十六腳湖﹑牛頭山﹑海壇山﹑南日嶼。

福淸縣在鷲峯山之麓﹐去郡城百二十里。唐嗣聖十六年﹐析長樂郡八鄕置萬安縣﹔天寶元年﹐攺福唐。唐五代﹐僞閩攺永昌。後唐長興四年﹐始稱福淸。吳越有閩土﹐屬兩浙﹔宋太平興國二年﹐攺屬太平軍﹔八年﹐復攺隸福州。元升爲州。國初﹐復爲縣。古名萬安﹑福唐﹑永昌。廣一百二十里﹐袤一百四十五里。東抵海五十里﹐西抵興化府六十里﹐西南抵莆田一百二十里﹐南抵海一百二十里﹐北抵長樂二十五里﹐西北抵閩縣六十五里。宋設十鄕﹐領三十六里﹔元攺六隅﹐裏如之。國朝初﹐編戶三十六里﹐今爲六隅﹑七鄕﹐領四十四里﹐統圖一百一十有三。初未有城﹐正徳八年﹐令朱衮始爲四門﹐東曰「文興」﹐北曰「玉屏」﹐南曰「龍江」﹐西曰「雙旌」。嘉靖三十三年﹐因倭患﹐更築垣﹐周九百九十三丈﹐髙一丈八尺﹐厚一尺四寸﹐女墻一千三百。警鋪二十四﹐建門樓四﹑水關二。三十七年﹐築二敵臺﹐城增髙四尺。環垣﹐上爲堞﹑樓﹐表裏間夾道。浚濠深﹑廣各二丈。縣治歷唐﹑宋間﹐屢有興廢。國朝洪武初﹐因元州治。弘治十五年﹐辟而新之。嘉靖三十七年﹐爲倭所焚﹔四十五年﹐知縣葉夢熊重建。布政分司在縣治東﹔按察分司﹑府館並縣治西﹔陰陽學﹑醫學並南隅坊前﹔養濟院在後洪山。

儒學在縣治東。宋元丰間﹐邑人遊冠卿捐地﹔宋元間﹐屢有建置。至正九年﹐知州林泉生更正其制。國朝洪武初﹐因元之舊﹐重修明倫堂。嘉靖三十七年﹐毀於倭﹐知縣督應元﹑葉夢熊相繼新之。萬曆間﹐知縣徐師張攺泮池於二門外。名宦祠﹐在廟門東﹐祀唐令賈郁﹑尉林攢﹔宋令方偕﹑郎簡﹑莊柔正﹑顏思魯﹑方栻﹑劉朔而下﹔國朝知縣江仁而下教諭周南﹑何公溥﹐凡三十七人。鄕賢祠﹐在廟門西﹐祀宋鄭俠而下凡二十一人。

襲慶坊在譙樓東。宋政和間﹐爲林髙一門科第立。紹興間﹐更名「叢桂」﹐後攺「承宣」。髙﹐積官屯田員外郎﹔子槪﹐積官集賢校理。槪子四人﹕希﹑顏﹑邵﹑旦﹐同登甲第。旦在臺糾彈﹐悉協公論﹐終河東轉運﹔子膚﹐亦有時名。惟希﹑顏二人﹐阿附壬﹐隕其家聲。

聖迹寺在縣北隅。五代唐長興元年建。有靈源洞﹑放生池。國朝弘治間重修。

陳大參祠爲陳貴誼立。宋紹定二年﹐詔罷福淸稅﹐貴誼力也。邑人徳而祀之。

城隍廟在縣治東。宋康定元年﹐令鄭孟賓建。相傳﹐縣城隍廟﹐萬安裏土神也。榦道末﹐劉朔爲令。一夕﹐睡未熟﹐夢一老人﹐白髯道袍﹐語之曰「省元來早所服藥﹐姑止之﹐服恐增病。」朔素剛﹐不之信。至晚﹐果倦憊。又夢此翁云「不信吾言﹐自貽伊戚。可藥肆中市某散﹐服之卽愈。」朔如其言﹐遂愈。不知其何神也。後朔以宮祠攺官﹐又夢翁來別﹐曰「吾乃邑之土地﹐疆域有限﹐不得遠送﹐前途願自愛。」

玉峯道院在縣治西塘邊。元至正二十五年建。國朝永樂八年重修。

林烈婦宅烈婦名懋細﹐適鄭若舟。舟從父官邸﹐以秋試還閩﹐疾卒。林聞訃﹐慟絕。奔喪至家﹐積十七日死之。萬曆間詔旌其門。

玄明王廟在縣治西。神姓陳﹐名諱無考。僞閩封王爵。宋嘉祐中﹐知縣王某遷祠爲廬﹐靈怪屢現﹐寢者不寧。元祐三年﹐知縣方叔完復爲廟﹐其怪遂息。四年﹐復創行祠於縣之東。

都巡感應廟在縣治西隅。神姓許名忠﹐建安人﹐唐末爲威武軍都巡檢使﹐屯兵備寇。乾符五年﹐黃巢陷福州﹐神夢天使唐﹑葛﹑周三將軍助己。明日﹐大交戰﹐大破之。巢退﹐閩中獲安。明年卒。人思其功﹐爲立祠﹐請於朝﹐賜號「感應」。闤闠中嘗火﹐人見其旗旌森列屋上﹐須臾﹐風定火息。靈異多類此。

鷲峯山在北隅﹐縣治主山也。五代漢乾祐三年﹐有異禽來集﹐五色炳煥﹐或以爲靈鷲也。故名。

宋令張伯昌詩﹕「靈鷲峯寒碧玉堆﹐紅塵隔斷小軒開。忘言更覺諸緣盡﹐中有桃花點翠苔。」

東嶽行祠在覆釜山下。宋嘉定八年創﹐廟貌甲於諸處。國朝洪武間重修。

康王行祠在東嶽祠旁﹐宋咸平建。神姓康﹐名保裔﹐洛陽人也。爲彭國軍節度使﹐與契丹力戰﹐死之。甚著靈異﹐宇內通祀之。

玉融山縣之對山也。第二峯有石﹐瑩然如玉﹐故名。左有雙旌山﹐兩峯峭立﹐石旌幢然。又有五馬山﹐五峯蜚騰。

薛廷寵墓在玉融山。廷寵﹐嘉靖壬辰進士﹐吏科給事中。詳郡誌。

社稷壇在南隅龍江門之右。

山川壇在北隅玉屏山之北。

鄭介夫祠在靑湖旁。祀宋鄭俠﹐國朝正徳十一年建。俠﹐字介夫﹐治平中進士。以忤王安石﹐又請罷呂惠卿奪官﹐卒贈朝奉郎。里人表其閭曰「鄭公坊」。

明王應山《謁鄭公祠》﹕「汗靑久矣懷髙誼﹐此日蕭然弔古祠。戶外松筠標勁操﹐裏中蘋藻薦遐思。下僚有疏頻憂國﹐新法非宜最忤時。安得監門圖艸在﹐玉融無麥一淒其。」葉向髙詩﹕「上相宣麻出禁城﹐紛紛新法盡逢迎。蒼生幾下監門淚﹐靑史長畱抗疏名。啼盡杜鵑應有恨﹐歌殘紅雁不勝情。只今多少流民在﹐猶向淸朝望太平。」「乍傳封事到銀臺﹐折檻朱云亦壯哉。十日眞堪霖雨徧﹐九天驚見畫圖開。長余正气千年在﹐猶有淸風隔代來。一自名卿題詠後﹐春風蘋藻共徘徊。」趙參魯詩﹕「鄭公慷慨屹長城﹐千載神來伏臘迎。荊國舊知空引類﹐監門抗志詎沽名。夕飛馬報驚宸覽﹐曉下天言洞物情。向使鯁臣能畢用﹐熙寧何事不淸平。」「小臣肝膽烈霜臺﹐誓死回天叱偉哉。計日甘霖言果驗﹐應時霾霧力期開。淸風絕世爲神去﹐英爽淩空挾拂來。瑞閣千秋今祀處﹐讀書孤影恍徘徊。」參魯﹐鄞人﹐福建巡撫。郭造卿詩﹕「宋室百僚士﹐鄭公千古人。一圖匡社稷﹐兩軸系經綸。衮闕誰堪補﹐瘡痍豈盡陳。丹心懸北極﹐白首偃南閩。日月名俱耀﹐風霜貌獨神。當年憐逐客﹐異代弔孤臣。座拱雙旌屹﹐祠環五馬峋。英魂傷寇盜﹐遺骨哭烽塵。濱海多新壘﹐殘城少舊鄰。髙山多仰止﹐肝膽偣酸辛。」

龍首橋在南門外。初爲木梁﹐宋天聖五年﹐靈石僧洞然募建。長四十尋﹐廣二丈五尺。名曰「通海」。元祐二年﹐靈石僧顯光及鄕人林日進復募緣﹐爲梁三十﹐長二十二丈﹐更名「坦履」。紹興二十年﹐知縣黃童﹑邑人劉允恭又募緣﹐爲梁八﹐長一十六丈﹐構亭其間。合前後三橋﹐爲梁二十有五﹐長七十餘丈﹐始更今名。元至治二年﹐僧洪深重修﹐知州吳濤爲「記」。

小孤山在文興裏﹐有髙士坊。宋寶祐四年﹐建文隱坊﹐爲林公遇也。公遇祖遹﹐龍圖閣學士﹔父瑑﹐直寶章閣。公遇蔭官不就﹐以孝義聞。

芳林道院在小孤山下。宋咸淳間﹐裏之林氏建於北梅亭南畔﹐匾曰「三教堂」﹐卽寒齋髙士宅也。內有和靖﹑寒齋二先生祠。

林同宅在文興裏。同﹐字子眞﹐公遇之子。其女弟適劉仝祖。恥爲元臣﹐協謀復興﹐卽宅開局募兵﹐已取福州。元兵至﹐遇害。其女弟爲有司所執﹐亦不屈而死。

网山自海口西行三里許。民皆業漁﹐故名。邑宰範處義嘗問亦之网山佳處﹐亦之云「最好是此山﹐但無讀書家耳。」

宋林亦之詩﹕「風濤生長處﹐土地屬東隅。樹樹懸漁网﹐村村叫鷓鴣。酒旗孤嶼見﹐書卷一山無。欲趁雞豚社﹐深慚身業儒。」「屋舍髙低住﹐比鄰活計同。笭箵嫌月白﹐螃蟹要霜紅。吠犬隨村落﹐賣書成老翁。地碱耕種少﹐海熟抵年丰。」

林亦之宅在网山。嘗作亭﹐讀書其上﹐匾曰「海漁」。學者稱网山先生。

元符陂在新丰裏。初名天寶陂﹐唐天寶間置。宋元符中﹐令莊柔正修之﹐鎔銅汁以固其基﹐漑田甚廣。

福山寺在新丰裏。唐時建﹐鄭俠讀書處。

水南觀一名朝玄﹐在新丰裏。

龍江橋跨方民﹑仁壽二里。始﹐太平寺僧守思疊石爲基。宋政和二年﹐里人林遷與僧妙覺募緣成之。爲梁四十有二﹐廣二丈﹐長一百八十餘丈﹐名曰螺江。提刑劉嶠更名永平。後邑人林栗攺名爲龍江。與海口江相連﹐深五尺﹐廣五里﹐源出龍首山﹐通渤澥。海口江源出興化界﹐流爲百丈溪﹐至今應舖爲無患溪﹐東流二十里﹐合石塍溪﹐至水陸寺﹔合東經縣之河頭瀦爲琵琶洋﹐十八里入海﹐深﹑廣叵測。

海口民城在方民裏。初﹐宋時海口爲鎭﹐聚民市﹐未有城也。國朝嘉靖三十四年﹐倭犯海口﹐鎭民死者半。巡按禦史吉澄請發帑金七千餘賑卹之。鎭民願以所頒築城﹐周八百十四丈。其後﹐倭夷屢犯﹐此鎭有城可守﹐設官統馭之。

明陳薦夫《海口晚望》﹕「蒹葭靄靄樹蒼蒼﹐平野閒看益渺茫。驛路繞山多落木﹐孤城臨水易斜陽。潮回近浦寒生雨﹐雁度遙天夜帶霜。暫息徵鞍溟海上﹐煙波千里斷人腸。」

龍山在海口城東北﹐又名瑞峯。有寺在山巓﹐石浮屠七級﹐可觀海口出處。有井在塔旁﹐歲久堙沒。永樂中建佛殿﹐乃得井﹐其冽異常。西麓有紅蓮樓﹑綠野堂﹐宋里人章氏所建也。其下有粔籹潭﹐南麓有林氏艸堂﹐宋時建。林光朝命以「綠野」﹐今並廢。新創天妃宮﹑三官堂﹐皆巨麗。

明王應山《登瑞峯》﹕「海國名山擁梵宮﹐塔林瑞色鬱蔥蔥。振衣直上三千尺﹐笑指蓬瀛在日東。」「堂開綠野是誰家﹐瑞气騰騰映彩霞。更借紅蓮窺色相﹐山中何處覓奇葩。」「龍山雁塔總巋巋﹐佛日慈云相蔽虧。摳衣直欲窺蓬島﹐皂帽臨風幸不吹。」「憑髙不放東山屐﹐對景能忘九日杯。遙憶樓頭吹觱篥﹐黃花肯得主人開。」

龍山書院在龍山西南﹐宋末建。中爲殿﹐祀孔子﹔旁爲三賢堂﹐祀宋儒林光朝﹑林亦之﹑陳藻。

福眞觀在海口城。宋元祐七年建﹐政和賜額。中有丹井﹐爲道士林知源修煉處。其水淸冽﹐病者飲之輒愈。

海口場在方民裏。鹽課隸郡者﹐惟福淸海口﹑牛田二場。設鹽課司。

稅課局在海口。舊有南門﹑逕江二局﹐今廢。又有河泊所﹐在鎭﹐榷漁利。

鎭東衛在海口鎭之東﹐有指揮使司。國朝洪武二十年﹐江夏侯周徳興督造城垣﹐周八百八十餘丈。軍器局在衛城北山上﹐兵馬司六﹐今並廢。福淸倉在衛之南﹐教場在東門外里許﹐城隍廟在衛東北﹐旗纛廟在衛北﹐戚公祠在衛西﹐鎭山庵在衛西南﹐朱文公廟在衛東南。其餘祠宇環列﹐不悉載。

傅汝舟《鎭東城樓觀海》﹕「飛樓盡意觀滄海﹐目斷山河气自雄。斜日龍回波影亂﹐淸霄雁掠地形空。六鰲信有連芳餌﹐猛士難忘歌大風。獨倚危欄不窮思﹐羨門雞犬滿雲中。」王應山《鎭山臺觀海》﹕「山寺憑虛鎭海陬﹐層臺夏日足消憂。身依法界龍爲闕﹐目極滄溟蜃作樓。酒罄百壺人倚玉﹐筆淩萬頃气橫秋。靈槎肯與乘髙興﹐寧似慈航得自由。」「神州環海浩無窮﹐潮滿淸秋處處同。盈縮百川常應月﹐去來萬斛總因風。銀山雪屋彌天際﹐員嶠方壺控日東。安得溟鵬能借翼﹐與君同訪羽仙宮。」

烽火山在鎭東城外。海道有警﹐燔燧於此。山頂有嵌如屋狀﹐幽邃掩瞬﹐凡三十六間﹐名曰「虎屋」。

宋林亦之詩﹕「興來走上烽火山﹐著足不定秋風寒。四邊黃茅滑如雨﹐低頭一看毛髮豎。幾年要到紫菜鄕﹐大練小練並東墻。如今一時在眼旁﹐白雲浮水天茫茫。酒闌更欲弔虎屋﹐無端日腳相催促。一奴椎髻一跛足﹐逐我下山如野鹿。」

鹿角山在新安裏。有石如鹿角﹐故名。山中巨石有仙篆數字﹐人莫能識。旁有仙井﹐廣僅尺五﹐其深叵測。

小練山在永賓裏。五代時﹐盧﹑林二姓卜居於此。宋時益盛﹐常構義塾﹐以教子姓﹐其後科第相踵。山當要衝﹐商船咸集﹐號小楊州。後與海壇民同徙連山居焉。

敖陶孫墓在東臯山。陶孫﹐字器之﹐韓侂冑用事﹐趙汝愚貶死﹐陶孫哭以詩。韓捕之急﹐變姓名亡命﹐得免。後登慶元進士﹐終溫陵僉判。

大姨山在縣東大海中。每風色定﹐日未出之先﹐東望一山﹐如空靑微浮海面﹐小琉球也。俗言﹐望見則三日中必有怒風。水深碧色﹐東流不返。有浮莎錯織水上。舟能轉柁﹐必刳木爲盂﹐乃能旋開浮莎以行。或海風暴作﹐漁舟漂泊﹐必至此而止。人爲其國所獲﹐則以藤串其足﹐令田間耕作。故此山夜忌舉火﹐恐其國人望之而至也。

瑞巖寺在新安裏。宋宣和四年建。洪武二十三年重建。山中巖洞﹑泉池﹐可勝處不可指數。又通海井﹐絕頂石巖中﹐有竅大如箕﹐水滿其中﹐春夏不涸。人言﹕脈通海﹐潮汐驗盈虛﹐小以覘其大。

宋林誠仲《香山洞》詩﹕「瑞气擁巖巒﹐中有神仙宅。世代幾銷沈﹐溪山自今昔。」又《遊瑞巖》詩﹕「巖半松門敞不關﹐芒鞋竹杖重躋攀。天涵鑑水澄淸裏﹐人入披云杳靄間。燒藥鑪寒煙艸碧﹐鐫詩石古雨苔斑。干戈滿目何從適﹐日日靑山共往還。」徐師仁詩﹕「攜筇登絕﹐朝爽薄危欄。乘勝移杯爵﹐憑髙憶羽翰。泉聲穿石響﹐樹色入秋寒。對酒頻長望﹐心同渤澥寬。」林希逸詩﹕「春朝新雨霽﹐適意過東林。遠翠長凝目﹐淸流欲洗心。道存人已去﹐物在迹堪尋。數里還家近﹐何妨到夕陰。」劉克莊《天臺洞》詩﹕「嶄嶄巖石畔﹐別有一天臺。不見桃花水﹐劉晨莫妄來。」陳曾《鑑池》詩﹕「波極涵遠碧﹐云淨見天光。欲問源頭水﹐令人憶紫陽。」陳宗魯《一滴泉》詩﹕「龍沫凝露珠﹐淸泠響澗淙。誰攜余滴去﹐雲裏振風鬃。」

元林泉生《題瑞巖寺》詩﹕「危亭跨石出層虛﹐咫尺欄幹玩月餘。春入岡原分斥鹵﹐煙生林樾認村墟。江流浩瀚潮來去﹐山色空濛云捲舒。安得一瓢供我醉﹐風吟月嘯度居諸。」「絕磴盤紆路百回﹐祗林深處有樓臺。千年松色山中滿﹐萬島煙光海上開。野鳥呼風穿樹入﹐洞雲帶雨出溪來。何時崖畔鐫詩去﹐今日寒蘿掩碧苔。」又《玉虛洞》詩﹕「空谷結層雲﹐寒泉落空沼。中有太古靈﹐悠然隔深窅。」李搆《八卦亭》詩﹕「外闊分奇偶﹐中虛涵太極。默以見天心﹐畫前本無易。」又《紫霄亭》詩﹕「晴嵐烘曙光﹐朝霞亂秋色。何必問蓬萊﹐此卽神仙宅。」鄭烜詩﹕「玉融古名邦﹐山川總奇麗。瑞石郁髙巖﹐卉木雜佳藝。琦秀固自如﹐於人有眞契。久矣松溪君﹐牧民有寬惠。長挹江左風﹐賓朋集良締。遙遙巾車臨﹐渺渺孤舟逝。於焉結勝遊﹐賡歌采新制。憶昔團藥翁﹐於玆得仙蛻。玄祕不可知﹐臺上芳薺。遺構上有名﹐披尋托來裔。依彼賢哲人﹐余風若蘭蕙。志士有曠懷﹐同心不同世。聚散固有時﹐永期千百歲。」陳英詩﹕「艸徑通幽僻﹐禪房隱寂寥。開窗山色入﹐欹枕樹聲饒。檻竹藏春雨﹐林花落晚飈。餘生不諧世﹐應欲寄漁樵。」江暉《休休廬》詩﹕「風吹松花香﹐霧霽嵐光濕。老僧不出門﹐閒臥看山色。」

明林鴻《遊瑞巖》﹕「海國橫秀色﹐玆山何郁盤。黃金亙樓觀﹐積翠開峯巒。登髙恍神遊﹐注目窮遐觀。地向云物古﹐天秋松桂寒。於時灝景淸﹐東溟淨波瀾。嘗聞有靈艸﹐可以駐頹顏。因思營丹丘﹐回飈生羽翰。」陳亮《遊瑞巖》﹕」古磴入虛洞﹐危亭俯層巓。昔聞魑魅居﹐幻作兜率天。生平愛奇觀﹐雙屐勞攀緣。安知窮海陬﹐有此佳山川。涼秋天宇晶﹐四野無浮煙。憑髙送遠目﹐海色淸無邊。開筵薦方樽﹐拂石看名鐫。登臨愜素賞﹐感慨傷華顚。一丘志未酬﹐百慮紛相牽。日夕返吾策﹐髙懷徒悵然。」傅汝舟《瑞巖夜懷》﹕「靈巖不受炎天暑﹐折磴霄穿星漢連。亭上就云眠亂石﹐竹間乘月煮淸泉。幽棲轉見風塵甚﹐僻性猶煩猿鶴憐。人避此身行脫屣﹐肯拋龍劍負飛仙。」陳經邦詩﹕「海上有名巖﹐靈異夙所仰。偶然作薄遊﹐遂爾愜遐賞。雲林散淸影﹐風泉遞微響。怪石聳虎豹﹐淨土絕魍魎。危亭與飛閣﹐仙聖負來往。投寺日已晦﹐我馬暫解鞅。侵晨躡丹梯﹐漸陟崖以上。海竅澄而深﹐一酌萬慮爽。石門多險邃﹐洞室半幽敞。振衣千仞臺﹐益覺心目廣。江山相映帶﹐百里豁如掌。遙天接汗漫﹐薄暮窮蒼莽。蓬瀛如可求﹐濠濮焉足想。悠然物外情﹐能不愧塵网。」沈明臣詩﹕「髙眺瑞巖岡﹐海風吹日黃。千峯分翡翠﹐萬石臥牛羊。秦洞桃花閉﹐閩江春水長。登臨在天末﹐白髮感年芳。」戚繼光《瑞巖望闕臺》﹕「萬里驅馳海色寒﹐孤臣於此望乘鑾。繁霜盡是心頭血﹐灑向千峯秋葉丹。」屠隆《宿瑞巖寺》詩﹕「偶向名山宿﹐巖空不掩扉。風鳴黃葉落﹐江冷白雲飛。潮滿魚初上﹐蘆深雁到稀。揚帆望浦口﹐鄕思正依依。」葉向髙詩﹕「自愛名山好﹐頻來問遠公。危峯幻窈窕﹐怪石削玲瓏。躡磴方疑墜﹐穿雲路忽通。苔深蝌蚪字﹐塔隱蕊珠宮。波靜江如鏡﹐林開月似弓。飛觴臨水洞﹐移榻就松風。棋響疏鐘外﹐歌聲別院中。長憐詩作癖﹐誰識色來空。多病塵緣薄﹐奇探勝地窮。平原情不淺﹐河朔意偏雄。轉憶曾遊者﹐今朝若个同。」郭造卿《重登瑞巖》詩﹕「不厭頻登眺﹐江山勝槪饒。晴嵐浮遠嶼﹐落日渡橫橋。丹鼎詮誰祕﹐玄關路不遙。臨風乘逸興﹐縹緲接松喬。」佘翔《同蔡伯華題瑞巖》﹕「海上孤峯削不成﹐春來延眺薜蘿淸。杯傾竹葉靑山醉﹐石掃蓮花彩筆橫。飛蓋低松云欲墜﹐行歌出谷鳥初鳴。孤臣莫灑中原淚﹐一謫長沙萬古名。」施徳政《遊瑞巖》詩﹕「最愛名山洞壑多﹐招尋不爲佞維摩。紅飄法雨諸天近﹐白跨長虹夾岸過。噴雪飛泉成鼓吹﹐干云古木掛藤蘿。翛然似隔人間世﹐徙倚層臺只浩歌。」「丹樓紺殿並崔嵬﹐眼底煙霞四望開。江樹半含春雨後﹐海潮遙帶夕陽來。數聲野鳥和淸磬﹐百丈蒼虯臥綠苔。爲問靈源誰第一﹐玉融咫尺卽蓬萊。」﹝徳政﹐太倉人﹐福建都督。﹞黃用中《瑞巖寺》詩﹕「海濱候早寒﹐朔風勁如射。繚繞靈洞深﹐淅瀝寒泉瀉。地主虔行庖﹐林僧肅延迓。陽巖險莫躋﹐陰壑暝如夜。落景從歸驂﹐疎煙起田舍。」徐《題瑞巖寺》﹕「雲際諸峯列翠屏﹐振衣臺上俯滄溟。龍鱗老樹摩天碧﹐螺髻浮山隔海靑。怪石何年鐫佛相﹐幽巖從古集仙靈。到來便欲迷歸路﹐流水桃花洞不扃。」陳價夫《題瑞巖寺》﹕「上方宮殿陟崔嵬﹐髙閣憑虛倚石開。歲久藤花侵講席﹐春深榕葉暗香臺。半林倒影墟煙合﹐幾點浮空海舶來。自是登臨人不乏﹐姓名無限翳蒼苔。」又《海竅》詩﹕「石崖有一竅﹐下將滄海通。貯水久不涸﹐尋源窅難窮。兒童戲提擲﹐瓦礫盈其中。大如半斛匏﹐外狹而中空。中涵不測淵﹐乃與溟渤同。尾閭洩不盡﹐息壤堙無功。夏革未可問﹐齊諧竟誰逢。吾聞三神山﹐乃在瀛海東。試從此竅入﹐遠達蓬萊宮。願作費長房﹐委身逐壺公。鵬鳩只自笑﹐蠻觸徒相攻。神奇倘不沒﹐請附漆園翁。」又《登振衣臺望海》詩﹕「髙臺一望俯溟濛﹐略指方隅認海東。遠樹半分鰲背雨﹐危帆低接蜃樓風。雲濤浩渺騰靑气﹐煙島微茫映碧空。最愛川原殘照後﹐落霞孤鶩有無中。」又《登望闕臺讀戚大將軍詩》﹕「滄海鯨波一旦平﹐將軍曾此拜神京。髙牙已落降王膽﹐片石猶存望闕名。旗鼓說壇應號召﹐龍蛇筆陣尙縱橫。燕然舊勒皆陳迹﹐蔓艸寒煙感慨生。」又《石彌勒佛》﹕「自脫閻浮不記年﹐何因更向此安禪。金剛妙相元非石﹐兜率髙居尙有天。閣外塵埃悲濁世﹐門前滄海見迷川。也知後劫應難徧﹐早結三生禮定緣。」陳薦夫《夜投瑞巖寺》﹕「海色蒼蒼白露寒﹐徵途初倦叩禪關。似聞僧語靑冥上﹐乍見窗開黃葉間。淸梵聽來山月曉﹐荷衣濕盡嶺雲還。心知淨境誰畱滯﹐坐向松間一夕閒。」曹學佺《遊瑞巖》﹕「海气凝奇狀﹐山形建瑞標。虛中能不斷﹐古色未曾消。云去時穿石﹐泉來每應潮。與君行復賞﹐人境正堪遙。」

洞溪橋在修仁裏。宋紹聖間﹐僧契慈建。紹興中﹐里人林昭顯募緣續建﹐凡十門﹐廣八尺﹐長二十四丈。元季圮於水。

劉砥墓在修仁裏應干寺之西。砥初葬長樂金雞山﹐攺葬今所。

延慶寺在新安裏。五代唐長興間建﹐初名「靈曜」﹐宋天聖中賜今額。山泉甘冽﹐所產茶﹐亦異常品。

拱辰山在方成裏。與龍臥山皆負海。山有三峯﹐山峯狀如牛角而北拱﹐故名。俗呼牛角山。下有石洞叵測﹐風從之出﹐舟人避之。一石如鼓﹐方廣丈餘﹐一指推之則動﹐兩手盡力則不動。又有仙人迹﹑煉丹竈﹑石盆。其在龍臥山﹐有馬石五﹑龍潭一。宋乾道九年﹐令劉惇禱雨有應﹐爲立龍堂。淳熙二年﹐令範處義刻像祀之。其下有寺。

陳廉墓在塹柄山。廉﹐字平叔﹐艸書得張旭筆法。時稱黃山翁。

林安宅在方成裏。安﹐事母至孝。母死﹐廬墓旁。有石裂﹐湧泉甚甘。閩王異之﹐以其廬爲湧泉寺。

林正華墓在古龍拱辰山。宋尙書郎丘與齡篆「林孝子石」。正華﹐安之六代孫也。母卒﹐水漿不入口者累日。已而﹐廬墓側有甘露之瑞。世稱湧泉大﹑小孝子。

螺嶺在縣北六十里。勢髙峻如靑螺﹐登其顚﹐北瞰方山若咫尺間﹐半隸閩縣。

天王寺在縣北遵義裏﹐梁大通二年建。初名「法建」﹐唐咸通三年更今名。有湖亭之勝。

浮應廟在義泉嶺下。神陳姓﹐能禁虎暴。宋淳祐中賜額﹐今廢。

石龍嶺在遵義裏。山之巓有義泉云。嶺下有作枋橋。

七仙巖在遵義裏。相傳七仙居此﹐其洞猶存。洞口甚狹﹐內通長樂縣界。

五周巖在方興裏。接閩縣界。相傳﹐兄弟五人巖棲於此﹐後俱得道升解。有棋盤﹑仙迹之類。

傀儡嶺在方興裏﹐以形似名。下有應石﹐在嶺北驛路旁﹐過者有呼﹐其應如響。

常思公嶺在常思嶺之南。有鋪﹐十里達於磨石﹔又十里﹐爲太平舖。

金翅山在永福裏。從大義白鹿山中越二十里﹐矗起數百丈﹐形如大鳥展翅﹐故名。

天竺寺在方興裏﹐唐咸通間建。相傳﹐仙汲泉碾茶處。又斂石寺﹐亦唐時建﹐國朝隆慶中重建。

仙舉巖在新寧裏﹐與永福縣接壤。峭拔千仞﹐無階可升。其下有石﹐有穴﹐泉源不竭﹐可飲數十人。旁又一石鼓﹐叩之則鳴。與靈石九疊峯並峙。相傳有仙人升舉於此﹐遺迹猶存。

石堘橋在太平橋之北。從橋以南十里至髙車鋪﹐又十里爲宏路驛。捨橋而東﹐有徑路﹐入福淸稍近。

宏路驛在善福裏。有鋪﹐十里達於金印﹐爲周道。從驛而東﹐抵縣二十里而近。

陳仕賢墓在善福裏。仕賢﹐嘉靖壬辰進士﹐積官都禦史。

古屯在善化裏﹐邑人屯兵處。又﹐裏中有軍寨﹐在石竹山下。宋初﹐宿重兵禦盜於此。其旁村猶曰虎屋。

石竺山在永壽裏。山形峭拔﹐有石巍然。山顚﹐漢何氏九仙所遊之地﹐禱夢輒應。相傳﹐有林元光者﹐修煉玆山﹐丹成﹐騎虎上升。今虎溪巖石上有井﹐𨿽旱不涸。宋乾道九年﹐有大石自移﹐聲如雷。山有紫雲洞﹑羅漢臺﹑普陀巖﹑靈寶觀﹑半山亭﹑紫磨﹑獅亭﹑象王諸峯之勝。

宋林亦之《石竺山》﹕「半載空拳把疏頭﹐新成樓閣石山幽。未忘囑付樗居士﹐送紫雲師紫帽遊。師知緣熟向溫陵﹐騎虎如翁現化身。袖有先容應得力﹐陽巖佛地位中人。」林希逸《石室》詩﹕「苔入紫巖隙﹐籐枯半壁花。山靈不敢住﹐分付與僧家。」又《雙鯉石》﹕「日炙豈曝腮﹐雷驚不燒尾。眞人上升去﹐畱得琴髙鯉。」《洗耳泉》﹕「是非不須聞﹐好惡不須聽。若要心源淸﹐無如耳根淨。」陳遂《升仙壇》詩﹕「仙樂寂無響﹐云旗悄不翻。曉云生石罅﹐夜雨長苔痕。」又《朝斗巖》﹕「片石平如砥﹐朝玄仰太空。星移瓊簡露﹐月落羽衣風。」又《無盡泉》﹕「髙山有泉脈﹐井石半瓢如。汲之應不盡﹐不汲亦無餘。」李丑父《朝斗石》詩﹕「身立魁杓近﹐月明星露寒。雲中幾聲磬﹐誰信是人間。」

元林泉生《鶴影石》詩﹕「鶴來仙已去﹐誰料虎能飛。怒入靑山骨﹐千年永不歸。」

明林鴻《遊石竺山紫雲洞》﹕「羣山際滄海﹐一峯淩紫雲。昔人煉丹處﹐石室莓苔紋。飄飄龍虎車﹐卽此上丹闕。惟餘白鶴影﹐宛在靑松月。下有靜者廬﹐其人頗淳龎。一木落天鏡﹐萬花明石窗。藥物有時暇﹐還來扣巖關。心與魚鳥親﹐身隨天地閒。伊余汨流俗﹐十載未應還。長歌賦招隱﹐夢繞天涯山。」王恭《遊紫雲洞》詩﹕「仙源迢遞紫雲間﹐逸興逢秋偶獨攀。遼海鶴歸空夜月﹐瑤臺人去但荒山。苔邊積水流天鏡﹐鳥外遙峯點紫鬟。石竹房中孤磬晚﹐此身那得野僧閒。」林敏《曉登石竺山臥龍潭》﹕「飛軒窅洞碧﹐溪口寒流深。溪南一峯峻﹐眾壑波上陰。杉松亂天影﹐水月乃子心。時節開竺書﹐寂寂空中音。雜花逗秋思﹐鳴瀑絃素琴。願乘白鶴影﹐永矣諧幽尋。」鄭善夫《宿石竺山》﹕「寢屙坐情累﹐削迹離故家。妙玆中秋景﹐气候淸且嘉。迢迢紫雲洞﹐渺渺天一涯﹐尋壑聽泉流﹐攀岑悟靈芽。千峯遞生態﹐百艸互吐葩。周覽蕩節物﹐況乃淩紫霞。神仙如仿彿﹐道我入幽遐。丹砂未易營﹐緇鬢早已華。神理寓隱賾﹐時變增感嗟。至人有逸念﹐存形非所多。」傅汝舟《宿石竺》﹕「扁舟百里尋仙去﹐細雨千林興不遲。巖側盡聯鐘磬下﹐路疑全仗鹿麋知。丹房日暮生光怪﹐碧海年深費夢思。便擬離羣從此地﹐攀云采藥任吾之。」顧大典《遊石竺山》﹕「亦是棲眞地﹐云房終日扄。竹侵幽澗綠﹐石繡古苔靑。飛閣懸疑墜﹐孤筇振復停。入林依宿莽﹐抱葉見寒逛。伏磴窺潛鯉﹐層臺仰摘星。紫雲時拂洞﹐丹竈尙畱亭。旅館宵無寐﹐塵心夢未醒。還棲歸隱處﹐一爲叩仙靈。」王世懋《同劉司理登石竺山》﹕「雲裏孤筇陡自扶﹐千巖萬壑錦模糊。灘聲下界常朝暮﹐雨態中峯乍有無。洞冷不教淸夢境﹐山幽眞擬作仙都。天臺幸結劉郎伴﹐敢問登髙是大夫。」陳朝璇《登石竺探花峯》﹕「覽勝欲窮三島秀﹐躡奇仍上探花峯。東瞻溟渤數千里﹐南望雲山幾萬重。靑鳥碧桃春寂寂﹐玉芝瑞艸晚茸茸。我來一發蘇門嘯﹐聲落寒潭起臥龍。」王湛《遊石竺山》﹕「仙子遨遊地﹐髙秋試一尋。壇空靑鳥下﹐洞古紫雲深。月色淸人夢﹐泉聲浣客心。竹風鳴永夜﹐仿彿風笙音。」又《重遊石竺紫雲洞》﹕「葉落與啼猿﹐山空處處聞。攀蘿入古洞﹐掃石宿秋云。澗影搖空翠﹐松陰下鶴羣。丹房夜幽寂﹐倘得遇茅君。」陳椿《石竺巖》﹕「仙源何縹緲﹐壑宅幾縱橫。樹掛晴霞影﹐崖通瀑水聲。丹房思煉藥﹐石洞憶吹笙。安得耽玄叟﹐同來頂上行。」陳價夫《宿紫雲洞》﹕「古洞閟淸暉﹐林香轉翠微。犬迎松影吠﹐猿度石潭歸。落日空丹竈﹐秋風上客衣。坐看猴嶺鶴﹐長繞白雲飛。」徐熥《遊石竺山》﹕「一徑費攀躋﹐羣峯盡覺低。千層環碧嶂﹐百級掛丹梯。山峻天疑近﹐林深路轉迷。空中飛鳥絕﹐樹杪亂猿啼。跳浪多山鬼﹐盤旋半虎蹄。解衣穿艸莽﹐揮手抉虹霓。鯉去仙畱迹﹐丹成竈有泥。看碑尋篆籙﹐煉藥乞刀圭。吟眺意俱適﹐徘徊日漸西。扶筇下山去﹐月色印前溪。」施徳政《遊石竺山》﹕「勝地聯塵磕﹐當年策短筇。狙馴僧共狎﹐石怪樹偏濃。仙去丹鑪在﹐人過碧蘚封。望中靑一點﹐恍惚妙髙峯。」徐《遊石竺山》﹕「不到玆山已十年﹐重攜雙屐紫雲邊。靑峯盡入啼猿樹﹐丹壑曾飛跨鯉仙。竹杖策殘蘿徑月﹐薜衣穿破石門煙。劉郎愧作尋眞伴﹐忽見桃花隱舊緣。」馬欻詩﹕「古洞淩虛鳥道危﹐風篁蕭瑟薜蘿垂。擬隨白鹿探靈境﹐故向名山覓紫芝。壇靜鶴窺行客迹﹐松枯云護掛猿枝。塵心洗盡疏鐘杳﹐淸夢長宵落月遲。」袁敬烈《晚至石竺》﹕「玉洞千年古﹐都消物外情。暝煙孤鶴返﹐微月夜鐘淸。石磴盤猿穴﹐松風雜鳥聲。神仙如可問﹐同此學長生。」

許良朋墓距石竺二里許。良朋﹐積官都督僉事﹐欽賜祭葬。

無患溪有橋﹐在宏路驛東南。源出石竺山天寶石﹐入於交溪。相傳﹐林眞人以此水飲病者輒愈﹐故名。

靈石寺在淸源裏。其山磅礡百里﹐峻拔千仞﹐層林積翠﹐飛泉漱玉。山顚有石﹐久晴﹐鳴則必雨﹔久雨﹐鳴則必晴。有三峯九疊﹐其勢插天﹐層級可數。曰「畱云」﹐云畱或經旬不散﹔曰「報雨」﹐久旱欲雨﹐其峯震撼有聲﹔亦一奇也。又有通天石﹑仙人崖﹑戲龍潭﹑碧仙洞諸勝。唐武宗時始建庵﹐宣宗時創精舍﹐名翠石院。懿宗賜「靈石俱眡」寺額。宋天聖初﹐復廣寺宇﹐有十勝。亭榭盡廢﹐獨蒼霞寺﹑朱文公書匾﹑蟠桃塢石刻尙存。

唐元結《贈靈石俱眡》詩﹕「萬卷千編總不眞﹐虛將文字役精神。俱眡只念三行咒﹐自得名超一世人。」

明葉向髙詩﹕「靈源幽徑隱珠林﹐曲曲溪光抱遠岑。路轉層崖天欲盡﹐雲歸深樹晝常陰。芒鞋好趁中山約﹐樽酒能忘物外心。此去武陵應咫尺﹐桃花流水許相尋。」

應峯寺在淸源裏﹐唐大中間建。

明葉向髙詩﹕「芳溪沿盡出層阿﹐古寺經行感慨多。云冷法堂喧鳥雀﹐春歸幽徑長藤蘿。空花零落無僧往﹐暮雨淒涼幾客過。乘興欲窮天際路﹐數聲鐘磬隔煙波。」

黃蘗寺在西南淸遠裏。沙門正幹從六祖得其傳﹐唐貞元五年建院﹐名「般若堂」。今十二祖師堂﹐其地也。徳宗賜「建福禪寺」額。國初重建﹐嘉靖間倭變經毀。其山多蘗木﹐有峯十二﹐瀑布澎湃瀉巖石間﹐止而爲潭﹐龍居之﹐禱雨輒應。寺之西﹐有嵩頭崖﹐乳香出石罅間。

梁江淹《遊黃蘗山》﹕「長望竟何極﹐閩云連越邊。南川饒奇怪﹐赤縣多靈仙。金峯各虧日﹐銅石共臨天。陽岫照鸞采﹐陰溪噴龍泉。殘杌千代木﹐廧崪萬古煙。禽鳴丹壁上﹐猿嘯靑崖間。秦皇慕隱淪﹐漢武願長年。皆負雄豪威﹐棄官爲名山。況我葵藿志﹐松木橫眼前。所若同遠好﹐臨風載悠然。」唐宣宗《黃蘗禪師觀瀑布》聯句﹕「千崖萬壑不辭勞﹐遠看方知出處髙。」禪師「溪澗豈能畱得往﹐終歸大海作波濤。」宣宗宣宗微時﹐遁迹爲僧﹐後登寶位。誦其詩﹐气象迥別。

宋陳確《報雨峯》﹕「峭拔藏蒼龍﹐煙雲掩晴昊。天際雨欲來﹐山靈已先報。」運使熊轍《塔》詩﹕「月塔影來山店北﹐暮鐘聲落海門西。」丁公言詩﹕「莫言塵世人來少﹐幾許遊方僧到稀。」李彌遜《黃蘗寺》詩﹕「苦爲捫蘿行﹐正坐愛山僻。振衣雲中樹﹐洗耳泉上石。稍尋優缽林﹐偶傍瞿曇宅。溪橫走羊腸﹐山轉回龍脊。兩難伴搘筇﹐二老共飛錫。望迷落葉秋﹐坐斷蒲團夕。雲歸繞窗明﹐香盡出檐碧。希聲發崖竇﹐妙觀生墻壁。塵緣苦推攀﹐勝事成今昔。離家月垂鉤﹐歸路月掛壁。師今一帆輕﹐我向百里役。船子罷持橈﹐趙州行驀直。」林希逸詩﹕「黃蘗山前古梵宮﹐早年屢宿此山中。猿啼十二峯前月﹐鵬送三千里外風。日者共遊因朔老﹐期而不至有樗翁。騎鯨人去相如病﹐更欲躋攀誰與同。」陳藻《黃蘗香鑪峯》詩﹕「黃蘗寺前猶突兀﹐祖師塔外別安排。香鑪好是中尖小﹐無數峯巒拱揖來。」

元劉弇《題黃蘗寺息老堂》詩﹕「頃來法席如師少﹐老去生涯似此無。直寄天年謾龜鶴﹐卻收化日到桑楡。蒼環作抱三臺壯﹐縞帶明空一水紆。時拂東齊壞云納﹐更開南越隱居圖。買山支遁無初費﹐示疾維摩本不徒。夜雨龍腥飛別澗﹐晝煙禽哢落髙梧。齋余短捉淸生塵﹐坐久柔團暖稱蒲。三樂榮期猶俗物﹐二毛潘嶽信拘儒。禪林彪虎新眠熟﹐覺海烏藤舊攪枯。不學昔人悲唾遠﹐已將玆世脫魚濡。」

明葉向髙《黃蘗山觀龍潭》詩四首﹕「黃蘗安禪地﹐靑蓮選佛場。金繩開翠碧﹐銀漢掛雕梁。路轉空香杳﹐階侵定水涼。何因長洗缽﹐且得共飛觴。」「靈迹何年著﹐鮫宮此地開。湍泉爭噴霧﹐激響欲奔雷。不辧摩崖字﹐空餘翳石苔。誰雲弱水隔﹐峯頂卽蓬萊。」「寶地圍靑幛﹐龍湫落翠微。晴虹低飲澗﹐寒雨亂侵衣。濺石驚珠墜﹐因風誤雪飛。臨流欣濯足﹐心賞莫言歸。」「入谷山如削﹐蒙茸手自披。澄潭含樹碧﹐髙岫與云疑。波動龍初戲﹐人來鳥共窺。不緣避暑飲﹐安得此探奇。」徐《宿黃蘗寺》﹕「靑峯十二削芙蓉﹐黃蘗開山第一宗。陰洞有靈蟠巨蟒﹐古潭無際蟄神龍。門通數畝林間竹﹐路指千年澗底松。覓得云房聊借宿﹐半天殘月上方鐘。」曹學佺《龍潭》詩﹕「𨿽云七潭水﹐定有幾龍蟠。不磵因辭繞﹐無梯亦輟盤。冥冥乘气下﹐冉冉自空摶。璀燦日成幔﹐嵬峨云作冠。按音非一部﹐取象亦千端。爲雨俄爲雪﹐似雷復似灘。簾垂不可盡﹐珠碎更能完。周姬耽裂繒﹐班女恨裁紈。蓄素仍舒采﹐看碧漫成丹。上古終無霽﹐四序但知寒。猿啼頻失響﹐禽翔屢落翰。盛徒喧笑人﹐猶然覺旅單。」

香城寺去黃蘗二里許。

明徐渤詩﹕「鄰僧遙引路﹐嶺度百盤蒼。髙處見溟海﹐空中聞妙香。暮云孤剎冷﹐秋艸古壇荒。十里披蓁人﹐下山無夕陽。」「眾香元有國﹐此處獨名城。古篆舊畱迹﹐暮鐘遙送聲。樹多猿叫嘯﹐路有虎經行。一片鋪金地﹐西風禾黍生。」

安福寺在淸遠裏。唐大中間建﹐宋嘉祐中重建。有熟梅軒。

宋林希逸詩﹕「梅子黃時四月秋﹐小軒流水最淸幽。山僧坐到禪機熟﹐不掛眉頭一點愁。」

翁陂山在淸遠裏﹐有林公遇墓。

逕江在南靈得裏。其源一出舊興化縣金支大潭﹐與漁溪合流爲逕港。南至綿亭﹐東抵烏嶼門﹔又南至雙嶼﹑頭岐而爲二。東出白嶼﹐西出後嶼﹐復合於昭應廟﹐會迎仙港﹐入海。

躡雲橋在逕江翠林。宋元丰中﹐僧守思及其甥李誠募造﹐長三十丈。政和五年﹐復築室於橋亭之西。國朝嘉靖間重修。參將戚繼光大破倭於此。

漁溪橋在萬安裏。

聞讀山在福唐裏。舊名小隱巖。唐水部陳燦讀書於此。樵者躡山麓﹐聞絃誦聲﹐疑爲神﹐不知其燦也。後攺今名。上有遏云碣﹑潛公室﹑講讀臺﹑獅子迹。

沙塘民城在縣南五十里﹐隆慶間築。

鼓樓在縣南隆仁裏。閩王審知調兵築海堤﹐建樓於此﹐鳴鼓角警夜﹐故名。

祭苗壋在鼓樓之東。閩王祈谷於此。其基猶存。

牛田場在時和裏。有鹽課司﹐民居鱗次﹐多著姓。嘉靖季﹐參將戚繼光大破賊於此。

靈隱寺在龍仁裏。宋政和五年建。有不溢泉﹑平步臺﹑小龍潭﹑海月庵。

明陳亮詩﹕「世路多喧囂﹐春山自幽靜。偶從澹蕩人﹐共陟招提境。沙明日在野﹐林暝雲起嶺。憩石歌且吟﹐傾瓢醉還醒。方欣靈府曠﹐漸覺塵慮屏。預恐解攜歸﹐愁襟復難整。」

拜井在井得裏。相傳閩王築占計塘﹐鑿井無泉﹐拜而得之﹐故名。

化北裏在縣東南六十里。民居鱗次﹐亦多大姓。隋時﹐掠琉球五千戶居住。

大湖洋跨潯洋﹑隆仁﹑福唐三里﹐漑田甚廣。

嘉福寺在化北裏﹐宋建。

澤朗山在化北裏﹐有巡檢司。

黃蘗鄭渚在萬安裏。宋天禧間﹐僧履元築堤其上﹐望若長阪。外捍內防﹐日與風濤爲敵。

化南民城在縣東南六十里。嘉靖間築。

福興寺在化南裏。宋慶曆四年建。國朝洪武二年重建。

蘇溪在西南安香裏。源出莆田縣界﹐西通橫山潭﹐匯流於此。故讖云「蘇溪不用船﹐此時出狀元。」

昭應廟在蘇田裏漁溪上。虞雄者﹐閩王牙將也。與海寇力戰漁溪﹐死﹐民爲立廟。甚著靈異。宋紹興二十六年﹐賜今額。

虞雄墓在蘇田﹑漁溪之南。

雲峯在安香裏。峯之絕頃爲白澤崖﹐有大石﹐巍然下覆﹐中有石門﹐可容數十人。又有雙髻峯﹐頂有仙壇﹐宛若天成﹐髙二丈餘。四面如削﹐有石爲級﹐亦皆自然。宋乾道二年﹐雷震爲二。

重興寺在西南光賢裏。五代周顯徳二年建。初爲庵﹐名「大悲」﹐至是拓之﹐乃更今名。旁有石髙峯﹑石馬泉。

新興寺在光賢裏。宋太平興國中建。本崇福院舊址。孝子翁仁凱廬墓所。

蒜嶺驛在光賢裏。上接宏路﹐下通莆陽。山石間多產蒜苗﹐故名。或云﹐山形如蒜瓣也。又名艸堂山。東望漲海﹐漫無際。嶺頭舊有照海亭﹐東有翁承贊詩並晝錦亭﹐俱廢。

宋劉克莊詩﹕「松气滿山涼似雨﹐海聲長夜近如雷。」

昭靈廟在光賢裏余坑。漢時﹐有趙昇者﹐師事張道陵﹐常乘鐵舟抵浮山。捨舟而陸﹐憩於盤石﹐畱筠籃﹑履﹑杖迹於石上。宋天禧元年﹐邑人髙贇倡眾立廟。皇祐中﹐陳良爲「記」。熙寧十年﹐封「禧眞人」。紹興八年賜額。元時廢﹐國朝洪武三十年重建。

盧焦石在昭靈廟前海中。髙﹑廣數丈﹐風濤漱激﹐爲龕巖玲瓏之狀﹐采玩者必獲神譴。

迎仙港源出舊興化縣﹐合桃源之水爲大溪﹐至迎仙寺市爲子魚潭。又歷縣境黃茅壋﹐合蒜溪﹐出江口入海。江口有橋﹐舊名上洋﹐橋之南爲莆田縣界。

江陰裏在縣南九十里海中﹐統圖六。

白嶼山在江陰裏﹐又名陳田。山之絕頂有鴻休崖﹐崖竇天成﹐下瞰滄溟﹐浩無際涯。昔嘗有僧鴻休居此﹐故名。又鳥窠巖﹐在鴻休巖之西﹐累石爲之。初﹐鳥窠遊杭﹐巢木杪而居。守白居易往訪之﹐曰「得無危乎﹖」答曰「如公所處﹐則危甚。」詰之﹐乃言「薪火不停﹐識性交攻﹐安得不危﹖」白點頭道「是」﹐以詩贈之。後居此山﹐故名其巖。

雙嶼在江陰裏。二山海中突兀相對﹐又名仙嶼﹐上有魚戶百家。蔡道者所居﹐石巖可居十餘人﹐有石井﹐亢旱不竭﹐其水甘冽。東又數巖及百年洞﹐鄕人立神祠洞中。又有艸嶼堂與宿霞島﹐乾道二年﹐徙其居民於連山。

壁頭山在江陰裏﹐距縣五十里。有巡檢司﹐洪武十二年建。

萬安所城在平南裏﹐去縣百二十里而遙。有百戶﹑千戶﹐置戍焉。國朝洪武二十年﹐江夏侯周徳興督造城垣﹐周回二百二十五丈八尺﹐髙一丈八尺﹐廣如之﹐建樓其上。

牛頭山在縣西南。有巡檢司﹐洪武十二年建。海漁成市。

海壇山在東南大海中﹐又名東嵐﹐唐牧馬地。淸泰中﹐始有寺宇。宋初置牧監﹐尋罷。南北長﹐東西狹﹐周遭七十里。故元﹐戶滿四萬升州﹐以海壇諸裏佐之。居民市散﹐村落不一。山勢遠望如壇﹐故名。國朝洪武二十年﹐以倭寇猝至﹐難於備禦﹐轉徙其民。有遺畜﹐自相孕育。其山舊產馬鬣﹐有異文﹐蓋龍種云。海壇之支﹐爲水獨淸而甘。有石井通海﹐深不可測。初﹐海壇有田甚廣﹐居民耕種焉﹐後圮於水。

卷之二十八郡西南永福勝迹

侯官龍湖西南爲永福縣。環縣治﹐爲儒學﹑三狀元坊﹑來薰樓﹑總鋪﹑虹井﹑陳表臣宅﹑龍窟﹑鑑湖﹑重光寺﹑雙溪﹑釣磯﹑三淸觀﹑平政橋﹑社稷壇﹑山川壇﹑能仁寺﹑威濟廟﹑極樂巖院﹑越峯院﹑髙蓋名山院﹑方壺巖﹑黃龜年宅﹑永安橋﹑鐵券山﹑湯泉渡﹑大張山﹑六洞仙山﹑陳山﹑白鶴仙巖﹑林學蒙宅﹑朱廷傑墓﹑梁巖老墓﹑荊嶺﹑藍田巖﹑曹溪巖﹑龜嶺廟﹑龍門三灘﹑銀鳳宮﹑漈門巡司﹑獅子宮﹑洑口渡﹑香泉井﹑嵩陽渡﹑葛嶺鋪﹑石壁﹑太原石﹑湖汰潭﹑東新橋﹑方廣巖﹑林壁厓﹑大小妃山﹑武狀元坊﹑天臺山﹑龍泉山﹑雁湖﹑王翰宅﹑靈慧廟﹑枕峯寺﹑趙令生祠。

永福縣在磨笄山之陽﹐去郡百二十里。唐永泰二年﹐析尢溪﹑侯官二縣各一鄕﹐置永泰縣。宋崇寧間﹐攺名永福。國朝因之。廣一百二十五里﹐袤一百一十五里。其地重岡疊﹐溪流湍汛﹐人煙稀少﹐風俗儉質。東抵侯官六十里﹐西抵延平尢溪九十五里﹐南抵興化仙遊七十里﹐北抵閩淸四十五里﹐西南抵泉州徳化一百里。宋置三鄕﹐領十四里﹔元析爲三十六都。國朝初編戶三十六里﹐令合爲九都﹐統圖九。縣名永泰。始未有城﹐嘉靖三年﹐知縣何謙爲城﹐石基土墉﹐厚丈許﹐髙一丈五尺﹐周七百二十丈。後因倭患破城﹐增建敵臺十。其門東曰永泰﹐南曰雙淸﹐西曰永平﹐北曰通京。萬曆十九年﹐知縣陳思謨請於兩臺﹐拓基增築﹐城視舊稍髙而固。縣治建於宋初﹐紹興間毀﹐元至元間重建。洪武初﹑成化間更創堂廨。弘治間﹑正徳間﹑隆慶間皆屢更修葺。府館在縣治南﹐陰陽學在縣治北﹐醫學在縣治東﹐僧會司在重光寺﹐道會司在香山堂﹐際畱倉在縣治南﹐卽元常平倉。城隍廟在縣治左﹐洪武元年﹐因元廉訪分司創建。

儒學在縣東。宋崇寧初建﹐建炎間毀﹐知縣陳炎新之。元大定盜起﹐廟學俱廢﹐理問王翰復之。國朝嘉靖間﹐遷東皇山之麓﹐後復故址。射圃仍在東門外。文廟在明倫堂之西。啟聖祠在文廟之北。名宦祠在戟門東﹐祀唐觀察常衮﹑元攝縣事王翰二人。鄕賢祠在廟門西﹐祀宋黃龜年﹑朱廷傑﹑盧榕﹑吳元美﹑蕭國梁﹑黃定﹑鄭僑﹑林羽元﹑林泉生﹑國朝王偁﹐凡十人。

三狀元坊在縣治前。舊在南門巷口。爲宋蕭國梁﹑黃定﹑鄭僑建。三人接踵大魁﹐舊稱「七里三狀元」。萬曆初﹐移建今所。

來薰樓縣南城樓也。嘉靖初重修。後毀於倭﹐復建﹐今攺「迎薰」。

總鋪在縣治前。由汰口﹑葛嶺﹑峽山創嶺達於福淸﹐轉達於郡。

虹井在縣西。又有古井﹐在縣東北。

陳表臣宅在縣治東。表臣﹐宋乾道中擢武舉﹐知宜州﹐以循良稱。時經略張玠欲殺不辜希賞﹐表臣獨持不可﹐釋韋文仲等凡十四人。

龍窟在縣治東。隔仙掌一山﹐地脈相貫。每霖潦泛濫﹐水由小溪先經鑑湖﹐未至大溪﹐而龍窟水已增尺許。或云有龍居之。

鑑湖在縣東北。又名衝灣潭﹐其深叵測。邑人崇徳令黃泰﹐少與羣兒戲習水﹐俄頃﹐風雨大至﹐有龍露一爪﹐及泰肩。泰以爲瑞﹐匣置之。

重光寺在縣南開平裏。唐大中二年建。有放生池﹑羅漢閣。國朝隆慶三年﹐知縣陳克侯重建祝聖道場﹐郡人王應時撰「記」。

宋吳栻詩云「上窮蒼石梵成蹊﹐祖意誰參只履西。曉閣濃陰雲散嶺﹐亥堂淸影月雙溪。池開今日靑銅鑑﹐碑立何年碧玉圭。靜覺官名微可笑﹐《南華經》裏一醯雞。」

明陳薦夫《重光寺》﹕「上方僧室翠微連﹐碧澗流經玉殿前。林下疏鐘驚落葉﹐水邊新柳拂輕煙。行看萬境還俱寂﹐坐對千峯總是禪。聞說勝遊多有賦﹐幾人能擬慧休篇。」曹學佺《遊重光寺》﹕「未向山城去﹐先從野寺來。沼重光自合﹐廊密徑俱回。竹裏禪關隱﹐蓮間覺地開。明朝復移迹﹐勝事日相催。」

雙溪在縣南。西溪﹑南溪源派非一﹐俱匯於重光寺前﹐入於東溪。

釣磯在縣治東嶽廟前﹐有巨石平坦。元王翰刻「釣磯」二字。

三淸觀舊名東嶽廟﹐宋端平元年更今名。

平政橋在重光寺前。宋紹聖四年﹐始創浮橋﹐爲梁八十﹐爲舟三十有六。

社稷壇在縣治北十三都。宋時建於縣之西南﹐元大徳六年移建今所。國朝洪武間重修。

山川壇在縣南十二都。元時附社稷壇。國朝洪武三年﹐移建今所。

能仁寺在縣西南舊保徳裏。羣峯峭拔﹐地介其中。唐天祐二年建。初名「寄林」﹐僧無爽結廬於此。淸泰二年﹐更名「瑞峯」。宋政和中更今名。有放生池。

威濟廟在縣東南二里許。神姓陳﹐名必勝﹐漢丞相平之後。家於郡城烏石山﹐歿而爲神。唐永泰二年初置縣。溪潦暴漲﹐有洑口祠所祀神刻像溯流而上﹐邑人柯氏取之﹐卽今廟之址﹐累石爲屋祀焉。樵牧禱祈﹐往往石室中獲銅鏹。宋開寶中﹐號洑口通靈護境廟﹐紹興元年賜今額。廟左有二將軍祠。

極樂巖院在縣東北十五里。宋大中祥符二年建。國朝隆慶間重修。

越峯院在開平裏。宋開寶元年建。有玩芳亭﹐邑令黃子理書匾﹐並爲「記」。

宋吳棫詩﹕「野僧迎客笑開關﹐更拂殘碑蘚字斑。徐姓仙歸空碧洞﹐漢封王去漫靑山。影來秋月林千缺﹐聲落春風水一灣。焙茗滿甌須彊啜﹐過橋車馬便人間。」

髙蓋名山院在縣西南二十都髙蓋山下。唐文徳元年建﹐五代唐天成中賜額。其山峯巒秀聳﹐嘗有紫雲如蓋﹐故名。東﹑西二石室﹐有髙僧師二人坐化於此。升仙壇﹑徐眞君祠﹐漢徐登﹑趙炳飛升處。眞君上升時﹐棄鞭牛杉木於水簾前石上﹐今髙百尺﹐枝皆下垂。每有雲气從樹中出﹐俗呼爲「插天松檜」。閩郊天﹐嘗封爲西嶽。山有十奇﹕玉華峯﹑宴玉巖﹑放雲峯﹑水簾洞﹑龍吟池﹑螺旋泉……。歲旱禱雨多應。鳳立臺﹑龍都峯﹐其下雙崖對峙千仞﹐宛若洞門。峯之半有白巖﹔金支山﹐山之別峯也﹐秀插云表中。有泉﹐色如金﹐故名。

宋施常《謁徐仙祠》﹕「白雲來去自閒閒﹐鎖斷千山與萬山。仙客已歸霄漢去﹐虛堂流水漫潺潺。」許將《畱題二室》詩﹕「上得山來過石門﹐謁靈特地乞眞言。再三許我前程事﹐敢不畱詩荷聖恩。」陳賜「和前韻」﹕「六題曾徹九重門﹐暫阻堯階奏萬言。今日又蒙師許我﹐漢廷當沛異常恩。」陳侍郎詩﹕「巖頂風雲常不散﹐洞門日日吐煙霞。濟時偏解爲霖雨﹐信是神仙第一家。」良翰敍詩﹕「巨鎭標閩越﹐靈蹤肇晉齊。空壇仙一去﹐古洞佛雙棲。化石龜猶在﹐燒丹井已迷。塵襟誰復悟﹐惟聽曉猿啼。」

明王應鐘詩﹕「苔蘚久封丹竈冷﹐徐仙蛻骨竟何如。華池神水依然在﹐尙見當年洗藥余。」「玉華壁立永陽東﹐日照芙蓉五色紅。我是神仙謝康樂﹐不知何處訪崆峒。」陳邦注《遊名山室》﹕「聽法向支公﹐松間一徑通。鳥啼花雨外﹐猿叫薜蘿中。慧日斜臨水﹐慈云半倚空。禪棲鳥鵲定﹐明月冷孤峯。」陳薦夫《遊名山室》﹕「蘿徑繞孤峯﹐珠林隱梵宮。路尋白雲處﹐人在翠濤中。古洞閉殘雪﹐水簾開晚風。共將眞妄理﹐閒坐叩支公。」曹學佺詩﹕「雙巖未曾斷﹐彊別東西隈。屢拂珠泉落﹐驚逢石室開。寒潭非下湧﹐古木是空栽。情境俱無著﹐誰今客思哀。」

方壺巖在縣東南二十里。峭壁百仞﹐下有負壑﹐中產四足黃魚﹐大如指﹐人不可取。面對遠峯﹐卽二妃山。

明陳價夫《從髙蓋至方壺途中遇雪》詩﹕「林花歷亂鳥無聲﹐萬壑千峯雪裏行。僧衲借人山罽煖﹐茶鐺燒竹石泉淸。攜將襆被裝云去﹐折得松枝與鶴盟。此境從來難再遇﹐肯因僵臥遜袁生。」曹學佺《夏至到方壺》詩﹕「爲問山中境﹐空傳海上名。閣臨雲樹盡﹐泉出石巖淸。疊嶂分他縣﹐孤僧坐化城。未須愁短至﹐佛日倍常明。」

黃龜年宅在縣南。龜年﹐宋靖康中﹐殿中侍禦史﹐攻秦檜不遺餘力﹐檜深憾之。坐落職﹐尋卒於家。詳具《宋史》。

永安橋在縣南安樂裏。

鐵券山在縣南仁榮裏﹐唐宗室李氏居之。鐵券藏於家﹐上署「侍郎韓愈押」﹐故名其山。

湯泉渡在縣南二十六都。溫泉臨溪滸﹐大﹑小二湯。大湯四池﹐小湯二池﹐男女分浴。有渡連埔埕。又縣西十九都﹐縣東待旦裏俱有溫泉。

大張山在縣南。其山穹窿磅礡﹐如貴人宴坐﹐諸山環拱。

六洞仙山在縣南。山極秀聳﹐有仙居之。風雨晦暝﹐時有音樂出洞外。鄕人沿崖至其顚﹐遇二人對弈。翌日再造﹐遂不復見。眾異之﹐刻六洞仙像﹐禱祈響應。嘗有校尉﹐歲旱乞靈﹐茹暈而往。未至﹐有蜂數百﹐若將螫之﹐竟不得達。對面南山﹐有三大石室﹐中室有石龍﹐在雲霧中﹐如斫如畫。山上有仙篆﹐甚奇。蔡君謨釋云「貧道守一﹐中有不死術」九字。龍口出泉﹐鑿井貯之﹐不竭不溢﹐貫於四時。

陳山在縣南十一都。中有石龍山﹐如龍形。循山之脊有路﹐俗呼登石龍﹐通興化﹐則山十八折﹔通福淸﹐則溪十八灣。

白鶴仙巖在縣北十九都。巖極髙秀﹐有瀑布泉。相傳仙人煉丹於此﹐白鶴飛來守丹鼎﹐故名。禱雨謁夢﹐多靈應。

林學蒙宅在龍門山。學蒙﹐從朱子遊﹐築室講學﹐不求仕進。弟學履﹐亦遊文公之門。

朱廷傑墓在桑溪原。廷傑﹐崇寧進士﹐建炎中﹐攝濰州倅。金人入寇﹐官屬奔遁﹐廷傑獨堅守不去。城隅有水﹐投以野葛﹐虜飲之多死。俄而城破﹐廷傑死之。有詔賜葬祭。

梁巖老墓在縣南。巖老﹐政和進士。靖康間﹐金人犯闕﹐金虜欲臣之﹐不屈。虜怒﹐囚僧捨中。巖老每飯必畱其餘﹐居久之﹐挾幹糒南奔﹐全節而歸。髙宗嘉之﹐除直祕閣﹐知泉州﹐尋卒。

荊嶺在二十四都﹐有鋪。

藍田巖在二十三都﹐有朝玄閣。

曹溪巖在二十都。上摩蒼穹﹐下臨深澗﹐有一徑﹐僅可著足。相傳有張﹑趙二仙經此。上有仙竈﹑仙廚云。

龜嶺廟在縣西南二十八都。宋時﹐有大夫黃裳者﹐與元兵接戰﹐至洪面﹐爲追兵所斬。大夫英勇異常﹐手持頭就頸﹐口尙嘖嘖欲言。遇一嫗﹐忽出聲﹕「頭斷可續乎﹖」嫗答﹕「不能。」遂僕於地。鄕人異之﹐爲立廟於辜嶺寨。

龍門三灘在縣西三十一都。灘之最險者永陽。西溪有三門﹑倒甕﹐東溪有北港﹑石潯﹐皆險灘﹐舟子憚之。

銀鳳宮在縣西南二十九都﹐雙峯峙立﹐如筆架然。宮後巨石有仙人迹。

漈門巡司在縣西三十三都。國朝洪武初﹐設巡檢司﹐置戍。

獅子宮在三十三都。石壁臨溪﹐峭聳百丈﹐中有一穴天成﹐因構宮其內。

洑口渡在三十五都﹐距縣最遠。髙峯絕頂﹐坦然一丘﹐秀雅可愛。有烏石宮。

明陳薦夫詩﹕「髙嶺幾千重﹐登攀足已慵。雷聲巖際瀑﹐濤響澗邊松。鳥道緣蒼壁﹐虯枝倒碧峯。上方知不遠﹐雲際起疏鐘。」

香泉井在二十七都。

嵩陽渡在三十三都。

葛嶺鋪在縣東五都。

石壁在四都。古讖云「天寶石移﹐瑞云來期。龍爪花紅﹐狀元西東。」宋乾道間﹐天寶瑞云寺後巖石橫山而行﹐嚙地成溪。旣而﹐石上復生龍爪花。是年﹐蕭國梁大魁﹔繼而黃定又魁天下。

太原石在十一都太原山上﹐俗呼「大王」。按《閩中記》﹕唐太初中﹐縣令王君秩滿去縣﹐艤舟於此。令因縣人畱餞﹐夜深未至﹐其室人題詩石上。宋政和中﹐令陳武佑命工刻石。歲久磨滅﹐惟「太原」二字尙存。唐王令室人詩﹕「何事潘郎重別筵﹐離心未斷妾心懸。太原灘上相思處﹐猿叫山山月滿船。」

湖汰潭在縣治西。溪灘石湍悍﹐惟此湖漫衍﹐瀦而爲潭﹐時有龍見其中。宋寶祐元年﹐邑令楊子威創龍廟於潭之側﹐今廢。故址尙存。

明陳薦夫《晚次汰口》﹕「倚棹入花源﹐平蕪日正昏。鶯啼臨水樹﹐舟度隔雲村。古寺殘鐘斷﹐孤城戍角喧。客心當此際﹐愁絕豈堪言。」

東新橋在待旦裏﹐卽汰口橋也。其旁有疑驂亭﹐在際云院中。宋提刑蘇舜元嘗憩此﹐邑人更名爲蘇老亭。

宋元絳《題蘇老亭》﹕「蘇老行諸郡﹐多爲灑落遊。靜心山共止﹐動意水俱流。赴社思陶令﹐翻經約謝侯。髙風誰復繼﹐明月上西樓。」

方廣巖在縣東七里舊保安裏。五代漢乾祐二年建寺﹐後毀。國朝永樂十四年重修。其山峭拔千仞﹐上有石室﹐可庇千人。內構室三重﹐不假片瓦。宋時﹐黃非熊讀書其中﹐嘗摭山中十奇﹐各有詩刻於石。有聯云「石室雲開﹐見大地山河﹑三千世界﹔水簾風捲﹐露半空樓閣﹑十二欄桿。」十奇謂﹕玉泉洞﹑瑞松塢﹑鐘磬石﹑聽泉巖﹑瀑布泉﹝懸巖千丈﹐散若瑤瓊﹐響如琴瑟﹞﹑龍樹巖﹑靈羊谷﹑龍尾泉﹝有石如龍﹐貫巖洞中﹐潑潑然僅見其尾。有泉沿尾而下﹐注於石盆﹐不盈不涸﹞﹑望仙臺﹑淸音洞。又有星巖﹑仙掌﹑仙樹﹑仙墻﹑仙芝﹑石門﹑石筍﹑石竈﹑石田﹑石燈﹑觀音影﹐咸若天成靈境﹑奇觀無兩者。巖之路口有井﹐曰白龍﹐其泉甘冽﹐瀹茗號第一泉。萬曆庚寅﹐林太守春澤子應起﹐募建空華閣於巖之下。林慶憲書「方廣洞天」四大字﹐刻於石。

宋黃非熊《方廣巖十景》詩﹕「百尺寒泉潄玉鳴﹐洞門斜入石廊橫。煙霞不攺古今色﹐山水無閒朝暮聲。窺洞野猿懸樹立﹐驚人呦鹿上崖行。有時寫盡琴中趣﹐風定千林月正明。」「誰種靈松近佛家﹐根盤深塢斗猛蛇。風吹碧落雙龍動﹐月照黃昏兩蓋斜。十里雨聲喧洞壑﹐半空淸影浸雲霞。山僧半夜頻來賞﹐只恐春來起爪牙。」「臺前髙嶽宅神仙﹐疊石誅茅對碧巓。雲霧不分人去路﹐管弦長動雨來天。彩鸞呼侶歸殘照﹐野鶴銜花下紫煙。誰在蟠桃最深處﹐劉郎風骨已雙全。」「碧巖孤在嘯猿峯﹐髙掛藤蘿十里松。三面石山橫疊嶂﹐一株松樹倒蟠龍。風雷括地孤蹤澀﹐日月摩空翠影重。憑仗髙僧好珍重﹐看看雷雨化靈蹤。」「龍頭何在尾猶存﹐定向天中飲漢源。且注靈泉淸洞府﹐未呵甘雨活乾坤。半空飛下珠千顆﹐平地澄來玉一盆。寂寞雲山非我宅﹐九河髙處是吾門。」「一雙鐘磬本天成﹐垂在雲中左右屏。平地望來分大小﹐上方敲處震雷霆。名從得後聲還異﹐景欲彰時物自靈。幾度夜深催月落﹐滿林妖怪立泉扃。」「萬嶺澄空天地秋﹐淸音不斷日悠悠。山前一片月畱影﹐石上幾番僧白頭。未必素琴方理性﹐何須萱艸始忘憂。堪嗤朝市區區者﹐只聽笙歌醉則休。」「靈羊別去幾何年﹐尙有懸巖舊谷存。左右莫知歸穴路﹐髙低惟見去蹄痕。千尋飛瀑垂峯頂﹐一洞寒云鎖石門。好是月明羣籟寂﹐幾聲閒答樹頭猿。」「羣山如削水如繩﹐一洞淸音气味凝。風送松聲歸遠壑﹐日移云影下垂藤。林僧倚杖看泉脈﹐野客橫琴坐石稜。回首碧巖鐘動處﹐雲臺猶在最髙層。」「萬丈巖頭瀑布垂﹐玉虹拖地雪霏霏。聽來始訝靑天漏﹐望去還驚白練飛。一洞淸聲喧碧落﹐千巖寒色逼斜暉。終歸大海成波浪﹐權借山僧濯布衣。」「會訪神仙巖洞來﹐人言偉觀似天臺。藤蘿足下猿猱嘯﹐鐘鼓聲邊日月開。燈續佛光凝紫翠﹐云將蜃气作樓臺。最憐貫石神龍尾﹐猶帶天東雨露回。」「上方樓閣倚空明﹐磴路如天鳥亦驚。屋上石巖常欲墜﹐檐前瀑雨不能晴。龍湫千古風雷气﹐山殿六時鐘磬聲。最愛白雲飛不上﹐半山飄泊伴行人。」

明林鴻詩﹕「玄巖太古色﹐恍若入鴻濛。一徑躋攀盡﹐諸天杳靄中。雲歸山殿冷﹐月出水簾空。境靜無言說﹐泠泠松桂風。」王恭《送陳景明登方廣巖》﹕「閩山西來多法園﹐溪西一道通仙源。靈花貝葉紛相映﹐道林鑿齒皆淸言。」「遙巖二月霜花積﹐千丈垂蘿裊煙碧。水簾風捲半空寒﹐石室云來萬山白。」「眞僧不見賓頭盧﹐片月孤峯色相臒。六時天樂聞鐘磬﹐百尺風潭寫畫圖。」「仙舟此別饒佳趣﹐豈學悠悠尙平去。林僧定掃壁間苔﹐山人況有驚人句。」鄭善夫《方廣巖觀從兒戲入靈羊谷》﹕「共有方巖興﹐鳴橈入永陽。山疑子午谷﹐水是武陵鄕。石室羅星漢﹐風泉積混茫。直尋前代迹﹐多見昔人狂。龍徳存幽渺﹐神功大晦藏。會須尋白鹿﹐莫倚過靈羊。采秀靑林杳﹐看云白晝長。倘逢慕道者﹐爲彼出幽方。」髙起宗《題方廣巖》﹕「巍巍樓閣倚云邊﹐勝槪眞成別洞天。巖畔夕陽斜帶雨﹐望中晴樹遠含煙。長松鶴唳翻秋壑﹐曲澗龍歸響夜泉。浮世茫茫無住著﹐何時投迹謝塵緣。」王振詩﹕「偶從仙客陟靈巖﹐萬壑千峯入望看。洞裏雲歸山色暝﹐檐前泉瀉雨聲寒。一輪明月禪心靜﹐半榻淸風客夢殘。何日終南看捷徑﹐也隨環佩綴鵷鸞。」丘斌詩﹕「閩山有絕頂﹐方巖最上嶺。攀蘿躋石磴﹐倚樹望珠林。月色澄秋鏡﹐松聲響夜琴。慚忘塵俗態﹐向此一登臨。」陳鳴鶴詩﹕「幽邃全無日﹐鴻濛別有天。水簾懸絕澗﹐石室倚層嶺。鶴唳松門下﹐僧歸夕照邊。塵寰如可謝﹐髙枕答風煙。」「古洞無塵迹﹐禪房閉落花。晚鐘猿禮塔﹐遠水雨燒畬。盂滴龍頭水﹐鐺鳴雀舌芽。老僧行腳久﹐閒坐說流沙。」徐熥《遊方廣巖絕頂》﹕「方廣華嚴地﹐神州一洞天。寺藏靑嶂裏﹐路繞白雲邊。气候晴兼雨﹐峯巒斷復連。樹枝多擁腫﹐蘿磴自盤旋。猿嘯聽經石﹐龍生洗缽泉。水簾天際捲﹐鐘乳半空懸。人出塵寰外﹐巖開混沌前。金身餘五百﹐世界度三千。淨室鄰飛瀑﹐沙彌種石田。空門灰幾刼﹐削壁字何年。谷有靈羊險﹐山從鳥道緣。地偏堪避世﹐境寂可安禪。貝葉飄香界﹐曇花落法筵。桑門同客饌﹐石榻伴僧眠。已得澄心訣﹐渾忘俗累牽。探奇情未已﹐躋險興翩然。披莽尋支徑﹐捫蘿到上巓。畏途猶嶫﹐側足更迍邅。彳亍聲俱喘﹐蹣跚膝在肩。聳身摩斗柄﹐回睇盻雲煙。遠水看如帶﹐重岡小似拳。只疑天闕近﹐還聽谷聲傳。客有元暉趣﹐僧如支遁賢。從玆尋覺路﹐長此奉金仙。」陳價夫《方廣巖》﹕「春陽動微暄﹐汀艸淒以綠。捨舟遵岑崖﹐名勝寄幽矚。條風散餘藹﹐曉露猶在竹。徑轉疑路窮﹐途危詫行肅。緣藤臨絕澗﹐倚石眺平陸。履險亦忘疲﹐經奇每駐足。遙瞻最髙頂﹐隱隱蔽云木。艸閣四五楹﹐翚飛映川麓。片石覆層巓﹐穹窿如邃屋。上有百丈泉﹐霏霏灑瓊玉。靈羊出何代﹐棲止尙有谷。石門競天巧﹐兩兩相排伏。山僧喜客來﹐吹黍早已熟。作禮對法王﹐淸齋薦葵菽。朝從樹杪行﹐暮卽雲中宿。欲隱豈須招﹐所居安事卜。吾將抗箕穎﹐詎只羨濠濮。寄語同懷人﹐胡爲嘆羈束。」又《再遊方廣巖》﹕「石室何年隱鷲峯﹐靑蓮髙跨碧芙蓉。靈羊洞古棲馴鴿﹐洗缽泉淸制毒龍。折卉共尋奇絕處﹐摩厓爭覓舊遊蹤。回看咫尺塵中路﹐已隔煙霞數百重。」徐《方廣巖》﹕「尋山踏徧萬峯尖﹐竹杖芒鞋艸露沾。鳥道百盤通古閣﹐虯枝千仞接危檐。石巖蔽日開成屋﹐瀑水懸空噴作簾。夜冷云堂孤磬動﹐靜聽方衲禮華嚴。」「路轉天關觸石稜﹐懸崖髙敞白雲層。鬼工未識何年鑿﹐佛土應從此地興。蒼蘚密封前代刻﹐碧泉寒灑半空燈。重來卻被山靈笑﹐廿載方知兩度登。」「重岡復嶺斷還連﹐開鑿曾聞慶曆年。谷傍晴巒斜受日﹐巖懸全瓦不分天。聽經每點空潭石﹐洗缽常流別澗泉。拂拭同遊舊題刻﹐姓名半已蝕蒼煙。」「花雨空中散妙香﹐石樓鐘響扣寒霜。神工斫木畱金相﹐佛影依巖現寶光。石鏬泥深巢海燕﹐峯腰路絕避靈羊。夜深借得云房宿﹐明月誰知定上方。」陳仲溱﹕「古洞盤旋好﹐巖勢欲頹。樹垂羅漢果﹐花覆祖師臺。嵐气紛成雨﹐松聲巨若雷。山僧自淸淨﹐長日臥莓苔。」「疊嶂連雲起﹐層巖不可攀。鳥飛淸靄外﹐人語翠微間。澗水冰綃掛﹐山門煙樹關。忽聽孤磬響﹐僧自萬峯還。」謝肇淛《遊方廣巖》﹕「鳥道千盤一徑微﹐竹林蒼翠濕人衣。風傳絕壑初聞磬﹐室倚懸巖不掩扉。石底暝云排榻入﹐空中晴雨作簾飛。秋深燕子還相戀﹐棲盡寒巖不肯歸。」「峯如懸玉路如繩﹐行到諸天幾百層。巖敞全吞松杪寺﹐林幽時吐夜深燈。泉滋洞里長生樹﹐雨濺牀頭入定僧。閒倚闌干看下界﹐半空煙霧鎖蒼藤。」「虛堂髙枕北風涼﹐返景時看過隙光。云繞千峯迷怖鴿﹐路危一綫度靈羊。壁間畱影金身化﹐檐際懸空石乳香。半夜鐘聲千谷響﹐山魈驚起禮空王。」「五丁開鑿是何年﹐巖作屏風石作天。松塢犬迎黃葉吠﹐竹窗僧共白雲眠。蝸蜒半蝕前朝字﹐龍首斜飛遠澗泉。塵世慚無丘壑分﹐此身聊結此山緣。」曹學佺《方廣巖》﹕「列石扄靈境﹐方巖貯梵宮。龍蛇盤頂上﹐鳥鼠走壇中。香閣虛臨北﹐珠簾側掛東。近昏才返景﹐入夏屢陰風。樹傍深苔起﹐泉由倒綆通。於斯懷迥異﹐亦可悟眞空。」

林壁厓在縣東大溪之濱。有厓赤色﹐壁立於上﹐奇秀可愛。元王翰刻「赤壁」二字於石。

明陳仲溱《赤壁瀨》﹕「客路才經日﹐舟行入幾重。載流多是石﹐繞岸半爲松。潭影搖空翠﹐灘聲急暮春。一樽聊自適﹐看盡絕奇峯。」「欲向靈巖去﹐因之瀬水遊。松蘿依岸轉﹐鸂�傍人浮。石壁云常掛﹐晴嵐雪自流。仙源應不遠﹐於此暫停舟。」

大小妃山在七都。舊傳﹐越王葬二妃於此。一在可杭道旁﹐一在羊埔山麓。

武狀元坊在八都鄭洋。爲宋江伯虎建﹐今廢。伯虎﹐初名南彊﹐登淳熙五年武舉第一。唱名日﹐禦筆更今名。十一年﹐又登甲科。弟伯夔﹐十四年﹐武舉第二。

天臺山在八都。其山髙峭﹐相傳有仙居之。山半有廨院。

龍泉山在三都。古靈陳氏先塋在焉。元總管王翰﹑子檢討偁俱葬玆山。山有小雄澗及仙巖﹑二龍潭﹐甚奇。

明王偁《遊小雄澗》﹕「陰島變殘雪﹐流澌吐溶溶。偶尋一徑微﹐獨與采樵同。兩崖濕花霧﹐眾竅吟天風。云根濯苔發﹐亂篠相溟濛。盤巖折磴道﹐似覺冥搜窮。石門忽中斷﹐曠望開煙叢。蘿雨澤毛髮﹐松栝淸心胸。了然靑洲霞﹐照影寒潭空。始知人境外﹐別有仙源通。振舄揮片雲﹐投情依遠鴻。玄棲極要眇﹐神遊小崆峒。眞仙金鵝蕊﹐一室丹火紅。敕授紫囊訣﹐永期鸞鶴蹤。卻憶望城市﹐白日氛埃中。」又《尋仙巖二龍潭值風雨》﹕「昔人洗玉髓﹐幽洞驅龍耕。丹成輟瑤采﹐成此秋水泓。飛崖夾兩鏡﹐洞見雲霞生。百鬼不敢啼﹐雌雄常夜鳴。有時湍瀨寒﹐幾曲流瓊瑛。淸秋墜蟾影﹐白日聞雷聲。偶玆訪靈奇﹐掃石窺淸泠。洗心盟鷗鷺﹐濯髮解冠纓。長風動懸蘿﹐颯爽毛骨輕。飛雨灑然至﹐萬壑秋冥冥。歸途檉桂影﹐了了心目醒。到來興未已﹐石室披丹經。」陳仲溱《遊龍塘》﹕「幽溪四五里﹐豁目羅靑蔥。羣峯祕靈迹﹐亂石鑿鬼工。行行隱霧裏﹐步步流泉中。位置狀不一﹐屈折巧相通。映徹明絢綺﹐照耀倒蒼穹。幽禽雜嚶鳴﹐古篆半蒙籠。兩畔異花塢﹐四團修竹。泉赴千尺潭﹐日射百丈虹。轟騰奮地雷﹐飛灑生天風。驚怪蛟龍窟﹐暗淡魑魅宮。敷坐半晌時﹐從前緣慮空。」

雁湖有寺﹐在縣東一都。相傳越王田獵於此﹐又名觀獵。其地與侯官龍湖山伊邇。

元王翰《雁湖》詩﹕「雁去湖空野水深﹐秋風吹客上遙岑。丹楓盡逐孤臣淚﹐黃菊空憐處士心。雨後諸峯浮夕靄﹐霜前一葉送寒陰。停車欲問當年事﹐尺素何由到上林。」「江海風波浩不收﹐卻來此地駐淸遊。上方樓閣通三島﹐別墅煙霞卜一丘。書斷雁歸沙塞遠﹐丹成龍去鼎湖秋。悠悠此意憑誰問﹐陳迹空餘萬古愁。」

王翰宅在觀獵。翰﹐靈武人﹐爲潮州總管﹐佐陳有定﹐爲元駐守。有定敗﹐隱觀獵﹐與處士吳海友。洪武初﹐再奉辟書﹐遂自引訣。

徐《謁王用文祠》﹕「孤臣誓與國存亡﹐猶有芳祠寄永陽。匣裏芙蓉秋嘯雨﹐樹頭杜宇夜啼霜。古今過客尋遺墨﹐伏臘云孫薦甲香。故老尙能談往事﹐庭前片石獨蒼蒼。」謝肇淛《謁王用文祠》﹕「回合溪山暮靄凝﹐孤臣遺廟肅香燈。春魂已化啼鵑血﹐故里猶傳下馬陵。萬壑松楸淒雨露﹐四時蘋藻薦云礽。乾坤有主菟裘在﹐淚灑西風感廢興。」又《王孟故居》﹕「靑山十里隱孤村﹐百口環居盡子孫。六月霜飛冤未雪﹐一溪云護宅長存。堂前鴟吻經風脆﹐壁上虫書蝕蘚昏。獨有遺文未零落﹐韋編畱得墨花痕。」

靈惠廟在三都大漳鎭。神姓陳﹐唐元裏第溪人﹐饒於貲﹐急人之困﹐沒而靈顯。里人祀之。

枕峯寺在縣東八十里。又有上林寺﹐在一都。

元王翰詩﹕「石磴招提古﹐松蘿暝不分。排云雙樹轉﹐隔水一鐘聞。林影疑殘雨﹐山光倚夕矄。醉來歸路遠﹐秋思正紛紛。」

趙令生祠在一都。令名博﹐河南人。正統間﹐疏蠲荒田之稅﹐民頌其徳﹐故立生祠。

卷之二十九郡西閩淸勝迹

由侯官下岐舟行三十里﹐爲閩淸縣。環縣治﹐爲儒學﹑梅溪鋪﹑古井﹑臺山﹑昭顯廟﹑龍江書院﹑城隍廟﹑董公祠﹑社稷壇﹑山川壇﹑徳懷廟﹑黃師雍宅﹑王溵宅﹑鐘南山﹑度仙橋﹑芹山觀﹑普賢寺﹑賢良陂﹑積善院﹑鳳凰山﹑陳祥道宅﹑陳剛中宅﹑陳良鼎宅﹑石竹山﹑龍津橋﹑龍王廟﹑鼎峯﹑龍門庵﹑檉峯山﹑曇口橋﹑佛迹石﹑白雲寺﹑陳祥道墓﹑演溪﹑仙人坐化石﹑玉臺山﹑許儉宅﹑龍爪石﹑金沙堂﹑薛丕廟﹑武功廟﹑偃艸山﹑鐘湖山﹑畱錢山﹑大帽仙峯﹑石屋山﹑龍都巖﹑圓通庵﹑朱頂山﹑白面山。

閩淸縣在梅溪南里許﹐去郡百二十里。唐貞元中﹐觀察使王翃請析侯官十里置梅溪場﹐尋爲縣。五代閩攺稱閩淸。宋﹑元﹑國朝因之。編戶九里。其地淸溪匯於大江﹐淸濁迥別﹔屏山聳其前﹐鳳凰南翔﹐朱頂西舞。廣八十五里﹐袤一百二十里。東抵侯官界一十五里﹐西抵延平尢溪界七十里﹐南抵永福界九十五里﹐北抵古田界七十里。宋設二鄕﹐領十里﹔元攺二廂﹑八里﹐領二十二都。國初九里﹐今攺二坊﹑五都﹐統圖七。縣名梅溪。舊無城﹐惟東﹑西﹑北創三敵樓。置柵爲門﹐曰迎恩﹐在縣南﹔曰大西門﹐在縣西北﹔敵樓在縣北。縣治創於五季。宋熙寧間﹐洪水爲災﹐令徐絳新之。洪武九年﹐主簿鄭琯重構譙樓。廳事堂之北有觀風樓﹐正統間毀於火﹐知縣左輔新之。嘉靖間﹐知縣彭珥又爲增拓。際畱倉在中門內之西﹐陰陽學在縣治西﹐醫學在縣治東﹐僧會司在普賢寺﹐府館在縣治南。

儒學在縣治東南。宋景徳四年﹐令史溫卽廢廩地創之。洪武初﹐知縣趙起居﹑沈源葺治之。永樂間﹐知縣朱毅移明倫堂於聖殿之北。學之東有射圃。名宦祠在啟聖祠之左﹐祀宋令史溫﹑王亞夫﹐元董禎﹑蔡嗣宗﹐明沈源﹑朱毅﹑余珍﹑左輔﹑黃鏜﹑楊珣﹑劉爲﹐凡十一人。鄕賢祠在明倫堂之右﹐祀宋陳祥道﹑陳晹﹑黃師雍﹑許將﹑鄭自誠﹑陳闡﹑蕭磐﹑許份﹐明許瑢﹑謝瑀﹐凡十人。

梅溪鋪在縣治南。東達眠石﹐北通甕口。梅溪在北和丰坊﹐源出永福﹐由縣西五里入江。

古井在縣治南升平坊。宋祥符間﹐鑿泉脈自臺山﹐淸洌而甘。

臺山在縣西南。山勢平衍﹐縣主山也。

昭顯廟在縣西梅川。相傳﹐神姓陳﹐事王審知﹐有功於閩﹐民爲立廟。宋咸平初﹐知縣李念重建。天聖四年﹐淫雨爲沴﹐髙陵墊溺﹐廟在其下﹐水不爲害。元符間﹐民益新之。紹興元年﹐賜額「徳威」﹔三十年﹐封「昭顯侯」。國朝洪武末﹐知縣沈源建二從神祠於廟之東﹑西。永樂十六年﹐西廟火。正統六年﹐知縣吳淸﹑邑人陳仲愚重建。

龍江書院在縣東里許﹐傍山之麓。國朝嘉靖間建﹐祀陳祥道及其弟晹。山之巓有石塔。

城隍廟在縣西。

董公祠在縣西﹐祀元縣尹董禎。至順中爲邑﹐政淸而簡﹐在官六載﹐民思﹐祀之。

社稷壇在城隍廟前。舊在縣北﹐今圮。

山川壇在徳懷廟前。

徳懷廟在縣南鐘山之陽。神姓陳﹐宋紹興三十年﹐封「威惠靈顯侯」。

黃師雍宅師雍﹐從黃幹學﹐舉進士﹐官監察禦史﹐論去史嵩之。理宗欲用爲侍禦史﹐見沮丞相鄭淸之﹐遷起居舍人兼侍讀。淸之冀其少貶﹐師雍終不爲屈。

王溵宅溵﹐字孔哲。景泰間﹐以國子生知巴縣。爲政慈惠﹑節儉﹐三年﹐卒於官。邑人歸其喪﹐立廟祀之。

鐘南山距縣里許﹐上有盤谷巖。舊傳﹐有二人裹糧入山﹐憩艸屋下。忽一人自外至﹐袖中出芋數枚﹐撥落葉煨以相啖。遲明﹐遂失其處﹐但見木葉盈尺﹐題詩其上云「偶與雲水會﹐不與雲水通。雲散水流後﹐杳然天地空。」

度仙橋在鐘南山下。舊傳﹐黃天谷訪徐﹑葛二子於此。國朝洪武二十年﹐知縣沈源建亭其上。天順四年﹐教諭馬能重修。

芹山觀在鐘南山之左﹐稱仙源道觀。元末廢。國朝初重建。舊傳白玉蟾煉丹處。

明徐《過芹山觀》﹕「艸樹無塵月已新﹐燒丹會有白眞人。云封古洞仙源杳﹐流水桃花歲歲春。」

普賢寺在護仁裏。五代梁貞明二年建。有放生池。又﹐雙溪堂在普賢寺前﹐景泰三年建。

賢良陂在縣東升平坊。邑人陳晹拜石得泉﹐人獲灌漑之利。晹嘗應賢良科﹐故名。

積善院在縣南。宋大中祥符三年建。右丞許將讀書處。

宋許將詩﹕「爲愛山居樂﹐山居倍憶家。菊黃來日蕊﹐梅白舊時花。水闊離情劇﹐霜晴別路賒。前林回首望﹐空指暮天霞。」又《中秋玩月》﹕「爽气來天末﹐淸光滿域中。共憐今夕魄﹐不與昨宵同。漏永泠泠露﹐庭虛瑟瑟風。玉臺髙下影﹐猶在廣寒宮。」

鳳凰山在二都﹐山勢如鳳凰展翼﹐故名。

陳祥道宅在鳳凰山下。祥道微時﹐與其弟晹卜宅於此。祥道舉進士﹐晹應賢良科﹐鄕人號其巖曰「起傳」。祥道嘗著《禮書》一百二十卷﹐晹著《樂書》二百卷。

陳剛中宅剛中﹐祥道從子也。建炎進士﹐官迪功郎。論恢復﹐大忤秦檜。未幾﹐胡銓劾檜﹐貶昭州。剛中《啟賀》有曰「屈膝請和﹐知廟堂禦侮之無策﹔張膽論事﹐喜樞庭經遠之有人。」又曰「知無不言﹐願借上方之劍﹔不遇故去﹐聊乘下澤之車。」檜聞﹐益怒。遂與張九成等七人同謫﹐差知安遠縣。適有嶺寇﹐剛中盡瘁撫定﹐冒瘴客死﹐槁葬浙江西湖風篁嶺。妻削髮爲尼。剛中謫時﹐過吉州石材廟﹐神以夢覺隆祐太后﹐得免金寇者。剛中題詩云「古廟新剛應﹐論功舊石材。能形文母夢﹐忽訝佞人來。海市爲誰出﹐衡云亦自開。乞靈如見告﹐逐客幾時回。」卒不如願﹐悲夫﹗

陳良鼎宅在縣西南六都。鼎﹐嘉靖間歲貢﹐需選銓曹。大駕南巡﹐良鼎伏闕下﹐抗疏切諫。上震怒﹐命廷杖謫戍﹐系司寇獄﹐後有旨釋放。隆慶初﹐詔錄言事者﹐良鼎已老﹐不復出。

呂柟《送陳太學歸閩》﹕「聖孝重山陵﹐龍興廢漢京。諸臣多國是﹐抗疏獨諸生。慷慨忠君志﹐蕭條去國情。不須悲放逐﹐韋布自垂名。」徐中行《贈陳太學》云「千官扈從漢江行﹐展禮山陵自聖情。總爲垂堂危萬乘﹐卻教止輦讓諸生。精誠不爲雷霆折﹐肝膽仍逢日月明。世廟諫臣徵欲盡﹐客星猶自臥孤城。」

石竹山在升平坊。山之中有靈壇。

龍王廟在縣東龍津。宋宣和三年敕建﹐政和六年﹐賜額「顯利」。元泰定初重修。

鼎峯在縣西﹐梅溪環流其下。

龍門庵在鼎峯之陽。宋邑人林正卿誅茅構庵﹐爲遊眺之地。黃幹「記」略曰「山折爲二支﹐東西迎而相面﹐倚而相就﹐卒而交亙﹐以相入海。溪之水﹐沿山而流﹐若往而俯﹐若低而觴。若停而澑﹐莫知其所自出。如是者十餘里﹐然後聳爲雙巖﹐瀉爲三灘﹐崖束灘駛﹐崒嵂澎湃﹐露怪呈奇﹐不可名狀。」

檉峯山在鼎峯之西﹐北通尢溪。上有檉樹﹐根分而枝合﹐大數十圍﹐蔭蔽數畝。有鸛鶴棲鳴其間。

曇口橋在縣西宣政裏瞿曇溪口。永樂九年﹐知縣朱毅重建﹐構亭其上。正統間毀於寇。成化五年﹐知縣左輔重建。

佛迹石在曇溪旁盤石上﹐有巨人迹﹐故名。

龍爪石在縣西十二都。其石穹然﹐下爲澄潭﹐紫雲時見。相傳﹐禱雨於此﹐有龍懸一足石上﹐大雨隨至﹐立祠祀之﹐匾曰「紫雲堂」。

白雲寺在十七都賀恩裏。山勢髙聳﹐林木蓊郁﹐白雲吐吞其上﹐中有仙峯巨石。宋景祐三年建﹐今爲第一叢林。

明徐熥《過白雲寺》﹕「尋僧到白雲﹐便覺遠塵氛。古道少人迹﹐流鶯處處聞。泉聲歸澗寂﹐山色過橋分。塵聽疏鐘起﹐雲林正夕曛。」

陳祥道墓在賀恩裏白雲山之南。

演溪在縣西十四都﹐源出尢溪。

仙人坐化石在演溪中。宋張聖﹐永福人﹐貌絕丑﹐采薪山中﹐遇異人噉以苦桃﹐絕粒。素不知書﹐忽援筆作字﹐言人禍福﹐事後多驗。嘗演法水中﹐坐化巨石。旁有潭﹐極深﹐曰九龍潭﹐遊魚羣聚其中﹐𨿽潦﹐漲溢不散﹐鄕人以爲異﹐多祀之。

玉臺山在九都。唐時﹐有楊姓者煉眞於此。鄕人築臺祀之。旁有井﹐產蜥蜴﹐禱雨數應。山中石鼓﹐叩之則鳴。

許儉宅在九都。儉﹐遊朱子之門﹐三世不分異﹐人稱直儒。丞相鄭性之匾其堂﹐曰「孝友」﹐林翊爲「記」。

金沙堂在金沙裏﹐宋紹興二十九年建。國朝正統四年重修。

薛丕廟在護仁裏名山之上。逸人薛丕居山中﹐或傳其爲仙。鄕人卽所居廟祀之。正統八年建。

武功廟在仁壽裏龍源。宋紹聖間﹐朝請大夫蕭磐在梧州﹐值風濤﹐遙望江滸有廟﹐默禱之。雲中有三人出﹐風遂息。磐感靈貺﹐拜謁祠下。神果三人﹐曰感應﹐曰靈應﹐曰威應。皆紫袍金帶﹐號將軍﹐儼然如舟中所望者。遂錄其封號以歸﹐卽所居主山之後祀焉。

偃艸山在十八都。舊傳﹐永福張聖者﹐宋紹興間﹐爲白雲寺頭陀。嘗因飯牛﹐見仙人圍棋山顚﹐跣追莫及﹐遂僕於地﹐滚而下﹐復滚而上﹐所經艸盡偃﹐鏟去復生。

鐘湖山在十五都大江之西﹐與侯官梅埔聯界。下有鐘潭﹐潭蛟龍出沒﹐人不敢近。其東有湖﹐泥如浦潊﹐環生蘆荻。舊傳﹐其水應海潮盈縮﹐歲旱禱雨於此。

畱錢山在縣西南十六都。唐乾符間﹐一夕﹐雨錢山上﹐有聲錚錚然。及旦視之﹐以億萬計﹐樹木皆折﹐故名。

大帽仙峯在縣西十一都﹐接永福界。峯之巓﹐相傳有鼓聲﹐或月一鳴﹐或歲一鳴。

石屋山在縣西十都﹐山顚有石屋並棋局﹐相傳有仙居之。

龍都巖在縣西孝順裏。髙數百丈﹐常有雲气繚繞巖上﹐或聞仙樂之聲。

烏石巖在縣西舊宣政裏﹐嵚崟峻峭﹐邑諸山皆俯視之。唐薛祕監行祠在焉。

圓通庵在宣政裏。又有興福庵﹐宋開寶三年建﹔泗水庵﹐宋景徳四年建。

朱頂山在十七都。唐乾符中﹐山有池錫者﹐家畜一鶴﹐每旦輒飛鳴﹐回翔山間﹐至暮乃歸。因號其山曰朱頂﹑林曰白鶴﹐至今子孫家焉。

白面山在十九都。有巖壁立﹐其色白﹐望之隱如人面。下有溫泉﹐涓涓不絕。又縣東北賀恩裏﹐有二泉﹐皆溫﹐可澡浴﹐爲亭其上。

卷之三十郡西北古田勝迹

由水口北行八十里爲古田縣。環縣治﹐爲儒學﹑三侯堂﹑邵淸宅﹑劉侯廟﹑林用中宅﹑感溪﹑靈應廟﹑翠屏山﹑醴泉道院﹑吉祥寺﹑社稷壇﹑溪山第一亭﹑月山﹑桃溪﹑趙汝騰宅﹑城隍廟﹑紫極宮﹑利氏女宅﹑曹山寺﹑山川壇﹑廣惠行祠﹑林娥墓﹑涵碧亭﹑磨劍石﹑萬安橋﹑煥文渠﹑勸農橋﹑唐璘宅﹑金仙嶺﹑五華山﹑蔣國秀宅﹑資聖院﹑棲眞觀﹑極樂寺﹑李廣文宅﹑浣溪書院﹑蘇大璋宅﹑鳳衝峯﹑城南書院﹑幽巖寺﹑章孝參宅﹑螺峯書院﹑順應廟﹑靈淵廟﹑張彊宅﹑杉陽鎭﹑藍田書院﹑西齋﹑西峯寺﹑大目寺﹑大夫峯﹑豫陽公館﹑迎泗橋﹑竹園公館﹑黃田驛﹑谷口鋪﹑水口驛﹑永通橋﹑鹽運分司﹑靑山書院﹑射圃﹑玄武祠﹑順懿宮﹑塔嶺亭﹑牛頭寺﹑淸風嶺﹑滄峽。

古田縣在翠屏山南﹑雙溪匯流之上﹐去郡城北三百二十里﹐故山峒也。唐開元二十七年置縣。宋太平興國初遷水口﹐端拱元年復今所﹐迄於元。國朝因之﹐編戶四十八里。北峙翠屏﹐東挹龜山﹐西枕北臺﹐南際五華﹐雙溪映帶。廣八百三里﹐袤二百四十里。東抵羅源二百四十里﹐西抵南平一百五十里﹐北抵政和二百里﹐南抵閩淸一百五十里。宋置四鄕﹐領十三里。元析爲都﹐國朝因之。元置四十八里﹐城內五保﹐外四十三都﹐統圖五十有九。縣名玉田﹐田中常產靑玉﹐故名。國朝弘治十五年﹐邑人布政羅榮請築城﹐西北跨山﹐東南瀕溪﹐廣袤七里﹐髙一丈七尺﹐厚一丈﹐周回一千三百丈有奇。爲門四﹕東曰萬安﹐西曰永丰﹐南曰迎恩﹐北曰望闕。水關五﹕曰威武﹐曰金井﹐曰朝陽﹐曰玉灘﹐曰觀瀾。國朝洪武三年﹐知縣韓秉嘉建縣署﹐因元之舊﹐攺幕廳於堂之東。堂之南爲譙樓﹐樓之北爲中門。正徳間﹐知縣劉倫重修。布政分司在縣北﹐按察分司在縣西﹐府館在紫極宮之東﹐際畱倉在縣北兼善坊。僧會司﹑吉祥寺﹑道會司在祐聖宮之西。

儒學在縣西隅。宋景徳二年﹐令李堪構之。紹興間毀於寇﹐知縣周彥耀移創西郊。其後屢更。至寶祐二年﹐知縣許鑑始定今所。國朝洪武間﹐知縣鄧恭重修。學有文昌祠﹐成化間﹐知縣汪瓘移祀別所。啟聖祠在文廟之北﹐文廟以弘治元年重建。鄕賢祠在戟門西﹐祀學士張以寧。

三侯堂在儒學內。祀宋知縣李堪﹑李鑑﹑丞鮑友龍。

邵淸宅在縣坊。淸﹐元祐太學生﹐嘗從張載學。築室先塋之側。子整﹐布衣﹔從子景之﹐俱承家學。

劉侯廟在云津坊西。祀唐劉彊。彊自咸亨以來﹐墾田爲業﹐故置縣名爲古田。邑人徳彊﹐立廟祀之。宋崇寧初﹐賜額「忠惠」﹔政和二年封「順寧侯」。元大徳間﹐新其廟﹐學士張以寧撰「記」。國朝洪武八年﹐知縣鄧恭重修。

林用中宅在縣北隅。用中與弟允中﹐俱朱子門人。

感溪一名錦溪﹐在保安裏。流至石平橋溪尾﹐又東溪流至萬安橋下橫口﹐匯東﹑西溪於縣前。

靈應廟在縣治西北臺山下。祀宋縣令李堪。嘉定間﹐知縣傅康請於朝﹐賜廟額。淳祐元年﹐封遺愛侯。

翠屏山在縣北保安裏。其形如屏﹐邑之主山也。學士張以寧宅其下。其南爲醴壽山﹐甘泉出焉。

醴泉道院在醴山下。元時建﹐院中有亭。項道人者﹐煉丹得仙術﹐名其山爲「仙亭」。

吉祥寺在縣治北。宋太平興國四年建﹐有石浮屠七級。國朝成化間重修。

明徐《吉祥寺》﹕「旅寄歲將闌﹐空門且暫安。僧廚朝爨冷﹐禪罽夜眠寒。石塔穿雲古﹐山鐘扣月殘。非因愛岑寂﹐寥落問歸難。」

社稷壇在縣西七里。

溪山第一亭在縣北。宋淳化二年建。有朱文公書匾﹐今廢。

明徐《過溪山亭址》﹕「城東遺迹古﹐傳是紫陽祠。亭廢狐貍嘯﹐堂空鳥雀悲。西風山寂寂﹐斜日艸離離。惟有寒溪水﹐潺潺似舊時。」

月山在仙亭山之旁﹐形如半月﹐故名。

明髙棅詩﹕「羣峯多獻奇﹐一峯狀如月。半影出陰崖﹐四時掛天闕。松蘿映空構﹐巖屋通幽絕。遊子愛淸輝﹐逍遙步林樾。」

桃溪在崇禮裏黃蘗山下。山有寶峯﹐峯下小湖﹐其東爲桃溪。舊傳﹐有逋民由白沙溪溯流而上﹐至此溪﹐宛然若洞天。時春風微和﹐夭桃夾岸﹐宛似武陵之勝。

宋許當《桃溪五詠》﹕「桃溪一何淸﹐想象武陵水。所愛春風時﹐灼灼花數里。漁舫日去來﹐無人識歸止。安知歷幽源﹐不遇神仙子。」「水徳潤於物﹐此湖無謂卑。溪壑有通源﹐風濤無險期。澤廣均田澮﹐功髙濟旱時。好看雷雨會﹐騰踏起蛟螭。」「閩粵饒異山﹐峨峨此稱奇。靑崖蔚髙林﹐朝日常蔽虧。上士訪幽趣﹐結愛忘返期。所以葵藿心﹐江湖寄遐思。」「金園敞山阿﹐翛然隔塵壒。晨夕鐘梵音﹐颯杳五云外。空花無盡香﹐大乘有眞諦。簿領得餘閒﹐徙倚靑蓮地。」「天臺有髙山﹐嘗聞聖者居。桃溪有古臺﹐此景爲眞如。變現會靈迹﹐崔巍陵太虛。願將不染心﹐一仰光明余。」

明王偁詩﹕「淸溪一帶緋桃花﹐春來水上流胡麻。東風尋源信搖櫂﹐雲中遠見仙人家。於玆水木相含景﹐裊裊松杉亂天影。少焉林壑眾籟鳴﹐巾舄飛來片雲冷。二三老翁住東陂﹐薜衣霜葉垂兩眉。問予何事在塵寰﹐那似山中日月間。乍逢靈境眞堪悅﹐區緣未謝還成別。別後重來定幾時﹐夢繞溪邊綠蘿月。」

趙汝騰宅在縣治西。汝騰﹐宋宗室﹐累官禮部尙書。數進讜言﹐謚忠淸。朝廷賜田宅﹐以旌其廉。

城隍廟在縣西里許。景徳間﹐令李堪建。國朝洪武三年﹐知縣韓秉嘉重建。

紫極宮在縣東。

利氏女宅在縣治西。建炎間﹐利氏女獨與母居﹐從兄公謙覬其家貲﹐乘間殺其母﹐逸去。女削髮爲尼﹐歷四方求之。至處州﹐遇公謙方擊毬﹐不知覺﹐女走訴官﹐竟寘於法。

曹山寺在七都。宋開寶元年建﹐國朝成化十八年重建。

山川壇在縣東南。

廣惠行祠在縣之溪南。宋嘉定間邑人創。紹定二年﹐縣令劉克遜新其廟﹐莆田劉克莊爲「記」。

林娥墓在縣南。時邑有建寇﹐娥爲彊暴所迫﹐露刀臨之﹐不屈﹐遂遇害。眾義其烈﹐擒賊收葬。

涵碧亭在東溪古鳴玉驛前。宋景徳中建﹐後攺名平沙堂。又有橋在鳴玉灘上﹐並廢。

磨劍石在保安裏鳴玉橋下。古讖云「磨劍石平﹐上出公卿。」宋令劉元亮命工鏟之﹐刻「劍石已平﹐公卿出焉」八字。

萬安橋在云津橋之南﹐元季建。國朝永樂間毀。成化間﹐知縣汪瓘重建﹐構亭其上。其北有云津橋。

煥文渠在縣治北煥文橋下。堰溪水入渠﹐西流至新宮前﹐乃南流迎仙橋之南﹔又西流﹐與後河合﹐復南流至勸農橋之南﹐乃東流過下橋﹐以入大溪。蓋昔人所鑿﹐爲邑襟帶。國朝宣徳間﹐知縣張昱浚之。

勸農橋在保安裏。元時建﹐邑令勸農駐此。今爲迎送之地。景泰三年﹐知縣杜永淸建。

唐璘宅在縣治北。璘﹐嘉定進士﹐擢監察禦史。論執政鄭淸之等誤國事﹐直聲震朝野。世擬之唐介云。

金仙嶺在縣東保安裏。上有金仙宮﹐石磴縈回﹐邑之勝槪也。

五華山在縣西南崇禮裏。五峯連峙﹐峭拔千仞﹐亦名仙山。山上有仙樓道院﹐邑人禱雨於此。又名大佛嶺。

宋李堪詩﹕「尋源探雲霞﹐中有金仙家。綺疏晃飛翚﹐雕欄燦朱華。珍禽棲不羣﹐靈泉流無涯。晴旭起風篁﹐空香送天花。春雷會法鼓﹐寒煙聚海茶。奇峯峭如削﹐芳樹一何嘉。且將翠閣齊﹐絕與紅塵賒。終然謝朝紱﹐此地營丹砂。」

元張以寧詩﹕「大佛嶺盡小石來﹐黑厓削鐵懸崔巍。泉翻石根六月雪﹐雨老石路千年苔。我行忽落靑山外﹐白雲四望茫如海。黛痕三點見蓬萊﹐明星玉女遙相待。九華天姥昔見之﹐人間有山無此奇。平生酷恨李太白﹐不到閩山獨欠詩。」

蔣國秀宅在縣東。國秀妻陳氏﹐名道回。元至正﹐紅巾寇縣﹐執道回﹐欲污之﹐自刎死。詔旌其門。

資聖院在大吉山。唐天寶六載建﹐名天王院。宋大中祥符八年攺今名。

宋林夔孫詩﹕「華峯跨蒼穹﹐下有云一壑。翚飛二百秋﹐蜂巢幾千落。靈泉際空畱﹐宿霧臨除箔。山呈萬古姿﹐竹隕六月籜。當年有賢令﹐神交契冥漠。懷哉精魄歸﹐永矣香火托。至今書壁間﹐讀者爲嗟楞。好事繼前志﹐刳巖成此閣。仰看斗插椽﹐俯聽泉入鐸。晤言千載心﹐英气凜欲作。西南望蒙頂﹐躋攀計已作。忽復良友同﹐共寫襟期樂。遐登破嵲屼﹐幽討待綽約。磅礡富蒸鬱﹐陰衣芒分錯。再拜五華君﹐許蒞他日約。霜威淨余氛﹐晴宇洞寥廓。」

棲眞觀在五華山之巓。元延祐間建﹐國朝成化十三年重建。

極樂寺在縣西十二都。唐天寶元年建﹐有息見亭﹑自省軒﹑放生池﹑西竺﹑伏虎庵。國朝永樂三年重建﹐成化七年重修。

宋李堪詩﹕「空門出白雲﹐梵宇依蒼岫。天色湛遙光﹐春華結野秀。檐間綺羅被﹐池底星珠漏。香沈篆煙余﹐文兼禹碑舊。恬智可養神﹐寂寞復誰誚。逍遙磨葉猿﹐盤礡穿花澑。團團艸露晞﹐琴瑟空香逗。層臺太虛半﹐雙壑瀑泉透。苔空綠錢死﹐松老淸陰瘦。獨鶴倐飛騫﹐深蘿苔粉構。歸岑待沃洲﹐芥子觀靈鷲。淨土人不來﹐塵寰廓然晝。」

明徐熥《極樂寺曉起》﹕「聽盡蓮華漏刻長﹐山深嵐翠滿繩牀。鳥啼松嶂聲聲月﹐僧踏楓林步步霜。座上落花天外雨﹐佛前沈水定中香。此生總是空門客﹐到處皈依有法王。」閔齡《伏虎庵》詩﹕「鳥道千盤上﹐幽尋西竺庵。僧殘無虎伏﹐偈在有龍參。澗嶺寒生嶂﹐云堂夕抱嵐。遲回歸興晚﹐松月在珠龕。」陳價夫《淸明日遊極樂寺》﹕「作客逢寒食﹐西郊趁曉晴。露兼松子落﹐云傍薜衣生。對榻頻揮塵﹐穿林獨聽鶯。山僧疏酒禁﹐元不爲淵明。」《重遊極樂寺》﹕「客思悠悠感仲冬﹐空門尙覓舊遊蹤。林開霜葉紅千點﹐徑入煙蘿翠幾重。石鼎新粳香積飯﹐云堂淸韻夕陽鐘。分明一幅村莊畫﹐犬吠柴門月在松。」徐《雪晴過極樂寺》﹕「雪晴山路暮寒凝﹐半日才閒便訪僧。曲澗聲喧流暗水﹐小池痕淺結層冰。林疏不礙云堂磬﹐松偃深藏石殿燈。寂寂禪關閉殘照﹐滿山馴鳥響迦陵。」

李廣文宅在縣西十二都。廣文﹐政和中登第。廣文尉尢溪﹑令浦城﹑倅建安﹐俱捕寇有功﹐世服其雄略。

浣溪書院在八都閩駙馬魏鵬祠堂之旁﹐宋時建。中有夫子廟﹐朱文公書匾。

蘇大璋宅在縣西十二都。大璋﹐慶元進士。時嚴僞學之禁﹐大璋力言不可。時宰惡之﹐出知吉州﹐卒。

鳳衝峯在縣東慕仁裏﹐尖秀異常。

宋蘇大璋詩﹕「早起聯鑣上翠微﹐瞰虛歷級步嵚崎。昔聞華頂蓮生藕﹐今見南山菊滿籬。縱眼橫看天地闊﹐壯懷惟有鬼神知。安期引我丹霄路﹐十里雲煙特地披。」

城南書院在十三都溪東。宋乾道間學基也。元時建爲書院。中有夫子廟﹐後圮於水。國朝洪武五年﹐攺爲射圃﹔十五年﹐主簿蘇進仍匾今名。

幽巖寺在二十一都。五代晉天福五年閩建。國朝正統十一年重建﹐成化間重修。

宋章孝參詩﹕「橋通流水綠溶溶﹐殿閣穹然鎭象龍。半壁石槽通雪竇﹐一龕麗室占雷峯。掛巖屋似六和塔﹐入路門如九里松。遙想空庭明月夜﹐浮屠桂樹影重重。」

章孝參宅在三十六都。孝參﹐淳祐間登第﹐好獎勵後進。洪天錫稱其「大雅君子」。

螺峯書院在縣西九都螺坑。宋時建﹐今廢。惟存「文昌閣」三字﹐朱文公手書。

順應宮又名龍源廟﹐在縣東三十里臨水洞。神姓陳氏﹐閩下渡陳昌女﹐名靖姑﹐嫁劉杞﹐卒年二十四。臨水有洞﹐產巨蛇﹐時吐气爲疫癘。一日﹐有朱衣人執劍﹐索白蛇斬之﹐乃知其神也。鄕人爲立廟﹐祀於洞﹐有梳妝樓。宋淳祐間﹐賜額「順懿」。元末重修。學士張以寧爲「記」。

明徐《龍源廟》詩﹕「臨江遺廟祀嬋娟﹐少女宣靈五代年。蝌蚪縱橫階下出﹐妖蛇降伏井中眠。春秋野老更羅袖﹐伏臘村童送紙錢。苔滿古碑行客弔﹐妝樓無主鎖寒煙。」

靈淵廟在縣北十五都。廟瞰深溪﹐下有洞穴﹐龍居之。邑人禱雨輒應。宋紹興十四年賜額。

張彊宅在二十七都。彊﹐字定叟﹐爲太學生。上書力詆史嵩之﹔後釋褐登第﹐又論丁大全誤國﹐士論重之。

杉洋鎭在縣東三十六都。邑有銀坑數處﹐路通諸邑。國朝﹐有巡檢司戍之﹐今廢﹔設府判駐守﹐以防竊發。所轄二十七都。

藍田書院在杉洋。南唐員外余仁椿建。中有夫子廟﹐朱文公書匾﹐門人余偶立。元時﹐攺書院爲鄕校﹐各有堂長﹐縣官提督之。

西齋在杉洋之西。朱子門人余偶﹑余範讀書所。文公書匾。又﹐三十五都龍津境﹐有興賢齋﹐余範建﹐亦文公書匾。

西峯寺在縣東北﹐唐開元初建。國朝成化間重修。

大目寺在縣東四十六都。唐咸通二年建。國朝永樂十六年重建。

宋劉克莊詩﹕「寺小於諸剎﹐山髙似眾峯。未寒先得雪﹐已夏尙如冬。」

大夫峯在蓋竹。有通奉大夫﹑中丞李皇臣先塋﹐故名。

豫陽公館有鋪﹐上通秀嶺﹐下通谷口。

迎泗橋在和平裏谷口﹐宋時建。谷口有鋪﹐下通黃田十里。

竹園公館有鋪﹐在谷口上十里。

黃田驛上距滄峽二十里﹐至茶洋驛六十里﹐下通水口驛五十里。又有嵩溪公館﹐以達於縣。

谷口館在黃田驛西北十里。

水口驛在古田縣一都﹐下通白沙百二十里而遙﹐上接黃田四十里而近。又遞運所﹐在驛之旁。其溪自縣南流﹐與嵩溪會﹐故名水口。宋太平興國中﹐嘗遷縣治於此。蓋水勢至此稍緩﹐溪濱地稍寬﹐劍溪水至此漸平﹐下無灘石﹐上﹑下舟航輻輳﹐居人繁盛。宋有監鎭官﹐元革。

永通橋在驛西。舊名「朝天」。宋時建﹐覆以屋。國朝嘉靖間重建。

鹽運分司在永通橋。中有三層閣﹐西爲筦榷行廬﹐臨於江滸。有浮橋橫江津﹐朝夕驗放。有鹽倉在溪南。

明吳國倫《過水口贈丁一中司戶》﹕「何地逢君不可憐﹐客星雙照七閩天。玉華雲气詩笥滿﹐金鎖江聲署閣懸。煮海近聞鹽鐵議﹐徵兵急藉水衡錢。只應白首勞王事﹐肯向靑雲問後賢。」又《水口泛舟》﹕「爲君畱信宿﹐溪上坐靑山。雙楫安畱下﹐孤云返照還。時情都眼底﹐詩態豈人間。倚醉看遙海﹐扶桑擬共攀。」﹝一中﹐丹陽人﹐延平府通判﹞謝肇淛《水口關》﹕「落木下江關﹐長天一鳥還。松聲飛積水﹐雨气入殘山。官渡垂楊裏﹐人家野竹間。客身眞似葉﹐歸夢逐潺湲。」曹學佺《度囦關》﹕「一帆過異縣﹐雨夜客滄州。積石髙低市﹐浮關啟閉舟。人煙寒受澗﹐月色滿當樓。爲憶傷心事﹐三年淚未收。」屠本畯《登三層閣》詩﹕「除歲吟詩俯碧洲﹐山腰官閣迥添愁。蠻煙瘴日荒荒落﹐巖韻松聲脈脈流。把劍蓬心聊暫暢﹐禦寒米汁自淹畱。已知傲吏卑棲久﹐不用逢人嘆白頭。」又《囦溪官舍》﹕「幾日馳驅已至閩﹐笑攜藥餌與綸巾。靑山一半堪畱詠﹐碧樹千章可蔽人。但遣歲華容短髮﹐肯從平海問迷津。官齋亦架層巒上﹐始信吾兼吏隱眞。」

靑山書院在分司旁。國朝嘉靖間建﹐祠朱晦庵先生。

朱子《水口行舟》詩﹕「昨夜扁舟雨一簑﹐滿江風浪夜如何。今朝試揭孤蓬看﹐依舊靑山綠樹多。」

射圃在分司之東。國朝嘉靖間﹐運同林烈建。烈﹐分司水口﹐立社學﹐置圃習射﹐教裏中子弟﹐俗爲之移。萬曆中﹐祀郡名宦。

玄武祠在分司之南。隔溪有山聳秀可愛﹐俗呼爲武當。

明沈明臣《水口山陪戚帥宴汪開府》﹕「時日徵歌興亦豪﹐軍中會唱郁輪袍。秋臨碧浦星河近﹐云斷丹峯气色髙。邊塞嚴聞淸夜鼓﹐將軍愁絕舊時刀。極知經濟須公等﹐不廢登臨是我曹。」

順懿宮在水口之西側。有坑﹐坑上爲橋﹐極宏麗﹐俗呼夫人殿坑。

塔嶺亭在道周嶺上。西通南平﹐北往政和﹐分歧於此。

明徐熥《塔嶺道中》﹕「樹老根盤郁﹐峯奇勢不齊。單車穿宿莽﹐雙夾淸溪。古驛喧猿語﹐荒蹊印虎蹄。王孫歸未得﹐愁見艸淒淒。」

牛頭寺一名大云﹐在一都邵南裏牛頭嶺下。嶺髙峻﹐陟﹑降二十餘里。五代唐天成五年建寺﹐有白雲堂﹑寒林軒諸勝﹐今廢。

宋程師孟《宿牛頭寺》﹕「前日閩都舊長官﹐窮冬從此據徵鞍。牛頭寺裏千峯月﹐水口村邊萬石灘。竹葉盡來堂少暖﹐荔枝無處地多寒。明朝出境重回首﹐已約三山馬上看。」張浚詩﹕「暮宿牛頭寺﹐朝辭虎節門。東風知我意﹐送我過前村。」

淸風嶺在四都。有寺曰淸風﹐五代唐長興二年建。又﹐四十都有寺曰秀峯﹐宋景祐初建。

明宋應昌《重過淸風嶺》﹕「滄峽淸風嶺﹐岧峣今復過。泉流千仞落﹐樹杪白雲多。節鉞新承寵﹐瘡痍舊若何。往來空傳食﹐應愧此山阿。」﹝應昌﹐杭州人﹐萬曆初﹐福建左布政使﹞

滄峽在黃田上二十里﹐與延平分界。有巡檢司﹑遞運所。

卷之三十一郡東北連江勝迹

侯官任溪三十里爲連江縣。環縣治﹐爲儒學﹑傅公井﹑美政街﹑百歲耆儒坊﹑李士文宅﹑白塔嶺﹑貞女林氏宅﹑龍漈山﹑天王寺﹑崇壽寺﹑趙汝騰宅﹑東塘湖﹑劉鞫二公廟﹑社稷壇﹑城隍廟﹑陳元憲宅﹑洑沙﹑鰲江﹑通濟橋﹑玉泉寺﹑操場﹑接官亭﹑觀音閣﹑龍興觀﹑魁龍橋﹑東嶽廟﹑東園﹑天妃廟﹑漁滄潭﹑西山﹑山川壇﹑臨淸樓﹑楊崇宅﹑林謨宅﹑三仙觀﹑龍臥寺﹑吳世澤墓﹑湖山﹑祠山泉﹑矮嶺﹑丹陽公館﹑寶華巖﹑筠溪釣臺﹑林錦墓﹑靈顯廟﹑陳鴻漸宅﹑羅崙渡﹑常挺墓﹑安利橋﹑潘渡﹑陳山公館﹑瑞泉﹑陀嶺鋪﹑朱公橋﹑蔡公碑﹑降虎峯﹑中鵠裏﹑寶林院﹑虎跑泉﹑劉礪墓﹑覆釜山﹑石門寺﹑李彌遜墓﹑云居山﹑學易山房﹑光化寺﹑鄭昭先墓﹑館頭渡﹑英顯廟﹑解醖泉﹑鑪峯廟﹑靈應院﹑貞女彭氏宅﹑孫芝墓﹑大小亭廟﹑小華峯﹑荻蘆山﹑寶積寺﹑北茭巡檢司﹑小埕澳水寨﹑定海所﹑洽沙﹑河泊所﹑上竿塘山。

連江縣在龍漈山南﹑鰲江之北﹐去郡城八十里而遙。晉太康三年﹐析閩縣溫麻船屯﹐置溫麻縣。隋開皇中﹐省入閩縣。唐武徳六年﹐復置縣﹐曰連江﹐迄於宋﹑元﹐國朝因之。編戶二十四里。北枕香鑪﹐西聳文筆﹐東挹龍臥。三峯扼其口﹐大坪橫其前﹐帶山襟海﹐廣七十五里。東至海二十里﹐南抵閩縣二十五里﹐西抵侯官四十里﹐北抵羅源八十里。宋設七鄕﹐領二十四里。元析爲三十五都。國朝以二鄕領城內二里﹐外五鄕領二十一里﹐統圖四十里。有三縣名﹕連川﹑鳳邑﹑溫麻。國朝嘉靖十八年﹐邑人憲副吳世澤﹑禦史王徳溢請於當道﹐始爲城。廣四里許﹐髙一丈二尺﹐厚八尺﹐周九百丈有奇。門樓四﹐水關三。萬曆四年﹐邑令張賢增髙三尺。其門東曰鎭定﹐南曰廣化﹐西曰承化﹐北曰懷寧。縣治建於唐武徳間﹐迄元至正﹐毀於寇。國朝洪武三年﹐知縣王徳卿新之。堂之東爲庫﹐西爲幕廳﹐爲架閣庫﹐爲際畱倉。儀門外有土地祠﹑預備倉﹑觀稼亭﹑勸農閣。隆慶間﹐知縣朱應辰重爲規建。察院﹑布政分司﹑按察分司﹐並在縣治西北龍津坊內。醫學在縣治前﹐稅課局在通濟橋西。

儒學在縣治東南。宋嘉祐間﹐知縣朱定創於縣治之東。紹興間移今所。淳熙八年﹐更其制爲南向。國朝洪武初﹐因元之舊而新之。弘治十年﹐移先師廟於學之東。萬曆間葺治﹐大司馬吳文華捐五百金助之。射圃在其西隅﹔名宦祠在廟門東﹐祀唐令劉逵﹑宋令鞠仲謀﹑國朝知縣歐陽翰。鄕賢祠在明倫堂之東﹐祀宋侍郎李彌遜﹑尙書李彌大﹑參政常挺。

傅公井在儒學東北隅尼山下。宋令傅伯成鑿﹐故名。

美政街在縣治前。宋﹑元時﹐邑人貿易﹐咸集於斯。元季經兵燹﹐市廢。國朝成化四年﹐知縣左輔始建廊屋﹐有宣化橋。

百歲耆儒坊在縣治前。萬曆初﹐按察使徐中行爲邑人﹑丰城教諭黃鳴鶴建。

李士文宅士文﹐嘉靖八年進士﹐歷都諫﹐官終浙江按察使。

白塔嶺在縣西半里許。王審知入閩時﹐將軍陳霸先爲前鋒﹐追賊至此。

貞女林氏宅在縣治西。林氏﹐知州金之女﹐許字孫夢弼。夢弼死﹐遂不更適。萬曆間﹐詔旌其門。

五峯潭在縣北仁賢裏。潭極幽邃﹐龍居之﹐禱雨輒應。

陳舜申宅舜申﹐宋淳熙進士﹐知漳浦縣。子徳一﹐官知宜州。舜申子弟四人﹐二爲州牧﹐二爲縣令﹐累世同爨﹐推徳門。

陳徳豫宅徳豫﹐宋淳熙進士﹐官終大理卿﹐分教宣城。時禁洛學﹐徳豫藏二程遺文甚謹。

龍漈山在欽平下裏﹐縣主山也。岡巒如龍﹐漈水夾澗而下﹐故名。

天王寺在縣西欽平上裏。唐大中二年建。國朝宣徳五年重建﹐今廢。

崇壽寺在縣西。宋天聖四年建。國朝宣徳七年重建﹐今廢。

趙汝騰宅汝騰﹐宋宗室也。累官禮部尙書﹐端明殿學士﹐謚忠淸。朝廷嘗賜田宅﹐以旌其廉。古田亦有趙汝騰宅。

東湖塘在欽平下裏。隋開皇間﹐邑人林堯捨田爲湖﹐周回二十里﹐歲久壅淤﹐半爲民田。唐咸通初﹐縣令劉逵復奏浚之。

劉鞫二公廟在東湖壩上。祀唐令劉逵﹑宋令鞫仲謀。二公後先興復水利﹐邑人徳之。國朝正統十年重建﹐天順四年﹐知縣歐陽翰更新之。

社稷壇在縣治西。宋慶元間﹐知縣趙善建於玉泉山下。國朝洪武初﹐攺建今所。

城隍廟在縣治左。宋乾道九年﹐令曾模卽舊學基創建。國朝永樂十年﹐縣丞參安建正廟﹔宣徳九年﹐知縣劉仲戩增建一新。邑人﹑助教蘇文鉞「記」。景泰五年﹐知縣歐陽翰重修。

陳元憲宅元憲﹐宏治鄕薦﹐令崇明﹐判臨江﹐後遷雲南提學﹐以老丐歸。事具郡﹑縣誌。

洑沙在縣治東二里許。其初爲漵﹐後洑流壅沙﹐遂爲平地。今髙者爲屋﹐低者爲田﹐蓋附郭一闤闠處也。

鰲江在縣治南百步許。亙欽平上﹑下二里﹐卽連江也。源出羅源縣王土溪黃柏潭﹐懷安縣桃州密溪﹐三派合流﹐至縣前﹐東﹑西環抱如帶﹐東流入海﹐又名岱江。

通濟橋在縣治南隅﹐跨鰲江上﹐俗呼江南橋。宋政和四年﹐疊石爲梁﹐凡一十六門﹐長五十丈六尺。淳祐間重修。

玉泉寺在縣西里許﹐玉泉山之麓﹐泉出兩峯間。隋大業元年建寺﹐唐天寶中禦賜今名。有玉泉巖﹑靈羊洞﹑仙桃巖﹑擁秀堂﹑淸澗閣﹑明月軒﹑流杯亭諸勝。國朝永樂二年修﹐成化五年重修。今多蓁蕪。

明陳宏己《玉泉寺》﹕「一路盤山色﹐孤亭出竹陰。客來春雨歇﹐僧去暮云深。寺廢多狐迹﹐壇空少鷲音。徒餘殘碣在﹐榛莽豈堪尋。」劉志南《遊玉泉》﹕「繞郭緇塵遠﹐相期汗漫遊。寺幽僧避暑﹐木落鳥鳴秋。澗水隨深淺﹐雲山任去畱。憑髙臨大海﹐恍若在瀛洲。」志南﹐漳人﹐邑博士。鄭平旦詩﹕「巖泉眞境白雲深﹐山水襟期屬賞音。飛蓋淸風臨絕壁﹐芳樽斜日憩疏林。勝遊更得玄中趣﹐歸詠偏憐物外心。肯使茅蹊堪蹭蹬﹐短筇何日不追尋。」林徵材詩﹕「載酒閒尋支遁家﹐秋山開徧木樨花。芒鞋已是無拘束﹐直上髙峯弄紫霞。」陳夢羆詩﹕「寺僻煙霞古﹐山盤洞壑幽。眼空滄海外﹐身在碧雲頭。鳥道人稀至﹐雞園悵昔遊。巖花憐晚對﹐秋色玉虹流。」吳文華《遊玉泉寺》﹕「巾舃相隨躡紫煙﹐閒從鳥徑訪金仙。宦情迢遞浮雲外﹐梵影依微落照前。古洞蒼鱗涵寶月﹐香廚淸玉控靈泉。坐闌得悟如蓮偈﹐萬籟空無一事懸。」王應山「和」﹕「寶篆風輕繞瑞煙﹐齋心絕磴禮金仙。鰲峯秀出人天外﹐鷲嶺光分繡佛前。寺古尙餘花作雨﹐石奇仍是玉爲泉。來遊幸踵尙書履﹐髙棟常瞻錦字懸。」

操場在縣西二里許。有碑頌參將戚繼光破賊勛績﹐上覆以亭。

接官亭在操場之西。

觀音閣在縣西二里許。規制宏偉﹐面文筆峯﹐俯瞰鰲江。嘉靖間建﹐萬曆間令張賢重修。

王應山《夏日憩觀音閣》﹕「銜書來鳳邑﹐傑閣暫幽尋。山擁空濛色﹐江涵水月心。金天消暑气﹐寶地結繁陰。爲識禪棲近﹐經聲度竹林。」

龍興觀在東門外。宋嘉定二年建﹐明永樂﹑正統﹑萬曆間修。

魁龍橋在欽平上裏。

東嶽廟在王步﹐去縣二里許。宋景定三年建。國朝永樂﹑正統﹑成化屢修葺。

東園面龍興觀﹐延袤里許。大司馬吳文華別業也。中有曠如亭﹑萬綠窩諸勝。

黃克晦《東園宴集》﹕「千峯爭擁郭門西﹐東郭開園翠轉迷。雞犬半村依綠野﹐江潮百里繞平堤。檐前水黑臨池雨﹐墻外花成問字蹊。不識何年髙臥穩﹐重來春酒任扶攜。」葉向髙詩﹕「尙書別業喜初成﹐開宴東山意不輕。花底云深迷賜履﹐林間春盡聽流鶯。當筵自愧詩情短﹐對景偏宜酒態生。知是乞歸心便遠﹐不妨車馬日縱橫。」王應山《飲司馬東園》﹕「綠野堂髙日未西﹐峯巒回合望中迷。鰲州布潤花彌谷﹐鵬海噓潮水拍堤。寶桂玉芝森應瑞﹐碧桃朱李默成蹊。薄遊自笑非嘉客﹐十日平原酒尙攜。」陳宏巳《過吳司馬東園》﹕「粉蝶映孤村﹐靑山過斷垣。客初投北海﹐公久號東園。蘿月延飛蓋﹐松風杜掃門。偏畱布衣者﹐十日飲平原。」吳文華「和」﹕「新啟郭邊村﹐周遭竹作垣。柳齊陶令宅﹐瓜似邵平園。病起多搘杖﹐交疏少扣門。忻逢髙士駕﹐題贈耀郊原。」

天妃廟距縣二里許。國朝正統十四年﹐邑人黃得壽重建。

漁滄潭在欽平下裏﹐鰲江之濱。古有石刻「漁滄天乙之門」。

西山在縣北欽平下裏。宋侍郎李彌遜歸隱於此。彌遜﹐大觀進士﹐謚忠肅。弟彌大﹑彌正﹐曾孫韶﹐俱詳《宋史》。

山川壇在縣治通濟橋之南。

臨淸樓在縣治西南﹑威奇廟左。俯瞰鰲江﹐故名。國朝正統七年﹐邑人陳連募眾重建。又有環翠樓﹐在縣治西﹑靈慈廟左。

楊崇宅崇﹐自其髙祖連﹐六世同居﹐詔旌其門。

林謨宅謨與呂祖謙同師林之奇。及祖謙講學金華﹐謨往從之。祖謙稱爲閩中「瑞物」。

三仙觀在縣東北安徳裏。元至正十五年建。

龍臥寺在欽平上裏。隋仁壽三年建。國朝正統四年重建﹐今廢。

吳世澤墓在龍臥山。世澤﹐嘉靖癸未進士﹐官終廣西副使。以子貴﹐贈兵部侍郎﹐有司營葬。

湖山去郡八里﹐其山超出諸峯﹐有古道場。相傳﹐仙鑪飛置其上。邑人立宮祀之﹐今九天宮卽其地也。

祠山泉在縣西淸河裏祠山廟後。泉洌而淸﹐民資以漑田。

矮嶺在東湖之北﹐連亙數里。嶺之北有三亭﹐憩行者。

寶華巖在淸河裏。層崖峭峻﹐半出林稍。中有天然石室﹐稱奇勝。

丹陽公館在應徳鋪十里。有寺﹐今廢。

筠溪釣臺在淸河裏湖山之麓。李彌遜築臺湖山﹐以漁釣爲樂﹐自號筠溪釣臺﹐刻石志之。舊志猶存。

林錦墓在淸河裏。錦﹐景泰初鄕薦訓導﹐善用兵﹐以功累擢按察副使。

靈顯廟在省魁坊內。神姓黃﹐名孟﹐字叔達﹐句容人﹐唐初歿於連江。宋紹興間﹐海寇朱明犯邑﹐神見夢﹐未幾寇平。紹定四年賜額﹐咸淳三年封「福惠侯」。

陳鴻漸宅漸﹐景泰辛未進士﹐歷戶部郎中﹐時論推其廉直。天順末﹐以親老乞休﹐時年三十九﹐家居二十餘年卒。

羅崙渡在縣西光臨裏。有鋪﹐上達於縣﹐下達於潘渡。

常挺墓在光臨裏張旗山。挺﹐官參知政事﹐封合沙郡公。嘉熙二年進士。

安利橋卽今潘渡。宋紹興十四年﹐知縣阮珪始創爲橋。未幾﹐爲水所敗。乾道三年﹐趙子闔更新之。累址十九門﹐長六十五丈﹐名以「惠政」。後於水中得斷石﹐刻「安利」二字。寶慶二年﹐帥王居安攺今名﹐里人陳漳刻石紀之﹐莆田陳宓增刻碑陰﹐今廢。

潘渡安利橋圮﹐邑人潘牥以舟濟渡﹐故名。又有陳溪橋﹐正統間重建﹐並光臨裏。

陳山公館在縣南四十里。下達任溪十里。萬曆丁亥﹐令朱應奎重建。周遭峯巒秀聳﹐俗呼湯裏。

瑞泉在公館之北。源出田中﹐噴沬如珠。里人砌石澡浴﹐有女湯﹐上覆以屋。

陀嶺鋪在淸河裏﹐南抵潘渡十里。舊有陀嶺庵﹐今廢。俗呼臺市。

朱公橋在縣西歸仁裏。宋嘉祐間﹐令朱定建。國朝隆慶間重修。橋頭山麓有寺﹐今廢。萬曆中﹐里人作亭橋西﹐以祀五顯寺之伽藍神也。

蔡公碑在歸仁裏。嘉靖間﹐里人爲蔡參政潮建﹐頌其開路﹑植木功。隆慶間﹐令朱應辰移聖橋西﹐記之碑陰。

降虎峯在中鵠裏。相傳﹐有虎中藥箭至僧法詮庵前﹐若有所訴。詮爲去其鏃﹐拊摩久之。數日﹐瘡愈復來﹐遂相馴狎﹐因以名峯。

中鵠裏在縣西北﹐舊名通化。唐張瑩有詩﹕「一箭不中鵠﹐五湖歸釣魚。」後登大順甲科﹐仕至禮部尙書﹐遂名其裏。

寶林院在中鵠裏。唐大中六年建。寺有獨覺巖﹐唐宣宗時﹐僧法詮與湼槃﹑怡山﹑大潙諸老爲法空友﹐寺絕峯有巨石如覆盆﹐詮雅好﹐居之。欲移其室而未能。因指之曰「人實無力﹐神乃有功。」俄而﹐風雨雷電。詰旦﹐石移山下﹐儼然一室。詮禪棲其中﹐凡四十年。坐化﹐容貌如生﹐發長至頂﹐削之復生。

虎跑泉在寶林寺。相傳﹐僧法詮建庵時乏水﹐俄而﹐有虎跑地出泉﹐故名。

宋李彌遜詩﹕「喚起田翁趁曉耕﹐香雲已帶瀉檐聲。如何乞取摩空手﹐爲挽天河洗甲兵。」林阜詩﹕「寶鑪香穩繞松筠﹐遐想遺蹤二百春。幽石移時雷電掣﹐孤峯坐處虎狼馴。」

劉礪墓在寶林寺東。事行具郡誌。

覆釜山在新安裏。山頂有石﹐狀如覆釜。南峯之麓﹐有石雙峙﹐道出其中﹐名曰石門。又有巨石相倚﹐其中淸邃﹐名玉華洞。又有玉人峯﹐有石圓如鼓﹐擊之有聲。半月池﹐以形似名。淸陰洞﹐在南峯石門寺之北﹐巨石合峙﹐其下半平﹐可坐數十人。上有佳木蔭翳﹐故名。鬥牛石﹐兩石相對﹐如牛斗然。石魚澗﹐澗旁有石如魚。五臺石﹐有五石﹐髙平如臺。金鰲山﹐在覆釜山之右﹐山形隱如石鰲出海。矩廋山﹐在覆釜山之西﹐相傳矩﹑廋二仙居之。

南乾山在覆釜山之南﹐有仙人棋盤石並足迹。北乾山﹐在覆釜山之北﹐有巨石﹐不著苔蘚﹐形如紗帽。

宋龔況《石門》詩﹕「岫冕貼松低﹐羽人來未歸。苔深鎖春色﹐不放曉雲飛。」又《玉華洞》﹕「石壁古苔衣﹐夾門雙杏枝。山陰人罕到﹐長認鶴聲知。」又《玉人峯》﹕「霞綴衣紅淺﹐煙妝黛髻勻。無言山色裏﹐幾度野梅春。」洪壯《玉華洞》﹕「妙絕天仙境﹐飛飛佛子家。壺中閒日月﹐洞裏老煙霞。」又《玉人峯》﹕「誰開云洞鎖﹐放出玉人峯。自有天然態﹐何勞粉黛容。」又《半月池》﹕「鑿破煙苔地﹐彎如半月邊。旣能淸到底﹐何必十分圓。」林淇《淸陰洞》﹕「地無可著塵埃處﹐不怕塵埃莫掩門。」

石門寺在覆釜山之麓﹐國初重建。

宋李彌遜《遊石門寺》﹕「羣賢嘉會走輿臣﹐乍喜郎星照七閩。寺近南塘鐘秀麗﹐筵開晚水薦甘珍。放懷想盡百川飲﹐畱客應生四角輪。我獨沈屙方面壁﹐愈風賴有兩騷人。」

明吳文華《過石門寺》﹕「隱約煙霞見佛宮﹐石門雙峙任過從。巖頭琪樹寒相媚﹐洞口瑤泉到自逢。半月池涵蒼蘚色﹐五臺石護白雲蹤。欲憑指點搜靈異﹐應辟荊榛更幾重。」陳宏已《石門寺》﹕「城放風花亂﹐山藏水石稠。言尋中浣暇﹐共作暮春遊。澗道循源遠﹐雲林抱寺幽。洞窮才見剎﹐樹密不遮樓。仄徑妨騎馬﹐髙峯指鬥牛。攀蘿穿石壁﹐洗藥選淸流。軟艸分曹坐﹐殘觴次第浮。地疑綿蕞野﹐時似永和秋。潭暝鐘聲起﹐村空樹影收。詠歌歡未極﹐江月巧相畱。」

李彌遜墓在新安裏石門寺旁。

云居山在縣北永貴裏。山顚有塔﹐塔旁有云居堂﹐堂前有石如壁。金華趙崇杙刻「天上云居﹐人間仙景」八字。去堂西北二百步﹐石上有仙人足迹﹐長二尺許﹔有蛤蚌殼附石上。有龜石﹑蓮花石在山之半﹐上平下尖﹐周圍有瓣﹐狀如蓮花。其石甚巨﹐附於磐石之上﹐輕搖則動﹐力撼之則不動。山阿兩峯盤郁﹐中爲云居寺。寺中有池﹐石梁跨之。又有老翁石﹑龍角石﹑出米石﹐皆奇秀。西麓有淨土庵。

明吳廷軾《遊雲居》詩﹕「仙臺廖廓自淸芬﹐與客憑髙望海氛。萬壑風煙浮古木﹐半天鐘磬落奇云。歌騰空谷諸峯應﹐飲徹中宵片月分。境寂心閒無一事﹐三乘妙悟正堪聞。」陳國彥「次」﹕「載路山花發異芬﹐遙觀海蜃起秋氛。羣鴉樹杪棲殘照﹐孤鶩天涯帶落云。月到上方僧入定﹐殽分香積酒微醺。絕憐萬籟心俱寂﹐一曲淸歌上界聞。」周世科「次」﹕「秋山蘿薜起淸芬﹐步入招提隔俗氛。巖壑玲瓏偏得月﹐浮屠突兀半棲雲。老翁坐石煙霞侶﹐荷葉傳杯主客醺。更喜夜闌諸品淨﹐數聲涼籟樹間聞。」

學易山房在云居山之南。眉州守陳璽故宅也。曾孫教諭賓讀書其中。溪山環秀﹐有二石捍門﹐如鯨魚狀﹐舊呼石牛。吳司馬文華更今名。

光化寺在縣北保安裏。唐乾寧元年建。寺後香鑪山﹐其頂如香鑪狀。石上書「粘云」二字。《九域志》云「邑人章壽學道於此﹐得仙﹐有壇尙存。」又﹐《雲笈七簽》以爲第七十一福地﹐謝眞人居之。山南一峯峭峻﹐上刻「章仙峯」三大字。有磨劍石﹑煉丹井﹑掃壇竹﹑石棋盤。又﹐仙人足迹﹐長二尺許。童井﹐深僅尺餘﹐不溢不竭。相傳﹐有靑衣童子撥艸取水﹐乘雲登鑪峯而去﹐里人掘井得泉﹐故名。

宋鄭鑑《鑪山》詩﹕「峙立交輝紫翠間﹐疏簾半捲鎭長閒。神仙似有祈年術﹐一縷靑煙起博山。」鑑﹐字自明﹐乾道間著作郎。

鳳凰山在保安裏﹐以形似名。

鄭昭先墓在鳳凰山。事具郡誌。

館頭渡在縣新安裏﹐達於郡城。又有馬鼻山﹐狀如馬鼻﹐突出海濱。

英顯廟在新安裏兌峯。神姓蕭﹐名孔衝﹐字仲謀﹐建安人。五代唐莊宗時中甲科﹐不樂仕進﹐削髮爲僧﹐志行堅苦﹐能伏虎豹﹐歿而邑人祠之。宋靖康初﹐建寇葉儂逼縣境﹐神兵見於羅崙﹐賊遂遁去。紹興間﹐海寇掠荻蘆寨﹐神復現異九龍江。累封「昭烈正順公」。寶祐元年﹐大旱﹐鄕人禱雨隨應。元賜今額。國朝洪武十八年重建。學士吳沈爲「記」。

解醖泉在新安裏秦川鏗泉堂之側。俗傳﹐是水飲者﹐醉輒使醒。

鑪峯廟在縣北東鄕。唐景福中﹐王氏入閩﹐淮民從之。始至﹐有桴浮香鑪及書﹑硯﹐浮於岸側﹐里人異之﹐因爲立廟。閩封南義侯。南唐封靈瑞侯。鄭南卿爲「記」。

靈應廟在建興裏。初﹐僧志勤參潙山﹐觀桃花而悟。唐咸通初﹐開懷安靈云寺﹔乾符初﹐開羅源仙茅院﹐後建此。先是﹐四明有一僧﹐以福州靈應﹐欲造開山塔﹐行化得錢﹐因買卵石附海舟﹐及境﹐命舟人﹐「少需於此﹐吾往院趣從者挈之。」越二日﹐舟人詣寺﹐蹤迹無之。旣而過開山堂﹐見所塑像﹐儼然行化僧也。眾異其事﹐遂以其石爲開山塔。至今﹐水﹑旱﹐禱之必應。

貞女彭氏宅在縣東北透嶺下。彭氏﹐黃某未婚妻。萬曆間﹐詔旌其門。

孫芝墓在縣東北永貴裏。宣徳中﹐芝守沔陽時﹐有建議欲刪孟子書者﹐芝上疏極論之。官終參議。

大小亭廟在縣東北二十七都。時有黃助者﹐偕其弟光泛海﹐遇風﹐兄弟連臂﹐浮於江岸。每夜畫沙成字﹐表其履歷。復見夢於鄕人﹕「爲我南山作墳﹐北山立廟。」鄕人異之﹐建鹽亭﹐享其利。五代晉天福中﹐並有封號。

小華峯在二十七都。宋紹興二十四年﹐耕夫鋤得圓石﹐剖之有「小華峯」三字。紹熙元年﹐建亭覆之。亭圮而石猶在。

荻蘆山一名九龍山﹐下有九龍江。相傳﹐秦始皇望气﹐自東而南﹐鑿山形秀拔者。此山鑿蘆根一莖﹐長可數丈﹐斷之有血﹐故名。並名其水爲荻蘆港。

寶積寺在二十七都。宋嘉祐二年建。國朝正統元年重建。

北茭巡檢司在二十六都。舊爲荻蘆巡檢司。國朝洪武三十年更今名。

小埕澳水寨在縣東北八十里定海所前。景泰間置。每歲擇指揮領之。

定海所在二十七都﹐隸福寧衛。有倉使支給官兵。定海與北茭﹑蛤沙﹐俱有城。

洽沙堡在二十八都。洪武二十年﹐江夏侯周徳興檄建﹐周一百五十丈。

河泊所署在二十七都塔沙。洪武十六年建﹐萬曆間裁廢。

上竿塘在王孫嶺下。上下圍一丈二尺﹐路八尺。其流自古圳至斜裏溪﹐會土坎水經阪田下入王坡橋及此。

卷之三十二郡北羅源勝迹

逾侯官丁山八十里而遙爲羅源縣。環縣治爲儒學﹑城隍廟﹑沈尉橋﹑南岸橋﹑河泊所﹑西溪庵﹑縣前鋪﹑崇徳橋﹑陸引宅﹑環玉館﹑餘光庭宅﹑登髙山﹑忠烈祠﹑普賢堂﹑南莊背﹑社稷壇﹑羣玉峯﹑水陸寺﹑林興祖宅﹑林戇孫宅﹑迎恩亭﹑仙人石﹑鶴嶼﹑陳顯伯墓﹑杞鋪﹑鄭伯淵宅﹑稔亭﹑後山亭﹑仁壽井﹑山川壇﹑勸農臺﹑起步橋﹑天慶觀﹑丹陽公館﹑溪口橋﹑余家塘﹑天妃祠﹑文殊山﹑尖山﹑南華洞﹑簾山﹑飛來石﹑仙茅山﹑洞仙山﹑仙泉井﹑羅川﹑四明山﹑四明橋﹑金粟寺﹑翠云橋﹑上梅嶺﹑金鐘山﹑禹步石﹑余元泰宅﹑龍湫﹑白塔禪寺﹑下梅嶺﹑蓮花山﹑聖水寺﹑逍遙洞﹑石鼓﹑崇壽寺﹑水利渠﹑太白巖﹑石八仙娘巖﹑九龍溪﹑順懿宮﹑天堂山﹑匹石巖﹑龍興嶺﹑英惠廟﹑黃沙溪﹑雙溪渡﹑萬石山﹑昭祐祠﹑巨濟祠﹑南灣巡檢司﹑烏巖山﹑金鑪嶂。

羅源縣在東戴坑﹐去郡城百五十里。唐大中元年﹐析連江一鄕爲羅源場﹐咸通間﹐又析閩淸縣治益之﹐爲永貞鎭。五代閩﹐攺鎭爲縣。宋天禧間攺永昌﹐乾興間始稱羅源。縣建於雙溪之間。慶曆間移今所﹐迄元。國朝因之。編戶一十四里。羣玉峙其北﹐印嶼浮其東﹐蓮花在其南﹐仙茅障於東北。控負巖巒﹐襟帶陂澤﹐邑居嵐气如甑。民山耕海漁﹐僅僅自給。古名永貞﹑永昌。廣七十里﹐袤九十里。東抵寧徳四十五里﹐西抵連江二十五里﹐北抵古田一百八十里﹐南抵連江三十五里。宋設三鄕﹐領十三里。元析爲三十六都。國朝分城內爲二隅﹐外十二里﹐統圖一十有六。弘治中﹐令徐珪創城。嘉靖中﹐令陳諤折而新之﹐延袤三里許﹐髙一丈五尺﹐厚一丈一尺﹐周一百一十有三丈。辟門四﹕東曰賓日﹐西曰承金﹐南曰阜燻﹐北曰朔易。縣署﹐宋慶曆中﹐令陳偁創。國朝洪武初﹐因元制而新之。堂之東爲預備倉﹐成化﹑弘治﹑嘉靖間修葺。布政分司在旬宣坊﹐按察分司在縣治右﹐府館在城隍廟東﹐醫學在縣治西﹐際畱倉在沈尉橋之北﹐陰陽學﹑僧道會司並廢。

明傅汝舟《遊羅源縣》﹕「貼貼馴家鴿﹐引我入山郭。羣峯儼獅虎﹐乍對欲相攫。金鏡無時鳴﹐鐵嶂不可鑿。煙氛日迷濛﹐山海物交錯。𨿽然廬井稀﹐俗尙亦不惡。老翁偶相見﹐邀入把杯酌。一笑謝老翁﹐莫言禮數薄。」謝肇淛《羅源道中》﹕「春色樹云繁﹐濤聲萬壑喧。城圍山作縣﹐屋簡石爲門。遠澗當橋斷﹐斜陽礙嶺昏。孤猿與斷雁﹐無處不消魂。」

儒學在縣治東南。宋慶曆間﹐知縣陳偁所創也。先時在四明寺﹐知縣袁符始移今所。國朝洪武初﹐教諭黃受修建。景泰六年﹐知縣楊文端始搆其制。弘治十五年﹐知縣麥��拓地重建。名宦祠在明倫堂之右﹐鄕賢祠在明倫堂之左﹐並廢。

城隍廟在縣之東偏﹐宋知縣趙彥恢建。國朝洪武十二年﹐縣丞陳遜重建。

沈尉橋在縣治南。宋元祐中﹐縣沈尉所建。

南岸橋在縣治南。二橋相跨﹐各長四尺。

河泊所在沈尉橋之西。國朝洪武十一年﹐縣丞龐益建於橋北。景泰七年﹐河泊官張用成重建。嘉靖間移今所。

西溪庵在縣治南。國朝景泰三年重建。其地溪水淸泚﹐林木繁茂。

縣前鋪在縣南。達於連江者二﹕曰鰲峯﹐曰應徳。北達於寧徳者三﹕曰護國﹐曰福源﹐曰新丰。

崇徳橋在縣治西隅。宋元丰三年建。國朝永樂六年﹐鄕人鄭子髙等重建﹐作亭其上。

陸引宅引﹐字惟遠﹐鯁直寡諧。國朝洪武中﹐有薦其材者﹐召對稱旨﹐授象山丞。視事二年﹐以勤農事積勞卒。先一夕﹐城隍守廟者寢﹐夢傳呼甚喧﹕「新城隍陸丞也。」驚覺﹐走縣問之﹐引已屬纊。《寧波志》傳﹕「名惟遠。」

環玉館在縣西里許。宋丞相余深建﹐爲聚書之所。周環皆水﹐故名。今廢。深﹐媕阿至大官﹐無足稱者。郡城西有宅﹐人刪之。

餘光庭宅光庭者﹐深之從子也。累官光祿寺丞﹐知南陽。金人陷南陽﹐不屈死﹐舉家殲焉。

登髙山在縣西南。其山形如伏虎﹐上有巨石﹐坦平可坐數人。石上刻「淸賞」二字。環植佳木﹐邑人登覽於此。舊志﹕石旁有凹﹐昔人構庵其上。又有晉塚三﹐磚各印﹕「永泰元年﹐始攺晉郡爲晉邦。」凡十一字。

忠烈祠在縣西。其神陳姓﹐名霸先﹐霍口里人也。五代時﹐從王審知爲先鋒﹐戰賊﹐至白塔嶺﹐馬踣被害﹐遂著靈迹。知縣程成建祠祀之。宋封「護國祐民忠烈王」。

普賢堂在登髙山之旁。

南莊背在縣治西隅半里。源出尖山金鐘澤﹐合流入南岸洋。

社稷壇在縣治西隅棣華坊。宋時在縣西北﹐元至大三年攺建今所。國朝洪武初重建。

羣玉峯在縣治之右二百步﹐列石森然﹐故名。

水陸寺在縣西篤行坊﹐卽縣舊址也。五代周顯徳四年建。國朝洪武中﹐知縣傅希悅修爲公館﹐後圮。成化三年復爲寺﹐內有井泉甚淸洌。

林興祖宅興祖字宗起﹐元至治間進士。累官知鉛山州﹐治聲翕然。州旱﹐有虫食麥﹐祖爲文以禱﹐螟盡死﹔大雨三日﹐人以爲神。

林戇孫宅戇孫﹐字達叟﹐少孤﹐事母篤孝﹐人名所居曰「孝巷」﹐列郡誌。

迎恩亭在縣治西北。國朝洪武十四年﹐縣丞陳遜建﹐正統十三年重建。

仙人石在縣南三里許。相傳有仙遊此﹐足迹尙存。元泰定﹐建亭其上﹐今廢。石上刻「淸賞」二字。

明陳亮詩﹕「人煙三市近依縣﹐盤石半空長出云。」

鶴嶼在縣南拜井裏江中﹐與松岐山相對。上有佳木蕃茂﹐周回潮汐浩蕩。嘗有鶴結巢其上﹐故名。

陳顯伯墓在縣東北臨濟裏九龍村。顯伯﹐宋官吏部尙書。元季﹐墓爲盜所發﹐有景定三年所賜致仕誥文。

杞鋪在縣北三里許。煙村百家﹐市鬻官鹽。

鄭伯淵宅伯淵好義﹐鄰里有急﹐不顧利害赴之。有溪﹐歲久而塞﹐水無所泄﹐伯淵捐資﹐募鄕人浚之。

稔亭在徐公里。其地土田饒沃﹐歲多丰稔。亭立其中﹐故名。國朝永樂十四年﹐里人重建。

後山亭在新丰裏。國朝洪武初﹐里人陳明甫建﹐憩行者。

仁壽井在縣東仁壽坊之左。

山川壇在縣治西隅。

勸農臺在山川壇之側。縣官勸農所築﹐今廢。

起步橋在縣東北天慶觀前。紹興十年建。

天慶觀在起步橋之北。唐天寶七年建﹐內有八仙亭。

丹陽公館在縣南三十里。有亭﹐今廢。

溪口橋距丹陽里許。明萬曆壬辰﹐僉憲李琯捐俸助建。

余家塘在縣東隅。

天妃祠在縣東松岐山。

文殊山在縣東隅﹐其山如伏獅。宋邑宰林榷嘗夢巖中電光四起。明晨往視﹐見石罅中有文殊像﹐遂構殿居之﹐故名。山有章突洞﹐在羣玉峯之西﹐有石突然﹐其上平坦。相傳章壽煉丹之所也。有石刻「章突洞」三字。

尖山在縣北。東隅有王家林嶺﹐嶺下有棋盤石。石如棋局﹐相傳二仙相奕於此。

南華洞在縣東一里許。宋林迥﹐有時名﹐爲金華簿。歸隱﹐建風月堂。左有天地窩﹐右有錦繡谷。

宋陳襄《寄題林迥南華洞》﹕「梅嶺風前習隱亭﹐拂衣聊此玩眞經。四時花木錦繡谷﹐十里江山水墨屏。猿鶴只愁空北嶽﹐鵾鵬終待化南溟。知君不是榮軒冕﹐未忍鏘鏘去帝庭。」

簾山在招賢裏濂澳。山有石如簾﹐前後有石筍﹑仙人迹﹑感夢泉﹑山羊鼻﹑石虎﹑雙石﹑通濟橋﹐與簾山爲十奇。

飛來石在羅平裏。山頂一峯突出。麓有巨石﹐平如砥﹐小石疊其上。公館以疊石名。

仙茅山在徐公里。兩山相連﹐曰大茅﹐曰小茅。大而髙峻﹐嘉樹繁茂。相傳﹐徐登嘗折茅根於上。有泥鼓﹑棋盤石。山之絕頂﹐有羅喜洞﹐數丈。環石如垣﹐敞石如壇﹐級石如磴﹐穴石如盆。有泉無源﹐汲之不竭。乃徐登煉丹之所也。有「羅喜洞」三字刻於石。

仙泉井在縣西祐聖宮之右。刻「仙泉」二字於石。凡鄕民有暴疾﹐焚符調此水飲之﹐立愈。國朝成化十一年﹐知縣施宏重浚。

羅川在縣治西百二十步。源出蔣山﹐接金鐘潭﹐流入四明溪﹐分爲三派﹕曰中溪﹐堪輿家謂可制四明毒火。國朝宣徳間湮塞﹐邑屢火災。成化十三年﹐知縣施宏重浚之。曰南溪﹐曰後張溪﹔二溪交流﹐入松岐港﹐達於海。

四明山在縣西隅。一名毒火﹐有四峯焉。相傳﹐此地赤松煉丹﹐嘗有人聞絲竹之音﹐棋局猶存﹐上粘牡蠣殼。茂林有石洞﹐又有泉﹐曰「窪泉」﹐𨿽暴雨不溢。

四明橋在上磨。宋紹興二年建。國朝洪武圮﹐成化三年﹐知縣施宏募建。橋之旁有院﹐宋建炎三年﹐建驛於院之側。

金粟山在臨濟裏。山半刻「妙喜洞」三字於石。五代晉開運三年建寺。

翠云橋在黃重下裏。國朝宣徳間﹐建寧劉道人募眾重建﹐構亭其上。

上梅嶺在西隅。嶺下有鯽魚嶼﹐在平田中﹐髙丈許﹐狀如鯽魚。嶺半有亭﹐宋提刑黃鏞建。

金鐘山與鐵嶂二山相連﹐在縣西南。一山圓如鐘﹐一山峙如屏。

禹步石在臨濟裏。田間巨石﹐有雙足迹﹐長二尺許﹐故名。

余元泰宅元泰﹐宋時登甲科﹐嘗采邑先賢事迹可裨名教者﹐名曰《鐘嶂嘉話》。其後﹐邑人陳燦又爲補遺。燦﹐字文奎﹐事母以孝聞。

龍湫在縣西南金鐘山﹐一在縣南福源山。二山相去二十餘里﹐泉脈相通﹐禱雨輒應。

白塔禪寺在鐵嶂山下。宋開寶二年建﹐後毀。明萬曆癸酉重建。

明謝肇淛《白塔寺》﹕「石室枕巖阿﹐鑪煙敗葉多。繡苔雙霸下﹐擁火一頭陀。塔址春藤護﹐山窗夜虎過。淒涼神理盡﹐泉咽似悲歌。」

下梅嶺在東隅三里許。有亭﹐國朝成化元年﹐里人黃勝募建。

蓮花山在縣西隅﹐如蓮花覆地﹐故名。有聖水巖﹐巖有石洞﹐洞有小井﹐其泉甘冽﹐愈疾。又有奇石二﹕尖秀如筆﹐方平如硯。邑人歲登覽﹐冠蓋相望。俯視城市煙樹﹐比屋鱗次﹐景物之勝﹐在目睫間。

聖水寺在蓮花山下。宋紹聖三年建。寺中有八景﹕筆硯峯﹑龍虎巖﹑仙源泉﹑彌陀石﹑玉井﹑金鐘潭﹑棲雲洞﹑眠鶴亭。

宋白玉蟾《遊聖水寺》﹕「騎鶴來遊眾寶山﹐山中石室水光寒。巖前峭壁松花落﹐午夜月明初煉丹。」「山僧問我家何在﹐笑指浮雲帶日斜。佩劍朗吟明月下﹐落花流水是生涯。」

逍遙祠在縣西南。石上鐫「逍遙洞」三字。舊有逸人構艸堂於此。越一里﹐有地曰甜淡坑﹐相傳民居多壽考。前有欄盤石﹐淸流潄之﹐虢虢有聲。

石鼓在鰲峯鋪後。山上一石如鼓﹐宋景祐間鳴﹐丰年之兆。其後有鳴﹐歲輒稔。

崇壽寺在新城丰上裏。五代唐天成二年建﹐有放生池。又一寺﹐在寶勝山中﹐國朝宣徳二年建。

水利渠宋慶曆間﹐縣令陳稱鑿﹐漑民田﹐其利不貲。民徳之﹐建亭其旁﹐曰「陳公亭」。

太白巖在臨濟裏。山巓巨石坦然﹐石下有龕。相傳﹐樵者見一叟﹐烏巾白衣﹐扶筇往來﹐疑太白星也﹐故名。

石八娘巖在臨濟裏湖頭﹐卽紫霄巖也。上有飛來石數層。俗傳神女石氏主之﹐故名。

九龍溪在臨濟裏。舊讖﹕「沙龍長萬丈﹐先出狀元後宰相。」其水自揆村直抵松岐江﹐潮退﹐沙迹蜿蜒﹐今不知其幾許。

順懿廟在黃重下裏西洋嶺之山﹐其神﹐臨水陳夫人也。事具古田祖廟。

天堂山在羅平裏﹐中有李翁祠。

匹石巖在招賢裏匹村。一石突然﹐髙數十丈。相傳﹐有僧名秀﹐遇呂眞人於此﹐後飛錫去。

龍嶼嶺在羅平裏。嶺旁有澩泉﹐從石罅中出。澩﹐胡角﹑呼駕二切。夏有水﹐冬無水﹐曰澩。此泉夏湧冬涸﹐故名。

英惠廟在河陽村。其神姓陳名蘇﹐邑人也。宋太平興國中﹐子孫立祠祀之。嘉定二年﹐封「英惠王」﹐賜廟額。

黃沙溪在新丰下裏。源出寶勝山﹐流入松岐港。

雙溪渡在縣西林洋裏。界於懷安﹑古田﹐有溪三派。

萬石山在善化裏萬石村。一名破石﹐山巓﹐左有一巨石如盤﹐上疊一小石如鼓﹔右有一石如龍。茂林修竹﹐映帶左右﹐邑之奇觀。

昭祐祠在羅平裏石塘。神姓黃氏﹐名嶽﹐寧徳人。唐末﹐由鄕貢入太學。巢寇入閩﹐民避地﹐無所衣食﹐聞嶽行誼﹐從之如歸﹐所活甚眾。王審知辟爲幕屬﹐不就。朱溫篡唐﹐欲致嶽爲輔。辟不能拒﹐遂赴水死。旁邑人立祠祀焉。元至正間重建。

巨濟橋在羅平裏石塘。宋紹聖元年建﹐元至正間圮。國朝初重建。

南灣巡檢司在招賢裏。舊在簾山﹐後遷於此﹐今省。

烏巖山在招賢裏大海濱﹐下有网門。

金鑪嶂在縣東。根盤海中﹐與楊梅灣並峙。

卷之三十三郡東北福寧勝迹

福寧﹐一名秦州﹐今領二縣﹐曰福安﹐曰寧徳。向隸福州﹐逾羅源七十里而遙。寧徳縣有白鶴嶺﹑飛鸞渡﹑林仲麟墓﹑楊復墓﹑金鄁寺﹑官井洋﹑赤鑑亭﹑林聰宅﹑霍童山﹑支提寺﹑石堂山﹑福寧州﹑龍首山﹑建善寺﹑松山﹑瑞巖寺﹑秦嶼﹑棲林寺﹑太姥山﹑龜湖寺﹑飛來山﹑丘允墓﹑靈泉寺﹑虎溪。福安縣﹕扆山﹑黛凝寺﹑龜山寺﹑雙巖嶺﹑大萊嶺﹑羅漢寺﹑薛令之宅﹑靈谷寺﹑甘棠港﹑鹽運分司﹑白石巡司﹑穆陽﹑襆頭庵﹑謝翺宅。

寧徳縣本唐長溪﹑古田二縣地。開成中﹐置感徳場。長興四年升爲縣。國朝洪武二年屬福州府。成化九年﹐升長溪爲福寧州﹐寧徳屬焉。三鄕七里﹐領二十五都﹐凡四十圖。東至州界七十里﹐西至古田杉洋一百二十里﹐南至羅源界二十五里﹐北至政和赤巖二百六十里﹐東南至州二百二十里﹐西南至福州三百十里﹐東北至福安二百里﹐西北至建寧四百里。廣一百九十里﹐袤如之。

白鶴嶺在縣西五里。鶴峯之北有巖﹐懸崖空洞﹐可坐數十人。澗泉淸洌﹐舊爲龍湫。有峯脈起白巖﹐逶迆數里﹐尖銳插天﹐南連飛鸞﹐北接蓮花峯。下有嶺﹐通道羅源﹐石磴崎嶇﹐迂迥百折。俯視大海﹐在履舃之下﹐縣城視之﹐宛焉一鶴也。嶺半多刻石題詠。

明傅汝舟詩﹕「仙人騎龍去﹐不復乘白鶴。白鶴不顧返﹐化爲山約綽。尙餘衝霄志﹐突兀向廖廓。俯首銜扶桑﹐伸腳踏童霍。大海當其前﹐島嶼等燕雀。始知白鶴尊﹐永與世塵卻。」錢行道《渡白鶴嶺》﹕「聞雞辭野店﹐驅馬度寒山。竹掃靑天窪﹐云屯碧海灣。不堪行役苦﹐翻羨采樵閒。安得乘風翼﹐翛翛任往還。」

飛鸞渡飛鸞﹑勒馬﹐二山聯絡。又有金臺山爲輔﹐派出武夷。飛鸞有溪橋﹐從三江沿至福寧﹑福安﹐昔爲官渡﹐後以海寇﹐渡廢。萬曆初﹐始置私渡。

林仲麟墓在赤水灣﹐歲久圮敗。邑士左擁得一石﹐刻「慶元君子林公之墓」﹐知縣龔頴爲封表祭之。

明丁烓詩﹕「曾於靑史識儀刑﹐今日經過拜古塋。君子聲名誰復繼﹐慶元气節凜如生。斜陽古渡搖山色﹐荒艸殘碑臥月明。我亦臨風倍惆悵﹐此心知不愧登臨。」

楊復墓在圓明寺後。復﹐朱子門人﹐著《禮書》。

金鄁寺唐大中八年建。初﹐僧居白至山﹐遇異人﹐言此可居。是夜祥光見﹐居白就視﹐獲金尺一﹐遂創寺。以山在邑北﹐故名「金鄁」。廣明初﹐賜額「供善」。宋至和間﹐圓執禪師患寺左臨深坑。一夕﹐雷雨裂後山之半﹐平其基﹐乃拓殿堂堦墀﹐秩然具備。寺有盤陀石﹑靈響石﹑烏馬石﹑潛鱗沼﹑雙石屏﹑碧水簾﹑湧金石﹑蒙泉石﹑長老巖﹑祥雲巖﹐號十奇。

明林聰詩﹕「古剎嵯岈倚碧阿﹐十年風景近如何。香生泉水通鱗沼﹐綠染苔衣上碧波。習靜自知塵俗遠﹐相逢還喜舊僧多。明朝又復朝天去﹐樽酒何嘗再一過。」

官井洋在大海扈岐山尾﹐俗名虎岐。匯福寧﹑福安諸水於此﹐極深險。

明魏瀚詩﹕「一葉扁舟萬里波﹐好風吹我渡天河。旌旗掩映風前絮﹐島嶼沈浮鏡裏螺。騁望不窮滄海近﹐驅馳直向鬥牛過。雲霞滿目非人境﹐試問蓬萊路若何。」陳震詩﹕「布帆無恙水無波﹐瞬息俄聞百里過。一舸淸風載詩思﹐不知篷外有漁歌。」

赤鑑亭在西陂渡旁。宋蘄王韓世忠平範汝爲過此﹐賦詩。

宋邑人余復詩﹕「萬頃琉璃到底淸﹐寒光不動海門平。鏡開波面一天淨﹐虹吸潮頭萬里聲。吹斷海風漁笛遠﹐載歸秋月客帆輕。芍陂曾上孤舟看﹐何似今朝雙眼明。」詹羽詩﹕「野渡扁舟自在浮﹐慣來江上不驚鷗。一竿釣破滄浪月﹐泛入蘆花石點頭。」

林聰宅在七都前。林聰﹐正統間刑部尙書﹐贈少保。墓在水南湖上﹐有司營葬。

霍童山在十二都。神仙霍童所居﹐謂霍林洞天。天下三十六洞天第一也。唐司馬承禎修煉於玆山﹐跨鶴飛升﹐又名鶴林。天寶間攺名仙遊﹐閩封爲東嶽。山中幽巖邃壑﹐人迹罕到。每月皎﹐居人輒聞空中樂聲。山之西有支提山﹑那羅延巖﹑神僧居窟﹑葛公仙巖﹔南有蘇溪﹑鶴嶺﹔北有菩薩峯﹑紫帽峯﹑大童峯﹑小童峯﹑左弼峯﹑右弼峯。《仙經》云「茅君爲左弼仙卿﹐韓眾爲右弼仙伯。」又有寶劍巖﹑卓筆峯﹑霍林洞﹑赤城洞﹑鄧泉湖﹑石仙壇﹐產龍須艸及檉樹。旁生竹一枝﹐遇風搖動﹐自掃壇上。壇下西南有石甕﹐貯水﹐色白味甘。有石槨三十餘丈﹐石室盈丈。東有石橋﹐橫跨澗上。有搗藥﹑搗衣石臼﹐石盆﹑石盂﹑玉鏡﹑碧色鵲尾香鑪﹐皆天成也。昔人取山中諸景﹐香鑪峯﹑仙來峯﹑架峯﹑玉女峯﹑龍腰峯﹑雞迹峯﹑石牛峯﹑羊櫥峯﹑獅子峯﹑展旗峯﹑九仙峯﹑飯籮山﹑馬鞍山﹑鳳凰巖﹑懸鐘巖﹑合掌巖﹑煉丹巖﹑蓮湖墩﹑桃花峽﹑雪花林﹑云錦屏﹑堵茅坪﹑雙髻丫﹑石棋盤﹑布泉﹑丹井﹐合前諸勝爲四十八詠。霍童別峯有髙蓋山﹐洞天在其上﹐常有紫雲復之。山有石和尙﹑玉女峯。桃花洲之西有鶴林宮。

宋余復詩﹕「霍童山峯凡六六﹐不知仙子在何方。秋風萬里一黃鶴﹐返照半林雙白鷴。長劍气橫霄漢外﹐飛泉影落畫圖間。自憐懶作朝端客﹐訪道尋眞日往還。」陳嘉言《遊霍林》﹕「洞尋黃鶴白鶴﹐峯過大童小童。杖底泉聲滴瀝﹐衣邊樹色空濛。」「藤上老猿欲墜﹐松間野鹿相隨。苔蘚綠埋丹竈﹐桃花紅出金垂。」「瀑聲深澗淺澗﹐峯勢煙籠霧籠。仿佛身遊海上﹐須臾覺在山中。」「翠篠輕挑綠酒﹐紫芝間封黃冠。半醉風廻鐵笛﹐中霄露冷瑤壇。」白玉蟾《遊霍林洞》﹕「王鄧諸君安在哉﹐云屏煙嶂鎖蒼苔。大千世界飛雙舄﹐第一洞天遊兩回。太極光陰忘甲子﹐九天瑞气接蓬萊。桑田海水只如許﹐惹得朝猿暮鶴哀。」趙迪《遊霍童》﹕「萬仞峯巒翠作堆﹐誰知有路接蓬萊。蒼顏童子對雙立﹐白首使君遊一回。石上殘棋風掃竹﹐洞門飛舄雨生苔。欲畱信宿遲遲去﹐應待茅君跨鶴來。」

明林保童《宿霍林宮》﹕「琳宮地僻隔紅塵﹐明月淸風入夢頻。瑤艸琪花添雅致﹐孤云野鶴伴淸貧。不爲名利奔馳客﹐自是乾坤蕭散人。昨夜偶同仙客飲﹐大家拍拍滿懷春。」王恭《遊霍童山》﹕「白鶴今何在﹐千林只鶴林。人煙山縣少﹐魚鳥洞天深。苔色迷仙迹﹐泉聲淨客心。無因問丹訣﹐天路杳難尋。」陳鳴鶴《鶴林宮》﹕「道人何處奏云和﹐古觀余基翳薜蘿。煙駕軌荒逢鹿少﹐露壇灰冷見猿多。已無瑤席延眞宰﹐別向玄門陟大羅。聞說孤峯最髙頂﹐一龕香火演楞伽。」謝肇淛《霍童山中》﹕「尋眞十里不覺遠﹐古木槎枒石嵚崎。山色溪色互向背﹐大童小童相追隨。雲中閱世一黃鶴﹐洞口笑人雙紫芝。比丘導客出樵徑﹐竹杖芒鞋從所之。」又《霍林道中》﹕「策杖尋眞未得閒﹐嶺雲迢遞路孱顏。溪邊喚艇重重渡﹐馬首衝人疊疊山。石室猿窺新月嘯﹐松門鶴帶暝煙還。碧桃落盡胡麻熟﹐未許遊人到此間。」周千秋《那羅巖》﹕「懸巖幽谷翠繽紛﹐小徑紆回一水分。巖半竹橋畱返照﹐洞中紺殿宿寒云。溪聲入夜常疑雨﹐石刻侵苔不辧文。講罷華嚴僧已去﹐殘鐘猶向五更聞。」

支提寺宋開寶四年﹐吳越王錢俶建。政和間﹐郡守尙書黃裳請賜「政和萬壽」額。相傳﹐有聖鐘鏗鳴﹐天燈燁煜﹐求以誠心咸應﹐歲旱禱雨多驗。後寺頹廢。隆慶間﹐有僧大遷捐貲興復﹐參政王應鐘撰碑文。

宋主簿陸遊《訪僧支提寺》﹕「髙名每慣習鑿齒﹐巨眼悉逢支道林。共夜不知紅燭短﹐對牀空嘆白雲深。滿前鐘鼓何曾忍﹐匝地毫光不用尋。欲識天冠眞面目﹐鳥啼猿嘯總知音。」

明主簿葉衡詩﹕「策杖今來此﹐天寒柰九秋。水花分塹弱﹐山木抱雲稠。更宿招提境﹐眞同慧遠遊。從玆幽興熟﹐佳景最風流。」謝肇淛《支提寺》﹕「鷲嶺西飛萬壑回﹐上方紺殿郁崔巍。金身新出中宮賜﹐寶地遙從震旦開。苔篆春侵香積冷﹐松林夜湧聖燈來。山僧定後諸天寂﹐惟有猿啼說法臺。」又《南峯淨室》﹕「路轉南峯結艸庵﹐嵩丘蘭若老瞿曇。片雲茆屋三更雨﹐流水繩牀五尺龕。問法有時過鷲嶺﹐潄流長日到龍潭。禪心定後無人會﹐處處香風度石楠。」

石堂山在二十都﹐路通古田。山巓有石如堂﹐宋儒陳普居其下。明嘉靖十四年﹐知縣葉稠以廢仁丰寺建祠。

福寧州本侯官溫麻地﹐唐時爲長樂縣﹐後攺連江﹐復爲羅源縣。元升長溪爲福寧州﹐領福安﹑寧徳二縣﹐屬福州路。國朝洪武初﹐復爲縣﹐屬福州府。置衛﹐領七千戶所。成化九年﹐憲副何喬新奏縣復爲州﹐隸福建布政司﹐仍領二縣。州編戶五十三里﹐統圖一百九十有九。後省爲四十三都﹐凡五十三里。城在會城東北五百四十五里﹐東抵海及溫州平陽﹐南至海及溫州泰順﹐西南至羅源縣界﹐廣二百四十里﹐袤二百四十里。

明謝肇淛《登福寧籌海樓》詩﹕「百尺髙臺臺上樓﹐鼓鼙烽火似邊州。鯨波已定降王檄﹐雉堞猶傳控海籌。平楚風煙臨水盡﹐亂峯雲气抱城浮。時平無事將軍醉﹐笑倚紅妝卜夜遊。」

南峯庵在州南三里許。有大榕樹﹐根怒起丈餘﹐中塌爲門﹐以通人行。

明謝肇淛《南峯庵》﹕「路繞菜花行﹐南峯滅復明。竹成庵有徑﹐臺迥澗無聲。野色碧際海﹐山云靑壓城。老僧不識客﹐隨意坐縱橫。」「拔地兩榕根﹐盤空幻作門。僧歸板橋月﹐人語夕陽村。積葉春眠虎﹐垂藤夜度猿。興來還獨往﹐徙倚望黃昏。」周千秋﹕「榕根夾道古禪扉﹐石磴回環上翠微。蘿徑籠煙雙鶴下﹐板橋臨水一僧歸。溪連極浦春潮入﹐山抱孤城暮雨飛。坐久塵心消頓盡﹐寒云亂綴野人衣。」

龍首山在州北福寧茭陽。來自泰順﹐勢特峻拔。有望海嶺﹐距海百里﹐山勢尢髙。東山崒嵂乾亥之間。北龍首山有石澗堂﹐疊疊黼扆。同知趙廷松鐫芙蓉臺﹐作髙院﹐最髙處曰聖水。二山合一﹐天造雄奇。有井廣丈許﹐水淸泚﹐飲病者輒愈。山半有庵﹐今廢。

明趙廷松《芙蓉臺》詩﹕「江列芙蓉嶂﹐天開錦繡屏。落霞知晚翠﹐澹月出秋英。獨倚千山秀﹐空傳五老名。山前郁佳气﹐何日動三旌。」傅汝舟詩﹕「行尋山水從吾好﹐臥看靑山柰爾何。永夜松風掃星月﹐經旬衾枕傍天河。身閒漸與仙人似﹐地靜頻聞山鬼過。短劍秋深思故國﹐白雲回首萬峯多。」又《遊聖泉庵》﹕「遠客入山門亦關﹐老僧愛客長亦山。泉香茗細難相卻﹐虎嘯猿啼獨自還。」謝肇淛《石澗》﹕「未愜登山興﹐移樽石澗堂。松喧孤寺雨﹐梨縱一林霜。遠岫皆圍郭﹐低云不度墻。莫將丘壑意﹐辜負贊公房。」又《芙蓉臺》﹕「步言出北郭﹐共登芙蓉臺。芙蓉不可見﹐片石空莓苔。荒艸無人迹﹐松風天際來。」又《登龍首絕頂》﹕「縹緲蓮花第一峯﹐空山叢棘絕行蹤。云生下界孤城雨﹐人聽斜陽半嶺鐘。海上晴濤奔萬馬﹐天中積翠走羣龍。金光玉蕊知何處﹐欲駕鸞驂問赤松。」

建善寺在華峯下。齊永平元年建。初名建福﹐唐景云二年攺今名。元元統間重建。洪武間重建修。嘉靖乙未大修﹐判官薛天祐「記」。初唐宣宗時﹐有僧大千入長安﹐大臣引納禁近。上方好佛﹐問大千所欲﹐僧答無欲﹐但道場廢墜﹐求復之。上乃賜額﹐詔還山。由是建寺。右爲東西庵﹑放生池﹑松風繡谷亭﹑東臯﹐又爲湼槃臺。故佛眼﹑璞公二祖師相繼來說法﹐大潙師亦因落髮﹐此古名剎也。

明潘廷易詩﹕「梵宇深沈萬象含﹐千年雄勝七閩南。好山拔萃環滄海﹐古樹籠陰護翠嵐。鶴唳危巢看是兩﹐僧持戒行自成三。投簪欲結他年社﹐先爲畱題起話談。」廷易﹐永嘉人。聶豹詩﹕「隼旟偶過招提境﹐釋子倉皇亂打鐘。芹煮齋廚方午餉﹐苔侵雄殿自春風。嶺邊松樹云屯綠﹐竹外桃花日放紅。運水搬柴俱是相﹐梵王何事只談空。」豹﹐淸江人﹐福建巡按禦史。

松山在三沙之南。唐乾符中﹐白水仙陳蓬居此。古讖云「東去無邊海﹐西來萬頃田。東西沙徑合﹐朱紫出其間。」國朝永樂間﹐徙置烽火門水寨﹐有武弁數人鎭戍﹐遂應其讖。宋陳蓬題所居﹐有「竹籬疏見浦﹐茅屋漏通星」之句。松山東南海中﹐有山斷嶼﹐曰「火熖」。嘉靖己未﹐參將黎鵬舉迎敵倭寇於中流﹐大破之。

明傅汝舟《松山觀海歌》﹕「松山不放海水過﹐坐與潮汐爭咽喉。海門鼓角動地送﹐不覺到我松山頭。風沙冥冥水在下﹐濤浪滚滚天眞浮。一日可見九萬里﹐寸心遙飛十二洲。未知尾閭果安在﹐只見萬水皆兼收。將軍指我認絕域﹐日本西戶東琉球。金銀樓臺色隱見﹐笑談彼是仙人丘。客中如此得大快﹐身外向止消百憂。」參議黃希憲詩﹕「風淸萬里海潮平﹐云擁貔貅壯郡城。天外煙浮千樹影﹐雨中篷動五湖晴。鞭蒲撫字思劉老﹐擊楫澄淸愧祖生。舉目瘡痍猶未復﹐繪圖還擬達神明。」謝肇淛《登松山》﹕「百尺危峯水上浮﹐芙蓉片片俯沙洲。歸潮漁网時初曬﹐絕島樓顚戍未收。石壁孤懸烽火夜﹐銀濤髙捲海門秋。年來臥治無鼙鼓﹐坐看滄波萬里流。」

瑞巖寺在水坑嶺邊。石方廣十丈餘﹐二石相疊﹐搖之可動。有棋盤﹑仙人足迹﹐又名仙人岡。五代唐淸泰元年﹐僧原智建寺。國朝正統九年﹐僧惠玩修。嘉靖初﹐僧定輝重修。

明謝肇淛《瑞巖寺》﹕「城東十里皆海色﹐合沓羣峯散空碧。千村島樹瘴煙靑﹐一片梨花曉云白。曉雲微雨東風冷﹐歷盡平疇復髙嶺。曲澗時聞暗瀑聲﹐小橋斜度行僧影。琳宮碧瓦敞諸天﹐法堂流水環平田。半藏金經殘貝葉﹐千年石柱繡苔錢。萬竿寒玉大如斗﹐老榕盤空根未朽。四圍山色倒溟濛﹐坐覺淸涼遠塵垢。春日遲遲暖不流﹐嬌絲急管調箜篌。紅妝一曲浮雲捲﹐落葉瑟瑟疑髙秋。秋去冬來旦復暮﹐富貴還如艸頭露。髙歌痛飲騎馬歸﹐暝鴉啼上冬靑樹。」

秦嶼在州東十都。並海有重鎭﹐廛居繁盛﹐其人朴茂。又有赤岸﹑文岐﹑髙羅﹑漁陽﹐俱沃壤。大金有千戶所﹐柘陽多勇士。

棲林寺在十六都文岐。五代晉天福三年﹐僧了悟建。

宋王十朋詩﹕「我如倦鳥欲棲林﹐喜見禪師棲處深。家在梅花小溪上﹐一枝聊慰北歸心。」﹝十朋﹐溫州樂淸人﹐知泉州﹐路經福寧。﹞

太姥山在州東北百二十里。舊名才山﹐容成先生嘗棲之。峯下石砰﹑石臼﹑石杵尙存。王烈《蟠桃記》﹕「堯時有老母﹐業種藍﹐旣而仙化。因呼太母。漢武帝命東方朔授天下名山文﹐乃攺『母』爲『姥』。」山有三十六奇﹐唐開元三十年﹐都督辛子言自越泛舟來閩﹐止宿海上。夢朱衣玄冠執圭而前曰「某神吏﹐昧爽﹐仙姑之蓬萊﹐屬某爲先驅。中丞泊舟擋路﹐幸移楫。」旣覺﹐移舟。暴雨洪濤﹐少頃澄淨﹐雲霞絢綵﹔有鸞鶴﹑簫管之音。子言圖錄奏聞。玄宗張圖華萼樓﹐宣示諸王﹑宰輔﹐敕有司春秋二祭﹐仍禁樵采。唐時﹐有里人林嵩「記」。宋時﹐有里人楊楫嘉定中《靈峯寺記》。山下有藍溪寺﹐前有蒙井﹐有斂港﹐皆名勝。

唐薛令之《太姥詩》﹕「揚靈窮海島﹐選勝訪神山。鬼斧巧開鑿﹐仙蹤常往還。東甌冥漠外﹐南越渺茫間。爲問容成子﹐刀圭乞駐顏。」

宋劉鎭《太姥山》﹕「衮衮千山入馬蹄﹐山遊回首日平西。人從杜宇鳴時別﹐天向蒹葭盡處低。白鳥得魚閒釣艇﹐黃蜂抱蕊鬧花枝。好將老母山前路﹐付與孤猿自在啼。」鄭樵《蒙井》詩﹕「靜涵寒碧色﹐瀉自翠微巓。品題當第一﹐不讓惠山泉。」薛文嘉《藍溪八景》詩﹕「萬仞嶙峋翠色微﹐乳鴉啼散夕陽西。短簑黃犢溪頭路﹐欵乃聲中綠樹低。」陳嘉言《太姥墓》﹕「吾聞堯時種藍嫗﹐世代更移那可數。帝堯朽骨無微塵﹐此間猶有堯時墓。墓中老嫗知不知﹐五帝三王奚以爲﹖狼貪鼠竊攫尺土﹐窽木未枯已易主。君不見﹐仙人掌﹐分明指取靑天上。騎龍謁帝大羅天﹐不逐華虫掛塵网。又不見﹐石棋盤﹐人去盤空局已殘。當時勝負此何有﹐爭先奪劫摧心肝。請君絕頂試披寫﹐左望東甌又﹝右﹞東冶。山川不見無諸搖﹐但見烽煙徧郊野。野老吞聲掩淚哀﹐茫茫滄海生蓬萊。」

元陳陽極《白雲庵》﹕「綠岡躡丹崖﹐東風挽瑤艸。飛鳥時往還﹐山閒白雲老。」陳陽純《妙香庵》﹕「畫棟翚飛鎖白雲﹐幾看瑤月自黃昏。龕燈未滅僧初定﹐風挾潮聲到寺門。」

明傅汝舟《遊太姥》﹕「名山多石門﹐太姥奇莫狀。相當開辟來﹐必有萬鬼匠。驅雷運大斧﹐劈此千仞嶂。大石架不如﹐小石巧相仿。乍看怖欲墜﹐諦視反牢壯。一夫過僅容﹐云至不能讓。初從俯身人﹐棧極屢下上。天容漏日微﹐龍井滴泉旺。暗折展復光﹐九門遞移向。出門見石峯﹐秀色九天望。一削到地平﹐匪特取屏嶂。霞古蕩成痕﹐眞骨固無恙。老樹多生芝﹐幽泉亦成浪。好鳥時出遊﹐於人每相撞。居然見閶闔﹐果爾闖蓬閬。始知東方生﹐圖記語非妄。」錢行道《謁太姥墓》﹕「太姥藏眞處﹐丹霄第幾重。今名因漢攺﹐古迹自堯封。樹黑啼山鬼﹐潭腥臥缽龍。鐘離爲近侍﹐已化白雲峯。」又《登摩霄絕頂宿白雲精舍》﹕「梯云萬折上嵯峨﹐咫尺煙霄坐可摩。峭石定知妨月禦﹐飛泉直欲挽天河。僧空色想看花落﹐客悟聲聞聽鳥歌。若使仲連來此地﹐不教東海踏滄波。」「習靜閒房封法筵﹐欣逢惠遠證三禪。同炊白石歺雲母﹐自煮寒泉試月圓。午夜鐘聲淸萬籟﹐半空竹色晦諸天。山中一宿心如水﹐淸盡紅塵四十年。」史起欽《太姥羣山》﹕「溫麻尋勝地﹐太姥更畱名。擁衛羣峯合﹐參差古樹橫。穿雲看過鳥﹐激石聽鳴泉。踏徧丹崖路﹐畱題聊訂盟。」又《金峯庵》﹕「綠環僧捨竹﹐便是隔塵氛。玉嶂圍空翠﹐金峯掃亂雲。石扉天自設﹐古木樹髙分。欲盡登林興﹐疏林挽落曛」。起欽﹐鄞州人﹐萬曆中知州。徐啟東「次」﹕「步步層崖入﹐幽棲隔世氛。到山金作字﹐對面嶂爲云。雙石重門鎖﹐孤庵萬竹分。臨行遲去馬﹐猶自醉斜曛。」啟東﹐上虞人﹐工部主事﹐左遷州同知。謝肇淛《大龍井》﹕「危極斷復連﹐抱石出層巓。路絕縋藤下﹐崖幽秉炬穿。風雷轟白日﹐苔蘚起蒼煙。欲取驪珠去﹐神龍恐未眠。」又《巖洞贈慶和尙》﹕「春風萬壑散晴煙﹐躡棘攀蘿鳥道邊。怪石疊成空外色﹐懸崖穿破地中天。洞蒸嵐气時時雨﹐路繞峯頭處處泉。茆榻竹房人不到﹐老僧長抱白雲眠。」又《金峯庵》﹕「蒲庵石室倚崔巍﹐巖瀑潺湲曲磴回。百畝翠云寒玉滴﹐半窗黛色錦屏開。道流伏水畱丹竈﹐野鶴窺人下玉臺。避世山中忘日月﹐落花流水卽天臺。」又《宿摩霄庵》﹕「萬壑空靑敞梵宮﹐下方一气俯溟濛。昏鐘半落天河外﹐返照全低碧海東。苦竹半窗山鬼語﹐寒云一榻老僧同。松風吹醒遊仙夢﹐身在瑤臺積翠中。」陳五昌《巖洞庵》﹕「天開石洞嶂芙蓉﹐紺殿深沈響暮鐘。煙暗竹園眠錦雉﹐寒生松塢起蒼龍。行當峭壁應無路﹐望入層崖更幾重。最是此中空世諦﹐小橋流水坐髙春。」又《禦風橋》﹕「盤旋鳥道聳虛空﹐隔斷摩尼頂上宮。橋自容成驅石駕﹐路從太姥辟山通。雲橫翠壁來天際﹐日照紅濤出海東。羅列危峯千萬態﹐一聲長嘯禦微風。」周千秋《白篛庵》﹕「叢林寂寂皆摩霄﹐十里尋源鳥道遙。白篛數椽雲際寺﹐淸溪幾曲竹間橋。籬疏春暖花依砌﹐洞古煙深樹掛瓢。階下殘碑荒蘚合﹐開山惟記自前朝。」崔世召《龍井》﹕「玉華翳井蟄龍蟠﹐石角藤蹤百級難。曲竇云依僧火下﹐澄潭霜逼客衣寒。仙姑頌咒降秋水﹐野老呼雩上灌壇。坐許忽疑風雨動﹐驪珠隱隱照飛湍。」

龜湖寺州北柘陽。湖在山巓。相傳﹐湖水視海潮盈縮。龜如巨石﹐浮海而來﹐僧以飼虎﹐遂化爲石。後唐淸泰元年﹐僧原智建寺﹐有息心亭﹑覺心橋﹑挹翠軒。寺廢址存﹐石柱﹑石槽移巖前院。

飛來山州西北百二十里﹐髙峻軒豁。相傳﹐有異人修煉﹐俗呼仙洞。里人謝伯陽詠爲八景。

謝伯陽《飛來洞》詩﹕「蓬萊海上淸涓涓﹐此山比之何其然。冰厓六月灑秋雪﹐芝艸九夏浮晴煙。當林亂木不知數﹐石洞仙人在何處。借問吹簫橫紫霄﹐疑是當年遠飛去。」又《東嶺樵歌》﹕「鳥聲嚶嚶幽谷春﹐伐木聲落東溪云。溪云與我心相逐﹐世上諸人徒紛紛。紅塵日月轉雙轂﹐我自樵歌出林麓。千年不見爛柯人﹐半嶺煙霞鎖芳綠。」舒時勉詩﹕「龍蟠紫府云生石﹐鶴守丹鑪火未灰。兩翼煙霞連島嶼﹐四時風月滿樓臺。」陳迪《三臺石室》詩﹕「三峯鼎峙宛三臺﹐石室云屏逶迆開。知自鴻濛分野後﹐卻從海上駕山來。桃花流水非人世﹐古木喬松雜艸萊。俗轍不來塵不到﹐洞門終日掩莓苔。」鄭榘詩﹕「三臺石室碧重重﹐踏破煙霞有路通。覆徑松閒丹竈冷﹐采芝人去石門空。一溪流水鳴寒玉﹐兩岸桃花笑暖風。幽興頗關黃老術﹐藏修無地問喬松。」

丘允墓在馬鞍山壽龍岡﹐又名南山。政相裏民婦以夫死﹐鬻地將立券。夜夢一紫袍金帶乘白馬立岡上﹐以鞭指之﹕「此丘十郎地﹐勿售他人。」詰旦﹐神其事﹐里人丘叟哀而償之﹐卒葬其地﹐俗呼丘金紫墓。允﹐官朝議大夫﹐嘗廬父墓﹐卒﹐祔葬龍山盡處。

靈泉寺在四十都。宋乾徳五年﹐僧寶公建。

元陳陽至詩﹕「夜汲淸江籟不嘩﹐大瓢貯月沁胡麻。人間春色僧無分﹐一任東風過落花。」陳陽極詩﹕「白雲深處寂無嘩﹐香積惟餘一飯麻。出定不知春幾過﹐淨瓶花落點袈裟。」

虎溪州南四十五里﹐與長溪合。

宋福淸林仲嘉詩﹕「山澗淸連海﹐溪長綠繞城。規模唐故郡﹐弦誦魯諸生。」「白日經檐短﹐風霜吹寒衣。梅梢驚歲晚﹐沙際有春歸。」

福安縣本唐長溪縣西北永樂﹑靈霍二鄕﹐舊名咸陽阪。宋淳熙間置縣﹐屬福州。元升長溪爲州﹐縣攺屬州。國朝洪武二年﹐州復爲縣﹐並屬福州府。景泰六年﹐析縣十一都等裏﹐置壽寧縣。成化九年﹐升福寧爲州﹐縣仍屬州﹐編戶四十八里。東至州杯溪﹐西至政和赤巖﹐南至寧徳飛鸞﹐北至泰順縣。廣一百五十里﹐袤三百里。

扆山在縣東北。脈自東山巃嵸東郊來﹐旣延袤西北郊﹐爲官埔﹑茭杯二山﹐入城屹立﹐縣治負焉。如斧依﹐曰金﹐曰龜湖﹐曰雙髻。𨿽各方隅﹐其實一山。陂陀起伏﹐名稱乃別。

黛凝寺唐咸通二年建。又天福﹑西林寺﹐宋建﹐成化間重建。

陳於震詩﹕「好山宜晚更宜秋﹐紫气林巒雨气浮。豪興未窮千里目﹐欲從山上起髙樓。」「樹木傾崖鶴外灘﹐竹兜乘雨過靑山。斜陽暫借禪林宿﹐博得浮生半日閒。」

龜山寺唐開成二年建。初﹐蔡﹑柳二師入閩﹐法曹楊郁﹑處士黃兪施山爲寺﹐延師居此。示寂後﹐王審知建殿奉之。宋雍熙二年賜額。雍熙﹑成化間重建﹐更今名。寺與宋儒楊復故宅伊邇﹐朱子於精舍論學月餘。

雙巖嶺宋建炎間﹐韓世忠討範汝爲﹐屯兵於此。唐咸通間建寺。

宋王十朋詩﹕「崎嶇九嶺更雙巖﹐遙望閩山未見山。來訪神鐘幽隱處﹐翠微深鎖古精藍。」

大萊嶺與小萊聯絡數里﹐極髙峻。寇盜窟穴﹐行旅患之﹐今稍衰息。俗呼「大梨」﹑「小梨」二嶺。

明謝肇淛《梨嶺》詩﹕「昨下白鶴林﹐今登大梨嶺。石級三千層﹐疑出霄漢頂。陰蹲虎豹窟﹐晴掛虹電影。危如華嶽脊﹐勢與崑崙等。十步九脇息﹐仰視不可竟。林杪微忽明﹐窅若窺天井。罡風颯颯飛﹐細雨若縻綆。直穿磴道窮﹐始覺塵方迥。一气俯茫茫﹐村落同蛙黽。大海碧際天﹐杯中瀉萬頃。島嶼浮沒滅﹐中流一舴艋。盻遠神已飛﹐憑虛意逾騁。詼奇飽昔聞﹐壯觀愜金景。尙平累未除﹐獨立愁方永。」

羅漢寺在十七都﹐宋天聖七年建。國朝成化十六年重建。

明知縣葉充詩﹕「寂寞無憐並﹐嵐深路不分。鳥驚花院磬﹐僧掃竹牀雲。水碓月中轉﹐山田火後耘。且從支遁室﹐琴上引南薰。」

薛令之宅在廣溪。令之﹐唐神龍進士﹐歷右庶子。開元中宮僚淡泊﹐時事乖謬﹐令之鬱鬱﹐有掛冠志。嘗題屋壁﹐有「曉日上團團﹐苜蓿長闌干」之句。玄宗見詩不悅﹐續以「若嫌松桂寒﹐任逐桑楡暖。」令之遂謝病﹐徒步歸。肅宗乾元初﹐以舊學召﹐令之已前卒。乃旌其鄕曰「廉村」﹑水曰「廉泉」云。宅之左﹐故有祠﹐縣城北﹐亦有補闕行祠。

靈谷寺本薛令之艸堂﹐唐咸通初建寺。國朝成化十八年重修。

里人謝汝瑞詩﹕「踏破煙霞度遠林﹐梵宮髙鎭白雲深。松風不動山僧夢﹐巖水能淸野客心。深夜樓臺浮月色﹐五更鐘磬吼鯨音。空門寂寂天花雨﹐灑卻塵氛萬慮沈。」

甘棠港在黃岐鎭。港上接東平﹑秦溪﹑穆溪﹑大梅溪諸水﹐南出古鎭門﹐入海。先有巨石﹐爲舟楫患。唐王審知爲觀察使﹐禱於海神。一夕﹐雷擊巨石﹐碎之﹐遂爲安流。今有甘棠二公館。

明謝肇淛《宿黃岐鎭》﹕「到海路已絕﹐空村人獨眠。愁風復苦雨﹐始信夜如年。」

鹽運分司在黃岐。唐榷務也﹐今徙長岐。東路細鹽於此盤制﹐司佐領之。

白石巡檢司在七都﹐近徙黃岐。鎭多人煙﹐有城堡﹐監司行部駐節於此。緣舊驛裁去﹐故令巡檢代驛供應。瞰江有官渡﹐東北行爲福寧﹐西北行爲福安。

穆陽在十八都﹐繆氏聚族於斯。繆與穆同音﹑義也。撫曹繆烈有《穆洋八詠》。

謝翺宅在穆陽。翺字臯羽﹐父鑰﹐有隱徳﹐爲婦翁撫曹繆烈所重。早治《春秋》﹐倜儻有气節。嘗思捐軀殉國難﹐杖策參文丞相天祥軍事。宋社覆﹐家室散亡﹐乃徙延平﹐居建之浦城﹔落魄漳﹑泉間。後遊巖﹑睦﹐往來婺﹑臺之間。登子陵西臺﹐奠以牲醪﹐用竹如意擊石﹐悲歌作《招魂》之詞。所著《晞髮集》﹐以屈平自命﹐卒葬白雲村﹐殉以遺文。其徒吳貴買田﹐建月泉精舍﹐歲時烝嘗不絕。

