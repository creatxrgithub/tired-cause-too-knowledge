

欽定四庫全書

史部十一

長安志圖

地理類七【古迹之屬】提要

【臣】等謹案長安志圖三卷元李好文撰好文字惟中東明人至治元年進士官至光祿大夫河南行省平章政事致仕給翰林學士承防一品祿終其身事迹具元史本傳此書結銜稱陜西行臺禦史考本傳稱好文至正元年自國子祭酒攺陜西行臺治書侍禦史尋遷河東道亷訪史又稱至正四年仍除陜西行臺治書侍禦史六年始除侍講學士此書蓋再任陜西時作也自序稱圖舊有碑刻元丰三年呂大防爲之跋謂之長安故圖蓋卽陳振孫所稱長安圖記大防知永興軍時所訂者好文因其舊本芟除訛駁更爲補訂又以漢之三輔及元奉元所屬者附入凡漢唐宮闕陵寢及渠涇沿革制度皆在焉總序圖二十有二其中渠涇圖說詳備明晰尢有禆於民事非但考古迹資博聞也本傳載所著有端本堂經訓要義十一卷歷代帝王故事一百六篇又有大寶錄大寶龜鑑二書而不及此圖元史疎漏此亦一端矣此本乃明西安府知府李經所鋟列於宋敏求長安志之首合爲一編然好文是書本不因敏求而作彊合爲一世次紊越旣乖編錄之體且圖與志兩不相應尢失古人著書之意今仍分爲二書各著於錄千頃堂書目載此編作長安圖記此本題曰長安志圖疑李經與長安志合刋攺題此名然今未見好文原刻而千頃堂書目傳寫多訛不盡可據故今仍以長安志圖著錄而附載其異同於此備考核焉乾隆四十六年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

長安志圖原序

關中天府之邑土居上游古稱天地奧區神臯周及漢唐都之子孫皆數百歲𨿽其積累深厚亦曰神器之大措之善也觀其創業垂綂規模宏廓分郊畫幾制作詳密城郭宮室之巨麗市井風俗之阜繁山川靈迹之雄偉奇譎史冊所書稗官所記文人碩士之揄揚頌嘆習而誦之如談蓬壺閬苑鈞天帝居使人耳可得聞目不可得而覩也【原闕十三字】圖見示當時弗能盡曉茫然【原闕五字】之及來陜右由潼關而西至長安所過山川城邑或遇古迹必加詢訪嘗因暇日出至近甸望南山觀曲江北至故漢城臨渭水而歸數十里中舉目蕭然瓦礫蔽野荒基壊堞莫可得究稽諸地誌徒見其名終亦不敢質其所處因求昔所見之圖久乃得之於是取志所載宮室池苑城郭市井曲折方向皆可指識了然千百世全盛之迹如身履而目接之圖舊有碑刻亦嘗鋟附長安志後今皆亡之有宋元丰三年龍圖待制呂公大防爲之跋且謂之長安故圖則此圖前世固有之其時距唐世未逺宜其可據而足徴也然其中或有後人附益者往往不與志合因與同志較其訛駮更爲補訂釐爲七圖又以漢之三輔及今奉元所治古今沿革廢置不同名勝古迹不止乎是涇渠之利澤被千世是皆不可遺者悉附入之總爲圖二十有二名之曰長安志圖明所以圖爲志設也嗚呼廢興無常盛衰有數天理人事之所關焉城郭封域代因代革先王之疆理寓焉溝洫之利防漑之饒生民之衣食系焉觀是圖也凡夫有志之士遊意當世將適古今之宜流生民之澤不無有助豈特山林逃虛悠然遐想升髙而賦者以資見聞而已哉至正二年秋九月朔中順大夫陜西諸道行禦史臺治書侍禦史東明李好文序

欽定四庫全書

長安志圖卷上目錄

漢三輔圖

奉元城圖

太華圖

漢故長安城圖

唐禁苑圖

唐大明宮圖【東內苑附】

唐宮城圖

城市制度

城南名勝古迹圖

唐驪山宮圖上

唐驪山宮圖中

唐驪山宮圖下

長安志圖卷上目錄﹤史部﹐地理類﹐古迹之屬﹐長安志圖﹐卷上﹥

前漢京兆尹縣十二左馮翊縣二十四右扶風縣二十一後漢並省不同

三輔漢初因秦舊名內史尋又分左右至太初已後遂更之皆治長安城中長吏各在其縣光武東都之後扶風出治槐裏馮翊出治髙陵

﹤史部﹐地理類﹐古迹之屬﹐長安志圖﹐卷上﹥﹤史部﹐地理類﹐古迹之屬﹐長安志圖﹐卷上﹥﹤史部﹐地理類﹐古迹之屬﹐長安志圖﹐卷上﹥

漢城惠帝時築後趙石虎亦嘗修之城在今奉元路西北十二里苻秦西魏宇文皆都之隋開皇三年遷都龍首川【通鑑作龍首山】此城遂廢至今民呼猶曰楊家城在唐禁苑置四監其中掌園囿種植之事故其宮室因漢舊而葺焉

城制南爲南斗形北爲北斗形周六十五里十二城門八街九陌九市十一里計地九百七十三頃其街陌等名並載誌書此不具錄

﹤史部﹐地理類﹐古迹之屬﹐長安志圖﹐卷上﹥﹤史部﹐地理類﹐古迹之屬﹐長安志圖﹐卷上﹥﹤史部﹐地理類﹐古迹之屬﹐長安志圖﹐卷上﹥

市制四靣皆市人居之中爲二署蓋治市之官府也舊圖全畵坊市制度今圖小不能記容別畵一坊之制以見其餘

宮城東西四里南北二里二百七十步周十三里一百八十步其崇三丈五尺掖庭宮廣一里【隋開皇三年六月詔規建制度先築宮城次築皇城次築外郭城】

皇城【亦曰子城】東西五里一百一十五步南北三里一百四十一步南北七街東西五街其間並列臺省寺衛承天門外有東西大街南北廣三百步【限隔二城也】橫街之南有南北大街東西廣百步【卽朱雀門街】自兩漢以後都城並有人家在宮闕之間隋文帝以爲不便於事於是皇城之內惟列府寺不使雜居公私有辧風俗齊整實隋文之新意也

外郭城東西一十八里一百一十五步南北一十五里一百七十五步周六十七里其崇一丈八尺【唐外郭城東西南靣各一門直十一街橫十四街當皇城朱雀門曰朱雀街亦曰天門街南直明徳門南北九里一百七十五步縱十二街各廣百步皇城之南橫街十各廣四十七步皇城左右各橫街四三街各廣六十步一街直安福延喜門廣百步】

夾城宗以隆慶坊爲興慶宮附外郭爲復道自大明宮潛通此宮及曲江芙蓉園又十宅皇子令中官押之於夾城起居在東外郭廡【後宣宗於夾城南頭開便門自芙蓉園北入靑龍寺俗號新開門杜牧之詩六龍南幸芙蓉苑十里飄香入夾城謂此】

坊市總一百一十區萬年長安以朱雀街爲界街東五十四坊及東市萬年領之街西五十四坊及西市長安領之皇城之東盡東郭東西三坊皇城之西盡西郭東西三坊南北街一十四坊象一年並閏每坊皆開四門中有十字街四出趣門皇城之南東西四坊以象四時南北九坊取周禮王城九逵之制其九坊但開東西二門中有橫街而已蓋以在宮城正南不欲開北街泄气以衝城闕碁布櫛比街衢繩直自古帝京未之比也城圖云皇城之南三十六坊各東西二門縱各三百五十步中十八坊各廣三百五十步外十八坊各廣四百五十步皇城左右共七十四坊各四門廣各六百五十步南六坊縱各五百五十步北六坊縱各四百步市居二坊之地方六百步靣各二門四靣街各廣百步渠水一曰龍首渠自城東南導滻至長樂坡釃爲二渠一北流入苑一經通化門興慶宮由皇城入太極宮二曰永安渠導交水自大安坊西街入城北流入苑注渭三曰淸明渠導坈水自大安坊東街入城由皇城入太極宮

呂氏曰隋氏設都𨿽不能盡循先王之法畦分碁布閭巷皆中繩墨坊有墉墉有門逋亡姦僞無所容足而朝廷宮寺民居市區不復相參亦一代之精制也唐人防之以爲治更數百年不能有攺其功亦豈小哉隋文有國才二十二年其剗除不庭者非一國興利後世者非一事大趣皆以惠民爲本躬決庶務未嘗逸豫𨿽古聖人夙興待旦殆無以過惜其不學無術故不能追三代之盛予因考證長安故圖【觀呂氏此言是圖之作其來尙矣】愛其制度之密而勇於敢爲且傷唐人媢疾史氏沒其實聊記於後元丰三年五月五日龍圖閣待制知永興軍府事汲郡呂大防題京兆府戶曹參軍劉景陽按視並州觀察推官呂大臨檢定鄜州觀察使石蒼舒書

防語此圖舊有碑刻在京兆府公署兵後失之有雷徳元完顏椿者訪得碑本訂補復完命工鋟梓附於長安志後壬子年中秋日合口邳邦用跋

新城唐天祐元年匡國節度使韓建築時朱全忠遷昭宗於洛毀長安宮室百司及民廬舍長安遂墟建遂去宮城又去外郭城重修子城【卽皇城也】南閉朱雀門又閉延喜安福門北開武門是爲新城卽今奉元路府治也城之制內外二重四門門各三重今存者惟二重內重其址尙在東西又有小城二以爲長安咸寧縣治所謹按長安京兆本朝奄有天下初爲京兆府後爲安西路至大四年攺奉元路中統元年立十路宣撫司置治於此攺路不知何年三年立陜西四川行省至元七年攺行尙書省九年攺設王相府十七年罷王相府復立行中書省一十三年四川分省成都專立陜西行省二十八年立行禦史臺於雲南大徳元年移置陜西奉元

﹤史部﹐地理類﹐古迹之屬﹐長安志圖﹐卷上﹥﹤史部﹐地理類﹐古迹之屬﹐長安志圖﹐卷上﹥﹤史部﹐地理類﹐古迹之屬﹐長安志圖﹐卷上﹥﹤史部﹐地理類﹐古迹之屬﹐長安志圖﹐卷上﹥

驪山溫泉自秦漢周隋相繼崇飾唐貞觀中始營禦湯天寶六載築羅城於湯所置百司公卿邸第治湯爲池增起臺殿環列山谷因攺宮爲華淸宮明皇歲幸焉殿曰九龍以待上浴曰飛霜以奉禦寢曰長生以備齋祀其他樓觀殿閣不可勝紀祿山之亂天子遊幸益鮮唐末遂廢晉天福中攺曰靈泉觀以賜道士元祐三年中秋日武功遊師雄景叔題石刻在臨潼

臨潼縣治今居廢宮之北址

斜陽樓新長安志載之在老母殿北或曰卽望京樓也未知孰是

長安志圖卷上

欽定四庫全書

長安志圖卷中目錄

咸陽古迹圖

唐昭陵圖

唐建陵圖

唐幹陵圖

唐陵圖說

圖志雜說一十八篇

長安志圖卷中目錄﹤史部﹐地理類﹐古迹之屬﹐長安志圖﹐卷中﹥﹤史部﹐地理類﹐古迹之屬﹐長安志圖﹐卷中﹥﹤史部﹐地理類﹐古迹之屬﹐長安志圖﹐卷中﹥﹤史部﹐地理類﹐古迹之屬﹐長安志圖﹐卷中﹥﹤史部﹐地理類﹐古迹之屬﹐長安志圖﹐卷中﹥

昭陵圖說【諸陵附】

余觀自古帝王奢侈厚葬莫若秦皇漢武工徒至六十萬天下稅賦三分之一奉陵寢秦陵才髙五十丈茂陵十四丈而已固不若唐制之因山也昭陵之因九嵕幹陵之因梁山泰陵之因金粟堆中峯特起上摩煙霄岡阜環抱有龍蟠鳯翥之狀民力省而形勢雄何秦漢之足道哉昔貞觀十八年太宗語侍臣曰漢家先造山陵身復親見又省子孫經營煩費我深是之我看九嵕山孤聳迥絕實有終焉之志乃詔先爲此制務從儉約九嵕山上足容一棺而已又慕漢之將相陪葬自今後功臣宻戚各賜塋地一所至二十三年八月畢工先文徳皇后長孫氏當時陪之盛與夫刻番酋之形琢六駿之像以旌武功列於北闕規模宏大莫若昭陵按陵今在醴泉縣北五十里唐陵園記云在縣東三十里蓋指舊醴泉縣而言之也其封內周回一百二十里下宮去陵十八里今已廢毀陪諸臣碑刻十亡八九悲夫因語邑官命刋圖於太宗廟以廣其傳焉紹聖元年端午日武功遊師雄景叔題

陪諸臣一百六十五人諸王蜀王愔已下七人公主淸河公主已下三十一人妃嬪越國太妃燕氏已下八人宰相李勣已下一十三人丞郎三品戶部尙書唐儉已下五十三人功臣大將軍尉遲敬徳已下六十四人內蕃將阿史那忠等九人諸蕃君長貞觀中擒伏歸順者琢石肖形狀而刻其官名凡十四人突厥頡利可汗左衛大將軍阿史那咄苾突厥利可汗左衛大將軍阿史那什鉢苾突厥乙沴泥孰俟利苾可汗右武衛大將軍阿史那禰爾薛延陁眞珠毗伽可汗吐蕃贊普新羅樂浪郡王金眞徳吐谷渾河源郡王烏地祓勒豆可汗慕容諾曷鉢玆王訶黎布失畢於闇信馬耆王龍突騎支髙昌王右武衛將軍麯智勇林邑王範頭利婆羅門帝那伏帝國王阿那順所乘六駿刻石於北闕之下一曰靑騅平竇建徳時乘【贊曰足輕電影神發天機防玆飛練定我戎衣】二曰什伐赤平王世充竇建徳時乘【贊曰瀍澗未靜斧鉞伸威朱汗騁足靑旌凱歸有中四箭處】三曰特勒驃平宋金剛時乘【贊曰應防騰空承聲半漢入險摧敵乘危濟難】四曰颯露紫平東都時乘【贊曰紫鷰超躍骨騰神駿气詟三川威陵八陣】五曰拳毛騧平劉黒闥時乘有石眞容自拔箭處【贊曰月精按轡天駟橫行弧矢載戢氛埃廓淸有中九箭處】六曰白蹄烏平薛仁杲時乘【贊曰倚天長劍追風駿足聳轡平隴回鞭定蜀】

肅宗建陵陪功臣尙父汾陽王郭子儀一人髙宗幹陵在奉天縣宋元祐中計使遊公圖而刻之防禦推官趙楷爲之記曰幹陵之葬諸蕃之來助者何其眾也武后曽不知太宗之餘威遺烈乃欲張大誇示來世於是錄其酋長六十一人各肖其形鑴之琬琰庶使後人皆可得而知之【石人皆刻各人姓名歲久漫滅近得遊公所刻四碑而亡其一每碑十六人各寫其衣冠形迹及其名爵其不知者闕之今鋟其可知及有闕字者凡三十九人於左左一碑左二碑十人故左威衛大將軍兼金徽都督僕固乞突左威衛將軍闕都督防闕施處毒勒徳右領軍將軍兼於泉都督泥闕

小阿悉吉度悉波故左衛大將軍兼燕闕大都督葛塞匐故右威衛將軍兼潔山都督突騎施傍靳故右衛將軍兼頡闕都督拔蜜幹藍羨故左武衛將軍兼雙可闕

捨提欲防斯故左威衛大將軍兼延匐都督處木昆屈律防阿史那盎路故右金吾衛將軍兼俱闕都督關傍汗阿悉首那鞠大首領可汗頡利發右一碑十三人故大可汗驃騎大將軍行左衛大將軍昆陵都護阿史那彌則故右驍衛大將軍兼玆都督玆王白素稽故右武衛將軍兼闕

玆闕白回地羅徵疎勒王裴夷健蜜施康闕泥湼師師十姓可汗阿史那斛瑟羅吐渾靑駙馬都尉慕容諾曷鉢右驍衛大將軍兼波斯都督波斯王卑路斯十姓可汗阿史那元慶吐渾樂徒耶鉢於闐王尉遲琡吐火闕子特勒羯達健右二碑十六人石闕子石】

【忽那故左武衛大將軍闕十姓衛官大首領吐屯纈利發波斯大首領南昧闕木俱罕闕斯陁勒吐威衛大將軍兼堅昆都督結黌蠶匐膚莫賀咄吐蕃使夫論悉曩然吐火羅葉護咄伽十姓大首領鹽防都督阿史那忠節右金吾衛大將軍兼泃本都督五姓防麪葉護昆職黙啜使移力貪開達於播仙城河伏帝延吐蕃大酋長贊婆黙啜使葛暹嗔達幹玆】

【大首領那利自阿力碎葉州刺史安車施闕狄仁傑以下六十人畵像姓名今皆不存其見於奉天縣丞趙措繪像記者才二十九人焉措之記文多不盡載撮其大指略曰唐之諸帝功烈如太宗明皇者可謂盛矣宜其立隴完固及於無窮今兵火之餘荒墟壞皿瓦礫僅存理亦宜也獨髙宗武后之陵崇丘磅礡上詣靑防雙闕聳峙丹靑猶在是豈造物者有以扶防而致然耶抑亦窮匱國力深規厚圖使人未易窺耶轉運遊公一日按部過幹陵慨然興嘆乃錄髙宗天后時朝臣六十人重圖於陵所其間忠良骨鯁髙才俊逸如張說蘇延碩狄仁傑婁師徳劉仁軌唐休宋璟李嶠賀知章馬周李昭徳王綝張仁願崔神慶李務光張柬之魏元忠陸元方李懷逺畢誠杜景佺皆一代善士固當紀者若夫武三思韋巨源崔湜武承嗣蘇味道封徳彞之輩回邪憸佞負國自謀而皆繪形於壁鑱記於石丹靑可渝而善惡之迹不可變瑉石可磨而勸戒之意不可冺則斯名也其與天地同於不朽哉措之記在元祐七年六月吉日唐之諸陵各有陪見於志者此不具錄其諸帝之陵在幹陵之東者僖宗靖陵也在三原者髙祖獻陵也敬宗莊陵也武宗端陵也在云陽者徳宗崇陵也宣宗眞陵也在富平者中宗定陵也代宗元陵也順宗丰陵也文宗章陵也懿宗簡陵也在蒲城者睿宗橋陵也宗泰陵也憲宗景陵也穆宗光陵也】

圖志雜說

龍首山古志曰山長六十里頭入渭水尾達樊川頭髙二十丈尾漸下可六七丈又曰漢取山土爲城山之餘尾在城西南數里乃盡今按城南鼎門之西南北附城有土嶺可二三百步望之隱然如城俗名之曰土蛇嶺此卽山之餘土也又漢臺殿城闕皆取山土爲之是以髙大數千年不圮西京賦曰疏龍首以抗殿是也山之餘尾城南皆已湮平坡陀互出復見於唐大安宮西東西橫亙迆邐而去今大安宮城及內苑後墻含元殿臺一帶俱在山上下去平地可六七丈南望城市俯而視焉

【原自含元以東其地漸平不見垠堮一日登秦冢望之隱然而東直際滻水與白鹿諸原映帶南去又自長樂坡下其岡中斷道出其間其西廓然率多塹掘問之人云安西築邸時取其土也】

北斗城三輔舊事及周地圖記曰長安城南爲南斗形北爲北斗形今觀城形信然然漢志及班張二賦皆無此說予嘗以事理考之恐非有意爲也蓋長樂未央酇侯所作皆據岡阜之勢周二十餘里宮殿數十餘區惠帝始築都城酇侯已沒當時經營必須包二宮在內今南城及西兩方凸出正當二宮之地不得不曲屈以避之也其西二門以北渭水向西南而來其流北拒髙原千古無攺若取東城正方不惟太寛又當渭之中流人有至其北城者言其委曲迂廻之狀蓋是順河之勢不盡類斗之形以是言之豈後人偶以近似而目之也與

賦語文人之詞固多張誕然身未嘗至目未嘗覩亦未可輒拒而不信嘗讀漢人之賦遂覺西京臺觀之盛班孟堅曰軼雲雨於太半虹霓廻帶於棼楣又曰攀井幹而未半目眴轉而意迷張平子曰將乍往而未半怵悼栗而慫兢王子淵曰若播岸而臨坈登木杪以矙泉論者以爲皆危險悚懼非王公所宜乘履誠爲論予至長安親見漢宮故址皆因髙爲基突兀峻峙崒然山出如未央神明井幹之基皆然望之使人神志不覺森悚使夫當時樓觀在上又當如何由是觀之則數公之言未可遽謂張大也昔蔡九峯不信鳥防同穴後人譏之予恐不知而論將使後人而復譏後人也

小兒原駱氏志載新說唐皇子幼則居內漸長成於東內苑爲大宅於外爲十六王宅外又置百孫院王子王孫勿得出外鬭雞走狗蹴踘彈射於苑中龍首原俗號曰小兒原或曰今原東有西番浮圖至元中所建其下是一古冢經營之始塹之爲基得一石槨有篆文三曰小兒冢意者原名以是然今亦不知有此名矣

村名長安咸寧二縣民多以故宮殿門闕名其所居然訛謬不可盡記志稱下馬陵訛爲蝦蟇陵秦壽陵訛爲韓生冢建章宮訛爲貞女樓翠華殿訛爲祭酒臺不特是耳至以漢城爲陽甲城霸城門爲萬城門覆盎門爲紅門西安門爲黃門正武殿爲講武殿城中又有白麥殿亦不知是何名然亦有傳襲舊名而圖志不載者如以宣平門爲玉女門以其東有玉女山也以西門爲金天門亦非野人之語若此之類又恐前代舊有是名耳【有人嘗言於京師一朝官家見一雜書載陽甲城之說曰陽生於子而天方開甲始也漢有天下是爲一代開天之始如陽始生以期福祿於未艾觀其宮名未央可見愚按此說似爲有理然如其言則是陽甲之名漢已有之何故傳記皆無一言稱之且陽甲殷王漢固不當以古帝王之名目其城也宋次道長安志極爲精博亦不見取但言隋遷都此城遂廢俗呼曰楊廣城此說是也蓋煬帝弒父亡國民斥其名政猶時日曷喪云爾復何疑乎其後又轉而爲楊家也】

漢瓦形制古妙工極精致𨿽塵壤潰蝕殘缺漫漶破之如新人有得其瓦頭者皆作古篆盤屈隱起以爲華藻其文有曰長樂未央有曰長生無極有曰漢並天下有曰儲胥未央有曰萬壽無疆有曰徳合無疆亦有作上林字者昔人有於陳倉得秦瓦文曰羽陽千歲羽陽秦武王宮也以是知古人制作不茍𨿽一瓦甓必有銘識不特彛鼎爲然耳又有得瓦作楚字者亦秦瓦也秦作六國宮室於咸陽北阪上意者必用其國號以別之與又未央字瓦凡離宮故基亦皆有之今杜陵碎瓦中皆有未央長樂等字亦不知其何故也

古瓦陽靣多作小窩泥狀如雨防亦有作繩痕者予嘗過其鹿臺下見其敗瓦亦然乃知秦漢已前制皆作此但不知所以制之之意或曰蓋仰用者以固泥也說亦有理又唐瓦有如漆者蓋是碧瓦歲久而色變也漢瓦皆素獨故城中未央瓦表裏皆黑堅如鐵錫今不多得其所得者皆離宮瓦也由是言之𨿽其宮室壯麗猶見近古尙質也與

長楊關中人家園圃池沼多植白楊今景龍池尢多皆大合抱長數丈葉厚多風恆如有雨因憶唐人詩朝元閣上西風急都入長楊作雨聲正謂此樹以見故宮悲涼之意也說者以長楊爲漢宮今宮在盩厔去驪山百餘里殊無相渉且漢以木名宮如桂宮棠梨豫章五柞者非一又安知長楊不以是木名耶

樊川【本樊噲食邑故名人云今其墓在神禾南原上】長安名勝之地周處士韋夐唐杜公牧之祁國杜公奇章牛公之居皆在焉唐人語曰城南韋杜去天尺五可見昔時之盛今𨿽殘廢之餘而終南之神秀原陸之澶漫源泉之灌注艸木之蔥蒨近蜀之饒固自若也然古人勝遊之迹見於文章篇什者歷歷可考變遷以來蓋有名存而實亡有有其處而名不可知者前輩有張茂中同其友爲城南之遊嘗作記以紀之當時遺迹猶有存者今欲訪之尙能見其彷佛據可知者別爲一圖掇其遺漏以補其闕曰杏園者唐新進士宴遊之所在曲江鴈塔之南今皆耕爲民田曰韓莊者在韋曲之東退之與孟郊賦詩又送其子讀書之所也鄭莊又在其東南鄭十八防之居也曰塔坡者以其浮圖故名在韋曲西何將軍之山林也【今其地出美稻土人謂之塔坡米】蓮花洞在神禾原卽鄭駙馬之居所謂主家陰洞者也翠微寺在終南山又有牛頭寺坡所謂靑山意不盡衮衮上牛頭者也李抱玉碑在杜水村有墳栁宗元碑昌黎之文在少陵原之北【人云陵西有子美故宅】蕭灌墓在焦村吐蕃論弓仁墓在趙村渾瑊墓亦在城之西南餘皆不能備載噫髙岸爲谷深谷爲陵而況區區之宅第丘壠哉特以古人之名所仰止不欲遺之故耳樊川今有華嚴寺但謂之華嚴川云【其東十里許有興教寺在原半全望南山最爲名勝】

杜陵今在奉元城東南二十五里三趙村陵在髙原之上卽所謂鴻固原也陵之制正方詢之居人每方百二十步據地六十畝四靣去陵十餘步皆有觀闕基趾其東南數十步又有一陵形制差小皇后王氏之陵也【按漢史宣帝後許氏早崩葬杜陵南園去杜陵十八里今在司馬村少陵原上俗呼曰司馬冢豈以後葬博陵所葬遂誤稱耶又霍后廢立王媫妤爲後後爲太皇太后年七十餘成帝時崩合杜陵村東園其陪葬之冢稍大者恐是淮陽憲王等母三媫妤之塜其小者或貴人以下冢也何以言之若羣臣附葬必不在後宮之列以是知之】其東陪葬數十冢環拱森列大小不等其北里許亂冢百餘自是以北直至城南東西延亙髙原之上累累皆是但不知其名耳

前代陵冢大明宮城北十里許唐禁苑也近漢城之東有大陵十餘制度雄偉年代久逺必古帝王陵也其西南亂冢尢多以予觀之蓋是秦陵何則唐之禁苑非營之所苻姚西魏世代不逺干戈相仍恐無此承平之制設謂當時帝王之陵亦不當如此之近且西魏孝武陵在渭南文帝及後周文帝陵皆在富平隋文陵在武功煬帝陵在畢原宇文陵在好畤苻健嘆石安原而有終焉之志周漢諸陵皆不在此獨秦陵不見今樗裏子墓在漢城中莊襄陵在今城東始皇扶蘇陵又在臨潼正與此陵俱是一帶予固以爲秦陵無疑也其餘叢冢駱天驤所載韓信冢在霸城東三十里新店則夫漢及苻姚以降諸臣或亦有之不可知也大抵古人陵冢圖志𨿽載其處然亦不敢必其所指是亦知之之一道也

華州亂石華州東有亂石十餘里蔽野橫路馬閡幾不可行其大者皆如岡阜而不成山問之人云少華山崩也遂考諸宋史熙寧五年九月知華州呂大防言少華山前阜頭谷山嶺摧陷其下平地東西五里南北十里潰散墳裂湧起堆阜各髙數丈陷居民六社凡數百處林木廬舍亦無存者【華山之民言數年以來谷上常有雲气每遇風雨卽隱隱有聲是夜初昏略無風雨山上忽霧起有聲漸大地遂震動食頃卽有此變金翰林應奉蘭泉張建有石字坡賦序云坡在華州之東宋熙寧間阜頭神所移也皇統已已春道過其間觀而賦之今其地有阜頭神廟壁畫風雷山移之狀】因閱前史漢獻帝初平四年華山崩裂世逺不可推究唐武后垂拱二年新丰有山湧出初六七尺漸髙至三百尺名曰慶山今在臨潼東南三十五里與此事皆在人耳目者遂表出之嗚呼大化旋移振蕩廻薄神變翕忽何怪不有夫以漢之獻帝唐之武后宋之神宗而皆有此希聞之大異則其爲國亦可知矣

火余碑唐碑爲巢寇所燬而尙存者三其一華山碑在西嶽廟剝裂之餘巉巖削刻勢轉奇特初不類爲碑也卓立而不僕者數百年矣其一華萼樓碑在景龍池南其一右軍碑在城西北嗚呼碑之壊以屋累也其意本欲傳逺區區以屋覆之其爲計也淺矣

試官石在九耀街武安王廟前橫臥街側色黑而瑩長四五尺髙二三尺世傳唐時舉人就試以釘釘之卜其中否今觀石上有釘數十餘釘頭皆露亦有半入而上曲者昔李將軍射石飲羽蓋偶然耳此豈偶然者耶其理殆不可曉

關中碑刻【自石鼓而下秦漢以來所在甚多而唐碑尢盛兵火之餘殘毀無幾或爲野人賣爲寺觀墳墓之物風紀亦嘗禁之然終不能禁也今文廟有趙明誠金石目錄三十卷而多不載所在或云又有田氏京兆金石錄亦不復見惟儒士駱天驤嘗錄石刻一編附其所著類志後自言跋履荊莽尋訪抄錄垂六十年然皇甫誕碑今在鳴犢鎭亦率更所書字畫尢偉而不及載則所遺者多矣余嘗命魯齋書院刋補駱志闕失因增續得碑刻於後而未暇也後之博雅君子得無有志乎云爾】

圖制有宋呂公大防所訂志中時亦引用觀其布置大段皆是然其宮室臺榭門闕委曲之詳理固不能盡也近因刻梓復加比較見其與志微有不合或與故迹顯然相戾者略載一二唐大安宮髙祖所以處秦王也志曰在宮城之西今乃在其西北壊堞宛然今人猶曰秦王府圖本所載是也宮城西偏附城有小城垣卽掖庭宮也今見其處止可容置一宮而圖乃以大倉雜處其中大非所宜又志亦不曽載若此之類必是碑本磨滅後人不詳誤附之者【又漢城中有石人石馬定心石之類今皆去之】掖庭東北垣上有一方臺不知何基考之於志恐所謂宮人教藝之所名眾藝臺者也注云舊圖有之遺迹尙存今圖本卻無不敢附入其顯然相戾者內苑北偏半在龍首岡上今其東乃是城墉兩頭有二角樓基迹皆髙數丈其南卻是平地全無系著其北樓基西有小墻基折而西去卽內苑之北墻也其墻約二里許直一大基方廣數丈墻亦自此而絕其基正當大安宮之東北以志考之當是翠華殿基所謂祭酒臺者是也不然是亦樓基其西南樓基歲久湮平遂使後人疑也今圖乃以禁苑之毬塲悞置在此其上項所存城墉樓基與畫本宮殿全不相合然竟不曉當時之制果如何也因記於此欲使觀者必參志而求之方見古人全盛之制

水磨賦浮休居士之所作也【華州壁有石刻不著姓名或曰宋張舜民字蕓叟號浮休居士未詳是否】序曰浮休旣投迹少陵一日有以水磨求售者相其地乃古之宜春苑也今謂之韋曲自漢唐己來諸韋居之與後周逍遙公曬書臺唐杜岐公韓退之舊業鄭都官之園池鄰里籬落垠堮皆在人云李太白嘗居此地仰終南之云物俯滴水之淸湍喬林隱天修竹蔽日眞天下之奇處關中之絕景也暇日聊爲之賦云粵自大朴旣散機事滋熾抱甕無譏斵輪攺制脫大車之左轂障橫流之肆置圭測深淺審度靣勢覆廈屋之沈沈釃長溪之沸沸徒觀夫老稚咸集麥禾山積碓臼相直齒牙相切碾磨更易晝夜不息洶洶浩浩砰砰礚礚鼓浪揚浮交相觸擊飛屑起濤雪翻冰析仰而觀之何天輪之右旋覆轑膠戾蟻行分寸遲速間隔俯而察之何地軸之左行消息斡連搘撐挺拔千匝萬轉而不差忒逆而視之修渠繩直髙岸壁立沄沄漾漾滉滉瀁瀁如坻之平如練之明忽然走下若眾壑之赴禹門也順而索之盈科後進遇險斯止瀲瀲灔灔成文布理汪澄淵黙乃見柔徳力盡而休功成而退若君子之善出處也彼華山三峯之飛瀑呂梁百步之噴沫獨有賞心之玩曾無利物之實未若斯磨也不逾尋丈之間不匱一夫之力曾無崇朝之久而可給千人之食如是則驢馬不用麥城任堅農夫力穡知者圖焉故君子役其智小人享其利眞爲一鄕之賴豈止一家之事賈生曰水激則悍矢激則逺萬物回薄震蕩相轉孔子觀於川流莊生監於止水因事防理是謂道紀況夫雍爲九州之沃壤潏乃八水之上游樊杜引其吭丰鎬匯其尾壽山禦其表崇岡固其裏空淡鳥沒木老天深憑髙四顧騁望千里其地產則動植飛潛充物旨美無所不備天府取之而不竭陸海探之而無底其人物則有漢唐已來韋杜二氏軒冕相望園池櫛比逍遙公築臺而曬書杜君卿鑿山而引水韓退之之西鄰鄭都官之北鄙參以太白忘機脫屣𨿽時代之屢遷顧風流之未弭末有一叟扶杖來止非夷非惠不農不仕或釣或弋翺翔徙倚鶴髮鮐背頽然而已矣

補遺【晉湣帝建興元年劉曜攻長安入外城焚龍尾及諸營還屯逍遙園四年曜攻防長安外城晉麯允退守小城今按故城止有大城二重長安志亦不云有小城惟載帝王世紀曰漢初置長安城本狹小惠帝更築廣大以是而推恐初置者爲小城惠帝所築乃是外城卽今故城是也但歷代變遷其迹不存耳不然豈有王者之都無外郭耶又長安城門名多重補愚恐亦有內城門名後世不詳並指爲一城也何以知之志書宣平門注曰王莽攺曰春王門民曰東城門其外郭曰東都門西京賦亦曰經城洫營郭郛是其一證歟又所引漢舊儀及郡國志說漢城里數處必有悞字龍尾營退之詩亦曰終南曉望踏龍尾注曰龍尾坡長安地名今按龍首山頭入渭水其尾則與杜陵諸原相去不逺矣逍遙園志載其名見於姚秦西魏時以晉史言前世已有是園但不言其處駱天驤謂今圭峯艸堂是也予以還字推之恐當在滻水之東又誌書記都長安者西漢及晉苻姚魏周隋唐皆有宮闕然劉曜亦都十年史稱曜作酆明等宮及壽陵周四里後依霸陵制度志則不書今𨿽不知其處覽古者亦當知之】

【晉湣帝時盜發漢霸杜二陵及薄太后陵得金帛甚多按漢史文帝治霸陵皆瓦器不得以金銀銅錫爲飾其儉至矣然猶不免爲盜所禍夫茍有封樹之迹者豈信其儉而無物哉且所謂得金帛多者豈景帝不能盡遵文帝之訓或杜薄二陵所有不可知也唐之諸陵亦皆遇盜惟幹陵獨完豈偶深祕盜不知之今其西北有大溝人謂之黃巢溝其發掘處也俗又云幹陵之上人有遊戱慢侮及取其瓦石者輙有靈響或別有他咎往有驗者夫武氏之威震赫一時百世之下尙能驚動禍福人耶】

余旣爲秦陵辯矣因閱史記具列秦先君葬所其所名地有可知者有不可知者大槪不出秦雍之域也其可知者圖志亦不盡載其不可知者今所在無名之冢又安知非是耶今敍史記所載以補志之闕且見餘言之不妄云襄公文公葬西垂【秦始立國在岐之西今隴西之西縣】寧公出子葬衙【馮翊有衙縣記曰寧公徙居平陽葬西山注曰郿之平陽】武公宣陽聚東南【紀云雍平陽初以人從死死者六十六人】徳公宣公成公陽繆公雍【皇覽曰冢在槖宮祈年觀下從死者百七十七人】康公竘社共公康公南桓公義丘裏北景公丘裏南【一作僖公】畢公車裏北【卽哀公】夷公左宮惠公車裏【一云蘭公予陵園】悼公僖公西城雍龔公入裏【一作人裏愚按裏者二十五家之名今樗里正在長安城中凡以裏名者恐亦有相近者】躁公葬悼公南懷公櫟圉氏靈公悼公西簡公僖公西出公雍獻公囂圉孝公弟圉惠文王始都咸陽公陵悼武王永陵【皇覽曰秦武王塜在扶風安陵西北畢陌大冢是也人以爲周文王塜非也周文王塜在杜中今按咸陽圖畢有周文王冢以是考之則是秦武王冢矣】昭襄王茝陽【今霸陵也自酈以西皆茝陽紀又云宣太后茝陽酈山】孝文王壽陵莊襄王茝陽【今東門外呼韓生冢者是也】始皇酈邑【扶蘇冢亦在焉】二世宜春【紀曰以黔首二世杜南宜春苑中】

秦瓦禦史宋宜之嘗於阿房故基得一古瓦長二尺許髙廣六七寸正方漸殺如斧形宛然若屋狀堅厚如白石隱隱徧作繩痕其相接處亦有筍距如今瓦但朴素耳長安古迹此類甚多但不得盡見也

長安志圖卷中

欽定四庫全書

長安志圖卷下目錄

涇渠總圖

富平石川漑田圖

涇渠圖說

渠堰因革

洪堰制度

用水則例

設立屯田

建言利病

總論

長安志圖卷下目錄﹤史部﹐地理類﹐古迹之屬﹐長安志圖﹐卷下﹥﹤史部﹐地理類﹐古迹之屬﹐長安志圖﹐卷下﹥

涇渠圖說

渠堰因革

一曰鄭國渠按漢志韓苦秦欲罷【音疲】之無令東伐乃使水工鄭國說秦鑿涇水自仲山西邸瓠口並【傍去】北山東注洛三百餘里【洛今漆沮水也】欲以漑田中作而覺秦欲殺之國曰臣爲韓延數年之命而爲秦建萬世之利也卒使就渠渠成而注塡閼之水【塡音澱閼於去聲說文曰澱�濁泥】漑舄鹵之地四萬餘頃【舄音昔鹵音魯咸鹵之地也】收皆畆一鐘

二曰六輔渠漢孝武元鼎六年倪寛爲左內史奏請鑿六輔渠以益漑鄭傍髙卬【仰同】之田【師古曰在鄭國渠之裏又曰仰謂上向素不得鄭國之灌漑者也水經曰此則於鄭國上派南岸更辟六道小渠以輔助漑灌耳云陽三原兩縣界渠迹尙存亦曰輔渠今北限渠所經蓋其地也但謂南岸者可疑恐當作北岸又兩縣北境淸冶二水漑其髙田卽輔渠之遺制也】

三曰白公渠太始二年趙中大夫白公復奏穿渠引涇水首起谷口尾入櫟陽注渭袤二百里漑田四千五百頃民歌之曰田於何所池陽谷口鄭國在前白渠起後舉鍤爲云決渠爲雨涇水一石其泥數斗且漑且糞長我禾黍衣食京師億萬之口【按谷口卽今洪口也涇水自其中出在瓠口之上白公非別爲一渠也但以鄭渠勢髙涇塞不行更於上流別鑿一口下流則就鄭渠之故迹耳今白渠口上去谷口五里又按鄭渠尾入於洛白渠尾注於渭注渭者由石川河入渭也宋丰利碑云考鄭國渠東注洛今石川河之東今渠抵石川而注乎渭石川今益深識者方引渠跨之則四萬頃之饒不足多也今按沮水一源分爲二流本出延安中部宜君二縣西子午嶺其山脊以東之水經鄜州澄城同州朝邑以逹於河亦曰洛水其山脊以西之水經寧州襄洛縣入邠州界至耀州華原南與漆水合至富平縣東南入渭其名亦曰石川河意者古昔此河渠岸尙淺必堰此水與涇水合澆以東之地是以有四萬頃之多故曰鄭渠東入洛也後來此河渠漸深涇水不能過故白渠止入九河以注乎渭但漑數千頃而己宋碑之說蓋欲引涇水跨越此河以益漑田之數然其實不能行也】

四曰丰利渠宋大觀中詔開石渠防涇水入渠者五尺下與白渠會漑七邑田三萬五千九十餘頃【丰利渠口又在白渠之口所謂洪堰者是也今有宋資政殿學士侯防撰碑具存其文略曰】

大觀元年閏十月主客員外郎穆京奉使陜西旣復命以白渠歲罷民堰水起十月盡次年四月其間水囓堰與隄防圮壞漑田之利名存而實廢者十居八九得獻說者宣徳郎範鎬鄜州觀察推官穆卞以謂熙寧間嘗命殿中丞侯可自仲山旁鑿石渠引涇水東南與小鄭泉防下流合白渠鳩工自熙寧七年秋至次年春渠之已鑿者十之三當時以歲歉弛役今其迹可考案舊迹而道建瓴之勢因民心而興萬世之利易若反掌乃詔本路提舉常平使者趙佺與獻說者相地計工二年七月詔可俾佺董其事經始以是年九月越明年四月土渠成下廣一丈有八尺上廣五丈深視地形之髙下袤四千一百二十丈南與故渠合計工六十一萬七百有奇越明年閏八月石渠成下廣一丈有二尺上廣一丈有四尺深視地形之髙下袤三千一百四十有一尺南與土渠接又度渠之北視其勢髙峻畱石僅三丈裁通竇以防漲水計工四十九萬八百有奇九月甲寅疏涇水入渠者五尺汪洋湍駛不捨晝夜稚耋驩呼所未嘗見凡漑涇陽醴泉髙陵櫟陽云陽三原富平七邑之田總三萬五千九十有三頃異時白渠所漑不過二千七百餘頃歲以八月屬民治堰土木一取於民費以億計夾渠之民終歲閔閔然望水之至不可得而輸賦如平時民以是重困是役也費不煩民因民之利工垂成臣穆京適帥秦鳯上遣京視役且撫問官屬給賜工師緡錢逺方知上之徳意明見萬里鼓舞趨役不日而成鑿山堙塹民不告勞旣奏工上嘉之詔賜名曰丰利渠

開修洪口石渠題名記【石多闕字節略其文】永興軍耀州六縣民田舊資白渠灌漑之利歷時已久涇流寖低渠勢髙卬不能取水廼歲八月六縣令率夫數千集良材起巨堰堰水入渠至明年四月去堰所漑田則二千頃然堰成輙壞或數月壞故興修之功要爲文具而民無實利大觀元年今秦鳯路經略使穆公侍郎京以太府少卿出使陜西宣徳郎範鎬承直郎穆卞因言開修洪口石渠之利穆公具聞於朝提舉永興軍等路常平等事趙公佺被旨相視具陳可成之防朝廷從之遂命趙公總按渠事初議鑿石與涇水適平然後立堰以取水趙公謂立堰當爲逺計廼使渠深下水靣五尺則無修堰之而利溥且久旣終功凡石土渠共七千一百一十九尺石渠北自涇水上流鑿山尾南與土渠接初料一千四百二十五尺其后土石接處發土見石廼展一千七百一十六尺通計三千一百四十一尺上廣十有四尺下廣十有二尺淺深隨山勢其最深者三十八尺分六縣防工四十六萬二千九百一十三料工之始視石之堅柔定以尺寸爲工其下石頑攻不中程乃增工二萬七千九百五十三凡石渠之工總四十九萬八百六十六二年九月工興四年九月畢土渠北自石渠口東南與故渠接初計六千四百五十九尺而所展石渠旣已省一千七百一十六尺其後接故渠處土雜沙石隨治隨壞度不可持久廼卽其右開橫渠二百尺與故渠合地脈堅實功簡而徑又省舊所治渠九百六十五尺實計土渠三千九百七十八尺上廣五十尺下廣十有八尺淺深隨地形其最深者七十五尺分六縣會工二十一萬一千八百一十六內涇陽三原髙陵所有石棚隱土下厚或一丈或七尺八尺廼損土工一萬一千八百一十一而增椎鑿之工四萬七千九百七十九凡土渠之工總二十六萬七千九百八十四二年九月工興四年五月畢渠成惟石渠依涇之東岸不當水沖廼卽渠口而工入水鑿二渠各開一丈南渠百尺北渠百五十尺使水勢順流而下又涇水漲溢不常廼卽火燒嶺之北及嶺下因石爲二洞曰廻瀾曰澄波限以七尺又其南爲二閘曰靜浪曰平流限以六尺以節湍激渠之東岸有三溝曰大王溝小王溝又其南曰透槽溝夏雨則谿谷水集每與大石俱下壅遏渠水廼各卽其處鑿地陷木爲柱密布如櫺貫大木於其上橫當溝之衝暑雨暴至則水注而下大石盡格透槽之口與石棚接如此已無患餘二溝則鑿渠兩岸比大木覆其上溝水入於涇【石棚者石隱地中上下皆土不止一處其當溝口者水從下過空如棚狀今所謂暗橋者是也大王溝小王溝透槽溝三溝皆在古白渠之北宋丰利溝之東其溝皆從東來橫衝渠身開渠之時將上二溝下流穿斷惟透槽溝至渠上適有石棚渠水流於棚下暴雨則水石從棚上過流入涇河惟此三溝水石皆落渠中故當時樹木爲柵以拒大石而砂礫尙入渠內至前金時有主簿荊姓者始當一溝入渠之處構兩石橋於涇水上使與溝口相接其制橋上外髙中低一如槽狀若遇溝水暴漲砂石皆從上過擗入涇河而渠方免石壅之患今人猶呼曰澄水槽】又其東且十里曰樊坑當白渠之南岸其北直大溝溝水漲則岸壞與渠流俱潰壅之則渠不能容而下流爲田患廼疊石爲渠岸東西四十尺北髙八尺上濶十有七尺其南石尾相銜而下四十尺溝水至則渠之所受滿其隄而止其上泄餘水以注坑中與涇合土石之工畢於是平導涇水深五尺下瀉三白故渠增漑七縣之田一晝一夜所漑田六十頃周一歲可二萬頃大觀四年九月朝散大夫專管勾永興軍耀州三白渠公事都大提舉開修石渠飛騎尉蔡溥記

至大元年承徳郎陜西諸道行禦史臺監察禦史王琚建言於宋渠上更開石渠五十一丈

元料渠長五十一丈濶一丈五尺深二丈計積一十五萬三千工每方一尺爲一工已開一十四萬三千五百四十六工五分未開九千四百五十三工延祐元年興役後至元五年渠成【延祐元年至三年先開一十二萬三千一百七十九工四分至元二年再開四千四百零二工一分五年再開一萬五千九百六十五工是年秋故堰至新渠口堰水入渠王琚字神瑗濟南鄒平人建言未行去職後再使督之】

諸渠於至元十一年九月初二日準奉大司農司札付呈準中書省札付先後講究定條畫使水法度內一欵節文【後凡文案仿此皆低行大字書之】自古以來靑冶濁谷石川金定薄臺等水並耀州三原富平邠州管下淳化縣行流河水俱系灌漑田禾於民久利之事並令河渠司官管屬聼授節制每渠設渠直渠長一名依涇水例請給申報水直按長安志涇陽髙陵櫟陽云陽三原富平醴泉七縣皆涇水所漑之地今惟涇陽髙陵全被涇水之利其云陽【北境髙卬涇水不及今引冶谷水自西北淳化界來分爲七渠以漑近山之地】三原【北境髙卬涇水不及今引濁谷水自西北華原界來分爲六渠以漑近山之地】富平【舊時南境北引白渠澆漑脾陽大澤丰潤三鄕今皆撥屬三原櫟陽餘地卽引石川金定之水以漑其名是於志曰薄臺川東南入漆沮河漑民田○堰武渠漑民田八里○白馬渠漑田十五里○長澤渠漑田十五里○石泉渠漑田一十里○○永濟渠漑田十二里○文昌渠漑田十里○髙望渠漑田三里○陽渠漑田十五里○直城渠漑田二十里】醴泉【本漢谷口縣治所在涇水西其東北境則入云陽涇陽至今猶有不毛之田在涇水東以其灌漑夫役不及宋修石渠六縣夫亦無醴泉意亦此歟】櫟陽【除涇水所漑之外其東北境頗髙涇不能及遂引石川水逕斷原東梁村過白渠西南以漑其地】武功【唐咸通中京兆秦修六門堰以韋川莫谷香谷武安四水漑武功興平咸陽髙陵等田一萬餘頃今廢又有升原渠普濟渠皆漑民田今廢】長安咸寧【二縣亦有可漑之水往往廢涸不能詳記今知其一咸寧縣有龍首渠東南自滻水分出至城四十餘里以漑園圃之田其餘民自疏引以漑者又多官府不治也按志所載與今異者恐或各有廢置是以不同】洪堰制度

本朝因前代故迹初修洪口石堰【修洪口卽谷口也前代已有是名方言云凡石阻河流爲洪又蜀人謂水口今縣有射洪徐有呂梁二洪義與此同】當河中流直抵兩岸立石囤以壅水囤行東西長八百五十尺每行一百零六个計十一行濶八十五尺總用囤一千一百六十六个

照得洪口往日水擊西岸渠口在東勢直衝堰故常吹去今來復擊東岸自癸已年創立渠堰每年增修【云云】囤行廣密委是堅牢𨿽遇水漲止是衝破龍口或捲去堰上石頭或吹損囤口或衝透囤眼故每歲增修及淘石渠上下泥沙人功不輟又舊例水軍三十人看堰今議得令各縣差富實人夫二名五縣計一十名看堰若有微損卽便補修【近來修理物色石囤每个用椽兩缺四十八條擗稷二條棗條六十擔石積長五百七十五尺髙一丈濶一尺白艸一十擔椽每人一日采打二條爲一工棗條每人一日采打一擔爲一工石積每人一日搬運長五尺髙一尺濶一尺爲一工艸每人一日采打五擔爲一工編造每囤用夫六名一日編造一个爲六工塡囤每囤用夫一十二名爲一十二工缺囤眼每个石積一百四十五尺髙一尺濶一尺白艸五擔塡囤眼每个夫三名爲三工○下囤腳索每囤用索二條各長三十尺每條麻半斤錐囤麻每个用麻四兩其餘什物在外】

石渠下廣一丈二尺上廣一丈四尺土渠下廣一丈八尺上廣五尺深視地形之髙下渠岸兩邊各空地一丈四尺

舊例岸兩壁無得當攔巡水道徑【後稱空地者放此○按今見行渠身卽宋之丰利渠也王禦史新開石渠亦同但身不及耳其立囤處河身亦窄今只用囤二行數皆減於舊矣】

立三限閘以分水凡二所三限閘其北曰太白渠中曰中白渠南曰南白渠太白之下是爲邢堰邢堰之上渠分爲二北曰務髙渠南曰平臯渠彭城閘渠分爲四其北曰中白渠其南曰中南渠又其南曰髙望渠又其南曰隅南渠中南之下其北分者曰析波渠其南分者曰昌連渠渠岸兩邊各空地八尺凡渠不能出水則攺而通之

照得三限彭城兩處蓋五縣分水之要北限入三原櫟陽云陽中限入髙陵三原櫟陽南限入涇陽至分水時宜令各縣正官一員親詣限首眼同分用庶無偏私若守閘之官不應或妄起閘一寸卽有數徼餘水透入別縣甚宜關防【三限閘在今洪口下七十里彭城閘又在下二十里或曰平石者秦人音訛也今並稱之○圖經雲中白渠首承太白渠東入髙陵界南白渠首承中白渠亦入髙陵界長安志云白渠自涇陽縣界三限下中限爲一渠流至縣界彭城以下分爲四渠注曰唐寶歷元年令劉仁師請更水道渠成名曰劉公渠彭城堰○今按涇渠水道斗門時多變易以故或與舊迹不同皆因歲久渠深岸髙水不能上凡其可通之處輙爲一渠其名亦異今惟三限下正渠及彭城下四渠猶系舊名其析波渠道已非故迹今中限正渠彭城閘二其北有一小渠名曰狂渠閘下其北又一小渠名曰寧王渠若此之類固不能偹載也】

立斗門以均水總爲斗一百三十有五渠岸兩邊各空地五尺限上斗門十九【南邊自白公斗起水次曰長渠斗城村斗染渠斗駙馬斗聖女大斗聖女小鬥智光斗石刼斗七刼斗何氏斗李相公斗威聖斗店西斗寧村斗小畱斗雙槐斗張房斗三屋斗凡一十九】南限斗門十二【自南邊唐婆下斗起水次唐婆中斗唐婆上斗楊南斗杏園斗端正斗佛寶斗盧從斗長流斗落橋斗省斗曹午斗凡一十二】中限斗門十【南邊西魯斗起水次赤賜上斗赤賜下斗楊三斗西王郭馬斗凡五○北邊小渠長流馮下斗起水次長流馮上斗園內鬥髙陽斗狂渠斗凡五】北限斗門五【南邊石囤斗起水次東公主斗西公主斗南北王斗凡四○北邊師和斗一】務髙斗門二十三【南邊安業斗起水次周閏斗東安仁斗長閏斗段洪斗歸厚斗西安仁斗丰樂斗通流斗阜民斗歲丰斗閏陵斗柿園斗掘斗大王斗小王斗景公斗通斗翟家鬥穆王斗薦福斗凡二十一○北邊廣盈務髙二斗】平臯斗門八【南邊觀相下斗起水次觀相中斗觀相上鬥曲渠下鬥曲渠上斗平臯下斗平臯中斗平臯上斗凡八】中白斗門二十三【南邊永壽斗起水次安陽斗安慶斗東陽斗善利斗普濟斗普閏斗廣利斗周吉下斗周吉上斗王化斗任村斗畱趙斗渭化南北二斗興聖斗神防斗凡十七○北邊武彊一斗閏寧王斗小渠上斗二下斗二中斗一凡五】中南斗門十五【南邊兩金斗起水次安陽斗望丰上下二斗丰阜斗丰穰鬥富仁斗孝義斗辛家鬥仁壽斗髙望斗凡十一○北邊廣濟斗馬家鬥通逺斗六宅鬥凡四斗】析波斗門一【北邊通缺斗一】昌連斗門三【南邊下中上凡三斗】髙望斗門十一【南邊信陵斗起水周夏上下二斗嚴應斗通利下上二斗閏益斗閏仁斗通閏斗魏閏斗北邊仁公斗】隅南斗門五【南邊信陵斗起水次安信斗房家鬥新開斗東魯斗凡五】凡水出斗各戶自以小渠引入其田委曲必達

舊例仰渠司正官預爲修渠砌疊斗口使無壅滯又體知得人戶偸開斗口故使渠岸頽毀望令渠水偏入其地亦有懶惰不肯修理仰巡監官斗門子預爲催督利戶修理渠口或令石砌木圍無致損壞透漏費水

又如遇開斗澆田渠司差人隨逐水頭監督使水如有違犯卽便申報

退水槽凡遇漲水泄以還河

邢堰【堰之始不知起自何時蓋爲北限地髙水勢不能及遂引淸冶二谷之水經三原縣龍橋鎭以東至邢村截河爲防堰其水與涇合流以漑三原涇陽並渭南屯所之田今其堰長四十餘步其下水分爲二渠中有深溝一道蓋古白渠之故道也水不能入故堰絕之分灌髙田至今人名其溝曰幹溝】

凡修渠堰自八月興工九月工畢春首則植楡栁以堅堤岸年例先於七月委差利戶各逐地靣開淘應於行水渠道須管行水通快又每遇春首令各斗利戶逐其地靣廣栽楡栁以堅堤岸免至當時修理及禁諸人不得斫伐

凡水廣尺深尺爲一徼以百二十徼爲凖守者以度量水口具尺寸申報所司憑以布水各有差等

舊例三限平石兩處系關防分水禁限五縣各差監戶一名與都監一同看守限口每日探量水深尺寸赴司申報【徼音叶古有徼道謂巡禁道也水家取以爲量水凖則之名今農者耕地一方謂之一徼義與此同其法量初入渠水頭深廣方一尺謂之一徼假令渠道上廣一丈四尺下廣一丈上下相折則爲一丈二尺水深一丈計積一百二十尺爲水一百二十徼是水之至限也其三限口各以廣狹視此爲凖守限者每口探量具徼數申報所司憑以分俵水盛則多給水少則少給凡遇用水斗吏具民田多寡入狀承合得徼數刻時放水流畢隨卽閉斗交付以上斗分大槪水一徼一晝夜漑田八十畝違者罪罰之今時下流閘下石渠岸裏有一石前人刻以志水者也爲之語曰水到兒觜百二十徼水嘗聞主守者曰今水𨿽至其則猶不及全徼蓋渠底不及古渠之深也○又水法多言水直直本是程字亦音訛也正猶彭城作平石云耳】

用水則例

凡用水先令斗吏入狀官給由帖方許開斗

舊例仰上下斗門子預先具狀開寫斗下村分利戶種到苖稼赴渠司告給水限由帖方許開斗上下斗分承水時刻澆過苖色頃畝申破水直違時者斟酌斷遣

自十月一日放水至六月遇漲水歇渠七月住罷照得十月一日放澆夏田三月澆麻白地及秋白地四月止澆一色麻苖一徧五月攺澆秋苖今渠司舊例五月澆秋每夫三十畝此時麻正仰澆秋苖亦渴放水人戶計其所利麻重於苖將水分澆水司爲不系一色輙便斷罰深爲未便議得各人合得水限於內分用又不過其所限𨿽非一色苖稼合從民便以厚其利又舊例驗工合澆麥苖秋禾頃畝間遇天旱可澆者不得使水不須澆者卻令使水如此澆漑妨悞不便今後驗合澆頃畝如不過元數從民便使水毋得因而多澆如違斷罰

每夫一名漑夏秋田二頃六十畝仍驗其工給水【今實漑一頃八十畝】

照得舊日渠下可澆五縣地九千餘頃每夫一名澆地一頃三十畝自十月一日入水漑田至七月十五日住罷方才周徧卽今五縣地土亦已開徧大約不下七八千頃所起人夫一千五百名每夫澆地一頃七十畝計地二千五百餘頃亦是十月入水七月方罷以此揆之則所澆之地實同而入官之地數則少明見其餘地畆每嵗止是貨賂渠斗人吏盜用澆漑事發斷罪民甚苦之乂切知人民數多一家之地多者不過一二頃少者或十畝故一頃三十畝爲限取夫一名以此計之則上戶之家不過二名下戶或三戶或五戶出夫一名今日地廣民稀難同此例一家所占多者或十頃至五頃𨿽小戶不下一頃有餘是故人民畏其夫多匿地盜澆冒罪致罰接踵相繼議得不若令夫一名依前限一頃三十畝爲則加地一倍止出夫一名添給其水如此加倍則民𨿽少亦可擬往日人戶三分之二矣如有盜澆供地不實嚴行斷罰又舊例每夫一名計澆田夏田一頃三十畝秋田四十畝共一頃七十畝議得今地廣人稀若依舊例其水有餘中間不無巡水之徒令無夫之家買水澆漑今擬令人戶更不增添夫數每夫一名令澆二頃六十畝庶望革去買水之獘又人戶合澆田禾頃畝照依舊例驗工輪畨使水各斗下若有在前不出夫役使水之家今後無得使水濫澆官斗門子人等私賣與水者依例斷罸

行水之序須自下而上晝夜相繼不以公田越次霖潦輟功舊例各斗分須要從下依時使水澆漑了畢方許閉斗隨時交割以上斗分無得違越時刻又使水屯戶與民挨次自下而上漑田又體知得用水之家多使驅丁看水至冬月澆田遇夜避寒貪睡使水空過至明卻稱不曾澆漑遲違田時枉費水利合行嚴加斷罰又五縣行使各水斗口舊例自下而上挨排次序放澆卻因地形髙低不等累經洪水吹濯渠深地髙在前官司權令打立截堰放澆今來體知得其餘斗分不畏公法屯利人戶將地不盡實報倚仗人眾接上築打私堰將下次利戶合便水直攺豁恣意放澆直至夜深卻將水直分豁下流已下利戶不曾隄備以致泛溢澆過不應地畝或還入河虛費水利議得除渠深地髙必用倒堰斗口比及定奪以來權且依舊外至其餘斗分務要依例自下而上挨排次序照依元供地畝合澆水直放澆無得似前打立截堰縱意多澆違者斷罪【按五縣之地本皆斥鹵與他郡絕異必須常漑禾稼乃茂如失疏灌𨿽甘澤數降終亦不成是以涇渠之利一日而不可廢也】

諸違官禁作姦獘者斷罰有差

照得大司農司元定若有違犯水法多澆地畝每畝罰小麥一石至元二十年承奉宣慰司札付犯水人戶有做夫之家亦有不做夫之家議得如系不做夫之家每畝罰小麥一石興工利戶每畝五斗至元二十九年陜西漢中道肅政亷訪司講究得違犯水法不做夫之家每嵗減半罰小麥五斗興工利戶每畝二斗五升外據犯罪每畝笞七下罪止四十七下

又按舊例凡攙越盜用渠岸修築不牢澆漑不應地土渠吏蔽匿不申及斫防岸樹木無故於三限行立者皆有罪罰設立屯田

庚子年八月奉防以梁泰充宣差規措三白渠使據梁泰奏告京兆府有舊來三白渠兵革以來渠堰缺壊地土荒廢陜西人戶𨿽有種蒔不得水利稅賦不敷軍馬用度如修成渠堰每畝可收一鐘準奏仰梁泰就帶元降禦前金牌充宣差措三白渠使

至元十一年初立河渠營田使司安置屯田二十八年攺屯田總管府是年九月十五日奏過事內一件節文安西府延安府鳳翔府這三路在前交軍立屯來根腳裏這軍每不是額定的正軍有成都府忙並時分幾處簽來去年省官人每奏了這軍交依舊爲民來若是這軍每散了呵屯田的勾當得濟的勾當悞了也者這軍每𨿽交做民呵只交這的每種田不交罷呵怎生麼道額森特穆爾等京兆省官人每奏將來那般者麼道聖防有來立屯田府的勾當裏三个路裏合立三處營田司衙門休立營田司立一个屯田總管府衙門委付著好人管著屯田的勾當中也者麼道奏呵那般者麼道有防了也欽此都省移咨欽依施行準此省府照得營田司巳經革罷卽將元管戶牛地土額辦糧艸巳未送納及應干不了事件交割外據六盤迆東彭原等處元系成都接應軍人攺爲民屯比及別行設官以來恐悞合辦糧艸擬令元管屯田千戶時暫拘鈐管辦【皇慶元年再內至元十一年創立屯田於各縣交參協濟下戶內盡撥屯田○至元二十一年奏過事內一件在前軍站一千戶放罷收系屯田】

設官四員達嚕噶齊一員總管一員【二官銜內立帶兼河渠司事凡有文移止稱屯田總管府爲水事則稱兼河渠司事】副總管一員同知一員

首領官三員經歷一員知事一員提控按牘一員吏譯人等一十五人【通事一人譯史一人司吏四人奏差四人都監一人壕寨四人】合干一百五十二人【看水洪口囤堰水軍一十名看守探量三限口水直人夫四名看守探量彭城限水直人夫二名看守邢堰人夫一名分俵水直斗門子一百三十五名】

司屬五所終南渭南涇陽櫟陽四所各設令一員丞一員平涼一所本府注擬正副提領各一人

屯四十八終南九屯【懷教屯樂平屯忠力屯曲泉屯樂成屯利澤屯奉上屯欒村屯安化屯】渭南一十六屯【懷徳屯懷仁屯丰濟屯善慶屯閏澤屯永便屯皂角穹屯亭利屯信陵屯嚴應屯雨金屯安陽屯安慶屯南永壽屯北永壽屯郃陽屯】涇陽九屯【丰閏屯裏仁屯昭義屯富安屯永昌屯廣備屯仁受屯安信屯華原屯】櫟陽九屯【歸厚屯安仁屯安業屯丰樂屯萬全屯廣盈屯阜盈屯大有屯定陵屯】平涼五屯【白店屯董志屯南莊屯南市屯冉店屯○右渭南所屯田半皆在渭南陸地終南所屯全在近山盩厔等處涇陽所屯亦半在醴泉富平華原鄜州直羅等處櫟陽所屯除定陵屯在富平外八屯皆用涇水石川澆漑】

戶四千八百九十二地五千六百六十四頃一十二畝六分三釐八毫【內荒閒地一千六百八十七頃九十七畝三分七釐八毫】農器二千二百三十三副八分五釐牛二千一百零九具一隻九分【每牛一具以二十分爲率撥地二頃納粟麥五十石內大麥二十石小麥二十石粟一十石艸一百束牛一隻者地數以下皆減半牛三隻以上各隨其分數以增之】

糧至大元年舊數九萬三千六百七十九石二斗九升一合六勺艸三十一萬三千七百九十束四萬五千九百二十秤

至正二年實辦糧數【除倚免事故逃亡等戶外】七萬二千六百五十九石七斗八升二合三勺四杪【大麥二萬二千七百二十五石二斗零四合○小麥二萬六千六百八十二石五斗一升八合七勺四杪○粟一萬七千二百九十七石四鬥八合○白米八百一十四石五斗二升四合○穈子一百五十五石零四升五合九勺○粳米五十石八斗八升二合○糯米九百三十四石一斗九升九合七勺】

艸【束二十九萬一千五百一十三束秤四千九百三十九秤四斤二兩】

建言利病

承務郎陜西諸道行禦史臺監察禦史宋秉亮言洪口之利始於秦水工鄭國於仲山之下鑿引涇水首起瓠口尾注於洛漑田四萬餘頃至漢大始中水利廢壞趙中大夫白公因其故迹徙開渠口於上流首起谷口尾入石川以注於渭降及隋唐以至亡宋其利又廢大觀中又於小龍潭之上復開石土渠數里疏引自來之水入渠五尺賜名曰丰利渠迨今二百餘年其利漸少至大間監察禦史王承徳建言於丰利渠之北開鑿石渠長五十丈歲月已久吞水漸少入渠之水旣微則築堰勞而民利寡矣嘗考古今渠利之廢蓋因河身漸低渠口漸髙水不能入是白公不容不繼於鄭渠丰利不得不開於白公之後也今丰利渠口去水又已漸髙則王禦史見開石渠又不盡功若不增治豈惟漸失民利慮恐日就湮塞近因巡歷至縣親詣新舊渠口一一相視遂采眾論酌以管見茍欲其利溥博其說有三一曰盡修渠堰之利二曰復置兩閘之防三曰開通出土之便然其要又在選委得人不當惜費今將貼說圖本具呈憲臺照詳施行○一相視得鄭渠起於瓠口今駱駝彎西北是也上至白公渠口二千七百餘步白公渠口卽今小龍潭下是也上至宋丰利渠五十六步丰利渠又上至王禦史新開石渠五十六步已上三堰西北髙而東南低涇水自仲山出由髙而下河岸去水漸髙今量得鄭公渠口至水靣計髙五十餘尺白公渠口至水靣計髙一丈三尺相懸如此𨿽欲不攺不可得也今丰利渠一水亦髙七尺有餘方新渠未開之時每歲差民起立石囤堰水計用囤三百八十个髙一丈有餘費役甚廣而水益艱澁是以王禦史乃於上流窄處疏鑿此渠止用囤一百八十个宜其省費而水可通也然其底亦髙河水三尺所立囤堰厚止三重河流深處囤之髙者乃至一丈五尺浮坐於地每遇河水泛漲不禁衝突易於傾壞反不若宋渠之堰鑿石安立樁橛猶以爲固也【今涇水石底安樁石眼猶存】是以用費益多民力益困詢諸眾言皆言新石渠起於山腳地勢髙於接流其底旣比元言猶有三尺未開宜與舊鑿渠底通行計料再令開鑿加深八尺如此不待囤堰之設先有五尺自然之水入渠其囤但比水髙五六尺則渠受水之多不言可知宜計舊堰廣狹新囤髙下卽今三重之上截作九重囤堰旣低且厚縱遇小漲只於囤上漫流而過不至衝激傾倒設使囤壞亦不妨自然入渠之水此法之外無以復加一相視得舊閘二所上下相去四十餘步中間元用退水舊槽至今見存其置槽去處上離宋渠四百四十九步離新開石渠五百五十【原闕六字】退水槽近上三十餘步渠身兩壁開鑿砌口二道當時設此蓋遇涇水暴漲及洪堰倒塌之時卽下此閘以備濁水淤澱渠道平流一閘在退水槽近下十步渠身兩壁亦有砌口四道蓋於住罷澆田之後水旣無用遂開此閘乃退渠水由槽還河又當河漲之時或淨浪不能猝下或巳下而漏漫濁水並下兩閘以防不虞此皆古人良法安可廢而不行近年以來渠湮岸崩民漸失利擬合將二閘修置以時開閉則濁泥不得入渠穿淘之工可以減半又淨浪相離新渠窵遠濁水入渠必至淤澱宜將此閘移於渠口近下一二十步安置一相視得洪口以下石土渠十餘里自古穿淘兩岸積土如山舊時將所積髙岸開爲通道名曰鹿巷又穿淘泥沙由鹿巷運於岸外近年以來淘出泥土塡滿鹿巷口於岸上堆積或遇霖雨其土崩塌復入於渠是以渠道益淺水來益小今觀渠與涇河相望咫尺運土入河甚不費力緣爲累年堆積以至太多是以爲難此皆有司因循姑息之過也起夫穿淘妨農病眾甚爲可憐擬合於農務未忙天暖人閒之時差遣五縣人夫將鹿巷開至平地般運積土逺離渠岸或運入河以漸而去不得似前輒閉岸巷假以歲月積土漸除渠道自通人力旣省官政亦簡民之受賜胡可勝言○一漢之鄭白宋之丰利功大而利久者由其委任得人不惜財費故也今自王禦史建言以來三十餘年而工尙未成者原其所自實由選委不當有所靳惜不能成爾今欲開鑿前渠復修兩閘監督之官宜當遴選工食之給不可吝惜自古及今爲經久之計者不計重費成非常之功者惟在得人今詳此功勞費𨿽廣可以永逸擬合擇選諳曉水利練達時宜亷幹官員度宜優給以成久利之功如其不然將見五縣之民日趨窮苦屯田之置亦爲虛設況今石渠已至仲山石腳更無開展去處若更不成是使二千年歷代養民之利一朝而廢豈不痛哉所以行省必合選官興治毋惜小費明立賞罰使有懲勸然後事可集而功可成也

【云陽人楊景道嘗論涇水之善一則民苦渠堰之勞費獲灌漑之利一則限畝法獘論次不明致使小民動觸刑憲卽欲上言未果頗采其說以附於左其略曰至元九年至十一年二次準大司農札付勸農官韓大使耀用宋大守等官公同講究使水法度呈準中書省以爲定例𨿽其節目若有未詳然其大綱固已條舉其後攺立官府至元之法漸以廢弛水法壞亂多寡不均加以囤堰薄疎渠道淺狹水利微少夫役繁重刑罰相繼使涇水之利反爲河北之害今略舉三以明其獘○一至元續議提令人戶依上年額定實數更不增添每夫令澆夏秋田二頃七十畝庶望革去賣水之獘切詳所議寛限之法如此明白不見遵依今欲舉行宜將二頃七十畝之數停分三次兩月一周每次放澆八十七畝不限名色自今歲十月爲始至來年五月計八个月若其渠堰如法水流不斷可以澆漑四次前二次己及元限後一次爲澆秋苖如是渠水大小不一斷續相繼可復澆漑則逺近貧富均獲水利矣又水利云渠下可澆五縣之田九千餘頃以今屯利人夫一千八百名計之絕多補少每夫一名爲田五頃舊例一名限澆一頃七十畝是十分之中盜澆者常有八分是以人皆犯法動觸刑憲故至元寛限作二頃六十畝則明澆者一半而不及者尙有一半其法𨿽未盡善而猶勝一頃七十畝之少今以渠水計之全水一百二十徼三分去一爲八十徼一晝夜可澆田六十餘頃自今歲十月爲始盡來年五月計一百四十日可澆一萬四千餘頃假使開啟渠堰便利致使水及百二十徼全數則一歲所澆又不止是今論者皆以卽今水小爲難殊不知今日水數亦不下八十徼矣全水一歲每夫可澆田六七頃今吏限作六十徼一夫猶當澆田五頃限以二頃六十畝豈能開至多乎若夫立限太寛倘遇天旱近水有力者任意多淫貧弱逺水者愈不得利故就二頃六十畝爲限田𨿽多亦可周徧水大則必加倍況今旣有兩限分澆法又有交承時日之則水小則拘限而能均水大則有時日民得盡利此誠得中不易之良法並行而不悖者也○一各斗下利戶澆田旣無先後排輪之次亦無各家合使日期惟以畝數爲限或遇天旱民急目前之利違限多澆欲盡斷罰則傷百姓若不嚴禁復不能均人先開斗分多占月日及時澆漑全得其利近後斗分往往過時失悞歲計一歲之中水來不過一二次水限畝數亦少合令每水頭一道斗口幾處驗各斗人夫多寡分定合開日時六十日內須要周徧仍令人戶供報花名地段頃畝見數置簿詳寫合該水程日期須要自下而上惟渠漲岸髙者別爲區處官及斗門子各收一簿永爲定式憑驗使人知某日爲某村之水某時爲某家使水之期自然不敢侵越易避而難犯矣○一限首眼同分水其法今亦廢弛故五縣水利不均蓋洪堰計因人功而成理宜驗夫用水但地理近逺不等渠道懸昂不一分水之時斟酌增減期於均平可也如北限昂而中限懸當增北限而減中限涇陽近而櫟陽逺當益櫟陽而損涇陽仍將各渠實冇夫數各限應得之水隨水大小議爲則例刻之巨石立於限首庶使官吏將來有所憑驗易於舉行又驗夫分水與合得水程徼數復如舊日分作二道輪畨澆漑庶可與其餘水頭一齊周徧民免盜水之罪矣又如白渠水小之時宜將限工並中限權行止住聼下縣先澆水大之時將閘下水程並開二斗或三斗以補之故限口有志水石古語雲水到石人手限上開三斗水到石人腰限上不得澆卽前人規模之大方也】

涇渠總論

涇水出安定郡岍頭山西自平涼界來經邠州新平淳化二縣入幹州永壽縣界千有餘裏皆在髙地東至仲山谷口乃趨平壤是以於此可以疏鑿以漑五縣之地夫五縣當未鑿渠之前皆斥鹵磽確不可以稼自被浸濯遂爲沃野至今千餘年民賴其利但渠初鑿之時渠與河平勢無齟齬歲月潄滌河低渠髙遂不可用𨿽白公趙佺繼之於後終亦不能久者蓋仲山洪口萬嶺環復兩崖劃斷致河流湧出勢如建瓴復阻石堰其怒愈甚土石承委不得不朒今其下有小龍潭其深不測是水激射而成也河旣漸下渠岸自髙所灌之田日復淤閉𨿽彊壅遏竟無良策今新石渠已迫山足又髙三四尺矣茍不可行千載之功誠爲可惜抑嘗考夫涇之形勢人有生長其處耳目習熟猶或不知不知韓人鄭國一入敵境何遽識此而開萬世之利不亦神乎𨿽然利之所在害必從之今五縣之民歲八月治堰九月畢工揵石伐木掘泥懸土入水置囤下臨不測【今涇渠兩岸累年淘出泥沙堆積增益髙至三十五尺下窺渠面如視井底每年差五縣人夫入渠負龍撁曳而上依舊堆積及洪口安囤之處水深丈餘其底皆石水流湍急下入龍潭其深不測所置囤堰不時衝壞石木盡去杳無餘迹每年增葺人役水中至有溺者】十月引水以嗣來嵗入秋始罷又復就役寒暑晝夜不得少休【水法自十月放水至明年七月始罷晝夜寒暑風雨晦冥不敢暫輟須循環相繼然後乃徧嘗問其故以爲或開疏壅水卽不泄蓋土性本薄輕於瀆淖反成其癖正如病人一日離藥病卽復來故人有地饞之說】而墾辟耘斂播植之勞猶不與焉加以官府程督旁午畦陌條約限禁屑尢甚近年水脈艱澀所潤益寡紛爭訟防姦百出究其委曲胡可盡言於是民有上訴願弛其利以免劬瘁有司以故事舊規不敢輒許【嘗聞諸水家民田近水而地下者便而多利逺水而地髙者難而寡利又爲限畝所拘不得盡漑其田故逺者有願不用水以免其役者有司以修治役大近者不能獨當不敢許也】嗚呼夫韓本欲疲秦人於一時不知後世病復甚邪由是言之爲之柰何曰其人存則其政舉其人亡則其政息使西門史公倪內史白中大夫爲之吾知其有不患者矣當今之時必欲繼疏鑿之功復古人之迹使千百世永永而無獘者世果無髙智絕倫卓犖奇偉如若人者哉

長安志圖卷下

