雲南誌略﹝元﹞李京撰

雲南誌略序

虞集

京師西南行萬里爲雲南。雲南之地﹐方廣蓋萬里。

在憲宗時﹐世祖帥師伐而取之﹐守者弗能定。旣卽位﹐奠海內﹐使省臣賽典赤往﹐撫以威惠﹐沿其俗﹐而道之以善利﹐鎭以親王貴人者四十年。

方是時﹐治平日臻﹐士大夫多才能﹐樂事朝廷﹐不樂外宦。天子閔遠人之失政也﹐常簡法增秩﹐優以命吏。而爲吏者﹐多徼幸器名﹐亡治術﹐亡惠安遐荒之心﹔禽獸其人﹐而漁食之﹐亡以宣布徳澤稱旨意。甚者﹐啟事造釁﹐以毒害賊殺其人。其人故暴悍﹐素不知敎﹐冤憤竊發﹐勢則使然。不然﹐捨生樂死﹐夫豈其情也哉﹖嗟夫﹗昔者簞壺迎徯之民﹐日以老死且盡﹔生者格於貪吏虐率﹐以自遠於恩化。其吏士之見知者﹐亡所建白﹔而馭於中者﹐又不識察其情狀。一隅之地﹐常以爲中國憂﹐而論治者卒未窮其故﹐不亦悲夫﹗

河間李侯京樞庭奉使宣慰烏蠻。烏蠻﹐雲南一部也。始下車﹐未及有所施﹐會羣蠻不靖﹐巡行調發饋給鎭撫﹐周履雲南﹐悉其見聞爲『志』四卷﹐因報政上之。集嘗按而讀之﹐考其土產風气服食之宜﹑人物材力之愚智勇怯﹑山川形勢之阨塞要害﹐而世祖皇帝之神威聖略﹐槪可想見﹐未嘗不俯伏而感嘆也。

其『志』曰﹐張喬斬姦猾長吏九十餘人﹐而三十六部盡降﹔諸葛孔明用其豪傑﹐而財賦足以給軍國﹔史萬歲貪賂﹐隨服隨叛﹔梁毗一金不取﹐酋長感悅﹔李知古以重賦僇屍﹐張虔陀以淫虐致亂﹐死者至二十餘萬﹐中國卒不能有之。此於事至較著明白者也﹐其術不甚簡易乎﹖有志之士尙有所鑑觀焉。至讀其紀行諸詩﹐必有悲其立志者矣。

雲南誌略序

元明善

昔在世祖以帝之貴介弟﹐帥偏師入西南夷﹐而伐取之。旣踐大位﹐猶曰「朕固樂其風土﹐曩非歷數在躬﹐當於彼請分器焉。」由是言之﹐似亦善也。及讀李君『雲南誌略』﹐乃復如此。

𨿽然﹐彼亦人爾﹐其好安惡危﹐趨利避害﹐與常情同﹐無庸徵於古遠。我朝曾出平章政事賽典赤都護諸部﹐今沒去三十餘年﹐其民慕之如父母﹐畏之如神明。居嘗考其設施﹐是不過順其性俗﹐利而道之﹐底於安耳。

自時厥後﹐盜兵者有之﹐陸梁者有之。亦嘗考其致此之由﹐蓋其人多獷悍﹐不閒禮敎﹐牧之以椎剝漁獵之人﹐嘯呼蟻聚﹐激忿肆毒﹐又何暇顧防範哉。

嗚呼﹗斯民也﹐吾聖祖汗馬之所臣﹔斯土也﹐吾聖祖之所及執事者。可不究其所以治亂而極之乎﹖今讀李君之書﹐深悲李君之志﹐豈徒謂其井疆俗產而已。

雲南誌略自序

蓋嘗覽樂史『寰宇記』﹑樊綽『雲南志』及郭松年『南詔紀行』﹐竊疑多載怪誕不經之說。大徳五年春﹐奉命宣慰烏蠻。比到任﹐值緬事無成﹐諸蠻拒命﹐屢被省檄措辦軍儲事﹐烏蠻﹑六詔﹑金齒﹑白夷﹐二年之間奔走幾徧。於是山川地理﹑土產﹑風俗﹐頗得其詳。始悟前人記載之失﹐蓋道聽塗說﹐非身所經歷也。因以所見﹐參考眾說﹐編集爲『雲南誌略』四卷。

至若世祖皇帝汗馬之勞﹐大帥兀良吉歹血戰之功﹐平章賽典赤寬仁之政﹐與夫帥府﹑行省之廢置沿革﹐自有『雲南事迹總錄』在﹐玆不復云。

雲南誌略輯校﹝元﹞李京撰王叔武輯校

雲南總敍雲南通中國史

雲南上世無可稽考。按『華陽國誌』﹐楚威王遣莊蹻略地巴黔﹐伐夜郞﹐植牂牁﹐西至滇池。會秦奪楚黔中地﹐不得歸﹐遂畱王滇池。雲南通中國自此始。

漢武帝開僰道﹐通西南夷。元狩元年﹐使呂越人等求身毒國。至滇﹐滇王畱使者四歲。使者還言「滇﹐大國。」滇今中慶是也。元鼎五年﹐發巴蜀罪人及八校尉兵伐之﹐南人震恐﹐請置吏﹐遂立越巂郡。後諷滇王入朝﹐不聽。元封二年﹐發巴蜀兵徵之﹐滇王降﹐以滇爲益州﹝郡﹞。地節二年復叛﹐以金城司馬陳立爲牂牁太守﹐平之。明帝永平元年﹐諸部悉反﹐以安漢張翕討之﹐渡瀾滄江﹐置永昌郡﹐以廣漢鄭純爲永昌太守。元初四年﹐越巂反﹐諸部皆應之。詔益州刺史張喬討之。叛酋封離等詣喬﹐陳叛亂之由﹐乞降。喬厚加慰納﹐奏長吏姦猾侵犯蠻夷者九十餘人﹐皆斬之。三十六部聞之﹐悉來內附。

蜀建興三年﹐諸葛亮徵南﹐聞孟獲爲夷﹑漢所服﹐募生致之﹐凡七縱七擒。獲曰「公﹐天威也。南人不復反矣。」諸部悉平。亮卽其渠帥而用之。或以諫亮﹐亮曰「若畱外部人﹐則當畱兵﹐畱兵則糧加。以夷新傷破﹐父兄死喪﹐畱外人而無兵﹐必成禍患。今吾欲不畱兵﹐不運糧﹐紀网粗定﹐夷漢粗安。」於是悉收豪傑以爲官屬﹐出其金銀﹑丹漆﹑牛馬﹐以給軍國之用。終亮之世﹐夷不復反。

晉武帝以天水李毅爲南蠻校尉﹐統五十八部。毅卒﹐寧州夷叛﹐救援苦未至。毅女秀﹐明達有父風。眾推秀領寧州事﹐嬰城固守。城中糧盡﹐掘鼠而食。伺夷稍怠﹐輒出擊之﹐終得保完。今有廟在晉寧州。

爨人之名始此

晉﹝武﹞﹝成﹞帝時﹐以爨深爲興古太守。﹝自後爨瓚﹑爨震相繼不絕。唐開元初﹐以爨歸王爲南寧州都督﹐理石城郡﹐卽﹞今曲靖也。爨人之名始此。齊永平中﹐以陳顯達爲益州都督。顯達一目﹐夷人慢之。達遣使責其租稅﹐獠帥曰「兩目刺史尙不能調﹐況一目耶﹖」遂殺其使。顯達分遣將帥﹐聲言出獵﹐夜往襲之﹐無少長盡殺之。蠻夷震服。

梁﹝武﹞帝大同三年﹐武陵王紀都督益州。先是蜀亂﹐建寧﹑越巂之地累朝不能有。至紀﹐開越巂﹐通建寧﹐貢獻方物十倍前人﹐以﹝爨﹞瓚爲﹝南﹞寧州刺史。

隋開皇中﹐以史萬歲南徵﹐蠻夷皆降。師還﹐復叛。蜀王秀奏萬歲貪賂﹐至生邊患。萬歲以罪廢。乃以梁毗爲西寧州刺史。諸酋相率以金遺毗﹐毗置金座側﹐對之慟哭曰「此物饑不可食﹐寒不可衣﹐汝等以此相殘﹔何爲今將此來﹐要殺我耶﹖」一無所取﹐蠻酋大悅。

唐武徳元年﹐以爨弘達爲﹝昆﹞﹝昆﹞州刺史。開元中﹐以鬼主爨歸王爲﹝南﹞寧州都督。

雲南建國稱王始此

初﹐蠻酋張氏名仁果﹐時當漢末﹐居蒙捨川﹐在諸部之南﹐故曰南詔。詔﹐漢語國君也。傳三十三王﹐至樂進求﹐爲蒙氏所滅。

蒙氏名細奴羅。城蒙捨之龍於圖而都之﹐國號大﹝象﹞﹝蒙﹞﹐自稱奇王。雲南建國稱王始此﹐唐貞觀三年也。在位二十一年。

子羅晟立﹐是爲興宗王。始用三軍。景云元年﹐禦史李知古請兵伐南詔﹐南詔臣服。知古增置郡縣而重賦之﹐諸部皆叛﹐殺知古﹐以其尸祭天。羅晟在位三十七年。

子晟羅皮立﹐是爲太宗王。始得意於六詔。蒙氏居蒙捨川﹐號蒙捨詔﹔施望欠據石和城﹐號施浪詔﹔丰哶﹝據﹞鄧賧川﹐號鄧賧詔﹔丰時據浪穹﹐號浪穹詔﹔波衝據越﹝柝﹞﹝析﹞川﹐號末些詔﹔輔源羅據越巂﹐號蒙巂詔﹔是爲六詔。開元二年﹐遣其相張建成入朝﹐玄宗厚禮之﹐賜浮屠像﹐雲南始有佛書。在位三十七年。

子皮羅閣立﹐賂﹝劍南﹞節度使王昱﹐求合六詔。朝廷從之﹐封大酋帥﹑越國公﹑雲南王﹐賜名歸義﹐盡有雲南之地。自是以後﹐不可復制。在位五﹝十﹞年。

禪其子閣羅鳳﹐是爲武王。攺元建鍾。雲南攺元始此。閣羅鳳妻女嘗謁都督張﹝處﹞﹝虔﹞陀﹐﹝處﹞﹝虔﹞陀皆通之﹐且多求乞。閣羅鳳不勝其忿﹐遂發兵反﹐攻陷姚州﹐殺﹝處﹞﹝虔﹞陀。唐以劍南節度使鮮於仲通將兵八萬討之。蒙使行成﹐勿許。及戰﹐仲通大敗﹐僅以身免。閣羅鳳乃結﹝之﹞﹝知﹞吐蕃﹐刻石於﹝龍尾關﹞﹝太和城﹞﹐明其不得已叛唐之意。天寶十三載﹐劍南畱後李宓將兵七萬致討﹐閣羅鳳誘之﹐全軍以沒。唐益發兵﹐竟不克﹐前後使者二十餘萬人。在位二十年﹐禪其子鳳伽異﹐自號「主父」﹐居太和城。

鳳伽異立﹐﹝是爲悼惠王。攺元長壽。徙都鄯闡。在位十一年。

子異牟尋立﹐﹞是爲孝桓王。攺元建龍。制淸平官已下十司﹐給服祿。徙都苴咩城。封點蒼山爲中嶽。遣烏蠻鬼主夢衝苴來朝﹐復臣於唐。與劍南節度使韋臯連兵討吐蕃﹐大破之﹐取鐵橋等一十五城。在位三十年。

子尋閣券立﹐是爲孝惠王。攺元應道。在位二年。

子券龍晟立﹐是爲幽王。攺元龍興。淫虐不道﹐弄棟節度使王苴顚弒之。在位五年。

弟券利立﹐是爲靖王。攺元全義。在位八年。

弟券丰佑立﹐是爲昭成王。攺元保和﹐又攺天啟。唐太和三年﹐蠻有學書子弟在成都﹐得蜀之虛實。遣淸平官蒙苴顚大﹝舉﹞入寇﹐取邛﹑戎﹑巂三州﹐遂入成都﹐掠子女百工數萬人南歸。在位三十六年。

子世隆立﹐始僭帝號﹐攺元建極。遣淸平官董成入朝於唐﹐受敵國禮而還。九年﹐遣楊酋慶歸所俘三千人﹐唐殺酋慶。十年﹐世隆自將侵蜀﹐遂破成都。自是﹐大渡河以南盡屬蒙矣。在位十八年﹐殂於越巂。謚景莊。

子法堯立﹐攺元貞明。嬖昆侖女﹐失道﹐豎人楊定﹑趙登弒之。在位二十年。

子舜化立﹐攺元中興。在位三年。布燮鄭買嗣篡之﹐國滅。

蒙氏自細奴羅至舜化共十三主﹐合二百四十七年﹐卽唐光﹝化﹞二年也。

買嗣﹐唐西瀘令鄭回之後。閣羅鳳陷巂州﹐得回﹐以﹝爲﹞淸平官﹐遷侍中。至買嗣﹐漸盛﹐竟至於篡。買嗣易名昶﹐國號大長和﹐攺元安國。在位九年。

子仁旻立。凡五攺元﹐曰孝治﹑天瑞﹑安和﹑貞佑﹑初﹝立﹞﹝歷﹞。在位十八年﹐侍中趙善政篡之。

善政立﹐國號興元﹐攺元應天。歷二年﹐劍川節度使楊﹝於﹞﹝幹﹞眞殺之。

﹝於﹞﹝幹﹞眞國號義寧。攺元曰光聖﹐曰皇興﹐曰大明﹐曰鼎新﹐曰建國。凡九年﹐通海節度使段思平滅之﹐時晉天福﹝三﹞﹝二﹞年﹝也﹞。

思平蒙淸平官忠國六世孫﹐布﹝熨﹞﹝燮﹞保隆之子。國號大理﹐攺元文徳﹐都苴咩城。在位八年﹐號太祖先帝。宋太祖建隆三年﹐王全斌克蜀﹐欲因取雲南。太祖止之曰「徳化所及﹐蠻夷自服﹐何在用兵。」於是開邊之釁息矣。

子思英立﹐攺元文經。在位一年﹐遜位爲僧。

思平母弟﹝興﹞﹝思﹞冑立﹐攺元主治。在位五年﹐殂﹐謚文武先皇。

子思聰立。攺元明徳﹐又攺廣﹝平﹞﹝徳﹞﹑聖徳。在位十七年。﹝素順立﹐攺元明政。在位十七年。﹞

子﹝乘﹞﹝素﹞英立。攺元廣明﹐又攺﹝白﹞﹝曰﹞明應﹑明聖﹑﹝明﹞治﹑明統。在位二十五年。

子素廉立。攺元明啟。在位十三年。

素英之孫素隆立﹐攺元明通。在位五年﹐禪位爲僧。

素廉之子素眞立﹐攺元正治﹐在位十六年。

素英孫素興立﹐攺元聖明。在位三年。

思平五世孫思廉立﹐攺元保安﹑太安﹑正安﹑正徳﹑保徳。在位三十年。

子廉義立﹐攺元上徳。在位七年﹐遇弒。

思平五世孫暉壽立﹐攺元上明﹐在位一年。

思廉之孫政明立﹐攺元保定﹑建安﹑天佑。在位十六年﹐遜位於鄯闡嶽牧髙﹝泰升﹞﹝升泰﹞。

升泰﹝立﹞﹐攺元上治﹐國號大中。歷二年﹐殂。子孫不敢繼﹐復歸段氏。

政明之子政淳立﹐攺元天授﹑明開﹑大政﹑文安。在位十三年。

子政嚴立﹐攺元日攺﹑文治﹑永嘉﹑﹝天保﹞﹝保天﹞﹑廣運。在位四十年。

子政興立﹐攺元﹝天﹞﹝大﹞寶﹑龍興﹑盛明﹑建徳。在位二十六年。

子政智立﹐攺元利﹝眞﹞﹝貞﹞﹑盛徳﹑嘉會﹑元亨﹑安定。在位二十九年。

子智廉立﹐攺元鳳歷﹑元壽。在位六年。

子智祥立﹐攺元天開﹑天輔﹑仁壽。在位三十四年。

子祥興立﹐攺元道隆。在位十六年。

子興智立﹐攺元天定﹐是歲壬子。越明年﹐欽遇我世祖皇帝由吐蕃﹑麗江入﹐興智舉國出奔﹐至鄯闡﹐被擒。

段氏至思平至興智共二十二主﹐合三百一十六年。

國朝平雲南

甲寅春﹐大駕東還﹐命大將兀良吉﹝歹﹞專行徵伐﹐三十七部及金齒﹑交趾舉皆內附﹐雲南悉平。兀良吉歹回師之後﹐委任非人﹐政令屢變﹔天庭髙遠﹐不相聞知。邊鄙之民往往復叛。

迨至至元甲戌﹐以平章政事賽﹝天﹞﹝典﹞赤行省雲南。下車之日﹐立州縣﹐均賦役﹔興水利﹐置屯田﹔擢廉能﹐黜污濫﹔明賞罰﹐卹孤貧。秉政六年﹐民情丕變﹐舊政一新﹐而民不知擾。及薨之日﹐遙近聞知﹐如喪父母。於時公於內廷眷顧甚重﹐凡屬職除授及南方便宜﹐無不兪允。而公亦開誠布公﹐寬大廉簡。故能上下感戴﹐聲名洋溢。後之繼者﹐𨿽有善政﹐莫能及也。

嗚呼﹗雲南於古蜑獠之域。秦﹑漢以來﹐𨿽略通道﹐然不過發一將軍﹑遣一使者﹐以鎭遏其相殘﹐慰諭其祁懇而已。所任得人﹐則乞憐效順﹔任非其人﹐則相率以叛。羈縻苟且﹐以曁於唐﹐王師屢覆﹐而南詔始盛矣。天寶以後﹐值中原多故﹐﹝力﹞不暇及。五季擾亂﹐而鄭﹑趙﹑楊氏亦復攘據。宋興﹐介於遼﹑夏﹐未遑遠略。故蒙﹑段二姓與唐﹑宋相終始。天運勃興﹐文軌混一﹐欽惟世祖皇帝天戈一指﹐盡六詔之地皆爲郡縣。迄今吏治文化侔於中州﹐非聖化溥博﹐何以臻此。而其地風物未至記錄﹐實爲缺典。今撮其古今興廢﹑其人物﹑山川﹑艸木﹐類爲一編﹐甚懼未能周知悉覽。然其大略﹐亦足以提挈一方之要領云。

諸夷風俗

白人﹐有姓氏。漢武帝開僰道﹐通西南夷道﹐今敍州屬縣是也。故中慶﹑﹝楚威﹞﹝威楚﹞﹑大理﹑永昌皆僰人﹐今轉爲白人矣。唐﹝泰﹞﹝太﹞和中﹐蒙氏取邛﹑戎﹑巂三州﹐遂入成都﹐掠子女工技數萬人南歸﹐雲南有纂組文繡自此始。白人語﹕著衣曰衣衣﹐喫飯曰咽羹茹﹐樵采曰折薪﹐帛曰﹝幕﹞﹝冪﹞﹐酒曰尊﹐鞍曰悼泥﹐墻曰磚垣。如此之類甚多﹐則白人之爲僰人﹐明矣。

男女首戴次工﹐制如中原漁人之蒲笠﹐差大﹐編竹爲之﹐覆以黑氈。親舊𨿽久別﹐無拜跪﹐惟取次工以爲﹝饋﹞﹝禮﹞。男子披氈﹐椎髻。婦人不施脂粉﹐酥澤其發﹐以靑紗分編﹐繞首盤系﹐裹以攢頂黑巾﹔耳金鐶﹐象牙纏纒臂﹔衣繡方幅﹐以半身細氈爲上服。處子孀婦出入無禁。少年子弟號曰妙子﹐暮夜遊行﹐或吹蘆笙﹐或作歌曲﹐聲韻之中皆寄情意﹐情通私耦﹐然後成婚。居屋多爲回檐﹐如殿制。食貴生﹐如豬﹑牛﹑雞﹑魚皆生﹝酰﹞﹝醢﹞之﹐和以蒜泥而食。每歲以臘月二十四日祀祖﹐如中州上冢之禮。六月二十四日﹐通夕以髙竿縛火炬照天﹐小兒各持松明火相燒爲戲﹐謂之驅禳。

佛敎甚盛。戒律精嚴者名得道﹐俗甚重之。有家室者名師僧﹐敎童子﹐多讀佛書﹐少知六經者﹔段氏而上﹐選官置吏皆出此。民俗﹐家無貧富皆有佛堂﹐旦夕擊鼓﹝恭﹞﹝參﹞禮﹐少長手不釋念珠﹐一歲之中﹐齋戒幾半。諸種蠻夷剛愎嗜殺﹐骨肉之間一言不合﹐則白刃相剸﹔不知事神佛﹐若梟獍然。惟白人事佛甚謹﹐故殺心差少。由是言之﹐佛法之設﹐其於異俗亦自有益。

其俊秀者頗能書﹐有晉人筆意。蠻文云「保和中﹐遣張志成學書於唐。」故雲南尊王羲之﹐不知尊孔﹑孟。我朝收附後﹐分置省府﹐詔所在立文廟﹐蠻﹝自﹞﹝目﹞爲漢佛。

市井謂之街子﹐午前聚集﹐抵暮而罷。交易用﹝棋﹞﹝貝﹞子﹐俗呼爲﹐以一爲莊﹐四莊爲手﹐四手爲苗﹐五苗爲索。

人死﹐﹝俗﹞﹝浴﹞屍﹐束縛令坐﹐棺如方櫃。擊銅鼓送喪﹐以剪髮爲孝﹐哭聲如歌而不哀。旣焚﹐盛骨而葬。

冬夏無﹝寒﹞暑﹐四時花木不絕。多水田﹐謂五畝爲一雙。山水明秀﹐亞於江南。麻﹑麥﹑蔬﹑果頗同中國。

其稱呼國主曰縹信﹐太子曰﹝垣﹞﹝坦﹞綽﹐諸王曰信﹝笪﹞﹝苴﹞﹐相國曰布燮﹐﹝之﹞﹝知﹞文字之職曰淸平官。其貴人被服﹐近年𨿽略從漢制﹐其它亦自如也。

羅羅﹐卽烏蠻也。

男子﹝推﹞﹝椎﹞髻﹐摘去須髯﹐或髡其發。左右配雙刀﹐喜斗好殺﹐父子昆弟之間﹐一言不相下﹐則兵刃相接﹐以輕死爲勇。馬貴折尾﹐鞍無﹐剜木爲蹬﹐狀如魚口﹐微容足指。婦女披髮﹐衣布衣﹐貴者錦緣﹐賤者被羊皮。乘馬則並足橫坐。室女耳穿大環﹐剪髮齊眉﹐裙不過膝。男女無貴賤皆披氈﹐跣足﹐手面經年不洗。

夫婦之禮﹐晝不相見﹐夜同寢。子生十歲﹐不得見其父。妻妾不相妬忌。𨿽貴﹐牀無褥﹐松﹝花﹞﹝毛﹞鋪地﹐惟一氈一席而已。嫁娶尙舅家﹐無可匹者﹐方許別娶。有疾不識醫藥﹐惟用男巫﹐號曰大奚婆﹐以雞骨占吉凶﹔酋長左右斯須不可闕﹐事無巨細皆決之。凡娶婦必先與大奚婆通﹐次則諸房昆弟皆舞之﹐謂之和睦﹔後方與其夫成婚。昆弟有一人不如此者﹐則爲不義﹐反相爲惡。正妻曰耐徳﹐非耐徳所生﹐不得繼父之位。若耐徳無子﹐或有子未及娶而死者﹐則爲娶妻﹐諸人皆得亂﹐有所生﹐則爲已死之男女。酋長無繼嗣﹐則立妻女爲酋長﹐婦女無女侍﹐惟男子十數奉左右﹐皆私之。

酋長死﹐以豹皮裹屍而焚﹐葬其骨於山﹐非骨肉莫知其處。葬畢﹐用七寶偶人﹐藏之髙樓﹐盜取鄰近貴人之首以祭。如不得﹐則不能祭。祭祀時﹐親戚畢至﹐宰祭牛羊動以千數﹐少者不下數百。每歲以臘月春節﹐豎長竿橫設一木﹐左右各座一人﹐以互相起落爲戲。

多養義士﹐名苴可﹐厚贍之。遇戰鬥﹐視死如歸。善造堅甲利刃﹐有價值數十馬者。標槍勁弩﹐置毒矢末﹐沾血立死。

自順元﹑曲靖﹑烏蒙﹑烏撒﹑越巂﹐皆此類也。

按﹕今陸涼州有『爨﹝使﹞﹝府﹞君碑』﹐載爨氏出楚令尹子文之後﹐受姓班氏﹐﹝西﹞漢末食河南邑﹐因以爲氏﹐爲鎭蠻校尉寧州刺史。晉成帝以爨深爲興古太守﹐自後爨瓚﹑爨震相繼不絕。唐開元初﹐以爨歸王爲南寧州都督﹐理石城郡﹐卽今曲靖也。爨人之名原此。然今目白人爲白爨﹐羅羅爲黑爨﹐字復訛爲寸矣。

大徳六年冬﹐京從脫脫平章平越巂之叛﹐親見射死一人﹐有尾長三寸許。詢之土人﹐謂此等間或有之﹐年老往往化爲虎云。

金齒百夷﹐記識無文字﹐刻木爲約。酋長死﹐非其子孫自立者﹐眾共擊之。

男﹝女﹞﹝子﹞文身﹐去髭須鬢眉睫﹐以赤白土傅面﹐彩繒束髮﹐衣赤黑衣﹐躡繡履﹐帶鏡﹐呼痛之聲曰「阿也韋」﹐絕類中國優人。不事稼穡﹐惟護小兒。天寶中﹐隨爨歸王入朝於唐﹐今之爨弄實原於此。婦女去眉睫﹐不施脂粉﹐發分兩髻﹐衣文錦衣﹐聯綴珂貝爲飾。盡力農事﹐勤苦不輟。及產﹐方得少暇。旣產﹐卽抱子浴於江﹐歸付其父﹐動作如故。至於雞亦雌卵則雄伏也。

風土下濕上熱﹐多起竹樓。居濱江﹐一日十浴﹐父母昆弟慚恥不拘。有疾不服藥﹐惟以姜鹽注鼻中。檳榔﹑蛤灰﹑茯蒥葉奉賓客。少馬多羊。

雜﹝羈﹞﹝霸﹞無統﹝紀﹞。略有讎隙﹐互相戕賊。遇破敵﹐斬首置於樓下﹐軍校畢集﹐結束甚武﹐髻插雉尾﹐手執兵戈﹐繞俘馘而舞﹐仍殺雞祭之﹐使巫祝之曰「爾酋長﹐人民速來歸我﹗」祭畢﹐論功名﹐明賞罰﹐飲酒作樂而罷。攻城破柵﹐不殺其主﹐全家逐去﹐不然﹐囚之至死。

嫁娶不分宗族﹐不重處女﹐淫亂同狗彘。女子紅帕首﹐餘發下垂。未嫁而死﹐所通之男人持一幡相送﹐幡至百者爲絕每。父母哭曰「女愛者眾﹐何期夭耶﹗」

交易五日一集﹐旦則婦人爲市﹐日中男子爲市﹐以氈﹑布﹑茶﹑鹽互相貿易。地多桑柘﹐四時皆蠶。

金裏兩齒﹐謂之金齒蠻﹔漆其齒者﹐謂之漆齒蠻﹔文其面者﹐謂之繡面蠻﹔繡其足者﹐謂之花腳蠻﹔彩繒分撮其發者﹐謂之花角蠻。西南之蠻﹐﹝白﹞﹝百﹞夷最盛。北接吐蕃﹐南抵交趾﹐風俗大槪相同。

末些蠻﹐在大理北﹐與吐蕃接界﹐臨金沙江。地涼﹐多羊﹑馬及麝香﹑名鐵。依江附險﹐酋寨星列﹐不相統攝

﹝男子﹞善戰喜獵﹐挾短刀﹐以硨磲爲飾。少不如意﹐鳴鉦相讎殺﹐兩家婦人中間和解之﹐乃罷。婦人披氈﹐皂衣﹐跣足﹐風鬟髙髻。女子剪髮齊眉﹐以毛繩爲裙﹐裸霜不以爲恥。旣嫁﹐易之。淫亂無禁忌。不事神佛﹐惟正月十五日登山祭天﹐極嚴潔。男女動百數﹐各執其手﹐團旋歌舞以爲樂。

俗甚儉約﹐飲食疏薄﹐一歲之糧﹐圓﹝糧﹞﹝根﹞已半實糧也。貧家鹽外不知別味。有力者尊敬官長﹐每歲冬月宰殺牛羊﹐競相邀客﹐請無虛日﹔一客不至﹐則爲深恥。

人死﹐則用竹簀舁至山下﹐無棺槨﹐貴賤皆焚一所﹐不收其骨﹔非命死者﹐則別焚之。其餘頗與烏蠻同。

土獠蠻﹐敍州南﹑烏蒙北皆是。

男子及十四﹑五﹐屬左右擊去兩齒﹐然後婚娶。豬﹑羊同室而居。無匕筋﹐手摶飯而食。足蹈髙橇﹐上下山阪如奔鹿。婦人跣足﹑髙髻﹐樺皮爲冠﹐耳墜大雙環﹐衣黑布﹐﹝頂﹞﹝項﹞帶鎖牌以爲飾。出入林麓﹐望之宛如猿猱。人死﹐則以棺木盛之﹐置於千仞顚崖之上﹐以先墮者爲吉。

山田薄少﹐刀耕火種。所收稻穀﹐懸於竹棚之下﹐日旋搗而食﹐常以采荔枝﹑販茶爲業云。

野蠻﹐在﹝彜﹞﹝尋﹞傳以西﹐散居巖谷。無衣服﹐以木皮蔽體﹐形﹝貌﹞醜惡。男少女多﹐一夫有十數妻。持木弓以禦侵暴。不事農畝﹐入山林采艸木及動物而食。無器皿﹐以芭蕉葉藉之。

斡泥蠻﹐在臨安西南五百里﹐巢居山林。﹝治生﹞極﹝險﹞﹝儉﹞﹐家有積﹝具﹞﹝貝﹞﹐以一百二十索爲一窖﹐藏之地中。將死﹐則囑﹝之﹞﹝其﹞子曰「我平日藏若干﹐汝可取幾處﹐餘者勿動﹐我來生用之。」其愚如此。

蒲蠻﹐一名撲子蠻﹐在瀾滄江以西。性勇健﹐專爲盜賊﹐騎馬不用鞍。跣足﹐衣短甲﹐膝﹝頸﹞﹝脛﹞皆露。善用槍弩。首插雉尾﹐馳突如飛。

佚文輯錄﹝山川﹞

撫仙湖﹐在河陽縣。又名羅伽湖﹐亦名靑魚戲月湖。周回二百里。東南流﹐合南盤江。『永樂大典』卷二千二百七十引。

﹝異龍湖﹞﹐湖有九曲﹐各有其名。在石平州東南。周圍一百五十里。中有三島﹕一小島名孟繼龍﹐上有蛇虫﹐人不可居。昔蠻酋以有罪者流此﹔一島舊立酋寨﹐名小末束﹔其大島名和龍﹐漢人名曰水城﹐和泥蠻酋立於其上﹐寨四周皆巨浸﹐前一徑僅容匹馬。天歷鎭兵之變﹐各處皆爲賊兵所陷﹐獨石平守鎭朱寶﹑副千戶李亨佑率驍騎五十餘人﹐夜至建水宣慰司﹐掩襲僞官﹐復入司所奪印符以歸。相此島舊有壘塹可保﹐遂引眾據之。後建水﹑新興三軍來合。賊率軍攻勢益盛﹐戰舟三百餘艘。眾心洶洶﹐有議欲降者。亨佑對眾歃血盟曰「我等勢促﹐此方漢人皆爲此曹所殺﹐戰亦死﹐降亦死﹐當以死報國。有言降者斬。」眾皆踴躍。賊舟將至城下﹐眾欲迎敵。亨佑曰「毋急也。」兵漸逼﹐發炮擊賊﹐連陷數十艘。從兵進攻﹐斬首三百餘級。中食將不繼﹐富民王帑出粟千餘石以給眾。城被圍七十日﹐大軍至﹐漢民得保者數萬人。『永樂大典』卷二千二百七十引。

從滇池至越巂﹐道經金沙江﹐計程一千三百里。『讀史方輿紀要』卷一百十三引。

﹝建昌路﹞西臨吐蕃﹐乃漢﹑夷衝要之路。『事文類聚翰墨全書』後乙集『聖朝混一方輿勝覽』卷中「建昌路形勝」條引。

『益州記』﹑『水經』倶以瀘水在永昌不韋縣﹐『寰宇記』以爲在巂州會川縣。﹝景﹞﹝京﹞因出使越巂﹐考瀘水源。蓋建昌會川驛有孟獲城﹐又有瀘沽州﹐孔明渡瀘﹐由巂州入益﹐卽滇池﹐此名渡瀘爲有驗。今水出吐蕃﹐過建昌﹑會川﹐合金沙江﹐夾岸多髙巖叢葦﹐故下渡如經甌釜﹐炎熱雍郁﹐多感瘴癘﹐至今猶然。故以金沙江爲瀘水﹐誤矣。『天下郡國利病書』卷一百八引。

﹝物產﹞

﹝莎羅樹﹞﹐出金齒及元江地面。樹大者髙三﹑五丈﹐葉似木槿﹐花初開黃色﹐結子變白。一年正月﹑四月開花結子﹐以三月﹑八月采之。破其殼﹐﹝中﹞如柳綿﹐紡爲綫﹐白氎﹐兜羅錦皆此爲之。卽漢地之木綿也。『永樂大典』卷一萬四千五百三十六引。亦略見『聖朝混一方輿勝覽』卷中「平緬路風土」條。

石瓜樹﹐生瓜﹐堅實如石﹐善治心痛。出茫部路。『永樂大典』卷一萬四千五百三十六引。

﹝芭蕉子樹﹞﹐初生子﹐不可食。移樹於有水處栽﹐所結子方可食之。正﹑二月開花﹐紅色﹐如牛心。結子三﹑五寸﹐如皂莢樣。七月取其子﹐以瓶盛覆﹐架於火棚上﹐使熟。剝膚而食﹐其甘如飴。采時去其樹﹐明年復其故。四﹑五月又花﹐冬月依前采之。秋食惹瘴。『永樂大典』卷一萬四千五百三十六引。

無花果樹﹐不甚大。﹝葉﹞﹝果﹞生樹末﹐狀如靑李。生食無味。蜜煎甚佳。『永樂大典』卷一萬四千五百三十七引。

﹝烏撒路﹞﹐節气如上都﹐宜牧養﹐出名馬﹑牛羊。『聖朝混一方輿勝覽』卷中「烏撒路風土」引。

諸夷多水田﹐謂五畝爲一雙。朱孟震『續玉笥死話』引。

﹝紀行諸詩﹞

畱別都城諸公蒼畱雙闕郁岧峣﹐曾侍鵷鸞趁早朝。往事已隨塵滚滚﹐虛名贏得發蕭蕭。長林丰艸空相憶﹐瘴雨蠻煙苦見招。借問都門門外柳﹐爲誰畱著最長條。『元文類』卷六﹑萬曆『雲南通誌』卷十四。

過安西遇禮部主事郭文卿攜歌餞行馬上逢元日﹐天涯見故人。雪華官舍酒﹐煙樹霸陵春。欲寫春光好﹐還驚柳色新。明朝重回首﹐夢裏過三秦。『永樂大典』卷八千六百二十八引。

過七星關七星關上一回頭﹐遙望鄕關路阻修。欲倚雲南攀北斗﹐不辭鞍馬過南州。兩崖斬壁連天起﹐一水漂花出洞流。聞道淸時無瘴癘﹐行人經此不須愁。景泰『雲南圖經誌書』卷七引。

過牂牁江歸歟何日此眞歸﹖慚愧山林與願違。垂老八千餘里謫﹐回頭四十九年非。窮變野水黃雲渡﹐夢裏田家白板扉﹔珍重沙禽頻見下﹐也應知我久忘機。景泰『雲南圖經誌書』卷一﹑萬曆『雲南通誌』卷十七引。

初到滇池嫩寒初褪雨初晴﹐人逐東風馬足輕。天際孤城煙外暗。雲間雙塔日邊明。未諳習俗人爭笑﹐乍聽侏離我亦驚。珍重碧雞山上月﹐相隨萬里更多情。景泰『雲南圖經誌書』卷一﹑萬曆『雲南通誌』卷十四引。

行次烏蒙行色晚淒淒﹐沿江路轉迷。炊煙雲出岫﹐僧衲稻分畦。返照明鴉背﹐荒山入馬蹄﹐羈懷類驚鵲﹐遠樹不成棲。

又巴塞踰荒服﹐窮愁寄不毛。云生嵐气重﹐月白瘴煙髙。風土人情異﹐關山馬足勞。故園何日到﹐三嘆首頻搔。『寰宇通誌』卷六十九引。

過金沙江雨中夜過金沙江﹐五月渡瀘卽此地。兩岸峻極若登天﹐下視此江如井裏。三月頭﹐九月尾﹐煙瘴拍天如霧起。我行適當六月末﹐王事役人安敢避﹐來從滇池至越巂﹐畏途一千三百里。干戈浩蕩豺虎穴﹐晝不惶寧夜無寢。憶昔先帝徵南日﹐簞食壺漿盡臣妾﹐撫之以寬來以徳﹐五十餘年爲樂國。一朝賊臣肆胸臆﹐生事邀功作邊隙﹐可鄰三十七部民﹐魚肉豈能分玉石。君不見﹐南詔安危在一人﹐莫道今無賽典赤。景泰『雲南圖經誌書』卷二﹑萬曆『雲南通誌』卷四﹑『滇略』卷八引。

越巂元日雞人唱罷曉沈沈﹐仙杖遙分翠殿深﹐三島樓臺龍虎气﹐五云絲竹鳳鸞音。普天率土皆臣妾﹐航海梯山總照臨。今日南荒瞻北闕﹐不勝惆悵淚沾襟。景泰『雲南圖經誌書』卷七引

雪山歌麗江雪山天下絕﹐積玉積瓊幾千疊﹐足盤厚地背摩天﹐衡﹑華眞成兩丘垤。平生愛作子長遊﹐覽勝探奇不稍休﹔安得乘風淩絕頂﹐倒騎箕尾看神州。萬曆『雲南通誌』卷四﹑『滇略』卷二﹑『滇史』卷五引。

元日大理華馬國裏逢冬至﹐點蒼山下見新年。飲水嚼蘗將誰訴﹐斷梗飛蓬自可鄰。洱水北來明似鏡﹐神州東望遠如天。明年此日知何處﹐醉撚寒梅一泫然。景泰『雲南圖經誌書』卷五﹑嘉靖『大理府誌』卷二﹑康熙『大理府誌』卷二十九引。

點蒼臨眺水繞靑山山繞城﹐萬家煙樹一川明﹔鳥從雲母屏中過﹐魚在鮫人鏡裏行﹔翡翠罘罳籠海气﹐旃檀樓閣殷秋聲。虎頭妙墨龍眠手﹐百生綃畫不成。嘉靖『大理府誌』卷二﹑康熙『大理府誌』卷二十九引。

天鏡閣檻外千峯插海波﹐芙蓉雙塔玉嵯峨。銀山殿閣天中見﹐黑水帆檣鏡裏過。芳艸滄州春思晚﹐野雲孤鶴客懷多。共誰一夜山堂月﹐洞口參差長薜蘿。嘉靖『大理府誌』卷二﹑康熙『大理府誌』卷二十九引。

滇池重九今日眞成我重九﹐誰言風俗愴吾眞。可無白酒招佳客﹐猶賴黃花似故人。終老柴扉聊自使﹐三年瘴海未全貧。不須更上髙城望﹐野樹寒鴉恨更新。景泰『雲南圖經誌書』卷七﹑萬曆『雲南通誌』卷十四引。

孟定徳常元日題馬龍站壁十月長安雪滿臺﹐天南試驗紀初來。無情山路驚魂失﹐有限官符著急催。金馬雨晴滇海闊﹐碧雞云斂瘴煙開。誰鄰萬死投荒地﹐幸得生殘念已灰。『永樂大典』卷一萬九千四百二十六引。

大理南行徳常作地隔西南過不毛﹐萬重山外點蒼髙。玉門東覲恩超輩﹐河尾營西笑我曹。戍役有緣惟報效﹐邊城無敢較勤勞。方今幸際太平日﹐閒讀羲經與呂韜。『永樂大典』卷八千六百二十八﹑景泰『雲南圖經誌書』卷五引。

存疑﹕

翠盆疊崿谷響人言溪路長﹐溪源未到覺泉香。三盆疊落淨於拭﹐巖根瀉玉進成漿。潭心麗石明翠羽﹐精英仿佛碧釵股。卽非玉女洗頭盆﹐且飲仙人石鍾乳。康熙『大理府誌』卷二十九引。

瀑泉丸石翠壁千尋掛玉泉﹐盆渦激石幾千年。當時躍浪如龍馬﹐砥礪磨盤變卻圓。匹練捲將髙五尺﹐須臾墜落潭花白。如今任運自推移﹐等閒占斷蛟龍宅。康熙『大理府誌』卷二十九引。

