寧古塔地方鄕土志咨

寧古塔副都統爲將采訪誌書事蹟造冊咨送事。欽命寧古塔副都統軍功花翎富爲造冊咨送事。右司案呈於四月十三日﹐準欽命頭品頂戴督辦吉林邊務事宜﹐鎭守吉林等處地方將軍﹐兼理打牲烏拉揀選官員等事﹐兼署吉林副都統恩特赫恩巴圖魯長咨開﹕案據署吉林分巡道同勛詳﹐據誌書局纂修候補同知郭錫銘稱﹐案蒙本署道紮委纂修誌書﹐並頒發誌書局章程﹐飭令遵辦。卑職當將開局日期﹐報明在案。伏查章程內開﹐丰前道詳明咨紮各旗署﹐並札發各屬采訪目錄﹐按照內載事蹟﹐詳加采訪送省匯辦﹐等因卑局現值開辦之際﹐就有各城各屬采訪之件﹐如己送齊﹐擬請飭發到局﹐以便匯核辦理。其間如有來盡事宜﹐再請飭令續行采訪﹐以昭核實。除將開局日期由卑局行知各府﹑廳﹐州縣外﹐其各城副都統並各旗署應請轉請軍憲咨札行知﹐以便嗣後續行采訪。所有卑職請發各處送省事宜﹐查照匯纂緣由﹐理合呈請查核﹐轉請咨札等情到道。據此﹐職署道覆查無異﹐除將各民署送到誌書事宜淸冊﹐札發匯纂﹐並將尙來造送各屬分別札催外﹐理合詳請查核。俯賜分別咨札各旗屬。將前項采訪誌書事宜﹐迅速采訪﹐詳造細冊呈送﹐飭發下道﹐以便發局匯纂等情。據此﹐除分咨外﹐相應咨會。爲此﹐合咨副都統衙門請煩查照﹐將前項采訪誌書事蹟﹐飭造淸冊二本﹐迅速送省施行。等因前來詳查。前奉省咨﹐業將寧古塔地方采訪誌書事宜兩次造冊﹐咨送在案。今準來咨﹐復行造具采訪誌書淸冊二本﹐一並鈐印﹐呈請備文附封咨送。爲此咨報欽命將軍衙門查核可也。須至咨者﹐右咨﹐欽命頭品頂戴督辦吉林邊務事宜鎭守吉林等處地方將軍﹑兼理打牲烏拉揀選官員等事兼署吉林副都統恩特赫恩巴圖魯長。光緒十七年五月初一日寧古塔副都統衙門爲咨送寧古塔地方遵文采訪掌故事蹟﹐造具淸冊事﹐計開﹕本朝建置沿革天聰八年設官兵通遠堡﹐崇徳三年移此鎭守寧古塔﹐順治十年設昂邦章京﹐康熙元年攺鎭守寧古塔等處將軍﹐十五年移鎭吉林烏拉﹐寧古塔畱副都統守之。寧古塔城池在吉林省城東相距八百里﹐現築土墻﹐髙一丈二尺﹐周圍五百八十五丈﹐東西南各一門。相距城南有虎兒哈河﹐今俗稱牡丹江﹐康熙五年由舊城遷此﹐將軍巴海監造。十五年將軍移駐吉林﹐設副都統鎭守寧古塔舊城。城西北相距五十里海蘭河。南有石城﹐髙一丈﹐周圍一里﹐東西各一門﹐城外邊墻五里餘﹐四面四門。昂邦京章吳把哈巴。舊東京城在城西南七十里胡爾哈河之南﹐周圍三十里﹐四面七門。內城周圍五里﹐東西南各一門﹐內有宮殿舊基﹐則金時遺址也。城外南隅有石佛一座。驛站寧古臺站西至塔拉站﹐八十里至沙蘭站﹐七十里至必爾罕河站﹐六十里至塔拉站。寧古塔南至琿春站﹕七十里至新官地站﹐五十里至瑪勒瑚哩站﹐六十里至老松嶺站﹐八十里至薩奇庫站﹐七十里至虎珠嶺站。仕宦寧古塔副都統一員﹐協領二員﹐原設佐領八員。康熙三十八年添設佐領一員﹐五十二年添設佐領一員﹐乾隆二十五年添設佐領二員。原設防禦五員﹐康熙五十二年添設防禦三員﹐乾隆三十年添設防禦四員﹐道光六年裁汰四員。原設驍騎校六員﹐康熙五十二年添設驍騎校四員。乾隆五十五年添設二員。康熙三十五年添設倉官一員﹐衙門筆帖式四員﹐左﹑右司各二員﹐倉筆帖式二員﹐驛站筆帖式三員。雍正五年添設無品級委教習二員﹐同治九年由筆帖式內添設滿教習一員。光緒六年添設承辦處筆帖式一員。光緒八年添設瑪勤瑚哩﹑薩奇﹐庫塔拉等三站筆帖式三員。光緒十五年添設印務處筆貼式二員。乾隆二十七年由兵內揀放印務處左右司官參局委筆帖式各一員。乾隆二十七年由前鋒內揀放委前鋒校四員。乾隆二十七年由領催內揀放委官二十二員。原設甲兵五百三十一名﹐康熙三十八年添設十一名﹐五十二年添設四百五十八名。乾隆二十五年添設三百五十名﹐二十六年添設五十名。道光六年裁汰八十名﹐現有領催七十二名﹐前鋒四十名﹐兵一千二百零八名。其世襲騎都尉﹑云騎尉﹑恩騎尉﹑蔭監生等官﹐隨增隨減﹐並無定額。寧古塔將軍巴海﹕滿洲鑲蘭旗人。順治十六年昂邦章京駐防﹐康熙元年升鎭守寧古塔等處將軍﹐十五年移駐吉林烏拉。音圖﹕滿洲人﹑正紅旗人。康熙二十二年任。佟保﹐滿洲人。康熙二十八年任。沙那海﹔滿洲人。康熙三十五年任。楊福﹕正蘭旗人﹐宗室。康熙三十九年任。蒙古洛﹕鑲蘭旗人﹐覺羅。康熙四十八年任。穆森﹕滿洲人。康熙五十四年任。巴賽﹕鑲蘭旗人﹐宗室輔國公。康熙五十六年任。哈達﹕滿洲人。雍正五年任。常徳﹕滿洲人﹐鑲黃旗人。雍正八年任。都賫﹕滿洲人。雍正十年由副都統署任。副都統海塔﹕滿洲人。順治十五年任。尼喀哩﹕滿洲人。順治十五年任。滿貴﹕滿洲人。順治十八年任。滿丕﹕滿洲人。康熙六年任。湖巴克泰﹕滿洲人。康熙六年任。安珠瑚﹕滿洲人。康熙六年任﹐蒯齊﹕滿洲人﹐正白旗人。康熙十年任。席三﹕正蘭旗人。康熙十五年任。薩普蘇﹕滿洲人﹐鑲黃旗人。康熙十七年任。雅泰﹕正紅旗人。康熙二十二年任。根頭﹕滿洲人。康熙三十三年任。保定﹕滿洲人。康熙三十八年任。嘎爾圖﹕滿洲人。康熙四十二年任。馬奇﹕滿洲人。康熙四十六年任。阿岱﹕吉林滿洲正紅旗人。雍正元年任﹐常徳﹕滿洲人。雍正五年任。巴爾代﹕滿洲人﹐正白旗人。雍正十一年任。圖那﹕滿洲人。乾隆十年任。阿爾嘎泰﹕滿洲人。乾隆十八年任。阿爾徳恩﹕覺羅乾隆十八年任。賒圖肯﹕滿洲人。乾隆二十一年任。神通阿﹕滿洲人。乾隆二十一年任。和繃阿﹕滿洲人。乾隆二十四年任。富僧阿﹕滿洲人。乾隆二十五年任。增海﹕滿洲人。乾隆二十八年任。常升﹐滿洲人。乾隆三十年任。明亮﹕額附。乾隆三十三年任。富珠哩﹕多呼額附。乾隆四十二年任。達色﹕滿洲人。乾隆四十三年任。安林﹕滿洲人。乾隆四十九年任。那奇泰﹐滿洲人。乾隆五十五年任。慶林﹕滿洲人。乾隆六十年任。富尼山﹕滿洲人。嘉慶四年任。郭爾明阿﹕滿洲人。嘉慶七年任。富登阿﹕滿州人。嘉慶十年任。徳寧阿﹕滿洲人。嘉慶十五年任。達斯胡爾代﹕滿洲人。嘉慶二十年任。和福﹕滿洲人。道光四年任。說徳﹕滿洲人。道光十年任。依爾棟阿﹕吉林滿洲鑲蘭旗人。道光十二年任。烏勒徳山﹕滿洲人。道光二十年任。班迪﹕滿洲人。道光二十八年任。巴棟阿﹕滿洲人。咸豐元年任。喀通阿﹕滿州人。咸豐九年任。烏勃興阿﹕黑龍江滿州人。同治五年任。雙福﹕伯都訥滿州人。光緒元年任。徳平阿﹕吉林蒙古人。光緒六年任﹐容山﹕都京滿洲正黃旗人。光緒九年任。富﹕吉林滿洲正紅旗人。光緒十三年任。官署寧古塔副都統公署大堂五間﹐後堂七間﹐左司八間﹐內有承辦處二間﹐右司六間﹑相連公倉辦事官房三間。康熙五年建儀門一座﹐大堂三間。康熙五年建大堂之東銀庫三間﹑印樓一間﹐看庫巡更房二間。大堂之西果木樓二間﹐修理箭桿匠役等住房三間。雍正四年建儀門前左傍前鋒營三間﹐右門傍虎槍營三間﹐相連番役廳事房二間。康熙三十八年攺修大門之左右西翼辦事房各三間﹐衙署周圍板墻八十五丈。乾隆五十六年攺爲官修看守城垣三門巡更房各二間﹐原系兵力捐修。乾隆三十一年攺爲官修。城內南門裏副都統居住正房五間﹐左右廂戶各三間﹐二門一座﹐二堂五間﹐左右配房各二間﹐儀門一座﹐大門三間﹐東有郭什哈住房四間﹐西有聽事房三間﹐院墻九十丈﹐於乾隆四十七年攺爲官修。又馬棚三間﹐南更門一座﹐大門外東西板轅門各一間﹐棚欄四十丈﹐於乾隆四十八年攺爲官修。城內東門裏北原設公倉八座﹐每座五間﹐計四十間。城外東南隅相距二里許﹐原設義倉六座﹐每座五間﹐計三十間。又城東三里許教埸演武廳三間﹐迆東有原設火藥局二間﹐城內西北隅有囚犯獄一座﹐獄墻周圍二十八丈﹐獄內囚犯正房三間﹐巡更西廂房二間﹐監外官房三間﹐又巡更房三間。又城外西南原設官參局正房五間﹐東西廂房各三間﹐二門一間﹐東大門三間。學校﹕城內東南隅文昌廟北有漢義學三間﹐又添修漢義學五間﹐於光緒八年建。又北有滿義學五間。田賦寧古塔額徵民地四萬五千五百十六畝﹐上則地每畝徵銀三分﹐中則地每畝徵銀二分﹐下則地每畝徵銀一分。上則地每畝徵米六升六合﹐中則地每畝徵米四升四合﹐下則地每畝徵米二升二合。每米一石折銀一兩。新增乾隆四十六﹑七年丈出流民墾地一千三百二十一畝﹐不分等則﹐每畝徵銀八分﹐徵米四合年勺二抄五撮﹐共徵銀一千六百九十八兩四分六釐。按年收庫造冊報省﹐以備抵充兵餉。寧古塔額徵稅銀一千五百八十六兩二錢一分二釐八毫﹐內除給差役飯食銀一百五十八兩六錢二分一釐二毫八絲外﹐實剩銀一千四百二十七兩五錢九分一釐五毫二絲﹐按年造冊報省。以備抵充兵餉。原有當鋪十一家﹐每家按年徵銀二兩五錢﹐於光緒十三年報請開除荒閉當鋪六家﹐現有當鋪五家﹐計徵銀十二兩五錢﹐按年歸入稅冊內報銷﹐於光緒十三年十二月間奉文另造徵信冊報省。徵收燒鍋票課錢一萬弔﹐按年分爲春﹑秋二季收齊﹐備抵兵餉。徵收各商七釐﹐捐錢四千一百弔﹐又於光緒十三年六月間奉文加添四釐﹐捐錢二千三百四十二弔八百五十文﹐二共錢六千四百四十二弔八百五十文﹐按年春﹑秋二季解省。徵收斗稅錢七百弔﹐內除撥抵稅銀及津貼衙役等餉銀需用外﹐實剩解省銀錢三百七十三弔六百文。徵收鹽稅錢二百四十五弔六百七十文﹐於光緒十一年正月奉文。徵收油稅錢五百六十八弔四百八十八文﹐於光緒十年十二月奉文。徵收各商土藥行票捐銀並無定額﹐盡收盡解﹐按三个月造冊一次報省。官莊額納糧地一千五百六十坰。紮額丁一百三十名﹐每名應納谷三十石﹐共谷三千九百石﹐按年收入公倉存貯﹐壇畝天壇﹕在城西南相距四里許﹐胡爾哈河南岸。先農壇﹕在城東南相距三里許﹐在風雲雷雨廟內﹐於道光六年建。風雲雷雨電雪神廟﹕在先農壇內﹐道光六年建。孔聖廟﹕在城內東南隅﹐康熙三十二年建。文昌廟﹑魁星樓﹕在城內東南隅孔聖廟之東傍﹐嘉慶二十三年建。關帝廟﹕在城外迆東相距三里許﹐康熙四年建。其廟院內左傍有文昌廟﹐右傍有馬神廟﹐大殿後有關聖帝君。三代神祠﹕於雍正六年敕修。又東北隅有昭忠祠﹐嘉慶九年建。後於同冶八年奉文移建城東三里許。又關帝廟三處﹕一在西關路北﹐其廟院內左有酒仙廟﹐右有牛王廟﹐中有木牌樓﹐對面戲樓﹐於乾隆四十年建。一在城西十里許倚欄崗。一在興額哩溫車和恩屯﹐距城北二十里許﹐在胡爾哈河北岸﹐依山停水﹐於乾隆五十年建。彌勒院﹕在城南門外路西﹐乾隆四年建。三官廟﹕在城外東北角﹐康熙二十一年建。娘娘廟﹕在三官廟東傍﹐康熙三十七年建。依蘭崗﹕在城西相距十里有大山一座﹐柞樹成林﹐荊棘遮經﹐山前修有關帝廟一座﹐廟前寬坦﹐數里至河。大牡丹屯石橋﹕在城西相距三十里有右橋﹐毗連兩座﹐各闊一丈五尺﹐系民籍金姓油匠樂善自修。屯內有古廟一座﹐名曰關帝神祠﹐前有河川。沙蘭站石橋﹕在城西相距八十里有木橋一座﹐闊一丈五尺﹐長二丈五尺。橋下有河一道﹐水淺而寬﹐兩岸平坡﹐河底大石堆壘﹐迆東有關帝廟一座。黑石甸子木橋﹕在城西相距一百餘里﹐在黑石甸子石空處﹐任和尙募建。覺羅窪子橋﹕在城北相距四里有橋﹐毗連兩座﹐一石一木﹐各闊一丈﹐長二丈。小橋子屯﹕在城東北十三里有橋﹐毗連兩座﹐一石一木﹐各闊一丈﹐長一丈五尺。胡什哈橋﹕在城東北相距二十五里有石橋一座﹐闊一丈﹐長二丈。以上各橋通乜河官路﹐隨時修茸。渡口頭道渡口﹐在城西南相距三里﹐於康熙年間捐置渡船一隻。二道渡口﹕在城西南相距一里﹐於康熙年間捐置渡船一隻。三道渡口﹕在城南街口﹐於早年間捐置渡船一隻。四道渡口﹕在城東南十五號原設﹐捐置渡船一隻。花蓮溝渡口﹕在城東相距五里﹐於早年間捐置渡船一隻。觀音閣﹐在城西三里許﹐胡爾哈河北岸。康熙三年建。其院內右傍有地藏廟相接河伯神祠﹐於道光二十六年建。山門左右有鐘﹐鼓樓各一座。火神﹑龍王廟﹕在城外西北角﹐康熙四十九年建。城皇廟﹕在城東﹐康熙三十二年建。左傍有瘟神廟﹐東南隅有土地祠﹐康熙六十一年建。山神廟﹕在城東﹐乾隆十二年建。財神廟﹕在城東牌樓外路北﹐康熙四十五年建。天齊廟﹕在城東﹐康熙五年建。老君廟﹕在城東天齊廟之東傍﹐康熙五年建。苗﹐藥﹑虫王廟﹕在城東﹐康熙五十四年建。三皇廟﹕在藥王廟內。七聖廟﹕在藥王廟迆東﹐康熙五十四年建。地藏廟﹐在城北三里許﹐雍正七年建。古佛寺﹕在城東南﹐乾隆四十五年重建。一在城東北乾隆二十年建。祈雨壇﹕在觀音閣西潑水泉迆西之石上﹐壇髙二尺﹐周圍二丈餘﹐外圍墻六丈。觀音廟﹕在城東北相距五里﹐雍正八年建。關帝廟﹕在城北乜河﹐乾隆四十八年建。又一在城西八十里許沙蘭站﹐康熙十年建修。石佛寺﹕在城西南七十里舊東京城內東南隅﹐相傳金時慈聖太后所建。內有石佛一尊﹐髙兩丈餘﹐後石首墜地﹐有石匠見之欲鑿爲碾﹐甫舉錘﹐頭忽痛﹐遂置之。是夕吳漢槎﹐錢徳維等同感異夢﹐於是舉石首湊法像﹐冶鐵固之﹐故址建剎﹐至今重修﹐香火甚盛。石佛座前有石香享一鼎﹐髙二丈餘﹐周圍二丈﹐向東南歪斜﹐其形欲倒﹐歷經工匠置之不動。後於同治四年重修廟時又欲正此亭﹐經工匠百餘人仍置不動。後工竣時﹐工匠俱食午飯﹐有紅雲一朵﹐降雨數點﹐聞有瀝瀝之聲﹐眾皆出視﹐其亭自正。七聖廟﹕在東京城東南隅有碑﹐院內右傍有古樹一株﹐周十餘圍﹐至今香火甚盛。疆域寧古塔﹕界址南至嘎哈里河﹐距城三百餘里琿春界﹐北至阿穆阿蘭河﹐距城三百餘里三姓界﹐西至都林河﹐距城二百一十里吉林界﹐東至瑚布圖卡倫﹐距城五百餘里﹐東北至烏札庫卡倫﹐距城八百餘里﹔其迆東皆系俄界。橋梁七空橋﹕在金上京迆北呼爾哈河之間﹑橫河有置石橋七空﹐現已頹倒﹐舊述尢存。又東十五里有橫河石橋五空﹐出水面丈餘﹐業已頹塌﹐仍存石迹。大靑石橋﹕在城西相距三里許﹐闊二丈﹐長六丈﹐距上面兩傍修砌石柱欄桿﹐橋下修砌石旋門﹐中流泉眼一道﹐名曰潑雪泉﹐由北向南流水匯入胡爾哈河﹐至冬不冰。興額哩溫車恨渡口﹕在城東北相距二十里﹐於早年捐置渡船二隻。七河屯渡口﹕在城東北相距六十里﹐於早年指置渡船一隻。牛廠屯渡口﹕在城西南相距六十里﹐原設捐置大小渡船二隻。三靈屯渡口﹕在城西相距七十里﹐原設捐置大小渡船二隻。古迹徳林石﹕在城西相距九十里﹐自額穆赫索羅湖東迆沙蘭站之南﹐至虎爾哈河有大石﹐廣二十餘里﹐長一百餘里﹐石面平如鏡﹐洞穴大小不可數﹐或圓﹑或方﹑或六隅八隅﹐如井﹑如盆﹑如池﹑如口﹑如盂﹐其中如洞﹐深或丈許﹑或數尺﹐中有水泉澄然凝碧﹐夏無蚊虻﹐馬鹿羣嬉﹐名曰徳林石﹐其名義不可解﹐俗呼爲黑石甸子。石縫中魚或躍或出入每得之。石甸縫有土﹐生艸木皆白﹐黃松樹卽生其處。平甸車馬行其上如聞空洞之聲﹐石塊或損﹐便有水從罅隙出﹐探之深不可測。海眼﹕在石頭甸子西十里餘髙山中﹐方圓八十餘里﹐每日三潮與海相彷。每至仲夏﹐日初出時﹐風平浪靜﹐有巨魚湧出波心﹐髙約三丈﹐長十餘丈﹐飛鳥不敢過其上﹐已午時始沒﹐其出時﹐眾魚隨之﹐皆浮水面﹐漁者因其出而网焉﹐必大獲。三靈墳﹕在東京城北八里胡爾哈河北岸﹐有古墓三塚﹐已璇﹐舊址尙存。內空闊如許﹐四圍皆石條砌就﹐迄未悉何人之墓﹐俗呼古墳。松音河﹕在城西南一百里與阿布河並源﹐出瑪爾胡哩窩集﹐北流入鏡泊湖。鏡泊湖﹕在城西南一百十里許有一大湖﹐土人呼爲必爾滕。源出長白山﹐羣流湊集至此﹐遂成巨浸﹐廣五六里﹐長七十餘里﹐湖中有三山﹐曰峨莫賀帛阿山﹑阿克善山﹑牛錄山﹐阿克善﹑牛錄兩山之間有巖。曰白巖。湖北岸山巓上建有大廟一所﹐四面湖水圍繞﹐夏可行舟﹐非冬令﹐車馬不可奔入。其山尙產佳果而鮮可食﹐湖西北出枝水﹐入弔水樓。弔水樓﹕在城西南一百里許﹐鏡泊湖西北隅出水處有一崖﹐髙數十丈﹐名曰胡克圖崖。湖水東注﹐水勢洶湧﹐飛瀑躡空﹐沸騰奔浪如雷吼﹐聲聞數里﹐謂之響水。三﹑四月間日初出時﹐水光日色﹐紅綠相映﹐霞彩繽紛可羨﹐崖傍奇異艸木自發﹐旁崖四迆﹐石板零隆﹐無路可入﹐非鄕人導引弗可自造。而水源無分冬夏如是川流﹐不能監涸成冰﹐出由湖源﹐入歸牡丹江之上駛﹐今稱弔水樓。三道石亮﹕在城西南相距六十里﹐下馬蓮河屯迆東﹐虎爾哈之河水東流﹐有南北橫河石亮三道﹐蝣蜒石墻數層﹐相距不過三里之遙﹐傍岸陡崖﹐下游石磯向產褚魚﹐兩岸臨近之家﹐依亮取魚爲生。山川二龍山﹕在城南四十里許﹐臥龍屯迆南﹐二山環抱﹐山間有河一道﹐香磨二盤﹐依河水自可成磨﹐毋庸人工。中間建立觀音庵一所向北古剎。此山形似二龍鬥珠之貌。向產樵材。大王山﹕在城東相距五里﹐髙二里。山上有古城﹐周圍三里﹐正東西北三面﹐山陡不可上﹐南面一門。博羅哈達山﹕在城東北十五里許﹐山形如涼帽。興額哩溫車恨山﹕在城北二十里許﹐山上有關帝廟。老黑山﹕在城北三十里許﹐髙三里。山上平坦﹐周圍二十餘里﹐其形如龜頭﹐向東北長五里許入於胡爾哈河﹐與海浪河會處今稱龍頭山﹐髙三十丈餘﹐奉官挖壕三道﹐各深一丈餘。舊卡倫山﹕在城北﹐俗稱爲鳳凰山。距城六十餘里﹐髙十餘丈。據土人言﹕上有野花池﹐具鮮羨佳麗無比﹐或隱或現﹐現亦不容采取。其山西頭﹐近出五色玉石﹐近水者愈佳﹐時經佐傍采取﹐琢磨成器﹐而優劣不等焉。紅山﹕在城西四十里。此山孤立﹐向來紅石如珠﹐下卽牡丹江﹐產木材。杏花山﹕在城西南八十里許﹐此山寬坦無嶇﹐向產花果。龍頭山﹕在城西北六十里﹐舊城之東﹐入海浪河﹐奉官挖斷。密占屯﹕在城西北六十里有大山一座﹐古巖翠峯﹐霞光密布﹐山前隅古茸娘娘廟一寺﹐土人傳言奉旨建修﹐至今不朽。舊街﹕在城西北六十里﹐原有土城﹐周圍里許﹐東西兩門。距城迆東小山一座﹐山下水泡一道。瑪爾瑚哩窩集﹕在城南一百五十里﹐嘎哈哩河發源於此﹐嶺上有古廟一所曰關帝廟﹐此澗長十餘里﹐樹木稠密。布葛山﹕在城西南一百十里﹐在鏡泊湖北岸﹐髙五里﹐周圍一百里。索爾霍綽河﹕在城南十里許﹐源出朔爾賀綽窩集﹐長白之源﹐北流入虎爾哈河﹐誇稱牡丹江。平頂山﹕在城南七十里許﹐上有廟一所﹐山巓平舖﹐周環五里餘﹐向產樵材。長山﹕在城南一百里許﹐此山周環三十餘里直達南界﹐向通老嶺﹐山率髙聳﹐陰時煙霧重疊﹐峯巒彰翠﹐蓮花泡﹕在城西南八十里﹐金上京迆西二十里許。相傳爲金時塞外之曲江。此泡向產蓮花﹐根須透於水底﹐土人呼根爲蓮藕﹐無粉而可食。夏日生花紅﹑粉﹑白三種﹐映水鮮羨可趣﹐北蓮花泡﹕在城北七十五里﹐南近也河。其泡形似葫蘆﹐而西大東小焉。開於七月初旬﹐根須透於水底﹐面藕無粉﹐可食﹐其花皆紅﹐映日﹐尙無別色雜之﹐其香鮮羨可趣。瑚爾哈河﹕卽古呼哩攺江﹐源出永吉州界內色齊窩集中﹐諸河匯爲一大河﹐東注入鏡泊﹐又從鏡泊之發庫東注﹐繞城之南﹐復東北折入混同江。海蘭河﹕在城西北五十餘里﹐源出海蘭窩集﹐東入虎爾哈河。此河出東珠﹐向年由吉林烏拉總管珠軒下派官往此捕打貢珠﹐並產達發哈魚。商音必爾罕河﹕在城東四里。源出商音必爾罕窩集﹐北流入瑚爾哈河。塔克通泥河﹕在城東南四里﹐源出塔克通阿窩集﹐北流入瑚爾哈河。噶哈哩河﹕在城西一百五十里﹐源出瑪爾瑚哩窩集﹐南流入土門江琿春界。瑪爾胡哩河﹕在城西南五十里﹐與下阿布河並源出瑪爾瑚哩窩集﹐北流匯胡爾哈河﹐注於鏡泊。阿蘭河﹕在城西一百七十里﹐源出必爾罕窩集﹐南流匯朱爾惇河。阿布河﹕在城西南六十里。三道河﹕在城東南一百二十里許﹐此河下游入索爾霍綽河﹐源出老嶺﹐向產梁材大木﹐順流至城。桅虎河﹕在城西一百三十里﹐源出必爾罕窩集﹐南匯必爾罕河。沙蘭河﹕在城西八十里﹐源出西北一百里無名小山﹐南流入虎爾哈河﹐必爾罕河﹐在城西一百四十里。朱克惇河﹕在城西一百六十里﹐三河並源出必爾罕窩集﹐南匯流入鏡泊。塔蘭河﹕在城西一百八十里﹐源出必爾罕窩集﹐南流匯阿蘭河。布泥河﹕在城西九十里﹐源出西北一百二十里無名小山﹐南流匯法爾撒河。佛多活河﹕在城西三百三十里﹐源出色齊窩集﹐南流匯都林河。都林河﹕在城西二百十里﹐源出色齊窩集﹐南流匯勒福陳河入鏡泊。物產谷之屬稷﹕《禮記》謂之明粢﹐明《一統志》作祭﹐今呼糜子米﹐曉種早熟﹐邊地尢宜。黍﹕稷之粘者爲黍﹐今呼大黃米﹐可釀酒。蜀黍﹕種始自蜀﹑今呼髙糧﹐土人率多飯此﹐漚爲米粉。粟﹕古以未之有稃谷者稱粟﹐今以谷之最細而圓者爲粟﹐谷曰飯穀﹐米曰小米。按《周禮》九谷六谷之名﹐有梁無粟﹐則梁亦粟也。今之小米色黃﹐卽黃梁也﹐稗﹕宜下濕之地﹐米最甘滑軟需。元菽﹕有黑。黃二色﹐形圓而小﹐其種之田宜濕﹐畏旱﹐尙可搾油。則黃色曰元豆﹐黑曰黑豆。玉蜀黍﹕莖葉似蜀黍﹐子藏包中﹐俗呼包兒米。蔬之屬楡蘑﹕楡樹朽根所化﹐陽曬而生﹐陰漧自亂可食。榛蘑﹕生榛科下﹐髙腳紅裹。松﹕木之屬種類不一﹐土人以結子者爲果松﹐無子者爲杉松﹐脂多者爲油松。赤白松﹕理細气香﹐木之貴者﹐衣冠家作木主多用之。楡﹕本地楡類甚多﹐皆美材﹐刺楡﹑花楡尢佳。刺楡大者中爲車軸﹐一名軸楡。《唐風》所謂「山有樞者﹐此也。」花楡理細﹐宜爲几案。幾楡臃腫處花紋尢勝﹐可飭器用﹐人多珍之。木耳﹕宜柞木而生﹐其色黑則明﹐色染綢緞取光而爲﹐剩則仍食。椴﹕葉大皮黑﹐紋細微。赤﹑白﹑紫鍛。邊外人參多生椴樹之下。老鶴眼﹕名李木﹐堅致有花紋﹐子赤黑如鴉眼﹐皮可染色。花之屬人參﹕凡初得者曰芽參﹐時時得皆曰朵子參﹐霜後得者曰黃艸參。參須﹑參果﹑參子﹑參膏無不珍之。髙麗人參贊曰「三丫五葉﹐背陽向陰。所來求找﹐椴樹之下相尋。」杏花﹕春中開放﹐錦繡。石橊花﹕有紅﹑白﹑黃三種﹐不結果者名番花石橊。雞冠花﹕形如雞冠﹐有黃﹑紅﹑白數種。秋海棠﹕入秋時花色亦嬌艷。菊花﹕《禮記》「季秋之月﹐菊有黃花」﹐時惟菊開應節。向有旗人劉成和善養之﹐褚色俱備﹐至冬猶盛。荷花﹕《詩》謂之﹝艸丞﹞苕﹐《爾雅》謂之芙渠﹐今名蓮花。有紅﹑白二色。向日蓮﹕獨莖﹐頂作黃花﹐大如碗﹐向日轉亦名葵。果之屬松子﹕按《本艸》﹐松子出遼東及雲南﹐今烏喇寧古塔山中有之。香瓜﹕卽甜瓜﹐《禮記》爲天子削瓜﹐指此。今禮部供祀有瓜圓﹐向有銀皮瓜﹑芝麻粒﹑髙麗瓜諸名﹐今密瓜尢佳。蒂入藥﹐名苦葶香。西瓜﹕相傳種自回紇。今種自雲南﹐哈密來者味尢勝。其味酸而子大者名打瓜﹐專取子充用。棠梨﹕卽杜梨。味甘酸不一﹐有赤﹑白二種。葡萄﹕園產者大而味佳﹐有紫﹑碧﹑圓﹑常之別。田產者實小味酸﹐有黑﹑白二種﹐其尢小而深黑者卽《詩》之奧。燈蘢果﹕外垂絳囊﹐中含赤子如米櫻﹐俗呼紅姑娘。王瓜﹕生於端陽﹐形長而細﹐滿身俱刺﹐生而可食﹐爲鉅粗者曰獲子。禽之屬雉﹕《尙書》謂之華虫﹐《禮經》謂之疏趾﹐今呼野雞。鵲﹕一名靈鵲﹐開戶必背太歲﹐如歲多風則巢下枝﹐俗呼喜鵲。燕﹕有越燕﹑胡燕兩種﹐今土人以善構巢者爲巧燕﹐不善構者爲拙燕。凡燕﹐秋後多蜇山崖之內﹐至春始蘇﹐來依人檐屋間﹐來去皆以社時﹐故曰社燕。獸之屬山羊﹕生山中﹐似羊而大﹐善登山﹐皮灰黑色。虎﹕諸山皆有之。邊外間有白質黑章者尢猛鷙﹐圍中以激打槍手制之。馬鹿﹕一名八乂鹿﹐麅﹕獐類﹐色蒼赤。又黑龍江地方每冬有白項野麅﹐從海邊來﹐不可勝數﹐形比內地微大﹐但味稍腥。狼﹕皮毛靑白者貴。國朝品官坐褥冬用皮﹐有定制﹕一品用狼﹐二品用獾﹐三品用貉﹐四品用山羊﹐五品以下用白羊皮﹐公﹑侯極品用虎豹皮。獾﹕似狗而矮﹐體肥行鈍﹐皮宜裀褥。野貍﹕狐類﹐口色蒼黃有斑﹐似貓善搏﹐俗呼野貓。猞猁猻﹕類野貍而大﹐耳有長毫﹐白花色﹐小者曰烏倫。狐﹕色赤而大﹐夜擊之﹐火星迸出。毛極溫煖﹐集腋爲裘﹐尢貴重﹐元狐出下江﹐大於火狐﹐色黑毛煖﹐最貴。貂鼠﹕近東北邊者色黃﹐邊外色紫黑﹐皮甚輕煖。打牲人於雪天尋其迹而捕焉。灰鼠﹕灰白爲上﹐黑者次者﹝之﹞。水族之屬胖頭魚﹕鱗口皆巨形﹐背圖黑脊﹐白色而大。細鱗魚﹔圓身細鱗﹐多出山流狹處。島子魚﹕頭尖色白﹐鯽魚﹕頭小而身扁﹐大不過二斤﹐今時貢之。哲綠魚﹕似鱸魚﹐色黑﹐出寧古塔牡丹江。水獺﹕形似狗而小﹐長尾﹐色靑黑﹐水居食魚。將取魚必先祭﹐故《月令》云﹕正月獺祭魚﹐獺穴必預度水所不至﹐故鄕人以是爲潦水之侯。大發哈魚﹕寧古塔諸處有之。秋八月白海迎水入江﹐驅之不去﹑充積甚厚。土人竟有履魚背而渡者﹐腹中子大如玉蜀黍﹐邊地人取魚炙乾積之如糧。蜂﹕俗以在地作房者曰土蜂﹐大黃蜂曰馬蜂﹐釀蜜者曰蜜蜂。蜾贏﹐亦名士蜂﹐純雄無雌﹐負桑虫而多子﹐卽螟蛉也。蟋蟀﹕似蝗而小﹐正黑光澤如漆﹐善跳好鬥﹐秋後則鳴﹐《爾雅》謂之蜇。一名促織﹐俗呼趨趨﹐又竈馬﹑促織。好穴於竈﹐亦名竈雞。蝶﹕形色黃白﹐大小不一﹐皆虫所化。山中蝶大如掌﹐采色班爛﹐子卽山蠶也。又花樹間巖之大者﹐署時置熱石上﹐輾轉久之卽可也化蝶。寧古塔戶口光緒十四年現查八旗戶六千七百七十二戶﹐披甲﹐閒散西丹男﹑婦等三萬二千八百八十三口。民籍戶一千七百五十三戶﹐男﹑婦九千五百二十三名﹑口﹐官莊戶八百九十五戶﹐男﹑婦二千八百二十四名﹑口。光緒十七年二月二十八日

