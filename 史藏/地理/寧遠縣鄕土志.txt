寧遠縣鄕土志伊犁府寧遠縣謹將卑縣編造鄕土志大略呈請鑑核。歷史按寧遠縣地處極邊﹐設治未久﹐民異其俗﹐人不知書﹐所有本地大端故事及古先名人事實均屬無從考據。本境何代何年置按寧遠縣系光緒十四年四月十五日經前撫憲劉奏請新設﹐隸伊犁府。未置本境以前按寧遠縣舊名固爾札城﹐卽伊犁九城之一。夫伊犁者乃漢時之烏孫國也﹐唐虞夏商周及春秋戰國未入版圖﹐無從查考﹐寧遠當系古烏孫國屬地。迨至本朝平定伊犁﹐疊經數次﹐事載新疆全省識略﹐並戡定新疆記甚詳。此次自同治初年爲俄人占據﹐至光緒八年收還後始置東西二廳﹐西廳卽今之綏定縣﹐東廳駐在此間旋經攺設縣治﹐曰寧遠。旣置本境以後按寧遠縣新設縣治令僅二十載﹐旣未有更屬﹐似無須考求。政績錄按寧遠縣從前未設有專官﹐統名之曰伊犁﹐歸將軍管轄。迨光緒初年收還﹐伊犁始分設同知缺一﹐有無政績三大端無從稽考。不數年攺爲縣治﹐比時當兵燹之後﹐地方元气未復﹐百端待理﹐經長沙髙令敬昌勵精圖治﹐悉中矩繩﹐凡夫築城垣﹐開屯墾﹐修橋梁﹐疏渠道﹐諸要政無不井井有條﹐民沾實惠﹐迄令猶稱頌弗衰。厥後繼該令而理者﹐知楊令名澍周﹐令儀汪﹑令步端﹐均能勤職愛民﹐政聲卓著。兵事錄按寧遠縣設治二十年來﹐小民安居樂業不聞兵端﹐伊犁未收還以前﹐所有歷年兵事本未﹐或叛黨起於本境﹐或他境叛黨來犯本境﹐及以本境爲戰場爲險要者﹐考諸新疆全志及戡定新疆記中略述一二﹐餘無可稽。耆舊錄按寧遠縣地當邊徼﹐境內皆回纏﹐境外皆蒙哈﹐不通言語﹐不諳詩書﹐所重皆纏俗﹐經典尊阿洪毛拉爲活佛﹐從前有無名賢碩彥俱不可考﹐今亦無聞。人類按寧遠縣居民分三種﹕曰漢﹐曰纏﹐曰回。漢民極少﹐纏回居多﹐惟纏民分兩起﹐一本地纏民﹐名塔蘭奇。一南路纏民﹐由南路各廳州縣遷入本境者﹐均分布各圩種地﹐或務工商爲業﹐此外曰錫伯﹐曰察哈爾﹐曰索倫﹐曰額魯特﹐曰蒙古﹑哈薩克﹐人數繁衍﹐槪歸伊犁將軍管轄。戶口按寧遠縣所屬漢戶十之一﹐纏回戶十之九。從前又有俄國纏民進入本境者﹐經前署令汪步端稟準令其種地營生﹐地方官一律徵糧作爲畱戶頂戶。今年奉文將此項戶民攺歸寧籍﹐現已收得三分之二﹐共計漢纏回及新收俄纏戶口丁數若千分列於下﹕漢民﹕三百七十五戶﹐男九百八十七丁﹐女六百六十三口。纏民﹕三千三百五十七戶﹐男九千六百一十八丁﹐女六千八百三十五口。回民﹕九百八十餘戶﹐男三千三百二十八丁﹐女一千四百五十八口。新收俄纏﹕一千一百餘戶﹐男三千一百餘丁﹐女二千二百餘口。氏族按寧遠縣民族皆纏回﹐縱有漢民均非土著﹐系承平後由關內各處陸續遷入本境﹐落業者旣無大族﹐無從編入。宗教按寧遠縣從前只有回教﹐非自外來﹐乃卽本地之纏民回民也﹐並無有旗人入斯教者﹐惟法國教士梁萌徳在此修蓋天主堂一所﹐入教者無分旗人漢人﹐現在民教亦甚相安﹐此外別無他教﹐共計天主教人八十餘名。實業按寧遠縣向無文人學士﹐設治以來建蒙養學堂延教習﹐無非爲地方培養人才起見﹐記邊隅之地風气不開﹐父兄不知詩書﹐子弟任其偸懶﹐地方官不惜再三勸諭﹐以子弟讀書識字爲第一要義﹐其如舌敝唇焦﹐何故士之一字言有難色﹐玆特將縣屬所務農工商各實業若干分列於下﹕農﹕四千四百餘家。工﹕三百餘家。商﹕三百餘家﹐除客商及俄商外。地理按寧遠縣城﹐距省城西北一千六百七十里﹐距府城東一百二十里﹐東界阿瓦克﹐南界南山麓海努克﹐西界脊梁子﹐北界開裏沁﹐東北界呼魯斯臺登努斯口﹐東南界托古斯塔拉喀喇沙爾﹐西南界綏定俄羅斯﹐西北界新甘溝精河廳﹐屬四鄕共五十七莊﹐俗呼爲圩於道裏﹐遠近不一﹐有離城遠在一百三四十里者﹐有離城近在二三十里者﹐城內原無古迹﹐自歸縣治後始有方神廟一﹐旋經卑縣捐廉籌款新建廟宇三﹕曰武廟﹐曰城隍廟﹐曰劉猛將軍廟。此外有回教大禮拜寺一院﹐相傳系乾隆年間置纏民誦經在此﹐今漸傾圮﹐城東南隅設養小學堂一所﹐東門外南岔子有武廟﹐相傳系國初建置﹐廟旁亦設有蒙養小學堂一所﹐大橋街西側亦有大禮拜寺一院﹐回民誦經在此﹐相傳與城內禮拜寺同時修建東梁上。於光緒十一年經法國教士梁萌徳修有天主堂一所﹐由此向東三里許山麓有金頂寺古迹﹐折而南一百里許海努克有銀頂寺古迹﹐均系當年準噶爾盛時飯僧地也﹐其餘無考。山

按寧遠縣南北兩山對峙﹐中開平川﹐南山卽昆侖雪山﹐距縣城一百餘里﹐北山由南山發脈而來﹐距縣城四十餘里。南山之雪水由各山峽流出﹐縣城南岸八圩子全仗此水灌漑。北山之水由山峽流出者﹐依山數圩亦資灌漑﹐發皆流入伊犁河。水

按寧遠縣水道﹐其源季均不在本境﹐伊犁河自昆格斯發源﹐流入縣之東境。詩克斯河自特克斯發源﹐流入縣之東南境合。阿里木吐霍﹑什烏塔克各水會伊犁河。哈什河自山峽遠遠而來﹐流入縣之東北境合。額林莫多﹑博羅布爾噶﹑蘇開裏沁各水會伊犁河﹐自東曲折而西趨綏定縣之東境。又有哈什渠一﹐俗呼爲皇渠﹐此渠引哈什河水自東蜿蜒而西﹐亦趨綏定縣之東境。北岸四十餘圩子戶民全仗該渠之水爲生活﹐所以每年渠工浩大﹐萬難從緩。再伊犁河之上游瑪圖有渡船﹐下游吉爾格朗有渡船﹐此外並無大小船筏。道路按寧遠縣治所西至熙春城十里﹐至惠寧城二十里﹐至脊梁子六十里交綏定縣界分兩路﹐一向西北至綏定城六十里﹐一向西南至惠遠城四十里﹐一道平川﹐並不逾山度嶺﹐惟惠寧城分一小路向北至新甘溝二十里﹐又西小路至黃艸湖二十里﹐至惠遠城五十里﹐因黃艸湖時有哈賊出沒﹐行人由此路者甚少﹐東至吉林圩子二十里﹐至雅滿圖八十里渡河由托古斯塔拉通喀喇沙爾﹐南至伊犁河沿十里渡河至南山下一百餘里﹐由冰達阪通阿克蘇﹐北至潘津圩子二十里至登努斯口二百里﹐由山峽通精河。物產按寧遠縣物產以動物爲常產一大宗﹐此外植物如麥﹐稻﹑果﹑梨﹑罌粟各種。礦物如塊煤均無有可以爲制造者。縣屬纏民居多﹐不精工藝﹐所有動物各種制造均不在本境﹐玆特將動物產及動物產制造分列如下﹕動物產﹕馬﹑牛﹑羊﹑狐﹑狼﹑虎﹑鹿﹐山羊。動物制造﹕皮毛此間系一大宗﹐經俄商販運出口制造。牙爾緞﹑哈沙緞﹑桂皮氈毯﹑皮靴鞋襪各種貨物仍進口行銷﹐獲利倍增。商務按寧遠縣所產之物以牲畜﹑皮毛﹑土藥爲一大宗。牲畜等類售銷本地﹐亦有販銷他處者難查其數﹐約每月除俄商販賣不計外﹐可獲牲稅銀三百兩有奇﹐詳報有案。皮毛每年經華人賣與俄商者一萬四千普筒﹐經俄人賣歸俄商者四萬六千普筒﹐合華秤共重一百六十五萬斤﹐此非寧遠一縣所產﹐蒙哈各遊牧所出實多﹐均運來匯總發售耳。土藥行銷本地﹐亦有販銷他處者每年約共銷二十餘萬﹐所有本地行銷他處各項貨物每年約三十萬有奇﹝蒙哈各種人等均赴此間購貨﹞﹐此系華商由關內並俄國運來之貨﹐而俄商銷數更當加倍。

