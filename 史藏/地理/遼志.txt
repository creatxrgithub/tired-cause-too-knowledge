宋葉隆禮《遼志》

本末契丹之始也﹐中國簡冊有所不載。遠夷艸昧﹐復無書可考﹐其年代不可得而詳也。本其風物﹐地有二水﹕曰地乜裏沒裏﹐復名陶猥思沒裏者﹐是其一也﹐其源出自中京西馬盂山﹐東北流﹐華言所謂土河是也﹔曰裊羅个沒裏﹐復名女古沒裏者﹐又其一也﹐源出饒州西南平地松林﹐直東流﹐華言所謂潢河是也。至木葉山﹐合流爲一。古昔相傳﹕有男子乘白馬﹐浮土河而下﹐復有一婦人乘小車﹐駕灰色之牛﹐浮潢河而下﹐遇於木葉山﹐顧合流之水﹐與爲夫婦﹐此其始祖也。是生八子﹐各居分地﹐號八部落﹕一曰祖皆利部﹐二曰乙室語部﹐三曰實活部﹐四曰納尾部﹐五曰顚沒部﹐六曰內會雞部﹐七曰某解部﹐八曰奚昷部。立遺像於木葉山﹐後人祭之必刑白馬﹑殺灰牛﹐用其始來之物也。後有一主﹐號曰乃呵﹐此主特一髑髏﹐在穹廬中﹐覆之以氈﹐人不得見。國有大事﹐則殺白馬﹑灰牛以祭﹐始變人形﹐出視事已﹐卽入穹廬﹐復爲髑髏。因國人竊視之﹐失其所在。復有一主﹐號曰呵﹐戴野豬頭﹐披野豬皮﹐居穹廬中﹐有事則出﹐退復隱入穹廬如故。後因其妻竊其豬皮﹐遂失其夫﹐莫知所如。次復又一主畫裏昏呵﹐惟養羊二十口﹐日食十九﹐畱其一焉。次日復有二十口如之。是三主者﹐皆有能治國之名﹐余無足稱焉。異矣哉﹗氈中枯骨﹐化形治事﹔戴豬首﹑服豬皮﹐罔測所終。當其隱入穹廬之時﹐不知其孰爲之主也﹐孰爲之貳副也。荒唐怪誕﹐訛以傳訛﹐遂爲口實﹐其詳亦不可得而詰也。自時厥後﹐牛馬死損﹐詞訟龐淹﹐復遭風雨雪霜之害﹐中遂衰微。八部大人後復稍整兵﹐三年一會﹐於各部內選雄勇有謀略者﹐立之爲主﹐舊主退位﹐例以爲常。至阿保機爲眾所立﹐後並七部而滅之﹐契丹始立。其國大原﹐興自阿保機。至耶律徳光而浸盛。遭五季之衰﹐天未厭亂﹐石晉胎釁﹐產禍諸華﹐毒痡四海﹐飛揚跋扈﹐貪殘僭擬﹐中國帝王名數﹐盡盜有之。冠履倒植﹐燻蕕共染﹐干戈之慘極矣。迨宋眞宗屈己和戎﹐不復以一矢相加﹐含容覆護百有餘年。聖﹑興﹑道三主以來﹐天誘其衷﹐革心慕義﹐貪婪歲幣﹐顧惜盟好﹐銷鋒寢柝﹐號稱無事﹐南北皆不知兵﹐各保首領以沒﹐玆非以徳懷遠之明效與﹖祖宗列聖之徳可謂至哉﹗若遼之威服諸夷﹐奄有全燕﹐何其彊也﹗天祚昏孱﹐女眞啟心﹐深入一呼﹐土崩瓦裂﹐何其弱也﹗且兵者﹐不祥之器也﹐天道好還﹐盛極而微﹐理固然也。故其興也勃焉﹐其亡也忽焉。悲夫﹗今摭舊聞﹐裒其本末﹐𨿽未能考其異而訂其同﹐要之大略﹐其不相遠。後之英主﹑忠臣﹐志欲溯今洄古﹐可以爲鑑矣﹗

族姓原始契丹都部族﹐本無姓氏﹐惟各以所居地名呼之﹐婚嫁不拘地裏。至阿保機變家爲國之後﹐始以王族號爲橫帳﹐仍以所居之地﹐名曰世裏著姓。世裏者﹐上京東二百里地名也。復賜後族姓曰蕭氏。番法﹐王族惟與後族通婚﹐更不限以尊卑﹐其王族﹑後族二部落之家﹐若不奉北主之命﹐皆不得與諸部族之人通婚。或諸部族私相婚嫁﹐不拘此限﹐故北番惟耶律﹑蕭氏二姓也。

國土風俗契丹國在庫莫奚東。唐所謂黑水靺鞨者﹐今其地也。有七十二部落﹐不相統制﹐好爲寇盜。父母死而悲哭者﹐以爲不旺﹐但以其屍置於山樹上﹐經三年後﹐方取其骨而焚之。因酌酒而祝曰﹕『冬月時﹐面陽食﹔我若射獵時﹐使我多得豕鹿。』其無禮頑囂﹐於諸夷最甚。其風俗與奚﹑靺鞨頗同。至阿保機﹐稍並服諸小國﹐而多用漢人。漢人又教之以隸書半增損之﹐作文字數千﹐以代刻木之約。又制婚嫁﹐置官號﹐稱皇帝。

部落漢時爲匈奴所破﹐保鮮卑山。魏靑龍中﹐部酋爲王雄所殺﹐眾遂逃橫水之南﹐黃龍之北。至元魏﹐自號曰契丹。在唐開元﹑天寶間﹐使朝獻者無慮二十。故事﹐以範陽節度爲押奚﹑契丹使。唐末﹐契丹始盛。

並今部落初﹐契丹有八部﹐族之大者﹐曰大賀氏。後分爲八部﹐部之長號『大人』﹐而常推一人爲王﹐建旗鼓以統八部。每三年則以次相代﹐或其部有災疾而畜養衰耗﹐則八部聚議﹐以旗鼓立其次而代之。被代者以爲元約如此﹐不敢爭。及阿保機﹐乃曰﹕『中國之王﹐無代主者。』由是阿保機益以威制諸國﹐不肯代。其立九年﹐諸部共責誚之。阿保機不得已﹐傳其旗鼓﹐而謂諸部曰﹕『吾立九年﹐所得漢人多矣。吾乃別自立一部﹐以爲漢城。可乎﹖』諸部許之。漢城在炭山東灤河上﹐有鹽鐵之利﹐乃後魏滑鹽縣是也。其地可植五穀﹐阿保機率漢人耕種﹐爲治城郭﹑邑屋﹑廛市﹐如幽州制﹐漢人安之﹐不復思歸。阿保機知眾可用﹐用其妻述律策﹐使人告諸部大人曰﹕『我有鹽鐵之利﹐諸部所食。然諸部知食鹽之利﹐而不知其鹽有主人﹐可乎﹖當來犒我。』諸部以爲然﹐共以牛酒會鹽池。阿保機伏兵其旁﹐俟其酒酣﹐伏兵發﹐盡殺諸部大人﹐復並爲一國﹐東北諸夷皆畏服之。

兵馬制度晉末﹐契丹主部下兵﹐謂之『大帳』﹐有皮室兵約三萬騎﹐人皆精甲兵也﹐爲其爪牙。國母述律氏部下﹐謂之『屬堋』﹐有眾二萬。是先﹐戎主阿保機牙將﹐半已老矣﹐每南來時﹐量分借五千騎。述律氏常畱數百兵﹐爲部落根本。其諸大酋領太子偉王﹑永康﹑南北王﹑子趙﹑麻答﹑五押等﹐大者千餘騎﹐次者數百人﹐皆私甲也。別族則有奚澑﹐勝兵亦千餘﹐人少馬多。又有渤海酋﹐領大舍利髙模漢兵﹐步騎萬餘人﹐並髡發左衽﹐竊爲契丹之飾。復有近界韃靼﹑於厥裏﹑室韋﹑女眞﹑黨項﹐亦被脇屬﹐每部不過千餘騎。其三部落吐渾﹑沙陀﹑陌﹐幽州管內雁門以北十餘軍﹑州部落兵﹐合三五萬餘眾﹐此是石晉割賂契丹之地。番漢諸族﹐其數可見矣。每契丹南侵﹐其眾不啻十萬。國主入界之時﹐步騎車帳不從阡陌﹐東西一槪而行。大帳前及東西面﹐差大首領三人﹐各率萬騎﹐支散遊變﹐百十里內外相覘邏﹐謂之『欄子馬』。戎主吹角爲號﹐眾則頓捨﹐環繞穹廬﹐以近及遠。折木稍屈之﹐爲弓子輔﹐設槍營塹棚之備。每行軍﹐聽鼓三伐﹐不問昏晝﹐一布便來。行逢大敵﹐不乘戰馬﹐俟近敵師﹐卽競乘之﹐所以新羈戰馬﹐蹄有餘力。其用軍之術﹐成列而不戰﹐俟退而乘之﹐多伏兵﹐斷糧道﹐隨冒夜舉火﹐上風曳柴﹐積餉自賫﹐退敗無恥﹐散而復聚﹐寒而益堅﹐此其所長也。

建官制度賤他姓﹐貴耶律﹑蕭氏二姓。其官有契丹樞密院及行官都總管司﹐謂之北面﹐以其在牙帳之北﹐以主番事﹔又有漢人樞密院﹑中書省﹑行官都總管司﹐謂之南面﹐以其在牙帳之南﹐以主漢事。其陽隱﹐宗正寺也。夷離畢﹐參知政事也。林牙﹐翰林學士也。夷離中﹐刺史也。內外官多效中國者。其下佐吏﹐則有敝史﹑本古思奴古﹑都奴古﹑徒奴古。分領兵馬﹐則有統軍﹑侍衛﹑控鶴司﹐南王﹑北王﹑奚王府王帳分﹑提失哥東西都省太師兵。又有國舅﹑鈐轄﹑遙輦﹑裳衮﹑諸司﹐南北皮室﹑二十部族節度﹐頻必裏﹑九克﹑漢人﹑渤海﹑女眞五節制﹐五治火帥一百﹑六百﹑九百家矣。凡民年十五以上﹐五十以下﹐皆籍爲兵。時舉兵﹐必殺灰牛﹑白馬﹐祠天地及木葉山神。鑄金魚符﹐調發兵馬。其從馬及傳命﹐有銀牌二百。軍所捨﹐有遠探欄子馬﹐以夜聽人馬之聲。每其立﹐眾所得人戶﹑馬牛﹑金帛及其下所獻牲口﹐或犯罪沒入者﹐別爲行官領之﹐建州縣﹐置官屬。旣死則設大穹廬﹐鑄金爲像﹐朔﹑望﹑節﹑辰忌日輒致祭﹐築臺髙丈餘﹐以盆焚食﹐謂之『燒飯』。

宮室制度十宮各有門戶﹐出兵馬﹐阿保機曰洪義宮﹐徳光曰永興宮﹐兀欲曰積慶宮﹐述律曰延昌宮﹐明記曰章敏宮﹐突欲曰長寧宮﹐燕燕曰崇徳宮﹐隆緒曰興聖宮﹐隆慶曰惇睦宮﹐隆運曰文忠宮王府。又有四樓﹐在上京者曰西樓﹐木葉山曰南樓﹐謂化州曰東樓﹐唐州曰北樓。凡受冊﹐積柴升其上﹐大會番夷其下﹐已﹐乃燔柴告天﹐而漢人不得預。有諢子部百人﹐夜以五十人番直﹐四鼓將盡﹐歌於帳前﹐號曰『聒帳』。每謁木葉山﹐卽射柳枝﹐諢子唱番歌前導﹐彈胡琴和之﹐已事而罷。

衣服制度國母與番官胡服﹐國主與漢官卽漢服。番官戴氈冠﹐上以金華爲飾﹐或以珠玉翠毛。蓋漢﹑魏時遼人步搖冠之遺像也。額後重金花織成夾帶﹐中貯發一總。服紫窄冠﹐帶以黃紅色條裹革爲之﹐用金﹑玉﹑水晶﹑碧石綴飾。又有冠如紗帽無檐﹐不徹雙馬﹐額前綴金花﹐上結紫帶﹐末綴朱或紫皂幅巾﹐紫窄袍﹐束帶。丈夫或綠巾﹐綠花窄袍﹐中單多紅綠色。貴者被貂裘﹐以紫黑色爲貴﹐靑色爲次。又有銀鼠﹐尢潔白。賤者被貂毛﹑羊﹑鼠﹑沙狐裘。弓以皮爲弦﹐箭削楪爲竿﹐韄勒輕快﹐便於馳走。以貂鼠或鵝頂﹑鴨頭爲捍腰。宋眞宗景徳中﹐太常博士王曙﹑戶部員外郎利瓦伊﹐往賀國主生辰﹐還﹐言國主見漢使﹐彊服衣冠﹐才已﹐卽帳中雜番騎出郊射獵矣。

漁獵時候每歲正月上旬﹐出行射獵﹐凡六十日。然後並撻魯河鑿冰﹑釣魚水畔﹐卽縱鷹鶻以捕鵝雁。夏居炭山或上京避暑。七月上旬﹐復入射鹿﹐夜半﹐令獵人吹角仿鹿鳴﹐鹿旣集而射之。宋眞宗時﹐遣使往賀生辰﹐還﹐言始至長泊﹐泊多野鵝﹑鴨﹐國主射獵﹐領帳下騎﹐擊扁鼓繞泊﹐驚鵝﹑鴨飛起﹐乃縱海東靑擊之﹐或親射焉。國主皆佩金玉錐﹐號『殺鵝宰鴨錐』。初獲卽拔毛插之﹐以鼓爲坐﹐遂縱飲酒醉﹐以此爲樂。又好以銅及石爲槌以擊兔。每秋則衣氈裘﹐呼鹿射之。夏月以布爲氈帳﹐籍毯圍棋﹑雙陸﹐或深澗洗鷹。

試士科制太祖龍興朔漠之區﹐倥傯干戈﹐未有科目。數世後﹐承平日久﹐始有開辟。制限以三歲﹐有鄕﹑府﹑省三試之設。鄕中曰鄕薦﹐府中曰府解﹐省中曰及第。時有秀才未願赴者﹐州縣必報刷遺之﹐程文分兩科﹐曰詩賦﹐曰經義﹐魁各名分焉。三歲一試進士﹐貢院以二寸紙書及第者姓名給之﹐號『喜帖』。明日舉按而出﹐作樂﹐及門﹐擊鼓十二面﹐以法雷震。殿試﹐臨期取旨﹐又將第一人特贈一官﹐授奉直大夫﹑翰林應制奉文字。第二人﹑第三人止授從事郎﹐余並授從事郎。聖宗時﹐止以詞賦﹑法律取士﹐詞賦爲正科﹐法律爲雜科。若夫任子之令﹐不論文武並奏蔭﹐亦有員數。

歲時雜記

正旦正月一日﹐國主以糯米飯﹑白羊髓相和爲團﹐如拳大﹐於逐帳內各散四十九个。候五更三點﹐國主等各於本帳內窗中擲米團﹐在帳外如得雙數﹐當夜動番樂﹐飲宴﹔如得只數﹐更不作樂﹐便令師巫十二人﹐外邊繞帳撼鈴執箭唱叫﹐於帳內諸火鑪內爆鹽﹐並燒地拍鼠﹐謂之『驚鬼祟』。帳人第七日方出﹐乃解禳之法。北呼此謂之『奶擔離』﹐漢人譯云﹕『奶』是『丁』﹐『擔離』是『日』。

立春立春日﹐婦人進新春書﹐以黃繒爲幟﹐刻龍像銜之﹐或爲蝦蟆。

人日人日﹐京都人食煎餅於庭中﹐俗云『燻天』。未知何所從出也。

中和二月一日﹐大族姓蕭者﹐並請耶律姓者﹐於本家筵席。此節爲『瞎裏叵』﹐漢人譯云﹕『瞎裏』是『請』﹐『叵』是『時』。

上巳三月三日﹐國人以木雕爲兔﹐分兩朋走馬射之。先中者勝﹐其負朋下馬﹐跪奉勝朋人酒﹐勝朋於馬上接杯飲之。北呼此節爲『淘裏化』﹐漢人譯云﹕『淘裏』是『兔』﹐『化』是『射』。

佛誕日四月八日﹐京府及諸州縣﹐各用木雕悉達太子一尊﹐城上羿行﹐放僧尼﹑道士﹑庶民行城一日爲樂。

端午五月五日午時﹐采艾葉與綿相和﹐絮衣七事﹐國主著之﹐番漢臣僚各賜艾衣三事。國主及臣僚飲宴﹐渤海廚子進艾糕﹐各點大黃湯下。北呼此時爲『討賽離』。又以雜絲或綠結合歡索﹐纏於臂膊﹐婦人進長命縷﹐宛轉皆爲人像﹐帶之。

朝節夏至日﹐婦人進扇及脂粉囊﹐謂之『朝節』。

三伏六月十八日﹐大族耶律姓並請蕭姓者﹐亦名『瞎裏叵』。

中元七月十三日夜﹐國主離行宮﹐向西三十里卓帳。先於彼處造酒食。至十四日﹐一應隨從諸軍並隨部落動番樂﹐設宴至暮﹐國主卻歸行宮﹐謂之『迎節』。十五日﹐動漢樂﹐大宴。十六日早﹐卻往西方﹐令隨行軍兵人大喊三聲﹐謂之『送節』。此節謂『賽離拾』﹐漢人譯云﹕『賽離』是『月』﹐『拾』是『好』。是『月好』也。

中秋八月八日﹐國主殺白犬﹐於寢帳前七步﹐埋其頭﹐露其嘴。後七日﹐移寢帳於埋狗頭上。北呼此節爲『擔褐奶』﹐漢人譯云﹕『擔褐』是『狗』﹐『奶』是『頭』。

重九九月九日﹐國主打團斗射虎﹐少者輸重九一筵席。射罷﹐於地髙處卓帳﹐與番漢臣登髙﹐飲菊花酒。出兔肝﹐切以生鹿舌拌食之。北呼此節爲『必裏遲離』﹐漢人譯之云﹕『九月九日』也。又以茱萸研酒﹐灑門戶間辟惡。亦有入鹽少許而飲之者。又云﹕男摘二九粒﹐女摘一九粒﹐以酒咽者﹐大能辟惡也。

小春十月內﹐五京進紙造小衣甲並槍刀器械各一萬副。十五日﹐一時進垛﹐國主與押番臣密望木葉山奠酒拜﹐用番字書狀一紙同焚燒﹐奏木葉山神﹐云『寄庫』。北呼此時爲『戴辧』﹐漢人譯云﹕『戴』是『燒』﹐『辧』是『甲』。

冬至冬至日﹐國人殺白馬﹑白羊﹑白雁﹐各取其生血和酒﹐國主北望拜黑山﹐奠祭山神。言契丹死﹐魂爲黑山神所管。又彼人傳云﹕凡死人悉屬此山神所管﹐富民亦然。契丹黑山﹐如中國之岱嶽雲。北人死﹐魂皆歸此山。每歲五京進人馬﹑紙甲各萬餘事﹐祭山而焚之。其禮甚嚴﹐非祭不敢近山。

臘月臘月﹐國主帶月戎裝﹐應番漢臣諸司使已上並戎裝﹐五更三點坐朝﹐動樂飲酒﹐罷﹐各等第賜禦甲﹑羊馬。北呼此節爲『粆離叵』﹐漢人譯云﹕『粆離』是『戰』﹐『叵』是『時』。是『戰時』也。

詔盜五月十三日﹐放國人作賊三日﹐如盜及十貫以上﹐依法行遣。北呼爲『鶻裏叵』﹐漢人譯云﹕『鶻裏』是『偸』﹐『叵』是『時』也。

行軍契丹行軍不擇日﹐用艾和馬糞於白羊琵琶骨上灸﹐灸破便出行﹐不破卽不出。

午日契丹出軍﹐每遇午日起程。如不用兵﹐亦須望西大喊三聲行之。彼言午是北朝大主之日。

旋風契丹人見旋風﹐合眼﹐用鞭望空打四十九下﹐口中道『坤不刻』七聲。

舍利契丹國內富豪民要裹頭巾者﹐納牛﹑駝十頭﹐馬百匹﹐並給契丹名目﹐謂之『舍利』。

跪拜凡男女拜皆同﹐其一足跪﹐一足著地﹐以手動爲節﹐數止於三四。彼言『捏骨地』者﹐卽『跪』也。

長白山長白山在冷山東南千餘里﹐蓋白衣觀音所居。其山內禽獸皆白﹐人不敢入﹐恐穢其間﹐以致蛇虺之害。黑水發源於此﹐舊云粟末河。太宗破晉﹐攺爲混同江。其俗刳木爲船﹐長可八尺﹐形如梭子﹐曰『梭船』。上施一槳﹐止以捕魚﹐至渡車則方舟或三舟。

澤蒲西樓有蒲﹐瀕水叢生﹐一葉如柳﹐長不盈尋丈﹐用以作箭﹐不矯作而堅﹐《左氏》所謂『董澤之蒲』是也。

回鶻豆回鶻豆﹐髙二尺許﹐直榦﹐有葉無旁枝﹐角長二寸﹐每角止兩豆﹐一根才六七角﹐色黃﹐味如粟。

螃蟹渤海螃蟹﹐紅色﹐大如碗﹐螯巨而厚﹐其脆如中國蟹螯。巖舉﹑鮀魚之屬皆有之。

