續修臺灣縣誌

淸序楊序薛序續修職銜凡例臺灣縣全圖卷一卷二卷三卷四卷五卷六卷七卷八後跋

淸序

「周官」﹕「小史掌邦國之志」。志者志也﹐具史體裁﹐故隸於史焉。江文通曰﹕『作史莫難於志』。吾謂治臺灣難﹐志臺灣尢難。然非志之詳﹐則治之亦必不備。臺灣海島隩區﹐古圖牒所未載﹐語言不通﹐袒裸盱睢﹐僅據「毗捨耶國」﹑「華嚴婆娑世界」之說一一書之﹐其能無羼以糅乎﹖不則﹐如後漢「東觀」所云﹐著述無主﹐條章靡立。其能一書出而萬口同傳﹐不相訾嗷也乎﹖夫志者﹐志也﹔政者﹐正也。志與政通﹐斯風流而令行。「易」曰﹕『風行天上﹐君子以懿文徳﹔風行地上﹐先王以省方觀民設教』。將振文徳﹑風教於海隅日出之邦﹐抒下情而通諷諭﹑宣上徳而盡忠孝﹐則史才與吏才﹐其道固有相須者。

溯自元﹑明﹐初置巡檢司﹐尋復墟其地矣﹔白羽紛騰﹐林﹑顏繼逆﹐紅毛竊踞﹐僞鄭驅除。當是時﹐雁戶離居﹐鴻哀中野﹐考治者盡焉傷之。越我國朝康熙二十二年秋﹐臺灣平﹐明年置臺灣縣﹐隸郡爲附郭﹐沐浴聖澤﹐食徳飲和﹐蓋於今百四十有一年矣。歲乙丑冬﹐海氛肆煽﹐吾皇張天戈以揮之﹐烏合潛銷﹐鴻勛耆定。其明年丙寅﹐余奉命來臺﹐思所以宣天子徳意﹐宜何如葺田廬以定民志﹑嚴訓練以愼海防﹑汰靡費以儲國用﹑巡莊社以杜姦宄﹖獘何以剔﹖官吏察也。士何以教﹖師儒崇也。卒何以不驕﹖營制肅也。風俗何以正﹖格鬥何以靖﹖農賈安而奢淫懲也。「尙書」曰﹕『六府三事允治』。治者﹐修和之道﹑政教之所關也。求之不得其道﹐用是兢兢焉。

時薛君志亮以名進士宰斯邑﹐擢鹿港同知﹐延訪羣儒﹐續修是志﹐九閱月而成﹐乞餘言爲前馬。余不禁憬然於志與治之相須有成也。且夫臺民鮮土著﹐畊漁商賈﹐大抵漳﹑泉﹑粵子弟居多﹐益以天時地气之異宜﹑人心風俗之異尙﹐故治恆患其雜也﹔而邑乘自王君禮創之﹑魯君鼎梅修之﹐又數十年而禮樂政刑﹐燦然大備。秉筆者﹐參稽古今﹐條貫事理﹐議論考據﹐不可無史識﹔甄綜人物﹐激揚淸濁﹐其棄取一本天理人情之大公﹐不可無史學﹔斟酌損益﹐辭達而理明﹑事核而文贍﹐則又不可無史才。甚矣﹐作史莫難於志也。吾受是編而益思所以抒下情而宣上徳﹐奉今天子之文徳風教﹐以推廣於海隅日出之邦﹐將合一邑之大夫士與官吏民番觀感而振新之﹐各舉其職﹑各修其業﹐攬山川風土之宜﹐而物產民生日盛焉。吾見士興於庠﹑農歌於畝矣﹐工勤於肆﹑商踵於塗矣﹔典禮禋祀秩如也﹐鏐錢粟米釐然也﹔而又戎功義民有以激勸之﹐屯田卹政有以矜全之﹔要使培養之力厚﹐斯惰遊之民化﹔戰鬥之風熄﹐而忠孝廉節之心油然以生也已。然則治之大原﹐志寧載之而未詳歟﹖抑亦爲治者所當讀其書以求其志﹐卽其志以求其所爲治﹐夫又豈獨臺灣一邑治已哉﹖是爲序。

欽命加按察使銜分巡福建臺澎兵備道兼提督學政淸華撰。

楊序

方土之有志書﹐舊矣。自左氏稱楚史倚相能讀「九邱」﹐而古「尙書」百篇有「九共」之名。說者謂﹕古「邱」字與「共」字形相似﹐「九共」卽「九邱」之訛。孔安國曰﹕『九州島之志謂之「九邱」』。其說𨿽不可考﹐然古有存者﹐如夏書「禹貢」﹐不可謂非誌書之權輿也。「周官」﹕『小史掌邦國之志』﹐則王都之志書也﹔『外史掌四方之志』﹐則列國之志書也。志者記也﹐語其所記﹐則「土訓」地道圖以詔地事﹑地道慝以辧地物﹐而原其生以詔地求者﹐所言皆物土之辧。是志之所記﹐皆地事也。至「誦訓」道方誌以詔觀事﹑道方慝以詔避忌﹐而知地俗則由方土而詳於人事矣﹐是豈但廣見聞而已。蓋聖王之所以順天因地﹑贊化育﹑輔相財成以左右民者﹐於是乎取焉。

予以嘉慶丁卯﹐復守臺灣。時薛君志亮以名進士爲令長宰臺邑﹐與學博鄭君兼才善。二君者謂臺處海外﹐去初辟未久﹐地事人事屢變易﹐當記﹔乃以纂修邑志爲請﹐延嘉義教諭謝君金鑾治其文。予旣爲達諸道憲得允矣﹐志成﹐復乞敍於予。予惟臺地倚山泊海﹐南北綿亙幾二千里﹐百餘年來﹐聖天子惠懷覃敷﹐狉獉日變﹔蓋以地道治榛蕪﹑以人道化蠻獠﹐有月異而歲不同者。夫人之處臺灣也﹐猶蟻之附膻盂而緣轉於其邊者也。邊有四周﹐而緣轉者僅及其半。倘東西深入其中而南北互包其外﹐則沃野不可窮﹐而其勢有日致者。今宰之爲是書也﹐志東入者﹐山川之形勢大廣乎前聞﹐瘴癘無作﹑番無異情﹐而節義之風起於閭巷﹐風俗之轉移人事愈以亟。一邑猶然﹐況以語全臺乎﹖夫周度地事﹑謨猷人事﹐廣「土訓」﹑「誦訓」之釆用﹐備聖天子財成輔相以左右於斯民者﹐郡守之職也。予自蛤仔難歸﹐方將綜核時事﹐徵諸文獻﹐補繕郡誌﹐以貽來者﹔計未就﹐而有撤回內地之命。閱宰所作﹐蓋先得我心者﹔而鄭﹑謝二君子復能黽勉於是有所發明焉﹐可謂勤矣。於是乎書。

特授臺灣府知府前按察使銜臺澎兵備道兼提督學政柳州楊廷理頓首拜撰。

薛序

地誌之作﹐權輿於「禹貢」﹑「職方」﹐創述於班﹑範二志。嗣是爲統志﹑爲省誌﹑爲郡縣誌﹐代有作者﹐彬彬盛矣。然而﹐志中土易﹑志徼外難﹐志歷代相沿之郡縣易而志本朝新辟之郡縣難。臺灣孤懸海中﹐在「禹貢」揚州之徼外。自昔占星野者﹐不聞著其躔度﹔語形勝者﹐曾未及其方隅。又自邃古以迄有明﹐版圖弗屬﹑言語弗通﹐𨿽「文獻通考」有「毗捨耶」之名﹑「名山藏」有「婆娑洋」之號﹐後人或以臺灣實之﹐亦景■﹝音景﹞之譚耳。是臺灣未經建置之前﹐並屬洪荒世界﹔而其開艸昧而肇文明者﹐僅兩甲子有餘。於此而欲條其因革﹐舉其山川﹑人物﹑田賦﹑物產以備一邑之掌故﹐蓋亦難矣。

嘉慶癸亥﹐志亮奉命越重洋﹐宰是邑﹐蒞任伊始﹐卽以舊志簡略﹐久未續修爲憾。顧其時簿書卒卒﹐未暇興其役也。越兩載﹐而海氛未靖﹐戎馬倥傯﹐益覺刻無寧晷。幸聖天子徳威遠播﹐數月之間﹐海賊潛蹤遠遁﹐闔境晏安。乃謀諸邑之人士﹐徵文討獻﹐設局纂修﹐延嘉義學博謝君﹑本邑學博鄭君總其事﹔至分纂采輯之勞﹐則洪君以下十餘人任之。積有歲月﹐綱舉目張﹐可徵可信﹔視乾隆初年邑令魯君原本﹐增輯過半﹐美備有加。亮乏而讀之﹐竊嘆天下事無難易﹐當事者以爲可緩則緩之﹑以爲宜急則急之﹐均有視乎其入者。今以徼外新辟之區﹐而崇朝釆輯﹐志乘聿新。亮以不才﹐僅參商榷之末﹐而一旦獲觀其成﹐蓋非謝﹑鄭諸君之才﹑之識﹑之力﹐不足以致此。是不特臺邑之幸﹐而亮亦與有榮施者也。刻旣成﹐爰拜手稱慶﹐而序其端。

嘉慶十二年﹝歲次丁卯﹞吉旦﹐賜進士出身知臺灣縣事升授北路理番同知澄江薛志亮書於鹿津官廨。

續修職銜

鑑定﹕按察使銜分巡臺澎兵備道兼提督學政淸華﹑臺灣府知府前按察使銜臺澎兵備道兼提督學政楊廷理﹑道銜候補知府臺防兼南路理番同知前署臺灣府事錢■﹝雨上澍下﹞。

總裁﹕升授鹿港海防兼北路理番同知臺灣縣知縣薛志亮。

總纂﹕嘉義學教諭謝金鑾﹑臺灣學教諭鄭兼才。

分纂﹕舉人分發山西知縣洪禧﹑軍功加六品職銜舉人潘振甲﹑舉人郭紹芳﹑軍功加六品職銜拔貢生黃汝濟﹑軍功加六品職銜歲貢生韓必昌。

采輯﹕軍功加六品職銜歲貢生遊化﹑邑增廣生陳廷瑜﹑嘉義學增廣生陳震曜﹑軍功加六品職銜邑生員林奎章﹑府學生員林珅﹑鳳山學生員王瑞﹑邑廩膳生員林棲鳳。

總理志局事﹕候補郎中拔貢生吳春貴。

校對﹕候補州判拔貢生黃纘﹑府學廩生黃本淵﹑府學廩生洪坤﹑黃殿臣。

凡例

一﹑誌書之作﹐所以紀其地之山川﹑人物﹐使後人有藉以考稽﹔旣非以耀詞華﹑誇藻麗﹐而又惡夫庸陋膚淺﹑泛塡習套﹐於眞迹無所徵實﹑於要義倫理無所發明﹐未可信今而傳後。國朝禦定「四庫全書」﹐於天下邑志少所收錄﹐獨「朝邑」﹑「武功」二志登焉。「武功志」出於康滸西﹑「朝邑志」出於韓五泉﹐二志皆以髙簡見稱﹔而立局擇詞﹐則「朝邑」尢稱特手。臺灣𨿽蕞爾小邑﹐但以海外初辟之地﹐當記者多﹔又人情異宜﹐不能如朝邑之簡。然是編命意發凡﹐則胚胎實宗韓志。

一﹑臺郡之有邑志﹐創始於諸羅令周宣子﹔其時主纂者﹐則漳浦陳少林也。二公學問經濟﹐冠絕一時﹔其所作誌書﹐朴實老當。以諸羅爲初辟弇陋之地﹐故每事必示以原本﹔至其議論﹐則長才遠識﹐情見乎辭。分十二門﹐明備之中﹐仍稱髙簡。本郡誌書﹐必以此爲第一也。故是編胚胎出於朝邑﹐而規橅則取諸少林。

一﹑作志與作史相仿﹐而實有不同。史之所重者在時事﹐志之所重者在地產﹝山川﹑疆域爲地﹐人與物皆爲產﹞﹔史以時事別異同於古今﹐志以地產別異同於方隅也。「朝邑志」以史法作誌書﹐其體斷﹐然而略矣﹔「諸羅志」以論體作誌書﹐其才長﹐然而變。苟能詳而不略﹑變而不失其正﹐則庶幾矣。是編於二者之間﹐私折衷焉。

一﹑「朝邑」﹑「武功」二志﹐均分七門。又前明無名氏「無錫縣誌」﹐以邑裏﹑山川﹑事物﹑詞章作四大部﹐而分三十三子目﹔吾閩李元仲「寧化縣誌」﹐以土地﹑人民﹑政事分三大部。𨿽義例各有短長﹐要皆綱維在握﹐語不外散。是編作地誌第一﹑政志第二﹑學志第三﹑軍志第四。此四篇者爲正志﹔復附以外編﹑藝文終焉。凡六篇﹐爲條目者五十有八。

一﹑文之有體﹐本出自然﹐非必前人有心爲之而後人有心效之也。誌書之作﹐如記述事實則必宗「史」﹑「漢」﹐議論則必仿韓﹑歐﹐紀山水則必律諸「禹貢」﹑「水經」﹐書物產則必沿諸「爾雅」傳疏﹔至於雜采論述﹐則間取乎說部之體。若夫剿襲雷同﹑泛雜堆垛﹐抑或全抄案牘﹐竟與冊檔相似﹐則非誌書之體矣。

一﹑臺灣郡縣營廳建置﹐皆始自我朝﹐前此未有也。澎湖與臺灣﹐遠隔大海二百餘里之外﹐令以隸臺灣者﹐前則以隸同安。舊志以元末偶設巡檢司於澎湖﹐遂以爲臺灣建置之始﹐則非矣。今之臺灣﹐可以槪澎湖﹔昔之澎湖﹐不可以槪臺灣也。且舊志並以僞鄭所立郡縣﹐與國朝合爲沿革﹐另立沿革一門﹔則於事爲失實﹐而於義爲未妥。故是編於建置﹐斷自國朝爲始﹐而刪其所謂沿革者。

一﹑建置之初﹐澎湖尙屬邑轄﹐故初志疆域﹐載至澎湖﹔自設廳以後﹐已有專轄。至胡別駕再修「紀略」﹐則專帙之繁﹐埒於邑志。是編所收﹐必無兼及澎湖之理﹔故所書疆域﹐斷自黑水小洋﹐而其它紀載槪不之及。至初制巡檢數人﹐本爲舊屬之官﹐則於政志仍錄之﹐以存舊迹。

一﹑星野之說﹐昔賢多議之者﹔蓋以本於術家﹐固難盡信。舊志以從牛女﹐牽合依附﹐非有確徵。「諸羅志」釆陳元麟﹑利瑪竇之言﹐謂臺灣與海島同占﹐當從翼﹑軫。又按賈公彥謂﹕古者以建國之初﹐歲星所在﹐爲其地分野。今考康熙二十二年﹝癸亥﹞秋八月十三日﹝壬子﹞﹐王師入臺灣﹔是月初一日歲星交翼一度﹑十三日在翼三度。二十三年﹝甲子﹞﹐開設臺灣郡縣﹔其年自正月至七月歲星俱在翼﹐八月以後交軫﹐盡十月俱在軫。苟如賈氏之言﹐則臺灣分野必在翼﹑軫﹐恰與陳元麟﹑利瑪竇之說相符。故玆編斷從翼﹑軫﹐似較舊志稍爲有據。

一﹑南方山嶺重疊﹐都邑所建﹐必詳地脈所由來﹔此亦誌書關鍵之大者。是編於內山支分發脈﹑曲折交卸之處﹐備述其詳﹔而眾山﹑眾溪亦分別就理。至鹿耳門沙嶼■﹝氵義﹞港﹑暗礁明汕﹐亦悉疏別分明。

一﹑誌書常套﹐抄錄部頒儀注﹐列爲禮儀一門﹐未免蹈襲雷同﹔故是編從省。

一﹑舊志於名宦列傳﹐文武錯雜﹐品類無別。玆編旣分四門﹐則政官悉歸政志﹑學官悉歸學志﹑軍官悉歸軍志。爲其限於縣誌也﹐故以知縣所屬爲政官﹐而自禦史﹑道府同知皆尊爲憲紀﹐倫品區分。而列傳各隨其後﹐俾覽者了然。

一﹑是編於名宦列傳﹐除新增續撰外﹐其前乎此者﹐或就舊志抄錄﹑或從郡誌增補﹐悉照原文﹐不敢妄加增損。惟縣令周鍾瑄於康熙六十一年來宰斯邑﹐適當亂後﹐經紀尢難﹔而考其賑饑﹑修學﹑創城﹑淸稅數大事﹐皆舊志所稱﹐而不爲立傳﹐斯可怪也。至知府衛臺揆治績﹐見於陳海康碑記﹔舊傳寥寥數語﹐不稱其實﹐不得不爲撰補焉。

一﹑邑志所書﹐例有定限。舊志自姚制府﹑施靖海以下﹐凡平臺者皆有傳﹔則以邑爲附郭居郡治﹐開辟戡亂之功自本邑始﹐故當書也。玆編名宦旣各分倫品﹐則於軍志另立戎略一門﹐敍列平臺功績﹔而貝子福公﹐亦考纂當時事實爲列傳焉。至康熙六十一年覺羅制府平臺﹐有蠟筒告示一事﹐甚關機要。粵莊義民立大淸旗號以迎我軍﹐實由於此。舊志詳書於兵燹﹐而於本傳不載﹐亦屬非是﹔因爲增補。並攺藍總戎傳﹐而以藍鹿洲﹑陳少林附於後。

一﹑儒學有忠義孝悌祠﹐系雍正二年奉旨建立。本只一祠﹐非有區別﹔蓋忠義孝悌𨿽云四項﹐其實一理相通﹐難以劃然也。於是儒學之內﹐定制當立者﹐凡有四祠﹕官斯土者有惠政則應祀名宦祠﹐一也。本地搢紳有賢者則應祀鄕賢祠﹐二也。本地士夫行誼卓絕者﹐則應祀忠義孝悌祠﹐三也。婦女貞節者﹐則應祀節孝祠﹐四也。四者犁然﹐本無牽混。緣康熙六十一年周鍾瑄來爲縣尹﹐其時初平朱一貴﹐有總鎭歐陽凱輩十二人捐軀殉難﹐於是周尹立祠以祀之﹐名曰忠義。其時諸事艸創﹐未能別建特祠﹐故寓於學宮之門左。此所謂忠義祠﹐卽今昭忠祠之旨也。至雍正二年﹐方奉上諭﹐特立忠義孝悌祠﹔而董修學宮者﹐漫不加察﹐但見左有忠義祠﹐遂立孝悌祠於右以配之﹐於是將忠義孝悌分爲兩祠﹐以忠義予殉難之軍官﹑以孝悌祀本地之賢士﹐割裂混淆﹐禮制不淸﹐由於不察典章之故。以後修志者﹐亦不能分別﹐以訛傳訛﹐直至於今。玆嘉慶十二年﹐經教諭鄭兼才詳請攺正。是編於各項祠祀﹐亦逐一辧淸﹐觀者詳之﹐毋致如前之訛。

一﹑書院山長﹐其品行學術﹐於士風大有關系﹔賢者不傳﹐無以爲勸。海東﹑崇文未有專志﹐玆據士林所稱﹐當爲立傳者一人﹐列之學志﹐以爲權輿﹐庶臯比之賢﹐不忘於後焉。

一﹑民人壽至百歲﹐例與旌表建坊﹐以爲升平人瑞﹐收入誌書可也。舊志立耆壽一門﹐凡八十以上﹐無論男女皆書之﹐濫矣。但旣經記載﹐未忍悉捐﹐取其事實略有可稱者存之﹔其並無事實﹐但書某人年幾歲者﹐槪行刪削。

一﹑誌書之作﹐記事修詞﹐兩者並重。文詞順而紀載乖謬﹑是非失眞﹐則不爲實錄﹔事實具而文不足以達之﹐抑或義例不明﹑詳略失當﹐則事反以文而晦﹕二者並譏。是編於去取持擇﹐必嚴必愼﹔采訪查覆﹐必信必碓﹐實惟兼才總其事﹔至於命意抒論﹐起例發凡﹐編爲章段﹐筆墨之勞﹐金鑾有不得辭者。至其參稽實迹﹐賴於羣士﹐非能臆爲也。故山水則得之遊化﹐城池則得之陳震曜﹐街裏﹑橋渡則得之黃汝濟﹑林珅﹑林奎章﹐而參諸陳廷瑜﹔海道補注則得之林奎章﹐海口﹑港汕則訪諸旌士陳啟良﹐祠宇﹑寺院則林珅﹑王瑞﹑林奎章共詳之﹐而陳廷瑜之力居最﹔行誼﹑節孝則得諸洪禧﹑黃汝濟﹑韓必昌﹑陳廷瑜之聞見者爲多﹐而林奎章﹑王瑞﹑林珅﹑黃本淵並有力焉﹔卹政則得之韓必昌﹐學田則得之陳廷瑜﹐屯田﹑屯番則得之陳震曜﹔軍志則黃汝濟之輯錄獨多﹐而並得之王瑞﹑林棲鳳﹔列傳分稿﹐則洪禧﹑韓必昌﹑黃汝濟﹑潘振甲﹑郭紹芳也﹝從「福建續志」例注名於下﹞﹔藝文之收采﹐則韓必昌之力而勷之者黃汝濟。其它旁見互參﹐諸多補助。悉書其大略於此﹐俾無忘其勞焉。

一﹑誌書紀實﹐系以論斷﹐體仿史書。𨿽方隅小乘﹐無可發明﹐然地理﹑民風﹑政事﹑學校﹑兵防﹑形勢﹐上關乎國計﹑下系乎人倫﹐稍有偏頗﹐未必非立言之害。是編凡所指陳﹐必衷正論。蓋天理民彜﹐無能泯滅者。識者觀其書﹐可以窺其志也。謝金鑾﹑鄭兼才同謹識。臺灣縣全圖

臺灣縣境圖

城池圖

臺灣縣境圖

城池圖

卷一

地誌

建置疆域星野城池街裏﹝附井﹞橋渡山水﹝附勝迹﹞海道風信潮汐气候風俗物產

人物之顯晦有時﹐惟地亦然。臺灣沈沒巨浸﹐風濤所撼﹐蛟龍所窟﹐氛瘴晦冥﹐自成混沌﹐禹迹弗經﹐伯翳罔治﹐𨿽有曠衍奇秀﹐棄之已久﹔而鄭氏兩世盤踞﹐爲開創鼻祖。繼而天戈一指﹐蠻獠戶歌﹐山川見靈﹐沃壤斯出。天不愛道﹐地不愛寶﹐斯非聖人之時歟﹖封守旣奠﹐廬旅乃宣﹐處處言言﹐寖成風俗﹐立規計程﹐道裏在握。今縣治所轄﹐𨿽無過古小侯﹐而億萬斯載﹐指爲開關之權輿者也。述地誌第一。

建置

疆域

星野

城池

街裏﹝附井﹞

橋渡

山水﹝附勝迹﹞

海道

風信

潮汐

气侯

風俗

物產

建置

臺灣縣在福建布政使司東南大海中﹐自泉州同安之廈門﹐亂流經澎湖抵鹿耳門至治﹐計水陸程一千二百六十里﹝陸自省城五百四十里至同安﹐又六十里至廈門。自廈門至澎湖水程七更。自澎湖至臺灣水程四更。舊志以六十里爲一更﹐則六百六十里﹞爲古荒裔地﹐不入版圖。元之末﹐於澎湖設巡檢司以隸同安﹐中國之建置於是始﹝朱景英「海東札記」云﹕『「文獻通考」﹕琉球國居海島﹐在泉州之東﹐有島曰澎湖﹐水行五日而至。隋大業中﹐曾令羽騎尉朱寬入其國﹐取布甲而歸。時倭國使來朝﹐見之﹐以爲夷耶久國人所用。旁有毗捨耶國﹐語言不通﹐袒裸盱睢﹐殆非人類。宋淳熙中﹐其酋豪嘗率數百輩猝至泉州水澳﹐圍頭等村﹐多所殺掠。喜鐵器﹐掠取門環及剜甲取鐵。臨敵用鏢﹔鏢以繩十餘丈爲操縱﹐蓋愛其鐵﹐不忍棄。論者疑其情狀相似﹐以臺灣卽毗捨耶國﹐其足信歟。又有據「名山藏」乾坤東港華嚴婆娑洋世界﹐名爲雞籠之說﹐指爲今臺灣﹐恐亦影響譚耳。至「海防考」有隋開皇中遣虎賁陳稜略澎湖三十六島。郡誌據之﹐語尢可疑。考「隋書」陳稜琉球之役﹐在大業中﹐而本傳亦無略澎湖三十六島之詞。獨不解當日談海防者﹐何所據而云云也』﹞。

明洪武五年﹐信國公湯和略海上﹐盡徙澎湖民﹐置漳﹑泉間﹔廢巡檢司﹐而墟其地。嘉靖四十二年﹐流寇林道幹導倭人掠近海地﹐都督兪大猷徵之﹐追至澎湖。道幹走臺灣。大猷以水道險遠﹐法不輕進﹐於是畱偏師駐澎湖以哨鹿耳。道幹困走占城﹐乃罷澎湖偏師﹐而復設巡檢﹔尋亦廢。萬曆間﹐增設澎湖遊兵﹐尋復增衝鋒遊兵﹐爲備倭故。於是澎湖常爲駐防之所。

萬曆末年﹐荷蘭據臺灣﹐築城於一鯤身之上﹐曰臺灣城。臺灣之名於是始。天啟二年﹐荷蘭據澎湖﹐又城焉。天啟五年﹐海寇顏思齊入臺灣﹐鄭芝龍附之﹐而荷蘭之據臺灣自若。思齊引倭奴剽掠海上﹐與荷蘭共有臺灣之地﹐以爲巢穴。又所部屬多中土人﹐中土人之入臺灣﹐自思齊始。時芝龍弟芝虎亦爲海寇﹐並附思齊。思齊死﹐賊眾立芝龍爲長﹐於是鄭氏遂有臺灣之地。崇禎元年﹐芝龍率所部降於督師熊文燦﹐然猶遷延海上也。國朝順治三年秋八月平閩﹐芝龍乃就撫。芝龍旣降﹐而荷蘭盡得臺灣之地。

順治十八年﹐芝龍子成功﹐以江南敗歸﹐襲澎湖﹔夏五月﹐入臺灣﹐逐荷蘭。冬十有二月﹐荷蘭歸國。成功攺臺灣城爲安平鎭﹐以今縣治爲承天府﹝南北路設縣二﹕曰天興﹐曰萬年﹞﹐總臺地曰東都。康熙二年夏五月﹐成功死﹐子經嗣﹐攺東都爲東寧﹝二縣爲二州﹐設南北路澎湖安撫司﹞。二十年春正月﹐經死﹐子克塽嗣。是年﹐福建總督姚啟聖計招僞賓客司傅爲霖爲內應﹐事泄﹐爲霖輩遇害。啟聖仰遵廟算﹐定平臺策。二十二年水師提督施瑯統師專徵﹝奏疏見「藝文」﹞。夏六月癸亥﹐大戰於澎湖﹐克之。秋七月丙申﹐鄭克塽降於我。八月壬子﹐王師至臺灣﹐於是瑯疏請畱臺灣爲外蔽﹝見「藝文」﹞。詔報可。二十三年﹐廷議設臺灣縣﹐隸臺灣府爲附郭。雍正五年﹐增設澎湖廳﹐而臺灣之建置﹐駸駸乎盛矣。

論曰﹕通臺灣者厥有三族。初發難由倭人﹐辟地築城自荷蘭﹐相度形勢﹑奠厥國基成於鄭氏。蓋海外驅除若斯之難也。聖王奠之﹐建都立邑﹐設官分職﹐有土有人﹐斯其時矣。明禮法﹐定民志﹐以完開國承家之事﹐是在官斯土者。易曰﹕『云雷屯﹐君子以經綸』。猶是時哉﹐猶是時哉﹗

疆域

縣東負山﹐西面海。邑治之境﹐東至龍山寺﹐西至海岸﹐南至府儒學南﹐北至城守營。南北縱橫徑五里而遙。所轄東至羅漢門莊外門七十里﹝乾隆四十九年臬司楊廷樺勘定﹞﹐其東曰內山。北至新港社新港溪二十里﹐北爲嘉義。南至文賢裏二贊行溪二十一里﹐南爲鳳山。西盡海岸三里入於海。西南至安平鎭七里﹝陸自七鯤身有路可至﹐計二十里﹞。西北至鹿耳門三十里。又西北至黑水小洋。其西隸澎湖。幅員南北袤四十一里﹐東西內廣七十三里。其外東不盡內山﹐西不盡海。

論曰﹕周官不易之地﹐以一當三﹐故臺灣之幅員﹐獨狹於他邑。然內山層巒峻嶺﹐包絡原隰﹐險則足以容姦﹐沃則足以藉養。其西澎﹑廈孔道﹐中土四方之人﹐不裹糧而集﹔地利日辟﹐而禍患亦遞興﹐可以數十里忽之哉﹖傳曰﹕『入其疆﹐土地辟則有慶』。詩曰﹕『昔在召公﹐日辟國百里』。旣知其獘﹐復明其利﹔旣得其利﹐遂亡其獘﹔可與言地理矣。

星野

臺灣地入東海﹐在「禹貢」揚州之徼外。其星野無考。前志謂﹕地隸閩﹐宜從閩以附於揚州。其星野屬牛女星紀之次﹐其辰在丑。據僧一行曰﹕星紀當云漢下流﹐百川歸焉。其分野下窮南紀之曲。東南負海爲星紀。陳氏元麟曰﹕按古四譯館外彜來貢﹐以外彜分方紀星。臺灣屬島夷﹐分野在鶉尾之次﹐其辰在已﹐與呂宋﹑日本同占﹐整臺灣值翼九度。據宋「天文志」云﹕鶉尾在翼軫之交﹐居南方七宿之末﹐隨南極而半入海﹐呂宋﹑淡水﹑臺灣是也。利瑪竇云﹕鶉尾之次﹐於律仲呂﹐岡山分野﹝臺有大小岡山﹞。二說者﹐其言各殊﹐然皆依附離合之見﹐無實驗云。

論曰﹕分野之說﹐見於「周宮」。所分封域﹐皆有分星﹐以觀妖祥﹐固已然。曰以星土辧九州島之地﹐而不詳言其所辧之域與其所以辧之之法。且所辧者九州島﹔九州島之外﹐正多未辧。厥後見於「左氏傳」司馬遷﹑班固﹑李淳風諸家之說﹐互有異同。今言星野於臺灣者﹐或以附於閩粵﹐或以從於島彜﹐計較於南北遠近之間﹐而沾沾於千四百六里之度﹐揆之於古﹐多不可通。觀古列國所分﹐不以方位爲例。計古周﹑鄭﹑宋﹑衛相去不踰千餘里﹐而異次越辰﹐奚啻數十度之外也。且以閩爲揚州之地﹐則可以閩之分野無異揚州﹐則未可以爲信也。閩且未可知﹐況臺灣乎﹖臺灣與島彜同科﹐其說良是。第其前必從島彜。自國朝開辟以後﹐法令從乎中土﹐居以中國之民﹐則不得與外彜比。然則臺灣之分野﹐不可知也。聖人者﹑以民義爲本。「堯典」命羲和「虞書」齊七政﹐皆以授時興事﹐豈有他哉。周官保章氏實開占驗之始﹐要亦與史巫夢卜存其說﹐以順斯民之好惡﹐與「大誥」始終言卜兆者同科。語曰﹕『未識人倫﹐烏知天道』。傳曰﹕『務民之義』。又曰﹕『多聞闕疑﹐愼言其餘』。求其故弗得﹐鑿其說以實之﹐以惑於不可知﹐豈聖人之教哉。

城池

縣故無城﹐雍正元年﹐邑宰周鍾瑄始創木柵﹐建七門焉。正東倚龍山寺﹐爲大東門。柵自大東門而南﹐內抱山川壇﹐亙東南爲小南門﹐度正南拱府學文廟前爲大南門﹔迆西內控土墼埕﹐外逼下林仔﹐北折跨溝爲水門﹐至渡船頭而止。又自大東門而北﹐亙右營廳至東北爲小東門﹔正北內邇城守營爲大北門﹔西北內逼烏鬼井爲小北門﹔迆西外逼船廠﹐南折跨溝爲水門﹐過媽祖樓之西終焉。柵周二千六百六十二丈﹐獨缺其正西﹐仍爲門以當其缺﹐曰大西門。雍正十一年﹐上以鄂彌達請城臺灣﹐令福建巡撫議奏。時總督郝玉麟﹑巡撫趙國麟奏請﹕因地制宜﹐於見定城基之外﹐周值刺竹﹐以資捍衛。詔報可﹝詳見郡誌﹞。於是起自小北門﹐東旋至南水門止﹐盡植刺竹。其西面衝海波不植竹﹐建大炮臺二座﹝北炮臺一座﹐在小北門口﹐臨海。南炮臺一座﹐在今小西門﹐前臨海﹞﹐設敵臺﹑城門望樓焉﹝敵臺凡六座﹐在西門外臨海者四﹐在小北門外臨海者二﹞。凡周植刺竹一萬七千九百八十三叢。乾隆元年﹐始發帑金﹐令斲石築七門﹐建樓其上﹐護以女墻﹝每門周二十五丈﹐髙二丈八尺﹞﹐建窩鋪十有五座。由是定例﹐凡有城柵之役﹐令四邑分承焉﹝自小東門亙大東門至山川臺止﹐內城門二座﹑窩鋪四座﹐屬臺灣。自山川臺至下林仔止﹐內城門二座﹑窩鋪六座﹐屬鳳山。自下林仔至烏鬼井止﹐內城門一座﹐屬彰化。自烏鬼井至小東門止﹐內城門二座﹑窩鋪五座﹐屬諸羅。四邑各分城柵六百六十五丈五尺﹞。

二十三年﹐柵缺壞﹐同知攝縣事宋淸源修。二十四年﹐縣令夏瑚復增植綠珊瑚﹐以爲外護。四十年﹐知府蔣元樞補植竹木﹐且於炮臺﹑窩鋪多所修茸﹐建小西門於土墼埕西﹐爲八門焉。元樞欲爲永遠計﹐乃率廳﹑縣公捐﹐得銀萬貳千員﹐遂分銀於四邑﹐邑三千員﹐使各買田園收其租之入爲估修費﹐且歲給夜守者之食﹝於是臺灣縣買鳳山港西裏民田壹百零六甲六分三釐有奇﹐歲所入榖除完納折耗外﹐實收租銀四百七十二兩四錢三分二釐。鳳山縣買柳仔林莊園田及戀戀莊﹐租榖除完納折耗外﹐實收租銀三百三十一兩一錢四分二釐。嘉義縣買他裏霧等莊民田三十四甲四分一釐有奇﹐除諸費外﹐實收銀壹百九十九兩三錢六分五釐。彰化縣買張厝莊民田五十八甲二分八釐有奇﹐除諸費外﹐實收銀三百六十四兩六釐﹞。合四邑凡收租息銀壹千三百六十六兩九錢四分五釐。而城工永有賴焉。

五十三年﹐逆匪林爽文伏誅﹐臺灣已定﹐奉旨攺建磚石城垣﹐以資捍禦。維時欽差大學士公福康安﹑工部侍郎徳成﹑福建巡撫徐嗣曾履勘舊基形勢﹐僉同籌度﹐以臺地磚石之需難於運致﹐惟築土爲城最宜地利。奏入﹐詔報可﹔於是東南北三面悉照舊基修築。惟西面近海內縮一百五十餘丈﹐畫自小北門以南﹐至小西門而止。城身通髙一丈八尺﹐頂寬丈五尺﹐底寬二丈。新建大西門臺於宮後街之中﹐建小西門臺於塗墼埕之側。舊城臺六座﹐仍其處﹐一律加髙。八門皆有樓﹐周城建卡房十六座﹐看守兵房八座。經始於乾隆五十三年十月二十七日﹐竣於五十六年四月十一日。計費帑金一十二萬四千六十餘兩。城周二千五百二○丈﹐弧其東南北﹐而弦其西﹐俯瞰臺江﹐形家以爲半月沈江之勢﹝時始終總理城工者﹐爲臺灣府知府楊廷理。其原派監造者爲保舉知府前湖南耒陽縣知縣成明。又原派督修料件者爲原任同知田尹衡。分段正辦官始終其事者爲原任臺灣府知府萬綿﹑前臺防同知淸華﹑署臺灣縣知縣羅倫﹑前臺灣縣知縣王露﹑署澎湖通判王慶奎﹑原任布政司經歷張鼎。分段協辦官始終其事者爲嘉義縣笨港縣丞徐英﹑斗六門縣丞章玉植﹑鳳山縣丞韋崇雅﹑龍巖州州同白玉﹑梅花橋巡檢章汝奎﹑佳裏興巡檢邵宗堯。分門董其事者爲武舉吳天河﹑黃國梁﹑杜朝聘﹑貢生林朝英﹑韓髙翔﹑職員林廷佐﹑戴鳳羣﹑郭友直﹐有碑記﹞。

臺灣鎭城卽臺鎭營。乾隆五年總鎭何勉捐資築土堡﹐內外砌以灰磚﹐髙一丈一尺﹐周三百三十丈。

論曰﹕陳夢林有言﹕剌竹爲城﹐𨿽云梯百丈﹐無所施之﹐詎不信哉。然規圍至廣﹐歲月寖滋﹐牛牧漸侵﹐猩鼯闇蝕﹐枯株斷本﹐曷以負固而禦戎﹖煌煌天語﹐百堵皆興。萬年之利﹐於是乎在。鍾瑄相其隰原﹐宏規已定﹔元樞興久遠之利﹐至於今賴之。桓桓貝子﹐奕奕土功﹐則與召伯仲山甫爭烈矣。

街裏﹝附井﹞

邑治以街著名﹐亦曰巷。村野以裏著名﹐亦曰保。番民曰社。是故邑治定其中曰十字街﹐其四周分四坊焉﹝十字街者﹐東合艸花﹑故衣爲一街﹐西合帽仔﹑竹仔爲一街﹐南則上橫街﹐北則禾藔港街﹐四達之衢﹐以其形名之。四坊之交﹐以其位定之。有街名而無其家甲﹐統四坊而不爲四坊所統。舊志以冠諸街之首而不言其屬於何坊者是也。蓋邑治以東西爲經﹑南北爲緯﹐故東西一街﹐初甚寬大。市人以其地闊﹐乃就其當中列攤鋪架棚以居﹐日漸比連﹐遂中裂大街爲二。如今之艸花街﹐卽故衣街所分﹐帽仔街卽竹仔街所分是也。由是而街道之間形勢變易﹔言十字街者﹐幾莫辧其處矣﹞。

東曰東安坊﹐所屬街曰艸花街﹝分鎭北坊之半﹞﹑打鐵街﹑枋橋頭街﹝嘉慶十一年歲貢生韓必昌﹑里人莊徳生倡修街路凡五十一丈八尺﹞﹑嶺後街﹑元會境街﹑山川臺街﹝皆東出大街也﹞﹑嶽帝廟街﹝南出﹞﹑大埔街﹝側出小南門﹞﹑油行尾街﹑柱仔行街﹑淸水寺街﹝側出﹐乾隆四十四年里人蕭隆﹑石炎鳩眾修﹐其崎上西路三十五丈。嘉慶十年國子生黃拔萃砌﹐某崎下東路四十一丈五尺﹞﹑四嫂巷﹝以上皆偏南﹞﹑做鍼街﹑後市仔街﹑府口街﹑經廳巷﹝亦皆東出大街也﹞﹑竹仔行街﹑市仔頭街﹑舊縣頂街﹝俱北出﹞。

南曰寧南坊﹐所屬街曰上橫街﹑安海街﹝俱南出﹞﹑頂打石街﹝東出﹞﹑糖仔街﹑龍王廟街﹑菜市街﹝俱側出﹞﹑檨仔林街﹝東出﹐諸街俱會於府學前以達大南門﹞。

北曰鎭北坊﹐所屬街曰艸花街﹝分東安坊之半﹞﹑鞋街﹝俱東出﹞﹑帽仔街﹝分西定坊之半﹞﹑竹仔街﹝俱西出﹞﹑禾藔港街﹑總爺街﹑新店尾街﹝俱北出﹞﹑大銃街﹝側出小北門﹞。

西曰西定坊﹐所屬街在城內者曰武館街﹝接竹仔街而來﹞﹑十三鋪﹝分武館之西另得名﹞﹑帽仔街﹝分鎭北之半﹞﹑大井頭街﹑內南濠街﹝下橫街﹞﹑暗街﹑下打石街﹑做篾街﹑上新街﹑內新街﹝俱西出﹞﹑道口街﹑磚仔橋﹑二府口街﹑帆藔街﹝乾隆四十年里人潘復和砌路﹞﹑打棕街﹝俱南出﹞﹑關帝廟前街﹑縣口街﹝分屬鎭北﹞﹑抽籖巷﹑米街﹑水仔尾街﹝俱北出﹞﹑內關帝港街﹑內媽祖港街﹑內王宮港街﹝俱西出﹞﹑土墼埕保﹝初屬城外﹐建城後收入城內﹞。

在城外者曰宮後街﹝西門外大街﹞﹑南勢街﹑北勢街﹑外上南濠街﹑下南濠街﹑外新街﹝俱西出﹞﹑看西街﹝南出﹞﹑外打棕街﹑鎭渡頭街﹑外關帝港街﹑外媽祖港街﹑外王宮港街﹑佛頭港街﹑崎嶵街﹑■﹝石婁﹞■﹝石國﹞石街﹑金龍衛街﹝俱西出﹞﹑杉行街﹑福壽街﹑橫街仔﹑魚行街﹝俱南出﹞。

村野東曰永康裏﹝附郭一十五里﹐近城有街曰大東門外街﹐建城後稍有收入城內者屬東安坊﹞﹑長興裏﹝距城二十里﹐有街曰嵌仔街﹞﹑新丰裏﹝距城四十里﹞﹑保大西裏﹝距城三十里﹞﹑保大東裏﹝距城四十里﹞﹑羅漢門莊﹝距城六十里﹐有街曰蕃薯藔街﹐舊屬鳳山。雍正十二年攺歸﹞。

東南曰歸仁南裏﹝距城二十里﹞﹑歸仁北裏﹝距城二十五里﹐有街曰舊社街﹞﹑崇徳裏﹝距城二十六里﹞﹑其南曰新昌裏﹝距城五里﹞﹑永寧裏﹝距城十里﹞﹑依仁裏﹝距城十五里﹞﹑永丰裏﹝距城二十五里。以上四里前俱屬鳳山縣﹐雍正十二年攺歸﹞﹑仁和裏﹝距城十五里﹞﹑仁徳南裏﹝距城十五里﹞﹑仁徳北裏﹝距城二十里﹞﹑文賢裏﹝距城二十里﹐有街曰埤頭街﹞。

西南曰效忠裏﹝卽安平鎭﹐廣半里﹐袤十里﹐距邑治水程七里﹑陸程二十里﹐康熙六十一年攺今名﹐有街曰市仔頭﹞。

又其東北曰廣儲東裏﹝距城四十里﹞﹑廣儲西裏﹝距城三十里﹞﹑大目降莊﹝距城三十五里﹐有街曰大目降街﹞。其北曰武定裏﹝距城二十里﹐有街曰泉州街﹑蔦松街﹞﹑新化裏﹝距城二十里﹐舊屬諸羅﹐雍正十二年割其半歸本邑﹞。

番民曰大傑顚社﹝距城六十五里﹐令番民移在隘口社﹐近蕃薯藔﹞﹑新港社﹝距城三十里﹞﹑卓猴社﹝距城五十里。以上三社俱熟番﹐初俱屬諸羅縣﹐雍正九年攺歸﹞。

福井﹕卽下林仔井﹐在小西門外西南一里許﹐制寬大而水淺﹐四方築以木板﹐凡二十餘口﹐蓋臺灣建置時﹐土人鑿以濟海船之取水者﹐地濱海而泉之甘甲一郡。

靈濟井﹕小東門外萬壽宮後﹐康熙六十年南澳鎭總兵藍廷珍克復臺灣駐此﹐泉大湧出﹐軍無渴患﹐作歌勒石以記之﹐因名靈濟。

南壇井﹕在舊南壇側﹐泉甘﹐井爲官取水竭﹐嘉慶七年﹐邑宰周作洵捐貲修井﹐且令民間取水者納錢二文﹐爲壇僧香油資﹐惟官否﹐遂爲例。

橋渡

城邑﹕屬東安坊者曰大枋橋﹝僞鄭時建﹐架巨木﹐鋪以大枋﹐故名。康熙二十三年﹐知府蔣毓英始修﹐以後屢有修葺。嘉慶三年﹐紳士吳春貴﹑韓必昌﹑黃拔萃復鳩眾易大木鋪以磚石焉﹞﹑舊縣頂橋﹝在舊縣署前﹐初名縣口橋﹞﹑徳慶橋﹝在王宮口﹐地名坑仔底﹐乾隆十六年﹐知縣魯鼎梅重建。三十四年﹐里人請於蔣觀察復修之﹐砌以磚石﹐碣其事於石﹞﹑新安橋﹝在竹仔街後﹐乾隆二十八年商人蘇萬利等修﹐有碣紀其事﹞﹑大觀音亭橋﹝在蕃薯崎下大觀音亭街﹐嘉慶四年﹐裏眾捐修﹐有碣﹞﹑安樂橋﹝在府倉口﹐嘉慶三年﹐學生曾廷謨鳩眾修。按是橋在安樂境街﹐故名安樂橋﹐舊志載東安坊有樂安橋﹐乃康熙二十三年縣令盧承徳所建﹐今圯﹐疑卽此橋﹐後人復修之爾。另有樂安橋在西定坊﹐與此異﹞。

屬寧南坊者曰福安橋﹝在馬兵營﹐乾隆十年建﹐二十三年里人陳朝梁倡修﹞。

屬鎭北坊者曰濟津橋﹝一名長壽橋﹐康熙五十八年總鎭歐陽凱建﹐乾隆十六年學生陳廷藩修﹐其後紳士商人復修之。嘉慶六年﹐縣令周作洵重修﹞﹑新橋﹝在縣署右﹐今圯﹞﹑徳安僑﹝在大銃街﹐舊志失載﹐不知建造所始。乾隆十二年﹐里人修焉。二十一年復修﹐有二碣紀其事。三十三年﹐郡守蔣允焄倡修﹐五十五年郡守楊廷理﹑縣令仇賦蘋復修之。蔣有記﹐載「藝文」﹞﹑水仔尾橋﹝按此橋在西門外水仔尾街大廠前﹐初以木板爲橋﹐乾隆四十三年﹐郡守蔣元樞架木使髙﹐車馬行人賴焉。造城之後﹐城內水歸小北門而去﹐此地沙泥淤塞﹐港與路平﹐橋遂廢。今余址尙存﹞。

屬西定坊者曰福安橋﹝在同知署前王宮口旁﹐有石碣﹐書乾隆十三年重修。今橋已毀﹐磚址尙存﹞﹑樂安橋﹝在西門外佛頭港口﹐未知建始何年﹐歷來屢有修葺﹐舊志載康熙三十七年縣令盧承徳建者﹐乃東安坊之安樂橋也﹐詳見東安坊下﹞﹑磚仔橋﹝在西定下坊﹐初紅毛時用厚磚和蜃灰砌成﹐其堅如石﹐洪水沖塌﹐舊迹猶存。今久無修葺﹐淋雨之時﹐流潦汗漫﹐民鋪木板以濟﹞﹑恩赦橋﹝在媽祖樓街﹐雍正間拔貢生施世榜建﹞﹑永安橋﹝在水仙宮後﹞﹑安瀾橋﹝在西門外鎭渡頭﹐康熙五十九年﹐郡守王珍重建﹐經歷王士勷董其事。乾隆十九年﹐里人侯宗興重修﹐三十九年商人蘇萬利修﹐嘉慶九年復修﹐董事郭子璋等勒石紀其事﹞﹑得勝橋﹝在安瀾橋之上﹑水仙宮左畔﹐舊名暗橋。嘉慶十一年郊商重建﹐郭子璋等董其事﹐碣於橋側﹐攺今名焉﹞﹑太平橋﹝在水仙宮左側﹐去得勝橋三十步。雍正六年建﹐乾隆五十五年修﹐嘉慶九年商人捐貲架築﹐砌以磚﹐碣其事於橋之右﹞﹑外永安橋﹝在大西門口左畔南河港頭﹐乾隆五十三年里人因築城而建﹐南河新街等處入城者﹐以此爲快捷方式焉。

郊野﹕則有大橋頭橋﹝在小南門外仁和裏﹐爲南路往來之衝。乾隆四十年﹐里人陳朝梁曾修﹐今址尙存﹞﹑柴頭港橋﹝在小北門外武定裏﹐乾隆四十三年陳朝梁修之。五十八年﹐巡道楊廷理修。嘉慶七年﹐里人吳元光復修焉。此爲北路衝途﹐流潦時漲﹐旋修旋壞。今惟存柱石而已。往來鋪大枋以行焉﹞﹑大橋﹝在大北門外東北隅﹐今廢﹞﹑小橋﹝在大橋之北﹐今廢﹞﹑蓬溪橋﹝在大東門外永康裏﹐中路往來之衝。乾隆十六年鄕老方邦助與其侄國良捐貲築造﹐輿徒稱便焉﹞﹑烏鬼橋﹝在永康裏﹐烏鬼所築。烏鬼﹐紅毛奴也。橋圯裏眾復修﹞﹑鯽魚潭橋﹝在永康裏蔦松嵌下﹐乾隆十六年紳士侯世光建﹐砌磚爲墩﹐髙丈三尺﹐釃水三道﹐相距各丈六尺﹐架木鋪板其上﹐可容兩車﹐旁翼扶欄﹐東西累土成堤﹐寬與橋稱﹐計長百二十餘丈。潭渟泓澄澈﹐爲邑勝景。乾隆四十三年﹐郡守蔣元樞宴遊於此﹐以橋堤坍壞﹐乃圖修舉﹐屬其事於鄕紳鄭其嘏。其嘏謀於眾﹐遂與里人林中鶴﹑李應璽﹑李鼎興輩共修之﹐勒石紀其事﹐郡守作記﹐攺其名曰龍潭橋。六十年﹐紳士郭士傑陳從龍等復修焉﹐亦有碣﹞﹑斗米橋﹝在廣儲西裏﹐今圯﹞﹑馬鞍橋﹝亦名新港橋﹐在新化裏新港﹐架木爲之﹐形如馬鞍﹐康熙五十五年裏眾重修﹞﹑竹溪寺橋﹝在永康裏﹐乾隆四十八年僧慧珍建。五十七年﹐鄕老吳邦傑修。嘉慶三年﹐黃鍾嶽復修﹞﹑廣安橋﹝在新昌裏瀨北埸﹐臨海﹐乾隆四十七年司場務者請於官修之﹐有碣。嘉慶六年復修﹞﹑塭岸橋﹝在武定裏洲仔尾﹐地形洿下﹐積淖奔流﹐行人苦之。舊挽竹筏﹑系小舟以濟﹐爲塭岸渡。乾隆三十一年﹐郡守蔣允焄就勢築長堤﹐延袤八百餘丈﹐造木橋六所﹐行人賴之。四十九年﹐郡守孫景燧修。五十五年﹐郡守楊廷理修。越三年﹐楊公升爲巡道﹐復修之。以後繼者﹐嘉慶四年巡道季學錦﹐七年總鎭愛新泰皆捐貲倡葺﹐故至今民無病涉焉。按此橋屬嘉義南境﹐然自來倡修督造者﹐皆臺邑人﹐且地迫臺邑﹐故必書之﹞﹑灣裏橋﹝在文賢裏﹐跨臺江東南小港﹐在喜樹仔僑之南﹞﹑喜樹仔橋﹝在文賢裏﹐跨臺江東南小港﹞﹑鹽水埔橋﹝在小南門外﹐距城一十五里﹐爲南路通衢﹞﹑蔦松橋﹝在三坎店之東﹞。

渡﹕則曰鎭渡﹝在西門外海口﹐距安平鎭水程七里﹐往來繹絡﹐以風順逆爲遲速。紅毛及僞鄭時古渡﹐自大井頭登舟。今塡海成陸﹐市肆喧闐﹐移渡於此。渡頭水淺﹐潮落必以牛車接載﹐乃可登岸﹞﹑岡山溪渡﹝在崇徳裏﹐以竹筏濟﹞﹑二贊行渡﹝在文賢裏﹐舊有橋﹐橋南爲鳳山界。康熙三十一年﹐南路參將吳三錫修﹐未幾壞。春冬之間﹐裏眾架巨竹藉艸覆土﹐可通車馬﹐夏秋水漲﹐則濟以舟﹞﹑白沙墩渡﹝近海﹐在文賢裏二贊行溪尾﹐以小艇濟﹞。

山水﹝附勝迹﹞

東倚者皆山﹐西控者皆海。山渡海而來﹐則以爲發源乎福州﹐東汨乎鼓山﹝「赤嵌筆談」云﹕宋朱文公登福州鼓山占地脈曰﹕『龍渡滄海﹐五百年後海外當有百萬人之郡』。今臺灣入版圖﹐年數適符﹞﹐示響乎五虎﹝福州五虎山入海﹐首皆東向﹐是气脈渡海之驗﹞﹐見迹乎關潼﹑白畎﹐而結腦乎大雞籠﹝舊志云﹕臺灣山脈自福州五虎門磅礡入海﹐東至大洋中﹐突起二山﹐曰關潼﹑曰白畎﹐復渡重洋﹐至淡水﹐結腦爲大雞籠﹞﹐南行數百里至郡治。彼堂堂兀兀以去者﹐且不知其所之也﹝或云呂宋地脈發於臺灣﹞。然山渡乎海﹐其盤旋屈曲﹐垂乳結穴﹐可造郡邑聚村落者﹐必西向內地﹐而復歸於海。水出於山﹐其可舟﹑可遊﹑可灌﹑可汲﹐以養吾民者﹐必西流而卒歸於海。豈地理之所存﹐顧有不忘其本者歟﹖今居斯土者﹐官則受國恩﹐銜王命而至﹔君門萬里﹐臣心凜凜﹐視同咫尺。民則農商富庶﹐必念食毛踐土之惠﹐以毋忘首邱之仁。反是者不祥。蓋觀諸地理﹐則有斷斷然者。地理卽天理﹐亦卽人道也。邑區區數十里﹐則有專脈注結者﹐有別派分支﹑羅列拱衛﹐且有蜿蜓遊行過境以去者。蓋自番酋雜居﹐箐篁叢翳﹐士大夫終不肯裹犯霧露﹐爲奇巖秀石之評。樵夫獵戶過之﹐而不能名﹔名之而不能書﹔故不知名者蓋夥。名之矣﹐而遊移彷佛﹐所聞異詞﹐指東訛西﹐以此易彼。舊志所稱﹐差謬殊甚﹐以其所可知者書之﹔名號𨿽殊﹐而山川不攺﹔道理之遠近﹐可約而知﹔南北東西方面不可易也。談地理者﹐要以天道人事爲斷。

大烏山﹕在邑東北百里而遙﹐郡垣之祖山也。山勢西南行十餘里而髙聳秀拔者﹐爲分水山。稍下又西行爲分水侖。侖南北兩石峯蒼翠秀削﹐翼之以行。緣侖皆結細石﹐產靑艸﹐磈礧嫩綠。侖南北皆良田美石﹐無坑塹。侖左之水﹐南趨羅漢內門﹔侖右之水﹐北入木崗山溪﹐以出大穆降﹝此水入溪西落則木崗山之脈已隔。舊志謂木崗山爲郡少祖﹐可知其訛﹞。侖西行二十餘里﹐顧盼逶迆﹐欲收仍縱﹐前起巨阜曰艸山﹝以多茅艸﹐故名﹞﹐則郡垣之少祖山也。南北復有兩髙峯翼之以行。峯多石﹐勢甚雄偉﹐西行列屏障﹐自北而南﹐橫亙數十里﹐則爲內大烏山﹝此在郡城背後﹐爲第三重屏障﹞。踰山西南孤峯突起者曰一峯﹐尖峯皆大石﹐石壁髙可數丈。下有石井﹐水淸而甘﹐環山居人數家皆食焉。由是西下﹐伏而起﹐起而伏﹐如是者三﹐曰三凸侖。迆侖西行﹐八峯平列於前﹐自南而北﹐連亙二十餘里﹐如開樓窗﹐如展鏡屏。每天淸气霽﹐倚窗窺屏﹐遠見紅毛樓﹐故昔人名之曰蠔鏡窗。八峯者復有專名﹐最南第一峯曰天馬。第二峯獨髙﹐大石屏如豎鏡﹐則獨以蠔鏡屬之。北第三峯曰飛鳶巢。又北曰猴曬日。又北曰接云。又北曰山豬路。北爲獐仔壁。極北曰尾峯終焉﹝此郡城第二重屏障也﹞。自第二峯蠔鏡西下二十餘里﹐至老鷂嶺﹐中間南北諸峯﹐星羅棋布﹐蠶叢魚鳧﹐遊衍錯落﹐多不知名。而自老鷂嶺西下又二十里﹐則結凹腦曰馬鞍山。其西爲香洋。香洋西面二十餘里﹐平疇曠衍﹐溝塍繡錯﹐襏襫成云。春夏之交﹐可以觀耨。舊志以爲八景之一者。由是而西﹐小阜嵚崎﹐綿亙錯互﹐若坡若隴﹐南北迢迢二十餘里﹐橫爲郡城之背者曰嵌頂山﹝此郡城第一重屏障﹞。嵌頂西上五里許﹐爲大東門。

番仔湖山﹕在大烏山西北﹐距城八十里﹐亦東北最髙山也。其西爲剛仔林﹑大尖山﹐又西爲小尖山﹐皆極危峻﹐人不可行。又西下爲左鎭山。左鎭北踰溪爲木岡山。木岡西下爲卓猴山。卓猴逾溪西南爲豬母耳山。又南爲柳仔林山﹐皆邑之右肩也。又南爲鑑裏山。鑑裏北踰溪爲艸潭山。又西北爲大丘田山。大坵田西爲湖仔內山﹐則邑右臂之拱衛也。

內烏山﹕在分水侖之南者﹐直趨南路。其分支者﹐東趨羅漢內門﹐西落脈爲上侖﹑石屏山。其南則翁仔上天山。稍西爲雁門關。前志所謂雁門煙雨者是也。舊路由此入內門﹐今崩陷不可行。雁門之西爲土樓山﹐亦曰險山。門徑甚險﹐惟容一人一騎。亂時人爭逃之﹐扼其險賊不能至。下有大坪社﹐故亦名大坪山。西南爲茅艸埔山﹐皆邑之左肩也。又南爲狗圇圈山﹐則左肩之外輔。又西北爲戶凳嶺。又西北爲灣崎山。又西北爲虎頭山。又西北爲猴洞山﹐則邑左臂之拱衛也。

魁斗山﹕在邑城南。其脈自東南來﹐至正南■﹝徙﹐阝代彳﹞起三峯﹐狀若三臺星﹐爲府學文廟拱案。又蟠屈蜿蜓﹐以至西南﹐勢若內抱﹐形家所謂下砂者是也。邑來脈甚長﹐而所謂下砂者止此。

羅漢內門﹕在邑東南六十五里。其地四壁皆山﹐中開平疇﹐東西可二十餘里﹐南北可三十里。以形家之說較之﹐則邑之庫藏也。其山自東北來者﹐上接大烏山﹐層巒疊翠﹐邑人不知其名。內門東北設木柵﹐則稱之曰木柵後大山﹐疑卽舊志所紀目眉徽山者是也。山之南髙峯峭出曰蘇遠埔嶺。逾嶺而南﹐有湖曰內湖。又其南曰外湖。湖之西曰燒灰山。其東曰石門山。下有坑﹐曰石門坑。石門之南爲赤竹嶺。嶺東爲三峯侖﹐南爲小東方木山。小東方木連峯委折而南﹐踰菜公坑口﹐髙聳而起者﹐爲大東方木山﹐則內門之正東山也。山之東﹐重岡復嶺﹐髙入雲際﹐北接嘉義﹐南抵鳳山﹐亙數十里﹐爲邑之後屏者﹐則曰南馬仙山。大東方木之南﹐巨石踞溝流﹐叢石結山甚髙﹐其上爲大葉林山。山南爲龍潭山﹐西下有潭曰龍潭。龍潭山南曰金交椅。其南爲大崎越嶺。又其南爲鼓山﹐則出羅漢外門焉﹝以上爲內門東壁﹐故山皆南行﹞。鼓山所處極內門之東南。由是山勢折而西行﹐始折而嶐起者曰將軍山。山之西紆徐軒伏﹐不數里而疊秀可望者曰銀錠山﹐則內門之正南山也。又西而至於打鹿埔溪口止焉﹝此爲內門之南壁﹐山皆西行﹞。銀錠之南﹐自東䢐西﹐亙數十里﹐爲南壁之外屏者﹐曰外烏山。其南則獐仔壁山﹑大傑巓山皆在焉。外烏之東﹐髙聳可數者曰南麻蓼山﹑尖山﹑大岡山﹑小岡山﹐則界於鳳山矣﹝此爲南壁外屏﹞。內門之北則全倚分水侖﹐無他山。分水侖西行至內烏山而盡﹐則內門北境之山亦盡焉﹝此爲內門北壁﹞。內烏旣橫亙數十里﹐則自分水侖以南﹐爲內門之西壁﹔其分支落侖﹐皆東趨於內門﹐南踰蝦蟇林山﹐至溪口終焉﹝此爲西壁﹞。

羅漢外門﹕其地在內門之東。復轉而繞內門之南﹐略如曲尺。然其在東者﹐中有淡水大溪﹐溪流自北而南。溪東卽南馬仙山﹐東之南爲旗尾山﹐志所謂旗尾秋搜者﹐鳳山界也。溪西迆內門東壁之外﹐自三峯侖﹑東方木以南至鼓山﹐則與旗尾山東西相對﹝中爲番薯寮街﹞。自鼓山西折﹐始繞內門之南﹐過將軍山﹐北緣內門南壁之外﹐南迆外烏山﹐以西則有虎仔山﹑大傑巓山﹑獐仔寮山。其東則大小岡山﹑尖山﹑南麻蓼山﹐皆鳳山界。

辧曰﹕木岡山爲邑治之少祖﹐言者百數十年於玆矣。然言之於百數十年以前﹐其不能詳也固宜。天梯石棧﹑蠻雲瘴霧之中﹐人迹罕到﹐遙望某峯甚髙﹐則指其處以爲邑之少祖必是焉﹔豈昔人之智不我及哉﹐勢使然也。今內山悉墾辟﹐村莊墟落﹐所在棋布﹔輪蹄履迹﹐暮往朝來﹔山水所趨﹐脈絡昭然﹐耳目眾著﹐仍前人之偶訛﹑予來者以滋疑﹐以爲苟於事而無以示信也。明經遊化﹐久居羅漢門﹐而常往來於南北兩路﹐性質實好山水﹐於所閱歷﹐必究詰其源流﹐默識於心﹐而能言之。旣與辧難﹐則圖其本末﹐筆諸書﹐復參考舊聞﹐取其所可疑者﹐悉辧之曰﹕邑之以烏山名者有三焉。祖山發脈之處曰大烏山﹐距城百餘里﹐在邑之東北分水侖西行盡處﹐橫亙南北。爲邑之後屏者﹐曰內烏山﹐距城僅五十餘里﹐在邑之正東﹐羅漢門南壁外屏。由東而西而爲邑之左衛者﹐曰外烏山﹐距城六十里﹐在邑之東南。外烏﹑內烏﹐一縱一橫﹐幾相連接﹐故以內外對稱也。發祖之大烏山亦曰烏山﹐「諸羅志」所稱﹕遙望之郁乎蒼蒼者是也。「諸羅志」於山水言之甚詳﹐凡所近界處盡言之。故上自南馬仙﹑大烏﹐中自木岡﹑羅漢門﹐下至卓猴﹑猴洞﹐悉書之。凡皆臺灣邑治之山也。後之閱志者弗詳﹐遂以大烏山爲嘉義之山﹐則非也。大烏山距城百餘里﹐爲最遠。番子湖山距城八十里亦遠。木岡山距城五十餘里﹐卓猴山距城僅三十里﹐此其實也。「郡誌」稱﹕大烏山在邑治東北﹐與番子湖山相聯﹐似已﹐而獨不言其里數﹔至其言番子湖山﹐則曰距城五十餘里﹐與木岡山相聯﹔言木岡則云﹐距城三十三里。是三山者﹔遠近皆失其實﹐且如一脈之相承也。而舊邑志則云﹐木岡山在邑東北五十餘里﹐似得其實矣﹔而繼之曰自木岡南下﹐拔地而起者﹐曰番子湖大山。是番子湖山反在木岡之下﹐則謬甚也。至言木岡﹐則曰其西北有卓猴山﹐西南有大烏山﹐是以甚近之卓猴﹐與甚遠之大烏比﹐而皆出於木岡之西﹐則其謬愈甚也。豈此所稱大烏﹐固爲內烏山﹐而非發祖之大烏歟﹖乃志又繼之曰﹕大烏山正南過平阪﹐列阜如屏﹐迆邐數里﹐統名曰柳仔林。稍折而西﹐爲豬母耳山。夫豬母耳﹑柳仔林﹐皆在邑之東北。志所稱大烏者﹐反出其北﹐則非內烏明甚。然則邑志所稱諸山﹐皆莫辧其處矣。

羅漢門乃鄕莊之名﹐非山名也。其地四圍皆山﹐而各有名﹐不能專指一山曰羅漢門山﹐亦不能統稱爲羅漢門山也。「郡誌」於羅漢門諸山﹐旣列書之﹐而復專書羅漢門山﹐復別書羅漢門嶺﹐則所謂山嶺者﹐皆不知其所在也。內烏山今人亦稱內大烏﹐前志則皆以小烏稱之。外烏山今人皆稱小烏﹐前志則無聞焉。故郡縣誌所書小烏者﹐皆內烏也﹐今昔稱名之異﹐往往如此矣然前志亦有可援爲據者﹐「郡誌」謂土樓卽大坪﹐「縣誌」謂目貓徽爲羅漢內門之北山﹐其言甚善。目貓徽舊屬番語﹐今番民已稀﹐內地人不以爲稱﹐則久而忘其舊名也。土樓今稱險山﹐則不如舊名之善﹐故備詳其異同﹐使後人有考焉。

七鯤身嶼﹕在邑西南海中﹐脈自東南而來﹐西轉下海﹐聯結七嶼﹐相距各里許﹐接續不斷﹐勢若貫珠﹐自南以北﹐而終於安平鎭﹐與南北汕參差斜對﹐爲邑之關鎖。地皆沙土﹐風濤鼓蕩﹐不崩不蝕﹐多產菻荼桄榔﹐望之郁然蒼翠﹐泉尢甘美。一鯤身地最廣﹐卽安平鎭紅毛舊城在焉。今水師營駐於此﹐有居民街市。二鯤身至七鯤身﹐居者多漁戶。每斜陽曬网笭箵﹐家家煙月蒼茫﹐漁燈明滅﹐佳景如披圖畫。

鹿耳門嶼﹕在邑西北三十里大海中﹐浮沙橫亙﹐形如鹿耳尾﹐迆南爲四艸嶼﹐首枕北爲鹿耳門。鹿耳門之北有嶼﹐曰北綫尾﹐亦沙嶼橫亙﹐與鹿耳門南北遙接。中隔大港曰隙仔港。港之中有石礁在水底。北綫尾旣稱北汕﹐鹿耳門亦稱南汕﹐隙仔港中石礁﹐所以暗接南北二汕﹐故港𨿽大而水淺徑狹﹐舟必插標以行﹐觸礁則船立碎。北綫尾之北有沙汕曰加老灣汕﹐稍小於北汕﹐而不堪泊舟。又其北曰海翁汕﹐則自北路而來﹐迢迢百餘里﹐在縣境之外矣。

徳慶溪﹝俗呼坑仔底﹞﹕源出小東門外舊萬壽宮前﹐入郡城東安坊﹐合舊縣署後並府署東二泉西流經縣署右至水仔尾北廠﹐入於臺江。

福安坑﹕源出小南門內﹐經寧南坊府學宮前西流至塗墼埕﹐入於臺江。

臺江﹕在邑治西門外﹐汪洋渟滀﹐可泊千艘。南至七鯤身﹐北至諸羅之蕭壠﹑茅港尾﹐內受各山溪之水﹐外吞大海。

鑑裏溪﹕源出鑑裏東南內山﹐經香洋之北﹐西出爲鑑裏溪﹐又西爲舊社溪﹐又西北與咬狗溪合流﹐西入於許寬溪。

咬狗溪﹕源合鑑裏﹑艸潭諸山之水﹐西與舊社溪合流﹐又西爲許寬溪。

許寬溪﹕源合舊社咬狗諸溪之水﹐西流受鯽魚潭之水﹐又西北受大坵田﹑湖仔內諸山之水﹐西入於蔦松溪。

蔦松溪﹕在縣治北五十里﹐爲許寬溪鯽魚潭之下流。又東北受大穆降之水﹐西入臺江﹐注於海。

左鎭溪﹕源出分水山之北﹐西北受岡仔林﹑大小尖諸山之水﹐西經左鎭之南﹐又西流爲新圍溪。

新圍溪﹕源接左鎭溪﹐西流受大穆降諸溪之水。又西北與本藩溪合流﹐西下爲新港溪﹐入於臺江﹐注於海。

本藩溪﹕源出岡仔林之北﹐西流經木岡山之南爲木岡溪。又西出左鎭卓猴之間。又西與新圍溪合流爲新港溪﹐入於臺江﹐注於海﹝新港溪北爲嘉義界﹞。

卓猴溪﹕源出卓猴山﹐北流入於曾文溪﹝嘉義界﹞。

分水溪﹕源出分水山之南﹐經水蛙潭南流﹐至羅漢門東﹐受石門坑東方木諸山之水。西受石車侖﹑茄苳侖﹝皆羅漢內門山﹞諸山之水﹐匯爲長潭﹐淸瑩可鑑。西走出內門﹐過狗圇圈西下。北受灣崎溪水﹐西流爲岡山溪。又北受打鹿洲溪水﹐西流爲角帶圍溪。又受紅毛寮溪水﹐西流爲二贊行溪。又西爲喜樹港﹐入於臺江﹐注於海。

灣崎溪﹕源出三凸侖﹐南流過狗圇圈﹐入於岡山溪。

打鹿洲溪﹕源出馬鞍山﹐西南流經打鹿洲﹐北受深坑仔水﹐復南流入於角帶圍溪。

紅毛寮溪﹕源出紅毛寮﹐南流入於二贊行溪﹝溪南爲鳳山界﹞。

辧曰﹕都邑之成也﹐必山與水分脈聚气﹐以回環而縈繞之﹔豈偶然哉。觀大烏落脈而爲分水。是山無名﹐當其初卽以分水名之。分水者﹐山南之水皆南流﹐山北之水皆北流也﹔而山之气脈行乎其中﹐蓋昭然矣。今自郡邑東溯至馬鞍﹐從馬鞍東溯至分水﹐其迢迢遠來者﹐昂首伸腰﹐盤蛇旋馬﹐而未嘗或斷。乃今知邑之祖山果在大烏也﹐蓋木拔道通﹐百年於玆矣。左鎭溪發源內山﹐卽分水北流之溪也。本藩溪亦發源內山。二溪皆自東䢐西﹐記所謂兩山之間﹐必有川焉﹔而木岡越在二溪以北﹐與邑治斷潢絕港﹐遠不相屬﹐斷爲非邑之祖山﹐固不待智者而明焉。

淡水溪﹕自北而南﹐橫絕郡治之背﹐源出自諸羅內山﹐其來極遠﹐至羅漢門東方木﹐東受小溪水﹐經旗尾山西下﹐繞鳳山縣﹐東南至東港﹐西入於海。

石頭溝﹕在邑治東北三里許﹐無水源﹐受東北眾坡之水﹐經海會寺前﹐轉邑治北大橋港﹐出柴頭港西入臺江。

鹿耳門港﹕亦名隙仔港﹝舊志另作隙仔港誤﹞﹐在南北二汕之間﹐水底皆沙﹐縱橫布列﹐舟不可犯﹐就其稍深處覓港出入。港路窄狹﹐僅容兩艘。潮長時水可丈四五尺﹐潮退時不能一丈﹐舟懸後舵而進。其紆折處﹐必探視深淺﹐盤辟而行﹐而沙水相蕩﹐深淺又時變易﹐必插竹標以識﹐南白北黑﹐名曰蕩纓﹝初設五桿﹐後增設十三桿﹞。初近北汕以入爲舊港﹐今近南汕而入爲新港。

加老灣港﹕在北汕之北﹐不堪泊舟。其西南卽大洋。其北卽海翁汕港口。大澳曰海翁窟﹐亦名月眉灣﹐可泊百艘。

安平鎭大港﹕在臺江西南﹐赤嵌城之西。紅毛時﹐巨舟悉從此入泊於臺江。自鄭成功由鹿耳門入臺後遂淤淺。今惟南路貿易之船經此﹐巨舟不得入矣。

鯽魚潭﹕在永康﹑長興﹑廣儲西三里之界﹐匯納眾流﹐修而不廣﹐計長可二十餘里﹐多生鯽魚﹐年有徵稅﹐三里之內﹐田資灌漑﹐亦名龍潭。旱時禱雨於此。又名東湖﹐最宜霽月。舊志以爲八景之一。

菅林潭﹕亦名嵌下陂﹐在長興裏。地勢洿下﹐泉流所歸﹐裏眾築堤障之﹐以資灌漑﹐屢有爭競。康熙五十七年﹐太守王珍勘明勒石﹐定其限焉。其水北通鯽魚潭。

無源潭﹕在永丰裏﹐潦水所鍾也。艸潭﹑白衣潭﹐鄭氏鑿也。荷蘭陂﹐紅毛築也。公爺陂﹐鄭氏築也。皆在新丰裏。

甘棠潭﹕在保大東裏﹐地多甘棠。王有潭在仁和裏﹐裏民王有所鑿。蓮花潭其源甚深﹐多產紅白芙蕖。鴛鴦潭﹐兩潭比偶如鴛鴦然。水漆潭﹐多生水漆。參若陂﹐紅毛時佃民王參若築。十嫂陂﹐寡婦王十嫂募佃築。陴仔頭陂﹐僞鄭時築。月眉池﹐形如半月也。皆屬文賢裏。

鼎濟窪﹕在新港社﹐產魚蝦。新港東陂在新化裏﹐西陂亦在新港社。

勝迹

大地之秀﹐蔚爲山林泉石﹐得人力爲亭臺池沼﹐一經品題﹐遂成勝迹﹐而沈沒者多矣﹔蓋其中有幸不幸焉。舊志所稱邑治八景﹐曰鹿耳連帆﹐曰鯤身集网﹐曰赤嵌夕照﹐曰金雞曉霞﹝此屬澎湖﹞。曰鯽潭霽月﹐曰鴈門煙雨﹐曰香洋春耨﹐曰旗尾秋搜﹝散見山水古迹各志。自禦史錢琦以下皆有題詠﹞。又郡八景﹐曰安平晚渡﹐沙鯤漁火﹐鹿耳春潮﹐雞籠積雪﹝此屬淡水﹞﹐東溟曉日﹝同上﹞﹐西嶼落霞﹝屬澎湖﹞﹐澄臺觀海﹐斐亭聽濤﹝俱在道署內。自巡道髙拱幹以下皆有題詠﹞。

秀峯塔﹕居郡學之巽方﹐髙丈三尺五寸﹐底周六丈﹐四門﹑階五級﹑空其中﹐乾隆六年提學楊二酉建﹐後廢不修治﹝記見「藝文」﹞。

南湖書院﹕在小南門外。乾隆三十年郡守蔣允焄以崇文書院狹且近市﹐復建書院於此﹐辟齋捨﹐設講堂於法華寺之左﹐卽舊夢蝶園處也。其地有湖山林木之勝﹐後以院長居此者多弗康﹐遂廢﹝記見「藝文」﹞。

又有正音書院﹐在東安坊舊縣署之左﹐正車七年建﹐尋廢。

海道

海道集舊聞﹐信所可信﹐而疑者亦並存之。風濤茫渺中﹐吾安知信者非疑﹐疑者非信也﹖偶得一解﹐惴惴然欲奉爲據依。凡有言者﹐皆幾孤竹之老馬也。

環臺灣皆海。自邑治計之﹐南至鳳山縣之沙馬磯頭﹐旱程二百九十六里﹐水程七更。北至淡水廳之雞籠鼻頭山﹐旱程六百三十里﹐水程一十九更。西北至鹿耳門﹐水程二十五里﹝康熙五十五年欽差丈量﹐依旱程折算﹐僅十里零七繩﹞。鹿耳門西北至澎湖﹐水程四更﹐約一百八十里﹐澎湖西北至廈門﹐水程七更﹐約三百里。邑治內優大山之東曰山後﹐歸化生番所居﹔舟從沙馬磯頭盤轉﹐可入卑南覓諸社。山後大洋之北有嶼﹐名釣魚臺﹐可泊巨舟十餘艘。崇爻山下薛波蘭港﹐可進三板船。

海洋行舟以磁爲漏筒﹐如酒壺狀﹐中實細沙懸之。沙從筒眼滲出﹐復以一筒承之。上筒沙盡﹐下筒沙滿更換﹐是爲一更。每一日夜共十更。每更舟行可四十餘里﹔而風潮有順逆﹐駕駛有遲速。以一人取木片﹐赴船首投海中﹐卽從船首疾行至船尾﹐木片與人行齊至爲準﹔或人行先木片至﹐則爲不上更﹔或木片先人行至﹐則爲過更。計所差之尺寸﹐酌更數之多寡﹐便知所行遠近。所至地方﹐若島嶼可望﹐令望向者曰「亞班」﹐登桅遠望。如無島嶼可望﹐則用綿紗爲繩﹐長六七十丈﹐系鉛錘﹐塗以牛油﹐墜入海底﹐粘起泥沙﹐辧其土色﹐可知舟至某處。其洋中寄椗候風﹐亦依此法。倘鉛錘粘不起泥沙﹐非甚深卽石底﹐不可寄泊矣。通洋海舶掌更漏及駛船鍼路者爲火長﹐一正一副﹐各有傳抄海道祕本﹐名曰水鏡。臺廈重洋往來之舟﹐水程頗近﹐中有澎湖﹐島嶼相望﹐不設更漏﹐但焚香幾行爲準。鍼路則以羅盤按定子午。自臺抵廈﹐向乾方而往﹔自廈抵臺﹐指巽方而來。若由廈北赴江﹑浙﹑錦﹑蓋諸州﹐南抵廣﹑粵﹑惠﹑潮各府﹐沿海傍山﹐逐日皆有垵澳可泊﹐不用更漏筒。或問舊志舟行一更六十里﹐今謂四十餘里何也﹖曰﹕南路沙碼磯頭至府治﹐舟行七更。康熙五十五年﹐欽差丈明旱程二百九十六里。水程與阜程相傍。是一更該四十二里有零。通誌載﹕福州至琉球水程一千七百里。府誌稱﹕船行四十三更。是亦一更四十里矣。又問舟自南路抵府七更﹐順風一日可至。自廈抵澎亦七更﹐必一日有餘乃至﹐何也﹖曰﹕臺海潮北汐南﹐南路抵府﹐順流也。臺﹑廈橫流﹐故稍遲。曰﹕北流爲順﹐南流不逆乎﹖曰﹕有風不怕流。南流𨿽逆﹐非如黑溝之湍激也。又問舟中定更﹐以人行與木片齊至爲度。臺地人行﹐窮日不能百里﹐舟行乃二百餘里﹐何也﹖曰﹕投木片時﹐其行速﹐且船無休息﹐故倍之。又問北路水程十九更﹐旱程僅六百三十里﹐何也﹖曰此未暇詳考﹐依「府誌」所載。

臺海潮流止分南北。臺﹑廈往來橫流而渡﹐號曰橫洋。自臺抵澎爲小洋﹔自澎抵廈爲大洋﹔故亦稱重洋。

凡往內地之舟﹐皆於黎明時出鹿耳門放洋﹝舟人捩舵揚帆出海曰放洋。鹿耳門港南北有二礁﹐植標以記﹐不敢逼犯。質明見標﹐舟乃可行﹞﹔淸明後﹐南風始發﹐從鹿耳門外徑去。白露後北風漸盛﹐必至隙仔港口﹝在鹿耳門外之北﹞﹐方可開駕﹝舟行務依上風﹐故南風放洋從南﹐北風放洋從北。若誤落下風﹐鍼路便失﹞。約行百里﹐望見東西吉嶼﹐經二嶼便抵澎湖。大約午後可到。南風宜泊水垵澳﹐北風宜泊网澳﹑內塹﹑外塹等澳。余詳前澳嶼內。自澎往廈﹐悉以黃昏爲期﹐越宿而內地之山隱現目前。此就順風而言。若南風柔弱﹐風不勝帆﹐常一﹑二日夜方抵澎湖。至廈門則更緩。又若北風凜烈﹐帆不勝風﹐折帆駕駛﹐登岸亦稍遲焉。

船往福州﹐望北直去至閩安鎭﹐水程一十五更﹐不用灣泊澎湖。若從北路淡水西渡﹐水程僅七更﹐登舟半日可見關潼山。自關潼趨定海﹐行大洋中五六十里﹐至五虎門﹐兩山對峙﹐勢極雄險﹐爲閩省外戶。門外風力鼓蕩﹐舟帆顚越。旣入門﹐靜淥淵渟﹐與門外迥別。更進爲城頭﹐土名亭頭﹔十里卽閩安鎭。再數十里至南臺大橋。

鹿耳門外初出洋時﹐水色皆白。東顧臺山﹐煙雲竹樹﹐疊翠浮藍。自南抵北﹐羅列一片﹐絕似屏障畫圖。已而漸遠﹐水色變爲淡藍﹐臺山猶隱現於海面。旋見水色皆黑﹐則小洋之黑水溝也。過溝﹐黑水轉淡﹐繼而深碧﹐澎湖諸島在指顧間矣。自澎湖放洋﹐近處水皆碧色﹐漸遠則或蒼或赤。蒼者若靛綠﹐赤者若臙紅。再過深黑如墨﹐卽大洋之黑水溝﹐橫流迅駛﹐乃渡臺最險處。旣過﹐水色依然蒼赤﹐有純赤處﹐是名紅水溝﹐不甚險。比見水皆碧色﹐則靑水洋也。頃刻上白水﹐而內地兩太武山屹然挺出於鷁首矣﹝南風時駕駛近南﹐先見鎭海之南太武。北風時駕駛近北﹐先見金門之北太武﹞。

黑水溝爲澎﹑廈分界處﹐廣約六﹑七十里﹐險冠諸海。其深無底﹐水黑如墨﹐湍激悍怒﹐勢如稍窪。舟利乘風疾行﹐亂流而渡﹐遲則波濤衝擊﹐易致鍼路差失﹝按黑水溝有二﹕其在澎湖之西者﹐廣可八十餘里﹐爲澎廈分界處﹐水黑如墨﹐名曰大洋。其在澎湖之東者﹐廣亦八十餘里﹐則爲臺﹑澎分界處﹐名曰小洋。小洋水比大洋更黑﹐其深無底。大洋風靜時尙可寄椗﹐小洋則不可寄椗﹔其險過於大洋。此前輩諸書紀載所未及辧也﹞。廈船過黑水溝良久﹐令亞班﹝舟中占風望向者二人﹐名曰亞班﹞登桅遙望﹐必見澎湖西嶼﹑花嶼﹑貓嶼﹐乃可前進。倘計程應至﹐而諸嶼不見﹐便失所向﹐須亟收回﹐恐漂越臺之南北而東﹐則邈不知其所之。或已抵鹿耳門﹐爲東風所逆不得入﹐或遇海吼浪湧﹐隙仔不可寄泊﹐當回澎湖。若值月黑﹐莫辧島嶼何處﹐不得不仍歸廈門﹐而鍼路已失﹐往往有隨風北至南日而上﹑南至銅山以下者。

來臺諸舟﹐必以澎湖爲關津﹐由西嶼頭入泊媽宮等澳﹐然後出東吉﹐過小洋﹐抵鹿耳﹐其常也。或已入澎湖﹐而風信未可行﹐嘗有灣泊至旬以外者。

澎湖諸島﹐皆平岡無峯巒﹐舟行稍遠﹐輒伏而不見。漸近時﹐登鷁尾髙處憑眺﹐恍惚天際微云一抹如綫﹐徘徊四顧﹐天水混連﹐孤舟蕩漾﹐若纖芥在明鏡中。

泛海不見飛鳥﹐則漸至大洋﹐蓋水禽陸棲也。近島嶼先見白鳥飛翔。

海波夜動﹐焰如流火﹐天黑彌爛。船在洋中﹐可擊水以視物。一擊而水光飛濺﹐如明珠十斛﹐傾撤水面﹐晶光熒熒﹐良久始滅。

邑治之海常吼。自七鯤身北至鹿耳門﹐南至打鼓港止﹐小吼似擊花腔鼓﹐點點作撒豆聲﹐乍近乍遠﹐若斷若續。臨流聽之﹐有成連鼓琴之致。大吼如萬馬奔突﹐如眾鼓齊鳴﹐如三峽崩流﹐如千鼎共沸。厥聲遠聞﹐累數日夜﹐罔有閒歇。驚濤湓湧﹐舟莫敢近。𨿽錢塘八月怒潮﹐未足擬也。或曰風兆﹐時亦不風﹔或曰濤響﹐何港無濤。若雲雨徵﹐宜其近之。謂海气發﹐故地籟鳴也。乃微雨輒吼﹐大雨而或不吼﹔旣晴猶吼﹐久旱而亦時吼﹐斯不可解矣。惟吼聲南下而漸細﹐則久雨必晴﹐頗驗﹝按海自嘉義以上不吼﹐惟臺灣下至鳳山則吼。俗呼曰做湧。驚濤迅發﹐舟觸之沸擊﹐迫岸輒碎。自岸邊至中流浪之最巨者有三疊﹐約廣不上十里﹐以外則漸平。春冬不吼﹐惟四月廿六日起﹔舟人謠曰﹕湧仔開目﹐不因風兆﹐不因潮汐。謂海气一發﹐微雨幾潑輒吼。或大雨不吼﹐或大風不吼﹐或旣晴猶吼﹐必待烈陽炎暴至終日則吼息。四﹑五月之吼﹐鳳山最甚。六﹑七月之吼﹐臺灣最甚。其地气由南而北。七月廿六後謂之埔占湧﹐漸輕。至中秋則不吼也。蓋夏令地气蒸熱﹐自下而升﹐猶煮飯之滚於鍋底然﹞。

臺處閩之東南﹐以一郡藩蔽全省。卽沿海東西地方之對峙者計之﹐北路淡水廳之後壠港﹐與興化府南日對。後壠而上有竹塹﹐與福淸縣海壇鎭對。後壠而上有南嵌社﹐與福州府閩安鎭關潼對。自南嵌至淡水港﹐與連江縣北茭對。自淡水港至雞籠山﹐與福寧府沙埕烽火門對。南路鳳山縣之彌陀港﹑萬丹港﹑岐後港﹑東港﹑茄藤港﹐則與漳州府之古螺﹑銅山等處對。順風時﹐駕駛鍼路皆以卯酉爲方向﹐不用斜轉。惟鹿耳門居邑治之西北﹐澎湖又居鹿耳門之西北﹐與泉州府同安縣之廈門東南斜對﹐鍼路以巽乾爲方向。邇來海不揚波﹐凡■﹝舟彭﹞仔﹑三板頭等小船﹐每由北路笨港﹑鹿仔港等處﹐乘南風時﹐徑渡廈門﹑泉州。自東䢐西﹐橫過澎湖之北﹐名曰透西﹐例禁甚嚴﹐趨險者猶如騖也。

臺海港口﹐哨船可出入者﹐只邑治鹿耳門及南路打鼓港﹑北路蚊港﹑笨港﹑淡水港﹑小雞籠﹑八尺門七處。其餘如邑治之大港﹐南路之西溪蠔港﹑蟯港﹑東港﹑茄藤港﹑放■﹝糸索﹞港﹝冬月沙淤﹐至夏秋溪漲﹐船始可行﹞﹑大昆麓社寮港﹑後灣子﹝俱瑯嶠地﹞﹑北路之馬沙溝﹑歐汪港﹑布袋澳﹑茅港尾﹑鐵綫橋﹑咸水港﹑井水港﹑八掌溪﹑猴樹港﹑虎尾溪港﹑海丰港﹑二林港﹑三林港﹝二港亦多沙汕﹑水退去口五﹑六里﹞﹑鹿仔港﹝潮漲大船可至內汕﹐不能抵港﹐其外汕水退時去口十餘里﹐非熟港道者﹐不敢出入﹞﹐哨船俱不能常至。

邑治州仔尾﹑隙仔﹑喜樹港﹐南路萬丹港﹐北路灣裏﹑竿寮﹑含西﹑篷山港﹐只容■﹝舟古﹞仔小船。再南路岐後﹑防寮﹑加六堂﹑謝必益﹑■﹝句黽﹞鼊港﹑大繡房﹑魚房港﹐北路■﹝魚逮﹞仔挖象領﹐今盡淤塞﹐惟小漁船來往。

相傳臺海有萬水朝東處﹐諸書所載不同。「續文獻通考」及「島上附傳」﹑「稗海紀遊」皆云﹕在澎湖南﹝「續文獻通考」云﹕『水至澎湖漸低﹐近琉球謂之落漈。漈者﹐水趨下而不回也。凡西岸漁舟到澎湖以下﹐遇颶風發﹐漂流落漈﹐回者百無一』。「島上附傳」云﹕『澎湖風濤噴薄﹐悍怒激鬥﹐瞬息萬狀。子午稍錯﹐北則墜於南風气﹐南則入於萬水朝東﹐皆有不返之憂』。「稗海紀遊」云﹕『澎湖黑水溝最險﹐自北流南﹐不知源出何所﹔水黑如墨﹐勢又稍窪﹐廣約百里﹐湍流迅駛。舟師至此﹐喘喘屏息﹐懼或順流而南﹐不知所之』﹞。「福建海防考」謂﹕『澎湖爲漳﹑泉南戶﹐日本﹑呂宋東西洋皆所必經﹐南有港門﹐直通西洋』。「臺灣誌略」謂﹕『海船直指南離至東京﹑廣南﹑占城﹑柬埔寨﹑暹羅等處』。舊「府誌」亦謂﹕『子午稍錯﹐南犯呂宋﹐或暹羅或交趾』。今通洋之舟﹐歲歲南行﹐未嘗入於萬水朝東﹐則云在澎湖南者誤也。至雲水至澎湖漸低﹐黑水溝自北流南﹐亦誤。又「漳州府誌」云﹕『溝水分東西流﹐過溝則東流達於呂宋。回日過溝﹐則西流達於漳﹑泉』。皆未詳考。蓋臺海潮流﹐止分南北。潮時北流較緩﹐汐時南流較駛。澎島在廈門之東南﹐乃渡臺標準﹔但無髙峯﹐不可遠望。過溝時﹐鍼路指定東南﹐船稍近北﹐𨿽不見澎島﹐猶可見臺北諸山。苟爲南流所牽﹐則徑出南路沙馬磯頭之下﹐無島嶼可望﹐不知臺灣在何方矣。故黑水溝中值靜風潮漲﹐可隨流。潮退﹐必懸椗停舟。非畏萬水朝東也。「稗海紀遊」又云﹕『雞籠山下實近弱水﹐舟至則沈﹐或名爲萬水朝東﹐其勢傾舄﹐捲入地底﹐滔滔東逝﹐流而不返』。二說俱無稽。若舊「府誌」云﹕『北則漂蕩無復人境﹐甚至無力水而莫知所之』﹐亦第想象之詞﹔然則「赤嵌集」所云﹕『黑水溝驚濤鼎沸﹐險冠諸海。順流而東﹐則爲弱水。昔有閩船﹐漂至弱水之東﹐十二年始還中土』者﹐皆不可信乎﹖曰弱水見於「禹貢」﹐自有其處。萬水朝東﹐天下之公言也。地缺東南﹐尾閭有焦釜。豈卽在雞籠山下﹖且順流而東﹐果爲弱水﹐則「府誌」所載外域諸國﹐在臺海正東﹑東南﹑東北者﹐將無由而至矣﹐而皆非也﹝按「府誌」載琉球在臺海正東﹐日本在臺海東北﹐呂宋﹑蘇祿在臺海東南。今考臺海北至雞籠﹐南盡沙馬磯頭而止。琉球在福州正東一千七百里﹐自五虎門放洋﹐經雞籠山之北而去。日本以近東海日出而名﹐舟必北上﹐抵江南界之秦山﹑花鳥嶼始可放洋。「明史」載呂宋居南海中﹐去漳州甚近。蘇祿地近浡泥﹑闍婆﹐去泉州甚遠。似俱與臺海無涉﹞。諸書言順流而東﹑而南者﹐就內地言之也。臺處東南﹐其北之雞籠山﹐卽內地之東。其南之沙馬磯頭﹐卽內地之南。水歸東南﹐故皆可曰順流﹐或東或南俱錯。過臺灣山後﹐大海茫茫﹐舟隨風去﹐無所終泊﹐得還中土者蓋鮮。幸而島嶼可依﹐帆柁未失﹐乘風忽返﹐間嘗有之。其所至果弱水之東否﹐未可知也。聞老舵工云﹕嘗遭風至臺灣山後絕遠處﹐夜聞水聲淜湃﹐知爲萬水朝東﹐努力回柁﹐幸免落漈。天明見島嶼甚近﹐語似可據。然聞水聲﹐以爲落漈﹐非也。島岸風濤﹐衝擊作聲也。舟不回柁﹐觸礁虀粉﹐無生還理。舊稱落漈﹐雜云沈海﹐乃舟人之諱詞。「風土記」謂﹕『十二年气候一周﹐漈水復滿﹐東風大起﹐船乃還』﹐則海濱人習言之﹐特以慰其家人。卽詩所云﹕『猶來無止』耳。亦有擱淺簸浪﹐因而傍崖登山者。苟延殘喘﹐際會幸歸﹐各述所見。大海之中﹐何奇不有﹐何怪不儲﹐存而不論可也。「島上附傳」所稱風炁﹐今亦莫知其處。

臺船歲往江﹑浙﹑錦﹑蓋諸州者﹐以千計。沿海水程﹐內地郡邑志及通誌﹐俱未詳載﹐旣無以稽舟楫之去來﹐又何以資哨防之備禦。倘謂邑志例限不書﹐得毋終聽其闕乎﹖因就見聞所及﹐附著於此。至道裏遠近﹐澳路險易﹐略之以俟知者。

臺船至廈門﹐水程一十一更。自廈門至浙江寧波﹐水程三十七更。江南上海較遠十更。先由廈門掛驗﹐出大擔門北行﹐經金門■﹝木扇﹞﹑遼羅﹐系同安縣界。過圍頭﹑深滬﹑浚裏至永寧﹐俱晉江縣界。又過祥芝頭至大墜﹐爲泉州港口。經惠安縣之獺窟至崇武﹐可泊船數十。復經莆田縣之湄州至平海﹐可泊船數百。其北卽南日﹐僅容數艘。莆田﹑福淸交界。從內港行﹐經門﹑後艸嶼至海壇﹑宮仔前有鹽嶼﹐卽福淸港內。過古嶼門爲長樂縣界。復沿海行﹐經東西洛至磁澳﹐回望海壇諸山環峙南日﹑古嶼之東﹐出沒隱現﹐若近若遠。再過爲白畎﹑爲關潼﹐可泊船數百﹐乃福省半港處﹔入內卽五虎門。由關潼一潮水至定海﹐可泊船數百餘。復經大埕﹑黃岐至北茭﹐爲連江縣界。再過羅湖﹑大金﹐抵三沙﹑烽火門。由三沙沿山戧駛一潮水過東璧﹑大小目﹑火焰山﹑馬嶼﹐進松山港﹐卽福寧府。由烽火門過大小侖山﹑■﹝山上秦下﹞嶼﹑水澳至南鎭﹑沙埕﹐直抵南北二關﹐閩﹑浙交界。由北關北上至金香大澳﹐東有南紀嶼﹐可泊千艘。其北爲鳳凰澳﹐系瑞安縣港口。又北爲梅花嶼﹐卽溫州港口。過嚨內三盤﹐僞鄭常屯札於此。再過王大澳﹑玉盤山﹑坎門﹑大鹿山至石塘﹐內爲雙門衛。復經鱟殼澳﹑深門花澳﹑馬蹄澳﹑雙頭通﹐至川礁﹐爲黃巖港口。從牛頭門﹑柴盤﹐抵石浦門。由龍門港﹑崎頭至丁厝澳﹐澳東大山疊出﹐爲舟山地。赴寧波﹑上海在此分■﹝舟宗﹞。從西由定海關進港數里卽寧波。從北過岑港﹑黃浦至沈加門東出﹐卽普陀山。北上爲秦山﹑花鳥嶼。秦山西南有板椒山﹐屬蘇州府界。又有羊山﹐龍神甚靈﹐凡船到此﹐須悄寂而過。放大洋抵吳淞﹐進港數里卽上海。

再由舟山﹑丁厝澳西北放小洋四更至乍浦海邊﹐俱石岸﹔北風可泊於羊山嶼。向北過崇明外五條沙﹐轉西三十四更﹐入膠州口。過崇明外五條沙﹐對北三十二更至成山頭﹐向東北放洋十一更﹐至旅順口。由山邊至童子溝島﹐向東沿山七更至蓋州。向北放洋七更至錦州府。

自廈門出大擔門外南行﹐由浯嶼至南澳﹐凡一十三澳﹕曰浯嶼﹑麥坑﹑鎭海衛﹑將軍澳﹑陸鰲﹑杏仔﹑古螺﹑銅山﹑蘇尖﹑劉澳﹑角宮仔﹑前懸鐘﹑南澳﹐入廣東界﹝附記自浙入閩﹐由沙埕南下﹐一潮水至南鎭。南鎭一潮水至南關。南關一潮水過大小白鷺至屏峯。屏峯一潮水至侖山門。侖山門一潮水至三沙。三沙一潮水過大小目至短表過海尾澳﹑長表一潮水至斗美。斗美一潮水過閭尾至羅湖。羅湖一潮水過西洋至北茭。北茭順風一潮水至黃岐。若遇逆風﹐則在北茭候風。黃岐一潮水過赤澳﹑貓塢﹑安海﹑黃宮四嶼﹐至定海。定海一潮水過小目﹐入五虎門﹐到虎樹。虎樹一潮水過白塔﹑熨斗﹑浮江雙龜破薦入金牌﹑急水門至館頭。館頭一潮水過梅嶼﹑長灣﹑大小蘆﹑亭頭至福州﹑閩安鎭。又館頭一潮水往北港﹐過蓬崎至荻蘆過烏豬﹑小目﹑小埕﹑長澳復至定海﹞。

南路沙馬磯頭之南有澳﹐名龜那禿﹐北風可泊巨艦。從此東去水程四更至紅頭嶼﹐生番聚處﹐地產銅﹐所用什物皆銅器﹐不與中國通。順風兩日夜﹐卽見呂宋之謝昆山﹑大小覆金山﹐沿山行四﹑五日夜至呂宋﹐共水程五十八更。

右所編錄﹐多出「郡﹑縣舊志」「赤嵌集」﹑「稗海紀遊」﹑「使槎錄」諸書中。有本出諸書﹐而前志加以潤色﹑增減致變易原文者﹐不能確指爲某書所有。故各條之下﹐槪不標錄﹐覽者可推而得焉。

風信

自廈來臺﹐以西北風爲順。自臺抵廈﹐以東南風爲順。但得一面之風﹐非當頭逆頂﹐皆可轉帆戧駛。故兩舟並行﹐一往一來﹐不聞阻滯﹐僅分遲速。惟鹿耳門進港忌東風﹐出港忌西風﹔而臺灣風信﹐與內地迥異﹐淸晨必有東風﹐午後必有西風﹐名曰發海。西去來諸舟乘之以出入﹐乃天造地設之奇。時或反是﹐則颲風將作﹐去者未可遽去﹐來者必亟收回云。

舟人呼大風曰暴。按詩「邶風」﹕『終風且暴』。傳云﹐暴﹑疾也。疏云﹕大風疾起也。「舊志」曁「鳳山」各志﹐以暴爲報﹐失其義矣。「府誌」作颶亦誤。颶乃海中災風﹐其至叵測。暴則每月有期﹐所傳名稱𨿽涉怪誕﹐而驗之多應。凡暴期將至﹐舟必泊澳﹔俟暴發後﹐輒尾之而行﹐最便利﹐不爲災。「府誌」又云﹕『颶之甚者曰臺。颶倏發倏止﹐臺常連日夜。颶驟而禍輕﹔臺緩而禍久』。考「六書」無臺字﹐所雲臺者﹐乃土人見颶風挾雨四面環至﹐空中旋舞如篩﹐因曰風篩。謂颶風篩雨﹐未嘗曰臺風也。臺音篩同臺﹐加風作臺﹐諸書承誤﹐今刪之﹝按「韻會」﹕海中大風曰颶。「投荒雜錄」云﹕嶺南諸郡皆有颶風﹐以四面風俱至也。「南越志」﹕颶風具四面之風﹐常以五﹑六月發﹐永嘉人謂之風癡。陸放翁曰﹕嶺表有瘴母﹐初起圓黑﹐久漸廣﹐謂之颶母。韓文公赴「江陵詩」﹕颶起最可畏﹐訇哮簸陵邱。注﹕「嶺表錄異」云﹕嶺嶠夏秋雄風曰颶。又云﹕南海夏秋間有云物如虹﹐長六﹑七尺﹐見則颶必發﹐故曰颶母。其風一發﹐雞犬不寧﹐並從具﹐音懼。「康熙字典」載韻箋引楊升庵說颶作颶﹐音貝。佛經云﹕風虹如貝。柳柳州詩﹕颶母偏驚估客船。補入「七隊」逸字中。又「六書故」﹕颶﹐補妹切﹐海之災風也。俗書訛作颶。「正字通」復云﹕颶字卽颶字之訛。又「藝林伐山」云﹕颶風之作﹐多在初秋。「南越志」亦云﹕颶母卽孟婆﹐春夏閒有暈如虹是也。又李西涯譏許氏從具﹐謂具四方之風﹐乃北人不知南人之候﹐誤以颶爲颶耳。西涯博學﹐必有所據。且閩粵諸儒皆云颶風。今韻書多作颶﹐並志以備考﹞。

逐月風暴日期﹝參合「郡﹑縣舊志」及「稗海紀遊」﹞。

正月初四日﹝諸神下降暴﹞﹐初九日﹝玉皇暴﹐是日有風則一歲暴期皆驗﹐否則颶難準﹞﹐初十日﹑十三日﹝關帝暴﹞﹐十五日﹑二十四日﹝小妾暴﹞﹐二十九日﹝龍神會暴。此暴最準﹐或前一日﹐俗呼洗炊籠﹐或本日連後三日﹐俗呼烏狗報﹐白須﹞。

二月初二日﹝卽白須暴﹞﹐初七日﹝春期暴﹞﹐初八日﹝張大帝暴﹞﹐十九日﹝觀音暴﹐一作二十一日﹞﹐二十九日﹝龍神朝天暴﹞。

三月初三日﹝眞武暴﹞﹐初七日﹝閻王暴﹞﹐十五日﹝吳眞人暴﹞﹐十七日﹝諸神會降暴﹞﹐十八日﹝后土暴﹞﹐二十三日﹝媽祖暴﹐俗云眞人多風﹐媽祖多雨﹞﹐二十八日﹝東嶽帝暴﹞﹐二十九日﹝諸神升天暴﹞。

四月初一日﹝白龍暴﹞﹐初八日﹝太子暴﹞﹐十四日﹝純陽仙師暴﹞﹐二十三日﹝太保暴﹞﹐二十五日﹝龍神會太白暴﹞。

五月初一日﹝南極星君下降暴﹞﹐初五日﹝競渡風﹐洋船最忌﹞﹐初七日﹝朱太尉暴﹞﹐十三日﹝關帝降神暴﹞﹐十六日﹝天地合日﹐防惡風﹞﹐二十一日﹝龍母暴﹞﹐二十九日﹝威顯暴﹞。

六月初六日﹝大禹王暴﹐前後共七日﹐宜謹防。俗云六月防初﹐七月防半﹞﹐十二日﹝彭祖暴﹞﹐十八日﹝彭婆暴﹞﹐十九日﹝觀音暴﹞﹐二十三日﹝小姨暴﹞﹐二十四日﹝雷公暴﹐最準﹐亦最狠﹞﹐二十六日﹝二郎神暴﹞﹐二十八日﹝大姨暴﹞﹐二十九日﹝文丞相暴﹞。

七月初七日﹝牛女會暴﹞﹐十五日﹝鬼子暴﹐最宜防﹞﹐十八日﹝神煞交會暴﹞﹐二十七日﹝天地合日﹐防惡風﹞。

八月初一日﹝竈君朝天暴﹞﹐初三日﹝防惡風﹞﹐初五日﹝九皇暴﹞﹐十四日﹝伽藍暴﹞﹐十五日﹝龍神大會暴﹞。

九月初九日﹝落帽風﹞﹐十一日﹑十五日﹝百神俱起﹞﹐十六日﹝張良暴﹞﹐十七日﹝金龍暴﹞﹐十九日﹝觀音暴﹞﹐二十七日﹝冷風暴﹞。

十月初五日﹝小春風信﹞﹐初六日﹝天曹下降暴﹞﹐初十日﹝水仙暴。是日無風﹐主多魚﹞﹑十七日﹝水府朝上帝暴﹞﹐二十日﹝東嶽朝天暴﹞﹐二十六日﹝翁爹暴﹞。

十一月十四日﹝水仙暴﹞﹐二十七日﹝普庵暴﹞﹐二十九日﹝酉嶽朝天暴﹞。

十二月二十四日﹝諸神升天暴。俗呼掃塵暴。自本日至二十九日必有大風﹐名送年風﹞﹐二十九日﹝大盆暴﹞。

三春暴期最多﹐舟行宜戒。自淸明後﹐南風司令﹐四﹑五月間風暴皆輕﹐往來甚穩﹐但多遲緩。夏至前數日當有北風。諺云﹕北風送夏至。猶冬至前之有東南風。惟六﹑七月北風一起﹐颶風立至。六月之颶﹐得雷而止。七月之颶﹐聞雷愈烈。八月白露節後﹐北風應候﹐船行迅駛。九月風每經旬﹐或至閱月﹐是名九降。凡颶多挾雨﹐九降恆不雨而風﹐遙望外海﹐浪色如銀﹐播空疊出﹐名曰起白馬﹐舟不可行。又自寒露至立冬止﹐常陰晦﹐俗呼九月烏。十月小春﹐天气晴暖﹐風波恬和﹐最爲利涉。十一﹑十二兩月﹐朔風凜烈﹐無日不風﹐第乘風隙以往來。若冬夏之交﹐風信難定﹐尢須戒心﹝考各書多稱渡海以四﹑五﹑八﹑十等月爲穩﹐最忌六﹑七﹑十二月。然癸亥平臺﹐辛丑復臺﹐皆以六月興師﹐過舟安如衽席。蓋海上風濤﹐實難例定﹔惟當隨時審視云日气色﹐以卜行止。若夫船制有利鈍﹐風行有遠近﹐𨿽連■﹝舟宗﹞並發﹐而入港之先後難齊。且或同時遭風﹐倏變而此順彼逆﹐禍福不同者﹐有數存焉﹞。

凡暴風或先期一﹑二日發﹐或後期二﹑三日發。俟盛發之後﹐舟乃可行。亦有乘其將發而輒行者。蓋風始發猶未盛。迨盛發時﹐舟已入澳也。舵師占風﹐熟極生巧﹐直是心通造化。春暴畏始﹐冬暴怕終﹐南風多間﹐北風罕斷也。春夏時風不勝帆﹐船之小者其行速。秋冬時帆不勝風﹐船之大者其行穩。

海船固畏風﹐又苦無風。洋中風靜﹐水平如鏡﹐必寄椗駐舟﹐候風始行。蓋大海潮汐﹐無瞬息停﹐人處舟上﹐一望空明﹐連天無際﹐不覺其動﹐實有升降漲蝕之異。舟不下椗﹐則乘潮而北﹐隨汐而南﹐難定所向之何方矣。

淸明以後﹐地气自南而北﹐以南風爲常。霜降以後﹐地气自北而南﹐以北風爲常。偶反其常﹐必有颶風。

颶風起時﹐飄瓦裂石﹐拔木壞垣﹐四面遞轉﹐交發齊至﹐或一﹑二日﹐或三﹑五﹑七日﹐久而愈勁﹐猛雨盆傾﹐驚濤山立﹐舟𨿽灣泊﹐難保無虞。然發有其處﹐或數十里之遙﹐便不相及。

泊舟之澳﹐負山面海。山在南者可避南風﹐山在北者可避北風。若風平浪靜﹐無論黑溝白洋﹐皆可寄泊。惟五﹑六月間﹐南風司令﹐陡遇北風﹐不可收泊北風澳。蓋颶風將發﹐北風先至﹐必轉東南﹐又轉而南﹐復轉酉南﹐呼吸變更。以北澳而受南颶﹐駕避不及﹐艨艟成虀粉矣。

五﹑六月間﹐天上有一點黑雲﹐頃刻間風雨驟至﹐舟人必折帆嚴柁以待。遲則恐風壓帆傾﹐或至覆舟﹝有因不得收帆而棄桅者﹐兩斧卽斷﹐可知風力之雄。又洋船中見有黑气一條湧出海面﹐漸及半天﹐名曰鼠尾云﹐乃龍起也。急焚雞毛或飯米以厭之﹞。

凡疾風挾雨﹐驟至而驟止﹐俗呼爲西北雨﹐亦曰風時雨﹝俱「舊志」﹞。

海水忽變爲腥臊﹐穢气襲人﹐或泡沫浮若糠秕及水蛇鱗介之屬遊翔水面﹐乃地气發而海沸也。颶風應之。雨灑浪翻﹐遂有傾檣折舵之患。若海不先沸﹐風𨿽迅突﹐折帆順馳﹐猶鯤鵬之徙耳﹝「稗海紀遊」﹞。

蘇過「颶風賦」﹕『斷霓飲海而北指﹐赤云挾日以南翔』。二語最精確。今舟人呼斷霓爲破篷﹐以其一片孤懸天際若船帆也。稍及半天﹐如鱟魚尾者曰屈鱟。見於北方﹐又甚於他方。凡虹霓朝見西方﹐辰時必雨﹔暮見東方必晴。惟斷霓𨿽見東方﹐來日亦不免風雨﹝「舊志」﹞。

潮汐

晝曰潮﹐夜曰汐。或謂汐爲夜潮﹐故言潮可統汐也。凡潮月自初一至十五日爲一周﹐後半月與前半月適相同焉。臺灣一日巳亥初四刻潮滿﹐二日巳亥正三刻潮滿﹐三日午子初三刻潮滿﹐四日午子正一刻潮滿﹐五日午子正四刻潮滿﹐六日未丑初三刻潮滿﹐七日未丑正三刻潮滿﹐八日申寅初二刻潮滿﹐九日申寅初四刻潮滿﹐十日申寅正三刻潮滿﹐十一日酉卯正一刻潮滿﹐十二日酉卯正四刻潮滿﹐十三日戌辰初三刻潮滿﹐十四日戌辰正一刻潮滿﹐十五日戌辰正四刻潮滿﹐是爲一周。十六日與初一日同﹐蓋周而復始矣。凡陽時管三日﹐陰時管二日。凡潮自始長至滿﹐歷三時﹔自滿至涸﹐亦歷三時﹐故語其滿而前後可推也﹝圖見後﹞。

澎湖潮遲於臺灣三刻﹐早於廈門五刻﹐以是爲常。

邵子曰﹕海潮所以應月者﹐從其類也。畬襄公安道云﹕陽燧取火於日﹐陰鑑取水於月﹐各從其類。潮有漲退﹐海非增減﹔月之所臨﹐水往從之。月臨卯酉﹐則水漲於東西﹔月臨子午﹐則潮平於南北。彼渴此盈﹐往來不絕﹐皆系於月。晝夜之運﹐日東行一度﹐月行十三度有奇﹐故太陰西沒﹐常緩於日三刻有奇。潮之日緩其期﹐率亦如是。自朔至望﹐常緩一夜潮﹐自望至嗨復緩一置潮。春夏晝潮常大﹐秋冬夜潮常大。春爲陽中﹐秋爲陰中。歲有春秋﹐猶月有朔望。故潮之極漲﹐常在春秋之仲。濤之極大﹐常在朔望之後。又云﹕海之極遠者﹐得气尢專﹐潮亦因之。東海南海其候各有遠近之殊。「舊志」云﹕以水從月﹐最爲確論。臺灣地處東南﹐月常早上。初二﹑十七夜初昏卽臨卯酉﹐故潮亦因之。又舊志臺灣潮信與內地「惠安志」所載略同﹐視同安晉江各差一時。如初一﹑十六日臺﹐惠潮水漲滿在巳亥時﹐同安則在子午﹐晉江則在辰戍也。晉同潮水入溪﹐差至兩時﹐以道理回遠之故﹐無足異者。臺處海中﹐潮信宜可爲準﹐乃南北二路﹐復自不同。鹿耳門至南路打鼓港較同安金廈潮早四刻﹐水長五﹑六尺。打鼓港至瑯嶠竟早一時﹐水止三﹑四尺。北路三林港至淡水復與金廈同時﹐水長丈許。又自彰化以下﹐潮流過北﹐汐流過南。澎湖亦然。彰化以上﹐則潮流過南﹐汐流過北。一郡似此懸殊﹐何況東海﹑西海﹑南海﹑北海﹐相去不可量數者乎。

右圖十二辰指掌定位也。推潮長法﹐以初一﹑初二加於卯位﹐左旋順數至寅而止。推潮滿法﹐以初一﹑初二加於巳位﹐左旋順數至辰而止。陽時管三日﹐陰時管二日﹐而一月之大槪定焉。初一﹑初二初長在卯﹐則長半在辰﹐滿在巳。初退在午﹐退半在未﹐涸在申。再長在酉﹐長半在戌﹐滿在亥。初退在子﹐退半在丑﹐涸在寅。自長至滿﹐歷三時﹐至涸亦歷三時﹐而潮信可知也。

气侯﹝占驗附﹞

气候非天爲也。地偏則所得於天者如是。臺灣本瘴毒地﹐雨暘寒燠﹐皆非气之正。建置而後﹐居民廣集﹐人類孳生﹐瘴氛屏銷﹐霧露風雨無所挾而爲癘。固知陰陽和﹐寒暑時﹐古今來有力持之者﹐則豈非人事哉。

臺處閩東南隅﹐地勢最下﹐四面環海﹐遙隔重洋﹐其气候與內郡懸殊。大約暑多於寒。鍾鼎之家﹐狐貉無所用之。細民無衣無褐﹐亦可卒歲。花卉則不時常開﹐木葉則歷年未落。瓜蒲蔬茹之類﹐𨿽窮冬亦華秀。此寒暑之气候不同也。春頻旱﹐秋頻潦﹐東南云蒸則滂沱﹐西北密雲鮮潤澤﹔所以雲行雨施﹐必在南風盛發之時。此雨暘之气候不同也。四時之風﹐南颶居多。七﹑八月間﹐因風擊浪﹐摧檣傾楫﹐其濤浪之聲﹐遠聞百里外。風之所自﹐曉東暮西﹐與中土頓殊。此風颷之气候不同也。卽一郡之中﹐而窮南極北﹐气候亦迥不侔。自邑治至鳳山﹐漸南漸熱。自邑治至諸羅﹑彰化﹐漸北漸寒。此南北之气候不同也﹝「舊志」﹞。

邑治附郭﹐和暖時多﹐與彰化之極北而多寒﹑霜雪頻降者異矣。人居稠密﹐煙火萬家﹐零露旣稀﹐瘴气不入﹐與鳳山之極南﹐甫晡而露降﹑日出而霧消者異矣。狂風𨿽作﹐一﹑二日而恬。其與淡水之雞籠﹐北風盛發﹑累日不休者又異矣。三月以後風多南﹐八月以後風多北﹐其與鳳山之東港﹑瑯■﹝王喬﹞等處﹐有永年不聞朔風者又異矣。近郭之地﹐平原曠野﹐培塿相聯﹐非若雞籠之山气候爲足憂也。夏暑而冬寒﹐春和而秋暖﹐非若東港之盛暑入夜猶怯寒﹐臘月之窮冬夾衣可度日也。至於澎湖之气候﹐則又與邑治不同者﹐澎島處汪洋浩渺之中﹐多風而少晴﹐故有時臺則天淸气朗﹐而澎則風聲凜烈。晨方霧掃云收﹐而午後封姨爲祟。又其甚者﹐積日連月﹐靡有寧刻。行舟之人﹐遲滯累旬﹐來往難期。他如寒暑雨暘﹐則澎之與臺﹐約略相等﹝「舊志」﹞。

天气四時皆夏﹐恆苦鬱蒸﹐遇雨成秋。比歲漸寒﹐冬月有衣裘者。至霜霰則無有也﹝「稗海紀遊」﹞。

洋船至澎湖﹐另一气候﹐未至尙穿棉﹐一至則突葛﹝漳州府誌﹞。「廣東志」云﹕『嶺南陰少陽多﹐故四時之气﹐辟多於闔。一歲間溫暑過半﹐元府常開﹐毛■﹝睠﹐天代卩﹞不掩﹐每因汗溢﹐卽致外邪。蓋汗爲病之媒﹐風爲病之本﹐二者一中﹐寒瘧相乘﹐其疾往往爲風淫』。又云﹕『盛夏士庶出入﹐率以靑布裹頭。蓋南風爲厲﹐一侵陽明﹐則病不可起』﹐此地正相同。﹝「赤嵌筆談」﹞。

海气山嵐﹐交釀爲露﹐值夜霏霏如霰﹐村捨山林﹐咫尺莫辧﹐茅檐日髙﹐尙澑余滴。故冬春無雨﹐二麥瓜菜不以爲病。又有紅日三竿﹐天气淸朗﹐忽陰翳溟蒙﹐更爲濃露﹐變幻俄頃﹐殊不可測。

內山終歲不離云﹐或冪於頂﹐或橫於腰﹐惝怳飄渺﹐莫窮其際。偶於侵晨片晌﹐翠黛筍簇﹐望之如洗﹐須臾卽云合矣。若日中云收﹐峯巒可數﹐必不日而雨。海內之山﹐未有以淸朗爲雨候者。

夏秋紅日當空﹐片雲乍起﹐傾盆立至。一日之內﹐陰晴屢變﹐或連月不開。冬春二時﹐或昧旦霜飛﹐日中雨注﹔方在搖扇﹐旋苦寒風。客斯土者﹐寧過暖而無受寒﹐則邪气不得而中之矣﹝俱「諸羅志」﹞。

三月輒著輕紗﹐至十月不更。每朔風驟凜﹐忽易薄裘﹔曦光一射﹐仍被縠衫。一日之間﹐暄涼數變。故燕集之頃﹐袷毳兼攜﹐以備不時脫換。砌虫夜響﹐竟歲皆然。春初已綻夏萼﹐膽缾折供﹐石橊與山茶掩映﹐不足怪也。更有狂颷怒號﹐轉覺灼體﹐風過後木葉焦萎如爇﹐俗謂之麒麟颶﹐云﹕風中有火。殊可詫異﹝「海東札記」﹞。

舊傳﹐野不苦旱﹐以土沙含潤﹐又露气重也。予嘗秋郊早行﹐辧明時艸露已稀。志所謂入夜霏霏如霰﹐茅檐日髙尙澑余滴者無有也。或曰近年人煙漸稠﹐故露气減於昔云﹝同上﹞。

海上天無時無雲。𨿽濃云靉叇﹐但有云腳可見﹐必不雨。雲腳者﹐如畫家繪水口石﹐其下橫染一筆﹐爲水石之界者是也。無腳之云﹐如畫遠山﹐但見山頭﹐不見所止﹝「稗海紀遊」。下並同﹞。

日色被體如灼﹐三日內必雨。日出時﹐有云蔽之﹐辰刻後云漸散﹐必大晴。日初出卽開朗﹐是日必不晴。暑月久晴﹐則不拘。日落時﹐西方有雲气﹐橫亙天上﹐或作數十縷﹐各不相屬﹔日從云隙中度過﹐是謂日穿經緯﹐來日大晴。或云色一片相連﹐其中但有一﹑二點空竇﹐得現紅色﹐是謂金烏點晴﹐亦主暗。日落時西方云色黯淡﹐一片如墨﹐全無罅竇﹐又不見云腳者﹐主來日兩。若云色濃厚﹐當夜必雨。日落時西北方雲起如層巒復嶂﹐重疊數十層﹐各各矗起﹐主大風雨﹐山崩水溢之徵也﹐應在七日之內。餘三睹此云﹐三遭大水矣。處近山及江滸水涯宜防之。五更雨﹐雞初鳴雨﹐天未明雨﹐天明已久雨﹐皆主是日苦雨不輟。晨起霧遮山腳主晴﹐云罩山頭主雨。初雨如霧﹐𨿽沈晦﹐至午必晴。久雨後暫輟﹐猶見細雨如霧﹐縱令開朗﹐旋卽雨至。諺曰﹕『雨前蒙蒙終不雨﹐雨後蒙蒙終不晴』。久雨夜忽開霧﹐星月朗潔﹐主來日大雨。若近暮經見紅光﹐然後見月﹐則晴。久雨後﹐近暮徧天紅色﹐來日必晴。俗云﹕『火燒薄暮天』。虹霓朝見西方﹐辰巳必雨。虹霓甲酉見東方必晴。又斷虹兩頭不連者﹐俗呼破篷﹐𨿽見東方﹐來日不免風雨。諸山煙靄蒼茫﹐若山光透露﹐便爲風雨之徵。又饑鳶髙唳﹐海鶴驚飛。則踰日必風。春日晚觀西﹐冬日晚觀東﹐有黑雲起主雨。諺云﹕『冬山頭﹐春海口』﹝「赤嵌筆談」﹞。

臺邑春日﹐雨澤獨少。鐵綫橋以北大雨滂沱﹐橋南無一滴。梁觀察文科惡其限於南也﹐攺名通濟橋﹝同上﹞。

風俗

居臺灣者﹐皆內地人﹐故風俗與內地無異。正月元日慶新歲﹐上元﹑燈節。二月春社﹐淸明掃墳墓。端午戲龍舟﹐懸蒲艾袚除。七月七夕乞巧結緣﹐十五日仿盂蘭會。八月秋社。九月九日登髙﹐放紙鳶。冬至餉米團。十二月二十四日祭竈送神。卒歲臘先祖及諸神祠﹐皆與內地無異。婚喪沿俗﹐禮以貧富爲丰歉﹐悉類內地。俗信巫鬼﹐病者乞藥於神﹐輕生喜斗﹐善聚黨﹐亦皆漳﹑泉舊俗。然有其異者﹐「舊志」云﹕民非土著﹐百貨皆取資於內地﹐男有耕而女無織﹐以刺繡爲工。視疏若親﹐窮乏貧苦﹐相爲周卹。民𨿽貧不爲奴婢。習尙華侈﹐衣服槪用綾羅﹐𨿽輿隸庸販﹐衣褲率多紗帛。自內地初至者﹐恆以爲奢﹐久之習爲固然。宴客必丰珍錯﹐價倍內地﹐互相角勝。蓋其大略如此。然有爲甚害者﹐曰鴉片﹐曰賭局﹐充衢蔽野﹐富者以之而貧﹐中人以之爲不肖。不軌之徒於是聯絡。必革此二者﹐民乃久安﹐或曰難焉。

論曰﹕風俗之所系大矣哉。傳曰﹕『修其教﹐不易其俗﹐齊其政不易其宜』。此言寒暖燥濕之異制﹐剛柔輕重遲速之異齊。如歲時伏臘﹐飲食衣服之好﹐尙可以從乎俗者也。又曰﹕『一道徳而同風俗』﹐又曰﹕『移風易俗﹐天下太平』﹐謂其偏且獘者﹐必一道徳以同之﹐有所轉移更易﹐而後太平可致也。夫曰移之易之乃太平。苟其不移不易﹐其不能太平也必矣。然則臺灣之屢亂﹐豈無故哉。

物產

物產多移種於內地﹐書其盛產而功能遠及者與其特佳者﹑異者﹔以罕珍者產不蕃而他處多有﹐與其所獨產而不堪品匯者皆不載。

榖﹕言全臺﹐則內地賴之。邑地狹而人眾﹐常仰食於南北二路﹐故榖不及遠。其種類之多﹐與內地同。麥晝開花異粵﹑閩﹐而同於齊﹑魯﹐故特美。然少種﹐價數倍於榖﹐番麥番人種之。美亦遠遜常種。

貨﹕糖爲最﹐油次之。糖出於蔗﹐油出於落花生﹐其渣粕且厚值。商船賈販以是二者爲重利。澱菁盛產而佳﹐薯榔肥大如芋魁﹐故皂布甲於天下。水藤出內山﹐長條遠蔓跨山嶺﹐采者得一莖﹐窮其本﹐卽可數百觔。麋鹿﹑獐皮﹐皆邑產﹐今少有焉。卓戈紋﹑番布也。番毯﹐毛被﹐番婦所織﹐剝樹皮雜獸毛爲之。

蔬﹕落花生爲最。番薯﹑芋﹑冬瓜肥美。他與內地同。

果﹕舊制貢西瓜﹐今罷。柿﹑佛手﹑柑皆肥大。波羅蜜﹐天波羅也。黃梨﹐地波羅也。甘蔗﹑龍眼多爲美﹐椰子﹑桄榔少而珍。荔支臺地無之﹐邑獨種﹐近皆成林﹐美不減內地。檨﹑番蒜也﹐髙樹廣蔭﹐實如鵝卵﹐皮靑肉黃﹐剖食甘美。始生時和鹽虀搗爲菹﹐曰蓬萊醬。檨古無其字﹐始見於鄭樵「通誌」﹐其種傳自荷蘭。菩提果﹐佛國種也﹐略似枇杷而肥大﹐空其中﹐細絨屬蒂﹐懸其核﹐搖之珞珞然﹐嗅之辛烈﹐啖之甜而淸。釋迦梨﹐美樹綠實﹐實大如拳﹐礧砢皴紋如佛頭。

藥﹕內山多茯苓﹐大者可二十觔﹐遠勝於浙產。鹿茸﹑麋茸﹑鹿角膠﹑鹿角霜﹑鹿肚艸﹑檳榔﹑樟腦﹑通艸﹑梔子﹑茜艸﹑姜黃皆美。其它土人所用﹐指某病采某艸﹐於病弗能明其由﹐於藥言其主治﹐而不識其性﹐故不足錄﹝「海東札記」云﹕藥品多本艸所弗載者﹐「舊志」及「赤嵌筆談」諸書所錄甚夥。如羊甘﹑烏甜﹑雞骨﹑鴨嘴﹑鼠尾﹑鱟殼﹐與夫四時春﹑半天飛﹑過江龍﹑鐵馬鞭之屬﹐名旣不典﹐性亦難識。𨿽主治各有方﹐刀圭當勿輕試也﹞。

石﹕澎湖文石﹐可作朝珠﹑雜佩。

木﹕內山多美材。其可識者﹐樟﹑楠﹑楓﹑楝﹑椿﹑榕﹑桐﹑荊﹑鐵樹﹑婆羅﹑蕭朗﹑桄榔。鹿仔樹﹑楮也。臺人初不識楮﹐見鹿喜食其葉﹐則謂楮爲鹿仔樹。加冬﹑厚栗﹑茄藤﹑黃目﹑赤麟﹑九芎﹑象齒﹑交標﹑苦苓皆以俗所稱名之。菻荼亦曰林投﹐蠻語投與荼音相近﹐沿其音而不得其文﹐則以爲菻荼林投云爾。其樹直榦無枝﹐長葉利刺。刺參列如鋸齒﹐叢心結實如菠蘿﹐不可食﹐擘其實﹐子顆顆如金鈴。初生著地﹐榛莽蘆之屬也﹐漸長髙如栟櫚﹐年久老而成木﹐堅致有文理﹐宜作筋及朝珠﹑歌板﹑月琴﹑諸樂器。綠珊瑚﹐有枝無葉﹐嫩翠叢生﹐椏杈如珊瑚﹐甚脆﹐折之有毒漿﹐沾人肌膚輒爛。人家及村墅徧植之以爲藩蔽﹐與菻荼﹐刺竹同功﹝「使槎錄」云﹕樵者鬻薪於市﹐每多堅質紫色﹐竈煙間香气拂拂。若爲器物﹐必精良﹐徒供爨下之用﹐實可惜。「海東札記」云﹕每於雜薪中拾木如虫痕﹐甚如濕漬腐朽者﹐迨裂之﹐堅異常﹐揮斤有難色矣。質油滑﹐如塗膏﹑睇之完蝕相錯﹐洵制器美材﹐俗呼爛心木﹐究不審何許木也。按臺灣地气濕熱﹐𨿽有佳木以制器多蠹﹐販於內地﹐則不蠹﹐內地器物來者﹐至久亦蠹﹞。

竹﹕諸類不一﹐獨刺竹爲盛﹐產筍之美﹐惟菉竹筍。

花﹕扶桑﹑木槿﹑山丹﹑茉莉﹑薔薇﹑頳桐﹑刺桐皆盛產。桂頻月開者多。梅﹑桃﹑蓮﹑菊徙自內地﹐開花常違其候。惟蘭蕙則否。七里香﹐山礬花也。所種之地﹐蠅蚋不生﹐辟煙瘴。每五﹑六月開花﹐繁英堆雪﹐濃香遠聞﹐故世人以七里香目之。猶夫蕓艸之香可辟蠹﹐亦名七里香也。蕓艸之名七里香以其葉﹐山礬之名七里香以其花﹐故訛者以山礬爲蕓艸。木蘭花﹐樹髙一﹑二丈﹐夏秋盛開﹐岐穗黃粒﹐粒如珍珠碎米﹐淸馥殊勝自內地﹐皆以木蘭稱之﹐非「離騷」樂府之所云也。指甲花﹐樹若垂楊﹐長條柔蔓。其枝葉大類枸杞﹐簇穗纖花。花六瓣淡黃細碎﹐芳气襲人﹐女子搗其葉染指甲﹐功同鳳仙。貝多羅花樹多癭﹐結枝皆三杈﹐葉如枇杷而厚﹐花瓣五﹑六出﹐大如小酒桮﹐瓣皆左紐﹐香如擘橙樹。大者日開萬朵﹐落地如鋪銀。曇花﹐優缽羅也。晚香玉葉﹐月下香也。斑枝﹐木棉也。消息花﹐刺球也。午時梅﹑子午花﹐子午花金錢也。葉上花﹐三友也。鷹爪蘭﹐如鷹爪﹐藤本而香濁。雞爪蘭﹐如雞爪﹐易種而香淸。樹蘭﹐花於髙樹﹐或六葉四葉。交枝蓮﹐午時開﹐開則旋落。四英﹐藤本延緣﹐花白如雪﹐花皆四瓣﹐故曰四英。蠻語音同素馨﹐則以爲素馨。萱艸宜男﹐五月開花﹐花可食﹐曰黃花菜。鹿蔥﹑鬼蒜﹐十月開花﹐花可食﹐曰金簪菜。二者自內地常混焉。蓮蕉﹐甘蕉也。觀音蘭﹐美人蕉也。玉蘭﹐辛夷也。老來嬌﹐雁來紅也。番睡香﹐夜來香也。噴雪﹐白似噴雪。蝴蝶﹐黃似蝴蝶﹐番蝴蝶﹑金絲蝴蝶。唐棣﹑石橊﹑兔絲﹑梔子﹑夜合﹑繡球﹑鳳仙﹑蜀葵﹑向日葵﹑夾竹桃﹑西來嬌﹐並開花無殊。

艸﹕紅毛茶﹐花黃﹐葉如瓜子﹐花葉皆五瓣。取其根幹之可煎飲﹐云治气。蔞藤﹐扶畱也﹐葉如薯。南方人采其葉﹐或截其附根藤﹐夾檳榔食之﹐用辟瘴霧。種自番禺來﹐其子爲蒟醬。漢武帝感之而開牂柯﹑越嶲者。

禽﹕四時常有者燕雀﹐多如內地。鳩﹑班鳩﹐色靑黑。火鳩﹐項下赤。金鳩﹐體純綠﹐觜趾紅。白鳩﹐毛如雪﹐知气候﹐其鳴應更﹐來自咬■﹝口畱﹞吧。烏鶖﹑鷙鳥﹐亦隨更鳴﹐能作百鳥聲。鸛﹐食蛇。番蓽﹐似鶺鴒﹐飛則鳴﹐行則搖。長尾三娘﹐朱喙翠翼﹐產深山中。彩囊﹐項有五釆。■﹝赤鳥﹞鴿﹐鵓鳩也。黃鸝﹐倉庚也。鷦鷯﹑鷦鴱﹑襪雀﹑巧婦﹐桃虫也。海八哥﹑海鵝﹑海雞﹐皆水食鳥也。喜鵲﹐海外無之﹐蔣太守元樞自內地捕雌雄﹐縱林木中。今孳育郡城多見﹐南北路則無﹝「海東札記」謂觀察所縱鵲逾年無一存者﹐殊不然﹞。家畜雞﹑鴨多於鵝。五鳴雞﹐鳴應更。潮雞﹐鳴應潮。

獸﹕內山產野牛﹐千百爲羣﹐圈而絕其食﹐施羈靮豢之﹐與家牛無異。馬﹐地產小而弱。麋鹿舊盛產﹐今取之旣盡﹐爲難得﹐必求之番酋。羊﹑豬﹑貓﹑狗﹐皆如內地。熊﹑猴﹑山鼠﹑番豬﹑山貓﹐亦時有。

魚﹕鯉﹑鯧﹑鱸﹑鰻﹑鯽﹑鱔﹑塗魠﹑麻虱目﹑鰇魚﹑馬鮫﹐鰳﹑墨魚﹑比目﹑貼沙﹐皆美。鯊﹐龍文鯊爲最﹐其翅特美。烏鯊﹐大者數百觔﹐能食人。虎鯊﹑圓頭鯊﹐皆噬人。乞食鯊﹐皮可飾刀鞘。白鯊﹑雙髻鯊﹑烏翅鯊﹑鋸仔鯊﹑鼠浯鯊﹑蛤婆鯊﹑油鯊﹑泥鰍鯊﹑靑鯊﹑扁鯊﹑狗鯊﹐皆鯊屬。烏魚﹐鯔也。冬至前捕者曰正烏﹐肉肥。冬至後捕者爲回頭烏﹐則瘦。魟﹝音烘﹞﹐魚身如蟹葉﹐口在頷下﹐尾長一尺。黃魟﹐大而肉粗。燕魟﹐小而肉潤。錦魟﹑身有花點﹐大者三﹑四百觔。泥魟﹑掃帚魟﹑水沈魟﹐皆魟屬﹝「舊志」以魟爲魴訛﹞。鯿﹐魴也。貼沙﹐側口﹔比目﹐側目﹔鮸﹐黃魚﹔黃魚﹐石首也。虎魚似虎﹐鮡魚善跳﹔白帶﹑八帶﹐八帶﹑銀刀也。蛇﹐水母也。海翁﹐海鱛也﹐獅刀﹑烏頰﹑龍尖﹑花身﹑沙蠶﹑紅紗﹑靑鱗﹑花鈴﹑金錢﹑沙梭﹑竹梭﹑金梭﹑徧身苦﹑塗虱﹑田鴿﹑梳齒﹑靑箭﹑飛烏﹑含西﹑海蠣﹑黃翅﹑黃爵﹑新婦啼﹑飼子飯﹐皆雜魚。

介﹕黿﹑龜﹑鱉﹑鱟﹑香螺﹑響螺﹑花螺﹑肉螺﹑珠螺﹑寄生螺﹑石螺﹑田螺﹑蟹﹑虎獅蟹﹑靑蚶蟹﹑金錢蟹。沙鉆﹐善鉆入沙。沙馬﹐善疾走。大腳仙﹑桀步﹐桀步﹑擁劍也。一螯大一螯小曰擁劍。膏多曰紅蟳﹐無膏曰菜蟳。螯尖而長者曰■﹝蠘﹐韭代隹﹞。蠔﹐牡蠣也。螯﹝俗音蟯﹞﹐車螯也。水龜﹐龍虱也。蝦蚶﹑西施舌﹑蚌蟶皆產。花蛤﹐雍正癸卯驟生﹐他少見。海豆芽﹐如小蟶﹐伸尾白如荳芽。

虫﹕所產與內地無異﹐惟蜥蜴能鳴﹐鳴如吠蛤﹐至北路則否。蚻多而蜩蟬少﹐二﹑一月卽鳴於樹間者皆蚻。

論曰﹕相土居民﹐則凡百視乎地利﹐非第所生所養資以利吾民而已﹐蓋得其形勢之爲難也。臺地衍沃﹐以利啖閩﹑廣之人。二百年來﹐創始守業者﹐經營已盡﹐而傳聞者猶以爲樂土﹐紛至沓來﹐弗可止息。邑居澎﹑廈之衝﹐舟航所集﹐計程𨿽無過數百里﹐而風濤之險﹐性命爭焉﹐則其勢阻。徼天之幸﹐一帆乘利﹐刻日而至﹐無奔走之勞。偸渡者處處可登陸﹐則其勢又甚便。夫阻則謹畏者不來﹐重厚者不來﹐有身家妻子者不來﹐士﹑農﹑工﹑商﹐卓然可以自立於內地者皆不來。便則無所依者必來﹐有所迫者必來﹐多所貪者必來﹐窘所施者必來﹐故乃惰遊失業﹑計無聊俚之徒﹐而或負罪逃奔﹐名在士師之籍﹐謂海外可藏姦﹐指此邦爲利藪﹐空拳虛橐﹐志佚願奢﹐手無技能﹐倚姦爲利﹐莫不躍身以東﹐飄風而至。若是者置之莊野﹐必不能安爲小人﹔廁之公門﹐適足以害夫良善。然則臺灣爲不肖之所趨﹐其勢然也。

夫賢者之謀邑﹐猶治家也。善治家者﹐培其垣墉﹐固其樊籬﹐愼其扃鑰﹐奴婢臧獲傭役之人嚴其防﹐交遊往來之輩擇其行﹐匪僻之族不入門﹐樗蒲之戲不入座﹐而後家可理也。今臺灣邑治﹐猶人家於四達之衢﹐無垣墉樊籬扃鑰之衛。房闥之內﹐所與居處飲食者﹐更易參錯﹐多不識面之人﹐而不知何許氏者也。則其形勢地利固爾也。夫自有人而有土﹐人必與土著而後可以爲人。故曰土著之民。自有土而有財物﹐必自土生而後厥心臧。故曰土物之愛。聚姦黠無行之民﹐久居乎此土﹐土不任受也。聚姦黠無行之人﹐誘亂乎此土﹐而土物不加愛也。邑欲治得乎﹖昔周官行鄕遂之法﹐管子易之而意存。後世乃爲保甲。保甲不行﹐𨿽聖賢不能治其邑。保甲之法﹐行之臺地爲難者﹐道在海禁也。然則地理之形勢定﹐而政教兵防之事﹐了然在目﹐可與知者道矣。

卷二

政志

朝賀壇廟戶口田賦雜餉耗羨經費衙署倉庫公廨義所屯田郵傳祥異賑卹縣官憲紀

孔子曰「政者正也」﹐豈非所以正民也歟哉﹖然而正民之難﹐莫臺灣爲甚矣。國家之設官﹐以爲民也。有官斯有政﹐是故爲政非難﹐善其政則難矣。方今聖人禦世﹐綱舉目張﹐一道同仁﹐無遠弗曁﹔而蠻方禮樂未興﹐民非土著﹑經界不一﹐賦役所施﹐難易靡常。簿書期會之勞﹐有加於中土。國憲所頒﹐詎弗示之以禮﹑懷之以仁﹐謂田疇有經﹐稅斂必簡也。昔朱子論「西銘」之文曰﹕『上節如棋局﹐下節如棋子』。本律令爲臚陳﹐皆棋局也﹔豈無閒閒髙著﹐已得大勢者歟﹖是在善正民者。述政志第二。

朝賀

壇廟

戶口

田賦

雜餉

耗羨

經費

衙署

倉庫

公廨

義所

屯田

郵傳

祥異賑卹

縣官

憲紀

朝賀

萬壽宮﹐在東安坊縣學宮之東﹐南向。乾隆三十年﹐知府蔣允焄攺建﹐卽校士院舊址也。結構宏敞﹐崇臺邃宇﹐以奉龍幄。設東西臺﹑班房﹑廳事﹐殿門外左右爲更衣廳﹐正南爲午門﹐門外爲東西朝房﹐周以繚垣﹐爲東西闕門。先是﹐歲時慶賀﹐僅就郡學明倫堂行禮。康熙五十年﹐臺廈道陳璸始擇地於城東永康裏﹐建萬壽亭﹔前立午門﹐門旁列朝房﹐亭後爲祝聖殿。五十六年﹐臺廈道梁文科修﹐環以墻﹐東西辟門二﹐曰敷文﹐曰振武。六十年颶風圮﹔雍正元年重建﹐後置僧捨奉掃除。有香燈田五十甲﹐在彰化赤塗崎莊﹐歲收租榖一百石。雍正五年﹐復益以諸羅西港仔園二十五甲﹐乃前諸羅令周鍾瑄所置﹝本前總鎭歐陽凱官莊﹞﹐以充香火之用。乾隆十七年﹐巡道金溶﹑知府陳玉友以地屬城外﹐遇慶賀需啟閉爲非便﹐乃仍行禮於明倫堂。其香燈田二百七十石﹐撥充崇文書院膏火。至東安坊之構成﹐而禮制始嚴焉。四十年﹐知府蔣元樞修建﹐修皆陳朝梁董其事﹝有記見「藝文」﹞。

壇廟

社稷壇﹕在大東門內東安坊﹐舊屬永康裏﹝壇制坐南向北﹐髙三尺﹐廣二丈五尺﹐四出陛各三級。國朝順治初定﹐每歲春秋仲月上戊日祭﹐設神牌紅質金字﹐雍正二年奏準府稱府社之神﹑府稷之神﹐縣稱縣社之神﹑縣稷之神﹐祭畢奉主藏於城隍廟﹞。康熙五十年﹐巡道陳璸建。壇下餘地四周各二丈餘﹐繚以垣。

風雲雷雨山川城隍同壇﹕在社稷壇之右﹝壇制髙二尺五寸﹐方廣二丈五尺﹐坐北向南﹐四出陛南向五級﹐東西北各三級﹐每歲二仲月祭﹐設神牌﹐赤質金字﹐雍正二年奏準風雲雷雨之神居中﹐山川居左﹐城隍居右﹐祭畢奉神牌藏於城隍廟﹞。康熙五十年﹐巡道陳璸建。

先農壇﹕在東郊外長興裏﹝壇制髙二尺一寸﹐坐北向南﹐四出陛各三級。雍正四年﹐覆準各省府州縣擇地照九卿所耕耤田四畝九分之數﹐設先農壇﹐率屬員耆老農夫恭祭畢﹐行九推之禮﹐五年頒行耤田壇位規制﹞。雍正五年﹐知縣張廷琰建。壇前耤田四畝九分。壇後立廟﹐奉先農之神﹝神牌紅質金字﹞。左右夾室﹐左貯祭器農具﹐右貯耤田所收米粟。東西配房﹐東爲庖湢﹐西住勤謹農夫二人。

厲壇﹕在小北門外﹝壇制方廣一丈五尺﹐髙二尺﹐前出陛三級﹐繚以垣﹐開門南向﹐以淸明日﹑七月十五日﹑十月朔日﹐祭無主孤魂於是。壇地爲康熙辛丑死事臺協水師遊擊遊崇功棲神所﹐以前楹像設地藏資冥福﹐故爲地藏葊。雍正初元﹐巡道陳大輦建﹐嗣有司議舉厲祀﹐卽其區行事﹐遂標名爲北壇。乾隆十一年﹐知縣魯鼎梅修﹔三十七年﹐巡道奇寵格倡修﹝有記﹞﹐里人陳朝梁等董其事﹞。

上四壇﹐邑附郭不別爲壇。

風神廟﹕在大西門外接官亭後。乾隆四年巡道鄂善建﹝旁有上憲官廳﹐臨街東西有文武官廳。三十年﹐知府蔣允焄修﹐四十二年郡守蔣元樞修﹐皆有記﹞。

火神廟﹕在小南門外﹝卽法華寺前殿﹞。康熙四十七年﹐鳳山縣知縣宋永淸建﹐仍置園一所﹝在港西裏大湖莊﹞﹐以奉香燈﹝乾隆三十年﹐知府蔣允焄修﹐並有記見「藝文」﹞。

龍神廟﹕在寧南坊。康熙五十五年﹐巡道梁文科建﹝有記見「藝文」。乾隆四年﹐知府劉良璧修﹔三十年﹐知府蔣允焄修﹐有碑記﹞。

田祖廟﹕在鎭北坊。康熙五十五年﹐巡道梁文科建﹝有記見「藝文」﹞。今廟已圮。又僞時建田祖廟二﹕一在廣儲西裏。康熙五十四年﹐裏眾易茅以瓦﹔五十九年﹐增建露亭於廟前。一在保大西裏。

府城隍廟﹕在東安坊郡署之右﹝僞時建﹐康熙間修。乾隆二十四年﹐郡守覺羅四明修建兩廊戲臺﹐有記。四十二年﹐郡守蔣元樞復修﹔嘉慶四年﹐紳士黃拔萃輩鳩眾修﹞。

縣城隍廟﹕在鎭北坊。康熙五十年﹐知縣張宏建﹝乾隆十年﹐知縣李閶權修﹐並砌廟門外石道﹐有記。十六年﹐知縣魯鼎梅復修﹔三十二年﹐知縣趙愛修﹔五十六年﹐知縣仇賦蘋修﹔嘉慶十二年﹐知縣薛志亮廣其規﹐建兩廊焉﹞。

﹝附﹞安平鎭城隍廟﹕乾隆十四年﹐水師協鎭沈廷耀建。五十年﹐協鎭丁朝雄修﹔嘉慶六年﹐水師守備陳景星倡修﹔九年﹐遊擊詹勝﹑守備陳廷梅﹑李文瀾等復修。

倉神廟﹕在鎭北坊赤嵌樓後。雍正十年﹐知縣林興泗建﹝乾隆十五年﹐縣令魯鼎梅修﹞。

關帝廟﹕在鎭北坊﹝僞時建﹐廟有寧靖王匾。康熙二十九年﹐巡道王效宗始修﹔五十三年﹐巡道陳璸重修﹔五十六年﹐里人鳩眾攺建﹔乾隆三年﹐巡道尹士俍倡修﹔三十一年﹐署巡道蔣允焄修﹐增建更衣廳於廟左﹔四十二年﹐知府蔣元樞修﹐五十四年﹐知府楊廷理修﹐於廟門外建戲臺焉。嘉慶十二年﹐知縣薛志亮捐俸倡修﹔紳士林朝英﹑吳春貴﹑陳啟良等司其事。又坊裏廟祀甚多﹕一在西定坊港口﹐俗呼小關帝廟﹐僞時建。一在道署左﹐康熙間建。雍正初﹐巡道吳昌祚修﹔有鳳山縣﹑大港社田租粟六十石﹐以奉香火。乾隆間﹐巡道金溶復修。一在土墼埕保﹐今圮。一在安平鎭﹑一在永康里許厝甲﹑一在保捨甲﹑一在新丰裏﹑一在長興裏﹐俱僞時建。一在保大東裏﹑一在澎湖媽宮西﹐俱康熙間建。又其一在法華寺左﹐乾隆五十七年﹐郡守楊廷理新建﹞。

天后廟﹕在西定坊﹝後林姓﹐興北莆田人。父名願﹐五代時官都巡檢。母王氏﹐以宋太祖建隆元年庚申三月二十三日產後於莆田之湄洲嶼。方誕﹐紅光滿室﹐異气氤氳﹐生彌月﹐不聞啼聲﹐故名默娘。八歲就塾讀書﹐輒解奧義﹐喜焚香禮佛。十三歲得道﹐典祕法。年十六﹐觀井得符﹐能布席海上濟人。康熙四年丁亥秋九月九日﹐升化﹝或云二月十九日﹞﹐年二十有八。是後常衣朱衣﹐乘雲遊島嶼間。里人祠之﹐有禱輒應。宣和間﹐賜順濟廟號﹔自是訖明﹐屢徵靈迹。嘉靖中﹐編入祀典﹐以後疊加徽號。國朝康熙十九年﹐總督姚啟聖﹑巡撫吳興祚以蕩平海島﹐神靈顯應﹐奏準敕封。二十二年﹐我師徵澎湖﹐恍有神兵導引﹔及屯兵媽宮澳﹐靖海侯施瑯謁廟﹐見神衣袍半濕﹑臉汗未幹﹐始悟實邀神助。又澳中井泉﹐只可供數百口﹔是日駐師八萬人﹐泉暴湧不竭。及瑯率舟師入鹿耳門﹐復見神兵前導﹐海潮驟漲﹐表上其異﹐特遣禮部致祭。敕建神祠於原籍﹐紀功加封天后。五十九年﹐編入祀典。雍正四年﹐禦賜「神昭海表」額於今廟。十一年﹐賜「錫福安瀾」扁﹐令沿海各省一體奉祠致祭。後英靈溥濟﹐呼吸感通﹐不可思議。沿海船戶﹐俱各虔供香火。倘有危難﹐輒呼媽祖﹐洋中風雨晦冥﹐慘黑如墨﹐往往於檣端見神燈示佑﹐舟必無恙。今莆田林氏族中婦人飼子者﹐將往田園或采捕﹐以其兒置廟中﹔祝曰﹕『姑好看兒』﹗去竟日﹐兒不啼不饑﹐不出閾﹐暮各負以歸。蓋神之篤厚宗人又如此。康熙二十三年﹐靖海侯施瑯建廟﹐卽僞時寧靖王府﹔諸羅縣知縣季麒光置香燈園二十一甲﹐在安定裏﹐歲收粟一百二十五石。乾隆五年十一月﹐鎭標遊擊石良臣於後殿建左右廳﹐以其右廟祀總鎭張玉麒。四十年﹐郡守蔣元樞修﹐有碑記。四十九年﹐郡守孫景燧復修﹐董某事者紳士陳名標﹑韓日文。嘉慶元年﹐紳士沈淸澤﹑林有徳﹑黃世綬輩同住持僧超如復募修焉﹞。

澎湖天后廟﹕在媽宮澳﹝澳以廟得名﹐卽康熙二十一年靖海將軍施瑯克澎湖入廟見神衣半濕處﹞。

海安宮﹕在西定坊港口。乾隆五十三年﹐欽差大臣嘉勇公福康安偕眾官公建﹐郡守楊廷理成其事。廟內禦書扁曰「佑濟昭靈」﹐有文武官列名碑記﹝宮凡三進﹐中殿祀天后﹐其後殿祀觀音大士。郡守楊廷理籌置香燈貲﹐有上橫街店厝二所﹐年收稅銀一十八兩﹐錢四千八百文。又其兩旁曠地付居民蓋搭﹐歲收租番銀一十二餅﹔更右畔小船澳一所﹐歲收番銀一十餅。嘉慶三年﹐董事趙寶﹑紳衿陳起良﹑郭拔萃輩倡修﹔增置禾寮港街店一所﹐年收租銀六十餅。於是香燈之費﹐胥有賴焉。按天后廟祀﹐所在多有。官建者尙有鹿耳門廟﹔康熙五十八年﹐文武官公建﹐經歷王士勷董其事。今總鎭愛新泰重修。又﹐道署﹑府同知署皆有廟。其附郭者﹐如鎭北坊水仔尾﹐俗呼小媽祖宮﹔則始初廟祀也。郡守蔣允焄﹑蔣元樞皆嘗修焉。又寧南坊上橫街廟﹐名曰溫陵祖廟﹔泉人建。又西門外鎭北坊有媽祖樓﹐其街以樓得名。又海邊礱米街船廠﹑磚仔橋及武定裏洲仔尾﹑新昌裏瀨北場皆有廟﹐他如澎湖各澳﹐有不勝載者﹞。

精忠廟﹕在東安坊﹝祀嶽武穆王﹞。

馬王廟﹕在東安坊﹝祀馬祖﹐乃天駟房星之神。僞時建。乾隆四十二年﹐郡守蔣元樞修﹞。

藥王廟﹕在西定坊北勢街尾﹝祀藥王韋慈藏。康熙五十七年﹐道標千總姚廣建﹞。

韓文公祠﹕在鎭北坊三山國王廟右﹝祀唐韓愈﹞。乾隆三十七年﹐邑潮州人建。舉人傅修﹑國子生林文榜倡捐買置店星三間於舊縣頂市仔頭﹐收租以供祭費。四十一年﹐總鎭顏鳴臯倡修﹐廣其前後屋宇。嘉慶七年﹐國子生翁峻﹑生員陳應機等復修。

張睢陽廟﹕在大穆降莊﹝祁唐張巡﹐俗呼大使公。乾隆年間﹐張興宗倡修﹔嘉慶九年﹐歐黃鸝等復修﹞。

謝東山廟﹕在大穆降莊﹝祀晉謝安﹐俗呼王公廟﹐與張睢陽廟建始俱無考。乾隆二十九年﹐里人姚興邦等倡修﹔五十九年﹐陳光妙等復修﹞。

施公祠﹕在寧南坊﹝祀太子少保靖海侯施瑯。有碑記。初侯之入臺也﹐不戮一人﹐且奏請畱臺勿去﹐於臺事多所建白﹔民懷其徳﹐立祠以報功焉。康熙五十九年地震﹐祠圮﹞。

吳將軍祠﹕在東安坊﹝祀太子少保威略將軍福建水師提督吳英。欽賜禦書匾額『作萬人敵』﹔又對聯﹕『但使虎貔常赫濯﹐不教山海有煙塵』。摹懸祠中。祠後有樓曰『仰止樓』。乾隆五十三年﹐知府楊廷理修。將軍本泉州人﹐其子孫有來臺者﹐居於此祠﹔攺其額曰『吳氏家廟』。令殿宇傾圮﹐已就廢﹞。

蔣公祠﹕在鎭北坊眞武廟後﹝祀江南觀察使前臺灣郡守蔣毓英﹞。

髙公祠﹕在鎭北坊關帝廟左﹝祀浙江按察使前臺廈道髙拱幹。有碑記載「藝文」﹞。

靳公祠﹕在東安坊﹝祀廣東分巡肇髙廉羅道前臺灣郡守靳治揚﹞。

衛公祠﹕在東安坊府城隍廟左﹝祀郡守衛臺揆。有碑記﹐見「藝文」﹞。

吳公祠﹕在西定坊關帝廟右﹝祀山東按察使前臺灣道吳昌祚﹞。

五忠祠﹕在安平鎭水師協署之左﹝祀水師副將許云﹑遊擊遊崇功﹑千總林文煌﹑趙奇奉﹑把總李茂吉五人。俱駐安平鎭﹐辛丑之變﹐率水師入援府治殉難。遊崇功時出哨北路外洋﹐自笨港回帆應援﹐死事尢烈。又附祀殉難兵丁﹐自吳國珍以下凡六十五人﹔又因公墮海者自陳宗以下五人。祠爲雍正五年協鎭陳倫炯建﹐營員春秋舉祭。合營買置店屋五間﹐坐效忠裏右營守備署後﹐收稅以供祭費。乾隆四十九年﹐祠圮﹔協鎭丁朝雄因附近金門舊館攺建焉。後以丙午﹑丁未之變﹐復增祀忠勇陣亡者曰水師遊擊楊起麟曁陳元﹑鄭嵩三人﹐而義民陳三亦附焉﹞。

遊將軍祠﹕在小北門外厲壇後﹝祀水師左營遊擊遊崇功。乾隆十五年﹐知縣魯鼎梅修﹞。

功臣祠﹝亦名生祠﹞﹕在寧南坊郡學宮之南﹐西向。乾隆五十三年﹐奉敕建。祀平臺大將軍太子太保大學士貝子公福康安﹑參贊大臣超勇公海蘭察﹑成都將軍鄂輝﹑護軍統領舒亮﹑護軍統領普爾普﹑閩浙總督李侍堯﹑福建巡撫徐嗣曾。按功臣祠牌位在後層﹐道光元年附置昭忠祠﹐略加修飾。前層爲禦碑亭﹐髙聳壯偉﹐碑四﹔各髙丈餘。外周以墻﹐建中左右大門﹔三門之內﹐復旁列兩禦碑亭﹐東西相向。今亭圮碑存﹐外三門及圍墻亦盡圮﹔前層滲漏剝落﹐雕鏤細工﹐修補尢難。昭忠祠告竣時﹐道憲胡親至閱視﹐並議捐修全祠﹐札學會縣勘估。二年﹐署令範邦幹先移交勸項餅番二百圓﹔嗣教諭鄭兼才﹑訓導王承緯以武學生案會縣勸出餅番七百圓交辦﹐俱蒙憲允。因前會勘憲批內有『仍交該學一手承辦』之語﹐爰卽召匠興工﹐而以訓導任其勞焉。

昭忠祠﹕在功臣祠側。嘉慶七年奉諭旨﹕各直省一體建昭忠祠﹐祀諸陣亡者﹔官員正面﹑兵丁旁列﹐以五十人爲一牌。八年﹐總督玉徳等以遵辦完竣覆奏﹐開列臺灣建於福康安生祠之旁﹐實未於祠旁置座設位。十一年﹐巡道慶保始將蔡牽案內陣亡官將﹑弁兵列牌入祀東廊﹐而他案尙缺。於是教諭鄭兼才董修學宮﹐以歐陽凱等十二人宜首入昭忠之祠﹐且並稽以後各案殉難諸人﹐列籍移縣詳請﹐以正祀典焉。按原案於嘉慶十二年由臺令薛志亮詳請﹐以未便更攺﹐奉駁。二十五年﹐教諭鄭兼才再調至﹐於道光元年仍匯造徑請升任道憲葉﹑新任道憲胡﹑郡憲蓋得照案承辦。比訓導王承緯調至﹐乃向紳士籌撥公項餅番三百金﹐會署令範邦幹謹遵原奏置祠於生祠正廳之旁﹐左爲昭忠東祠﹑右爲西祠。祠內正龕各一﹐長各二丈﹐正面以供文武員弁﹔旁龕各二﹐長各一丈五尺﹐以供兵丁。其正龕首祀總鎭歐陽凱﹑副將許云﹑遊擊孫文元﹑遊崇功﹑守備胡忠義﹑千總蔣子龍﹑趙奇奉﹑林文煌並弟文甲﹑把總林彥﹑李茂吉﹑石琳等十二人﹔自臺灣忠義孝悌祠移入。自嘉義移者﹐參將羅萬倉﹑把總江先達。自鳳山移者﹐守備馬定國﹑千總陳元﹑把總林富﹑兵丁領旗王奇生﹐歸入總牌。以上朱一貴案。查此案與林爽文案在嘉慶八年以前﹐已祀京師昭忠祠﹐因歐陽總鎭等移祀﹐排列在首﹔若徑接陳案﹐恐鄕愚無知﹐疑缺林案﹐是以接聯重祀。惟林案年久無稽﹐謹就道署發出乾隆五十四年議卹行知冊﹑福建報銷淸單與前次兼才據辦奏冊﹐彼此詳加參考﹐於陣亡傷亡淹斃及衝散遺失等員弁得有優卹者﹐計增五十餘人﹐皆依次錄祀﹕文職理番同知長庚﹑原任理番同知王雋﹑彰化縣知縣兪峻﹑鳳山縣知縣湯大奎﹑鳳山學教諭葉夢苓﹑訓導陳龍池﹑南投縣丞周大綸﹑羅漢門縣丞署斗六巡檢陳聖傳﹑斗六巡檢署貓霧拺渠永湜﹑竹塹巡檢張芝馨﹑巡檢署彰化典史馮啟宗﹑俸滿巡檢陳慶﹑鳳山典史史謙﹑諸羅典史鐘燕超﹐武職北路副將赫生額﹑鎭標中營遊擊耿世文﹑左營遊擊李中楊﹑邱能成﹑右營遊擊鄭嵩﹑水師協中營遊擊楊起麟﹑福寧鎭左營遊擊延山﹑北協中軍都司王宗武﹑都司朱化英﹑都司王徳俊﹑鎭標守備楊彲﹑北協左營守備郝輝龍﹑署澎湖守備胥獻珪﹑守備羅世徳﹑題升守備銅山營千總陳昌登﹑鎭標中營千總蘇明耀﹑左營千總陳世傑﹑魏大鵬﹑南路營千總丁得秋﹑南淡水營千總蔡連升﹑水師協中營千總陳邦材﹑澎湖協右營千總陳淮﹑福寧鎭中營千總邱國安﹑左營千總王奕魁﹑延平城守千總黃國恩﹑汀州鎭右營千總鐘川暘﹑邵武城守左軍千總陳忠耀﹑詔安營千總湯國寶﹑水師提標後營千總潘金標﹑千總黃榮﹑千總吳聯貴﹑千總陳汝志﹑原任千總沈瑞﹑原任千總盧思聰﹑鎭標右營把總郭得勝﹑城守營把總吳洪﹑南淡水營把總蕭世結﹑北路中營把總武成烈﹑陳國印﹑劉聯升﹑左營把總楊連彪﹑右營把總尹貴﹑髙茂﹑水師協中營把總陳元生﹑左營把總郭拔萃﹑徐慶﹑右營把總任贊元﹑澎湖協左營把總余壽﹑右營把總王澤髙﹑水師提標中營把總蔡江﹑提標左營把總甘瑞龍﹑銅山營把總鄭日新﹑金門鎭右營把總江順寶﹑南澳鎭左營把總李松﹑建寧鎭標右營把總官廷梅﹑左營把總席丰﹑陸路提標中營把總徐徳升﹑前營把總黃拱辰﹑許升﹑銅山營把總徐國章﹑福州城守右軍把總張射斗﹑同安營把總曾超羣﹑督標水師營把總林肇升﹑撫標右營把總嚴廷選﹑武舉候補把總陳桓璧﹑海壇鎭左營把總蔡得恩﹑漳州鎭右營把總蔡以和﹑把總劉斌全﹑石橊班把總陳和﹝此名系詳請準祀﹞﹑鎭標左營外委沈賢﹑右營外委方日髙﹑南路營外委康宗保﹑許鵬飛﹑王朝桂﹑許連升﹑北路中營外委王光明﹑李國安﹑陳鳳﹑水師協中營外委洪大猷﹑左營外委汪瑞麟﹑右營外委陳必髙﹑澎湖協左營外委葉文郁﹑孫文元﹑外委鄧永渭﹑外委江海﹑福寧鎭左營外委鄭朝鳳﹑右營外委陳烈﹑銅山營外委湯貴﹑建寧鎭左營外委潘健﹑金門鎭右營外委蕭富﹑陸路提標左營外委柯連升﹑後營外委蘇安武﹑汀州鎭左營外委熊發得﹑福州城守左軍外委藍志純﹑右軍外委許國忠﹑林永﹑督標左營外委王福﹑右營外委孫進﹑水師提標左營外委彭大猷﹑右營外委黃振元﹑雲霄廳外委沈揚芳﹑延平城守左軍外委李大魁﹑外委陳威﹑原任羅源營外委姚登﹑鎭標中營額外外委段昭明﹑左營額外外委吳國寶﹑北路協額外外委毛進丰﹑陳淸﹑蘇國珍﹑水師協中營額外外委陸銓﹑左營額外外委包定邦﹑澎湖右營額外外委徐應標﹑額外外委黃一登。附賜卹知縣銜彰化幕監生壽同春﹑粵義首監生李喬基﹝一作李安善﹞。上林爽文案。鹿港理番同知朱慧昌﹑彰化典史費增運﹑臺協左營遊擊曾紹龍﹑北路中營千總吳見龍﹑鎭標左營千總郭云秀﹑外委任尙標﹑額外外委王洪。上陳周全案。佳裏興巡檢姜文炳﹑臺鎭右營額外外委徐剛。上陳錫宗案。鳳山縣知縣吳兆麟﹑鎭標左營遊擊武克勤﹑署城守營左軍都司黃雲臺﹑鎭標左營守備王維光﹑署都司守備淩鍾璽﹑陳廷梅﹑千總薛元勛﹑蘇明榮﹑林士輝﹐福州城守營左軍千總陳際唐﹑督標中營把總饒成基﹑鎭標右營把總郭建生﹑南路營把總朱元英﹑吳髙﹑下淡水營把總沈枝桂﹑蘇國梁﹑督標中營外委余得恩﹑城守營外委張朝龍﹑南路營外委惠連升﹑汀州中營外委賴名標﹐北路中營外委巫鉍﹑鎭標中營外委沈友諒﹑左營額外外委鄭連捷﹑城守營左軍額外外委王大中﹑南路營額外外委嚴有信﹑賜卹把總陳鳳﹑黃興。上蔡牽案。蔡案原牌與兵丁合祀﹐故攺制。總上一百八十二員﹐牌之數百八十有一﹐皆祀正龕。兵丁朱案王奇生一名﹐合林案一千二百八十八名﹐陳光愛﹑陳周全案合八十四名﹐廖掛﹑陳錫宗﹑蔡光■﹝忄與﹞案合二十五名﹐另錫宗案附鎭轅家人福壽一名﹐蔡牽案九百零一名﹐皆旁列。每牌遵旨約五十人﹐自兩祠廳左右之牌合兩廊總四十四牌﹐計二千三百人﹐皆兼才書牌。兵丁爲數繁多﹐志未及錄。另西廊舊祀林案九名﹐內兵丁二名奏冊內未見﹐與鄕勇七名歷年官祭已久﹐玆附祀西廊﹐以仍其舊。道光五年﹐由學查明移縣﹐詳請補入林案內署淡防同知程峻一位。

旌義祠﹕在鎭北坊禾寮港街。乾隆五十三年﹐知府楊廷理建﹝林爽文之亂﹐邑民蹈義而死者﹐西定坊自義首武生鄭其仁以下﹐凡七十一人﹔鎭北坊自義首武生許鴻以下﹐凡二十人﹔東安坊自林端以下﹐凡一百二十七人﹔寧南坊自林生以下﹐凡二十八人﹕統爲奏請立祠以祀。舊有香燈田七分﹐大小十一坵﹐在鳳邑港東裏港口﹐歲收淨榖二十六石道斗﹔祠前小店二間﹐收租供用。嘉慶十年冬﹐蔡牽犯郡城﹐民復仗義守禦﹐死者自林傑老以下﹐凡二十七人﹔巡道慶保﹑知縣薛志亮令入主祔祀。因廣其宇而修之。並有記﹞。

戶口

邑田園獨少﹐而戶口甲於兩廳四縣。蓋招徠生聚﹐於是邑始矣。舊額闔郡戶﹕一萬二千七百二十七﹐邑得其七千八百四十六。口﹕一萬六千八百二十﹐邑得其八千五百七十九。其餘合兩廳三縣﹐不能敵一邑焉。底定之初﹐沿漢唐以來舊制﹐令民口率出錢﹐故嘗計丁以徵賦﹝丁卽口也﹞。初﹐鄭氏法不分主客﹐計口算丁。每一丁歲徵銀六錢。底定徵額﹐每一丁歲徵銀四錢七分六釐。凡有家室者﹐均編客戶﹐單丁不與焉。康熙五十二年﹐詔令直隸各省﹐凡遇編審之期﹐止將增益人丁實數造冊奏聞。其徵收丁銀﹐但據康熙五十年丁冊﹐定爲常額。續生人丁﹐永不加賦。於是部議嗣後編審﹐另造新增人丁﹐爲盛世滋生戶口冊。

臺邑自康熙三十年始編審﹐歲有增丁﹔至五十年新舊合計﹐凡得實丁一萬零二百九十戶如舊。乾隆元年﹐詔曰﹕『朕愛養元元﹐凡內地百姓﹐與海外番民﹐皆一視同仁﹐輕徭薄賦﹐使之各得其所。聞福建臺灣丁銀一項﹐每丁徵銀四錢七分﹐再加火耗﹐則至五錢有零矣。查內地每丁徵銀一錢至二錢﹑三錢不等﹐而臺灣加倍有餘﹐民間未免竭蹶﹐著將臺灣四縣丁銀﹐悉照內地之例﹐酌中減則﹐每丁徵銀二錢﹐以舒民力﹐從乾隆元年爲始﹐永著爲例』。二年﹐詔曰﹕『聞臺地番黎﹐計大小九十六社﹐有每年輸納之項﹐名曰番餉。按丁徵收有多至二兩﹑一兩有餘﹐及五﹑六錢不等者。朕思民番皆吾赤子﹐原無歧視﹐所輸番餉﹐卽百姓之丁銀也。著照民丁之例﹐每丁徵銀二錢﹐其餘悉行裁減』。當其時﹐邑所舊管丁額﹐有撥歸鳳山者﹐復有自諸羅撥歸本邑者﹐抵除外﹐實得民丁一萬零八百六十五﹐凡徵銀二千一百七十三兩。乾隆十三年﹐詔令直省各郡縣﹐丁銀就田園勻配﹐悉使有田業戶輸之。蓋任土以責賦﹐捨丁而論田。夫丁之流徙無常﹐而田則有定。計畝均勻﹐則壤起例﹐歲徵不失其舊額﹐而貧民無追捕之憂﹐有司少逃亡之累。大哉皇仁﹗蓋疊沛殊施﹐有加無已﹐以致於斯也。臺灣合全郡勻配﹐邑田園獨少。化甲爲畝﹝詳見下文田賦志﹞﹐計得田一十三萬三千九百單八畝三分九釐八毫有奇﹝上則田畝勻丁銀四釐一毫八絲六忽。中則田畝勻丁銀四釐三毫八絲一忽。下則田畝勻丁銀四釐六毫三絲九忽。園上則畝勻丁銀四釐九毫二絲九忽。中則畝勻丁銀五釐二毫五絲七忽。下則畝勻丁銀五釐六毫三絲三忽。新墾化甲爲畝﹐並照同安則例﹐下則田畝勻丁銀七釐一毫六絲九忽。園畝勻丁銀八釐六毫三絲九忽零﹞。間有崩陷報免新墾加增抵餘外﹐令實勻丁銀六百六十九兩七錢五毫﹔而盛世滋生﹐戶口日增月益﹐迄於嘉慶十一年﹐核編冊得民戶二萬四千一百七十七﹐男女口三十二萬三千二百五十九﹐然而流寓浮寄者多﹐其詳不可得聞云。

番社﹐大傑巓社番丁一百二十﹐卓猴社番丁七十﹐新港社番丁一百七十五。凡社三﹐番丁三百六十五。乾隆二年減定徵額﹐凡徵銀七十三兩。

田賦

內地田園計以畝﹐臺灣田園計以甲﹐是故內地制六尺爲弓﹐積二百四十弓爲一畝。臺灣以一丈二尺五寸爲戈﹐周圍一百戈爲一甲。臺田一甲﹐當內地十一畝三分零一百四十四分弓之九十七。賦法﹕凡田一甲﹐上則徵粟八石八斗﹐中則徵粟七石四斗﹐下則徵粟五石五斗。園﹐上則甲徵粟五石﹐中則甲徵粟四石﹐下則甲徵粟二石四斗。雍正九年﹐定臺灣新墾田園﹝以雍正七年爲始﹞。按照內地同安下沙則例﹐化甲爲畝。以一甲作十一畝。上田畝徵銀八分五釐三毫四絲﹐秋米六合九抄五撮。中田畝徵銀六分五釐八毫八絲四忽﹐秋米三合八抄七撮。下田畝徵銀五分七釐五毫五絲﹐秋米免。上園視中田﹐中園視下田。下園畝徵銀五分六釐一毫八絲﹐米免。凡銀三錢六分﹐折徵粟一石。凡秋米一米徵二榖。合計上田每甲應徵粟二石七斗四升有奇﹐中田每甲應徵粟二石八升有奇﹐下田每甲應徵粟一石七斗五升有奇。上園視中田﹐中園視下田。下園每甲應徵粟一石七斗一升有奇。於是新墾田園﹐獨得輕稅﹐視舊徵法僅及三分之一焉。

舊額﹕上則田九百五十甲五分四釐二毫零﹐中則田一千一百五十五甲五分九釐五毫零﹐下則田二千五百四十一甲四分七釐七毫零﹕凡爲田四千六百四十七甲六分一釐五毫零。上則園五百五十七甲八分零﹐中則園一千六百一十甲七釐五毫零﹐下則園五千三百九十甲二分八釐七毫﹕凡爲園七千五百五十八甲一分六釐四毫零。總田園一萬二千二百單五甲七分八釐單五絲二忽八微四纖八沙一塵六埃一渺四漠﹐計賦粟五萬二千三百九十七石二斗六升六合八勺二抄七撮七圭三粟八粒五黍。

乾隆十九年﹐新墾下田一甲六分五釐﹑下園五分五釐四毫。二十年﹐墾下田一甲五分五釐六毫﹑下園一十二甲一分六釐九毫。三十二年﹐墾下園二十八甲二分。三十四年﹐墾旱田四分九釐九毫﹑沙園六甲八分八釐九毫。三十五年﹐墾下田三百單五甲三釐零﹑下園二十八甲三分八釐零。總下田三百零八甲七分三釐五毫有奇﹑下園七十六甲一分九釐有奇﹕凡得新墾田園三百八十四甲九分三釐六毫零﹐合賦粟六百七十三石七斗八升九合一勺零。蓋自乾隆十四年﹐水溢爲災﹐田園崩陷﹔十五年如之﹐三十八年亦如之。例得報部﹐免其徵賦。於是乾隆十八年準豁田園二百二十七甲四分一釐﹐四十年準豁田園二百一十七甲六釐七毫零﹝或上﹑中﹑下則不等﹞﹐合計罷徵粟二千八百五十五石六斗四升二合六勺。

通計本縣舊額並新墾﹐凡田園一萬二千五百九十甲七分一釐零。除崩陷豁免外﹐實存上則田七百九十四甲五分九釐零﹐中則田一千九十八甲八分四釐零﹐下則田二千七百二十一甲一分五釐零﹕總實田四千六百一十四甲五分七釐六毫零。實存上則園五百三十一甲五分二釐零﹐中則園一千五百八十四甲五釐零﹐下卽園五千四百一十六甲七分一釐零。總實園七千五百三十一甲六分六釐零。凡存有田園一萬二千一百四十六甲二分三釐七毫九絲五忽八微一纖八沙一塵七渺四漠爲實田﹐凡實徵粟五萬零二百一十五石四斗一升四合四勺六抄六撮七圭九粟七粒五黍四稷二糠二秕爲實賦。

雜餉

店厝﹐廛徵也。牛磨﹐面徵也。蔗車﹐糖徵也。番檨宅﹐果木徵也。梁頭﹐船徵也。量船梁之廣狹﹐而知船材之多寡以定徽。港﹑潭﹑塭﹐魚稅也。三者魚所產﹐故以其地徵之。罟﹑罾﹑縺﹑■﹝罒上令下﹞﹑蠔﹐皆魚稅也。罟﹑罾﹑縺﹑■﹝罒上令下﹞﹐皆漁具﹔蠔﹐蠣房也。爲器以取蠔﹐乃卽蠔以名其器。五者以其具爲徵。官莊雜稅者﹐以官地爲糖廍蔗車﹐故稅之。當稅﹐當鋪稅也。典物而收重利﹐則稅之以抑末。此數者爲雜餉。

舊額﹕瓦店厝二千六百九十四間﹝每間徵銀三錢三釐八毫﹞﹑艸店厝一千七百七十八間﹝每間徵銀二錢一分七釐﹞。雍正九年﹐鳳山縣撥歸土墼埕保瓦厝五十二間﹐艸厝七十二間﹝徵法與前同﹞。又安平鎭瓦厝一百六十六間﹝每間勻徵銀一錢六分九釐三絲三忽﹞﹐艸厝二十九間﹝每間勻徵銀八分四釐五毫一絲六忽﹞。凡歲徵厝餉銀一千二百六十六兩一錢九分五釐二毫四絲二忽。

牛磨三十首﹝每首徵銀五兩六錢﹞。雍正八年﹐報升牛磨盈溢月餉不計首﹐定徵銀五十七兩二錢四釐。凡歲徵牛磨餉銀二百二十五兩二錢四釐。

蔗車四十五張﹝每張徵銀五兩六錢﹞﹐又蔗車三張半﹝雍正八年報升﹞﹐又二張半﹝鳳山撥歸﹐徵法俱同﹞。內撥歸鳳山蔗車一張﹝減徵銀五兩六錢﹞﹑豁免倒壞一張﹝免徵銀五兩六錢﹞已開除外﹐凡歲徵蔗車餉銀二百七十四兩四錢。

采捕小船二百八十九隻﹐共載梁頭七千六百七十六擔﹝每擔徵銀七分七釐﹞。雍正七年﹐報升梁頭餉凡徵銀五十四兩五錢八分八釐五毫。凡歲徵梁頭餉銀六百四十五兩六錢四分五毫。

番檨宅﹐凡徵餉銀七十兩。

港五﹕曰加老灣港﹐歲徵銀三十七兩三錢九分六釐八毫﹔隙仔港﹐徵銀六十兩﹔艸頭港﹐徵銀七十二兩六毫﹔北綫尾港﹐徵銀二百二十三兩﹔茄藤仔港﹐徵銀一十二兩二錢二分六釐六毫。潭一﹕曰鯽魚潭﹐徵銀一百六十兩。塭三﹝俱鳳山撥歸者﹞﹕曰風櫃門塭﹐徵銀七兩五分六釐﹔喜樹仔塭﹐徵銀一兩﹔鹽埕小塭﹐徵銀五錢。雍正十三年﹐報升風櫃門塭餉徵銀七兩九錢四分四釐。凡歲徵港﹑潭﹑塭餉銀四百四十二兩一錢二分四釐。

罟六張﹝每張徵銀一十一兩七錢六分﹞﹑罾三張﹝每張徵銀四兩二錢﹞﹑小罾九張﹝每張徵銀二兩二錢﹐雍正九年鳳山縣撥歸者﹞﹑縺九條﹝每條徵銀五兩八錢八分﹞﹑■﹝罒上令下﹞三條﹝徵法如縺﹞﹑蠔九條﹝徵法亦同﹞。凡歲徵罟﹑罾﹑縺﹑■﹝罒上令下﹞﹑蠔餉銀二百二十六兩四錢四分。

官莊八所﹝康熙六十二年始歸民而徵其稅﹞﹐歲收糖廍蔗車租共徵銀一千二百單九兩七錢六分九釐零。又雍正二年﹐諸羅縣割歸蔗車租﹐徵銀二兩八錢﹔又雍正九年﹐鳳山縣割歸糖廍園租﹐共徵銀五百一十八兩七錢八分六釐六毫零﹝內豁免崩陷無徵銀一百六十一兩二錢三分九釐五毫﹞﹐又諸羅縣割歸糖廍蔗車租共徵銀二百四十兩零二分八釐八毫﹐開除撥歸鳳山縣糖廍租共減徵銀三百一十九兩二錢。又乾隆二年豁免衝陷糖租共罷徵銀四兩七錢五分二釐七毫零。凡歲徵官莊銀一千四百八十六兩一錢九分二釐六毫九絲一忽﹝此項奉文解府充內地各官養廉﹞。

新增﹕乾隆五十五年﹐民戶陳廷璧報墾潯仔寮諸莊田園奉準升科﹐以五十五年爲始﹐歲徵銀九十一兩五錢一分六釐。又民戶林君秀報墾田螺■﹝虫屈﹞諸莊田園奉準升科﹐以五十五年爲始﹐歲徵銀八十兩八錢六分二釐。合舊額新增﹐凡實徵雜餉銀四千八百單八兩五錢七分四釐四毫三絲三忽。

附﹕當稅﹐每年升除無定﹐盡徵解充兵餉。嘉慶十一年奏銷﹐徵銀二百三十五兩。

耗羨

賦法﹐銀與谷皆有耗。銀曰鑪火之耗﹐榖曰鼠雀之耗。不徵其耗﹐則典守出內者病焉。耗必有羨﹐從而徵之﹐與「周官」振掌事之餘財者﹐意頗相類。凡今所書﹐見羨不見耗也。法勻丁番﹑丁賦銀一兩﹐徵耗銀七分﹐封平余銀二分﹐凡九分。田園每正賦粟一石﹐徵耗粟一斗﹐折銀五分。雜餉銀每銀一兩﹐徵耗銀一錢﹐封平余銀二分﹐凡一錢二分。如是者以爲羨。

舊額﹝乾隆十七年「魯志」﹞﹕勻丁餉應徵耗羨銀六十二兩三錢四釐五毫有奇﹐今實徵六十兩二錢七分二釐四毫。

番丁餉﹐應徵耗羨銀六兩五錢七分。今同。

田園供榖﹐應徵耗羨銀二千六百一十九兩八錢六分三釐三毫有奇。今實徵二千五百一十七兩七錢七分。

店厝﹑牛磨﹑蔗車﹑檨﹑梁頭﹑港﹑潭﹑塭﹑罟﹑罾﹑■﹝罒上令下﹞﹑縺﹑蠔﹑官莊﹐俱如舊額無增減。合計徵耗羨銀五百六十三兩零五錢六釐一毫。

新升雜餉﹐應徵耗羨銀二十兩零六錢八分五釐三毫六絲。

凡徵耗羨銀三千一百六十一兩三錢六分一釐八毫六絲。

解運存畱

銀有當解﹐榖有當運。不解不運﹐是謂存畱。存畱爲經費也。經費者所支應﹐歲有常經。然不無少更易矣﹐考其沿革備書焉。

邑額徵正供榖五萬二百一十五石四斗一升四合四勺有奇。

支應鎭標城守臺協﹝全年﹞及安平水師右營﹝十一﹑十二兩月分﹞兵米﹐凡榖二萬七千七百五十一石二斗﹝逢閏加給﹞。

舊制派運澎協差營﹝一季﹞及督標金廈﹑閩安﹑雲霄等營兵米﹐乾隆五十五年奉文攺運澎協左右營全年兵米﹐凡榖一萬三千三百七十七石六斗﹝逢閏加給。每石例給腳費銀四分有奇﹞。又攺運龍溪﹑同安﹑平和等處兵米﹐凡谷五千九百二十二石六斗六升九合﹝逢閏加運。每石給腳費銀八分﹞。

凡支應派運榖四萬七千單五十五石單六升九合﹝無閏之年﹐較額徵應存榖三千一百六十石三斗四升五合零﹐以爲閏年加運﹞。

邑額徵地丁雜餉銀凡五千五百五十一兩二錢七分四釐九毫有奇﹝內除當稅無定額不計﹞。

舊制派解官莊餉銀一千四百八十六兩一錢九分二釐零﹐歸府解充內地養廉。

存畱銀三千七百七十六兩九錢六分七釐有奇。

經費

分巡道俸銀六十二兩四分四釐﹝此爲舊額﹞。鳳山縣原解薪湊俸銀四十二兩九錢五分六釐﹐乾隆二十年攺歸臺邑就近解送。今實支俸薪銀一百零五兩。門子四名﹑轎傘扇夫七名﹑鋪司兵二名﹐共一十三名。每名工食銀六兩﹐又勻給銀二錢﹐共給銀八十兩六錢﹝舊額﹞。鳳山原解聽事二名﹑皂隸一十二名﹑快手一十二名﹐共二十六名﹐工食銀一百六十一兩二錢﹐乾隆二十年攺歸臺邑就近解給﹐今實給役食銀二百四十一兩八錢。

知府俸銀六十二兩四分四釐﹝此爲舊額﹞。鳳山縣原解薪湊俸銀四十二兩九錢五分六釐﹐乾隆二十年攺歸臺邑就近解送。今實支俸薪銀一百零五兩。門子二名﹑步快一十六名﹑轎傘扇夫七名﹑禁卒一十二名﹐共三十七名。每名工食銀六兩﹐又勻給銀二錢﹐共給銀二百二十九兩四錢﹝舊額﹞。鳳山原解庫子四名﹐工食銀二十四兩八錢﹐乾隆二十年攺歸臺邑就近解給。

嘉義原解皂隸一十六名﹑馬快一十名﹐斗級六名﹐共三十二名﹐工食銀一百九十八兩四錢﹐乾隆二十年攺歸臺邑就近解給。今實給役食銀四百五十二兩六錢。

臺防廳俸銀四十二兩五錢五分六釐﹝此爲舊額﹞。嘉義縣原解薪湊俸銀三十七兩四錢四分﹐乾隆二十年攺歸臺邑就近解送﹐今實支俸銀八十兩。門子二名﹑步快八名﹑轎傘扇夫七名﹐共一十七名。每名給工食銀六兩﹐又勻給銀二錢﹐共給銀一百五兩四錢﹝舊額﹞。嘉義縣原解皂隸一十二名﹐工食銀七十四兩四錢﹐乾隆二十年攺歸臺邑就近解給。今實給役食銀一百七十九兩八錢。

淡防廳新設民壯四十名﹐每名工食銀六兩二錢。共銀二百四十八兩。乾隆三十二年爲始﹐就臺邑雜餉起運項下支給。

北路理番同知俸薪銀八十兩。乾隆三十四年新設﹐就臺邑雜餉起運項下支解。門子二名﹑轎傘扇夫七名﹑皂隸十二名﹑快手八名﹑民壯二十名﹐共四十九名。每名工食銀六兩二錢﹐共銀三百三兩八錢。乾隆三十四年爲始﹐就臺邑雜餉起運項下支給。

府學教授俸銀四十五兩﹑訓導俸銀四十兩。廩生二十名﹐廩糧銀五十七兩八錢六分六釐六毫。膳夫二名﹐工食銀一十三兩三錢三分三釐三毫﹝俱舊額﹞。齋夫二名﹐工食銀一十二兩四錢。舊屬鳳山縣解送﹐乾隆二十年攺歸臺邑就近支給。門斗三名﹐工食銀一十八兩六錢。舊屬嘉義縣解送﹐乾隆二十年攺歸臺邑就近支給。

府經歷俸銀二十四兩二錢二釐﹝舊額﹞。嘉義原解薪湊俸銀一十五兩七錢九分八釐﹐乾隆二十年攺歸臺邑就近解給。今實支俸薪銀四十兩。門子一名﹑皂隸四名﹐共五名。每名工食銀六兩二錢﹐共銀三十一兩﹝舊額﹞。鳳山原解民壯八名工食銀四十九兩二錢﹑嘉義原解馬夫一名工食銀六兩二錢﹐乾隆二十年統行攺歸臺邑就近解給。今實給役食銀八十六兩八錢。

知縣俸銀二十七兩四錢九分﹐薪湊俸銀一十七兩五錢一分。門子二名﹑皂隸十六名﹑馬快八名﹑轎傘扇夫七名﹑禁卒八名﹑庫子四名﹑斗級四名﹐共四十九名。每名工食銀六兩二錢﹐共銀三百三兩八錢﹝俱舊額﹞。民壯四十名﹝乾隆三十一年新設﹞﹐每名工食銀六兩二錢﹐共銀二百四十八兩。以干隆三十二年爲始﹐就雜餉存畱項下支給。鋪司兵一十二名﹐共給銀一百八兩三錢三分三釐六毫﹝舊額﹞。孤貧六十二名口﹐原額六十三名﹐乾隆十九年攺定六十二名口。日給銀一分﹐共給銀二百二十三兩二錢。小建每名扣存銀一分﹐逢閏加給開銷。夏冬二季﹐衣布原給銀一百兩。乾隆十九年﹐裁減衣布銀六十六兩一錢七分二釐八毫。今實給銀三十三兩八錢二分七釐。

本縣縣丞﹝乾隆五十四年裁﹞。

縣學教諭俸銀四十兩﹑訓導俸銀四十兩。齋夫三名﹑門斗三名﹐共六名。每名工食銀六兩二錢﹐共銀三十七兩二錢。廩生一十名﹐廩糧銀二十八兩九錢三分三釐三毫。膳夫二名﹐工食銀一十三兩三錢三分三釐三毫﹝俱舊額﹞。

新港巡檢司﹝今裁﹞。

典史俸銀三十一兩五錢二分。門子一名﹑皂隸四名﹑民壯四名﹑馬夫一名﹐共十名﹐共給銀六十二兩﹝俱舊額﹞。

羅漢門巡檢﹝乾隆五十四年新設﹞俸銀三十一兩五錢二分。皂隸二名﹑民壯四名﹐共六名﹐每名工食銀六兩二錢。弓兵十八名﹐每名工食銀一兩八錢二分六釐。共工食銀七十兩六分八釐。

本府進表合用綾袱紙張﹐年額銀三兩。乾隆二十年奉裁。

文廟香燈﹑府縣學共銀五兩四分。

府縣學﹑崇聖祠﹑文廟﹑山川社稷春秋二祭並上﹑中﹑下元厲祭﹐共銀一百九十六兩二錢。

關帝廟祭品二十四兩。

文昌祠祭品銀一十六兩﹝嘉慶七年增例﹞。

習儀救護拜賀香燭﹐共銀六錢。

祈晴禱雨謝神銀三兩。

修理府學文廟城隍等壇祠銀四十兩。

鄕飲賓二次﹐共銀一十五兩三分。

進士花幣旗匾﹐銀二兩。

新科舉人花幣旗匾﹐銀一兩三錢三分三釐。

會試舉人盤費銀三十兩。

府學歲貢生旗匾﹐銀二兩五錢。

縣學歲貢生旗匾﹐銀一兩二錢五分。

囚犯口糧銀三十兩。

通計﹕凡經費支應銀三千七百九十三兩六錢八分八釐一毫。

邑額徵耗羨銀三千一百六十一兩三錢六分一釐八毫有奇。

舊派支應各官養廉銀﹕兩察院養廉銀七百兩﹝今已停止﹐其銀歸入起運﹞﹐總鎭養廉銀二百兩﹝今移赴府庫支領﹐其銀歸入起運﹞﹐分巡道養廉銀四百兩﹐本府知府養廉銀三百兩﹐經歷養廉銀二十兩﹐澎糧廳養廉銀四百一十二兩四錢七分七釐三毫﹐北路理番廳養廉銀五百兩﹐本縣知縣養廉銀一千兩﹐羅漢門巡檢養廉銀二十兩﹐典史養廉銀二十兩﹝舊有縣丞養廉銀﹐今已裁﹞。

本道津貼船工銀二百四十兩﹐本道修理考棚工料銀一十六兩六錢六分六釐﹐兩察院轅役工食夫腳雜費共銀一百四十六兩三錢五分﹝今俱停止﹐其銀歸入起運﹞。

舊額支應銀三千九百九十五兩四錢九分三釐三毫﹐今奉裁銀一千零六十六兩三錢五分﹐凡實支銀二千九百二十九兩一錢四分三釐三毫。

衙署

巡道署﹕在西定坊﹐西向。中曰敬事堂﹝「舊志」﹞﹐其後堂曰鶴馴堂﹐右有廳曰「若濟」﹝俱乾隆五十三年﹐觀察楊廷理題﹐有跋﹞。署後有園﹐舊曰寓望園﹝康熙二十五年觀察周昌辟﹞﹔有亭﹐曰斐亭﹝康熙二十二年﹐觀察髙拱幹建。叢篁環植﹐翠色猗猗﹐故取衛詩有斐之義。每夏秋間﹐淸風掠樹﹐竹韻璆然﹐與海濤聲相和答。亭𨿽屢圯﹐後亦屢修﹐且常易其故處焉。嘉慶四年﹐觀察遇昌修建﹞。亭之右﹐曰澄臺﹝亦觀察髙公建。臺可觀海﹐升髙曠覽﹐滄溟島嶼﹐悉入望中。故舊志所稱八景﹐有「斐亭聽濤」﹑「澄臺觀海」之語。嘉慶四年﹐觀察遇昌題扁﹞。其東南隅﹐曰丰亭﹝觀察劉良璧建﹞﹐又曰禔室十三勝﹝乾隆三十一年觀察蔣允焄建﹐有記。其略云﹕『署創自有臺以來﹐堂宇西向﹐迆北爲別寢﹐堂東有澄臺﹑斐亭﹐載在郡誌。此外隙地廓然﹐蕪久不治。余於是構室三楹﹐戶牖皆南啟。東房供臥起﹐迆西鑿方塘﹐樓其上曰■﹝木義﹞月﹔稍北俯塘﹐曰魚樂檻。又塘北曰叢桂徑﹔徑北折梯﹐其上曰延燻閣。又自檻東循仄徑半徑﹐矗石類盆盎﹐曰小仇池﹐亦折而梯於閣。閣左右翼。其自左折洞窗北瞰曰花韻欄。盡閣之東﹐緣梯而下﹐斐亭移於此。又自亭度垣而東﹐曰得樹庭。又南曰接葉亭﹐曰花南小樹﹐訖焉。又西達澄臺。臺北曰挹爽廊﹐廊延室前﹐庭之東﹐其前廷周以欄﹐欄際孱顏交錯﹐曰瑞芝巖﹐曰疊雲峯﹐曰醉翁石。計新辟者凡十有三勝﹐各有記。澄臺﹑斐亭或新堊之﹐或移置之﹐名從其舊﹐不復記﹐然合之爲勝十有五﹐凡此皆有室也』﹞。

府署﹕在東安坊﹐南向﹝舊屬僞宅﹐兩座比連。其左廢壞﹐存其右﹐爲郡署﹐制甚隘。雍正七年﹐郡守倪象愷卽其左畔基址﹐廓而建之。貢生黃國英董其事﹐凡五十餘日而成。規模宏偉﹐越二年郡守王士俊復續建三堂及後寢﹐爲東寧新署﹞。中曰懷堂﹝總督劉世明題匾﹞﹐其後有亭曰四合亭﹝「舊志」云﹕亭側老榕三株﹐根幹蟠結﹐架空如橋﹐亙數丈﹐廣二尺﹐人可步履其上﹐名曰仙梁﹐亦曰榕梁﹐今巳攺易﹐榕亦失其舊﹞﹑園曰鴻指園﹝乾隆三十年﹐郡守蔣允焄因四合亭而廣之。自作記云﹕『署西偏廣可數畝﹐古榕三株﹐蟠根屈曲﹐志稱榕梁﹐枝葉展翠﹐又稱榕屏。舊四合亭址也。歲久且蕪﹐予就而新之﹐芟荒塗﹐鑿深沼﹐護花欄﹐砌曲徑﹐別作堂宇﹐以爲遊觀。中列三楹﹐盛宴會也。左縛小亭﹐備遊憩也﹑右架層榭﹐憑眺望也。夫古人流連景物﹐偶然寄之﹐去無所貪﹐來無所戀。漢水峴山﹐陵谷變遷﹐歐陽公嘗譏杜預羊祜汲汲於名﹐是不若蘇氏雪泥鴻指之說爲足盡其義也。予臺陽守土﹐幾歷兩載﹐思海外風景﹐與吏民相安﹐百堵皆作﹐成於不日﹐所謂偶然而畱﹐亦爲其可畱者耳。果何有哉。園旣成﹐取以額之﹐因書其微指於此』﹞﹐堂曰三來堂﹑榕蔭堂﹝俱嘉慶十年﹐郡守慶保題﹐有跋﹞﹑來復堂﹝嘉慶十二年﹐郡守楊廷理題﹐有跋﹞。復有亭曰露香﹑曰仰仙﹝俱乾隆五十三年郡守楊廷理題。亭前雜蒔花卉﹐怪石崚嶒﹐一峯獨秀﹔皆有跋書其事﹞。

海防廳署﹕在西定坊﹐西向﹝舊在鹿耳門﹐雍正八年移駐於此﹞。署後有內省軒﹐﹝同知何愷建﹞﹑澹懷軒﹑研北書屋﹝俱同知朱景英建﹞。

教授署﹑訓導署﹝俱見「學志」﹞。

經廳署﹕在府署東南﹐南向。

縣署﹕在鎭北坊赤嵌樓之右﹐西向﹝乾隆十五年移建。初縣舊署在東安坊﹐僞時故宅也﹔規制甚隘。乾隆初年﹐設城守營於署之右﹐尋復設鎭標右營於署之前﹔銃炮操演﹐震撼之聲﹐日無寧息。宰斯邑者多遽歿﹐或以病劇去。十餘年中﹐經七令﹐無一秩滿者﹔眾以爲不祥。時邑宰魯鼎梅始蒞任﹐諏之紳矜﹐謀所以攺易者。得貢士張方升﹑王克褒﹑學弟子龔帝臣輩皆踴躍願爲首事勸捐焉。遂度地於郡城之西南隅紅毛樓右﹐眾僉曰吉。郡守方邦基以其狀聞於大憲﹐旣得允﹐乃鳩工庀材焉。凡四閱月而工畢。諸士商樂輸者皆得列名﹐以聞於制府﹐各賜匾獎賫有差﹞。中爲新民堂﹐其後曰愛堂﹝郡守方邦基題額。跋云﹕『邑舊署湫隘﹐余謀所以更張之。邑紳士慕義恐後﹐不日落成﹐可謂能愛其上矣。繼自令登斯堂者﹐其庶心曠神怡矣乎。惟兩岐偕樂之仁﹐佩一範先憂之義﹐所以竭愛士愛民之心﹐亦以勿負我士民之愛也﹐因以名之﹐並跋以勗』﹞。又後爲齋閣﹐翼以廂房。其左爲射圃﹐築亭曰潤余亭。右爲庖廩亭﹝俱乾隆十五年建﹞。復有齋﹐曰古春小築﹝乾隆三十年﹐邑宰王右弼建﹞。

教諭署﹑訓導署﹝俱詳「學志」﹞。

巡檢司署﹕在羅漢門﹝卽舊縣丞署﹞。

典史署﹕在縣署之右。

倉庫

府庫﹕在府署右。府倉廒二所﹐一在東安坊舊縣署旁﹝「舊志」載三十七間﹐後復增築。嘉慶八年﹐知府慶保新造五十間。今合新舊計一百二十八間﹞。一在土墼埕保錢局﹝舊爲鳳山倉。乾隆六十年﹐知府遇昌修築。今爲府倉﹐凡五十七間﹞。

縣庫﹕在縣署。縣倉廒四所﹐一在東安坊舊縣署左﹝凡五十七間﹞﹐一在舊縣署右﹝凡十四間。「府誌」載紅毛樓右者﹐今久圯﹞﹐一在安平鎭﹝凡二間﹞﹐一在羅漢門﹝凡三間﹞。監倉在縣署左﹝凡二十間。乾隆二十四年新建﹐今久圯。監榖歸府倉﹐其倉地廢爲民房﹞。社倉三所﹐其一所在鎭北坊﹝凡四間。康熙五十年﹐臺﹑廈道陳璸建﹐有石鐫「社倉」二字﹐題曰『聊爲吾民畱飯碗﹐豈無來者續心燈』。乾隆十五年﹐知縣魯鼎梅攺建縣署於此﹐乃以縣倉四間收貯社榖﹞。一在大傑巓社﹑一在新港社。

又鳳山縣倉﹝「舊志」作四所﹞﹐一在錢局者﹐今攺爲府倉﹔一在大埔者﹐今圯﹔一在東安坊﹔一在安平鎭﹕凡二十五間。又嘉義縣倉﹝「府誌」云﹕在東安坊﹐舊凡一百三十六間﹐遞年圯壞﹐後猶存九十間。乾隆十二年﹐歸府七十間﹐餘二十間今亦圯﹞。

公廨

接官亭﹕在西門外海口風神廟前﹝乾隆四年﹐巡道鄂善建。四十二年﹐郡守蔣元樞捐俸修﹔並於左側構官廳﹐於海口砌石爲埭﹐加坊表焉。有碑記其事﹞。

禦史衙﹕在東安坊﹝初爲鳳山縣公廟。雍正元年﹐攺建察院行轅﹐內左右分建滿﹑漢禦史住宅。今已廢壞﹞。

淡水公廨﹕在東安坊大上帝廟後。

鳳山公廨﹕在西定坊魁星樓前。

嘉義公廨﹕在西定坊保西宮邊﹝舊有諸羅公館在東安坊﹐今廢﹞。

彰化公廨﹕在東安坊侖仔頂﹝舊鎭北坊施衙前﹐今廢﹞。

澎湖協鎭公廨﹕在鎭北坊四捨廟前﹐今廢。

佐雜公廨﹕在寧南坊龍王廟左。

義所

養濟院﹕在鎭北坊﹝康熙二十三年知縣沈朝聘建﹞。

普濟堂﹕在縣城隍廟側﹝乾隆十二年建﹐禦史六十七範咸爲文倡捐焉。有贍園二十五甲六分零﹐又租銀一兩六錢﹐屋舍二十間。嘉慶十二年﹐知縣薛志亮拓城隍廟建兩廊﹐乃徙普濟堂屋舍於廟後﹞。

大眾壇﹝卽舊南壇﹞﹑萬緣堂﹑同歸所﹕俱在大南門外﹝康熙五十五年裏眾建。壇前祀厲鬼﹐後俸佛。其右爲萬緣堂﹐寄貯遺骸﹐男東女西。又買隙地爲同歸所﹐以瘞枯骨。乾隆三十年﹐里人陳朝梁輩倡修﹐碣石記其事﹞。

萬善壇﹕在安平鎭一鯤身﹝建始無考。乾隆十五年﹐水師協鎭沈廷耀增修。壇前建庵奉佛﹐西南隅蓋瓦屋一間﹐周繚以垣﹐以停旅櫬﹞。

新南壇義冢殯捨﹕在小南門外法華寺後﹝乾隆四十二年﹐郡守蔣元樞捐置園地八甲有奇﹐以爲義冢。又竹圍一所﹐頗寬曠﹐構殯捨其間﹐以收旅櫬﹔募僧眾守之。復捐俸置仁和裏糖租及永康裏田園租息﹐以供歲費。設巡丁二人﹑土工四人﹐以主掩理。一時士商向義者﹐各捐產業。所收入租息頗夥﹐然計歲輸正供﹑丁耗及發給僧眾工役畚灰﹑盂飯﹑迎新送舊款目甚繁。舊以職員韓曰文﹑鄭其嘏司其事﹐今董事則歲貢生韓必昌也。蔣公是舉﹐惠政仁心﹐澤及枯骨。其所經理﹐具詳碑記。諸士商所捐貲﹐亦勒於石。蔣記見「藝文」。乾隆五十五年建造城垣﹐發掘無主骨骸五百六十五具﹔郡守楊廷理使韓必昌收葬於此﹐一時冢地布密焉。今愈累累矣﹞。

義冢七處﹕一在大南門外魁斗山﹝俗呼鬼子山﹐歷年久遠﹐邱墓累塞﹞﹐一在新昌裏﹝與魁鬥山北連。康熙五十九年國子生陳士俊捐置園地﹞﹐一在水蛙潭﹝東至丁家竹圍車路﹐西至張家竹圍車路﹐南北俱至沙侖。乾隆十七年﹐知縣魯鼎梅捐俸買園地八分﹐葬舊南壇所積棺骸二百八十具。考原題裏居姓名碣石墳前﹐以俟識認。其無名氏者﹐爲同歸所瘞之﹞﹐一在北壇前﹝卽厲壇前。乾隆十七年﹐知縣魯鼎梅葬積年棺柩一百六十具於此。葬法與水蛙潭同﹞﹐一在海會寺前﹝乾隆十七年﹐知縣魯鼎梅買地埋旅櫬一百八十餘具於此﹐有碣﹞﹐一在大南門口﹝東南至園埒﹐西北至車路。乾隆二十八年職員韓仕俊捐置蘇貫熟園一所﹐今葬埋者已累累矣﹞﹐一在大北門外較場邊﹝乾隆四十二年﹐郡守蔣元樞購園地以爲戍兵之冢﹞。

又鳳山縣養濟院﹐在土墼埕保﹝康熙二十三年﹐鳳山知縣楊芳聲建﹞﹔諸羅縣養濟院﹐在鎭北坊﹝康熙二十三年諸羅知縣季麒光建﹞﹔鳳山縣義冢﹐在魁鬥山後。

屯田

屯田﹐屯番之田也。屯兵掌於軍官﹐而田則墾自邑﹐且徵收在邑。辟內山﹐育番民﹐其自屯田乎﹗初﹐臺地東倚內山﹐多曠土﹐民與番並墾焉。乾隆四十九年﹐總督富綱奏明淸丈﹔凡所丈報田園荒埔﹐計田論畝﹐籍已具而案核未定。林爽文之亂﹐諸社番隨官打仗﹐出力有功﹔欽差將軍公福康安﹑巡撫徐嗣曾奏準﹐募番民爲屯丁﹐設立屯所﹐給與近山埔地﹐以資久計。乃以前所丈報田園埔地﹐復加丈量多溢額﹐於是臺邑原報番民所墾田園一千三百九十六甲三分六釐一毫﹐至是更丈得溢額二百六十五甲單四釐八毫﹝內亦有續墾歸官者﹐其田上下則分六等﹞﹔以原額歸民耕﹐以溢額爲屯田。田與屯兵﹐遠近不相屬。且溢額之田﹐多奇零破碎﹐於是官爲徵其賦﹐而以時發給焉。

邑每年額徵屯租榖一千七百八十一石單七合八勺三抄。每石折納番銀一圓﹐凡折納番銀一千七百八十一圓零七瓣八釐三毫。又淡水協濟番銀九百圓﹐凡徵收番銀二千六百八十一圓零七瓣八釐三毫﹝按歲二八兩月支放。支法﹕屯千總歲給番銀一百圓﹐把總歲給番銀八十圓﹐外委歲給番銀六十圓。每屯丁一人歲給番銀八圓。名數﹑屯所詳見「軍志」﹞。

邑每年支給屯餉番銀二千四百六十圓﹐每年存畱番銀二百二十一圓零七瓣八釐三毫。

郵傳

府前鋪﹕南抵南路鋪一十五里﹐北抵北路鋪二十里。

南路鋪﹕北抵府前鋪一十五里﹐南抵鳳山縣界二贊行溪鋪二十里。

北路鋪﹕南抵府前鋪二十里﹐北抵新港鋪二十里。

新港鋪﹕南抵北路鋪二十里﹐北抵嘉義縣界目加澑灣鋪二十里。

祥異賑卹

徳水旣淸﹐坤輿效靈。泰鴻調﹑玉燭和﹐聖時之瑞﹐溢於海表矣。垂象示變﹐見於方隅﹐執政者謹焉﹔而湛恩遠被﹐賑卹屢加。書所奉行﹐見化育之贊於是乎無不至也。

康熙二十二年﹝癸亥﹞夏六月癸巳﹐澎湖潮水漲四尺﹐王師乘流伐澎湖﹐克之。丁酉﹐大星隕於海﹐聲如雷﹝是日﹐明朱術桂自經﹐嬪妾從死者五人﹞。秋八月壬子﹐鹿耳門潮水漲﹐王師入臺灣。冬十有一月﹐雨雪水﹝是歲八月入版圖﹐冬遂雨雪﹐冰堅寸許﹐爲前所無。地气自北而南﹐運屬一統故也﹞。

二十五年﹝丙寅﹞夏四月甲辰﹐地震﹝臺地時震不悉書﹐大震則書﹞。

二十九年﹝庚午﹞冬﹐大有年。

三十年﹝辛未﹞秋八月﹐大風壞民居﹐海舟多碎。

三十二年﹝癸酉﹞﹐大有年。

四十四年﹝乙酉﹞冬﹐饑﹔詔蠲本年糧米。

四十六年﹝丁亥﹞冬﹐饑﹔詔蠲糧米十分之三。

四十八年﹝己丑﹞夏﹐鹿耳門有大魚二﹐獲其一﹝狀似馬﹐脊上有鬃﹐長三﹑四寸。其尾如獅﹐腹下四髻如四腳﹐浮游水面﹐或曰卽海馬也﹞。

四十九年﹝庚寅﹞冬﹐饑。

五十年﹝辛卯﹞秋九月丁酉﹐地震。

五十一半﹝壬辰﹞﹐詔謚本年應徵粟石。秋七月﹐臺江有物大如牛﹐至岸死﹝髙可五﹑六尺﹐豕面長須﹐雙耳竹批﹐牙齒堅利﹐似水牛﹐毛細如獺﹐四足如龜﹐有尾﹐飛行水上。舟人競挺之﹐後至海岸﹐竦身直立﹐聲三號﹐聞者震栗。旣死﹐邑人圖形相告﹐竟莫知何物﹞。

五十三年﹝甲午﹞夏﹐大井頭街火﹝延燒店鋪數百間﹞。秋﹐大旱﹔詔謚粟米十分之三。

五十四年﹝乙未﹞秋九月﹐大風﹑地震。

五十六年﹝丙申﹞冬﹐饑﹔詔蠲本年錢糧十分之三。

五十九年﹝庚子﹞冬十月甲午朔﹐地大震。十二月庚子﹐又震﹝凡震十日余﹐日震數次﹞。房屋傾倒﹐居民多壓死。

六十年﹝辛丑﹞春﹐刺桐不花﹝說見「叢談」﹞﹐大雨水﹝自三月己丑雨如注﹐至六月丙申始霽﹔山崩川溢﹐田園沙壓。邑西南有物如大牛﹐冒雨奔騰﹐自瀨口入水﹐至三鯤身登岸﹐繞安平鎭城﹐由大港入於海﹞。夏六月丙午﹐鹿耳門潮水漲八尺﹝是日﹐王師進港﹐克復臺灣。事見「兵燹」﹞。秋八月辛未﹐夜大風﹐天盡赤﹔發屋壞垣﹐官哨商漁船隻盡碎﹐兵民多溺死。冬十二月﹐詔蠲本年粟米。

雍正三年﹝乙巳﹞秋七月﹐大風。

六年﹝戊申﹞﹐東安坊民魏連妻陳氏一產四男。

七年﹝己酉﹞秋七月癸亥﹐大風。閏七月乙未又大風﹔壞商哨船﹐兵民有溺死者。

八年﹝庚戌﹞秋七月丙午﹐地震。

乾隆三年﹝戊午﹞秋﹐旱﹝田園無收者七千六百餘甲﹐豁免正供粟二萬一千五百石零﹐被災官莊豁銀有差﹞。

十年﹝乙丑﹞秋八月己卯﹐澎湖風災﹝賑銀六百兩﹞。

十一年﹝丙寅﹞﹐詔蠲免本年額徵粟石。

十四年﹝己巳﹞七月戊申﹐大雨水﹐衝陷保大東﹑西二里田園﹝計八十四甲零﹞。

十五年﹝庚午﹞秋七月庚戌﹐大雨水﹐衝陷永康﹑武定﹑廣儲西﹑新化﹑新丰﹑仁徳北﹑崇徳等裏田園﹝計一百四十三甲零﹞。八月己卯﹐颶風大作。連日壞民捨﹐擊碎商船百餘艘。庚辰﹐本府知府方邦基舟溺於南日﹝福淸縣界。時題請實授﹐奉旨送部引見。七月戊辰登舟﹐八月乙亥自鹿耳門放洋﹔越己卯﹐遭風漂流一夜﹐至南日﹐衝礁舟碎﹐隨從二十一人獲生者僅四人﹞。

十六年﹝辛未﹞春正月己酉﹐大風。領餉北路守備蘇進徳沒於海。

十七年﹝壬申﹞夏六月庚戌﹐地震。

三十六年﹝辛卯﹞﹐詔蠲全年地丁租稅。

三十九年﹝甲午﹞春三月己巳﹐大地震。

四十五年﹝庚子﹞﹐詔蠲全年租稅。

四十九年﹝甲辰﹞秋八月丁未夜﹐大風雨﹐壞民捨﹑拆石坊﹐大木拔起﹐海舶登陸碎。

五十一年﹝丙午﹞冬十有一月﹐三星夜墜﹐大如斗﹐其聲如雷。一星墜於南﹑一星墜於西﹔一星墜澎湖海中大石上﹐石裂。

五十二年﹝丁未﹞夏四月丙寅﹐西定坊火﹝焚民屋二百餘捨﹞。詔蠲本年地丁租稅。

五十三年﹝戊申﹞﹐詔免本年正供及地丁銀。

五十六年﹝辛亥﹞﹐詔蠲正供粟﹝分三年輪免﹞。

五十七年﹝壬子﹞夏六月丁亥﹐地大震。

六十年﹝乙卯﹞秋七月戊子﹐地大震。己丑﹐復大震。

嘉慶元年﹝丙辰﹞﹐詔蠲正供粟﹝全臺作三年輪免﹞。

二年﹝丁巳﹞﹐詔蠲本年正供租稅。

九年﹝甲子﹞秋七月癸未﹐暴雨竟日﹐西定﹑鎭北二坊髙地水深四﹑五尺﹐洿地水深七﹑八尺﹐衝壞民居無數。夜迅雷擊倒西城垣三﹑四丈。

十一年﹝丙寅﹞﹐詔蠲本年地丁銀正供緩徵。

縣官

政官舊制﹐知縣一﹑丞一﹑巡檢一﹑典史一。乾隆二十六年﹐新港巡檢罷。五十四年﹐丞罷﹔設羅漢門巡檢。自建置至今﹐惠愛在民而事實可稽者有傳﹐事實亡者其姓名可考也。

知縣

沈朝聘﹐奉天人。康熙二十三年任。以憂去。歷官至巡撫﹝有傳﹞。

蔣相﹐奉天人。二十五年任。二十七年﹐以淸理旗員去。

王兆升﹐通州舉人。二十七年任。三十年﹐升兵部職方司主事。

錢巍業﹐湖南郴州人。三十一年任。三十三年以劾去。

李中素﹐麻城貢生。三十四年任。卒於官﹝有傳﹞。

盧承徳﹐鑲黃旗人。三十六年任。秩滿﹐升衡州府同知。

陳璸﹐廣東海康人﹐進士。四十一年任。秩未滿﹐行取吏部﹔尋升本道﹝有傳。祀名宦﹞。

王仕俊﹐鑲紅旗監生。四十四年任。卒於官﹝有傳﹞。

張宏﹐上海貢生。四十七年任。五十二年﹐升西城兵馬司正指揮。

兪兆嶽﹐海寧歲貢。五十三年任。秩滿﹐升開州知州﹔歷官至巡撫﹝有傳﹞。

吳觀域﹐錢塘人﹐進士。五十九年任。六十年臺變被議。

周鍾瑄﹐貴築人﹐甲子舉人。康熙六十一年任﹝有傳﹞。

徐琨﹐正黃旗舉人。雍正四年任。

張廷琰﹐桐城貢生。雍正五年任。

唐孝本﹐武進舉人。七年任。

冷岐暉﹐嘉定舉人。八年任。

路以周﹐招遠舉人。十年任﹝有傳﹞。

林興泗﹐孝感生員﹐保舉。十二年任。

馮紹立﹐宜賓舉人。乾隆二年任。三年解任。

殷鳳梧﹐金山生員。三年任。四年卒於官。

袁本濂﹐阜平例監。四年任。以憂去。

朱嶽楷﹐上海監生。五年任。卒於官。

楊允璽﹐大埔舉人。七年四月任。

李閶權﹐安邑貢生。九年十一月任。

張若霳﹐海防同知。十二年十一月攝任。

趙燮﹐上元舉人。十三年三月任。十四年二月解任。

蘇渭生﹐彰化知縣。十四年二月署。

周緝敬﹐諸羅知縣。十四年三月署。

魯鼎梅﹐江西新城人﹐壬戌進士。十四年八月任﹝有傳﹞。

劉辰駿﹐江蘇生員。十七年十月署。

章士鳳﹐江蘇舉人。十八年六月任。

傅爾泰﹐滿洲人﹐海防同知。二十一年四月攝任。

孟侯﹐山西舉人。二十二年二月任。

宋淸源﹐江南人﹐海防同知。二十三年四月攝任﹐十一月卸事﹐二十五年六月再攝。

夏瑚﹐浙江仁和人﹐監生。二十三年任﹝有傳﹞。二十五年六月﹐護理淡水同知。

陶紹景﹐江蘇上元人﹐戊午解元。二十七年正月任。

何愷﹐廣東人﹐海防同知。二十七年十月攝任。

王瑛曾﹐江南人﹐鳳山知縣。二十七年十二月署。

徐徳峻﹐浙江人﹐本府海防同知。二十九年四月攝任。

趙愛﹐鑲白旗人。三十年任。

王右弼﹐濟東貢生。三十四年四月任。

解文燧﹐江西永丰人﹐進士。三十八年任﹝有傳﹞。

郁正﹐江蘇婁縣人﹐舉人。四十年十一月任。

謝洪光﹐廣東徳慶州監生。四十四年七月任。

劉亨基﹐臺防同知。四十六年七月攝任。

程峻﹐安徽六安州舉人。四十七年二月署。

唐鎰﹐廣東番禺舉人。四十八年二月署。

王露﹐浙江杭州舉人。五十年九月任。

方維憲﹐直隸大興貢生。五十三年三月署。

黃繼先﹐安徽休寧舉人。五十三年三月署。

羅倫﹐四川安嶽人﹐府經歷。五十三年八月署。

仇賦蘋﹐山西曲沃人﹐順天舉人。五十五年五月任。

沈樹東﹐浙江仁和人﹐新莊縣丞。五十六年六月署。

林昌■﹝王﹝火上又下﹞﹐廣東平遠貢生。五十六年八月署。

淸華﹐臺防同知﹐滿洲官學生。五十六年十月攝任。

程文炘﹐河南商城人﹐新莊縣丞。五十八年六月署。五十九年十月復署﹐嘉慶四年三月復署﹐八年三月又署。

何茹連﹐浙江江山拔貢。乾隆五十八年十月任。升淡防廳。

周祚熙﹐江西南丰進士。嘉慶二年七月二十六日任。

周作洵﹐河南商城人﹐辛卯副榜。五年二月任。降調。

薛志亮﹐號耘廬﹐江蘇江陰人﹐癸丑進士。八年七月任。十二年﹐升授鹿仔港理番同知。

右知縣凡五十六人﹐「舊志」於題名下﹐注稱有傳者六人。以今考之﹐僅獲五人而已。蓋路以周一傳﹐當時闕弗錄焉﹐惜哉﹗續增立傳者四人﹐合新舊凡九人焉﹔列於後。

沈朝聘﹐遼東人﹐初任晉江縣﹐遷四川茂州知州。康熙二十二年﹐以才能移知臺邑。爲人方平廉介﹐不可幹以私。抵任﹐不費民間供應。催科撫字﹐調劑得宜。治姦吏莠民﹐法不少貸。以憂去﹐民投櫃資其行﹐立碑志遺愛焉。

李中素﹐字鵠山﹐楚黃之西陵人﹐以湘鄕教諭卓異﹐擢知閩縣。催科不擾﹐治行著聞﹐膺薦調臺灣。善聽斷﹐遇有冤獄﹐必竭力申救。至頑梗不馴者﹐一繩以法﹐不少貸。嘗攝郡學篆﹐教諸生諄諄以孝悌爲先。長於詩歌﹐旁及書畫﹐自成一家。以勤職卒於官﹐臺人思之。

陳璸﹐號眉川﹐廣東海康人﹐康熙甲戌進士。初爲古田令﹐調知臺灣。淸操絕俗﹐慈惠利民。公暇引諸生考課﹐以立品惇倫爲先。夜躬自巡行﹐詢父老疾苦﹐聞讀書紡織﹐則重予獎賞。有羣飲髙歌者﹐嚴戒諭之。念商艘水丁﹑重困窮黎﹐詳請豁免。歲祲設法賑貸﹐發倉平糶。旱則日食脫粟﹐去蓋步禱﹐甘霖立至。會水漲潰堤﹐勢逼倉廒﹐躬自負土石﹔士民爭先趨役。尋行取銓曹﹐後由四川督學調臺廈道﹐兼理學政。民聞其再至也﹐扶老攜幼﹐歡呼載道﹐如望歲焉。璸鎭以廉靜﹐兩歲科試士﹐矢公矢愼﹐作育人才﹐士風丕振。凡官莊歲入﹐悉以歸公﹐秋毫不染。始建萬壽亭﹐奉龍亭以肅朝賀。捐俸修郡誌﹑文廟大成殿欞星門泮池﹐建啟聖祠明倫堂朱子祠文昌閣﹐規制宏敞﹐設立十六齋以教士子﹐置學田以資師生膏火。諸凡創造﹐親董其事﹐終日不倦。廉明正直﹐茹飲潔淸﹐善政善教﹐見諸實行。旋擢湖﹑廣偏沅巡撫﹐調撫本省。一老蒼頭襆被自隨﹐單騎之任。一切章奏檄移﹐盡出己手。起居止一廳事。昧爽治政﹐夜分乃罷。艸具蔬糲﹐日啖老姜少許。五十六年﹐奉命巡海﹐自賫行糧﹐屏絕供億。凡所經營學宮賢祠﹐及橋梁道路壩閘之類﹐次第畢舉。以勞卒於官。當屬纊﹐一綈袍﹐覆以布衾而已。屬員入視﹐莫不感涕。民有相向哭於途者。特賜帑金歸葬﹐贈禮部尙書﹐謚淸端。至今舊邑署左有去思碑﹐扁曰「尙書亭」。誕日臺人猶張燈鼓樂以祝﹐爲海疆治行第一﹐崇祀名宦祠。臺士民復塑像於文昌閣﹐春秋俎豆焉。

王仕俊﹐鑲紅旗監生﹐康熙四十三年知臺灣縣事。前任陳淸端公倡修文廟﹐甫興工﹐行取內召。仕俊至﹐卽捐俸踵成之。復建立義學﹐延師課士。聽斷精明﹐每多平反。有吳姓者﹐仇家誣以命案﹐仕俊訊多疑竇﹐反復詳讞辧其冤。舊令李中素卒於任﹐因浥爛倉谷﹐羈畱家屬賠補﹐事逾十載﹐仕俊惻然代爲補苴﹐旅櫬始得歸。蒞任四年﹐勞心撫字﹐淸釐夙獘﹐日不遑給﹐竟以疾卒於官。

兪兆嶽﹐海寧人﹐歲貢生﹐康熙五十三年調知臺灣縣。甫下車﹐立三誓於城隍廟。三誓者﹕毋貪財﹐毋畏勢﹐毋徇人情也。實心實政﹐終始不渝。每巡行村落﹐問民疾苦﹐如家人父子﹐顧復而噢咻之。有所訊鞫﹐辭色雍和﹐民無匿志。累官至大中丞﹝以上俱「舊志」。以下新增者四人﹞。

周鍾瑄﹐字宣子﹐貴州貴築人也。長才遠識﹐洞達治體。凡所規畫﹐計皆久遠。康熙六十一年初平朱一貴﹐鍾瑄以員外郎出知縣事﹐值歲大饑﹐設平糶法﹐躬運米至澎湖以賑﹐境內慶更生焉。明年﹐鳩工庀材﹐修文廟﹐葺諸生捨﹐皆節嗇其用﹐捐廉俸獨任之。先是臺地土松﹐築城慮弗牢﹐樹刺竹爲蕃蔽。鍾瑄以爲卽漢書虎落渠答之義﹐善用之﹐𨿽云梯百丈無以加。乃相度郡治﹐東自龍山寺﹐北至烏鬼井﹐南至下林仔﹐西抵海岸﹐建木柵二千六百餘丈﹝語在「城池志」﹞。邑店厝﹑牛磨皆有稅﹐其法沿自鄭氏﹐閱年旣久﹐有子姓凋落不能自存﹐無片瓦寸艸者﹐吏按舊籍﹐催租不少貸﹔而大井頭東西新蓋屋﹐列肆棋布﹐不出一錢。鍾瑄乃核新舊店屋﹐得大小瓦厝凡若干﹐令小者以兩當一均出賦。其破壞無生計者悉蠲之。戶給票﹐厝壞罷業得驗票注銷。時牛磨舊額三十首﹐停廢者無慮三分之二﹐吏按冊問賦﹐與店厝同。則悉責新開磨戶輸稅﹐免其停廢者。凡諸稅歲額不增﹐而分償於新戶﹐至今賦不虧而窮黎無所苦﹐鍾瑄爲之也。初鍾瑄以丙子舉人﹐補邵武令﹔旋攺諸羅令。諸羅新辟﹐土曠人稀﹐多遺利﹐鍾瑄爲相隰原﹐規蓄泄﹐數百里中﹐陂圳水利﹐皆其所經畫﹐諸羅民以富庶。漳浦諸生陳少林負才績學﹐達於時務﹐鍾瑄與語大說﹐延修諸羅邑志﹐淹通質實﹐至今獨稱善本。臺北遼闊﹐規制多未備者﹐鍾瑄憂深慮遠﹐又與少林所見悉符﹐故於志論發其大凡﹐一篇之中﹐三致意焉。後有施爲﹐志皆豫籌之﹐不少爽云﹝謝金鑾撰傳﹞。

魯鼎梅﹐字調元﹐號燮堂﹐江西新城人﹐以甲科釋褐爲令。乾隆十四年知縣事。初﹐東安坊縣署爲鄭氏舊宅﹐旣隘陋﹐復左右逼營署﹐銃炮之聲﹐日受震撼。宰斯邑者﹐多遽歿﹐相繼者七人無一終任者。鼎梅以政署不寧肅﹐其休咎且關生民﹐甫蒞任﹐卽白郡守﹐詢紳庶﹐謀攺易者。民翕然樂趨之。四閱月而攺建畢﹝語在「衙署志」﹞。先是徳化進士王必昌﹐博學多聞﹐鼎梅令徳化延修邑志。及蒞臺﹐以臺志久弗修﹐慮文獻廢墜﹐乃使渡海致幣於進士﹐於是舊志以成﹐頗稱富贍。其爲政大都急先務者﹝郭紹芳撰傳﹞。

夏瑚﹐浙江仁和人也﹐由國子生仕爲吏。乾隆二十三年以閩縣移知臺灣。廉能勤敏﹐善治獄﹐受民詞不定期﹐不限格式﹐有所鞫﹐集兩造於庭立剖之﹐民環觀者如堵也。凡所聽斷﹐旁及者不問。嘗曰﹕一訟之興﹐關要者僅一﹑二人﹐窮其情卽成讞矣。其它非刁悍輔訟﹐卽畏怯而遊移其詞者。吾求所不當求﹐使飾僞者有助﹐上滋惑而下株連﹐時日愈久﹐則案牘之所以多也。故在任三年﹐無積案﹐亦無冤獄。初臺地俗好遊蕩﹐中土人來者﹐客死甚夥﹐寓槥於南北壇。其眷屬有音耗不聞者﹐且以運致爲難矣。瑚以二十四年﹑飭禁臺民停柩﹐乃籍寓槥三百五十六具﹐得其姓名籍貫者九十三具﹔又瓦礶一十四具。爲捐資運送至廈門﹐牒原籍官﹐令毋出差﹐但示召親屬﹐限半年內赴廈門認領。復使擇廈門海口空曠寺院數處﹐給資斧於寺僧﹐令司其事。認領者籍記之。逾一年不認領者﹐卽擇廈門空地埋之。皆先給與資斧﹐遂請於上司。檄廈防廳爲檢察。事畢移籍本邑存案。其無姓名籍貫者﹐二百四十八具﹐復請於內地郡守令﹐示諭民間﹐有親屬在臺身歿者﹐報聞移覆﹐仍與一體運送。限逾歲不具報者﹐卽臺地擇義冢埋之。復請於在臺監司﹐自是以後﹐遞年三月﹐風浪恬靜之時﹐照例經理﹐俾永遠遵行焉。蓋其辛苦於爲民復如此。明年夏六月﹐檄署淡水同知﹐越三年實擢淡水司馬﹐至今言獄訟者思夏侯焉﹝謝金鑾撰傳﹞。

解文燧者﹐江右人也。以鄕舉第一成進士﹐宰同安﹑海澄﹐調臺灣﹐有淸直聲。先是邑山水暴湧﹐鯽魚潭漲﹐環潭田園﹐多爲沙土所壓﹐長興廣儲二里尢甚。文燧下車﹐廑民隱﹐戴星出入詣勘﹐愀然曰﹕『賦從田出﹐田沒於沙﹐民堪命乎』﹖與父老談課累﹐相與泣下﹐捐廉俸﹐給飯食﹐掀泥掘沙開潭溝﹐籌所以去其壅塞。其不可復者﹐爲力申大憲﹐奏請蠲賦焉。凡陷沒田園二百一十七甲零﹐計豁免租賦一千四百四十九石有奇﹐以干隆四十年爲始。詔下﹐父老歡聲載道。棠陰之愛﹐至今弗衰﹝郭紹芳撰傳﹞。

羅漢門縣丞

趙行可﹐陜西永昌衛貢生。康熙二十三年任。二十七年﹐升四川成都縣知縣。

陳嘉﹐浙江仁和監生。二十八年任。三十年以憂去。

張元英﹐奉天人。三十三年任。升山西蒲縣知縣。

蔣以選﹐浙江山陰功貢。三十五年任。升江南宿遷縣知縣。

章祖祺﹐浙江山陰功貢。三十九年任。升河南新鄭縣知縣。

汪立忠﹐江南歙縣監生。四十四年任。升湖廣江陵縣知縣。

張琮﹐雲南河陽貢生。四十八年任。升湖廣黃梅縣知縣。

陳亮釆﹐浙江海鹽貢生。五十三年任。五十六年﹐升四川慶符縣知縣。

馮迪﹐江南宣城貢生。五十六年任。六十年臺變被議。

吳睿英﹐浙江山陰人。監生。六十一年任。

馬麟趾﹐正紅旗官學生。雍正二年任。

徐濤﹐順天大興附貢。八年任。

葉文炳﹐浙江慈溪監生。九年任。

鄧梓森﹐浙江監生。十三年任。

潘毓賢﹐浙江山陰吏員。乾隆三年任。

虞蔭南﹐浙江仁和監生。九年四月任。

趙軾臨﹐浙江蕭山監生。十一年三月任。

吳開福﹐江南全椒監生。十二年十二月任。

相時﹐浙江仁和人﹐竹塹巡檢。十五年署。

胡琦﹐浙江蕭山人﹐貓霧拺巡檢。十六年六月署。

洪冕﹐湖廣祁門監生。十七年三月任。

韓佐唐﹐湖南監生。二十一年七月任。

吳昌傳﹐直隸拔貢。二十五年五月任。

裘建功﹐順天人﹐本府經歷。二十六年五月署。二十七年三月再署。

楊耀曾﹐江蘇監生。二十七年二月任。

嚴大爲﹐江南滁州生員。二十九年四月任。

楊開泰﹐融縣人﹐廩貢。三十六年六月任。

黃廷梓﹐廣昌貢生三十九年九月任。

張圜﹐鸛城人﹐附監。四十三年七月任。

張士榕﹐長安縣優貢。四十七年六月任。

周書鳳﹐仁和監生。

陸昌曾﹐吳縣監生﹐謄錄館議敍。五十三年十月署。

陳聖增﹐由典史署。

典史

張元初﹐直隸涿州人﹐吏員。康熙二十三年任。

髙烺﹐山東曹縣吏員。二十八年任。

劉蛟祚﹐江南吏員。三十二年任。

婁克仁﹐浙江會稽吏員。三十五年任。

孫日升﹐山東莒州吏員。四十年任。

李建貴﹐江南桐城吏員。四十四年任。

陳茂文﹐浙江余姚吏員。四十八年任。

楊天錫﹐順天吏員。五十年任。

周尙志﹐直隸天津吏員。五十四年任。

王定國﹐順天吏員。五十八年任。六十年臺變被議。

徐履謙﹐順天大興人。

徐霖﹐浙江錢塘人。

王咸英﹐浙江蕭山人﹐吏員。

李俊﹐湖廣巴陵人﹐吏員。

唐裔鏡﹐浙江山陰人﹐吏員。

李道源﹐浙江會稽吏員。乾隆七年四月任。

趙大有﹐順天大興書吏。十年八月任。

範大章﹐順天大興人﹐佳裏興巡檢。十一年十二月署。

馮裕義﹐浙江慈溪人﹐供事。十二年八月任。

曹煜﹐江蘇人﹐新港巡檢。十四年六月署。

包融﹐大興人﹐鹿港巡檢。十五年八月署。

邵肇仍﹐江蘇常熟吏員。十六年二月任。

耳孔木﹐浙江人﹐律例館供事。十九年五月任。

沈鈺﹐浙江人﹐府經歷。二十一年四月署。

吳綋﹐順天吏員。二十二年四月署。

汪明恢﹐江南旌徳吏員。二十五年七月任。

虞好善﹐順天大興吏員。二十八年�月任。

黃廷亮﹐鎭平人﹐監生。三十八年六月任。

陳奏功﹐山陰監生。三十九年十一月任。

唐峻徳﹐涿州吏員。四十三年二月任。

張圜﹐四十六年縣丞署。

吳永寧﹐紹興山陰人﹐議敍。四十七年四月任。

易鳳翊﹐廬陵監生。五十年六月任。

陳聖增﹐會稽監生。五十四年六月任。五十七年十一月再任。

饒灼﹐湖南城步監生。五十六年五月署。

任元﹐蕭山監生。五十六年六月任。

魯岱﹐五十七年五月署。

李傳椿﹐巡檢署。

曹徳裕﹐安徽貴池吏員。五十九年四月任。

李棟﹐巡檢署。

李可復。

任元■﹝與上土下﹞。

衷承啟﹐南昌監生。嘉慶十一年五月巡檢兼署。

李育春﹐山東濟陽人。

新港巡檢

紀文遠﹐陜西涇陽人﹐吏員。康熙二十三年任。二十七年﹐升河南府照磨。

常文謨﹐山東館陶吏員。二十八年任。三十一半﹐升直隸東光縣主簿。

孫禮棠﹐江南滁州吏員。三十二年任。

馮志超﹐江南長州吏員。三十六年任。

蔣復新﹐江西贛州吏員。三十九年任。

張知﹐江南休寧監生。四十八年任。五十五年﹐升河南裕州吏目。

李唐宗﹐山西太平吏員。五十二年任。五十八年﹐升江西廣信府照磨。

查克成﹐順天大興吏員。五十九年任。雍正三年﹐升江西袁州府照磨。

張鼎﹐江蘇吳縣監生。四年任。五年以憂去。

羅開勛﹐湖廣江夏吏員。五年任。八月離任。

塗逢年﹐直隸平谷吏員。八年任。

張世榮﹐順天大興吏員。十一年任。乾隆元年離任。

陳髙達﹐山陰人。二年任。

馮五美﹐浙江山陰吏員。五年任。

徐夔﹐浙江仁和﹐內閣供事。九年四月任。

章射基﹐浙江會稽吏員。十二年七月任。

王如璋﹐江西人﹐府經歷。十三年閏七月攝任。

曹煜﹐江蘇吏員。十四年五月任。

殷世楫﹐滿洲監生。十八年十二月任。

沈鈺﹐浙江仁和人﹐府經歷。二十年三月攝任。

吳克成﹐浙江山陰人﹐鳳山下淡水巡檢。二十年八月署。

張炯﹐順天人﹐供事。二十二年四月任。

章誠﹐浙江吏員。二十五年十一月任﹝二十六年後駐諸羅斗六門﹞。

澎湖巡檢

姚法唐﹐河南祥符吏員。康熙二十二年任。卒於官。

朱縉﹐浙江錢塘吏員。二十七年任。升河南府照磨。

胡廷鳳﹐江南含山人﹐吏員。三十二年任。

林開彥﹐直隸撫寧吏員。三十五年任。

李慧仁﹐直隸安肅吏員。四十一年任。

耿胡﹐河南柘城承差。四十五年任。

陸鑑﹐順天吏員。四十七年任。升雲南騰越州吏目。

喬傑﹐順天吏員。五十二年任。

李振宗﹐江南江都吏員。五十八年任。

朱惟彰﹐順天宛平供事。雍正元年任。三年以憂去。

鄭奎聚﹐直隸通州吏員。四年任。以劾去。

羅開勛﹐四年任。五年奉文裁。攺調新港。

羅漢門巡檢

陳聖增﹐本邑典史。乾隆五十四年六月署﹝是年十二月奉文﹕羅漢門縣丞攺爲巡檢﹞。

魯岱﹐典史。五十七年五月任。

李傳椿﹐浙江山陰人。五十八年七月任。以憂去。

翟灝﹐邑典史。五十九年正月兼署。

曹徳裕﹐安徽貴池人﹐本邑典史。五十九年四月兼署。

李棟﹐安徽石埭人。六十年四月任。

曹徳裕﹐典史﹐任兼巡檢。

任元■﹝與上土下﹞﹐浙江蕭山監生。嘉慶六年十二月十八日任。

廖開泰﹐江西奉新人。八年十二月任。

曹汝霖﹐順天宛平人。九年六月十五日署。

衷承啟﹐江西南昌監生。十一年三月十四日署。

李育春﹐山東濟陽監生。十一年十月二十七月署。

憲紀

憲紀﹑著列憲也。監司﹑郡守馭全臺﹐邑志也﹐何以得書﹖則以駐是地故﹐且順民情也。仁聲善政﹐邑之人見聞而沐浴之﹐可不爲傳歟﹖「舊志」謂﹕『轄全臺者﹐邑不得而私之。駐是邑者﹐志不得而遺之』。其言是已。故自曩者巡察提學備詳之﹐以無忘典故﹐而首領爲郡隸﹐具錄焉。

巡察禦史

康熙六十年﹐設滿﹑漢察院各一員。每一年則滿更代﹐然亦多任一年或二年者。雍正五年﹐始以漢禦史兼提督學政。乾隆十七年﹐定例﹕三年巡視一次﹐不畱駐﹔其提督學政事﹐仍歸巡道兼理。乾隆三十年﹐奉上諭﹕『巡視臺灣禦史﹐前已降旨﹐三年簡派一次﹐事竣卽回﹐毋庸畱駐候代。今思該處現有鎭道大員駐札﹐一應地方軍務﹐俱可隨時經理。而向來巡察禦史在彼﹐並未聞有所建白﹐原屬有名無實。若遽行裁撤﹐卽地方官或以遠隔海洋無人稽察﹐日久不免廢弛﹐亦不可不防其流獘。嗣後屆三年調派之期﹐該衙門仍照例奏請﹐或暫停派往﹑或數次後派員一往﹐候朕隨時酌量辦理。欽此』。

吳達禮﹐滿洲正紅旗人。康熙六十一年任。畱任一年。

黃叔璥﹐順天大興人﹐己丑進士。康熙六十一年任。畱任一年﹝有傳﹞。

禪濟布﹐滿洲鑲藍旗人。雍正二年任。畱任一年。

丁士一﹐山東日照人﹐丙戌進士。雍正三年任。轉本省按察使。

景考祥﹐河南汲縣人﹐癸已進士。雍正三年任。在差攺補吏科﹐轉本省鹽運使。

汪繼燝﹐浙江秀水戊子舉人。雍正四年任。在臺攺補吏科﹔未滿﹐丁艱去。

索琳﹐滿洲鑲紅旗人﹐雍正四年任。畱任一年。

尹秦﹐雲南蒙自人﹐庚午解元。雍正五年任。

赫碩色﹐滿洲正紅旗人。雍正六年任。畱任一年。

夏之芳﹐江南髙郵州人﹐癸卯進士。雍正六年任。畱任一年。主歲﹑科兩試﹝有傳﹞。

希徳愼﹐滿洲正紅旗人。雍正八年任。畱任一年。

李元直﹐山東髙密人﹐癸巳進士。雍正八年任。未滿解任。

髙山﹐山東歷城人﹐癸卯進士。雍正八年任。畱任一年。主歲﹑科兩試。

覺羅柏修﹐滿洲鑲紅旗人。雍正十年任﹝有傳﹞。

林天木﹐廣東潮陽人﹐癸卯進士。雍正十一年任。主歲﹑科兩試﹝有傳﹞。

圖爾泰﹐滿洲正黃旗人。雍正十二年任。

嚴瑞龍﹐四川閬中人﹐戊戌進士。雍正十三年任﹝有傳﹞。

白起圖﹐滿洲正藍旗人。乾隆元年任。

單徳謨﹐山東髙密人﹐丁未進士。乾隆二年任。轉江南鹽驛道。

諾穆布﹐滿洲正藍旗人﹐丁酉舉人。乾隆三年任。

楊二酉﹐山西太原人﹐癸丑進士。乾隆四年任。主歲﹑科兩試﹝有傳﹞。

舒輅﹐滿洲正白旗人。乾隆五年任。

張湄﹐浙江錢塘人﹐癸丑進士。乾隆六年任。主歲﹑科兩試﹝有傳﹞。

書山﹐滿洲鑲黃旗人﹐刑科給事中。乾隆七年任。升吏科掌印給事中。

熊學鵬﹐江西南昌人﹐庚戌進士﹐乾隆八年任。升太常寺少卿。

六十七﹐滿洲鑲紅旗人﹐戶科給事中。乾隆九年任。畱任二年。

範咸﹐浙江仁和人﹐癸卯進士。乾隆十年任。

伊靈阿﹐滿洲鑲藍旗人。乾隆十二年任。畱任一年。

白瀛﹐山西興縣人﹐丁巳進士﹐陜西道監察禦史。乾隆十三年任。主歲試。

書昌﹐滿洲正黃旗人﹐甲辰舉人。乾隆十四年任。畱任一年。升少詹。

楊開鼎﹐江南甘泉人﹐己未進士﹐河南道監察禦史。乾隆十四年任。主科試。十五年八月以憂去。

立柱﹐滿洲鑲紅旗人﹐戶科掌印給事中。乾隆十六年十月任﹝十七年奉文﹕禦史三年巡視一次﹐不必畱駐﹐關防封貯藩庫﹞。

錢琦﹐浙江仁和人﹐丁巳進士﹐河南道監察禦史。乾隆十六年任。主歲﹑科兩試﹝十七年奉文﹕禦史三年巡視一次﹐不必畱駐﹐提督學政關防交臺灣道兼理﹞。

官保﹐滿洲人﹐刑科給事中。乾隆二十一年四月抵臺。九月回京。

李友棠﹐江西臨川人﹐刑科掌印給事中。乾隆二十一年四月抵臺。九月回京。

宗室實麟﹐滿洲正白旗人﹐兵科給事中。乾隆二十五年二月抵臺。五月回京。

湯世昌﹐浙江仁和人﹐辛未進士﹐工科給事中。乾隆二十五年二月抵臺。五月回京。

永泰﹐滿洲人﹐給事中。乾隆二十八年十月抵臺。二十九年五月回京。

李宜靑﹐江西寧都人﹐丙辰進士﹐監察禦史。乾隆二十八年十月抵臺。二十九年五月回京。

明善﹐滿洲鑲藍旗人。

朱丕烈﹐浙江海鹽人﹐戊辰進士。俱三十二年巡視。

喀爾崇義﹐滿洲人﹐給事中。

王顯曾﹐��人﹐�科給事中。俱乾隆三十六年巡視。

覺羅圖思義﹐滿洲人﹐福建道監察禦史。

孟邵﹐四川中江縣人﹐庚辰進士﹐貴州道監察禦史。俱乾隆四十二年巡視。

塞岱﹐滿洲人﹐�科給事中。

雷輪﹐四川井研人﹐進士﹐�科給事中。乾隆四十六年巡視。

右巡察凡四十七人。其七人有傳﹐俱仍「舊志」。

黃叔璥﹐字玉圃﹐順天大興人﹐康熙己丑進士。六十一年﹐初設臺灣巡察﹐叔璥首膺是命。旣至﹐安集哀鴻﹐措置時務多得當。所著有赤嵌筆談﹑番俗六考﹐采摭最富﹐後之修誌書者﹐率取資焉。

夏之芳﹐字荔園﹐號筠莊﹐江南髙郵州人﹐雍正元年進士﹐充內廷教習﹐以禦試第一入史館﹐尋轉諫垣。六年巡視臺灣﹐兼理學歐。至則以澄敍官方﹐振興文教爲己任。主歲科兩試﹐公愼明敏﹔栽培士類﹐悉本至誠。按巡南北二路﹐雞犬不驚﹐民番咸悅。生平廉介﹐苞苴永杜﹐而接物復沖和﹐少崖岸﹐尢爲僚屬所敬服。所評選試牘﹐有海天玉尺前後編。臺灣之有試牘﹐自是編始。

林天木﹐字荔山﹐廣東潮州人﹐性恭默﹐不苟言笑。動履以宋名儒爲範。生平作字必楷正﹐𨿽屬稿未嘗爲行艸書。康熙庚子﹐舉鄕薦第二﹐雍正癸卯登進士﹐以需次知縣引見﹐擢部主事﹐尋遷兵科掌印給事中。雍正十一年﹐巡察臺灣﹐兼理學政﹐主歲科兩試﹐取士以品行爲先。生童卷帙殊繁﹐手自評閱揭案﹐士服其公。性气和平﹐卽僮僕有過﹐不聞呵詈聲。接僚屬內嚴凝而外和易﹐人多敬愛之。秩滿﹐尋丁母憂﹐哀毀逾禮﹐以疾卒於家。

覺羅柏修﹐鑲紅旗人﹐以禦史巡視臺灣。雍正十年﹐北路大甲西社番肆逆﹐趨赴軍營﹐籌劃餉運。事平﹐以一等軍功議敍﹔還京晉內閣學士﹐兼禮部侍郎。

楊二酉﹐字學山﹐太原人﹐癸丑進士﹐入翰林﹐旋以禦史巡臺﹐奏建海東書院以造士﹐南門內秀峯塔﹐亦其所規畫也。

張湄﹐字鷺洲﹐錢塘人﹐癸丑進士﹐由詞垣攺禦史﹐巡臺灣﹐嚴稽冒籍﹐校士公明。所著有瀛壖百詠﹐行於時。

嚴瑞龍﹐字淩雲﹐蜀之閬中人﹐康熙庚戌進士﹐以吏科掌印給事中巡視臺灣。淸公勤愼﹐整飭官方。洞察民隱﹐疏減番丁社餉。北路加志閣凶番爲虐﹐奏請搜捕﹐躬往軍前﹐籌劃剿撫。復酌定善後事宜﹐威惠兼至。尋擢湖南投察使。

分巡臺灣道

本臺廈兵備道﹐兼理學政。康熙六十年﹐攺爲臺廈道。雍正五年﹐學政歸漢察院。六年﹐攺爲臺灣道。乾隆十七年﹐仍兼理提督學政。

周昌﹐奉天人。進士﹐康熙二十三年任。二十五年解任。

王效宗﹐正白旗人﹐康熙二十六年任。

髙拱幹﹐陜西人﹐蔭生。康熙三十一年任。秩滿﹐升浙江按察使。

常光裕﹐浙江人。康熙三十六年任。

王之麟﹐鑲黃旗人。貢生。康熙三十八年任。四十三年﹐調補湖北糧道。

王敏政﹐正黃旗人。康熙四十四年任﹝有傳﹞。

陳璸﹐廣東海康人﹐進士。康熙四十九年任。五十四年﹐升偏沅巡撫﹝崇祀名宦。有傳﹞。

梁文科﹐正白旗人﹐舉人。康熙五十四年任。五十七年﹐升廣東按察使。

梁文煊﹐正白旗人﹐監生﹐康熙五十七年任。六十年臺變被議。

陳大輦﹐湖廣江夏人﹐進士。康熙六十一年任。雍正二年﹐卒於官﹝有傳﹞。

吳昌祚﹐正黃旗人﹐監生。雍正二年任。六年﹐升山東按察使。

孫國璽﹐正白旗人﹐進士。雍正六年任。七年﹐調本省鹽驛道。

劉藩長﹐山西洪洞人﹐貢生。雍正七年任。九年丁憂。尋升福建按察使。

倪象愷﹐四川榮縣舉人。雍正八年任。十年解任。

張嗣昌﹐山西浮山人﹐貢生。雍正十年任。調補四川鹽驛道。

尹士俍﹐山東濟寧州人﹐監生。雍正十三年任。調補湖北鄖襄道。

鄂善﹐滿洲正藍旗人﹐監生。乾隆四年任。五年﹐調補本省延建邵道。

劉良璧﹐湖南衡陽人﹐甲辰進士。乾隆五年任。

莊年﹐江南長洲人﹐由監生保舉。乾隆八年七月任。

書成﹐滿洲鑲黃旗人﹐監生。乾隆十三年任。十四年以憂去。

金溶﹐順天大興人﹐庚戌進士。乾隆十五年三月任。七月﹐兼攝府篆。

拖穆齊圖﹐蒙古鑲藍旗人。乾隆十七年任﹝始兼提督學政﹐下並同﹞。

徳文﹐滿洲正白旗人。刑部筆帖式﹐乾隆二十二年十月任。

楊景素﹐江蘇人﹐監生。乾隆二十三年四月任。

覺羅四明﹐滿洲正藍旗人﹐內閣中書。乾隆二十六年四月任。

余文儀﹐浙江諸曁人﹐丁巳進士。乾隆二十九年八月任。十一月擢福建按察使。

蔣允焄﹐貴州貴陽人﹐丁巳進士。乾隆二十九年十二月護任。

奇寵格﹐滿洲鑲白旗人﹐丙午舉人。乾隆三十年四月任﹝有傳﹞。

余文儀﹐福建按察使。乾隆三十一年六月赴臺查辦淡水莊民被番戕殺一案﹐摘署道篆﹔六月任。

張挺﹐陜西涇陽縣人﹐戊午舉人。乾隆三十一年十月任﹝有傳﹞。

余文儀﹐福建按察使。乾隆三十三年十一月赴臺查辦匪案﹐摘署道篆﹔十二月任。

蔣允焄﹐前署任。乾隆三十四年二月任。

奇寵格﹐見前。乾隆三十六年正月復任。三年俸滿﹐調本省糧驛道。

碩善﹐滿洲鑲藍旗人﹐由筆帖式升工部郎中。乾隆三十九年四月任。

馮廷丞﹐山西代州人﹐壬申舉人﹐由蔭生累升刑部郎中。乾隆四十年六月任。升江西按察使。

蔣元樞﹐江蘇常熟人﹐己卯舉人。乾隆四十一年十二月護任。

張棟﹐陜西三原人﹐例貢生。乾隆四十二年十二月護任。

兪成﹐浙江臨安人﹐乙丑進士。乾隆四十五年五月任。

蘇泰﹐江蘇元和人﹐例貢生。乾隆四十六年十二月護任。

穆和藺﹐滿洲正黃旗人﹐丁卯舉人。乾隆四十七年二月任﹝有傳﹞。

楊廷樺﹐順天大興人﹐丁丑進士。乾隆四十七年十一月任。升山東按察使。

孫景燧﹐浙江海鹽人﹐辛丑進士。乾隆四十九年正月護任。

永福﹐滿洲正黃旗人。乾隆四十九年二月任。五十三年三月﹐以林逆案罷職。

楊廷理﹐廣西馬平人﹐丁酉拔貢。乾隆五十三年護任。

萬鐘傑﹐雲南昆明人﹐乙酉拔貢﹐本省按察使管本道事﹐加布政使銜。乾隆五十三年九月任。以憂去﹝有傳﹞。

楊廷理﹐前署任。乾隆五十六年五月署﹐六月實升。五十九年正月﹐加按察使銜。

劉大懿﹐山西洪洞人﹐丁酉舉人﹐輸餉議敍﹐任刑部員外郎﹐升郎中。乾隆六十年七月﹐由本省鹽道調任。八月﹐加按察使銜。

季學錦﹐江蘇昭文人﹐己丑翰林。嘉慶二年二月﹐由鹽道調任。嘉慶三年十二月卒於官。

遇昌﹐滿洲鑲白人﹐生員。嘉慶三年十二月護任。四年三月升任﹔八月﹐加按察使銜。

慶保﹐滿洲鑲黃旗人。嘉慶六年三月署任。七年五月回泉州府任。

遇昌﹐見前任。嘉慶七年五月回任。十年八月﹐升江蘇按察使。

慶保﹐前署任。嘉慶十年十月任。十一年二月加按察銜﹐卽升本省按察使。

淸華﹐見上。嘉慶十二年七月任。

右巡道凡四十六人。「舊志」立傳者三人﹐續增者四人﹐凡七人有傳。

王敏政﹐字九經﹐正黃旗人﹐以監察禦史出爲興泉巡道。康熙甲申﹐移節臺灣。仁厚不苛﹐事悉就理﹔而尢惠於番民。凡通事社商﹐有脧削者﹐必嚴禁。番車之有濫派者必懲。遇歲荒歉﹐申請賑卹﹐民賴生全。秩滿﹐補廣東雷﹑瓊道。尋病卒﹐民建祠祀之。

陳璸﹝已見「縣官」志﹞。

陳大輦﹐江夏人﹐字子京﹐康熙丙戌進士﹐初知粵西永定州﹐遷福建鹽運分司﹐釐剔鹺政。奉委淸丈﹐閩田平允。歲辛丑﹐臺匪作亂﹐大輦督造平底小艘﹐飛渡臺港﹐多所裨助。尋擢分巡臺廈道﹐至則安輯流亡﹐撫綏部落﹐生番歸化者接踵。會餘孽跳梁未靖﹐大輦捕獲置重法﹐臺民始安。校士公愼﹐所拔取多單寒。重整海東書院﹐立課士規程﹐加意作養﹐所得士多登賢書﹑充選拔者。蒞任三年﹐以疾卒。

奇寵格﹐滿洲舉人﹐乾隆三十年﹐以興化守擢臺灣巡道。明年北淡水生番越界殺人﹐例去職。三十五年﹐臺道乏人﹐制府以寵格鎭靜廉幹奏﹐請還舊官。明年春復任。寵格端凝恬淡﹐正己率屬﹐黜浮華﹐興學重士﹐遇事處以誠敬。課海東書院﹐必親臨居講堂﹐竟日危坐無倦容。命題課諸生﹐必自爲之﹐以知難易。危坐中有所得﹐則提筆書之﹐及時而畢﹐率以爲常。歲科所取士皆拔尢。生平少宴會﹐時歲時絕饋送。巡行南北路﹐供費皆己出﹐不索縣官一夫一役。稽查偸渡﹐禁革陋規﹐有犯必律以法。幕友親丁﹐或不謹關防﹐卽以斥逐去。𨿽盛署一舊袍加身﹐非就寢不脫。秩滿﹐調於省糧驛道。至今臺人論政績者﹐自陳淸端以外﹐首屈指焉﹝洪禧撰傳﹞。

張挺﹐號鶴山﹐陜之涇陽人也。以戊午鄕舉登仕籍﹐入閩爲漳州守。乾隆三十一年﹐擢臺﹑澎兵備道兼督學。挺居官潔淸﹐自矢釐姦勤民。始至﹐嘗令街坊淸衢道﹐掃除糞穢﹔頃之出見﹐居民門首有不蠲者﹐笞其人。由是道無畱穢。曰﹕人言臺民難治﹐吾以決信否耳。天下豈有不化之民哉﹖乃盡革舊獘﹐繩姦猾胥役以法﹐不少恕。政以淸。歲科所取多知名士。有臺陽試牘行於時。海東山長周澍﹐浙名宿也﹐以道自持﹐風格甚峻﹐珽亦能爲之下。時論交稱之。居無何﹐黃教亂作﹐鄒大守出城剿捕﹐挺日夜巡防﹐安撫市肆﹐民賴以不驚﹐亂克戡定。卒以匪案例奪官﹐去之日﹐民爭嘆惋焉﹝韓必昌撰傳﹞。

穆和藺﹐滿洲舉人﹐乾隆四十七年以分巡延﹑建﹑邵道﹐移節臺灣。甫下車﹐首除衙蠹。胥役有不法者﹐痛懲之﹔曰﹕『官失徳﹐由此輩也』。大守某﹐素婪贓﹐和藺至﹐廉知其實﹐卽具劾﹐卒阻於權勢不行﹐然其風亦稍戢云。臺道例司軍工廠及哨船戰艦﹐歲有風災﹐官舟碎則巡道苦修賠﹐以故民船壞於風﹐則收其木材以入官廠﹐補軍工焉﹐蓋其舊規如此。和藺旣蒞任﹐則值大風﹐擊破商船戰艦各數十﹐吏欲按舊規以行﹐和藺恚曰﹕『商船派運官榖﹐今遭風慘於賠累﹐吾無救災卹患計﹐又因以爲利﹐尙復有人心哉』﹖悉召船戶﹐按其號給還之﹐胥役無敢擾焉。而是時官舟壞者﹐工廠乏購修貲﹐滋益窘﹐商民相顧起曰﹕『是孰非吾輩事』﹖爭出貲爲勷﹐和藺拒卻之﹐自以所畜廉俸償。不足則破家產以繼。其自勵愛民類如此。時臺北有泉﹑漳之釁﹐郡治囂然﹐和藺寬猛互施﹐民以安堵。然卒憂勞成疾﹐屢乞假不獲。未幾竟以械鬥案﹐吏議奪職。去之日﹐民遮道攀轅﹐有垂涕者﹝洪禧﹑郭紹芳參撰傳﹞。

萬鐘傑﹐號荔村﹐滇之昆明人也。乾隆五十三年﹐以興﹑泉﹑永道﹐調巡臺灣﹐未抵任。尋擢本省按察使﹐仍銜命任臺灣巡道事。臺故多娼﹐諸貴遊幕客﹐趨狹斜者﹐比比也。鐘傑至﹐嚴禁革﹐乃偵其尢■﹝艷﹐不代太﹞者數輩﹐悉拘致付有司﹐使械以示於眾。眾娼皆逸去。主科歲兩試﹐尢謹於關防。有粵生冒入閩童場爲人倩代者﹐事覺﹐按律充發。諸生與夤緣者﹐悉褫革治罪。性戇直﹐且不事酬應﹐故修造戰艦﹐多爲武弁所疵﹐力與較必不可﹐則拆而更造﹐寧多費﹐不肯以私幹也。時提軍奎公﹐以砥廉剔獘﹐風裁甚峻﹐獨於鐘傑加禮焉。在任三年﹐以憂去﹝洪禧撰傳﹞。

臺灣府知府

蔣毓英﹐錦州人﹐官生。康熙二十三年任。二十八年﹐升湖南按察使﹝有傳。祀名宦﹞。

吳國柱﹐奉天蔭生。二十九年任。秩滿﹐升江西贛南道。

靳治揚﹐奉天蔭生。三十四年任。升廣東肇羅道﹝有傳。祀名宦﹞。

衛臺揆﹐山西曲沃蔭生。四十一年任。四十五年﹐升廣東鹽道﹝有傳﹞。

周元文﹐正黃旗監生。四十六年任。五十一年﹐升湖廣辰沅靖道﹝有傳﹞。

馮協一﹐江南人。五十二年任。五十四年卸事。

王珍﹐山西長治人﹐辛酉副榜。五十五年任。六十年臺變被議。

髙鐸﹐鑲黃旗漢軍監生。六十年任。升本省汀漳道。

範廷謀﹐浙江鄞縣監生。雍正三年任。調回京內用。

孫魯﹐河南祥苻監生。四年任。

兪存仁﹐順天大興歲貢。五年任。

倪象愷﹐四川威遠舉人﹐七年任。八年﹐升本道。

王仕任﹐山東寧海人﹐癸卯進士。九年任。升本省鹽道。

尹士俍﹐山東濟寧府附監。十一年任。十三年﹐升本道。

徐治民﹐浙江山陰歲貢。十三年任。被議。

劉良璧﹐湖南衡陽人﹐甲辰進士。乾隆二年任。五年﹐升本道。

錢銖﹐浙江嘉興蔭生。五年任。七年﹐卒於官。

範昌治﹐浙江鄞縣監生。七年任。十年被議。

褚祿﹐江蘇靑浦人﹐癸丑進士。十年四月任。

方邦基﹐浙江仁和人﹐庚戌進士﹐由海防同知升。十二年任。十四年﹐護理巡道。

陳玉友﹐順天文安人﹐庚戌進士。由淡水同知。十六年二月任。

王文昭﹐淳化人﹐海防同知。十七年署。

曾曰瑛﹐江西南昌人。十八年四月任。

鐘徳﹐滿洲鑲白旗人﹐蔭生。十九年三月任。四月﹐攝海防同知。

覺羅四明﹐滿洲正藍旗人﹐內閣中書。二十二年四月任。

余文儀﹐浙江諸曁人﹐丁巳進士。二十五年五月任。二十七年十二月﹐攝海防同知。

蔣允焄﹐貴州貴陽人﹐丁巳進士。二十八年八月任。

秦廷基﹐鑲黃旗漢軍庚午舉人。三十一年七月任。

鄒應元﹐江蘇金匱人﹐進士。三十二年四月任﹝有傳﹞。

李師敏﹐山東惠民人﹐進士。三十七年四月任。三十九年十月﹐卒於官﹝有傳﹞。

成城﹐浙江仁和人﹐進士﹐海防同知。三十九年十月署。

蔣元樞﹐江蘇常熟舉人。四十年四月任。

萬綿前﹐浙江仁和監生。四十三年六月任。

蘇泰﹐江蘇元和貢生。四十六年十一月任。

劉亨基﹐湖南湘潭舉人﹐海防同知。四十八年正月署。

王右弼﹐山東齊東貢生。四十八年三月任。

劉亨基﹐見上。又於四十八年十一月署。

孫景燧﹐浙江嘉興人﹐進士。四十九年正月任。五十一年十一月二十九日林逆之變遇害。

楊廷理﹐廣西馬平拔貢﹐海防同知。五十一年十二月兼理。

楊紹裘﹐浙江余姚增貢生﹐福防同知。五十二年正月署。

楊廷樺﹐原任臺灣道。五十二年三月補授。是年八月卒於官。

楊廷理﹐見上。五十二年八月署﹐十月實授。

徐夢麟﹐浙江桐鄕監生﹐淡水同知。五十三年四月署。

楊廷理﹐見上。五十三年十月回任。

袁秉義﹐直隸宣化縣人﹐進士﹐淡水同知。五十六年五月署。

楊紹裘﹐見上。五十六年八月任﹝有傳﹞。

淸華﹐滿州藍紅旗人﹐官學生。五十八年七月署。

袁秉義﹐見上。又於五十八年九月署。

遇昌﹐滿州鑲白旗人﹐生員。五十九年三月任。

朱慧昌﹐浙江山陰貢生﹐鹿港同知。五十九年十一月署。

遇昌﹐見上。六十年二月回任。

沈揚﹐浙江仁和優貢。六十年五月任。

楊紹裘﹐見上。嘉慶元年四月代理。

遇昌﹐見上。嘉慶二年二月再任。

吉壽﹐漢軍鑲白旗舉人。四年二月署。

吳逢聖﹐安徽桐城舉人。四年九月任。

慶保﹐滿州黃旗人﹐官學生。七年十一月任。

馬夔陛﹐山東齊河附貢生。十年十月任。

髙叔祥﹐河南鄧州人﹐進士。十一年四月任。七月卒於官。

錢■﹝雨上澍下﹞﹐浙江仁和縣人﹐進士﹐海防同知。十一年八月署。

楊廷理﹐見上。嘉慶十一年十二月復任。

右知府凡五十一人。「舊志」立傳者四人﹐續增者三人。其衛臺揆一傳「舊志」失詳﹐據陳璸碑記攺補。凡七人有傳。

蔣毓英﹐字集公﹐奉天錦州人﹐由官生知泉州府。康熙二十二年臺灣歸命﹐督撫會疏交薦調臺灣。始至﹐見井裏蕭條﹐哀鴻未復﹐躬歷郊原﹐披荊斬棘﹐經界三縣封域﹐相土定賦﹐罷不急之役﹔按撫土番﹐招集流亡﹐咨詢疾苦﹔進父老子弟﹐教以孝悌之義﹔振興文教﹐捐俸創立義學﹐延師課督。任滿﹐遷湖廣鹽驛道。士民重繭詣大中丞告畱。會江右觀察使缺﹐特旨調補﹐百姓立碑紀績﹐於所建書院﹐塑像祀之﹝「舊志」﹞。

靳治揚﹐鑲黃旗人﹐由筆帖式歷漳州府知府。康熙三十四年﹐知臺灣府。抵任﹐蕩滌艸竊﹐招撫土番﹔捐貲修文廟﹔詳免傾陷田課。尢雅意作人﹐番童有未知禮義者﹐立社學延師教之。臺人請祀名宦﹝「舊志」﹞。

衛臺揆﹐號南村﹐山西曲沃人﹐相國文淸公猶子﹐以蔭出仕﹐知漳州府﹐稱廉能。康熙四十年調知臺灣府。臺揆生貴冑﹐而抑遜自持﹐不異寒素。庶務必躬親。夜秉燭治官書﹐漏下不輟。性廉靜﹐歲時屬官或饋尊酒只雞﹐不輕受也。愛民如子﹐甫下車卽革水丁之獘﹐以安流移。嚴禁雜派﹐居臺數年﹐不票取一夫一役。其有豪彊梗法弗化者﹐必痛懲之不少假。四十四年歲饑﹐亟請奏免本年租稅。開辟後﹐民番得所休養者﹐臺揆之力居多。其課士﹐按月召諸生分席講藝﹐親定甲乙焉。秩滿補廣東鹽法道﹐以疾乞歸去﹐而人懷之﹝謝金鑾撰補﹞。

周元文﹐字洛書﹐正黃旗人﹐康熙四十六年﹐由延平府調知臺灣。方正廉潔﹐僉壬畏若神明。置義學田以贍寒士。歲荒﹐詳免租課十之三。一切措置﹐悉本實心﹐臺民至今猶思其徳﹝「舊志」﹞。

鄒應元﹐號兩松﹐江蘇金匱人﹐由進士於乾隆三十二年知臺灣府。正己率屬﹐廉靜無爲。時升平久﹐民不見徳。其明年十月﹐姦民黃教偵營伍廢弛﹐誘羣無賴爲亂﹐南北騷動。應元急請於上憲﹐會營剿捕﹐親率壯役﹐深入內山﹐搜其黨羽﹐謀生番設伏殲其魁。亂平﹐秩滿﹐士民僉赴巡臺禦史吁畱﹐奏準再任三年。及其去也﹐民愈有去後之思焉﹝韓必昌撰傳﹞。

李思敏﹐山東惠民人﹐以進士出身。乾隆三十七年﹐知臺灣府﹐廉明方正﹐有冰心鐵面之風。所到之處﹐苞苴不通﹐姦豪斂迹。營卒有不法者﹐輒按律處治不少縱﹐大帥憚之。在任歲餘﹐以疾卒於官﹝潘振甲撰傳﹞。

楊紹裘﹐號冶堂﹐浙江余姚人﹐由廩貢洊歷海防同知。林爽文之亂﹐知府孫景燧遇害﹐同知楊廷理代理府事﹐募義勇堅守郡城﹔明年正月﹐紹裘奉檄來視府事﹐以廷理深得民心﹐悉賊情﹐一切事宜悉商焉。三月﹐以舊臺灣道楊廷樺爲臺灣府知府﹐畱紹裘協理軍需局。士民語曰﹕『三陽開泰﹐賊不足畏也』。賊平﹐率生番入覲﹐歸授臺灣府知府。紹裘如駕輕就熟﹐與僚屬和衷共濟。每讞獄﹐輒先與兩造申明惇睦任卹之誼﹐然後判其曲直。或笑爲迂﹐不卹也。時匪亂甫平﹐營鎭威權甚張。有營兵橫毆鋪民﹐邑令林昌炎拘治之﹐營卒皆嘩。某遊擊頗恣於公所﹐厲聲言林知縣藐我。紹裘從容笑謝曰﹕某遊擊何弗少商量耶﹖亦知林知縣非遊擊可斥言乎﹖四座皆驚。遊擊爲霽顏﹐事賴以釋。其處置公事多類此。嘗遊海會寺﹐題半日閒亭云﹕『坐看郭外千村雨﹐細啜花前一盞茶』。其畱心民瘼﹐隨處觸發﹐可槪見矣。嗣以丁外艱去。服闋﹐補貴州遵義府知府﹝韓必昌撰傳﹞。

臺灣海防同知

梁爾壽﹐鎭安貢生。康熙二十四年任。二十九年﹐升兵部職方司員外。

齊體物﹐正黃旗人﹐進士。三十年任。

龍光﹐望江人﹐進士。三十六年任。

趙純禧﹐奉天監生。三十八任。

孫元衡﹐江南桐城貢生。四十年任﹝有傳﹞。

洪一棟﹐湖廣應山監生。四十八年任。卒於官﹝有傳。祀名宦﹞。

王禮﹐順天宛平監生。五十八年任﹐六十年臺變被議。

孫魯﹐河南祥符監生。六十年署。

楊毓健﹐湖廣長陽貢生。六十一年任。

王作梅﹐河南河內人﹐己丑進士。雍正二年任﹝有傳﹞。

劉浴﹐直隸棗彊監生。六年署。

尹士俍﹐山東濟寧附監。七年任。十一年﹐升本府知府。

李珍﹐山東諸城貢生。十年任。卒於官。

徐林﹐浙江錢塘貢生。十三年任。

魏素﹐直隸蔚州廩監。乾隆二年任。

郝■﹝雨上﹝氵壬﹞下﹞﹐直隸霸州人﹐甲辰進士。五年任。

方邦基﹐浙江仁和人﹐庚戌進士。七年十一月任﹝有傳﹞。

梁湏梗﹐正白旗漢軍例監。十一年任。

張若霳﹐江南桐城人。十一年七月署。

汪天來﹐江南碭山人﹐澎湖通判。十三年十一月署。

兪唐﹐浙江仁和監生。十四年八月任。

魯鼎梅﹐江西新城人﹐臺灣縣知縣。十五年十二月護任。十六年十月卸事﹐十七年四月再護任。

陳玉友﹐順天文安人﹐臺灣府知府。十六年十二月攝任。

王文昭﹐淳化拔貢。乾隆十七年九月任。

傅爾泰﹐滿洲監生。十九年十一月任。二十年七月﹐攝彰化縣篆﹔十一月回任。二十一年四月﹐攝臺灣縣篆。

宋淸源﹐江南監生。二十三年四月任。四月﹐攝臺灣縣篆。十一月卸事。二十五年六月﹐再攝縣篆。

何愷﹐廣東香山貢生。二十六年三月任。二十七年十月﹐攝臺灣縣篆。卒於官。

余文儀﹐諸曁人﹐臺灣府知府。二十七年十二月攝任。

徐徳峻﹐浙江蘭溪人。丁巳進士。二十八年�月任。

魯楷﹐浙江會稽人。三十一年十一月初一日任。

韓琮﹐通州舉人。三十三年五月二十七日任。

朱景英﹐湖南武陵舉人。三十四年四月二十日任﹝有傳﹞。

成城﹐見上﹐知府。三十七年十二月十五日任。

鄔維肅﹐四十一年四月初九日任。

劉亨基﹐四十三年十月十七日任。

黃啟埏﹐四十八年四月初十日任。

楊廷理﹐見上﹐知府。五十一年八月二十日任。

吳元琪﹐五十二年九月十五日署。

淸華﹐見上﹐巡道。五十三年六月署任﹐五十四年六月實授。

袁秉義﹐直隸宣化府人﹐丙戌進士。五十六年五月署﹐五十八年九月再署。

楊紹裘﹐浙江紹興府余姚縣人。五十六年八月署﹐嘉慶元年四月再署。

遇昌﹐鑲白旗滿洲人。五十九年三月署﹐嘉慶元年四月再署。

沈揚﹐浙江仁和舉人。六十年五月署。

方應恆﹐湖南巴陵監生。嘉慶二年十一月任。

魏堯年﹐順天監生。嘉慶四年十一月署。

延靑雲﹐山西陽城縣貢生。五年二月任。

葉寶書﹐嘉慶七年正月署。

錢■﹝雨上澍下﹞﹐浙江仁和人﹐庚子進士。嘉慶七年六月任。十年軍功﹐候補府加道銜。十一年八月﹐護理府篆。

薛志亮﹐見上﹐知縣。嘉慶十年八月護理。

右同知凡四十九人。「舊志」立傳者四人﹐續增者一人﹐凡五人有傳。

孫元衡﹐字湘南﹐江南桐城人﹐由貢生授四川漢州知州。康熙癸未﹐遷臺灣府同知。性溫厚﹐於物無忤﹐而剛正不屈於權勢。諸不便民者﹐悉除之。會歲旱﹐令商船悉以載米﹐多者重其賞﹐否則有罰﹐於是南北艘雲集﹐臺民得飽而歌。數攝諸縣篆﹐署府符﹐所在有善政。秩滿﹐遷東昌知府。在臺時著有「赤嵌集」﹐深爲王新城所賞﹝「舊志」﹞。

洪一棟﹐字石臣﹐應山人﹐康熙四十八年﹐由監生同知臺灣府﹐革除水口積獘﹐以利商人﹔豁免逃亡丁賦。值荒旱﹐多方設法運米以活饑者﹐臺民咸念不置﹝「舊志」﹞。

王作梅﹐河南河內人﹐己丑進士。雍正二年﹐任侮防同知。時廈門有商船往來澎島﹐與臺灣小船偸運接盤米榖﹐名曰短擺。作梅廉知﹐急捕之﹐並得官弁交通狀﹐舉發治其罪﹐自是接盤之風遂息。提標哨船凡二十餘艘﹐絡繹來臺貿易﹐號爲自備哨﹐凡出入海口﹐不由查驗。作梅詳請禁革。其它客頭勾引偸渡﹐久成錮獘﹐作梅密擒首惡詹望﹑黃老二人痛懲之﹐積習爲攺。其勇於有爲如此。至於律己愛民﹐臺之士民至今猶傳頌不衰云﹝「府誌」﹞。

方邦基﹐字樂只﹐號松亭﹐杭州仁和人﹐雍正庚戌進士﹐保舉來閩﹐署閩淸邑篆﹐補沙縣令。踰年調知鳳山縣﹐請減重賦﹐免浮糧﹐民番感之。有貧不能娶者﹐妻母欲令其女攺適﹐訟於縣﹐爲擇吉捐資﹐相其夫往迎之﹐遂得完娶。又有民婦被祟﹐卽暮見形如人似犬﹐闔室騷擾﹐莫可柰何。卽爲齋戒牒告城隍﹐忽雷震﹑怪走入地﹐掘之得猴子髑髏﹐有血濡縷﹐怪遂絕。丁艱歸﹐服闋至閩﹐署理事廳務﹐尋補臺防同知﹐革陋規﹐嚴禁坐口書役需索。凡商船貨足﹐無論早晚﹐隨時驗放﹐俾得順風水之便。船戶行家﹐肖像頂祝。有習水積匪﹐常入海竊斷商船椗索﹐訪緝而痛懲之﹐獲慣賊下獄禁錮﹐民得安枕。秩滿升署知府﹐收放糧餉﹐分毫不染。歲戊辰﹐泉﹑漳米貴﹐督憲諭令商船照例帶米六十石外﹐倍帶六十石。時臺郡荒旱﹐與內地同﹐米石銀三兩﹐輿情洶洶﹐因斟酌詳請﹐每船陰聽多帶數十石﹐俾內地得以接濟﹐臺郡不至騷動﹐督憲韙之。邑署湫隘﹐前令七人﹐或解職﹐或病故﹐無一秩滿者﹐建除家謂爲凶宅﹐因念長令數易﹐非百姓福﹐首捐百金攺建之。攝道篆﹐軍工船料﹐槪照定價發買﹐不假手吏胥﹐扣克積獘一淸。庚午夏﹐題請實授知府。奉旨送部引見。八月渡海遭颶﹐舟覆於福淸之南日。事聞﹐予卹﹐贈朝議大夫﹑布政使司參議﹐賜賜祭葬﹝「舊志」﹞。

朱景英﹐字幼芝﹐號研北﹐湖南武陵人﹐鄕舉第一﹐乾隆三十四年同知臺灣府。天懷爽朗﹐气度雍容。其敷政寧人﹐皆行所無事﹐無一毫矯彊態。生平雅愛文學士。士有通十三經者﹐旣親加獎賞﹐復先容於學道憲而拔之﹐不引嫌自避。人亦不以越爼相疑。

公餘之暇﹐圖籍紛披﹐以博雅自喜。善八分書﹐蒼勁入古。所著有「畬經堂詩集」﹑「海東札記」﹝洪禧撰傳﹞。

臺灣府經歷

林起元﹐江南上元人。

方逢月﹐浙江桐鄕人。

王道宏﹐江南上元人。

尹復﹐浙江山陰人。

孫琰﹐順天宛平人。

汪元任﹐湖廣京山人。

張天銓﹐浙江山陰人。

陶宣﹐順天宛平人。

王士勷﹐湖廣武陵人。

左懋源﹐順天大興吏員。康熙六十年任。

褚天緯﹐江南吳江吏員。雍正七年任。十年離任。

郭士謙﹐江南旌徳供事。十一年任。

王嗣彥﹐順天宛平吏員。十三年任。

朱士顯﹐浙江蕭山監生。乾隆四年任。

金文英﹐直隸通州吏員。七年任。

葛舜有﹐順天大興生員。十一年任。以憂去。

王如璋﹐江西廬陵監生。十五年任。

郝敬修﹐山東髙密監生。十六年六月任。

包瀜﹐順天大興吏員﹐鹿仔港巡檢。十六年二月署。

曹煜﹐江蘇吏員﹐新港巡檢。十六年署。

吳克成﹐浙江山陰供事﹐下淡水巡檢。十九年二月署。

沈鈺﹐浙江仁和供事。十九年八月任。

耳孔木﹐浙江供事﹐臺灣縣典史。二十年署。

宓宏謨﹐浙江慈溪吏員。二十年任。

吳綋﹐順天大興人﹐臺灣縣典史。二十年正月署。

裘建功﹐順天宛平供事。二十六年三月任。

孫玉書﹐浙江蕭山人。乾隆二十九年五月任。

汪朝棟﹐安徽歙縣人。三十二年十一月任。

王執禮﹐浙江仁和人。三十四年二月在。

謝洪光﹐廣東徳慶州監生。三十七年六月任。

葉起蛟﹐仁和吏員。四十七年七月任。

張東馨﹐會稽吏員。四十三年十月任。

嚴榕照﹐常熟監生。四十七年正月任。

羅倫﹐安嶽縣監生。五十一年六月任。

周書鳳﹐仁和監生。五十三年八月局員署﹐五十六年二月再署。

朱瀾﹐仁和議敍。五十四年四月任。

魯岱﹐江南當塗供事。五十七年十月署。

李傳椿﹐巡檢署。

李棟。

曹徳裕﹐五十九年署。

彭思本﹐山陰供事﹐議敍。六十年五月任。

陳塤﹐歷城人﹐考職正八品。嘉慶元年六月署﹐九月實授。

張力恕。

任元■﹝與上土下﹞﹐四年三月署。

包徳墉﹐鄞縣人﹐吏員。四年五月任。五年二月﹐奉委代理澎通判﹔六年七月回任。

翟灝﹐淄川增貢生。五年四月署。

蘇鴻﹐羅漢門巡檢署。

李雲龍﹐昌平吏員﹐考職。八年正月任。

袁錫山﹐新蔡監生。十一年七月署。

論曰﹕有治地之政﹐有治民之政﹔復有刑以輔之﹐以威其遊惰不率教之民﹔立政之大端盡是矣。夫謂遊惰不率教之民﹐無過什伯之一﹑二﹐此其常也。以常而論﹐則臺灣𨿽皆中土之民﹔然其來旣久﹐農服先疇﹐賈有世業﹔有田可耕﹐有貨可貿﹐室家旣寧﹐邱墓在是﹐卽土著也。惟弔玆疇於我政人得罪﹐爲治者奚難焉。乃姦宄徧藏﹐叛亂時作﹐動輒醜類以千萬計者﹐彼服賈藝黍稷者爲之嶼﹖然則遊民四集﹐戶口無稽﹐則治民之術蓋難。指內山爲可墾﹐則慮與番民爭﹔以內山爲不可墾﹐則貪利者懷潛滋暗長之心﹐復羣趨焉﹐猶其賢者也。謂是重洋隔險﹐天下以爲逋逃藪﹐抑懷姦黠﹑圖非分之獲者﹐日增月益﹐而海禁無功﹐遂客非令﹐則治地之術爲難。徒使守土者聚不知誰何之民蒙其害﹐而忘其非吾之責。鄕士夫聚計無復之之民﹐日與居而不知其爲身家之禍。是故志所及書者﹐不足當百里才之一盼﹐志所不及書者﹐倘置之不論﹐將使龔遂無所施其能﹐文翁無以興其化﹐何以體聖王四海一家之旨哉﹖

卷三

學志

學宮崇祀泮額藏書祭器書院學田社學教官選舉封贈世襲行誼﹝文學附﹞軍功列女坊表耆耇

昔孔氏之籌民也﹐先富後教﹔謂衣食足而禮義可興也。臺灣土衍沃﹐而民皆浮寄雜處﹐故不以不富爲憂﹐而常以不教爲急。「周官」﹕『國中自比長以及鄕大夫﹑野自鄰長以至遂師﹐皆教官也』。學也者﹐學所以爲人之事也﹔則無貴賤智愚﹐皆率由乎教之內。假使教官之所以教﹑弟子之所以學﹐僅在能文章博取科名而已﹐則學宮之所崇而祀者可不必孔﹑顏﹑思﹑孟之徒﹐而士之處者可以不責爲四民之首。及其仕也﹐可以不知修己治人之術﹐舉凡行誼不必錄﹑忠孝節烈不必紀﹐書其科第文章而可矣。今國家聲教覃敷﹐無遠弗曁﹔𨿽在海嶠﹐學校之設且百餘年。爲教官者﹐尙能本身教爲言教﹐以端風化之原歟﹖抑果有之﹐而能行其志無窒於施歟﹖書其事略﹐俾後之論世者有考焉。述學志第三。

學宮

崇祀

泮額

藏書

祭器

書院

學田

社學

教官

選舉

封贈

世襲

行誼﹝文學附﹞

軍功

列女

坊表

耆耇

學宮

府儒學﹕在寧南坊﹐南向。康熙二十四年巡道周昌﹑知府蔣毓英建﹝因鄭氏舊學址﹞。中爲先師廟﹐東西設兩廡﹐南爲廟門﹐爲靈星門﹐其北爲啟聖祠。三十八年﹐巡道王之麟修。明年﹐建明倫堂於廟東﹝有記﹐見「藝文」﹞。五十一年﹐巡道陳璸修。於啟聖祠左右﹐分建六齋﹐曰六徳齋。祠下左爲名宦祠﹐右爲鄕賢祠。二祠之南又分建六齊﹐曰六行齋。正殿東廡下置獻官齋宿房﹐西廡下爲藏器庫。廟門左右置文昌祠﹑土地祠。其外東西二門﹐曰禮門﹐曰義路。禮門外立大成坊。又於明倫堂之前﹐分立六藝齋。堂後建三楹﹐爲教官廨捨﹝有記﹐見「藝文」﹞。冬﹐建朱子祠於明倫堂之東。祠前左右置齋捨﹝凡六間﹞﹐前建門樓。明年﹐復建文昌閣於明倫堂後﹝並有記﹐見「藝文」﹞。五十二年﹐於廟門外鑿泮池﹐創官廳於其左。五十七年﹐知府王珍徙泮池於靈星門外﹝貢生李欽文記﹞。五十八年﹐巡道梁文煊復修正殿﹝總戎李日煜記﹞。雍正元年﹐詔以啟聖祠爲崇聖祠。乾隆十年﹐巡道莊年修﹝知府褚祿記﹞。十四年﹐廩生侯世輝等捐貲請大修﹐凡諸規制多所攺葺。於是攺六徳齋爲典籍庫﹐徙名宦鄕賢祠於廟門之外﹐攺六行齋爲禮器庫﹐樂器庫。崇聖殿下統爲廊﹐以達於東西廡。又於義路門外﹐增建大成坊。又左右新建泮宮坊﹐葺明倫堂兩廊齋捨﹐以其左爲土地祠﹝卽六藝齋﹞。於朱子祠增捲廊﹐於文昌閣易以石柱﹐於官廳增露亭﹐於文昌閣後築訓導官舍﹐並鑄造祭器﹑樂器焉﹝禦史楊開鼎記﹞。四十二年﹐知府蔣元樞捐貲修。初﹐臺屬佐雜公廨﹐居文廟西垣之外﹔至是﹐蔣公以教官廨捨甚狹﹐乃捐貲爲佐雜別營公廨﹐以西垣外址建學署。自北而南凡四進﹐以北二進爲教授署﹑極南一進爲訓導署﹑中一進爲會見諸生公所﹔東畔通殿廡﹐西畔一帶皆有護厝。設宅門二﹐一正西﹑一西南﹝今護厝與宅門俱圮﹞。嘉慶二年﹐徙土地祠於官廳右側。八年﹐舉人郭紹芳鳩眾重修﹐新朱子祠。其祠前六藝齋傾圮不復治﹐於時始淸學地泮池圍墻外﹐自北而南長八十四丈五尺﹑自東至西廣二十七丈五尺﹐立界碑焉。

論曰﹕學宮之設也﹐非以明祀事也﹐所以育才興賢﹐道在收其方之秀良而教之﹐學成則祀先聖先師於中﹐行釋奠﹑釋菜之禮﹐示羣弟子以師表﹐使有所景慕衿式焉﹔釋奠﹑釋菜﹐禮之略者。古者士之見師﹐以菜爲贄﹐故始入學者﹐行釋菜禮﹔四時之祭﹐則爲釋奠。釋奠﹑釋菜﹐皆爲士之來學者行之也。「小戴記」曰﹕『天子視學﹐命有司行事﹐祭先聖先師焉』。又曰﹕『祀先賢於西學﹐所以教諸侯之徳』。陳祥道曰﹕『祭先聖先師﹐卽所謂祀先賢於西學也﹐所謂祭於瞽宗者是也』。大戴﹑小戴﹑陸佃﹑陳祥道之徒﹐有五學﹑四學﹑三學之說﹐要其祭先聖先師﹐則在瞽宗無疑也。瞽宗﹐卽西學也。又曰﹕『樂正崇四術立四教﹐順先王詩書禮樂以造士。春秋教以禮樂﹐冬夏教以詩書』。又曰﹕『春習禮﹐執禮者詔之。冬讀書﹐典書者詔之。禮在瞽宗﹐書在上庠。然則瞽宗𨿽祀先師﹐猶爲學者肄業之所﹐故不曰廟而曰學。臺灣本富庶之邦﹐人多輕財而好義﹔管子所謂倉廩實而知禮節﹐衣食足而知榮辱者﹐教易施也。自觀察周公始立夫子廟﹐而海康陳中丞因而立學﹐乃於崇聖殿之左右立十二齋﹐曰六徳﹑六行。戒之曰﹕『非文學而兼徳行者﹐不得寓也』。又建六藝齋﹐分列於明倫堂之下。又於朱子祠前置六齋﹐則弟子之所常居矣。蓋以內十二齋邇於聖殿﹐故非忠信純實﹑品行可觀者﹐不得入焉。此其輕重去取之分﹑徳行道藝之別﹐所以鼓厲作興於弟子者﹐觀感昭然。蓋海康之所以教於始者﹐有如此也。厥後從事學宮者﹐繼起增修﹐規模日拓﹐於戲盛矣﹗然觀其時之所爲﹐若不知其所以然者。侯世輝之請修﹐義舉最盛﹐而十二齋以廢﹐癸亥復修﹐則並外十二齋而不治焉。則揆諸國家所以立學之意﹐與海康之所以有待於臺灣者﹐其旨猶晦也。當海康之立學也﹐時方艸創﹐貲出官捐而不及民﹐其勢較難於後起﹔問其時﹐庠序中有如侯世輝﹑蔡壯器﹑陳朝璽之賢者乎﹖曰未也。而海康猶殷然望之﹐謂臺灣之人必可教也。向使本海康立齋之意﹐明徳行道藝之旨﹐以風勵此邦之人﹐安見居是齋者之不彬彬也。

夫人苟不好善﹐則見財必爭﹐惟利是視而已。乃當事者勸捐修學﹐則出貲者盈千累萬﹐以應當事者勸學興賢﹐有齋捨以處之﹑有徳行道藝以導之﹐謂必無一來者﹐有是理乎﹖豈爲師者不求其所以教﹐爲弟子者不知其所以學﹐遂使齋寮幾於虛設。且不曰今𨿽不能﹐猶云有待﹔乃取昔賢立法之意﹐日就消磨﹐則𨿽夫子之殿宇巋然﹐是廟焉而祀其先師﹐非學焉而事其師也。昔歐陽公爲李寬作「吉州學記」曰﹕『李侯治吉﹐敏而有方。其作學也﹐吉之士率其私錢一百五十萬﹐以助用人之力。積二萬二千工﹐而人不以爲勞。其良材堅甓之用﹐凡二十二萬三千五百﹐而人不以爲多。學有堂筵齋講﹐有藏書之閣﹐有賓客之位﹐有遊息之亭﹐嚴嚴翼翼﹐壯偉宏耀﹐而人不以爲侈。旣成而來學者常三百餘人』。蓋古人所謂學者類如此也。又其作「榖城縣夫子廟碑記」云﹕『隋唐之際﹐天下州縣皆立學﹐置學官生員﹐而釋奠之禮遂著爲令。其後州縣學廢﹐而釋奠之禮﹐吏以其著令﹐故得不廢。學廢矣﹐無所從祭﹐則立廟而祭之』。夫先師之祭於學也﹐自古爲昭。立廟以祭﹐而無謂學者﹐則曰學廢。歐公嘗言之矣。今考臺灣舊志﹐海康陳公嘗建二十四齋於郡學﹐則臺郡之學固不廢也夫。

縣儒學﹕在東安坊﹐南向。康熙二十三年﹐知縣沈朝聘創立先師廟。左右兩廡﹐前爲廟門﹑照墻﹐護以欄柵。其北爲啟聖祠。二十九年﹐知縣王兆升修。四十二年﹐知縣陳璸建明倫堂於廟西﹝記見「藝文」﹞﹐復捐俸修廟﹔四十四年﹐知縣王仕俊成之。四十八年﹐縣令張宏始創學廨於明倫堂後。明年﹐舊令陳璸來爲巡道﹐以啟聖祠方向與正殿相左﹐乃攺建啟聖殿﹐以其左右夾室爲名宦鄕賢祠﹝記見「藝文」﹞﹔縣令兪兆嶽﹑教諭鄭長濟鑿泮池。五十九年﹐同知攝縣事王禮修門墻。雍正元年﹐知縣周鍾瑄重葺正殿﹐奉詔攺啟聖祠爲崇聖祠﹝禦史黃叔璥記﹞。是年﹐立忠義祠於廟門左。十二年﹐貢生陳應魁建靈星門於泮池南﹐立土地祠於廟門右。乾隆八年﹐諸生張元華等修崇聖祠﹝禦史熊學鵬記﹞。十五年﹐廩生侯世輝等捐貲新正殿﹐修廟門左忠義祠﹐攺門右土地祠爲孝悌祠﹝禦史梅開鼎記﹞﹐建學廨於崇聖祠後﹐爲訓導宅。四十年﹐舉人陳名標﹑州同知陳朝樞﹝卽朝梁﹞等醵貲請大修。時有楊方氏者﹐願割屋地捐充﹔於是學宮拓其西畔﹐乃議攺建焉。以舊明倫堂學廨址合楊家屋地﹐建正殿及東西兩廡﹝今東廡及殿側東廊﹐皆舊明倫堂學廨址。自殿中以西至西廡以外﹐皆楊家地﹞。前爲大成門﹐左爲忠義祠﹐右爲忠義孝悌祠﹔又前爲靈星門﹐門外爲泮池。正殿之北爲崇聖祠﹐又北爲文昌祠。殿側兩廊﹐左爲禮器庫﹑典籍庫﹐右爲樂器庫。攺舊正殿址爲今明倫堂﹔以舊崇聖祠址攺建教諭宅﹐接於訓導舊宅之前﹝俱一廳二房﹐西畔通文廟。東畔護厝十二間俱西向﹐前六間屬教諭宅﹑後六間屬訓導宅﹞。明倫堂下東廂爲碑亭﹝南北廂房二間﹞。大門左爲土地祠。知府蔣元樞捐貲續成之﹐並制禮樂器焉﹝記見「藝文」﹞。五十八年﹐教諭黏繼任修明倫堂及兩廡樂器庫。嘉慶九年﹐知縣薛志亮﹑教諭鄭兼才率諸紳士捐修﹔費不足﹐林朝英獨任之。於是正殿增髙二尺有奇﹐廣露臺左右各四尺﹐護以石欄。以崇聖祠左爲忠義孝悌祠﹐以廟門左右爲名宦鄕賢祠﹔制正殿神龕長案﹐工致有加。殿廡周圍攺用石柱﹐凡四十二枝﹝西廡內有楊家舊井﹐水甚甘﹐興修時﹐工人賴之﹔故不廢﹐仍揜蓋焉﹞。立節孝祠於文昌祠之右﹝舊在諸羅崎頂﹐今頹廢﹞﹐舊奉知府蔣元樞牌位﹐在文昌之左。新明倫堂及署大門土地祠﹔買民屋拓廟前地﹐廣泮宮前墻丈有六尺﹐置宰牲亭﹐修祭器。朝英復捐置南路租百二十石﹐以充香燈之費。舊界泮池墻外﹐自北而南長七丈五尺﹔十二年張姓於界外捐充加長八丈。自東至西合新舊界﹐凡廣十六丈五尺﹝嘉義學教諭謝金鑾記﹐見「藝文」﹞。二十五年﹐邑歲貢吳春芳等再捐修正殿。

崇祀

大成殿正殿﹕至聖先師孔子神位﹐正中南向。

東配﹕復聖顏子﹑述聖子思子。

西配﹕宗聖曾子﹑亞聖孟子。

東六哲﹕先賢閔子名損﹑先賢冉子名雍﹑先賢端木子名賜﹑先賢仲子名由﹑先賢卜子名商﹑先賢有子名若﹝乾隆三年自東廡升﹞。

西六哲﹕先賢冉子名耕﹑先賢宰子名予﹑先賢冉子名求﹑先賢言子名偃﹑先賢顓孫子名師﹑先賢朱子名熹﹝康熙五十一年自西廡升﹞。

東廡﹕先賢蘧瑗﹑先賢澹臺滅明﹑先賢原憲﹑先賢南宮適﹑先賢商瞿﹑先賢漆雕開﹑先賢司馬耕﹑先賢梁鱣﹑先賢冉孺﹑先賢伯虔﹑先賢冉季﹑先賢漆雕徒父﹑先賢漆雕哆﹑先賢公西赤﹑先賢任不齊﹑先賢公良孺﹑先賢公肩定﹑先賢鄔單﹑先賢罕父黑﹑先賢榮旗﹑先賢左人郢﹑先賢鄭國﹑先賢原亢﹑先賢廉潔﹑先賢叔仲會﹑先賢公西輿如﹑先賢邽巽﹑先賢陳亢﹑先賢琴張﹑先賢步叔乘﹑先賢秦非﹑先賢顏噲﹑先賢顏何﹑先賢縣亶﹑先賢樂正克﹑先賢萬章﹑先賢周惇頤﹑先賢程顥﹑先賢邵雍﹑先儒公羊髙﹑先儒伏勝﹑先儒董仲舒﹑先儒後蒼﹑先儒杜子春﹑先儒諸葛亮﹑先儒王通﹑先儒陸贄﹝道光七年從祀﹞﹑先儒範仲淹﹑先儒歐陽修﹑先儒楊時﹑先儒羅從彥﹑先儒李侗﹑先儒呂祖謙﹑先儒蔡沈﹑先儒陳淳﹑先儒魏了翁﹑先儒王柏﹑先儒趙復﹑先儒許謙﹑先儒吳澄﹑先儒胡居仁﹑先儒王守仁﹑先儒羅欽順﹑先儒黃道周﹝道光五年從祀﹞﹑先儒湯斌﹝道光二年從祀﹞。

西廡﹕先賢林放﹑先賢宓不齊﹑先賢公冶長﹑先賢公晢哀﹑先賢髙柴﹑先賢樊須﹑先賢商澤﹑先賢巫馬施﹑先賢顏辛﹑先賢曹卹﹑先賢公孫龍﹑先賢秦商﹑先賢顏髙﹑先賢壤駟赤﹑先賢石作蜀﹑先賢公夏首﹑先賢後處﹑先賢奚容蒧﹑先賢顏祖﹑先賢句井疆﹑先賢秦祖﹑先賢縣成﹑先賢公祖句玆﹑先賢燕伋﹑先賢樂欬﹑先賢狄黑﹑先賢孔忠﹑先賢公西蒧﹑先賢顏之僕﹑先賢施之常﹑先賢申棖﹑先賢左邱明﹑先賢秦冉﹑先賢牧皮﹑先賢公都子﹑先賢公孫丑﹑先賢張載﹑先賢程頤﹑先儒榖梁赤﹑先儒髙堂生﹑先儒孔安國﹑先儒毛萇﹑先儒鄭康成﹑先儒範寧﹑先儒韓愈﹑先儒胡瑗﹑先儒司馬光﹑先儒尹焞﹑先儒胡安國﹑先儒張栻﹑先儒陸九淵﹑先儒黃幹﹑先儒眞徳秀﹑先儒何基﹑先儒陳澔﹑先儒金履祥﹑先儒許衡﹑先儒薛瑄﹑先儒陳獻章﹑先儒蔡淸﹑先儒呂坤﹝道光六年從祀﹞﹑先儒劉宗周﹝道光二年從祀﹞﹑先儒陸隴其。

崇聖祠正殿﹕肇聖王木金父﹑裕聖王祈父﹑詒聖王防叔﹑昌聖王伯夏﹑啟聖王叔梁紇。

東配﹕先賢顏無繇﹑先賢孔鯉。

西配﹕先賢曾點﹑先賢孟孫氏。

東廡﹕先儒周輔成﹑先儒程珦﹑先儒蔡元定。

西廡先儒張迪﹑先儒朱松。

以上四員﹐舊志沿誤﹐道光六年﹐教諭李開稟請道憲孔批飭遵依禮部則例正定。

五子祠﹕一在海東書院﹑一在崇文書院。祀宋先賢濂溪周子﹑明道程子﹑伊川程子﹑橫渠張子﹑考亭朱子。初﹐崇文書院特祀朱子﹐南湖書院有五子祠﹐尋廢﹝詳見「古迹」﹞。乾隆五十五年﹐知府楊廷理奉主祀於崇文焉。

朱子祠﹕在府學宮內明倫堂東﹝見上﹞。祀宋先賢徽國文正公。康熙五十一年﹐巡道陳璸置田二十八甲一分﹝在南路■﹝魚逮﹞港莊﹞﹐歲收租谷一百六十八石六斗。﹝「舊志」載﹕定例每年祠內香燈用榖十石﹐春秋二祭各用榖二十石﹐誕辰﹑忌辰各用榖五石。祠內肄業優生四人﹐每人給榖二十石。以上凡開除榖一百四十石外﹐遞年尙存榖二十八石六斗爲修理祠宇之用﹞。

府學名宦祠﹕在大成門之左﹝見上﹞。祀太子少保兵部尙書福建總督範承謨﹑太子少保兵部尙書福建總督姚啟聖﹑太子少保靖海將軍靖海侯福建水師提督施瑯﹑江西觀察使前臺灣知府蔣毓英﹑廣東分巡肇髙廉羅道前臺灣府知府靳治揚﹑福建巡撫贈禮部尙書前分巡臺廈道臺灣縣知縣陳璸﹑臺灣府海防同知洪一棟﹑福建水師提督施世驃﹑南澳鎭總兵官藍廷珍﹑分巡臺廈道陳大輦凡十人。

縣學名宦祠﹕舊在崇聖祠左﹝見上﹞。祀闕﹐尋復廢。嘉慶十二年﹐教諭鄭兼才董修學宮﹐始復建於大成門之左﹝詳見後﹞。

府學鄕賢祠﹕在大成門之右﹝見上。「舊志」云﹕祀闕﹞。

縣學鄕賢祠﹕舊在崇聖祠右﹝見上﹞。祀闕﹐尋復廢。嘉慶十二年﹐始復建於大成門之右﹝詳見後﹞。

按縣學名宦﹑鄕賢二祠﹐於嘉慶十二年據報續采入志﹐始據呈牒縣﹐請祀名宦祠八人﹑鄕賢祠一人﹝詳見後﹞。時紳士擬上憲必允縣詳﹐志局甫撤﹐預奉牌位入祠﹐實未據呈咨部。竊查名宧祠之祀與鄕賢祠事同一例﹐郡邑鄕賢祠只祀本郡本邑﹐不泛及他郡邑﹐則郡邑名宦祠亦只祀仕郡邑之官﹐不能槪祀駐省大吏。駐省大吏祀省垣名宦祠﹐其地爲列憲親臨﹐文廟春秋二祭及朔望行香皆列憲主之。若外郡非列憲親臨﹐則惟祀駐郡道府及佐貳等名宦。至外郡附郭邑𨿽同一城﹐然駐郡之道府﹐朔望及二丁行禮﹐皆郡學文廟﹐不於縣學﹐則縣學名宦祠亦必有限制﹐庶與西偏鄕賢祠專祀一邑者﹐廣狹不至大相懸。玆查原任福建巡撫前臺灣令陳璸﹐應補祀縣學名宦祠爲正祀﹐原任知縣沈朝聘﹑兪兆嶽﹑周鍾瑄𨿽請祀﹐未咨部﹐應爲附祀。又未咨部之巡臺禦史林天木﹑巡道奇寵格﹑知府衛臺揆﹑同知方邦基﹑王作梅﹐應由縣學移附府學名宦祠﹔祀縣學鄕賢祠之懷慶府知府王鳳來均未咨部﹐亦應列爲附祀。再府學名宦祠祀總督姚啟聖﹑靖海侯施瑯二人﹐皆開臺功臣﹐故並祀。至朱一貴案祀水師提督施世鏢﹑南澳鎭總兵藍廷珍﹐而總督覺羅滿保實同平臺亂﹐恢復有功﹐祠中並祀。乃總督範承謨﹐系耿逆時死節﹐省垣有專祠並祀名宦﹐無涉臺灣事﹐宜攺祀覺羅滿保﹐尢合報功之典。道光元年教諭鄭兼才﹑訓導王承緯分別詳準﹐並移府學查辦﹐續載於此﹐俾後人得詳考且補其所未備焉。

忠義孝悌祠﹕舊在縣儒學大成門右﹝見上﹐府學闕﹞。嘉慶十二年﹐攺設於崇聖祠左。原祀贈儒林郎侯瑞珍﹑候補州同知楊志申﹝詳見後﹞。道光元年﹐移於文昌祠左。

忠義祠﹕舊在縣儒學大成門之左﹝見上﹞。祀殉難﹝康熙六十年臺變﹞臺灣鎭總兵官歐陽凱﹑臺協水師副將許云﹑鎭標左營遊擊孫文元﹑水師左營遊擊遊崇功﹑左營守備胡忠義﹑中營千總蔣子龍﹑水師中營千總林文煌﹑右營千總趙奇奉﹑中營把總石琳曁文煌之弟文申凡十二人﹝謹按此祠之建﹐在雍正元年﹐知縣周鐘瑄修學宮而立祀者。其時朱一貴伏誅﹐臺亂甫平。之數公者﹐捐軀赴難﹐其大節在人耳目﹐不立祠以祀之﹐何以湣忠而風俗也。當兵燹之餘﹐諸制未備﹐無專祠﹐故以廁於大成門之側﹐蓋欲槪數公於名宦﹐則其節弗彰﹐復不可以入於忠義孝悌之祠﹐以與本邑之士夫爲比﹐故別題曰忠義。考其時﹐朱逆煽氛﹐守土文臣﹐率其屬棄城而走者紛紛也。傳曰﹕謀人之軍﹐師敗則死之﹐謀人之邦﹐邑危則亡之。又曰﹕志士仁人﹐無求生以害仁。之數公者﹐可以無愧矣。寓諸學﹐殆憤時立教而先其所急者歟。今昭忠之祀﹐有詔特立專祠﹐則數公之主必奉享於昭忠祠者﹐又爲一定之理也﹞。嘉慶十二年﹐攺設於崇聖祠右。道光元年﹐移祀昭忠祠﹝詳見第二本「壇廟」﹞。

節孝祠﹕舊在東安坊諸羅崎頂。乾隆十六年﹐廩生侯世輝嘗捐資修之。尋復廢。嘉慶十二年﹐攺設於縣學文昌祠右。舊祀旌表節婦烈女凡十五人﹐詳見「列女」傳﹝舊主脫略弗備﹐甚有但書某氏而亡其夫家之姓者﹕教諭鄭兼才令攺題焉﹐而補其闕祀者﹞。

舊志﹕雍正二年諭﹐『旌表節義﹐給銀建坊﹐民間往往視爲具文﹐未嘗建立﹐恐日久仍至泯沒﹐不能使民間有所觀感﹐著於學宮內建忠義孝悌祠一所﹐立石碑一通。於學宮附近處購買基址﹐建節孝祠一所﹐立大牌坊一座。其石碑牌坊將前後忠孝節義之人俱標姓氏於其上。已故者則設牌位於祠中﹐春秋祭祀﹐以闡幽光﹐而垂永久。其動用銀兩﹐造冊報部﹐欽此』﹗仰惟世宗皇帝禦極之初﹐首重倫常﹑崇教化﹐絲綸所沛﹐於忠孝節義﹐三致意焉。爲其有關於世道人心也。由是海隅義烈咸沐殊榮﹐唐李習之碑髙烈女云﹕『賞一女子而天下勸』﹐斯固王化之大端矣。考定制﹐節孝者祀之弗及烈婦﹐而邑祠所祀烈婦較多﹐則推恩於常格以外也。夫婦人守志從一而終﹐理之正也。身遭彊暴﹐捐軀全節﹐變而不失其正也。若舅姑無恙﹐嗣續宜圖﹐乃慷慨一決﹐從夫九原﹐此賢智之過矣。故凡守志者﹐當思爲節婦﹐生則有褒旌之榮﹐沒則有祠祀之典﹐而節婦之家﹐尢當開導勸諭﹐俾知一死之未足塞責﹐庶無負朝廷建祠勵俗之至意乎。

按節孝入祠﹐例由旌表。卽或子孫無力請旌﹐亦必視其節烈尢著﹐歷久愈彰﹐方得憑公入祀﹐名宦鄕賢皆然﹐不能因志中有傳﹐便可通行入祀。舊志載節烈三十一人﹐入祀十六人﹐內旌表者七人。陳越琪妻黃氏﹑侯孟富妻劉氏﹑林妙妻侯氏﹑庠生李時燦妻黃氏﹑烈女呂氏諧娘﹑曾國妻郭氏﹑魯定妻袁氏﹝二名據府誌﹞。雍正五年呈報入祀者六人﹐辜湯純妻林氏﹑洪之廷妻張氏﹑楊茂仁妻余氏﹑鄭斌升妻陳氏﹑李宋妻趙氏﹐吳使妻紀氏。兼祀鳳山節孝祠一人﹐王尋妻阮氏﹐本傳各注明入祀。以上皆合例爲正祀。其未注明入祀者﹐王晉光未婚妻吳氏﹐張金生妻蔡氏﹐應仍舊與上十四人合祀。又謝燦妻鄭氏﹑僞天興州所旌李余氏﹐新舊志俱未見﹐府誌祠祀內有餘氏預娘者﹐但未系夫姓﹐列傳又未載有預娘者﹐無可查據。嘉慶十二年修志﹐續采二十九人﹐惟沈耀汶妻蕭氏旌表及二十四年請旌薛邦揚妻陳氏暖娘﹐均應列正祀。其未經題旌﹐先制牌入祀者十九人﹐徐光廷妻董氏﹑陳應祖妻蘇氏﹑王廷樞妻曾氏﹑戴誠實妻吳氏﹑李元恩妻鄭氏﹑陳開興妻許氏﹑沈元美妻陳氏﹑黃信妻陳氏﹑蔡國定妻吳氏﹑蔡全英妻陳氏﹑蔡爲妻潘氏﹑黃圭璋妻石氏﹑劉國傅妻韓氏﹑郭啟妻張氏﹑曾習耀妻洪氏﹑韓士貴妻曾氏﹑邵啟明妻陳氏﹑黃天妻邵氏﹑吳炳才妻潘氏﹐皆志局撤後﹐紳士未查例奉入﹐應另座附祀節孝祠廳左﹐俟請旌後﹐移祀正座。至潘友徳妻朱氏﹐向未呈報志局﹐徐茂榛妻吳氏﹐𨿽呈報﹐查歿時二十八歲﹐守節﹐僅十一年未合例。二傳系添入﹐與無可考之李余氏﹐另座附祀廳右﹐俟後公論再定。謝燦妻鄭氏傳列外編遺事﹐𨿽未便本朝所旌合祀﹐而綱常爲萬古所系﹐亦應於廳右附祀。道光元年﹐教諭鄭兼才續訂﹐乃與訓導王承緯詳憲辦理﹐俾免淆亂﹐以昭愼重。

右自名宦﹑鄕賢﹑忠義孝悌﹑節孝凡四祠者﹐計府﹑縣二學或闕而弗立﹑或初立而後復廢﹑或立焉而祀闕。蓋制以久而漸備﹐闕祀者﹐當得其人以實之﹐固有待也。嘉慶十二年﹑知縣薛志亮﹑教諭鄭兼才旣修學宮﹑纂邑志﹐乃核名實﹐僉詢於邑士大夫﹐咸稱前巡臺禦史林天木﹑分巡臺灣道奇寵格﹑臺灣府知以衛臺揆﹑臺防同知方邦基﹑王作梅﹑臺灣縣知縣沈朝聘﹑兪兆嶽﹑周鍾瑄八人者﹐宜補祀名宦祠﹐本邑貢生任河南懷慶府知府王鳳來﹐宜入祀鄕賢祠﹐故守備武生鄭其仁﹑廩生薛邦揚﹑武生許鴻三人者﹐宜補祀忠義孝悌祠﹐名實符而人心愜也。於是眾僉詞於學﹐學以牒諸邑宰﹐邑宰以以聞諸憲司﹐徧達焉﹔而舊忠義祠所祀殉難十二人﹐宜移祀昭忠祠﹐以章國典﹐亦附以請。未獲報﹐而志亮﹑兼才皆以擢去﹐例當待之新任﹐以終未竟之緒﹐錄其詞牒存焉。

附錄﹕舉人潘振甲﹑洪禧﹑郭紹芳﹑拔貢生黃汝濟﹑歲貢生遊化﹑韓必昌等僉詞云﹕『竊惟南國循行﹐民人每思召伯﹔北海布化﹐父老常念朱公。尙有典型﹐鄕先生可以祭社。誰無气節﹐奇男子亦能死綏。人𨿽往而名彌彰﹐事至久而論始定﹐輝春秋之俎豆﹐振古如玆。薦庠序之馨香﹐詎今或異﹖伏見前巡臺監察禦史林公天木﹑分巡臺灣道奇公寵格﹑臺灣知府衛公臺揆﹑臺防同知方公邦基﹑王公作梅﹑臺灣縣知縣沈公朝聘﹑兪公兆嶽﹑周公鍾瑄者﹐服官淸愼﹐律己端方。

或培養人才﹐追文翁之化蜀﹔或轉移風俗﹐師仲氏之治蒲。政以簡而不苛﹐咸歌來暮﹔民𨿽勞而不怨﹐共切去思。此其澤被瀛澤﹐斯愛斯傳﹐固均著勛於宦迹。若夫生玆海島﹐爲潛爲見﹐亦能表異於鄕閭。如本邑貢生原任河南懷慶府知府王鳳來﹐居鄕則正己率物﹐在暗室而尢嚴。筮士則捍患卹災﹐歷茅檐而必普。稽諸省誌﹑郡誌﹑邑志﹑載筆從同﹔按之民功﹑事功﹑治功﹐稱賢無愧。至於故守備武生鄭其仁﹑廩生薛邦揚﹑武生許鴻﹐雍容佩劍﹐值逆匪之鴟張﹐慷慨請纓﹐率義民以鸇逐。思裹屍於馬革﹐目亦甘瞑。競執戟乎沙場﹐元不忘喪。凡玆芳蹤懿行﹐洵堪訓俗型方。某等側聞崇徳報功﹐盛朝巨典。因思興賢旌善﹐聖主良規。若不闡其幽光﹐無以褒夫潛徳。恭遇重新聖廟﹐旣恢美富之觀﹔宜舉崇祠﹐以昭豆登之享』。

教諭鄭兼材﹑訓導傅呂牒云﹕『伏查臺郡版圖初辟﹐官司實賴賢能。教化久成﹐士女多知節義。節經舉行入祀﹐尙多曠缺不全。玆當重整學宮﹐各祠咸臻完備﹐矧值續編邑志﹐舊典亦藉修明。凡玆奉憲遵行﹐皆屬與民共見。是以不忘盛徳﹐咸遺愛於口碑﹔仰企芳型﹐懷前修於梓裏。自監司以及守令﹐人無閒言﹔由武勇以溯儒流﹐士多餘慕。所有請祀名宦等祠內﹐名宦自巡臺禦史林天木﹐迄臺令周鍾瑄共八人﹐類皆廉能率屬﹐惠愛在人﹔而方邦基爲賜卹之員﹐人心益感﹔沈朝聘爲開先之令﹐志眾尢孚。卓績循聲﹐旣後先之合揆﹔報功崇徳﹐詎長屬之異宜。合請入祠﹐以光前軌。至於鄕賢忠義之祀﹐向缺其人。竊以盛世興賢﹐端資風勵﹔匹夫爲善﹐宜切表揚。故令典不可以久虛﹐而懷忠均堪以入祀。故懷慶府知府王鳳來聲隆宦迹﹐望協鄕評。樹品惇倫﹐在臺郡亦何能數見。揚徽載筆﹐論鄕賢應以此稱先。若夫生能立功﹐死緣擊賊。如故守備武生鄭其仁委命於會剿之日﹐身無完膚﹔酬庸於請卹之時﹐賞堪延世。已沐崇褒於聖代﹐宜作元祀於海邦。廩生薛邦揚﹑武生許鴻﹐百戰忘勞﹐孤身陷陣﹔事已越天廿載﹐生气猶存。典未隆於一時﹐幽魂誰慰﹖均應祀入忠義﹐以愜輿情。惟忠義祠向祀總兵歐陽凱等陣亡十二人﹐與例未符。除另稟請移祀昭忠祠外﹐理合據情轉請﹐爲此抄粘事實﹐牒移貴縣﹐伏乞照例轉詳』。

奎光閣﹝亦名文昌閣﹞﹕在府學朱子祠後﹝見上﹞。髙閣三層﹐上祀梓潼帝君﹑魁星﹝舊志﹔梓潼帝君﹐張姓﹐名亞子﹔居蜀七曲山。仕晉戰歿。廟在保寧府梓潼縣﹐唐宋累封至英顯王。道家謂帝命梓潼主文昌事及人間祿籍﹐故元加號爲帝君﹐天下學校因有祠祀。明景泰中﹐卽京師舊廟辟而新之﹐歲以二月三日誕辰﹐遣祭。宏治元年﹐禮部尙書周洪謨等議梓潼顯靈於蜀﹐廟食其地爲宜﹐請飭天下學校罷毀其祠﹔而學校乃多祀者﹐以紫微垣文昌六星﹐次在斗魁之南﹐均爲文明之府﹐故與魁星並祀云。國朝嘉慶六年﹐奉詔編入祀典﹐春秋致祭﹐與武廟同﹞。下層奉神像二﹐一爲前分巡臺廈道髙拱幹﹐一爲前分巡臺廈道福建巡撫陳璸﹝乾隆四十二年修﹐教授黃世模碣其事﹞。

文昌祠﹕一在縣學宮崇聖殿後﹝見上﹞﹐一在崇文書院﹑一在禦史衙遺址﹝嘉慶丙子﹐巡道糜奇瑜倡建﹔並捐錄五百二十圓買鎭北坊蘇錦芳店屋﹐作香燈﹑年節誕辰及廟祝工食等費。道光二年﹐由學會署縣範邦幹﹑經歷劉蔭棠勘淸廟旁四至地界繪圖在案﹞。

魁星堂﹕在西定坊。雍正四年﹐巡道吳昌祚建。乾隆二十年巡道拖穆齊圖﹑三十八年巡道奇寵格並修﹝皆里人陳朝梁董事﹞。五十八年﹐里人黃鍾嶽等鳩眾重修。嘉慶四年﹐於堂後建敬字堂﹝收貯棄字灰。皆韋啟億等捐貲傭工檢拾﹞。六年﹐祀倉聖於堂﹐增廂房。十一年﹐巡道慶保捐貲議攺建。議成﹐興修倉聖堂居中﹐前爲魁星堂﹐東爲朱文公祠﹐西爲敬字堂﹝貯字紙灰﹐舉人郭紹芳﹑生員陳廷瑜復與韋啟億倡捐成其事﹞﹐統曰中社書院﹝嘉慶六年﹐捐存生息銀四百員﹐供倉聖祭費。十一年﹐捐置店六間﹐坐本處東畔﹔又乾隆三十九年﹐陳朝梁捐存生息銀一百員。經郭紹芳以興修余貲並此項置業出息﹐合供魁星祭費。砌磚爲鑪一十五所﹕一在武廟前﹑一在關帝廟祿位祠前﹑一在紅毛樓前﹑一在龍王廟街﹑一在總爺街﹑一在府口﹑一在彌陀寺前﹐凡七所﹐皆韋啟億等鳩眾建。又其一在大西城邊﹐李廷宮造。其一在東升巷內﹐一在開山宮前﹐一在三官堂邊﹐一在頂打石街﹐一在大上帝廟邊﹑一在天公埕﹑一在禾藔街後﹐凡七所﹐俱街眾鳩造﹞。

敬聖樓﹕在大南門外。祀文昌。雍正四年拔貢生施世榜建。乾隆十年劉勝鳩眾修。四十二年﹐陳朝梁重修。嘉慶二年鳩眾攺建﹝生員陳廷瑜﹑生員今拔貢黃汝濟﹑職員吳春貴﹑歲貢生韓必昌等任其事﹞。四年﹐增祀倉聖﹐統爲南社書院﹝置田園八甲﹐大小二十四坵﹐坐嘉邑善化裏木柵社﹐以供祀費﹞。

論曰﹕文昌之祀於學宮也﹐其來已久。謂紫微垣六星﹐在斗魁之南﹐並主天下文明之府。祀文昌猶周禮祀司中司命﹐其旨似也。道之顯者謂文﹐言文卽言道也。祀之學宮﹐誰曰不宜。自元﹑明二代﹐以梓潼縣陷河神﹐爲文昌帝君﹐葉石林崖下放言稱﹕蜀有二舉人﹐行至劍門﹐夜宿張惡子廟﹝惡子帝君名﹐王弇州「宛委余編」及「明史禮志」則俱稱惡子。「北夢瑣言」「續文獻通考」俱稱亞子﹞。夢神預作來歲狀元賦甚靈異﹐髙文虎「蓼花洲閒錄」亦載其事﹔而道家遂謂﹐帝令梓潼帝君主文昌祿籍﹐由是天下羣然祀者﹐殆皆志科名求福之意﹐其去道漸遠矣。然今世之奉文昌者﹐出其書有陰隲文「感應篇」丹桂籍功過格大都本於福善禍淫之旨﹐以爲修身飭己。功過格之法﹐日自記所爲﹐夜焚香質於神﹐謂宋趙淸獻﹑蘇文忠﹑明袁了凡皆行之﹐忠信之士信而奉之﹐則日用起居皆有所警畏。所謂苟志於仁無惡者﹐其不流於無忌憚也信矣。自聖學不明﹐士以孔孟之書爲弋取科名之具﹐而不能明理致知﹐以爲行己之恥﹐忽有怵禍福﹑知戒懼﹑兢兢於身心舉止﹑不敢妄爲者﹐則於梓潼之書﹐猶有賴焉。故功令以列於祀典。今郡縣學皆祀文昌﹐而南中二社惜字敬聖者﹐克勤克愼﹐其說皆本於梓潼﹔外此有祀文昌於小南門城樓之上者﹐曰振南社﹐則太原楊禦史始其事。禦史作興文教﹐偉矣﹔然篤於風水之說﹐建秀峯塔於南﹐命祀文昌於小南門城樓之上﹐祀魁星於大南門城樓之上﹐謂可協五行而應星宿﹐遂使文明之象﹐冷落漈闉﹐夜聽巡鉦戍鼓之聲﹐與廝卒爲伍。厥後寇氛時起﹐驅士乘城﹐非其气機所感歟。太原之說﹐殆堪輿家之陋者。故是志於振南社之祀﹐置不錄。蓋欲以正祀事而破堪輿之陋也。

泮額

入泮舊額﹝康熙二十五年﹐總督王新命﹑巡撫張仲舉題準﹞﹕府儒學歲試取進文武童生各二十名﹐科試取進文童生二十名﹐設廩膳生二十名﹑增生二十名﹝雍正元年特恩廣額一次﹐加進文﹑武生各七名﹔乾隆元年特恩一次﹐名數如前﹞。縣儒學歲試取進文武童生各十二名﹐科試取進文童生十二名﹐設廩膳生十名﹐增廣生十名﹝雍正元年特恩一次﹐加進文武童生各五名﹔乾隆﹑嘉慶元年各特恩一次﹐名數如前﹞。嘉慶十二年總督阿林保﹑巡撫張師誠奏準﹕臺灣五學泮額﹐各酌加一名。於是郡儒學歲﹑科兩試﹐取進文童二十一名﹑縣儒學歲﹑科兩試﹐取進文童各十三名﹐武童如舊﹝詳見「選舉志」﹞。

先是雍正五年﹐總督髙其倬題準﹕臺地文風漸盛﹐嗣後歲﹑科兩試﹐飭令該地方官查明現在臺地之人﹐有田有產﹑入籍旣定者﹐取其裏鄰結狀﹐方準考試。乾隆五年﹑巡視臺灣禦史兼提督學政楊二酉奏準﹕粵民流寓在臺年久入籍者﹐臺屬四邑均有戶冊可稽﹔緣系隔省流寓﹐恐占閩童地步﹐是以攻擊維嚴。現在粵童堪以應試者計七百餘名﹐準其另編爲新字號應試。其取進額數﹐照小學例﹐四邑通校共取進八名﹐附入府學。嗣後有續出應試者﹐總以八名爲額。俟歲科數次之後﹐取進人數漸多﹐再將應設廩增並出貢之處﹐題請定議。至鄕試不便附入臺字號﹐應暫附閩省生員內鄕試。俟數滿百名﹐再行題請另編字號﹐取中一名。嘉慶十二年﹐總督阿林保﹑巡撫張師誠疏請﹕粵籍生員應準加設廩生八名﹑增廣生八名﹐歲科取進童生亦加一名。部議報可﹐遂爲例。

藏書

「十三經注疏」﹑「易圖解」﹑「詩義折中」﹑「欽定三禮義疏」﹑「春秋直解」﹑「小學纂注」﹑「近思錄集解」﹑「大學衍義輯要」﹑「大學衍義補輯要」﹑「小學實義」﹑「豫章學約」﹑「實踐錄」﹑「四禮翼」﹑「四禮初稿」﹑「學政全書」﹑「禦制訓飭士子文」﹑「呂子節錄」﹑「從政遺規」﹑「聖諭廣訓」﹑「人臣儆心錄」﹑「訓俗遺規」﹑「養正遺規」﹑「教女遺規」﹑「在官法戒錄」﹑「鰲峯書院規條」「十七史全書」﹑「宏簡錄」﹑「大淸律」﹑「禮部則例」﹑「續增條例」﹑「禦制詩集文集」﹑「雞雛待哺圖」﹑「福建通誌續志」。

祭器

文廟祭器﹕禮器﹕銅爵六十五﹐銅毛血盤二﹐銅豆八十二﹐銅簠﹑簋各二十﹐銅方鼎一﹐銅圓鑪三﹐銅燭臺大對一﹑中對十九﹐銅彜一﹐銅斝一﹐銅罍一﹐銅洗一﹐銅茅沙池一﹐銅太尊﹑山尊﹑雷尊﹑犧尊﹑象尊合五。樂器﹕銅鐘一﹐銅編鐘十六﹐鐵編盤十六。

文昌祠禮器﹕銅籩八﹝文廟內有竹籩八十二﹐無鑄銅籩﹞﹐銅豆八﹐銅鉶二﹐銅簠﹑簋各二﹐銅臺壺尊一﹝竹木錫器俱不載﹞﹐大鐘一口﹝嘉慶十二年﹐林朝英新鑄﹞。

書院

海東書院﹕舊在寧南坊府學宮之西﹝今教授訓導公署卽其地也﹞。康熙五十九年﹐巡道梁文瑄建。後爲歲﹑科校士所﹐書院幾廢。乾隆四年﹐督學單徳謨別建校士院於東安坊﹝縣學宮之左﹐今萬壽宮卽其地﹞。明年﹐巡道劉良璧修之﹔於是書院復振。禦史楊二酉奏請﹐以府學教授爲掌教﹐選諸生肄業其中﹝時府學教授福州薛士中﹞。拔貢生施士安捐田千畝﹐以給膏火﹝有記﹐見「藝文」﹞。十五年﹐新建縣署於紅毛樓右﹔乃修東安坊廢署爲書院﹐於是徙焉。乾隆十七年﹐詔以巡道兼提督學政。其後歲﹑科校士於道署﹐校士院遂曠。二十七年﹐巡道覺羅四明修曠院爲海東書院﹐復徙焉﹝記見「藝文」﹞。三十年﹐知府蔣允焄護巡道事﹐乃謀別建﹐擇地於寧南坊府學宮西崎下﹝與初址不同﹐初址在崎頂﹐迫近學宮﹞﹐廣三十丈﹐袤八十丈﹐南向。講堂﹑學捨﹑亭榭悉具焉﹝記見「藝文」﹞。

崇文書院﹕府義學也。舊在東安坊。康熙四十三年﹐知府衛臺揆建﹔置田租以供膏火。乾隆初﹐常以府學訓導掌教。十年﹐巡道攝府事莊年修。十五年﹐徙於寧南坊府學宮之西﹝卽海東書院舊處。其時以舊縣署爲海東書院﹐舊處空曠﹐故徙焉﹞﹐初址遂廢。二十四年﹐知府覺羅四明乃擇地於府署東偏﹐捐俸率僚屬紳士共成之﹐講堂齋捨畢具。始延師於內地﹐掌其教焉﹝記見「藝文」﹞。嘉慶二十三年﹐署府鄭佐廷攺建。

引心書院﹕初爲引心文社﹐在寧南坊呂祖廟。嘉慶十五年拔貢張靑峯﹑優貢陳震曜﹑增生陳廷瑜等議定課期﹐生童月二次﹐監以紳衿﹐束脩課費多出監生黃拔萃手。十八年﹐知縣黎溶與拔萃及各紳士商攺爲臺灣縣書院﹔黎自捐銀伍百元﹐拔萃亦再捐銀伍百元﹑又捐埔地一所。二十五年﹐知縣姚瑩捐生息銀一千元﹐又歲撥充鯽魚潭戶銀三百元﹐前後置業充用。其掌教聽紳士擇請﹐官課縣自延師校閱。至道光三年冬﹐經紳士張靑峯等查得前知縣髙大鏞亦捐銀伍百元﹐赴學僉稟移查﹐並請建書院﹐以廣育人才﹔當卽準縣覆﹐查明此項系交拔萃具領有案。

海東書院學規﹝巡道劉良璧定﹞

一﹑明大義﹕聖賢立教﹐不外綱常﹔而君臣之義爲達道之首﹐所以扶持宇宙爲尢重。臺地僻處海表﹐自入版圖以來﹐秀者習詩書﹐朴者勤稼穡﹐而讀書之士﹐知尊君親上﹐則能謹守法度﹐體國奉公。醇儒名臣﹐由此以出。𨿽田夫野老﹐有所觀感興起﹐海外頑梗之風﹐何至復萌。

一﹑端學則﹕程﹑董二先生云﹕凡學於此者﹐必嚴朔望之儀﹑謹晨昏之令。居處必恭﹐步立必正﹐視聽必端﹐言語必謹﹐容貌必莊﹐衣冠必整﹐飲食必節﹐出入必省﹐讀書必專。

一﹑務實學﹕古之大儒﹐明禮達用﹐成己成物﹐皆由爲書生時﹐明於內重外輕﹐養性深厚﹐凝重气質﹐故出可以爲國家效力宣猷﹐入亦不失爲端方正直之士。家熟黨庠術序﹐胥由此道。諸生毋徒以帖括爲工。

一﹑崇經史﹕六經爲學問根源﹐士不通經﹐則不明理﹔而史以記事﹐歷代興衰治亂之迹﹐與夫賢佞忠姦﹐善可爲法﹑惡可爲戒者﹐罔不備載。學者肆力於經史﹐則有實用﹐而時文之根柢﹐亦胥在焉。捨經史而不務﹐𨿽誦時文千百篇﹐不足濟事。

一﹑正文體﹕自明以來帖括取士﹐化治爲上。隆萬次之﹐啟禎又次之。我朝文運昌明﹐名公巨篇﹐汗牛充棟﹔或兼收博采﹐或獨宗一家。𨿽各隨風气爲轉移﹐而理必程朱﹐法則先正﹐不能易也。夫不仰泰山﹐誤止岨■﹝山兒﹞之髙﹔不窮典謨﹐妄誇諸子之陋。諸生取法宜正﹐立言無陂。

一﹑愼交遊﹕讀書之士﹐敬業樂羣﹐原以講究詩書﹐切磋有益。故君子以文會友﹐以友輔仁。若少年聚會﹐不以道義相規﹐而以媟褻相從﹐徳何以進﹐業何以修。稂莠嘉禾﹐不可不察。諸生洗心滌慮﹐毋蹈前習。

又海東書院學規﹝巡道兼督學覺羅四明更定﹞

一﹑端士習﹕臺郡風气初開﹐士習最亟。蓋士爲凡民表率。士習端﹐卽民風淳﹐理固然也。況士人身入聖門﹐將自命爲何等人物﹖倘口誦詩書﹐而所行輒下同市販﹐豈不爲士林羞﹖諸生沐浴聖教﹐淪肌浹髓﹐諒不至此。而居常行動﹐尢必厚重端凝﹐以固其基址﹔謹飭斂抑﹐以束其身心。凡一切輕薄浮誇﹐與夫奔競鉆營﹐蕩檢踰閒諸事﹐所宜痛戒。呂榮公曰﹕後生初學﹐且須理會个气象。气象好時﹐百事皆當。正此意也。

一﹑重師友﹕師以明道解惑﹐友以取善輔仁。古人負笈千里﹐求一良師友而不可得。矧今同堂課業﹐以資砥礪﹐其有悠忽度日﹑甘自廢棄者乎﹖今與諸生約定﹐用唐人十日休浴之例﹐每旬一假﹐每月分上中下三澣﹐余盡肆業院中﹐以收師友之益。如在假外任意出入者﹐察出按日抵扣膏火。至夫樂羣﹐所以敬業也。諸生長聚院中﹐如或謔浪以爲詼諧﹐或酒肉以相徵逐﹐或勢利以爲炎涼﹐或睚眥以圖報復﹐或較短論長以相角勝﹔凡玆陋習﹐並損交情﹐宜共禁戒。乃若居常聚首﹐則同體泛愛親仁之意﹐和气相處﹐休威相關﹐有善則揚﹐有惡則隱﹐毋黨同而伐異﹐毋別戶而分門﹐毋挾嫌而忌刻。除質疑問難或有要事商酌外﹐各宜習靜齋中﹐不得數相往來﹐以致廢時失業。

一﹑立課程﹕業精於勤﹐荒於嬉﹐自古志之。今以鹵莽滅裂之學﹐或作或輟﹐歲月坐弛﹐而欲幾於有成﹐難矣。余於諸生﹐忝爲一日之長﹐宜仿程畏齋讀書分年日程之遺意而行之。各置一簿子﹐將每日所新讀及舊所溫習之書﹐四書﹑六經﹑三史﹑通鑑綱目﹑近思錄﹑性理大全古文﹐詩文等項﹐逐一照格塡注冊內﹐各自量材力之淺深以爲功課之多寡﹐勿怠緩﹐勿急迫。優遊玩索﹐以俟自得。每旬日﹐諸生將所注簿子匯繳﹐憑院長逐條稽查﹐以驗所學之勤惰。如有疑義不明﹐亦卽面相質問﹐以著教學相長之義。如此則循序可以漸進﹐積累於以有成﹐將日就月將﹐自無廢棄之日矣。

一﹑惇實行﹕讀書所以致用也。聖賢垂世立教﹐詩書﹑禮樂﹑易象﹑春秋之文﹐於以發揮義理﹐非是爲一場話說﹐欲使人躬行實踐﹐體驗於身心﹐而推諸家國天下之間。今學者開口便云讀書﹐到底讀書將爲甚﹖此處宜自猛省。倘徒慕讀書之名﹐而於倫常行己間多不可問﹐則所爲讀書之本已失﹐𨿽能讀破萬卷﹐作絕妙文字﹐亦何以質聖賢而盟幽獨。故人旣自拔於流俗﹐將以聖賢爲必可爲﹐凡一切言動視聽﹐以及五常十義之倫﹐逐項須要認眞﹐毋得仍前忽略﹔則修之於家﹐而獻之天子之廷﹐將爲言坊行表之儒矣。

一﹑看書理﹕朱子云﹕讀六經工夫多﹐得效少。論﹑孟工夫少﹐得效多。程子曰﹕論語﹑孟子旣治﹐則六經可不治而自明矣。由程﹑朱之言思之﹐一部四子書﹐句句皆切於學者﹐操存涵養之要﹑擴充體驗之功﹑修齊治平之實﹐非若他書之浩渺無涯﹐難於盡曉也。竊怪今之講說者﹐不泥文義﹐卻全背遠去。理會文字﹐又滯泥不通。更有一種講章陋習﹐章章節節﹐硬立一兩句書旨﹐定一間架﹐彊以聖賢言語來湊合。大抵多爲時文立柱穿插起見﹐不知與聖賢本意已去千里。程子云﹕讀書須濯去舊見﹐以來新意。又曰﹕學貴自得﹐不可以相類泥其義。朱子云﹕某說書不敢先立一見﹐橫生一解。惟平气虛心﹐以求聖賢本意之所在。合玆以觀﹐學者看書﹐不當泛泛以書博我﹐而當以我看書。字字句句﹐實從經文傳注涵泳而出﹐而又一一皆體之於身﹐驗之於心﹐吻合無間﹐則積漸日久﹐心地光明﹐自能脫然有會通處。由是而六經而子史亦易爲力矣。至若時下講章﹐便於舉業者﹐則汪陸二大全外﹐金壇王氏匯參一書﹐爲得其要領云。

一﹑正文體﹕道之顯者謂之文。自有天地以來﹐蓋已有之。顧代各異尙﹐體亦數變﹐見諸六經﹑性理﹑文心雕龍﹑文粹﹑文鑑﹐以及八家所自序說﹐其論詳矣。至有明鄕會兩闈﹐以八股取士﹐本荊公經義﹐而參以帖括遺意﹐學者代聖賢立言﹐於以發揮天地民物之理﹐其一定繩尺﹐比諸明文字﹐成化以前﹐祗依傳注直寫﹐恰如化工之肖物﹐一字不可增減。此如太羹元酒之味﹐朱弦疏越之音﹐非可擬議而得矣。迨正嘉之年﹐堂皇肅穆﹐正大昌明﹐淵渟嶽峙﹐可云極盛。隆萬第講機法﹐而气度漸卽於輕佻﹐此爲日之旣昃乎。然尺度謹嚴﹐猶不失先民矩矱。天崇諸君﹐厭其卑弱﹐欲起而矯之﹐苦心孤詣﹐窮幽極險﹐材情魄力﹐誠足以橫絕一代。然支離龐雜﹐不合於經者亦有之。我朝气運昌隆﹐人才輩出﹐國初如熊﹑劉諸公外﹐張京江﹑韓慕廬﹑李文貞公輩﹐皆能精理內涵﹐浩气外達﹐誠足以日月經天﹐江河行地矣。卽近代以來﹐風气稍異﹐而淸眞雅正﹐明訓昭宣。其作文直抒所見者﹐如桐城方氏﹑金壇王氏﹑宜興儲氏﹑張百川﹑任翼聖數家﹐實能以濂﹑洛﹑關﹑閩之理﹐運王唐歸胡之法者﹐學者尢不可不奉爲圭臬。至夫合選善本﹐如欽定四書文外﹐王罕皆分種八編﹐殊有層級可循﹐無弔詭龐雜諸獘﹐宜所傳習外﹐若矜奇好異﹐軋茁字句以炫聽聞﹐槪所弗錄。

一﹑崇詩學﹕詩以理性情﹐學者所宜習。顧自樂府雜擬﹐以及五﹑七言古近諸禮﹐派別各殊﹐格律亦異。今聖天子覃敷文教﹐更定取士程序﹐自丁丑試貢士於禮闈﹐易二場﹐表判加試八韻詩一首﹐厥後著爲令甲。凡直省鄕試以及學臣科﹑歲兩試﹐或八韻或六韻﹐皆得諧聲比律﹐學爲應制體。比年以來﹐士之喁喁向化者﹐諒無不揚風扢雅﹐以蘄至古之立言者矣。顧館閣及省試詩並稱應制體。昔人嘗取少陵題畫『冕旒俱秀發﹐旌旆盡飛揚』句﹐爲館閣詩定式。又取東坡論書『端莊雜流麗﹐剛健含婀娜』句﹐爲省試詩定式。照吾觀省試詩較館閣尢爲不易。蓋三條燭燼﹐排比聲病諸律﹐旣足以窘縛才思﹐而風流婉麗﹐鏗訇鐘呂之音﹐非沐浴於髙文典冊中者﹐亦未易展發其聲華。故古人於試帖詩罕所愜心﹐卽今讀文苑英華所載唐省試詩十卷﹐惟沈﹑宋﹑元﹑白諸巨公﹐庶幾完好外﹐其餘多瑕瑜不掩﹐則地有以限之也。諸生倘欲習之有素﹐宜取唐人試帖﹐如國秀集﹑中興閒气集﹑近光集﹐近代試帖如玉堂集﹑和聲集﹑永集等書﹐朝夕諷詠﹐心和手柔﹐自足以鼓吹休明﹐而無鄙野之譏矣。

一﹑習舉業﹕今人分舉業與理義之學爲兩段事﹐謂舉業有妨於理義之學。此說非也。蓋舉業代聖賢立言﹐必心和气平﹐見解宏通﹐自綱常名教以及細微曲折之理﹐萬有畢備﹐然後隨題抒寫﹐汨汨然來。此正畱心理義之學者﹐乃可因之以發其指趣。朱子曰﹕使孔子在今日﹐也須應舉。正此意也。至夫闈中應制文字﹐作者閱者﹐鍼芥相投﹐尢必渾厚嚴整﹐斂才就法﹐使不失對揚之體。蓋其愼也。乃世之論者﹐動以墨卷爲腐爛不堪之物﹐斥曰墨腔﹐相與菲薄﹐搖唇弩目而共戒之。此其末流之失﹐非國家設科取士之意本然也。不知文字但論是非不關墨義。若果是﹐則房行是而墨卷亦是也。若果非﹐則墨卷非而房行亦非也。使不論題義當否﹐但以墨卷體式爲戒﹐則將不顧題中精神命脈﹑篇中段落結構﹐自謂掃去一切﹐反成唐突可笑。矯枉則失其正矣。今願與世之習舉業者﹐息心靜气﹐守前輩之金鍼﹐發儒先之閫奧﹐精實確當﹐卓然不磨﹐則以爲拜獻之先資可也﹐以爲經傳之羽翼亦可也。如必以傳世售世分文章之低昂﹐理學舉業﹐分學術之眞僞﹐使學者工夫有兩樣做法﹐亦淺之乎視舉業耳。

論曰﹕臺灣之有義學也﹐始於衛南村太守﹐越十餘年而梁觀察繼之。俶有海東﹐後亦式微焉。自太原楊禦史嘉惠海邦﹐衡陽劉公復修海東齋捨﹐選士擇師﹐立規以教﹐禦史遂奏以郡學教授主講席。考其時﹐教授則福州薛仲寅也。昔儀封張中丞始建鰲峯書院﹐立學規﹐手定課程﹐編宋﹑元﹑明諸子集﹐以實學勵羣士。求師難其人﹐則嘗自掌其教。仲寅親執業於儀封之門﹐與修正誼堂諸子集﹐卒爲名進士。今讀劉觀察所定六規﹐大旨平實﹐語有本原﹐疑出仲寅之手也。厥後覺羅四公﹐更定八規﹐相輔以行﹐庶乎本末兼該﹐文行並勗者﹐何其擇焉而能精﹑語焉而能詳也。當是時也﹐幾幾乎濂﹑洛﹑關﹑閩之風被於海表﹐於戲休矣﹗覺羅之時﹐坐臯比者﹐今不可考。然太原求師於學博﹐而覺羅反之者﹐時勢異也。夫擇師之難也﹐博取無方﹐且猶不足﹐可以成法限之乎﹖貴陽蔣金築﹐攺拓齋廬﹐於今爲烈。觀其所撰碑記﹐以爲士籍不淸﹐則人材不出﹐有昧乎言之也。夫官斯土者﹐苟淸戶口﹑嚴保甲﹐則民籍不淸﹐且不可爲治﹐況士籍乎。教士之與教民﹐其理一也。夫久居者卽爲土著﹐所以愛護之者必至。其祖其父﹐能樂業於此都其子孫必能爲士。彼橐筆涉波濤以至者﹐初在中土不得志於有司﹐乃輕去其鄕﹐以希詭遇﹐其志巳陋矣。矧且移遂移郊﹐已爲中邦所不齒﹔乃復求售於異地﹐遇試則供倩代﹐閒居則事刀筆﹐子弟以爲勝己而親之﹐於友善輔仁之道何取焉﹖然則論擇師﹐則參酌於太原之所以取﹐與覺羅之所以去。求實學則二公之學規必不可亡。若夫達時勢﹑明利獘﹐使教易施而去其所害﹐則以金築之言爲信也。貢生施士安見義必爲﹐近則輸粟千斛﹐遠則捨田千畝。後之君子﹐何以無愧於士安哉﹖故備論其詳﹐俾育人才者得所考焉。

學田

府儒學田

一﹑在鳳山縣■﹝魚逮﹞港莊﹐一百五十八甲一分六釐七毫。除管事辛勞田十五甲﹑甲頭田五甲﹑本莊土地祠香燈田二甲﹑給賞孤老田二甲﹐實田一百三十四甲一分六釐七毫。年輸正供一十九石九斗二升﹐折實粟二十四石道斗﹐實收租粟七百八十一石道斗。

一﹑在臺灣縣二贊行﹐七甲三分一釐八絲五忽。年輸正供粟三十八石五斗二升九合七勺三撮﹐學租粟四十四石道斗﹝內乾隆二十年被水沖陷田�畝�分零﹐年減徵租榖二十石﹐今實收學租粟二十四石道斗。郡誌作二十道斗誤﹞。

一﹑在鳳山縣荊蓁林﹐四甲二分。年輸正供粟一十八石八斗﹐學租二十四石道斗。

以上俱康熙四十九年巡道陳璸置。乾隆三年定﹕每年撥給臺灣縣學粟八十石餘﹐爲文廟各祠香燈祭祀以及月課修葺諸費。

本縣儒學田

一﹑在永康裏崁頂﹐下則園一片二十三石九斗道斗﹝除正供外存粟二十一石有奇。舊志作一十二石﹐恐誤﹞。

一﹑乾隆二年府學撥歸八十石﹐定爲例。

一﹑三十年﹐職貢楊志甲捐充彰邑貓霧拺田二十一甲零五分﹐計收租粟一百六十六石六斗三升﹝向系彰邑代徵﹐每石折價銀六錢。除二十七石零三升七合完正供番餉外﹐年移交銀八十三兩七錢五分五釐。嘉慶六年教諭吳拱極﹑訓導廬應鵬詳請歸學自行徵收﹐內失二石六斗二升七合﹐實收租粟一百六十三石九斗八升七合﹞﹐又捐充鳳邑三千莊田二十四甲﹐收租粟一百九十石﹝按「條規序」內作二百石﹐移詳文稿作一百九十六石﹞爲文廟二丁禮生﹑佾生辛勞及月課飯食賞給等費。嘉慶十一年﹐光祿寺署正林朝英捐銀八百兩﹐置鳳邑下淡水港東裏租一百二十四石﹝「學宮志」作一百二十石﹞﹐爲早暮香燈用。道光元年﹐教諭鄭兼才﹑訓導王承緯詳稟文廟祀先師﹐乃以覺世牖民﹐非佛燈求福可比﹔應請停止﹐省雇人住廟﹐致多瀆褻﹐且免火灼之虞。除照朔望兩次及打掃﹑挖艸﹑潔淨殿庭外﹐將余項加辦二丁牲物並文昌﹑魁星﹑蔣郡守等神位祭項用﹞。

海東書院田

一﹑在彰化縣大武郡保社﹑北莊內二抱竹莊﹐計水田九十一甲七分三釐﹐折一千零九畝九釐零。每年除完正供粟一百六十石六斗六升六合零外﹐實收租粟五百七十三石二斗二升三合零﹝乾隆五年拔貢生施士安捐置﹞。

一﹑在彰化縣佳秀莊﹐共計田五十甲﹐年徵租粟二百七十石﹐舊系萬壽宮香燈出﹝乾隆十七年﹐巡道金溶撥置﹞。

一﹑在臺灣縣羅漢門外莊﹐年徵租粟二百一十五石八斗﹐折番銀二百一十五員。另銀六錢四分﹝乾隆二十五年﹐典史陳琇﹑監生陳丕﹑武生陳有志等捐置﹞。

一﹑在彰化縣徳興莊犁分二張﹐水田十甲。每年除完正供耗羨丁餉等費外﹐另收田底租二百石﹐折官斗實粟一百七十石﹝乾隆二十七年﹐原任海寧州州同施士齡捐置﹞。

一﹑在嘉義縣廖鶴鳴等園﹐租銀七十六兩八錢。一書院邊小店﹐年收稅銀二十兩零﹝此項小店現在俱各破損﹐遷徙空閒居多﹞。

一﹑巡道奇寵格檄發銀二百四十兩﹝每百兩每月生息銀一兩五錢﹐每年應收息銀四十三兩二錢﹞。

一﹑巡道蔣元樞捐添烏樹林魚塭﹐租銀一百九十二兩。

一﹑巡道穆和蘭檄發林隆盛捐充膏火銀一千兩﹝每月生息銀一十五兩﹐年共收銀一百八十兩﹞。

一﹑巡道萬鐘傑﹐檄發蔣國香名下原典契價銀七百元﹐折銀五百六十兩。

崇文書院田

一﹑在諸羅縣蘆竹角海丰侖﹐三十七甲一分四釐四毫。每甲納租粟八石道斗。共收粟二百九十七石一斗五升二合。除納正供並運載船腳工費粟一百一十五石五斗六升﹐實存粟一百八十一石五斗九升二合道斗﹐以爲師生膏火之資。四十五年﹐知府衛臺揆置。

一﹑乾隆十六年﹐彰化岸里社原通事張達京﹑徳化通事林秀俊呈請每年各願捐榖四百石﹐共八百石。每石折銀四錢﹐共銀三百二十兩﹐分春夏秋冬四季繳充膏火。巡道金溶給匾獎之﹐勒石以志﹝以上舊系臺灣府義學田﹞。

一﹑淡防廳業戶唐衣錦獻充崇文書院膏火租田一處﹐年收租粟變價繳番銀二百員。

一﹑臺灣縣典史陳琇等呈捐磱碡坑等莊租谷三百四十七石﹐折銀三百四十七員。

一﹑鳳山縣貢生柯廷第呈捐置買蕭大經等赤山洋田四甲﹐充入南胡書院年納膏火銀四十員﹝今歸崇文﹞。

一﹑鳳山縣柯永徳﹝卽柯護﹞頂耕林遇夏田業﹐年完納南湖書院膏火銀十員﹝今歸崇文﹞。

一﹑彰化縣業戶王綿遠年應繳崇文膏火一百員。

一﹑彰化縣監生楊振文呈捐承買蕭大有水漆林莊業﹐充入南湖書院膏火﹐年應詹仲逵名下完繳銀二百員。

一﹑彰化縣吳洛年應就吳伯榮名下繳膏火銀一百五十員。

社學

社學在東安坊者二﹐康熙二十三年﹐知府蔣毓英建。在鎭北坊者一﹐康熙二十八年﹐巡道王效宗建。

土番社學﹐一在新港社口﹝今廢﹞﹑一在新港社內﹑一在隙仔口﹝亦廢﹞﹑一在卓猴社﹑一在大傑巓社﹐俱雍正十二年巡道張嗣昌建﹐各置社師一人﹐使教番童﹔以縣儒學訓導按季考察焉。

教官

教官初制﹐府儒學教授一人﹑縣儒學教諭一人。雍正十一年年﹐復設訓導一人﹔府縣學同。考古禮經﹕建國之學校而合國之子弟﹐凡有道者﹑有徳者﹐使教焉。今教官例以本省之人爲之﹐猶古鄕先生之意也。百餘年來﹐豈無學行卓絕﹐合經師﹑人師而爲一者歟﹖惜乎﹗無有能傳者也﹐其姓氏猶存備錄。

府儒學教授

林謙光﹐長樂副榜。康熙二十六年在。

張士昊﹐福州拔貢。三十年任。

林慶旺﹐晉江副榜。三十四年任。

蔡登龍﹐同安舉人。

林華昌﹐晉江舉人。

施徳馨﹐南靖舉人。

曾輝纘﹐福州舉人。

杜成錦﹐侯官舉人﹝舊注云有傳﹐今失之﹞。

張應聘﹐海澄舉人。

蔡時升﹐晉江舉人。

丁蓮﹐晉江人﹐癸巳進士。

吳啟進﹐南安舉人。雍正四年六月任。

鄭拔進﹐南安人﹐甲辰進士。

薛士中﹐閩縣人﹐甲辰進士。十年任。十二年丁憂。

吳開業﹐海澄人﹐甲辰進士﹐十二年任。乾隆三年﹐升徽州祁門縣知縣。

郭美﹐閩縣人﹐癸卯進士﹐乾隆三年任。四年丁憂。

薛士中﹐見上﹐五年再任。

吳應造﹐福淸人﹐庚戌進士。九年二月任。

黃元寬﹐福淸解元﹐進士。十二年七月任。

林元徳﹐福淸人﹐丁巳進士。十五年十一月任。十六年八月﹐卒於官。

謝家樹﹐歸化人﹐己未進士。十七年三月任。以憂去。

唐山﹐莆田人﹐進士。二十二年卒於官。

林淸源﹐安溪舉人。二十二年七月署。

王士鰲﹐惠安人﹐己未進士。二十三年四月任。

謝家樹﹐見上。二十六年六月再任。

官偉﹐邵武舉人。二十九年十一月任。

尢垂靑﹐晉江人。丁丑進士﹐三十三年三月任。

董文駒﹐閩縣人﹐丙戌進士。三十六年任﹝有傳﹞。

黃世模﹐福州人﹐丙戌進士。三十八年十一月任。

廖玉麟﹐閩縣人﹐癸未進士。四十二年三月任。

黃洪詩﹐羅源舉人。四十五年四月任。

羅前蔭﹐侯官舉人。四十八年八月任。

王簡良﹐閩縣舉人。五十一年十二月任。

沈鴻儒﹐永定人﹐己丑進士﹐由廣西知縣攺授。五十五年五月任。

遊光纘﹐霞浦人﹐庚子進士。五十八年九月任。

陳從龍﹐安溪廩貢。嘉慶二年九月任。

黃耀彰﹐晉江舉人。六年三月任。

傅淵季﹐南安人﹐庚子會魁。十年二月任。

府儒學訓導

袁宏仁﹐建陽廩貢﹐雍正十二年任。乾隆三年﹐升山東巨野縣丞﹝有傳﹞。

李瓊林﹐汀州歲貢﹐乾隆三年任。五年告休。

楊友竹﹐連江廩貢﹐五年任。

李長芳﹐永安廩貢﹐九年四月任。

蕭國琦﹐惠安舉人。十二年八月任。十五年六月卒於官。

林起述﹐沙縣廩貢。十五年十一月任。

曾應選﹐惠安貢生。十九年三月任。

鄭克容﹐永春。二十二年八月任。

王之璣﹐永定廩貢。二十五年十一月任。

陳鵬程﹐侯官廩貢。二十八年十月任。

呂天茂﹐順昌��。二十一年任。

唐象言﹐漳州廩貢。三十五年四月任。

範應斗﹐大田廩貢。三十八年四月任。

謝徳芳﹐邵武舉人。四十一年十二月任。

張錦﹐晉江舉人。四十三年十一月任。

林擎天﹐閩縣廩貢。四十六年十一月任。

陳鼐﹐長樂舉人。五十年四月任。

楊見龍﹐平和舉人。五十三年四月任。

柯其暉﹐莆田舉人。五十七年三月任。

楊梅﹐同安生員﹐軍功議敍。六十年二月任。

李惟淸﹐同安廩貢。嘉慶三年十一月任。

林占梅﹐安溪舉人。七年六月任。十一年三月﹐卒於官。

陳開運﹐惠安廩貢。十一年七月任。

縣儒學教諭

傅廷璋﹐南安舉人。康熙二十六年任。二十九年﹐卒於官。

林宸書﹐莆田歲貢。三十年任。升廣東歸善縣知縣。

陳銓﹐漳州歲貢。三十四年任。升河南嵩縣知縣。

黃世僯﹐龍溪拔貢。三十九年任。升山西廣靈縣知縣。

陸登選﹐甌寧舉人。四十三年任。升浙江分水縣知縣。

康卓然﹐龍溪歲貢。四十八年任。升京衛武學教授。

鄭長濟﹐福淸歲貢。五十二年任。升四川興文縣知縣。

魏藻﹐福淸舉人﹐五十七年任。卒於官。

吳應異﹐侯官舉人。五十八年任。

葛鼐﹐閩縣附貢。雍正元年任。

張壽介﹐南靖副榜。三年任﹐升國子監學錄。

洪淳英﹐同安舉人。六年任。﹝升﹞江蘇官興縣知縣。

陳士恭﹐漳州舉人。十年任。升廣東樂會縣知縣。

陳霄九﹐南靖舉人。十三年任。卒於官。

徐宏祚﹐將樂舉人。乾隆三年任。

李鍾徳﹐安溪舉人。六年任。

吳光祖﹐福淸明通榜。九年九月任。

朱升元﹐晉江明通榜。十二年九月任。

陳藻﹐莆田明通榜。十六年十月任。

官偉﹐邵武舉人。十九年二月任。

李騰鎔﹐永安廩貢﹐諸羅訓導。二十一年四月署。

林淸元﹐安溪舉人。二十一年十月任。

何奏成﹐漳浦舉人。二十五年二月任。

張伯謨﹐侯官甲戌明通榜。二十九年三月任。

翁振綱﹐閩縣舉人。三十三年二月任。

饒澍﹐龍巖拔貢﹐三十六年五月任。

徐時新﹐建寧縣拔貢。三十九年五月任。

陳天杏﹐沙縣拔貢。四十一年十一月任。

陳雲錄﹐福淸舉人。四十四年十二月任。

杜梅﹐同安舉人。四十八年九月任。

施寅亮﹐南安舉人。五十一年八月任。

葉芳淑﹐順昌拔貢。五十五年四月任。卒於官。

黏繼任﹐晉江舉人。五十七年十月任。

饒焞﹐光澤舉人。嘉慶元年三月任。

吳拱極﹐龍巖拔貢。五年四月任。

鄭兼才﹐徳化拔貢。戊午解元﹐九年三月任。十二年﹐以軍功升江西長寧知縣。

縣儒學訓導

薛云﹐甌寧歲貢。雍正十二年任。

黃文璇﹐侯官歲貢。乾隆三年任。

吳曇﹐寧洋歲貢。七年任。卒於官。

伍兆崧﹐寧化優貢。十年任。卒於官。

郭安﹐侯官廩貢﹝有傳﹐今失﹞。十二年七月任。

江管﹐海澄廩貢。十五年九月任。

林起述﹐沙縣廩貢﹐府學訓導。十八年六月署。

方云錦﹐永春貢生。十九年閏四月任。

黎學安﹐寧化廩貢。二十年六月任。

李騰鎔﹐永安廩貢。諸羅訓導。二十一年四月兼署。

蕭炳馨﹐泰寧拔貢。二十三年十二月任。

陳元恕﹐永安廩貢。二十七年八月任﹝有傳﹞。

何澤可﹐光澤廩貢。二十年十二月任。

董尙猷﹐崇安廩貢。三十五年四月任。

李振漢﹐福州歲貢。

黃梅﹐龍溪拔貢。三十八年四月任。

孫芳時﹐永春舉人。四十一年九月任。

張克綏﹐晉江解元。四十四年十二月任。

邱玉軒﹐寧化廩貢。四十九年閏三月任。

陳鴻猷﹐永安拔貢。五十一年十一月任。

蘇調羹﹐徳化舉人。五十五年三月任。

蔡光邦﹐漳浦舉人。五十八年八月任。

盧應鵬﹐永定廩貢。嘉慶四年二月任。

黃對揚﹐龍溪舉人。八年二月任。十二年﹐以軍功升廣西來賓知縣。

傅呂﹐邵武舉人。十一年十二月任。

右教官凡一百一十六人﹐舊志立傳者一人﹑續增者二人﹐凡三人有傳﹔而山長傅修亦並紀焉。

袁宏仁﹐字醇一﹐建陽人﹐廩貢生。雍正十二年郡庠新設訓導﹐由福州府學調任。至則捐貲修朱文公祠﹐築艸亭﹐進諸生朝夕講肄其中。以臺處海外﹐士子得書維艱﹐復捐俸購古今載籍計六百餘本﹐藏於學宮﹐俾諸生得肆力閎覽。秩滿升巨野縣丞﹝「舊志」﹞。

陳元恕﹐字敬葊﹐延之永安人﹐乾隆壬午檄調邑司訓。至則嚴考課﹑勤講肄﹐以意气勵諸生﹐多士感之。於是職員楊志申再捐租以裕學費。元恕愈加意振作﹐定章程﹐飯食獎賞悉準海東﹑崇文兩書院﹔而於祠廟香燈朔望打掃﹑歲時久遠之修葺並勒成規﹐刊爲籍﹐以貽於後云﹝鄭兼才撰傳﹞。

董文駒﹐字道實﹐號羅峯﹐閩縣人﹐乾隆丙戌科進士。三十六年檄調府教授﹐有學行﹐月課生童﹐嚴扃試﹐盛供具以待。遇風雨則攺期﹐無或曠廢。衡文愼甲乙﹔有所攺竄﹐字畫必端正。得佳文﹐則優賞以鼓舞之。與諸生言﹐必本忠孝諸大節。𨿽切磋嚴憚﹐而和气仍予人以可親。嘗兼監海東書院﹐逢課期稽察綦嚴﹐不徇情面。生童膏火如數按給﹐無許丁胥脧削。寒畯賴之﹝韓必昌撰傳﹞。

傅修﹐字竹漪﹐廣東海陽人。乾隆壬午舉人﹐出涇陽張鶴山門。鶴山觀察臺灣時﹐南湖書院未廢﹐延修主講席。修峻丰裁﹐見諸生未嘗不衣冠。月課講期﹐有規條無或踰越。及門如葉期頤﹑陳作霖﹑郭旁達﹑史錦華﹐皆其髙足也。尋掌鳳邑屏山書院﹐訓課一如南湖。院畔有蓮池潭﹐居民羣得采捕﹐爲勢力占據﹐修言於官復之。營卒素驕悍﹐某生負營債還子錢浮於母者﹐已累十倍﹐猶迫使售屋以償﹐鎖其門。修廉知﹐往謁營帥﹐繩卒以法﹐革其籍﹐士多感之。選山西山陰令﹐將行﹐士民焚香餞送﹐至千餘人﹐有泣下者﹝韓必昌撰傳﹞。

論曰﹕記稱『凡學之事﹐嚴師爲難。師嚴﹐然後道尊。道尊﹐然後人知敬學』。夫曰嚴者﹐由上之嚴之﹐非師之能自爲嚴也。嚴猶敬也。不曰敬而曰嚴者﹐敬不足以盡其義云爾。是故嚴之於始﹐必擇賢而師。嚴之於中﹐𨿽詔於天子無北面。嚴之於終﹐必悅其學而親其師﹐循其教而無敢踰越焉﹐故曰嚴也。今之教官﹐則師也﹐而循資格以處之﹐未云嚴也。弟子之親其師也﹐或以其名云爾。傳曰﹕『人之患﹑在好爲人師』。說者謂人資於己﹐不得已而應之可也。若好爲人師﹐則自足而不復有進。是言也﹐爲學者則然﹐而獨不可語教官。教官以師爲官者也。將食其祿而怠其事﹐曰吾固不好爲師者乎﹖行不足以法於眾﹐學不足以應其求﹐厭然營糗糒以去者﹐殆皆不好爲師者也。山長傅修﹐風持峻厲﹐而鶴山觀察不以舉主屈其尊﹐賓主之間﹐殆庶幾焉。若夫宏仁之勸士﹐元恕之不欺﹐文駒之應繩蹈墨﹐有足多者。詩曰﹕『尙有典型』。其是之謂矣。

選舉

學校育賢才﹐將求其人而用之﹔𨿽在海外﹐詎有異哉﹖國家因舊制﹐郡學生歲貢一人﹑縣學生二歲貢一人﹐升諸太學﹐曰歲貢。歲貢者﹐以學生食廩之先後爲序﹔遇覃恩﹐則以是年當貢者爲恩貢﹐其次一人爲歲貢。順治初年﹐詔校天下郡縣學生拔其尢者赴廷試﹐十二年一行﹐曰拔貢。雍正初﹐定六年一行﹐郡學拔二人﹑縣學拔一人﹐無其人則缺焉。乾隆八年﹐遂定以十二年著爲例。臺之有歲貢﹐自康熙二十七年始也﹔恩﹑拔二貢﹐自康熙三十六年始也。若是者曰選士﹐三年大比。天子命使者至其鄕﹐秋八月三試於鄕闈﹐雋者登解榜﹔有司表其門﹐具聘幣﹐以禮致之京師﹐曰舉人。明年春三月﹐天子命大臣﹐扃禮闈三試之﹔得第於春官者﹐有詔集殿庭﹐天子親策問焉﹐遂甲乙其榜﹐曰進士。

臺自康熙二十五年始設學。明年春﹐陸路提督張云翼疏稱﹕二十六年丁卯大比﹐在臺灣爲開科之始﹐請照甘肅寧夏之例﹐於閩省鄕闈另編字號﹐額收一﹑二名﹔俟肄業者眾﹐仍撤去另號﹐勿限額數。於是詔以臺灣生員另編字號﹐於額外取中文舉人一名。臺灣之有鄕科﹐於是始。三十二年﹐邑學生王璋﹐以第六人登解榜﹔璋仕爲良吏﹐晉秩諫垣。邑之有舉人﹐自王璋始也。先是﹐閩省解額僅有五十四人﹐康熙三十五年﹝丙子﹞﹐詔以天下各省分上中下三等﹐均增解額﹔以福建爲中省﹐增額一十七人爲七十一人。三十六年﹐總督郭世隆以四學士人僉請撤去另號﹐合閩省一體取中﹔遂入奏﹐詔報可。四十七年﹝壬午﹞﹐分官捲者七人﹐未有雋者。自後遂多輟科不與額。五十年二﹝癸巳﹞﹐恭逢萬壽恩科﹐更定福建解額爲八十五人﹐而臺灣仍多輟科不與者。他郡輟科以爲常﹔臺處重洋險遠﹐去省垣千里﹐士之自重者不輕跋涉﹐倘仕進爲艱﹐則益肆情髙曠﹐使國家有遺才之憾﹐司學政者以爲憂。雍正七年﹐巡臺禦史夏之芳奏準仍編字號﹐於閩省額內取中一名。十三年巡道張嗣昌請加臺灣解額﹐巡撫盧焯具奏﹕詔令於閩省解額內﹐加取臺士一名。於是﹐以二人爲常額。乾隆元年﹝丙辰﹞恩科﹐閩省於常額外﹐加中三十人﹐臺郡亦加一人﹐後不爲例。嘉慶十一年﹐海寇犯臺灣﹐率義勇爲捍禦﹐多薦紳庠士﹐郡垣以安﹐寇卒遁去。明年﹐糧儲道趙三元巡視臺灣﹐韙諸生能仗義﹐以言於督撫監司﹐郡縣亦以狀聞﹔於是總督阿林保﹑巡撫張師誠奏請益廣解額﹔且使優行生送省考貢﹐並增弟子員之數﹔部議於福建解額外﹐更加臺士一人。自後以三人爲定額﹐入泮者數亦有加﹝語在「泮額志」﹞。副榜者﹐順治初定例﹕鄕試卷有文優而限於額者取副榜﹐準作貢生。康熙十一年﹐定以正榜額五人﹐則設副榜一人。臺定額皆正榜﹐雋者不備﹐則或以副榜足之﹐故有副榜。先是﹐乾隆四年﹐巡臺禦史諾穆布﹑單徳謨奏請臺士會試﹐照鄕試例﹐於福建卷中另編字號﹐額取一名﹔部議﹕令俟臺士來京會試者果至十人之多﹐奏請欽定。而臺之有進士﹐則自乾隆二十一年始矣。

昔西漢時﹐富豪爭匿財﹐而卜式請輸粟助邊。貧民大徙﹐仰贍於官﹐式則贍之。卜式爲天子牧羊﹐羊大蕃息。曰非獨羊也﹐治民亦猶是也﹔以時起居﹐惡者輒斥去﹐毋令敗羣。武帝奇其才﹐且以爲朴忠﹐卒尊顯以風百姓。然則富民能出貲以先國家之急﹐其中固有賢者焉。故貲算補官﹐起於西漢。國朝康熙中﹐以軍興開例﹔後或因水利﹑積貯﹑賑運﹐亦間舉焉。臺灣生儒俊秀﹐得援例爲貢生者﹐悉書之曰例貢﹐成均之士也﹐歸於學校之旨。

進士﹝本邑闕﹞

舉人

康熙三十二年癸酉鄭基生榜﹕王璋﹐由府學。以第六人中式。官至監察禦史﹝有傳﹞。

四十四年乙酉施鴻綸榜﹕王茂立﹝龍嚴教諭﹞。

五十二年癸巳江日升榜﹕楊朝宗。

五十三年甲午林登選榜﹝「府誌」作廷選﹞﹕陳飛﹝本姓張﹞。

雍正元年癸卯恩科廖學信榜﹕王世臣﹝本姓陳。府學中式﹞。

四年丙午吳士拔榜﹕莊飛鵬﹝府學中式。浦城教諭﹞。

十三年乙卯黃元寬榜﹕石國球﹝海澄教諭﹞﹑陳邦傑﹝府學拔貢中式﹞。

乾隆元年丙辰蔡雲從榜﹕蔡朝英﹑張嶽﹝府學中式﹞﹑李樹滋﹝鳳山學中式﹞。

三年戊午出科聯榜﹕陳輝﹝分修郡邑志﹞﹑王賓。

十二年丁卯黃元吉榜﹕林垂芳﹑陳名標﹝府學中式。欽賜國子監典簿。有傳﹞。

十七年壬申蔡廷芳榜﹕林昂霄﹝府學中式。甘肅通渭縣知縣﹐署平涼府鹽茶同知﹞。

二十五年庚辰張克綏榜﹕張源仁﹝府學中式﹞。

二十七年壬午賴濤榜﹕蔡霞舉﹑張源徳﹝歲貢中式﹞。

二十三年戊子翁霪霖榜﹕張源俊﹑張植華﹝永春學正﹞。

三十五年庚寅恩科鍾大受榜﹕張源義﹑周朝瀛。

三十九年甲午張舫榜﹕陳作霖﹝寧化教諭﹐捐升內閣中書﹞。

四十二年丁酉趙有成榜﹕劉應羆﹝屏南訓導﹞。

四十四年己亥恩科張經邦榜﹕王泰。

四十五年庚子陳從潮榜﹕黃朝輔﹑曾大源﹝彰化籍﹐府學中式。軍功﹐現任內閣中書﹞。

四十八年癸卯張騰蛟榜﹕史錦華﹑郭旁達﹝府學中式。福安教諭﹞。

五十一年丙午謝淑元榜﹕潘振甲﹝軍功加六品銜﹞﹑王搢圭﹝府學中式﹞。

五十四年己酉鄭炯榜﹕利瓦伊梓﹝本姓石﹞。

五十九年甲寅恩科楊惠元榜﹕洪禧﹝府學中式。挑選﹐分發山西試用知縣﹞。

六十年乙卯龔正調榜﹕鄭錫金﹝本姓吳。府學中式。捐內閣中書﹞。

嘉慶三年戊午鄭兼才榜﹕郭紹芳。

五年庚甲張光浩榜﹕蔡其英﹝府學中式﹞。

九年甲子﹕林望恩﹝府學會試﹐欽賜舉人。乙丑﹐欽賜翰林院檢討﹞。

十二年丁卯郭尙先榜﹕陳玉輝﹝府學中式﹞。

副榜

陳聖彪﹐康熙戊子科。

許宗岱﹐康熙辛卯科。代州州判。

王元暉﹐康熙丁酉科。

鄭聯芳﹐乾隆辛酉科。

陳思敬﹐乾隆癸酉科。由同安學貢﹝有傳﹞。

恩貢

鄭國對﹐康熙三十六年。

胡琛﹐四十七年由府學貢。

林璲﹐五十二年任。永福教諭。

洪登瀛﹐五十二年由府學貢。任羅源教諭。

辜經﹐六十一年由府學貢。

張從政﹐雍正元年﹝有傳﹞。

詹捷﹐元年由鳳山學貢。

陳浚發﹐元年由諸羅學貢。

余奮卿﹐十三年。

劉元相﹐十三年由府學貢。

張好瑛﹐十三年由鳳山學貢。

陳任文﹐十三年由諸羅學貢。

張惠迪﹐乾隆十五年。

陳紹黃﹐十六年。

陳鴻綸﹐十六年由府學貢。

林起廉﹐二十六年。

謝錫名﹐二十六年由彰化學貢。

李希周﹐三十六年。

薛登科﹐三十六年由府學貢。軍功﹐加七品銜。任福州訓導。

劉元俊﹐四十五年。

吳必達﹐四十五年由府學貢。

張源勛﹐五十年。

王昆﹐五十年由府學貢。

黃流﹐五十五年。

陳廷璧﹐五十五年由府學貢。軍功﹐加六品銜。

林師聖﹐嘉慶元年。

朱鐄﹐元年由府學貢。

張振東﹐元年由鳳山學貢。

楊肇基﹐五年。

楊應選﹐五年由彰化學貢。軍功﹐加六品銜﹐送部引見。

拔貢

王聯魁﹐康熙三十六年。

黃位思﹐三十六年由府學貢。

郭光萃﹐三十六年由府學貢。

施世榜﹐三十六年由鳳山學貢。官至兵馬司副指揮﹝有傳﹞。

石雲路﹐雍正元年。

謝飛鵬﹐本姓陳。元年由府學貢。

林中萊﹐本姓馬。元年由諸羅學貢。選湖南灃州州判。

陳邦傑﹐七年由府學貢。乙卯中式。

張方升﹐七年由府學貢。候選教諭。

黃佺﹐十二年。候選州判﹝有傳﹞。

林邦彩﹐十二年由府學貢。

陳王選﹐十二年由鳳山學貢。

蔡開春﹐十二年由諸羅學貢。

施士膺﹐乾隆五年。候選教諭。

黃繼業﹐五年由府學貢。

蔡培﹐五年由府學貢。

張花春﹐十八年由諸羅學貢。

王捷﹐三十年。

謝望梅﹐四十一年由府學貢。

張靑峯﹐五十三年。

呂日瀛﹐五十三年由府學貢。

吳春貴﹐五十三年由嘉義學貢。候選州判﹐捐升部郎。

黃汝濟﹐嘉慶五年。軍功﹐加六品銜。

李宗寅﹐五年由府學貢。

黃纘﹐五年由鳳山學貢。候選州判。

歲貢

王喜﹐康熙二十七年由府學貢﹝有傳﹞。

吳弼﹐榜姓王。二十八年。任松溪訓導﹝有傳﹞。

陳天機﹐二十八年由府學貢。

馮昆玉﹐三十年。任壽寧訓導。

蔡復旦﹐三十年由府學貢。任永安教諭。

陳瀾﹐三十一年由府學貢。

陳逸﹐三十二年。任福安訓導﹝有傳﹞。

馬廷對﹐三十二年由諸羅學貢。南安訓導﹝有傳﹞。

鄭萼達﹐三十四年。任永福訓導﹝有傳﹞。

陳紹美﹐三十六年。

蘇一鳴﹐三十六年由府學貢。

林中桂﹐三十六年由諸羅學貢。

黃元倬﹐三十七年由府學貢。任尢溪教諭。

辜南金﹐三十八年。

張銓﹐三十八年由府學貢。任歸化訓導﹝有傳﹞。

張祚﹐三十八年由鳳山學貢。任南平訓導。

蔡愷蘭﹐三十九年由府學貢。

林虞良﹐四十年。

許士麒﹐四十年由府學貢。

陳道南﹐四十一年由府學貢。任長泰訓導。

陳尙最﹐四十二年。任寧洋訓導。

施瑋﹐四十四年。任侯官訓導。

顏我揚﹐四十六年。任歸化訓導。

陳文達﹐四十六年由府學貢﹝有傳﹞。

林萃岡﹐四十七年由府學貢。任興化訓導。

郭必捷﹐四十八年任寧洋訓導。

葉道坦﹐四十八年由府學貢。任訓導。

陳宗達﹐四十八年由鳳山學貢。

張纘緒﹐五十年。任同安教諭。

蔡夢弼﹐五十二年。

蔡應新﹐五十三年由府學貢。

金繼美﹐五十四年﹝有傳﹞。

劉其灼﹐榜姓鄭。五十四年由鳳山學貢。任長泰教諭﹝有傳﹞。

張天佐﹐五十六年。

陳鵬南﹐五十八年。任連江訓導﹝有傳﹞。

劉榮衮﹐五十八年由府學貢。

石鍾英﹐六十年。

李欽文﹐六十年鳳山學貢。任南靖訓導﹝有傳﹞。

洪大初﹐雍正元年。

李淸時﹐元年由府學貢。

張開銑﹐元年由鳳山學貢。

顏宗文﹐三年。

陳鵬飛﹐三年由府學貢。

洪奕纓﹐本姓李。五年。

李棲鳳﹐七年。

陳杏元﹐八年由府學貢。

林長春﹐九年。

黃名臣﹐十年由府學貢。

張士箱﹐十年由府學貢。任漳州訓導﹝有傳﹞。

余修﹐十一年。任延平訓導。

王邦俊﹐十三年。

謝國球﹐十三年由府學貢。

陳奎﹐乾隆元年由府學貢。任平和訓導。

郭朝宗﹐二年。任閩淸訓導。

李樹喬﹐二年由鳳山學貢。

陳衷和﹐二年由諸羅學貢。任沙縣訓導。

許元珪﹐三年由府學貢。

楊廷棟﹐四年。任福州府學訓導。

陳雲龍﹐四年由府學貢。

楊淸時﹐四年由鳳山學貢。

周日燦﹐四年由諸羅學貢。

王大猷﹐五年由府學貢。

楊邦基﹐六年。任泰寧訓導。

範學洙﹐六年由府學貢。任安溪訓導。

林名世﹐七年由府學貢。

林日髙﹐八年。任永春州訓導。

蔡鍾嶽﹐八年由府學貢。任屏南訓導。

吳際元﹐八年由鳳山學貢。

金鳴鳳﹐八年由諸羅學貢。任連江訓導。

王立新﹐九年由府學貢。

陳瑞奇﹐十年。

蘇翼宸﹐十二年。

朱芾﹐十二年由府學貢。任徳化訓導。

楊文樹﹐十三年由府學貢。

盧昌裔﹐十四年。任將樂訓導。

黃幡然﹐十四年由府學貢。

楊俊﹐十五年由府學貢。

呂昆玉﹐十六年。

林棲鳳﹐十六年由府學貢。

侯世輝﹐十八年。

王化成﹐十九年由府學貢。任甌寧訓導﹝有傳﹞。

方達聖﹐二十年。

朱瑞麟﹐二十一年由府學貢。

吳元﹐二十二年。

張源徳﹐二十四年。壬午中式。

呂日臣﹐二十五年由府學貢。

徐廷琬﹐二十六年。

江中起﹐二十六年由府學貢。

許殿輔﹐二十六年由諸羅學貢。

魏天章﹐二十八年。

許騰龍﹐三十年。

吳維新﹐三十年由府學貢。

洪廷慶﹐三十一年由府學貢。

楊章﹐三十二年。

馬琬﹐三十二年由諸羅學貢﹝有傳﹞。

黃璇璣﹐三十四年。

楊廷秀﹐三十五年由府學貢。

董日勉﹐三十六年。軍功﹐以教職用。

林瑚﹐三十八年。

曾希登﹐三十九年由府學貢。

徐克賢﹐四十年。

葉發祥﹐四十年由諸羅學貢。

郭登云﹐四十二年。

吳化﹐四十三年由府學貢。

馬一鳴﹐四十四年。

林啟泰﹐四十六年。

郭學周﹐四十六年由府學貢。

鄭士模﹐四十八年。

林必誠﹐四十八年由府學貢。

陳元輝﹐五十年。

魏一飛﹐五十二年。

張有耀﹐五十二年由府學貢。

李廷芝﹐五十三年由府學貢。

韓髙翔﹐五十四年任閩縣訓導﹐調同安。

林朝英﹐五十四年。由府學貢。捐中書科中書。

王國華﹐五十六年。

李廷柱﹐五十六年由府學貢。

韓必昌﹐六十年。軍功﹐加六品銜。

楊鳴鶴﹐嘉慶二年。

章甫﹐四年。

杜朝錦﹐五年由府學貢。

辛齊光﹐六年。

髙紹芳﹐八年。

魏璜﹐八年由府學貢。

張維新﹐九年由府學貢。軍功八品銜﹐加捐訓導。

莊蒞﹐十年。

莊文治﹐十年由府學貢。

陳觀光﹐十一年由府學貢。

例貢

吳元之﹐歸化訓導。

林廷芳﹐沙縣訓導。

李士敏﹐詔安訓導。

郭靑雲﹐五十六年由鳳山學貢。署興化訓導。

遊化﹐五十八年。軍功﹐加六品銜。

張方髙﹐浦城訓導﹐升永福教諭。

盧芳型﹑陳君錫﹑章振香。

陳鳴佩﹐歷任建寧﹑福州﹑連江﹑龍溪訓導。

吳世同﹐署閩淸教諭。

楊有儀﹐署福寧訓導。

郭邦獻﹐署淸流訓導。

韓髙瑞﹐候選訓導。

林瀛﹐候選部司務。

陳觀國﹐候選教諭﹝以上俱由廩生﹞。

曾紹基﹐增生。

林長盛﹑黃師韓﹑陳國棟﹑鄭勛業﹑林懷西﹑李廷撰﹑丁宸﹑李國楨﹑郭邦英﹑施士安﹑劉榮遴。

王鳳來﹐官至兵部武選司員外郎﹝有傳﹞。

傅汝梅。

王純﹐上杭訓導﹐升廬州同知﹐累升戶部四川司郎中﹝有傳﹞。

李雰﹑王應選。

吳振經﹐訓導升開封府同知﹐署開封府知府﹐行取刑部員外郎﹝有傳﹞。

陳焜﹑李明廷﹑林日升﹑鄭應捷﹑王朝鉁﹑陳應光﹑王良佐﹑鄭天樞。

陳奇典﹐山西汾州府同知。

陳方升﹑江日照﹑黃振昌﹑石國珠﹑吳振綸。

陳奇烈﹐中書科中書。

張大方﹑翁昌齡﹑蘇廷揚﹑詹學魁﹑侯錫麟﹐鄭光永﹑陳文炳﹑陳兆升。

陳靑江﹐軍功﹐八品銜。

林廷珍﹑程徳莊﹝以上俱由附生﹞。

黃國英﹝有傳﹞﹑施士晟﹑陳應魁﹑黃長育﹝舊志同「府誌」作長靑﹞﹑王克褒﹑陳國瑤﹑吳振統﹑董廷英﹑翁維蕃﹑張綿美。

吳浚之﹐候選通判。

李朝璽﹐候選州同。

遊伯龍﹑翁錫福﹑李俊臣﹑方徳良﹑李朝桂﹑蔣士賢﹑吳莊敬﹑徐仰髙﹝由附生﹞陳廷藩﹑陳毓秀﹑楊志申﹝祀孝悌祠有傳﹞﹑劉國倫。

林宗憲﹝候選州同﹞。

蔡國定。

鄭其嘏﹝加捐奉直大夫﹞。

韓長文﹐候選州同。

韓日文﹐候選都察院都事。

韓熙文﹐候選布政司理問。

蕭繼起﹑黃珪璋﹑張文輝。

韓髙澤﹐候選布政司經歷。

韓髙揚﹐刑部廣西司主事﹐捐升員外郎。

吳志拔﹑沈淸澤﹑林開飛﹝以上俱由俊秀﹞。

武選舉

自車戰廢﹐而文武分。士之精力日偸以憊﹐豈知七十子之徒﹐莫非武士哉﹖夫道徳立而後筋力固﹐涵養充而後藝事精。故古者以五射爲賓興賢能之具﹐而戰陣無勇以爲非孝。謂之武者﹐文之至也。自西漢有武舉﹐以勇猛知兵﹑明曉戰陣﹑可任將帥者爲制科。而唐設武進士﹐亦與文者比埒﹗宋以後﹐屢廢而復舉。國朝因明制﹐設鄕科﹑甲科﹐皆與文者一例。而初試武童入學者﹐必自通四子書始﹔豈非以徳行爲勇力之本哉﹖乃應是科者﹐或猶以武人自棄﹔而讀書學文者﹐亦從而輕之﹕斯亦不求其本者矣。夫文者亡其本﹐則不可以爲文﹔猶武者亡其本﹐則不可以爲武也。得其本則皆孔門之士﹐其致一也﹐又何分焉﹖臺之有武進士﹐自邑阮洪義始﹔其鄕科則康熙二十九年始也。而其盛也﹐或分閩榜四分之一﹐豈不偉哉。要其本修身以立名﹐必其所自致﹔錄其科目焉。

武進士

康熙三十三年甲戌﹕阮洪義。

四十五年丙戌﹕葉宏楨。

四十八年己丑﹕柯參天。

五十一年壬辰﹕林大瑜﹝授衛守備﹞。

五十七年戊戌﹕範學海﹝任山東兗州壽張營中軍守備﹐署本營遊擊。請假歸養﹞。

乾隆四年己未﹕蔡莊鷹﹝殿試二甲。禦前正黃旗藍翎侍衛﹞。

武舉

康熙三十二年癸酉﹕阮洪義﹝聯捷進士﹞。

三十八年己卯﹕王之彪。

四十一年壬午﹕洪國珠﹝第三人。平和千總﹞﹑王臣﹑陳進元﹝由府學中式﹞﹑吳有聲﹝由鳳山學中式﹞。

四十四年乙酉﹕蕭鳳來﹝第四人﹞﹑李淸運﹑蔡志雅﹑黃彩﹝俱由本學中式﹞﹑葉宏楨﹝聯捷進士﹞﹑洪奇英﹑黃繼捷﹑黃應魁﹑施世黻﹝俱由府學中式﹞﹑柯參天﹝己丑進士﹞﹑張化龍﹝俱由鳳山學中式﹞。

四十七年戊子﹕薛寶琳﹑周良佐﹑許兆昌﹑吳朝佐﹝由府學中式﹞﹑蔡一聰﹑蔡朝鳳﹝俱由鳳山學中式﹞。

五十年辛卯﹕陳士成﹑林大瑜﹝聯撓進士﹐由府學中式﹞﹑林培﹝由府學中式﹞。

五十二年癸巳恩科﹕黃廷魁。

五十三年甲午﹕許莊威﹑洪壯猷﹝由諸羅學中式﹞﹑蘇時亨﹑王元功﹝由府學中式﹞﹑曾天璽﹝由府學文生中式﹞。

五十六年丁酉﹕李楨鎬﹝解元。榜姓王﹞﹑範學海﹝第八人。聯捷進士﹞﹑李明徳﹑黃彥章﹑趙奇遇﹝由鳳山學中式﹞﹑洪奇猷﹝由諸羅學中式﹞。

五十九年庚子﹕曾英傑﹑蕭鳳求﹑汪玉潤。

雍正元年癸卯恩科﹕蔡聯芳﹑洪秉彜﹝俱由府學中式﹞﹑李朝龍﹝由鳳山學文生中式﹞。

二年甲辰﹕施世爵﹑劉大璸﹝由府學中式﹞。

四年丙午﹕楊逢春。

十年壬子﹕張光國﹝由諸羅學中式﹞﹑劉長靑﹝由彰化學中式﹞。

十三年乙卯﹕許志剛﹑黃紹輝﹝第三人。由諸羅學中式﹞﹑張鈺﹝第九人。由長泰學中式﹞。

乾隆元年丙辰恩科﹕吳志超﹝由府學中式﹞﹑蔡莊鷹﹝己未進士。由府學中式﹞韓克昌﹝由諸羅學文生中式﹞。

三年戊午﹕王振業﹑範學山﹝由府學中式﹞﹑林日茂﹝由府學中式﹞。

十二年丁卯﹐姚天敏。

十五年庚午﹕蔡靑海﹑陳廷魁﹝俱由府學中式﹞。

十七年壬申恩科﹕莊英﹑鄭鴻善﹝俱由府學中式﹞。

十八年癸酉﹕陳廷光﹝由鳳山學中式﹞。

三十年乙酉﹕吳天河﹝軍功﹐加五品銜﹞。

四十四年己亥恩科﹕葉顯名﹝由府學中式。軍功﹐加六品銜﹐北路協標千總﹞。

四十五年庚子﹕杜朝聘﹑林廷玉﹝軍功﹐加五品銜﹞。

五十一年丙午﹕鄭應選﹝軍功﹐加五品銜﹐署建寧中營守備﹞。

六十年乙卯﹕吳朝宗﹝第十人﹞。

嘉慶三年戊午﹕張文雅﹝軍功﹐以千總用﹞。

五年庚申恩科﹕戴時中。

九年甲子﹕髙騰飛。

封贈

林宸昌﹐以子黃彩移任海澄副將﹐封榮祿大夫﹝傳附「黃彩傳」內﹞。

王君隆﹐以孫鳳來任兵部員外郎﹐贈奉政大夫。妻陳氏﹐贈宜人。

王克家﹐監生考授州同。以子鳳來官﹐贈奉政大夫。妻郭氏﹐贈宜人﹔繼李氏﹐封太宜人﹔鳳來妻陳氏封宜人。

陳宗明﹐以孫國瓊候選州同﹐捐贈儒林郎。妻吳氏﹐封太安人﹔國瓊妻施氏﹐封安人。

陳君陸﹐以子國瑞候選州同﹐捐封儒林郎。妻林氏﹐封安人﹔國瑞妻王氏﹐封安人﹝有傳﹞。

侯瑞珍﹐旌表孝子﹝有傳﹞。以子世光候選州同﹐捐贈儒林郎。妻林氏﹐贈安人﹔

世光妻陳氏﹐封安人。

陳登昌﹐以孫奇典任汾州府同知﹐贈奉政大夫。妻柯氏﹐贈宜人。

陳柱國﹐以子奇典封奉政大夫﹐妻許氏封宜人。

陳定國﹐以子奇烈中書科中書﹐贈徵士郎。妻林氏﹐贈孺人。

陳思敬﹐副貢生。以子鳴佩任建寧訓導﹐貤贈修職佐郎。妻施氏﹐贈孺人。

鄭應捷﹐監生。以孫其嘏捐贈奉直大夫﹔妻郭氏﹐贈宜人。

鄭廷爵﹐貢生。以子其嘏捐贈奉直大夫﹔妻林氏﹐贈宜人。

楊志申﹐貢生﹐候選州同﹝祀忠義孝弟祠﹐有傳﹞。以子振文候選州同加五級﹐捐贈中憲大夫﹔妻蘇氏﹐贈恭人﹞。

王易萬﹐以子化成任甌寧訓導﹐貤贈修職佐郎。妻鍾氏﹐贈孺人。

曾實光﹐以孫大源任內閣中書﹐貤贈文林郎。妻陳氏﹐贈孺人。

曾習輝﹐以子大源﹐贈文林郎。妻洪氏﹐封太孺人。

林梁建﹐以孫宗憲候選州同加五級﹐捐贈中憲大夫。妻柯氏﹐贈恭人。

林登榜﹐以子宗憲候選州同加五級﹐捐贈中憲大夫。妻陳氏﹐贈恭人。

楊士榮﹐以子天寶外委﹐貤贈修武佐校尉。

韓益三﹐以孫髙揚刑部主事加三級﹐捐贈朝議大夫。妻蔡氏﹑繼陳氏﹐俱贈恭人。

韓熙文﹐候選布政司理問。以子髙揚﹐捐封朝議大夫。妻張氏﹐封恭人。

楊肇第﹐鄕賓。以子有儀署福寧訓導﹐捐請貤封修職佐郎。妻吳氏﹐捐請貤封八品孺人。

郭世植﹐以子旁達任福安教諭﹐貤贈修職郎。妻楊氏﹐贈孺人。

葉希六﹐以孫顯名千總﹐貤贈武略騎尉。妻陳氏﹐貤贈安人。

葉國珍﹐武生。以子顯名﹐贈武略騎尉。妻楊氏﹐封太安人。

鄭廷傑﹐以子起鳳千總﹐贈武略騎尉。妻呂氏﹐贈安人﹔起鳳妻蔣氏﹐贈安人﹔繼孫氏﹐封安人。

世襲

鄭端本﹐以父其仁陣亡﹐世襲云騎尉﹐署鎭標右營千總。

行誼﹝文學附﹞

行誼﹐人之所以爲人也﹐而況於學校之士哉。彼之獲科名翩翩以去者﹐必其行誼有餘可以及人也。假使獲科名而亡行誼﹐與行誼可稱而不與科名者﹐果孰得而孰失焉﹗嗟夫﹗士之所爭者在百年也﹐豈可欿然無志﹐決得失於一時之榮辱以爲憂樂哉﹖裒所聞悉錄之﹐而文學之士附焉。畸士孤行有以自見﹐𨿽身未列於庠序﹐必其聞聖賢之教者也﹔𨿽曰未學﹐吾必謂之學矣。

蕭明燦﹐泉之安海人﹐隸籍臺灣。生踰歲而孤。順治十一年﹐僞鄭掠泉州﹐明燦甫五歲﹐與母林氏相失﹐號泣道左。其叔祖某攜之至臺﹐以爲己子。迨明燦稍長﹐始稔遭寇失母之故﹐行求內地不獲﹐積有年所。最後與家人訣﹐誓不見母不復生還。繼遇延平族人﹐知其母依倚以居﹐歡迎以歸﹐備極孝養。人比之朱壽昌云。明燦子鳳來﹑鳳求﹐並舉武鄕試﹝從「府誌」補﹞。

王璋﹐字昂伯﹐臺灣人﹐康熙癸酉舉人。三十四年分修臺灣郡誌。初爲雲南宜良令﹐潔己愛民。丁母艱﹐百姓數千吁畱於云撫。璋素服從閒道旋﹐服闋起知湖廣房縣﹐尋升主事﹐遷監察禦史﹐卒於官。

王鳳來﹐字瑞周﹐號竹山﹐寧南坊人。由歲貢補漳平司訓。整飭規條﹐示諸生以惇倫樹品之道。秩滿入都歸。會臺變﹐上書制府陳徵剿策。寇平復北上﹐奉旨揀發赴黔。尋丁父艱。服闋﹐遵例補蘇州督糧水利同知。監兌漕糧﹐殫精剔獘。奉押漕運﹐盡革陋規。復督采捍海塘石﹐檄勘太倉州水災﹐再監漕務署總捕篆﹐升刑部安徽司員外郎﹐攺河南懷慶知府。升見﹐賜墨刻貂皮香珠紫金錠。旣遷兵部武選司員外郎。歷官三十餘載﹐年六十有五卒。

王純﹐字希文﹐號徳庵﹐西定坊人。由貢生補上杭訓導﹐師範端嚴﹐講論不輟﹐諸生多受其裁成。升廬州同知﹐行取刑部員外郎﹐轉戶部四川司郎中﹐帶管通州﹐坐糧廳事﹐給假歸卒。

劉某灼﹐字漢章﹐號爲軒﹐東安坊人。康熙乙未歲貢。雍正壬子選授長泰學訓導。泰邑志稱其淸修自好﹑和易可親。乾隆甲子﹐升長汀教諭﹐告老歸。士子餞盈途。年八十五卒。妻陳氏﹐壽九十三。

陳鵬南﹐字云垂﹐鎭北坊人﹐篤志行善﹐四世同居﹐食指數千無閒言。雍正壬子﹐以歲貢司訓連江﹐勤於考課。乾隆丁巳﹑連邑風災﹐文廟傾頹﹐鵬南自捐資修建﹐費金二千四百有奇。又買榖平糶貧士及開河輸銀六百兩﹐督撫兩院上其事﹐奉旨優敍。

吳振經﹐字子常﹐西定坊人﹐由歲貢補訓導﹐特升開封府同知﹐署開封府篆﹐行取刑部員外郎。假歸﹐年七十卒。

侯瑞珍﹐寧南坊人﹐性淳厚。少孤﹐善事節母﹐庭無閒言。邑舉鄕飲賓。母歿時瑞珍年六十六矣。廬墓終喪﹐壽七十四卒。乾隆乙巳﹐奉旨旌表﹐子孫多遊庠食餼者。

陳仕俊﹐字子慶﹐東安坊人﹐國學生。實心好善。康熙戊戌大旱﹐米價騰湧﹐仕俊出粟二千五百石﹐分四坊以賑﹐存活甚多。又嘗建橋施棺。庚子年捐置園地爲義冢。其子貢生應魁﹐復出白鏹四百﹐請修本縣學宮﹐能繼善行雲。

施世榜﹐字文標﹐西定坊人﹐拔貢生。樂善好施﹐閭黨姻族﹐多所周卹。建敬聖樓於大南門外﹐募僧以拾字紙。由壽寧教諭﹐授兵馬司副指揮。令長子貢生士安捐資二百兩﹐修葺鳳邑學宮。又置田千畝﹐充海東書院膏火。又令第五子拔貢生士膺捐社倉谷千石﹐皆其義行也。

黃國英﹐字遜卿﹐東安坊人﹐貢生。淡水都司曾榮子也。少穎異﹐好施予。戚屬貧乏者﹐月給銀米以贍之。見義必爲。雍正己酉﹐佐郡守倪象愷鼎建郡署﹐諸凡工料﹐咄嗟立辦﹐三月而落成。北路鹽水港淤塞﹐舟楫難通﹐英捐己業龍溝潭莊西槺榔塭截其半。復出千金。別浚一港﹐遠近載貨之舟﹐賴以抵府。仍增置營房﹐請於總鎭王郡撥兵防守。尋以州同卽用﹐卒於漳。

吳振生﹐寧南坊人﹐勇於爲善。邑治十字街﹐爲郡城通衢﹐振生出己資﹐悉砌以石﹐行人便之。次子有聲﹐康熙壬午﹐舉武鄕試。

蔡廷萬﹐字縮吾﹐國學生。蚤喪父。其母戴氏久病﹐手足痿痺﹐廷萬偕妻塗氏﹐孝事維謹﹐鄰里稱之。

傅夢弼﹐字帝簡﹐髫齡餼於庠。家酷貧﹐常減飧以贍其母。母病﹐卜不吉﹐夢弼禱於神﹐求以身代﹐凡七日﹐母痊﹐而夢弼病卒。

徐起長﹐考職州同﹐孝友著稱﹐急公好義。

李一柱﹐貢生﹐原籍漳之平和人﹐善事寡母﹐嘗渡海遇賊﹐資囊被掠﹐乞畱土產仙枝子醬。賊詰之﹐曰﹕母所嗜也。賊義而釋之。

陳君陸﹐字次平﹐國學生﹐例贈儒林郎﹐家號素封。嘗出銀粟佐賑﹐道府各給匾獎之。子國瑞字景文﹐候選州同﹐事母以孝見稱。

林繼捷﹐考職吏員。事繼母能色養﹐處兄弟有友於風。雅誌書香。子起廉﹑起章俱遊庠﹝以上十七人俱錄「舊志」﹞。

林公業﹐字永秀﹐臺灣人。居家孝友﹐性質直善﹐爲人排難解紛。凡閭裏有不平事﹐輒質成之。眾稱曰林公道。子大俊﹐舉鄕飲賓。時以耆徳與鄕飲賓者﹐楊敬瑞﹑曾潛龍﹑林爲棟等﹐俱臺灣人﹝從「府誌」補﹞。

楊志申﹐字燕夫﹐籍彰化﹐居家於郡城之東安坊。父早卒﹐事母曲盡其歡。善視諸弟﹐睦族卹鄰﹐賑貧捨棺﹐修廟宇治橋梁﹐凡諸義舉﹐靡不力。初邑學租歲入不敷於用﹐志申首捐彰邑田歲入谷一百六十六石﹐以助課費。又念文廟油燈等費無所出﹐言諸司訓陳元恕﹐願續捐。未幾病且篤﹐亟召其子至﹐命割鳳邑田計歲入一百九十六石﹝今歷任交代冊作一百九十石﹞充臺學﹐曰﹕吾自踐前言﹐非爲汝等求福應也﹐但讀書無負吾志。其子跪聽命﹐目遂瞑。卒之日﹐司訓爲記其事﹐乃循眾議﹐詳請存主學祠。今祀忠義孝悌祠﹝鄭兼才撰傳﹞。

鄭其仁﹐字彭年﹐西定坊人。少有大力﹐常舉巨石﹐作掌上舞。年十八﹐爲鳳山武學生﹐赴鄕闈三黜。乃嘆曰﹕天生一副筋力﹐不能得鄕舉﹐爲朝廷少效馳驅耶﹖遂挈眷居於鳳邑姜園莊。乾隆五十一年﹐林爽文首禍於彰化﹐鳳山賊響應﹐以其仁協眾望﹐彊脇之。其仁夜踰竹圍遁﹐賊尾諸後﹐其妻林氏大懼其仁之被害也﹐暴發心疾。翌日﹐莊人載往東港之烏樹林塭﹐未至﹐病劇﹐回首三呼彭年卒。其仁悼痛﹐埋諸沙汕﹐遂覓船回郡。時柳州楊廷理爲臺司馬﹐議攻守甚力﹐郡垣賴之。其仁乃率義勇往投焉。適賊攻南門﹐其仁射殺賊﹐左手中賊炮﹐創未愈﹐賊至輒出戰。乃隨協鎭丁朝雄﹐由水道至東港﹐賊拒於岸。其仁親放大炮﹐須眉俱爇﹐奮呼殺賊﹐賊眾潰﹐遂復東港。以功授守備。東港地近姜園﹐其仁素悉﹐於是招集流亡及脇從者數逾千﹐貸給口糧﹐聲勢益振。夜有賊劫東港﹐幾亂隊﹐賴其仁得安。五十三年春﹐大將軍福康安掃平嘉﹑彰﹐賊皆南竄﹐臺司馬楊廷理帶兵勇協剿﹐其仁願當前隊﹐與賊戰於放索林莽間。會伏起﹐其仁力戰﹐馬蹶被害﹐年三十四。事聞﹐加都司銜賜謚忠勇﹐予祭葬﹐祀京城昭忠祠﹐世襲云騎尉。子端本﹑端好﹐嘉慶十二年﹐請祀本邑忠義孝悌祠﹝黃汝濟撰傳﹞。

薛邦揚﹐字垂靑﹐寧南坊人﹐郡廩生。乾隆五十一年﹐林逆困郡城﹐邦揚所募義民﹐日久食盡﹐典房屋計千金以濟。嘗率義民﹐從遊擊蔡攀龍軍札桶盤棧﹐身經數十戰。五十二年五月三日﹐賊大至﹐官軍義民並力禦之。邦揚衝入賊陣﹐殺賊﹐爲亂炮所擊﹐墜馬死。其妻兄率邦揚所部﹐奪其屍歸。時年二十有八。妻陳氏遺腹生男﹐嘉慶十二年請祀邦揚忠義孝悌祠﹝鄭兼才撰傳﹞。

許鴻﹐鎭北坊人。家貧﹐制燈籠爲活﹐以武力補郡學生。林逆之亂﹐鴻出率義勇﹐遇戰必先。尋隨總兵官柴大紀禦賊於三坎店。賊至﹐鴻前殺賊﹐太守楊廷理見鴻旗陷﹐督眾破壘救之﹐而鴻已戕於賊﹐檢其屍歸。鴻死﹐年三十四﹐未有妻。嘉慶十二年﹐請祀忠義孝悌祠﹝鄭兼才撰傳﹞。

陳名標﹐字孫榜﹐鎭北坊人﹐領乾隆丁卯科鄕薦。持躬衿愼。臺俗尙侈﹐士人食用多無度﹐名標辛勤節儉﹐不移於俗。值邑大事﹐則毅然自任﹐凡文廟天后宮之修葺﹑郡垣塭岸之興築﹐皆名標出重貲﹐兼董其役。又嚴治家﹐繩子侄以法。遇廉隅謹飭士﹐必加意敬禮。蓋猶有先正遺風焉。年七十﹐恭遇盛典﹐欽賜國子監典簿。卒年七十有二。子作霖﹐乾隆甲午科舉人﹐選縣令﹐攺就寧化教諭。復援例升中書﹐歸其祖籍於泉之晉江﹝黃汝濟撰傳﹞。

吳國美﹐字爾玉﹐東安坊人﹔原籍晉江。少援例入太學﹐及長來臺﹐遂家焉。生計僅能自持﹐而愛惜字迹﹐不憚心力﹐隨所檢拾﹐捲者舒之﹐污者淨之﹐曬以潔地﹐送諸長流﹐惟日孜孜﹐以是終其身。中年以後尢好施與﹐每朔望晨興袖錢二百﹐坐街頭予乞人有殘缺廢疾者。錢盡則急歸﹐愧續至者無以應﹐不忍見其狀也。鄰里有貧不能殯者﹐來告﹐以三百錢並楮鏹往﹐必親拜之而後安﹔或助以衫褲﹐無有辜其意者。年八十二﹐無疾終。殯具無巨細皆自備。嘗擇廢冢爲身後地﹐卒奉遺命葬之﹐人稱爲吉壤。己酉選拔﹐今候補郎中吳春貴爲其孫﹝鄭兼才撰傳﹞。

陳思敬﹐字泰初。父鵬南﹐本邑歲貢生﹐終連江司訓。思敬生於郡城鎭北坊﹐及長﹐歸祖籍﹐補同安學弟子員﹐中乾隆癸酉科副車。思敬承父志﹐樂善好施。尢惇內行﹐事繼母楊氏孝謹。自念𨿽羈於同﹐而臺灣爲先世起家之地﹐田園廬墓咸在﹐以是頻歲往來鳳邑。產業爲思敬手創者﹐又悉與諸弟侄共之。其周待至親﹐不以海外異也。一日﹐在鳳山莊﹐聞鄰捨讀書聲﹐詰之知其爲粵人也﹐甚喜﹐翼日以油米助其家。粵故少儒童﹐至是𨿽極貧﹐亦思就傅﹐皆思敬有以感之也。素知醫﹐所至必具藥鋪﹐多自采制以療人﹐於是遠近皆知思敬。貧病之家﹐咸藉以救活。有乞殯具者﹐衫褲棺柩﹐一無所吝。猶慮倉卒無以應命﹐雇匠選材﹐開棺鋪以備濟人。佃戶積欠累累﹐思敬每內渡﹐必召使來﹐出所立券付諸火。或難之﹐曰﹕吾子孫衣食有無不關此﹐徒畱此滋煩擾累窮人耳。其修省垣貢院﹑置祖籍義塋﹑設社學﹑修族譜諸義舉﹐俱互見於建寧朱梅崖﹑晉安孟瓶葊所撰傳中。所著有「鶴山遺集」﹐安溪官石溪爲之序﹐以次子鳴佩贈修職佐郎﹝鄭兼才撰傳﹞。

馬琬﹐字琰伯﹐又字梅村﹐世居邑之東安坊。其大父廷對爲歲貢﹐父中萊膺拔選﹐皆寓籍諸羅﹐故琬亦爲諸羅歲貢。琬以三世明經﹐家益貧﹐而喜飲酒﹐悅書史字畫﹐時養花種竹以自娛。善事母﹐母老壽﹐年且百歲﹐猶能繪水墨蘆雁﹐琬亦從習焉。琬與弟璧﹐偕授徒以養﹐所從遊者日眾。澎湖別駕始創文石書院﹐以琬惇品學﹐延主講席。居澎八載﹐學者多淵源焉。琬律身綦嚴﹐醉則猖狂作白眼﹐見其母則肅然。晚以鄕闈屢薦不售﹐益肆情詩酒﹐閒作水墨畫﹐自題以寓意﹝韓必昌撰傳﹞。

劉應羆﹐字亦璋﹐又字跂亭﹐寧南坊人也。聰敏嗜學﹐成童補弟子員﹐屢試優等﹐遂食餼。舊制赴童試者﹐食餼生爲識認具結狀乃得試。有冒籍違例者﹐罪食餼生。於時邑試多冒籍﹐應羆欲淸之﹐偕眾上捨生以狀請於觀察。觀察故畏事﹐閱狀忿曰﹕秀才家不務安靜﹐而輕構釁誰歟﹖作狀者眾﹐莫敢承。應羆從容曰﹕生作也﹐固非構釁。淸籍﹐以一文風耳﹐且國制也。觀察默然。然終不果淸。於是應羆食餼十餘年﹐不與保結事。乾隆丁酉舉於鄕﹐辛丑試禮闈下第﹐後慨然有遊覽志﹐爲同行所阻﹐不果而歸。丁未復入都﹐以挑選二等爲屏南教諭。屏南邑小﹐赴鄕試者寥寥﹐故科名久闕﹐而學宮儀制亦簡陋。應羆至﹐以俸錢置祭器﹐葺祠宇﹐又修官廨﹐以爲講學所。壬子秋﹐挈其徒以應省試。有周生者﹐果於是科登賢書﹐士人徳焉。任三年﹐引疾歸。應羆爲人和厚近理﹐善處人骨肉間。凡親友家政有窒礙者﹐恆得其一言以解。當途耳其名﹐欲致一謁﹐不可得也。年六十﹐卒於家﹝洪禧撰傳﹞。

王化成﹐字子登﹐鎭北坊人。性恰淡﹐教人品行爲先﹐次乃論其文藝。自少授徒﹔及秉鐸甌寧﹐其指歸不出乎此。在任六年﹐以老告歸。官橐蕭條﹐怡然自得﹐他事不與﹐仍設館以終餘年。卒年七十有五﹝黃汝濟撰傳﹞。

李淩霄﹐字爾衝﹐西定坊人。少入塾館﹐以貧輟業。有同塾友某方遊泮﹐見淩霄不爲禮。淩霄奮然曰﹕吾第貧耳﹐是豈足爲我傲哉。乃負篋入揖前受業師郭玉璇曰﹕弟子貧無以爲禮﹐願服役﹐仍從先生學。玉璇壯其志﹐許之。時年巳十九﹐家弗能具牀席﹐每夜讀神倦﹐假寐幾上﹐醒復讀。比府試郡守蔣元樞奇其才﹐拔置第一。旋補弟子員。方受業玉璇時﹐與其子泰善﹐泰以辛卯鄕試遭風﹐舟失於澄海之甲子所。時淩霄尙在窮苦中﹐己亥始得與鄕試﹐距郭泰失舟事約近十年﹐而淩霄痛其友之埋骨荒野也﹐揭曉後計程約費﹐歷水陸﹐至泰葬處﹐旣拜且哭﹐囊其骸而歸。觀者惻然﹐以爲骨肉至親。比問﹐驚愕﹐咸稱郭泰有友。泰子靑峯﹐先淩霄入學﹐方痛父骸未歸﹐是年又遭母喪﹐不得與鄕試。至是乃坐淩霄於上﹐靑峯率家人拜焉。淩霄走弗受。生平以志气自許。詩文之外﹐喜博涉藝事。𨿽拳棒歌曲﹐每夜必服習徧﹐始據榻披吟﹐以此忍饑寒﹐幾勞憊。庚子闈前﹐有客述鼓山之勝﹐翼早遽挈伴至。至則必窮涉其境﹐若不復知試事之至者。比入闈﹐嘔血數斗﹐遂勉終事。婦至家﹐未幾卒﹐年二十有九。妻林氏﹐相繼歿﹔無子﹝鄭兼才撰傳﹞。

文學﹝附﹞

按舊志人物傳﹐分治行﹑孝義﹑文學。新修志﹐錄治行﹑孝義﹐統爲行誼﹐以文學附。旣著目而傳未錄﹐玆爲補之。

王喜﹐寧南坊人﹐歲貢。多著作。嘗撰「臺灣誌」﹐爲舊邑志所藍本。

吳弼﹐寧南坊人﹐歲貢。喜談兵。康熙乙亥﹐分修「郡誌」﹐任松溪訓導。

陳逸﹐字豫侯﹐東安坊人﹐歲貢。康熙乙亥﹐分修「郡誌」﹔己亥分修「諸羅志」。選福安訓導。

馬廷對﹐字策生﹐少失怙恃﹐苦志讀書﹐值海氛流寓於臺。康熙癸亥﹑臺始試士﹐廷對首列弟子員﹐科試補廩。癸酉充貢。嘗分修「郡誌」﹐董建諸郡學宮。年八十﹐得教職﹐以老乞休。

鄭萼達﹐字伯謙﹐西定坊人。好吟詠﹐以歲貢授永福訓導。康熙乙亥﹐偕歲貢張銓﹑陳文達等﹐分修「郡誌」。銓字君衡﹐任歸化訓導。文達字在玆﹐又嘗分修臺﹑鳳二郡誌。

金繼美﹐字云思﹐東安坊人。恬淡寡營。雷陽﹑陳璇爲邑令時﹐延掌義學。嗣知府衛臺揆創崇文書院﹐復延繼美掌之。巡道髙拱幹修「郡誌」﹐繼美與焉﹐以歲貢終。

李欽文﹐東安坊人﹐歲貢﹐分修臺﹑鳳﹑諸三志。選南靖訓導。

張士箱﹐鎭北坊人﹐歲貢﹐任漳州府訓導﹐康熙庚子﹐分修「郡誌」。

陳邦傑﹐字俊千﹐雍正乙卯舉人﹐乾隆庚申﹐偕拔貢生黃佺等分修「郡誌」。佺字伴偓﹐喜談詩。

張從政﹐字達夫﹐東安坊人﹐恩貢。少失怙﹐事母能孝。乾隆五年﹐分修「郡誌」著有「剛齋詩文稿」。子嶽﹐丙辰舉人﹝以上俱舊志﹞。

軍功

邑多兵革之事﹐於是士有以軍功貴者。如黃曾榮之倚任於海康﹑林黃彩之獻策於覺羅﹐皆以材智忠信﹐顯名於時﹔斯足尙已。後此而或號召鄕民傾貲起義﹐而且身履行間﹐讎仇寇敵﹐鄕土之安﹐於斯人有賴﹐固足多者﹔乃其被恩榮﹐膺賞賚﹐豈其間猶有幸致者歟﹖錄其姓名與其事實﹐以示來者。若鄭其仁﹑薛邦揚﹑許鴻數君子﹐則當竟登諸「行誼」﹐而不可以「軍功」槪之矣。

陳遠致﹝有傳﹞。

黃曾榮﹝有傳﹞。

林黃彩﹝有傳﹞。

陳林每﹐六十年復臺功﹐授把總﹐累升本鎭總兵﹐歷署惠州提督﹝有傳﹞。

王作興﹝有傳﹞。

郭張文﹝有傳﹞。

陳友﹝有傳﹞。

陳應橙﹐遠致子。六十年功加署都司。

陳天杓﹐遠致子。六十年功加署都司。

陳雄﹐遠致子﹐累升守備。

楊恩﹐溫州總兵。

魏大猷﹐閩安副將﹐署海壇總兵。

魏天錫﹐烽火門參將。

魏國璜﹐水師提標後營遊擊。

吳陳勝﹐海澄副將。

王李孟﹐臺協水師中營遊擊。

魏元﹐廣東虎頭門都司。

蕭英﹐閩安右營守備。

黃光國﹝有傳﹞。

鄭鴻善﹐武舉。臺協左營千總。

楊升時﹐武生。臺協中營千總。

翁振行﹐烽火門千總。

曾大源﹐舉人。乾隆五十三年隨剿林逆軍功﹐任內閣中書。

鄭應選﹐武舉。軍功﹐授五品職銜﹐署建寧守備。

林廷玉﹐武舉。軍功授五品職銜。

吳天河﹐武舉。軍功﹐授五品職銜。

葉顯名﹐武舉。軍功﹐授六品職銜﹐以千總用。現任北路千總。

薛登科﹐恩貢生。軍功﹐授七品職銜﹐以教職用。任福州訓導。

董日勉﹐歲貢生。軍功﹐授八品職銜﹐以教職用。

陳兆升﹐附貢生。軍功﹐授八品職銜。

陳靑江﹐附貢生。軍功﹐授八品職銜。

楊振文﹐由監生捐四品銜。軍功﹐賞戴花翎。

郭友和﹐監生。軍功﹐授六品職銜﹐賞戴藍翎。

陳作範﹐監生。軍功﹐授八品職銜。

方耀江﹐監生。軍功﹐授八品職銜。

曾廷豪﹐增生。軍功﹐授八品職銜﹐以教職用。選長泰訓導。

張源懃﹐附生。軍功﹐授五品職銜﹐賞戴花翎。補授安慶府通判。

鄭起鳳﹐附生。軍功﹐授六品職銜﹐以千總用。現任澎湖右營千總。

郭廷梁﹐附生。軍功﹐授六品職銜。

郭靑峯﹑張維新﹑林世基﹑陳世桂﹐俱附生﹐軍功﹐授八品職銜。

鄭其仁﹐有傳。見「行誼」。

王得祿﹐武生。軍功﹐授五品職銜﹐賞戴花翎﹐以千總用。現任福寧總兵。

戴顯羣﹐武生。軍功﹐授六品職銜﹐以把總用。現任北路把總。

杜朝成﹐武生。軍功﹐授六品職銜﹐以把總用。

張應選。

李淸俊﹐軍功﹐授六品職銜﹐以佐雜用。歷任潮州﹑潮陽﹑揭陽典史﹐以目疾告歸。

林廷佐﹑吳朝行﹑黃希升﹐俱武生﹐軍功授六品職銜。

施世同﹐軍功授六品職銜﹐賞戴藍翎﹐以千總用﹐六十年加五品銜。

黃理生﹐軍功授六品職銜﹐以把總用。

蔡奪﹐軍功授六品職銜﹐以把總用﹐嘉慶十一年功加千總。

郭友直﹐軍功﹐授六品職銜。

林連招﹐軍功﹐授七品職銜﹐以把總用。

許顯觀﹐軍功﹐授七品職銜﹐以把總用。

王君津﹐軍功﹐授九品職銜﹐以雜職用。

以上軍功三十七名﹐乾隆五十三年林爽文案內奏賞。

楊應選﹐廩生﹐軍功授六品職銜﹐奉旨引見。

方耀漢﹐武生。軍功﹐授七品職銜。

郭子璋﹐軍功﹐授七品職銜。

莊文﹐軍功﹐以外委用。

上四人﹐俱乾隆六十年陳周全案內奏賞。

吳春貴﹐候補郎中。募水陸義民﹐攻破洲仔尾﹐議敍隨帶軍功加一級紀錄二次。

陳啟良﹐布政司經歷銜。以豎木柵防守海口﹐又募義勇隨軍剿賊功﹐授五品職銜。

潘振甲﹐舉人。以守城功﹐授六品職銜。

張文雅﹐武舉。以從剿桶盤棧功﹐用千總。

陳廷璧﹐恩貢生。以守城功﹐授六品職銜。

黃汝濟﹐拔貢生。以守城功﹐授六品職銜。

遊化﹐歲貢生。以勸諭莊民從徵大穆降功﹐授六品職銜。

韓必昌﹐歲貢生。以守城功﹐授六品職銜。

郭拔萃﹐貢生。以鼓勵義首隨軍剿賊功﹐授六品職銜。

杜天奎﹐鳳山貢生。由軍功授六品職銜。

郭邦傑﹐監生。以守城功﹐授六品職銜。

石時榮﹐監生。以守城功﹐授六品職銜。

黃化鯉﹐廩生。以獲許和尙功﹐奏準以教職用。

林瀚﹐廩生。以雇募水陸義勇攻破洲仔尾功﹐授六品職銜。

王得昌﹐廩生。以募水路義勇攻破洲仔尾功﹐授六品職銜。

黃化治﹐廩生。以守城功﹐授六品職銜。

紀邦傑﹐附生。以守城功﹐授六品職銜。

林廷邦﹐武生。以雇募義民隨剿功﹐授六品職銜。

林玉和﹐武生。以獲陳番功﹐授千總銜。

洪秀文﹐以隨軍剿賊功﹐授七品職銜﹔又由鹿耳門剿賊功﹐授六品職銜。

陳本全﹐以鹿耳門剿賊功﹐授七品職銜。

張爵﹐以隨軍殺賊功﹐授七品職銜。

張健﹑許髙嵩﹑蔡源順﹑蘇麗水﹑黃藤﹕上五名俱由隨軍剿賊﹐授七品職銜﹐以把總用。

陳尙義﹐以守城功﹐授七品職銜。

鄭觀濤﹐監生。以守城剿賊功﹐授六品職銜。

陳鳳﹐以剿賊遇害﹐奏準照把總例賜卹﹝有傳﹞。

以上三十名﹐嘉慶十一年蔡牽案內奏賞。

陳遠致﹐字子靜﹐安平人。康熙癸亥﹐以軍功署參將。協贊水師提督施瑯平臺﹐衝鋒陷陣﹐攻克澎湖﹐前後賞銀一千三百兩。平臺後﹐畱遠致安插居民﹐以所給銀兩募佃開墾田園二萬餘畝﹐升左都督管鎭標右營遊擊事﹐給拖沙喇哈番紀余功二次。尋升瑞安副將﹐陛見﹐以年老準原品休致。子應橙﹑天杓六十年隨徵朱匪功﹐加署都司銜﹐由把總升守備。

林黃彩﹐字符質﹐安平人。有智力。康熙辛丑﹐臺匪朱一貴作亂﹐總督覺羅滿保移駐廈門﹐彩走興化﹐具陳平臺策。總督令隨大軍進討。事平﹐以把總升守備﹔累升廈門遊擊。十一年﹝查系雍正十年﹐「舊志」作十一年誤﹞﹐隨徵大甲西﹐以功擢參將。尋遷澄海副將﹐署碣石衛總兵﹐卒於官。父宸昌﹐爲良醫﹐雅施方藥﹐力行善事﹐受誥封﹐年八十餘﹐猶鐝鑠。

黃曾榮﹐字煥文﹐初爲諸生﹐棄而從戎﹐補把總﹐升千總。巡道陳璸命徵上淡水﹐捕賊魁鄭盡心。榮至﹑則相山川形勢﹐繪圖以進﹔請於其地添設一營。嗣璸升偏沅巡撫﹐特疏薦曾榮﹐奉旨記名。及調任撫閩﹐遂與總督覺羅滿保合疏﹐請設淡水營。以曾榮爲本營都司﹐相度營地﹐創蓋兵房﹐經理三月竣事﹐積勞成疾﹐卒於官。

王作興﹐安平人﹐熟悉水務。康熙辛丑﹐提督施世驃統兵徵臺﹐作興泅水至鹿耳門﹐插標引大師進港﹐以功加署都司僉事﹐授把總﹐累升南澳遊擊。乾隆己未﹐調安平中營﹐卒於官。

郭張文﹐寧南坊人。素嫻弓馬﹐由把總升陸路提標千總。辛丑夏﹐朱匪竊發﹐總督覺羅滿保撥隨參將林政徵臺﹐剿賊有功﹐卒於軍﹝以上並錄「舊志」﹞。

陳友﹑臺灣人﹐生長海濱﹐熟悉水務。六十年﹐水師提督施世驃統舟師五百餘艘徵臺﹐令先駕小舟鹿耳門插標爲向道。臺平後﹐上其功﹐授把總﹔累升至金門鎭標遊擊﹝「府誌」﹞。

黃光國﹐字輝卿﹐又字隱亭﹐世居晉江。少孤而貧﹐壯復喪母。旣傾資殯葬﹐乃東渡覓生計。適臺鎭募考書吏﹐以光國條對精詳﹐拔之﹐爰立籍於邑之鎭北坊焉。雍正十年﹐北路阿束﹑大肚﹑大甲西番肆逆殺人﹐大軍進討﹐光國請隨徵﹐以功最補中營外委﹐累遷延平左營守備。以老乞休。光國廉謹喜文墨﹐而達於時務。在延平時﹐嘗陳整理臺疆十二事﹐制軍嘉納之。比歸﹐囊無一物﹐惟守令及紳士唱和詩數帙而已。性慈愛﹐每遇粥鳥雀龜鰲者﹐必盡購以放。待下不聞呵詈聲﹐有隨丁攜其衣裝墮泥中﹐內外皆污﹐亟溫言慰之。棄官後三﹑四十年﹐而舊屬弁兵﹐登堂拜遺像者數十輩﹐各述前事﹐爲去後思。有子廷璧﹐學弟子員﹝謝金鑾撰傳﹞。

陳鳳﹐字於山﹐西定坊人﹔原籍惠安﹐弱冠來臺。素有膽略。臺郡屢患寇警﹐鳳以捕匪出力﹐得委任。比蔡逆勾通陸賊起事滬尾﹐乃募購獲鳳輩者﹐予千金。嘉屬北埔﹑蕭壠諸莊俱搖動﹐官以鳳熟悉其處﹐檄使援。鳳至木柵遇賊﹐督義勇力戰﹐賊眾大集﹐鳳被殺。事聞﹐照把總例賜卹。鳳卒年四十有六﹐嘉慶十一年﹐附祀郡城昭忠祠﹝鄭兼才撰傳﹞。

列女

林氏﹐辜湯純妻﹐年二十而純卒﹐無子﹐撫其媵二子爲己子。事姑能孝﹐姑病篤﹐刲股和藥﹑吁天減算以益姑壽。病果痊﹐延五年乃卒。裏閈稱爲辜孝婦。雍正五年﹐祀節孝祠。

張氏﹐洪之廷妻﹐年十八﹐歸洪﹐生一女。之廷歿﹐舅姑憐其年少﹐使嫗諷之攺適。氏曰﹕吾所以不死者﹐爲舅姑耳。晝夜勤紡績﹐以供養﹐守冰操者四十年如一日。人稱節孝。雍正五年祀節孝祠。

余氏﹐楊茂仁妻﹐生子三而茂仁卒。氏年二十二﹐痛絕復蘇﹐環顧三子﹐長者甫離𦇤褓﹐幼者未滿二旬﹐乃位曰﹕與其捨生以殉死﹐毋寧撫孤以存祀﹐乃織紝度日﹐荼苦自甘。年六十三卒。孫五人﹐俱爲諸生。雍正五年﹐入祀節孝祠。

陳氏﹐鄭斌升妻﹐升本莆田人﹐移家臺灣。氏年十八而寡﹐遺孤甫周歲﹐苦節勤女紅以資生﹐撫其子成立﹐有孫遊郡庠。雍正五年﹐入節孝祠。

蕭氏愛娘﹐洪思齊未婚妻﹐武舉鳳求女也。思齊歿﹐愛娘年十九﹐矢志守節﹐白其父﹐歸洪。養族子爲嗣﹐歷十二年不歸寧。乾隆四年病卒﹐與思齊合葬於武定裏。

黃聲集妾﹐名好官﹐婢曰銀娘。聲集將死﹐與好官百金﹐令別嫁。好官以其金養族人子爲嗣﹐同銀娘撫之。旣所養子歿﹐好官悲憤欲自縊﹐銀娘勸慰之﹐願事以終身﹐遂同削髮持長齋四十餘年。好官旣歿﹐銀娘亦卒。

林氏﹐鷺江人﹐年十六﹐歸範文質。姑性嚴﹐氏能得其歡心。二十五歲﹐文質歿﹐遺六歲男學海﹐已而夫之仲弟夫婦繼歿﹐子女皆幼﹐氏撫育如己出﹐課督維謹。子學海成進士﹐授山東兗州壽張營守備﹐後請假終養﹐七載而氏卒。年六十有四。

蔡氏惜娘﹐陳邦棟妻。年十九﹐邦棟卒﹐時一男甫周月﹐氏誓不獨生。舅姑諭以撫孤立節﹐乃抑哀勤紡績﹐孝養鞠育﹐訓子有成﹐閭裏稱其節孝。

劉氏尾娘﹐侯孟富妻﹐生二男一女﹐而孟富歿﹐氏年二十有八﹐男女俱幼﹐門無戚屬﹐矢志守節﹐勤女紅以供衣食。教子瑞珍成立﹐見五代孫﹐壽八十有五卒。女名罔娘適林妙﹐妙早殀﹐罔娘以節著﹐瑞珍以孝稱。乾隆十四年﹐奉旨旌表﹐禦史楊開鼎題其坊曰「一門節孝」。

陳氏﹐謝仕家妻﹐年二十九守節﹐持長齋以祈姑壽﹐年五十九卒。

陳氏﹐李朝珪妻﹐年二十二夫死﹐哭奠七日畢﹐中夜整衣投繯﹐其姑救之﹐獲蘇﹐多方譬曉﹐乃忍死撫孤。家頗丰饒﹐不飾簪珥﹐不蓄婢女﹐守節二十六載﹐奉姑克孝﹐訓子有成。

黃氏﹐庠生李時燦妻﹐年二十三﹐時燦歿﹐一子甫四歲﹐家貧如洗﹐藉鍼黹以度食﹐常攜數歲兒之海濱拾蜃蛤奉姑﹐鄰里感嘆。姑久疾不能坐立﹐奉侍兩載﹐夜常不眠。乾隆十五年﹐奉旨旌表。

王氏﹐監生蔡朝麟妻﹐兵部武選司員外郎鳳來胞妹也。嫻內則﹐閨範肅然。年二十四﹐朝麟卒﹐遺三男一女﹐夫弟朝熊方九歲﹐苦志撫養﹐迄於成立。姑臥病八載﹐奉侍罔懈。四十六年﹐足不踰閾﹐聲不出戶﹐鄰里奉爲女宗。

董氏﹐千總郭張文妻﹐張文隨徵朱匪﹐歿於軍中﹐室女懸盤﹐爨火屢虛﹐忍饑寒﹐茹冰蘗﹐課子讀書﹐人謂其有畫荻之風。

林氏﹐鄭元妻﹐年十九﹐歸鄭。甫二載﹐夫歿於外﹐遺腹生男﹐鞠養教誨﹐入成均。

王氏金娘﹐洪以珍妻﹐二十六歲守節﹐卒年五十七。

顏氏好娘﹐林生妻﹐居永寧裏瀨口﹐二十三歲守節﹐以壽終。

李氏性娘﹐儒童吳來之妻﹐賦質貞靜﹐嫁踰年﹐來之歿﹐矢志撫孤﹐以壽終。

黃氏合娘﹐許配劉爻生﹐未婚而爻生歿。合娘守貞以養老母﹑撫幼弟﹐以壽歿。

吳氏﹐王晉光未婚妻﹐年十八﹐晉光死﹐氏請於父母﹐許赴夫家治喪。復請於翁﹐許以晉光兄嫂次孕未產者爲之嗣。果得男﹐曰紹瑯﹐撫之長﹐入泮宮。

阮氏蔭娘﹐王尋妻﹐居安平鎭﹐年十六歸尋﹐久未有出﹐撫夫伯兄遺腹子﹐備極鞠養。已而夫歿﹐其仲兄來﹐哭殯畢﹐氏請所撫侄爲夫立後﹐許之。遂欲自縊。仲嫂急救﹐且慰之曰﹕叔死不可復生﹐姒何自苦乃爾。氏曰﹕夫死誓不獨生﹐得同歸﹐願足矣。仲使人防之密﹐氏醉以酒﹐卽嚴妝潔服﹐投繯死。祀鳳山節孝祠。

郭氏益娘﹐曾國妻﹐年十八未有出﹐國溺海死。氏日夜哀哭﹐白所親曰﹕夫亡義不獨存﹐願相從地下﹐遂自縊。雍正五年﹐入祀節孝祠。

趙氏﹐李宋妻﹐年二十有二﹐宋病﹐侍湯藥﹐不梳洗﹐不解衣。俄宋死﹐氏哀慟﹔旣卒哭﹐遂自縊。士民髙其節﹐競弔祭之。雍正五年﹐祀節孝祠。

紀惠女險娘﹐少許字吳使﹐年十八﹐未婚而使病﹐氏聞之﹐寢食俱廢﹐俄而使歿﹐自縊以殉。夫家移柩與合葬於武定裏洲仔尾。雍正五年祠祀。

王氏徳娘﹐楊軫妻﹐軫捕魚溺水死。氏年二十二﹐家惟老翁幼女﹐將卒哭﹐夜四鼓﹐設祭筵﹐哭奠畢﹐卽入房中自縊。封君林宸昌白協鎭張國往拜而斂之﹐歌詩以挽。

黃氏器娘﹐武定里人﹐幼許字陳越琪﹐聞琪病﹐卽爲減膳祈禱。迨琪死﹐父母祕之﹐不以告。氏伺察得實﹐遂自縊。夫家舁琪柩與氏柩會於路﹐合葬魁斗山。康熙六十一年﹐旌表祠祀。

莊連女珠娘﹐許配陳景昭﹐未婚而景昭病故。珠娘年十八﹐聞訃﹐脫簪珥﹐更素服﹐家人慮其殉也﹐防之密。乃佯笑語﹐越旬日﹐遽入房中﹐扁戶投繯。母亟呼之﹐寂然﹐及撬門入視﹐已气絕矣。因附窆景昭墓右。先是﹐連有弟宗﹐聘髙氏金娘﹐年十八﹐未婚而宗卒﹐金娘聞訃卽削髮爲尼。又有妹勸娘未嫁﹐以母病篤﹐禱天割股和羹進之。母食而愈﹐卽珠娘胞姑也。里人以爲節孝貞烈﹐萃於一門﹐投詩盈帙。

袁氏順娘﹐袁權女﹐年十六﹐適魯定甫﹐六月而定甫歿﹐袁哀慟淒慘﹐越七日白內外諸親﹐自縊以殉﹐合葬魁斗山之西。雍正五年﹐祀節孝祠。

呂氏諧娘﹐呂昭之女﹐年十八﹐未許嫁。有鄰人胡寵戲之﹐諧娘羞忿自盡。知縣李閶權審得實﹐如例旌表焉。

蔡氏偕娘﹐張金生妻﹐年二十五﹐歸張。甫五月﹐夫病﹐氏奉湯藥﹐朝夕無倦容。及病劇﹐多方延治﹐願以身代﹐目不交睫﹑食不下咽者兩閱月。金生死﹐氏泣謂其母曰﹕兒上無姑嫜﹐下無子嗣﹐義不可獨生﹐視殮畢﹐卽於是夜自經。就殯顏色如生﹝以上錄「舊志」﹞。

陳氏外娘﹐周蔭妻﹐年十九﹐歸蔭﹐二十七寡﹐苦節自守。家貧﹐以鍼黹度活。有妯娌亦寡﹐勸氏同出。氏以翁姑年老爲辭﹐朝夕服事﹐彌加勤謹﹐周年節祭祀﹐必誠必敬﹐現年七十有八。

蕭氏良娘﹐監生沈耀汶妻﹐年二十一歸耀汶﹐二十七寡。有二子﹐幼者遺腹生﹐氏俱教至長成。事姑能色養﹐貞節之性﹐至老逾堅。有孫遊於庠。嘉慶二年旌表。現年七十有五。

李氏珍娘﹐謝沛妻﹐年二十二歸沛﹐二十六沛死﹐遺腹生男。氏撫以成立﹐孝事邁姑﹐閫範甚肅﹐現年五十有八。

董氏煆娘﹐徐光庭妻。少隨父學﹐能誦經書。年二十﹐歸光庭﹐二十三孀﹐無子﹐遺二歲女琴娘。家貧﹐藉女紅以活。有魏開顏者﹐爲儒童﹐應府縣試輒前列﹐氏聞其名﹐招爲琴娘婿﹐與開顏約曰﹕苟生男﹐當爲徐家嗣。越一年﹐生男元烈遂以繼徐。元烈甫三歲﹐而琴娘卒﹐開顏失意渡海歸﹐不復來﹐氏苦守幼孫﹐才脫𦇤褓﹐口授經書。元烈長識書數﹐善經營﹐家計日起。方氏之初孀也﹐徐有弟玉芳﹐遊學於外﹐比歸﹐徐氏春秋祭餐﹐一力任之﹔以嫂寡而貧也。氏正色曰﹐我生不辰﹐不逮事舅姑﹐乃春秋祀事﹐猶缺於供﹐尙得爲徐家婦乎﹖吾𨿽貧﹐數月前巳斂米積貲爲今日計﹐𨿽淡泊﹐盡吾志也。聞者以爲識大體。烈旣成家﹐亦篤於孝﹐晚入太學。氏卒年八十四﹐以持齋終其身﹐曾孫朝選邑廩生。

蘇氏勸娘﹐陳應祖妻。年十九﹐歸應祖﹐生一男﹐甫九月而應祖卒。氏年二十一﹐苦志守節﹐始終如一日。卒年七十有九。

曾氏謹娘﹐王廷樞妻﹐年十七﹐歸廷樞﹐克盡婦道。二十三歲夫歿﹐遺三歲孤﹐氏撫以成立。後夫翁化成選甌寧司訓﹐氏請以遺孤從﹐自奉孤家居﹐勤女紅佐食﹐化成言於學使朱石君﹐得匾曰「霜淸荻畫」。迨翁姑歿﹐喪葬俱盡禮。未幾﹐子亦歿﹐與寡媳勤苦撫幼孫﹐凡守節四十八載﹐卒年六十有六。

吳氏斷娘﹐原籍同安﹐年十六﹐歸於戴誠實。二十八而寡。家貧﹐紡織哺二幼子﹐誓終身不茹葷。長子卒養﹐次子淵源旣成立﹐以貧不能自存﹐奉其母渡臺﹐遂家於臺﹐食貧至老﹐節操愈嚴。卒年六十。

鄭氏凝娘﹐李元恩妻﹐婚四閱月而元恩卒。氏方年十八﹐矢志孀守﹐上事舅姑。夫弟憐其節﹐以長子廷開爲之嗣﹐又別繼二子﹐俱成立。廷開入郡庠﹐氏卒年六十有七。

許氏任娘﹐陳開興妻﹐年十六﹐歸開興。十八寡﹐無子﹐撫繼男如己出﹐孝事翁姑﹐不苟言笑﹐鄰里重之。凡孀居三十載﹐卒年四十有八。

陳氏舜英﹐沈元美妻﹐年十六而嫁﹐嫁十年而元美卒。遺一女二男﹐其少遺腹孤也。時姑老子幼﹐夫有弟貧而讀書﹐氏藉鍼黹相依以活。後姑與夫弟相繼歿﹐其妻攺嫁﹐氏爲撫幼女如己出﹐自養二子﹐俱成人。氏卒﹐年七十有二。

陳氏報娘﹐鎭北坊黃信妻﹐年十六﹐歸於信﹐二十七而寡。家貧不能自存﹐親戚或勸其攺節﹐氏知大義﹐誓不從。及翁病﹐氏奉侍不懈﹐祝天願代翁病。平時甘旨之供﹐悉自鍼黹。氏卒年四十有七。

郭氏住娘﹐儒士張玉麟妻﹐年二十九而孀。有親戚憐其貧﹐或饋以財物﹐力卻不受﹐甘心苦守﹐日一餐常不繼﹐晏如也。氏現年九十三歲﹐孫四人﹐曾孫五人。

吳氏招娘﹐例貢生蔡國定妻﹐年二十﹐歸國定﹐二十三而寡。姑性頗急﹐事之能得其歡心。抱養子二﹐皆教督成立。氏卒年四十有四。

李氏秀娘﹐吳丕謨妻﹐年二十﹐歸丕謨﹐二十六而寡﹐遺孤四歲。氏上事老姑﹐下撫幼子﹐至婚娶成立。年四十八﹐子媳相繼殞﹐孫方孩抱﹐氏復撫養成人。嗣長孫璟瑤亦殀歿﹐四世孫在𦇤褓中﹐又賴以養﹐遇彌艱而節亦彌苦。現七十有三。

石氏愛娘﹐歸貢生黃珪璋。年二十九﹐珪璋卒。氏貞潔自守﹐治家以嚴﹐督責子廷玉不少寬假。禦子媳𨿽極慈愛﹐稍不循婦道﹐必嚴責。不可教者遣之。事姑王氏能曲歡得心。姑年九十四終。氏卒年六十有八。廷玉後援例入監。

陳氏品娘﹐蘇阪妻﹐年十八歸阪﹐生二男三女。年二十六﹐阪卒﹐賣三女葬阪﹐以女紅所出養二男。其弟憐氏貧度不能自立﹐私以氏許林家﹐氏聞知﹐堅不從﹐日夜痛哭﹐卒不能奪其志。現年五十有九。

陳氏好娘﹐大目降莊蔡全英妻。年十七﹐歸全英﹐二十四寡﹐子二﹐俱幼。氏躬自樵采﹐以育撫二子﹐得成立。卒年五十有二。

潘氏官娘﹐廣儲裏蔡爲妻。十八歲歸蔡﹐二十二寡﹐遺男佛賜﹐甫五月﹐氏義不更適﹐撫孤子以事舅姑﹐勤儉持家﹐前後五十四年。曾孫繞膝﹐人稱苦節之報。卒年七十有六。

郭氏袁娘﹐適大穆降莊楊霸光﹐逾年霸光卒﹐氏孕始三月﹐矢志存孤﹐計孀居四十四年。子世昌太學生。

韓氏梅娘﹐鎭北坊劉國傳妻﹐二十八而寡﹐遺孤二。氏甘心守節﹐恃女紅﹐積微資﹐爲二子擇師。後次子殀歿﹐媳蔡氏﹐年二十四﹐亦從始守志。韓氏卒年六十有四。

王氏友娘﹐保西裏鄭景運妻。年二十歸景運﹐生二女﹐二十八而寡。氏痛門祚衰薄﹐甘心苦守﹐以養老姑撫二女﹐爲鄕裏所推敬。現年六十有四。

郭氏道娘﹐保西裏林佛恩妻﹐年十九歸佛恩﹐生一子﹐二十六而寡。氏性恬靜﹐有姿色﹐家貧﹐其父慮難守。有李某者﹐與氏父交契﹐其女已嫁而死﹐氏父欲以氏爲續﹐李某亦深知氏美且賢﹐密使氏父以好言勸之﹐氏不從。父見不可奪﹐乃時饋米粟以成其志。現年七十歲。

張氏僭娘﹐保西裏郭啟妻。年二十歸於啟﹐生一女﹐二十八而寡﹐與老姑相依﹐克盡婦道﹐抱繼一子﹐年七十卒。

洪氏燦娘﹐贈文林郎國學生曾習輝妻。年二十九﹐習輝歿﹐遺男大源﹐甫三歲。氏辛勤撫養﹐稍長﹐命就傅﹐夜則篝燈課讀﹐事無巨細﹐悉親掌﹐不以家務紛其心。大源年且長﹐旣入學﹐曉時務﹐乃悉以家事付源﹐而自屏處閨閫。曰﹕男兒當自立﹐吾未亡人耳﹐曷知外事。蓋其識大體類如此。大源乾隆庚子舉人﹐以軍功補內閣中書﹐氏封太孺人﹐卒年七十有四。

黃氏品娘﹐監生沈廷璣妻。年二十歸廷璣﹐二十三而寡﹐遺一女﹐氏爲撫養﹐誓不嫁。復抱繼二子﹐及長俱死﹐自安運蹇﹐而節操愈勵﹐現年七十有一。

曾氏盡娘﹐韓仕貴妻﹐年二十八﹐仕貴歿﹐遺一女三子俱幼﹐氏守志撫養﹐不辭勞瘁﹐以是得翁姑心。治家躬自節儉而性好施與﹐遇貧寒尢加意周卹﹐自少至老﹐不少倦。年七十五﹐無疾終。人以爲節孝好善之報云。

陳氏招娘﹐東安坊邵啟明妻﹐年二十一歸啟明﹐二十三而寡﹐無子。啟明故業儒﹐其父文睿﹐本邑武生。氏自以爲儒家婦﹐不可攺弦失節﹐乃矢志苦守。家貧如洗﹐抱養一子。旣娶婦﹐相繼歿﹐遺孫一﹐零丁孤苦﹐氏爲撫養。聞者稱嘆。卒年七十有六。

邵氏進娘﹐黃天妻。年十九歸黃﹐二十一寡﹐遺一女﹐撫夫兄黃連之子爲嗣﹔長娶張氏﹐晚年其子死﹐女繼亡﹐氏孤苦﹐與媳張氏相依爲命。及卒年七十有九。張氏媳亦以節自勵。

朱氏巽娘﹐歲貢生朱瑞麟女﹐適太學生潘友徳﹐生三子﹐而友徳卒﹐氏年二十七﹐冰霜自矢﹐苦志撫孤。後次子振甲以干隆丙午舉於鄕﹔長振科﹑季振聯亦先後遊庠﹑食餼﹐巽娘及見三子成立焉。卒年六十。

潘氏香娘﹐大學生吳炳才妻﹐年二十五而寡﹐遺孤萃奎﹐尙在𦇤褓﹐姑已先歿﹐而祖姑年八十餘﹐香娘孝養盡禮。後萃奎以儒業補增生﹐香娘受其孝養﹐人以爲節孝之報云。

吳氏鸞娘﹐徐茂臻妻﹐嫁甫期﹐茂臻歿﹐遺腹生男。家甚貧﹐盡夜勤女紅佐食﹐上侍邁姑﹐下鞠幼子。後姑歿﹐子亦長成﹐而鸞娘已卒。凡苦節十六﹐鄰里憫之。

論曰﹕興滅繼絕由節婦﹐當亡人夭歿﹐藐玆呱息﹐苟無其人﹐家世未可知也。而茹苦含辛﹐任重道遠。人情異變﹐禍釁時萌﹐貧者則艱﹐富者愈甚﹐非才識力兼濟者﹐不足以承之﹔而卒老者有依﹐少者有養﹐以長以教﹐門祚復興﹐其功豈不偉哉﹗乃或所天旣終﹐未亡奚卹﹐誓從九京﹐奮然一決﹐斯亦量力究終﹐明於時勢﹐以完其志者歟﹗又何尢焉。昔子輿子論托孤寄命﹐臨大節而不可奪者﹐謂之君子。吾觀節婦所爲﹐擴而充之﹐何莫非子輿氏所云者。惜乎其不爲男子也。然而丈夫之愧此者蓋多矣。

坊表

泮宮坊﹑大成坊﹕俱見「學宮志」。

貞烈坊﹕一在十字街﹐康熙六十一年爲陳越琪未婚妻黃氏建。一在大南門內﹐乾隆十年爲張金生妻蔡氏建。一在東安坊﹐乾隆十三年爲貞女呂氏建。

節孝坊﹕一在上橫街﹐乾隆十一年爲侯孟富妻劉氏曁男瑞珍女林妙妻侯氏建。一在大南門外﹐乾隆十一年爲庠生李時燦妻黃氏建。一在西定坊分府署東﹐嘉慶五年爲監生沈耀汶妻蕭氏建。

耆耇

貴老﹐所以教弟也。古者﹐養老於學﹔其所養之老有四﹐𨿽庶人之老亦與焉。然其禮曰憲﹑曰乞言﹑曰惇史﹔然則所養之老﹐必其賢者也。至於引年之典﹐卽按戶比例﹐致其粟帛之養焉﹐斯已矣。今登之志書﹐亦其人之微有足傳者歟﹐固不能以引年之事槪之也。舊志於八十以上者﹐𨿽一無可紀﹐亦必書之。政恐荒村蔀屋之下﹐多所遺者﹐抑非例也。若夫延年永祺至於百歲以上﹐則非寧靜寡欲者﹐必不能幾﹔故國家以爲升平人瑞﹐必愼書之。其它書者﹐必略有可紀者焉。邑鎭北坊人林志茂﹐壽百歲。其妻洪氏亦九十有八。

楊紹芳﹐東安坊人﹐壽百有七歲。

吳朝陽者﹐永康里人也﹐年九十有六。時郡治設城柵﹐郡守孫魯使朝陽引路畫界﹐不害民居﹐邑人多徳之。武舉吳志超之祖也。

學弟子林起鳳﹐年九十有三﹐蒔花種竹﹐自號散人。

李文奇者﹐嘗爲鄕飲賓﹐年九十六。其弟文旦﹐年九十四﹔文登﹐年九十一。巡道倪象愷扁其園亭曰「聚星」。禦史張湄詩云﹕『海翁九十發鶴』﹐蓋謂文奇兄弟也。文奇子試武闈﹐康熙丁酉解元。

又有林麟燦者﹐字符星﹐精醫藥﹐家產千金﹐盡施神廟。年八十九﹐端坐而逝﹐僧爲鑪祀之。

陶銓者﹐能以醫濟人。縣令魯鼎梅修邑志時﹐銓年已八十九。

又蔡忠祖母方氏﹐壽百有二歲。又魯令修志時﹐鎭北坊有婦人曰林王氏﹐年百有二歲﹔仁徳裏有婦人曰郭鐘氏﹐年百有一歲。魯令皆請旌焉。

陳維馨妻林氏﹐年九十九歲﹐猶持閨範甚肅﹐善教子﹐舉人陳輝母也﹝以上皆據舊志﹞。

續有聞者﹐則黃四娘曰淩氏﹐寧南坊人﹐壽百歲。

論曰﹕三代之下﹐所用非所學﹑所學非所用﹐昔人嘗言之矣。然以「四子」書取士﹐則所用所學非但相資﹐政使終不用焉﹐而是學蓋不可須臾離者。聖賢之言﹐人所賴以安身活命﹐𨿽在市傭村嫗﹐不能一日捨旃﹐而況於士大夫乎。國家以「四子」書取士﹐謂能深於聖賢之言者﹐其人乃可用也。士或以爲弋取科名之具﹐求科名則依稀彷佛於其間﹔得科名則棄之﹐且以爲迂遠而不可行。彼之棄之也﹐祗其人之自棄﹔及其所行非能竟棄聖賢也﹐由之而不知也。抑或假其言﹐而心不存焉。夫聖賢之言﹐順之則生﹑逆之則死。假之者利在其初﹐而其害久而必見﹐卒至於決裂潰敗無可如何﹐而後賫咨涕泣﹐一思孔﹑孟之所云﹐其亦晚矣。故必始終較量﹐猛省悟徹﹐而後有以行諸身而見諸事﹐則教可興而人知敬學。此豈專爲臺灣言哉﹗泉之性悍而法﹐漳之性驚而怯﹐廣之性鄙而文﹔合而言之﹐則皆拙而直﹐尙气而易感。此臺灣之士也﹐衣食易足而禮義易興﹐易爲善者亦易爲惡﹐其可以教學爲緩圖哉﹖

卷四

軍志

營制﹝營署附﹞汛塘教場船政屯番卹賞軍官戎略義民

屯戍﹐弭亂之軍也﹔徵伐﹐戡亂之軍也。於文﹐止戈爲武﹐二者是已。臺始以徵伐底定﹐而其後遂立屯戍﹔設營置堡﹐守以內地之兵﹐三年更代﹐卹賞備至﹔所謂搏諜賊﹑詰姦慝﹐弭亂於未然者。蓋屯戍之軍得其用﹐則徵伐可以無施焉。昔周鍾瑄作「諸羅邑志」﹐其時北路新辟﹐土地遼闊﹐未嘗置兵。鍾瑄私議以爲必撥鎭標一營﹐屯於半綫之上。其隱憂急切﹐反復披陳﹔觀其言若深入阻深之區得千餘兵﹐卽可髙枕而臥者﹐休哉休哉﹗戍兵之效一至此乎﹖抑爲當時言之﹐而勢變風移﹐固有不同者乎﹖國家律令周詳﹐無遠弗屆。營塘堆汛﹐布列海陬﹔材官樓船﹐備人備制。讀貝子公「善後事宜」﹐則營兵離伍﹑貿易包庇娼賭者﹐必行究處。蓋慮弭亂之兵或以兆亂﹐又曷以語於勘亂也。因並著其詳﹐使後之徵武衛者﹐有所考焉。述軍志第四。

營制﹝營署附﹞

汛塘

教場

船政

屯番

卹賞

軍官

戡定戎略

義民

營制﹝營署附﹞

軍營駐邑轄之內者﹐其大綱有三﹕曰總鎭標營﹐馭全臺者也﹔臺協水師營﹐防海口者也﹔城守營﹐爲邑治而設者也。並詳於後。

舊制﹕鎭守臺灣總兵官一員﹐雍正十一年議準﹐照山﹑陜沿邊之例﹐爲掛印總兵﹐帶方印﹔駐臺灣府城鎭北坊﹝乾隆五年﹐總鎭何勉築堡﹐語在「城池志」﹞。中營中軍遊擊一員﹑守備一員﹑千總二員﹑把總四員﹑馬步戰守兵八百三十五名﹝內除外委六員﹑額外三員﹐實兵八百二十六名﹞﹑馬四十匹﹐駐防中路口﹐營在鎭北坊。左營遊擊一員﹑守備一員﹑千總二員﹑把總四員﹑馬步戰守兵八百五十五名﹝內除外委六員﹑額外三員﹐實兵八百四十六名﹞﹑馬四十匹﹐駐防北路口﹐營在鎭北坊。右營遊擊一員﹑守備一員﹑千總二員﹑把總四員﹑馬步戰守兵八百五十五名﹝內除外委六員﹑額外三員﹐實兵八百四十六名﹞﹑馬四十匹﹐駐防南路口﹐營在東安坊。

協鎭臺灣水師﹐營在安平鎭﹝鎭城一座﹐坐北向南﹐紅毛所建。雍正十一年﹐總督郝玉麟奏準就城內建倉貯粟三萬石﹐交營收管﹐遞年礱米給兵﹐以免赴府支運之勞﹞。本協副將一員。中營遊擊一員﹑守備一員﹑千總二員﹝俱駐防安平鎭﹐仍與右營輪防鹿耳門﹞﹑把總四員﹝內二員隨防安平﹑二員分防大港﹑蚊港二汛﹞﹑步戰守兵七百八十二名﹝內除外委六員﹑額外三員﹑舵工炊糧十五名﹐實兵七百五十八名﹞﹑戰船一十五隻﹝俱「平」字號。舊爲一十九隻﹐乾隆二十五年裁其一﹐至三十三年又裁其三﹞﹑炮架八座﹝鹿耳門汛﹞﹑炮臺七座﹝外海蚊港汛四座﹐大港汛三座﹞﹑煙墩十一座﹝蚊港六﹑大港五﹞。左營遊擊一員﹝駐防鹿仔港﹞﹑守備一員﹝駐防笨港﹞﹑千總二員﹝內一員隨防鹿仔港﹑一員分防大突炮臺﹞﹑把總四員﹝內二員隨防鹿仔港﹑笨港﹑二員分防新店﹑三林港﹞﹑步戰守兵七百三十三名﹝內除外委六員﹑額外三員﹑舵工炊糧十六名﹐實兵七百零八名﹞﹑戰船一十六隻﹝俱「定」字號。舊爲一十八隻﹐乾隆三十三年裁其二﹞﹑架炮八座﹝在安平內有銅炮一座﹐乃僞鄭所遺﹞﹑炮臺七座﹝安平鎭三﹑笨港一﹑海丰港一﹑三林港一﹑鹿仔港一﹞﹑煙墩十一座﹝安平七﹑笨港一﹑海丰港一﹑三林港一﹑鹿仔港一。按左營舊駐安平﹐乾隆五十三年移駐鹿仔港。其舊管炮臺﹑炮架﹑煙墩在安平者﹐歸安平營下管轄﹐其在鹿仔港應有增設屬彰化﹑嘉義轄下﹐未考其詳﹞。右營遊擊一員﹑守備一員﹑千總二員﹝俱駐防安平鎭﹐仍與中營輪防鹿耳門﹞﹑把總四員﹝內二員隨防安平﹑二員分防打鼓﹑東港﹞﹑步戰守兵七百八十二名﹝除實﹐與中營同﹞﹑戰船一十五隻﹝俱「澄」字號。舊爲一十九隻﹐乾隆二十五年﹑三十三年兩次裁汰﹐與中營同﹞﹑炮架十四座﹝鹿耳門七﹑安平七﹞﹑炮臺五座﹝在打鼓港﹞﹑煙墩二十一座﹝安平十﹑打鼓十一﹞。嘉慶十年﹐臺灣鎭道奏準添造梭船三十號﹝另編「善」字號﹞﹐把守鹿耳門曁巡外洋緝捕﹐俱歸臺協副將統帶。又奏準添設全臺水師兵凡一千一百四十四名。又額外外委十名﹐除分派北路淡水外﹐臺協每營各派水兵三百三十名。計三營﹐凡添兵九百九十名。

城守營駐防邑治﹐營在大北門內本營。參將一員。左軍守備一員﹝駐防鳳邑岡山﹞﹑千總一員﹑把總二員﹝與千總輪防府治及羅漢門﹑鳳邑岡山﹞﹑右軍守備一員﹝駐防嘉義下加冬﹞﹑千總二員﹝內一員﹐乾隆五十三年增設﹞﹑把總二員﹝與千總輪防府治及嘉義目加澑灣﹑大武壠下加冬﹞。左軍馬步戰守兵五百四十名﹝內除外委四員﹑額外一員﹐實兵五百三十五名。以八十五名駐防府治﹐以四百五十名分防本邑羅漢門各汛及鳳邑岡山各汛﹞。右軍馬步戰守兵六百三十九名﹝內除外委六員﹑額外一員﹑實兵六百三十二名。以一百七十三名駐防府治﹐以四百五十九名分防本邑大穆降各汛又嘉義下加冬各汛﹞。左﹑右軍凡馬四十匹。凡各營兵皆自內地撥戍﹐三年期滿更代。

附考﹕康熙二十三年﹐設鎭標中左右三營﹐府城內外汛塘俱系三營撥兵分防。雍正十一年﹐總督郝王麟奏準添設城守營﹐將倉庫﹑城門﹑炮臺及各汛塘悉歸防守﹐仍將三營之兵撤回府治﹐以資彈壓。又考康熙二十三年設道標營﹐撥鎭標營守備一員﹑左營千總一員﹑左右營把總各一員﹑中左右三營兵各一百名﹐入道標營。六十年裁﹐其各官兵仍歸本營。又考臺營原無馬兵﹔馬兵之設﹐自幹陰五十三年始也。

營署﹝訂稿「船政」﹐後添「營署」。玆移附「營制」後﹞

總鎭署﹕在鎭北坊﹐坐東北﹑面西南。中有三致堂﹝總鎭張天駿題﹞﹑益求堂﹝總鎭甘國寶題﹞﹑鏡煙堂﹑和雨堂﹝俱總鎭哈當阿題﹞﹑芝蘭室﹝總鎭愛新泰題﹞。中營遊擊署﹕在永康裏。中營守備署﹕在遊擊署右。左營遊擊署﹕在鎭北坊。中有鏡淸堂﹑岸舫﹝俱遊擊余大進建﹞。左營守備署﹕在鎭北坊。右營遊擊署﹕在東安坊。中有師愼堂﹑棟花書室﹑刺桐園﹝俱遊擊任承恩辟﹞。右營守備署﹕在東門內。

城守營參府署﹕在北門內。

水師協鎭署﹕在安平鎭。中﹑左﹑右三營遊擊署﹕在安平鎭。守備署在安平鎭。

汛塘

設弁帶兵曰汛﹐僅安兵者曰塘﹐城內置兵宿守者曰堆。凡南北路汛塘﹐不在邑轄者﹐不具載。

嶽帝廟堆﹐在東安坊。中營管。

府衙邊堆﹐在東安坊。中營管。

十字街堆﹐在郡城中。屬鎭北坊左營管。

關帝廟堆﹐在西定坊。左營管。

枋橋頭堆﹐在東安坊。右營管。

開山官堆﹐在西定坊。右營管。

塗墼埕塘﹐在寧南坊。城守左軍管。

﹣﹣以上六堆﹑一塘俱在城內﹐每處各安兵五名。

南炮臺塘﹐在小西門外。安兵五名。

瀨口塘﹐在邑西南十里。安兵五名。

鹽水埔汛﹐在邑治南十里。設外委一員﹐帶兵十九名。

港岡塘﹐在邑東南十里。安兵五名。

角帶圍塘﹐在邑東南十三里。安兵五名。

南安店塘﹐在邑東南二十里。安兵五名。

狗侖昆塘﹐在邑東南三十五里。安兵五名。

猴洞口汛﹐在邑治東三十五里。設外委一員﹐帶兵二十一名。

雁門關塘﹐在邑治東五十里。安兵十名。

羅漢門汛﹐在邑治東六十里。設千總一員﹐帶兵四十四名。

外門口汛﹐在邑治東六十五里。設外委一員﹐帶兵三十九名。

土地公嶺塘﹐在邑東南六十五里。安兵五名。

磱碡坑塘﹐在邑東南七十五里。安兵十名。

茂公汛﹐在邑治東三十五里。設外委一員﹐帶兵二十八名。

﹣﹣以上四汛﹑十塘﹐系城守左軍轄。

水仔尾塘﹐在大西門外。安兵五名。

北炮臺塘﹐在小北門外。安兵五名。

柴頭港塘﹐在邑治北五里。安兵五名。

小橋塘﹐在邑東北五里。安兵六名。

蔦松塘﹐在邑治北十里。安兵七名。

崁下塘﹐在邑治東五里。安兵五名。

大灣塘﹐在邑治東七里。安兵七名。

大穆降汛﹐在邑治東北二十里。設外委一員﹐帶兵二十八名。

舊社汛﹐在邑治東二十五里﹐設外委一員﹐帶兵二十四名。

﹣﹣以上二汛﹑七塘﹐系城守右軍轄。

安平鎭汛﹐在邑治西﹐水程七里﹑旱程二十里。臺協副將﹑遊擊﹑守備﹑千﹑把總駐札防守﹐安兵九百八十一名。總巡﹑分巡按船酌配。

鹿耳門汛﹐在邑西北水程二十五里。全臺要衝﹐中﹑右二營遞年輪防。每年遊擊﹑守備﹑千總按季輸防﹐帶中﹑左﹑右營兵各一百名。

大港汛﹐在安平鎭西。中營撥把總一員﹐帶兵五十名﹐盤查出入貿易船隻﹐兼轄鯤身頭﹑茄藤仔﹑喜樹仔等塘。

鯤身頭塘﹐在安平鎭西北沙汕。安兵五名。

喜樹仔塘﹐在邑西南十里。安兵五名。

茄藤仔塘﹐在邑西南二十里。安兵五名。

﹣﹣以上俱臺協轄。

教場

鎭標三營﹑城守二軍教場﹕在大北門外。康熙三十八年﹐總鎭張玉麟建演武廳。乾隆十六年﹐總鎭李有用增建後堂﹝俱有記﹞。嘉慶十一年﹐臺令薛志亮重修。

臺協水師三營教場﹕在安平鎭城南。乾隆十四年協鎭沈廷耀於演武廳後增建內堂一座﹝計三間﹞。

船政

臺澎水師戰船﹐初制分派通省廳員修造。康熙三十四年﹐攺歸內地州縣﹔令其通省按糧議派﹐臺屬三縣亦在勻派之內。後復攺屬通省道﹑府。至康熙四十五年﹐乃令專屬臺灣道﹑府﹔復令福州府與臺灣府分修﹐而府之派船數倍於道。旣而專責知府﹐並道標船亦歸於府焉。雍正三年﹐兩江總督查弼納題準﹕設立總廠於通達江湖百貨聚集之所﹐鳩工辦料﹐較爲省便﹔歲派道員監督﹐再派副將或參將一員同監視焉。部價不敷銀兩﹐向來州縣協貼﹐仍應如舊。嗣經總督覺羅滿保會題﹕將臺澎戰船九十八隻﹐就臺灣設廠﹐令臺灣道監修。遂定爲例。

屯番

番民﹐以射獵爲生者也。被化以來﹐咸知向義。林爽文之亂﹐能以鏢鎗﹑竹箭共禦王事﹔於是大將軍公福康安奏請如四川屯練兵丁之例﹐設屯駐札﹐給與荒埔田地﹐使耕以食﹐而免其租稅。且其時淸丈民墾之田多溢額﹐亦並以予番﹐縣官爲徵租折納歲給焉﹝語在「政志」﹞。乾隆五十五年﹐總督伍拉納﹑巡撫徐嗣曾始以定議入奏﹐詔報可。計全臺設大小屯凡一十二處﹐番千總二員﹑番把總四員。每屯各設番外委一員﹔大屯番兵四百人﹑小屯番兵三百人。邑無埔地而有屯番﹐則割近邑荒埔以給之。詳列於後。

邑轄小屯一所﹐駐新港社﹔番外委一員﹑番兵三百人。外委分給鳳山屬大北坪埔地三甲。新港社番兵二百零一名﹐分給鳳山屬大北坪埔地二百四十四甲七分一釐六毫八絲﹐益以南崁﹑林口埔地九十四甲。凡埔地三百三十八甲七分一釐六毫八絲。卓猴社番兵六十八名﹐分給鳳山屬上淡社南坪頂埔地一百一十一甲四分五釐二毫。大傑巓社番兵三十一名﹐分給鳳山屬南崁﹑林口埔地五十二甲。凡番兵三百名﹐每名各分給埔地一甲六分有奇不等。

卹賞

舊制﹕臺灣戍兵﹐所有應領月餉﹐每月扣畱五錢於內地支給﹐以贍其家。雍正二年加恩﹐月給戍兵家米一斗﹐歲以爲常。七年加恩﹐歲賞戍兵家銀四萬兩﹐著總督勻給免扣畱﹐以充各丁用度﹐以爲定例。八年﹐總鎭王郡奏準發給帑銀﹐就臺郡購置田園﹑糖廍﹑魚塭等業歲收租息﹐以六分存營﹐賞給兵丁遊巡及有病革退者與夫拾骸扶櫬一切盤費﹔以四分劃兌藩庫﹐賞戍兵家屬吉凶事件。於是鎭標三營﹐共領帑銀五千五百四十兩﹔城守二營﹐共領帑銀二千兩﹔安平水師三營﹐共領帑銀五千兩﹝一﹑兵丁娶妻及女婚嫁﹐各賞銀三兩。一﹑兵丁父母本身及妻亡故﹑各賞銀四兩。一﹑故弁扶柩回籍﹐照依每員名下支食養廉名糧計算﹐每名賞銀四兩。如系十名﹐銀四十兩﹐照此類推。一﹑故兵遺骸班滿隊目拾運回藉安葬﹐分上﹑下游給賞運費。上遊賞銀三兩﹐下遊賞銀一兩五錢。如同標營一起拾運三名以上者﹐各減賞銀三錢。水師有營船可以帶運者﹐每名止賞銀一兩。一﹑病兵辭退革伍回藉者﹐照站給賞盤費。每站賞銀四分。遊巡兵丁﹐每名每日賞銀一分五釐。一﹑期滿班兵換回內地﹐分上﹑中﹑下游給賞盤費﹐上遊賞銀二兩﹐中遊賞一兩五錢﹐下遊賞銀一兩﹞。乾隆五年﹐又令於生息銀兩項內﹐核其餘剩賞給戍兵往來盤費﹐永禁營中私相幫貼之獘。五十三年奉旨﹔以林爽文案內所有抄沒田園家產遞年租息﹐給加臺澎戍兵糧餉。於是每人每月加銀四錢﹐歲爲例。

軍官

舊制﹕臺灣自總鎭以下至都守﹐皆於三年俸滿﹐卽行更調。乾隆五十一年﹐此例停止。令總兵官歷俸三年﹐奏請陛見﹔副將﹑參﹑遊﹑都﹑守俱俟歷俸五年之後﹐方準升補內地。惟千﹑把總末弁仍從舊規﹐三年調回內地﹔戍兵換班者﹐卽令統率。

鎭守臺灣掛印總兵官

楊文魁﹐奉天人﹐正黃旗參領。康熙二十三年任。升本旗副都統。

王化行﹐咸寧人﹐武進士。康熙二十七年任。調湖廣襄陽鎭。

穆維雍﹐奉天人﹐鑲黃旗參領。康熙三十四年任。旋擢入典禁軍。

王國興﹐寧夏人﹐行伍。康熙三十四年任。

王萬揮﹐會寧人﹐行伍。康熙三十六年任。升本省陸路提督。

張玉麟﹐楡林衛人﹐世襲阿達哈哈番。康熙三十七年任。調福寧鎭。

李友臣﹐安定人﹐行伍。康熙四十一年任。調漳州鎭。

王傑﹐易州人﹐正白旗蔭生。康熙四十四年任。卒於官。

王元﹐晉江人。行伍﹐康熙四十六年任。卒於官。

崔相國﹐河南人﹐行伍。康熙四十七年任。

姚堂﹐山東人﹐福建籍。康熙五十一年任。升廣東提督。

歐陽凱﹐漳浦人﹐功加左都督。康熙五十七年任。六十年殉難﹝有傳﹞。

陳策﹐泉州人。康熙六十年任。卒於官。

藍廷珍﹐漳浦人﹐行伍。康熙六十年任。升本省水師提督﹝有傳。藍鼎元﹑陳夢林附﹞。

林亮﹐漳浦人﹐行伍。雍正二年任。調任浙江定海鎭。

陳倫炯﹐同安人﹐蔭生。雍正四年任。調瓊州鎭。

王郡﹐陜西人﹐行伍。雍正六年任。升本省水師提督﹐有傳。

呂瑞麟﹐福建人﹐行伍。雍正九年任。調金門鎭。

蘇明良﹐海澄人﹐行伍。雍正十一年任。初掛印升本省陸路提督。

馬驥﹐陜西寧夏人﹐行伍。乾隆元年任。二年調汀州鎭。

章隆﹐福州人﹐行伍。乾隆三年任。五年﹐調廣東左翼鎭。

何勉﹐福州人﹐行伍。乾隆五年任。

張天駿﹐杭州人﹐行伍。乾隆八年五月任。升本省水師提督﹝有傳﹞。

施必功﹐臺協副將。乾隆十一年五月署。

陳汝鍵﹐龍溪人﹐藍翎侍衛﹐世襲騎都尉。乾隆十一年七月任。

蕭瑔﹐四川人﹐武進士。乾隆十二年十二月任。卒於官。

朱光正﹐瑞安人﹐行伍。乾隆十三年七月署。

馬龍圖﹐興化協副將。乾隆十三年閏七月署。

薛瓀﹐髙密人﹐世襲。乾隆十三年十月任。卒於官。

沈廷耀﹐臺協副將。乾隆十四年六月署。

李有用﹐四川人﹐行伍。乾隆十四年十一月任。十五年﹐赴浙迎駕﹔十六年回任。尋升水師提督。

林君升﹐同安人﹐行伍。乾隆十五年十月任。升水師提督。

馬負書﹐漢軍鑲黃旗人﹐武狀元。乾隆十六年十一月任。

陳林每﹐本縣人﹐莆田籍﹐功加。乾隆十七年二月任。有傳。

馬大用﹐懷寧人﹐武進士。乾隆十八年七月任。升水師提督。

馬龍圖﹐潮陽人﹐行伍。乾隆二十一年七月任。升水師提督。

林洛﹐晉江人﹐行伍。乾隆二十四年八月任。

甘國寶﹐古田人﹐武進士。乾隆二十五年正月任。升水師提督。

裴鏡﹐臺協副將。乾隆二十六年三月署。

遊金輅﹐辰溪人﹐行伍。乾隆二十六年四月任。

楊瑞﹐潮州人﹐行伍。乾隆二十九年二月任。

甘國寶﹐籍貫見前。乾隆三十一年十二月再任。

王巍﹐亳州人。乾隆三十二年十二月任。次年晉京﹐仍回本任﹐尋緣事去。

龔宣﹐澎協副將。乾隆三十三年三月署。

葉相徳﹐歸安人﹐武進士。乾隆三十四年正月任。調赴雲南徵剿。

戴廷棟﹐貴州人﹐功加。乾隆三十四年四月署。

章紳﹐天津人﹐武進士。乾隆三十四年九月任。

何思和﹐侯官人﹐��。乾隆三十七年十二月任。卒於官。

金蟾桂﹐臺協副將。乾隆三十八年九月署。

顏嗚臯﹐嘉應州人﹐武進士。乾隆三十九年三月任。

董果﹐直隸人﹐武進士。乾隆四十二年五月任。

張繼勛﹐羅源人﹐行伍。乾隆四十五年十一月任。

鄭瑞﹐臺協副將。乾隆四十七年五月署。

金蟾桂﹐江南人﹐武進士。乾隆四十七年九月任。以議去。

孫猛﹐鑲白旗人﹐世襲。乾隆四十七年十二月任。卒於官。

柴大紀﹐浙江人﹐武進士。乾隆四十八年九月任。五十一年晉京﹐仍回本任。旋遭逆擾﹐軍功﹐加巴圖魯水師提督﹑參贊大臣義勇伯。後以議去。

陸廷柱﹐���﹐��。乾隆五十一年三月任。尋調回。

普吉保﹐正黃旗人﹐侍衛。乾隆五十三年二月任﹐尋調回。

奎林﹐鑲黃旗人﹐由閒散累升伊犁將軍。乾隆五十三年蒞臺鎭任。五十六年﹐升西藏大臣紅旗都統﹝有傳﹞。

哈當阿﹐正黃旗人﹐參領。乾隆五十六年﹐以水師提督兼管臺鎭。嘉慶四年﹐回提督任。

愛新泰﹐正白旗人﹐由健銳營前鋒。嘉慶四年九月任。軍功﹐加提督銜﹐並給騎都尉世職。

鎭標中營遊擊

王嘉祿﹐曲阜人﹐行伍。康熙二十三年任。

劉化儒﹐固原人﹐行伍。康熙二十八年任。升興國營參將。

王五瑯﹐長樂人﹐行伍。康熙三十二年任。卒於官。

李培芳﹐河間人﹐行伍。康熙三十四年任。升汾州營參將。

儲塤﹐錢塘人﹐武探花。康熙三十九年任。

徐進才﹐直隸人﹐行伍。康熙四十三年任。

張彪﹐徐州人﹐行伍。康熙四十七年任。升督標左營參將。

張國裕﹐慶陽人﹐行伍。康熙五十二年任。升邵武營參將。

羅萬倉﹐寧夏人﹐行伍。康熙五十七年任。五十八年升北路營參將。

劉得紫﹐直隸人﹐侍衛。康熙五十九年任。六十年臺變抗節。

許■﹝犭兪﹞﹐諸羅人﹐武進士﹐侍衛。康熙六十年任。

呂瑞麟﹐興化人﹐行伍。雍正元年任。升浙江太平營參將。

湯忠﹐福州人﹐行伍。雍正三年任。卒於官。

靳光瀚﹐潞安人﹐行伍。雍正六年任。八年﹐升北路營參將。

馬銘勛﹐鞏昌人﹐行伍。雍正八年任。

黃貴﹐張掖人﹐行伍。雍正九年任。

李貴﹐任邱人﹐行伍。雍正十一年任。

範榮﹐大同人﹐行伍。乾隆二年任。

許方度﹐海澄人﹐臺協副將許云之子﹐功加。乾隆五年任。卒於官。

羅世正﹐寧夏人﹐北路參將羅萬倉之子﹐難蔭。乾隆七年任。

茅魁﹐安慶人﹐行伍。乾隆十年二月任。

林得拱﹐同安人﹐世襲。乾隆十二年十一月署。

殷王賓﹐咸陽人﹐世襲。乾隆十三年九月任。

王管﹐六安州人。

溫有哲﹐太原人﹐武榜眼。乾隆二十年三月任。

陳大紱﹐南鄭人﹐��。乾隆二十三年四月任。

黃元秀﹐興安人﹐��。乾隆二十六年二月任。

趙文光﹐貴州人﹐��。乾隆三十年任。

黃恩顯﹐���人��。乾隆三十二年任。

任承恩﹐大同人﹐世襲。乾隆三十四年十一月任。

蔡卜年﹐����武進士。乾隆三十六年八月任。

鄧盛徳。

盛朝臣﹐江南人﹐行伍。乾隆四十二年五月任。

劉潢﹐安徽人﹐武進士。乾隆四十三年二月任。

魁徳﹐蒙古正紅旗人﹐前鋒。乾隆四十七年二月任。以議去﹝有傳﹞。

耿世文﹐貴州人﹐難蔭。乾隆四十九年三月任。五十一年﹐堵剿林逆在彰陣亡﹐給卹世襲。

潘國材﹐閩縣人﹐武舉。乾隆五十三年三月任。六十年﹐卒於官﹝有傳﹞。

田智﹐貴州人﹐行伍。嘉慶元年十月任。以病休。

舒萬年﹐江夏人﹐行伍。嘉慶三年二月右營調任。升城守營參將。

陳廷髙﹐廣東人﹐行伍。嘉慶六年八月任。緣事去。

黎炳﹐柳州人﹐行伍。嘉慶十一年五月任。

鎭標左營遊擊

韓又琦﹐寧夏人﹐武舉。康熙二十三年任。

陳遠致﹐本縣人﹐功加。康熙二十七年任﹝有傳﹞。

宋皞世﹐京衛人﹐武進士。康熙三十年任。以病休。

王榮遴﹐眞定人﹐行伍。康熙三十三年任。卒於官。

安定相﹐寧夏人﹐行伍。康熙三十七年任。卒於官。

曹公捷﹐寧都人﹐行伍。康熙三十七年任。升均房營參將。

丁鋐﹐京衛人﹐武進士。康熙四十三年任。

錢世龍﹐陜西寧夏人。康熙四十七年任。

李斯援﹐山東長山人﹐武進士。康熙五十二年任。

羅萬倉﹐陜西寧夏人﹐行伍。康熙五十六年任。調中營。

孫文元﹐雲南人。康熙六十年臺變﹐入海死﹝有傳﹞。

李祖﹐漳州人。

李之棟﹐寧夏人﹐行伍。雍正七年任。升延平副將。

王臣﹐泉州人﹐功加。雍正十一年任。

嶽廷瑞﹐番禺人﹐侍衛。乾隆二年任。升城守營參將。

董文宗﹐臺州人﹐行伍。乾隆三年任。升泉州城守營參將。

石良臣﹐武昌人﹐行伍。乾隆四年任。

林夢熊﹐海陽人﹐武進士。乾隆七年任。

金相﹐寧波人﹐侍衛。乾隆十年三月任。卒於官。

湯瑞龍﹐莆田人﹐世襲。乾隆十二年六月署。

張盛﹐武進人﹐行伍。乾隆十二年十一月任。卒於官。

張見龍﹐臨桂人﹐行伍。乾隆十四年九月任。

龍廷詔﹐成都人。

溫達勇﹐南海人。

薩克愼﹐鑲黃旗人﹐��乾隆二十五年五月任。

趙宗潤﹐正紅旗人﹐��。乾隆二十八年任。

陳玉書﹐���﹐���。乾隆三十一年任。

余大進﹐海陽人﹐武進士。乾隆三十四年五月任。

周玉隆。

蔣良憲。

薛殿元﹐直隸人﹐武榜眼﹐乾隆四十二年四月任。卒於官。

徐世琳﹐正白旗人﹐武進士。乾隆四十五年九月任。

李中揚﹐陜西人﹐武進士。乾隆四十八年十二月任。五十一年﹐林逆攻陷諸羅﹐赴援陣亡﹐給卹世襲。

邱能成﹐侯官人﹐行伍。乾隆五十二年在軍營升補。未幾傷亡﹐給卹世襲。

李光文﹐銅山人﹐武舉。

敏祿﹐鑲紅旗人﹐難蔭﹐嘉慶三年三月任。升城守營參將。

藍玉芳﹐長汀人﹐行伍。嘉慶八年正月護。

吉淩阿﹐鑲黃旗人﹐佐領。嘉慶十年二月任。軍功﹐升城守營參將﹔以勞瘁﹐卒於官﹝有傳﹞。

陳名聲﹐晉江人﹐武生。嘉慶十一年九月護。次年五月晉京。

楊彪﹐本營守備。嘉慶十二年四月護。

鎭標右營遊擊

馬升﹐臨洮人﹐行伍。康熙二十二年任。

宰調元﹐平陽衛人﹐行伍。康熙二十五年任。

林孺﹐漳州人﹐行伍。康熙二十八年任。升兩廣督標前營參將。

李達﹐甘州人﹐行伍。康熙三十六年任。升山西新平路參將。

崔應麟﹐鑲紅旗人。康熙四十四年任。升江西吉安營參將。

丁廷植﹐安邑人﹐武舉。康熙四十八年任。卒於官。

倪興﹐海澄人﹐行伍。康熙五十年任。

周應龍﹐福州人。

洪繼龍﹐晉江人。

範志遠﹐浙江人。

王輝﹐幹州人。

王世祿﹐興山人﹐行伍。雍正十一年任。

孫濂﹐正黃旗人﹐武進士。乾隆二年任。

李成邦﹐亳州人﹐行伍。乾隆五年十一月任。

蔡元﹐漳州人﹐行伍。乾隆八年閏四月任。卒於官。

黃世桓﹐漳州人﹐世襲。乾隆十年五月任。升湖廣撫標參將。

薛成文﹐浙江人﹐行伍。乾隆十二年任。

羅佳雄﹐揭陽人﹐武進士。乾隆十四年任。

黃承緒﹐歷城人﹐武進士。乾隆十六年四月任。

滿丕﹐滿洲人。乾隆十七年任。

時泰﹐正紅旗人。乾隆二十年任。

實泰﹐滿洲���。乾隆二十一年任。

章奏功﹐慈溪人﹐武舉。乾隆二十三年署。

福保﹐滿洲��。乾隆二十四年任。

何瓊詔﹐順徳人﹐��。乾隆二十六年任。

戴纊。

魏世璉﹐���。乾隆三十七年六月任。休致。

鈕昌大﹐浙江人﹐武進士。乾隆三十八年十月任。

岱明阿﹐鑲白旗人﹐前鋒。乾隆四十二年六月任。

袁大鶴。

左淵﹐正黃旗人﹐世襲一等子。乾隆四十九年九月任。

陳大恩﹐浦城人﹐世襲。乾隆五十三年三月任。

舒萬年﹐江夏人﹐行伍。嘉慶元年八月任。

什格﹐正紅旗人﹐參領。嘉慶三年二月任。

戚連新﹐尋甸州人﹐行伍。嘉慶四年三月任。

武克勤﹐涼州人﹐武進士。嘉慶八年閏二月任。九年在北汕禦洋匪陣亡﹐給卹世襲。

鄭廷標﹐萊陽人﹐武舉。嘉慶十二年正月任。本於官。

官贊朝﹐本營守備﹐加都司銜。嘉慶十二年六月護。

鎭標中營守備

黃富﹐龍溪人﹐行伍。康熙二十三年任。

符文煌﹐蓋州衛人﹐武舉。康熙二十五年任。升山東督標遊擊。

呂黃鍾﹐寧津人﹐行伍。康熙二十九年任。升同安遊擊。

陳鶚立﹐江寧﹐武進士。康熙三十三年任。卒於官。

王祿﹐保定人﹐行伍。康熙三十五年任。升陜西提標遊擊。

廖騰煌﹐奉天人﹐蔭生﹐康熙四十年任。升衢州都司。

李永春﹐平陽人﹐行伍。熙康熙四十八年任。卒於官。

陳才﹐福淸人。康熙四十八年任。卒於官。

粱鳳﹐長泰人﹐行伍。康熙五十年任。

林鳳﹐平和人﹐行伍。康熙五十五年任。

範志遠﹐福寧人﹐行伍。雍正五年任。

陳君贊﹐福寧人﹐行伍。雍正七年任。

王璋﹐大興人﹐行伍。雍正八年任。

李武﹐長樂人﹐行伍。雍正十三年任。

黃正綱﹐羅源人﹐蔭生。乾隆三年任。

張舜﹐晉江人﹐行伍。乾隆四年任。

馬英﹐浙江錢塘人﹐行伍。乾隆七年任。

馬鈵﹐開封人﹐武進士。乾隆十年四月任。

李得盛﹐蓬萊人﹐行伍。乾隆十二年十月任。卒於官。

聶成徳﹐蓬萊人﹐行伍。城守營守備。乾隆十四年正月署。

安正﹐貴陽人﹐行伍。乾隆十四年十一月任。

張龍﹐���﹐��。乾隆十九年任。

張連璧﹐���﹐��。乾隆二十一年九月任。卒於官。

李膺揚﹐���﹐��。乾隆二十二年十二月任。卒於官。

吳贊﹐���﹐��。乾隆二十四年三月任。

阮有功﹐同安人﹐��。乾隆二十七年七月任。

王定國﹐���﹐��。乾隆三十四年四月任。

羅大勇﹐上杭人﹐行伍。乾隆三十七年八月任。

顏文龍﹐閩縣人﹐行伍。乾隆四十年十一月任。

陳志元﹐甌寧人﹐行伍。乾隆四十四年三月任。

陳士朝﹐建寧人﹐行伍。

王天植﹐汀州人﹐行伍。乾隆四十九年三月任。緣事去。

陳宗煌﹐晉江人﹐世襲。乾隆十三年三月任。

陳福恩﹐長汀人﹐行伍。嘉慶八年十一月任。以病休。

張國香﹐福州人﹐行伍。嘉慶十年九月署。

鎭標左營守備

韓進忠﹐漳浦人﹐行伍。康熙二十三年任。

孟大志﹐上元人﹐行伍。康熙二十五年任。升太原右營遊擊。

葉廷桂﹐山西人﹐武舉。康熙三十年任。卒於官。

馬懷仁﹐懷慶人﹐行伍。康熙三十二年任。休致。

沈長祿﹐吳江人﹐行伍。康熙三十三年任。升湖廣提標後營遊擊。

楊文旃﹐前衛人﹐行伍。康熙三十七年任。升凱裏營都司僉事。

李靑﹐陜西人﹐武舉。康熙四十一年任。升沅州中軍都司僉事。

龐可奉﹐寧波人﹐行伍。康熙四十六年任。

薛陳朝﹐永春人﹐武舉。康熙五十三年任。升湖州協中軍都司。

胡忠義﹐長安人。康熙五十七年任。

胡增﹐晉江人﹐行伍。雍正四年任。

蔡彬﹐同安人﹐行伍。雍正六年任。

陳之鋐﹐順天人。雍正九年任。

蔡開國﹐江夏人﹐行伍。乾隆二年任。

陳銑﹐興化人。乾隆五年任。

許王榜﹐長汀人﹐行伍。乾隆六年任。

馬成龍﹐泉州人﹐行伍。乾隆十年二月任。卒於官。

胡鯤南﹐淳安人﹐行伍。乾隆十二年六月任。調本標右營。

祝良謨﹐廬陵人﹐行伍。乾隆十二年十二月任。

劉友成﹐大同人﹐行伍。乾隆十四年十一月任。

宋成勛。

吳興。

張焴。

李炯。

張志誠﹐���﹐��。乾隆三十五年四月任。

王檀﹐山東人﹐武進士。乾隆三十八年任。

曾世綸﹐晉江人﹐行伍。乾隆四十一年十二月任。

陳大成﹐漳浦人﹐行伍。乾隆四十五年五月任。

易連﹐汀州人﹐行伍。乾隆四十八年十二月任。

王宣文﹐福州人﹐行伍。乾隆五十二年任。卒於官。

陳廷髙﹐廣東人﹐行伍。乾隆五十三年三月任。升北路左營都司。

鄧連得﹐閩縣人﹐行伍。乾隆五十九年七月任。卒於官。

包士任﹐長汀人﹐行伍。嘉慶八年閏二月任。

楊彪﹐建寧人﹐行伍。嘉慶十二年二月任。

鎭標右營守備

薛元會﹐西安人﹐武舉。康熙二十三年任。

李作舟﹐祥符人﹐武舉。康熙二十七年任。

崔文僖﹐堂邑人﹐武進士。康熙三十二年任。

馬光宗﹐歷城人﹐行伍。康熙三十六年任﹐卒於官。

張元禮﹐武進人﹐��。康熙三十八年任。

婁廣﹐京衛人﹐武進士。康熙四十四年任。

李友徳﹐陜西人﹐行伍。康熙四十七年任。升重慶左營遊擊。

許華﹐同安人﹐行伍。康熙五十一年任。

金作礪﹐西安人﹐行伍。康熙五十二年任。升雲霄營遊擊。

王國祥﹐陜西人﹐行伍。康熙五十八年任。

趙國柱﹐漳浦人﹐行伍。康熙六十年十月蒞道標任。旋攺歸本營。

林天爵﹐上元人﹐行伍。雍正五年八月任。

彭捷﹐南安人﹐行伍。雍正九年六月任。

黃龍﹐詔安人﹐行伍。雍正十二年十一月任。

何廷燦﹐詔安人﹐行伍。乾隆三年十二月任。

潘士﹐漳浦人﹐行伍。乾隆七年任。

黃聖麟﹐興化人﹐行伍。乾隆八年十一月任。

柯國棟﹐海陽人﹐武進士。乾隆十一年四月任。

胡鯤南﹐漳安人﹐由左營守備調。乾隆十三年七月任。

白世儻﹐髙唐州人﹐武進士。乾隆十六年二月任。

黃金章﹐���﹐��。乾隆十九年任。

趙一琴﹐永嘉人﹐武舉。乾隆二十二年任。

林海蟾﹐平和人﹐��。乾隆二十五年任。

孫士行﹐���﹐��。乾隆三十五年五月任。

吳必耀。

王良佐﹐閩縣人﹐行伍。乾隆四十二年二月任。

鄭世振。

楊彲﹐平定州人﹐武舉。乾隆四十八年四月任﹐五十一年隨剿林逆陣亡﹐給卹世襲。

陳明徳﹐海澄人﹐行伍。乾隆五十一年十一月任。

邵定國﹐徳州人﹐��。乾隆五十五年八月任﹐卒於官。

林國升﹐晉江人﹐行伍。乾隆五十七年六月任。

潘步元﹐霞浦人﹐武生。嘉慶五年四月任。

王維光﹐汀州人﹐行伍。嘉慶八年七月任。

官贊朝﹐邵武人﹐行伍。嘉慶十一年正月任。

陳登髙﹐晉江人﹐行伍。嘉慶十二年六月署。

協鎭臺灣水師副將

林葵﹐漳浦人。康熙二十三年任。

李日■﹝火呈﹞﹐安溪人﹐武生。康熙二十五年任﹐升永州總兵。

唐希順﹐涼州人﹐行伍。康熙三十一年任﹐升貴州總兵。

衛聖疇﹐洪洞人﹐京衛籍﹐武舉。康熙三十二年任。

張憲載﹐臨洮人﹐行伍。康熙三十六年任。

董大功﹐奉天人﹐行伍。康熙四十年任。

張應金﹐太原人。

張得功﹐瑞昌人。

許云﹐海澄人。康熙五十七年任。六十年殉難﹝有傳﹞。

倪興﹐海澄人。

林亮﹐漳州人。

魏大猷﹐本縣人﹐同安籍。

康陵﹐福建人。

祁進忠﹐晉江人﹐行伍。雍正六年任。卒於官。

陳倫炯﹐同安人﹐侍衛。雍正十年七月任。升江南蘇松鎭。

髙得志﹐崇明人﹐行伍。雍正十二年三月任。乾隆四年二月﹐調閩安副將。

王淸﹐海陽人﹐武進士。乾隆四年二月任。六年卒於官。

林榮茂﹐海澄人﹐世襲云騎尉。乾隆六年任。

施必功﹐泉州人﹐行伍。乾隆九年四月任。

沈廷耀﹐詔安人﹐行伍。乾隆十三年閏七月任。

張勇﹐惠安人﹐行伍。乾隆十七年二月任。

黃良﹐龍溪人﹐行伍。乾隆二十年八月任。

裴鏡﹐武陵人﹐行伍。乾隆二十二年九月任。

陳啟燦﹐芷江人﹐行伍。乾隆二十七年四月任。

趙一琴﹐永嘉人﹐武舉。乾隆三十一年任。

黃鳳﹐潮陽人﹐��。乾隆三十五年任。

金蟾桂﹐浙江人﹐武進士。乾隆三十八年四月任。

陳宗溥﹐興化人﹐世襲。升廣東左翼鎭。

劉子楨﹐定海人。

鄭瑞﹐新安人﹐��。乾隆四十六年任。

丁朝雄﹐江南人﹐行伍。乾隆四十九年閏三月任。升海壇鎭。

孫全謀﹐龍溪人﹐行伍。乾隆五十三年四月任﹐升浙江蘇松鎭。

陳上髙﹐廣東人﹐行伍。乾隆五十八年十二月任。升浙江黃巖鎭。

李■﹝金共﹞﹐寧波人﹐武舉。嘉慶二年十月任。緣事去。

張見升﹐廣東人﹐行伍。嘉慶六年四月任。升福寧鎭。

錢萬逵﹐懷寧人﹐行伍。嘉慶九年正月任。緣事去。

邱良功﹐同安人﹐行伍。嘉慶十年十一月護。十一年﹐加副將銜。

臺協中營遊擊

許毅﹐漳州人﹐行伍。康熙二十三年任。

王進祿﹐楡林人﹐行伍。康熙二十七年任。

淩養棟﹐涼州人﹐行伍。康熙三十三年任。

嚴進朝﹐荊州人。

焦云﹐楡林人。

葛嶽﹐直隸正定人。

宋成功﹐直隸人。

張彥賢﹐晉江人。

林亮﹐漳浦人。

薄有成﹐武陵人。

蔡徵溫﹐漳浦人。

胡增茂﹐閩縣人。

林榮茂﹐南靖人﹐世襲。雍正十年任。

施大英﹐晉江人﹐行伍。雍正十三年任。

王作興﹐晉江人﹐功加。乾隆四年八月任。卒於官。

施必功﹐晉江人。乾隆五年任。升提標中營參將。

林洛﹐晉江人﹐行伍。乾隆七年任。

林竿﹐同安人﹐行伍。乾隆十一年任。

林貴﹐晉江人﹐行伍。乾隆十四年七月任。升水師提標參將。

陳勛﹐同安人﹐世襲。乾隆十七年五月任。

藍國機﹐漳浦人﹐��。乾隆二十年五月任。

林聖﹐晉江人﹐��。乾隆二十三年二月任。

林國彩。

陳隆﹐同安人﹐��。乾隆三十一年任。

楊世忠﹐蒲田人﹐��。乾隆三十六年三月任。

林意﹐羅源人。

林朝紳﹐同安人﹐行伍。乾隆四十二年三月任。升大鵬營參將。

廖光宇﹐永定人﹐行伍。乾隆四十四年六月任。

李隆﹐漳平人﹐行伍。乾隆四十七年十二月任。

楊起麟﹐閩縣人﹐武舉。乾隆五十一年十一月任。隨剿林逆陣亡﹐給卹世襲。

麥瑞﹐南海人﹐行伍。乾隆五十三年三月任。告養歸。

詹勝﹐閩縣人﹐行伍。嘉慶七年三月任。緣事去。

廖國﹐廣東人﹐行伍。嘉慶九年九月任。緣事去。

王贊﹐本營守備加都司銜。嘉慶十一年十月護。

臺協左營遊擊

吳輝﹐福淸人﹐行伍。康熙二十三年任。升山東福寧營參將。

張行﹐永州人﹐行伍。康熙二十七年任。升山西得勝路參將。

喬瀚﹐楡林衛籍﹐延安府武生。康熙三十二年任。

曹建龍﹐遵化人。

卓爾壇﹐江都人。

於化龍﹐掖縣人。

張伏﹐平涼人。

陳祖訓﹐海澄人。

遊崇功﹐漳浦人。康熙六十年臺變﹐戰死﹝有傳﹞。

陳汝鍵﹐龍溪人。

王雄﹐晉江人。

祁進忠﹐晉江人。

王振﹐通州人﹐行伍。雍正五年任。

鄭良達﹐閩縣人﹐行伍。雍正八年任。

林元﹐同安人﹐行伍。雍正十二年任。

陳林每﹐籍貫詳見總兵﹐行伍。雍正十三年任。

蔡功﹐海澄人﹐行伍。乾隆四年任。

王養﹐海澄人﹐行伍。乾隆六年任。

姚徳﹐漳州人﹐行伍。乾隆十年正月任。

林金勇﹐揭陽人﹐行伍。乾隆十三年十月任。

蔡智﹝「舊志」作蔡習﹞﹐同安人﹐行伍。乾隆十七年二月任。

許光祿。

林中嶽﹐漳浦人﹐行伍。乾隆二十三年三月任。

黃居正﹐閩縣人﹐功加。乾隆二十七年五月任。

李長明﹐浦城人﹐教習。乾隆三十一年任。

遊輔﹐���﹐��。乾隆三十四年三月任。

魏宗﹐閩縣人﹐行伍。乾隆三十六年八月任。

溫靖波﹐陸丰人。

林光玉﹐平和人﹐武舉。乾隆四十二年八月任。降調去。

趙勇﹐詔安人﹐行伍。乾隆四十六年二月任。

林光玉﹐籍貫見前。乾隆五十年六月再任。

魏大斌﹐廣東人﹐武進士。乾隆五十三年任﹐升廣東佐翼鎭。

曾紹龍﹐長汀人﹐武舉。乾隆五十六年十一月任。續遭陳周全等滋事被害。

曾攀鶴﹐長汀人﹐武舉。

雷鳴揚﹐浦城人﹐行伍。嘉慶三年八月任。緣事去。

許元勛。海澄人﹐武舉。嘉慶十年十二月任。

臺協右營遊擊

徐徳濟﹐京衛人﹐武進士。康熙二十三年任。升靑州參將。

林芳﹐海澄人﹐行伍。康熙二十八年任。升汾州營參將。

金殿龍﹐歸徳府籍﹐東陽人﹐將材。康熙三十三年任。

常太﹐楡林人。

餘震﹐大興人。

黃富﹐本省人。

王鼎﹐同安人。

魏大猷﹐同安人。

遊全興﹐莆田人。

蔡添略﹐同安人。

蔡國駿﹐海澄人。

解李榮﹐丹徒人。

髙地﹐晉江人。

文際髙﹐瓊山人﹐行伍。乾隆元年任。

梁國助﹐同安人﹐行伍。乾隆四年任。

歐陽敏﹐漳州人﹐總兵歐陽凱子﹐難蔭功加。乾隆八年七月任。緣事去。

薛存中﹐莆田人﹐行伍。乾隆十一年六月任。

黃良﹐龍溪人﹐行伍。乾隆十二年四月任。

馬國棟﹐���﹐��。乾隆十七年三月任。

歐陽捷﹐龍溪人﹐難蔭。乾隆二十年四月任。

聶吳昭﹐莆田人﹐行伍。乾隆二十�年�月任。

傅天佑﹐同安人﹐行伍。乾隆二十五年五月任。

李耀先﹐同安人。

林海蟾﹐平和人﹐��。乾隆三十二年任。

陳士恩﹐古田人﹐行伍。乾隆三十五年二月任。

洪紹蘭﹐南安人﹐行伍。

黃振玉﹐同安人﹐行伍。乾隆四十一年六月任。

鄭元好﹐龍溪人﹐行伍。乾隆四十三年七月任。升平海營參將。

胡瑞﹐閩縣人﹐行伍。乾隆四十五年十一月任。

郭履楷﹐���﹐��。乾隆四十八年十一月任。

鄭嵩﹐晉江人﹐武舉。乾隆四十九年五月任。五十二年﹐進剿南路逆匪陣亡﹐給卹世襲﹝有傳﹞。

陳光昭﹐漳浦人﹐武進士。乾隆五十六年正月任。

吳國麟﹐閩縣人﹐行伍。嘉慶二年十月任。

鄒經﹐長汀人﹐武舉。嘉慶六年四月任。卒於官。

盧慶長﹐霞浦人﹐行伍。嘉慶十年閏六月任。

臺協中營守備

蔡斌﹐泉州人﹐行伍。康熙二十三年任。

姜明旺﹐天津人﹐將材。康熙三十年任。

皇甫鑑﹐寧夏人﹐行伍。康熙三十四年任。

彭之彥﹐任邱人﹐武舉。康熙三十八年任。

張天心﹐長治人﹐武舉。康熙四十二年任。

朱國﹐漳州人﹐行伍。康熙四十七年任。

鄭順﹐漳州人﹐行伍。康熙五十一年任。

李殿臣﹐蒲田人﹐武舉。康熙五十四年任。

淩進﹐漳州人﹐行伍。康熙五十九年任。

陳玉﹐同安人﹐行伍。康熙六十年任。

吳昆﹐平和人﹐行伍。康熙六十一年任。

陳玉﹐雍正四年再任。

洪就﹐同安人﹐行伍。雍正六年任。

田晉﹐閩縣人﹐行伍。雍正十年任。

紀朝升﹐晉江人﹐行伍。雍正十三年任。卒於官。

陳廉﹐同安人﹐行伍。乾隆二年任。

葉報﹐同安人﹐行伍。乾隆五年任。

林金勇﹐潮州人﹐行伍。乾隆七年十二月任。

陳洪建﹐同安人﹐行伍。乾隆十一年閏三月任。

謝王福﹐惠安人﹐行伍。乾隆十三年閏七月任。升提標後營遊擊。

白漢玉﹐靖海人﹐行伍。乾隆十五年任。卒於官。

楊天﹐同安人﹐行伍。乾隆十七年四月任。

林士雄﹐同安人﹐行伍。乾隆二十年二月任。

陳國泰﹐晉江人﹐��。乾隆二十二年任。

藍武升﹐龍溪人﹐功加。乾隆二十四年十二月任。

林云﹐屏南人﹐武舉。乾隆二十七年任。

陳士恩﹐古田人﹐行伍。

葉凱﹐閩縣人﹐行伍。乾隆三十一年任。

溫靖波﹐陸丰人﹐��。乾隆三十四年任。升南澳左營遊擊。

魏國忠。

楊起麟﹐閩縣人﹐武舉。

葉巨綱﹐廣東人﹐武舉。乾隆四十四年七月任。

曾紹龍﹐長汀人﹐武舉。乾隆四十七年三月任。

江鯤﹐���﹐��。乾隆五十年六月任。卒於官。

林球﹐永定人﹐武學。乾隆五十一年十月任。

吳國麟﹐閩縣人﹐行伍。乾隆五十六年十二月任。升右營遊擊。

陳階升﹐仙遊人﹐行伍。嘉慶五年二月任。

王贊﹐惠安人﹐投誠。嘉慶十一年八月任。

陳一凱﹐閩縣人﹐行伍。嘉慶十一年十月署。

臺協左營守備

宋邦傑﹐大興人﹐行伍。康熙二十三年任。

董纘緒﹐靑縣人﹐行伍。康熙二十五年任。升寧夏武營遊擊。

王善宗﹐諸城人﹐武進士。康熙二十九年任。

馬虎﹐寧夏人﹐行伍。康熙三十四年任。

劉克聖﹐邯鄲人﹐武舉。康熙三十八年任。

潘溶﹐昌化人﹐武進士。康熙四十二年任。

張駥﹐江都人﹐行伍。康熙四十七年任。

文元﹐麻陽人﹐行伍。康熙五十一年任。

劉國俊﹐揭陽人﹐武舉。康熙五十五年任。

萬奏平﹐晉江人﹐行五。康熙五十九年任。

董芳﹐同安人﹐行伍。康熙六十年任。

譚兆﹐南海人﹐行伍。雍正四年任。

韓大雄﹐長樂人﹐行伍。雍正八年任。告休去。

李信﹐閩縣人﹐行伍。雍正十三年任。

鄭連﹐晉江人﹐侍衛。乾隆五年任。

李名魁﹐南陽人﹐行伍。乾隆八年四月任。

許淸鑑﹐晉江人﹐世襲。乾隆十一年閏三月任。

陳塤﹐同安人﹐世襲。乾隆十三年任。尋升本協中營遊擊。

蔡仁﹐同安人﹐行伍。乾隆十五年九月任。

董文華﹐���﹐��。乾隆十七年十月任。

許廷佐﹐同安人﹐行伍。

張廷顯﹐���﹐��。乾隆二十六年正月任。升閩安都司。

李長明﹐浦城人﹐教習。乾隆二十七年閏五月任。

許忠。

陳朝龍。

汪成均。

聶世奇。

江永泰﹐���﹐��。乾隆三十六年十二月任。

劉待﹐詔安人﹐��。乾隆四十年五月任。

沙耀宗﹐詔安人﹐行伍。乾隆四十三年七月任。升金門遊擊。

陳元﹐福淸人﹐行伍。乾隆四十九年二月任。五十二年﹐隨剿逆匪陣亡。

李文彩﹐同安人。行伍。

陳廷梅﹐海澄人﹐行伍。乾隆五十七年八月任﹔署淡水營都司。禦匪陣亡﹐給卹世襲。

雷鳴揚﹐浦城人﹐行伍。嘉慶元年四月任。升本營遊擊。

蕭得華﹐福淸人﹐行伍。嘉慶十一年八月任。

臺協右營守備

方冰﹐福淸人﹐行伍。康熙二十三年任。升澎湖右營遊擊。

髙天鳳﹐仁和人﹐行伍。康熙二十七年任。升廣東萬州營遊擊。

李禎﹐汾陽人﹐武進士。康熙三十一年任。

丁鋐﹐順天人﹐武進士。康熙三十五年任。

陳舉安﹐京衛人﹐武進士。康熙三十九年任。

彊藩﹐無錫人﹐武進士。康熙四十三年任。

班傊超﹐固安人﹐武舉。康熙四十七年任。

劉廷﹐丹徒人﹐行伍。康熙五十二年任。

範繼瑞﹐濼州人﹐武進士。康熙五十五年任。

楊進﹐晉江人﹐行伍。康熙五十九年任。

柯蔭﹐仙遊人﹐行伍。康熙六十年任。

陳勝﹐惠安人﹐行伍。雍正元年任。

阮宏﹐本省人﹐行伍。雍正元年任。

陳玉﹐同安人﹐行伍。雍正二年任。

朱仁﹐泉州人﹐行伍。雍正四年任。

何期有﹐漳浦人﹐行伍。雍正八年任。降調去。

吳昭﹐吳川人﹐行伍。雍正十年任。

沈廷耀﹐詔安人﹐行伍。乾隆二年任。

陳士祥﹐閩縣人﹐行伍。乾隆五年任。

莊施澤﹐泉州人﹐行伍。乾隆八年八月任。

馬國棟﹐���﹐��。乾隆十一年九月任。

王簡﹐同安人﹐功加。乾隆十四年七月署。

蔡連升﹐漳浦人﹐行伍。乾隆十六年三月任。

朱廷謨。

林國彩﹐���﹐��。乾隆二十二年六月任。

許元吉﹐���﹐功加。乾隆二十四年十一月任。

藍家祥。

張芹芥。

林夢龍。

黃振玉﹐同安人﹐行伍。乾隆三十二年四月任。升海壇遊擊。

陳志元。

黃光鐄。

王澤浩﹐浙江人﹐武舉。乾隆四十一年三月任。升南澳遊擊。

吳啟元﹐同安人﹐行伍。乾隆四十四年九月任。升海壇遊擊。

洪福﹐福鼎人﹐行伍。乾隆四十七年六月任。

黃鳴鳳﹐漳州人﹐武進士。乾隆五十一年二月任。

李漢升﹐晉江人﹐行伍。乾隆五十三年八月任。

詹勝﹐閩縣人﹐行伍。乾隆五十九年七月任。升中營遊擊。

顏國華﹐同安人﹐行伍。嘉慶九年九月署。

城守營參將

張永龍﹐楡林人﹐行伍。雍正十二年任。

嶽廷瑞﹐廣東人﹐行伍。乾隆二年十二月任。

王繼禹﹐淸苑人﹐行伍。乾隆三年十二月任。

孫士彪﹐張掖人﹐武進士﹐侍衛。乾隆六年正月任。

吳成玉﹐寧夏人﹐行伍。乾隆九年四月任。升兩廣督標副將。

劉漢傑﹐遵化人﹐行伍。乾隆十年署。

馬龍圖﹐潮陽人﹐行伍。乾隆十一年閏三月任。升興化協副將。

朱光正﹐瑞安人﹐行伍。乾隆十二年任。

羅振﹐臨桂人﹐行伍。乾隆十五年七月任。

劉漢傑﹐遵化人﹐行伍。乾隆十七年十月任。

阿思泰﹐鑲藍旗人﹐��。乾隆二十年九月任。

哈福﹐正白旗人。乾隆二十三年九月任。

宋澤﹐鑲黃旗人﹐��。乾隆二十六年正月任。

張滋。

雷澤遠﹐江夏人﹐��。乾隆三十三年十一月任。

白世儻﹐髙唐州人。乾隆三十五年三月任。卒於官。

劉維藩。

延恂﹐正黃旗包衣人。

沈管﹐甘肅人﹐武進士。乾隆四十一年七月任。升延平協副將。

倪成璐﹐海寧人﹐武進士。乾隆四十四年十二月任。卒於官。

陳廷鈺﹐江西人﹐武進士。乾隆四十八年正月任。

宋鼎﹐山西人﹐武進士。乾隆五十一年七月任。

穆騰額﹐滿洲人﹐��。乾隆五十三年任。

張無咎﹐山西人﹐世襲。乾隆五十四年十二月任。後署北路協副將﹐遭陳周全等滋事被害。

舒萬年﹐江夏人﹐行伍。嘉慶四年六月任。升龍門協副將。

海福﹐正白旗人﹐咸安官學生。嘉慶七年七月署。

敏祿﹐鑲紅旗人﹐難蔭。嘉慶八年十月任。

吉淩阿﹐鑲黃旗人﹐佐領。嘉慶十一年二月由左營遊擊升。卒於官﹝有傳﹞。

英林﹐鑲白旗人﹐參將。嘉慶十一年五月署。

蘇榮煥﹐淸溪人﹐行伍。嘉慶十二年八月任。旋卒於滬尾。

如柏﹐正黃旗人﹐世襲輕車都尉。嘉慶十二年九月署。

城守營左軍守備

王三元﹐華亭人﹐行伍。雍正十二年任。

陳元美﹐閩縣人﹐行伍。雍正十三年任。

黃升﹐龍溪人﹐行伍。乾隆三年任。

安宛﹐獻縣人﹐武進士。乾隆六年任。

周龍﹐泉州人﹐行伍。乾隆十年三月任。

賴星﹐長汀人﹐行伍。乾隆十一年閏三月任。

丁士武﹐閩縣人﹐行伍。乾隆十四年三月任。卒於官。

錢文敏﹐錢塘人﹐武舉。乾隆十五年任。

蘇天祿﹐晉江人﹐行伍。乾隆十六年任。卒於官。

曹廷科﹐錢塘人﹐行伍。乾隆十八年四月任。

王錫榮﹐���﹐��。乾隆二十年十月任。

李斗綱﹐���﹐��。乾隆二十三年八月任。

孟明遠﹐���﹐��。乾隆二十五年七月任。

盧韜。

謝承英。

蔡法輝﹐福鼎人﹐行伍。乾隆三十七年三月任。

吳深﹐漳浦人﹐行伍。乾隆四十年十一月任。

韓國泰﹐貴州人﹐行伍。乾隆四十三年十二月任。

孫泰元﹐福州人。

李步云﹐正白旗人﹐武舉。乾隆五十年三月任。緣事去。

吳芝鳳﹐詔安人﹐行伍。乾隆五十三年三月任。

浦淮﹐貴州人﹐行伍。乾隆五十七年閏四月任。旋調回。

髙必魁﹐晉江人﹐行伍。乾隆五十八年九月任。

黃雲臺﹐建寧人﹐武生。嘉慶七年四月任﹐署下淡水營都司。堵禦洋匪傷亡﹐給卹世襲。

陳名聲﹐晉江人﹐武生。嘉慶八年五月署。九年八月再署。十年蔡逆滋事﹐奉委應援鳳山﹕軍功﹐升北路協守備。

郭奇生﹐晉江人﹐行伍。嘉慶十二年四月署。

陳拜本﹐同安人。

城守營右軍守備

劉灝﹐上元人﹐行伍。雍正十二年任。

張朝元﹐金華人﹐行伍。雍正十三年任。

馬龍圖﹐潮陽人﹐行伍。乾隆四年任。

藏正偉﹐分水人﹐武進士。乾隆六年任。

陳起鵬﹐泉州人﹐行伍。乾隆十年三月任。

聶成徳﹐蓬萊人﹐行伍。乾隆十二年任。

馮廷揆﹐平南人﹐武進士。乾隆十五年十月任。

金聯奎﹐���﹐��。乾隆十八年署。

孫奮揚﹐���﹐��。乾隆十九年任。

朱忠義﹐���﹐��。乾隆二十一年署。

李漢超﹐���﹐��。乾隆二十二年二月任。

張廷黻﹐���﹐��。乾隆二十二年署。

鄒維熊﹐���﹐��。乾隆二十三年三月署。

王盛﹐���﹐��。乾隆二十三年十月任。

段正信﹐荊﹝貴﹞州武進士。乾隆二十五年十一月任。

宋世爵﹐海澄人﹐行伍。

宋建隆。

白國梁﹐閩縣人﹐武舉。乾隆三十七年六月任。

鄭國麟﹐閩縣人﹐行伍。乾隆四十一年十二月任。卒於官。

董愼徳﹐大同人﹐武舉。乾隆四十三年六月任。

侯永義﹐山西人﹐行伍。乾隆四十七年十二月任。

侯世臣﹐正白旗漢軍人。乾隆四十年八月任。

邱能成﹐侯官人﹐行伍。乾隆五十一年十一月任。隨剿林逆﹐升補左營遊擊﹐未幾傷亡﹐給卹世襲。

王維武﹐長汀人﹐行伍。乾隆五十三年八月任。升廣徳營都司。

嚴相﹐貴州人﹐行伍。乾隆五十六年十月任。

熊瓊﹐長汀人﹐行伍。嘉慶六年八月任。升北路左營都司。

林靑髙﹐晉江人﹐行伍。嘉慶十二年二月任。

自千總以下有事實者﹐見諸「列傳」。余名數繁多﹐不及悉載。

歐陽凱﹐漳浦人﹐臺灣鎭總兵。康熙六十年夏四月﹐朱一貴倡亂﹐豎旗於南路之岡山。凱撥官兵前剿。賊勢猖獗。二十八日﹐凱率眾駐春牛埔﹐戰連日。五月朔﹐賊黨數萬雲集﹐凱奮身血戰﹐躍馬衝突。賊四面圍攻﹐勢窮力困﹐中鎗墜馬﹐賊刃交下﹐截其首去。事聞﹐詔贈太子少保﹐予卹﹐賜祭葬﹐蔭子弟一人以守備用。祀忠義祠。

許云﹐漳州海澄人﹐臺灣水師副將。朱一貴倡亂﹐南路被陷。逆賊環攻府治﹐云不以水陸歧視﹐於四月三十日﹐率次子方度﹑家丁吳國珍等﹐赴春牛埔﹐援總兵歐陽凱。時鎭標官兵俱陷﹐云衝突血戰﹐殺賊數千人﹐賊退走。翼日﹐賊眾十餘萬擁至﹐云率遊擊遊崇功﹑千總林文煌﹑趙奇奉﹑把總李茂吉﹐自黎明戰至日中﹐矢窮炮盡。云重傷徧體﹐墜馬步戰﹐猶手刃數十賊﹐勢孤無援﹐賊愈眾﹐弁兵俱歿﹐厲聲命次子方度曰﹕賊勢猖獗﹐我分當捐軀報國﹐爾速突圍出﹐將安平鹿耳門各炮位封釘﹐無遺賊用﹐卽賫印信赴提督乞師復仇。方度號泣奔突出圍。云左臂被賊砍﹐猶奮勇血戰﹐厲聲曰﹕吾生不能盡殺爾等﹐死必來殲滅爾。賊怒﹐寸磔之。事聞﹐贈拜他拉布勒哈番世職﹐予卹﹐賜祭葬﹐蔭子一人以守備用﹐崇祀忠義祠。安平百姓憫其捐軀殉國﹐爲立五忠祠以祀焉。次子方度隨參將王萬化徵剿朱逆﹐攻入鹿耳門﹐克復安平鎭﹐殺賊七鯤身西港仔蘇厝甲﹐底定臺灣﹐以軍功補臺灣鎭中營遊擊。

孫文元﹐雲南人﹐臺灣鎭左營遊擊。朱一貴竊發﹐歐陽凱等戰歿﹐賊攻府治。文元兵少勢孤﹐於鹿耳門內望北叩首畢﹐躍入海死。

遊崇功﹐漳浦人﹐臺灣水師左營遊擊。臺寇之亂﹐崇功奉調援剿﹐同副將許云並力擊賊﹔聞鎭營圍急﹐率兵赴春牛埔﹐而歐陽凱已陣歿。崇功手持大刀﹐左右衝突﹐殺賊三十餘人﹐中鎗墜馬死。事聞﹐與遊擊孫文元俱贈拖色拉哈番﹐予卹﹐賜祭葬﹐各蔭子弟一人以守備用。

胡忠義﹐陜西人﹐臺灣鎭標左營守備。臺寇之亂﹐隨歐陽凱率師於春牛埔拒敵﹐衝鋒力戰﹐中炮墜馬死。

馬定國﹐陜西人﹐臺灣鎭標左營守備。朱一貴攻南路營﹐定國督兵拒守。賊勢猖獗﹐定國奮力血戰﹐勢不能支﹐大呼曰﹕我朝廷命官﹐豈可遭擒取辱﹐遂拔佩刀自刎死。事聞﹐與胡忠義俱予卹﹐賜祭葬﹐蔭一子以衛千總用。

蔣子龍﹐閩縣人﹐臺灣鎭標中營千總。臺寇倡亂﹐隨總兵歐陽凱拒敵春牛埔﹐大破賊眾。次日賊勢復張﹐子龍奮身疾戰﹐被賊刀斷一臂而死。

陳元﹐侯官人﹐臺灣鎭標左營千總。朱一貴倡亂﹐元率師同本標右營遊擊周應龍﹐於南路岡山禦賊﹐奮勇掩擊﹔賊走。明日直進赤山﹔又明日﹐賊悉眾四面圍攻﹐元與力戰﹐中鎗被獲﹐逼降不屈死。

趙奇奉﹐廣東人﹐臺灣水師協標右營千總。臺寇環攻南路﹐奇奉隨協鎭許云﹐率水師援剿﹐連敗賊眾。次日賊眾悉攻春牛埔﹐奇奉力戰死。

林文煌﹐侯官人﹐臺灣水師協標千總。臺寇作亂﹐文煌隨協鎭許云率兵援鎭軍﹐連日力戰於山川臺。文煌衝鋒殺賊﹐歿於陣。其弟文甲從師﹐亦死焉。事聞﹐與千總蔣子龍﹑陳元﹑趙奇奉﹐俱予卹賜祭葬﹐蔭一子以衛千總用。

李茂吉﹐漳浦人﹐臺灣水師協標中營把總。臺寇之亂﹐茂吉自請爲先鋒﹐隨副將許云率兵援鎭軍﹐力戰於春牛埔﹐爲賊所執﹐不屈。勸之降﹐茂吉瞑目厲聲曰﹕我朝廷職官﹐豈背降汝艸賊耶﹖舉足翻其几案﹐奪賊刀殺賊﹐賊共斮之﹐頭破裂﹐罵不絕口而死。

林彥﹐閩縣人﹐臺灣鎭標中營把總。臺寇之亂﹐隨總鎭剿賊於春牛埔。賊悉眾來攻﹐彥爭先臨陣﹐死之﹝以上俱錄「舊志」﹞。

林富﹐長汀人﹐臺灣鎭南路營把總。臺匪竊發﹐奉委率兵爲遊擊周應龍前隊﹔至赤山﹐與賊戰﹐賊稍卻。富乘勝深入﹐賊復至﹐圍之﹐劗刺而死。時有削職把總江先達﹑鎭標右營領旗王奇生﹐俱力戰歿於陣。時又有石琳者﹐永定人﹐汀州鎭標中營把總﹐奉差領汀鎭兵至臺灣換班﹐適遇臺變﹐琳力請助戰﹐爲賊所圍﹐歿於陣。事聞﹐與把總李茂吉﹑林彥﹑林富俱予卹賜祭﹐蔭一子以衛千總用﹝「府誌」參舊志﹞。

林亮﹐字漢侯﹐福建漳浦人也。生四歲喪母﹐八歲失所怙﹐依從父撫育﹐甫二年﹐從父又沒﹐事從母如所生。未幾從母亦棄世﹐伶丁孤苦難名狀。然性不霸﹐好結納當世賢豪﹐嘗曰﹕男子桑弧四方﹐安能屈守鄕閭﹐長爲農夫沒世哉﹖屬濱海多事﹐決意從戎﹐習騎射擊刺﹐畱心海務﹐島澳險夷﹑舟航利鈍﹑營陣戰伐﹐靡不講求熟悉。識者覘其將才矣。康熙丙戌﹐擢臺灣水師右營把總﹐壬辰遷福寧鎭左營千總﹐丙申授銅山營守備。其明年﹐以熟諳水務﹐調澎湖協右營守備。辛丑夏﹐臺灣土賊朱一貴作亂﹐竊據全臺﹐文武守臣或殉難戰死﹐或逃歸澎湖。澎﹑臺相距一水﹐居民洶洶。澎協將弁﹐以孤島難守﹐僉議撤歸廈門﹐各出家屬登舟。亮力排眾議﹐按劍厲聲曰﹕朝廷封疆﹐尺寸不可棄﹐我等享升平﹑食祿廩﹐捐軀報國﹐正在今日﹐焉有鋒刃未血而相率委去之理﹖丈夫死忠義耳﹐寧能駢首市曹﹐爲法吏所辱耶﹖請整兵配船﹐守禦要害。賊至決一死戰﹐戰不捷而亮死﹐公等歸亦未遲。皆曰諾﹐願死守。亮馳出江幹﹐申主將號令﹐驅官民家屬各登岸﹐敢言退廈者斬﹐眾心始固。又以臺米弗至﹐慮行間乏食﹐捐家財買榖礪米給軍﹔制造戰功器械及諸軍需﹐以俟大兵進剿﹐共圖克復。水師提督施世驃﹑南澳總兵官藍廷珍﹐統師至澎﹐以亮膽識超羣﹐忠勇出眾﹐委爲前隊先鋒﹐領舟師五百七十人﹐自澎進發。六月十有六日黎明﹐大師咸抵鹿耳門外。賊目蘇天威﹐據鹿耳炮臺﹐發大炮以拒我師﹐百千奔雷﹐飛轟海面。亮奮勇爭先﹐以六艦冒死直進﹐盡銳攻擊﹔遙望炮臺火藥桶堆積如山﹐命施巨炮﹐專攻其火藥桶﹐中之﹐火起﹐烈焰衝天﹐燔斃賊不可計數。賊眾大敗。奪取鹿耳門炮臺﹐焚賊營壘﹐乘勝進攻安平鎭。賊目鄭定瑞﹐悉眾抵敵。亮復先士卒登安平城﹐豎大軍旗幟﹐遂克之。鹿耳﹑安平皆天險﹐臺之要害﹐一日而兩大捷﹐百姓歡呼﹐舁酒饋食﹐知賊不難平也。十七﹑十九兩日﹐我師鏖戰鯤身﹐亮駕舟夾擊橫衝﹐賊大敗入水﹐淹斃斬獲﹑殺傷無算。自是賊人退保府治﹐不敢復出﹐晝夜固守﹐以老我師。施世驃命亮及董方﹑魏大猷﹑洪平﹐率兵千二百人﹐分兵間道從西港仔暗渡﹐出府治之背﹔藍廷珍復統大軍繼之。二十二日黎明﹐大戰於蘇厝甲。賊死傷徧野。夜戰犁頭標﹐又大敗之。次日窮追﹐敗之於木柵仔﹐復敗之於蔦松溪﹐遂克府治。七日之內﹐恢復全臺﹐紀功第一。總督滿保手書褒揚﹐勞以白金四百兩﹐方之古賢將馮異﹑曹彬云。雍正元年春﹐授南澳鎭左營遊擊﹐秋八月﹐擢臺灣南路營參將﹐俱未之官﹔以議敍平臺功﹐那都同知世襲﹐拜他喇布勒哈番﹐再加一等。九月引見﹐溫綸褒嘉﹐特擢臺灣水師副將﹐賜孔雀翎寶刀貂皮緞疋火鐮包帑金二百兩﹐蓋異數也。途中聞邸報﹐奉旨特授。臺灣鎭海外重地﹐甫離兵火﹐亮撫卹窮黎﹐正己率屬﹐整飭水陸兵防﹐和衷文武﹐創建郡治木城﹐民歡樂之。南北路內山生番﹐未習教化﹐性嗜殺﹐時出沒爲民害。亮設法招撫﹐傾心歸順者一百八社﹐男婦一萬八百八十七人﹐於是附山居民咸皆安堵。事聞﹐上大悅﹐賜金一萬兩﹐從優議敍﹐特加四級。亮仰體皇仁﹐因番性所嗜﹐購色布漳煙鹽糖等物﹐遣官徧歷各社﹐宣朝廷徳意﹐賞賚諸番﹐歡呼之聲震山谷。計動用賜金一千八百九十餘兩﹐尙八千一百四十兩有奇﹐封貯臺庫﹐流交公用﹐絲毫不私爲己有也。雍正五年春﹐奉旨移鎭浙江定海。定海四面汪洋﹐爲浙東吭扼。亮殫心綢繆﹐訓練卒伍﹐日率戰艦弁兵﹐巡防周曆﹐南抵溫﹑臺﹐北窮盡山﹑花鳥﹐不敢一日暇逸。積勞成疾﹐卒於官﹐年六十有四﹔賜祭葬﹝錄藍鹿洲「文集」補﹞。

王郡﹐字建侯﹐幹州人。初冒李姓入伍﹐康熙六十年﹐以千總從藍廷珍收復臺灣有功﹐後爲南路參將﹐始復姓。雍正六年﹐升臺灣總鎭。七年﹐討平鳳山山豬毛番。九年﹐彰化大甲西番林武力聚眾作亂﹐鳳山流棍吳福生亦乘間爲變。郡時已授水師提督﹐乃先遣遊擊李榮﹐引兵應援。繼偵知福生與商大槪等攻陴頭甚急﹐遂決策率兵夜發﹐與參將侯元勛﹑守備張玉等三路夾攻﹐敗其前鋒。賊復集﹐自辰至未﹐戰數合﹐賊大潰﹐各奔竄潛匿﹐生擒蕭田等八人﹐梟於營門。越日福生﹑大槪等三十餘賊悉就擒。南路卽平﹐而新鎭呂瑞麟﹐剿大甲西番爲所圍﹐徵兵府中﹐總督郝玉麟復檄郡討之。郡師至鹿子港﹐遣參將李蔭越﹑遊擊黃貴等﹐合兵圍阿束社。參將靳光瀚﹑遊擊林黃彩等﹐各扼隘口﹐絕其去路﹐遂渡大甲溪追殺﹐直抵生番悠吾界﹐屢有殺獲。賊遁南日內山﹐峭壁峻絕﹐諜知樵徑僅一綫﹐督師攀援而登﹐炮聲震山谷。賊負創走﹐搗其巢穴﹐焚其積聚﹐於是各社望風皆降﹔縛獻渠凶林武力等﹐北路亦平。十餘年來鎭臺者﹐郡之功爲優云﹝「府誌」﹞。

張天駿﹐字嗚佩﹐仁和人。以千總畱京營效用﹐簡發福建水師﹐出洋捕賊有功﹐累升至廣東提督。條奏停止采礦﹐部議革職。旋奉特旨﹐補湖廣常徳總兵﹐調崇明﹐奉命海運漕粟至閩平糶﹐遂授臺鎭。蒞任二年餘﹐恩威並濟﹐兵輯民安﹐臺以無事。天駿爲人質直﹐而存心忠厚﹐識大體﹐勤於其職﹔升福建水師提督。去之日﹐兵民傾城趨送﹐至有泣下者﹐今風神廟立有去思碑﹝「府誌」﹞。

陳林每﹐邑人也。少貧﹐未嘗識字﹐爲人駕牛以自給﹔牛止處輒取箠畫沙﹐作判押狀。或笑詰之﹐曰﹕吾他日爲官﹐當解簽署耳。郡城多曠地﹐林每每過輒慷慨規度﹐計可作大宅處。一日遇悍卒﹐以橫逆加﹐怒與鬥﹔已而感憤去﹐應募入莆田伍籍﹐以平朱一貴功授把總﹐屢超擢﹐卒爲臺灣總兵官。旣蒞事﹐約束營伍﹐紀律甚嚴。守令入謁﹐必告以此土利獘。且曰﹕吾子侄犯法必痛懲﹐毋以我故示寬假也。素敬禮士大夫。徳化進士王必昌來修邑志﹐不事干謁﹐林每輒以禮下之﹐致尊重焉。晚學擘窠大書﹐作右軍鵝與梅魁字甚工﹐擢署惠州提督﹐卒於官。今鎭北坊居第猶存﹐蓋其所規度處云﹝韓必昌撰傳﹞。

魁徳﹐蒙古人。以平和遊擊﹐調臺灣鎭標中營。時彰邑民以漳﹑泉分類械鬥﹐金總戎率師北巡彈壓﹐徳在郡與觀察穆和藺﹐日夜巡緝﹐獲其姦宄殲之﹔復分撥隊伍於中北諸途﹐截其蔓延﹐於是臺﹑鳳二邑賴以免禍。尋以護城守﹐坐失察例﹐當奪官。去之日沿門供香案﹐送者塞途。自有武員﹐未有得民若斯之甚者﹝黃汝濟撰傳﹞。

鄭嵩﹐字穎山﹐泉之南安人也。由武舉從戎﹐爲海壇鎭軍官﹐以功調安平水師遊擊。喜文墨﹐剛方廉肅﹐而尢嚴於治戎。乾隆五十一年冬﹐逆賊林爽文陷諸﹑彰二邑﹐莊大田亦陷鳳山﹐郡城戒嚴。總戎調軍出應敵﹐與諸將分紮南北要路﹔郡城重地﹐使嵩畱守。時郡兵無過數百人﹐嵩令分守各門﹐軍法甚肅﹐親巡邏無間日夜。禦敵發姦﹐多中機要。有把總髙大捷者﹐守大北門﹐通謀於賊﹐乃訛言總鎭軍覆﹐夜疾馳作奔逸狀﹐遂棄北門去。嵩發令捕之﹐獲諸鹿耳門﹐斬其首示於眾﹐眾心乃定。事聞﹐上曰﹕遊擊例不專殺﹐但軍前事機不測﹐嵩能用權﹐堪勝提鎭之任﹐著該部從優議敍。五十二年春二月﹐嵩率舟師搜剿竹仔港﹐勝之﹐獲賊三十餘艘而歸。初﹐督師黃仕簡﹐節制臺灣﹐以總兵郝壯猷徵南路﹐遊擊蔡攀龍副之。郝南軍大湖﹐戰不利甚困﹐郡城兵乏不能救。比遊擊延山以一千人至﹐同知府事楊廷理乃言於督師﹐以延山軍赴南路﹐而使嵩以二百人從水道趨東港﹐會延山以救郝。嵩有族叔玉潤居東港﹐嵩族人亦多在焉。至是﹐乃召玉潤集鄕勇助軍﹐遂會延山伐鳳山賊﹐克之。二月辛酉﹐復鳳山城﹐郝困解。以蔡攀龍八百軍守鳳山﹐嵩與俱焉。鳳山旣復﹐督師以南路賊不足憂﹐乃檄蔡攀龍軍回郡。郝守鳳山勢孤﹐而賊方分攻鳳山城及山豬毛粵莊甚急﹔壯猷使參將瑚圖裏往山豬毛﹐會都閫邵振綱殺賊。賊以所擄南路參將印﹐僞爲邵檄﹐求援於郝﹔不疑其詐﹐急召嵩﹐使出師救邵。嵩行至琉璜溪﹐賊湮上流﹐嵩軍半渡﹐流決﹐賊出萬眾截殺。嵩血戰竟日﹐突圍出﹔歸言於郝﹐使分兵爲犄角﹐不聽。翼日賊大集﹐攻總戎營﹐郝徙營入鳳山以守。丙子賊大攻鳳山城﹐嵩守南門﹐賊攻之不下。郝縱義民出東門禦賊。義民敗﹐賊入城﹐郝棄城遁去。嵩登蛇頭山﹐放大炮力戰殺賊﹐隨行軍死亡幾盡﹐嵩孤身搏戰﹐弓刀俱折﹐猶以敗刀斬數賊﹐力窮遇害。事聞﹐上深憫焉﹐賜祭葬﹐入京城昭忠祠﹔子孫襲云騎尉罔替。其族叔玉潤收嵩骸﹐歸葬於南安祖籍﹝謝金鑾撰傳﹞。

蔡攀龍﹐字君寵﹐同安金門人也。狀貌雄偉﹐聲如洪鐘。少貧﹐事樵采﹐每負薪入市﹐力兼數人擔。市翁某﹐見而異之﹐曰﹕偉丈夫﹗苟從戎﹐當得富貴﹐卒俛首於市儈曷爲﹖攀龍曰﹕吾嘗再應募﹐終被黜。翁曰﹕將軍以服飾取人﹐子姑從我。乃延至家﹐厚卹之﹐卒妻以女。適鎭將復募士﹐翁爲制冠服戎裝以往﹐長官奇之﹐遂就募。未幾補外委﹐攀龍得俸入以具朝暮餐﹐食不飽﹐常貸以飽。頃之﹐以捕盜功﹐累升海壇遊擊﹐調澎湖右營遊擊﹐坐失察例﹐當奪官﹐檄未行而林爽文亂作。時鎭將遣軍北援﹐郡城空虛。賊迫﹐適攀龍以四百軍至﹐威容甚盛﹐眾大悅。攀龍守郡南桶盤棧﹐相度地勢﹐浚溝築壘未就﹐而賊大至。攀龍不爲動﹐堅陣待敵。會臺司馬楊廷理率義民出﹐攀龍與分左右翼擊賊﹐大破之。越數日﹐北路賊擁攻東門﹐攀龍復與楊司馬共擊賊﹐賊走。由是賊意懈﹐郡垣賴以守。明年春正月﹐提軍黃仕簡節制臺灣﹐使總兵郝壯猷徵南路﹐以攀龍爲副。鳳山之復﹐攀龍與有力焉。旣﹐提軍檄攀龍歸﹐鳳山復陷﹐南路賊勢日益張﹐攻郡城者間日一至。於時攀龍仍守桶盤棧禦賊。常將軍抵臺﹐以楊廷理領義民守南門﹐而使攀龍九百人屯桶盤棧。攀龍守桶盤棧﹐始終無挫衄。比得奏﹐功授副將。八月發兵救諸羅﹐使攀龍與副將貴林爲之率﹔從海道濟﹐取路鹿仔艸﹐賊勢彌漫。時秋霖大至﹐衣裝盡濕﹐鎗炮不施﹐全軍陷於正音莊。貴林及遊擊楊起麟﹑邱能成﹑都司杭富﹑守備馬大雄俱戰死﹐獨攀龍與孫全謀突圍而東入於諸羅。比廷寄至﹐擢總兵柴大紀爲水師提督﹐以攀龍補臺灣總兵官﹔未幾復加提督﹐授參贊。時攀龍困於諸羅者久之﹐及福侯解諸羅圍﹐甫三月﹐南北路悉定﹐憑險負固者皆就擒﹔猛將勁兵縱橫於南北﹐攀龍無所見。攀龍之功﹐守郡城者居多。其爲將得眾心﹐營卒義民多樂爲攀龍用者。攀龍貌當貴﹐陛見﹐上察其儀表甚悅。平臺功臣二十人﹐圖形紫光合﹐攀龍與焉﹝謝金鑾撰傳﹞。

潘國材﹐號遴山﹐閩縣人。由戊子武科﹐歷鎭標中營遊擊。性格和平﹐才具明敏﹐凡諸措置多就理。素愛民而嚴於治兵﹐兵有淩民而傷其貨者﹐國材償以己資﹐糾其兵重罰之﹐兵益斂肅。公餘吟詩作字﹐索書者無不立應﹐故其遺翰甚多。國材卒於官﹐臺人惜之﹝黃汝濟撰傳﹞。

奎林﹐滿洲鑲黃旗人也。初襲一等承恩公﹐以漢軍都統理藩院尙書﹐出爲烏裏雅蘇臺﹑伊犁將軍。以事下吏議。乾隆五十三年﹐林爽文伏誅﹐臺灣初定﹐朝廷籌善後事宜﹐欲淸積獘﹐以奎剛方正直﹐能執法﹐有旨授臺灣鎭總兵官。奎至﹐風持峻厲﹐不負任使。凡吏治營規﹐有不軌者﹐皆繩以法﹐不少假。笨港守備李文彩﹐以得水口例錢﹐私放偸渡﹐奎聞﹐召文彩至﹐欲鞭之。文彩曰﹕守備可殺﹐不可辱也。奎曰﹕然哉。卽具奏斬之。嘉義令唐時勛﹐命案頂凶﹐幕客潘某成其事﹐民呼冤於總鎭。奎訊得實﹐立笞潘某而械唐令﹐咨道府並置之法。其它似此者不可殫述。於是文武官皆有忌憚﹐一時海上吏不容姦﹐民無怨讟﹐積獘爲之一淸。其自處淸操刻苦﹐有饋遺者﹐悉卻不受。外出使二卒執鞭前行﹐無他輿從。曰﹕朝廷養兵﹐豈爲我作僕隸哉﹖一日大雨﹐坐聽事案兵﹐屋破﹐漏滴當坐處﹐使人扶傘立於旁。吏請飭修。曰﹕毋動﹐動則累於人﹐吾不爲也。在任三年﹐命爲西藏大臣。往西藏﹝謝金鑾撰傳﹞。

吉淩阿者﹐滿洲鑲藍旗人也。性剛直而用兵有法﹐初以平和遊擊﹐調臺灣鎭標左營。嘉慶十年﹐海寇蔡牽屢擾臺灣南北路﹐諸亡命者多與勾結。十一月﹐賊舟泊淡水﹐陸路賊乘之﹐焚艋舺﹐攻竹塹。總鎭愛新泰聞警﹐卽率師北行。賊舟旋抵南路鳳山﹐陸賊陳捧﹑吳淮泗輩應之。壬申﹝二十三日﹞﹐觀察慶保﹐使同知錢■﹝雨上澍下﹞率屯番義勇赴鳳山剿捕。是夜﹐賊焚陴頭﹐劫倉庫﹑監獄。錢同知南入於粵莊。丁丑﹐總鎭回郡城。戊寅﹐使淩阿以三百人伐鳳山賊。己卯﹐軍至南梓坑﹐賊勢四集﹐淩阿度不可進﹐卽相地勢﹐令立營﹐一夜壘成。明日賊四面至﹐淩阿使兵眾無動﹔比賊來五步以內﹐鎗炮並發﹐突出擊之。賊死無算。未幾﹐眾復集﹐如前法擊之。如是者兩日﹐磺藥已盡。會總鎭檄使歸﹐淩阿乃僞使人馳書錢同知﹐語以明日南行﹐會粵莊約同知以師接援。賊得書退二十里﹐設伏以要之。明日天甫明﹐淩阿拔營北行。比賊聞知淩阿已至郡矣。十二月癸卯﹝二十四日﹞﹐總鎭出師北門﹐使淩阿出東門﹐北轉與總鎭會。比淩阿自東而北﹐聞鎗炮聲﹐訝曰﹕此陷圍聲也。急覘之﹐果然。乃使士卒登髙視圍堅瑕。復曰﹕某向瑕。乃嚴兵合力攻某向﹐遂破圍。以總鎭出時北路不通﹐內地軍未至﹐我軍議堅守﹐淩阿不盡其用。然淩阿每遇敵﹐意气閒暇﹐若無所事。蓋明於兵法﹐而能愼用之者。一時曉軍事如淩阿者爲難。會舟師破蔡牽﹐陸路賊亦散。奏功論賞﹐而淩阿以﹝憤郁﹞勞憊卒﹐臺人惜焉﹝謝金鑾撰傳﹞。

戡定戎略

戡定戎略者﹐所以紀國威﹑昭皇仁也。自「周官」大司馬制軍詰禁以糾邦國﹐而九伐之法明於天下﹔使知負固不服之不可爲﹐犯令陵政之不可宥。凡以去賊害﹑安民賢而已。臺處海徼之外﹐夷寇所居﹐鄭氏有之﹔馮恃汪洋﹐斯梗聖化。天威載宣﹐皇圖式廓﹔而浮棲旅寄﹐民志非定﹐蜂壺虺穴﹐險阻易憑。遠如康熙辛丑﹐近自乾隆丙午﹑丁未間﹐麼■﹝麻上骨下﹞艸竊﹐越海跳梁﹔命將出師﹐屢煩廟算。槁苗時雨﹐怨虹指霓﹐君心照臨﹐不違咫尺。乃者越裳變風﹐知周公之才之美﹔吉甫作頌﹐見申伯於蕃於宣。捃摭往事﹐裒錄舊聞﹑欲以實無外之化﹑示有夷之行﹐考地理之■﹝歹米﹞﹐宜明人事之異變﹐昭玆來許﹐佑啟後人。俾知一席之安﹑一飯之飽﹐莫非食徳飲和﹐戴髙履﹔厚庶某發忠孝之至性﹑守耕鑿之良圖﹐保苞桑於永寧﹑感芾棠以勿敗﹐意在斯已。凡名將傳若干首﹐而措置之法﹐於是乎在焉。

姚啟聖﹐號憂庵﹐浙江紹興人﹐漢軍籍。康熙癸卯鄕薦第一。初任香山知縣﹐詿誤去。起爲臺州郡佐﹐升溫﹑處道。丙辰﹐爲福建布政使。時耿逆初平﹐海氛未靖﹐啟聖每自備衣糧﹐招募壯勇﹐有澄淸海外之志。嘗曰﹕國家聲教無外﹐柰何以臺灣一彈丸﹐使沿海居民不遑寧處﹐廑宵旰憂﹖會總督郎廷相罷去﹐啟聖代之﹐遂決計平臺。歲己未﹐移駐漳州。漳與臺邇﹐間諜可施﹐乃大開招來館﹐以隨徵參議道黃性震董其事﹐來降者輒納之。令福州同知蘇良嗣督造戰船﹔委隨徵同知林升督糧運﹔用人揆務﹐洞中機宜。旣數月﹐賊降稍多﹐悉厚犒之。先是﹐僞將軍朱天貴來歸﹐啟聖知其驍勇熟海道﹐特疏請天貴參軍事。至﹐則引入帳中﹐相與臥起。天貴感激﹐竭誠效力﹔遂增置火炮軍器﹐買上游米石﹐以圖大舉。會蘇良嗣戰船報竣﹐賊遣偵者數輩覘動靜﹐啟聖故示以弛緩。值元夕令百姓張燈﹐自與文武大僚置酒還珠門樓上﹐若無意用兵者。漏下二鼓﹐忽稱疾﹐命屬吏行酒﹐而啟聖已開南關﹐疾馳三百里﹐至閩安鎭之五虎門﹐親自配舟﹐調遣精銳出師矣。隨又赴漳﹐使興化知府卞永譽﹑泉州知府張仲舉﹐往說賊降﹔而僞行人傅爲霖﹐𨿽約爲內應﹐實心持兩端。及爲霖見殺﹐乃作急遽狀﹐從數騎招搖城市﹐見大屋輒扃之﹐榜其門曰﹕某鎭公館﹐某將軍行臺﹐各盛陳供具。得賊偵﹐則佯曰﹕若非某將軍人乎﹖歸語而主﹐某日之期不可爽﹐倍予酒食遣歸。得他偵亦如之。海上喧傳﹐自相猜忌。鄭氏心腹﹐人人白危﹐繼踵納款。庚申春二月癸未﹐乘賊懈﹐遣兵攻破陳洲﹑馬洲﹑觀音山﹑石碼等十九寨。甲申﹐復遣隨徵遊擊張定國﹑都司張璽等﹐引兵直抵海澄城下。計招僞總兵蘇侃爲內應﹐攻拔之﹐降其眾二千二百六十七人﹐遂復海澄。是夜遣隨徵知縣黃金從等﹐乘潮分渡﹐直入海門等處﹐降其僞統領鄭元堂﹑僞都督黃瑞﹑僞將軍陳珍﹑僞總兵張雄﹑僞將軍張治等﹐水陸兵一萬二千八百八十一人。丁亥﹐遂復金門﹑廈門。賊勢窮蹙﹐退保澎湖。二十年﹐啟聖以軍中不可無帥﹐具疏上請天子﹐命內大臣伯施瑯爲水師提督。旣至﹐相與籌兵料敵﹐經畫方略。歲癸亥夏六月乙酉﹐從銅山進兵﹐癸巳克澎湖﹔七月丙申﹐鄭克塽率眾歸誠﹐海外悉平。啟聖制閩數載﹐建議平臺﹐獨握勝算。一切文移條教悉出己手﹐𨿽溽暑盛寒不倦。談論指授﹐英气激發﹐義形於色。遇有功將弁及降將﹐皆開誠獎勵﹐捐金宴犒﹐無少吝惜。推功讓能﹐勞謙不伐。爲定謀推轂名臣第一。朝命加啟聖宮保﹐予世職。凱旋後﹐隨題展海界遷民﹐俾復井疆﹝先是順治十八年令沿海居民遷界﹞。又置通省郡邑學田﹐供貧士膏火。尋以病卒於官。櫬出福省西郊時﹐士庶塡衢塞巷﹐跪奠號泣﹐立祠洪江滸﹐肖像祀之。

施瑯﹐號琢公﹐晉江人﹐明崇禎時爲遊擊將軍。及明亡﹐閩﹑粵事亦相繼敗﹐遂挈家入海﹐依鄭氏。成功忌其能﹐因釁執之。會得脫﹐遁歸﹐家屬皆被害。順治丙申﹐制府李率泰薦授副總兵﹐駐同安﹐薄廈門賊壘﹐屢擒其驍將凡數十輩﹐招降萬餘人﹐晉同安總兵﹐升福建水師提督﹐削平金﹑廈沿海諸島。康熙六年﹐以邊患宜靖﹐疏請平定臺灣﹐得旨赴京面奏﹔尋以議裁浙﹑閩﹑粵三省水師提督畱京﹐晉爵內大臣伯。康熙二十年﹐朝廷從閩督姚啟聖請﹐特命仍以水師提督至閩﹐選練舟師﹐大舉徵臺。操演三載﹐二十二年夏﹐將乘南風進剿。僞鎭國公劉國軒﹐就臺簡精壯﹐調佃丁﹐計二萬餘人﹐取洋船及僞文武等官私船﹐攺爲戰船﹐大小二百餘號﹐親統至澎﹐屯於風櫃尾﹑牛心灣等嶼﹔鎭澎僞將林升﹑邱輝等﹐約眾二萬﹐集於雞籠嶼。各島環列炮城﹐沿海可登岸處﹐槪築短墻﹐分眾扼守。六月乙酉﹐瑯帥舟師由銅山開駕﹐令各風颿大書將弁姓名﹐以便識進退﹐定賞罰。丙戌﹐到貓嶼﹑花嶼﹐是夜泊八罩水垵澳﹐遣官乘小哨到將軍澳﹑南天嶼等島﹐安撫居民。丁亥質明﹐進攻澎湖。賊列匝艘迎敵﹐前鋒遊擊藍理﹑曾成等七船衝入賊■﹝舟宗﹞﹐副鋒千總鄧髙等六船繼進﹐焚殺過當。值南潮正發﹐諸船爲急流分散﹐前鋒船迫炮城﹐賊舟兩翼合圍。瑯望藍理之颿﹐見其深入﹐自將坐駕船﹐突圍赴援﹔興化鎭吳英繼之﹐焚斬僞將弁七十餘員﹐圍解﹐理傷炮還。瑯亦集矢於目。抵暮﹐拋泊洋中。翌日仍收泊八罩﹐以甲裳裹首﹐嚴申軍令﹐按失律罪。諸將懾伏﹐祈請立功自贖﹐兵气復振。己丑﹐取虎井﹑桶盤嶼。庚寅﹐獨駕小舟﹐潛偵賊砦還﹐遂連日用老弱驕兵計﹐假攻嵵內及內外塹﹐以分賊勢。越癸巳﹐集各鎭誓師﹐分爲八隊。每隊七船﹐各三其壘。自統一隊﹐居中調度。以八十餘船爲後援﹐五十船從東畔內塹入雞籠嶼爲奇兵夾攻﹐五十船從西畔內塹入牛心灣爲疑兵牽制。將戰﹐有風自西北來﹐渰浥蓬勃逆我師﹐三軍股栗。瑯徇師大呼曰﹕無畏惟天﹐惟皇帝之靈﹐實式臨之。須臾雷動﹐立轉南動﹐潮水加漲四尺﹐將士賈勇直向媽宮澳撲剿。賊舟四面齊至﹐火矢噴筒﹐燔■﹝熖﹐舊代臼﹞怒張。我師乘勢奮擊﹐自辰至申﹐兵气愈厲﹐焚殺僞將曾瑞﹑王順等四十七員﹐僞協營弁目三百餘員﹐賊夥萬二千有奇﹐斗艦燒毀殆盡。劉國軒急乘走舸﹐從北面吼門逸去。我師入駐澎湖。澎水故苦鹹﹐瑯禱於神﹐甘泉湧出。澎湖旣定﹐乃以恩信結臺人﹐迎降將領﹑弁目凡百六十五人﹐賞以袍帽﹔士卒四千八百五十三人﹐給以銀米﹔傷未及死者六百餘人﹐醫治之﹐送還臺。降者相謂曰﹕是眞生死而肉骨也。歸相傳說﹐賊眾解體﹐引領望王師若時雨。逆藩鄭克塽勢蹙﹐決計歸順﹐遣裨將馮錫圭﹑陳夢煒賫獻延平王金印一﹑招討大將軍金印一﹑公侯伯將軍印五﹐籍土地府庫軍實﹐叩軍門乞降。時七月二十七日丙申也。八月壬子﹐遂統舟師抵臺受降﹐令劗發﹐撫輯兵民﹐雞犬不驚﹐市不易肆。居數曰﹐乃刑牲奉幣﹐告於成功之廟曰﹕自同安侯﹝成功父芝龍封同安侯﹞入臺地﹐始有居民﹔迨賜姓﹝明唐王僭號隆武﹐賜成功姓朱﹞啟土﹐世爲巖疆﹐莫可誰何。今某實賴天子威靈﹑將帥之力﹐克有玆士﹐不辭滅國之愆﹐所以忠朝廷而報父兄之職分也。第某蚤歲﹐於賜姓有魚水之歡﹐中間微嫌﹐釀成大戾。某於賜姓﹐剪爲讎敵﹐情念疇昔﹐蘆中窮士﹐義所不爲。公義私恩﹐如是則已。語畢涕下。諸將士聞之﹐皆感泣私語曰﹕父仇也﹐鄖公辛賢於伍員矣。自是臺之官民﹐毋敢有以私怨逞者。捷書至闕﹐上解所禦龍袍馳賜﹐載褒以詩。因疏陳臺灣棄畱利害﹐周詳懇切。請設郡縣防守﹐爲東南數省籓籬。禮遣克塽及諸將帥歸之京師。詔如所請﹐海外悉平。加授靖海將軍﹐封靖海侯﹐予世襲﹐仍管福建水師提督事。值歲凶﹐平糶賑卹﹐所全活百萬戶。尋卒﹐賜謚襄壯。

吳英﹐字爲髙﹐其先泉州人﹐後入籍莆田。康熙二年﹐以平金﹑廈功﹐授都司。甲寅耿變時﹐爲浙提左軍遊擊。會寧海將軍視師﹐問諸將誰可膺大任者﹐提督首以名對﹐遂授先鋒。前後克復黃巖﹑太平﹑樂淸﹑靑田﹑象山等縣﹐解處州圍﹐破逆黨曹養性於溫州﹐殲海寇張拱垣﹑朱飛熊於毛頭洋﹐復收捕遂昌﹑松陽等山寇。水陸數十戰﹐皆親冒矢石﹐先士卒﹐定謀制勝。每獻捷﹐功居首﹐擢副戎﹐任閩制府中軍。值海氛未靖﹐下游數警﹐屢出奇兵﹐敗賊於陳三浿﹑觀音山﹑江東橋﹐所向披靡。擢同安總戎﹐隨率舟師復平金﹑廈。是歲列郡大饑﹐馳請總督姚啟聖出示許沿海百姓出界采捕﹐全活百萬。尋移鎭興化﹐適提督施瑯疏平澎臺﹐遂統陸師爲副﹐誓眾登舟﹐先抵八罩。進剿之日﹐前鋒深入﹐幾爲賊窘。自同提督駕船突圍援之而走。已復領船奮勇前進﹐焚賊巨艦﹐立克澎湖。逆藩卽降﹐駐師臺灣數月﹐民不知兵﹐臺人比之徵西大帥。凱旋入覲﹐溫旨褒嘉﹐賜鞍馬衣袍﹐調浙舟山。甫閱月﹐擢四川提督﹐凡十一年﹔又以閩海巖疆﹐授陸路提督。未幾復調水師﹐殫力經畫﹐凡關國計民生者﹐無不悉力舉行。後以年老乞休﹐賜禦書匾聯﹐加威略將軍。尋又賜詩存問。年七十六﹐卒於官﹐贈太子少保。

朱天貴﹐莆田人﹐平陽鎭總兵官。康熙二十一年以總督姚啟聖薦﹐奉旨調回閩省協平臺灣。明年六月二十二日﹐攻克澎湖。天貴率舟師﹐奮勇追擊﹐斬獲溺死者無算。會中炮死。總督上其功﹐詔贈太子少保﹐謚忠壯﹐蔭一子知州。是時平臺立功者﹐有海壇總兵林賢﹑金門總兵陳龍﹑銅山總兵陳昌﹑廈門總兵楊嘉瑞﹐副將蔣懋勛﹑林葵﹑詹六奇﹐參將羅士珍﹐遊擊林瀚﹑王朝俊﹑許毅﹑張勝﹑何應元﹑曾成功﹑吳輝﹑趙邦試﹐二等侍衛吳啟爵﹐筆帖式常在。

覺羅滿保﹐號島山﹐滿洲人﹐康熙甲戌進士。五十年﹐巡撫福建﹐綜煩治劇﹐有幹濟才。尋總制閩﹑浙。五十二年﹐奉命巡海﹐復遊塞﹑置煙墩﹐相度機宜﹐綢繆孔固。六十年﹐臺匪朱一貴作亂﹐滿保密疏告變﹐謂撫臣呂猶龍曰﹕廈門爲控制全臺咽喉﹐當親往以安人心﹐爲恢復計。綏輯會城﹐撥濟糧餉﹐請以相屬。五月庚午﹐由省城疾趨泉州﹐值澍雨連綿﹐乘竹兜﹐從數騎﹐行泥淖中﹐人莫知其爲制府也。至廈門﹐嚴申軍令﹐市肆晏然。時臺灣霪雨連月﹐賊人坐困﹔乃密募商船﹐入臺爲偵﹐多載魚鯗。賊喜得鯗﹐酬以米粟。又令魚舟托言遭風漂泊﹐使壯士附船﹐用竹筒貯告示﹐蠟封之﹐系腰間﹐至港﹐輒從海底潛行登岸﹐入府徧掛諭鄕村市鎭﹕『有建大淸旗號者﹐卽爲順民。諸色人等有寫大淸二字貼縫衣帽者﹐卽免誅戮』。由是各裏紛紛遵辦﹐以待王師。已而舟師雲集﹐乃釃酒誓眾﹐聲言分路進剿。密授諸將錦囊﹐戒以澎湖開洋後啟視﹐則令其合攻鹿耳門。蓋欲散賊黨﹐以分其勢也。賊果分兵拒戰。旬日之內﹐恢復府治。南北二路﹐以次討平。捷聞﹐隨調遣能吏﹐安輯流亡﹐慰撫民番﹐全臺底定。後以疾卒於官。

施世驃﹐靖海將軍侯瑯之子﹐以外委守備﹐隨父攻克澎湖立功﹐累官至水師提督﹐駐廈門。康熙辛丑﹐臺匪作亂﹐世驃聞變﹐集諸將議曰﹕寇勢猖獗﹐六﹑七日全臺俱陷﹐非小賊也。今臺船數百艘﹐逃入內地﹐脫有姦徒混迹﹐乘虛鼓煽﹐廈島一搖不可制﹐咎將誰執﹖乃按兵觀釁﹐而總督覺羅滿保﹐羽檄飛促世驃出師赴澎湖﹐以慰眾心。迨滿保至廈門﹐世驃已登舟出港兩日矣。抵澎﹐與南澳總兵藍廷珍謀﹐克復安平﹔復與廷珍遣將分搗郡城。賊魁朱一貴等就擒﹐卽於軍中疏平臺狀。值南風正駛﹐捷書到闕﹐賜世驃東珠朝帽蟒袍﹐異數有加。時元凶𨿽擒﹐餘黨散匿﹐世驃復與廷珍分遣大兵﹐廓淸南北二路﹐以除殘孽。會風雨大作﹐屋瓦皆飛﹐人民震蕩﹐世驃終夜露立﹐疾作﹐卒於軍。

藍廷珍﹐字荊璞﹐閩之漳浦人。少棄耕入伍﹐習騎射戈盾﹐趫捷如風﹐鎗炮無虛發。初爲把總﹐洊升溫州遊擊﹐追海寇於外洋﹐屢有奇功。凡絕島險遠僻深﹐官軍不到之處﹐莫不搜剔。以覺羅制府薦擢南澳總兵官。康熙辛丑夏﹐朱一貴陷臺灣。廷珍聞報﹐卽簡徒治裝﹐慨然以徵討爲己任。貽書制府曰﹕『臺灣僻處海外﹐狃於治安久矣。朱一貴突爾跳梁﹐戕害官兵﹐竊踞郡縣﹐𨿽曰猖獗之極﹐其實不難平也。無賴子弟﹐偶爾烏合﹐尙未知戰守紀律爲何事。當卽命將出師﹐星夜進討﹐如救焚拯溺﹐勿容稍緩。彼不意官軍猝至﹐必將手足忙亂﹐倉皇散走﹐渠魁大憝﹐自可聚而殲旃。此迅雷不及掩耳之道也。若俟奏報﹑請旨而後發兵﹐動逾數月﹐賊膽必大﹐規模漸立﹐謀士漸出﹐羽翮漸成﹐則燎原之火﹐正須大費撲滅耳。控制臺灣﹐惟廈門最爲扼要﹔形勢所在﹐便於指揮。執事在省隔遠﹐莫如疾驅南下﹐住札廈門﹐督師進剿﹐籌劃糧餉。諸凡機宜﹐呼應便捷。且內地莠民﹐不無乘虛鼓煽﹐或謀嘯聚﹐搖惑人心﹔若棨戟一臨﹐羣疑自息。執事曠世鴻才﹐必有奇謀上計﹐滅此朝食﹐非鄙人所能窺測。惟是養軍千日﹐用在一朝。國家不吝爵祿﹐施及下材﹐未有毫毛小效﹐補報萬一﹐敢以此疆彼界之殊﹐非在職守之內﹐袖手縮頸﹐晏坐而旁觀哉﹖願執事假某水陸萬軍﹐舳艫三﹑四百艘﹐請乘長風破千里浪﹐爲執事一鼓平之』。先是﹐制府聞警﹐卽以軍需糧餉屬諸巡撫呂猶龍﹐而身從數騎﹐疾趨廈門﹐飛檄召廷珍至廈門﹐共圖恢復事。比行至塗嶺﹐得廷珍書﹑大喜曰﹕藍總兵所見﹐事事與吾吻合﹐平臺得人矣。廷珍會滿公於廈門﹐定方略﹐以廷珍統徵臺大軍﹐帶領將弁八十餘員﹑兵壯八千餘人﹑營哨商艘杉板頭■﹝舟彭﹞仔諸舟四百餘只。以素所禮漳浦諸生陳夢林爲廷珍謀士﹐使會提督施世驃於澎湖﹐克期進剿。六月朔日﹐舟出港﹐颶風大作﹐飄銅山。十有一日﹐抵澎湖。廷珍言於世驃曰﹕羣盜烏合易靡耳。惟脇從至數萬﹐不可勝誅﹐毒生靈無益﹔請張檄止殲巨魁﹐他勿問﹐則人人有生之樂﹑無死之心﹐可不血刃平也。世驃曰﹕善。十有八日戊申﹐昧爽﹐師克鹿耳門﹐乘勝攻安平﹐拔之。戒將弁入郡之日﹐毋許殺掠。徧檄市裏﹕門書大淸良民者勿誅﹐於是人多爲自全計﹐脇從皆散。連日戰於鯤身﹑瀨口﹑塗墼埕﹑洲仔尾﹐皆捷。十有九日﹐賊大攻安平﹐以數萬眾擁牛車﹐駕炮列盾爲陣﹐大隊衝突而至。廷珍親督大炮﹐連環迸發﹐倒翁飛虎烏龍旗﹐遂破牛車陣﹐由是賊退保府治不復出。惟沿岸列炮﹐晝夜固守。我師往來攻擊﹐勢相持。越日﹐有西港仔民持羊酒夜詣世驃營﹐載妻子爲質﹐願引大兵從西港仔登岸﹐以出郡城之背﹐世驃然之。宵中密遣林亮﹑董方輩﹐以兵一千二百人往﹐明日廷珍知之﹐急見世驃曰﹕此誠良策﹐然必以全力乘之。某聞賊多在蕭壠﹑麻豆間﹐西港仔出其肘下﹐且距府不遠﹐呼召立應﹐又多竹林可埋伏。彼若以數千人分布要害﹐四面環擊﹐林亮一軍危矣。故非大隊不濟。世驃瞿然曰﹕孰可任者﹖廷珍曰﹕『此行他人不能﹐某願當之。公於此可分遣將備﹐力攻瀨口﹑土墼埕等處。賊聞我師北來﹐必棄營遁府治﹐恢復在此兩日間耳』。從之。於是廷珍畱所部兵三分之一﹐會攻府治﹐自帥舟師五千五百人﹐夜渡西港仔。二十二日壬子黎明﹐於竿寮鄕登岸﹐卽不令來舟悉回安平。諸將曰﹕登岸棄舟﹐何也﹖曰﹕示軍士必死無歸還心。今日戰勝﹐明日當抵府治耳。言未竟﹐諜者報﹕賊在蘇厝甲﹐與林亮﹑魏大猷輩決戰﹐勢甚張。廷珍乃分兵八隊﹐以魏天賜﹑金作礪﹑葉應龍﹑武舉倪洪範﹐領兵千人﹐疾繼林亮輩爲前鋒﹔以林政﹑李祖﹐領千人爲左翼﹔王萬化﹑邊士偉﹐領千人爲右翼。復以胡璟﹑劉永貴﹑範國斗﹑範崇勛﹐分領千人爲左右奇兵。以蘇明良領四百人爲後應﹐呂瑞麟領七百人爲遊兵。廷珍自與陳允升﹑陳章﹑林君鄕﹑周宣﹑藍引沛﹑何期有輩﹐領精銳五百人爲中軍﹐鼓行而進。賊黨林曹﹑江國論﹑黃殿﹑林騫﹑林璉等﹐率眾來迎。前軍奮力衝殺﹐左右奇兵繞賊陣後﹐首尾夾擊﹐遊兵突出竹林橫衝之。中軍虓闞而進﹐鎗炮震天﹐賊大潰﹐追斬俘獲﹐縱橫無算。薄暮至犁頭標﹐廷珍料賊必夜劫營﹐下令撤帳﹐捲旗露刃﹐伏莽蔗中。賊果至﹐不見大營﹐驚。我軍突出擊之﹐賊大敗走。癸丑﹐廷珍督大兵南下﹐敗賊於木柵仔﹐追至蔦松溪﹐直搗臺郡。朱一貴率羣賊遁去﹐廷珍收復府治﹐駐兵萬壽亭。適世驃亦從七鯤身﹑塗墼埕﹐分路攻剿。壬子夜﹐駐南教場。是日與延珍俱會府治﹐出榜安民。郡城平﹐乃分遣大兵﹐擴淸南北路。戊午﹐大戰於大穆降﹐賊眾多降。朱一貴走灣裏溪﹐窮追至鐵綫橋﹐遂收咸水港。一貴走下加冬。初﹐漳人王仁和居臺灣﹐往來於溝尾莊﹐與莊民楊石﹑楊旭﹑楊雄善。仁和謁廷珍﹐廷珍善待之﹐與以千總守備札﹐使招致楊石輩﹐以計擒一貴。閏六月甲子﹐一貴走溝尾莊﹐楊雄輩共縛之﹐並捦其黨翁飛虎等數人﹐而散其餘眾。未久﹐諸元凶多就獲﹐南北路悉平。其時臺鎭乏人﹐以廷珍署總兵官。秋七月﹐餘孽江國論﹑鄭元長復豎旗於阿猴林﹐討平之。江國論輩乞降﹐廷珍善待之﹐美衣食﹐恣其出入﹐以示諸未捦者。九月﹐提督施世驃卒﹐廷珍署提督事﹐復招撫杜君英等數賊。然其未靖者﹐猶時萌孽其間﹐故楊君﹑林君等起於六加甸﹐陳成﹑蘇淸﹑楊美﹑林阿尾﹑王教等起於石壁寮﹐皆收縛之﹐立斬於市。於是分檄諸將﹐大搜羅漢門﹐盡獲其餘黨。惟王忠﹑邱寶宣﹐遁入傀儡內山。廷珍乃使外委鄭國佐﹑林天成﹑番通事章旺﹐同入傀儡內山﹐徧諭番眾勿竊畱﹐使國佐從瑯■﹝王喬﹞繞行山後﹐至卑南覓﹐檄諭諸番﹐官勞以冠帶補服﹐令起崇爻七十二社番壯﹐大搜中土逸賊﹐盡縛以獻。由是王忠諸賊不敢逸內山﹐卒爲官吏所擒。廷珍善緝捕﹐𨿽逆黨有相率入海以遁者﹐皆能計料其所之﹐移檄捕之﹐無有脫者。冬十月﹐奉旨授福建水師提督﹐加左都督﹐予世襲。生平忠勤勇敢﹐用兵有法﹐而爲人恂恂謙抑。凡有計劃﹐多不自用﹐而善於用人。愛才如渴﹐將弁有賢者能者﹐必引與同升﹐而靡有徳色。初﹐廷珍有從弟曰鼎元﹐爲漳浦諸生﹐與陳夢林同出儀封張中丞之門。儀封倡明五子之學﹐及門多賢士。然語其實學實用﹐殆無過二子者。夢林沈深多智﹐而鼎元才尢伉爽﹐明斷敏捷﹐料時事洞如觀火。廷珍總師徵臺﹐挈鼎元俱行。凡軍中書檄露布﹐盡出其手。機謀計劃﹐則夢林共襄之。南北路旣平﹐夢林歸。餘孽作難幾一載﹐軍中方略多出鼎元。廷珍每料敵發慮﹐鼎元奮筆疾書﹐動中機窾﹐平臺事多賴之。以髙安朱相國薦﹐授廣東普寧令﹐攺潮陽﹐煩劇畢治﹐決獄如神明。然風持甚峻﹐忤監司﹐誣以贓﹐奪職勘問。二巴人遮道呼冤﹐巡撫鄂公知其誣﹐然以案成﹐卒予罷職。會鄂公總制閩﹑浙﹐以臺灣番民弗靖﹐要與入閩。鼎元陳臺灣十事﹐鄂公專折舉鼎元之賢﹐奉旨召見﹐命爲廣州府知府。到任甫兩月﹐卒於官。鼎元字玉霖﹐夢林字少林﹝謝金鑾撰補﹞。

福康安﹐號敬齋﹐滿洲鑲黃旗人﹐相國忠勇公第四子也。幼從戎有奇績﹐金州平﹑論功封嘉勇候﹐遂以協辦大學士﹐總督陜﹑甘兩省。乾隆五十一年﹐林爽文倡亂﹐提督黃仕簡﹑任承恩﹐討賊無功﹐賊眾日滋蔓。明年春﹐詔以閩﹑浙總督常靑爲將軍﹐代仕簡﹔江南提督藍元枚爲參贊﹐代承恩。藍至鹿仔港﹐病卒。常守郡城﹐賊勢久弗戢﹐乃上書乞特簡重臣專討伐事。八月﹐有旨以嘉勇侯爲大將軍﹑超勇侯海蘭察爲參贊﹐同領隊大臣普爾普﹑舒亮﹑四川將軍鄂輝﹐統領巴圖魯侍衛一百二十餘人﹐以楚﹑蜀﹑粵﹑黔兵九千人赴臺灣剿賊。侯至閩﹐禮賢下士﹐所至察民情﹐諮地理。抵泉州﹐徵進士鄭光策﹑舉人曾大源﹐見於公邸。二人往見侯﹐長揖不拜﹐侯益尊重之。詢以臺灣亂故﹐光策首言﹐上司好承奉﹐守土官差事奢侈﹐民生日脧削。侯壯其說﹐卽日撤行臺供具﹐以納人言。其時獻地圖﹑言機事者甚夥﹐侯皆納之。乃定計集戰艦。十月乙巳﹐發大擔門﹐退候風於崇武。壬戌﹝二十八日﹞﹐諸路軍畢集﹐風色大利﹐遂放洋﹐下令鍼盤指鹿仔港而發。癸亥﹐舟集鹿仔港﹐使舉人曾大源﹑廈門監生陳文會職員楊振文輩﹐登岸招撫難民。露布告條數百紙﹐令脇從罔治。凡歸莊不助賊者﹐給與盛世良民旗一桿。凡莊有此旗者﹐不加兵。於是良民聞風爭領旗不絕﹐脇從多散。時爽文方以賊黨守大裏杙﹐而自與眾賊悉力攻諸羅。諸羅困圍已五閱月﹐民食艸根豆■﹝艸﹝黑告﹞﹐待命於呼吸。爽文札營牛稠山之上﹐在諸羅北七里。侯下令搗賊巢﹐大軍盡攻大裏杙。爽文■﹝貝貝﹞上心下﹞﹐去牛稠山營﹐北退二十餘里﹐結寨於大埔林﹐而分其黨救大裏杙。十有一月四日丁卯﹐侯使海蘭察率巴圖魯攻彰化之八卦山﹐而使額爾享額﹑色穆裏雍中﹐以降番伏於山下﹐索倫阿﹑木勒塔﹑侍衛哲堯﹐衝鋒上山﹐海侯繼之﹐槍箭齊發。賊奔山下﹐竹圍中伏起﹐降番急撲之散。明日戊辰下令﹐以舒亮爲前鋒﹐取北路攻大裏杙。己巳﹐侯率大軍南駐營於元長。分兵五隊﹐使海蘭察爲前鋒﹐侯自率諸將繼之﹐悉南行救諸羅。辛未﹐天初明﹐爽文以眾賊禦我師於侖仔頂﹝此侖仔頂屬笨港﹐非打貓北保侖仔頂也﹞。竹圍蔗園中﹐鎗炮迸發﹐我軍嶷立不動。海蘭察視賊所聚﹐以馬隊衝之。巴圖魯輩箭無虛發﹐當之者七﹑八十步外﹐皆著矢倒地。賊如出不意。賊奔﹐爽文身被創﹐於是焚陴頭﹑柴林腳﹑西勢﹑潭仔﹑湃厝﹑三塊厝﹑本廳﹑天賜﹑灰磘﹑雙溪口﹑大侖﹑海丰溝仔﹐凡十數莊﹝皆在笨港東南﹞。所至之處﹐勢如破竹。耆老持露布出迎﹐丁壯請從徵者不可勝計。遂直抵牛稠山。山爲爽文大寨﹐賊眾數萬﹐負山阻溪自固﹐皆四面攻殺而來。海侯率侍衛躍馬踰溪﹐直衝賊陣﹐所向披靡﹐賊眾大奔。比昏﹐海侯先入諸羅城。侯復率眾將攻牛稠莊﹑臺斗坑﹑北社尾﹐皆削平之。比夜﹐侯與大軍入於諸羅﹐柴大紀率眾官迎﹐具言久困狀。福﹑海二侯取豆■﹝艸﹝黑告﹞嚼於口﹐咨嗟者久之。諸羅民一時傳聞者﹐皆下涕。越三日壬申﹐賊眾數萬次諸羅城之西北﹐侯使海蘭察以侍衛屯練兵五百人出﹐飛鏃疾馳﹐驟如風雨。賊急奔﹐自相踐踏﹐死者不計其數。窮追至賊寮﹐悉焚之﹐使民載其糧而歸。癸酉﹝初十日﹞﹐復西剿至大侖﹐而將軍恆瑞亦打通半天厝來會。大侖與半天厝比連﹐皆鹿仔艸地﹐於是諸羅西路始通。諸羅圍旣解﹐爽文去大埔林﹐而堅守於斗六門。侯以近山賊巢連結﹐必先剿除﹐乃使海蘭察﹑鄂輝﹑普爾普與翼長六十七﹐率巴圖魯東剿﹐取路自十四甲而北。侯自與將軍恆瑞﹑總兵袁國璜策其後﹐大戰於興化店﹐殺賊千數百人。自興化店北至員林莊﹐賊巢皆毀。而舒亮前受策﹐復自鹿仔港進軍﹐伐竹仔腳﹑中寮﹐破大肚溪而南﹐海口路旣通﹐乃使普爾普﹑烏什哈達以千人南伐茅港尾﹐與知府楊廷理會剿中路。廷理亦能軍﹐且得民情。不二日﹐普復拔營而北。辛巳﹝十有八日﹞﹐下令攻斗六門。賊自變量千人﹐迎截我師於馬稠後﹝此馬稠後在諸羅北門外山中﹐蓋往斗六門舊路﹐今已廢﹐非南門之馬稠後也﹞。擊敗之。追至大竹排而還﹝按馬稠後大﹑竹排皆舊路﹐緣山而行﹐當日往斗六門皆由於此。福侯由此進兵﹐非利﹐故引還﹐而於二十日破大埔林而北﹐則今之大路也。由此舊路遂廢﹞。時爽文踞斗六門﹐而使其黨南屯大埔林及中林﹑大埔尾﹐復東屯庵古坑﹐以爲聲援。癸未﹐侯率大兵復攻斗六門﹐乃分兵使恆瑞﹑普吉保攻大埔林﹐鄂輝﹑袁國璜攻大埔尾﹐海蘭察以巴圖魯攻中林﹐侯自帥師往來應援﹐大破之。數十里中積屍徧野。日哺﹐大軍會集於庵古坑。坑爲蔡福巢穴﹐濠柵深固﹐力攻破之。明日甲申﹝二十一日﹞﹐師迫斗六門﹐賊踞隘口布坑阱﹐削竹筒埋之﹐以陷馬足。我軍行畝甽間﹐四面攻之﹐斬竹圍入﹐破其營﹔爽文遁﹐遂復斗六門。西螺逆民來降﹐侯使同知黃嘉訓搜其黨。乙酉﹐大軍駐水沙連﹐分剿虎仔溪﹑萬丹﹑南投﹑北投諸莊﹐悉平之。丁亥﹐大軍至平臺莊﹐遂進攻大裏杙。大裏杙髙壘土城﹐列巨炮﹐內設木柵兩層﹐外溪磡重疊。侯揮軍迫溪磡。賊發巨炮﹐侯親躍馬先渡﹐賊四出衝擊﹐巴圖魯前﹐賊不敢犯﹐暮卽列隊於溪磡旁。比夜﹐賊來攻隊﹐我軍肅然無聲﹐賊迫﹐輒殺之。黑夜中殺賊無算。明日戊午﹐侯率諸將﹐分路夾攻之﹐破其穴﹐殺賊目林素﹑林成﹑林快﹑江近﹑許三江﹑陳傑輩二百餘人﹐擒僞彰化縣劉懷靑及張火﹑蔣挺﹑林茂﹑何從龍。時爽文已挈妻拿越火焰山而遁﹐乃鏟平大裏杙﹐獲大小鎗炮數百﹑榖數千﹑牛八百餘。北路文武關防印信皆收復。十有二月丁酉﹐攻集集埔﹐破之﹐獲爽文母與其妻若弟。辛亥﹐攻小半天﹐又破之。二處皆堅壁絕險﹐懸崖鳥道﹐賊鑿石斷樹﹑滅途徑﹐謀死守者。於是擒賊目林追﹑林二﹑林添﹑孫東海﹑王若敬。爽文匿埔裏番社中﹐侯乃指畫內山岐途仄徑﹐凡一十五處﹐皆令大將嚴兵守之﹐而自與海蘭察窮搜亂山獠穴中﹐誅擒逆賊六千餘人﹐收其器械。爽文自知不脫﹐乃投於所善髙振家曰﹕吾使若富貴。振縛之以獻﹐遂卒獲爽文與其弟林躍﹑賊黨何有志﹐悉檻致京師。時乾隆五十三年春正月四日也。北路悉平﹐侯乃下令南徵。十有四日丁丑﹐侯使普爾普偕副將謝廷選﹐取路內山僻徑﹐直趨大武隴﹔鄂輝取路海口﹐由哆囉嘓﹑洗布陴﹐搜剿而南。特克什布偕遊擊葉有光﹐亦沿山南進。侯自率大軍趨中路﹐以遊擊吳琇爲後勁。戊寅駐灣裏溪。己卯﹐進攻牛莊﹐擒賊陳獻瑞。中路餘賊聞風大潰﹐大穆降﹑九社口﹑本縣莊﹑大武隴﹑大埔﹑十八重溪諸處賊悉平。壬午﹐率師抵南潭。丁亥與賊戰於南仔坑﹐大破之﹐遂進復鳳山。以副將伍達色畱守。有水底寮者﹐居臺灣之極南﹐負山面海﹐地勢險遠﹐南北路賊多竄焉。侯使副將張芝元﹑知府楊廷理﹐往招諭之。賊恃險四出攻擊﹐芝元﹑廷理力戰焉。明日戊子﹐賊列陣於海岸﹐以死相拒。侯率海蘭察四路抄殺﹐出奇兵橫衝擊之。賊大敗﹐奔入海中﹐死者無數。莊大田走瑯■﹝王喬﹞。瑯■﹝王喬﹞內山十八社﹐皆生番所居﹔外則柴城諸處﹐迫近海岸﹐林菁叢深﹐崎嶇轇轕。二月五日戊戌﹐侯令侍衛烏什哈達率師由海道進﹐海蘭察﹑鄂輝由山路進。侯親統大兵至風港﹐越菁穿林﹐深入三十里。賊從林中突出﹐三路軍會合殪賊於林中﹐遂獲大田及其弟大韭﹑其黨簡天徳﹑許光來﹑許尙輩與大田母妻子媳凡八百餘人。生番縛賊三百餘人至﹐盡殺之。械大田至郡﹐病亟﹐碟於市。南路悉平。是役也﹐臺南北亙千餘里﹐巨凶糾惡與脇從者﹐眾且百萬﹐巢穴累結﹐多在深林峻壑間﹐有非人迹所易到者。侯上秉廟謨﹐下稽眾論﹐出謀制敵﹐成算在胸。計自丁未冬十一月四日始用兵﹐至戊申二月五日﹐凡三閱月而南北路蕩平。窮山絕險無畱姦﹐羣凶無漏网。水火倒懸﹐畢登衽席。時雨之恩﹐溢於海表。蓋慮有必得﹐而兵無停機﹐有如此也。先是侯在北路﹐燒賊莊﹐■﹝貝貝﹞上心下﹞難民多失所。又東西螺投順以後﹐降者日眾﹐稂莠未分﹔乃疏請派文員十餘人﹐至臺撫卹。又請以巡撫徐嗣曾來臺﹐治諸一切。詔皆報可。旣平定﹐侯復疏請於臺郡及諸羅建築城垣﹑以番民爲屯兵﹐語在城池﹑屯番二志。又以逆案抄沒田園租息﹐增賞戍兵糧餉。海防文武官索船戶例錢者﹐悉加案核治其罪。從軍打仗者﹐悉奏加升轉。凡有微勞﹐皆賞賚有差。又審定善後事宜諸畢備﹐上皆如所請﹐有旨晉封公爵﹐賞紅寶石頂﹐四團龍補服﹐黃帶紫韁﹐詔立祠於臺灣﹐禦制詩文紀其事焉﹝謝金鑾撰傳﹞。

義民

民激於義則爲兵﹐是猶兵也。遠乎此者無考已。自乾隆丙午﹑丁未間﹐林爽文倡亂﹐守城垣﹑禦近攻﹐實知府楊廷理任之。民曰賴有太守﹐太守曰賴義民。義民者﹐以旗得名﹐古所謂義旗者是也。勇而爲賊所懼者﹐其旗著。當太守時﹐有五色旗之義民焉﹝蔡奪﹑許聽﹑黃明修﹑王維淸﹑郭友和﹑盧云翼分領之﹞。白甲旗者﹐其民著白布背心以爲號﹐賊憚之﹔新街民也﹝張爵領之﹞。海口架舟﹐以通南北路者﹐曰澎仔船義民﹔水底寮之戰﹐鄭其仁著節矣。由是鄭其仁旗稱焉。及嘉慶乙丑丙寅間﹐海寇犯郡城﹐岸賊應之﹐白甲旗復出﹐賊見白甲義民則走﹔而三郊旗﹝陳啟良﹑洪秀文﹑郭拔萃輩領之﹞﹑油車旗﹝蘇麗水領之﹞﹐名聞於海上﹝蔡騫募有能獲陳啟良﹑郭拔萃﹑洪秀文者予千金﹞。楠仔坑之戰﹐稱張文雅旗。又其初募義爲倡者﹐曰枋橋頭旗﹝韓必昌領﹞﹑下橫街旗﹝陳廷璧領﹞。洲仔尾居水陸之交﹐賊所盤踞﹐三郊﹑油車諸旗卒破賊巢﹐而焚洲仔尾。凡斯勞績最著者﹐前後節經入奏﹐獲邀旌賞有差﹝語在「軍功志」﹞。其或以死勤事﹐殺身成仁﹔論汪錡則鄰童非殤﹐弔杞梁而敝廬猶在。式叨國典﹐祀於旌義祠﹝附見「壇廟志」﹞。

論曰﹕井疆之制﹐不可復已。而後世始以養兵爲患。然統觀古今﹐則所養者未必果當其所用。及其偶一用之﹐又反不由於所養﹐蓋往往然矣。夫兵猶水也。地之所在﹐水必生之。𨿽峻嶺髙原﹐未嘗無水。故民之所聚﹐兵藏焉。善用水者﹐浚渠鑿井﹐接筧轉輪﹐明蓄泄而水足用也。然則官兵以備禦於守常﹐而民兵或招募於應變﹐亦勢所必然者矣。國家初辟﹐臺灣以內地之兵更戍﹐籌於其勢者甚備。地方有事﹐則賴於義民者亦多。豈曰無兵﹖以之應變﹐固不足也﹐抑寓兵於民之法﹐有變而仍不變者歟﹖惜也用義民者用其气﹐固不嫻於律也。語曰﹕無制之師﹐有能之將﹐不可以勝。有制之師﹐無能之將﹐不可以敗。孔子曰﹐以不教民戰﹐是謂棄之。教義民者豈其難﹖有以一耳目﹐明進止﹐毋輕怒而泄﹐毋見利而動﹐斯亦可矣。𨿽然﹐義民無制﹐則不如兵。使兵而無制﹐又何如義民﹖列義民於軍志﹐欲以制義民而一於兵也。

卷五

外編

遺迹寺觀遺事寓賢方伎兵燹叢談

邑無古迹﹔有之﹐則紅毛﹑鄭氏之所遺﹔故外之。魚鐘粥鼓﹑云臥巖棲﹐燻利欲者﹐或藉以一覺﹐而終不可與入聖賢之教﹔則亦外之。二姚﹑帝子﹐疑迹蒼梧﹐須句﹑顓臾﹐猶宗有濟﹔非其鬼也﹐斯外之矣。醫方卜筮﹑占相星算﹑丹靑圖畫﹑九流百家之書﹐非技進乎道﹐槪爲外學。匹夫匹婦壹志孤行﹐要不違乎忠孝廉節之旨﹐似乎正矣﹔然或從其志而外之。一葦杭河﹑乘桴浮海﹐名賢軼事﹐傳誦弗衰﹔要非此邦之所產﹐則以其地而外之。元蜂﹑赤蟻﹑封狐﹑■﹝豕句﹞豕﹑毒螫跳梁﹐獵而剃之﹐禍及廬井﹐則以其凶而外之。雨窗燈夕縱談舊事﹑酒醒茶熟破倦快心﹐然事無專屬﹐則猶以其瑣而外之。外也而仍編之﹐繁而不可殺也。述外編。

遺迹

寺觀

遺事

寓賢

方伎

兵燹

叢談

遺迹

赤嵌樓﹕在鎭北坊。明萬曆末﹐荷蘭所築﹔背山面海﹐與安平鎭赤嵌城對峙﹔以糖水糯汁搗蜃灰﹐疊磚爲垣﹐堅埒於石﹔周方四十五丈三尺﹔無雉堞﹐南北兩隅瞭亭挺出﹐僅容一人站立﹐灰飾精致。樓髙凡三丈六尺有奇﹐雕欄淩空﹐軒豁四達。其下磚砌如巖洞﹐曲折宏邃。右後穴窖﹐左後浚井﹐前門外左復浚一井。門額有紅毛字四﹐精鐵鑄成﹐莫能辧識。先是潮水直達樓下﹐閩人謂﹕水涯髙處爲墈﹐訛作嵌﹐而臺地所用磚瓦皆赤色﹐朝曦夕照﹐若虹吐﹑若霞蒸﹐故與安平城俱稱赤嵌。又以築自荷蘭﹐亦名紅毛樓。僞鄭貯火藥軍器於此。入版圖後因之。道標撥兵看守﹐司啟閉。康熙六十年臺變﹐門遂不扃﹐賊取門額鐵字以制器。頻年地震﹐屋宇傾盡﹐四壁陡立﹔惟周垣堅好如故。乾隆十五年﹐知縣魯鼎梅移建縣署於其右﹐因嚴扃鐍﹐歲時則灑掃﹐俾邑人士覽勝焉。

赤嵌城﹝亦名臺灣城﹞﹕在安平鎭一鯤身。沙磧孤浮海上﹐西南一道沙綫﹐遙連二鯤身至七鯤身﹐以達府治。灣轉內抱﹐北與鹿耳門隔港犄角如龜蛇相會狀。明萬曆末﹐荷蘭設市於此﹐築磚城﹐制若崇臺。海濱沙環水曲曰灣﹔又泊舟處槪謂之灣。此臺灣所由名也。城基方廣二百七十六丈六尺﹐髙凡三丈有奇﹐爲兩層﹐各立雉堞﹐釘以鐵﹐瞭亭星布﹐淩空縹緲。上層縮入丈許﹐設門三。北門額鏤灰字莫能識﹐大約記創築歲月者。東畔嵌空數處﹐爲曲洞﹑爲幽宮。城上四隅箕張﹐現存千斤大炮十五位。復道重樓﹐傾圯已盡﹐基址可辧。下層四面加圓凸。南北規井﹐下入於海﹐上出於城﹐以防火攻。現存大炮四位。西城基內一井﹐半露半隱﹐水極淸冽﹐可於城上引汲。西北隅繚築爲外城﹐抵於海﹐屋址髙低﹐佶曲迷離其間。政府第宅﹐舞榭歌亭﹐化爲瓦礫。倚城舊樓一座﹐榱棟豎巨機車一軸﹐可挽重物以登城。大炮凡數位。內城之北﹐基下辟小門﹐傴僂而入﹐磴道曲窄﹐已崩壞﹐地下有磚洞﹐髙廣丈餘﹐長數丈﹐曲轉旁出。舊傳近海處曾露出一洞﹐內得鉛子數百斛﹐今失其處﹔又「舊志」所載﹐螺梯風洞﹐俱不可復見。大抵此城磚砌﹐層疊悉以糖水糯汁搗蜃灰傅之﹐堅不可劈。其中或實或虛﹐鬼工奇絕﹐難以迹求。國朝康熙元年﹐僞鄭就內城攺建內府﹐塞北門欲辟南門﹐斧鑿不能入﹐乃止。又惡臺灣之名﹝閩音呼似埋完﹞﹐攺稱安平﹐門曰■﹝門外吉內﹞闞■﹝門外失內﹞﹐以春秋時鄭國有之■﹝門外吉內﹞■﹝門外失內﹞門也。入版圖後﹐爲協鎭署﹐廢而不居﹐臺颶飄搖﹐連年地震﹐遂致傾圯。五十七年﹐鳳山縣知縣李丕煜﹐奉文葺之﹐前爲門﹐中爲堂﹐後爲署。旁列小屋數間﹐今貯火藥軍裝。乾隆三年﹐協鎭沈廷耀建塘房二間於外城南門內﹐撥兵防守。先是北面臨海一帶﹐短墻坍塌﹐潮水嚙城基。雍正十一年﹐協鎭陳倫炯砌之。乾隆十四年﹐城西北曁教場南海岸衝崩﹐計一百八丈﹐邑監生方策捐銀三百兩築沙堤﹐協鎭沈廷耀成之。

按「舊志」載﹕荷蘭愛臺地﹐借居於倭﹐不可。乃紿之曰﹕得一牛皮地足矣﹔多金不惜。遂許之。荷蘭剪牛皮如縷﹐周圍圈匝已數十丈﹐因築此城﹐其說與明史所載佛郎機之紿呂宋相似。夫呂宋王兄弟﹐記稱其武而有信。當佛郎機奉黃金爲壽﹐從乞地時﹐謂地如牛皮許大﹔姑笑許之。後以不欲失信﹐乃歸地焉。若倭之狡黠狼貪﹐恐難以紿而得也。且城踞一鯤身全島﹐何用剪皮圈匝﹖或以所圈系鎭北坊之赤嵌樓﹐則一皮細縷﹐周圍奚止四十五丈三尺乎﹖至謂荷蘭與倭約歲貢鹿皮三萬張﹐倭以全臺歸荷蘭﹔又外志云﹕天啟甲子﹐荷蘭攻逐倭眾取之﹐遂築臺灣赤嵌樓城﹐俱傳聞之誤。荷蘭已於萬曆中據臺矣。

荷蘭井﹕在鎭北坊赤嵌樓東北隅﹐距樓可二十餘丈。紅毛所鑿﹐磚砌精致。相傳每風雨時﹐常有龜蛇浮游水面。乾隆十四年知縣魯鼎梅移建縣署。今井在署內東北隅。

大井﹕在西定坊。舊依海岸﹐海鹹井淡。舟人在此登岸﹐名大井頭。邇來民居稠密﹐塡海成陸﹐市宅紛錯﹐距海半里許矣。「舊志」云﹕開鑿莫知年代﹐相傳明宣徳間太監王三保抵臺﹐曾於此井取水。又傳明季時﹐紅毛築赤嵌樓﹐慮有火患﹐故鑿此井以制之。

烏鬼井﹕在鎭北坊。水源極盛﹐𨿽旱不竭。烏鬼﹐番國名﹐紅毛奴也。其人徧體純黑﹐入水不沈﹐走海面若平地。先是紅毛命烏鬼鑿井﹐砌以菻荼﹐亦名菻荼井﹐今攺甃磚甓。舟人需水﹐咸取汲焉。

馬兵營井﹕在寧南坊。泉淡而甘﹐甲於諸井。紅毛時鑿以灌園者。僞鄭駐馬兵於此﹐故名。今舊井已眢﹐攺鑿其旁﹐相去數武。

一元子園亭﹕明寧靖王朱術桂宅也﹐在西定坊。今爲天后宮。

鄭成功墓﹕在武定裏洲仔尾﹔男經祔焉。後奉旨遷葬內地南安縣。

北園別館﹕在永康裏。僞鄭爲其母董氏建﹐後廢。康熙二十五年﹐巡道周昌因其地有茂林深竹﹐乃結亭築室爲之記﹐且繪而圖之。諸羅令季麒光顏曰「致徹」。二十九年巡道王效宗﹐總鎭王化行﹐攺爲海會寺。

陳氏別墅﹕在武定裏。僞參軍陳永華所築。今廢爲檨林。

夢蝶園﹕在永康裏。漳人李茂春遁迹於此﹐構茅亭居焉﹝陳永華記﹕昔莊周爲漆園吏﹐夢而化爲蝴蝶﹐栩栩然蝶也。人皆謂莊生善寐﹐余獨謂不然。夫心閒則意適﹐達生可以觀化﹐故處山林而不寂﹐入朝市而不棼﹔醒何必不夢﹐夢何必不蝶哉﹗吾友正靑善寐﹐而喜莊氏書。晚年能自解脫﹐擇於州治之東﹐伐茅辟圃﹐臨流而坐﹐日與二﹑三小童﹐植蔬種竹﹐滋藥弄卉﹐卜處其中﹐而求名於余。夫正靑﹐曠者也﹐其胸懷瀟灑無物者也。無物則無不物﹐故𨿽郊邑煙火之所﹐比鄰遊客樵夫之所闐咽﹐而翛然自遠﹔竹籬茅舍﹐若在世外﹐閒花野艸﹐時供枕席﹔則君眞栩栩然蝶矣。不夢夢也﹐夢尢夢也。余慕其景﹐而未能自脫﹐且羨君之先得﹐因名其室曰夢蝶處﹐而爲文記之﹞。今爲法華寺。

檨仔林﹕在寧南坊。僞勇衛黃安故宅﹐後攺爲施襄壯侯祠﹐今圯。

五妃墓﹕在仁和裏魁斗山。明寧靖王朱術桂妾袁氏﹑王氏﹑秀姑﹑梅姐﹑荷姐同葬此。國朝乾隆十一年﹐巡臺禦史六十七﹑範咸﹐命海防同知方邦基修之﹐立墓道碑於大南門外﹐並系以詩。十六年﹐知縣魯鼎梅修。

陳烈婦墓﹕在武定裏洲仔尾。僞參軍陳永華女與其夫僞監國鄭克塽合葬處。

李先生墓﹕隆武舉人李茂春葬處。在新昌裏。

按古迹初入「外編」﹐後以古迹有欽仰之意﹐攺置第一本「地誌」﹐薛刻未見。謝君訂稿﹐仍置「外編」內﹐所記皆紅毛及僞鄭時事。玆攺「古迹」爲「遺迹」﹐從薛刻入「外編」﹐而以本朝之福井﹑靈濟井﹑南壇井三者移入第一本「地誌」「街裏」後。古者﹐井﹑裏連稱﹐故移附。又秀峯塔﹑正音書院﹑南湖書院三者﹐亦本朝所建﹐訂稿入第一本「地誌」內「古迹」一門﹔薛刻從初稿入「外編」﹐刪此三條。玆爲補錄﹐仍入第一本「地誌」內「勝迹」篇府縣治﹑八景後。

寺觀

按訂稿﹐嶽帝廟﹑眞武廟﹑聖公廟﹑吳眞人廟﹑臨水夫人廟﹑三山國王廟﹑張睢陽廟﹑謝東山廟﹑韓文公祠﹑呂祖堂十條俱入第二本「壇廟」。玆惟韓文公祠並大穆降莊謝東山﹑張睢陽二廟移入﹐余從薛刻仍列於此。

嶽帝廟﹕在東安坊。祀東嶽泰山之神﹐僞時建。康熙間修。乾隆十六年舉人許志剛﹑貢生陳國瑤輩﹐倡捐重建。四十三年﹐裏眾何燦輩修。

眞武廟﹕在東安坊。祀北極佑聖眞君。按元武﹑北方七宿也。其像龜蛇﹐而邑之形勝有安平鎭﹑七鯤身爲天關﹐鹿耳門﹑北綫尾爲地軸﹐酷肖龜蛇。鄭氏踞臺﹐多建眞武廟﹐以爲此邦之鎭﹐廟有寧靖王書﹐扁曰「威靈赫奕」。康熙二十四年﹐知府蔣毓英修。

四十八年﹐裏眾重建。規制甚偉。雍正八年﹐知縣唐孝本勘斷廟左車路曠地一所﹐起蓋店屋﹐年納地稅銀四兩。另前後左右店屋共二十間﹐各納地稅﹐以供香燈。乾隆五十年﹐鄕賓黃世景等修。五十三年﹐知府楊廷理續成。嘉慶九年﹐里人方相﹑林慶雲﹑蔡光準等﹐鳩眾復修﹔於本廟後建公館一所﹐以爲營兵住宿﹐免其聚居廟內。又「舊志」所載眞武廟﹐一在鎭北坊﹐俗呼小上帝廟﹐僞時建。康熙三十七年總鎭張玉麟來臺﹐在洋遭風﹐夢神披髮跣足﹐自檣而降﹐因重新之。一在洲仔尾网寮﹐一在下洲仔甲﹐一在廣儲東裏﹐一在仁和裏下灣﹐一在崇徳裏﹐一在大目降莊﹐俱爲時所建者。一在仁徳裏嵌頂﹐康熙二十九年建。一在歸仁南裏﹐康熙四十六年建。一在保大東裏﹐康熙五十五年建。

三官堂﹕在寧南坊。按師巫家有所謂天地水三官者﹐其說始於漢末宋景濂「跋揭奚斯三官祀記」﹐謂漢熹平間﹐漢中張修爲太平道﹐張魯爲五斗米道﹐其法略同﹔而魯爲尢甚。自其祖陵﹑父衡造符書於蜀之雀鳴山﹐制鬼卒祭酒等號﹐分領部眾。有疾者﹐令其自首書名氏及服罪之意﹐作三通。其一上之天著山﹐其一埋之地﹐其一沈之水﹐謂之天地水三官。三官之名實始於此。其以正月﹑七月﹑十月之望爲三元日﹐則自北魏始﹐蓋其時尊信道士﹐寇謙襲取張氏之說﹐而配以首月﹐爲之節候耳。邑有是堂﹐蓋自乾隆四十三年建﹐舊爲知府蔣元樞祠。

聖公廟﹕在永康裏中樓仔街。神姓倪﹐軼其名﹐生長海濱﹐熟識港道﹐爲海舶總管﹐歿而爲神﹐舟人咸敬祀之。康熙三十年﹐巡道髙拱乾建。乾隆五十四年﹐裏衿蔡廷萼等修。又一在大東門內彌陀寺左﹐一在西定坊﹐曰總管宮﹐僞時建。一在鎭北坊﹐總爺街﹐今圯。

吳眞人廟﹕在西定坊新街﹐僞時建。乾隆五年﹐里人王紹堂倡修。六十年﹐武舉張文雅等鳩眾重修。神名本﹐同安白礁人。母夢吞白龜而娠﹐生於宋太平興國四年﹐不茹葷﹐不受室﹐精岐黃術﹐以藥方濟人﹐廉恕不苟取。景佑二年卒﹐里人祀之﹐有禱輒應。部使者請廟額﹐敕賜「慈濟」﹐慶元間﹐復敕爲「忠顯」。開禧二年﹐封英惠侯。按眞人廟宇﹐漳﹑泉間所在多有。荷蘭踞臺﹐與漳﹑泉人貿易時﹐已建廟廣儲東裏矣。嗣是鄭氏及諸將士皆漳﹑泉人﹐故廟祀眞人甚盛。或稱保生大帝廟﹐或稱大道公廟﹐或稱眞君廟﹐或稱開山宮。「通誌」作慈濟宮﹐皆是也。「舊志」所載﹐除廣儲東裏外﹐其在西定坊﹐尙有北綫尾廟。其在鎭北者二﹕觀音亭邊﹐僞時建﹔水仔尾﹐康熙三十五年建。在永康裏者一﹐石頭坑武定裏者一。廟後古榕﹐蔭可數畝。在歸仁北裏者一﹐舊社口僞時建。在文賢裏一圖者三﹐山頭社﹑大甲社﹑月眉池﹔在文賢裏二圖者一﹐俱裏眾所建。在大目降莊者一﹐僞時建。又「府誌」載﹐在安平鎭者三。

臨水夫人廟﹕在寧南坊。今移在東安坊山仔尾。乾隆五十一年里人粱厚鳩眾建。神名進姑﹐福州人陳昌女﹐唐大歷二年生。秉靈通幻﹐嫁劉杞﹐孕數月﹐會大旱﹐因脫胎祈雨﹐尋卒。年僅二十有四。訣云﹕吾死後必爲神救人產難。建寧陳淸叟子婦懷孕﹐十七月不產﹐神見形療之﹐產蛇數斗﹐其婦獲安。古田縣臨水鄕有白蛇洞﹐巨蛇吐气爲疫癘。一日鄕人見朱衣人仗劍索蛇斬之。詰其姓名﹐曰﹕我江南下渡陳昌女也。遂不見。乃立廟於洞上﹐凡禁魅卻魃﹑祝釐祈嗣﹐有禱必應。宋淳佑間﹐封崇福昭惠慈濟夫人﹐賜額順懿﹐復加封天仙聖母靑靈普化碧霞元君。

三山國王廟﹕在小北門內鎭北坊水仔尾。祀粵潮州﹑巾山﹑明山﹑獨山之神。三山在揭陽縣界。原廟在巾山之麓﹐賜額明貺。潮之諸邑皆有祠祀﹐粵人來臺者咸奉其香火﹐故建廟云。雍正七年﹐知縣楊允璽﹑遊擊林夢熊﹐率粵東諸商民建。嘉慶七年監生翁峻等修。置店六間﹐卽在本廟後﹐收租以供香火。

水仙廟﹕在西定坊港口。祀大禹王﹐配以伍員﹑屈平﹑王勃﹑李白。「舊志」云﹕鴟夷之浮﹐汨羅之沈﹐忠魂千古。王勃省親交趾﹐溺於南海﹐歿而爲神。𨿽李白表墓謝山﹐前人經訂釆石之訛﹐第騎■﹝馬京﹞仙去﹐其說習傳久矣。今海船或遭狂颷﹐危不可保時﹐有劃水仙一法﹐靈感不可思議。其法﹕在船諸人﹐各披髮蹲舷間﹐執食箸作撥棹勢﹐假口爲鉦鼓聲﹐如五日競渡狀﹐𨿽檣傾舵折﹐亦可破浪穿風﹐疾飛倚岸﹐屢有徵驗。非甚危急不可輕試云。廟爲康熙五十四年泉﹑漳諸商建﹐壯麗勝於他廟。乾隆六年修﹐有大小店凡若干﹐年收租息以奉香燈﹐立碑記於西偏之覺津亭。二十九年商人蘇萬利等倡修﹐郡守蘇允焄有淸界勒石碑﹐記見「藝文」。嘉慶元年商人復修焉。

五帝廟﹝亦名五聖王﹞﹕在寧南坊。按「舊志」云﹕五帝者﹐五行帝也。又曰﹕邑所祀者﹐五顯靈官也。按五行之帝見於經典﹐則天子之所祀也。五顯靈官﹐則師巫之所稱耳。「夷堅志」謂五聖廟﹐卽五顯之祖祠。「七修類稿」謂五通神卽五聖。趙耘崧「陔余叢考」謂﹕五聖﹑五顯﹑五通名𨿽異﹐而實則同。「通誌」亦載﹕福州五顯廟﹐舊名五通廟。今考五通之祀﹐在宋已盛﹐爲祟害人﹐俗所怖懼。「朱子語類」載﹕婺源五通神甚赫﹐仕宦入其鄕者﹐必先拜於五通廟﹐否則禍立至。朱子歸婺源謁祖﹐族人請拜五通廟﹐不許﹐眾皆怖甚。是日宴族人﹐眾中醉歸者多病泄瀉﹐晨起有蛇死於階下﹐眾嘩﹐謂五通爲祟。朱子曰﹕莫冤枉了五通。蓋泄瀉者﹐皆酒食之所傷也﹐蛇偶自死耳。鈕玉樵謂明太祖旣定天下﹐大封功臣﹐夢兵卒千萬羅拜乞恩。帝曰﹕汝固多人﹐無從稽考。但五人爲伍﹐處處血食可耳。命江南人各立尺五小廟祀之。俗謂之五聖廟。後遂樹頭花閒﹑雞塒豕圈﹐小有災殃﹐輒曰五聖爲祟。國朝湯斌巡撫江南﹐奏毀之。其禍遂絕。蓋所謂五通﹑五聖者如此﹐然不云五顯也。今福州所祀五帝﹐眾以爲瘟疫神﹐羣怖之。按五色塑像頗凶惡﹐民間有小訟不決﹐擊鼓設誓於其廟﹐遂釋而亦不及五顯。五顯則自爲神﹐其塑像五人﹐與所謂五帝者不同。則師巫輩所謂靈官也。然凡此所云﹐皆五神並祀者。今邑所祀﹐僅三眼神一人﹐又不知其爲何神也。

開山王廟﹕在東安坊。舊圯﹐乾隆年間邑人何燦鳩建。邑又有稱王公廟﹑大人廟﹑三老爺廟者﹐不知何神。或云皆卽澎湖將軍澳之神也。「舊志」云﹕神之姓名事迹無考﹐豈隋開皇中虎賁陳稜略地至此﹐因祀之歟﹖又曰「舊志」「府誌」載﹐邑治東安坊有開山王廟﹐今圯。長興裏有王公廟﹐俱僞時所建。查各坊里社廟﹐以王公大人稱者甚夥。東安坊則山川臺﹑坑仔底﹔西定坊則王宮港﹑艸仔藔﹑海防署前﹔寧南坊則馬兵營﹑打石街﹔鎭北坊則普濟殿﹑三老爺宮﹐以及安平鎭﹑靑鯤身﹑北綫尾﹑喜樹仔﹑永丰裏﹑紅毛寮。中路南潭等處廟宇大小不一﹐槪號曰代天府。神像俱雄而毅﹐或黝或赭﹐或白而晰。詰其姓名﹐莫有知者。所傳王誕之辰﹐必推頭家數人﹐沿門醵資﹐演戲展祭。每一年卽大斂財﹐延道流設王醮二﹑三晝夜﹐謂之送瘟。造木爲船﹐糊紙像三﹐儀仗儼如王者﹐盛陳優觴﹐跪進酒食﹐名爲請王。愚民爭投告牒畢﹐乃奉各紙像置船中﹐競賫柴米。凡百器用兵械財寶以紙或綢爲之﹐無一不具﹔推船入水﹐順流揚帆而去﹐則已。或洄泊岸側﹐則其鄕必更設醮造船以禳。每費累數百金﹐少亦不下百金。𨿽窮村僻壤﹐罔敢吝惜﹐以爲禍福立至。噫﹗此誣神惑民之甚者也。

玉皇太子宮﹕在鎭北坊。僞時建﹐俗呼四捨廟。康熙二十七年﹐總鎭楊文魁修。一在西定坊﹐曰上太子宮﹔一在士墼埕尾﹐曰下太子宮﹔一在長興裏﹔俱僞時建。

呂祖廟﹕在東安坊。祀純陽子呂洞賓﹐唐進士呂巖也。嘉慶九年﹐以淸江浦靈應﹐編入祀典。初﹐東安坊準提寺側有祀像﹐嘉慶十二年拔貢生張靑峯等修建﹐攺今名。十四及二十五年﹐俱黃拔萃﹑陳廷瑜﹑韋啟億捐修。

海靖寺﹝舊名海會寺﹐亦名開元寺﹞在永康裏。其初爲鄭氏北園別館﹐康熙二十九年﹐巡道王效宗﹑總鎭王化行攺建爲寺。有碑記﹐置田五十甲﹐坐寺後洲仔莊﹔園六甲有奇﹐坐寺後﹔又檨園所﹐以供香燈。十五年﹐巡道書成修。乾隆四十二年﹐知府蔣元樞倡修﹐陳朝梁董其事。嘉慶元年﹐提督哈當阿修﹐攺今名焉。

竹溪寺﹕在永康裏。「舊志」云﹕徑曲境幽﹐淸溪環抱﹐有竹木之勝。香燈田一十二甲﹐坐尖仔莊。乾隆五十四年﹐里人蔡和生倡修。嘉慶元年﹐黃鍾嶽﹑吳邦傑等復鳩眾修。

黃檗寺﹕在大北門外。「舊志」云﹕唐沙門正幹﹐莆田人﹐吳姓﹐從六祖曹溪得法。歸至福州黃檗山﹐曰﹕吾受記於師﹐逢苦卽住﹐其在此乎。遂卽山建寺﹐是爲黃檗初祖。康熙二十七年﹐左營守備孟大志建。三十一年火。三十二年僧募眾重建﹐竹木花果甚盛。乾隆五十六年里人修。

法華寺﹕在永康裏。舊爲夢蝶園﹐康熙二十二年攺爲寺。知府蔣毓英以寺後曠地二甲零爲香燈費。四十七年﹐鳳山縣知縣宋永淸增建前堂﹐爲火神廟﹐置香燈園一所﹐坐港西裏大湖莊。堂後設鐘鼓二樓﹐結茅亭於鼓樓後﹐曰息機亭﹐周蒔花木。

彌陀寺﹕在大東門內永康裏。僞時建﹐尋毀。康熙五十七年﹐里人董大彩修建。五十八年﹐武夷僧一峯募建西堂及僧房﹐里人陳仕俊復增建之。寺田坐鳳山呵嗹甲尾﹐歲收租榖七十二石。又寺後園一所﹐俱里人黃士甫﹑曾亨觀捐置。嘉慶四年董事黃鍾嶽﹑程肇榮等鳩眾修。

萬壽寺﹕在小東門外永康裏北。初爲慶祝所﹐後攺爲寺﹐詳見「政志」。

廣慈庵﹕在東安坊。康熙三十一年建。環植修竹﹐前對小峯﹐境最幽雅。香燈田在諸羅犁頭標大道公營﹐載租谷六十五石﹐諸羅縣知縣張■﹝王尹﹞撥給。

觀音宮﹕一在寧南坊﹐曰觀音堂﹐僞時建。後攺祀五帝﹐今在五帝廟內。一在西定坊道署東南隅﹐曰觀音閣。雍正二年巡道吳昌祚建。一在鎭北坊曰觀音亭﹐僞時建。康熙三十二年修﹐並建後堂。乾隆五十六年里人陳漳山等重修。一在永康裏北路頭﹐康熙五十四年里人李二建。一在廣儲東裏﹐僞時建。一在廣儲西裏﹐康熙四十四年﹐海防同知洪一棟建。一在大目降莊﹐康熙間裏眾建。一在大西門外風神廟後﹐乾隆十一年商民建﹐祔祀知府方邦基。一在羅漢門﹐雍正十一年縣丞葉文炳建﹐乾隆十七年修﹐知縣魯鼎梅序。

重慶寺﹕在寧南坊。道光元年﹐增生陳廷瑜及韋啟億鳩眾修舊址﹐攺今名。

龍山寺﹕在大東門外。雍正間裏眾建﹐乾隆五十四年里人王拱照等倡修。

準提堂﹕在寧南坊。僞時建﹐康熙四十六年﹐道標守備婁廣修。嘉慶三年﹐李黃氏倡修。十四年﹑二十五年﹐監生黃拔萃﹑增生陳廷瑜及韋啟億鳩眾修。

淸水寺﹕在東安坊。康熙間建﹐乾隆五十六年﹐里人陳遜輝等修。

萬福庵﹕在鎭北坊。建始未詳。內祀觀音菩薩身旁有明英義伯阮公季友牌位﹐俗稱阮夫人寺。嘉慶十一年﹐里人蕭元錕鳩眾修。

慈云閣﹕在東安坊諸羅崎頂。康熙三十五年﹐諸羅知縣周鍾瑄建。乾隆十六年﹐諸羅縣周芬斗修﹔嘉慶八年﹐里人王琳等鳩眾重修。

竹林寺

遺事

日本者﹐倭奴國也。自明之中季﹐其賊民常駕舟寇閩粵爲邊患。嘉靖四十二年﹐大將戚繼光敗之﹐倭遁入海。林道幹者﹐倭黨也﹐剽掠近海地﹐都督兪大猷追之至澎湖。道幹熟港道﹐遂勾倭遁入臺。大猷畱偏師守澎湖﹐嚴哨鹿耳門外。已﹐道幹懼爲倭所並﹐又懼官軍追擊﹐揚帆直抵浡泥﹐攘其邊地以居﹐號道幹港﹔而臺地遭倭焚掠殘破﹐土番多避近山﹐倭亦旋去。以後未嘗至臺。「明史」所載外國諸傳可考。「舊志」謂紅毛借地於倭﹐又謂紅毛攻逐倭寇﹐傳聞之誤也。至謂道幹艤舟打鼓山下﹐恣殺土番﹐取血和蜃灰以固舟﹐則流寇之慘毒﹐固有可信者﹝「舊志」﹞。

荷蘭﹐「明史」作和蘭﹐又稱阿南﹐卽紅毛番也。「舊志」曁諸書俱稱荷蘭。其人深目長鼻﹐髮須眉皆赤﹐足長尺二寸﹐頎偉倍常。奉天主教﹐本國在西洋者﹐去中華絕遠﹐與佛郎機近﹐華人未嘗至。土產金﹑銀﹑琥珀﹑瑪瑙﹑玻璃﹑天鵝絨﹑瑣服﹑哆囉嗹。國土旣富﹐轉販大泥﹑呂宋﹑咬■﹝口畱﹞吧諸國。遇中華貨物當意者﹐不惜厚貲。往來海上﹐所恃巨舟大炮。舟長三十丈﹐廣六丈﹐厚二丈餘﹐號曰夾板。樹五桅﹐桅如接筍﹐可髙低。帆以布爲之﹐盤旋如蛛网﹐八面受風﹐無往不順。後爲三層樓﹐旁設小窗﹐置大小銅炮。桅下有巨鐵炮﹐長二丈﹐發之可洞裂石城﹐震數十里。今所稱紅夷炮﹐卽其制也。柁後置照海大鏡﹐徑數尺﹐能照數百里。萬曆時﹐屢與佛郎機爭雄﹐然舟大難轉﹐或遇淺沙﹐卽不能動﹔而其人又不善戰﹐往往挫衄焉。萬曆三十一年秋七月入澎湖﹐冬十月末乃去。先是二十九年﹐荷蘭駕大艦﹑攜巨炮﹐薄香山澳﹐言欲通貢市。當事難之﹐不敢聞於朝﹐乃引去。有海澄人李錦及姦商潘秀﹑郭震﹐久居大泥﹐與荷蘭人習﹐語及中國事。錦曰﹕若欲通貢市﹐無如漳州者。漳南有澎湖嶼﹐去海遠﹐誠奪而守之﹐貢市不難成也。其酋麻韋郎曰﹕守土官不許﹐柰何﹖曰﹕稅使髙釆嗜金銀甚﹐若厚賄之﹐彼特疏上聞﹐天子必報可﹐守土官敢抗旨哉。酋曰﹕善。錦乃代爲大泥國王書﹐一移釆﹐一移兵備副使﹐一移守將﹐俾秀﹑震賫以進。守將陶拱聖大駭﹐亟白當事﹐系秀於獄﹐震遂不敢入。初﹐秀與酋約﹐入閩有成議﹐當遣舟相聞﹔而酋卞急不能待﹐卽駕二大艦﹐直抵澎湖。時汛兵已撤﹐遂登陸﹐伐木築捨﹐爲久居計。錦亦潛入漳州偵探﹐詭言被獲逃還。當事已廉知其狀﹐並系獄。已而議遣二人諭其酋還國﹐許以自贖﹐且拘震與俱。三人旣與酋成約﹐不欲自彰其失﹐第云我國尙依違未定﹔而當事所遣將校詹獻忠賫檄往諭者﹐乃多攜幣帛食物﹐覬其厚酬。海濱人又潛載貨物往市﹐酋益觀望不肯去。當事屢遣使諭之﹐見酋語輒不競﹐愈爲所慢﹔而采已遣心腹周之範詣酋﹐說以三萬金饋釆﹐卽許貢市。酋喜﹐與之盟﹐已就矣﹔會總兵施徳政令都司沈有容將兵往諭。有容負膽智﹐大聲論說﹐酋心折。乃曰﹕我不聞此言。其下人露刃相詰﹐有容無所懾﹐盛气與辯﹐酋乃悔悟﹐令之範還所贈金﹐止以哆囉嗹﹑玻璃器及番刀﹑番酒饋釆﹐乞代奏通市。釆不敢應﹐而撫按嚴禁姦民下海﹐犯者必誅﹐由是接濟路窮﹐番人無所得食﹐揚帆去。巡撫徐學聚劾秀﹑錦等罪﹐論死遣戍有差。萬曆之末﹐荷蘭復入北港﹐遂據之﹐築城以居﹐因稱臺灣焉﹝紅毛據臺﹐在萬曆末﹐詳載明史。第云事耕鑿﹑設闤闠﹐不言築城者﹐省文耳。以形勢考之﹐有城而後稱臺灣。其云稱臺灣﹐則築城之證也。且鯤身沙磧﹐海風飄蕩﹐無城不可以居﹐而當日闤闠設於此﹐非無城可知。至其所耕鑿處﹐則當日謂之赤墈﹐未嘗稱臺灣也。竊意紅毛終信李錦奪守澎湖賄求貢市之說﹐覬此地未入版圖﹐無汛守﹐而濱海土番懲倭之害﹐徙居近山﹐遂先築此城﹐以爲根本﹐然後出據澎湖。蓋紅毛利在互市﹐非貪土城﹐不然何不就膏壤而城之乎﹖又各志皆云﹐鄭芝龍入臺在先﹐紅毛在後。考明給事中何楷「靖海疏」云﹕自袁進﹑李忠﹑楊祿﹑楊策﹑鄭芝龍﹑李魁奇﹑鍾斌﹑劉香相繼爲亂﹐海上歲無寧息﹐其下有『近則紅毛築城其中』之語﹐此疏上於崇禎八年﹐諸志有謂城卽築於是年者﹐得毋因讀此疏而誤乎﹞﹖天啟二年﹐荷蘭出據澎湖﹐築城守之﹐意求互市。守土官懼禍﹐說以毀城遠徙﹐卽許互市。紅毛從之﹐毀其城﹐移舟去。巡撫商周祚以遵諭遠徙上聞。然其據臺灣者自若也。已而互市不成﹐紅毛怨﹐復築城﹐掠漁舟六百餘﹐俾華人運土石助築。尋犯廈門﹐官軍禦之﹐俘斬數人﹔乃詭詞求款﹐再許毀城遠徙﹐而修築如故。已又泊舟風櫃仔尾﹐出沒浯嶼﹑白坑﹑東椗﹑莆頭﹑古雷﹑洪嶼﹑沙洲﹑甲洲間﹐而海寇李旦復助之﹐濱海郡邑戒嚴。天啟四年﹐巡撫南居益遣總兵兪咨臯復澎湖。先是居益上言﹐臣入境以來﹐聞番船五艘復至﹐與風櫃仔船合﹐凡十有一艘﹐其勢愈熾。有小校陳士瑛者﹐先遣往咬■﹝口畱﹞吧宣諭其王﹐至三角嶼﹐遇紅毛船﹐言咬■﹝口畱﹞吧王已往阿南國﹐因與士瑛偕至大泥﹐謁其王﹐王言咬■﹝口畱﹞吧國主已大集戰艦﹐議往澎湖求互市。若不見許﹐必至構兵。蓋阿南卽紅毛番國﹐而咬■﹝口畱﹞吧﹑大泥與之合謀﹐必不可以理論。爲今日計﹐非用兵不可。因列上調兵足餉方略。部議從之。正月﹐遣將先城鎭海港﹐且築且戰。番人退守風櫃城。居益增兵往助﹐攻擊數月猶不退﹐乃大發兵﹐命咨臯督諸軍齊進。寇勢窘﹐兩遣使求緩兵﹐容運米入舟卽退去。諸將以窮寇莫追﹐許之﹐遂揚帆去。獨渠帥髙文律等十二人據髙樓自守﹐諸將破擒之﹐獻俘於朝。澎湖之警以息。而其據臺灣者猶自若也。崇禎三年﹐荷蘭犯廈門﹐時豫章鄒維璉撫閩﹐拜鄭芝龍爲將。芝龍募龍溪人郭任功﹐率十餘人﹐夜浮荷蘭船尾﹐潛入焚之﹐獲荷蘭五十餘人。餘船悉遁﹐不敢窺內地者數年。十年﹐荷蘭駕四舶抵廣州求市﹐不可﹐乃遁歸﹐仍踞臺灣。國朝順治十五年﹐甲螺﹝華言頭目也﹞郭懷一謀逐荷蘭﹐事覺被戮﹐漢人在臺者遭屠殆盡。十八年夏五月﹐鄭成功入臺灣﹐逐荷蘭﹐冬十二月荷蘭歸國﹝「舊志」﹞。

鄭芝龍﹐字飛黃﹐小名一官﹐南安石井人﹐成功父也。其大父紹祖﹐爲泉州庫吏。時蔡善繼爲泉守﹐芝龍方十歲﹐嘗戲投石子﹐誤中守額﹐守禽治之。見芝龍貌﹐笑曰﹕法當貴而封。乃釋之。居無何﹐落魄去之日本﹐娶倭女﹐生成功焉。成功生之夕﹐倭島萬火齊明。時爲天啟四年甲子。於是芝龍復亡之海上。有顏思齊﹑陳衷紀者﹐皆海澄人﹐相與爲盜﹐剽掠於海上﹐一時楊六﹑楊七﹑劉香老輩皆從之。芝龍與其弟芝虎﹐共入其黨﹐從思齊輩爲盜﹐以所剽掠與紅毛市﹐遂入居於臺灣。未幾思齊死﹐眾推芝龍爲長。然大權猶屬衷紀也。天啟五年﹐朝議以蔡善繼爲泉州道﹐使撫芝龍。善繼以書招之﹐芝龍感激﹐遂約降。比受降之日﹐善繼坐戟門﹐令芝龍兄弟囚首自縛請命。芝龍素徳善繼﹐屈意下之﹔而芝虎一軍皆嘩﹐竟叛去。六年﹐巡撫朱一馮﹐遣都司洪先春擊芝龍於漳浦之白鎭。會海潮夜生﹐先春所部﹐漂泊失道﹐芝龍暗度上山﹐詐爲鄕兵﹐出先春後。先春腹背受敵﹐遂大敗。然芝龍故有求撫意﹐欲自達﹐乃捨先春不追﹐獲廬遊擊不殺﹐復進至中左所。提督兪咨臯戰敗﹐芝龍縱之走。中左人開城門求不殺﹐芝龍戒所部竟不侵擾。泉州守王猷聞之﹐乃遣人招之降。崇禎元年秋九月﹐芝龍殺陳衷紀﹐降於總督熊文燦。朝廷責以報效。二年春﹐芝龍擊海寇李魁奇於粵中﹐斬之﹐於是以芝龍爲遊擊。三年﹐荷蘭犯廈門﹐芝龍焚之﹐走歸臺灣。五年﹐海盜劉香老犯小埕﹐芝龍擊走之。八年﹐芝龍合粵兵擊劉香老於田尾遠洋﹐大破之。香老自焚死。以芝龍爲參將。十三年﹐擢芝龍副總兵。芝龍旣除香老﹐海氛頗息﹐又以海利交通朝貴﹐寖以大顯。福王立江南﹐以芝龍爲正總兵﹐封南安伯。唐王以芝龍有擁戴功﹐封太師平國公。然芝龍首鼠觀望﹐志在富貴而已。丙戌﹐我朝兵南下﹐芝龍歸命焉﹐封同安侯。丁亥之歲﹐芝龍子成功踞海上﹐侵閩﹑粵﹐犯江浙。甲午﹐朝廷遣使撫成功﹐成功不從﹐乃系芝龍於獄。辛丑冬殺之﹐戮其家﹝參「明史紀事本末」﹑「臺灣紀略」並「舊志」﹞。

鄭成功者﹐芝龍庶長子也。小字森捨。芝龍歸命時﹐成功年二十﹐已入泮爲諸生﹐方衣單絺﹐閒步階前﹐聞父降﹐咨嗟太息。頃之﹐其弟襲捨自外來﹐成功告之故﹐且曰﹕汝宜助我。卽與徒手出門。從者十八人﹐棹小舟至廈門隔港之古浪嶼山﹐招集數百人。方苦無資﹐人不爲用﹔適有賈舶自日本來者﹐使詢之﹐則二僕在焉。問有資幾何﹖曰僅十萬。成功命取佐軍。僕曰﹕未得主母命﹐森捨安得擅用﹝漳﹑泉父爲官﹐其子皆得稱捨﹖成功怒曰﹕汝視我爲主母﹐何人敢抗﹐卽立斬之。遂以其資招兵制械﹐從者日眾﹐竟踞金﹑廈門﹝「府誌」﹞。

鄭成功以弱冠招集新附﹐踞守金﹑廈門﹐密邇內地。閩省沿海港澳﹐可以出兵進剿者﹐在在皆是。成功於內地港澳﹐悉設舟師﹐登陸爲寨﹐搤守水口。又徧布腹心於內地﹐凡督撫提鎭衙門﹐事無巨細﹐莫不報聞﹐皆得早爲之備。故以咫尺地﹐拒守二十餘年﹐終不敗事﹐其用心固已深矣。成功於一切謀畫﹐皆出己見。其所任用﹐不過荷戈執戟﹐摧鋒陷陣之徒﹐絕無謀士爲畫一策者。非成功不好士﹐亦非士不爲用﹐良以謀畫無出成功右耳。夜不就寢﹐徧走達旦。妻妾皆臥﹐惟設酒果俟之。成功至﹐必取啖少許﹐復走如故。卽寢亦無定所﹐固防姦人刺客﹐亦屬有所思也﹝同上﹞。

成功以海外島嶼﹐養兵十餘萬﹐甲冑戈矢﹐罔不堅利﹐戰艦以數千計。又交通內地﹐徧買人心﹐而財用不匱者﹐以有通洋之利也。本朝嚴禁通洋﹐片板不得入海﹐而商賈壠斷﹐厚賂守口官兵﹐潛通鄭氏﹐以達廈門﹐然後通販各國。凡中國諸貨﹐海外人皆仰資鄭氏。於是通洋之利﹐惟鄭氏獨操之﹐財用益饒。曁乎遷界之令下﹐江﹑浙﹑閩﹑粵沿海居民﹐悉內徙四十里﹐築邊墻爲界。自是堅壁淸野﹐計量彼地小隘﹐賦稅無多﹐使無所掠﹐則坐而自困﹐所謂不戰而屈人之兵﹐固非無見。不知海禁愈嚴﹐彼利益普﹐𨿽知者不及知也。卽疇昔沿海所掠﹐不過厚兵將私橐﹐於鄭氏儲積﹐原無損益﹝同上﹞。

海外諸國﹐惟日本最富彊﹐而需中國百貨尢多。聞鄭氏兵精﹐頗憚之。又成功爲日本婦所出﹐因以渭陽誼相親﹐有求必與﹔故鄭氏府藏日益。自耿逆叛亂﹐與鄭氏失好﹐耿兵方圖內向﹐鄭兵卽躡其後﹐已據閩之興﹑漳﹑泉﹑汀﹑邵﹐粵之惠﹑潮七郡﹐養兵之用﹐悉資臺灣。自此府藏虛耗﹐敗歸之後﹐不可支矣﹝同上﹞。

成功久踞金﹑廈門﹐蓄志內侵﹐造戰艦三千餘艘。順治十三年﹐將大發兵窺江南﹐過浙之東甌﹐泊舟三日﹐連檣八十里﹐見者增栗。至江南羊山﹐山有神﹐獨嗜羊﹐海舶過者﹐必置一生羊而去﹐日久蓄息﹐至徧山不可數計。鄭氏戰艦泊山下﹐將士競取羊爲食﹐故神怒﹔大風驟至﹐巨艦自相撞擊立碎﹐損人船什七﹑八﹐失利而返。至十六年﹐復大舉入寇﹐破京口﹐犯江寧﹐旋卽敗歸﹝同上﹞。

成功特重操練﹐舳艫陳列﹐進退有法。將士在驚濤駭浪中﹐無異平地﹐跳躑上下﹐矯捷如飛。將帥謁見﹐甲冑僅蔽身首﹐下體多赤足不褌。有以靴履見者﹐必遭罵斥﹐並抑其賞。凡海外多淤泥陷沙﹐惟赤足得免粘滯﹐往來便捷故也。

閩總督陳名景﹐駐師漳郡城內﹐方圖進剿﹐鄭氏分兵沿海港口﹐與官兵拒守。有門子李文忠﹐素機警﹐善承伺意旨﹐爲總督親信﹐凡應對傳語﹐悉委任之﹔實陰通鄭氏者。一日夜入總督臥內刺之﹐取其首﹐並竊令箭﹐馳馬出南門﹐稱有軍機傳令出城﹐無敢致詰﹐以首獻成功。成功以其弒主﹐甚惡之﹐薄與一官﹐不滿所望。歲餘﹐以他事斬之﹝同上﹞。

龍碽者﹐大銅炮也。成功泊舟粵海中﹐見水底有光上騰﹐數日不滅﹐意必異寶。使善泅者入海試探﹐見兩銅炮浮游往來﹐以報。命多人持巨絙牽之﹐一化龍去﹐一就縛。旣出﹐斑駁陸離﹐若古彜鼎﹐光艷炫目﹐不似沈埋泥沙中物。較紅衣炮不加大﹐而受藥彈獨多。先投小鐵丸斗許﹐乃入大彈。及發﹐大彈先出﹐鐵丸隨之﹐所至一方糜爛。成功出兵﹐必載與俱﹐名曰龍碽。然龍碽有前知﹐所往利﹐卽數人牽之不知重﹔否則百人挽之不動。以卜戰勝﹐莫不驗。康熙十八年﹐劉國軒將攻泉郡﹐龍碽不肯行﹐彊舁之往﹔及發﹐又不燃﹐國軒怒杖之﹐八十一發而炸裂如粉﹐傷者甚眾﹝同上﹞。

成功婦董氏﹐勤儉恭謹﹐日率姬妾婢婦爲紡績及制甲冑諸物佐勞軍。成功於賞賚將士﹐揮千金不吝﹔於女紅不令少怠﹐使絕其淫佚之萌﹐可謂得治內之道者矣﹝同上﹞。

成功立法尙嚴﹐𨿽親族有罪﹐不少貸。有功必賞﹐金帛珍寶﹐頒賫無吝容。傷亡將士﹐撫卹尢至﹐故人皆畏而懷之﹐咸樂爲用。其立法﹐有犯姦者﹐婦人沈之海﹐奸夫死杖下。爲盜不論贓多寡必斬。有盜伐人一竹者﹐立斬之。至今臺灣百貨露積﹐無敢盜者﹐以承峻法後也。長子錦捨﹐卽鄭經﹐與弟裕捨乳母某氏通。成功知之﹐命以某氏沈海﹐錦捨又私匿之﹐已逾三載﹐無敢爲成功言者。某氏怙寵﹐頗陵錦捨婦﹐婦不能堪﹐以告其祖父唐某號枚臣者﹐爲致書成功。時錦捨守廈門﹐成功居臺灣﹐以令箭授禮都事黃元亮﹐命渡海立取錦捨頭來﹐並令錦捨母董氏自盡。母子遷延未卽死﹐會成功病亡﹐得免。時年三十有九﹝同上﹞。

明末監國﹐於以兵從者﹐悉加顯秩。鄭成功兵力獨彊﹐賜姓朱氏。至僭號﹐晉封延平王﹐給金印﹐成功受而藏之﹐終身不一用﹐仍稱招討大將軍。其居臺灣傳三世﹐悉遵明末紀元﹝同上﹞。

鄭氏善穴地爲隧﹐攻城多從隧入﹐守者不能禦。海澄公黃梧﹐故鄭將也﹐投誠封公﹐守海澄縣。鄭兵圍急﹐梧堅守不下﹐謂其將曰﹕彼將爲隧﹐何以禦之﹖眾懼莫對。明日﹐梧下令﹐徧取水缸盆盂數千﹐命於城內五步置一缸﹐貯水都滿﹐遶城皆徧。每缸撥兵民五人守之﹐更疊互易﹐使注視水中﹐晝夜無輟。明日有報盆水微動者﹐趨兵掘視﹐則爲隧者已至其下矣﹐卽入火藥隧中燃之﹐煙出鄭營﹐隧人皆燼。此法前人用兵所未行﹐書之以備城守之缺﹝同上﹞。

順治十六年﹐鄭成功大舉入寇﹐七月抵焦山﹐進據瓜州﹐趨鎭江﹐直薄金陵。八月至觀音門﹐我師以步卒搗其中堅﹐而以騎兵繞山出其背﹐前後夾擊﹐成功大敗。十七年五月﹐世祖命將軍達素﹑總督李率泰﹐率兵大搜兩島﹝廈門﹑金門﹞。十八年﹐議取臺灣。三月成功泊澎湖﹐次鹿耳門﹐紅夷大驚。成功引兵登陸﹐克赤嵌城。十二月圍王城﹐不下。成功乃使人告之曰﹕此地乃先人故物﹐今我所欲得者地耳﹐余悉以歸爾。荷蘭乃降。康熙元年﹐成功卒。二年﹐天子銳意南徵﹐遣人約紅夷合兵攻島﹐大兵入﹐兩島之賊爛焉。

陳永華﹐字復甫﹐泉之同安人。父某科孝廉﹐以廣文殉國難。永華時年舞象﹐試冠軍﹐已補龍溪博士弟子員。因父喪﹐遂隨鄭成功居廈門。成功爲儲賢館﹐延四方之士﹐永華與焉﹐未嘗受成功職也。其爲人淵衝靜穆﹐語訥訥如不出諸口。遇事果斷有識力﹐定計決疑﹐了如指掌﹐不爲羣議所動。與人交務盡忠款。居平燕處無惰容﹐布衣蔬食﹐泊如也。成功常語子錦捨曰﹕吾遺以佐汝﹐其師事之。成功旣沒﹐鄭經繼襲﹐以永華爲參軍﹔慨然以身任事﹐知無不爲﹐謀無不盡。經倚爲重﹐知其貧﹐常以海泊遺之﹐謂商賈僦此﹐歲可得數千金。永華卻不受。彊與﹐輒遭風敗﹔更與之﹐亦然。永華笑曰﹕吾固知吾命窮﹐徒損他人資無益。臺郡多蕪地﹐永華募人辟之﹐歲入榖數千石。比獲﹐悉以遺親舊﹐量其所需﹐或數十百石各有差。計已所存﹐足供終歲食而已。逮耿逆以閩叛﹐鄭經乘機率舟師攻襲閩﹑粵八郡﹐移駐泉州﹐使永華居守臺灣﹐國事無大小﹐惟永華主之。永華轉粟饋餉六年﹐軍無乏絕。初﹐鄭氏爲法尙嚴﹐多誅殺細過﹐永華一以寬持之﹔間有斬戮﹐悉出平允﹐民皆悅服﹐相率感化﹐路不拾遺者數歲。一日﹐命家人灑掃廳事﹐內設供具﹐扃閉甚嚴﹐日齋沐具表﹐入室拜禱﹐願以身代民命。或曰﹕君秉國鈞﹐民之望也。今爲此﹐實駭觀聽﹐其若民心何﹖永華曰﹕此吾所以爲民也。復嘆曰﹕鄭氏之祚不永矣。居無何﹐告其家人曰﹕上帝命吾宰玆郡﹐將以明日往。詰朝﹐端坐而逝。婦洪氏﹐小字端捨﹐同邑人﹐賦質幽閒﹐有齊眉舉案風。晨興盥沐畢﹐夫婦衣冠斂衽﹐揖而後語。尢長詞翰﹐精筆札﹐閨門之內﹐切嗟不異良友。永華冗不暇給﹐凡文移﹑尺牘屬稿及丹筆批答﹐多洪爲捉刀。措語字畫與永華無異﹐人不能別。子夢緯﹑夢球﹝同上﹞。

陳烈婦者﹐永華季女﹐鄭經長子欽捨婦也。欽捨甫弱冠﹐性剛毅果斷﹐遇事敢爲﹐經愛任之。先是﹐鄭經幼好漁色﹐多近中年婦人。民婦爲經諸弟乳母者﹐經皆通焉。有昭娘者﹐遂納爲妾﹐有寵。經妻唐氏無出﹐昭娘首生欽捨。當時流言﹐昭娘假娠乞養﹐實屠者李某子﹐獨鄭經謂生時目睹﹐不之信。族人竊誹之。未幾﹐昭娘以眾嫉死矣。逮耿逆變亂﹐鄭經統師渡海駐泉郡﹐志圖內向﹐以欽捨守臺灣﹐號爲監國。監國居守﹐裁決國事﹐賞罰功罪﹐一出至公。卽諸父昆弟﹐有過不少假﹐用是宗族多怨之。及鄭經自廈門敗歸﹐視監國處分國事悉當﹐益信其賢。自是軍國事﹐悉付裁決﹐與精兵三千人爲護軍。宗族益憚監國﹐而含怒愈深矣。會經疾遽亡﹐未立後﹐家人方治含殮﹐經母董氏出坐幃中﹐傳集各官聽讀遺命﹐立新主﹐逡巡未舉。經諸弟白董氏﹐先收監國印﹐董氏命太監往取印﹐欽捨不與。時因訛傳﹐監國率兵且至﹐眾倉惶不知所出。羣妾有和娘者﹐卽克塽母也﹐曰﹐監國必無是﹐請往取之。欽捨曰﹕此印先君所授﹐軍國系焉﹐向使一介傳命﹐眞僞莫據﹐何可輕付。和娘來固當持去﹐遂隨和娘至喪次再拜董氏前﹐納印。董氏曰﹕汝非鄭氏骨肉﹐寧不知乎﹖欽捨未及對﹐經弟羣起撻之。欽捨笑曰﹕撻我無足武。我平日不避嫌怨﹐守法不阿﹐亦爲鄭氏疆土耳。今日死生惟命﹐何撻爲﹖董氏命置旁室中﹐不令出。經諸弟又遣烏鬼往縊之。烏鬼畏不敢前。欽捨知不能生﹐遂自縊死。明日立克塽爲嗣﹝克塽小字秦捨﹞﹔而移欽捨柩於門外別室。董氏謂烈婦曰﹕汝參軍女也。參軍於國有大功﹐汝居宅中﹐當善視汝。烈婦曰﹕昔爲鄭氏婦﹐今屠兒婦矣﹐尙安居此﹖柩旣舉﹐烈婦扶柩出﹐人莫能阻。至喪所﹐晝夜哀啼不輟﹐路人聞之﹐莫不殞涕。其兄慰之曰﹕汝娠未娩﹐盍存孤以延夫後﹐不猶愈於死乎﹖烈婦曰﹕他人處常﹐妹所處者變也。縱生孤﹐孰能容之﹖有死而已。絕粒七日不死﹐復雉經﹐與欽捨合葬郡治洲仔尾海岸間。婦幼習文史﹐工書﹑知大體﹐實秉母教﹐亡年二十。旣葬﹐臺人士常見監國乘馬呵殿往來﹐或時與烈婦並出﹐容服如生﹐導從甚盛﹐人以爲神云﹝同上﹞。

明寧靖王名術桂﹐字天球﹐別號一元子﹐大祖九世孫遼王后﹐長陽郡王次子也。始授輔國將軍。崇禎壬午﹐流寇破荊州﹐術桂偕惠王曁藩封宗室避湖中。甲申﹐京城陷﹐莊烈帝殉社稷﹐福王嗣立於建業﹐術桂與長陽王入朝﹐晉鎭國將軍﹐令同長陽守浙之寧海縣。乙酉夏﹐浙西郡邑悉歸國朝﹐長陽率眷屬入閩﹐術桂尙畱寧海﹐而鄭遵謙從紹興迎魯王監國。時傳長陽至閩﹐存亡莫測﹐監國遂封術桂爲長陽王。鄭芝龍據閩﹐又尊唐王爲帝﹐建號隆武﹐術桂奉表稱賀﹐隆武亦如監國所封。後聞其兄尙存﹐已襲封遼王﹐術桂疏請以長陽之號讓兄次子承之。隆武不允﹐攺封寧靖﹐仍依監國﹐使督方國安軍。丙戌五月﹐我師渡錢塘﹐術桂乃涉曹娥江﹐奔避寧海﹐覓海艇出石浦。監國亦由海門來會﹐同至舟山。十一月﹐鄭彩率舟師北來﹐因芝龍典隆武弗洽﹐知越州不守﹐監國出奔﹐故遣迎之。術桂與監國乘舟南下﹐歲杪抵廈門﹐而芝龍已先歸命北行矣。是時﹐鄭鴻逵迎淮王於軍中﹐請寧靖王監其師﹐合芝龍子成功兵。功圍泉州﹐經月不下﹐鴻逵乃載淮王曁寧靖同至南澳。值澳東故將李承棟﹐奉桂王之子稱帝肇慶﹐攺元永曆。寧靖因入揭陽。永曆令居鴻逵師中﹐月就所在地方支膳銀五十兩。戊子春﹐命督鴻逵﹑成功師。

庚寅冬﹐粵事又潰﹔辛卯春﹔寧靖仍與鴻逵旋閩﹐取金門。及成功取臺灣﹐寧靖輒東渡﹐就竹滬墾田數十甲﹐以贍朝晡。旣而元妃羅氏卒﹐遂葬焉。戊午﹐聞靖海將軍調集水軍樓船進討﹐鄭氏諸臣﹐燕雀處堂﹐晏如也。寧靖獨憂之。常言臺灣有變﹐我再無他往﹐當以身殉。癸亥六月﹐我師克澎湖﹔二十六日﹐鄭兵敗回。寧靖告其媵妾曰﹕我死期已至﹐汝輩可自便。媵妾袁氏﹑王氏﹑秀姑﹑梅姐﹑荷姐五人僉對云﹕王能全節﹐妾不失身﹔王生俱生﹐王死俱死。願賜尺帛﹐遂各冠笄﹐同縊於中堂。寧靖乃大書曰﹕自壬午流賊陷荊州﹐攜家南下﹐甲申避亂閩海﹐總爲幾莖頭髮﹐保全遺體﹐遠潛外國。今交四十餘年﹐已六十有六歲﹐時逢大難﹐全發冠裳而死﹐不負髙皇﹐不負父母﹐生事畢矣﹐無愧無怍。次日校役舁主人柩至﹐寧靖視之無他言﹐但曰﹕未時。屆時﹐則加翼善冠﹐服四團龍袍﹐束玉帶﹐佩其印綬﹐將寧靖王麐鈕印送交鄭克塽﹐拜辭天地祖宗。凡耆士老幼俱入列拜﹐寧靖答拜訖﹐又書絕命詞曰﹕『艱辛避海外﹐總爲數莖發﹐於今事畢矣﹐祖宗應容納』。書罷結帛於粱自經。且曰﹕『我去矣』。遂絕。眾扶之下﹐顏色如生。越十日﹐槁葬於鳳山縣長治裏竹滬莊﹐與元妃合焉。不封不樹。妾媵五棺﹐埋於魁斗山﹐去王墓三十里﹐今稱爲五妃墓。寧靖無嗣﹐繼益王裔宗位之子儼鉁爲後﹐時年七歲﹐安置河南開封府杞縣。沈瑞﹐國朝襲封續順公﹐鎭潮州。其仲曰珽﹐逆耿之變﹐僞藩鄭經附之。經寇粵﹐以瑞家屬及珽遷臺﹐居永康裏。經遇之厚﹐妻以鄭斌女。辛酉傅爲霖謀叛鄭﹐事覺被戮。以瑞與謀﹐囚其家屬﹐獨鄭氏發歸。氏不肯﹐請同系。珽告瑞曰﹕我家蒙國厚恩﹐柰何甘受制於此﹐﹝宜早爲計。瑞曰﹕『吾志決矣』。命珽結繯。瑞將就繯﹐不能及﹐珽扶之。珽拜於地。俟气絕扶之下﹐卽自投繯﹞。瑞妻妾二人見瑞歿﹐皆自盡。有同母女弟年十六﹐聞之大慟曰﹕一家俱亡﹐畱此無益也。亦自經死。

靖海侯施瑯破澎湖﹐鄭克塽乞降表云﹕『伏以論域中有常尊﹐歷代紹百王爲得統﹔觀天意有攸屬﹐興朝宅九土以受符。誠五徳之推移﹐爲萬匯所瞻仰者也。伏念先世﹐自矢愚忠﹐追懷前代之恩﹐未沾盛朝之澤。是以臣祖鄭成功篳路以辟東土﹐臣父經韎韋而雜文身。寧敢負固重險﹐自擬夜郎﹔抑亦保全遺黎﹐孤棲海角而已。迨至先人弛擔﹐稚子承祧﹔常思畏天之威﹐莫求縮地之術。玆蓋伏遇皇帝陛下﹐髙覆厚載﹐仁育義懷﹐底定中邦﹐如旭日升而普照﹔掃擴六宇﹐𨿽浮雲翳而乍消。苟修文徳﹐以來遠人﹐寧事勝心﹐而焚海內﹖乃者舶艫西下﹐自揣履蹈之獲愆﹔念此血气東來﹐無非霜露之所墜。顏行何敢再逆﹑革心以表後誠。昔也威未見徳﹐無怪鳥駭於虞機﹔今也悟已知迷﹐敢後鱗遊於仁圃。伏願視天地萬物爲一體﹐合象胥寄棘爲大同。遠柔而邇寧﹐形民固無心於醉飽﹔貳討而服捨﹐依魚自適性於淵泓。夫且問黃耇之海波﹐豈特誓丹誠以皦日焉已哉』。又上降表云﹕『竊惟臣生自海邦﹐稚懵無識﹔謬繼創垂之事﹐有乖傾向之誠。邇者樓船西來﹐旌旗東指﹐簞壺緩迎於周旅﹐干羽煩舞於虞階。自省重愆﹐致勞薄伐。仰睹聖靈之赫濯﹐信知天命有攸歸。逆者亡﹐順者昌﹐乃覆載待物之廣大﹔貳而討﹐服而捨﹐諒聖主與人之甚寬。用遵往時之成命﹐爰邀此日之殊恩﹔冀守宗祧以勿失﹐永作屏翰於東方。業巳修表具奏外﹐及接提督臣施瑯來書﹐示以復居故土﹐不敢主張。臣思傾心而向化﹐何難納士以輸誠。玆特繕具本章﹐並延平王印一顆﹑冊一幅及武平侯臣劉國軒印一顆﹑忠誠伯馮錫範印一顆﹐敬遣副使劉國昌﹑馮錫韓賫赴軍前繳奏。謹籍土地人民﹐待命境上。數千里之封疆﹐悉歸土宇﹔百餘萬之戶口﹐並屬版圖。遵海而南﹐永息波濤之警﹔普天下之﹐均沾雨露之濡。實聖徳之漸被無方﹐斯遐陬之𦇤負恐後。獨念臣全家骨肉﹐彊半孺呱﹔本系南人﹐不諳北土。合無乞就近閩地方﹐撥賜田莊廬屋﹐俾免流移之苦﹐且獲養贍之資。則蒙髙厚之生成﹐當誓丹靑以銜結。至明室宗親﹐格外優待﹐通邦士庶﹐軫念綏柔﹔文武諸官﹐加恩遷擢﹐前附將領﹐一體垂仁。夙昔仇怨﹐盡與蠲除﹔籍沒產業﹐俱行賜復。尢期廣推寬大之仁﹐明布維新之令。使夫羣情允洽﹐共鼓舞於春風﹔萬匯熙恬﹐同詠遊於化日。斯又微臣無厭之請﹐徼望朝廷不次之恩者也』。甲子夏四月﹐徙克塽燕京﹐封漢軍公﹝「舊志」﹞。

朱氏﹐前明魯王女也。聰慧知書﹐工鍼繡﹐適南安儒士鄭哲飛﹐生一男三女。哲飛歿﹐扶姑挈兒渡臺﹐依寧靖王。康熙癸亥﹐我師克澎湖﹐寧靖將自盡﹐氏欲從死。寧靖諭以姑存兒幼。氏涕泣奉姑﹐攜兒別居﹐勤女紅﹑忍饑凍十餘年﹔女嫁姑亡﹐子且繼歿﹐遂持長齋﹐孀居五十餘年﹐冰操無玷。壽八十餘終。

黃堂壯女棄娘﹐年十九﹐適傅爲霖次子璇爲妻。爲霖以叛故﹐父子俱受極刑﹐家屬發配。氏兄銓爲氏營救得免。方璇之被系也﹐氏猶望其生。及遇害﹐決意身殉。其兄多方慰之﹐氏泣曰﹕今日之事﹐子爲父死﹐妻爲夫亡﹐不再計矣。遂自縊。聞者哀之。

鄭氏宜娘﹐年十八﹐適謝燦。燦遠賈三載始歸﹐尋病卒﹐氏朝夕號泣﹐將以死殉。鄰嫗慰之曰﹕姑老家貧﹐且無兄弟﹐柰何﹖氏曰﹕予惟知從一之義耳﹐他非所知也。遂投繯死。僞天興州爲建坊於禾寮港街。

寓賢

王忠孝﹐字愧兩﹐惠安人﹐前明進士﹐以戶部主事搉關劾太監﹐忤旨﹐廷杖下獄。

後戍邊﹐士卒千餘赴都門泣畱﹐三年乃免。國變家居﹐杜門不出。康熙三年甲辰﹐偕廬若騰入臺﹐日與流寓諸人放意詩酒﹐作方外侶。居四年卒。

辜朝薦﹐字在公﹐粵之揭陽人﹐登崇禎戊辰進士。始任江南安慶推官﹐歷掌諫垣﹐畱京卿﹐與黃奇遇﹑羅萬傑﹑郭之奇﹐號爲四駿。初棲浯島﹐繼入臺卒。一子文麟﹐長回粵﹐登國朝進士﹐爲安溪令。

沈佺期﹐字云又﹐號復齋﹐安南人。崇禎癸未進士﹐官右副都禦史。明亡﹐絕意仕進。後至廈門﹐謝客﹐遂入臺﹐以醫藥濟人。壬戌秋﹐卒於臺。

沈光文﹐號斯庵﹐浙之鄞縣人﹐文恭公一貫之族孫也。明副榜﹐由工部郎中晉太僕少卿﹐奉差廣東監軍。順治辛卯﹐自潮州航海至金門。總督李率泰聞其名﹐陰使人賫書幣招之﹐不赴。將往泉州﹐船過圍頭洋遇颶風﹐瓢至臺﹐鄭成功以客禮見之。及經嗣﹐光文作賦寓諷﹐幾罹不測﹐乃變服爲僧入山。旋於目加澑灣社教讀﹐以醫藥活人﹐因家焉。工詩賦﹐所著有臺灣賦﹑東海賦﹑檨賦﹑桐花芳艸賦﹑艸木雜記。

盧若騰﹐字閒之﹐同安浯州人﹐前明進士。莊烈帝召對稱旨﹐授兵部主事。疏劾督師楊嗣昌﹐升本部郎中﹐兼總京衛武學。三上疏劾定西侯蔣惟祿﹐有惡其太直者。外遷寧紹兵備道。頻行﹐劾兵備陳國興﹐旣至浙﹐興利革獘﹐兩郡士民有盧菩薩之謠。鼎革後﹐遁迹澎湖﹐杜門著述﹐詩文甚富。

李茂春﹐字正靑﹐龍溪人﹐隆武舉人﹐富著述﹐丰神秀整。居永康裏﹐題其茅亭曰「夢蝶處」。日誦佛經﹐人稱李菩薩云。卒葬新昌裏。

張士■﹝木郁﹞﹐惠安人也。萬曆丙辰進士礦之孫。八歲補弟子員﹐登崇禎癸酉副榜。康熙甲寅﹐耿逆之變﹐避難於浯﹑廈﹑漳﹑澄間。己巳﹐遁迹來臺﹐居東安坊﹐杜門不出﹐持長齋﹐日惟焚香煮茗﹐以書史自娛。辟榖三年﹐惟啖茶果﹐年九十有九卒。

張灝﹐字爲三﹐同安縣人。由進士官兵部職方司郎中。初隱於大嶝﹐庚申自廈門至臺。康熙癸亥﹐施將軍撥舟送回至澎湖﹐病卒。年九十五矣。

張瀛﹐字洽五﹐爲三之弟﹐登壬午賢書﹐未受職﹐同其兄處大嶝。庚申自廈門至臺﹐辛酉以病卒﹐時年八十四。

郁永河﹐字滄浪﹐浙江仁和諸生。好遠遊﹐意興甚豪。徧歷閩幕。康熙丁丑﹐以釆磺來臺﹐著「稗海紀遊」一書﹐多摭拾臺中逸事。所賦詩﹐亦有可傳者。

兪荔﹐莆田人﹐解元進士﹐爲廣東長寧令。乾隆戊午﹐過海東書院﹐著「復性篇」﹝俱「舊志」﹞。

按藍鼎元﹑陳夢林初稿從「舊志」列「寓賢」﹐沈瑞等九人列逸事。訂稿以藍﹑陳升附「軍志」「藍廷珍傳」﹐沈瑞等攺列「寓賢」。但沈瑞妻列「逸事」﹐瑞不當入寓賢﹔玆錄王忠孝等八人﹐添二張及郁永河爲「寓賢」﹐瑞與妻合一傳﹐仍列「逸事」﹐復攺「逸事」爲「遺事」。

方伎

曾明訓﹐字泗濱﹐號曰惟﹐鳳山庠生﹐居東安坊。天分髙朗﹐得異傳﹐精占驗﹐爲人擇地選課有奇中。寧靖王雅器重之。

盧周臣﹐東安坊人﹐吟詠自娛﹐淸雅可欽。善淡墨山水人物﹐隨意揮灑﹐並臻佳妙。

許遠﹐字程意﹐鎭北坊人﹐邑庠生。性髙雅﹐工書畫。與之遊者﹐得其墨迹﹐棄爲家珍。晚年懶於應酬﹐往往多金求之不可得。

王之敬﹐字篤夫﹐一字蓮峯﹐號竹冠道人﹐太學生。詩古文辭膾炙人口﹔兼擅書畫。每下筆﹐悉入妙品。當道器之。

孫朱疐﹐字非叔﹐號悔園﹐邑庠生。工琴﹐尢長行艸書﹐有董元宰筆意。

徐元﹐字凱生﹐寧南坊人﹐精繪花鳥﹔作八分﹑大小篆尢入妙。不苟下筆﹔而性喜飲。或置酒邀之﹐數斗不醉﹐騁意揮毫﹐日數十幅。年八十終。

林元俊﹐字份生﹐太學生﹔本廈門人﹐徙居臺灣。善奕精醫﹐俱爲海外國手。時揮毫作竹石及艸書﹐縱機如意﹐瘦硬入古。

釋澄聲﹐號石峯﹐海會寺住持也。戒行素著。擅書畫﹐好吟詠﹐尢善手談。有司聞其名﹐多就訪之。時或苦旱﹐延以祈雨屢驗。

釋照明﹐號喝若﹐漳州人。駐錫彌陀寺﹐日夜課誦不輟。時寫蘭菊﹐飄逸絕倫。

釋志願﹐號逢春﹐漳州人﹐銳志苦修。居竹溪寺數十年﹐暮鼓晨鐘﹐諷誦自警﹐𨿽大風疾雨不廢也。又精風鑑﹐所評品者﹐皆有後驗。士人重之﹝以上俱「舊志」﹞。

張鈺﹐字質堅﹐號彬園﹐雍正乙卯武舉。幼攻舉子業﹐旁及六藝。善艸書﹐畫無不工﹔而尢精於龍虎。其縱筆揮灑﹐光怪陸離﹐懸之壁間﹐蒸蒸吐气。生平篤行孝弟﹐姻睦戚族。其爲人光明磊落﹐無瑣瑣齷齪態﹐故人咸樂與遊焉﹝洪禧記錄﹞。

莊敬夫﹐號桂園﹐西定坊人﹐以水墨畫著名。山水﹑人物﹑艸木﹑花鳥﹐意到筆隨﹐各臻其妙。每脫槁﹐人輒閟以爲家珍。今畫家多摹其松鹿以行世﹐然卒無及其工妙者﹝洪禧記錄﹞。

徐恢纘﹝原名恢元﹞﹐字遜齋﹐西定坊人﹐邑增廣生。畫品工絕﹔山水﹑花鳥﹑人物﹐俱爲眾所珍。性剛介不屑逢迎。岐黃之術﹐濟人尢多﹝陳廷瑜記錄﹞。

吳廷慶﹐字呈章﹐西定坊人﹐郡學增廣生。天分髙朗﹐醫理精工﹐診癥發藥﹐投之多效。聞人有疾﹐不待納履而行﹝陳廷瑜記錄﹞。

陳必琛﹐字星千﹐自號別一崖道人﹐邑武生。工八分書﹐畫山水人物各臻其妙﹔而擅長尢在丹靑。凡仕臺者﹐必求其輿地風俗圖﹐以資考鏡。又善鑑別古今器玩﹑篆刻圖章﹐於琴箏笙簫諸音備殫其技﹐當道器重之。年七十二卒。人有得其尺幅以爲珍者﹝韓必昌記錄﹞。

釋蓮芳﹐號藕船﹐住持三官堂。好吟詩﹐工書畫﹐究醫術﹐所著有浣花吟詩﹝陳廷瑜記錄﹞。

兵燹

康熙三十五年﹝丙子﹞秋七月﹐新港民吳球謀亂﹐伏誅。

球﹐新港東田尾人﹐好拳勇。有朱佑龍者﹐詐稱前明後裔﹐能遁法﹐數往來其家﹐陰集黨夥謀亂。鳳山縣吏陳樞之妻﹐球妹也﹐樞侵蝕課粟﹐官督之急﹐稱貸於球﹐球曰﹕粟不必完矣。吾卽日機事成﹐倉貯悉吾有也。樞喜﹐因匿球家﹐尊佑龍爲國師﹐招集漸眾。其黨餘金聲﹐約保長林盛同舉事。盛佰諾許﹐夜奔赴俯首告。北路參將陳貴﹐率兵環其宅﹐獲球﹑樞﹑金聲等七人﹐訊之得實﹐皆杖斃﹐而佑龍竟莫知所向。

六十年﹝辛丑﹞夏四月己酉﹐南路賊翁飛虎等倡亂﹐丁巳敗官軍﹐進逼府治。五月辛酉朔總兵歐陽凱﹑水師副將許云﹑遊擊遊崇功等戰歿﹐府治陷。甲子﹐賊推朱一貴爲首﹐據府僭號。庚午﹐總督覺羅滿保﹐自福州馳駐廈門﹐檄水師提督施世驃進剿﹐以南澳總兵藍廷珍統偏師佐之。六月辛丑﹐官兵集澎湖﹐丙午入鹿耳門﹐遂復安平鎭。壬子﹐復府治。賊眾逃散﹐閏月丁卯﹐獲一貴﹑飛虎等﹐械送京師﹐磔之。餘黨各正法。

上年有髙永壽者﹐首報傀儡山後朱一貴聚眾謀逆﹐鞫之無實﹐枷示逐水。是冬﹐天寒地震﹐民多失業﹐錢糧追呼逼迫﹐郡邑謠言肆起。本年二月二十二日﹐總督覺羅滿保折奏﹐知府王珍居官辦事﹐任性不妥﹐請旨以汀州府知府髙鐸調補。未至。三月間﹐南路匪類吳外﹑翁飛虎等十六人﹐在檳榔林唱戲拜把﹐粵匪杜君英﹑陳福壽主之﹐詭稱一貴在其家﹐遠近喧傳﹐盟黨響應。王珍攝鳳山縣篆﹐遣其次男同役往緝﹐混將鋸板采捕之人需索株連﹐各予重杖。吳外以他事被勾﹐逃入羅漢門內山。飛虎方負債﹐爲勢家所迫﹐乘機鼓煽﹐糾夥八十餘人﹐四月十九日﹐捏一貴名﹐豎旗岡山﹐搶汛塘軍器。旁午入莊派飯﹐遇南路營把總帶兵遊巡﹐大呼遂之。兵盡遁。報至府﹐總鎭歐陽凱﹐遣右營遊擊周應龍帶兵四百名﹐於二十一日往捕。時承平日久﹐臺兵多募市井亡賴﹐內地抽撥者﹐半系換名頂替﹔倉皇調集﹐股栗不前。是夜風雨﹐將旗吹折。又調新港﹑目加澑灣﹑蕭壠﹑麻豆四社土番挑運軍裝﹐沿途縱令搶掠﹐札二湳﹐殺良民四人﹔淫漢婦﹑燔民捨﹐復斃八人。於是各里社紛紛會立僞旗。官軍頓楠仔坑﹐數日霪雨﹐多怨咨。邑治新港番眾入府﹐沿街劫奪﹐縣官跟役逃散﹐不能禁﹐陰聽百姓毆殺之。二十五日﹐岡山賊遁過淡水溪。二十六日﹐官軍進屯赤山。杜君英糾粵眾二千﹐與岡山賊合﹐遂掠新園搗陴頭。二十七日﹐與官軍戰於赤山。南路營把總林富﹑鎭標右營領旗王奇生﹑革職把總江先達等爲前隊﹐俱陷歿。應龍乘堅輿﹐督兵發炮﹐賊伏地無一傷者﹐驟薄官軍﹐莫能抵敵﹔又困泥濘﹐遂殲焉。南路盡陷﹐守將苗景龍奔匿萬丹港漁廬﹐賊執殺之。守備馬定國自刎死。應龍夜奔五十里﹐四鼓抵帥府。是日遊擊劉得紫率兵往助﹐遇敗遽還。二十八日﹐總鎭歐陽凱出駐春牛埔﹐文武各官﹐紛紛搬眷登舟。王珍欲爲死守計﹐同知王禮入告曰﹕道憲已登舟矣。於是亦促裝﹐相與登舟。鎭軍乏食﹐民有擔糜往餉者。晦日賊抵府﹐鎭軍與戰﹐水師副將許云自安平率其子方度﹑家丁吳國珍﹑千總趙奇奉﹑林文煌﹑把總李茂吉等入援﹐斬賊頗多。賊退卻。遊擊遊崇功自笨港奉調至﹐與云同駐南教場拒賊。五月朔黎明﹐府治內應﹐焚府庫﹐賊眾蜂起蝟集﹐凱﹑云﹑崇功俱戰死。諸偏裨或死或執﹐事詳列傳中。余或遇賊而遁﹐或因敗而匿﹐凡三十餘員不具錄。是日北路亦陷﹐守將羅萬倉死之﹔其妾蔣氏自縊以殉。惟淡水營都司陳策以阻遠孤軍自保。應龍逃回泉州。臺協中營把總李碩﹐赤山被傷﹐奔府﹐復奔舟﹔道標守備王國祥在鎭軍前﹐賊衝之﹐奔道舟﹔千總許自重在南教場﹐戰敗走入萬守備舟﹔水師中營遊擊張彥賢﹑守備淩進﹑左營守備萬奏平﹑右營遊擊王鼎﹑守備楊進﹑千總朱明﹐各駕哨船﹐見賊陷府﹐揚帆去。中營千總劉淸帶兵三十名伏路﹔鯤身右備把總鄭耀自打鼓港調回﹐協同伏路﹔見彥賢等去﹐相率隨之。左營把總陳福﹑右營把總尹成﹐皆血疾﹐家丁扶入舟﹐跟■﹝舟宗﹞以逃。中營把總牛龍﹐分防蚊港奉調﹐初二日船抵鹿耳門﹐見府已陷﹐遂赴澎湖。左營把總陳奇通﹐從笨港奉調﹐帶兵船二隻﹐初三日到鹿耳門﹐亦收歸澎湖。臺廈道副使梁文煊﹑知府攝鳳山縣事王珍﹑同知王禮﹑知縣吳觀域﹑縣丞馮迪﹑典史王定國﹑諸羅縣知縣朱夔﹑典史張靑遠﹐各挾印信﹐於初二﹑初三等日﹐齊抵澎湖。郡邑商民避難絡繹﹐海上風恬浪靜﹐輕■﹝舟勺﹞小艇﹐飛渡重洋﹐臺航斷絕。飛虎等議據府﹐難於統攝。有朱祖者﹐長泰人﹐無眷屬﹐飼鴨鳳山之大武汀﹐鴨甚蕃﹐賊夥往來咸款焉。乃以祖冒爲一貴。初四日﹐自鳳山逆居道署﹐越日詭言﹐洲仔尾海中浮出玉帶七星旗﹐鼓吹往迎﹐以爲造逆之符﹐僭號永和。蓋慮賊黨之相並也。十一日﹐祭天謁聖﹐歲貢林中桂等爲之贊禮。各穿戴戲場衣帽﹐騎牛或以紅綠色綢布裹頭﹐棹帷被體﹐多跣足﹐不嫻拜跪。是日遠近孩童數百﹐聚觀喧笑﹐忘乎其爲賊也。然行令頗嚴﹐掠民財物者﹐聞輒殺之﹔或民自撲殺﹐賊黨莫敢護。有粵賊先年聘女府治﹐女嫌其貌寢不許﹐及是乃夜持刀挾淫之。其母以告﹐一貴令捕殺於水仔尾。粵黨以入府無所獲﹐且亂自粵莊始﹔而一貴非粵產﹐因有異謀。飛虎等大殺之赤崁樓下﹐血盈渠。杜君英乃遁往北路﹐嘯眾割據﹐狀殺閩人。南路粵民賴君奏等﹐亦糾粵莊豎旗﹐賊黨遂成水火。總督覺羅滿保聞變﹐一面具折奏聞﹐一面飛調南澳鎭總兵藍廷珍曁銅山營﹑閩安協中營﹐鎭閩將軍標右營﹑興化右營﹑督標左營﹑撫標中營﹑各遊擊﹐陸路提標中營﹑右營守備﹑後營進擊﹑福寧右營﹑漳州左營﹑汀州左營各遊擊﹐雲霄營﹑興化左營﹐泉州﹑漳浦﹑閩安各守備﹐管領陸路官兵﹐從水路齊赴廈門聽令﹔不使沿途騷擾。初十日﹐輕騎減從﹐由省起程。十一日﹐水師提督施世驃親統本標遊擊﹐帶兵登舟出海。十四日﹐總督兼程抵廈﹐慰安居民﹔雇募船隻﹐招納鄕勇﹐調遣將士。將梁文煊﹑王珍﹑王禮摘印看守。王珍於看守後病故﹐系其子跟究錢糧倉庫著落。其文職吳觀域等五員﹐武職周應龍﹑張彥賢等十六員﹐俱押赴軍前﹐衝鋒效力。十六日提督舟抵澎湖﹐金門鎭右營遊擊兵船同到。提督在澎﹐操練軍士﹐捐雇小艇﹐爲攏岸之用。臺灣霪雨連月﹐賊人坐困﹐總督密募商船入臺偵探﹐多載魚鯗。賊喜得鯗﹐酬以米粟。又令漁舟托言遭風漂泊﹐使壯士附船﹐用竹筒貯告示蠟封之﹐系腰間。至港﹐輒從海底潛行登岸﹐入府徧掛諭村莊市鎭﹐有建大淸旗號者﹐卽爲順民。諸邑人等有寫大淸二字貼縫衣帽者﹐卽免誅戮。由是各里社紛紛遵辦﹐以候王師。六月初九至十一日﹐各路官兵集澎湖﹐凡萬七千人﹐將領十餘員﹐船六百餘艘。十三日提督統大軍放洋﹐總督在廈時傳令諸將﹐從笨港﹑打鼓港﹑鹿耳八門三道進攻﹐以分賊勢﹐仍各授錦囊﹐約澎湖放洋後啟視﹔則令齊攻鹿耳。十六日黎明﹐王師蔽海而至﹐壯士洪就﹑王速跳海﹐尋港插標。澎協右營守備林亮﹑臺協左營千總董方﹐催船入港。潮水驟漲八尺﹐諸船盤礁並進﹐巨炮轟天。守口賊目鄭廷瑞等奔回府治。午刻抵安平鎭﹐居民持香跪接﹐壺漿歡迎﹐遂登城。艨艟泊臺江﹐賊從海岸發巨炮﹐炸而自傷。十七日﹐提督樓船進安平港。巳刻﹐賊千餘人涉喜樹仔至四鯤身﹐將犯安平﹔官軍發炮﹐賊仍故智﹐輒伏沙中。炮彈入沙﹐屍首飛越﹐亟遁歸。十九日辰刻﹐負載車輪﹐直犯鎭城﹐男婦齊出堵禦﹐官軍奮勇殺賊百餘﹐復遁歸。自五月中﹐賊黨旣分﹐閩﹑粵屢相並殺。閩恆散處﹐粵悉萃居﹐勢常不敵。南路賴君奏等所糾大莊十三﹐小莊六十四﹐並稱客莊﹐肆毒閩人。而永定﹑武平﹑上杭各縣之人﹐復與粵合。諸泉﹑漳人多舉家被殺被辱者。六月十三日﹐漳﹑泉糾黨數千﹐陸續分渡淡水﹐抵新園﹑小赤山﹑萬丹﹑濫濫莊等處﹐圖並客莊。王師已入安平﹐不之知也﹔連日互鬥﹐各有勝負。十九日﹐客莊齊豎大淸旗﹐漳﹑泉賊黨不鬥自潰﹐疊遭截殺﹐羣奔至淡水溪。溪闊水深﹐溺死無算﹐積屍塡港﹐後至者踐屍以渡。生還者數百人。府治之賊﹐猶連日列陣海岸﹐南至鹽埕﹐北至洲仔尾﹐凡十餘里﹐如堵如林。二十一日﹐總鎭藍廷珍﹑守備林亮等﹐分兵從圓港﹑西港仔登岸﹐暗渡竿藔﹐遇賊於蘇厝甲﹐敗之。二十二日﹐復敗之於木柵仔﹑蔦松溪。是日水師前營守備林秀等﹐由七鯤身﹑瀨口入﹐進擊朱文﹑謝希賢等由塗墼埕﹑新街尾入。賊徒奔潰。已刻﹐各路官軍並會府治。二十三日﹐提標行視郡中﹐宣布威惠。提督駐北教場﹐總鎭駐萬壽亭。二十七日﹐遣林秀等往北路剿捕。二十八日﹐遇賊大目降莊﹐截殺之。一貴等走灣裏溪﹐夜遁下加冬﹐絕食﹐復遁月眉潭﹐賊徒尙數百。閏月初二日﹐再遣遊擊朱文略北路。先是提督自澎遣遊擊張駥帶兵五百名﹐總督自廈﹑巡撫自省﹐共調兵千三百名﹐前往接應。北路淡水營之兵下府夾攻。於是都司陳策兼程而下﹐未至﹐府治已克。隨飭朱文等相機剿撫。

初七日奉到六月初三日上諭臺灣眾民﹕『據督臣滿保等所奏﹐臺灣百姓似有變動。滿保於五月初十日領兵起程。朕思爾等俱系內地之民﹐非賊寇之比﹐或爲饑寒所迫﹐或爲不肖官員克剝﹐遂致一﹑二匪類倡誘眾人殺害﹐情知罪不能免﹐乃妄行彊拒。其實與眾何涉。今若遽行徵剿﹐朕心大有不忍﹐故諭總督滿保﹐令其暫停進兵。爾等若卽就撫﹐自諒原爾罪。若執迷不悟﹐則遣大兵圍剿﹐俱成灰燼矣。臺灣只一海島﹐四面貨物俱不能到﹔本地所產不敷所用﹐祗賴閩省錢糧養生。前海賊占據六十餘年﹐猶且剿服不遺餘孽。今匪類數人﹐又何能爲﹖諭旨到時﹐卽將困迫情由訴明﹐攺惡歸正﹐仍皆朕之赤子。朕知此事非爾等本願﹐必有不得已苦情。與其坐以待斃﹐不如苟且偸生﹐因而肆行擄掠。原其致此之罪﹐俱由不肖官員。爾等系朕歷年豢養良民﹐朕不忍剿除﹐故暫停進兵。若總督﹑提督﹑總兵官統領大兵前往圍剿﹐爾等安能支持。此旨一到﹐諒必就撫﹐不得執迷不悟﹐妄自取死。特諭欽此』﹗遵卽於初八日﹐遣官招撫﹐而一貴﹑飛虎等爲官軍所迫﹐竄入諸羅縣溝尾莊民楊旭家。旭與弟雄謀擒獻﹐醉之以酒﹐詭集六莊鄕壯爲防護﹐密約義民王仁和﹑楊石秀﹐中夜盡縛之。是早交帶兵官林秀﹐獻俘軍門。吳外等亦漸次擒獲。杜君英等就撫﹐俱械送京師。九月﹐余夥黃輝﹑卓敬等﹐復糾眾屯小岡山。十二月又有莿瓜成﹑蘇淸等豎旗爲孽。總鎭藍廷珍隨時捕獲﹐俱斬之。明年二月二十二日奉旨﹐朱一貴﹑翁飛虎﹑王玉全﹑張阿山﹑吳外﹑李勇﹑陳印﹐淩遲處死。杜君英﹑陳福壽﹐旣自行就撫﹐攺爲卽處斬。其激變陣逃﹑失陷地方各文武員弁﹐分別治罪。南路豎大淸旗之李直三﹑侯觀徳等﹐從優議敍。給臺地守土義民札付一百一十五張﹐引兵殺賊義民札付三十六張﹐擒賊義民札付二十三張。雍正元年論功授賞﹐奉旨﹕總督滿保著兼兵部尙書銜﹐提督施世驃著給與世襲頭等阿達哈哈番﹐總兵藍廷珍著給與世襲三等阿達哈哈番﹐陣亡副將許云著與拜他拉布勒哈番﹐參將羅萬倉﹑遊擊遊崇功著給與沲色拉哈番﹐歐陽凱著追贈太子少保。其餘身故副將﹑遊擊﹑守備﹑千總﹑把總﹐均準蔭一子監生。陣亡官兵﹐各賞賚有差。

乾隆三十五年﹝戊子﹞秋九月﹐大穆降莊姦民黃教謀亂﹐伏誅。

黃教素跳梁﹐爲鄕裏所畏。莊左右多盜牛賊﹐而皆服於教。於是畜牛者必與教約﹐每畜一牛﹐歲納粟一石於教﹐牛卒出入無患。頃之﹐教爲許弼所控﹐恨甚﹐使人要弼﹐割其耳鼻﹐郡縣莫之問。弼窮﹐乃控於制府﹐檄臺郡守嚴緝﹐於是郡役四出捕教。教不就縛﹐乃與其黨陳宗寶﹑鄭純﹑石桑﹑黃芳輩謀爲亂。十月朔日﹐豎旗岡山﹐就近汛兵多被戕殺﹐南北搖動。郡守鄒應元聞警﹐丞領壯役民番剿捕。事聞﹐有旨限四閱月蕩平﹐乃獲鄭純﹑黃芳置之法。教遁﹐巡道張珽被議奪職。繼任者復令搜捕﹐有報教逸於番社者﹐求之不得﹔或云教拒敵﹐死於亂軍之中矣。乃具報事熄。

乾隆五十一年﹝丙午﹞冬十有一月﹐北路賊林爽文謀亂﹐陷彰化﹑淡水﹑諸羅﹐南路賊莊大田應之﹐陷鳳山。五十二年春正月﹐提督黃仕簡﹑任承恩引兵剿之﹐弗克。三月﹐詔以兩湖總督常靑﹑江南提督藍元枚﹐帥師剿賊。賊弗靖﹐元枚卒於軍。冬十月﹐大學士陜甘總督嘉勇侯福康安﹑超勇侯海蘭察﹐復奉旨帥師剿賊。五十三年春正月﹐平之﹐賊伏誅。

爽文﹐漳州平和人﹐徙居彰化大裏杙。少充縣捕﹐姦狡叵測。尋去役﹐糾諸亡命﹐行劫掠﹐爲民害。大裏杙去彰化五十里﹐逼近內山﹐溪墈圍抱﹐匿姦其中﹐吏不能問。初﹐漳人嚴煙渡臺﹐傳天地會。其法隨處聚眾﹐少者數十﹐多則數百﹐設香案﹐歃血瀝酒﹐誓爲黨援。爽文匪黨素多﹐又入此會爲聯絡﹐於是气類通四邑。初結會時﹐人已眾﹐北路卽分爲三房。爽文爲長房﹐蔡福爲次房葉省爲三房。而南路莊大田﹑大韭輩﹐亦爲會焉。五十一年七月﹐巡道永福﹑知府孫景燧﹐遣有司會營緝治。石澑班把總陳和獲匪黨黃鍾﹐解縣。有楊光勛者﹐富民楊文麟養子也﹔旣入會﹐其弟媽世與光勛不睦﹐乃創爲雷公會﹐與敵焉。於是同知攝諸羅縣事董啟■﹝王延﹞﹐獲文麟與光勛子楊狗。狗以賄釋去﹐遂與其黨謀殺陳和。適和又獲匪黨張烈﹐夜宿斗六門。狗與眾縱火焚劫﹐遂殺和。巡道與總兵柴大紀﹐率兵捕之﹐獲數十人。而啟■﹝王延﹞所獲楊光勛仍逸去。同知攝彰化縣事劉亨基又獲光勛﹐於是鎭道欲小其事﹐攺天地會爲添弟會﹐謂光勛兄弟不睦﹐故爲此會以相勝﹔而歸罪於文麟一家﹐置爽文等不問。斬會匪何慶﹑楊輝等數十人。時按察使司李永祺來臺勘審﹐亦如擬覆奏﹐旋內渡去。於是會黨悉入大裏杙愈嘯聚﹐抗法不可制。時新任彰化縣兪峻初蒞事﹐謂此輩非急治不可﹐乃急捕之。獲者卽斃杖下。然竟不可遏﹐且益熾。十一月戊子﹐總鎭使遊擊耿世文領軍三百人往彰化﹐知府孫景燧與之俱行。丁酉夜﹐賊陷大墩﹐遊擊耿世文﹑北路副將赫生額﹑彰化令兪峻皆遇害。己亥﹐賊陷彰化﹐殺攝縣劉亨基﹑知府孫景燧﹑同知長庚﹑都司王宗武﹑典史馮啟宗皆死之。亨基女滿姑罵賊死。十有二月庚子朔﹐賊陷淡水﹐署同知臺灣縣知縣程峻﹑竹塹巡檢張芝馨死之。賊眾推爽文爲盟主﹐僞號順天﹐僞封王作爲大元帥﹑王芬爲將軍。是日宴羣賊。爽文以烏緞爲冠﹐蟠金龍二﹐黃綫結蕤﹐自頂垂背。掠取官幕袍服衣之。其眾悉以烏布帕頭。乙巳﹐賊陷諸羅﹐殺攝縣董啟■﹝王延﹞﹑原署諸羅縣唐鎰﹑典史鍾燕超﹑南投縣丞周大綸﹑羅漢門縣丞陳聖傳﹑貓霧拺巡檢渠永湜﹑左營遊擊李中揚﹐均死之。郡城戒嚴。

臺灣縣知縣王露病不能視事﹐臺防同知楊廷理兼理府事﹐率員弁晝夜葺城柵﹐令街巷居民每數十家添置木柵。巡道永福遣俸滿教授羅前蔭﹑海東掌教粵舉人曾中文﹑幕友劉繩祖﹐共往鳳山﹐募粵莊義民﹐赴郡守禦。同知楊廷理率經歷羅倫﹑晉江監生郭友和﹐步行於市﹐手執大書招募義民旗﹐三日中得八千人。復至海口﹐招得水手一千人。鳩工匠制賬房﹐整鎗炮﹑鑄鉎子﹑造器械﹐分給民番﹐以備戰守。報警踵至﹐廷理日促總鎭出兵﹐不許。巡道﹑總鎭皆自設大炮於衙署前﹐而無用兵意。廷理日躍馬巡城警部伍﹐比復至總鎭處促出兵﹐聲色俱厲﹐更晝夜不歸署。丙午﹐總鎭柴大紀始領兵出城﹐畱演武廳。丁未﹐守於鹽埕。賊大至﹐並力禦之﹐不勝。營中貯大銅炮一﹐乃乾隆四十七年海水漂出者﹐燃火發擊﹐斃賊無算﹐賊乃退。越日﹐北路監生李安善﹐起義克復彰化城﹐擒僞將楊振國﹑髙文麟﹑陳髙﹑楊軒舉﹐而幕賓壽同春亦舉義攻復淡水﹐擒王作﹑許律﹑陳覺﹑鄭加等。由是賊無鬥志﹐爽文引而北。壬子﹐南路賊首莊大田陷鳳山﹐知縣湯大奎﹑典史史謙死之。參將瑚圖裏走郡城﹐眾心懼。巡道遣典史易鳳翊內渡請兵。同知楊廷理使諸生曾廷豪赴澎湖告警。癸丑﹐澎湖遊擊蔡攀龍領兵八百人至﹐遂出札城南之桶盤棧。南路賊踵至﹐同知楊廷理與經歷羅倫﹑外委王國志﹐領民番出擊之。賊奔。奪鎗炮器械無算。時南北路賊欲合謀郡東北大武壠。爲南北要衝。於是同知楊廷理與守備王天植哨大目降以要之。千總沈瑞先行。甲子﹐遇賊於大灣。沈瑞戰死﹐廷理﹑天植破圍出。戊辰﹐南北賊會攻東門﹐以蔗葉枯藤﹐灌硫磺引火之物﹐密置城下﹐將以夜分燒城柵。比夜大雨達且﹐賊計窘。除日己巳﹐復四面攻城﹐於大東門縱火。廷理率義民﹐沿城撲救﹐城幾陷。武舉人葉顯名率義旅﹐加磚土力堵﹐賊不能入。廷理乃率眾出小東門﹐左關出小南門﹐與守備邱能成﹑李步云﹐斜衝互擊之﹐賊敗。適蔡攀龍亦領番兵至﹐夾攻之。賊大敗﹐藏伏蔗林中﹐被火死者以千計。生擒陳允﹑蔡茂等﹐於是人心乃定。時內地以十二月六日聞警﹐總督常靑馳駐泉州﹐奏請以水師提督黃仕簡﹐率師自廈門赴臺灣﹔陸路提督任承恩﹐率師自蚶江赴鹿港。巡撫徐嗣曾奏請以閩安協副將徐鼎士領督撫各標營官四十一員﹐水師兵一千八百人﹐同原任理番同知王雋﹐由五虎門赴淡水﹐均以風信不利﹐泊海口。五十二年春正月癸酉﹐黃提軍以二千人至郡城。乙亥﹐任提軍以二千人至於鹿港。壬午﹐黃提軍遣海壇鎭總兵郝壯猷領兵二千人徵南路﹐遊擊蔡攀龍副之﹔臺灣鎭總兵柴大紀領兵二千人徵北路﹐安平協副將林光玉副之。郝將赴南路﹐未行﹐鳳山教諭葉夢苓﹑訓導訓導陳龍池﹐於埤頭糾義旅出迎﹐猝遇賊﹐均死之。義民殲焉。賊勢大盛﹐郝燒莊焚剿而往﹐卒不能進﹐駐兵於大湖。柴北行﹐鹿仔艸武舉人陳宗器﹐統同安義民爲之前導﹔雙溪口武舉人黃奠邦﹐亦統義民爲之接應。壬辰﹐遂復諸羅﹐獲僞軍師侯元當。其時﹐爽文方與眾賊還攻北路﹐焚掠義民莊社﹐彰化再陷。丙申﹐興化協副將格繃額﹐領兵一千六百人﹐從汀州鎭總兵普吉保至。黃提軍使往北路﹐會柴大紀攻斗六門。普趨鹿港﹐與任承恩深溝髙壘﹐以屯守爲計。賊勢日盛﹐而郝壯猷困於大湖不進。頃之﹐福寧鎭遊擊延山領兵一千人至﹐同知楊廷理言於黃提軍﹐請以救郝﹐而使安平遊擊鄭嵩領義民從水路協濟。二月辛酉復鳳山。未幾復陷於賊。延山﹑鄭嵩與雋死之﹐郝棄城走。語在鄭嵩傳。

丁丑﹐總督常靑至﹐甫入鹿耳門﹐知鳳山復陷﹐卽飛札調兵﹐令同知楊廷理選募義民六千人﹐協守城池﹔遊擊蔡攀龍領兵九百人﹐仍守桶盤棧﹔遊擊曾紹龍﹑守備李步云﹐領兵六百人﹐守東門外艸店尾﹔遊擊邱維揚﹑守備林象新﹐領兵七百人﹐守北門外柴頭港﹔副將丁朝雄﹐領兵三百人防護海口﹔參將潘韜領兵五百人﹐與廷理守城中。奉旨﹕以黃仕簡﹑任承恩調度失宜﹐遞刑部治罪﹐斬郝壯猷以徇於軍。以常靑爲將軍﹐節制臺灣。以江南提督藍元枚爲參贊﹐令飛渡鹿港。以李侍堯爲閩浙總督。是時南北路賊勢大盛﹐間日常來圍攻。丁未﹐南路賊首莊大田率其眾攻大東﹑小東二門。賊黨莊錫捨攻大南門。番婦金娘攻小東門。北路許尙等分攻大小北門。自卯至午﹐箐﹑坎中賊眾蟻聚﹐旗幟分列﹐鎗炮如雨。副將丁朝雄﹐於紅毛城中得舊貯大炮十餘位﹐復掘地得大炮子百枚﹐運致各營。賊至﹐輒轟擊之﹐直達數里﹐賊死無算。莊錫捨者﹐泉人也﹐其弟達徳﹐勸使歸順﹐使莊允持書告之。允以書示莊子才。時子才館於道役﹐巡道永福廉知之﹐使楊廷理訊問﹐得其實﹐乃使賫札諭之降。及錫捨攻大南門﹐先夕遣來告﹐遂乘間入詣投誠。常將軍使建功自贖。時賊四面攻擊﹐日夕將退﹐錫捨倒戈相向﹐呼聲動地﹐楊廷理與遊擊蔡攀龍乘勢追殺﹐賊敗去。錫捨南駐大湖﹐願立功自贖。自是賊中有謀﹐錫捨皆泄於我。夏四月乙巳﹐廣東肇慶協副將官福﹐領兵二千五百人﹐香山協副將謝延選領兵一千五百人﹐至郡北二十里。麻豆等三十八莊﹐守莊民乞兵告急﹐常將軍以三百人應之。莊陷﹐千總廬思聰陣亡。五月丁丑﹐常將軍克南潭莊﹐錫捨擒僞女軍師金娘及其眾﹐獲南路僞元帥王坑郎及賊黨林洪。乙酉﹐福州將軍授參贊恆瑞與侍衛八人﹐領兵一千人﹐溫州鎭總兵魏大斌﹑副將詹田擢﹐以兵一千五百人往諸羅﹐困於鹿仔艸。復令遊擊藍田玉以千人由海道往。賊集如蟻﹐方攻諸羅。柴大紀發大炮擊之﹐斃賊葉省﹐大斌不能進。秋七月庚辰﹐大斌自鹿仔艸請濟師。癸酉﹐以侍衛二人及參將特克什布﹑遊擊張萬魁領兵一千四百人﹐往大斌軍﹐復進戰不利﹐不能達諸羅。丙戌﹐廣東遊擊馬文龍領兵一千人至。八月庚子﹐按察使李永祺來﹐奉廷寄飭令進兵諸羅﹐擢柴大紀爲水師提督﹐授參贊。丙午﹐廣東副都督博淸額﹑江寧將軍永慶領兵至。辛亥﹐常將軍遵旨北徵。時霪雨連旬﹐水平四野﹐我軍自內地來者﹐十病五﹑六﹐郡城以外﹐盡爲賊踞。署知府楊廷理與眾會議﹐謂大兵一動﹐賊必乘虛攻郡﹐輕重得失﹐不可不審﹐遂以白於將軍。已而城外之賊﹐已偵知我兵將行﹐分三路直犯大營。將軍親統大兵出戰﹐賊退﹐乃不果行。癸丑﹐提督藍元枚卒於鹿港。甲寅﹐賊攻大營。於是遣兵將相繼援諸羅﹐霖雨中田水阻深﹐軍裝盡濕﹐鎗炮不施。副將貴林輩軍陷於正音莊。貴林及諸將皆戰死﹐惟副將蔡攀龍﹑參將孫全謀潰圍入於諸羅。語在攀龍傳。北路賊前後陷鄕莊﹐不可勝計。賊黨分踞牛稠山﹑大埔林﹑打貓﹑斗六門﹑水沙連﹑庵古坑諸處。諸羅困圍日久﹐民食艸根荳■﹝艸﹝黑告﹞﹐而賊營米榖堆積。諸羅民有夜出偸米者﹐賊眾獲見﹐爽文必殺之﹐無有釋者。募獲偸米民者有重賞。由是諸羅民甘於死守。九月﹐擢同知楊廷理爲臺灣府知府。

先是﹐八月中有旨以大學士陜甘總督嘉勇侯福康安爲將軍﹐超勇侯海蘭察領隊大臣普爾普﹑舒亮﹑四川將軍鄂輝爲參贊﹐統領巴圖魯侍衛一百二十餘員﹐調湖南兵二千人﹑貴州兵二千人﹑廣西兵三千人﹑四川屯練番兵二千人﹐赴臺灣剿賊。冬十月二十有九日癸亥﹐至於鹿港。先使馳檄招徠﹐凡不從賊者﹐給與盛世良民旗一桿﹐領歸守莊﹐得無罪。於是侯定計先淸北路。十有一月丁卯﹐賊敗於八卦山。已巳解諸羅圍﹐癸酉搜剿諸羅近山賊莊﹐皆破之。癸未攻復斗六門﹐乙酉﹐進兵水沙連﹐盡破山內賊莊。丁亥﹐滅大裏杙。十有二月丁酉﹐破集集埔﹐縛爽文父林勸﹑母曾氏﹐妻黃氏及其弟壘。辛亥剿小半天﹐擒賊林追﹑林二﹑林添﹑孫東海﹑王若敬等。爽文遁入番社。福侯使通事領番兵守阿里山﹐將軍恆瑞﹑總兵許世亨守小半天山下﹐總兵普吉保守科仔坑口﹐領隊普爾普守科仔坑﹐將軍鄂輝﹑總兵穆克登阿守小半天﹐副將格繃額守淸水溝。又使參將張奉廷防淹水莊﹐參贊舒亮防歸仔頭﹐參將琢靈阿防集集埔﹐遊擊葉有光防盧厝莊﹐翼長六十七﹑遊擊吳琇分防大裏杙﹐守備潘國材分防東大墩﹐都司敏祿防軍功寮﹐副將徐鼎士防沙裏巴來﹐遊擊裴起鰲防犁頭店﹐同知徐夢麟由三貂橫截蛤仔難。知府楊廷理督運各路糧餉。福侯自與參贊海蘭察徧搜山谷番社。數日間擒殺六千餘賊﹐獲鎗炮刀矛數千。餘匪四散。五十有三年春正月

四日丁卯﹐獲北路賊首林爽文於老衢崎及其弟躍興﹑賊黨何有志。癸酉﹐巡撫徐嗣曾抵臺灣。丁丑﹐嘉勇侯進兵剿南路。丁亥復鳳山城。二月戊戌﹐獲南路賊首莊大田於瑯■﹝王喬﹞及其弟大韭﹑母黃氏﹐賊黨簡天徳﹑許光來﹑許尙輩四十餘人。大田囚至郡﹐病亟﹐卽磔之。其養子天儀﹑天養﹐孫阿若﹐妻盧氏﹐媳陳氏﹐與北路賊黨蔡福﹑謝檜﹑葉省輩各家屬﹐及爽文弟林勇﹐又賊黨陳寧﹑陳秀英﹑陳泮等凡數百人。至傳會之嚴煙﹐首陷大墩之劉升﹐皆緝獲﹐檻致京師。余咸斬於市。是役也﹐臺南北千餘里﹐賊眾不下百萬﹐自福侯至﹐凡三閱月﹐兵無停機﹐姦無漏网。深山窮谷﹐搜剔靡遺。過郡城不入﹐馬無息足。其所經略措置﹐具詳福侯傳﹐不復載。南北路悉平。庚戌﹐嘉勇侯福康安班師﹐入臺灣郡城。超勇侯海蘭察﹑領隊普爾普及侍衛巴圖魯﹐俱領兵內渡。將軍常靑﹑恆瑞奉旨入京。柴大紀貽誤軍機﹐革職拿問。按察使李永祺﹑巡道永福﹐俱被議。以蔡攀龍爲水師提督﹐梁朝桂爲陸路提督﹐張芝元爲建昌總兵﹐普吉保補臺﹑澎鎭總兵。以新授福州將軍魁倫渡臺協理善後事宜﹐以臺灣府知府楊廷理護理臺灣道﹐以淡水同知徐夢麟署臺灣府知府。其餘官將﹐各升賞有差。義民首有功者﹐俱得擢用。其它奏辦事宜﹐悉見福侯傳。

嘉慶十年﹝乙丑﹞冬十一月二十四日﹐海逆蔡牽由滬尾入踞鹿耳門。十二月二十四日﹐浙﹑閩水師提督李長庚﹐統舟師至鹿耳門困蔡牽。十一年丙寅二月﹐蔡牽逸去。三月初一日﹐廣東將軍賽衝阿﹐自江西道中奉旨剿賊入城。五月﹐蔡牽再來﹐復逸。十三年戊辰﹐以王得祿提督浙﹑閩水師。十四年己已八月十八日﹐追擊於黑水外洋﹐蔡牽落海死。

蔡牽﹐泉之同安人。初傭工自食﹐繼爲寇﹐出沒海上﹐遂成巨憝﹔爲浙﹑粵﹑閩三省大患。其來臺灣﹐入鹿耳門﹐始嘉慶五年。越九年四月又至﹐乘雨登岸﹐北汕炮不得發。戕遊擊武克勤﹐仍罄商船所有而去。是年十一月繼至﹐十年二月去。四月再至﹐皆不惜重貲﹐與山賊洪四老等聯絡聲勢﹐輾轉招致﹔而船中被擄稍知書之徒﹐又以天時人事﹐散布謠言。於是蔡牽僞造逆示﹐自稱鎭海威武王﹐於十一月起事滬尾。署都司守備陳廷梅與戰不利﹐死之。傷前淡防廳同知胡應魁。十有七日﹐郡城得報戒嚴。十八日總鎭愛新泰提兵援臺北﹐翌日知府馬夔陛同往援﹔而蔡牽自至滬尾﹐卽遣其黨徑至鳳山。或由東港﹐或趨旗後港。鳳山賊吳淮泗首應之。巡道慶保乃檄臺防廳錢澍﹐於二十一日率把總曾瑞﹑王正華等﹐領鄕勇屯番往援。蔡牽以二十四日入鹿耳門。二十七日﹐愛總鎭歸保郡城。馬知府畱守嘉義﹐而大小槺榔﹑咸水港﹑蕭壠﹑北埔諸莊﹐山賊俱起。署千總陳安﹑陳登髙等往禦。十二月初一日﹐遇賊於木柵﹐殺義首陳鳳﹐黃興被擄殺於船﹐陳安傷回。賊進據洲仔尾。自是南北路聲息不通。

臺灣令薛志亮乃屏輿從﹐自海口步入武館街﹐開誠申大義勸眾。歲貢生韓必昌﹑陳廷璧等﹐首率眾領義旗於令。計得義首二百五十人﹐義民逾萬。巡道先遣歲貢生遊化往東路和閩﹑粵莊﹐再於海口添建木城﹐起小西門﹐越大西門﹐迄小北門﹐計千二百丈。成以三日夜﹐費白金六千有奇。從三郊總義首布司經歷銜陳啟良之請也。先是鳳山失守﹐巡道命守備陳名聲﹐假遊擊三品頂戴以行。比至﹐而同知錢澍及鳳山令吳兆麟已遁入粵莊﹐嗣陳名聲亦收兵至﹐同知等因共謀回埤。旣行﹝十一月二十九日﹞﹐粵兵送至淡水溪南止。吳令過溪爲前隊﹐突遇賊﹐擊之﹔後隊同知軍藥桶火遽發﹐隊亂﹐賊截殺吳令於磚仔窯莊。同知發眉盡熱﹐僅以身免﹐與陳名聲入處粵之內埔莊。南路賊陳棒﹑葉豹﹑黃竈﹑李璉﹑盧章平等﹐遂率黨攻遊擊吉淩阿於楠梓坑。時淩阿援鳳山﹐屯兵在此﹐僅三百人﹐屢敗賊。會糧盡﹐淩阿以計拔營歸。比賊覺﹐已入郡城矣。蔡牽在滬尾﹐速於登岸﹐獨至郡城觀望﹐踞舟中﹐旬日不出。至十二月初五日﹐始出攻安平﹐初六攻郡城﹔而郡城奉道檄﹐備戰守器械﹑增設柵門﹐內外布置﹐亦漸周密。惟變亂初經﹐民心惶惑。是日賊旣退附郭﹐居民挈家入城﹐哄動城門。城內外咸罷市﹐一日中數傳賊入城。守城門官有私易服散去者。守西關木城陳鴻禧鎭稿房﹐鴻猷之弟也。鴻猷有異志﹐欲召禧以亂軍心﹐詭言於總鎭﹐急召入﹐天色已晚﹐禧出不意﹐與眾爭赴城門﹐軍裝盡失﹐迨郊民男婦扶老攜幼至﹐已閉不得入﹐相與哭擁街衢。繼喧傳賊入木柵門﹑海口陷﹐益惶恐﹐不知所爲。時都司許建斌屯兵艸藔後﹐三郊總義首陳啟良探知木柵門扃鎖如故﹐乃以三十兵請於都司﹐復與義首郭振春等分鳩義民八十名﹐協守木城畢﹐卽偕洪秀文夜啟關入﹐白巡道。巡道急詣總鎭﹐鴻猷懼﹐遣禧出赴木城﹐而所遺軍裝得﹐並得通賊白旗﹐乃治鴻猷罪。巡道因是內防益密。自移鎭城南﹐痛自抑損﹐收納羣策﹐城門漸次閉塞﹐惟開大西門﹐以通郊民。城坊柵門輪夜固守﹐荒堆隘巷﹐嚴防放火。城上下巡行絡繹﹐街市列炬﹐夜明如晝。姦細慮無所容﹐卒不敢動。山賊逢三﹑六﹑九日﹐必攻城﹔或連日出攻﹐俱以大炮擊退。二十四日﹐總鎭會中營﹐分路出哨失利。賊殺千總薛元勛﹐總鎭被困。吉淩阿趨至﹐力救出。會浙﹑閩水師提督李長庚統舟師至﹐困蔡牽於鹿耳門。二十五日官軍再出哨﹐把總郭建生傷亡。十一年丙寅正月二日﹐賊攻大南門﹐旣退﹐修衛炮木柵﹐盤獲南壇僧澄潭﹐臨訊並供獲林柏﹐皆約賊內應者。同日置於法。初五日﹐水師會攻洲仔尾匪船。護金門鎭許松年﹐澎湖協王得祿﹐由安平大港入。未刻利風勢﹐遽引軍衝擊賊船﹐中火礶﹐悉焦頭爛額被獲。餘船退保洲仔尾﹐而山賊攻城愈迫。十六日黎明分路至﹐義勇四面援應﹐傷亡八人。十八日有言賊將以夜半拔營攻城﹐令都司許建斌移札木城。賊知有備﹐徑向南鯤身﹐陸路攻安平。有巡軍驟見發炮﹐眾覺﹐急據土墻﹐禦以大炮。賊回攻大北﹑小北二門。二十一日忽喧傳﹐內地大隊兵至﹐收復洲仔尾。馬太守隨後入城。其言來自洲仔尾鬻檳榔者。巡道臨視小北門﹐署中營吉淩阿領兵出哨﹐且設備。未幾賊大至﹐得不敗。初﹐賊出攻不敢迫城﹐後皆薄城門﹐皆倚菻荼以避鎗炮。二月二日﹐巡道伐菻荼﹐郊義首領眾先出﹔知縣薛志亮聞知郊眾出﹐督所部鄕勇亦出﹔署中營吉淩阿﹑都司許律斌﹑守備護遊擊官贊朝等俱以伐菻荼出﹐與郊眾遇。眾請攻洲仔尾﹐並言可復狀。嗣總鎭至﹐眾以告。總鎭意決﹐遂下令郊眾先行過凹仔社﹐有賊藔﹐焚之。賊奔歸。比洲仔尾得信﹐而近家之賊﹐以是日歸壽福徳神﹐其遠賊在藔﹐又毫無設備﹐而官軍義勇突至﹐泊內港舟師亦登岸﹐賊急施鎗炮相拒。少頃後面火起﹐巢穴旣失﹐首應蔡牽僞授將軍之周添受﹑陳番等﹐各逃命去。翌日﹐總鎭統兵勇﹐收桶盤棧﹐賊首陳棒得洲仔尾敗信﹐不戰而潰。又翌日﹐總鎭出哨大穆降。蔡牽知爲山賊所誤﹐於初六日暗謀脫身﹐官軍力拒不得出﹐乃落帆放椗﹐夜遣人密駕杉板船﹐探路潛拔椗起帆。天色微明﹐不施鎗炮﹐循前路急遁。兵船以起駕不及﹐盡發鎗炮轟擊﹐黑焰遮天﹐對面莫辧。賊船無煙障蔽﹐得躲避衝出﹐計三十有八號﹐順風而南。南路賊首陳棒﹐自初四日桶盤棧潰歸﹐屢出戰不利﹔十四日再回埤﹐敗走桃仔園﹐仍回生番社。吳淮泗逃入逆船。有許姓綽號和尙者﹐賊據鳳山時﹐爲大股頭﹐曾懸賞格購獲。至是與陳番以次擒獻﹐皆伏誅。十二日﹐愛總鎭會新到之延平協張良槐﹑北協金殿安﹑參將英琳等﹐領兵南下﹐次埤頭。粵人探知﹐於十五日至埤城迓總鎭。守備陳名聲﹑同知錢澍俱至自內埔莊﹐與總鎭會剿餘賊﹐而鳳山平。十六日蔡牽復泊鹿耳門﹐仍避李提軍去。二十一日﹐知府馬夔陛至自嘉義。三月初一日﹐欽差將軍賽衝阿入城﹐同日至者翼長參將慶熙﹑翼長遊擊如柏﹑汀漳龍道淸華﹑平潭同知署直隸龍巖州江楠﹑布司經歷借補建陽縣丞鄒貽詩﹑候補江西布政司經歷溫邦達﹑理問範玉琳。初十日﹐將軍勞義首凡十人。十四日同知錢澍至目埤頭。四月二十五日﹐將軍巡臺北駐嘉義﹐前卸事淡防廳胡應魁領鄕勇冒險援郡城﹐阻兵嘉義。南北路旣通﹐以嘉義令陳起鯤署鳳山﹐胡應魁攝縣事。五月十七日﹐蔡牽再入劫商船。報至﹐將軍自嘉義回郡城督戰。值海湧﹐舟師不得前﹐將軍怒﹐遣千總林靑髙持令箭出督﹐於是福寧鎭張見升﹑澎湖協王得祿﹐率眾軍直迫蔡牽。蔡牽急揮旗﹐招眾船衝浪出﹐溺死無數﹐爲六月一日。自是蔡牽不復來。

其先時戰守員弁鎭﹑道各隨功入奏。由將軍奏者﹐有功義首分別給頂戴。兼水師義首候補郎中吳春貴﹐加一級紀錄二次。廩生黃化鯉以獲許和尙授訓導。武生林玉和以獲陳番授千總。具載「學志」內軍功題名。其奉旨續查出力人員﹐署鳳山令陳起鯤﹑攝嘉義令胡應魁﹑典史任元■﹝與上土下﹞﹑臺灣縣學教諭鄭兼才﹑訓導黃對揚﹐皆由巡道保舉。將軍巡嘉義﹐則裁應魁﹑元■﹝與上土下﹞名入奏。起鯤賞戴藍翎﹐兼才﹑對楊以應升之缺升用﹐巡道慶保賞戴花翎﹐並給玉牌荷包﹐旋升本省臬司。以靑華爲臺﹑澎道﹐同知錢澍賞戴花翎﹐擢知府加道銜。知縣薛志亮賞給知州銜。總鎭愛新泰賞以云騎尉世職﹐以勞瘁歿滬尾。續至翼長武隆阿代焉。遊擊吉淩阿升參將﹐病終官署。都司許律斌賞戴花翎。千總林靑髙等擢守備道。幕布司經柯緯章以同知升用。宋炳授知縣。知府馬夔陛以他事有旨撤回﹐調建寧府知府。髙叔祥至病歿前發戍。楊廷理返自伊犁﹐奉旨馳驛繼其任。蔡牽旣遁去﹐李提軍督師窮追。十三年二月二十五日戰於黑水外洋﹐幾成擒﹐提軍忽中炮身亡。事聞﹐上震悼﹐追封伯爵﹐賜謚壯烈﹐並賜祭葬﹐予專祠。命總鎭王得祿﹐提督浙﹑閩水師。十四年八月十七日同提督邱良功連■﹝舟宗﹞南下﹐追蔡牽遇於魚山外洋﹐卽招集閩浙兩省護總兵孫大剛﹑護副將謝恩韶﹑參將陳登﹑護遊擊陳寶貴等各兵船﹐奮力追擊。十八日至黑水深洋﹐賊船節次擊沈﹐遂並力攻蔡牽船。蔡牽及其妻並夥黨數十人﹐俱落水死。奏入﹐王得祿晉封子爵﹐賞給雙眼花翎。邱良功晉封男爵﹐各賞賚有差。總督阿臨保﹑巡撫張師誠﹐均從優議敍﹐巡撫加賞大小荷包等物。其餘各官俱以次升用﹐或開復原職﹐而海寇悉平。

叢談

宋朱文公登福州鼓山﹐占地脈曰﹕『龍渡滄海﹐五百年後﹐海外當有百萬人之郡』。今歸入版圖﹐年數適符﹔熙熙穰穰﹐竟成樂郊矣﹝「赤嵌筆談」﹞。

明都督兪大猷討海寇林道幹﹔道幹戰敗﹐艤舟打鼓山下。恐復來追﹐掠山下土番殺之﹐取其血和灰以固舟﹐以航於海﹔余番走阿猴林社。相傳道幹有妹﹐埋金山上﹐有奇花異果。入山樵采者﹐摘而啖之﹐甘美殊甚。若懷之以歸﹐則迷失道﹔𨿽識其處﹐再往則失之﹝陳小崖「外紀」﹞。

明崇禎庚辰﹐閩僧貫一居鷺門﹝卽今廈門﹞﹔夜坐見籬外陂陀﹐有光連三夕﹐怪之。因掘地得古磚﹐背印兩圓花突起﹐面刻古隸四行。其文曰﹕『艸雞夜鳴﹐長耳大尾。幹頭銜鼠﹐拍水而起。殺人如麻﹐血成海水。起年滅年﹐六甲更始。庚小熙皞﹐太和千紀』。凡四十字。閩縣陳衎盤﹐生明末﹐著「槎上老舌」一書﹐備記其事。至國朝癸亥﹐四十四年矣。識者曰﹕雞﹐酉字也﹔加艸頭大尾﹑長耳﹐鄭字也。幹頭﹐甲字﹔鼠﹐子字也。謂鄭芝龍以天啟甲子起海中爲羣盜也。明年甲子﹐距前甲子六十年矣。庚小熙皞﹐寓年號也。前年萬正色克復金門﹑廈門﹐今年施瑯克澎湖﹐鄭克塽上表乞降﹐臺灣悉平。六十年海氛﹐一朝蕩滌。此固國家靈長之福﹐而天數已預定矣。異哉﹝「池北偶談」﹞﹗

臺灣土番﹐種類各異。有土產者﹑有自海舶飄來及宋時零丁洋之敗遁亡至此者。聚眾以居﹐男女分配﹐故番語處處不同﹝「沈文開雜記」﹞。

鄭成功起兵猖獗﹐有僧識其前因﹐語人曰﹕『此東海大鯨也』。問何時而滅﹖僧曰﹕『歸東卽滅矣』。凡成功兵到處﹐海水皆暴漲。順治辛丑攻臺灣﹐紅毛先夢見一人冠帶騎鯨﹐從鹿耳門入﹔未幾﹐成功突至﹐紅毛遂遁。明年五月﹐其轄下人復夢一鯨魚冠帶乘馬由鯤身出海外﹐而成功遽卒﹔正應「歸東卽滅」之語。異哉﹝「舊志」﹞﹗

荷蘭爲鄭成功所敗﹐地大震。鄭克塽滅﹐地亦震。朱一貴於辛丑作亂﹐庚子十月地震。維時南路傀儡山裂﹐其石截然如刀劃狀﹔諸羅山頹﹐其巓噴沙如血。土人謂兩山相戰﹝「赤嵌筆談」﹞。

一元子玉帶流傳民間且久﹔玉版凡二十枚﹐碾成百鹿。良玉善工﹐足寶也﹝「海東札記」﹞。

郡人譚藝者﹐必推沈斯庵。往歲範九池侍禦修「郡誌」﹐采其詩文入志者甚多。頹唐之作﹐連篇累牘﹐殊欠持擇也。考斯庵﹐名光文﹐字文開﹔鄞人﹐明副榜。由工部郎中﹐晉太僕寺少卿﹐命監軍廣東。順治辛卯﹐自潮州航海至金門﹐總督李率泰陰招之﹐不赴。將入泉州﹐舟過圍頭洋﹐遇風瓢至臺灣﹔鄭成功禮以賓客﹐不署官。及經嗣﹐以賦寓諷﹐幾罹不測﹔遂變服爲僧﹐入山。臺平不能歸﹐因家焉。意此君官唐﹑桂藩﹐事敗渡海依鄭氏者。觀其序東吟社稿有云﹕『鄭延平視同田島﹐志效扶余』。可想見已。他如王忠孝﹑辜朝薦﹑沈佺期﹑廬若騰﹑李茂春﹑張士郁﹑張灝﹑張瀛輩﹐均以故紳遁迹島嶼者。志家列諸此郡「流寓」﹐論其世﹐原其志可耳﹝同上﹞。

南北路任載及人乘者﹐均用牛車。編竹爲箱﹐名曰笨車。輪圜以木板﹐板心鑿孔﹐橫貫堅木﹐無輪與輻之別。蓋臺地雨後潦水停塗﹐有輻輒障水難行﹐不如木板便利也。車轍縱橫衢市間﹐音脆薄如哀如訴﹔侵曉夢回時﹐尢不耐聽﹝同上﹞。

「使槎錄」云﹕『郡中鴃舌鳥語﹐全不可曉。如劉呼澇﹑陳呼淡﹑莊呼曾﹑張呼丟﹑吳呼襖﹔黃無音﹐厄影切﹐更爲難省』。「小流求志」云﹕『臺地字多意造﹐爲字書所不載。如番檨之「檨」字﹑泥■﹝魚賣﹞之「■﹝魚賣﹞」字﹐管■﹝犭豪﹞之「■﹝犭豪﹞」字﹐啊乳酒之「啊」字﹑茄荖网之「荖」字﹑臺風之「臺」字﹑獸善走爲■﹝拋﹐代扌﹞之「■﹝拋﹐代扌﹞」字﹐不一而足﹐尢難枚舉。愚謂形聲舛異﹐此類尙多﹔二書特舉其槪耳』﹝同上﹞。

海外晝日﹐視中土較長。蓋迆西巨瀛無際﹐陽曦無有蔽虧故也。有謂男女暴長﹐年十四﹑五卽如中土年二十許﹔且有男九女十之諺。以爲地居東方﹐生發气盛所致﹐未必盡然﹝同上﹞。

臺地多用宋錢﹐如太平﹑元佑﹑天禧﹑至道等年號錢﹐質小薄﹔千錢貫之﹐長不盈尺﹐重不逾二觔。相傳初辟時﹐土中有掘出古錢千百甕者﹐或云來自東粵海舶。余往北路﹐家僮於笨港口海泥中得錢數百﹐肉好深翠﹐古色奇玩﹔乃知從前互市﹐未必不取道此間﹐果竟邈與世絕哉﹖然邈來中土不行小錢﹐洋舶亦多有載至者﹝同上﹞。

武林郁滄浪撰「僞鄭逸事」頗詳核﹔長耳艸雞﹐後先竊踞﹐一甲子中﹐本末具在。𨿽不足爲海外故實﹐然禹鼎鑄其神姦﹑楚史號爲「檮杌」﹐要亦鑑古者所不慭置也﹝同上﹞。

臺灣人稱內地曰唐山﹑內地人曰唐人﹐猶西北塞外稱中土人曰漢人。蓋塞外通於漢﹑海外通於唐﹐名稱相沿﹐其來久矣。至土人呼府城爲仙府﹑鄕村爲艸地﹐則辟郡治始有此稱﹝同上﹞。

按此下八條﹐訂稿俱刪。謝君來書云﹕『叢談中采輯雜家﹐必注明出於何氏﹐示有據也』。彼時以陳生廷瑜力陳樂善巷之事﹐其事當書﹐而苦於無所安頓。又陳生震曜呈送先人事實﹐亦有可取。乃許以錄入「雜記」﹐因「檳榔閒話」之名﹐附於誌書。此屬附會未妥﹐與韓君「識小錄」一並割刪。但遺樂善巷事﹐於心不安。臺灣事多有可傳者﹐總收入「檳榔閒話」﹐俟後人采取可也﹝所刪八條﹐仍據「薛刻本」補列如後﹣﹣編者﹞。

臺灣郡學明倫堂上﹐舊有牓聯。其左方云﹕『學以行道﹐行堯﹑舜﹑禹﹑湯﹑文﹑武﹑周公﹑孔子之道』﹔其右方云﹕『堂曰明倫﹐明君臣﹑父子﹑夫婦﹑昆弟﹑朋友之倫』。客或指其右方曰﹕『此語似贅﹐復何消說』。博士慨然曰﹕『日日說﹐時時說﹐尙且懵然忘之﹔況不說乎』﹝「檳榔閒話」﹞﹗

臺灣隸於狡橫﹐倚爲姦惡﹐習俗已久。至書吏中亦多內地人士﹐試弗售而求食於此﹐故往往有筆墨淸雋﹑志行可觀者﹔而士林中輒弗與齒﹐豈與人爲善之道﹗庶人在官﹐自古有之﹐今功令﹐吏得試爲官﹔則固仕途中人﹐豈嘗薄之耶﹖要人以賢否爲貴賤耳。桂林陳中丞作「居官法戒錄」以教﹐爲吏者固將引而進之也。臺邑陳植圭者﹐其先晉江人。幼嗜學﹐工吟詠﹔家貧﹐以炷香影讀書。後遊臺﹐爲道署書吏﹔有餘貲﹐周卹親黨﹐多購書教子。所與交多善士﹐然諾必信。其治家慈孝恭儉﹐祭祀必誠。暇日輒潛取巾帚入文廟﹐掃塵穢﹐潔諸龕捨而歸。有子震曜﹐補嘉義學弟子﹐亦優文行。植圭旣死﹐而家法嚴肅﹐內外井井有規﹔非有餘澤者不能也。植圭試爲吏時﹐有寄友蔡某詩云﹕『公門修好行﹐此事視人爲』。佳哉﹗其言固桂林先生之所與耳﹝同上﹞。

海寇蔡騫聚黨數十艘﹐橫行溟渤﹐頻年擾臺灣。騫婦某氏﹐泉人婢也﹔勇而有謀﹐爲其眾所服。寇劫海上﹐不殺商民。其黨獲婦女不敢犯者﹐婦之謀也。甲子冬﹐寇率眾艘犯鳳山﹐慶太守捐貲具戰筏﹐先士卒圍賊於東港。會騫舟擱淺沙﹐幾獲之﹔比眾賊小舟蟻附﹐牽去。婦出桅頭﹐親擲火礶﹔太守發大炮擊之﹐中賊婦胸乳迸�。北竄﹐創劇而斃。由是﹐寇益恣睢﹐自速其禍。眾皆謂婦亡﹐賊必敗﹔然不知殲賊婦者﹐太守之力也﹝同上﹞。

郡城樂善巷﹐陳張氏珍娘居也。珍娘爲貢士陳應魁妻﹐家富而好施與﹐立規以賑孤貧丐者。每月朔望後次日﹐散給錢米﹔歲終﹐人給棉衣一襲﹑米斗﹐以爲常。珍娘死﹐畱產以治其事。子孫守之﹐久不廢﹔至今稱其巷曰「樂善巷」。婦人之仁而巷無居人﹐可以勸男子之知大義者矣﹝同上﹞。

島上談詩﹐名宦則以髙觀察﹑孫司馬爲最﹔而張﹑書﹑六範數禦史﹐並有可觀。至藍鹿州呈黃玉圃數篇﹐在此地爲經濟絕作﹔乃臺灣之治經﹐而不可以詩目之矣。其隱而在下者﹐自逸客沈文開而外﹐所見蓋鮮。「舊志」鈔錄﹐以孝廉陳輝爲獨多﹔然亦淸穩完構而已。黃半偓﹝佺﹞語本性情﹐頗稱特出﹔陳俊臣﹝斗南﹞五﹑七字中尙能完足﹐其它寂無聞焉。近人則有諸生遊延元者﹐年八十餘﹐落魄海外﹐妻子俱沒。所作沈秀警健﹔然好爲聱牙而入於蹇澀者﹐故少全壁。其佳句﹐如「舊社口」云﹕『鑿徑看人遊艸地﹐當門有犬吠桃花』﹔「羅漢門」云﹕『埔頭家盡溪邊竹﹐山腳人歸雨暮村』﹔「半天寮」云﹕『銀河捲幔寒冰入﹐艸樹梳煙獵犬還』﹔『「九芎林」云﹕『花開葉底春爭綠﹐竹夾桃英酒換紅』﹔「臺南」云﹕『當寒不雪猶春到﹐歲暮還耕恍夏前』﹔自述云﹕『學魚多懶羞爲婦﹐作鳥無能祗信天』﹔皆極遒警。廷元負性气﹐獨孝廉潘振甲常與遊焉﹝同上﹞。

人有疑事﹐虔禱竈神﹐懷鏡出聽街談巷語﹐以卜休咎﹐頗著靈驗﹔不知昉於何時。然古詩有「鏡聽詞」﹐則是事相沿已久。乾隆壬寅秋﹐彰邑漳﹑泉人以一錢兆釁﹐遂分气類械鬥﹐蔓延諸羅﹐死者以數千計。𨿽鎭帥與郡守北上彈壓﹐而梗頑不化﹐互尋報復﹔若不知其所以然者。有老媼於靜夜祀竈鏡聽﹐聞有『殺到完了便歇』之語﹔卜於神筄良是。誥朝語於眾﹐俱懷隱憂﹔謂『果爾﹐則靡有孑遺矣﹗後械鬥之禍至諸邑之灣裏溪便歇﹝臺地灣與完同音﹞﹐其語始驗。殆所謂「有其誠﹐則有其神」歟﹝「識小錄」﹞﹖

至誠之道必有前知﹔然亦有數存焉。乾隆丙午春﹐有委弁換班兵渡臺﹐洋中遇颶風﹐禱神獲安。抵岸﹐懸棹楔於郡城隍廟﹐叩謝神佑﹐顏曰「福海春臺」。是冬﹐彰化姦民林爽文變起倉卒﹐連陷三邑。圍困郡城﹐屢殞師徒﹔各省調兵撥餉﹐致煩廟算。及大將軍公中堂福康安﹑參贊海蘭察統領春寧等來臺﹐解圍搗穴﹐獻俘內渡﹐而臺灣始平。可見未來之事﹐己兆於機先云﹝同上﹞。

乾隆丙午冬﹐林﹑莊二逆構亂﹔郡守秋汀孫公在彰遇害。時海防同知雙梧楊公兼權府事﹔明年春正月﹐福防同知冶堂楊公奉委來臺視府事﹔其三月﹐原任臺灣道蘅圃楊公奉旨補授臺灣府知府。郡人相慶曰﹕『三陽開泰﹐賊不足憂也』。賊平﹐雙梧公曆任府道﹐在臺十年﹐調劑補救﹔以乙夘秋緣事去。後十年﹐而有蔡牽之變。蔡牽者﹐洋匪也。劫掠商船﹐官兵捕之急﹐遂竄臺﹔勾結南北陸匪﹐攻陷鳳邑﹐逼圍郡城。維時將寡兵單﹐民情惶惑﹔慶觀察佑之同薛侯耘廬招募義勇堵禦。傳言內地檄委雙梧公押餉來臺協剿﹐以安撫人心﹔並調遊擊吉公淩阿援南之軍回守郡城。吉公能軍﹐輯和兵民﹐每挫賊鋒﹔輿人歌曰﹕『文有薛﹑武有吉﹐任爾蔡牽來﹐土城堅似鐵』。嗣亂定﹐上以洋匪未靖﹐臺地屢變﹐欲得熟手爲守﹐特簡雙梧公﹐令馳驛赴任﹔於丙寅冬至日入閩省。士民又相慶曰﹕『一陽來復矣』﹗迨抵任﹐則距傳言押餉來臺時已越一年云﹝同上﹞。

卷六

藝文﹝一﹞

著述奏疏檄文書議序跋客問

理足於中而辭達者﹐謂之文。豈以海外異哉﹗二百年來﹐名流撰述不下數十家﹐而多湮沒不存﹐惜已﹗他有作者﹐上關乎治術政經﹐下裨乎人心風俗﹐斯其選也。昔司馬長卿作「子虛」﹑「上林」﹐詞𨿽工而意不足﹔然猶曰主乎諷諫﹐故足傳也。善不足勸﹑惡不足懲﹐大之無關乎政俗﹑小之不本乎性情﹐則不在論次之列。於是乎述「藝文」終焉。

著述

奏疏

檄文

書

議

序

跋

客問

著述

「東番記」﹕明莆田周嬰著。

「臺灣輿圖考」一卷﹑「艸木雜記」一卷﹑「流寓考」一卷﹑「賦」一卷﹑「詩集」二卷﹑「文集」一卷﹕俱明太僕寺少卿鄞縣沈光文著。

「靖海紀」二卷﹑「平南事實」一卷﹕俱國朝靖海將軍侯晉江施瑯著。

「臺灣雜記」一卷﹑「蓉洲文稿」一卷﹑「山川考略」一卷﹑「海外集」一卷﹕俱諸羅縣知縣無錫季麒光著。

「交行集」一卷﹕知縣鐵嶺沈朝聘著。

「臺灣記略」一卷﹕府儒學教授長樂林謙光著。

「赤嵌集」四卷﹕海防同知桐城孫元衡著。

「稗海紀遊」一卷﹑「僞鄭逸事」一卷﹑「番境補遺」一卷﹑「海上紀略」一卷﹕俱仁和諸生郁永河著。

「東徵記」二卷﹑「平臺紀略」一卷﹕俱廣州府知府漳浦藍鼎元著。

「遊臺詩」一卷﹕漳浦諸生陳夢林著。

「臺海使槎錄」八卷﹕內「赤嵌筆談」四卷﹑「番社六考」四卷﹑「番社雜記」一卷﹕俱巡臺禦史北平黃叔璥著。

「巡臺錄」一卷﹕巡道浮山張嗣昌著。

「澎湖誌略」一卷﹕糧捕通判安嶽周於仁著﹐江夏胡格修。

「臺灣誌」三卷﹕巡道濟水尹士俍著。

「瀛壖百詠」一卷﹕巡臺禦史錢塘張湄著。

「臺灣風土記」一卷﹕巡道衡陽劉良璧著。

「臺海釆風圖考」一卷﹑「番社釆風圖考」一卷﹑「使署閒情」四卷﹕俱巡臺禦史白麓六十七著。

「婆娑洋集」二卷﹕巡臺禦史錢塘範咸著。

「澄臺集」一卷﹕巡道長洲莊年著。

「海錄碎事」一卷﹕府儒學教授福淸吳應造著。

「半石居詩集」一卷﹕邑庠生曾曰惟著。

舊志云﹕右自「東番記」以下﹐作者二十一家﹐爲書三十八種。邑無藏版﹐亦少懸簽。年代未遙﹐散軼過半。統列其目﹐庶使庋閣之遺﹐知所護惜耳。又載「瀛壖百詠」末章云﹕『福臺新詠萃羣英﹐調絕音希孰繼聲』﹖注云﹕『「東寧詩」一名「福臺新詠」﹐四明沈光文﹑宛陵韓又琦﹑關中趙行可﹑會稽陳元圖﹑無錫華衮﹑鄭廷桂﹑榕城林奕丹﹑吳蕖﹑輪山楊宗城﹑螺陽王際慧前後唱和之作。吳有「桴園詩集」﹑楊有「碧浪園詩」﹐又諸羅令季麒光﹑臺令沈朝聘「海外」﹑「郊行」等集﹐今皆湮滅﹐不可復見』。

「閩越紀略」﹝附「澎湖臺灣」﹞一卷﹕工部尙書杜臻﹑內閣學士石柱著。

「海東札記」二卷﹕臺防同知朱景英著。

「艸廬艸」二卷﹑「東寧遊艸」一卷﹕邑人黃佺著。

「東寧自娛集」一卷﹕邑人陳斗南著。

「東瀛紀典」一卷﹕巡道蔣允焄著。

「東瀛紀事」一卷﹕巡道楊廷理著。

「平臺紀略」一卷﹕教授羅前蔭著。

「臺北紀事」一卷﹕淡水同知胡應魁著。

「東寧百詠」一卷﹕侯官陳學聖著。

「府誌」十卷﹕巡道楡林髙拱幹九臨輯。

「重修府誌」二十卷﹕巡道衡陽劉良璧省齋輯。

「新修府誌」二十五卷﹕巡臺禦史錢塘範咸九池輯。

「縣誌」十卷﹕海防同知攝縣事宛平王禮立山輯。

「重修縣誌」八卷﹕知臺灣縣事新城魯鼎梅燮堂輯。

「安海詩」﹕禮部侍郎漳浦蔡世遠梁村輯。

「海天玉尺編」﹕巡臺督學禦史髙郵夏之芳荔園訂。

「珊枝集」﹕巡臺督學禦史錢塘張湄鷺洲訂。

「梯瀛集」﹕巡臺督學禦史甘泉楊開鼎玉坡訂。

「海東試牘」﹕臺學道涇陽張珽鶴山訂。

「臺陽試牘」初刻﹑二刻﹑三刻﹕俱臺學道柳州楊廷理雙梧訂。

奏疏

陳海上情形剿撫機宜疏靖海侯施瑯﹝晉江人﹞

鄭成功倡亂二十餘年﹐恃海島爲險﹐蔓延鴟張﹐荼毒生靈﹐故當時不得不從權析地﹐絕其進取之路。嗣而皇上廣開徳意﹐招徠撫綏﹐漸散其黨。成功疑懼﹐乃遁踞臺灣﹐以爲免窟。康熙元年間﹐兵部郎中黨古裏至閩﹐臣備將逆島可取之勢﹐面乞代奏﹐復上疏密陳﹔荷蒙兪旨﹐仰藉天威﹐數島果一鼓而平﹐逆孽鄭經逃竄﹐負嵎恃固。去歲﹐朝廷遣官前往招撫﹐未見實意歸誠。從來順撫逆剿﹐大關國體﹐豈容頑抗而止。伏思天下一統﹐胡爲一鄭經殘孽盤踞絕島﹐而析五省邊海地方﹐畫爲界外﹐以避其患﹖況東南膏腴田園及所產魚鹽﹐最爲財賦之藪﹐可資中國之潤﹐不可以西北長城塞外風土爲比。倘不討平臺灣﹐匪特賦稅缺減﹐民困日蹙﹔卽防邊若永爲定制﹐錢糧動費加倍﹔輸外省有限之餉﹐年年協濟兵食﹐何所底止﹖又使邊防持久﹐萬一有懼罪弁兵及冒死窮民﹐以爲逃逋之窟﹐遺害叵測﹐似非長久之計。且鄭成功之子有十﹐遲之數年﹐並皆長成。假有一﹑二機覺才能﹐收拾黨類﹐結連外島﹐聯絡土番﹐羽翼復張﹐終爲後患。我邊海各省水師﹐𨿽布設周密﹐以臣觀之﹐亦僅能自守。若使之出海徵剿﹐擇其精銳習熟將卒﹐實亦無幾。況後此精銳者老﹐習熟者疏﹐何可長恃﹖臣蒙皇上逾格擢用﹐荷恩深重﹐分宜滅賊﹐以盡厥職。每細詢各投誠之人﹐及陣獲一﹑二賊夥﹐備悉賊中情形﹐審度可破之勢﹐故敢具疏﹐密將臺灣剿撫機宜﹐爲我皇上陳之。

查自故明時﹐原住澎湖百姓有五﹑六千人﹐原在臺灣者有二﹑三萬﹐俱系耕漁爲生。至順治十八年﹐鄭成功挈去水陸僞官兵並眷口﹐共計三萬有奇﹔爲伍操戈者不滿二萬。又康熙三年間﹐鄭經復挈去僞官兵並眷口﹐約有六﹑七千﹔爲伍操戈者不過四千。此數年﹐彼處不服水土﹐病故及傷亡者五﹑六千﹔歷年渡海窺伺﹐被我水師擒殺﹐亦有數千﹔相繼投誠者﹐計有數百。今𨿽稱三十餘鎭﹐並系新拔﹐俱非夙練之才。或轄五﹑六百兵﹐或轄二﹑三百兵不等。計賊兵不滿二萬之眾﹐船隻大小不及二百號﹐散在南北二路﹐墾耕而食﹐上下相去﹐千有餘裏。鄭經承父餘業﹐智勇不足﹐戰爭匪長。其各僞鎭﹐亦皆碌碌之流﹐又且不相聯屬。賊眾耕鑿自給﹐失於操練﹐終屬參差不齊﹔內中無家口者十有五﹑六﹐豈甘作一世鰥獨﹐寧無故土之思﹖但賊多系閩地之人﹐其間縱使有心投誠者﹐旣無陸路可通﹐又乏舟楫可渡﹐故不得不相依爲命。鄭經得馭數萬之眾﹐非有威徳制服﹐實賴汪洋大海﹐爲之禁錮。如專一意差官往招﹐則操縱之權在乎鄭經一人﹐恐無率眾歸誠之日。若用大師壓境﹐則去就之機在乎賊眾﹐鄭經安能自主。是爲因剿寓撫之法。大師進剿﹐先取澎湖以扼其吭﹐則形勢可見﹐聲息可通﹐其利在我。仍先遣幹員往宣朝廷徳意。若鄭經勢窮向化﹐可收全績。倘頑梗不悔﹐俟風信調順﹐卽率舟師﹐連■﹝舟宗﹞直抵臺灣﹐拋泊港口﹐以牽制之。發輕快船隻﹐一往南路打鼓港口﹐一往北路蛟港海翁窟港口﹐或用招誘﹐或圖襲取﹐使其首尾不得相顧﹐自相疑惑。疑則其中有變﹐賊若分則力薄﹐合則勢蹙﹐於以用正用奇﹐相機調度登岸﹐次第攻擊。臣知己知彼﹐料敵頗審﹔率節制之師﹐賈勇用命﹐可取萬全之勝。倘賊踞城固守﹐則先淸剿其村落黨羽﹐撫輯其各社土番。狹隘孤城﹐僅容二千餘眾﹔用得勝之兵﹐而攻無援之城﹐使不卽破﹐將有垓下之變﹐賊可計日而平矣。

夫興師所慮﹐募兵措餉。今沿邊防守經制﹐及駐札投誠閒曠官兵﹐皆爲臺灣而設﹔聽臣會同督提諸臣﹐挑選習熟精銳﹐用充徵旅﹐無事徵募動費之煩。此等兵餉﹐徵亦用﹐守亦用﹔與其束手坐食於本汛﹐孰若簡練東徵於行間﹖至修整船隻﹐就於應給大修銀兩領收﹐可無額外動支。船未足用﹐則浙﹑粵二省水師亦爲防海設立﹐均可選用。仍行該省督提選配官兵﹐各舉總兵一員﹐領駕協剿。每船用慣熟澎湖﹑臺灣港路柁梢數人﹐卽於福建投誠官兵內挑選分配。不足則將投誠兵﹐汰其老弱﹐別募熟於海道之人補額。因此﹐見在額給糧餉﹐不須分外加增﹔無煩夫役挽輸安配。定妥以候風期﹐毋論時日﹐風信可渡﹐立卽長驅。利便之舉﹐誠莫過於此者。但水路行兵﹐出海水深﹐利用大船﹔進港水淺﹐利用小哨。今當新造小快哨一百隻﹐以爲載兵進港及差撥哨探之用。又當新造小八槳二百隻﹐每大船各配一隻﹐到臺灣臨敵登岸之時﹐可以盤載官兵﹐峯擁而上。其小快哨每只新造﹐只用價銀四十兩。小八槳每只新造﹐只用價銀一十五兩。二項共該用銀七千兩﹐爲費不多。若臺灣一平﹐則邊疆寧靖﹐防兵可減﹐百姓得享升平﹐國家獲增餉稅﹐沿邊文武將吏﹐得安心供職﹐可無意外罪累。一時之勞﹐萬世之逸也。

密陳航海進剿機宜疏施瑯

臣荷皇上特恩起用﹐以臣深知水性賊情﹐專畀進剿海逆之責。受事以來﹐練兵整船﹐靡敢刻懈。然用兵之法﹐不得不熟審詳愼。古者行兵﹐多用奇計﹐聲東擊西﹐兵不厭詐﹐非可直道而行。去冬具疏﹐請以今年三﹑四月微北風進兵﹐蓋爲鄭逆姦細頗多﹐使賊知我舟師必用北風而進﹐然後出其不意而收之。臣在在密用間諜﹐亂其黨羽﹐自相猜忌。自去年逆艘糾集澎湖﹐欲抗我師﹐據險以逸待勞。設我舟師到彼﹐必由澎湖西嶼頭﹐然後轉帆向東北而進﹔正值春夏之交﹐東北風爲多﹐我船盡是頂風頂流﹐斷難逆進﹔賊已先站立外塹內塹﹐接連娘媽宮﹐俱居我上風上流﹐其勢難以衝擊取勝﹐故不可不慮及此也。所以前議微北風之候﹐猶恐未能萬全。且水道行兵﹐專賴風信潮水﹐非比陸路任意馳驅﹐可以計定進止。臣日夜撫心熟籌﹐莫如就夏至南風成信﹐連旬盛發﹐從銅山開駕﹐順風平浪﹐船得聯■﹝舟宗﹞齊行﹐兵無暈眩之患。逆賊縱有狡謀﹐斯時反居下風下流﹐賊進不得戰﹐退不能守。澎湖一得﹐更知賊勢虛實﹐直取臺灣﹐便可克奏膚功。倘逆孽退守臺灣﹐死據要口﹐我師暫屯澎湖﹐扼其吭﹑拊其背﹐逼近巢穴﹐使其不戰自潰﹐內謀自應。不然﹐俟至十月乘小陽春時候﹐大舉進剿﹐立見蕩平。此乃料敵制勝﹑所當詳細一一披陳者也。

然臣切有請者﹐督臣姚啟聖﹐調兵制器﹐獎勵士卒﹐精敏整暇﹐咄嗟立辦﹔捐造船隻﹐無所不備﹐矢志滅賊﹐國爾忘身。堅圖報稱﹐非臣所能力止。惟是生長北方﹐𨿽有經緯全才﹐汪洋巨浪之中﹐恐非所長。矧撫臣吳興祚見在升任﹐卽有新撫臣初到視事﹐恐未識閩疆情形。臣之鰓鰓﹐謂督臣宜駐廈門居中節制﹐別有調遣﹐臣得端統前進。行間將士﹐知有督臣後趲糧運策應﹐則糧無匱乏之患﹐兵有爭先之勇﹐壯志勝於數萬甲兵。今若與臣偕行﹐徵糧何以催趲﹖封疆何所仰賴﹖安內攘外﹐非督臣斷難彈壓緩急。臣故密疏入告。使督臣聞知﹐必以臣阻其滿腔忠藎。仰冀皇上密行溫諭督臣﹐免其躬親偕行。臣同督臣操練水陸精銳﹐官兵充足三萬﹐分配戰艦﹐盡可破賊。但臣僅掌有水師提督印信﹐未奉有徵剿臺灣之敕諭﹐伏望迅賜頒發﹐以副轉睫師期﹐俾得申嚴號令﹐用以節制調度。所有督臣題定功罪賞格﹐賜臣循例而行﹐則大小將士﹐咸皆凜遵。至於師中參酌﹐見有同安總兵官臣吳英﹐智勇兼優﹐竭忠自許﹐可以爲臣之副﹐尢望恩加獎勵。又有興化總兵官臣林承﹑金門總兵官臣陳龍﹑平陽總兵官臣朱天貴﹑海壇總兵官臣林賢﹑畱閩候補總兵官臣陳昌﹑江東副將臣詹六奇﹑隨徵左都督臣李日■﹝火呈﹞等﹐俱堪衝風破浪﹐勇敢克敵﹐共勷搗巢。藉我皇上天威丕著﹐醜類遊魂﹐何難珍殲。航剿滅賊﹐關系臣之一身﹐承當責任﹐何等綦重。以故凡賊之形勢﹑風之順逆﹑事之區晝﹐亟當十分詳審﹐以圖萬全。況出汪洋大海之外﹐非敢輕舉妄動﹑苟且從事﹐致負眷顧之隆。臣當會將軍合詞具題﹔而將軍海務情形﹐非所諳曉。又恐姦細窺探漏泄﹐是以自將戰略師期﹐密疏上聞。

又請決計進剿疏施瑯

鄭逆抗拒顏行﹐深費皇上宵旰南顧之憂。臣玆復荷聖恩起用﹐非重臣以水師提督之任﹐實用臣進平臺灣之逆患﹐兼面奉天語溫諭﹐剿滅臺灣﹐以免生靈塗炭。銜命以來﹐兼程疾趨﹐卽於去歲十月初六日抵廈門視事﹐點驗船兵﹐全無頭緒﹐焉敢妄舉進剿。時欲具疏入告﹐恐傷寅恭和衷﹐故日以繼夜﹐廢忘寢食﹐一面整船﹑一面練兵﹐兼制造器械﹑躬親挑選整搠﹐至今年四月終﹐方稱船堅兵練﹐事事全備﹐移請寧海將軍臣喇哈達﹑侍郎臣吳努春﹐到廈門看閱。此時將士人人思奮。臣卽於五月初五日﹐會同督臣姚啟聖﹐統率舟師﹐開駕至銅山﹐以俟夏至後南風成信﹐聯■﹝舟宗﹞進發。

第督臣以五月初一日準部咨﹐進剿海賊﹐關系重大之旨﹐隨轉意不前﹔而三軍側聽﹐並盡解體。臣自初七日起﹐日與督臣決計進取﹐力爭十餘日。至十六日﹐將軍二臣抵銅山﹐到臣營所﹐臣面懇將軍﹐轉勸督臣乘南風進剿﹐以成摧枯拉朽之勢。柰督臣終執旨意﹐以督提同心合意爲辭。臣故不便違抗﹐姑聽督臣主疏展期﹐實非臣之本意。此二將軍臣親到銅山所目擊﹐而共悉臣衷也。

本月初九日﹐承準兵部札付內開﹕寧海將軍喇哈達疏稱﹐總督提督稱南風不如北風。臣深爲駭異。切思臣當日在銅山﹐與將軍二臣﹐並無言及南風不如北風之語。日與督臣爭執南風進剿﹐不惟三軍皆悉其情﹐卽通省士庶﹐亦皆共曉。且督臣日遣各總兵﹐勸臣權依督臣之議。今將軍二臣具疏﹐竟不分晰明白﹐陷臣推托不前。若非皇上寬置不究﹐則臣先後疏章﹐自相矛盾﹐欺誑君父﹐罪當萬死矣。

夫南風之信﹐風輕浪平﹐將士無暈眩之患﹐且居上風上流﹐勢如破竹﹐豈不一鼓而收全勝﹖臣見督臣堅意難以挽回﹐故聊遣趕■﹝舟曾﹞快船二十三隻﹐令隨徵總兵臣董義﹑投試總兵臣曾成﹑提標署左營遊擊事臣阮欽爲﹐並各鎭營千把等官﹐領駕前往澎湖﹐瞭探賊息。據其回稱﹕義等奉令﹐遵於六月初四日午刻﹐從古雷洲開船﹐至初五日未時到澎湖貓嶼。時各船未便輕進﹐灣泊花嶼。初六日黎明﹐率各船由虎井過西嶼頭﹐瞭見劉國軒賊艘盡泊於媽宮澳。賊見我船﹐大船槪起頭帆﹐小船盡起大帆﹐賊遂出趕■﹝舟曾﹞二十餘只﹐駕出西嶼頭。又有八罩賊船十餘只﹐由南面而來。我船恐眾寡不敵﹐本日未時﹐傳炮收回各船﹐於初七日到大境﹐初八日到廈門港歸汛等情。據此﹐則此行遣發巡哨船隻﹐來去無阻﹐見有明據矣。乃坐塘筆帖式譚木哈圖具題﹕大兵水面度日﹐逆賊窺望空隙之疏﹐殊非眞知灼見﹐臣全不解其故。以臣生長海濱﹐總角從戒﹐風波險阻﹐素所經歷。且荷簡命﹐前任水師提督﹐閱歷至今﹔豈有海面形勢﹑風信水性﹐猶不暢熟胸中﹖而筆帖式乃更勝於臣乎﹖

蓋賊中情形﹐臣屢得舊時部曲密信﹐稱臺灣人心惶惑﹐兼以劉國軒恃威妄殺﹐稍有隙縫﹐全家屠戮﹐人人芒刺在背﹔間有心欲向義﹐柰隔絕汪洋﹐難以朝呼夕應﹐未敢輕舉此端﹐便是可剿可破之機。又此六月二十八日﹐據守口兵丁遞送澎湖長髮賊柳勝﹑林斗二人﹐赴臣軍前投誠。詢據柳勝等供稱﹕原坐三板頭船過來投誠﹐澎湖新舊熕船﹑鳥船﹑趕■﹝舟曾﹞﹑雙帆艍各船﹐有一百一﹑二十隻﹐劉國軒﹑林升﹑江欽等賊眾六千餘﹐內有家口舊賊約二千﹐其餘俱系無眷口新附之眾﹐私相偶語﹐提督不嗜殺人﹐俟大軍到﹐便瓦解歸順。有僞蕭一鎭下將領﹐謀議候出娘媽宮操船﹐乘勢駕船投誠﹔被其知覺﹐立殺頭目九人。因探問我兵船自銅山撤回歸汛﹐彼故調賊二千餘﹐回臺灣耕種。今僅畱賊四千﹐在澎湖配船防守等語。據此﹐則賊中虛實﹐又已得其詳矣。

且臣更以賊中之情形言之﹐昔之僞鎭營蟻附脇從﹐皆受鄭成功﹑鄭經父子結恩舊人﹐籠絡相依。今劉國軒暴戾操權﹐動輒殺戮﹐以威制人﹐誰肯甘爲幾肉。是我舟師未到澎湖﹐權猶在劉國軒一人之主持。我舟師若抵澎湖﹐勢難遏各僞鎭僞卒之變亂。則踞守澎湖逆賊縱有萬餘﹐內多思叛。驅萬賊萬心之眾﹐以抗我精練勇往之師﹐何足比數﹖𨿽劉國軒輕命死敵﹐於人心猜忌之際﹐靡不自潰﹐則可破可剿之機﹐又無加於是。今我皇上若以俟有可破可剿之機﹐溫旨下頒﹐則汪洋巨浸之中﹐誰肯效命七尺之軀﹐而殫力三窟之險﹔勢必藉旨意爲居奇﹐遷延歲月﹐虛糜浩費。所謂築室道旁﹐三年不成﹔是賊終無可破可剿之日矣。矧夫按兵不動﹐善以撫諭﹐劉國軒沐猴鴟張﹐操縱自如﹐志得意滿﹐斷無輸誠向化之念。其中有僞鎭營賊﹐縱有心歸正﹐而邇來臺灣各港﹐禁錮嚴密﹐一船不許出港﹐𨿽有謀叛隱情﹐亦難通報。故非聯船進發﹐疾行撲擊﹐安肯自甘獻俘﹖坐待賊亡﹐竟在何時﹗

在督臣﹐滅賊之念甚切﹐惜乎生長北方﹐水性海務非其所長﹔登舟之際﹐心搖嘔吐﹐所以前疏懇畱督臣居中調度﹐蓋爲此也。中有一﹑二視此畏途﹐未免低徊﹐致督臣疑惑不決。臣𨿽庸愚﹐料敵頗效。前於康熙二年間﹐海逆猖獗﹐皇上特差兵部郎中黨古裏到閩﹐問臣機宜﹐當卽決意進攻廈門。時督臣李率泰亦以臣過於擔當。然兩島竟爲臣克平。旋於康熙六年十一月爲邊患宜靖﹑逆賊難容等事具題﹐未奉兪旨﹐乃使逆孽於甲寅年有燎原之變。鄭經𨿽死﹐畱此餘黨﹐負踞絕島。臣丁年六十有二﹐血气未衰﹐尙堪報稱。今不使臣乘機撲滅﹐再加數年﹐將老無能爲﹐後恐更無擔當之臣﹐敢肩渡海滅賊之任。是以臣鰓鰓﹐必滅此朝食。惟是臺灣殘孽未殲﹐故溢設鎭營官兵﹐糜費錢糧﹐貽累民生未蘇。況所設水師鎭營﹐原爲航海搗巢之用﹐今就中挑選精兵二萬有奇﹐大小戰船三百號﹐盡堪破賊﹐可以無用陸師﹐徒相牽制﹐卒難成功。若陸師中間有勇敢效忠﹑熟練海務能將﹐容臣調選一﹑二﹐以爲臂指﹐共勷大舉之需。

伏思臣累受國恩﹐奉調進京﹐卽寵擢內大臣之列﹐豢養十餘年﹐今復謬荷起用﹐寸功未效﹐又叨更晉宮銜﹐特賜禦膳﹔亙古臣子﹐未有受君恩如是也。卽赴湯蹈火﹐臣志所不辭。倘荷皇上信臣愚忠﹐獨任臣以討賊﹐令督撫二臣摧趲糧餉接應﹐俾臣整搠官兵﹐時常在海操演﹐勿限時日。風利可行﹐臣卽督發進取﹐出其不意﹐攻其無備﹐何難一鼓而下。事若不效﹐治臣之罪。臣朴質武夫﹐一片圖報微誠﹐惟知欽遵﹐天語煌煌﹐責臣必破臺灣﹐克奏膚功。臣以君命爲重﹐故當克盡臣職﹐不禁煩瑣﹐激切瀝陳﹐斷不敢以浮言飾辭﹐冒昧陳於君父之前﹐伏乞皇上睿鑑。

澎湖報捷疏施瑯

臣自去年六月﹐同督臣姚啟聖在銅山停師回汛﹐劉國軒偵知﹐自回臺灣﹐畱撥僞鎭營等船兵﹐扼守澎湖﹐不時來往調度。今年四﹑五月﹐知臣乘南風決計進剿﹐就臺灣賊夥﹐選撥精壯敢死者﹔又抽調艸地佃丁民兵﹐將洋船攺爲戰船。凡各僞文武等官所有私船﹐盡行修整﹐調集來澎湖大小炮船﹑鳥船﹑趕■﹝舟曾﹞船﹑洋船﹑雙帆艍船﹐合計二百餘號﹐賊夥二萬餘眾。官兵各眷口﹐監羈臺灣紅毛﹑赤嵌二城﹐堅其死戰。劉國軒親統傾巢之眾﹐復來澎湖。將媽宮嶼頭上下﹐添築炮城二座﹐風櫃尾炮城一座﹐四角山炮城一座﹐雞籠山炮城一座﹐東南嵵內一列炮臺四座﹐西面內外塹﹑西嶼頭一列炮臺四座﹐牛心灣﹑山頭頂炮臺一座。凡沿海之處﹐小船可以登岸者﹐盡行築造短墻﹐安置腰銃﹐環繞二十餘里﹐分遣賊眾死守﹐星羅棋布﹐堅如鐵桶。臣總統鎭營舟師﹐將各大小戰船風篷上﹐大書將弁姓名﹐以便備知進退先後﹐分別賞罰。於六月十四日辰時﹐由銅山開駕進發﹔十五日申時到貓嶼﹑花嶼。有守汛賊哨數十餘只﹐見臣舟師將到﹐卽奔回澎湖。時值天晚﹐將船灣泊八罩水垵澳﹐遣官坐小哨﹐到將軍澳﹑南天嶼等島﹐安撫島民。十六日早進攻澎湖﹐逆賊排列船隻迎敵。臣標署右營遊擊藍理等官兵﹐配坐鳥船一隻﹔署後營遊擊曾成等官兵﹐配坐鳥船一隻﹔署左營遊擊張勝等官兵﹐配坐鳥船一隻﹔二等侍衛吳啟爵等官兵﹐配坐鳥船一隻﹔同安城守右營遊擊趙邦試等官兵﹐配坐鳥船一隻﹔海壇鎭標中營遊擊許英等官兵﹐配坐鳥船一隻﹔銅山鎭標右營遊擊阮欽爲等官兵﹐配坐鳥船一隻。此數船首先衝鋒破敵﹐直入賊■﹝舟宗﹞﹐攻殺賊炮船二隻﹑趕■﹝舟曾﹞船六隻﹐賊夥斬殺殆盡。其船放火燒毀。又用炮火攻擊﹐立刻沈壞賊鳥船一隻﹑趕■﹝舟曾﹞船二隻。副鋒臣標右營千總鄧髙勻配水陸等官兵﹐坐鳥船一隻﹔烽火營遊擊王祚昌勻配水陸等官兵﹐坐鳥船一隻﹔臣標署右營守備方卻等官兵﹐配坐鳥船一隻﹔金門鎭標中營遊擊許應麟等官兵﹐配坐鳥船一隻﹔金門鎭標右營守備林芳等官兵﹐配坐鳥船一隻﹔臣標隨標功加守備李光瑯等官兵﹐配坐鳥船一隻﹔用炮火攻擊﹐打沈賊鳥船一隻﹑趕■﹝舟曾﹞船二隻﹐賊夥溺死殆盡。時值南潮正發﹐前鋒數船﹐逼近炮城。賊艘齊出合圍﹐臣恐數船深入難出﹐自將坐駕船直衝入賊■﹝舟宗﹞。興化鎭臣吳英繼後夾攻﹐焚殺僞揚威將軍﹑援剿左鎭沈誠﹐統轄前鋒鎭姚朝玉﹐義武鎭陳侃﹐戒旗五鎭陳時雨﹐僞協將弁大小賊目計七十餘員。僞水師總督林升中箭三枝﹐中鹿銃二門﹐左腿被大炮打折﹐立卽載回臺灣。賊眾焚殺溺死計二千餘眾﹐遂救出數船。臣右眼被銃擊傷﹐眼睛未壞。因天色將晚﹐收出西嶼頭洋中拋泊。

十七日早﹐將全■﹝舟宗﹞舟師﹐復收泊八罩水垵澳﹐嚴申軍令﹐查定功罪﹐賞罰官兵。十八日進取虎井﹑桶盤嶼。十九日臣坐小趕■﹝舟曾﹞船﹐往澎湖內外塹﹑嵵內細觀形勢。二十﹑二十一兩日﹐故用老弱驕兵之計﹐用趕■﹝舟曾﹞﹑雙帆艍船分二股﹐假攻嵵內﹑內外塹﹐以分賊勢。臣於二十二日再申軍令﹐分股進發。遣臣標隨徵都督陳蟒﹑魏明﹐副將鄭元堂﹐領趕■﹝舟曾﹞船雙帆艍船五十隻爲一股﹐從東畔嵵內直入雞籠嶼﹑四角山﹐爲奇兵夾攻。又遣臣標隨徵總兵董義﹑康玉﹐外委守備洪天錫﹐領趕■﹝舟曾﹞雙帆艍船五十隻爲一股﹐從西畔內塹﹐直入牛心灣﹐作疑兵牽制。將大鳥船五十六隻居中﹐分爲八股。每股七隻各作三疊。臣居中爲一股﹐興化鎭臣吳英領一股居左﹐平陽鎭臣朱天貴﹑臣標前營遊擊何應元合領一股居右。金門鎭臣陳龍﹐領一股在次左﹔臣標署中營參將羅士鉁﹑署右營遊擊藍理﹑署後營遊擊曾成﹐合領一股在次右之右﹔署銅山鎭臣陳昌﹐領一股在次左之左﹔海壇鎭臣林賢領一股在末右﹔廈門鎭臣楊嘉瑞領一股在末左。尙有船八十餘只﹐畱爲後援。臣督率嚴陣指揮﹐直向娘媽宮撲剿。賊各處炮城及迎敵炮船﹑鳥船﹑趕■﹝舟曾﹞大小各船﹐四面齊出迎敵。每賊炮船安紅衣大銅炮一位﹐重三﹑四千觔﹐在船頭﹔兩邊安發熕二十餘門不等﹐鹿銃一﹑二百門不等。炮火矢石交攻﹐有如雨點﹐煙焰蔽天﹐咫尺莫辧。首衝破敵陷陣﹐乃海壇鎭臣林賢﹑平陽鎭臣朱天貴﹑前營遊擊何應元﹑海壇鎭標左營遊擊吳輝﹑千總蔡奇鳳﹑海壇鎭標右營守備林正春﹑副鋒臣標前營千總林鵬﹑海壇鎭標右營遊擊江新﹑圍頭營遊擊陳義﹑平海營遊擊鄭桂﹑海壇鎭標中營遊擊許英等。其分遣東西二股之官兵船隻﹐繼進夾擊互攻﹐自辰至申﹐我師奮不顧身﹐抵死擊殺。賊被我師用火桶火礶焚毀大炮船十八隻﹐擊沈大炮船八隻﹐焚毀大鳥船三十六隻﹑趕■﹝舟曾﹞船六十七隻﹑洋船攺戰船五隻。又被我師火船乘風燒毀鳥船一隻﹑趕■﹝舟曾﹞船二隻。逆賊並力死鬥﹐勢窮難支﹐用火藥藏於船艙﹐發衝心炮自焚炮船九隻﹑鳥船一十三隻。賊驚危勢﹐急跳水﹐得獲鳥船二隻﹑趕■﹝舟曾﹞船八隻﹑雙帆艍船二十五隻﹐焚者焚﹐殺者殺。僞徵北將軍曾瑞﹑定北將軍王順﹑水師副總督左虎衛江欽﹑統領右先鋒陳諒﹑戎旗二鎭吳潛﹑援剿右鎭鄭仁﹑援剿後鎭陳啟明﹑宣毅左鎭邱輝﹑護衛鎭黃聯﹑後勁鎭劉明﹑折衝左鎭林順﹑斗宿鎭施廷﹑親軍水師三鎭薛衝﹑水師一鎭蕭武﹑水師二鎭陳政﹑水師四鎭陳立﹑中提督中鎭洪邦柱﹑中提督右鎭尢俊﹑中提督後鎭楊文炳﹑中提督親隨一鎭陳士勛﹑左龍驤中協黃國助﹑右龍驤左協莊用﹑侍衛中鎭黃徳﹑侍衛右協蔡智﹑侍衛驍翊協蔡添﹑侍衛領旗協林亮﹑侍衛左總轄毛興﹑勇銜中協張顯﹑勇衛左協林徳﹑勇衛右協陳士勛﹑勇衛前協曾遂﹑中提督領兵協吳略﹑中提督左協林徳﹑中提督前協曾瑞﹑中提督領旗協吳福﹑中提督前鋒協陳升﹑中提督總理協陳國俊﹑右武衛右協吳遜﹑右武衛隨徵二營梁麟﹑水師二鎭前鋒副將李富﹑水師二鎭左營副將張欽﹑水師三鎭左營副將許端﹑水師三鎭右營副將林耀﹑援剿右鎭右營廖義﹑援剿前鎭前鋒營莊超﹑折衝鎭左營陳勇﹑左提督後鎭左營王受等四十七員﹐其餘僞協營領兵監督翼將正副總班總理監營候缺將小頭目焚殺溺死﹐約計三百餘員。焚殺﹑自焚﹑跳水溺死賊夥﹐約計一萬二千有奇。屍浮滿海。總兵朱天貴被炮穿脇立死﹐遊擊趙邦試亦被炮擊腦立死﹐總兵林賢被箭輕傷左臂﹐總兵吳英被鹿銃輕傷右耳。賊止剩有小炮船三隻﹑小鳥船二隻﹑趕■﹝舟曾﹞船十一隻﹑雙帆艍船十五隻﹐脫出北面吼門遁走。訊知劉國軒乘小快船亦從吼門而逃。時值黃昏﹐難以追殺。在山僞將軍果毅中鎭楊徳﹑遊兵鎭陳明﹑果毅後鎭吳祿﹑中提督前鎭黃球﹑璧宿鎭楊章﹑侍衛后鎭顏國祥﹑中提督中協副總兵張顯﹑驍翊營副將洪良佐﹑統領右先鋒領兵副總兵李錫﹑右先鋒營副總兵黃顯﹑右虎衛領兵副總兵江髙﹑果毅鎭下左營林新﹑左虎衛隨徵營副將黃豹﹑左虎衛副將江篇﹑遊兵鎭中營周烈﹑前營副將劉隆﹑果毅後鎭右營副將林好﹑旗皷中軍嚴澤﹑親隨營正總班阮恢﹑中提督下副將李芳﹑管理大炮副將林武﹑前鎭下隨徵副將湯興﹑前鎭下左營副將蔡穆﹑戎旗二鎭右營副將吳升﹑果毅中鎭正領兵副將曾勝﹑中營副將楊傑﹑左營副將吳振﹑右營副將陳李﹑隨徵營副將黃桂﹑前鋒營副將張佐春﹑參將楊彬﹑僞提督後鎭領兵中軍徐其昌﹑果毅後鎭左營林和﹑左翼將廖冬﹑神威營林啟﹑後鎭左營楊壯﹑璧宿鎭隨徵參將洪存光﹑候缺親隨營參將王建﹑遊兵鎭親隨標參將鄭泗﹑隨標參將何正﹑前鎭正領班參將林興﹑衝鋒正總班參將黃峨﹑左虎衛正領遊擊林尾﹑副領都司邱升﹑璧宿鎭旗皷正中軍遊擊林朝暉﹑宣毅左鎭左營邱睿﹑果毅中鎭下游擊王壽﹑吳旋﹑賴淑﹑鄭應﹐一正領遊擊黃壽﹑二正領遊擊林明﹑三正領遊擊林暢﹑陳賢﹑王招﹑四正領遊擊陳勝﹑遊兵鎭中營遊擊陳恕﹑前營遊擊薛勇﹑隨標營遊擊施辰﹑果毅後鎭領兵洪升﹑坐營中軍劉斌﹑翼將楊勝﹑親隨營將徐秋﹑隨徵營將曾春﹑遊擊鄭先庚﹑前鎭隨徵遊擊顏潛﹑左翼遊擊錢孟喬﹑左副領遊擊方勝﹑右副領遊擊林盛﹑掌標遊擊陳奕﹑小監營遊擊戴耀﹑左副總班都司黃升﹑右副總班都司黃義﹑侍衛監營林仕﹑領旗營陳寅﹑旗皷中軍林贊﹑果毅中鎭下都司鄭辛﹑王友順﹑何榮﹑黃桂﹑李升﹑吳麟﹑管炮都司陳鳳﹑璧宿鎭下正總理候缺都司林英﹑楊勸﹑宣令守備林玉﹑監營守備陳和﹑副總班守備林麟﹑副總班守備楊瑞﹑周明﹑黃登﹑中提督下二領林輝明﹑三領梁三老﹑果毅中鎭下守備沈云隆﹑許福﹑柯偉﹑陳仕﹑陳定﹑鄭興﹑陳鑾﹑林長﹑陳徳完﹑蔡興﹑洪祿﹑林鳳﹑林甫﹑陳萬﹑蔣鳳﹑謝吉﹑康順﹑張福﹑王麟﹑曾良﹑陳月﹑陳尾﹑遊兵鎭中營守備李忠﹑前營守備朱義﹑隨標營守備黃二﹑林彩﹑許伍﹑林泰﹑管炮守備林換﹑李受﹑前鎭下守備吳傳﹑胡哲﹑龔耀﹑陳新﹑提督後鎭衝鋒總班陳斌﹑候缺親隨營王飛龍﹑正總班曾道興﹑副總班歐興﹑都司髙升﹑陳進﹑果毅後鎭下司總陳貴﹑楊美﹑陳桂﹑總班周虎﹑中提督下司總林愛﹑都司林三﹑侍衛下副領陳祺﹑遊兵鎭下親標營千總胡進﹑黃璉﹑隨徵千總李四﹑朱都﹑王雄﹑果毅後鎭下都司楊龍﹑蔡珀﹑監營林龍﹑璧宿鎭下都司劉明﹑許佐﹑總班程雄﹑趙和﹑紅旗官沈冬﹑陳勝﹑果毅後鎭下司總謝裏﹑蔡明﹑正總班洪忠柳﹑賜正總理黃三﹑副總理許攀﹑隨徵正總班張猛﹑紅旗官許卯﹑何煌﹑陳勝﹑董興﹑總司黃推等﹐共一百六十五員﹐帶賊眾四千八百五十三名﹐倒戈投降。臣仰體皇上好生之徳﹐宥其自新﹐俱已發令剃髮﹔僞鎭營賞以袍帽﹐賊眾給以銀米﹐用彰我朝廷不嗜殺鴻恩﹐以策後效。

是役也﹐逆賊盤踞海島四十餘載﹐荼毒生靈﹐蹂躪版圖﹐致廑皇上宵旰之憂。臣體聖衷﹐誓必滅此淨盡﹔故𨿽帶傷負創﹐賈勇撲剿。舟師自十四日深入汪洋巨浸之中﹐水天相連﹐稽古以來﹐六月時序﹐澎湖無五日和風﹐怒濤山髙﹐變幻莫測。今抵澎旬餘日﹐海不揚波﹐俾臣得以調度﹐七日夜破賊。二十二日進師﹐午刻潮漲較多四尺﹐莫非上天垂佑﹐皇上彌天之福﹐故使扼守澎湖巨魁巨鎭精銳﹑逆賊巨艦﹐不數日而全軍覆沒。𨿽各鎭將弁目士卒﹐戮力用命﹐實賴皇上天威丕振。督臣姚啟聖捐造船隻﹐捐養水兵﹐與臣共勷大舉﹐又親來廈門彈壓﹐殫心催趲糧餉﹐挽運不匱﹔加以厚資犒賞將弁﹐三軍莫不激勵思奮。今日克取澎湖之大捷﹐皆督臣賞賚鼓舞之功﹐乃有此成效也。擬卽乘勝進剿。但臺灣港道紆回﹐南風狂湧﹐深淺莫辧﹐似應少待。八月或十月利在北風﹐進取萬全。倘有機會可破﹐臣立卽進師。三軍關系綦重﹐尢當倍加愼毖﹐不敢輕舉妄動。澎湖爲臺灣咽喉﹐今澎湖旣已克取﹐臺灣殘賊﹐必自驚潰膽落﹐可以相機掃蕩矣。但二穴旣克掃之後﹐或去或畱﹐臣不敢自專﹐合請皇上睿奪。或遴差內大臣一員來閩﹐與督臣商酌主裁﹔或諭督撫二臣會議﹐俾臣得以遵行。更有請者﹐臣奉有欽頒功罪格例﹐賞罰期必嚴明。行間將士﹐首先衝鋒破敵﹐自當題敍﹔如逡巡不前﹐法豈容寬﹖必宜分別依格究處。惟賞功一項﹐臣前題明暫取二萬五千兩﹐布政司才發一萬六千兩﹐尙少九千兩。此番﹐官兵用命血戰者多﹐必須從優獎勵﹐仰候銀兩﹐遵照格例賞賚。又見在進剿臺灣﹐尢切需賞功銀兩﹐以昭信賞﹐用鼓士气。伏祈敕部移咨督臣﹐迅行酌給。如投誠官兵中有自願歸農者﹐臣查其原籍﹐卽行該府縣安插。老弱者亦在點汰。苦欲入伍者﹐糧餉在所必需﹐應動何項錢糧﹐並乞敕部咨會督臣﹐撥給策應﹐使投誠之眾﹐各得其所﹐而無流離之嘆。臺灣逆孽﹐勢必望風歸附。蕩平之後﹐仍遵旨裁汰。此十六﹑二十二等日﹐水陸官兵攻殺賊眾﹐死亡者計三百二十九員名﹐帶傷者計一千八百餘員名﹐悉被炮火攻擊﹐以致傷亡甚多。臣將被傷官兵﹐按其輕重﹐一等傷每名給銀三兩﹐二等傷每名給銀二兩﹐三等傷每名給銀給銀一兩﹐以資藥費。死亡者酌給銀兩﹐以備殯殮。此項銀兩﹐臣暫爲挪應﹐容備造發給數目細冊﹐送部稽核發給還項。至於格外優卹﹐出自皇仁。其重傷官兵﹐不能荷戈者﹐臣俱已撥船載回廈門﹐延醫調治。其所少兵額﹐另咨督臣﹐就於陸師挑選﹐前來補足精兵實數﹐時常操演﹐克期合■﹝舟宗﹞進發。至於分派衝鋒﹑副衝鋒鎭營將弁﹐配坐鳥船﹑趕■﹝舟曾﹞船。鳥船每船或配大小將弁閒員及外委員弁二﹑三十員不等﹔趕■﹝舟曾﹞船每船或配十員﹑八員不等。又如鎭將所領一股﹐每股鳥船七隻﹐其中分配水陸將弁﹐首先跳船﹑焚船者尙多。其人疏內未得逐一槪列﹐容臣蕩平臺灣奏凱之日﹐擬定功罪﹐臚列在事文武官兵員名﹐備造淸冊開報請敍。其投誠僞鎭營繳到僞防牌札﹐與夫得獲船隻﹑大炮﹑甲器﹑旗幟等項﹕查所獲紅衣大銅炮十二位﹐每位重有四﹑五千觔﹐炮子大者二十二﹑三觔﹐中者十七﹑八觔﹐次者十四﹑五觔。鉎鐵大炮二位﹐每位重七千餘觔﹐用炮子三十餘觔。尙有焚毀炮船所配之炮﹐俱已沈落在海﹐見在尋撈。其餘大小發炮火甲器等物﹐容查明一並造冊繳部﹐以聽查察。

陳臺灣棄畱利害疏施瑯

臺灣北連吳會﹐南接越嶠﹐延袤數千里﹔山川峻峭﹐港道迂回﹐乃江﹑浙﹑閩﹑粵四省之左護。隔澎湖一大洋﹐水道四更。明季設水師標於金門所﹐出汛至澎湖而止﹐水道亦有七更。臺灣一地﹐原屬化外﹐土番雜處﹐未入版圖也。然其時中國之民潛至﹐生聚於其間者﹐已不下萬人。鄭芝龍爲海寇時﹐以爲巢穴。及崇禎元年﹐鄭芝龍就撫﹐將此地稅與紅毛﹐爲互市之所。紅毛遂聯絡土番﹐招納內地人民﹐成一海外之國﹐漸作邊患。至順治十八年﹐爲海逆鄭成功所攻破﹐盤踞其地﹐糾集亡命﹐挾誘土番﹐荼毒海疆﹐窺伺南北﹐侵犯江浙﹔傳其孫克塽﹐六十餘年間﹐無時不仰廑宸衷。臣奉旨徵討﹐親歷其地﹐備見野沃土膏﹐物產利溥﹔耕桑並耦﹐漁鹽滋生﹐滿山皆成茂樹﹐徧處俱植修竹﹐硫磺水藤﹐糖蔗鹿皮﹐以及一切日用之需﹐無所不有。向之所少者布帛耳。玆則木棉盛出﹐經織不乏。且舟帆四達﹐絲縷踵至﹐飭禁𨿽嚴﹐終難杜絕﹐實肥饒之區﹐險阻之域。逆孽乃一旦凜天威﹐懷聖徳﹐納土歸命﹐此誠天以未辟之方輿﹐資皇上東南之保障﹐永絕邊海之禍患﹐豈人力所能致﹖

夫地方旣入版圖﹐土番人民﹐均屬赤子。善後之計﹐尢宜周詳。此地若棄爲荒陬﹐復置度外﹐則今臺灣人民稠密﹐戶口繁息﹐農工商賈﹐各遂其生﹐一行徙棄﹐安土重遷﹐失業流離﹐殊費經營﹐實非長策。況以有限之船﹐渡無限之民﹐非閱數年﹐難以報竣。使渡載不盡﹐苟且塞責﹐則該地之深山窮谷﹐竄伏潛匿者﹐實繁有徒﹔和同土番﹐從而嘯聚﹐假以內地之逃軍流民﹐急則走險﹐糾黨爲祟﹐造舟制器﹐剽掠濱海。此所謂藉寇兵而賫盜糧﹐固昭然較著者。甚至此地原爲紅毛住處﹐無時不在涎貪﹐亦必乘隙以圖。一爲紅毛所有﹐則彼性狡黠﹐所到之處﹐善爲蠱惑人心。重以夾板船隻﹐制作精堅﹐從來無敵於海外。未有土地可以托足﹐尙無技倆﹔若旣得數千里之膏腴﹐有以依泊﹐必倡合黨夥﹐竊窺邊疆﹐逼近門庭﹐此乃種禍。後來沿邊諸省﹐斷難晏然無虞。至時復勤師遠徵﹐兩涉大洋﹐波濤不測﹐恐未易再建成效。如僅守澎湖﹐而棄臺灣﹐則澎湖孤懸汪洋之中﹐土地單薄﹐界於臺灣﹐遠隔金﹑廈﹐豈不受制於彼﹖是守臺灣卽所以固澎湖﹐臺灣﹑澎湖﹐連爲臂指﹐沿邊水師﹐汛防嚴密﹐各相犄角﹐聲气關通﹐應援易及﹐可以寧息。況昔日僞鄭所以得負抗逋誅者﹐以臺灣爲老巢﹐以澎湖爲門戶﹐四通八達﹐遊移肆虐﹐任其所之﹐我之舟師﹐往來有阻。今地方旣爲我得﹐在在官兵﹐星羅碁布﹐風期順利﹐片帆可至﹐𨿽有姦萌﹐不敢復發。臣業與部臣撫臣會議。部臣撫臣未履其地﹐去畱未敢懸決。臣閱歷周詳﹐不敢遽議輕棄者也。

伏思我皇上建極以來﹐仁風遐暢﹐威聲遠播﹐四海賓貢﹐萬國咸寧﹔日月所照﹐霜露所隊。凡有血气者﹐莫不臣服﹔以斯方拓之土﹐奚難設守以爲東南數省之藩籬。且海氛旣靖﹐內地溢設之官兵﹐盡可陸續汰減﹐以之分防臺﹑澎兩處。臺灣設總兵一員﹐水師副將一員﹐陸師參將二員﹐兵八千名。澎湖設水師副將一員﹐兵二千名。通計兵一萬名﹐足以固守﹐又無添兵增餉之費。其防守總兵﹑副﹑參﹑遊等官﹐定以三年或二年轉升內地﹐無致久任﹐永爲成例。在我皇上優爵重祿﹑推心置腹﹐大小將弁﹐誰不勉勵竭忠﹗然當此地方初辟﹐該地正賦雜餉﹐殊宜蠲豁。現在一萬之兵食﹐權行全給﹔三年後開徵﹐可以佐需。抑且寓兵於農﹐亦能濟用﹐可以減省﹐無庸盡資內地之轉輸也。

蓋籌天下之形勢﹐必求萬全。臺灣一地﹐𨿽屬外島﹐實關四省之要害。無論彼中耕種﹐猶能少資兵食﹐固當議畱﹔卽爲不毛荒壤﹐必藉內地挽運﹐亦斷斷乎其不可棄。惟去畱之際﹐利害攸系。我朝兵力﹐比於前代﹐何等彊盛。當時封疆大臣﹐狃於目前苟安﹐爲計劃遷五省邊地﹐以備寇患﹐致賊勢愈熾﹐而民生顚沛。往事不臧﹐禍延及今﹐致遺朝廷宵旰之憂。臣仰荷洪恩﹐天髙地厚﹐行年六十有餘﹐衰老浮生﹐頻虞報稱末由﹐熟審該地形勢﹐而不敢不言。蓋臣今日知而不言﹐至於後來萬或滋蔓難圖﹐竊恐皇上責臣以緘默之罪﹐臣又焉所自逭。故當此地方削平﹐定計去畱﹐莫敢擔承﹔臣思棄之必釀成大禍﹐畱之誠永固邊圉。會議之際﹐臣𨿽諄諄極道﹐難盡其詞。在部臣撫臣等﹐耳目未經﹐又不能盡悉其槪﹐是以臣會議具疏之外﹐不避冒瀆﹐以其利害﹐自行詳細披陳。伏祈睿鑑﹗

請蠲減租賦疏施瑯

臺灣沃野千里﹐則壤成賦﹐因地爲糧﹐宜稱富足。但地處汪洋之中﹐化阻聲教之外﹔彌山徧谷﹐多屬土番﹔𨿽知懷服﹐習性未馴﹐射獵是事﹐徵供無幾。所安於耕漁﹐可得按戶而問賦者﹐皆中國之人﹐於數十年前﹐生聚乎其間。及鄭逆擁眾盤踞﹐兵卽爲農﹐農卽爲兵﹐兼沿海數省之地方人民﹐有爲其所掠而去者﹐有趨而附者﹐非習於漁﹐則與爲佃。自臣去歲奉旨蕩平僞藩﹐僞文武官員丁卒與各省難民﹐相率還籍﹐近有其半。人去業荒﹐勢所必有。今部臣蘇拜等所議錢糧數目﹐較僞藩鄭克塽所報之額﹐相去不遠。在鄭逆當日﹐僭稱一國﹐自爲一國之用度。因其人地﹐取其餉賦﹐未免重科。玆部臣等奉有再議之旨﹐不得不就此數目議覆。

臣竊見此地﹐自天地開辟以來﹐未入版圖。今其人民旣歸天朝﹐均屬赤子。以我皇上視民如傷﹐率土咸被﹐伏乞沛以格外之澤﹐蠲減租賦。恩出自皇上﹐不在臣下﹐使海外諸國﹐向聞天威而懾服﹔玆輕賦薄斂﹐益慕聖徳而引領。如以會議旣定﹐當按數而徵﹔在道府縣﹐責成所系﹐必奉行催科。兼以鄭逆向時所徵者乃時銀﹐我之所定者乃紋銀﹐紋之與時﹐更有加等。玆劉國軒﹑馮錫範見在京師﹐乞敕部就近訊詢而知。彼夫遐陬初化之人﹐非孝子順孫﹐苟或以繁重爲苦﹐輸將不前﹐保無釀成地方之禍階乎﹖至時蠢動﹐爲費更甚﹐何惜減此一﹑二萬之錢糧哉﹖且臣前之所以議守此土者﹐非以其地而可以加賦也。蓋熟察該地﹐屬在東南險遠海外之區﹐關系數省地方安危﹐旣設官分治﹐撥兵汛防﹐則善後之計﹐宜加周詳。今所調守兵一萬﹐乃就閩省經制水陸兵丁六萬五千七百五十名數內抽調。兵無廣額﹐餉無加增。就此議定錢糧數目﹐蠲減於寇虐之後﹐使有司得以仰體皇上徳意﹐畱心安集撫綏﹐俾四民樂業﹐億兆歡戴。至數年後﹐人戶盛繁﹐田疇悉易﹐賦稅自爾充益。斯時有增無減﹐豈待按數而徵哉﹖至於興販東洋白糖一項﹐歲定二萬石﹔不足之數﹐聽其在本省之內采買。夫本省之去臺灣﹐已隔兩重汪洋。以臺灣所產白糖﹐配臺灣興販船數﹐固爲妥便﹔若就本省湊買白糖﹐涉重洋而至臺灣﹐方興販東洋﹔則今四方蕩定﹐六合爲一﹐在臺灣可以興販東洋﹔何本省而不可興販﹐必藉臺灣之名買白糖赴彼興販﹖此皆部臣蘇拜等慮彼中之錢糧不敷﹐婉爲籌度湊足良法。可知臺灣錢糧﹐一時未能裕足故也。

然在部臣及督撫二臣﹐未至其地﹐不知該地情形。𨿽畱心區畫﹐難以曲盡。以臣躬親履歷﹐其於民風土俗﹑安危利害﹐無不詳悉。天下事言之於已然之後﹐不若言之於未然之前。臣荷恩深重﹐知無不言﹐言無不盡。如今不言﹐至於後來或有禍患。咎臣以緘默之罪﹐臣又安所自逭﹖況臣叨有會議之旨﹐故不得不盡披陳。

論開海禁疏施瑯

臣聞慮事必計其久遠﹐防患在圖於未然。我皇上深念海宇旣靖﹐生靈塗炭多年﹐故大開四省海禁﹐特設關差定稅﹐聽商民貿捕。羣生感霈澤之均沾﹔國家獲泉流之至計。顧臣思前因海禁森嚴﹐堤防易於畫一。玆海禁旣展﹐沿海內外﹐多造船隻飄洋﹐貿易采捕﹐紛紛往來﹐水師汛防﹐無從稽察。竊見在昔明朝﹐濱海姦徒出沒糾■﹝舟宗﹞肆害﹐延至我朝四十餘年﹐江﹑浙﹑閩﹑粵數省﹐民靡有寧。今徳威遠播﹐四海歸心﹔惟南之柬埔寨﹐尙有僞鎭楊彥迪下餘孽黃進﹐聚艘百餘號﹔北之浙江烏洋﹐尙有房錫鵬殘黨及撫而復叛之劉會集艘數十隻﹐遊移海洋。邇來貿易船隻﹐給有關臣照票而往﹔采捕船隻﹐給有道府縣由單而出﹔業雜無統﹐兼數省內地積年貧窮﹐遊手姦宄﹐實繁有徒﹔乘此開海﹐公行出入汛口。若嚴於盤查﹐則以抗旨之罪相加﹔恐至海外誘結黨類﹐蓄毒釀禍。況見準浙江撫臣趙士麟咨稱﹕閩省有等漁船﹐越境荼毒漁民﹐亟宜禁止等語。臣以爲展禁開海﹐固以卹民裕課﹐尢須審獘立規﹐以垂永久。如今販洋貿易船隻﹐無分大小﹐絡繹而發﹔只數繁多﹐貲本有限﹐餉稅無幾﹔不惟啟外域之慢﹐非大國之風﹔且藉公行私﹐多載人民﹐深有可慮。如近者臣在省會議﹐據中軍參將張旺報稱﹕船戶劉仕明趕繒船一隻﹐給關票出口﹐往呂宋經紀。其船甚小﹐所載貨無多﹐附搭人數﹐共一百三十三名。臣據報﹐旋卽行查﹔而該船已開去矣。一船如此﹐余槪可知。此時內地人民﹑姦徒﹐貧乏不少﹐弗爲設法立規﹐節次搭載而往﹐恐內地漸見日稀。夫以臺灣難民﹐尙荷皇上徳意﹐移入內地安插。今內地之人﹐反聽其相引而之外國﹐殊非善固邦本之法。

竊觀外國進貢之船﹐人數來往有限﹐豈肯遺畱一人﹐在我中土﹖更考歷代以來﹐備防外國﹐甚爲嚴密。今𨿽許其貿易﹐亦須有制﹐不可過縱。以臣愚見﹐此飄洋貿易一項﹐當行之督﹑撫﹑提﹐各將通省之內﹐凡可興販外國港門﹐議定洋船隻數﹐聽官民之有根腳身家﹐不至生姦者﹐或一人自造一般﹐或數人合造一船﹐聽四方客商貨物附搭﹔庶人數少而貲本多﹐餉稅有徵﹐稽查尢易。至於外國見我制度有方﹐行法愼密﹐自生畏服而遏機端。其欲赴南北各省貿易並采捕漁船﹐亦行督﹑撫﹑提﹐作何設法畫定﹐互察牽制良規﹐以杜泛逸海外滋姦。則民可以遂其生﹐國可以佐其用﹐禍患無自而萌﹐疆圉永以寧謐﹐誠爲圖治長久之至計。

夫安不忘危﹐利當思害。苟視爲已安已治﹐無事防範﹐竊恐前此海疆之患﹐復見不遠。矧兼水師船隻﹐例限三年小修﹐五年大修。自徵剿及渡載投誠僞官兵眷口難民之後﹐多屬朽壞﹐擱泊少當於用。窮弁不能拮據﹐整葺請修﹐猶遲時日﹔而沿海新造貿捕之船﹐皆輕快牢固﹐炮械全備﹐倍於水師戰艦。倘或姦徒竊發﹐藉其舟楫﹐攘其貲本﹐恐至蔓延。蓋天下東南之形勢﹐在海而不在陸。陸地之爲患也有形﹐易於消弭﹔海外之藏姦也莫測﹐當思杜漸。更以臺灣﹑澎湖新辟﹐遠隔汪洋﹐設有藏機叵測﹐生心突犯﹐𨿽有鎭營官兵汛守﹐間或阻截往來﹐聲息難通﹐爲患抑又不可言矣。至時禁止貿捕之議復行﹐寧惟負我皇上子養億兆之徳意﹐將東南環海地方﹐不又仰廑宸衷顧慮哉﹖

蓋自我朝定鼎以來﹐凡有梗化﹐精騎一到﹐率土咸服﹔獨此海氛﹐積年負抗﹐調發勞費﹐動關億萬﹐未獲削平。乃幹斷航剿﹐甫爾蕩定﹐而四省開洋船隻﹐出入無禁。思患預防﹐不可一日廢弛。

臣謬膺職任﹐在閩言閩。當此未然﹐深知情獘﹐鰓鰓上陳。使臣年力方壯﹐皇上不以臣爲駑駘﹐尙可竭蹶綢繆﹔惟年已六十有五﹐衰老漸及﹐意在乞休。祇荷恩深重﹐思皇上有千萬世之洪基﹐臣子孫有千萬世之爵祿﹐故不能緘默﹐而言人之所不敢言者。

請收拾遺棄人才疏施瑯

竊惟我朝定鼎以來﹐凡屬投誠﹐荷恩錄用﹐在在竭忠。或膺提鎭﹐或授副參遊守千把等﹐殊典過優。近準部咨﹕康熙十三年以後﹐凡投誠功加未至入等者﹐追札歸農﹐奉旨欽遵在案。此就功分別用捨﹐亦愼名器之要端。然此等不無抱抑之嘆。蓋用人之道﹐用之不可以拘例﹐棄之尢不可以驟促。臣思閩省投誠﹐有系康熙十三年以前在外省墾荒﹐爲題調從徵效力者﹔有康熙十三年以後﹐在本省效勞﹐見補經制遊守千總員缺﹐著有功績者﹔至於臺灣新附人員﹐亦有勇敢歷練者﹔一旦棄置之﹐未免屈某已效之力﹐而辜其歸命之心。以臣愚見﹐不若洪開格外隆恩﹐敕下督撫提﹐將新舊投誠各官﹐見在閩省者﹐親行考驗。其中果老弱病廢﹐無一技之長﹐原系經任遊守千把者﹐準其原品致仕﹔未經任事者﹐聽其原籍安播歸農。果系年力精壯﹐膽气勇敢﹐歷練戰鬥者﹐酌定銜札﹐量給俸餉﹐令隨督撫標下效勞﹐許以遇缺保題一﹑二補用。此中名數﹐舊者如墾荒題調及本省效勞﹐見補經制員缺﹐航剿效力者﹐驗選約計不過百餘員。如臺灣投誠驗選﹐不過數十員﹐計朝廷之動給無幾。從前海疆未靖﹐年年調發飛挽﹐費用不計。今四方式寧﹐各省溢額官兵﹐槪經裁汰﹐俸餉從此減省﹐一年之中﹐何惜一﹑二萬金﹐以養有用之人﹐使新舊投誠老弱者﹐遂安處之榮﹐精銳者有功名之望﹖若以功加未至入等﹐循例而棄之﹔已至入等﹐循例而用之﹔是徒循資格以待人。

臣伏見未至入等者﹐其才略未必皆遜於已至入等之員。已至入等者﹐其才略未必能勝於未至入等之員。惟擇其精練勇敢者而蓄之﹐則凡巨擘﹐皆得遂其願效之懷﹔自壯而老﹐老而死﹐安心於覆幬。彼懦弱無長者﹐亦恬然而自安。不寧惟是﹐見今裁兵之際﹐更多遊手遊食﹐窮窘無藉之輩﹐負戴營生﹐非其素志﹔不能盡保其無異念。視此巨擘﹐皆爲我羅而養之﹐則若輩之碌碌因人成事者﹐終無足有爲﹐卽爲亦無濟。此實籠絡人材﹐羅其尢而眾心自戢者也。且夫朝廷尙三年一試武場﹐不過欲廣搜天下人才。然其中式者﹐𨿽弓馬略諳﹐而未歷戎伍﹐未經戰攻﹐何若此等之赳赳武夫﹐慣精於疆場﹐用之較有實效也。昔漢祖當天下旣定﹐猶思壯士以守四方。此深鑑用捨之得失。

玆萬國獻琛﹐羣黎徧徳﹐各省亦有投誠不同﹐而臣在閩言閩﹐特舉此投誠之用捨。蓋措置得宜﹐其於國家﹐未必無少裨也。況乎鄭克塽見蒙優加公爵﹐馮錫範﹑劉國軒見授伯爵。國軒見叨天津總兵之任。皇上之推心垂仁﹐誠冠於萬古帝王﹐又誰不傾心仰答者乎﹖臣爲封疆籌奠安至計﹐非敢爲投誠人員自市私恩也。

請采買米榖按丰歉酌價疏巡臺禦史書山﹑張湄

榖價以丰歉爲低昂﹐采買視歲時爲損益﹐未有守以前之成例﹐而不務變通者也。臺灣𨿽素稱產米之區﹐而生齒日繁﹐地不加廣﹔兼之比歲雨暘不時﹐收成歉薄﹐蓋藏空虛。荷蒙皇上聖明遠照﹐洞悉情形於重洋萬里之外﹐歷奉諭旨﹐臺民無不感激。惟是內地臣工﹐身未親履其境﹐徒執傳聞之丰裕﹐未曉今昔之不同。卽如禦史陳大玠﹐生長泉州﹐尙疑臺郡有岐視漳﹑泉之見。殊不知臺灣固爲東南數省乏藩籬﹑八閩全省之門戶﹐而於漳﹑泉所系﹐尢非淺鮮也。臺郡寧謐﹐則漳﹑泉安。漳﹑泉安而全閩俱安矣。

夫地以民爲本﹐民以食爲天。臺灣四面俱海﹐其舟楫通者﹐惟泉﹑廈耳。而泉﹑廈又山多地少﹐仰藉臺谷。是臺灣之米﹐有出無入﹐猝有水旱﹐非同他郡有鄰省通融商賈接濟也。臣等蒙皇上畀以巡視重任﹐豈不知春秋嚴遏糴之戒﹐況同隸閩省版圖﹐原無分於此疆彼界﹔而於海口之米谷﹐不得不責成官吏嚴其出入者﹐實由事勢使然他。若任其運載透越﹐則臺谷指日可竭﹐而地方不能寧謐。日後之漳﹑泉﹐亦無從而仰藉矣。此臣工之籍隸漳﹑泉者﹐亦宜爲久遠計﹐而毋徒務爭目前之利爲汲汲也。蓋臺地之所出﹐每歲止有此數﹔而流民漸多﹐已耗臺谷之半。復有兵米﹑眷米﹐及撥運福﹑興﹑漳﹑泉平糶之谷﹐以及商船定例所帶之米。通計不下八﹑九十萬。此卽歲歲丰收﹐亦斷難望其如從前之價值平減也。是以臣張湄同前任滿禦史臣舒輅﹐有請建府倉以裕民食之請﹔工科給事中楊二酉有先實臺倉之奏﹔臣等於上年十月﹐亦有請禁透越私渡之折。卽近今閩省督撫二臣議覆科道楊二酉等條奏﹐亦以臺倉之積貯不充﹐則內地之轉輸易竭﹔海外設有緩急﹐他處難以接濟爲慮。但督撫所議﹐今臺灣四縣貯粟四十萬石﹐恐一時買足﹐爲數太多﹐爲期太迫﹐應定三年之限﹐照數購買﹔而部臣以采買倉榖定例﹐年歲丰稔﹐應全數采買﹐並無逾限三年之期議覆。臣等伏思﹐臺灣上年收成﹐實止七分。旣非丰稔﹐似不得全數采買。且楊二酉原奏﹐請先實臺倉﹐然後買運內地。該督撫等以內地兵糈民食﹐無從措辦﹐關系非小﹐仍請照舊撥運。部議旣準其奏﹐而本處貯榖﹐又不寬其限期﹐未免米價更昂﹐轉於民食有礙。是不若督撫所請三年之議爲得也。再楊二酉所稱﹐內地發買谷價﹐僅三錢六分﹐或三錢不等﹐裝運腳費俱從此出。在從前榖賤之年﹐原足敷用﹐今則不免賠累。嗣後必依時價運費發買爲得。該督撫亦議請﹕以後按年歲丰歉﹐酌量增減﹔所見相同。而部臣拘於成例﹐謂從前並無以年歲不齊﹐稍議加增。又臺灣素稱產米﹐迥與內地不同﹐倏增倏減﹐恐啟浮冒捏飾之端﹐宜仍循舊例。是猶以從前之臺灣﹐視今日之臺灣也。

臣等查上年臺灣於收成之際﹐米價每石尙至一兩五錢不等﹐則榖價亦在七錢上下。

續又準閩省水陸提督及金門鎭等﹐各移咨督撫﹐赴臺采買兵米﹐俱不下數千餘石。目下各屬米價自一兩七﹑八錢至二兩不等﹔則與從前大相懸殊。可知原議之谷價﹐卽不論裝運腳費﹐已不抵時值之半。倘仍不議增﹐必致因循歲月﹐互相觀望﹐采買無期。若勒以嚴限﹐迫之使趨﹐非縣令賠償之累﹐卽閭閻罹短價之苦。小民終歲勤動﹐至秋成而賤買之﹐旣失皇上愛民重農之意﹔若使有司賠墊﹐勢必那移虧空﹐亦非皇上體卹臣下之心。況賢愚不等﹐或思因他事取償﹐是其累仍歸於民也。至因倏增倏減﹐恐啟浮冒捏飾之端﹐則終歲晴雨﹐榖價低昂﹐每屬每十日﹐必通報督撫提鎭。而臣等現駐其地﹐貴賤俱循例奏聞。倘有不實﹐定卽指參﹐何能浮冒﹖夫浮冒之獘小﹐累民之事大。卽果不能盡絕﹐猶當權其重輕。況本無從捏飾乎﹖臣等仰荷恩命﹐巡視臺灣﹐身處局中﹐不敢以旣經部覆之案﹐瞻顧隱默﹐有負委任之至意。謹將現在榖價之情形﹐據實奏明﹔伏祈皇上天恩﹐準照閩省督撫所議﹐俾得按年歲丰歉﹐酌量價值﹐及時采買﹔庶於海外地方﹐實有裨益。至將來閩省提鎭等采買臺榖﹐亦乞敕諭﹐令其預爲咨商臺地官員﹐俟果有盈餘﹐然後委員赴買。臣等仰體聖心﹐自必隨時斟酌變通﹐使中外有無相濟﹐斷不敢稍存爾我畛域之私﹐違協恭和衷之道也。

題準臺民搬眷過臺疏巡撫吳士功

按臺灣府屬﹐一廳四縣﹐歸隸版圖﹐將及百年。居其地者﹐均系閩﹑粵二省濱海州﹑縣之民﹐從前俱於春時往耕﹐西成回籍﹔隻身去來﹐習以爲常。迨後海禁漸嚴﹐一歸不能復往。其立業在臺灣者﹐旣不能棄其田園﹐又不能搬移眷屬﹔另娶番女﹐恐滋擾害。經升任廣東撫臣鄂彌達具奏﹐於雍正十年五月﹐經大學士鄂爾泰等議奏﹐以臺地開墾﹐承佃雇工貿易﹐均系閩﹑粵民人﹐不啻數十萬之眾。其中淳頑不等。若終歲羣居﹐皆無家室﹐則其心不靖﹐難以久安。鄂彌達陳奏﹐亦安輯臺地之策。臣等公同酌議﹐查明有田產生業﹐平日守分循良之人﹐情願攜眷來臺入籍者﹐地方官申詳該管道府﹐查實給照﹐令其渡海回籍。一面移明原籍地方官﹐查明本人眷口﹐塡給路引﹐準其搬攜入臺等因﹔遵行在案。嗣於乾隆四年前﹐督臣郝玉麟以流寓民眷﹐均已搬取。請定於乾隆五年停止給照﹐不準搬移。續於乾隆九年﹐巡視臺灣給事中六十七等具奏﹐以內地民人﹐或聞臺地親年衰老﹐欲來侍奉﹔或因內地孤獨無依﹐欲來就養﹔原圖天倫聚順﹐永遠相親﹔無如格於成例﹐甘蹈偸渡之愆。不肖客頭姦梢﹐將船駛至外洋﹔如遇荒島﹐詭稱到臺﹐促客登岸。荒島人煙斷絕﹐坐而饑斃。俄而洲上潮至﹐羣命盡歸魚腹。因礙請照之難﹐致有亡身之事。請仍準搬眷等因﹔經部議﹐令該督撫確查定議。經前臣馬爾泰等會議具題﹐經戶部議覆﹐應如該督所議。嗣後臺民﹐如有祖父母﹑父母及妻子﹐欲赴臺侍奉就養者﹐仍準其給照搬養等因。於乾隆十一年四月十九日﹐奉旨依議﹐欽此。欽遵在案。後於乾隆十二年五月內﹐閩督臣喀爾吉普請定限一年之後﹐不準給照。自此停止以來﹐迄今十有餘年﹐凡有渡臺民人﹐禁絕往來﹐不能搬移。

現在臺地漢民﹐已逾數十萬。其父母妻子之身居內地者﹐正復不少。十年長養﹐凡向之孑身飄流過臺者﹐今已墾辟田園﹐足供俯仰。向之童稚無知者﹐今已少壯成立﹐置有產業。若棄之而歸﹐則失謀生之路﹔若置父母妻子於不顧﹐又非人情所安。故其思念父母﹐系戀妻拿﹐冀圖完聚之隱衷﹐實有不能自已之苦情﹔以致急不擇音﹐甘受姦梢之愚弄﹐冒險偸渡﹐百獘叢生。臣一載以來﹐畱心察訪﹐緣事在汪洋巨浸﹐人迹罕到之地。被害者旣已沒於巨波﹔幸免者亦緣有幹禁令﹐莫敢控訴。故例禁𨿽嚴﹐而偸渡者接踵。臣與督臣俱令先後查拿。或偸渡未成而被害﹐或出港遇風而追回。計自乾隆二十三年十二月起﹐至二十四年十月止﹐一載之中﹐共盤獲偸渡民人二十五案﹐老幼男婦九百九十九名口。內溺斃者男婦三十四名口。其餘均經訊明分別遞回原籍。其已經發覺者如此。其私自過臺﹐在海洋被害者﹐恐不知凡幾。伏念內外民人﹐均屬朝廷赤子﹐向之在臺爲匪者﹐悉出隻身之無賴。若安分良民﹐旣已報墾立業﹐有父母妻子之系戀﹐有仰事俯育之辛勤﹐自必顧惜身家﹐各思保聚。此從前督撫諸臣所以疊有給照搬眷之請。及奉準行過臺之後﹐亦未有在臺眷口滋釁生事者。蓋民鮮土著﹐則有輕去之思﹔人有室家﹐各謀久安之計。乃因良民之搬眷﹐禁以姦民之偸渡﹔致今在臺者身同羈旅﹐常懷內顧之憂﹔在籍者悵望天涯﹐不免向隅之泣﹔以故內地老幼男婦﹐煢獨無依之人﹐迫欲就養﹐竟至挺而走險﹐畢命波濤﹐非所以仰體我皇上如天之覆﹐一視之仁也。

臣旣深知臺民之搬眷﹐事非得已﹔而姦梢之偸渡﹐貽害無窮。合無仰懇敕部定議﹕嗣後除隻身無業之民﹐及無嫡屬在臺者﹐一切男婦﹐仍遵例不許過臺﹐有犯卽行查拿遞回外﹔其在臺有業良民﹐果有祖父母﹑父母﹑妻妾﹑子女﹑子婦﹑孫男女﹐及同胞兄弟在內地者﹐許先赴臺地該管廳縣報明﹐將本籍住處曁眷口姓氏年歲﹐開造淸冊﹐移明內地原籍查對相符﹔俟覆到之日﹐總報明該管道府﹐給與路照﹐各回原籍﹐搬接過臺。其內地居住之祖父母﹑父母﹑妻妾﹑子女﹑子婦﹑孫男女及同胞兄弟等﹐如欲過臺探視﹐相依完聚者﹐卽先由內地該管州縣報明造冊﹐移明臺地查確覆到﹐再行報明督撫給照過臺。仍責成廈門﹑臺防兩同知﹐並守汛武員﹐凡遇過臺眷口出入﹐均須驗明﹐人照相符﹐方準放行。如人照不符﹐及不先行確查﹐濫行給照者﹐將該管官查參議處。汛口文武失察徇隱﹐一並分別處分。其隻身無業之民﹐並無親屬可依﹔客頭船戶包攬偸渡者﹐仍照例嚴行查拿﹐毋得少有寬縱。似與臺地之海防民生﹐均有裨益。

檄文

檄諸將弁大搜羅漢門諸山﹝代﹞藍鼎元

臺民以倡亂爲嬉﹐豈眞不知刑戮之可畏﹖由大山深險而逋逃之藪多也。成則出爲民害﹐敗則去爲山狙。人迹不至﹐莫窮其底﹐彼何憚而不爲哉﹖夏季大亂削平﹐渠魁咸縛﹔秋間尙有阿猴林﹑鹽水港﹑六加甸﹑舊社﹑紅毛藔諸孽後先嘯聚﹐屢經擒捕竿街。舊逃之僞國公陳福壽﹑杜君英﹑江國論等十數賊目﹐亦俱招納歸降。新舊根株﹐殆將悉絕。不意近日復有匪類﹐堅旗於南路石壁藔﹐隨撥弁兵追剿﹐立獲蘇淸﹑髙三二賊﹐供稱莿瓜成爲首﹐共黨夥二十八人﹔旦暮當盡縛之﹐不足煩師徒也。但逋藪不淸﹐萌蘗終發。諸賊往來南路阿猴林﹑下淡水間﹐其窠總在羅漢門。乘此隆冬澗涸﹐茅漧士燥之候﹐大舉圍搜﹐掃蕩穴窟。諸將其各礪刃裹餱﹐遵吾軍令﹐刻日進兵﹐爲一勞永逸之計。

今遣提標遊擊王良駿﹑金門鎭標遊擊薄有成﹑南澳守備呂瑞麟﹐共帶領徵兵六百﹐以土番五十名爲鄕導﹐從角宿﹑崗山﹑刈蘭坡嶺一路﹐搜入羅漢門。署南路營守備閆威﹐帶領南路兵四百﹑鄕壯一百﹑土番五十﹐由仁武莊﹑土地公崎﹑阿猴林﹑板臂橋﹑搭樓一路﹐搜入羅漢門。金門守備李燕﹑烽火門守備蔡勇﹐共帶領徵兵四百﹑土番五十﹐由卓猴﹑木崗社一路﹐搜入羅漢門。的於是月十二日午刻﹐咸會內門中埔莊﹐毋敢後至。違者按以軍法。另遣臺鎭左營把總林三﹑中營把總陳雲奇﹑共帶領汛兵二百﹑鄕壯八十﹑土番五十﹐前往大武壠﹐分路堵截﹐以防賊竄。北路營把總遊寬﹑下加冬把總鄭榮才﹐亦帶汛兵二百﹐往大武壠﹐堵截搜捕。俱的於十二日午刻﹐咸會大武壠之礁巴哖﹐毋敢後至。違者按以軍法。翼日黎明﹐俱各分兵搜捕羅漢內門。諸將備分搜銀錠山﹑內門嶺﹑內埔﹑佳白藔﹑打鹿埔﹑霞美林﹑東方木﹑小烏川﹑南馬仙﹑龜潭﹑烏山尾等處﹐逢人執訊﹐遇窠燒毀﹐焚山烈澤﹐窮極幽深。大武壠諸弁目﹐分搜礁巴哖﹑鹿駝莊﹑望朗明﹑卽包米﹑茭拔埔﹑大湖﹑大龜佛﹑內卽包﹑烏山內等處。凡有巖谷﹐無不徧尋。直使蠢爾姦頑﹐更無藏身之地﹔駢首就戮﹐絕無竄逸之區。倘有悔罪求生﹐束身歸命﹐仍貸其死﹐開乃更新之路。亂後餘孽﹐自古蔓延﹐必有一番震蕩﹐方能掃滌淨盡﹐可從此困鼓戢戈﹐無死灰復燃之患也。其師旅所過莊社地方﹐秋毫無犯。敢有擅動民間蔬菜雞犬﹑一艸一木﹐卽按軍法。領兵官約束不嚴﹐飛稟參革治罪。

本署提督令出如山﹐萬萬不可轉移。各宜抖擻精神﹐凜遵毋忽。

書

論臺鎭不可移澎書﹝代﹞藍鼎元

臘月望三日﹐連接憲翰五函及馬守備﹑安遊擊口述鈞諭﹐令某暫駐臺灣﹐不可遽爾班師。竊惟此時臺中大定﹐署鎭黃總兵足資彈壓。以某越俎久淹﹐自顧亦覺無謂。況當寧已議臺鎭移澎﹐更設副將﹐是一總兵處此﹐尙嫌其多﹔而某又爲蛇足﹐獨畱不去﹐竟似貪戀雞肋﹐殊甚羞慚﹗裁營減兵之說﹐臺人聞知﹐頗有囂囂竊笑者。某告以廷議未定﹐必待督撫提臣遵依具奏﹐方可施行。玆奉憲檄﹐減兵及裁回將弁名數﹐某尙祕不宣露﹐望早晚或有變更。若果臺鎭移澎﹐則海疆危若累卵。部臣不識海外地理情形﹐憑臆妄斷﹐視澎湖太重。意以前此癸亥平臺﹐止在澎湖戰勝﹐便爾歸降。今玆澎湖未失﹐故臺郡七日可復。是以澎湖一區﹐爲可控制全臺﹐乃有此議。不知臺之視澎﹐猶太倉外一粒耳。澎湖不過水面一撮沙堆﹐山不能長樹木﹐地不能生米粟﹐人民不足資捍禦﹐形勝不足爲依據﹐一艸一木﹐皆需臺﹑廈。若一﹑二月舟楫不通﹐則不待戰自斃矣。

臺灣沃野千里﹐山海形勢﹐皆非尋常。其地亞於福建一省﹐論理尙當增兵。易總兵而設提督五營﹐方足彈壓。乃兵不增而反減﹐又欲調離其帥於二﹑三百里之海中﹐而以副將處之乎﹖臺灣總兵果易以副將﹐則水陸相去咫尺﹐兩副將豈能相下﹖南北二路參將﹐止去副將一階﹐豈能俯聽調遣﹖各人自大﹐不相統屬﹔萬一有事﹐呼應不靈﹔貽誤封疆﹐誰任其咎﹖以郭子儀九節度之師﹐而不立元帥統攝﹐尙且師徒潰散﹐況今日耶﹖澎湖至臺﹐𨿽僅二百餘里﹐順風揚帆﹐一日可到。若天時不淸﹐臺颶連綿﹐浹旬累月﹐莫能飛渡。臺中百凡機宜﹐鞭長不及。以澎湖總兵控制臺灣﹐猶執牛尾一毛﹐欲制全牛。𨿽有孟賁﹑烏獲之力﹐總無所用。何異欲棄臺灣乎﹖臺灣一去﹐漳﹑泉先爲糜爛﹐而閩﹑浙﹑江﹑廣四省﹐俱各寢食不寧﹔山左遼陽﹐皆有邊患。某庸愚無識﹐以爲此萬萬不可委去。若遵部議而行﹐必誤封疆。某杞人妄憂﹐中心如焚﹐非特爲桑梓身家之慮﹔望恕其狂瞽﹐且賜明示解惑焉。

請行保甲責成鄕長書﹝代﹞藍鼎元

臺疆遼闊已極﹐臺民不馴特甚﹐皆內地作姦犯科﹐逋逃萃止﹐豺心鼠性﹐隨處欲張。爾者北路地方﹐竊劫頻聞﹐涓涓之勢﹐漸不可長。若防汛照管不周﹐眞有顧此遺彼之患。兼班兵自遠新來﹐良匪情形﹐路徑要害﹐皆生疏弗能熟識。延﹑建﹑汀﹑邵﹑福興﹑福寧兵丁﹐音語不同﹐不能細偵密訪﹐如枘鑿方員之不相入。卽有二千協防﹐尙不足供措置﹔況又有掣回之憂。茫茫千里﹐星星塘汛﹐勿論移鎭澎湖﹐必致覆餗﹔卽駐臺亦難髙枕而臥也。某夙夜兢兢﹐惟恐有辜朝廷付托之重﹐負知己培植之恩﹐實切悚惶。所望一﹑二賢能文職﹐振奮精神﹐以實心行保甲之實政﹔家家戶戶﹐自爲淸革﹐使盜賊無自而生﹔聯絡聲援﹐守望相助﹐如常山之蛇﹐擊首則尾應﹐擊尾則首應﹔使盜無托足之地。𨿽不設立官兵﹐亦何不可。但今保甲之法﹐久已視爲具文﹐虛應故事﹐莫肯實心料理。而署事各官﹐又皆有五日京兆﹐推諉後人之意﹐眞末如之何也。

團練鄕兵﹐亦是靖盜一法。憲臺以其亂後彊悍成性﹐欲仁漸義摩﹐納之禮讓之中﹐誠爲移風易俗要道。但今盜賊眾多﹐不可不先爲剔刮。鄙人愚見以爲作賊可以欺官﹐不可以欺民﹔能避巡兵﹐不能避鄕裏。莫若因其勢而防範之﹐就各縣各鄕﹐僉舉一干練勤謹﹐有身家﹐顧惜廉恥之人﹐使爲鄕長。就其所轄數鄕﹐家諭戶曉﹐聯守望相助之心﹔給之遊兵﹐以供奔走使令之役。如有一家被盜﹐則前後左右各家﹐齊出救援﹐堵截各處要口﹐務必協力擒獲。另設大鄕總一﹑二人﹐統轄各鄕長﹐督率稽查﹐專其責成。鄕長有生事擾民﹐縱容姦匪﹐緝捕不力﹐救護不齊等獘﹐大鄕總稽察報查。如有失察﹐一體同罪。是𨿽無鄕兵之名﹐而眾志成城﹐不啻有鄕兵之實。

今擬臺灣中路設鄕長六名﹐南路鳳山設鄕長十二名﹐立大鄕總二名分轄之。每鄕長一名﹐準給養遊兵四名。大鄕總一名﹐給外委千把總銜牌﹐以榮其身﹐準養遊兵十名。其遊兵名糧﹐每月銀一兩﹐米三斗﹐就官莊內發出支給﹐以爲贍養之資。計三縣遊兵一百四十名。每月支銀一百四十兩﹐米四十三石二斗。三縣鄕長共二十六名﹐大鄕總四名﹐應給養廉多少﹐憲臺酌量定奪。伊等工食旣皆仰給於官﹐則與官兵一例﹐文武均行約束調遣﹐無敢不從。凡地方有竊劫盜賊﹐就各鄕長跟要﹐限期緝獲眞盜﹐解官究處。初限不獲﹐拘遊兵比責。再限不獲﹐鄕長罰月糧工食﹐戴罪圖功。三限不獲﹐拘鄕長正身重懲﹐大鄕總記大過一次。凡盜賊不能緝獲﹐至三次者﹐鄕長責革﹐大鄕總追銷外委職牌﹐以示懲勸。𨿽月糧似覺傷重﹐但爲地方之利﹐自不得顧惜小費。欲節省則每名月銀七錢五錢亦可﹐米三斗不易也。無月糧則彼將生事擾民以爲食﹐非徒無益﹐爲害更大。

且天下亦無枵腹而爲人辦事之理。必資其養廉﹐方可責以淸操。大鄕總能幹練辦公﹐勤謹三年無過犯﹐有綏靖地方實迹﹐量行擢用﹐以示鼓勵。某庸陋無知﹐總爲地方念切﹐用思以人治人之道﹐不知憲臺以爲何如也。

議

防海議邑廩生董夢龍

八閩形勢﹐斜閃環大海﹐周二千餘里﹐涯港犬牙交錯。鷺﹑銅﹑浯﹑壇諸島﹐星羅棋置﹐外達臺灣﹐浩漫谷王連天無際。濱海罪人逋竄﹐時跳粱於滄波碧浪中﹐爲沿海民居患。自癸亥大師平臺﹐聲教通於海外﹐不揚波者將四十載。歲辛丑﹐蜂螫乍驚﹐旋就誅滅。今天子英明﹐庶政咸熙﹐六宇海晏河淸﹐無鯨鱷之慮。當事者未雨綢繆﹐思所以預防其後。生敢不揣其愚而敬陳之。

從來海中小醜﹐出沒無常﹐非有叢莽可倚伏﹑巢穴可竊據﹐難聚而易散者也。但彼泛乎中流﹐偵商船所向﹐逆而截之﹐其勢易﹔我上下旁午﹐偵賊所向﹐環而攻之﹐其勢難。故釜中之魚﹐得延其息﹐以荼毒商民﹐廑當事之憂。防之之法﹐則查驗於水口也﹐巡哨於海中也﹐聯保甲於腹裏之村社也。此三者﹐寧非防海之要圖而不可易者哉﹖然而行之而無其效﹐或以滋擾者﹐其獘不在於法﹐而在奉法之人也。夫法獘則救之以法﹐人獘則救之以人。非法之獘而不求於人﹐欲求於法﹐猶琴瑟之膠柱而易其弦也。何則﹖水陸塘汛﹐沿海何啻百數﹖船隻出入﹐例各賫牌掛號﹐其查驗非不嚴也。何以揚帆而出者﹐時驚萑苻於海外乎﹖獘在汛防以查驗爲具文﹐或徇情面﹐或通賄遺﹐或罷軟不任職﹔飛舸越渡﹐若罔聞知﹔逐月具甲﹐苟且塞責﹔則查驗以文﹐而不以實也。若添設汛塘﹐精選弁目﹐星道鱗接﹐遊徼往來﹑姦宄動作﹐聲息周知﹔賞臧罰否﹐政毋賄成﹐則盜出入之路絕﹐𨿽有阿溪阿刺之技力﹐何能捨舟而徒以飛渡此津哉﹖海洋浩蕩無垠﹐賊無所伏。水師各營﹐連絡巡哨﹐逐月更代﹐嗚鼓鮮旗﹐海中之哨非不勤也﹔何以畫艗搖曳於前﹐而怪蜮含沙於後﹖獘在哨弁以遊巡爲具文。兵非素練﹐將無勇略﹐登舟而眩悶者十五﹐遇賊而膽落者十八。奉令出哨輒藉行樂作江上之逍遙﹐限滿棹回﹐潦艸報命﹐無怪乎賊無戒心﹐而肆行罔忌也。若拔能弁﹐率慣海之士卒﹐嚴逗𨖻之罪﹐優擒斬之功﹐偵賊必經之海道﹐以商舶誘之﹐哨船薄之﹐火器乘之﹐彼欲入港則不敢﹐外洋又有風濤之懼﹐進退皆窮﹐其能效鮫人之水中居乎﹖吾知其不能也。十家爲甲﹐十甲爲總﹐逐年造冊﹐知縣親到查驗﹐保甲非不行也。然鄕民入冊者﹐十無二﹑三﹐縣官只按冊點名﹐其匿者不問也。卽入冊者家遣一人聽點﹐其丁壯幾何﹐不問也。約保徇私﹐房族長隱庇﹐卽有伏姦隱匪﹐寢息自若也。若嚴立章條﹐丁口必實造﹐出入必實報﹔欺隱而發覺者﹐連坐族房長及約保﹐𨿽有敗類匪徒﹐當不能容於其族而自露矣﹐其誰肯暱比罪人﹐以自取戾哉﹖國保於人﹐人保於法﹐古之人非虛語也。

夫因其已然之法而實力舉行﹐無更攺之勞而坐收其效。烽燧不起﹐山海敉寧﹐晏如也。然此手足之疥癬耳﹐其要尢在司牧之經理。撫其人民﹐修其禮教。克詰其戎兵﹐以無忘武備﹔絕姦徒之睥睨﹐不萌僥幸之心。當事者亦有成算﹐而無煩屍祝之越俎矣乎﹗

序

靖海紀序文淵閣大學士李光地﹝安溪人﹞

韓淮陰指畫東徵形勢及料楚﹑漢成敗﹐如指諸掌﹔諸葛公校計孫﹑曹彊弱﹐圖荊﹑益之利﹐定鼎足之規﹕皆先握算於前﹐而操券於後。司馬仲達不足道也﹐然其平公孫淵﹐量敵計期﹐不差時日。嶽忠武對魏公定擒楊麼﹐八日而捷書果至。蓋古之重臣宿將﹐其於天下大勢﹐一隅要害﹐未嘗不熟籌深曉﹐制其短長之策。故一旦應機﹐迎刃而解。此固非冒利趨險﹐迄無成謀﹐苟焉以國家民命爲試者也。

東南之苦海患六十餘年﹐聖朝受命﹐恃其險遠﹐踞島嶼﹑乘風潮﹐出沒爲梗。自戊子以來﹐攻圍破陷郡邑者三﹐跨有粵﹑閩邊地﹐曠日而後平者一。己亥之役﹐浮長江﹐犯金陵﹐則中原腹心爲之震動。議者割棄沿海田廬延袤數千里﹐而又歲資鄰省軍糈動百萬計。蓋毒生靈﹑糜國藏﹐不可勝數。此豈鱗介之論﹐不以衣裳易者比哉﹖靖海侯施公﹐自其先任樓船﹐則以疏言賊可滅狀。乘傳陛陳﹐言之彌切。天未厭亂﹐畱公宿衛十有餘年﹐而後出竟其志。時異勢殊﹐而公前二疏所陳者﹐無一不酬於後﹔自奉命專徵﹐至於受降獻俘﹐籌劃措置﹐連篇累幅﹐又無一不符於前。吾以是知公計之熟﹐料之明﹐知己知彼﹐定而後戰﹐故能役不踰時﹐而成不世之功。所謂上兵伐謀者﹐於公見之矣。

國家之難在用兵。用兵之事﹐莫難乎滄波巨浪之中﹐與遠夷爭舟楫之利。珠崖﹑南交﹐漢﹑明所以屢徵而不服﹔遼左﹑日東﹐唐﹑元所以傾師而不再。彼數君者﹐皆以遠異窮兵﹐績用弗底。今鄭氏境內﹐逸寇托足孤島﹐爲濱海無窮之憂。皇上憫惻殘黎﹐赫然誅討。天佑皇仁﹐風波助順﹐而公以國賊﹐家難忠孝交逼於中﹐憤不顧身﹐義形顏色。仰仗皇上委托之專﹐無復疑貳掣肘﹐遂克受事報成﹐宣威絕徼。航海之勛﹐稽古莫及焉。然則公之智勇﹐蓋公之誠爲之﹔而非皇上救民伐罪﹐內斷於心﹐任公勿二﹐如議者舉棋不定之口﹐其不潰成者幾希耳。

閩之人士﹐取公前後章疏﹐匯萃編刻﹐而請序於余。余惟公之功﹐天子褒之﹐史氏紀之。其所以爲百世戎臣師者﹐吾無贅乎爾。故復稱道古今以見遠圖之不可事﹐耀兵之非得已﹔以及主之仁明﹑臣之忠孝﹐著厥成功之自。覽是編者﹐考閩事之終始﹐尙將有以論其世也。

安海詩序蔡世遠

皇帝誕敷文徳﹐敉寧武功﹐歷數綿長﹐版圖式廓。敷天之下﹐覆幬涵煦﹐罔不率俾。其有阻疆自雄﹐傲虐不共﹐則赫然奮雷霆之師﹐搗其區域﹐畏威輸誠﹐爭爲臣僕。臺﹐故紅毛地也。鄭氏竊據三世。皇靈遠播﹐命姚公啟聖﹑施公瑯﹐削平奏績﹐置一府三縣。四十年來﹐休養生息﹐衍沃富饒。顧土著鮮少﹐火耨艸辟﹐多閩﹑粵無賴子弟。地廣則易以叢姦﹐民雜則易以召亂。加以重洋浩渺﹐官吏有傳捨之思﹔兵役更番﹐不盡馴性。制撫控馭﹐阻於鞭長。康熙辛丑夏四月二十三日﹐羣不逞之徒﹐叫號嘯聚﹐蹂我民人﹐賊我總帥。安平副將許君云﹑遊擊遊君崇功﹑北路參將羅君萬倉﹐各率偏裨血戰死之。賊遂據有全臺﹐服優衣冠﹐相稱以名號。文臣逃遁澎島﹐賊勢益張。五月五日﹐制府覺羅滿公聞變投袂而起﹐別母夫人曰﹕兒不剪滅此﹐見無日矣。晨夜疾馳﹐軍於鷺島﹔大治樓櫓﹐調八郡之兵﹐克期進取。提帥施公﹐先已提師駐港。滿公素知南澳鎭總兵官藍公忠勇﹐檄以副之。將校卒伍﹐分路責成﹔撫軍呂公﹐調餉佐軍﹐不科井裏﹐應時而具。部署旣定﹐合大小戰艦六百餘艘﹑兵萬六千餘人。滿公釃酒臨江﹐天气霽朗。義聲昭布﹐將一其心﹐士百其競。覘知賊將內訌﹐頒發文告﹐設幟懸賞。賊棄逆效順﹐自相攻擊。六月十三日癸卯﹐自澎湖齊發。丙午﹐施公遣其裨將林亮﹑董方﹐乘潮入鹿耳門﹐諸軍銜尾繼進。兵已過險﹐人懷必死之心﹐乘勝克安平鎭﹐轉戰七鯤身。賊眾尙數十萬。藍公率精銳﹐由西港登岸﹐繞出賊背﹐紅炮鍧裂﹐賊遂大奔﹔薄至官寮﹐悉眾相拒﹐復大敗之。走塗墼埕﹐又連敗之。癸丑﹐長驅直入﹐府治悉定。

先是滿公未至廈門時﹐邊郡洶洶。城市山村﹐惶惑轉徙﹔米價沸騰﹐訛言流布。旣至﹐泛舟之米四集﹐平糶禁姦。市不攺肆﹐人不知兵。羣策畢張﹐紀律大肅。眾於是知賊不足平也。向使滿公不早鎭廈門﹐則內地山莽四伏﹔鷺門盡逃﹐澎湖將潰。施公𨿽激厲三軍﹐而兵少餉糧﹐其能浹旬奏績乎﹖卽滿公駐廈門﹐不檄藍公同徵﹐亦未能成功若是速也。三旬治兵﹐七日奏績﹐宣天子詔﹐縛其渠魁﹐撫其脇從﹐不殺而威﹐不令而行﹐此皆由皇上知人善任﹔皇天眷佑﹐篤生良傑﹐同徳一心﹐式遏亂略﹐豈偶也哉。

吾漳處最濱海﹐回思鄭氏之亂﹐海孽山妖﹐同時並作﹔酷餉焚巢﹐言有餘痛。今玆之喜﹐不啻口出﹐作爲詩歌﹐用志永久。名曰「安海」者﹐謂是役非徒平臺﹐邊海郡縣皆安之也。旣安於臺警方熾之秋﹐必能安之於臺地克定之後。溯厥亂源﹐選用廉能﹐布昭徳教﹐芟其莠民﹐漸次更始。我閩人實世世食徳﹐孕育蕃息﹐歌詠於靡窮也。世遠忝在史氏﹐有釆風之責﹔因與陳君元麟﹑張君福昶﹑郭君元龍﹐匯摭篇什﹐以付之梓焉。

陳少林遊臺詩序蔡世遠

吾兄陳少林﹐年未及壯﹐隨其族兄總戎公﹐從戎閩﹑粵間。旣又涉江﹑湖﹐歷吳﹑楚﹐寄寓黔中。黔中舉茂才第一。旋遊國學﹐歸漳浦。漳浦﹐舊鄕也。時年三十餘矣。

從令君陳莘學先生﹐爲講經之會。又應中丞張淸恪公之招﹐講學修書於鰲峯書院。少林通書史﹐嫻經濟﹐至是又澤以宋儒之書﹐七試於鄕不遇。康熙辛丑五月﹐臺灣告警﹐鎭帥殲焉。副將以下﹐或死或竄﹔文臣逃歸澎湖。制府滿公﹐躬駐廈門﹐訪求熟悉臺灣事宜﹑嫻猷略者﹐以幣聘少林於廬。少林慷慨赴幕曰﹕賊艸竊無遠略﹐相吞並﹐不難平也。滿公曰﹕子能爲我涉波濤﹑冒矢石﹐親從事於行間乎﹖少林遂行。

當是時﹐滿公居中調度﹐提帥施公﹑總戎藍公﹐分將一萬六千人。少林以制府軍師﹐周旋二將間。六月﹐師克鹿耳門﹐遂復安平鎭﹐大戰七鯤身﹐連破數十萬眾﹐長驅定府治。少林與施﹑藍二公﹐商善後之策﹐而後告歸。滿公官其一子把總﹐曰﹕吾固知子淡於宦情也。眾咸爲少林稱屈。少林曰﹕吾何功哉﹖控制調遣﹐滿公功也﹔遣將先入鹿耳門﹐施公績也﹔大戰七鯤身﹐遂定府治﹐藍公力也。且吾以一書生﹐提一管筆﹐掉三寸舌﹐往來行間﹐親睹天子威靈﹑將士用命﹐七日而殲寇﹔上紓朝廷南顧之憂﹐下定鄕井揚波之警﹐吾榮多矣。吾何功哉﹖先是少林曾修「諸羅縣誌」凡所憂虞規度﹐先事而中﹐故滿公知而聘之。

歲甲辰﹐少林重遊臺灣﹐感舊興懷﹐作「憶音」長篇一首﹑七律八首﹐錄寄京師示余。余時與總憲錢塘沈公同讀而贊之曰「憶昔」卽杜子美之「北徵」也﹐七律卽子美諸將之什也﹔𨿽所遇不同﹐然其忠愛愷惻之心﹐未雨綢繆﹐深情雅調﹐孰謂古今人不相及哉﹖余是以序而傳之﹐並其前後遊臺諸作﹐著於篇。

赤嵌集序翰林編修萬經﹝鄞縣人﹞

中原地盡﹐媧皇之補無功﹔絕島天浮﹐精衛之塡奚術﹖沃焦﹑暘谷﹐茫茫蜃市蛟宮﹔弱水﹑扶桑﹐泛泛蜑人龍戶。田橫已逝﹐血漬蠻花﹔徐福不歸﹐啼聞瘴鳥﹗蓋臺灣郡者﹐歷代聲教所不通﹐前王版圖所未隸。聖朝化行率土﹐威被無垠。鑿溟涬之乾坤﹐雕題入貢﹔辟鴻蒙之日月﹐卉服來王。城列赤嵌﹐官紆黃綬。則有龍眠才子﹐孫楚名流。岸幘澎湖﹐諭裸邦以禮樂﹔揚舲浯嶼﹐變斥鹵爲桑田﹐而乃蕷畝勸農之餘﹐徧工體物﹔榕陰聽訟之暇﹐不廢緣情。渺眾慮以爲言﹐揮八極而成韻。華詞璀璨﹐擷珊网之千枝﹔異釆焜煌﹐落蛟珠之百顆。是則穎川﹑渤海﹐儒術斐然﹔開府參軍﹐風流卓絕矣。豈若兔園挾冊者﹐課吏治而迂疏﹔鳳尾批箋者﹐薄聲詩爲小道也哉。且夫誇陳山海﹐縱壯浪而難工﹔雕飾禽魚﹐每形容而易俚。若其畱不盡之響於言外﹐狀難名之景於目前﹐大言小言﹐亦騷亦雅。倒天潢而屈注﹐百谷皆鳴﹔持月斧作文斤﹐五兵非利。耳淒目駴﹐性寂情移﹐將使子厚﹑柳州未足記其巧﹐坡公海外無以諭其奇。此「赤嵌詩集」爲人間未有之書﹐而漁洋先生有創獲必傳之語也。

嗟乎﹗吟篋隨身﹐錦囊貯句﹔苟非好事﹐未易言懷。至於掛席隨云﹐乘風破浪﹐問程孤往﹐歷島樹之迷離﹔擊楫還歸﹐與鱟帆而上下。鯤魚夜吼﹐則山鬼輟吟﹔颶母朝翻﹐則爰居屏迹。鐵沙排劍﹐回車九折非難﹔鍼路飄萍﹐擊水千盤似夢。而使君乃柁樓舒嘯﹐官閣援毫﹔海月鑑其咿唔﹐天風助其激蕩。捧函色動﹐不數張融賦海之章﹔掩卷神飛﹐勝讀郭璞遊僊之句。感瓊瑤之投贈﹐媿糠秕之簸揚﹔宜播雞林﹐共貽鷺羽。

赤嵌集序汪灝﹝歙縣人﹞

昔人云﹕文人之筆﹐多得山水之助﹔涉境愈險﹐則文筆愈奇。韓之潮﹑柳之柳﹑蘇之儋耳﹐是其徵矣。𨿽然﹐亦顧所謂文人者何如耳。使神於不超曠﹑睹記不淹洽﹑才情不肆溢滂沛﹐卽至方壺﹑員嶠人迹罕履之地﹐風景自異﹐而其靈幻神奇﹐必不傳也。何也﹖有其助﹐無其筆也。

臺灣入版圖者幾三十載﹐剖符至者踵相接。其山川﹑風土﹑人物﹐人遭之而無色﹐公觸之而成聲。鼓吹壞譎﹐刻畫詭異﹐使讀者縮海外於眉睫﹔恐怖胡盧﹐疊至交攻﹐不可自已。則皆其心無窒礙﹑學有根柢﹐八斗之才﹑萬古之情﹐所羣萃焉而出者也。故人謂斯集得山水之助。余謂赤嵌不遇慧業文人﹐將終天地而不顯其譎﹑不肖其■詭異﹐其得助於文人者﹐又不可量其幾多矣。

或曰﹕移此以槪韓﹑柳﹑蘇公﹐其說將無同乎﹖余曰﹕所遇又不同也。蓋韓﹑柳﹑蘇三公皆謫於潮於柳於儋耳﹐其所爲詩﹐大抵皆感激憤發之所爲作也。我公捧毛義之檄﹐叱王尊之馭﹐俯仰上下﹐靡所怨尢。𨿽集中感懷﹑放懷諸什﹐時有微情﹔要亦才人志士﹐不屑一世之所寄托﹔而其曠窅靈襟﹐排奡變調﹐正未有纖毫介於性情也。此其所以異於韓﹑柳﹑蘇三公﹐而自鳴一家﹐而各成千古者歟﹗

臺海使槎錄序翰林魯曾煜﹝紹興人﹞

「小雅」「皇華」之詩﹐言使臣徧咨於忠信之人﹐「左傳」所謂五善﹑「國語」所謂九徳是也。自漢以後﹐使者遂例有纂述。考之鄭樵「藝文略」﹐凡「朝聘」得三十七部﹑「行役」得三十部﹑「蠻夷」得四十七部﹐不爲不夥。然未有海外澒濘之壤﹑人物俶詭之鄕﹐元元本本﹑堂堂正正﹐視之如指螺掌壑﹐當下可信﹔則「臺海使槎錄」洵爲第一等書矣。

煜聞先生之言曰﹕『余之訂是編也﹕凡禽魚艸木之細﹐必驗其形焉﹐別其色焉﹐辧其族焉﹐察其性焉。詢之耆老﹑詰之醫師﹐毫釐之疑﹐靡所不耀﹐而後卽安』。嗟乎﹗麼■﹝麻上骨下﹞名物﹐先生猶廩廩焉若是﹔而況島嶼之險易﹑城堡之堅脆﹑番俗之馴悍﹑政刑之張弛﹑戎伍之疏密﹑禮樂之異同﹐有關精神命脈之大者乎﹖抑禹迹未經﹐儒者從略﹐先生必務詳審精密﹔況墨丈尋常之間﹐習睹習聞﹐肯蹈澹虛怳惚﹐如象罔之索珠﹑狼■﹝目荒﹞之齅金已乎﹖則甚矣﹐先生之志之勤﹐而學之篤也。

詩曰﹕『銑銑徵夫﹐每懷靡及』。先生有焉。皇華於原於隰﹐無不光明﹔使臣於遠於近﹐無不周徧﹕先生是書儩之矣。達奚通之「海南諸番行記」﹐曾何足云﹖煜■陋不足以知先生﹐惟因先生之言﹐而推廣之如此。

澎湖誌略序劉敬與﹝福州人﹞

爲政者視乎其心。心一於愛民﹐則凡官序之崇卑﹑職任之繁簡﹑地方之遐邇險夷﹐不以介意﹔而惟切切焉畫考夕糾﹐以一夫不獲爲憂。及吏習民安﹐百廢具舉﹐則又知天下無不可爲之事﹑無不可治之民。遊刃旣得﹐目牛無全﹐而不覺怡然有愜於其心。𨿽然﹐豈易言哉﹖非其平生之學得於正誼明道者有素﹐方且寵辱裝其懷﹐痌瘝之念何自而起﹖苟且自便﹐又豈復知有急病讓夷之事﹖嗟乎﹗此可以勉彊而能之者哉﹖

潼川周公﹐蒞閩數載﹐自永春遷歷臺灣﹑澎湖司馬。其去也﹐民立祠以祀公。公之入於人者可知矣。顧民不忘公﹐而公愈益不忘乎澎之民。旣報政﹐思所以爲後事師者﹐輯成「澎湖誌略」一卷﹔簡要精核﹐可補志乘所不逮。公之神何優而慮何長耶﹖

夫閩處南服﹐澎尢窮海﹔行旅所至﹐猶謂畏途﹐而公顧樂而安之。惓惓之意﹐形於歌詠之餘。此昔賢之所難﹐而於公僅見之者也。吾於此識公之心﹑覘公之學﹐於以知前此公所蒞之政之教﹔而尢幸吾閩之民﹐將來食徳於公者之未有窮期也。是爲序。

海天玉尺編初集序巡臺督學禦史夏之芳

臺灣僻處海隅﹐自入版圖﹐歷今垂五十載。舊制郡邑守令外﹐以觀察使領之。康熙六十年﹐始以臺臣出司巡視﹐滿﹑漢各一員﹐歲一更替﹐蓋重海疆也。我皇上禦極以來﹐文徳誕敷﹑聲教曁訖﹐休風雅化﹐已徧遐陬﹔猶於臨軒策遣﹐加意遴選﹐再三訓誡﹔俾奉命諸臣﹐得所遵循﹐以爲觀風訓俗之軌﹔則聖明洵周且至英。至臺郡學政﹐舊屬之觀察使﹐不關巡視之責。丁未冬﹐始奉命以漢禦史兼攝焉。

睿旨初下﹐余適恭膺簡命﹐出巡玆土﹐緣奏請學篆兼使節以行﹐於戊申之二月﹐得抵臺署。夫臺灣山海秀結之區他﹐萬派汪洋﹐一島孤峯。磅礡郁積之气﹐亙絕千里。靈異所萃﹐人士必有鍾其秀者﹔況數十年沐休養教育之澤﹐涵濡日深﹐久道化成﹐固已家弦戶誦﹐蒸蒸然共躋於聲名文物矣。第四民之眾﹐士爲倡﹐士習之邪正﹐風俗因之。臺郡人文蔚起﹐寧患無才﹖有才不醇﹐則龐雜與卑污同病。昔人謂士先器識﹐而後文藝。士習不端﹐祗以文藻誇世﹐匪惟無益﹐抑且爲民害焉。稽臺郡初辟時﹐歲﹑科掄才﹐多借資於漳﹑泉內郡。近已詔下釐剔﹐非生長臺地者﹐不得隸於臺學。此又盛朝作養邊陲之至意。都人士旣得秀於山海鍾毓﹐尢當厚自鼓舞﹐以上副皇恩﹐毋自域於棫朴菁莪外也。柳州云﹕『報國恩﹐惟文章』。士生此昌明之世﹐誠讀書績學﹑修身立品﹐使文章積爲有用﹐而又以其詩書弦誦馴其子弟﹐化導鄕人﹐俾淳龐和气﹐徧於蠻天箐嶺間﹔則上以鼓吹休明﹐下以轉移風俗﹐是固宣鐸者所厚望﹐而觀風訓俗之責﹐庶可藉此以報稱乎﹗

玆因歲試告竣﹐擇其文尢雅馴者付之梓﹔而因以發之﹐益使臺之人知錄其文者之非徒以文示也。

海天玉尺編二集序夏之芳

歲試旣竣﹐擇其文之拔前茅者﹐錄付剞劂﹐亦爲海隅人士作其气而導之先路也。嗣以出巡南北﹐鹿鹿驅馳。且瓜期將屆﹐科試擬待之來哲矣。迨己酉正月﹐復奉恩綸畱任﹐乃得於春三月舉行科試事。時臺郡生童﹐慫惥雀躍﹐應試者幾倍歲試之半。爰秉公蒞事﹐愼終如始﹐不一月而告竣焉。

臺地越在海表﹐才雋之士﹐時時間出。所慮無老師宿學﹐窮經嗜古而陶冶之。其抱守槧鉛者﹐甚以僻陋寡聞﹐銷磨其志於蚓竅蛙鳴之內。才以地限﹐殊可惜也。然余屢試校閱﹐皆隨材甄別﹐曲示鼓勵﹐故其文亦頗漸次有可觀者。大約文人之心﹐類從其地之風气。臺士之文多曠放﹐各寫胸臆﹐不能悉就準繩。其間云垂海立﹑鰲掣鯨吞者﹐應得山水奇气﹔又或幽巖峭壁﹑翠竹蒼藤﹐雅有塵外髙致。其一瓣一香﹐一波一皺﹐淸音古響﹐以發自然﹐則又得曲島孤嶼之零煙滴翠也。海天景气絕殊﹐故發之於文﹐頗能各逞瑰異。至垂紳搢笏﹑廟堂黼黻之器﹐則往往鮮焉。固其士之少所涵育﹐亦其地之風气僻遠而然也。

故歲試所錄﹐彊半靈秀之篇﹐科試則多取醇正昌博者。爲臺人更進一格﹐亦俾知盛朝文教之隆﹐設科取士之法﹐以明白正大爲宗﹐而不得囿於方隅聞見間也。乃更合歲﹑科試文﹔得八十首﹐付之梓﹐以爲多士式。

珊枝集序巡臺督學禦史張湄

珊枝集者何﹖集海東校士之文而名之也。珊枝者何﹖珊瑚之枝也。海之大﹐無所不有。希世之寶﹐皆於是興焉﹔曷取乎珊瑚也﹖曰﹕杜甫不云乎﹖『飄飄靑瑣郎﹐文采珊瑚鉤』。文若珊瑚﹐誠貴之也﹐亦難之也。何難乎爾﹖難乎其枝也。其枝柰何﹖曰﹐枝生海底﹐一歲黃﹐三歲赤﹐漁人以鐵网取之。未及時不得取﹔失時不取﹐則腐也。故曰難也。

臺灣者﹐萬川環流﹐一島中屹﹐與世殊絕。六十年來﹐沐浴聖教﹐暗沕耀乎光明。海邦人士﹐璘璘然﹑紛紛然﹐質有其文矣。前乎此者未可取﹐珊瑚未有枝也﹔今不取﹐吾懼失時也。然則及今無取者乎﹖曰有。雍正戊申﹐髙郵夏筠莊侍禦嘗取之矣﹔顏其文曰「海天玉尺」。玉尺云者﹐蓋言善量才也。余踵其後﹐無能爲役﹐顧亦奮力取之。𨿽不敢稱量才之尺﹐而竊自許爲羅才之网。願獻其琛﹐以與海內共寶之﹔則斯集之成也﹐夫亦猶行筠莊之志也。於是乎書。

瀛壖百詠序巡臺禦史張湄

臺灣﹐古毘捨耶國也﹔始見於馬貴與「文獻通考」。至明季莆田周嬰「遠遊編」載「東番記」一篇﹐稱其地爲臺員﹐蓋閩音之訛也。臺灣之名入中土﹐實自玆始。萬曆間﹐海寇顏思齊踞有其地﹐俘掠海濱。臺灣之有中土民自玆始。思齊死﹐紅夷乘其敝取之。我朝順治辛丑﹐鄭成功攻降荷蘭﹐據其土城﹐攺名東都﹔尋攺爲東寧。康熙癸亥﹐大兵蕩平島寇﹐鄭逆歸誠﹐臺灣之入版圖自玆始。五紀以來﹐地辟民聚﹐居然一大都會。昔之鮫窟鹿場﹐今皆廬宇矣﹔昔之荒榛野莽﹐今皆黍稌矣﹔昔之亡命遺俘﹐今皆長子孫而稱地著矣﹔昔之雕題鑿齒﹑劗發文身﹐今皆躬禮樂而口詩書矣。

余奉使持節是邦﹐自廈抵臺﹐自郡治訖南北二路﹐卽志乘所載﹐合之巡歷所經﹐凡歲時習俗﹑山川﹑艸木﹑禽魚之類﹐苟有可紀﹐輒賦短句﹐投之奚囊。經歲累百篇﹐同人慫恿付梓。顧惟舷次社寮﹐率意漫興﹐旣無故實可徵﹐亦不得以文言竄易﹔徒拾蠻語﹐曷足稱詩﹖乃腹屑屑﹐加之詁釋﹐豈好爲無鹽增陋哉﹖誠欲使覽者一手卷而如身履其地﹐庶幾後之於役君子﹐或等餘爲識塗之馬﹐未可知也。若夫祗承聖謨﹐寓化導於拊循﹐俾中外同風﹐協气橫溢﹐使臣之職固有其大者﹐甚無取乎此也。

臺海釆風圖序巡臺禦史六十七

考古伯翳著「山海經」﹑桑欽撰「水經」﹑諸史地理有志﹐爰及「十洲記」﹑「風土記」﹑「南越志」﹑「九州島異域志」諸書﹐往往散紀海外事。凡名人使絕域外島﹐亦每匯其羣碎﹑淸異者錄之﹐蓋以考異俗﹑資宏覽也。

臺灣﹐古傳毘捨耶國﹐荷蘭以一牛皮占之。繼則鄭逆據土立郡縣。康熙二十有二年﹐我朝聲威震詟﹐航師直下﹐遂回首面向﹐隸閩版圖。乾隆癸亥冬﹐余奉天子命﹐來巡斯土﹐煙波縹渺﹐蛟蜃滉瀁之區﹐有大都會焉。林林總總﹐莫不蒸然向化。仰見聖治昭宣﹐無遠不屆。小臣不才﹐惟有勤宣朝廷愛養徳意﹐夙夜不敢自遑。間及釆風問俗﹐物產之異﹐種種怪特﹐多中土所未見者﹔始信區宇之廣﹐其間何所不有。公餘之暇﹐卽其見聞可據者﹐令繪諸冊若干幅。𨿽不能殫其十之二﹑三﹐而物土之宜﹑風俗之殊﹐亦足以表聞教之訖﹔獻雉貢獒﹐無煩重譯也。爰題曰「臺海釆風圖」﹐棄諸行篋﹐歸質於京華博雅君子。或亦有迪寡昧而廣集益也夫。

番社釆風圖序範咸

上世島夷來彜﹐志於「禹貢」。其雕題﹑交趾﹑羽毛穴居之倫﹐則「王制」載焉。凡以古帝王居中馭外﹐羈縻勿絕﹐所以達其志而通其欲者﹐固自有在也。

我國家奄有萬方﹐臺灣入版圖者已六十餘年﹐蒸蒸然大化流洽矣。歲甲子冬﹐余奉命巡視玆土。郊坰之間﹐衣冠文物﹐比戶弦歌﹐知聲教之盛﹐固已無遠弗屆。及考「郡誌」所載﹐番社之有名可紀者﹐計一百四十有奇。其深山人迹所不至者﹐又莫知其紀極。同事黃門六公﹐博物洽聞﹐孳孳以釆風問俗爲務。爰就見聞所及﹐自黎人起居食息之微﹐以及耕鑿之殊﹑禮讓之興﹐俾工繪爲圖若干冊﹐並各有題詞﹐以爲之考﹐精核似諸子。昔周太師陳詩以觀民風﹐而「皇華」「原隰」惟以咨諏咨詢爲不及。蓋宣上徳而達下情﹐使臣之職也。今公爲此圖﹐吾知歸而獻之黼座﹐旣足以徵聖天子修教齊政之治﹐其亦有「豳風」「七月」之思乎﹖是誠可謂不愧其職者已。

婆娑洋集序六十七

乾隆甲子﹐余奉命巡視臺疆。越次年乙丑﹐武林九池範公以名進士爲宮庶﹐復攺柏府﹔奉天子命﹐衣繡仗斧而至﹐協同蒞事。甫下車通謁﹐開誠披愫﹐一襟瑩白﹐朗如映玉﹐余退而欽之。自此晨夕過從。東西兩聽事僅隔垣﹐林木覆檐﹐靑翠交映。每當蟾明燭灺﹐相與商搉時事﹐如權度數計﹐而鑑照了了﹐豁心目間。或汲古論文﹐貫串瀜浹﹐超超朗詣﹐無少格磔鉤拒態﹐迄今一載矣。傾囷倒廩﹐余深受規益焉。

今夫天下有眞徳性﹐始有眞經濟﹔有眞經濟﹐自有眞文章。惟公器養衝容﹑徳局宏粹﹐故布之於政﹐釐然具舉。無矯無隨﹑無激無弛﹐優柔平中﹐如膏雨之滋黍苗﹐灌澤涵潤﹐驛驛其達﹐無不敷析而充腴﹐洵稱大雅三十一人之材乎﹗及讀其近構「婆娑洋集」﹐自出都抵臺﹐共若干首。名言絡繹﹐舉島海之蠙珠蠙玉﹐雥集賅存於行間。覺蠻天箐嶺﹐光熊熊然﹐晃淵耀谷﹔磅礡郁勃﹐而莫之或掩。昔韓昌黎送殷員外使回鶻曰﹕『士不通經﹐果不足用』。今集中所詠﹐語語悉該體要﹐則勿謂其風雅也﹐而實政事也。讀大嶝﹑澎湖﹑鹿耳諸什﹐則大易設險守國之義也﹔讀艸木﹑虫魚等什﹐則包匭菁茅﹑納錫大龜之意也﹔讀弔挽五妃諸什﹐則「柏舟」髡髦之志也﹔讀臺江雜詠諸什﹐則修教不易俗﹑齊政不易宜之務也。本實心以爲惠政﹐卽風雅而爲治術﹐原原本本﹐弸中彪外﹔吾見化理昭融﹐裸人協順。肆好其風﹐吉甫因之作頌﹔柔嘉惟則﹐山甫於以永懷。豈徒衿風雲月露﹐以潤詞壇之景色已耶﹗

公居衷虛谷﹐不樂襮揚﹐欲弆爲筐篋中物。夫玉之在山﹐金之在礦﹐終不可以藏也。余故特表而出之﹐弁以鄙言﹐付諸奇劂。其曰「婆娑洋」者﹐蓋取所云『乾坤東港華嚴婆娑洋世界』也。

使署閒情集序莊年

巡使六公與侍禦範公﹐寓恭協好﹐嘗同修「臺郡誌」﹐廣徵詩文。或束筍﹑或編韋﹐拉沓麏至。屬劂竣﹐有未及纂者。公嗜才若渴﹐不及銓次其爵秩篇目之序﹐隨所入錄付梓人﹐名之曰「使署閒情」。

今夫爲政閒不閒﹐何常之有﹖緬考古賢﹐同宰單父﹐或鳴琴﹑或戴星﹐抑何異歟﹖幾務叢睉廢弛﹐以求閒非閒也﹔淸和悉理﹐勤敏而得閒﹐斯閒矣。節儉正直﹐以風有位﹐政有餘暇。吾於是集見公素絲委蛇之度焉。

昔姬公總政蒞官﹐退輒讀書百篇﹐日見七十餘士﹐是不閒而閒﹐閒仍不閒也。公殆有慕而興焉者乎﹗吾見靈臺偃仰﹑山海敉謐﹐或擊壤﹑或含哺﹐作息不驚其天。艸木化光﹐禽魚魚適性。唐人所謂爲政心閒﹑物自閒也﹐豈徒誇汲之臥治﹐顧之垂簾已耶﹗適屬言於余﹐因書而弁諸簡端。

梯瀛集序巡臺督學禦史楊開鼎

環臺﹐皆瀛也。吾登斯瀛﹐而知天地有大文焉。云拖岫﹐霞浣溪﹐花重錦官﹐琴調山澑﹐龍噴霧榖﹐虹亙天橋﹐風雨晦明﹐洪濤怒吼﹐如萬千車馬之奔騰﹕怪怪奇奇﹐卒難名狀。乃喟然嘆曰﹕大哉斯瀛﹗文人才士之心思﹐當亦如是之汪洋恣肆﹐而不可以羈勒也乎﹗以故余視學斯士﹐歷試諸生文﹐其中有淸者﹑濃者﹑奇者﹑正者﹑窅而深者﹑沛然決者﹐各成一家言﹐而不能以一律繩。想亦遊心於瀛海瀛山之怪怪奇奇﹐相與探幽攬勝﹐一泄而爲不可羈勒之文耶﹖有是文而不梨棗登之﹐以共諸同好﹐則海以內烏知其瀛以文彰﹑文以瀛傳也﹖𨿽然﹐瀛傳於文﹐不傳於土苴木偶﹑莽蕩詭僻之文。而傳於沈浸濃鬱﹑含英咀華之文。都人士果不徒遊心於瀛﹐以爲文而必思無愧爲天地之大文﹐而後可與唐之房﹑杜諸學士把臂而登瀛﹐以傳千古奇文。

曩者夏前輩筠莊﹐名其所刊文曰「海天玉尺」﹐所以量瀛之材也﹔張前輩鷺洲﹐名其所刊文曰「珊枝」﹐所以羅瀛之珍也。余欲量瀛之材而無玉尺﹑欲羅瀛之珍而無珊网﹐然則何所持以與都人士勗乎﹖曰﹐以是集而爲瀛之登也則未﹐以是集而爲瀛之梯也則可。於是乎書。

半石居詩集序邑人嚴炳勛

詩之作也﹐寫人之性情而已。其人而憂憤無聊者﹐詩必沈而郁﹔其人而髙曠豁達者﹐詩必閒而超﹔其人而風情肆發者﹐詩必麗而逸﹔其人而慷慨剛方者﹐詩必雄而邁。自古迄今﹐如一轍也。然而杜也沈鬱﹐李也超邁﹐偓也麗逸﹐軾也雄放﹐各如其人﹔以成家兼者﹐往往難之。

今讀吾友曾君曰惟「半石居」之集﹐何畢備厥美﹐而不可以一方槪耶﹖蓋其賦性超脫﹐旣不濁俗棼其心﹔而自命奇偉﹐復不屑步趨於儕伍。𨿽磊磊落落﹐有毅然不可屈之槪﹔而感時物之變遷﹑傷情態之錯迕﹐亦自有扼腕而不能平者以寄於胸臆。是故發之於詩也﹐隨其境之所投﹐而卽因其詩以見性。有時而見其沈以郁者矣﹐吾知其必有所以觸其憂憤焉者﹔而當其寫髙曠之致則否。有時而見其麗以逸者矣﹐吾知其必有所以動其風情焉者﹔而當其寫剛方之槪則否。其爲人也不拘於一定﹐則其爲詩也亦不拘於一律﹔宜乎一集之載﹐幽郁者忽而超閒﹑逸麗者忽而雄邁。捲頁𨿽少﹐已畢收古人之美﹐而萃於其中也已。

送黃侍禦巡按臺灣序蔡世遠

臺灣居海外﹐在南紀之曲。東倚層巒﹐西界漳州﹐南鄰粵﹐北之雞籠城與福州對峙。地近河沙磯﹑小琉球﹐周袤三千餘里。孤嶼環瀛﹐土壤沃衍﹔禾稻不糞而長。物產蕃滋﹐果■﹝木巽﹞﹑嬴蛤﹑硫磺﹑水藤﹑糖蔗無所不有﹐固東南一大聚落也。自鷺門﹑金門迆邐以達澎湖﹐可六百餘里。又東至臺之鹿耳門﹐旁夾以七鯤身﹑北綫尾﹔水淺沙膠﹐紆折難入。明嘉靖末﹐海寇林道幹據之。道幹後﹐顏思齊勾倭人屯聚﹐鄭芝龍附之。未久﹐荷蘭誘倭奪之。鄭氏破荷蘭﹐爲巢穴﹐傳三世。今天子聲教四訖﹐鄭氏擒滅﹐設官置吏﹐休養孕育﹐垂四十年。去歲羣不逞之徒﹐煽惑莠民﹐撞塘嘯號。賴天子威靈﹑將帥用命﹐舟師直入﹐七日奏克。天子特注意臺灣﹐簡監察禦史中有惇實廉能﹑嫻猷略﹑知治體﹑可任以股肱耳目者二人﹐往按其地﹔黃君偕吳君膺新命以行。

余與黃君﹐同門友也。夙知君家學素履﹔君兄弟五人﹐皆有聲績。長公﹑次公﹐以督學淸正﹐晉秩爲卿。君年最少﹐由吏部陟臺中﹐能直己行道﹐不矯激沽名﹐爲聖主所倚信。以夏四月至閩。餘一見﹐卽爲臺灣慶得人。君自童子試至登進士第﹐未嘗出都門。玆將出波濤﹑航大海﹐奉天子命以綏輯羣黎。神志肅定﹐忠愼恢廓。古所諸大丈夫者﹐君其人矣。

夫臺灣鮮土著之民﹐耕鑿流落﹐多閩﹑粵無賴子弟﹔土廣而民雜﹐至難治也。爲司牧者﹐不知所以教之﹐甚或不愛之而因以爲利。夫雜而不教﹐則日至於侈靡蕩逸而不自禁﹔不愛而利之﹐則下與上無相維系之情。爲將校者﹐所屬之兵﹐平居不能訓練﹐而又驕之。夫不能訓練﹐則萬一有事﹐不能以備禦﹔驕之﹐則恣睢侵軼於百姓。夫聚數十萬無父母妻子之人﹐使之侈靡蕩逸﹐無相維系之情﹐又視彼不能備禦之兵而有恣睢侵軼之舉﹐欲其帖然無事也難矣。今海氛已靖﹐臺地乂安﹐監司守令﹐皆愼簡之員﹔則所以教而愛之者必周﹔總戎藍君又平臺著績人也﹐所以練而輯之者必至。君與吳君從容經理其間﹐愼簡乃僚﹐罔不同心。臺灣之人﹐行將數百世賴之﹔豈徒南粵之奉伏波﹑峴山之傳叔子已哉﹖

余淺人也﹐烏知事宜。然地近梓桑﹐不能不關心於勝算。君之至﹐自能不優而核﹑不肅而威也。

普濟堂序巡臺禦史六十七﹑範咸

自昔有虞氏重養老之典﹐而西伯發政施仁﹐以鰥寡孤獨爲先務。蓋深念窮而無告之民﹐爲惠鮮懷保者所尢宜加意也。國家气運昌隆﹐教養備舉。以我皇上仁心仁政﹐繼五朝之積累﹐普四海之恩膏﹐固已舉斯世之民﹐莫不措諸衽席。惟是臺郡僻在海隅﹐地本殷富﹐是以卹民之典﹐間有所缺。比年戶口旣盛﹐而土不加辟﹐內地流民日聚﹔本院檢閱四縣文移﹐窮黎以貧病轉溝壑者﹐不一而足。用是惻然心傷﹐與諸官僚熟籌。念國家令典﹐凡直省州縣﹐各設有普濟堂﹐安集流移﹐立法至善。東瀛一方﹐是典獨闕﹐所宜急爲舉行者。同城文武諸公﹐悉以爲然﹔餘二人首先捐俸。擇地創建有日﹐但事須集腋而後成﹐政必圖久方可繼。

是舉也﹐近則物料有需﹐工匠有費﹔遠則計日授糧﹐按月給發。其疾病醫藥﹑死亡賑卹之資﹐皆當一一籌及。苟非合貲共襄﹐曷克有濟﹖且夫臺之俗﹐貧難相卹﹑有無相濟﹐風土之善﹐載在郡誌。臺之紳士﹐趨善急公﹐固無俟餘二人之言也。爰道餘二人補偏救獘之心﹐以爲奉使職者分宜如是。彼都人士﹐要當共悉斯意耳。

勸修海會寺序知縣魯鼎梅

一葦東來﹐煙波萬狀。臺陽巋然﹐立海若中﹐恍瀛洲與方丈夾蓬萊而駢羅也。郡城東去二里許有海會寺﹐淸奧宏敞﹐歲久漸頹。前觀察書公葺其門庭﹐而殿廡未就﹐亭榭荒涼。乃者勸農之役﹐旌旄雲集﹐臨風弔往﹐矢懷若一﹐屬某以一言修之。

夫渤海三山﹐相傳爲人世所莫能至﹐故有銀闕金宮之稱。設果有之﹐亦幻境耳。玆寺之景象淸華﹐加以整頓﹐不更有眞致乎﹖吏情未覺滄洲遠﹐感而遂興﹐是在同志者。因爲序。

捐建敬聖亭序﹝嘉慶丁巳年﹞邑歲貢生章甫

書誰造始﹖飛龍承卦書之奇﹔字孰創先﹖倉頡仿奎光之象。結繩旣廢﹐削簡遂興。上世以前﹐形成科斗﹔中天而後﹐代有文章。六體並垂﹐皆牖世覺民之具﹔五音番葉﹐盡發蒙振房之資。故秦火𨿽焚﹐猶存眞本﹔而魯垣未鑿﹐先耀靈光。緘金匱之函﹐曾傳自昔﹔捧玉房之笈﹐尢烈於今。

我朝云漢章天﹐經畬貯庫﹔臺郡文瀾扇海﹐翰墨流香。然斷簡殘編﹐未了蕓籖辟去﹔單詞片紙﹐不無脈望餐余。篆隸紛投﹐艸眞散逸﹕始或粘窗糊壁﹐隨飛花舞絮以落塵﹔終而霪雨飄風﹐雜鼠糞牛溲與俱穢。是尊崇固不少﹐而輕棄亦自多。種種褻遺﹐難於枚舉﹔時時感觸﹐能不心傷﹖爰遵宣聖夢告之言﹐謹奉帝君榜諭之訓。昔日前賢重道﹐庵顏惜字之名﹔今朝後學尊師﹐亭署敬聖之號。建非一處﹐隨時可獲寸箋﹔拾匪片時﹐觸處皆收累牘。虫蛇亥豕﹐泥土拔升﹔帝虎魯魚﹐洪鑪造化﹔歸萬殊於一本﹐責有專司﹔藏三篋與五車﹐祕無輕泄。但恐饑呼而煮者﹐終難喧負以曝之。特普告於同人﹐祈相傳爲盛事。慳囊並破﹐巨鼎齊擎。造端固屬儒林﹐共濟無分士庶。計年資以垂典﹐給月費而課工。立焚沐之規條﹐定春秋爲祭送。

斯時也﹐香燒蘭麝﹐通界上之三淸﹔水滌繭蠶﹐淨寰中之五濁。銀鉤鐵畫﹐珍奇寶若瑯玕﹔鳥迹龍章﹐典重尊於彜勺。敬奉𨿽非邀福﹐精誠自獲降祥。行見黃閣史修﹐編記其書廿一﹔丹墀策對﹐縱橫之字三千。謹布以聞﹐序例於左。

重修南社書院文昌閣序季學錦

歲丁巳﹐余膺簡命﹐督學臺陽﹔科試諸生文﹐詳加評隲。見有自出機杼﹐文雄而奇者﹔有確守繩墨﹐文正而法者。如春蘭﹑秋菊﹐各擅其勝。竊意必有魁奇卓犖﹐人如其文者﹐顧未之見也。久之﹐郡司訓楊君梅從公謁次﹐揖而請曰﹕出郡城南數武﹐有南社書院﹐爲雍正間施君世榜讀書處。施君旣釋褐﹐以其址建樓﹐額曰「敬聖」﹐祀文昌焉。嗣是郡之雋穎者﹐以時講習其中﹔月有課﹐會有期﹐而南社之名以起。自坍廢後﹐迄今二十餘年﹐未有興者。丁巳春﹐黃生汝濟﹑陳生廷瑜﹐謀諸吳生春貴﹑韓生必昌﹐鳩諸同人而廓新之﹐視舊制爲宏敞。梅嘗登其上﹐見夫背負魁山﹐羣峯羅列﹔南俯大海﹐萬頃汪洋﹐洵巨觀也。所謂地靈人傑﹐將在斯與﹗諸生復捐鏹﹐爲春秋祭。費慮且幹沒﹐介梅爲請如椽﹐勒石垂永遠。

余聞之﹐不禁喟然嘆曰﹕其斯爲海濱鄒﹑魯歟﹗夫諸生能於耆宿久廢之區﹐毅然更新﹐可謂雄而奇矣。而猶慮祭祀不供﹐捐貲以期勿替﹐不亦正而法乎﹖是大有功於文教也。諸生之舉﹐證余欣賞之文﹐固有吻合者。將見云蒸霞蔚﹑日新月盛﹐又何慮肸蠁之莫繼哉﹖楊君其爲我告諸生﹐曰﹕事難於創始﹐尢難於圖終﹔學期於家修﹐尢期於廷獻。諸生其各砥行立名﹐羽儀王國﹔俾城南一社﹐代有聞人﹐無使施君獨髙千古﹔則余於諸生有後望焉﹗

跋

靖海紀跋禮部尙書蔡世遠﹝漳浦人﹞

平南之役﹐聖天子援鉞﹐推轂於大將軍施公﹔而公果以膚功奏。其知人善任﹐誠千古帝王命將之盛軌哉﹗顧嘗思之﹐古今克奏膚功者﹐皆其謀能素定﹐熟識情形﹐深知彼己﹔是以弗戰則已﹐戰則動出萬全﹐功成一鼓。今讀公平南始末奏章﹐如密陳專徵諸疏﹐可謂成算在胸﹐了如指掌矣﹔然皆不越其始所豫策。方康熙六年﹐公以蕩平機宜請也﹐有云﹕據澎湖以扼其吭﹐賊膽必寒。先宣朝廷徳意﹐如大憝勢窮﹐革心歸命﹐則姑從寬网﹐亟與安插﹐臺灣可不勞而定。此謀定於十年之前﹐乃今一一如取左券。𨿽淮陰築壇之對﹑營平金城之圖﹑王朴平邊之策﹐曷以加玆﹖

初﹐公之畫是謀也﹐或且難之﹔而天子獨排眾議﹐悉心委任﹐竟使公伸其十餘年前素豫之謨。公何幸遇特達之聖主﹐得以勝任愉快﹐而建不世之奇勛也。然此猶以武功言之也。若夫公之文徳﹐則尢近古以來﹐名臣宿將所未易彷佛一﹑二者。世遠竊讀公之疏而知之也。公諸疏凡條上便宜﹐著著皆符廟算﹐著著各奏成效﹔而一念悱惻﹐曲體皇上好生之仁﹐遂使窮島萬靈﹐重蘇於筆下。蓋其揆之心者明﹐故其抒之筆也達﹔是固非記室﹑參軍操翰幃幄者﹐所能贊其一詞也。昔武侯弱冠馳軀﹐躬在行間斗鈐之下﹐親校簿書﹐而前﹑後出師二表探喉而出﹐遂爲古今奏疏第一。忠肝智膽﹐照耀史策﹐千載下讀者至爲感激流涕。是皆至性之餘﹐溢爲文章﹔故無人巧安排之迹﹐而有天工自然之妙。以視公疏﹐眞堪頡頏矣。公軍旅稍暇﹐輒磨盾賦詩﹐不廢文事﹔謂公獨以武功著乎哉﹖

語曰﹕天下危﹐注意將﹔天下安﹐注意相。今海內升平﹐方敷文徳之化﹐以公文事武備兩者兼優﹐爲將爲相﹐無往不宜﹐又何安與危之可分﹖則出爲舟楫﹐入爲鹽梅﹐天子之注意於公﹐當有加無已也﹔而受福者不獨吾閩矣。

瀛壖百詠跋巡道劉良璧

昔賢稱東坡賦物詩﹐爲不可方物﹔卽至難摹之狀與甚難顯之情﹐興劇揮毫﹐無不隨形立肖。豈其得力於海外遊耶﹖抑其本領有大過人者﹐而地以人傳耶﹖

侍禦柳漁張公﹐以武林名進士登玉堂﹑歷諫垣﹐奉天子命﹐巡視臺灣﹐兼司學政。下車之後﹐目睹海外情形﹐所與僚屬持籌者﹐防微杜漸﹐保障天南﹐惓惓以地方爲念﹔而加意作人﹐手集先正大家名文三百篇﹐置海東書院﹐爲諸生楷模。其校士地﹐冰壺朗鑑﹔釐頂冒﹑拔眞才。得課藝數十篇﹐付之開雕﹐顏曰「珊枝集」﹔固已膾炙人口﹑紙貴臺陽矣。未幾﹐點檢奚囊﹐得絕句百首﹐加以詁釋﹔皆其自廈而澎而臺而南北兩路所賦也。溯版圖入我中國﹐上下六十餘年﹐山川景物﹐歷歷如繪﹐今觀者如閱「山海經」﹑如讀「水經注」﹐光■﹝熖﹐舊代臼﹞陸離﹐千態萬狀﹐皆於斯集見之。

夫以公之淹貫經術﹑通達治體﹐不日返虎觀﹑抵龍門﹐召伯「捲阿」之音﹑吉甫「淸風」之頌﹐將珥筆以鳴國家之盛﹐固大有在也﹔斯集特其緒餘耳。顧海外山川景物﹐得藉公詩而益著﹐則「瀛壖」一編﹐卽爲坡老海外之文也可。璧親炙公之徳教﹐因拜手而跋於後。

臺海釆風圖跋巡臺禦史範咸

自昔學士大夫﹐宦迹所至﹐必攬其山川之勝﹐志其風物之美﹔如香山之於匡廬﹐柳州之西山諸小記﹐以及「荊楚歲時」﹑「襄陽耆舊」﹐載籍極博﹐所謂地以人傳﹑人亦因之不朽者也。近時「說郛」諸書﹐卷帙旣繁﹐摭拾尢濫﹐言不雅馴﹐滋愧古人矣。夫所謂雅馴者﹐非徵引故事﹑雕章飾句﹐便謂可藏之名山也﹔必好學深思﹐乃能心知其意耳。

同官黃門六公﹐天質敏絕。自其少時﹐已好讀書﹐熟於史傳。口誦古人詩﹐若決江河﹔而於風雅僞體﹐別擇更精。其奉天子命復畱巡方也﹐閱宛平黃玉圃「使槎錄」﹐卽其所繪臺海物產﹐重訂爲「釆風圖考」而損益之。旣自爲序矣﹐又請余跋其後。餘年來纂輯志乘﹐皆於公是正﹔公所作圖考﹐亦多質於余。余之爲志也﹐遠徵博引﹐欲以廣海外之見聞﹐詞繁而不殺﹐故常失之誇。公之圖考﹐類皆稽核其實﹐指遠而詞文﹐一名一物﹐確有依據﹐非同臆斷其有無者。夫登髙舒嘯﹐觸物興懷﹐大都皆羈臣﹑遷客藉以寫其無聊之狀。而公則受寵榮而若懼﹑坦物我以偕忘﹔其極目滄溟﹐而增注虫魚艸木﹐蓋依然楊柳雨雪之思﹐豈徒以流連景物﹐謂欲與古人競美云爾哉﹗

釆風圖跋巡道莊年

臺疆﹐古東海島也。我朝收入版圖﹐畏威懷徳﹐咸顒首厥踵﹐蒸蒸向化。迄今涵濡六十餘載﹐馴獷鷙爲善良﹑易狉獉以秩序﹐熙熙穰穰﹐忭舞康衢。蓋丕冒海隅日出﹐罔不率俾矣。乾隆八年﹑天子命黃門六公﹐來按視玆土。公慈明綜練﹐鎭謐不擾﹔舉凡整綱陳紀﹑迪教制刑﹐毋矯揉而紛﹑毋因仍而弛﹐務協乎砥平鵠正﹐惟和惟一﹐以與億萬姓贍養嬉遊於滉瀁海天之下。

余忝任觀察﹐周咨就正﹐得規隨而遵守之﹐以無隕厥職。間又出其退食之餘﹐所繪「釆風圖」若干幅示余﹐令跋其後。竊思周公作「王會」﹐紀渠叟■﹝鼠勺﹞犬﹑康人﹑桴苡之屬﹔唐貞觀間﹐外國獻菩提木﹑缽羅花﹑拔蘭鹿﹑金卵雞﹑活縟蛇諸物﹐有異於常者﹐皆詔所司詳錄之。此烏譯陳徳﹑狼舞獻功﹐尙足徵賓廷之盛。矧夫統區外以爲區內﹑隸外番以爲內氓﹐種種物類之殊﹑民俗之岐﹐安可無以志之﹐俾傳播於無窮﹖

夫陳詩納賈﹐皇華之選也﹔釆風布政﹐星軺之任也。齊其政教﹐而不易其俗之所宜﹐牖民孔易﹔爲之作新而漸摩之﹐使底於徳一而風同﹐端有賴於此焉。豈同炫奇誌怪﹐徒誇大宛之蒟醬邛竹﹑西國之靈膠吉光已耶﹖則覽是圖者﹐不可不知公微意之所在也。

婆娑洋集跋莊年

海於天地間爲至大﹐於萬物無所不容納。未歷乎其境﹐則眼界尙未盡廓﹐而胸次亦尙芥蒂柴棘也。昌黎入潮﹑東坡入惠以後﹐發爲文章﹐波瀾浩瀚﹐光怪陸離﹐不可方物﹔由其斯見者大﹐故足以發其胸中之奇。

侍禦範公奉命巡視臺海﹐下車以來﹐飭綱陳紀﹐具得大體之所存﹔而風流令行﹐蓋已徳洋恩溥矣。一日﹐出其近所作「婆娑洋集」示余。余開卷盥誦﹐自燕都抵閩﹐凡農田水利之所關﹑山川阨塞之所重﹐皆賦其大者。至若臺土之風俗﹑气候以及艸木﹑禽魚﹐悉繪形傳響﹐苞薈於尺幅之中。其怪譎詭異﹑典麗淸新﹐如「山經」「水注」﹐絡繹奔赴﹐淵然以深﹐復窅然以遠﹐殆成子所謂﹐先生將移我情乎﹖

余嘗以詩之爲道﹐非雕虫小技也。昔人有言﹐上下數千年﹑縱橫數萬里﹐始可以讀杜詩。蓋惟知杜詩之所以作﹐始知杜詩之所以讀。夫詩書醞釀﹐特以取其精華耳。不觀泰山之髙﹐無以知層巒疊嶂之勝也﹔不觀黃河之大且深﹐無以知驚濤駭浪之奇也。古今數巨人﹐其畢生精神﹐直與扶輿磅礡之气相薄。若杜﹑韓﹑三公﹐其詩具在﹐沈雄古宕﹐無不言語妙天下。今讀「婆娑洋集」﹐宜使余躑躅望洋﹐而茫然莫測其涯涘已。

邑署愛堂跋方邦基

邑舊署湫隘﹐余謀所以更張之。邑紳士慕義恐後﹐不日落成﹐可謂能愛其上矣。繼自今登斯堂者﹐其庶心曠神怡矣乎﹗維兩岐偕樂之仁﹐佩一範先憂之義﹐所以竭愛士愛民之心﹐亦以勿負我士民之愛也。因以名之﹐並跋以勗。

客問

客問﹝六條﹞諸羅令季麒光﹝無錫人﹞

僭號承天﹐東寧錫字。乾坤東港﹐華嚴南島。近接澎湖﹐遙分哈喇。荷蘭起之﹐琉球倚之。北憑甌閩﹐西距交廣﹔屬揚州之分﹐隸女虛之躔。外環大海﹐云漲煙平﹔內阻重山﹐沙迷霧列。中有平原﹐可耕可牧﹔滃水長連﹐昆流交峙。呂宋之估帆時集﹐日本之夷舶常通。南澳﹑銅山﹐風檣可接﹔海壇﹑柬埔﹐飛葦直前。蛟龍蜃虺﹐兕豕鯨鯢﹐隱隱沄沄﹐沆沆莽莽﹔遏云怒風﹐轟雷遁雨。故海山之僻壤﹐亦宇宙之奧區。

木岡﹑大岡﹐以分南北﹔前嶺﹑後嶺﹐以界東西。鹿耳當海外之咽喉﹐半綫爲內山之銷鑰。鳳山則蔥鬱宏開﹐猴悶則離奇盤結。赤山﹑烏山﹑上港﹑中港﹑鉤嬰撐突﹐攫搏呻呀。至若斗六門﹐攀緣鳥道﹕傀儡山﹐曲折羊腸。觀音志如來之勝迹﹐鬼仔實魑魅之淵藪。萆目﹑瑯■﹝王喬﹞﹐迆南巨嶂﹔雞籠﹑竹塹﹐極北重關。奇嶺之雪峯萬仞﹐南日之煙嶂千尋。大武壠﹑大傑巓﹑小琉球﹑小雙寮﹐皆疊岫參差﹐連岡撼戛。阿猴林障蔽頑番﹐哆囉嘓交蟠遠社。龜佛﹑龜侖﹐雙標天半﹔貓羅﹑貓霧﹐接峙雲中。雞心﹑石門﹑蓬山﹑後壠﹐重洋底柱﹐攫浪搏潮﹐覷關蹀戶﹐當者失據。

東寧之地﹐惟水是衛。淡水江﹐北注之津梁﹔濁水溪﹐南來之門戶。鹿耳門衝突海口﹐大綫頭髙據沙洋。雞籠城下﹐颿指閩安﹔琉球社外﹐舟通呂宋。至如北綫尾﹑中樓仔﹐夜靜潮平﹔海翁窟﹑歐汪溪﹐春明浪秀。蚊港﹑笨港﹑新港﹑後港﹑竹滬﹑三林﹐或依山回沍﹐冒沒騰流﹔或聚石奔衝﹐昂澎浦溢﹐千里雷馳﹐萬潮雪湧。七鯤身毘連環護﹐三茅港匯聚澄泓。路分東渡﹑西渡﹐洋別大鄕﹑小鄕。鯽魚潭﹑打皷澳﹐漁舟雲集﹔洲仔尾﹑瀨口港﹐鹽格星屯。扼其要可以制患﹐資其利可以裕民。

鹿之生也﹐或斑而文﹐或黧而黝﹔忽散忽聚﹐乍往乍來。於是弓矢殪之﹑鏢槊搦之﹑罟阱伏之﹑鉛炮擊之。肉堪調簋﹐角則成膠。皮毛稇載﹐外洋是資。牛之來也﹐千百爲羣﹐憑淩溪谷﹔聚飲則涓源爲涸﹐回食則蔓艸皆赭。閒以圍椆﹐制以鉤盾﹐百步就羈﹐以耕以駕。至乃犬能攫羆﹐羊可燖羹。朝飛之雉﹐倚艸棲林﹔夜嘯之猿﹐依山緣木。豹文隱霧﹐兔窟藏煙。若夫大繒斷流﹐修縺橫海﹐魦鯧鰋鯉﹐■﹝魚聖﹞蛤蚶蟳﹐挽靑猊之鬣﹐截白黿之皮。搜龍籍﹑羅蜃府﹐莫不布雕俎﹑就臠切﹐具揉五味﹐腥膏饜飫。

重山之中﹐產有異材。工師操斧﹐匠氏持柯。楠榕杉樟﹐桑柏槐柳﹐莫不枝覆層岡﹐幹依連麓。舒目而望之﹐靑茅白葦﹑紫槁蒼蘆﹐郁若深林﹐叢如列嶂﹔代瓦以覆﹐易墻以圍。至如檨柚之茂葉翳日﹐檳榔之修幹參云﹔蕉擅綠天﹐荔垂朱實﹕山則不童﹑地鮮不毛﹐土之良也。

墳壚斥鹵﹐五穀是滋﹔以稼則蕃﹐以種則碩。水耕火耨﹐不營而足。上地可七﹐下地可三﹔宜菽宜稻﹐宜菽宜稷。禾秫﹑赤秫﹑早占﹑晚占﹑蘆黍﹑蘆黍﹑紅秈﹑白秈。豆分黃綠﹐麥別大小。莫不累累淋淋﹑顆顆的的﹐歐簍滿篝﹐污邪滿車﹐黃雲紅玉﹐相積陳陳。於是牛馬運之﹑舟航載之﹐以徵以貢﹐和鈞兵卒。家有稼穡之利﹐人有作甘之用。卷七

藝文﹝二﹞

記賦

記

賦

記

澄臺記臺廈道髙拱幹﹝楡林人﹞

古者﹐臺榭之作﹐誇遊觀而崇侈麗﹐君子譏之。若夫制朴費約﹐用以舒嘯消憂﹐書云攬物﹐斯髙人之所不廢﹐亦廉吏之所得爲也。

臺灣之名﹐豈以山橫海嶠﹐望之若臺﹔而官民市廛之居﹐又在沙曲水匯之處耶﹖然厥土斥鹵﹐艸昧初辟﹐監司聽事之堂﹐去山遠甚﹔匪特風雨晦明﹐起居宴息之所﹐耳目常慮壅蔽﹐心志每多郁陶﹐四顧隱然﹐無以宣泄其懷抱﹔並所謂四省藩屏﹑諸島往來之要會﹐海色峯光﹐亦無由見。於是捐俸鳩工﹐略庀小亭於署後﹐以爲對客之地﹐環繞以竹﹐遂以「斐亭」名之。更築臺於亭之左隅﹐覺滄渤島嶼之勝﹐盡在登臨襟帶之間﹐復名之曰「澄」。惟天子徳威遐被﹐重譯入貢﹐薄海內外﹐臣民共享淸晏之福﹔而余振鋼飭紀﹐分激濁揚淸之任﹔正己勵俗﹐有端本澄源之責焉。當風日和霽﹐與客登臺以望﹐不爲俗累﹑不爲物蔽﹐散懷澄慮﹐盡釋其絕域棲遲之嘆﹐而思出塵氛浩渺之外﹐則斯臺比諸「淩虛」﹑「超然」﹐誰曰不宜﹖

始建海會寺記總鎭王化行

蓋聞二儀效靈﹐人天永載無窮之運﹔萬物資始﹐凡聖統成有象之緣。法藉運而後興﹐道因緣而乃遇。故內典流於中夏﹐妙諦通乎遐陬。花雨香風﹐眼前解脫﹔招提蘭若﹐方外聲聞﹕有由來矣。顧玆臺灣版圖新辟﹐徳教覃敷﹐神人胥慶﹐典章無闕﹔惟少一梵剎﹐福佑海天。附郭大橋頭有廢捨一所﹐宏敝幽寂﹐跨海面山﹐修竹茂林﹐朝煙暮靄。諸同人瞻仰於斯﹐僉曰﹕是三寶地﹐何不就此立寺招僧迦以修勝果﹐亦盛世之無疆福田也。時兵巡王公﹐同聲許可。會有僧志中者﹐自齠齔之年﹐皈依沙門﹐秉靈慧沈靜之聰﹐函松風水月之味﹐從江右雲遊﹐來聞其事﹐願募緣成之。於是同人各捐俸資﹐補葺門楹﹐重整垣宇﹐裝塑佛像﹔始於庚午八月七日﹐成於明年四月八日﹐名曰「海會寺」。道場丕建﹐法筵宏開。瞻妙相之莊嚴﹐雷音寺見於東土﹔聽法華之朗誦﹐秪樹園來自西天。噫﹐善哉﹗從玆絕島重洋﹐齊生見像作福之想﹔雕題鑿齒﹐同沾聞聲脫化之恩。斯亦大運之興歟﹖抑余更有說焉。沙門者﹐弱門也。佛法𨿽大﹐王法衛之。此何以故﹖道無形而方微﹐法非象而不顯。參陰陽以立極﹐顯其象者也﹔備體用而修眞﹐精於微者也。是以入世制之以王法﹐出世超之以佛法。顯微之旨﹐殊途同歸。故凡天下梵剎﹐皆賴士夫護持。後之遊於此﹑宦於此者﹐肯一瞻禮﹐悉皆龍華會上人。少存菩提心﹐卽見金剛力﹔其造福於海邦﹐豈有量哉﹖

始建髙公祠記左中允陳遷鶴﹝晉江人﹞

臺灣旣平之十有三年﹐重譯入貢﹐沿海晏安。會兩浙大廉使需人﹐而我臺﹑廈巡憲髙公祖適當報最疏上。天子素知公名﹐以其保釐東土﹐著偉績也﹐遂特調公。夫兩浙﹐殷繁之區也﹔廉使﹐風紀之長也。前此拜是官者﹐旋卽開府而去。聖主用人不輕許可﹔然則公之行也﹐其膺節鉞也必矣。

公以門蔭起家廣徳州牧﹐擢秋官員外郎﹐旋轉戶部正郎﹐奉敕監督臨淸關。事竣﹐出守江西瑞州府。丁內艱﹐起補泉州太守﹐舉卓異﹐卽蒙督撫兩中丞會薦於朝﹐以康熙三十一年秋﹐來巡赤嵌。公才兼文武﹐揚歷中外二十餘年矣。在州則蘇民困﹐在關則除商累。或以折獄稱旨﹐或以治賦見推。有守有爲之疏﹐屢達天聽。筠州之碑﹐已與碧落並峙。其在溫陵也﹐遷徙之後﹐桑田屢變﹐糧累數萬家。公奉委淸丈﹐裹糗糧﹑躬隴畝﹐力請豁除歲科﹐革納捲積獘。泉之士民﹐勒石存焉。及其巡臺也﹐植士類﹑興學校﹑擊蠹豪﹔苞苜有禁﹑薦剡有禁﹑販番婦有禁﹑踞官地而阻葬埋有禁。臺﹑廈腴地﹐多種蔗﹔公諭令植榖。繼而糖價果賤﹐車戶告憊﹔公復蠲其餉﹐準與開除。番社舊有文武花紅﹐商人贌餉輸官﹐勢不能不掊取於番黎﹔公出示嚴禁﹐諭番自徵。雕題斷髮之倫﹐始知有化日光天之樂。加之臺內山諸社﹐茹鮮衣皮﹐從昔至今﹐屢爲民患者﹔聞公名皆不憚山溪險遠﹐俯伏公轅﹐稟奉朝廷正朔。蓋公以憲副而兼學政﹐得士心易﹐得民心難﹐而得番心與從不受教化之番心尢難。非以實心行實政﹐寬猛相濟﹐有過化存神之徳﹐末由臻此。然且以力不從心爲歉。

今公轅轍難畱﹐掛船西渡﹔臺之士民﹐欲立碑以志公徳﹐徵言於余。余公舊部民也﹐知公最悉﹔而於公之徳﹐究不能鋪揚一二﹐聊以素所聞於臺者﹐約略述之﹐以垂不朽。閩﹑浙接壤﹐公施澤於閩﹐如同咫尺﹔況由此而建牙移節﹐再臨南國。歌「甘棠」者﹐且復拜車下矣。吾士民其可以相慰矣。是爲記。

建教場演武廳記臺灣鎭張玉麒

臺灣討平﹐旣十有七載矣。政治民風﹐翕然丕變。戊寅秋﹐余奉天子命﹐移鎭玆土。歷覺形勝﹐一切規模﹐靡不振舉﹔獨耀武之地﹐未之議建。隨亟商僚屬﹐咸捐淸俸﹐構演武廳一座。是歲菊月興工﹐嘉平告竣。𨿽不敢侈爲雄觀﹐然體制略備。以此閱軍旅﹑奮武衛﹐組練揚麾﹐使山陬海澨﹐咸瞻克詰之聲靈﹐實保邦者所不容緩。尙望後有同志﹐式廓而增煥之﹐永與河山並垂不朽也。

重修府學新建明倫堂記臺廈道王之麟﹝奉天人﹞

今天子神聖﹐重道崇儒﹐文教誕敷。凡薄海內外﹐罔不率俾﹔詔郡縣各立學。從來文治﹐未有若斯之盛者也。臺地僻在東南海外﹐從古未沾王化﹐罔識賓興。迨我朝開辟之後﹐置郡縣﹑立學官﹐凡取士之典﹐皆與內地同﹐始彬彬稱治﹐爲海邦鄒﹑魯矣。

余己卯秋﹐恭膺簡命﹐來監斯土。甫下車﹐謁夫子廟﹐環視棟宇朽敗﹐而明倫兩廡﹑啟聖祠以及欞星垣墉﹐缺然不備。又以龍亭置於聖人之前﹐其規模气象蔑如也。於是急謀修舉﹐缺者補之﹑圯者葺之﹐以次興工。越明年﹐於夫子廟東偏拓地數畝﹐中爲明倫堂﹐堂後爲龍亭庫﹐環以磚墻﹐東西廊門樓﹐無不畢舉﹔締構堅致﹐彤髹駁蔚﹐一時稱盛。至六月﹐聖殿爲颶風所侵﹐竟致頹壞﹐予心惻然﹐又相與醵金重建。於是諏日興事﹐庀材鳩工﹐經始於十月﹐告成於十二月。迄今夫子廟﹑啟聖祠巍然﹐東西兩廡以及明倫堂欞星諸地翼然﹐廟貌攺觀。其所以揚聖天子文教之盛﹑壯海外之觀﹐均於是乎在。而況培人心以厚風俗﹐首重學校﹐尢爲蒞治者之先務哉﹗

臺邑明倫堂碑記臺邑令陳璸﹝海康人﹞

予以壬午春﹐調任臺邑。至之翼日﹐恭謁文廟。禮成﹐學博黃君世傑率諸生﹐引予入啟聖祠前聽講。問所謂明倫堂者﹐蓋曠然一平地也。噫﹗斯何地也﹐而可久曠乎哉﹖自有人類﹐卽有人心﹔有人心﹐卽有人理﹔有人理﹐卽若天造地設而有明倫堂。苟斯堂之不立﹐則士子講經無地﹐必至人倫不明﹔人理泯而人心昧﹐將不得爲人類矣。噫﹗宰斯邑者何人﹐風教攸責﹐而可令斯地久曠乎哉﹖予用是殫力以拮據﹐畢慮以經營。越明歲癸未之夏﹐而斯堂得成。堂凡三間﹐髙廣如式。門樓前拱甬道﹐圍墻井列。成之日﹐用進諸生於堂﹐而告以斯堂取義明倫之旨﹐爲落成慶。乃環顧文廟﹐又將傾圯﹔方在選材鳩工﹑平基定向﹐爲創建文廟之舉﹔適行取銓部命下﹐而予因是不得盡心竭力於其間。𨿽然﹐人之欲善﹐誰不如我﹖文廟之成﹐固有待也。獨斯堂之役﹐費稟於官﹐役不病民。向之曠然者﹐今幸巍然其在望矣﹔義不可無一言以紀。

予謂「五經」與五倫相表裏者也。倫於何明﹖君臣之宜直﹑宜諷﹑宜進﹑宜止﹐不宜自辱也﹔父子之宜養﹑宜愉﹑宜幾諫﹐不宜責善也﹔兄弟之宜怡﹑宜恭﹑不宜相猶也﹔夫婦之宜雍﹑宜肅﹐不宜交謫也﹔朋友之宜切﹑宜偲﹐不宜以數而取疏也。明此者﹐其必由經學乎﹖潔淨精微取諸「易」﹐疏通知遠取諸「書」﹐溫厚和平取諸「詩」﹐恭儉莊敬取諸「禮」﹐比事屬辭取諸「春秋」。聖經賢傳﹐千條萬緒﹐皆所以啟瀹性靈﹑開橐原本﹐爲綱紀人倫之具﹐而弦誦其小也。願諸生執經請業﹐登斯堂﹐顧名思義﹐期於忠君﹑孝親﹑信友﹐夫義﹑婦聽﹐兄友﹑弟恭﹐爲端人﹑爲正士﹔毋或徒習文藝﹐恣睢佻達﹐以致敗名喪檢﹐爲斯堂羞﹐庶幾不負予所以首先建立斯堂之意。

抑是役也﹐晨夕指畫﹐督率就工﹐則黃學博之功固不可以沒也。

始建火神廟記鳳山縣知縣宋永淸

粵稽遂人氏作鉆燧﹑別五木以攺火﹐教民取火﹐以灼以■﹝火芮﹞﹐以熟臊勝﹐以燔黍捭豚﹔然後人無腥■﹝月冒﹞之疾﹐人民益夥。於是炎帝以火紀官﹐而爲火師﹔陶唐氏有火正曰祝融﹔周禮夏官司爟﹐掌行火之政﹐令四時變國火以救時災。後世天下郡邑﹐皆奉神而崇祀焉。予宰斯土﹐見祭爟之義不講﹔居民廛捨﹐屢遭回祿。斯固出納之違時﹐抑亦司之之神未有寧宇也。因與同寅李諸羅集諸紳衿﹐捐輸建廟﹔其不足者﹐予悉肩之。擇爽塏地於府治東南﹐得僧捨﹔易其制而髙大之﹐固以磚甓﹐施以丹艧﹐命工肖像﹐致時享焉。

夫大禹陳謨﹐養民之政﹐惟修六府﹔武王訪道﹐箕疇之告﹐首列五行。火也者﹐生民之所利賴也﹔至或郁爲虐災﹐則恃爲政者修徳以弭之。愧余不徳﹐不敢望子產之善政﹐使竈言不驗。第以火之爲功至大﹐而司火之神載於祀典﹐則建廟以祀之﹐不可不亟。祀之之禮﹐不可不備且虔也。廟旣成﹐因敍而記之。

始建縣城隍記知縣張宏

臺灣自置邑以來﹐垂三十年矣。而主此邑之神﹐其位麗於郡廟﹔朔望瞻謁﹐於禮未稱。長民者﹐率三歲一遷﹐因仍舊規﹐莫之或問也。我國家敬禮百神﹐所在各有專祀﹔顧玆邑之神獨缺﹐失其宜矣。余來令於玆﹐有志興建﹔而簿書鞅掌﹐力未之逮。辛卯夏﹐以秩滿將代﹐乃捐俸鳩工﹐擇爽塏之地﹐而卜築焉。越明年春落成﹐堂廡墻垣﹐宏傑壯麗﹐過者起敬﹔是足以妥神靈而肅觀瞻矣。

夫先王之典﹐有功於民者則祀之。神主此邑﹐保障一方﹐誠有大功於民者也。令甲所載﹐祀之安可或緩哉﹖因書創建之由﹐勒之於石。

重修臺灣縣學碑記偏沅巡撫陳璸

憶予以康熙壬午春﹐調任臺令。臺邑廟學先爲僞弁住宅﹐湫隘弗稱﹔兼歲久屋材朽蠹﹐已就傾圯。明倫一堂﹐尙在蔓艸中﹐未有議創者。予以此乃爲政第一事﹐不可或後﹐卽具狀詳請各憲﹔尋得報可。乃殫力拮據﹐首於廟左隙地﹐起建明倫堂。以是年冬杪興工﹐越歲三月告成。隨攺造文廟﹐增舊地而式廓之﹔選匠往會城購料﹐業已平基定向﹐予忽奉文行取。時在甲申初春﹐捐金畱府庫﹐爲工費資而去。身𨿽去而寸心惓惓﹐每以廟學未成爲一憾事也。

越七年庚寅秋﹐予復謬持節東來。謁廟循覽﹐規模𨿽略粗具﹐而啟聖一祠尙仍舊﹐向與文廟相左﹐兩廡尙不蔽風雨﹐心焉憾之。先捐俸﹐委臺令周環築墻﹐以肅內外。因郡庠大費修整﹐未遑議及邑庠。至乙未春﹐郡庠幸煥然易舊。正在私心經營﹐而予又奉補授偏撫。乃星夜鳩工庀材﹐攺啟聖祠方位﹐與文廟稱﹔兩廡﹐則撤舊更新。又添建名宦鄕賢祠﹐爲吏治風俗示勸﹐了前願焉。

予非有所利乎此﹐而欲自爲功也﹔董子曰﹕『正其誼不謀其利﹐明其道不計其功』。夫建廟修學﹐正誼﹑明道之大端也。予竊謂﹕不計功未嘗無功﹐不謀利未嘗不利。臺令歷任﹐未有調爲臺道者﹐而予得調臺道﹔臺道歷任﹐未有擢爲撫軍者﹐而予得擢偏撫。皇恩不次拔擢﹐何莫非先聖先賢及臺地山川之神默佑之乎﹖前後九載﹐飲鹹食淡﹐不爲不久﹔兩荷異數﹐超遷不爲不速。予不負臺﹐臺不負予﹔此感彼應﹐理固然也。願吾黨之士﹐篤信斯理。處而讀書﹐務爲端人正士﹔出而筮仕﹐務爲循吏良臣。庶不負玆地山川之鍾靈﹐而爲聖賢所擯棄﹐則予數年惓惓之苦心﹐其亦可無憾也夫。

重修府學碑記臺廈道陳璸

臺灣﹐荒島也﹐夫子廟在焉。聖人之教﹐與皇化並馳﹐固無海內外之隔﹔而歲久弗治﹐有自來矣。惟大成殿﹐巍然爲魯靈光﹔若啟聖祠曁兩廡欞星門﹐皆傾圯剝落過半。前後廟基被水潦衝嚙陵夷就低﹐竟爲人畜往來雜沓之場。噫﹗監斯土者何人﹖而不一駥目傷心於其際乎﹗余乃商之郡守周君洛書﹑郡倅洪君石臣曁臺令張子宏﹑鳳令時子惟豫﹑諸令劉子宗樞﹐亟議修葺﹔僉合詞無閒言。余曰﹕眾志旣同﹐是不可後。遂備由上請兩憲﹔尋得報可。卽以壬辰冬臘月興工﹐委本標千總曾榮董其役。榱桷朽腐者易之﹐缺折者補之﹐蓋瓦級磚之欹斜者覆正之﹐墻壁漫漶不鮮者飾之﹐基址之坍塌者增築之﹐而夫子之廟於是煥然易舊焉。啟聖一祠﹐翼然起大成殿後﹔左右列六徳齋。祠下名宦祠居左﹐鄕賢居右﹐再列六行齋。日六徳﹑日六行﹐非文學兼徳行之士不得寓焉。東廡下有獻官齋宿房﹐西廡下有藏器庫﹐有庖湢所。欞星門左右﹐攺置文昌祠﹑土地祠。其外則爲禮門﹑爲義路﹐常置扃鑰﹐非且望及有事二丁不開。更於禮門外數十武﹐表立大成坊爲界﹔周圍墻及肩而止﹐通道之水環繞其下﹐廟之規模斯略具矣。至教官廨捨﹐則於明倫當後新建三楹﹐齋廚等房胥具﹔門路從東廊出入﹐無得復如前之寄居啟聖祠左右爲瀆褻。再於明倫堂前兩廊﹐分列六藝齋﹐供諸生肄業之所。

是役也﹐新太守馮君躬曁繼至﹐與有力焉。同城總鎭姚公樂贊其成。計料若干﹑瓦若干﹑磚若干﹑灰若干﹑匠若干工﹑小夫若干名﹐共計若干緡﹔悉出本道衙門養廉余羨。予所力請於兩憲而得之者﹔不動公帑﹐不費民財﹐歷三載之勤﹐得竣厥工﹐而予不能一言﹕凡廟學非作新之爲難﹐而能默體作新之意爲難﹔亦非作新於始之爲難﹐而能繼繼承承永葺於後之爲難。玆余旣新斯學於其始﹐願執經士子咸各思發憤﹐以通經學古爲業﹐以行道濟世爲賢﹔處有守﹑出有爲﹐無負國家教育振興庠序之至意。地方有司亦共以教化爲先務﹐培玆根本地﹐時省而葺修之﹐俾有基勿壞﹔安知荒島人文﹐不日新月盛﹐彬彬稱海濱鄒魯也哉﹖余故詳修建始末﹐並述其意﹐以書諸石。

新建朱文公祠碑記陳璸

予建朱文公祠旣成﹐或問曰﹕『海外祠公有說乎』﹖曰﹕『有』。

昔昌黎守潮﹐未期月而去﹐潮人立廟以祀。東坡先生爲之記云﹕『公之神在天下﹐如水之在地中﹐無所往而不在﹔而潮人獨信之深﹑思之至﹐焄蒿淒愴﹐若或見之。譬如鑿井得泉﹐而曰水專在是﹐豈理也哉』﹖若文公之神﹐周流海外﹐亦何莫不然。按公宦轍﹐嘗主泉之同安簿﹐亦嘗爲漳州守。臺去漳﹑泉﹐一水之隔耳﹔非遊歷之區﹐遂謂其神不至﹐何懵也。矧自孔﹑孟而後﹐正學失傳﹐斯道不絕如綫﹐得公剖晰﹐發明於經史及百氏之書﹐始曠然如日中天。凡學者口之所誦﹑心之所維﹐當無有不寤寐依之﹑羹墻見之﹐何有於世相後﹑地相去之拘拘乎﹖予自少誦習公書﹐𨿽一言一字﹐亦沈潛玩味﹐終日不忍釋手﹔迨今白首﹐茫未涉其涯涘。然信之深﹑思之至﹐殆不啻所謂焄蒿淒愴﹐若或見之者也。公之言曰﹕『大抵吾輩於貨色兩關打不透﹐更無話可說也』。又曰﹕『分別義利二字﹐乃儒者第一義』。又曰﹕『敬以直內﹐義以方外﹔八个字一生用之不窮』。蓋嘗妄以己意繹之﹕惟不好貨﹐斯可立品﹔惟不好色﹐斯可立命。義利分際甚微﹕凡無所爲而爲者﹐皆義也﹔凡有所爲而爲者﹐皆利也。義固未嘗不利﹐利正不容假義。敬在心﹐主一無適則內直﹔義在事﹐因時制宜則外方。無纖毫容邪曲之謂直﹐無彼此可遷就之爲方。人生徳業﹐卽此數言﹐略包括無遺矣﹔他言之警切胥此類。讀其書者﹐亦惟是信之深﹑思之至﹐切己精察﹐實力躬行﹐勿稍遊移墜落流俗邊去﹐自能希賢希聖﹐與公有神明之契矣。予所期望於海外學者如此﹔而諸斯祠之建無說乎﹖祠正堂三楹﹐兩旁列齋捨六間﹐門樓一座。起工於壬辰冬月﹐至癸巳仲春落成。不動公帑﹐不役民夫﹐一切需費﹐悉出予任內養廉余羨。猶慮祠內香火及肄業師生修脯油燈乏資﹐議將予撥歸郡學■﹝魚逮﹞港莊田二十八甲一分﹐租粟供給﹐歲以爲常﹔經行臺灣府轉行該學﹐永遠遵照﹐並記以示來者。

新建文昌閣碑記陳璸

京邑之制﹐右廟左學﹐前殿後閣。予乃於文公祠後﹐謀創建文昌閣焉。

常讀「文昌化書」﹐中有一二幻語﹐心竊疑之。旣而往復玩味﹐大指教人以修徳積善﹐與「陰隲文」一篇相表裏﹔於是深信其言之有得於道﹐不予誣也。按「蜀志」有梓潼縣﹐在保寧府界﹐離縣三十里許﹐有梓潼帝君廟。予前歲奉命視學西川﹐得瞻禮祠下﹐嘆天下之文章﹐莫大乎是。載考「漢史天文志」﹐斗魁列在文昌星次。吾又不知文昌之與梓潼是一是二﹔殆天人也耶﹐神耶﹖孟子曰﹕『大而化之之謂聖。聖而不可知之之謂神』。姑置勿深論﹐論其盡乎人以應驗於天者可乎﹗科名者﹐進身之階﹔務學者﹐立身之本。不務學而冀功名﹐猶不種而期收獲﹐必不得之數也。顧爲學之道﹐自求放心始。求之窈冥昏默﹐反荒其心於無用﹔不如時觀象以自省。有如動一念焉﹐若帝君之予見﹔發一言焉﹐若帝君之予聞﹔措一行焉﹐若帝君之予視予指﹔必謹其獨﹐戒愼恐懼﹐將所爲修徳積善者﹐悉根諸此﹐學不自此進乎﹖學進﹐則識進﹔識進﹐則量進﹔量進則徳修﹐而福亦隨集。由此登髙科﹑享大名﹐如持左券﹔人之爲歟﹐何非天之爲也﹗有志之士﹐無急求名於世﹐而務積學於己﹔亦無徒乞靈於神﹐而務常操其未放之心﹐藏焉﹑修焉﹑息焉﹑遊焉。

登玆閣也﹐睠焉四顧﹕東峙大山﹐層巒疊翠﹐動振衣千仞之思﹔南望鳳山﹐騫騰隱在幾席間﹔西則洋洋大海﹐波濤洶湧﹐風檣出沒﹐變態不可名狀﹔其北有萬壽亭﹐穿雲而起。君門萬里﹐何日得出此島﹐與海內諸英俊交遊﹐歷金馬﹑上玉堂爲一快﹖以是寫心﹐以是勵志﹐卽以玆閣爲不欺闇室之一助可也。若終日昏昏沈沈﹐放其心而不知﹔或捨近騖遠﹑或處下窺髙﹑甚或以玆閣爲登眺觀遊之所﹔則與謀創建者之初心大相刺謬矣﹔可乎哉﹖

閣制度﹕髙﹑寬﹑長各若干﹐一準福州府庠奎光閣體式。會城選匠辦料﹐皆署學事教諭鄭長濟任勞﹔海運到臺﹐旦晚督率就工﹐委該學教授杜成錦﹑巡捕經歷陶宣先後贊成﹐則同官同城諸公與有力焉。始於春二月丁亥﹐成於三月戊申。

始建衛公祠記巡道陳璸

夫子稱子產有君子之道四﹐而悉數之曰恭﹑曰敬﹑曰惠﹑曰義。持此以求後世爲治者﹐𨿽兩漢循吏﹐未易槪許也。若前太守衛公﹐其本斯道以爲治者乎﹗公相國文淸公之猶子﹐少司馬公之賢嗣也。號稱貴介﹐而抑遜自持﹐不異寒素。庶務必躬親﹔夜秉燭治官書﹐漏下不輟。愛民如子﹐甫下車﹐首革水丁以安流移﹐嚴禁雜派。歲時屬員﹐或饋尊酒只雞﹐未嘗輕受。數年中﹐從不票取一夫一役。郡邑民番﹐得以息肓﹐遂休養生息之樂者﹐繄公賜也。其有豪彊梗法﹑弗化於訓者﹐則懲之不少假。是恭也﹑敬也﹑惠與義也﹐公殆兼有之矣。

公以壬午冬十月蒞臺﹐至丙戌秋九月秩滿﹐奉特旨升廣東都轉運使。去臺之日﹐士民戀公弗忍捨﹐相率建祠﹐附府城隍廟左﹐意蓋欲以神道事公也。祠規制甚狹﹐稱公儉徳。韓昌黎詩云﹕『猶有國人懷舊徳﹐一間茅屋祭昭王』。斯祠之謂矣。

小子璸﹐舊爲臺令﹐公屬也﹐知公甚悉。玆復謬持使節東來﹐拜公祠下﹔因本諸父老意﹐述公政之犖犖大者。有此四徳﹐以備他日風謠之采﹐且以系臺人甘棠之思於永永也。公名臺揆﹐號南村﹐山西曲沃人。

重修臺灣縣學記教諭康卓然

歲癸亥﹐臺地蕩平﹐首調晉邑侯沈公朝聘補臺令。甫下車﹐先興文廟。時因艸創﹐制尙朴略。庚午年﹐邑侯王公兆升修之﹐猶未壯厥觀也。壬午春﹐巴侯今觀察陳公謁廟﹐禮成﹐問聽講之地﹐闕焉無有﹔因捐俸建明倫堂於廟右。堂成﹐則進諸生而語之曰﹕文廟所以妥聖靈而彰典禮﹐乃庳隘淺陋若是乎﹖再捐俸三百兩﹐命工庀材﹐定基擇向﹐將更新之﹔適擢銓部去﹐每惓惓以弗克竣乃事爲念﹔遇公交車北上者﹐輒殷然致詢不少釋。乙酉年﹐邑侯王公仕俊至﹐見榱棟已備﹐瓦璧畢齊﹐隨與學博陸君共襄厥事﹔增髙舊制﹐規模式廓。兩廡門庭﹐次第咸新﹐而圍墻未築﹔柵欄𨿽設﹐難免風雨之虞。庚寅秋﹐陳公以觀察再蒞是邦﹐遂舉而更張之﹐易柵欄爲磚垣﹐加丹艧焉。內外修整﹐廟貌尊嚴。於是昔之艸創者﹐今堅致可久矣﹔昔之朴略者﹐今云錦爛然矣。聖靈克妥﹐典禮攸彰﹔壯海外之大觀﹐啟文明之雅化。功在聖門﹐豈淺鮮哉﹖

卓然司鐸斯邑﹐詳悉其事﹐爰紀始末﹐俾海邦多士毋忘興建之功云。

重修府學文廟記李欽文

文廟門外﹐環以柵欄﹐舊矣。風雨飄搖﹐屢修屢圯。歲在乙未﹐觀察陳公易築圍墻﹐浚泮池於圍墻之內﹔左畔設廳事﹐連大成坊﹐而欞星門未辟。明年﹐郡伯王公以刑部郎來守是邦﹐政修事舉。越戊戌﹐命工庀材﹐撤圍墻﹐立欞星門﹐髙一丈六尺﹑闊五丈五尺。門以外爲降階﹐深六尺﹐兩旁仍翼以墻﹔移泮池於降階之下﹐深五丈﹑闊九丈四尺﹐周一十四丈﹐與廟相配。池之外﹐累海石爲垣環之﹐形若半月﹔髙八尺﹐周三十七丈有奇。經始於十有一月﹐成於次年四月。用白金三百四十六兩五錢﹐悉出郡伯捐奉﹔而區劃制作﹐則參軍王公士勷也。工竣﹐謹敍始末勒石﹐以垂永久。

始建龍神廟記巡道梁文科

龍王爲海瀆之神﹐建廟崇祀﹐所以保障海邦﹐非第爲祈禱甘霖也。余觀察閩中﹐歲乙未﹐移調臺灣。下車以來﹐見夫陰陽和﹑時雨降﹐民歌樂土﹑室慶盈寧﹐熙熙皞皞﹐聖朝徳教之所被者遠矣。越明年﹐雨澤偶愆﹐齊禱於城隍之壇﹐乞靈於元帝之宮﹔問所謂龍王廟者﹐蓋缺焉。是豈龍王之神徧於寰宇之內﹐獨見遺於海東之疆乎﹖又豈臺地之人﹐盡誠敬於他神﹐獨不隆享祠祀於龍王乎﹖蓋莫爲之倡﹐𨿽靈弗彰也。因相度東安坊有廢廟址﹐廓而辟之﹔中爲大殿﹐深三丈八尺﹑廣三丈二尺﹐塑龍王像居其中﹐繪風伯雨師於兩旁。殿之外爲亭﹐深一丈八尺﹔亭之前爲大門﹐深二丈三尺五寸﹐廣各與殿均。後有僧捨﹐西有廚房﹐命僧居之﹐以奉祀焉。

廟建於丙申秋九月﹐成於冬十月。從玆海波不揚﹐雨暘時若﹐臺之人食其徳而報其功﹐當永永無極也已。是爲記。

始建田祖廟記梁文科

洪荒之世﹐茹毛飲血﹐而神農氏始爲耒耜以教民﹐而稼穡之事興。稷教播種﹐示民五穀﹐皆本神農之法以推之。三代以來﹐社稷並立﹐秩諸祀典。田祖有神﹐詠於詩歌﹐由來尙矣。

聖天子軫念民依﹐重農務本﹐特祀先農﹐典禮攸隆。臺地孤懸海島﹐沐生息休養之恩﹐三十餘年﹐風雨時若﹐品類蕃昌。余蒞是土﹐念丰登之慶﹐實藉甘霖﹔乃命經歷王士勷董建龍神廟﹐爲民請福。復念民之粒食﹐出自田祖﹐不可使祀典久稽﹔遂於鎭北坊建田祖廟﹐與民報功。仍命王經歷董其事焉。

廟址長十三丈五尺﹑寬三丈餘。正殿之前建露亭﹐爲朔望講約所。左右立齋房三間﹐使僧人居之。卽落成﹐因書而勒諸石。

重修臺灣府學碑記永州總戎李日■﹝火呈﹞

康熙癸亥﹐臺地歸入版圖﹐置郡立學。■﹝火呈﹞奉調轄水師﹐駐安平鎭。時地方初辟﹐規畫未周﹔𨿽春秋二仲行丁祭禮﹐而文廟尙仍僞制﹐歷三十餘載﹐未之有易焉。

戊戌秋﹐闇齋梁公爲臺陽監司﹐入廟行禮﹐顧而嘆曰﹕此非制也﹐何以昭尊聖重道之隆規﹖亟命取材內郡﹐擇吉重新﹐以經歷王士勷董其事﹐髙大前制。廟之前爲站臺。廟後曁左右兩房﹐累短垣以通行走。其上則出重檐於四隅。中覆以亭﹐匾大成殿於亭前。制度悉與內郡等。費且千金﹐經半載而殿成﹐紳士謀勒石以志。■﹝火呈﹞聞斯舉﹐躍然喜曰﹕是眞足以妥聖靈而彰王制矣。從玆以往﹐望宮墻者﹐仰巍煥之巨觀﹔遊聖門者﹐睹規制之大備。海濱鄒﹑魯之風﹐不於今日而益見哉﹗

重修臺灣縣學碑記巡臺禦史黃叔璥﹝宛平人﹞

歲壬寅﹐璥奉命巡視臺灣。於時寇亂方息﹐繼以大饑﹐學宮飄搖颶風霪雨間﹐頹然欲盡。官斯土者﹐𨿽目擊心傷﹐不遑及矣。與璥偕來者﹐貴陽周君鍾瑄﹐前以諸羅令報最﹐爲髙唐牧﹐內遷員外郎﹔至是﹐以賢能特簡令臺灣﹐愼其選也。周君旣至﹐設平糶法以蘇民困﹐躬運米以賑澎湖﹐境以內欣然慶更生焉。乃亟鳩工庀材﹐仍厥舊制。凡殿廡門垣生捨﹐修者修之﹑築者築之。時詔崇先聖五世王爵﹐爲攺建五王祠﹕不費帑﹑不役民﹐皆周君節嗇俸錢而獨任之。始事於癸卯季秋﹐落成於甲辰仲春﹐糜白金三百五十有奇。

不數時而廟貌聿新﹐因請璥爲記其年月。璥維學校之設﹐所以長育人材﹐一道徳﹑同風俗﹐教孝教忠也。學者於此﹐不能窮其指歸而得其要領身體而力行之﹐沈溺於詞章﹑龐雜於功利權謀術數﹐所謂人材不可問矣。道徳奚自而一﹐風俗奚自而同﹖令臺當更化之後﹐學者蒸蒸然思復於古﹐知聖賢之所以教人者﹐其指歸要領﹐不過欲人盡力於君臣﹑父子﹑夫婦﹑昆弟﹑朋友之間。父教其子﹐師勉其弟﹐日引日上﹔庶幾篤學力行之君子﹐無徒以詞章爲梯弋科名之具﹐無或以功利權謀術數以流入於不肖之歸﹔則道徳一﹑風俗同﹐庶不負國家養士之隆﹐與賢司牧師旅饑饉之餘拮據經營之意﹐實有厚望焉。

是役也﹐董其事者﹐本學教諭葛炆﹐例得書於石。

藏書記府學訓導袁宏仁

制科以文章取士。士之通經學古者﹐咸入珊网之收矣。我朝文教敷於四海﹐世宗憲皇帝復選博學鴻儒﹐用以鼓勵淹雅﹐典綦隆也。今上禦極﹐以崇儒重道爲首務﹐所以振興學校者倍殷。屬在多士﹐可不孜孜奮勉﹐共承菁莪棫朴之風哉﹖

余謬膺經選﹐司訓福庠六載﹔值臺陽新設訓席﹐遂調是任。仰懷聖明﹐無時不兢兢以作人爲念也。竊見臺地遙隔海天﹐人材蔚起﹐而博洽尙鮮其人。揆厥所由﹐蓋各庠向無藏書﹐卽書肆亦罕售購﹔𨿽有聰敏之質﹐欲求淹貫﹐庸可得乎﹖爰置古今載籍六百餘本﹐貯之廨中﹐以資諸生借覽﹔令優生二人掌之﹐俾永久勿失。然而寒氈力絀﹐未能多蓄﹐第以是爲權輿也。四庫五車之富﹐端有望於後之君子。

海東書院記巡臺禦史楊二酉﹝太原人﹞

聖天子臨雍講學﹐文教遐敷﹐歲撥帑金數千於直省﹐各立書院﹐以造天下士﹐彬彬乎霞蔚云蒸﹐稱極盛焉。

臺陽海嶠﹐隸閩之東南郡﹐相去榕城約千餘里。諸生一仰止鰲峯﹐且不免望洋而嘆也。郡學西側﹐舊有海東書院﹐爲校士之所。前給諫漁莊單公﹐請別置考棚﹐遂成閒廨。歲己未﹐予銜命巡方﹐視學來玆﹐凡一至再至焉。中多軒楹﹐可讀可棲﹕明堂列前﹐可以講﹔矮屋通後﹐可以爨。意選內郡通經宿儒﹐充教授﹑爲良師﹐允堪作育多士﹐與鰲峯並峙。謀之觀察劉公﹐亦然予言。第以薪水諸費無出柰何﹗邑明經施子士安慨然身任之﹐先請輸稻千斛﹐仍置水田千畝﹐爲久遠計。予曰﹕是可以入告矣。逾數月議行﹐劉公捐俸倡修﹐一時軒窗爽潔﹐什器周備﹐煥如也。郡守錢公亦能加意振作﹐選諸生中文藝有可觀者﹐得數十人﹐以實其中。延教授薛仲寅爲師﹐致敬盡禮。觀二公所編規約數條﹐詳愼之義﹐歷歷可見。

夫興文勸士﹐釆風者之責也﹔敬事圖成﹐良有司之誼也。抒一家之力﹐供多士之需﹐義不泯於鄕也﹔取一人之善﹐成天下之材﹐恩必出自上也。爾師生各宜銳志精心﹐無怠學﹑無倦教。言語文字之中﹐申以修己治人之道﹔漸摩旣久﹐當必有明體致用者出以膺公輔而揚休明﹐上慰聖天子棫朴作人之至意﹐寧云島嶼生色﹑鄕裏增榮已哉﹗予於爾師生有厚期焉。

秀峯塔記楊二酉

辛酉春﹐予以及瓜﹐館於郡學齊署西鄰泮宮。再西爲海東書院﹐左山右海﹐據郡勝槪。面迎魁閣﹐平岡數疊﹐遠近環映。臺紳士且以巽位未甚秀拔﹐議請建浮屠爲筆峯。予曰然。謀之同事諸公﹐咸曰可。遂各捐俸卜吉以興。甫閱月而訖功﹐深基固疊﹐六出五重﹔下廣丈有九尺﹐遞削至端﹐髙七尋有奇﹔通中引節﹐上開洞■﹝宀公心﹐上中下﹞有四。幹面顏石額曰「秀峯」。糜金錢八百餘兩。職其事邑生龔帝臣等凡六十有六人﹐輸力任勞﹐俱能踴躍從事。

竣之日﹐相與集飲而落之﹔而桐陰竹翠中﹐峭穎圓鋒﹐摩云插漢﹐躍然在芹水間矣。後有興者﹐得謂秀峯有靈﹐其然其不然耶﹖

大南門魁星樓﹑小南門文昌樓記海防同知郝霔

國家重離四照﹐光被八荒﹔𨿽屬層洋海嶠﹐聲教所莫外。太原楊公以巡臺兼督學政﹐於海疆士子﹐加意振興。旣請建設書院爲毓英地﹐復以文昌閣在郡庠東側﹐尙未協宜﹔乃商之觀察劉公﹐相度形勢﹐祀文昌於小南門樓﹐位居乎巽﹔祀魁星於大南門樓﹐位居乎離。與郡庠文昌閣相對﹐以應文明之兆。捐俸塑像﹐俾余董其事。擇日﹐觀察舒公曁道府率師生釋菜焉。繼自今﹐地脈鍾祥﹑山靈擁護﹐臺之多士﹐彩筆髙題﹑朱文暗點﹐將璧合珠聯﹐淩星辰而直上﹐依日月之末光。列憲髙處五云三臺之座﹐拭目俟之矣。因書以爲左券。

重修崇聖祠記巡臺禦史熊學鵬

欽惟世宗憲皇帝溯道脈之淵源﹑極典章之明備﹐追封孔子五代王爵﹐巍巍乎禮制攸隆﹐超越前古矣。臺灣海外荒服﹐自入版圖﹐仰沐熙朝教化﹐迄今已六十餘年。癸亥夏﹐余奉使玆土﹐臺令楊子爲餘言﹐崇聖祠乃前觀察陳公所建﹐今且傾圯﹐宜圖修葺。隨有諸生張元華等﹐各願捐囊以助。不數月而工竣﹐請餘一言勒石。餘思化民成俗﹐教學爲先。前人倡造學宮﹐規模旣已肇啟﹐則後人紹述前哲﹐修葺應有成功。玆元華等以邊末之寒儒﹐爲捐修之義舉﹐俾舊宇煥然一新﹐用光夫尊師重道之盛典﹐於以覘諸生向學情殷。從此爭自濯磨﹐日新月盛﹐臺𨿽僻遠﹐行見人文蔚起﹐比隆於中州矣。是爲記。

重葺斐亭記臺灣道莊年﹝長洲人﹞

道署後有「澄臺」﹑「斐亭」﹐瀛壖八景之二也。癸亥秋﹐余承乏觀察﹐旣攬「澄臺」之勝﹐復詢所謂「斐亭」者﹐已邈不可卽。惟臺西北隅有堂巋然﹐中澑懸額曰斐亭。余竊疑之。按亭與臺﹐皆前副使髙公拱幹所構﹔公所爲「澄臺記」云﹕載庀小亭於署後﹐環以竹﹐名以斐﹔更築臺於亭左﹐名之曰澄。是斐亭當在澄臺之右。彼巋然西北之堂﹐未可遽竊其名以誣前人也。爰是披荊芟棘﹐於臺北十數武得隙地﹐方二丈﹐石級磚甃﹐尙餘艸際﹔又傍多美箭﹐蒼翠襲人。徧訪於故吏﹐僉謂亭在是。因出俸余﹐築艸亭於其上。

落成日﹐偕我賓侶﹐俯仰其間﹕想見前哲之風流不墜﹐斯亭之興廢有時﹐不覺感慨系之。後之人履斯地而攬其勝﹐當不致有面失嵩﹑華之嘆。則是役也﹐寧惟補志乘之未備﹖實於斯亭有大造焉。

新修城隍廟前石道記臺灣令李閶權﹝安邑人﹞

臺邑城隍廟在鎭北坊﹐隘且就蝕有日矣。餘下車﹐卽捐貲繕葺﹐俾棟宇更新﹐而神庥以妥。廟前沙礜之地﹐界近右營﹐爲四出之逵﹐歲久頹圯﹐行者病之。刺史褚公曁郡丞方公仰承大憲振理維新之意﹐屬余亟謀之。顧工巨費繁﹐不以時舉。

余惟「夏令」有除道成粱之期﹔「周禮」有廬舍委積之典。經塗廢治﹐亦王政之一端也。宋張希顏宰萍鄕﹐入其縣境﹐則田疇墾辟﹐以至驛傳橋道無不修葺﹐深爲張乖崖所稱。余不敏﹐弗克景企前徽﹐然亦嘗惓惓念之﹐何可以道茀貽譏耶﹖會吏民吳繼甲等集紳士耆民﹐樂輸恐後﹐具狀於余。余喜而從之﹐遂爲力董其役。鳩工於二月之晦﹐告竣於又三月上澣。延袤二百餘丈﹐周廣自尋尺以至通軌﹐共糜金錢三十萬。今而後康莊如砥﹐爭詠周行。舉一隅以推之﹐卉島編氓﹐將悉遵道路以會歸蕩平也夫。

落成之日﹐因爲之臚陳其槪云。

重修文廟碑記臺灣知府褚祿﹝靑浦人﹞

余奉調來守臺郡﹐越日齋祓謁聖﹐仰瞻廟貌﹐巋然更新﹐而匠石尙詵集未竣事。退而謁巡臺六﹑範二公﹐教以移易風俗﹐必先培養人材﹐當思體聖天子崇道興學之意﹐以爲政治之本。余心識其語﹐因以知化理之隆﹐造邦者之大有造於玆土也。

郡城文廟﹐海東風化所關﹐日久不治。適觀察莊公攝府篆﹐毅然曰﹐是余之責也。遂簡公鏹二百五十餘緡﹐屬郡司馬方君董其役﹔詔以誠敬之道﹐務勿煩民。故凡工料﹐悉給以常值﹐不少減﹐而民皆競趨鼛鼓如鶩。司馬周度相視﹐舉土木斲堊丹刻等功﹐精於規畫﹐克恭厥事。將竣﹐費稍靳﹐莊公又率余與方司馬曁淡水曾司馬共捐以成之。廡後兩翼爲義學﹐前雷陽陳淸端公所建之十二齋也﹔因並完繕﹐進師生課誦其中。一時教典並行﹐甚盛舉也。吁﹗巡方二公惓惓於崇道興學﹐睹玆修舉宏備﹐得無欣然而大愉愜乎﹖

今夫崇道興學﹐所以勸士也。臺郡𨿽僻處海外﹐入廟者莫不知敬。書云﹕『未見聖﹐若弗克見』。今也面諸羹墻﹑聞諸肸蠁﹐怵惕彌虔﹐士習以端﹐人材以出﹐文運以興。由是風聲廣勵﹐邪慝不作﹐獄息盜弭﹐刑淸武偃﹐百昌遂而諸福集﹐金湯固而盤石安。然則斯舉所系﹐夫豈淺鮮也哉﹖爰書而記之。

重修府學文廟碑記禦史楊開鼎

我國家重熙累洽﹐教化覃敷﹐薄海內外﹐風同道一。臺故海東奧區也﹔自入版圖﹐經陶冶數十年﹐棫朴菁莪﹐蒸然蔚起。乾隆己巳夏﹐予銜命巡方﹐兼視學玆土。至﹐則恭謁文廟。環視殿廡﹐漸就傾圯﹔祭器樂器﹐因陋就簡﹔惻然憂之。檢郡乘﹐知學宮曩爲海康陳公所修建﹐距今三十餘年。其修學記中﹐惓惓謂非作新於始之爲難﹐而能繼繼承承永護於後之爲難。蓋深望夫有基勿壞﹐後起者踵而修之也。

顧其間𨿽經監司刺史輩捐金補繕﹐不數歲而朽蠹剝蝕﹐復不可支﹔非澈底建造﹐難云固也。正在經營商榷間﹐而臺之衿士踴躍急公﹐倡議捐修﹔有侯生世輝﹑蔡生壯器﹑李生朝璽﹑黃生兆茂﹑蔡生培﹑張生方升﹑方生達聖﹑洪生世基等數十人﹐多者千幾百緡﹐次者千緡﹐又次者數百緡及百緡。又有家本寒素﹐奔走區畫﹐共襄是舉者。於是列名僉請。予因馳札制府喀公﹑撫軍潘公會商入奏﹐獲邀恩旨﹕俟工竣核捐輸之數﹐報部議敍。爰與滿巡臺書公﹑監司金公鼓舞而作興之﹐以臺令魯君鼎梅端稽核之任。維時侯生世輝力肩厥事﹐不辭勞瘁﹐偕蔡源起鳩工它材﹐相度經營﹔庳者崇之﹑隘者擴之﹑朽者易之﹑缺者增之﹑障者辟之﹐而廟貌煥然攺觀﹐殿廡軒敞倍於前。崇聖祠舊逼處殿後﹐拓丈有六尺。文昌閣柱易以石﹐增髙。文昌祠前增捲廊。教授之學捨﹐附明倫堂後者﹐退丈有奇。訓導之寄居於文公祠者﹐更建室於文昌閣後。官廳前增露亭。自大成坊以內﹐悉甃石版﹐以壯觀瞻。他若堂宇﹑路門﹑池沼﹐仍舊基而增損之。東北一帶﹐地之見侵於民者﹐並爲淸出﹐拓其墻三尺許﹔外餘地四尺五寸以通行人。廟前平原一片﹐居民擅私種植﹐芟刈之而曠如也。至簠簋尊彜﹐鑄以銅而備其數﹔柷敔笙鏞干羽之屬﹐仿成式更新之。計糜白金萬緡。肇工於乾隆己巳十月念五日﹐告竣於辛未三月十五日。

是役也﹐實多士所共襄﹐予何力之有﹖多士請記於余﹐並求所以教之。子謂黌宮乃教化所自出﹐玆旣大啟爾宇﹐將以育人材﹑厚風俗也﹐豈惟是文詞云爾哉﹗體明而用達﹐乃足尙耳。宋胡安定教授蘇﹑湖﹐設經義﹑治事二齋。承其教者﹐鹹深心於三﹑五﹑六經﹐以求合古聖賢人之志﹔而舉禮樂﹑兵刑﹑農田水利諸務﹐用以廣其器識。仁宗詔頒其法於太學﹐天下宗之。我朝造士之法﹐古莫倫比。養之渥﹑教之詳﹐而選之精且愼。都人士誠能以經術抒經濟﹐勉爲國家有用之材﹔司土者復加意培植﹐而於興教之地﹐時勤修葺﹐亦如海康陳公之以有基勿壞望後人者﹐相承於勿替﹔則所造就於海隅﹐豈細鮮哉﹖

附捐資姓氏﹕廩生侯世輝﹐捐銀三千七百兩。貢生蔡壯器﹐捐銀一千二百兩。候選州同李朝璽﹐捐銀一千一百兩。監生黃兆茂﹐捐銀一千兩。生員周大鵬﹐捐銀四百兩。拔貢生蔡培﹑監生周峻徳﹐各捐銀三百兩。內閣中書陳奇烈﹑拔貢生施士膺﹑生員黃徳福﹑陳日茂﹑王湜﹐各捐銀二百兩。貢生王克褒﹑生員陳廷藩各捐銀一百五十兩。舉人陳連榜﹑拔貢生張方升﹑貢生黃可垂﹑陳國瑤﹑翁錫福﹑薛登選﹑蘇孟徳﹑監生髙肇輝﹑潘奇選﹑劉振楷﹑方策﹑吳植恩﹑廩生郭世標﹑吳啟沃﹑李廷珍﹑洪國昌﹑莊天焊﹑張元龍﹑呂昆玉﹑許殿輔﹑生員楊作舟﹑蔣士賢﹑黃璇璣﹑蔡翰晫﹑吳莊敬﹑鄭光樂﹑洪廷梯各捐銀一百兩。

重修縣學文廟碑記禦史楊開鼎

臺邑學與郡學並建﹐而制較狹小。顧文教攸關﹐不可任茂艸之鞠者﹐與郡學埒。余己巳夏﹐奉使巡臺﹐諸生陳請修學﹐由郡及邑﹐旣嘉其意﹐頗慮其願大難酬﹔乃侯生世輝等鼓厥義勇﹐捐修郡學畢﹐更捐二千七百緡修邑學。肇工於庚午六月八日﹐鼎新大成殿﹐而培其基髙八寸許﹐制極軒昂。於兩廡則退其址三尺有奇﹐庭乃寬敞。崇聖祠前﹐樹之屏以蔽內外。明倫當前﹐加三楹以壯觀瞻。訓導學捨之廁於殿西者﹐移建於崇聖祠後。講室兩旁﹐更益兩楹﹐以供遊息。自大成殿至禮門﹐斲石砌之﹐悉如砥如矢焉。前後四旁之門庭屋舍﹐周以墻垣﹐麗乃陋﹑植乃朽﹑擴乃隘﹑補乃缺﹔以及樂器﹑祭器﹐燦然備﹑煌然美﹐咸與郡學同。余向盧諸生之願大難酬﹐乃遹觀厥成若此﹐正不知幾費經營觀成者﹐顧可易易視之耶﹖撫軍潘公已據予札入告﹐行見寵褒義舉﹐共被殊榮﹐爲海隅千古極盛事矣。

獻歲之春﹐工將竣﹐諸生復請於予曰﹕前修郡學已勒文紀其事﹐玆修邑學﹐願再有言也。予因敍其大略﹐用是慨然曰﹕世之擁厚貲以遺子孫者﹐比比矣﹔卽或解慳破吝﹐大都布捨於梵宮野廟﹐作無益以害有益﹐語以重道尊師之義舉﹐膛然莫之或應焉。感臺士急公趨事之風﹐其庶有興乎﹗

增建演武廳後堂記臺灣鎭李有用

臺郡城北演武場﹐舊有廳事﹐建於康熙戊寅﹐規制宏敞。乾隆辛未﹐余奉旨再鎭是邦﹐因商諸文武寅僚﹐增建內堂﹐爲退息講論之所。堂髙廣與廳稱﹐而基稍庳﹐升降有度。庭覆以亭﹐燥濕無虞﹔夾以廂房﹐附之庖湢。

甫落成﹐遂蒙寵命提督福建水師﹐移駐廈門﹔因以建堂之意記於石曰﹕惟我國家﹐徳威遠播﹐武備不因修文而弛。臺灣海外巨鎭﹐爲東南數省籓籬﹐戎兵克詰﹐防範綦嚴﹔然經略保障之方﹐匪區區陣圖甲仗間﹐則稽軍實﹑勤訓練﹐詎云盡厥職哉﹖登斯堂者﹐宣聖主浩蕩之恩﹐矢同寅協恭之誼﹐文武和衷﹐將裨一體﹐論道講藝﹐投戈脫劍之風可睹也。是爲記。

新建崇文書院記提督學政覺羅四明

臺灣﹐古島彜地﹐人不知學。自我朝收入版圖﹐百餘年來﹐聖聖相承﹐涵濡教育﹐風尙於以一變。歲丁丑﹐余調守是邦﹔下車後﹐入崇文書院﹐見多士衣弦弦誦﹐彬彬儒雅。課期考核﹐或瑰奇恣肆﹑或跌宕夷猶﹐洵海濱鄒﹑魯也。第向來經費不敷﹐生童等僑寄學捨之旁﹐褊淺湫隘﹐未能呫嗶優遊﹔且責成司鐸掌教﹐勢難兼顧﹐不無作輟。鼓舞造就之道﹐始猶有憾。擬擇地另建﹐遂稟蒙道憲樂於成事﹐準簡公鏹三百員﹐並同官捐俸及紳士醵金﹐於是庀材鳩工﹐浼臺司馬宋君曁臺邑夏尹襄其役。爲講堂﹑爲書齋﹑爲膳室以及廊廡器具﹐無不周備。並據臺令詳據監生陳丕﹑武生陳有志﹑吏員陳琇等聞風慕義﹐呈捐磱碡坑﹑三角堀等處下則園地七十七甲有奇﹔每歲應完租粟﹐折納番銀三百四十七員﹐充入書院膏火之資。爰延內地名宿﹐以擁臯比。選多士之文行優長者﹐實其中。今而後藏息得所﹐晨夕師範﹔願執經請業者﹐虛懷集益﹐勵志潛修﹐勿始勤而終怠﹐勿鶩華而失實﹐以備國家楨幹良材﹐庶幾不負所以創建之意。抑斯舉方竣﹐前歲府試識拔在院肄業白生紫雲﹐卽膺鶚薦﹔是亦激昂士气之先聲也。後之來哲﹐鑑予殷衷﹐時而葺之﹐則海外人文﹐不且霞蔚云蒸﹑日新月盛也哉﹖於是乎書。

攺建海東書院記覺羅四明

夫教而不率﹐民俗之漓也﹔率而不教﹐有位之恥也。曩予握郡符時﹐崇文書院就圯﹐易地新之。未幾﹐太守余公以淸徳名家蒞此土﹐澤以禮樂﹑厚以漸摩﹐士皆雍雍古處矣。海東書院尢全臺文教領袖﹐向廁郡學泮宮西﹐狹小弗稱﹔思更諸爽塏者﹐而未有屬也。會邇來校士﹐皆在使者官舍﹐而試棚竟成閒廨﹐謀以此葺爲譚經講藝之所﹔太守余公曁臺司馬何君僉曰善。爰簡公鏹﹑庀眾材﹐屬臺邑陶尹董之。爲講堂﹑爲吟廬﹑爲廚捨﹐次第以成﹐而器用畢具。遂訪徵內地名宿﹐晉臯比而牖迪焉。諸生以時弦誦其中﹐羣體惓惓造就之意。而尊聞行知﹐日徵月邁﹐勿勤始怠終﹑勿鶩華失實﹐以馴至乎行成名立﹔將他日之獻諸廷者﹐卽本今日之修於家也。余蓋有厚望焉。因勒於石。

新建萬壽宮碑記郡守蔣允焄

今國家皇靈遐鬯﹐東西南朔﹐拓地各數萬里。敷天之下﹐日域月螖﹐孕育涵濡﹐罔不率俾。誠所謂『溥有形而歸景﹐罄無外以宅心』者矣。

臺𨿽荒服﹐「職方」所不紀﹐而東腸剺耳﹑劗發文身﹐猶是含生之類﹑髮齒之倫﹔凜天威於咫尺﹐攄帝社於無疆﹐尊親之戴﹐無遠邇一也。郡治祝聖宮﹐康熙五十年前巡道臣陳璸建﹐在永康裏﹐距城三里許。每大慶典﹐出郭門﹑廢啟閉﹐甚不便之。今上禦極十有七年﹐文武僚釆﹐議就郡庠明倫堂設龍亭行禮﹔蓋一時權宜之計。而永康奮址亦廢爲僧捨﹐就荒。歲甲申﹐臣余文儀觀察玆土﹐議攺建。會朝命陳臬全閩﹐臣蔣允焄猥承其乏。伏念環海千數百里﹐戴天子聲靈﹐旁魄四塞﹐翹首跂足﹐拱於皇圖﹔而大小臣工﹐奉巽命﹑行萬里﹐依附日月之光與優遊輦轂之下﹑遐邇一體者﹐惟此對揚天休﹐血气尊親之大義﹐祠官祝釐﹐是烏可已﹖詢玆僚庶﹐僉謀曰同﹐涓吉有日矣。天子注意海疆﹐簡巡方﹑寄心膂﹐臣奇寵格實肩玆任。節麾甫至﹐蓋從行幄間﹐瞻仰宸躬﹐而奉天顏之喜﹐以諭此逖臣者﹐望闕之情彌切﹐戴天之念彌殷﹐止基乃理﹐不可後已。

舊東安坊有公廨﹐部使者校士院也。自學政歸巡道﹐扃鑰久矣。前歲間﹐巡道臣四明因海東書院舊規隘陋﹐假爲多士弦誦所。今書院已擇地創建﹐臣等敬謹相度﹐衣冠肅穆之會﹐無逾於此。稽體制﹐崇規模﹐鳩工庀材﹐式廓聿增﹐於以奉龍幄﹑崇禮事﹐斯依日月之光﹐與輦轂等也已。費𨿽甚巨﹐而情出至順。經始於乙酉年六月二十二日﹐越丙戌年二月初三日工竣。諏吉告成﹐肅瞻拜於闕下。東班巡道臣奇寵格﹑知府臣蔣允焄﹑臺防同知臣徐徳峻﹑淡水同知臣李浚源﹑臺灣縣知縣署淡防同知臣陶紹景﹑臺灣縣知縣臣趙愛﹑鳳山縣知縣臣譚桓﹑諸羅縣知縣臣張所受﹑彰化縣知縣臣韓琮﹑西班臺鎭臣楊瑞﹑臺協臣趙一琴﹑北協臣觀柱﹑城守參將臣張鎡﹑南路參將臣戴廷棟﹑鎭標中營遊擊臣趙文光﹑左營遊擊臣趙宗潤﹑右營遊擊臣戴纊﹐咸歡忭鼓舞﹐申祝無疆。而臣蔣允焄得拜手稽首而言曰﹕禮﹐大夫士下公門﹐式路馬。凡以有赫之聲靈﹐起無方之恭順。惟地有特崇﹐斯情有共致。今使尊親之戴﹐𨿽在絕域殊方﹐無不有聖天子至其耳目﹔則斯藻殿之設﹐禮制之崇﹐豈非教民敬﹑教民順﹑一道徳﹑同風俗之要術哉﹖臣蔣允焄謹百拜稽首而爲之紀。

是役也﹐董其事則侍衛臣範學海﹑舉人陳廷光﹑職貢潘復和﹑歲貢王徳元並陳朝梁﹑陳爲城﹑戴天祿﹑張懷徳﹐例得附書。

增建武廟官廳碑記蔣允焄

國家崇徳報功﹐享祀不忒﹐神勇關帝廟﹐迄今稱武廟﹐與文廟埒﹔品用大牢﹐月望展謁﹐禮極崇隆。顧文廟制﹐大成門外﹐義路﹑禮門﹐齋宿有所﹐更衣有所﹐諸制具備。今武廟在鎭北坊﹐創建𨿽舊﹐而公廨闕焉。每歲時行禮﹐集廟亭者﹐無停車所。雍容揖遜﹐雜闤闠中﹐非所以昭誠敬也。

甲申夏﹐予護觀察篆﹐神誕主鬯﹐瞻拜廟下。伏念聖朝文徳武功﹐超越千古。臺𨿽荒服﹐沭浴王化幾百年﹐於文廟以習其禮樂冠裳之盛﹐於武廟以作其忠誠義勇之气﹔二者交資﹐不可偏廢。爰捐廉俸﹐謀爲新之。適廟左有廢祠﹐前觀察髙公拱幹報功祠址也﹔度巡道署後關帝廟旁捨可供香火﹐因移置神龕奉祀之。卽以其地築垣墉﹑立堂宇﹐凡兩閱月竣事﹐亦齋宿更衣昭誠敬之遺意也。都人士觀乎此﹐感動名教之心﹐與優遊典物之情﹐交相培養﹔忠信節義﹐當有油然而興者矣。

釁廟日﹐爲文以記之。

重修鎭北坊天后廟碑記蔣允焄

凡人有至性者﹐冠帶衣履徧天下﹔要其夢寐神魂所便安﹐必於其故土。何者﹖樂其所自始也。後祀於臺﹐自靖海侯仰戴神庥﹐奄有玆土﹐人思美報﹐家屍而戶祝之。近治內如西定坊﹑船廠﹑磚仔橋等廟各巍煥﹐視鎭北坊舊廟寥寥數椽﹑僅蔽風雨﹐杳若無靈矣。然稽昔創建﹐實開臺以來﹐臣工士庶所共虔祀罄香﹐肸蠁憑依者久。試問神之所安﹐安其新乎﹑安其故乎﹖夫人之踐土食毛者﹐上自國社王社﹐下迨成羣立社曰置社﹐莫不爲神所棲止﹐卽莫不爲神所致饗。至夫後廟﹐何獨不然﹖爰撤舊規市民房廓而新之。此無他﹐無使神冠帶衣履之樂﹐易其所自始之樂也。是爲記。

攺建海東書院碑記蔣允焄

臺灣東島﹐靈曜所升﹐地負海涵﹐山川秀結。自聖化遐訖﹐變文身而禮教﹐捨侏禽而弦歌﹐而教術興焉。稽昔文學定制﹐始於康熙二十四年。又選才俊之士﹐設公廨﹑增廩餼﹐創爲書院以養之﹔如崇文﹑白沙﹑玉峯﹑明志等﹐所在多有﹐而海東其最著也。夫以濱海一隅﹐「職方」所不紀﹔聖天子加意振厲﹐典隆恩渥﹐教術如此其廣者﹐豈騖名哉﹖蓋教必崇乎其實﹐而政要觀其所亟。曩者臺灣未有中國民﹐其始至占占籍者﹐非工賈卽農耳。歲所營圖﹐本不解誦讀爲何事。迨居之旣久﹐以子以孫﹐其一﹑二挾筆硯而東來者﹐又皆內地不得志於有司﹐而藉以梯取榮名者也。一登解額﹐復其其邦族﹔土著之民﹐仍無所資其觀感。故崇實之教﹐必淸其籍﹑廣其教﹑養某蒙﹐爲亟亟也。

歲癸未﹐予奉命守土。會巡使給諫永公﹑侍禦李公至。二公粹儒者﹐以振起斯文爲己任﹔因與極論臺學變化之道。籍貫不淸﹐則人材不出。二公韙之﹐據以入告﹔奉詔旨淸籍。嗚呼﹗此臺學將轉之機﹐而斯文興起之象也。夫工不居肆﹐無以善其事也﹔學不鼓篋﹐無以孫其業也。昔海東始建時﹐在郡學西偏﹔繼乃徙於舊縣廢署﹐又徙於巡使考棚。其屢徙而未有定者﹐非苟簡也﹔譬之水然﹐其發源不得不濫觴﹐其充積不得不盛大﹐亦勢然也。夫以其必至之勢﹐而乘其將轉之機﹐此予所以不能免於創建也。爰擇地於寧南坊﹐捐廉俸爲多士倡。廣三十丈﹐袤八十丈。凡講堂﹑學捨﹑亭﹑榭﹑軒﹑檻悉具﹔比舊規加三之二焉。經始於乙酉春仲﹐越四閱月工竣。遴紳士廉幹有器局者﹐孝廉陳名標﹑諸生張元勛﹑蔡名魁﹑林世基董其事。

旣釋菜﹐例得有言﹔都人士請予記之。予惟扶桑東土﹐光景常新﹐士之朝摩而夕蕩者﹐宜有以奮發其光華。特以風气初開﹐客籍未盡﹐學者弱於所見聞耳。今書院之設﹐初非有加乎昔﹔而方當創建之始﹐適符淸籍之期﹔所謂因其勢﹑順其機﹐教崇其實﹐政先所亟﹐上以體聖天子教育遐方之盛軌﹐下以副列憲作斯文之苦心。余守土亦會逢其適﹐以順布之耳。至夫師之所以教﹑弟子之所以學﹐自小成以底大成﹐於以紹休聖緒﹐本末兼貫﹐出爲國家天下之楨幹﹐處爲風俗人心之倚賴﹐則具有成法﹐在諸生之所習聞也﹔不具贅。

新建南湖書院碑記蔣允焄

讀書宜得湖山之助。昔孫復之於泰山﹑李渤之於嵩麓﹐皆以境地超曠﹐展發才思﹐成就後學﹐效至遠也。郡署東偏﹐學捨一區﹐前義學址﹐今額崇文書院﹔列檻數椽﹐雜闤闠中﹐市井囂塵與弦誦之聲相間發﹐甚非所以一耳目而肅心志也。予自癸未﹐量移玆郡﹐卽有志乎斯舉。顧海外荒僻﹐川塗蕪穢﹐罕所愜心﹐闕然者久之。旣抵任後二年﹐得南湖數畝﹐諸山回抱﹐林木參差﹐有巖足陟﹑有川足泳﹑有緇廬寶剎足遊憩﹑有崇臺阿閣足登覽﹑有佳木繁花足挹翫﹔柳子厚有云﹕『惟天鍾秀﹐不限於遐裔』。斯足當之矣。

夫古人勝迹名區﹐或托迹煙霞﹐或陶情絲竹﹐又或則乘風月﹑寄觴詠﹐如習家池﹑修禊亭者﹐要皆遊目騁懷﹐極聲色﹑娛心志焉止矣。是奚若陳詩書於座﹑發金石於室﹐使弟子誦習其中﹐天光云影﹐將日與嚶嗚友聲相觸發也﹖且臺郡山川秀結﹐地負海涵﹐風气日上。曩以崇文齊捨湫隘﹐士之肄業其中者﹐無以展拓性靈﹐而日就固陋。令得名勝之區﹐於气運日新之年﹐藏修遊息﹐其成就又復何如耶﹖爰捐廉俸﹐廓而新之﹔而吳誠﹑許居﹑王賞實踴躍趨事。傍湖構學捨數座﹐別建講堂於法華寺左畔﹐隨方位置﹐不綴續也。

蓋爲學者﹐時教有正業﹐退息有居學。兩者交得其所﹐所謂磨礱砥礪﹐不見其損﹐有時而盡﹔種樹蓄養﹐不見其益﹐有時而大也。抑嘗有疑焉﹕昔以夷裔荒服﹐周王之馬迹不到﹐謝公之屐齒不及﹔今忽得此﹐於川原牢落之餘﹐庸詎非海隅日出﹑天之將興文教﹐特使予會逢其適耶﹖然則予𨿽陟巘降原﹐勤勞卒事﹐卽不能媲美前賢﹐是亦予心所大快也。爰於其蕆事﹐爲文以紀之。

水仙宮淸界勒石記蔣允焄

水仙之祀﹐不知所昉﹐祠官闕焉。獨濱海間﹐漁莊蟹捨﹑番航賈舶﹐崇奉之。然其說杳幻﹐假借附會﹐殆如騷所稱東君河伯湘夫人流亞歟﹖郡西定坊﹐康熙五十四年建廟﹐志稱壯麗工巧﹐甲他祠宇。蓋有其舉之﹐莫敢廢矣。廟前舊有小港﹐通潮汐﹐滌邪穢﹐居民便之﹐亦神所藉以棲托。歲久污塞﹐市廛雜沓﹐交相逼處﹐遂侵官道﹔非所以奉神﹐卽非所以奠民。甲申歲﹐予諭左右居民撤除之﹐自祠前達小港﹐計袤共一十二丈﹐廣共三丈﹐气局軒敞﹐廟貌莊嚴。繼自今父老子弟﹐操盂酒豚蹄走祠下者﹐可無時怨時恫之虞矣。卽勒諸石﹐侑之以歌曰﹕

神所棲兮元冥宮﹐侶陽侯兮友任公。風颯颯兮雨瀟瀟﹐驂文魚兮渡洪潮。吹簫兮擊鼓﹐靈巫酌酒兮醉代神語。蛟龍遠避兮黿鼉回﹐浪不使淜滂兮風不使喧與豗。神降福兮祝告虔﹐佑利濟兮年復年。

新浚永康裏南湖碑記蔣允焄

臺四面環海﹐號稱水鄕。然都邑以內﹐蹄涔淆互﹐欲求淸渠數畝足供泳遊者闕焉。蓋地濱海﹐沙磧浮松﹐流有所泄故也。

城南法華寺前十數武﹐有地沮洳﹐廣可數畝﹔左受蓬溪﹐接內山之流﹔右出大南門﹐徑新昌裏蜿蜓入海。諸山環抱﹐林木參差﹐此天然邱壑也。且以水利言﹐近治田﹐乏水源﹔壤地平衍﹐雨淋則溢﹐旱則涸。郡人疏泉引水﹐浚爲畎澮﹐曰陂﹑曰圳﹐費常不貲。今因勢利導﹐瀦而爲澤。旱則引有源之水﹐以供車戽﹐足以不竭﹔澇則導右支流﹐決而泄之﹐以委輸於海﹐亦不至溢﹐尢爲利所當興者。特土脈惡﹐沙流轉徙。挖之不深﹐則水圩沙壅﹐淹爲平源﹔挖之過深﹐則土岸單薄﹐易就坍塌﹐皆非所以計久遠耳。予曁僚屬議之﹐未得竅要。時臺尉虞君好善﹐曾於山左任河渠工﹐諳蓄泄事﹔進而言曰﹕玆事非所宜慮。凡近水土岸﹐易潰決者﹐宜杙木樁﹐俾地基固﹐後乃培之。且臺地有菻荼樹﹐蟠根最密﹔今環渠植之﹐並砌水門﹐以時啟閉﹐可無憂崩潰矣。予頷之。稔其足以任事也﹐專以任之。虞尉陟降郊原間﹐赤日炎蒸﹐躬巡鼛鼓﹐不辭勞瘁。自乙酉季春訖仲夏﹐合三閱月竣事。北岸邇寺前﹐南岸砌舞榭﹐東西岸有眺臺﹑八卦亭﹑福徳祠諸勝。並爲輿梁﹐一以通往來陡門﹐二以備蓄泄。每歲時麗景﹐老幼熙皞﹐予率僚釆浮小艇﹐觴詠其中﹐山光水色﹐恍然在目﹐與民樂之﹐忘其身之在海外也。

吾聞昔之守土者﹐鄭國有渠﹑蘇公白公有堤﹐皆以利賴一方﹐美談千古﹔予𨿽不敢媲美﹐顧因自然之邱壑﹐又關農田水利若是﹐則予亦不惜巨費﹐而願以牢落州原﹐略增勝槪於後來耳。抑是役也﹐荒度土功﹐虞尉之力爲多﹔而康髙﹑陳珪﹐悉心董事。旣礱石﹐因並紀之。

重建徳安橋碑記蔣允焄

按郡治之水﹐從西下南﹐自枋橋頭徑下寮港東﹐自小東門出濟津橋﹐並匯西北﹐注水門﹔故地名坑仔底。眾流所瀦﹐每夏秋潦溢﹐行人苦之。徳安橋者﹐橫跨是坑之上﹐爲臺北諸邑孔道。稽昔乾隆十二年建橋﹐二十五年復修之﹐今皆圯壞。蓋土疏惡﹐杙樁易蠹﹔又地不產石﹐難砌綿亙石梁。余因公過此﹐心用惻焉。爰捐廉俸﹐購大木百數十枝﹐爲橋柱十二﹑梁十五﹐凡長五丈六尺﹑寬八尺五寸﹐斗筍緊湊﹐俾可永久。蓋王政有成杠成梁之令﹐「周禮」臘氏掌開除道路﹐予亦謹修政典所不可闕者耳。旣卒事﹐爲文以紀之。

新建塭岸橋碑記蔣允焄

出郡治迆北十里﹐有地曰洲仔尾﹐道諸彰二邑者﹐必經於是﹐固北路之衝衢也。地洿下﹐經三里許﹐坍圻多流潦。春夏之交﹐霖雨泛溢﹐積淖奔溪﹐往來病涉。附近居民﹐設竹筏以濟﹐因挾以爲利﹔行旅尢艱之。余移守臺郡﹐每過其地﹐輒思爲經久之謀以便民。因捐俸率先﹐爲相度形勢﹐岸沒者埭之﹐淤停者疏之﹐流匯者泄之﹔造木橋六所﹐爲水門十五道﹔堅築長堤﹐廣一丈五尺﹑上廣八尺﹑髙六尺﹑延袤八百餘丈﹐以竹障其兩旁﹐植基孔固。經始於丙戌年四月﹐閱三月而工竣。向之沙崩湍激﹑坎窞沮沼﹑洄洑無定所﹐而篙師狙獪﹐持緩急以困旅人者﹐今而後如履康莊﹐入蕩平之道矣。蘇子瞻有云﹕『豈知濤瀾上﹐安若堂與閨』﹖固深幸便民之事之相與於有成也。

余考「周禮」﹕遂人﹐以土地之圖﹐經田野畛塗溝洫間﹐莫不有梁焉。「爾雅」曰「堤謂之粱」。「春秋傳」曰﹕『九月除道﹐十月成粱』。孟子亦云﹐『歲十一月徒杠成﹐十二月輿梁成』。蓋王政之所宜先﹐而經畫之尢不容緩也。余旣樂其竣事﹐爲文以紀之﹐俾後之官斯土者﹐有所考而加修焉。是役也﹐疏鑿捍築﹐程費甚巨﹐而急公好義﹐克襄厥事﹐則趙生榮華尢爲悉力。因得附書﹐以鐫於石。

重修關帝廟碑記知府蔣元樞

郡城關帝廟凡數區﹐建西定坊者﹐爲秩祀所在﹐規制視他所較備。自創建以來﹐歷有修葺。顧地雜闤闠﹐易致蹈躤﹔又闕於修有年﹐棟楹摧隳﹐丹粉陳暗﹐殆並不免。烏虖﹗廟貌之弗崇﹐將所爲肅明禋而妥靈佑者安在哉﹖我皇上眷懷前烈﹐加意褒崇﹐明詔寵頒﹐定謚忠義。蓋匪僅補前古陳志裴注之闕﹐實足樹萬世委身事主之範也。夫典旣隆於熙朝﹐則靈益昭於率土。撫玆郡境﹐嶺海晏然﹔妖氛不作﹐民無夭札﹐歲且順成﹐蒙福者徧海表﹔將享者當何如虔潔歟﹖

余以守土主祀事﹐於秩祀所在﹐塗塈之﹑黝髹之﹐抑曷敢辭所爲於斯汲汲也。工旣竣﹐益憬然於忠義之爲神不可磨滅﹐而忠義之感人﹐碓有明驗也。「中庸」謂﹕『凡有血气者﹐莫不尊親﹐而極其辭曰﹕至誠如神』。至誠者何﹖忠義而已矣。蓋盡心所事謂之忠﹔而孤忠所結﹐自能伸大義於千古。斯固凡爲人臣者作之鵠﹐勿謂郡處僻遠﹐仰止明神﹐用鼓其忠誠義烈之气﹐而潛化其恣睢囂兢之風﹔習俗之轉移﹐不當在是耶﹖斯又余所兢兢自惕﹐而更爲此邦氓庶共相淬礪也夫。

新修郡城隍碑記蔣元樞

城隍之名見於「易」。城隍有神﹐卽「戴記」八蠟祭水庸之遺。其著於史籍者﹐一載在吳赤烏年﹑一唐李陽冰「縉雲縣城隍記」皆是也。明洪武二年﹐初封天下城隍神爵秩。其在郡者封監察司民感靈公﹐秩正二品。明年詔去封號﹐後止稱某府城隍之神。廟制髙廣﹐一準官署。歲無特祀﹐惟合祭於社壝﹑主祀於厲壇而已。國朝釐正祀典﹐歲增春秋二祭﹐品出公費﹐余悉仍舊。其原委約略如此。

夫天下府州縣所在﹐有城衛民﹐有隍固城﹐旣領之長吏﹐復凜以明神。幽明之故﹐呼吸通焉。非可漫然視也。臺灣之設郡建官﹐創自康熙甲子。其置城隍祠﹐祀於郡署西偏﹐蓋卽其一時興舉者。嗣屢經繕葺﹐今闊於修有年矣。垣宇傾陊太甚﹐實無以肅明禋。且舊址囿於方廣﹐恢擴頗艱。余每思徙展新構。以形家言﹐斯地靈气融結﹐相度攸宜﹐且禱且兆﹐龜蓍協從。用是不欲攺圖﹔爰購良材﹐易其朽蠹瓴甓棹楔之屬﹐必飭必備。黝髹丹碧﹐奕奕當逵。旣蕆事﹐余深有感於幽明之故爲甚微也。神人相接﹐理本幻誕。愚夫愚婦﹐攜一囊之錢﹐動言施捨﹐糜頂踵於範金磚土之前﹐眩心目於琳宇璇宮之次﹐而曰吾以求利益也﹔有識者未有不■﹝蛑﹐虫代牛﹞其貪且妄。若夫城隍之神﹐其接於人也較近﹐則其利於人也較靈。古言守令爲親民之官﹐然則城隍不當爲親民之神乎﹖此邦氓庶﹐昕夕來祠下﹐牲醪雜然﹐史巫紛若﹐摐金伐鼓﹐報賽爭前﹐謂非神之靈之通於呼吸者爲捷耶﹖

頃歲水旱罔沴﹐年榖順成﹐癘疫不作﹐民無夭札﹐嶺箐島嶼之間靡有姦慝﹐是神之福佑此邦者至矣。夫降之福者﹐必有以酬之﹔則今日之聿新孔亟也固宜。

又祠附祀沈陽蔣公毓英。公首典玆郡﹐多異政。斯廟意其創造歟﹖厥後覺羅四公明亦嘗重修斯廟者﹐皆不敢沒﹐備書於此。

重建郡城碑記蔣元樞

易有之﹐重門擊柝﹐以待暴客﹔蓋取諸豫﹐言有備也。「周禮」﹐夏官掌固﹐掌修城郭溝池樹渠之固。鄭氏注﹐樹謂枳棘之屬﹐有刺者也。「漢書」晁錯言﹐髙城深塹﹐具蘭石﹐布渠答﹐爲中州虎落。如淳曰﹕藺石﹐城上雷石也﹔蘇林曰﹕渠答﹐鐵蒺藜也﹔師古曰﹕虎落者﹐以竹篾相連遮落之也﹔皆豫備之具﹐其制如此。臺灣海外島﹐旣郡縣之﹐宜築城以衛。議者以地濱大海﹐土疏沙淤﹐不果興建。雍正癸丑﹐欽惟世宗憲皇帝廟謨宏遠﹐頒諭督臣﹐深以臺灣建城非宜﹐且附近府治﹐有鹿耳門號稱天險﹐備設炮臺﹐撥兵巡視﹐自足以資捍禦。復允督臣請﹐於見定城基之外﹐栽種刺竹﹐藉爲藩籬。實因地制宜﹐甚有裨益﹐著爲令﹐遵行迄於今。先是癸卯歲﹐臺邑周令創樹木柵﹐周二千一百十七丈﹐辟門凡七﹐規模略具而已。乾隆初元﹐甃七門以石﹐樓堞窩鋪稍稍飭備。厥歲旣久﹐𨿽屢有修治﹐然完善實未易易也。

歲乙未﹐余來守郡﹐甫至﹐輒籌所以繕葺之者。爰請於大府﹐謀諸寅好﹐各捐俸以倡。又遴各邑紳士之願謹者﹐醵金董事﹐就舊柵周遭增植之﹐洞其中而加崇焉。列樹木之有槎枒者﹐實洞腹以刺竹﹐視舊倍稠﹐內外各通一道﹐以便巡邏。約半里許﹐增敵臺一座﹐凡一十有八。添設窩鋪如其數﹐置兵役防守﹐聯絡回環﹐摐金嗚柝﹐東南北相續也。西面距海﹐整飭其舊炮臺二座﹐又增設三座﹔復添植木柵﹐翼厥左右﹐而趾■﹝氵敕﹞其流。凡敵臺與七門樓櫓﹐其崇相埒﹐而別創水西門廠大門各一﹐彌望皆巍煥攺觀。

是役也﹐密蒔竹木﹐以蔽以籓。蓋竊取周官樹渠之義﹔而其增植木柵﹐廣設敵臺﹐徧羅窩鋪﹐猶仿漢書藺石﹑渠答﹑虎落之遺而變通之﹐凡以爲豫備計也。仰惟世廟睿慮之周﹐越今四十餘年﹐始告成功。噫﹗何其難也。方今聖化翔洽﹐海宇叉安﹐農嬉於野﹐賈遊於市。守險之說﹐宜無所用。然於無警之時﹐亦有不弛之備。一侯尉於東西﹐復綢繆於風雨﹐所爲鑑前毖後者﹐不從可識與﹖獨愧余承乏玆郡﹐幸此舉得請於列憲﹐獲襄於同官﹐又賴諸鄕賢佽助之力﹐閱六月而蕆事﹔則所藉以盡守職者﹐酬國恩將於是乎在。敢紀其事﹐閱諸石以告來者。

建設義冢殯捨碑記蔣元樞

自昔王政之大端﹐必有仁意以行之﹐而後治化之所被﹐乃足以旁流而深浹。是故生則爲之謀其衣食之源﹐死則爲之安某體魄之所。所謂使民養生喪死無憾者﹐此也。守令者﹐所以宣上徳意﹐布其仁政﹐使之無遠弗屆﹐無幽弗周者也。而大端所舉﹐要不獨課之樹畜耕鑿﹐導其所利已也﹔則固有籌乎其所安者矣。

閩俗惑於風水之說﹐每停棺歷久不葬以爲常﹐而臺灣尢甚。蓋臺灣多流寓客死者﹐或希反首邱﹑或艱營窀穸﹐率庋匶於南北壇。土著家亦有貧不克葬﹐或吉壤是圖﹐均致淹擱於此。第寄櫬之舍庳仄破漏﹐久之暴露不免﹐且有損壞者。嗚呼﹗靑燐逐隊﹐黃壤無期﹔目觸心酸﹐曷能以已。郡西北郊﹐故有義冢二處﹐累累然不能容井槨可若何﹖爰相南郊竹溪寺後﹐有園地一片﹐計八甲有奇﹔又有竹圍一所﹐亦頗寬曠﹐均屬民人業﹐爲立券購之。以園地爲義冢﹐瘞旅殯之無歸曁貧不克葬者。又於竹圍內另建寄櫬之舍﹐募僧守之﹐並籍記其姓名鄕貫及寄櫬之年月﹐以備稽查。其有欲歸故土者﹐或聽其自運﹔抑或實因無力搭運﹐則爲之定以鋪房﹐配船運之。至寄停之匶﹐實有姓名可稽﹑親屬現在者﹐計某月日﹐已在一年外者﹐程以三月之限﹐有力者趣其營葬﹐無力者就官園瘞之。如逾期有罰。若其已葬冢墓﹐年久頹圯者﹐更隨時培補之。他如已故戍兵﹐別置北郊曠地掩埋焉。凡此置買園地﹐則有契價之費﹔埋塡棺冢﹐則有傭工買灰陌楮盂飯之費﹔停頓樿槥﹐則有建構殯捨餼僧齋奠之費﹔運骸歸葬﹐則有配船給資之費﹔以及收殘骸壘化﹐臺廩司胥募巡丁﹐莫不各有經理給賞之費。是諸費由余首倡﹐捐俸生息﹐並勸樂施者襄其事。凡有捐輸﹐另題名書數﹐勒石以紀之。而昕夕董工﹐始終是役者﹐則惟鄭君其嘏。仍臚次應行事宜﹐立爲規條﹐存諸檔案﹐以垂永久。

考「月令」﹐孟春之月﹐有掩骼埋胔之文。現遵功令﹐列義冢於卹政。恩詔所頒﹐尢加意於增設義冢。凡司土者﹐宜如何殫精瘁力於此而後可。矧此邦孤懸海外﹐人之來客者﹐其生也爲羈影﹐其死也爲遊魂﹐已屬傷心之故矣。乃一壞之未就﹐致長夜其何棲﹗毋亦仁人所惻然乎﹖余汲汲謀此者﹐亦惟是推行仁政﹐求其所安已耳。後之仁人﹐希共鑑焉。

重修郡西關帝廟碑記郡守楊廷理﹝柳州人﹞

臺灣府城西定坊武廟﹐爲春秋秩祀所在。典禮修於熙朝﹐規模敞於支邑﹔自建造以來﹐葺而治之者屢矣。乾隆五十一年﹐逆匪不靖﹐蔓延經歲﹐南北騷然﹐焚郛戕吏﹐所在不免﹔而府城得堅守無恙者﹐每賊眾犯城時﹐輒聞廟中金鼓聲隱隱﹐似有數萬甲兵出而撼賊爲我民呵護者﹐而城獲全。則神有功於玆城也大矣。迨大學士嘉勇公福公康安抵臺掃逆﹐蕩滌海氛﹐距今年夏﹐廷理始得請於臺灣鎭奎公林﹑臺灣道萬公鍾傑捐修神宇﹐易其蠹窳﹐完其頹缺﹐朴斲焉﹑丹艧焉﹑明禋告虔﹐象設維新。其所以報神功者﹐當如是也。

方理之出入戎行也﹐躍馬提兵﹐數與賊遇﹐不殺賊則死耳﹐寧復作生計﹖然而不死者﹐向非神之威有以作其力﹑助其气﹐挫賊鋒而頓踏之﹐其能卒自保耶﹖重以勞形苦心﹐數月不安席﹑累夜不交睫﹐而身不病﹐卒以捍其人民﹐得與偕存活者﹐豈非神佑之彰彰者哉﹖此神之宇﹐所爲不得不伋伋於蕞而新之也。若夫臺灣平賊之後﹐聖天子簡畀重臣﹐臨蒞海疆﹐文修武備﹐飭吏蘇氓﹐於蒙庥集福﹐歲且再登矣。𨿽其致此有由﹐抑所得邀於神貺者﹐豈淺鮮歟﹖此神之宇更不得不汲汲於葺而新之也。

嗚呼﹗神有功於國﹐有徳於民﹐非一世矣。而往往於急難危迫之時﹐呼號莫之救﹐而神若儼然立乎其上而指麾之者﹐或假形聲以顯於眾而示之威焉﹐於以直其義者而拯之﹐怒其亂者而殛之﹐有斷斷乎其不爽者。固知神之能爲神﹐卽天地間至正至直之气﹐發揚森布﹐昭昭在上﹐如疾風震雷之所摧擊﹐必其物之枉且暴﹐有戾乎其常者﹐斯觸之也。則神之靈﹐亦赫矣哉﹗顧若臺灣各邑﹐遞爲賊所陷﹐而府城獨以神故得全﹐且不旋踵而所陷盡復﹐於以見國家洪澤之遠﹐敬神之至﹐俾府城固守﹐有以扼臺之吭而附其背﹐而臂指之患易治也。此神所以獨靈於府城也歟﹗抑豈獨靈於府城也哉﹗

攺建臺灣府城碑記知府楊廷理

古來郡邑之設城郭﹐在國中則謹啟閉﹐以待四方之﹔在邊境則嚴鎖鑰﹐以資寇盜■﹝句攵﹞之防。凡民之奠其居﹑樂其業﹐足以長恃久安﹐而無不依賴焉。我朝自京師以至荒徼﹐一郡一邑﹐莫不臨江踐華因其地﹐飛樓雉堞壯其觀﹔外則有郭﹐下則有池﹔制之而盡善﹐費之而不惜。其使民有安居之休﹐吏有盤詰之治﹐何其盛歟﹗

臺郡越在東南大海中﹐自前代不隸華夏﹐裏居僻陋﹐村落參差。卽鄭氏竊據﹐亦非中國規制。是以有可設之險﹐無捍衛之固。迨歸入版圖﹐其始也大吏以瀕海沙淤﹐不宜環築﹔又以時有地震﹐𨿽築之亦不固﹐因周植木柵爲垣﹐而繞以刺竹﹔隨時修補﹐以爲守禦之防﹐蓋百有餘年矣。丙午歲﹐逆匪滋事﹐猝然而至﹐各屬無所備﹐城市爲墟。惟郡城以居民稠密﹐而木柵完固﹐乃得統率兵民﹐力爲保護﹐始獲安全﹐誠海外天險之區也。

夫殊域形勝所關﹐區區竹木﹐誠不足以恃爲屏翰﹔而況令昔異其宜﹑土地殊其利﹐一勞而永逸﹐不得不酌其精焉。於是大將軍協辦大學士嘉勇公福公康安﹑工部侍郎正白旗滿洲副都統公中佐領徳公成﹑兵部侍郎巡撫福建提督軍務徐公嗣曾﹐相時度勢﹐條陳善後事宜﹐首以攺築土城入告。奉旨兪允﹔爰發帑藏以速成。舊制七門缺其西一面﹐今添設券臺一。計袤延二千五百二十餘丈﹐估工程十有二萬四千六十餘兩。自戊申仲冬至庚戌季夏﹐凡城樓﹑城垛﹑城門以及卡房﹑馬道﹑水洞之屬俱告竣。所謂遠邇量事期計徒庸餱糧以令役﹐實加黽勉焉。今則煙火萬家﹐猶之內郡﹔褰裳至止者﹐爰樂闤闠之休。予忝守玆土﹐安敢不仰體聖上南顧之心﹐更化其獷悍之气﹐有屏垣之衛﹐無不虞之來乎﹖後之君子﹐亦望戴之以恕﹑禦之以寬﹐爲保障﹐勿爲繭絲。二三孑遺﹐庶有豸焉。不然者﹐𨿽金城湯池﹐究何補於黎庶蒼生之治哉﹖

是役也﹐始終襄事﹑日身編於畚鍤之間不辭勞瘁者﹐惟原任臺灣太守萬公綿前﹑前署馬巷別駕張公鼎﹑粵東孝廉陳超﹑蘇州上捨陳維修及郡人吳天河﹑陳必琛﹑林廷佐﹑韓髙翔﹑戴鳳羣﹑林朝英﹑黃國梁﹑郭友直﹑程拔魁﹑杜朝聘﹑林九■﹝尾力﹞。因記城工之始末﹐並志於石。

新修海靖寺碑記臺灣鎭哈當阿

郡城北門外有寺﹐名開元﹐亦名海會﹐由來久矣。予奉恩命﹐兼鎭來臺﹔嘗至其地﹐見夫頹垣毀瓦﹐神像幾失憑依﹐思有以新之﹐未果。今歲恭逢聖天子嗣大位﹐薄海內外﹐气象聿新﹐梯航一家﹐咸各寧靖。予乃謀修斯寺﹐商之廉訪葦亭劉公﹑冶堂楊太守﹐議允協。遂捐俸爲倡﹐人皆競勸。推擇十有二人董其役﹐閱五月而工竣﹐糜金六千三百有奇﹐而寺於是一新矣。諸紳士請予記。予惟寺之新也﹐規制式廓﹐視前有加﹐而名之所關者大﹐尢不可以無取。因念臺爲海疆重鎭﹐而南人尊神﹐斯寺所以安神像也。今玆之修行﹐將仰荷神力﹐指引迷津﹐俾林無伏莽﹑海不揚波﹐愚頑者向化﹑跋扈者斂迹。至於年谷時熟﹐民皆安堵﹐重門不閉﹐宵柝無驚﹐庶靖之至乎﹔遂易其額曰海靖。凡予所以修之之意蓋如此。入斯寺者﹐睹其制之新﹐原其名之易﹐當思仰副聖天子綏靖海疆至意﹐共勉馴良﹐長爲樂土﹐顧名而思也。若夫修葺之資﹐臺之文武各官皆有捐題﹐例得書名。諸紳士樂捐﹐亦並列於後云。

重修義民祠碑記知縣薛志亮﹝江陰人﹞

郡城鎭北坊有義民祠﹐自乾隆五十一年林逆謀爲不軌﹐郡人趨義﹐僇力疆場﹐不顧身家﹐隨軍殺賊﹔蕩平後﹐大憲奏請褒獎﹐建祠崇祀。前升憲楊又捐俸買祠房店屋二間﹐置田七分﹐年收租息﹐以資歲祀。凡義民之歿於王事者﹐俱入列焉。所以妥忠魂﹐昭國典也。迄今二十年來﹐棟宇傾欹﹐庭階坍損﹐修而葺之爲難。

去歲冬間﹐蔡逆不道﹐勾結陸匪倡亂。自鳳邑失事後﹐四面皆賊﹐日夜攻撲郡城﹐臺人咸起義旗﹐同心剿禦﹐執戈操戟﹐身冒鋒鏑之加﹐不避艱險﹔民之死於義者﹐殆難悉數﹐義民之功大矣。然而義民之死苦矣。三郊義首職員陳啟良﹑郭子璋﹑蔡源順﹑洪秀文等﹐深憫義民之死﹐而商入之祠。又目擊斯祠之日漸損壞﹐不足以壯觀瞻﹐示敬重也﹐謀所以鼎新之﹔慨然倡始﹐捐建重修。邑人士咸踴躍樂輸。不數月間﹐楹桷煥然﹐堂廡式廓。𨿽仍厥舊址﹐而規模宏敞﹐頓攺曩時湫隘之觀。將所以慰貞羲之幽魂﹑崇千秋之享祀者﹐實大有賴於斯祠焉。

夫修舉廢墜﹐宣布恩徳﹐有司之事也。矧斯祠之建﹐尢足以風勵人心﹑優獎義烈﹐使海邦之眾﹐知捐軀爲國者之死有餘榮﹐歿猶不朽也。庶後之興者﹐咸睹廟貌﹐而知所感發也夫。

祠旣成﹐董事諸君將擇日而送主奠之﹐並請勒石以志其事也﹔是爲記。

捐建敬字堂記鄭兼才

郡城奉倉聖神位於南社文昌閣﹐始嘉慶四年。其時同事捐鳩﹐傭募檢拾字紙﹐遂置祠焉﹔並議修西定坊魁星堂之後廳﹐建字灰架以貯﹐顏曰「敬字堂」。嗣因地遠南社﹐六年﹐眾卜奉倉聖於敬字堂﹐字灰架列兩畔﹐建廂房爲傭工棲止所﹐每歲與南社同日祀。

祀倉聖者﹐蓋因敬惜字紙﹐追敬於字所自出。又慮日久敬弛﹐故置產生息﹐俾祀費及傭募工資有所出﹐以示敬之有終也。先是郡中字迹穢褻﹐人鮮知敬。自創斯舉﹐而敬字亭之造﹐及今凡八所﹔出於街眾自造者凡七所。焚貯字灰﹐匯歸敬字堂。至期﹐備鼓敬樂﹐無分士庶﹐虔送付諸長流﹐以爲常。其相慕成風﹐自郡城及南北村捨胥仿行焉。

非敬之篤而其事足以感人者﹐能如是乎﹖抑余竊有說焉﹕字紙其迹者也﹐返諸聖人之所以作字之故﹐則欲人知忠孝信義之事﹐故筆於書﹐使觸於目而警諸心﹐求其解以歸於用﹐則在朝爲正人﹑在鄕爲善士﹐必皆自識字起。其爲敬孰大﹖於是吾願登斯堂者﹐由其迹以觀於深得聖人制字之意﹐務無虛敬聖之心。則倉聖之祀﹐與文昌﹑魁星且並光學校﹐徒區區字紙乎哉﹖余旣樂爲之記﹐而復爲語夫敬字之實如此。歲丙寅之夏﹐龍溪鄭兼才。

臺灣縣學夫子廟碑記謝金鑾

人之所不可離者﹐日用事物也﹔而其間有當然之道焉。率而由之﹐則事治而所行達。明其所當然﹐謹由之﹐兢兢罔有失者﹐謂賢﹔動容周旋中禮﹐從心所欲不逾矩者﹐謂聖﹔則吾夫子是已。聖之所爲﹐卽眾人之所爲﹐日用事物無外也﹐聖處之無不當者﹐以眾人處之﹐亦毋容有不當。一有不當﹐則小者窒礙而不通﹐大者將決裂潰敗至於不可救﹐終必反於所當然而後安焉。夫其所當然者﹐吾夫子之道也。自漢髙帝以太牢祀孔子﹐繼世禮彌隆。國朝版宇式廓﹐遠及海隅﹐莫不欽崇廟祀。粵惟聖祖仁皇帝契心聖揆﹐紹源洙泗﹐禦書萬世師表於廟廷﹐所以佑啟我後人者﹐誠知聖之眞且切也。

蓋謂聖人之道﹐非迂遠髙深﹐而其事甚近。聖人之爲聖人﹐非如天如神﹐而其行至庸。凡聖人之所行﹐皆眾人所能行。眾人之所行﹐不法於聖人則不達。此吾夫子之所以師表於萬世也。是故夫子曰﹕『道不遠人﹐人之爲道而遠人﹐不可以爲道』。夫不遠人者﹐日用事物是也。人卽自棄以爲無能於道﹐其能捨日用事物乎﹖是故聖人之道﹐猶衣食裘葛然。今試進饑者而問焉﹐曰﹕能不食乎﹖曰﹕不能也。試進渴者而問焉﹐曰﹕能不飲乎﹖曰﹕不能也。饑而食﹑渴而飲者﹐聖人之道也。又試進寒者而問焉﹐曰﹕能不裘不絮乎﹖曰﹕不能也。試進熱者而問焉﹐曰﹕能不葛不絺乎﹖曰﹕不能也。冬裘而夏葛者﹐聖人之道也。向使饑渴寒熱之徒﹐必悖於聖人之道而不食﹑不飲﹑不葛﹑不裘焉﹐則必至於傷生害命而後已﹐而人不肯也。獨至於君臣父子夫婦昆弟朋友之倫﹑聲色貨利富貴貧賤之交﹑是非取捨之大閒﹐則不求諸道﹐而妄爲之﹔嗟夫﹗以是而比諸饑渴飲食寒熱裘葛之關人﹐殆有甚焉者。苟不由其道﹐其不至於決裂潰敗而不救者﹐蓋寡矣。若是者欲有以蔽之﹐而知昏也。聖人於是教之明理而致知﹐曰﹕有學焉。學也者﹐由不知而可至於知﹐由不能而可至於能者也。有不待學而知能者﹐飲食裘葛之類﹔有必待學而後知能者﹐事大於飲食裘葛﹐其理亦與飲食裘無異也。必待學而知能者﹐𨿽聖人未嘗不學。故曰﹕『我非生而知之者﹐好古敏以求之者也』。夫好古敏求者﹐學也。故曰﹕『十室之邑﹐必有忠信如某者焉﹐不如某之好學也』。又曰﹕『下學而上達﹐知我者其天乎』。夫下學者﹐功也﹔上達者﹐效也。效爲其時所自致﹐功則在已所當盡。然則夫子之所以爲聖人者﹐一下學而已畢矣。故曰﹕『二﹑三子以我爲隱乎﹐吾無隱乎爾﹐吾無行而不與二﹑三子者﹐是某也』。蓋深懼乎世之人以吾道爲髙深元遠之一物﹐以吾身爲如天如神之一人﹐而不知其在日用事物之間﹐當前卽是﹐學則得之﹐不學則不得者﹐聖人無以異於人也。今天下之執祀事﹐稽首於廟廷者﹐官若師若弟子也。其嘗以日用事物爲不可苟﹐而必奉聖人爲依歸﹐而拜其所謂師表者耶﹖抑以道爲髙深迂遠﹐聖爲如天如神﹐吾姑致其欽崇焉而已畢也﹖則豈以日用事物﹐爲可懵然妄行﹐而不必取則於聖人﹔抑其所取則者別有道乎﹖

嘉慶九年﹐江陰薛志亮宰臺灣﹔其時徳化鄭兼才爲教諭。二人者﹐道相與也。教諭以夫子廟久未修﹐白諸宰。宰與共商於邑紳士﹐勸捐攺葺焉。役興﹐頻年遭寇亂﹐罷而復作。工費慮弗貲﹐教諭躬擘畫以爲憂﹐紳士林朝英乃力肩其成﹐事卒治。諸制惟謹。是役也﹐諸紳衿勸捐﹑董工作者﹐炎曦暑雨﹐不辭勞勩﹔一茶飲之費﹐不侵公錢。而朝英以耆耇之年﹐夙興晏罷﹐一杙一甑﹐必親省較﹔貲不足﹐傾己囊以繼者﹐累千金不吝。論者以邑宰能以徳禮孚於人﹐教諭躬勞苦以率而眾勸也。

十二年秋﹐廟成﹐徵文於侯官謝金鑾﹐以紀諸石。金鑾於是乎言焉﹐曰﹕是非由於道者﹐事成而名立哉﹖乃言夫道之不離於日用事物者﹐至近而至切﹐聖人可學而至者﹐而竟不容於稍不學。蓋爲驗諸飲食裘葛之近人﹐而揭諸倫常取捨之大節﹔本諸夫子之所自言﹐而稱夫聖祖仁皇帝之訓。以告邑之官若師與爲弟子者﹐卽以告天下之爲官爲師與爲弟子者。

志亮乾隆癸丑進士﹐今以軍功擢鹿仔港同知府事﹔兼才嘉慶戊午解元﹐以守城功擢江西長寧令﹐辭不赴﹔朝英歲貢生﹐援例爲中書科中書﹔諸董事候補郎中吳春貴﹑舉人潘振甲﹑拔貢生黃汝濟﹑歲貢生遊化﹑韓必昌﹑楊肇基﹑學弟子陳廷瑜﹑林棲鳳﹐督工鄕飲賓魏爾靑﹐儒童生王琳。

賦

平南賦周澎﹝晉江人﹞

海氛煽虐數十年﹐大將軍施公銜命䢐徵﹐一戰而克。「平南奏疏」一編﹐乃都人士家謠戶頌﹐積成卷軸也。𨿽里巷微詞﹐而輶軒足采。乃摭其事實而作賦曰﹕

繄帝徳之光華﹐曰聖神而文武﹔耀化日於中天﹐揚仁風於率士。賡一廷之都兪﹐舞兩階之干羽﹔張百旅之熊羆﹐抶千屯之貙虎。六服率賓﹐萬方安堵﹔靡不稽首來王﹐輸賨天府。惟是東南一帶﹐溟渤奧區﹔蛟鯨出沒﹐陸梁逋誅。依黿鼉以窟宅﹐聚蜃蛤而爲徒﹔乘風濤以鼓鬣﹐播毒焰於萑苻。長使海濱黔黎﹐毀家破室﹔云屯士旅﹐抱戈枕杸。嗟桑田之萬頃﹐乃彌望而平蕪﹔困頳魴於涸澤﹐泣流鴻於徵途﹔錯烽煙於野戍﹐棲燐火於塞壚。至於淒風鳴柝﹐涼月啼烏﹔莫不含酸茹戚﹐惻愴嗟吁。

天子乃念南國之仳禽﹐每殷勤而宵旰。曰﹕『惟予股肱﹐孰是仗旄秉鉞﹔爲海邦剪此暴亂﹐底四方於淸晏』﹖僉曰﹕『惟彼元勛﹐夙膺寵眷﹔俾控制以專徵﹐用克紓乎廟算』。帝曰﹕『都﹗自江以南﹐倚女爲屏翰﹔其克奏膚功﹐以靖此多難』﹗於是分虎竹﹑綰龍章﹐辭禁衛﹑出帝鄕﹔貔貅夾隊﹐魚麗成行﹔戈鋌的礫﹐旌旆飛揚。駐雄師於澤國﹐若雨集而箕張。惟其地當斥鹵﹐井竭水漿﹔喜甘泉之應禱﹐供萬竈之餱糧。乃修樓艫﹐爰戒舟航﹔淩中流以擊楫﹐攬形勢於滄浪。先卜期以決勝﹐奏神策於廟堂。繄重淵之彌漫﹐慨風浪之不常﹔望蜃樓之縹緲﹐嗟欲濟之無梁。因而畫沙爲堤﹐聚米成島﹔孰漂疾當其驚湍﹖孰盤渦介其要道﹖孰旁涯而可泊舟﹖孰順流而堪直搗﹖敵已在吾目中﹐胥按圖而可考。定方略於金城﹐羨充國之計早。知拉朽而摧枯﹐胡險阻之能保﹖

爾乃乘機制變﹐六月興師。舳艫千里﹐霄漢蔽虧﹔劍气干云而熌爍﹐甲光■﹝冏上月下﹞日而陸離。橫驚波以伐鼓﹐撥瘴霧以揚旗。各星羅而棋布﹐聽中堅之指麾。因念蛟宮盤踞﹐免窟憑依﹔旣蜂屯而蟻聚﹐復扼險而負危。𨿽投鞕之可斷﹐匪制勝之機宜。故毀軍以驕敵﹐弄股掌之嬰兒。彼乃疏汛守﹑撤藩籬﹐謂北來之軍旅﹐豈渡江之能飛﹖橫千尋之鐵鎖﹐沈水底以何爲﹖於是鼓輕橈﹑浮彩鷁﹐溯鴻波﹑撼絕壁﹔淩馮夷之宮﹐搗潛虯之宅。維時衝颷怒號﹐狂濤湍激﹔飛沫噴空﹐滂湃瀄汨﹔吞海嶽以俱冥﹐合水天而齊碧。百族爲之震驚﹐千靈爲之辟易。天吳排浪以浮游﹐罔象穿煙而蹩躄。篙工柁師﹐逡巡踧踖﹔莫不輟棹停橈﹐驚心動魄。爾乃精誠上格﹐叱電驅霆﹔飛廉頓轡﹐屏翳潛形。波臣歡焉助順﹐海若剡其揚靈。爰散金以誓士﹐恥與敵而俱生﹔復焚香以戒旅﹐惟妄殺之是懲。於是乎軍聲震﹐士气騰﹔艨艟發﹐炮鼓鳴﹔搖赤羽﹐麾靑萍﹔殲怪鱷﹐殪毒鯨。弓不虛發﹐矢必應聲﹔倒戈漂鹵﹐流血波頳。旣獻俘而授馘﹐遂掃穴而犁庭﹔乘長風以破浪﹐藉專閫之威稜。

因而傾其巢﹑劃其壘﹐敗甲殘鱗﹐俛首帖耳。濟藥石以扶傷﹐俾瘡痍之咸起﹔仗天威以縱擒﹐使歸布其徳意。曰漏网之餘魂﹐漫稱雄於井底﹔將計日以成擒﹐胡憑陵之足恃。念薄海之含靈﹐皆聖朝之赤子﹐無追蹤於田橫五百人而俱死。倘銜璧以來歸﹐當茅土而錫爾﹔惟公事之勾當﹐何私仇之足恥。彼乃籍戶口﹑輸土田﹐匍匐蟻伏﹐稽首軍前曰﹕南人不復反﹐願朔稟於堯天﹔知聖朝之寬厚﹐必罔治於厥愆。若夫哀鴻失所﹐瑣尾堪憐﹔延頸企踵﹐霓望久懸。瞻王師之至止﹐胥雀躍而歡顏﹔陳壺漿而塞野﹐奉筐篚以周旋。桑麻無擾﹐井裏依然﹔耕不輟耒﹐賈不易廛。相與脫釜鬻之苦﹐登衽席之安。更有流離遷客﹑顦顇閨鬟﹐弔天涯之魂影﹐悲絕徼之風煙。盻徵鴻而帛書難系﹐吟夜月而笳拍空彈﹔望鄕關於萬里﹐長掩涕以流連。欣撥云而見日﹐樂故土之生還。乃復納叛招降﹐編之部曲﹔曰蔡人卽吾人﹐務推心而置腹。彼坑卒於長平﹐何徒肆其殘酷﹖化鷹眼以咸馴﹐各賣劍而買犢。念勝國之宗支﹐多竄身於窮谷﹔懷禾黎之故都﹐每悲歌而當哭。俾白馬以賓王﹐殷宗爲之不覆﹔惟聖世之芳規﹐曠千春而並燭。於是雕題貫胸之眾﹐燋齒梟■﹝目閒﹞之倫﹐回首請吏﹐願列編民﹔遷情反志﹐服教畏神。固絕徼荒陬﹐盡變爲樂土﹔何殊方異類﹐共識乎尊親。若乃威靈遠曁﹐悉主悉臣﹔陸詟水栗﹐奔走來賓﹔琛幣重譯而交貢﹐梯航接踵以並臻﹔火齊木難之寶﹑珊瑚■﹝王毒﹞瑁之珍﹐烏集鱗萃﹐靡不咸陳。豈中朝特貴乎遠物﹐乃遐方共聞有聖人。

由是鐃鼓傳﹐干戈戢﹔唱天山之歌﹐勒燕然之筆。交趾之銅旣標﹐淮南之碑亦立。捷音颷發於閩關﹐露布星馳於北極﹔六合莫不騰歡﹐至尊爲之動色。曰﹐海波之載揚﹐四十年如一日。吁嗟乎﹗蒼生不安於稼穡﹐仗爾師貞﹐一戰而克。從玆殺運除﹐劫灰熄﹔樂桑麻﹐恬作息。南顧紓憂﹐云誰之力﹖其速議褒封﹐用彰彼勛徳。爾乃登淸廟﹐播樂章﹐告海邦之耆定﹐慶社稷之靈長。遂褒以絲綸之天語﹐錫以黼黻之衮裳﹔指山河而盟帶礪﹐分茅土而勒旗常。謂爾元戎﹐邦國之光﹔用錫爾鐵券﹐爾其世守而永藏﹔藉金城之萬里﹐用屏衛此一方。奠封隅以永固﹐鞏奕棄於苞桑﹔追伏波之舊烈﹐曠百世而流芳。

於是居者相與慶於閭﹐行者相與歌於市﹔胥朋酒以言歡﹐賡吉甫之燕喜。願長借乎衮衣﹐沾化雨於桑梓。若乃鈴閣餘閒﹐左圖右史﹔吐握下賢﹐赤鳧幾幾。門多珠履之賓﹐座滿縫掖之士﹔同雅歌於祭遵﹐等輕裘於叔子。令旣肅於秋霜﹐心復澄於止水。彼煙閣與雲臺﹐知姓名之永記﹐備釆風於輶軒﹐詞罔逃於下裏。乃歌曰﹕嗟滄海兮噴狂濤﹐蛟龍鬥兮虎豹皞。兵庫絡繹兮饋餉勞﹐悲中澤兮聲嗷嗷。孰提師兮奮旌旄﹖麾霓虹兮掣寶刀。淬龍泉兮鷿鵜膏﹐入蛟宮兮斬毒鰲﹔斬毒鰲兮奠滄海﹐吁嗟偉烈兮斗漢爭髙﹗

臺灣賦府學教授林謙光﹝長樂人﹞

有汗漫公子﹐足騁八方﹑目騖九鄙。訪秦﹑漢之故都﹐登云亭之舊畤﹔舒神於錢來丹穴之顚﹐長嘯於渾夕脫扈之址。洞庭﹑彭蠡﹐拍驚浪以颷飛﹔弱水﹑龍門﹐鼓輕■﹝舟勺﹞而容與。歷吳﹑越﹐詡甲第之連云﹔入鄒﹑魯﹐羨弦歌之盈耳。闤闠誼雜﹐舉踵則觸乎輪轅﹔都市紛華﹐摩肩則炫乎羅綺。自以爲穆王策駿之遊﹐蔑有尙於此﹔儼然恃所覯﹐而述於廓宇先生。

先生方暴背鴻蒙﹐吸飲滄溟﹔聆而哂之﹐謂是鮮丈夫也。曰﹕『子亦曾曠爾矚﹑遠爾盱﹐而知今皇帝之輿圖乎﹖制萬國以侯尉﹐垂一統於車書﹐人弗敢私其尺土﹐俗無不拱乎辰居。奠神州而晏若﹐厝六合而恬如。暢餘威於殊俗﹐沛異澤於遐區﹔卽跳梁以據險﹐終痛悔其負嵎。走也﹐慶流波之旣靜﹐得專爲子頌臺灣之盛軌﹐而勿遑及乎其餘。懿夫﹗漨浮滇■﹝氵耳丐﹞﹐沆瀁潰■﹝糸虹﹞﹔掀天震地﹐吞谷排空。駛如奔馬﹐激如騰龍。瀉碧千里﹐湧浪萬重。神鰲驅瀑﹐石燕呼風。飂飂颯颯﹐霼霼■﹝雨上農下﹞■﹝雨上農下﹞。擬蓬瀛之難卽﹐匪舽艭之可通。爾乃以忠信爲舟﹐以道徳爲櫓﹔爰縱纜於銅山﹐泛一葉於廈浦。飛廉戒途﹐屏翳先路﹔巨浸洄瀾﹐狂濤息怒。游泳虎井之灣﹐瀠洄牛心之滸。望內塹而揚舲﹐指西嶼而系組﹔旣憩足於澎湖﹐復放棹於深渚。程僅歷於六更﹐裏倏越乎百五。少焉﹐神山突出﹐沃野孤浮﹔景呈異狀﹐沙截洪流。一鯤連七鯤而蜓蜿﹐南鯤偕北鯤而阻修﹔大綫扼海翁之堀﹐北綫接安平之洲。衝鹿耳以抵岸﹐陟臺灣而遠搜。於是大岡小岡﹐蟯屼嵬崔﹔半崩﹑半屏﹐﹐■﹝山蹇﹞嵼嵒崿。鳳巒插漢以嵚■﹝山上欹下﹞﹐龜山負地而磅礡。翠織觀音之峯﹐丹銷赤崖之壑。聳打拘於平坡﹐峙買豬於廣漠。木岡﹑凹底﹐形若聯翩﹔阿里﹑雞籠﹐勢相犄角。玉筍璀璨﹐則漾素影於波濤﹔金礦嶙峋﹐則仗雷聲爲管鑰。計自南而訖至北﹐繞以二十二重之溪﹔由此界而溯彼疆﹐隔以六千餘里之谷。升髙而眺﹐循俗而詢﹔厥地惟鹵﹐厥土惟墳﹔厥田惟上﹐厥種爲糜﹔厥艸惟茂﹐厥木惟錯﹔厥珍惟錯﹐厥布惟芬﹔厥鳥惟毯﹐厥獸惟羣。飛潛動植﹐長盛紛紜。嘉玆壤之沃饒﹐矧溫風之時至﹔犬吠雪以爲常﹐龍興雲而不曀。卻潯暑於竹椰﹐掃嵐煙於蘿薛。刺桐飄經歲之絳霞﹐菡萏迎四季之夏气。歷選勝於炎方﹐允莫方於海澨。則有文身番族﹑黑齒裔蠻﹕爛滿頭之花艸﹐拖塞耳之木環﹔披短衣而抽藤作帶﹐蒙鳥羽而編貝爲鞶。欣中國異人之戾止﹐乃跳石越澗以來觀。饋波羅之淸冽﹐獻嘉檨之甘酸。蕉子剝來﹐幾等木桃之贈﹔黃梨摘露﹐不殊葵藿之繁。翹首瞻依﹐幸彼俗之未陋﹔跂足蠕動﹐樂大化之可頒。又有蓬跣方除﹐膠庠初隸﹔載酒問奇﹐負經請諦。吟誦半雜於博勞﹐衣冠尙存其椎髻。拱手於都講之庭﹐側身於敷教之地。斯時也﹐名邦上客﹐暫停輶軒﹔廣布文徳﹐宏宣湛恩﹔數討叛之故﹐開並生之門﹔示傲慢以秋肅﹐導頑梗以春溫。譬木鐸之徇路﹐若指南之啟昏。從此蜃气晴噓﹐結陸離之樓閣﹔鮫人晝臥﹐展錦繡之乾坤。謂非禹服重新﹐涵侯甸要荒於一體﹔堯仁遐被﹐輯躬桓蒲榖以稱尊也哉』﹖

汗漫公子伏而聽焉﹐茫乎喪於懷來。曰﹕『不觀滄海者﹐誇溝壑之宏﹔不睹王會者﹐詫都邑之巨。鄙人乃知今皇帝之輿圖﹐未易以蠡測也。請爲歌﹐以比於雅頌之末』。爰起而系曰﹕『有土綿綿﹐有水漣漣﹔介在絕島﹐吐霧吹煙。帝赫厥怒﹐淵淵闐闐。旣昭義問﹐乃命旬宣﹔崇儒重道﹐勿棄蒙顓。匪棘其欲﹐式廓厥埏。皇以蒞之﹐於萬斯年』。

臺灣斌巡道髙拱幹

繄洪荒之未辟兮﹐含混沌而茫茫。迨河山之旣奠兮﹐爰畫野而分疆。裂九州島而成天下兮﹐誰不知乎海之爲百谷王。維禹功之所不及兮﹐遂棄之於莽莽而蒼蒼。

一自地借牛皮﹐謀成鬼伎﹔斷髮裸身﹐雕題黑齒﹐營赤嵌之孤城﹐築安平之堅壘﹔隱樓櫓於鯤身﹐藏火攻於鹿耳。貿易徧於三州﹐資生憑乎一水。藉三保而標名兮﹐致懷一以不軌﹔哀商賈之何辜兮﹐聚魂魄於蒿裏。

嗣是荷蘭煽虐﹐天贊成功﹕鹿耳潮漲﹐滃窟戍空。時移事去﹐兵盡矢窮﹔竄餘生而歸國兮﹐遂此地爲蛟宮。非天心之助逆兮﹐蓋劫運之未終。不謂寇我疆場﹐焚我保聚﹐時乘無備﹐而肆其鴟張﹔或因不虞﹐而資其竊取。收亡命於淮南兮﹐聚無良於水滸。民不聊生﹐王赫斯怒﹔咨左右之夔龍﹐率東南之羆虎。定百計以安瀾兮﹐果一戰而納土。於焉擴四千載之洪蒙﹐建億萬年之都邑。風旣變爲新裁﹐俗亦除其舊習。文武和衷﹐干戈載戢。誰肆志以行吟﹐豈有懷而靡及﹖

若夫狂瀾旣倒﹐海若呈奇﹔一時琥珀﹐萬頃琉璃。情渺渺焉孤往﹐天靑靑兮四垂﹔風輕兮水面﹐雲淡兮山眉。卽孤臣與孽子﹐亦撫掌而忘機。至於輝璧耀奎﹐陰陽分位﹐月白飛銀﹐空明捏翠﹐乘舴艋兮小舟﹐結金蘭兮同志﹔玉樹兮三章﹐靑州兮一醉。實自幸世外之有身﹐誰復疑此間之無地。

又若山山含紫﹐樹樹凝靑﹔層巒疊嶂﹐戴月披星。或瓊飛而皓皓﹐或體潔而盈盈﹔時微云以肆抹﹐忽巧鳥兮一聲。懷髙岡兮彩鳳﹐聞此地兮仙靈﹔羗應接而不暇﹐又何讓乎山陰。爾乃石尢乍起﹐馬首長驅﹔雷鳴海底﹐霧失天隅。濤倉皇而山立﹐浪怒激而箭趨。驚聞聲爲飛炮﹐訝入眼而墜珠。乾坤兮云狗﹐風水兮人魚。則惟有寄余生於泡影﹐誰復望視息乎斯須。

若乃水土無情﹐番夷裸處。旣慣狎鷗﹐誰傷碩鼠﹖誰敬老而尊賢﹐柰輕男而重女。富賽懸壺﹐糧無宿貯。圍尺布之蒙蒙﹐諸衣裳之楚楚。蛇目蜂腰﹐雀行鳥語。

乃至鰕須百丈﹐鱛骨千尋﹔貝文似鳳﹐魚首如人﹔大黿之壽三萬歲﹐蝴蝶之重八十斤﹔非此邦之物產﹐蓋在乎南海之濱。又如蜃樓縹緲﹐海市髙低﹔碧雲擁日﹐滄海爲梯﹔光從定後﹐圓始天躋﹕非此邦之風景﹐又在乎東海之靑齊。更或橋邊鰲泣﹐別淚如珠﹔山頭劍舉﹐雪城爲墟﹔飛女仙之一石﹐起剡史於沾濡﹔扶紅裳之魚女﹐使之返於沮洳﹔而玆邦又無此怪異﹐或見之於洞庭湖。

噫嘻﹗戶滿蔗漿兮﹐人藝五穀﹔地走風沙兮﹐羣遊麋鹿﹔厭五畝之宅而不樹桑兮﹐任三家之村而亦植竹。道無遠近兮﹐肇牽車牛﹔人無老幼兮﹐衣帛食肉。惟占籍而半爲閩人兮﹐故惇厚亦漸而成俗。若欲盡寫夫杳渺之離奇兮﹐恐或見■﹝彊﹐口代弓﹞夫齊莊而端肅。卽飲食亦平易而無奇兮﹐原未足以窮夫人間之水陸。惟聖世而能破天荒兮﹐幸滄溟而亦擴其地軸。搦管而賦其物情兮﹐用以佐夫大風之一曲。

亂曰﹕秋風起兮楓木丹﹐天地閉兮荷始攤。燠多寒少兮厥民析﹐雷轟海發兮響空山。爲王尊兮應叱馭﹐爲王陽兮心一酸。於山則見太行之險﹐於路則見蜀道之難。於海道之難上難﹑險上險﹐普天之下﹐望洋興嘆者﹐吾知其無以過乎臺灣。

海吼賦巡臺禦史張湄

環臺﹐皆海也。自夏䢐秋﹐颶風屢作﹐驚濤湓湧﹐雷響電焯﹔擊於鯤身﹐厥聲回薄。遠近相聞﹐莫不錯愕。主人索居海濱﹐形隻影寡。潦積庭間﹐雨昏燭灺﹔起坐聽之﹐晝夜不捨。惝然惘然﹐若置身擴垠之野﹐有難乎爲懷者﹐乃作海吼之賦。其辭曰﹕

繄天風之欲怒﹐作地气以先聲﹔通呼吸而互應﹐混上下而相成。斜景黯其晝伏﹐斷虹赩以宵橫。帆檣集島﹐沙磧淩城。鯨甲振厲﹐鵬翼長徵﹕風搏九萬兮扶搖直上﹐水激三千兮不平則鳴。爾乃炎蒸絺葛﹐潤逼柱礎﹔海若頻驚﹐石尢頓阻。獰颷颯颯以回涼﹐怪雨淫淫而去暑。蕭梢林木﹐聳萬壑之秋聲﹔破碎虛空﹐競千村之社鼓。

其爲壯也﹐輘輷四起﹐蕩譎八垠﹔水崖崩裂﹐鐵騎羣奔﹔摐金鏞於山谷﹐擺雷踉於乾坤。其爲駭也﹐黿鼉馺■﹝辶罪﹞﹐贔屓連屯﹔天吳奮以叫號﹐罔象詭以遊巡﹔斗饞蛟而水立﹐哮虣虎而林昏。於是經旬陰曀﹐徹夜喧豗。淵宮久閟﹐貝闕沈埋﹔飛澇霧積﹐峻湍山頹。嗟樓船之屑沒﹐絕商旅之往來。渺渺龍律﹐浮萍蹤其何托﹖啾啾鬼哭﹐出魚腹而興哀。則有域外孤臣﹑天涯羈客﹐長簟淒其﹐短檠蕭索﹔枕繞瀑雷﹐窗縈濤雪﹔悵落葉於始波﹐感吟虫於將夕﹔愁泛宅之杳茫﹐憶弄潮之夙昔﹔徒撫影而徘徊﹐或隨聲而嚄唶。爲之歌曰﹕『風淅瀝兮動羅幃﹐雨淋浪兮暑气微﹔長鯨吼兮四水圍﹐夢魂驚兮不可歸。望無極兮音塵稀﹐指故園兮孤雲飛』。

赤嵌城賦南靖訓導李欽文﹝邑人﹞

繄臺陽之荒裔﹐實海國之神區。地屬東南之極﹐星分牛女之墟。當洪蒙之未啟﹐恣鹿豕之所居。三保經此而系纜﹐道幹遁此以全軀。因港道之紆折﹐乃弗入於版圖。則有綠林勾倭﹐紅毛借地﹔剪一縷之牛皮﹐占砂磧而建置。埴磚運木﹐層積寸累﹔雉堞玲瓏﹐樓閣閎邃。稱銖兩以結構﹐極佶曲而精致。瞭亭則左右環矚﹐螺梯則髙低互掎﹔曁風洞與機井﹐若鬼設而神施。天將假手以開創﹐故若不限其巧智。

迨夫成功竄迹﹐圖霸異域﹔虎勢轉張﹐狐威頓息。鵲巢竟爲鳩居﹐兔窟遂作黿宅。於焉修營壘﹑繕金革﹔列市肆﹑分僞職﹐辟土地於榛蕪﹐聚卒徒而稼穡。阡陌兮云連﹐舳艫兮山積。每犯順而負嵎﹐肆跳梁於澤國。

爾乃天威震疊﹐命將專徵﹔艨艟銜接﹐鉦鼓喧鉤﹔旌鼓所指﹐海若效靈。澎湖奏捷﹐克塽輸誠。水漲鹿門兮滂湃﹐航入臺江兮縱橫。信天意之有歸﹐慶海宇之永淸。爰是設防置守﹐立羣分營﹔定千里之疆界﹐屯一萬之重兵。大師居中而彈壓﹐副戎扼要於安平。維濱海之雄鎭﹐端有賴於玆城。謹斥堠﹐嚴戍卒﹐飭遊巡﹐申紀律。麾龍旗兮掃蛟宮﹐駐鯤身兮靖鯨窟。

其或蔭昏靉叇﹐風沙四塞﹔日月掩其光華﹐乾坤倏而變色。明晦頓易於斯須﹐東西莫辧於咫尺﹔望鄕關兮何處﹐忽百感之交集。又或海气將騰﹐炎蒸鬱結﹔轟濤殷其苦雷﹐滚浪噴其如雪。石燕翻飛兮晝冥﹐靈鼉長吼兮夜徹﹔遶女陴而徘徊﹐訝冰崖之崩裂。

若夫明星皎潔﹐銀漢當空﹔蟾影沈碧﹐漁火搖紅﹔島嶼若連而若斷﹐水天一色而交融。登危樓以舒嘯﹐豈遠遜乎庾公﹖

至於朝曦乍升﹐微風徐起﹐萬頃渟泓﹐片城聳峙﹔叢山滴翠於遙天﹐郡邑列繡於隔水。舸艦迷津﹐閭閻錯趾。樂淸晏於遐陬﹐見富庶之盛軌。是蓋皇風浩蕩﹐聖澤汪洋﹔故爾春臺共躋﹐海波不揚。歌赤嵌之規恢兮﹐連編莫罄﹔祝金甌之永固兮﹐萬壽無疆﹗

臺山賦邑恩貢生張從政

矚崔巍之駢列兮﹐繄東南之保障。淩滄波而突屼兮﹐爰作鎭夫臺陽。脈固發於閩嶠﹐勢自成其巃嶈。蜲蜓蛇蛻﹐北起雞籠之隈﹔迢遞蟬聯﹐南盡馬磯之磄。九十九峯﹐淩雲霄之聳翠﹔三十六島﹐羅星宿於汪洋。試爲綜首尾之橫亙兮﹐道裏二千﹔合遠近而僕數兮﹐陵阜萬億。岌嶪參差﹐峮嶙盤仄。荊榛翳蕪﹐非靈運所能尋﹔石■﹝山壘﹞嵯峨﹐豈東山之可陟﹖

若夫羣巖倚伏﹐眾岫控扼﹔岧蟯險巇﹐嵱從岝嵱。旣轟軒而特拔﹐亦次第而折襞。經村落﹐擁市郭﹔髙低迷離﹐重疊靡隙。則有龜文遙應於鳳彈﹐猴洞遠望夫馬幹。南僊老佛之境﹐羅漢觀音之巒。或生火而長赤﹐或滚水而弗幹。風吹不動兮旗尾﹐雨打無聲兮鼓山。大岡側臥﹐疑仙人之尸解﹔半屏中斷﹐似巨靈之手靈。登龜山兮一瞥﹐顧風景兮四徹﹔挹羣峯之秀整﹐喜地靈而人傑。此南方之形勝﹐洵昭然其可揭。

乃若煙拖玉案﹐霧籠石門。靑巒矗矗﹐出三臺而布置﹔綠嶂層層﹐聳木岡而稱尊。瞻玉山兮云迷﹐盼寶嶼兮雪積。雞城雉堞﹐溯建築於紅彜﹔石筍旗竿﹐定標準於海舶。後此而一葦徑渡﹐片帆遠適﹔睹榕城於目下﹐見三山於咫尺。則北路之奇峭﹐亦足稱今而誇昔。

別有內山荒島﹐獠窯蛟宮。瘴氛骸目﹐陰气蔽空﹔日未曛而露滴﹐云乍起而雨蒙。於是仰觀絕頂﹐窮探邃嶁。生番蹲踞﹐沿山前後﹔凶頑狡狠﹐嗜殺善走。種類不一﹐各立土酋。棲息於嵣■﹝山芒﹞之隈﹐往來乎噶崵之陡。或交易而相招﹐或梗化而難狃。吸腥衣毛﹐如在葛天之世﹔匿崖藏穴﹐何知伏波之糾﹖但見歸林之鳥﹐翻飛而迅疾﹔緣木之猿﹐連臂而扳挃。鹿獐狖鼯﹐牡牝交匹﹔翟雉鸛鶖﹐雌雄羣率。奇獸珍禽﹐多「爾雅」所未箋﹔嘉樹雜植﹐更「山經」所難述。

時而气和風暖﹐極目晴岡﹕野花爛熳而獻錦﹐翠葉崴蕤而散芳。蒼崖懸澑﹐掛千條之瀑布﹔寒谷生春﹐綴萬朵之紅妝。斯阿映所以不返﹐而郤詵於焉停韁。時而歌奏解慍﹐興發遙岑。輕霏散而卉木森﹐重靄合而巖壑深。古洞納涼﹐石室藏陰。鸞鳴半嶺﹐時聞叔夜之嘯﹔蟬吟空谷﹐恍操伯牙之琴。時而金風飄兮瑟瑟﹐白露溥兮泠泠。長天云斂﹐遠岫煙凝。蛩聲喧落木之野﹐猿啼徹山戍之營﹔惹幽閨之長恨﹐動遷客之離情。時而陰颷盛兮結鼻﹐嚴气凝兮裂唇。千巖壘碧﹐萬壑堆銀﹔凍碧澗之潺湲﹐露白石之嶙峋。淚步兵兮滿袖﹐泣楊子兮沾巾。

緬時序之遷流兮﹐見風物之轉徙。維盛世之休嘉兮﹐器車出於■﹝山畏﹞■﹝山壘﹞。聞飛龍之有神兮﹐世咸沭某沾被﹔降時雨而興雲兮﹐實山靈之錫祉。仰艮止之不遷兮﹐宜千秋而禋祀。爲海東之砥柱兮﹐亙萬古而永峙。

臺海賦邑舉人陳輝

乾坤辟而坎位定﹐二气合而水徳成。睠玆臺海﹐涵濁■﹝氵敕﹞淸﹔浺瀜沆瀁﹐湠漫渟泓。洪濤噴薄﹐浸鯤身而浮澎島﹔洄漩曲折﹐入鹿耳而匯安平。灌百川而弗溢﹐注萬壑而不盈。爾其激浪湧波﹐爲潮爲汐﹔藏蛟螭於深溝﹐隱黿鼉於巨宅。其遙也﹐望之而愈杳﹔其廣也﹐量之而莫畫。旣地勢之偏傾﹐嘆神州之遼隔。蓋禹功所未及敍﹐章亥所弗能核。

迨夫交趾之石一鑿﹐甘棠之港遂融。昔在版圖以外﹐今歸邦域之中。東寧啟宇﹐鄒﹑魯成風。憑一葦之所屆﹐乃無遠而弗通。南連廣﹑粵﹐北接齊﹑吳﹔歷錦﹑蓋﹐涉遼都。藉片帆以利濟﹐取水道爲便途。於是賈人遊客﹐飛艇揚航。發鷺島﹐渡重洋﹐或候風期而停棹於西嶼之滸﹐或隨潮信而齊泊乎赤嵌之旁。萃諸州之珍貨﹐遷本土之稻餹。旣車書之一統﹐何彼界與此疆。

則有瀛濡蛋戶﹐世外自別﹕依船爲家﹐販海作歠﹐任風波兮去來﹐布漁火兮明滅﹔施罾罟於鷺汀﹐投絲緡於鰲穴﹔生斯長斯兮﹐自幼至耋。爾乃探龍宮﹑數水族﹐卵育胎生﹐細肌丰肉﹔鹽堪作鯗﹐鮮可佐榖。小者蟻封﹐大者若陵谷﹔奮鬣兮鬥風﹐噴沫兮飛瀑﹔乘怒潮以上下﹐倒狂瀾而伸縮。乃其怪形奇類﹐種種堪嗔﹕角燕拖舟﹐僧魚似人﹔虎蛟擺浪﹐龍鯉吞■﹝舟侖﹞。常衝突乎黑水﹐時漂泳於澎津。別有洿■﹝氵義﹞斷港﹐葭葦蒼深﹔輕鷗忘機而翔集﹐振鷺修儀而來臨﹔遊戲乎廣淵之浦﹐棲宿於浮嶼之岑。物色兮生意﹐徙倚兮行吟。

若夫玉宇方澄﹐冰輪乍陡﹔石尢斂聲﹐馮夷屏息。飛白銀兮波光萬里﹐濯素練兮水天一色。泛輕■﹝舟勺﹞於鏡中﹐發淸歌於舷側﹔覺宇宙之甚寬﹐恣遨遊於八極。如或海若奮威﹐天吳作祟﹕驅蝄象﹑舞贔屓。雪濤四起兮﹐莽縱橫以紛飛﹔獨浪千層兮﹐排長空而恣肆﹔聲裂百丈之冰崖﹐勢奔萬匹之鐵騎﹔豗島嶼兮若崩﹐掀樓船兮將墜。冒巨險以往來﹐仗忠信而無僞。值鯨波之不作兮﹐誠放勛之廣被。慶安瀾之若玆兮﹐念端居之可恥。告飛廉以先驅兮﹐吾將展宗愨之素志。果舟楫之具備兮﹐若濟巨川﹐自今以始。

臺灣賦進士王必昌

緬瀛海於鴻蒙﹐環九州島而莫窮﹔覺形勝於臺郡﹐乃屹立乎海中。叢岡鎖翠﹐巨浸浮空。南抵馬磯﹐北發雞籠﹔綿亙二千餘里﹐誠泱泱兮大風。爾其蒞東寧﹐扼安平﹔鯤身蟬聯而左抱﹐鹿耳蟠轉以右迎。沙綫沈嶕﹐回紫瀾於曲港﹔雷硠擺浪﹐撼赤嵌之孤城。則瞿塘之峽不足擬﹐又何論乎蜀道與太行。若夫市肆塡咽﹐阡陌縱橫。泉﹑漳數郡﹐資粟粒之運濟﹔錦﹑蓋諸州﹐分蔗漿之餘嬴。蜃蛤魚鹽﹐在在殷裕﹔瓜茄姜芥﹐種種早生。實海邦之膏壤﹐宜財賦之丰盈。

溯夫天造艸昧﹐遐裔荒墟﹐南北土酋﹐穴處巢居。。迨有明之宣徳﹐遣中官以乘桴﹔遭風偶泊﹐始識其途。嗣是以後﹐狡焉啟疆﹐實繁有徒﹕曾一本竊據於澎島﹐林道幹勾致夫倭奴﹔繼以思齊之嘯聚﹐荷蘭之詭圖。洎乎鄭氏﹐乃淩險而負嵎﹔建僞官﹑開方鎭﹐萃濱海之逃逋。因利乘便﹐順風長驅﹕陷七郡﹐破潮﹑粵﹔犯溫﹑臺﹐掠東吳。毒焰所觸﹐沿海焦枯。

熊蹲四世﹐虎視方隅。維我仁廟﹐皇靈震疊﹔命將專徵﹐克塽詟懾。遂按圖而設版﹐復定賦而計甲。辟四千載之方輿﹐安億萬姓於畚鍤。慶文教之誕敷﹐羣入學而鼓篋。或挽車而騎牛﹐或操舟而理楫。重洋問渡﹐舸艦帆聯﹔樂土興歌﹐人民踵接。蓋玆邦之廣衍﹐兼四省而延袤﹐作南服之藩籬﹐挺一方之奇秀。

其山則祖龍省﹐會五虎門東﹔沿江入海﹐徑渡關潼﹔突起雞嶼﹐崚嶒巃從。過南嵌﹑矗龜侖﹐煙霏霧結﹐繡錯云屯。大武雙髙而作鎭﹐木岡特立而稱尊。更有巍峨瑩徹﹐如冰如雪﹔是名玉山﹐奇幻特絕。隨霽色而偶呈﹐倏云封而變滅。若其磅礡蜿蜓﹐駢羅連蜷﹕或如龜龍浮游於海上﹐或如鸞鳳軒翥於天邊。數六六之羣島﹐盻九九之危巓﹔非人迹所能徧﹐亦「山經」所未鐫。

其水則原泉百派﹐自東䢐西﹕九十九道之澑﹐二十八重之溪。極瀠回以紆折﹐迨放海而皆齊。滮滮湲湲﹐瀦澤停淵﹔汨汨涓涓﹐疏畎距川。大甲﹑大安﹑大肚之深廣﹐蚊港﹑笨港﹑東港港之洄漩。海翁窟風髙浪湧﹐虎尾溪水湍沙濺。況黑溝與白洋﹐更譎怪之萬千。他如蛤仔難之產金﹐寒潭難入﹔毛少翁之產磺﹐沸土重煎。赤山著木而煙起﹐火山徹夜而光燃。大岡絕巘﹐綴累累之牡蠣﹔外海異香﹐浮裊裊之龍涎。山朝支麓﹐溫泉沸鑊﹔水沙連嶼﹐藉艸浮田。茄荖网石湖穿海﹐八里坌月窟湧泉。又若鐵劍插於樹間﹐十圍連抱﹔藤橋懸於木杪﹐一綫遙牽﹔皆紀載之所未曾編。

乃林有鸛而無鶴﹐山有豹而無虎﹔走獸飛禽﹐蕃育玆土﹔畫眉鸜鵒﹐以白見珍﹔彩囊翟雉﹐其文足取﹔鳩候气而鳴六﹐雞應時而稱五。倒掛夜棲﹐翻飛雷舞。獐麂祁祁﹐麋鹿麌麌﹔曁山馬與野牛﹐各成羣而相伍。若夫蠕喙之屬﹐固難備舉﹔風气之殊﹐亦可附著。蟬未夏而先鳴﹐燕經秋而不去﹔訝蜥蜴之有聲﹐悵鸚哥之不語﹔蛩喞喞以夜吟﹐竟四時之無序。感物類而躊躇﹐忽愴懷於羈旅。

乃其海物惟錯﹐獨爲充斥﹔難悉厥名﹐略辧其色﹕則鯔烏鯉紅﹐鱭紫鯧白﹔赤海金精﹐烏頰黃翼﹔靑鱔投火﹐烏鰂噴墨﹔錦魴花魿﹐金梭如織。又有香螺花蛤﹐鬼蟹虎鯊﹔白蟶塗魠﹐麻虱龍蝦。臺﹑澎所產﹐厥味多嘉。旣漁於水﹐亦樵於山﹔楠筍始生而合抱﹐蕭朗髙大而團圜﹔屬野番所盤踞﹐惜運致之維艱。

至若山荔埔柿﹐土杉水松﹔赤鱗黃目﹐交標九芎﹐番樹白樹之植﹐悉雜出於山中。猴栗象齒﹐屋材最美﹔菻荼娑羅﹐名狀俱詭。見鐵樹之開花﹐愛仙枝之有子。烏栽頻取以薪蒸﹐綠玉徧插於庭戺。竹凡數種﹕莿竹密比﹔石竹長枝﹐箭竹如矢﹔麻竹柔脆﹐琴竹紋理。卉木之花﹐色色鬥妍﹐荷開獻歲﹐菊吐迎年﹔桐繞春城而布錦﹐梅放午天而擲錢﹔繡球攢簇﹐素馨蔓延﹔貝葉之稱疑假﹐曇花之種蚤傳﹔番茉莉移來異域﹐七里香辟除瘴煙﹔扶桑本出於東海﹐水仙名托於臺員。厥艸惟夭﹐半是藥苗﹔先春而發﹐淩冬不凋。惟內地之所稀﹐爰徧訪夫芻蕘。水藤代韋而堅韌﹐通艸作花而妖嬈﹔張葉七弦﹐聊充耳目之玩﹔蘆開一撚﹐可卜颲颶之飄。更有番茶作飲﹐白曲爲醪。齒艸洗齒﹐茜艸漬毛﹔羞艸含羞﹐荖艸老饕。若其刈莞蒲以織席﹐編絲茅而索綯﹔羣居萃處﹐曾無慮風雨之漂搖。果蓏之實﹐別種非一﹔番檨熟於盛夏﹐西瓜獻於元日﹔牙蕉子結數層﹐菠蘿香聞滿室﹔若菩提果﹑波羅蜜﹑釋迦果﹑金鈴橘﹐尢中土所罕見而莫悉。厥有檳榔﹐生此遐方﹔雜椰子而間栽﹐夾扶畱以代糧﹔饑餐飽嚼﹐分咀共嘗﹔婚姻飾之以成禮﹐詬誶得之而輒忘。爲領略其滋味﹐殆恍惚夫醉鄕。

爰稽習尙﹐競事侈靡﹔土沃民逸﹐大抵如是。逐末旣多﹐本務漸弛。工鍼繡而棄枲菅﹐輕菽粟而艷羅綺。羣尙巫而好鬼﹐每徵歌而角技。思易俗以移風﹐賴當途之經理。蔣集公績懋撫綏﹔陳淸端澤流遐邇。茹冰檗以率屬﹐則林荔山之操履﹔持玉尺以衡材﹐卽夏筠莊之造士。又或畱心風物﹐雅意典章﹔孫司馬揮亳珠玉﹐袁司訓積書宮墻。皆有造於斯土﹐稱盛世之循良。若乃僧衣作賦﹐沈文開萍蹤坎坷﹔蝶夢名亭﹐李正靑塵緣參破。景寓公之淸標﹐足廉頑而立懦。況寧靖之闔室偕殞﹐陳醜之傷親自沈﹔永華之女懸帛柩側﹔繼順之配受帶堂陰。當王化之將曁﹐忠孝節義已大著於人心。故前有謝燦之妻﹐矢死從一﹔繼有方壠之婦﹐受迫不淫。自是以來﹐志載如林﹔寧止五妃之墓宜表﹐五忠之祠足欽﹖

載考番俗﹐約略可紀。罔識歲時﹐弗知甲子﹔以月圓爲一月﹐以稻稔爲一祀。僅有生名﹐從無姓氏﹔贅婿爲嗣﹐隨婦行止。凡樵汲與薪獲﹐屬女流之所理。乃其少長相遭﹐則側立以俟﹔老病無依﹐則相率周視。比屋親睦﹐或庶幾乎仁裏。而其編藤束腰﹐展足斗捷﹔貫耳刺唇﹐文身爲俠。聽鳥音而卜出﹐佩大匏以利涉。偶細故之睚眥﹐驚野性之不帖﹔乘醉抽刀﹐斷脰穿脇。復有傀儡生番﹐鮮食茹血﹔蒙頭露目﹐手持寸鐵﹔伏林莽以伺人﹐賽髑髏而稱傑。且聞遠社番婦﹐能作咒詛。犯之卽死﹐解之卽蘇﹔喝石能走﹐試樹立枯。傳疑之語﹐豈其然乎﹖近郭熟番﹐漸知禮制﹔童子入學﹐亦解文藝﹔壯者服役﹐奔走更替﹔類混沌之未鑿﹐尙眞率而無僞。

伊昔吳﹑越﹐當周之時﹐猶稱南夷﹔卽在吾閩﹐值漢之世﹐亦屬荒裔。旣歸版圖﹐遂號名都。矧臺灣之疆域﹐擅九土之奧區。髙原下隰﹐畇畇膴膴﹔飲食往來﹐衎衎於於。合閩南與粵北﹐冒厲禁以爭趨。保聚教誨﹐亟藉良謨。昌黎守潮﹑子厚守柳﹐風行艸偃﹐何需遲久﹗如彼瓊州﹐亦在島上﹔文莊﹑忠介﹐後先相望。苟气習之不拘﹐豈人地之可量。

顧其地時震﹐而海常吼﹔論者僉曰﹐驚濤之湓湧﹐幾視斯壤若等於浮漚。不知地廣而厚﹑海深而幽﹐其震其吼﹔蓋陽气不舒﹑陰气有餘之所由。惟開辟之未幾﹐故節宣之未周。方今風會宏啟﹐聖治廣被﹔久道北成﹐百昌咸遂。海不揚波﹐地奠其位。馬圖器車﹐物華呈瑞﹐人傑應運而齊出矣。

謹就見聞﹐按圖記﹐輯俚詞﹐資多識﹔愧研練之無才﹐兼采摭之未備。聊敷陳夫土風﹐用附登於邑志。

澎湖賦﹝以「云島接連﹑風潮無極」爲韻﹞王必昌

若夫平巒錯峙﹐列嶼遙分﹔蒼浮海眼﹐翠射波紋。碁布星羅﹐控臺疆之扼要﹔山環冰抱﹐開澎島之幅員。玉燭調兮﹐安斯遠服﹔金甌奠兮﹐鎭以雄軍。舟楫千艘﹐通津粱而有路﹔滄溟萬里﹐極浩渺以無垠。灑浪花於崖石﹐含天影於岫云。則有耽遐僻﹐樂熙皞﹔聚廬托處於水濱﹐累石幽棲於岡腦。海可爲業﹐頻舉网而得魚﹔山稱是童﹐每揮鋤而掘艸。采珠照水而侈珍﹐剖石呈文以爲寶。硨磲品貴於珊瑚﹐■﹝王毒﹞瑁聲髙於瑪瑙。飛沙壓磧兮﹐峻若崧陵﹔浮石淩波兮﹐輕如萍藻。誠奧渺坤輿之洞天﹐而汪洋溟渤之煙島。

於是遠浦懸燈﹐中流擊楫。天淸海面﹐看蜃气之潛消﹔月湧波心﹐覺鮫綃之夜織。天吳笑舞以低昂﹐馮夷游泳而蹀■﹝爕﹞。屹斷嶼於兩洋﹐泛輕舟於一葉。澳開洚洞﹐淜湃瀠洄﹔礁起鋒稜﹐■﹝石含﹞砑岌嶪。指神山而跨海兮﹐疑瞬息之能通﹔駕鰲柱以撐波兮﹐恍扶搖之可接。

至若嘉名異象﹐盡態極妍﹔幾千萬年而永在﹐三十六島以並傳。鐘子誰敲於曉月﹐香鑪長裊夫晴煙。虎井淵涵﹐似虯龍之得水﹔雞籠宏敞﹐類鳴鳳之衝天。曰雁﹑曰烏﹐何日飛來於水際﹔爲花爲艸﹐同時秀插於濤邊。惟山根支海而甚壯﹐故地軸穿波以相連。

爾乃辟混沌﹐鑿鴻蒙﹔歌漸被﹐頌會同﹔淩浩蕩﹐騁艨艟﹔浮南朔﹐達西東。萬頃瀾安兮波不揚﹐千村野靜兮莽無戎。湛恩廣沛而莫外﹐愷澤旁流於何窮﹖品物蕃滋﹐競稱海嶠﹔人民樂利﹐咸沭王風。卽如鵁鶄鸂瀨﹐鷗鷺鳶鷂﹔山羊野鼫﹐犬豕豪貓﹔紅鯊烏■﹝魚夾﹞﹐紫鱠白鰷﹔花螺石蠣﹐塗魠江蟯﹔地瓜歲時而菶菶﹔海菜靑紫以繇繇。維玆土產﹐固甚丰饒。賈客來兮﹐帆收晚泊﹔漁歌發兮﹐韻答春潮。然而粟麥賴臺郡以仰給﹐絲枲待鄰省之轉輸。𨿽犁破野嵐﹐墾沙園於隴上﹔第種依鳥迹﹐汲石磵於山隅。薜荔蔓延乎幽崖﹐非芳洲之杜若﹔苔莎交橫乎斷塹﹐異別渚之蘼蕪。夏木陰陰﹐於斯何有﹖水田漠漠﹐惟此獨無。

鄕旣號爲菇蒲﹐俗永絕夫蟊賊。喜際熙朝﹐欣沾聖徳﹔光四表而被九州島﹐恢八埏而朝萬國。辰居星拱﹐戴髙履厚者莫不尊親﹔海澨山陬﹐踐土食毛者羣安作息。臺﹑澎旣接乎中邦﹐島嶼詎埒於異域﹖文明瑞應﹐魚躍三千而燒尾﹔海宇風同﹐鵬培九萬而搏翼。揚帝治之光華兮﹐忘知識於帝力﹔慶享王之偕來兮﹐胥會歸其有極。

按「藝文」首本「著述書目」﹐自「臺北紀事」以下十三種﹐謝君訂稿俱刪﹔「議」及「序」訂稿刪十五篇﹐次本「記」及「賦」刪五篇﹕皆初稿所收。其初稿未收者﹐首本「跋」六篇﹐次本「記」及「賦」十一篇﹐系臨梓時添入。玆已難於攺置﹐悉仍薛刻存之﹐俟後人抉擇焉。

卷八

藝文﹝三﹞

詩詞

詩

詞

題澎湖嶼唐人施肩吾

腥臊海邊多鬼市﹐島夷居處無鄕裏。黑皮年少學采珠﹐手把生犀照咸水。

山間五首明太常寺卿沈光文

戰攻人世界﹐隱我入山間。且作耽詩癖﹐誰云運甓閒﹖松杉生遠影﹐風雨隔前灣﹔天路遙看近﹐歸云共鶴還。

已當天末處﹐地亦近南交﹔欲雨虛帷潤﹐無家壯志拋。桐看幾落葉﹐燕記屢營巢。正作還鄕夢﹐虛窗竹亂敲。

只說暫來耳﹐淹畱可柰何﹖驅羊勞化石﹐返舍擬揮戈。我恥周旋倦﹐人言厭惡多。旅途宜自惜﹐慨以當長歌。

餓已千秋久﹐人堪飯首陽﹖苦憂徒反側﹐無事笑徜徉。慨想風雲合﹐回思雨露長。只今空寂寞﹐能不戀滄浪﹖

長松不可俯﹐遠視立亭亭。月色來窗曙﹐山光到海靑。荒村余古意﹐老鶴愛修翎。正發臨池興﹐憂來筆又停。

海中島右都禦史勞之辦﹝浙江人﹞

海中島﹐各一方﹔古若玆﹐況漢﹑唐﹖勝國末﹐鄭寇彊﹔踞其壤﹐恣跳梁。趁潮汐﹐駕帆檣﹔肆擾掠﹐毒閩疆。皇赫怒﹐整斧斨﹔命樓船﹐下扶桑。寇日蹙﹐乃求降。陬兼澨﹐梯且航﹔置郡縣﹐破天荒。貢皮幣﹐賦蔗糖。銷兵气﹐日月光﹗

竹溪寺海防同知齊體物﹝正黃旗人﹞

梵宮偏得占名山﹐屼作蠻州第一觀。澗引遠泉穿竹響﹐鶴從朝盤候僧餐。夜深佛火搖鮫室﹐雨裏檳榔綴法壇。不是許珣多愛寺﹐須知司馬是閒官。

赤嵌城

特立巍巍控太淸﹐煙霞都自腳根生。羞爲白髮蠻官長﹐親上紅毛赤嵌城。日月過天疑見礙﹐魚龍駭影盡潛驚。何堪望斷他鄕目﹐滄海茫茫故國情。

臺灣雜詠

春盤綠玉薦西瓜﹐未臘先看柳長芽﹔地盡日南天气早﹐梅花才放見荷花。

釀蜜波羅摘露香﹐傾來椰酒白於漿﹔相逢歧路無他贈﹐手捧檳榔勸客嘗。

海會寺

冷月橫斜弔子規﹐當年黃幄爾徒爲﹗梁塵尙逐梵音起﹐幡影猶疑舞袖垂。風雨有時聞響屧﹐艸花何用長胭脂﹗是空是色渾閒事﹐只合登臨不合悲。

抵澎湖澳

海外遙聞一島孤﹐好風經宿到澎湖。蟶含玉舌名西子﹐蚌吸冰輪養綠珠﹔蕩漾金波浮玳瑁﹐連環鐵网出珊瑚。登臨試問滄桑客﹐猶有田橫義士無﹖

東寧雜詠六首臺廈道髙拱幹

春臺廣廈銜虛署﹐校藝監軍職濫分。無力椎牛頻饗士﹐有時倒屣細論文。平生拙處勤難補﹐異域愁來酒易醺。筋力未衰官味淡﹐函關西隔萬重云。

有懷須學藺相如﹐每遇廉頗獨讓車。晚圃晴霞秋習射﹐半窗苦竹午臨書。羣公望隔三山杳﹐聖主明周萬里餘。素志漫言伸未得﹐忘機直欲混樵漁。

尺檄如傳空谷聲﹝重洋間隔﹐文移難到﹞﹐阻風經月少人行﹔關山已歷三千里﹐檣櫓猶遲十一更﹝水程十一更﹞。地暖臘殘無雪到﹐憂深鬢裏仕霜橫。眼穿何處天邊鴈﹐京雒難忘故舊情。

竹弧射鹿萬岡巓﹐■﹝罒上令下﹞网張魚百丈淵。幅布無裙供社餉﹐只雞讓食抵商錢。文身才起瘡痍色﹐赤手誰將垢敝前﹖爲語綰符銜命吏﹐遠人新附倍堪憐。

索居寂寂近瓜期﹐報道淸班擬暫移﹝近閱邸抄﹐開列司道補京卿者十人﹐余忝廁名其中﹞。髙適豈堪常侍後﹐班超惟有玉關思。封侯夫婿何須悔﹐學步兒曹大更癡。自笑浮名終日累﹐海濱漫守使君碑。

誰言習俗亂絲同﹐攬轡澄淸乏寸功。拊輯尙慚屏翰寄﹐更番何日戍樓空﹖擬提片石安歸棹﹐聊訂新編當釆風﹝臺郡無志﹐余甫編輯﹞。此去中原詢異事﹐仙桃長對佛桑紅。

安平晚渡

日腳紅彜壘﹐煙中喚渡聲。一鉤新月淺﹐幾幅淡帆輕。岸闊天遲暝﹐風微浪不生。漁樵爭去路﹐總是畫圖情。

沙鯤漁火

海岸沙如雪﹐漁燈夜若星。依稀明月浦﹐隱躍白莎汀。鮫室寒猶織﹐龍宮照欲醒。烹魚沈醉後﹐何處曉峯靑﹖

鹿耳春潮

海門雄鹿耳﹐春色共潮來。二月靑郊外﹐千盤白雪堆﹔綫看沙欲斷﹐射擬弩齊開。獨喜西歸舶﹐爭隨落處回。

雞籠積雪

北去二千里﹐寒峯天外橫。長年紺雪在﹐半夜碧雞鳴。翠共蛾眉積﹐炎消瘴海淸。丹鑪和石煉﹐漫擬玉梯行。

東溟曉日

海上看朝日﹐山間聽曉鐘。天開無際色﹐人在最髙峯。紫閣催妝鏡﹐咸池駭浴龍。風流靈運句﹐燭燭照芙蓉。

西嶼落霞

孤嶼澎湖近﹐晴霞返照時。秋髙移絳樹﹐海晏捲朱旗。孫楚城願賦﹐劉郎江上詩﹕淋漓五彩筆﹐直欲補天虧。

澄臺觀海

有懷同海闊﹐無事得臺髙。瓜憶安期棗﹐山驅太白鰲。鴻蒙歸紫貝﹐腥穢滌紅毛。濟涉平生意﹐何辭舟楫勞﹗

斐享聽濤

島居多異籟﹐大半是濤鳴。試向竹亭聽﹐全非松閣聲。人傳滄海嘯﹐客訝不周傾。消夏淸談倦﹐如驅百萬兵。

郊行卽事二首邑令王兆升﹝通州人﹞

奉命籌軍國﹐非關玩物華。新涼猶未至﹐余暑正方賒。鳴騎依殘渡﹐行旌帶晚霞﹔無勞呵殿急﹐恐警野人家。

寄身重海外﹐默坐計生平。幸隸芙蓉署﹐欣遊細柳營。深村無犬警﹐遠渚有蛙更。夜雨晨方歇﹐驅車再問程。

海波夜動﹐焰如流火﹐天黑彌漫﹐亦奇觀也海防同知孫元衡

亂若春燈遠度螢﹐坐看光怪滿滄溟。天風吹卻半邊月﹐波水杳然無數星﹔是色是空迷住著﹐非仙非鬼照靑熒。夜珠千斛誰拋得﹖欲掬微聞龍气腥。

抵澎湖澳

孤島如梯一葦航﹐情懷跋扈興相羊。身隨云鳥投淸墈﹝洋少淺﹐曰淸水墈﹞﹐夜鼓天風過黑洋。翠蟹胎魚堪入饌﹝海蟹翠色﹐沙魚胎生﹞﹐竹灣﹑花嶼﹝俱澎湖山名﹞有飛觴。此間未是埋憂地﹐貫月浮槎正渺茫。

抵臺灣

八幅徵帆落遠空﹐蒼龍銜燭晚波紅。洲前竹樹疑歸後﹐天外雲山似夢中。鹿耳蕩纓分左路﹐鯤身沙綫利南風﹝七鯤身尾有沙綫﹐南風可泊﹞。書名紙尾知無補﹐著得詩筒與釣筒。

浪言矢志在澄淸﹐博得天涯汗漫行。山勢北盤烏鬼渡﹐潮聲南吼赤嵌城。眼明象外三千界﹐腸斷人間十二更﹝自廈至臺﹐計十二更﹞。我與蘇髯同不恨﹐玆遊奇絕冠平生。

海外驚霜叱雪﹐無復寒林可觀。秋日行經木岡山下﹐白茅作花﹐宛如朔雪晨霜﹐足補山川所不逮。率簡澄庵宋明府

茫茫宿莽本荒塗﹐行到瀛南勝畫圖﹕夾路霜華隨野闊﹐到山雪色共云鋪﹔風微灞岸飄楊柳﹐月淡江天冷荻蘆。黃犢一聲三榼酒﹐海邦秋興未全無。

秋日雜詩十二首

八月渾如夏﹐冰紋枕簟斜。渴虹淹溽暑﹐毒霧莽風沙。破夢無名鳥﹐傷心未見花。自憐情漫浪﹐更擬著浮槎。

西偏惟落日﹐東向一煙巒﹔不爽鍼盤路﹐無形鐵板關﹝渡海以指南爲信﹐曰鍼路。又臺郡無形勝可據﹐水底鐵沙爲要害云﹞。魚舠紛似葉﹐戰舸靜如山。深穩成安宅﹐毋憂海國頑。

亦有奇情在﹐都疑夢裏逢。潮生驚戰鼓﹐日盡駭邊烽﹝臺郡東面皆山﹐不見初日﹔頹陽如烽燧遞出﹐夜深方隱﹐奇觀也﹞。挾火麒麟颶﹝海洋風有名麒麟暴者﹐風中有火﹔數年間作﹐竹樹咸焦﹞﹐摧云傀儡鋒﹝傀儡山時有雲气﹐其番成羣﹐見人則戮﹞。秋容何處好﹖千里木芙蓉。

諸番多窟宅﹐深就瘴云安。竹塢疑熊館﹐茅居結馬鞍。山荒朝獵豹﹐田熟夜防獾。此是羲皇上﹐文身似羽翰。

信此飄零眼﹐浮觀別異同﹕四時無正候﹐百物有奇功。版籍翻稽婦﹝新集之民﹐遷徙不常﹐以有婦者爲定戶﹞﹐蠻村渾賤翁﹝番人貴力食﹐老則安坐待哺。然每遭淩賤﹐化之不悛﹞。糟醨聊可啜﹐應笑學郫筒﹝番酒刳大竹釀之﹐味實不佳﹞。

海國多新意﹐生涯自不貧﹕淸流環靛戶﹐白水散■﹝罒上令下﹞人﹝海白則淺﹐可漁﹑納■﹝罒上令下﹞餉﹞。零露龍噓縶﹐油云蜃積麟﹝海外露濃如雨﹐暮云鮮肥﹞。所嗟鉛槧客﹐風俗未相親。

殊方今樂國﹐𦇤負自成鄰。餳釀酬田祖﹐蠻謳賽水神。蕷苗田鹿喜﹐蔗葉野牛馴﹝山有野牛﹐网而縶之﹐馴以蔗葉﹞。經術能師古﹐豳風屬此人。

秋雨滋簣籜﹐淒風養秀葽。醍醐閒伴少﹐榔櫪野情遙。轂擊煎餳竈﹐檣維煆蠣窯。喧囂那可息﹐猿鶴漫相招。

物情殊熳爛﹐問俗竟何如﹖樂事喧囂鼓﹐哀音轉犢車。番荒逃火鹿﹝番藉鹿爲糧﹐驚火奔散﹐謂之番荒﹞﹐海熟上潮魚﹝歲有漁逆潮而上﹐謂之海熟﹞。生理渾難計﹐安恬可息居。

欲補虫魚注﹐徒多玩物情。文禽懸羽息﹝俗名倒掛鳥﹞﹐沙蟹寄螺生﹝蟹生螺殼中﹞。守拙蠨蛸隱﹝蛛不張网﹞﹐爭雄蜥蝪鳴﹝聲大如鵲﹞。大都觀變化﹐蠢蠢只空名。

秋宵常獨坐﹐宜楙漫相招﹝善睡之神﹞。積水光搖動﹐連民气郁陶。蝠飛迎月露﹐雞唱逐風潮﹝潮上雞則啼﹞。引領還空捨﹐餘生本寂寥。

回首平生事﹐心將迹並奇。溯江曾學懶﹝杜時﹕『懶心似江水』。大江源流﹐閱歷已徧﹐故追憶之﹞﹐入海爲求詩﹝又杜句﹕『詩盡人間意﹐還須入海求』﹞。雲水交相適﹐魚龍兩不疑。還舟無處覓﹐大火又西馳。

海市淸言

白沙洲軟長莓苔﹐蓋屋靑林不用栽。兩乳燕投孤壘宿﹝海燕一歲再乳﹞﹐四時花共一瓶開。巧人西域營工到﹐估舶東吳載酒來。解語鸚哥成五色﹐更無鳥譯費疑猜。

黑水溝

气勢不容陳茂罵﹐奔騰難著謝安吟。十洲徧歷橫洋險﹐百谷同歸弱水沈。黔浪隱檣天在臼﹐神光湧棹日當心。方知渾沌無終極﹐不省人間變古今。

颶風歌

九瀛怪事生微茫﹐瘴母含胎颶母長。虹篷出水勢傾墮﹝斷虹飲水稱爲破篷﹐主風﹞﹐云車翼日爭回翔﹝云如車輪﹐主風﹞。須彌山下風輸張﹐獰悍熛怒天爲盲﹔塕然於扶桑之木末﹐吞吐夫天池之巨洋。訇哮簸蕩鼓神力﹐不崇朝而周回於裸人之絕國﹑黑齒之窮鄕。■﹝風劦﹞■﹝風劦﹞■﹝風夫﹞■﹝風夫﹞無不有﹐一一堁堀塵飛揚。突如神兵交萬馬﹐崩若秦家天地瓦。颴飍起中央﹐沙礫盡飄灑﹔鰲身贔屓拄坤軸﹐羲轂軒軒欲回輠。怒鯨張齒鵬奮飛﹐涸鱗陸死鹽田肥。嗟哉﹗元龜入殼避武威﹐伏虫盡蹂蹸﹐植物將誰依﹐東門大鳥何時歸﹖我聞山頭盤石墜海水﹐夔鼓轟騰五百里。戰舸連檣吹上山﹐乖龍罔象追遷徙﹐萬人牽之返於沚。鳴呼﹗海田幻化良如此﹗又有麒麟之颶火爲妖﹐■﹝風屯﹞■﹝風屯﹞爚爚如焚燒。黃髮遺民一再見﹐闔門堅壁逃蒸熇﹔靑靑者黃﹑黃者黑﹐死海破塊山枯焦。飛廉狂癡肆其虐﹐祝融表裏夫誰要﹖帝天不下聽﹐仰首空雲霄﹔舉筆用紀其事爲長謠。昨者估客歸﹐爲言落漈事﹝入澑爲落漈﹞。遭此四面風﹐淜滂無由避。連山波合遠埋空﹐湧嶂劃關驚裂地。木龍冥郁叫幽泉﹝海船下用直木稱木龍﹐神實棲之。忽有異聲﹐則云木龍叫﹔主凶﹞﹐桅不勝帆柁出位。閃閃異物來告凶﹐鬼蝶千羣下窺伺﹔赤蛇逆浪掉兩頭﹐白鳥掠人鼓雙翅。天妃神杖椎老蛟﹐攘臂登檣叱魔祟﹝名媽祖棍﹐可驅水怪﹞。事急矣﹐劃水求仙﹐披髮執箸虛搖船﹔牛馬其身蹄其手﹐口銜珠勒加鞍韉。雷霆一震黃麻宣﹐金雞放赦天所憐。扶欹盡仗六丁力﹐中原一發投蒼煙。芒刺在背鉗在口﹐自量歸渡霜盈顚。爲舉一杯酹南斗﹐胡爲乎職司喉舌而箕張其口﹖聖人禦極不鳴條﹐噫此厲气焉能久﹗雄兮﹑雌兮理則均﹐彊爲區別楚人狃。花信何妨廿有四﹐扶搖不礙萬盈九。動物神功齊雨暘﹐南風燻兮慍何有﹗願箕察所好﹐剛柔用其中﹔戢威自艾安爾宮﹐三年不波﹐萬國來同。吾將查乘貫月﹐歷四荒八極﹐徜徉而東。

泛海赴安平鎭

海國春回問鹿亹﹐風微波靜受朝墩。云屏列翠飛孤風﹝山成鳳形﹞﹐煙鏡浮花漾七鯤﹔古堠初依新樹色﹐靈槎遠赴碧天痕。未知鐵騎戈船在﹐落落漈寮水面村﹝俗稱漁家爲罛寮﹞。

裸人叢笑篇

聖威懾海若﹐崩角革頑凶﹔昔從倭鬼役﹐今爲王者農。酋長加以冠﹐族類裸其躬﹔震驚鞭撻威﹐戲嬉刀劍鋒。臺郎出守羅星宿﹐云是大唐王與公。五十二區山百重﹐南極蜈蜞北雞籠﹐混沌不鑿天年終。

短布無長縫﹐尙元戒施縞。桶裙本陋制﹐不異蠻犵狫。狫蠻鑿齒喪其親﹐爾蠻鑿齒媾其姻﹐雜俗殊風仁不仁﹖

管承鼻息揚簫音﹐筠亞齒隙調琴心。女兒別居椰子林﹐雄鳴雌和終凡禽。不顧耶娘回面哭﹐生男贅夫老而獨。但知生女爲門楣﹐髙者爲山下者谷。貓女膩新相鬥妍﹐醉歌跳舞驚鴻翩。酋長朝來易版藉﹐東家麻達西家仙﹝麻達旣婚﹐名仙﹞。

接飛軼走﹐縱行橫施﹔繡肌雕腋﹐勇者是儀。龜文蟬翼﹐蒙表貫肢﹔背展雕鶚﹐胸獰豹螭。跳脫臂焊﹐瓔珞項披﹐蠢然身首犁■﹝畱鬼﹞屍。

海山宜鹿﹐依於朴■﹝木敕﹞﹔麌麌呦呦﹐羣行野伏。諸番卽之﹐長鈚勁箙。毒■﹝犭冊﹞橫噬﹐倍於殺戮。憑借商手﹐賦公局獲。車旣傾﹐壑有欲。播奔狧食何苦辛﹖直朵頤於刖蹄而剖腹。

爾之生也﹐懸刀伐弧﹔爾之壯也﹐畜犬爲徒。柔筌以臥肉以鋪﹐縱橫猛气淩殷虞﹔奮狋■﹝犬犬﹞不可呼﹐爭先奚翅當百夫。功多齒鈍棄匪辜﹐日暮累累皞路隅。

虎山可深入﹐傀儡難暫逢。不競人肉競人首﹐殲首委肉於豝豵。驚禽飛﹐駭獸走﹐腰下血模糊﹐諸番起相壽。

崩泉下闊三尺波﹐女兒投水如羣鵝。中官投藥山之阿﹐至今仙气畱云窩。生男洗滌意非它﹐無攣無靡無沈痾。他日縱浪有勛業﹐爲鯨爲鯉爲蛟鼉。

鼉鼓轟林人野哭﹐舉屍焮炙昲以燠。蠅蚋不敢侵﹐螻蟻漫相逐。埋骨無期兩頹屋﹐安置鬼牛與鬼鹿﹐鬼殘日夜傷幽獨﹝番死鳴鼓而哭﹐火炙令幹﹐露置屋中。屋傾而後掩﹐所遺皆稱鬼物﹐無敢取者。號其婦爲鬼殘﹐眾共棄之﹞。

金人竄伏來海濱﹐五世十世爲天民。花開省識唐﹑虞春﹐阡陌雜作如無人。披艸戴笠﹐鉗口合唇﹔道路以目﹐爰契天眞。華人侮之默不嗔﹐秫粒如豆箕如薪。

羣嚼玉英粲﹐醽醁爲氤氳﹔屏五齊三事而狄﹑康不聞。準身準口量余粟﹐一榼一瓢萬事足。蚩蚩者無懷古民﹐白刃酣交醒觳觫﹝番嗜飲﹐通計所食之餘﹐悉以釀酒。其釀法﹐則聚男婦嚼米納器爲之﹐亦一奇也﹞。

海吼

我聞百物■﹝憤上心下﹞恚鳴穹蒼﹐而何有於百谷之王﹖幽隘搏擊成聲光﹐而何有於祝融之汪﹖云胡吼怒彌晝夜﹐震撼鮫室喧龍堂﹗延聽千聲無遠近﹐气沴風屯爲海運。窮天拗忿悲莫伸﹐死地埋憂思欲奮。初時起類漁陽撾﹐七鯤噴沫開谽谺。繁響漸臻有噓噏﹐萬蹄按轡行虛沙﹔倏如戰勝轟千軸﹐刮干戾坤爲起伏。漓以山摧熊虎號﹐砰磕成雷魔母哭。山摧石爛如寒灰﹐雷震翻空偶馳逐。爾乃十日﹑五日吼不休﹐使我耳聾心矗矗。或言訇哮由積風﹐掛席長梢凝碧空﹔或言狂潮本瀾汗﹐進則剽沙礜石爭來攻﹐退則餘波呀呷殿成功。爲魁爲窟奔海童﹐朝夕池邊歷歲月﹐去來喧寂將每同﹗老農又言徵在雨﹐黑螭隱見靑鼉舞。叫嘯年來徹霄漢﹐炎威千里成焦土。泱泱海若大難名﹐我欲問之阻長鯨。水徳懦弱懼民玩﹐庶幾赫怒張奇兵。大賢崇實戒虛聲﹐股肱之喜良非輕。

紀落漈

北勢到雞籠﹐「齊諧」誌怪同。瘴云凝自古﹐毒水澹於空﹔伏火從山鬼﹐驚濤駕海翁。舟回十二載﹐浮去弱洋東。

文昌閣落成臺廈道陳璸

雕甍畫棟鳳騫騰﹐遙盼神霄最上層。臺鬥經天由北轉﹐彩雲捧日自東升。參差煙戶排靑闥﹐繡錯河山引玉繩。今夕奎光何四映﹐海陬文運卜方興。

登文昌閣﹝閣在朱子祠內﹞郡司馬王禮

簾護朱欞繞檻斜﹐層層躡級望無涯。名祠冠履遊多士﹐窮島弦歌響萬家。環海抱山稱勝地﹐羅奎纏璧散餘霞。曾知道脈宗鄒﹑魯﹐文物於今喜漸加。

臺灣吟六首

東土濃濃夜露泠﹐更寒短枕值初醒。全無雨意當空靄﹐曉起驚看濕滿庭。

相逢坐定問來航﹐禮意殷勤話一場。急喚侍兒街上去﹐捧盤款客買檳榔。

蔬園迫臘熟西瓜﹐剪蒂團團載滿車。恰好來春逢聖誕﹐急馳新果獻京華﹝臺瓜熟於臘月﹞。

短靷方箱縛始成﹐車中捆載策牛行。輾來不盡粼粼響﹐夜靜如聞畫角聲﹝臺多夜行車﹞。

唐人﹝臺呼內地爲唐人﹞鼓楫涉風潮﹐坊裏雜居欣共招。𨿽是姓名編戶籍﹐算來土著正寥寥。

淺黃牛牯謾耕田﹐雙挽柔韁掛錦韉。騎者不知何處客﹐西郊踏徧過東阡﹝臺俗尙騎牛﹞。

海會寺婁廣

此地當年擬館娃﹐蜃樓海市霸圖賒。王孫已去遺芳艸﹐宮院誰來掃落花﹗歌管聲沈聞貝葉﹐舞衫釆徹現袈裟。我非竹院空閒過﹐喜見梯航屬一家。

臺灣雜詠陳兆蕃﹝晉江人﹞

茅檐竹壁半耕農﹐士女於今罷斥烽。山色千年森虎豹﹐潮聲萬里撼蛟龍。朝裘午葛邊嵐異﹐撾皷催航野渡衝。自是天開南極處﹐向來裸發也雍容。

赤嵌城觀海陳聖彪﹝侯官人﹞

孤城獨上俯瀛洲﹐極目蒼茫一望收﹔落日半痕天共白﹐晚潮千頃月同流。滄溟隱入蛟龍窟﹐島嶼寒生海市樓。波浪不揚徵戰息﹐舳艫閒作釣魚舟。

觀海知縣周鍾瑄

浩渺無因溯去程﹐仙槎客泛正須評。輕浮一粒須彌小﹐包括恆河色界淸。世外形骸杯可渡﹐空中樓閣气噓成。情知觀海難爲水﹐更有紅輪向此生。

題臺灣周明府鍾瑄小照﹐卽以贈行禮部侍郎蔡世遠

渤靑漲瀚亙流潝﹐掀揭海飛矗海立。丈夫磅礡撐沝渺﹐二巫兩■﹝利上日下﹞徒濡濕。周君戙戨﹝貴州人﹞鑿離堆﹐圖南直奮北溟才。昔宰諸羅今復至﹐橫海初回橫海來。昨自監州晉郎署﹐姓名赫赫宮庭著。因軫澤鴻奠瀛島﹐制府入陳煩借箸。狗山﹑蚊港湧歡聲﹐猴悶﹑瑯■﹝王喬﹞延首迎。仁風再拂繞沙嵚﹐花柳鳧雛異樣淸。地蛇原蟹兩穎禾﹐蛟宮蜃戶舒陽和﹔停澄若水爲甘露﹐直池鰈海無鯨波。我昔慕君未君識﹐君整黌宮事丹刻﹔屬我爲文文未工﹐蠅聲蚓竅徒偪仄。遲君此日到三山﹐快聆髙論豁塵顏﹔洶濤巖電炯相對﹐粒粒聚米陳臺灣。朅來示我丹靑圖﹐吟風弄月淡淸娛﹔三鬣五鬣蒼髯叟﹐六碗七碗紫琳腴。匣琴不彈有微意﹐謂言遞鐘非輕試。角民徵事在其中﹐要在揮弦施撫字。君今一鼓排九閶﹑再鼓奏明光﹑坐使旁春咳首掃攙槍﹐穿胸儋耳盡來王﹔豈徒七鯤之澤﹑北綫之波靜不揚。

臺海竹枝詞八首仁和諸生郁永河

鐵板沙連到上鯤﹝七鯤身皆沙岡也﹐鐵板沙性重﹐得水則堅如石﹔舟泊沙上﹐風浪掀擲﹐舟底立碎矣。牛車千百﹐日行水中﹔皆無軌迹﹐其堅可知﹞﹐鯤身激浪海天昏。任教巨舶難輕犯﹐天險生成鹿耳門。

雪浪排空小艇橫﹝渡船﹐皆小艇也﹞﹐紅毛城勢獨崢嶸。渡頭更上牛車坐﹝沙堅水淺﹐𨿽小船不能達岸﹐必藉牛車挽之﹞﹐日暮還過赤嵌城。

編竹爲垣取次增﹝官署插竹爲籬﹐比歲增易﹞﹐衛齋淸暇冷如冰。風聲撼醒三更夢﹐帳底斜穿遠浦燈﹝無墻垣爲蔽﹐遠浦燈光﹐直入寢室﹞。

耳畔時聞軋軋聲﹐牛車乘月夜中行﹝牛車挽運百物﹐月夜車聲不絕﹞。夢回幾度疑吹角﹐更有牀頭蝘蜓鳴。

蔗田萬頃碧萋萋﹐一望蘢蔥路欲迷。捆載都來糖蔀裏﹐只畱蔗葉餉羣犀﹝蔗梢飼牛﹞。

靑蔥大葉似枇杷﹐臃腫枝頭著白花﹝番花開五瓣﹐白色﹞﹔看到花心黃欲滴﹐家家一樹倚籬笆﹝花心漸作深黃色﹐扳折累三日不殘。香如梔子﹐病其過烈﹔風度花香﹐頗覺濃鬱﹞。

肓披鬒發耳垂璫﹐粉面朱唇似女郎﹝梨園子弟﹐垂髫穴耳﹐傅粉施朱﹐儼然女子﹞。媽祖宮前鑼鼓鬧﹐咮■﹝口離﹞唱出下南腔﹝閩以漳﹑泉二郡爲下南。下南腔﹐亦閩中聲律之一種也﹞。

臺灣西向俯汪洋﹐東望層巒千里長。一片平沙皆沃土﹐誰爲長慮教耕桑﹗

臺灣近詠十首呈巡使黃玉圃先生廣州知府藍鼎元

東寧大海荒﹐從古無人至。明末羣盜巢﹐島彜互竊踞。鄭氏奄而有﹐蔓延爲邊忌。我皇撻伐張﹐天威及魑魅。遂使瘴癘鄕﹐文物漸昌熾。川原靈秀開﹐郁勃不可閉。式廓惟日增﹐蹙縮非長計﹝時有議棄近山田廬及禁入番界樵采之說﹞。所當順自然﹐疆理以時議。勿因去歲亂﹐畏噎卻飯饎。

去歲羣醜張﹐揭竿三十萬。我旅一東徵﹐倒戈云見晛。七日復全臺﹐壺簞匝地獻。可知帝徳深﹐望云爭革面。餘孽𨿽時有﹐死灰謀欲煽﹔旋起卽撲除﹐夫誰與爲叛﹖當玆振遒鐸﹐教化不容緩。民心原猶水﹐東西流乍變﹔棄之鋌而走﹐理之忠以勸。

臺俗敝豪奢﹐亂後風猶昨﹔宴會中人產﹐衣裘貴戚愕。農惰士弗勤﹐逐末趨驕惡。囂淩多健訟﹐空際見樓閣。無賤復無貴﹐相將事摴博。所當禁制嚴﹐威信同鋒鍔。勿謂我言迂﹐中心細忖度。爲火莫爲水﹐救時之良藥。

閩學追魯﹑鄒﹐東寧昧如障。當爲延名儒﹐來玆開絳帳。俾知道在邇﹐尊君與親上﹔子孝及父慈﹐友恭更廉讓。從玆果力行﹐誘掖端趨向。其次論文章﹐經史爲醞釀。古作秦﹑漢前﹐八家當酰醬。制義本儒先﹐理明气欲王。洗伐去皮毛﹐大雅是宗匠。此地文風靡﹐起衰亦所望。

臺地一年耕﹐可餘七年食。寇亂繼風災﹐民閒更蕭索。今歲大有秋﹐倉儲補云亟。榖貴慮民饑﹐穀賤農亦惻。厲禁久不弛﹐乃利於姦墨﹔徒有遏糴名﹐其實竟何益﹖估客旣空歸﹐裹足此寥寂。何如撙節之﹐一艘一百石。窮年移不盡﹐農商惠我徳。幸與諸當途﹐從長一籌劃。

累累何爲者﹖西來偸渡人。銀鐺雜貫索﹐一隊一酸辛。嗟汝爲饑驅﹐謂玆原隰畇。舟子任無咎﹐拮據買要津﹔寧知是偸渡﹐登岸禍及身﹖可恨在舟子﹐殛死不足云。汝道經鷺島﹐稽察司馬門。司馬有印照﹐一紙爲良民。汝愚乃至斯﹐我欲淚沾巾。哀哉此厲禁﹐犯者仍頻頻。姦徒畏盤詰﹐持照竟莫嗔。玆法果息姦﹐𨿽冤亦宜勤。如其或未必﹐寧施法外江。

臺邑最褊小﹐徵糧視鳳﹑諸。土狹賦獨重﹐民困曷以紓﹗臺灣田一甲﹐內地十畝餘﹔甲租八﹑九石﹐畝銀一錢輸。將銀來比粟﹐相去竟何如﹖納粟獘多端﹐斗斛交相愈。折色此時價﹐加倍復何居﹗鳳﹑諸𨿽厚斂﹐什百臺版圖﹔墾多或報少﹐以羨補不敷。臺土瘠無曠﹐衝壓且偏枯﹔安得相均勻﹐丈輕三邑俱﹔徵收同內地﹐含哺樂只且。

郡東萬山裏﹐形勝羅漢門。其內關平曠﹐可容數十村。雄踞通南北﹐姦宄往來頻。近以逋逃藪﹐議棄爲荊蓁。此地田土饒﹐山木利斧斤﹔移民遷產宅﹐兵之亦齗齗。何如設屯戍﹐守備爲遊巡。左拊岡山背﹐右塞大武臀﹔旣淸逸賊窟﹐亦靖野番氛。府治得屏障﹐相需若齒唇。

諸羅千里縣﹐內地一省同。萬山倚天險﹐諸港大海通。廣野渾無際﹐民番各喁喁。上呼下卽應﹐往返彌月終。不爲分縣理﹐其患將無窮﹗南劃虎尾溪﹐北踞大雞籠﹔設令居半綫﹐更添遊守戎﹔健卒足一千﹐分汛扼要衝。臺北不空虛﹐全郡勢自雄。晏海此上策﹐猶豫誤乃公﹗

臺灣𨿽絕島﹐半壁爲藩籬。沿海六﹑七省﹐口岸密相依。臺安一方樂﹐臺動天下疑。未雨不綢繆﹐侮予適噬臍。或雲海外地﹐無令人民滋。有土此有人﹐气運不可羈。民弱盜將據﹐盜起番亦悲。荷蘭與日本﹐眈眈共朵頤。王者大無外﹐何畏此繁蚩﹗政教消頗僻﹐千年拱京師。

又二首

內山有生番﹐可以漸而熟。王化棄不收﹐獷悍若野鹿﹕穿箐截人首﹐飾金誇其族。自古以爲常﹐近者乃更酷。我民則何辜﹐晨樵夕弗復﹗不庭宜有徵﹐振威寧百谷。土辟聽民趨﹐番馴賦亦足。如何計退避﹖畫疆俾肆毒﹗附界總爲戕﹐將避及牀褥。

鳳山東南境﹐有地曰瑯■﹝王喬﹞。厥澳通舟楫﹐山後接崇爻。寬曠兼沃衍﹐气勢亦雄驍。玆土百年後﹐作邑不須■﹝龜上灬下﹞。近以險阻棄﹐絕人長蓬蒿。利在曷可絕﹖番黎若相招。不爲民所宅﹐將爲賊所巢。遐荒莫過問﹐嘯聚藏鴟梟。何如分汛弁﹐戒備一方遙﹔行古屯田策﹐令彼伏莽消﹗

過澎湖嶼巡臺禦史景考祥﹝汲縣人﹞

渺矣澎湖嶼﹐海中天一涯。島開環四面﹐民聚約千家﹔風剝山無樹﹐潮侵石有花。捕魚生計足﹐不解植桑麻。

巡行巡臺禦史夏之芳

野田淸曉碧天空﹐地指扶桑東復東。赤嵌城邊雲散彩﹐拓開海日一輪紅。

負喧童叟愛冬溫﹐紅稻成堆擁蓽門。桐竹周遭雞犬靜﹐教人歷歷認花村。

甲子冬﹐奉命赴臺淸查官莊布政使髙山

海嶠長懸聖主心﹐溝塗經畫戒相侵。含哺民近無懷氏﹐敷澤仁同解慍琴。履畝新塍勤勸相﹐支機舊石費追尋。重來不爲開卬筰﹐要使飛鴞集好音。

東郊勸農巡臺禦史楊二酉﹝太原人﹞

時雨旣已足﹐命駕東郊行。豈不嗜遊覽﹖所重在民生。涼影走虹練﹐深竹鳴催耕。秧馬踏畦碧﹐麥浪揚疇平。村煙閒籬落﹐耆老歡相迎。烽消省煩役﹐賦薄無苛徵。復此兆有年﹐談笑嘗君羹。殘陽搖旆色﹐雞犬含餘情。

四合仙梁﹝郡署四合亭側有老榕一株﹐扶疏繁蔭﹔根出地數尺﹐蟠屈虯直如梁﹞

誰將玉斧斫仙榕﹐露葉云根影萬重。疑是銀橋天上落﹐不因風雨作神龍。

新園道中

路轉埤頭近﹐平山一綫連。野橋低澗水﹐深竹暗村煙。犬吠花間徑﹐人鋤屋後田。不知身異域﹐疑對武陵仙。

阿猴﹑武洛諸社

問俗來番社﹐靑蔥曲徑長。家家茅蓋屋﹐處處竹編墻。牽手葭笙細﹐嚼花春酒香。知能但耕鑿﹐眞可擬羲皇。

過羅漢門山

羅漢雲中塞﹐天關第一重。林幽深踞虎﹐潭靜隱蟠龍﹔馬辟蘆間道﹐塘虛竹外烽。鳥鳴訝行色﹐同出翠微峯。

九日澄臺卽事巡臺禦史舒輅

北去云千疊﹐東來水幾盤。燕臺才共署﹐澥谷又同官。波冷浮雞嶼﹐煙凝隱豹巒。文光臨睥睨﹐斗柄近闌干。菊澹詩情淨﹐萸馨酒量寬。登臺懷桂棹﹐煮茗羨江湍。鳳翥毛摶彩﹐龍驤血灑汗。彎弓不尙革﹐走筆自飛翰。飭己一誠格﹐齊民眾志安。焚香讀「周易」﹐鴻漸喜於盤。

海口卽事海防同知郝霔

東寧黎庶日闐闐﹐樹藝欣逢大有年。貿易不分疆域異﹐稽查豈惜往來駢。稑穜滿載權衡定﹐艛櫓長驅姓氏鐫。淸晏波光涵帝澤﹐蒲帆千里彩雲連。

泊澎湖巡臺禦史張湄﹝錢塘人﹞

大嶝門外渡橫洋﹐羣山滅影流湯湯﹔天水相交上下碧﹐中間一葉淩波揚。少焉紅溝映霞赩﹐倏忽黑蛟翻怒墨﹔陸離班駁異彩騰﹐繪畫乾坤須五色。鍼盤遠指天南交﹐蒼茫四矚心悁勞。直上桅尖索西嶼﹐亞斑趫捷如飛猱。澎湖環島三十六﹐歷歷人煙出漁屋﹔未須滄海成桑田﹐結网臨淵食粗足。我來收泊媽宮灣﹐舳艫屹立凝邱山。三夜驚濤舂客枕﹐夢魂跌宕雷霆間。是時望雨憂如渴﹐極目園疇斷余嶭。北風可但濟行船﹐喚起癡龍驅旱魃。

東郊勸農

出郭天四垂﹐墨云挾狂雨﹔勢如萬鏃飛﹐作气不待鼓。彌望靑蔥蘢﹐物我同栩栩。平疇漾榖紋﹐犁鍤應時舉。誰能甘惰農﹐自貽樂歲苦﹖爲語蚩蚩氓﹐海濱履王土。黃髮與垂髫﹐願勿入城府。熙恬若桃源﹐往來但漁父。三時胼胝煩﹐勤焉豈無所﹖況當膏雨餘﹐篝車滿可許﹔煙林布榖鳴﹐陌上策水牯。米家圖畫間﹐坐覽蓑笠侶。

大嶝門﹝俗作大擔﹐非﹞

門經大嶝渡橫洋﹐五色波中漾日光。起椗聲髙驚曉夢﹐吟魂傾仄寄懸牀﹝宿海船中用繩牀﹐四角懸空而臥﹐以防顚簸﹔俗稱弔牀﹞。

望向

浩瀚乾坤不見山﹐水晶圓域覽回環。憑誰探取貓﹑花嶼﹐桅末飛騰兩亞班。

气候

少寒多燠不霜天﹐木葉長靑花久妍﹕眞个四時皆似夏﹐荷花度臘菊迎年。

澄臺

澄臺上下樹婆娑﹐滿目殘陽動遠波。天水無痕同一碧﹐風帆如葉島如螺。

斐亭

畱得淸風動去思﹐千竿瀟碧影猗猗。何人呼起文同筆﹐有斐亭前畫衛詩。

彌陀寺

宦迹重溟外﹐遊情半日閒。妙香禪室靜﹐灌木鳥音蠻。種葉常書偈﹐畱云早掩關。稍聞烹水法﹐容我坐苔斑。何必遠城郭﹐已空車馬塵﹔因心川共逝﹐觸指月如輪。客愧乘槎使﹐僧兼賣卜人。他時期再訪﹐幽夢或通津。

夢蝶園

疏林一碧漾淸渠﹐物外翛然水竹居。指點昔年尋夢處﹐秋風蝴蝶自蘧蘧。

安平鎭知府範昌治

臺灣何崱屴﹐安平祗孤島﹔兀立大海中﹐洶浪際天杪。鹿耳接鯤身﹐沙綫明皛皛﹔形勝犬牙交﹐彎環猿臂繞。重門分界險﹐桅檣不輕掉。守土一麾來﹐愛此屏藩好。暇日縱扁舟﹐望洋恣遠眺。憶昔宦遊人﹐無如東坡老﹔文從海外豪﹐光焰增奇巧。固陋每自慚﹐雕虫先壓倒。下車況匝月﹐狂吟何艸艸﹗所志不在詩﹐因之寄懷抱。私冀胸次間﹐與海同大小﹔百川盡傾輸﹐萬象皆明了。秋濤動山嶽﹐春波潤枯槁﹔轉愧願難酬﹐問心可得表﹖保赤貴誠求﹐誇浮何足道﹗回看戍卒忙﹐艛櫓燈齊燎﹔亟命掛帆歸﹐迅疾等飛鳥。人坐畫船中﹐水湧冰輪皎。

勸農歸﹐路經海會寺﹐與諸同人分賦巡臺禦史書山

省稼親民事﹐歸途逸興同。地髙濃翠合﹐林靜妙香通。喜得千村雨﹐閒來一畝宮。寸心持半偈﹐頓覺海天空。

斐率臺廈道莊年

才聽朝潮又暮潮﹐怒濤聲裏竹蕭蕭﹕千竿不藉風搖曳﹐萬弩何當影寂寥。豈必林泉甘■﹝氵敕﹞石﹖卻因煙月憶吹簫。星躔舊是揚州路﹐流水應過廿四橋。

安平城閱武

豸冠講武荷蘭城﹐令肅惟聞鐵甲聲。襟帶六州開要鎭﹐屏藩一郡駐專營。牙檣日暖鯨鯢靖﹐鼓角風髙燕雀驚。自是聖朝勤遠略﹐重臣冬狩坐談兵。

放洋巡臺禦史熊學鵬

趁曉乘潮海舶寒﹐淸風相送出臺端。片帆飄渺煙中過﹐一碧澄泓浪裏看。舉目惟瞻天日近﹐回頭但覺水雲寬。要知舟楫由來好﹐不畏重洋濟涉難。

東寧春興六首拔貢生黃佺

昨夜園林播暖風﹐辛彜開盡小桃紅。云封孤島天閶外﹐竹擁人家煙雨中。社日尙難欺乳燕﹐波濤原不阻歸鴻。王孫芳艸情無限﹐一曲狂歌仰碧空。

三十年來新辟境﹐春城郊郭俗繁華。檳榔生啖客唇艷﹐麥穗橫簪女鬢斜。茅屋人煙連瓦屋﹐漢家簫管雜番家。慚餘數載爲名利﹐辜負寒園桃李花。

赤嵌城東番檨林﹐云晴風靜曉煙淸。數聲杜宇遊人意﹐幾點桃花仙客心。已對風塵磨舊劍﹐更從萍水調新琴。年來勞苦知誰爲﹐親發蕭蕭霜鬢侵。

海角偏驚景物新﹐江城如畫艸如茵。黃開映日林頭檨﹐綠長迎風水面蘋。庭樹鳥啼回旅夢﹐故園花發爲誰人﹖登樓在處堪成賦﹐何必江陵獨愴神。

靑山舒卻麗容姿﹐士女歡遊雜沓時。盡解園林看芍藥﹐誰從荊棘辧靈芝﹗無名鳥雀呼還止﹐有節篔營翠自宜。今古枯榮非一定﹐祗應醉酒復吟詩。

曉來無事步閒庭﹐花艸當階任意生。梅樹猶開海外地﹐春風不落世中情。煙迷傀儡生番社﹐苔掩賀蘭舊瓦城。壯志磋磨還未減﹐舉頭萬里見云情。

登岡山

海外髙岡舊有聲﹐偶然登眺最移情。步經未歷嶙峋徑﹐意解非常艸木名。看去有山皆俯伏﹐朝來無水不分明。何妨猿狖緣林叫﹐且向上頭聽鳳鳴。

登安平鎭城陳斗南

霽雨孤城曙色多﹐雲中雙闕郁嵯峨。縱橫輦道空車馬﹐寂靜宮庭鎖蔦蘿。事去重更新海宇﹐客來憑弔舊山河。鯤身逐處潮聲亂﹐數片歸帆泛綠波。

檳榔

臺灣檳榔何最美﹐蕭籠雞心稱無比。乍嚙面紅髮軒汗﹐鵔鵝風前如飲酏。人傳此果有奇功﹐內能疏通外養齒。猶勝波羅與椰子﹐多食令人厭鄙俚。我今已客久成家﹐不似初來畏染指。有時食鮆苦膻腥﹐也須細嚼淨口舐。海南太守蘇夫子﹐日啖一粒未爲侈。紅潮登頰看婆裟﹐未必膏粱能勝此﹝東坡食檳榔詩云﹕『先生失膏粱﹐便腹委敗鼓﹔日啖過一粒﹐腸胃爲所侮』﹞﹗

詠僞鄭遺事四首陳昂﹝侯官人﹞

戰衄旋師返北轅﹐轉教舵海辟乾坤﹝成功金陵敗還﹐孤軍勢蹙﹐適紅夷甲螺何斌負彜債走廈﹐陳臺灣可取狀。諸將以險遠爲難﹐羣議不能決﹐獨成功銳意進取﹞。金多舊借牛皮地﹝初﹐紅夷借地於倭曰﹕『但得地大如牛皮﹐多金不惜』。倭嗜利﹐許之。乃剪皮如縷﹐環圍數十丈﹐築赤嵌城。自是久假不歸﹐全踞臺地﹐南北土酋皆屬焉﹞﹐水漲新通鹿耳門﹝鹿耳門港道紆折﹐沙多水淺。成功至﹐忽水漲數丈﹐大小戰艦縱橫畢入﹞。赤嵌城孤遺舊業﹝成功使謂紅夷曰﹕『此地乃先人故物﹐歸我﹐兵始罷』﹞﹐紅彜援絕竟移屯。何緣自比虯髯客﹐豈昧幾先讓太原﹝其報招撫書﹐自比張仲堅﹞。

片石能容百萬人﹐天遺圖讖應南閩﹝初臺灣石中讖云﹕『鳳山一片石﹐能容百萬人﹔五百年後﹐閩人居之』﹞。也知中國全歸漢﹐妄托仙源可避秦。荒島畬田登版籍﹐土酋番族雜流民。開荒絕勝田橫島﹐易世相傳尙不臣。

荒遠羈棲幸弗誅﹐敢通叛逆約齊驅﹝耿逆變後﹐使人詣經﹐請濟師﹞。漫勞蝸戰爭天下﹐先自鯨吞奪海隅﹝經欲借漳﹑泉三郡爲召募地﹐耿逆弗許﹐自是戰爭不息﹞。三載相持誰得利﹐兩雄交構待全輸。彼蒼藉手「平南紀」﹐曠古新增一統圖。

昔年亡將濟時才﹐仰仗威靈涉險來。地轉海鹹生淡水﹐天回風颶起奔雷。官軍血戰滄波沸﹐逆虜銷魂劫火灰。澳嶼全收三十六﹐受降澎島戟門開。

五妃墓巡臺禦史六十七

東風駘蕩天气淸﹐載馳驄馬春巡行。刺桐花底菻荼畔﹐森然古墓何崢嶸﹗路旁老人爲余泣﹐當年一綫存前明。天兵旣克澎湖島﹐維時臺海五烈皆捐生。至今抔土都無恙﹐誰爲守護勞山精。云封馬鬣連衰艸﹐四圍怪石爭縱橫。時聞鬼母悲啼苦﹐想見仙娥笑語聲。歲歲裏民寒食節﹐椒漿頻奠陳香羹。滿目荒涼巳感嘆﹐更聽此語尢傷情。有明歲晚皆節義﹐樵夫漁父甘遭烹。島嶼最後昭英烈﹐頑廉懦立蠻婦貞。田橫從死五百皆戰亡﹐吁嗟乎﹗五妃巾幗眞堪旌﹗

登澄臺觀海

層臺爽气豁雙眸﹐遠望滄溟萬頃收。赤霧銜將紅日暮﹐銀濤拍破碧雲秋。鵾鵬飛擊三千水﹐島嶼平堆十二樓。極目神洲渺無際﹐東南形勝此間浮。

鹿耳門汛卽事﹝以下二首﹐由「薛刻本」加入。﹣編者﹞

乘風才命駕輕航﹐回首荒城已渺茫﹔日與雲山爭隱見﹐天連波浪若低昂。巡行鹿耳新防汛﹐指點鯤身舊戰場。誰道疆隅惟恃險﹐熙朝盛徳足金湯。

鮡魚﹐次六給諫原韻﹝「臺海釆風圖考」云「鮡魚﹐黑色﹔如鰍﹐長不盈尺。二目突出於額﹐身多綠斑。志稱﹕多在海邊泥塗中﹐善跳躍。土人以爲美味。置地上﹐能跳亦能行數步」﹞巡臺禦史範咸

怒目稜稜編體斑﹐蛇行也解曲回環。如何生在滄溟裏﹐偏喜身居淸獨間。虎穴掉頭終不顧﹝給諫畜數尾池中﹐有跳石上斃者﹞﹐龍門燒尾可知艱﹖烹鮮更怪成何味﹐叢笑令人鄙百蠻。

五妃墓巡臺禦史範咸

天荒地老已無親﹐肯爲容顏自愛身﹖遙望中原腸斷絕﹐傷心不獨未亡人。

累累荒墳在海濱﹐魂銷骨冷爲傷神。須知不是經溝瀆﹐絕勝要離冢畔人。

又逢上已北邙來﹐宿艸新澆酒一杯。自古宮人斜畔土﹐淸明可有紙錢灰﹖

田妃金鴛畱遺穴﹐何似貞魂聚更奇﹖三百年中數忠節﹐五人个个是男兒。

可憐椎髻文身地﹐小字人傳紀載新。卻恨燕宮翻泯滅﹐英風獨顯費宮人。

木蘭花歌﹝有考﹞

臺之艸木﹐土人多以臆名之。如梨子茇﹑檨子之屬﹐或無其解﹑或並無其字。而士大夫之自中土至者﹐又率先存一索隱誌怪之心﹐不深察物之情狀﹐雅意附會﹔眞若琪樹之花可接﹐而若木之枝可攀也。余閱「使槎錄」載﹕木蘭花﹐如粟﹐淡黃﹐芳似珠蘭﹐亦名樹蘭。考「羣芳譜」﹕木蘭一名木蓮﹑一名黃心﹐其香如蘭﹑其狀如蓮。白氏「長慶集」云﹕木蓮身如靑楊﹐有白紋﹐葉如桂而厚大﹐無脊﹔花似辛夷﹐內白外紫。則與「使槎錄」所云花如粟﹑淡黃者迥異矣。蓋樹蘭又自一種。余所見者﹐花細碎如黍米﹐正與「使槎錄」同﹐而不得謂之木蘭也。及「使槎錄」載貝多羅花云﹕大如酒杯﹐瓣皆左紐﹐白色﹐近蕊則黃。「釆風圖考」亦云﹕花外微紫內白﹐近心甚黃﹐土人但稱爲番花﹐不知爲貝多羅也。考「拾遺記」﹕貝多葉長一尺五﹑六寸﹐闊五寸﹐形似枇耙而厚大。「寰宇志」﹕貝多結實如椰子。今所見番花﹐葉酷似枇杷﹐其長與闊皆不及「拾遺記」之半﹐且有花無實﹐其非貝多明甚。而所云花大如酒杯﹐則木蘭之似辛夷也﹔所云外微紫﹑內白﹐則木蘭之內白外紫也。余細察其幹有班痕如眼﹐則木蘭之如靑楊有白紋也﹔試截其枝﹐中有黃暈﹐則木蘭之一名黃心也。至葉如桂而厚大﹐則更無可疑矣。然則樹蘭非木蘭也﹑番花非貝多也。旣眞知其爲木蘭矣﹐不可不紀之以歌。

詩人賦物善言理﹐不似庭前格竹子。當知多識卽是學﹐廢目任耳非爲美。我來蓬瀛大海東﹐探奇直欲窮蒼穹﹔周諏詢度百不厭﹐肯教過眼煙雲空﹖釆輯郡誌二十卷﹐遺書掇拾行將徧﹔猶漸臆斷恐失眞﹐訂誤考疑敢云倦﹗貝多羅花詩已訛﹐琵琶形似終如何﹔就中無實難僞托﹐佛經欲寫空搓那。因閱「長慶」忽頓悟﹐辛夷恍與木蘭遇。內白外紫狀如蓮﹐點點靑楊虫食蠹。昔人幾度上芳舟﹐不識徵帆逐遠遊。今日模糊才認得﹐新翻樂府卻風流﹝詞有「木蘭花慢」﹞。

烏魚﹝有引﹞

「臺志」稱﹕烏魚卽「本艸」之鯔魚﹐海港所生甚盛。冬至前捕之曰正烏﹐則肥而味美﹔至後捕之曰回頭烏﹐則瘦而味劣。官徵稅﹐給烏魚旗﹐始許采捕。按隋大業六年﹐吳郡獻海膾四瓶﹐帝以示羣臣曰﹕昔介象殿庭釣得鯔魚﹐此幻化耳。今日之膾﹐乃是眞海魚所作﹐來自數千里﹐亦是一時奇味。卽出數盤﹐以賜近臣﹝載之「大業拾遺記」﹞。蓋卽烏魚也。吾杭素產鯔魚﹐有江鯔﹑河鯔二種。其大者長不盈尺﹐與郡中六﹑七月間所食正同。至秋深一﹑二尺﹐味始肥美﹐杭所產遠不逮矣。

网魚競捕正頭烏﹐興味頻嫌至後殊。海堀引回憐瘦劇﹐船頭懸罟急徵輸。釣緡信足驕漁父﹐幻化無須誑老夫。曾食江鯔爭比得﹐芙蓉花裏好提壺。

元旦後四日﹐莊副使齋頭見菊花

迎年何事更爭新﹝臺有迎年菊﹞﹐怪底眞成海外春。花歷三時如熱客﹐蓂開五葉儼浮塵。幽姿豈必誇顏色﹐艷景難教信隱淪。輸與寒梅仍應候﹐孤芳不肯早呈身。

赤瓦歌﹝序有﹞

臺屋瓦皆赤﹐下至墻垣階砌﹐無不紅者﹔此赤嵌城所由名也。余乃爲作「赤瓦歌」。

絳雲火傘張海國﹐燒空滅盡靑銅色。信知天運應炎方﹐摶土何緣變髹漆。萬室於今陶者誰﹐煬竈渾疑欺白日。連椽櫛比紛參差﹐畫棟朱甍幾回惑。漢家黃屋禁例嚴﹐風剝雨淋遮不得。臨漳銅雀更何似﹐香姜舊款無人識。況兼四壁光炯炯﹐環堵恍與宮墻逼。簾前磚影更輝煌﹐彤墀彩繪盈階墄。華棼儼上祝融峯﹐珠煤貫屋祥光直。千門萬戶火西馳﹐照耀燭龍鳥戢翼。我思天臺有赤城﹐朱霞天半稱奇特﹔又聞南方裔外山﹐赤石爲墻標異域。此間合是虹霓居﹐羲轂軒軒火鞕抶。六丁叱馭驅蛟螭﹐故發狂颷銷鬼域。君不見火焰山頭半焦土﹐爚爚如焚少荊棘﹝彰化有火焰山﹞﹔又不見焮翻地底硫磺山﹝磺山在淡水﹞﹐艸枯海破飛煙黑。麒麟之颶炊繁星﹝颶有名麟麒者﹐風中有火﹞﹐流金爍石鯨鯢息。溫泉轉作瘴母胎﹐裂竅烘池土花赩。刺桐萬朵吐紅絲﹐驀地燒天怪繁殖。扶桑照殿逞鮮妍﹐艷艷絪媼錦交織。海若自來足光怪﹐丹邱浴日鎔金霱。蒸鬱恆暘陽用九﹐司天南正神明力。十八重溪﹝諸羅有十八重溪﹞水漰騰﹐九十九峯﹝在彰化﹞山崱屴。魯陽揮戈勢當逐﹐巫尫自焚尢應殛。炬牛燧象爛功勛﹐庶幾赫怒彰天徳。祗今海晏無烽塵﹐不煩煆煉洪鑪側。承平但願風雨調﹐永息炎威靜八極﹗

臺江雜詠疊韻

彌茫徼外辟窮途﹐飛渡橫洋計不迂。瀇瀁自來鷗脫地﹐屏藩藉此彈丸區。靈槎好系扶桑木﹐赤石誰傳瀛海圖﹗千樹刺桐紅似火﹐錦官直欲擬成都。

木城環拂綠云堆﹐二月寒蟬聲已催。北塞罕傳鴻信至﹐南荒終少鵲飛來。銷磨劫火培元气﹐鼓吹勾萌養不才。但使巡行阡陌好﹐中天日月自昭回。

題褚太守﹝祿﹞觀稼圖

北港﹝臺灣舊名北港﹞地肥沃﹐種植恆不時﹕四月刈新榖﹐六月開新菑﹔十月收大冬﹝晚稻﹐土人謂收大冬﹞﹐洵有不斂穧。罔知三年蓄﹐轉販成漏卮。番兒學唐人﹝番謂中土爲唐﹞﹐亦解把鋤犁。時淸風日好﹐雞犬皆嬉嬉。檳榔簇鳳尾﹐猱采同兒戲。彎弓射生手﹐徒充他人饑。褚侯河南後﹐跨海效一麾﹔動念仁民術﹐寫出「豳風」詩。美哉二千石﹐願更進微規。武侯治蜀嚴﹐寬猛常相持。旣庶何以教﹐阿誰是良師。逋逃何以絕﹐窮黎何以肥﹖至治順大化﹐貴與羲皇期。何時道徳同﹐四海仰風儀﹗

送範浣浦巡視臺灣監察禦史孫灝﹝仁和人﹞

東瀛別島入雕題﹐豸史威稜使節持。荒服盡聯身臂指﹐重洋遙界國藩籬。六臺寵命云邊下﹐一範先聲海外知。浩渺洪濤看此去﹐扶桑晴旭麗旌麾。

澎嶼煙徘點點靑﹐鯤身鹿耳柁樓停。俗仍漢語兼番語﹐官是文星又福星。地落三山歸保障﹐風乘萬里駕滄溟。輶軒坐鎭安淸晏﹐但載皇仁播遠聽。

十一更長按海圖﹐三千路近接明湖。未論丹荔黃柑美﹐先愛靑簾畫舫無。鳳闕銜恩心北向﹐蘭臺惜別客南趨。繡衣舊使聲華在﹐歸問仙槎試問塗﹝謂鷺洲侍禦﹞。

安平晚渡臺灣府褚祿

樓堞參差噪暮鴉﹐村氓喚渡語聲嘩。忽衝沙鳥暝煙破﹐漸轉蒲帆夕照斜。遠浦不須愁返棹﹐晚風無事動悲笳。寒潮乍退人歸後﹐明月孤舟漾淺沙。

鹿耳門月夜署海防同知張若霳

孤月當軒迥﹐淸光萬里明。澹帆依斗柄﹐疏竹上楸枰。笛裏關山近﹐愁中節物更。渺然云缺處﹐遙見刺桐城。

臺陽八景巡臺禦史立柱

鹿耳連帆蕩碧空﹐鯤身集网水瀜瀜。鯽潭霽月風淸麗﹐雁塞煙霏气鬱蔥。赤嵌髙淩夕照紫﹐金雞遙映曉霞紅。香洋春耨觀成後﹐旗尾秋搜入望雄。

赤嵌樓巡臺禦史錢琦

舊是紅彜地﹐今成勾曲天。螺旋盤曲磴﹐樹古抱寒煙。日腳浮雲外﹐潮頭落檻前。牛皮一席地﹐芳艸自年年。

赤嵌城

幾歷滄桑劫﹐孤畱赤嵌城。有人談往事﹐到此悟浮生。地迥雲山闊﹐時平烽火淸。不妨髙堞上﹐欹枕聽潮聲。

海會寺

艸莽英雄地﹐樓臺歌舞春。荒煙迷斷礎﹐淨業懺前因。潮長龍歸缽﹐亭空鳥喚人。自今依慧日﹐無復海揚塵。

澎湖

海上三山未緲茫﹐竹灣﹑花嶼郁蒼蒼。白沙﹑赤嵌紅毛地﹐綠葦黃魚紫蟹莊。仰首但瞻天咫尺﹐稱名合在水中央。古今多少滄桑劫﹐畱得殘云照夕陽。

六六沙灣小似舟﹐須彌大界一萍浮。收羅日月狂瀾裏﹐零落雲山古渡頭。春水漲時村散网﹐曉星明處客停舟。蓬瀛不信人間路﹐猶認仙源是夢遊。

七鯤身

海中有鯤夜化鵬﹐將飛似墮忽伏蹲﹔浸作千年老云根﹐分排玉立如弟昆。蛟官千丈姿雄跨﹐鱷浪萬里供饞吞﹔壯气已作長虹吐﹐遠勢欲挾孤鸞騫。如砥狂瀾畱柱石﹐時撾天鼓殷雷門。左控安平右鹿耳﹐襟帶眾匯如繚垣。當年蛙黽爭雄處﹐犀甲百萬齊云屯﹔一聲海吼白骨枯﹐潮頭戰血交流渾。自從歸我版圖後﹐恬波息浪淸乾坤。升平大業垂萬古﹐異域往往叨殊恩。祗今窮崖絕壑地﹐已成紫蟹黃魚村。我來正值三月暮﹐夾衣習習春風溫。他山可望不可卽﹐遠見一片蒼煙痕。天地滄桑本變幻﹐古今興廢如朝昏。況復浮生一泡影﹐忍令歲月逐塵奔。眼中俗客難爲論﹐黯然默默銷神魂。安得如爾息健翮﹐坐受晚露與朝暾。

香洋春耨

何處聲聲布谷啼﹖岡山山北柳林西。杏花春雨紅千畝﹐蔗葉寒煙綠一犁﹔水引石頭開短甽﹐笛橫牛背過前溪。屢丰不待秋來卜﹐多稼如雲望早迷。

赤嵌夕照

孤城百尺壓層波﹐一抹斜陽傍晚過。急浪聲中翻石壁﹐寒煙影裏照銅駝。珊瑚籬落迷紅霧﹐珠斗欄桿出絳河。指點荷蘭遺迹在﹐月明芳艸思誰多﹗

雁門煙雨

誰移古塞落蠻村﹐煙雨蕭蕭舊壘存。畫裏江山天潑墨﹐馬頭雲樹客銷魂。三峯積靄開仙掌﹝東坡詩﹕『試觀煙雨三峯外﹐都在仙靈一掌間』﹞﹐百尺疏簾捲梵門﹝地接羅漢門﹞。料得詩懷觸發處﹐最無聊賴是黃昏﹝韋莊詩﹕『何處最添詩客興﹐黃昏煙雨亂娃聲』﹞。

鹿耳連帆

沙礁屈曲海門通﹐幅幅蒲帆掛遠空。擘絮亂雲天上下﹐斷行飛鷺浪西東。風摶喜近鯤鵬路﹝門接鯤身島﹞﹐星落剛臨牛女宮﹝臺灣星分牛女。孟浩然詩﹕『暝帆何處宿﹐前指落星灣』﹞。畫意詩情何處最﹖桃花春漲夕陽紅。

鯤身集网

歷歷沙鯤跨海隅﹐我知魚樂网平鋪。宏開三面恩波闊﹐細織千絲夕照孤。春水當門浮角抵﹐秋風滿地小江湖。殷勤爲向漁師問﹐中有珊瑚采得無﹖

金雞曉霞

石立金雞唱曉聲﹐曙光紅泛早潮平。暖蒸春髓浮元气﹐小結仙壺幻赤城。捧日天眞瞻咫尺﹐應時海亦象文明。晴霞五色濤千丈﹐穩載長更十二程。

鯽潭霽日

宿雨初收夜气妍﹐空靈色相妙難詮。澄來止水壺中月﹐洗淨浮雲水底天。鮫女靜開霜匣照﹐驪龍冷抱寶珠眠。冰心徹底誰憐取﹐畱得淸光在海邊。

旗尾秋搜

秋登社社報年丰﹐閒向平原纘武功。兔窟艸枯飛踏箐﹐鹿場風勁硬開弓。煙淸紫塞關臨北﹝北爲雁關門﹞﹐旗捲靑山尾轉東﹝地名東方木﹞。獵罷歸來回首望﹐蒼茫一片暮云空。

抵臺灣

東洋世界入婆娑﹐笑領頭銜一甲螺。豈合濟川充作楫﹐自甘考績拙催科。近南气候秋冬少﹐入俗衣冠傀儡多。爲是聖朝宏遠化﹐百年海水不揚波。

明寧靖王宅戊午舉人陳輝

間關投絕域﹐遺廟海之濱。古殿山雲暮﹐空階野艸春。鴟鴞啼向客﹐杜宇咽迎人。獨立千秋節﹐英風起白蘋。

赤嵌城

鹿耳﹑鯤身翠嶼連﹐雲光海色雨晴天。江帆曉渡波間彩﹐市宅寒炊竹外煙。山似畫屏時染黛﹐水如冰鏡日磨鮮。憑髙得趣閒瞻眺﹐萬里鄕關一望懸。

鹿耳門夜泊

冷雨滄江上﹐移舟泊海門。淸歌閒戍客﹐短笛隱魚村。浪闊潮千頃﹐天空月一痕。搖搖遊子意﹐舊夢憶家園。

渡安平

碧流春色海天寬﹐島嶼蒼茫雨後看﹕半棹斜翻云影碎﹐片帆遙送浪花殘﹔沙浮曲岸漁人宅﹐樹隱孤村戰將壇。曾是昔年歌舞地﹐空城寂寂暮煙寒。

二贊行溪

竹橋平野路﹐春水漲淸溪。風靜寒沙闊﹐煙濃遠樹低。靑蕪喧海燕﹐碧岸叫村雞。爲語南遊客﹐應知愼馬蹄。

泊隙仔港

鹿耳門前幾溯洄﹐月眉灣作避風臺。舵師不畏南流急﹐喚得漁翁載酒來。

舟過澎湖

海中靑嶼裏﹐一片帶春煙。水上浮奇石﹐天涯泛小船。波回蒼靄外﹐村在白沙邊。客棹經過處﹐懷人意惘然。

菅林潭

溶溶潭水碧無垠﹐兩岸蒼煙鎖白蘋。山影遠涵波色翠﹐雲光斜映浪花新。一肩行李臨流客﹐半棹歌聲喚渡人。欲向前村暫棲息﹐酒簾風起綠楊津。

二贊行橋

竹橋雙渡漲西流﹐艸綠寒煙拂岸頭。馬足欲前還又卻﹐數灣春水冷於秋。

海會寺

翠竹斜榕小徑通﹐招提舊日館娃宮。曇花冷對妝樓月﹐貝葉寒生舞殿風。野色蒼茫畱院落﹐溪煙黯淡到簾櫳。尋春莫問歡娛事﹐霸業興亡總是空﹗

赤嵌夕照

夕陽斜照赤嵌樓﹐攬古興懷到此遊。廢堞蟬鳴余老樹﹐頹墻雀噪等荒邱。窗臨島外晴波影﹐門泊江邊晚渡舟。當日築城人已去﹐霸圖空付水東流。

鯽潭霽月

一潭澄徹月流華﹐瀲灩浮光四望賒。冰鏡濯磨塵不滓﹐玉英漂洗色無瑕。淸涵藻荇披幽澗﹐冷照魚龍戲淺沙。夜靜村廬疏雨外﹐簫吹隔岸半漁家。

一元子邑生員盧九圍

周道不復振﹐晉﹑鄭豈堪依﹗劇來要荒外﹐聊思效采薇。神聖膺天統﹐薄海播恩威﹔樓船忽飛渡﹐原野蔽龍旗。降藩知順命﹐遊將安適歸﹗愛此數莖發﹐謳吟自嘆稀。蒼天爲之變﹐白日斂其暉。哀哉殉主難﹐從容有五妃。

安平晚渡府學生員張英

津頭遙見碧波飛﹐一葉扁舟趁落暉﹔風力滿帆成獨往﹐棹歌臨水送將歸。孤城戰壘空埋骨﹐艸舍漁村半掩扉。爲語行人莫惆悵﹐時淸魚鳥已忘機。

天妃宮諸羅令季麒光

補天五色漫稱祥﹐誰向岐陽祝瓣香﹖幾見平成踰大海﹐自知感應遶重洋。遐方俎豆尊靈遠﹐聖代絲綸禮數莊。是處歌恩欣此日﹐風聲潮影共趨蹌。

臺中夏晷﹐長於中土者數刻。歲壬申六月望後一日課士﹐因拈唐文宗「我愛夏日長」之句爲題﹐實寫現景﹐非賦古也。書此以示諸生

教授謝家樹

天形如覆釜﹐兩軸定四方。北仰南傾瀉﹐遠睇殊混茫。入地三十六﹐未盡渾天量。聞到小昆侖﹐北斗失其疆。大星古無紀﹐南極現瑩芒。所以談海外﹐明晦頗異常。初三不云朏﹐昨夜已生光。因之測日景﹐加刻夏尢長。天低與水接﹐黃壚﹝地下有山﹐名黃壚﹔見「淮南子」﹞半相望。羲﹑和方轉馭﹐金烏早拂桑。火輪就浣濯﹐摩蕩添焜煌。一躍髙十丈﹐中土尙黎蒼。虎頭迄雞尾﹐乃入虞淵藏。羊胛熟未久﹐恍惚勢欲翔。炎帝勤屬轄﹐丙丁戀故鄕。我來已五月﹐日愛燻風涼。官閒無濁熱﹐署敞納虛暘。筆硯新位置﹐書卷啟塵囊。兒淨捱木凳﹐窗白倚竹牀。榕午垂正陰﹐檨舂側西墻。觸處供淸吟﹐茶余巡空廊。■﹝忝﹐道代天﹞意使和緩﹐練神俾固彊。睠彼艸芊芊﹐帶翠上我堂。誰家養白鳩﹐滑滑叫昏黃。綽有故園趣﹐以此足相羊。好景公同人﹐意切詞乃昌。莫作尋常題﹐學舌賦晚唐。

赤嵌城二首李友棠﹝號適園。臨川人﹞

城府開朝旭﹝杜甫﹞﹐川傾世界東﹝方幹﹞。樓臺山色裏﹝顧非熊﹞﹐鼓角水聲中﹝姚合﹞。鳥墜炎洲气﹝張說﹞﹐猿吟暮嶺風﹝許渾﹞。升攀重閣迥﹝崔湜﹞﹐極望碧鴻蒙﹝李羣玉﹞。

髙足未云騁﹝盧象﹞﹐上頭應有仙﹝賈島﹞。岸昏涵蜃气﹝駱賓王﹞﹐水滑帶龍涎﹝杜牧﹞。日月光先到﹝張佑﹞﹐雲霞思獨元﹝陳子昂﹞。滄波滿歸路﹝劉長卿﹞﹐憶別動經年﹝張喬﹞。

登小西天最髙頂﹝竹溪寺山門匾曰「小西天」﹞鳳山令宋永淸

春來梅柳鬥芳菲﹐散步淸溪到翠徽。怪石枯藤迷野徑﹐殘枝敗葉擁禪扉。踏開覺路香生履﹐振落天花色染衣。更上一層回首處﹐故山遙望寸心違。

紅毛樓

東西遙對海疆秋﹝一在府治﹑一在安平鎭﹐兩樓屹然對峙﹐故云﹞﹐髙接云虛尺五樓。百戶千窗迷野艸﹐賀蘭曾作萬年謀。

安平閱武晚歸臺學道覺羅四明﹝號松山。滿洲正藍旗人﹞

荷蘭城外靜鯨鯢﹐細柳軍容振鼓鼙。旌旆衝波光閃爍﹐艨艟拍浪影離迷。王朝赫赫聲靈遠﹐海國桓桓步伐齊。卻喜歸來乘暮汐﹐沙燈漁火滿長堤。

赤嵌竹枚詞孫霖

竹枝環繞木爲城﹐海不揚波頌太平。滿眼珊瑚資護衛﹐人家籬落暮煙橫﹝臺郡以木柵爲城﹐環植刺竹﹐迄今四十年矣。遇颶風劇﹐多摧折。是在守土者敷陳妙策﹐以石易之。綠珊瑚﹐一名綠玉樹﹔槎枒交錯﹐靑蔥籬落間﹐洵異產也﹞。

四季番花總是春﹐牙蕉香檨滿盤新。投來更有菩提果﹐淸供幽齋悟淨因﹝牙蕉結子中科每莖百餘﹐熟時淡黃﹐味香。番檨有三種﹐香檨爲上﹐肉檨﹑木檨次之。「居易錄」作番蒜﹐以「韻府」﹑字典諸書皆無檨字也。菩提果﹐土各香果﹐似枇杷﹔張丈鷺洲侍禦有詩﹞。

雌雄別味嚼檳榔﹐古賁灰和荖葉香。番女朱唇生酒暈﹐爭看猱采耀蠻方﹝檳榔產新港﹑蕭壠﹑麻豆﹑目加澑灣最佳﹐色靑者雄﹐味厚﹔黑臍者雌﹐味薄。合蠣灰﹑扶畱藤食之。蔞藤一作浮畱藤﹐土人誤作荖字。社番騰越而上樹曰猱探﹐不必以長鐮取之也﹞。

二八嬌娃刺繡工﹐呼娘習慣便成風。新妝一隊斜燻襯﹐小蓋相攜面半蒙﹝臺邑婦女工刺繡﹐誕生之日﹐卽呼爲某娘。其俗多靚妝入市﹐攜小蓋障面﹐迆■﹝辶裏﹞而行﹐無間晴雨。張丈鷺洲詩云﹕『一隊新妝相掩映﹐紅蕖葉底避斜曛』。情態畢肖』。

結緣才過又中元﹐施食層臺市井喧。三令首除羅漢腳﹐只教普渡鬧黃昏﹝臺俗﹐七夕家供織女﹐稱七星娘。食螺螄﹐以爲明目。煮豆拌裹洋糖﹐同龍眼芋頭分餉﹐名曰結緣。是夜﹐士子爲魁星會。中元節﹐好事作頭家﹐醵金延僧施焰口﹐燃紙燈於海邊﹐謂之普度。是月也﹐最多羅漢腳搶孤打降﹐結黨滋擾。觀察覺羅四公﹑刺史余公﹑明府陶公並委員巡查﹐禁演夜戲﹞。

禾閒新構認農家﹐遺意猶傳毘捨耶。報賽秋成聯士女﹐春來已驗刺桐花﹝番俗﹐稻熟登場﹐則以手擷秉穗﹐捆載而歸。銍刈﹐別構茅屋﹐將禾稼倒懸其中﹐名曰禾閒﹐尙存中田有廬遺意。刺桐花開春季﹐先葉後花﹐五穀丰熟﹐占歲者往往以爲驗﹔宋時丁謂有﹕『聞得鄕人說刺桐﹐花如後發始年丰』之句﹞。

除卻風風雨雨天﹐分裝急喚渡頭船。深秋播種淸冬熟﹐揀得西瓜貢十員﹝西瓜盛於冬月﹐邑人元旦多啖之。臺﹑鳳兩邑﹐每歲進西瓜。八月下種﹐十一月成熟﹔气候迥異﹐眞不可以常理測。結實之時﹐最忌風雨﹐恐防損傷。擇日選摘﹐分爲兩船西渡﹔邇來楊制府﹑定中丞會札不必多備﹐以省繁費﹞。

漸消狙獷漸恬熙﹐大傑巓頭文社師。海宇同文臻雅化﹐愛聽童子誦毛詩﹝土番向不知書﹐自隸版圖後﹐還淳向義﹐一洗狙獷陋習﹔設社師﹐教番童「四書」﹑「詩經」﹐皆能成誦。間有應試事﹐大加獎勵﹔同文之治﹐蒸蒸盛矣﹞。

出艸番兒每拍肩﹐踏歌歡飲不知年。伊尼無數惟功狗﹐貿易還徵贌社錢﹝番社於季冬捕鹿﹐謂之出艸﹔焚林追逐﹐百不逸一。弓矢鏢鎗﹐皆極彊利﹔犬亦鷙悍﹞。

庶魚庶艸劇難名﹐每訝寒宵壁虎鳴。一種綠毛麼鳳好﹐也誇文采滿東瀛﹝蝘蜓卽守宮﹐內地多有之﹐俗名壁虎﹐北人呼蠍虎﹔獨產臺灣者能鳴﹐其聲如雀。夏月緣壁﹐冬始蟄。過澎湖﹐𨿽夏亦不鳴。倒掛鳥似鸚鵡而小﹐翎羽鮮明﹐紅衿綠衣﹐緣樹循繞﹐鉤嘴短足﹐爪纖而長﹐性喜倒掛﹐夜睡亦然﹐卽東坡所謂『倒掛綠毛麼鳳』也﹞。

風物吟鄭大樞

迎年紅紫斗春風﹐四季花開浥露叢﹝臺地气暖﹐正月梅﹑桃﹑蓮﹑菊有見齊開者﹞。未字女兒休折采﹐王昌只在此墻東﹝成句。臺俗元夜﹐未字女兒偸折花枝﹐爲人詬罵﹐云將來可得佳婿﹞。

花鼓俳優鬧上元﹝優童皆畱頂發﹐妝扮生旦﹐演唱夜戲。臺上爭丟目采﹐郡人多以錢銀玩物拋之爲快﹔名曰花鼓戲﹞﹐管弦嘈雜並銷魂。燈如飛蓋歌如沸﹝制紙燈如飛蓋﹐簫鼓前導﹐謂之鬧傘燈﹞﹐半面佳人恰倚門。

宜雨宜晴三月三﹐糖漿艸粿列先龕﹝采鼠曲艸合米粉爲粿﹐以祀祖先﹞。鳳頭龍尾衣衫擺﹝衣服不衷﹐褲出衫外﹐曰龍擺尾。襪不系帶﹐脫落腳面﹐曰鳳點頭﹞﹐踏徧郊坰酒已酣﹝淸明墓祭﹐郡人酒漿載路﹐藉艸銜杯﹐乘醉踏靑而歸﹞。

海港龍舟奪錦標﹝端陽﹑海口或用錢或用布帛懸於竹竿爲標﹐漁船爭取之﹐爲鬥龍舟之戲﹞﹐纏頭三五錯呼麼﹝臺多漳﹑泉人﹐怯海風﹐以黑布包頭﹔到處鋪席聚賭﹐若遇勝會﹑戲場﹐爲尢甚﹞。行看對對番童子﹐嘴裏彈琴鼻裏簫﹝番童頭梳兩髻﹐謂對對。嘴琴﹐以竹爲弓﹐長四寸﹐虛其中二寸許﹐釘以銅片﹐另系一小柄﹔以手爲往復﹐唇鼓動之。簫長二寸﹐截竹四空﹐通小孔於竹節之首﹐以鼻橫吹之﹞。

六月家家作半年﹐紅團糖餡大於錢﹝六月朔日﹐各家雜紅曲於米粉﹐名曰半年丸﹞。嬌兒癡女頻歡樂﹐金鼓叮冬嚷暑天﹝街坊金鼓喧鬧如新年﹞。

今宵牛女度佳期﹐海外曾無鵲踏枝﹝臺地向無鵲﹞。屠狗祭魁成底事﹐結緣煮豆始何時﹝七夕士子殺狗取頭﹐以祭魁星﹔又煮豆和糖及芋頭﹑龍眼等物相贈遺﹐謂之結緣﹞﹖

香煙縹緲繞盂蘭﹐果號菩提佛頂盤﹝菩提果種出荷蘭﹐又曰釋伽果。張鷺洲詩﹕『淸果菩提繞室馨﹐金包柑橘麗繁星﹔更憐斗大波羅蜜﹐磥砢眞同佛髻靑』﹞。普度無遮觀自在﹐紙燈夜靜散波瀾﹝中元盂蘭會﹐延僧建醮﹐名曰普度﹔或三﹑五﹑七晝夜不定。

髙搭木臺﹐排列瓜果餅餌之類﹔至夜以紙爲燈千百種﹐頭家捐番銀或減半藏第一盞內﹐燃放水中﹐漁船爭相攫取﹐得者一年主順利﹞。

奪釆掄元喝四紅﹝中秋士子遞爲燕飲﹐制大肉餅﹐朱書元字﹐用骰子擲四紅取之﹐爲奪元之兆﹞﹐月明如水海天空。野橋歌吹音寥寂﹝昔年山橋野店﹐歌吹之聲相聞﹐謂之夜戲﹞﹐子夜挑燈一枕風。

囊萸載酒啖檳榔﹝檳榔樹髙數丈﹐花細實如棗﹐在葉下幹上﹐攢簇星布。椰樹榦葉亦如之。種檳榔必種椰﹐有椰則檳榔結實益繁﹐孟秋以至孟夏﹐發生不絕。郡人摘其實﹐合蠣灰﹑扶畱藤﹑一名荖藤嚼之﹐可辟瘴气﹞﹐處處登髙屐齒忙﹝南人好穿木屐﹐以朱漆牛皮者爲佳﹞。黃菊正開秋未老﹐滿天紙鷂競飛揚﹝重陽土人載酒登髙﹐士子競放風箏如鳶形﹐名曰紙鷂﹔或以響藤夾於中﹐風吹有聲﹐以髙下爲勝負﹞。

一陽初動歲初添﹐地暖長春不裹棉。糯米爲丸黏餉耗﹝冬至日糯米爲丸﹐祀神祭先﹐合家同食﹐謂之添歲。門扉器物各粘一粒﹐謂之餉耗﹞﹐日中視晷卜丰年﹝冬至立八尺表視晷如度﹐則歲美﹔不如度﹐則歲惡。進則水﹐退則旱。見「月令廣義」﹞。

紙馬幢幡送竈神﹐山肴野簌雜前陳。廚門長幼交羅拜﹐頻祝休言辣臭辛﹝臘月二十四夜﹐備幢幡﹑輿馬﹑儀從於楮﹐焚而送之﹐謂之送神。設肴果於竈前﹐合家男女拜祝曰﹕『甘辛臭辣﹐竈君莫言』﹞。

宰鴨書符壓歲凶﹐松盆燎火暖芙蓉﹝除夕殺黑鴨祭神﹐謂壓一歲凶事﹔爲紙虎﹐塗以鴨血或豬血於門燒之﹐以禳除不祥。又用瓦盆置松柴燃之﹐火光燭天﹞。千莖爆竹通宵響﹐賈島精神酒一鍾﹝浪仙除夕取一年所得詩﹐列酒脯祭之曰﹕『勞吾精神﹐以此補之也』﹞。

安平晚渡金文焯

殘陽初暝晚煙浮﹐樵牧人歸古渡頭。小艇趁風淩艸嶼﹐輕帆映月上沙洲。蘆邊野鶩驚波亂﹐籃裏河魚換酒稠。最羨時閒烽火息﹐戍燈剛出赤嵌樓。

沙鯤漁火

曲港潮回碧水燈﹐蛋船傍晚上漁燈。千檣影射波光動﹐一抹煙含暮靄凝。歷落疏星明復暗﹐朦朧螢火滅還增。更添紅蓼白蘋岸﹐風景依稀似武陵。

斐亭聽濤

環植修篁畫影淸﹐偏於淸籟挾濤鳴。砰訇勁奪蕭簫響﹐瑣碎中含潏潏聲。詎必松寮生遠韻﹐若因茶竈起遙情。三年油幕聽來慣﹐午夢虛窗悄不驚。

海吼行張方髙

海亹矗石如鼉梁﹐延袤七十里以長﹐神工鬼斧劃滄桑。龜蛇雙峙護水鄕﹐气象雄傑不可當。回潮擋浪力堤防﹐妖風怪雨起微茫﹔倏忽鼓蕩渾元黃﹐萬丈波濤恣猛趪。無端片石豎其傍﹐當車怒臂笑螳螂。詎知根柢厚難量﹐蟠結水府亙堅剛﹔六鰲八柱相頡頏﹐能使天地乍低昂。海若不平交斗彊﹐橫衝直撞聲湯湯﹕遙如萬馬過前岡﹐輸蹄分蹴競騰驤﹔近如雷霆奮春陽﹐一發迸裂爭碎硠﹔喧如簴業鏗宮商﹐鳴摐伐鼓駭龍堂﹔幽如風松韻遠揚﹐隆隆隱隱轉悲涼。十年島上鬢秋霜﹐飽聞此籟意荒荒。物情靜者享平康﹐相逢相讓莫相傷。溟渤萬里任徜徉﹐容與和平釀吉祥。胡爲激怒自擾攘﹐日夕洶洶吼若狂﹔巉巖巨石鎭如常﹐何曾爲爾縮頭藏﹔海乎海乎空奔忙。

彌陀寺彰化令費應豫

馬首從東轉﹐禪扉一徑荒。柳陰垂古井﹐花气近回廊。擘荔頻傾碧﹐烹茶淺泛黃。山僧無俗韻﹐盡日檢醫方。

安平晚渡彰化令陸廣霖

髙城極目勢蒼茫﹐向晚歸人一葦杭。月淨波光浮遠白﹐霞銜帆影帶昏黃。參差樓閣迷雲樹﹐掩映漁燈上女墻。市井只今誇極盛﹐可知濟渡賴津梁﹖

沙鯤漁火

髙掛絲綸新月鉤﹐沙汀隱現泊漁舟。煙籠小艇連檣暗﹐風起孤帆一葉秋。倒映水光星錯落﹐斜聯螢火影沈浮。銀燈合向銀河瀉﹐絕似吳江古渡頭。

金雞曉霞諸羅令周芬斗

得瑞先鳴澎靄浮﹐朝朝彩綺擁滄洲。望同旭日臨仙掌﹐疑是祥雲護曉籌。卅六煙波烘赤澳﹐萬千气象照紅樓。蓬萊有客披星采﹐五色霞光載滿舟。

雁門煙雨

冥冥鳥道入云孤﹐萬樹蒼茫望有無。羅漢嵐昏鄕信杳﹐南仙瘴暗錦書䢐。記從檇李登樓賦﹐畫就瀟湘泛夜圖。趙北佳名吳會景﹐好供槎客詠提壺。

彌陀寺澎湖遊擊張駥

參差搖竹影﹐勝地造香林。不覺塵方淨﹐能生興轉深。佛壇裝妙相﹐午磬響淸音。佳景應難得﹐還同坐夕陰。

竹溪寺張士箱

寺門髙聳接林坰﹐砌下編籬作短屏。菜甲初舒頻染綠﹐筍鞭未劚尙畱靑。延賓摘果陳兼品﹐供佛拈花插滿瓶。欲訪芳蹤同六逸﹐空餘溪水繞長庭。

雞籠城積雪監察禦史王璋﹝邑人﹞

雪壓重關險﹐江天儼一新。乍疑冰世界﹐頓攺玉精神。瘠壤皆生色﹐空山不染塵。寒光如可借﹐書幌歷冬春。

法華寺﹝以下十九首﹐由「薛刻本」加入。﹣﹣編者﹞貢生陳文達

向晨趨野寺﹐泉籟共幽淸。法雨敲仙唄﹐疏煙濕磬聲。虫吟物外想﹐蝶夢幻中生。頓覺無塵礙﹐道心處處明。

魁斗山早春明經郭必捷

魁斗名山墨霧輕﹐未過殘臘動春情。遙聞海市和風度﹐長映賢關淑气生。野艸根深抽細葉﹐林鶯喉澀試新聲。寧南客邸歡相近﹐到處閒遊解宿酲。

臺灣吟貢生李欽文

直從澎島渡臺灣﹐幾閱春秋倏忽間。海國奇觀岡號木﹐天涯勝迹鳳名山﹝木岡﹑鳳山﹐皆臺灣山名﹞。早潮鹿耳遊人偏﹐晚渡安平舟子閒﹝鹿耳門入臺灣港道﹐安平鎭隔臺一水﹞。知是聖朝思澤遠﹐遐荒久已辟賢關。

赤嵌夕照拔貢生蔡開春

古樓瀕海遠茫茫﹐夕照猶堪縱眼望。一塢孤城來島上﹐百年遺迹在臺陽。帆歸別渚澄波現﹐水映殘紅瞑色長。爲問荷蘭畱勝槪﹐雄圖半壁壯巖疆。

屏山夕照邑貢生李雰

峭壁蒙茸綠﹐天然列畫屏。夕陽殘照裏﹐添得十分靑。

龍潭夜月

月皎寒潭淸﹐夜深秋露白。驪龍自在眠﹐云影蕩天碧。

金雞曉霞歲貢生金鳴鳳

金雞旭照气氤氳﹐片片晴霞布彩紋﹔萬里滄波聯錦綺﹐乾坤五色繪奇文。

法華寺貢生曾源昌

路轉幽篁裏﹐逶迆匝淺苔。刺桐將合抱﹐香檨未成胎。樓聳懸鐘鼓﹐庭荒辟艸來。燒檀飄戶外﹐啼鳥傍林隈。離徳昭金殿﹐禪心悟劫灰。𨿽多收敗葉﹐漸欲變枯荄。觀射亭猶在﹐息機人未回。無心溪水去﹐有意野雲來。殘蕊風輕剪﹐寒鑪火欲煤。村煙空處渡﹐野色望中開。誰展揮毫手﹐同傾瀹茗杯。猶遲辭丈室﹐相顧兩無猜。

赤嵌夕照邑監生方達義

夕陽斜映赤嵌城﹐海國波恬一水平﹔島上人家煙樹裏﹐蒼痕綠影護雕甍。

五妃墓茂才何借宜

寒煙碧艸暗離披﹐隱隱髙原見古碑。謾說從人皆妾婦﹐應誇死義勝男兒。一環未解王孫恨﹐千載猶聞鬼子悲﹝墓在鬼子山﹞。異域天荒開世運﹐五常還自五人持。

竹溪寺廩生黃名臣

竹陰堪坐客﹐野日映淸流。山靜人煙遠﹐鐘鳴佛殿幽。牟尼空世界﹐古寺閉淸秋。疑是三摩地﹐還看石點頭。

法華寺生員王名標

野寺鐘初起﹐香臺竹半遮。松陰堪系馬﹐曲徑不容車。吠客穿籬犬﹐窺人隱樹鴉。老僧談妙諦﹐古佛坐蓮花。何處尋莊蝶﹐還來問法華。樓髙云未散﹐山靜日將斜。園木生佳果﹐齋廚煮素茶。徘徊憐景色﹐歸路繞煙霞。

鯽潭霽月郡廩生王徳元

云腳初收月正懸﹐寒潭一碧浸長天﹔珠光蕩漾淸波裏﹐穩住驪龍此夜眠。

雁門煙雨郡庠生龔帝臣

雁嶺層層擁翠微﹐一空煙雨漫山飛。前村踏到園林外﹐濕透花香近竹扉。

鯽潭霽月邑廩生方達聖

霽月浮光照﹐龍潭夜气淸。珠華涵止水﹐璧影濯流英。野闊羣峯隱﹐波恬兩岸平。漁燈紅映處﹐短笛弄新聲。

赤嵌城懷古邑庠生林麟昭

歌舞樓臺半已傾﹐女墻斜日照孤城。閒庭無復生芳艸﹐復道猶聞喚曉鶯。往事空悲時節換﹐聖朝長慶泰階平。縱教沙磧千年在﹐烽靜無煙夜月明。

赤嵌城懷古庠生傅汝霖

千重雲海繞城東﹐影落平沙夕照紅。夜月飛銀漁火暗﹐晚煙積翠戍樓空。星分牛女雙垣外﹐地隔蓬萊一水通。好向安瀾徵曁訖﹐由來聲教紀攸同。

遊竹溪寺邑生員陳廷藩

古寺白雲裏﹐寒蟬滿樹吟。溪回初渡月﹐花落忽驚禽。棋局延淸夜﹐琴張寄素心。欲歸山雨重﹐樽酒且勤斟。

法華寺﹝卽夢蝶園﹞王之科﹝溫陵人﹞

愛此泉林好﹐來遊李氏園。沿溪花覆地﹐繞徑竹成垣。蝶夢空今古﹐經聲幾寂喧。酒闌酣索句﹐絕勝入桃源。

晚香玉絕句臺防同知朱景英

翠羽明珠欲比肩﹐香生細細月娟娟﹔銷魂一種梨花夢﹐莫爲橫陳薄小憐。

鹿耳門詩鳳山教諭朱仕玠

精衛銜石塡洪濤﹐羽毛禿盡波仍髙。至今碪■﹝石咢﹞剩遺迹﹐潛藏海底相周遭。戈矛咫尺銛爭向﹐脫舵失憑心膽喪﹔崩騰陡覺眼光迷﹐造次頓許蛟鼉葬。憶昔天戈動地來﹐潮添十丈千艘開﹔鯨鯢鏖戮窟宅淨﹐孽血雨灑腥風霾。有道由來四裔守﹐地險重扃復何有﹖登崖張燕對滄溟﹐浮天瀲灩臨樽酒。

臺灣府

海中望臺山﹐山形倏明滅。合沓乘風潮﹐闖然臨嶻嶭。自從鑿混沌﹐狉獉狎噬嚙。安知萬祀後﹐冠裳儼森列。南北千里餘﹐竹木靑轇轕。相傳雞龍陰﹐猶有太古雪。海流日砰訇﹐海巘長屼■。野鶴適何來﹐拚飛恣寥泬。

赤嵌城

諸番昔陸居﹐漁海饜腥食。紅夷誆牛皮﹐城築誅茅塞。驅逐駭禽獸﹐挺走竄屴崱。埤堄抗虹霓﹐咸池瞰浴赤。潮生驚隆頺﹐颶作占氛黑。想當締造初﹐戀腐恣鴟嚇。寧識聖人出﹐千里溝塗斥。費豈吝垣墉﹐眾心森削壁。黑齒日𦇤負﹐縱橫閭閈迹。嘓轆唱番謠﹝「稗海紀遊」云﹕『諸番語多作都盧嘓轆聲』﹞﹐湛湛髙穹碧。

五烈墓

百年荒冢在﹐寧比玉鉤斜。復墮三春淚﹐驚摧五朵花。瘴鄕空葬骨﹐絕海竟無家。應化虞兮艸﹐臨風共怨嗟。

遙念叢蒿地﹐王孫烈骨憑。未能依竹滬﹐猶勝望西陵。仿佛靑螭駕﹐依稀赤豹乘。佩璫紛侍從﹐愁霧夜長凝。

鯽魚潭

府東萬丈潭﹐水族紛窟宅。百泓沸重幽﹐膽破下臨黑。連峯亙東回﹐環照崨嶪色。戢戢穿薲■﹝艸爪﹞﹐潎潎弄浟浟﹔气各挾波濤﹐隱忍困偪仄。僞鄭饕口腹﹐銀鱗出潑刺﹔膾下金絲盤﹐細聽霜刀騞。自從罷施罛﹐長時瀲空碧。勿輕鬐鬣微﹐溟漲迫脇腋。會當雷雨交﹐騰踔安可測﹗

瀛涯漁唱﹝摘抄﹞

曉起靑靑展嫩芽﹐淡黃乍變正棲鴉。繩牀夜半不成寐﹐香撲一簾鷹爪花。

柴門五月滿蓬藜﹐閒把光風細品題。最愛千枝光照海﹐龍船花發四眉啼。

果號菩提薦玉盤﹐乍疑盧橘蔟團團。故鄕隔海音書斷﹐蠟裏無因寄一丸。

五瓣蠻花擢素芳﹐渾如珠琲遶叢妝。任從居士耽禪寂﹐無那撩人七里香。

霜後余荷尙貼錢﹐舊雷長是接新年。陰晴十月渾難定﹐好似江南梅雨天。

匆匆寒暑類驚湍﹐又見靑靑辣芥盤。節气剛逢六月朔﹐曲紅摶就半年丸。

八足雙螯出水潯﹐君謨誤食笑難禁。不知許事自佳耳﹐且食滄溟斗大蟳。

彊稱此宅爲吾有﹐那識消沈向此中。若見鸚螺應一笑﹐諸君盡屬寄居虫。

檨圃陳夢林﹝漳浦人﹞

小圃茅齋曲徑通﹐參天老樹郁靑蔥。地髙不怕秋來雨﹐暑極偏饒午後風。海外雲山新畫卷﹐窗間花艸舊詩筒。莫愁紙盡無揮灑﹐才種芭蕉綠滿叢。

雁門煙雨僧喝能

蒙蒙雨气近黃昏﹐過客分明說雁門。鴻雁幾時來此地﹖煙雲終日閉孤村。盤空路作驚蛇去﹐入險山如渴鹿奔。遙望前頭深峽裏﹐微茫殘靄數聲猿。

鯽潭霽月

野迥天空水渺漫﹐銀蟾舄影出云端。聚星亭落羣峯碧﹐釣月船回一棹寒。籟寂波光拖玉練﹐更闌斗轉蕩珠盤。淸池曾照禪心現﹐爭似東湖說大觀。

庚戌秋暮﹐赴澎湖賑卹風災。遇颶﹐折至東吉洋﹐默禱於神﹐始抵澎之峙裏澳﹐

詩以志險臺學道楊廷理﹝號雙梧。廣西馬平人﹞

爲議澎民賑﹐勞予百戰身。風波經乃覺﹐天佑禱逾神。浪息魚龍靜﹐光開日月新。不知漂泊者﹐曾有未安人﹖

風急難爲定﹐縱橫東吉洋。驚人千頃浪﹐撫己九回腸。雲气倏開爽﹐天心幻混茫。不波殊可慶﹐戀闕敢相忘﹗

利涉惟忠信﹐姱修無一能。望洋情緒怯﹐飛渡眼花騰。宦海原如此﹐驚心得未曾。嗒然何所恃﹖方寸實堪憑。

漸見月如晝﹐金波萬里寬。參差魚捨遠﹐髙下浪花寒。夷險皆前定﹐馳驅敢畏難﹖嗟予還泛泛﹐久矣繪圖看﹝甲辰余嘗作「觀海圖」﹞。

嘉慶丙寅小春﹐余將內渡﹐念臺陽士民知方慕義﹐此次守城剪寇之功﹐備極勞苦。臨別感懷﹐兼以志勗

臺學道慶保﹝號蕉園。滿洲鑲黃旗人﹞

三來海上聽濤聲﹐幾度傳烽徹夜驚。獨出有時驅怒馬﹐重圍多恨失奔鯨。煙消島嶼初安市﹐雨洗郊原已罷兵。畱語東瀛諸義士﹐艱難還萊爾幹城。

夏日偕唐璞亭司馬﹑杜春墅﹑邱瑤圃廣文﹑陳瑤階山長﹑邱愛廬硯長遊鯽魚潭﹐畱飲潭上書室海東掌教曾中立﹝號鶴峯﹐廣東嘉應州舉人﹞

東海淵渟別一湖﹐偕遊竟日足歡娛。微風蹙浪淸如許﹐遠岫籠雲淡欲無。自得錦鱗時在藻﹐翩然淺瀨起飛鳧。倚闌共詠溪山勝﹐寫入新詩當畫圖。

一鑑空明泛畫船﹐淡妝濃抹欲爭妍。綠榕深鎖湖亭日﹐修竹輕搖野渡煙。遣興如斯同白傅﹐移情何用學成連﹗漁歌晚唱晴霞落﹐仿佛三潭印月邊。

三月九日誌感布經歷鄒貽詩﹝湖北人﹞

屢遲﹝去聲﹞平安火﹐旋驚戰皷聲。兵家輕勝負﹐羣盜遂縱橫。白骨煙中戍﹐黃巾海上城。今宵望弧矢﹐閃爍向人明。

春望

東海膏腴地﹐今年劇戰侵。弭兵諸將責﹐寬賦聖人心。魚戲春云濕﹐鼉鳴海气深。裏瘡憐戰馬﹐躑躅亦哀吟。

奉和觀察永蘊山「喜常制府總師臺灣」原韻

蟬雀螳螂智總昏﹐擁旄今喜今公存。蒲萄夜索三軍醉﹐苜蓿春肥萬馬屯。海上投戈應革面﹐帳中彈鋏亦酬恩。吏民遮道憑傳語﹐新拜將軍舊戟門。

軍中五日

蠻方五月瘴煙輕﹐佳節愁聞戰鼓聲。蒲酒新頒神策府﹐紵衣先賜漢家營。曾言彩縷能長命﹐豈有靈符可避兵﹗鄕俗不殊風景異﹐夕陽影裏閉孤城。

公無渡河

大甲溪之戰﹐建寧守備唐昌宗首先渡溪﹐衝鋒陷陣﹐後援不繼死之。石泉哀之﹐而作此詞。

公無渡河﹐河有膠泥﹐埋馬流旅渦。公言公無畏﹐公有後勁﹐投鞭可斷千尋波。公無渡河﹐河有老魚射毒龍騰梭。公言公無畏﹐公有利劍﹐入水能斬蛟與鼉。公無渡河﹐公不可止﹐發上衝冠足徒屣﹔犀刃穿腰箭攢體﹐回視後軍顏色死。公無渡河﹐公不可止﹔公竟渡河﹐公死矣﹗

臺灣竹枝詞﹝有引﹞﹝以下五十五首﹐由「薛刻本」加入。﹣﹣編者﹞

嘉義教諭謝金鑾﹝號退谷。侯官人﹞

五﹑七言詩﹐以典雅麗則爲宗。惟「竹枝」雜道風土﹐𨿽方言裏諺皆可以入則﹐猶「國風」之遺也。金鑾以甲子臘月司鐸武巒﹑乙丑供試事﹐僑居赤嵌﹐俯仰衍沃之邦﹐而感憤於人心風俗之所以獘﹐乃自「赤嵌筆談」﹑「東徵記」諸書以外竊有論述焉。而其餘者﹐耳目所經﹐時亦形諸歌詠。偶有棖觸﹐輒成小詩。紙墨旣多﹐遂無倫次﹐聊復書之。俟有續得﹐當備錄焉。

興觀羣怨總情移﹐溱洧淫哇亦系思。底事刪篇餘十五﹐蠻風曾不入聲詩。

輕颷二八水無波﹐南汕潮來北汕過。攜酒安平呼晚渡﹐一桅斜日蜑船歌。

水仙宮外近黃昏﹐迆北斜看第幾鯤。潮信來特沙鹵白﹐亂星漁火簇城門。

裏差經緯問周髀﹐合朔哉生有異宜﹔廿八宵中明月影﹐彎彎初二見蛾眉﹝臺灣初二夜卽見月﹐至二十八日殘月尙髙。凡二十八夜﹐皆見月也﹞。

封家來去總無因﹐五兩頻煩問水濱。暑且看人帆勢好﹐西風次上七鯤身﹝臺灣風信與內地回殊﹐長夏五﹑六月最多西風﹐謂之「發海西」﹞。

馬迹牛窪轍路交﹐艸場墟市數衡茅﹔分明一帶邳州道﹐楊柳年來換竹苞﹝臺灣𨿽隸福建﹐而平原衍沃﹐大類北土。憔路旁多叢竹﹐不種楊柳耳﹞。

軋軋車聲攪夢殘﹐髙城曉色迫人寒。朦朧客枕曾驚記﹐五月呼驢出泰安。

泉﹑漳一葦便行舟﹐客侶汀州及廣州。聚水浮萍原是絮﹐浪花身世竟悠悠。

指甲花香壓髻鬖﹐蠻娘情語夜喃喃。泥人夢裏含雞舌﹐一碗檳榔出枕函﹝指甲花五﹑六月開﹐枝葉大類枸杞﹐纖瓣長穗﹐濃香襲人。婦人喜得之以插髻。其葉染指﹐功同鳳仙﹞。

妹家門倚綠珊瑚﹐毒汁沾人合爛膚﹔愁說郎來行徑熟﹐丫斜捲口月模糊﹝綠珊瑚有枝無葉﹐丫叉狀類珊瑚。其汁甚毒﹐沾人肌肉皆爛。臺人屋居前後徧樹之以爲樊蔽﹞。

紅燈罩壁掠宮鴉﹐一寸香藤浣齒牙。簾影沈沈人未至﹐二更呼買市頭花﹝簍藤一名扶畱﹐臺灣人以此蘸灰夾檳榔食之﹞。

疊雪霏霏透體涼﹐輕衫團扇墜珠香。兒家夫婿憐溫軟﹐亂剪春紗含褲襠。

木棉宜種海邊多﹐可柰纖纖素手何﹗姊妹頻年刀剪樣﹐教儂紅肉映輕羅﹝「齊民要術」謂﹕『木棉花最宜於海邊鹵地』。惜此地婦人不以女紅爲事也﹞。

金錢花發爲郎攀﹐落盡金錢卽未還。不敢語郎鄕士事﹐瘴雲遮斷望夫山。

腥紅苦李出林遲﹐釵朵盤兼小荔支。番蒜摘殘龍眼熟﹐滿街斜日賣黃藜﹝檨子亦名番蒜﹐髙樹多陰﹐實如豬腰﹐靑皮黃肉﹐味甘如蜜﹔五﹑六月大盛。黃梨麤蘆結實﹐皮多刺﹐如蒺藜﹐味甘可食。「廣韻」﹕『藜﹐蘆果也』。當從藜﹐俗謂梨者﹐非也﹞。

午盤堆徧地波羅﹐粒粒雞心已破窠﹔鳳尾蕭疏纖子落﹐一肩綠篛倩蠻婆﹝西人語﹐以波羅蜜爲天波羅﹑黃梨爲地波羅。檳榔樹髙數丈﹐大類栟櫚﹐葉舒鳳尾﹐子含粒如雞心﹐其殼卽大腹也﹔七﹑八月已漸采﹞。

豆莢花開落地生﹐銅缸膏火萬家明﹔■﹝艸黠﹞灰猶作春畦糞﹐廣注周官土化名﹝落花生俗名土荳﹐柔條吐莢﹐垂花入地﹐乃復結實於土中。搾取油入燈﹐極明亮。臺中盛產﹔並■﹝艸黠﹞粕販賣內地﹐舟航不絕載。內地近山人﹐買其■﹝艸黠﹞以糞田﹞。

蕭肅蔗尾起秋聲﹐萬竈甜漿煮作餳﹔枯槁莫嫌同嚼蠟﹐一春薪炭徹秋晴﹝蔗糖之利半於中土﹐其粕用以代薪﹐臺灣﹑鳳山人竟歲賴之﹞。

港口船回海气腥﹐參差魚族有奇形﹔團頭縮項渾難識﹐欲補人間五雅經﹐

風味初嘗到竹蟶﹐江瑤應與共功名﹔荳芽瑣瑣徒纖薄﹐菉筍開廚試蚌羹﹝海豆芽狀似小蟶﹐有贅鮮白如豆芽﹔綠殼合抱﹐恰似荳之初拆也。然而肉薄﹐而味殊未佳﹞。

日日香泥點竹扉﹐一雙燕子避人飛。村寮亦有評花處﹐自荷春鋤種紫薇。

南郊東轉路丫叉﹐斜日緣成到法華。暫得托身無上地﹐小西天外見曇花﹝法華寺額日「小西天」﹞。

深樹叢篁踞石牀﹐竹溪寺後午陰涼。山風響動祇園木﹐恰落髙林檨子黃。

不事耘鋤亂插田﹐倏條溪澗自成川。水雲六月魚鱗雨﹐斗米何曾值百錢。

東頭地與士番聯﹐處處膏腴未墾阡。日霽遙岑堪眺望﹐千章材木翠連天。

寰中更自有仙洲﹐多恐蹉跎未肯求。欲向陽光尋福地﹐雞籠山轉海東頭﹝蛤仔難爲臺灣正面雞籠東轉向陽之地﹐尢爲樂土﹞。

聖人謀庶先籌富﹐此地全須用教先。禮義分明廉恥重﹐海邦倉廩本天然。

頻年海上寇張弧﹐香老﹑芝龍總未誅。辛苦東寧賢太守﹐自捐資斧伐萑苻﹝甲子冬﹐蔡騫犯鳳山。時慶廉訪爲臺灣守﹐親率士卒禦戰於東港﹐圍騫舟幾獲之。炮石擊騫妻﹐中胸﹐乳迸裂﹐北竄﹐創發而死﹞。

呱呱赤子勃溪啼﹐求牧今難與古齊。何處紅燈書縣宰﹐春風弦管五條街﹝丙寅歲秋八月﹐臺灣邑令薛公誕辰﹐民爭慶之。薛聞﹐斂號燈衙仗塞署門辟﹐閽者不答客。邑民自相率奏樂歌舞﹐簫管之聲徧滿街巷。𨿽極貧者亦懸燈於戶﹐書曰「邑主某公千壽」。薛令隸役禁撲之﹐民讙曰﹕『吾自頌吾父母耳﹐官何與焉』﹗謳歌者更數日夜﹐卒不能禁﹞。

蹉跌遊戎血戰情﹐郎官念念爲蒼生。何妨塞卻狼機口﹐壘土新來變鐵城﹝遊擊吉淩阿用兵得法﹐乙丑﹑丙寅間﹐力戰有功﹔尋病卒。時臺灣尹薛公號愛民﹐民爲謠曰﹕『文官有一薛﹐武官有一吉﹔任是蔡騫來﹐士城變成鐵』﹞。

木城百雉海東隅﹐危難方知偉丈夫。惡耗翻成名節在﹐萬金爲汝市頭顱﹝蔡逆之亂﹐義士陳啟良請建木城於海底﹔慶觀察韙其議﹐啟良力任事﹐兩日夜城成。於是力率義旅守海岸﹐賊迫﹐眾多奔徙﹐獨啟良不去也﹔時賊募殺義士首者予萬金﹐首啟良﹐次則洪秀文﹑吳春貴輩﹞。

赤嵌荔支詞

晚涼樹樹落晴嵐﹐滿郭山光海气含。艸履葛衫葵葉扇﹐爲尋荔子過城南。

半熟含靑市百枚﹐名園髙樹曲城隈。山翁嗚咽言情事﹐曾見黃巢劫火灰﹖

廈瓤細核竹絲籠﹐摘得釵頭顆幾叢。誰與端明摹搨本﹐一編添譜海東紅。

紅羅仙子下瑤臺﹐齋館春風席上回。便與赤嵌書地產﹐此行端爲荔支來。

檨二首

篾絡筠籃到處攢﹐黃金靑玉亂堆盤。陂塘夏稅爭魚市﹐園圃秋租補橘官。投老風情甘潤滑﹐少年趣味太辛酸。兒家一經碗逢萊醬﹐待與神仙下箸餐。

呼名謬與蒜同科﹐吮蜜含漿到口和。錦字舊從翻夾漈﹐金刀今見剖如何﹗涼天曉市爭坡早﹐斜日髙林墜果多。不與長卿憂渴病﹐碧盂常並地波羅。

鄭六亭先生同遊法華寺

避炎無計作逃奔﹐日日邀人款寺門。世事竟須從佛化﹐古人幸得到今論。斷虹殘雨南湖院﹐粥鼓茶香夢蝶園。賴有鄭虔歌當泣﹐燈前霽月上修垣。

鯽魚潭有作

層城曉出度巖扃﹐喜見潭光照眼靑。煙樹人家湖上店﹐沙洲官澳渡邊亭。山從烏頂分東郡﹐水到鯤身達北溟。但說鯽魚鱗甲薄﹐一天風雨是龍靈﹝潭亦名龍潭﹐旱時禱雨輒應﹞。

形役勞勞總未休﹐此心空有買山求。鴟夷湖外思浮宅﹐鈷鉧潭西賦小邱。蠻女紫菱歸棹晚﹐溪翁紅鯽放笭秋。淳風如此眞堪樂﹐不悔他鄕汗漫遊。

塭岸橋

浦爨溪洲好寄橈﹐諸羅舊縣路迢迢。稻花香裏湖菱熟﹐夢過揚州一半橋﹝蔣太守所建十三橋﹐今圯其一﹞。

五妃墓

崖山一塊肉無存﹐荒隴蕭蕭古墓昏。水國有魂追帝子﹐交衢無計脫王孫。秋風亂冢紅夷塞﹐落日寒潮赤嵌門。畱得東南殘碣在﹐故宮花艸向誰論。

喜李提軍舟師至邑教諭鄭兼才﹝號六亨﹐徳化人﹞

海外孤城困一方﹐陡看軍气長戎行。潮聲風送西關迥﹐帆影云連北綫長。扼要誰容通斷港﹝蔡騫鑿沈商船斷港路﹐以阻我軍之入﹔李提軍亦令鑿沈﹐絕蔡騫出路﹞﹐成功終久藉余艎。樓船坐據威名重﹐不道將軍少智防。

蔡騫逸出鹿耳門﹐聞信感作

鹿耳頻年瘴气侵﹐可堪元惡未成擒。登城此日全無色﹐入汕當時苦用心。殘喘知隨塵劫盡﹐餘波慮趁海潮深。竟攜黨與同舟去﹝周添壽﹑葉豹等俱同時逸去﹞﹐不悔空揮百萬金。

由洲仔尾到新港﹐夜宿張家書館﹝遊誠伯化﹑陳握卿廷瑜時同往﹞

是誰首禍煽愚蒙﹝謂周添壽﹞﹐此地經過感慨同。劫燼黃沙埋白骨﹐塵蹤衰鬢冷悲風。臨風市捨無人管﹐隔裏村齊有路通。款客園林曾選勝﹐檳榔樹下竹陰中。

大穆降莊

北郭通村徑﹐閒情恣小遊。市聲喧海角﹐雨意暗溪頭。將卒安無事﹐鄕愚抱隱憂。燒痕余艸舍﹐防盜未曾修。

經猴洞感詠

環村煙雨亂如絲﹐艸店傷遭劫盡遺﹔十里空寮余鹿陷﹝去紅毛寮數里﹐有鹿陷﹞﹐一方重鎭借牛皮。莊通羅漢朝營壘﹐地近岡山夜舉旗﹝羅漢門旣起義勇保莊﹐朱楨﹑蔡瑞等亦卽豎旗岡山﹐嘯聚猴洞﹞。不是將軍能破賊﹐又教白骨障荒陂﹝桶盤棧旣破﹐遊化領義勇由內門莊出攻﹐賊已潰散﹞。

由彎崎至羅漢門雜詠

一字排空列翠長﹐東南形勢紀臺陽。輿中睡入彎崎路﹐回首靑山失大岡。

懸崖荒艸拂輿行﹐一綫危途接樹平。心膽已虛情趣好﹐山頭禽語下溪聲。

流水彎環土岸崩﹐下臨無地古亭坑。須知缺處人工補﹐可有扶欄護客行﹖

海外靑山入版圖﹐紅毛遺迹屬模糊。峯頭雨暗怨鴦嶺﹐有客來尋打鹿埔。

每得山窩便有村﹐田廬雞犬長兒孫。東行嶺盡煙千頃﹐羅漢天開內外門。

脈絡分明記大烏﹐山形指掌考成圖。親經足迹今輸我﹐能補修書一字無﹝「舊志」以木岡小爲府少祖山﹐退谷辧正之﹔謂少祖山當屬艸山﹐而大烏其祖山也。初約同遊﹐今不果行﹞﹖

羅漢門莊

土墻茅屋護籬笆﹐戶內書聲得幾家﹖流水故將村路斷﹐遠山都受竹圍遮。深藏地勢當城郭﹐團練鄕兵作爪牙。戰後時平生計足﹐綠疇春雨長禾麻。

經旗尾山

層藍疊翠峙村西﹐旗尾排風落影齊。天遣好山標兩邑﹐地隨流水隔長溪﹝過溪爲鳳邑界﹐旗尾山在焉﹔爲臺灣八景之一。有謂屬鳳邑景﹐宜攺題﹔不必也﹞。彌濃莊近籠煙迥﹐傀儡峯髙障霧低。空闊迷蒙東港口﹐年來潮信息鯨鯢﹝溪通東港﹞。

巡課新港番童邑訓導黃對揚﹝號賡堂。龍溪人﹞

艸榻琴書歲月遷﹐多因訓課滯靑氈。幾團綠樹迷村外﹐十里靑畦到馬前。聞說夷人惇舊俗﹐也參講席味眞詮。民風自古關儒術﹐服教番黎正帖然。

臺郡紅毛樓在縣治之左﹐舊址猶存﹔聞密室之下有地道通安平﹐未之詳也。樓半傾壞﹐房室幽奧﹐久封塵土﹐人蹤罕到。登覽一周﹐用成七律﹝以下三十一首﹐由「薛刻本」加入。﹣﹣編者﹞

紅彜市宅踞臺灣﹐今日殘樓付等閒。復道久緣塵土塞﹐斜梯誰向古藤攀。巢營兔窟門如竇﹐室繞蛇行路幾彎。俯瞰安平余舊築﹐百年風雨洗苔斑。

村莊漫興邑諸生黃廷璧

平原四望正離迷﹐幾座人家莿竹西。雞犬有情皆入畫﹐陰晴無景不成題。橫塘水滿云千畝﹐翠陌春深雨一犁。自愧車塵多僕僕﹐輕風難躡武陵溪。

法華寺懷古邑廩生陳廷圭

擡提古迹蝶園中﹐物化都從佛化空。池水何緣含舊綠﹐岸風猶自落殘紅。茫茫湖海寰中客﹐栩栩江山夢裏翁。吾輩尋春談往事﹐曇花坐對冷簾櫳。

赴臺南歲諸生遊廷元

平明野曠樹低天﹐日影經南薄曉煙。淡水波瀾新港渡﹐尖山傀儡小陽年﹝諸番於十月朔日做年﹞。當寒不雪猶春到﹐歲暮還耕恍夏前。隸籍版圖歸聖化﹐村舂相杵戶相連。

赴舊社口

虛亭掩映竹籬斜﹐靜處云深載酒家。鑿徑看人遊艸地﹐當門有犬吠桃花。手書未讀雞鳴捲﹐舌本畱甘鶴避茶。試看燕南還社日﹐時從杏雨幕檐牙。

赴羅漢門

誰將有性會存存﹐出入能知內外門。成佛觀音稱大士﹐化身羅漢本歸魂。埔頭家盡溪邊竹﹐山腳人歸雨暮村。漫道遊行空色相﹐个中何地不乾坤﹗

乙丙歌﹝乙丑十一月十三日晦﹐海寇蔡騫來臺入滬尾港﹐勾通南北陸路騷擾﹐至丙寅二月初七日始去﹞丙午舉人潘振甲

臺陽自古稱天府﹐千里膏腴無棄土。樂利升平亙百年﹐禮樂衣冠隆文武。憶昔逆匪林與陳﹝林爽文﹑陳周全﹞﹐小醜跳梁瀛海濱。天戈一指卽授首﹐噍類撲滅飛灰塵。封疆從此日安靜﹐走險匪徒何所逞﹗風狂颶起海波揚﹐洋匪蔡騫復告警。初從內地掠商船﹐饞口東望久咽涎。天險陡聞入鹿耳﹝鹿耳門港口在郡治西關外﹐古稱天險﹔庚申四月﹐蔡騫始入此﹞﹐幾番防戌總徒然。臺江瀚漫無障蔽﹝鹿耳門港內﹐古謂之臺江﹞﹐船戶行商遭搏噬。捍衛計窮可柰何﹐星星不滅燎原勢。普天率土皆遵王﹐何物麼麼敢猖狂﹗北先滬尾南東港﹝蔡逆於十一月十三日入滬尾港﹐陷新莊﹑艋舺等處﹐都司陳陣亡﹔遂分舟於十五日入東港﹞﹐山海交通肆擾攘。旋聞鳳山已失利﹐城陷葭月二十四。司馬頻危縣令亡﹝臺灣分府錢帶領義民往援鳳山敗績﹐避入粵莊﹔知縣吳被害﹞﹐局存火藥一壞地﹝鳳山全縣盡陷﹐惟署參府一軍縱死扼火藥局被困﹞。有援兵﹐阻賊氛﹐相違咫尺不相聞。南仔坑中進退谷﹐全師返衛將能軍﹝遊府吉帶兵再援鳳邑至南仔坑﹐進退不得﹔計出賊圍﹐全師返衛郡治﹞。郡城鹿耳船如蟻﹝蔡逆於十一月二十四日船入鹿耳門﹞﹐賊計詭隨同蜮鬼。乘虛直入窺金湯﹐徑截咽喉洲仔尾﹝地在郡治北關外﹐爲南北要衝。蔡逆於十一月二十九日占據﹐徧貼僞示﹐自稱威武王﹔給發陸匪旗印﹐封授僞職﹞。匝地峯煙四望驚﹐分防南北已無兵。亟圖守禦籌長策﹐激勵義旗鼓吹榮﹝臺令薛集紳士於府學明倫堂會議﹐遂率同徧行街市﹐勸募義民守城﹔有應者﹐輒加獎賞花紅﹐鼓樂喧傳。市井義旗響應﹐人心稍安﹞。臘初五﹑六賊鋒迅﹐連日分攻安平鎭﹝鎭在郡西海中﹐孤城屹立﹐卽赤嵌城也。賊於十二月初五初六等日進攻﹐署守備王贊擊卻之﹞。孤城海上隱如山﹐炮焰迷天空雷震。全臺險要重西關﹐關外萬家煙火環。此地安危系唇齒﹐木城不豎保無患﹝十二月初三日﹐西門外三郊義首陳啟良等請官添設木城。自小北門起﹑至小西門止﹐西面一方資爲保障﹞。安平任攻不可下﹐謀犯城隍暫相捨。蟻聚蜂屯錢桶圍﹐壁壘團團徧山野。入門攻擊薄城壕﹝十二月初九日﹐賊始攻城﹞﹐苦戰鏖爭神鬼號。白甲前驅皂纛繼﹝白甲﹐新街義民所著﹔皂纛﹐吉遊府之旗﹞﹐靡亂紅巾鳥獸逃﹝海賊俱札紅巾布爲號﹞。滿腔義憤同仇切﹐木柵滿城城似鐵。關孰拊循孰衝鋒﹖武吉遊戎文令薛﹝郡治系土城。時有謠云﹕『文有薛﹑武有吉﹐土城變成鐵」﹞。困守彈丸涸轍魚﹐秦庭不見申包胥。首提援旅軍門李﹐連促增兵飛羽書﹝十二月二十四日﹐賊攻益急﹐官兵義民死傷甚眾﹐闔城大震。是日﹐李提臺救兵至鹿耳門﹞。卽令許﹑王兩鎭協﹝金門鎭許﹑澎湖協王﹞﹐連挑精卒易輕艓﹔橫截賊人水陸衝﹐前後兩戰戰連捷﹝丙寅正月五日﹐水師兵與賊決戰﹐大獲勝仗﹐焚斬無數﹐實救兵所未有﹞。維時音梗道難通﹐嘉邑紛紛賊肆攻。聞道大兵來鹿港﹐懸懸望眼轉成空。計程百里朝夕至﹐郡守阻軍駐嘉義﹝縣治距府百里﹐時縣屬笨港﹑斗六門等處處處皆賊﹐本府馬駐縣治﹞。去臘待盡春王正﹐未見一人並一騎﹔善謀文武計兵驕﹐聲言薪盡放采樵﹝時北路救兵未至﹐鎭﹑道憲定計克期水陸來攻洲仔尾賊巢﹞。精銳暗藏四路出﹐會師水陸集來朝。詰朝二月二日序﹐兵分兩道一時舉。陸軍誘敵任窮追﹐回苜賊巢空一炬﹝邑令薛引義民誘賊窮追﹐澎湖協鎭王捨舟登岸毀洲仔尾﹞。一炬遂成不世功﹐薛令後先王副戎﹔妙算無遺推大憲﹝鎭憲愛﹑道憲慶﹞﹐昆崗焰照海天紅。滿野豺狼解體散﹐逆騫坐是謀逃竄。長圍共恨失奔鯨﹐成事在天堪浩嘆﹝蔡逆旣失洲仔尾﹐卽於是月初七日辰刻逃出鹿耳門港﹞﹗賊去天家尙未知﹐大臣銜命統雄師﹝欽差將軍賽帶領大兵由海口至﹑郡伯提臺許大兵從北路至﹞。元凶未殄畱餘孽﹝蔡逆旣去﹐而股頭陳捧﹐洪四老﹑邱恩等俱未就擒獲﹞﹐莫恃粗安不慮危。安集流亡揭榜諭﹐廓淸南北窮剿捕。策勛訊馘賞罰明﹐重見太平風日煦。可憐南路竟如何﹐村落爲墟四百多﹝鳳山一縣﹐粵人乘亂藉義焚毀﹑搶殺閩莊至四百餘莊﹞。閩凱盡賊粵豈義﹐傷心兔爰雉離羅。陡然起滅猶反手﹐籌謀善後費搔首。天心厭亂未可知﹐未雨先須网戶牖。最難底定是全臺﹐閩粵泉漳隙易開。网漏吞舟魚又逝﹐寧知蔡逆不重來﹝蔡逆果於五月十七日再寇鹿耳門﹐距二月初七日僅百日。將軍賽督水師會剿擊之﹐大敗而去﹞﹗

林氏家園舉人洪禧

入門何所有﹐蘿薜亂穿墻。樹密晴猶翳﹐庭陰暑亦涼。煙描疏柳黛﹐風度落花香。石磴沈吟處﹐書聲出艸堂。

鯤身漁火邑歲貢生章甫

沙鯤七綫鎖臺灣﹐天險東南設此關。無數漁舟連海岸﹐幾家煙火出江間。風搖螢點參差碎﹐浪拍星光錯落圜。夜半烹魚眠醉夢﹐不知身在水中山。

下弦月﹐觀鹿耳門漁火邑歲貢王韓必昌

夜深羣動息﹐气涼暑漸無。坐覺幽意適﹐徙倚閣東隅。正值新晴後﹐煙樹稍模糊。沈沈半鉤月﹐利露幽光孤。遙望鹿耳門﹐隱隱平沙鋪。少焉月漸升﹐紛射黿鼉居。錯落漁火集﹐閃爍出菇蘆。將與疏星雜﹐上下明空虛。風靜波不興﹐海面一鏡如。皚皚東方白﹐拍拍驚啼烏。驟寒逼衣裳﹐吾將歸吾廬。

有客問臺灣土風者﹐以此答之

瀛壖久已沾聲教﹐耕鑿共安飲食天。漁火紅搖官渡月﹐樵擔綠破雉墻煙。誰沈鐵网將奇采﹐空把靈犀向海燃。夜夜花村雞犬散﹐太平時世任髙眠。

遊竹溪寺﹐觀壁上「溪西雞齊啼」限韻諸作﹐戲效之。復納「十二支」其中﹐知小技無當大雅﹐姑存之

聞道竹溪勝虎溪﹐龍潭蛇穴夾東西。騎羊客解談芻狗﹐脫兔僧能養木雞。牛奶果垂松徑滿﹐鼠姑花發藥闌齊。拚將系馬燒豬肉﹐無柰歸豬繞樹啼。

遊龍肚莊卽景邑諸生楊賓

一重山水一重新﹐環抱山莊最可人。曲澗泉流來似去﹐缺峯云補假疑眞。南東其畝分疆理﹐山水之間得知仁。自可逍遙人事外﹐何妨屢醉甕頭春。

竹溪寺邑增生陳廷瑜

古寺緣城近﹐魁山外一峯。路回靑疊疊﹐門隱翠重重。竹雨喧秋葉﹐溪煙冷暮鐘。闍黎饒種秫﹐幽杵亂聲舂。

紅毛城

蒼莽海天秋﹐孤城兀自畱。亂春鯤嶼浪﹐獨鎭鹿門洲。渡接三篙水﹐潮平一葉舟。數聲淸角起﹐人在枕江樓。

重遊鯽魚潭邑諸生林奎章

十一年前此地經﹐今朝認取古沙汀。水光不攺當時綠﹐山色猶畱舊日靑。一幅畫圖魚蟹捨﹐數家溪爨薛蘿亭。乘桴熟睡波心穩﹐泊岸無須扣竹扃。

嵐翠亭閒詠郡學諸生陳登科

幽亭小築面靑巒﹐滴翠拖藍繞曲欄。魚影動搖波影碎﹐樹聲錯雜鳥聲歡。雙淸風月遊神淡﹐一气乾坤放眼寬。我欲寄情山水外﹐敲詩閒倚舊騷壇。

過五妃墓祝道椿

步出小南門﹐飛沙撲面揚。古冢生靑艸﹐殘碑臥戰場。昔日將軍辟海疆﹐五妃同死殉明王。貞墳冷落寒梅瘦﹐雪後猶開五出芳。

五妃墓僧蓮芳

豈顧傾城色﹐應知大運歸。情同垓下慘﹐事與馬嵬非。冢艸畱靑黛﹐山花舞繡衣。一壞香玉地﹐寂寂對斜暉。

遊竹溪寺郡廩生洪坤

挈伴尋春出郭遊﹐寺門髙聳接平疇。梵鐘響徹松陰外﹐玉磬音傳佛座頭。嫩竹遙連村樹綠﹐淸溪倒映暮云浮。一鉤隱現虛空際﹐羨爾山僧得靜修。

雁門煙雨邑舉人郭紹芳

蒼茫煙雨認前村﹐羅漢秋深鎖洞門。天際塞鴻云翼迥﹐雲中江樹綠陰繁。風淒巫峽猿啼血﹐霧暗瀟湘客斷魂。畫意詩情閒觸撥﹐蠶叢另辟一干坤。

九日紅毛摟登髙邑歲貢生遊化

佳哉重陽節﹐何處寄遨遊﹖曠懷千載上﹐獨陟紅毛樓。紅毛樓上風景好﹐西望大江流浩浩。悵往悲來興不窮﹐直須搔首問蒼昊。飄飄雲外響風箏﹐扶搖直上奮鵬程。俯視眾山皆渺小﹐寧甘卑屈負生平。荊州王粲憑闌嘆﹐何如彭澤醉籬畔。筆未題糕媿未豪﹐壯心不已且登髙。君不見龍山會上孟參軍﹐風吹帽落自超羣﹔又不見茱萸囊﹑黃菊酒﹐風流自昔傳重九。但應借取餘杯醉﹐休論荷蘭當日事。聖朝一統慶咸寧﹐此日登臨皆天賜。

重陽日同友人遊海會寺﹐席上分韻拈得禪字邑拔貢生黃汝濟

昔擬館娃今禮禪﹐樓臺鐘鼓尙依然。爲乘豪興酬佳節﹐暫憩叢林淨俗緣。地久莫尋藏蟒穴﹐庭空猶見散花天。與君話盡興亡事﹐半是詩狂半酒顚。

斐亭聽濤邑拔貢生黃纘

獨坐幽亭百感生﹐天風吹下海濤聲。淒淸似鼓湘靈瑟﹐激烈疑彈趙女箏。潮信好逢秋八月﹐客心無柰夜三更。此君還助瀟瀟響﹐潘鬢愁添白幾莖。

詠地瓜邑廩生黃化鯉﹝字躍三。海澄司訓﹞

獸掌龍蹄並有名﹐勻勻禹甸種初成。自從海外傳嘉植﹐功用而今六榖爭。

不是黃臺舊種傳﹐周原生處陌連阡。靑精好飯無他讓﹐絕勝蹲鴟與玉延。

味比靑門食更甘﹐滿園紅種及時探。世間多少奇珍果﹐無補甕飧也自慚。

釀成佳醴異香淸﹐太白觴飛醉月傾。卻笑江陵千樹橘﹐封侯空自博虛名。

秋月遊海會寺嘉邑廩生張以仁

黃花黃葉逼深秋﹐出郭來從野寺遊。抖擻徵衣還未了﹐一聲淸磬度林邱。

密竹深林舊館娃﹐霸圖空後現袈裟。只今一片禪心月﹐曾照當年舞袖家﹗

竹溪寺

到此絕塵機﹐山光靄翠微。通幽泉自曲﹐悟靜鳥將歸。曇气空中合﹐禪心物外依。何當襟帶綠﹐掩映竹成圍。

中春雨後元棫崗學博共遊鴻指園﹝鈔二﹞嘉義訓導柯輅

別墅蓬瀛勝﹐招攜試一臨。徑幽迷屐齒﹐花艷覆春陰。樹石藤蘿古﹐樓臺煙雨深。到來眞浩曠﹐吾亦愛山林。

三載宦遊客﹐棲遲在海東。發從今日白﹐花似去年紅。景物逍遙外﹐乾坤俯仰中。吾生幾兩屐﹐雪爪倦飛鴻。

臺灣竹枝詞二十首﹝原摘抄五首﹑現據「薛刻本」補足。﹣﹣編者﹞

薛約﹝江陰人﹞

乾隆丙午﹑丁未間﹐臺灣林逆滋事。𨿽閱邸報傳聞異詞﹐覆檢「臺灣縣誌」閱之﹐因得備稔其風土之異﹐遂作「臺灣竹枝詞」二十首。越二十年﹐而家云廬出宰斯邑﹐續修「縣誌」。志成﹐郵歸付梓﹐余得預校讎之彼﹔因檢原稿﹐附入末捲。不揣固陋﹐用質纂輯諸公。

海外偏隅竄奪頻﹐天教歸命版圖新。澎湖一戰如神助﹐靖海軍威震海濱﹝靖海侯施瑯進剿﹐海潮驟漲四尺﹐遂克澎湖﹞。

鹿耳開洋競掛篷﹐長年把舵溯空蒙。金﹑雞﹑裏﹑媽經由慣﹐不論東西南北風。

番女妖嬈善雅音﹐私歡貓踏遞情深。幽窗月色涼如水﹐每到更闌聽嘴琴﹝嘴琴長六﹑七寸不等﹐以絲及木皮之有音者爲弦﹞

客室醇醪勸酌便﹐香壚作盞漫畱連。樹頭摘得檳榔獻﹐土物須知分外鮮。

剪穗舂糧作午炊﹐家無宿米辦臨期。淸晨村捨丁東響﹐錯認疏鐘度水湄。

封邱作室架橋通﹐半截篔簹代土工。瀟灑門庭饒逸趣﹐絕勝畫舫可乘風。

親迎沿途鼓樂喧﹐釆旛花轎檣盈門。海疆風俗猶循禮﹐堪笑中華易結婚﹝臺俗婚娶行親迎禮﹞。

七日旋車謁婦翁﹐中堂開宴禮偏隆。絕憐豎月供帷榻﹐款接兼旬不豎丰﹝新婦及婿七日後同謁嶽父母﹐曰旋車﹔嶽家款畱至一﹑二月﹐曰豎月﹞。

演劇迎神遠近嘩﹐艷妝處處競登車。阿郎推挽出門去﹐指點紅塵十里賒。

一種纖藤繞樹陰﹐柔條裊裊軟難任。盤來纖手爭誇示﹐絕勝閨中纏臂金﹝金絲藤細而軟﹐苗女盤於手以爲飾﹞。

積薪煨芋飽晨昏﹐人說山中傀儡番。果腹不須分甲乙﹐淳風偏讓野人惇。

見說果稱梨仔拔﹐一般滋味欲攢眉。番人酷嗜甘如蜜﹐不數山中鮮荔支﹝番石橊一名梨仔拔﹞。

淸秋夜月皎如霜﹐蘆笛聲聲調遠揚。一種淒涼吹徹曉﹐頓令客子斷離腸。

才過乞巧結緣天﹐好事頭家漫醵錢。海口紅燈燃百盞﹐中元普度又喧闐。

山雲海气夜霏微﹐侵曉猶看露未晞。一任三春無雨澤﹐不敢瓜果少生機。

獨木爲舟兩槳劃﹐水沙連裏水流斜。山居饒有江湖樂﹐種得浮田好作家。

潮生魚扈得魚多﹐生小江頭狎水波。但願終年風信少﹐七鯤身裏掛魚蓑。

一徑濃陰傍捨栽﹐亭亭森秀勝疏槐。從渠酷暑淸涼甚﹐好作羲皇海嶠來﹝屋前後多植檳榔木﹞。

■﹝文粦﹞斑古篆學紅毛﹐符檄官書走驛騷。盛代同文漸染久﹐熟番也解習拈毫。

播種無煩■﹝扌麃﹞蔉忙﹐秋成安坐慶倉箱。場工早了淸閒甚﹐便理牛車搾蔗糖。

按訂稿首﹑二本文﹐有刪無補﹔此本詩有補有刪﹐第刪多於補。至同局詩﹐謝君來書謂﹕『名志﹑佳志必不收現在詩﹐況吾兩人詩收入誌書﹐只得醜名。但於眾一槪收而吾兩人獨否﹐予人以過而自立於無過﹐更爲不可。此一節祈細酌之﹐可以違眾守正義爲上』云云。玆板已鋟成﹐刪補俱難﹐盡照訂稿﹔惟在局諸詩﹐悉如來書﹐不論初稿所收及未收添入者﹐一槪刪去。薛君約「竹枝詞」二十首摘存五首﹐爲此志鋟板姑蘇之證﹔余諸家俟後人續修采入﹐玆無取焉。

詞﹝由「薛刻本」加入。﹣﹣編者﹞

登赤嵌樓懷古﹝調寄「滿江紅」﹞庚子舉人黃朝輔

落日孤城﹐頺垣上﹐荷蘭遺迹。舒望眼﹐山川形勝﹐東南半壁﹔鐵鎖海門天設險﹐纓標沙岸星分域。問滄桑﹐幾閱入輿圖﹐頻沿革。雞大尾﹐勞翻拍﹔牛細段﹐畱鐫刻。總海氛無焰﹐劫灰須熄。夜月飛銀漁火鬧﹐戍煙簇翠蜃樓寂。祗今來﹐瀛海沐恩波﹐歌皇徳。

贈林覺廬先生﹝調寄「虞美人」﹞韓必昌

少年耳聆翁名久﹐讀徧詩千首。去年才得識翁顏﹐贈我陽春一曲和皆難。而今又與翁分袂﹐詩債償還未。問翁後會可能期﹖道是鴻飛那復計東西﹗

送錢醉竹先生回吳縣﹝調寄「踏莎美人」﹞

百結回腸﹐一番愁緒﹔匆匆行色難畱住。不知後會是何年﹐把酒河橋﹐珍送浣雲箋。日掛長亭﹐舟臨遠浦﹔先生便唱驪歌去。蘆花也解別離難﹐慣逐西風蕭索拂徵鞍。

弔夢蝶園集句﹝調寄「南鄕子」第四體。園前有半月樓﹐蔣金築太守所建﹞

蘆葉滿汀洲﹝劉過﹞﹐極目煙中百尺樓﹝秦湛﹞﹔此地年來曾一醉﹝歐陽修﹞﹐悠悠看盡紅顏又白頭﹝尢侗﹞。無計賣閒愁﹝湯卿謀﹞﹐但把淸樽斷送秋﹝蘇軾﹞﹔欲買桂花重載酒﹝劉過﹞﹐羞羞﹗人不羞花花自羞﹝黃山谷﹞。

與同社諸子渡安平﹐舟中晚眺﹐用尢悔葊韻﹝調寄「滿江紅」﹞

擊楫中流﹐波渺渺﹐一江風漲。喜重來﹐山川風景﹐依然無恙。縱目直窮鯤嶼外﹐放懷更陟彜樓上。問無殽﹐若个識豪狂﹐鱸魚餉。駕一葉﹐扁舟漾﹔聽一曲﹐吳娃唱。更香醪飲盡﹐重沽村釀。得句欲題誰捧硯﹐無錢可掛何須杖。看天邊﹐早露玉蟾明﹐銀鉤狀。

春日謁五妃墓﹐用李易安韻﹝調寄「聲聲慢」第四體﹞

蕭蕭海島﹐國破家亡﹐老臣以壽爲戚﹝用宋順帝遜位時齊王琨語﹞。惟有捐軀殉難﹐無容姑息。更憐五妃烈節﹐道相從地下宜急。休忍辱﹐縱倉黃戎馬﹐大義應識。遺廟丹靑已落剩﹐累累靑冢﹐野花堪摘﹐況復春風舞艸﹐四山云黑。如訴當年怨恨﹐早使我淚點同滴。空憑弔﹐待畱題﹐又未得。

海會寺懷古﹐用東坡赤壁詞韻﹝調寄「念奴嬌」﹞

當年娃館今佛殿﹐道是前朝遺物。爾日全無干淨土﹐那復東南半壁﹗戰艦橫江﹑旌旗蔽日﹐白骨堆如雪。區區海島﹐尙存多少豪傑﹗王師雨集雲行﹐將軍驍勇﹐妙算神機發。海若波臣皆效順﹐檣櫓灰飛煙滅。只有王孫﹐艱辛海外﹐全得幾莖發。迄今冷落﹐誰弔樓臺風月。

登赤嵌樓懷古﹝調寄「滿江紅」﹞程師愷

厲頃洪被﹐極目處﹐連天無際。聞說道﹐當年膛臂﹐一隅脾睨。檣櫓灰飛荒故壘﹐鯨鯢浪靜聯新第。溯勛名﹐靖海震寰區﹐空碑碣。花爛熳﹐心如醉﹔人落莫﹐歸無計。對驚濤洶湧﹐憑何利濟﹗沙鳥回翔頻聚散﹐雲山層疊成迢遞。問浮槎﹐去客幾時還﹖長凝睇。

後跋

「臺邑志」若干捲﹐嘉慶十二年﹝丁卯﹞會縣詳請嘉義學教諭謝金鑾﹝退谷﹞續修者。三月開局﹐兼才以銓授江西長寧令﹐四月卽奉檄卸學事。而志局旣興﹐不能中止﹔禮闈素志﹐又未忍遽乖﹐乃決意辭去。十一月甫竣功﹐自攜副稿﹐先退谷內渡請咨去。入都後﹐出稿就正﹐惟袁州辛敬堂﹝名紹業﹞助教商訂爲多。而退谷於是臘亦滿嘉義俸﹐攜初稿歸﹐商於長樂老友陳道由﹝庚煥﹞貢士﹔「軍志」藍鹿洲﹑陳少林附傳藍荊璞﹐從道由之說也。

己巳﹐退谷補官南平﹐接辛敬堂閱本﹐愈加嚴愼﹐刪繁補缺﹐並「藝文」爲訂稿﹐卷數六。至卒功時﹐退谷已調赴安溪﹔來書云﹕『志中四總目之設﹐敬堂據「周官」﹐謂教養政之大者﹐學校何以別於政外﹖「周官」﹕「司馬掌邦政」﹐乃兵事也﹔營制何以不入「政志」﹖以四者爲不足該全志。然孟子善政﹑善教﹐政固有與教對言者﹔「小戴記」明七教﹑齊八政﹔列政至八﹐尙不能以統乎教﹐安在教不可獨行而單舉也﹖政必本乎徳﹐而孔子有以政與徳對言﹔刑不離乎政﹐而孔子﹑孟子有以政與刑對言。獨「周官」以兵當政﹐亦意各有主。必據「周官」﹐則今道府非治政之官﹔治政之官﹐必指總﹑參﹑遊﹑守乎﹖且敬堂請教與兵皆屬乎政﹐不宜分別於政之外﹔則禮﹑樂﹑兵﹑刑皆屬乎治典明矣﹐而「周官」何以條分於治典之外耶﹖惟其治官可包乎六官﹐故獨以治官之名予之﹔惟其「政志」可統乎「學志」﹑「軍志」﹐故獨以「政志」之名予之。三者﹐皆人事也﹔而郡縣誌以地理爲正志﹐故先之﹐而三者統承焉。其中論序皆有照應﹐血脈貫通﹔立局運筆﹐頗非率爾。「分野」𨿽屬天文﹐實根乎地理﹔列女﹑軍功﹑耆耇﹐不盡學校中人﹐然皆學中事﹕此皆與敬堂異者。其從敬堂攺易者﹐「祥異」由第五本移入第二本與「賑卹」合﹔「古迹」移入第一本﹐「地誌」「寺觀」之嶽帝廟等移入第二本「壇廟」﹐「地誌」「山水」下又添附「勝迹」一門』。退谷書稱敬堂有功斯志不少﹐卽指此地。惟兼才旣歸綏安新任﹐得退谷書無虛月﹐而寄海外信則十不達一。薛司馬未知退谷有訂本﹐兼才亦未知司馬鋟板於姑蘇。今兩人已往﹐其書猶在﹔參校合一﹐責在兼才。

竊謂古迹屬本朝者﹐自宜入地誌。若在未建置以前﹐敬堂固謂古迹有欽仰之意﹐不宜施於僞氏矣﹔則「古迹」不如分別「勝迹」﹑「遺迹」之爲當也。移入「壇廟」之謝東山﹑張睢陽﹑韓文公﹐其事見於正史﹔如聖公廟﹑吳眞人﹑臨水夫人等﹐敬堂𨿽雲實有其人﹐而事涉荒誕﹐不如仍置「外編」之爲得也。第五本「逸事」二字﹐退谷云本之郁永河﹔敬堂謂「逸事」者﹐逸於正傳之外﹐卷中所載亦不合﹔則「逸事」當攺爲「遺事」。其列沈瑞等九人於「寓賢」﹐則由鹿洲﹑少林從「寓賢」攺附荊璞傳﹔兪荔一人不能成帙而移。然同一事遇難﹐沈妻列「逸事」不列「節婦」﹐沈瑞亦不得列「寓賢」。凡此﹐皆當從訂稿中再加審訂者。自惟譾陋﹐無可自信﹔乃就全部按次條列﹐請定於墨莊道憲。其各目中分合出入﹑傳中補錄攺撰與「叢談」割去新收﹑「藝文」不錄見在﹐凡退谷自訂者﹐皆深以爲然。余卷中移置各條下﹐間有標識﹐亦非兼才私見。其特加評斷者﹐季蓉洲「臺灣雜記」「暗澳」一條﹐訂稿錄於「叢談」﹔則辧其地在南極之下﹐純陽所爍﹑艸木不生﹐非紅夷所能到﹐指爲無稽之談﹐已削去不載。辛敬堂謂當裁去「郡事」﹐則明海外志寧失限制﹐毋傷缺略﹔附郭邑城池﹑街市不能與郡劃淸﹐不主其說﹐而是兼才原議。至論四總目﹐不廢敬堂之說﹔而其大指在示人讀書之法﹐宜先講求目錄。標北海司農儀禮目錄爲最古﹐以志亦史類﹐兼論史家目錄之失﹐爲作志者杜流獘。又以海外彈丸﹐而當日與修諸君子能旁搜博考﹐使山川﹑人物﹑政事羅列燦著於卷中﹐深嘉其用力之勤﹐益足使人心感奮﹐錄之以志斯志之幸。兼才復於首本增入楊觀察原序﹑第二本「壇廟」增入昭忠祠﹑第五本「兵燹」增入蔡牽案﹑第三本「學志」尢多補載增訂﹐並檢正全部訛字脫字。

旣成﹐將召匠謀修補﹔同僚王君聚奎曰﹕『此公事也﹐柰何君自私』﹖乃共捐俸成之。攺補逾二百餘板﹑重鋟板逾五十﹐費白金若干。聚奎名承緯﹐晉江人﹔今春二月由崇安學調至﹐後兼才僅兩月餘﹐稱無間焉。

道光元年辛已冬仲﹐教諭鄭兼才謹跋。

