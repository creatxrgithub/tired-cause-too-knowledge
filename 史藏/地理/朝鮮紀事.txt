

朝鮮紀事

﹝明﹞倪謙撰

景泰元年正月丁丑朔。

丙戌﹐遼東起程。都司差東寧衛指揮一員﹑百戶四員率領軍馬二百護送。鎭守都禦史李純﹑巡按禦史劉孜﹑左府都督守遼東都司事王祥出城宴﹐餞別。自遼東抵鴨緑江舊有八站﹐今廢﹐官賫賬房隨行。過髙麗衝﹑頭館站﹑東嶺﹐至浪子山下人家宿。

丁亥﹐浪子山起程﹐過背陰山﹑盤道嶺至新寨人家宿。

戊子﹐新寨起程﹐過髙嶺至連山東關口宿。東關系華夷界限。

己丑﹐出東關﹐過分水嶺至龍鳳山下營。

庚寅﹐龍鳳山起程﹐過八度斜列嶺至鳳凰山下營。

辛卯﹐鳳凰山起程﹐過開州站至湯站。朝鮮義州兵馬節制使趙石岡遣通事金滿﹑吉裏送米酒下程迎犒﹐下營宿。

壬辰﹐湯站起程﹐將近鴨緑江﹐石岡率軍馬供帳逆於江上。宴罷先往﹐軍馬后發過江﹐抵義州城外。石岡率僚屬迎詔入義順館。其朝服儀制俱與華同。行禮畢﹐王遣戶曹判書尹煙來迎。拜詔罷﹐謁見﹐設宴館堂。侍宴者平安右道首領官羅弘緒﹑察訪李養儉﹑義州判官朴孟文﹑朝散大夫麟山﹑郡事宣煙﹑司譯院事艾儉﹑護軍梅佑。宴罷﹐宿。

癸巳﹐畱義順館﹐給遼東軍馬酒飯行糧遣回﹐約回期﹐至館接。石岡設宴﹐宿。

甲午﹐義順起程﹐自此至各處俱有軍馬迎送。四十里至所串館﹐定寧郡事某設宴。過五十里至良策館﹐秦川郡事李畇﹑龍川郡事髙某設宴﹐宿。

乙未﹐良策起程﹐四十里至車輦館﹐錢山郡事某設宴。過五十里至林畔館﹐通訓大夫﹑定州牧使洪益生﹐宣州郡事吳仲宇設宴﹐宿。

丙申﹐林畔起程﹐四十里至云興館﹐郭山郡事崔潤玉設宴。過五十里至新安館﹐隨川郡事某﹑博川郡事鄭得孫設宴﹐宿。

丁酉﹐新安起程﹐七十里至嘉平館﹐嘉山郡事某設宴。過五十里至安興館﹐王遣禮曹參判李邊來問安﹐設宴。盛飾女樂三十餘輩﹐兩行﹐各抱樂器升堂跪。邊進云「此奉王命﹐自京攜至以奉歡。」峻辭卻之﹐退。侍宴者平安道都觀察使韓確﹑安州牧使朴以寧。宴罷﹐邊辭回復命﹐偕確同往﹐有卻樂詩。宿。

戊戌﹐安興起程﹐七十里至肅寧館﹐肅川郡事某設宴。過六十里至安定館﹐順安縣令禹元球設宴﹐宿。

己亥﹐安定起程﹐六十里至西京平壤府。確先於十數里外遣伶戲來迓。抵近郊﹐列香亭﹑龍亭﹑儀仗﹑鼓樂﹐率僚屬迎詔。樂人皆著襆頭束帶﹐執仗者皆峩冠﹐葵花衫﹐金釘帶﹐與華同。陳百戲﹐環繞作百獸率舞態﹐豎若幡幢者四﹐上書曰「萬國同歡爭蹈舞﹐兩儀相對自生成。天下太平垂拱裏﹐海東無事鑿耕中。」迎導入城﹐至大同館。門外東南二面各樹鰲山﹑彩棚山﹐上下列伶妓諸戲。入館﹐行禮畢﹐王遣壻尹師路來問安。拜詔罷﹐設宴。宴罷﹐辭回復命。又有黃海道首領官金處﹑禮察訪宋重孫來迓﹐亦辭回。平壤府官則少尹金光晬﹑判官宋仁昌。宿。

庚子﹐西京起程﹐六十里至生陽館﹐中和郡事劉彊﹑咸從縣令朴參設宴。過六十里至黃海道﹐黃州都觀察使申句謹率僚屬迎詔﹐列香亭﹑龍亭﹑黃儀仗﹑鼓樂﹑雜戲及鰲山﹑彩繃﹐皆與西京同。入治﹐行禮畢﹐王遣判漢城府事李孟畛來問安。設宴﹐侍宴者丰州郡事具仁寬﹐海州牧判官金讓﹐黃州牧判官伊期﹐長連縣監崔澤。王又遣禮曹正郎安自立來﹐議受詔敕及賜物儀。口稱殿下有病日久﹐世子代掌國事﹐今亦病﹐不能行禮﹐王令子代行。﹝「王令子代行」﹐「令」原無﹐據明朱當■﹝氵眄﹞國朝典故本﹑明紀錄匯編本補。﹞謙曰「王久有病﹐朝廷亦知﹐世子病則予不知也。然則世子病幾何時﹖爲何病﹖」曰「病腰疽﹐將一月矣。」曰「病將一月﹐則尹戶曹正病中所遣﹐其初見江上時何以不言有病﹖今始言病﹐詐也。毋得因朝廷有事﹐輒懷二心。且瘡瘍之疾﹐膿潰卽安﹐非若感傷奇癥﹐不可以月日期也。如果病疽﹐當已潰膿﹐予在此坐待其愈始行。十日不愈待半月﹐半月不愈待一月﹐無不愈者。若再言不愈﹐詐可知矣。卽當捧韶還朝﹐奏聞朝廷﹕臣至朝鮮﹐國王﹑世子俱托病不出﹐無人受詔﹐因捧詔還。朝廷自有處置。」自立聞謙言﹐驚愕無措﹐乃曰「望且徐行﹐不必坐待。小官卽便馳回啟白﹐星夜來復。」遂辭去。宿。

辛丑﹐黃州起程﹐七十里至鳳山郡﹐行長淵縣監李師鳴﹑松和縣監徐習設宴。過三十里至劍水館﹐不下馬。過三十五里至龍泉館﹐守瑞興都護府使羅寅﹑載寧郡事李伯倫﹑行康翎縣監黃禮軒設宴。詢得尹中官甥金和林在廡下﹐因以餕余與之﹐又以一桌與其守墳家人金仲生。宿。

壬寅﹐龍泉起程﹐四十里至安成館。平山都護府使柳陽植﹑谷山郡事庾智設宴。遇工曹參判南佑良進馬五百匹赴京﹐來見﹐面諭朝廷威徳而去。三十里至寶山館。行知遂安州事張自息設宴。過三十里至金巖館。新溪縣令李森設宴。京畿道首領官崔敬身﹑察訪權維﹑開城府都事李克孝來問安。宿。

癸卯﹐金巖起程﹐三十里至興義館。﹝「三十里至興義館」﹐「裏」原無﹐據明朱當■﹝氵眄﹞國朝典故本﹑明紀錄匯編本補。﹞行甕津縣令張希俊設宴。過三十里至金郊館。牛峯縣令奇效稔﹑兔山縣令吳用穰設宴。﹝「免山縣令吳用穰」﹐「令」原無﹐據明朱當■﹝氵眄﹞國朝典故本補。﹞過三十里至開城府。京畿道都觀察使朴仲林率僚屬迎詔。﹝「京畿道都觀察使朴仲林」﹐「使」原作「事」﹐據明朱當■﹝氵眄﹞國朝典故本攺。﹞列香亭﹑龍亭﹑黃儀仗﹑鼓樂﹑雜戲﹐及鰲山﹑彩棚﹐俱與黃海道同。入府﹐行禮畢﹐王遣壻崇政﹑大夫許正寧來問安。設宴﹐出王京攜至女樂﹐卻之而退。侍宴者開城府畱守李季疄﹑斷事官余伯行﹑經歷李師曾﹐有卻樂詩。王又遣漢城府尹金何來回復議禮事。言「世子一國之本﹐自得病來﹐舉國遑遑﹐禱於山川鬼神以祈佑﹐豈敢虛詐。今瘡已潰﹐膿口尙未合。醫者云﹕若牽動皮膚﹐必至引風復發﹐致傷性命。但望天使垂憫﹐乞免世子郊迎﹐容其扶病行禮受詔﹐則萬萬幸也。」謙顧其辭情懇切﹐諒是實病﹐遂允其陳。定與儀注而去。﹝後還朝未幾﹐王薨。世子襲封﹐未幾﹐亦薨。﹞

甲辰﹐開城起程。三十五里至東坡館。楊州都護府使閔謹﹑朔寧郡事金恕﹑臨津縣監張有良設宴。過五里至臨津江。冰已解﹐乘舟而渡。尹戶曹﹑朴觀察舟中置酒。二十五里至原平府。守原平都護府使柳規﹑行川寧縣監韓繼胤設宴。宿。

乙巳﹐原平起程。四十里至碧蹄館。王遣議政府左議政皇甫仍﹑左參贊鄭苯﹑左副承旨李季甸來問安。設宴﹐侍宴者楊川縣監洪演。宿。

戊申﹐王遣都承旨李思哲﹑禮曹參判李邊送皮襖﹑胡帽﹑衣服﹐繼遣中官送庖羞﹐又遣左議政皇甫仍來問安﹐偕司馬洪安去。謁成均館﹑宣聖廟﹐陪行者李禮曹﹑鄭戶曹﹑金漢城。到廟門外下轎﹐入幄盥沐訖﹐入廟﹐上香行禮。其廟扁曰「大聖賢殿」﹐廟制靈星門﹑儀門﹑正殿﹑兩廡﹐聖賢俱塑像﹐並與華同。其春秋丁祭﹐俱用朝廷頒降雅樂。謁罷升堂﹐其官有大司成﹑少司成謁見﹐次館生謁見。館生曰「生員」﹐府州郡縣學生曰「生徒」﹐皆著儒巾襕衫﹐與華同﹐但巾用軟羅爲之。坐定﹐生員擡書案於前講書。謙曰「汝國音難曉﹐免講。」茶罷﹐行。官與諸生送出館﹐別。有謁廟詩﹐至館有答鄭工曹詩。中樞院事金效誠來謁﹐宴。

閏正月丙午朔﹐四更﹐碧蹄起程。四十里至接官廳﹐工曹﹑觀察設小宴。遲明﹐至慕華館。宗親百官具香亭﹑龍亭﹑黃儀仗﹑鼓樂﹑雜戲迎詔。行禮﹐導入城。至景福宮門東南﹐二面盛結鰲山﹑舞妓。進至勤政殿﹐宣詔受敕皆如禮。禮畢﹐世子扶病於殿東幄中相見茶話﹐諭以朝廷恩意而別。退就太平館。王子首陽君瑈﹑安平君瑢﹑臨瀛君璆﹑錦城君瑜﹑永膺君琰﹑和義君瓔﹑桂陽君璔﹑義昌君玒﹑漢南君■﹝王於﹞﹑密城君琛﹑壽春君玹﹑﹝「密城君琛壽春君玹」﹐「城」原無﹐「春」原作「眷」﹐據明朱當■﹝氵眄﹞國朝典故本﹑明紀錄匯編本補﹑攺。﹞翼峴君璭﹑永丰君瑔來見﹐次百官來見。畢﹐首陽君代王設宴。館堂設正使﹐副使二席﹐南向﹔主席東向。謙謂首陽曰「此禮足見尊朝廷。今旣代王宴﹐可只分東西坐。」乃易席就宴。諸王子以次奉觴﹐至夕罷。未宴前﹐王先遣禮曹參判李邊來達意曰「天使遠來﹐小邦無可爲奉﹐止有女樂數輩奉歡。聞一路來俱不用﹐今望天使容其奉侍﹐庶少盡微意。」又曰「殿下負病﹐不能親待﹐十分惶恐。惟此樂妓﹐若少見容﹐殿下心悅﹐病亦可減。不然﹐愈加惶恐﹐病益增矣。」謙峻辭卻之。又曰「小邦差人進貢赴京﹐朝廷俱作樂宴待﹐況天使辱臨﹐敢不用樂﹖」謙曰「朝廷所用是男樂﹐今是女樂﹐如何可用﹖」又曰「朝廷用男樂是朝廷禮﹐小邦用女樂是小邦風俗﹐況小邦止有女樂﹐無男樂﹐小官奉旨來﹐﹝「無男樂小官奉旨來」﹐八字原無﹐據明朱當■﹝氵眄﹞國朝典故本補。﹞若不聽允﹐不敢復命。」固請不已。謙曰「汝云不敢復命﹐其於途間曾有卻樂詩﹐但持此去復命可矣。」遂錄二詩畀之﹐乃去。故宴時不曾用樂。自此在館中。其館伴官﹕工曹判書鄭麟趾﹐漢城府尹金和﹐司庖膳官﹑迎接都監判事洪某﹑唐夢賢﹐副使鄭有臨﹑尹處信﹐判官李禮﹐長林效善趙克仁﹐通事官﹑三軍副司直安﹐至善﹑三軍司勇張義。

丁未﹐王遣左承旨李宜洽領議政何演來問安。小宴﹐席南向﹐陪席東向。午後﹐首陽又設宴﹐如初禮﹐至夕罷。

己酉﹐王遣左副承旨李季甸﹑右參贊鄭甲孫來問安﹐小宴﹐有答鄭工曹詩。午後﹐判漢城府事李孟畛來設宴。

庚戌﹐王遣右承旨李師純﹑吏曹判事李堅巳來問安﹐小宴﹐有答工曹詩。承文副知院事申叔舟﹑成三問來惠刀﹐酬之以詩。午後﹐首陽偕諸王子來設宴。

辛亥﹐王遣同副承旨鄭而漢﹑左贊成朴從愚來問安﹐﹝「左贊成朴從愚來問安」﹐下文癸丑條作「朴成遇」﹐存異。﹞小宴﹐繼遣中官送庖羞。午後﹐漢城府尹髙得宗來設宴﹐有答叔舟三問詩。

壬子﹐王遣右承言李師純﹑左參贊鄭苯來問安﹐小宴。午後﹐中樞院事安進來設宴﹐有答叔舟三問詩。

癸丑﹐王遣左承旨李宜洽﹑禮曹判書許朝來問安﹐小宴﹐繼遣中官送庖羞。午後﹐領議政何演﹑左議政皇甫仍﹑左贊成朴從遇﹑左參贊鄭苯﹑右參贊鄭甲孫來設宴﹐有登樓賦。

甲寅﹐王遣兵曹判書閔伸﹑﹝「兵曹判書閔伸」﹐「曹」原無﹐據明朱當■﹝氵眄﹞國朝典故本﹑明紀錄匯編本補。﹞左副承旨李季甸來問安﹐小宴﹐繼遣中官送庖羞。自此﹐每日飯後﹐申叔舟具書籍於案﹐講校音韻疑義。午後﹐漢城府尹髙得宗來設宴。

乙卯﹐辭行。王遣禮曹參判李邊﹑都承旨李思哲來畱。言「讓謝恩馬先行。在境一日一站將息﹐至東八站無艸科處則速行﹐至遼東庶不瘦損。待馬行數日﹐天使一日數站﹐卽至前相遇同行矣。」遂聽其畱。繼遣戶曹參判朴以昌來問安﹐小宴。午後﹐慶昌府尹鄭陟來設宴。有梅竹詩。

丙辰﹐王遣左副承旨李季甸﹑刑曹判書趙惠來問安﹐小宴。午後﹐首陽君來設宴。

丁巳﹐王遣吏曹參判李審﹑右承旨李師純來問安﹐小宴。繼遣中官送庖羞。午後﹐吏曹判書李堅巳﹑戶曹判書尹炯﹑禮曹判書許詡﹑兵曹判書閔伸﹑刑曹判書趙惠﹑工曹判書鄭麟趾來設宴。

戊午﹐王遣右副承旨金浣之﹑工曹參判李思任來問安﹐小宴。午後﹐中書院副使李升平來設宴。

己未﹐王遣都承旨李思哲﹑右參贊鄭甲孫來問安﹐小宴。繼遣禮曹參判李邊來請遊漢江樓。乃與司馬黃門乘馬自南城出﹐陪行者﹕工曹判書鄭麟趾﹑漢城府尹金和﹑知院申叔舟﹑成三問及迎接都監眾官。至樓下﹐王預遣左副承旨李季甸﹑禮曹判書許詡設宴。樓下相迓﹐登樓宴。頃﹐都監持華扁詣前﹐跪索詩畱於樓上。卽席賦詩三章﹐與之。每一詩出﹐則眾官聚首爭誦﹐皆縮頸吐舌﹐向席驚嘆。酒罷﹐請遊漢江。下樓登舟復酌﹐﹝「下樓登舟復酌」﹐「下樓」二字原無﹐據明紀錄匯編本補。﹞賦一章。緣崖遡流而上﹐復返樓下﹐月出始還。

庚申﹐王遣右承旨李師純﹑禮曹參判李邊來問安﹐小宴。安平君李瑢遣宗簿判官黃義軒來送字書﹐酬之以詩。判漢城府事李孟畛來設宴。

辛酉﹐王遣左副承旨李季甸﹑判漢城府事李孟畛來問安﹐小宴。申叔舟來走紙墨筆﹐酬之以詩。請遊楊花渡。渡瀕漢江﹐乃乘轎自東城出。比至﹐王預遣都承旨李思哲﹑兵曹判書閔伸設幄相迓。入幄啜茗罷﹐步升石巓﹐供帳甚盛﹐蒼松環繞。舉酒極目﹐風帆沙鳥﹐景殊幽曠。席上賦詩一章。酒罷﹐請遊漢江。登舟復酌﹐賦詩一章。沿流而下﹐至喜雨亭﹐王又遣官預置酒亭中。席上又賦詩一章﹐至暮還。

壬戌﹐王遣右副承旨金浣之﹑刑曹判書趙惠來問安﹐小宴﹐繼遣中官送庖羞。午後﹐中樞院事李先齊來設宴﹐有漢江遊記。

癸亥﹐王遣都承旨李思哲﹑左參贊鄭苯來問安﹐小宴。繼遣禮曹參判李邊來送土布爲行贐﹐固卻至再﹐與之辧難數四﹐不從而去。午後﹐首陽偕諸王子來設宴餞行。

甲子﹐王遣都承旨李思哲﹑吏曹判書李堅巳來問安﹐小宴。午後﹐中樞院事安進來設宴。

乙丑﹐王遣右副承旨李季甸﹑戶曹參判朴以昌來問安﹐小宴。宴罷起程﹐出郊至暮華館。王與世子病不能送﹐首陽偕諸王子預設宴館中候餞。席上賦詩一章畱別。百官預皆依山設帟候送。出館﹐夾道拜餞﹐亦賦詩一章畱別。至松亭﹐都監眾官宴餞﹐亦賦詩一章畱別。晚﹐至碧蹄館﹐王預遣左議政皇甫仍﹑禮曹判書許詡﹑右副承旨金浣之﹑都承旨李思哲﹑禮參判李邊設宴候。陪行者金和﹑申叔舟﹑成三問。

丙寅﹐碧蹄起程﹐至東坡接待過﹐晚至開城府。王預遣光徳大夫鄭孝全設宴。侍宴者京畿道都觀察使朴仲林﹐有開城寓宿詩。

丁卯﹐開城起程﹐至金郊﹐又至興議接待過﹐至金巖﹐設宴。宿。

戊辰﹐金巖起程﹐至寶山﹐又至安城接待過﹐至龍泉。詣尹中官墳上致祭﹐回﹐設宴。宿。

己丑﹐龍泉起程﹐至劍水﹐又至鳳山接待過﹐至黃州。王預遣光徳大夫尹季童設宴。侍宴者黃海道都觀察使申自謹。宿。

庚午﹐黃州起程﹐至生陽接待過﹐至平壤府大同館。王預遣光徳大夫韓椀設宴。侍宴者平安道都觀察使韓確。宿。

辛未﹐平壤起程﹐城中謁宣聖﹑檀君﹑箕子三廟﹐廟皆木主。有謁箕子廟詩。出城西﹐謁箕子墓。有謁墓詩。至安定接待過﹐至肅寧設宴。宿。

壬申﹐肅寧起程﹐至安州安興館。王預遣工曹判書鄭麟趾設宴。侍宴者安州牧使朴以寧。工曹以詩畱別﹐卽席和答﹐叔舟﹑三問亦和以呈﹐復和答之。宿。

癸酉﹐安州起程﹐麟趾﹑以寧具舟送過薩水。舟中置酒﹐賦詩畱別﹐工曹和之。涉岸別。午﹐濟博川﹐三問復和以呈﹐卽和答之。至嘉平接待過﹐至新安設宴。宿。

甲戌﹐新安起程﹐至云興接待過﹐有孝女四月詩。至林畔設宴。宿。

乙亥﹐林畔起程﹐至車輦接待過﹐至良策﹐設宴。宿。

二月丙子朔﹐良策起程﹐至所串接待過﹐至義州義順館﹐義州兵馬節制使趙石岡設宴﹐王先遣中樞院事安進具馬並方物赴京謝恩﹐會聚於此。遼東軍馬俱在館迎接。

丁丑﹐在館﹐石岡設宴﹐給遼東軍馬酒飯行糧。有畱別金和叔舟三問詩。往復和答數章。

戊寅﹐義順起程﹐至鴨緑江。石岡江濱設宴﹐叔舟賦詞爲別。卽席和答之。宴罷登舟﹐舟中復酌。涉岸﹐又舉酒﹐畱連不捨。醉後﹐左右彊扶上馬別﹐遂與安進偕行至遼東﹐同入朝。

出境不錄。

計自鴨緑江至王城﹐凡歷公館二十八處﹐共一千一百七十里。

