蓋平縣誌

﹝淸﹞駱云纂輯

●目錄

序

纂輯姓氏

凡例

縣治疆域圖

縣城圖

卷上

卷下

●蓋平縣誌序

志以紀地紀人紀物紀天時紀風俗也紀地則封疆原隰巖壑津梁系焉紀人則忠孝節烈文章徳誼列焉紀物則昆虫艸木禽魚獸畜登焉紀天時則日星雷雨風霜冰雹彰焉紀風俗則奢儉黠直良窳貞淫著焉取詳不取略也國有史邑有志合邑知郡合郡知省合省知天下俾天子不出殿廷而周知海內者志爲之也是以寧取詳毋取略然以言乎蓋平有不能獨詳者太祖太宗肇基以來奄有九有盛京近地其一時從龍之家皆入京師老成旣遠又無圖籍𨿽欲詳之亦烏從而詳之考之故明蓋平爲蓋州衛南則復州再南則金州皆以衛稱無有專志附於遼東舊志者並海州爲四𨿽云沃野所得而志之者亦略不及詳今上之三年始以蓋州作蓋平縣設令主之建議招徠塡實玆土素非土著何能問以人物風土之所自出哉今奉憲檄催成是役所可按形而紀者祇有山川不攺其餘皆闕而不詳謹以耳目所及者上之尹憲以達天子其閒之黍與稷翼者農幾何家棫朴菁莪者士幾何序麟遊鳳噦者幾何聖瑞枝連艸朱者幾何物媺臣克忠子克孝友克信者幾何卓行尙以俟後之宰是邑者集萬人而居之勿使土滿且舒之歲月遲之百年生齒蕃育富教備至感天澤而應地靈鍾爲人傑發爲物華而後漸以書之可耳如以境內山川之則有斯志在不敢以略謝也

康熙二十一年臈月旣望蓋平縣知縣【臣】駱云謹述

●纂輯姓氏

蓋

平

縣

知

縣臣駱云

●凡例

一奉旨纂修誌書部頒以河南通誌爲例今體裁悉準焉河防封建蓋邑所無則省之孝義列女方技隱逸或僅得一二或闕其人亦存之以待博聞者詳考焉

一蓋平新造之邑向無舊志遼東舊志艸本舛謬良多今凡關沿革古迹悉照遼金二史細加考訂

一山川城堡或今昔異名或方言各異其更攺之由有考據者則詳疑者則闕里巷附會之說不敢入志傳信故也

一蓋邑前代爲縣爲州爲衛幅巾員大小與今縣治不同故戶口田賦前代者無可稽惟本朝建邑以後悉照賦役全書開載

一職官選舉他志例載前代今蓋邑無舊志可稽故職官止載本朝而選舉近代亦闕疑也

一藝文止選有關蓋邑者故前代采錄無多皇淸詔書普及天下州縣郡誌載之縣誌不敢復登有司題詠存之以備風謠之采

●縣治疆域圖

見圖

●縣城圖

見圖

●蓋平縣誌卷上

建置沿革志

星野志

疆域志

山川志

城池志

關梁志

驛遞志

○建置沿革志

蓋邑古辰韓地漢唐皆隸州郡明則衛所分焉聖朝定鼎以盛京爲畱都攺衛所爲郡縣蓋𨿽一邑居然馮翊扶風之重矣襟環山海屏翰陪京規畫何宏遠哉作建置沿革志

蓋平古辰韓之地周封箕子於朝鮮地皆屬焉秦爲燕人衛滿所據漢平之以其地分隸遼東玄菟二郡魏仍漢舊而統隸於平州晉初因之後爲髙句驪所據入隋而髙麗始大號其地爲蓋牟城唐克之始攺爲蓋州屬安東都護府唐末渤海僭號攺置州郡以其地本辰韓攺號曰辰州遼攺辰州奉國軍設建安縣而統隸於東京金攺蓋州奉國軍領湯池建安秀巖熊嶽四縣又設復州懷遠軍領永康化成二縣仍總隸於東京元初並州縣置蓋州路後並入遼陽路明洪武九年攺設蓋州復州二衛今縣治則蓋州衛地也聖朝定鼎以盛京爲畱都裁諸衛所悉設城守章京治之順治十年以遼陽爲府設遼陽海城二縣而蓋邑附於海城十四年以沈陽爲奉天府康熙三年始分明時蓋州復州金州三衛之地設蓋平縣二十年金州人戶歸旗別設城守章京治之遂以明時蓋州復州二衛之地爲今縣治所及云

○星野志【祥異附】

自甘石有星官之書至費直陳卓而分度不一要以僧一行兩戒之說爲定蓋邑在盛京統屬箕尾其分度廣狹靡所折衷存其槪而已夫天道恆與人事相表裏故𨿽一邑之休祲必書前史缺略有間矣而一二紀載所及亦志五行者所必稽也安可遺歟作星野志

爾雅幽州爲析木之次

春秋元命苞箕尾散爲幽州分爲燕國

史記天官書尾箕幽州

晉書天文志班固取三統歷十二次配十二野其言最詳自尾十度至南斗十一度析木於辰在寅燕之分野屬幽州費直說周易起尾九度蔡邕月令章句起尾四度陳卓言郡國所入宿度以涼州入箕中十度上谷入尾一度漁陽入尾三度右北平入尾七度西河上郡北地遼西東入尾十度涿郡入尾十六度渤海入箕一度樂浪入箕三度玄菟入箕六度廣陽入箕九度

唐書天文志星紀得云漢下流百川歸焉析木爲云漢末派山河極焉故其分野自南河下流窮南紀之曲東南負海爲星紀自北河末派窮北紀之曲東北負海爲析木析木以負北海其神主於恆山辰星位焉尾箕析木津也初尾七度餘二千七百五十杪二十一少中箕五度終南斗八度自渤海九河之北得漢河間涿郡廣陽及上谷漁陽右北平遼西遼東樂浪玄菟古北燕孤竹無終東方諸國尾得云漢之末派龜魚麗焉當九河之下流濱於渤碣皆北紀之所窮也箕與南鬥相近爲遼水之陽盡朝鮮三韓之地

祥異

祥異附

漢

元封中星孛於河戍其後漢兵擊拔朝鮮以爲樂浪玄菟郡

元鳳五年四月燭星見奎婁間占曰有土功後築遼東玄菟城

唐

貞觀十八年五月太白辰星合於東井占曰有兵謀十九年六月丙辰太宗徵髙麗次安市城

金

天會十三年四月甘露降熊嶽縣

元

十八年蓋州大水

延佑三年四月蓋州饑

四年四月蓋州雨水害稼

明

嘉靖二年夏四月大風連日不止損禾苗大半冬金州復州大雪深丈餘人畜凍死者甚眾

皇淸

康熙十八年七月地震

康熙十九年大有年

康熙二十年大有年

○疆域志【形勝附】

王者無分民而有分土故畫疆經野𨿽一邑必詳焉蓋邑旗民雜處邑令所治守尉所轄廣狹各殊尢所宜釐舉者也若夫負山環海爲陪京南障之咽喉倘亦有可稱述者歟作疆域志

縣治疆域

城守所轄疆域

形勝

縣治疆域

東至榜式堡四十六里自榜式堡東至秀巖河二百四十里俱系蓋平城守專轄秀巖以東系鳳凰城界

西至連云島十五里海界

南至欒古城二百四十里金州界

北至淤泥河五十五里海城縣界

東南至雞冠山一百五十五里金州界

西南至鹽場堡二百五十里金州界

東北至白土嶺八十里海城縣界

西北至小孤山六十里海城縣界

北至盛京城三百六十里

城守所轄疆域

東至秀巖河二百三十二里鳳凰城城守界

西至海十五里海界

南至欒古城二百四十里金州城守界

北至海州沙河一百二十里牛莊城守界

東南至雞冠山一百五十五里金州城守界

東北至析木城一百二十里牛莊城守界

西南至鹽埸【埸﹕場】堡城二百五十里金州城守界

西北至沙河入三汊河處一百三十里牛莊城守界

北至盛京城三百六十里

形勝附

金史遼東根本之地依山負海其險足恃

元志地實要衝東北一都會

謹按西南渤海環之東北羣山屏列爲畱都巖邑

○山川志

盛京山海奧區而蓋邑爲萬山環拱百川朝宗之地聖天子加意輿地之書有司皆登巖陟巘躬親探訪凡前代輪蹏罕經簡編所未及者靡不登諸紀載偉哉表裏河山允壯陪京形勝於萬年矣作山川志

鐵塔嶺城東五里相傳有鐵塔飛去今以石爲之

七嶺城東七里

八嶺城東八里

白谷山城東十里

張郎寨山城東十五里

王寶山城東二十里

牽馬嶺城東三十里

柴家峪城東三十里

方家山城東三十里

李二嶺城東五十里

大王寨山城東五十里

胡家峪城東五十里

馬鬣峪城東五十七里

莽家峪城東六十里

石門嶺城東七十里明設關於此今廢

連云峪城東八十里

葦子峪城東八十里

七盤嶺城東九十里

哈達山城東一百里淸河發源於此俗呼哈達哩

秀才嶺城東一百里

蘭姑嶺城東一百五里石嘴河發源於此

剉艸峪城東一百十里

瓦子堂城東一百十里

龍爬峪城東一百五十里

貓兒嶺城東一百六十里石佛溝金州畢利河俱發源於此

鵰山城東二百五十五里

仙人嘴城東二百六十里

石佛溝城東二百七十里自石門至此俱蓋州章京管轄

長嶺城東南十里

松山咼山城東南十五里

竈突山城東南二十里眾山環遶一峯屹立故名俗呼娘娘廟山

片石崖城東南二十里有石獨立

陽關嶺城東南三十里上有髙麗城

雁窩山城東南三十里上有髙麗城

戴家峪城東南三十三里

瓦房峪城東南四十里

滚馬嶺城東南五十五里沙河發源於此

斷流山城東南七十里

閻家閘山城東南八十里

棃兒山城東南九十里

哈什蟇嶺城東南九十一里

赤山城東南一百里日入山有赤光故名

趙家峪城東南一百五里

長嶺城東南一百二十五里

搭連嶺城東南一百三十七里

布霧山城東南一百四十里峯巒髙峻常有雲霧畢利河發源於此俗呼步步山

一面山城東南一百五十二里

雞冠山城東南一百五十五里沙河發源於此

冰峪城東南一百八十里祭祀溝鷹納河發源於此

駱駝山城東南二百里

蓮花山城東南二百里上有天門石室羣峯疊翠秀若芙蓉俗呼蓉華山

夾河山城東南二百里上有古堡

栗子山城東南二百二十里卽祭祀裏

自冰峪至此系蓋州章京轄

閻家峪城南十三里

十道口山城南十五里

名口嶺城南二十五里又曰鳴珂嶺

淸涼山城南二十六里

分山城南四十里

絲拉鋪山城南四十里

棗兒峪城南五十里

饅頭山城南五十里

王小兒山城南五十二里

黃哨山城南七十五里

蘇子峪城南九十里熊嶽河發源於此

鐵場山城南九十里卽李官墳山

石棚山城南九十里上有石棚可容數人

龍門湯山城南一百里

小龍口山城南一百里

石子山城南一百里

鈀犂山城南一百里欒古河發源於此

舞鸚哥嶺城南一百二十里

萬家嶺城南一百二十里浮渡河發源於此

上馬石山城南一百二十里

老虎峪城南一百二十五里浮渡河發源於此

刺楡山城南一百三十里

安孛羅山城南一百三十里復州河發源於此

徐家大嶺城南一百三十里

大龍口山城南一百五十里

得利山城南一百六十里上有得利嬴城

東屏山城南一百八十里按明一統志有明山在復州衛東十里謂髙麗王之子曰東明葬其上疑卽此山

琵琶嶺城南一百八十里俗呼爬爬嶺

欒古山城南二百四十里

團山城西南十里

兔兒島城西南十五里

伴仙山城西南十五里明天順中有道士號黃花老人居此修煉

數年乘鶴而去故名

套裏山城西南二十里

灰山城西南二十里

望海臺山城西南三十里

望海山城西南四十里遼史熊嶽山卽此

聖井山城西南四十里上有石穴闊深尺許其水常滿汲之不竭

火石山城西南五十里冷水河發源於此

兔兒島城西南七十五里

石棚窪城西南九十里

鉛礦山城西南九十里

五十寨山城西南一百十里

西屏山城西南一百六十里

花山城西南一百七十二里

碧山城西南一百七十五里又名黑山

復嶺城西南一百七十七里

駱駝山城西南一百八十里窯河發源於此

磨盤山城西南一百九十里

孤山城西南一百九十五里

雙山城西南二百里

北汛口山城西南二百里

娘娘宮山城西南二百十里

長生島城西南二百二十里上有塔

淸泉山城西南二百三十里

南汛口山城西南二百四十里

白狼山城西十里

淸風山城西十五星【星﹕裏】

連云島城西十五里明設關於此有戍兵今廢

紅花峪城西北八里

三塊石城西北十里

謊糧堆城西北二十里相傳唐徵髙麗乏糧夜築土堆覆之以米以示敵

平山城西北四十里

牛心山城西北四十二里

邋遢山城西北四十三里俗呼拉拉山

小孤山城西北五十里

野狐山城北二里又名銀錠山

觀家山城北七里

靑石嶺城北十里舊設關今廢

螞蟥嘴山城北二十里

孛羅山城北三十里

碭石山城北四十里

官帽山城東北三里

虎鬭馬峪城東北十里

石城山城東北十三里一名髙麗城山相傳內有龍潭朔夜見月按明一統志唐太宗徵髙麗土人居此以避兵

楊胡子山城東北十八里俗呼楊胡子溝

花兒山城東北三十里上有樹一株髙丈餘遠近望之大小如一不知何名開小白花其葉淩冬不凋犯之者輒病土人神之

招軍嶺城東北三十里

點頭山城東北三十五里

獅子峪城東北四十里

塔兒峪城東北五十五里

三道嶺城東北七十里

盤山城東北八十里

白土嶺城東北九十里

五重河城東二百二十里源出海城縣分水嶺東南流經秀巖合鳳凰城杓子河入羊河俗呼五道河

祭祀溝城東二百二十里源出冰峪東南入石佛溝河

石嘴河城東二百六十里源出蘭姑嶺東南入五重河

石佛溝城東二百七十里源出貓兒嶺東南會祭祀溝入鶯納河

鶯納河城東南二百二十里源出冰峪流至鳳凰城鐵山東入海

沙河城東南一百六十里源出雞冠山流至小松島東入海

畢利河城東南九十里源出布霧山貓兒嶺兩處流至歸服堡東入海

淸河城南二里明一統志云源出蓋州衛分水嶺西南流經城南名州南河又西流合淤泥河入海今按河源出哈達山流至連云島入海

沙河城南三十五里卽堝頭河源出滚馬嶺流至望海山南入海

冷水河城南四十里源出火石山北荒甸泉西流入海六月長寒

熊嶽河城南六十一里源出蘇子峪流至兔兒島入海

浮渡河城南九十里源出萬家嶺老虎峪流至鉛礦山北入海卽鐵場河

新安河城南九十五里源出新安鋪南入浮渡河

窯河城南一百七十九里源出駱駝山荒甸流至復州入沙河

復州河卽沙河城南一百九十里按明一統志有沙河源出復州衛東得利嬴城山流經本衛城南合麻河入海今按河源出安孛羅山流至北汛口入海

麻河城南二百三十五里源出鈀犂山西流入沙河俗呼欒古河

淤泥河城北五十五里按遼史遼陽縣在漢浿水縣北浿水亦曰泥河一曰蓒芋濼水水多蓒芋之艸明一統志從之乃又以朝鮮大通江爲浿水似兩浿水矣今按淤泥河源出海城界內之聖水山流至迷眞山西散漫荒甸則此河或卽古之浿水遼史之蓒芋濼而今淤塞或朝鮮界內別有浿江俱不可考相傳爲唐太宗徵遼陷馬處

○城池志【屯堡附】

蓋牟在唐世號堅城豈非以地形要害使然與今縣城仍明舊蓋猶唐遺址也境內故墉舊壘亦多遼金郡邑之區倘加意生聚使煙火桑麻相接固陪京一大都會哉作城池志

縣城池本明蓋州衛城也洪武五年指揮吳玉因舊土城修築九年展築南面磚石包砌周圍五里八十八步髙三丈五尺池深一丈五尺闊一丈八尺門三東曰順淸南曰廣恩西曰寧海鐘鼓樓在城中衢今按其城周圍七里零三步城仍舊池淤

境內屯堡附

齊家塢城西南五里

大王寨城西南十里

博樂村城西南十五里

輝莊屯城西南二十里

望海寨城西南三十里

海山寨城西八里

海套山城西二十里

紅花峪城西北三里

三塊石城西北十里

柳樹屯城西北五十里

背陰寨城北一十三里

靑石嶺城北十五里

朱家店城北二十五里

孛羅鋪城北三十里

商家臺城北三十五里

田家屯城北四十里

橋頭鋪城北四十五里

夏家屯城北五十五里

鐵嶺屯城北五十五里有堡周圍一百九十步城壞

虎鬭馬峪城東北十里

花兒山城東北三十里

周鐵溝城東北三十里

獅子峪城東北四十里

郎君寨城東北四十五里

白家寨城東北五十五里

蔣塔寺城東北五十五里

白家寨堡城東北五十五里系土堡周圍一百三十五步

湯池堡城東北六十里系土堡周圍一里二十步

白哥莊城東北八里

麻麻莊城東八里

八嶺城東八里

張郎寨城東十五里

王寶山城東十五里

暖泉城東二十里

團店城東二十里

地榻裏城東二十五里

房家屯城東三十里

牽馬嶺城東三十里

樂水堡城東四十里

胡家峪城東四十里

犂兒嶺城東六十里

榜什堡城東六十里

新秀巖城城東二百四十里周圍一百步一門惟餘土基

舊秀巖城城東二百五十里周圍二里三百四步西南二門按金志升蓋州大寧鎭爲秀巖縣卽此城壞

磕頭寨城東南十五里

松坨山城東南十五里

龍灣城東南二十里

窩羅圈城東南九十里

馬官寨城東南一百里

華國坨城南八里

上河寨城南十里

嚴家峪城南十三里

魚鱗鋪城南十五里

後安平城南三十里

沙缸臺城南三十五里

前安平城南三十五里

箥箕寨城南三十五里

駝頭鋪城南三十五里

官屯城南四十五里

汾山城南四十五里

黃旗鋪城南四十五里

冷水鋪城南四十五里

文家屯城南四十五里

司喇鋪城南四十五里

雙臺城南四十七里

瓦房峪城南四十八里

頂山堡城南五十里三面周圍一里十五步城壞

熊嶽城城南六十里按遼志盧州置熊嶽縣金攺屬蓋州元省城周圍三里九十九步南北二門

古城城南六十里周圍八十五步城壞

城東寨城南六十里

棗兒峪城南六十里

蘇子峪城南六十里

黃哨城南六十五里

商家臺城南七十里

鋪司堡城南八十里

歸州堡城南九十里周圍一里八十八步按遼志遼太祖置歸州金省卽此城壞

新安鋪城南一百里

新鮮屯城南一百一十里

五十寨堡城南一百十里周圍一里一百二十六步一門

永寧監城城南一百二十里明初隸苑馬寺嘉靖十四年苑馬寺卿楊最以石甃之髙一丈五尺周圍三里八十步池深一丈五尺闊一丈二尺今按其城周圍二里二百五十三步門三東曰寅賓南曰日永西曰聚泉萬曆五年建

煙臺寨城南一百二十五里

復州城城南一百八十里按金志遼置復州懷徳軍金因之元省明置復州衛洪武十五年因舊址修築永樂四年指揮蔡直包砌周圍四里一百八十步髙三丈五尺門三東曰通明南曰迎恩北曰鎭海今廢衛隸縣

鹽場堡復州西南六十里周圍一里一百四十五步南一門

欒古堡復州南六十里周圍一里二百十三步一門明設關於此今廢

抹落歪復州西南八十里

楊官堡復州西三十里周圍一里一百四十五步

娘娘宮復州西三十五里

白沙洲復州西三十五里

接官亭復州東北三十里

黑塔鋪復州東北三十五里

南縣復州東北四十里

○關梁志

蓋邑萬山綿亙眾水分流故昔人據險立關因川成梁皆要害之衝防邊守禦之地也國家尊奉天爲陪京蓋爲內地屬邑關梁祇仍其舊而已要地或因時爲重輕而建置所自或有宜詳者歟作關梁志

連云島關按明一統志在蓋州西十五里今廢

石門關按明一統志在蓋州東十里今廢

靑石嶺關城北十二里山勢綿亙鑿山通路入南爲形勝險隘之處縣出入必由之路

欒古關復州南六十五里金州交界處

聖旭橋城東門外

惠風橋城南門外

淸河橋城南門外

小石橋城西南二十里

堝頭河橋城南二十五里

張果老橋城南四十里石有驢迹

仙人橋城南五十里

新安河橋城南六十里

熊嶽河橋城南六十里

大石橋城北五十五里卽淤泥河橋

眞武橋復州東門外

沙河橋復州南八里

北淸渡橋復州西南四十里

○驛遞志

國家設郵驛以通使命往來郡邑皆愼其事期無誤公也今蓋邑非往來之衝而前代置驛皆省檄書傳送一二鋪司事耳鋪遞旣列其數而其舊址亦存以備考稽云作驛遞志

鋪兵五名

北路在城鋪二名康熙二十年以前南至金州尙有六鋪鋪兵十二名自二十年金州歸旗將南路十二名裁去

四十里田家屯鋪二名

二十里耀州鋪與海城縣各設一名

明時廢驛附載

在城驛

熊嶽驛城南六十里

耀州驛城北六十里

五十寨驛城南一百二十里

遞運所四

一在在城驛西

一在熊嶽驛西

一在耀州驛南

一在五十寨驛西南

復州在城驛

欒古驛復州城東南六十五里

蓋平縣誌卷上

●蓋平縣誌卷下

公署志

職官志

學校志

選舉志

戶口志

田賦志

風俗志

祠祀志

物產志

古迹志﹝陵墓附﹞

名宦志

人物志

孝義志

列女志

隱逸志

流寓志

方技志

仙釋志

藝文志

○公署志

公署爲臣子治事之所以課庶績而臨吏民觀瞻不可不肅也蓋邑初造百凡艸創比年有司先後增葺兼置廩藏規模亦稍具矣或職民牧或膺守禦倘有宜顧名思義者歟作公署志

知縣公署在東門內南街大堂五間東西住房各二間左右書吏艸房各三間儀門一座左右皁快艸房各二間大門一間康熙四年建

庫一間在縣門外面南

倉三間在縣門外南康熙二十三年俱知縣駱云典史譚明倫建

牢在鼓樓西南二間

典史公署在東門內縣署東南廳事三間住房三間廂房三間

儒學公署未設

城守公署在縣署之西大門一間房堂三間

教場在東門外

○職官志

古人仕其土則志乘紀其名廉能循卓父老子弟得指數之亦以示勸戒耳蓋邑舊乘闕如國朝始攺衛所爲郡縣凡吏玆土者其流風遺績猶在人耳目間也列其姓名籍裏倘亦思其有可傳者歟作職官志

蓋平縣

知縣一員康熙三年四月設

典史一員康熙三年四月設

蓋平縣儒學

訓導一員康熙二十三年添設

蓋平縣城守

防守尉一員天聰七年設

五品章京一員

筆帖式二員舊設一員康熙二十二年添設一員

知縣

張世經江西南城人貢生康熙三年自遼陽縣知縣攺調

馮璪直隸束鹿人貢監康熙四年任

楊鳳鼎福建閩縣人拔貢康熙八年任

劉羽繩陜西略陽人舉人康熙十年任

薛觀生江南鹽城人例貢康熙十四年任

李鎧江南山陽人進士康熙十五年任

駱云浙江海鹽人進士康熙十八年任

典史

潘澄賢浙江山陰人吏員康熙四年自遼陽縣典史攺調

李天麟江西金溪人吏員康熙六年任

譚明倫山東歷城人吏員康熙十七年現任

訓導

方錫隆龍門衛人歲貢康熙二十三年現任

○學校志

有學校而後有人才觀於文翁之化知邑宰固首宜以庠序爲兢兢也我太宗建文廟於盛京而遼左人士興學我皇上崇儒重道蓋邑近乃增設師儒從此朴棫菁莪有光於曩代矣作學校志

蓋平縣儒學

舊志有蓋州衛學在衛治東南明洪武癸亥指揮吳立張良佐建後廢今文廟康熙十一年知縣劉羽繩建其啟聖祠兩廡戟門欞星門泮池名宦鄕賢祠俱未建聖殿三間在城內西北隅康熙十一年知縣劉羽繩建

○選舉志

詩之稱人才也曰簡在帝心言天所生也又曰生此王國言上所養也聖朝肇興蓋之攀龍鱗附鳳翼者後先相望天之篤生厚矣自建邑設科以來或以文經或以武緯何一非我皇上壽考作人之澤所長養者乎作選舉志

進士

金

烏古論仲溫—蓋州人大定二十五年登第歷官鎭西軍節度使

明

陳鑑蓋州人登第官翰林院學士至禮部侍郎

髙潤蓋州人登第仕至刑部侍郎

舉人

明

傅直蓋州人

歲貢

皇淸

孫啟元蓋平人任大城縣學訓導

武舉

明

焦宗蓋州人

李漢復州人升指揮使

貝道蓋州人升指揮僉事

李澍蓋州人

皇淸康熙戊午科

唐朝璽蓋州人

○戶口志

奉天屬邑蓋之幅巾員最廣考之古迹固兼遼金數州之地矣縣治新設民多招徠近海編氓入伍而隸籍者益寡生聚撫循固良有司之責哉作戶口志

新設縣分原額無俱系招民起科人丁不分等則每丁徵銀壹錢伍分

康熙肆年新收海城縣歸管金州人丁貳百玖拾玖丁徵銀肆拾肆兩捌錢伍分又新增人丁壹百伍拾壹丁徵銀貳拾貳兩陸錢伍分

康熙柒年新增人丁貳百叄拾柒丁徵銀叄拾伍兩伍錢伍分

康熙捌年新增人丁叄百貳拾肆丁徵銀肆拾捌兩陸錢

康熙玖年新增人丁壹百叄拾肆丁徵銀貳拾兩壹錢

康熙拾年新增人丁貳百陸拾伍丁徵銀叄拾玖兩柒錢伍分

康熙拾壹年新增人丁壹百貳拾陸丁徵銀壹拾捌兩玖錢

康熙拾貳年新增人丁柒拾肆丁內除渡夫伍丁實新增人丁陸拾玖丁徵銀壹拾兩叄錢伍分

康熙拾伍年新增人丁肆拾叄丁徵銀陸兩肆錢伍分

康熙拾捌年新增人丁壹拾肆丁徵銀貳兩壹錢

康熙拾玖年新增人丁肆丁徵銀陸錢

康熙貳拾年除金州編兵入旗並缺額人丁陸百肆拾捌丁免銀玖拾柒兩貳錢

實在當差人丁壹千零壹拾捌丁徵銀壹百伍拾貳兩柒錢

○田賦志

金齊本請合廝罕七百里之地爲民田得膏腴數千頃卽蓋邑境內地也今土著旣寡本業亦稀田賦之入特招徠新墾之區而己聖天子加意根本之邦守土之臣勤勤勸課使榛莽皆成沃壤何難覩蕃阜之風哉作田賦志

康熙玖年起科地叄千壹百玖拾捌畝徵銀玖拾伍兩玖錢肆分

康熙拾年起科地叄千玖百捌拾陸畝柒分徵銀壹百壹拾玖兩陸錢壹釐

康熙拾壹年起科地叄千陸百玖拾肆畝捌釐徵銀壹百壹拾兩捌錢貳分貳釐肆毫

康熙拾伍年起科地陸千陸百貳拾肆畝壹分壹釐壹毫徵銀壹百玖拾捌兩柒錢貳分三釐叄毫叄絲

康熙拾柒年自首隱地肆百壹拾肆畝伍分徵銀壹拾貳兩肆錢叄分伍釐

康熙拾捌年自首隱地壹百叄拾貳畝徵銀叄兩玖錢陸分

康熙貳拾年起科地伍拾畝徵銀壹兩伍錢系綏哈退下壯丁地除金州編兵歸旗地壹萬壹千捌百玖拾捌畝叄分柒釐柒毫免銀叄百伍拾陸兩玖錢伍分壹釐叄毫壹絲

實在成熟地壹萬陸千伍百玖拾貳畝陸分玖釐徵銀肆百玖拾柒兩柒錢捌分柒毫

○風俗志

遼左性剛悍善騎射務農桑粗習禮固不獨蓋一邑爲然也聖天子加意庠序增設師儒今弦歌漸徧矣家給人足比戶可封端有望於今日焉作風俗志

漢書地理誌遼東地廣民稀箕子教其民以禮義田蠶織作其民終不相盜無門戶之閉婦貞信

元志性悍善騎射

明一統志人多僑居俗各異好又云人性淳實務農桑習文禮

謹按今蓋邑之俗气質勇敢勤於種藝漸成幹止

○祠祀志

民人社稷邑宰是司歲時常祀國典攸隆守土者所宜兢兢也自二氏之教旣廣梵宮道宇邑裏相望然使氓俗惕於福善禍淫之說倘亦神道設教所不廢歟作祠祀志

社稷壇在城東北

風雲雷雨山川壇在城南

八蠟廟在城東五里

厲壇在城北

城隍廟在城內西北典史李天麟建

旗纛廟未設

關帝廟四東門外一熊嶽一復州一橋頭鋪一

玄眞觀城西門內卽今上帝廟

崇教寺城內正西

興隆寺城內正西

道林寺城內西南

三官廟二城內東南一復州城內南街一

地藏庵縣治西南

五聖祠東關

奶奶廟南關

玅峯寺城東十五里

金山寺城東十五里

慈云寺城東三十里

濱澗寺城東六十里

淸涼寺城東南六十里

泥汲寺城東南六十里

降佛寺城東南八十里

望海寺城南十里

歸名寺城南四十里

玉泉寺城南八十里

仰山寺城南九十里

常山寺城南一百里

香鑪山寺城南一百三十里

伴山寺城西南二十五里

淸風寺城北十里

龍海寺城北三十里

名山寺城北六十里

千峯寺城北六十里

黃伯嶺寺城北六十里

龍泉寺二一在城東北十八里一在復州南四十五里

肇慶寺城東北三十五里

白塔寺城東北六十里

靈應宮復州城西北隅

永丰寺復州城東南有塔

花山寺復州北十里

龍王廟城西連雲山距城十五里

火神廟城內西南

○物產志

蓋邑襟環山海水陸之產甲於遼左生息以時制用以禮固饒足之邦也聖天子澤普六合地不愛寶臨淵者歌於牣逐獸者詠騶虞邑玆土者可無紀其盛歟作物產志

谷之屬

稻

粱

粟

秫

黍

稷

蜀黍

稗

玉蜀黍

薏苡

脂麻

蓖麻

蘇子

大麻

小麥

大麥

蕎麥

穬麥

大豆

小豆

綠豆

豌豆

蠶豆

豇豆

藊豆

菜豆

刀豆

蔬之屬

韭

蔥

薤

蒜

蕓薹

菘

芥

蘿卜

胡蘿卜

同蒿

蔞蒿

蘆筍

胡荽

芹

紫堇

茴香

菠薐菜

莙薘菜

莧

馬齒莧

苦蕒

萵苣

蕨

山藥

茄

蔓菁

壺蘆

瓠

苦瓠

冬瓜

南瓜

倭瓜

黃瓜

絲瓜

苦瓜

越瓜

蓼芽

秦椒

龍芽

山兒菜

杏葉菜

歪脖菜

蘑菇

木耳

龍須菜

鹿角菜

海藻

海蘊

海帶

昆布

艸之屬

艾

蒿

香蒲

菖蒲

莠

冏麻

嬌艸

扁擔艸

馬房

星星艸

薺

蘆

葦

荻

蒺藜

茜艸

萍

蘋

荇

章茅

黃背艸

黃根艸

紅根艸

木賊艸

水蔥

茅

葛藤

石花

塔子頭

水稗艸

雁來紅

馬藺艸

鳳尾艸

莎艸

紅藍

木之屬

松

柏

椿

樗

栲

楸

槐

櫸

皁莢

靑楊

白楊

柳

楡

樺

冬靑

荊

柞

靑剛柳

椴

櫟

桑

棘

梀

暖木

山藤

香樹

六稜木

漆樹

花之屬

杏花

桃花

李花

丁香花

玫瑰花

蓮花

芍藥

蜀葵

雞冠花

鹿蔥花

六月菊

菊花

翦春羅

水葒花

玉簪

鳳仙花

牽枝牡丹月季花

石橊花

山丹

捲丹

牽牛花

山胭脂花

木槿

生菜蓮

髙麗菊

秋海棠

向日蓮

翠蛾眉

金盞花

小桃花

石竹花

迎春花

探春花

金雀花

十姊妹

果之屬

李

杏

桃

栗

棗

酸棗

軟棗

棃

棠棃

癩蒲萄

山樝

櫻桃

橡

花紅

郁李

山核桃

銀杏

無花果

香瓜

西瓜

葡萄

蓮藕

蓮實

菱

芡

剌玫子

文官果

桑椹

葡蟠

枸柰子

紅娘子

稠棃子

藥之屬

人參

熊膽

鹿茸

鹿角膠

鹿角霜

虎骨

茯苓

五味子

白附子

豨薟

烏頭

荊芥

滑石

牡蠣

黃精

細辛

車前子

商陸

閭茹兔絲子

五靈脂

蠡實

牽牛子

朴硝

甘艸

沙參

桔梗

知母

蒼朮

貫眾

遠志

地楡

黃芩

蓁芃

柴胡

防風

升麻

苦參

蛇牀

槁本

靑木香

荊三稜

香附

馬蘭

茵陳

益母艸

惡實

王不畱行

葶藶

萹蓄

大黃

大戟

藜蘆

虎掌

馬兜鈴

瓜蔞

白蘝

威靈仙

黃蘗

柏子仁

桑白皮

桑寄生

禽之屬

雞

雉

沙雞

鴨

野鴨

鵝

天鵝

鶴

鸛

禿鶖

鵜鶘

靑章鳥

鶬雞

鷹

縮脖鳥

燕

鳩

鳴鳩

鵲

練鶴

鷂

啄木

慈烏

烏鴉

鵰

鶻

魚鷹

鴟

鵏

紅芽

鶡

鴇

鶯

鴻雁

鷺

鷗

鴛鴦

魚狗

水紮鳥

鶉

鵪

雀

銅嘴

蠟嘴

紅料

花料

千里紅

金絲雀

阿藍

白翎雀

大眼雀

白眼雀

靛靑

蒿雀

黃肚雀

山和尙

穿艸雞

黑雀

拙老婆

白頭翁

鷦鷯

蝙蝠

畫眉

鴟鵂

鐵腳

梟

獸之屬

豕

野豬

狗

羊

山羊

午

馬

驢

騾

駝

虎

豹

熊羆

麋鹿

麞

麅

鹿巳

麠

狼

豺

狐

貍

貉

兔

貓

鼠

松鼠

銀鼠

水族之屬

鯉魚

魴魚

鱖魚

鱒魚

鰱魚

鱅魚

鯇魚

靑魚

竹魚

鱎魚

鯼魚

鱧魚

鯽魚

黃鯝魚

鰷魚

鱠殘魚

鱵魚

鰔魚

鰣魚

細鱗魚

黃顙魚

鰍魚

紅娘子魚

鮠魚

鮎魚

鱭魚

船矴魚

鯔魚

島子魚

馬口魚

鮻魚

鰸魚

魚虜魚

箭頭魚

勒魚

蝦

蚌蛤

鱉

蠏

螺

蜆

虫豸之屬

蠶

蜂

蛺蝶

蜻蜓

螳螂

蘹香虫

蜘蛛

壁錢

蟬

蟾蜍

蝦蟆

山蛤

蛙

蝌斗

蜈蚣

馬陸

蚯蚓

蝸牛

蛞蝓

蠍虎

蛇

水蛭

蟻

蝲蛄

蠅

蜣蜋

蜉蝣

螢

蟋蟀

阜螽

蚊

虻

貨之屬

弓

箭

靛

棉

紅花

鹽

○古迹志【陵墓附】

蓋在兩漢爲遼東玄菟二郡之域其時置邑𨿽多而疆界所屬久矣簡冊莫可稽也遼金以後州縣疊攺或雉堞猶具或遺址依然尙亦考古者所爲流連乎至前代一二遺塋僅存墟壤亦志所宜兼及者也作古迹志

古安市縣西漢置屬遼東郡東漢因之晉廢縣髙麗爲安市城唐太宗徵髙麗薛仁貴白衣登城卽此按明一統志在今縣城東北七十里

古平郭縣西漢置屬遼東東漢因之晉廢按漢書志其地有鹽官鐵官應在今縣界內地而舊址莫考

古興遼縣遼卽平郭縣地置今廢按其地在縣界內而舊址莫考

古復州遼興宗置復州懷徳軍領永寧徳勝二縣金因之元廢明設衛國朝奉裁按其地在城南一百八十里有城

古盧州本渤海杉盧郡地遼置盧州領熊嶽一縣今廢州並入縣隸蓋州舊址無考

古蓋牟城髙麗置唐太宗徵髙麗李績攻破蓋牟城卽此舊址無考

古辰州唐太宗攺蓋牟城爲蓋州遼攺爲辰州謂本辰韓地也金攺蓋州在城東

古鐵州漢屬安市縣地遼置鐵州領湯池縣金廢州攺縣屬蓋州今縣城東九十里有鐵場堡卽其地也

古湯池縣遼置金因元廢在縣東北六十里

古建安縣髙麗置遼因之隸辰州金因之元廢按唐書太宗已得蓋牟城李世績議西擊建安不如先攻安市今在縣城之西南

古秀巖縣按金志升大寧鎭爲秀巖縣屬蓋州元廢今縣東二百四十里有舊秀巖城其東十里又有新秀巖城當卽此地其攺築新城本末無考

古熊嶽縣遼置盧州領熊嶽縣金廢州以縣屬蓋州在今縣城南六十里有城詳見城池

古永康縣遼置復州懷徳軍領永寧徳勝二縣金攺永寧爲永康爲復州倚郭縣元廢

古徳勝縣遼置屬復州金廢舊址無考

古歸州遼置歸州領歸勝一縣金廢今按縣城西南九十里有土堡曰歸州城

古歸勝縣遼置屬歸州金廢今舊址無考

古橫山縣相傳在復州城南六十里建置之詳無考

古得利嬴城元季土人築以避兵在復州城東南六十里得利山之上

廢蓋州衛明洪武九年置蓋州衛在城內北隅今廢

廢復州衛明洪武十四年置復州衛在復州城內今廢

陵墓附

東明王墓按明一統志在復州衛東十里有明山髙句麗王之子曰東明葬其山今復州東二十里有東屏山墓湮沒無考

○名宦志

蓋自漢唐爲遼東屬邑遼金𨿽增設州縣而統隸於東京邑令之表表者史不槪見其以名宦著者亦功徳在全遼非蓋所宜專志者也今聖天子愼擢循良矣蒞斯土者尙其畱心惠愛使父老子弟俎豆於玆土庶於曩哲有光歟作名宦志

周

晉

唐

遼

明

周

箕子紂諸父佯狂爲奴紂亡周武王釋其囚封之於朝鮮至則教民禮義田蠶織作其俗化之夜戶不閉婦人貞信

晉

張華範陽人都督幽州軍事撫納三韓諸國依山帶海四千餘里向未歸附者咸來朝獻

唐

李世績太宗徵髙麗績以遼東道行軍大總管拔蓋牟城進攻遼東克之

劉仁軌尉氏人少貧賤好學以博通聞後因破百濟詔統兵領之乃復戶版署官吏開道路賑貧乏民皆安所

薛萬徹以右武衛大將軍爲靑丘道行軍大總管自海道入徵髙麗度鴨綠次泊汋城破其兵三萬乃還

薛仁貴龍門人少貧賤太宗徵遼求猛將仁貴應募會郎將劉君卬被圍仁貴馳救斬敵將首系馬鞍由是知名王師攻安市髙麗率兵二十萬拒戰仁貴欲立奇功乃著白衣持戟呼突所向披靡帝嘗試其射一發洞貫五甲嘗破敵十數萬威震遼海詔率兵二萬鎭平壤拜安東都護

蘇定方武邑人以中郎將初爲神丘道大總管率師討百濟兵入其郛王義慈及太子隆等走定方登城建唐幟百濟平拜遼東大總管破髙麗於浿江後贈大將軍

蔣儼義興人擢明經爲右屯衛參軍太宗將伐髙麗募爲使者人皆憚往儼曰天子雄武無不畏威蕞爾小國敢圖王人如有不幸固吾死所也遂請行爲莫離支所囚以兵脇之不屈納土室髙麗平乃歸帝奇其節

長孫無忌從太宗徵髙麗攻安市城敵兵十五萬無忘以萬人衝其後撤橋梁斷歸路敵眾遂降

遼

蕭韓家奴少好學弱冠入南山讀書博覽經史通遼漢文統和十四年始仕歷官天成軍節度使屢有獻納後拜歸徳軍節度使以善治聞帝嘗遣使問勞有六義集行世

明

吳立字從信鳳陽人性慈孝純篤洪武初以大都督府斷事撫遼東遷蓋州衛指揮使屢有軍功守蓋二十餘年治城郭練甲兵課農興學勤勞夙夜由是兵食饒足政事修舉人多頌之卒年七十二

馬云合肥人勇敢有謀授龍虎將軍都指揮使與葉旺由登萊度海屯兵金州同心協力設方略厲士卒遠近翕然後以軍功升中軍都督府都督仍鎭遼東

劉江宿遷人姿貌丰偉知識過人永樂間官左都督鎭守遼東以金州寇發調度追擊斬獲甚多事聞褒美封廣寧伯給券世襲

○人物志

聞之山川靈雋之气鍾爲偉人蓋邑羣峯北峙滄溟南注地靈人傑固有徵矣遼金以前史不槪見國朝將相名臣項背相望然則嶽瀆之靈亦有待而光歟作人物志

金

元

明

金

拈割斡特剌蓋州人貞元初宗毅言宋人欲起兵釁求見世宗遣斡特剌詰之無狀還報稱旨授左司員外郎累官刑部尙書世宗嘗曰擇材最難如斡特剌所舉者頗稱朕意委提控代州阜通監進尙書右丞兼樞密副使明年攺上京畱守還拜平章政事封芮國公

完顏弼蓋州人充護衛戍邊有功除同知徳州防禦使入爲武衛軍副都指揮使至寧元年東京不守弼爲左監軍捍禦遼東尋攺知東平府山東西路宣撫副使時有亂黨張汝楫弼計殺之招降甚眾封密國公弼生平喜讀書延儒士有古良將之風

斡勒忠蓋州人歷兵部樞密院尙書省令史轉大理能執法練達邊事嘗奉使北歸致馬四千餘匹詔褒之爲監察禦史轉尙書省都事章宗立遷尙書兵部員外郎出爲滄州刺史授北京副畱守入同僉樞密院事承安二年拜武寧軍節度使性憝【憝﹕惇】愨通法律以直自守不交權貴時譽歸之

完顏閭山蓋州人明昌初進士累官沁南節度使入爲工部尙書後知鳳翔平涼府有聲召爲吏部尙書

王政蓋州人遼季髙永昌據遼東知政材略欲用之不就永昌敗渤海人爭縛以爲功政獨逡巡引退吳王闍母聞而異之言於太祖授廬州渤海軍謀克及金兵略宋滑州降畱政爲安撫使政從數騎入州釋系囚發倉廩民大悅尋除同知金勝軍節度使兼掌軍資是時管庫金帛山積而出納無錙銖之失吳王曰官久而不加富何也對曰政以楊震四知自守安得不貧吳王笑曰前言戲之耳以黃金乘馬遺之

溫廸罕達蓋州人性惇厚寡言笑初舉進士人多易視達貌上曰汝欲求官耶達曰取人以材豈以貌眾咸異之明昌五年遷監察禦史宣宗遷汴以本職護衛上疏言遼東爲興王之地當專守以系一方之心又言宰相系天下輕重不宜權攝俄充陜州行樞密院參議官

劉仲尹蓋州人登進士以潞州節度副使召爲都水監丞家豪侈能折節讀書詩詞樂府俱極蘊藉有龍山集傳世

王庭筠蓋州熊嶽人生未期視書識十七字七歲學詩涿郡王修【修﹕翛】一見期以國士登大定進士調恩州軍州判官臨政有聲再調館陶主簿召爲應奉翰林文字遷修撰泰和元年扈從秋山應制賦詩三十餘首上甚嘉之明年卒詔有司賻錢以給喪事求平生詩文藏之祕閣

龐鑄蓋州人少年登第爲翰林待制博學工詩文世多傳之

元

王明之蓋州人累官翰林學士卒追封太原郡公

明

陳鑑蓋州人正統閒進士賜及第官翰林學士使朝鮮有皇華集行於世歷官祭酒禮部侍郎文章學行一時景仰

○孝義志

志紀物華人傑而孝義例得特書所以重本行也閭裏匹夫皆具至性而蓋邑自遼金以往史乘闕如則今日僅存簡編與傳諸故老者固急宜表章以勵風教者也作孝義志

金

明

金

烏古論仲溫蓋州人貞佑初爲鎭南軍節度使中都被圍以鄕兵馳救不能進還鎭元兵大至城破不屈而死贈資徳大夫婆速路兵馬都總管謚忠義歲時致祭

明

蘭英蓋州軍成化初調廣寧操備役於歐總兵信九年春隨追敵於小黑山敵因風縱火軍潰歐馬中箭死英以己馬授歐得出英遇害李禦史有碑詞表之

文淵蓋州人居父母喪哀毀盡禮先後廬墓六年仕至陳州知州髙陵呂柟銘其墓

姜節金州人父早亡正徳閒母周氏病節日夕拜禱於庭因獨宿戒酒肉一日母思肉食節密刲股和羹以奉母食病愈至九十餘歲不復有恙人以爲孝感所致

周顯時蓋州人父愛幼子臨終私以三千金予之顯時廬墓三年終身篤友於之義若弗知予金之事者後官至總兵

○列女志

天地靈淑之气鍾於賢人君子亦不遺閨閣之英此古人所由傳列女也史稱遼地自箕子教化之餘女尙貞信則柏舟勵操中饋宜家豈無傳於裏閈足光彤管者歟作列女志

明

皇淸

明

籍氏金州軍余之妻其夫死氏年二十七欲以身從因親鄰苦勸乃不死守志四十餘年所司上其事旌表其門

徐氏金州總旗張俊妻夫死守節三十餘年所司上其事旌表其門

丁氏金州人蕭士淸妾奉姑至孝士淸疾氏飲食俱廢祝天願以身代士淸歿氏悲痛累日自縊而死正統閒旌表其門

朱氏金州指揮張頃妻夫死氏年二十四男女無出痛哭曰姑所生者夫一人而已與夫同歸姑何托焉遂葬夫侍姑終身無玷年八十有六而終所司上其事旌表其門

潘氏蓋州人生員髙琰妻琰故無子潘年十九以紡織自養守節三十五年嘉靖閒旌表其門

皇淸

滕氏蓋平城守天成姊適王命召未及期召從徵粵東後自京移家往滕抵粵甫五日召病卒乃號泣不食自縊死事聞建坊旌表

○隱逸志

蓋邑襟環海山地奧衍林泉禽魚致足樂也古避地之君子所爲畱連者乎記乘闕如賢士大夫類多失紀寄興煙霞而姓名猶卓卓在人耳目如公孫先生者寡矣特志之亦爲山靈之光寵乎作隱逸志

晉

公孫永字子陽襄平人幼而好學隱於平郭不娶非身墾殖不食年九十歲操尙如一慕容暐徵之不拜歲餘詐狂暐送歸平郭苻堅亦以禮徵之因其年老道遠遣使致問未至而卒堅深悼之謚曰崇虛先生

○流寓志

自管幼安王彥方客居遼左其流風餘韻斯地以爲美談蓋邑距襄平數百里諸君子轍迹未知能及否也嗣是達人賢士僑處當不乏人而史乘鮮所紀載得其一二庶爲玆土光爾作流寓志

後唐

胡嶠同州合陽令石晉末陷遼蕭翰掌書記居復州

○方技志

志紀人物亦不遺夫方技𨿽藝成而下然資用則不廢也蓋𨿽一邑豈乏偏材而往代未列於簡編則亦存以有待已爾作方技志

○仙釋志

仙釋二氏往往探幽勝之區爲寄眞之地蓋之山河綿亙倘固其所也故籍所傳一二可舉𨿽無關於風教之大亦足寫方外之奇蹤搜眞靈之別軌云爾作仙釋志

明

黃花老人天順中居蓋州城外山坡小寺有道術修煉數年一旦鶴來乘之而去其地因名伴仙山後人有詩雲水色山光兩不孤乾坤寥廓自錘鑪此山莫道無多景只是紅塵半點無

連姓僧蓋平人成化閒約百歲不計饑飽每與小兒戲於市歲旱祈雨輒應將死告人以時日後有人自南來遇連僧計其日卽死次【脫之字】日人咸異之

○藝文志

古者輶軒之使博采風謠所以稽政治驗風俗也蓋文獻寡徵其得登於紀載者可指數今庠序旣廣文治益光他日豈無掞藻摛奇輝煌典籍者乎存以俟其盛焉作藝文志

疏

辭

文

詩

疏

條陳疏

元學士虞集

自京師東瀕海南數千里北極遼海南濱靑齊萑葦之場海潮日至淤爲沃壤用浙人之法築堤捍水爲田聽富民欲得官者合其眾分授以地官定其畔以爲限能以萬夫耕者授以萬夫之田爲萬夫之長千人百人亦如之察其惰者而易之一年勿徵也二年勿徵也三年視其成以地之髙下定額於朝廷以次漸徵之五年有積蓄命以官就所儲給之常祿十年佩之符印得以傳子孫如軍官之例則東面民兵數萬可以內衛京師外禦島寇遠寬海運以舒疲民遂富民得官之志而獲其用江海遊食之徒皆有所歸矣

辭

蘭英碑辭

明都禦史李貢

蘭英蓋州軍也成化初調廣寧操備九年春隨總兵歐拒敵於小黑山敵因風縱火軍潰歐馬中箭死兵圍益急英曰主將三軍司令歐公危如大眾何乃以所乘馬授歐英遇害越今三十二年矣予行憲至蓋聞其事而哀之乃刻石於墓而系以辭曰王朝之制兮邊守爲嚴遠人窺伺兮匪月伊年東閫警動兮揚沙飛塵移師言禦兮將卒鼓行敵勢長驅兮縱火用兵主將馬踣兮貫矢於膺耳目混亂兮旌旗失位山川崩沸兮雷霆爲潰何此心之耿耿兮持本初而不背等死生於鴻毛兮持昭彰乎大義維將士之司命兮國體系夫重輕或纖芥之摧辱兮曾何用乎微生我骨可斷兮溝壑是橫我血可塗兮原野是腥獨主將之不可死兮遑鑑予之衷情期將卒之兩全兮信倉皇之所難矧鋒鏑之在前兮不可從容而盤桓惟委馬以奉主兮冀縱轡而生還豈廝役之受恩兮欲圖報而難殫慨羊斟之禦主兮抽夙昔之恨端乃戀戀於杯羹兮竟致主於相殘顧倉猝之所處兮在恩義爲兼盡人孰爲死兮要能處之得其正重國事於丘山兮匪私情之是狥孰謂廝役之瑣瑣兮保玆忠誠之至性自歸骨於荒原兮已三紀其有餘神飄飄而長徵兮飲沆瀣而康娛俯永世而一息兮侔貞烈以爲徒嗟恩膏之未及兮在世道爲何如周崇死難兮有門關以及孤漢寵死事兮紛印綬之累累覽往事以隕涕兮對幽墳而忸怩托貞瑉以系辭兮慰忠魂於些微

文

祈雨再告城隍文

蓋平知縣駱云

是年六月之九日禱雨於神至十有一日午刻微雨猶無雨也蓋令某再拜於神而告之曰予小子瀝誠捐吉爲蓋民請雨於神神亦當爲蓋民請雨於帝自今三日甘霖未降予小子智不及尊神不知所出豈司土者徳不足以動幽穆而蚩蚩者眾宿因舊業未能祓不祥而驅旱魃與抑他方多善類而此都之人力行未篤難以召天休獲滋至與又豈男者躍冶未盡懲女者垢口未盡滌與因心肆好卽自稱賢達而亦不免與又且尊卑之義未盡明長幼之節未盡著與子不克敬厥父有罰弟不克恭厥兄有讓抑俗尙武健負气矜能不卹小物與又抑富者權衡取倍貧者見異思遷與此數者蓋之人容有之皆足以致旱予小子不能盡除此數者於蓋而祈靈雨於蓋致誠不及爾尊神聞之一日不食而饑七日不食則死人之恆也願天以雨濟人於饑甚則濟人於死今待之三日不應更待之三日不應田無苗隴無麥能免異日之饑與死與予小子縱不能盡除前此數者於蓋然而罪有重輕人有良窳願以差等之報報之勿槪置之饑與死此予小子祈請之意也神其以此上聞於天憐其情眞詞切而許之再俟三日使終無大雨則亦無如之何矣

詩

過蓋州詩

明巡撫馬文升

煙霧初消海國邊荒原寒水與云連山光杳靄飛鳧外秋色參差落鴈前田野歡呼瞻使節公庭空寂長苔錢從容事畢還朝日韶舞聲中覲九天

初過鐵嶺屯感懷

蓋平知縣李鎧

攬轡入荒屯云是蓋牟境遠峯霽暮光奇云澹孤影川原殊油油睇目呈煙景顧傷三戶稀蕭然渺廬井力薄桑麻瘦气索茅茨冷伊余甫出塞繁憂久耿耿矧玆履其地艱難亦已領撫躬慚涼徳民依日深省

連云島望海

蓋平知縣駱云

水勢西從碣石來雲山沙磧重徘徊龍門雨洗刀兵後鰲背風翻星斗回民瘠未收珍府利官憂空作委輸裁子期何在畱岑寂疑有琴聲響石臺

蓋平縣誌卷下

