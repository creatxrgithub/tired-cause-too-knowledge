

島夷誌略﹝元﹞汪大淵撰

彭湖島分三十有六﹐巨細相間﹐坡隴相望﹐乃有七澳居其間﹐各得其名。自泉州順風二晝夜可至。有艸無木﹐土瘠﹐不宜禾稻。泉人結茅爲屋居之。气候常暖﹐風俗朴野﹐人多眉壽。男女穿長布衫﹐系以土布。煮海爲鹽﹐釀秫爲酒。采魚蝦螺蛤以佐食﹐蓺牛糞以爨﹐魚膏爲油。地產胡麻﹑綠豆。山羊之孳生數萬爲羣﹐家以烙毛刻角爲記﹐晝夜不收﹐各遂其生育。土商興販﹐以樂其利。地隸泉州晉江縣﹐至元年間﹐立巡檢司﹐以周歲額辦鹽課中統錢鈔一十錠二十五兩﹐別無科差。琉球地勢盤穹﹐林木合抱。山曰翠麓﹐曰重曼﹐曰斧頭﹐曰大﹛峙﹜﹝崎﹞。其峙山極髙峻﹐自彭湖望之甚近。余登此山﹐則觀海潮之消長﹐夜半則望晹谷之﹝日﹞出﹐紅光燭天﹐山頂爲之俱明。土潤田沃﹐宜稼穡。气候漸暖﹐俗與彭湖差異。水無舟楫﹐以筏濟之。男子﹑婦人拳發﹐以花布爲衫。煮海水爲鹽﹐釀蔗漿爲酒。知番主酋長之尊﹐有父子骨肉之義﹐他國之人倘有所犯﹐則生割其肉以啖之﹐取其頭懸木竿。地產沙金﹑黃豆﹑﹛麥﹜﹝黍﹞子﹑硫黃﹑黃蠟﹑鹿﹑豹﹑麂皮。貿易之貨﹐用土珠﹑瑪瑙﹑金珠﹑粗碗﹑處州瓷器之屬。海外諸國﹐蓋由此始。三島居大奇山之東﹐嶼分鼎峙﹐有疊山層巒﹐民傍緣居之。田瘠﹐谷少。俗質朴﹐气候差暖。男女間有白者﹐男頂拳﹝發﹞﹐婦人椎髻﹐俱披單衣。男子嘗附船至泉州經紀﹐罄其資囊﹐以文其身﹐旣歸其國﹐則國人以尊長之禮待之﹐延之上座﹐𨿽父老亦不得與爭焉。習俗以其至唐﹐故貴之也。民煮海爲鹽﹐釀蔗漿爲酒。有酋長。地產黃蠟﹑木綿﹑花布。貿易之貨﹐用銅珠﹑靑白花碗﹑小花印布﹑鐵塊之屬。次曰答陪﹐曰海贍﹐曰巴弄吉﹐曰蒲裏咾﹐曰東流裏。無甚異產﹐故附此耳。

麻逸山勢平寬﹐夾溪聚落﹐田膏腴﹐气候稍暖。俗尙節義。男女椎髻﹐穿靑布衫。凡婦﹛葬﹜﹝喪﹞夫﹐則削其發﹐絕食七日﹐與夫同寢﹐多瀕於死。七日之外不死﹐則親戚勸以飲食﹐或可全生﹐則終身不攺其節﹐甚至喪夫而焚屍﹐則赴火而死。酋豪之喪﹐則殺奴婢二三十人以殉葬。民煮海爲鹽﹐釀糖水爲酒。地產木綿﹑黃蠟﹑玳瑁﹑檳榔﹑花布。貿易之貨﹐用鼎﹑鐵塊﹑五采紅布﹑紅絹﹑牙錠之屬。蠻賈議價﹐領去﹛傳﹜﹝博﹞易土貨﹐然後準價舶商﹐守信如終如始﹐不負約也。

無枝拔在闞麻羅華之東南﹐石山對峙。民墾辟山爲田﹐鮮食﹐多種薯。气候常熱﹐獨春有微寒。俗直。男女編髮纏頭﹐系細紅布。極以婚姻爲重﹐往往指腹成親。通國守義﹐如有失信者﹐罰金二兩重﹐以納其主。民煮海爲鹽﹐釀椰漿﹑蕨粉爲酒。有酋長。產花斗錫﹑鉛﹑綠毛狗。貿易之貨﹐用西洋布﹑靑白處州瓷器﹑瓦壇﹑鐵鼎之屬。龍涎嶼嶼方而平﹐延袤荒野﹐上如雲塢之盤﹐絕無田產之利。每值天淸气和﹐風作浪湧﹐羣龍遊戲﹐出沒海濵﹐時吐涎沬於其嶼之上﹐故以得名。涎之色或黑於烏香﹐或類於浮石﹐聞之微有鮏气﹐然用之合諸香﹐則味尢淸遠﹐𨿽茄藍木﹑梅花腦﹑檀﹑麝﹑梔子花﹑沈速木﹑薔薇水眾香﹐必待此以發之。此地前代無人居之﹐間有他番之人﹐用完木鑿舟﹐駕使以拾之﹐轉鬻於他國。貨用金銀之屬博之。交趾古交州之地﹐今爲安南大越國。山環而險﹐溪道互布。外有三十六莊﹐地廣人稠。气候常熱。田多沃饒。俗尙禮義﹐有中國之風。男女面白而齒黑﹐戴冠﹐穿唐衣﹐皂褶﹑絲襪﹑方履。凡民間俊秀子弟﹐八歲入小學﹐十五入大學﹐其誦詩讀書﹑談性理﹑爲文章﹐皆與中國同﹐惟言語差異耳。古今歲貢中國﹐已載諸史。民煮海爲鹽﹐釀秫爲酒。部長以同﹝姓女﹞爲妻。地產沙金﹑白銀﹑銅﹑錫﹑鉛﹑象牙﹑翠毛﹑肉桂﹑檳榔。貿易之貨﹐用諸色綾羅匹帛﹑靑布﹑牙梳﹑紙紮﹑靑銅﹑鐵之類。流通使用銅錢﹐民間以六十七錢折中統銀一兩﹐官用止七十爲率。舶人不販其地﹐惟偸販之舟止於斷山上下﹐不得至其官場﹐恐中國人窺見其國之虛實也。

占城地據海衝﹐與新﹑舊州爲鄰。气候乍熱。田中上等﹐宜種谷。俗喜侵掠。歲以上下元日﹐縱諸人采生人膽﹐以鬻官家。官以銀售之﹐以膽調酒﹐與家人同飲﹐云通身是膽﹐使人畏之﹐亦不生疵癘也。城之下水多洄旋﹐舶往復數日﹐止舟載婦人登舶﹐與舶人爲偶。及去﹐則垂涕而別。明年﹐舶人至﹐則偶合如故。或有遭難流落於其地者﹐則婦人推舊情以飲食﹑衣服供其身﹐歸則又重贐以送之﹐蓋有情義如此。仍禁服半似唐人﹐日三四浴﹐以腦麝合油塗體。以白字寫黑皮爲文書。煮海爲鹽﹐釀小米爲酒。地產紅柴﹑茄藍木﹑打布。貨用靑瓷花碗﹑金銀首飾﹑酒﹑色布﹑燒珠之屬。民多朗臨海要津﹐溪通海﹐水不咸。田沃饒﹐米谷廣。气候熱。俗尙儉。男女椎髻﹐穿短皂衫﹐下系靑布短裙。民鑿井而飲﹐煮海爲鹽﹐釀小米爲酒。有酋長。禁盜﹐盜則戮及一家。地產烏梨木﹑射檀﹑木綿花﹑牛麂皮。貨用漆器﹑銅鼎﹑闍婆布﹑紅絹﹑靑布﹑斗錫﹑酒之屬。賓童龍隸占城﹐土骨與占城相連﹐有雙溪以間之。佛書所稱王捨城是也﹐或云目連屋基猶存。田土﹑人物﹑風俗﹑气候﹐與占城略同。人死則持孝服﹐設佛擇僻地以葬之。國主騎象或馬﹐打紅傘﹐從者百餘人﹐執盾贊唱曰亞或僕﹐番語也。其屍頭蠻女子害人甚於占城﹐故民多廟事而血祭之﹐蠻亦父母胎生﹐與女子不異﹐特眼中無瞳人﹐遇夜則飛頭食人糞尖。頭飛去﹐若人以紙或布掩其項﹐則頭歸不接而死。凡人居其地﹐大便後必用水淨浣﹐否則蠻食其糞﹐卽逐臭與人同睡。倘有所犯﹐則腸肚皆爲所食﹐精神盡爲所奪而死矣。地產茄藍木﹑象牙。貨用銀﹑印花布﹐次曰胡麻﹑沙曼﹑頭羅﹑沙犗﹑寶毗齊。新故﹑越州諸番﹐無所產﹐舶亦不至。眞臘州南之門﹐實爲都會﹐有城周圍七十餘里﹐石河周圍廣二十丈﹐戰象幾四十餘萬。殿宇凡三十餘所﹐極其壯麗。飾以金璧﹐鋪銀爲磚﹐置七寶椅﹐以待其主。貴人貴戚所坐皆金杌。歲一會﹐則以玉猿﹑金孔雀﹑六牙白象﹑三角銀蹄牛羅獻於前。列金獅子十隻於銅臺上﹐列十二銀塔﹐鎭以銅像。人凡飲食﹐必以金茶盤﹑籩豆﹑金碗貯物用之。外名百塔洲﹐作爲金浮屠百座﹐一座爲狗所觸﹐則造塔頂不成。次曰馬司錄池﹐復建五浮屠﹐黃金爲尖。次曰桑香佛捨﹐造裹金石橋四十餘丈。諺云﹕富貴眞臘者也。气候常暖﹐俗尙華侈﹐田產富饒。民煮海爲鹽﹐釀小米爲酒。男女椎髻。生女九歲﹐請僧作梵法﹐以指挑童身﹐取紅點女額及母額﹐名爲利市﹐云如此則他日嫁人宜其室家也﹐滿十歲卽嫁。若其妻與客淫﹐其夫甚喜﹐誇於人﹕我妻巧慧﹐得人愛之也。以錦圍身﹐眉額施﹛珠﹜﹝朱﹞。酋豪出入﹐用金車羽儀﹐體披瓔珞﹐右手持劍﹐左手持麈尾。法則劓﹑刖﹑刺配之刑﹐國人犯盜﹐則斷手足﹑烙胸背﹑黥額﹐殺唐人則死﹐唐人殺番人至死﹐亦重罰金﹐如無金﹐以賣身取贖。地產黃蠟﹑犀角﹑孔雀﹑沈速香﹑蘇木﹑大楓子﹑翠羽﹐冠於各番。貨用﹝金﹞銀﹑黃紅燒珠﹑龍段﹑建寧錦﹑絲布之屬。丹馬令地與沙裏﹑佛來安爲鄰國。山平亙﹐田多﹐食粟有餘﹐新收者復畱以待陳。俗節儉﹐气候溫和。男女椎髻﹐衣白衣衫﹐系靑布縵。定婚用﹛假﹜﹝緞﹞錦﹑白錫若干塊。民煮海爲鹽﹐釀小米爲酒。有酋長。產上等白錫﹑米腦﹑龜筒﹑鶴頂﹑降眞香及黃熟香頭。貿易之貨﹐用甘理布﹑紅布﹑靑白花碗﹑鼓之屬。

日麗介兩山之間﹐立一哄之市。田𨿽平曠﹐春幹而夏雨﹐種植常違其時﹐故歲少稔﹐仰食於他國。气候冬暖。風俗尙節義。男女椎髻﹐白縵纏頭﹐系小黃布。男喪妻不嫁。煮海爲鹽﹐釀漿爲酒。有酋長。土產龜筒﹑鶴頂﹑降眞﹑錫。貿易之貨﹐用靑瓷器﹑花布﹑粗碗﹑鐵塊﹑小印花﹝布﹑五色布﹞之屬。

麻裏嚕小港迢遞﹐入於其地。山隆而水多鹵股石﹐林少﹐田髙而瘠。民多種薯芋。地气熱。俗尙義。若番官沒﹐其婦再不嫁於凡夫﹐必有他國番官之子孫閥閱相稱者﹐方可擇配﹐否則削髮看經﹐以終其身。男女拳發﹐穿靑布短衫﹐系紅布縵。民煮海爲鹽﹐釀蔗漿爲酒﹐編竹片爲牀﹐燃生蠟爲燈。地產玳瑁﹑黃蠟﹑降香﹑﹛行﹜﹝竹﹞布﹑木綿花。貿易之貨﹐用牙靛﹑靑布﹑瓷器盤﹑處州瓷﹑水壇﹑大甕﹑鐵鼎之屬。遐來勿古淚之下﹐山盤數百里﹐厥田中下。俗尙妖怪。气候春夏秋熱﹐冬微冷﹐則人無病﹔反此﹐則瘴生人畜死。男女挽髻﹐纏紅布﹐系靑綿布梢。凡人死﹐則研生腦調水灌之﹐以養其屍﹐欲葬而不腐。民煮海爲鹽﹐釀椰漿爲酒。有酋長。地產蘇木﹑玳瑁﹑木綿花﹑檳榔。貿易之貨﹐用占城海南布﹑鐵綫﹑銅鼎﹑紅絹﹑五色布﹑木梳﹑篦子﹑靑器﹑粗碗之屬。彭坑石崖周匝崎嶇﹐遠如平寨。田沃﹐谷稍登。气候半熱。風俗與丁家盧小異。男女椎髻﹐穿長布衫﹐系單布稍。富貴女頂帶金圏數四﹐常人以五色硝珠爲圏以束之。凡講婚姻﹐互造換白銀五錢重爲準。民煮海爲鹽﹐釀椰漿爲酒。有酋長。地產黃熟香頭﹑沈速﹑打白香﹑腦子﹑花錫﹑粗降眞。貿易之貨﹐用諸色絹﹑闍婆布﹑銅﹑鐵器﹑漆﹑瓷器﹑鼓板之屬。吉蘭丹地勢博大﹐山瘠而田少﹐夏熟而倍收。气候平熱。風俗尙禮。男女束髮﹐穿短衫﹐系皂布縵。每遇四時節序﹑生辰﹑婚嫁之類﹐衣紅布長衫爲慶。民煮海爲鹽﹐織木綿爲業。有酋長。地產上等沈速﹑粗降眞香﹑黃蠟﹑龜筒﹑鶴頂﹑檳榔。外有小港﹐索遷極深﹐水咸﹐魚美。出花錫。貨用塘頭市布﹑占城布﹑靑盤﹑花碗﹑紅綠硝珠﹑琴﹑阮﹑鼓﹑板之屬。丁家盧三角嶼對境港口﹐通其津要。山髙曠﹐田中下﹐民食足。春多雨﹐气候微熱。風俗尙怪。男女椎髻﹐穿綠纈布短衫﹐系遮裏絹。刻木爲神﹐殺人血和酒祭之。每水旱疫癘﹐禱之則立應﹔及婚姻病喪﹐則卜其吉凶﹐亦驗。今酋長主事﹐貪婪﹑勤儉守土。地產降眞﹑腦子﹑黃蠟﹑玳瑁。貨用靑白花瓷器﹑占城布﹑小紅絹﹑斗錫﹑酒之屬。戎山繞溪環﹐部落坦夷﹐田畬﹝連﹞成片﹐土脈膏腴。气候不正﹐春夏苦雨。俗陋。男女方頭﹐兒生之後﹐以木板四方夾之二周後﹐去其板。四季祝發﹐以布縵繞身。以椰水浸秫米﹐半月方成酒﹐味極苦辣而味長。二月﹐海橊結實﹐復釀橊實酒﹐味甘酸﹐宜解渴。地產白豆蔻﹑象牙﹑翠毛﹑黃蠟﹑木綿紗。貿易之貨﹐用銅﹑漆器﹑靑白花碗﹑瓷壺瓶﹑花銀﹑紫硝珠﹑巫侖布之屬。

羅衛南眞駱之南﹐實加羅山﹐卽故名也。山瘠﹐田美﹐等爲中上。春末則禾登﹐民有餘蓄﹐以移他國。气候不時。風俗勤儉。男女文身爲禮﹐以紫縵纏頭﹐系澑布。以竹筒實生蠟爲燭﹐織木綿爲業。煮海爲鹽﹐以葛根浸水釀酒﹐味甘軟﹐竟日飲之不醉。有酋長。地產粗降眞﹑玳瑁﹑黃蠟﹑棉花。𨿽有珍樹﹐無能割。貿易之貨﹐用棋子手巾﹑狗迹絹﹑五色燒珠﹑花銀﹑靑白碗﹑鐵條之屬。羅斛山形如城郭﹐白石峭厲。其田平衍而多稼﹐暹人仰之。气候常暖如春。風俗勁悍。男女椎髻﹐白布纏頭﹐穿長布衫。每有議刑法﹑錢谷出入之事﹐並決之於婦人﹐其志量常過於男子。煮海爲鹽﹐釀秫米爲酒。有酋長。法以汃子代錢﹐流通行使﹐每一萬準中統鈔二十四兩﹐甚便民。此地產羅斛香﹐味極淸遠﹐亞於沈香。次蘇木﹑犀角﹑象牙﹑翠羽﹑黃蠟。貨用靑器﹑花印布﹑金﹑錫﹑海南檳榔口﹑汃子。次曰彌勒佛﹐曰忽南圭﹐曰善司阪﹐曰蘇剌司坪﹐曰吉頓力。地無所產﹐用附於此。東衝古剌巀嶭丰林﹐下臨淡港﹐外堞爲之限﹛介﹜﹝界﹞。田美谷秀。气候驟熱﹐雨下則微冷。風俗輕剽。男女斷髮﹐紅手帕纏頭﹐穿黃綿布短衫﹐系越裏布。凡有人喪亡者﹐不焚化﹐聚其骨撇於海中﹐謂之種植法﹐使子孫復有生意。持孝之人﹐齋戒數月而後已。民不善煮海爲鹽﹐釀蔗漿爲酒。有酋長。地產沙金﹑黃蠟﹑粗降眞香﹑龜筒﹑沈香。貿易之貨﹐用花銀﹑鹽﹑靑白花碗﹑大小水埕﹑靑鞋﹑銅鼎之屬。蘇洛鬲洛山如關﹐並溪如帶﹐具有聚落。田瘠﹐谷少。气候少暖。風俗勇悍。男女椎髻﹐穿靑布短衫﹐系木綿白縵。凡生育後﹐惡露不下﹐汲井水澆頭卽下。有害熱癥者﹐亦皆用水沃數四則愈。民煮海爲鹽。有酋長。地產上等降眞﹑片腦﹑鶴頂﹑沈速﹑玳瑁。貿易之貨﹐用靑白花器﹑海﹝南﹞巫侖布﹑銀﹑鐵﹑水埕﹑小罐﹑銅鼎之屬。

鍼路自馬軍山水路﹐由麻來墳至此地。則山多鹵股﹐田下等﹐少耕植。民種薯及胡蘆﹑西瓜﹐兼采海螺﹑螃蛤﹑蝦食之。內坪下小溪﹐有魚﹑蟹極美。民間臨溪每一舉网﹐輒食數日而有餘。气候差熱。俗惡。男女以紅綿布纏頭﹐皂縵系身。民煮海爲鹽﹐織竹絲布爲業。有酋長。地產芎蕉。汃子通暹﹐準錢使用。貿易之貨﹐用銅條﹑鐵鼎﹑銅珠﹑五色硝珠﹑大小埕﹑花布﹑鼓﹑靑布之屬。八都馬鬧市廣陽﹐山茂田少﹐民力齊﹐常足食。气候暖。俗尙朴。男女椎髻﹐纏靑布縵﹐系甘理布。酋長守土安﹐民樂其生。親沒﹐必沭浴齋戒﹐號泣半月而葬之﹐日奉桑香佛惟謹。有犯姦盜者﹐梟之以示戒﹔有遵蠻法者﹐賞之以示勸﹔俗稍稍近理。地產象牙﹐重者百餘斤﹐輕者七八十斤。胡椒亞於闍婆。貿易之貨﹐用南北絲﹑花銀﹑赤金﹑銅﹑鐵鼎﹑絲布﹑艸金緞﹑丹山錦﹑山紅絹﹑白礬之屬。淡邈小港去海口數里﹐山如鐵筆﹐迆邐如長蛇﹐民傍緣而居。田地平﹐宜谷粟﹐食有餘。气候暖。風俗儉。男女椎髻﹐穿白布短衫﹐系竹布梢。民多識山中艸藥﹐有疵癘之疾﹐服之其效如神。煮海爲鹽﹐事网罟爲業。地產胡椒﹐亞於八都馬。貨用黃硝珠﹑麒麟粒﹑西洋絲布﹑粗碗﹑靑器﹑銅鼎之屬。尖山自有宇宙﹐玆山盤據於小東洋﹐卓然如文筆插霄漢﹐𨿽懸隔數百里﹐望之儼然。田地少﹐多種薯﹐炊以代飯。气候煩熱。風俗纖嗇。男女斷髮﹐以紅絹纏頭﹐以佛南圭布纏身。煮海爲鹽﹐釀蔗漿﹑水米爲酒。地產木綿花﹑竹布﹑黃蠟。粗降眞沙地所生﹐故不結實。貿易之貨﹐用牙錠﹑銅﹑鐵鼎﹑靑碗﹑大小埕﹑甕﹑靑皮單﹑錦﹑鼓樂之屬。八節那間其邑臨海﹐嶺方木瘦﹐田地瘠﹐宜種粟﹑麥。俗尙邪﹐與湖北道澧州風俗同。男女椎髻﹐披白布縵﹐系以土布。一歲之間﹐三月內﹐民戶采生以祭鬼酬願﹐信不生災害。民煮海爲鹽。有酋長。地產單皮﹑花印布不退色﹑木綿花﹑檳榔。貿易之貨﹐用靑器﹑紫礦﹑土粉﹑靑絲布﹑埕﹑甕﹑鐵器之屬。三佛齊自龍牙門﹐去五晝夜至其國。人多姓蒲。習水陸戰﹐官兵服藥﹐刀兵不能傷﹐以此雄諸國。其地人煙稠密﹐田土沃美。气候暖﹐春夏常雨。俗淳。男女椎髻﹐穿靑綿布短衫﹐系東衝布。喜潔淨﹐故於水上架屋。采蚌蛤爲鮓﹐煮海爲鹽﹐釀秫爲酒。有酋長。地產梅花片腦﹑中等降眞香﹑檳榔﹑木綿布﹑細花木。貿易之貨﹐用色絹﹑紅硝珠﹑絲布﹑花布﹑銅﹑鐵鍋之屬。舊傳其國地忽穴﹐出牛數萬﹐人取食之﹐後用竹木塞之﹐乃絕。嘯噴繇監毗﹑吉陀以東﹐其山陂延袤數千里﹐結茅而居。田沃﹐宜種粟。气候常暖。俗陋。男女椎髻﹐以藤皮煮軟﹐織粗布爲短衫﹐以生布爲梢。地產惟蘇木盈山﹐他物不見。每歲與打网國相通﹐貿易通舶人。貨用五色硝珠﹑瓷器﹑銅﹑鐵鍋﹑牙錠﹑瓦甕﹑粗碗之屬。勃泥龍山磐磾於其右﹐基宇雄敞﹐原田獲利。夏月稍冷﹐冬乃極熱。俗尙侈。男女椎髻﹐以五采﹝帛﹞系腰﹐花錦爲衫。崇奉佛像惟嚴。尢敬愛唐人﹐若醉則扶之以歸歇處。民煮海爲鹽﹐釀秫爲酒。有酋長﹐仍選其國能算者一人掌文簿﹐計其出納﹑收稅﹐無纖毫之差焉。地產降眞﹑黃蠟﹑玳瑁﹑梅花片腦﹐其樹如杉檜﹐劈裂而取之﹐必齋浴而後往。貨用白銀﹑赤金﹑色緞﹑牙箱﹑鐵器之屬。

明家羅故臨國之西﹐山有三島﹕中島桑香佛所居﹐珍寶盈前﹐人莫能取﹔一島虎豹蛇虺縱橫﹐人莫敢入﹔一島土中紅石﹐掘而取之﹐其色紅活﹐名鴉鶻也。舶人興販﹐往往金﹑銀與之貿易。土瘠﹐宜種粟。气候大熱。俗朴。男女衣靑單被。民煮海爲鹽。有酋長。地產紅石之外﹐別物不見。暹自新門臺入港﹐外山崎嶇﹐內嶺深邃。土瘠﹐不宜耕種﹐穀米歲仰羅斛。气候不正。﹝俗﹞尙侵掠﹐每他國轉輸﹐﹝輒﹞駕百十艘﹐以沙糊滿載﹐捨生而往﹐務在必取。近年以七十餘艘來侵單馬錫﹐攻打城池﹐一月不下。本處閉關而守﹐不敢與爭。遇爪哇使臣經過﹐暹人聞知乃遁﹐遂掠昔裏而歸。至正己丑夏五月﹐降於羅斛。凡人死﹐則灌水銀以養其身。男女衣著﹐與羅斛同。仍以汃子權錢使用。地產蘇木﹑花錫﹑大風子﹑象牙﹑翠羽。貿易之貨﹐用硝珠﹑水銀﹑靑布﹑銅﹑鐵之屬。爪哇卽古闍婆國。門遮把逸山﹐系官場所居﹐宮室壯麗。地廣人稠﹐實甲東洋諸番。舊傳國王系雷震石中而出﹐令女子爲酋以長之。其田膏沃﹐地平衍﹐榖米富饒﹐倍於他國。民不爲盜﹐道不拾遺。諺云太平闍婆者﹐此也。俗朴。男子椎髻﹐裹打布﹐惟酋長畱髮。大徳年間﹐﹛伊克默色﹜﹝亦黑迷失﹞﹑平章史弼﹑髙興曾往其地﹐令臣屬納稅貢﹑立衙門﹑振綱紀﹐設鋪兵以遞文書。守常刑﹐重鹽法﹐使銅錢﹐俗以銀﹑錫﹑鍮﹑銅雜鑄如螺甲大﹐名爲銀錢﹐以權銅錢使用。地產靑鹽﹐系曬成。胡椒每歲萬斤﹐極細﹐堅耐。色印布及鸚鵡之類﹑藥物﹐皆自他國來也。貨用硝珠﹑金﹑銀﹑靑鞋﹑色絹﹑靑白花碗﹑鐵器之屬。次曰巫侖﹐曰希苓﹐曰三打板﹐曰吉丹﹐曰孫剌等。地無異產﹐故附此耳。

重迦羅杜瓶之東﹐與爪哇界相接。間有髙山奇秀﹐不產他木﹐滿山皆鹽﹐敷樹及楠樹。內一石洞﹐前後三門﹐可容一二萬人。田土亞於闍婆。气候熱。俗淳。男女撮髻﹐衣長衫。地產綿羊﹑鸚鵡﹑細花木綿單﹑椰子﹑木綿花紗。貿易之貨﹐用花銀﹑花宣絹﹑諸色布。煮海爲鹽﹐釀秫爲酒。無酋長﹐年尊者統攝。次曰諸番﹐相去約數日水程﹕曰孫陀﹐曰琵琶﹐曰丹重﹐曰員嶠﹐曰彭裏。不事耕種﹐專尙寇掠。與吉陀﹑亞崎諸國相通交易﹐舶人所不及也。都督崖自海腰平原﹐津通淡港。土薄田肥﹐宜種谷﹐廣栽薯芋。气候夏涼多淫雨﹐春與秋冬皆熱。俗尙節序。男女椎髻﹐穿絲布短衫﹐系白布梢。民間每以正月三日﹐長幼焚香拜天﹐以酒牲祭山神之後﹐長幼皆羅拜於庭﹐名爲慶節序。不喜煮鹽﹐釀蜜﹝水﹞爲酒。有酋長。地產片腦﹑粗速香﹑玳瑁﹑龜筒。貿易之貨﹐用海南﹑占城布﹑紅綠絹﹑鹽﹑鐵﹑銅鼎﹑色鞋之屬。

文誕渤山髙環﹐溪水若淡﹐田地瘠。民半食沙糊﹑椰子。气候苦熱。俗淫。男女椎髻﹐露體﹐系靑皮布梢。日間畏熱﹐不事布種﹐月夕耕鋤﹑漁獵﹑采薪﹑取水。山無蛇虎之患﹐家無盜賊之虞。煮海爲鹽﹐釀椰漿爲酒﹐婦織木綿爲業。有酋長。地產肉豆蔻﹑黑小廝﹑豆蔻花﹑小丁皮。貨用水綾絲布﹑花印布﹑烏瓶﹑鼓﹑瑟﹑靑瓷器之屬。蘇祿其地以石崎山爲保障﹐山畬田瘠﹐宜種粟﹑麥。民食沙糊﹑魚蝦﹑螺蛤。气候半熱。俗鄙薄。男女斷髮﹐纏皂縵﹐系小印花﹝布﹞。煮海爲鹽﹐釀蔗漿爲酒﹐織竹布爲業。有酋長。地產中等降眞條﹑黃蠟﹑玳瑁﹑珍珠﹐較之沙裏八丹﹑第三港等處所產﹐此蘇祿之珠色靑白而圓﹐其價甚昂。中國人首飾用之﹐其色不退﹐號爲絕品。有徑寸者﹐其出產之地﹐大者已直七八百餘錠﹐中者二三百錠﹐小者一二十錠。其餘小珠一萬上兩重者﹐或一千至三四百上兩重者﹐出於西洋之第三港﹐此地無之。貿易之貨﹐用赤金﹑花銀﹑八都剌布﹑靑珠﹑處器﹑鐵條之屬。

龍牙犀角峯嶺內平而外聳﹐民環居之﹐如蟻附坡。厥田下等。气候半熱。俗厚。男女椎髻﹐齒白﹐系麻逸布。俗以結親爲重﹐親戚之長者一日不見面﹐必攜酒持物以問勞之﹐爲長夜之飲﹐不見其醉。民煮海爲鹽﹐釀秫爲酒。有酋長。地產沈香﹐冠於諸番﹔次鶴頂﹑降眞﹑蜜糖﹑黃熟香頭。貿易之貨﹐用土印布﹑八都剌布﹑靑白花﹝碗﹞之屬。

蘇門傍山如屏而石峭﹐中有窩藏平坦。地瘠﹐田少﹐多種麥而食。气候常暖。俗鄙薄﹐藉他番以足其食﹐賴商賈以資其國。男女披長髮﹐短衫爲衣﹐系斯吉丹布。煮海爲鹽。有酋長。地產翠羽﹑蘇木﹑黃蠟﹑檳榔。貿易之貨﹐用白糖﹑巫侖布﹑油絹衣﹑花色宣絹﹑塗油﹑大小水埕之屬。塗油出於東埕塗中﹐熬曬而成。舊港自淡港入彭家門﹐民以竹代舟﹐道多磚塔。田利倍於他壤﹐云一季種谷﹐三年生金﹐言其谷變而爲金也。後西洋人聞其田美﹐﹝每乘舟﹞來取田內之土骨以歸﹐彼田爲之脈而種谷﹐舊港之田﹝金不﹞復生﹐亦怪事也。气候稍熱。男女椎髻﹐以白布爲梢。煮海爲鹽﹐釀椰漿爲酒。有酋長。地產黃熟香頭﹑金顏香﹐木綿花冠於諸番﹐黃蠟﹑粗降眞﹑絕髙鶴頂﹑中等沈速。貿易之貨﹐用門邦丸珠﹑四色燒珠﹑麒麟粒﹑處瓷﹑銅鼎﹑五色布﹑大小水埕﹑甕之屬。龍牙菩提環宇皆山﹐石排類門。無田耕種﹐但栽薯芋﹐蒸以代糧。當收之時﹐番家必堆貯數屋﹐如中原人積糧﹐以供歲用。食餘﹐則存防下年之不熟也。園種果﹐采蛤蚌﹑魚蝦而食﹐倍於薯芋。气候倍熱。俗朴。男女椎髻﹐披木棉花單被。煮海爲鹽﹐浸芋根汁以釀酒。地產速香﹑檳榔﹑椰子。貿易之貨﹐用紅綠燒珠﹑牙箱錠﹑鐵鼎﹑靑白土印布之屬。毗捨耶僻居海東之一隅。山平曠﹐田地少﹐不多種植。气候倍熱。俗尙虜掠。男女撮髻﹐以墨汁刺身至頭頸。項臂纏紅絹﹐系黃布爲飾。國無酋長。地無出產。時常裹漧糧﹑桌小舟﹐過外番。伏荒山窮谷無人之境﹐遇捕魚采薪者﹐輒生擒以歸﹐鬻於他國﹐每一人易金二兩重。蓋彼國之人﹐遞相仿效﹐習以爲業。故東洋聞毗捨耶之名﹐皆﹝畏避之﹞也。

班卒地勢連龍牙門後山﹐若纏若斷﹐起凹峯而盤結﹐故民環居焉。田瘠﹐谷少登。气候不齊﹐夏則多雨而微寒。俗質。披短髮﹐﹛假﹜﹝緞﹞錦纏頭﹐紅油布系身。煮海爲鹽﹐釀米爲酒﹐﹝名明家西。﹞有酋長。地產上等鶴頂﹑中等降眞﹑木綿花。貿易之貨﹐用絲布﹑鐵條﹑土印布﹑赤金﹑瓷器﹑鐵鼎之屬。蒲奔地控海濵﹐山蹲白石﹐不宜耕種﹐歲仰食於他國。气候乍熱而微冷。風俗果決。男女靑黑﹐男垂髫﹐女拳髻﹐系白縵。民煮海爲鹽﹐采蟹黃爲鮓。以木板造舟﹐藤篾固之﹐以綿花塞縫底﹐甚柔軟﹐隨波上下﹐以木爲槳﹐未嘗見有損壞。有酋長。地產白藤﹑扶畱藤﹑檳榔。貿易之貨﹐用靑瓷器﹑粗碗﹑海南布﹑鐵綫﹑大小埕甕之屬。假裏馬打山列翠屏﹐闤闠臨溪。田下﹐谷不收。气候熱。俗澆薄。男女髡頭﹐以竹布爲桶樣穿之﹐仍系以梢﹐罔知廉恥。采蕉實爲食﹐煮海爲鹽﹐以適他國易米﹐每鹽一斤易米一斗。地產番羊﹐髙大者可騎﹐日行五六十里﹐及玳瑁。貿易之貨﹐用硫磺﹑珊瑚﹑闍婆布﹑靑色燒珠﹑﹝八都剌﹞布之屬。

文老古益溪通津﹐地勢卑窄。山林茂密﹐田瘠﹐稻慳。气候熱。俗薄。男女椎髻﹐系花竹布爲稍。以象齒樹之內室﹐爲供養之具。民煮海爲鹽﹐取沙糊爲食。地產丁香﹐其樹滿山﹐然多不常生﹐三年中間或二年熟。有酋長。地每歲望唐舶販其地﹐往往以五枚雞雛出﹐必唐船一隻來﹔二雞雛出﹐必有二隻﹐以此占之﹐如響斯應。貿易之貨﹐用銀﹑鐵﹑水綾﹑絲布﹑巫侖﹑八節那間布﹑土印布﹑象齒﹑燒珠﹑靑瓷器﹑埕器之屬。古裏地悶居加羅之東北﹐山無異木﹐惟檀樹爲最盛。以銀﹑鐵﹑碗﹑西洋絲布﹑色絹之屬爲之貿貨也。地謂之馬頭﹐凡十有二所。有酋長。田宜谷粟。气候不齊﹐朝熱而夜冷。風俗淫濫。男女斷髮﹐穿木綿短衫﹐系占城布。市所酒肉價廉﹐婦不知恥﹐部領﹝目﹞縱食而貪色﹐醉酒之餘﹐臥不覆被﹐至者染疾多死。倘在番茍免﹐回舟之際﹐櫛風沐雨﹐其疾發而爲狂熱﹐謂之陰陽交﹐交則必死。昔泉之吳宅﹐發舶梢眾百有餘人﹐到彼貿易。旣畢﹐死者十八九﹐間存一二﹐而多羸弱﹛之﹜﹝乏﹞力﹐駕舟隨風回舶。或時風恬浪息﹐黃昏之際﹐則狂魂蕩唱﹐歌﹛十﹜﹝舞不已。夜﹞則添炬曄燿﹐使人魂遊而膽寒。吁﹗良可畏哉。然則其﹝地﹞縱﹝使﹞有萬倍之利﹐何益﹖昔柳子厚謂海賈以生易利﹐﹝觀此﹞有甚於此者乎﹖龍牙門門以單馬錫番兩山相交﹐若龍牙﹛門﹜﹝狀﹞﹐中有水道以間之。田瘠。稻少。气候熱﹐四五月多淫雨。俗好劫掠。昔酋長掘地而得玉冠﹐歲之始﹐以見月爲正初﹐酋長戴冠披服受賀﹐今亦遞相傳授。男女兼中國人居之。多椎髻﹐穿短布衫﹐系靑布稍。﹝地﹞產粗降眞﹑斗錫。貿易之貨﹐﹝用﹞赤金﹑靑緞﹑花布﹑處瓷器﹑鐵鼎之類。蓋以山無美﹛林﹜﹝材﹞﹐貢無異貨。以通﹛眾﹜﹝泉﹞州之貿易﹐皆剽竊之物也。舶往西洋﹐本番置之不問。回船之際﹐至吉利門﹐舶人須駕箭棚﹑張布幕﹑利器械以防之。賊舟二三百隻必然來﹐迎敵數日﹐若僥幸順風﹐或不遇之﹐否則人爲所戮﹐貨爲所有﹐則人死系乎頃刻之間也。

昆侖古者昆侖山又名軍屯山。山髙而方﹐根盤幾百里﹐截然乎瀛海之中﹐與占城﹑﹝東﹞西竺鼎峙而相望。下有昆侖洋﹐因是名也。舶販西洋者﹐必掠之﹐順風七晝夜可渡。諺云﹕上有七州﹐下有昆侖﹐﹛計﹜﹝鍼迷舵失﹐人船﹞孰存﹖𨿽則地無異產﹐人無居室﹐山之窩有男﹛人﹜﹝女﹞數十﹝人﹐怪形而﹞異狀﹐穴居而野處﹐旣無衣褐﹐日食山果﹑魚蝦﹐夜則宿於樹巢﹐仿標技野鹿之世﹐何以知其然也﹖﹛百﹜﹝凡﹞舶阻惡風灣泊其山之下﹐男女羣聚而玩﹐撫掌而笑﹐﹛笑而﹜﹝良久乃﹞去﹐自適天趣。吾故曰﹕其無懷大庭氏之民歟﹖其葛天氏之民歟﹖靈山嶺峻而方﹐石泉下咽。民居星散﹐以結网爲活。田野辟﹐宜耕種﹐一歲凡二收榖。舶至其所﹐則船人齋沐三日﹐具什事﹐崇佛諷經﹐燃水燈放彩舶﹐以禳本舶之災﹐始度其下。風俗﹑气候﹑男女﹐與占城同。地產藤杖﹐輕小黑文相對者爲冠﹐每條互易一花斗錫﹐粗大而紋疏者﹐一花斗錫互易三條。舶之往復此地﹐必汲水﹑采薪以濟日用。次得檳榔﹑老葉﹐余無異物。貿易之貨﹐用粗碗﹑燒珠﹑鐵條之屬。東西竺石上嵯峨﹐形勢對峙﹐地勢𨿽有東西之殊﹐不啻蓬萊﹑方丈之爭奇也。田瘠﹐不宜耕種﹐歲仰淡﹛淨﹜﹝洋﹞米榖足食。气候不齊﹐四五月淫雨而尙寒。俗朴略。男女斷髮﹐系占城布。煮海爲鹽﹐釀椰漿爲酒。有酋長。地產檳榔﹑老葉﹑椰﹛子﹜﹝心﹞簟﹑木綿花。番人取其椰心之嫩﹝而白者﹞﹐或﹝素或﹞染﹐織而爲簟﹐售之唐人。其簟冬暖而夏涼﹐亦可﹝貴也﹞。貿易之貨﹐用花錫﹑胡椒﹑鐵器﹑薔薇露水之屬。

急水灣灣居﹛石﹜﹝巴﹞綠嶼之下﹐其流奔騖。舶之時月遲延﹐兼以潮汐南北人莫能測﹐舶洄漩於其中﹐則一月莫能出。昔有度元之舶﹐流寓在其中二十餘日﹐失風﹐鍼迷舵折﹐舶遂閣淺。人船貨物﹐俱各漂蕩。偶遺三人於礁上者﹐枵腹五日﹐又且斷舶往來﹐輒采礁上螺蚌食之。當此之時﹐命懸於天。忽一日大木二根﹐浮海而至礁傍﹐人抱其木﹐隨風飄至須門答剌之國﹐幸而免溺焉。花面其山逶迆﹐其地沮洳。田極肥美﹐足食有餘。男女以墨汁刺於其面﹐故謂之花面﹐國名因之。气候倍熱。俗淳。有酋長。地產牛﹑羊﹑雞﹑鴨﹑檳榔﹑甘蔗﹑老葉﹑木綿。貨用鐵條﹑靑布﹑粗碗﹑靑處器之屬。舶經其地﹐不過貿易以供日用而已﹐餘無可興販也。淡洋港口通官場百有餘裏﹐洋其外海也﹐內有大溪之水﹐源二千餘里﹐奔流沖合於海。其海面一流之水淸淡﹐舶人經過﹐往往乏水﹐則必由此汲之﹐故名曰淡洋。過此以往﹐未見其海洋之水不咸。﹝取其水灌﹞田﹐常熟。气候熱。風俗淳。男女椎髻﹐系澑布。有酋長。地產﹝獎眞香﹑葦粟﹐其粒﹞與亞蘆同﹐米顆𨿽小﹐炊飯則香。貿易之貨﹐用赤金﹑鐵器﹑粗碗之屬。須文答剌峻嶺掩抱﹐地勢臨海。田磽﹐谷少。風俗澆薄。其酋長人物修長﹐一日之間必三變色﹐或靑﹑或黑﹑或赤。每歲必殺十餘人﹐取自然血浴之﹐則四時不生疾病﹐故民皆畏服焉。男女椎髻﹐系紅布。土產腦子﹑粗降眞﹑香味短﹐鶴頂﹑斗錫。種茄樹髙丈有餘﹐經三四年不萎﹐生茄子以梯摘之﹐如西瓜大﹐重十餘斤。貿易之貨﹐用西洋絲布﹑樟腦﹑薔薇水﹑黃油傘﹑靑布﹑五色鞋之屬。僧加剌疊山環翠﹐洋海橫絡。其山之腰﹐有佛殿巋然﹐則釋迦佛肉身所在﹐民從而像之。迨今﹐以香花燭事之若存。海濵有石如蓮臺﹐上有佛足迹﹐長二尺有四寸﹐闊七寸﹐深五寸許。迹中海水入其內﹐不鹹而淡﹐味甘如醴﹐病者飲之則愈﹐老者飲之可以延年。土人長七尺餘﹐面紫身黑﹐眼巨而長﹐手足溫潤而壯健﹐宛然佛家種子﹐壽多至百有餘歲者。佛初憐彼方之人貧而爲盜﹐故以善化其民﹐復以甘露水灑其地。產紅石﹐土人掘之﹐以左手取者爲﹝貨﹐右手尋﹞者設佛後﹐得此以濟貿易之貨﹐皆令溫飽而善良。﹝其佛前有﹞一缽盂﹐非玉﹑非銅﹑非鐵﹐色紫而潤﹐敲之有玻璃聲。故國初凡三遣使取之﹐至是﹐則舉浮屠之教以語人﹐故未能免於儒者之議。然觀其土人之梵相﹐風俗之惇厚﹐詎可弗信也夫﹖交欄山嶺髙而樹林茂密﹐田瘠谷少﹐气候熱。俗射獵爲事。國初﹐軍士徵闍婆﹐遭風於山下﹐輒損舟﹐一舟幸免﹐惟存釘灰。見其山多木﹐故於其地造舟一十餘只﹐若檣柁﹑若帆﹑若篙﹐靡不具備﹐飄然長往。有病卒百餘人﹐不能去者﹐遂畱山中。今唐人與番人叢雜而居之。男女椎髻﹐穿短衫﹐系巫侖布。地產熊﹑豹﹑鹿﹑麂皮﹑玳瑁。貿易之貨﹐用穀米﹑﹝五﹞色絹﹑靑布﹑銅器﹑靑器之屬。

特番裏國居西南角﹐名爲小食。官場深邃﹐前有石崖﹐當關以守之﹔後有石洞﹐周匝以居之。厥土塗泥﹐厥田沃饒。臨溪﹐溪又通海﹐海口有閘﹐春月則放水灌田耕種﹐時雨降則閉閘﹐或歲旱則開焉。民無水旱之憂﹐長有丰稔之慶﹐故號爲樂土。气候應節。俗淳﹐男女椎髻﹐系靑布。煮海爲鹽﹐釀老葉爲酒﹐燒羊羔爲﹝食。地產﹞黃蠟﹐綿羊髙四尺許﹐波羅大如斗﹐甜瓜三四尺圍。貿易之貨﹐用麻逸布﹑五色綢鞋﹑錦鞋﹑銅鼎﹑紅油布之屬。

班達裏地與鬼屈﹑波思國爲鄰。山峙而石盤﹐田瘠。谷少。气候微熱﹐淫雨間作。俗怪﹐屋傍每有鬼夜啼﹐如人聲相續﹐至五更而啼止。次日﹐酋長必遣人乘騎鳴鑼以逐之﹐卒不見其蹤影也。厥後立廟宇於盤石之上以祭焉﹐否則人畜有疾﹐國必有災。男女丫髻﹐系巫侖布﹐不事鍼縷紡績。煮海爲鹽。地產甸子﹑鴉忽石﹑兜羅綿﹑木綿花﹑靑蒙石。貿易之貨﹐用諸色鞋﹑靑白瓷﹑鐵器﹑五色燒珠之屬。曼陀郎國界西北隅﹐與播寧接壤。地瘠﹐宜種麥。酋長七尺有餘。二國勢均﹐不事侵伐﹐故累世結姻﹐頗有朱陳村之俗焉。蠻貊之所僅聞﹐他國之所未見者。气候少熱。男女挽髻﹐以白布包頭﹐皂布爲服。以木犀花釀酒。地產犀角﹑木綿﹐摘四鬥花﹐可重一斤。西瓜五十斤重有餘﹐石橊大如斗。貿易之貨﹐用丁香﹑豆蔻﹑良姜﹑蓽茇﹑五色布﹑靑器﹑斗錫﹑酒之屬。喃巫哩地當喃巫哩﹝洋﹞之要衝﹐大波如山﹐動蕩日月﹐望洋之際﹐疑若無地。民居環山﹐各得其所。男女椎髻露體﹐系稍布。田瘠榖少﹐气候暖。俗尙劫掠﹐亞於﹛牛﹜單﹝馬﹞錫也。地產鶴頂﹑龜筒﹑玳瑁﹐降眞香冠於各番。貿易之貨﹐用金﹑銀﹑鐵器﹑薔薇水﹑紅絲布﹑樟腦﹑靑白花碗之屬。夫以舶歷風濤﹐回經此國幸﹐﹝幸﹞而免於魚龍之厄﹐而又罹虎口﹐莫能逃之﹔其值風信之乖時﹐使之然歟﹗

北澑地勢居下﹐千嶼萬島﹐舶往西洋﹐過僧加剌傍﹐潮流迅急﹐更值風逆﹐輒漂此國。候次年夏東南風﹐舶仍﹝上澑之北﹞出澑。水中有石槎牙﹐利如鋒刃﹐蓋已不舟矣。地產椰子索﹑汃子﹑魚漧﹑大手巾布。海商每將一舶汃子下烏爹﹑朋加剌﹐必互易米一船有餘。蓋彼番以汃子權錢用﹐亦久遠之食法也。

下裏國居小具喃﹑古裏佛之中﹐又名小港口。山曠而原平﹐地方數千餘里。民所奠居﹐星羅棋布﹐家給人足﹐厥田中下。農力耕﹐气候暖。風俗淳﹐民尙气﹐出入必懸弓箭及牌以隨身。男女削髮﹐系澑布。地產胡椒﹐冠於各番﹐不可勝計。椒木滿山﹐蔓衍如藤蘿﹐冬花而夏實。民采而蒸曝﹐以幹爲度。其味辣﹐采者多不禁。其味之觸人甚﹐至以川芎煎湯解之﹐他番之有胡椒者﹐皆此國流波之餘也。髙郎步大佛山之下﹐灣環中﹐縱橫皆鹵股石。其地濕臯﹐田瘠﹐米谷翔貴﹐气候暖。俗薄﹐舶人不幸失風﹐或駐閣於其地者﹐徒爲酋長之利。舶中所有貨物﹐多至全璧而歸之﹐酋以爲天賜也﹐孰知舶人妻子饑寒之所望哉﹖男女撮髻﹐系八郎那間布。稍煮海爲鹽﹐釀蔗漿爲酒。有酋長。地產紅石頭﹐與僧加剌同。貿易之貨﹐用八丹布﹑斗錫﹑酒﹑薔薇水﹑蘇木﹑金﹑銀之屬。沙裏八丹國居古裏佛山之後。其地沃衍﹐田少。俗美。气候微暖。男女系布纏頭﹐循海而居﹐珠貨之馬頭也。民有犯罪者﹐以石灰畫圏於地﹐使之立圏內﹐不令轉足﹐此其極刑也。地產八丹布﹑珍珠﹐由第三港來﹐皆物之所自產也。其地采珠官抽畢﹐皆以小舟渡此國互易﹐富者用金銀以低價塌之﹐舶至﹐求售於唐人﹐其利豈淺鮮哉﹖金塔古崖之下﹐聖井傍有塔十丈有餘﹐塔頂曾鍍以金﹐其頂頹而石爛﹐惟苔蘚靑靑耳。上有鶴巢﹐寬七尺餘﹐有朱頂雌雄二鶴長存﹝不去﹞﹐人見每歲常巢其上。酋長子孫相傳以來千有餘年矣。春則育一二雛﹐及羽翼成﹐飛去﹐惟老鶴存焉。國人書扁曰老鶴裏。土瘠而民貧。气候不齊。俗朴。男女椎髻﹐纏白布﹐系澑布。民煮海爲鹽﹐女耕織爲業﹐壽多至百有餘歲。地產大布手巾﹑木綿。貿易之貨﹐用鐵鼎﹑五色布之屬。

東淡邈臯揵相去有間﹐近希苓數日程。山瘠。民閒﹐田沃﹐稻登﹐百姓充給。气候熱。俗重耕牛﹐每於二月舂米爲餅以飼之﹐名爲報耕種之本。男女椎髻﹐系八丹布。煮海爲鹽﹐釀椰漿爲酒。有酋長。地產胡椒﹐亞於闍婆﹐玳瑁﹑木綿﹑大檳榔。貿易之貨﹐用銀﹑五色布﹑銅鼎﹑鐵器﹑燒珠之屬。大八丹國居西洋之後﹐名雀婆嶺﹐相望數百里。田平丰稔﹐時雨沾渥。近年田中生叢禾﹐丈有餘長﹐禾莖四十有八﹐榖粒一百三十﹐長半寸許﹐國人傳玩以爲禾王。民掘禾土﹐移至酋長之家。一歲之上﹐莖不枯槁﹐後其穗自墜﹐色如金﹐養之以檳榔灰﹐使其不蛀。迨今存其國﹐時出曝之﹐以爲寶焉。气候熱。俗淳。男女短髮﹐穿南澑布。煮海爲鹽。地產綿布﹑婆羅蜜。貿易之貨﹐用南絲﹑鐵條﹑紫粉﹑木梳﹑白糖之屬。加裏那國近具山﹐其地磽確。田瘠﹐榖少。王國之亞波下﹐有石穴深邃。有白牛種﹐每歲逢春產白牛﹐仍有雌雄﹐酋長畜之﹐名官牛﹐聽其自然孳育於國。酋長以其繁衍﹐因之互市﹝他﹞國﹐得金十兩﹐厥後牛遂不產。气候稍熱。風俗淳厚。男女髡發﹐穿長衫。煮井爲鹽﹐釀椰漿爲酒。地產綿羊﹐髙大者二百餘斤﹐逢春則割其尾﹐用番藥搽之﹐次年﹐其尾復生如故。貿易之貨﹐用靑白花碗﹑細絹﹑鐵條﹑蘇木﹑水銀之屬。

土塔居八丹之平原﹐赤石圍繞﹐有土磚甃塔﹐髙數丈。漢字書云﹕咸淳三年八月﹐畢工。傳聞中國之人其年販彼﹐爲書於石以刻之﹐至今不磨滅焉。土瘠﹐田少。气候半熱﹐秋冬微冷。俗好善﹐民間多事桑香聖佛﹐以金銀器皿事之。男女斷髮﹐其身如漆。系以白布。有酋長。地產綿布﹑花布﹑大手巾﹑檳榔。貿易之貨﹐用糖霜﹑五色絹﹑靑鞋﹑蘇木之屬。第三港古號馬淵﹐今名新港﹐口岸分南北﹐民結屋而居。田土﹑气候﹑﹝風﹞俗﹑男女與八丹同。去此港八十餘里﹐洋名大郎﹐蚌珠海內爲最富。采取之際﹐酋長殺人及十數牲祭海神。選日﹐集舟人采珠﹐每舟以五人爲率﹐二人蕩槳﹐二人收綆﹐其一人用圏竹匡其袋口﹐懸於頸上﹐仍用收綆﹐系石於腰﹐放墜海底﹐以手爬珠蚌入袋中﹐遂執綆牽掣。其舟中之人收綆﹐人隨綆而上﹐才以珠蚌傾舟中。旣滿載﹐則官場周回皆官兵守之。越數日﹐候其肉腐爛﹐則去其殼﹐以羅盛腐肉旋轉洗之﹐則肉去珠存﹐仍巨細篩閱。於十分中﹐官抽一半﹐以五分與舟人均分。若﹛失﹜﹝非祭﹞海神以取之﹐入水者多葬於鱷魚之腹。吁﹗得之良可憫也。舶人幸當其取之歲﹐往往以金與之互易﹐歸則樂數倍之利﹐富可立致﹐特﹛幸﹜﹝罕﹞逢其時耳。華羅植椰樹爲疆理﹐疊靑石爲室。田土瘠磽﹐宜種稻。气候常熱﹐秋冬艸木越增茂盛。俗怪。民間每創石亭數四﹐塑以泥牛﹐或刻石爲像﹐朝夕諷經﹐敬之若神佛焉﹐仍以香花燈燭爲之供養。凡所主之壇﹐所行之地﹐及屋壁之上﹐悉以牛糞和泥塗之﹐反爲滐淨。鄰人往來﹐茍非其類﹐則不敢造其所。男女形黑。無酋長﹐年尊者主之。語言屠詉。以檀香﹑牛糞搽其額﹐以白細布纏頭﹐穿長衫﹐與今之南毗人少異而大同。麻那里界迷黎之東南﹐居垣角之絕島。石有楠樹萬枝﹐周圍皆水﹐有蠔如山立﹐人少至之。土薄田瘠﹐气候不齊。俗侈﹐男女辮髮以帶捎﹐臂用金絲﹐穿五色絹短衫﹐以朋加剌布爲獨幅裙系之。地產駱駝﹐髙九尺﹐土人以之負重。有仙鶴﹐髙六尺許﹐以榖爲食﹐聞人拍掌﹐則聳翼而舞﹐其容儀可觀﹐亦異物也。加將門裏去加裏二千餘里﹐喬木成林﹐修竹髙節。其地堰瀦﹐田肥美﹐一歲三收榖。通商販於他國。气候常熱。俗薄。男女挽髻﹐穿長衫。叢雜回人居之﹐其土商每興販黑囡往朋加剌﹐互用銀錢之多寡﹐隨其大小髙下而議價。民煮海爲鹽﹐釀﹝蔗﹞漿爲酒。有酋長。地產象牙﹑兜羅綿﹑花布。貿易之貨﹐用蘇杭五色鞋﹑南北絲﹑土綢絹﹑巫侖布之屬。

波斯離境與西夏聯屬﹐地方五千餘里。關市之間﹐民比居如魚鱗。田宜麥﹑禾。气候常冷。風俗侈麗。男女長身編髮﹐穿駝褐毛衫﹐以軟錦爲茵褥。燒羊爲食﹐煮海爲鹽。有酋長。地產琥珀﹑軟錦﹑駝毛﹑膃肭臍﹑沒藥﹑萬年棗。貿易之貨﹐用氈毯﹑五色鞋﹑雲南葉金﹑白銀﹑倭鐵﹑大風子﹑牙梳﹑鐵器﹑達剌斯離香之屬。撻吉那國居達裏之地﹐卽古之西域。山少而﹝田﹞瘠。气候半熱﹐天常陰晦。俗與羌同。男女身面如漆﹐眼圓﹐白髮鬅鬙。籠軟錦爲衣。女資紡績爲生﹐男采鴉鶻石爲活。煮海爲鹽﹐釀安石橊爲酒。有酋長地。產安息香﹑琉璃瓶﹑硼砂﹐梔子花尢勝於他國。貿易之貨﹐用沙金﹑花銀﹑五色鞋﹑鐵鼎﹑銅綫﹑琉磺﹑水銀之屬。

千里馬北與大奮山截界﹐溪水護市﹐四時澄徹﹐形勢寬容。田瘠榖少﹐气候乍熱。俗淳﹐男女斷髮﹐身系絲布。煮海爲鹽﹐釀桂屑爲酒。有酋長。地產翠羽﹑百合﹑蘿蕷。貿易之貨﹐用鐵條﹑粗碗﹑蘇木﹑鉛鍼之屬。大佛山介於迓裏﹑髙郎步之間。至順庚午冬十月有二日﹐因卸帆於山下﹐是夜﹐月明如晝﹐海波不興﹐水淸徹底。起而徘徊﹐俯窺水國﹐有樹婆娑﹐餘指舟人而問﹕此非淸瑯玕﹑珊瑚珠者耶﹖曰﹕非也。此非月中娑羅樹影者耶﹖曰﹕亦非也。命童子入水中采之﹐則柔滑﹐拔之出水﹐則堅如鐵。把而玩之﹐髙僅盈尺﹐則其樹槎牙盤結奇怪﹐枝有一花一蕊﹐紅色天然。旣開者仿佛牡丹﹐半吐者類乎菡萏。舟人秉燭環堵而觀之﹐眾乃雀躍而笑曰﹕此瓊樹開花也。誠海中之稀有﹐亦中國之異聞。余歷此四十餘年﹐未嘗有睹於此。君今得之﹐玆非千載而一遇者乎﹖余次日作古體詩一首﹐以記其實。袖之以歸﹐豫章邵庵虞先生見而賦詩﹐迨今畱於君子堂﹐以傳玩焉。須文那國居班支尼那接境﹐山如瓜瓠﹐民樂奠居。田瘠﹐谷少。气候應節。俗鄙薄。男女蓬頭﹐系絲布。酋長之家有石鶴﹐髙七尺餘﹐身白而頂紅﹐宛然生像﹐民間事之爲神鶴。四五月間﹐聽其夜鳴﹐則是歲丰稔﹔凡有疾則卜之﹐如響斯應。民不善煮海爲鹽。地產絲布﹐胡椒亞於希苓﹑淡邈。孩兒茶又名烏爹土﹐又名胥實﹐考之其實﹐檳榔﹛汗﹜﹝汁﹞也。貿易之貨﹐用五色細鞋﹑靑鞋﹑豆蔻﹑大小水罐﹑蘇木之屬。

萬里石塘石塘之骨﹐由潮州而生﹐迆邐如長蛇﹐橫亙海中﹐越海諸國。俗云萬里石塘﹐以余推之﹐豈止萬里而已哉﹖舶由玳嶼門掛四帆﹐乘風破浪﹐海上若飛。至西洋或百日之外﹐以一日一夜行百里計之﹐萬里曾不足。故源其地脈﹐歷歷可考。一脈至爪哇﹐一脈至勃泥及古裏地悶﹐一脈至西洋﹐極昆侖之地。蓋紫陽朱子謂海外之地﹐與中原地脈相連者﹐其以是歟﹖觀夫海洋泛無涯涘﹐中匿石塘﹐孰得而明之﹖避之則吉﹐遇之則凶。故子午鍼人之命脈所系﹐茍非舟子之精明﹐能不覆且溺乎﹖吁﹗得意之地勿再往﹐豈可以風濤爲徑路也哉﹖小具喃地與都攔礁相近。厥上黑墳﹐本宜榖麥。居民懶事耕作﹐歲籍烏爹運米供給。或風信到遲﹐馬船已去﹐貨載不滿﹐風信或逆﹐不得過喃巫哩洋﹐且防髙浪阜中鹵股石之厄。所以此地駐冬﹐候下年八九月馬船復來﹐移船回古裏佛互市。風俗﹑男女衣著﹐與古裏佛同。有村主﹐無酋長。地產胡椒﹑椰子﹑檳榔﹑澑魚。貿易之貨﹐用金﹑﹛錢﹜﹝銀﹞﹑靑白花器﹑八丹布﹑五色鞋﹑鐵器之屬。

古裏佛當巨海之要衝﹐去僧加剌密邇﹐亦西洋諸﹝番之﹞馬頭也。山橫而田瘠﹐宜種麥。每歲藉烏爹米至。行者讓路﹐道不拾遺﹐俗稍近古。其法至﹛坦﹜﹝謹﹞﹐盜一牛﹐酋以牛頭爲準﹐失主仍以犯人家產籍沒而戮之。官場居深山中﹐海濵爲市﹐以通貿易。地產胡椒﹐亞於下裏﹐人間居有倉廩貯之。每播荷三百七十五斤﹐稅收十分之二﹐以下次加張葉皮﹑桑布﹑薔薇水﹑波羅蜜﹑孩兒茶。其珊瑚﹑眞珠﹑乳香諸等貨﹐皆由甘理﹑佛朗來也。去貨與小具喃國同。畜好馬﹐自西極來﹐故以舶載至此國﹐每疋互易﹐動金錢千百﹐或至四十千爲率﹐否則番人議其國空乏也。朋加剌五嶺崔嵬﹐樹林拔萃﹐民環而居之。歲以耕植爲業﹐故野無曠土﹐田疇極美。一歲凡三收榖﹐百物皆廉﹐卽古忻都州府也。气候常熱。風俗最爲淳厚。男女以細布纏頭﹐穿長衫。官稅以十分中取其二焉。其國鑄銀錢名唐加﹐每﹝个二﹞錢八分重﹐流通使用。互易汃子一萬五百二十有餘﹐以權小錢便民﹐良有益也。產苾布﹑髙你布﹑兜羅綿﹑翠羽。貿易之貨﹐用南北絲﹑五色絹鞋﹑丁香﹑豆蔻﹑靑白花器﹑白纓之屬。玆番所以民安物泰者﹐平日農力有以致之。是故原防菅茅之地﹐民墾辟種植不倦﹐犁無勞苦之役﹐因天之時而分地利﹐國富俗厚﹐可以軼舊港而邁闍婆云。

巴南巴西國居大響山之南﹐環居數十里。土瘠﹐宜種豆。气候乍涼。俗尙澆薄。男女體小而形黑﹐眼圓耳長﹐手垂過膝。身披絲絨單被。凡民間女子﹐其形亞出﹐自七歲﹐父母以歌舞教之﹐身摺疊而圓轉﹐變態百出﹐粗有可觀。倘適他國﹐呈其藝術﹐則予以小錢爲賞。地產細綿布﹐舶人以錫易之。放拜居巴隘亂石之間﹐渡橋出入﹐周圍無田﹐平曠皆陸地。宜種麥。气候常暖。風俗質朴。男女面長﹐目反白﹐容黑如漆。編髮爲繩﹐穿斜紋木綿長衫。煮海爲鹽﹐煆鵝卵石爲炭﹐以代炊。有酋長。地產絕細布疋﹐闊七尺﹐長丈餘。大檳榔爲諸番之冠。貨用金﹑汃子﹑紅白燒珠之屬。大烏爹國近巴南之地﹐介西洋之中峯。山多鹵股﹐田雜沙土。有黑歲﹐宜種豆。气候常熱。俗尙淳。男女身修長。女生髭﹐穿細布﹐系紅絹梢。男善戰﹐使摽槍﹐批竹矢﹐毒於蛇﹐他國人極畏之。乃以金錢﹑魚兼汃子使用。煮海爲鹽﹐以逡巡法釀酒。有酋長。地產布匹﹑貓兒眼睛﹑鴉鶻石﹑翠羽。貿易之貨﹐﹝用﹞白銅﹑鼓板﹑五色鞋﹑金﹑銀﹑鐵器之屬。國以汃子﹑金錢流通使用﹐所以便民也。成周之世﹐用錢幣﹐漢武造皮幣﹑鑄白銀﹐無非子母相權而已。如西洋諸番國﹐鑄爲大小金錢使用﹐與中國銅錢異。𨿽無其幣以兼之﹐得非法古之道者歟﹖

萬年港淩門正灣爲之引從﹐仿佛相望。中間長闊二十餘丈﹐其深無底﹐魚龍之淵藪也。旁有山如氐﹐民環而居。田寬地窄﹐宜榖麥﹐气候常熱。俗朴。男女椎髻﹐系靑布捎。煮海爲鹽﹐釀蔗漿爲酒。有酋長。地產降眞條﹑木綿﹑黃蠟。貿易之貨﹐用鐵條﹑銅綫﹑土印花布﹑瓦瓶之屬。馬八兒嶼控西北之隅﹐居加將門之右﹐瀕山而居。土咸﹐田沃饒﹐歲倍收。气候熱。俗淫。男女散發﹐以椰葉蔽羞﹐不事緝織。鑿井煮海爲鹽﹐釀椰漿爲酒。無酋長。地產﹝翠﹞羽﹑細布﹐大羊百有餘斤﹐榖米價廉。貿易之貨﹐用砂金﹑靑鞋﹑白礬﹑紅綠燒珠之屬。次曰拔忽﹐曰裏達那﹐曰骨裏傍﹐曰安其﹐曰伽忽﹐皆屬此國之節制焉。

阿思裏極西南達國裏之地﹐無山林之限﹐風起則飛沙撲面﹐人不敢行。居人編竹以蔽之。气候熱﹐半年之間多不見雨﹐掘井而飲﹐深至二三百丈﹐味甘而美。其地防原﹐宜種麥﹐或潮水至原下﹐則其地土潤﹐麥苖自秀。俗惡。男女編髮﹐以牛毛爲繩﹐接髮梢至齊膝爲奇。以鳥羽爲衣。搗麥做餅爲食。民不善煮海爲鹽。地產大綿布﹑小布疋。貿易之貨﹐用銀﹑鐵器﹑靑燒珠之屬。哩伽塔國居遼西之界﹐乃國王海之濵。田瘠﹐宜種黍。民疊板石爲居﹐掘地丈有餘深﹐以藏種子﹐𨿽三載亦不朽也。气候秋熱而夏涼。俗尙朴。男女瘦長﹐其形古怪﹐發長二寸而不見長。穿布桶衣﹐系皂布梢。煮海爲鹽﹐釀黍爲酒﹐以牛乳爲食。地產靑瑯玕﹑珊瑚樹﹐其樹或長一丈有餘﹐或七八尺許﹐﹝圍﹞一尺有餘。秋冬民間皆用船采取﹐以橫木系破网及紗綫於其上﹐仍以索縳木兩頭﹐人於船上牽以拖之﹐則其樹槎牙﹐掛挽而上。貿易之貨﹐用金﹑銀﹑五色鞋﹑巫侖布之屬。

天堂地多曠漠﹐卽古筠衝之地﹐又名爲西域。風景融和﹐四時之春也。田沃稻饒﹐居民樂業。雲南有路可通﹐一年之上可至其地。西洋亦有路通﹐名爲天堂。有回回歷﹐與中國授時歷前後只爭三日﹐其選日永無差異。气候暖。風俗好善。男女辮髮﹐穿細布長衫﹐系細布梢。地產西馬﹐髙八尺許。人多以馬乳拌飯爲食﹐則人肥美。貿易之貨﹐用銀﹑五色鞋﹑靑白花器﹑鐵鼎之屬。天竺居大食之東﹐隸秦王之主。去海二百餘里﹐地平沃。气候不齊。俗有古風。男女身長七尺﹐小目長項。手帕系額﹐編髮垂耳﹐穿﹛百﹜﹝細布長衫﹑藤﹞皮織鞋﹐以綿紗結襪﹐仍將穿之﹐示其執禮也。不善煮海爲鹽﹐食仰他國。民間以金錢流通使用。有酋長。地產沙金﹑駿馬。貿易之貨﹐用銀﹑靑白花器﹑斗錫﹑酒﹑色印布之屬。

層搖羅國居大食之西南﹐崖無林﹐地多淳。田瘠﹐榖少﹐故多種薯以代糧食。每貨販於其地者﹐若有榖米與之交易﹐其利甚溥。气候不齊。俗古直。男女挽髮﹐穿無縫短裙。民事网罟﹐取禽獸爲食。煮海爲鹽﹐釀蔗漿爲酒。有酋長。地產紅檀﹑紫蔗﹑象齒﹑龍涎﹑生金﹑鴨觜膽礬。貿易之貨﹐用牙箱﹑花銀﹑五色鞋之屬。馬魯澗國與遐邇沙喃之後山接壤。民樂業而富。周回廣一萬八千餘里﹐西洋國悉臣屬焉。有酋長﹐元臨漳人﹐陳其姓也。幼能讀書﹐長練兵事。國初﹐領兵鎭甘州﹐遂入此國﹐討境不復返。玆地產馬﹐故多馬軍﹐動侵番國以兵凡若干萬。歲以正月三日﹐則建髙壇以受兵賀﹐所至之地﹐卽成聚落一所。民間互易﹐而卒無擾攘之患。蓋以刑法之重如此。觀其威逼諸番﹐嚴行賞罰﹐亦酋豪中之表表者乎。甘埋裏﹝邇﹞南馮之地﹐與佛郎相近﹐乘風張帆﹐二月可至小具喃。其﹝地船名﹞爲馬船﹐大於商舶﹐不使釘灰﹐用椰索板成片。每舶二三﹝層﹐用﹞板橫棧﹐滲漏不勝﹐梢人日夜輪戽水﹐不﹝使﹞枯竭。下以乳香壓重﹐上載馬數百匹﹐頭小尾輕﹐鹿身弔肚﹐四蹄削鐵﹐髙七尺許﹐日夜可行千里。所有木香﹑琥珀之類﹐﹛地﹜﹝均﹞產自佛郎國﹐來商販於西洋互易。去貨丁香﹑豆蔻﹑靑鞋﹑麝香﹑紅色燒珠﹑蘇杭色鞋﹑蘇木﹑靑白花器﹑瓷瓶﹑鐵條﹐以胡椒載而返。椒之所以貴者﹐皆因此船運去尢多﹐較商舶之取﹐十不及其一焉。麻呵斯離去大食國八千餘里﹐與鯨板奴國相近。由海通溪﹐約二百餘里﹐石道崎嶇﹐至官場三百餘里。地平如席。气候應節。風俗鄙儉。男女編髮﹐眼如銅鈴。穿長衫。煮海爲鹽﹐釀老葉爲酒。有酋長。地產靑鹽﹑馬乳葡萄﹑米﹑麥。其麥粒長半寸許。甘露每歲八九月下﹐民間築淨池以盛之﹐旭日曝則融結如冰﹐味甚糖霜。仍以瓷器貯之﹐調湯而飲﹐以辟瘴癘。古云甘露王如來﹐卽其地也。貿易之貨﹐用剌速斯離布﹑紫金﹑白銅﹑靑珢玕﹑闍婆布之屬。羅婆斯﹝國與麻加﹞那之右山聯屬﹐奇峯磊磊﹐如天馬奔馳﹐形勢臨海。﹝風俗野朴﹐﹞不織不衣﹐以鳥羽掩身。食無煙火﹐惟有茹毛飲血﹐巢居﹝穴處而已﹞。𨿽然﹐飲食宮室﹐節宣之不可缺也﹔絲麻絺紵﹐寒暑之﹝不可或﹞違也。夫以洛南北之地﹐懸隔千里﹐尙有寒暑之殊﹐而況於島夷諸國者哉﹗其地鐘湯之全﹐故民無衣服之備﹐陶然自適﹐以宇宙輪輿。宜乎茹飲不擇﹐巢穴不易﹐相與遊乎太古之天矣。

烏爹國因伽裏之舊名也。山林益少﹐其地堰瀦而半曠。民專農業﹐田沃稼茂﹐旣絕稂莠之害﹐又無蝗蝻之災。歲凡三稔﹐諸物皆廉﹐道不拾遺﹐鄕裏和睦﹐士尢尙義﹐俗厚民泰﹐各番之所不及也。气候﹑男女﹐與朋加剌略同。稅收十分之一也。地產大者﹐黑國﹑翠羽﹑黃蠟﹑木綿﹑細匹布。貿易之貨﹐用金﹑銀﹑五色鞋﹑白絲﹑丁香﹑豆蔻﹑茅香﹑靑白花器﹑鼓瑟之屬。每个銀錢重二錢八分﹐準中統鈔一十兩﹐易汃子計一萬一千五百二十有餘﹐折錢使用。以二百五十汃子糴一尖籮熟米﹐折官斗有一斗六升。每錢收汃子﹐可得四十六籮米﹐通計七十三斗六升﹐可供二人一歲之食有餘。故販其地者﹐十去九不還也。夫以外夷而得知務農重榖﹐使國﹝無遊﹞民﹐故家給人足﹐歲無饑寒之憂。設之興行禮讓﹐教以詩﹝書禮樂﹞﹐則與中國之風無間然矣﹐孰謂蠻貊之邦而不可行者﹝哉﹞﹖

異聞類聚﹝古有奇肱﹞國之民﹐能爲飛車﹐從風遠行﹔見於博物志矣。次曰頓﹝遜國﹐其﹞人死﹐送於郭外﹐鳥食肉盡乃去﹐以火燒其骨﹐卽沈於海中﹐謂之鳥葬﹔見於窮神祕苑矣。次曰骨利國﹐晝長夜短﹐薄暮煮一羊胛方熟﹐東方已曙﹔見於神異錄矣。次曰大食國﹐山樹花開如人首﹐不解語﹐人借問﹐惟頻笑﹐笑則雕落﹔見於酉陽雜俎矣。次曰婆登國﹐種榖每月一熟﹔見於神異之記。次曰繳濮國﹐人有尾﹐欲坐則先穴地以安之﹐誤折其尾則死﹔見於廣州之記。次曰南方之產翁﹐獠婦狌子﹐﹛是﹜﹝婿﹞擁衾抱雛﹐以護衛之﹔見於南楚之新聞。次番禺縣民﹐﹛災﹜﹝失﹞蔬園﹐盜之於百里之外﹐若浮筏乘流於海上﹐有縣宰爲之判﹛杖﹜﹝狀﹞﹔見於玉堂之閒話。他如女人國﹐視井而生育﹔茶弼沙國﹐﹝日﹞入其地﹐聲震雷霆。至於南方縳婦成姻﹐多非禮聘﹔嶺南之好女﹐不事緝織﹔南海之貧﹛妻﹜﹝寠﹞﹐名爲腹指賣﹔南中之師郎﹐擁婦而食肉﹔此又人物風俗之不同﹐錄之以備采覽﹐故曰異聞類聚。

