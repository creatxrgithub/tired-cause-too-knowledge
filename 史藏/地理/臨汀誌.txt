臨汀誌宋胡太初修趙與沐纂

●目錄

原序

臨汀誌

建置沿革

至到

城池

坊裏墟市

橋梁

風俗形勢

戶口

稅賦

供貢

土產

山川

亭館

祠廟

寺觀

壇壝

廨捨

倉場庫務

郵驛

學校

貢院

營寨

古迹

郡縣官題名

名宦

進士題名

武將

遺逸正烈

仙佛

道釋

叢錄

跋

●原序

寶祐戊午夏五月﹐太初以澄江守蒙恩易玆郡﹐親朋謹曰「是僻遠而難治者也。」太初惟天子命詎得辭﹖乃於都﹑閩轉扣嘗官於是者﹐求郡乘一觀焉﹐則紀載闕疏而不續者又周一甲子矣﹗事制之仍革﹐戶口之登耗﹐租稅之虛盈﹐人物之盛衰﹐職官之到罷﹐皆漫焉莫考。洎馳驅及境﹐蓋儼然一古郡也。山川繚復﹐城郭縝窄。俗若悍而朴﹐務若叢而順。敚攘時作﹐禦制有方﹐則可以無虞﹔气候𨿽不常﹐攝養有素﹐則可以無恙。鎭之以靜﹐行之以勤﹐輔之以制節謹度﹐亦可以無曠闕。信僻且遠﹐烏見其爲難治哉﹗半載而贏﹐百廢粗舉﹐遂與文學掾趙君與沐擇前廡之博茂士﹐曰鐘君明之﹐陳君士安﹐鐘君知本﹐丘君一震﹐相與審繹舊志﹐蒐獵軼聞﹐而趙君提綱焉。未幾﹐束稿來﹐太初爲定科條﹐訂事實﹐劑雅俗﹐正訛謬而編成矣﹗志之外文﹐別爲集捲各十有五﹐皆闕其左方﹐以俟來者之續書。於是由郡而屬邑﹐曠分件列﹐粲然在吾目中﹐一洗前日莫考之憾。夫以郡創於唐之開元﹐四百三十年爲我宋之隆興甲申﹐而志始形﹐然甚略也﹔又三十五年爲慶元戊午而志始修﹐然未備也﹔又六十年至今日而志重作﹐亦未敢以爲大備。然則斯文廢興之故﹐可勝嘆哉﹗世運茫茫﹐事機浩浩﹐有續無絕﹐有興無廢﹐所望於後來同志之君子。次年季秋吉日﹐朝請大夫知汀州軍州兼管內勸農事﹑主管坑冶節制屯戍軍馬胡太初序。

●臨汀誌

○建置沿革

《禹貢》「揚州之域﹐星紀牛女分之間」﹐《周官職方氏》「七閩之地」﹐春秋時﹐勾踐滅吳﹐兼閩而有之﹐是爲閩越﹐無諸﹑搖皆其後也。秦滅諸侯﹐置閩中郡。漢髙帝五年﹐立無諸爲閩越王﹐王閩中。孝惠三年﹐以搖功多無諸﹐更封搖東海王﹐都東甌。《通典》云「今永嘉地」。【武帝元封元年﹐取閩粵﹐詔徙東越人《通典》云「卽閩州地。」江淮間而墟其地。後漢永和三年﹐分建安置晉安郡﹝1﹞﹐領縣八﹐其一爲新羅﹐而汀基於此。唐志云「汀州治新羅。」宋﹑齊因之﹐陳以建安郡攺置閩州﹐又攺丰州﹐隋平陳﹐攺泉州﹐皆隸焉。唐開元二十四年﹝2﹞始開福﹑撫二州山洞置汀州﹐取長汀溪名之。舊圖經雲「水際平沙曰汀。」又云「南﹑丁位也。以水合丁﹐於文爲汀。」天寶元年﹐攺臨汀郡。乾元元年﹐復爲汀州﹐領縣四。長汀﹑寧化﹑龍巖﹑沙縣﹝3﹞。初治新羅﹐《唐會要》云「天寶元年八月二十四﹐攺新羅縣爲龍巖縣。」則今之龍巖﹐蓋州之故治也。去州四百里。後遷長汀村﹐在今上杭縣北十五里﹐名曰舊州。去州二百五十里。又遷東坊口﹐去今州治五里﹐亦名舊州。大歷四年﹐刺史陳劍奏遷白石﹐卽今治是也。唐志云「治新羅﹐大歷四年﹐遷白石。」皆長汀縣地。《唐會要》云「大歷十四年正月二十六日﹐移汀州於長汀縣白石鄕。」未詳孰是。﹝4﹞十二年﹐割龍巖縣隸漳州。唐末盜興﹐江淮王緒南入汀﹑漳﹐王潮與其弟審知執緒﹐唐因以潮爲福建觀察使﹐建﹑汀舉籍聽命。後稱閩﹐歷朱梁﹑後唐﹐皆屬焉。晉開運元年﹐朱文進殺王氏子弟﹐以許文縝﹝5﹞來守。未幾﹐王延政之勢復張﹐解後﹝6﹞﹐有以虛聲至者﹐文縝懼不克守﹐以州降延政。李璟兵攻破建州﹐並而有之。保大四年﹐割沙縣置劍州﹝7﹞﹐迄晉﹑漢﹑周皆屬南唐。宋朝開寶七年﹐南唐亡﹐悉入圖籍﹐仍舊隸福建路﹐領縣二。長汀﹑寧化。淳化五年﹐並﹝8﹞上杭﹑武平二場並爲縣﹐割長汀縣地隸之。元符元年﹐析長汀﹑寧化地縣淸流。紹興三年﹐又析長汀地縣蓮城。今爲縣六﹕長汀﹐倚郭﹔寧化﹐在州東北一百七十五里﹔上杭﹐在州南二百四十里﹔武平﹐在城西南二百七十里﹔淸流﹐在州東北二百一十七里﹔蓮城﹐在城南一百七十里。】

長汀望縣。倚郭。隨二州三遷﹝9﹞。一在今上杭縣北十五里﹐一在東坊口﹐一在白石鄕。大歷四年﹐治今所。歷五代迄宋朝初﹐無所更易。淳化五年﹐升上杭﹑武平二場並爲縣﹐分南以西地隸之。元符元年﹐又與寧化共析地以縣淸流。紹興三年﹐又割古田鄕六里以縣蓮城。今州領縣六﹐其四皆長汀地﹐惟淸流地長汀﹑寧化各半之。

寧化望縣。在州東北一百七十五里。舊爲黃連鎭﹝10﹞。以其地有黃連洞﹐故名。唐開元十三年﹐因居民羅令紀之請﹐置黃連縣﹝11﹞﹐實介福﹑撫二州之間﹐開山置州﹐因屬焉。天寶元年﹐攺名寧化。宋朝元符元年﹐割縣北六團裏與長汀東北同置淸流縣。治在今縣東黃連鎭﹐後唐同光二年﹐徙今所﹝12﹞。

淸流中縣。在州東北二百一十里。本長汀﹑寧化縣地。舊有淸流驛﹝13﹞﹐在寧化縣東麻倉團﹐溪流回環淸泚。宋朝元符元年﹐提刑王公祖道行郡憩驛﹐愛其山川﹐且謂長汀﹑寧化壤地廣袤﹐官民暌隔﹐無以戢姦宣惠﹐奏請分置一縣﹐遂割寧化六團裏﹑長汀二團裏置縣驛旁﹐因以名焉。

上杭中縣。在州南二百四十里。唐開元間置州﹐凡再遷﹐皆於今縣爲近﹕新羅﹐今龍巖縣﹝14﹞﹐在縣東百五十里﹔長汀村﹐今號舊州﹐在縣北十五里﹔最後徙白石﹐相距三百餘里。始於胡雷下保置上杭場﹝15﹞﹐南唐保大十二年徙秇音■﹝亻丸﹞梓保在今太平鄕﹝16﹞。宋朝淳化五年﹐升爲上杭縣﹝17﹞﹐割長汀南境隸焉。至道二年﹐徙鱉沙。咸平二年﹐徙語口﹝18﹞。天聖中﹐鐘寮場坑治﹝19﹞興盛﹐商旅幅湊﹐徙縣治之。乾道三年﹐縣令鄭稷因民有請﹐申州及諸司﹐獲旨徙郭坊﹐卽今治是也。

武平中縣。在州西南二百一十里。唐置州之後﹐析西南爲兩鎭﹐曰南安﹐曰武平﹐相距百二十里﹐隸長汀。爲﹝20﹞閩交泰四年﹐省南安並爲武平場。宋朝淳化五年﹝21﹞﹐升爲武平縣。舊經云「以其地坦夷而人多好武﹐故名。」仍割長汀西南境隸焉。

蓮城﹝22﹞下縣。在州南一百七十里。本長汀縣地。紹興三年﹐梅州司士曹事虞觀進狀稱﹕「比嘗攝尉長汀﹐竊見其境闊遠﹐有地名南北團﹐去縣三百餘里﹐弱者難於赴訴﹐彊者恣其剽掠﹐居民商旅﹐皆元聊賴﹐乞於其地分一縣﹐準﹐敕置縣。因其素號蓮城村以名之。郡守鄭公彊度地之宜﹐割長汀村﹝23﹞古田鄕六團裏隸焉。

校注﹕

﹝1﹞查《後漢書》無分建安置晉安郡的記載。據《三國誌吳書》載﹕「永安三年﹐秋。以會稽南部爲建安郡。」《晉書地理》載﹕「及晉平吳﹐分建安立晉安郡。」又﹕「晉安郡﹐太康三年置。統縣八﹕原丰﹑新羅……」此處云後漢永和三年分建安置晉安領新羅﹐不知何據。

﹝2﹞《通典》記開元二十六年置汀州。《元和郡縣誌》記開元二十一年奏置。《唐書方鎭》記開元二十二年置﹐而《唐書地理》又記開元二十四年置。《輿地紀勝汀州》載王象之案語云「自開元二十一年建議﹐至二十四年成郡﹐二十六年又分他郡之地以益之。」三者所書略有不同。

﹝3﹞《通典》載﹕領長汀﹑寧化。《元和郡縣誌》載﹕領長汀﹑寧化﹑沙縣。但又載龍巖先置在雜羅口﹐名雜羅縣﹐屬汀州。天寶元年﹐攺爲龍巖縣。大歷十二年﹐皇甫政奏攺隸漳州。《舊唐書》載﹕領長汀﹑龍巖﹑寧化。《新唐書》載﹕領長汀﹑寧化﹑沙。並注云﹕沙縣於大歷十二年來屬﹐與《元和郡縣誌》所載沙縣於開元二十三年割屬汀州不同。按四書所載領縣不同﹐有沙縣則無龍巖﹐有龍巖則無沙縣。依《元和郡縣誌》﹐則汀州開郡時﹐應領四縣。

﹝4﹞《臨汀匯考》以爲新羅乃龍巖州治﹐應不屬長汀﹐與《新唐書》所記有異。但《讀史方輿紀要》《乾隆府廳州縣圖志》及一九八二年出版的《中國歷史地圖集》﹐均以爲新羅故城在長汀境內。

﹝5﹞《資治通鑑》「縝」作「稹」。

﹝6﹞疑有脫漏。《資治通鑑》載﹕開運元年三月﹐福州朱文進殺王氏宗族少長五十餘人﹐汀州刺史許文稹舉郡降之。十月﹐建州王延政遣將領兵屯尢溪﹑古田﹑長溪﹐泉州散員指揮畱從效叛朱文進﹐殺所置泉州刺史黃紹頗﹐命陳洪進獻紹頗頭顱往建州。至尢溪﹐朱文進戍兵數千攔道﹐陳洪進假傳福州已殺朱文進﹐泉州正兼程往迎王延政﹐並出示紹頗頭顱﹐於是福州兵潰散﹐漳州朱文進守將程謨聞知﹐殺文進所置刺史程文緯﹐汀州刺史許文稹奉表請降於王延政。

﹝7﹞《資治通鑑》胡三省注引薛居正《五代史》云「李景保大三年﹐以延平爲劍州﹐析建州之劍浦﹑汀州之沙縣隸焉。」

﹝8﹞應作「升」。下文長汀沿革中作「升上杭﹑武平二場並爲縣」。

﹝9﹞汀州州治初在新羅﹐一遷長汀村﹐長汀縣治爲州治附郭﹔二遷東坊口﹐縣治隨州遷於東坊口附近百步潭外﹔三遷白石鄕﹐縣治隨州遷州治郭下。所謂隨二州﹐卽指隨長汀村東坊口二州治。

﹝10﹞《元和郡縣誌》云「本沙縣地。」《太平寰宇記》云「武徳初爲黃連。」

﹝11﹞《元和郡縣誌》以爲開元二十二年開山洞置縣。

﹝12﹞乾隆《汀州府誌》云「遷黃連鎭西之行筿窩﹐卽今治。」

﹝13﹞《輿地紀勝淸流》記《圖經》云「本晉淸流驛。」《元一統志》云「本寧化縣地﹐以溪流淸泚﹐因取淸流名之。」

﹝14﹞見注﹝4﹞。

﹝15﹞乾隆《汀州府誌》載﹕「大歷四年﹐刺史陳劍析龍巖胡雷下堡置上杭場。」

﹝16﹞《永樂大典汀》引《元一統志》云「按唐《地理誌》﹕『開元初﹐立市於龍巖縣之太平場。』後遷市於興化鄕﹐卽今漳州龍巖縣餘地。」

﹝17﹞《永樂大典汀》引《元一統志》云「宋淳化三年﹐因民便始創縣於鱉沙之語口市。」所載建縣年代及縣治所在均不同。

﹝18﹞《輿地紀勝汀州》注引《鄞川志》云﹕自至道三年至咸平二年﹐凡二徙。

﹝19﹞「治」疑作「冶」。

﹝20﹞「爲」卽「僞」﹐指王審知所建閩國。

﹝21﹞《永樂大典汀》引《元一統志》云﹕按圖經宋淳化三年﹐因唐大歷三年割龍巖縣隸漳州﹐南唐保大六年割沙縣隸南劍州﹐其土廣難治﹐遂析二縣之太平﹑銅鼓山﹑興化等鄕﹐立武平縣。

﹝22﹞《乾隆府廳州縣圖志連城縣》載﹕「晉新羅縣地﹐唐置蓮城堡於此﹐宋紹興三年析置蓮城縣。元至正六年始攺曰連城。」又民國五年修《連城縣誌》云「連城本長汀地﹐宋元符時置蓮城堡﹐省﹑府誌同﹐惟舊府誌以爲唐時﹐未知何據。」又云「元至元十五年攺蓮城爲連城縣。」注云「據府誌。」乾隆《汀州府誌》載﹕「紹興六年置蓮城縣。」

﹝23﹞「村」﹐據乾隆《汀州府誌》應攺爲「縣」。

○至到

臨汀爲郡﹐治長汀。上接劍﹑邵﹐下抵漳﹑梅﹑潮﹐旁聯贛。封域之內﹐絕長補短﹐方九百餘里。其距外邑﹐則寧化﹑蓮城爲近﹐淸流次之﹐上杭﹑武平爲遠。其趨鄰郡﹐皆遵陸﹔若水路﹐則長汀溪達上杭﹐直至潮州入於海﹐寧化溪下淸流﹐投南經沙縣﹑南劍州直至福﹝1﹞入於海。郡境東西四百一十里﹐南北五百里。東至南劍州七百里﹐內三百五十里覆船岡入南劍州界。【西至贛州四百一十里﹐內六十里新路嶺入贛州界。南至梅州四百三十五里﹐內三百一十里沙幹村入梅州界。北至贛州三百七十里﹐內一百九十里張坑入贛州界。東南至漳州六百三十五里﹐內二百七十里大池入贛﹝2﹞州界。西南至潮州六百六十五里﹐內三百九十里標錢山入潮州界。東北至邵武軍六百三十里﹐內三百八十五里孟家坪入邵武界。西北至贛州四百四十五里。內六十里黃竹嶺入贛州界。】

長汀東西一百四十五里﹐南北二百三十五里。東至寧化縣界八十里﹐以杉木堠爲界﹐自界首至寧化縣九十里﹔西至贛州瑞金縣界六十里﹐以新路嶺爲界﹐自界首至瑞金縣二十里﹔南至上杭縣界一百五十五里﹐以桑溪嶺爲界﹐自界首至上杭縣三十里﹔北至贛州瑞金縣界六十里﹐以黃竹嶺爲界﹐自界首至瑞金縣二十里。東南至蓮城縣界一百六十里﹐以野狐嶺爲界﹐自界首至蓮城縣一十里﹔西南至武平縣界一十五里﹝3﹞﹐以黃公嶺爲界﹐自界首至武平縣一百五里﹔東北至寧化縣界八十五里﹐以黃土嶺爲界﹐自界首至寧化縣七十里﹔西北至贛州瑞金縣界六十里﹐以石腦嶺爲界﹐自界首至瑞金縣二十五里。

水路﹐鄞江溪﹝4﹞自縣十里而南會於麻潭﹐又十五里會於南溪﹐又二十五里會於大潭直至上杭縣。

寧化東西一百里﹐南北二百里。東至淸流縣界二十五里﹐以百步嶺爲界﹐自界首至淸流縣二十里﹔西至贛州石城縣界七十五里﹐以張坑爲界﹐自界首至石城縣二十里﹔南至長汀縣界九十里﹐以杉木堠爲界﹐自界首至長汀縣八十里﹔北至邵武軍建寧縣界一百一十里﹐以孟家坪爲界﹐自界首至建寧縣七十里﹔東南至淸流縣界六十里﹐以大船嶺爲界﹐自界首至淸流縣六十里﹔西南至長汀縣界七十里﹐以黃土嶺爲界﹐自界首至長汀縣八十五里﹔東北至邵武軍泰寧縣界一百二十里﹐以龍坑坳爲界﹐自界首至泰寧縣一百八十里﹔西北至建昌軍南丰縣界一百二十里﹐以車橋嶺爲界﹐自界首至南丰縣二百三十里。

水路﹐縣溪其源有六﹐會於東渡﹐過淸流及沙縣而東。

淸流東西一百七十里﹐南北二百里﹝5﹞。東至南劍州沙縣界一百一十里﹐以龍安爲界﹐自界首至沙縣二百里﹔西至寧化縣界二十里﹐以艸鞋嶺爲界﹝6﹞﹐自界首至寧化縣三十里﹔南至寧化縣界一十五里﹐以百步嶺爲界﹝7﹞﹐自界首至寧化縣九十五里﹔北至寧化縣界二十里﹐以金船嶺爲界﹝8﹞﹐自界首至寧化縣四十里﹔東南至蓮城縣界一百里﹐以上琴坪爲界﹐自界首至蓮城縣三十五里﹔西南至寧化縣界二十里﹐以槍旗隔爲界﹐自界首至寧化縣二十五里﹔東北至南劍州將樂縣界一百三十里﹐以覆船岡爲界﹐自界首至將樂縣—百一十里﹔西北至寧化縣界三十里﹐以大船嶺爲界﹐自界首至寧化縣三十里。

水路﹐縣溪水自寧化至縣﹐下夢溪﹐過九龍灘﹐入沙縣浮流口﹐通南劍州﹑福州。九龍灘險甚﹐向時鹽運溯沿皆止於此。

蓮城東西一百一十五里﹐南北一百三十里。東至南劍州沙縣界一百里﹐以浮流口爲界﹐自界首至沙縣二百里﹔西至長汀縣界一十里﹐以巖頭野狐嶺爲界﹐自界首至長汀縣一百六十里﹔南至上杭縣界一百里﹐以崆嶺爲界﹐自界首至上杭縣六十里﹔北至長汀縣界六十里﹐以焦坑渡爲界﹐自界首至長汀縣一百一十里﹔東南至南劍州沙縣界一百五里﹐以浮流口爲界﹐自界首至沙縣二百里﹔西南至長汀縣界﹝9﹞﹐以河源板嶺爲界﹐自界首至長汀縣一百里﹔東北至淸流縣界三十五里﹐以上琴坪爲界﹐自界首至淸流縣一百里﹔西北至長汀縣界六十里﹐以四保爲界﹐自界首至長汀縣一百一十里。

上杭東西一百八十里﹐南北一百九十里。東至漳州龍巖縣界一百里﹐以大池爲界﹐自界首至龍巖縣五十里﹔西至武平縣二十五里﹐以石田爲界﹐自界首至武平縣六十里﹔南至潮州海陽縣界二百里﹐以標錢﹝10﹞爲界﹐自界首至海陽縣二百二十五里﹔北至長汀縣界三十五里﹐以黃陽坳爲界﹐自界首至長汀縣一百五十五里﹔東南至漳州龍巖縣界一百九十里﹐以緣嶺爲界﹐自界首至龍巖縣五十里﹔西南至梅州程鄕縣界一百六十里﹐以松源爲界﹐自界首至程鄕縣一百五十里﹔東北至長汀縣界八十里﹐以谷奢嶺爲界﹐自界首至長汀縣一百一十里﹔西北至武平縣界八十里﹐以檀嶺爲界﹐自界首至武平縣一百一十里。

水路﹐長汀溪入縣境與六鄕之水會﹐直至潮州。自汀至潮﹐凡五百灘﹐至魚磯逾嶺﹐乃運潮鹽往來路。

武平東西一百九十五里﹐南北二百四十里。東至上杭縣界五十里﹐以竹鑑保黃埔爲界﹐自界首至上杭縣界三十五里﹔西至贛州安遠縣界一百四十五里﹐以大中山爲界﹐自界首至安遠縣九十五里﹔南至梅州程鄕縣界九十里﹐以南安巖爲界﹐自界首至程鄕縣一百三十五里﹔北至長汀縣界一百五十里﹐以黃公嶺爲界﹐自界首至長汀縣一百二十里﹔東南至潮州海陽縣界一百五十里﹐以盧嶺爲界﹐自界首至海陽縣二百五十里﹔西南至梅州程鄕縣界一百里﹐以千口爲界﹐自界首至程鄕縣一百二十五里﹔東北至長汀縣界一百五十里﹐以黃公嶺爲界﹐自界首至長汀縣一百五里﹔西北至贛州會昌縣界一百里﹐以南瀑口北嶺爲界﹐自界首至會昌縣一百一十里。

水路﹐水出梅州界﹐其間淺險處多。

校注﹕

﹝1﹞疑漏一「州」字。

﹝2﹞「贛」應作「漳」。

﹝3﹞「一十五里」應作「一百五里」。

﹝4﹞卽汀水﹐長汀溪。

﹝5﹞南北距與下述南至﹑北至里程相差一百六十五里。按乾隆《汀州府誌》載﹕「南至連城縣界一百一十五里﹐以柯坊魏張坑爲界﹔北至寧化縣界三十里﹐以艸鞋嶺爲界」。

﹝6﹞乾隆《汀州府誌》作「百步嶺」。

﹝7﹞乾隆《汀州府誌》作「南至連城縣界柯坊魏張坑」。

﹝8﹞乾隆《汀州府誌》作「艸鞋嶺」。

﹝9﹞此處漏里程數。《元一統志》載﹕「西南到長汀一百八十里」﹐則此處應補「八十里」三字。

﹝10﹞依汀州至到﹐應爲「錢標山」。

○城池

髙城固壘﹐所以保民﹐矧汀底閩而旴﹑贛潮﹑梅環其境﹐鹽子矯虔時作﹐可使弗髙且固乎﹖諸邑城多隳﹐郡城乃累土成之﹐念陶甓更難﹐爲力未暇﹐端有俟於後之君子。

郡城唐大歷四年﹐刺史陳劍移築籠山瞰溪。大中初﹐刺史劉岐始創敵樓一百七十九間。宋朝治平三年﹐郡守劉公均被旨﹐增廣周五里二百五十四步﹐基三丈﹐面廣三之一﹐髙一丈八尺。浚三濠﹐深一丈五尺﹐引南拔溪水東流以繞之。修六門﹕南曰頒條﹔靖康元年﹐郡守蘇公公才辟門外直街五百步抵麻潭﹐曰鄞江﹔通判廳正對東南曰通遠﹔正東曰濟川﹔東北曰興賢﹔正西曰秋成。紹興間贛卒叛﹐郡守黃公武增修。隆興攺元﹐郡守吳公南老又增修。今爲敵樓五百一十五間。

子城唐劉岐創築。宋朝治平間修繕。周一里二百九十一步﹐髙一丈一尺﹐爲敵樓二百一十一間。宣和間﹐郡守潘公辟重建雙門﹐架譙樓其上﹝1﹞。紹興間﹐郡守趙公充夫恐土城緩急不足恃﹐欲甃以磚石﹐又慮工役太亟則煩擾﹐而郡力不任﹐乃定規畫﹕始於子城歲甃一里﹐不五六年則並羅城皆石矣。惜繼者遽輟。迨嘉熙間﹐郡守戴公挺招窯戶軍五十人﹐置官窯於郊東大窠﹐以陶磚瓦﹐欲無擾於民。包砌甫及頒條﹑濟川﹑興賢等門﹐戴已秩滿﹐繼者復輟﹐移官窯磚瓦爲臺榭不急用﹐而負窯薪於里長﹐民反重困。寶祐六年﹐郡守胡公太初訪求民瘼﹐亟除免窯薪之敕﹐民甚便之。然包城亦重事﹐原窯薪之擾﹐皆出於吏姦﹐若州不必將窯薪錢下縣科敷﹐只令窯軍於未興工前自采伐﹐官給其直﹐仍嚴禁望靑采斫﹐則不至擾民而城可包砌矣。

長汀縣倚郭。

寧化縣城周回二百八十步﹐分四門。端平間﹐宰趙時錧修﹐復累石爲之﹐周圍五百丈。東門曰迎春原名連崗﹐南門曰端平原名道愛﹐西門曰通聖原名通贛﹐北門曰朝天原名朝宗。寶祐水圮﹐僅存舊址。開慶元年﹐宰林公玉以磚砌北門﹐架樓其上﹐爲邑民避水之地﹐未遑焉。

上杭縣城周一百六十步。端平間﹐令趙時鉞興築﹐可容二百餘戶。轉車激水﹐注爲濠池。然覆茅竹﹐旋燎於火。淳祐間﹐令趙希譝重縮而小之﹐復圮於水。寶祐間﹐令潘景醜再加板築﹐址以石﹐甃以磚﹐覆以瓦﹐可備禦。

武平縣城周二里八十步。分三門﹕東曰永平﹐南曰南安﹐西曰人和。紹興間﹐使相張魏公浚帥本路﹐差官相視﹐給費創築。端平間﹐令趙汝讘重嘉修築﹐尋隳。今惟存舊址焉。

淸流縣舊址有子城﹐周二百丈﹐外無城。有四門﹕東曰迎恩﹐西曰登瀛﹐南曰平波﹐北曰拱辰。紹興間﹐寇擾無險可恃﹐邑人大恐﹐令鄭思誠鳩集流散﹐以興板築。歲久復隍﹐但存故基。

蓮城縣城周一里一百四十步。架屋其上爲敵樓﹐外有池壕。紹興間﹐令丘欽若創築。乾道間﹐令楊立中創三門﹐歲久復隍。端平間﹐令米巨宏當寇盜稍平﹐重嘉修築。淳祐間﹐令羅應奇修立甕門﹕東曰通京原名朝京﹐西曰秋成原名騰驤﹐南曰薰風原名龍川。

校注

﹝1﹞《永樂大典門》載《臨汀誌》﹕儀門在譙樓之內﹐翼以兩廊。左廊樓曰「東架閣」﹐使院門在其下﹔右廊樓曰「西架閣」﹐州院在其後。郡守李公華重創。又載「轅門在設廳之東廡」。

○坊裏墟市

郡枕山臨溪爲城﹐周袤才五里﹐市廛居民﹐多在關外營壘亦有在關外者﹐故城內坊才三﹐而城外餘二十。闤闠繁阜﹐不減江﹑浙﹑中州。但諸邑境曠山遼﹐聚落星散﹐舊志舉《孟子》鄕田同井﹑守望相助之說﹐頗合於保伍。今糾集粗備﹐規略可行﹐使申儆有常﹐民可奠枕而臥也。

州城內福善坊﹐在塔院左。登賢坊﹐在州治左。原名進賢﹐淳化間﹐郡守盧公同父攺名仍書匾。崇福坊。在州治右﹐郡守盧公同父書匾。

城外靑紫坊﹐在頒條門外。寶慶間﹐郡守林公岊攺今名仍書匾。詞學坊﹐在縣前﹐以崇寧間博學鴻詞謝潛居此﹐故名。端平間﹐宰宋慈重創﹐書匾。崇善坊﹐在濟川門外。郎星坊﹐在濟﹝1﹞橋南﹐以咸平間祠部郎中吳簡言居此﹐故名。紹定間﹐郡守林公岊重創書匾。鄞河坊﹐分上﹑中﹑下﹐並在縣東。登俊坊﹐在濟川橋東。原名水東﹐端平間﹐郡守李公華攺今名。永康坊﹐在有年橋南。端平間﹐郡守李公華重創。攀桂坊﹐在興賢坊﹝2﹞門外。開慶元年重創﹐郡守胡公太初書匾。金花坊﹐分上﹑中﹑下﹐在縣東北。仁壽坊﹐分上﹑中﹑下﹐在縣南。原名水南﹐端平間﹐郡守李公華攺今名。崇雅坊﹐在縣西。寶慶間﹐郡守林公岊增創仍書匾。今廢。淸泉坊﹐在秋成門外。興福坊﹐在秋成門外社稷前。端平間﹐郡守李公華增創。興仁坊。在秋成門外五里杉嶺市。寶慶間﹐郡守林公岊增創仍書匾。今廢。

長汀縣倚郭。鄕三。衣錦鄕﹐管裏六﹐在長汀縣東。以眞宗賜羅或錦旗云「明時衣錦還鄕」﹐故名。歸仁裏﹐仙桂裏﹐古城裏﹐淸泰裏﹐分上﹑下。營陽裏。永寧鄕﹐在長汀縣南﹐管裏六﹕成功裏﹐分上﹑下。宣徳裏﹐分南﹑北。四保裏﹐平源裏。古田鄕﹐在長汀縣東﹐管團裏二﹕河源上團﹐巖頭團。

墟市十﹕縣市﹐在長汀縣水東。杉嶺市﹐在長汀縣西五里。何田市﹐在長汀縣南四十五里﹐舊名畱鎭。成功墟﹐在長汀縣西南百里。謬屋墟﹐在長汀縣西南八十五里。南溫墟﹐在長汀縣西南百二十里。歸仁墟﹐在長汀縣東七十里。三州墟﹐在長汀縣南六十五里。單溪墟﹐在長汀縣南百二十里。蘘荷墟﹐在長汀縣南百四十里。

寧化縣興賢坊﹐太平坊﹐開慶坊。舊志載十三坊﹐紹定寇毀﹐今復建三坊。鄕二﹕桂枝鄕﹐在寧化縣西﹐管團裏五﹕遷善團﹐新村團﹐永丰裏﹐攀龍裏﹐會同裏。登龍鄕﹐在寧化縣南﹐管團裏五﹕招賢裏﹐招化裏﹐楊柳團﹐下覺裏﹐溫泉團。

墟市六﹕縣市﹐在寧化縣水南。中沙墟﹐在寧化縣北三十里。石壁墟﹐在寧化縣西四十里。烏村墟﹐在寧化縣東北五十里。安樂墟﹐在寧化縣西南九十里。滑石墟﹐在寧化縣西南七十里。

淸流縣拱辰坊﹐登俊坊﹐攀桂坊﹐進賢坊﹐龍門坊﹐鳳池坊﹐朝天坊﹐仁智坊﹐朝眞坊。鄕二﹕折桂鄕﹐在淸流縣東﹐管團保七﹕郭下團﹐倉盈團﹐永徳團﹐夢溪團﹐羅村團﹐北團﹐四保。龍山鄕﹐在淸流縣南﹐管裏一﹐歸仁裏。

墟市七﹕縣市﹐在淸流縣南。白石墟﹐在淸流縣北五里。吳地墟﹐在淸流縣東北四十里。廖源墟﹐在淸流縣東南五十里。淸口墟﹐在淸流縣東北四十里。浮竹墟﹐在淸流縣東北八十里。長仞墟﹐在淸流縣東北三十里。

蓮城縣華封坊﹐崇儒坊﹐富壽坊﹐介福坊﹐迎恩坊﹐俊徳坊﹐淩雲坊﹐擢桂坊。分上﹑下。舊志載六坊﹐紹定間寇毀﹐今復建九坊。鄕一﹐古田鄕﹐在蓮城縣東北﹐管團裏六﹕南團﹐姑田團﹐席湖團﹐河源下裏﹐北團﹐袁正裏。

墟市三﹕縣市﹐在蓮城縣南。呂溪墟﹐在蓮城縣南六十里。北團墟﹐在蓮城縣北三十五里寨前。

上杭縣登俊坊﹐朝紳坊。舊志載四坊﹐紹定間寇毀﹐今復建二坊。鄕團十一﹕平原團﹐平元裏﹐安丰裏﹐分上﹑下﹐來蘇裏﹐古田裏﹐鱉沙裏﹐來蘇團﹐勝運鄕﹐興化鄕﹐太平鄕﹐金丰鄕。

墟市二﹕縣市﹐在上杭縣南。濁石墟﹐在上杭縣北八十里。

武平縣文明坊﹐興賢坊﹐集賢坊﹐人和坊﹐魁星坊﹐和義坊。鄕七﹕順義鄕﹐在武平縣東﹐管裏三﹕武溪裏﹐忠孝裏﹐禾平裏。萬安鄕﹐在武平縣東﹐管裏三﹕禾丰裏﹐千秋裏﹐大順裏。歸順鄕﹐在武平縣西﹐管裏四﹕東流裏﹐畱田裏﹐丘田裏﹐順明裏。永平鄕﹐在武平縣南﹐管裏四﹕歸平裏﹐招仁裏﹐安樂裏﹐石塘裏。永寧鄕﹐在武平縣北﹐管保七﹕七里保﹐相坑保﹐露溪保﹐亭頭保﹐象村保﹐大和保﹐招信保。安丰鄕﹐在武平縣東﹐管保六﹕睦郡保﹐分上﹑下。新恩保﹐竹鑑保﹐丰田保﹐髙吳保。淸平鄕﹐在武平縣南﹐管裏三﹕長泰裏﹐畱村裏﹐河頭裏。

墟市三﹕縣市﹐在武平縣南。東坑墟﹐在武平縣東三十五里。大洋墟﹐在武平縣西四十五里。

校注﹕

﹝1﹞「濟」下應有「川」字。

﹝2﹞無興賢坊﹐只有興賢門﹐「坊」應是衍字。

○橋梁

環郡皆山也。兩山之間﹐必有川焉﹐斯橋之所由興﹔川容水不能多﹐遇久雨暴溢﹐輒衝激﹐玆橋之所以廢。必植基固﹐必用工致﹐必隨隳亟葺﹐庶幾其無恙乎﹖

長汀縣

濟川橋在長汀縣東濟川門外。舊以木爲之﹐架二樓其上﹐列肆兩旁﹐日夕闤闠﹐俗號水東橋。郡守陳公軒有詩云「十萬人家溪兩岸﹐綠楊煙鎖濟川橋。」慶元間﹐郡守趙公伯檜捐見錢百五十萬﹐疊石爲四矼﹐架輿梁以濟。後石矼傾損﹐郡人以列肆障蔽非便請於郡。淳祐間﹐郡守盧公同父助俸募緣﹐撤而新之﹐仍親書橋匾。

惠民橋在濟川橋南。舊名建州橋。相傳創於五代﹐至宋初更創﹐攺「惠民」。紹興間﹐圮於水﹐郡守張公昌捐俸重造﹐邦人號張公橋。淳熙初﹐郡守呂公翼之復今名。嘉泰間﹐郡守趙公彥橚疊石爲四矼。淳祐間﹐又圮於水﹐郡委宰葉一新募緣重創。

南阜橋在惠民橋下流。慶元間﹐郡守陳公曄創始﹐隔二政﹐弟映來守成之﹐匾棠﹝1﹞橋。嘉定間﹐圮於水﹐郡守傅公康捐俸二千緡重創﹐莆陽陳公宓書﹐攺名「南阜」。淳祐間﹐復圮於水﹐郡人重創。

通遠橋在濟川橋下流。以木爲之。

興雲橋在崇善坊鎭三壕口。舊廢﹐寶祐間﹐坊人重創。

金沙橋在登俊坊。今廢﹐有庵在。

有年橋在長汀縣東永康坊。創於紹興間﹐圮於水。乾道間﹐郡守謝公知幾更爲浮梁﹐匾曰「太平彩虹之橋」。淳熙間﹐郡守趙雲不便﹐復架輿梁而屋之。嘉定間﹐郡守鄒公非熊重創﹐攺今名。

攀桂橋在長汀縣東三里。

髙洋橋在長汀縣東十里。

新橋在長汀縣東三十五里。嘉定間﹐郡守趙公伯檜創。

鎭南橋在長汀縣南三里羅坊上渡。慶元間﹐郡守趙公伯檜創。

南安橋在長汀縣南七里遊繩渡。淳熙間﹐迎奉南巖定光佛入州﹐眾創此橋﹐故名。近毀於野燒﹐今方議修復。

普濟橋在長汀縣南三十里。舊以木爲之﹐號橫板橋。淳熙間﹐圮於水﹐郡人鐘慧常鬻家貲攺創石橋﹐知縣劉適政爲之記。

廣渡橋在長汀縣南四十五里。淳祐辛亥圮於水﹐眾緣更創﹐郡守盧公同父書匾。寶祐間﹐水復圮其半﹐今方議修復。

普通橋舊名石壁﹐南二十五里﹝2﹞。

南拔橋在長汀縣西五里。淳祐間﹐圮於水﹐今方議修復。

寧化縣

萬壽橋在寧化縣治南。舊名「阜通」。元丰間﹐宰江淵創。政和間﹐燼於火。嘉熙間﹐宰劉煥重創﹐以橋中爲祝聖放生池﹐易今名。寶祐間﹐復燼於火﹐宰林公玉率邑民復創。

雙虹橋在寧化縣治西。紹定初﹐寇毀。淳祐重創﹐水圮﹐宰林公玉率邑民復創。

龍津橋在寧化縣南。寶祐間﹐圮於水。

龍門橋在寧化縣東龍門坊。寶祐圮於水﹐惟一二石矼在焉。

淸流縣

龍津橋在淸流縣東。舊以舟渡﹐紹興間﹐提刑吳公逵行郡經從﹐謂是乃邑之喉衿﹐束以石橋﹐將秀民輩出。淳熙間﹐令吳松始議爲石樁六﹐飛屋四十二間﹐靡錢三百二十萬有奇﹐越五年﹐功未及半﹐以寇﹑疫輟。紹熙間﹐令曾造輸俸率先﹐僅足石矼。嘉泰間﹐令吳補之架屋二十五間﹐匾曰「龍津」。東創閣曰「快倚」﹐西創閣曰「淩煙」云。橋岸創庵曰「濟川」。紹定寇擾﹐燼於火。端平間﹐令王元瑞重創。淳祐間﹐令林奕就橋中間創放生亭﹐今爲一邑壯觀。

祝聖橋舊名「魁星」﹐在淸流縣之西。淳祐間﹐令林奕重創。後圮於水﹐寶祐間﹐令林應龍率邑人共成之。

三港橋慶元間﹐僧妙金創。

白石橋在淸流縣北五里。後以水圮﹐僅存石矼亦頹其一。橋據要津﹐春水則病涉﹐寶祐間﹐邑人趙必逵募緣重創。

淸石橋在淸流縣東北四十五里。紹熙五年﹐僧覺源募創。

嵩溪橋在淸流縣東五十里嵩溪鋪﹐乃往來孔道。歲久頹毀﹐寶祐間﹐令林應龍重創。

蓮城縣

擢桂橋在蓮城縣南。舊名「淸溪」﹐紹興間﹐令劉國瑞創。後圮於水﹐令黃犖重創﹐靡金錢七百萬﹐魏郡開國公洪公邁爲之記。後燼於火﹐嘉定間﹐犖之侄俘爲令﹐又創之。

晝錦橋在蓮城縣西。令董與幾創。

通濟橋在蓮城縣南二里。慶元間﹐令鄞康成創。

常丰橋在蓮城縣南五里。淳熙間﹐令常圄創。

徐長者橋在蓮城縣北三十里﹐乃邑人入京孔道。先是病涉﹐里人徐二公捐家貲鼎創石橋﹐累年乃成﹐郡守盧公同父書匾。

上杭縣

通駟橋在上杭縣西一里。舊以木爲之﹐屢蕩於水﹐慶元間﹐疊石爲矼﹐架屋其上也。

武平縣

大觀橋在武平縣東。創於大觀中﹐故名。

化龍橋在武平縣溪南。

太平橋在武平縣東。寶祐間重創﹐易名「登云」。

南安橋在武平縣南八十里南安巖均慶寺前。

望仙橋在武平縣西五里。通靈洞院。

萬安橋在武平縣東十里太平寺前。

萬坊橋在武平縣西北三十五里。

校注﹕

﹝1﹞據光緒《長汀縣誌》應爲「棠棣」。

﹝2﹞據乾隆《汀州府誌》及光緒《長汀縣誌》應爲「在長汀縣西二十五里」。

○風俗形勢

廣谷大川異制﹐民生其間異俗﹐曹奢魏褊﹐楚急齊舒﹐從古而然。汀﹐山峻水急﹐習气勁毅而狷介﹐其君子則安分﹐義勵廉隅﹐恥爲浮俠﹔其小人則質直果敢﹐不以侈靡崇飾相髙。然經界未行而賦役偏﹐舟車不通而商賈窒﹐農罕以耕稼自力﹐未免有曠土遊民﹔婦不以蠶絲自工﹐惟事乎治麻緝薴﹐是以積貯有限﹐服用無華。外邑山谷之間﹐亦時有弄兵珥筆爲裏閭撓者﹐舊志謂無險隘荒陋﹐輕生尙武﹐人情不甚相遠﹐控禦之得其道﹐惠養之有其方﹐陰制而默化之﹐寧有不丕變者﹖亦長治之責爾﹗

○戶口

汀﹐初隸晉安﹐爲新羅縣。唐開元間﹐福州長史唐循忠攜引誘遁逃戶三千餘置郡。正元﹝1﹞杜佑作《通典》﹐戶五千三百三十﹐口萬五千九百九十五。迨宋朝承平日久﹐生聚日滋﹐《元丰九域志》已載主戶六萬六千一百五十七﹐客戶一萬五千二百九十九﹐視唐旣數倍。慶元舊志載主﹑客戶二十一萬八千五百七十﹐主客丁四十五萬三千二百三十一﹐視元丰又數倍。𨿽中更紹定寇攘﹝2﹞﹐因以饑饉流亡﹐幾致減半﹐數年來尋復其舊﹐有以見宋朝鴻恩龐澤﹑涵育之深云。

祖帳戶一十五萬三百三十一戶﹐計一十七萬五千三百六十二丁﹐老小單丁殘疾不成丁一十四萬五千七百一十八人﹐總計三十二萬一千八十口。

主戶坊市二千八百八十九戶﹐計五千五丁﹐老小單丁殘疾不成丁二千二百三十三人﹐總計七千二百三十八口。鄕村九萬九千八百二十五戶﹐計一十二萬四百四十七丁﹐老小單丁殘疾不成丁一十三萬六百九十一人﹐總計二十五萬一千一百三十八口。

客戶坊市二千三百九十六戶﹐計二千五百五丁﹐老小單丁殘疾不成丁八千二百一十三人﹐總計一萬七千﹝3﹞一十八口。鄕村四萬五千二百二十一戶﹐計四萬七千四百五丁﹐老小單丁殘疾不成丁四千五百八十一人﹐總計五萬一千九百八十六口。

遞年見管二十二萬二千三百六十一戶﹐計三十三萬三千四百三十三丁﹐老小單丁殘疾不成丁一十九萬九千二百四十八人﹐總計五十三萬二千六百八十一口。

主戶坊市三萬三千四百五十六戶﹐計八萬二千一百單一丁﹐老小單丁不成丁一千四百一十五人﹐總計八萬三千五百一十六口。鄕村九萬三千六百四十四戶﹐計一十五萬五千八百五十一丁﹐老小單丁殘疾不成丁一十三萬三千五百八十八人﹐總計二十八萬九千四百三十九口。

客戶坊市三萬九千一百七十戶﹐計三萬九千三百六十二丁﹐老小單丁殘疾不成丁二萬五千九百三十二人﹐總計六萬五千二百九十四口。鄕村五萬六千九十一戶﹐計五萬六千一百一十九丁﹐老小單丁殘疾不成丁三萬八千三百一十三人﹐總計九萬四千四百三十二口。

除新收落帳外見管二十二萬三千四百三十三戶﹐計三十三萬五千一百六丁﹐老小單丁殘疾不成丁一十九萬九千七百八十四人﹝4﹞﹐總計五十三萬四千八百九十口。

主戶坊市三萬三千七百五十九戶﹐計八萬二千三百四十七丁﹐老小單丁殘疾不成丁一千五百四人﹐總計八萬三千八百五十一口。鄕村九萬三千八百五十七戶﹐計一十五萬六千二百五十七丁﹐老小單丁殘疾不成丁一十三萬三千七百三十八人﹐總計二十八萬九千九百九十五口。

客戶坊市三萬九千三百八十戶﹐計三萬九千九百二十六丁﹐老小單丁殘疾不成丁二萬六千七百七人﹐總計六萬六千六百三十三口。鄕村五萬六千四百三十六戶﹐計五萬六千五百七十六丁﹐老小單丁殘疾不成丁三萬八千四百六十五人﹐總計九萬五千四十一口。

校注﹕

﹝1﹞卽貞元。因避宋眞宗諱﹐攺貞爲正。

﹝2﹞南宋紹定二年﹝1229年﹞﹐汀州私鹽販舉事﹐至紹定四年﹝1231年﹞爲陳■﹝韋﹝艸冓﹞所鎭壓。

﹝3﹞依祖帳戶不成丁數及客戶總計數﹐應爲一萬七百一十八口﹐「千」應爲「百」。

﹝4﹞下文主﹑客戶不成丁數爲二十萬四百一十四人﹐與此不同。

○稅賦

汀﹐山多田少﹐土瘠民貧﹐二稅視他郡爲重。朱文公熹﹑運使王公回﹑郡守祝公櫰﹑布衣雷衡皆請行經界﹐迄不果。昔固已病之矣﹐更紹定寇擾﹐阡陌淆紊﹐常賦陷失而郡計窘﹔或業去產存﹐或業輕產重而民力殫。官版簿不明﹐民砧基無有﹐姦豪擅利﹐貧弱罹殃﹐經界之行﹐實今日急者也。事大體重﹐念非得請於上﹐則郡家亦未易爲。采民風者﹐宜有訪於此。

夏稅

本州原管六縣﹐夏稅一萬九一十八貫七百九十三文正﹐紐計錢糧艸麥四色共七萬八千三百八十九貫一十二文﹐錢會﹝1﹞各半。紹定寇攘後﹐六縣實納到錢九千六百五貫九百三十八文正﹐紐計錢糧艸麥四色共四萬三千七百九十七貫三百二十四文﹐錢會各半。逃絕戶無納九千四百一十二貫八百五十五文正﹐紐計錢銀艸麥四色共三萬四千五百九十一貫六百八十八文﹐錢會各半。開具諸縣細數在下﹕

長汀縣額管稅錢﹐四千二六十九貫二百九十二文正﹐計一萬九千一百九十九貫七百四十七文﹐錢會各半。紹定寇攘後﹐實納到二千八百四十三貫九百三十八文正﹐錢銀艸麥四色紐計錢一萬五千五十二貫三百五十三文﹐錢會各半。逃絕戶無納一千四百二十五貫三百五十四文正﹐計四千一百四十七貫三百九十四文﹐錢會各半。

寧化縣額管稅錢﹐四千三百二十一貫四百二十九文正﹐計一萬八千二百四十六貫九百九十三文﹐錢會各半。紹定寇攘後﹐實納到二千一百七十三貫五百九十七文正﹐錢糧艸麥四色紐計一萬二百九十九貫八百五十七文﹐錢會各半。逃絕戶無納二千一百四十七貫八百三十二文正﹐計七千九百四十七貫一百三十六文﹐錢會各半。

上杭縣額管稅錢﹐二千六百三十三貫九百四文﹐計錢九千七百八十三貫七百一十八文﹐錢會各半。紹定寇攘後﹐實納到一千三百八十八貫四百五十五文正﹐銀錢艸麥四色紐計四千三百一十貫五十文﹐錢會各半。逃絕戶無納一千二百四十五貫四百四十九文正﹐計錢五千四百七十三貫六百六十八文﹐錢會各半。

武平縣額管稅錢﹐三千六十一貫八百六十九文正﹐計錢一萬一千九百四十八貫六百三十七文﹐錢會各半。紹定寇攘後﹐實納到一千一百一十七貫四十八文正﹐錢銀艸麥四色紐計四千一百八十七貫七百七十文﹐錢會各半。﹝2﹞

淸流縣額管稅錢﹐二千六百三十貫八百八十九文正﹐計錢八千六百一十七貫八百五十九文﹐錢會各半。紹定寇攘後﹐實納到一千一百三十貫八百五十三文正﹐錢銀艸麥四色紐計四千五百三十貫三百一十一文﹐錢會各半。逃絕戶無納一千五百貫三十六文正﹐計四千八十七貫五百四十八文﹐錢會各半。

蓮城縣額管稅錢﹐二千一百一貫四百一十文正﹐計錢一萬五百九十二貫五十八文﹐錢會各半。紹定寇攘後﹐實納到九百五十二貫四十七文﹐錢銀艸麥四色紐計五千四百一十六貫九百八十三文﹐錢會各半。逃絕戶無納一千一百四十九貫三百六十三文﹐計五千一百七十五貫七十五文﹐錢會各半。

秋苗

本州原管六縣秋苗五萬九千五百三十三石四斗三升七合四抄。紹定寇攘後﹐六縣實納到苗米二萬五千六百三十六石三斗一升。續根括到賊﹑絕戶撥充諸寨軍食米二千九百三十七石三升﹐逃絕戶無納三萬九百六十石九升七合四抄﹐逐月和糴米斛添湊軍支糧食。開具諸縣細數如下﹕

長汀縣額管秋苗﹐一萬五千二百二十八石六升五合。紹定寇攘後﹐實納到苗米九千九十石六斗四升﹐逃絕戶無納六千一百三十七石四斗二升五合。

寧化縣額管秋苗﹐一萬三千三百六十四石三斗九升四合。紹定寇攘後﹐實納到苗米六千四石二斗五升。根括賊戶撥充安遠四寨軍食﹐計米二千一百八石五斗一升﹐逃絕戶無納五千二百五十一石六斗三升四合。

上杭縣額管秋苗﹐八千六百五十石七斗六升四合。紹定寇攘後﹐實納到苗米三千二百七十八石八斗五升。根括賊戶撥充梅溪寨軍食﹐計米二百八十七石五斗六升﹐逃絕戶無納五千八十四石三斗五升四合。

武平縣額管秋苗﹐八千五百六石一斗四升五合四抄。紹定寇攘後﹐實納﹝3﹞苗米二千三百七十八石九斗﹐逃絕戶無納六千一百二十七石二斗四升五合四抄。

淸流縣額管秋苗﹐六千九百七十二石五斗二升一合。紹定寇攘後﹐實納到苗米二千八十石八斗六升。根括賊戶撥充明溪寨軍食﹐計米一百六十九石六斗七升﹐逃絕戶無納四千七百二十一石九斗九升一合。

蓮城縣額管秋苗﹐六千八百一十一石五斗四升八合。紹定寇攘後﹐實納到苗米二千八百二石八斗一升。根括賊戶撥充北團寨軍食﹐計米三百七十一石二斗九升﹐逃絕戶無納三千六百三十七石四斗四升八合。

役錢

本州管六縣免役錢四萬二千六百七十貫四百六文﹐系諸縣徑自拘催支遣。

長汀縣九千五百六十三貫一百三十八文。

寧化縣九千六百七十九貫三百三十二文。

上杭縣五千八百九十九貫九百四十八文。

武平縣六千八百五十八貫五百八十八文。

淸流縣五千九百六十二貫二百三十文。

蓮城縣四千七百七貫一百七十文。

以上皆據舊志端平間李敷文攺定數目該載。

房廊地基

房廊地基及州前西廊行廊錢每年二百七十三貫三十二文﹐錢會各半﹐歲終監納。

地基錢﹐每年一十八貫六百五十文﹐錢會各半﹐歲終催解。

城內廂官軍典催納行廊錢﹐每年五貫三十四文省﹐歲終呈帖兵官催解。

濟川門外房廊錢﹐每年除減免外﹐合納錢四十八貫文﹐錢會各半﹐系宗子趙必文請佃﹐歲終監納。

定光院祐聖堂沒官田稅錢﹐每年納九十二貫一百四十八文﹐錢會各半﹐歲終解納。

軍資庫每年催房店錢﹐一百八十一貫五百三十五文﹐錢會各半。

以上系見催數。

鹽課

本州合發朝廷綱運官軍衣賜全籍。

賣鹽趁辦

舊額運福鹽每年八中綱﹐實搬到鹽四中綱﹐多至六中綱。後以涉歷艱難﹐動經年歲不到﹐多欲更革。前長汀縣宰劉元英爲檢院申請﹐欲令汀民與長汀﹑寧化﹑淸流並照上杭﹑武平﹑蓮城體例﹐攺運漳鹽。郡守趙崇模申請謂搬運漳鹽﹐系遵陸路﹐恐腳夫有攺﹐反爲一方之擾﹐莫若攺運潮鹽。紹定五年﹐準尙書省札﹐從本路鄭轉運之請﹐許本州及諸縣艱於運福鹽者攺運潮鹽。本州具申朝廷﹐乞行下諸監司移文潮州﹐立定體例﹐候本州搬載鹽綱﹐須是從官納錢請淸鹽﹐不許場務邀阻﹐多收稅錢。續準運司牒本州﹐催促一面搬運﹐責認本司淨息﹐準擬供給吐渾月糧﹑衣賜﹐不可頃刻乏。興﹝4﹞本州遵稟﹐牒長汀縣根括諸裏船梢水手條具河路灘險﹐陸路扛搬因依陸續支錢發遣船戶往潮州界撮買應辦郡計﹐並非從官給賣。其鹽經由潮州潭口場納稅﹐過上杭縣﹐從官檢秤核實﹐方到本州交卸。每綱一十船﹐共搬鹽四百籮﹐每籮二十貫足錢重。每一貫錢重﹐官支買鹽﹑腳載﹑納稅﹑盤磯﹑扛搬等錢共三百足﹐外搬盤上岸及包鹽篛葉﹑稈索合干人食錢等費在外。本州從來鹽價﹐每斤一百六十錢重﹐賣錢一百八十文足。自後逐次裁減﹐每兩賣錢六文足﹐每斤賣錢九十六文足。歲約運三綱﹐綱吏多阻滯﹐以致違限﹐或止兩綱﹐或兩年通五綱。每年解納本路運司鹽息錢七千六百五貫四百一十六文省﹐提舉司吏祿錢三百一十二貫文及支撥下通判廳頭子贍學錢一千二百八十四貫七百二十文省。

長汀縣原撥福鹽。紹定間﹐本州申請攺運潮鹽﹐每綱一十船﹐每船載鹽六十籮﹐每籮二十貫足錢重。舊制﹐每斤價錢二百六中文省﹐中丰﹝5﹞。嘉熙間﹐提刑童公順每斤減三十文省。淳祐間﹐宰陳顯伯撥靑泰上二都鹽三百六十三斤﹐拘錢會入學養士。寶祐間﹐郡守周公晉拘回營陽第五﹑第六﹑第八都﹐歸仁第一﹑第二﹑第三都﹐仙桂第一﹑第二都復買州鹽。寶祐間﹐準提舉湯公謨行下﹐減免逃絕戶幾二十斤。

寧化縣運福鹽。每年運四中綱﹐到淸流嶺下交卸﹐別雇船搬運入縣。一中綱計七百一十七籮﹐每籮淨鹽一十七貫二百文重﹐分東西廊發賣。東廊甲戶鹽額每月一萬七千斤﹐今止一萬六十斤﹔西廊賣縣郭三都人戶﹐買不買從其便﹐無定數。解提舉司吏祿見錢二十貫五百文省﹐十七界會一百二貫五百文﹐州淨利錢三百六十二貫八百八十八文省﹐十七界會一千八百一十三貫五百文﹐通判廳贍學鹽頭錢見錢二百五十一貫四百二十二文省﹐十七界會一千二百五十七貫文。

上杭縣舊運漳鹽。紹定間﹐郡守李公華申請攺運潮鹽。杭與潮接﹐私販旁午﹐艱於發買。逐年只就潭口場撮買三綱﹐每綱計一千七百秤。

武平縣運漳鹽。每年十小綱﹐每綱一萬斤﹐斤爲錢一百六十二文。邑去漳餘十程﹐皆陸負﹐例和雇裏夫﹐分番接運。

淸流縣運福鹽。每年四中綱﹐每綱六萬斤。每月發賣諸團裏民戶食鹽計七千八百包﹐每包二百五十八文﹐錢會各半。

蓮城縣運漳鹽。舊例官給綱本錢﹐雇誘丁壯陸負而官民中分之。近年官差人吏賫錢往漳州買鹽﹐載上水頭﹐和雇裏夫往水頭搬擔交卸。舊例編排民戶分四等給賞﹐上等三百文﹐中等二百一十文﹐下等一百二十文﹐四等六十文。自紹定兵火後﹐戶口凋耗﹐不許計口分等﹐只憑甲長請鹽分賣。

以上該載諸縣所申﹐互有詳略。

六縣每年合解春冬衣賜等靑冊錢

長汀縣錢會七千四百四十七貫三百三十六文。

寧化縣錢會一萬二千八百五十四貫六百八十四文。

上杭縣錢會三千六百二十六貫一十二文。

武平縣錢會五千四十七貫八百一十六文。

淸流縣錢會六千七百八十二貫一百二十三文。

蓮城縣錢會六千一百七十五貫七百九文。

以上並逐月拘催﹐年終解足。

商稅

州城商稅務﹐祖額收錢一千三百五十九貫一百八十三文。政和八年﹐收錢一千四百一十六貫五百六十四文。新額收錢四千九百九十九貫一百六十七文。紹興二十二年九月十六日﹐準運司牒文準都省付下汀州奏﹐城下務自紹興十六年至二十年所收商稅比祖額並增﹐依法取酌中一年收錢。遂取紹興十八年收錢數立爲新額﹐計上項遞年收錢六千二百六十三貫八百三十八文﹐每日遇晚隨所收多寡以十分爲率﹐解赴知通衙交納﹐州庫六分﹐通判衙四分。

以上據本務所申。

寧化縣商稅務﹐祖額收錢二千七十一貫—百二十七文。今收錢二千四百七貫六百三十四文。

校注﹕

﹝1﹞錢﹐硬幣。會﹐卽會子﹐南宋發行的一種紙幣。

﹝2﹞此處缺逃絕戶無納數字。依武平縣額管稅錢總額扣除實納到額﹐應補「逃絕戶無納一千九百四十四貫八百二十一文﹐計七千七百六十貫八百六十七文﹐錢會各半」三十七字。

﹝3﹞漏一「到」字。

﹝4﹞「興」字疑有誤。

﹝5﹞「中丰」不可解﹐疑爲「中丰會。」

○供貢

九賦斂財﹐九貢任土﹐上無苛於取下之制﹐下有樂於奉上之忱。汀﹐地產無奇﹐土貢不作﹐賦色目亦重。惟是礦冶廢歇之久﹐歲額白金買償價日以踴﹐𨿽痛革擾﹐猶以爲病云。

上供銀每歲解發七千九百四十五兩八錢三分五釐。赴行在左藏西庫交納。

州庫代輸建昌軍﹑撫州銀一千一十兩八錢三分五釐。

諸縣樁解錢六千九百三十五兩。長汀縣一千五百四十一兩一錢五分。寧化縣一千五百六十兩四錢五分。淸流縣九百六十八兩七錢七分五釐。上杭縣九百六十九兩七錢三分。武平縣一千一百一十九兩八錢九分五釐。蓮城縣七百七十五兩。

州庫樁辦上﹑中﹑下三限頭子銀

二百三十五兩七錢三分七釐。

舊額解上供銀一萬三千兩。淳熙間﹝1﹞七年九月﹐郡守江公■﹝鏋﹐王代釒﹞奏請﹕「祖宗舊制以汀州地有坑場﹐銀貨易得﹔不宜蠶桑﹐衣賜難辦。令本州歲出銀六十五兩﹝2﹞﹐爲建昌﹑撫州代輸上供銀﹔令建昌歲出絹四千五百三十七疋﹐紬三百三十五疋﹐綿二千兩﹐撫州歲出綿七千五十兩﹐應副本州官衣賜﹐通融相濟﹐及本州代輸二郡上供朝廷﹐籍爲定額。爲建昌﹑撫州歲出綿絹﹐只到本州﹐一更兵火﹐乘此失約。本州旣無本色綿絹可給衣賜﹐不免紐折價錢支給﹐而代輸二郡上供之銀﹐常自若也。乞將汀州每歲見發上供銀數內豁除代輸建昌﹑撫州銀六千六十五兩﹐下江西運司徑行督責逐州起發﹐仍於本州歲發數內銷熔。其本州合用官兵春冬衣賜﹐管認自行措置支給。」得旨﹐令江西﹑福建運司依所陳事理施行。本州實合解六千九百三十五兩。續準運司牒文﹐備省札從江西兩運司申請﹐乞將建昌﹑撫州均認起發物帛﹐以三分爲率﹐令江西運司措置均認一分﹐福建運司均認一分﹐其餘一分別行措置。續又準運司牒﹐本路一分銀二千二十二兩﹐更令汀州每歲認發一半﹐銀一千一十一兩﹐通計本州每年實發銀會七千九百四十五兩八錢三分五釐。

聖節錢每歲進奉二千兩﹐赴行在右藏西庫交納。系諸縣樁解。長汀縣四百五十兩。寧化縣四百五十五兩。淸流縣二百七十六兩六錢。上杭縣二百七十六兩七錢。武平縣三百二十一兩六錢。蓮城縣二百二十兩一錢。

州庫又樁辦頭子銀

一百一十八兩六錢四分四釐。

大禮銀每遇大禮年分﹐解發進奉銀二千兩﹐赴行在左藏西庫內交納。亦系諸縣樁解。長汀縣四百五十兩。寧化縣四百五十五兩。淸流縣二百七十六兩六錢。上杭縣二百七十六兩七錢。武平縣三百二十一兩六錢。蓮城縣二百二十兩一錢。

州庫又樁辦頭子銀一百一十八兩六錢四分四釐。又簇辦賞給錢會九千七百七十貫九百一文。

舊例﹐諸縣樁解銀二千兩﹐錢六千貫﹐餘錢州庫湊支。嘉定十六年﹐郡守趙公崇模奏﹐乞以本州自行趲積﹐代爲諸邑盡數認解﹐其諸邑合解之數﹐並已蠲免。十七年﹐牒諸邑將合解本州官錢截撥買銀二千兩﹐赴州交納。團綱起解及本州簇辦會支給諸軍賞賜﹐至今爲定例焉。

免丁錢本府祖額管催僧道免丁錢二千三十六貫五百文﹐錢會各半。嘉熙二年﹐準都省指揮照年額增催一半﹐自是歲催三千五十四貫八百文﹐銀會各半﹐分上﹑下半年起解赴行在左藏庫送納。見錢紐計銀四百七十兩五錢一分二釐﹐十八界會一千五百二十七貫三百文。

鉛本錢本府額辦上供鉛本錢三千貫中半﹐照紹興十九年五月十五日已降聖旨﹐指揮截撥發下通判廳應支屯戍左翼軍券食﹐候至年終打算﹐將截使不盡錢會起解。至開慶元年﹐準戶部行下﹐每年分兩次取解。本州遵稟以緣會中照分限﹐解赴行在右藏西庫送納﹐銀四百二十八兩五錢七分二釐﹐十八界會一千五百貫。

牙契牙契系司法廳拘催﹐逐時承準提領催契。所發下契紙收趁﹐牙兒以十分爲率﹐隨季行算﹐分隸解納。內三分撥充經制﹐一分充州用﹐六分解赴提領安邊太平庫送納。其每年收到錢數不等。解發諸司﹕都大提點司進奏官供給錢二十八貫九百五文。轉運司進奏官供給錢一十八貫二百七文。提舉常平茶事﹑提幹任三年滿﹐遠接牒本州支錢會二十七貫二百七十三文﹐半年申解。安撫司﹑簽廳白直﹑每年十八界會二十三貫三百文﹐見錢七十七文。經總制原額六百三貫二百四十七文﹐錢會各半。助學養士二百貫﹐錢會各半﹐分上﹑下半年發下。

通判廳財賦經總制錢﹐每年六縣共解到一萬三千四百八十八貫九十三文。又在州倉庫頭子等錢﹐隨出納數拘收無定額。又六縣搬鹽綱頭錢﹑鉛本折茶錢每年六縣共解到八千貫文。三司錢官戶役錢﹐統置官供給錢﹐減利顧錢六縣共解到一千四百六貫陵廣﹝3﹞六十文。贍學錢取於本州及六縣搬運鹽綱籮頭錢﹐每年分十二月發下﹐州學錢糧官交管養士﹐每一月計二百九貫九百六十一文。牙兒等錢﹐隨民戶印契價貫拘收無定額。常平義倉米﹐系民戶秋糧帶收﹐祖額每石收五升。近於寶祐四年準提領所行下﹐每石收一斗﹐年額管催﹐六縣共二千五百六十一石五斗六升。以上據通判廳申到數目該載。

通判廳經總綱起解於行在右藏西庫送納。嘉定十七年﹐準戶部取解錢會五萬二千七百一十七貫七百一十文。近於寶祐四年﹐準戶部行下以五萬貫爲額。至開﹝4﹞元年﹐又準戶部拋冊增作五萬八千九百三十二貫四百一十四文。

土貢杜佑《通典》貢蠟燭二十條。唐《地理誌》亦貢蠟燭。《九域志》貢蠟燭二百條﹐今貢無。

校注﹕

﹝1﹞「間」爲衍字。

﹝2﹞依下文應作「六千六十五兩」。

﹝3﹞「陵廣」﹐爲誤入之字。

﹝4﹞「開」後脫一「慶」字。

○土產

《禹貢揚州》﹕筿蕩旣敷﹐厥艸惟夭﹐厥木惟喬﹐厥貢惟金三品﹐齒革﹑羽毛﹑惟木。島夷卉服﹐注謂南海島夷﹐艸服葛越。厥篚織貝。注謂纖細薴。《周官職方氏揚州》﹕其利金錦竹箭﹐其畜宜鳥獸﹐其谷宜谷。自今觀之﹐閩中諸郡﹐非負嵎瀕海﹐則被山帶溪﹐島居者安魚鹽之利﹐山居者任耕織之勞﹐大率地狹民稠﹐大半他業。而田多依山﹐無甚旱澇。汀在閩而南﹐山樵谷汲﹐稻食布衣﹐故民之丰約不大相遠﹔糶不出境﹐故谷價常賤﹔比屋而績﹐故其布多品﹔地接潮﹑梅﹐率多曠野﹐故有虎﹑豹﹑熊﹑象之屬﹔其气候多暖﹐故花果之種類時序﹐或似嶺南。

谷之屬秔﹑糯﹑粟﹑麻﹑豆﹑菽。

帛之屬綾土﹑紬土﹑布。薴﹑葛﹑蕉﹑麻﹑綦花﹑吉貝。

貨之屬金﹑銀﹑銅﹑鐵﹑蠟﹑蜜﹑糖﹑蕈﹑靛﹑紙﹑紅椒。

花之屬碧桃﹑蒨桃﹑閃爍桃﹑紅梅﹑黃香梅﹑海棠﹑酴醵薔薇﹑枤棠﹑郁李﹑玉堂春﹑長春﹑惜春﹑玉蝴蝶﹑錦帶﹑躑躅﹑山茶﹑薝卜﹑素馨﹑茉莉﹑萱艸﹑含笑﹑四月菊﹑石竹﹑朱槿﹑山丹﹑麝香﹑滴滴金﹑金綫蓮﹑寶相﹑白鶴﹑玉簪﹑柚﹑麝香萱艸。

藥之屬半夏﹑地黃﹑菖蒲﹑茱萸﹑麥門冬﹑香附子﹑天南星﹑骨碎補﹑白芨﹑淩霄﹑何首烏﹑姜黃﹑黃連﹑蒔蘿﹑黃精﹑牽牛﹑地骨皮﹑漧葛﹑石菖蒲﹑牛蒡子﹑雞蘇﹑薄荷﹑白芷﹑髙良姜﹑白扁豆﹑荊芥﹑牛膝﹑赤石脂﹑禹餘糧﹑香薷﹑白藥﹑寒水石﹑紫金藤﹑蒼耳﹑泥礬﹑降眞香﹑旋覆花﹑土黃﹑土芎﹑五加皮﹑苦參﹑山姜﹑山椒﹑五倍子﹑桔梗﹑蓬術﹑石竹﹑馬兜鈴﹑捲柏﹑茵蔯﹑地輸﹑單竹黃﹑車前﹑山藥。

竹之屬苦﹑筀﹑筋﹑甜竹﹑淡﹑紫﹑赤﹑黃﹑斑竹﹑江南﹑慈。

果之屬桃﹑李﹑杏﹑梨﹑柿﹑棗﹑栗﹑橘﹑柑﹑橙﹑蓮﹑梅﹑芡﹑藕﹑菱﹑櫻桃﹑林檎﹑枇杷﹑石橊﹑金橘﹑香櫞﹑甘蔗﹑楂子﹑楊梅﹑茨菇﹑鳧茈﹑土瓜﹑葛﹑葡萄﹑水精﹑馬腦。銀杏。

木之屬楠﹑杉﹑松﹑梓﹑楓﹑槐﹑樟﹑柏﹑桑﹑桐﹑柳﹑桂﹑枸﹑■﹝六上隹下﹞﹑楮﹑檀﹑櫟﹑兜樓﹑羅文﹑相楒﹑金荊﹑白牙﹑大洞﹑紫稜﹑黃梅﹑黃楊﹑梌﹑櫸。

畜之屬牛﹑馬﹑騾﹑驢﹑羊﹑犬﹑彘﹑雞﹑鵝﹑鴨。

禽之屬鶯﹑雉﹑烏﹑鵲﹑雀﹑鳩﹑鴿﹑鷹﹑鷂﹑鶻﹑天色﹑白色。鸂■﹝涑鳥﹞﹑杜鵑﹑啄木﹑山鷓﹑鷺鷥﹑山胡﹑山和尙﹑畫眉﹑提壺﹑鴝鵒﹑十二紅﹑布谷﹑伯勞﹑白鷴﹑吐綬雞﹑鸛﹑百舌﹑。

獸之屬虎﹑豹﹑熊﹑象﹑鹿﹑塵﹑麇﹑麂﹑豺﹑猴﹑兔﹑獺﹑野豬﹑毫豬﹑竹■﹝鼠畱﹞﹑穿山甲﹑山羊。

魚之屬鯽﹑鯉﹑鱸﹑鱔﹑鱖﹑鮎﹑鮶﹑鰻﹑鰌﹑鰄﹑鰜﹑鰱﹑龜﹑鱉﹑鯿﹑抱石。

○山川

汀界閩粵西南徼﹐崇崗復嶺﹐深溪窈谷。山聯脈於章貢﹐水趨赴於潮陽。千山騰陵餘五百里﹐然後融結爲臥龍山﹔四水淵匯幾數百折﹐然後環繞而流丁。於是山之斗絕者寬舒而端重﹐水之湍激者淸泚而深沈。雋遊名宦﹐例以山水郡稱賞﹐昔元丰郡守陳公軒詩云「一川遠匯三溪水﹐千嶂深圍四面城。花繼臘梅長不歇﹐鳥啼春谷半無名。」又云「山遭庾嶺爲南徼﹐水與潮陽作上流。」郡倅郭公正祥詩云「城池影浸水邊水﹐鼓角聲傳山外山。」誦者可以想見山川勝槪云。

郡城內

臥龍山山脈分支於贛之寧都東北爲虎頭山﹐歷石城界﹐走五百里爲大琴坪﹐爲茅坪﹐又爲上﹑下三田﹐過瑞金界﹐委蛇至石含源過脈。白鶴仙云「汀洲地脈艮來﹐常二龍過水﹐石含當是也。」由長龍﹑溫地﹑翠峯﹑獅巖直渡橫溪﹐屹然平田中一山盤踞﹐不與羣阜屬﹐如龍臥狀﹐實州治主山也。登山椒洞見井邑﹐他山皆拱揖俯伏其下。舊經云「亦名無境山。」《郡縣誌》﹕「在州治之後﹐實爲主山。州之四山環衛拱揖﹐皆朝此也。」

東山在城內正東﹐乃臥龍山之首。古松偃蹇﹐鶴鸛來巢。上有鄞江臺﹐旁有五顯廟﹐乃古迹。

橫岡嶺在汀州城內東北﹐乃臥龍山之左支﹐橫於中路﹐故名。

金乳泉在汀州宅堂東﹐臥龍書院之右﹐卽三瑞堂舊基。大中祥符間﹐郡守趙公遂良就州後創庵﹐延定光佛往來憩息﹐趙指庵前枯池曰「勞師出水。」師卽以石書偈四句投池中。「山礦生金乳﹐地官辟開門﹐石礦水直出﹐供養天心尊。」未信宿間﹐淸泉衍出﹐郡人采偈語中語﹐名曰「金乳」。池心甃爲一井﹐紹興間﹐郡守張公憲武字演翁﹐創小亭覆之﹐仍爲之銘﹐曰「六祖卓錫﹐曹溪發源﹔定光說偈﹐臥龍湧泉。」見匾曰「演翁泉」。

魁星井在儀門外西南州院前。

巨星井在州廳西甲仗庫內。

祿星井在州後園西北東山堂前。

文曲井在州廳東南僉廳前。

廉星井在州東南判廳前左。

武曲井在州東南省倉後。

開星井在州東北塔院前。舊傳白鶴仙遷郡之初﹐謂形如斗﹐令於城內按斗象掘地爲七井﹐以七星名之。

鄧長史井在福壽樓南街城下。郡人鄧正己開鑿。掘至丈餘﹐遇盤石﹐聞其下有泉聲﹐鄧令匠者甃之﹐工畢﹐以鐵杵撞石﹐石穿泉迸﹐四時不竭。

長汀縣

南山在長汀縣南三里。山脈自石含分支﹐由湘洪峽過雞籠嶂﹐歷髙坑﹐起鸚鵡石﹐又里許秀峙爲南山﹐實州治朝山也。白鶴仙云一龍湘洪峽裏過﹐卻在南山飲水漿」是也。文殊院﹑同慶寺﹐左翼軍駐紮寨在其下。元丰間﹐郡守陳公軒有詩云「渡溪緣石磴﹐問寺轉松崗。」又有與郡倅郭公祥正遊南山倡和長篇。見《鄞江集》。豫章洪芻有詩云「煙花澹蕩連三里﹐雲樹低迷過一州﹔岡獻臥龍春色老﹐气橫野馬日光浮。」

拜相山在長汀縣東南二里。俯挹臥龍山如人拜狀﹐故名。白鶴仙云「譚子崗頭拜相山」是也。

圓珠山在長汀縣正南三里。白鶴仙云「二龍爭珠」是也。紹興間﹐郡守張公憲武有詩云「萬疊崇崗揖臥龍﹐一峯圓頂翠連空。」今爲六祖道場。紹定間﹐郡守李公華書匾「倚松」二字。

玉女山在長汀縣南十五里。四時花卉不絕﹐月明籟寂﹐隱有音樂聲﹐舊傳王氏女修眞之所。下有通仙橋。《郡縣誌》﹕「髙插靑雲。」

靈蛇山在長汀縣南百八十里。山舊多蛇﹐下有佛廬及蛇山廟。《九域志》載爲勝迹。《寰宇記》﹕「在州南三百八十里。」

馬鞍山在城之巽方五里。

展旗山在長汀縣西七里。

蓮花山在長汀縣東十里。

筆山在長汀縣東十五里。

雞籠山在長汀縣北五十里。舊經云「髙十五里。」《九域志》載爲古迹﹐本郡富國先生王中正成道之所﹝1﹞。馬鞍而下﹐五山皆以形得名。《輿地紀勝》郡倅郭公祥正詩﹕「神仙之府名雞籠﹐千尋翠玉擎寒空﹔秀色淩風入城郭﹐半銜曉日金濛濛。」﹝1﹞

瀨溪障山在長汀縣西三十里。

赤坑障山在長汀縣南五十里。

翠峯山在長汀縣東北四十里。壁立千仞﹐紺碧可愛。

七寶山在長汀縣東南二百里。舊出七寶﹐故名。下有上寶場﹐今廢。

西峯在長汀縣西﹐乃臥龍山之右支。上有西峯﹑法林﹑羅漢三剎。

宣巖在長汀南五里。崇﹑觀間﹐宣明隱居之地。洪芻有詩云「一綸涵碧磻溪釣﹐千穗垂黃谷口耕。」又云「路側似逢君子屩﹐歲寒空老大夫松。」

石燕巖在長汀縣南。昔有遇驟雨於其下者﹐見飛燕數十集石上﹐雨止視之﹐皆化爲石﹐故名。《輿地紀勝》﹕「石燕巖在城南七里。」

通濟巖在長汀縣東十里。大觀中﹐僧惟秀奉伏虎香火於其間﹐祈禱響應。

獅子巖在長汀縣東南九十里宣徳南。雙石爲門﹐定光佛常振錫於此。云「後百年有天火發﹐非吾久居之地。」遂去之。自是僧徒不遑寧處。

霹靂巖在長汀縣拜相山限。舊傳迅雷一聲﹐巖洞遂辟﹐中有丹竈猶存。今爲佑聖道院。

雲谷巖在長汀縣駐紮寨中南山之趾。

朝斗巖在長汀縣南山崦。緣石捫蘿而上﹐俯視城市。有佑聖﹑廣祐﹑福善王祠﹐祈禱必應。長汀宰陳顯伯有詩云「分明貯秋汀一角。」三山林喬有詩云「醮壇夜朝斗在目﹐石室晝臥云生胸。」

佛嶺在長汀縣東南五里。乃鄧長史趺視之處。

東莊嶺在長汀縣東五里。下有民田千頃﹐故名。

白葉嶺在長汀縣南十五里。上有白鶴庵。

棗木嶺在長汀縣南二十里。

構木嶺在長汀縣東二十里。

大息嶺在長汀縣東五十里。

歸嶺在長汀縣東南五十里。往蓮城路。

分水嶺在長汀縣南五十里。

白頭嶺在長汀縣西二十里。舊經云「常有白雲籠其巓。」故名。

新路嶺在長汀縣西六十里﹐抵瑞金縣﹐乃汀贛分界之所。嘉定間﹐郡守鄒公非熊修隘以備贛寇﹐名羅坑隘。《郡縣誌》﹕「新路嶺﹐在縣西六十里。峭險壁立﹐砂礫崎嶇﹐行者病焉。嶺背卽隸江西﹐此乃天所以限閩中也。」

湘溪嶺在長汀縣東南三十五里。

流源大嶺在長汀縣東南四十里。

蘘荷嶺在長汀縣南百餘里。地產蘘荷﹐故名。見《九域志》。

桑溪嶺在長汀縣南百五十里。

蒼玉洞在長汀縣東三里﹐東禪寺前道旁。兩石對峙如門﹐中間玲瓏岌嶪﹐奇怪萬狀﹐不減靈隱天竺。石有數名﹕曰石門﹑煙嶼﹑仙掌﹑鶴巢﹑抱雲﹑二老峯﹑獅子﹑馬鞍之類。名勝篇章最多﹐姑舉其槪﹕運使蔣公之奇絕句云「蒼玉門徑闊﹐白雲庭院深。鄞江一丈水﹐淸可照人心。」郡倅郭公祥正云「片片水崖裂﹐淙淙雪浪深。舉頭看白鷺﹐相伴洗塵心。」郡守謝公洞云「溪瘦玉聲小﹐山橫翠色深。」郡守陳公軒云「截斷蒼山百尺崖﹐崢嶸相倚洞門開。天生只隔紅塵路﹐不礙溪云自往來。」蔡雋云「向來曾醉呼猿洞﹐亂石穿雲擁坐隅。誰料七閩煙瘴底﹐半巖風物似西湖。」舊東莊潭沿其旁﹐後湮塞﹐今遠徙教場後矣。

仙隱洞在長汀縣云驤閣下。石徑沿溪﹐嶔崎深窈。外有兩石夾一小石﹐天然成門﹐內頗寬博。嘉定間﹐郡守趙公崇模開辟﹐以發天祕﹐創溪堂及數小亭其間。繼而郡守林公岊創洞天書院及白鷗亭。今並廢﹐惟有《白鷗亭記》膾炙人口。

烏石鼻在長汀縣惠民橋之上流。

石壁在長汀縣南二十里。下有庵。

白面石在長汀縣西五十里。

寅湖在長汀縣東二里。周回百步﹐以其居郡寅位﹐故名。中有小山﹐𨿽水溢不沒。湖光紺碧可鑑﹐春生冬涸。郡人鐘伯澹有詩云「百丈平湖一點山﹐碧琉璃湧小蒲團。」長汀宰錢厚瀕湖創亭。寶祐間﹐郡守周公畱重創。

辛湖在長汀縣西一里。周七十步﹐居郡辛位﹐故名。

子地湖在長汀縣東十五里。居郡子位﹐故名。乃東禪寺常住﹐今墾爲田。

靑艸湖在長汀縣東五十里象牙林。深不盈尺﹐廣不盈丈﹐生艸四時常靑﹐故名。運使蔣公之奇有詩云「地無一勺水﹐安得有湖名﹖世事果如此﹐風波平地生。」

正溪自寧化界李地發源﹐出石含﹐歷謝地﹑新橋﹑湘洪峽﹐迆邐至東莊潭分爲二派。其一派流有年橋﹝2﹞﹐一派流濟川橋。至髙灘角復合。陰陽家謂之隨龍水是也。

東溪自翠峯發源﹐會鄞坑水﹐流髙洋橋﹐至張陂與正溪合。

北溪自橫坑發源﹐曰橫溪。過攀桂橋而下﹐與正溪合。

西溪自大原發源﹐過杉嶺至南拔橋東流。白鶴仙云「辛兌抱城歸巽辰」是也。尢一郡風水所關。治平五年﹐築城塹濠﹐官砌石陂於南拔橋下﹐引一派東注迄崇善坊興雲橋﹐與正溪合。一派又東至於西田﹐過富文坊洲湖廟前與正溪合。

小湘溪自長汀縣東南原發源﹐至湘洪廟前與正溪合。

梓步溪在長汀縣東五十里大息嶺左發源﹐至南田與正溪合。

南溪在長汀縣南二十五里。其流不一﹐至側橋合。溪歸西南﹐過普濟橋至南口與正溪合。《寰宇記》﹕「溪水在長汀﹐去州東四十里﹐地名石涵內流出﹐從城過﹐直至廣南潮州。通小船。」

龍潭在城東云驤閣下東岸。建龍王廟﹐遇旱則築壇而雩。祥符間﹐數爲民害﹐郡守趙公遂良請定光佛書偈正之。偈云「天風毗地勢﹐地水轉勢頭﹔沙石立未堆﹐水心主巨州。」其患遂止。

東莊潭舊在東莊嶺下﹐今水徙流於都教場後。

百步潭在長汀縣東十里。

麻潭在長汀縣南十里﹐郡之眾流皆會於此。山勢蟠亙﹐過此折爲九曲。

曲潭在長汀縣南三十五里。

大潭在長汀縣南六十五里。

魚梁灘在長汀縣東二十里。

法林袈裟泉在長汀院西法林院。舊傳有老僧講《法華經》。一夕﹐窗牖皆明﹐出見龍蟠石上﹐僧以袈裟覆之。蚤作﹐袈裟入石丈餘﹐石裂爲泓如袈裟狀﹐甘泉坌溢。自郡守陳公軒﹑郡倅郭公祥正烹茗泉上﹐倡和長篇凡八﹐郭命名「新泉」﹐泉價頓髙。陳詩云「逗石無聲下無冗﹐停之不盈酌不竭。銀瓶送響落淸甃﹐鏡奩破碎冰壺冽。」又云「奇哉江南郭夫子﹐一顧能令泉價美。」郭云「惜哉無名人不聞﹐惟有寒泉弄淸泚。」後守﹑倅多有題詠﹐不能盡紀。嘉泰間﹐郡守趙公彥橚遊此﹐庖流觸以腥穢﹐泉流遂竭。後醮謝之﹐閱日乃復澈淸﹐有碑記其異。

湯泉在長汀縣南四十五里﹐曰何田市。周數十丈﹐能熟生物。紹興間﹐縣丞江灝力請於郡﹐層石池之﹐鉤流渠之﹐又疏寒泉以破其烈﹐異向爲兩浴室﹐使男女有別。旁結庵﹐名「無垢」﹐環繞皆湯﹐惟佛殿後正中有井泉淸冽﹐後因作露臺於其上﹐泉遂堙塞﹐識者惜之。長汀尉李格爲之記。一在長汀縣南百里安仁保﹐由石竇中湧溢如拖紳﹐漑田甚袤。

玉泉在長汀縣東南七十里。淸泚而甘﹐流爲瀑布。有僧卓庵其下﹐前後植茶﹐其品甚髙﹐與建溪相伯仲﹐號玉泉茶。

鄞江井在長汀縣東金花坊。深僅三尺許﹐漑田甚袤。秤之﹐重於他水。春秋則外水入而不溢﹐夏冬則內水出而不竭﹐人甚異之。

南亭井在長汀縣南富文坊。甃爲八角﹐闊丈許﹐引手可掬。

鄭家陂在長汀縣東二里。

西田陂在長汀縣西一里。

南拔橋陂在長汀縣西二里。以石障堤﹐引水入官濠東流。

官陂在長汀縣東二里。積水之所。

中陂在長汀縣東二十五里。橫截鄞坑水﹐下灌民田﹐廣袤數十里。

張家陂在長汀縣東十五里。

何田大陂障劉源溪水﹔又曰中陂﹐障黃坑澗水﹔抱山數曲。三水合流出何田市心﹐疏爲數十圳﹐分漑民田﹐皆成膏沃﹐不減白渠之利。

放生池因長汀縣東云驤閣下龍潭爲之﹐刻三大字於石。

磜角在長汀縣東五里。髙巖怒湍﹐漑田甚廣。

磜頭在長汀縣南四十里。峭壁數十仞﹐瀑布之聲如雷。

上渡在長汀縣南三里。後創橋﹐名鎭南橋﹐俗號上渡橋。

遊繩渡在長汀縣南五里。後創橋﹐名南安﹐俗號下渡橋。

寧化縣

南山在寧化縣南。《郡縣誌》﹕「南山在寧化縣南﹐髙百餘仞。」

翠華山在寧化縣北。

寶山在寧化縣北四十里。

鳳凰山在寧化縣北三十里。

瑞花巖在寧化縣靈隱洞東北十里。旁有僧捨﹐謂之下巖。

龍池巖在寧化縣南四十里。舊經云「昔有龍蟠於此。」運使蔣公之奇有詩云「蒼龍蛻骨去已久﹐山根一穴如天開。寄言俗客不可入﹐往往白晝生風雷。」

西巖在寧化縣東北五十里。由林田寺而南行五里許﹐渡小澗﹐登石梯﹐循羊腸而上﹐一門呀豁﹐石龍當戶﹐旁有小穴﹐外險中廣若龍之勢。又有石筍屹立如晨門﹐石乳下垂﹐俯映筍末﹐有泉涓涓自乳而筍﹐無毫髮差。由門而入﹐空洞如砥﹐可坐千人。中有數石室﹕其一若僧龕﹐置觀音像﹐謂之寶陁石﹔其一如方丈﹐初入黮暗﹐坐久忽明﹔又其一曰乳穴﹐非烈炬不可入﹐中橫石案﹐旁有泉一泓﹐其音琮淨﹐鄕人禱旱﹐取水於是﹐出巖卽雨﹐謂之「聖水」﹔又其一﹐匍匐乃入一小穴﹐其間寬明﹐丹竈儼然﹐謂之「丹室」﹔其旁有龍井﹐嘗有人以繩墜石下闖﹐其深叵測﹔又其一如堂奧﹐冷气逼人﹐不容久佇。

東巖在寧化縣西巖之側。其窈窱空闊﹑梯飈磴蘚之狀﹐不減西巖。中亦有數石室﹕始入隱隱有像﹐諦視無有﹐謂之「仙影洞」﹔旁有碧蓮數朵﹐大如車輪﹐垂於髙蓋之上。左有石龕﹐置經其中﹐謂之經龕」﹔旁有石如玉壺﹐髙可二丈﹐泉湧壺口﹐循壺而流﹐皆成鐘乳﹔下有芝田五六區﹔上有響石﹐撞之如鐘。西有石柱﹐髙峙如靑瑯玕。其南有水自石中出﹐潺湲迅急﹐復入於石﹐竟不知所之。又南最髙處有石鶴﹐若奮翼而飛﹔旁亦有丹室二巖﹐前此固有新舊之名。自隆興攺元﹐邑士伍倅始作是遊﹐表而出之。

獅子嶺在寧化縣南三十里。有石類獅子狀。

金船嶺在寧化縣東三十里。長老相傳﹕嘗有金船夜光﹐鄕人求之弗得﹐故名。

羅漢嶺在寧化縣南五十里。

苦竹嶺在寧化縣北五十里。

神王嶺在寧化縣北七十里。

南橋嶺在寧化縣北九十里。

黃連洞在寧化縣東五里。地多黃連﹐故名。舊縣名取此。

靈隱洞在寧化縣北五十里﹐舊號洞源巖。長老相傳﹕治平間﹐夜率有異僧祖慶結庵其中﹐後芟辟其地。重崗疊巘﹐小澗橫絕﹐有煙雲縹緲之狀。羣石詭異﹐若窗若龕﹐若設筵席﹐若列鐘磐﹐若虎鬥烏勵﹐且有野花殊艸﹐香气蓊葧。一石拔地而起﹐表有窪樽﹐若盆若盂﹐乳泉滴瀝﹐滿而不溢﹐鄕人禱旱輒應﹐病者飲之卽瘥。

寶池石在寧化縣北七十里寶池寺之側。傑出羣山之上。一名威膽山。

危石在寧化縣北六十里。突然一峯﹐四壁斗絕﹐人迹不能到。紹興間﹐僧祖月愛其孤髙﹐結庵其上﹐名曰「翠峯」。

獅子石在寧化縣北登榮鄕田間。以象得名。

狂波石在寧化縣東七里赤崗潭中。長老相傳﹕舊有二龍蟠石上﹐水漲之時﹐洶然湍怒﹐故名。

石龍在寧化縣北五十里靈隱洞之中。以象得名。

蛟湖在寧化縣北六十里。深不可測。舊經云「昔有僧結庵其上﹐一日晝晦﹐見白龍臥波。鄕裏遇旱輒投敗鐵﹐則暴雨怒濤﹐湧出其鐵乃已。」嘉泰間亢旱﹐郡守陳公暎差官祈禱﹐應期而雨﹐歲乃大熟。令置龍王廟於旁。

柘湖去蛟湖不遠。未嘗損竭﹐漑田甚多﹐故名。

羊鴉湖亦在柘湖之側。舊傳鴉噪於木﹐羊跪於地﹐忽成此湖﹐故名。

縣之溪﹐在寧化縣。發源有六﹕其正西抵贛州石城界﹐自嶄嶺九十里至縣與大溪合﹔其西南抵長汀縣界﹐自狐棲嶺百二十里至小吳與大溪合﹐又四十里至縣﹔其西北亦抵石城界﹐自長放百里至李田與大溪合﹐又二十里至縣。此三水﹐縣之上流也。其東北抵邵武之建寧﹐南劍之將樂﹐遠者派入泰寧而東﹐近者入縣與上流合。且以近者言之﹕其一東北﹐自臺田嶺與建寧分水百四十里﹐至縣與大溪合﹔其一正北﹐自苦竹嶺六十里至馬家渡與大溪合﹐又三十里至縣﹔其一正東﹐自熱水窯頭百里至側潭與大溪合﹐又四十里至縣東溪渡上二里﹐與上流三溪合爲一﹐然後東至淸流縣﹐達於劍﹑福以入於海。《郡縣誌》﹕「縣界水發源有六﹕東經淸流﹐至南劍福州入海﹐漕運通焉。」

神頭潭在寧化縣南五里。

龍門潭在寧化縣南二里。

院子坑潭在寧化縣西二里。

龍潭在寧化縣東一里。舊有廟﹐今廢。

赤崗潭在寧化縣東北七里。

斑竹潭在寧化縣南七里。

萬斛泉在寧化縣北五十里。石洞中坌湧而出﹐流爲小澗﹐下漑田數千畝頃。

甘泉在寧化縣鷲峯院佛殿前。

潔溪泉在寧化縣南四里。淸泚甘冽。一名「滴龍泉」。

周家井在寧化縣東百步﹐𨿽旱不竭。

大陂在寧化縣東百二十里。先是﹐田畝燥瘠﹐旱卽荒萊﹐居民協力障溪以成﹐至今爲利。

吳陂在寧化縣西四十里。有居民吳氏出力爲之﹐灌漑甚廣﹐人思其惠﹐故名。

放生池在寧化縣南。

藍布池在寧化縣北二十里。舊名「水丰池」﹐生藕最佳。

雷鳴磜在寧化縣南五里。其聲如雷。

龍潭磜在寧化縣西北四十里。舊傳有黿浮水面﹐溪卽漲﹐鄕人異之。

東渡在寧化縣東五里。

馬家渡在寧化縣北二十里。

石馬渡在寧化縣北二十五里。溪有石﹐其狀如馬。

程步岡渡在寧化縣西北十五里。

畱口渡在寧化縣西三十里。

禾口渡在寧化縣西三十五里。

《寰宇記》﹕「鐵石山﹐在寧化縣東一百五十里。」

上杭縣

橫琴山在上杭縣南。

金山﹝3﹞在上杭縣北。有石峯並立﹐號「雙髻山」。康定間﹐產黃金﹐故名。《郡縣誌》﹕「金山下﹐水淸泚可愛﹐暑月如冰霜。」《輿地紀勝》﹕「金山在縣之西一十里。」

南寶山在金山之陽。《郡縣誌》﹕「南寶山下水凡合七水入本州大溪。」《輿地紀勝》﹕「南寶山在上杭縣北七里﹐據金山之陽﹐故號南寶。望之﹐如筆插空。」

袍山在上杭縣西南。未縣之前﹐山林之木茂盛﹐有陰陽家謂郭坊之民曰「袍山蒼蒼﹐靑紫盈坊。」未幾﹐遭遷於玆。

冷洋山在上杭縣東三十五里﹐髙出眾山﹐俯見縣治﹐結庵其上。

髙唐山在上杭縣南九十里。

羊廚山在上杭縣西南百里外。髙可百丈﹐盤桓百餘里﹐跨汀﹑潮﹑梅三州界﹐危峯怪石﹐千態萬狀。山巓常有羣羊棲止亂石間﹐人迹不能到﹐故名。《郡縣誌》﹕「羊廚山﹐在縣西南二百餘里﹐髙百餘丈。」

銅鼓山在上杭縣東南百里外。拔地特起﹐髙數十仞﹐廣周數里﹐民居其下。有巖竇井泉﹐石壁有倒書「千年」兩字﹐字徑尺。舊傳有銅鼓從空而墮至山腰擊石﹐石裂泉迸﹐溢爲巨井﹐闊丈餘﹐其深莫測。時有雙魚出遊﹐或施网罟﹐竟不可得。銅鼓聲聞﹐歲則大稔。

黎公巖在上杭縣南二里。

黃楊巖在上杭縣東銅鼓之下。地產黃楊木﹐故名。

仙女巖在上杭縣東鱉沙團炭山間。負崗瞰溪﹐中廣三丈﹐天窗透日﹐松篁蓊翠。舊傳有仙女居﹐故名。

寶興巖在鐘寮場西北三里﹐近南寶山。

管公巖在上杭縣鐘寮場西數里﹐去金山半途間。深廣數丈﹐有石鼓﹐以石擊之則鳴。又有石觀音像﹐昔傳姓管人修行於此。

石鐘巖在上杭縣南太平鄕。中有石乳﹐旁一巨石﹐擊如鐘聲。

東安巖在上杭縣北五十里來蘇團深山中。舊有定光嘗棲息於此﹐後徙南安。今有不齋戒而往者﹐必遇虎狼。

靑峯巖在上杭縣南一百五十里。

石冷洋嶺在上杭縣東十五里。

三層嶺在上杭縣南十五里。

大磜嶺在上杭縣西十五里。

羅括嶺在上杭縣東五十里。

雙溪嶺在上杭縣東五十里。

石排嶺﹝4﹞在上杭縣西七十里。

香嶺在上杭縣東百里鱉沙團。舊有檀香木數本﹐故名。

緣嶺在上杭縣南百八十里興化鄕﹐接漳州界。

蓮花石在上杭縣南興化鄕。屹起大溪中﹐髙廣尋丈﹐波浪湍急﹐舟過其下﹐差之毫釐則有覆溺之患。狀如蓮花﹐故名。《輿地紀勝》﹕「蓮花石﹐狀如蓮花﹐屹然起大溪中。石壁間有山嶂隱然﹐如畫一鵝﹐婦人逐之。」

石龍在上杭縣北百二十里。橫亙大溪中。背有鱗文﹐遇旱﹐鄕人以沙石疊其背﹐必有大雨﹐水蕩去乃已。

香鑪石在上杭縣之南﹐地名「九曲」。

獅子石在上杭縣東二十五里梅溪寨之西水口山巓。髙數十丈﹐長亦稱是。形相具足﹐儼然而臥﹐數里皆見之。

馬迹石在上杭縣南八十里勝運鄕小澗中。廣二尺餘﹐厚四之一。兩面皆有馬迹﹐居其陰者差小。每歲大水﹐巨石皆漂動﹐失其故址﹐惟此不移﹐人故異之。

銅鼓湖在上杭縣南太平鄕銅鼓山下。夾山左右有兩湖﹐皆廣袤數丈。其一或涸﹐其一𨿽亢旱不涸。

天井湖在上杭縣南勝運鄕。闊五十餘丈﹐舊傳謂莫測深淺﹐漁者辟易。一日﹐水忽涸﹐於十五里外湧出。後春盈秋涸爲常。

鬼湖在上杭縣北安丰上裏。廣丈有奇﹐深不可測﹐旁無寸艸﹐莫敢狎近。舊傳下通大溪﹐乃蛟龍窟穴。

大溪發源自長汀﹐眾泉匯合入縣界﹐又與舊州﹑語口水會﹐至縣治之南山下﹐西流五十步而南﹐經潭口至潮入海。

金山下溪其聲泠泠﹐淸泚可愛。東流數里﹐滲入地中﹐惟有沙石﹐號「幹坑」﹐數百步外﹐忽湧出長流。

南寶溪出南寶山下。行數里﹐微有礬水雜之﹐故絕無魚。與金山溪合﹐至鐘寮場與南橋小澗﹑竹林坊水合而東流。

礬溪赤水出鐘寮場之東﹐與南寶溪合。

新田溪出鐘寮場之西﹐與南寶溪合。四溪會流至通賢鋪﹐過龍蛇山﹐會語口溪﹐南流至舊州與大溪合。

佛嶺泉在上杭縣東十五里。自石眼中流出﹐其淸如鏡﹐往來掬飲未嘗少減。

湯泉在上杭縣。興化﹑金丰﹑勝運三鄕皆有之﹐惟在勝運者最熱。沸如蟹眼﹐可熟生物﹐旁有冷泉以濟浣濯。

靈原井在上杭縣西一里。大旱不枯﹐淫雨不溢。

碧泉井在上杭縣南三十步。

普濟井在上杭縣西一百步。

吳公井在上杭縣東二百步。慶元間﹐有龍見於中。

甘泉井在上杭縣鐘寮場舊治之南故天王院後嶺下。闊三尺﹐深二尺。熙寧間﹐部使者經行﹐取諸水較之﹐惟此最重。

銅鼓井事見銅鼓山。

梁陂在上杭縣西二里。有田數百畝頃﹐荒旱相仍﹐鄕民梁姓者募眾爲石陂﹐方廣數十丈﹐爲經久利。陂成﹐歸功於梁﹐故名。

髙陂在上杭縣南太平鄕。其長尋余﹐其髙倍蓰﹐浸灌甚廣。

金船塘在勝運鄕。闊三丈餘﹐長十倍有奇﹐形如巨艦﹐澄深四時不涸。

放生池在上杭縣西通駟橋下。

禦天池在上杭縣南隔溪。蓄水備旱﹐澄深不竭。

百丈磜在上杭縣北金山之側。髙可百丈﹐一綫之澑發自石罅﹐其聲潀潀然。舊有黃金坑﹐崄不容足﹐樵者或往焉。

水西渡在上杭縣東五里﹝5﹞。

水南渡在上杭縣南一里。

語口渡在上杭縣東五十里。

丁口渡在上杭縣南三十里。

斑竹渡在上杭縣西二十五里。

苦竹渡在上杭縣東一十五里。

赤水渡在上杭縣南七十里。

石鐘渡在上杭縣東八十里。

黃坑渡在上杭縣南七十里。

三架渡在上杭縣南八十步。

《輿地紀勝》﹕「香嶺山﹐在上杭縣界。有木乳膏﹐居人采而焚之。」《九域志》有香山嶺﹝6﹞。

武平縣

梁野山在武平縣東三十五里。俗傳髙五千餘仞﹐分十二面﹐絕頂有白蓮池。昔鄕民采茗﹐誤至一巖﹐見垂龍須艸幕其門。披蒙茸而入﹐中有佛像﹑經帙﹑鐘磬﹑幢蓋﹐儼然如新。欲再往﹐迷失故路。按《梁野山》記﹕「古迹﹐有素書三百卷。瀑布奔入千秋溪﹐旁垂石如覆釜。」﹝7﹞

蛟湖側又有石龕﹑鐵冢。唐開元中﹐福僧持鐵缽駐錫三峯側﹐毒蟒惡象爲之擾伏。大歷中﹐泉州僧靈悟駐山間﹐演法導俗﹐自後龕巖遂蕪。﹝8﹞

靈洞山在武平縣西十里。上有仙洞﹐爲洞天之一。山有仙人上馬石﹑蛟池﹑石龜之類﹐旁有靈洞院﹑洞元觀﹐皆因山得名。《郡縣誌》﹕「靈洞山上有靈石湯泉﹐大洞三十六﹐小洞二十八。」《九域志》《圖經》所載。《鄞江志》無之。﹝9﹞

雙薦山在武平縣西十里。

十二峯在武平縣南安巖前。定光偈云「一峯獅子吼﹐十二子相隨」是也。玉華孫璋有詩云「蒼峯十二碧巖隈﹐豈是飛從海上來。靈境莫將巫峽比﹐但令雲雨下陽臺。」

南安巖在武平縣八十里﹝10﹞。形如獅子﹐舊爲龍黿窟宅﹐俗呼爲「龍穿洞」。後定光佛卓錫於此。書偈云「八龍歸順起峯堆﹐虎嘯巖前左右回﹐好與子孫興徒眾﹐他時須降禦書來。」中有二洞﹕南巖爲正﹐窈窕虛曠﹐石室天然﹐又有石門﹑石窗﹑石牀﹑石鼓﹑石虎﹑龍﹑龜﹑貓之屬﹐卽佛之正寢﹔東巖差隘﹐而石龕尢縝密﹐卽佛宴坐之地。詳見《均慶院》。

當峯嶺在武平縣北三十里。鑿石爲路﹐其長五里。

黃公嶺在武平縣北一百五十里。與長汀分境﹐修阻幾二十餘里。

象洞在武平縣南一百里﹐接潮﹑梅州界。林木蓊翳﹐舊傳象出其間﹐故名。後漸刊木誅茅﹐遇縈紆懷抱之地﹐卽爲一聚落﹐如是者九十有九﹐故俗號「九十九洞」。其地膏沃﹐家善醞釀﹐邑人之象洞洞酒。洪芻有《老酒賦》﹐正謂此。但僻遠負固﹐多不樂輸﹐故置巡檢寨以鎭焉。

綠水湖在武平縣南安巖數十里間。水色深綠﹐可以彩畫。舊傳定光佛創院巖中﹐彩畫大綠﹐皆取諸此。

化龍溪在武平縣前百步。源出淸平鄕﹐水南流合歸順鄕小溪入梅州﹐又名南安溪。

千秋溪在武平縣東。發源梁山﹐自東團經忠孝裏入化龍溪。

禾丰溪在武平縣東北。出當峯嶺下﹐經漁溪﹑九潭﹐合徑口水入化龍溪。

露溪在武平縣東北一百里。一溪九灣﹐俗號「露溪七渡」。

壕坑溪源於贛州安遠縣界南北嶺﹐西南流入梅州界。

漁溪在當峯嶺下。

順明溪在大嶺下。小溪西流出會昌縣界人大溪。

大順嶺小溪流至露溪保﹐北流入長汀界七里河。

九潭在武平縣東北。眾水所聚。

龍溪潭在武平縣西六十里。怪石嵌巖﹐舊傳龍穴其間﹐禱旱輒應。

聖公泉在武平縣北一百二十里黃公嶺上。泉迸石中﹐舊傳定光佛過此偶渴﹐卓錫而出。視其所有﹐僅杯勺﹐一日﹐千兵過之﹐飲亦不竭。

雙井泉在武平縣北三十里當峯嶺上。泉兩泓自石眼出﹐故名。

熱水泉在武平縣南三十里。

龍泉井在武平縣禪果院佛殿後﹐乃定光佛所鑿。水色澄澈﹐重於他水。舊志云「後因欲行經界﹐造薄院中﹐或有污濁觸之﹐一夕﹐龍鬥於井﹐飛騰而去﹐自是色味俱變。慶元間﹐龍復見﹐水泉洶湧﹐少頃瑩徹。嘗之﹐果甘冽如故。」

靈洞山石井三。舊傳葛眞人煉丹井。

黃田陂在武平縣西七里。

放生池在武平縣西門外。

云磜在武平縣東二十里﹐亦名「白水磜」。水色如練。

淸流縣

屏山在淸流縣北。隔溪之主山。

南極山在淸流縣南四里。縣之朝山。

東華山在淸流縣東三里。

方山在淸流縣溪西四五里。

鐵石山在淸流縣東百里。舊產鐵﹐故名。《郡縣誌》﹕「在縣東七十里。舊來﹝11﹞產鐵﹐因以名之。」

夢溪山在淸流縣東南百二十里夢溪團。

丰山在淸流縣東南一百二十里羅村團。昔人以其丰大而頂如磨﹐故呼爲丰山。磨上常有雲霧蒙翳﹐秋霽全體方露﹐嶄巖峭絕﹐人迹不到﹐惟采石耳﹑龍須者間及阿麓。淳熙間﹐邑有道人劉姓者﹐一日﹐與其徒五人奮身欲登絕頂。於是嬴十日糧﹐腰斤秉燧﹐誅棘捫蘿以進。可半日﹐見美棕數千章﹐已而漸有迂徑﹐若人所經行之地。凡六日乃至。其巓坦平如砥﹐可坐數十人。上有田池﹑棋局﹑丹竈﹐池有珍禽異藻﹐平地有礎石散亂如故居廢址。縱目遐眺﹐仿佛見寧化﹑將樂﹑沙縣之遠﹐眞神仙宅。劉嘗挾毫楮而往﹐每遇佳處﹐輒賦一詩﹐惜其不傳耳。

灞湧巖在淸流縣東北七里。有深泉怪石﹐茂林修竹﹐爲一方勝槪。舊有精舍﹐創於未縣之前。巖乃定光古佛命名。鄧遠舉有詩云「翠云臥石千巖冷﹐黃葉呼風萬里秋。」

蔣公巖在淸流縣北五里。叢石嵯峨﹐外險中寬。紹興初﹐有蔣道人居其所﹐能辟穀﹐後不知所往。

獅子巖在淸流縣北歸仁裏。

七峯巖在淸流縣東六十里。環列七峯﹐故名。

黃楊巖在淸流縣南三百三十里﹐與沙縣接境。巖有三﹕其一在淳化寺中﹐有石龍﹐鱗爪具備﹔其二在半山﹐有虛白洞﹐上通天日﹐中架鐘樓﹐最上爲第三巖﹐有龍井﹐下透兩巖﹐深不可測。左右前後多產黃楊木﹐故名。

侍郎巖在淸流縣﹐去黃楊巖僅二三里。﹝12﹞

滴水巖在淸流縣明溪之側。有石大如牛心﹐中有滴水﹐𨿽亢旱不竭﹐故名。

艱隔嶺在淸流縣東一百十里。下有九龍灘﹐鹺運往來﹐陸逾是嶺二十五里﹐乃復登舟。

玉華西洞在淸流縣東北六十里曰嵩溪﹐介石燕﹑靈龜二洞間。巑岏聱岈﹐騰突撐拒﹐如猛獸蹲伏。中有石窗﹑石龕﹑石蓮﹐又有觀音﹑獅子﹑象。乾道間﹐道人晏榮聖始開辟﹐創爲佛廬。紹興間﹐提刑劉公嶠按行﹐有詩云「洞南石燕接靈龜﹐獅子崢嶸气與齊。碧眼方瞳人不識﹐三山正在玉華西。」紹定間﹐招捕使陳公鞾平寇經過﹐名刻於石。郡守林公岊﹑長汀宰陳顯伯﹑天臺戴復古皆有題詠。《汀州誌》﹕「石燕洞在其西﹐靈龜洞在其東。」《輿地紀勝》﹕「玉華洞在淸流縣東北六十里﹐曰玉華西洞。」

石燕洞在淸流縣玉華洞之西。

靈龜洞在淸流縣玉華洞之東。

獅子洞在淸流縣東北一百里小安鋪之側。怪石蹲踞﹐宛如怒猊。中有數石室﹐一柱屹立﹐文如雕鏤。洞外艸木蔥籠﹐眞有塵外景象。

正溪源於寧化縣。過縣下夢溪﹐經九龍灘﹐趨沙縣而東。

夢溪在淸流縣南一百二十里。

沙溪在淸流縣歸仁裏。通沙縣。

六龍灘在淸流縣東一百一十里。亂石聱牙﹐橫亙盤互﹐舟楫不能通。淸流縣溪﹐灘瀨櫛比。環縣數里有十二灘。倉盈團有九灘﹐夢溪團除六龍灘外﹐猶有五灘。

湯泉在淸流縣東南者三﹕曰「池溪」﹐曰「丘源」﹐曰「嵩口」。

東庵泉在淸流縣庵山之麓。淸冽勝於他泉﹐最宜烹茗。

放生池在登眞觀前。

《輿地紀勝》﹕「佛日洞﹐與石燕洞相望。中有石觀音聖像。九龍灘﹐在淸流縣﹐乃溪水最險處。綱船過者必遵陸空舟而行。」

蓮城縣

白雲山在蓮城縣南一百二十里。《輿地紀勝》﹕「白雲山﹐在蓮城縣西一百里」。

金雞山在蓮城縣南一十五里。

龍子崗在蓮城縣西十里。

天馬山

三仙山

獅子山

金櫃山

已上四山﹐皆在蓮城縣東七里。

筆架山在蓮城縣南五十里。

石門巖在蓮城縣東五里。兩石對峙成門。紹興間﹐雪峯僧倚巖結庵﹐名曰「宿云」。紹熙間﹐令黃犖創總宜亭﹐令趙汝樵創悠然閣。邑士李仲虺題《如夢令》小詞云「門外數峯圍繞﹐帖石路兒彎小。花老不禁風﹐委地亂紅多少﹖人悄﹐人悄﹐隔葉數聲啼鳥。」多爲識者稱賞。《輿地紀勝》﹕「石門巖﹐在蓮城縣東七里。雙石對峙﹐壁立萬仞。」

鷲峯巖在蓮城東南七里。勢如騰雲﹐旁有瀑布泉﹐又有石倉。

靈峯巖在蓮城縣南二十五里。巨石巍峨﹐淸溪環繞﹐中有洞穴﹐成於天然。

西寶巖在蓮城縣西十五里。淳熙間﹐始創佛廬其中。

滴水巖在蓮城縣東北七里。石竇有綫澑﹐直透瀉巖下。又有石井﹐深不盈尺﹐儲不溢﹐汲不竭。舊傳定光古佛嘗駐錫於此。

南峯巖在蓮城縣南百里。淳熙間﹐結庵其中。

虎忙嶺在蓮城縣西南六十里。半山有庵爲行人茇憩之所。山峻且長﹐謂虎過之亦倉皇也﹐故名。

東田石在蓮城縣東五里。峭壁巉巖﹐髙插霄漢﹐盤礡數十里﹐溪流環繞其下。絕頂坦夷﹐石泉流溢﹐宋朝開國侯彭孫居焉。外有石梯﹑石蒼﹐僅容一人。官置三寨其上﹐每遇寇警﹐必移民於此﹐眞一夫當關﹐萬夫莫前之險。有定光道場﹐名曰「白雲洞天」﹐及彭侯廟﹑及三君子堂。堂奉招捕使陳公鞾﹑郡守李公華﹑郡倅王公桿。﹝13﹞

迎春石窠在蓮城縣東田石上。

淸溪在蓮城縣南。發源長汀磜﹐由新林院前過北團入淸流界。

瑞泉在蓮城縣前東畔。

湯泉在蓮城縣南九十里。

三龍井在蓮城縣南二十里。有雲霧騰起﹐雨卽至。舊傳有三龍居其間﹐故名。

南團陂三。

北團陂六。

席湖圍陂三。

姑田團陂五。

河源下裏陂七。

放生池在蓮城縣西一里。

校注﹕

﹝1﹞查《輿地紀勝》最後一句作「半街曉日金濛濛」。

﹝2﹞「有年橋」系「惠民橋」之誤。

﹝3﹞乾隆《汀州府誌》作「紫金山」。

﹝4﹞乾隆《汀州府誌》作「石牌嶺」。

﹝5﹞乾隆《汀州府誌》作「在縣東北在城裏」。

﹝6﹞《九域志》作「香嶺」。

﹝7﹞《輿地紀勝》載﹕「梁山﹐在武平縣東三十里。嵯峨險峻﹐其形疊出聳雲霄間。山上有仙巖﹐有天蓮池﹐有覆釜石。」

﹝8﹞《輿地紀勝》載﹕「蛟塘﹐在武平縣。其水無源﹐其深無際。昔常有蛟爲民患﹐洎南安師建院於巖下﹐其毒遂弭。」

﹝9﹞《輿地紀勝》載﹕「靈洞山﹐在武平縣。下有靈石﹑湯泉﹐大洞三十六﹐小洞二十八。見《九域志》﹐而《鄞江志》無之。」

﹝10﹞《輿地紀勝》載﹕「去武平縣八十里。」《鄞江志》云「定光佛所開。」

﹝11﹞《九域志》載﹕「寧化有鐵石山。」淸流縣置於紹聖﹑元符間﹐故《臨汀誌》中﹐寧化無鐵石山﹐淸流縣則記有鐵石山。因淸流縣乃分長汀﹑寧化地所置。

﹝12﹞《輿地紀勝》載﹕「侍郎巖﹐在淸流縣。舊傳熙﹑丰間侍郎張公駕﹑楊公時﹑諫議陳公雍讀書﹐故名。」按「讀書」後應增一「處」字。

﹝13﹞乾隆《汀州府誌》載﹕「蓮峯山﹐在縣東北。髙峻險絕﹐石壁巑岏﹐盤亙數十里。其上平曠﹐可容萬人﹐宋彭孫常居之。有石梯﹑石巷﹐僅容一人。官置三寨於此﹐遇寇警﹐則移民以避之。又有定光道場﹐號曰『白雲洞天』。元馬周卿標爲十三景﹐隸書巖壁間﹕曰蒼玉峽』﹐曰『豸冠』﹐曰『云棧』﹐曰『天梯』﹐曰『桃源』﹐曰『淸如許』﹐曰『芙蓉波』﹐曰『金字泉』﹐曰『白雲深處』﹐曰『天光咫尺』﹐曰『蒼谷』﹐曰『淩虛』﹐曰『小崆峒』。又有香鑪石﹑九老亭﹑迎春石。立春日﹐人皆詣石禱祝。劉玉成詩序云﹕『汀郡諸勝﹐紫金弘而敞﹐朝斗窈而淸﹐滴水奇而秀﹐語大觀則不若蓮峯也。』」

○亭館

郡境山明水秀﹐川迥谷深﹐登臨亭榭𨿽不多﹐而景趣皆勝絕﹐覽者率徘徊不忍去﹐他郡未必有也。

云驤閣在州濟川門東羅城上。接龍山﹐瞰龍潭﹐恍若滕王閣﹐爲鄞江傑觀。先名「淸陰」﹐郡守陳公軒云「瓦流雙潤碧﹐簾壓亂山靑。佛剎盤深崦﹐漁蓑散晚汀。」後攺「延淸閣」﹐又攺「集景樓」。紹興間﹐提刑劉公嶠行郡﹐登而喜之﹐攺名「云驤」。隆興間﹐郡守吳公南老攺名「雙淸」。慶元間﹐郡守陳公曄復今名。後郡守陳公暎以匾字乃墨客俗書﹐遂別書「云驤」二大字並絕句鐫於石。嘉泰間﹐郡守陳公鑄詩云「雲頭落日半規明﹐林際炊煙一抹橫。」紹定間﹐郡守李公華重修﹐推官李昂英爲記。然卑湫且獘。寶祐間﹐郡守朱公詵鼎新之。閣前後皆奇石巑岏﹐門左一石﹐髙廣丈餘﹐不麗於土﹐旁有小石撐拄之﹐勢甚岌岌。長老相傳﹐舊亡是﹐一夕大雨雷飄至。名「飛來石」。

盟鷗閣在上杭縣東。

淸溪閣在蓮城縣東擢桂橋畔。淳祐間﹐令羅應奇重創。

蒼玉亭在州城東東禪寺蒼玉洞羣石中。宣和間﹐提刑林公遹命名「巖節」。隆興間﹐郡寧吳公南老惜亭背石﹐移而面之﹐揭今名。慶元間﹐郡守陳公曄猶以亭去石近﹐移退石十五丈有奇﹐前浚方池﹐引鄭家陂水於其中。端平間﹐郡守李公華重創﹐長汀丞王九萬爲之記。

翠微亭在蒼玉洞羣石之巓。乾道間﹐郡守謝公知幾創。紹定間﹐郡守李公華重創。近燎於野燒﹐有基在。

橫翠亭在東禪寺中門之左。崇寧間﹐郡守陳公粹創﹐僧刻崇寧間洪芻二絕句於柱云「風枝雨葉春無賴﹐石徑茅茨晝不開﹐綠竹筍髙人未覺﹐紫荊花謝我重來。」又云「海棠紅映梨花白﹐竹杖芒鞋繞屋櫩。深處提壺安好語﹐無人沽酒引陶潛。」又《陪郡守陳公軒遊東山》詩中句云「篆破髙靑知野火﹐點殘橫綠是沙鷗。微行曲折如羊阪﹐亂石崢嶸似虎丘。」寶慶間﹐郡守林公岊詩云「山中有寺寺有閣﹐閣外之山橫翠來。」和者甚眾。《輿地紀勝》﹕「橫翠亭﹐山光野色﹐橫在目前。」

水月亭在頒條門外二里許方湖。先皆是平田﹐寶慶間﹐郡守林公岊築堂三楹﹐匾曰「正雅」﹐爲郡士麗澤講習之所﹐自爲記。紹定間﹐郡守李公華規而廣之﹐攺今名。繞堂爲荷蕩柳堤﹐景趣雅勝。長汀丞王九萬爲之記。堂之南﹐隔水爲景星庵。

寅湖亭在州東北三里許。嘉定間﹐郡守汪公端中命長汀宰錢厚創。後因寇攘﹐廢。寶祐間﹐郡守周公晉重創。

悠然亭在寧化縣治南街之左。據城瞰溪。

福壽樓在州東福壽坊。舊以創塔余材爲之﹐歲久屋老﹐寶祐間﹐郡守朱公詵捐俸募緣重創。

《輿地紀勝》﹕「雅歌樓﹐在州治。謝公樓﹐張九齡詩云﹕『謝公樓上好醇酒﹐三百靑蚨買一斗。紅泥乍擘綠蟻浮﹐玉碗才傾黃蜜剖。』﹝1﹞芙蓉臺﹐在長汀縣治。」

校注﹕

﹝1﹞乾隆《汀州府誌》載﹕「謝公樓﹐在府南。」光緒《長汀縣誌》載﹕「康熙時人馬繁禧《謝公樓賦》﹐中云﹕『其右者石筍嶙峋﹐若拱若揖﹐煙霞繚繞﹐萬象咸集﹐惟傑閣之淩虛﹐號云驤而崨岋。侍其左者﹐巖洞奧窔﹐石磴盤結﹔斧劈蠶叢﹐秋蛇綰結。』」則謝公樓在云驤閣之左。

○祠廟

民思邵伯﹐勿剪甘棠﹐蓋見棠猶見其人也。至於肖像而祠之﹐如庾桑於畏壘﹐朱邑於桐鄕﹐尢表其民見思之切。然必道義足以勵世俗﹐功徳足以銘人心﹐祠之立出於公而非出於私﹐庶不至如廣人立《遺愛頌》﹐反貽諂諛之譏云。《禮》云「法施於民﹐以死勤事﹐以勞定國﹐能禦大災﹑捍大患則祀之。」今郡所事多合於《禮》﹐未可謂閩俗機鬼云。

郡城內

二先生祠在州學之右。嘉定間﹐郡守趙公崇模創。奉徽國文公朱先生﹑郡人考功楊先生。時朱先生以道學倡於建﹐楊先生往師焉﹐爲朱門髙弟。趙並爲立祠於學﹐教授李以稱爲之記。寶祐間﹐令李務行創於上杭學之右﹐權令何衍創於蓮城縣學之右。

王朝奉祠附於二先生祠。公名格﹐郡人。學舊有祠堂﹐後廢。寶祐間﹐教授趙與沐重立﹐因附焉。事迹詳見《遺逸》門。

崇徳祠在州學明倫之左。奉郡守鄭國博彊﹑陳刪定曄﹑陳判院暎﹑鄒大夫非熊﹑羅司直勛﹑傅寺丞康﹑林大卿岊﹑王權府桿﹑李徽猷華﹑戴大夫挺﹑姚權院元特﹐皆有徳於士民者也。

唐郡守鐘令公祠在開元寺法堂右。名翺﹐南唐時人也。守是邦﹐捐田於寺﹐至今祠焉。六邑僧捨亦多崇奉者。

張知郡祠在塔院。公名曰昌﹐紹興間守郡﹐政尙寬和﹐民不忍犯﹐呼爲張佛子。塔乃其合穎﹐故祠。

知郡鄭國博彊祠在南臺二王廟。

陳﹑劉二錄參祠在南臺二王廟。陳名希造﹐乃通判吉老之子﹐歿於王事。劉名師尹﹐棄官辧長汀安仁保冤獄﹐民深徳之。並爲立祠於廟。事迹詳見《名宦》門。

見思堂在興賢坊內貢院之左。奉李徽猷華。紹定間﹐寇叛交訌﹐公平定之﹐民受更生之賜﹐爲創祠堂。郡守周公晉毀之﹐攺創祠山廟﹐移其像於對畔光華亭。事迹詳見《名宦》門。

六君子祠在長汀縣學。淳祐間﹐宰陳公顯伯創學堂捨﹐因創焉。奉周濂溪﹑程明道﹑程伊川﹑張橫渠﹑張南軒﹑朱晦庵像﹐以郡人鄭蔡州立中﹑楊考功方配。

三公祠在武平縣東嶽嘉應廟。奉陳錄參希造﹑顏知縣東老﹑鐘縣尉伯福。陳在紹興間﹐顏﹑鐘在紹定間﹐皆以討叛寇歿於邑境﹐民追悼之。紹定間﹐令趙汝讘並爲立祠﹐從民志也。

彭侯祠在蓮城縣東田寨上。侯名孫﹐邑人。事迹詳見《武將》門。

三賢堂在蓮城縣東田寨上。奉招使陳大參鞾﹑郡守李徽猷華﹑權郡王大夫桿﹐皆以紹定平寇功也。

招使陳大參鞾壽祠在寧化縣市心﹐正對萬壽橋。紹定間﹐公平寇至﹐邑民徳之﹐爲立祠。寶祐間﹐火毀﹐今復創。

陳尙書顯伯壽祠在縣學。淳祐間﹐公宰長汀﹐有惠愛於民﹐廣學捨﹐撥鹽息以養士﹐士民徳之﹐爲立祠焉。

知郡胡吏部太初壽祠在州學明倫堂之右。公寶祐間至郡﹐仁民禮士。開慶攺元﹐值小歉﹐捐米數千斛入均濟倉﹐以活饑民。大興學校﹐拓舊圖新﹐規模壯觀。士民徳之﹐爲立壽祠﹐教授趙與沐爲之記。

城隍廟在州西秋成門內。遷郡初創。宋朝崇寧間﹐賜額「顯應」。紹興間﹐郡守陳公直方重創前殿﹐郡守董公革創後殿。慶元間﹐郡守陳公曄重修。

靈應顯廟在州東興賢門內。初﹐無境王﹑卽開元觀土地。靈祐將軍﹑卽五道聖七郎神。靈順夫人卽五道聖七娘神。三神廟閩永隆間封創﹐宋朝景徳中﹐合爲一廟。紹聖間重修。崇寧間賜廟額。後各坊皆有廟食。嘉定間﹐封無境王爲忠惠侯﹐靈祐將軍爲協祐侯。寶祐間﹐羽流廖眞常募緣修殿及門廡。

順則王廟在州東通遠門內城埤之側。莫詳姓氏﹑封爵﹑創始之由。建炎間﹐瘴癘大作﹐郡倅許公端夫人夢金紫人來謁﹐曰「無如揚州紫蘇散。」問其官�﹐自稱城中廢廟王。明日﹐如方施藥﹐活者甚眾﹐乃訪舊址創廟﹐許自爲之記。自建炎曁嘉定餘百年﹐王又顯靈。郡守趙公崇模因助俸辟基﹐更創殿宇﹐廊廡皆備。廣州番禺主簿鄭文可爲之記。

普應廟乃福州南臺閩越王廟二將左協威廣惠靈應侯﹑右翊忠嘉澤顯應侯之行祠也。舊因福戍將館於通遠門城上﹐望奉香火而祠焉。治平中﹐增築城壘﹐辟門架樓﹐軍校運材﹐蕩於暴水。遙禱二侯﹐願祠以報。頃之﹐木出於潭﹐乃立廟通遠門上。嘗有郵兵月夜見五人旁相語曰「城上二金甲人彎弓向我﹐不可入。」幾月﹐民大疫死十二三﹐惟城中無恙。自是郡人敬事甚虔。紹興間﹐江西寇姚達寇郡境﹐郡守鄭公彊求助於神﹐迎擊大破之。有自賊逃歸者云「初見兵革塡野﹐有二巨人衣靑白袍﹐繞賊以馳﹐以故賊恐而敗。」未幾﹐賊殘黨李寶破寧化﹐侯復顯靈卻賊﹐於是築新廟於州東橫崗嶺上﹐仍市民田﹐收米於州學﹐以備春秋奉祀之需。通遠門城上廟﹐寶祐間募緣重創。

五通廟在子城內僉廳左。

東山五通廟乃本州古迹。淳祐間﹐郡守劉公璽捐俸更創。寶祐間﹐郡守周公晉捐俸助工役﹐仍書「東山」二大字。

東西宮廟在子城內佑聖堂左。

靈蛇廟在子城內佑聖堂右。

長汀縣

東嶽行宮在長汀縣東﹐政和間創。淳祐間﹐羽流林宗錫創太一樓﹑鐘樓﹑東平王宮﹑兩廊都門。

惠澤龍王廟在長汀縣東。景徳間﹐原有雩壇。紹興間﹐郡守陳公升禱雨輒應﹐創今廟。後淳祐辛亥大水﹐他神像皆漂蕩﹐惟王塑像巋然波濤中獨無恙﹐人愈神之。

濠口五通廟在長汀縣東崇善坊。紹興間創。嘉定間創史﹑卞兩將軍祠於廟左。寶祐間﹐創五鳳樓﹑正殿﹑華光閣。郡守周公晉書額。

東平王廟在長汀縣東惠民橋側。

護國興都順義大王廟在長汀縣西州社稷壇右。紹興間創。

義勇武安王廟二一在長汀縣東登俊坊。一在長汀縣南駐紮寨。

義勇武安王廟在河田市心。前有庵﹐爲寨官祝聖之地。寶祐間﹐居民撤庵﹐廟鼎新之。

洲湖潤徳大王廟在長汀縣南富文坊。莫詳封爵創始之由。長老相傳﹐漢末人以忠義死節此地﹐出爲靈響﹐郡人爲立小廟。忽一日山洪驟漲﹐廟流而下﹐止於南山之麓﹐後枕石屏﹐前瞰麻潭。後坊民欲移歸故址﹐舉莫能勝﹐始悟神安靈於此。

助威盤瑞二王廟在長汀縣南駐紮寨。長老相傳﹐漢末人以身禦敵﹐死節城下﹐時有顯應﹐眾創廟宇﹐號「石固」。一日﹐廟前小澗漲溢﹐忽有神像乘流而至﹐自立於石固之左。眾異之﹐號「石猛大王」。後以息火功封左王爲「石猛助威」﹐右王爲「石固盤瑞」。宋朝元丰間創今廟。

石湖武嶽大王廟在長汀縣東蒼玉洞前。紹興間重創。

感應都衙三將廟在長汀縣東鄞河坊拜相山之側。

湖洪廣濟王廟在長汀縣東二十里。閩通文間創。封澄化侯。永隆間﹐攺封廣濟大王。宋朝宣和間重創。

桂山五顯廟在長汀縣南四十五里何田市。寶祐間﹐市民重創。

靈蛇廟在長汀縣東南一百八十里。舊傳﹕唐統軍洪元故居﹐塑像乃其骨肉之遺。有印曰「大唐統軍之記」﹐並劍存焉。後經火﹐惟印劍騰去。火已﹐乃於平田中得之。何田市無垢庵亦有祠。

望春宮在長汀縣東攀桂坊。奉忠惠﹑協祐二侯香火﹐莫詳創始之由。淳祐間﹐眾募緣重創。

三聖妃宮在長汀縣南富文坊。及潮州祖廟﹝1﹞。靈惠惠助順顯衛英烈侯博極妃﹐昭貺協助靈應慧祐妃﹐昭惠協濟靈順惠助妃﹐嘉熙間創。今州縣吏運鹽綱必禱焉。

寧化縣

城隍廟在寧化縣南一里。

敕封顯應通濟昭惠公廟在寧化縣東黃連崗。額曰「靈感」﹐莫詳姓氏。始於陳隋﹐顯於李唐。宋朝建炎間﹐賜廟額。紹興間﹐封威濟侯。寶慶初﹐封顯應公﹐繼又加封通濟。寶祐間﹐宰林公玉請於朝﹐增封昭惠﹐模刻誥祠於碑﹐仍跋之。

顯應廟在寧化縣西﹐地名艸倉﹐長孫將軍祠也。將軍諱山﹐閩時銳將﹐護芻挽至縣而沒﹐稱艸倉將軍。後出靈響﹐自是闔縣敬信﹐有求必獲。宋朝天聖間﹐永福﹑進賢二坊人爭土牛﹐訟於漕臺﹐檄分爲二廟﹕一曰「通聖」﹐一曰「崇興」。舊傳崇興祠前乃東京孔道﹐南渡初﹐丞相李公綱經過﹐有詩云「不愁芒履長南謫﹐滿願靈旗助北徵。酹徹一杯揩淚眼﹐煙雲何處是三京﹖」嘉定間﹐賜廟額曰「顯應」。紹定初﹐產瑞芝﹐郡守林公岊有詩記其事。

惠應廟二一在城隍廟右﹐淳熙間創。一在北門驛亭左山麓間﹐紹熙間創。乃邵武軍光澤縣大乾明應威信廣祐福善王行祠也。王之行狀﹐詳見於《武陽志》。

毗沙門天王廟在淸流縣東北。

普應廟在寧化縣南伍家山。寶慶初賜額。

東西宮廟在寧化縣務左。

武徳王廟在寧化縣北翠華山下。

后土夫人廟在武徳王廟右。

沙石廟在寧化縣東二百三十里。

明山廟在寧化縣東二百二十里。

上杭縣

城隍廟舊在上杭縣西。今移縣東。

東嶽行宮在上杭縣東。

五顯廟在上杭縣東南。

黃先師廟舊在鐘寮場故治南石峽間。兩山如束﹐中通一徑僅半里許。舊傳未縣前﹐有妖怪虎狼爲民害﹐覡者黃七翁父子三人往治之﹐因入石隱身﹐羣怪遂息。風雨時﹐石中隱隱有金鼓聲﹐民敬畏之﹐立祠香鑪下﹐且家繪其像以奉之。遷縣之初﹐更造行祠於今縣之西。《輿地紀勝》﹕「黃先師廟﹐在寧化之南。舊有山精石妖爲害﹐有巫者黃七公以符法治之﹐因隱身入石不出。石壁隱映有人影﹐望之﹐儼若先師之像。」

靈顯廟在上杭縣西。乾道間創。

嶽靈廟

靈景廟

並在鐘寮場故治。

武平縣

城隍廟舊在武平縣北謝婆嶺上。紹熙間﹐移創縣北一百五步。

東嶽行宮在武平縣西洞元觀左。淳熙間創。

招仙廟在武平縣東南。政和間創。隆興間重修﹐寶慶間重創﹐令黃襲甫書額。

聖宮廟二一在武平縣鼓樓門內東。紹興間以兵火廢﹐卽其地創主簿廳。因有顯異﹐復毀廳創廟。淳熙間重修﹐慶元間又修﹐嘉定癸未間﹐令黃襲甫重創。一在武平縣南六十步。嘉定間﹐邑人龍巖尉鐘自彊創。

靈顯廟在武平縣西。隆興間創。

東嶽嘉應忠靖威顯王廟在武平縣南門左。紹定間﹐毀於寇。嘉定﹝2﹞間﹐令趙汝讘辟基重創。

感應祠在尉廨之西。

巾山平埔王廟舊在武平縣西南溪畔。

梁山鎭疆廟在武平縣東二里何屯崗側。

東山五顯王廟在武平縣東。淳祐間﹐縣民鼎創。

淸流縣

城隍廟舊在淸流縣南﹐毀於潭悲磜寇。端平間﹐令趙槱夫重創於縣門東。寶祐間﹐令陳子春辟而新之。

漁倉廟在淸流縣東。據《廟記》謂爲唐末史君樊侯令﹐因捍禦叛寇曾常侍﹐有功於民﹐後時出靈響﹐鄕人祠之。淳熙間﹐邑人重造﹐旣堂而輒﹐慶元間﹐邑士伍進始克成之。廟臨溪。紹興間﹐贛寇衝突入郭而辟易十五里。賊黨具言初至時﹐聞金鼓雷厲﹐頃之﹐見人馬幟刃羅列廟後山上﹐於是駭愕而退。景徳間﹐郡人朝奉郎行祕書著作佐郎吳簡言爲之記。

安濟廟在淸流縣南夢溪洞口﹐卽九龍陽數潛靈王廟也。自唐有之﹐莫詳創始封爵之由。廟前有灘﹐險甚﹐往來之舟﹐非禱於祠下不敢行。宋朝賜今額。嘉祐中﹐樞密直學士蔡公襄知泉州﹐有布衣上謁﹐自稱寧化九龍進士。公與坐﹐莫測其爲神﹐及送之庭除﹐忽不見﹐始異之。取刺而觀﹐於中得詩五十六字﹐尋加訪問。明年﹐遞詩於廟﹐屍祝不虔﹐失其眞迹。大觀間﹐縣尉張龜齡嘗序其事。今林木森陰﹐觀者必敬。詩云「遠遠靑靑疊疊峯﹐峯前眞宰讀書翁。半巖冷落髙宗雨﹐一洞淒涼吉甫風。溪隱豹眠寒霧露﹐井凋鳳宿舊梧桐。九龍山下英雄秉﹐盡屬君王宇宙中。」閩通文二年四月﹐封明威校尉。永隆二年正月﹐封興瑞將軍。九月﹐封陽數潛靈王。

感應惠利夫人廟卽舊七娘廟﹐在淸流縣東北一百二十里明溪﹐故墓在焉。紹興間﹐巡檢李寔移創寨側。傳者以昔有過客投宿驛中﹐聞吟詠聲﹐因使反之﹐且許爲傳播。果瑯然再誦﹐客遂書其詩示壁間而去。「妾身本是良家女﹐少習女工及書史﹐笄年父母常趁歧﹐遂選良人職軍史。五季亂兮多寇盜﹐良人被令爲徵討﹐因隨奔走到途間﹐忽染山嵐命喪夭。軍令嚴兮行緊急﹐命旣歿兮難收拾﹐獨將骸骨葬明溪﹐夜長孤魂空寂寂。屈指經今二百年﹐四時絕祀長瀟然﹐未能超脫紅塵路﹐妾心積恨生雲煙。」自是鄕人敬而祀之。端平間﹐調寨兵戍建康。忽一日﹐旁近人聞廟中若有鉦鼓聲。後戍兵有書回﹐恰是日與虜會戰﹐始知其助威焉。

惠應廟在淸流縣西橋之側﹐乃邵武大乾明應威信廣祐福善王行祠。初寓登眞觀﹐紹熙間﹐創今祠。紹定寇毀﹐端平間重創。

九龍王行祠有二﹕其一在淸流東渡﹐其一在淸流北渡。邑人創以鎭去其渡云。

靈顯行祠在淸流縣西進賢坊。初置孤老院﹐主事者設靈顯廟三神像於中院。

白馬將軍行祠在淸流縣南拱辰坊。乃靈顯廟中一神也。淳熙間創﹐爲綱運之護。

東﹑西二聖行祠在淸流縣衙鼓樓之西。久廢。紹興初﹐貽夢邑士丘文若﹐從而新之。

李田廟在淸流縣溪北。初爲里社﹐散地以祭﹐不屋而壇。紹興間﹐里人歐陽一夕夢神有數椽之屬﹐故爲此廟。

蓮城縣

城隍廟在蓮城縣西。紹興間創。淳熙間﹐令宗嗣重創。

東嶽行宮正蓮城縣東。紹興間﹐令王彤創。今廢。

敕賜東平忠靖王行祠在蓮城縣南。嘉定間創。

靈顯廟在蓮城縣南。紹興間創。

龍王廟在龍子崗﹐後移蓮城縣東。嘉泰間﹐令劉晉重創。

仰山二聖祠在擢桂橋上。紹熙間﹐令黃犖創。

福善王行祠在蓮城縣東。嘉泰間﹐令劉晉創。

東五顯行祠嘉定間﹐令沈柔孫創。

西五顯行祠嘉定間創。

祠山行祠在東塔院之右。

感應李將軍廟在蓮城縣西。紹熙間﹐郁攸屢作﹐神功顯著﹐令熊取義爲之立廟。

校注﹕

﹝1﹞「及潮州祖廟」一句意義不明﹐疑有脫漏。

﹝2﹞《郡縣官題名》﹕「趙汝讘﹐端平二年四月到任﹐嘉熙二年二月致仕。」則「嘉定」應是「嘉熙」之誤。

○寺觀

僧廬十百﹐道宮才一二﹐寓內所同也。邦人信佛篤﹐於是自創庵尢不可殫記。彼堅坐究性命﹐固未易多見﹐勸誘愚俗﹐使之畏業報而息冤愆﹐猶之可也。若乃徇於聲利﹐習爲非僻﹐豈非佛之罪人乎﹖

郡城內

天慶觀在州東興賢門內。唐開元間﹐詔天下州郡取一寺一觀﹐以紀年爲號﹐置於創郡所﹐名「開元觀」。宋朝至道間﹐攺「至道宮」。大中祥符元年﹐天書降﹐詔天下置「天慶觀」﹐攺今名。四年﹐創聖祖殿。《輿地紀勝》﹕唐開元二十八年置﹐名開元觀﹐有銅鑄明皇像。﹝1﹞

開元禪寺在州東。唐開元間﹐詔置於創郡之所﹐後遷今郡治。初有律院二十四環布其間﹐宋朝治平間﹐合爲十方。崇寧間﹐攺「崇萬壽寺」。五年﹐準敕賜經五百函。今在光孝寺。政和間﹐更名「天寧萬壽」﹐尋攺「神霄玉淸萬壽宮」﹐佛像﹑賜經盡移置天王院。建炎元年﹐復今額。唐鐘翺爲刺史﹐捨田入寺計產錢二十千八百七十一文正﹐寺至今祀鐘令公。祠部郡守陳公軒有詩云「溪云影亂杉松暝﹐櫩鐸聲流殿閣寒。」又云「淸風猿鳥自吟嘆﹐白日輪蹄誰往還﹖」

報恩光孝禪寺在州東興賢門內。舊名「感應天王院」﹐梁正明﹝2﹞間置。宋朝政和間﹐以開元賜經﹑佛像置於此﹐攺爲「崇寧萬壽寺」。建炎間﹐攺爲「天寧」額。紹興間﹐崇奉徽宗皇帝﹐更號「報恩廣孝」。十一年﹐攺今名。

定光院在州治後正北。大中祥符間﹐師與郡守趙遂良厚善﹐結庵爲師往來棲息之所。後師示寂於均慶院。元祐間﹐郡守曾公孝總重修﹐塑像於中。淳熙間﹐郡守呂公翼之迎奉均慶院定光眞身﹑廣福院伏虎眞身於州治後庵﹐以便祈禱。嘉泰間﹐郡守陳公暎謂雨暘之應如響﹐是佛與守分治汀民也﹐湫隘不足仰稱﹐遂加廣辟。紹定寇叛交訌﹐岌然孤城能保守者﹐人力不至於此﹐士民條顯應狀﹐丐郡奏請於朝﹐加二佛師號﹐仍賜「定光院」爲額。嘉熙間﹐郡守戴公挺助俸率眾鼎創﹐從民志也。未幾﹐均慶院燼於劫火﹐郡迎禦書及衣缽等入州﹐創閣於院後安奉之。近南劍人士金飾十八尊者像附置閣上。淳祐間﹐郡守盧公同父前創拜亭﹐每歲正月六日乃定光坐化之晨﹐四方敬信輻輳﹐名香寶炬﹐幡蓋莊嚴﹐難以數計﹐𨿽隘巷亦成關市﹐可見人心之皈向云。

護國塔院在州東。建隆間創木塔三級﹐建炎間燼於火。紹興居士賴汝霖偕男尙志同募創磚塔﹐方一丈﹐四級。郡守張公昌到任﹐助俸一十萬增成七級。越九年而後合穎﹐髙十丈﹐爲一州傑觀。郡人稱爲張佛子﹐塑其像於第四層。

龍興尼寺在州西秋成門內。唐大中間置。初有彌陀﹑彌勒﹑觀音﹑地藏等院錯置處其間。宋朝紹興間燼於火﹐惟佛殿獨存。

武當道場在州東興賢門內。紹定間新創。嘉熙間﹐忽白晝迅雷響激﹐有甘泉湧出三淸殿右﹐匾曰「雷泉」。

祐聖堂在州治鎭山堂後。

天王堂在子城西北隅。唐天寶初﹐令州郡於城北隅置毗沙門天王像﹐又置之佛剎﹐今報恩寺。後移在州後山﹐有天王院及五營駐紮寨﹐並有祠。

長汀縣

金華觀在長汀縣東五里。梁正明間﹐因賴氏得金於山而創。﹝3﹞

仙隱觀在長汀縣東登俊坊龍王廟之左。淳熙間﹐郡守祝公櫰移管下﹐廢額匾之﹐皇叔祖師揆書。觀左有放生亭﹐嘉定間﹐郡守傅公康創。淳祐間﹐郡守盧公同父立禦書碑。觀右有魚樂亭﹐淳祐辛亥﹐大水蕩之。

崇眞堂在城西淸泉坊。淳祐間﹐本坊趙氏捨故宅爲堂基﹐鄕人募緣鼎創。

東禪院在長汀縣東三里。梁正明二年創﹐宋朝祖鏡大師從密書額。舊大溪由院前過﹐有蒼玉洞﹐中號「東山十景」﹐爲鄞江傑觀。嘉祐間﹐史君林公東喬有詩云「心愛民田遠﹐車行石徑中。」長汀宰李存賢和云「野雲閒帶雨﹐林木靜無風﹔村落一溪外﹐民田四望中。」劉公弼和云「灘聲來席上﹐亭影落溪中。」石英民詩云「云兼野色過松徑﹐水帶秋聲入稻田。」施子安云「蟬喚翠陰聲斷續﹐鳥藏紅葉聲啁啾。」又云「隴雲飄軟玉﹐江月洗寒金。」洪芻云「花辭好樹猶啼雨﹐竹喜佳賓亦嘆風。」皆警句也。後題詠者眾。

金泉院在長汀縣東七里。因賴氏得金於山﹐與金華觀先後創﹐宋朝建隆重創。

南山同慶禪院在長汀縣南三里。周顯徳間創。僧惠臻開山﹐從密﹑智孜﹑自鑑三禪師皆出此山。宋朝紹興初﹐駐紮戍兵其間。乾道間﹐燼於火﹐遂置南寨﹐院基尙存。今院乃舊院支剎﹐亦名「同慶」﹐存古也。

文殊院與同慶寺相近。乾徳初創。熙寧中﹐皇叔世亨以觀察使遙領刺史﹐鼎新奏創。紹興初﹐駐戍兵其間。紹興元年﹐僧悟本重創﹐又創定光閣於後山椒。

感應天王院舊在州東興賢門內。今光孝寺。置郡初﹐因天寶間有旨立毗沙天王像﹐遂創院以名。宋朝政和間﹐以開元寺爲「神霄宮」﹐移經像置於此﹐尋攺「崇寧萬壽寺」。後僧法周卜城北二里州後山後更創﹐以舊額名之。今俗名「天王殿背」。

法林院在長汀縣西二里。閩永和間﹐刺史王繼業置﹐名「三教薦福院」。宋朝大觀間﹐攺爲「十方院」。政和間﹐攺今名。郡守陳公軒有詩云「云邊借榻開僧閣﹐松下聽泉洗客心。」郡倅郭公祥正云「薄日疏云催晚景﹐殘花美酒送閒心。」院西有泉﹐名「袈裟泉」。東廡有仰山二聖祠。

羅漢院在長汀縣西一里。閩通文間創。初﹐刺史王繼業塑十八尊者﹑五百羅漢像於郡廳﹐神光屢現﹐因創院以妥之。永隆間﹐燼於兵火﹐獨殿像儼然﹐神光愈現﹐刺史許公文縝異之﹐卽加崇葺。至僞唐保大間﹐刺史包公洪捐俸募緣增創。宋朝紹熙間﹐僧淸傑鼎創佛殿﹐藻飾貌像。郡倅郭公祥正有詩云「蒼松夾徑二十丈﹐碧殿藏雲五百尊﹔金鐘散響撼星斗﹐眾燈續焰移朝昏。」

釋迦院在長汀縣西二里。後唐天成間創。舊傳梓人周魯般術營造﹐有金斗在佛殿角。至宋宣和間﹐殿壞重修﹐果得一鐵斗﹐有白蛇盤斗上。眾方驚噪﹐蛇去鬥飛。今對山號「金斗坑」。

西峯院在長汀縣西一里。閩永隆間創。宋朝紹興間﹐僧文重創。淳熙間﹐僧徳圖創輪藏。郡守陳公軒有絕句云「捫蘿百尺上孤峯﹐紅蘚斑斑杖屨蹤﹔惟有潮聲生絕頂﹐晚風吹動半巖松。」郡倅郭公祥正和云「寺占西山第一峯﹐與君髙步躡雲蹤﹔西風吹盡霜林葉﹐放出亭亭千丈松。」

西方院在西峯院之右。今廢。郡守陳公軒舊有詩云「漲水盡頭飛雁鶩﹐行雲缺處見亭臺。」又云「塵埃不到溪山好﹐風雨初晴燕雀多。」郡倅郭公祥正絕句云「欲出西方更少畱﹐雲泉都占一巖幽﹔勸僧洗淨閣前竹﹐要看南山十里秋。」又有《南樓望西方院》詩云「黛色淺深添艸樹﹐輊綃髙下覆樓臺﹔溪聲遠與鐘聲雜﹐山影分從電影開。」

南安廨院在長汀縣東南三里。因郡去南安巖三百里﹐元祐間﹐僧道榮創爲郡人祈禳之所。紹興間﹐郡守詹公尙方有營葺意﹐忽鄕氓葉姓者到縣﹐具言前夕夢一僧攜筇叩門﹐曰「郡修南安廨院﹐汝能施木﹐令汝有子。」寤而語之妻。夢協﹐遂捨木營葺。二十八年﹐僧惟應創藏殿。淳熙間﹐僧淸心又廣辟之。

伏虎廨院在長汀縣東五里。淳祐間﹐僧善從重創。

伏虎庵在長汀縣東五里東禪院右。《輿地紀勝》﹕「伏虎庵﹐在城東五里。靑松對植﹐蒼翠交陰。𨿽僻在一隅﹐蓋一郡遊賞之所。」

興龍庵在長汀縣東北興賢門外。舊名「臥龍」﹐後攺今名。

朱紫庵在長汀縣西北頒條門外。

金砂庵在長汀縣東永康坊。

有年庵在長汀縣東永康坊有年橋側。

定光堂在長汀縣西頒條門外。嘉定間創﹐郡守趙公崇模書額。尼居之。

景星庵在長汀縣南方湖之側。端平間創﹐奉郡守李公華祠。

麻潭嶺庵在長汀縣南五里圓珠山側。端平間創。今爲南華六祖道場。

白鶴庵在長汀縣東南十五里白鶴嶺頭。

廣福院在長汀縣東六十里。乃伏虎大師道場。師得業開元寺。早遊諸方﹐悟旨而返﹐憩於平原山麓﹐遂躡其巓﹐以開元錢七爲駐錫兆。繼而有樵者懷其一以歸﹐詰朝復故所。耆老歡傳﹐材役輻輳﹐忽成剎﹐名「普護庵」。宋朝建隆三年九月十三日示寂﹐塑眞身於庵。熙寧三年﹐郡以狀聞﹐賜庵爲「壽聖院」。元丰間鼎創。乾道間﹐攺今名。

翠峯院在長汀縣東北三十里。後唐天成間創。

華嚴院在長汀縣南九十五里。梁正明間創。

永樂院在長汀縣南六十里。梁正明間創。

禪宮院在長汀縣南九十里。乾徳間創。

福壽院在長汀縣南一百二十里。梁正明間創。

龍安院在長汀縣南百三十里。唐大順間創。

招福院在長汀縣南七十里。僞閩通文間創。

神王院在長汀縣南五十里。僞閩通文間創。

金雞院在長汀縣南百五十里。建隆間創。

連章院在長汀縣東一百五十里。乾徳間創。

丰樂院在長汀縣南一百七十里。後唐長興間創。

梁安院在長汀縣南九十五里。唐光化間創。

保安院在長汀縣西五十里。南唐保大間創。

臨池院在長汀縣南百里。梁正明間創。

長樂院在長汀縣南百二十里。梁正明間創。

隆壽院在長汀縣南二十里。後唐天成間創。

保壽院在長汀縣南百五十里。乾徳間創。

黃仙人庵在長汀縣東六十五里。舊傳崇寧間土人黃公得道於此﹐故卓庵祠之。

葉坑庵在長汀縣東二十五里。伏虎菩薩道場。今名「白雲庵」。

寧化縣

凝眞觀在寧化縣南。舊名「上林」。後唐天成中置﹐宋朝大中祥符初重創。恭奉聖祖禦容。天禧間﹐賜今額。

仙隱觀在寧化縣北九十里。政和間創﹐今廢。

光嚴禪寺在寧化縣北。

崇福尼寺在寧化縣東二里。唐龍符﹝4﹞間創。

薦福院在寧化縣南二里。梁開平間﹐縣宰鐘彥儔重修。

龍山院在寧化縣南二里。梁開平創。舊爲「地藏院」﹐宋朝建隆間攺今額﹐建炎間重創。

寶塔院在寧化縣南。宣和間創﹐紹興間重創。寶祐間燼於火﹐石基尙存。

鷲峯院在寧化縣南二十五里。僞閩永隆間創。運使蔣公之奇有詩云「日轉竹陰侵閣冷﹐水流花片過門香。」﹝5﹞臧推官子常云「望窮山下疑無路﹐行入壺中別有天﹔花落春巖朝帶雨﹐月涵秋谷夜聞泉。」

西隱院在寧化縣北三十里。熙寧間創。

寶應院在寧化縣西五十里。

寶勝院在寧化縣西南六十里。僞閩創﹐宋朝天聖初賜今額。

南福林院在寧化縣南二十五里。熙寧間賜今額。

寶池禪院在寧化縣北六十里。唐會昌間創﹐宋朝慶曆間重創。

靈峯禪院在寧化縣北百二十里。唐正觀﹝6﹞初創﹐宋朝康定間攺今額。

東峯院在寧化縣南五十里。熙寧間創。

中興禪院在寧化縣北一百五十里。唐會昌間創。

華嚴院在寧化縣南六十里。崇寧間創。

報恩院在寧化縣南八十里。

福林院在寧化縣東北一百六十里。

臨田院在寧化縣東六十里。

安福院在寧化縣東九十里。

龍池巖院在寧化縣南五十里。

普現庵在寧化縣東二里。

積翠庵在寧化縣南龍山院左。

神嶺庵在寧化縣南門外。

東庵在東渡。

大隱庵在水南。

西山庵在西門外。

上杭縣

麟符觀在上杭縣南。建炎間﹐令廖揆創。端平間寇毀﹝7﹞﹐令趙時鉞徙創於縣東。

義合寺在上杭南六十里來蘇裏。唐元化﹝8﹞間創。大觀中﹐僧永崇重創。

靈瑞院在上杭縣西二里﹐慶曆間創。忽一日﹐大水漂木數百根積院基上﹐人以爲異﹐故名。

天王院原在鐘寮場故治之南。僞唐保大間創。宋朝康定間﹐僧戒余重創。隨縣遷﹐今在上杭縣西七十步。《輿地紀勝》﹕「天王院﹐在上杭縣。四圍皆山﹐石刻五百一十八尊羅漢之像。」

塔院原在鐘寮場故治之東。熙寧間﹐巡檢失其名以軍民瘴癘﹐請郡創塔爲衳禳之所。宣和間﹐以兵火廢。紹熙初﹝9﹞﹐僧與立重創。乾道間﹐隨縣遷﹐今在上杭縣東。

水陸院在上杭縣東六十里鐘寮場。乾徳間創﹐康定間重創。

盤瑞院在上杭縣南五十里。僞閩永隆間創。舊傳開山之初﹐獲一大龜﹐有九龜在其下﹐故名。

報恩院在上杭縣東北七十里。

上寶林院在上杭縣北七十里平原裏。唐乾符間創。宋朝大觀間﹐僧淸諒重創﹐仍創輪藏。

下寶林院在上杭縣北三十里安丰下。熙寧間創。宣和間﹐僧道明重創。

禪林院在上杭縣南八十里來蘇團。紹興間﹐僧妙傳重創。

資福院在上杭縣西九十里。

西峯院在上杭縣北九十里安丰上。崇寧間創。宣和間﹐僧立元重創。

崇福庵在上杭縣南。

禪林庵在上杭縣北平原團。

臨江庵在梅溪寨之左。

武平縣

洞元觀舊在武平縣西靈洞山下。政和間﹐運司奏﹕「本縣靈洞山﹐《圖經》載系小洞天﹐已建道場觀﹐乞賜額。」準敕賜今名。仍歲給度牒﹐尋復已之。紹興初﹐毀於火﹐遷創縣西﹐卽今所。

南安巖均慶禪院在武平縣南八十五里﹐乃定光圓應普慈通聖大師道場也。先是﹐一巖嵌空險僻﹐神怪所宅﹐虎蟒所會﹐絕無人迹。宋朝乾徳二年﹐師至巖﹐趺坐其間﹐旁近望見祥煙騰覆﹐異而往觀﹐咸起敬信﹐相與披榛畚土﹐築室巖中﹐遂爲一方精舍。師慈憫眾生﹐無求不應。祥符四年﹐郡守趙公遂良狀其靈異聞於朝﹐賜額「均祥禪院」。轉運王公贊行部過巖﹐以雪請﹐果大雪。贄﹝10﹞遂奏福州開元寺所得太宗皇帝禦書百二十幅奉安巖中﹐歲度僧一人。詔可。仍命郡守胡公咸秩躬護至院。有詩云「迎得禦書歸洞壑﹐煙霞一路馥天香。」祥符八年正月六日﹐師臥右脇示寂巖中。每歲是日﹐諸路雲集﹐幾不可容。郡守陳公軒有古風略云「南安巖近南斗旁﹐乾坤締結雷電守﹔云寒木老洞穴古﹐巨鰲露脊鯨呀口。」郡倅郭公祥正古風末云「嗟予俗縛未能往﹐願得結艸倚巖松﹐遂登彼岸達正覺﹐月落巖下松生風。」丞相李公綱經過畱詩云「滿山泉石有吾意﹐十里松筠生晝寒」。其餘大篇短章﹐殆難殫記。嘉熙間﹐燼於劫火。郡奉禦書﹑佛牙﹑衣缽等安奉於州後﹐敕賜「定光院」。

東山禪果院在武平縣南門外。祥符間﹐定光佛基創。初﹐化緣建金仙殿﹐運材關隔﹐師以拄杖指引其山﹐曰「權過彼岸。」山卽中斷﹐始通挽運。續建法堂﹑鐘樓﹑後堂﹑門廓棟宇﹐視他寺頗壯偉。元符間﹐建輪藏寺。今爲祝聖道場。

太平興國禪院在武平縣東千秋裏。太平興國間建﹐因名。康定間重創。

靈洞天福院在武平縣西五里靈洞之麓。唐咸通間創。僞閩時﹐邑人金紫光祿大夫謝丞崧居其側﹐後捨宅以大之。宋朝紹興初﹐始建法堂﹑佛殿﹑鐘樓﹑法樓。藏前建二橋﹐曰「普度」﹐曰「望仙」。後建傑閣﹐松竹環翠聳。門有二泉縈回﹐派出葛仙翁煉丹井﹐淸澈可愛﹐爲邑勝槪。丞相李公綱道南訪此﹐爲之立記。郡人河南少尹梁顏畱題曰「門外路將三市隔﹐此中人是幾生修﹔千尋古木含雲翠﹐一派寒泉繞檻流。」紹定寇毀﹐令趙汝命僧道成重創。

南山綿洋院在武平縣南二里。莫知何年創﹐檀越主乃邑人鐘統軍也。嘉祐間重創佛殿。紹興間建羅漢閣。嘉定間創三聖閣。

塔院在武平縣南門外禪果院左。有磚浮屠五級﹐經始於紹興間﹐越十四年始畢工。隆興間修﹐乾道間重修﹐嘉定間又修。今爲國忌行香之所。

南安廨院在武平縣東北二里。大中祥符間﹐定光古佛親創﹐後三折寨附其側。紹定寇後﹐寨官寓此﹐軍馬踐蹂頹獘﹐令趙汝讘重修。

資福院在睦郡上保。元祐間重創。

福田院在象村保。

招福院在髙吳保。

寶林院在湘坑保。

古佛道場端平間創。在武平縣東門外﹐卽舊大觀庵基也。郡守黃公親書匾。

永壽庵在武平縣北。今名道堂。

西峯庵在畱田裏。淳熙間創。

東流庵在東畱裏。淳熙間創。

福林庵在安樂裏。

棲雲庵在丘田裏。

禪隆庵在大順裏。

石獅庵在招仁裏。

伏虎庵在武平縣七十里﹝11﹞。舊傳定光拓巖初﹐民有獻牛助耕﹐師結庵親牧﹐夜常有虎柔伏庵外。後師歸巖﹐一日﹐忽云「虎傷一牛矣。」暮有報如師言。師乃削木書偈云。明日﹐忽斃於路﹐因號「伏虎庵」。

彌勒庵在武平縣東北十里。

淨信庵在武平縣城西門外。

無量庵在染野山上。

淸流縣

登眞觀在淸流縣西二里。舊名「上生」﹐崇寧間創。宣和初攺今額。紹興間重創三淸殿﹐淳熙間架三門鐘樓。淳祐間﹐令林奕建官廳於右﹐逍遙堂於左。

塔院在淸流縣東。隆興間﹐丞姚伯雋創。歲久傾欹﹐淳祐間﹐令趙必逢率邑人移創於縣東馬家山之巓。

通眞院在淸流縣東北。紹興間創﹐賜敕額。紹定寇毀。舊南向﹐淳祐間﹐令林奕重創﹐易而西向。繼而令林昌泰重修﹐增創觀音閣於院東北。

靈福院在淸流縣東八十里。﹝12﹞

新全院在淸流縣南八十里。

並唐咸通間創。

福壽院在淸流縣東五十里。﹝13﹞

恩福院在淸流縣東五十里。

並宋朝太平興國間創﹐賜今額。

靈山禪院在淸流縣東一百七十里鐵石山下。唐正觀間創。宋朝紹興間攺律爲禪。

永丰院在淸流縣西南八十里。梁正明間創。

丰饒院在淸流縣西南七十里。僞閩創。

淳化禪院在淸流縣東二百三十里黃楊巖。淳化間創。

福潭院在淸流縣北五十里。

新通院在淸流縣南八十里。

皈眞院在淸流縣東八十里。

聖恩院在淸流縣南九十里。

永樂院在淸流縣南一百里。

云施院在淸流縣西七十里。

東庵在淸流縣東澤民坊。山徑縈紆﹐松竹夾道。紹興間﹐僧元超傾囊重創。瀟灑閒寂﹐盛夏絕無暑气﹐人多追涼於是。

南庵在淸流縣南門外。

尼庵在淸流縣東興善坊。

溫泉庵在淸流縣東三十里嵩口。旁有溫泉﹐故名。

蓮城縣

福仙觀在蓮城縣西。乾道間﹐令楊立中創。今爲祝聖之地。

寶壽院原名東山九峯禪院﹐在蓮城縣東。大中祥符間創。慶元間﹐令鄞康成以爲祝聖之地﹐鼎新蓋造。

報恩塔院在蓮城縣東。乾道間﹐令常圁請泉州曹道者法進締創浮屠﹐僅成一級﹐會部使者有富沙西橋之屬趣曹﹐以東僧了彬繼其事。至淳熙間﹐令宗嗣安爲之合穎。

慈悲院在蓮城縣東七里。梁正明間創。宋朝淳熙間﹐鼎創佛殿。

新林院在蓮城縣南十五里。天聖間創。

招福院在蓮城縣南五十里。後唐天成間創。宋朝皇祐間﹐重創堂廡樓閣。嘉祐間﹐創佛殿三間。

保福院在蓮城縣南七十里。僞閩通文間光祿大夫州刺史王廷政﹝14﹞創。

隆壽院在蓮城縣南九十里。後唐天成間間創﹐今廢。

西隱庵在蓮城縣西寶成門內。

太平庵在蓮城縣西南二十里。初有村叟張姓者采樵山間﹐遇一老僧﹐墨裙筇杖﹐語曰「是可卓小庵爲祈禱之所﹐當永無水旱。」語訖﹐不知所往。張異之﹐歸與鄕鄰道其事。遂率眾創此庵﹐塑南安祖師像其中。自是隨禱輒應。

永和庵在蓮城縣南二十五里曰席湖。紹興間﹐有僧來自漳浦﹐結艸庵坐禪﹐年幾七十﹐示寂於此。鄕人塑其遺體奉之﹐水旱之禱多應。

法界庵在蓮城縣南團五里。

龍歸庵在蓮城縣北十五里。

東林庵在蓮城縣北二十五里。

保福庵在蓮城縣南五里。

定光庵在蓮城縣治後西北隅。乾道間﹐令黃中立創。嘉泰間﹐令劉晉重創。

海寶道場在蓮城縣東本仁坊。乾道間﹐令黃中立創。

校注﹕

﹝1﹞《輿地紀勝》記﹕「至道宮﹐《九域志》云﹕『本名開元宮﹐開元二十四年置﹐內有明皇眞容。』宋朝攺今額。」又云「汀州開元寺﹐乃富國王先生施財所建也。」

﹝2﹞「正明」卽「貞明」。

﹝3﹞《輿地紀勝》﹕「金華觀﹐在長汀縣治。」又云「賴氏金﹐唐開元間﹐州城東五里居民賴氏家﹐每夜深﹐有白牛入其廚。賴氏怪之﹐逐去。走出過海上一小山坡﹐入地不見。次日掘之﹐乃得黃金三千兩﹐白金不知其數。」按開元間﹐州治縣治均不在白石村。

﹝4﹞唐代無龍符年號﹐只有乾符﹝874～879﹞﹑龍紀﹝889﹞﹐存疑。

﹝5﹞《輿地紀勝》﹕「鷲峯﹐蔣之奇詩云﹕『山前十里入靑蒼﹐猿鳥聲中建道場﹔日轉竹陰侵閣冷﹐水流花片過門香。」

﹝6﹞「正觀」卽「貞觀」。

﹝7﹞見上文《戶口》注﹝2﹞。

﹝8﹞唐代無元化年號﹐疑是「光化」。

﹝9﹞上杭遷今治在乾道年間﹐而紹熙在乾道之後。塔院旣隨縣遷﹐則乾道之前已有塔院﹐此重創之塔院﹐必非紹熙年間﹐疑「紹熙」爲「紹興」之誤。

﹝10﹞前文稱「王公贊」﹐此處稱「贄」﹐未知孰是。

﹝11﹞乾隆《汀州府誌》﹕「伏虎庵﹐在巖前裏定光佛書偈斃虎處。」

﹝12﹞與新會院並咸同間創。

﹝13﹞與恩福院並宋朝太平興國間創﹐賜今額。

﹝14﹞據《五代史》﹐「王廷政」應作「王延政」。

○壇壝

社稷風雨雷師﹐郡縣爲壇﹐以時致祭﹐令守所嚴也﹐豈非土地﹑民物所系命歟﹖州各有壇﹐縣往往爲一壇﹐皆於此行禮﹐或寓祭風雨雷師於他所焉。

本州社稷壇在州西秋成門外一里。慶元間﹐郡守陳公曄增築壇壝廳宇﹐始合禮制。舊門面南﹐郡守林公岊易而西。風雷雨師壇在其左﹐各爲垣墉門向。

長汀縣社稷壇在縣西一里。舊志云「在縣南富民坊。」後徙今地﹐蕪廢已久。嘉泰間﹐宰謝周卿重創﹐少傅益國公周必大爲之記。寶慶間﹐宰朱子恭重創﹐郡守林公岊爲之記。

寧化縣社稷壇在州東二里﹝1﹞。

上杭縣社稷壇在縣南一百二十步。

武平縣社稷壇在縣西五十步。今廢﹐春秋寓祭於西庵淨信堂。

淸流縣社稷壇舊在縣南三百步﹐今在縣西一里朝眞坊。

蓮城縣社稷壇在縣西福仙觀之側。

校注﹕

﹝1﹞「州東」疑是「縣東」。

○廨捨

叔孫所居﹐一日必葺﹔房琯繕廨﹐遂著能名。君子將出政教﹐澤民物﹐非安其攸居﹐疏暢其精神﹐充拓其志慮﹐可乎﹖故殫民力以事華偉﹐非也﹔忽傳捨而因陋敝﹐亦非也。舊志所載差略﹐今加詳焉。

州城

郡治在子城內正北臥龍山下。地占髙明﹐山水拱抱。自建炎楊勍之變﹐碑瑉焚盡﹐前此營葺之由﹐漫不可考。紹興元年﹐郡守陳公直始創中廳宅堂。十四年﹐郡守陳公定國創設廳﹑鎭山堂﹑儀門﹑兩廡﹑甲仗﹑架閣諸庫﹐甫就而去﹐繼者補葺苟遺。及紹定間﹐郡守李公華削平寇叛﹐瘡痍甫瘳﹐慨郡治隘陋﹐以次攺作。內自宅堂﹐外至州門﹐規創一新﹐輪奐壯偉。先是﹐州治前民居交侵﹐正街車不得方軌﹐乃訪之耆老﹐云兩畔古有圳﹐內皆官地。圳陻塞。故民皆私之。及開圳﹐果得古碑如耆老言。遂撤民之侵冒者﹐得空地數畝﹐左右創行廊以爲限。由是气象宏敞﹐山川呈露。長汀丞王九萬爲之記。

譙樓在子城雙門上。舊卑隘弗稱﹐紹定間﹐郡守李公華增髙辟廣﹐翼以舞鳳﹐一新締創﹐規置偉壯。兩階戺﹝1﹞創亭﹐左曰「宣詔」﹐右曰「頒春」。

儀門在譙樓之內。翼以兩廊﹕左廊樓曰「東架閣」﹐使院門在其下﹔右廊樓曰「西架閣」﹐州院在其後。郡守李公華重創。

設廳在儀門之內。後有鎭山堂。前兩廡架樓﹕左曰「文事」﹐右曰「武備」。

轅門在設廳之東廡。

中廳在轅門之內。

淸平堂在中廳之正南。

福建道院在中廳之左。原名「節愛堂」﹐郡守周公晉攺今名。

帳門在中廳之後。

壽榮堂爲正堂燕凝之所。嘉泰間﹐郡守陳公暎名左軒曰「四說」﹐右軒曰「四印」。堂後崇數級﹐郡守羅公必元創小軒曰「燕淸」。軒之左﹐郡守黃公寔創樓曰「依光」。

淸心堂在福建道院之左。有樓曰「覽勝」﹐郡守朱公詵隸焉。

臥龍書院在淸堂之左。舊名「臥龍堂」。

山堂在州宅後正北。舊有雙松奇石﹐名「雙松堂」。郡守陳公軒有詩云「相看竺國兩髙士﹐對立劍潭雙老龍。」乾道間﹐郡守晁公子健重創。慶元間﹐郡守陳公曄增修。淳祐間﹐郡守盧公同父以雙松摧折﹐攺今名。堂後跨子城﹐創小亭曰「山中佳處」。皆自書匾。

熙春堂在州宅後正北﹐山堂之西。累土爲創堂臺﹐建樓兩層﹐舊名「北樓」﹐後名「道山樓」。元丰間﹐郡守陳公軒有詩云「南極星邊人望闕﹐北山樓上客思家。」又云「樓上斜陽過似飛﹐樓前秋景透人衣。橫碧煙嵐濃可掃﹐半紅霜木冷相依。」有「壽」字碑﹐髙闊丈餘﹐不知何人書。第二層名曰「更上」。第三層名曰「環翠」。慶元間﹐郡守陳公暎因讀舊守陳公軒絕句云「南澗吹云過北園﹐北林飛鳥入南山﹔區區云鳥緣何事﹐未似樓頭太守閒。」取末句攺環翠曰「似閒」。今名「淩虛」。《輿地紀勝》﹕「環翠樓在州治之後﹐臥龍山之下。」

郡圃在臥龍山麓。舊荒蕪弗治﹐亭榭悉在艸莽中。寶祐六年﹐郡守胡公太初因加葺飾﹐辟徑爲垣道數十級﹐跨垣爲門三楹﹐摭舊守陳公曄東山堂「常畱綠野春光在」之句﹐匾其門曰「常春圃」﹐於是景物悉呈露。其詳見柱刻石。

東山堂在圃中西北隅。舊爲威果營教場廢址。慶元間﹐郡守陳公曄愛面東諸山紫翠插空﹐葺舊射堂攺名之。前鑿方沼﹐植水木芙蓉﹑海棠﹑海桂﹐賦詩云「朝看碧漢初騰日﹐暮對靑山淡抹云。」教授陳一新爲之記。

玉壺錦幄郡守盧公同父創。

時和歲丰之堂舊名「無境」。郡守盧公同父攺今名。

玲瓏窗舊名「賞靜」。郡守同父攺今名﹐移「流觴曲水」於其前。

仰髙亭舊名「晚對」。郡守羅公必元攺今名。

快哉茅亭依山。郡守傅公康創。

香遠臺舊名「柰月」。旁蔓荼蘼﹐郡守黃公寔攺今名。

僉廳在子城內之左。

使院在儀門左廡。

南樓橫跨頒條門城上。元丰間﹐郡守陳公軒詩云「誰跨崇墉更起樓﹖捲簾平視四山頭﹔田間艸暖牛呼犢﹐葉底巢成鵲避鳩。」又雲「水暖池塘閒睡鴨﹐煙深村落自鳴鳩。」郡倅郭公祥正詩云「樓外靑山似故人﹐雨餘山色淨無塵。靑山依舊人還老﹐一片離愁掛晚春。」郡守李公華重新州治﹐惟南樓仍卑陋不稱﹐嘉熙間﹐郡守戴公挺撤而新之﹐於是皆爲偉觀。

通判廳舊在頒條門內﹐今行衙是。元丰間﹐徙州東八十步正對鄞江門。耆老相傳﹐舊爲提刑衙﹐建炎四年廢於郁攸。紹興元年﹐郡守陳公直方﹑郡倅許公端夫重創。歲久屋老﹐淳祐間﹐郡倅孫公基鼎新之﹐惟大門正廳存舊。郡守黃公炳爲之記。郡倅單公謂大繼之﹐更創大門焉。

宅堂匾曰「公生明」。後曰「衍慶」﹐向北大亭曰「鄞江風月」。

水觀亭在水觀之左。舊名「橫舟」。

君子軒在宅堂之左。舊名「愛蓮」。架樓曰「悠然」﹐前臺曰「延月」﹐曰「宜晚」﹐在「鄞江風月」之對。

歲寒亭在「鄞江風月」之左。

佑聖堂在「鄞江風月」之右。因舊守碧堂爲之。

教授廳在州學之右。隆興間﹐郡守吳公南老鼎創。後教授許應龍創軒於廳右﹐曰「拂云」。教授張實甫創軒於廳左﹐教授程應斗匾曰「瞻前」﹐舊名「客氈」。門廡卑陋﹐教授張實甫髙大之。又於宅堂後創小樓曰「藂綠」。樓下有軒及茶亭。寶祐間﹐教授趙汝沐葺飾﹐匾軒曰「認香」﹐亭曰「策茗」。

判府廳在州東南門下。淳祐間﹐判官連端愨重創廳堂。繼而判官趙汝流創門廡﹐郡守盧公同父爲門記。

推官廳在州東登俊坊正街。寶祐間﹐推官來吉甫重創門廡。

錄事廳在子城內譙樓之西。舊門東向﹐久不利。嘉熙間﹐錄事上官遷易南向﹐歷任始安。右院隸焉。

司理廳在州西崇福坊正街。左院隸焉。

司戶廳在州東福壽坊。舊門北向正街﹐後向南。

司法廳在判官廳之右。

兵馬押監廳在州西崇福坊城隍廟左。今廢。攺創州廂。

添差南兵馬都監廳在州西崇福坊司理廳側對。今廢。

添差東兵馬都監廳在判官廳之左。今廢。

訓練禁軍廳舊無廨捨﹐以廣節指揮營所居爲之。今廢。

商稅廳在州東福壽坊正街。務隸焉。

長汀縣

縣治在州城南二百步。建炎間﹐宰黃渥修。嘉泰間﹐宰謝周卿重修﹐規模視昔有加。歲久頹圮﹐中更寇攘﹐因循弗葺。宰宋慈撙嗇浮淫﹐鼓樓門廡﹐琴堂寢室﹐吏捨廥藏﹐煥然一新。又且廣闊球場﹐對峙「宣詔」﹑「曉示」二亭﹐中通道﹐立詞學坊。於是長汀愈爲壯哉。縣丞王九萬爲之記。

如心堂在正廳之東。嘉熙間﹐宰朱起元創。教授張實甫爲之記。

縣圃冉香亭在長汀縣治正北。宰葉一新重創。

砥柱亭在長汀縣治左。舊名「蓬萊閣」﹝2﹞﹐宰葉一新重創﹐易今名。

道愛堂在長汀縣治東北隅。

弦歌書院在長汀縣圃之東。

蕖鏡在長汀縣圃之西。

萬雪亭在長汀縣圃之西。宰宋慈重創。淳祐間﹐宰黃松廢之﹐基存。

水雪鄕在長汀縣圃之西南。

縣丞廳在長汀縣西富文坊。舊門東向﹐嘉定間﹐丞薛東攺創﹐易向南。

主簿廳舊在長汀縣西靑紫坊正街。宰任■﹝堂阝﹞﹔遷創於尉廳之左﹐以舊地爲縣倉。

縣尉廳在長汀縣西。宰任■﹝堂阝﹞因遷簿廳於左﹐並尉廳更創之。今就頹圮﹐簿﹑尉皆僦居焉。

巡轄廳舊在頒條門外城下鋪。今廢﹐惟鋪屋存。

寧化縣

縣治大溪橫前﹐翠華峙後。紹興間﹐宰王公炳彥重創。紹定寇毀。端平間﹐宰趙時錧始辟地營繕。外譙樓﹐內廳室﹐兩旁皆壯麗。左東廳匾曰「勤政堂」。寶祐間﹐宰林公玉復於東廳創書林亭﹑願丰樓﹑龜蔭亭﹑如農亭。

縣丞廳在寧化縣西北。端平間﹐宰趙時錧重建。今以廳左行衙爲之。

主簿廳舊在寧化縣治左。端平間﹐宰趙時錧移於縣治後。寶祐間﹐簿兪義剛重加葺理。

縣尉廳舊在寧化縣東北隅。端平間﹐宰趙時錧重創。後廢圮﹐僅存廳事。今尉寓光嚴寺東廡。

淸流縣

縣治淸溪環抱如帶﹐隔溪一山如屏﹐縣治枕焉。元符元年﹐有旨創縣﹐辟長汀丞劉敍爲令﹐經始邑事。紹定間﹐毀於寇。端平攺元﹐令王元瑞重建。規模頗宏壯﹐主簿張栩爲之記。

鼓樓嘉熙間令趙槱夫重創。

頒春﹑宣詔亭翼於縣門。令林奕重創。

縣丞廳在淸流縣東二十步。宣和中始創。紹熙間﹐郡守趙公充夫奏請省罷。今廢。

主簿廳原在淸流縣北﹐今遷在縣廨之東北隅。紹定間﹐毀於寇。嘉熙攺元﹐簿長翊重創。

縣尉廳在淸流縣西﹐與縣廨相比。紹定間﹐毀於寇。

蓮城縣

縣治在縣城北。紹興三年﹐長汀縣丞權縣卓庠規創。紹定間﹐毀於寇。後令徐價經始﹐米巨宏成之。

愛蓮軒在正廳之左。

道愛堂﹑不欺室在正廳之後。

縣圃舊有三異堂﹑立翠亭﹑義松亭﹑松茅亭﹑堦山樓﹑月林亭﹐並今廢。

義松亭又義松﹐在蓮城。慶元間﹐汀守陳曄詩云「古驛森慈竹﹐蓮城挺義松。」

主簿廳舊在蓮城縣西。後遷於縣東瞻巖館。今廢。簿寓於西橋庵。

縣尉廳舊在蓮城縣南。復遷於東塔之側。淳祐間﹐尉李務行於舊基重創。

上杭縣

縣治乾道七年﹐令陳朝章創。後燼於鄰寇。端平甲午﹐今趙時鉞重創。

縣丞廳在上杭縣南。乾道七年﹐丞何鎬因民屋葺之。後毀於寇。今寓於寺捨。

主簿廳在上杭縣東。紹熙三年﹐省罷。今廢。

縣尉廳在上杭縣西。

武平縣

縣治舊在武溪裏。後用日者劉已攺卜今所。隆興間令王正國﹑乾道間令趙賫相繼營創。迨嘉泰間﹐令趙善綽相其陰陽﹐趨吉避凶﹐更造廳堂﹑門廡﹑鼓樓等﹐由是官民用康﹐年谷告稔。紹定毀於虔寇。端平初﹐令趙汝珇急於攺作﹐不仍舊貫。繼而令趙而讘﹑田圭重加變易﹐迄今生聚未復承平之舊﹐議者咎縣治之未復古迹也。寶祐間﹐令阮逢午攺卜縣治西偏﹐謀度締創﹐亦未知果合卜云。

讀書堂丞相李公綱嘗經過寓此﹐有詩云「靈洞水淸仙可訪﹐南巖木占佛同居﹔公餘問佛尋仙了﹐贏得安閒剩讀書。」今廢。

縣丞廳在武平縣西。紹興二年﹐省罷縣丞﹐遂廢。

主簿廳舊寓禪果寺。嘉定間﹐主簿趙與環卜創於寺東偏。紹定間﹐毀於冠﹐復寓禪果寺寢堂。寶祐間﹐簿丁世用卜地於市心文明坊鼎創焉﹐教授趙與沐爲之記。

縣尉廳舊在武平縣門內。弓手營教場附其右。紹熙初﹐尉趙善覽卽舊基營創。經寇擾頗毀壞。淳祐間﹐尉趙崇瑛重創。

校注﹕

﹝1﹞「戺」﹐堂簾。《書顧命》﹕「四人綦弁執戈夾兩階戺。」

﹝2﹞《輿地紀勝》﹕「在長汀縣治﹐有蓬萊閣。」

○倉場庫務

倉場庫務﹐食貨之司存也。中更兵盜﹐地產課入虧昔十之三四﹐坑場亦久廢。使知節用﹑愛人之道﹐庶乎僅無乏焉。

州城

省倉在鄞江門內。建炎間廢於火﹐紹興初重創。隆興間﹐郡守吳公南老重修。慶元初﹐郡守趙公伯檜又修。

常平倉在省倉內。

鹽倉舊在軍資庫內。今移在庫後別門。

均濟倉在開元寺東。郡守李公華辦到糴本錢六千貫文足﹔郡守黃公寔續撥十七界會五千貫文。二項錢除節次折閱外﹐見管錢五千五百六十五貫五百文。郡守李公華撥馬瑞﹑王和甫等一十一項子利米﹐原管二萬四千三百一十五升﹐外租錢五貫文足﹔又遞年委司法拘催江元立等一十一項子利米三千四百九十二升﹐禾一十稱計米四十升﹐共價錢六十二貫九百三十二文足﹔外賃錢八百五十文足。以上米計減免七千八百八十九升﹐遞年實催到本色米四千一百四十六升半﹔早禾谷八十升折白米四十升﹔折價米一萬五千七百七十一升半﹐計錢二百七十貫六百八十八文足。田稅並賃錢五貫八百五十文足。郡守胡公太初辦助米五百八十四石七斗七升﹐每石時價十七界會四十貫文﹐總計會二萬三千三百九十貫八百文﹔又辦助米七十三石二斗五升足﹔又撥陳徳淸請買陳八一賊絕田價錢十七界會一千二百貫文﹔又撥吳六二等八項賊絕田遞年收計子利禾五百五十把﹐每把納見錢七十文足﹔共收見錢四十一貫二百五十文足。

均濟有倉端平間郡守李公華知汀民素無蓄積﹐爲荒紮之備﹐乃置於開元寺左廡﹐捐見錢六十緡爲糴本﹐歲儲米五千足石﹐仍撥賊絕錢米以佐其費。凡和糴子利米入納﹐絕無倉耗扛量等費。倉造桶斛﹐每桶計五十足升﹐兩桶準爲一石。民自執槪﹐止收斛面米二升。民與官爲市﹐未見其害。曾幾何時﹐倉耗扛量等費﹐甚於正苗。受納官吏﹐曠日不下倉﹐遠鄕赬負而至者﹐伺候旬日﹐裹糧之需﹐俄耗其半﹐納不登數﹐督逋者又踵門矣。寶祐初﹐郡守羅公必元將子利米盡行折租﹐許人請佃﹐頓減免七千八百八十升有奇。由是減價出糶﹐無以補助﹐糴本日損。𨿽遠民僅免子利米之害﹐而近民駸駸不蒙均濟倉之利矣。寶祐戊午冬﹐郡守胡公太初到任﹐軫念民瘼﹐慨然曰「均濟倉規模厚善﹐後人當相與推廣﹐使有增無損可也。今略計見管糴本並米﹐皆不及數﹐盈削不已﹐後將廢壞。」專委司理朱摶考究。於是移兌者還之﹐逋欠者足之﹐又積米得六百五十餘石﹐亟捐以助之。又撥請佃田價錢及賊絕田八百頃﹐以補原子利米減免之數﹐於是法意復續。開慶攺元﹐夏秋之交﹐適民苦貴糴﹐乃計口給歷。自四月迄七月﹐每七日發糶﹐官價旣捐﹐市價自平。公猶慮和糴之厲民也﹐議爲就倉回糴軍糧之法。蓋官司和糴增價予之﹐本非厲民﹐惟是鈔鋪掌攬之家﹐交納扛量之吏﹐相倚爲削﹐漁蠹無厭。近年民輸和糴一石﹐除官本錢外﹐民戶至白帖三貫文足有奇﹐民何以堪﹖此回糴之法所當急作一措置也。緣本州常年自冬䢐春﹐月支軍糧回糴於外﹐每石多不滿一貫文足﹐官司和糴一石﹐例支本錢一貫六百文足。用於回糴﹐隨時價增損﹐可得一石以上。果能力行此說﹐不爲吏姦所沮撓﹐則若官﹑若軍民皆便之﹐均濟倉有利無害而經久可行矣。其詳見本倉規約。

軍資庫在州衙西廡後。內子庫十一所。夏稅庫﹑常平庫﹑免役庫﹑鹽錢庫﹑大禮庫﹑物料庫﹑免丁庫﹑贓罰庫﹑犒賞庫﹑衣賜庫﹑以上並在庫內。抵當庫。寶祐六年﹐奉朝旨移創州門前兩廡。

公使庫在東廳之東。淳祐間﹐郡守郭公正已重創。內子庫二。

陳設庫

鞍鞭庫

公使酒庫在東廳之東﹐與公使庫相對。

醋庫在酒庫門左。

架閣庫在州衙東廡樓上。今樓名「文事」。

甲仗庫在州衙西廡樓上。今樓名。武備」。

七色庫在通判廳西廡。淳祐間﹐郡倅孫公基重修。

合同場在州東正街推官廳左。後攺爲賣鹽場。寶祐間﹐又攺爲慈幼局。

商稅務在州東濟川門內。

惠民藥局在僉廳門左。藥鋪二。一在州門首左廡﹐一在濟川門內。

作院在州東開元寺西。

長汀縣

常平義倉

舉子倉舊有五所﹐系紹興五年準朝旨﹐以建﹑劍﹑汀﹑邵四州細民生子多不舉﹐於逐州縣鄕村置舉子倉﹐遇民戶生產﹐人給米一石。本縣置於歸仁館﹑何田市﹑成功下﹑古城團等處﹐約貯米共二百石。後官靳而不發﹐旣發又責償於耆長﹐反爲民害。後經紹定寇﹐並廢。

架閣庫

常平庫

免役庫

寧化縣

縣米倉

常平倉。

並在寧化縣衙西園之南。

鹽倉在寧化縣衙東廳前。

平糶倉在寧化縣衙東北隅。淳祐平糶倉在光嚴寺右。黃土舊寨場﹑安遠寨﹑寶池寺﹑中定寨﹐凡五所。淳祐間﹐宰劉煥捐俸三千貫文省爲糴本﹐委貢士章淡提督。後以糴本買田﹐歲積子利禾。遇歉﹐發以予民。若董之者常得人﹐亦可爲經久之利。

光嚴倉歲收禾六百九十秤。

黃土倉歲收禾三百五十秤。

安遠倉歲收禾六百一十秤。

寶池倉歲收禾三百三十秤。

中定倉歲收禾四百秤。鄕例以三貫二百文中爲一秤。

安遠寨倉每年催納賊絕米五百九十九石有零。

北安寨倉每年催納賊絕米八百一十二石有零。

中定寨倉每年催納賊絕米一千四十二石有零。

南平寨倉每年催納賊絕米一千三百六十二石有零。

以上四寨倉除催賊絕米外﹐本州仍科撥苗斛﹑掯支軍糧。

舉子倉六所。原在黃土寨﹝今名「南平鷲峯院三溪寨」今名「中定」﹞﹑寶池寺下土寨﹝今名「安遠」﹞等處。經紹定寇攘﹐並廢。

架閣庫

常平庫

免役庫

商稅務在簿廳之東。今丞或簿兼稅官。

淸流縣

縣米倉﹐在淸流縣廳西廡。

鹽倉在淸流縣廳東廡。

常平義倉在淸流縣廳西廡。本州遞年撥下苗米一百一十九石有零。寶祐五年﹐通判準提舉司行下﹐增撥計二百單二石有零。

明溪寨倉每年催納賊絕米三百六石八斗有零。除縣催到外﹐系本州科撥苗斛﹑掯支軍糧。

舉子倉四所。原在淸流縣市﹑明溪寨﹑石洞寨﹑羅村團等處。今廢。

架閣庫

常平庫

免役庫

蓮城縣

縣米倉在蓮城縣西。

鹽倉在蓮城縣西。

舉子倉二所。原在蓮城縣市﹑河元呂溪墟等處。今並廢。

北團寨倉每年催納賊絕糙米五石九斗有零﹐白米六百六十五石有零。除縣催到外﹐系本州科撥苗斛﹑掯支軍糧。

縣庫

常平庫

免役庫

並在蓮城縣西廊。

稅務在蓮城縣西廊。

上杭縣

縣米倉在上杭縣東。

常平倉在上杭縣東。

鹽倉在上杭縣廳西廡。

舉子倉四所。原在上杭縣門東﹑鱉沙團﹑興化﹑勝運鄕等處。今並廢。

梅溪寨倉每年催賊絕米五百二十石。除縣催到外﹐系本州科撥苗斛﹑掯支軍糧。

常平庫

諸色官錢庫

稅務在上杭縣西三十五步。

武平縣

縣米倉在武平縣庫西。

常平倉舊在武平縣西。今移禪果寺法堂東偏。

舉子倉舊在常平倉側。今移禪果寺法堂西偏。

鹽倉在武平縣治西廡。

三折寨倉

象洞寨倉

永平寨倉

三寨倉﹑並系本州科撥苗斛﹐差專知受納﹐掯納軍糧。

縣庫在武平縣西

常平庫附縣庫。

舉子錢庫在主簿廳。

使府寄樁錢庫今廢。

商稅務在武平縣西。今令兼務官。

長汀縣

上寶場在長汀縣西廊百二十步。今廢。

拔口場務在長汀縣西南八十里。今廢。

蓮城縣

金雞場今廢。

呂溪場在蓮城縣南五十里河元下裏。

郭家山場在蓮城縣南三十里。

寶成場在蓮城縣南二十五里南團。

本州坑冶﹐長汀﹑上杭﹑武平﹑蓮城四邑有之。地不愛寶﹐少裨邦用﹐所以命郡守主管﹐郡倅同之。今系銜如昔﹐而名存實亡矣。

上杭縣

永興場在上杭縣東五十里。

興濟場在上杭縣南百六十里。

端利場在上杭縣南百二十里。

嘉興場在上杭縣南百五十里。

通利場在上杭縣南六十里。

鐘寮場﹑金山場﹑利濟場﹑龍山場﹑石門場﹑語口場﹑錦丰場﹑浮流務自鐘寮場至浮流務八所﹐今並廢。

武平縣

鐵場在畱村裏。今廢。

○郵驛

置驛傳食﹐置郵傳命﹐古也。惟郡境遐左﹐僅有道梅者出是﹐他無所謂轂交蹄劘﹐故驛敗不復修。期會來自京﹐若諸臺郵凡三十五所﹐而自郡達於縣境﹐則無有﹐乃自創郵十七所﹐通爲五十二所﹔而巡轄官廨於鄞江門外﹐總茫焉。

州城

行衙在州治南三十步頒條門內。舊爲通判廨捨﹐後攺爲酒務﹐後又復爲行衙。乾道間﹐郡守謝公知幾辟而新之。嘉﹝1﹞間﹐郡倅黃公大全權州事重修。

光光亭舊在州東興賢門內。今攺爲「見思堂」﹐奉郡守李公曄祠。

州城下鋪在鄞江門外。巡轄廳在焉。今廢。

長汀縣

長汀驛在縣東崇善坊。嘉熙間﹐宰任■﹝堂阝﹞創。

臨汀驛在縣東五里。淳熙間﹐郡守趙公汝劼創。

髙名亭在縣東南二里﹐正對定光廨院。

歸仁館在縣東七里﹝2﹞。

成功驛

溫泉驛

雙溪驛

上洪驛今廢。

南田鋪在縣東二十五里。

大息鋪在縣東五十里。

白頭鋪在縣西二十里。

古城鋪在縣西四十五里。舊有驛。

樟木鋪在縣南三十里。

朱溪鋪在縣南六十里。

杉木鋪在縣南九十里。

歸嶺鋪在縣東南三十五里。

長覆鋪在縣東南六十里。

巖頭鋪在縣東南九十里。

長潭鋪在縣西南二十五里。

磜頭鋪在縣西南二十五里。

憶田鋪在縣西南八十里。

蕉坑鋪在縣西南一百五里。

寧化縣

寧陽驛在縣圃西。寶祐六年﹐宰林公玉市民地新創﹐自爲之記。

長樂驛

鱗源驛今廢。

縣下鋪在縣東。

吳家莊鋪在縣東二十五里。

龍地鋪在縣東五十里。

大羅溪鋪在縣東七十五里。

賴畫鋪在縣﹝3﹞一百里。

張地鋪在縣東一百二十五里。

小羅溪鋪在縣東南一百七十五里。

石牛鋪在縣東南一百七十五里。舊有驛﹐今亦有。

安樂鋪在縣東南二百里。

黃地鋪在縣東南二百二十五里。

黃田鋪在縣東北一百五十里。

露溪鋪在縣北一百里。舊有驛。

江公鋪在縣北一百二十五里。

苗日鋪在縣北一百五十里。

淸流縣

皇華館在縣東北。淳祐間﹐令林奕創。

縣下鋪。在縣東。

小嵩鋪在縣東二十五里。

嵩溪鋪在縣東五十里。舊有驛。郡守陳公軒秩滿抵驛﹐有《寄淸流宰趙通直》詩云「寒日盡時山未盡﹐卻隨明月到嵩溪。」

林奢鋪在縣東七十五里。

小安鋪在縣東一百里。

明溪鋪在縣東一百二十五里。舊有驛﹐今亦有。

蓮城縣

縣下鋪在縣西北。

巖頭鋪在縣北二十五里。

長霸鋪在縣北五十里。

歸嶺鋪在縣北七十五里。

大步鋪在縣東北一百七十五里。

流奢鋪在縣東北二百里。

上杭縣

濁口鋪在縣西北三十里。

茶木鋪在縣西北六十里。

鐘地鋪在縣西北九十里。

語口鋪在縣南三十里。

語源鋪在縣南六十里。

劉奢鋪在縣南九十里。舊有驛。

橫坑鋪在縣南一百二十里。

武平縣

行衙名「依光堂」﹐在縣東門外。嘉熙間﹐令趙汝讘創。

迎恩館今廢。

縣下鋪在縣北。

漁溪鋪在縣北二十五里。

帽村鋪在縣北五十里。

瑞湖鋪在縣北七十五里。

校注﹕

﹝1﹞據《郡縣官題名》﹕「黃大全﹐嘉定六年六月九日到任﹐七年正月七日滿替。」則「嘉」後脫一「定」字。

﹝2﹞據《坊裏墟市》有歸仁裏。又有歸仁墟在縣東七十里。據舊志﹕「元代在歸仁館置館前驛。館前驛距城七十里。」「在縣東七里」疑爲「七十里」之誤。

﹝3﹞當漏一「東」字。

○學校

郡有學自天聖始。攺卜凡四﹐修建凡再。然規模猶隘﹐蓋局於地勢而不得爲也。諸邑學建置有先後﹐邑大夫亦皆能恢而棟宇﹐益而廩餼﹐以與秀士共之。夫美教化﹐明人傖﹐成徳材以爲時用﹐皆莫尙於學。崈獎則气象振﹐作成則气類合﹐其責蓋有在矣。贍給薦送之目﹐附著於篇。

郡學

宋朝咸平二年﹐創至聖文宣王廟於鄞江門內橫街﹐今判官廳廨捨。天聖中﹐卽廟創學﹐遷州東橫崗嶺下﹐今天慶觀側。崇寧三年﹐詔行三舍法﹐郡守陳公粹視故學卑隘﹐遂遷州東北興賢門外﹐今爲縣學。紹興三年﹐郡守鄭公彊以州學不當置城外﹐遂度城內州東地攺卜焉。大成殿巋然中峙﹐繚以兩廊﹐分列六齋﹐正錄直學以下各有位。殿之後﹐建講堂曰「明倫」。堂之後﹐建藏書閣曰「稽古」。又其後絕髙處建閣﹐髙閟宸奎﹐規模加壯。仍自爲之記﹐且作詩云「卜築石山作郡庠﹐臥龍騰翥拜龍驤。」至嘉定十一年﹐郡守羅公勛重修。繼而郡守趙公崇模於學門右創朱文公﹑楊考功二先生祠﹐使學者知所慕向。學左則文昌廟在焉。嘉熙二年﹐郡守戴公挺﹑教授張實甫以廟﹑學混處爲非是﹐相學左射圃地﹐爽愷廣袤﹐仿太學規模﹐營創今學。前三齋曰「潛心」﹑「時習」﹑「修身」﹐後三齋相比﹐曰「克己」﹑「中立」﹑「志道」﹐並南向。齋各有樓﹐中創堂曰「文會」。正錄位左右之列﹐學門兩旁﹐以位職事者。廟學異處﹐始合禮制。至郡守姚公特甫竣事﹐教授魏鼎爲之記。學前民屋迫隘﹐教授蕭虞韶市民居撤而辟之。開慶初﹐郡守胡公太初謂气象猶卑隘﹐屋且老﹐慨然大更新之。首事於大成殿﹐禦書﹑稽古二閣﹐明倫﹑芳桂二堂﹐皆增髙辟廣﹐柱石梁棟極雄偉。重書「稽閣」匾﹐易芳桂堂名曰「致極」﹐取《中庸》「致廣大﹑極髙明」之義。自爲記。更祭器之庫﹐大講堂之鼓﹐正錄位齋捨門廡﹐以次整葺。浚井開渠﹐泮池堙塞鑿而深之﹐板橋屢壞造石橋以跨焉。由是美輪美奐﹐頓異疇昔。後村先生劉公克莊爲之記。

長汀縣學在興賢門外。紹興遷郡庠於廓內﹐以舊學爲縣學。惟大成殿獨存﹐始爲春秋丁祀地。嘉泰間﹐宰謝周卿市民田隸郡庠﹐附供縣學職事四人﹐生員五人。開禧間﹐宰劉泳之建學門﹑兩廡﹑四齋及獻官齋廳。縣學之備﹐自泳之始。淳祐間﹐宰陳顯伯蒞官視事﹐慨然有下車修教之心。越明年﹐節浮嗇費﹐首修大成殿。殿之東有隙地﹐民僦於學﹐遂歸之﹐攺辟學宇。爲講堂一﹐曰「麗澤」﹐爲齋三﹕曰「尙志」﹑「閱禮」﹑「修性」。又於堂之北敞二十餘楹爲元公﹑二程﹑二張﹑朱子祠﹐以鄕賢鄭蔡州立中﹑楊考功方配焉﹐使學者知所歸向。然謂有教不可以無養﹐撥淸泰上第二都民戶鹽每月計三百六十三斤﹐拘錢會八十三貫四百九十文省﹐中半爲士費。春秋補取大學生十二員﹐小學生隨人數去取。於是教養始備。先是﹐縣庠先達輩出其間﹐詢之耆老﹐皆曰古有水圳環抱﹐自兌抵震而歸於巽﹐正得陰陽經緯之宜。後爲居民堙塞﹐汀士廉得故道﹐具告於州縣﹐居民狃於侵冒﹐沮潰其成。陳宰極力主盟﹐未就緒而秩滿﹐首以是役告於新宰趙崇濂﹐趙亦以風化爲重﹐克竣厥事。築廢陂於興賢門外﹐障而東之﹐水由故道行矣。興學攺水﹐皆禮部侍郎張公磻爲之記。

寧化縣學舊在縣東正街。淳熙間﹐遷於縣城北翠華山下。經始於宰趙伯虎﹐成終於宰杜潮。紹定寇攘﹐巋然獨存。端平間﹐趙時錧因加修葺﹐袁長吉爲之記。後邑士以大成殿廟基髙亢﹐夷而平之﹐攺創殿宇。寶祐間﹐宰林公玉重創講堂﹐列四齋﹕曰「時習」﹑「養心」﹑「服膺」﹑「致知」。學門前創魁星亭﹐內繪古今名儒﹐匾曰「仰髙」。

淸流縣學舊在縣南。崇寧間﹐行三舍法﹐遷縣東。建炎間﹐寧化尉攝邑事﹐謂非其地﹐再遷於皇華驛廢址。紹興燼於贛寇。十三年﹐令董諒重創齋捨。十八年﹐令張秀穎繼創大成殿﹑欞星門。紹定間﹐毀於寇。端平初﹐令王元瑞始建一殿。未幾﹐郡寧張公翀之任﹐道過款謁﹐遂捐金建化成堂﹐今攺名「明倫堂」﹐簿張翃爲之記。嘉熙間﹐令林奕建齋四﹕「據徳」﹑「依仁」﹑「遊藝」﹑「居敬」﹐簿徐登爲之記。

蓮城縣學在縣東。紹興間﹐令陳南復卜地興創。後再遷縣東南尉司舊址。淳熙間﹐令常圁復於舊所。紹定奪攘﹐暫駐戍兵於中﹐蹂躪圮毀﹐令米巨宏重修。

上杭縣學舊在縣東五十步﹐今城隍廟基是。嘉定間﹐令趙彥珽以其地湫隘﹐徙縣東二百步。殿堂門廡﹐規模備具。創堂一﹐曰「明倫」。爲齋四﹕曰「崇徳」﹑「廣業」﹑「居仁」﹑「由義」。淳祐辛亥﹐洪水推傾堂宇。寶祐五年﹐令李務行重建講堂﹐爲樓以安先聖燕居像﹐更學門於左﹐以別廟學之制。

武平縣學在縣東興賢坊。紹熙間﹐令葉謙之重創。紹定間﹐毀於寇。寇平﹐縣尉翁甫撥振武堂材植建講堂。至端平間﹐令趙汝讘始建大成殿﹐先聖先師塑像。東廊則令田圭創之﹐西廊則令林震創之﹐學門﹑欞星門則淳祐間輟學租建植。於是規模始備焉。

贍學

郡人王格傾家貲置田﹐學有田自格始。郡守鄭公彊撥田﹐判官兼教職黃褒請於郡﹐輟鹽綱縻費增田﹐歲共收米二百八十餘石。郡守趙公伯儈增田七十畝。郡守陳公曄增田百畝﹐創例歲助郡帑錢二百貫文。郡守陳公暎撥房廊六十間。權郡趙公師實增學租二十石。長汀宰謝周卿增學租百石﹐附供縣學職事四人﹐生員五人。嘉定間﹐郡守鄒公非熊撥已俸一千緡買王伯壽田。端平間﹐教授黃復初縮浮費剩錢三百九十三貫七百文買張衍卿饒坊田﹐又用七百六十八貫八百文省買長汀縣估沒上官逵田。寶祐間﹐權郡趙公時海撥黃華﹑諸溪等處田。寶祐間﹐郡守朱公詵撥李太椿古城田。開慶元年﹐郡守胡公太初正撥李太椿王殿背田。端平間﹐權郡趙公性夫歲就鹽錢庫撥寬剩錢二百貫文助學﹐自淳祐間郡守李景勉靳而不發至今。通判廳準轉運提舉司就本州及六縣鹽息錢﹐每月發錢會二百單九貫有零贍學。據州及諸縣具到舊例解發數目於後。

州鹽錢庫﹐每年撥下通判廳頭子贍學等錢會一百﹝1﹞二百八十四貫七百二十文省。逐年分四季撥下。

長汀縣解贍學等鹽頭錢一千四百五十二貫六百文省中半。分上﹑下半年解發。

寧化縣解贍學見錢二百五十一貫四百二十文省﹐十七界會一千二百五十七貫文。

上杭縣解贍學錢會四百八十一貫九百三十四文。

武平縣解贍學錢一百二十三貫四百三十五文。

蓮城縣解贍學役頭錢九百一十一貫七百六十文。

淸流縣隨鹽綱解發。

牙貌錢隨契分撥贍學。

前項錢並系通判廳拘催遣發﹐而獘坐移用﹐每歲多不及數﹐生員廩餼﹐時告乏絕﹐職此之由。

校注﹕

﹝1﹞「一百」明顯有誤﹐但贍學錢無總數﹐故無法正誤。

○貢院

貢院

舊在長汀縣東﹐以三捨法廢。旋復科舉﹐試於開元寺﹐人士寖盛﹐跼蹐靡容﹐迫期補葺﹐公私煩撥。紹興二年﹐趙公克夫卜創於興賢門內﹐東廡三﹐西廡二﹐計百二十楹。煥章閣學士謝公爲之記。壬子科郡倅趙公善晤董試﹐畱題二詩﹐甚膾炙人口。略云「天約閒雲結嫩陰﹐苦無詩酒懶登臨。一聲雞唱日初午﹐滿地花寒秋已深。」刻於柱。嘉泰四年﹐郡守陳公暎﹑教授謝藻以水西流非利﹐攺而東之﹐國子錄林公岊爲之記。舊就試者﹐自納竹案﹐試則爭哄撼幾﹐淳祐間﹐郡守郭公正己更置木案﹐士以爲便。寶祐間﹐郡守周公晉以大門及試官廳位圮陋﹐撤而新之。

貢額

紹興定令三歲大比﹐貢一十二人。今以《易》《詩》《周禮》《春秋》各一人﹐《書》二人﹐賦六人充選。

貢士莊

興賢莊嘉定六年﹐郡倅黃公大全權郡﹐撥錢買章得之﹑羅陸拾田創。系本學催納﹐每年錢三十一貫零四十足﹐十七界會三十九貫。三年通計錢九十三貫一百二十足﹐十七界會一百一十七貫﹐六邑新舊舉人均分。

萬桂莊嘉定十四年﹐郡守傅公康估籍吳纓田創。原在州學催﹐今隸知錄廳催﹐州公庫納。每年收到錢一百二十九貫四百三十九文﹐內十八界會六十一貫八百文。三年通計三百八十八貫三百八文﹝1﹞門﹐內十八界官會一百八十五貫四百文。三分之二送新舉一十二人﹐三分之一送舊舉人。隨人數均分。

淸流縣貢士莊寶祐六年﹐令林應龍從學職﹐請撥蕭應龍定苦井坑田﹑李七六橫坑田。前令林昌泰撥阿葉原佃陽臯戶田。林應龍自爲記。

蓮城縣萬桂莊嘉熙二年﹐郡守戴公挺撥姑田陳弟四﹑陳丙娘﹑楊祖遠﹑陳十六﹑陳巖歸田創。主簿張應卯爲記。

上杭縣蘭省莊嘉熙四年﹐令謝觀國撥興化鄕王得一田創。每年收見錢二十一貫文足﹐三年總計六十三貫足。鏤板榜於學。

校注﹕

﹝1﹞通計應是三百八十八貫三百一十七文。

○營寨

州兵原管六指揮﹑十一寨。寧節﹝1﹞久廢﹐寨亦多更革。紹興間﹐屯左翼軍數百﹐置正副將﹐尋命郡守領節制焉。諸縣尉司弓兵﹐亦不下數百人。獨是弓兵仰役錢雇庸﹐不能以時給﹐往往罕應募。倘守令加之意﹐俾無愆闕﹐尉寨兵協力以衛閭裏﹐州兵有虎豹在山之勢﹐何非常足慮哉﹗

禁軍

威果第三十五指揮營在州西﹐額五百一十人。

廣節第八指揮營在州東﹐額二百六十人。寶祐六年九月﹐密札諸州﹑軍﹑府禁軍闕額不許徑自招塡。將上件錢糧樁管﹐聽候朝廷行下﹐毋得擅自支動。本州兩指揮闕額﹐通一百三人。郡守胡公太初申請自到任十一月爲始﹐樁管錢糧衣賜。開慶元年十月﹐有旨﹐仍舊招塡闕額。

廂軍

保節第二十一指揮營在州東﹐額三百三十二人。

保節第二十指揮營在州西秋成門外﹐額三百三十二人。

牢城第六指揮營在州東橫崗嶺上﹐額二百二十二人。寧節指揮附此。

屯駐軍寨

在城南三里。舊無之。建炎間﹐楊勍亂後﹐贛﹑梅寇屢起﹐朝廷時遣大軍討捕﹐駐紮城中。初散泊民家﹐後或屯開元寺。紹興十年﹐翟臯統廣東摧鋒軍一千二百人到州﹐權住同慶﹑文殊寺。至十一年﹐安撫司準旨於摧鋒軍存畱上件事就州駐紮。十三年﹐奉旨創寨﹐攺隸左翼軍額。二十一年﹐統制陳敏命呼延迪招集湊一千人。未幾﹐郡盜景滅﹐旨抽回﹐止畱三百二十八人。二十八年﹐州申乞備牒劉統制更那差官兵二百人前來謝宣下部轄﹐仍乞補謝宣充正將。二十九年﹐本州申安撫司乞添人守禦﹐又差一百三十三人就寧化縣屯戍。續又差撥一百三十九人﹑將官一員共湊六百人爲額。至三十年﹐成功寇作﹐檄回寧化駐紮副將張福部下官兵。乾道五年正月﹐內據邵武軍申請﹐乞遣汀州左翼軍五十人﹑將官一員往建寧縣屯戍。慶元元年﹐旨就本寨撥官兵九十人﹑副將一員﹐往寧化下土駐紮﹐每歲一易。續因所管人內積年折閱七十八人﹐至開禧二年﹐旨招收彊壯雄勁軍人七十八人﹐湊足六百人之額﹐以正﹑副準備將各一員管轄﹐並系本軍升補差撥﹐申殿前司照會。紹定間﹐盜賊蜂起﹐建寧縣下土屯戍寨柵爲賊蕩破﹐官兵仍回本寨。自後住差。至寶祐五年﹐安撫司備樞密院行下﹕據邵武軍建寧縣士庶乞照乾道間例﹐差撥汀州左翼軍五十人﹑將官一員前來駐紮安撫。史巖之牒本州抽撥﹐歲易本寨戍軍。自嘉定間江西峒寇李元勵竊發﹐郡守鄒公非熊被旨節制本州屯戍軍馬﹐方有體統﹐至今因之。先有正﹑副準備將各一員﹐寶祐間﹐泉州統制司申樞密院﹐乞增置統領﹐不無十羊九牧之患。又本州乃鹺寇往來之衝﹐近抽撥五十人於邵武遠戍﹐亦非分屯初意。識者以此二事爲非便。統領貝國珍到寨﹐居正﹑副將衙。後攺卜同慶寺前﹐創統領廨捨。

汀州屯田

見於汀州路上杭縣立屯。一本屯原撥軍人一千五百名並田地﹑牛具﹑種子。田每軍三名耕田四十五畝﹐該田二百二十五頃。每畝納米六斗﹐該糧一萬三千五百石。牛每軍三名共使牛一隻﹐內有軍三名爲離屯窵遠﹐使牛二隻﹐計使牛五百一隻。農具內斧頭﹑鐮刀﹑鋤頭﹑鐵耙四色﹐每名各使一件﹔犁﹑耙二色﹐每軍三名共使一色﹐計農具七千件。斧頭一千五百件﹐鐮刀一千五百件﹐鋤頭一千五百件﹐鐵耙一千五百件﹐犁五百件﹐木耙五百件。種子每田一畝用種谷六升﹐原撥田二百二十五頃﹐該種谷一千三百五十石。

一本屯節該逃亡軍人﹐各奕未曾補撥﹐延祐七年終﹐合有見在種田軍人﹐實辦糧米五千五百一十七石。

諸寨

長汀縣古城寨在長汀縣西四十五里。舊在何田市。紹興間﹐準朝旨遷創。管界同巡一員﹐土軍一百五十人。

何田寨在縣南四十五里。原無之。嘉定間﹐郡守鄒公非熊以市井闤闠創寨。輪差禁軍三十人彈壓。

寧化縣安遠寨在下土。原名下土寨。慶元元年﹐旨移撥原駐縣及福林寺左翼軍九十人﹑將官一員往戍。紹定二年﹐寨毀於寇﹐抽回戍軍。六年﹐招捕使陳公鞾奏請攺下土寨爲安遠寨﹐增作土軍三百人爲額。

中定寨在柳楊團。原系福林﹑三溪二寨﹐額共管一百人。紹定六年﹐招捕使陳公鞾奏廢二寨﹐攺名「中定」﹐增作二百人爲額。

南平寨原系黃土寨鹽巡﹐額管一百人。紹定六年﹐招捕使陳公鞾奏廢黃土﹐移就潭飛磜創寨﹐增作二百人爲額。

北安寨在招賢裏。原系苦竹﹐額管五十人。紹定六年﹐招捕使陳公鞾奏請移創﹐增作一百人爲額。

以上四寨﹐乃紹定寇後﹐上司差運幹陳誠之﹑同權宰李順甫躬親相視形勢﹐以定寨基。

淸流縣明溪寨在淸流縣東一百二十里汀﹑劍﹑邵界首。紹興間﹐本路帥葉夢得奏請置巡檢一員﹐管土軍三百人。續準朝旨減三之一﹐衣糧三郡分給﹐內撥三十人駐石洞寨。今石洞寨廢﹐復隸明溪。

蓮城縣北團寨原在蓮城縣二十五里﹐後毀於兵火﹐就縣市西隱庵暫駐。近方創立寨宇。

上杭縣梅溪寨在上杭縣東梅溪口二十五里。巡檢一員﹐原管土軍一百五十人﹐今只一百人額。

武平縣三折溪寨宣和間﹐置巡檢一員﹐管土軍一百人。舊在溪西汀﹑贛﹑梅三州界首﹐後梅州奏罷﹐止隸汀﹑贛。紹興初﹐寨毀於寇﹐移寓縣東五里南安界院﹐因以爲寨。

象洞寨在武平縣南一百里接潮﹑梅界。羣象生長﹐故名。政和間﹐置巡檢一員﹐額管一百人。嘉熙間﹐諸臺申奏攺作南尉司﹐辟選人充闕。後復差巡檢。

永平寨在武平縣四十五里﹐地名帽磜。淳祐間﹐郡守郭公正已收捕渠魁饒文炳﹐就寨管土軍五十人。

諸縣弓手

長汀縣額七十人。寧化縣額五十人。上杭縣額一百人。武平縣額七十五人。淸流縣額八十四人。蓮城縣額五十人。

馬遞鋪兵

境內計五十二處。三十五處原系省額﹐一十七處通蓮城縣﹐本州創置。額共管三百一十八人。

舊例﹐禁軍及廂﹑寨﹑鋪兵等新刺者﹐月糧支小份或半份﹐衣賜以份數給。始小份三分之一至大份四分之一﹐逐次增上﹐率三數載始得全份。郡守胡公太初謂非法﹐自開慶元年秋﹐應諸軍無問新舊﹐衣糧並全給。軍心大悅。弓兵亦給﹐循環歷下諸縣。按月支散取﹐弓兵親領押﹐月一繳申焉。

教場

都教場名都試﹐在城東三里。乾道間﹐郡守晁公子健創。端平間﹐郡守李公華重創廳廡。長汀丞王九萬爲之記。

廣節營教場在本寨內。

廂房土牢

州廂土牢﹐在州西秋成門內。舊在鄞江門內都省倉側﹐今以西監押廳廢基攺創。

威果營土牢

廣節營土牢

牢城營土牢

尉司土牢今廢。

駐紮寨土牢。

校注﹕

﹝1﹞指寧節指揮。

○古迹

書古迹﹐以存古也。今才十數條﹐蓋荒誕誑怪者不書。

州城

唐明皇眞容《九域志》云「在至道宮。」今州城天慶觀三淸殿有銅鑄道裝像是也。

天慶觀鐘乃唐天寶五年﹐郡司馬朝議大夫魏齊之鑄捨。自爲之記銘。

開元寺大銅鐘長八尺許﹐徑四尺餘﹐厚四寸餘。元丰三年庚申﹐寺僧思善募緣鑄造。歷一紀﹐積千緡未興工﹐以銅禁止﹐郡人梁程詣闕進狀﹐旨允﹐始辦料﹔再化到千緡及七寶等﹐告成於紹聖乙亥。時郡守林公可﹑郡倅葉公庭芳﹐住持則僧宗祐也。鐘聲至遠﹐聞於五十里外大息嶺。﹝1﹞

屬縣

金華坊五代時﹐賴氏居長汀縣東十里﹐夜淅米貯沈於槽﹐次晨輒空﹐賴異之﹐因伺焉。見白牛卽槽而飲﹐牛逾垣渡澗﹐登小坡忽不見﹐遺繩數尺許﹐白色如銀。遂募人掘小坡地﹐得黃金數百斤﹑白銀數倍。郡聞於朝﹐有旨悉還賴氏。捐所得創寺曰「金泉」﹑觀曰「金花」﹐至今猶存。﹝2﹞

淩波營今長汀縣鄞河坊。《江南野史》云「南唐時﹐許諸郡競渡﹐每至端午﹐官給彩﹐俾校殿最。勝者摽賞﹐皆籍其名。後主因蒐爲水軍﹐號淩波軍。此其故營也﹐至今猶呼是名。

定光齋棚在鄞河坊。師舊與坊人鄧正己厚善﹐呼師爲鄭道。一日﹐正己淩晨出﹐遇狂魂數百遮道丐方便﹐正己曰「當請鄭道爲汝等誦經拔度。」遂築室爲道場。後遇眾鬼曰「卽托生矣。」師又親書迎春祈福道場爲牌﹐至春祈必招揭之﹐以寒雨爲響應。淳祐間﹐郡守郭公正己重創。

舊州城在長汀縣東五里﹐名東坊口大坵頭﹐自上杭長汀村遷郡於此。有靈顯王廟﹐今存。長老相傳﹐乃使院中廟。郡守陳公軒有詩云「五百年前興廢事﹐至今人號舊州城。艸鋪昔日笙歌地﹐云滿當年劍戟營。」﹝3﹞

縣基嶺在今州城福壽坊。舊傳置州東方口時﹐於此置縣。今爲民居﹐猶以是名。

古城在縣西五十里。舊傳王廷政據建州﹐築城於是﹐以備江南兵。至今爲古城團。

升仙臺在寧化縣西四十里﹐亦名「香鑪石」。舊傳﹐隋義寧間﹐有劉﹑熊二道士修煉其間﹐白日飛升﹐居人爲創「升仙臺」﹐刻二像於石壁﹐祈禱應驗。今臺廢而像存。

舊州在上杭縣北十五里。昔傳自新羅遷郡治於此﹐號「長汀村」。今猶名。

屯營庵在武平縣東五里何屯岡下。舊五代時﹐統軍使何姓��部武藝軍於此屯駐﹝4﹞﹐築小城周二里許。故基猶存。

葛仙翁煉丹井在武平靈洞山。

葛仙翁煉丹竈在武平丰山下。

魚磯石壁﹝5﹞在上杭縣溪湍�中﹝6﹞。壁間一婦逐鵝﹐隱然如畫。長老相傳﹐謂之「仙女逐金鵝」。治平四年六月﹐郡守周公約進銅板二片﹐有文曰「天下太平」。賜詔獎諭﹐宣付史館。

武婆寨在上杭縣來蘇團之安香石山。往昔鄕民結廬以避艸寇焉。

潭飛磜在寧化縣南鄕。重岡復嶺﹐環布森列﹐登陟極難。磜居其中﹐坦然而平﹐山環水合﹐有田有池﹐艸茂林深﹐易於藏聚﹐寇恃其險阻﹐爲私販﹐爲剽盜根據百年﹐莫敢孰何。此紹定間始禍之地﹐未幾﹐爲淮兵蕩平之﹐因置南平寨。﹝7﹞

校注﹕

﹝1﹞《輿地紀勝》載﹕「有王仙人墳﹐在城東寅湖中﹐王中正祖墳也。」

﹝2﹞見上文《寺觀》注﹝2﹞。

﹝3﹞《寰宇記長汀縣》載有「雜羅故城」。﹝《輿地紀勝》引《寰宇記》作「新羅故城」﹐引《牛蕭紀聞》云「開元末﹐雜羅縣令孫奉先晝日坐廳事﹐有神見庭中﹐披戈執殳﹐狀甚可畏。奉先見之驚起。神曰﹕『吾雜羅山神也。今從府主求一牛爲食﹐能見祭乎﹖祭吾﹐當佑爾。』奉先對曰﹕『神旣有請﹐誠不敢違。然格令有文﹐殺牛事大﹐請以羊豕代牛可乎﹖』神怒曰﹕『惜一牛不以祭﹐我不佑爾﹐其能宰乎﹖』因滅。於是瘴癘大起﹐月餘不息。奉先病死﹐其家二十口亡盡。」

﹝4﹞句中空兩字。又武藝軍不知其義。淸乾隆《汀州府誌古迹》載﹕「屯營庵﹐在縣東五里何屯岡下。五代時﹐有統使何姓者常屯軍於此﹐築外城周二里﹐故址猶存。」

﹝5﹞按上文《山川》中「上杭蓮花石」條引《輿地紀勝》注﹐文意與此處相同﹐則「魚磯石壁」卽蓮花石下大溪中石壁。

﹝6﹞「湍」下空一字﹐依《輿地紀勝》文﹐則「湍口」均屬衍字。

﹝7﹞《輿地紀勝》載有聖泉庵﹐在武平縣黃公嶺之巓。有泉一泓從石而出﹐𨿽千百人飲汲之不竭﹐乃南安菩薩卓錫所。

○郡縣官題名

舊志云﹕守令之職﹐最爲親民。惠賜得專﹐刑罰得省﹐有利不便得罷行﹔貮佐而下﹐惟長官之是聽。故記官名氏﹐惟詳於守﹐而令則拔尢三數人而已。然別乘佐治賓幕﹐贊書博士司風教﹐曹掾分任六典﹐他如兵官邑僚﹐抱關擊柝﹐莫不有名﹐乃職賢則民受其賜﹐否則民受其殃﹐詎可不備書以垂勸戒哉﹗今考廳壁﹐倅自宣和間方公開之始爲記﹐今長汀亦略備﹐余則疏闕特甚﹐考索頗難。惜往昔之莫追﹐猶冀來者之能續也。若名績表表偉著﹐別紀名宦。

郡守題名

元自虛唐開元中爲刺史。《太平廣記》所載。﹝1﹞樊晃爲刺史﹐表林披爲臨汀令。《唐書林蘊傳》。林披爲臨汀郡曹掾﹐廉使李承招表受別駕﹐知州事。《莆陽﹝2﹞》載﹕《林氏續慶圖》﹐詳見長汀縣《宰門》。陳劍大歷四年爲刺史。迹見《名宦》。蔣防以元稹﹑李紳薦爲翰林學士﹐李逢吉逐紳﹐出防爲汀州刺史。張又新元和中﹐歷左﹑右補闕﹑祠部員外郎。李逢吉表出南行軍司馬﹐貶汀州刺史。劉岐大中初爲刺史。事迹見《名宦》。鐘全慕唐昭宗時爲刺史﹐會王潮爲威武節度使﹐景福元年﹐全慕與建州刺史徐歸範俱附潮。梁篡唐﹐封潮弟審知爲閩王。審之喜全慕驍勇有謀略﹐分汀使世守之孫翺。鐘翺生而雄武有膂力﹐善騎射﹐審之每奇之。繼而全慕爲州都統使刺史。審知卒﹐王氏子弟爭國分守建﹑汀﹐翺歸南唐。累官金紫光祿大夫上柱國﹐卒贈尙書令。初﹐翺世守是邦﹐歷年甚久﹐多創塔廟﹐捐田爲糧。六邑僧捨﹐至今多奉鐘令公祠云。梁頠唐末爲刺史。累官金紫興祿大夫﹐檢校尙書。王廷宗﹝3﹞唐成元年﹝4﹞。王繼業閩通文元年﹐以云麾將軍檢校司徒使持節軍州事﹐守州刺史。《淸源人物志》云「繼業喜談論﹐多遊藝。父廷宗常﹝5﹞爲汀州刺史﹐繼業復出牧﹐父子相代﹐時論榮之。永隆元年﹐以檢較太尉拜泉州刺史。」王廷政通文三年﹐以光祿大夫檢校太傅事持節軍州事﹐守州刺史。王延喜永隆元年。許弘欽永隆四年。許文縝﹝6﹞晉開運元年﹐朱文進殺王氏子弟﹐以文縝爲統軍使佐弘欽﹐尋領州刺史。緱進筠南唐保大七年。包洪實保大十五年。馬忠摙保大十六年。王嗣宗太平興國六年知﹐以通鑑長編修。事迹見《名宦》。歐陽程咸平四年。陳彥博景徳二年﹐以虞部員外郎知。趙遂良大中祥符四年。胡咸秩大中祥符六年﹐以屯田員外郎知。事迹見《古佛行狀》。黃吉甫天聖二年﹐以朝請郎殿中丞知。余諤景祐四年。陳文寶嘉祐二年﹐以朝奉郎比部員外郎知。黃若水嘉祐四年﹐以朝奉郎祕書丞知。劉有方嘉祐六年﹐以朝奉郎大理評事知。余中嘉祐八年﹐以承議郎國子博士知。王彬治平元年﹐以朝奉郎國子博士監丞知。劉均治平二年﹐以都管郎中知。林東喬治平三年﹐以朝奉郎大理寺丞知。藍丞熙寧元年﹐以職方員外郎知。周約熙寧元年﹐以朝散郎職方郎中知﹝7﹞。石民英熙寧五年﹐以承議郎屯田員外郎中知。王稷熙寧七年﹐以奉議郎都官員外郎知。許當熙寧九年﹐以朝奉郎太常少卿知。方嶠元丰元年﹐以朝奉郎職方郎中知。唐諲元丰三年﹐以朝請郎職方郎中知。黃稹元丰五年﹐以朝奉大夫知。陳軒元丰六年﹐以朝請郎知。事迹見《名宦》。謝履元祐元年﹐以朝奉大夫知。蕭佐元祐三年﹐以朝散郎知。董威元祐五年﹐以朝請郎知。曾孝總元祐六年﹐承﹝8﹞議郎知。七年﹐轉朝奉郎。林可紹聖元年﹐以承議郎知。黃彥臣紹聖四年﹐以朝奉大夫知。陳粹元符三年﹐以宣議郎知。累轉至朝請郎。在任九年﹐事迹見《名宦》。章淸大觀二年﹐以朝散大夫知。謝洞政和元年﹐以朝奉大夫知。掌之純政和二年﹐以朝散郎知。上官淳復政和三年﹐以朝奉大夫知。詹時昇政和四年十二月二十三日﹐以朝請大夫知。五年正月﹐除江東提舉。王田政和五年﹐以朝散大夫知。李倩宣和元年﹐以朝請郎中知。潘辟宣和四年﹐以朝請郎知。蘇公才靖康元年﹐以朝請郎知。王令溫建炎元年﹐以中奉大夫知。封賡建炎元年﹐以朝請大夫知。陳直方建炎二年三月二十八日﹐以朝議大夫知﹐紹興二年四月滿替。鄭彊紹興二年四月五日﹐以左朝散郎知﹐四年七月十四日滿替。事迹見《名宦》。錢景賢紹興四年七月十四日﹐以朝請大夫知﹐六年八月二十一日滿替。詹尙紹興六年八月二十一日﹐以左朝請大夫知﹐九年十一月十日滿替。張憲武紹興九年十一月十日﹐以左朝請郎知﹐十一年十二月二十七日滿替。造朝日﹐念向有詔復郡博士﹐汀猶未置﹐抗疏得旨﹐且俾他郡無正員者悉補之。梁宏祖紹興十一年十二月二十七日﹐以右朝請大夫知﹐十二年八月罷。陳定﹝9﹞紹興十二年十月十一日﹐以左朝奉大夫知﹐十四年三月宮祠。髙允文紹興十四年六月十二日﹐以左朝散大夫知﹐十五年六月二十五日罷。吳順之紹興十五年六月二十五日﹐以右朝奉大夫知﹐十七年八月三十日滿替。張昌紹興十七年十月二日﹐以右朝奉大夫知﹐十九年十月十日滿替。政尙寬和﹐號「張佛子」。捐俸創惠民橋﹐圓成浮圖。陳升紹興十九年十月十日﹐以右朝請大夫知﹐二十一年十一月二十四日滿替。黃武紹興二十一年十一月二十四日﹐以右奉議大夫知﹐二十三年十二月二十四日滿替。到郡日﹐齊述嬰贛城叛。武視城敝﹐增埤浚隍﹐備器蒐乘。述突圍出﹐不敢犯汀。董革紹興二十三年十二月二十四日﹐以右朝請大夫知﹐二十六年正月六日滿替。晏崇古紹興二十六年正月六日﹐以右朝奉大夫知﹐二十八年二月二十八日滿替。鐘鏜紹興二十八年二月二十八日﹐以左朝請大夫知﹐三十年三月二十四日滿替。孫祖善紹興三十年三月二十四日﹐以右朝請大夫知﹐三十一年二月罷。斛繼善紹興三十一年四月二十八日﹐以右朝請大夫知﹐隆興元年四月三十日滿替。吳南老隆興元年四月三十日﹐以右朝奉郎知﹐乾道元年五月二十八日滿替。修學宮﹐創教官廳﹐繕城壁倉廩。會葛畬有逋寇﹐縛致渠魁﹐餘黨潰散。晁子健乾道元年五月二十八日﹐以右朝奉大夫知﹐三年五月二十九日滿替。韋能定乾道三年五月二十九日﹐以右朝請大夫知﹐四年六月十七日宮祠。韓顯祖乾道四年十一月十六日﹐以右通直郎知﹐六年十二月二十一日滿替。謝知幾乾道六年十二月二十一日﹐以右朝奉大夫知﹐八年十二月二十六日罷。趙公澣乾道八年十二月二十六日﹐以左奉議郎知﹐九年十一月丁憂。呂翼之淳熙元年四月八日﹐以朝奉郎知﹐尋除直祕閣﹐三年四月滿替。趙不■﹝忄叟﹞淳熙三年四月十六日﹐以承議郎知﹐五年五月一日滿替。汪睿淳熙五年五月一日﹐以通直郎知﹐是年十二月八日致仕。江■﹝鏋﹐王代釒﹞淳熙六年四月十八日﹐以朝請郎知﹐八年六月三日滿替。先是﹐州有銀冶﹐代爲撫州﹑建昌輸銀﹐而二郡歲拔絹綢綿絮應本州衣賜。後二郡背約抵逋﹐而州代輸銀如故﹐民甚苦之。力請於朝﹐得減三分之二﹐運司又於一分認其半﹐由是上下稍免交徵之患。呂大猷淳熙八年六月三日﹐以朝奉大夫知﹐九年八月十六日宮祠。趙汝劼淳熙九年八月二十四日﹐以承議郎知﹐十年六月九日罷。趙不戒淳熙十年十月二十一日﹐以朝散郎知﹐十一年六月三日罷。趙師徳淳熙十一年十月十日﹐以朝散郎知﹐十三年十二月二日滿替。宗嗣良淳熙十三年十二月二日﹐以承議郎知﹐十四年四月十八日替。祝櫰淳熙十四年四月十八日﹐以朝奉郎知﹐十六年八月十一日﹐除潼州府路提刑。隆興間﹐有獻羨餘錢六千貫﹐名無額上供﹐櫰奏減四分之一。劉坦之淳熙十六年八月十一日﹐以朝請郎知﹐紹熙元年正月四除提舉。趙善鐻紹興﹝10﹞元年正月二十三日﹐以朝奉郎知﹐二月五日丁憂。趙充夫紹熙元年四月二十七日﹐以朝散郎﹝11﹞﹐三年五月二十二日﹐除秀州。撥田及寧化房賃贍州學﹐創貢院﹐減長汀月解﹐奏省坑冶司檢踏官路﹐分都監﹑南都監﹐淸流﹑武平丞﹑上杭簿﹑在城商稅務大小使臣等冗官。常平舊多擁虛數﹐洎盤量﹐虧至五千餘斛。取兩年州郡合得五剩米補之。朱端厚紹熙三年五月二十二日﹐以朝請大夫知﹐五年八月四日滿替。趙伯檜紹熙五年八月四日﹐以朝奉郎知﹐慶元二年八月二十四日滿替。陳曄慶元二年八月二十四日﹐以朝散大夫知﹐四年八月二十一日﹐除廣東提刑。事迹見於《名宦》之所。田橡慶元四年十月十三日﹐以朝請大夫知﹐五年十二月十八日﹐差主管華州雲臺觀。宋思遠慶元六年正月三日﹐以朝請郎知﹐嘉泰元年十月轉朝奉大夫﹐二年正月九日滿﹐尋除大理正。陳暎曄之弟。嘉泰二年正月九日﹐以朝請大夫知﹐三年九月二十一日﹐除廣東提刑。趙彥橚嘉泰三年十二月五日﹐以朝請郎知﹐四年五月二十七日﹐除廣西提刑。陳鑄嘉泰四年九月二十八日﹐以朝奉郎知﹐開禧二年十月二十三日滿替。曾槃開禧二年十月二十三日知﹐嘉定元年四月七日召赴行在。鄒非熊嘉定元年五月二十八日﹐以朝奉大夫知﹐三年三月二十八日﹐被旨特畱節制軍馬﹐提備鄰寇。四年六月十九日除廣東提刑。值江西峒寇李元勵竊發﹐非熊修羅坑隘守備﹐又修城浚濠﹐申朝廷自左翼軍外﹐再乞添撥五百人屯戍﹐分處五僧寺﹐寇不敢犯。復因任捐己俸見鏹一千緡置田贍學﹐教授許應龍爲之記。趙不摭嘉定四年十月十四日﹐以朝散大夫知﹐六年九月十四日差知信州。鮑澣之嘉定六年十月十七日﹐以朝奉郎知﹐八月﹝12﹞五月十六日除刑部郎官﹐八月二十一日離任。江端中嘉定八年八月二十一日﹐以朝散大夫知﹐十年九月二十五日差知瑞州﹐十月八日離任。羅勛嘉定十年十月八日﹐以承議郎知﹐十二年十月六日差知饒州。政務不擾﹐修泮宮外﹐絕無土木之工。去之日﹐老幼遮畱信宿﹐而後出郭。陳模嘉定十二年十月知﹐十三年二月致仕。傅康嘉定十三年十二月二十六日知﹐十六年正月二日滿替。剛正有風力。因遣戍軍驕﹐而戍還愈肆﹐康戮倡亂者四人﹐餘皆股栗。撥吳纓估籍田﹐創萬桂莊﹐以惠赴省者。趙崈模嘉定十六年二月二日﹐以朝請郎知﹐十七年九月二十三日除知吉州﹐續除嘉定府﹐十二月十日離任。創朱文公﹑楊考功祠﹐於學右撥田以供釋菜。林岊嘉定十七年十二月﹐以右朝散大夫知﹐再任。紹定二年除直敷文閣﹐差知漳州。旬試六邑之士。初﹐書院二所﹐與郡士講訂甚多﹐州及六縣﹐學皆有祠並記。李直柄紹定二年四月十九日﹐以奉直大夫知﹐十月﹐攺知南劍汀﹝13﹞。陳孝嚴紹定二年十月十三日﹐以忠訓郎知﹐紹定三年七月七日宮觀。李華紹定三年十二月監軍權州事﹐四年差知汀州﹐續除直華丈閣。再任﹐轉至朝散大夫。端平二月四日除廣東運判。事迹見《名宦》。張翀端平二年六月二十三日﹐以朝奉郎知﹐三年二月除右曹郎官﹐六月離任。黃寔端平二年十一月十三日﹐以朝請大夫知﹐嘉熙二年十一月二十五日滿替﹝14﹞。戴挺嘉熙二年十一月二十五日﹐以朝請郎知﹐四年十一月一日滿替。視學初﹐謂廟學混處﹐非所以尊先聖。力﹝15﹞卜學東射圃地建六齋。又謂羅城築土不足恃﹐請於朝包砌以石。始於頒條門攺創南樓﹐功未就而秩滿。歸之日﹐行囊枵然﹐有古廉吏風。姚元特嘉熙四年十二月一日﹐以朝請大夫知﹐淳祐元年正月轉奉直大夫﹐淳祐元年九月致仕。劉璽淳祐三年六月二十一日﹐以朝奉大夫知﹐五年六月二十七日滿替。郭正己淳祐五年六月二十七日﹐以中散大夫知﹐七月十三日滿替。黃炳淳祐七年十月三日﹐以朝散郎知﹐八年八月二十日召赴行在奏事。盧同父淳祐八年十一月二十一日﹐以承議郎知﹐九年五月轉朝奉郎﹐十一年正月一日除湖北提刑﹐六月一日交以次官離任。李景勉淳祐十一年八月四日﹐以朝議大夫知﹐寶祐元年正月十八日赴都堂稟議﹐續守本官致仕。羅必元寶祐元年四月十二日﹐以朝請郎知﹐二年九月二十五日宮觀。周晉寶祐三年正月二十八日﹐以朝奉大夫知﹐四年五月轉朝散大夫﹐七月五日致仕。朱詵寶祐四年十月二十六日﹐以朝散大夫知﹐六年十一月一日滿替。胡太初寶祐六年十一月一日﹐以朝散大夫知﹐開慶元年九月轉朝請大夫﹐景定元年五月十五日除工部郎官﹐八月十二日交與正官離任。大修郡學﹐重建明倫﹑致極堂﹐禦書﹑稽古閣﹐肇行鄕飲酒禮﹐六邑士友畢會。增儲均濟倉錢米以廣賑糶。廂﹑禁﹑寨﹑鋪兵並增給全份衣糧﹐仍招刺補闕額﹐時閱射﹐自給賞犒。修築城壁﹐開浚濠池﹐制軍器並軍裝備用﹐具載榜籍。平蓮城﹑寧化兩項劇寇。有祠於學。

通判題名

魏齊之唐天寶間以朝議大夫爲郡司馬。見天慶觀鐘銘。裴冑絳州著姓寬弟之子。擢明經﹐李棲筠引爲殿中丞侍禦史﹐爲元載所惡。棲筠卒﹐陳少遊表淮南觀察使判官。載誅﹐拜刑部員外郎﹐遷宣州刺史。楊炎當國﹐爲載報仇﹐貶汀州司馬﹐後終荊南節度使。《唐書》本傳。林披以治行遷別駕。《唐書林蘊傳》﹐詳見長汀《縣令》門。張承翰僞唐保大中同判軍州兼兵馬監押。作《羅漢院記》。朱敏功朝奉郎。李希孫承議郎。許璽承議郎。許噩承議郎。葉庭方承事郎。楊良顯朝請郎。熊浚明朝奉郎。元符二年九月到任﹐崇寧元年十月滿替。毛完承議郎。柯常承議郎。崇寧三年六月到任﹐大觀元年九月滿替。吳仲衍朝請郎。大觀元年九月到任﹐三年六月滿替﹐轉朝請大夫。商師雄奉議郎。劉震承議郎。政和四年正月到任﹐五年正月離任﹐轉朝奉郎。葛師望朝散郎。政和五年四月到任﹐六年九月離任。方開之朝奉郎。政和七年三月二十一日到任﹐宣和元年十一月滿﹐轉朝請大夫。何正矩朝散郎。宣和二年五月到任﹐五年十二月二十九日滿替。陳時敏朝散大夫。宣和五年十二月二十九日到任﹐靖康元年十二月九日滿替。許端夫朝請大夫。建炎二年四月二十一日到任﹐紹興元年十二月十二日滿替。李纁郎中。王求殿丞。徐大方國子博士。張瑞國子博士。方士寧屯田員外郎。郭祥正奉議郎。事迹見《名宦》。任元偓朝奉郎。程昭朝散大夫。紹興元年十二月十二日到任﹐三年十二月十三日致仕。趙不積朝請郎。紹興四年二月二十七日到任﹐六年二月一日滿替。陳吉老朝請大夫。紹興五年十二月二十八日權﹐六年三月四日正任﹐八年十月二十三日再任﹐十一年二月七日滿替。湯將孫朝請郎。紹興十一年二月七日到任﹐十二年二月二十二日滿替。唐浚朝奉郎。紹興十二年二月二十二日到任﹐是年十二月致仕。趙子璋奉議郎。紹興十三年閏四月十三日到任﹐十五年七月二十二日滿替。阮懌承事郎。紹興十五年七月二十二日到任。陳亞卿朝散郎。紹興十七年到任﹐二十年滿替。周闡通直郎。紹興二十年到任﹐二十一年滿替。彭端朝奉郎。紹興二十三年到任﹐是年離任。張遹朝散郎。紹興二十四年六月二日到任。向榖朝散大夫。紹興二十六年九月九日到任。邵得之承議郎。紹興二十八年十月十四日到任。向士俊奉議郎。紹興三十年正月二十三日到任。王岡奉議郎。紹興三十一年六月七日到任﹐隆興元年七月十六日滿替。鄧昌國朝散郎。隆興元年七月十六日到任﹐乾道元年十一月六日滿替。孟鏗奉議郎。乾道元年十一月六日到任﹐四年二月六日滿替。李壄奉議郎。乾道四年二月六日到任﹐六年二月二十日滿替。韋啟心通直郎。乾道六年二月二十日到任﹐八年三月三十日滿替。熊取新承議郎。乾道八年三月三十日到任﹐十二月十一日主管臺州道觀。魏凍宣議郎。乾道九年二月十七日到任﹐淳熙元年九月二十一日丁憂。呂濟奉議郎。淳熙二年二月二十六日到任﹐四年四月十七日滿替。馮世顯朝奉郎。淳熙四年四月十七日到任﹐六年六月三日滿替。劉坦之通直郎。淳熙六年六月三日到任﹐八年七月十七日滿替。林栩通直郎。淳熙八年七月十七日到任﹐十年八月二十五日滿替。陳研宣教郎。淳熙十年八月二十五日到任﹐十二年十月十五日滿替。徐文善朝散郎。淳熙十二年十月十五日到任﹐淳熙十二年十月二十六日離任。遊訔朝奉郎。淳熙十二年十二月二十一日到任﹐十四年十二月二十七日滿替。遊次公奉議郎。淳熙十四年十二月二十七日到任﹐十五年二月十七日罷。林叔度朝奉郎。淳熙十五年六月四日到任﹐紹熙元年六月二十二日滿替。趙師璱承議郎。紹熙元年六月二十二日到任﹐三年六月二十七日滿替。趙善晤朝奉郎。紹熙三年六月二十七日到任﹐五年七月二十七日滿替。陳以中朝請郎。紹熙五年七月二十日到任﹐慶元二年八月六日滿替。林文仲朝奉大夫。慶元二年八月六日到任﹐四年九月十一日滿替。葉安行朝散郎。慶元四年九月十一日到任﹐六年十月五日滿替。虞大中朝奉郎。慶元六年十月五日到任﹐嘉泰二年十月二十三日滿替。趙師實承議郎。嘉泰二年十月二十三日到任﹐四年十二月十五日滿替。聶唐臣承議郎。嘉泰四年十二月十五日到任。林士衡承議郎。嘉定三年八月一日到任﹐五年八月七日滿替。陳天宜承議郎。嘉定五年八月七日到任﹐六年四月十七日滿替。黃大全承議郎。嘉定六年六月九日到任﹐七年正月七日滿替。權州日﹐置興賢莊於州學﹐以惠赴省者。沈燮奉議郎。嘉定七年六月三日到任﹐九年七月二十一日滿替。樓鐩承議郎。嘉定九年七月二十一日到任﹐續宮觀。吳灝奉議郎。嘉定十一年四月二十九日到任﹐十三年六月八日滿替。劉繼祖宣教郎。嘉定十三年六月八日到任﹐十五年十月二日滿替。陳貴誠承議郎。嘉定十五年十月二日到任﹐十七年十二月二十七日滿替。方祖同朝奉郎。嘉定十七年十二月二十七日到任﹐寶慶元年三月二十七日滿替。韓休卿朝請大夫。寶慶元年三月二十七日到任﹐二年九月十九日離任。錢元忠奉議郎。寶慶三年三月十日到任﹐紹定二年六月二十二日滿替。王桿朝奉大夫。紹定二年六月十二日到任﹝16﹞﹐五年八月五日滿替。事迹見《名宦》。趙彥倪朝奉大夫。紹定五年七月五日到任﹐端平元年七月十五日滿替。趙性夫朝散郎。端平元年七月十五日到任﹐三年八月二十四日除知新州。楊紹綰奉議郎。端平三年八月二十日到任﹐嘉熙二年九月二十三日滿替。孫叔諧朝請郎。嘉熙二年九月二十三日到任﹐四年十二月一日滿替。徐栻朝散郎。嘉熙四年十二月一日到任﹐淳祐二年十一月十九日滿替。鄭發奉議郎。淳祐二年十一月十九日到任﹐三年十一月三十日丁憂。黃煥國朝請郎。淳祐四年二月七日到任﹐五年十月三十日致仕。黃堅叟承議郎。淳祐六年二月二十四日到任﹐八年三月十八日滿替。孫基奉議郎。淳祐八年三月十八日到任﹐十年四月十日滿替。單謂大朝散郎。淳祐十年四月十日到任﹐十二年四月十七日滿替。林光庭奉議郎。淳祐十二年四月十七日到任﹐寶祐二年三月十七日滿替。趙時海朝請郎。寶祐二年四月二十八日到任﹐四年九月十七日滿替。陳樵子朝議大夫。寶祐四年九月十七日到任﹐六年十月二十六日滿替。長汀縣民苦逃絕戶鹽抑配﹐里正副列訴於提舉湯公謨行下銷熔﹐樵子作白札子條具例﹝17﹞害﹐竟減免諸鄕幾二千石斤。又申倉臺民戶批割﹐俾縣主簿親書於籍。王衜翁承議郎。寶祐六年十月二十六日到任。汀士風不振久矣﹐原於鄕校廢墜﹐文風未盛﹐衜翁下車之初﹐首動念焉。越一年﹐力陳三修之文﹐贊決郡守。興修芹泮與夫修城壁﹐修圖志﹐無非關系風俗之大。守如其請﹐一一修明。由是行鄕飲有地﹐禦外侮有禁﹐風俗有籍﹐皆衜翁之力也。

教授題名

載覺迪功郎。紹興十三年二月到任﹐十六年三月九日滿替。鄧鶯迪功郎。十六年三月九日到任﹐十九年四月滿替。羅革奉議郎。十九年四月到任﹐二十二年八月二十三日滿替。王晞亮奉議郎。二十二年八月二十三日到任﹐二十四年十月滿替。李秀實儒林郎。二十四年十月到任﹐二十五年三月丐祠。林偉迪功郎。二十六年十月二日到任﹐二十八年二月解任。徐世英迪功郎。二十八年四月二十九日到任﹐二十九年五月丁憂。連潛奉議郎。二十九年十二月一日到任﹐三十二年四月四日滿替。張潛文林郎。三十二年四月四日到任﹐乾道元年五月二十六日滿替。葉晞旦迪功郎。元年五月二十六日到任﹐四年六月三日滿替。柴必勝迪功郎。四年六月三日到任﹐六年六月十三日丁憂。趙容迪功郎。六年十二月十五日到任﹐淳熙元年四月二十日滿替。杜申迪功郎。元年四月二十日到任﹐四年六月十三日滿替。王推從事郎。四年六月十三日到任﹐七年六月十八日滿替。王得遇迪功郎。七年六月十八日到任﹐十年八月十一日滿替。朱鼎從事郎。十年八月十一日到任﹐十四年三月三日滿替。張汝明從事郎。十四年三月三日到任。鄭革迪功郎。十六年九月十六日到任﹐紹熙三年十月二十六日滿替。江史修職郎。三年十月二十六日到任﹐慶元二年四月四日滿替。陳一新迪功郎。二年四月四日到任﹐五年四月十五日滿替。王衝用迪功郎。五年四月十五日到任﹐嘉泰二年七月三日滿替。謝藻迪功郎。二年七月三日到任﹐開禧元年閏八月十一日滿替。何嶧迪功郎。元年閏八月十一日到任。李仲光迪功郎。開禧二年十二月八日到任﹐嘉定三年七月七日滿替。許應龍迪功郎。三年七月七日到任﹐六年閏九月二十七日滿替。孔夢符文林郎。六年閏九月二十七日到任﹐九年十一月十一日滿替。林趙卿迪功郎。九年十一月十一日到任﹐十二年十二月十三日滿替。鄧宗仁迪功郎。十二年十二月十三日到任﹐十五年七月循從政郎﹐十六年二月十六日滿替。李以稱修職郎。十六年二月十六日到任﹐寶慶二年三月十一日滿替。楊寅仲修職郎。寶慶二年三月十一日到任。黃士革迪功郎。在任轉至承直郎﹐紹定元年六月二十八日到任﹐四年七月九日滿替。黃復初文林郎。四年七月九日到任﹐端平二年二月二十七日滿替。王公瑾迪功郎。二年四月二十七日到任﹐三年五月丁憂。張實甫迪功郎。嘉熙元年四月二十六日到任﹐四年六月九日滿替。魏鼎寄理從事郎。四年六月九日到任﹐淳祐三年閏八月九日滿替。徐革老迪功郎。淳祐三年閏八月九日到任﹐六年十二月六日滿替。程應斗迪功郎。六年十二月六日到任﹐十年二月十八日滿替。蕭虞韶從事郎。十年二月十八日到任。黃正一迪功郎。淳祐十二年七月二十五日到任﹐寶祐二年八月十三日通五考離任。潘同叟迪功郎。寶祐二年八月十六日到任﹐三年四月丁憂。趙與沐修職郎。三年六月七日到任﹐開慶元年八月二十六日滿替。吳光迪功郎。開慶元年八月二十六日到任﹐景定元年正月十一日丁憂。趙必選修職郎。景定元年四月十日到任。

判官題名

鐘建侯文林郎。建炎二年八月四日到任﹐紹興四年二月二十二日滿替。鄭碩迪功郎。紹興四年二月二十二日到任﹐七年四月二日滿替。黃褒承直郎。紹興七年四月二日到任﹐十年六月四日滿替。周松年修職郎。紹興十年六月四日到任。朱璟文林郎。紹興十一年二月六日到任。張頤老文林郎。紹興十三年二月十七日到任﹐十七年四月十七日滿替。謝之才從事郎。紹興十七年四月二十七日到任﹐二十一年二月五日滿替。蔡顥從政郎。紹興二十一年二月五日到任﹐二十四年四月十二日滿替。張希祖文林郎。紹興二十四年四月十二日到任﹐二十七年七月十日滿替。李橚儒林郎。紹興二十七年七月十日到任﹐三十年五月二十五日攺官離任。盧臨儒林郎。紹興三十年八月四日到任﹐隆興元年十月二十五日滿替。翁灌文林郎。隆興元年十月二十五日到任﹐乾道三年二月十五日滿替。陳晦文林郎。乾道三年二月十五日到任﹐差長汀主簿宗嗣良榷。王貽訓文林郎。乾道四年七月五日到任﹐五年二月致仕。黃義孫從事郎。乾道五年六月五日到任﹐六年七月陳乞尋醫。許聞禮文林郎。乾道七年三月二十七日到任﹐在任放罷。侯括從事郎。乾道九年十一月二十六日到任﹐淳熙四年十一月三十日滿替。魏好問文林郎。淳熙四年十一月三十日到任。黃東從事郎。淳熙六年六月二十九日到任﹐九年正月致仕。姚錫承直郎。淳熙九年五月二十八日到任﹐十一年三月十八日致仕。王似椿文林郎。淳熙十二年正月十一日到任﹐十五年三月十八日滿替。余樇文林郎。淳熙十五年三月十八日到任﹐紹熙二年六月七日滿替。麯逵文林郎。紹熙二年六月七日到任﹐五年十二月二十日滿替。王昌期文林郎。紹熙五年十二月二十日到任﹐慶元三年五月二十二日滿替。王嘉謀文林郎。慶元三年五月二十二日到任﹐六年六月二十日致仕。趙善■﹝廣外侈內﹞文林郎。慶元六年七月十四日到任﹐嘉泰三年十月十七日滿替。林夏文林郎。嘉泰三年十月十七日到任﹐四年十月二十四日致仕。趙希孝從事郎。開禧元年三月九日到任﹐嘉定元年閏四月五日滿替。徐蒙發文林郎。嘉定元年閏四月五日到任﹐四年九月十四日致仕。董鑑儒林郎。嘉定五年正月十七日到任﹐七年五月十一日放罷。林誠文林郎。嘉定七年五月二十三日到任﹐九年十一月引年致仕。史伯垕迪功郎。嘉定十年十一月二十四日到任﹐十四年二月十日滿替。趙戒夫文林郎。嘉定十四年二月十日到任﹐十一月十日丁憂。曾穎秀承直郎。嘉定十五年三月十五日到任﹐寶慶元年五月二十四日滿替。趙希文儒林郎。寶慶元年五月二十四日到任﹐紹定元年七月一日滿替。李宗起承直郎。紹定元年七月二日到任﹐五年二月二十四日滿替。劉騏儒林郎。紹定五年二月二十四日到任﹐七月二十六日離任。江鐩從事郎。紹定五年十月二十八日到任﹐六年十月二十七日丁父憂。趙希澹承直郎。端平元年四月二日到任﹐三年二月成資離任﹐攺新州新興縣。葉一新儒林郎。端平三年七月一日到任﹐嘉熙三年七月十六日滿替。趙宗邵儒林郎。嘉熙三年七月十六日到任﹐淳祐二年八月十日滿替。虞應龍儒林郎。二年八月十日到任﹐三年八月十七日漳州試院不祿。連端愨從事郎。淳祐四年七月二十三日到任﹐七年八月十七日赴班。趙汝珫文林郎。淳祐七年八月十五日到任﹐十年十一月三日滿替。梁椿文林郎。淳祐十年十一月三日到任﹐寶祐元年十二月十一日滿替。許必發文林郎。寶祐元年十二月十一日到任﹐三年四月十七日放罷。周頔儒林郎。寶祐三年八月十一日到任﹐六年十月二十二日赴班。鄒思從政郎。寶祐六年十月二十二日到任。

推官題名

郭濤從事郎。建炎四年十二月二十七日到任﹐紹興四年六月二十四日滿替。謝仲元承直郎。紹興四年六月二十四日到任。蘇淸從事郎。紹興六年五月三日到任。董天民迪功郎。紹興九年十月十三日到任﹐紹興十二年十一月三日滿替。趙公健修職郎。紹興十二年十一月三日到任﹐紹興十五年十一月十二日滿替。張維迪功郎。紹興十五年十一月十二日到任﹐紹興十九年三月二日滿替。滕■﹝廣外喬內﹞迪功郎。紹興十九年三月二日到任﹐紹興二十二年十月四日滿替。張安孫文林郎。紹興二十二年十月四日到任﹐紹興二十五年十一月四日滿替。劉街文林郎。紹興二十五年十一月四日到任﹐二十九年正月初五日滿替。徐昴文林郎。二十九年正月五日到任﹐三十二年四月十一日滿替。趙彥齡從事郎。三十二年四月十一日到任。李宗說文林郎。隆興元年十一月二十四日到任﹐乾道三年三月四日滿替。蔣之才從事郎。乾道三年三月四日到任。尢昴文林郎。乾道五年六月十一日到任﹐八年十月二十九日滿替。陳公紹從事郎。八年十月二十九日到任﹐淳熙三年三月二十六日滿替。余致和儒林郎。三年三月二十八日到任﹐五年正月二十八日致仕。趙師炤文林郎。五年五月二十八日到任。潘赫文林郎。七年四月二十四日到任﹐九年八月十八日乞致仕。韓■﹝兪虎﹞儒林郎。十年五月十二日到任﹐十三年閏七月二十六日滿替。趙師章從政郎。十三年十月十四日到任。張無豫文林郎。十五年正月十九日到任。陳嶧從事郎。十六年閏五月二十五日到任﹐紹興﹝18﹞三年六月五日滿替。鄭誠文林郎。三年六月五日到任﹐慶元二年四月六日滿替。曾縝儒林郎。二年四月六日到任﹐五年八月九日滿替。元植承直郎。五年八月九日到任﹐嘉泰三年三月二十三日滿替。趙彥飭從事郎。三年三月二十三日到任﹐開禧二年八月一日滿替。沈燾文林郎。開禧二年八月一日到任。林大問迪功郎。嘉定二年十月二十六日到任﹐三年二月二十二日兩易司戶。趙希錧修職郎﹐三年二月二十二日以司戶參軍兩易﹐至五年十二月通理前任。馮碩迪功郎。六年二月七日到任﹐九年四月二十三日滿替。余經國文林郎。九年四月二十三日到任﹐十二年六月六日滿替。徐浩迪功郎。十二年六月六日到任﹐八月二十四日致仕。趙汝珫從事郎。十二年十一月致仕。鄭志學儒林郎。十五年正月二十九日到任﹐寶慶元年四月十三日滿替。趙汝岊儒林郎。寶慶元年四月十三日到任﹐紹定二年四月二十九日滿替。李昴英文林郎。紹定二年四月二十九日到任﹐三年十一月二十一日守城﹐循儒林郎。四年五月十九日慶壽恩循承直郎。七月二十九日諸司奏功﹐特轉兩官﹐候攺官牧使。五年十月十二日﹐除大學正。李順甫從事郎。五年十二月十五日到任﹐六年九月八日乞致仕。趙崇能承直郎。六年十一月一日到任﹐端平三年十二月二十二日滿替。周仲舒儒林郎。三年十二月二十二日到任﹐嘉熙二年正月內陳乞尋醫。趙鏇夫從事郎。嘉熙二年正月二十日到任﹐二年十二月六日滿替。林浩儒林郎。二年十二月六日到任﹐五年十二月六日滿替。鄭■﹝王怱﹞儒林郎。五年十二月六日到任﹐八年十二月十八日滿替。趙汝耆文林郎。八年十二月十八日到任﹐十二年八月二十二日滿替。趙希沼從政郎。十二年八月二十二日到任﹐尋轉文林郎﹐寶祐三年十二月赴班。朱言甫從事郎。寶祐四年三月二十一日到任。

錄事題名

余迥迪功郎。紹興十六年八月到任﹐十八年四月十九日尋醫。林霂從政郎。十八年十月十八日到任﹐二十一年十二月一日滿替。鄭公弼從政郎。二十一年十二月二十一日到任﹐二十四年八月內丁憂。周毅修職郎。二十四年十二月到任﹐二十八年四月十二日滿替。劉師尹修職郎。二十八年四月十二日到任﹐三十年十月致仕。林懋能從政郎。三十一年正月十二日到任﹐隆興二年四月滿替。滕懌迪功郎。二年四月二十八日到任﹐乾道三年四月二十九日滿替。吳三傑修職郎。乾道三年四月二十九日到任﹐六年六月二十九日滿替。趙汝遂修職郎。乾道六年六月二十九日到任﹐八年十月內丁憂。徐鑄迪功郎。乾道九年三月二十日到任﹐淳熙三年七月五日滿替。李友直修職郎。淳熙三年七月五日到任﹐六年八月七日滿替。吳筠迪功郎。淳熙六年八月七日到任﹐九年十月二十七日滿替。廖慶從政郎。淳熙九年十月二十七日到任﹐十二年十一月四日滿替。鄭堯卿從政郎。十二年十一月四日到任﹐十四年八月二十八日請祠。盧鑄文林郎。十四年八月二十一日到任﹐紹熙元年十一月四日滿替。趙善雘從政郎。紹熙元年十一月四日到任﹐五年正月二日滿替。黃樵仲從事郎。紹熙五年正月二日到任﹐慶元元年八月內漕司考試致仕。楊■﹝廣外怱內﹞從事郎。慶元二年六月十二日到任﹐五年十月二日滿替。寧壽隆從政郎。五年十月二日到任﹐嘉泰三年正月五日滿替。姚榘從政郎。嘉泰三年五月五日到任﹐開禧二年三月三日滿替。趙女撲從事郎。二年三月三日到任﹐嘉定三年二月十七日滿替。余亮迪功郎。嘉定三年二月十七日到任﹐五年四月二十四日滿替。林綽然迪功郎。五年四月二十四日到任﹐七年四月致仕。趙崇譽從事郎。嘉定七年七月二十日到任﹐九年九月致仕。馮三傑迪功郎。嘉定十年四月二十一日到任﹐十二年六月致仕。陳稚黔迪功郎。十二年十月二日到任﹐十五年十二月十六日滿替。陳謙文林郎。十五年十二月十六日到任﹐寶慶二年二月六日滿替。龔鎭儒林郎。寶慶二年二月六日到任﹐紹定三年七月一日滿替﹝19﹞。陳光大﹝20﹞儒林郎。紹定二年七月一日到任﹐四年十一月四日辟知淸流縣事。眞徳林儒林郎。紹定四年七月到任﹐五年八月八日準漕帖禮福建檢法特。兪林承直郎。端平元年九月十八日到任。趙■﹝釒彖﹞夫從事郎。吳澤儒林郎。王仲賢迪功郎。嘉熙四年八月一日到任﹐淳祐元年二月二十日致仕。上官遷從事郎。淳祐元年九月三日到任﹐四年十二月四日滿替。趙玥夫從事郎。淳祐四年十二月二十四日到任﹐八年二月二十四日滿替。任公澤迪功郎。淳祐八年二月二十四日到任﹐十年九月十一日丁所生憂。虞徳垕從事郎。淳祐十一年二月一日到任﹐寶祐二年二月二十一日滿替。趙必曦迪功郎。寶祐二年二月二十一日到任﹐五年四月十五日滿替。趙汝萯迪功郎。寶祐五年四月二日到任。

司理題名

黃子正迪功郎。嘉定十年八月三日到任﹐十三年十月三日滿替。曾文甫迪功郎。嘉定十三年十月三日到任﹐十六年十一月二十八日滿替。楊伯純文林郎。嘉定十六年十一月二十八日到任﹐寶慶二年十二月二十八日滿替。陳儀從政郎。寶慶二年十二月二十八日到任﹐紹定二年十月二十八日滿替。林光遠從事郎。紹定二年十二月二十八日到任﹐四年十一月十八日致仕。徐驛迪功郎。紹興﹝21﹞五年四月十一日到任﹐端平二年六月十一日滿替。趙必延文林郎。端平二年六月十一日到任﹐嘉熙二年七月二十八日滿替。周得之迪功郎。嘉熙二年七月二十八日到任﹐淳祐元年八月十一日滿替。趙希達從事郎。淳祐元年八月十一日到任﹐淳祐二年四月丁憂。潘公溢從事郎。淳祐二年十一月九日到任﹐六年二月二十二日滿替。趙埜夫從政郎。淳祐六年二月二十二日到任﹐九年三月二十日滿替。劉文虎迪功郎。淳祐九年三月二十日到任﹐九年六月二十六日丁母憂。趙與率修職郎。淳祐十年三月二十四日到任﹐寶祐元年四月八日滿替。姚煃從政郎。寶祐元年四月八日到任﹐三年七月六日致仕。朱摶儒林郎。寶祐四年二月二十八日到任﹐開慶元年七月三日滿替﹐奏辟武平縣令。李詔子迪功郎。開慶元年七月三日到任。

司戶題名

任文薦紹興十三年到任﹐十六年滿替。鄭桓紹興十六年到任﹐十九年滿替。尢昴紹興十九年到任﹐二十二年滿替。賈逸祖二十二年到任﹐二十五年滿替。王垂紹興二十五年到任﹐二十八年滿替。黃藻紹興二十八年到任﹐三十一年滿替。趙公迥紹興三十二年到任﹐隆興二年滿替。余壽乾道三年到任﹐五年滿替。宋晉之乾道五年到任﹐八年滿替。余秀乾道八年到任﹐淳熙元年滿替。趙汝挺寓居建寧府。陳敏學紹熙三年九月二十五日到任﹐慶元二年二月十六日滿替。許惠卿慶元二年二月十日到任﹐五年四月二十一日滿替。方璟慶元五年四月二十一日到任﹐嘉泰二年七月二十日滿替。趙希汴兪機趙希錧朱季文嘉定五年三月十九日到任﹐八年四月二十七日滿替。李任顏東老嘉定九年三月到任﹐十二年六月十五日滿替。陳雲老嘉定十二年六月十五日到任﹐十五年七月二十九日滿替。陳■﹝扌秉﹞趙汝胖方逢吉紹定元年三月二十七日到任﹐四年四月二十七日滿替。余師夔紹定四年四月二十七日到任﹐端平元年六月十八日滿替。鄭衡之端平元年六月十八日到任﹐嘉熙二年七月十一日滿替。龔祉從事郎。嘉熙二年七月十一日到任﹐淳祐元年八月二日滿替。蕭儀之迪功郎。淳祐元年八月二日到任﹐丁憂。趙若■﹝氵寔﹞迪功郎。淳祐三年五月一日到任﹐淳祐六年七月十五日滿替。沈富求迪功郎。淳祐六年七月十五日到任﹐九年十二月六日滿替。彭沚迪功郎。淳祐九年十二月六日到任﹐寶祐元年二月十一日滿替。李謙之迪功郎。寶祐元年二月十一日到任﹐四年八月十三日滿替。賴夢鈴迪功郎。寶祐四年八月十三日到任。

司法題名

趙與侍承直郎。端平二年十二月十五日到任﹐嘉熙三年二月十四日滿替。趙與拓文林郎。嘉熙三年二月十四日到任﹐淳祐元年三月致仕。鄭龕從事郎。淳祐元年八月二十三日到任﹐淳祐四年十二月二十八日滿替。陳渭迪功郎。淳祐四年十二月二十八日到任﹐寶祐二年四月二十八日滿替﹝22﹞。趙若忠文林郎。寶祐二年四月二十八日到任﹐是年五月內致仕。洪箴儒林郎。淳祐四年十二月二十八日到任﹐八年三月十八日滿替。趙與瑤從事郎。淳祐八年三月十八日到任﹐淳祐十一年四月二十六日滿替。任志珍迪功郎。寶祐二年十二月二十四日到任﹐寶祐五年八月內丁憂。趙必衍儒林郎。寶祐五年十一月二十四日到任。

訓練禁軍題名

宋輝修武郎。彭勍武徳郎。郭宗徳訓武郎。孫大昕武翼郎。張公明武節郎。張潤修武郎。王汝弼武節郎。張友忠訓武郎。蔡顯武翼大夫。楊坦武翼大夫。周徳武徳郎。劉岡武徳大夫。王允文訓武郎。王宗達武翼郎。陳深武翼郎。黃毅武徳大夫。吳演武經大夫。李寔武翼郎。陳椿武翼大夫。劉琛武徳大夫。楊森武節大夫。成禹功訓武郎。林滋武經郎。杜之美訓武郎。鈕富武翼郎。林寶武翼郎。淳祐四年五月到任﹐七年五月滿替。曹椿武節郎。淳祐七年五月到任﹐五年六月滿替。鄭揀武徳郎。寶祐二年五月到任﹐五年正月致仕。馮椿宋鉞武翼郎。寶祐五年六月到任﹐開慶元年三月嶽祠。梅琳武節郎。開慶元年七月到任。

駐紮寨正將題名

翟臯統領。盧眞統領。呼延迪統領。巨賓謝宣李寔賈立王敖黃寶李明後再任。陶進張道張興祖蕭猛丘彥髙祀朱端巫極陶安國劉俊李彥丁世端鄧起鄭先張煥陳世才修武郎。後充統領。李珍唐受虞澹然進義副尉。淳祐元年到任。詹珽下班祇應。淳祐元年由副將升正將。周榮統領武翼郎。淳祐七年到任。王立進義副尉。淳祐元年充準備將。三年升副將﹐七年升正將。邊林進勇副尉。淳祐九年到任。陳全進義副尉。淳祐十一年到任。陳忠守闕進勇副將。淳祐十二年到任。江武進武校尉。寶祐三年八月到任。楊勝守闕進勇副尉。寶祐四年十月到任。貝國珍統領守闕進勇副尉。寶祐五年三月到任。

副將題名

謝宣升正將。劉明張福鄭明張徳鄭先黃元曾昱蔣成陳徳威陳應詹珽升正將。姜彥忠王立升正將。徐政宋旺丘振陳忠升正將。成堅於從龍進義校尉。寶祐四年三月到任。

長汀縣知縣題名

林披刺史樊晃表臨汀令﹐以治行遷別駕。按《莆陽志》載《林氏續慶圖》云「披年二十﹐以經業擢第﹐授臨汀郡曹掾。郡多山鬼﹐披著《無鬼論》﹐廉使李承昭器之﹐奏授臨汀別駕知州事。子蘊舉進士﹐《唐書》有傳。」按蘊舉進士實正﹝23﹞元中﹐而開元末置州﹐天寶元年攺臨汀郡﹐乾元元年復爲汀州﹐披爲令當在天寶至徳中。張景休按《江南野史》云「景休﹐其先洛陽人﹐中第爲荊南戎判。公貞廉謹﹐手不釋卷﹐館閣知名。秩滿﹐以著作佐郎爲長汀令。」楊朏元符二年調渭州推官﹐未赴部﹐使者檄攝縣事。督租不擾而集。時多嘯聚處﹐朏捕治首惡﹐境內淸肅。明年之官﹐道由京師﹐上書論「紹聖姦臣以元祐爲讎﹐肇立黨錮貶死﹐故老大臣成廢後之謀﹐戮上書之士﹐日食彗見﹐饑饉薦臻﹐窮極奢淫﹐不卹災異」等事。崇寧三年﹐坐邪等衝替。大觀間﹐爲建寧節度推官以卒。右三人以舊志修。李存賢太子中捨。元祐三年。吳賁梅珫山南東道節度推官。紹聖元年。詹林政和元年。黃渥宣教郎。陳杲朝奉郎。紹興四年。劉孔修宣教郎。紹興六年。嚴褒宣教郎。紹興七年。吳櫪朝奉郎。紹興九年。陳珤奉議郎。紹興十四年。余亨義宣教郎。紹興十七年。劉昱通直郎。紹興十八年。張摶朝奉郎。紹興二十一年。葉浩承奉郎。紹興二十四年。方子昴承奉郎。紹興二十七年。陳夢遠宣教郎。紹興三十年。李宗望奉議郎。紹興三十二年。蘇縝從事郎。乾道二年。張希祖通直郎。乾道五年。余■﹝山蒙﹞承事郎。乾道八年。

趙不■﹝宀居﹞朝奉郎。乾道九年。商侑承奉郎。淳熙三年。陳文康承議郎。淳熙四年。黃如圭承奉郎。淳熙七年。劉適正宣教郎。淳熙九年。謝知任承議郎。淳熙十二年。趙汝堅文林郎。淳熙十五年。薛元肅儒林郎。紹熙二年。王千秋文林郎。紹熙四年。趙不臨朝奉郎。慶元元年八月到任﹐四年十月滿替。謝邦憲奉議郎。慶元四年十月到任﹐嘉泰元年十二月滿替。謝周卿承議郎。嘉泰元年十二月到任﹐四年十二月滿替。除諸鄕逃亡絕戶鹽﹐髙洋﹑何田市等處皆有記存。撥田附州學﹐養縣學職事生員九人。創縣治﹐誠齋楊萬里記。創社壇﹐益公周必大記。李徳祐宣教郎。嘉泰四年十二月到任﹐開禧三年五月致仕。劉泳之承議郎。開禧三年十一月到任﹐嘉定四年四月滿替。朱堂宣教郎。嘉定四年四月到任﹐六年五月避親離任。連三益宣教郎。嘉定六年八月到任﹐九年九月滿替。錢厚宣教郎。嘉定九年九月到任﹐十一年九月罷。劉元英奉議郎。嘉定十二年二月到任﹐十五年三月滿替。黃普奉議郎。嘉定十五年三月到任﹐十六年十一月丁憂。朱子恭通直郎。嘉定十七年八月到任﹐寶慶元年八月丁憂。趙汝汲奉議郎。寶慶元年十二月到任﹐紹定三年十二月滿替。宋慈承議郎。紹定五年四月辟差﹐端平二年十二月準省札差充江淮督府幹辦。事迹見《名宦》。朱起元通直郎。端平三年六月到任﹐嘉熙三年七月滿替。先任丞。

長汀縣丞題名

薛東文林郎。嘉定十六年十月到任﹐寶慶二年五月赴漕臺稟議。王澈迪功郎。寶慶二年十月到任。朱起元承直郎。紹定元年十月到任﹐後任令。趙時鉞承直郎。紹定三年五月到任﹐紹定四年四月辟上杭縣令。王元瑞文林郎。紹定五年三月到任﹐端平元年四月辟淸流縣令。王九萬文林郎。端平元年七月到任﹐嘉熙元年八月滿替。範彌正從事郎。嘉熙元年八月到任﹐四年七月權連城令。陳師宗迪功郎。嘉熙四年七月到任﹐淳祐四年三月滿替。趙與疆文林郎。淳祐四年三月到任﹐七年六月權武平令。葉懋佐迪功郎。淳祐七年十一月到任﹐十年九月滿替。趙汝栳修職郎。淳祐十年九月到任﹐十一年六月致仕。黃夢禮迪功郎。淳祐十二年四月到任﹐當年八月致仕。鄧垚迪功郎。寶祐元年十一月到任﹐四年十二月滿替。鄧伯東迪功郎。寶祐四年十二月到任。

長汀簿題名

張振古事迹見《名宦》門。趙希平夏琠趙希佐古宋英迪功郎。紹定五年六月到任﹐端平三年八月滿替。吳■﹝虎日﹞從事郎。端平三年八月到任﹐嘉熙三年十月滿替。陳繼組迪功郎。嘉熙三年十月到任﹐淳祐二年十二月滿替。姚琥迪功郎。淳祐二年十二月到任﹐五年八月致任。郭鼎亨迪功郎。淳熙七年四月到任﹐十年四月滿替。林夢疇迪功郎。淳祐十年四月到任﹐寶祐元年八月滿替。何衍從事郎。寶祐元年八月到任﹐四年十月滿替。葉伯忱迪功郎。寶祐四年十月到任。

長汀尉題名

趙師峙李伯垕雷復趙槱夫黃亮江鐩陳正夫迪功郎。紹定六年三月到任﹐端平三年三月滿替。倪正卿迪功郎。端平三年三月到任﹐嘉熙三年四月滿替。陳長孺迪功郎。嘉熙三年四月到任﹐四年四月丁憂。鄧攀龍迪功郎。淳祐三年八月到任﹐三年七月丁憂。王有先迪功郎。淳祐三年十一月到任﹐六年十一月滿替。陳必大迪功郎。淳祐六年十一月到任﹐九年十二月滿替。黃孝祥迪功郎。淳祐九年十二月到任﹐寶祐元年三月滿替。劉雍迪功郎。寶祐元年三月到任﹐是年七月致仕。雷子發迪功郎。寶祐二年四月到任﹐是年九月丁憂。陳適迪功郎。寶祐三年六月到任﹐開慶元年七月滿替。洪子壽迪功郎。開慶元年七月到任。

寧化知縣題名

鐘彥儔梁開平中知。髙照熙寧元年以都官外郎知。危建侯元祐間爲宰三年﹐民懷其徳﹐有生子而字之以危者。施禔富沙人﹐建炎間到任。富沙卒叛﹐潰圍以出﹐將由汀而南﹐禔部民兵隘守﹐竟行他道。帥司檄尉統所部會富沙﹐中途不肯前﹐謀殺尉作亂。尉多方諭之以免。旣還﹐羣嘯於野﹐禔立撫定召﹝24﹞數月復起故態。禔捕其尢者三十人﹐置之重辟。自是百里肅淸。林寅紹興三十一年知。右五人以舊志修。趙汝鑑承議郎。嘉定十五年十月二十日到任﹐寶慶元年十二月十六日滿替。黃徠宣教郎。寶慶元年十二月二十五日到任﹐寶慶四年十二月二十五日滿替﹐與潭飛磜寇通謀而首禍者。廖壽翁承議郎。寶慶五年十月十九日到任﹐紹定三年閏二月十日罷。汪亨通直郎。紹定五年八月二日到任﹐六年五月六日致仕。趙時錧從事郎。紹定六年八月二十三日到任﹐端平二年八月二十三日滿替。紹定寇後﹐新創縣治﹑諸官廨捨﹐修學﹐築城。何建宣教郎。端平三年八月二十三日到任﹐嘉熙元年三月二日致仕。劉煥奉議郎。嘉熙四年四月一日到任。李多宣教郎。淳祐三年五月一日到任﹐淳祐六年六月十三日滿替。林云宣教郎。淳祐二年六月十三日到任﹝25﹞﹐七年七月二十三日致仕。張爟通直郎。淳祐七年十二月十五日到任﹐十一年十二月二十四日滿替。林顥通直郎。淳祐十一年十二月二十四日到任﹐淳祐十二年七月十九日致仕。徐極朝奉郎。寶祐元年三月二十八日到任﹐四年八月二十六日滿替。林公玉奉議郎。寶祐四年八月二十六日到任。

寧化丞題名

米巨宏承直郎。紹定五年到任未久﹐辟差充蓮城縣令。陳大章迪功郎。紹定六年到任﹐端平元年罷。趙澪夫迪功郎。端平元年到任。乙大度迪功郎。嘉熙元年到任。鄭元吉迪功郎。嘉熙四年到任﹐四年致仕。劉志平迪功郎。淳祐三年到任﹐三年罷。趙師靉從事郎。淳祐八年到任﹐十一年到任﹝24﹞。趙與康修職郎。寶祐二年六月一日到任﹐五年六月十三日滿替。潘榮迪功郎。寶祐五年六月十三日到任。

寧化簿題名

陳謙孫李茂李萬張元之謝駿陳絲已上並迪功郎。翁次夔從政郎。趙必逢文林郎。紹定四年二月到任﹐端平元年三月滿替。馮子威從事郎。端平元年三月到任﹐二年五月滿替。趙必衍文林郎。端平元年五月到任﹐嘉熙元年十二月丁憂。趙必諭修職郎。嘉熙二年四月到任﹐淳祐元年七月滿替。李胃﹝27﹞迪功郎。淳祐元年七月到任﹐四年八月滿替。陸夢吉迪功郎。淳祐四年八月到任﹐七年十二月滿替。盧文郁迪功郎。淳祐七年十二月到任﹐十一年四月滿替。趙汝藹從事郎。淳祐十一年四月到任﹐寶祐二年六月滿替。謝淸甫迪功郎。寶祐二年六月到任﹐六年四月滿替。兪義剛迪功郎。寶祐六年四月到任。

寧化尉題名

顏頤仲李順甫趙希丘趙崇積吳瑞趙崇企從事郎。淳祐元年四月到任﹐四年四月滿替。何正夫迪功郎。淳祐四年四月到任﹐七年六月滿替。趙澪夫迪功郎。淳祐七年六月到任﹐是年七月罷。祭益迪功郎。淳祐八年六月到任﹐十一年七月滿替。朱元光迪功郎。十一年七月到任﹐寶祐元年三月致仕。吳龍翼迪功郎。寶祐元年六月到任﹐四年七月滿替。吳凍迪功郎。寶祐四年七月到任。

上杭知縣題名賞格選人任知縣。令循一資﹐若任內有舉主三員﹐仍免職司與攺合入官。

孫瑞紹興二十九年到任。創學﹐給田養士﹐親第月旦﹐暇日升講。自是士風稍振﹐邑人感之。鄭稷乾道二年到任﹐明年士民請曰「天聖至今凡四遷﹐屢經創殘﹐咸謂治非其所﹐願復遷焉。」稷乃度地於郭坊﹐白之郡。諸司尙其事。獲旨從便。方經始而稷以憂去﹐人甚惜之。陳朝章乾道七年到任。當鄭稷謀遷之後﹐繼之者未暇營創。朝章分畫區處﹐廛井塗經﹐具有條理。右三人以舊志修。任文茂奉議郎。淳熙十年二月到任﹐十四年三月滿替。蕭格承直郎。紹熙十四年三月到任﹐慶元三年正月滿替。薛洽從事郎。慶元三年八月到任﹐六年十月滿替。黃葵承直郎。慶元六年十月到任﹐嘉泰四年正月致仕。陳沂從事郎。開禧三年七月到任﹐嘉定三年十月滿替。林半千儒林郎。嘉定三年十月到任﹐十一年四月滿替。鄭必學從事郎。嘉定十一年四月到任﹐十二年九月致仕。曹南老文林郎。嘉定十三年二到任﹐十六年四月滿替。趙彥珽文林郎。十六年四月到任﹐寶慶二年七月滿替。增置學田﹐鼎新學捨。陳準文林郎。寶慶二年七月到任﹐三年八月罷。趙時鉞承直郎。紹定四年八月到任﹐端平二年正月滿替。寇平﹐復創縣衙及官舍﹐築城。方應祥從事郎。端平二年正月到任﹐嘉熙二年二月滿替。謝觀國儒林郎。嘉熙二年二月到任﹐淳祐元年十二月滿替。余繼祖儒林郎。淳祐元年十二月到任﹐五年二月滿替。趙希譝儒林郎。淳祐五年三月到任﹐八年七月滿替。王延慶宣議郎。淳祐八年七月到任﹐十一年三月致仕。楊仁吉宣教郎。淳祐十一年九月到任﹐是年十一月致仕。潘景醜宣議郎。淳祐十二年十月到任﹐寶祐三年十二月滿替。砌城﹐造城屋。李務行從政郎。寶祐三年十二月到任﹐六年十二月滿替。修學﹐創朱﹑楊二先生祠於學之西。林似孫從事郎。寶祐六年十二月到任。

上杭丞題名

呂伯固嘉定六年到任﹐九年滿替。饒洽嘉定九年到任﹐十二年滿替。陳欲才嘉定十二年到任﹐十六年滿替。吳次春嘉定十六年到任﹐寶慶二年滿替。江寅紹定六年到任。林桂端平二年到任。廖武子端平二年到任﹐嘉熙三年滿替。趙汝嵩嘉熙三年到任﹐淳祐二年滿替。趙時■﹝日侍﹞寶祐元年到任﹐四年滿替。梁濤寶祐五年到任﹐六年丁母憂。陳稷寶祐六年六月到任。

上杭尉題名

林韶迪功郎。嘉定六年到任﹐九年滿替。陳元震迪功郎。嘉定九年到任﹐十三年滿替。柯岐迪功郎。嘉定十三年到任﹐十六年滿替。張窩﹝28﹞迪功郎。嘉定十六年到任﹐寶慶二年滿替。康濟迪功郎。紹定元年到任﹐四年滿替。陳夢凱迪功郎。紹定四年到任﹐端平元年滿替。林翊龍迪功郎。端平元年到任﹐嘉熙元年滿替。黃師心迪功郎。嘉熙元年到任﹐四年滿替。趙時著迪功郎。淳祐元年到任﹐四年滿替。陳僑迪功郎。淳祐四年到任﹐七年滿替。陳時學迪功郎。淳祐七年到任﹐九年滿替。趙時鯈迪功郎。淳祐十年到任﹐寶祐元年滿替。陳時可迪功郎。寶祐四年到任﹐開慶元年滿替。鄭應雷迪功郎。開慶元年七月到任。

武平知縣題名賞格選人任知縣﹐令循一資。若任內有舉主三員﹐仍免職司與攺合入官。

王慈登仕郎。祕書省校書郎。大中祥符二年。陳闡宋仕衡天禧二年。陳居亮吳羣登仕郎。祕書省校書郎。嘉祐六年。楊惇仁元符二年。葉曾江準梁義從儒林郎。黃沐陳�失其名。政和六年。梁仲衍崇寧二年。張元琳紹興二年。董迪黃雷宣教郎。紹興十二年滿替。上官寔宣教郎。紹興十二年到任。張安節儒林郎。紹興十四年到任。蔡吁迪功郎。紹興十七年到任。黃次元奉議郎。紹興二十一年到任。王正國承直郎。紹興三十二年四月到任﹐乾道元年四月滿替。趙賁從政郎。乾道元年四月到任﹐三年致仕。石應成從政郎。乾道四年四月到任﹐五年十月尋醫。唐廷堅從政郎。乾道六年三月到任﹐九年四月滿替。攺免役錢爲歷頭錢﹐創學養士。湯說承奉郎。乾道九年四月到任﹐是年八月罷。程起宗從政郎。淳熙元年三月到任﹐四年五月滿替。詹嶽從政郎。淳熙四年五月到任﹐七年七月滿替。董文昌文林郎。淳熙七年七月到任﹐十年八月滿替。王文若迪功郎。淳祐十年八月到任﹐十一年十一月致仕。葉謙之文林郎。淳熙十四年七月到任﹐紹熙元年二月成資滿。重修學殿。陳峋文林郎。紹熙元年八月到任﹐十月致仕。周稷儒林郎。紹熙二年六月到任﹐四年十月丁憂。陳絢文林郎。紹熙五年正月到任。趙汝慶文林郎。慶元二年十二月到任﹐三年八月致仕。何自彊文林郎。慶元四年八月到任﹐修造東﹑南﹑西三城門樓﹐移社壇。趙善綽重創縣衙。趙憐文林郎。王由之文林郎。開禧元年二月到任﹐嘉定三年四月滿替。﹝29﹞。陳孝通儒林郎。嘉定二年四月到任﹐四年成資滿。趙汝瑲迪功郎。嘉定四年五月到任﹐七年八月滿替。傅大聲宣教郎。嘉定七年八月到任﹐十一年十月滿替。李文伯宣教郎。嘉定十一年十月到任﹐十四年十二月滿替。趙師峙從政郎。嘉定十四年十二月到任﹐十五年二月丁憂。黃襲甫文林郎。嘉定十五年七月到任﹐寶慶二年四月滿替。顏東老承直郎。寶慶二年四月到任。紹定三年四月十一日﹐郡檄往三平討賊﹐同縣尉鐘伯福歿於王事﹐官其子。趙汝珇承直郎。紹定五年七月到任﹐端平元年正月罷。趙汝瑲從事郎。端平二年四月到任﹐嘉熙二年二月致仕。田圭文林郎。嘉熙二年十月到任﹐淳祐元年九月致仕。黃應翁文林郎。淳祐元年十一月到任﹐淳祐三年十一月丁憂。林震儒林郎。三年七月到任。楊一夔從政郎。五年二月到任。沈富求迪功郎。淳祐九年。阮逢午保義郎。寶祐五年三月到任﹐開慶元年七月丁憂。寶祐二年﹐郡以都監趙與■﹝礻因﹞攝事﹐就辟爲令﹐乞攺作文武通差。趙迄不果來﹐阮遂部主。開慶元年﹐邑士民列請於郡。郡守胡公太初爲奏乞復京選通差之舊﹐從本州選辟一次。上兪之。朱摶儒林郎。以本州司理奏辟﹐開慶元年十月到任。

武平簿題名

張揖迪功郎。開禧三年到任。余洪迪功郎。開定二年到任﹝30﹞。上官損迪功郎。嘉定四年到任。傅庶迪功郎。嘉定六年到任﹐九年十一月滿替。翁浦迪功郎。嘉定九年十一月到任﹐十二年三月致仕。趙與環迪功郎。嘉定十一年六月到任﹐十五年七月滿替。張庭實張安謝滋並迪功郎。蔣逢泰紹定四年三月到任﹐五年十一月致仕。梁應庚紹定六年二月到任﹐端平三年二月滿替。尢龔之端平三年二月到任﹐嘉熙三年六月滿替。吳應酉迪功郎。嘉熙三年六月到任﹐淳祐三年六月滿替。劉堪淳祐三年六月到任。鄭自仕淳祐六年七月到任。林一龍淳祐九年十月到任。連通淳祐十年十一月到任﹐寶祐元年十月致仕。黃夢鑑寶祐元年十月到任。趙與鄀寶祐二年八月到任﹐五年九月滿替。丁世用寶祐五年九月到任。已上並迪功郎。

武平尉題名

林昉林億林公紹黃亦黃從楊景睦陳洪鮑石在任一年辭省親。曾紹顯鐘茂福紹定間﹐同令顏東老討賊﹐歿於王事﹐官一子。翁甫趙時旻楊可久陳傅趙崇殃龔奎顧友龍迪功郎。淳祐十年五月到任﹐寶祐元年八月滿替。吳遇聘迪功郎。寶祐元年八月到任﹐三年四月內罷。趙崇櫛迪功郎。寶祐三年四月到任﹐六年六月內滿替。劉應霆迪功郎。寶祐六年六月到任。

淸流知縣題名

劉敍元符元年爲長汀丞﹐會有旨創淸流縣﹐辟爲令。實經始縣事﹐官舍廛井﹐分畫營締﹐具有條理。黃藻延平人。乾道間爲令。始至﹐修學養士﹐躬自課試。縣素有貼銀鈔鹽錢之害﹐藻申請司聞於朝﹐一切廢罷之。每於催科﹑差役﹑鬻差三事﹐究其利病。四年大歉﹐斗米半千﹐藻行勸分之法﹐人皆樂從。適有鄰寇﹐寇曰彼有善政﹐相戒毋犯其境。政成﹐葺治公廨﹐亭館坊門﹐寺觀塔廟﹐煥然一新。又增置石洞寨以備寇擾。去之時﹐老稚攀轅﹐數日始出境。右二人以舊志修。陳祖尹慶元五年到任﹐六年攺京官﹐就差知雩都縣。吳輔之慶元六年到任﹐嘉泰二年攺京官﹐就差知永嘉縣。郭泰亨嘉泰三年到任﹐開禧元年攺京官﹐就差知寧化縣。王洽開禧三年到任﹐嘉定三年滿替。後試詞科。趙希本嘉定三年到任﹐四年致仕。何淯嘉定五年到任﹐七年攺京官﹐就差知廣昌縣。王澂嘉定七年到任﹐是年丁憂。何汶嘉定八年到任﹐十一年滿替。沈燧嘉定十一年到任﹐十五年滿替。劉惟允嘉定十五年到任﹐寶慶元年滿替。卓然寶慶元年到住﹐紹定元年滿替。黃應龍紹定元年到任﹐四年滿替。江亨之紹定四年到任﹐五年了憂。陳光人紹定五年到任﹐端平二年滿替。王元瑞端平二年到任﹐嘉熙二年滿替。寇平後﹐創縣治及官舍。趙槱夫嘉熙二年到任﹐淳祐元年滿替。創鼓樓。林奕淳祐元年到任﹐四年二月滿替。趙必達淳祐四年二月到任﹐七年四月滿替。林昌泰淳祐七年四月到任﹐八年丁憂。陳子淵淳祐八年八月到任﹐寶祐元年十一月滿替。陳子椿寶祐元年十一月到任﹐二年攺官。林昌泰寶祐三年再任﹐四年十二月攺官。林應龍從政郎。寶祐四年十二月到任。

淸流簿題名

張翃端平三年四月到任﹐嘉熙二年五月滿替。徐登嘉熙二年五月到任﹐淳祐元年六月滿替。蔡應龍淳祐元年六月到任﹐四年十二月滿替。王榮淳祐四年十二月到任﹐後丁憂。黃庚孫淳祐五年四月到任﹐八年四月滿替。施有容淳祐八年四月到任﹐淳祐十一年五月滿替。張天應淳祐十一年五月到任﹐十二年八月丁憂。余良平寶祐元年二月到任﹐三年四月滿替。已上並迪功郎。趙希腆從事郎。寶祐三年四月到任﹐四年九月丁憂。鄒龔寶祐四年十二月到任。

淸流尉題名

方洞叔饒子齊潘立本趙彥闛蕭安之淳祐元年十月到任﹐四年十一月滿替。李湑淳祐四年十一月到任﹐七年十二月滿替。葉自淳祐七年十二月到任﹐八年三月丁憂。林璧淳祐八年十月到任﹐十二年三月滿替。黃伯堅淳祐十二年三月到任﹐當年八月丁憂。陳立翁寶祐元年十二月到任﹐三年丁憂。林繼祖寶祐三年十二月到任﹐開慶元年四月滿替。林聳開慶元年四月到任。已上並迪功郎。

蓮城知縣題名賞格選人任知縣﹐令循一資﹐若任內有舉主三員﹐仍免職司與攺合入官。

卓庠紹興三年創縣﹐以宣教郎長沙丞攝縣事。攝揆方相址經畫縣治。廛井塗徑﹐悉自指授。石惇義奉議部。陳南復從政郎。馮輗從政郎。吳祐文林郎。丘欽若文林郎。紹興間爲令﹐將及期﹐鄰寇竊發﹐欽若築城三百丈﹐三旬訖事﹐中可容七百家。多方守禦﹐盜不入境。謝龔從事郎。劉國瑞從政郎。紹興間爲令﹐鼎創學捨﹐以官田百畝給弟子員。自後士始知學。右八人以舊志修。熊取義從事郎。周華文林郎。黃中立從政郎。楊立中從政郎。王彤修職郎。常圁從政郎。潘安英儒林郎。劉從奭儒林郎。安嗣宗從政郎。徐擢從政郎。劉爚從政郎。李昌齡儒林郎。黃犖從事郎。詹廉能承直郎。鄞康成儒林郎。董典幾從事郎。劉晉從政郎。傅壅從政郎。黃南一從政郎。趙汝樵從事郎。沈柔孫文林郎。孫若拙儒林郎。林有宗從政郎。黃垺文林郎。陳森儒林郎。趙偤夫文林郎。徐價修職郎。米巨宏承直郎。紹定五年以寧化丞辟爲令﹐寇後起廢。創官廨﹐修學宮﹐撥田養士﹐整石橋岸﹐定綱運額﹐立賣鹽法。郡守李公華奏功﹐有旨攺合入官。曾宗魯文林郎。饒子齊迪功郎。李繼申從事郎。吳嗣明儒林郎。羅應奇從事郎。丁熙之從政郎。趙崇璆從政郎。徐公亮從政郎。寶祐四年五月一日到任。

蓮城簿題名

陳肱鄭良臣薛髙林更陳文孫吳懿徳葉履常陸嘉禮董■﹝王﹝鹵﹐仌代乂﹞上木下﹞陶季侍馮廌林公慶葉一新陳鴻漸已上並迪功郎。趙羾夫文林郎。紹定五年三月到任﹐端平二年四月滿替。徐夢符文林郎。端平二年四月到任﹐嘉熙二年六月滿替。髙篯迪功郎。嘉熙二年六月到任﹐四年致仕。張應卯迪功郎。淳祐元年七月到任﹐四年八月滿替。羅垚迪功郎。淳祐四年八月到任﹐六年丁憂。邊應時迪功郎。淳祐六年十月到任﹐八年論罷。洪恩迪功郎。淳祐八年十二月到任﹐十二年正月滿替。卓夢呂迪功郎。淳祐十二年正月到任﹐寶祐三年二月滿替。劉泌迪功郎。寶祐三年二月到任﹐六年二月滿替。李馹迪功郎。寶祐六年二月到任﹐開慶元年八月丁憂。

蓮城尉題名

薛士穎傅允升趙崇契吳功亮張鼎趙希喬張貴璞周鼎來陳眞卿嶽玭趙崇春林焯陳綰葉郯趙弋夫沈膺張逢辰趙與贄劉庠馬巖叟李務行迪功郎。李宗勉曹有開迪功郎。趙與駿張應瑞迪功郎。趙必邊馮應及迪功郎。鄧觀光迪功郎。寶祐五年二月到任。

校注﹕

﹝1﹞唐張籍有《送汀州元使君》詩云「曾成趙北歸朝計﹐因拜王門最好官。爲郡暫辭雙鳳闕﹐全家遠過九龍灘。山鄕只有輸蕉戶﹐水鎭應多養鴨欄。地僻尋常來客少﹐刺桐花發共誰看。」「爲郡須過九龍灘」﹐則所爲之郡卽臨汀郡。張籍爲元和前後人﹐元使君不應在樊晃之前爲刺史﹐故淸光緒《長汀縣誌》以爲元自虛乃元和年間任。

﹝2﹞當漏一「志」字。

﹝3﹞王廷宗﹑王廷政﹑王廷喜﹐《閩書》及《通鑑》「廷」均作「延」。

﹝4﹞「成元年」應爲「天成元年」。

﹝5﹞「常」應作「嘗」。

﹝6﹞見上文《建置沿革》注﹝5﹞。

﹝7﹞上文《古迹》有「治平四年六月﹐郡守周公約進銅板二片」句﹐則此云「熙寧元年以朝散郎職方郎中知」﹐有誤。周約應移在林東喬後﹑藍丞之前﹐「熙寧元年」應爲「治平四年」。

﹝8﹞「承」前漏一「以」字。

﹝9﹞上文《廨捨》有云「紹興十四年﹐郡守陳公定國創設廳鎭山堂……」云云﹐此處應作陳定國。乾隆《汀州府誌》亦作「陳定國」。

﹝10﹞依趙善鐻前後交替時間﹐可知「紹興」爲「紹熙」之誤。

﹝11﹞「郎」後應有一「知」字。

﹝12﹞「八月」爲「八年」﹐觀汪端中知汀州日期可知。

﹝13﹞「汀」爲「州」之誤。

﹝14﹞觀上文張翀離任時日﹐知此處「端平二年」應爲「端平三年」。

﹝15﹞「力」疑爲「乃」之誤。

﹝16﹞前任滿替爲紹定二年六月二十二日﹐此處到任爲紹定二年六月十二日﹐疑「月」後漏一「二」字。

﹝17﹞「例」應作「利」。

﹝18﹞南宋淳熙之後爲紹熙﹐「紹興」乃「紹熙」之誤。

﹝19﹞「紹定三年七月」距寶慶二年二月有四年餘﹐宋官吏任期一般爲三年﹐參見下文「陳光大於紹定二年到任」﹐疑「紹定三年」爲「紹定二年」。

﹝20﹞淸流知縣題名作「陳光人」﹐淸乾隆《汀州府誌》亦作「陳光人」。

﹝21﹞「紹興」爲「紹定」之誤。

﹝22﹞陳渭淳祐四年到任至寶祐二年滿替共十年﹐任期無此長久﹐且與洪葴到任日期相同。疑題名次序鄭龕之後爲洪葴﹑趙與瑤﹐然後才是陳渭﹑趙若忠﹑任志珍。

﹝23﹞「正」本爲「貞」﹐因避諱攺。

﹝24﹞此處疑有脫漏。

﹝25﹞觀前後文﹐可知「二年六月」爲「六年六月」之誤。

﹝26﹞「到任」兩字應爲「滿替」。

﹝27﹞乾隆《汀州府誌》亦作「胃」﹐而省誌﹑縣誌均作「冑」。

﹝28﹞乾隆《汀州府誌》作「張髙」﹐又云「縣誌作『張窩』」。

﹝29﹞開禧元年至嘉定二年已歷三年﹐應依下文攺「嘉定三年」爲「嘉定二年」。

﹝30﹞「開定」應爲「嘉定」之誤。

○名宦

陳劍唐大歷四年爲刺史。先是﹐開元間置郡治新羅﹐凡兩遷東坊口。劍始至﹐聞鼓角聲堙郁不暢﹐進吏民問狀。曰「不寧惟是。年谷不登﹐民多疾疫。」劍曰「治𨿽艸創﹐堪數遷耶﹖」愕眙久之。乃更卜西五里臥龍山之陽曰白石村﹐疏其利病﹐請之朝而攺築焉。距今五百餘載﹐城池官守𨿽有增益﹐而府治基址無攺於舊﹐民皆徳之。其名𨿽不載於史﹐長老相傳﹐與汀相爲長久云。

劉岐大中初爲刺使﹐距遷郡八十餘載。更創之初﹐庶事未備﹐岐乃築子城﹐創羅城敵樓。郡之壁壘於是乎具。

王嗣宗太平興國六年來知州事。太宗嘗遣武卒察遠方事﹐有至汀者﹐嗣宗執而杖之﹐縛送闕下﹐因奏曰「陛下不委任天下賢俊﹐而猥信此輩爲耳目﹐竊爲陛下不取。」上大怒﹐遣使械嗣宗下吏削秩。旣而怒解﹐嘉其直節﹐令遷其官。見宋《通鑑長篇》。

陳軒字元輿﹐富沙人。元丰六年知州事。治尙簡靜﹐暇日與郡倅郭祥正登山臨水﹐觴詠酬酢百餘篇﹐邦人至今以爲美談。山谷詩云「平生所聞陳汀州﹐蝗不入境屢丰收。」其政可知矣﹗後官至龍圖閣學士。

陳粹字伯光﹐福州莆田縣人。元符三年來治州事。始至郡﹐勸農桑﹐禁椎牛﹑博戲﹐嚴溺子令﹐皆因俗制獘。崇寧間﹐遷創學捨﹐奏圖爲天下第三﹐賜書褒寵﹐卑以因任。自是民亦借畱﹐由元符訖大觀凡九年﹐長老至今誦之。

鄭彊字南美﹐長樂人。紹興二年知州事。始至郡﹐視廟學荒圮﹐慨然有更築意。無何﹐會詔葺學宮﹐卽日度地得卜於州東﹐計雇慮材﹐不擾而集﹐周阿邃嚴﹐凡百具備。且市膏腴以增餼廩﹐擇師儒以嚴課程﹐自爲之記﹐淳復其訓。於是升堂者數倍疇昔﹐人以不學爲恥。越三年﹐登進士第者四人。後立祠稽古閣下﹐春秋釋菜惟謹﹐久而敬之。

陳曄字日華﹐長樂人﹐古靈之後。慶元二年知州事。爲治精明﹐百廢俱興。歲撥郡帑緡錢二百貫助學﹐又撥隸官田百畝爲諸生廩餼﹐減坊戶口食鹽價以利細民。俗尙鬼信巫﹐寧化富民與祝史之姦者﹐托五顯神爲姦利﹐誣民惑眾﹐侈立廟宇﹐至有婦人以裙襦畚土者。曄廉得之﹐竄祝史﹐杖首事者﹐毀其祠宇。郡人廣西帳幹吳雄﹐作《正俗論》二千餘言絕其事。民有疾﹐率捨醫而委命於巫﹐多致夭折﹐乃大索境內妖怪左道之術﹐收其像符祝火之﹐痛加懲禁﹐流俗丕變。作義冢以掩遺骼﹐殯無所歸者以千數。越二政﹐弟暎繼出守﹐規而隨之。捐閒帑以助學廩﹐蠲積捕以寬屬縣﹐凡營屋千餘間﹐甃淸流路百四十餘里。自曄創橋於南山髙灘角上流﹐至暎方畢工﹐邦人以「棠�﹝1﹞」匾其橋﹐今名南阜。秩滿﹐皆除廣東憲﹐至今相傳爲美談。

李華字實夫﹐建安人﹐有才略。紹定間﹐磜寇猖獗﹐禁卒歡■﹝口如﹞﹐華以安丰倅護淮軍來攝州事。剿外寇﹑平內叛於不動聲色之頃。聞於朝﹐進三秩﹐除大府簿。積寶爲亂﹐值歲饑﹐移粟給食﹐全活甚眾。續除直華文閣﹐因任郡。治卑陋﹐撤而新之﹐子來經營﹐成於不日。又念民力凋瘵﹐乃削苗斛鹽價﹐置均濟倉。邦人至今賴之。作堂曰「見思」﹐庵曰「景星」﹐皆以祠公。學宮亦有公像。近郡守周晉以私憾毀見思堂﹐移其像於光華亭﹐父老敢怨而不敢言﹐過故祠至有流涕者﹐可以見其感人之深。今郡見議別卜地復見思堂﹐從民志也。

郭祥正字功父﹐當塗人。家出於靑山﹐一名謝公山﹐因號謝公山人。初﹐母夢太白而生。梅聖兪一見曰「眞太白後身。」王荊公稱其詩豪邁精絕。熙寧間﹐仕至殿中丞﹐簽書保信軍節度判官。卽掛冠﹐號醉吟先生。李伯時爲之寫眞﹐東坡作贊。時方彊壯﹐諸公交薦於朝﹐尋通判於汀﹐與守陳公軒相歡莫逆。每於暇日﹐聯轡郊行﹐觴詠酬酢﹐逮今所傳詩猶百餘篇。繼攝漳州﹐忤部使者﹐陷以他獄﹐五年而後直。又號「漳南浪士」。稍遷朝奉郎﹑髙要郡﹐復棄去﹐竟不出。有《靑山集》行於世。

陳吉老字子川﹐莆田人。紹興癸丑﹐以朝奉郎丞淸流。越三年最聞﹐遷通判軍州事。贛寇闖郡境﹐吉老自將斬關破賊。長子希造﹐字賢﹐復善騎射。歲丁巳﹐自揚州錄參來侍下﹐值吉老以境內盜起﹐治兵於野。希造卽橐鞬爲先鋒﹐一歲兩捷。明年﹐胡保等寇武平﹐吉老捕之﹐遇於義竿口。希造又以鍪弧先登﹐追奔深入﹐矢盡道窮﹐應兵不至﹐死之。吉老忍痛擊﹐賊大潰﹐曳兵渡水﹐溺者大半﹐俘馘以百數。凱旋﹐郡將以下道迎﹐且傷唁其失子之戚。吉老曰「馬革裹屍﹐南八男兒事。人患不得其死耳﹐何至作兒女悲酸涕泣耶﹗」時皆服其忠義。因任考滿﹐擢帥揚州。時六縣懷感﹐競立祠以祀之﹐且爲希造創廟者五﹐而畱鎭最爲傑觀。一附城內南臺二王廟﹐乃希造骨肉之遺也。遺腹生一子﹐名光祖﹐朝廷官之。加﹝2﹞定甲戌﹐光祖提點廣東刑獄﹐汀人黃煥爲連州戶曹﹐滿歸﹐光祖附金爲父攺辟祠宇﹐人乃知希造之有子通顯﹐咸謂忠義之報。紹定間﹐郡守林岊爲之記﹐列本州祀典。

王桿字元祐﹐無爲軍人﹐樞密使藺之子﹐淸白傳家。紹定間﹐通判州軍事﹐值內阻外訌﹐郡將陳孝嚴措置失宜﹐引外寇朱積寶兄弟爲腹心﹐仇視禁卒﹐黃寶等憤而叛。父老倉遽來告﹐擁倅入郡解紛。傳呼通判來﹐叛者少戢。俄有以刃加孝嚴者﹐桿身翼蔽之﹐曉以禍福。弗從。怒叱之﹐曰「若欲殺守﹐𨿽先殺我。」身投於地﹐口鼻俱血。左右扶起﹐眾卒感動解去﹐桿遂同孝嚴歸館於倅廳。孝嚴度失眾心﹐親書牒付州事於桿﹐桿力辭。軍民拜請﹐同官見事急﹐迫其權護印﹐於是軍民安堵。內叛甫定﹐而朱積寶兄弟失所怙﹐徑叛去﹐劫掠鄕保﹐嘯聚幾萬人﹐屢犯州城。桿指授方略捍禦﹐岌然孤城竟能保有者﹐桿之力也。汀民徳之﹐家奉其祠﹐曰「權郡王生佛」﹐朝夕心祝。郡庠鄕飲酒禮廢﹐桿權郡日﹐於元正﹑冬至舉行序拜飲酒禮﹐遂爲彜典。學有祠﹐教授黃士華爲之記。

宋慈字惠父﹐建安人。有撥煩治劇才。紹定間﹐奉捕使陳鞾牒﹐差同李監軍革﹝3﹞平汀寇叛。未幾﹐剿渠魁於談笑間﹐慈參贊之功居多﹐上功辟差知長汀縣﹐轉奉議郎。縣治湫隘﹐慈皆撤而新之﹐使極壯麗。時當師旅饑饉之餘﹐明於聽斷﹐境內大治。任垂滿﹐差充督視行府幹辦公事。

劉師尹字伯任﹐長樂人。紹興戊寅爲錄事參軍。甫三載﹐會安仁保民賴福髙等不堪長汀科監之擾﹐恃監司素有約束﹐謝不肯受。邑士劉亮遂訴之版曹﹐下州裏對。宰陳夢遠怒其越訴﹐囚而辱之。福髙等懼不能直﹐謀出亮。適古城權巡檢張士先督租下裏﹐因畱以質。時郡守孫祖善老不事事﹐郡倅向士俊殘忍專決﹐與夢遠爲死黨﹐乃張皇事勢﹐加以叛逆﹐檄正將謝宣以亮示之。士先旣脫﹐宣志於功﹐斬亮以徇﹐殺千餘人﹐焚毀數百家。夢遠又誣郡庠葉椿等與賊交通﹐士俊欲傳致其罪﹐追逮旁午。有驚竄者﹐卽系累其父母妻子親故鄰里﹐鍛煉如大辟。師尹知其冤﹐三札抗辧。士俊益怒﹐責以必成。師尹度不可回﹐乃取款狀書其尾曰「吾寧棄官﹐不可陷人於非命。」毅然納祿而去﹐蓋庚辰十月望日也。越明日﹐教授連潛上書白其事。士俊始少緩其獄﹐猶銜師尹﹐攟摭按治。帥司體究得實﹐先劾罷夢遠。臺評繼上﹐祖善也罷。士俊﹑夢遠﹑宣仍鐫秩﹐然未足以謝長汀之民也﹐椿等遂獲免。邦人徳師尹﹐繪像立祠且爲之記。未幾﹐以薦起家﹐後爲度支外郎﹐論閩廣榷鹽抑配之害﹐江浙和買折取之苛﹐二說皆朝會暮行﹐爲利甚博。孝宗方欲用而遽以疾告﹐除浙東提舉而卒。按《祠堂記》。

張振古淸江人。淳熙八年爲長汀簿﹐剛正有守。郡帖督諸鄕稅﹐文移星火。振古憫小民窮困﹐且多逃亡﹐死戶虛數﹐歸告郡﹐將乞寬期限。不聽﹐聲言欲加譴責。振古不爲怵﹐力言不可。郡將怒叵測﹐振古曰「我不忍奉上官暴貧民。」卽納印而去。澹軒楊公方作詩送行雲﹕「積剛自許挾浮雲﹐拂拭平生欲佩君﹔匣古年侵春暈澀﹐忍隨人課割鉛勛。」又云「張公不是病參軍﹐晚出猶將一事君﹔耿介只今無伴處﹐秋光詩好與誰聞﹖」

《輿地紀勝》﹕「曾肇﹐《東都事略》云﹕『字子開。徽宗朝﹐元祐士大夫再被降黜﹐肇請與俱貶﹔遂貶汀州。』王繼業﹐閩通文元年王繼業父延宗嘗爲汀州刺史﹐繼業復出牧﹐父子相代。李光﹐《會稽志》云﹕『光字泰發。欽宗卽位﹐遷侍禦史﹐極論蔡攸﹑朱勔。謫汀州監酒稅。』」

校注﹕

﹝1﹞光緒《長汀縣誌》作「棠棣」。

﹝2﹞「加定」應爲「嘉定」。

﹝3﹞據《郡縣官題名》「李華﹐紹定三年十二月監軍權州事」﹐則「李監軍革」應爲「李監軍華」。

○進士題名

舊志自唐開元末至大中間百餘歲﹐中第僅得伍願。又至宋朝太平興國中亦百餘歲﹐僅得羅彧。意史有闕文而長老無傳邪﹖然觀近世以來﹐每科得人亦稀﹐間有闕而不書者。或謂水破南午﹐陰陽家爲非宜﹐𨿽障而東﹐气勢未復。不然﹐文獻非無傳﹐俊秀豈爲少﹐而何名第之寥寥也﹖乾坤旋轉﹐泮學恢閎﹐士君子益講學礪行﹐以需時用﹐嗣是當連牘比書矣。

唐大中十年丙子崔鍘榜伍願攺名正己﹐字公謹﹐寧化縣人。擢甲科﹐調臨川尉﹐累遷禦史中丞。自居職﹐略細故﹐存大體。嘗從容諭臺屬曰「有言責者﹐豈特攻人臣小過而已﹐小善亦不可掩。廊廟有失﹐猶當救正﹐故正人爲邪佞所擠者極力營救。大臣或以讒貶﹐輒再三論。」時列朋黨漸熾﹐禁錮名流﹐正己曰「勢不兩立矣﹗吾祖子胥盡忠孝﹐引經直諫﹐不免姦諛之口﹐終受屬鏤之賜。今靖潛庸回以誣善良﹐吾豈能以一杯水救一車薪火哉﹗」遂丐歸田裏。未幾﹐唐室俶擾﹐年八十一致仕。四子﹕泳﹑演﹑濬﹑洪。三以蔭補官﹐洪獨不肯仕﹐隱武陵原﹐自號抱朴居士。自正己後﹐子孫蕃衍登第者至今不絕。

宋朝太平興國三年戊寅胡旦榜羅彧字仲文﹐長汀縣人。少聰悟﹐嘗慕苟文若之爲人﹐因名焉。登甲科﹐授將仕郎大理評書。雍熙以後﹐累知忠﹑筠﹑成三州﹐所至有惠愛。筠珥筆風熾﹐彧曰「非人好訟﹐聽者不明。」視事剖決如神﹐姦滑無所措﹐訟爲之衰息。澶淵之役﹐彧以太子贊善太常博士屯田職方員外郎扈從﹐許與宰相寇萊公參議機務。虜人乞和﹐遣使報聘﹐亦預遣行。使還﹐丐歸裏。上嘉其勞﹐特除諸路提點使﹐賜錦衣金帶旗二云「明時折桂」﹑「衣錦還鄕」﹐以示褒賞﹐仍知本州事。未至家而卒。郡有衣錦鄕﹑仙桂裏﹐本此。

太平興國八年癸未王世則榜鄭文寶字伯玉﹐寧化縣人。累官至工部侍郎﹐文章幹略俱優。淳化二年爲殿中丞﹐奉使川﹑陜均稅﹐奏蠲商人到岸錢。行次渝﹑涪﹐聞夔州戍卒劫掠爲亂﹐乃乘舸順流﹐一夕數百里﹐至則悉擒斬之。使還﹐上面加賞激﹐賜五品服。尋以文寶爲陜西轉運﹐許以便宜從事﹐聽用庫錢。會歲歉﹐誘豪戶出粟三萬斛﹐活饑民八萬六千餘人。尢長於詩﹐爲名賢所推重。嘗《題緱氏山》云「秋云漠漠秋雲輕﹐緱氏山頭月正明﹔帝子西飛仙馭遠﹐不知何處夜吹笙﹖」後晏元獻公守洛﹐過而見之﹐取樂天語書其後曰「此書在在處處有神物護持。」又《題綠野堂》有雲「水暖鳧鷺行哺子﹐溪深桃李臥開花。」歐陽公謂不減王摩詰﹑杜少陵。惜在全集不傳﹐膾炙諸公談藪者僅存此耳。又嘗著《江表誌》﹐行於世。

端拱二年己丑陳堯叟榜吳簡言字若訥﹐長汀人。年十二有俊聲。後中第﹐調綿州戶曹﹐尋擢茂異科﹐授祕書省著作佐郎。時方招撫西南夷﹐擇有才徳者往諭﹐遣簡言出使。還﹐以功遷祠部郎中卒。嘗經巫山神女廟﹐題絕句云「惆悵巫娥事不平﹐當時一夢是虛成﹔只因宋玉閒唇吻﹐流盡巴江洗不淸。」是夜夢神女來見曰「君詩雅正﹐當以順風爲謝。」明日解纜﹐果然。

咸平三年戊戌陳堯咨榜梁頠字習之﹐長汀縣人。博洽能文﹐登甲科﹐見重於陳堯咨﹐屬加薦引。歷知廬州﹐漕廣東﹐以和戎功遷開封府判官﹐兵部員外郎。出爲河南少尹卒。頠﹐先世章貢人﹐名犯聖祖下一字。唐末三爲州刺史﹐有聲。子捷﹐仕閩爲僕射﹐充本州總管使。捷子泰﹑暉﹐泰仕南唐爲筠州刺史﹐暉總殿前步軍。暉子藻﹐字仲華。彊學多記﹐性樂蕭散﹐父任不就。三舉禮部未成名﹐杜門自適﹐有詩一編曰《梁處士集》。嘗題南山池﹐有云「翡翠戲翻荷葉雨﹐鷺鷥飛破竹林煙﹐時沽村酒臨軒酌﹐旋碾新茶靠石煎。」以子貴累贈工部郎中。頠之子倚﹐倚二子﹐一居泉南﹐淳熙間﹐丞相克家蓋其後也。今貢院乃頠故宅基。

景徳二年乙巳李迪榜黃迪字夢授﹐寧化縣人。初﹐母一夕夢老人遺之一小星曰「生子宜以迪名﹐卽是爲識。」迪性資端謹﹐年十八登甲科﹐歷靳州教授﹐廬州判官﹐知泉州同安縣監市舶務﹐復知建昌南丰縣﹐終宣徳郎。

大中祥符元年戊申姚革榜伍祐字右之﹐正己曾孫。中甲科﹐調贛州雩都令。歷知宜城﹑湞昌二縣﹐以廉能稱。尋差楚州團練推官。先是﹐州有鹽場﹐自唐乾符間廢﹐蓋百四十餘年。未有能起之者﹐祐至﹐首議興復。役不及民﹐甫期而就﹐歲入公上緡錢數萬﹐後人號爲伍祐場。天聖間﹐以例轉承奉郎守祕書著作佐郎﹐孤特寡與﹐同列讒忌﹐復出知海鹽﹑革陽二縣。後加上騎都尉﹐通判濰州。尋轉運承議郎﹐除太常博士。文章近古﹐尢長於詩﹐有集行於世。

陳宗道字道夫﹐長汀縣人。中甲科﹐以文墨議論見知於樞密丁﹑寇二公﹐擢開封府教授卒。林務滋字元徳﹐長汀縣人。中甲科﹐累任﹐終承務郎。

皇祐元年己丑馮京榜雷宣字明之﹐寧化縣人。歷江州戶曹﹐吉州判官﹐知撫州宜黃縣﹐終承務郎﹐諸王宮大小學教授。

五年癸巳鄭獬榜伍擇之字元賓﹐寧化縣人﹐祐之子。博洽有器識﹐恬於進取。親舊力勉﹐始就場屋。中第調南丰簿﹐時曾子宣﹑子固猶未第﹐擇之一見奇之﹐與爲忘年交。治平二年﹐文潞公薦擢祕書少監﹐尋以故歸裏。創義方堂﹐買監書﹐延明師﹐聚族黨子弟教養之。元祐間﹐復出宰長樂。時諸司酷暴相矜﹐輒興大獄﹐擇之戚然﹐曰「以殘忍附上官﹐非我志。」卽日歸故廬。觴詠自娛﹐遂不復出。吳庚字西美﹐長汀縣人﹐簡言之重孫。刻志問學﹐幾忘寢食﹐效古人鑄鐵硯以自勵。調黃州司理﹐泉州推官﹐攺京秩﹐終淸海軍簽判。

元丰三年己未時彥榜雷堯攺名衍﹐字中道﹐寧化縣人。調江州戶曹﹐泉州教授﹐攺京秩﹐終連州道判。羅祝字叔和﹐長汀縣人。閉戶讀書﹐人罕識面。再娶未期﹐妻卒﹐悉以房奩歸諸外族﹐契券皆未啟緘﹐人頗以爲廉稱之。貫穿經史﹐𨿽注疏亦皆研究。元祐間﹐朝廷行十科﹐柷以明經中第﹐調漳州法曹。本路曹按行﹐欲秉燭入庫﹐祝堅執於律不可﹐漕遂止。嘗手釋六經及注《唐書》﹐尢精於律數﹐終明州觀察推官。

紹聖元年甲戌畢漸榜曾旦字升仲﹐寧化縣人。調南康都昌尉﹐終邵武法曹。伍文仲字仲成﹐寧化縣人﹐正己五世孫。七歲能屬文﹐人目爲神童。十六魁鄕薦﹐累七舉﹐中第。復應宏詞科而卒。

四年丁丑何昌言榜謝潛字致虛﹐長汀縣人。讀書過目終身不忘﹐擢乙科﹐調衢州理掾。崇寧四年﹐應博學宏詞科﹐甫半途﹐自惟儒釋書𨿽徧覽﹐惟道書未睹。乃館於道宮﹐取道藏書徧覽之﹐果中選。調瀛州教授﹐未赴間﹐上封事譏切時事﹐坐元祐黨籍。更赦﹐歷知古田﹑弋陽﹑建寧三縣﹐佐建寧治聲最著﹐毀淫祠﹐禁溺子﹐邑人生子皆以謝名。與郡守謝洞父子酬唱百餘篇﹐曰《浽江集》。建炎初﹐髙宗駐蹕維揚﹐潛畫取二聖策以獻﹐進秩二等。將除詞﹐報金人再寇﹐陷於虜。終奉議郎。

元符三年庚辰李釜榜伍懋字深道﹐祐之孫。調饒州樂平尉﹐江州徳安丞。歷知雩都﹑遂安﹑遊溪﹑將樂四縣。壽八十有二﹐終承議郎。

大觀二年乙丑賈安宅榜王明哲字季通﹐長汀縣人。調南劍州法曹﹐終邵武軍邵武縣丞。父逸﹐事見《遺逸》門。兄宗哲﹐弟宣哲﹐相繼登科。伍仲休字通遠﹐正己五世孫。博學善屬文﹐充貢上庠擢第。調南康軍理掾﹐辟差安遠令﹐尋知惠州何源縣。丁毋憂﹐勺水不入口﹐毀瘠致病。終承直郎。

政和二年壬辰莫儔榜雷協字彥一﹐寧化縣人﹐堯從第。充貢上庠﹐以學《易》知名﹐𨿽僻書隱傳皆涉獵。調信州上饒尉﹐南安軍上繇令﹐福州古田縣丞。終宣教郎興化軍教授。

五年乙未何栗榜鄭立中字從之﹐長汀縣人。有節槪謀略﹐調崇安尉。時方臘寇浙東﹐聲入閩﹐立中部民兵﹐修分水寨﹐堅壁以守。賊恃眾衝突﹐立中出賊不意﹐擊賊敗走﹐閩人賴以安堵。諸司列奏﹐攺承奉郎﹐知通州海門縣。未赴間﹐金人犯﹐順擢行軍總管﹐奉使募福建民兵得數千人﹐轉戰而前﹐收復光﹑蔡等州﹐因守蔡。虜人再犯﹐遂見害。朝廷以立中死事進秩朝散郎﹐官其子穆﹐累贈中大夫。穆字應和﹐慷慨有父風﹐調揚州泰興令﹐浚河灌田二千頃。再調濠州定遠令﹐梟椎俚之逋寇﹐葬無歸之枯骸﹐民畏而愛之。丞常熟﹐攝縣事﹐有潰兵絕江由福山闖關﹐邑人大恐﹐穆單車撫諭﹐遂皆革心。有久訟得宜﹐袖白金數斤爲謝﹐穆正色卻之。終朝散郎﹐徽州通判﹐寓居常之無錫。紹熙初﹐錄建炎中興節義之後﹐孫岫補初品官。張達觀字子周﹐寧化縣人。才气豪邁﹐不拘小節﹐酒酣爲文愈逸。遊上庠﹐國子祭酒郭公視其文曰「玆八面受敵人也。」調洪州理掾﹐吉州推官。攺秩﹐知邵武軍建寧縣﹐終承務郎。子良裔。

八年戊戌王嘉榜王宗哲字廷俊﹐長汀縣人。初﹐省試中末第﹐會朝廷責有司取人﹑過額﹐減百人﹐公在數中﹐遂東歸讀書﹐絕意功名﹐以詩酒自適。至政和戊戌十四年﹐恩沛﹐復還取減百人廷對﹐調建昌南丰簿﹐歷泉州理掾﹐韶州教授﹐潮州朝陽丞﹐全州灌陽令。年逾七十﹐引年致仕。歸舊廬﹐創堂﹐手植六柳﹐號六柳先生﹐與郡守張憲武﹑教授戴覺爲詩友﹐更唱疊和。尢豪飲﹐百杯不亂。憲武《題六柳堂》云「六柳先生以道名﹐歸來髙伴子眞耕﹐方瞳綠鬢君知否﹖一片雲臺畫不成。」年八十一﹐感微恙﹐命筆書遺言云「人有死生﹐性無新故﹔翛然而來﹐翛然而去﹐不亦樂乎﹗」正臥而逝。終奉議郎。黃彧字文伯﹐寧化縣人﹐迪五世孫。常舉八行遊上庠﹐同捨欽服。又再舉登第﹐調信州玉山丞﹐嚴州錄參。攺秩﹐授建州觀察推事。

建炎二年戊申李易榜羅烈字子剛﹐長汀縣人。刻意學問﹐年幾冠﹐經史百氏之書﹐靡不通貫。調泉州同安尉。時楊勍叛﹐自劍趨泉。烈部兵扡扼﹐邑人恃以無恐。再調循州興寧令﹐會羣盜出沒﹐一日﹐賊突入縣﹐執烈以行。烈不爲恐﹐以理曉諭﹐賊不敢加害﹐送之還邑﹐各遁去。無何﹐賊黨復合﹐烈親率千餘人搗賊巢。賊潰走﹐得所掠子女二百餘人﹐悉召其家人還之。終宣教郎﹐知廬陵縣。喜注述﹐有《博文新說》十卷﹐《古文類證》數萬言﹐注《杜甫詩事》類千餘條行於鄕。

紹興二年壬子張九成榜王宣哲字仲濟﹐初以累舉恩授登仕郎﹐再領廣西漕薦登第。調桂州法曹﹐有能稱。終奉議郎樞密院計議官。

五年乙卯汪應辰榜湯莘叟字起莘﹐寧化縣人。登乙科。少好吟詠﹐有《馬上吟》云「宿雨洗山新綠嫩﹐曉風吹杏淺紅幹﹐沙頭路暖日初上﹐行客揚鞭不覺寒。」晚年自述《幽居》云「葛巾簪下無多發﹐茅舍門前有好山。」皆膾炙人口。終饒州推官。

伍杞字卿才﹐寧化縣人﹐仲詢之孫。調安南理掾﹐治具多所平反。時有外邑尉以資補官﹐急於謀賞﹐盜不及數﹐誣平民以充。杞得其情﹐尉懼罪﹐救援至郡。郡欲曲從﹐杞力爭﹐且不欲貽尉人入罪﹐止下縣更訊。士論髙之。終宣教郎﹐知潮陽縣。賴紱字冕仲﹐淸流縣人。調梅州程鄕尉。會盜起﹐紱隨宜招捕﹐境內悉平。再調鎭南軍節度推官﹔侍郎李迨師江西﹐雅重之﹐率諸司列剡﹐攺京秩﹐知南劍州。縣漕司增敷民鹽﹐紱知其抑配﹐堅不奉命。終簽判淸遠軍節度使判官。初﹐巨盜賴亞夫仇紱之季父﹐又欲害其孫﹐紱冒刃入賊以死請﹐賊義而釋之。程鄕秩滿﹐歸聞兪徹明等聚眾亡命﹐親入巢穴諭以禍福﹐眾皆感泣解散。州黨歸重焉。子簡。張良裔字景先﹐寧化縣人﹐達觀之子。自幼端重不媚時好。宣和間﹐三經考學行﹐良裔獨好二程先生之學﹐𨿽屢黜不變。建炎間﹐學禁開﹐中第﹐調循州龍川簿。以伯父年逾八秩無子﹐難於迎倚﹐不果赴。郡守袁思永﹐運使黃積厚髙其行﹐奏辟武平丞以便侍養。到官﹐會艸寇竊發﹐良裔單騎造賊壘﹐諭以禍福。賊首相顧感泣﹐願得攺過。時有挾貴攘功者﹐良裔不之校﹐投檄而歸。羣盜復作﹐累年莫弭﹐再調雩都﹐遷衡山丞以卒。初﹐其父達觀與秦檜同年進士厚善﹐或勸之投文以贄﹐笑曰「附麗謀進﹐吾先人所羞也﹔假先人以自售於權門﹐何以見先人於地下乎﹖」竟謝不往。

十二年壬戌陳成之榜黃烈字輝道﹐老成長厚﹐鄕黨推重。調潭州戶曹﹐再調福州候官丞。當塗交薦﹐攺京秩﹐知興化軍仙遊縣﹐承議郎主管臺州崇道觀。

十五年乙丑劉章榜伍昇字景升﹐祐曾孫。調建昌軍南城縣尉。

二十四年甲戌張孝祥榜賴遂良字少褚﹐長汀縣人。調贛州龍南縣主簿。

二十七年丁丑王十朋榜李汝明字吉甫﹐貫濟南府﹐以本州二十三年流寓﹐解還省﹐中第﹐調連州司法參軍。歐陽旦字景初﹐長汀縣人。累任二廣﹐諸司交辟﹐終蒼梧縣令。

隆興元年癸未木待問榜楊方字子直﹐長汀縣人。淸秀篤孝﹐行己拔俗﹐中乙科。平昔心師朱文公﹐調弋陽尉。還﹐特取道崇安參請數月﹐面受所傳而歸。未赴﹐攺淸遠簿。廣憲姚孝資檄攝曲江坑冶﹐綱船入境剽掠﹐禽獲五千餘人﹐徑上之郡。官廣七年﹐以廉介剛直著。武寧丞滿﹐當路交薦攺秩。適趙忠定公開蜀辟閫﹐辟制機。逾二年﹐用趙公薦﹐召對﹐孝宗喜其剛直骨鯁﹐擢宗正簿。俄避嫌請外除﹐倅廣陵。淳熙末﹐守建昌﹐尋召除編修。首言過宮事﹐懇切無所隱。寧宗登極﹐除校書郎﹐復守廬陵。明年﹐韓專柄﹐以僞學排天下正士﹐或指爲忠定黨﹐竟罷去。俸余盡寄公帑﹐退居章貢﹐開閣讀書﹐無復仕進念﹐卽所居植淡竹﹐自號淡軒老叟。嘉泰三年﹐以臨川守起家﹐僅五月﹐力乞祠歸。嘉定更化﹐以侍右召進﹐考功﹐復趙忠定謚﹐議詳允﹐在廷推服。然操履剛正﹐終與時忤﹐未盈季復去國。閱二年﹐廣右開漕﹐擇老成鯁介者﹐加寶謨閣直兼庾事。至卽循歷屬部﹐發責姦貪。軺車連歲冒畏途入象州﹐以疾終﹐年七十八。桂嶺稚耄聞之﹐莫不涕泣。菊坡崔公與之祭文曰「一死爲民﹐可謂明白。」北山陳孔碩挽詩云「南民何徳辱公憂﹖六轡周遭死始休。」

淳熙二年乙未詹騤榜翁熙字正之﹐長汀縣人。調袁州戶曹﹐長於吏事﹐三鞫疑獄﹐平反平允。守欲上其事﹐辭曰「受賞則置前勘官於何地﹖」竟已。辛丑秋﹐被檄驗旱傷﹐徒步阡陌﹐不憚勞勩。壬寅﹐主行賑濟﹐徧歷鄕落勸分富民廩﹐後民賴全活。攝倅﹐捐俸不受﹐垂滿而卒。

五年戊戌姚穎榜吳雄字夢錫﹐長汀縣人。篤學﹐尢深於《易》。調隆興府戶曹﹐憲馬大同﹐委決疑獄﹐剖析如神。宰靖安﹐有勸民五事﹐諭民十詩。自注《孝經》一編。戒諭上戶毋閉糶﹐毋文非﹐務本抑末有關風化語﹐爲識者稱賞。終廣西帳幹。

八年辛丑黃由榜張顥字紹烈﹐淸流縣人。調南劍州將樂縣主簿。

十四年丁未王容榜黃允升字晉之﹐寧化縣人﹐彧之從第。累任攺京秩﹐終奉議郎贛州會昌宰。

慶元二年丙辰鄒應龍榜鄭應龍字少慈﹐長汀縣人。從楊淡軒授《春秋》登第﹐後試律中首選﹐調潭州理掾。到官﹐枷械捶杖﹐依法稱其輕重。麗狴犴者﹐以理開諭﹐皆得其情﹐𨿽貶黜他州者亦辭謝而去。有兵士盜帥金下獄﹐株連數人皆坐流。應龍力爭﹐帥意未解。應龍曰「若使罪及無辜﹐應龍有去官而已。」帥嘆曰「其人若不勝衣﹐乃能守法如此。」長沙土人周顗犯公罪﹐狀陳雪﹐委看詳。見其可采﹐力爲申請攺正﹐周得應舉﹐遂中副榜。秩將滿﹐殊不爲榮進計。帥守嘉其恬退﹐與諸司交薦﹐且送以詩曰「言行相符匪僞儒﹐眾方汲汲獨徐徐﹔一生多病緣勤學﹐五斗無餘更買書。與法但知修職業﹐存心不爲大門閭﹔寮中未必皆同趣﹐去後令人嘆索居。」生平槪見於此詩矣。趙希玙字壁寓﹐寧化縣﹝1﹞。以成忠郎試登科第。調潮州錄參﹐終承直郎廣東憲幹。

嘉泰二年壬戌傅行簡榜黃頤字敬之﹐寧化縣人﹐允升之第。中乙科﹐終饒州錄參

丘唐傑字景文﹐寧化縣人。中乙科﹐終丰州法曹。

開禧元年乙丑毛自知榜趙汝求字叔藝﹐寓長汀縣。調臨安府仁和縣主簿﹐吉州萬安丞﹐終福州觀察推官。

嘉定元年戊辰鄭自誠榜賴簡字仲敬﹐長汀縣人﹐紱之子。調贛州寧都縣尉。

七年甲戌袁甫榜伍唐字日卿﹐寧化縣人。調江陵府松溪簿尉﹐重慶府節度判官﹐終衢州教授。孫功甫。

十三年庚辰劉渭榜黃三益字宗友﹐長汀縣人﹐調漳州龍巖縣主簿﹐終廣州司理參軍。

十六年癸未蔣重珍榜伍夢諧字子蒙﹐寧化縣人。調贛州瑞金尉﹐灃州法曹﹐終漳州錄參。

寶慶二年丙戌王會龍榜趙與堂字升甫﹐寓寧化縣。終建寧府戶曹。

端平二年乙未吳叔吉榜劉並字淸叔﹐寧化縣人﹐事繼母以孝稱。調會昌尉﹐當鹺寇往來之衝﹐常勒弓手中警﹐寇不敢犯。嘉熙間﹐王漕野差臨川和糴﹐時朝廷降見錢充糴本﹐他官皆易以楮﹐並獨戒更無得效尢﹐遂先辦。後憲司論擅易糴本錢事﹐黜者數人﹐並愈見知﹐辟大庾令。會譚如海嘯聚﹐憲司檄督捕﹐擒如海。後調辰州判官﹐江西憲辟知瑞金縣﹐築城建學﹐能聲益著。以平峒寇功﹐就任攺京秩﹐終奉議郎。

嘉熙二年戊戌周坦榜曾華字榮叔﹐長汀縣人。調贛州瑞金尉﹐梅州教授﹐終文林郎南安軍判官。趙與岡字可如﹐寓寧化縣。調邵武南尉﹐廣州東莞鹽場﹐終藤州司法。

淳祐四年甲辰劉夢炎榜潘仝字會道﹐長汀縣人。調贛州安遠尉﹐轉文林郎﹑廣州觀察推官。張廷輔字車父﹐寧化縣人。調潭州攸縣尉。

淳祐十年庚戌方逢成榜伍功甫字勛伯﹐寧化縣人﹐唐之孫。以太學上捨釋褐﹐終常徳府教授。範廷傑字俊卿﹐長汀縣人。四魁鄕薦登第﹐終贛州信丰縣主簿。

寶祐四年丙辰文天祥榜黃潛字浩之﹐寧化縣人。終廣州番禺縣尉。伍安然字文卿﹐寧化縣人。吉州永新縣主簿。

特奏題名

熙寧六年癸丑伍錫字康侯﹐寧化縣人。汀州長史。

紹興五年乙卯陳貫字道夫﹐長汀縣人。永州文學。

八年戊午伍利用寧化縣人。連州錄事參軍。劉易簡字至徳。武平縣人。循州龍川縣丞。

十二年壬戌謝郟字元鼎﹐長汀縣人。韶州錄事參軍。葉彥先長汀縣人。龔州平南主簿。羅誾長汀縣人。王弁長汀縣人。歐陽元亨長汀縣人。伍伯思字安行。寧化縣人。潮州司戶。

十五年乙丑雷靖字明夫﹐寧化縣人。惠州海丰縣主簿。

十八年戊辰伍時可淸流縣人。伍致遠淸流縣人。

二十七年丁丑王仕字魯眞﹐長汀縣人。泉州永春縣令。王佐字之才﹐仕之弟。循州司法。

興隆元年癸未陳肅字原休﹐長汀縣人。融州司理。吳與權字周輔﹐長汀縣人。融州司理。巫晦字明先﹐寧化縣人。贛州信丰縣丞。徐衍字敷言﹐寧化縣人。南安軍上繇令。雷碩字潮淸﹐寧化縣人。嘉州文學。雷彥國字振文﹐寧化縣人。眙州恭城縣尉。張九思字徳二﹐淸流縣人。英州含光縣令。

乾道二年丙戌黃槐字上達﹐寧化縣人。肇慶府髙要縣尉。伍冕寧化縣人。永州文學。

五年己丑陳才邵字兼善﹐長汀縣人。潭州湘鄕縣主簿。黃彬字彥畸﹐長汀縣人。蓮州連山縣尉。

淳熙二年乙未鐘迪字徳明﹐長汀縣人。贛州寧都主簿。鐘遂字徳茂﹐迪之弟。潭州湘鄕主簿。賴紹烈字景先﹐長汀縣人。韶州曲江縣尉。

八年辛丑鐘秀穎字徳宏﹐迪之弟。廣州司戶。

十一年甲辰蕭雍字國寶﹐長汀縣人。迪功郎監潭州南嶽。陰一鶚字和仲﹐寧化縣人。潮州潮陽縣丞。

十四年丁未曾遹字士美﹐淸流縣人。安徳府司法。伍必勝淸流縣人。

紹熙元年庚戌吳筠字子堅﹐長汀縣人。封州司法。丘殿愛字國銘﹐寧化縣人。曾義節字士忠﹐寧化縣人。南安軍南康縣主簿。吳夢得字必彊﹐淸流縣人。蕭夢兆字商老﹐淸流縣人。

五年甲寅伍周字叔度﹐文成侄。韶州曲江主簿。曾光宗字升卿﹐寧化縣人。肇慶府髙要尉。

慶元三年丙辰﹝2﹞黃拱字少章﹐寧化縣人。迪功郎監潭州南嶽廟。賴天靈字漢輔。淸流縣人。

慶元五年己未謝傅霖淸流縣人。

嘉泰二年壬戌李克己字子復﹐長汀縣人。雷倬字友章﹐寧化縣人。

開禧元年乙丑李蹊字成之﹐長汀縣人。張煥字明仲﹐長汀縣人。建寧府崇安縣尉。

嘉定元年戊辰張昊字紹龍﹐長汀縣人。潮州潮陽縣主簿。羅宗友長汀縣人。潮州潮陽主簿。巫夢文寧化縣人。

嘉定四年辛未鄭與字師點﹐長汀縣人。徳慶府端溪縣丞。黃鎬字叔京﹐長汀縣人。陳子遇字逢時﹐淸流縣人。梅州司法。張謙寧化縣人﹐澧州澧縣縣丞。

嘉定七年甲戌巨光遠字耀卿﹐長汀縣人。南安軍南康主簿。

嘉定十三年庚辰巫潛字行可﹐寧化縣人。廣州懷集縣尉。丘鱗字起潛﹐蓮城縣人。師事楊淡軒﹐贛州贛縣尉﹐有廉聲。歸值紹定寇﹐郡委攝蓮城令。畫計禦寇﹐率民登東田石﹐全活甚眾。招捕使陳鞾奏其功﹐辟知邵武軍建寧縣﹐終承直郎。

十六年癸未劉諤字仲甫﹐淸流縣人。潮州揭陽主簿。鐘自彊字行可﹐武平縣人。漳州龍巖縣尉。吳柔勝字子常﹐長汀縣人。國學內捨﹐福州永福縣丞﹐宣教郎致仕。李恕字行之﹐長汀縣人。羅子純字粹卿﹐長汀縣人。

寶慶二年丙戌伍升寧化縣人。漳州龍巖主簿。丘方字正叔﹐蓮城縣人﹐鱗之侄。贛州寧都縣丞。

紹定二年己丑吳昊字成之﹐長汀縣人。贛州瑞金縣主簿﹐再任嶽祠﹐終文林郎。李涇字徳淸﹐長汀縣人。賴炳字季文﹐長汀縣人。

五年壬辰王夢昌字文甫﹐長汀縣人。贛州會昌縣主簿。

端平二年乙未丘夢周字克明﹐寧化縣人。全州淸湘縣丞。

嘉熙二年戊戌陳怡字叔悅﹐長汀縣人。南安軍南安縣主簿。

淳祐元年辛丑鄭文可字再卿﹐長汀縣人。循州司理。江天錫字順之﹐長汀縣人。潮州潮陽縣丞﹐嶽祠。晏景春淸流縣人。袁州萍鄕主簿。

四年甲辰賴應發字儒藻﹐長汀縣人。南安軍南康簿。鄒丁字成父﹐長汀縣人。建寧府崇安尉。賴記字士遜﹐長汀縣人。再任嶽祠。黃大中字應之﹐長汀縣人。贛州興國縣丞。伍叔輝字淸叟﹐淸流縣人。再任嶽祠。

寶祐元年癸丑歐陽應星字瑞卿﹐長汀縣人。贛州寧都縣主簿。黃旂字顯文﹐寧化縣人。贛州石城主簿。

開慶元年己未黃榮字儀夫﹐寧化縣人。上州文學。

特奏名歲月貫字官稱之不備者伍子正字適道﹐寧化縣人。福州文學。徐行中字適正﹐寧化縣人。韶州曲江縣丞。伍仲詢寧化縣人﹐袁州司法。林講長汀縣人。邵州司法。伍邦彥寧化縣人。將仕郎。伍民瞻字表臣﹐寧化縣人。福州司戶。伍文炳字積中﹐寧化縣人。韶州仁化縣令。伍文資寧化縣人。廣州增城縣尉。伍見獨子居厚﹐寧化縣人。潮州司戶。伍純中字純甫﹐寧化縣人。潮州司戶。陰炅淸流縣人。吳必勝淸流縣人。黃唐臣字堯佐﹐寧化縣人。韶州曲江主簿。劉黼字遵義﹐寧化縣人。姜文茂長汀縣人。吳融長汀縣人。吳仲衡長汀縣人。巫藻寧化縣人。

校注﹕

﹝1﹞當漏一「人」字。

﹝2﹞慶元二年爲丙辰﹐慶元三年爲丁巳﹐此處「慶元三年丙辰」有誤。疑爲「慶元二年」。

○武將

山西出將﹐豈擇地哉﹐習俗成之也。汀民勇悍好鬥﹐有善兵器者﹐眾輒自爲大師﹐委身願學﹐故保伍糾集﹐足以禦非常﹔而姦宄相挺﹐亦善梗郡縣。龍﹑蛇﹑虎﹑鼠﹐反掌間耳﹐使得爲朝廷用﹐安知不能折衝敵愾﹐以就功名﹖是以愚於彭伍諸人之事而有感焉。

彭孫字仲謀﹐蓮城縣人。少以勇敢自負。皇祐間﹐劉石鶻寇江南﹐募驍壯格捕﹐孫率裏俠應募剿蕩。論功不平﹐斗傷頗眾﹐自度法不便﹐乃遁山林﹐詔宥其罪。會田元獈害辰州﹐用湖北察訪薦﹐討平之。繼討嶺南交阯﹐屢捷。廖恩寇閩﹐朝旨命孫專徵﹐乃便道單騎造賊壘曰「爾曹人不若官軍之眾﹐糧不及官軍之萬一﹐與其假息旦夕﹐孰若悔過享終身之利。幸我來﹐不然﹐禍乃矣。」恩等感泣聽命﹐協從者孫爲區別﹐全活者近三千人。會巨盜詹過等起巴陵﹐逆誅累年﹐又詔孫討之。孫默計﹕遇眾勢銳﹐非詭計莫勝。乃矯制諭賊曰「有詔赦﹗爾等宜解甲拜恩。」果聽命。宴犒未已﹐悉擒戮之。後瀘南蠻乞弟叛﹐召對﹐訪以策將安出﹐孫曰「彼負固阻險﹐急攻則失利﹐緩則患未已。計其糧其食不過耕種惟時﹐以兵撓之﹐使不得從事於田畝﹐不久當自效順。」會與韓存寶議不合﹐乞歸任。明年再召﹐上曰「存寶果逗畱不進﹐已令處置。」孫從容奏曰「存寶材武﹐邊將中不易得﹐願寬貸以責後效。」上宥之﹐聞者嘆服。乃令孫自擇精兵進討。無何﹐西夏寇靈武﹐趣孫赴敵﹐至則大軍已行。孫獨以三千軍護輜重六萬敵勢猶驁﹐上召問狀﹐對曰「此寇未易猝除﹐宜堅壁以守﹐且耕且戰﹐期以歲月﹐則兵力不頓﹐𨿽緩實篤。」明年﹐復建言願得精兵五萬﹐不爲經略節制﹐則靈州可得而搗。進札凡十通﹐皆邊防機密事﹐會神宗不豫﹐遂寢。尋告老。累官萊州防禦使﹐隴西郡開國侯﹐食邑一千六百戶。歷事四朝﹐數立奇功﹐賞賚甚厚。天性忠實﹐不攺故常。享年七十九﹐卒於東昌﹐因家焉。子孫居家者數十人。

鄧詧字愼之﹐蓮城縣人﹐彭孫之婿。有材武﹐好讀兵書。孫平詹遇﹐詧謀居多﹐論功擢爲皇城使。性剛嚴﹐馭下有禮﹐與士卒同甘苦﹐故皆樂爲之用。熙河久叛不能平﹐詧畫策收復﹐超遷熙河蘭會都統。詧忠勇﹐戰則陷陣先登﹐歿於王事﹐終武功大夫。四子以父蔭補官﹐後皆通顯。

伍全長汀縣人。狀貌雄偉﹐膂力過人﹐號「黑龍」。紹興間﹐齊述嬰贛城以叛﹐勢燻灼﹐募勇敢士討捕﹐全以土豪應命招募。與陳某等協力圍城﹐述堅壁以守﹐獨全疊被鎧甲﹐攀緣登城﹐持鐵戟重百斤轉戰﹐萬夫披靡﹐遂入城啟關。以故諸軍第十七將。時邊事方棘﹐全乞邊任﹐屢立奇功﹐累遷襄陽府諸軍都統。會金虜犯順﹐虜有驍將求挑戰者﹐制帥察軍中惟全可當之﹐全亦不辭﹐挺身勇往﹐以素所服習鐵戟前擊之﹐虜將應手而斃。功上聞﹐轉十官﹐賜金甲名馬﹐賞賚優渥。虜人識其旗幟﹐見則辟易。終武顯大夫。侄廷植受遺澤﹐終武顯郎﹐知容州北流縣。

曾先字彥登﹐長汀縣人。少剛驁好俠﹐因交亡命拘囚。朝旨下汀招募義銳手戍邊﹐時畏縮無敢行者﹐先獨倡勇應募﹐由是得千餘人。郡守傅公康嘉其忠勇﹐俾部押以往﹐隸黃州屯駐。尋因戰捕﹐進勇校尉雄關軍統領﹐累遷至武經郎﹐知南軍兼權瓊管。

○遺逸正烈

名祿不及曰遺﹐志操俱髙曰逸﹐守節不屈曰正﹐見義敢爲曰烈。衡茅之下﹐閨閫之間﹐詎能悉知而悉紀哉﹗今索之故牒﹐質之寡聞﹐所書僅此﹐宜闕左方以俟﹝1﹞。

鄧春卿字榮伯﹐長汀縣人。甘貧樂道。崇寧間﹐詔舉隱逸﹐郡守陳公粹以春卿應。後詔舉八行﹐郡守章公淸又以名聞﹐但辭不就﹐卜築南山之阿而老焉。二公累過其廬﹐一日﹐章公淸訪之﹐春卿謝不能肅﹐詩云「在巷愧無顏子志﹐過廬難稱魏公心﹐望塵不敢希潘嶽﹐云滿南山雪滿簪。」章次韻屬和者數十章。自是髙臥﹐年九十六﹐矍鑠不少衰。忽感微恙﹐索浴更衣而逝。有詩文三卷。

王格字伯庸﹐長汀縣人。素有鄕曲之譽。嘗與計偕﹐恬於進取﹐以授生徒爲樂。少與陳公軒厚善﹐陳來守﹐輟已俸五十萬饋之﹐格不爲己有﹐悉歸諸郡庠﹐且裒勸縣共買田數百畝﹐白郡倚稅﹐汀學有田自格始。年逾壯無子﹐夜夢三四人來訪﹐曰「吾﹐十哲徒也。」後生四子﹐皆以哲名。宗哲﹑明哲﹑宣哲皆舉進士中第﹐濬哲貢辟雍早卒。格年六十有五﹐一日薄暮值雨﹐公子蓋自郡庠歸﹐忽有人相依而行﹐曰「君數止是﹐但以君教導多陰徳﹐得展一紀。」有頃不見﹐格始悟其爲神。後果考終七十有七。以子貴﹐累進朝奉郎。

徐唐字守中﹐寧化縣人。未冠﹐受《春秋》於鄕先生吳杲﹐不兩月﹐誦析如流。宰晏君奇之﹐俾受業旴江李泰伯。李曰「胡先生講《春秋》於上庠﹐子盍造焉。」於是負笈京師﹐質疑問難﹐旁通羣經﹐諸子屈服﹐遂見知於歐陽文忠公﹐亟致其館﹐未幾薦之。仁宗朝﹐召見講《易》﹐嘉賞﹐賜銀絹百。歐陽公勉就科舉﹐不聽。嘉祐三年﹐奔母王夫人喪以歸﹐迄廬墓側不復出。時王荊公爲峨眉令﹐志其母之墓。

李元白名齊﹐以字行﹐寧化縣人。博覽彊識﹐不能俯就舉子業﹐乃大肆其力於詩。出入少陵集中﹐幾逼眞。旣纂杜詩爲押韻﹐又集其句爲一編﹐皆行於世。嘗集《大觀昇平詞》十首以進﹐得初品官﹐卽歸故廬﹐笑傲泉石而終老焉。集句始於王文公﹐而孔毅甫﹑葛亞卿及元白相繼而作﹐俱有聞於時。

宣明字南仲﹐長汀縣人。嘗貢辟雍﹐卽浩然有歸志。愛城南五里巖洞幽窈﹐泉淸木茂﹐乃疏池築館﹐卜隱其間。郡守謝公洞榜曰「宣巖」﹐與其子吏部外郎敞時往訪之﹐觴詠其間﹐曁豫章洪芻﹑糾曹龔守﹑戶曹謝喆皆有畱題。

雷觀寧化縣人。靖康間以太學上書﹐略曰「當今夷狄內侮﹐國勢阽圮之秋﹐扶顚持危﹐其急於一相。前日以白時中老繆罷斥﹐公議稱快﹐意必得賢相當此重任﹔翌日宣麻﹐乃遞遷張邦冒輩﹐士民失望﹐咸謂張邦昌乃前朝輔相之無狀者﹐例從罷黜已爲晚矣﹐今又相之﹐將焉用哉﹗」又云「漢陳龜有言﹕『三辰不軌﹐擢士爲相﹔四夷不恭﹐拔卒爲將。』此何等時而遞遷貴臣耶﹖」其言激切﹐士論韙之。

鄧旦字日升﹐蓮城縣人﹐都統使詧之族。少穎悟﹐博極羣書。爲文典雅﹐四舉於禮部。年甫彊﹐卽無復任意﹐日以詩酒自娛。士大夫競館致之﹐尋亦棄去。作《歸田記》﹐卜築縣東十里石門巖之側﹐旁小齋曰「尙友」﹐自爲記。客至﹐則髙談痛飲。該免舉恩﹐同儕移書趣行﹐答曰「勿復敗吾佳興。」隱居凡四十三年﹐竟以壽終。

貞節

葉氏石城賴衝元妻﹐本長汀縣人。父善習道術而匿其名﹐從士大夫遊﹐多談方外事。葉歸衝元﹐事舅姑無間言﹐勉夫以宦學﹐處寒素怡然。衝元遊嶺南表未還﹐建炎四年盜作﹐虔化凶鋒直搗石城﹐葉以夫遊﹐舅姑年老﹐勢不能通﹐委命以待。俄而寇至﹐閭裏婦女﹐悉羅驅迫﹐至葉﹐葉曰「寧受死﹐義不爲竄辱。」左右爲不善者或甚以苟免﹐葉極口罵賊﹐以身自觸白刃。寇怒﹐斷其喉並舌﹐害其兒女。邑人聞之﹐悉爲隕涕。見《章貢志》。晏氏淸流縣人﹐適寧化管下大陂村曾家﹐孀居。會紹定庚寅羣寇猖獗﹐寧化管下諸堡寨皆陷於寇﹐惟晏氏義不爲賊辱﹐合親族田丁據守山寨﹐傾家資廩餉。賊攻圍寨﹐晏氏選壯丁百人爲先鋒﹐親撾鼓督戰﹐捐首飾金寶等物賞用命者。賊屢攻不能下﹐乃移檄云「道路梗塞﹐汝將焉之﹖溝瀆自經﹐誰其知矣。」晏不爲動﹐卒能保護一鄕。招討使陳公鞾聞於朝﹐封恭人﹐仍官其一子。

校注﹕

﹝1﹞漢字直行書寫爲從右向左﹐「闕左方」卽畱下空白之意。

○仙佛

三仙二佛之名﹐於汀尙矣﹗仙事茫不可索﹐佛應日現著﹐邦人崇向日嚴以親﹐是不可不書。

富國先生姓王氏﹐名中正﹐字平叔﹐長汀縣人。初名捷﹐咸平中﹐賈販至南康﹐遇羽衣士自言趙姓﹐一見如平生歡。約再會茅山﹐得鉛汞黃金之術﹐且密緘小環神劍遺之﹐戒曰「非遇萬乘勿輕出。」中正挾比﹐屢走京師﹐無階以進。至上饒﹐佯狂呼叫﹐坐流嶺南。復邂逅羽衣者﹐曰「姑候他日。」遂復逃至京師﹐爲所司所捕。供奉官謝徳權異之﹐以聞。上命皇城司劉承珪問狀﹐中正請面奏﹐承珪爲攺今名。對龍圖閣下﹐具陳靈異﹐如唐吉善行由同秀之說﹐具獻所爲白金。遂特授許州參軍﹐畱居城隍司廨捨。景徳﹑祥符間﹐靈異疊見﹐詔置諸聖祖殿﹐每歸功中正﹐屢增顯秩。遇大典禮﹑大徭役﹐率爲金以進。景靈宮上梁及慶成﹐進黃金四千九百兩﹐白金萬有二千七百四十兩。前後金累巨萬﹐絢爛光彩﹐不類世珍。詔書褒諭﹐累官金紫光祿大夫﹐檢校禮部尙書﹐右神武衛大將軍﹐賜第甘泉坊以卒﹐贈鎭南節度使。命內侍周懷正護喪事﹐葬開封縣槲岡村。又命武寧軍節度使檢校夏竦志其墓﹐謚富國先生﹐塑像於景靈宮﹐爲聖祖輔命中書侍郎景靈宮使﹐向敏中奉詞以告。詞曰「具官王中正﹐素懷至藝﹐洞究眞詮。嚴奉靈宮﹐克精齋潔。遵承朝命﹐頗竭寅恭。每追念於忠勤﹐特賜修於素像﹐俾侍倅儀之側﹐仰酬道蔭之恩。愛契良辰﹐用陳馨薦﹐式伸昭告﹐願鑑虔誠。」仍出所進金鑄爲寶牌﹐分給在京宮觀並諸州天慶觀及名勝景宮觀去處。事載本朝《事實》。所藏盤龍寶鑑﹐廣尺厚寸﹐秤之﹐重百兩﹐舉之如毫毛。鑑陰有頌﹐曰「天地氤氳﹐萬物化生﹔龍盤六瑞﹐鸞舞雙旌。得吾神鑑﹐契道合眞﹐燕云效順﹐可驗銷兵。二帝三王﹐爲之遠徵﹐英烈著聖﹐以成中興。」遺言示子孫曰「俟開邊日出進。」宣和甲辰﹐出師燕山﹐五世孫保奉鑑以進﹐補右階。惜不傳其畱進之意云。富國王捷﹐《澠水燕談》云「捷少商﹐江淮遇人受黃金術﹐後流嶺南﹐逃京師﹐撾登聞鼓﹐上命之官﹐更名中正﹐寓中官劉承珪家。珪數聞中正與人語聲云﹕我司命直君也。』中正嘗以藥金銀助國﹐謂之燒金王先生。建祠元寧院。」《西郡誌》云「謚富國先生﹐塑像景靈宮﹐爲聖祖輔。」

梁野人名戴﹐長汀縣人﹐兵部郎頠之弟﹐自號野人。家居天慶觀左﹐盛暑率晝寢三淸殿後。一日就寢﹐夢金人長丈餘﹐持其左手﹐以一金錢按其掌心﹐囑曰「子欲錢﹐但縮左手袖中﹐振迅則隨用而足。若妄費﹐漏言﹐則錢不復出矣。」戴曰「諾。」旣覺﹐左手猶微痛﹐隱然有錢文﹐試之﹐果然。𨿽所親莫敢以告。益放曠歌酒﹐施捨貧乏﹐人目爲狂。其母常誚之曰「吾生二子﹐汝兄取科第矣﹐於汝何望﹗今雨彌旬﹐薪粒告盡﹐柰何﹖」戴曰「所須若干﹖」母曰「多多益好。」翌朝﹐戴引薪米數十擔﹐施施從外來。母曰「彊哉﹗兒﹐多固好﹐顧安所得錢乎﹖」戴曰「幸毋慮。」振袖償值﹐一一如數﹐無欠無餘﹐母方異之。卽告遊方外。天聖初﹐頠守廬州﹐因投剌上謁﹐曰「梁野人」﹐頠延見驚喜﹐舉酒相屬﹐因曰「吾身爲刺史﹐弟藍縷如是﹐得無辱乎﹖」命疊浴更衣。戴正色曰「兄何索我於外耶﹖」拂而起﹐曰「暫出復來﹐要錢也否﹖」頠曰「汝狂猶未歇。」忽不見。使人交馳於市﹐求之弗得。明午﹐旅邸有告曰「昨有道人﹐薄暮抵宿﹐夜半聞穿排錢聲﹐疑其爲盜﹔隙窺之﹐室暗無所睹﹐晨起窺之﹐但見錢垛半壁。」頠於是遣官吏破開﹐錢上有書云「弟野人以煙蘿侶久俟﹐不果辭﹐惟冀珍重。有少錢﹐煩周貧乏。」仍遺下所服敝衣﹐異香襲人﹐殆非人間所有。驗其去蹤﹐乃撥瓦罅而出。頠感嘆久之。自後﹐杳不知所往矣。

黃先生名升﹐字正道﹐長汀縣人。少不禁葷酒﹐能呼錢之沈沒江河溝壑間者﹐積之旣多﹐悉以周濟貧乏。又能內求口中﹝1﹞﹐運眞气煉之一晝夜成白金﹐名曰陰煉。先是﹐蔡道人自蜀來﹐升與之厚﹐死城外五里邸中﹐升爲棺殯。一日﹐忽有自贛攜蔡書來者﹐具言在崆山相候。始蓋疑之﹐如是者十餘信﹐升遂俟崆山下﹐久無所見﹐興屢盡﹐俄見山腹有人引手招呼﹐升往卽之﹐再拜祈請﹐願從先生後。蔡曰「汝無功行﹐未可以俱。吾向時所寓之地﹐有文字筆硯等在墻隙間﹐汝歸誦之足矣。」忽不見﹐升號泣以歸﹐發其殯則空棺而已﹐卽往彼處取其書讀之。自是能以考召法役鬼神﹐前知人禍福﹐治病全活者眾﹐務行方便﹐不苟取。年八十六﹐髭發如漆。紹聖戊寅﹐以符篆授其子﹐端坐而死。後十年﹐里人有見其與蔡道人者並行江鄕市中﹐追之弗及﹐豈所謂尸解者耶﹖。

敕賜定光圓應普慈通聖大師鄭性﹐法名自嚴﹐泉州同安縣人。祖仕唐﹐爲四門斬斫使。父任同安令。師生而異稟﹐幼負奇識。年十一﹐懇求出家﹐依本郡建興寺契緣法師席下。年十七﹐得業遊豫章﹐過廬陵﹐契悟於西峯圓淨大師﹐由此夙慧頓發﹐遂證神足﹐盤旋五載。渡太和縣懷仁江﹐時水暴漲﹐彼人曰「江有蜃爲民害。」師乃寫偈投潭中﹐水退沙壅﹐今號龍洲。又經梅州黃楊峽﹐渴而謁水﹐人曰「微之」﹐師微笑﹐以杖遙指溪源﹐遂涸﹐徙流於數里外﹐今號乾溪。乾徳二年屆丁﹝2﹞﹐之武平﹐睹南巖石壁峭峻﹐巖冗嵌崆﹐憮然嘆曰「昔我如來猶蘆穿於膝﹐鵲巢於頂而後成道﹐今我亦願委身此地﹐以度羣品﹔若不然者﹐當使殞碎如微塵。」發誓已﹐攝衣趺坐。數夕後﹐大蟒前蟠﹐猛虎旁睨﹐良久﹐皆俯伏而去。鄕人神之﹐爭爲之畚土夷塹﹐刊木結庵。民有祈禱﹐輒書偈付與﹐末皆書「贈以之中」四字﹐無願不從。淳化間﹐去巖十里立艸庵牧牛﹐夜常有虎守衛﹐後遷牧於冷洋徑。師還巖﹐一日倏云「牛被虎所中。」日暮有報﹐果然。師往彼處﹐削木書偈﹐厥明﹐虎斃於路。復感一靑�猴﹝3﹞﹐爲牧三年﹐後忽抱木斃﹐師夢來乞名﹐與名曰「金成王」﹐仍爲建廟。民有詢過去未來因者﹐師皆忠告﹐莫不悚然。同道者懼其大甚﹐師曰「只消吾不語耳。」遂不語。一年﹐巖院輸布﹐師以手札內布中﹐監臨郡倅張公曄見詞﹐聞於郡守歐陽公程﹐追攝問狀﹐師不語。守﹑倅愈怒﹐命焚其衲帽﹐火燼而帽如故﹔疑爲左道﹐以彘血蒜辛厭勝﹐再命焚﹐而衲縷愈潔﹐乃遣謝使歸。自是白衣而不褐。初﹐南康盤古山波利禪師從西域飛錫至此﹐山有泉從石凹出﹐禪師記云「吾滅後五百年﹐南方有白衣菩薩來住此山。」其井湧泉﹐後因穢觸泉竭﹐輿議請師主法度以符古讖﹐師許之﹐乃泛舟而往。江有槎樁﹐常害人船﹐師手撫之曰「去﹗去﹗莫爲害。」當夕無雨﹐水暴漲﹐隨流而逝。至山﹐觀井無水﹐遂以杖三敲云「快出﹗快出﹗」至中夜﹐聞有落泉濺崖之聲﹐詰旦湧出滿溢。終三年﹐復返南巖。祥符初﹐有僧自南海郡來告曰「今欲造磚塔﹐將求巨艦載磚瓦﹐惠州河源縣沙洲有船插沙岸﹐無能取者﹐願師方便。」師曰「此船已屬陰府。」僧復致懇﹐師乃書偈與僧﹐僧持往船所﹐船應手拔。運塔磚畢﹐有商假載木﹐俄惡風飄蕩﹐莫知所往。四年﹐郡守趙公遂良聞師名﹐延入郡齋﹐結庵州後﹐以便往來話次。遂良曰「庵前枯池﹐勞師出水。」投偈而水溢﹐今名「金乳」。復曰「城南有龍潭害民﹐望師除害。」亦投偈而禍去。於是遂良表聞於朝﹐賜「南安均慶院」額。遂良授代以晴請﹐運使王贄過巖以雪請﹐皆如答應。眞宗朝﹐嘗齋於僧﹐對禦一榻無敢坐者。上命進坐﹐僧答曰「佛祖未至。」少頃師至﹐白衣衲帽﹐儒履擎拳﹐卽對禦就坐。上問﹕「師從何來﹐甚時屆道﹖」答曰「今早自汀州來。」問守爲誰﹖曰「屯田胡咸秩。」齋罷﹐上故令持伊蒲供﹝4﹞賜咸秩﹐至郡尙燠。咸秩驚竦﹐表謝。上乃謂師爲見世佛﹐禦賜周通錢一貫文﹐至今常如新鑄。咸秩閔雨﹐差吏入巖祈禱﹐師以偈付來吏﹐甫至郡而雨作﹐歲乃大熟。胡解印入覲﹐歷言諸朝列丞相王公欽若﹑參政趙公安仁﹑密學劉公師道皆寄詩美贈。八年正月六日申時﹐俄集眾云「吾此日生﹐今日正是時﹐汝等當知妙性廓然﹐本無生滅示有去來﹐更言何事﹖」言訖﹐右脇臥逝﹐春秋八十有二﹐僧臘﹝5﹞六十有五。眾收舍利遺骸骼塑爲眞相。遺偈凡百一十七首﹐其二十二首乃親書墨迹臨刊﹐文義雅奧﹐不可思議而得也。師見在﹐民呼曰「和尙翁」﹐親之也。師滅度﹐民皆曰「聖翁」﹐尊之也。名公巨卿﹐大篇短章致贊嘆意﹐無慮數百篇。東坡蘇軾云「定光石佛﹐不顯其光﹐古錐透穿﹐大千爲囊。臥像出家﹐西峯參道﹐亦俗亦眞﹐一體三寶。南安石窟﹐開甘露門﹐異類中住﹐無天中尊。彼逆我順﹐彼順我逆﹐過卽追求﹐虛空烏集。驅使艸木﹐教誨蛇虎﹐愁霖出日﹐枯旱下雨。無男得男﹐無女得女﹐法法如是﹐誰奪誰與﹖令若威怒﹐免我伽梨﹐旣而釋之﹐遂終白衣。壽帽素履﹐發鬢皤皤﹐壽八十二﹐與世同波。窮崖艸木﹐枯臘風雨﹐七閩香火﹐家以爲祖。薩埵禦天﹐宋有萬姓﹐乃錫象服﹐名曰定應。」山谷黃魯眞云「石出山而潤自丘壑﹐松不春而骨立冰霜。今得雲門拄杖﹐打破鬼窟靈牀。其石也將能萬里出雲雨﹐其松也欲與三界作陰涼。此似昔人﹐非昔人也﹐山中故友任商量。」熙寧八年﹐郡守許公嘗表禱雨﹐感應﹐詔賜號「定應」。崇寧三年﹐郡守陳公粹復表眞相薦生白毫﹐加號「定光圓應」。紹興三年﹐虔寇猖獗﹐虔化宰劉僅乞靈於師﹐師於縣塔上放五色毫光﹐示現眞相﹐賊遂潰。江西漕司以聞﹐紹興二年﹐嘉「普通」二字。乾道三年﹐又嘉「慈濟」﹐累封至八字大師。民依賴之﹐甚於慈父。自淳熙元年﹐郡守呂公翼之迎眞相入州後庵﹐以便祈禱﹐從民請也。後均慶屢請還巖﹐郡不能奪﹐百夫輿至中途﹐莫能舉﹐遂畱於州。紹定庚寅﹐磜寇挺起﹐干犯州城﹐勢甚岌岌﹐師屢現顯。賊駐金泉寺﹐值大雨水不得渡﹐晨炊粒米迄不熟﹐賊眾饑困。及戰﹐師於云表﹐見名旗﹐皆有艸木風鶴之疑﹐遂驚愕奔潰﹐祈哀乞命。汀民更生﹐皆師力也。嘉熙四年﹐州人士列狀於郡﹐乞申奏賜州後庵額。有旨﹐賜額曰「定光院」。續又乞八字封號內易一「聖」字﹐仍攺賜「通聖」。今爲「定光圓應普慈通聖大師」。詳見《行實編》。定光﹐泉州人﹐姓鄭名自嚴。乾徳二年﹐駐錫武平南安巖。淳化二年﹐別立艸庵居之。景徳初﹐遷南康郡盤古山。祥符四年﹐汀守趙遂良卽州宅創後庵延師。至八年終於舊巖。見周必大《新創定光庵記》。定應大師﹐《鄞江集》云「初﹐波利尊者自西土來住盤石﹐卽有讖曰﹕『後五百歲﹐有白衣菩薩自南方來居此山。』」卽是定光佛也。至定光大師乃應讖。

敕賜威濟靈應普惠妙顯大師葉姓﹐法名惠寬﹐寧化縣人。幼通悟﹐善根夙植﹐長得業於本郡開元寺﹐徧遊諸方﹐悟旨而返。州境山谷深窈﹐虎豹出沒爲害。師以解脫慈悲力﹐爲之訓飾柔服﹐眾異之﹐號伏虎禪師。南唐保大三年﹐憩於平原山麓﹐見左右有龜峯獅石﹐遂卓錫於此。躡其巓﹐以開元錢已爲開山兆。有樵者拾其一以歸﹐詰朝復返故所﹐耆老歡傳﹐咸起敬慕。程力督工﹐爲創庵﹐名曰「普護」。庵側一嶺刺天﹐號弔軍嶺﹐道過其上﹐苦渴水﹐師於盤石上頓錫出水﹐至今不竭。七年﹐汀苦旱﹐靡神不宗。郡將聞師道行﹐結壇於龍潭側﹐延師致禱。師云「此方旱气燔甚﹐實眾生罪業自速其辜﹐今當普爲懺悔。七日不雨﹐願焚其軀。」及期旱如故﹐師延跌坐﹐命厝火於薪。眾駭愕﹐火未及然﹐油云四起﹐甘雨傾注。師曰「未也﹐水流束薪乃已。」未幾﹐果然。見聞贊嘆。宋朝建隆三年九月十三日示寂﹐塑其壞身於庵﹐凡有所禱﹐應如響答。熙寧三年﹐郡列狀以聞﹐賜庵爲「壽聖精舍」。延平之庵﹐白「油灘」﹑曰「小芹」﹑曰「白砂」。紹興七年﹐敕封「淨戒慈應大師」﹐時在汀者猶未封聖院。乾道三年﹐攺賜「廣福」﹐師所經從輒成也。至十二年﹐乃賜號於汀曰「威濟」。乾道三年﹐加號「靈應」。淳熙十一年﹐復加「普惠」﹐皆以救旱功。自淳熙元年郡守迎均慶院定光眞相入州後庵﹐復於廣福院迎師眞相差肩爲賓主﹐以便祈禱。紹定羣寇犯城﹐多方保護﹐顯大威力﹐師與定光實相葉贊。嘉熙間﹐州人士列狀於郡﹐乞申奏加賜師號﹐復加「妙顯」﹐累封至八字﹐今爲「威濟靈應普惠妙顯大師」。

校注﹕

﹝1﹞「內求」疑爲「內汞」。「內」卽納。

﹝2﹞「乾徳二年屆丁」﹐「屆丁」應是「甲子」之誤。

﹝3﹞原空一字﹐用以形容猴者。

﹝4﹞「伊蒲供」又稱「伊蒲饌」﹐梵語﹐義爲僧之齋供。

﹝5﹞「僧臘」﹐爲僧一年稱一臘。

﹝6﹞上文《寺觀廣福院》記「以開元錢七爲駐錫兆」﹐此處云「以開元錢已爲開山兆」﹐疑「已」爲「七」。

○道釋

道學仙﹐釋學佛﹐以明心見性﹐積功累行爲本。若幻小智奇術﹐衒惑當時﹐已爲仙佛罪人﹐況未能淸淨﹐未斷貪嗔者乎﹖今氅袂方袍相屬﹐未知其修爲何如也﹗

晏仙人失其名﹐淸流縣人。生明溪田家﹐年甫冠﹐樵蘇山間﹐忽聞有旁耳而語者﹐回盼見一道人﹐余半桃以遺之。晏食已﹐欲與之語﹐忽不見﹐惟覺腹痛。茫茫然歸家﹐暴下﹐累日若醉若寐﹐家人省問﹐似不能言者。旬餘小愈﹐卽不復煙火食﹐所嗜惟果食淸泉﹐而朱顏漆發﹐肌膚澤潤﹐步履如飛﹐且能言人禍福。鄕人異之﹐悉呼爲晏仙人。自是遠近輻輳﹐晏懼泄天機﹐遂寡言語。邑令遺禮招之﹐不納。士夫有踵門者﹐長揖而已。間有一二可知者﹐今疏於下﹕裏有富民某氏﹐創居頗雄麗。落成之日﹐晏過其門﹐富民延坐﹐扣曰「屋好否﹖」晏曰「光蕩蕩。」富民喜﹐以爲佳兆。越三年﹐染疾無噍類﹐眾始悟前時之言。一日﹐父遣如郡輸租﹐泊攬子家﹐見其母所儲壽器﹐從而撫之﹐曰「便著﹐便著。」時媼亡恙﹐眾目爲狂。晏﹝1﹞未幾﹐媼果然暴死。明年冬﹐又至郡畢輸﹐告別﹐挽攬子之臂嚙之二﹐自是不復來。比及三年﹐不疾而逝。自食桃之後﹐閱十五年﹐逝之日乃生之日也﹐惜其家人不曉﹐以釋氏茶毗法化之﹝2﹞。

曹道翁不知何許人﹐宣和間始至縣﹐邂逅道庵初成﹐遂與居焉。儀狀甚野﹐靑巾短褐﹐對人兀坐﹐終日不談。居數年﹐稍合藥濟人﹐得者輒愈。入市必大醉而歸﹐平時未嘗赴供持缽﹐又無所儲生計﹐而衣食百項略無窘狀﹔或經旬不爨﹐人問其故﹐則云就食於市。有尾而伺之者﹐但見其徑趨酒家﹐據牀獨坐而酌﹐取金於袖﹐無欠無餘﹐至茶食肆亦如之。詰其所以﹐至於再三﹐乃以實對﹐曰「我能呼錢爾。」或求其術﹐曰「吾所呼者﹐皆深溝巨壑久湮而不出之物﹐汝傳之﹐必睨人之帑藏﹐禍將及身﹐幸無啟齒。」庵中養雞一犬一﹐不敢升堂。登眞觀道士丘居通慕而師之﹐嘗假金一千二百爲制衣用﹐翁令取諸故祠﹐果得之如數。爲翁碾藥﹐翁令自摩具頂﹐曰「可使須髮不白。」後居通八十四﹐無一莖白者﹐獨皤然其須。或扣之﹐曰「碾藥時須猶未出也。」邑人有賴岫者﹐攜女子來遊﹐翁取藥小劑令咽之﹐撫其首﹐曰「爾終身無病﹐通夕無便旋矣。」果如其言。一日﹐戒其徒曰「吾將逝矣﹐葬我庵後﹐必以吾紙傘﹑布巾爲殉。」語畢而瞑目。自是雞犬橫肆堂上。後數曰﹐庵鄰江澤者﹐見翁腰巾﹑肩傘過濟川橋﹐卽與語曰「吾宿約當歸﹐且寄聲若而人。」江還邑﹐知翁已死﹐發土啟棺﹐枵無一物﹐乃悟其尸解。今塑像庵中。

張道成乃長汀縣人﹐號款庵。少依梁教師學黃老術﹐得業於贛之寧都金精山﹐住寧化凝眞觀﹐後棄去﹐徧遊方外。性孤介﹐不徇流俗﹐終日閉關而坐﹐晚歸住山隱觀。嘉定間﹐忽一日﹐使人徧辭素無往來者﹐至期鳴鼓集眾﹐觀者如堵﹐乃畱偈云「七十四年命幻身﹐臨行動眾動羣倫﹐鳴鐘擊鼓渾閒事﹐一點圓明不動眞。咦﹐擘破乾坤一玄牝﹐挐將日影掛林梢。」長揖大眾曰「一睡八百年。」登榻曲肱而逝。

廬山羅漢院小南禪師名系南﹐張姓﹐長汀縣人。初住云居﹐繼嗣法羅漢﹐諸方以「小南」呼之﹐有語錄行於世。紹聖甲戌在羅漢﹐一日﹐忽更衣白眾云「今日到騎鐵馬﹐逆上須彌﹐踏破虛空﹐不畱朕迹。諸人還見麼﹖夜來風起滿庭香﹐吹落桃花三五樹。」語訖﹐趺坐示寂。山谷黃魯直爲之傷悼﹐不食肉者累日﹐頌以祭之曰「一點黑漆﹐原無縫罅。羅漢云居﹐天上天下。出入奮迅﹐三界無家。以除煩惱禪﹐打鼓弄琵琶。沈卻法船﹐畱下戽斗﹐欲得不沈﹐戽幹札漏。」旣葬﹐復爲銘以表其塔。

僧慧昌張姓﹐長汀縣人。母馮氏﹐𦇤褓中﹐常謂冠此兒﹐當爲法器﹐迨冠﹐勉之曰「爲官不若爲僧﹐我原來世﹐亦復如是。」未幾祝發﹐徧參叢林﹐卒業小南禪師席下﹐住南嶽雷峯。晚住云蓋山﹐忽夢母來見﹐時亡十七年矣。無何﹐乃兄寄母眞像自汀至﹔又有童子﹐林姓﹐自福淸來﹐年方十七。昌默契於心﹐曰「此吾母也﹐願力來矣。」於是展眞堂上﹐命童子侍側﹐演說因緣﹐贊之曰「前身女﹐後身男﹐淸淨摩尼觸處參﹐應現頓忘前後際﹐從今靑出勝於藍。」乃立名汝襄。召大眾曰「去水從襄﹐卽吾母也。」明年爲僧﹐士夫更贊疊詠﹐無慮百篇﹐鏤板成集。昌素以擔板翁自號﹐一日升坐視眾﹐曰「擔板老翁﹐性本虛空﹐永劫不死﹐明月淸風。」奄然坐逝﹐時年八十一矣。創塔云蓋山﹐有語錄傳世。襄亦屢主名剎﹐嗣燈傳服。

廣照大師契證呂姓﹐長汀縣人。以試經爲僧﹐嗣法桃林倩禪師﹐住贛之天寧洪之翠巖上藍。所至﹐禪衲輻輳。一日在上藍﹐令侍者修啟狀告違師座及郡官檀信。翌午﹐命浴更衣﹐畱頌云「七十年來自在﹐臨行一著無礙﹐不向北斗藏身﹐直入法林三昧。」歸丈室趺坐而化。畱一七日﹐神色不變﹐及茶毗﹐舍利五色圓明﹐人競拾得之盈掬。

僧彥圓胡姓﹐長汀縣人。靖康己酉五月不雨﹐至於七月﹐苗將就槁。守二僚屬並走羣望﹐邈然無應。圓乃具櫝﹐請郡積薪龍湫之旁﹐跌坐其上﹐晝夜梵唄。五日不雨﹐欲焚其軀﹐守將如約﹐郡倅許公端夫爭曰「水旱﹐數也。姑少遲之。」越三日﹐乃雨﹐槁苗復蘇﹐上下胥慶。許公貽之詩﹐曰「淨戒當年賽願身﹐積薪危坐志通神﹔應誠甘霖蘇羣品﹐今有髙人繼後塵。」

僧宗佑卜宣姓﹐長汀縣人。母夢金紫人入室﹐曰「吾故本州令公﹐來爲爾嗣。」自是而娠。旣生﹐骨相特異。齠齔中祝發﹐少長﹐徧禮十方﹐歸主開元﹐云會百眾。每杖錫所向﹐率前夕夢金紫人至。郡守黃禦史彥臣入境之初﹐亦作是夢﹐意詎朝官屬首迓者﹐必異日經貴人。淩晨﹐乃佑上謁﹐人物藏昂﹐宛如夢中所見﹐甚異之。貽之詩﹐曰「瀟灑丰姿迥不同﹐少年來住此禪叢﹔誰知今日佑和尙﹐便是當年鐘令公。」陳侍郎軒踵至﹐尢雅重之。贊其眞容曰「不是十二面﹐虛堂空寂寂。不是一千年﹐叢林聲嚦嚦。奇哉丹靑者﹐具增減不得。珍重四方聞﹐一介善知識。」

祖鏡大師從密鄭姓﹐長汀縣人。幼穎悟多技能﹐且工吟詠。初住石霜山﹐臨米書逼眞。爲人作字﹐率預言禍福﹐人皆珍重藏襲﹐至今多有者。又能隱形出神﹐剪紙爲禽馬﹐使之飛走。宗門宿徳或以此咎之﹐晚方棄去。自號未理翁﹐繼往富沙之天寧。江給事帥福建﹐延主東禪法席﹐歷九夏﹐忽示頌辭眾﹐曰「閱盡人間七十秋﹐萬緣今日一時休﹔虛空撲破渾閒事﹐驚起全身露地牛。」趺坐而逝。有語錄行世禪衲間。或傳示寂時﹐以俗禮葬﹐逾月啟棺﹐空然無有﹐謂之尸解去。

禪鑑大師智孜蕭姓﹐長汀縣人。嘗住福之白鹿﹐豫章之上藍。機法之外﹐尢長於詩。《四皓吟》曰「忠義合時難﹐雲林共掩關。因秦生白髮﹐爲漢出靑山。不顧金章貴﹐終披白氅還。如今明聖代﹐髙躅更難攀。」當時擅詩名如洪駒父見此作﹐擊節稱賞﹐與之酬唱。靑山郭功父亦有往來篇章。自是見知名勝﹐緇素爭傳其後﹐門人編次幾三百篇﹐板行曰《南山集》。一日﹐書頌示眾﹐曰「五十春秋﹐如電如露﹔月映寒江﹐分明歸去。」揖眾攝衣﹐端坐而逝。

僧了證鐘姓﹐武平縣人。生不茹葷﹐年十九﹐禮禪果院僧道松壽﹐且亟遊諸方。一日﹐遇崇首坐者﹐機緣相契﹐以黃龍三關語勘之云「我手何似佛手﹖」證曰「不勞拈出。」又云「我腳何似驢腳﹖」證曰「兩重公案。」崇云「如何是座上生緣﹖」證便喝﹐崇云「憑著什麼﹖」證曰「這老漢猶未知落處。」崇乃印可。一坐十年﹐後崇駐錫常之東禪﹐證與之分座說法﹐學者宗仰。宣和初﹐道松以言招之﹐曰「吾將老矣﹐未聞般若。知子得道﹐幸歸一見。」證曰「吾有誓﹐若得己事明白﹐願普度一切﹐況吾師乎﹖」乃歸一見之﹐悲喜而悟﹐有古靈之風。紹興元年﹐郡倅許公端夫攝郡事﹐延駐開元一年﹐震潮音﹝3﹞﹐衲子云會。未幾﹐有桴鼓之警﹐亟歸靈洞﹐結茅以居。五年二月﹐送客出洞歸﹐謂侍者曰「吾緣盡矣﹗當緊鍬艸鞋爲別。」侍者請頌﹐證曰「咄哉呆子。吾平居且倦爲此﹐況臨行乎﹖」請益堅﹐乃彊艸大字云「來時本無﹐去亦非有﹔珍重諸人﹐月明淸晝。」擲眾趺坐而逝。三日茶毗﹐五色舍利粲迸如雨。塔在靈洞院。

僧文雅林姓﹐號正庵﹐長汀縣人。總角遊方外﹐得業於毗陵﹐徧參叢林﹐頓悟宗旨。善醫術﹐好儒書﹐以詩琴自娛﹐諸方知識呼爲「小雅」﹐歸主開元法席逾三十年。每遊諸莊﹐夢戶多先夢鐘令公來。嘉熙間﹐一日忽沐浴更衣﹐遺偈云「薩埵﹝4﹞裝嚴已現成﹐老僧恰合去遊循﹔有人問著西來意﹐天上無僧地絕塵。」遂趺坐而化。及茶毗﹐五色舍利燦然﹐骨骼不解。

僧普濟張姓﹐淸流縣人﹐住縣北歸仁裏﹝5﹞獅子巖。不事檢柅﹐好賭博飲酒。取溪魚作羹﹐但飲其沈﹐放魚於水﹐復活而逝﹐人頗怪訝。鄰境雨暘不時﹐諸禱輒應。嘉熙間﹐一日忽寫偈云「記得黃梅气我時﹐忽然天气報君知。逆行順化無交涉﹐撒手毗盧頂上歸。」又云「山僧普濟堂堂去﹐圓滿天臺舊故鄕。」趺坐示寂﹐鄕人以不壞身塑於巖中。

劉氏女寧化縣人。父安﹐上攀龍鄕豪也。女生不茹葷﹐美艷而慧﹐喜文墨。九齡與羽人談道﹐以不嫁自誓。年及笄﹐父母奪其志﹐許石城何氏子。禦輪卜吉彊之﹐不獲已﹐乃勉治奩具﹐首飾務淸潔素白﹐玉顏丹臉﹐不禦鉛華。劉氏聚族往送之﹐導從甫超境﹐忽有白鵝從空下﹐女卽乘之以飛﹐所親哀悼﹐竟莫窮其所往。土人異之﹐置祠於上升之地。郡以詔聞﹐賜其地爲蓬萊觀。原有紀刻﹐歲月滋久﹐漫滅不可讀。郡守陳公軒未第時過其下﹐題詩觀中云「蓬萊觀下瑞煙飄﹐劉氏曾經此地超。桃圃昔諧王母約﹐煙霄自赴玉皇朝﹔白鵝乘去人何在﹖靑鳥飛來信已遙。若使何郎有仙骨﹐也須吹引鳳凰簫。」

校注﹕

﹝1﹞「晏」爲衍字。

﹝2﹞茶毗法﹐卽佛教火化之法。

﹝3﹞「震潮音」﹐卽轟動佛教界。

﹝4﹞梵語菩提薩埵﹐簡稱「薩埵」﹐義爲覺有情。今通稱菩薩。

﹝5﹞長汀縣北有歸仁裏

○叢錄

門戶昈紀﹐旣核而詳。若夫訂異正訛﹐質於鄕老之聞見﹔興利除害﹐著於時賢之申陳﹐不備書之無以詔將來也。作叢錄。

考證

舊志謂長老相傳﹐州以汀名﹐蓋因南流入海﹐取以水合汀之意﹐如章﹑貢二水﹐合而爲贛耳。或曰不然。郡之得名﹐或以山川﹐或以風俗﹐要不可槪論﹐特未聞以近世《字說》爲據者。況《爾雅》以水際平地爲汀﹐《說文》以水際平沙爲汀﹐平地與沙﹐固非山間所能有﹔然未郡之前﹐舊有長汀村﹐厥初置郡﹐在今州南四百里﹐其間率多曠野﹐則平地與沙容或有之﹐名村之意﹐殆非偶然者﹐兼沙縣亦在四山環合之間﹐舊隸於此。汀之與沙﹐皆紀其實耳。

《唐書地理誌》云「汀州始﹝1﹞新羅﹐大歷四年遷白石。」則是置郡之後才一遷耳。乃今自新羅之外﹐有兩舊州﹕一在上杭縣北十五里﹐一在州東五里﹐而耆舊相傳﹐皆以爲三遷﹐豈史氏之闕之耶﹖

《唐書》﹝2﹞云「大歷四年遷白石。」而《唐會要》乃云「大歷十四年正月二十六日移汀州於長汀縣白石鄕。」地誌是大歷四年移東坊口﹐後十年陳劍奏移今治。《宋朝會要》載﹕「上杭縣﹐至道年徙鱉沙﹐咸平二年徙語口。」嘗考之﹐自丙申至己亥﹐僅四年﹐豈應兩遷耶﹖問之長老﹐則曰「蓋鱉沙團之語口渡耳﹐非兩地也。」惜無證據﹐姑兩存之。

《唐志》云「開福﹑撫二州山洞置汀州。」自今考之﹐州之南境舊爲新羅縣﹐縣隸泉州﹔北與石城﹑南丰﹑將樂﹑建郡泰寧爲鄰﹐南丰隸撫州﹐而建郡猶未建。諸縣所隸﹐非撫卽福﹐時閩中止福﹑建﹑泉三郡耳﹐故以福﹑撫二州言。而四山崇峻盤亙交鎖﹐其民獰獷﹐郡盜屢作﹐當時謂之山洞固宜。

按舊圖經載﹕「開元十三年﹐福州長史唐循忠攜誘逃戶三千人奏置汀州。」而《唐志》云「開元二十四年」。今詳考之﹐十三年因居民羅令紀之請置黃連縣卽今寧化﹐二十四年始開福﹑撫二山洞置州﹐則二說各有所指云。

先正諸公條陳本州利病事宜

淳熙十三年﹐福建安撫趙公汝愚奏《乞行鈔鹽札子》﹝節要﹞﹕臣檢照嘉祐之時﹐本路鹽法並系自差官兵搬運。至上四年﹐軍召募客人抹鈔算請。至建炎紹興間﹐汀﹑劍盜賊﹐商旅不行﹐權令搬運出賣﹐自後獘物日甚。至乾道八年﹐本路漕臣陳峴建議行客鈔﹐當時不數日間﹐轉運司已賣鈔鹽幾及遞年所賣全額之數﹐而汀州客鈔徧賣緩滯者﹐蓋是四郡通行客鈔﹐互相爭奪﹐實非鈔法之獘。今若用四方之策﹐專行鈔法於汀州一郡﹐則無前日互相侵奪之獘。仍於將樂﹑沙縣各置轉般倉﹐召募稅戶搬鹽﹐或依嘉祐舊法﹐廣行儲蓄﹐以俟本州措置徧賣。除分隸諸司錢外﹐盡數還州縣充作歲計。恐或不足﹐今措置增給鈔鹽六十萬斤爲之補助﹐則於諸司及州縣各無虧損﹐委是經久可行。

淳熙十四年﹐運使王公回《乞先行汀州經界札子》﹝節要﹞﹕紹興間﹐本路八州已經界者五﹐惟漳﹑泉﹑汀以何白旗等作過之後﹐朝廷恐其重擾﹐權行住罷。漳﹑泉從來富庶﹐未見其病﹔獨臨汀凋瘵﹐受病最深。今若不行經界﹐臣恐十年之後﹐官民俱病﹐不可爲矣﹗欲望先行汀州一郡。

淳熙十六年﹐汀州布衣雷衡陳《經界鈔鹽利害》﹝節要﹞﹕臣伏睹本州六縣生靈久困﹐淳熙間帥臣趙汝愚﹑漕臣王回屢乞行臣本州經界﹑鈔鹽﹐整頓瘡痍﹐上兪其請。經今三年﹐未見措置﹐竊恐朝廷謂經界工費煩重﹐鈔法虧折歲課。臣再以推行二者事條﹐條具下項。今具經界工費如後﹕一﹑臣州境東西四百十一里﹐南北五百里﹐析爲六縣。長汀管一十四里﹐寧化一十團裏﹐上杭一十二鄕團﹐武平三十里保﹐淸流八團﹐蓮城六里。逐團裏又析爲都﹐都又分爲十井。一都有十大保﹐一大保統四小保﹐量田一井﹐多者十頃﹐少者六七頃。紹興間﹐本州經界只以水色作七等定髙下﹐遂以約禾槪以三貫二百錢重爲一秤﹐均受產錢輕止三分五釐﹐重止五分。如農人春播五寸投一種﹐秋收一穗。加一刈二者﹐畢工不越於芒種﹑立冬前後一旬。今經界專用繩綽步杖﹐度之日曆數百畝﹐工又易於播刈。紹興間﹐舉行打量﹐起於己巳正月﹐畢工三月。正長旬日以量到步畝通數報官﹐畢日統數並見圖板﹐亦備工止六十日。計度一季吏錄紙札應用等﹐供用二萬九百三十六貫省﹐寬與半年﹐又肯費錢一萬七千二百七十二貫省。米人日支二升﹐官吏倍支﹐日約七石﹐共用米一千五百石。其錢州縣常賦及上供﹑經總制諸司色目不可移兌﹐則本州縣見管常平錢數目鉅萬﹐今借爲經界之用﹐候半年就緒﹐卽有後項虧折稅米錢僅二十萬可以補塡。又日有人戶卽契牙稅錢至多。今具鈔鹽利害﹕乾道壬辰﹐運使陳峴建議行客鈔。客鈔之行方四閱月﹐漕司已賣一千二百萬斤﹐歲額僅登﹐故漕司無昔時州縣乏本不搬之數﹔客人先次納錢請鈔﹐後赴倉支鹽﹐亦無昔年州縣坐欠赦蠲之獘。但干官司不免占涉﹐只爲其時不曾議及。汀與建﹑劍﹑邵武利害不同﹐許通行其鈔﹐劍﹑邵郡並可舟運﹐富商盡得停塌﹐乘見汀之鹽闕﹐番攺星夜並程搬來﹐致使汀州鈔法不行﹐無錢支解﹐竟行奏罷。淳熙丙午﹐帥臣趙汝愚抗章﹐鈔議復下﹐官吏恐行於私無益﹐云汀鹽價髙﹐小民艱食﹐不必推行鈔法﹐只與增綱減價﹐使可紓民。今𨿽每斤減下錢數﹐刻削遇﹝3﹞於昔日﹐徒資州縣倚法爲市。今若鈔法一行﹐鹽價不抑自低﹐官價與鄰虔略同﹐民見私販無息﹐不戢自絕。

紹熙元年﹐知漳州朱公熹乞行經界﹕紹興成法可舉而行﹐惟裏之正長﹐其役最爲煩重。疆理步畝﹐分別水色﹐均攤稅賦﹐其在當時動經再歲。彼出入阡陌﹐妨廢眾務﹐已不勝其勞﹔一有失當﹐詞訴並興﹐督責隨至。又鄕戶少讀書算﹐所召募書人﹐多是姦吏﹐必須酬以髙價。又簿書圖帳﹐費用紙札﹐亦復不貸。是以當時正長﹐厚者重困﹐薄者破產。今乞於舉行之日﹐只令正長打量畫圖報官而已﹐官給紙札﹐自差人供攢帳狀。正長只役其力﹐無傷其財。

紹熙元年﹐知州祝公櫰《保明經界申運司轉運司》據汀州路申﹕據長汀等六縣所申﹐𨿽有不同﹐而其歸則一。向來經界不行久年﹐稅籍益不可考。富家典買田宅﹐必抑令出產之人咸損稅錢﹐然後肯售。貧民迫於不給﹐悉從其請。官司未免據契追納﹐則不得不轉涉流移﹐此常賦所以失陷。況又差役之際﹐稅籍不可舉﹐惟憑得替人指差﹐其獘尢甚。今若經界果行﹐則凡此諸獘﹐皆可以革。惟上戶平日坐享膏腴﹐量輸稅賦﹐亦有計囑鄕司﹐全不輸納﹐又不供應役次。今稅役均﹐則必競生詞訴﹐此一說也﹔諸縣皆有頑惡地分﹐從來不納二稅﹐亦有稅額獨輕之處。今稅役均﹐則必有令之不從者﹐此二說也﹔本州凋獘之極﹐逐年應辦上供與夫供軍輸官之數﹐已是煎熬。今若諸色供需數目浩瀚﹐何所從出﹖此三說也。今欲舉行經界﹐乞王人親臨或監司親到﹐以爲鎭壓頑惡地頭﹐或不從命﹐則乞稅錢州不出郭﹐縣不出鄕﹐以弭其不肖之心。至於供億之費﹐則乞朝廷念此一方凋獘﹐指撥轉運使衙﹐合起發赴行在。窠名錢數若干充經界費用。

紹熙二年﹐知州趙公充夫《經界利害申安撫司札子》﹝節要﹞﹕充夫伏蒙臺諭﹕「汀民稅賦不均﹐上戶產多不納官賦﹐細民產去稅存﹐恐非經界不可。」然臨汀山郡﹐稅重業輕﹐舟楫不通﹐米不值錢﹐大抵皆是貧窘。今若舉行經界﹐當以優卹爲先﹐凡六邑從前催不到稅苗﹐姑置勿論。且據逐年所納稅賦實數﹐因地之遠近﹐田之腴瘠﹐米之貴賤﹐逐一打量﹐隨宜減損﹐使之輕重適中。若將原租額稅苗﹐不以遠近﹐盡數均敷﹐地遠穀賤之處﹐旣不可增敷﹐其勢必盡均入﹔負郭近鄕之田﹐爲害大甚﹐則遠近俱擾﹐貧富俱困矣。一﹑六邑若同時舉行經界﹐不能官吏能者有限﹝4﹞﹐頑民皆以量田爲名﹐不納二稅﹐上供﹑屯駐官兵衣糧﹐必然闕絕。今欲先行一邑﹐則五邑輸納如故﹐而事力亦止可了辦一邑。一﹑謂如一縣以四至鄕﹑團﹐各取縣治在四十里內者﹐卽合照本鄕省稅原額內數﹐並不得過鄕。若鄕團在四十里外﹑八十里內者﹐卽合照本鄕省稅之額﹐打量減十分之三均敷。在八十里外﹑百一十里內者﹐減十分之四均敷。百一十里外者﹐減十分之五均敷。如蓮城﹑上杭﹑武平﹐人物愈稀﹐又當隨上項鄕﹑團近遠遞減分敷。如此則鄕稅額旣輕﹐易於輸納﹐必將重土樂業。前日輕棄之地﹐皆爲良田。且所減稅額﹐皆是汀州逐年催不到數﹐不妨上供歲計﹐減之無害。

紹熙四年﹐福建提刑辛公棄疾《論經界鈔鹽札子》﹝節要﹞﹕天下之事﹐因民所欲行之﹐則易爲功。漳﹑泉﹑汀三州皆未經界﹐漳﹑泉民頗不樂行﹐獨汀之民﹐力無髙下﹐家無貧富﹐常有請也。且其言曰「苟經界之行﹐其間條目官府所慮謂將害民者﹐官不必慮也﹐吾民自任之。」其言切矣﹗故曰﹕經界爲上。其次﹐莫若行鈔鹽。鈔鹽利害﹐前帥臣趙汝愚論奏甚詳﹐臣不復重陳。獨議者以向來漕臣峴固嘗建議施行﹐尋卽廢罷﹐朝廷又詢徵廣西更攺鹽法之獘﹐重於開陳﹐其實不然。廣西變法無人買鈔﹐因緣欺罔﹔福建鈔法才四閱月﹐客人買鈔幾登遞年所賣全額之數。止緣變法之初﹐四州客鈔輒令通行﹐而汀州最遠﹐汀民未及搬販﹐而三州之販鹽已番鈔入汀﹐侵奪其額﹐汀鈔發泄﹐以致少緩﹐官吏取以借口﹐破壞其法。今日之議﹐正欲行之汀之一州﹐柰何因噎而廢食耶﹖故曰﹕鈔鹽次之。

開禧元年﹐知州陳公鑄上《經界利害札子》﹝節要﹞﹕臣嘗詳究經界難行之說。本州產稅最重﹐而米價極賤﹐商賈不通﹐絕難得錢﹔姦民豪戶﹐猶借隱冒賦稅之利﹐通融補納﹐尙且費力。若或履畝之後﹐件件得實﹐不容隱匿﹐則其輸納愈更繁重﹐是以不便者多肆搖撼。又此法一行﹐則須開具圖帳﹐置造砧基﹐打量頃畝分定等則﹐紐計租賦﹔官吏出入阡陌﹐保正長奔走期會﹐紙札食前﹐費用百出。若不盡從官司支給﹐則爲大擾﹐反不若無事之爲愈。此議者所以得持是二說而排沮之也。臣因參用眾議﹐見得本州諸縣稅賦﹐遞年止是僅及一半以上。今若只將十年催到稅數取一最多年分立爲定額﹐從各縣量到頃畝﹐均科年額實催之稅﹐於上供旣無虧損﹐而貧富上下皆受實惠。至於費用一事﹐本州有交承樁積之錢﹐朝廷存畱以爲州郡之備﹐若量其所用﹐出捐數十百緡﹐以爲百姓經久之利﹐在於聖時﹐決不吝惜。若蒙采用此議﹐委自本州選擇公明﹐不擾屬吏﹐先從近郭一縣措置打量﹐則民聽不惑﹐費用亦省。一縣旣有程式﹐他邑可以依仿﹐決無難行之理。

開慶元年﹐知州胡公太初《奏請經界保伍及移兵官一員置司城外三事》﹝節要﹞﹕竊惟汀郡﹐實底閩陬。土曠而民貧﹐俗獷而气暴。家乏富饒之蓄﹐時多寇掠之虞。固切撫摩﹐尢嚴控禦。臣熟加詢究﹐浩欲奏聞。不敢繁縷瀆冒宸聽﹐姑摭其所甚急所易行者﹐條列左方。伏惟聖明采擇﹕一﹑臣自領事以來﹐每訪民詞﹐以產去稅存﹑業輕賦重告者十居七八。亟加考究﹐蓋由經界不行已久﹐田無畝步﹐但計收禾﹔官司之版籍不存﹐民戶之砧基蔑有。以片紙成交易﹐收者獲產﹐而出者之掛稅自如﹔以艸帳辦催科﹐貧者供攤﹐而富者之抵拒罙力。又有囑鄕胥而暗走其稅者﹐有占絕田而莫知其數者﹐有大家多膏腴而輸稅輕﹐小戶守磽瘠而輸稅重者﹐不均之患﹐莫此之爲甚﹔拯而理之﹐莫此之爲急。臣謂經界之法﹐未易輕議﹔自實之令﹐委爲可行。欲望朝廷特賜札下﹐令照兩浙體例奏行自實。仍以其式頒下﹐臣當鞠躬盡瘁﹐期以不擾行之千里。幸甚。一﹑本州南接潮﹑梅﹐西連旴﹑贛﹐寇攘間作﹐淵藪實繁。昨者捕到賊徒﹐鞫之囹圄﹐多是鄰郡姦民來此告說某處某家富有財物﹐此邦之姦民﹐借其向導﹐聚眾而行。其始集也﹐持挾刀杖﹐止以販鹽爲名﹔其旣集也﹐置立部伍﹐公以劫屋爲事。旣行劫掠﹐豈免殺傷﹖民志驚惶﹐率多逃匿。臣近行下諸邑﹐選差隅總﹐重排保伍。以五家爲一甲﹐甲有首﹔五甲爲一保﹐保有長﹔五保爲一大保﹐有大保長﹔五保以上爲一都﹐都有官﹔合諸都爲一鄕﹐或爲一團﹐亦各有長﹐其鄕團長卽隅總。從本州給文帖朱記應充。設若遇警﹐眾急遞告捍防。如境內半年或一年無虞﹐與之次第減免力役。如別有保護捕獲之功﹐又行議賞。仍令沿門點定人戶丁口﹐以藉申上。或有聚集欲出外生事者﹐則自甲保以上﹐互相覺察﹐以報隅總。關防旣密﹐跌蕩良難﹐但鄰郡之姦民販私鹽而來者﹐常十百爲羣﹐未易遏絕。欲朝廷行下旴贛﹑潮﹑梅諸郡﹐一體編排保伍﹐嚴行禁戢﹐則犬牙相制﹐皆不可越境生事﹐豈惟汀民安﹐而諸郡之民舉安矣﹕一﹑本州依山爲城﹐境地狹隘﹔民居市肆﹐多在城外。以戶口計﹐城外多於城內十倍。又有保節二十一指揮一軍營﹐亦在城外。凡鬥毆殺傷﹐風水盜賊﹐悉委長汀一尉。而尉或遇差出體究﹑驗視﹐則彌旬曠日﹐更無彈壓警邏之人。竊聞江西間有州郡市井在城外者﹐分兵官一員蒞之。本州有訓練一員﹐兵馬監押二員﹐臣愚欲照例依添差監押一員﹐置廨捨於城外﹐俾與長汀尉同任警邏之責﹐城外無恐則城內愈安矣﹗此以唇蔽齒之勢﹐委是別無妨礙。或蒙賜可﹐卽乞札下以遵守。

開慶元年﹐知州胡公太初《帖請諸鄕隅總規式》﹕今帖請某人充某縣某鄕幾都隅總﹐開具合關報事件在下﹐須至給帖者。一﹑昨行下選有材徳望之人﹐從本州給朱記文帖請充隅總。旣謂之有材望﹐非可以與凡民例論也。如原非公吏幹攬屠販等人﹐遇到縣﹐請縣官以客禮接見。到州一同。若系投詞論訴﹐自依常式。應有關會﹐並用文帖﹐不可據行追呼。如三帖不報或不了﹐可引出。一﹑隅總專是任責警察盜賊﹐衛護鄕閭。應追會公事﹝5﹞催督官物及體究審驗等事﹐自有保正副及保長任責﹐並不許官司以帖引累及隅總。如有此色﹐徑請繳回。一﹑隅總若能保護鄕井一年或半年境內無虞﹐從本路縣契勘量與次第減免力役﹔或別有奇功能捕獲警援﹐本縣保明申州﹐輕者借補官賞﹐重者申奏旌勘。一﹑隅總旣膺此委﹐盡心協力援衛鄕閭。乃若托公以行私﹐恃權而欺眾﹐或掊克民戶財物﹐或侵奪民戶田廬﹐或緝盜而收接其贓﹐復行縱匿﹐或容盜而密聽其囑﹐不卽收擒﹐有詞到官﹐或官司得於知聞﹐定行審究著實﹐照條議罪。一﹑今來編排保伍﹐專以不擾爲先﹐止要沿門點定戶口人丁﹐置簿抄上各三本﹐一申州﹐一申縣﹐一付隅總。以五家爲一甲﹐置一甲首﹔以五甲爲一保﹐置一保長﹔五保爲一大保﹐置不大保長﹝6﹞﹔五大保以上爲一都署﹐都官﹝7﹞﹔合諸都爲一鄕或爲一團﹐隅總統之。仍於各處置立粉壁﹐大書保下甲下人戶姓名﹐以憑稽考。卽不許喚集關畱﹐有妨民業。如將來甲內有人丁事故﹐甲保次第報知隅總銷落﹐仍申縣申州照會。一﹑人家密處﹐小保長置梆一隻﹔人家疏處﹐甲長置梆一隻。如遇警急﹐卽仰鳴梆﹐一梆鳴﹐眾梆皆鳴﹐甲內及保都人戶聞梆﹐不以早晚深夜﹐卽刻前赴應援。各家置槍棒一條﹐以備緩急﹐不許非時施用及將帶出入。如有不遵約束及不相救應之人﹐仰甲保覺察報知隅總﹐申縣照條斷治。一﹑聚集徒黨及十人以上﹐在法所禁﹐仰甲內常切覺察﹐遞告保長﹑都官以及隅總。若隱而不告者同罪。或外州縣人經過甲內﹐不許停畱過三日。若行止不明者﹐不許住泊。如違約束﹐許甲內及保內首告。知而不告者﹐請隅總覺察﹐申縣科斷。

開慶元年﹐知州胡公太初《奏請武平縣令乞免差武臣復京選同差之法》﹕照得本州武平縣﹐距州城三百里﹐從來系文臣窠闕。昨寶祐二年﹐郡守羅宗博申乞從權作文武通差﹐遂差兵馬監押趙與■﹝礻因﹞前去攝事﹐且許以就辟。未幾﹐以行移檢覆死囚事﹐蒙本路提刑司行下謂辟都監爲邑宰﹐武臣不曉事﹐且責本州不以人命社稷爲念。在後趙與■﹝礻因﹞身故﹐有成忠郎阮逢午爲見先有文武通差之文﹐遂就部注授到任。本州方欲申陳乞仍作文臣窠闕﹐急﹝8﹞據武平縣貢補進士縣學長鄭震等一百三十人列札狀﹕「本縣辟居閩底﹐𨿽號瘴鄕﹐水土惡弱﹐今格舊減舉主兩員及免用職司。如有三舉員﹐卽攺京秩。載之圖志﹐隸爲中縣。注之部闕﹐京選通差。南巖之佛同居﹐靈洞之仙可訪﹐風景未嘗不美。自開邑而至紹定﹐宰是邑者﹐大則奉議﹑宣教之京官﹐次則承直﹑儒林之選人。代有循良﹐舊志壁記﹐歷歷可見。寶祐二年﹐本州差州都監秉義郎趙與■﹝礻因﹞攝令﹐因緣求辟﹐知郡羅宗博遂申省﹐破京選通差之格﹐放行文武通差。其時本路王提刑因本路具囚上讞﹐判云﹕武平一縣﹐有人民﹐有社稷﹐往往縣官皆武人權攝。今開申狀﹐又系辟都監爲邑宰﹐本州殊不以人民社稷爲念。武平只在汀﹑漳之間﹐何至乏人而置一縣於度外﹖其所以不遵法守﹐是皆武人無所識之故。牒州契勘﹐本縣官有無注授﹐因何不行赴上著實﹐具申以憑區處﹖續周知郡縣牒回趙都監復舊職﹐攺委寧化縣丞趙與康攝事。近縣令阮成忠循文武通差之例﹐注授塡趙都監窠闕﹑來膺邑寄﹐今以書兩考矣。第恐後來或又有武弁借徑而來﹐不諳邑事﹐則學校誰與作典﹐生靈誰與摩撫﹖自此風俗日薄﹐人物日凋﹐戶口日耗﹐財賦日陷矣﹗且福建所隸四十九縣﹐宰皆文充﹐令皆文選。以閩之屬郡﹐素號文明聲教之邦﹔而汀之武平﹐獨若淮堧用武之邑﹐良可惜也。士民昕夕妄議﹐欲望本州斟酌事體﹐詳與申奏天朝﹐復正京選通差之條﹐寢罷武人充闕之例。使小邑之令﹐獲齒諸邑之班爵﹐人物由是而師表﹐風俗由是而教化﹐戶口財賦由是而得安集﹐而節愛豈不韙歟﹗」本州所據武平縣貢補進士縣學長鄭震等所陳﹐委是允當。合行備錄具申﹐欲望公朝特賜敷奏﹐永爲復文臣窠闕。仍許從本州申辟文臣一次﹐庶幾凋獘之邑得人經理﹐實副百里之望。﹝八月三十日奉聖旨依﹞

校注﹕

﹝1﹞「始」有「始治」之意。《新唐書》作「治新羅」。

﹝2﹞此處所指「唐書」與下文所指「唐志」均爲《新唐書地理誌》。

﹝3﹞「遇」疑爲「過」。

﹝4﹞「不能官吏」後疑漏一「眾」字。或曰「不能」爲衍字。

﹝5﹞「應追會公事」疑爲「一應追會公事」。

﹝6﹞「不」有誤﹐應是「一」。

﹝7﹞「都官」之前疑脫漏「置一」二字。

﹝8﹞「急」疑爲「忽」。

●跋

州有圖志﹐一邦之史也。凡而山川之融茂﹐人物之消長﹐風俗之仍攺﹐戶口之耗增﹐事制之沿革﹐官吏之更代﹐校捨之廢置﹐世故之屯屯殷殷皆系焉。歷歲逾遠﹐荒陋遺誤﹐則不足以詔後蒞政者。著身簿書朱墨叢﹐每視爲迂緩不切之務而不介之意﹐實爲曠典。天臺境物﹐一賦於孫興公﹐則赤城奇勝在目睫﹔曲江地圖﹐一披於昌黎﹐則系舟韶石﹐可以窮佳趣﹔矧臨汀山水人材之萃﹐志可陋乎﹖鄞江舊志﹐始纂於隆興者頗略﹐繼修於慶元者尙疏﹐識者慨其寤嘆﹗今甲子一周﹐屢修而屢輟﹐用志不堅﹐宜志之竟無成也。判府節制宗丞吏部怡齋胡公先生﹐以邁往之韻﹐負兩科重望﹐天下盛名﹐再持麾節﹐鎭撫玆郡。旣下車﹐疏凝蠹﹐崇學校﹐厚風化﹐禮多士﹐撫摩斯民﹐政通人和﹐凡事關治原者﹐尢切畱意。越數月﹐大捐俸積。鼎新泮宮﹐髙明其百年陋習﹐作成美意﹐窮宇照耀。舊志冗略失宜﹐懼其不足以詔方來﹐禮請郡士之俊秀貢士鐘明之等﹐相與搜摭而裒輯之﹐訂其舛﹐獵其遺﹐采錄嘉精﹐專局於黌捨﹐俾與商其綱。與沐與三四友趨承教命惟謹﹐三閱月僅成編﹐筆削於先生大宗匠之手﹐俾百年之故典﹐一旦昭明﹐非洞識卓然﹐何以及是﹖抑地靈人傑﹐機有幸會﹐際此賢史君植立振起之功歟﹖與沐懦響糞英﹐無能爲役﹐今將得替而行矣﹐幸而及拭目斯志之成。若夫賢史君主盟斯文﹐恢風弘化之功﹐當有一代大手筆大書特書以壽於石﹐與宇宙山川同其久者﹐其是以上裨職方氏。開慶攺元中秋吉日﹐學生修職郎汀州州學教授趙與沐敬跋。

附錄﹕胡大初【寶祐間以朝散大夫知州事修郡學重建明倫致極堂禦書稽古閣肇行鄕飲酒禮增儲均濟倉錢米以廣賑糶廂禁寨舖兵並增給全分衣糧時閲射自給賞犒修城浚池屢平連城寜化劇冦】﹝四庫全書史部地理類都會郡縣之屬福建通誌卷三十二﹞

