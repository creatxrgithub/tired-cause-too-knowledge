

溪蠻叢笑

○木契

刻木爲符契﹐長短大小不等﹐冗﹝穴﹞其傍﹐多至十數﹐各志其事﹐持以岀驗﹐名木契。

○犵黨

岀入坐臥必以刀自隨﹐小者尢銛利﹐名犵黨。

○釣藤酒

酒以火成﹐不醡不蒭﹐兩缶東西以藤吸取﹐名釣藤酒。

○金雞

羽族似雉者﹐金項火背﹐斑尾揚翹﹐志意揭驕﹐籠之不能馴。

○茅花被

犵狫無綿﹐揉茅花絮布被。一被數幅﹐聫貫以成。山猺皆臥板﹐夜燃以火。犵狫視猺則爲富矣。

○辰砂

辰錦砂最良。麻陽卽古錦州﹐舊隸辰郡。砂自折二至折十﹐皆顆塊。佳者爲箭鏃﹐結不實者爲肺砂﹐碎則有趢趗。末則有藥砂。砂出萬山之崖爲最﹐犵狫以火攻取。

○犵狫裙

裙幅兩頭縫斷﹐自足而入﹐闌斑厚重。下一段純以紅範﹐史所謂獨力衣﹐恐是也。蓋裸袒以裙代袴﹐𨿽盛服不去。去則犯鬼。

○金系帶

硯石出黎溪﹐今大溪﹑深溪﹑竹寨溪﹑木林岡石皆可亂眞。紫石﹑勝揭石﹑熱﹝熟﹞猺﹑亦能礪砥﹐黎溪爲最。蓋於淘金井中取之﹐近亦艱得。有紫緑二色﹐圍黃綫者﹐名金系帶。

○粉紅水銀

水銀出於朱砂﹐因火而就。或謂砂復生水銀﹐非也。名粉紅水銀。

○砂牀

石之不碎而砂附著其上者。名砂牀。

○水秀鐡

鐡之精英在水數十年者﹐名水秀。

○順水班

蠶事少桑多柘繭﹐薄小不可繰。可緝爲紬﹝綢﹞﹐或以五色間染布爲僞﹐名順水班。

○葫蘆笙

潘安仁《笙賦》曲沃懸匏﹐汶陽孤筱﹐皆笙之材。蠻所吹葫蘆笙﹐亦匏筱余意﹐但列管六﹐與《說文》十三簧不同耳﹐名葫蘆笙。

○燕子花

紫花全類燕子﹐花生於藤﹐一枝數葩。

○不闌帶

蠻女以織帶束髮﹐狀如絰帶。不闌者﹐斑也。蓋反切語。俚俗謂團爲突欒﹐孔爲窟籠﹝窿﹞。亦此意也。

○野雞斑

枋板皆杉也﹐木身爲枋﹐枝梢爲板。又分等則。曰出等甲頭﹐曰長行﹐曰刀斧﹐皆枋也。曰水路﹐曰笏削﹐曰中杠﹐皆板也。腦子香以文如雉者爲最佳﹐名野雞斑。

○娘子布

漢傳載闌干。闌干﹐獠言紵﹐合有續織細白薴麻﹐以旬月而成﹐名娘子布。

○點蠟幔

溪洞愛銅鼓甚於金玉。每模取鼓文以蠟刻板印布﹐入靛缸漬染﹐名點蠟幔。

○絲金

沙中揀金﹐又出於石。碎石而取者﹐色視沙金爲勝。金有苗路﹐夫匠識之﹐名絲金。

○馬王菜葉

﹝葉﹞似蔓菁﹐味苦多刺﹐卽諸葛菜也。

○三脊茅

麻陽苞茅山﹐茅生三脊。孟康曰零茅﹐揚雄曰璚茅﹐皆三脊也。齊桓公責楚苞茅不入者﹐卽此。

○雅銜艸

紫艸﹐《爾雅》謂之藐。《廣雅》謂之茈■﹝艸戾﹞。《本艸》云「」生楚地﹐三月采根﹐陰漧。猺人以社前者名爲雅銜艸。

○雞骨香

降眞本出南海﹐今溪洞山僻處亦有﹐似是而非﹐勁瘦不甚香﹐名雞骨香。

○出山銀

西溪接靖州境﹐出鉛。以中有銀﹐銀體差黒。未經坯銷﹐名出山銀。

○雞末子

古有細虫曰焦螟﹐集於蚊睫。蠻地有虫﹐極細﹐拭目難覩﹐黑點著身﹐抓掻不可耐﹐名雞末子。

○九肋鱉

沙鱉似馬蹄者佳﹐九肋出沅江。

○銅鼓

蠻地多古銅﹐有銅柱﹐馬希範所立。麻陽有銅鼓﹐蓋江水中掘得﹐如大鐘﹐長筩三十六乳﹐重百餘斤。今入天慶觀。並有銅像二﹐相傳唐明皇像。餘散他處﹐鼓尢多。其文環以甲士﹐中空﹐無底﹐名銅鼔。

○不乃羮

牛羊膓髒略擺洗﹐羮以饗客﹐臭不可近。食之旣﹐則大喜。《嶺表錄異》曰﹕交趾重不乃羮﹐先鼻引其汁。不乃者﹐反切擺也。

○圏布

桑﹐味苦﹐葉小﹐分三義﹝叉﹞﹐蠶所不食﹐犵狫取皮績布﹐系之於腰﹐以代機﹐紅緯回環﹐通不過丈餘﹐名圈布。

○豎眼犵狫

犵狫﹐蠻之尢怪者﹐兩目直生﹐惡靑衣人﹐遇之則有禍。去麻陽百餘里﹐不常見。

○獨木船

蠻地多楠﹐有極大者﹐刳以爲船。

○芷

香艸﹐見《離騷》﹐有一穗數花﹐與蕙芷不同﹐開亦先後﹐皆蘭類也。

○黃貓頭

蠻類﹐不巾﹐髮卷曲﹐照日金色﹐故名。

○光面蠟

蠟出山不經僞者﹐名光面。作僞者雜以粟。

○飛紽

土俗。歲節數日﹐野外男女分兩朋﹐各以五色彩囊豆粟﹐往來拋接﹐名飛紽。

○客鼓

鼓之節不一﹐有暗箭鼓﹑集人鼓﹑犒設鼓﹑饗客亦以此﹐逺近聽以爲準。酒酣﹐少有參商﹐則鼓聲隨變。終無他者﹐名客鼓。

○固項

牛漆牛皮以護頭頸﹐名固項。

○銀鵓鳩

犵狫之富者﹐多以白金象鳥獸形爲酒藤﹐或爲牛角﹐鵓鳩之狀尢多。每聚飲﹐盛列以誇客。

○筒環

犵狫妻女年十五六﹐敲去右邊上一齒﹐以竹圍五寸長三寸裹錫﹐穿之兩耳﹐名筒環。

○門欵

彼此歃血誓約﹐緩急相援﹐名門欵。

○大設

富洞以九月燕﹝宴﹞﹐及三年一犒﹐爲大設。

○入地

犵狫自別洞奔來此地居止﹐名入地。

○鸕鶿號

戰鬥出入﹐羣聚發喊﹐以張聲勢也。

○羊棲

犵狫以鬼禁所居不著地﹐𨿽酋長之富﹐屋宇之多﹐亦皆去地數尺﹐以巨木排比﹐如省民羊柵。葉覆屋者﹐名曰羊棲。

○左右押衙

犵狫比猺貓則妄自尊大﹐歲時旦望﹐或客至﹐皆排衙﹐主盟其事者﹐爲隊公﹐又其次﹐名左右押衙。

○坐艸

山猺潛出省地﹐茅葦中射弩奪物﹐機不虛發﹐名坐艸。

○客語

能省民之言者﹐名客語。

○準把

互市踰約﹐價償未足﹐則刼去。省民或甲以乙代﹐名曰準把。

○踏歌

習俗死亡﹐羣聚歌舞﹐輒聫手蹋地爲節。喪家椎牛多釀以待﹐名踏歌。

○讎殺

夷性好殺﹐一語不合便刺以刃﹐百十年必報乃已﹐名曰讎殺。

○專事

溪洞文移﹐他人不同﹐能特選往來之熟者﹐名專事。

○骨債

或爲傭而亡﹐或以債而死﹐約牛牲若干償還﹐其名曰骨債。

○走鬼

初夏﹐徒居數日﹐以捨祖居﹐否則有禍﹐名走鬼。

○鼻飲

犵狫飲不以口﹐而以鼻﹐名曰鼻飲。

○喫鄕

秋冬之交﹐聚飲以樂﹐名喫鄕。

○癆魚

山猺無魚具﹐上下斷其水﹐揉蓼葉困魚﹐魚以辣出﹐名癆魚。

○賣首

犵狫之受犒者﹐如熟戶之猺﹐旣納欵聽命﹐縱其出入﹐省他州縣差人管轄﹐或許自推首﹐名賣首。

○打寮

山猺穴居野處﹐𨿽有屋以庇風雨﹐不過剪茅義木而已﹐名打寮。

○生界

去州縣堡寨逺﹐不屬王化者﹐名生界。

○呈生

祭祀必先以生物呈獻﹐神許則殺以血和酒﹐名呈生。

○拕親

山猺婚娶﹐聘物以銅與鹽。至端午﹐約於山上相攜而歸﹐名拕親。

○骨浪

猺獠睡不以牀﹐冬不覆被﹐用三義木支闊板﹐旁燃火炙背﹐板焦則易﹐蓋以板之易得也。以輾轉之意﹐名骨浪。

○隊小

犵狫之隨從者﹐如軍中行伍﹐名隊小。

○舞杴

醉後以長柄木杴跳舞﹐亦有音節也。

○平坦

巢穴外𨿽峙崄﹐中極寛廣﹐且以一處言之﹐犵狫有鳥落平﹐言鳥飛不能盡也。周數十里皆腴田﹐凡平地名曰平坦。

○例牛

牛客多行桃源路﹐洞中占軍事勝負及疾病祈禳﹐皆以牛﹐用名例牛。

○跳雞模

藝精者﹐擲刀空中接之﹐名雞模。

○洗面﹝缺補﹞

借人助相仇殺﹐以牛酒往謝﹐名洗面。

○奴狗

犵狫之爲傭者﹐名奴狗。

○背籠

負物不以肩﹐用木爲半枷之狀。箝其項。以布帶或皮系之額上﹐名背籠。

○葬堂

死者諸子照水內﹐一人背屍﹐以箭射地﹐箭落處定穴。穴中藉以木﹐貧則已。富者不問歲月﹐釀酒屠牛﹐呼團洞發骨而出﹐易以小函。或枷崖屋﹐或掛大木﹐風霜剝落﹐皆置不問﹐名葬堂。

○大十五

蠻鄕最重重午﹐不論生熟界﹐出觀競渡﹐三日而歸﹐旣望復出﹐謂之大十五。■﹝舟召﹞﹝船﹞分五色﹐皂船之神尢惡。去來必有風雨。一月前﹐眾船下水﹐飲食男女不敢共處。弔屈原﹐正楚俗也。

○隘口

凡眾山環鎖﹐盤紆岪欝。絕頂貫大木﹐數十百穴﹐一門來去﹐此古人因谷爲寨﹐因山爲障之意﹐名曰隘口。

○十莊

數十年前﹐猺獠侵占蝦蟇行寨。省地土人﹐申請招致靖州犵狫﹐防托借田買屋以居﹐名十莊院。

○漚榔

牛榔木多漿﹐貓猺歲饑闕食﹐則先以火窖地﹐握根置窖中﹐壓以石﹐義用火漚熟﹝漚漬盦也﹞﹐搗作餅餌﹐名漚榔。

○椎結

胎發不薙除﹐長大而無櫛箆﹐不裸巾﹐蓬垢鬇鬡﹐自古已然﹐莫可化也﹐名椎結。

○富貴坊

競渡預以四月八日下船﹐俗聚飲江岸﹐舟子各招他客﹐盛列飲饌﹐以相誇大﹐或獨酌﹐食前方丈﹐羣蠻環觀如雲﹐一年盛事﹐名富貴坊。

○對刀

甲與乙有隙﹐兩相鬥敵﹐背牌護身﹐逺以標鎗﹐鎗盡挺刃而前﹐名對刀。

○出面

拕親之後年生子﹐引妻攜子歸見婦家﹐名出面。

