江西輿地圖說

﹝明﹞趙秉忠撰

○全省

按禹貢淮海維揚州而彭蠡在其域中是爲江西肇基秦郡九江漢國淮南唐以後分合不常國初定經制爲江西布政使司南距五嶺北奠九江據百粵上游爲三楚重輔甌越荊吳之交江湖林麓之裕實江東一大都會也第其地勢崩洪平衍險阻旣分形勝斯弱安危輕重常視四方焉列道五嶺郡十三分邑七十七置衛所十四形勝綱維文武經緯蓋壯圖式廓偉哉厥輿地視蠡湖爲紀而川原山埼漸以環堤南昌在湖之南爲會城詩書禮樂攸萃蟬冕章紱儷古鄒魯湖東爲撫州東南爲建昌又東南爲廣信山川蜿秀士雅民勤而撫州文物稱盛湖西爲臨江西南爲袁州地逼長沙逋民客戶譏察頗難又西南爲吉安淸江碧嶂鍾靈炳文而尙義俠節吉士之異也湖西北爲南康又西北爲九江東北爲饒州土沃風儉志靡頑頓而九江據省上流牽制沿江州郡且與南康密邇巨湖吞浸實保境要害重關也瑞州卻湖而負山溪壑深斷其人務本而善鬭南安贑州去湖益遠在省治極南以五嶺爲屏翰而汀漳雄韶諸山跨絡林箐茂密斯爲盜藪故設督撫重臣提師臨之蓋其人輕生而好兵此五方之形勢習貫較著者也揔之力作嗇施修名砥行裏無芬華之尙士君子有崇雅之風其所從來久遠矣乃其土瘠賦繁而藩祿滋蔓勢弱餉寡而戎除狃愒是爲隱憂且遊民輕去鄕井而彈冠結駟喜簧鼓摽淸議風之弗古當事者難之然則劑癃��際以爕元气飭師堡以作神威祛塵談而務經濟崇木疆以回澆浮是惟識時務者俊傑哉

○南昌府

最繁

最衝

南昌古豫章郡奠藩會爲圜樞乃羣山翼赴眾流朝宗之域而聲名文獻蔚然列郡冠冕王子安云物華天寶人傑地靈有味哉夫其言之也然閭左混編戶周道交皇華簿書艱於期會路節犇於悉達俗且勤生嗇施薄義喜爭彈射騰口嚚訟鼓舌而宗潢星列城社多憑有如二千石咸神君焉亦鮮談笑劈畫之矣

○南昌縣

最繁

最衝

刁

南昌治附省城東而轄地亦東之口賦甲諸邑洪都文物爲玆邑最巨麗云然民磽鄙逐末趣利鮮懷居故逋負用積姦魊難考竟椽曹因得用計筴舞其文重以藩封攸宅事多牽制且瀕江田曠人稀直隸界邊流民亡賴者率眾佃耕其來不可禦稻登則竊攘以逃其去不可追富室歲歲猒苦之甚至作姦亡命事發並逮其所主尢爲巨蠹隱憂云

○新建縣

最衝

最繁

疲

治麗城西隅衝劇與南昌埒而民稍良訟是用希揜原奇麗雙江匯環蓋都會雄觀爲玆邑所有初濱湖下流之地委萍藻魚鱉之鄕圩田旣興菑畬攸塈幹溢豊歉氓命縣綫故賦籍逋而吏獘滋熾其水艸之交細民易與於亂蓋備禦尢警夫昔矣

○豊城縣

最衝

最繁

刁

豊城在郡南境羅山列屏劍江瀠帶士之曫文蜚藻猶有龍光斗牛之气土瘠民稠居務畊桑而遊四方者咸徒手致橐中裝然地當閩楚兩粵之交冠蓋出丘亭軫相接也歲儲不下十萬而逋者過半地執外窿中窪受五郡下流所擊金堤易決埽堙頻煩又地界撫瑞臨江艸竊間發而黠俠競勝於無情狡吏巧舞於多滹蓋負郭之外於此稱劇邑云

○進賢縣

最衝

次簡

淳

進賢在郡之東九曲瀠流三臺屹立靈秀攸鍾人賢稱是民率忠朴士髙節槪風候近馴金矢鮮入第閩越四騑犇命云瘁而撫饒錯界盜多竄流然花園旣平稍得髙枕治之

○奉新縣

次衝

次繁

刁

奉新稍去郡介在西陲民儴岵峐以宮始未嘗不土物愛而勁气囿襲擿觖乘掎肺石棘聽邇復安義辟衢客引車辟省會��山王���山王�闌出遂令裏區延爲謁捨宰厥邑者談何容易若夫九仙百丈溫泉劍井固封內之勝槪殆未與於斯文

○靖安縣

最僻

疲

刁

西去奉新又四十里嶜岑郁盤鳥道欝叢盜狐兔其窟溪澀而商貿絕迹土瘠而民散接踵私匱公逋職此故哉乃其桀黠鼓刀筆以公門爲城社攬稅糧視臧鏹爲籯橐鉤擿鮮施薙芟靡皇邑𨿽僻小治良艱巳

○武寧縣

最僻

疲

刁

武寧在郡西北萬山中僅遶羊腸一道上抵寧州下至建昌山削水駛瘠土窶民以畊織自長飬庶幾哉槿廬藿扉之風歟乃儵忽報而混沌鑿繇是主保興官錢沒訐揚盛文法蠹長吏鮮克有終噫嘻世道江河治斯履霜矣

○寧州

僻

繁

刁

寧州環山負險阻地裏寥廓林箐茸蒙險道傾仄四境所交故楚之區脫而江之窮裏亡羊逐兔之岐也是州經理備盜孔棘邇以觀察使者奉璽書揆奮其地醜黨咸詟而銅皷之中屯湖江之夾攻圖上方略前籌廟算矣至於鋤武梗會賦役肅追呼簡訟系是外寧內治數交倚伏五馬當局審先後哉

○瑞州府

次衝

次簡

郡故漢建城縣唐筠州宋髙安郡而易瑞州者則以瑞芝二國朝因之按圖記吳楚中分負鳳華之巘�蜀錦之流顧堞雉偪側幹旌弗孑正徳間鄺剌史披萷蔘得唐之外城故址跨錦水城其南北嘉靖中吳文端公倡議增築峙關垂虹益宏麗稱巨鎭云轄縣三髙安上髙土沃而苦賦重新昌𨿽有山竹微利亦爲盜賊淵藪俗以穡事女紅相尙無靡靡之習獨訩訐成風蟠紏莫變巧僞日滋吏治勞止筠州道院拊髀談曩時矣

○髙安縣

次衝

疲

刁

縣治附郭厥土夷陸厥田乂顧陳疆畎弗踰中邑而藉賦當湖東嶺北一小郡疲也俗嗣股肱純蓻黍稷佐以儉固繇是不大困然逋蠹滋矣況安義介用一蹊斯地鼎來九軌委人稍聚弗支氓且健訟�梗展也瑞之巖邑哉

○上髙縣

次僻

次繁

刁

邑據郡西偏上流亦省會臨江新昌萬載四幅之轂以非康莊衝五之一慓悍嗜訟狃狎逮攝爰書鮮裁而賦重役繁豪家積逋�甚蓋難治於髙安魯衛云

○新昌縣

最僻

次簡

悍

新昌僻在西北徼山奔土壚雨晹稍愆魃沴立作幸饒竹木衣食奏裕風气驕嚚謗讟機穽以刀筆爲耒耜而豪右作逋逃主邑長吏良苦辛矣然古朴流風猶有存者人恥惡聲而世家克由禮瑕瑜各異哉向也山谷剽禦時聞桴鼓華林黃岡之轍至今談之乃斤堠方嚴悍气漸詟撫而治之亦惟威克厥愛巳哉

○廣信府

最衝

最繁

信蓋春秋楚越比境云秦郡縣天下始爲余汗太末地置肄焉歷唐稱信州國初府以今名據省會上游靈鷲幹霄自武夷來秀色吞匡廬而爲溪靚玊縈達彭蠡謂扶與淸淑之气非歟乃介荊吳閩越八達之會舟車輻輳廩餼殷矣俗尙淳儉吉凶賓嘉率於禮壤賦式供君子重淸議二千石足容與蒞之屬者亦習奢漸窳風之會也而龍虎符籙之教湛溺崇鬼激嗇揚躁訐訟株蔓七邑疪斁�皿志昔記之矣以辛酉粵衣�十之亂藩司出鎭當閩越亢背隱然虎豹關云

○上饒縣

衝

繁

淳

邑治麗郡中周行芔歙稱是而膏秣糗載之經壹制於郡令於是乎誅督寡尢自東䢐西玊山鉛弋所襟帶東南接永豊地僻山崄北通饒之徳興樂平蹊崎而勢遼則有八方鄭家兩巡司分亭鄣焉他若張灣臺湖大安篛嶺凡院��匿設險綦布戍卒時以兵法部勒之足恃無恐士修氓朴逋堆案爲鮮蓋善地也所異疇昔者武斷作厲螟蛉爲宗艸竊爲姦左道煽惑習積以頺司牧者殆未可宴然臥理也

○玊山縣

衝

次繁

刁

玊山以懷玊得名故浙衢屬邑今轄於信犬牙閩越蓋豫章第一門戶云東距府治百里艫銜轂擊之區財力故絀寇燹之餘重以畚鍤民用滋困且糧多寄籍簿計頗艱而黠獷好訟於今爲烈東界開化江山北界徳興徽婺礦徒時聚三衢谷中所憑借爲出沒之地兵力寡弱一方有事兩省震驚戢之維何愼封守嚴譏察籍外援其庶幾有備哉

○永豊縣

僻

簡

次淳

邑在郡東南五十里壞僻吏事稀徵徭昜辦而民稟巉崄之气麤虣健訟逋負時有在調劑握機爾巳論形勝四面山釾崫山�衣�十錯於浙之江山閩之崇安浦城故有銀冶今閉誨盜之囮也柘陽巡司警備之北連玊徽之銅礦山通焉又爲竊伏者間道兩方門庭之患寧無厝火飆風之虞哉蓋其要害與鉛山唇齒而把總專駐鉛山娥伏狼顧非筴之得也邊有冬夏移兵巡徼之畫殆捧漏沃焦務也時乎時乎

○鉛山縣

次衝

次簡

淳

縣在郡南八十里而遙山川雄秀區粵而習姱民情醇狡相半賦樂輸將訟鮮終怙東界閩分水關使星賈槅織路西弋陽北上饒孔道之交而東南一帶又與浦城光澤相乘薄北閭錯落守望孤而盜蹤譎張於是石佛有巡司溫陜桐木劉墩諸關隘武冑分番提兵捍之邑城特置守禦一所又設把總召集團練非形執當要害邪顧河口水隩商貿駢坒藏姦之藪邇有縣佐分駐之議周衛益密繇斯以談令所難昜大較可睹矣

○弋陽縣

衝

次簡

次淳

弋溪之涯有大面石如鐫弋字又水流作弋文故以名縣縣距郡百二十里而近山川平衍東興安西貴溪光澤南聯徳興北引而鉛山樂平亦爲達道水陸之會廏置旌枻共待裔裔繁困矣俗重廉隅甘嗇約而土磽陿鄕鮮殷富農無蓋藏是以恆產輕而厚道漓租挈訟逮日斯逋嚚且襟帶閩浙綿亙湖江表裏信河姦宄者魚鳥聚散衣袽之思盍儀圖之

○貴溪縣

次衝

次繁

刁

貴溪者治在湏溪口也山川孕秀才儁云蒸南抵閩之光澤北抵饒之萬年而弋陽鉛山安仁東鄕金溪皆爲徑道上通玊山下達鄱陽而股引大江𨿽非都會抑水陸所喉咽也往來公私騷�糸血��能弗重困又龍虎山

敕建上淸眞人之宅仙巖奇勝遊客翩翩羽蓋焉乃其封畛壙遼醝盜狐魊舟車至止剽竊是虞故陸有管界水有鷹潭巡寨攸司而小嶺尢爲多警近議裁逓運爲巡司籌之善矣至於土風朴略習俗梗戾訟獄繁興而租稅負於豪俠案牘淹於史胥較諸七邑號難治云

○興安縣

次衝

簡

次淳

興安故上饒弋陽地云往爲鎭以窯民之雜處昜構也特設郡倅撫而治之嘉靖庚申始剏爲縣南抵鉛山北達徳興東接徽婺崇岡疊巘山勢盤旋在信州則爲西境亦稍稍毘於閩矣邑無騎置之署而捷途交衝供億爲艱其俗舊多龐梗經略之後向化滋馴徵輸昜納政務殊簡至於好訟輕生則漸靡所繇來廣遠矣

○建昌府

次衝

次繁

淳

漢以來建昌爲臨川屬國後唐析南城爲建武軍始有專制宋曰建昌軍明興攺肇昌尋爲建昌府其地以旴水爲宗故又號旴江郡云抗禦七閩牽制百粵五嶺咽喉三吳襟帶蓋江藩南鎭關鍵也土沃民饒勤作奉公士風淳雅儒術科名爲盛桐封燾土而租秩寔繼移候轚互而敍節罔詘則豈非善富之明驗矣哉顧撫信諸山應谷贑郡三策比鄰內煽外震�虞故有團練把捴訓兵防禦而湖東制使奉璽書臨之要害重地固如此至於綺靡相誇詡泥堪與耽宴樂自昔頗爾於今爲烈其必樹表儀者有以風哉

○南城縣

次衝

煩

南城形勝財賦人文甲諸邑事簡民淳雅稱樂土嘉靖末兵衂之後始翹翹多故焉矧鄰封控引遡水則臨川之靑泥峽渚蟂獺含沙緣山則金溪之華圳田西兕獍當轍而瀘溪負固猖逋幾爲腓病是故增縣控馭便乃風會則昔朴今靡外腴中瘠且時時事條剌相折逆矣亟反之亡令勢重哉

○南豊縣

次衝

次繁

刁

南豊戶口滋繁以饒稱人文龐雅猶有曾子固之風但陸通閩楚水接虔南未免勞於給邇且氓習獷譎逞蝸觸相雄長吏弗克彈宓琴治之是則今之南豊也巳

○新城縣

次衝

次繁

次刁

新城東接閩嶠杉關而周坪簫曲靈鷲爲之四阨抑湖東屏蔽哉然山峭水激俗矜節恃气樂鬭輕生意奢崇鬼而積逋繁獄寢異古初說者曰士大夫秀而文細民儉而健有以夫有以夫

○瀘溪縣

最僻

最簡

地故南城一巡司以梗聲教故縣之在羣山壤斷中去郡最縣隔界於新城金溪東接閩之光澤而通省會路廑廑束馬新造之邦實戶數辟艸萊綱紀而文章之庶成聚而都矣

○廣昌縣

僻

簡

次淳

邑山多田寡賦輕易完路通閩粵亦一郡要害之區自流寇肆虐民始告困大抵廬舍畎澮土著僑居相半而慵朴險健主客異形故有鷹飬虎衛之患若山川之磅秀淸駛其人文蔚發民到於今稱之矣

○撫州府

次衝

最繁

刁

撫州禹貢系揚周禮職方氏屬吳孫吳始分臨川郡隋爲撫州其鎭巴山其川臨汝其浸千金陂控帶七郡犬牙其疆土瘠民稠風俗淳龐士操節气耕桑四野冠冕一路盛矣邇民多逐末以競刀錐好訟而貧且盜重以辛酉兵燹閭裏爲墟徵斂拊摩蹙頞繁瘁也道通閩楚越粵輪蹄四出致館路節爲囏地無設險故醜黨螢聚易逸而難譏惟是弦歌機抒聲猶達乎四境屬耳文昌堰合人以爲祥蓋自王介甫文章風槪陸子靜道學英朗迄於今士君子之厲節持論者翩翩流韻弗泯哉

○臨川縣

次衝

最繁

刁

臨川附郡郭幅員五百餘里俗楙播谷雅尙詩書恥習浮靡人文郁烈第磽地生齒繁而輕去其鄕頃來逋賦日多艸竊漸起獄訟滋熾故長吏簿書頭會爲難繇地廣政叢倍它邑耳

○崇仁縣

僻

次簡

次刁

崇仁在郡西稍北其鎭曰羅山其經流曰西寧巴水水界縣中難施版築歷代未有城懲辛酉之難今爲兩壁相向稱憑陵巳故老云昔者風俗醇厚民勤畊織野有露積夜戶不扃紅腐之餘且支旁邑豈不均均言富教哉邇煽習爲駔詐故訩譊嗷訌竊攘矯虔風之下也地僻而治亦難歟且壤交閩粵致寇至往轍足鑑阨險弗可諼云

○宜黃縣

最僻

簡

淳

阻山爲城臨溪爲池地僻土膏力田寡訟薄賦易輸素稱善俗而人材亦��山王���山王�效地之靈可謂一方之勝矣爰自流寇肇甾淳气澌漓民好忿爭士鮮禮讓然方諸它邑猶稱美焉

○金溪縣

次僻

次繁

刁

金溪重岡復嶺土沃稅輕民勉貿遷士勤學業若宋儒之道術昭代之勛庸裒然一郡舉首豈其雲林躍馬鍾靈固有自耶顧西連閩建駔獪生姦北接安東嘯號爲盜往時淸泥出沒依附艸坪今巡司𨿽設而短狐狡兔窟宅猶存慮未釋也舊云俗醇事簡今也否否氓勇於私鬭目�雁眥狼戾甘入湯网罔悔亦異乎昔之金溪哉

○樂安縣

最僻

簡

次刁

樂安縣在萬山中距府獨遠介於吉贑地僻民儉俗勇決尙義守望相助足以禦侮苐任气健訟不相能有古俠士之風而歲課不免包侵逃亡昜於窩匿無亦風聲气習使然與是邑𨿽簡僻而人情獨難馴擾者

○東鄕縣

衝

簡

刁

東鄕故臨川東鄙也接桃峯之勝據長林之險民俗彊悍易於嘯聚正徳八年寇旣平乃建玆治土地廣饒人民稀少農務耕耘五穀徧野臨民大半仰給家稱殷富焉但習俗難馴賢者不免貧民傭刀多聚爲盜路通省城浙直共億疲勞故在六邑之中最爲刁敝云

○吉安府

最衝

最繁

刁

吉安秦漢時九江廬陵郡屬南部都尉理所安成名肇三國唐以後號吉州今曰吉安府府治據江上流南接章貢北竟淦水東控臨汝西躡袁桂規土二千餘里喉咽荊廣唇齒淮浙神岡揖其前螺山巋其後江流回合東走其下古所謂天作之邦文章節義鳴中國蓋自顏魯公流風而歐陽公八代飆舉文文山兩間正气逮

熙朝雅益翔翔匪秇文科第巳爾顧岐旁比壤劇驂攸會邊館授粲糸�建獵比比告困矣土瘠民稠所資身哆業鄰郡其俗尙气君子重名小人務訟兼之軍民雜集豪猾猋騰吏治鮮效廬陵泰和最稱難理永寧龍泉稍稍昜與云

○廬陵縣

最衝

最繁

刁

附廓地大物庶當江右一中郡俗勤儉有唐豳之風而修文秉節景行��山王�古乃厥算賦稱廡頭箕鮮綱胥魁移長度裏俠詭籍神姦霞變矣至於訟牽束矢議格築捨故由折獄而猶宿僑布令而致囂柳文多舞許評易搖自惟劍兕之材其鮮轅駒之逸邪

○吉水縣

最衝

次繁

次淳

去郡四十里而近石陽挺標文水合璧蓋星分云居云漢之下流詩書誦讀自門�代閱闤闠而達隧鄙聲相聞也厥民力穡遊手伎藝𨿽無陶猗之摻終鮮劇觧之豪故禮讓足觀壤賦尠逋訟系希闊路邊崇期而委積易豫壞人亡虞於奔命也長吏其坐嘯臨之哉然邇滋頑戾橫議持人短長風之靡也良工之心寔維今之令乎

○永豊縣

最僻

最簡

刁

永豊三面距山蓋樂安寧都新淦所斗入興國一綫又有鱅嶺五花之險�閩廣綠林間道業有三巡司備之西界延吉水爲孔道而非亭館之交土田夷衍多上農俗務履方飬名恥奇袤大都西北產美彥而東南地僯虔境山巇水激故人性輕悍而健訟魃歉之餘民甚負責賦入愆期於是乎課最患拙矣

○泰和縣

最衝

最繁

刁

泰和濱贑水而邑原隰畏潦鄕谷畏盜地埶然也訟蝟興而賦獸逸剸課稱艱且路當吳楚閩越之周館人津吏頗繁苦矣邑西十里爲破塘口正贑水所擊射數十年來洪濤曩圯江勢將遶邑背而東徙民虞蕩墊堤障之謀岌維孔棘哉若乃崇雅砥節文獻云蒸則自昔號彬彬云

○萬安縣

最衝

次繁

萬安幅員多阻山章貢兩水襟帶之蓋虔州北鑰云而洞孽亦稍稍摶噬矣四民敏修業雅馴足稱告訐時煽竟鮮滑賊然地接交廣剽攖金者間致闌進而使車廬宿糗餼且相屬曁徵逋詰姦以是爲難爾

○龍泉縣

最僻

次簡

悍

龍泉據吉州上游西阸郴衡南控虔楚東連分水北綰新州固四塞之區也僻在西偏崇岡茂箐而禾蜀二源之水左右匯流環城東下民生其間肖山川之气大率獷黠俚鷙而習爲薄惡且地交異省陵陽六坑一帶密邇萬年八面雪花等山峒盜藪若蕭安黃沙諸處又與南贑韶廣賊路相通然則龍泉𨿽褊小其吉州藩離而江右要害地哉控制方略是在桑土矣顧惟訟牒希簡歲賦趨輸稱易治云

○安福縣

次僻

次繁

刁

安福東接廬陵西連楚攸分宜北絡永新南引錯吳楚而控荊陲引郴虞而走交廣隱然要勝之區也武功秀聳瀘溪瑩環靈鍾孕人文焯爍蓋南服稱雄矣然學士兢摽榜而易雌黃俠子爭睚眥而鼓珥筆俗且重農務�尙嗇樂鬭志雲南山厲峭勢如角逐以故風气所囿其然歟至於姦猾蔽糧豪家怙勢𨿽稱僻壤號難治云

○永新縣

最僻

次簡

刁

永新當郡西徼錯介荊東陲與蕘水大洲諸賊巢接壤蓋姦宄所蟠藪也且山勢險隘商賈罕達土田磽確樹秇不豊故其民貧其俗悍君子矜節而尙气小人健訟而輕生治寧庸無事邪

○永寧縣

最僻

最簡

永寧舊隸永新元至正間始割地爲邑而我朝因之邑處萬山中險阻四塞旣非舟車輻輳之會而郵驛並廢亦無奔走迎送之繁賦寡易竣訟簡昜決其安靜善治之域哉

○贛州府

最衝

最繁

悍

贛地最雄巨裒方千一百五十餘里山川深阻下瞰交廣東達汀漳西通郴桂翼定南爲南屏北順流下吉安以達會城建瓴四省形勝冠嶺北矣崆峒摩天章貢激石有湧翠流虹之勢而欝孤臺屹柱乎中節鎭牙纛建焉桓桓乎天設虎豹關哉四境巒嶂森碕土鮮夷矌厥田下上錯美水泉非大旱民不饑然亦亡籯貲士風願朴文教駿起而尙气好鬭十二縣性習故相若也維是冠蓋駢集供億實繁長寧定南反側新附生聚而教訓之佩犢挾弓矢有誅庶乎回心昜向乃其小忍惡飬焉則芒�斧斤乖所用矣

○贑縣

最衝

最繁

縣附郡郭爲幕府建節地賓旅闐交公檄旁午實稱衝劇人稠賦重案牘日增且流寓土著錯處飛語鉤筩未可臥而理也農積庾廥士趣文介然陽亢賦气弗馴故鄕多任俠婚規下鏡而栢舟之傷奪志馬鬣之封逾度鳩鵲之巢混宗噫敉也久矣

○雩都縣

次衝

簡

雩都東去郡稍近山環萬壑水合眾流扉蓳星落而籓竹風會非僻途也俗尙儉士亦切磋於學邇頗好訟崇鬼競富喜爭公賦漸逋然調劑得脈理亦易取效云

○信豊縣

僻

簡

當府治之南昔三巢弗靖正咽喉地故郭陽有小江堡兵屯之戌頃方犁輯剏定南縣而斯邑乃獲安枕平原沃壤家給人足市無方言炊不糜食然俗尙浮華生計易殫而外郡之豪競蠶食之故糧虛籍闕且客主爲敵國頻年構訟淩暴滋熾寖寖乎窳矣

○興國縣

僻

簡

興國在郡東北相去二百里而近接廬陵萬安之間地僻谷荒山�����鹿水猛而田則腴民殷俗儉可稱樂土且畏法尙禮訟簡官閒號易治矣邇𨿽稍獷習�背公然得良吏一張弦其猶烹小鮮哉

○會昌縣

僻

簡

會昌距府東二百里宋時祈雩都之九洲鎭置爲縣時鑿井得瓴甋有篆文云會昌故以名界連閩廣實巢峒出沒之區羊角水在上游命將耀兵當東偏一面民俗近淳輸灌惟謹故昜治然地僻風伉多出武夫勁衣�十而路通武平私塩尢難詰云

○安遠縣

僻

簡

在郡域東南三百四十里環山截嶭鳥道懸車入而中劃夷衍桑�滿疇民居殷阜顧土囊別一佳境也風俗間朴以黃鄕之鷔桀而今租稅獨先辦焉信非狃亂地也惟割補長河新附之民徵輸尙未擾習而巢峒咫武間亡命追呼爲棘邇撫輯分建長寧縣斯亦昜治云爾

○瑞金縣

次僻

簡

瑞距郡東三百六十里陳石嵚岑綿江榮帶邑介其中土瘠民儉田家苦作不詭於訟事稱簡省特爲汀潮北指之衢且鹿溪羊回私鹺盛行贑民汀�勾黨�姦利法幾骫矣

○寧都縣

僻

繁

刁

距郡東北三百六十里與廣昌樂安接壤民勤儉善事家人生產故以給足稱頃益靡浮且四郊多麓阡塍頗�鄰畔所席據而市氓之饕者隱官錢黠者舞文法至蟠食長子孫爞爞得筴故其治訟蕪穢而逋賦狼籍遠鄕頑梗滋甚至議分官就斂焉豈非以難馴故邪吏玆土者其辧之

○龍南縣

僻

簡

縣在郡南四百里岡岫莽合林箐豊蓊飛泉接田歲旱弗涸矌土旣多民能力墾衣食饒矣然風气悍勁喜卽戎與國召援一呼而偏師可集彊者奮臂稱冠軍與巢峒相尋盟然不可部勒以律稍束濕則盡讙馬牛風矣但習俗朴魯無慱簺優倡之誘蓋可激以義者往三巢未寧爲郡南蔽今剏定南獨當阨塞於是龍南遂爲腹裏可善治云

○石城縣

僻

簡

石城東接閩汀距郡治四百而遙環縣皆石矗矗如城故以名焉有龍巖瀑布石筍參天之奇地居僻壤土著貧弱而僑居彊盛抑風气使然歟饒稻梁鮮遷貿士知向方而賦淸訟簡庶幾哉與民安堵也

○定南縣

僻

簡

瘴

定南故巢峒地隆慶中撫剿安集之始析龍南信豊安遠三界鄙夷之民設治於萬山之巓岑岡浰頭爲其唇齒相距三十里而近其間險遠去漳之和平又聲援遼絕鉦桴竊發獨以孤城彈壓居民無百室之聚危弱矣且�旅弗達鮮食木食猶然艱之地復瘴癘民性獷悍吏務羈縻難以文法治也頃謂下歷巡司爲邑中道謀徙縣廨於此而湫隘域民弗便故議輒報罷

○長寧縣

僻

簡

瘴

自長遠南入壑道縈回抵其境則村落四布蓋葉氏所憑陵窟宅也萬曆三年反側子歸命奏建爲縣新城百雉雄堅永圖初附之眾獷習弗狎駕馭頗難然竟椎魯堪結恩信惟夏秋間嵐瘴欝蒸吏人每患苦之或曰習能亦無恙云還定安集迄�寧宇非定南所惎也

○南安府

次衝

次繁

按南安自秦漢來未有名號孫吳始縣宋爲軍元爲路國朝爲府皆仍其稱啟封疆千五百餘里據江西上游接南荒之境迫東粵而帶郴桂表以庾嶺旭山匯以蓉江章水嶐然南徼形勝哉山多田磽陿故收挈算寡而平繇徵重俗儉飬侈葬疾疢祠鬼嵐气襲人四縣一也昔庾義楚粵之侵康猶城社之變儀鑑弗遠邇故營伍周衛而列邑城鄣相臂指民庶幾無恐焉然狃安生玩當事者其誦苞桑也乎

○大庾縣

衝

簡

大庾者以漢擊粵將軍庾勝築城於此故邑與嶺因名焉地當五嶺最東控廣引閩谷長山邃據上流而遏邊徼以南島之重貨貢篚所梯航也函節旣通星車攸逐賓旅牢饋蒸蒸巳賦役云重而算事弗實故流移𨿽少而催科�勞賴民淳訟簡盜亦屏迹於斯稱昜治云

○南康縣

衝

繁

刁

南臺山峙芙江水環其壁立繚繞之勢亦南虔佳麗地也衣冠文物甲諸邑而水陸經行虞廩稱匱習俗尙气嗜利告訐成風壤則多負蓋南郡所指名巖邑也邪

○上猶縣

僻

簡

上猶在山谷中爲江籓邊邑舊治編戶𨿽廣而橫水桶岡諸峒接壤雄韶萬山會焉是爲虎冠者嵎負正徳中王文成公蕩平之析立縣治繇是底定然西北連楚桂東頗爲要害而浮龍疋袍之間巡司設焉地近南荒瘴癘時作其俗宋效忠義今習禮文士果而毅民戇而剛稍使之不以道則嘩然起持人短長然野多畊耨之民山饒竹木之利淳風未散終善地也

○崇義縣

僻

簡

縣本新造余風未殄昔輋人稱亂新建剿而撫之因割庾康猶之上農以充編戶而新民亦知向化是以邑號荒落俗稱淳厚公賦謹輸男則采山種靛女則續葛織席以爲生業供應不煩詞訟不擾猶爲善邑獨郴桂僯盜當預防門庭焉爾

○臨江府

最衝

次繁

臨江亦筠州地宋始攺淸江爲臨江軍以袁贑兩水合流入江故名幅員廣袤三百餘里而閣皂玊笥所占洞天一福地二蓋寰中最勝處云郡居江籓之樞棭袁控瑞通梁粵帶虔吉�方舟環塗之會合方氏告勞也地狹民稠趣利逐末先志曰君子尙徳崇禮小人勤力知分乃頃寢不如古而好爭習惰侵乘倒置之萌茁然矣顧猶士風文莢淳气未盡決裂故教化昜奏焉

○淸江縣

最衝

次簡

附廊形勝勤劇與郡埒率江之滸永泰樟墅南北爲舶鱗集凡田之環閣皂福地者稱上上它多砂確畏旱而春江之漲又苦潦民龐儉奉公訟鮮囂怙盤宗流韻畏義矜儉治法馴矣惟東北界羊腦者夙以探赤白丸相煽邇檄豊城髙安曁本邑三巡司逓詧之庶幾無震云

○新淦縣

最衝

次簡

新淦者水源經淦山入江而名也表以百丈峯侵碧落有葛仙奇迹衍疇嘉穎故財貢易而珍館充俗質義績學恥角訟可縣象魏理之矣然地跨長江蜃孽時作若老滸烏口諸地固覘伺竊發之叢也巡兵𨿽設寧遂忘西顧巳乎

○新諭縣

次衢

次繁

卽諭水爲邑號有云岑玊幾之表而蒙山寔老子畊地朱紫陽謂五星奠位宜產名賢縣今以談士族秉禮掞文介節流光盛矣第民習悍喜爭而公賦幹沒於亡賴經界失均於兼並邑之繁難惟此爾

○峽江縣

最衝

次繁

疲

峽故巴丘石陽地與淦吉爲鄰風气漸陶士守淸議民用儉縮然土瘠故多貧逋流移且持遼曠爲驕悍建邑置吏初指以此蓋歷三紀而風未移也矧值周行事宜且蝟興長吏躍躍難之焉

○袁州府

最簡

次衝

淳

袁古宜春侯國隋因山名州東臨南吉北瑞西楚長沙寔爲封畛秀水萍川五臺山峽繡錯井疆如繪蓋江山多勝遊詩記之矣俗纖嗇樂畊稼廑廑食土之毛賦稅及時閭裏無事猶有房次律韓昌黎遺徳云地當湖湘蜀粵滇黔孔道供億爲繁宜春分宜萍鄕並受其衝惟萬載差僻爾民愚昜觸法而蜚�視昔鎩翮且賦重財詘水旱盜賊易煽豈向所謂簡醇者哉

○宜春縣

次衝

次簡

淳

宜春界連五邑間錯楚瀏民無山澤之饒恥逐什一之利安於儉嗇能絕甘毳藻繢之奉𨿽匪廥積溫厚而甔石儲不尠也故上供維時訟牒希闊吏治易起焉或曰風淳而敝滋玩愒政繁而勢或齟齬是在明作者前籌之

○分宜縣

次衝

次簡

疲

分宜者宋雍熙間分宜春東壤而治也昌山矗巒表水瀉秀鍾僊對綰其口袁嶺筆列於北鈐岡屏插於南蓋四塞淑靈之隩哉民勤敷菑鮮服賈食土自有餘饒豈不媞媞稱樂國乎頃以奪柄臣產抑民鬻而倍其直於是邑裏痯痯無完室矣重之館候繁交財力兩詘蒞治爲艱

○萍鄕縣

次衝

次繁

淳

圖經曰楚昭王渡江於此得萍實故相傳以名縣云地接湖湘凡取道入郡者南攸北瀏其岐旁也鳳嶺羅霄郡峯屹立蓋大江以西一門戶云地外險中夷夙稱膏野而文昌久瘞三面並楚洞庭餘波萑苻時作椎剽相逐莫可窮追厥初肇域巡司交控若安福界之大安插嶺鋪之艸市瀏陽界之安樂震鄰備故廩廩矣然則豫除戎之畫振鼓篋之風文武維所用哉

○萬載縣

最僻

次簡

刁

萬載當郡北更北在寧州境也東上髙西瀏陽鳥�我�諸峯障之客時時走筠陽間道來故亦當亨衢十一往歲湖湘亡命闌進陿中議設黎源守焉亂是用戢第富民習隱匿爲姦利猾吏巧舞佑之且矜懻忮喜告訐謝康樂風流安在哉吁蓋難治甲四邑矣

建昌府督刊知事毛禎

督寫檢校季士俊

對讀教授徐文淵

訓導陸勝宗

覆訂湖州府後學吳仕旦

