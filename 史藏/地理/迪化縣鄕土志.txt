迪化縣鄕土志署迪化府迪化縣知縣爲造賫事﹐謹將迪化縣屬古今歷史﹑政績﹑耆舊﹑農﹑兵﹑工﹑商﹑地理﹑界址﹑山﹐水﹑道路﹑河渠﹑村莊﹐曁一切人類﹑戶口﹑宗教各項事宜﹐分晰繕造淸冊﹐呈請鑑核須至冊者。計開﹕歷史烏魯木齊爲古車師後王庭及山北六國地也。周秦以前渺焉無考﹐自漢張騫鑿空西城﹝域﹖﹞﹐其地始與中國通。平帝元始中﹐徐晉欲開五船新道﹐後王姑句不肯以眾降匈奴。明帝永平十八年﹐匈奴破殺後王﹐安得攻金滿城﹐耿恭擊卻之﹐移據疏勒城。會帝崩﹐車師復叛﹐與匈奴共圍恭。建初元年﹐耿秉遣兵迎恭﹐乃得歸三國。時東西且離﹐單桓卑陸﹐蒲類烏貧﹐皆並於車師後部﹐其王治於賴城。魏賜其王壹多雜守﹐魏侍中大都尉受魏王印見﹐魏王注西戎傳﹐後六國皆爲鐵勒地﹐亦曰髙車役屬蠕蠕。北魏孝文帝太和十一年﹐蠕蠕主豆侖犯塞﹐髙車阿伏至羅﹐與從弟窮奇諫﹐不從。率所部至前部西北﹐自立爲王﹐此則正今烏魯木齊治所。蠕蠕滅屬突厥。隋煬帝大業四年﹐西突厥處羅厚斂鐵勒諸部﹐諸部共推契獘歌楞爲莫賀可汗﹐貪汗山﹑伊吾﹑髙昌諸國皆附。其地有浮圖城﹐卽漢後庭地。別有五城﹐名五城地。其西又有莫賀城﹐莫賀所築蓋全得今迪化一州﹐曁管轄阜康﹑昌吉﹑綏來三縣地矣。唐髙祖武徳中﹐射匱可汗方彊﹐莫賀默汗號往附之﹐自是屬西突厥。太宗貞觀十四年﹐侯君集討髙昌﹐欲谷設屯﹐浮屠城與髙昌相應﹐及髙昌平﹐卽其地置庭州﹐立金滿﹑輪臺二縣。金滿與庭州同城﹐輪臺在今迪化州東七十里。二十二年賀魯曰附﹐處之庭州莫賀城。髙宗永徽二年﹐賀魯遣子咥運寇庭州攻金嶺城﹐飭梁建方討之。五年﹐賀魯平﹐以阿史那彌射爲昆陵府大都督﹐武后長安二年攺爲北庭都護府。玄宗開元二年﹐突厥於同俄特勒寇北庭﹐郭虔瓖斬之﹐後蓋嘉運置瀚海軍於北庭城中﹐十六蕃新州﹐胡部隸焉。肅宗上元中﹐軍鎭多陷﹐北庭李元忠獨爲唐守﹐徳宗建中元年﹐以元忠爲北庭都護。貞元五年陷於吐蕃﹐懿宗咸通七年﹐僕固俊自北庭取西州復通於唐﹐自後合於西州﹐稱西州回鶻。宋王延徳使髙昌記云﹐王邀延徳至北庭﹐歷交河州凡五日﹐至金嶺口﹐又兩日至漢家呰﹐又五日至金嶺。嶺上有龍堂﹐判石記云﹐小雪山也。山上有積雪﹐行人皆毛罽度嶺。一日至北庭﹐蓋盡有漢前後庭地﹐後獨貢於遼。徽宗宣和四年﹐耶律大石西走可惇城﹐駐北庭都護府。明武宗正徳十三年﹐分四衛拉特﹐而居此者爲和碩特部。本朝初爲準噶爾庫本諾雅遊牧處﹐乾隆二十年後﹐厄魯特旣降復叛﹐屢由此進兵。二十八年攺歸郡縣﹐賜名迪化﹐別於鞏寧城﹐北建迪化新城。二十八年攺設直隸州﹐駐分巡鎭迪道於此﹐嗣後回逆擾亂﹐一律肅淸。於光緒十二年﹐蒙前新疆巡撫部院劉﹝錦棠﹞奏請攺設行省﹐升迪化直隸州爲迪化府﹐增置迪化縣知縣爲附郭首縣﹐迄今相沿爲沿﹐並無更攺。政績按《新疆識略》﹐烏魯木齊爲準噶爾舊地﹐卽古野蠻之國也。自開設縣治以來﹐志乘闕如﹐文獻無徵﹐一切興利去害﹐無從訪輯﹐玆就近事彰彰可考者略舉一二。迪屬幅員遼闊﹐賦額混淆﹐有有地無糧者﹐有有糧無地者﹐有中地下地還上地之糧者﹐有上地中地還下地之糧者﹐紛紜割碎﹐民甚者之。光緒二十五年﹐劉前令兆松稟請各憲徹底查丈﹐而田賦爲之一淸。三十一年焉耆府屬羅布淖爾﹐撫回逃赴者﹐城無地安插﹐易前令潤庠稟明。各憲派員下縣淸丈﹐各渠新墾下地三萬一千一百六十九畝﹐中地一千七百四十五畝﹐發給執照。按章三年升科﹐除撥補水沖沙壓各地畝額徵外﹐實徵新墾糧七百八十石有零。三十二年﹐經謝前令維興查明迪屬。自二十一年起﹐民間懸欠額糧甚鉅﹐槪系逃亡病故﹐擬將前項新墾糧代爲彌補﹐稟蒙各憲批準﹐通融辦理尙未達。部在案刻﹐今民享其利﹐稱道弗衰。又城南達阪城至後溝三十里中﹐有巨嶺﹐險峻非常﹐車馬往來攀巖而上﹐每年跌斃牲畜無數﹐行旅視爲畏途。前撫部院潘勘得傍溝﹐東岸順流下駛﹐長約二十里許﹐兩山夾峙峭壁﹐懸巖中隔小河一道﹐若砌石成壘﹐架木爲橋﹐較嶺路稍爲徑捷﹐且無攀躋之苦。一面派營興工﹐一面由易前令潤庫諭令該處農約楊天喜﹐糾集民夫往助﹐砍伐樹木﹐曁予備運石車輛﹐用費甚屬不貲﹐經營數月﹐始克竣工。迄今肩摩轂擊﹐如履坦道﹐然視前之羊腸九折﹐人馬瘏乏者﹐眞天淵別也。兵事西域之地古爭戰場也。秦漢以降徵討頻仍﹐史不絕書﹐無庸贅敍。謹按乾隆時﹐設直隸迪化州於烏魯木齊﹐提督駐焉滿城﹐在紅山咀之西﹐距城五里﹐都統曁領隊大臣駐焉。三十二年昌吉屯官﹐以中秋之夕﹐犒諸流人﹐置酒山坡﹐男女雜坐﹐醉逼流婦使謳﹐諸流人故悍﹐又皆使酒﹐俄頃激變﹐戕屯官﹐劫軍器﹐據城叛。黎明報至烏魯木齊﹐時班兵散在諸屯城中﹐兵僅有百五十然﹐皆百戰之餘﹐視賊蔑如也。鎭守都統溫福卽率之以行至紅山口﹐守備劉徳叩馬曰﹐此去昌吉九十里﹐我馳一日至城下﹐是賊以逸待勞﹐且其城非百餘人所能仰攻破也﹐賊得城必不株守﹐勢必來﹐不如扼險待之﹐兩崖隔蔽﹐賊莫測我多寡﹐是反客爲至﹐反攻爲守﹐破賊必矣。遂止營﹐賊果至。徳令於眾曰﹐望其塵气𨿽不過千﹐然皆亡命必死之賊﹐幸所乘皆屯馬﹐未經戰陣受創必反走﹐我軍各擎槍伏以待視﹐動始擊之﹐敢先者斬﹐俄而賊槍競發﹐我軍不動﹐忽前隊一人傷﹐徳揮眾槍齊發﹐賊馬果皆橫逆﹐讀而乘之﹐皆反奔﹐爲官兵所殲﹐嗣後羣情帖服﹐不敢潛煽者數十百年。同治三年﹐關內擾亂﹐玉門逆回楊春潛至庫車﹐勾結回目黃和卓作亂﹐城陷。喀喇沙爾聞變﹐徵兵於烏魯木齊﹐楊春亦潛求救於索煥章。煥章者﹐署烏魯木齊參將前廿卅提督索文之子也。素萌異志而謟事提督業布衝額﹐至是遂與楊春定謀﹐僞以練營兵丁﹐猝難調遣爲詞﹐止業布衝額不出﹐都統平瑞檄﹑協領穆克徳肯﹑佐領佟瑞﹑都司張維昶﹐率滿兵五百並檄庫爾喀喇烏蘇領隊大臣義永率滿兵一千往援﹐遣勇朱小桂行落後﹐見迪化南關各巷回眾已整旅﹐持兵狂奔而返﹐報於提督煥章力辦﹐其誣謂小桂誑報軍情﹐縛而斬之﹐小桂呼冤﹐都統平瑞遣人往索﹐已行刑矣。煥章陰使楊春潛越南山﹐糾集回眾二千﹐於六月初十日攻達阪城﹐破之。業布衝額猶信任煥章益堅﹐是月十二日二更﹐迪化南關亂作﹐守門納之﹐業布衝額倉卒調兵﹐無一應者﹐遂自盡。都統平瑞堅守滿城﹐飛檄伊犁請援﹐會伊犁將軍某與都統有隙﹐故延其行﹐城中糧盡﹐都統與士卒分牛馬皮﹐掘艸根﹐剝樹皮以爲食﹐而伊犁援兵不至。九月初三日城陷﹐平瑞引藥死。有河州阿渾妥明卽妥得璘竊踞烏垣﹐自稱爲淸眞王﹐建僞皇城﹐逆黨馬泰﹑馬仲﹑馬明﹑馬官﹐各署僞號分踞古牧地吐魯番﹑瑪納斯等城。又六年﹐妥明嗾黨與安集延帕夏戰﹐爲安集延所敗。安集延旋赴吐魯番糾妥明之黨馬仲﹐並攻妥明﹐妥明乞降﹐仍令爲淸眞王﹐踞守烏城﹐別以馬仲爲阿奇木﹐總管各事。嗣徐學功帶南山義民進剿﹐陣斬馬仲﹐其子襲阿奇木僞職﹐與妥明積不相能﹐復糾安集延首攻妥明﹐妥明旣斃﹐馬明﹑馬官等悉降。自是安集延於此徵收地稅﹐令回漢剃髮易服﹐效其舊俗﹐皆光頂園領﹐並搜括漢回民人金帛﹐轉輸南路﹐實其窟穴﹐而烏垣各城遂淪爲異城矣。陜逆白彥虎自甘州扁都口敗竄出關﹐入烏魯木齊﹐自知勢力不敵﹐亦剃髮易服﹐竊附於安集延﹐與帕夏同居。烏魯木齊往來梭巡各卡倫﹐而嗾回目王治﹑金中萬等帶令土回﹐堅守古牧地爲死﹐推計光緒二年六月二十一日夜前﹐新疆巡撫部院劉﹝錦棠﹞會同前伊犁﹐軍金﹝順﹞由阜康甘泉堡援隊前行﹐黎明攻破黃田﹐卡棚逆賊見官軍銳不可擋﹐棄輜重狂竄﹐各隊躡蹤緊追﹐且追且殺﹐徑抵古牧地堅巢。二十三日派營分札﹐兩面夾攻。二十四日劉公見有騎賊數千﹐由紅廟子來﹐一面告之全軍妥爲準備﹐一面率隊馳赴山前﹐嚴陣以待﹐舁開花大炮轟擊﹐遂奪獲古牧地南關曁其山壘。逆回援賊悉力衝撲數次﹐均經馬隊攔截﹐鏖戰逾時﹐殪斃黃衣賊酋﹐羣賊气奪敗潰而南﹐合追至十字溝始行收隊﹐嗣劉公以古牧地關壘旣克﹐鎖圍已合攻﹐具已奮約金軍於二十八日寅刻﹐同時攻城﹐用開花大炮轟開城缺﹐劉軍由東北肉搏登城﹐金軍由東南上﹐一擁而入﹐勇气百倍﹐城中悍賊五六千人一律砍殺淨盡﹐無一漏网﹐逆首王治﹑金中萬曁安集延賊目繃﹑塞奇玉孜巴什等均殲焉。拔出難民婦女幼孩甚眾﹐劉公思古牧地旣得﹐守賊盡斃﹐烏垣逆賊必聞風膽落﹐乘勝直搗﹐一鼓可下。一面知會全軍千二十九日黎明督向烏城進發﹐經過卡壘一並踏平。迨抵城東見賊已紛竄﹐麾軍分途猛撲﹐斬首無數﹐立將烏魯木齊迪化州城池及僞建王城同時克復﹐馬隊躡賊追殺至城南三十里之鹽池墩而返﹐因逾此南行系大戈壁﹐未便深追故也。出城中難民設法安撫﹐委直隸州知州袁堯齡代理迪化州﹖務以專責成然。馬城𨿽克復﹐劉公憤逆白彥虎﹑帕夏等之仍行逃逸也。次年三月初一日﹐親率馬步各營開花炮隊﹐由烏魯木齊逾嶺而南﹐初三日抵柴窩堡﹐派隊修壘﹐畱營駐札﹐偵知達阪踞賊﹐堅守如故﹐遂於是夜設鼓銜杖疾走﹐乘賊不覺﹐徑趨達阪﹐期以五鼓會集城下鎖圍。杜賊竄逸﹐夜間我軍中途擒獲探賊﹐訊供近城一派艸湖淤泥﹐深及馬腹﹐蓋賊新引渠水圖阻官軍者。馬步各隊掠過深淖﹐依山列陣﹐天明賊在城頭瞥見官軍﹐環列園陣﹐勻布整齊﹐擎洋槍指擊﹐並發開花大炮﹐我軍傷亡十餘人﹐屹立不動﹐劉公從騎﹐有受傷者坐﹐騎亦中子立斃﹐易馬前行﹐飭各營﹐嚴防衝突﹐一面築壘掘壕以斷援賊之路。初五日﹐探報山後有賊五六百騎來援﹐官軍左右包抄擊敗之﹐擒斬頗多。忽前途騎賊千餘﹐馳至敗余之賊竄入羣中﹐一並狂奔遠逸﹐訊據擒獲生賊﹐供稱先後兩起賊騎均帕夏第二子海古拉嗾﹐今來達探援者﹐不虞甫經達阪﹐爲官軍擊走。初六日督軍攻城﹐適開花炮子飛入城﹐中子藥房硅然一聲﹐山摧地撼﹐賊中人馬碎裂﹐胔肉堆積﹐賊開東門﹐結團奔竄﹐官軍刀矛攢刺﹐卒下得出傳令﹐賊中裝束稍異者﹐縛獻有賞﹐於是援賊𨿽逃﹐而城中大小頭目悉至麾下﹐無一人一騎潰圍脫走者﹐此查明迪化縣屬兵事之始末也。耆舊耆舊分事業﹑學問﹑名宦﹑鄕賢各例目。事業之中又分孝友﹑睦姻﹑任卹。迪化地居沙漠﹐風气未開﹐漢民自兵燹後﹐土著寥寥﹐而由內地遣戍來新者大抵隻身流寓﹐不知出入支助爲何事。回民陰險狠鷙﹐天性最薄﹐一家之中往往因睚眥小怨﹐操戈入室﹐釀釁尋仇﹐𨿽誦經禮拜﹐講求穆罕默徳道訓﹐而沿習日久﹐質性難移。纏民獉處狉遊﹐有古渾噩風而未濡聖化﹐倫紀乖違﹐於可與父訟﹐弟可與兄鬥﹐親屬過三代外﹐視同行路﹐無比閭族黨之誼可資周卹﹐則事業不足考也。學問一途與事業附相發明﹐內地省分山林泉石﹐問莫不有阭君子焉﹐著書立說﹐羽翼經傳﹐郭郭百家。迪化攺設行省以降﹐城內設義塾十二堂﹐而呫嘩咿唔奉行故事﹐闕然無所成就﹐旣無鴻通博雅之儒貫穿今古﹐又不能爲國家樹一有用之材﹐備倚任而資啟迪﹐則學問無足徵也。至若縉紳閥閱之家﹐列名淸要筮﹐仕朝廷有功徳千氏﹐爲都人士所膾炙者﹐再三探訪﹐闃焉無聞﹐則名宦無。卽民間立一善言﹐施一善行﹐忠義節烈﹐隱然動天下﹐爲人心風俗之勵﹐按之亦無。其選則鄕賢無所幸者。鄕飲酒之禮尙未廢佚﹐每年歲春之首﹐冬令之初﹐舉行其事。遴選紳士中之年髙徳邵者﹐惇請一人爲大賓﹐士人中舉一人爲介賓﹐耆庶中舉數人爲眾賓﹐至僎賓系人爲﹐卿大夫來助者﹐有則備﹐無則缺﹐飲畢由地方官賞給匾額﹐各親戚鄰佑鼓吹慶賀﹐設饌款客﹐傳爲成紀云。人類漢﹑纏﹑回。戶口漢戶﹕男一萬零二百丁口﹐女五千六百九十丁口。纏戶﹕男六千二百丁口﹐女三千丁口。回戶﹕男五千四百八十八丁口﹐女二千八百丁口。實業士﹕二百八十八口。農﹕一萬三千口。工﹕三千二百口。商﹕五千四百口。地理迪化爲附郭首區﹐東界阜康﹐西界昌吉﹐北界科布多﹐南界吐魯番。其本境向無區團﹐只有村莊。試卽四履八到﹐縷細陳之。曰倉皇溝莊﹐在城南二十里。曰烏拉莊﹐在城南三十里。曰六道灣莊﹐卽惠徠堡﹐在城東北十里。曰五道灣莊﹐在城北五里。曰西渠莊﹐在城北二十里。曰中渠莊﹐曰二三工莊﹐在城北二十里至二十餘里不等。曰鐵廠溝莊﹐在城東四十里。曰四工渠莊﹐在城北三十里。曰廣東莊﹐在城西三十里﹐曰蘆艸溝莊﹐在城東三十里。曰柏楊河莊﹐在城東八十里。曰公勝渠二中下三莊﹐在城西南八十里。曰太平渠莊﹐在城西南七十里。曰永丰渠東西中三莊﹐在城西南八十里。曰和陽渠莊﹐在城西南七十里。曰亂山子莊﹐在城西一百一十里。曰達阪城莊﹐在城東南一百八十里。曰東溝莊﹐曰西溝莊﹐在城南九十里。曰方家溝莊﹐在城東南一百八十里。曰頭二七工莊﹐在城西南六十里。曰雅爾巖莊﹐在城東南四百餘里。曰小渠莊﹐在城西南一百二十里。曰水西溝莊﹐在城南九十里。曰上頭屯渠莊﹐在城西北八十里。曰下頭屯渠莊﹐在城西北八十里。曰安南渠莊﹐在城西七十里。曰中夷鐵廠莊﹐在城西六十里。曰夷戶莊﹐在城西北七十里。曰西工南渠莊﹐在城西北五十里。曰頭坪莊﹐在城西八十里。曰二坪莊﹐在城西七十里。曰三坪莊﹐在城西六十五里。曰軍戶莊﹐在城西八十里。曰宣仁莊﹐在城北五十里。曰安寧渠莊﹐在城西北六十里。曰六十戶莊﹐在城西北七十里。曰四十戶莊﹐在城北五十餘里。曰兵戶渠莊﹐在城西北七十里。曰七道灣莊﹐在城北二十里。曰八道灣莊﹐在城北二十五里。曰九道灣莊﹐在城北二十五里。曰卡革子灣莊﹐在城北四十里。曰石洞子莊﹐在城北四十里。曰古牧地東二渠莊﹐在城北四十餘里。曰西二渠莊﹐在城北五十里。曰太平渠莊﹐在城北五十餘里。曰古牧地西工渠莊﹐在城北五十里。曰十二戶莊﹐在城東北七十里。曰三个泉莊﹐在城北八十里。曰固堡子莊﹐在城北四十里。曰吉三泉莊﹐在城北七十里。曰梧桐窩莊﹐在城北九十里。曰下梧桐窩莊﹐在城北一百二十里。曰蔣家灣莊﹐在城北一百一十里。曰新渠子莊﹐在城北二百里。曰沙梁子莊﹐在城北一百里。曰四戶地莊﹐在城北九十里。此各村莊之散布子縣屬者也。城內設文武廟﹑火神廟﹑城隍廟﹐文昌宮﹐定湘王廟﹐劉猛將軍廟。曁敕建左文襄祠﹐劉襄勤祠﹐陶勤肅祠﹐平襄忠祠﹐萬壽宮金忠介祠﹐昭忠祠﹐景建威將軍祠各一座。城外設先農社稷壇﹐玉皇閣北斗宮﹐地藏王廟﹐紅山廟﹐財神樓各一座。另建回民淸眞寺二十一座﹐城東十里水磨溝建依斗亭一座﹐城西五里有西大橋一座﹐此城內外之廟宇橋梁也。又城內東街建女坊一﹐系前故迪化府張守朝開鎰之妾曾氏﹐年少殉夫﹐奉旨敕建。此外城鄕市集﹐別無古迹祠廟坊表足紀。光緒三十三年設縣勸學所一處﹐是年十月奉文由髙等學堂撥來。初等小學堂十一處﹐歸縣籌款興辦。除古牧地設學堂一處外﹐餘皆分布城關內外﹐派有勸學員二名﹐循環稽查﹐極力攺良云。山

自祁連蜿蜒而來﹐遙遙數百里﹐崔巍屴崱或依或伏者﹐山勢之綿綿也。然疆域仗分﹐名字各別﹐按迪化城西北二里許爲紅山咀。考之《西城聞見錄》﹐紅山咀上有廟一楹﹐紅泥堊壁﹐俗呼烏魯木齊爲紅廟子。又北極山卽紅山咀迆北一帶山麓﹐其實一山﹐今土人統謂紅山是也。又城西南二十五里有雅瑪拉克山﹐其脈由朱勒都斯蒙古鐵裏達城分支﹐延綿東北二百餘里﹐至迪化城西﹐屹然鴣峙。按《新疆識略》曰雅瑪拉克山﹐令人呼作妖魔山。一名福壽山﹐一名靈應山。又城東百八十餘里達城嶺﹐嶺上原建嘉徳城一座﹐今謂之達阪城。按《新疆識略》疆城總敍﹐烏魯木齊鞏寧城其地卽古車師後王庭﹐其前王庭卽今吐魯番也。自烏魯木齊東南﹐越齊克達巴罕五百三十里﹐至吐魯番爲正道﹐可通車。《唐書•地理誌》交河縣北八十里至龍泉館﹐又北入谷一百三十里經柳谷度金嶺﹐至北庭都護府地﹐考古交河爲吐魯番北庭﹐卽烏魯木齊所云。經柳谷度金嶺者﹐當卽齊克達巴罕一帶山也。玆查迪化城南往吐魯番路﹐惟達阪嶺可通車。達阪與達巴音相近﹐其卽當日之齊克達巴罕無疑。同治初年﹐安夷踞其城爲南路進口要隘。光緒二年大軍克復達阪城後﹐南路各賊自此望風崩摧矣。水

查迪化城北境大戈壁﹐斥鹵彌望﹐略同瀚海。按《蒙古遊牧記》補注﹐此戈壁東西廣五百里﹐南北袤三百里﹐卽唐所謂沙陀者也。逾戈壁接迪化州界﹐州卽烏魯木齊也。按城西二里許有烏魯木齊河﹐考之一統志輿圖所載﹐河有二源﹐一曰庫爾齊勒河﹐一曰阿勒塔其河。其水由治屬南山水西溝發源﹐曲折北流三十餘里。有陰溝水﹐板房溝水﹐自西來入之﹐是爲庫爾齊勒河。又北至將軍湖地方﹐有阿勒塔其河合大西溝水﹐柏楊溝水自西來會﹐二河合流是爲烏魯木齊河。又北流三十里繞迪化城西﹐又北流一百餘里至蔣家灣﹐俗稱爲者龍河。又北流五十里至沙門子﹐與頭屯河合流。又北流五十里﹐入於白家海子。白家海子在迪化城北二百餘里﹐卽一統志輿圖所載古爾班花羅海﹐向系艸灘﹐不常有水流注﹐惟每年秋復﹐上游各村莊水道退歸﹐艸灘一派濫觴﹐遂以海子名。一鄂門泊﹐在迪化城東南九十里之柴俄堡驛地方﹐按《新疆識略》曰昂吉爾圖淖爾﹐一統輿圖曰鄂門泊。一達阪水﹐在城東南一百八十里。其源出阜康縣博克達山天馬峯南黑溝﹐南流三十里﹐有大銅溝水自西北來入之。又流壹拾裏有白家溝水自北入之。又流二十里至後溝﹐又流四十里至小艸湖驛入吐魯番境。一小東溝水﹐在城東南一百二十里﹐其源出阿爾輝山﹐北流二十餘里不流。一大東溝水﹐在城南一百一十里﹐其源出阿爾輝山﹐北流二十里不流。一羊圈溝水﹐在城南一百里﹐其源出阿爾輝山﹐北流三十里不流。一廟兒溝水﹐在城南九十里﹐其源出阿爾輝山﹐北流二十里不流。一石人子溝水﹐在城未四十里﹐其源出泉穴﹐北流十里﹐經蘆艸溝莊不流。一八家戶水﹐在城東五十里﹐源出泉穴﹐北流十里﹐經鐵廠溝莊不流。一柏楊河水﹐在城東八十里源出泉穴﹐北流四十里﹐經大艸灘不流。一水磨溝水﹐在城東北十里﹐有二源﹐一出熱水泉﹐一出水磨溝頂上﹐二水合流四十里﹐經古牧地又北流十里﹐與烏魯木齊河合流。一梧桐窩水﹐卽《新疆識略》所載胡桐窩臺水﹐在城北六十餘里﹐源出梧桐窩地方﹐平地泉湧﹐北流六十里經下梧桐窩不流。道路查迪化自縣城互磨河﹐距城一百二十里﹐與阜康所屬博克達山接界。西至頭屯河﹐距城八十里﹐與昌吉縣接界。南至阿勒塔其河源﹐距城一百四十里與喀喇沙爾接界。北至白家海子﹐距城二百一十里與科布多所屬大戈壁接界。東北至沙梁﹐距城二百三十里與阜康縣接界。東南至雅兒巖﹐距城四百一十里與吐魯番廳接界。西南至繡沙達阪﹐亦名六沙達阪﹐距城一百一十里與朱勒都斯並昌縣接界。西北至沙梁﹐距城三百里與昌吉縣接界。西北至沙梁﹐距城三百里與昌吉縣接界。東西距城二百里﹐南北距城三百五十里。經度自二十六度至二十七度五十四分﹐緯度自四十三度五分至四十四度五十五分。宗教統環球五大洲之地﹐宗教多端﹐支派紛別﹐難更僕數。而迪化人民所服從者曰儒﹐曰回儒教﹐上欽堯舜﹐下尊孔孟道統之延﹐世世罔替﹐除一切規模法度﹐業於學堂內﹐切實頒行﹐無庸贅敍。外回回始阿剌伯﹐卽古條支國也。就其自數之典言之﹐祖曰阿丹﹐生於天方之野﹐產七十二胎﹐每胎男一女一﹐自爲夫婦﹐世積月累﹐枝葉番昌。後之習淸眞教者﹐謂阿丹﹐受眞宰命傳與。施師師傳﹐努海海傳﹐易卜剌欣欣傳﹐易司馬儀儀傳﹐母撒撒傳﹐達五徳徳傳﹐﹤口爾﹥咻撒撒死不得其傳。閱六百年﹐當隋開皇中﹐有穆罕默徳者﹐生而神異﹐以大徳王天下﹐西城諸國翕然從之﹐其教始盛。今回民稱天方教﹐自稱曰穆氏﹐以尊穆罕默徳故也。又曰膜民以阿丹初生之祖言也﹐其書有天經一部﹐回族稱爲穆罕默徳所受之天者。又天方性理﹐天方經典兩部。則明代金陵回又劉智所撰﹐皆發揮天經遺意﹐參華人文字潤色之﹐其教以識主爲宗旨﹐似儒者明心見性﹐以復命爲究竟﹐似儒者克己歸仁。所謂天道者﹕一曰念眞﹐謂誦經時口念心念。二曰禮眞﹐謂晨禮四拜﹐晌禮十拜﹐晡禮四拜﹐昏禮五拜﹐宵禮九拜。三曰齋戒﹐謂絕盡葷肉。四曰捐課﹐謂施捨財物。五曰朝覲﹐謂朝覲天﹤門朔﹥﹖﹐天﹤門朔﹥卽天方也。七日一聚拜﹐一年二會爲齋會﹐祀會均與泰西各國同﹐蓋其本原出於天主耶蘇。而時雜以佛氏之說﹐稱華人爲大教﹐自爲小教﹐涵濡聖化幾千百年。後世不逞之徒﹐如馬明心﹐馬化漋等創立新教﹐煽惑愚蒙﹐私立名目﹐如傳教之人則名曰海裏飛。訓蒙之師則名曰滿拉老教。誦經合掌向上﹐新教則兩掌向上﹐而不合老教端坐誦經﹐新教夥誦﹐﹤口卯﹥怒頭搖而肩聳。凡玆小節無足輕重﹐然其包藏禍心﹐謀爲不軌﹐大爲風俗人心之害﹐此人之不善非教之不善也。至若纏民之教本於天方﹐而種類旣別﹐各有異同。其始立教者曰瑪哈本啻﹐纏民稱之曰烏魯克牌罕帕爾。烏魯克譯言大也﹐牌罕帕爾譯言聖賢也。經典所載大抵教人積福行善﹐離以佛說﹐梵語因果性命之旨﹐其行教者淸晨禮拜畢卽登髙﹐喚醒眾人爲工作役。晚則登髙作樂﹐向西送日。奉教傳法者曰阿渾﹐不受職﹐不戰陣﹐不飲酒﹐不喫煙﹐其立行修品﹐講誦勸戒﹐如內地經師之類。每日誦回經五次﹐初次寅時﹐二次未時﹐三次申時﹐四次酉時﹐五次戍時﹐拜畢宣講經義。每日赴禮拜寺誦經一次﹐務集四人合誦﹐不論貴賤貧富皆然。阿渾爲人誦經﹐禳災迎福。每遇大年小年﹐阿渾誦伊特瑪納斯經﹐爲眾祈佑﹐眾人醵贈衣帽。一襲遇靑艸當生時﹐有牲畜之家﹐每十羊出一﹐牽三十牛出一頭送阿渾﹐爲敬天禮。富貴者有大事則饋千金﹐值物至數千金不等。阿渾代眾誦經﹐祈佑牲畜蕃滋﹐遇有遠行亦請阿渾誦經﹐保佑疾病。喀什葛爾之北八千里有雪山﹐名圖書克塔克﹐髙峻無比﹐上有平岡三十餘里﹐四面懸巖﹐遙望其西有大孔穴﹐曰圖書克洞。土人言此洞乃牌罕帕爾之大弟子羅賀滿梯﹐入其中修心學道﹐升天之處。若虔心往禱﹐尙能現形﹐曾有見者。回酋布拉尼墩母﹐新年第一日必親往禮拜﹐至今回人不憚跋涉常往﹐望山叩拜﹐名之曰朝山。歸家後﹐升稱爲阿吉﹐親戚鄕鄰作賀。回人文字有醫藥之書﹐有占卜之書﹐有堪與之書﹐有各代記載之書﹐有各國山川風土之書﹐其說以天復地載﹐日月照臨﹐皆當禮拜。而其性命淸淨之理﹐大者宗諸釋氏﹐無如阿渾。陋者多﹐通者少﹐如內地之冬烘腐爛徒以惑眾誘財﹐可太息也。氏族迪化自兵燹後﹐煙戶蕭條﹐土著稀少﹐其漢民由內地遷徒而至者﹐或軍遣﹐或防戌﹐或貿易﹐多系隻身流寓﹐並無富村巨族及宗祀譜諜可紀。氏族源委幾如捫日和盤﹐茫然莫知。纏民有名無姓﹐回民𨿽姓名畢具﹐然十人中以馬爲姓者卽有八九人之譜。詢據聲稱伊等均系馬聖人﹐卽嗎罕木特後裔﹐故從其姓雲﹐嗎罕木特一作穆罕默徳。物產動物﹕馬﹑牛﹑羊﹑駱駝﹑鹿。植物﹕稻菽﹑麥﹑髙梁﹑糜谷﹐靑稞。礦物﹕煙炭﹑頭煤﹑嵐炭﹐鐵。動物制造﹕馬牛皮﹑羊毛﹐鹿茸﹐植物制造﹕松板。礦物制造﹕石油。商務查迪化產制物品以炭﹑石油﹑馬﹐牛﹑羊爲大宗﹐每年約出嵐炭一千八百九十萬零九十一斤﹐煙炭二十一萬九千九百一十斤﹐頭煤十五萬斤﹐石油約萬斤之譜。馬牛羊現設皮毛公司﹐每年估算約出馬牛皮三千張﹐羊毛一千斤﹐均在省城銷售﹐並無運往別境貨物。其餘本地產制各品物﹐爲數無多﹐亦只在本地。

