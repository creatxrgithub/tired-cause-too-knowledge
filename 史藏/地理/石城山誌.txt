石城山誌陳詒紱

序稻孫承其尊人可園先生《鳳麓》《東城》《運瀆》諸志﹐補撰《淮北鐘南志》﹐而微缺其西北一隅。以先有顧石公《盋山誌》在﹐不敢續也。顧氏之書﹐與陳氏一家之學稍有不同。稻孫因據顧書爲本﹐攺歸一律﹐名爲《石城山誌》。於是金陵城中名勝﹐齲差﹤亻瓜﹥離﹑犬牙相錯者﹐皆挈若一貫﹐脈絡較然。其中供予憑弔者約有數人﹐如周伯仁﹑戴若思之徇晉﹐袁湣孫之抗齊﹐湯貞湣之死寇。臧碧𨿽銷﹐汗靑永著。以視處仲犯順﹑褚公佐命﹑梁溪降賊﹐三光九泉﹐難諭髙下﹐泰山鴻毛﹐各極輕重矣。又介夫讀書之處﹐半千掃葉之樓﹐地冠淸涼﹐人持名節。荊舒見賞﹐報以流民之圖﹔元嘆窮居﹐疇於落木之署﹐此又以仕隱稱者。在昔乾隆之世﹐隨園之名﹐播於海內。指奧隅爲龍門之阪﹐通贄幣於鶴蓋之陰。山中驛騎﹐直越宦光﹔坐上虎賁﹐羣歸文舉。今則蕪沒陂陀﹐荊榛側塞。首陽池館﹐憶枉道之重過﹔剡中官舍﹐覓隱淪之綦迹。重以桑根好士﹐謚薛爲廬﹔湘潭惜陰﹐慕陶可庶。圖書列棟﹐埂陽之功炳焉﹔俎豆崇祠﹐文正之勛如揭。彈丸黶子﹐阡陌交通﹐方底赫蹏翻﹝上夗下巾﹞。斯見稻孫此志﹐其動我思古幽情﹐不僅佇想流連已也。戊午端陽後一日揚州興化李詳撰。序

金陵城垣周四十里﹐鐘靈毓秀﹐山川之所都也。履迹經行﹐潤色攸賴。《運瀆》肇其軌﹐《鳳麓》《東城》循其塗。稽掌故於古初﹐寄遙情於翰墨﹐小子詒紱學步邯鄲﹐《淮北鐘南》斐然有作。謂《盋山》一志﹐拔幟西北﹐彌縫罅隙﹐全城以完。予取而覆案之良久﹐乃言曰「小子弟循其名﹐未究其實也。石公以歐蘇之文筆﹐唏吳晉之衣冠﹐逞其才華﹐或疏考據。譬諸《小正》爲《月令》之先聲﹐難舉《考工》補《冬官》之巨帙。爾旣抱精勘之願﹐拾零搜遺﹐豈可憚塗抹之煩﹖因陋就簡﹐略者詳之﹐散者整之﹐系珠以貫﹐若网在綱﹐小於之責也。」於是樹石城以爲的﹐定其界址﹐授簡詒紱﹐旬月乃成。文省事增﹐竊比五代之史﹔父作子述﹐仍爲一家之言。張博望鑿空之談﹐吾知免矣﹔宗少文臥遊之樂﹐其庶幾乎﹗丁巳冬至日可園老人撰。凡例一﹑是志以顧氏《盋山誌》爲張本﹐略者使詳﹐散者使整﹐與《運瀆》諸志同一體例。所謂道並行而不相悖﹐非欲爭勝前賢也。二﹑是志所經皆山﹐徑分爲三段﹕一曰山北路﹐至北城而止﹔二曰山南路﹐至新街口而止﹔三日山東路﹐至幹河沿而止。皆與前著《鐘南淮北志》接壤矣。三﹑是志仍采《建康實錄》《六朝事迹編類》《建康志》《待徵錄》《白下瑣言》《江寧府誌》《元寧兩縣誌》及家君《金陵通紀》《金陵通傳》《鄕土志》《炳燭裏談》而成。四﹑是志園墅﹑人物﹑祠廟﹑寺觀﹐隨其所經之地而載﹐仍用《水經注》例﹐庶不致散漫無稽矣。山北路金陵有四望山﹐坡陀而南﹐皆赤石﹐結成岡阜﹐崇隆爲大江屏障﹐故得石頭之名。石頭山西臨大江﹐其先未有城壘﹐自漢建安中孫權築土塢而徙屯焉。晉義熙初﹐始加磚累甓﹐地形險固﹐尢有奇勢。六朝以來倚爲重鎭﹐常用親近重臣領戍軍以守險﹐而南齊時﹐袁粲死事爲最烈。江南人歌之曰「可憐石頭城﹐寧爲袁粲死﹐母爲褚淵生。」至今猶嘖嘖人口也。時置揚州於此﹐以其與東府遙對﹐故曰西州。隋平陳﹐於石頭立蔣州。唐武徳四年﹐爲揚州治。尋揚州移治江都﹐此城遂廢。建中四年﹐朱泚作亂﹐江東觀察使韓滉築石頭五城。元和二年﹐李錡爲鎭海節度使﹐遣兵修築石頭﹐謀據江左。蓋當日江流逼城﹐爲戰守扼要之地。自江漸西徙﹐而石城故基又爲揚吳稍遷近南﹐於是山爲城隱﹐無復當時之雄矣。其東有塘岡﹐晉永昌元年﹐王惇收周顗﹑戴淵﹐殺於城東塘頹石上﹐卽其地。城所跨爲蚵﹝虫皮﹞磯﹐又名蝦蟆石。南唐宋齊邱忌汪臺符之才﹐沈之於此。或云晉殷羨投書渚﹐亦其處也。由山北而行﹐或坦夷﹐或崎嶇﹐皆山徑也。路旁有隱仙庵。庵爲陶隱居弘景故宅。明初冷鐵腳﹑尹蓬頭來遊。淸道光初﹐王璞山道士居之﹐工琴﹐善吟詠﹐與諸名士往來其間。庭有老桂﹐花時馨香襲人﹐當是數百年物。鄰有宮園﹐湖石玲瓏﹐境極幽邃﹐主人設茶寮款客。旁爲明卓忠貞公敬祠﹐建文時殉節者也。其裔孫發之﹐建裓園於祠中﹐今不知所在矣。最髙處爲虎踞關﹐與龍蟠裏相望。因諸葛孔明有「鐘山龍蟠﹐石城虎踞」之稱﹐故名。其下卽爲武侯駐馬坡。關北爲篤義裏。里人李世俊以好施予﹑睦鄕間得名。路轉而西﹐修竹夾道﹐約里許﹐至古林庵。庵爲明僧古心所建﹐峯巒環抱﹐水木淸華。薄暮﹐鷺鷥自城外歸宿山後﹐上下翺翔﹐一望如雪。築堂臨流﹐人謂爲鷺鷥廳。今廳毀﹐鷺亦不來。殿後院鑿山爲壁﹐髙數丈﹐徧植秋海棠﹐花時紅雨繽紛﹐曼陀羅不是過也﹐名曰海棠屏。今僧仍種植﹐以復舊觀。北望定淮門﹐倚馬鞍山﹐有火藥局在焉﹐是爲艸場。其間古剎林立﹐壯麗者曰金陵寺。寺爲唐詩僧貫休所建﹐殿上金剛騎白狻猊﹐亦曰白澤。俗呼爲金剛騎水牛。山門無彌勒而塑眞武﹐與他寺異。寺左有天策衛﹐距鷹揚營不遠﹐皆明南京諸軍屯駐之所也。幽深者曰寶林寺﹐寺爲唐之舊剎﹐後倚山椒﹐土極沃衍。寺僧種牡丹﹑芍藥諸卉﹐暮春擔以入市﹐陳設者多取資焉。髙曠者曰聽潮庵。庵由寶林拾級而上﹐果園蔬圃﹐方罫相錯﹐佛殿居其巓﹐隔城江帆往來﹐近在幾席間﹐眞天然圖畫也。四山環繞﹐闃無人迹﹐人小盤谷﹐谷旁有寺﹐曰歸云堂﹐土田寬舒﹔居民以桂爲業。梅郎中曾亮曾作記焉。至北城而止。山南路自石頭山循城稍南﹐至淸江門。土人以與淸涼山近﹐訛爲淸涼門。小九華山之麓也。卽淸涼山。因奉地藏香火﹐故名小九華山。庵爲崇正書院故址﹐明都禦史耿天臺定向講學處。西有閣﹐曰江天一綫﹐姚郎中鼐有記﹐尙鐫壁上。右有淸涼寺﹐寺爲南唐離宮﹐後捨爲寺。門外有保大泉﹐卽南唐義井也。寺後山有翠微亭﹐後主所建﹐又名暑風。左有一拂祠。宋鄭俠少時讀書處。後官監門﹐上《流民圖》﹐被謫罷官。時身無常物﹐僅存一拂﹐後人景仰淸節﹐建祠祀之﹐故祠以一拂名。地甚幽深﹐樹木參錯﹐深秋時楓紅竹綠﹐終日無一人至者﹐所謂城市而山林也。山西南有掃葉樓﹐樓在善司廟後﹐卽明遺老龔半千賢之半畝園也。半千嘗繪一僧持帚作掃葉狀﹐因以名樓。憑欄而望﹐城闉煙樹冪﹝冖歷﹞萬家﹐城外帆檣過石頭城下﹐影掠窗前﹐登眺之樂﹐此爲最勝。與樓對峙者爲盋山。山以形似得名。淸道光中﹐陶文毅公澍攺盋爲博﹐置園於此﹐倚石爲臺﹐冠屋其上﹐以禦書「印心石屋」爲額。而江寧陶氏亦築餘霞閣於山巓﹐渙悅﹑濟愼兄弟讀書處也。園中江梅百株﹐磴道左右有古松四﹐夭矯騰孥﹐胡大守鐘以「四松庵」表其門﹐至今尙存。山下惜陰書院﹐士子課古學之所也。淸光緒中﹐攺元寧縣學。堂後因山結樓﹐庋藏典籍﹐今之圖書館也。院右爲明汪文毅公偉祠﹐公與妻耿氏皆殉崇禎甲申之難。相對爲方氏教忠祠。方侍郎苞家祠也。又有淸中興名臣曾文正公國藩﹑沈文肅公葆楨﹑馬端敏公新貽三祠﹐而顏魯公祠則在烏龍潭上焉。潭爲魯公放生池﹐中有宛在亭﹐舊名肥月亭。沿堤種以桃柳﹐春時風景尢佳﹐眞不愧小西湖之目也。相傳明何太僕棟如龍徳書院﹑唐長史時山水園﹑茅元儀寤園﹑丁雄飛心大平庵﹐皆在潭上﹐今不知其處矣。潭迆西有薛廬。淸同光間﹐全椒薛桑根觀察時雨主講尊經書院﹐門下士築永今堂於廬前﹐旣捐賓客﹐乃奉先生栗主於此﹐歲時祀之。弟子顧訓導云築宅其旁﹐顏曰「深柳讀書堂」﹐皆背山面水﹐爲林壑最勝處。其北隔一牛鳴地﹐爲邵陽魏季子溎小捲阿﹐門外修竹千竿﹐亦頗得幽趣也。潭迆東有周幔亭榘故宅。舊門有額﹐題「周幔亭先生讀書處」。再進爲上元節孝祠。祠爲妙意庵故址。祠前坡陀而上﹐曰蛇山。因山宜茶﹐亦名茶山。山上有靈應觀。本宋隆恩祠﹐祈雨最驗﹐故曰靈應。近拓西偏爲淡靜山房﹐以奉諸葛武侯﹐而祔祀陶靖節於側。別築精舍三楹﹐軒其北﹐叢篁蔽虧﹐時見髙下樓臺與煙水搖曳門前﹐松檜夾植﹐雉堞圍之﹐如欄檻狀。南下至城根﹐左轉爲牌樓大街。丰備﹑虎賁二倉﹐參錯其間。過石橋﹐南通候駕橋灣﹐今有美國醫院。北有左所巷﹑亦明南京屯軍之所也。鐧銀巷﹐以雨後山水入澗﹐其色如銀故也。經羅寺轉灣﹐寺系劉宋泰始中建﹐本名延祚。唐僧靈智生無目﹐號羅睺和尙﹐經論文字悉能明了﹐時人稱爲天眼﹐爲建塔寺內﹐敵曰羅寺。寺迆北舊有天主堂﹐今更拓而大之。北有沈舉人巷﹐明沈九思居此得名。至雙石鼓﹐以達於新街口而止。山東路由石頭山東行﹐出蛇山﹐北至峨嵋嶺﹐嶺側有吉祥寺。寺有古梅﹐明新安人鮑山母羅氏夢梅而生﹐其梅卽萎。迨母卒﹐則梅擢五新幹﹐如虯龍攫孥狀。山見梅下拜﹐謂母之魂歸於梅﹐因建拜梅庵於寺中。焦殿撰竑爲之記﹐以八月初一爲梅孕日﹐立春爲梅誕日云。過叢霄道院﹐內有閣﹐奉呂祖道士﹐設壇扶鸞於此。門外修竹萬竿﹐綠陰成海。春時款客﹐輒出筍以供﹐謂之玉版筵。入蓬萊境﹐抵陶谷。谷亦以陶隱居得名。淸道光中﹐浙人張氏築澄園於此。園旁有錢氏杜靑峯艸堂﹐今皆圮。稍東經大佛寺﹑佛身長丈六﹐故名大佛。禪堂院中﹐有木筆海棠二大株﹐紅白交錯﹐諸天中香色世界也。萊子庵﹐相傳桐城方氏所建。折而南爲五臺山。山與峨嵋嶺皆叢葬處。近有謀售於外人者﹐宜立石禁止之。山阿有永慶寺。以梁永慶公主香火得名。因有磚塔五級﹐又名白塔寺。寺旁爲淸風榭。自上望之﹐不見屋宇﹐拾級而下﹐豁然開朗﹐別有洞天﹐修廊曲榭﹐境極幽闃。有石額﹐曰「地因樓勝」﹐俗稱地樓。繞小桃園﹑園有玉樹堂﹐朱殿撰之蕃別墅也。取境髙而辟地遠。堂前又有玉蘭數株﹐其相近有伏挺泉﹐南朝古井也。獅子窟﹑舊爲圓通寺。山石谽谺﹐明董文敏其昌書「獅子窟」三字以額之。淸湯貞湣公貽汾築池館於此﹐爲其音相近﹐攺爲「詩之窟」。咸豐中﹐粵賊陷金陵﹐投池死。因瘞園中﹐以藤杖殉﹐藉爲他日之驗。迨江南平﹐後將攺葬﹐啟土視之﹐則藤繞其屍如棺﹐洵一奇也。旃檀林佛剎香火極盛﹐居民多寄柩於此。咸豐之亂﹐悉爲賊毀。甚矣﹗停柩不葬者之罪大也。而北上﹐爲小倉山﹐袁簡齋太史枚之墓在焉。墓碑爲姚惜抱先生所撰書也。山下卽爲隨園﹐舊爲隋織造園。旣歸袁氏﹐易隋爲隨。四山環抱﹐中開異境﹐樓臺皆依山構造如梯田狀﹐𨿽屋宇鱗次﹐而占地無多。四圍咸倚峭壁﹐不設墻墉﹐入園必循山坡迆邐而下﹐固天熱形勢也。今則平原一片﹐雙湖水僅一泓可辧以外﹐絕無坡陀處。相傳洪寇因糧餉告乏﹐塡平洞壑﹐資田以供給僞王府之食米。及克復後﹐復有棚民墾種山谷﹐其土日壅日髙﹐遂不能按圖而考其迹矣。稻田麥隴﹐環繞成村﹐饒有野趣。度紅土橋﹐相傳淸乾嘉間﹐當道來訪隨園者﹐儀仗皆屏置橋外﹐以致敬恭之意也。橋東南有美國所設匯文書院﹐今攺爲金陵大學堂﹐與馬林醫院﹑英女士貴格書院相鼎峙也。至幹河沿而止。

