英吉沙爾廳鄕土志歷史本境建置﹐秦以前無考。漢爲山南三十六國﹐地屬依耐境域﹐班固《漢書》云﹕蒲犁依耐及元雷國皆西夜類也。與胡異﹐其種類羌氏﹐隨畜逐水艸。又云﹕少谷﹐寄田莎車﹑疏勒﹐今布魯特風俗猶然。其人居深山中﹐以遊牧爲生﹐皆不事耕作﹐而仰食於他境。惟以班傳考之﹐至莎車五百四十里﹐至疏勒六百五十里﹐道裏似不相合﹐大抵昔之庭帳在山﹐今廳至蒲犁界尙四百餘里﹐山多田少﹐蓋其邊境耳。範史《後漢書》則敍蒲犁而刪依耐﹐殆以國小略之﹐與《西域圖志》稱爲英阿雜爾﹐回語謂新爲英吉﹐言其地有新城也。按山南皆居國﹐而依耐獨爲行國﹐無城郭宮室﹐意近代人居此始建城垣﹐故回語云然。地介喀﹑葉兩城之中﹐爲往來必由之道。四境惟西面多山﹐舊有十卡倫﹐崖壑深阻﹐道路崎嶇﹐極險處騎犛牛始上。近城俱平曠﹐無髙山大川﹐可資控扼﹐苟有兵事﹐不能獨力支撐。以故回疆凡三大變﹐始則大小和卓木﹐繼則張格爾﹐後則阿古柏。英吉沙爾俱從風而靡﹐後皆不煩兵力﹐隨時反正﹐則左文襄所謂蕞爾彈丸﹐無能爲梗者也。乾隆二十五年旣平霍集占﹐設領隊大臣鎭守﹐其下有主事筆帖式等官﹐綠營兵四百﹐騎兵二百﹐皆三年五年換防﹐不攜眷﹐回兵統於各頭月﹐仍其俗﹐設阿奇木伯克三品至七品分理回務﹐其大者由各大臣表放﹐各隨年班入覲。光緒初議置州縣﹐左文襄原奏擬名曰依耐廳﹐十年開省﹐始設同知一員﹐照磨一員﹐攺阿奇木伯克爲鄕約﹐每渠一人﹐設參將一員﹐守備一員﹐馬步各一旗。二十九年添設州縣﹐西割七里﹑拱拜等三驛以隸蒲犁﹐東北割別失幹一渠以隸疏勒﹐而疆宇益狹矣。以上參酌《漢書》《西域傳》《聖武記》《新疆賦》《西域圖志》諸書。兵事錄同治三年﹐布魯特﹑安集延入寇﹐城中素無儲積﹐水源爲賊所斷﹐掘井碱甚﹐軍民數千人殺騾馬以食﹐而飲其血﹐被圍數月遂陷。時領隊大臣托克布托已遷葉爾羌﹐辦事大臣未行﹐朝服升堂﹐闔室自焚死﹐五品伊什罕伯克坤都思等八人殉焉。城中人先已饑死過半﹐至是多爲賊殺﹐胔骼滿街。光緒三年﹐故提督張俊駐兵於此﹐始收枯骨爲忠義塔以葬之。初回部與外藩接﹐中隔大山﹐萬峯叢雜﹐皆布魯特遊牧之所﹐承平旣久﹐文武酣嬉﹐置邊防於不講﹐姦宄萌孽﹐其間隱相煽誘﹐導以擄掠回莊﹐一歲中或有數案﹐居民嘗惴惴焉。時有布魯特頭目思的克居阿克托八柵側﹐姦猾能使其眾﹐陰懷異志﹐徧布黨羽﹐養兵常數百人﹐每遇賊來滋擾﹐官則使之彈壓驅除﹐恃以無恐。當事方徳其助已﹐寵待愈恆﹐屢加保奏。且爲築城以居其人﹐而不知其爲賊耳目﹐平日之掄劫橫行﹐皆思的克嗾之也。後與逆回金相印同諜作亂﹐使乞師於敖罕﹐安酋阿古柏旣同破喀城﹐遂自立爲帕夏﹐帕夏者﹐其汗號也。聞烏魯木齊土回我都統提督欲據全疆而有之﹐復分兵以趨北路﹐列城皆爲所據﹐其後思的光卒見殺於帕夏。此據左文襄奏忠義塔碑及本地老民所言。道光六年﹐逆酋和卓木之裔張格爾﹐率布魯特﹐安集延圍喀什噶爾及英吉沙爾﹐並斷和闐﹑葉爾羌道路﹐西四城同陷。明年三月﹐楊威將軍長齡旣克喀城﹐張逆遠遁﹐參贊楊遇奏率師復英吉沙爾。此據《聖武記》及《楊遏春傳》。光緒三年﹐安酋阿古柏之子伯克胡裏殺其弟海古拉自立﹐仍據喀城。聞和闐伯克尼牙斯楊言反正﹐急率騎賊五千﹐由英吉沙爾出和闐﹑葉爾羌之南攻之﹐旣敗尼牙斯﹐乃畱其黨守之﹐復至英吉沙爾﹐欲率城內之賊﹐往助喀城﹐聞前守備何步云等奪據漢城﹐遂盡殺漢民三百數十人﹐以泄其忿。光緒四年三月﹐劉錦棠規復西四城﹐初擬三路進兵﹐由瑪納把什逕﹤扌壽﹥葉爾羌﹑英吉沙爾兩城﹐以遏賊之竄路﹐而所遣分統余虎思等先克喀城﹐乃自葉爾羌倍道向英吉沙爾﹐時賊已光竄﹐殺戮甚慘﹐城外惟纏回二十餘戶跪地乞撫。五年七月﹐布魯特酋阿不都疏勒哈瑪﹑安集延酋愛木汗條勒闖入卡倫﹐劉錦棠自英吉沙爾進剿﹐以師行糧隨﹐山路不能容車﹐而自英城出卡﹐皆布魯特支帳之所爲﹐運道所必經﹐難保中途無梗﹐乃飭提督陳建原等分兵駐守城垣。西四城各有卡倫附城﹐或百數十里﹐或二三百里﹐卡倫外則布魯特部落錯雜而居﹐蔥嶺介支幹之中﹐逾山而東﹐乃達喀城本中外天然界限﹐若南自英吉沙爾﹐北至布魯特界﹐按照卡倫地址﹐攺築邊墻﹐於衝要處間以碉堡﹐則長城屹然﹐形勢完固﹐界限分明﹐尢爲百世之利。以上均見《左文襄奏稿》。耆舊錄五品伯克坤都思﹑本城人﹐家饒於貲﹐頗有機智﹐爲歷任大臣所信任。同治三年當賊圍城時﹐兵民饑甚﹐捐八百金助餉﹐又乘間縋人於外﹐潛采餱糧﹐多賴以濟。善用火器﹐每挾槍登城﹐伺賊麋聚處﹐一發輒則斃多人﹐勤於巡察﹐夜必數數登陴﹐今老民猶目擊而能述之﹐謂他處皆攻而卽破﹐英城如斗大﹐猶能支持許久﹐不可謂非坤都思力也。時賊圍愈急﹐糧盡援絕﹐人人知其必危﹐纏回服役於署者﹐皆思避而他適﹐甚或助賊來攻﹐坤都思感恩流涕﹐誓與官爲存亡﹐領隊旣焚﹐猶守之不去﹐賊恨其助漢人與其傷人之眾也。爭以亂刃斃之﹐並戮其妻子親戚﹐死者五人﹐家產蕩然﹐其受禍酷矣。纏性素怯懦無信義﹐而坤都思獨能若此﹐非其傑出者與。夫忠義之事﹐人𨿽微而必錄﹐俗其有所勸也。因思南疆遘亂﹐如坤都思者﹐豈無其人﹐而皆淹滅不傳﹐何以示後﹐因采輯其事﹐冀使邊氓有所觀感﹐聞其風而興起焉。名見托公祠碑﹐事則采之各大臣諭札﹐及老民所述。人類土著俱纏回﹐漢民流寓百餘人外﹐明布魯特一種﹐所稱黑勒黑斯者也。俗呼爲黑黑子﹐移帳逐水艸﹐奉回教﹐不食豕肉﹐衣服與纏頭小異。魏源謂在漢爲休循捐毒﹐在唐爲大小勃律﹐其遺民也。舊有十九部落蘇勒圖等五部﹐投入俄羅斯﹐其衝巴噶什等十四部﹐向附安集延﹑張格爾﹐阿古柏之入寇﹐皆布民爲之羽翼。平定後﹐數引其餘黨聞入卡倫﹐重煩防剿﹐以其土地毗連﹐宗教同﹐而言語通﹐易相煽誘也。光緒四年﹐大兵克復南疆﹐十四部頭目請仍隸中國﹐自是始服役輸稅﹐奉約束惟謹﹐居正西山中有六百餘戶﹐以四鄕約分理其事。戶口﹝纏回﹞男口五萬九千六百四十人﹐女口四萬三百七十人。間有痘疫﹐小孩多亡。貧民赴外部傭工十人有二三。實業農﹕五萬二千三百人。工﹕二千三百七十八人。商﹕一千八百二十人。地理在省城西南五十三站﹐四千四百三十里。本境四界﹕北界疏附﹐南界莎車﹐東界疏勒﹐西界蒲犁。本境分爲四渠﹕沙牙利克渠在城區內﹐北界怕渠﹐南界鐵渠﹐東界夏渠﹐西界布魯特大山。鐵比思渠在城正南五里﹐北界沙渠﹐東南均界夏渠﹐西界布魯特大山。夏納思渠在城正南四十里﹐北界鐵渠﹐南界莎車﹐東界疏勒﹐西界布魯特大山。怕納气渠在城西北九十里﹐北界疏附﹐南界沙渠﹐東界疏勒﹐西界布魯特大山。關聖廟﹐龍王廟﹐萬壽宮﹐城隍廟﹐方神廟﹐托公祠﹐以上各廟均在城內。沙漠橋在鐵渠境內﹐英乙橋在夏渠境內﹐阿克托八柵在怕渠境內。山

黑子爾山在城東方夏渠境內﹐距城一百九十里。阿依普山在東南方夏渠境內﹐距城九十里。佳音山在城西北方怕渠境內﹐距城一百六十里。鐵勒科气克山在鐵渠境內﹐距城一百三十里。水

庫山河源出城之正西一百八十里科可山﹐向東方流﹐經歷沙車牙利克渠﹐約行二百二三十里﹐東北流入疏勒之別失幹渠。塔斯滚河源出正西一百二十里﹐烏魯克卡之阿恰克山中﹐向東方流﹐經歷夏納思渠﹐約行二百四五十里﹐滲入戈壁。沙漢渠系人力所開﹐從正西九十里之圖木舒卡上承庫山河水﹐向東南流﹐經歷鐵比思渠﹐約行一百五六十里﹐滲入戈壁。道路東門出城往喀什大道十里芒升莊﹐二十里麻木魯克莊﹐四十里塞亦提裏莊﹐五十里艸湖魯克莊。西門出城往喀什古道十里巧立盻莊﹐二十里和世美莊﹐三十里沙牙利克莊﹐四十里沙溪山﹐五十里恰哈里莊﹐六十里玉麥莊﹐七十里阿吐气莊﹐八十里加衣鐵列克莊﹐九十里阿克托八柵﹐一百里阿克托莊﹐百一十里怕渠本莊﹐百二十里欄桿腰路﹐百三十里疏勒府界。南門出城往莎車大路﹐十里哈喇把什莊﹐二十里沙漠橋度沙漠渠﹐三十里柳樹泉﹐四十里庫車托和柰﹐五十里克立品莊﹐六十里托和布拉驛﹐七十里合什公伯子莊﹐八十里踏木葉莊﹐九十里庫圖克莊﹐一百里察木倫莊﹐百一十里黑子爾驛﹐百二十里玉特克其﹐百三十里莎車。南門出城走蒲犁大路﹐二十里沙漠泉﹐五十里鐵比思卡﹑圖木舒卡﹐有路自北方來會。行百三十五里往疏附﹐百二十里烏魯克卡﹑鐵勒克卡﹐有路自南方來會。行百三十里往莎車小路﹐百五十里科可拉卡﹑名客達阪﹐有路自西北方來會。約行三百五六十里往疏附﹐二百四十里托克把什卡﹑哈喇達阪﹐有路自西南方來會。約行三百五十里往莎車山內﹐三百八十里孟乙克布拉古卡﹐哈拉塔什卡﹐有路自北方來會。約行三百八九里﹐北走疏附﹐西走蒲犁。余俱村莊﹐往來羊腸鳥道﹐或無地名可紀﹐難以備載。物產動物﹕﹝牛﹑羊。西山間出﹐翎可制爲扇﹞。制造﹕﹝牛皮箱﹐皮靴﹞。植物﹕﹝小麥﹑包谷﹐棉花﹑大米﹑葫麻﹑麻煙﹞。制造﹕﹝纏頭帽白布﹞。礦物﹕﹝科克元卡出鐵﹐不多﹐可煉爲金﹞。制造﹕﹝鐵鍋﹐瓢刀﹐劍鋼﹞。以上均止本境供用﹐銷行不多。署同知犁丙元編輯

