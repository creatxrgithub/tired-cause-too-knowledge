滇遊記﹝淸﹞陳鼎撰平彜縣﹐本衛地﹐明乙亥年始攺縣設吏。南渡兩重石橋﹐道旁有淸溪洞﹐深十餘里﹐諸景與碧雲相類。大抵洞者﹐皆洪水趨泄之門戶也﹐其中勝景﹐凡洞俱有﹐皆大同小異﹐俱碧乳融成﹐石罅水气所結﹐如兩廣之神仙﹑閩中之玉華﹑廬州之崔仙﹑湖廣之梵陽﹐景與碧雲半相類矣。出淸溪後戶﹐卽紫泉洞﹐亦幽深可愛﹐遊者不倦。過揚威哨﹐皆如中原坦道﹐兩山繁林木矣﹐又多鸚鵡諸禽﹐鳴聲上下﹐頗傾客耳。交水卽新霑益州﹐舊治去交水西北百十里﹐往烏撒必由之道﹐交水兩水相交﹐平疇萬頃﹐民物丰阜﹐恍如江南風景矣。去余畱寓之曲靖府方三十里耳。馬隆州有義象冢。明天啟間﹐水西安氏叛﹐率眾犯州﹐滇省戒嚴﹐撫軍調陶土司禦之。陶有一象﹐日將暮﹐伏山澗中﹐鼻吸泥水數斛﹐突出咆哮跳躍﹐鼻噴泥水﹐直抵賊壘﹐寇皆驚駭﹐復卷一賊擲空墜死﹐陶之牙將乘機逐北﹐遂獲大捷﹔及曉收師﹐象中毒弩而斃﹐土人徳之﹐葬於南山﹐春秋祭掃﹐至今不輟。木密關卽木密所也。有小關索嶺﹐上有武侯及索祠﹐祠前銅馬一﹐乃唐時物也。古柏參天﹐俱大數圍﹐道傍有碑﹐云「武侯平蠻會盟於此。」按史﹕亮盟南人於木密﹐卽此也。易隆驛屬尋甸州﹐東坡有詩﹐卽木密所也﹐今已傾圮。去城十里許有溫泉﹐可澡。大鼎山有海潮寺﹐寺頗淸幽﹐多竹木﹐面海子﹐闊數十里﹐周百餘里﹐隔岸卽嵩明州。去寺半里﹐道傍有毒泉﹐碣云「此系毒水﹐飲者傷生。」楊林屬嵩明州﹐前朝所也﹐今省入州。出東關五十五里﹐卽楊升庵愼題詩處也。板橋驛出西關三十五里﹐歷鷓鴣哨﹐度石梁而至歸化寺﹐去滇城止五里矣。登金馬山﹐俯瞰城中﹐煙火萬家﹐樓閣參差﹐雙目頓爽也。自江寧至滇城共七十二驛﹐計程五千二百零﹐由洞庭水道則過之﹐而幾有萬里矣。會城內有三山﹐五華其一也。上有武侯祠。明末﹐永曆帥孫可望建宮殿登極於上﹐今則成瓦礫矣。吳三桂邸在城西北隅﹐今惟餘池沼園亭之址在焉。螺峯在城東北隅﹐倚山建圓通寺﹐頗多亭榭﹐名人題句甚多﹐俱刻巖石。松楸頗盛﹐四時綠陰交覆﹐白雲瀰謾﹐差足遊覽﹐夏桂洲有五言律一首﹐鐫崖石上﹐其辭曰「古寺翠崖陰﹐危亭絕頂臨﹔鶴巢松有夢﹐云出岫無心。仄徑攀蘿上﹐叢臺刻竹吟﹔南蠻秋日瞑﹐哀響合猿音。正徳十三年秋七月五日﹐廣信夏言題。」但未考桂洲何事而至滇也。城南七十里卽太華山﹐髙峻淩虛﹐城西卽碧雞山﹐相傳漢時有鳳儀此﹐所以王褒持節來祀也。城北蛇山﹐直出云表﹐如列屏翰。金馬﹑碧雞坊在南關外﹐乃百貨匯聚﹐人煙輳集之所也﹐富庶有江浙風。東郭有金牛寺﹐寺外八角亭中有銅牛一﹐重數萬斤﹐以鎭水怪。蓋此地緣溪﹐每春夏霪雨﹐東北萬山之水奔流如駛﹐往往衝圮民居﹐故範牛以鎭。明末﹐孫賊僭號﹐取牛鑄錢﹐國朝水發屢壞廬舍﹐今已復鑄﹐水患減矣。銅瓦寺在會城東十餘里﹐金馬山西北麓﹐範銅爲瓦﹐覆寺三楹﹐春月遊人畢集。昆明池方數百里﹐跨昆陽﹑安寧﹑晉寧三州郡﹐水如倒流﹐故曰「滇」﹐水無泄處﹐或曰﹕由西南流入金沙江以趨蜀﹐未知是否﹖安寧州有溫泉﹐甲於諸泉﹐稱三絕﹕第一﹐無硫气﹔二﹐則身有垢﹐不假浣濯﹐入水俱浮﹔三有疥癬者﹐一澡卽痊。大理府爲天竺之妙香國﹐初屬羅剎﹐相傳觀音大士從中印土來﹐登點蒼山巓﹐跏趺信宿﹐今盤陀石尙在﹐化其地﹐結廬勒券﹐刻洱海石壁﹐字迹宛然。蒼山峯頂有黑白二龍池﹐雲霧晦暝﹐羣龍千百出沒﹐黑池尢猛烈﹐樵者不敢近﹐木葉飛墜﹐霹靂隨之。白崖在大理東南﹐煙火萬家﹐有髙娘寺﹐與迷都隔百里。迷都亦大村落﹐百貨俱集﹐地暖同交趾﹐沃壤數萬頃。點蒼山一名靈鷲﹐梵語「耆闍堀」﹐蒙氏封爲中嶽﹐漢書曰「邪龍雲南﹐其山如扶風太乙﹐上有馮河﹐周回萬步﹐五月積雪皓然。」卽此山也。有十九峯﹐夕陽峯居中﹐其髙直上五十里﹔登其巓﹐復有大山髙五十里﹐度嶺西行﹐達永昌界矣。山色蒼翠欲滴﹐奇花異卉徧於巖谷﹐四時不謝。早起開爽﹐日出後﹐卽雲霧覆之﹐至七八月﹐雲霧收淨﹐惟一白縷橫截山腰﹐日夕皆然﹐所謂「玉帶鎖蒼山」也。其下多文石﹐三塔寺後產者乃佳﹐餘皆白石而已。地暖無冰霜﹐溪澗積雪厚數丈﹐盛夏﹐兒童碗盛賣之﹐和以糖蜜﹐可療饑﹐但多食則生癭﹐嵐瘴所結也。大理一名羊苴咩城﹐狄靑討依智髙﹐史稱﹕「智髙遺金龍衣而遁﹐不知所終。」殊不知其終於大理也。今其宅遺冢尙存。城內有兩司馬祠﹐一祀司馬遷﹐一祀司馬相如。漢元封間﹐遷奉使西徵﹐南略邛笮﹑昆明﹐相如持節開越巂﹔故皆立祠祀之。隋南蠻叛﹐史萬歲破之﹐迫近大和﹐見諸葛武侯紀功碑﹐銘其背曰「萬歲之後﹐勝吾者過之。」萬歲踣其碑﹐碑趺志曰「史萬歲不得僕吾碑」。遂爲復立﹐今在髙娘寺﹐史公亦有遺像。明萬曆間﹐鄒應龍撫滇﹐平鐵索箐﹑赤石崖羣盜﹐今有戴徳祠﹐此葉楡四遺愛也。感通寺在郡南十里點蒼之麓﹐又名蕩山寺。峯巒環繞﹐林壑幽深。楊升庵寓寺小閣﹐題曰「寫韻樓」﹐四壁皆升庵墨妙。升庵往來大理永昌間﹐近四十年﹐訪於舊家﹐得《白古通》《元峯年運志》﹐其書僰文﹐升庵熟諳其語﹐譯爲《滇載記》﹐南詔始末﹐方得詳備。登寫韻樓﹐雞足雪山橫亙煙雲之表﹐明末﹐滇詩人唐大來薤染號擔當和尙﹐亦寓此樓﹐壽九十餘。樓前白茶花髙數十丈﹐大數十圍﹐花如玉蘭﹐心殷紅﹐滇南只此一樹﹐埋條分種﹐皆不活也。崇聖寺又名三塔寺﹐在郡北五里﹐三塔矗峙﹐隔洱海百餘里輒望見。中塔正方﹐磚石甃成﹐髙四十八丈﹐十六級﹐絕頂四角範四金鵝﹐髙二丈﹐塔下遊人以巨石投地﹐金鵝昂首長鳴﹐音響淸越。黔國公楷書「山海大觀」四字﹐文石鑿成﹐一字縱橫四丈﹐四石列塔前如屏。銅鐘二﹐各重十萬斤﹐南詔建極十三年造﹐乃唐咸通年也。大雄殿巨麗精巧﹐覆以琉璃瓦﹐墁地並徑丈點蒼石。甬道傍紫荊樹﹐亦髙數丈﹐唐朝老梅狀若古松﹐亭亭直上﹐枝榦如檜柏。大士像乃天雨銅汁所鑄﹐髙二十四尺。滇西雨銅雨鐵乃常事﹐不足爲怪﹐然其理不可得而究也。黃花老人石刻艸書﹐在崇聖寺中﹐字大如碗﹐筆法飛舞﹐相傳以檳榔殼蘸墨書者。老人爲宋﹑元間人﹐自江右來﹐住久仙去。四絕句甚佳﹐其辭曰「王母祠東古佛堂﹐相傳楝宇自隋唐﹐年深寺廢無人住﹐滿谷西風栗葉黃。」「手柱一條靑竹杖﹐興來日掛百錢遊。夕陽欲下山尢好﹐深谷無人不可畱。」「帝遣名山護此邦﹐千家落落嶺西窗﹔山人乞與山前地﹐鶴托先開二十雙」。「掛鏡臺西掛玉龍﹐半山飛雪舞天風﹔寒云欲上三千尺﹐人道髙歡避暑宮」。宏聖寺在郡西二里﹐舊名王捨寺﹐浮屠三十丈﹐十六級﹐阿育王建。寺前有楊升庵摹刻禹碑。蒼山向有五百寺﹐俱阿育王建﹐今尙存六十餘處﹐城內大慈大悲﹑文殊﹑普賢﹑藥師﹑興福﹐而普賢最大。爲祝聖所。玉局峯下﹐以唐禦史杜光庭爲伽藍﹐光庭自號靑城居士﹐灌縣人﹐教授大理﹐始開文教。龍泉峯下有祭天臺﹐相傳諸葛武侯徵南﹐在蒼洱駐兵數月﹐見玉局峯下鳳凰一雙﹐飛鳴而過﹐公攬車徧歷榛莽﹐得峭壁石龕三皇五帝像﹐乃建閣奉像其中而祀之﹐又於石上鑿八卦﹐今尙存焉。無爲寺在蘭峯﹐半巉巖峭壁﹐行茂林數里﹐兩山豁然中開﹐從絕澗﹐左折入寺﹐有石樓寬三十丈﹐摳衣登之﹐洱海﹑雪山近在幾席。有香桫五株﹐大百圍﹐髙八九十丈﹐太古時物也。昔有二十餘樹﹐喪亂時﹐爲樵爨伐盡﹐此僅存者。芒湧溪在郡北二十五里﹐昔有三十八庵﹐巖壑幽秀﹐天風海濤﹐時震林木。蒼山中巖號雪山﹐有盤石徑丈﹐爲釋迦苦行地﹐艸﹑石皆作旃檀香﹐亦名香石。巖旁有鳳眼洞﹐有天生木橋﹐其木半月一換﹐四季長新﹐人迹罕到﹐樵徑耳﹐與畢缽羅窟相近﹐皆點蒼古迹也。然天生木橋﹐神力半月一換﹐永昌﹑鶴﹑麗皆有之﹐不止大理也。靈鷲列剎相望﹐蓋在天竺幅員之內﹐爲阿育王故封﹐曾建八萬四千塔﹐大理塔基數百﹐皆有舊址﹐唐乾徳二年﹐詔沙門三百人入天竺﹐求舍利及梵書﹐至開寶九年始歸﹐其記錄行程﹕曰巍峯﹐曰雞足山﹐曰優波掬多石室﹐曰王捨城﹐曰鷲峯﹐曰阿難半身舍利塔﹐曰畢缽羅窟。以今考之﹐皆大理古迹也。蓋當日由西番行入天竺﹐而轉東行以達大理者﹐緣南詔爲蒙氏地﹐而黔﹑蜀之道不通也。《白古通》載釋迦在洱海證如來位﹐而藏中載釋迦於靈鷲山說法華經﹐其說相合。又釋迦死時﹐迦葉尊者在耆閣崛山後入雞足﹐雞足與靈鷲相望﹐而畢缽羅窟舍利塔見存﹐與《通紀》《酉陽雜俎》《吳船錄》《舊唐書》俱同一轍﹐然則世之所謂佛國者﹐卽在滇南矣。大理西門外教場﹐每年三月十四﹑十五﹑十六三日爲大街子﹐百貨俱集﹐結茅如闤闠﹐文武官吏共出彈壓﹐以防蒼山後生倮搶劫﹐唐﹑宋﹑元﹑明相沿不廢。如小街子﹐逢二﹑五﹑八日聚於各市﹐午過則散矣。大理有風﹑花﹑雪﹑月四景﹐上關花﹐下關風﹐蒼山雪﹐洱海月。今花斬伐無種﹐風則處處有之﹐下關稍甚耳﹐自九月起至次年五月﹐無日不排山倒嶽﹐破房揭瓦﹐聲如雷吼﹐惟黎明少息﹐辰刻復起﹐室內然燈﹐八窗洞開﹐燈影不搖也。過下關橋必下蓋整冠﹐否則飛颺而去矣。下關南望﹐萬山壁立﹐一水中通﹐其曲折處卽風穴﹐故𨿽晴和之日﹐此處仍然大風不息﹐語雲﹕雨師好黔﹐風伯好滇。豈風雨果有所好哉﹖蓋滇西瘴气特甚﹐有風則散﹐亦上天愛人之至﹐故生風穴於其間也。洱海源出下關﹐北流合金沙江﹐江屬麗江府﹐所謂恆河也。海產大頭魚﹐食之皮脫﹐土人不忌。蒼山絕頂有髙河菜﹐七八月生﹐紅莖碧葉﹐味辛如芥。櫻桃樹極多﹐大數圍﹐髙數十丈﹐白多於紅﹐味酸澀。連翹花徧於籬落﹐黃色可觀。杜鵑有五色。茶花亦有黃﹑紫﹑紅﹑白四種﹐其大如碗。夜合樹髙廣數十畝﹐枝榦扶疏曲折﹐開花如小山覆錦被﹐絕非江浙馬纓之比。萆麻數十年不凋﹐其本可作梁棟﹐土人以之構堂屋。番瓜如斛大﹐重至有數百斤者。茄大如斗。瓠匏可盛粟二十斛﹐片之可爲舟航。梨至有七斤重者。雲南縣古名洱海縣﹐南二十五里爲水目山﹐水目梵剎﹐容眾千餘。太和縣城傍蒼山﹐學宮衙捨﹑祠廟皆東向﹐十九峯澗水進城﹐潺湲不絕﹐故民殷富。土肥饒﹐谷穗長至二百八十粒﹐戎菽年前卽采供疏饌﹐士人謂之大莞豆。藥有一百七十七種﹐性良於他產﹐惟附子自蜀中來。土橄欖生籬落間﹐如龍眼﹐色紅黃﹐味同閩中靑橄欖。黃柑產賓川者﹐大如碗。胡桃皮薄如紙。山桃皮厚﹐可搾油。榛松皆不下遼東﹐但味淡少遜耳。花之屬四時不絕﹐𨿽大雪﹐五色爛漫﹐略不萎謝。艸至五月始生﹐以地不熱之故﹐然花獨不畏寒邪﹖理不可解也。刺桐花開於七月﹐極紅﹐旁映他樹山石皆赤。惟蘭不香﹐梗葉之大﹐過閩蘭二十倍。鉤藤亦出蒼山﹐以之釀酒﹐名咂魯麻。定西嶺在白崖西北﹐髙數千仞﹐至巓則坦﹐如有水﹐可種桑麻百萬頃也。四十里至趙州﹐自湖南辰沅以西﹐皆自下而上﹐至鎭遠﹐趨貴陽﹐俱上大山﹐斗峻險絕之坡指不勝屈﹐皆上峻而下坦也﹐至定西而盡﹐其地髙中州千有餘裏﹐去天尺五﹐黑夜星光照耀如晝﹐天如覆釜﹐伸手可捫星辰﹐身𨿽履地﹐自覺憑虛﹐至永昌﹑騰越﹐更入霄漢矣。洱海朝東風﹐暮西風﹐四季不爽﹐故舟航來去﹐皆張帆而行不假篙櫓。至八月望夜﹐海中出珊瑚樹﹐髙數丈﹐漁者盡見。冬日大風﹐海水倒卓起﹐火光如山。金沙江兩岸皆白沙﹐佛書所謂恆河沙﹐卽此也。上流卽狗頭國﹐今年大水﹐漂一狗頭人至岸﹐上下衣服同中國﹐口﹑耳﹑眉﹑目皆狗也﹔逾日得土气﹐狗人復生﹐問其言﹐答之如狗吠﹐與之飲食﹐大嚼也﹔土官解來大理軍門府﹐因得寓目﹐後軍門命土官解還原處﹐解人行一百二十餘日﹐始抵其國﹐國中無城郭﹐有宮室﹐國王朱冠卓履跨白馬佩刀﹐官吏皆如之﹐服食起居﹐中國同也﹐婚嫁則非。金沙江《水經注》所謂西洱海也。洱水合漾水﹑濞水﹐西南行三日﹐八十里至瀾滄江﹐卽黑水也。自黑水東北行九千里﹐達於北京﹔東行七千里繞於河寧大理﹐蓋中國之極西而迆南矣。沅江﹑武定之間有魯葵山﹐方千里﹐民皆蓄髮﹐劫掠流毒﹐官兵不能制。地險絕﹐鴻荒以來﹐未見天日﹐過此﹐則銀場在焉﹐富甲於江浙。文殊寺﹐方丈面東﹐雞足當前﹐如列翠屏﹐雞足之東﹐玉峯出天半﹐此麗江小雪山也﹐登小雪山﹐卽望見大雪山矣。小雪山亦出雪蛆﹐大者如兔﹐味如乳酥﹐多食﹐口鼻出血。雞足山在賓川州﹐汎洱海四十里﹐乘風而渡﹐兩日到。山三峯﹐偃伏如雞﹐距頂有石門﹐佛大弟子摩訶迦葉秉釋迦衣缽﹐入定於此﹐候慈氏佛下生﹐乃入涅架。逢歲朔﹐四方緇素進香﹐自漢至今不絕。大剎七十二所﹐蘭若三百六十﹐小庵無算﹐傳衣﹑邏漢﹑迦葉﹑寂光﹑放光五大寺最著﹐每寺千眾或數百眾不等﹐皆刀耕火種而食﹐僧多卷毛鉤鼻﹐深目穿耳﹐卽曩在五臺﹑京師及江﹑浙﹑閩﹑粵所見乞食羅漢也﹐頗知漢語。迦葉殿在雞足之半﹐無三十年不火。賓川州瘴气甚濃﹐四五月間﹐雞足道絕人行﹐更有變鬼者﹐婦女居多﹐或變貓﹑變羊﹑變雞鴨﹑變牛糞﹑變象馬﹐遇單客﹐則殺而奪其貨﹐村落中或有此種人﹐左右鄰必鳴官擒治﹐否則連坐。其人面黃眼赤﹐神情恍惚﹐容易識認。金沙江有二﹕在緬甸者流而南﹐在麗江者流而北﹐南趨南極﹐北則繞西極﹐合黃河而入中國﹐皆發源大理之洱海﹐卽葉楡澤也。黑水源出吐番嵯和哥界而流爲瀾滄江﹐以西洱爲黑水者非也。故足迹不到﹐盡信書﹐不如無書也。騰越鐵少﹐土人以毛竹截斷﹐實米其中﹐熾火煨之﹐竹焦而飯已熟﹐甚香美﹔亦有巢居者﹐語言不通。地出琥珀﹑碧玉﹑珍寶。彜婦紉葉爲衣﹐飄飄欲仙﹐葉似野栗﹐甚大而柔﹐故耐縫紉﹐且可卻雨也。麗江府﹐土府也﹐有同知掌府印﹐知府則木氏世襲﹐見同知甚恭﹐稱公祖﹐自呼曰治晚生﹐景東﹑蒙化﹑永寧三郡皆然﹐此三郡不若麗江繁庶。余曾至三郡﹐山川艸木﹐皆不足紀也。麗江過雪山三四日程﹐皆喇麻居止﹐從此達中印度﹐僧﹑俗俱戴紅帽﹐烏斯藏戴黃帽僧稱「大寶法王」﹐紅帽者稱「二寶法王」﹐皆茹蔬﹐有幻術﹐能變化。大寶法王臨死﹐現七十二相﹐故土人皆驚怖﹐以爲活佛也。打箭鑪近天全﹑六番﹐余昔遊蜀﹐與天全副宣慰楊自唐相識﹐因人其地﹐丰庶甲諸番﹐百貨皆有﹐烏斯藏以打箭鑪爲外障也。臨安府漢彜雜處﹐所轄之石屏﹑阿迷二州﹐時有彜患﹐近日三韓徐印祖知石屏﹐以威徳制之﹐患少息。郡出槵子﹐有銅鐵二種﹐每囊百八顆﹐銅色者佳﹐黑鹽井亦出﹐不及郡中。通海縣出紬與布﹐斜紋綫織﹐極勩著。澂江府最荒涼﹐然民淳易治﹐糧不逋﹐盜賊少﹐訟獄簡﹐易爲循卓吏﹔惟路南州稍悍耳。然苗倮之患﹐亦不免也。廣西府近安南﹐有莫冶峯﹐髙萬仞﹐終歲雲霧不開﹐在師宗﹑彌勒之境﹐惟三月三日起至四月三日止﹐一月皎潔﹐遊人登其巓﹐望見安南宮室。山中多金銀礦﹐故民物富﹐𨿽十廣南府不及也。楚雄﹑姚安﹑開化三郡﹐𨿽相間甚遙﹐而風土則相近﹐然肥瘠各異﹐故貧富不類﹐山川亦有奇異可紀者﹐洞壑亦有絕勝可遊者。山若淩華欺岱﹑眇嶽天鐘﹐黃雲紫絲﹐皆秀色可餐﹔川若丹池墨海﹑雲溪波塘﹑荷澤菱漢﹐皆可濯纓濯足﹐而五邑三州之諸生﹐皆恂恂儒雅﹐敬慕中國。余曾徧遊三郡邑﹐車馬之資﹑飲食之供﹐皆各諸生傳奉﹐諸生之家﹐卽余遊客之郵捨也﹔別時各有遺贈﹐土儀之盛﹐饋贐之丰﹐多至百金者。甚矣﹐文教之重也﹐𨿽蠻貊之鄕﹐誦詩讀書之人﹐皆知敬其類﹐而文物之邦﹐其能若是也邪﹖蒙化府產雞﹝土從﹞菜﹐赤白二種﹐赤色味絕佳﹐其油甘香﹐可調五味﹔椒油色碧如泉﹐其香如蘭﹐入蔬中食﹐則沁肺腑﹐溲溺皆馥。武定府山川亦可流覽﹐但民貧土瘠﹐健於訟﹐悍於斗﹐有燕﹑趙風。所屬祿勸州有洪冶山﹐巓有火池﹐陰雨則熾然。永昌府瘴癘最濃﹐產寶石﹐掘者往往瘴死。井中出圍棋子﹐光潤如玉琢﹐勝會城出者。鐵索橋數處﹐架萬仞山巓﹐險過盤江百倍﹐然窄易渡耳。滇西多蜜餞物﹐蜜甚多。彜人撲得大蜂﹐以長綫系其腰﹐識以色紙﹐迎風放之﹐乃集眾荷畚鍤隨行﹐度越山嶺﹐蜂人土竅中﹐從而掘之﹐其穴之中大如城郭﹐輒得蜜數百斛﹐故檳榔﹑香附﹑橘橙﹑佛手柑﹑木瓜﹑香圓﹑梅李﹑川芎﹑瓜﹑茄多以蜜漬供客﹐復以酒醉羣蜂餉親友﹐如溫臺之海味也。蚱蜢油炙如蝦﹐或曬漧下酒。倮倮男婦小兒見艸中螽斯之屬﹐卽歡笑撲取﹐以火燎其毛﹐嚼吞之。滇中苗﹑倮﹑僰﹑爨﹑麼些之屬﹐擔負貨物﹐項戴半木枷﹐徒行亦不暫脫。相傳武侯定南蠻﹐設此號令羣夷﹐使其不敢與漢人爲伍﹐以別貴賤。殊不知非也﹐彼戴木枷者﹐殆可負重﹐以便工作耳。

