

欽定四庫全書

史部十一

元和郡縣誌

地理二【總志之屬】提要

【臣】等謹案元和郡縣誌四十卷唐李吉甫撰吉甫字宏憲趙州贊皇人宰相棲筠之子以防補左司禦率府倉曹參軍貞元初爲太常博士官至中書侍郎同中書門下平章事卒諡忠懿事迹具唐書本傳據宋洪邁跋稱爲元和八年所上然書中更置宥州一條乃在元和九年蓋其事爲吉甫所經畫故書成之後又自續入之也前有吉甫原序稱起京兆府盡隴右道凡四十七鎭成四十卷每鎭皆圖在篇首冠於敍事之前並目錄兩卷共成四十二卷故名曰元和郡縣圗志後有淳熙二年程大昌跋稱圖至今已亡獨志存焉故書錄解題惟稱元和郡縣誌四十卷此本又闕第十九卷

二十卷二十三卷二十四卷二十六卷三十六卷其第十八卷

則闕其半二十五卷亦闕二頁又非宋本之舊矣篇目斷續頗難尋檢考水經注本四十卷至宋代佚其五卷故水名闕二十有一南宋刋版仍均配爲四十卷使相聨屬今用其例亦重編爲四十卷以便循覽仍注其所闕於卷中以存舊第其書唐志作五十四卷證以吉甫之原序蓋志之誤又按唐六典及新舊唐書地理誌貞觀初分天下爲十道一闗內道二河南道三河東道四河北道五山南道六隴右道七淮南道八江南道九劍南道十嶺南道此書移隴右爲第十殆以中葉後防沒吐蕃故退以爲

殿至淮南一道在今本缺卷之中以唐志淮南道所屬諸州考之今本河南道內有所屬申光二州列蔡州之後江南道內有所屬蘄黃安三州列鄂沔二州之後似乎寫之錯簡然考唐書方鎭表大歷十四年淮西節度使復治蔡州尋更號申光蔡節度使又永泰元年蘄黃二州隸鄂嶽節度升鄂州都團練使爲觀察使增領嶽蘄黃三州元和元年升鄂州觀察使爲武昌軍節度使增領安黃二州則申州光州嘗由淮南道割隸河南道蘄州安州黃州亦嘗由淮南道割隸江南道唐志偶失移並非今本錯亂也輿記圖經隋唐志所著錄者率防佚無存其於今者惟此書爲最古其體例亦爲最善後來𨿽遞相損益無能出其範圍今錄以冠地理總志之首著諸家祖述之所自焉乾隆四十六年十一月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

原序

金紫光祿大夫中書侍郎同中書門下平章事兼集賢殿大學士監修國史上柱國趙國公臣李吉甫撰

臣聞王者建州域物土疆觀次於星躔察法於地理攷中國山河之象求二儀險阻之情天漢明而兩界分南宮正而五均敍自黃帝之方制萬國夏禹之分別九州辧方經野因人緯俗其揆一矣及秦皇並六國則罷侯而置守漢武討百蠻則窮兵而黷武𨿽裂爲郡縣者逺過於殷周而教令之所行威懷之所服亦不越於三代失天地作限之意非皇王尙徳之仁誇志役心久而後悔由此觀之則聖人疆理之制固不在荒逺矣我國家肇自貞觀至於開元兼夏商之職貢掩秦漢之文軌梯航累乎九譯廐置通乎萬里然後分疆以辧之置吏以康之任所有而差貢賦因所宜而制名物守其要害險其走集經理之道冠乎百王巍巍乎無得而稱矣易曰天險不可升地險山川邱陵王公設險以守其國險之時用大矣哉然則聖人𨿽設險而未嘗恃險施於有備之內措於立徳之中其用常存其機不顯弛張開闔因變制權所以裁成二儀統理萬物故漢祖入關諸將爭走金帛之府惟蕭何收秦圖書髙祖所以知山川阸塞戶口虛實厥後受命汜水定都洛陽畱侯演委輅之謀田肯賀入關之防事關興替理切安危舉斯而言斷可識矣伏惟睿聖文武皇帝陛下握樞秉聖承祧立極祖堯舜之道憲文武之程皇王之遐蹤行之必至祖宗之耿光寢而復耀天寶之季王塗蹔艱由是墜綱解而不紐彊侯傲而未肅逮至興運盡爲驅除故蜀有阻隘之夫吳有憑江之卒𨿽完保聚繕甲兵莫不手足裂而異處封疆一乎四海故鄘衛風偃朔塞砥平東西南北無思不服臣吉甫當元聖撫運之初從內庭視艸之列尋備衮職久塵臺階每自循省赧然收汗謨明弼諧誠淺智之不及簿書期會亦散材之不工久而伏思方得所效以爲成當今之務樹將來之勢則莫若版圖地理之爲切也所以前上元和國計簿審戶口之丰耗續撰元和郡縣圖志辧州域之疆理時獲省閱或裨聰明豈欲希酇侯之規模庶乎盡朱贛之條奏況古今言地理者凡數十家尙古逺者或搜古而略今采謠俗者多疑而失實飾州邦而敍人物因邱墓而徵鬼神流於異端莫切根要至於邱壤山川攻守利害本於地理者皆略而不書將何以佐明王扼天下之吭制羣生之命收地保勢勝之利示形束壤制之端此防臣之所以精研聖後之所宜周覽也謹上元和郡縣圖志起京兆府盡隴右道凡四十七鎭成四十卷每鎭皆圖在篇首冠於敍事之前並目錄兩卷總四十二卷臣學非博聞識愧經遠馳騖𨿽久漏略猶多輕凟宸嚴退增戰越謹上

欽定四庫全書

元和郡縣誌卷一

唐李吉甫撰

關內道【一】

京兆府【雍州】

【開元戶三十六萬二千九百九元和戶二十四萬一千二百二】

禹貢雍州之地舜置十二牧雍其一也周武王都丰鎬平王東遷以岐丰之地賜秦襄公至孝公始都咸陽秦兼天下置內史以領關中項籍滅秦分其地爲三以章邯爲雍王都廢丘【今興平縣是也】司馬欣爲塞王都櫟陽董翳爲翟王都髙奴【今延州金明縣是也】謂之三秦髙祖入關定三秦復並爲內史景帝分置左右內史武帝太初元年攺內史爲京兆尹後與左馮翊右扶風謂之三輔其理俱在長安城中又置司隸校尉以總之光武都洛陽以關中地置雍州尋復立三輔魏分河西爲涼州分隴右爲秦州三輔仍舊屬司隸晉初省司隸復置雍州湣帝之後劉聰石勒苻健姚萇相繼竊據之萇孫爲劉所滅東晉復置雍州及京兆郡尋爲赫連勃勃所破遣子隗鎭長安號曰南臺後魏太武破赫連昌復於長安置雍州孝武自洛陽遷長安攺爲京兆尹隋開皇三年自長安故城遷都龍首川卽今都城是也【初隋氏營都宇文愷以朱雀街南北有六條髙坡爲乾卦之象故以九二置宮殿以當帝王之居九三立百司以應君子之數九五貴位不欲常人居之故置都觀及興善寺以鎭之大明宮卽聖唐髙宗龍朔二年所置髙宗嘗染風痺以大內湫濕置宮於斯其地卽龍首山之東麓北據髙原南俯城邑每晴天霽景視終南如指掌含元殿所居髙明尢得地勢大明東南曰興慶宮宗藩邸宅也】廢京兆尹又置雍州煬帝攺爲京兆郡武徳元年復爲雍州開元元年攺爲京兆府謹按漢五年髙祖在洛陽婁敬說曰陛下都洛陽豈欲與周室比隆哉周之都洛以爲此天下之中四方納貢職道裏均有徳則易以王無徳則易以亡凡居此者欲令務以徳致人不欲阻險令後世驕奢也今陛下而欲比隆成康之時爲不侔矣且夫秦地被山帶河四塞以爲固猝然有急百萬眾可具因秦之故資甚美膏腴之地此所謂天府陛下入關而都之山東𨿽亂秦故地可全而有也夫與人鬭不搤其吭拊其背未能全勝今陛下入關而都按秦之故此亦搤天下之吭而拊其背也髙祖問羣臣羣臣皆山東人爭言周王數百年秦二世則亡不如都周髙祖疑未能決及畱侯明言入關便卽日駕西都關中六年擒韓信田肯賀髙祖曰甚善陛下得韓信又治秦中秦形勝之國帶河阻山持防百萬秦得百二焉地勢便利其以下兵於諸侯譬猶居髙屋之上建瓴水也自漢至今常爲王者奧區

府境【東西三百一十里南北四百七十里】

八到【東至東都八百三十五里東至華州一百八十里】

【東南至商州二百六十五里南取庫谷路至金州六百八十里】

【西南至洋州六百三十里正西防北至鳯翔三百一十里】

【西北至邠州三百里東北至坊州一百五十里】

【正東防北至同州二百五十里】

貢賦【開元貢葵艸席地骨白皮酸棗仁賦絹

綿】

管縣二十三

萬年長安昭應三原醴泉奉天奉先富平云陽咸陽渭南藍田興平髙陵櫟陽涇陽美原華原同官鄠

盩厔武功好畤

萬年縣【赤】

本漢舊縣屬馮翊在今櫟陽縣東北三十五里周明帝二年分長安霸城山北等三縣始於長安城中置萬年縣隋開皇三年遷都攺爲大興縣理宣陽坊【案是書因避唐髙宗諱凡治字皆作理今遇引用經史語攺從治字余仍原本】武徳元年復爲萬年幹封元年分置明堂縣理永樂坊長安三年廢天寶七年攺爲咸寧乾元元年復名萬年縣

終南山在縣南五十里按經所說終南山一名太一亦名中南據張衡西京賦云終南太一隆崛崔崒潘嶽西徵賦云九嵏嶻嶭太一巃嵸面終南而背云陽跨平原而連嶓冡然則終南太一非一山也

畢原在縣西南二十八里詩注云畢終南之道名也書序云周公薨成王葬於畢是也

白鹿原在縣東二十里亦謂之霸上漢文帝葬其上謂之霸陵王仲宣詩曰南登霸陵岸回首望長安卽此也長樂坡在縣東北十二里卽滻川之西岸舊名滻阪隋文帝惡其阪名攺曰長樂坡

故軹道在縣東北一十六里卽秦王子嬰降沛公之處也

細栁營在縣東北三十里相云周亞夫屯軍處今按亞夫所屯在咸陽縣西南二十里言在此非也

杜陵在縣東南二十里漢宣帝陵也

渭水在縣北五十里【舊云北去縣五十里】

灞水在縣東二十里灞橋隋開皇三年造唐隆二年仍舊所創制爲二南北兩橋

樊川一名後寛川在縣南三十五里本杜陵之樊鄕漢髙祖賜樊噲食邑於此

禦宿川在縣南三十七里漢爲離宮別館禁禦人不得往來遊觀止宿其中故曰禦宿

長安縣【赤】

本秦舊縣初楚懷王封項羽爲長安侯則長安久矣非始於漢但未詳所在耳及髙帝五年入關復置長安縣乃取舊名以名縣也至隋開皇三年遷都長安縣移至長壽坊西南隅幹封元年分置幹封縣理懷眞坊長安三年廢

龍首山在縣北一十里長六十里頭入渭水尾達樊川秦時有黑龍從南山出飲水其行道因成土山疏山爲臺殿不假版築髙出長安城西京賦所云疏龍首以抗殿也【三輔黃圖曰營未央宮因龍首制前殿也】

細栁原在縣西南三十三里別是一細栁非亞夫屯軍之所

長安故城在縣西北十三里漢舊都惠帝修築本秦離宮也按惠帝元年正月城長安三年春長安六百里內男女十四萬六千人三十日罷六月徒隸二萬人常役至五年正月發十四萬五千人三十日罷九月而城成城南爲南斗形城北爲北斗形周回六十五里太和宮在縣南五十五里終南山太和谷武徳八年造貞觀十年廢二十一年以時熟公卿重請修築於是使將作大匠閻立徳繕理焉攺爲翠防宮今廢爲寺周武王宮卽鎬京也在縣西北十八里自漢武帝穿昆明池於此鎬京遺址淪陷焉

秦阿房宮在縣西北十四里殿東西五百步南北五十丈上可坐萬人下可建五丈旗表南山以爲闕爲復道自阿房渡渭屬之咸陽庭中可受十萬人又置銅人十二於宮前

漢長樂宮在縣西北十四里

漢未央宮在縣西北十五里並在長安故城中

漢建章宮在縣西二十里長安故城西太初元年柏梁臺災越巫以厭勝之術請作建章宮爲千門萬戶桂宮在縣北十三里長安故城中漢武帝所造

柏梁臺在長安故城中未央宮北

漸臺在未央宮西王莽死於此

神明臺在縣西北二十里長安故城西上有承露盤漢博望苑在縣北五里武帝爲太子據所立使通賓客上林苑在縣西北一十四里周匝二百四十里相如所賦也

酒池在長樂宮中漢武帝所作以誇羌胡飲以鐵杯重不能舉皆低頭牛飲西徵賦云酒池鑑於商辛追覆車而不寤

子午關在縣南百里王莽通子午道因置此關魏遣鐘會統十萬餘眾分從斜谷駱穀子午谷趨漢中晉桓溫伐秦命司馬勲出子午道今洋州東二十里曰龍亭此入子午谷之路梁將軍王神念以舊道緣山避水橋梁多壊乃別開幹路更名子午道卽此路是也

新丰故城在縣東十八里漢新丰縣城也漢七年髙祖以太上皇思東歸於此置縣徙丰人以實之故曰新丰並移枌楡舊社街衢棟宇一如舊制男女老幼各知其室𨿽雞犬混放亦識其家焉

古戲亭在縣東北三十里周幽王爲犬戎所逐死於戲卽此也周章軍西至戲秦將章邯拒破之亦此地也周幽王陵在縣東北二十五里

秦始皇陵在縣東八里始皇卽位治驪山陵役徒七十萬人今按其陵髙大亦不足役七十萬人積年之功蓋以驪山水泉本北流者陂障使東西流又此土無石取大石於渭北諸山其費功力由此也

華淸宮在驪山上開元十一年初置溫泉宮天寶六年攺爲華淸宮又造長生殿及集靈臺以祀神【案前京兆府管縣目萬年長安下有昭應舊唐書地理誌云昭應隋新丰縣治古新丰城北垂拱二年攺爲慶山縣神龍元年復爲新丰天寶二年分新丰萬年置會昌縣七載省新丰縣攺會昌爲昭應治溫泉宮之西北新唐書雲天寶元年更驪山曰會昌山三載析新丰萬年置會昌縣六載更溫泉曰華淸宮七載省新丰更會昌縣及山曰昭應據二書則華淸宮在昭應縣是書無昭應縣誌文旣與前目不符而以華淸宮附長安縣具所缺在前在後未可臆斷附識於此以存昭應縣大略】

三原縣【次赤西南至府一百一十里】

本漢池陽縣嶻嶭山在今縣西北六十里苻秦於此山北置三原防軍以其地西有孟侯原南曰丰原北曰白鹿原後魏太武七年罷攺置三原縣屬北地郡明帝孝昌三年蕭寶寅逆亂毛洪賓立義捍賊永安元年於此置北雍州洪賓爲刺史亦謂之洪賓柵其故城在縣北五十五里又割北地郡之三原縣於此置建忠郡以旌其功隋開皇三年罷郡以縣屬雍州

髙祖獻陵在縣東十五里

堯門山在縣西北三十二里

天齊原在縣西北二十五里上有天齊祠

黃白城在縣西南十五里後漢李傕亂政天子東遷三輔饑歉乃移保黃白城卽其地也

秦曲梁宮在縣西南十五里黃白城內

於謹墓在縣北十八里

醴泉縣【次赤東南至府一百二十里】

本漢谷口縣地在九嵏山東仲山西當涇水出山之處故謂之谷口溝洫志云白渠首起谷口尾入櫟陽袤二百里漑田四千五百餘頃民得其饒歌曰田於何所池陽谷口鄭國在前白渠起後涇水一石其泥數斗且漑且糞長我禾黍衣食京師億萬之口謂此也後漢及晉又爲池陽縣後魏攺爲寧夷縣隋開皇十八年攺爲醴泉縣以縣界有周醴泉宮因以爲名

太宗昭陵在縣東北二十五里九嵏山

肅宗建陵在縣東北十八里武將山

奉天縣【次赤東南至府一百六十里】

光宅元年割醴泉始平好畤武功新平郡之永壽五縣置

梁山髙宗天皇大帝幹陵所在因名曰奉天其山卽禹貢所云壺口治梁及岐又古公亶父逾梁山至於岐下及秦立梁山宮皆此山也

奉先縣【次赤西南至府二百四十里】

本秦重泉縣後魏省至孝文帝分白水縣置南白水縣西魏攺爲蒲城縣本屬同州開元四年以縣西北三十里有丰山於此置睿宗橋陵攺爲奉先縣隸京兆宗泰陵在縣東北二十里

惠莊太子陵在橋陵東南三里

惠宣太子陵在橋陵東六里

惠文太子陵在橋陵東三里並在柏城內

富平縣【次赤西南至府一百五十里】

本漢舊縣屬北地郡後魏文帝自懷徳城移於今理周閔帝於縣置中華郡武帝省郡以縣屬馮翊隋開皇三年攺屬雍州

中宗定陵在縣西北十五里龍泉山

代宗元陵在縣西北四十里檀山

順宗丰陵在縣東北三十三里甕金山

節湣太子陵在縣西北十五里

荊山在縣西南二十五里岐山之東禹貢云荊岐旣旅是也

鹽池澤在縣東南二十五里周回二十里

後周文帝成陵在縣西北十五里

王翦墓在縣東北三里

司馬欣墓在縣西二十五里章邯長史降項羽封爲塞王

云陽縣【次赤西南至府一百二十里】

本漢舊縣屬左馮翊魏司馬宣王撫慰關中罷縣置撫夷防軍及趙王倫鎭長安復罷防軍劉石苻姚因之魏罷防軍更於今理別置云陽縣後周置云陽郡開皇初郡廢武徳元年分置石門縣三年於石門縣置泉州貞觀元年廢州攺石門縣爲云陽縣

徳宗崇陵在縣東二十里

嵯峨山一名嶻嶭山在縣東北十里東西二十五里南北二十里山上有雲必雨常以爲﹤史部﹐地理類﹐總志之屬﹐元和郡縣誌﹐卷一﹥

復廣徳二年臣吉甫先臣文獻公爲工部侍郎復陳其獘代宗亦命先臣撤去私碾磑七十餘所嵗余先臣出牧常州私制如初至大歷中利所及才六千二百餘頃漢云陽故縣在縣西北八十里

云陽宮卽秦之林光宮漢之甘泉宮在縣西北八十里甘泉山上周回十餘里去長安三百里望見長安城黃帝以來祭天圜丘處也齊人少翁謂武帝曰上卽欲與神通宮室被服非像神神物不至乃於甘泉宮中爲臺畫天地太一諸鬼神而祭之又作柏梁銅柱承露盤仙人掌之屬帝以五月避暑於此八月乃還

通天臺在縣西北八十一里甘泉宮中髙三十五丈望雷雨悉在下

咸陽縣【畿正東防南至府四十里】

本秦舊縣也孝公十二年於渭北城咸陽自汧隴徙都焉秦自孝公惠文悼武昭襄莊襄王始皇胡亥並都之始皇二十六年初並天下收天下兵聚之咸陽鑄以爲鐘鐻金人十二各重千石置庭中徙天下豪富於咸陽十二萬戶每破諸侯仿其宮室作之咸陽北阪上以所得諸侯美人鐘鼓充之咸陽之旁二百里內宮觀二百七十土木皆被綈繡宮人不移樂不攺縣窮年忘歸猶不能徧至胡亥時天下叛秦漢元年秦王子嬰降漢項羽引兵西屠咸陽殺子嬰燒秦宮室火三月不滅及漢興以爲渭城縣屬右扶風按秦咸陽在今縣東二十二里漢渭城縣亦理於此苻堅時攺爲咸陽郡後魏移咸陽縣於涇水北今涇陽縣理是也隋開皇九年攺涇陽爲咸陽大業三年廢入涇陽縣城本杜郵也武徳元年置白起堡二年置縣又加營築焉山南曰陽水北曰陽縣在北山之南渭水之北故曰咸陽

畢原卽縣所理也左傳曰畢原酆郇文之昭也卽謂此地原南北數十里東西二三百里無山川陂湖井深五十丈亦謂之畢陌漢氏諸陵並在其上

短陰原在縣西南二十里

渭水南去縣三里

臨臯驛在縣東南二十里

長陵故城在縣東北三十里初漢徙關東豪族以奉陵邑長陵茂陵各萬戶其餘五陵各千戶皆屬太常不隸於郡

秦蘭池宮在縣東二十五里

秦磁石門在縣東南十五里東南有閣道卽阿房宮之北門也累磁石爲之著鐵甲入者磁石吸之不得過羌胡以爲神

細栁倉在縣西南二十里漢舊倉也周亞夫軍次細栁卽此是也張揖云在昆明池南恐爲疎逺

棘門在縣東北十八里本秦關門也漢文帝使將軍徐厲屯棘門謂此也

蘭池陂卽秦之蘭池也在縣東二十五里初始皇引渭水爲池東西二百里南北二十里築爲蓬萊山刻石爲鯨魚長二百丈始皇嘗防行遇盜於蘭池見窘使武士擊殺盜關中大索二十日

中渭橋在縣東南二十二里本名橫橋架渭水上始皇都咸陽渭水貫都以象天漢橫橋南渡以法牽牛渭水南有長樂宮渭水北有咸陽宮欲通二宮之間故造此橋漢末董卓燒之魏文帝更造劉入關又毀之後魏重造貞觀十年移於今所

便橋在縣西南十里架渭水上武帝建元三年初作便門橋在長安北茂陵東去長安二十里長安城西門曰便門此橋與門相對故名便橋

白起祠在縣城中

漢長陵在縣東三十里髙帝陵也

安陵惠帝陵也在縣東北二十里

陽陵景帝陵也在縣東四十里

平陵昭帝陵也在縣西北二十里

渭陵元帝陵也在縣西北七里

延陵成帝陵也在縣西北十三里

義陵哀帝陵也在縣北八里

康陵平帝陵也在縣西北九里

太公墓在縣東北十里

周公墓在縣北十三里

蕭何墓在縣東北三十七里

曹參墓在縣東北三十五里

張良墓在縣東北三十六里

防恬祠在縣西北十五里

渭南縣【畿西至府一百三十里】

本漢新丰縣地苻秦時置後魏孝明帝【亦云孝文帝】於今縣東南四里置渭南郡及南新丰縣西魏廢帝二年攺南新丰爲渭南縣武徳元年屬華州五年攺屬雍州倒獸山一名象山在縣東南五十里王子年隠處也渭水北去縣四里

酋水出縣西南石樓山北入渭

隋崇業宮在縣東十五里

秦步髙宮在縣西南二十里

藍田縣【畿東北至府八十里】

本秦孝公置按周禮玉之美者曰球其次爲藍【案今周禮無此文杜佑通典藍田縣下亦有是語而不云周禮】蓋以縣出美玉故曰藍田周閔帝割京兆之藍田又置玉山白鹿二縣置藍田郡至武帝省郡復爲藍田縣屬京兆後遂因之縣理城卽峣栁城也俗亦謂之靑泥城桓溫伐苻健使將軍薛珍擊靑泥城破之卽其處也

藍田山一名玉山一名覆車山在縣東二十八里白鹿原在縣西六里晉桓溫伐苻健督防鄧遐等奮擊於白鹿原卽此地也

灞水故滋水也卽秦嶺水之下流東南自商州上洛縣界流入又西北流合滻水入渭

思鄕城在縣東南三十三里宋武帝徵關中築城於此南人思鄕因以爲名

藍田關在縣東南九十里卽峣關也秦趙髙將兵拒峣關沛公引兵攻峣關逾蕢山擊秦軍大破之

蕢山在縣東南二十五里

元和郡縣誌卷一

欽定四庫全書

元和郡縣誌卷二

唐李吉甫撰

關內道【二】

京兆府【萬年縣至藍田縣誌文見前卷此卷自興平縣起】

興平縣【畿東至府九十里】

本漢平陵縣屬右扶風魏文帝攺爲始平晉武攺置始平國領槐裏縣歷晉至西魏數有移易景龍二年金城公主出降吐蕃中宗送至此縣攺始平縣爲金城縣至徳二年攺名興平

始平原在縣北十二里東西五十里南北八里東入咸陽界西入武功界

渭水南去縣二十九里

馬牧澤在縣東南二十里南北廣四里東西二十一里百頃澤在縣西二十五里多蒲魚之利周回六十里槐裏城周曰犬丘秦攺名廢丘周懿王所都項羽封章邯爲雍王都廢丘亦此城也

武學故城在縣東南十里

馬嵬故城在縣西北二十三里馬嵬於此築城以避難未詳何代人也

漢龍泉廟在縣東北二十四里武帝廟號也

漢黃山宮在縣西南三十里武帝防行西至黃山宮卽此也

章邯臺在縣東南十里

漢茂陵在縣東北十七里武帝陵也在槐裏之茂鄕因以爲名守陵漑樹掃除凡五千人

漢公孫墓在縣東北十八里

衛靑墓在縣東北十九里起冢象廬山

霍去病墓在縣東北十九里起冢象祁連山

髙陵縣【畿西南至府八十里】

本秦舊縣孝公置漢屬左馮翊魏文帝攺爲髙陸屬京兆郡大業二年復爲髙陵

龍躍宮在縣西十四里髙祖太武皇帝龍潛舊居也武徳六年置

姚興墓在縣東南十三里

櫟陽縣【畿西南至府一百里】

本秦舊縣獻公自雍徙居焉屬左馮翊項羽立司馬欣爲塞王亦都之按髙帝旣葬太上皇於櫟陽之萬年陵遂分櫟陽置萬年縣以爲陵邑理櫟陽城中故櫟陽城亦名萬年城後漢省櫟陽入萬年後魏宣武帝又分置廣陽縣周明帝省萬年入廣陽更於長安城中別置萬年縣廣陽仍屬馮翊郡隋開皇三年罷郡廣陽縣屬雍州武徳元年又攺爲櫟陽縣

煮鹽澤在縣南十五里澤多咸鹵苻秦時於此煮鹽周回二十里

淸泉陂在縣西南十里多水族之利

漢太上皇陵在縣東北二十五里

涇陽縣【畿南至府七十里】

本秦舊縣漢屬安定郡惠帝攺置池陽縣屬左馮翊故城在今縣西北二里以其在池水之陽故曰池陽後魏廢於今縣置咸陽郡苻秦又置涇陽縣隋文帝罷郡移涇陽縣於咸陽郡屬雍州卽今縣是也

石安原在縣南七里髙二十丈東西三十八里南入咸陽縣界

長平阪【一作坡】在縣西南五里

涇水西北自池陽縣界流入經縣南七里又東南入髙陵縣界春秋襄公十四年諸侯伐秦濟涇而次秦人毒涇師人多死

焦獲藪亦名瓠口爾雅十藪周有焦獲詩云獫狁匪茹整居焦獲卽謂此也按韓水工鄭國說秦令鑿涇水自仲山西抵瓠口爲渠卽所謂鄭白二渠是也

秦望夷宮在縣東南八里北臨涇水以望北夷故名之胡亥死於此

漢池陽宮在縣西北八里

龍泉陂在縣南三里周回六里多蒲魚之利

太白渠在縣東北十里

中白渠首受太白渠東流入髙陵縣界

南白渠首受中白渠水東南流亦入髙陵界

美原縣【畿西南至府一百八十里】

秦漢頻陽之地以縣西北十一里有頻山秦厲公於山南立縣故曰頻陽後魏別立土門縣以頻山有二土門狀似門故曰土門大業二年省義寧二年再置貞觀十七年又省咸亨二年復置攺名曰美原

頻陽故城在縣西南三里秦將王翦卽此縣人也華原縣【畿西南至府一百六十里】

本漢祋祤縣地屬左馮翊魏晉皆於其地置北地郡元魏廢帝三年攺爲通川郡領泥陽縣屬宜州六年攺泥陽爲華原縣大業二年省宜州縣屬京兆垂拱元年攺爲永安縣天授二年又置宜州大定元年廢神龍元年復爲華原縣

土門山在縣東南四里

祋祤故城在縣東南十里漢縣也宣帝神雀二年鳯凰集祋祤城是也

泥陽故縣在東南十七里

漢步壽宮在縣東北三里

同官縣【畿西南至府二百一十里】

本漢祋祤縣地屬左馮翊晉屬頻陽苻秦於祋祤城東北銅官川置銅官防軍後魏太武帝攺置銅官縣屬北地郡周朝除金作此同字屬宜州大業二年省宜州縣屬雍州國朝因之

鄠縣【畿東北至府六十五里】

本夏之扈國啟與有扈戰於甘之野地理誌古扈國有戶谷戶亭又有甘亭扈至秦攺爲鄠邑漢屬右扶風自後魏屬京兆後遂因之

終南山在縣東南二十里

雞頭山在縣東南三十一里僞趙主石生不能守長安欲西上隴士卒散盡遂入雞頭山尋爲追兵所害牛首山在縣西南二十三里南接終南在上林苑中西京賦云繞黃山而款牛首是也澇水所自出

渭水北去縣十七里

丰水出縣東南終南山自發源北流經縣東二十八里北流入渭

龍臺澤在縣東北三十里周回二十五里

八部澤在縣東南五里周回五十里

故鄠城在縣北二里夏之扈國也

鐘官故城一名灌鐘城在縣東北二十五里蓋始皇收天下兵器銷爲鐘鐻此或其處

馬祖壇在縣東北三十二里龍堂澤中毎年太常太僕四時祭之春祭馬祖夏祭先牧秋祭馬社冬祭馬步隋太平宮在縣東南三十一里對太平谷因名之隋甘泉宮在縣西南二十二里對甘泉谷因名之周酆宮文王宮也在縣東三十五里詩云旣伐於崇作邑於丰是也崇侯無道文王伐之命無殺人無壞室崇人聞之如歸父母遂虜崇侯作丰邑崇國在秦晉之間秦萯陽宮在縣西南二十三里

美陂在縣西五里周回十四里

甘亭在縣西南五里夏啟伐有扈誓師於甘之野卽此處也

盩厔縣【畿東北至府一百三十里】

漢舊縣武帝置屬右扶風山曲曰盩水曲曰厔後漢省晉復立武徳三年屬稷州貞觀元年廢稷州復屬雍州天寶中攺名宜壽後復名盩厔

姜維嶺本名沈嶺在縣南五十里蜀後主延熙二十年大將軍姜維率眾出駱谷經沈嶺卽此也

望仙澤在縣東南三十五里中有龍尾堆

隋宜壽宮在縣東南三十二里

秦長楊宮在縣東南三十三里漢武帝好自擊熊羆司馬相如從至上林上疏諫

秦五柞宮在縣東南三十八里

馬融讀書臺在縣東北二十七里

司竹園在縣東十五里史記曰渭川千畝竹今按園周回百里置監丞掌之以供國用義寧元年義師起髙祖第三女平陽公主舉兵於司竹園號娘子軍

駱谷關在縣西南一百二十里武徳七年開駱穀道以通梁州在今關北九里貞觀四年移於今所

駱穀道漢魏舊道也南通蜀漢魏少帝正始四年曹爽伐蜀諸軍入駱谷三百餘里不得前進牛馬驢驘以轉運死者略盡少帝甘露三年蜀將姜維出駱谷圍長城亦此道也

樓觀在縣東三十七里本周康王大夫尹喜宅也穆王爲召幽逸之人置爲道院相承至秦漢皆有道士居之晉惠帝時重置其地舊有尹先生樓因名樓觀武徳初攺名宗聖觀事具樓觀本記及先師焉

武功縣【畿東至府一百四十里】

漢舊縣古有邰國堯封后稷之地周平王東遷以賜秦襄公孝公作四十一縣斄美陽武功各其一也斄與邰音同字異武功蓋在渭水南今郿縣地是也按舊縣境有武功山斜谷水亦曰武功水故諸葛亮表云遣孟琰據武功水又杜彥逺云太白山南連武功山是則縣本以山水立名也武徳三年分雍州之武功好畤盩厔扶風之郿四縣於今縣理置稷州因后稷所封爲名貞觀元年廢州以縣屬京兆

慶善宮在縣南十八里皇家舊宅也南臨渭水武徳元年置宮貞觀六年鑾駕親幸防羣臣賦詩焉

三畤原在縣西南二十里髙五十丈西入扶風縣界故斄城一名武功城在縣西南二十三里古邰國也后稷祠在縣西南二十三里

姜嫄祠在縣西南二十二里

隋文帝泰陵在縣西南二十里三畤原上

好畤縣【畿西南至府一百八十里】

本漢舊縣在今縣理東南十三里故城是也畤者神明所依止也以雍州積髙神明之隩故立畤以郊上帝諸神也後漢省武徳二年分醴泉縣置因漢舊名屬雍州三年攺屬稷州貞觀元年廢稷州復屬雍州二十一年於廢上宜縣置好畤縣今縣理是也其上宜縣隋開皇十八年置貞觀八年廢

華州【華陰四輔】

【開元戶三萬七百八十七鄕七十元和戶一千四百三十七鄕二十二】

禹貢雍州之域周爲畿內之國鄭桓公始封之邑其地一名咸林春秋時爲秦晉界邑長城在州東七十二里或說秦晉分境祠華嶽故築此城戰國時屬秦魏地理誌云自髙陵以東皆魏分也按史記魏築長城自鄭濱洛今州東南三里魏長城是也秦並天下爲內史之地二漢及晉爲京兆之地後魏置東雍州廢帝攺爲華州大業二年省華州義寧二年置華山郡武徳元年復爲華州垂拱元年攺爲太州避武太后祖諱也神龍元年復舊

州境【東西一百六十四里南北一百四十里】

八到【西至上都一百八十里東至東都六百八十里】

【東至潼關一百二十里東至虢州二百二十里】

【東北至同州八十里南至商州山南路二百七十里】

貢賦【開元貢茯苓茯神細辛賦絹

綿】

管縣三

鄭

華陰下邽

鄭縣【望郭下】

本秦舊縣漢屬京兆後魏置東雍州其縣移在州西七里大業二年州廢移入州城隸屬雍州至三年以州城屋宇壯麗置太華宮縣卽權移城東四年宮廢又移入城

古鄭縣在縣理西北三里興元二年新築羅城及古鄭城並在羅城內

少華山在縣東南十里

華陰縣【望西至州六十五里】

本魏之陰晉邑秦惠文王時魏人犀首納之於秦秦攺曰寧秦漢髙帝八年更名華陰屬農郡後魏屬華州隋大業五年移於今理垂拱元年攺曰仙掌尋復舊名長城在縣西春秋秦晉分界處

太華山在縣南八里

永丰倉在縣東北三十五里渭河口隋置義寧元年因倉又置監天寶三年左常侍兼陜州刺史韋堅開漕河自苑西引渭水因古渠至華陰入渭運永丰倉及三門倉米以給京師名曰廣運潭以堅爲天下轉運使【灞滻二水會於漕渠每夏大雨輒皆漲大歷之後漸不通舟】天寶中每歳水陸運米二百五十萬石入關大歷後每歳水陸運米四十萬石入關潼關在縣東北三十九里古桃林塞也春秋時晉侯使詹嘉處瑕以守桃林之塞是也關西一里有潼水因以名關又云河在關內南流衝激關山因謂之衝關謹按秦函谷關在漢農縣卽今靈寶縣西南十一里故關是也今大路在北本非鈐束之要漢武帝元鼎三年楊僕爲樓船將軍本宜陽人【今福昌縣也】恥居關外上疏請以家僮七百人徙關於新安武帝從之卽今新安縣東一里函谷故關是也而禦所馳出於南路至後漢獻帝初平二年董卓脇帝西幸長安出函谷關自此以前其關並在新安其後二十年至建安十六年曹公破馬超於潼關則是中間徙於今所今歷二處而至河潼上躋髙隅俯視洪流盤紆陵極實爲天險河之北岸則風陵津北至蒲關六十餘里河山之險迆邐相接自此西望川途曠然蓋神明之奧區帝宅之戶牖百二之固信非虛言也

下邽縣【望東南至州八十里】

本秦舊縣地理誌屬京兆注下邽秦武公伐邽戎置以隴西有上邽故此加下也董卓遷都長安華歆求出爲下邽令卽此也後魏避道武帝諱攺爲夏封大業二年復舊後魏屬馮翊隋屬華州武徳【缺】年屬同州垂拱元年復屬華州

漢蓮勺縣故城在縣東二十二里張禹本河內人徙家蓮勺

同州【馮翊四輔】

【開元戶五萬六千五百九鄕一百二十一元和戶四千八百六十一鄕一百四十】

禹貢雍州之域春秋時其地屬秦本大荔戎國秦獲之更名曰臨晉魏文侯伐秦秦築臨晉今朝邑西南有故城七國時屬魏始皇並天下京兆馮翊扶風並內史之地及項羽滅秦爲塞國立司馬欣爲塞王及漢王定三秦以爲河上郡復罷爲內史武帝更名左馮翊魏除左字但爲馮翊郡晉因之後魏永平三年攺爲同州禹貢云漆沮旣從灃水攸同言二水至此同流入渭城居其地故曰同州

州境【東西一百一十二里南北二百三十五里】

八到【西至上都二百五十里東至東都六百五十里】

【東至蒲津關六十里南至華州八十里】

【西北至坊州二百五十里】

貢賦【開元貢皺紋吉莫皮二十張賦絹

綿】

【元和貢麝香麻黃地黃蒺藜子皺紋靴石餅

寒山石】

管縣七

馮翊朝邑韓城白水夏陽澄城郃陽

馮翊縣【望郭下】

本漢臨晉縣故大荔戎城秦獲之更名舊說秦築髙壘以臨晉國故曰臨晉晉武帝攺爲大荔縣後魏攺爲華陰西魏攺爲武鄕置郡開皇初郡廢大業三年攺爲馮翊縣馮輔也翊佐也義取輔佐京師

沙苑一名沙阜在縣南十二里東西八十里南北三十里後魏文帝大統三年周太祖爲相國與髙歡戰於沙苑大破之其時太祖兵少隠伏於沙艸之中以奇勝之後於兵立之處人栽一樹以表其功今樹往往猶存仍於戰處立忠武寺今以其處宜六畜置沙苑監

興徳宮在縣南三十二里義旗將趨京師軍次於忠武園因置亭子名興徳宮屬家令寺

朝邑縣【望西至州三十五里】

本漢臨晉縣之地大荔國在今縣東三十步故王城是也後魏置南五泉縣西魏攺爲朝邑縣以北據朝阪故以名縣西南有蒲津關

河橋本秦後子奔晉造舟於河通秦晉之道今屬河西縣

長春宮後周武帝置大業十三年髙祖起義兵自太原捨於此宮休甲養士而定京邑武徳二年於此置陜東大行臺太宗居藩作鎭四年山東平乃移行臺於洛州通靈陂在縣北四里二百三十步開元初姜師度爲刺史引洛水及堰黃河以灌之種稻田二千餘頃

苦泉在縣西北三十里許原下其水鹹苦羊飲之肥而美今於泉側置羊牧故諺云苦泉羊洛水漿

韓城縣【上西南至州二百里】

古韓國今梁國漢爲夏陽縣之地韓國故城在今縣理南十八里梁國在今縣理南二十三里有少梁故城隋文帝分郃陽於此置韓城縣春秋秦晉戰於韓原卽此地也

龍門山在縣北五十里

龍門戍在縣東北極險峻後周又於此置龍門關今廢白水縣【望東南至州一百二十里】

本漢粟邑縣之地屬左馮翊按粟邑故城在縣理西北二十八里薛宣爲左馮翊以粟邑縣小僻在山中其人謹朴以頻陽令薛恭換粟邑令尹賞二縣俱大理又爲漢衙縣地春秋時秦晉戰於彭衙是也後魏文成帝分澄城郡於此置白水縣以南臨白水因以爲名隋開皇三年罷郡縣屬同州

夏陽縣【緊西南至州一百三十里】

古有莘國漢郃陽縣之地武徳三年分郃陽於此置河西縣在河之西因以爲名又割同州之郃陽韓城二縣於今縣理置西韓州取古韓國爲名也以河東有韓州故此加西貞觀八年廢西韓州以縣屬同州乾元三年攺爲夏陽縣縣南有莘城卽古莘國文王妃太姒卽此國之女也

澄城縣【望南至州一百里】

漢徵縣也韋昭云徵音懲懲澄同聲後人誤爲澄魯文公十年秦伐晉取北徵卽此城是也後魏太武七年分郃陽縣置又於今縣理置澄城郡開皇三年罷郡以縣屬同州

幹坑漢書溝洫志云武帝時嚴熊上言願穿洛以漑重泉以東萬餘頃於是發卒穿渠自徵引洛水至商顏下【商顏今在馮翊縣界】名曰龍首渠按州西三十里有幹坑卽龍首之尾也

王官故城在縣西北春秋傳曰俘我王官翦我羈馬郃陽縣【望西南至州一百二十里】

本漢舊縣屬左馮翊在郃水之陽詩大雅所謂在洽之陽是也水經注曰郃陽城南有瀵水東流注於河卽郃水也按中瀵水蒲地瀵水與南瀵水並在舊河西縣南五里今郃陽界內爾雅云瀵出大尾下郭璞以爲汾陰縣有水如車輪此水亦然周武時屬澄城郡隋開皇三年罷郡以縣屬同州

羈馬故城在縣東北二十六里

鳯翔府【岐州扶風四輔】

【開元戶四萬四千五百三十二鄕九十二元和戶七千五百八十

鄕八十八】今爲鳯翔節度使理所【管鳯翔府隴州管縣十四都管戶八千三百六十四】

禹貢雍州之域春秋及戰國時爲秦都徳公初居雍卽今天興縣也至獻公始徙櫟陽始皇並天下屬內史項羽封章邯爲雍王亦此地也髙祖更名中地郡復屬內史景帝更名主爵都尉武帝太初元年更名右扶風所以扶助京師行風化也與京兆尹左馮翊謂之三輔理皆在長安城中後漢出理槐裏卽今興平縣南東七里故槐裏城是魏文帝除右字爲扶風郡亦是重鎭曹公使張郃屯陳倉建興中諸葛亮攻陳倉及郿皆不克晉太康八年爲秦國後魏太武於今州理東五里築雍城鎭文帝攺鎭爲岐州隋開皇元年於州城內置岐陽宮岐州移於今理大業三年罷州爲扶風郡武徳元年復爲岐州至徳元年攺爲鳯翔郡乾元元年攺爲鳯翔府府境【東西一百八十三里南北三百八十九里】

八到【東至上都三百一十里東至東都一千一百七十里】

【東北至邠州二百三十里南取太白山路至興元府六百里】

【西南至鳯州二百八十里西至隴州一百五十里】

【北至涇州二百二十里】

貢賦【開元貢龍須席蠟燭賦布

麻】

管縣九

天興岐山扶風普潤岐陽麟遊寶雞虢

郿

天興縣【次赤郭下】

本秦雍縣秦國都也漢縣屬右扶風四面髙曰雍又四望不見四方故謂之雍秦回中宮在縣西漢文帝十四年匈奴入蕭關燒回中宮候騎至雍卽此也至徳二年分置鳯翔縣永泰元年廢仍攺雍縣爲天興縣

幹歸故城在縣西四十三里乞伏幹歸據苑川自號西秦因築此城

石鼓文在縣南二十里許石形如鼓其數有十蓋紀周宣王畋獵之事其文卽史籀之迹也貞觀中吏部侍郎蘇朂紀其事云虞褚歐陽共稱古妙𨿽歳久訛缺遺迹尙有可觀而歷代紀地理誌者不存記錄尢可嘆惜岐山縣【次畿西至府五十里】

本漢雍縣之地周武帝天和四年割涇州鶉觚縣之南界置三龍縣開皇十六年移三龍縣於岐山南十里攺爲岐山縣貞觀八年移於今理

岐山亦名天柱山在縣東北十里

渭水在縣南三十里

五將山在縣西北六十里苻堅爲姚萇將吳忠所擒之處

扶風縣【次畿西至府一百里】

本漢美陽縣地武徳三年分岐山縣置圍川縣屬岐州取今縣南湋川水爲名近代訛作圍四年隸入稷州貞觀元年廢稷州以縣屬岐州八年攺爲扶風

普潤縣【次畿南至府九十里】

隋大業元年於此置馬牧又置普潤屯後廢屯置縣在漢爲漆縣並有鐵官今城西有漆水又有小城蓋置鐵官處

岐陽縣【次畿西南至府一百里】

蓋漢杜陽縣地貞觀七年割扶風岐山二縣置以在岐山之南因以名之

麟遊縣【次畿西南至府一百六十里】

本漢杜陽縣地隋於此置西麟州營仁壽宮義寧元年唐髙祖輔政廢宮是年獲白麟於宮所因置縣

九成宮在縣理西一里卽隋文帝所置仁壽宮每歳避暑春往冬還義寧元年廢宮置立郡縣貞觀五年復修舊宮以爲避暑之所攺名九成宮

永安宮在縣西三十里貞觀八年置

寶雞縣【次畿東北至府九十里】

本秦陳倉縣秦文公所築因山以爲名屬右扶風大業九年移於今理在渭水北乾元二年攺爲寶雞以昔有陳寶鳴雞之瑞故名之

陳倉故城在今縣東二十里卽秦文公所築魏略云太和中將軍郝昭築陳倉城適訖會諸葛亮來攻亮本聞陳倉城惡及至怪其整頓聞知昭在其中大驚愕亮素聞昭在西有威名念攻之不易初太原靳詳少與昭相親後爲蜀所得及亮圍陳倉詳爲亮監軍使於城外呼昭諭之昭於樓上應詳曰魏家科法卿所練也我之爲人卿所知也曩時髙剛守祁山坐不専意𨿽終得全於今誚議不止我必死耳卿還謝諸葛亮便可攻也詳以告亮亮進兵云梯衝車晝夜距二十餘日亮無利會費曜等救至亮乃引去按今城有上下二城相連上城是秦文公築下城是郝昭築

陳倉山在縣南十里南接梁鳯二州界

散關在縣西南五十二里蜀志諸葛亮出散關圍陳倉三交城在縣西十六里司馬宣王與諸葛亮相距所築咸亨三年於縣東南開渠引渭水入升原渠通船至京故城【卽故長安城漢惠帝所築城在今故大興城之西北苑中】

虢縣【次畿北至府三十里】

古虢國周文王弟虢叔所封是曰西虢後秦武公滅爲縣周攺爲洛邑縣大業二年復爲虢縣貞觀八年廢天授二年再置

郿縣【次畿西北至府一百里】

本秦縣右輔都尉理所在今縣東一十五里有故城今縣周天和元年築置云州建徳三年廢武徳元年又於故城置郇州三年廢州郿縣屬稷州七年屬岐州白起卽此縣人也縣在渭水南一里

終南山在縣南三十里

太白山在縣東南五十里

五丈原在縣西南三十五里初諸葛亮與司馬宣王相持亮據渭水南原宣王謂諸將曰亮若出武功依山東轉是其勇也若西上五丈原諸君無事矣亮果屯此原耕者雜於渭濱居人安堵軍無私焉

積石原在縣西北二十五里魏靑龍二年諸葛亮出斜谷與司馬宣王屯渭南郭淮算亮必爭北原遂先據之亮至不得上卽此原也

縣理城亦曰斜城城南當斜谷因以爲名斜谷南口曰襃北口曰斜

董卓塢在縣東北十六里卓封郿侯築塢髙與長安埓號爲萬歳塢

成國渠在縣東北九里受渭水以漑田

隴州【陽上】

【開元戶六千八十五元和戶七千八十四】

【案前華州同州鳯翔府戶數下俱有鄕數惟京兆府與此隴州無之殆由寫遺缺今不可攷】

禹貢雍州之域秦文公所都漢爲縣屬右扶風後魏置東秦州西魏文帝攺名隴州因山爲名大業二年省義寧二年又於縣理置隴東郡武徳元年攺爲隴州州境【東西二百里南北四百九十五里】

八到【東至上都四百六十里東至東都一千三百二十里】

【東至鳯翔府一百五十里南至鳯州山路四百三十里】

【西至秦州三百四十里北至原州三百三十里】

貢賦【開元貢榛實龍須席五領賦布

麻】

管縣五

源陽吳山華亭南由

源縣【上郭下】

本漢縣地屬右扶風在水之北後魏攺爲陰縣隋攺爲源縣

隴山在縣西六十二里

岍山在縣西六十里北與隴山接禹貢導岍及岐是也大震關在州西六十一里後周置漢武至此遇雷震因名

秦城在州東南二十五里秦非子養馬渭之間有功周孝王命爲大夫

陽縣【上西至州八十里】

本漢隃麋縣地因今縣東八里隃麋澤爲名周武帝置陽郡及縣尋省郡以縣屬隴州

水在縣南一里

吳山縣【中西北至州一百一十里】

本漢隃麋縣地後魏孝昌二年於長蛇川置長蛇縣屬東秦州開皇十八年攺爲吳山縣

吳山在縣西南五十里秦都咸陽以爲西嶽今爲國之西鎭山國語謂之西吳

華亭縣【下正南防東至州一百一十里】

本秦涇陽縣地大業元年置華亭縣以在華亭川口故名

小龍山在縣西四十里

南由縣【下東北至州一百二十里】

本漢縣地後魏孝明帝於縣西南由谷口置縣因谷爲名開皇二年省長蛇縣並入南山屬岐州貞觀四年割入隴州

安夷關在縣西一百四十六里

長蛇川在縣西一百步

渭水在縣南四十里

元和郡縣誌卷二

欽定四庫全書

元和郡縣誌卷三

唐李吉甫撰

關內道【三】

涇州【安定上】

【開元戶一萬五千九百五十二鄕五十五元和戶一千九百九十

鄕三十】今爲涇原節度使理所【管涇州原州管縣九】

【案前鳯翔節度使理所下有都管戶數而此與後邠寧靈武諸節度使理所下無之皆由寫遺缺】

禹貢雍州之域春秋時屬秦至始皇分三十六郡屬北地郡漢分北地郡置安定郡卽此是也漢以六郡良家子補羽林郎按六郡安定卽其一焉後漢安帝永初五年徙其人於美陽以避羌寇郡寄理美陽在今武功縣界夷陽故城是也至順帝移於今理後魏太武帝神防三年於此置涇州因水爲名隋大業三年攺爲安定郡大業末金城賊帥薛舉侵擾豳涇武徳元年太宗西討會舉死因平舉子仁杲遂攺安定郡爲涇州

州境【東西一百九十六里南北二百八十六里】

八到【東南至上都四百八十里東南至東都一千三百四十里】

【東南至邠州一百八十里南至鳯州二百五十八里】

【西南至隴州私路一百八十里西北至原州平涼縣一百五十里】

【北至原州城三百三十里北至慶州三百二十三里】

【東北至寧州一百五十里】

貢賦【開元貢龍須席賦布

麻】

管縣五

保定靈臺臨涇良原潘原

保定縣【上郭下】

本漢安定縣地今臨涇縣安定故城也後漢省後魏文帝大統元年自髙平移城於今理屬安定郡隋開皇三年罷郡以縣屬涇州至徳二年攺保定縣

涇水在縣東一里

折墌故城在縣東十里西魏涇州刺史乙弗貴所築隋末薛舉屯據於此城舉死仁杲復竊據武徳元年討平之

萬俟醜奴余迹在縣東五里醜奴髙平人後魏建義元年僭號於此

靈臺縣【上西至州一百里】

本漢鶉觚縣屬北地郡周屬趙平郡隋開皇三年屬涇州天寶元年攺爲靈臺縣今縣理西陰密故城東接縣城卽古密國之地是也詩云密人不共

臨涇縣【上東南至州九十里】

本漢舊縣屬安定郡隋大業元年於今縣理置秋谷縣取縣內秋谷爲名十二年復爲臨涇縣皇朝因而不攺按縣在彭陽川內彭陽水上百步縣界兼有漢安武安定彭陽撫夷四縣之地也

良原縣【上東北至州六十里】

本漢三水縣地屬安定郡今安定縣界三水故城是也隋大業元年分安定縣之地置良原縣縣西南三十里有良原因以爲名

汭水一名宜祿川西自隴州華亭縣流入

石原在縣西南卽所謂良原也

潘原縣【中東至州一百里】

本漢陰盤縣屬安定郡在今邠州宜祿縣西二十三里陰盤故城是也地有陰盤

原州【平涼中都督府】

禹貢雍州之域春秋時地屬秦始皇時屬北地郡漢爲安定郡【案此下志文與戶鄕數及州境並寫遺缺】

八到【東南至上都八十里東南至東都一千六百六十里】

【東南至涇州三百二十里東至秦州四百六十里】

【西至會州三百九十里正西防南至臨洮軍六百二十里】

【北至靈州五百里】

貢賦【開元貢覆鞍氈賦布

麻】

管縣四

平髙平涼百泉蕭關

平髙縣【望郭下】

本漢髙平縣屬安定郡後魏太武帝太延二年於今縣理置平髙縣屬平髙郡隋開皇三年罷郡以縣屬原州大業三年以原州爲平涼郡武徳元年重爲原州縣仍屬

筓頭山一名崆峒山在縣西一百里卽黃帝謁廣成子學道之處史記曰黃帝東至於海西至崆峒登筓頭是也漢書曰筓頭山在涇陽西禹貢涇水所出莊子云廣成子學道崆峒之山又後漢書隗囂使將王孟塞雞頭道卽此也

木硤關在縣西南四十里

蕭關故城在縣東南三十里漢書文帝十四年匈奴入蕭關殺北地都尉是也

瓦亭故關在縣南七十里卽隴山北垂隗囂使牛邯軍瓦亭卽此是也

秦長城在縣北十里

朝那湫郊祀志云湫泉祠那蘇林云在安定朝那縣方四十里冬夏不增減不生艸木旱時卽祀之以壺浥水置之於所在則雨雨不止反水於泉俗以爲恆今周回七里蓋近代減耗

監牧貞觀中自京師東赤岸澤移馬牧於秦渭二州之北會州之南蘭州狄道縣之西置監牧使以掌其事仍以原州刺史爲都監牧使以管四使南使在原州西南一百八十里西使在臨洮軍西二百二十里北使寄理原州城內東宮使寄理原州城內天寶中諸使共有五十監【南使管十八監西使管十六監北使管七監東宮使管九監】

監牧地東西約六百里南北約四百里天寶十二年諸監見在馬總三十一萬九千三百八十七匹內一十三萬三千五百九十八匹課馬

平涼縣【上西北至州一百六十里】

本漢涇陽縣地今縣西四十里涇陽故城是也後魏爲長城郡長城縣之地周武帝建徳元年割涇州平涼於今理置平涼縣屬長城郡隋開皇三年屬原州皇朝因之開元五年移於涇水南貞元七年又移於舊縣南阪上今縣是也仍屯軍其中

馬屯山在縣西【案此下似缺里數】十六國春秋云姚萇與苻登戰於髙平登敗奔於馬屯山卽此也其山南北二十里東西三十里

百泉縣【上西至州九十里】

本漢朝那縣地故城在今縣理西四十五里後魏孝明帝於今縣西南陽晉川置黃石縣隋煬帝攺爲百泉縣武徳八年移於今所

可藍山一名都盧山在縣西南七十里十六國春秋曰赫連定據平涼登可藍山望統萬城泣曰先帝若以朕承大業豈有今日

涇水源出縣西南涇谷地理誌云涇陽縣筓頭山涇水所出淮南子云筓頭山一名薄落山故涇水亦曰薄落水又南流經都盧山山路之中常如彈箏之聲故行旅因謂之彈箏峽

蕭關縣【中南至州一百八十里】

本隋他樓縣大業元年置神龍三年廢別立蕭關縣以去州闊逺禦史中丞侯全徳奏於故白艸軍城置因取蕭關爲名

蔚茹水在縣之西一名葫蘆河源出原州西南頽沙山下

邠州【新平緊】

【開元戶一萬九千四百六十一鄕四十九元和戶二千六百七十

鄕四十九】今爲邠寧節度使理所【管邠州寧州慶州管縣二十】

禹貢雍州之域周之先公劉所居之地詩大雅云篤公劉於豳斯館是也周本紀曰后稷子不窋末年夏政衰奔戎翟之間至孫公劉修后稷之業乃國於豳徐廣云新平漆縣東北有豳亭是也按豳國城在今州理東北二十九里三水縣界古豳城是也自周東遷其地屬秦秦並天下分三十六郡屬內史漢屬右扶風今州理卽漢右扶風之漆縣也漆水在今縣西九里西北流注於涇今鳯翔府麟遊縣東西亦有一漆水與此異也後漢於此置新平郡及姚萇之亂百姓夷滅此地郡縣並無理所至後魏又置郡焉文帝大統十四年於今理置南豳州廢帝除南字隋大業二年省入寧州義寧二年復爲新平郡武徳元年復爲豳州開元十三年以豳與幽字相涉詔曰魯魚變文荊並誤聽欲求辧惑必也正名攺爲邠字天寶元年攺爲新平郡乾元元年復爲邠州州境【東西二百里南北二百七十里】

八到【東南至上都三百里東南至東都一千一百六十里】

【東至坊州三百一十里南至奉天縣一百三十里】

【西北至涇州一百八十里北至寧州一百四十里】

貢賦【開元貢蓽豆白蠟賦布

麻】

管縣四

新平三水永壽宜祿

新平縣【望郭下】

本漢漆縣也屬右扶風建武八年隗囂悉眾攻略陽上至漆進止未定會馬援夜至上喜問之援聚米以爲山谷於上前指軍所從入上笑曰虜在我目中遂進兵攷諸記注漢之漆縣卽今州理是也姚萇之亂郡縣不立曁乎後魏於今縣西南十里陳陽原上置白土縣屬新平郡隋開皇三年罷郡移白土縣於今州城中置豳州四年攺白土縣爲新平縣大業二年省豳州入寧州義寧二年復爲新平郡武徳元年以新平郡又爲豳州縣屬焉

五龍原在縣東三里原側有五泉水因名

涇水西北自宜祿縣界流入

槖丘堡在縣西十八里東西南三面石坡峭峻髙十丈北面築城髙二丈武徳二年置貞觀元年廢

苻堅墓在縣東南二里先有謠雲河水淸復淸苻詔死新城堅聞惡之語軍候曰地名新城避之至是爲姚萇殺於新平城遂葬焉

三水縣【緊西南至州六十里】

本漢舊縣有鐵官屬安定郡以縣界有羅川谷三泉並流故以爲名魏攺三水縣爲西川縣亦屬安定後魏於今縣理西二十八里重置三水縣取漢舊名屬新平隋開皇三年罷郡以縣屬豳州皇朝因之

石門山在縣東五十里峯巖相對望之似門

栒邑故城在縣東二十五里卽漢栒邑縣屬右扶風古郇國也左傳云畢原丰郇文之昭也

古豳城在縣西三十里公劉始都之處

永壽縣【上西北至州九十里】

武徳二年分新平縣西界於今理北三十里永壽原西分置永壽縣因原而名貞觀二年移於州東南八十里興元元年又移於順義店卽今理是也本漢漆縣之南界也

髙泉山亦曰甘泉在縣北二十五里

涇水自新平縣界流入

醴泉苑在縣東北十里並宮並周所立後廢貞觀四年置醴泉監兼置屯五所隸司農寺

宜祿縣【中東至州八十一里】

本漢淺水縣地屬上郡後魏爲東陰盤縣地廢帝以縣南臨宜祿州因攺名隸涇州曁周隋又爲白土縣貞觀二年分新平縣又置宜祿縣復魏舊名也

淺水原卽今縣理所初金城人薛舉稱兵攻破郡縣武徳元年舉寇涇州屯兵於安定縣之折墌城太宗親徵相守六十餘日會舉死其子仁杲統其眾並羌胡十餘萬數來挑戰上遣總管龎玉自此原南出賊之右因髙而陳上率大兵自原北出其不意斬首萬餘級賊大潰仁杲懼而請降俘其精兵萬餘人男女五萬口故城猶在今縣北五里

陰盤城在縣西北二十五里

昭仁寺在縣西十步淺水原上王師討平仁杲詔於此置寺碑諫議大夫朱子奢之詞也

長武城在縣西五十里隋開皇中築在涇河南岸武徳元年廢大歷初郭子儀置兵以備西戎

寧州【彭原望】

【開元戶三萬二百二十六鄕七十三元和戶一千一百七

案鄕數傳寫缺】

禹貢雍州之域古西戎地也當夏之衰公劉邑焉周時爲義渠戎國其後戎狄攻太王亶父避於岐山腳而作周按今州理城卽公劉邑地也後西北伐犬戎武王都鎬逐戎夷於涇洛之北以時入貢命曰荒狄周道衰荒狄不至後幽王爲犬戎所殺至秦繆公得由余西戎八國來至秦昭王殺義渠戎王並其地始皇分三十六郡此爲北地郡卽義渠舊地也漢氏因之後漢移北地郡居富平故城是也後魏延興二年爲三縣鎭孝文帝太和十一年攺置班州十四年攺爲邠州二十年攺邠爲豳取地名也廢帝三年攺豳州爲寧州以撫寧戎狄爲名後周攺爲北地郡隋又爲寧州大業中又爲郡武徳元年復爲寧州貞觀元年攺爲都督府四年又廢府爲州

州境【東西二百一十六里南北五百一十四里】

八到【東南至上都四百五十六里東南至東都一千三百里】

【東至坊州三百二十里南至邠州一百四十里】

【西至涇州一百五十里北至慶州一百三十里】

貢賦【開元貢龍須席賦布

麻】

管縣六

安定眞寧襄樂彭原定平丰義

安定縣【望郭下】

本漢泥陽縣在今縣理東南十五里泥陽故城是也至後魏太武帝置安定縣取定俗安人爲義在今縣理北西三里定安故關自隋開皇三年移縣入廢趙興郡理仍屬寧州皇朝因之

扶蘇墓在縣西北十八里始皇太子也監防恬築長城始皇崩李斯矯詔賜死葬於此

眞寧縣【緊西北至州七十里】

本漢陽周縣地屬上郡漢書陳余與章邯書曰防恬爲秦將北逐戎人開楡中地數千里竟斬陽周謂此縣也後魏置泥陽惠涉二防軍孝文帝太和十一年復置陽周縣隋開皇十八年攺爲羅川因縣南羅水爲名屬寧州皇朝因之天寶元年攺爲眞寧縣

子午山亦曰橋山在縣東八十里黃帝陵在山上卽羣臣葬衣冠之處史記曰漢武帝北巡朔方還祭黃帝冢於橋山曰吾聞黃帝不死今有冢何也或對曰黃帝已上仙羣臣葬其衣冠故有冢

襄樂縣【緊西南至州六十里】

本漢襄洛縣屬上郡後魏孝文帝攺洛爲樂屬襄樂郡後周屬北地郡隋開皇三年攺屬寧州皇朝因之秦故道在縣東八十里子午山始皇三十年向九原抵云陽卽此道也

彭原縣【緊南至州一百里】

本漢彭陽縣地在今縣理西南六十里臨涇縣界彭陽故城是也曁於後漢又爲富平縣之地後魏破赫連定後於此復置富平縣廢帝攺爲彭陽縣屬西北地郡隋開皇三年罷郡以縣屬寧州十八年攺爲彭原縣因彭池爲名原南北八十一里東西六十里

定平縣【上北至州七十里】

自漢至晉並泥陽縣地後魏至周並爲安定縣地隋大業十年於此築城置社驛武徳二年於驛分安定縣置定平縣其驛移出城北

丰義縣【上東南至州八十里】

本漢彭陽縣地今縣理西四十里彭陽故城是也後魏於縣理置云州周武帝保定二年廢州爲防隋文帝廢防名爲丰義城武徳二年分彭原縣置丰義縣因舊城爲名屬彭州貞觀元年州廢縣屬寧州

慶州【順化都督府】

【開元戶一萬七千九百八十一鄕五十一案元和戶鄕數寫缺】

禹貢雍州之域古西戎地周本紀曰夏氏政衰后稷子不窋奔戎狄之間今州理東南三里有不窋故城是也春秋及戰國時爲義渠戎國秦厲公伐義渠並之虜其王至始皇時屬北地郡按今州理卽漢郁郅城地理誌屬北地郡後漢郡境爲虜所侵北地郡寄寓馮翊後魏文帝大統十一年置朔州周武帝保定元年廢朔州爲周武防隋文帝開皇三年攺置合川鎭十六年割寧州歸徳縣置慶州立嘉名也義寧元年爲化郡天寶元年攺爲安化郡至徳元年攺爲順化郡乾元元年復爲慶州

州境【東西二百五十三里南北四百七十二里】

八到【東南至上都五百七十里東南至東都一千四百三十里】

【東至鄜州三百九十里南至寧州一百二十七里】

【西至原州三百四十里西北至靈州六百二十里】

【北至鹽州五百七十二里東北至延州四百四十里】

貢賦【開元貢牛蘇麝香賦胡布】

管縣十

順化樂蟠馬領合水華池同川洛源延慶方渠懷安

順化縣【中郭下】

本漢郁郅縣後漢迄晉戎虜所侵不立州縣後魏及周以爲鎭防隋開皇十六年於今州城西南一里置合水縣在馬領白馬二水口因以爲名屬慶州大業二年以慶州爲化郡合水屬焉至武徳二年攺合水爲合川縣取隋合川鎭爲名貞觀元年攺爲化縣天寶元年攺爲安化縣至徳元年攺爲順化縣

不窋墓在縣東二里

樂蟠縣【中北至州三十二里】

本漢略畔道地今縣理北五里略畔故城是也後漢及晉爲虜所侵逼此地無復郡縣後魏文帝於此置蔚州周武帝置北地郡隋開皇二年罷郡以彭陽襄樂二縣屬寧州義寧元年分合水縣置樂蟠縣屬化郡取樂蟠城爲名也百官表云縣有蠻夷曰道按略畔樂蟠皆指此城方言訛舛故不同耳

馬領縣【中東南至州六十七里】

本漢舊縣屬北地郡漢末爲虜所侵至後魏爲朔州之地隋大業元年分合水縣於此置馬領縣復漢縣之舊名也【案漢書地理誌馬領縣顏師古注曰川形似馬領因以爲名領頸也據其說則隋唐二書作馬嶺似皆後人所攺師古注漢書於貞觀中是時縣名必仍舊作馬領】十三年陷賊縣廢二年於今縣理北四十里百家堡置馬領縣屬化郡以縣西一里有馬領阪因名

秦長城在縣西北一百二十六里卽防恬所築也合水縣【中西至州五十里】

本漢略畔道之地在今縣西南三十八里故城是也自後漢至晉此地皆無郡縣至後魏爲襄樂縣之地武徳六年分合水縣置蟠交縣以城臨大小樂蟠二水交口因以爲名天寶元年攺爲合水縣

華池縣【下西南至州一百五十里】

本漢歸徳縣地也按漢歸徳縣今洛源縣是隋仁壽二年於今縣東北二里庫多汗故城置華池縣因縣西華池水爲名屬慶州皇朝因之

子午山舊名翟道山在縣西四十五里

同川縣【中下東至州八十里】

本漢郁郅縣地隋義寧二年分寧州之彭原縣西南十五里三泉故城置三泉縣屬化郡武徳元年攺爲慶州縣屬焉仍攺爲同川因同川城爲名

洛源縣【中下東南至州二百七十五里】

本漢歸徳縣地屬北地郡後漢更始二年封岑彭爲歸徳候謂此地也後漢迄晉無復郡縣後魏文帝大統元年復置歸徳縣隋大業元年攺爲洛源縣因洛水所出爲名皇朝因之

洛水源出白於山一名女郎山在縣北三十里

延慶縣【中南至州四十里】

本漢郁郅縣地後魏於今縣理置朔州隋開皇中攺置合水縣武徳六年移丰州戶住此仍分合水縣置白馬縣以西臨白馬川水爲名天寶元年攺名延慶縣方渠縣【中下東南至州一百八十里】

古慶匡州倉在馬領川內因渠爲名景龍元年置取漢縣爲名縣西北馬領山諸谷水東南流經縣新置方渠堡因名之【案方渠本漢縣舊名屬北地郡後漢廢隋爲慶州馬領縣地唐景龍元年分置方渠縣此云古慶匡州倉在馬領川內因渠爲名又云新置方渠堡因名之意義未明疑有脫訛】

懷安縣【下南至州一百六十里】

右居近黨項藩落開元十年檢逃戶所置故以懷安爲名

元和郡縣誌卷三﹤史部﹐地理類﹐總志之屬﹐元和郡縣誌﹥

欽定四庫全書

元和郡縣誌卷四

唐李吉甫撰

關內道

鄜州【洛交上】

【開元戶三萬一百八十五鄕五十一元和戶七百五十

鄕十二】

今爲鄜坊觀察使理所【管鄜州坊州丹州延州管縣二十三都管戶四千三百四十七】

禹貢雍州之域春秋時屬秦至始皇時地屬上郡漢爲上郡雕陰縣之地按漢雕陰在今洛交縣北三十里雕陰故城是也曁晉陷於戎羯不置州郡苻姚置杏城鎭後魏孝文帝廢鎭攺爲東秦州孝明帝攺爲北華州廢帝攺爲鄜州因秦文公夢黃蛇自天降屬於地遂於鄜衍立鄜畤爲名隋大業二年攺爲鄜城郡後攺爲上郡武徳元年復爲鄜州貞觀二年加爲都督府十六年罷府州城舊名立交城

州境【東西二百六十七里南北二百七十三里】

八到【東南至上都四百七十七里東南至東都九百五十九里】

【南至坊州一百二十五里西至慶州三百九十八里】

【北至丹州一百八十三里北至延州一百五十里】

貢賦【開元貢龍須席賦布

麻】

管縣五

洛交洛川三川直羅甘泉

洛交縣【】

本漢雕陰縣地屬上郡雕山在西南故曰雕陰魏省上郡晉爲戎狄所居苻堅時爲長城縣後魏及周爲三川縣隋開皇十六年分三川洛川二縣置洛交縣屬鄜州洛水之交故曰洛交皇朝因之

洛水在縣南一里

秦長城在縣東北三十里

僞夏太后城在縣西三十六里赫連勃勃聞劉滅姚命其子義眞等守長安大悅自將兵入長安畱太后於此築城以居

洛川縣【上西北至州六十里】

本漢鄜縣地後秦姚萇於此置洛川縣以縣界有洛川水爲名後魏置敷城郡隋開皇三年罷郡以縣屬鄜州三川縣【中東北至州六十里】

本漢翟道縣地古三水郡以華池水黑源水及洛水三川同會因爲名苻堅時於長城原置長城縣屬長城郡後魏廢帝攺爲三川屬中部郡隋開皇三年屬鄜州直羅縣【中下東至州一百里】

本漢雕陰縣地後魏因之魏省雕陰縣晉時戎狄所居後魏置三川郡隋開皇三年使戶部尙書崔仲方築城以居之城枕羅原水其川平直故名直羅城武徳三年分三川洛交於此置縣因城爲名

大槃山在縣西北一百一十里

羅川水在縣南二里

甘泉縣【中下南至州七十五里】

武徳元年分洛交縣於伏陸城置縣取城爲名天寶元年攺爲甘泉縣本漢雕陰縣城今在縣南四十里伏陸山在縣理東北有阿伏斤谷其水出又潛流伏川陸故號伏陸天寶元年攺爲甘川谷

坊州【中部下】

【開元戶一萬五千七百一十五鄕四十四元和戶一千八百四十三

鄕十二】

禹貢雍州之域古之翟國秦屬內史漢爲左馮翊翟道縣之地魏晉陷於夷狄不置郡縣劉石苻姚時於今州理西七里置杏城鎭常以兵守之後魏孝文帝攺鎭爲東秦州孝明帝攺爲北華州廢帝攺爲鄜州元皇帝【髙祖之父】以周武帝時天和七年放牧於今州界置馬坊結構之處尙存武徳二年髙祖駕幸於此聖情永感因置坊州取馬坊爲名

州境【東西三百八十九里南北一百三十九里】

八到【東至上都三百五十里東至東都九百里】

【東南至同州二百五十里西南至邠州三百一十里】

【東北至丹州二百六十里北至鄜州一百五十里】

貢賦【開元貢龍須席枲麻弓麻案前同州載開元貢賦復載元和貢而他州無之當是同者不復載也此坊州與後靈會鹽諸州並不載開元賦必由寫遺缺】

管縣四

中部宜君升平鄜城

中部縣【上】

本漢翟道縣之地屬左馮翊魏晉戎翟所居後秦姚興於今縣南置中部縣後魏文帝移入杏城後周攺爲內郡屬鄜州武徳二年置坊州攺爲中部

杏城在縣西南五里相云漢將韓胡伐杏木爲柵以抗北狄因以爲名

宜君縣【上東北至州一百里】

前秦苻堅於祋祤縣故城置宜君防軍後魏太武帝攺爲宜君縣文帝大統五年又移於今華原縣北貞觀十七年廢縣地入雍州二十年置玉華宮仍於宮所置宜君縣屬雍州永徽二年與宮同廢龍朔三年坊州刺史竇師倫奏再置

玉華宮在縣北四里貞觀二十年奉敕營造其地本縣人秦小龍宅太宗云小龍出大龍入當時以爲淸涼勝於九成宮永徽二年有詔廢宮爲寺便以玉華爲名寺內有肅成殿永徽中奉敕令奘法師於此院譯經毎言此寺卽閻淨之兜率天也

升平縣【上東至州九十里】

天寶十二年刺史羅希奭奏割宜君縣西北三鄕置去宜君縣三十五里

鄜城縣【上東至州一百里】

本漢鄜縣地屬左馮翊後漢省後魏於今縣理置鄜城縣屬鄜城郡隋大業元年攺屬坊州

丹州【成平上】

【開元戶一萬二千四百二十二鄕三十五元和戶八百十六

鄕十二】

禹貢雍州之域春秋時爲白翟所居【隋圖經云義川本春秋時白狄地今其俗云丹州白室胡頭漢舌其狀是胡其言習中夏白室白狄語訛耳近代號爲步落稽胡自言白狄之後】秦置三十六郡屬上郡漢因之魏文帝省上郡其地晉時戎狄居之苻姚時爲三堡鎭後魏文帝大統三年割鄜延二州地置汾州理三堡鎭廢帝以河東汾州同名攺爲丹州因丹陽川爲名領義川樂川縣隋大業三年廢丹州於義川縣置延平縣十三年爲胡人劉步祿所據義寧元年於義川縣置丹陽郡武徳元年攺爲丹州九年置都督府貞觀元年罷府爲州永徽二年移於赤石川

州境【東西一百九十九里南北一百七十三里】

八到【西南至上都五百五十里東南至東都九百二十里】

【東至同州三百五十里南至坊州二百六十里】

【西至鄜州一百八十里北至延州二百五十里】

貢賦【開元貢麝香蠟燭龍須席賦布

麻】

管縣四

義川雲巖汾川咸寧

義川縣【上郭下】

本秦上郡之地二漢因之魏省上郡其地至晉爲戎狄所居後魏文帝大統三年置義川縣屬義川郡因川爲名隋大業三年廢丹州義川屬延州義寧元年於舊城復置丹陽郡縣在城內永徽二年移於今理

雲巖縣【中東南至州七十三里】

武徳元年分義川縣置在庫利川南有雲巖山因以爲名

庫利川在縣郭南昔有奴賊居此川內稽胡呼奴爲庫利因名之

汾川縣【上西南至州七十里】

本秦上郡地二漢因之魏省上郡後魏孝文帝置安平縣理薛川屬樂川郡文帝攺安平爲汾川隋開皇三年罷郡縣屬丹州大業二年屬延州武徳元年復屬丹州黃河在縣東七里河岸頓狹狀似槽形鄕人呼爲石槽蓋禹治水鑿石導河之處石槽長一千步闊三十步懸水奔流黿鼉魚鼈所不能遊

咸寧縣【中下西南至州四十五里】

本秦上郡之地後魏孝文帝太和十八年於白水川置永寧縣屬義川郡在今縣東二十里永寧故縣是也文帝攺爲太平縣移於今所隋開皇三年罷郡屬丹州十八年攺太平縣爲咸寧以界內有咸寧鎭爲名

延州【延安望中都督府】

【開元戶一萬六千三百四十五鄕六十元和戶九百三十八

鄕十八】

禹貢雍州之域春秋時白翟所居秦置三十六郡屬上郡在漢爲上郡髙奴縣之地今州理卽上郡髙奴縣之城也項羽三分秦地以董翳爲翟王都髙奴卽其地也魏省上郡至晉陷爲戎狄其後屬赫連勃勃後魏滅赫連昌以屬統萬鎭孝文帝置金明郡宣武帝置東夏州廢帝攺爲延州以界內延水爲名置總管管丹延綏三州隋開皇八年廢總管但爲延州煬帝以爲延安郡隋氏喪亂陷於殘寇武徳元年百姓歸化置總管府開元二年爲都督府尋罷府爲州

州境【東西四百四十九里南北三百五十一里】

八到【西南至上都六百七十四里東南至東都一千一百里】

【東至隰州三百六十里西至鄜州一百五十里】

【西南至慶州四百四十里北至夏州四百里】

貢賦【開元貢蜜蠟麝香賦布

麻】

管縣十

膚施延長臨眞金明丰林延川敷政延昌延水門山

膚施縣【上郭下】

本漢舊縣屬上郡趙武靈王滅齊中山遷其人於膚施漢書曰匈奴南侵至朝那膚施卽其處也魏晉陷戎狄隋煬帝大業二年分丰林金明二縣於此置膚施縣復舊名也屬延安郡皇朝因之

縣有五龍山帝原水黃帝祠

淸水俗名去斤水北自金明縣界流入地理誌謂之淸水其肥可燃鮮卑謂淸水爲去斤水【斤一作筋】

延長縣【中東至州一百三十里】

本秦膚施縣地後魏廢帝元年於丘頭原置廣安縣隋仁壽元年以廣字犯皇太子名攺爲延安縣大業末廢貞觀六年又置移於府北去斤川今縣是也廣徳二年攺爲延長

臨眞縣【中西北至州一百四十里】

本漢髙奴縣地後魏文成帝置臨眞縣屬偏城郡周武帝天和元年稽胡叛攻破郡城遂移於今理隋開皇元年攺爲臨眞縣屬延安郡皇朝因之

金明縣【中東南至州四十八里】

本漢髙奴縣地後魏太武帝於此置廣洛縣屬金明郡隋開皇四年屬延州後仁壽元年以太子名廣攺爲金明縣大業十三年省入膚施縣武徳六年又分置金明縣

丰林縣【中下西至州三十里】

本漢髙奴縣地後魏孝文帝置廣武縣屬偏城郡在今理東四十里周宣帝攺爲丰林屬延州皇朝因之璢璃山在縣北九十五里

延川縣【中西南至州一百五十里】

本秦臨河縣地漢不攺後漢省後魏分安人縣於此地置文安縣隋文帝攺爲延川取吐延川爲名皇朝因之吐延水北自綏州綏徳縣流入

敷政縣【中下東北至州一百五十里】

本漢髙奴縣地後魏太和初置因城縣隋開皇六年於其中置金城鎭武徳二年移縣就鎭因攺爲金城縣天寶元年攺敷政

延昌縣【中南至州一百七十六里】

本漢髙奴縣地隋開皇三年於此置朔方鎭十年以北有朔方鎭遂廢貞觀九年置罷交鎭十年又置罷交縣屬延州取城北罷交谷爲名天寶元年攺爲延昌縣塞門鎭在縣西北二十里鎭本在夏州寧朔縣界開元二年移就蘆子關南金鎭所安置

蘆子關屬夏州北去鎭一十八里

延水縣【中下西至州二百一十五里】

本秦臨河縣之地史記秦滅六國使防恬北擊匈奴悉收河內地因河爲塞築四十四縣城臨河徙謫吏以戍之漢因之在今縣理北十五里臨河故城是也後魏於其中置安人縣並安人鎭屬東夏州隋文帝廢鎭置安人戍武徳二年重置安人縣屬延州貞觀二十三年攺爲延水縣取吐延水爲名

黃河在縣東八里

門山縣【中西至州二百十五里】

本漢定陽縣地周宣帝大象元年分汾州雲巖二縣於今縣南六里置北有山形似門因以爲名武徳八年於今縣北五里宋斯堡置丹州廣徳二年割屬延州黃河在縣東三十五里

靈州【靈武大都督府】

【開元戶九千六百六鄕二十七案元和戶鄕數傳寫缺】

今爲靈武節度使理所【管靈州防州鹽州管縣十】

禹貢雍州之域春秋及戰國屬秦秦並天下爲北地郡漢時爲富平縣之地後漢安帝永初五年西羌大擾詔令郡人移理池陽順帝永建四年歸舊土其城赫連勃勃所置果園今桃李千餘株郁然猶在後魏太武帝平赫連昌置薄骨律鎭後攺置靈州以州在河渚之中水上下未嘗陷沒故號靈州周置總管府隋大業元年罷府爲靈州三年又攺爲靈武郡武徳元年又攺爲靈州仍置總管七年攺爲都督府開元二十一年於邊境置節度使以遏四夷靈州常爲朔方節度理所【朔方節度管兵六萬四千七百八人馬二萬四千五百匹衣賜二百萬疋段】統經略軍【靈武郡城內管兵二萬七千人馬三千匹】丰安軍【靈武郡西黃河外一百八十餘里萬歳通天初置管兵八千人馬一千三百匹】定逺東城【靈武郡東北二百里黃河外景龍中韓公張仁願置管兵七千人馬三千匹】西城【九原郡北黃河外八十里景龍中韓公張仁願置管兵七千人馬一千七百匹西南去理所一千餘里】安北都防府【亦曰中受降城景龍中韓公張仁願於黃河北岸置管兵六千人馬二千匹西南去理所一千三百里】東城【楡林郡東北二百里景龍中韓公張仁願置管兵七千人馬一千七百匹西南去理所一千六百餘里】振武軍【單於都防府城內天寶中王忠嗣置管兵九千人馬一千六百匹西南去理所一千七百里】天寶元年又攺爲靈武郡至徳元年肅宗幸靈武卽位陞爲大都督府乾元元年復爲靈州

州境【東西五百八十里南北八十里】

八到【東南至上都一千二百五十里東南至東都二千二百七十里】

【東南至鹽州三百里東南至慶州六百二十里】

【西南至涼州九百里北至磧南彌娥川水一千里】

貢賦【開元貢甘艸紅花靑虫子野馬皮鹿皮赤檉鹿角膠花蓯蓉

烏翎雜筋麝香馬鞭】

管縣六

回樂靈武保靜懷逺鳴沙溫池

回樂縣【望郭下】

本漢富平縣地屬北地郡在今縣理西南富平故城是也後漢置回樂縣枕黃河後魏刁雍爲薄骨律鎭將上表請開富平西三十里艾山舊渠通河水漑公私田四萬餘頃人大獲其利太平眞君七年雍又上表論漕運奉詔平髙安定統萬【平髙今屬原州安定今涇州統萬今夏州】及臣所守四鎭出車五千乘運谷五十萬斛付沃野鎭以供軍糧臣鎭去沃野鎭八百里道多深沙輕車往來猶以爲難今載谷二十五斛每至深沙必至滯陷又谷在河西轉至沃野越渡大河計五千乘運十萬斛百餘日乃得一返大廢生人耕墾之業車牛艱阻難可全至一歳不過二運五十萬斛乃經三年臣聞鄭白之渠逺引淮海之粟溯流數千里周年乃得一至猶稱國有儲糧人用安樂今求於牽屯山河水之次造船二百艘二船爲一舫一舫勝二千斛一舫十人計須千人臣鎭內之兵卒皆習水一運二十萬斛方舟順流五日而至自沃野牽上十日還到計用人工輕於車運十倍有餘不費牛力又不廢田孝文帝善之下詔曰非但一運自可永以爲式溫泉鹽池在縣南一百八十三里周回三十一里薄骨律渠在縣南六十里漑田一千餘頃

安樂川在靈州南稍東一百八十里

長樂山舊名達樂山亦曰鐸落山以山下有鐸落泉水故名舊吐渾部落所居今土蕃置兵守之

靈武縣【上東南至州八十八里】

本漢富平縣之地後魏破赫連昌收胡戶徙之因號胡地城天和中於州東北置建安縣隋開皇十八年攺爲大潤縣仁壽元年攺爲靈武縣移入胡地城安置黃河自回樂縣界流入

千金陂在縣北四十二里長五十里闊十里

漢渠在縣南五十里從漢渠北流四十餘里始爲千金大陂其左右又有胡渠禦史百家等八渠漑田五百餘頃

保靜縣【上西南至州六十里】

本漢富平縣地後魏立靜鎭徙關東漢人以充屯田俗謂之漢城隋攺置靜縣神龍元年攺爲安靜至徳元年攺爲保靜

賀蘭山在縣西九十三里山有樹木靑白望如駮馬北人呼駮爲賀蘭其山與河東望雲山形勢相接迆邐向北經靈武縣又西北經保靜西又北經懷逺縣西又北經定逺城西又東北抵河其抵河之處亦名乞伏山在黃河西從首至尾有像月形南北約長五百餘里眞邊城之鉅防山之東河之西有平田數千頃可引水灌漑如盡收地利足以贍給軍儲也

懷逺縣【上南至州一百二十五里】

在州東北隔河一百二十里本名飲汗城赫連勃勃以此爲麗子園後魏給百姓立爲懷逺縣其城儀鳯二年爲河水泛損三年於故城西更築新城

縣有鹽池三所隋廢紅桃鹽池鹽色似桃花在縣西三百二十里武平鹽池在縣西北一十二里河地鹽池在縣東北一百四十五里【案河地一作河池】

廢靈武城在縣東北隔河一百里其城本防恬所築古謂之渾懷障卽渾懷所理道故謂之靈武

新堡在縣西北四十里永昌元年置堡內安置防禦軍二千五百人糧五萬石舊名千金堡今名新堡

鳴沙縣【上東北至州一百二十里】

本漢富平縣地屬安定郡在今縣理東二百里原州周保定二年於此置會州建徳六年廢郡立鳴沙鎭隋開皇十九年置環州以大河環曲爲名仍立鳴沙縣屬焉大業三年罷環州以縣屬靈武郡貞觀六年復置環州九年州廢以縣屬靈州神龍二年冬爲黙啜所寇因而荒廢遂移縣於廢丰安城卽今縣理是西枕黃河人馬行經此沙隨路有聲異於余沙故號鳴沙

溫池縣【上西北至州一百八十里】

神龍五年置縣側有鹽池

定逺廢城在州東北二里卽漢北地郡方渠縣之地先天二年郭元振以西城遼闊丰安勢孤中間千里無城烽候杳故置此城募有兵健五千五百人以鎭之其後信安王禕更築羊馬城幅員一十四里

經略軍在夏州西北三百里天寶中王忠嗣奏於楡多勒城置軍今屬靈武節度本屬夏州南去靈武六百五十餘里元和九年於此城新置宥州

會州【會寧下府】

【開元戶三千五百四十鄕六案元和戶鄕數寫缺】

禹貢雍州之域古西羌地周太祖爲西魏相來巡會師於此土人張信罄資饗六軍太祖悅因命置州以會爲名周武帝保定二年廢州攺爲會防隋開皇元年攺防爲鎭武徳二年討平李軌置西會州貞觀八年以此州倉儲殷實攺爲粟州其年又爲會州天寶元年攺爲會靈郡乾元元年復爲會州

州境【東西五百一十里南北三百三十里】

八到【東南至上都一千一百九十里東南至東都一千五百里】

【東南至原州三百九十里西南至蘭州三百八十里】

【西北至涼州五百四十里東北至靈州五百三十里】

貢賦【開元貢覆鞍氈】

管縣二

會寧烏蘭

會寧縣【上】

本漢鶉陰縣地周太祖置會寧縣屬會州隋大業二年攺爲涼川縣武徳二年又攺爲會寧

黃河堰開元七年河流漸逼州城刺史安敬忠率團練兵起作拔河水向西北流遂免淹沒

會寧關東南去州一百八十里

河西地去州一百二十里其地春夏因雨水生鹽雨多鹽少雨少鹽多逺望似河故名河地【案河地一作河池】

烏蘭縣【上東南至州一百四十里】

本漢祖厲縣地屬安定郡後漢屬武威郡前涼張軌收其縣人於涼州故武威縣側近別置祖厲縣周武帝西巡於此置烏蘭關又置縣在會寧關東南四里舊城內沙石不堪久居天授二年移於東北七里平川置鹽州【五原中府】

【開元戶三千二十五鄕七案元和戶鄕數寫缺】

禹貢雍州之域春秋時爲戎狄所居地史記梁山經漆之北有義渠朐衍謂此也及始皇並天下屬梁州【案秦無梁州此有誤一本攺梁爲涼亦非據通典鹽州秦漢屬北地郡】漢武帝元朔二年置五原郡地有原五所故號五原至晉地沒赫連勃勃後魏平之攺爲西安州以其北有鹽池又攺爲鹽州隋大業三年爲鹽川郡貞觀二年討平梁師都置鹽州天寶元年攺爲五原郡乾元元年復爲鹽州

州境【東西二百四十五里南北二百七十里】

八到【南至上都一千五十里東至東都一千七百三十里】

【南至慶州四百五十里西北至靈州三百里】

【西北取烏池黑浮圖堡私路至靈州四百里東北至經略軍四百里】

貢賦【開元貢鹽】

管縣二

五原白池

五原縣【上】

本漢馬領縣地貞觀二年與州同置五原謂龍遊原乞地千原靑嶺原可嵐貞原橫槽原也

鹽池四所一烏池二白池三細頂池四瓦窯池烏白二池出鹽今度支收糶瓦窯細頂並廢

白池縣【上東南至州九十里】

景龍三年敕置以地近白池因以爲名

元和郡縣誌卷四

欽定四庫全書

元和郡縣誌卷五

唐李吉甫撰

闗內道【五】

夏州【朔方中都督府】

【開元戶六千一百三十二鄕二十元和戶三千一百

鄕八】

今爲夏綏銀節度使理所【管夏州綏州銀州宥州管縣三十按此與後振武節度使丰州都防禦使不載都管戶數又銀麟勝丰諸州不載元和戶鄕數俱由傳寫遺缺】

禹貢雍州之域春秋及戰國時屬魏秦並天下置三十六郡屬上郡漢武帝分置朔方郡後漢建武二十年罷二十七年復置靈帝末羗胡亂塞下皆空至晉末赫連勃勃於今州理僭稱大夏勃勃字屈孑【一作屈丐】朔方匈奴人父衛辰符堅時爲西單於遂有朔方之地辰後爲後魏所殺勃勃殺髙平沒奕幹幷其眾自稱天王於朔水之北黑水之南營起都城卽今州理是也名曰統萬城至子昌爲後魏太武帝所滅置統萬鎭孝文帝太和十一年攺置夏州隋大業元年以爲朔方郡隋末爲賊帥梁師都所據貞觀二年討平之攺爲夏州置都督府天寶元年攺爲朔方郡乾元元年復爲夏州也

州境【東西二百一十五里南北七十里】

八到【東南至上都一千五十里東南至東都一千八百五十里】

【東至銀州一百八十里東南至延州四百里】

【西南至鹽州三百里西北至丰州七百五十里】

貢賦【開元貢角弓氈

酥苣

霜薺賦布

麻】

管縣四

朔方徳靜寧朔長澤

朔方縣【上郭下】

本漢舊縣今縣理北什賁故城是漢末荒廢後魏更置巖緑縣隋因之貞觀二年攺爲朔方縣

契吳山在縣北七十里十六國春秋曰赫連勃勃北遊契吳嘆曰美哉臨廣澤而帶淸流吾行地多矣自馬領以北大河以南未之有也

無定河一名朔水一名奢延水源出縣南百步赫連勃勃於此水之北黑水之南攺築大城名統萬城今按州南無奢延水惟無定河卽奢延水也古今異名耳烏水出縣黑澗東注奢延水本名黑水避周太祖諱攺名烏水初統萬城成勃勃下書曰今都城已建宜立美名朕方綂一天下君臨萬國宜以綂萬爲名其城土色白而牢固有九堞峻險非力可攻酈道元云綂萬城蒸土加功雉堞𨿽久崇墉若新

什賁故城在縣理北卽漢朔方縣之故城也詩所謂王命南仲城彼朔方是也漢武帝元朔二年収河南地置朔方五原郡使校尉蘇建築朔方公孫數諫以爲罷敝中國以奉無用之地願罷之上使朱買臣難發十策不得一由是卒城之亦謂此也自漢至今常爲闗中根本什賁之號蓋蕃語也城西南有二鹽池大而靑白靑者名曰靑鹽一名戎鹽入藥分也

故白城一名契吳城在縣北一百二十五里契吳山赫連中因山所築勃勃常所嘆美故其子昌因立此城以立勃勃之廟

勃勃墓在縣西二十五里隋置白城鎭後廢

徳靜縣【中下西南至州八十里】

蓋漢朔方縣地周武帝於此置彌渾戍南有彌渾水因名隋攺爲徳靜鎭尋廢鎭爲縣皇朝因之

無定河自朔方縣界流入

秦長城在縣西一里

寧朔縣【中下西北至州一百二十里】

本漢朔方地周於此置寧朔縣屬化政郡自隋罷郡以縣屬夏州皇朝因之

賀蘭山在縣東北三十里

秦長城在縣北十里

長澤縣【中下東北至州一百二十里】

本漢三封縣地屬朔方郡今縣北二十里三封故城是也後魏於此置長澤縣屬闡熙郡隋罷郡以縣屬夏州皇朝因之

闡熙故城在今縣西南二十里

百井戌在縣南八十里勃勃與禿發傉檀戰處

胡洛鹽池在縣北五百里周回三十里亦謂之獨樂池聲相近也漢有鹽官

綏州【上郡下】

【開元戶八千七百五十鄕二十八元和戶八百四十

卿一十二】

禹貢雍州之域春秋時其地爲白狄所居七國時屬魏史記曰魏有西河上郡秦並天下始皇置三十六郡爲上郡漢髙帝元年項羽立董翳爲翟王后廢復爲上郡漢武帝徴六郡良家子爲羽林郎上郡卽其一也按秦上郡城在今州理東南五十里上郡故城是也自後漢末以來荒廢年久俗是稽胡及赫連勃勃都於綂萬上郡之地又爲赫連部落所居後魏明帝神元年東夏州刺史張邵於此置上郡廢帝元年於郡內分置綏州隋煬帝又攺爲上州後又攺爲雕陰郡以雕山在西南故名隋亂防賊武徳三年百姓歸化遂於延州丰林縣置綏州總管貞觀二年討平梁師都廢府移州於今理州境【按州境里數傳寫缺】

八到【西南至上都一千里東南至東都一千四百里】

【東至石州二百七十里西至夏州三百六十里】

【西南至延州三百三十里西北至銀州一百六十里】

【東北至太原五百九十里】

貢賦【開元貢蠟賦布

麻】

管縣五

龍泉延福綏徳城平大斌

龍泉縣【中下郭下】

本秦膚施縣地二漢同後魏於此置上縣取郡爲名開皇三年上縣屬綏州大業二年攺綏州爲上郡又攺爲雕陰郡上縣咸屬焉皇朝因而不攺天寶元年攺爲龍泉

疏屬山亦名雕陰山卽山海經云貳負之臣曰危與貳負殺防窳帝乃梏之疏屬山卽此也

無定河一名奢延水自銀州撫寧縣界流入

州城貞觀元年築實中四靣石崕東靣髙八十尺西面髙百四十尺南面髙四十尺北靣髙百二十尺周廻四里二百步

上郡故城在縣東南五十里始皇使太子扶蘇監蒙恬於上郡卽此處也

吳兒城在縣西北四十里初赫連勃勃破劉子義眞於長安遂膚其人築此城以居之號吳兒城

延福縣【中下西至州一百一十里】

本秦膚施縣地後魏置延陵縣理延陵村隋文帝攺爲延福皇朝因之

綏徳縣【中下北至州一百里】

本秦上郡之地二漢不攺魏省上郡後魏文帝分上郡南界丘尼谷置綏徳縣隋不攺皇朝因之武徳二年移於吐延水北卽今理是也

城平縣【中下東北至州二百里】

本秦膚施縣二漢不攺後魏孝明帝於今縣理西三十里庫仁川置城中縣隋攺爲城平縣自庫仁川移子今理屬上郡皇朝因之

大斌縣【中下東至州一百一十里】

本秦膚施縣之地後魏孝明帝神元年於今縣東五里置大斌縣屬上郡周隋不攺武徳七年於今城平縣界魏平故城攺置因隋舊名大斌者取稽胡懷化文武雜半之義

銀州【銀川下】

【按開元戶六千一百二十鄕十九】

禹貢雍州之域春秋時屬白狄地秦並天下始皇分三十六郡屬上郡漢爲河西郡圁陰縣之地晉十六國時爲戎狄所屬符秦建元元年自驄馬城巡撫戎狄其城卽今州理城是也周武帝保定二年分置銀州因谷爲名舊有人牧驄馬於此谷狄語驄馬爲乞銀隋大業二年廢銀州縣屬雕陰郡隋末防於宼賊貞觀二年梁師都都於此重置銀州天寶元年爲銀州郡乾元元年復爲銀州

州境【東西二百七十一里南北三百二十八里】

八到【西南至上都一千六百里東南至東都一千四百里】

【東至石州界黃河一百六十里東南至綏州一百六十里】

【西至夏州一百八十里東北至麟州三百里】

貢賦【開元貢女稽布賦布

麻粟】

管縣四

儒林眞鄕開光撫寧

儒林縣【中郭下】

本漢圁陰縣地以其在圁水之陰故名隋開皇三年於此置儒林縣屬銀州大業二年廢銀州以縣屬雕陰郡貞觀二年重置銀州縣又屬焉

無定河自夏州界流入

眞鄕縣【中下西至州一百里】

漢圁陰縣地周武帝保定二年置今縣屬銀州皇朝因之

茹蘆水源出縣理西北

開光縣【中下西南至州二百里】

漢圁陰縣地周武帝保定二年於今縣理置開光郡宣帝大象二年廢郡置開光縣屬撫寧郡隋開皇三年罷郡以縣屬銀州皇朝因之

撫寧縣【中下北至州八十里】

本漢圁陰縣地後魏廢帝於縣東撫寧故城置撫寧縣屬撫寧郡隋開皇三年廢郡以縣移於今理屬銀州皇朝因之

無定河在縣北二十里

廢宥州【在鹽州東北三百里在夏州西北三百里】開元二十六年置寶應以後廢事本末具新宥州

新宥州【上】

本在鹽州北三百里初調露元年於靈州南界置魯麗含塞依契等六州以處突厥降戶時人謂之六胡州長安四年並爲匡長二州神龍三年復置蘭池都督府在鹽州白池縣北八十里仍分六州各爲一縣以隸之開元十一年康待賓叛亂克定後遷其人於河南江淮諸州二十六年還其餘黨遂於此置宥州以寛宥爲名也後爲寧朔郡領縣三懷徳延恩歸仁天寶中宥州寄理經略軍寶應以後因循遂廢由是昆夷黨項屢來寇擾元和八年冬回鶻南過磧取西城栁谷路討吐蕃西城防禦使周懷義表至朝廷大恐以爲回鶻聲言討吐蕃意是爲冦惟中書侍郎平章事李吉甫以爲回鶻入寇且當斷絕和事不應便來犯邊今之多士居平則橫生異議深沮邊計及聞邊警又承虛聲以洶朝廷冀因幾危揺動時事但當設備不足爲慮因請自夏州至天徳軍復置廢館一十一所以通急驛又請夏州騎士五百人營於經略故城應援驛使兼防黨項部落上悉從之又上言曰國家舊置六胡州在靈州界內開元中廢六州置宥州以領諸降戶天寶末宥州寄理於經略軍蓋謂居中可以總綂蕃部北接天徳南據夏州今經略軍逺礙靈武道路乖越又不置軍鎭非舊制也請置宥州理經略軍至九年五月詔復於經略軍城置宥州乃爲上州於州郭下置延恩縣爲上縣攺隸夏綏銀觀察使取鄜城神策行營兵馬使鄭杲下兵士並家九千人以實經略軍又置州之日版築之下掘得釡二百五十四口悉堪烹餁識者以爲暗合前賢之規模亦足以彰化之所感也其釡並散給諸營以資軍用又頃年每有回鶻消息常須經太原取驛路至闕下及奏報到已失事宜今自新宥州北至天徳置新館十一所從天徳取夏州乘傳奏事四日余便至京師

州境【按州境里數傳寫缺】

八到【東南取夏州路至上都一千三百里東南至東都二千一百里】

【東南至夏州三百二十里西南至廢宥州三百里】

【東至麟州六百里西南至靈州六百五十里】

【北至天徳軍六百里東北至中受降城五百六十里】

【南至鹽州六百里】

管縣一

延恩【按此縣誌文傳寫缺】

單於大都防府

今爲振武節度使理所【管單於大都防府麟州勝州東受降城管縣六】

本漢定襄郡之盛樂縣也後魏都盛樂亦謂此城武徳四年平突厥於此置云州貞觀二十年攺爲云州都督府麟徳三年攺爲單於大都防府垂拱二年攺爲鎭守使聖歷元年攺置安化都防開元七年隸屬東受降城八年復置單於大都防府

府境【按府境里數傳寫缺】

八到【西南取太原路至上都一千九百二十里東南至東都一千七百里】

【東南至河界靜邊軍一百二十里南至朔州三百五十里】

【西南至東受降城一百二十里北至黑沙磧口七百里】

管縣一

金河

金河縣【中郭下】

天寶四年置初景龍二年張仁願於今東受降城置振武軍天寶四年節度使王忠嗣移於此城內置縣曰金河卽後魏什翼犍所都盛樂之地道武帝遷都平城則今云州所理是也

麟州【新秦下】

禹貢雍州之域秦漢爲雲中郡隋開皇二十年置楡林縣攺爲勝州天寶元年王忠嗣奏割勝州連谷銀城兩縣置麟州

州境【按州境里數傳寫缺】

八到【西南至上都一千四百六十里東南至東都一千五百一十里】

【東至嵐州一百八十里東至嵐州界黃河一百二十里河上有合水闗東北至勝州四百里西南至銀州三百里】

管縣三

新秦連谷銀城

新秦縣【中郭下】

初漢武帝徙貧人於闗中以西及朔方以南謂之新秦天寶元年置以爲縣取漢舊名也

連谷縣【中下南至州四十里】

本漢圁陰縣地屬西河郡在今銀州儒林縣界隋文帝於此置連谷鎭煬帝攺爲連谷戌大業十三年廢戌貞觀八年於廢戌置連谷縣屬勝州天寶元年割屬麟州連谷鎭縣理城中貞觀八年置

銀城縣【中下北至州四十里】

本漢圁陰縣地屬西河郡漢末大亂匈奴侵邊雲中西河之間其地遂空訖於魏晉不立郡縣後魏時置石城縣廢帝攺爲銀城關周武帝保定二年移於廢石鎭城卽今縣理是也貞觀因之屬勝州天寶元年屬麟州勝州【楡林下府】

【按開元戶四千九十五鄕十三】

禹貢雍州之域春秋爲戎狄地戰國時爲晉趙地地理誌云雲中立五原本戎狄地趙有之始皇分三十六郡爲雲中郡漢因之不攺按漢雲中在今州理東北四十里楡林縣界雲中故城是也漢末大亂匈奴侵邊其城遂空晉末屬赫連氏【赫連勃勃稱夏都於綂萬按綂萬城今在州理西南八百里夏州是也】後魏太武帝平赫連昌之後訖於周代往往置鎭不立郡縣隋文帝開皇三年於此置楡林縣七年又以楡林縣屬云州二十年割云州之楡林富昌金洞三縣置勝州立嘉名也煬帝大業五年以勝州爲楡林郡領楡林富昌金河三縣十五年郡人郭子和以城入突厥武徳四年郭子和歸國其地又防梁師都貞觀二年平師都三年仍隋舊理置勝州時柴紹劉蘭破滅匈奴奪得河南之地因置州以決勝爲名

州境【按州境里數傳寫缺】

八到【西南至上都一千八百五十三里東南至東都一千九百四十里】

【西南至麟州四百里西南至夏州九百里】

【南至銀州七百里北至丰州七百里】

貢賦【開元貢女稽布賦布

麻】

管縣二

楡林河濱

楡林縣【中下郭下】

本漢沙南縣地屬雲中郡漢末北虜侵擾歷魏晉及周此地皆無縣邑隋開皇七年置楡林縣地北近楡林卽漢之楡溪塞因名屬云州二十年攺屬勝州皇朝因之黃河西南自夏州朔方界流入

大葭蘆水縣西二百二十里

小葭蘆水縣西二百四十里其間地甚良沃

平河水首受黃河隋文帝開之以通屯倉

金河泊在縣東北二十里周回十里

雲中故城在縣東北四十里趙雲巾城秦雲中郡也史記曰趙武靈王北破林胡樓煩所置秦因之

隋楡林宮在州城內大業三年置因楡林郡爲名其年焬帝北巡陳兵塞表以威北狄因幸此宮突厥唘人可汗獻馬及兵器新帳因賦詩云云

楡林關在縣東三十里東北臨河秦卻匈奴之處隋開皇三年於此置楡林關

河濱縣【中下】

本漢沙南縣地屬雲中郡迄於魏晉此地不立縣邑至後魏及周復爲銀城縣地隋時復爲楡林縣地貞觀三年於此置河濱縣東臨河岸因以爲名攺云州爲威州立嘉名也八年廢威州以縣屬勝州

黃河在縣東一十五步闊一里不通船檝卽河濱關渡河處名君子津

河濱關在縣東北貞觀七年置

東受降城本漢雲中郡地在楡林縣東北八里今屬振八到【城南至上都一千八百六十八里東南至東都取單於路一千八百二十里】

武節度【按北至單於都防府一百二十里東北至朔州四百里】

【西至中受降城三百里北至磧口八百里】

武川城今名裏城後魏六鎭從西第三鎭在軍北三百里自北出石門障卽光祿城右入匈奴大路

光祿城東北有懷朔古城其城卽後魏六鎭從西第二鎭在今中城界向北化柵側近也

丰州【九原下府】

【案開元戶一千九百鄕五】

今置都防禦使【管丰州天徳軍西受降城中受降城管縣二】

其都防禦使及天徳軍使理在西城今移理舊天徳軍城

禹貢雍州之域秦上郡之北境秦末沒胡漢武帝元朔二年使衛靑逐去匈奴開置朔方領縣十理三封在今丰州西一百里後漢因之靈帝末羗胡擾亂城邑皆空永嘉後匈奴衛辰父子新居其地辰子赫連勃勃自稱大單於綂萬城地屬勃勃後魏太武帝擒滅赫連昌置綂萬鎭孝文帝攺置夏州其地又爲夏州之北境周武帝於今永丰縣置永丰鎭隋文帝開皇三年於鎭置丰州後廢貞觀四年突厥降附又權於此置丰州都督府不領縣惟領蕃戶以史大柰爲都督十一年大柰死復廢府以地屬靈州二十二年又分置丰州永徽九年於州復重置永丰縣四年於郭下又置九原縣麟徳元年又置丰安縣天寶元年攺爲九原郡乾元元年復爲丰州

州境【按州境里數寫缺】

八到【南至上都一千八百里東南至東都二千一百九十里】

【東至勝州五百三十里西南至靈州九百里】

【東南至夏州七百五十里西北至河西城八十里】

貢賦【開元貢野馬皮賦布

麻】

管縣二

九原永丰

九原縣【中下郭下】

本漢之廣牧舊地東部都尉所理其九原縣永徽四年重置其城周隋間俗謂之甘艸城

永丰縣【中下州西一百十六里】

本漢臨戎舊地後漢末廢北人又謂之賀葛眞城周武帝保定三年於此置永丰鎭隋開皇五年廢鎭置永丰縣武徳六年省永徽九年復置

廢丰安縣在州東南四十里隋開皇六年於縣置丰安鎭麟徳元年攺爲丰安縣天寶末廢

天徳軍【舊理在西受降城權置軍馬於永淸柵元和元年詔移理舊城】本安北都防貞觀二十一年於今西受降城東北四十里置燕然都防以瀚海等六都督臯蘭等七州並焉龍朔三年移於磧北回紇本部仍攺名瀚海都防總章二年又攺名安北都防尋移於甘平東北一千一十八里隋故大同城鎭垂拱元年置同城鎭其都防權移理刪丹縣西南九十九里西安城景龍二年又移理西受降城開元十年又移理中受降城天寶八年張齊丘又於可惇城置橫塞軍又自中受降城移理橫塞軍十二年安思順奏廢橫塞軍又於大同川西築城置軍宗賜名曰大安軍十四年築城功畢移大安軍理焉乾元後攺爲天徳軍緣居人稀少遂西南移三里權居永淸柵其理所又移在西受降城自後頻爲河水所侵至元和八年春黃河泛溢城南面毀壞轉都防禦使周懷義上表請修築約當錢二十一萬貫中書侍郎平章事李吉甫密陳便宜以西城費用至廣又難施功請修天徳舊城以安軍鎭其大略曰伏以西城是開元十年張說所築今河水來侵已毀其半臣量其事勢不堪重修若別築新城所費殊廣計其人功糧食及攺屋宇比及事畢不下三十萬貫錢此但計費猶未知出入之處城南面卽爲水所壞其子城猶堅牢量畱一千人足得住居天徳軍士合抽居舊城豈可更勞版築虛棄錢物若三城是國家盛制仁願舊規亦須得天徳添兵然後有人修築按天徳舊城在西城正東防南一百八十里其處見有兩城本是永淸柵卽隋氏大同城舊理去本城約三里以下城甚牢小今隨事制宜仍存天徳軍額北城周回一十二丈髙四丈下闊一丈七尺天寶十二載安思順所置其城居大同川中當北戎大路南接牟那山南又是麥泊其地良沃遠近不殊天寶中安思順郭子儀等本築此城擬爲朔方根本其意以中城東城連振武爲左翼又以西城丰州連定遠爲右臂南制黨項北制匈奴左右鉤帶居中處要誠良久之規也尋屬祿山有事子儀畱老弱於此城身率大眾河北討賊爲賊將宋星星所破�火焚燒遂移天徳軍永淸柵別置理所於西城只緣添兵未得且因循並在一處力所不足實非遠圖臣久訪略已計料約修此城不過二萬貫錢今若於天徳舊城隨事增飭因有移換仍取城隸於天徳軍別置使名自爲雄鎭以張聲勢可詟殊鄰詔從之於是復移天徳軍理所於舊城焉先是緣邊居人常苦室韋黨項之所侵掠投竄山谷不知所從及新城施功之日遂有三萬餘家移止城內初議者又慮城大無人以實及是遠近奔湊邊軍益壯人心遂安沃野故城在軍城北六十里卽是後魏時六鎭從西第一鎭也

八到【西取寧遠鎭故落鹽池經夏州至上都一千八百里

西南渡河至丰州一百六十里西北至橫塞軍城二百里】

【西至西受降城一百八十里西南至新宥州六百里】

【東南至中受降城二百里】

中受降城本漢九原郡地漢武帝元朔二年更名五原開元十年於此城置安北大都護府後又移徙事具天徳軍

八到【城南至上都一千八百六十里東南至東都取單於路二千一百二十里】

【東至東受降城二百里西北至天徳軍二百里】

【南至麟州四百里北至磧口五百里】

敬本故城在中城北四十里鄭防軍錄曰時人以張仁願河外築二城自古未有今敬本城周一萬八百七十二步壕塹深峻亦古之堅守賈耽古今述曰以地理求之前代九原郡城也

西受降城【舊天徳軍理於此城元和九年移理天徳軍城】在丰州西北八十里蓋漢朔方郡地臨河縣故理處開元初爲河水所壞至開元十年總管張說於故城東別置新城今城【一本云其後城】西南隅又爲河水所壞本末具天徳軍

八到【城南至上都一千八百八十里東南至東都取單於路二千二百五十里】

【正東防南至天徳軍一百八十里東南渡河至丰州八十里】

【西南至定遠城七百里北至磧口三百里】

【磧口西至回鶻衙帳一千單五里】

右三受降城景云三年張仁願所置也初突厥入宼朔方軍總管沙吒忠義爲賊所敗詔仁願代之先是朔方軍北與突厥以河爲界河北岸有拂云堆神祠突厥將入寇必先詣祠祭酹求福因牧馬料兵而後渡河時突厥黙啜盡眾西擊突騎施婆葛仁願奏請乘虛奪取漢南之地於河北築三受降城首尾相應絕其南寇之路太子少師唐休璟以爲兩漢以來皆北守黃河今於寇境築城恐勞人費功終爲賊所有仁願固請不已中宗竟從之仁願表畱年滿鎭兵以助其功時咸陽兵二百餘人逃歸仁願擒獲盡斬之軍中股栗六旬而三城俱就以拂云祠爲中城與東西兩城相去各四百餘里遙相應接北拓三百餘里於牛頭牟那山北置烽堠一千八百所自是突厥不得度山放牧朔方無復寇掠減鎭兵數萬人初三城不置壅門及卻敵戰具或問曰邊城禦賊之所不爲守備何也仁願曰寇若至此當並力出戰回顧望城猶須斬之何用守備生其退恧之心其後常元楷爲總管始築壅門議者劣之

元和郡縣誌卷五

欽定四庫全書

元和郡縣誌卷六

唐李吉甫撰

河南道【一】

河南府【洛州東都】

【開元戶一十二萬七千四百四十鄕二百元和戶一萬八千七百九十九

鄕八十】

禹貢豫州之域在天地之中故三代皆爲都邑陽翟夏城禹都也偃師西亳湯都也周成王定鼎於郟鄏使召公先相宅乃卜澗水東瀍水西是爲東都今苑內故王城是也又卜瀍水東召公往營之是爲成周今河南府東故洛城是也至赧王獻地於秦莊襄莊襄王立爲三川郡【三川伊洛河也】漢攺爲河南郡後漢光武帝建武元年入洛陽遂定都焉及董卓逼遷獻帝西都長安盡燒洛陽宮廟後又都焉魏文帝受禪亦都洛陽陳畱王以司隸校尉所掌置司州領河南河東河內農平陽五郡晉武帝受禪司州不攺永嘉初劉曜叛亂司州沒胡後又沒於石勒東晉穆帝永和元年桓溫入洛陽置河南郡宋武帝北平關洛復置司州後魏孝文帝太和十九年六宮文武盡遷洛陽攺爲河南尹至周宣帝移相州六府於洛州以爲東京隋文帝攺六府爲六尙書省又置河南道行臺省仁壽四年焬帝詔楊素營東京大業元年新都成遂徙居今洛陽宮是也其宮北據邙山南直伊闕之口洛水貫都有河漢之象東去故城一十八里初焬帝嘗登邙山觀伊闕顧曰此非龍門耶自古何因不建都於此僕射蘇威對曰自古非不知以俟陛下帝大悅遂議都焉其宮室臺殿皆宇文愷所創也愷巧思絕倫因此制造頗窮奢麗前代都邑莫之比焉又攺洛州爲豫州置牧三年罷州爲河南郡置尹四年攺東京爲東都十四年復置洛州隋亂王世充僣號稱鄭攺爲司州武徳四年討平充復爲洛州仍置總管府其冬罷府置陜東道大行臺太宗爲大行臺尙書令九年罷臺置洛州都督府貞觀十八年廢府顯慶二年置東都則天攺爲神都神龍元年復爲東都開元元年攺洛州爲河南府天寶元年攺東都爲東京至徳元年復爲東都府境【東西六百二十一里按南北里數傳寫缺】

八到【西至上都八百五十里東至鄭州二百八十里】

【東北至懷州一百五十里西北至陜州三百五十里】

【東南至汝州一百七十里西南取崿嶺路至陽翟縣二百四十里從縣至許州九十里】

貢賦【開元貢綾

絹白瓷器賦絹

綿】

管縣二十六

洛陽河南偃師緱氏鞏

伊闕密

王屋長水伊陽河陰陽翟潁陽告成登封福昌壽安澠池永寧新安陸渾河陽溫

濟源河淸泛水

洛陽縣【赤郭下】

本秦舊縣歷代相因貞觀六年自金墉城移入郭內毓徳坊今理是也神龍初攺爲永昌尋復舊號

故洛陽城在縣東二十里按華延防云洛陽城東西七里南北九里洛陽城內宮殿臺觀府藏寺捨凡有一萬一千二百一十九門自劉曜入洛元帝渡江官署裏閭鞠爲茂艸後魏孝文帝太和十七年幸洛陽巡故宮遂詠黍離之詩爲之流涕觀石經仍定遷都而經始洛京十九年九月新都始立於是六宮文武盡遷洛陽洛水在縣西南三里西自苑內上陽之南彌漫東流宇文愷築斜堤束令東北流當水沖捺堰九折形如偃月謂之月坡今𨿽漸壞尙有存者

河南縣【赤郭下】

本漢舊縣後魏靜帝攺爲宜遷縣周宣帝復爲河南隋仁壽四年遷都移縣於東都城內寛政坊卽今縣是也永昌元年以明堂初成攺爲合宮縣神龍初復舊二年復爲合宮景云初復舊

洛水在縣北四里伊水在縣東南十八里

瀍水在縣西北六十里禹貢曰伊洛瀍澗旣入於河孔安國注曰出河南北山水經云源出河南谷城縣北今驗水西從新安縣東入縣界

天津橋在縣北四里隋煬帝大業元年初造此橋以架洛水用大船維舟皆以鐵鎖鉤連之南北夾路對起四樓其樓爲日月表勝之象然洛水溢浮橋輒壞貞觀十四年更令石上累方石爲腳爾雅斗牛之間爲天漢之津故取名焉

中橋咸通三年造累石爲腳如天津橋之制

通津渠在縣南三里隋大業元年分洛水西北名千步磧渠又東北流入洛水謂之洛【按此下有缺文】

偃師縣【畿西南至府七十里】

本漢舊縣帝嚳及湯盤庚並都之商有二亳成湯居西亳卽此是也至盤庚又自河北徙理於亳商家從此而攺號曰殷武王伐紂於此築城息偃戎師因以名焉天寶七年四月河南尹韋濟奏於偃師縣東山下開驛路通孝義橋廢北坡義堂路焉

北邙山在縣北二里西自洛陽縣界東入鞏縣界舊說云北邙山是隴山之尾乃眾山總名連嶺修亙四百餘里

首陽山在縣西北二十五里

盟津在縣西北三十一里

緱氏縣【次赤西北至府六十三里】

本漢舊縣古滑國也左傳曰秦師滅滑其後屬晉至秦漢爲縣因山爲名隋大業十年移據公路澗西憑岸爲城卽今縣是也

緱氏山在縣東南二十九里王子晉得仙處

轘轅山在縣東南四十六里左傳欒盈過周王使出諸轘轅注曰緱氏縣東南有轘轅關道路險隘凡十三曲將去復還故曰轘轅後漢河南尹何進所置八關此其一也

鄂領阪在縣東南三十七里晉八王故事曰範陽王保於鄂阪後於其上置關

洛水自西洛陽縣界流入

曹城在縣東一里曹操與袁術相拒築城於此

袁術固一名袁公塢在縣西南十五里宋武北徵記曰少室山西有袁術固可容十萬眾一夫守隘萬人莫當公路壘在縣南三里袁術與曹公相拒處

鉤鏁故壘在縣東北七里宋書司馬休之從宋公西徵營於柏谷塢西卽此壘相連如鎖因以爲名也

鞏縣【畿西至府一百四十里】

古鞏伯之國也春秋晉師克鞏戰國時韓獻於秦至漢以爲縣屬河南郡隋大業十三年李密自潁川率羣盜十餘萬襲破洛口倉因據鞏縣仍築城斷洛川包南北山周回三十餘里屯營其中後爲王世充所破縣本與成臯中分洛水西則鞏東則成臯後魏並焉按爾雅鞏固也四面有山河之固因以爲名

天陵山在縣東南六十里

黃河西自偃師縣界流入河於此有五社渡又有五社津後漢朱鮪遣賈彊從五社津渡是也

洛水東經洛汭北對瑯邪渚入河謂之洛口亦名什谷張儀說秦王下兵三川塞什谷之口卽此也

伊闕縣【畿北至府七十里】

古戎蠻子國漢爲新城縣屬河南郡周武帝時屬伊川郡隋開皇十八年罷郡攺爲伊闕縣

伊闕山在縣北四十五里兩山相對望之若闕伊水流其間故名

陸渾山俗名方山在縣西五十五里

伊川西自陸渾縣界流入左傳秦晉遷陸渾之戎於伊川是也

伊闕故關在縣北四十五里何進八關之一

密縣【畿西南至府一百一十里】

本漢舊縣古密國也春秋諸侯伐鄭圍新密漢屬河南郡隋大業二年廢十二年又置武徳三年於此置密州四年廢州以縣屬鄭州龍朔二年割屬河南府爾雅曰山如堂者曰密因以爲名

大騩山在縣東南五十里本具茨山黃帝見大隗於具茨之山故亦謂之大隗山瀷水源出於此

馬嶺山在縣南十五里洧水所出

王屋縣【畿東南至府一百里】

本周時召康公之采邑漢爲垣縣地後魏獻文帝分垣縣置長平縣周明帝攺爲王屋縣因山爲名仍於縣置王屋郡天和元年又爲西懷州隋開皇三年攺爲邵州大業三年廢邵州以縣屬懷州顯慶二年割屬河南府齊之嶺在縣東十二里卽宇文周與髙齊分據境之處也

黃河在縣南五十里

王屋山在縣北十五里周回一百三十里髙三十里禹貢底柱析城至於王屋是也

析城山在縣西北六十里峯四面其形如城有南門焉故曰析城

長水縣【畿東至府二百三十里】

本漢盧氏縣地後漢晉宋不攺後魏宣武帝分盧氏東境置南陜縣屬農郡西魏廢帝攺爲長淵隋義寧元年以犯髙祖廟諱攺爲長水貞觀八年自虢州割屬谷州顯慶二年屬河南府【谷州今新安縣所理是也】

伊陽縣【畿北至府二百六十里】

本陸渾縣南界之地先天元年割置伊陽縣

伊水路在縣西南出鸞掌山東流水經云出南陽魯縣蔓蕖山東北過陸渾縣南又東北過伊闕中又東北入於洛多雨暴漲諸峽束水之處其髙或七八丈故伊闕石壁有石銘云黃初四年六月二十四日辛巳大水出髙四丈五尺

銀窟在縣南五里今每歲稅銀一千兩

河陰縣【望西南至府二百三十里】

本漢滎陽縣地開元二十二年以地當汴河口分泛水滎澤武陟三縣地於輸場東置以便運漕卽侍中裴耀卿所立初耀卿爲宣州刺史開元十八年因朝集上便宜曰竊見江淮諸州所送租庸等本州正月二月上道至揚州入斗門卽逢水淺停畱一月以上四月以後始渡淮入汴多屬幹淺又搬運停畱至六月七月方至河口卽遇黃河漲溢不得入河又須停一兩月待河水較小始得上河入洛卽又漕洛幹淺船艘不通計從江南至東都停滯日多得行日少艱辛欠折因此而生伏見國家舊法河口元置武牢倉江南船不入黃河卽於倉內便貯也鞏縣置洛口倉從黃河不入漕洛卽於倉內安置爰及河陽倉柏崖倉太原倉永丰倉渭南倉節級取便例皆如此水通利則隨近運轉不通利則且納在倉不滯遠船不生隠盜每年剰得一二百萬石卽數年之外倉廩轉加至二十二年以耀卿爲相兼轉運都使於是遂分置河陰縣及河陰倉又河淸縣置柏崖倉三門東置集津倉三門西置鹽倉三門北鑿山十八里陸行以避湍險自江淮來者悉納河陰倉自河陰水調浮漕送含嘉倉又取曉習河水者遞送太原倉所謂北運也自太原倉浮渭以實關中凡三年運七百萬石省腳三十萬貫及耀卿罷相後緣北路險澁頗爲隱欺議者言其不便事又停

汴渠在縣南二百五十步亦名莨蕩渠禹塞滎澤開渠以通淮泗後漢初汴河決壞明帝永平中命王景修渠築隄十里立一水門令更相注洄無復潰漏之患自宋武北徵之後復皆堙塞隋煬帝大業元年更令開名通濟渠自洛陽西苑引谷洛水達於河自板渚引河入汴口又從大梁之東引汴水入於泗達於淮自江都宮入於海亦謂之禦河河畔築禦道樹之以栁煬帝巡幸乘龍舟而往江都自揚益湘南至交廣閩中等州公家運漕私行商旅舳艫相斷隋氏作之𨿽勞後代實受其利焉

汴口堰在縣西二十里又名梁公堰隋文帝開皇七年使梁睿增築漢古堰過河入汴也

三皇山亦曰防髙山上有三城卽劉項相持處春秋左氏傳曰晉師在敖鄗之間亦此也

陽翟縣【畿西北至府二百四十里】

本夏禹所都春秋時鄭之櫟邑韓自宜陽移都於此秦爲潁川郡楚漢之際韓公子成爲韓王項羽殺成立鄭昌漢元年又誅昌立橫野君信六年徙信太原公復置潁川郡領縣二十理陽翟【潁川屬縣】後魏復置陽翟郡隋開皇十六年廢郡置嵩州以縣屬焉大業三年隸襄城郡武徳中又隸嵩州貞觀元年廢入許州建都後攺屬河南府

鈞臺在縣南十五里左氏傳曰夏唘有鈞臺之饗也潁陽縣【畿西北至府九十里】

古綸氏縣本夏之綸國也少康之邑在焉漢屬潁川晉省後魏太和中於綸氏縣城置潁陽縣屬河南郡又分潁陽置瑤陽縣隋開皇六年攺瑤陽爲武林十八年又攺爲綸氏大業元年攺爲嵩陽載初元年又攺爲武林開元十五年攺爲潁陽

大石山一名萬安山在縣西北四十五里

倚箔山望之如立箔山西北崖下有鐘乳隋時充貢陽幹山在縣東二十五里潁水一源出陽幹山

大谷口在縣西北三十五里孫堅停兵大谷距洛陽九十里卽此谷

大谷故關在縣西北四十五里何進八關之一也告成縣【畿西北至府一百七十里】

本漢陽城縣屬潁川郡因陽城山爲名後魏置陽城郡屬司州隋開皇三年廢郡以縣屬洛州十六年於此置嵩州仁壽四年省嵩州以縣屬河南郡萬歲登封元年則天因封中嶽攺名告成

許由山在縣西十三里

嵩髙山在縣西北二十三里

少室山在縣西北五十里

陽城山在縣東北三十八里

谷在縣北五里卽六國時谷先生所居也

測景臺在縣城內西北隅髙一丈開元十年詔太史監南宮說立石表焉

登封縣【畿西北至府一百三十五里】

本漢嵩髙縣武帝元封元年置以奉太室後省入陽城累代因之髙宗將有事於中嶽分陽城緱氏置嵩城縣萬歲登封元年則天因封嶽攺爲登封

嵩髙山在縣北八里亦名方外山又云東曰太室西曰少室嵩髙總名卽中嶽也山髙二十里周回一百三十里

少室山在縣西十里髙十六里周回三十里潁水源出焉【潁水有三源右水出陽幹山之潁谷中水導源少室通阜左水出少室南溪東合潁水】

啟母祠縣東北七里漢書武帝祀中嶽見夏啟母石是也應劭云啟生而母化爲石淮南子亦同嵩山記陽翟婦人今龕中鑿石像其石漢安帝延光三年立

福昌縣【畿東至府一百五十里】

古宜陽地春秋時屬晉七國時屬韓漢以爲縣屬農郡後漢建武三年馮異破赤眉於崤底餘眾走向宜陽帝自徵之赤眉君臣靣卽此地也隋義寧二年於此置宜陽郡武徳元年攺爲谷州攺宜陽縣爲福昌縣取縣西隋宮爲名顯慶二年廢谷州以縣屬河南府今縣城卽魏一全塢城東南北三面天險峭絕後周置重兵於此以備髙齊

女幾山在縣西南三十四里

壽安縣【畿東北至府七十六里】

本漢宜陽縣地後魏分新安置甘棠縣隋開皇三年以縣屬熊州十六年攺爲谷州仁壽四年攺名壽安縣貞觀七年攺屬河南府

石墨山在縣西南三里山石如墨可以書

洛水西自福昌縣界流入

少水今名慈澗水出縣北

八關故城在縣東北三十里後魏靈帝中平元年以河南尹何進爲大將軍將五營士屯都亭置函關廣城伊闕大谷轘轅旋門小平津孟津等八關都尉官理於此永濟橋在縣西十七里煬帝大業三年置架洛水隋亂毀廢貞觀八年修造舟爲梁長四十丈三尺廣二丈六尺

澠池縣【畿東至府一百五十里】

本韓地哀侯東徙其地入秦漢以爲縣屬農郡隋文帝時屬熊州【今河南府福昌縣是也】十六年攺屬谷州顯慶二年廢谷州縣屬河南府

廣陽山亦名澠池山在縣東北五十五里

谷水南去縣二百步東經秦趙二城俗謂之俱利城東城在縣四十三里

西城在縣西四十里昔秦趙防於澠池之處

大塢故城在縣北十五里後魏武帝入關使行臺楊騰出關安撫騰因舊城置大塢鎭

永寧縣【畿東至府二百里】

漢澠池縣之西境後漢晉宋不攺後魏文帝於今縣東四十里置北宜陽縣屬宜陽郡廢帝二年攺爲熊耳縣義寧二年置永寧縣屬宜陽郡貞觀元年攺屬河南府二崤山又名嵚崟山在縣北二十八里春秋時秦將襲鄭蹇叔哭送其子曰晉人禦師必於崤崤有二陵其南陵夏后臯之墓北陵文王之所避風雨必死是間漢建安中曹公西討巴漢惡其險更開北山道路多從之路側有石銘曰晉太康三年農太守梁栁修復舊道西徵記崤上不得鳴鼓角鳴則風雨總至自東崤至西崤三十五里東崤長阪數里峻阜絕澗車不得方軌西崤全是石阪十二里險絕不異東崤漢馮異破赤眉於崤底魏龐徳破張白騎於兩崤間

熊耳山在縣東北四十五里後漢世祖破赤眉積甲宜陽縣城西與此山齊按禹貢導洛自熊耳在商州上洛縣界與此別也

谷陽山在縣西北五十五里漢書地理誌谷水出谷陽山

回谿俗名回坑在縣東北三十六里馮異與赤眉戰敗於此璽書勞曰始垂翅於回溪終奮翼於澠池可謂失之東隅收之桑楡

新安縣【畿東至府七十里】

本漢舊縣屬農郡晉攺屬河南郡後魏屬新安郡周武帝保定三年省新安郡又於今縣理置中州建徳六年省中州又置新安郡隋開皇十六年攺置谷州貞觀元年新安屬河南府

谷水在縣南二里國語曰谷洛鬭壞王宮是也縣城本名通洛城周武帝將東討令陜州總管尉遲綱築此城以臨齊境

白超故城一名白超壘一名白超塢在縣西北十五里壘當大道左右有山道從中出漢末黃巾賊起白超築此壘以自固東魏修築爲城因名白超城

函谷故關在縣東一里漢武帝元鼎三年爲楊僕徙關於新安按秦函谷關在今陜州靈寶縣西南十二里以其道險隘其形如函故曰函谷項羽坑秦降卒於新安卽此地今縣城之東有南北塞垣楊僕所築

慈澗故鎭在縣東南二十里周武帝保定六年置武徳三年討王世充前軍鎭此太宗以輕騎擊破之充拔鎭歸於東都

陸渾縣【畿東北至府一百三十里】

本陸渾戎所居春秋時秦晉遷陸渾之戎於伊川至漢爲陸渾縣屬農郡後屬河南尹後魏攺爲伏流縣隋大業元年省伏流縣移陸渾縣於今理

三塗山在縣西南五十里左傳曰四嶽三塗陽城大室九州之險

明臯山在縣東北十五里

伊水在縣西南自虢州盧氏縣界流入

伏流城卽今縣理城東魏孝靜帝武定二年所築以城北焦澗水伏流地下西有伏流阪因以爲名

河陽縣【望西南至府八十里】

自河陽以下五縣今權隸三城節度

本周司寇蘇忿生之邑後爲晉邑在漢爲河陽縣屬河內髙齊省入溫軹二縣隋開皇十六年分溫軹二縣重置屬懷州武徳四年平王世充後割屬河南府

南城在縣西四面臨河卽孟津之地亦謂之富平津後魏使髙永樂守河南以備西魏卽此也周隋爲宮貞觀置鎭

中潬城東魏孝靜帝元象元年築之仍置河陽關天寶以前亦於其上置關縣西南十三里古遮馬堤卽後魏爾朱榮殺朝士千三百餘人於此謹按至徳中史思明之來寇也時李光弼已至東都聞思明將至乃移牒畱守及河南尹並畱司官坊市居人令悉出避寇空其城乃率麾下士馬數萬東守河陽三城拒逆賊黨初謂光弼自洛而西及聞保河陽出其慮外疑懼久之不敢犯宮闕光弼訓練招集威聲大震賊𨿽入城憚光弼兵威南不出百里西不越畿內陜州得修戎備關隘無虞皆光弼保河陽之力故自乾元以後常置重兵貞元後加置節度爲都城之巨防造浮橋架黃河爲之以船爲腳竹亙之晉陽秋雲杜元愷造河橋於富平津卽此是也船出洪州溫縣【望東南至府一百三十里】

本周畿內司寇蘇公之邑春秋周襄王賜晉文公漢以爲縣屬河內郡隋大業十三年自故溫縣移於今所皇朝建都割屬河南府

濟源縣【望南至府一百二十里】

古軹邑屬魏秦昭王時代魏取軹漢文帝時封薄昭爲軹侯屬河內郡隋開皇十六年分軹縣置濟源縣屬懷州以濟水所出因名顯慶二年割屬河南府

濟水在縣西北三里平地而出有二源其東源周回七百步深不測西源周回六百八十五步深一丈皆繚之以周墻源出王屋山海經云王屋之山防水出焉郭璞注云防沇水之源尙書禹貢云導沇水東流爲濟入於河溢爲滎孔安國注雲濟水入河並流十數里而南截河又並流數里溢爲滎澤漢書導沇水東流爲泲入於河軼爲滎東出於陶丘北又東至於荷又東北防於汶又北東入於海顏師古雲沇水流而爲濟截河又爲滎澤陶丘在曹州定陶西南荷卽菏澤過荷澤又與汶水防北折而東入於海也按沇水出今王屋縣王屋山東流至濟源縣而名濟水滎澤在今鄭州滎澤縣定陶今曹州濟陰縣也菏澤在今兗州魚臺縣汶水出今兗州萊蕪縣然濟水因王莽末旱渠涸不復截河南過今東平濟南淄川北海界中有水源入於海謂之淸河實菏澤汶水合流亦曰濟河蓋因舊名非本濟水也而水經是和帝以後所撰乃言濟水南過滎澤至於乘氏等縣一依禹貢舊道斯不詳之甚也酈道元又從而注之尢爲紕繆矣

百尺溝在縣東北六里引濟水漑灌仁壽三年置初分功人穿十丈故名百尺溝

河淸縣【畿南至府六十里】

本漢軹縣地縣西有柏崖故城卽東魏將侯景所築武徳初於城東置大基縣八年省咸亨四年重置先天元年以犯宗廟諱攺名河淸

汜水縣【望西南至府一百八十里】

古東虢國鄭之制邑漢之成臯縣一名虎牢穆天子傳曰天子獵於鄭圃有獸在葭中七萃之士擒之以獻天子命畜之東虢因曰虎牢漢楚之際項羽使海春侯曹咎守此漢王破之咎自殺至宋武帝北平關洛置司州刺史理虎牢魏使奚斤攻宋司州刺史毛徳祖經二十日不克城中傷者無血知其乏水潛作地道其穴猶存隋開皇十八年攺成臯爲泛水縣大業十三年陷於王世充武徳四年討平充復於縣理置鄭州貞觀七年移鄭州於營城以縣屬焉顯慶二年攺屬河南府垂拱四年攺名廣武縣神龍元年復爲泛水開元二十九年自虎牢城移於今理

黃河自鞏縣流入

泛水出縣東南三十二里浮戲山經虎牢城東漢破曹咎於此

成臯故關在縣東南二里

旋門關在縣西南十里卽八關之一

汴口去縣五十里今屬河陰

阪渚在縣東北三十五里初竇建徳眾數十萬自於阪渚結陣南屬鵲山以臨泛水太宗帥輕騎擊之賊眾大潰建徳竄於牛口渚將軍白士讓生獲之先是童謠云豆入牛口勢不得久果敗於此牛口渚與阪渚邐迆相接

等慈寺在縣東七里王師旣破建徳詔於戰所起寺立碑紀功焉令顏師古爲碑文

元和郡縣誌卷六﹤史部﹐地理類﹐總志之屬﹐元和郡縣誌﹥

欽定四庫全書

元和郡縣誌卷七

唐李吉甫撰

河南道【二】

陜州【陜郡大都督府】

【開元戶四萬七千三百二十二鄕五十六元和戶八千七百

鄕六十六】今爲陜虢觀察使理所【管陜州虢州汝州管縣二十一都管戶一萬一千九百四十七】

禹貢豫州之域周爲二伯分陜之地公羊傳曰自陜以東周公主之自陜以西召公主之又爲古之虢國今平陸縣地是也戰國時爲魏地後屬韓秦並天下屬三川郡漢爲農郡之陜縣自漢至宋不攺後魏孝文帝太和十一年置陜州以顯祖孝文皇帝諱攺爲恆農郡十八年罷陜州孝武帝永熙中重置西魏文帝大統三年又罷周明帝復置屯兵於此以備齊隋大業二年復罷以其地屬河南郡義寜元年攺置農郡武徳元年攺爲陜州廣徳元年攺爲大都督府謹按陜城蒲牢與彭城滑臺壽陽懸瓠屢經攻守皆中夏之要云

州境【東西二百五十二里南北隔河二百四十六里】

八到【西至上都五百一十里東至東都三百五十里】

【西南至虢州一百三里北至絳州一百里】

【西至潼闗二百里西北至河中府二百四十五里】

貢賦【開元貢柏子仁瓜蔞賦絁

絹綿

絲布】

管縣八

陜

硤石靈寶夏

安邑平陸芮城垣

陜縣【望郭下】

本漢縣也歷代不攺後魏攺爲陜中縣西魏去中字周明帝於陜城內置崤郡以陜崤二縣屬焉隋開皇罷郡以縣屬陜州

陜原在西南二十五里

虢山在縣西二里臨黃河自靈寶界流入後漢獻帝東歸至陜議者欲令天子浮河東下太尉楊彪曰從此以東有三十六灘非萬乘所當從也乃止

曹陽墟俗名七里澗在縣西南七里獻帝東遷李傕郭汜追戰於農東澗天子遂露次於曹陽之墟謂此地也

州裏城卽古虢國城西徵記曰陜縣周召分職處南倚山原北臨黃河懸水百餘仞臨之者皆爲悼栗

故焦城在縣東北百步

太原倉在縣西南四里隋開皇二年置以其北臨焦水西俯大河地勢髙平故謂之太原今倉實中周回六里太陽故闗在縣西北四里後周大象元年置卽茅津也春秋時秦伯伐晉自茅津濟封崤屍而還

徽伯故壘在縣南二里髙歡使李徽伯戍陜州太祖攻之徽伯築壘於此拒太祖

北利人渠隋開皇六年文帝遣邳國公蘇威引橐水西北入城百姓賴其利故以爲名

南利人渠東南自硤石界流入與北渠同時疏導太陽橋長七十六丈廣二丈架黃河爲之在縣東北三里貞觀十一年太宗東巡遣武侯將軍丘行恭營造硤石縣【望西至府五十里】

本漢陜縣地屬農郡自漢至宋不攺後魏孝文帝分陜縣東界置崤縣明帝二年分陜崤二縣置崤郡隋文帝罷郡以崤縣屬陜州大業二年廢入陜縣義寜元年重置理硤石塢貞觀中攺名硤石縣

底柱山俗名三門山在縣東北五十里黃河中禹貢曰導河積石至於龍門又東至於底柱河水分流包山山見水中若柱然也又以禹治洪水山陵當水者破之以通河三穿旣決河出其間有似於門故亦謂之三門漢成帝鴻嘉四年楊焉上言底柱之險可鐫廣之上乃令鐫之才沒水中不能復去而令湍流沸怒爲害彌甚隋開皇三年遣倉部侍郎韋瓚自蒲陜以東募人能於洛陽運米四十石經砥柱之險達於常平者免其徵戍貞觀十二年太宗東巡臨幸於此令魏徵勒銘

莘野在縣西十五里春秋時有神降於此

黃河西自陜縣界流入東經底柱水經注曰魏景初二年帝遣諫議大夫寇慈帥工五千人歳常修治以平河阻

魏長城在縣北二十二里魏惠王十九年所築東南起崤山西北至河三十七里

靈寶縣【望東北至州七十五里】

本漢農縣自漢至後魏不攺隋開皇十六年於今縣置桃林縣屬陜州天寶元年於縣南古函谷闗尹眞人宅掘得天寶靈符遂攺縣爲靈寶

稠桑宅在縣西十里虢公敗戎於桑田卽此也

函谷故城在縣南十里秦函谷闗城漢農縣也西徵記曰函谷闗城路在谷中深險如函故以爲名其中劣通東西十五里絕岸壁立崖上柏林防谷中殆不見日關去長安四百里日入則閉雞鳴則開秦法也東自崤山西至潼津通名函谷號曰天險所謂秦得百二也隗囂將王元說囂曰請以一丸泥東封函谷闗卽此也桃林塞自縣以西至潼闗皆是也春秋時晉侯使詹嘉處瑕守桃林之塞三秦記曰桃林塞在長安東四百里若有軍馬經過好行則牧華山休息林下惡行則決河漫延人馬不得過矣

浢津在縣西北三里隋義寜元年置闗貞觀元年廢闗置津

曹陽亭在縣東南十四里陳涉使周文西入秦秦使章邯擊破之殺文於曹陽卽此地也後曹公攺爲好陽夏縣【望西南至州一百二十里】

本漢安邑縣地屬河東郡後魏孝文帝太和十一年別置安邑縣十八年攺爲夏縣因夏禹所都爲名隋大業二年屬河東郡武徳元年又屬虞州【今陜州安邑縣是也】貞觀十七年隸絳州大定元年割屬陜州尋屬絳州乾元三年屬陜州

涑川在縣北四十里左傳晉侯使呂相絕秦曰伐我涑川按川東西三十里南北七里

安邑故城在縣東北一十五里夏禹所都也

安邑縣【望南至州一百一十里】

本夏舊都漢以爲縣屬河東郡隋開皇十六年屬虞州貞觀十七年屬蒲州乾元三年割屬陜州

雷首山一名中條山在縣南二十里其山有銀谷在縣西南三十五里隋及武徳初並置銀冶監今廢

髙堠原在縣北三十里原南阪口卽古鳴條陌也湯與桀戰於此

鹽池在縣南五里卽左傳郇瑕氏之地沃饒近盬是也今按池東西四十里南北七里西入解縣界

平陸縣【望西南至州一百七十里】

本漢太陽縣地屬河東郡後漢於此置河北郡領河北縣隋開皇十五年河北縣攺屬蒲州貞觀元年又屬陜州天寶元年攺爲平陸縣

黃河在縣南二百步

吳山卽吳阪也伯樂遇騏驥駕鹽車之地其阪自上及下七山相重

傅巖在縣【缺】七里卽傅說版築之處

閒原在縣西六十五里卽虞芮爭田讓爲閒田之所顚軨阪今謂之軨橋在縣東北四十五里左傳曰冀爲不道入自顚軨是也

瑟瑟窟在縣西北四十里

故虞城在縣東北五十里虞山之上晉侯使荀息假道於虞以伐虢卽此城也

下陽故縣在縣東北二十里

芮城縣【望東至州一百里】

本漢河北縣地屬河東郡自漢至後魏因之周明帝二年攺名芮城屬河北郡其年又於此置虞州武帝建徳二年於縣置芮州貞觀元年廢芮州以縣屬陜州黃河在縣南二十里

故魏城春秋晉滅之賜畢萬是也在縣北五里

故芮城在縣西二十里古芮伯國也

垣縣【上西南至州二百里】

本漢縣屬河東郡後魏獻文帝皇興四年置邵郡及白水縣周明帝武成元年攺白水爲亳城縣隋大業三年攺亳城爲垣縣屬絳郡武徳元年屬邵州九年屬絳州貞元三年割屬陜縣枕黃河

垣城在縣西二十里

臯落城在縣西北六十里左傳曰晉侯使太子申生伐東山臯落氏是也

虢州【農望】

【開元戶一萬七千七百四十二鄕五十元和戶五千二百三十六

鄕三十六】

禹貢雍及豫二州之境周初爲虢國虢有三北虢今陜州平陸縣東虢今滎陽縣西虢在今鳳翔扶風縣也魯僖二年晉荀息假道於虞以伐虢虢亡仍爲晉地其後三卿分晉屬韓秦兼天下屬三川郡至漢武帝元鼎四年置農郡後魏以獻文帝諱攺爲恆農郡孝武帝永熙三年分爲西恆農屬陜州周明帝復爲農隋開皇三年廢郡以縣屬陜州大業二年又攺屬豫州三年又於農縣置農郡義寜元年攺爲鳳林郡其年於盧氏縣置虢郡武徳元年攺爲虢州其年攺鳳林郡爲鼎州因鼎湖以爲名貞觀八年廢遂移虢州於今理所州境【案州境里數寫缺】

八到【西北至上都四百三十里東至東都四百五十三里】

【東至陜州一百三里西南至商州三百七里】

【西北至潼闗一百三十里自闗至華州一百二十里西北至河中府一百八十里】

貢賦【開元貢天門冬地骨白皮麝香賦絹

絁綿】

管縣六

農盧氏閿鄕玉城朱陽湖城

農縣【望郭下】

本漢舊縣隋大業二年省三年復於今湖城縣西南一里置尋移就郡理其年移郡於鴻臚川縣亦隨徙卽今縣是也義寧元年屬鳳林郡武徳元年屬鼎州貞觀八年屬虢州

方伯堆在縣東南五里宋奮武將軍魯方平所築鴻臚水過縣北十五里入靈寶界漑田四百餘頃盧氏縣【上西北至州一百六十六里】

本漢舊縣春秋時西虢之邑地有盧氏山或言盧敖得道於此山宜五穀可以避水災隋開皇三年攺爲虢州大業三年廢以盧氏屬河南郡武徳元年又置虢州縣依舊

熊耳山在縣南五十里禹貢導洛於此

閿鄕縣【望東南至州一百里】

本漢湖縣地屬京兆尹自漢至宋不攺周明帝二年置閿鄕郡按閿鄕本湖縣鄕名閿古文聞字也說文從門受聲隋開皇三年廢閿鄕郡十六年移湖城縣於今所攺名閿鄕縣屬陜州貞觀八年攺屬虢州

秦山一名秦嶺在縣南五十里南入商州西南入華州山髙二千丈周回三百餘里

黃巷阪在縣西北二十五里卽潼闗路也水經注曰河水自潼闗東北流水側有長阪謂之黃巷阪歷北出東崤通謂之函谷闗岸髙道陿車不得方軌魏武徵韓遂馬超連兵此地又潘嶽西徵賦曰遡黃巷以濟潼亦謂此也

桃源在縣東北十里古之桃林周武王放牛之地也黃河在縣北三里

全鳩水一名全節水漢戾太子亡匿之處

思子宮故城在縣東北二十五里漢武帝爲戻太子所築也

曹公故壘在縣西二十五里魏武徵韓遂馬超此地置壘又宋武之入長安檀道濟王鎭惡濱帶河險大小七營皆此處

赫連氏京觀俗號平吳臺在縣西二十二里赫連勃勃使太原公昌攻劉裕將齡石於潼闗克之築臺以表武功

玉城縣【上西北至州六十里】

本漢盧氏縣地屬農郡後魏正始二年分立石城縣廢帝攺爲玉城周武帝天和元年廢隋義寧元年重置貞觀八年移於今理

朱陽縣【上東北至州七十里】

本漢盧氏縣屬農郡後魏太和十四年蠻人樊磨背梁歸魏立朱陽郡並朱陽縣令樊磨爲太守大統三年分爲朱陽郡屬東義州周武帝保定二年又省郡宣帝大象元年割盧氏西界以益朱陽縣隋開皇四年北屬陜州大業三年攺屬虢州

湖城縣【望東南至州五十二里】

本漢湖縣屬京兆尹卽黃帝鑄鼎之處後漢攺屬農郡至宋加城字爲湖城縣

荊山在縣南卽黃帝鑄鼎之處

誇父山在縣東南三十五里

湖縣故城在縣西南二里

汝州【臨汝望】

【開元戶二萬六千五十三鄕六十元和戶一萬三千七十九鄕三十七】

禹貢豫州之域春秋時周王畿及鄭楚之地後屬於晉六國時復爲韓魏之地秦屬三川郡在漢爲河南郡之梁縣地也隋開皇四年自陸渾縣界移伊州理於此大業二年攺爲汝州三年攺爲襄城郡隋亂陷賊武徳四年討平王世充復爲伊州貞觀八年攺爲汝州

州境【東西二百三里南北二百五十二里】

八到【西南至上都九百八十里西北至東都一百七十里】

【南至蔡州四百五十里西南至鄧州四百七十五里】

【東至許州二百三十里】

貢賦【開元貢細絁賦絁

綿】

管縣七

梁

臨汝魯山葉

襄城郟城龍興

梁縣【望郭下】

漢舊縣古蠻子邑戰國時謂之南梁以別大梁少梁卽左傳云楚爲一昔之期而襲梁及霍也

蠻中聚卽戎蠻子國也在今郡西南俗謂之麻城又有陽人聚故城在今縣西秦滅東周徙其君於陽人聚卽此城也漢末孫堅大破董卓軍於此髙齊於此置汝北郡以備周寇故城在今縣南亦名王塢城隋煬帝攺梁縣爲承休縣屬汝州貞觀元年又攺爲梁縣

汝水經縣南三里

廣成澤在縣西四十里後漢安帝永初元年以廣成遊獵地假與貧人元初二年鄧太后臨朝鄧騭兄弟輔政以爲文徳可興武功宜廢請寢搜狩之禮於時馬融以文武之道並用作廣成贊以諷按此澤周回一百里隋煬帝大業元年置馬牧於此

周承休城在縣東北二十六里漢封周後於此

黃坡在縣東二十五里南北七里東西十里隋朝修築有漑灌之利隋末廢壊幹封初有詔增修百姓賴其利焉

臨汝縣【上東南至州六十里】

本漢梁縣地先天二年置貞觀七年刺史陸長源奏請割梁縣西界二鄕以益之乃自下縣升爲上縣【案唐書董晉傳陸長源爲汝州刺史在貞元時此訛貞觀七年舊唐書地理誌亦云貞觀八年以梁縣西界二鄕益之兼移縣於石壕驛殆沿訛已久】

魯山縣【上北至州一百五十里】

本漢魯陽縣古魯縣也屬南陽郡魯陽公與韓戰酣揮戈日爲退三捨謂此地也後魏太和十一年孝文帝南巡置魯陽鎭十八年攺鎭爲荊州二十二年罷荊州置魯陽郡攺魯陽縣爲北山縣周攺爲魯山縣武徳四年又於縣置魯州貞觀元年州廢以魯山屬伊州八年攺伊州爲汝州

魯山在縣東北十里

魚齒山在縣東六十里春秋楚師伐鄭涉於魚齒之下山有滍水故言涉也

汝水出縣西一百五十里

人息山一名伏牛山

滍水出縣西大陌山世祖破王尋於昆陽士卒赴水死者甚眾滍水爲之不流卽此水也

溫湯水在縣西四十里狀如沸湯可以熟米側有石銘曰皇女湯可已萬病

魯陽闗水俗謂之三鵶水經縣西七里其闗三鵶鎭在縣西南十九里後周置以禦髙齊亦名平髙城

魯城在縣東北十七里髙齊置以禦周

葉縣【緊西北至州二百一十里】

本楚之葉縣春秋楚人遷許於此其後楚使沈諸梁尹之僭號稱公謂之葉公秦置郡縣隸於南陽後漢書謂之小長安言地沃人丰也開元三年於縣置仙州以漢時王喬於此得仙也二十六年廢仙州屬許州其年又割屬於汝州

方城山在縣西南十八里楚屈完曰楚國方城以爲城是也

黃城山一名苦菜山在縣西二十五里卽長沮桀溺耦耕處

汝水西北流入去縣二十三里

昆陽故城在縣北二十五里後漢世祖破王尋之處燒車水在縣南二十四里世祖破王尋燒其輜重於此水濱因名

襄城縣【望西北至州一百四十里】

本秦舊縣漢因之屬潁川郡春秋襄王避叔帶之難出居鄭地泛在今縣南一里古泛城是蓋以周襄王居此故名襄城晉及後魏屬襄城郡隋開皇三年攺郡爲汝州以縣屬焉大業二年廢汝州以縣屬許州開元四年置仙州割襄城屬焉二十六年廢仙州復隸許州天寶七年又屬汝州

汝水經縣南去縣一里縣理廢汝州城卽古襄城楚靈所築後漢馮異據之降世祖莊子曰黃帝遊於襄城之野七聖皆迷遇牧馬童子而問道焉亦此地也

郟城縣【緊西北至州八十里】

本春秋時鄭地後屬楚又入於晉七國時又屬韓至漢以爲縣屬潁川郡晉屬襄城郡後魏屬南陽郡髙齊省隋大業二年移父城縣於今縣西北五里屬汝州四年攺父城縣爲郟城縣

汝水西去縣七里

扈澗水出縣北三十里

父城故城在縣東南四十里故殷時應國也左傳楚大城父城使太子建居之

龍興縣【上西北至州九十里】

本漢郟城縣地後魏太和十八年置汝南縣髙齊天保七年廢隋開皇十八年復置汝南隋末廢則天證聖元年置武興縣神龍元年攺爲龍興縣縣城本通鵶城卽後漢賈復城也復南擊郾所築後魏太和二十三年孝文帝親徵馬圈行至此城昬霧得三鵶引路遂過南山故號通鵶城

大龍山在縣東南三十五里劉累學擾龍遷於魯縣因以名山

汝水在縣北四十五里西南從梁縣界流入

湛水在縣東三十里春秋襄公十六年楚公子格帥師戰於湛阪是也

滍陽城一名應城在縣南二十五里後魏置滍陽縣隋開皇十年攺爲湛水武徳四年又置滍陽縣

元和郡縣誌卷七

欽定四庫全書

元和郡縣誌卷八

唐李吉甫撰

河南道【三】

汴州【陳畱雄】

【開元戶八萬二千一百九十鄕一百六十一元和戶八千二百一十八

鄕五十三】今爲汴宋節度使理所【管汴州宋州亳州潁州管縣二十八都管戶三萬一千四百四十四】

禹貢豫州之域春秋鄭地戰國魏都史記魏惠王自安邑徙理大梁卽今浚儀縣秦爲三川郡地漢陳畱郡之浚儀縣也酈生說漢髙曰陳畱天下之衝四通五逹之郊漢文帝以皇子武爲梁王都大梁以其地卑濕東徙睢陽今宋州是也漢陳畱郡卽今陳畱縣東魏孝靜帝於此置梁州周宣帝攺爲汴州【以城臨汴水故也】隋大業二年州廢以開封浚儀屬鄭州隋亂陷賊武徳四年平王世充復置汴州

州境【東西一百十六里南北二百十五里】

八到【西至上都一千二百八十里西至東都四百二十里】

【南至宋州三百里東南至陳州三百一十里】

【北至滑州二百一十里東北至曹州二百四十五里】

貢賦【開元貢絹二十疋賦綿

絹】

管縣六

開封浚儀陳畱雍丘封丘尉氏

開封縣【望郭下理東界】

本漢舊縣屬河南郡魏爲秦所敗走保開封此城也晉屬滎陽郡後魏天平元年於此置開封郡髙齊天保七年廢隋開皇六年復置開封縣屬汴州大業二年廢汴州以縣屬鄭州武徳四年重置汴州開封又屬焉貞觀元年廢延和元年於城內別置開封縣管東界

蓬澤在縣東北十四里今號蓬池左氏所謂蓬澤也長垣故城一名倉垣城在縣北二十里漢陳畱太守所理

梁王吹臺在縣東南六里俗號繁臺

沙海在縣北二里戰國策齊欲發卒取周九鼎顏率說曰夫梁之君臣欲得九鼎謀之沙海之上其日久矣卽謂此也隋文疏鑿舊迹引汴水注之以習舟師以伐陳陳平之後立碑其側以紀功焉今無水

蓼堤在縣東北六里髙六丈廣四丈梁孝王都大梁以其地卑濕東徙睢陽乃築此堤至宋州凡三百里浚儀縣【望郭下理西界】

本漢舊縣屬陳畱郡故大梁也魏惠王自安邑徙此因浚水爲名後魏置梁州陳畱郡周宣帝攺爲汴州縣屬之隋大業二年廢汴州攺屬鄭州武徳四年於此重置汴州以縣屬焉

夷門史記大梁城有十二門東門隠士侯嬴年七十家貧爲夷門監者魏公子無忌厚遺之不肯受遺

枯遮梁溝秦始皇二十二年王賁引水灌大梁城於此溝

琵琶溝水西自中牟縣界流入通濟渠隋煬帝欲幸江都自大梁城西南鑿渠引汴水卽莨蕩渠也

陳畱縣【望西至州五十里】

本漢陳畱郡陳畱縣地武帝置陳畱郡屬兗州按畱本鄭邑後爲陳所並故曰陳畱又按彭城亦有畱此畱屬陳故稱陳畱晉爲陳畱國隋開皇三年分浚儀縣置陳畱縣屬汴州武徳四年屬杞州今汴州雍丘縣是也貞觀元年廢杞州屬汴州

故莘城在縣東北三十五里古莘國地也湯伐桀桀與韋顧之君拒湯於莘之墟遂戰於鳴條之野

東昏故城本漢縣縣東北九十里卽湯武之戶牖鄕陳平之故里也

雍丘縣【望西至州一百一十里】

本漢舊縣亦古之雍國及杞國周武王克殷封禹後東樓公於杞後魏孝昌四年分東郡陳畱置陽夏郡理雍丘城隋開皇三年罷郡以縣屬汴州武徳四年於此置杞州貞觀元年廢以縣屬汴州

雍丘故城今縣城是也春秋時杞國城也杞爲宋滅城北臨汴河晉永嘉末鎭西將軍祖逖爲豫州刺史理於此逖累破石勒軍由是黃河以南皆爲晉土人皆感悅逖卒百姓立祠

髙陽故城縣西南二十九里顓頊髙陽氏佐少昊有功受封此邑髙祖攻昌邑西過髙陽又酈食其墓在此外黃故城縣東六十里黃本屬宋後屬陳畱郡以魏郡有內黃故此爲外黃

封丘縣【緊南至州五十里】

古之封國【左傳魯封父之繁弱是也】後屬衞亦屬魏漢髙祖與項羽戰敗於延鄕有翟母者免其難故以延鄕爲封丘縣以封翟母屬陳畱郡後魏並入酸棗宣武帝又置封丘縣屬陳畱郡隋開皇三年置郡以縣屬汴州

黃池在縣南七里魯哀十三年晉侯與吳子爭盟於此尉氏縣【望北至州一百里】

漢舊縣春秋時鄭大夫尉氏之邑自漢歷後魏屬陳畱郡不攺髙齊省以地入開封府隋開皇六年復置尉氏縣屬汴州武徳四年於此置洧州貞觀元年廢以縣屬汴州

三亭岡在縣西三十七里秦使謁者王稽使魏夜與範睢言曰待我於三亭之南卽此岡之南也

故鐘城在縣西三十五里魏太尉鐘繇故里

宋州【睢陽望】

【開元戶十萬三千鄕一百九十三元和戶五千二百鄕八十三】

禹貢豫州之域卽髙辛氏之子閼伯所居商丘今州理是也周爲靑州之域武王封微子於宋自微子至君偃三十三世爲齊魏楚所滅三分其地魏得其梁陳畱齊得濟陰東平楚得沛按梁卽今州地秦並天下攺爲碭郡後攺爲梁國漢文帝封子武爲梁王自漢至晉爲梁國屬豫州宋攺爲梁郡隋於睢陽置宋州大業三年又攺爲梁郡隋亂陷賊武徳四年討平王世充又爲宋州天寶末祿山亂兩河郡縣多所陷沒惟張巡許逺姚誾三人堅守睢陽賊將尹子奇並力攻圍逾年不克城中孤危糧竭相食殆盡時賀蘭進明許叔冀屯軍臨淮爭權不協不發援師城竟爲賊所陷巡逺等抗詞不屈遂俱被害然使賊鋒挫防不至江淮巡逺之力也

州境【東西三百五十九里南北二百一十八里】

八到【西至上都一千五百八十里西至東都九百二十里】

【東南至泗州七百五十里西南至亳州一百四十里】

【西北至曹州一百五十里東北至徐州三百五十里】

貢賦【開元貢絹二十疋賦綿

絹】

管縣十

宋城碭山虞城楚丘柘城谷熟下邑單父襄邑寧陵

宋城縣【望郭下】

漢睢陽縣屬宋國後屬梁國後魏屬梁郡隋開皇三年罷梁郡以縣屬亳州十六年於此置宋州睢陽屬焉十八年攺爲宋城

睢水西南至寜陵縣界流入

渙水西南自寜陵縣界流入

隕石水源出縣北四十里春秋時隕石於宋其處爲潭小防故城縣北二十二里卽莊周之故里

州城古閼伯之墟契孫相土亦都於此春秋爲宋國都漢梁孝王廣睢陽城七十里開汴河後汴水經州城南園縣東南十里漢梁孝王園

淸泠池在縣東二里

碭山縣【上西至州一百五十里】

漢碭縣屬梁國後漢不攺晉以其地並入下邑宋復置碭縣屬梁郡後魏屬碭郡髙齊文宣帝並廢以安陽縣屬彭城郡隋開皇十八年攺安陽縣爲碭山縣大業二年攺屬宋州碭文石也以其山出文石故以名縣虞城縣【上西南至州七十里】

本虞國舜後所封之邑後漢及晉屬梁國後魏延昌中於此置蕭縣理虞城屬沛郡髙齊省隋開皇十六年分下邑置虞城縣屬宋州

孟諸澤在縣西北十里周回五十里俗號盟諸澤故綸城縣東南三十五里左傳少康逃奔有虞虞妻以二姚而邑諸綸

平臺縣西四十里左傳宋皇國父爲宋平公所築漢梁孝王大治宮室爲復道自宮連屬於平臺三十餘里與鄒枚相如之徒並遊其上卽此也

楚丘縣【緊南至州七十里】

古戎州已氏之地漢爲已氏縣屬梁國後漢屬濟陰郡北齊廢隋開皇五年又置屬曹州六年攺爲楚丘縣武徳五年屬戴州【今宋州單父縣是也】貞觀十七年廢戴州隸宋州楚丘故城在縣北三十里

柘城縣【上東北至州一百一十里】

本陳之株邑詩陳風株林刺靈公是也至秦爲柘城縣續漢志屬陳郡至晉太康中廢隋開皇十六年復置貞觀初廢入谷熟寜陵二縣後縣人徭賦路逺陳訴積年至髙宗朝復置屬宋州其羅城卽古株邑故城是也渙水在縣北二十九里

谷熟縣【上西北至州五十七里】

本漢薄縣地置於古谷城春秋時爲谷丘亦殷之所都謂之南亳漢於此置薄縣屬山陽郡薄與亳義同字異後漢攺置谷熟縣屬梁國隋開皇十六年屬宋州隋末防亂縣人劉繼叔戮力固守免陷於賊武徳二年置南谷州以繼叔爲刺史四年罷以縣屬宋州

渙水在縣南二十八里

髙辛故城在縣西南四十五里帝嚳初封於此

下邑縣【上西至州一百一十里】

漢舊縣按魯爲楚所滅頃公遷於下邑漢髙祖攻下邑拔之在漢屬梁國後漢無下邑縣魏復立焉晉宋屬梁郡隋開皇三年攺屬亳州十六年攺屬宋州

故譙城縣北三十一里祖逖屯淮陰進據太丘城遂克譙城而居之謂此也

單父縣【緊西南至州一百四十九里】

古魯邑也漢以爲縣屬山陽郡後漢以爲侯國屬濟陰郡後魏置北濟陰郡理單父城隋開皇三年廢郡又置單父縣屬濟陰郡十六年於縣置戴州單父屬焉大業二年廢戴州以縣屬曹州武徳五年重置戴州縣又屬焉貞觀十七年廢戴州縣隸宋州【漢髙祖後呂氏單父人宓子賤巫馬期皆宰單父】

襄邑縣【緊東至州一百一十四里】

本漢舊縣卽春秋時宋襄牛地也秦始皇徙承筐縣於襄陵攺爲襄邑縣漢以縣屬梁后又屬陳畱宋屬譙郡髙齊文宣帝省入雍丘隋開皇十六年復置襄邑縣屬杞州大業三年割屬梁郡武徳二年復置杞州以縣屬焉貞觀元年州廢縣隸宋州

睢水西自雍丘縣界流入

承筐故城在縣西南二十五里

宋襄公墓在縣城中東隅故號襄陵

寧陵縣【緊東至州五十九里】

本漢舊縣寧亦作寧七國時屬魏魏安釐王以弟無忌爲信陵君邑於此漢初以魏咎爲寧陵君亦在此漢志寜陵屬陳畱郡後漢屬梁國晉屬宋郡攺屬譙郡髙齊省隋開皇六年復置屬亳州十六年割屬宋州

睢水西北自襄邑縣界流入

渙水西自襄邑界流入

故葛城在縣北十五里古葛伯國以不祀爲湯所滅大棘故城在縣西南七十里左傳宋華元鄭公子歸生戰於大棘又七國反先擊梁棘卽此城也

汋陵在縣南二十五里春秋鄭子罕伐宋宋將鉏樂懼敗諸汋陵

故柘城在縣南七十里陳之株邑

故鄢城在縣南五十三里漢之鄢縣鄭伯克段於此已吾城在縣西南四十里後漢已吾縣故城曹公初起兵於此

始基故城在縣南九十里晉蔡州刺史祖逖督護衞策所築初乞活魁遣陳川據陳畱浚儀遣將魏碩於谷水南營逖遣策等追戰大破之因卽立戍畱守策曰從祖公北伐數年功始基於此因以爲名

仇畱故城在縣南六十五里初陳川自始基敗後遣將仇畱伐鄢以逼蔡州祖逖遣衞策進戍谷北髙丘以禦仇畱故呼爲仇畱城

亳州【望譙郡】

【開元戶七萬七百三十二鄕一百三十七元和戶六千五百二

鄕一百六十一】

禹貢豫州之域至周不攺春秋時爲陳國之焦邑六國時屬楚在秦爲碭郡地漢爲譙縣屬沛郡初後漢熹平五年黃龍見譙太史單颺以爲其地當有王者興不及五十年亦當復見後如其言魏文帝卽位黃初元年以先人舊郡又立爲譙國與長安許昌鄴洛陽號爲五都後魏復置南兗州周武帝攺爲亳州隋亂陷賊武徳四年討平王世充復爲亳州

州境【東西三百六十七里南北二百里】

八到【西至上都一千七百二十里西至東都八百六十里】

【正南防東至潁州二百六十里西至陳州二百里】

【西北至宋州一百四十里東北至徐州三百九十里】

貢賦【開元貢絹二十疋賦綿

絹黍

稷麻

麥】

管縣八

譙

臨渙酇

城父鹿邑防城永城貞源

譙縣【緊郭下】

漢舊縣屬沛郡晉屬譙郡後魏無譙縣有小黃縣隋開皇三年以小黃縣屬亳州大業二年攺小黃縣爲譙縣三年以亳州爲譙郡縣仍屬焉

渦水在縣西四十八里魏黃初六年文帝以舟師自譙循渦入淮

魏文帝祠在縣東五里初魏太祖以議郎告疾歸鄕裏築室於此讀書秋冬弋獵以自娛文帝以漢中平四年生於此宅

故梅城在縣南四十里古梅伯國

臨渙縣【緊西至州一百六十里】

本漢銍縣屬沛郡後漢屬沛國魏屬譙郡梁武帝普通中克銍城置臨渙郡以臨渙水爲名後魏攺置渙北縣北齊省臨渙郡攺渙北縣爲臨渙縣屬譙郡隋開皇三年廢郡畱縣攺置譙州神堯嘗爲譙州刺史大業二年攺屬亳州武徳四年屬譙州貞觀十七年廢譙州縣隸亳州

嵇山在縣西三十里晉稽康家於銍嵇山之下因攺姓嵇氏

酇縣【上西南至州七十里】

秦漢舊縣屬碭郡漢屬沛郡蕭何封酇侯此邑也魏酇縣屬譙國後魏省隋開皇十六年復置酇縣屬沛郡武徳四年攺屬亳州

城父縣【上西北至州七十九里】

春秋時陳國之夷邑亦名城父漢爲城父縣屬沛郡後漢屬汝南郡晉屬譙郡宋志闕而有浚儀縣隋開皇十八年以重名復攺爲城父屬亳州

渦水西北自譙縣界流入

淝水東南至下蔡入淮

扶陽故城在縣東北三十六里漢韋賢封邑

章華臺縣南九里

髙陂縣南五十六里周回四十三里多魚蚌菱芡之利鹿邑縣【上東至州一百一十七里】

本漢鄲縣地春秋時鳴鹿邑屬陳國左傳晉智武子以諸侯之師侵陳至於鳴鹿是也晉屬陳畱郡隋開皇三年攺屬亳州爲鹿邑縣

渦水西北自陳州太康縣界流入

鹿邑故城縣西十三里俗名防鄕城【案防互古通王應麟謂卽論語之互鄕】春秋時鳴鹿邑也

武平故城縣東北十八里建安元年漢獻帝以曹公爲大將軍封武平侯以此城爲封邑

防城縣【上西北至州二百四十里】

本漢山桑縣屬沛郡後漢攺屬汝南郡魏屬譙郡後魏孝文帝於此置渦州理山桑城其地後入於梁梁於此置西徐州後復入魏攺爲譙州攺譙縣爲渦陽縣隋攺渦陽爲淝水縣武徳四年重立山桑縣屬譙州貞觀十七年廢譙州割屬亳州天寶二年攺爲防城縣

縣城北臨渦水後魏渦州城也東魏武定六年侯景叛行臺慕容紹宗破景於此

檀公城本漢山桑縣城宋檀道濟爲徵北將軍居此因名之

永城縣【上西南至州一百四十里】

因隋舊縣本秦芒縣地漢不攺後爲臨睢縣之境晉蘄縣地隋大業六年於馬甫城東北三里割彭城睢陽置縣遂名永城屬譙郡武徳五年移於馬甫城屬譙州卽今理是也貞觀十七年罷譙州以縣屬亳州

碭山縣南五十里漢祖隠芒碭山澤間應劭注芒今在臨睢卽永城縣是也碭屬梁國今碭山縣是二縣之界有山澤之固可以隠也

故費城縣南二十里

貞源縣【望東至州五十九里】

本楚之苦縣春秋時屬陳后爲楚所並漢屬淮陽國後漢苦縣屬陳國晉屬梁郡成帝更名谷陽髙齊省入武平縣隋開皇六年復置谷陽縣理苦城屬亳州幹封元年髙宗幸瀨鄕以元皇帝生於此縣遂攺爲貞源縣寜平故城在縣西南五十五里漢縣也晉永嘉五年東海王越自陽城率甲士四萬薨於項祕不發喪石勒兵追之及寜平城焚越屍於此數萬眾斂手受害屍積如山王夷甫亦遇害

元皇帝祠縣東一十四里祠院中有九井隋季井皆竭自武徳以來淸泉沁漏或云汲一井而八井水皆動李母祠在縣東一十四里幹封元年冊號先天太后今謂之洞霄宮

潁州【汝陰上】

【開元戶二萬八千一百七十九鄕五十六元和戶一萬一千五百二十九鄕六十一】

禹貢豫州之域春秋胡子國楚滅之秦並天下爲潁川郡之地在漢則汝南郡之汝陰縣也魏晉於此置汝陰郡司馬宣王使鄧艾於此置屯田後魏孝昌四年攺置潁州髙齊罷州置郡隋末陷賊武徳四年討平王世充於汝陰縣西北十里置信州六年攺爲潁州移於今理州境【東西三百五十七里南北一百九十六里】

八到【西取陳州路至上都一千八百二十里西至東都九百六十里】

【東至壽州二百六十里南至淮約一百里】

【西至蔡州三百六十里西北至汴州七百里】

【西北至亳州二百六十里】

貢賦【開元貢絁二十疋綿二十七屯案開元賦寫缺】

管縣四

汝陰沈丘潁上下蔡

汝陰縣【上郭下】

本漢舊縣屬汝南郡魏文帝黃初三年屬汝陰郡後魏孝昌三年於此置潁州北齊廢以縣屬汝陰郡隋開皇三年罷郡以縣屬潁州武徳初置信州六年復爲潁州縣皆屬焉

淮水西南流入經縣南去百里

潁水西北自陳州項城縣界流入伏於城下

汝水西南自蔡州新蔡縣界流入又東南入淮

寢丘故城在縣西北一百二十里楚相孫叔敖將死戒其子請寢丘之地卽此

古任城在縣北一里陳將任蠻奴伐齊於潁水北岸築城以圍池陰

百尺堰在縣西北一百里司馬景王討王淩至百尺堰卽此

沈丘縣【中東南至州一百二十六里】

本漢寢丘孫叔敖子之封一名沈丘漢爲寢縣屬汝南郡後漢加丘字東魏於此置才州髙齊文宣廢州攺置襃信縣隋不置縣邑至神龍二年十道使唐儉奏請分汝陰置沈丘縣

小汝水在縣北

潁上縣【中西北至州一百一十七里】

本漢愼縣地屬汝南郡自漢訖宋不攺隋大業二年置潁上縣屬潁州三年以潁州爲汝陰郡縣仍屬焉武徳四年移於今理

淮水西南自汝陰縣界流入去縣七十里又東北入下蔡縣界

潁水西自汝陰縣界流入又東流入淮

下蔡縣【上西至州二百二十里】

本漢舊縣古蔡國又吳州來之邑也按蔡國本都上蔡又徙新蔡後又遷此故謂之下蔡漢以爲縣屬沛郡後漢屬汝南郡隋大業二年屬潁州十二年移於今理武徳四年於此置渦州下蔡屬焉八年州廢縣屬潁州硤石山在縣西南六十里淮水經硤石中對岸山上築二城以防津要今按淮水以中流分界在西岸者屬下蔡在東岸者屬壽陽

淮水西南自潁上縣界流入

淝水經縣理南去縣一里入淮

硤石城魏諸葛誕反王昶據硤石以逼誕卽此城又晉孝武帝太元八年聞苻堅入寇乃遣龍驤將軍胡彬將水軍五千援壽春旣陷退保硤石亦此城也今之縣城在舊城東北十餘里

鄧艾廟在縣西一百二十步艾爲魏將作陂營屯田後人賴其利因爲立祠

元和郡縣誌卷八

欽定四庫全書

元和郡縣誌卷九

唐李吉甫撰

河南道【四】

滑州【靈昌望】

【開元戶五萬三千六百二十七鄕一百五元和戶八千五十六

案鄕數傳寫缺】今爲鄭滑節度使理所【管滑州鄭州管縣十四都管戶二萬二千】

禹貢兗州之域春秋時爲衞國左傳曰狄滅衞衞立戴公以廬於曹【今州城東北五里白馬故城卽衞之曹邑也】衞文公自曹邑遷於楚丘【今衛南縣也】衞成公又遷於帝丘【今濮州濮陽縣是也】戰國時其地屬魏始皇五年拔魏二十城初置東郡漢因之後漢末袁紹以曹公爲東郡太守東晉時慕容徳自鄴南徙滑臺僣號南燕都於胙城至超徙都廣固爲宋所滅宋武帝旣平慕容之後盡得河南之地於此置兗州仍置東郡宋之北境守在此其城在古滑臺甚險固後魏宋文帝使王謨攻圍二十日不能取隋開皇九年又於今州理置杞州十六年攺杞州爲滑州【取滑臺爲名】大業三年又攺爲東郡武徳元年罷郡置滑州二年陷寇四年討平王世充依舊置滑州

州境【東西二百三十六里西北一百四十九里】

八到【西南至上都一千四百四十里南至汴二州百一十里】

【東南至曹州二百四十里西南至鄭州三百里】

【正西防南至衞州一百一十五里北至相州一百三十里】

【東北至濮州二百一十五里】

貢賦【開元貢方紋綾賦綿

絹】

管縣七

白馬韋城衞南胙城靈昌酸棗匡城

白馬縣【望郭下】

本衞之曹邑漢以爲縣屬東郡【因白馬津爲名】隋開皇三年屬汴州九年屬杞州十六年攺杞州爲滑州縣又屬焉白馬山在縣東北三十四里開山圖曰有白馬羣行山上悲鳴則河決馳走則山崩津與縣蓋取此山爲名黃河去外城二十步

州城卽古滑臺城城有三重又有都城周二十里相云衞靈公所築小城昔滑氏爲壘後人增以爲城甚髙峻堅險臨河亦有臺慕容時宋公遣徵虜將軍王仲徳攻破之卽魏武破袁紹斬文醜於此岸者

鹿鳴故城縣北三十里宋書宋將王謨據滑臺宣令走鹿鳴城是也

黎陽津一名白馬津在縣北三十里鹿鳴城之西南隅酈食其說漢祖曰守白馬之津塞飛之口以示諸侯則天下知所歸矣謂此津也建安五年曹公徵先主先主奔袁紹曹公擒闗羽拜爲偏將軍紹遣顏良攻劉延於白馬曹公使羽擊之羽刺殺良於萬眾之中遂解白馬之圍後慕容徳爲魏軍所逼率戶四萬餘徙於鹿鳴達黎陽津昏而冰合是夜濟河訖旦而魏師至冰亦尋泮徳悅以爲神助因攺黎陽津爲天橋津

河侯祠在縣南一里漢王尊爲東郡太守河水盛浸瓠子隄尊臨決河不去後人嘉尊壯節因爲立祠

韋城縣【上西北至州六十里】

本漢白馬縣地殷伯豕韋之國也左傳範宣子曰昔我之祖在夏爲禦龍氏在商爲豕韋氏杜注東郡白馬縣東南有韋城是也隋開皇六年分白馬縣南境置韋城縣屬汴州九年屬杞州十六年屬滑州

京觀在縣北二百步王莽篡漢東郡太守翟義舉兵莽遣將王邑等八將敗義於此乃築焉俗號髑骨臺衞南縣【上西南至州五十五里】

本漢濮陽縣地隋開皇十六年於此置楚丘縣屬滑州後以曹州有楚丘縣攺今名

鐵丘在縣東南十里

故鉏城在縣東十五里左傳后羿自鉏遷於窮石是也胙城縣【上北至州九十里】

本古之胙國左傳凡蔣邢茅胙祭周公之也又爲古之燕國左傳魏人燕師伐鄭是也漢爲南燕縣其後慕容徳都之復號東燕縣隋開皇三年廢東郡以縣屬汴州十八年文帝因覽奏狀見東燕縣名因曰今天下一統何東燕之有遂攺爲胙城屬滑州武徳二年於此置胙州領胙城又置東燕縣四年廢州胙城屬滑州石丘在縣東北三十里俗傳漢成帝時星隕之名也濮水縣南二十里西南自酸棗縣界流入

靈昌縣【上東北至州七十里】

本漢南燕縣地自漢至隋不攺開皇十六年分東燕酸棗二縣置靈昌縣取靈昌津以爲名屬滑州

黃河在縣北一十里

赤眉故城在縣東二十四里漢末赤眉賊帥樊崇築延津卽靈昌津也在縣東北二十二里初石勒伐劉曜至河渚不得渡時流澌下流因風結冰濟訖泮勒自以爲得天助故號靈昌津又左傳鄭太叔收貳以爲己邑至於廩延又曹公北救劉延至延津皆此津也

酸棗縣【望東北至州一百二十里】

本秦舊縣屬陳畱郡以地多酸棗其仁入藥用故爲名後魏並入小黃宣武帝復置攺屬東郡隋開皇三年屬汴州九年屬杞州十六年攺屬滑州

黃河在縣北二十里

酸棗故城在縣西南十五里六國時韓王所理處舊址猶存

金堤在縣南二十三里漢文帝時河決酸棗東潰金堤卽此堤也

匡城縣【上西北至州一百里】

古衞之匡邑論語子畏於匡至漢爲長垣縣地自漢至後魏不攺隋開皇十六年於此置匡城縣屬滑州故匡城在縣西南十里

故蒲城在縣北一十五里左傳齊侯衞侯胥命於蒲子路爲蒲宰皆此也

訾婁故城縣西北十六里

故鶴城縣西南十五里衞懿公養鶴於此

鄭州【滎陽雄】

【開元戶六萬四千六百一十九鄕一百二十四元和戶一萬三千九百四十四鄕一十八】

禹貢豫州之域春秋時爲鄭國本髙辛氏火正祝融之墟也周宣王母弟友爲周司徒食采於鄭是爲鄭桓公後幽王爲犬戎所殺桓公死之其子武公與平王東遷平定虢鄶之地故左傳曰我周之東遷晉鄭焉依是也自武公後二十二公至六國時鄭爲韓哀侯所滅哀侯二年韓自平陽徙都鄭秦並天下屬三川郡漢髙祖攺三川爲河南郡滎陽屬焉晉武帝分河南置滎陽郡東魏孝靜帝分滎陽置成臯郡髙齊文宣帝又攺爲滎陽郡周攺爲滎州隋開皇三年攺滎州爲鄭州十六年分置管州大業二年廢鄭州攺管州爲鄭州隋末陷賊武徳四年五月擒建徳王世充東都平其月置鄭州理虎牢其年又於今鄭州理置管州貞觀元年廢管州七年自虎牢移鄭州於今理

州境【東西一百七十六里南北二百里】

八到【西至上都一千一百四十里西至東都二百八十里】

【東至汴州一百四十里南至許州一百八十六里】

【東北至滑州三百里北至黃河八十里】

貢賦【開元貢麻黃賦綿

絹】

管縣七

管城滎陽滎澤原武陽武新鄭中牟

管城縣【望郭下】

本周封管叔之國自漢至隋皆爲中牟縣開皇十六年於此置管城縣屬管州大業三年攺管州爲鄭州縣又屬焉

梅山縣西南三十里春秋時楚蒍子馮率師侵費滑右回梅山卽此山也

圃田澤縣東三里

故市城縣西北三十里曹公擊袁紹軍於故市卽此城也

武彊城縣東三十一里曹參擊項羽還攻武彊卽此城也

祭城縣東北十五里

邲城縣東六里晉荀林父帥師與楚子戰於邲卽此城也

李氏陂縣東四里後魏孝文帝以此陂賜僕射李衝故俗呼爲僕射陂周回十八里

滎陽縣【緊東至州六十里】

本漢舊縣屬滎陽郡髙齊攺郡名成臯以縣屬焉隋開皇三年罷郡以縣屬鄭州萬歳通天元年攺爲武泰縣仍隸河南府神龍初復爲滎陽屬鄭州

京水出縣南平地

索水出縣南三十五里小陘山

古大索城今縣理是也楚漢戰於京索間漢書注京縣有大索亭小索亭晉末滎陽人張卓董遇鳩集流散守固此城因名大柵塢今呼爲大剌蓋音之訛耳

小索城縣北四里宋南平王鑠遣王陽兒據小索破魏卽此城也

京縣故城縣東南二十里卽鄭京城太叔之邑

滎澤縣【望東南至州五十里】

本漢滎陽縣地隋開皇四年分滎陽置廣武縣取山爲名仁壽九年攺爲滎澤屬鄭州

廣武山縣西二十里一名三皇山

敖山縣西十五里春秋時晉師救鄭在敖鄗之間敖鄗二山名宋武北徵記曰敖山秦時築倉於山上漢髙祖亦因敖倉傍山築甬道下汴水卽此山也

黃河北去縣十五里

滎澤縣北四里禹貢濟水溢爲滎今濟水亦不復入也東廣武西廣武二城各在一山頭相去二百餘步在縣西二十里漢髙祖與項羽俱臨廣武而軍今東城有髙壇卽是項羽坐太公於上以示漢軍處

踐土臺故王宮縣西北十五里北臨汴水南帶三皇山秦所置仲丁遷於囂此也詩搏獸於敖卽此

金堤縣西北二十二里漢文帝時河決酸棗潰金堤東郡大興卒塞之武帝時王尊爲東郡守又加修築至明帝永平十二年詔樂浪人王景築堤起自滎陽東至千乘海口千餘里十里立一水門更相回注無復潰漏之患此隄首也

原武縣【緊南至州六十里】

本漢舊縣屬河南郡後魏屬滎陽郡東魏攺置廣武縣又屬焉髙齊天保七年郡縣並廢隋重置原武縣屬鄭州武徳四年屬管州貞觀元年復屬鄭州

黃河縣北二十里

古陽池城竹書紀年曰惠王十五年遣將龍賈築陽池以備秦卽此也開皇六年於此置縣今縣理

陽武縣【緊西南至州一百里】

本漢舊縣屬河南郡晉屬滎陽郡

黃河縣北三十里

南棣城北棣城二故城在縣北十里春秋楚伐陳諸侯會於北棣以救之此也

汴渠一名莨宕渠今名通濟渠西南自滎澤管城二縣界流入

博浪沙縣東南五里張良爲韓報仇擊始皇處

新鄭縣【緊東北至州九十里】

本有熊氏之墟又爲祝融之墟於周爲鄭武公之國都韓哀侯滅鄭自平陽徙都之秦並天下其地爲潁川郡漢以爲新鄭縣屬河南郡晉省隋開皇十六年重置屬鄭州

陘山縣西南三十里史記魏敗楚於陘山山上有子產墓墓累石爲方墳墳東有廟皆東向卽杜元凱終制所言者

函陵縣北十三里左傳晉侯秦伯圍鄭晉軍函陵秦軍汜南此也

溱州府城卽東魏河南道行臺侯景營軍之壘

溱水源出縣西北三十里平地

鄶城縣東北三十二里

洧水縣西北二十里灌潁渠首受洧水西魏遣王思政固守長社城東魏相髙澄遣將淸河王髙嶽攻之築堰通洧水渠灌破長社城卽此渠也

中牟縣【緊西至州七十里】

本漢舊縣屬河南郡晉屬滎陽郡魏太武帝省並陽武東魏孝靜帝分滎陽置廣武郡隋氏避諱攺爲內牟屬管州今縣理是也開皇十八年攺爲圃田縣大業十三年陷李密武徳三年李勣招撫東夏於此置牟州復攺爲中牟貞觀元年屬汴州龍朔二年復隸鄭州縣理卽古中牟故城論語佛肸以中牟叛後漢魯恭爲縣令有善政人爲立祠

圃田澤一名原圃縣西北七里其澤東西五十里南北二十六里西限長城東極官渡上承鄭州管城縣界曹家陂又溢而北流爲二十四陂小鵠大鵠小斬大斬小灰大灰之是也

官渡臺俗號中牟臺亦名曹公臺在縣北十二里曹公破袁紹於此

許州【潁川望】

【開元戶五萬九千七百一十七鄕一百十七元和戶五千二百九十一

鄕五十七】今爲陳許節度使理所【管許州陳州管縣十三都管戶九千三百二十九】

禹貢豫州之域周又爲許國春秋定公六年鄭滅許七年又封許自是附庸於鄭周末爲晉地三卿分晉其地屬韓秦滅韓虜韓王安以其地置潁川郡理陽翟漢髙帝五年爲韓國以韓信爲王六年復爲潁川郡後漢獻帝初遭董卓之亂遷都長安卓死東歸於洛魏太祖迎帝都許及魏受禪攺許縣爲許昌縣然魏𨿽都洛而宮室武庫猶在許昌又析潁川增置襄城縣晉咸和二年徵西庾亮表成帝曰潁川襄城本是一郡戶口今少請還合潁川從之宋受禪後魏明帝使達奚斤伐宋長驅至虎牢潁川許並入於後魏後又陷於東魏髙澄就古潁陰城攺置南鄭州卽今州城是也隋仁壽元年攺南鄭州爲許州隋末陷王世充武徳四年世充平復爲許州

州境【東西二百一十七里南北一百六十六里】

八到【西至上都一千二百六十里西北至東都三百四十里】

【東南至陳州二百六十里正南微東至蔡州三百里】

【北至鄭州一百八十六里東北至汴州二百三十里】

貢賦【開元貢蔗心席幹柿賦綿

絹】

管縣七

長社長葛許昌鄢陵臨潁舞陽扶溝

長社縣【望郭下】

本漢舊縣屬潁川郡春秋時鄭長葛地其社中樹暴長漢更名長社後漢屬郡不攺隋開皇三年罷郡以縣屬汴州大業三年攺爲潁川縣武徳四年復爲長社攺屬許州

潁水西南自襄城縣界流入

潩水俗名勑水經縣西其源出密縣大騩山

長葛縣【緊南至州六十里】

本漢長社縣地隋分置長葛縣屬許州取舊名

洧水自北流入去縣十三里

長箱城東魏武定五年淸河王髙嶽率眾圍西魏將王思政於潁川因築此城初以車箱爲樓因名長箱城隋開皇六年又於此立縣今縣理是

長葛故城縣北十三里

長社故城縣西一里西魏大統十三年詔遣河南行臺大都督王思政進據潁川東魏遣將淸河王髙嶽率眾十萬圍潁川思政不與戰嶽造髙堰引洧水以灌城十五年潁川城陷水自東北入城思政爲嶽所執卽此城也

東偏城縣東北五里左傳齊人鄭人伐許許莊公奔衞鄭伯使百里奉許叔居許東偏卽此城也

許昌縣【上西南至州五十五里】

本許國爲楚所滅至漢爲縣屬潁川郡後漢因之魏太祖迎獻帝都許文帝受禪攺爲許昌宋志無許昌縣天平元年復置今縣理是也髙齊文帝省鄢陵入許昌隋文帝又於鄢陵縣置洧州以縣屬焉大業二年廢洧州以縣屬許州初魏武旣破黃巾經略四方而苦軍食不足羽林監潁川棗只建置屯田於是以任峻爲典農中郎將募人屯田許下得谷百萬斛郡國列置田官數年之間所在倉儲盈積

洧水西北自長葛縣流入去縣三十里

故許昌城縣南四十里卽許國故城

許昌宮在許昌故城中楊修作許昌宮賦卽此宮也魯城縣南四十里左氏鄭伯請以太山之祊易許田而祀周公卽此城

景福殿基址今在許昌故城內西南隅

鄢陵縣【上西南至州七十五里】

本漢舊縣屬潁川郡春秋鄭伯克段於鄢晉楚戰於鄢陵並此地後魏潁川置許昌郡仍立鄢陵縣以屬焉髙齊文宣帝廢鄢陵以其地入許昌縣隋開皇三年復置屬許州十六年又於縣理置洧州縣仍屬焉大業二年廢洧州以鄢陵屬許州

洧水西北流入經縣西十里

鄢陵故城縣西北十五里

太丘城縣西南二十里陳寔嘗爲此縣長

故陶城縣南五十里相傳晉陶侃徵杜�所築

臨潁縣【上西北至州六十里】

本漢舊縣屬潁川郡歷代因之隋開皇三年罷郡以縣屬許州大業四年自故城移於今理建中二年屬溵州貞元二年州廢依前屬許州

臨潁臯東西長五十里卽龍脾岡也嵩髙山東南三百里有龍脾其地沃壤可居卽此岡也今臨潁縣理在岡上

潁水西北自長社縣界流入

繁昌故城縣西北三十里魏文帝行至繁陽亭築壇受禪因置繁昌縣卽此城也

舞陽縣【上東北至州一百六十里】

本漢舊縣屬潁川郡在舞水之陽因名漢封樊噲魏封司馬宣王並爲舞陽侯皆此邑自漢至晉不攺宋省開元四年重於故城內置

扶溝縣【望西至州一百一十里】

本漢舊縣屬淮陽國後漢屬陳畱郡魏屬許昌郡髙齊文宣帝自今縣北移於今理武徳四年置北陳州縣隸焉其年廢州以縣屬洧州九年洧州廢又屬許州洧水縣西二十二里

陳州【淮陽上】

【開元戶五萬二千六百九十二鄕一百四元和戶四千三十八

鄕三十一】

禹貢豫州之域本太昊之墟周武王封嬀滿於陳春秋時楚滅之秦滅楚屬潁川郡漢髙帝分潁川置淮陽國後漢章帝攺爲陳國獻帝末陳王寵爲袁紹所殺國除爲陳郡曹魏復爲陳國以東阿王植爲陳王植子志徙封濟北又爲陳郡晉宋因之東魏孝靜帝以淮南內附置北揚州理項城乃於項城僑立北丹陽郡及稜陵縣髙齊文宣帝以百姓守信不附侯景攺北揚州爲信州周武帝攺信州爲陳州隋開皇二年攺爲沈州大業二年廢沈州入陳州三年攺爲淮陽郡武徳元年復爲陳州

州境【東西一百六十九里南北二百八十里】

八到【西至上都一千五百二十里北至東都六百六十里】

【東至亳州二百里東南至潁州三百里】

【北至許州二百六十里西北至汴州三百一十里】

【西南至蔡州二百二十里東北至宋州二百二十五里】

貢賦【開元貢綿

絹賦粟

麥】

管縣六

宛丘太康項城南頓溵水西華

宛丘縣【緊郭下】

本漢陳縣春秋時楚滅陳縣之秦漢仍爲陳縣漢屬淮陽國後漢屬陳郡晉屬梁國宋屬陳郡髙齊文宣帝省陳郡仍移項縣理於此隋文帝罷陳郡攺項縣爲宛丘縣

陳州州城枕蔡水周回三十里

宛丘縣南三里爾雅陳有宛丘又丘上有丘爲宛丘注四方髙中央下曰宛

固陵縣西北四十三里項羽敗南走固陵此也

洧水西自許州鄢陵縣界流入

蔡州自西北流入經縣理東一里

州理城楚襄王所築卽古陳國城也包羲氏神農氏並都於此及楚頃襄王爲秦所伐失鄢郢徙都於陳卒爲秦所滅

弩臺在縣理古陳城南八十步後漢陳敬王曾孫寵善弩射十發皆同處常於此臺教弩黃巾賊起寵有彊弩千張故惟陳國保全開元九年移孔子廟於臺上東門池在州城東門內道南詩陳風東門之池可以漚麻卽此池

八封臺及壇縣北一里古伏羲氏始畫八卦於此太康縣【緊南至州七十里】

本漢陽夏縣地屬淮陽國後漢屬陳國後魏孝昌四年置陽夏郡以縣屬焉隋文帝攺陽夏爲大業縣

蔡水西北自汴州尉氏界流入

渦水首受蔡水東流經縣北

縣理城卽漢陽夏縣城夏后太康所築漢五年髙祖追擊項羽至陽夏南羽敗走固陵是也

項城縣【上西北至州一百里】

漢項縣古項子國春秋齊師滅項至楚襄王徙都陳以項爲別都按此城卽楚築在漢屬汝南郡晉屬陳國隋文帝攺項縣加城字屬陳州東晉孝武時秦將苻融攻陷壽春苻堅捨大軍於項城輕騎八千兼道赴之時有謠曰堅不過項堅出令曰敢言吾在壽春者拔其舌眾諫不從堅遂敗

武邱縣東南四十里本名邱頭魏王淩密謀廢立司馬宣王將中軍討陵大軍掩至百尺堰淩自知勢窮軍到邱頭面縛水次因攺邱頭爲武邱以旌其功卽此也小汝水西南流入去縣五十里

公路故城縣東四里漢末袁術所築

故誘城縣北三十里魏毌丘險作亂西至項鄧艾督軍至樂嘉以誘之後人因謂之誘城

百尺堰縣東北三十五里司馬宣王討王陵軍至百尺堰卽此地

南頓縣【上北至州七十五里】

本漢舊縣屬汝南郡古頓子國後逼於陳南徙故號南頓其城楚令尹子玉所築後漢世祖父欽嘗爲此縣令故號南頓君【光武生於此縣中】宋爲南頓郡東魏於此置和城縣北齊廢郡省縣入和城隋復爲南頓縣屬陳州武徳六年省入項城證聖元年以縣有光武鄕名符武氏遂於此置光武縣中宗復爲南頓

潁水縣西北三十里

小汝水縣西南四十里

髙陽邱縣南四十里應瑒南頓人兄弟俱有名自比髙陽氏才子故號髙陽邱

溵水縣【上北至州八十四里】

本漢汝陽縣屬汝南郡晉屬汝南國宋又屬汝陽郡隋開皇三年屬陳州十六年攺汝陽爲溵水縣建中二年屬溵州興元二年溵州廢攺屬陳州

溵水經縣北去縣三里

漑灌城縣東北二十五里本魏將鄧艾所築艾爲典農使行陳潁之間東至壽春艾以爲田良水少不足盡地利遂開築陂塘大興漑灌軍儲丰足因名此城

幹谿臺在縣北三里左傳楚靈王有幹谿之臺卽此也西華縣【上東至州八十里】

本漢舊縣屬汝南郡後漢因之晉無西華縣宋復置屬陳郡髙齊省後魏太和中復置武城縣神龍元年又爲基城景云復爲西華

潁水縣南二十里

洧水縣西二十里

集糧城在縣西十里魏使鄧艾營田築之貯糧故名

元和郡縣誌卷九﹤史部﹐地理類﹐總志之屬﹐元和郡縣誌﹥

欽定四庫全書

元和郡縣誌卷十

唐李吉甫撰

河南道【五】

徐州【彭城上】

【開元戶四萬九千七百二鄕九十二元和戶三千八百五十八鄕八十九】

今爲徐泗節度使理所【管徐州宿州泗州濠州管縣一十六都管戶三萬七千二百五十二】

本禹貢徐州之域春秋時爲宋滕薛小邾偪陽之地六國時屬楚秦並天下爲泗水郡楚漢之際楚懷王自盱眙徙都之後項羽遷懷王於郴自立爲西楚霸王又都於此漢攺泗水郡爲沛郡又分沛郡立楚國按楚國卽今州理是也宣帝地節元年更爲彭城郡尋復爲楚國自漢以來或理彭城理下邳晉氏南遷又於淮南僑立徐州安帝始分淮北爲北徐州宋永初二年加淮南徐州曰南徐州而攺北徐州曰徐州明帝時淮北入魏梁初蹔收太淸之後尋復入魏徐州復理彭城仍立彭城郡髙齊及後周不攺隋開皇二年於此置總管罷郡其所領縣並屬徐州十四年廢總管府爲彭城郡隋亂陷賊武徳四年討平王世充攺置徐州總管府七年攺爲都督貞觀十七年罷都督初宋髙祖經略中原以彭城險要置府於此至文帝時王謨又上表曰彭城南界大淮左右淸汴城隍峻整襟衞周固自淮以西襄陽以北經塗三千達於齊岱六州之人三十萬戶常得安全實由此鎭後魏大將軍尉元上表曰彭城宋之要藩南師來侵莫不用之以陵諸夏輿地誌云郡城由來非攻所能拔按自隋氏鑿汴以來彭城南控埇橋以扼汴路故其鎭尢重

州境【東西二百六十九里南北六百八十九里】

八到【西至上都二千八十里西至東都一千二百二里】

【南取埇橋路至宣州五百里東南至泗州五百九十里】

【西南取蕭縣路至宋州三百十里西南至濠州三百九十里】

【西北至兗州三百四十里東北至沂州三百五十里】

貢賦【開元貢五色土各一斗上細絹賦綿

絹】

管縣五

彭城蕭

丰沛

滕

彭城縣【望郭下】

古大彭氏國也漢爲彭城縣屬楚國後漢屬彭城國宋屬彭城郡隋文帝罷郡爲縣屬徐州

定國山在縣東四里後魏武定五年慕容紹宗欲擊梁貞陽侯蕭明營於此山

泗水在縣東去縣十步

州理城貞觀五年築其外城卽古大彭氏國漢髙祖定天下以爲楚國封弟交爲楚王東晉封劉裕爲宋公至宋武帝以皇子義康爲彭城王並都於此後宋平北將軍徐州刺史薛安都乃舉城歸魏

呂梁故城在縣東五十七里春秋時宋之呂邑至漢以爲呂縣城臨泗水髙百四十尺周回十七里此城東二里有三城一在水南一在水中潭上一在水北並髙齊所築立鎭以防陳寇

曹公故城在縣東南六十五里在呂梁東岸或言曹公築此以守呂布西岸有城臨水是布之所固也號曰呂布固

故垞城在縣北二十六里或曰古崇侯國兗州人謂實中城曰垞

戱馬臺在縣東南二里項羽所造戱馬於此宋公九日登戱馬臺卽此

寒山堰在縣東南一十八里梁蕭明伐魏堰淸水以灌彭城

呂梁在縣東南五十七里蓋泗水至呂縣積石爲梁故號呂梁陳將吳明徹以舟師破下邳進屯呂梁堰泗水以灌徐州周將軍烏丸軌達奚長儒率兵救援軌取車輪數百連鎖貫之橫斷水路然後募壯士夜決堰至明陳人始覺潰亂爭歸至連鎖之處生擒明徹

蕭縣【上東北至州六十里】

本古之蕭國春秋時宋邑漢蕭縣屬沛郡北齊攺爲承髙縣屬彭城郡隋開皇三年罷郡屬徐州攺爲龍城縣尋復爲蕭縣

丁公山在縣東南二十里丁公追漢髙帝處

綏輿山在縣東二十五里宋髙祖綏輿里人蓋因裏以名山也

眢井在縣北二百步左傳楚子伐蕭還無社與司馬言目於眢井而拯之卽此也

丰縣【上東南至州一百七十五里】

本漢舊縣屬沛郡戰國屬梁后漢屬沛國晉同宋攺屬北濟陰郡北齊攺爲永昌以縣屬焉隋攺屬徐州丰西澤在縣西十五里漢髙祖斬白蛇於此

沛縣【上東南至州一百四十三里】

本秦舊縣泗水郡理於此蓋取沛澤爲縣名漢興四年攺名沛郡領三十七縣理相城以此爲小沛魏分立譙郡又以沛爲王國晉不攺宋爲沛縣攺屬徐州隋文帝罷郡縣屬仍舊

微山上有微子冢去縣六十五里

泗水西北流入東去縣五十步

泡水卽丰水也西去縣百五十步

縣理城卽秦沛縣城也初陳涉起沛令欲以沛應之乃令樊噲召髙祖沛令後悔閉城拒守髙祖書帛射城上曰諸侯並起屠沛今其誅令則家室完父老乃殺沛令迎髙祖立爲沛公十二年髙祖破黥布還過沛謂沛父老曰逰子悲故鄕吾𨿽都闗中萬歳後吾魂魄猶思樂沛且朕自沛公以誅暴逆其以沛爲朕湯沭邑

故畱城在縣東南五十五里髙祖令張良自擇齊三萬戶良曰始臣起扵下邳與陛下防畱乃封良爲畱侯故沛宮在縣東南一里髙祖過沛置酒歌大風卽此宮也

泗水亭在縣東一百步髙祖微時爲亭長扵此

滕縣【上南至州二百里】

本古滕國漢蕃縣也屬魯國宋屬彭城郡漢末太傅陳蕃子逸爲魯相攺音皮後魏置蕃郡以縣屬焉北齊郡縣並廢隋於此置滕縣屬徐州按古滕國在縣西南十四里滕城是也

奚公山在縣東南六十六里奚仲初造車於此

公邱故城在縣西南十五里夏侯嬰初爲滕令故號滕公按此時髙祖未立屬縣故滕爲秦縣至武帝攺爲公邱縣屬沛國

故薛城在縣東南四十三里薛侯國也孟嘗君時薛中六萬家其中富厚天下無比此田文以抗禦楚魏也合鄕故城在縣東二十三里卽論語所謂互鄕是也【案此以合鄕爲互鄕則前卷亳州之鹿邑故城俗名防鄕城者非卽論語所謂互鄕矣王應麟困學紀聞謂鹿邑之外有互鄕城邑人相傳謂互鄕童子見孔子者此處也前代因立互鄕縣云云所據不一附識備攷】宿州【苻離上】

【元和戶八千六百七十六鄕三十六案開元戶鄕數寫缺】

本徐州苻離縣也元和四年以其地南臨汴河有埇橋爲舳艫之防運漕所歷防虞是資又以鄿縣北屬徐州疆界闊逺有詔割苻離鄿縣及泗州之虹縣置宿州取古宿國爲名也

州境【案州境里數傳寫缺】

八到【西北至上都一千九百里西北至東都一千四百里】

【東南至泗州四百二十里東南至淮百里與濠州分中流爲界從界至濠州一百里西至宋州三百三十里】

【北至徐州一百五十里】

貢賦【案開元貢賦傳寫缺】

管縣三

苻離鄿

虹

苻離縣【上北至州一百五十里】

本秦舊縣漢屬沛郡髙齊時屬睢南郡隋開皇三年罷郡以縣屬徐州爾雅曰莞苻離也以地多此艸故名睢水自縣西北流入

故相城在縣西北九十里蓋相土舊都也

靈璧故城在縣東北九十里漢二年漢王入彭城項羽以精兵三萬人晨撃漢軍於靈璧東睢水上大破之睢水爲之不流

鄿縣【上北至州二百三十二里】

本秦舊縣漢屬沛郡後漢屬沛國有大澤鄕陳涉起兵於此爲狐鳴宋於此置譙郡齊以爲北譙郡後魏攺鄿縣爲鄿城縣隋開皇三年去城字屬仁州大業二年屬徐州八年屬譙州後復徐州

淮水西南流入經縣南七十里

渙水西自臨渙縣界流入

渦水東去縣一百里

鄿水北去縣三十里

虹縣【上西至州二百里】

本漢舊縣屬沛郡虹漢書作字梁武帝於此置貢城戍後魏復置虹縣周大象中省以地屬晉陵縣隋開皇十八年攺晉陵爲夏丘縣武徳四年於今縣南百里故虹城重疊置虹縣屬仁州貞觀八年屬泗州十三年移今縣理臨汴河

赤坎故城在縣西南五十九里梁天監八年置赤坎戍潼陂一名萬安湖周回二十里在縣北五里

垓下聚在縣西南五十四里漢髙祖圍項羽於垓下大破之卽此地也按漢洨縣屬沛郡【洨音絞】垓下卽洨縣之聚落名也圖經云項羽墓在縣南六里按羽死後髙祖以魯公禮葬羽扵谷城在今鄆州東阿縣界言在此俗說之謬也

廣濟渠按開元二十七年河南采訪使齊澣以江淮運漕經淮水波濤有沈溺之憂遂開廣濟渠下流自虹縣至楚州淮陰縣北十八里合扵淮逾時畢功後以水流峻急行旅艱阻旋又停廢卻由舊河

泗州【臨淮上】

【開元戶三萬三百五十鄕六十元和戶四千一十五

鄕五十】

禹貢徐州之域春秋時屬魯又爲徐子之國後爲楚所滅秦爲泗水郡地漢興攺泗水爲沛郡武帝分置臨淮郡後漢下邳太守理此自晉迄後魏並爲宿豫縣後魏扵此置東徐州周宣帝大象二年攺爲泗州隋大業三年攺爲下邳武徳四年復爲泗州開元二十三年自宿遷縣移扵今理

州境【東西三百八十五里南北三百七十九里】

八到【西北至上都二千三百二十里西北至東都一千四百七十里】

【東南陸行至揚州二百七十三里東水路至楚州二百二十里】

【西南至濠州二百一十里西北至埇橋四百二十里】

貢賦【開元貢麻布細貲布賦絹

布】

管縣五

臨淮宿遷徐城漣水下邳

臨淮縣【郭下】

本漢徐縣地長安四年分徐城南界兩鄕扵沙塾村置臨淮縣南臨淮水西枕汴河開元二十三年自宿遷移扵今理

宿遷縣【上南至州二百一十里】

春秋時宋人遷宿之地至漢爲厹猶縣屬臨淮郡晉安帝立宿豫縣隋開皇三年屬泗州寶應元年以犯代宗廟諱攺爲宿遷縣

淮水入縣境南與楚州山陽縣分中流爲界

舊州城梁將張惠紹北伐軍所次憑固斯城塹其羅城引水環之今城在泗水之中

下相故城在縣西北七十里秦故縣也項羽卽下相人也應劭曰相水出沛國故曰下相

魯肅廟在縣東南一里肅臨淮人後人爲之立廟徐城縣【中東至州五十里】

本徐子國也周穆王時徐君偃好行仁義視物如傷東夷歸之者四十餘國穆王聞徐君威徳日逺乘八駿之馬使造父禦之楚師襲其不備大破之殺偃王其子遂北徙彭城原東山之下百姓歸之號曰徐山按山今在下邳縣界楚漢之際項羽置東陽郡漢誅英布置徐縣屬臨淮郡後漢以臨淮郡合扵東海明帝又分東海爲下邳國理扵此晉太康三年復置徐縣屬臨淮郡梁扵此置髙平郡及髙平縣隋開皇十八年攺爲徐城縣屬泗州理大徐城大業四年移扵今理

淮水西南自虹縣界流入

永泰湖縣南二里周回三百六十三里其中多魚尢出朱衣鮒

大徐城在縣北三十里

徐君墓在縣北三十二里季札掛劍處

漣水縣【上西北至州一百六十里】

本漢厹猶縣之地後漢爲徐縣之地晉爲宿遷縣之境宋明帝扵此置東海郡又扵城北置襄賁縣屬焉後魏攺爲海安郡隋開皇三年廢郡以縣屬海州五年攺襄賁爲漣水縣因縣界有漣水故名武徳四年置漣州縣屬焉貞觀元年廢漣州縣屬泗州

海水在縣東北一百四里

淮水西南自宿遷縣界流入

沭水俗名漣水西南自海州沭陽縣界流入

碩濩湖在縣北百一十六里與海州朐山縣中分爲界下邳縣【上東南至州一百七十五里】

本夏時邳國後屬薛左傳薛之祖奚仲遷扵邳是也春秋並扵宋戰國時屬楚後屬齊至秦曰下邳縣漢屬東海郡魏志曹公徵呂布扵下邳生擒布令東中郎將鎭下邳宋攺爲下邳縣屬東徐州周攺東徐爲邳州隋省邳州以縣屬泗州

嶧陽山在縣西六里

泗水西自彭城縣界流入

淮水自縣西流入去縣六十里

沂水經縣北分爲二水一水於城北西南入泗一水經城東屈曲從縣南亦注泗謂之小沂水水上有橋昔張子房遇黃石公於圯上卽此處也南人謂橋爲圯故郯城在縣東北一百五十里古郯子國城孔子問官扵郯子卽此地也

縣理城古邳國城也魏武徵呂布扵下邳決泗水引沂水以灌其城卽此處也按下邳城有三重大城周回十二里半中城周四里呂布所守也魏武擒布扵白門卽大城之門也小城累塼堅峻周二里許西南又有一小城周三百七十步徵虜將軍石崇所築也

石鼈屯晉穆帝升平初茍羨爲北部都尉鎭下邳起田扵東陽之石鼈【在縣臨津郡界】公私利之北齊廢帝幹明中尙書左丞蘇珍之又議修石鼈等屯歳收數十萬石自是淮南軍防糧儲充足

濠州【鐘離上】

【開元戶二萬五百五十二鄕四十一元和戶二萬七百二

鄕四十二】

禹貢揚州之域春秋時爲鐘離子之國後爲吳楚所爭之地左傳楚子爲舟師以略吳疆滅鐘離又史記楚平王時鐘離人與吳邊邑卑梁小童爭桑而二邑交相攻滅秦並天下屬九江郡漢置鐘離縣復九江郡晉立爲鐘離郡梁因之宋明帝失淮北地復立徐州扵此後廢帝攺號北徐州梁因之以昌義之爲北徐州刺史鎭鐘離魏中山王元英將軍楊大眼率眾數十萬來冦鐘離城北阻淮水魏人扵州東邵陽洲作浮橋晝夜攻城分番相代義之善射每彎弓所向莫不應而倒一日戰數十合魏軍死者與城中平防髙祖遣曹景宗韋叡率眾二十萬來救魏軍大敗英與大眼脫身而走因輕騎追至洛口而還州後入髙齊文宣帝攺爲西楚州隋開皇三年攺濠州因水爲名大業三年攺爲鐘離郡南北朝皆爲重鎭隋亂陷賊武徳五年杜伏威附攺爲濠州按濠州本屬淮南與壽陽阻淮帶山爲淮南之險貞觀元年竇參爲相扵是據淮割地頴屬徐州及徐州節度使張建封死子愔爲本軍所立常挫王師其時朝廷防失淮南之地蓋參不學無術昧扵疆理之制所由致也自貞元以後州西渦口對岸置兩城刺史常帶兩城使以守其要濠字中間誤去水元和三年又加水焉州境【東西二百六十里南北一百八十一里】

八到【北取虹縣路至上都二千三百七十五里西北至東都一千五百一十里】

【東南至滁州二百三十里南至廬州三百三十里】

【西南至壽州二百二十里西北至徐州四百五十里】

【東北至泗州三百二十里東北至楚州旴縣二百二十里從縣至楚州一百九十里】

貢賦【開元貢官絁賦絁

絹綿

布】

管縣三

鐘離定逺招義

鐘離縣【上郭下】

本漢舊縣屬九江郡至晉屬淮南郡安帝時因東郡燕縣流入鐘離者扵此置燕縣至髙齊復爲鐘離縣塗山在縣西九十五里

淮水西南自壽州界流入

西濠水出縣西南莫邪山北入淮

東濠水出縣南濠塘山東北入淮

當塗縣故城本塗山氏國在縣西南一百一十七里禹娶扵塗山卽此也

荊山堰在郡城西一百二十二里梁天監十三年魏降人王足陳計扵武帝求堰淮水以灌壽陽

曰荊山爲上格浮山爲下格潼泡爲激溝並灌鉅野澤帝遂徐陽人率二十戶取五丁以築之令太子右衛率康絢左衛將軍昌義之防作令戰士二十萬人扵鐘離城南起浮山堰北扺巉石至十四年四月堰將合淮水漂度輙復決潰或言江淮多蛟龍其性惡鐡扵是引東西二冶故鐡器大則釡鬲小則鐝鉏數千萬斤沈扵堰所猶不合緣淮百里內木石皆盡負者肩上皆穿士卒死者十七八十五年四月堰乃成壽陽城戍移扵八公山淮水淸人之墳墓皆歷歷見扵水底或謂絢曰四瀆者天地所以節宣其气不宜久塞旣而昬霧三日霧解而堰決殺數萬人其聲若雷聞扵三百里水中怪物隨流而下或人頭魚身龍形馬首殊詭怪不可勝言

荘周臺在縣西南七里濠水經其前荘子與惠子觀魚之所又曰觀魚臺

定逺縣【上北至州一百里】

本漢東城縣地屬九江郡梁武帝天監初置屬定逺郡髙齊攺爲大安郡隋仁壽元年廢郡攺定逺縣爲臨濠縣屬濠州國朝復爲定逺縣

洛水經縣西四十里

陰陵縣故城在縣西北六十五里本漢縣也項羽敗扵垓下將麾下八百騎潰圍南走灌嬰追羽至陰陵羽迷失道問田父田父紿曰左左乃陷大澤故漢兵及之東城縣故城在縣東南五十里羽自陰陵至此尙有二十八騎南走至烏江灌嬰等追羽楊喜斬羽扵東城卽此地

招義縣【上西至州一百四十里】

本漢淮陵縣屬臨淮郡後漢屬下邳郡宋孝武帝自淮北徙睢陵縣攺爲池南縣陳爲招義縣隋大業元年爲化明縣屬濠州武徳七年更名招義

淮水西自鐘離縣界流入

浮山堰在縣西北六十里梁天監十三年與荊山堰同時修築

蔡州【汝南】

【開元戶五萬一千二百一十鄕一百七元和戶一萬二百六十三

案鄕數傳寫缺】今爲蔡州節度使理所【管蔡州申州光州管縣十二案都管戶數傳寫缺】

古豫州之域春秋時蔡江黃道柏胡蓼沈項息房呂十三國之地七國時屬魏秦兼天下爲三川河東南陽頴川碭泗水薛七郡之地漢立汝南郡領二十七縣理平輿宋元嘉中後魏太武帝率兵圍汝南郡守陳憲守拒四十餘日魏人積屍與城齊不拔而退宋文帝又扵懸瓠城置司州其後太武帝收河南地獻文帝攺司州爲豫州周大象二年攺爲舒州隋文帝攺爲豫州移入懸瓠城今理是也仁壽四年攺爲溱州大業二年攺蔡州三年罷州爲汝南郡武徳四年復置豫州寶應元年以避代宗廟諱復攺爲蔡州

州境【東西四百一十七里南北五百一十三里】

八到【西北至上都一千四百三十里西北至東都六百二十里】

【東南至光州三百二十里西至唐州二百一十里】

【南至申州二百五十里北至潁州三百六十里】

【東北至陳州三百二十里】

貢賦【開元貢甲雙鸂鷘四窠云等綾賦綾

綿】

管縣十一

汝陽平輿吳房西平朗山新息眞陽上蔡新蔡襃信郾城

汝陽縣【望郭下】

本漢舊縣也屬汝南郡晉屬汝南國宋屬汝陽郡隋開皇三年罷郡縣屬豫州仁壽四年攺豫州爲溱州以縣屬焉大業二年又移扵今理屬蔡州

汝水經縣西南二里

州理城古懸瓠城也汝水屈曲形若垂瓠故城取名焉平輿故城漢縣也古沈子國在縣東北六十里

鴻郤陂在縣東十里漢成帝時陂溢爲害翟方進爲丞相以爲決去陂水其地肥美省隄防之費遂奏罷之王莽時嘗枯旱郡人追怨方進童謠曰壞陂誰翟子威飯我豆食羮芋魁反乎覆陂當復誰者云兩黃鵠及建武中太守鄧晨使許陽爲都水掾令復鴻郤陂陽曰昔成帝夢上天天帝怒曰何故壞我濯龍池扵是乃因髙下形勢起塘四百餘里數年乃立今廢

平輿縣【中西至州六十二里】

本漢平輿縣地屬汝南郡髙齊廢隋大業二年重置十三年陷王世充置輿州管平輿一縣武徳中屬蔡州貞觀元年廢天授二年重置

汝水在縣南四十二里

葛陂周回三十里在縣東北四十里費長房投杖成龍處

吳房縣【上東南至州九十里】

本漢舊縣屬汝南郡後魏置襄城郡仍立遂寧縣以屬焉隋攺爲濯陽縣大業二年攺爲吳房縣

西平縣【上東南至州一百五十里】

本漢舊縣屬汝南郡後魏置卽春秋時柏國也古韓地之分蘇秦說韓王曰韓有劍防出扵棠谿今此縣西界有棠谿邨是也縣又有龍泉水可以淬刀劍自漢至後魏皆爲西平縣地隋末廢天授三年復置

朗山縣【上東北至州九十一里】

本漢安昌縣地屬汝南郡東漢省後魏太平眞君二年扵朗陵故城復置隋開皇三年移扵今理屬豫州十六年攺爲朗山縣

朗陵山一名大朗山在縣西北三十里

淮水經縣理南去縣一百二十里

道城古道國也在縣東北二十里

朗陵故城漢縣也在縣西南三十五里晉何曽所封之邑也

四望故城在縣東南七十里後魏太和十一年豫州刺史王肅扵四望陂南築之以禦梁梁太淸二年豫州刺史羊鵶仁以二魏交逼糧運懸斷乃棄懸瓠歸扵義陽上表曰臣輙率所領縮還舊鎭仍畱夏紹等停四望城防備卽此城也

新息縣【上西北至州二百里】

本息侯國爲楚所滅漢以爲新息縣屬汝南郡周武帝扵此置息州領此縣隋大業二年州廢攺屬豫州武徳四年扵此重置息州貞觀元年廢以縣屬豫州

淮水自西流入經縣南去縣五里

汝水自西流入經縣北去縣八十里

王梁渠在縣西北五十里隋仁壽中修築開元中縣令薛務更加疏導兩岸通官陂一十六所利田三千餘頃瑉玉坑在古息城東南五步周回一百八十步深三尺其玉顏色潔白堪爲器物隋朝官采用貞觀中亦令采取其後爲淮水所沒開元中淮水東移瑉坑重出其玉溫潤倍勝昔時蔡州至今以爲厥貢之首

賈君祠在縣北一里名彪字偉節後漢時爲新息長時小民多不養子彪言其制所活數千僉曰賈父後爲立祠

新息故城在縣西南十里

眞陽縣【中北至州一百里】

本漢愼陽縣屬汝南郡晉屬汝南國後魏攺爲眞陽縣髙齊攺爲保城縣隋開皇十六年攺置眞邱縣大業二年復爲眞陽縣因愼水爲名也

淮水經縣南去縣八十里

愼水出縣西南二十里

上蔡縣【上南至州七十里】

本漢舊縣也古蔡國晉上蔡縣屬汝南國後魏神龜三年扵此置臨蔡縣髙齊廢隋文開皇十二年移扵今理爲上蔡縣

蔡岡在縣東十里周回五十里

汝水西去縣十五里

新蔡縣【上西北至州一百五十里】

本漢舊縣古呂國也漢屬汝南郡晉屬汝陰郡宋屬新蔡郡東魏孝靜帝扵此置蔡州隋開皇十六年扵此置舒州領廣寧縣仁壽二年攺縣爲汝北大業二年攺爲新蔡縣屬蔡州

汝水經縣南去縣二里

襃信縣【中西北至州一百八十里】

本漢郾縣之地後漢分立襃信縣屬汝南郡晉屬汝陰郡宋攺爲襃信縣隋大業二年攺襃信縣屬蔡州淮水經縣南去縣七十五里

汝水經縣東北去縣五十五里

白亭在縣東南四十二里左傳楚白公勝所封之地郾城縣【東南至州一百八十里】

本漢縣七國時魏之下邑史記楚昭陽伐魏取郾兩漢以爲縣屬潁川郡光武謂賈復曰郾最大宛次之復曰臣請撃郾帝執復手曰執金吾撃郾吾復何憂謂此城也宋元嘉二年將軍劉緬說曰郾城有百年之福若北朝保之未可敵也遂遣將軍殷祖焚其倉糧髙齊扵今縣置臨潁郡隋開皇三年廢五年又扵廢郡城中置郾城縣屬許州武徳四年扵此置道州貞觀元年廢以縣屬豫州

汝水經縣西北去縣七十八里

大溵水上承汝水自襄城至岐額城分流南爲汝水北爲溵水

小溵水縣西北六十里至縣合爲大溵水

邵陵故城在縣東四十五里春秋齊桓公帥諸侯之師盟扵召陵卽此處也漢置邵陵縣屬汝南郡隋廢入郾城

徵羌故城在縣東南七十五里本秦安陵縣建武十二年來歙徵西羌有功故攺名以封之

申州【義陽申】

【開元戶二萬一千二十鄕四十二元和戶六百一十四

鄕二十一】

本屬淮南道貞元以後隸蔡州節度使

禹貢荊州之域又古申國也鄭武公娶扵申曰武姜在周爲侯伯後爲楚所滅秦並天下屬南陽郡魏文帝分置義陽縣自後省置不常宋元嘉末扵此立司州自後入後魏爲郢州入梁爲司州周武帝平齊攺爲申州大業二年攺爲義州武徳四年復置申州

州境【東西二百里南北一百七十八里】

八到【西北至上都一千七百一十里西北至東都九百四十二里】

【南至安州二百六十里西南至隨州二百三十里】

【西北至唐州二百六十里北至蔡州二百八十里】

【東北至光州二百六十里】

貢賦【開元貢葛十疋賦布

紵綿

絹】

管縣三

義陽鐘山羅山

義陽縣【上郭下】

本漢平氏縣義陽鄕之地也魏文帝分平氏立義陽縣江左省義陽縣地入平春縣晉孝武帝攺平春曰平陽隋開皇三年攺平陽爲義陽縣屬申州大業二年攺屬義州皇朝復屬申州

淮水西自唐州桐柏縣界流入東北經縣去縣三十七里

故曹城在縣東三十八里梁將曹景宗將兵侵魏所築故平靖闗城在縣南七十六里舊有此闗不知何代創立按義陽有三闗之塞此其一也武陽黃峴二闗在安州應山縣界長老云此闗因山爲障不營濠隍故名平靖

鐘山縣【上西至州四十里】

本漢鄳縣也屬江夏郡宋永初中屬義陽郡髙齊扵此置齊安郡後攺爲萬歳郡隋開皇三年罷郡爲齊安縣仍屬申州四年以近鐘山攺齊安爲鐘山縣

淮水經縣北四十里

澀水出縣南覇山去縣七十五里山石之間波流寒澀因以爲名

石城在縣西南二十一里石城山上本晉義陽縣所理羅山縣【上西南至州一百一十里】

本漢鄳縣地梁武帝置西汝南郡扵此隋開皇三年並入鐘山十六年扵鐘山析置羅山縣屬申州武徳四年置南羅州領羅山一縣八年州廢以縣屬申州

羅山在縣西南九里

淮水經縣北去縣二十里

光州【弋陽中】

【開元戶二萬九千六百九十五鄕六十一元和戶一千九百九十

鄕六十二】本屬淮南道貞元以後隸蔡州節度使

禹貢揚州之域春秋時國之地魯僖公五年楚人滅子奔黃在秦屬九江郡在漢爲西陽屬江夏晉安帝立光城縣理扵此梁末扵縣置光州隋大業二年罷州爲弋陽郡武徳三年攺爲光州總管府貞觀元年爲光州都督府太極元年自光山縣移今理

州境【東西四百四十三里南北二百三十五里】

八到【西北至上都一千七百三十里西北至東都九百二十里】

【西南至申州二百六十里西南至太別山三百里】

【西北至蔡州三百里東北至壽州四百三十里】

貢賦【開元貢葛十疋生石斛六十斤賦絁

絹】

管縣五

定城殷城固始光山仙居

定城縣【上郭下】

本漢弋陽縣屬汝南郡自漢至蕭齊常爲弋陽城武徳三年置州領定城一縣貞觀元年省定城屬光州淮水去縣六十七里

黃國故城在縣西十二里春秋時黃國後爲楚所滅殷城縣【中北至州一百二十里】

本漢期思縣地屬汝南郡宋僑立苞信縣扵此梁以苞信縣屬義州隋開皇四年攺苞信縣爲殷城縣屬弋陽郡武徳三年重置義州以縣屬光州

澮水在縣西五里

定城闗在縣南四十里髙齊以南廹陳境因置此闗隋廢

溫湯在縣南山中其湯緑色

固始縣【上西南至州一百五十五里】

本漢封蓼侯之地春秋蓼國楚並之今縣城是也自東晉以後蓼縣省宋明帝失淮北地乃扵此僑立新蔡郡領固始一縣隋開皇七年攺屬義州大業三年廢義州屬弋陽郡

淮水經縣北八十里

茹陂在縣東南四十八里建安中劉馥爲揚州刺史興築以水漑田

孫叔敖祠在縣西北隅七十五里

光山縣【上北至州三十里】

本漢西陽縣地屬江夏郡魏屬弋陽郡宋孝武帝大明初於此立光城縣隋開皇三年廢入樂安縣十八年又置光山縣

光山一名弋山在縣西北八十里

淮水經縣北七十里

水陵故關在縣南一百三十二里齊陳二境齊置此闗以爲禁防周因不攺隋開皇九年平陳后廢

仙居縣【中束至州一百里】

本漢軑縣春秋時國楚滅之漢以爲縣屬江夏郡至宋分立樂安縣天寶元年攺爲仙居縣縣西有仙居山因名

谷水在縣北九里

軑縣故城在縣北四十里春秋時國之都也

仙堂六陂在縣西南十一里梁武大同元年百姓堰谷水爲六陂以漑稻田

元和郡縣卷十

欽定四庫全書

元和郡縣誌卷十一

唐李吉甫撰

河南道【六】

鄆州【東平大都督府】

【開元戶三萬三千三百八十九鄕六十二案元和戶鄕數寫缺】今爲淄靑節度使理所【管鄆州兗州靑州齊州曹州濮州密州海州沂州萊州淄州登州管縣七十三案都管戶數傳寫缺】

禹貢兗州之域春秋時屬宋卽魯附庸須句【音劬】國太昊之後風姓左傳曰公伐邾取須句戰國時其地屬魏秦爲薛郡地在漢爲東平國屬兗州後漢封皇子蒼是爲憲王宋及後魏並爲東平郡周宣帝於此置魯州尋廢隋分兗州萬安縣置鄆州大業三年罷州爲東平郡隋亂陷賊武徳五年討平徐圓朗於今鄆城縣置鄆州爲總管府本理鄆城貞觀八年以下濕移理須昌貞元三年爲都督府

州境【東西一百八十七里南北二百六十四里】

八到【西南至上都一千八百二十里西南至東都九百六十五里】

【東南至兗州一百九十里西至曹州三百三十里】

【北渡河至博州一百八十里東北至齊州二百八十里】

貢賦【開元貢絹十五疋賦綿

絹】

管縣九

東平須昌陽谷壽張盧

東阿

鄆城鉅野平陰

東平縣【望郭下】

古宿國左傳曰公及宋人盟於宿是也兩漢爲無鹽地後齊於此置須昌縣屬東平郡縣理無鹽城隋別置須昌縣屬鄆州攺須昌縣爲宿城縣貞元三年移於州理攺爲東平縣

須昌縣【望郭下】

本漢舊縣屬東郡故須句國按此前須昌縣在今縣東南三十二里須昌故城是也隋攺須昌爲宿城縣更立須昌縣於今理屬鄆州縣在州南四十五里

濟水南自鄆城縣界流入去縣西二里

州理故須句城左傳任宿須句顓臾皆風姓也注曰須句𨿽列國而削弱不能自通魯私屬若顓臾之比也無鹽故城在縣東三十六里古宿國也列女傳曰無鹽有醜女名宿癅齊宣王善之立爲夫人卽此縣女也淸水石橋在縣西三里隋仁壽元年造石作華巧與趙州石橋相埓長四百五十丈

東平思王宇墓在縣東四十九里漢東平思王宇宣帝子後薨葬於此其冡松柏皆西靡王奢侈生葬所愛幸者守冡者常聞號呼數年後乃不復聞聲

陽谷縣【上東南至州七十五里】

本漢須昌縣地隋於此置陽谷縣取東阿縣界陽谷亭爲名也屬濟州天寶十三年濟州爲河所陷沒以縣屬鄆州

黃河在縣北十二里

故伏城在縣東南二里蓋伏生所居因名之

壽張縣【緊東北至州四十五里】

本漢壽良縣也屬東郡後漢光武以叔父名良攺曰壽張屬東平郡隋開皇三年罷郡屬濟州十六年割屬鄆州武徳四年屬壽州五年廢壽州屬鄆州

梁山在縣南三十五里漢書曰孝王北獵梁山是也壽州故城在縣東南十五里隋末百姓築以爲堡武徳四年於此置壽州

呂母垞在縣東南三十五里後漢東海呂母合眾於此兗州人謂城實中曰垞

盧縣【緊東南至州一百里】

本漢舊縣也屬泰山郡都尉理之濟北王所都後漢盧縣屬濟北國宋屬濟北郡隋開皇三年罷郡縣屬濟州大業三年復爲濟北郡武徳四年討平王世充復爲濟州按濟州理碻磝城【碻苦髙反磝音敖】本秦東郡之茌平縣也其城西臨黃河晉末爲河水所毀移理河北博州界事具博州宋元嘉二十年寧朔將軍王謨前鋒入河平碻磝立戍守之都督劉義恭以沙城不堪守召謨毀城而還後更城之後魏略得河南置鎭守泰常八年於此置濟州至天寶十三載州爲河所陷廢

碻磝津在縣北一里後魏於此置闗名濟州闗隋末廢劉公橋架濟水在縣東二十七里宋武帝伐燕過此造橋故俗呼爲劉公橋隋末廢貞觀元年重造長十二丈闊一丈二尺

東阿縣【緊南至州五十里】

本漢舊縣也春秋時齊之柯地左傳曰公會齊侯於柯注曰此柯今濟北東阿齊之柯邑猶祝阿也漢志東阿縣屬東郡都尉理晉屬濟北國隋開皇三年屬濟州天寶十三載濟州廢縣屬鄆州

魚山一名吾山在縣東南二十里瓠子歌曰吾山平兮巨野溢魚怫郁兮迫冬日卽此山也曹子建每登此山有終焉之志及亡葬於山下

谷城山在縣東三十二里黃石公出一編書與張良曰後十三年孺子見我濟北谷城山下黃石卽我矣是其處也

東阿故城在縣西二十里漢東阿縣城也晉太康後省魏志程昱謂範令靳允曰曹使君智殆天所授君必固範戍守東阿則田單之功可立謂此城也水經注曰東阿大井巨若輪深七八丈每嵗取此水煮膠入貢本艸所謂阿膠也

陽谷亭在縣東南四十二里左傳齊桓公會諸侯於陽谷是也

項羽墓在縣東二十七里初羽爲魯公羽死後魯猶爲楚守漢王示以羽首魯乃降羽死乃以公禮葬於此鄆城縣【緊東北至州一百里】

本漢壽良縣地左傳曰晉人執季文子於苕丘還待於鄆按古鄆城卽今縣是也漢魏皆爲壽張縣地隋開皇四年攺爲萬安縣十六年於此置鄆城縣貞觀八年移鄆州於須昌縣鄆城依舊

黎丘在縣西四十五里春秋時黎侯寓於衞因以爲名黎之臣子諷黎侯歸國作詩曰胡爲乎泥中蓋惡其卑濕也

鉅野縣【望西北至州一百二十里】

本漢舊縣也屬山陽郡鉅野澤在縣東五里卽魯西狩獲麟處武徳四年於此置麟州以是獲麟之地故以爲名五年廢麟州以縣屬鄆州

獲麟堆在縣東十二里春秋哀公十四年經曰西狩獲麟

大野澤一名鉅野在縣東五里南北三百里東西百餘里爾雅十藪魯有大野西狩獲麟於此澤

蚩尢墓在縣東北九里今山陽鉅野縣有蚩尢肩髀冢按黃帝殺蚩尢於涿鹿之野身體異處故別葬焉平陰縣【上西南至州一百二十里】

本漢肥城縣地屬泰山郡古肥子國隋開皇十四年於今縣西北二十八里置楡山縣大業二年移於今理仍攺名平陰屬濟州天寶十三載州廢縣割隸鄆州陶山在縣東三十五里範蠡葬處

黃河去縣十里

平陰故城在縣東北三十五里左傳曰晉侯伐齊齊侯禦諸平陰

故長城首起縣北二十九里齊湣王所築蘇代謂燕王曰齊有長城巨防足以爲塞是也

左丘明墓在縣東南五十五里

兗州【魯郡中都督府】

【開元戶六萬七千三百九十七鄕一百三十三案元和戶鄕數傳寫缺】

禹貢兗州之域兼得徐州之地春秋時爲魯國按武王卽位封周公於少昊之墟曲阜之地周公不就封畱佐武王武王崩又相成王其子伯禽乃就封之魯自伯禽至頃公三十四君爲楚考烈王所滅六國時地屬楚秦滅楚以魯爲薛郡漢髙後時更爲魯國後漢仍爲魯國兗州所理不恆獻帝初平三年移兗州理濟陰之鄄城以魏太祖曹操爲兗州牧魏仍移兗州理東郡之廩丘晉不攺永嘉之後陷於石勒北州流人南渡成帝立南兗州寄理京口宋武帝平河南又得其地置兗州後又屬魏宋文帝元嘉八年理廣陵二十八年理盱眙三十年復理廣陵隋大業元年於兗州置都督府二年攺爲魯州三年攺爲魯郡十三年爲賊徐圓朗所據武徳五年討平圓朗攺魯郡置兗州貞觀十四年攺置都督府謹按禹貢導沇水東流爲濟截河南渡東與菏澤汶水會又東北入於海兗州在濟河之間因濟水發源爲名今郡理乃非其境至周置兗州始兼得今郡之地而濟水自王莽末入河同流於海則河南之地無濟水矣自後所說皆習舊名

州境【東西二百三十一里南北三百五十三里】

八到【西南至上都一千八百九十五里西南至東都九百八十里】

【東至沂州三百八十里東南至徐州四百里】

【西南至宋州四百里西至曹州三百七十里】

【西北至鄆州一百九十里正北防東至齊州三百三十里】

貢賦【開元貢鏡花綾防風紫石英賦綾

絹綿】

管縣十一

瑕丘金鄕魚臺鄒

龔丘幹封萊蕪曲阜泗水任城中都

瑕丘縣【上郭下】

本漢縣屬山陽郡卽魯之負瑕邑也左傳曰季康子伐邾以邾子益來囚諸負瑕宋元嘉十三年立兗州理瑕丘城而瑕丘無縣至隋文帝割鄒縣汶陽平原三縣界立瑕丘縣屬兗州

洙水東去縣二十三里

泗水東自曲阜縣界流入與洙水合

淮安王神通營在瑕丘故城中武徳五年平賊徐圓朗屯兵之處也

又有管國公任瓌薛國公長孫順徳原國公史萬寶壘列營相次各周回五里

堯祠在縣南七里洙水之西

金鄕縣【望東北至州一百八十里】

本漢東緡縣也屬山陽郡卽古之緡國城左傳曰夏桀爲仍之會有緡叛之陳畱風俗傳曰東緡縣者故陽武戶牖鄕也漢丞相陳平卽此鄕人也後漢於今兗州任城縣西南七十五里置金鄕縣蓋因穿山得金故曰金鄕屬山陽武徳四年於此置金州五年廢爲戴州貞觀中廢戴州縣屬兗州

昌邑故城在縣西北四十二里其中城周十餘里外城周三十餘里中有鐵柱出地數尺漢景帝三年吳楚趙膠西濟南菑川膠東七國俱反天子命條侯周亞夫將三十六軍擊吳楚亞夫至淮陽問父客鄧都尉策安出客曰莫若引兵東北壁昌邑以梁委吳將軍深溝髙壘使輕兵絕淮泗口塞吳饟道吳梁相獘乃以全制其極破吳必矣條侯從之吳楚以正月起三月皆破滅卽此城也

魚臺縣【上東北至州一百九十里】

本漢方與縣屬山陽郡髙齊文宣帝廢隋開皇十六年復置方與縣屬戴州貞觀十七年廢戴州縣屬兗州寶應元年攺爲魚臺縣因縣北有魯君觀魚臺故名縣理城卽漢方與城也

菏水卽濟水也一名五丈溝西自金鄕縣界流入去縣十里又東南流合泗水泗水東北自任城縣界流入經縣東與菏水合又東流入徐州沛縣界

觀魚臺卽武唐亭也在縣北十三里春秋隠公五年公矢魚於棠是也

太山府君祠在縣西十二里

鄒縣【上】

本漢鄒縣地故邾國魯之附庸魯繆公攺邾爲鄒因鄒山以爲名隋大業二年攺兗州爲魯州三年罷魯州爲魯郡縣皆屬焉武徳五年罷縣屬兗州按邾國之地陸終之子曹姓所封卽今鄒縣是也今黃州亦爲邾國之地陸終之後所封蓋終有六子各爲國也

嶧山一名鄒山在縣南二十二里禹貢曰嶧陽孤桐卽此也秦始皇二十六年觀禮於魯刻石於嶧山晉建武初兗州寄理山上洛陽傾覆郗鑑獲歸州鄕人士並宗附之遂共推鑑爲主與千餘家避難於嶧山中宗假鑑龍驤將軍兗州刺史鎭鄒山後爲石勒所侵逼鑑率文武自嶧山奔下邳

鳧山在縣東南三十八里詩曰保有鳧繹遂荒徐宅卽此山也

龔丘縣【中南至州五十里】

本漢寧陽縣之地屬泰山郡後漢攺屬東平國髙齊文宣帝移置平原縣於漢寧陽縣城北十七里今縣理也隋以此縣與徳州平原縣同名以縣東南二十里有龔丘城遂攺爲龔丘縣屬兗州

靑石山在縣西三十里後魏有靑石山祠卽謂此也其山都是一大石耳發地傑立髙四十餘丈周回三里上有石池二所東西行列有人工冬夏澄淸初無耗溢祈雨輒應故古今祀之

故汶陽城在縣東北五十四里其城側土田沃壤故魯號汶陽之田成公二年齊歸我汶陽之田卽此

幹封縣【上西南至州一百六十里】

本齊之博邑延陵季子適齊子死葬於嬴博之間至漢武帝封禪分嬴博二縣立奉髙縣以奉泰山之祀後魏攺博縣爲博平隋開皇十七年攺博平爲博城縣幹封元年髙宗封嶽析長安以置幹封長安元年廢乃於岱山下攺博城縣爲幹封縣屬兗州

泰山一曰岱宗在縣西北三十里

社首山在縣西北二十六里

髙理山亦曰蒿裏山在縣西北二十五里

䢐來山亦曰尢來山詩曰䢐來之松後漢赤眉渠帥樊崇保守此山自號尢來山老

汶水源出縣東北原山西南流經縣理南去縣三里又有北汶嬴汶柴汶牟汶浯汶述徵記曰泰山郡水皆名汶按今縣界凡有五汶皆源別而流同也

嶽廟在縣西北三十里泰山之南郡國志廟前有柏樹漢武帝所種赤眉賊斫一樹見血乃止有嶽令掌之開元十三年冬宗登封泰山登封之夕凝氛昬晦迅風激烈皇帝出齋宮露立以請及明淸霽旗旛不搖事畢至山下日又抱戴明曜五色千官稱賀其日大赦以靈嶽昭感封泰山神爲天齊王

萊蕪縣【中西南至州二百六十里】

本漢縣也故城在今淄州東南六十里齊靈公滅萊萊人流播邑落荒蕪故曰萊蕪後漢範史云曾爲此縣長百姓歌其淸儉曰甑中生塵範史云釡中生魚範萊蕪至晉廢後魏移古嬴縣於此貞觀元年廢入博城縣至長安四年又於廢嬴縣置萊蕪縣取漢舊名也屬兗州韶山在縣西北二十里其山出鐵漢置鐵官至今鼓鑄不絕

曲阜縣【丄西北至州四十五里】

本漢魯縣卽春秋時魯國伯禽所都其地卽古炎帝之墟也自後或爲魯國或爲魯郡而縣屬焉髙齊文宣帝省魯郡仍於魯城置任城郡隋開皇三年罷郡仍移汶陽縣理此屬兗州十六年攺汶陽縣爲曲阜縣

防山在縣東二十五里禮記曰孔子旣得合葬於防卽此是也

壽丘在縣東北六里皇甫謐以爲黃帝生於壽丘在魯城東門之北

曲阜在縣理魯城中委曲長七八里今按季子臺及大庭氏庫及縣理城並在其上

洙泗二水東自泗水縣界流入又西南流經縣北分爲二流水側有一城爲二水之分會也南爲泗水北爲洙水二水之間卽夫子領徒之所居也

沂水亦名雩水源出縣東南八里坰澤俗名連泉澤在縣東南九里魯僖公牧馬之地詩曰駉駉牡馬在坰之野是也

闕裏在縣西南三里魯城中北去洙水百餘步

兩觀在縣東南五十步定公二年雉門及兩觀災卽家語孔子戮少正卯之處

矍相圃在縣西三里魯城中

孔子墓在縣西北三里魯城之北

靈光殿魯王所造在魯城內按文選漢景帝子名余封爲魯王好理宮室而建此殿遭王莽亂宮室被焚建章皆隳壊而靈光殿巋然獨存

泗水縣【上西南至州一百里】

本漢卞縣之地卽春秋之靈�地隋分汶陽縣於此城置泗水縣屬兗州

尼丘山在縣南五十里叔梁紇禱尼丘山而生孔子梁父山在縣北八十里西接䢐來山封禪書曰古者封泰山禪梁父七十二家

山在縣東北七十五里詩曰奄有防定公十一年左傳曰齊人來歸陰之田是也

泗水源出縣東陪尾山其源有四四泉俱導因以爲名盜泉源出縣東北髙徑山之陰淮南子曰孔子不飲盜泉之水

漏澤在縣東七十里此澤漏穴有五皆方丈餘深二丈以上其澤每夏積水秋冬漏竭將漏之時居人知之不過三日漏水都盡先以竹木作薄籬圍之水族山積也菟裘故城在縣北五十五里魯隠公曰使營菟裘吾將老焉

任城縣【緊東至州七十六里】

本漢舊縣屬東平國古任國太昊之後風姓也僖二十一年左傳曰任宿須句皆風姓也注曰任今任城縣也魏志曰文帝封鄢陵侯彰爲任城王齊天保七年移髙平郡於此任城縣屬焉隋開皇三年罷髙平郡屬兗州承注山在縣東南七十六里云女媧生處按今山下有女媧廟

桓公溝源出縣理西四十里萌山之下宋武北徵記曰桓公宣武以太和四年率眾平趙魏時遣冠軍將軍毛彪生鑿此溝號曰桓公溝於今四十九年矣溝已塡塞公遣寧朔將軍朱超更鑿石通之

女媧陵在縣東南三十九里

魏王粲墓在縣南五十二里

中都縣【上西北至州一百里】

本魯國邑也定公以孔子爲中都宰一年四方皆則之禮記曰夫子制於中都四寸之棺五寸之槨由中都宰爲司寇故城在今縣西三十九里一名殷密城至漢以其地爲東平陸縣屬東平國齊髙帝攺平陸縣爲樂平縣隋復攺樂平爲平陸縣屬兗州天寶元年攺爲中都割屬鄆州今卻隸兗州

汶水北去縣二十四里又北入西昌縣界

桓水在縣西八十里晉桓溫進軍北次金鄕鑿鉅野三百里以通舟運自淸水入河以是桓所鑿故曰桓水亦曰桓河

靑州【北海望】

【開元戶五萬五千一百三十二鄕一百二案元和戶鄕數寫缺】

古少昊氏之墟禹貢靑州之地舜時以靑州越海遼逺分爲營州禹復置九州武王克商封師尙父於齊營丘周成王少時命太公曰東至於海西至於河南至於穆陵北至於無棣【穆陵山在今瑯琊沂水縣界無棣今景城郡屬縣也】五侯九伯實得徵之至二十九代爲田和所篡和子孫彊盛與燕趙韓魏楚俱稱王五世至建爲秦所滅分齊地置齊瑯琊二郡漢元年更爲臨淄項羽立田都爲王都臨淄其年四月田榮擊都走楚榮自立爲王十二月楚擊榮榮走平原項羽立田假爲王榮弟橫擊假假走楚楚立田廣爲王三年韓信殺廣漢立韓信爲齊王五年信徙王楚六年以膠東等七十餘城封皇子肥爲齊王傳國至厲王昌國除武帝復封次子閎爲齊王后國除遂以齊爲郡領縣十二理臨淄後漢攺齊郡爲齊國曹魏明帝封子芳爲齊王尋卽帝位晉武帝以弟攸爲王子冏嗣永嘉末陷於石勒其後南燕慕容徳建都於此至慕容超宋武帝伐克之以沈文秀爲靑州刺史守東陽城爲魏將慕容白曜所陷遂入後魏隋大業三年罷州爲北海郡領縣十隋亂陷賊武徳二年海岱平定攺爲靑州置總管府

州境【東西二百七十里南北三百四十四里】

八封【西南至上都二千四百五里西南至東都一千五百五十五里】

【東至密州三百三十里南至沂州四百五十里】

【西北至棣州三百二十三里東北至萊州三百四十五里】

貢賦【開元貢防文綾

糖海物賦綿

絹】

管縣七

益都臨淄千乘臨朐北海壽光博昌

益都縣【望郭下】

本漢廣固縣之地魏於今壽光縣南十里益都城置益都縣屬齊國宋及後魏屬齊郡隋開皇三年罷郡縣屬靑州

淄水西去縣五十五里

廣固城在縣西四里晉永嘉五年東萊牟平人曹嶷爲刺史所築有大澗甚廣固故謂之廣固初南燕慕容徳議所都尙書潘聰曰靑齊沃壤號東秦土方二千里四塞之固負海之饒可謂用武之國廣固者曹嶷之所營山川阻峻足爲帝王之都徳從之及義熙五年宋武徵慕容超於廣固也城側有五龍口險阻難攻兵力疲獘河間人文說曰昔趙攻曹嶷望風者以爲澠水帶城非可攻拔若塞五龍口城當必陷石季龍從之嶷請降後五日大雨震雷復開徙舟嶧陽冉閔之亂段龕據之慕容恪攻圍數月不克又塞五龍口龕遂降後無幾又震開之今舊基猶存宜試修塞從之超及城中男女皆患腳弱病者大半超遂出奔爲晉所擒

臨淄縣【緊南至州四十里】

古營丘之地呂望所封齊之都也太公後二十九代康公爲田和所滅和立爲齊侯後稱王五代至王建爲秦所滅秦立爲縣城臨淄水故曰臨淄自漢至後魏並屬齊郡髙齊省隋開皇十六年移髙陽縣理此攺爲臨淄縣以屬靑州焉

社山在縣西北二十五里一名愚公山有愚公谷在山之陰

牛山在縣南二十五里昔齊景公遊牛山北望而嘆曰美哉國乎古而無死將何去此晏子對曰古而無死則太公丁公之樂也君何預於此哉

營丘在縣北百步外城中爾雅曰水出其前經其左曰營丘今臨淄城中百丘淄水出其前經其左故曰營丘葵丘在縣西北二十里桓公會諸侯於此

縣理卽古臨淄城也漢齊郡亦理於此蘇秦說齊王曰臨淄城中七萬戶戶不下三人卽二十一萬人又燕王謂蘇代曰吾聞齊地淸濟濁河可以爲固長城巨防可以爲塞漢書田肯曰夫齊東有瑯琊卽墨之饒南有泰山之固懸隔千里持防百萬齊得十二焉此東秦也非子弟勿王漢六年封皇子肥爲齊王盡得故齊地人能齊言者悉與之

齊雪宮故址在縣東北六里晏子春秋所謂齊侯見晏子於雪宮也

天齊池在縣東南十五里封禪書曰齊之所以爲齊者以天齊池也

齊桓公墓在縣東南二十三里鼎足山上貞觀十一年詔致祭禁二十步內不令樵蘇

管仲墓在縣南二十三里

晏嬰墓在縣東北三里貞觀十一年詔十五步並禁樵蘇

千乘縣【上東南至州八十里】

本漢舊縣也屬千乘郡有鹽官後漢和帝永元七年攺千乘國爲樂安郡千乘縣仍屬焉武徳二年於此置乘州八年廢乘州千乘依舊屬靑州千乘者以齊景公有馬千駟畋於靑丘今縣北有靑丘縣因以爲名

淄水南去縣二十八里

臨朐縣【上北至州四十里】

本漢縣也屬齊郡縣東有朐山因以爲名隋開皇六年攺爲逢山縣屬靑州取縣西逢山爲名大業二年又攺爲臨朐縣

胊山在縣東南二里

逢山在縣西二十二里

破車峴在縣東南三十五里按峴髙七十丈周廻二十里道徑險惡因名破車峴

北海縣【緊西北至州一百三十里】

本漢平壽縣也屬北海郡隋開皇三年罷郡置下密縣於廢郡中屬靑州十六年又於此置濰州取界內濰水爲名大業二年廢濰州仍攺下密縣爲北海縣

海水在縣東北一百二十里禹貢曰海岱惟靑州今按海東接萊州西接壽光縣界

濰水南去縣五十五里

膠水東去縣八十五里與萊州膠水縣中分爲界公孫墓在縣西

壽光縣【緊西南至州七十里】

本漢舊縣也屬北海郡後漢攺屬樂安郡宋省壽光縣隋開皇六年於縣北一里博昌故城置壽光縣屬靑州武徳二年屬乘州八年廢乘州還屬靑州

海水在縣東北一百十里東接北海縣界西接博昌縣界

淄澠二水西自千乘縣界流入去縣四十里

博昌縣【丄東南至州一百二十里】

本漢舊縣屬千乘郡昌水其勢平博故曰博昌後漢以千乘郡爲樂安郡博昌縣仍屬焉晉宋後魏並同髙齊省移樂陵縣【今縣東十二里樂陵故城】理此屬樂安郡隋開皇三年罷郡樂陵縣屬靑州十六年攺爲博昌縣

濟水北去縣百步又東北流入海

海浦在縣東北二百八里卽濟水東流入海之處水口謂之海浦

薄姑故城在縣東北六十里齊舊都也

齊州【齊郡上】

【開元戶四萬九千一百五十七案鄕數及元和戶鄕數並寫缺】

禹貢兗州之域春秋及戰國時屬齊國秦並天下爲齊郡漢分齊郡立濟南國今州卽濟南國之歷城縣理也景帝三年爲濟南郡理東平陵屬靑州晉永嘉之後郡移理歷城卽今州理是也後爲石勒所據慕容氏亦有其地義熙五年劉平之宋元嘉九年分靑州立冀州理歷城後魏將慕容白曜攻下歷城文帝攺冀州爲齊州與濟南郡並理隋開皇十三年罷郡以所領縣屬齊州大業三年罷州爲齊郡隋末陷於寇賊武徳元年海岱平定罷郡復州

州境【東西三百八十二里南北一百四十二里】

八到【西南至上都二千一百五里西南至東都一千二百里】

【東至淄州一百九十里西渡河至博州二百九十里】

【正南防西至兗州三百三十里正北微西至徳州二百四十五里】

【東北渡河至棣州三百五十里】

貢賦【開元貢絲

葛賦綿

絹】

管縣九

歷城全節章丘亭山臨邑臨濟長淸丰齊禹城

歷城縣【上郭下】

古齊歷下城對歷山之下漢爲歷城縣屬濟南國晉屬濟南郡隋開皇三年罷郡縣屬齊州

華不注山一名華山在縣東北十五里齊晉戰於鞍齊敗績晉逐之三周華不注

州理城古歷下城也左傳晉平公伐齊戰於歷漢書酈食其說齊王田廣罷歷下軍守備韓信度平原襲破歷下因入臨淄述徵記曰歷城到營城三十里自城以東水彌漫數十里南則迫山實爲險固也

神通寺在縣東七十里琨瑞山中苻秦時沙門竺僧朗隠居也朗少事佛圖澄尢明气緯隠於此谷因謂之朗公谷

全節縣【上西南至州七十里】

本春秋譚國之地齊滅之漢以爲東平陵縣屬濟南郡宋省東字後魏爲東陵至周省其全節縣本是隋末土人李滿率鄕人據堡贍以家財武徳二年歸國於堡置譚州及平陵縣以滿爲譚州總管貞觀元年廢譚州縣屬齊州十七年燕亮搆逆滿及男君球固守賊平縣廢有詔重置縣攺名全節以旌其功焉

濟水在縣北四十里

巨合城在縣東南二十三里耿弇討張步守巨裏卽此城也

章丘縣【上】

本漢陽丘縣也屬濟南郡髙齊文宣帝天保七年自髙唐故城移髙唐縣理於此隋開皇十八年以博州亦有髙唐縣攺爲章丘縣屬齊州取縣南章丘山爲名也武徳二年屬譚州貞觀元年廢譚州又屬齊州

東陵山在縣南二十八里莊子曰盜跖死於東陵之上龍盤山在縣東二十五里上有神迹是姜嫄所履處長白山在縣東南三十里髙二千九百丈周回六十里齊記曰於陵城西三里有長白山卽陳仲子夫妻所隠也

濟水西去縣十七里

縣理城卽黃巾城也在濟水之南岸漢獻帝建安中黃巾賊張角之所守也

亭山縣【上西北至州九十里】

本漢平陵縣地宋於此置衛國縣屬頓丘郡隋開皇六年攺爲亭山縣屬齊州縣東南有亭山因以爲名長白山在縣東北六十里

百脈水出縣東北平地水源方百餘步百泉俱出合流故名之

臨邑縣【上南至州六十里】

本漢舊縣屬東郡至晉屬濟北國宋孝武帝孝建二年立東魏郡理臺城以臨邑縣屬焉隋開皇三年罷郡臨邑縣屬齊州武徳二年屬譚州貞觀元年廢譚州屬齊州

黃河在縣北七十里

濟水西去縣四十里

漯水北去縣七里

鹿角闗在縣西北七十里隋大業三年廢

臨濟縣【上西南至州一百二十里】

本漢菅縣屬濟南郡隋開皇六年移朝陽縣理於此屬濟州十六年攺爲臨濟縣

黃河在縣北八十里

濟水在縣南二十里

長淸縣【上東北至州八十里】

本漢盧縣地隋開皇五年於此置鎭十四年廢鎭置長淸縣屬濟州因淸水爲名貞觀十七年廢濟州屬齊州隔馬山在縣東南三十五里左傳曰晉侯伐齊齊師遁夙沙衛斬馬於隘以塞道後因爲隔馬山

黃河北去縣五十五里

濟水北去縣十里

淸水西南去縣十里

淯溝泊在縣西南五里東西三十里南北二十五里水族生焉數州取給

廢四口闗在縣西南五十里後魏置武徳九年廢石窌故城在縣東三十里

丰齊縣【上東北至州四十里】

本漢荏縣也取縣東北荏山爲名屬泰山郡隋大業二年省入歷城縣武徳元年重置天寶元年攺爲丰齊岐陽山在縣東南五十里

濟水西去縣二十六里

祝阿故城在縣東北二里禮記曰武王克殷封黃帝之後於祝卽此

禹城縣【上東南至州一百五十里】

本漢祝阿縣春秋時齊邑漢以爲縣屬平原郡隋開皇十六年攺屬濟州天寶元年攺名禹城縣以縣西南三十里有禹息故城因名在州西北八十五里

元和郡縣誌卷十一

欽定四庫全書

元和郡縣誌卷十二

唐李吉甫撰

河南道【七】

曹州【濟陰上】

【開元戶七萬三千一百六十一鄕一百四十九案元和戶鄕數傳寫缺】

禹貢豫州之域於周又爲曹國之地後屬於宋左傳哀公八年宋景公滅曹按曹國在州東北三十七里濟陰縣界故定陶城是也七國時屬齊宋爲楚魏所滅三分其地齊得其濟陰東平漢爲濟陰郡之地在濟水之南故以爲名漢景帝中六年別爲濟陰國宣帝甘露二年更名定陶哀帝更爲濟陰郡屬兗州後魏於定陶城置西兗州周武帝攺西兗州爲曹州取曹國爲名也隋大業三年攺爲濟陰郡隋亂陷賊武徳四年平孟海公復爲曹州

州境【東西二百五十九里南北二百五十九里】

八到【西至上都一千五百二十五里西至東都六百六十五里】

【東至兗州三百七十里東南至宋州一百五十里】

【西南至汴州一百四十五里西北至滑州二百里】

【東北至鄆州三百三十里】

貢賦【開元貢蛇牀子葶藶賦綿

絹】

管縣六

濟陰冤句乘氏成武南華考城

濟陰縣【緊郭下】

本漢定陶縣之地屬濟陰郡隋開皇六年於此置濟陰縣屬曹州皇朝因之

曹南山在縣東二十里詩所謂薈兮蔚兮南山朝隮是也

泛水在縣南昔漢髙祖旣定天下卽位於泛水之陽張晏曰泛水在濟陰界取其泛受大而潤下按今泛水縣東亦有髙祖卽位壇據叔孫通傳云髙祖爲皇帝通於定陶就其儀在濟陰是也

菏澤在縣東北九十里故定陶城東北其地有菏山故名其澤爲菏澤禹貢曰導菏澤被孟豬

州理中城蓋古之陶丘也一名左城帝王世紀舜陶於河濱卽禹貢之陶丘今濟陰定陶西有陶丘是也爾雅曰再成爲陶丘成猶重也

古曹國在縣東北四十七里故定陶是也定陶故城堯所居也堯先居唐後居陶故曰陶唐氏史記曰曹叔振鐸者周武王弟封於曹魯哀公八年宋滅曹執曹伯陽自曹叔至伯陽凡十八葉又範蠡相越平吳后變姓名爲朱公居於陶號陶朱公亦此地也

莘仲故城在縣東南三十里蓋古之莘國也伊尹耕於莘野湯聞其賢聘以爲相卽此地

三鬷亭古國也在縣東北四十九里湯伐桀遂伐三鬷俘厥寶玉注曰三鬷國名今定陶是也

冤句縣【緊東至州四十七里】

本漢舊縣也漢初屬梁國景帝時屬濟陰郡隋開皇三年罷郡以縣屬曹州

煮棗故城在縣西北四十里漢書樊噲攻煮棗屠之是也

濟陽故城在縣西南五十里漢濟陽縣也光武以建平元年生於濟陽縣明照一室是嵗有嘉禾生一莖九穗大於凡禾因名秀光武皇考爲濟陽令

袁本初故城在縣北七十里袁紹所築

乘氏縣【緊南至州五十四里】

本漢舊縣也屬濟陰郡隋開皇三年罷郡以縣屬曹州大業末年廢武徳四年重置

孟海公南北二城在縣東四十五里隋末賊帥孟海公所築

成武縣【緊西至州一百里】

本漢舊縣也屬山陽郡後漢攺屬濟陰郡隋於此置戴州成武縣屬焉大業二年省戴州縣移理州城中後屬曹州武徳五年於金鄕縣重置戴州縣又屬焉貞觀十七年廢戴州縣又屬曹州

故秺城在縣西北二十九里昭帝封金日防爲秺侯南華縣【上東南至州一百二十里】

本漢離狐縣也屬東郡舊傳初置縣在濮水南常爲神狐所穿穴遂移城濮水北故曰離狐後漢屬濟陰郡魏志李典從太祖遷離狐太守然則魏時離狐郡也晉屬濟陰郡隋開皇三年罷郡縣屬曹州天寶元年攺曰南華英公李勣左僕射彭城郡公劉晏皆此縣人

濮水在縣南五里昔殷紂使師延作靡靡之樂武王伐紂師延至投濮水而死謂此水也

考城縣【緊東北至州九十五里】

古戴國也春秋隠公十年宋人蔡人衛人伐戴後屬宋楚滅宋攺名曰谷漢以爲菑縣國都城記曰【案國都城記見史記堯本紀注是徐才宗所撰而隋書經籍志但云二卷不著撰人姓名今附識於此】縣西南有戴水今名戴陂周回可百餘里蓋本戴國取此陂水爲名也漢之興也其邑多菑年數不登故邑曰菑章帝柴於岱宗過菑縣詔禦史曰陳畱菑縣其稱不令故髙祖鄙柏人之名武帝休聞喜而顯獲嘉其攺菑縣爲考城縣至晉屬濟陰郡髙齊天保七年省考城縣移成安縣理此隋開皇十六年仍攺名考城縣屬宋州武徳五年攺屬曹州

葵丘在縣東南一百五十步左傳齊桓公會諸侯於葵丘是也

大劑陂卽戴陂也在縣西南四十五里周回八十七里與宋州襄邑縣中分爲界

濮州【濮陽上】

【開元戶四萬六千九百二十一鄕九百十三案元和戶鄕數傳寫缺】

禹貢兗州之域春秋時爲衛國地左傳齊桓公會諸侯於鄄注曰鄄衛地今東郡鄄城縣也戰國時屬齊在漢爲濟陰郡之鄄城也後漢獻帝於此置兗州晉置濮陽郡後攺濮陽國封王子允爲王后爲郡隋開皇十六年於此置濮州大業三年廢濮州入東平郡隋末陷於寇賊武徳四年討平王世充於此重置濮州

州境【東西二百三十五里南北一百三十五里】

八到【西南至上都一千六百五十五里西南至東都七百九十五里】

【西南至滑州二百一十五里南至曹州二百一十里】

【北至黃河二十里東北至鄆州一百七十里】

貢賦【開元貢絹二十疋賦綿

絹】

管縣五

鄄城雷澤臨濮濮陽範

鄆城縣【緊郭下】

本漢舊縣屬濟陰郡隋開皇十六年於此置濮州鄄城縣屬焉大業三年廢濮州縣屬東平郡武徳四年重置濮州鄄城縣又隸焉

黃河北去縣二十一里

州理城在故鄄城中魏文帝以臨淄侯植爲鄄城侯雷澤縣【上西北至州九十里】

本漢郕陽縣古郕伯國周武王封弟季戴於郕漢以爲縣屬濟陰郡隋開皇六年於此置雷澤縣因縣北雷夏澤爲名也屬濮州

歷山在縣西北十六里史記曰舜耕歷山耕者讓畔灉水沮水二源俱出縣西北平地去縣十四里

雷夏澤在縣北郭外灉沮二水會同此澤

姚墟在縣東十三里舜生於姚墟

堯母廟在縣西南四里

堯陵在縣西三里自堯卽位至永嘉三年凡二千七百二十一年記於碑貞觀十一年有詔禁人芻牧春秋奠酹

臨濮縣【上北至州六十里】

本漢成陽縣地屬濟陰郡隋開皇十六年分鄄城南界雷澤西界置臨濮縣屬濮州南臨濮水故以爲名大業二年廢武徳四年重置

淸丘在縣西三十五里

濮陽縣【上東至州八十里】

本漢舊縣也古昆吾國卽帝丘顓頊之墟也昆吾卽夏諸侯爲五伯之首左傳曰狄滅衛遷於帝丘衛侯自楚丘徙濮陽縣秦置東郡理此漢仍爲東郡及濮陽縣也隋開皇十六年攺屬濮州

黃河北去縣十五里

瓠子河上承黃河漢書武帝時河決瓠子東南注鉅野通於淮泗上使汲黯鄭當時興人徒塞之堤復壤是時武安侯田蚡奉邑食鄃在河北河決而南則鄃無水災乃言江河之決乃天事也非易以人力塞之乃不復塞後二十餘嵗嵗比不登梁楚尢甚上使汲人郭昌率卒數萬人塞瓠子決河沈白馬圭璧自將軍以下皆負薪下淇園之竹以爲楗上悼功之不成乃作歌於是卒塞瓠子築宮於其上名曰宣房其後王尊爲東郡太守河水盛溢泛浸瓠子金堤尊躬率吏民沈白馬祀水神親執圭璧使巫策祝請以身塡金堤水盛堤壊吏民皆奔走尊立不動而水漸退

範縣【上西南至州六十里】

本漢舊縣屬東郡春秋時晉大夫士會之邑也髙齊廢隋開皇六年又置範縣屬濟州十六年攺屬濮州故顧城在縣東二十八里夏之顧國也詩曰韋顧旣伐昆吾夏桀注曰三國黨於桀皆爲湯所誅

密州【髙密中】

禹貢靑州之域兼得徐州之地今州界於春秋之時爲莒魯之地戰國時屬齊秦並天下屬瑯琊郡漢文帝十六年分齊立膠西國都髙密宣帝更名髙密國後魏永安二年分靑州立膠州取膠水爲名也隋開皇五年攺膠州爲密州取境之密水爲名也隋亂陷賊武徳五年山東底定攺置密州

州境【東西三百一十六里南北三百九十里】

八到【西至上都二千七百四十五里西至東都一千八百八十五里】

【東至大海一百六十里南至海州三百八十四里】

【西南至沂州三百七十里西北至靑州三百三十里】

【東北至萊州三百四十五里】

貢賦【開元貢細布牛黃海蛤賦絁布】

管縣四

諸城髙密輔唐莒

諸城縣【上郭下】

本漢東武縣也屬瑯琊郡樂府章所謂東武吟者也後漢屬瑯琊國晉屬東莞郡後魏屬髙密郡隋開皇十八年攺東武爲諸城縣取縣西三十里漢故諸縣城爲名瑯琊山在縣東南百四十里史記曰始皇二十六年滅齊遂登瑯琊作層臺於山上謂之瑯琊臺周回二十里秦王樂之因畱三月徙黔首二萬戶於山下後十二年刋石立碑紀秦功徳

海在縣東一百五十里

盧水出縣東南盧山水側有勝火木野火燒死其炭不灰故東方朔有謂不灰之木者也

縣理東南百三十里濱海有鹵澤九所煮鹽今古多收其利

濰水故堰在縣東北四十六里蓄以爲塘方二十餘里漑水田萬頃

髙密縣【上西南至州一百二十里】

本漢舊縣也文帝十六年分齊立膠西國封齊悼惠王子印爲膠西王都髙密世祖封鄧禹爲髙密侯髙齊文宣帝省髙密縣隋開皇中復置屬密州

海在縣東南六十里

濰水在縣西南自諸城縣界流入去縣四十里昔韓信與楚將龍且夾濰水而陣信爲萬餘囊盛沙壅水上流引軍擊龍且陽不勝還走龍且追信信決壅囊水大至龍且軍大半不得渡遂斬龍且

膠水在縣東三十里

夷安澤在縣北二十里周回四十里多麋鹿蒲葦龍且城在縣西南五十五里楚將龍且所築也

鄭墓在縣西七十里

輔唐縣【上東南至州一百二十里】

本漢安丘縣也屬北海郡後漢屬北海國有渠丘亭故莒渠丘公所居也髙齊文宣帝天保七年省隋分昌安縣置牟山縣大業二年攺牟山縣爲安丘縣取漢書舊名也屬密州乾元二年攺爲輔唐縣

牟山在縣西南十三里牟山縣取名於此

浯水堰三齊記曰昔者堰浯水南入荊水灌田數萬頃今尙有餘堰而稻田畦畛存焉

莒縣【上東北至州一百九十里】

故莒子國也漢爲莒縣文帝二年封朱虛侯章爲城陽王都莒後魏亦以莒縣屬東莞郡隋開皇三年廢郡莒縣屬莒州大業三年罷莒州以莒縣屬瑯琊郡武徳五年重置莒州縣屬焉貞觀八年廢莒州以縣屬密州濰山在縣東北八十三里濰水所出也

縣理在莒國故城中城三里並皆崇峻惟南開一門子城方十二里郭周回四十里

故曹公城在縣南七十二里昔魏太祖徵陶謙拔五城略地東海於此築城周回四里

漢海曲縣在縣東一百六十里屬瑯琊郡有鹽官地有東呂鄕東呂裏太公望所出也王莽末海曲縣有呂母者其子爲縣令枉殺乃散財以招少年少年感母恩問母所欲具言之乃共起兵殺縣令其後屯結至數萬赤眉之興由此始也今東海縣有呂母國卽舊集之所也

元和郡縣誌卷十二﹤史部﹐地理類﹐總志之屬﹐元和郡縣誌﹥

欽定四庫全書

元和郡縣誌卷十三

唐李吉甫撰

河南道【八】

海州【東海上】

【開元戶二萬三千七百二十八鄕四十元和戶鄕數傳寫缺】

禹貢徐州之域春秋時魯國之東鄙七國時屬楚秦置三十六郡以魯爲薛郡後分薛郡爲郯郡漢攺郯爲東海郡領三十七縣理在郯縣屬徐州後漢以爲東海國封皇子疆爲王晉惠帝封髙密王子越爲東海王梁武帝末年長江以北悉附後魏武定七年攺靑冀二州爲海州髙齊文宣帝移海州理瑯琊郡攺瑯琊郡爲朐山郡隋末喪亂臧君相竊據之武徳四年君相以郡歸順攺爲海州

州境【東西一百九十八里案南北里數寫缺】

八到【西至上都取沂兗路二千五百五里西至東都一千六百四十里】

【東南至楚州四百一十里南至揚州七百里】

【東南至泗州連水縣取官河水路三百四十里陸路二百五十里西北至沂州三百三十里西至徐州取下邳路五百六十里】

【北至密州三百八十四里東至海二十里】

貢賦【開元貢楚布賦綿

絹】

管縣四

胊山東海沭陽懷仁

朐山縣【上郭下】

本漢朐縣也屬東海郡後周武帝建徳六年攺朐山縣爲朐山郡取界內朐山爲名也隋開皇三年廢郡縣屬海州

羽山在縣西北一百里書曰殛鯀於羽山卽此也碩濩湖在縣南一百四十二里

龍且故城在縣南六十里

鐘離昧故城在縣南百里項羽將鐘離昧所築昧卽此縣人

東海縣【上西至州水路九十里】

本漢贛楡縣地俗謂之郁州亦謂之田橫島宋明帝失淮北地乃於郁州上僑立靑州地後入魏魏攺靑州爲海州又於此置臨海鎭髙齊廢臨海鎭周武帝後置東海縣後遂因之

小髙山在縣北六十里田橫弟避漢所居之山也其山三面絕壁皆百餘仞惟東面一道劣容行人

大海在縣東二十八里

贛楡故城在縣北四十九里隋末土人臧君相築田橫國在縣北五十七里齊王田廣旣死田橫乃代立爲王與灌嬰戰於嬴下橫敗走與其屬五百人入居海島卽此也

沭陽縣【中東北至州一百六十里】

本漢厚丘縣地宋文帝元嘉四年於此置縣屬南彭城郡至太淸二年地入魏孝靜帝攺爲沭陽郡在沭水之陽故以爲名仍於郡東置懷文縣周武帝攺懷文縣爲沭陽縣

沭水西自下邳縣界流入經縣南十步

碩濩湖在縣東八十里與朐山連水三分湖爲界懷仁縣【中東南至州九十里】

本漢贛楡縣地梁於此置北海郡後魏攺置義唐郡隋開皇初廢郡移懷仁縣理於此攺屬海州

贛楡故城一名鹽倉城在縣東北三十里漢舊縣也屬瑯琊郡

沂州【瑯琊中】

【開元戶二萬七千四百鄕五十五案元和戶鄕數傳寫缺】

禹貢徐州之域春秋時爲齊地秦並天下置瑯琊郡因瑯琊山以爲名也漢因之髙後立營陵侯劉澤爲瑯琊王文帝元年徙澤爲燕王以瑯琊爲郡晉武帝咸寧二年攺封東海王睿爲王王卽帝位於江東是爲東晉元帝元帝於郡城置發千戍以南軍鎭之自永嘉之後瑯琊陷於胡寇成帝於丹陽江乘縣界別立南瑯琊郡至宋武得河南尋又沒於後魏莊帝置北徐州瑯琊郡屬焉周武帝攺北徐州置沂州以州城東臨沂水因以名之隋大業十三年亂離郡爲徐圓朗所破武徳四年討平圓朗復置沂州

州境【東西三百二十一里南北四百二十九里】

八到【西至上都二千二百七十五里西至東都一千四百一十五里】

【東南至海州二百三十里西至兗州三百八十里】

【東南至泗州下邳縣二百七十七里北至靑州四百五十里】

【西至徐州三百五十里東至密州三百七十里】

【西北至淄州五百三十里】

貢賦【開元貢紫石英黃銀賦綿

絹】

管縣五

臨沂沂水費

承

新泰

臨沂縣【上郭下】

本漢舊縣也屬東海郡東臨沂水故名之後漢攺屬瑯琊國晉屬瑯琊郡髙齊省隋開皇末復置屬沂州羽山在縣東南一百一十里與海州朐山縣分界沂水東去縣一里

王僧辯城在縣東北五十里梁將王僧辯屯兵於此王導故宅在縣東北四十八里

沂水縣【上南至州二百里】

本漢東莞縣卽春秋莒魯所爭之鄆邑也城陽姑幕縣南有員亭卽鄆也俗變其字耳後魏孝文帝於此置新泰縣隋開皇四年攺爲東安縣十六年又於古蓋城別置東安縣而此攺名沂水縣

沂山在縣北一百二十四里周禮靑州其鎭沂山穆陵山在縣北一百九十里管仲曰賜我先君履南至於穆陵是也

大峴山在縣北九十里宋髙祖北伐慕容超大將公孫五樓說超曰吳兵輕銳難與爭鋒宜斷大峴使不得入上策也超曰引使過峴我以鐵騎蹙之此成擒耳不從宋髙祖兵遂得入初是役也或曰彼若嚴守大峴軍無所資何能自返髙祖曰鮮卑性貪且愛其谷必將引我兵一入大峴吾何患焉及師過大峴髙祖喜曰天贊我也遂大破之伍緝之從徵記曰大峴去半城八十里直度山二十五里崖阪峭曲石徑幽危四嶽三塗不是過也

雹山在縣西北二十八里出紫石英好者表裏映徹形若雹狀故名雹山今猶入貢

成平公營在縣北百五十六里周武帝拔鄴城齊王髙緯先送其母妻於靑州是日緯率千騎走靑州周遣大將軍成平公尉遲勤率二千騎追之擒緯於靑州南之雙溝周因授以靑州總管立碑紀功

費縣【上東南至州九十里】

古費國也隠公元年傳曰費伯帥師城郎後爲魯季氏之邑至漢爲費縣屬東海郡自宋至隋皆屬瑯琊郡大業末爲賊潘當所破武徳四年重置屬沂州

防山在縣西北八十里楚老萊子所耕之處

東防山在縣西北七十五里論語曰夫顓臾昔者先王以爲東防主

南城縣城在縣南九十里史記齊威王使檀子守南城則楚人不敢爲寇是也

承縣【上東北至州一百八十五里】

本漢之承縣春秋時鄫國也屬東海郡隋開皇三年罷郡承縣屬徐州大業十三年縣爲山賊左君衡所破武徳四年又於此置鄫州又攺蘭陵縣爲承縣貞觀八年廢鄫州縣屬沂州縣西北有承水因以名焉

抱犢山在縣北六十里壁立千仞頂寛而有水此山去海三百餘里天气澄明宛然在目昔有遁隠者抱一犢於其上墾種故以爲名山髙九里周回四十五里蘭陵縣城在縣東六十里史記曰荀卿以儒者適楚楚春申君以爲蘭陵令因家焉

縣界有陂十三所並貞觀元年以來修立以漑田焉新泰縣【上東南至州二百六十三里】

春秋時魯平陽邑也宣公八年城平陽晉武帝泰始中鎭南將軍羊祜此縣人也表攺爲新泰縣屬泰山郡隋開皇四年屬莒州大業二年廢莒州以縣屬沂州防山在縣東南八十八里書曰防羽其藝

障山在縣東八十里出銷石石腦炬火等石居人常采爲貨

萊州【東萊下】

【開元戶二萬三千一百五鄕四十三案元和戶鄕數傳寫缺】

禹貢靑州之域卽古萊子國也齊滅之遷萊子於郳在齊國之東故曰東萊漢髙帝四年韓信虜齊王廣分齊郡置東萊郡領縣十七理掖縣屬靑州後魏獻文帝分靑州置光州取界內光水爲名隋開皇二年攺光州爲萊州隋末陷賊武徳四年討平綦順復爲萊州

州境【東西四百二十八里南北二百四十一里】

八到【西南至上都二千七百六十里西南至東都一千九百里】

【東北至登州二百四十里正南微西至密州三百四十五里】

【北至大海五十里西南至靑州三百四十五里】

貢賦【開元貢黃銀文蛤牛黃滑石器賦絹

綿貲布】

管縣四

掖卽墨昌陽膠水

掖縣【上郭下】

本漢舊縣也屬東萊郡按掖水出縣南三十五里寒同山故縣取爲名隋開皇三年罷郡屬萊州

萬里沙在縣東北三十里郊祀志武帝元封元年大旱禱萬里沙

浮游島在縣西北四十里遙望島在海中若浮游然故名

海水在縣北五十二里

膠水西去縣七十五里

海神祠在縣西北十七里

卽墨縣【中西北至州二百六十三里】

本漢舊縣屬膠東國城臨墨水故曰卽墨髙齊文宣帝並入膠水縣隋開皇末又於此置卽墨縣屬萊州大勞山小勞山在縣東南三十八里晏謨齊記曰太白自言髙不如東海勞昔鄭康成領徒於此

壯武故城在縣西六十里晉封張華爲壯武侯

海在縣東四十三里又在縣南百里

昌陽縣【上西北至州一百九十九里】

本漢舊縣也屬東萊郡置在昌水之陽故名昌陽有鹽官隋開皇三年罷郡昌陽縣屬萊州

黃銀坑在縣東百四十里隋開皇十八年牟州刺史辛公義於此坑冶鑄得黃銀獻之大業末貞觀初更沙汰得之

奚養澤在縣西北四十里周禮職方氏幽州其澤藪曰奚養

膠水縣【中北至州一百里】

本漢膠東國之地後漢省膠東國爲膠東縣屬北海國後魏屬北海郡隋開皇三年罷郡屬萊州仁壽元年攺爲膠水縣

卽墨故城在縣東南六十里古東齊之地史記蘇秦曰齊東有瑯琊卽墨之饒此其處也齊湣王時燕將樂毅伐齊下七十餘城惟莒卽墨不下田單設奇防破燕軍迎襄王於莒盡復齊地封單爲安平君漢書曰漢元年項羽徙齊王田市於卽墨爲膠東王田榮怒殺市於卽墨自立爲王遂並三齊之地漢膠東郡領八縣理卽墨卽此城也

平度故城在縣西北六十七里城西北有土山古今煮鹽處

淄州【淄川上】

【開元戶三萬七千四百四鄕七十一案元和戶鄕數寫缺】

禹貢靑州之域周之九州爲幽州之境職方氏幽州其浸菑時州蓋取淄水爲名也春秋及戰國時屬齊秦爲齊郡之地在漢爲濟陰郡之般陽縣也隋開皇十六年於今理攺置淄州隋亂陷賊武徳元年重置淄州州境【東西一百一十五里南北一百八十二里】

八到【西南至上都二千二百九十五里西南至東都一千四百三十五里】

【東至靑州一百二十里西北至兗州三百七十里】

【北渡河至棣州二百一十里東南至沂州五百三十里】

貢賦【開元貢防風理石賦綿

絹米粟】

管縣五

淄川長山鄒平濟陽髙苑

淄川縣【上郭下】

本漢般陽縣也屬濟南在般水之陽故名後漢屬齊國晉省宋於此置貝丘縣隋開皇十八年攺貝丘爲淄川縣屬淄州

淄水出縣理東南原山去縣六十里俗傳禹治水功畢土石黒數里之中波流若漆故謂之淄水

長山縣【上東南至州六十四里】

本漢於陵縣地也宋武帝於此立武彊縣隋開皇十八年攺武彊爲長山縣取長白山爲名屬淄州武徳元年置鄒州縣又屬焉八年廢鄒州依舊屬淄州

長白山在縣西南四十里

濟水西北去縣三十五里

鄒平縣【上東南至州一百一十里】

本漢舊縣也屬濟南郡隋開皇三年自梁鄒城移平原縣入鄒平城屬齊州今理是也十六年攺屬淄州十八年攺平原縣爲鄒平縣復舊名也

黃河西北去縣八十里

濟水南去縣三十五里

濟陽縣【上東南至州九十四里】

本漢梁鄒縣也屬濟南郡隋又於後漢梁鄒城地置濟南縣大業二年省景龍元年於漢梁鄒城置濟陽縣屬淄州

八會津在縣南一里相水陸所湊其路有八故名濟水在縣南又東北入髙苑縣界

髙苑縣【上南至州一百一十里】

本漢舊縣也屬千乘國後漢屬樂安國宋於此置長樂縣屬渤海郡十八年攺爲會城縣隋大業三年攺爲髙苑縣取縣東南髙苑故城爲名隋末陷賊武徳元年重置髙苑縣屬鄒州八年廢鄒州縣屬淄州

濟水北去縣七十步

千乘故城在縣北二十五里漢千乘國也

登州【東牟中府】

【開元戶二萬八千五百三十三鄕三十六案元和戶鄕數寫缺】

禹貢靑州之域古萊子之國春秋齊侯滅萊至漢爲東萊郡之地後魏孝靜帝分東萊於黃縣東一百步中郎故城置東牟郡髙齊廢隋開皇三年攺置牟州大業三年廢武徳初又置因文登縣人不從賊黨遂於縣理置登州

州境【東西五百六十里南北一百六十五里】

八到【西南至上都三千里西南至東都二千一百四十里】

【東至文登縣界大海四百九十里東南至大海四百六十里】

【南至大海六十里南至萊州昌陽縣二百里】

【西至海四里當中國往新羅渤海過大路北至海三里】

【正北微東至大海北岸都裏鎭五百二十里】

貢賦【開元貢牛黃水蔥席賦布

麻】

管縣四

蓬萊牟平文登黃

蓬萊縣【中郭下】

本漢黃縣之地屬東萊郡昔漢武帝於此望蓬萊山因築城以蓬萊爲名在黃縣東北五十里貞觀八年於此置蓬萊鎭神龍三年析黃縣置蓬萊縣在鎭南一里卽今登州所理是也

牟平縣【中西至州二百里】

本漢縣也屬東萊郡有鐵官鹽官在牟山之陽其地夷坦故曰牟平漢書齊悼惠王子將閭爲牟平侯後屬萊州武徳四年於中郎城置牟州牟平縣屬焉貞觀元年牟州及縣俱廢麟徳二年析文登縣於此重置牟平縣屬登州

文登縣【上西北至州一百二十五里】

本漢牟平縣也屬東萊郡髙齊後帝分牟平置文登縣屬長廣郡取縣界文登山爲名隋開皇三年廢長廣郡文登縣屬萊州武徳元年攺屬登州

之罘山在縣西北一百九十里史記曰秦始皇二十九年登之罘刋石紀功封禪書曰齊有八祠之罘爲陽主卽此

成山在縣東北百八十里史記曰始皇二十九年又東遊登成山升之罘勒石紀功郊祀志曰齊有八祠成山爲日主封禪書曰七曰日主祠成山

文登山在縣西北九十里

海在縣南六十里縣東一百八十里三面俱至於海縣東北海中有秦始皇石橋今海中時見有堅石似柱之狀

東牟故城在縣西北一百十里漢髙後二年封齊悼惠王子興居爲俟

不夜故城在縣東北八十五里屬東萊郡春秋時萊子所置初築此城有日夜出故名之

黃縣【中東北至州九十里】

本漢舊縣也屬東萊郡隋開皇三年罷郡屬萊州武徳四年屬牟州神龍三年置登州黃縣割屬焉漢書曰秦欲攻匈奴運糧使天下飛芻挽粟起於黃腄瑯琊負海之郡轉輸北河率三十鐘面致一石【黃卽今黃縣腄卽今文登縣屬東萊郡腄直瑞反北河朔方以北六斛四斗曰鐘計道路所費凡百九十二斛乃致米一石】

萊山在縣東南二十里封禪書曰齊之八祠六曰月主祠之萊山

故黃城在縣東南二十五里古萊子之國春秋傳曰齊侯滅萊杜注曰今萊黃縣是也

大人故城在縣北二十里司馬宣王伐遼東造此城運糧船從此入今新羅百濟往還常由於此

蓬萊鎭在縣東北五十里

海瀆祠在縣北二十四里大人城上

元和郡縣誌卷十三

欽定四庫全書

元和郡縣誌卷十四

唐李吉甫撰

河東道【一】

河中府【河東赤】

【開元戶七萬二百七

案鄕數寫缺元和戶一萬九千六百鄕六十五】

今爲河中節度使理所【管河中府絳州晉州慈州隰州管縣三十七都管戶四萬一千三百六十五】

禹貢冀州之域按今州本帝舜所都蒲阪也春秋時爲魏耿楊芮之地左傳曰晉獻公滅魏以賜畢萬服防注曰魏在晉之蒲阪畢萬之後十代至文公列爲諸侯至惠王僣號稱王至王假爲秦所滅今州卽秦河東郡地也漢元年項羽封魏豹爲西魏王王河東都平陽二年豹降從漢王在榮陽請歸侍親疾至則絕河津反爲楚盡有太原上黨地九月韓信虜豹定魏地置河東上黨太原郡文帝時季布爲河東守文帝謂曰河東吾股肱郡故特召君耳後魏太武帝於今州理置雍州延和元年攺雍州爲秦州周明帝攺秦州爲蒲州因蒲阪以爲名隋大業三年罷州又置河東郡隋將屈突通守河東髙祖師次桑泉縣通出守潼闗乃令鷹揚郎將堯君素王行本畱鎭郡城遂於今桑泉縣置河東郡武徳元年罷郡置蒲州其年堯君素爲賊人薛宋李楚客所殺王行本仍堅守不賓二年置蒲州總管三年行本歸化自桑泉移蒲州於今理九年廢總管置都督府復爲州開元元年五月攺爲河中府仍置中都麗正殿學士韓覃上疏陳其不可至六月詔停復爲州乾元三年又攺爲河中府大歷中元載爲相又上建中都議曰自古建大功者未嘗不用天因地故髙祖保闗中光武據河內皆深根固本以制天下臣等攷天地之心本聖人之意驗古往之事切當今之務則莫若建河中爲中都隸陜虢晉絳汾潞儀石慈隰等十城爲藩衛長安去中都三百里順流而東邑居相望有羊腸底柱之險【羊腸在潞州壺闗縣東南一百六里】濁河孟門之限【孟門在慈州文城縣西南三十六里卽龍門上口】以轘轅爲襟帶與闗中爲表裏劉敬所謂扼天下之吭而撫其背卽此之謂推是而言則建中都將欲固長安非欲外之也將欲安成周非欲捨之也將欲制蠻夷非欲懼之也將欲定天下非欲弱之也河中之地左右王都黃河北來太華南倚總水陸之形勝郁闗河之气色每嵗白露旣降涼風已髙陛下處金城湯池內綏華夏登信臣驍將外馭戎狄出於仲秋還於農隙有漕濁泛舟之便無登髙履險之虞不傷財不害人得養威而時狩如此則國有保安之所家無系虜之憂矣疏奏不省初代宗自幸陜之後每嵗八九月間京師恟恟常懼犬戎復至將相之家皆裝儲糗爲行李之備載知人情不安遂獻此疏冀因制置竊有兵權議亦宏博盡當時利害然代宗探見載意議故不行或曰建中都江融設險圖之首篇也融誅後書已不傳不知斯言何自而得

府境【東西二百五里南北一百七十七里】

八到【西南至上都三百二十里東至東都五百八十五里】

【東南至陜川二百四十五里東南至虢州一百八十三里】

【西至同州六十七里西南至華州一百四十七里】

【東北至絳州取桐鄕路二百六十里】

貢賦【開元貢麥�扇竹扇漆匣鳯棲梨幹龍骨】

【賦綿

絹布

麻】

管縣八

河東河西臨晉猗氏虞鄕寶鼎解

永樂

河東縣【次赤郭下】

本漢蒲阪縣地也屬河東郡隋開皇三年罷郡縣仍屬蒲州十六年移蒲阪縣於城東仍於今理別置河東縣大業二年省蒲阪縣入河東縣

雷首山一名中條山在縣南十五里

風陵堆山在縣南五十五里與潼闗相對

長原一名蒲阪在縣東二里其原出龍骨

河水北自桑泉縣界流入

嬀汭水源出縣南雷首山尙書曰釐降二女於嬀汭州城卽蒲阪城也城中有舜廟城外有舜宅及二妃壇故陶城在縣北四十里尙書大傳曰舜陶於河濱故堯城在縣南二十八里

蒲阪闗一名蒲津闗在縣西四里魏志曰太祖西徵馬超韓遂夜渡蒲津闗卽謂此也今造舟爲梁其制甚盛每嵗徴竹索價謂之橋腳錢數至二萬亦闗河之巨防焉

風陵故闗一名風陵津在縣南五十里魏太祖西徵韓遂自潼闗北渡卽其處也

舜祠在州理舜城中貞觀十一年詔致祭以時灑掃伯夷墓在縣南三十五里雷首山南貞觀十一年詔致祭禁樵蘇

河西縣【次赤郭下】

本朝邑縣東地乾元三年因置河中府割朝邑縣置臨晉縣【次畿西南至府七十四里】

本漢舊縣地也後魏攺爲北解縣隋開皇十六年分猗氏縣於今理置桑泉縣因縣東桑泉故城以爲名也天寶十二年攺爲臨晉

河水經縣西四十里

涑水在縣東二十三里

故解城本春秋時解梁城又爲漢解縣城也在縣東南十八里晉惠公許賂秦伯以河外列城五東盡虢略內及解梁城是也

桑泉故城在縣東十三里左傳曰重耳圍令狐入桑泉謂此也

故司空魏國公裴寂墓在縣東北十七里

猗氏縣【次畿西南至府一百一十里】

本漢舊縣卽猗頓之所居也東魏恭帝二年攺猗氏爲桑泉縣周明帝復攺桑泉爲猗氏縣屬汾陰郡隋開皇三年罷郡屬蒲州

涑水經縣南六里

故郇邑在縣西南四里左傳曰晉侯謀去故絳欲居郇瑕氏之地韓獻子曰郇瑕氏土薄水淺不如新田遂遷新田卽平陽絳邑縣也

虞鄕縣【次畿西至府七十里】

本漢解縣地也後魏孝文帝攺置南解縣屬河東郡周明帝武成二年廢南解縣別置綏化縣武帝攺綏化爲虞鄕

檀道山一名百梯山在縣西南十二里山髙萬仞躋攀者百梯方可升降故曰百梯山南有穴莫測深淺每有敕使投金龍於此兼醮焉

王官故城在縣南二里左傳曰秦伯涉河焚舟取王官【案後聞喜縣王官故城在縣南十五里以虞鄕在聞喜西南言之王官故城當在虞鄕縣東此云在縣南二里有誤】

五老仙人祠在縣西十里

寶鼎縣【次畿南至府一百一十里】

本漢汾陰縣也屬河東郡劉元海時廢汾陰縣入蒲阪縣後魏孝文帝復置汾陰縣開元十一年攺寶鼎縣黃河在縣北十一里趙簡子沈佞臣欒激之所也【案欒激攷呂氏春秋及水經注並作欒徼】

汾水北去縣二十五里

后土祠在縣西北一十一里

殷湯陵在縣北四十三里

解縣【次畿西北至府四十五里】

本漢舊縣也屬河東郡隋大業二年省解縣九年自綏化故城移虞鄕縣於廢解縣理卽今縣理是也武徳元年攺虞鄕縣爲解縣屬虞州因漢舊名也仍於蒲州界別置虞鄕縣貞觀十七年廢虞州解縣屬河中府中條山在縣南二十里

鹽池在縣東十里

女鹽池在縣西北三里東西二十五里南北二十里鹽味少苦不及縣東大池鹽俗言此池亢旱鹽卽凝結如逢霖雨鹽則不生今大池與安邑縣池總謂之雨池官置使以領之每嵗收利納一百六十萬貫

熨斗陂在縣東北二十五里

通路自縣東南逾中條山出白陘趨陜州之道也山嶺參天左右壁立間不容軌謂之石門路出其中名之白陘嶺焉

永樂縣【次畿北至府九十里】

本漢河北縣地周明帝攺河北縣爲永樂縣武帝省永樂縣以地屬芮城縣武徳二年分芮城於縣東北二里永固堡重置永樂屬苪州七年移於今理貞觀八年攺屬河中府

中條山在縣北三十里

河水經縣南二里

永樂澗水源出中條山經縣東二里又南入河

五老山在縣東北十三里堯升首山觀河渚有五老人飛爲流星上入昴因號其山爲五老山

絳州【絳郡雄】

【開元戶八萬一千九百八十八鄕一百七十六元和戶一萬一千二百七十一案鄕數寫缺】

禹貢冀州之域春秋時屬晉左傳曰晉人謀去故絳欲居郇瑕氏之地韓獻子曰郇瑕氏土薄水淺不如新田遂遷新田注曰新田今平陽絳邑縣是也三卿滅晉其地屬魏戰國時亦爲魏地秦爲河東郡地今州卽漢河東郡之臨汾縣地也魏止始八年分河東河北置平陽郡又爲平陽郡地後魏太武帝於今理西南二十里正平縣界柏壁置東雍州及正平郡其地屬焉孝文帝廢東雍州東魏靜帝復置周明帝武成二年攺東雍州爲絳州隋大業三年廢州爲絳郡初義師將西入闗大將軍進次古堆去絳郡十餘里通守陳叔達堅守不下髙祖命廚人曰明日早下絳城然後食乃引兵攻城自旦及辰破之仍置絳郡武徳元年罷郡置絳州總管三年復爲絳州

州境【東西三百六十五里南北三百三里】

八到【西南至上都五百九十里東南至東都取垣縣王屋路四百八十里】

【東至澤州四百四十里南至陜州二百里】

【西北至慈州二百四十里東北至晉州一百四十里】

貢賦【開元貢梨

蠍防風賦布

麻】

管縣九

正平太平萬泉曲沃翼城聞喜絳

稷山龍門

正平縣【望郭下】

本漢臨汾縣地屬河東郡隋開皇三年罷郡攺屬絳州十八年攺臨汾縣爲正平縣因正平故郡城爲名也汾水東北自曲沃縣界流入

澮水東自曲沃縣流入

柏壁在縣西南二十里後魏明帝元年於此置柏壁鎭太武帝廢鎭置東雍州及正平郡周武帝於此攺置絳州建徳六年又自此移絳州於今稷山縣西南二十里玉壁按柏壁髙二丈五尺周回八里

晉虒祁宮在縣南六里左傳曰石言於晉魏楡師曠曰石不能言或慿焉抑又聞之作事不時怨讟動於人則有非言之物而言於是晉侯方築虒祁之宮今按宮南有澮水北有汾水俱西流至宮西而合隋末依宮余址築堡今名修義堡

晉靈公臺在縣西北三十一里左傳曰晉靈公不君從臺上彈人觀其避丸卽此臺也

武平故闗在縣西三十里髙齊時置周平齊廢

晉齊姜墓在縣南九里申生之母也

驪姬墓在縣南八里

太平縣【緊南至州五十里】

本漢臨汾縣地屬河東郡後魏太武帝於今縣東北二十七里太平故闗城置泰平縣屬平陽郡周攺泰平爲太平因闗名隋開皇三年罷郡攺屬晉州十年攺屬絳州

汾水在縣東二十九里

太平故闗城在縣東北二十七里

白波壘在縣東南十二里後漢末黃巾賊於西河白波谷寇太原於此築壘

子奇壘在縣東三十里後秦王姚興遣弟義陽公平字子奇與徵虜將軍狄伯支等步騎四萬伐魏攻平陽陷之遂據柴壁魏軍大至截汾水以守之平大敗將麾下三十騎赴汾水而死狄伯支等十將四萬人皆爲魏所擒今按此壘西臨汾水壘側尙有柴村子奇投汾水卽此處也

趙盾祠在縣西南十八里

李牧祠在縣東北十三里

晉公孫杵臼程嬰墓並在縣南二十一里趙盾墓塋中萬泉縣【上東北至州一百二十里】

本漢汾陰縣地屬河東郡又薛通城者後魏道武帝天賜元年赫連勃勃僭號夏侵河外於時有縣人薛通率宗族千餘家西去漢汾陰縣城八十里築城自固因名之武徳三年於薛通故城置萬泉縣屬泰州縣東谷中有井泉百餘區因名萬泉貞觀十七年廢泰州縣屬絳州

曲沃縣【緊西至州五十里】

本晉舊都絳縣地也漢以爲絳縣屬河東郡後漢加邑字屬郡不攺晉攺屬平陽郡後魏孝文帝於今縣東南十里置曲沃縣屬正平郡因晉曲沃爲名隋開皇三年罷正平郡攺屬絳州

絳山在縣南十三里出銅

汾水西南去縣二十二里

澮水在縣南二里

絳水在縣東南三十里

漢絳縣本春秋晉都新田也在縣南二里周勃爲絳侯卽其地也今號絳邑故城

陘庭故城在縣西北二十里左傳曰曲沃武公伐翼次於陘庭是也

臺駘神祠在縣西三十六里左傳曰晉侯有疾卜臺駘爲祟問於子產子產曰昔金天氏有裔子曰昧爲冥師生允格臺駘能業其官帝用嘉之封諸汾川今晉主汾而滅之由是觀之則臺駘汾神也

翼城縣【望西南至州一百里】

本漢絳縣地屬河東郡後魏明帝置北絳縣隋開皇末攺爲翼城縣屬絳州因縣東古翼城爲名也武徳元年於此置澮州二年廢澮州縣屬絳州

澮髙山在縣東南二十五里澮水出焉其山出鐵隋於此置平泉冶

澮水今攺名翼水

故翼城在縣東南十五里晉故絳都也

故唐城在縣西二十里堯裔子所封也

聞喜縣【望西北至州六十里】

本漢左邑縣之桐鄕也武帝元鼎六年將幸緱氏至此聞南越破大喜因立聞喜縣屬河東郡後魏攺屬正平郡隋開皇三年罷郡屬絳州

景山在縣東南十八里

董澤一名董池陂在縣東北十四里左傳廚武子曰董澤之蒲可勝旣乎

桐鄕故城漢聞喜縣也在縣西南八里俗以此城爲伊尹放太甲於桐宮之所孔注尙書曰桐湯葬地也按今地有放太甲處在偃師縣界非此也又漢大司農朱邑屬其子葬桐鄕者又在今舒州界亦非此也

王官故城今名王城在縣南十五里左傳曰俘我王官【案此與虞鄕縣王官故城各引左傳証之𨿽異文而實一王官據此在聞喜縣南十五里則前所云在虞鄕縣南二里者其誤益明】

祁奚墓在縣東二十二里今太原祁縣又有祁奚墓未詳孰是

絳縣【上西北至州八十里】

本漢聞喜縣地後魏孝文帝置南絳縣其地屬焉因縣北絳山爲名也屬正平郡恭帝去南字直爲絳縣隋開皇三年罷郡攺屬絳州義寧元年屬翼城郡武徳元年屬澮州二年攺屬絳州

備窮山在縣東北二十五里出防穴五所

絳水一名沸泉水在縣北十四里出絳山東谷懸流奔壑一十許丈西北注於澮史記稱智伯率韓魏引晉水灌晉陽不沈者三版智伯曰吾始不知水之可以亡人國也乃今知之汾水可以灌安邑絳水可以灌晉陽晉文公墓在縣東二十里左傳曰文公卒將殯於曲沃出絳柩有聲如牛貞觀十一年詔致祭五十步禁樵蘇稷山縣【緊東至州四十九里】

本漢聞喜縣地屬河東郡後魏孝文帝於今縣東南三十里置髙涼縣屬龍門郡隋開皇三年罷郡縣屬絳州十八年攺爲稷山縣因縣南稷山以爲名也

稷山在縣南五十五里左傳曰晉侯理兵於稷以略狄土卽此地也

汾水在縣南五十里

玉壁故城在縣南十二里後魏大統四年東道行臺王思政表築玉壁城因自鎭之八年髙歡寇玉壁思政有備攻不克周初於此置玉壁總管武帝建徳六年廢總管城周回八十里四面並臨深谷

稷祠在縣南五十里稷山上

羲和墓在縣東北十七里

龍門縣【望東至州一百一十里】

古耿國殷王祖乙所都晉獻公滅之以封趙夙秦置爲皮氏縣漢屬河東郡後魏太武帝攺皮氏爲龍門縣因龍門山爲名屬北鄕郡隋開皇三年廢郡以縣屬絳州十六年割屬蒲州武徳三年屬泰州貞觀十七年廢泰州縣隸絳州

汾水北去縣五里漢武帝行幸河東作秋風詞卽此水也

故耿城在縣南十二里古耿國也

伏龍原在縣西南十八里

黃河北去縣二十五里卽龍門口也禹貢曰浮於積石至於龍門注曰龍門山在河東之西界大禹導河積石疏決龍門卽斯處也河口廣八十步巖際鐫迹遺功尙存三秦記曰河津一名龍門水陸不通魚鼈之屬莫能上江海大魚集龍門下數千不得上上則爲龍故曰曝鰓龍門水經注曰其魚出鞏縣鞏穴每三月則上渡龍門得則爲龍否則額而還

蜚亷故城在縣南七里

龍門闗在縣西北二十二里

大禹祠在縣西二十五里龍門山上隋末摧毀貞觀九年奉敕更令修理

髙祖神堯皇帝廟在禹廟南絕頂之上畫行幸儀衞之像蓋義寧初義旗至此也

元和郡縣誌卷十四

欽定四庫全書

元和郡縣誌卷十五

唐李吉甫撰

河東道【二】

晉州【平陽望】

【開元戶六萬八百五十三鄕一百四十八元和戶六千五百六十七鄕五十九】

禹貢冀州之域卽堯舜禹所都平陽也春秋時其地屬晉戰國時屬韓後韓將馮亭以上黨降趙又屬趙在秦爲河東郡地也今州卽漢河東郡之平陽縣也永嘉之亂劉元海僭號稱漢建都於此前趙錄曰太史令宣於修之言於元海曰蒲子﨑嶇非可久安平陽唐堯昔都願陛下都之於是遷都平陽後魏太武帝於此置東雍州孝明帝攺爲唐州尋又攺爲晉州因晉國以爲名也髙齊武城帝於此置行臺周武帝平齊置晉州總管義旗初建攺爲平陽郡武徳元年罷郡置晉州三年爲總管府四年爲都督府貞觀六年廢府復爲晉州州境【東西三百二十四里南北二百五十里】

八到【西南至上都七百三十里東南至東都六百二十四里】

【東至潞州三百九十里東南至澤州四百一十里】

【西至慈州二百二十里西北至隰州二百五十里】

【東北至汾州三百六十里東北至沁州二百九十里】

貢賦【開元貢蠟燭賦布

麻】

管縣九

臨汾襄陵神山嶽陽洪洞霍邑趙城汾西冀氏

臨汾縣【望郭下】

本漢平陽縣屬河東郡在平水之陽故曰平陽魏置平陽郡平陽縣屬焉隋開皇元年攺平陽縣爲平河縣三年罷郡縣屬晉州其年又攺平河縣爲臨汾縣

平山一名壺口山今名姑射山在縣西八里平水出焉尙書曰壺口治梁及岐

潏水今名三交水東自襄陵縣界流入

堯廟在縣東八里汾水東

姑射神祠在縣北十三里姑射山東武徳元年敕置龍子祠在姑射山東平水之源其地茂林蓊郁俯枕淸流實晉之勝境也

劉和墓在縣南三十五里和元海太子也

劉聰墓在縣西南十一里聰元海第四子也

襄陵縣【緊西北至州二十六里】

本漢舊縣也屬河東郡髙齊省周平齊自臨汾縣移禽昌縣於今理屬晉州隋大業二年攺禽昌爲襄陵取漢舊名也縣東南有晉襄公陵因以爲名先是以禽昌名者後魏禽赫連昌以置縣故也

浮山在縣東南七里

潏水在縣北十五里

黒水經縣北二十五里

晉賈充墓在縣西南十里

神山縣【中西至州七十八里】

本漢襄陵縣地也武徳二年僕射裴寂奏分襄陵縣置浮山縣屬晉州因山爲名至三年因羊角山神人見又攺爲神山縣焉

黒山今名烏頭山在縣東四十四里黒水出焉

羊角山在縣東南三十一里

老君祠在縣東南二十里武徳三年見神於羊角山下語曲沃縣人吉善行曰報大唐天子得聖理一千年其年敕遣通事舎人柳憲立祠因攺縣爲神山

嶽陽縣【中西南至州一百五十里】

本漢谷逺縣地後魏孝莊帝置安澤縣屬義寧郡隋開皇十六年攺屬沁州大業二年攺爲嶽陽縣因山爲名義旗初建屬平陽郡武徳元年罷郡攺屬晉州

烏嶺山在縣東三十里

千畝原在縣北九十里周回四十里

東池堡在縣南三十三里今堡中見貯義倉北面絕崖三面各二丈五尺周回二里

洪洞縣【望西南至州六十里】

本漢楊縣卽春秋時楊侯國也晉滅之以賜大夫羊舌肸漢以爲縣屬河東郡魏置平陽郡楊縣屬焉隋開皇三年罷郡攺屬晉州義旗初建攺爲洪洞縣因縣北故洪洞鎭爲名也

霍山在縣東北三十里事具霍邑縣

汾水自趙城縣東流入

洪洞故城在縣北六里後魏鎭城也姚最序行記曰周建徳五年從行討齊師次洪洞百雉相臨四周重復控據要險城主張元靜率其所部肉袒軍門卽此也禽昌故縣在縣東南二十四里後魏太武帝禽赫連昌置因以名焉

師曠祠在縣東南二十五里

霍邑縣【上南至州一百五十里】

本漢彘縣也屬河東郡因彘水爲名卽周厲王所奔之邑後漢順帝攺爲永安縣屬郡不攺後魏初省及宣武正始二年又置永安縣隋開皇十八年攺爲霍邑縣屬晉州因霍山爲名隋末喪亂武牙郎將宋老生屯兵於此義師之至也老生陳兵據險師不得進忽有白衣老父詣軍門曰霍山神遣語大唐皇帝若向霍邑當東南傍山取路我當助帝破之遣人視之果有微道髙祖笑曰此神不欺趙襄子豈當負我耶於是進師去城十餘里老生戰敗劉基斬之遂平霍邑置霍山郡武徳元年廢郡復置呂州縣屬焉貞觀十七年廢呂州縣又隸晉州

霍山一名太嶽在縣東三十里禹貢曰壺口雷首至於太嶽鄭注曰今河東彘縣霍太山是也

呂阪在縣西南十里有呂鄕晉大夫呂甥之邑也呂州取名於此

汾水經縣西二里

彘水出霍山經縣南一里

普濟寺貞觀八年奉詔以破宋老生於此置寺

周厲王陵在縣東北二十五里

趙城縣【上南至州九十五里】

本漢彘縣地卽造父之邑也自漢迄晉不攺【案後汾西縣誌云後漢攺彘縣爲永安縣此云自漢迄晉不攺有脫誤】後魏太武帝廢趙城縣義旗之初分霍邑縣置屬霍山郡因故趙城爲名武徳元年廢郡置呂州縣屬焉貞觀十七年廢呂州縣屬晉州汾水出縣西四里

霍山廟在縣東南三十里霍山上甚有靈驗貞觀五年敕令修理

汾西縣【中西南至州一百八十里】

本漢彘縣地屬河東郡後漢攺彘縣爲永安縣髙齊又於此置臨汾郡及臨汾縣隋開皇三年攺臨汾縣爲汾西縣十六年攺屬汾州十八年攺屬呂州大業二年攺屬晉州義旗初屬霍山郡武徳元年又屬呂州貞觀十七年廢呂州又屬晉州

汾水在縣東三十五里

冀氏縣【中西至州一百九十二里】

本漢猗氏縣地也屬上黨郡【猗音居義反】至晉省後魏莊帝於猗氏城南置冀氏縣屬晉州

烏嶺山在縣西三十里

沁水在縣東一里

慈州【文城下】

【開元戶一萬一千二百七十五鄕三十元和戶一千八百七十七

案鄕數傳寫缺】

禹貢冀州之域春秋時晉之屈邑獻公夷吾所居也左傳曰驪姬賂外嬖梁五與東闗嬖五使言於公曰蒲與二屈君之疆也不可無主乃使重耳居蒲夷吾居屈注曰二屈今平陽郡北屈縣也左傳屈產之乘亦此地秦兼天下縣屬河東郡漢北屈縣屬河東郡後魏孝文帝於北屈縣南二十一里置定陽郡卽今州理是也隋開皇元年攺定陽郡爲文城郡貞觀八年攺爲慈州州內有慈烏戍因以爲名

州境【東西五百五十一里南北二百一十二里】

八到【西南至上都六百八十五里東南至東都七百二十五里】

【東南至絳州太平縣一百九十里東南至晉州二百四十里】

【東南至絳州二百四十里西至龍門縣一百八十里】

【正西至黃河六十五里西北至丹州一百八十里】

【北至隰州二百里】

貢賦【開元貢蠟

白密賦布

麻】

管縣五

吉昌文城昌寧

仵城呂香

吉昌縣【中郭下】

本漢北屈縣地也屬河東郡後魏孝文帝於今州置定陽郡並置定陽縣會有河西定陽胡人渡河居於此因以爲名隋開皇十八年攺定陽縣爲吉昌縣貞觀八年攺置慈州縣依舊屬焉

壺口山在縣西南五十里

風山在縣北三十里山上有穴如輪風气蕭瑟未嘗暫止當其衝略不生艸故以風爲名

黃河北去縣六十里

姚襄城在縣西五十二里本姚襄所築其城西臨黃河控帶龍門孟門之險周齊交爭之地齊後主武平二年遣右丞相斛律明月左丞相平原王段孝先破周兵於此城遂立碑以表其功其碑見存齊氏又於此城置鎭隋開皇廢武徳二年又置鎭九年廢城髙二丈周回五里

文城縣【中東南至州六十五里】

本漢北屈縣地屬河東郡後魏孝文帝於此置斤城縣屬定陽郡隋開皇十六年攺斤城縣爲文城縣

孟門山俗名石槽在縣西南三十六里淮南子曰龍門未辟呂梁未鑿河出孟門之上名曰洪水大禹疏通謂之孟門水經注曰風山西四十里河水南出孟門與龍門相對卽龍門之上口也實爲黃河之巨扼今按河中有山鑿中如槽東流懸注七十餘尺

文城故城在縣北三十里故老曰此城晉文公爲公子時避驪姬之難從蒲奔狄因築此城人遂呼爲文城昌寧縣【中西北至州五十里】

本漢臨汾縣地屬河東郡後魏太武帝分臨汾縣置太平縣孝文帝又分太平縣置昌寧縣屬定陽郡隋開皇元年攺屬耿州十八年又屬汾州大業二年攺汾州爲文城郡縣仍隸焉貞觀八年攺爲慈州縣又屬焉兩乳山在縣西南七十里山有兩岫望如乳形因以爲名

黃河北去縣七十九里

倚梯故城在縣西南一百五十里累石爲之東北兩面據嶺臨谷西南兩面俯眺黃河懸崖絕壁百餘尺其西南角卽龍門之上口也以城在髙嶺非倚梯不得上因以爲名城中有禹廟後魏孝文帝西巡至此立碑碑今見在

禹廟在縣西南一百五里龍門東岸上其碑是後魏孝文帝所立

晉荀息墓在縣東北六十里

仵城縣【中下西南至州五十八里】

本漢北屈縣地屬河東郡後魏於此置仵城郡領京軍縣孝文帝攺京軍縣爲仵城縣隋開皇三年廢仵城郡攺屬文城郡皇朝攺屬慈州

石門山在縣北六十里

拓定故城在縣西一里周保定四年置以髙齊境因以爲名隋廢

呂香縣【中北至州一百二十里】

本漢臨汾縣地也屬河東郡後魏太武帝於此置邢軍縣屬仵城郡孝文帝攺爲平昌縣隋開皇十六年省平昌入仵城縣義寧元年於此置平昌縣貞觀元年攺爲呂香縣因舊呂香鎭爲名屬慈州

馬頭山在縣南六十里其山峭嶷形如馬首因以爲名橫嶺山在縣西北六十里

隰州【大寧下】

【開元戶一萬八千五百八十三鄕四十八元和戶二萬三千三百四十九鄕二十四】

禹貢冀州之域春秋時爲晉地七國屬魏秦爲河東郡地在漢爲蒲子縣屬河東郡後魏初屬仵城郡孝文攺蒲子爲長壽縣太和十二年於此置汾州周宣帝大象元年於今州東百步置龍泉郡隋開皇五年攺爲隰州大業三年又攺爲龍泉郡武徳元年又爲隰州爾雅曰下濕曰隰以州帶泉泊下濕故以隰爲名

州境【案州境里數傳寫缺】

八到【西南取慈州路至上都八百八十五里東南至東都八百八十里】

【東南至晉州汾西縣一百六十里東南至河中府六百里】

【南至河一百四十里西至延州三百六十里】

【北至石州二百五十里東北至汾州二百七十里】

貢賦【開元貢蠟

白蜜麝香胡女布賦布

麻】

管縣六

隰川蒲

大寧溫泉永和石樓

隰川縣【中郭下】

本漢蒲子縣地也屬河東郡魏少帝分河東置平陽郡蒲子縣屬焉劉元海僭號稱漢初理於蒲子後徙平陽又於此置大昌郡以蒲子屬焉周宣帝攺置長壽縣隋開皇十八年攺爲隰川縣南有龍泉下濕因以爲名屬隰州

蒲水源出縣東北石樓山

黃櫨水出縣東北黃櫨谷

故橫城在縣南三十五里隋仁壽四年楊諒作逆遣僞將吳子通屯兵築城於此橫絕蒲州道因以爲名蒲縣【中西北至州一百一十里】

本漢蒲子縣地後魏於此置石城縣後廢周宣帝於石城故城置蒲子縣因漢蒲子縣爲名也屬定陽郡隋開皇五年攺屬隰州大業二年攺爲蒲縣

五禿山在縣東北五十里山少艸木故名五禿周回七十七里

常安原在縣西南四十里東西廣四十里南北長二十里

仵城故城在縣西南六十三里後魏仵城郡也

大寧縣【中東北至州八十六里】

本漢北屈縣地也屬河東郡後魏於此置仵城縣尋廢周武帝又於廢縣西三里置大寧縣屬南汾州隋大業二年省武徳二年於此置中州復置大寧縣以屬焉貞觀元年廢中州以縣屬隰州

孔山在縣西北二十五里上有穴如車輪三所東西相去名二丈其深不測因以名

黃河北去縣六十八里

蒲水一名斤水去縣六十步

浮圖鎭齊河淸四年築隋移大寧縣理此卽今縣理是也

溫泉縣【中西南至州一百六十里】

本漢土軍縣地也後魏於土軍故縣東七十里置新城縣屬吐京郡太武攺爲嶺東縣孝文帝攺爲新城縣武徳三年於縣東南四十里置北溫州及溫泉縣因縣南溫泉爲名貞觀元年省北溫州及新城縣以溫泉縣屬隰州

逺望山一名可寒堆在縣西七十里髙五里周回七十五里

西陽泉源出縣東北去縣十里

永和縣【中下東至州八十里】

本漢狐讘【之涉反】縣屬河東郡後漢省魏初復置狐讘縣屬河東郡魏廢髙齊後主於其城置永和鎭周宣帝廢鎭置臨河郡及臨河縣屬汾州隋開皇五年攺屬隰州十八年攺臨河爲永和縣以縣西永和闗爲名也樓山在縣西南二十二里

黃河東去縣六十里

狐讘故縣城在縣西南三十五里

石樓縣【中下東至州九十里】

本漢土軍縣也屬西河郡晉省後魏孝文帝於此城置吐京郡卽漢土軍縣蓋胡俗音訛以軍爲京也隋開皇五年又以吐京屬隰州十八年攺吐京爲石樓縣因縣東石樓山爲名也

石樓山在縣東南六十里水經注曰蒲水出石樓山黃河東去縣九十九里

龍泉水出縣東南去縣十里山下牧馬多產名駒故得龍泉之號

縣理城漢土軍城也其城圓而不方故謂之團城

元和郡縣誌卷十五﹤史部﹐地理類﹐總志之屬﹐元和郡縣誌﹥

欽定四庫全書

元和郡縣誌卷十六

唐李吉甫撰

河南道【三】

太原府【並州】

【開元戶十二萬六千八百四十鄕二百四十五元和戶十二萬四千

鄕二百四十九】今爲河東節度使理所【管太原府汾州沁州儀州嵐州石州忻州代州蔚州朔州云州管縣四十七都管戶十五萬一千六百八十三】

禹貢冀州之域禹貢曰旣修太原注曰髙平曰原今以爲郡名舜典曰肇十有二州王肅注曰舜爲冀州之北太廣分置並州至夏復爲九州省並州合於冀州周之九州復置並州職方曰正北曰並州其山鎭曰恆山藪曰昭余祁川曰滹沱漚夷浸曰淶易釋名曰並兼也言其州或並或設因以爲名春秋晉荀吳敗狄於大鹵卽太原晉陽縣也中國曰太原夷狄曰大鹵按晉太原大鹵大夏夏墟平陽晉陽六名其實一也太康地記曰並州不以衞水爲號又不以恆山爲名而言並者蓋以其在兩谷之間乎按今州本髙辛氏之子實沈又金天氏之子臺駘之所居也左傳曰昔髙辛氏有二子伯曰閼伯季曰實沈居於大林不相能也日尋干戈後帝不臧遷實沈於大夏主參金天氏有裔子曰昧爲冥師生允格臺駘以處太原晉陽縣也太原臺駘之所居按今州又爲唐國帝堯爲唐侯所封又爲夏禹之所都也帝王世紀曰帝堯始封於唐又徙晉陽及爲天子都平陽平陽卽今晉州晉陽卽今太原也又曰禹自安邑都晉陽至桀徙都安邑至周成王以封弟叔虞是爲晉侯史記曰成王與叔虞戲削桐葉爲圭曰以是封汝周公請封之於唐成王曰吾戲耳周公曰天子無戲言遂以封之今州春秋時爲晉國戰國時爲趙地左傳曰晉趙鞅入晉陽以叛潁容曰【案潁容著春秋左氏條例見後漢書儒林傳舊訛寫潁客今攺正】趙簡子居晉陽至成公居邯鄲史記曰智伯率韓魏攻趙襄子奔保晉陽晉爲韓魏趙所滅故其地屬趙地理誌曰趙西有太原秦本紀曰莊襄王二年防驁攻趙定太原四年初置太原郡始皇置三十六郡仍爲太原郡漢二年魏豹反爲楚盡有太原上黨之地九月韓信虜魏豹定魏地置河東上黨太原郡六年以太原二十一縣爲韓國徙封韓王信都太原七年信反走入匈奴十一年封皇子爲代王都晉陽文帝元年立皇子參爲太原王都晉陽地理誌云太原郡領二十一縣屬並州後漢末省並州入冀州魏文帝黃初元年復置並州攺太原郡爲太原國初曹公圍袁尙於鄴時袁紹外甥髙幹爲並州刺史沮授說幹曰並州左有恆山之險右有大河之固北有彊胡宜速迎尙並力觀變幹不能用故敗晉惠帝時並州之地盡爲劉元海所有其後劉曜徙都長安自平陽以東盡入石勒至苻堅姚興赫連勃勃並於河東郡置並州後苻丕爲慕容垂所迫奔於晉陽稱帝一年爲慕容永所滅後魏復爲太原郡周武帝建徳六年平齊置六府於並州後省六府置並州總管隋開皇二年廢總管置河北道行臺尙書省今州理是也九年廢行臺復置並州總管大業元年廢總管三年罷州爲太原郡隋季陵遲寇盜充斥煬帝以髙祖爲山西河東道撫慰大使太原郡畱守仍遣武賁郎將王威髙君雅爲副時賊帥歷山飛眾號十萬來寇郡境劉武周又殺太守王仁恭舉兵馬邑俄又攻破汾陽宮監裴寂晉陽令劉文靜勸髙祖舉兵旬日間眾至數萬威君雅有疑心髙祖斬之以徇時大業十三年也其年入闗克定京邑髙祖輔政義寜元年太原郡仍舊不攺武徳元年罷郡爲並州總管三年廢總管四年又置其年又攺爲上總管五年又攺爲大總管七年又攺爲大都督天授元年罷都督府置北都神龍元年依舊爲並州大都督府開元十一年宗行幸至此州以王業所興又建北都攺並州爲太原府立起義堂碑以紀其事二十一年分天下州郡爲十五道置采訪使以檢察非法太原爲河東道又於邊境置節度使以式遏四夷河東最爲天下雄鎭【河東節度理太原府管兵五萬五千人馬一萬四千匹衣賜一百二十六萬匹段軍糧五十萬石】掎角朔方天兵軍【太原府城內聖歷二年置管兵二萬人馬九千五百匹】雲中郡守捉【東南去單於府二百七十里調露中裴行儉破突厥置管兵七千七百人馬一千二百匹東南去理所八百餘里】大同軍【雁門郡北三百里調露中突厥南侵裴行儉開置管兵九千五百人馬五千五百匹東南去理所八百餘里雁門今代州也】橫野軍【安邊郡東北百四十里開元中河東公張嘉貞移置管兵七千八百人馬千八百匹西南去理所九百餘里安邊郡今蔚州】定襄郡【去理所百八十里管兵三千人定襄郡今忻州】雁門郡【去理所五百里管兵四千人】樓煩郡【東南去理所二百五十里管兵三千人樓煩郡今嵐州】岢嵐軍【樓煩郡北百里長安中李迥秀置管兵千人東南去理所三百五十里岢音哿】天寶元年攺北都爲北京今太原有三城府及晉陽縣在西城太原縣在東城汾水貫中城南流

府境【案府境里數寫缺】

八到【西南至上都一千二百六十里南至東都八百九十里】

【東至趙州五百六十里東南至儀州三百四十五里】

【正南微東至潞州四百五十里西南至沁州三百四十里】

【北至忻州一百八十里東北至恆州五百里】

貢賦【開元貢甘艸龍骨特生艸銅鏡黃石人參柏子仁蒲萄

賦布

麻】

管縣十三

太原晉陽楡次淸源壽陽太谷祁

文水交城廣陽陽曲盂

樂平

太原縣【赤郭下】

【開元戶二萬一千六百五十六鄕四十案前各府州有戶鄕數而各縣皆無自此以下各縣有開元戶鄕而不及元和後仍有並開元不載者決非斯志原本參差蓋皆由寫遺缺】

本漢晉陽縣地髙齊河淸四年自今州城中移晉陽縣於汾水東隋文帝開皇十年移晉陽縣於州城中仍於其處置太原縣屬並州大業三年罷州置太原郡縣仍屬焉隋末移入州城貞觀十二年還遷於舊理在州東二里百六十步

牢山一名看山在縣東北四十五里後魏書曰劉聰遣子粲襲晉陽猗盧救之遂獵牢山陳閱皮肉山爲之赤其山出金

潛丘在縣南三里爾雅曰晉有潛丘隋開皇二年於其上置大興國觀

洞過水東自楡次縣界流入西去縣三十里入晉陽縣界

陽曲故城在縣東北四十五里

陽直故城在縣東北二十里隋開皇十六年攺陽曲縣理此

晉渠在縣西一里西自晉陽縣界流入汾東地多鹽鹵井不堪食貞觀十三年長史英國公李勣乃於汾河之上引決晉渠歷縣經鄽又西流入汾水

晉陽縣【赤郭下】

【開元戶一萬二千八百八十一鄕二十五】

本漢舊縣也屬太原郡至後魏並不攺按此前晉陽縣理州城中髙齊武成帝河淸四年移晉陽縣於汾水東今太原縣理是也武平六年於今理置龍山縣屬太原郡因縣西龍山以爲名也隋開皇三年罷郡置並州十年廢龍山縣移晉陽縣理之十六年又置淸源縣大業三年省入罷州爲太原郡縣仍屬焉皇朝因之在州南二里懸甕山一名龍山在縣西南十二里山海經曰懸甕之山晉水出焉其上多玉其下多銅

防山在縣西北十里十六國春秋曰前趙劉聰徵劉琨不克略晉陽之人逾防山而歸卽謂此也今山上有楊忠碑爲周將討齊戰勝隋開皇二年追紀功烈始建此碑忠卽文帝之考諡曰武元皇帝

汾水北自陽曲縣界流入經縣東二里又西南入淸源縣界

晉水源出縣西南懸甕山水經注曰晉水出懸甕山東過其縣南昔智伯遏晉水灌晉陽城不沒者三版後人踵其遺迹蓄以爲沼沼水分爲二派其北瀆卽智氏故渠也其瀆乘髙東北注入晉陽城以周灌漑東南出城注於汾水其南瀆於石塘下伏流東南出晉陽城南又東南入於汾今按晉水初泉出處砌石爲塘自塘東分爲三派其北一派名智伯渠東北流入州城中出城入汾水其次派東流經晉澤南又東流入汾水此二派卽酈道元所言分爲二派者也其南派隋開皇四年開東南流入汾水

洞過水東自太原縣界流入西入於汾晉水下口也水經注曰劉琨之爲並州也劉元海引兵邀擊之合戰於洞過卽是水也今按此水出沾縣北山沾卽今樂平縣也水經縣西南二十五里入汾水

晉澤在縣西南六里隋開皇六年引晉水漑稻田周回四十一里

府城故老傳晉並州刺史劉琨築今按城髙四丈周回二十七里城中又有三城其一曰大明城卽古晉陽城也左傳言董安於所築史記云智伯攻襄子於晉陽引汾水灌其城城不浸者三版春秋後語云智伯攻晉陽決晉水灌之城中懸釜而炊今按城東有汾水南流城西又有晉水入城而史記云引汾水後語云決晉水二家不同未詳孰是【案史記趙世家作引汾水韓世家亦作決晉水】髙齊後帝於此置大明宮因名大明城姚最序行記曰晉陽宮西南有小城內有殿號大明宮卽此也城髙四丈周回四里又一城南面因大明城西面連倉城北面因州城東魏孝靜帝於此置晉陽宮隋文帝更名新城煬帝更置晉陽宮城髙四丈周回七里又一城東面連新城西面北面因州城開皇十六年築今名倉城髙四丈周回八里故唐城在縣北二里堯所築唐叔虞之子燮父徙都之所也

三角城在縣西北十九里一名徒人城

捍胡城一名看胡城在縣北二十三里

受瑞壇在州理倉城中義旗初髙祖神堯皇帝受瑞石於此壇文曰李理萬吉

晉陽故宮一名大明宮在州城內今名大明城是也昔智伯攻趙襄子襄子謂張孟談曰無箭柰何對曰臣聞董安於簡主之才臣也理晉陽公宮之垣皆以藝蒿楛墻之蒿至於丈於是發而試之其堅則菌簵之勁不能過也公曰矢足矣吾銅少對曰臣聞董安於之理晉陽公宮之室皆以鏈銅爲柱質請發而用之則有餘銅矣髙齊文宣帝又於城中置大明宮

竹馬府在州城中

汾橋架汾水在縣東一里卽豫讓欲刺趙襄子伏於橋下襄子解衣之處橋長七十五步廣六丈四尺

晉祠一名王祠周唐叔虞祠也在縣西南十二里水經注曰昔智伯遏晉水以灌晉陽其川上防後人蓄以爲沼沼西際山枕水有唐叔虞祠水側有涼堂結飛梁於水上晉川之中最爲勝處序行記曰髙洋天保中大起樓觀穿築池塘自洋以下皆遊集焉至今爲北都之勝介之推祠在縣東五十里

唐叔虞墓在縣西南十六里

髙齊相國咸陽王斛律金墓在縣西南十七里

晉祠碑在幹陽門街貞觀二十二年太宗幸並州所置禦制並書

起義堂碑在幹陽門街開元十一年宗幸太原所立禦制並書

講武臺在縣西北十五里顯慶五年置

楡次縣【畿西去府五十六里】

【開元戶一萬五千四百三十七鄕三十】

本漢舊縣卽春秋時晉魏楡地左傳曰石言於晉魏楡注曰魏晉邑楡卽州理名也史記曰莊襄王二年使防驁攻趙魏楡漢以爲縣屬太原郡後魏太武帝並入晉陽縣宣武帝復置楡次縣髙齊文宣帝省自今縣東十里移中都縣理之屬太原郡十年攺中都縣又爲楡次縣三年罷州爲郡縣仍屬焉皇朝因之

麓臺山俗名鑿臺山在縣東南三十五里

洞過水東自壽陽縣界流入經縣南四里又西南入太原縣界

中都故城縣東十里髙齊移於廢楡次城卽今縣理是也

鑿臺在縣南四里水經注曰洞過水西過楡次縣南水側有鑿臺智伯瑤刳腹絕腸折頸折頤之處史記曰智氏信韓魏從而伐趙攻晉陽韓魏殺之於鑿臺之下說苑曰智氏見伐趙之利不知楡次之禍皆謂此也今按其臺爲洞過水所侵無復遺迹

原過祠俗名原公祠在縣東九里史記曰智伯率韓魏攻趙趙襄子懼乃奔保晉陽原過從後至於王澤見三人自帶以上可見自帶以下不可見與原過竹三節莫通曰爲我遺趙毋卹原過旣至以告襄子襄子齋三日親自剖竹有朱書曰趙毋卹余霍泰山山陽侯天使也三月丙戌余將使汝反滅智氏汝亦立我百邑襄子再拜受三神之令旣滅智氏遂祠三神於百邑使原過主之

麓臺山祠俗名智伯祠在麓臺山上

淸源縣【畿東北至府三十九里】

【開元戶八千五百四十一鄕十七】

本漢楡次縣地理誌曰楡次有梗陽鄕魏戊邑按梗陽在今縣南百二十步梗陽故城是也自漢晉皆爲楡次縣地後魏省楡次縣地屬晉陽隋開皇十六年於梗陽故城置淸源縣屬並州因縣西淸源水爲名大業二年省又爲晉陽縣地武徳元年重置

汾水經縣東去縣九里又東南入汾水縣界

梗陽故縣城春秋晉大夫祁氏邑也在縣南百二十步左傳曰晉殺祁盈遂滅祁氏分爲七縣魏戊爲梗陽大夫是也隋開皇十六年於其城內置淸源縣

鵝城在縣東南二十二里晉陽春秋曰永嘉元年洛陽步廣裏地陷有二鵝色黃蒼者飛衝天白者不能飛蒼雜色故夷之象劉曜以爲已瑞築此城以應之

閻沒墓在縣西南三里左傳曰梗陽人有獄魏戊不能斷以獄上其大宗賂以女樂魏子將受之魏戊謂閻沒必諫許諾退朝待於庭饋入召之比置三嘆魏子問之對曰或賜小人酒不夕食饋始至恐不足中置自咎曰豈將軍食之而有不足及饋之畢願以小人之腹爲君子之心屬饜而已魏子辭梗陽人

壽陽縣【畿西南至府一百五十里】

【開元戶五千一百六十七鄕十】

本漢楡次縣地西晉於此置受陽縣屬樂平郡永嘉後省晉末山戎內侵後魏太武帝遷戎外出徙受陽之戶於太陵城南置受陽縣屬太原郡受陽縣卽今文水縣是也隋開皇十年攺受陽爲文水縣又於受陽故城別置受陽縣屬並州卽今縣是也大業三年罷州爲太原郡縣仍屬焉武徳三年置受州縣攺屬焉貞觀八年廢受州縣屬並州十一年更名壽陽

方山在縣北四十里

洞過水東自樂平縣界流入在縣南五十里又西南入楡次縣界

馬首故城在縣東南十五里左傳曰晉分祁氏之田爲七縣韓固爲馬首大夫卽其地也

神武故城後魏神武郡也在縣北三十里周廢

太谷縣【畿西北至府七十五里】

【開元戶一萬五百九十鄕二十】

本漢陽邑縣地屬太原郡今縣東十五里陽邑故城是也後漢明帝以馮魴爲陽邑侯後魏太武帝省景明二年復置陽邑縣屬太原郡卽今縣是也髙齊及周同隋開皇三年罷郡屬幷州十八年攺陽邑爲太谷縣因縣西太谷爲名大業三年罷州爲太原郡縣仍屬焉武徳三年分並州之太谷祁二縣於此置泰州六年省泰州復以太谷祁縣屬並州

白壁嶺在縣北七十五里

蔣谷水今名象谷水源出縣東南象谷經縣北四里北入淸源縣界

陽邑故城在縣東南十五里

咸陽故城在縣西南十里秦伐趙築之以咸陽兵戍之因名

蘿藦亭俗名落漠城在縣西北十九里

祁縣【畿北至府一百里】

【開元戶一萬五千七百八十二鄕三十】

本漢舊縣卽春秋時晉大夫祁奚之邑也左傳曰晉殺祁盈遂滅祁氏分爲七縣以賈辛爲祁大夫注曰太原祁縣也按漢祁縣在東南五里故祁城是也後漢迄後魏並不攺髙齊天保七年省隋開皇十年重置屬並州武徳二年攺屬泰州六年省泰州還屬並州

幘山在縣東南六十里

胡甲水一名太谷水東南自潞州武鄕縣界流入又南入汾州平遙縣界

故祁城漢祁縣城也在縣東南五里晉大夫賈辛邑水經注曰賈辛以貎丑妻不爲言與之如臯射雉中之妻乃笑按左傳魏獻子謂賈辛曰昔賈大夫惡取妻而美三年不言禦以如臯射雉獲之其妻始笑而言注曰賈國之大夫以此而言則辛非射雉者酈道元所引爲謬趙襄子城在縣西六里

云州故城後魏云州城也在縣西二十里孝武帝永熙中寄理並州界謂此也

祁奚墓在縣東南七里

後漢溫序墓在縣西北十四里序本祁人死洛陽其子夢序云久客思故鄕乃反葬焉

後漢周黨墓在縣東南十四里黨廣武人世祖引見伏而不謁

髙齊唐邕墓在縣東南七十里碑云齊尙書令晉昌王文水縣【畿東北至府一百一十里】

【開元戶一萬二千六百六鄕二十三】

本漢大陵縣地屬太原郡今縣東北十三里大陵故城是也後魏省仍於今理置受陽縣屬太原郡隋開皇十年攺受陽縣爲文水縣因縣西文谷水爲名皇朝因之天授元年攺爲武興縣神龍元年復爲文水縣城甚寛大約三十里百姓於城中種水田

汾水東北自淸涼縣界流入經縣東十五里又西南入汾州隰城縣界

文水西北自交城縣界流入經縣西又南入隰城縣界大陵城漢大陵縣也在縣東北十里史記曰趙武靈王遊大陵夢處女鼓琴而歌異日數言所夢想見其狀吳廣聞之因進孟姚焉

平陶城漢平陶縣城也在縣西南二十五里屬太原郡後魏攺爲平遙縣後西胡內侵遷居京陵塞在今汾州界

大於城在縣西南十一里本劉元海築令兄延年鎭之胡語長兄爲大於因以爲名

交城縣【畿東北至府八十里】

【開元戶五千四百十三鄕十二】

本漢晉陽縣地隋開皇十六年分晉陽縣置交城縣取古交城爲名屬並州皇朝因之天授二年長史王及善自山北故交城縣移就卻波村置

少陽山在縣西南九十五里其上多玉其下多赤銀髙二百丈周回二十里

羊腸山在縣東南五十三里石磴縈委若羊腸後魏於此立倉今嶺上有故石墟俗云太武帝避暑之所地理誌上黨壺闗亦有羊腸陂在今潞州界不謂此也狐突山縣西南五十里出鐵

汾水西北自嵐州靜樂縣界流入

文谷水出縣西南文谷水經曰文水出大陵縣西山文谷按大陵縣在今文水縣北十三里大陵故城是也文水發源此城西北東南流入文水縣行八十里

廣陽縣【畿西至府二百六十里】

【開元戶二千六百七十三鄕五】

本漢上艾縣也屬太原郡後漢屬常山國晉屬樂平郡後魏攺石艾縣屬樂平郡不攺隋開皇三年罷郡攺屬遼州大業三年省遼州後屬並州武徳三年又屬遼州遼州今太原府樂平縣理是也六年攺屬受州貞觀八年廢受州後屬並州天寶元年攺爲廣陽縣因縣西南八十里廣陽故城爲名也

浮山在縣東南三十五里

澤發水一名阜漿水亦名妬女泉源出縣東北董卓壘東今其泉初出大如車輪水色靑碧泉傍有祠土人祀之婦人袨服靚妝必興雷電故曰妬女故老傳此泉中有神似鼈晝伏夜遊神出水隨神而湧其水東北流入井陘縣界

廢受州城在縣西北三十里舊名塞魚城武徳八年因故迹築移受州理此貞觀八年廢

井陘故闗在縣東八十里史記曰漢二年韓信與張耳欲東下井陘擊趙王成安君陳余聚兵井陘口二十萬廣武君李左車說成安君曰井陘道狹車不得方軌騎不得成列假臣奇兵三萬從間道絕其輜重不至十日兩將之頭可致戲下余不從故敗今按井陘亦名土門盤石故關在縣東北七十里

葦澤故闗在縣東北八十里

董卓壘在縣東北八十里水經注曰澤發水出董卓壘東

妒女祠在縣東北九十里澤發水源

陽曲縣【畿南至府七十里】

【開元戶八千一百二十二鄕十六】

本漢舊縣也屬太原郡黃河千里一曲曲當其陽故曰陽曲按此前陽曲縣今忻州定襄縣是也後漢末移太原縣北四十五里陽曲故城是也後魏又移於今縣南四里陽直故城隋開皇三年攺爲陽直縣十年又移於今縣東北四十里汾陽故縣十六年攺陽直縣爲汾陽縣因漢舊名也煬帝又攺爲陽直縣移理木井城卽今縣理是也武徳三年又移於今縣西十五里分置汾陽縣屬幷州七年省陽直縣攺汾陽爲陽曲縣因漢舊縣也

方山在縣東六十里

汾水西自交城縣流入經縣西南去縣三十里又東南入太原縣界

縣城故木井城也東魏孝靜帝築城中有井以木爲甃因名之

狼孟故城在縣東北三十六里史記曰始皇十五年大興兵至太原取狼孟是也漢以爲縣屬太原郡晉末省按城左右狹澗幽深南面大壑謂之狼馬澗舊斷澗爲城今余壁猶存

故盂城漢盂縣也本春秋時晉大夫祁氏邑在縣東北十里左傳曰晉殺祁盈遂滅祁氏分爲七縣以盂景爲盂大夫漢以爲縣

石嶺鎭在縣東北七十里

盂縣【畿西南至府二百二十里】

【開元戶五千二百七十六鄕十】

本漢舊縣屬太原郡後漢及晉不攺按此前盂縣在今縣西南陽曲縣東北八十里故盂縣城是也後魏省地屬石艾縣隋開皇十六年分石艾縣置原仇縣屬遼州因原仇故城爲名卽今縣是也大業二年攺原仇爲盂縣因漢舊名屬並州皇朝因之武徳三年割並州之盂壽陽二縣於此置受州貞觀八年省受州盂縣復屬並州

白馬山在縣東北六十里山海經曰白馬之山其陽多玉石其陰多鐵及赤銅木馬之水出焉山上有白馬闗後魏所置

原仇山在縣北三十里出人參鐵縣取此山爲名滹沱水西自代州五臺縣界流入南去縣百里

縣城本名原仇城亦名仇由城按韓子曰智伯欲伐仇由國道難不通鑄大鐘遺之仇由大悅除塗將內之赤章曼支諫不聽斷轂而馳仇由以亡蓋其地也

樂平縣【畿西南至府三百里】

【開元戶二千六百八十九鄕五】

本漢沾縣屬上黨郡【沾音丁念反】晉於此置樂平郡沾縣屬焉又別置樂平縣後魏太武帝省樂平郡及縣孝明帝於今儀州和順縣重置樂平郡及縣髙齊移理沾城卽今縣是也隋開皇十六年於此置遼州縣屬焉大業二年省遼州以樂平屬並州皇朝因之武徳六年屬受州貞觀八年省受州縣攺屬並州

少山一名河逢山在縣西南三十里福地記曰河逢山在樂平沾縣髙八百丈可避兵水此卽恆山之佐命也沾嶺在縣西三十里

淸漳水出縣西南少山山海經曰少山淸漳水出焉今按淸漳出樂平濁漳出潞州長子縣界

縣城卽漢沾縣城也隋文帝更加修築

昔陽故城一名夕陽城在縣東五十里左傳曰晉荀吳假道於鮮虞遂入昔陽滅肥子綿臯歸七國時趙戍於此

元和郡縣誌卷十六

欽定四庫全書

元和郡縣誌卷十七

唐李吉甫撰

河東道【四】

汾州【西河望】

【開元戶五萬三千七十六鄕一百一十四元和戶八千三百四

鄕一百一十八】

禹貢冀州之域其在虞舜十二州及周皆屬並州春秋時爲晉地後屬魏謂之西河子夏居西河吳起爲西河守皆謂此也秦屬太原郡漢武帝元朔四年置西河郡領縣三十六理富昌縣是也後漢徙理離石卽今石州離石縣也獻帝末荒廢魏黃初二年乃於漢玆氏縣置西河郡卽今州理是也晉惠帝時爲劉元海所攻破郡遂廢後魏孝文帝太和八年復於玆氏舊城置西河郡屬吐京鎭按吐京鎭今隰州西北九十里石樓縣是也十二年攺吐京鎭爲汾州西河郡仍屬焉明帝時爲胡賊所破因北移西河郡理平陽界髙齊又於此城置南朔州周武帝廢南朔州宣帝於此置汾州隋大業三年廢汾州還於隰城縣置西河郡皇朝初攺爲浩州武徳三年又攺浩州爲汾州

州境【東西一百六十四里南北二百八十五里】

八到【西南至上都一千九十里東南至東都九百三十里】

【東南至潞州四百四十里東南至沁州二百六十里】

【西南至隰州二百七十里西北至石州一百六十里】

【東北至太原府一百七十里】

貢賦【開元貢龍須蓆石膏賦布

麻菽

粟】

管縣五

西河孝義介休靈石平遙

西河縣【望郭下】

【開元戶一萬二千三百七十五鄕二十五案自此以後各縣及靈州並缺元和戶鄕數】

本漢玆氏縣也曹魏於此置西河郡晉攺爲國仍攺玆氏縣爲隰城縣上元元年攺爲西河縣今城內有晉西河王斌碑文字殘缺

謁泉山在縣東北四十里一名隠泉山上有石室去地五十餘丈頂上平地可十頃相以爲子夏石室比干山在縣北一百一十里

文湖一名西河泊在縣東十里多蒲魚之利

八門城在縣北十五里劉元海遣將喬嵩攻西河築營自固營有八門因名

卜商祠在縣北四十里

孝義縣【緊西北至州三十五里】

【開元戶一萬六百八十五案鄕數寫缺】

本漢玆氏縣地曹魏移西河郡中陽縣於今理永嘉後省入隰城後魏又分隰城於今靈石縣東三十里置永安縣貞觀元年以縣名與涪州縣名同攺爲孝義縣因縣人郭興有孝義故以名焉

勝水在縣南一里

團城在縣西北十八里後魏築以防稽胡其城紆曲故名團城

魏文侯墳在縣西五里

段幹木墓在縣東北二十五里

介休縣【望西北至州六十五里】

【開元戶一萬一千三百八十三鄕二十二】

本秦漢之舊邑在介山西因名之後魏明帝時爲胡兵所破至孝靜帝更修築遷朔州軍人鎭之因立爲南朔州但領軍人不領郡縣其介休縣仍屬汾州髙齊省介休入永安縣周武帝省南朔州復置介休縣宣帝攺介休爲平昌縣隋開皇末又攺平昌爲介休縣義寜元年於縣置介休郡武徳元年攺郡爲介州貞觀元年廢介州以縣屬汾州

介山在縣西南二十里

雀鼠谷在縣西十二里

汾水在縣北十二里

鄔城泊在縣東北二十六里周禮並州之藪曰昭余祁卽鄔城泊是也

郭林宗墳在縣東三里周武帝時除天下碑惟林宗碑詔特畱

靈石縣【上北至州一百二十里】

【開元戶三千七百三十一鄕八】

本漢介休縣地隋開皇十年因巡幸開道得瑞石遂於谷口置縣因名靈石皇朝因之

介山在縣東四十二里

汾河在縣北十步深一丈闊三丈

賈胡堡在縣南三十五里義寜元年義師次於霍邑隋將宋金剛拒不得進屯軍此堡有霍山神見靈事已具於霍邑縣敍事

平遙縣【望西北至州八十里】

【開元戶一萬八千九百七鄕三十八】

本漢平陶縣地屬太原郡後魏隸西河郡魏以太武帝名燾攺平陶爲平遙隋屬西河郡義寜元年於介休縣置介休郡以平遙縣屬焉武徳元年於此置介州縣屬不攺貞觀元年省州縣屬汾州

麓臺在縣東南五十二里

京陵故縣在縣東七里漢京陵縣晉九原地也禮記注曰九原晉卿大夫之墓地也

中都故城在縣西十二里屬太原郡漢文帝爲代王都於此

沁州【陽城中下】

【開元戶六千五百八十鄕一十三元和戶二千二百二十鄕一十三】

禹貢冀州之域春秋時其地屬晉戰國屬韓在秦爲上黨郡地今州卽漢上黨郡之谷逺縣地也隋開皇十六年於此置沁州因州東沁水爲名大業二年省沁州武徳元年重置

州境【東西一百五十里南北二百六十四里】

八到【西南至上都一千二十里東南至東都六百三十里】

【西南至晉州二百九十里西至晉州霍邑縣一百五十里】

【西北至汾州二百六十里東北至太原府三百四十里】

【東南至潞州三百三十里】

貢賦【開元貢龍須蓆賦布

麻】

管縣三

沁源和川綿上

沁源縣【中郭下】

【開元戶二千二百五十四鄕五】

本漢谷逺縣地舊在今縣南百五十里孤逺故城是也語音訛轉故以谷爲孤耳後魏莊帝於今理置沁源縣因沁水爲名也屬義寜郡隋開皇三年罷郡置縣屬晉州十六年置沁州縣屬焉

霍山一名太嶽在縣西七十八里

沁水自綿上縣界流入在縣東一里

和川縣【中下北至州七十里】

【開元戶二千八十鄕四】

本漢谷遠縣地後魏莊帝於今縣南九里置義寜縣屬義寜郡隋開皇三年罷郡攺屬晉州十六年置沁州縣屬焉十八年攺爲和川縣大業三年省武徳元年重置烏嶺在縣西十六里

沁水在縣東十里

棄波水在縣東八十步

冀缺墓在縣南三十六里

綿上縣【中下南至州七十六里】

【開元戶一千八百一十五鄕四】

本漢谷逺縣地隋開皇十六年置綿上縣屬沁州以縣西界有綿上地因以爲名

羊頭山一名謁戾山在縣東北五十里沁水所出沁水一名少水出縣東南二十四里覆甑山左傳曰齊侯伐晉封少水爲京觀也

霍山在縣西南八十里

儀州【樂平下】

【開元戶七千九百九十五鄕一十九元和戶一千六百五十一鄕二十】

禹貢冀州之域春秋時其地屬晉戰國屬韓秦爲上黨郡地今州理卽漢上黨郡之涅氏縣地也後漢於此置陽阿縣屬上黨郡晉攺爲轑陽屬樂平郡後魏明帝攺轑陽爲遼陽隋開皇十六年於遼陽故城置遼山縣屬並州卽今州理是也武徳三年於此置遼州八年攺爲箕州因遼山縣界箕山爲名先天元年以與宗諱同聲攺爲儀州因州東夷儀嶺爲名也

州境【東西二百五十里南北一百九十五里】

八到【西南至上都一千六百四十里西南至東都七百八十里】

【正東微南至洛州三百六十里南至潞州三百一十里】

【西至太原府祁縣三百里西北至太原府三百四十五里】

【北至太原府樂平縣二百六十里】

貢賦【開元貢人參三十兩案開元賦寫缺】

管縣四

遼山楡社平城和順

遼山縣【中郭下】

【開元戶二千一百九十鄕五】

本漢涅氏縣地後漢於此置陽阿縣屬上黨郡晉攺爲轑陽縣屬樂平郡後魏明帝攺爲遼陽隋開皇十六年攺置遼山縣因縣西北遼山爲名皇朝因之

箕山在縣東四十五里上有許由冢按司馬遷曰余登箕山上有許由冢則在今洛州陽城縣不當在此五指山在縣東五十里

祝融祠在縣北二里

楡社縣【中東至州一百一十里】

【開元戶二千七百一十鄕六】

本漢涅氏縣地晉於今縣西北三十五里置武鄕縣屬上黨郡石趙時攺屬武鄕郡隋開皇十六年於此置楡社縣屬韓州【今潞州襄垣縣理是也】因縣西北楡社故城爲名大業二年省義寧二年又置武徳三年於縣置楡州縣屬焉六年廢楡州以縣屬遼州後屬儀州縣城故武鄕城也石勒時築前趙錄曰石勒上黨武鄕人僭號後還令曰武鄕吾之丰沛其復之三世

石勒漚麻池在縣北三十里卽勒微時與李陽所爭處今枯涸才有處所

平城縣【下東南至州九十里】

【開元戶九百五十四鄕三】

本漢涅氏縣也晉置武鄕縣地屬焉隋開皇十六年於趙簡子所立平都故城置平城縣屬遼州大業三年攺屬並州武徳三年攺屬楡州六年省楡州攺屬遼州貞觀八年攺屬箕州先天元年攺屬儀州

八賦嶺在縣西南三十里武鄕水所出

和順縣【中南至州八十五里】

【開元戶二千一百二十九鄕五】

本漢沾縣地卽韓之閼與邑也史記曰秦伐韓閼與趙惠文王使趙奢救之大破秦師卽此地也隋開皇十年於今理置和順縣屬並州因縣東北和順故城以爲名九京山在縣西十里

淸漳水在縣北

嵐州【樓煩下】

【開元戶一萬七百二十六鄕二十二元和戶六千三百八十二鄕三十三】

禹貢冀州之域周並州之域春秋屬晉晉滅後爲胡樓煩王所居趙武靈王破以爲縣秦爲太原郡地在漢卽太原郡之汾陽縣地也漢末大亂匈奴侵邊自定襄以西盡雲中雁門西河之間遂空建安中曹公糾率散亡立新興郡晉末陷劉元海後魏於今理置嵐州因州西岢【音哿】嵐山以爲名也隋大業四年於靜樂縣界置樓煩郡因漢樓煩縣爲名隋亂陷賊武徳四年平劉武周置東會州六年省東會州重置嵐州天寶元年攺爲樓煩郡乾元元年復爲嵐州

州境【東西三百一十里南北二百七十八里】

八到【南至上都取太原路一千五百八十里取石隰路一千三百七十五里

東南至東都一千二百一十里東至忻州二百四十里】

【東南至太原府三百二十里南至石州二百四十里】

【西至黃河一百八十里河上有合河闗從闗西至麟州一百二十里東北至代州三百里東北至朔州三百七十四里】

貢賦【開元貢熊皮石蜜賦布

麻】

管縣四

宜芳靜樂合河嵐谷

宜芳縣【上郭下】

【開元戶五千五百二十四鄕十一】

本漢汾陽縣地屬太原郡後魏於此置岢嵐縣隋開皇十八年攺爲汾源縣大業四年攺汾源爲靜樂縣八年分靜樂置嵐城縣屬樓煩郡武徳四年攺爲宜芳縣岢嵐山在縣北九十八里髙二千餘丈西北與雪山相接

岢嵐鎭在縣西北九十八里

秀容故城在縣南三十里劉元海感神而生姿容秀美因以爲名也

靜樂縣【上西至州四十五里】

【開元戶三千四百八十七鄕七】

本漢汾陽地城內有堆阜三俗名三堆城隋開皇三年自今宜芳縣北移岢嵐縣於三堆城十八年攺爲汾源縣大業二年攺爲靜樂縣武徳四年於縣置北管州因管涔山爲名六年省縣屬嵐州

管涔山在縣北百三十里汾水源出焉初劉曜隠於此山山神使二童子獻劍於曜曰管涔山王使謁趙皇帝獻劍

伏戎城在縣北八十里隋樓煩郡所理也

隋汾陽故宮在縣北百二十里

樓煩闗在縣北百五十里

天池在縣北燕京山上周回八里陽旱不耗陰霖不溢故老言嘗有人乘車風飄墮池有人獲車輪於桑幹泉後魏孝文帝以金珠串魚七頭放此池後亦於桑幹泉得之隋煬帝嘗於池南置宮每夜風雨吹破宮竟不成今池側有祠謂之天池祠

合河縣【中東至州一百八十里】

【開元戶一千八百五十九鄕四】

本漢汾陽縣地後魏於蔚汾谷置蔚汾縣屬神武郡隋開皇三年罷郡縣屬石州大業二年攺爲臨泉縣四年屬樓煩郡武徳七年攺爲臨津縣屬嵐州貞觀元年攺爲合河縣以城下有蔚汾水西與黃河合故曰合河黃河在縣西二里

合河闗在縣北三十五里

蔚汾闗在縣東七十里

隋長城起縣北四十里東經幽州延袤千餘里開皇十六年因古迹修築

嵐谷縣【中南至州九十里】

【開元戶四千六百五十七鄕九】

隋大業三年置岢嵐鎭壓艸城川賊路長安三年於此置嵐谷縣景龍年廢【案新舊唐書並作神龍二年廢】開元十二年重置因取嵐谷爲名

石州【昌化下】

【開元戶九千二百六十二鄕三十二元和戶五千二十

鄕三十二】

禹貢冀州之域虞及周屬並州春秋時屬趙亦爲白狄之地今步落稽其冑也在秦爲西河郡之離石縣靈帝末黃巾大亂百姓南奔其郡遂廢魏黃初三年復置離石縣晉惠帝末劉元海起於河西攻陷郡縣其離石又沒於賊石勒時攺爲永石郡後魏明帝攺爲離石郡髙齊文宣帝於城內置西汾州周武帝攺爲石州隋大業二年又爲離石郡武徳元年攺爲石州五年置總管七年攺爲都督貞觀六年復爲石州

州境【東西一百九十里南北三百三里】

八到【西南至上都一千二百五十里東南至東都一千九十里】

【東南至汾州一百六十里正南微東至隰州二百五十里】

【西渡河至綏州二百三十里北至嵐州二百五十里】

貢賦【開元貢胡女布龍須席麝香蜜蠟賦布

麻】管縣五

離石平夷定胡臨泉方山

離石縣【中郭下】

【開元戶二千七百七十三鄕五】

本漢舊縣也屬西河郡縣東北有離石水因取名焉漢末荒廢魏黃初復置後陷劉元海石勒攺爲永石郡髙齊文宣帝於此置昌化縣屬懷政郡後周復爲離石屬石州隋氏不攺皇朝因之

離石山今名赤洪嶺在縣西五十步髙歡大破爾朱兆於赤洪嶺蓋此處也

盧城在縣東二十里晉並州刺史劉琨所築以攻劉曜平夷縣【中東至州五十一里】

【開元戶一千五百七十一鄕四】

本漢離石縣地周宣帝割縣西五十一里置平夷縣屬石州隋氏不攺皇朝因之

黃河西去縣四十五里

寧鄕水在縣西南一百五十步

定胡縣【中東至州九十五里】

【開元戶二千六百九鄕五】

本漢離石縣地周宣帝大象元年於此置定胡縣隋因之武徳三年於縣置西定州貞觀二年廢州置孟門縣七年廢縣爲孟門鎭八年廢鎭復爲定胡縣

黃河去縣西二百步

孟門闗在縣西一百步河東岸

臨泉縣【中下南至州一百七十里】

【開元戶一千五百九十六鄕五】

本漢離石縣地周大象元年於此置烏突郡烏突縣隋開皇元年攺烏突郡爲太和郡烏突縣爲太和縣三年廢郡以太和縣屬石州武徳三年攺太和縣爲臨泉縣臨泉水在縣北一百步縣因此水爲名

黃河在縣北二十里

方山縣【中南至州九十里】

【開元戶一千三百五十三鄕四】

本漢離石縣地髙齊文宣帝於此縣北六十八里置良泉縣屬離石郡隋大業三年移就今縣南三十五里方山置故名方山貞觀十一年移於今理

赤洪水在縣南五十里

三角戍在縣北七十三里

元和郡縣誌卷十七﹤史部﹐地理類﹐總志之屬﹐元和郡縣誌﹥

欽定四庫全書

元和郡縣誌卷十八

唐李吉甫撰

河東道【五】

忻州【定襄下】

【開元戶一萬四千三百三十八鄕二十八元和戶四千二百四

鄕二十九】

古並州之域春秋時爲晉地戰國爲趙地秦爲太原郡地今州卽漢太原郡之陽曲縣也按漢陽曲縣在今州東四十五里定襄縣理是也後漢末大亂匈奴侵邊自定襄以西盡雲中雁門之間遂空曹公立新興郡以安集之理九原卽今州是也後魏宣武帝又於今州西北十八里故州城移肆州理此因肆盧川爲名也隋開皇十八年攺置忻州因州界忻川口爲名也大業二年省忻州義旗初又置新興郡武徳元年廢郡復置忻州二年陷劉武周四年武周平依舊置忻州

州境【東西一百四十五里南北八十六里】

八到【西南至上都一千四百四十里南至東都一千七十里】

【南至太原府一百八十里西至嵐州二百四十里】

【東北至代州一百六十里】

貢賦【開元貢麝香扇十五枝賦布

麻】

管縣二

秀容定襄

秀容縣【上郭下】

【開元戶七千一百三十八鄕十一】

本漢陽曲縣地屬太原郡後漢末於此置九原縣屬新興郡後魏莊帝於今縣東十里置平寇縣隋開皇十八年於此置忻州又於今縣西北五十里秀容故城移後魏明元所置秀容縣於今理屬忻州國朝因之

滹沱水在縣東三十二里

定襄縣【上東至州四十五里】

【開元戶五千五百三十二鄕十七】

本漢陽曲縣屬太原郡黃河千里一曲縣當其陽故曰陽曲後魏末移陽曲縣於太原界仍於此城置定襄縣屬新興郡髙齊省武成帝移平寇縣於此隋開皇十年移平寇於崞城今代州崞縣是也武徳四年分秀容縣於漢陽曲城重置定襄縣

聖阜今名聖人山在縣東北二十里石上手足迹猶存滹沲水西自秀容縣界流入

代州【雁門中都督府】

【開元戶一萬五千七十七鄕二十八元和戶二千一百二十

鄕四十】

古並州之域春秋時爲晉地戰國時屬趙史記曰趙襄子與韓魏共滅智伯分晉地則趙有代勾注之北今按勾注在州西北三十五里雁門縣界西陘山是也秦置三十六郡雁門是其一焉漢因之後漢末匈奴侵邊其地荒廢周宣帝大象元年自九原城移肆州於今理隋開皇五年攺肆州爲代州大業三年攺爲雁門郡隋氏喪亂陷於寇境武徳四年平代置代州都督府

州境【東西三百二十里南北三百二十八里】

八到【西南至上都一千六百里南至東都一千二百三十里】

【東南取崩石嶺至恆州五百四十里西至嵐州三百里】

【北至朔州一百二十里東北至蔚州四百里】

貢賦【開元貢雕翎五具麝香賦布

麻】

管縣五

雁門繁畤五臺唐林崞

雁門縣【上郭下】

【開元戶五千二百二十一鄕十】

本漢廣武縣地屬太原郡後漢攺屬雁門郡隋開皇三年罷郡縣仍屬肆州後攺肆州爲代州縣屬不攺十八年攺廣武縣爲雁門縣蓋避太子之諱也國朝因之夏屋山在縣東北三十五里史記曰趙襄子北登夏屋誘代王使廚人操銅枓擊殺之遂有代地

勾注山一名西陘山在縣西北三十里晉咸寜元年勾注碑曰蓋北方之險有盧龍飛狐勾注爲之首天下之阻所以分別內外也漢髙祖欲伐匈奴不從婁敬之說械系於廣武遂逾勾注困於平城謂此地也

河神祠在縣南開元九年並州長史張說奏置

繁畤縣【中西至州六十里】

【開元戶一千五百九十三鄕五】

本漢舊縣屬雁門郡漢末匈奴侵寇舊縣荒廢晉又置繁畤縣周省隋開皇十八年重置於今縣東六十里大堡戍大業十二年移於武州城聖歷二年以縣在平川難於固守遂東移於今理其城三面枕澗東接峻岅極爲險固

秦戲山一名武夫山在縣東南九十里滹沲水出焉五臺縣【中西北至州一百二十里】

【開元戶二千一百六十五鄕五】

本漢慮虒縣【慮音閭虒音夷】屬太原郡因慮虒水爲名也晉省後魏孝文帝復置卽今縣理是也屬新興郡髙齊攺屬雁門郡隋大業二年攺爲五臺縣因山爲名也

五臺山在縣東北百四十里道經以爲紫府山內經以爲淸涼山

慮虒水在縣北十五里

唐林縣【中東北至州一百一十里】

本漢廣武縣地證聖元年分五臺崞二縣置武延縣唐隆元年攺爲唐林縣

滹沲水在縣東

沙河在縣南二里

崞縣【中東北至州五十里】

【開元戶二千七百四十八鄕五】

本漢舊縣因山爲名屬雁門郡漢末荒廢晉初又置魏攺爲崞山縣後魏宣武帝移雁門郡理此隋開皇十年移平寇縣於此屬代州大業二年攺爲崞縣

滹沲水在縣東二百步

蔚州【興唐下】

【開元戶四千八百八十七鄕十一元和戶一千五百六十三鄕十二】

禹貢冀州之域虞及周屬並州周禮並州川曰漚夷浸曰淶易今漚夷在靈丘淶易在飛狐皆在州境春秋時其地屬晉戰國時屬趙襄子殺代王有其地後武靈王置雲中雁門代郡秦亦爲代郡漢元年項羽徙趙王歇爲代王二年陳余迎歇還趙歇又立余爲代王三年韓信斬陳余置代郡領縣十八東魏孝靜帝又於此置北靈丘郡周宣帝於今理置蔚州隋大業三年罷州置雁門郡武徳四年平劉武周重置蔚州

州境【案州境里數寫缺】

八到【西南至上都二千里南至東都一千六百三十里】

【東至恆州取方秦嶺路四百九十里東南至定州取轆轤山路四百九十里】

【東至易州山路三百六十里西南至代州四百里】

【西至朔州二百八十里北至天成軍一百八十里】

【東北至嬀州界孔嶺闗一百里從闗至嬀州一百五十里】

貢賦【開元貢熊皮豹皮賦布

麻】

管縣三

興唐靈丘飛狐

興唐縣【下郭下】

【開元戶一千四百七十二鄕四】

本靈丘縣也開元十二年於州東北一百三十里橫野軍子城南置安邊縣屬蔚州天寶元年攺爲安邊郡仍自靈丘移州理於安邊城至徳二年攺爲興唐郡仍攺安邊縣爲興唐縣

倒刺山在縣東七十里亦號雪山俗靈仙所居與五臺山略等

漚夷河亦曰瓠河上槽狹下流闊有似瓠因名大韭多生於山及平野魏孝文所種以濟軍需後沃壤處皆長三尺葉廣於馬藺但味少短耳

橫野軍置在州城內

靈丘縣【中下東北至州一百三十里】

【開元戶二千四百二十一鄕五】

本漢舊縣屬代郡後魏省東魏孝靜帝重置屬靈丘郡隋開皇三年罷郡縣屬蔚州大業二年省蔚州攺屬代州隋末陷賊武徳二年又置靈丘縣屬蔚州

太白山在縣南十里山有鐘乳穴其深不測仰望穴中乳如懸穗焉

石銘陘嶺在縣西北八十里上有石銘題言冀州北界故謂石銘陘

隘門山亦名隘口在縣東南十五里壁立直上層崖刺天有石道極險陿後魏明元帝置義倉之所

漚夷水一名滱水出縣西北髙是山周禮曰並州其川漚夷謂此也

玆水出縣西枝回山懸河五丈湍激之聲響動山谷樵栰之士咸由此度巨木淪渚久乃方出或落崖石無不粉碎也土地記云枝回嶺與髙是山連麓接勢

開皇長城西自繁畤縣經縣北七十里東入飛狐縣界趙武靈王墓在縣東三十里

飛狐縣【下西至州一百五十里】

【開元戶九百九十二鄕三】

本漢廣昌縣地屬代郡後漢屬中山國晉又屬代郡隋開皇三年攺屬蔚州仁壽元年攺爲飛狐縣因縣北飛狐口爲名也隋末陷賊武徳六年重置寄理今易州遂城縣界遙屬蔚州貞觀五年移還今所

磨笄山在縣東北一百五十里趙襄子姊爲代王夫人襄子旣殺代王迎其姊夫人曰以弟慢夫非仁也以夫怨弟非義也磨笄自刎百姓閔之爲立祠

倒刺山在縣東北百二十里出佳大黃

飛狐道自縣北入嬀州懷戎縣界卽古飛狐口也酈食其說漢王曰杜白馬之津塞飛狐之口此言皆一方之阨也又劉琨自代出飛狐口奔於安次亦謂此道也三河冶舊置鑪鑄錢至徳以後廢元和七年中書侍郎平章事李吉甫奏臣訪聞飛狐縣三河冶銅山約數十里銅鑛至多去飛狐錢坊二十五里兩處同用拒馬河水以水斛銷銅北方諸處鑄錢人工絕省所以平日三河冶置四十鑪鑄錢舊迹並存事堪覆實今但得錢本令本道應接人夫三年以來其勢卽立救河東困竭之獘成易定援接之形制置一成久長獲利詔從之其年六月起工至十月置五鑪鑄錢毎歳鑄成一萬八千貫時朝廷新收易定河東道久用鐵錢人不堪獘至是俱受利焉

朔州【馬邑下】

【開元戶六千三十

鄕十三元和戶七百二十九鄕十六】

禹貢冀州之域虞及周爲並州之地春秋時爲北狄地戰國時屬趙秦爲雁門郡地在漢卽雁門郡之馬邑縣也史記曰匈奴圍韓王信於馬邑信降匈奴按馬邑卽今州理是也漢末大亂郡遂荒廢建安中曹公又立馬邑縣屬新興郡晉攺屬雁門郡晉亂其地爲猗盧所據劉琨表盧爲大單於封代公徙馬邑後魏都代地屬畿內孝文帝遷洛之後又於定襄故城置朔州葛榮之亂州郡又廢髙齊文宣帝又於馬邑城置朔州卽今理是也武成帝置北道行臺周武帝置朔州總管隋開皇罷總管大業三年罷州爲馬邑郡皇朝攺爲朔州

州境【東西四百八十里南北九十七里】

八到【西南至上都一千七百二十里南至東都一千三百五十里】

【東至蔚州三百八十里西南至嵐州三百七十四里】

【北至單於大都防府三百五十里東北至云州三百四十里】

貢賦【開元貢白雕翎五具】

管縣二

鄯陽馬邑

鄯陽縣【中郭下】

【開元戶三千六百五十八鄕十八】

本漢馬邑縣屬雁門郡漢末荒廢建安中又置屬新興郡晉又屬雁門郡晉末又廢髙齊於此置招逺縣屬郡不攺隋開皇三年罷郡攺屬朔州大業元年攺爲鄯陽縣

勾注山在縣東八十里

河水在縣西三百里

州城本漢馬邑城也昔秦人築城於武周塞以備胡城將成而崩者數矣有馬馳走周旋反覆父老異之因依而築城乃不崩遂名馬邑

馬邑縣【中西至州三十里】

【開元戶二千三百八十鄕五】

本鄯陽縣地開元五年分鄯陽縣於州東三十里大同軍城內置馬邑縣建中年間河中節度使馬燧權移州於馬邑縣焉

桑幹河在縣東三十里

云州【雲中下】

【開元戶三千一百六十九鄕七案元和戶鄕數寫缺】

禹貢冀州之域虞及周屬並州春秋時爲北狄地戰國時其地屬趙其後武靈王自代至髙闕爲塞而置雲中雁門代郡今州卽秦雁門郡地在漢雁門郡之平城縣也史記曰漢七年韓王信亡走匈奴上自將逐之遂至平城爲匈奴所圍用陳平祕計得出是也漢末大亂匈奴侵邊自定襄以西雲中雁門西河遂空曹公鳩集荒散又立平城縣屬新興郡晉又攺屬雁門晉亂劉琨表封猗盧爲代王都平城後魏道武帝又於此建都東至上谷軍都闗西至河南至中山隘門塞北至五原地方千里以爲甸服孝文帝攺爲司州牧置代尹孝文帝遷都洛邑攺置恆州孝昌之際亂離尢甚恆代之北盡爲丘墟髙齊文宣帝天保七年置恆安鎭徙豪傑三千家以實之今名東州城其年廢鎭又置恆州周武平齊州郡並廢又於其所置恆安鎭屬朔州自州迄隋仍爲鎭也隋亂陷賊武徳四年平劉武周置北恆州七年廢貞觀十四年自朔州北界定襄城移云州及定襄縣於此後爲黙啜所破移百姓於朔州開元十八年復置云州及雲中縣

州境【東西一百七十七里南北四百九十里】

八到【西南至上都一千九百六十里南至東都一千五百九十里】

【東至幽州七百里東至淸塞城一百二十里】

【又東至天城軍六十里又東至納降守捉九十里與幽州分界】

【西至靜邊軍一百八十里西南至太原府七百里】

貢賦【開元貢雕翎五具賦布

麻】

管縣一

雲中

雲中縣【中】

本漢平城縣屬雁門郡漢末大亂其地遂空魏武帝又立平城縣屬新興郡晉攺屬雁門郡後魏於此建都屬代尹孝文帝攺代尹爲恆州縣屬不攺隋爲云內縣屬馬邑郡貞觀十四年朔州北界定襄城移於此後爲黙啜所破移百姓至朔州開元十八年攺置雲中縣屬云州

白登山在縣東北三十里

火山在縣西五里山有火井深不見底以艸投之則煙騰火發有火井祠

紇眞山在縣東三十里虜語紇眞漢言三十里其山夏積霜雪

單於臺在縣西北四十餘里漢武帝元封元年勒兵十八萬騎出長城北登單於臺卽此也

元和郡縣誌卷十八

欽定四庫全書

元和郡縣誌卷十九

唐李吉甫撰

河東道【六】

潞州【上黨大都督府】

【開元戶六萬四千二百七十六鄕一百三十三元和戶一萬七千八百

鄕一百二十】今爲澤潞節度使理所【管潞州澤州邢州洛州礠州礠邢洛本河北道今隸澤潞節度使管內管縣三十七都管戶二萬六千二百四十三】

禹貢冀州之域殷時爲黎國春秋時屬晉又兼有潞子之國潞子嬰兒爲晉所滅戰國時屬韓別爲都以其逺韓近趙至趙孝成王時馮亭以上黨降趙復爲趙地秦爲上黨郡地後漢末董卓作亂移理壺闗城卽今州理是也周武帝建徳七年於襄垣縣置潞州上黨郡屬焉隋開皇十年罷郡自襄垣縣復移潞州於壺闗卽今州是也州得名因潞子之國武徳元年又於襄垣縣置韓州貞觀十七年廢開元七年以宗歷試嘗在此州置大都督府

州境【東西二百九十三里南北三百三十六里】

八到【西南至上都一千三百三十里南至東都四百七十里】

【東取穴陘嶺路至相州三百五十里東南至澤州一百八十七里】

【西至晉州三百九十里西北至沁州二百一十里】

【北至儀州三百一十里東北至洺州四百五十里】

貢賦【開元貢人參墨賦布

麻】

管縣十

上黨長子屯畱潞城壺闗黎城銅鞮鄕

襄垣涉

上黨縣【望郭下】

【開元戶一萬一千三百八十三鄕二十二】

本漢壺闗縣也隋開皇中分壺闗置上黨縣屬潞州釋名曰黨所也在於山上其所最髙故曰上黨

雞鳴山一曰火山在縣東南七十六里

濁漳水在縣西南二十二里

州城漢壺闗縣也上黨記曰曹公之圍壺關起土山於城西北角穿地道於城西內築界城以遮之

五龍祠在縣東南二十里五龍山上慕容永所立以祭五方神

馮亭墓在縣西五里

長子縣【緊東北至州五十二里】

【開元戶二萬二百六十六鄕三十二】

漢舊縣本春秋時地名左傳曰晉人執衛石買於長子是也慕容永僭號於此稱西燕爲慕容垂所滅隋開皇九年移寄氏縣理此屬潞州十八年攺寄氏爲長子縣發鳩山在縣西南六十五里濁漳水出焉

羊頭山在縣東五十六里後漢安帝時羌寇河東以任尙爲禦史擊破於羊頭山謂此也

神農城後魏風土記曰神農城在羊頭山上山下有神農泉卽神農得嘉谷之所

武訖嶺在縣南四十五里風土記曰秦趙戰於長平趙軍敗退秦將白起逐至此名曰武訖嶺

屯畱縣【上東南至州六十四里】

【開元戶八千一百六十六鄕十七】

本晉邑春秋曰晉人執衞行人孫蒯於屯畱是也漢以爲縣屬上黨郡髙齊省隋開皇十六年重置屬潞州絳水出縣西南方山去縣八十四里

潞城縣【上南至州四十里】

【開元戶七千四百六十四鄕十六】

本漢潞縣屬上黨郡卽春秋時赤狄潞子嬰兒國也晉滅之後魏太武帝攺潞縣爲刈陵縣屬襄垣郡隋開皇十六年於此置潞城縣屬潞州

黃阜山在縣西北二十五里劉聰將綦毋劌敗晉將崔恕於黃阜

漳水一名潞水在縣北闞駰曰潞水在縣北爲冀州浸卽漳水也按王猛與慕容評相禦於潞川評鬻水與軍人絹疋水二石則此無他大川可以爲浸所有惟漳水耳故土俗尙謂濁漳爲潞水也

武王塢在縣西北四十里塢東有後魏天柱大將軍爾朱榮碑文曰建義元年東討逆賊鎭豎葛榮軍次上黨武王祠東有二狡從賊方而來天柱彎弓祝之曰中則擒葛榮不中則否應而殪遂擒榮

壺闗縣【上西北至州三十里】

本漢縣也屬上黨郡山形似壺於此置關故名壺闗隋開皇十六年分壺闗置上黨縣大業二年省壺闗並入上黨武徳四年重置

羊腸阪在縣東南一百六里沾水出焉

漢壺闗三老令茂墓在縣東北一十九里上書明戾太子寃者

曹公壘在縣東南一百二里曹公攻髙幹所築

黎城縣【中西南至州一百二十里】

古黎國春秋曰晉荀林父滅潞立黎侯而還今縣東十八里黎侯城是也漢爲潞縣之地後魏太武攺潞縣爲刈陵縣隋開皇十八年攺刈陵爲黎城縣武徳初屬韓州貞觀十七年廢韓州屬潞州

古壺闗在縣東二十五里春秋齊國夏伐晉取八邑有盂口盂口卽壺口也聲相近故有二名

淸漳水在縣東北五十里

濁漳水在縣西北五十六里

馮奉世墓及馮昭儀墓在縣東二里

銅鞮縣【上東至州一百五十里】

本晉大夫羊舌赤邑時號赤曰銅鞮伯華漢以爲縣屬上黨郡隋開皇十六年攺屬沁州大業二年省沁州復屬潞州武徳六年屬韓州貞觀十七年廢韓州復隸潞州

石梯山在縣西三十里

閼與城在縣西北二十里史記曰秦昭襄王攻趙閼與趙奢曰其險狹譬如兩鼠鬭於穴中將勇者勝遂破秦軍解閼與之圍

晉銅鞮宮在縣東十五里子產曰今銅鞮之宮數里斷梁城在縣東北三十里下臨深壑東西北三面阻澗廣袤二里俗謂之斷梁城

叔向墓在縣東十八里

鄕縣【中東至州一百七十里】

本漢湼氏地屬上黨郡晉始爲武鄕縣屬樂平郡石氏分上黨置武鄕郡縣屬焉隋開皇初廢郡縣屬潞州晉縣原有武字後艸創失其舊名

禿頂山在縣西北九十三里

石臼嶺在縣北六十五里

防甲水在縣西北八十里

襄垣縣【上南至州九十三里】

本漢舊縣屬上黨郡趙襄子所築因以爲名後魏孝莊帝攺爲襄垣郡隋開皇十六年攺襄垣縣置韓州縣屬焉貞觀十七年廢州縣屬潞州

鹿臺山在縣南二十里

湼水在縣西北六十里

濁漳水在縣南二十一里

天井闗在縣東南四十里置在天井谷內深邃似井因以爲名魏武初遷鄴於此置闗周建徳六年廢

涉縣【上南至州一百八十里】

本漢舊縣屬魏郡因涉河水爲名晉屬廣平郡後省隋開皇十年於故涉城重置涉縣屬礠州十六年攺屬韓州貞觀十七年廢韓州縣屬潞州

淸漳水一名涉河在縣南一里

澤州【髙平上】

【開元戶二萬二千二百三十五鄕五十九元和戶三千五百二十七

鄕五十】

禹貢冀州之域春秋時屬晉戰國時屬韓魏後屬趙秦使白起破趙於長平卽今州北髙平縣西北二十一里長平故城是也秦並天下今州卽上黨郡地漢爲上黨郡髙都縣之地也後魏道武帝置建興郡孝莊帝攺置建州周攺建州爲澤州蓋取濩澤爲名也【濩烏怕反】

州境【東西二百九十里南北一百五十里】

八到【西南至上都一千一百四十里西南至東都二百八十里】

【東逾山至衞州四百一十里西至絳州四百四十里】

【北至潞州一百四十九里北至太原府大路六百一十里】

貢賦【開元貢白石英人參賦布

麻】

【元和貢白石英五十斤野雞九十隻】

管縣六

晉城髙平陵川沁水陽城端氏

晉城縣【上郭下】

本漢髙都縣屬上黨郡隋開皇三年攺屬澤州十八年攺爲丹川縣因縣東丹水爲名貞觀三年攺置晉城縣太行山在縣南四十里禹貢曰太行恆山至於碣石注曰二山連延東北接碣石

丹水在縣北十二里司馬山俗傳秦坑趙眾流血丹川故名丹水斯爲不經也

天井故闗一名太行闗在縣南四十五里太行山上髙平縣【上南至州八十里】

本漢氏縣屬上黨郡在水之上故以爲名後漢攺爲氏屬建興郡髙齊文宣帝省氏縣自長平髙城移髙平縣理之仍攺髙平縣屬髙都郡隋開皇三年攺屬澤州

頭顱山一名白起臺在縣西五里秦坑趙眾收頭顱築此臺

米山在縣東十里趙將亷頗積糧此山因名

涇水在縣西北三十六里

長平故城在縣西二十一里白起破趙四十萬眾於此盡殺之

長平闗在縣北五十一里

陵川縣【中西至州一百四十里】

本漢氏縣地隋開皇十六年於此置陵川縣因川爲名屬澤州

太行山在縣西南百里

沁水縣【中東南至州二百里】

本漢端氏縣地後魏孝莊帝於此置太寜郡及東永安縣髙齊省郡而縣存隋開皇十八年攺爲沁水縣沁水在縣東北五十二里

古王離城在縣東北五十里秦時王離擊趙所築四面絕險

陽城縣【中東至州一百一十里】

本漢濩澤縣屬河東郡因濩澤爲名也隋攺屬澤州天寶元年攺爲陽城縣

析城在縣西南七十五里

濩澤在縣西北十二里墨子曰舜漁於濩澤

端氏縣【中南至州一百里】

本漢舊縣也史記曰趙成侯十六年與韓魏分晉封晉君於端氏肅侯元年奪晉君端氏徙處屯畱漢以爲縣屬河東郡晉屬平陽郡後魏屬安平郡隋開皇三年罷郡屬澤州

石門山在縣西南四十一里

沁水在縣南一里

邢州【鉅鹿上】

【開元戶五萬八千八百二十鄕一百二十元和戶三千六百九十二

鄕三十三】

禹貢冀州之域亦古邢侯之國邢侯爲紂三公以忠諫被誅周成王封周公旦子爲邢侯後爲狄所滅齊桓公遷邢於夷儀按故邢國今州城內西南隅小城是也夷儀今龍崗縣界夷儀城是也春秋時屬晉後三家分晉屬趙秦兼天下於此置信都縣屬鉅鹿郡項羽攺曰襄國蓋以趙襄子諡名也趙歇爲趙王張耳爲常山王並理信都襄國今州理龍岡城是也前趙嘉平元年石勒屯兵許昌張賓說勒曰觀王彌有王靑州之心遲回未發者懼明公踵其後也明公獨無並州之思乎勒從之遂長驅至鄴攻晉北中郎將於三臺張賓又進曰三臺險固攻守未易卒下王彭祖劉越石大敵也宜及其未至密規進據牢城掃定並薊桓文之業可濟也邯鄲襄國趙之舊都依山憑險形勝之國可擇此二邑而都之王業可圖也勒於是進據襄國王浚遣兵五萬人來討勒勒欲挑戰張賓諫曰夫用兵當以已所便擊彼所不便今段末柸彊悍且宜示之以弱鑿北壘爲突門二十餘道伏精卒候賊列守未定出其不意擂鼓奮勇直衝柸帳柸卒旣奔則彭祖可指辰而定也勒從其計遂生擒末柸永嘉六年勒僭號遂定都焉至季龍徙都鄴爲襄國郡石氏旣滅罷之後魏復爲襄國縣隋開皇三年以襄國縣屬洺州九年攺爲龍岡縣十六年割龍岡等三縣置邢州以邢國爲名也大業三年攺爲襄國郡武徳元年攺爲邢州置總管二年陷竇建徳四年討平之又爲劉黑闥所陷五年擒之依舊爲邢州

州境【東西二百八十二里南北一百三十六里】

八到【西至上都一千九百里西南至東都八百四十里】

【東至貝州二百三十里東南至洺州一百二十里】

【西逾山至儀州二百三十五里東北至趙州一百九十里】

貢賦【開元貢文石獅子絲布賦綿

絹】

管縣九

龍岡堯山鉅鹿沙河平鄕南河任

內丘靑山

龍岡縣【上郭下】

古邢國也秦以爲信都項羽更名曰襄國漢因不攺石勒僭號據之勒未立前襄國有讖曰古在左月在右讓亡言或入口識者以爲胡有襄國也周武帝攺爲襄國郡隋開皇三年罷郡縣屬洺州九年攺爲龍岡縣以西北有龍岡因名之十六年於此置邢州龍岡縣屬焉皇朝因之

土山在縣東百五十步昔冉閔攻石只於襄國爲土山地道於此

石井岡一名龍岡在縣西北七里岡上有井大如車輪石勒時天旱沙門佛圖澄於此握得一死龍長尺餘漬之以水良久乃蘇雨遂大降因名龍岡

夷儀嶺在縣西百五十七里

夷儀故城在縣西四十里今俗謂之隨宜城蓋語訛也石勒墓在縣南十五里

堯山縣【上西南至州八十里】

本曰柏人春秋時晉邑戰國時屬趙秦滅趙屬鉅鹿郡漢髙祖八年從平城過趙趙相貫髙壁人厠上要之上心動問縣名何曰柏人上曰柏人者迫於人也不宿去後魏攺人爲仁隋開皇三年罷鉅鹿郡屬趙州大業三年攺屬邢州天寶元年攺爲堯山縣

水在縣西一里俗亦名曰脂溝

柏人故城在縣西北十二里

張耳臺在縣西北十二里

鉅鹿縣【上西至州一百一十九里】

本漢南欒縣地隋開皇六年於此置鉅鹿縣屬趙州取漢鉅鹿縣之名也武徳元年於此置起州又立白起縣二年陷竇建徳四年討平罷起州以縣屬趙州貞觀元年攺屬邢州

大陸澤一名鉅鹿在縣西北五里禹貢曰恆衛旣從大陸旣作按澤東西二十里南北三十里葭蘆茭蓮魚蟹之充牣其中澤畔又有咸泉煮而成鹽百姓資之沙河縣【上北至州三十五里】

本漢襄國縣地隋開皇九年攺襄國爲龍岡縣十六年分龍岡於此置沙河縣以沙河在縣南五里因以爲名黑山在縣西四十里出鐵

磬口山在縣西南九十八里漢魏時舊鐵官也

平鄕縣【上西至州九十里】

本春秋時邢國後爲趙地始皇滅趙以爲鉅鹿郡亦大稱也張耳與趙王歇走入鉅鹿城王離圍之卽此地也後魏自平鄕故城移平鄕縣於此理之屬廣平郡隋開皇三年屬洺州十六年攺屬邢州

濁漳水今俗名栁河在縣西南十里

落漢水在縣西南十八里

沙丘臺在縣東北二十里殷紂所築趙李兌圍武靈王於沙丘宮王探雀鷇食之而死秦始皇東巡回死於沙丘

南和縣【緊西南至州三十八里】

本漢舊縣屬廣平國後漢屬鉅鹿郡石趙屬襄國郡周屬南和郡隋開皇三年屬洺州十六年攺屬邢州鴛鴦水經縣北五里

張賓墓在縣西十二里石勒軍師號曰右侯

任縣【上西南至州三十八里】

本漢張縣地在今縣西南渚陽城是也後漢省趙於此置苑縣石氏滅廢隋開皇十六年於此置任縣屬邢州大業三年省武徳四年重置

張城一名渚陽城在縣西南二十七里漢張縣也石勒傳晉將玉浚遣石季龍盟就六眷於渚陽謂此也內丘縣【上南至州五十八里】

古邢國地在漢爲中丘縣屬常山郡晉於此立中丘郡石趙攺爲趙安縣後魏孝文帝復立中丘縣隋室諱忠攺爲內丘開皇三年屬趙州大業二年攺屬邢州鵲山在縣西三十六里昔扁鵲將虢太子遊此山采藥因名

靑山縣【中東南至州五十里】

本漢中丘縣地隋開皇十六年於此置靑山縣屬邢州縣界有靑山因名大業二年省縣屬龍騰府武徳元年析龍岡內丘兩縣重置屬邢州

黑山一名靑山在縣西二十里幽深險絕爲逋逃之藪以周太祖諱黑因攺黑山爲靑山縣取名焉

雷公山在縣西南八里漢末黑山羣盜張飛燕等不立君長直以名號爲稱多髯者謂之羝公大聲者謂之雷公時有雷公賊保此因以爲名

洺州【廣平望】

【開元戶七萬七千一百五十鄕一百四十六案元和戶鄕數寫缺】

禹貢冀州之域春秋時赤狄之地後屬晉荀林父敗赤狄於曲梁按曲梁卽今州理地也七國時屬趙趙敬侯始都邯鄲至幽王遷爲秦所滅秦兼天下是爲邯鄲郡漢武帝置平干國宣帝攺曰廣平自漢至晉或爲國或爲郡永嘉末石勒據有其地石氏滅又屬慕容雋至子暐滅又屬苻堅後慕容垂得山東其地復屬焉周武帝建徳六年於郡置洺州以水爲名隋大業三年罷州爲永安郡武徳元年又攺爲洺州兼置總管二年陷於竇建徳四年討平又爲建徳舊將劉黑闥所陷尋討平之六年罷總管復爲洺州

州境【東西一百九十七里南北一百一十二里】

八到【西南至上都一千六百二十里西南至東都七百六十里】

【東南至魏州一百六十四里正西微北至儀州三百六十四里】

【東北至貝州二百二十里西北至邢州一百二十里】

貢賦【開元貢平防縑

纊賦綿

絹】

管縣八

永年雞澤洺水肥鄕淸漳曲周臨洺平恩

永年縣【望郭下】

本漢曲梁縣屬廣平國後漢屬鉅鹿郡髙齊文宣帝省曲梁置廣平縣隋開皇三年罷郡屬洺州仁壽元年攺廣平爲永年避煬帝諱也

洺水在縣南三里

雞澤在縣西南十里左傳諸侯同盟於雞澤今其澤魚鼈菱芡州境所資

廉頗臺在州城南十里十六國春秋冉閔遇慕容恪於廉臺十戰皆敗

皇家平劉黑闥壘在縣西南十里洺水南貞觀四年於壘東置昭福寺碑岑文本撰

雞澤縣【上西南至州五十里】

本漢廣平縣地隋開皇十六年於廣平城置雞澤縣大業三年省武徳四年重置

洺漳二水在縣東南二十五里合流東入平鄕縣界洺水縣【上西至州五十里】

本漢斥漳縣屬廣平國漳水經其城其地斥鹵故曰斥漳隋開皇六年以縣西近洺河攺爲洺水屬洺州衛漳故瀆俗名阿難渠在縣西二百步蓋魏將李阿難所導故名

黃塘坡在縣西北十五里晉龍驤將軍劉牢之救苻丕追慕容垂大軍於黃塘泉卽此坡也

肥鄕縣【上西北至州四十五里】

本春秋時晉地七國時屬趙今縣卽漢邯鄲縣地魏黃初二年分邯鄲列人等縣立肥鄕屬廣平郡後魏省入臨漳隋開皇十年又置屬礠州十六年割屬洺州肥鄕故城在縣西二十二里

平原君墓在縣東南七里

淸漳縣【上西北至州七十里】

本漢列人縣地按列人縣故城在今肥鄕界隋開皇十六年於此置淸漳縣南濱漳水因以爲名屬洺州曲周縣【上西南至州八十里】

本漢舊縣屬廣平國酈商爲曲周侯後漢屬鉅鹿郡魏屬魏郡後魏宣武帝攺置曲安縣屬廣平郡髙齊省隋開皇六年復置屬洺州大業二年省武徳四年於曲周故城重置

漳水在縣西二十九里

阿難枯渠在縣南十四里

臨洺縣【緊東南至州五十里】

本漢易陽縣地屬趙國後魏省入邯鄲縣隋開皇十年移邯鄲縣理陟鄕城城在今邯鄲縣界仍於北中府城別置臨洺縣北濱洺水因以爲名屬礠州大業三年割屬洺州

狗山在縣西十里山頂石上有狗迹因名武徳五年太宗親總戎討劉黑闥於此立營

平恩縣【上西至州八十三里】

本漢舊縣也屬魏郡宣帝以許廣漢爲平恩侯魏省尋復置隋開皇三年罷屬洺州

康臺澤在縣東五里

礠州【滏陽上】

【元和戶一千四十鄕一十三案此州置自永泰故不載開元戶鄕與貢賦】

本漢魏郡武安縣之地周武帝於此置滏陽縣及成安郡隋開皇十年廢郡於縣置礠州以縣西九十里有礠山出礠石因取爲名大業二年廢以縣屬相州皇朝永泰元年重置以河東有慈州故此加石也

州境【東西一百七里南北一百一十五里】

八到【西南至上都一千五百四十里西南至東都六百四十五里】

【南至相州六十五里西至潞州三百四十里】

【正北微東至洛州三百十里】

貢賦【元和貢紗

鳳翮席賦綿

絹】

管縣四

陽邯鄲昭義武安

陽縣【望郭下】

本漢武安縣之地魏黃初三年分武安立臨水縣屬廣平郡以城臨滏水故曰臨水以城在滏水之陽亦曰陽周武帝於此別置滏陽縣屬成安郡隋開皇三年廢郡縣屬相州十年於此置礠州滏陽屬焉大業二年廢磁州縣屬相州永泰元年重立礠州縣又割屬

鼓山一名山在縣西北四十五里滏水出焉泉源奮湧若水之湯故以滏口名之入陘第四曰滏口陘山嶺髙深實爲險阨

石季龍墓在縣西南十四里

佛圖澄墓在縣西南十七里

髙齊神武陵在縣南三里

邯鄲縣【上南至州七十里】

本衛地也後屬晉七國時爲趙都趙敬侯自立晉陽始都邯鄲至幽王遷降秦遂滅趙以爲邯鄲郡邯山名也單盡也城郭從邑故單字加邑魏以爲縣屬廣平郡隋開皇十年置礠州邯鄲縣屬焉大業二年廢礠州縣屬洺州永泰元年重立礠州縣還割屬

邯山在縣東南五里

叢臺在縣城內東北隅

洪波臺在縣西北五里

趙簡子墓在縣西南十二里

公孫杵臼程嬰墓在縣西十五里

趙奢墓在縣西北七里

樂毅墓在縣西南十八里

藺相如墓在縣西南二十三里

昭義縣【上東南至州四十里】

魏黃初三年於今陽縣置臨水縣北齊天保元年移理松釡周武帝建徳六年廢永泰元年再置仍攺名昭義

武安縣【上東南至州九十里】

本七國時趙地趙將李牧封武安君卽今縣也漢屬魏郡魏屬廣平郡隋開皇三年屬相州十年割屬礠州大業二年礠州廢割屬洺州後置礠州又分隸焉

閼與山在縣西南五十里趙奢拒秦軍閼與卽此山也洛水西北去縣八十三里

武安故城在縣西南五里六國時趙邑也趙奢之救閼與秦軍鼓噪武安屋瓦皆動卽此城也

元和郡縣誌卷十九﹤史部﹐地理類﹐總志之屬﹐元和郡縣誌﹥

欽定四庫全書

元和郡縣誌卷二十

唐李吉甫撰

河北道【一】

懷州【河內雄】

【開元戶四萬五千八百四十六鄕八十九元和戶八千七百四十一

鄕三十五】今爲河陽三城懷州節度使理所【管懷州管縣十內河陽汜水溫縣濟源河淸等五處事具河南府案此與後魏博節度使都管戶數並寫缺】

禹貢冀州之域覃懷之地周爲畿內及衞邢雍三國春秋時屬晉七國時屬韓魏二國秦兼天下滅韓爲三川郡滅魏爲河東郡今州爲三川郡之北境河東郡之東境楚漢之際項羽立司馬卬爲殷王王河內髙帝二年卬降以其地爲河內郡領縣十八理懷後漢世祖南定河內難其守鄧禹舉寇恂世祖謂恂曰河內殷富吾將因是而起昔髙祖畱蕭何鎭闗中吾今委卿以河內恂遂伐淇園之竹理矢百餘萬養馬三千匹收租四百萬斛以給軍事由是東漢之業濟焉晉河內郡移理野王隋開皇三年罷郡置懷州武徳二年陷賊其年於河淸縣界柏崖城置懷州四年討平王世充自柏崖城移於今理【今屬河陽三城】

州境【東西二百一十七里南北一百一十五里】

八到【西南至上都一千一十里西南至東都一百五十里】

【東至衞州二百六十里東南渡河至鄭州一百九十里】

【北至澤州一百四十里】

貢賦【開元貢牛膝賦絲

緜絹】

【元和貢平防十疋牛膝】

管縣五

河內武陟武徳修武獲嘉

河內縣【望郭下】

【開元戶一萬八百五十四鄕二十一】

本春秋時野王邑左傳曰晉人執晏弱於野王是也漢以爲縣屬河內郡隋開皇十六年攺爲河內縣皇朝因之

太行山在縣北二十五里禹貢曰太行恆山至於碣石注曰二山連延東北接碣石

太行陘在縣西北三十里連山中斷曰陘述徵記曰太行山首始於河內自河內北至幽州凡有八陘第一曰軹闗陘今屬河南府濟源縣在縣理西十一里第二太行陘第三白陘此兩陘今在河內第四滏口陘對鄴西第五井陘第六飛狐陘一名望都闗第七蒲陰陘此三陘在中山第八軍都陘在幽州太行陘闊三步長四十里

沁水在縣北四里

丹水北去縣七里分溝灌漑百姓資其利焉

濟水經縣西南去縣三十里

新城壘在縣東北九里武徳三年劉徳威於此置營武陟縣【望西北至州一百里】

【開元戶七千九百九十九鄕十六】

本漢懷縣地隋開皇十六年分修武縣置武陟縣理武徳故城今縣東二十里武徳故城是也屬殷州皇朝因之貞觀元年省殷州屬懷州

沁水在縣東一里

故懷城在縣西十一里兩漢河內郡並理之晉移郡理野王

故殷城在縣東南十里楚漢之際司馬卬爲殷王都在此

武徳縣【望西至州四十七里】

【開元戶一萬二百六十二鄕二十】

本周司寇蘇忿生之州邑也左傳曰周與鄭人蘇忿生之田州陘隤懷注曰州今河內州縣是也漢以爲州縣屬河內郡隋開皇十六年攺州爲邢邱縣遙取古邢丘爲名也大業二年攺邢邱爲安昌縣取安昌侯張禹國城爲名也武徳二年攺爲武徳縣

太行山在縣北五十里

沁水北去縣二里

安昌故城在縣東十三里卽張禹所封國城也

故大斛闗在縣北一百六里太行山上

平臯陂在縣南二十三里多菱蓮蒲葦百姓資其利周回二十五里

修武縣【緊西南至州一百二十里】

【開元戶六千七百一十七鄕十三】

本殷之寧邑韓詩外傳曰武王伐紂勒兵於寧攺曰修武左傳曰晉陽處父聘於衞過寧注云汲郡修武縣是漢以爲縣屬河內郡周武帝以爲修武郡修武縣屬修武郡隋開皇三年罷郡屬懷州武徳初屬殷州貞觀元年省殷州依舊屬懷州

太行山在縣北四十二里

天門山今謂之百家巖在縣西北三十七里以巖下可容百家因名上有精舍又有鍛竈處所卽嵇康所居也濁鹿故城在縣界東北二十三里魏文帝受禪封漢帝爲山陽公居河內山陽濁鹿城卽此城也

禪陵在縣北三十五里獻帝陵也以禪讓名

獲嘉縣【望西南至州一百六十里】

【開元戶一萬十四鄕十九】

本漢縣也武帝將幸緱氏至汲縣之新中鄕得南越相呂嘉首因立爲獲嘉縣屬河內郡前獲嘉縣理在今衞州新鄕縣西南十里獲嘉縣故城是也髙齊又移於衞州共城隋自共城移於今理

同盟山在縣東北五里武王伐紂與諸侯同盟於此山七賢祠在縣西北四十二里嵇阮祠也

魏州【魏郡大都督府】

【開元戶十一萬七千五百七十五鄕一百四十元和戶六千九百二十

鄕四十五】今爲魏博節度使理所【管魏州相州博州衞州貝州澶州管縣四十三】

禹貢兗冀二州之域在夏爲觀扈之國春秋時爲晉地按沙麓崩在今元城東南四十里是戰國時爲衞魏二國地秦滅魏置東郡滅趙置邯鄲郡漢髙祖使韓信定河北以秦邯鄲郡之南部東郡之邊縣置魏郡卽今元城縣是也後漢封曹操爲魏王理鄴前燕慕容暐都鄴其魏郡並理於鄴中也後魏於今州理置貴鄕郡尋省周宣帝大象二年【案周宣帝年號大成靜帝年號大象此有誤】又於貴鄕郡東界置魏州隋煬帝大業三年罷州爲武陽郡隋亂陷賊武徳四年討平竇建徳攺置魏州其年又陷劉黑闥五年平黑闥置總管府七年攺爲都督府貞觀六年罷都督復爲州

州境【東西一百九十六里南北一百三十八里】

八到【西南至上都一千六百一十里西南至東都七百五十里】

【正東微北至博州一百八十里東南至鄆州二百四十里】

【東南渡河至濮州一百九十里西至相州二百一十里】

【西北至洺州一百六十四里東北至貝州二百一十里】

貢賦【開元貢緜防平防賦絲

緜絁

防】

管縣八

貴鄕元城魏

館陶冠氏朝城莘

昌樂

貴鄕縣【望郭下管西界】

本漢元城縣地後魏孝文帝分置貴鄕縣屬昌樂郡隋開皇三年罷郡縣屬魏州大業三年攺屬武陽郡皇朝因之武徳初割屬魏州

大河故瀆俗名王莽河西去縣三里

州城前燕慕容暐所築周宣帝於此置州理焉

狄仁傑祠在縣東南四里爲魏州刺史百姓爲立生祠古堰今名愜山在縣西九里成帝時河決金堤河堤使者王延世募人塞之蓋運土塞河之處以其愜當人情故謂之愜山

元城縣【望郭下管東界】

本漢舊縣屬魏郡魏武侯公子元食邑於此因名魏黃初三年於此置陽平郡髙齊省元城縣入貴鄕隋開皇六年復置貞觀十三年又省入貴鄕聖歷元年重置開元十三年移在州東北三百步

沙麓在縣東十二里卽春秋經所書沙麓崩漢書以爲元後興之祥也

馬陵在縣東南一里齊將孫臏破魏軍殺龐涓於此五鹿墟在縣東十二里公子重耳乞食於五鹿野人與之塊卽此處也

王翁孺墓在縣東二百步元後之祖也

束晳墓在縣東二十五里

魏縣【望東至州四十里】

本漢舊縣屬魏郡後魏孝文帝分魏縣置昌樂髙齊省魏縣屬昌樂縣隋開皇六年又分昌樂置魏縣屬魏州皇朝因之

舊漳河在縣西北十里

新漳河在縣西北二十里

蓋寛饒墓在縣東南八里

館陶縣【緊西至州五十里】

本春秋時晉冠氏邑陶丘在縣西北七里爾雅曰再成爲陶丘趙時置館於其側因爲縣名漢屬魏郡魏文帝攺屬陽平郡石趙移陽平郡理此周大象二年置屯州以近屯河爲名隋大業二年廢屯州以縣屬魏州大河故瀆俗名曰王莽河在縣東四里

屯氏河俗名屯河在縣西二里

白溝水本名白渠隋煬帝導爲永濟渠亦名禦河西去縣十里

冠氏縣【緊西知州六十里】

本漢館陶縣地隋開皇六年分館陶東界置冠氏縣因古冠氏邑爲名屬屯州隋大業二年廢屯州縣屬魏州王莽河北去縣十八里

冉仲弓墓在縣北二十五里

朝城縣【緊西北至州一百里】

本漢東武陽郡在武水之陽故曰武陽其後爲縣屬魏郡隋開皇十六年屬莘州大業二年廢莘州屬魏郡貞觀十七年廢永昌元年置攺名武聖開元七年攺爲朝城

武河在縣東十步

黃河在縣東二十九里

武陽臺在縣西南一里

扁鵲墓在縣羅城西北隅

莘縣【上西至州一百里】

本衞地漢爲陽平縣屬東郡魏攺屬陽平郡隋開皇六年又於樂平故城置陽平縣屬魏州八年攺淸平爲淸邑縣大業二年攺爲莘縣因縣北古莘亭爲名皇朝因之

莘亭在縣北十三里傳曰衞宣公使太子伋之齊使盜待諸莘將殺之二子伋壽爭相爲死卽此地也

昌樂縣【望北至州五十里】

本漢舊縣屬東郡後漢省後魏孝文帝於漢舊昌樂城置昌樂郡及昌樂縣周武帝攺屬魏郡隋罷郡攺屬魏州皇朝因之

王莽河西去縣十六里

相州【鄴郡望】

【開元戶七萬八千鄕一百五十一元和戶三萬九千鄕二十九】

禹貢冀州之域又爲殷盤庚所都曰殷墟項羽與章邯盟於洹水南殷墟是也春秋時屬晉戰國時屬魏魏文侯使西門豹守鄴是也秦兼天下爲上黨邯鄲二郡之地漢髙帝分置魏郡理鄴後漢末冀州理之韓馥爲冀州牧居鄴其後袁紹曹操因之建安十七年冊命操爲魏公居鄴黃初二年以廣平陽平魏三郡爲三魏長安譙許鄴洛陽爲五都石季龍自襄國徙都之仍攺太守爲魏尹慕容雋平冉閔又自薊徙都之仍置司隸校尉苻堅平鄴以王猛爲薊州牧鎭鄴後魏孝文帝於鄴立相州初孝文幸鄴訪立州名尙書崔光對曰昔河亶甲居相聖皇天命所相宜曰相州孝文從之蓋取內黃東南故殷王河亶甲居相所築之城爲名也至東魏孝靜帝又都鄴城髙齊受禪仍都於鄴攺魏尹爲淸都尹周武帝平齊復攺爲相州大象二年自故鄴城移相州於安陽城卽今州理是也隋大業三年攺相州爲魏郡武徳元年復爲相州後或爲總管或爲都督

州境【東西二百一十四里南北一百六十九里】

八到【西南至上都一千四百四十里西南至東都五百八十里】

【東至魏州二百一十里東取臨洺縣北至邢州二百六十五里】

【東南至滑州一百三十里西至潞州三百五十里】

【北至礠州六十五里東北至洺州一百八十里】

貢賦【開元貢紗

鳳翮席胡粉知母賦緜

絹絲】

管縣十

安陽鄴

成安內黃堯城洹水臨漳臨河湯陰林慮

安陽縣【緊郭下】

本七國時魏寜新中邑秦昭襄王拔之攺名安陽漢初廢以其地屬蕩陰縣晉於今理西南三里置安陽縣屬魏郡後魏並入蕩陰隋開皇十年置安陽縣屬相州皇朝因之

韓陵山在縣東北十五里東魏丞相髙歡破爾朱兆眾於此山

洹水西南自林慮縣界流入【慮音閭】

鄴縣【南至州四十里】

本漢舊縣屬魏郡晉以懷帝諱攺鄴爲臨漳縣石季龍徙都之復攺爲鄴縣冉閔及慕容雋洎東魏髙齊並都於此其縣名直至隋氏不攺皇朝因之

濁漳水在縣北五里西門豹爲鄴令引漳水以富魏之河內後史起爲鄴令又引漳水漑鄴人歌之曰鄴有賢令號爲史公決漳水兮灌鄴旁終古瀉鹵生稻粱今天谷井堰卽其遺址也

故鄴城縣東五十步本春秋時齊桓公所築也自漢至髙齊魏郡鄴縣並理之今按魏武帝受封於此至文帝受禪呼此爲鄴都

西門豹祠在縣西十五里

魏武帝西陵在縣西三十里

成安縣【上西南至州一百五十里】

本漢斥丘縣地屬魏郡土地斥鹵故曰斥丘其地舊屬鄴縣髙齊文宣帝分鄴縣置成安縣屬淸都尹周平齊屬魏郡隋開皇三年攺屬相州皇朝因之

濁漳水西自滏陽縣界流入

斥丘故城在縣東南三十里本春秋時幹侯邑漢以爲斥丘縣左傳曰公如晉次於幹侯

內黃縣【緊西北至州八十里】

本漢舊縣屬魏郡河以北爲內南爲外故此有內黃陳畱有外黃後魏省隋開皇六年重置內黃縣屬相州武徳二年於黎陽置黎州縣屬焉貞觀十七年廢州縣屬相州

湯水南去縣七里

黃澤在縣西北五里

故殷城在縣東南十里殷王河亶甲居相因築此城永濟渠本名白渠隋煬帝導爲永濟渠一名禦河北去縣二百步

堯城縣【上西至州四十里】

本漢內黃縣地晉於此置長樂縣髙齊省長樂入臨漳縣隋開皇十年分臨漳洹水二縣於此重置長樂縣十八年攺爲堯城因所理堯城爲名也

洹水在縣北四里

丹朱墓在縣東一里

洹水縣【上西南至州一百二十里】

本漢內黃縣地晉於此置長樂縣屬魏郡後魏省孝文帝復置長樂縣髙齊省入臨漳縣周武帝分臨漳置洹水縣因洹水流入卽以爲名屬魏郡隋開皇三年割屬相州皇朝因之

洹水西自堯城縣界流入

鸕鶿陂在縣西南五里周回八十里蒲魚之利州境所資

永濟渠西去縣二里

臨漳縣【上西南至州六十里】

本漢鄴縣地東魏孝靜帝分鄴縣之地於鄴城中置臨漳縣周武帝平齊自鄴城移臨漳縣於今理屬魏郡隋開皇三年攺屬相州皇朝因之

東山池在縣西南十五里東魏相髙澄所築引萬金渠水爲池作遊賞處

鸕鶿陂在縣東南三十里與洹水縣同利

袁紹墓在縣西北十六里

臨河縣【上西北至州一百二十里】

本漢黎陽縣地隋開皇六年分置臨河縣屬衞州其城本春秋時衞新築城十六年攺屬黎州大業二年又攺屬衞州武徳二年重置黎州縣屬焉貞觀十七年廢黎州以縣屬相州

黃河南去縣五里

湯陰縣【上北至州四十里】

本七國時魏蕩陰邑也漢以爲縣屬河內郡縣有蕩水因取名焉晉屬魏郡後魏省隋開皇六年重置蕩陰縣屬相州十六年攺屬黎州武徳四年分安陽置蕩源縣屬衞州十六年攺屬相州貞觀元年從漢舊名攺爲湯陰

蕩水西去縣三十五里

牖裏一名羑城在縣北九里紂拘西伯之所也

林慮縣【上東至州一百一十里】

本漢舊縣屬河內郡以隆慮山在北因爲名後避殤帝諱攺曰林慮屬朝歌郡晉屬汲郡後魏太武帝省入鄴縣文帝立復屬魏郡周武帝置林慮郡隋開皇三年罷郡縣屬相州武徳二年又置巖州五年廢縣又屬相州林慮山在縣北二十里山多鐵縣有鐵官南接太行北連恆嶽

博州【博平上】

【開元戶三萬七千四百七十鄕七十四元和戶二千四百三十

鄕一十五】

禹貢兗州之域春秋時齊之西界聊攝地也戰國時爲齊地秦兼天下今州卽秦東郡地也在漢爲東郡聊城縣之地後魏明元帝於此置平原鎭孝文帝罷鎭置平原郡葛榮之據冀州也又於今理置冀州尋廢孝武帝復置平原郡隋開皇三年置郡十六年於今理置博州大業三年省隋亂宇文化及弒逆自江都舉兵至此竇建徳攻陷其城復自據武徳四年討平竇建徳重置博州

州境【東西一百五十七里南北一百六十六里】

八到【西南至上都一千七百九十里西南至東都九百三十里】

【東渡河至鄆州一百八十里東渡河至齊州二百九十里】

【西南至魏州一百八十里西北至貝州一百九十里】

【東北至徳州一百六十里】

貢賦【開元貢平防十疋賦緜

絹】

管縣六

聊城武水堂邑淸平博平髙唐

聊城縣【緊郭下】

本春秋時聊攝地晏子對景公曰聊攝以東其爲人多矣漢以爲縣屬東郡晉屬平原郡髙齊攺屬濟州隋開皇三年攺屬冀州十六年置博州縣屬焉

黃河南去縣四十三里

茌平故城在縣東五十三里在茌山之平地石勒之賤也賣在茌平人師歡家爲奴

四口故闗在縣東南八十里隋置

武水縣【上東北至州六十里】

本漢陽平縣地屬東郡隋開皇八年攺陽平爲淸邑縣十六年分淸邑置武水縣屬莘州【卽今博州武水縣理是也】在武水溝之南因名之大業三年廢莘州攺屬魏州貞觀元年攺屬博州

黃河南去縣二十二里

堂邑縣【上東至州六十里】

本漢淸縣發幹二縣之地屬東郡隋開皇六年於此置堂邑縣屬毛州因縣西堂邑故城爲名大業二年攺屬魏州武徳四年又屬毛州貞觀元年廢毛州攺屬博州樂平故城本漢淸縣在縣東三十里後趙錄曰東海王使徵東將軍茍晞擊汲桑石勒勒與晞相持戰於平原陽平間爲晞所敗桑奔樂平

堂邑故城在縣西北二十七里髙帝五年陳嬰爲堂邑侯嬰孫午繼封尙館陶公主

淸平縣【上東南至州八十里】

本漢淸陽縣地屬淸河郡隋開皇六年自今貝州淸河縣界移貝丘縣於今理屬貝州十六年攺貝州爲淸平縣屬博州大業二年省博州攺屬貝州隋亂廢武徳四年重置屬博州

博平縣【上西南至州七十里】

本齊之博陵邑也史記曰齊威王伐晉博陵是也漢以爲縣屬東郡晉屬平原國隋開皇三年攺屬毛州十六年攺屬博州

故攝城在縣西南二十里晏子曰聊攝以東其爲人多矣卽此城也

髙唐縣【上西南至州一百一十里】

本齊邑春秋夙沙衞奔髙唐以叛史記齊威王曰吾臣有朌子者使守髙唐趙人不敢東漁於河漢以爲縣屬平原郡後魏屬濟州髙齊攺屬平原郡隋開皇十六年攺屬博州皇朝因之長壽二年攺爲崇武縣神龍二年復舊名

黃河在縣東四十五里

華歆墓在縣東二十里

衞州【汲郡望】

【開元戶三萬六百六十六鄕六十七元和戶二千七百七十七鄕一十九】

禹貢冀州之域後爲殷都在今州東北七十三里衞縣北界朝歌故城是也今州理卽殷牧野之地周武王滅殷分其畿內爲三國詩國風邶衞是也邶封紂子武庚管叔尹之衞蔡叔尹之以監殷人謂之三監武王崩三監及淮夷叛成王旣伐管叔蔡叔以殷封康叔爲衛侯今郡及魏郡之黎陽河內之野王朝歌皆衞之分其後十五葉懿公爲翟所滅更封於楚丘今滑州衞南縣是也河內殷墟更屬於晉後又屬齊戰國時屬魏秦屬河東郡在漢爲汲縣屬河內郡魏黃初中置朝歌郡屬冀州晉武帝攺朝歌爲汲郡仍屬冀州後魏孝靜帝移汲郡理枋頭城今在衞縣界又於汲縣置義州以處歸附之人周武帝攺義州爲衞州隋大業三年攺爲汲郡武徳元年又攺爲衞州二年陷竇建徳四年討平仍舊名焉

州境【東西二百三十六里南北一百四十一里】

八到【西南至上都一千二百五十里西南至東都三百九十里】

【東渡河至滑州一百一十五里正南渡河至鄭州二百三十里】

【正西微南至懷州二百六十里西北逾山至澤州陵山縣二百四十里】

【東北至相州一百九十里東北至澶州二百五十里】

貢賦【開元貢絹賦緜

絹】

管縣五

汲

新鄕衞

共城黎陽

汲縣【緊郭下】

本漢舊縣屬河內郡後魏於此置義州及伍城郡伍城縣周攺義州爲衞州伍城縣屬衞州隋開皇六年攺伍城縣爲汲州大業三年攺屬汲郡武徳元年重置義州汲縣屬焉四年廢義州縣屬衞州

黃河西自新安縣界流入經縣南去縣七里謂之棘津亦謂之石濟津左傳曰晉伐曹假道於衞衞人弗許還自南河濟是也宋元嘉中遣宣威將軍垣防之以水軍守石濟亦是此處也

比干墓及廟在縣北十里

太公廟在縣西北二十五里太公卽河內汲人也新鄕縣【緊東至州四十八里】

本漢獲嘉縣汲縣二縣地隋開皇六年於兩縣地新築城中置新鄕縣屬衞州武徳四年屬殷州貞觀元年廢殷州縣屬衞州

淸水在縣北一里

獲嘉故城在縣西南十里本漢舊縣越相呂嘉反武帝將幸緱氏至汲縣新中鄕得呂嘉首以爲獲嘉縣衞縣【緊西南至州六十八里】

本漢朝歌縣屬河內郡魏黃初中朝歌縣又屬朝歌郡晉武帝攺爲汲郡隋開皇三年罷郡縣屬衞州大業二年攺朝歌爲衞縣屬汲郡皇朝因之

黑山在縣北五十五里漢末眭固白繞等起黑山聚眾十餘萬號黑山賊

蘇門山在縣西北十一里孫登所隠阮籍嵇康所造之處

延津在縣西二十六里魏曹公遣於禁渡河守延津卽此地也

枋頭故城在縣東一里建安九年魏武在淇水口下大枋木爲堰遏淇水令入白渠以開運漕故號其處爲枋頭晉太和四年桓溫北伐慕容暐時亢旱水道不通乃鑿鉅野三百餘里以通舟運自淸水入河暐將慕容垂率眾八萬來拒溫大破之遂至枋頭軍糧竭盡溫焚舟步退垂以八千騎追溫戰敗於襄邑亦謂此也後苻氏克鄴攺枋頭爲昌水縣十六國春秋曰晉劉牢之救苻丕慕容垂率師至枋頭以櫃之知晉軍盛乃退後魏嘗移汲郡理此

陽河水出縣西北平地卽紂斮朝涉之脛處

朝歌故城在縣西二十一里殷之故都也

鹿臺在縣西殷紂營之七年乃成大三里髙十丈共城縣

本周共伯國厲王無道流崩於彘共伯奉王子靖立爲宣王共伯復歸於國漢以爲縣屬河內郡晉屬汲郡髙齊省隋開皇四年加城字於此置共城縣屬衞州皇朝因之

白鹿山在縣西五十四里

天門在縣西五十里

淇水源出縣西北沮洳山至衞縣入河謂之淇水口故凡城在縣西二十里古凡伯國也

百門陂在縣西北五里方五百許步百姓引以漑稻田此米明白香潔異於他稻魏齊以來常以薦禦陂南通漳水

黎陽縣【上西南至州一百二十里】

古黎侯國漢爲黎陽縣在黎陽山北屬魏郡後魏屬黎陽郡隋開皇三年屬衞州十六年又屬黎州大業二年省黎州縣屬衞州皇朝武徳二年重置黎州縣屬焉貞觀十七年黎州廢復屬衞州

大伾山正南去縣七里卽黎山也尙書云東過洛汭至於大伾注曰山再成曰伾

枉人山在縣西北四十二里或言紂殺比干於此黎陽鎭故城在縣東南一里古翟遼城也翟遼於此僭號皇朝攺曰白馬鎭

袁譚故城在縣西南百步

曹公故城在縣西南一里是曹公攻譚時所築

白馬故闗在縣東一里五步酈食其說髙祖曰杜白馬之津卽此處也後更名黎陽津慕容徳自鄴將徙滑臺至黎陽津風飄舡渡魏軍垂至三軍色懼昏而冰合是夜濟訖旦而魏軍至冰亦消泮徳大悅攺黎陽津爲天橋津髙齊文襄徵潁城仍移石濟闗於此卽造橋焉攺名白馬闗周又攺名黎陽闗

貝州【淸河上】

【開元戶八萬四千四百鄕一百一十七元和戶二萬一百二

鄕三十五】

禹貢冀州之域春秋時其地屬晉七國時屬趙秦兼天下以爲鉅鹿郡漢文帝又分鉅鹿置淸河郡以郡臨淸河水故號淸河後漢以爲淸河國周武帝建徳六年齊於此置貝州因丘以爲名隋大業三年又爲淸河郡隋末陷賊武徳四年討平竇建徳復置貝州

州境【東西二百四十九里南北一百九十里】

八到【西南至上都一千八百二十里西南至東都九百六十里】

【東至博州一百九十里南至魏州二百一十里】

【西至邢州二百三十里北至冀州二百一十里】

【正東微北至徳州二百三十里】

貢賦【開元貢白氈賦緜

絹】

管縣十

淸河淸陽曆亭東武城宗城經城漳南臨淸夏津永濟

淸河縣【緊郭下】

本漢信城縣地屬淸河郡後漢省信城縣置淸河縣至隋不攺皇朝因之

故末柸城在縣東北五十里十六國春秋曰鮮卑段末柸自稱遼西公於此築城與石勒相持因爲名

永濟渠東南去縣十里

淸陽縣【緊郭下】

本漢舊縣也屬淸河郡後漢省淸陽縣其地屬甘陵縣隋開皇六年重置皇朝因之

甘陵在縣城內後漢淸河王慶陵慶卽安帝父也歷亭縣【上西南至州一百里】

本漢東陽縣地屬淸河郡後漢省東陽縣其地屬鄃縣【鄃音輸】隋開皇十六年於此置歷亭縣遙取漢歷縣爲名皇朝因之

東陽故城在縣西十八里漢髙祖以張相如爲東陽侯東武城縣【上西南至州四十二里】

本七國時趙邑史記曰趙平原君勝封東武城卽此地也蓋以定襄有武城同屬趙故此加東字以辧之屬淸河郡隋開皇三年攺屬貝州皇朝因之自後魏以來山東貴族淸河諸崔卽此邑人也爲天下甲族

宗城縣【望東北至州六十里】

本後漢章帝分立廣宗縣屬鉅鹿郡後魏攺屬廣宗郡隋開皇三年攺屬貝州仁壽元年攺宗城縣皇朝因之張甲河在縣南二十五里

漳水東去縣二十七里

經城縣【上東至州六十里】

本後漢分前漢堂陽縣於今縣西北二十里置經城縣後魏省並入南宮縣孝文帝又於今理置經城縣又置廣宗郡髙齊省郡及縣仍置武彊縣於此隋開皇六年移武彊縣於此置經城縣屬貝州皇朝因之

張甲枯河東去縣十里

漳南縣【上西南至州一百一十里】

本漢東陽縣之地隋開皇六年置東陽縣屬徳州取漢東陽之名十六年攺屬貝州十八年攺爲漳南縣以漳水在縣北故名也皇朝因之

永濟渠在縣東五十里

漳水在縣北四十六里

臨淸縣【緊東北至州六十里】

本漢淸泉縣地後魏孝文帝於此置臨淸縣屬魏郡髙齊省隋開皇六年復置臨淸縣屬貝州皇朝因之貝丘城在縣東南五十里漢貝丘縣城也城內有丘髙五丈周回六十八步城因此爲名春秋公田於貝丘是齊州地與此異也

永濟渠在縣城西門外

夏津縣【上西北至州九十里】

本漢鄃縣地呂他欒布皆爲鄃侯田蚡奉邑亦在鄃屬淸河郡隋大業二年攺屬貝州天寶元年攺爲夏津縣屯氏河在縣北

永濟縣【緊東北至州一百一十里】

本漢貝丘縣地臨淸縣之南偏大歷七年田承嗣奏於張橋行市置西井永濟渠故以爲名

永濟渠在縣西郭內闊一百七十尺深二丈四尺南自汲郡引淸淇二水東北入白溝穿此縣入臨淸按漢武時河決館陶分爲屯氏河東北經貝州冀州而入渤海此渠蓋屯氏古瀆隋氏修之因名永濟

澶州【頓丘上】

【元和戶三千二百六十九鄕一十七案此州廢自貞觀至大歷乃復置故不載開元戶鄕與貢賦】

本漢頓丘縣地武徳四年分魏州之頓丘觀城二縣於今理置澶州因澶水爲名又分置澶水縣貞觀元年廢澶州以澶水縣屬黎州【今衞州黎陽縣理是也非成都管內黎州】大歷七年魏博節度使田承嗣又奏置澶州

州境【東西一百二十九里南北七十里】

八到【西南至上都一千五百里西南至東都六百三十里】

【東至濮州範縣一百一十里南至濮州濮陽縣三十六里】

【西南至衛州二百五十里西至相州內黃縣七十里】

【西至相州臨河縣八十里北至魏州一百一十里】

【東北至魏州朝城縣九十四里】

貢賦【元和貢平防絹賦絁

緜絹

粟】

管縣四

頓丘臨黃觀城淸丰

頓丘縣【望郭下】

本漢舊縣因縣東北頓丘以爲名屬東郡晉屬頓丘郡隋廢郡屬魏州武徳初割屬澶州州廢還屬魏州大歷初又屬澶州

秋山在縣西北三十五里

黃河在縣南三十五里

顓頊陵在縣西北三十五里

帝嚳陵在縣北三十里

衞康叔墓在縣東北九十里

臨黃縣【上西至州六十七里】

本漢觀縣地後漢攺觀縣爲衞縣後魏孝文帝分衞縣置臨黃縣以北臨黃溝因以爲名屬頓丘郡隋攺屬魏郡武徳初割屬澶州州廢還屬魏州大歷初又屬澶州黃河南去縣三十六里

盧津闗古髙陵津縣東南三十五里

魏長賢墓在縣北十五里貞觀七年追贈定州刺史卽徵父也

觀城縣【緊西至州二十四里】

漢觀縣古之觀國左傳曰虞有三苖夏有觀扈國語注曰觀國夏啟子太康之第五弟所封也在衛縣夏相滅之漢以爲縣屬東郡後漢攺觀縣爲衛國縣屬東郡隋開皇六年攺衞國縣爲觀城縣屬衞州武徳四年以觀城屬澶州州廢還屬魏州大歷初隸澶州

衛靈公墓在縣東南四十二里

淸丰縣【上東至州二十五里】

本漢內黃縣地大歷七年於淸丰店置因以爲名黃河在縣南五十里

元和郡縣誌卷二十﹤史部﹐地理類﹐總志之屬﹐元和郡縣誌﹥

欽定四庫全書

元和郡縣誌卷二十一

唐李吉甫撰

河北道【二】

恆州【常山大都督府】

【開元戶四萬二千六百九十四鄕八十七元和戶一萬七千五百八十

鄕七十】今爲恆冀節度使理所【管恆州冀州深州趙州徳州棣州管縣四十四都管戶六萬二千六百四】

禹貢冀州之域周爲並州地春秋時屬鮮虞國戰國時屬趙秦兼天下爲鉅鹿郡之地漢三年韓信東下井陘擊破陳余趙王歇以鉅鹿之北境置恆山郡因恆山爲名後避文帝諱攺曰常山兩漢恆山太守皆理於元氏晉理於眞定卽今常山故城是也後魏道武帝登恆山郡城北望安樂壘嘉其美名遂移郡理之卽今州理是也周武帝於此置恆州隋煬帝大業九年罷州以管縣屬髙陽郡武徳元年重置爲恆州三年陷賊四年討平竇建徳仍舊焉

州境【東西二百一十里南北二百七十里】

八到【西南至上都一千九百九十里西取太原路至上都一千七百六十里】

【西南至東都一千一百三十里東北至定州一百二十里】

【東南至槀城縣六十里從槀城北至定州一百二十里東南至深州一百八十里西取井陘路至太原府五百里】

【西北取五臺山路至代州五百三十里】

貢賦【開元貢羅賦緜

絹】

管縣十

眞定槀城九門靈壽行唐井陘獲鹿石邑房山鼓城

眞定縣【望郭下】

本名東垣屬中山國以河東有垣縣故此加東字髙帝十一年代相陳豨反帝自攻拔之攺曰眞定屬恆山郡武帝攺爲眞定國後漢復爲縣屬常山郡後燕慕容垂都之後徙理盧奴隋開皇三年貞定縣攺屬恆州皇朝因之

滋水北去縣三十里

滹沲河南去縣一里

故權城卽古之犍鄕也縣北二十里後漢建武元年賈復破靑犢於射犬追戰於眞定之犍鄕大破之卽此地也

槀城縣【緊西北至州五十八里】

本漢舊縣元鼎四年置屬眞定國後漢攺屬鉅鹿郡晉省後魏重置髙齊攺爲髙城縣隋開皇十八年復爲槀城縣武徳初屬廉州貞觀二年攺屬恆州

肥累故城縣西南七里春秋時肥子國白狄別種也滹沲水去縣二十九里

九門縣【上西至州三十里】

本戰國時趙邑漢於此置九門縣屬常山郡髙齊省隋開皇六年重置義旗初於此置九門郡後廢以縣屬恆州

滹沲水在縣西九十里【案前眞定縣滹沲河去縣一里則去州治亦一里此九門縣旣云西至州三十里而滹沲水乃云在縣西九十里必有誤】

滋水北去縣二十三里

靈壽縣【中東至州八十里】

本中山國都也按中山武公本周同姓其後桓公不卹國政後樂羊爲魏將拔中山封之靈壽漢於此置靈壽縣屬常山郡後漢屬常山國隋開皇三年攺屬恆州武徳五年屬並州七年攺屬恆州

滹沲水在縣西南二十里

行唐縣【上南至州七十里】

本趙南行唐邑惠文王初置漢因爲縣屬恆山郡後魏去南字爲行唐縣隋開皇三年攺屬恆州皇朝因之玉女山縣北三十六里

滋水去縣南二十六里

井陘縣【中東南至州九十里】

六國時趙地秦始皇十八年王翦興兵攻趙下井陘漢三年韓信張耳東下井陘擒成安君卽此地也陘山在縣東南八十里四面髙中央下如井故曰井陘漢屬常山郡隋開皇十六年於縣置井州大業二年廢縣屬恆州武徳元年重立井州貞觀十七年廢縣又屬恆州緜蔓水在縣西南八十里韓信擊趙使萬人先行背水爲陣信曰陷之死地而後生謂此水也

獲鹿縣【中東北至州五十里】

本漢石邑縣地屬常山郡隋開皇十六年於此置鹿泉縣以鹿泉在漢縣南因爲名屬井州大業二年省義寜初重置還屬井州貞觀二年攺名獲鹿屬恆州

飛龍山在縣南四十五里前趙錄曰王浚遣將祁率鮮卑討石勒於飛龍山下勒大敗

萆山今名抱犢山韓信伐趙使輕騎二千人人持一赤幟從間道萆山而望後遂攺爲萆山後魏葛榮之亂百姓因山抱犢而死故以爲名又云抱犢者古有其名也卽道家謂之北嶽佐命是也名山記以爲福地之數云可避兵水也

井陘口今名土門口縣西南十里卽太行八陘之第五陘也四面髙中央下似井故名之韓信擊趙欲下井陘成安君陳余聚兵井陘口號二十萬李左車說余曰臣聞千里餽糧士有饑色今井陘之道車不得方軌騎不得成列行數百里其勢糧食必在後願足下假臣奇兵三萬從間道絕其輜重足下深溝髙壘勿與戰彼前不得鬭退不得還吾奇兵絕其後野無掠擄不至數日兩將之頭可致麾下成安君儒者不從故敗述徵記曰其山首自河內有八陘井陘第五四面髙中央低似井故名之

鹿泉出井陘口南山下皇唐貴族有土門崔家爲天下甲族今土門諸崔是也源出博陵安平

石邑縣【緊東北至州三十里】

本戰國時中山邑也史記趙武靈王攻中山取石邑是也漢於此置石邑縣屬常山郡後漢至隋不攺皇朝因之

鹿泉水一名陘水南去縣十里

趙佗墓縣北十三里佗眞定人僭號南越帝文帝爲其先人置守冢昆弟在者存問之佗遂釋黃屋左纛而稱臣

房山縣【中東至州八十里】

本漢蒲吾縣地屬常山郡隋開皇十六年置房山縣因縣北房山爲名屬井州大業二年廢井州縣屬恆州武徳四年又屬井州貞觀十七年又屬恆州其城內實外險一名嘉陽城

房山一名王母山在縣西北五十里漢武帝於此山上立祠今王母觀是也

蒲吾故城在縣東二十里

鼓城縣【中西北至州九十五里】

本春秋時鼔子國蓋白狄別種也又漢曲陽縣地左傳曰晉荀吳圍鼓以鼔子鳶鞮歸漢下曲陽屬鉅鹿郡隋開皇六年置昔陽縣十八年攺爲鼓城縣屬鹿州大業九年攺屬髙陽郡貞觀元年屬定州大歷三年割屬恆州

滹沲水去縣北十三里

魏收墓在縣北七里後魏北齊貴族諸魏皆此邑人也所云鉅鹿曲陽人者是矣

後漢京觀在縣西南七里後漢皇甫嵩攻黃巾賊張角弟寶於下曲陽首虜千餘人築爲京觀

冀州【信都上】

【開元戶九萬四千一百二十鄕一百八十五元和戶八千九百六十七

鄕四十八】

禹貢冀州堯所都也虞及三代同爲冀州地爾雅曰兩河間曰冀州冀近也兩河之間其气相近春秋時屬晉七國時屬趙秦屬鉅鹿郡漢髙帝分趙鉅鹿立淸河信都常山其信都卽今州理是也文帝又分立河間廣平二郡景帝攺信都爲廣川國宣帝復故後漢初王郎僭號河北悉應光武自薊南行至下博失道有白頭公曰努力信都爲長安守光武至信都太守任光果開門出迎卽今州理是也明帝更名樂成國安帝更名安平國後漢末韓馥爲冀州牧公孫瓚欲襲之袁紹使髙韓諷馥令以冀州讓紹馥素性怯因然其計馥長史耿武諫曰冀州北鄙帶甲百萬谷有十年袁紹孤客窮軍譬如嬰兒在股掌之上絕其乳哺立可餓殺柰何以州與之馥不從以州與紹紹遂領冀州牧及曹公破紹又理之文帝黃初中以鄴爲五都之一始移冀州理信都自石趙至慕容垂或理鄴或理信都苻堅用王猛爲冀州牧鎭鄴後魏冀州亦理於鄴仍於信都爲舊冀州之理置長樂郡隋開皇三年罷郡爲冀州大業三年復爲信都郡隋末陷賊武徳四年討平竇建徳攺爲冀州

州境【東西二百六十里南北二百三十六里】

八到【西南取相州路至上都一千九百里西南至東都一千四百里】

【北至瀛州二百四十里正西微北至趙州一百六十里】

【西北至深州一百三十里東至徳州二百一十五里】

【東北至景州二百一十里東北至滄州一百二十里】

貢賦【開元貢絹賦緜

絹】

管縣九

信都衡水南宮武邑下博武彊棗彊堂陽阜城

信都縣【望郭下】

本漢舊縣屬信都國後漢屬安平國後魏屬長樂郡隋開皇三年屬冀州皇朝因之

衡水亦曰長蘆水卽濁漳水之下流也西北去縣六十二里

辟陽故城在縣東南三十五里審食其爲辟陽侯煮棗故城在縣東北五十里漢煮棗侯國城六國時於此煮棗油後魏及齊以爲故事毎煮棗油卽於此城衡水縣【上南至州四十里】

本漢桃園之地隋開皇十六年於今縣置衡水縣縣在長蘆河西長蘆河則衡漳故瀆也因以爲名

長蘆水縣南二百步

藺相如臺在縣東北十二里

南宮縣【望東北至州六十二里】

本漢舊縣屬信都國後漢書光武自薊南馳至南宮遇大風雨引入道傍空捨馮異抱薪鄧禹燃火帝對竈燎衣卽此地也後漢屬安平國髙齊省隋開皇六年復置南宮縣皇朝因之

絳水故瀆縣東南六里

武邑縣【上西南至州九十里】

本漢舊縣屬信都國後漢屬安平國髙齊省隋開皇六年復置屬冀州皇朝因之

長蘆水北去縣三十二里

觀津城在縣東南二十五里本趙邑也趙孝成王封樂毅於觀津號望諸君又漢景帝母竇太后觀津人也武彊湖在縣北三十二里

下博縣【上南至州一百里】

本漢舊縣屬信都國以太山有博縣故此加下字後漢屬安平國後魏屬長樂郡隋開皇三年罷郡屬冀州十六年屬深州皇朝因之貞觀十七年攺屬冀州【案舊唐書下博縣貞觀元年屬深州十七年屬冀州先天二年屬深州開元二年還冀州此所誌略而未備】

下博故城在縣南二十里卽漢光武失道之處也光武自滹沲南出至此失道不知所之遇白衣老父曰努力信都爲長安守去此八十里從之也

長蘆橋在縣南架長蘆水

武彊縣【望西南至州一百三十里】

本漢武隧縣地也屬河間國晉於此置武彊縣屬武彊郡髙齊攺屬長樂郡隋開皇三年攺屬冀州貞觀元年攺屬深州後屬冀州

武隧故城在縣東三十一里秦破趙將扈輒於武隧斬首十萬卽此也

武彊故城在縣西南二十五里漢將嚴不識以擊黥布功封武彊侯後漢王梁爲武彊侯

棗彊縣【上西北至州六十八里】

本漢舊縣屬淸河郡髙帝以畱朌爲棗彊侯【案漢書功臣表作彊圉侯畱朌】其地棗木彊盛故曰棗彊後魏屬長樂郡隋開皇三年屬冀州皇朝因之

縣外城卽姚弋仲之故壘也

棘津故城在縣東北二十七里左傳曰晉荀吳師涉自棘津史記曰呂望東海人也老而無遇賣食棘津堂陽縣【上東至州六十五里】

本漢舊縣屬鉅鹿郡在堂水之陽按長蘆水亦謂之堂水在縣南二百步縣因取名後漢屬安平國髙齊省隋開皇十六年重置屬冀州皇朝因之

阜城縣【緊西南至州一百四十里】

本漢舊縣屬渤海郡後漢屬安平國隋開皇九年攺屬觀州大業二年復屬冀州武徳四年復屬觀州貞觀十七年廢觀州又隸冀州

苻融壘在縣東北二十四里

深州【饒陽上】

【開元戶四萬二千二百一十五鄕七十五元和戶一萬四千九十七

鄕五十】

禹貢冀州之域七國時爲趙地秦爲鉅鹿郡地漢爲饒陽縣地屬涿郡隋開皇十六年於饒陽置深州以州西故深城爲名大業二年廢深州武徳元年討平竇建徳四年復置貞觀十七年又廢先天元年於今理重置州境【東西九十里南北一百一十里】

八到【西南取趙州路至上都二千五十里西南至東都一千三百二十里】

【正西微北至恆州一百八十里西南至趙州二百里】

【東北至瀛州一百四十五里】

貢賦【開元貢絹賦絹緜】

管縣四

陸澤鹿城饒陽安平

陸澤縣【上郭下】

本饒陽陸城二縣地先天元年因置州割二縣置陸澤縣禹貢大陸旣作此縣南三里卽大陸之澤因名之鹿城縣【上東至州二十五里】

本漢安定縣地屬鉅鹿郡髙齊攺曰安國隋開皇六年於此置安定縣取漢舊名屬定州十八年攺爲鹿城取縣東故鹿城爲名也攺屬冀州貞觀元年攺屬深州衡漳水在縣東十里

滹沲河水縣西北四十二里

大陸澤在縣南十里

饒陽縣【望西南至州三十里】

本漢舊縣屬涿郡在饒河之陽隋開皇三年攺屬定州十六年屬深州大業二年省深州攺屬瀛州武徳四年屬深州

滹沲河北去縣四十五里

州理城晉魯口城也公孫泉叛司馬宣王徵之鑿滹沲入水以運糧因築此城蓋滹沲有魯沱之名因號魯口後魏道武帝皇始三年車駕幸魯口卽此地也蕪蔞故城在縣東北三十五里隋縣也蓋因東北蕪蔞亭爲名

蕪蔞亭在縣東北四十五里後漢光武帝自薊東南馳晨夜至饒陽蕪蔞亭饑甚馮異進豆粥光武帝曰得公孫豆粥饑寒俱解公孫異字也

安平縣【上東南至州五十三里】

本漢舊縣屬涿郡髙帝以鄂千秋爲安平侯後漢屬博陵郡【案安平縣後漢志屬安平國晉志屬博陵國此有脫誤】後魏以來博陵諸崔卽此邑人也隋開皇三年縣屬定州十六年攺屬深州大業二年還屬定州武徳四年又屬深州

水今名礓河西自定州義丰縣界流入

滹沲河在縣南二十三里

趙州【趙郡望】

【開元戶五萬一千四百三十鄕九十九元和戶八千一百五十七

鄕一百一十一】

禹貢冀州之域春秋時屬晉戰國時屬趙秦爲邯鄲郡地漢爲常山郡平棘縣地又爲趙國自兩漢及魏皆以封建子弟後魏明帝又於廣阿城置殷州髙齊攺殷州爲趙州因趙國爲名隋開皇十六年又於欒城縣置欒州大業二年廢欒州以縣並屬趙州三年以趙州爲趙郡武徳元年張志昻舉城歸國又攺爲趙州

州境【東西二百五十里南北一百一十七里】

八到【西南至上都一千八百九十里西南至東都一千三十里】

【正東微南至冀州一百六十五里西逾山至太原府五百六十里】

【北至恆州一百里東北至槀城縣七十里從縣至定州一百二十里】

貢賦【開元貢絲賦緜

絹】

管縣九

平棘元氏臨城柏鄕髙邑贊皇昭慶寜晉欒城

平棘縣【上郭下】

本春秋時晉棘蒲邑漢文帝三年濟北王興居反遣棘蒲侯柴武擊之武帝時又有平棘侯薛澤爲丞相蓋漢初爲棘蒲後攺爲平棘也屬常山郡隋開皇二年攺屬趙州十六年攺屬欒州大業二年又屬趙州皇朝因之斯洨水縣北三十五里

槐水一名白溝河南去縣二十五里

故欒城縣西北十六里春秋時晉邑

千萬壘縣南一里後漢安帝永初元年以禦史任尙討羌無功檻車徵還羌遂入侵河內趙魏間百姓相驚北軍候朱寵將五營兵屯孟津詔魏郡趙國常山等繕作塢壘六百一十處此卽其一也

李左車墓縣西南七里

趙郡李氏舊宅在縣西南二十里卽後漢魏以來山東舊族也亦謂之三巷李家云東祖居巷之東南祖居巷之南西祖居巷之西亦曰三祖宅巷也三祖李氏亦有地屬髙邑縣

封斯村者李氏舊塋多在封斯

元氏縣【上東南至州四十九里】

本趙公子元之封邑漢於此置元氏縣屬常山郡兩漢常山太守皆理於元氏後漢書帝紀云世祖光武皇帝建武四年光武北徵彭寵陰后從行生孝明帝於元氏傳捨又云顯宗孝明皇帝永平五年冬十月行幸鄴與趙王相會鄴常山三老言於帝曰上生於元氏願防優復詔曰丰沛濟陽受命所由加恩報徳適其宜也其復元氏縣田租更賦六歳賜縣椽吏及門闌走卒錢又云肅宗孝章皇帝建初七年九月己酉幸鄴勞賜常山趙國吏人復元氏租賦三歳元和三年二月戊辰進幸中山遣使者祠北嶽出長城癸酉還幸元氏祠光武顯宗於縣捨正堂明日又祠顯宗於始生堂皆奏樂復元氏租賦三月丙子詔復元氏七年徭役其兩漢元氏縣在今縣西北十五里故城是也晉屬趙國髙齊廢隋開皇六年又置元氏縣屬趙州皇朝因之

飛龍山縣西北三十里前趙錄曰河瑞元年王浚使將祈擊鮮卑務塵部十餘萬東討石勒戰於飛龍山勒師大敗

元氏故城在縣西北十五里卽漢之舊縣也兩漢常山太守皆理於此城至隋末爲劉黑闥所破其後移於今所

開業寺在縣西北十五里卽後魏車騎大將軍陜定二州刺史尙書令司徒公趙郡李徽伯之舊宅也

臨城縣【中東北至州一百里】

本戰國時趙房子邑也漢以爲縣屬常山郡自漢至隋不攺屬趙州皇朝因之天寶元年攺名臨城以縣西南十里有古臨城因攺名焉

泜水在縣南二里出白土細滑如膏以之濯緜色若霜雪如蜀錦之得江津也故俗稱房子之纊魏都賦曰織纊房子

惇與山在縣西南七十里泜水所出

柏鄕縣【上北至州六十一里】

本春秋時晉鄗【音呼各反】邑之地漢以爲縣屬常山郡後漢光武帝卽位於鄗南千秋亭五城陌因攺曰髙邑屬常山國髙齊天保七年移髙邑縣於漢房子縣東北界今髙邑縣是也隋開皇十六年於漢鄗城南十八里攺置柏鄕縣遙取古柏鄕縣以爲名屬欒州大業二年攺屬趙州皇朝因之

髙邑故城在縣北二十一里本漢鄗縣也

漢世祖廟一名壇亭縣北十四里鄗縣故城南七里卽世祖卽位之千秋亭也後於此立廟故後漢書帝紀云肅宗孝章帝元和三年三月丙子詔髙邑令祠光武於卽位壇是也

髙邑縣【上東北至州五十五里】

本六國時趙房子邑之地漢以爲縣屬常山郡魏屬趙郡髙齊天保七年移髙邑縣於其縣城東北十五里今縣是也隋開皇三年攺屬趙州皇朝因之

房子故城在縣西南十五里本漢房子縣也

馮唐墓在縣東北二十八里趙人也

贊皇縣【中東北至州七十里】

本漢鄗邑縣之地屬常山郡隋開皇六年於此置贊皇縣縣南有贊皇山因以爲名屬欒州大業二年攺屬趙州皇朝因之

贊皇山縣東南二十六里穆天子曰至房子登贊皇山

泜水在縣西南三十五里韓信斬陳余處李左車曰陳餘軍敗於鄗下身死於泜水上是也

濟水源出贊皇山西北流去縣南十里此自別是一濟水應劭以爲四瀆誤也

百陵岡在縣東十里卽趙郡李氏之別業於此岡下也岡上亦有李氏塋冢甚多

昭慶縣【望東北至州九十里】

本漢廣阿縣屬鉅鹿郡後漢省後魏別置廣阿縣隋仁壽元年攺爲象城縣大業二年又攺爲大陸縣屬趙州武徳四年復攺爲象城縣取縣西北古象城爲名天保元年攺爲昭慶縣

廣阿澤在縣東二十五里爾雅曰晉有大陸廣阿卽大陸別名淮南子曰鉅鹿大陸廣阿咸一澤也

任敖墓一名七里邱在縣西四里髙帝時爲禦史大夫封廣阿侯

皇十三代祖宣皇帝建六陵髙四丈周回八十丈皇十二代祖光皇帝啟運陵髙四丈周回六十步二陵共塋周回一百五十六步在縣西南二十里

寜晉縣【緊西北至州四十三里】

本春秋時晉陽氏邑漢以爲廮陶縣屬鉅鹿郡晉省後魏於此置廮遙縣屬南鉅鹿郡隋開皇六年攺爲廮陶復漢舊名大業二年攺屬趙州天保元年攺爲寜晉欒城縣【中東南至州三十九里】

本漢關縣屬常山郡後漢省後魏太和十一年於此置欒城縣取平棘縣舊欒城爲名隋屬欒州又攺屬趙州皇朝因之

斯洨水在縣西北二十里

徳州【平原上】

【開元戶六萬一千七百七十鄕一百十六元和戶九千三百五十六

鄕二十五】

禹貢兗州之域春秋時屬齊戰國時亦爲齊地秦兼天下今州秦之齊郡漢分齊郡置平原郡後漢至晉平原爲郡國封建子弟後魏文帝於今州置安徳郡隋開皇三年攺爲徳州大業三年罷州爲平原郡隋末陷賊武徳四年討平竇建徳復爲徳州

州境【東西一百九十五里南北二百一十九里】

八到【西南至上都二千五十里西南至東都一千七百九十里】

【正南渡河至齊州二百四十五里西南至博州二百六十里】

【西南至貝州二百三十里西至冀州二百一十五里】

【正北微東至滄州二百四十里東北至棣州二百四十里】

貢賦【開元貢綾賦綿

絹】

管縣七

安徳平原平昌將陵安陵蓨

長河

安徳縣【緊郭下】

本漢舊縣屬平原郡後魏屬安徳郡隋開皇三年廢郡攺屬冀州九年攺屬徳州皇朝因之

黃河南去縣十八里

鬲津枯河在縣南七十里禹貢兗州九河旣道鬲津卽九河之一鬲津至徒駭二百餘里今河𨿽移不離此城也

馬頰河縣南五十里

鹿角故闗縣東南七十五里

平原縣【上東北至州四十六里】

本漢舊縣屬平原郡後漢屬平原國後魏屬安徳郡隋開皇三年罷郡屬冀州九年攺屬徳州皇朝因之黃河在縣南五十里

王莽枯河在縣南五里

管輅祠在縣西南一里

平昌縣【上西南至州八十里】

本漢舊縣屬平原郡後漢屬平原國隋開皇三年屬滄州十六年攺屬徳州皇朝因之

馬頰河在縣南十里久視元年開決又名新河

將陵縣【望南至州五十里】

本漢安徳縣地屬平原郡隋開皇十六年於此置將陵縣取安徳縣界故城爲名屬徳州皇朝因之

鬲津枯河南去縣二十里

王莽枯河西去縣十里

安陵縣【望南至州一百里】

本漢蓨縣地晉立安陵縣屬渤海郡本蓨縣之安陵故以爲名髙齊省隋開皇六年重置屬冀州九年立觀州縣屬焉皇朝因之貞觀十七年觀州廢縣割屬徳州蓨縣【上東南至州一百二十里】

本漢條縣卽條侯國也景帝封周亞夫爲條侯漢條縣屬信都國後漢屬渤海郡晉攺條爲修隋開皇三年廢渤海郡屬冀州五年攺修縣爲蓨縣屬觀州皇朝武徳初亦屬觀州貞觀十七年觀州廢攺屬徳州

長河縣【上東至州五十里】

本漢廣川縣地屬信都國後漢屬淸河國魏封裴秀爲廣川侯髙齊省隋開皇六年復置屬冀州九年攺屬徳州仁壽元年攺廣川縣爲長河縣皇朝因之

漳水河自貝州漳南縣流入在縣西二十五里

王莽枮河東去縣五里

永濟渠縣西十里

張公故闗縣東南七十里

棣州【樂安上】

【開元戶二萬五千五百四十五鄕四十八元和戶五千四百四十七

鄕一十七】

禹貢靑州之域又兗州之域春秋爲齊地管仲曰北至於無棣秦並天下爲齊郡漢爲平原渤海千乘三郡地曹魏屬樂陵國晉石苞爲樂陵公是也隋開皇十七年割滄州陽信縣置棣州大業二年廢入滄州武徳四年又置棣州六年又廢貞觀十七年又置移於厭次縣卽今州理是也天寶元年攺爲樂安郡乾元元年復爲棣州

州境【東西三百四十九里南北一百四十二里】

八到【西南至上都二千二百九十里西南至東都一千四百二十里】

【東南至靑州三百二十三里西南至徳州二百四十里】

【南至淄州二百一十里西南渡河至齊州二百五十里】

【正北微西至滄州二百五十里東北至大海二百里】

貢賦【開元貢絹十疋賦絹

粟麥】

管縣五

厭次滳河渤海陽信蒲臺

厭次縣【上郭下】

本漢富平縣屬平原郡後漢更名曰厭次則厭次前已廢矣相以秦始皇東遊厭气至碣石次捨於此因名之髙齊省隋開皇十六年重置武徳初屬徳州貞觀十七年於此置棣州

黃河在縣南三里

滳河在縣南四十里

通海故闗在縣西南四十里

滳河縣【中東北至州八十里】

本漢朸縣屬平原郡後漢省隋開皇十六年於此置滳河縣因北有滳河以名之屬滄州貞觀元年屬徳州十七年攺屬棣州

黃河在縣南八十里

滳河縣北一十五里漢成帝鴻嘉四年河水泛溢爲害河隄都尉許商鑿此河通海故以商字爲名後人加水焉

渤海縣【緊西至州七十里】

本漢蒲臺縣地垂拱四年分置渤海縣屬棣州在州東一百一十里天保五年以土地咸鹵自縣西移四十里就李邱村置

大海在縣東一百六十里

陽信縣【望南至州六十里】

本漢舊縣屬渤海郡魏屬樂陵國後魏置樂陵郡隋開皇三年罷郡屬滄州十六年於陽信縣置棣州武徳六年又置屬滄州貞觀十七年又割屬棣州

鉤般河卽九河之一經縣北四十里

蒲臺縣【緊西北至州七十五里】

本漢濕沃縣地屬千乘國宋屬樂陵郡隋開皇三年攺屬滄州十六年攺爲蒲臺縣北有蒲臺因爲名也隋末廢武徳三年重置八年攺屬淄州貞觀十七年置棣州割蒲臺屬焉

海在縣東一百四十里

海畔有一沙阜髙一丈周回二里俗人呼爲鬭口澱是濟水入海之處海潮與濟相觸故名今澱上有甘井可食海潮𨿽大澱終不沒百姓於其下煮鹽

黃河西南去縣七十三里

蒲臺在縣北三十里秦始皇築此臺以望海於臺下縈蒲系馬今蒲生猶縈結

元和郡縣誌卷二十一

欽定四庫全書

元和郡縣誌卷二十二

唐李吉甫撰

河北道【三】

定州【博陵上】

【開元戶六萬五千四百六十

鄕一百三十元和戶二萬六千八百三十二鄕一百一十四】今爲易定節度使理所【管定州易州管縣十六都管戶三萬六千四百二】

禹貢冀州之域亦堯帝始封唐國之地春秋時鮮虞白狄之國左傳曰晉荀吳侵鮮虞是也戰國時爲中山國與六國並稱王后爲趙武靈王所滅中山之地方五百里秦兼天下今州蓋秦趙郡鉅鹿二郡之地漢髙帝分趙鉅鹿置常山中山二郡城中有山故曰中山景帝攺爲中山國封子勝爲中山王哀帝崩立中山孝王之子衎是爲平帝後燕慕容垂僭號建都於此仍置中山尹後魏道武帝平慕容垂子寶爲中山郡置安州又攺爲定州以安定天下爲名也隋開皇元年以中字犯廟諱攺中山郡爲鮮虞郡大業三年攺爲博陵郡遙取漢博陵郡爲名也九年又攺爲髙陽郡隋末陷賊武徳四年討平竇建徳復置定州復開皇之舊名也天寶元年攺爲博陵郡乾元元年復爲定州

州境【東西一百七十四里南北三百里】

八到【西南至上都二千八十五里西南至東都一千二百二十五里】

【東至瀛州二百里東北至莫州二百五十里】

【西南取槀城路至趙州一百九十五里西北至蔚州四百七十里】

【北至易州二百五十里】

貢賦【開元貢兩窠細綾十四疋】

管縣十

安喜新樂義丰唐

望都北平無極陘邑深澤恆陽

安喜縣【緊郭下】

本漢盧奴縣屬中山國黑水故池在州城西北去縣四里周回百餘步深入不流俗謂水黑曰盧不流曰奴因以名縣後燕慕容垂都中山故攺盧奴爲弗違縣【案弗違舊唐書作不連】後魏平燕又攺爲盧奴髙齊省盧奴移舊安喜縣於此屬中山郡隋攺爲鮮虞縣武徳四年復爲安喜縣按安喜故城在今縣東三十里本漢安險縣後漢攺爲安喜縣蜀志曰先主嘗爲安喜尉

滱水【滱苦候反】一名唐河在縣北八里

長星川南去縣八里

天井澤在縣東南四十七里周回六十二里

新樂縣【中東北至州五十里】

本春秋鮮虞國漢爲新市縣之地隋開皇十六年置新樂縣屬定州取新樂故城爲名也新樂者漢成帝時中山孝王母馮昭儀隨王就國王爲建宮於樂裏在西鄕呼爲西樂城時人語訛呼西爲新故爲新樂

儀臺縣西南十三里後燕錄曰慕容麟與道武戰於儀臺燕師敗績

木刀溝在縣東南二十四里溝旁人姓木名刀因爲名義丰縣【緊西至州六十里】

本漢安國縣之地屬中山國魏明帝追封後父毛嘉爲安國侯晉屬博陵國隋開皇六年攺爲義丰縣屬定州皇朝因之

滱水俗名唐河縣北五里

派水縣西二十五里

解瀆故城縣東北九里本漢解瀆亭靈帝襲爵解瀆亭侯桓帝崩無子竇武定策迎立卽靈帝也

長林溝今名木刀溝經縣南三十三里

唐縣【上東南至州五十里】

本春秋時鮮虞邑漢唐縣之地卽古唐侯國堯初封於此今定州北有故唐城是堯所封也漢唐縣屬中山國髙齊省入安喜縣隋開皇十六年重置屬定州皇朝因之

孤山蓋都山也縣東北五十四里

滱水一名唐河西去縣一百五十步

寡婦故城縣北九里後漢賈復追銅馬五幡賊於此築城後人語訛轉呼爲寡婦

八度故闗縣西北二十里

倒馬故闗縣西北一百一十三里以滱水東經倒馬闗山路險峭馬爲之倒因以爲名

望都縣【上西南至州五十里】

本漢舊縣屬中山國以堯山在北堯毋慶都山在南登堯山見都山故以望都爲名後魏屬北平郡髙齊省隋開皇六年復置屬定州皇朝因之

唐水縣西南四十二里

陽城澱縣東南七里周回三十里莞蒲菱芡靡所不生柳宿城縣東南四十二里宣帝母王夫人微時泣別於柳宿城卽此地也

堯祠縣南四十里

北平縣【上西南至州八十三里】

本秦曲逆縣地屬中山國陳平封曲逆侯後漢章帝巡嶽以曲逆名不善攺爲蒲陰縣後魏孝明帝攺爲北平縣於今縣東北二十里置北平郡割中山國之蒲陰望都北平三縣屬之髙齊省北平郡及蒲陰縣以北平縣屬中山郡隋開皇三年屬定州皇朝因之萬歳通天二年契丹攻圍七旬不下故攺爲徇忠縣尋復舊名蒲陽山在縣西北四十里

濡水縣西五里

安陽故闗縣西北二十五里

無極縣【上北至州八十里】

本漢毋極縣屬中山國後魏太武省髙齊重置屬中山郡隋開皇三年攺屬定州萬歳通天元年攺毋爲無滹沲水南去縣三十五里

陘邑縣【中北至州三十里】

本七國時中山國之苦陘邑漢苦陘縣也李克爲中山相苦陘之吏上計入多於前李克曰苦陘無山林之饒而入多於前是擾亂吾人也遂免之漢屬中山國章帝攺爲漢昌魏文帝攺爲魏昌髙齊省隋開皇十六年攺置隋昌縣屬定州武徳四年攺曰唐昌天寶元年攺曰陘邑

亷頗臺在縣西南十九里慕容恪與冉閔戰於魏昌冉閔大敗卽此也

木刀溝在縣南二里

深澤縣【中西北至州九十里】

本漢南深澤縣也以涿郡有深澤縣故此加南以別之屬中山國髙齊省隋開皇六年分安平縣於滹沲河北重置深澤縣屬定州皇朝因之

滹沲河縣南二十五里光武爲王郎所追至滹沲欲渡導吏還言水深無船左右懼上使王霸前瞻水霸恐驚眾乃言可渡比至冰合以囊沙布冰上乃渡未畢數車冰陷今名溝旁合處爲危渡口

恆陽縣【上東至州六十里】

本漢上曲陽縣屬常山郡後漢屬中山國髙齊天保七年除上字但爲曲陽縣屬中山郡隋開皇六年攺曲陽爲石邑縣其年移石邑於井陘縣屬恆州七年於此置恆陽縣屬定州以在恆山之南因以爲名

恆山在縣北百四十里常水所出周官職方氏並州山鎭曰恆山是爲北嶽漢以避文帝諱攺曰常山至周武帝平齊復名恆山

長星溝水在縣西北十七里

郊壇縣東南十二里後燕慕容垂都中山置壇於此郊祭

後燕故苑縣西南十五里

恆嶽觀在縣南百餘步

眞君廟在縣東北十里嘉禾山下

恆嶽下廟在縣西四十步

北平軍在州西三里開元十年置

易州【上谷上】

【開元戶三萬七千二百二十七鄕七十二元和戶五百六十九

鄕四十五】

禹貢冀州之域虞及周爲並州地春秋時屬燕晉戰國時屬燕趙秦置三十六郡以爲上谷郡漢分置涿郡今州則漢涿郡故安縣之地隋開皇元年攺爲易州因州南十三里易水爲名大業初爲上谷郡遙取漢上谷以爲名隋亂陷賊武徳四年又攺爲易州髙陽軍在州城內開元二十年置

州境【東西二百一十里南北四百四十七里】

八到【西南至上都二千三百四十五里西南至東都一千四百七十五里】

【東至莫州一百九十里東北至幽州二百一十里】

【西北至蔚州取飛狐路三百六十里北至嬀州取故城頭路四百里】

貢賦【開元貢防

緜墨賦絹

絲】

管縣六

易

淶水容城遂城滿城五回

易縣【上郭下】

本漢故安縣屬涿郡文帝以申屠嘉爲故安侯隋開皇十六年於漢故城西北隅置易縣故城卽燕之南郡周回約三十里

孔山在縣西南四十五里有鐘乳穴深不可測

淶水自蔚州飛狐縣流入

易水一名故安河出縣西寛中谷周官曰幷州其浸淶易燕太子丹送荊軻易水之上卽此水也

武陽故城縣東南七里故燕之下都

範陽故城秦範陽縣也縣東南六十二里以在範水之陽故名蒯通說武信君使賜範陽令侯印趙地聞之不戰而下者四十餘城

樊於期故城縣西十三里於期授首荊軻處

淶水縣【上西南至州四十二里】

本漢逎縣【逎子由反】屬涿郡後周省入涿縣隋開皇元年又於此置範陽縣遙取漢範陽爲名十年又攺爲永陽縣屬幽州十六年攺屬易州十八年以重名攺淶水縣縣近淶水爲名

淶水一名巨馬河縣東北二里袁紹將崔巨業攻圍故安不下退軍南還公孫瓚擊破之於巨馬水死者七八千人卽此水也

石泉故城縣西北三十里在眾山之內平山之中四周絕澗壁立五丈水不周處路不容轍

容城縣【上西北至州八十八里】

本漢舊縣屬涿郡髙齊省入範陽縣隋開皇元年攺置逎縣天寶元年攺爲容城復漢舊名

遂城縣【上北至州七十里】

本漢北新城縣屬涿郡後魏除北字尋又省隋開皇三年移後魏新昌縣於此屬易州十六年攺新昌縣爲遂城按縣城卽戰國時武遂城也趙將李牧攻燕拔武遂方城卽此也後魏孝武帝永熙二年以韓瓚爲營州刺史行逹此城值盧曹搆逆就置南營州以瓚爲刺史所部三千餘人並雄武冠時因號英雄城

滿城縣【中東北至州一百四里】

本漢北平縣屬中山國髙祖以張蒼爲北平侯後漢世祖追銅馬五幡賊於北平破之卽此後魏於此置永樂縣天寶元年攺爲滿城縣以縣北故滿城爲名

五回嶺在縣西北五十里髙四十里許【案此下舊有建安元年魏太祖表封公孫度爲永寜鄕侯度曰我王遼東何永寜也二十七字是別條所引脫去上下文錯置於此今刪】五回縣【中下東至州七十里】

本漢北平縣地開元二十四年刺史田暉奏置在五回山東麓因名之二十四年刺史田琬以其險隘東遷於五公城在今易縣西五十里

滄州【景城上】

【開元戶九萬八千一百五十七鄕一百七十九元和戶九千五百一十四

鄕三十九】今爲滄景節度使理所【管滄州景州管縣十二案都管戶數寫缺】

禹貢冀州兗州之域後魏孝明帝熙平二年分瀛州冀州置滄州以滄海爲名隋大業二年罷州爲渤海郡武徳元年攺爲滄州二年陷竇建徳四年討平建徳州仍舊

州境【東西三百二十二里南北四百五里】

八到【西南至上都一千二百二十里西南至東都一千三百六十里】

【東至大海一百八十里東南至棣州二百五十里】

【西南至景州一百二十里西南至徳州二百四十里】

【西北至幽州五百五十里】

貢賦【開元貢栁箱葦簟糖蟹鱧鮬賦緜

絹】

管縣七

淸池長蘆魯城鹽山饒安樂陵無棣

淸池縣【緊郭下】

本漢浮陽縣屬渤海郡在浮水之陽後魏屬滄州隋開皇十八年攺爲淸池縣以縣東有仵淸池因以爲名仵淸池縣東南一十五里

長蘆縣【上東南至州三百四十里】

本漢參戶縣地周大象二年於此置長蘆縣屬章武郡水經雲長蘆水名也水旁多蘆葦因以爲名隋開皇屬瀛州貞觀後攺屬滄州

參戶故城一名木門城在縣西北四十里

薩摩陂在縣北十五里周回五十里有蒲魚之利魯城縣【上南至州一百里】

本漢章武縣屬渤海郡有鹽官髙齊省隋開皇十六年於此置魯城縣

大海在縣東九十里

平魯渠在郭內魏武北伐匈奴開之

鹽山縣【上西至州六十里】

本春秋齊無棣邑也管仲曰北至於無棣漢於此置髙城縣屬渤海郡武帝以平津鄕封公孫卽此縣鄕也隋開皇十八年攺爲鹽山縣

鹽山在縣東南八十里

饒安縣【上北至州九十里】

本漢千童縣卽秦千童城始皇遣徐福將童男女千人入海求蓬萊置此城以居之故名漢以爲縣屬渤海郡靈帝置饒安縣以其地丰饒可以安人後魏屬滄州隋不攺皇朝因之

胡蘇河在縣西五十里

無棣河在縣南二十里

樂陵縣【上北至州一百三十五里】

本燕將樂毅攻齊所築漢以爲縣屬平原郡卽漢大司馬史髙所封之邑後魏屬樂陵郡隋開皇三年罷郡屬滄州

重合故城縣東二百步漢重合縣武帝封莽通爲重合侯

無棣縣【上西北至州一百二十里】

本春秋時齊之四履北至之地在漢爲陽信縣地隋開皇六年割陽信饒安置無棣縣以南臨無棣溝因以爲名屬滄州

橫海軍在州城西南開元十四年置

景州【上】

【元和戶二千二十五鄕一十五案是州廢自貞觀至貞元乃重置故不載開元戶鄕及貢賦】

本漢景城縣屬渤海郡隋開皇三年罷郡屬滄州十六年又於長蘆縣置景州大業二年廢武徳四年重置貞觀元年廢以所屬縣分入滄州貞元二年於弓髙縣重置

州境【案州境里數寫缺】

八到【西南至上都二千一百里西南至東都一千二百四十里】

【南至徳州二百里西南至冀州二百一十里】

【北至瀛州一百四十里東北至滄州二百二十里】

貢賦【元和貢葦簟賦緜

絹】

管縣五

弓髙南皮景城東光臨津【案五縣誌文並寫缺佚又攷唐書地理誌有幽州卽範陽郡其縣曰薊曰幽都廣平曰潞曰武淸安次良鄕昌平有涿州亦範陽郡其縣曰範陽歸義固安新昌新城有瀛州卽河間郡其縣曰河間髙陽平舒束城有莫州卽文安郡其縣曰莫曰淸苑文安任丘長丰唐興有平州卽北平郡其縣曰盧龍石城馬城有嬀州卽嬀川郡其縣曰懷戎有擅州卽密雲郡其縣曰密雲燕樂有薊州卽漁陽郡其縣曰漁陽三河王田有營州卽柳城郡其縣曰栁城此九州三十有三縣元和時其名不攺王應麟通鑑地理通釋載歸義縣之易水固安縣之方城故城猶據元和志今寫各本皆缺佚之】

元和郡縣誌卷二十二﹤史部﹐地理類﹐總志之屬﹐元和郡縣誌﹥

欽定四庫全書

元和郡縣卷二十三

唐李吉甫撰

山南道【一案唐書地理誌山南道有江陵府卽荊州南郡其縣曰江陵枝江當陽長林石首松滋公安荊門有峽州卽夷陵郡其縣曰夷陵宜都長陽逺安有歸州卽已東郡其縣曰秭歸巴東興山有州卽云安郡其縣曰奉節云安巫山大昌有澧州卽澧陽郡其縣曰澧陽安鄕石門慈利有朗州卽武陵郡其縣曰武陵龍陽有忠州卽南賓郡其縣曰臨江丰都南賓墊江桂溪有萬州卽南浦郡其縣曰南浦武寜梁山皆列襄州之前又舊唐書地理誌山南西道有商州卽上洛郡其縣曰上洛丰陽洛南商洛上津安業後攺安業爲乾元新唐書列商州於闗內道杜佑通典置於洋州之後王應麟玉海與通鑑地理通釋載商州商洛及江陵松滋夷陵逺安奉節各條謂據元和志今寫各本並缺佚之】

襄州【襄陽大都督府】

【開元戶三萬六千三百五十七鄕七十七元和戶十萬七千一百七

鄕一百六十二】今爲襄陽節度使理所【管襄州鄧州復州郢州唐州隨州均州房州管縣三十八都管戶一十四萬二千】

禹貢荊豫二州之域於周諸國則谷鄧鄾盧羅鄀之地春秋時地屬楚秦兼天下自漢以北爲南陽郡今鄧州南陽縣是也漢以南爲南郡今荊州是也後漢建安十三年魏武平荊州置襄陽郡自赤壁之敗魏失江陵而荊州都督理無常處吳將諸葛瑾陸遜皆數入其境自羊公鎭襄陽吳不復入永嘉之亂三輔豪族流於樊沔僑於漢水之側立南雍州孝武帝以朱序爲南雍州刺史苻堅遣將苻丕攻陷襄陽序爲丕所擒後堅敗州復歸晉安帝時魯宗之爲刺史仍於州理置寜蠻校尉梁太淸二年嶽陽王蕭詧爲雍州刺史兄河東王譽爲元帝所殺詧怒以州北附西魏克江陵以詧爲梁王都江陵爲西魏藩國恭帝攺雍州爲襄州因州南襄水爲名也按襄陽去江陵陸道五百里勢同輔車無襄陽則江陵受敵自東晉庾翼爲荊州刺史將事北伐遂鎭襄陽北接宛洛跨對樊沔爲荊郢之北門代爲重鎭周置總管隋置行臺皇朝初亦置山南道行臺武徳七年廢行臺置都督府貞觀六年廢都督府攺爲州永貞元年並爲大都督府

州境【東西二百四十六里南北三百六十七里】

八到【西北至上都一千二百五十里北至東都八百二十五里】

【東至隨州三百五十里東南至郢州三百二十里】

【南至江陵府四百七十里西至房州陸路四百二十里水路五百八十四里西北至均州三百六十里】

貢賦【開元貢火麻布庫路眞賦緜

絹】

【元和貢麝香綾紗竹扇橙子柘木弩材漆器】

管縣七

襄陽臨漢南漳義淸宜城樂鄕谷城

襄陽縣【望郭下】

本漢舊縣也屬南郡在襄水之陽故以爲名魏武平荊州分南郡置襄陽郡縣屬焉後遂不攺

峴山在縣東南九里山東臨漢水古今大路羊祜鎭襄陽與鄒潤甫共登此山後人立碑謂之墮涙碑其銘文卽蜀人李安所制

萬山一名漢臯山在縣西十一里與南陽郡鄧縣分界處古諺曰襄陽無西言其界促近

檀溪在縣西南初梁髙祖鎭荊州聞齊主崩令蕭遙光等五人輔政謂之五貴嘆曰政出多門亂其階矣陰懷平京師之意潛造器械多伐斫竹木沈於檀溪爲舟裝之備參軍呂僧珍獨悟其旨亦私具櫓數百張及義師起乃取檀溪竹木裝戰艦諸將爭櫓僧珍每船付二張事克集今溪已涸非其舊矣

州理中城在縣東邊一處有土赤色昔苻丕攻襄陽朱序用道法以硃沙燻之至今土色有異西北角有夫人城苻丕之攻也朱序毋深識兵勢登城履行知此處必偏受敵令加修築寇肆力來攻果衄而退因謂之夫人城

劉琦臺縣東三里琦與諸葛亮登臺去梯言之所也諸葛亮宅在縣西北二十里

習郁池縣南十四里

臨漢縣【緊南至州二里】

本漢鄧縣地卽古樊城仲山甫之國也西魏於此立安養縣屬鄧城郡周天和五年攺屬襄州天寶元年攺爲臨漢縣

縣城南臨漢水魏將軍曹仁據樊蜀將闗羽圍樊使於禁龎徳救之會漢水暴漲羽以舟師攻禁禁遂降羽徳瞠目不屈羽殺之

故鄧城在縣東北二十二里春秋鄧國也桓七年鄧侯吾離來朝是也楚文王滅之

鄧塞故城在縣東南二十二里南臨宛水阻一小山號曰鄧塞昔孫文臺破黃祖於此山下魏常於此裝治舟艦以伐吳陸士衡表稱下江漢之卒浮鄧塞之舟謂此也

南漳縣【中東北至州一百四十里】

本漢臨沮縣地按臨沮縣今在荊州當陽縣西北臨沮故城是也後魏於此置重陽縣隋爲南漳縣

荊山在縣西北八十里三面險絕惟東南一隅才通入徑

柤山【柤音祖】在縣東北一百八里吳將朱然諸葛瑾從沮中乘山險道北出柤中去襄陽城百五十里按此是地名非山蓋以地山相近因名或云司馬宣王鑿八疊山開路於此停阻也

襄水出縣北一百一十里白石山

義淸縣【中東北至州五十八里】

本漢中廬縣地也西魏於此置義淸縣後因之

中廬故縣在今縣北二十里本春秋廬戎之國秦時謂之伊廬項羽亡將鐘離昧家在伊廬也

長渠在縣東南二十六里派引蠻水昔秦使白起攻楚引西山谷水兩道爭灌鄢城一道使沔北入一道使沔南入遂拔之

宜城縣【上北至州九十五里】

本漢邔【音忌】縣地也城東臨漢江古諺曰邔無東言其東逼漢江其地短促也宋孝武帝大明元年以胡人流寓者立華山郡理之後魏攺爲宜城周攺宜城爲率道縣屬武泉郡隋開皇三年罷郡屬襄陽皇朝因之天寶元年攺爲宜城縣

漢水在縣東九里

故宜城在縣南九里本楚鄢縣秦昭王使白起伐楚引蠻水灌鄢城拔之遂取鄢卽此城也至漢惠帝三年攺名宜城

樂鄕縣【中下東北至州二百二十里】

本春秋時鄀國之城在今縣北三十七里鄀國故城是也在漢爲若縣地晉安帝於此置樂鄕縣屬武寜郡隋大業三年攺屬竟陵郡皇朝攺屬襄州

漢水東去縣四十二里

谷城縣【上東南至州一百四十五里】

本春秋時谷國左傳谷伯綏來朝今縣北十五里故谷城是也漢爲築【音逐】陽縣蕭何子封築陽侯卽此也隋開皇七年攺爲谷城縣屬襄州

築水在縣南百二十步

鄧州【南陽上】

【開元戶三萬八千六百一十一鄕五十八元和戶一萬四千一百四

鄕六十一】

禹貢豫州之域周爲申國戰國時屬韓蘇秦說韓宣惠王曰韓西有宜陽東有穰淯是也秦昭襄王取韓地置南陽郡以在中國之南而有陽地故曰南陽三十六郡南陽居其一焉漢因之領縣三十六理宛城後漢於郡理置南都建安中張繡屯兵於穰降魏魏於穰置萬州晉宣王夏侯伯仁皆爲都督或理宛或理新野永嘉五年爲劉聰所沒成帝咸康四年復歸於晉苻堅之亂又沒前秦姚興時又復還晉後魏孝文帝南侵又陷之梁普通中暫克還入魏太和中置穰州理穰縣今鄧州所理是也隋開皇七年梁王巋入隋自穰縣移萬州還江陵於穰縣置鄧州大業三年攺爲南陽郡武徳二年復爲鄧州

州境【東西五百九十里南北三百八十一里】

八到【西北至上都九百五十里北至東都六百四十五里】

【東至唐州三百二十里南至襄州一百八十里】

【西南至均州三百四十里東北至汝州四百七十五里】

貢賦【開元貢白紵絲布賦布

麻】

管縣七

穰

南陽新野向城臨湍菊潭內鄕

穰縣【望郭下】

漢舊縣本楚之別邑取丰穰之義後屬韓秦武王攻取之封魏冉爲穰侯漢以縣屬南陽郡後魏旣克南陽於此城置荊州隋開皇三年屬鄧州皇朝因之

湍【音專】水北去縣七里

六門堰在縣西三里漢元帝建昭中召信臣爲南陽太守復於穰縣南六十里造鉗盧陂累石爲隄旁開六石門以節水勢澤中有鉗盧王池因以爲名用廣灌漑歳歳增多至三萬頃人得其利後漢杜詩爲太守復修其陂百姓歌之曰前有召父後有杜毋

南陽縣【緊西至州一百二十里】

本周之申國也平王毋申後之家漢置宛縣屬南陽郡更始卽帝位世祖納陰后【案原本避唐太宗諱世祖作代祖今攺從史文】並於宛城魏代荊州都督所理至隋攺爲南陽縣屬鄧州精山在縣西北二十七里黃巾賊據宛城漢西鄕侯朱儁擊破之餘眾走保精山謂此也

淯水東去縣三里南都賦曰淯水蕩其胸是也

新野縣【中西北至州七十里】

本漢舊縣也屬南陽郡魏代新野縣爲荊州都督所理王昶爲都督卽鎭此城晉惠帝立新野郡隋開皇三年罷郡縣屬鄧州

淯水西去縣二百步

後漢西華侯鄧晨宅在縣北二十四里晨新野人世祖姊夫也初起兵新野王莽焚其墓洿其宅宗族怒曰幸自富足何故隨婦家入湯鑊中晨終無恨

陰皇后宅在縣東北搗衣石存焉

向城縣【上西南至州一百九十里】

本漢西鄂縣地春秋時向邑江夏有鄂故此加西後魏孝文帝於古向城置向城縣屬淯陽郡貞觀九年攺屬鄧州

丰山在縣南三十二里有九鐘霜降則鳴

西鄂故城在縣南二十里張衡卽此縣人故宅余址猶存

魯陽闗在縣北八十里今鄧汝二州於此分境荊豫徑途斯爲險要張景陽詩云朝登魯陽闗狹路峭且深博望故城在縣東南四十五里張騫封邑

臨湍縣【上東南至州八十五里】

本漢冠軍縣地後魏孝文帝割縣北境置新城縣屬南陽郡廢帝以近湍水攺爲臨湍隋文帝復攺爲新城天寶元年又攺爲臨湍縣

翼望山在縣西北二十里湍水出焉

冠軍故城在縣南四十里漢武帝以霍去病討匈奴功冠諸軍故封此縣以襃異之

後漢膠東侯賈復宅在縣南三十五里

楚堰在縣南八里擁斷湍水髙下相承八重漑田五百餘頃

菊潭縣【上東南至州一百五十里】

本漢酈【音蹢】縣武陶戍之地後魏廢帝因武陶戍置郡隋開皇三年罷郡以爲菊潭縣因縣界內菊水爲名屬鄧州

菊水出縣東石澗山其旁多菊水極甘馨谷中三十餘家不復穿井仰飲此水皆壽百餘歳王暢袁隗爲太守命酈縣月送水三十斛飲食沐浴悉皆用之

內鄕縣【上東南至州二百四十里】

本楚之析邑後屬於秦史記秦昭王發兵出武闗攻楚取析十五城是也漢以爲縣屬農郡後漢屬南陽郡後魏於此置析陽郡廢帝攺爲中鄕縣隋開皇三年以避廟諱攺爲內鄕屬鄧州

析水北自盧氏縣界流入與丹水合古今謂之析口縣城卽楚析縣也史記楚頃襄王元年秦出武闗斬楚眾五萬取析十五城漢髙祖入闗下析酈是也

復州【竟陵下】

【開元戶五千二百三十二鄕一十一元和戶七千六百九十

鄕一十五】

禹貢荊州之域春秋戰國並屬楚史記白起拔郢東至竟陵卽此是也秦屬南郡在漢卽江夏郡之竟陵縣地也晉惠帝分江夏立竟陵郡周武帝攺置復州取州界復池湖爲名也貞觀七年州理在沔陽縣寶應二年移理竟陵縣

州境【東西四百三十里南北六百九十里】

八到【西北至上都一千六百八十五里西北至東都一千四百二十五里】

【東至沔州陸路三百四十里水路七百里東北至安州三百三十里】

【南至沔陽縣一百三十里自縣南至嶽州水路五百里西北至郢州陸路二百五十里水路三百里】

貢賦【開元貢白紵賦布

麻】

管縣三

竟陵沔陽監利

竟陵縣【中郭下】

漢舊縣也屬江夏郡舊縣在今郢州長壽縣界竟陵大城是也周屬復州隋大業三年攺復州爲沔州縣屬不攺武徳初又屬復州

五華山在縣東北七十里

縣城本古風城也古之風國卽伏羲風姓也南臨水沔陽縣【中下北至州一百三十里】

本漢雲杜縣地梁天監二年分置沔陽縣卽今縣東三十里沔陽故城是也今沔陽縣卽後魏所置建興縣隋大業三年攺建興縣爲沔陽郡武徳五年攺郡爲縣屬復州

沔水在縣南八十步東入川縣界

馬骨湖在縣東南百六十里秋夏泛漲渺漫若海春冬水涸卽爲平田周回一十五里

監利縣【中下東北至州二百六十里】

本漢華容縣地也晉武帝太康五年分立監利縣屬南郡隋開皇三年屬復州

大江在縣南一百三十里

元和郡縣誌卷二十三

欽定四庫全書

元和郡縣誌卷二十四

唐李吉甫撰

山南道【二案唐書地理誌山南東道有金州次郢州後卽漢陰郡其縣曰西城洵陽石泉漢陰元和時其名不攺今志文皆缺】

郢州【富水下】

【開元戶五千六百九十九鄕一十二元和戶一萬一千九

鄕二十三】

本江夏郡雲杜縣之地周地圖記曰蠻人酋渠田金生代居此地常爲邊患梁普通末遣郢州刺史元樹討平之因置新州後魏廢帝二年攺爲溫州因溫水爲名也隋末廢溫州縣並入安陸郡武徳四年於今京山縣重置溫州貞觀十七年廢溫州於長壽攺置郢州

州境【案州境里數傳寫缺】

八到【西北至上都一千三百八十五里西北至東都一千一百二十五里】

【東南至復州三百里正南微西至江陵府三百里】

【西北至襄州三百一十里東北至隨州三百九十里】

貢賦【開元貢白紵布賦布

麻】

管縣三

長壽京山富水

長壽縣【上郭下】

本漢竟陵縣地宋分置長壽縣理石城卽今縣理是也屬竟陵郡魏文帝大統後屬溫州貞觀十七年於縣攺置郢州縣屬焉後遂因之

漢水去縣十步

縣城本古之石城背山臨漢水吳於此置牙門戍城羊祜鎭荊州亦置戍焉卽今州理是也

京山縣【下西至州一百六十里】

本漢雲杜縣地也隋屬溫州大業二年攺爲京山縣皇朝溫州所理在此貞觀十七年罷溫州縣屬郢州大洪山在縣西北二百里孤秀爲眾山之傑其山多鐘乳

溫湯水在縣南十五里擁以漑田其收數倍流經其家多凶

富水縣【中西南至州三百四十里】

本漢安陸縣地後漢分其地置新市縣屬江夏郡後漢有新市平林兵謂此後魏攺新市爲富水縣取縣界富水爲名

富水南去縣一百步

唐州【淮安上】

【開元戶二萬一千五百九十七鄕四十五元和戶四萬七百四十

鄕八十七】

禹貢豫州之域春秋時爲楚地秦爲南陽郡地自漢迄宋皆同後魏太和中於此置東荊州理比陽故地其後攺爲淮州隋開皇五年又攺爲顯州貞觀九年攺爲唐州

州境【東西三百八里南北三百十里】

八到【西北至上都取葉縣路一千三百四十里取鄧州路一千二百二十五里

西北至東都五百二十里東至蔡州二百四十里】

【東南至申州二百六十里南至隨州三百六十里】

【西至鄧州三百二十里西北至襄州三百二十里】

【北至汝州葉縣一百八十里自葉取龍興路至汝州一百八十里東北至許州二百七十里】

貢賦【開元貢絹

絲布賦布

麻】

【元和貢絹十疋】

管縣七

比陽慈丘桐柏平氏湖陽方城泌陽

比陽縣【上郭下】

本漢舊縣屬南陽郡比水所出故曰比陽後魏屬江夏郡隋屬淮安郡貞觀攺屬唐州

顯望岡在縣西北六十里

比水南去縣二里後漢世祖破甄阜梁丘賜於比水西斬之卽此水也【案是書因避唐太宗諱凡世字皆作代今遇後漢世祖之稱攺從史文】舞陰故城在縣西北六十五里漢縣屬南陽郡曹公與張繡戰引還舞陰卽此城也

慈丘縣【上西南至州七十里】

本漢比陽縣之地後魏孝文於此置江夏縣並置江夏郡領之隋開皇三年廢郡縣屬淮州十八年攺爲慈丘取慈丘山爲名

慈丘山在縣西五十里

比水出縣東南太湖山

桐柏縣【中西北至州一百二十里】

漢平氏縣之東界也梁於此置義鄕縣隋開皇十八年攺爲桐柏取山爲名也

桐柏山在縣西南九十里禹貢曰導淮自桐柏出紫艸天木山俗名天目山在縣東北五十五里祖逖爲豫州刺史藏家口於天木山卽此山也山上有池時人號爲天目

淮水出縣南桐柏山一名大復山

淮瀆廟在縣西六十里桐柏山東北

平氏縣【中東北至州七十里】

本漢舊縣屬南陽郡晉屬義陽郡其後爲北人侵掠縣皆丘墟後魏於平氏故城重置屬淮州隋攺屬淮安郡貞觀攺屬唐州

醴水出縣東南桐柏山西流經縣北三里與淮同導西流爲醴東流爲淮

湖陽縣【中東北至州一百六十里】

古蓼國也左傳曰鄖人將與隨絞州蓼伐楚注曰今義陽東湖陽縣是也地理誌曰蓼國咎繇後爲楚所滅後魏孝莊帝於此立湖州貞觀元年廢以湖陽屬唐州方城縣【上東南至州一百六十里】

本漢堵【音者】陽地也屬南陽郡在堵水之陽故名後漢朱祐爲堵陽侯梁於此置堵陽郡隋攺置方城縣取方城山爲名也屬淯陽郡貞觀攺屬唐州

方城山在縣東北五十里卽沮溺耦耕處左傳屈完對齊桓公楚國方城以爲城是也

堵水西去縣三十五里

泌陽縣【中東至州一百里】

本漢棘陽縣地後魏於此置襄城郡領襄城上馬二縣貞觀元年廢入湖陽縣開元十三年刺史白知節奏復置天寶元年攺爲泌陽

隨州【漢東上】

【開元戶一萬三千二百一十六鄕二十七元和戶一萬二千七百一十六案鄕數寫缺】

本春秋時隨國與周同姓左傳曰漢東之國隨爲大注曰今義陽隨縣也其後爲楚所滅爲南陽郡地漢立爲隨縣屬南陽郡晉太康九年分義陽置隨郡自宋以還多以封建子弟爲王后魏文帝大統十六年攺隨州後遂因之

州境【東西三百七十里南北三百七十八里】

八到【西北至上都一千四百三里西北至東都一千一百六十五里】

【東南至安州一百五十五里西南至郢州三百九十里】

【西至襄州三百五十里西至唐州三百六十里】

【東北至申州二百四十里】

貢賦【開元貢綾

葛覆盆子賦絹

布緜】

【元和貢綾十疋葛五疋】

管縣四

隨

光化棗陽唐城

隨縣【上郭下】

本漢舊縣屬南陽郡卽隨國城也歷代不攺

厲山亦名烈山在縣北百里禮記曰厲山氏炎帝也起於厲山故曰厲山氏

斷蛇丘在縣北二十五里卽隨侯救斷蛇處

溠水在縣西四十里左傳曰楚武王伐隨莫敖屈重除道梁溠

平林故城在縣東北八十里王莽末闗東起兵陳牧廖堪起兵號平林兵

季梁廟在縣南門外道西三十二步

光化縣【下西北至州三十四里】

本漢隨縣地南齊武帝分其地立安化縣屬隨郡後魏文帝攺爲新化縣廢帝攺爲光化縣

棗陽縣【上東至州二百里】

本漢蔡陽地屬南陽郡後漢分蔡陽立襄鄕縣周攺爲廣昌隋仁壽元年攺爲棗陽縣因棗陽村爲名也舂陵故城在縣東南三十五里漢景帝子長沙王發子舂陵節侯之邑也世祖卽位幸舂陵復其徭役攺曰章陵【案此條及下二條世祖原本因避諱皆作代祖今攺正】

後漢世祖宅在縣東南三十里宅南三里有白水東京賦所謂龍飛白水也

世祖父南頓君陵縣東二十七里

唐城縣【上東南至州一百五里】

本漢隨縣地梁於此置下溠戍後沒魏攺爲下溠鎭隋開皇三年攺鎭爲唐城縣大業二年廢開元二十四年采訪使宋鼎奏置

唐城山在縣北三十二里

均州【武當下】

【開元戶九千八百五十九鄕二十元和戶八千一百八十二鄕二十】

漢南陽郡武當縣地也因山爲名永嘉之亂雍州始平郡流人出在襄陽者江左因僑立始平郡以領之寄理襄陽宋孝武帝割武當縣以隸之後魏攺始平郡爲武當郡隋開皇三年罷郡置均州

州境【案州境里數寫缺】

八到【西北至上都九百里東北至東都八百八十五里】

【東至鄧州二百四十里東南水路至襄州三百六十里】

【南至房州二百六十八里西至金州三百六十里】

【北至鄧州內鄕縣二百三十里】

貢賦【開元貢麝香山雞皮毛賦絹

布緜

麻】

管縣三

武當鄖鄕丰利

武當縣【上郭下】

本漢舊縣屬南陽郡後漢初延岑起兵於此後遂空廢宋元嘉末移縣理延岑城貞觀十五年於此置均州武當山一名防山一名太和山在縣南八十里髙二千五百丈周回五百里乃陰長生於此得仙

漢水去縣西北四十里水中有洲名滄浪洲卽禹貢云又東爲滄浪之水

鹽池在縣東南百里池水四周上生紫气池左右艸木十餘里气所染著上如雪霜嘗之鹽味土人謂之鹽花鄖鄕縣【上東至州一百一十三里】

本漢鍚縣【鍚音羊】古麇國之地也左氏傳曰楚潘崇伐麇至於鍚穴是也漢鍚縣屬漢中郡晉武帝攺鍚縣爲鄖鄕縣隋初屬均州後隸房州貞觀又攺屬均州

西山今名寶蓋山在縣西南三里其山南臨漢水漢水西自丰利縣界流入南去縣三里東有澇灘冬卽水淺而下多大石又東爲淨灘夏水急迅行旅苦之歌曰冬澇夏淨斷官使命

丰利縣【東至州二百四十里】

本漢長利縣之地也理在長利川故以爲名宋於此僑置南上洛郡屬梁州後魏文帝攺南上洛郡爲丰利郡又立丰利縣隋以丰利縣屬金州貞觀八年攺屬均州錫義山一名天心山在縣東北六十五里山方圓百里形如城四面有門相傳以爲仙靈所居

漢水南去縣二十里

房州【房陵下】

【開元戶一萬四千四百三十一鄕三十四元和戶四千四百

鄕三十四】

禹貢梁州之域古麇國之地左傳曰楚子伐麇成大心敗麇師於防渚闞駰以爲防陵卽春秋時防渚州之得名蓋自此也戰國時屬楚秦爲漢中郡地漢立房陵縣屬漢中郡後漢末立爲房陵郡建安三十四年蜀先主遣宜都太守孟逹徵房陵殺太守申耽魏文帝時孟達降魏魏攺房陵郡爲新城郡後達叛魏降蜀司馬宣王擊殺之侯景之亂地入後魏至周武帝攺爲遷州貞觀十年廢遷州自竹山縣移房州於廢遷州廨卽今州理是也

州境【東西五百二十三里南北三百六十九里】

八到【西北至上都一千六百六十八里東北至東都一千一百五十五里】

【東至襄州四百二十里水路五百八十四里南至歸州山路五百里正西微北至金州五百四十里北至均州二百六十八里】

貢賦【開元貢麝香蠟

鐘乳蒼礬石賦布

麻】

【元和貢麝香二十顆石膏雷丸芮艸】

管縣四

房陵永淸竹山上庸

房陵縣【上郭下】

本漢舊縣屬漢中郡後漢攺防爲房後魏以爲光遷縣貞觀十年攺爲房陵

房山在縣西南四十三里其山西南有石室似房因以爲名

建鼓山在縣南百一十三里與馬騣山連接二山並髙峻冬夏積雪

築水出縣西北葉山經縣北二里魏遣夏侯泉與張郃下巴西集軍宕渠劉備屯軍築口卽此水也

趙王遷墓在縣北九里秦使王翦滅趙徙趙王遷於房陵

永淸縣【中下西至州一百一十里】

本房陵縣地後魏廢帝分房陵東境置大洪縣周武帝攺爲永淸縣屬遷州隋攺屬房陵郡

沮水出縣西南景山東南入於漢江左傳曰江漢沮漳楚之望也【案沮今左傳本作睢孔頴達疏云睢經襄陽至南郡枝江縣入江與山海經睢水出景山相合漢書地理誌臨沮注引左傳作沮與水經沮水出房陵縣相合沮睢二字舊蓋通用】

築水經縣北三里

大洪故縣城在縣東六里

竹山縣【中下東至州一百四十八里】

本漢上庸縣古庸國也昔武王伐紂庸人往焉故牧誓云及庸蜀羌髳微盧彭濮人注云庸濮在江漢之南左傳曰庸率羣蠻以叛楚使廬戢棃侵庸後遂滅之至漢初立上庸縣屬漢中郡後漢於縣立上庸郡後魏攺置竹山縣因黃竹嶺以爲名也

方城山在縣東南三十里頂上平坦四面險固山南有城周十餘里

白馬塞山在縣西南三十五里初孟達爲新城太守登此山而嘆曰劉封申耽據金城千里而不能守豈大丈夫也

黃竹山在縣北百里山上竹色皆黃因以爲名也上庸縣【中下東至州二百五十里】

本漢上庸縣地也按漢上庸縣今竹山縣理是也蕭齊武帝分上庸縣地於此立新丰縣屬上庸郡後魏攺爲孔陽縣因界內孔陽水爲名隋開皇三年罷孔陽縣仍移上庸縣理於廢孔陽縣理屬羅州貞觀十年攺屬房州

長羅山在縣北四里

孔陽水在縣西五十步

元和郡縣誌卷二十四﹤史部﹐地理類﹐總志之屬﹐元和郡縣誌﹥

欽定四庫全書

元和郡縣誌卷二十五

唐李吉甫撰

山南道【三案唐書地理誌山南西道有集州卽符陽郡其縣曰難江大牟嘉川有壁州卽始寜郡其縣曰通江廣納符陽白石東巴有巴州卽淸化郡其縣曰淸化曾口歸仁始寜其章恩陽七盤有蓬州卽蓬山郡其縣曰蓬池良山儀隴伏虞宕渠蓬山朗池有通州卽通川郡其縣曰通川永穆三岡石鼓東鄕宣漢新寜巴渠閬英有開州卽盛山郡其縣曰開江新浦萬歲有閬州卽閬中郡其縣曰閬中晉安南部蒼溪西水奉國新井新政岐坪有果州卽南充郡其縣曰南充相如流溪西充嶽池有渠州卽潾山郡其縣曰流江渠江潾山此皆缺志文與節度使所管州縣原目不符】

興元府【漢中案戶鄕數寫缺】

今爲山南西道節度使理所【管興元府洋州利州鳳州興州成州文州扶州集州壁州巴州蓬州通州開州閬州果州渠州管縣八十八案都管戶數傳寫缺】

禹貢華陽黑水惟梁州舜十二牧梁其一也春秋時及戰國並屬楚楚懷王時秦惠文王取漢中地六百里以爲漢中郡秦亡項羽封髙祖爲漢王髙祖欲攻羽蕭何曰語曰天漢其稱甚美遂從之後漢末張魯據漢中攺漢中爲漢寜郡曹公討平之復爲漢中郡蜀先主破魏將夏侯妙才遂有其地爲重鎭魏延蔣琬姜維相繼屯守其後鐘會旣克蜀又置梁州晉末李特據蜀漢中又爲所有桓溫討平之譙縱時又失漢中縱滅又歸舊理自漢宋以還多理南鄭隋開皇三年罷郡所領縣並屬梁州大業三年罷州爲漢川郡武徳元年又攺爲襃州二十年又爲梁州興元元年因徳宗遷幸攺爲興元府按漢中當巴蜀捍蔽故先主初得漢中謂人曰曹公𨿽來無能爲也及蕭齊明帝時後魏大將元英率兵十萬通斜谷圍南鄭刺史蕭懿拒守百餘日不拔而退府境【東西三百九十九里南北四百四十七里】

八到【東北至上都七百六十里東北至東都一千六十二里】

【東至洋州一百二十里西南至利州四百九十里】

【西取巴嶺路至集州二百八十里西取斜谷路至鳳州三百八十里】

【正西微北至興州二百五十里北取太白山路至鳳翔府六百里】

貢賦【開元貢紅花賦布

麻緜

絹】

管縣六

南鄭襃城金牛三泉城固西

南鄭縣【次赤郭下】

本漢舊縣屬漢中郡幽王爲犬戎所滅鄭桓公死之鄭人南奔居此故曰南鄭髙祖都之蜀後主以魏延爲南鄭侯後魏攺爲光義縣隋開皇元年又爲南鄭

巴嶺在縣南一百九里東傍臨漢江與三峽相接山南卽古巴國

漢水經縣去縣一百步禹貢曰嶓冢導漾東流爲漢裴秀云漢氏釋淮水攺秩漢水爲四瀆以其國所氏襃城縣【次畿東至府三十三里】

本漢襃中縣屬漢中郡都尉理之古襃國也當斜大路晉義熙末朱齡石平蜀梁州刺史理此仍攺襃中縣魏又於此置襃中郡隋開皇元年以避廟諱攺爲襃內縣仁壽元年攺爲襃城

襃水源出縣西衙嶺川斜水與襃水同源而派分【襃水東流入於漢中郡襃城縣斜水北流入渭經武功縣及鳳翔扶風三縣者也】漢孝武時人欲通襃斜道及漕事下禦史大夫張湯湯問其事因言抵蜀從故道多阪回逺今開襃水至斜間百餘里以車轉從斜下渭如此漢中之谷可致山東從沔無限便於砥柱之漕且襃斜林木竹箭之饒擬於巴蜀天子然之拜湯子卬爲漢中守發數萬人作襃斜道五百里道果便近而水多湍石不可漕遂止

襃谷山在縣北五里南口爲襃北口爲斜長四百七十里

襃國在縣東二百步襃姒之所出也

甘亭闗在縣北九里今爲戍

襃斜道一名石牛道張良令漢王燒絕棧道示無還心卽此道也諸葛亮與兄瑾書曰前趙子龍退軍燒壞赤崖以北閣道緣谷百餘里其閣梁一頭入山腹立柱於水今水大而急不可安柱不可彊也

金牛縣【次畿東至府一百八十里】

本漢葭萌縣地東晉孝武分置緜谷縣武徳二年分緜谷縣通谷鎭置金牛縣取秦五丁力士石牛出金爲名嶓冢山縣東二十八里漢水所出

嘉陵江經縣西去縣三十里

故闗城俗名張魯城在縣西三十八里

三泉縣【次畿東北至府二百五十里】

本漢葭萌縣地蜀先主攺爲漢壽縣武徳四年置南安州又置三泉縣八年州廢以縣屬梁州

城固縣【次畿西至府七十二里】

本漢舊縣【案前後漢書及晉書俱作成固】有鐵官屬漢中郡隋開皇三年攺屬梁州武徳二年攺爲唐固縣貞觀二年復舊通闗山在縣東北九里漢髙祖北定三秦蕭何守漢中欲修此道通闗中故名通闗山

漢水南去縣二里

黑水出縣西北太行山南流入漢諸葛亮牋曰朝發南鄭暮宿黑水

成固故城在縣東六里韓信所築晉平譙縱後梁州刺史嘗理於此也

西縣【次畿西至府一百里】

本漢沔陽縣地後魏分置嶓冢隋大業二年攺爲西縣百牢闗在縣西南三十步隋置白馬闗後以黎陽有白馬闗攺名百牢闗自京師趣劍南達淮左皆由此也八陣圖在縣東南十里諸葛亮疊細石爲圖

諸葛亮墓在縣東南八里亮卒遺命葬漢中定軍山貞觀十一年敕禁采樵

定軍山在縣東六十里

洋州【洋川雄】

【開元戶一萬八千八百八十九鄕四十八元和戶二千八百九十六

鄕五十二】

本漢漢中郡成固縣地先主分成固立南鄕縣爲蜀重鎭晉攺爲西鄕縣後魏宣武帝正始中於丰寜戍置丰寜郡廢帝於此置洋州因洋水爲名隋大業二年廢洋州置洋川鎭武徳元年復於西鄕立洋州

州境【東西二百九十二里南北六百六十里】

八到【東北至上都六百四十里東北至東都一千四百九十里】

【東至金州五百里南至壁州西路五百六十里】

【西至興元府一百二十里北至京兆府盩厔縣五百里】

貢賦【開元貢白交椶火麻布野紵布賦緜

絹】

管縣五

興道黃金洋源西鄕貞符

興道縣【緊郭下】

本漢成固縣地後魏宣帝分置興勢縣理在興勢山上故以爲名武徳元年置洋州以縣屬焉貞觀二十三年攺爲興道縣

興勢山在縣北二十里蜀先主遣諸葛亮出駱谷戍興勢山置烽火樓處處通照卽此山按三國時蜀以漢中【建安末破魏將夏侯妙才遂有漢中以魏延鎭守其後蔣琬姜維相繼鎭於此卽今郡也】興勢【後主延熙七年將軍王平守之魏將曹爽等攻不克卽今興道縣也】白帝【先主章武元年屯之遂爲重鎭後主建興十五年吳將全琮來攻不克卽今云安郡也】並爲重鎭【案云安郡卽防州地理通釋引元和志白帝山卽州城所據也與赤甲山接初公孫述殿前井有白龍出因號白帝城城周回七里西南二里因江爲池東臨瀼溪惟北一面小差逶迆羊腸數轉然後得上云云今是書於防州及所管各縣並缺附識於此】漢水經縣南去縣一百步

儻谷一名駱谷在縣北三十里後主延熙二十年諸葛誕反於淮南分闗中兵東下姜維欲乘虛向秦川率數萬人出駱谷聞誕已破遂還

駱谷路在今洋州西北二十里州至谷四百二十里晉司馬勲出駱谷破趙戍壁於懸鉤去長安二百里按駱谷在長安西南南口曰儻谷北口曰駱谷谷中多反鼻蛇靑攢【音爨】蛇一名燋尾蛇常登竹木上能十數步�人人中此蛇者卽須斷肥去毒不然立死

駱水在縣城西一里

黃金縣【中西南至州一百三十里】

本漢安陽縣地屬漢中郡後魏文帝於此分置黃金縣因黃金水爲名

黃金水出縣西北百畝山黃金穀南流入經縣西去縣九里其谷水陸艱險語曰山水艱阻黃金子午魏遣曹爽由駱谷伐蜀蜀將王平拒之於興勢山張旗幟至黃金穀謂此山也

故鐵城在縣西北八十里城在山上言其險峻故以鐵爲名昔氐帥楊難當寇漢川令魏興太守薛健據黃金戍姜寶據鐵城宋遣梁州刺史蕭思話攻拔之驛卽子午道也舊道在今金州安康縣界梁將軍王神念以舊子午道緣山避水橋梁百數多有毀壊乃別開幹路更名子午道卽此路是也

洋源縣【中西北至州一百二十里】

本漢晉西鄕縣武徳七年析置洋源縣因洋水以爲名洋水在縣南三百步

西鄕縣【上西北至州一百里】

本漢成固縣地蜀先主置南鄕晉武帝攺爲西鄕縣武徳元年置洋州州理在西鄕後移理興道縣

洋水東去縣八里

貞符縣【中南至州六十里】

開元十八年置初名華陽縣天寶三年廢八年王鉷奏開淸水谷路復奏置其年鑿山得玉冊因攺名貞符縣隸京兆府十一年以路逺攺屬洋州

利州【益昌下府】

【開元戶一萬一千八百八十一鄕三十二元和戶二千四百四十四

鄕二十七】

本秦蜀郡地漢分巴蜀置廣漢郡按今州卽廣漢郡之葭萌縣地也蜀先主攺葭萌爲漢壽縣屬梓潼郡晉攺漢壽爲晉壽梁天監以竺爲太守隨夏侯道遷入後魏攺立西益州梁大通六年又克之始通劍路攺西益州爲黎州武陵王蕭紀僭號於蜀以席嶷爲黎州刺史嶷反州屬魏復攺黎州爲西益州正始三年攺西益州爲利州隋大業三年攺爲義成郡武徳元年又攺爲利州州城西臨嘉陵江周宣帝大象二年以豆盧勣爲利州總管至任未幾而王謙據益州叛遣益州刺史達奚堪馬步十萬來攻利州於子城南北起土山城內之人負戶汲援軍旣至堪等敗走令大城內東西南北有大池是達奚堪取土處也

州境【東西三百三十里南北二百五里】

八到【東至上都一千二百五十里東北至東都一千一百一十里】

【東至集州三百里西至龍州四百里】

【西北至文州四百九十里東北至興元府四百九十里】

貢賦【開元貢乾天門冬金鋼鐵絲布賦布

緜絹】

【元和貢芎防麝香】

管縣五

緜谷益昌葭萌山景谷

緜谷縣【上郭下】

本漢葭萌縣地東晉孝武帝分晉壽縣置興安縣隋開皇十八年攺爲緜谷縣因縣東南緜谷爲名

龍門山在縣東北八十二里出好鐘乳

穿山一名胡頭山出好鐵舊置鐵官又有山空鼉伏於空處皮可爲甲刀箭所不能入

西漢水一名嘉陵水經縣西去縣一里

潛水出縣東北龍門山書曰沱潛旣道是也

益昌縣【中下東北至州四十五里】

本漢葭萌縣地晉攺置晉壽縣周攺爲益昌縣屬晉壽郡隋攺屬利州

晉壽故城在縣東南五十里本漢葭萌縣也按蜀先主自葭萌取成都畱中郎將霍峻守葭萌城張魯遣使誘之峻曰小人頭可得城不可得也

小劍故城在縣西南五十一里小劍城去大劍戍四十里連山絕險飛閣通衢故謂之劍閣道自縣西南逾小山入大劍口卽秦使張儀司馬錯伐蜀所由路也亦謂之石牛道又有古道自縣東南經益昌戍又東南入劍州晉安縣界卽鐘會伐蜀之路也

葭萌縣【上北至州一百一十五里】

本漢葭萌縣地東晉於今縣南置晉安縣隋攺爲葭萌縣取漢舊縣名也

嘉陵江在縣城南

山縣【中下西北至州二百一十五里】

本漢葭萌縣地後魏於今縣西南十五里置義城縣隋義寜二年攺名義淸縣天寶元年攺爲山以縣北三十里有可山爲名

縣城置白崖山上武徳四年築義淸縣理焉惟三面有城皆臨絕險南面因險不更築城

景谷縣【中下西南至州六十六里】

本漢白水縣地屬廣漢郡宋元嘉十七年氐人楊難當自稱大秦王進軍克葭萌獲晉壽太守申坦因分白水置平興縣屬之沙州隋開皇十八年攺爲景谷縣因縣北景谷爲名大業二年廢沙州縣屬利州

縣城本平興城楊難當所築削山爲城城三角中有一井傅豎眼所穿

木馬山在縣西南二十五里諸葛亮之出祁山也作木牛流馬以供運於此造作因以名焉

白水一名羌水經縣西一里

石門闗在縣南十八里因山爲阻昔諸葛亮鑿石爲門因名之

鳳州【河池上】

【開元戶三千八百四十九鄕二十二元和戶一千三百五十八鄕一十五】

禹貢梁州之域戰國時爲秦地秦並天下爲隴西郡地漢髙帝分隴西郡置廣漢郡武帝分廣漢隴西郡置武都郡領縣九其屬有故道河池二縣今州卽二縣之地也三國時屬魏明帝太和三年其地沒蜀魏平蜀後復爲雍州之地其地本氐羌所居後漢獻帝建安中有楊騰者爲部落大帥騰子駒勇健多計略始徙居仇池至宋武帝封楊盛爲武都王其子及難當亦相繼爲王文帝元嘉十八年難當傾國南寇規有蜀土後魏太平眞君二年招定仇池其年於此城立鎭太和元年置固道郡孝昌中以固道郡置南岐州廢帝三年攺南岐州爲鳳州因州境有鸑鷟山爲名按成州同谷縣本是鳳州西界縣南有鳳凰山因爲州名隋大業三年攺爲河池郡武徳元年復爲鳳州

州境【東西四百八十里南北三百七十六里】

八到【東北至上都六百里東北至東都一千四百六十里】

【東至興元府三百八十里東北至興州一百三十里】

【東北至鳳翔府二百八十里北至隴州四百二十里】

貢賦【開元貢蠟一百斤賦布

麻】

【元和貢蜜

土布】

管縣三

梁泉兩當河池

梁泉縣【中下郭下】

【開元戶一千八百一十八鄕一十二】

本漢故道縣地後魏太和元年於此置梁泉縣取縣西梁泉爲名屬固道郡隋開皇三年罷郡縣屬鳳州皇朝因之【武徳元年析置黃花縣寶應元年省】

三松山在縣南五里

故道水出陳倉縣之大散嶺西南流入故道川今州理卽故道川也

回車戍在縣西北六十里梁太淸五年西魏遣雍州刺史達奚武爲大都督及行臺楊寛率眾七萬由陳倉路取回車戍入斜谷闗出白馬道謂此也

兩當縣【中下東至州五十里】

【開元戶一千六十六鄕五】

本漢故道縣地屬武都郡漢髙帝引兵從故道出襲雍謂此也永嘉之後地沒氐羌縣名絕矣後魏變文爲固於此置固道郡領兩當廣鄕二縣因縣界兩當水爲名或云縣西界有兩山相當因取爲名隋開皇罷郡縣屬鳳州皇朝因之

鸑鷟山在縣西二十里

尙婆水今名石磐水水多磐石因以爲名俗語音訛故云尙婆川中有鳥羣飛二月從北向南八月從南還北音如簫管俗云伎兒鳥春來則種米秋去則種麥人常以爲農候

河池縣【中下東至州一百七十里】

【開元戶九百六十五鄕五】

本漢舊縣屬武都郡河池一名仇池按仇池山本名仇維山上有池似覆壺有瀑布其縣因山爲名山在成州界去縣稍逺今縣所處謂之河池川故取以爲名永嘉之後沒於氐羌縣名絕矣後魏於此置廣化郡廣化縣隋開皇三年罷郡縣屬鳳州仁壽元年攺爲河池縣復漢舊名皇朝因之

故道水經縣城西去城三十步

河池戍在縣城中

髑髏堆在縣東北四十三里後魏討仇池於此大破其軍築爲京觀俗號其地爲髑髏堆

興州【順政上】

【開元戶二千四十五鄕八元和戶九百五十四鄕九】

禹貢梁州之域戰國時爲白馬氐之東境秦並天下屬蜀郡漢武帝元鼎六年以白馬氐置武都郡今州卽漢武都郡之沮縣也晉永嘉末氐人楊茂搜自號氐王據武都自後郡縣荒廢而茂搜子孫承嗣爲氐王其後楊難當又據下辧自稱大秦王難當弟伯宜爲茹盧王伯宜孫鼠分王武興按武興卽今州理是也楊鼠旣王武興又得武都河池二縣之地鼠子集始稱藩於魏後謀叛魏魏遂廢武興爲藩鎭其年攺鎭爲東益州廢帝二年攺東益州爲興州因武興郡爲名隋大業二年罷州爲順政郡武徳元年復置興州按州城卽古武興城也初蜀以其處當衝要遣蔣舒爲武興督守之及鐘會伐蜀舒遂降魏卽其處也城𨿽在平地甚牢實周回五百許步惟開西北一門外有壘三面周匝

州境【東西二百八十六里南北一百九十里】

八到【東北至上都九百五十里東北至東都一千八百一十里】

【東南至興元府二百五十里南沿流至興元府三泉縣一百五十里】

【西至武州三百五十里北至鳳州三百五十里】

貢賦【開元貢蠟六十斤硃砂賦布

麻】

管縣三

順政長舉鳴水

順政縣【中下郭下】

【開元戶一千一百八十八鄕四】

本漢沮縣地後魏廢帝分置漢曲縣屬順政郡隋開皇三年罷郡以漢曲縣屬興州十八年攺爲順政縣皇朝因之

武興山在縣北百里多漆及黃檗

嘉陵水經縣南去縣百步

沮水出縣東北八十二里以其初出沮洳然故名爲沮水

興城闗在縣南五里

大城戍在縣東南四十九里

楊君神祠在縣西南二里嘉陵水南山上卽楊難當神也土人祠之

長舉縣【中下南至州一百里】

【開元戶四百三十鄕二】

本漢沮縣地後魏於此分置長舉縣屬槃頭郡周武帝廢槃頭郡縣攺屬落叢郡隋開皇三年罷郡縣屬興州皇朝因之

接溪山在縣西北五十三里出硃砂百姓采之

靑泥嶺在縣西北五十三里接溪山東卽今通路也懸崖萬仞山多雲雨行者屢逢泥淖故號爲靑泥嶺嘉陵水去縣南十里

槃頭故城在縣南三里因水盤屈爲名也

鳴水縣【中下東至州一百一十里】

【開元戶四百二十七鄕二】

本漢沮縣地也後魏宣武帝於此置落叢郡因落叢山爲名又置鳴水縣因谷爲名隋開皇三年罷郡縣屬興州皇朝因之

廚山在縣南三里極崇峻幽深多木蜜百姓資其利落叢山縣西北十里出鐵

成州【同谷下】

【開元戶四千九百五案開元鄕數及元和戶鄕數並傳寫缺】

禹貢梁州之域古西戎地也後爲白馬氐國西南夷自冉駹以來什數白馬最大有山曰仇池地方百頃其地險固白馬氐據焉秦逐西羌置隴西郡秦末氐羌又侵據之元鼎六年平西南夷置武都郡今州界二郡之地晉宋間氐帥楊定楊難當竊據仇池自稱大秦王宋遣將軍裴方明討平之後魏於此置仇池鎭理百頃岑上後又攺爲郡梁攺爲秦州齊廢帝攺爲成州隋大業三年攺成州爲漢陽郡武徳元年復爲成州本屬隴右道貞元五年節度使嚴震奏割屬山南道今於同谷縣西界泥公山上權置行成州

州境【東西三百九十三里南北三百九十四里】

八到【東至上都一千里東至東都一千八百六十里】

【東至鳳州四百五十里東南取良恭縣路至宕州五百四十里】

【南至武州三百八十里東北至秦州一百八十里】

貢賦【開元貢蠟燭鹿茸防葵狼毒賦布

麻】

管縣三

上祿同谷長道

上祿縣【中郭下】

本漢舊縣屬武都郡後魏攺爲階陵縣周武帝攺爲倉泉縣隋開皇三年罷郡縣屬成州大業三年攺爲上祿縣

仇池山在縣南八十里壁立百仞有自然樓櫓卻敵分置均調有如人功上有數萬人家一人守道萬夫莫向其池良沃有土可以煮鹽【案其池一作其地有土一作有工】楊氏故累世據焉

雞頭山在縣東北二十里後漢將來歙從山道襲得略陽隗囂出其不意使將王孟將兵塞雞頭道卽此也州城卽楊難當所築也

同谷縣【中下西北至州一百八十里】

本漢下辧道也屬武都郡故氐白馬王國後魏宣武帝於此置廣業郡並白石縣恭帝攺白石爲同谷縣隋開皇三年罷郡以縣屬康州大業屬鳳州貞觀元年屬成州

仙掌山在縣南五里

下辧水一名甘泉縣東北七十里

長道縣【下南至州五十里】

本漢上祿縣地後魏之天水郡也廢帝攺爲長道郡又立漢陽縣屬焉隋開皇三年罷郡縣屬成州十八年攺漢陽縣爲長道縣

祁山在縣東十里蜀後主建興六年諸葛亮率軍攻祁山卽此是也漢水經其南有諸葛亮壘壘之左右猶有丰艸蓋亮之所植也

西漢水東北自秦州上封縣界流入

鹽井在縣東三十里水與岸齊鹽極甘美食之破气鹽官故城在縣東三十里在嶓冢西四十里相承營煮味與海鹽同

酇公營在縣西南三里武徳元年行軍元帥酇國公竇軌討薛舉餘黨營軍於此是也

文州【陰平下】

【開元戶一千七百六十九鄕九元和戶二百一十八

案鄕數傳寫缺】貞觀中屬隴右道【案前成州誌云本屬隴右道貞元五年節度使嚴震奏割屬山南道則此文州當亦同時攺屬山南者文獻通考謂唐置文州屬劍南道蓋據通典所載開元時制與舊唐書所言永徽中攺屬劍南道相合第參證新唐書之列山南西道采訪使及是志之列山南則有所脫漏矣而是志不言永徽後屬劍南亦未完備】

禹貢梁州之域戰國時氐羌據焉漢開西南夷置陰平道【凡邑有蠻夷曰道】以統兵眾屬廣漢郡永平之後羌虜數反遂置爲郡後入於蜀屬雍州晉永嘉末太守王鑑以郡降李雄自後氐羌據之不爲正朔所頒故江右諸志並不錄也至後魏平蜀始於此置文州理陰平郡隋大業二年罷州縣屬武都隋末又陷寇賊至武徳元年隴蜀平復爲文州大歷十四年西戎犯邊刺史拔城南走建中三年以舊城在平地窄小難守遂移於故城東四里髙原上卽今州理也

州境【東西一百八十八里南北二百四十里】

八到【東北至上都一千四百五十里東北至東都二千三百一十里】

【東取山路至龍州三百六十里東南至利州四百九十里】

【西南至扶州一百六十里北至武州二百五十里】

貢賦【開元貢麝香蠟燭賦布麻】

管縣二

曲水長松

曲水縣【中下郭下】

本漢之陰平道也屬廣漢郡晉爲陰平縣屬陰平郡永嘉末地陷李雄縣遂廢後魏平蜀置曲水縣屬陰平郡隋開皇三年罷郡縣屬文州皇朝因之

大白山在縣南二百五十三里其山巖谷髙深常多霜雪春夏不消俗因名焉

太白泉一名羌水經縣北去縣一里

鄧艾故城在縣東七里魏景元四年鄧艾伐蜀上言今敵旣摧折宜遂乘之從陰平由斜徑經漢徳陽亭出劍閣西百里去成都三百餘里奇兵衝其腹心破之必矣遂自陰平道伐蜀蓋此時所築城也

姜維故城在縣東七里後主令維於此築城與鄧艾相守

長松縣【中下西南至州七十里】

【開元戶四百九十四鄕三】

後魏之建昌縣也屬蘆北郡隋開皇初郡廢十八年攺爲長松縣屬文州大業三年罷州縣屬武都郡武徳元年復攺屬文州

天魏山在縣北三十一里

蘆北故城在縣東五十二里因葭蘆鎭爲名也

扶州【同昌下】

【開元戶二千一百九十五鄕十四】

貞觀中屬隴右道【案唐書地理誌扶州列山南西道與文州同舊唐書謂永徽後由隴右攺爲劍南道文獻通考謂乾元後沒吐谷渾大中二年收復屬劍南道據通攷則大中後元和三十餘年唐書新舊皆有脫漏據舊唐書則永徽先元和百五十餘年而是志不言曾屬劍南亦未完備】

禹貢梁州之域古西戎之地自秦漢迄魏晉屬蕃夷無所建置後魏討定陰平鄧至羌立爲寜州分置昌寜【案通典及新舊唐書並作鄧寜惟隋書作昌寜與此合】帖夷等郡後攺爲鄧州因鄧至羌爲名也隋開皇七年攺爲扶州大業二年攺爲同昌郡武徳元年重置扶州

州境【東西三百九十里南北四百一十九里】

八到【東北至上都一千六百里東北至東都二千四百六十里】

【東南至龍州六百里東北至文州一百六十里】

【西南至松州驛路三百三十里西北至故芳州驛路三百三十里】

【北至宕州四百里】

貢賦【開元貢麝香當歸芎防賦布

麻】

管縣四

同昌帖夷鉗川尙安

同昌縣【中下郭下】

【開元戶六百一十九鄕四】

本後魏之舊縣也廢帝前元年置屬昌寜郡隋開皇初攺屬鄧州後屬扶州皇朝因之

鄧至山在縣東二十五里

白水經縣西去縣百步

鄧至故城在縣南三里

帖夷縣【中下西至州一百里】

【開元戶五百六十六鄕四】

本後魏廢帝元年置屬帖夷郡隋開皇三年屬鄧州七年攺屬扶州皇朝因之

白水經縣南去縣百步

安昌故城在縣東北三十二里後魏廢帝遣寜同宇文昶平彌【案此數字似有脫誤】陰平鄧至二蕃立寧州修築故城鉗川縣【中下東至州一百三十里】

【開元戶四百一十八鄕三】

後魏廢帝二年置因山爲名屬尙安郡隋開皇三年屬鄧州七年攺屬扶州皇朝因之

羅夷山在縣東南五十八里

白水經縣南去縣二十八里

鉗川神祠去縣西北十里水旱人祈請焉

尙安縣【中下東南至州一百一十里】

【開元戶四百一十九鄕三案前自河東道之太原至五臺三十九縣崞至馬邑六縣上黨至潞城四縣河北道之河內至獲嘉五縣山南道之梁泉至鳴水六縣長松至尙安五縣各載開元戶鄕數其間二百餘縣同前闗內河南及後江南劍南嶺南隴右諸道所各縣並寫遺缺】

後魏恭帝後三年置屬武進郡隋開皇三年屬鄧州七年攺屬扶州皇朝因之

素嶺山在縣西北百六十八里

黑水源出素嶺山經縣西北三十步

元和郡縣誌卷二十五

欽定四庫全書

元和郡縣誌卷二十六

唐李吉甫撰

江南道【一案唐書地理誌江南道之前有淮南道首揚州卽廣陵郡其縣曰江都江陽六合海陵髙郵揚子天長次楚州卽淮陰郡其縣曰山陽鹽城寶應淮陰次滁州卽永陽郡其縣曰淸流全椒永陽次和州卽歷陽郡其縣曰歷陽烏江含山次壽州卽壽春郡其縣曰壽春安丰盛唐霍丘霍山次廬州卽廬江郡其縣曰合肥曰愼曰巢曰廬江舒城次舒州卽同安郡其縣曰懷寧宿松望江太湖桐城又其次爲光蘄安黃申五州是志以申光二州列河南道蔡州之後安黃蘄三州列江南道鄂沔二州之後與唐書方鎭表元和初年蔡州節度使鄂嶽觀察使所領州相合而揚楚滁和壽廬舒七州則其時同仍淮南莭度使者當別有淮南道志文而傳寫缺佚】

潤州【丹陽上】

【開元戶九寓一千六百三十五鄕一百元和戶五萬五千四百

鄕八十】

【墾田六千七百二十七頃案前各府州據此澗州推其戶鄕數及都管戶數後皆有墾田數而傳寫缺佚】

今爲浙西觀察使理所【管潤州常州蘇州杭州湖州睦州管縣三十七都管戶三十一萬三千七百七十二墾田五萬七千九百三十二頃】

本春秋吳之朱方邑始皇攺爲丹徒漢初爲荊國劉賈所封後漢獻帝建安十四年孫權自吳理丹徒號曰京城今州是也十六年遷都建業以此爲京口鎭按州理或古名京城說者以爲荊王劉賈甞都之或曰孫權居之故名京城今按荊字旣不同又孫權未稱尊號已名爲京則兩說皆非也按京者人力所爲絕髙丘也亦有非人力所爲者【案亦有一作亦云】人力所爲者若公孫瓚所築易京是也非人力所爲者滎陽京索是也今地名徐陵卽此京非人力所爲也京上郡城城前浦口卽是京口吳志曰漢獻帝興平二年長沙桓王孫防創業江東使將軍孫何領兵屯京地是也吳志又云魏將臧霸以輕船五百敢死萬人襲徐陵攻燒城塹卽吳時或稱京城或稱徐陵或稱丹徒其實一也晉永嘉亂後幽冀靑幷兗五州流人過江者多僑居此處吳晉以後皆爲重鎭晉咸和中郗鑑自廣陵鎭於此爲僑徐州所理升平二年徐州刺史北鎭下邳京口常有畱局後徐州寄理建葉又爲南兗州後又爲南徐州隋開皇九年賀若弼自廣陵來襲陷之遂滅陳廢南徐州攺爲延陵鎭十五年罷鎭置潤州城東有潤浦口因以名隋氏喪亂杜伏威竊據其地武徳三年伏威歸化六年輔公祏叛復據其地七年平公祏依前置州其城吳初築也晉王防爲刺史攺創西南樓名萬嵗樓西北樓名芙蓉樓

州境【東西三百八里南北一百九十里】

八到【西北至上都二千六百七十里西北至東都一千八百一十里】

【東南至常州一百七十里北渡江至揚州七十里】

【正北微西至宣州四百里】

貢賦【開元貢雜藥紋綾賦絲

紵布】

【自貞元以後觀察使王偉李錡相繼兼領鹽鐵使務其進奉與掦州益州相比元和以後稍革之】

管縣六

丹徒丹陽金壇延陵上元句容

丹徒縣【望郭下】

本朱方地後名谷陽春秋魯襄二十八年齊慶封奔吳吳與之朱方聚族而居之富於其舊後楚靈王使屈申圍慶封於朱方克之盡滅其族卽此地初秦以其地有王气始皇遣赭衣徒三千人鑿破長隴故名丹徒北固山在縣北一里下臨長江其勢險固因以爲名蔡謨謝安作鎭並於山上作府庫儲軍實宋髙祖云作鎭作固誠有其緒然北望海口實爲壯觀以理而推固宜爲顧江今濶一十八里春秋朔望有奔濤魏文帝東徵孫氏臨江嘆曰固天所以限南北也

蒜山在縣西九里山臨江絕壁晉安帝時海賊孫恩至丹徒戰卒十萬率眾登山鼔噪動地引陣南出欲向京城時宋武帝眾無一旅率所領橫擊大破之山多澤蒜因以爲名

互父山在縣西北十里晉破苻堅獲互賊置此山下因以爲名今土俗亦謂之金山

獸窟山一名招隱山在縣西南九里卽隱士戴顒之所居也

東浦亦謂之潤浦在縣東二里北流入江隋置潤州取此浦爲名也

永興寜陵在縣東南三十五里宋武帝追尊曰孝皇帝諱翹初仕郡爲功曹

丹陽縣【望西北至州六十四里】

本舊云陽縣秦時望气者云有王气故鑿之以敗其勢截其直道使之阿曲故曰曲阿武徳五年曽於縣置簡州八年廢天寶元年攺爲丹陽縣

劉繇城在縣西南二百四十步漢末繇爲掦州刺史楊州舊理壽春是時已爲袁術所據故繇來建城號令江南眾數萬人後孫防東略繇奔豫章

庱亭壘在縣東四十七里本蘇峻將管商攻略晉陵郗道微以此地東據要路北當武進故遣督防李閎築此拒之今置埭

練湖在縣北百二十步周回四十里晉時陳敏爲亂據有江東務修耕績令弟諧遏馬林溪以漑云陽亦謂之練塘漑田數百頃

新丰湖在縣東北三十里晉元帝大興四年晉陵內史張闓所立舊晉陵地廣人稀且少陂渠田多惡穢闓創湖成漑灌之利初以勞役免官後追紀其功超爲大司農

南齊宣帝休安陵在縣北二十八里髙帝父也追尊爲宣皇帝

髙帝道成泰安陵在縣【缺】三十一里

武帝賾景安陵在縣東二十二里

景帝道生永安陵在縣東北二十六里明帝父也追尊爲景皇帝

明帝鸞興安陵在縣東北二十四里

梁文帝順之建陵在縣【缺】二十五里武帝父也追尊爲文皇帝

武帝衍修陵在縣東三十一里貞觀十一年詔令百步禁樵采

簡文帝綱莊陵在縣東二十七里

金壇縣【緊西北至州一百四十里】

本漢曲阿縣地隋於此置金山府隋末亂離鄕人自立爲金山縣武徳八年廢垂拱二年又置縣以婺州有金山攺名金壇

延陵縣【緊東至州一百里】

晉太康二年分曲阿之延陵鄕置延陵縣蓋因季子以立名也又漢地裏志季子所居在今毗陵本名延陵至漢始攺然今縣北見有其祠或當時采地所及其地亦曰連陵

茅山在縣西南三十五里三茅得道之所事具仙經不錄

古神亭在縣西北二十五里初孫防與太史慈遇於神亭卽此地也吳志曰太史慈渡江到曲阿見劉繇會孫防至繇使慈覘輕重獨與一卒遇於神亭防從十二皆韓當宋謙黃蓋輩也慈便前鬭防刺慈馬得慈項上手防慈亦得防兜鍪會兩家兵來赴遂各解散後防獲慈解捉手曰寜識神亭時耶是時卿得我如何慈曰未可量也防乃大笑

上元縣【緊東北至州一百八十里】

本金陵地秦始皇時望气者云五百年後金陵有都邑之气故始皇東遊以厭之攺其地曰秣陵塹北山以絕其勢及孫權之稱號自謂當之孫盛以爲始皇逮於孫氏四百三十七載攷其歷數猶爲未及晉之渡江乃五百二十六年遂定都焉隋開皇九年平陳於石頭城置蔣州以江寜縣屬焉武徳三年杜伏威歸化攺江寜爲歸化縣九年攺爲白下縣屬潤州貞觀九年又攺白下爲江寜至徳二年於縣置江寜郡乾元元年攺爲升州兼置浙西節度使上元二年廢升州仍攺江寜爲上元縣

鐘山在縣東北一十八里【案宋北各本訛作西北今據次條覆舟山在西足訂正】按輿地誌古金陵山也邑縣之名皆由此而立吳大帝時蔣子文神異於此封之爲蔣侯攺山曰蔣山宋復名鐘山梁武帝於西麓置愛敬寺江表上已常遊於此爲眾山之傑

覆舟山在縣東北十里鐘山西足也形如覆丹故名宋元嘉中攺名武山以爲樂遊苑初桓作亂使卞範之屯覆舟山西粟餘二萬宋髙祖率義師食畢棄其餘糧躬先士卒以擊之範之等一時土崩

牛頭山在縣南四十里山有二峯東西相對名爲防闕晉氏初過江無闕王導指山鑿兩峯卽此名天闕山方山在縣東南七十里秦鑿金陵以斷其勢方石山垝【居僞切】是所斷之處也

三山在縣西南五十里晉王濬伐吳宿於牛渚部分明日前至三山卽此也

四望山在縣西北八里晉溫嶠伐蘇峻於四望山築壘以逼賊是也

蔡州在縣西十二里江中晉盧循作亂戰士十餘萬舟艦數百里連旗而下宋髙祖登石頭以望循軍初循引向新亭公顧左右失色旣而回泊蔡洲公曰此成擒耳俄而循大敗而走

淮水源出縣南華山在丹陽湖熟兩縣界西北流經秣陵建康二縣之間入於江初王惇搆亂王導憂將覆族使郭璞筮之璞曰淮水絕王氏滅卽此淮也

武湖在縣北十里周回二十五里

婁湖縣東南五里吳張昭所創漑田數十頃周回七里昭封婁侯故謂之婁湖宋時爲苑

晉故臺城在縣東北五里成帝時蘇峻作亂焚燒宮室都盡溫嶠以下咸議遷都惟王導固爭不許咸和六年使王彬營造七年帝遷於新宮卽此城也

揚州故理在縣東百步後漢末又理壽春劉繇爲揚州刺史始移理曲阿吳長沙桓王孫防定江東置揚州於建業其州廨王惇及王導所創也後會稽王道子於東府城領州故亦號此爲西州及隋平陳又於石頭置蔣州移揚州於江北之江都焉

丹陽郡故城在縣東南五里初爲丹陽內史後攺爲尹石頭城在縣西四里卽楚之金陵城也吳攺爲石頭城建安十六年吳大帝修築以貯財寶軍器有戍吳都賦云戎車盈於石城是也諸葛亮云鐘山龍盤石城虎踞言其形之險固也

秣陵故縣在縣東南四里本金陵地也秦攺爲秣陵湖熟故縣在縣東南七十里

越城在縣南六里本東甌越王所立也吳王濞敗先趨此城後保丹徒郭璞行於途中贈白衣人袴褶亦此城也

建康故城在縣南三里建安中攺秣陵爲建業晉復爲秣陵武帝又分秣陵水北爲建業避湣帝諱攺名建康東府城在縣東七里其地四則簡文帝爲會稽王時邸第東則丞相會稽王道子府謝安薨道子代領揚州仍前府捨故稱爲東府而謂揚州廨爲西州謝惠連祭防漠君文卽因修此府之城墻所爲也

輔公祏城在縣東七里其地本齊文惠太子苑地也公祏搆亂築以爲城其年公祏平城遂毀廢

賀若弼壘在縣北二十里隋平陳弼過江於蔣山龍尾築壘

韓擒虎壘在縣西四里隋平陳樹碑其文薛道衡之詞武徳七年趙郡王孝防平輔公祏樹碑紀功與此碑相對李百藥之詞

吳大帝蔣陵在縣北二十二里

晉元帝睿建平陵明帝紹武平陵成帝衍興平陵並在縣北六里雞籠山

康帝嶽崇平陵在縣東北二十里蔣山西南

哀帝不安平陵在縣北六里雞籠山南

簡文帝昱髙平陵孝武帝昌明隆平陵安帝徳宗休平陵防帝徳文衝平陵並在縣東北二十里蔣山西南宋武帝劉裕初寜陵文帝義隆長寜陵並在縣東北二十二里蔣山東南

孝武帝駿景寜陵在縣西南四十里巖山

明帝彧髙寜陵在縣北十九里幕府山東南

陳武帝霸先萬安陵在縣東三十八里方山西北貞觀十一年詔百步內禁樵采

文帝舊永寜陵在縣東北四十里蔣山東北

宣帝頊顯寜陵在縣南四十里牛頭山西北

梁昭明太子安陵在縣東北五十四里查硎山

晉王導墓在縣西北十四里幕府山西

謝安墓在縣東南十里石子岡北

句容縣【緊東北至州二百里】

漢舊縣也晉元帝興於江左爲畿內第二品縣縣有茅山本名句曲以山形似已字句曲有所容故號句容赤山湖在縣南三十五里

茅山在縣東南六十里

竹裏山在縣北六十里王塗所經塗甚傾險行者號爲翻車峴山間有長澗髙下深阻舊說云似洛陽金穀宋武帝初起自京口至江乘破桓將吳甫之於竹裏移檄京師卽此處也

銅冶山在縣北六十五里山出銅鉛歷代采鑄

常州【晉陵緊】

【開元戶九萬六千四百七十五鄕一百八十七元和戶五萬四千七百六十七案鄕數傳寫缺】

禹貢揚州之地春秋時屬吳延陵季子之采邑漢攺曰毗陵晉東海王越謫於毗陵元帝以避諱攺爲晉陵郡宋齊因之隋開皇九年平陳廢郡於常熟縣置常州因縣爲名後割常熟縣入蘇州移常州理於晉陵縣隋亂陷於寇境武徳七年平仍舊置常州

州境【東西二百一十二里南北二百九十里】

八到【西北至上都二千八百四十五里西北至東都一千九百八十里】

【東南至蘇州一百九十里正南微西至湖州私路三百里】

【西南至古宣州五百里西北至潤州一百七十里】

貢賦【開元貢細紵紅紫二色緜布紙六十張賦紵布】管縣五

晉陵武進江陰無錫義興

晉陵縣【望郭下】

春秋時延陵漢之毗陵也後與郡俱攺爲晉陵季札所居也墓在本縣北七十里申浦之西

武進縣【望郭下】

吳大帝攺丹徒爲武進晉武帝復攺武進曰丹徒曲阿【案此曲阿二字疑上下有缺文攷後漢書郡國志丹徒曲阿本爲吳郡十三城之二晉書地理誌則丹徒曲阿武進爲毗陵郡七縣之三且注云丹徒故朱方曲阿故云陽是各爲一縣未嘗並合】別置武進縣於丹陽縣東五十里梁武帝攺武進爲蘭陵入晉陵垂拱二年又析晉陵西界立武進縣於州理

江陰縣【緊東南至州五十里】

本漢毗陵縣之漑陽鄕晉太康二年置漑陽縣梁敬帝置江陰縣郡隋開皇九年罷郡縣屬常州

無錫縣【望西北至州九十六里】

漢舊縣也東三十九里有梅裏山吳太伯葬處

義興縣【緊北至州一百二十里】

本漢陽羨縣故城在荊溪南晉惠帝時妖賊石水寇亂揚土縣人周玘創義討水割吳興之陽羨並長城縣之北鄕爲義興郡以表玘功隋開皇九年平陳廢郡爲義興縣

荊溪是周處斬蛟處

蘇州【吳郡緊】

【開元戶六萬八千九十三鄕一百一十八元和戶一十萬八百八

案鄕數傳冩缺】

禹貢揚州之地周時爲吳國太伯初置城在今吳縣西北五十里至闔閭遷都於此後爲越所並楚滅越而封黃歇於吳秦置會稽郡二十六縣於吳項羽初起殺會稽太守殷通卽此也漢亦爲會稽郡後漢順帝永建四年陽羨令周喜山陰令殷重上書求分爲二郡遂割浙江以東爲會稽浙江以西爲吳郡孫氏創業亦肇迹於此歷晉至陳不攺常爲吳郡與吳興丹陽號爲三吳隋開皇九年平陳攺爲蘇州因姑蘇山爲名山在州西四十里其上闔閭起臺外郭城云是伍胥所築周回四十七里

州境【東西四百四十一里南北四百九十八里】

八到【西北至工都三千三十里西北至東都二千一百七十里】

【南至杭州三百七十里正南微西至湖州二百一十里】

【東北至海三百三十里西北至常州一百九十里】

貢賦【開元貢白石脂蛇牀子賦紵

布】

【元和貢絲葛十匹白石脂三十斤蛇牀子三升】

管縣七

吳

長洲嘉興海鹽常熟昆山華亭

吳縣【望郭下】

本吳國闔閭所都秦置縣

太湖在縣西南五十里禹貢謂之震澤周禮謂之具區湖中有山名洞庭山

虎丘山在縣西北八里吳越春秋云闔閭葬於此秦皇鑿其珍異莫知所在孫權穿之亦無所得其鑿處今成深澗

松江在縣南五十里經昆山入海左傳云越伐吳軍於笠澤卽此江

長洲縣【望郭下】

本萬嵗通天元年析吳縣置取長洲苑爲名苑在縣西南七十里

嘉興縣【望北至州一百四十七里】

本春秋時長水縣秦爲由拳縣漢因之吳時有嘉禾生攺名禾興縣後以孫皓父名攺爲嘉興縣也

海鹽縣【上西北至州二百二十七里】

本秦縣漢因之其後縣城陷爲柘湖移於武原鄕後又陷爲當湖移置山旁隋開皇九年廢縣北屬杭州武徳七年地入嘉興開元五年刺史張庭珪又奏置

常熟縣【緊南至州一百里】

本漢吳縣地梁大同六年置常熟縣武徳七年移理海鹽虞城今縣是也

昆山縣【緊西至州八十里】

本秦漢婁縣其城吳子壽夢所築梁分置信義縣又分信義置昆山縣因縣有昆山故取名焉

華亭縣【上西至州二百七十里】

天寶十年吳都太守趙居貞奏割昆山嘉興海鹽三縣置

華亭谷在縣西三十五里陸遜陸抗宅在其側遜封華亭侯陸機雲華亭鶴唳此地是也

杭州【余杭上】

【開元戶八萬四千二百五十二鄕一百八十八元和戶五萬一千二百七十六案鄕數寫缺】

禹貢揚州之域春秋時爲吳越二國之境其地本名錢塘史記云秦始皇東遊至錢塘臨浙江是也漢屬會稽吳志注云西部都尉理所陳禎明中置錢塘郡隋平陳廢郡爲州

州境【東西五百五十四里南北八十九里】

八到【西北至上都三千四百里西北至東都二千五百四十里】

【東南取浙江至越州一百三十里西南至睦州三百一十五里】

【西至歙州四百七十里西北至宣州四百九十六里】

【北至蘇州三百七十里東北至浙江入海處約一百里】

貢賦【開元貢黃藤紙橘

黃連緋綾紋紗賦紵布

元和貢白編綾一十二匹】

管縣八

錢塘余杭臨安富陽於潛鹽官新城唐山

錢塘縣【緊郭】

本漢舊縣也錢塘記云昔州境逼近海縣理靈隱山下今余址猶存郡議曹華信乃立塘以防海水募有能致土石者卽與錢及塘成縣境防利乃還理此地於是攺爲錢塘按華信漢時爲郡議曹據史記始皇至錢塘臨浙江秦時已有此名疑所說爲謬隋平陳以後縣頻遷置貞觀四年定於今所

靈隱山在州西北一十七里

界石山在州西南四十九里

浙江在縣南一十二里莊子云浙河卽謂浙江蓋取其曲折爲名江源自歙州界東北流經界石山又東北經州理北又東北流入於海江濤毎日晝夜再上常以月十日二十五日最小月三日十八日極大小則水漸漲不過數尺大則濤湧髙至數丈毎年八月十八日數百里士女共觀舟人漁子溯潮觸浪謂之弄濤

余杭縣【緊東南至州七十里】

本吳地吳興記云秦始皇三十七年將上會稽塗出此地因立爲縣捨舟航於此仍以爲名

由拳山晉隱士郭文舉所居旁有由拳村出好藤紙臨安縣【緊東南至州一百二十八里】

本吳大帝分余杭縣立臨水縣晉攺爲臨安隋亂廢置無凖垂拱四年巡撫使狄仁傑復奏置

富陽縣【緊東北至州七十三里】

本漢富春縣屬會稽郡晉孝武帝太元中避鄭太后諱攺春爲陽吳孫堅父子卽此縣人縣有王洲出橘爲江東之最今見進供

湖洑山在縣西南五十里甚幽邃重疊險逺毎時有擾攘人皆逃避於此山

於潛縣【緊東至州二百里】

本漢舊縣也縣西有潛山因以爲名舊朁字無水至隋加水焉武徳七年置潛州領於潛臨水二縣八年廢州縣屬杭州

天目山在縣理北六十里有兩峯峯頂各一池左右相對名曰天目

鹽官縣【上東南至州一百三十里】

本漢舊縣有鹽官吳志云孫權爲將軍陸遜始仕幕府出爲屯田都尉卽此地也武徳七年省入錢塘縣貞觀四年復置

海水在縣南七里

臨平湖在縣西五十里漑田三百餘頃

新城縣【上東北至州一百三十二里】

本漢富春縣地永淳元年分富春西境置

唐山縣【中東至州二百四十八里】

漢於潛縣地萬歲通天元年置武隆縣神龍元年攺爲唐山縣

湖州【吳興上】

【開元戶六萬一千一百三十三一百二十二元和戶四萬三千四百六十七案鄕數傳寫缺】

禹貢揚州之域防風氏之國秦始皇徙越人於此吳歸命侯置吳興郡梁紹泰初攺吳興郡爲震州蓋取震澤爲名陳初罷震州復爲吳興郡隋平陳廢吳興郡仁壽二年於此置湖州

州境【東西三百八里南北二百一十三里】

八到【西北至上都三千二百四十里西北至東都二千二百四十里】

【東至杭州私路一百九十里東北至蘇州二百一十里】

【東北至常州私路三百里正西微北至宣州三百七十里】

貢賦【開元貢絲布賦糙秔術紵

布】

【元和貢布三十三端】

管縣五

烏程長城安吉武康徳淸

烏程縣【望郭下】

本秦舊縣越絕云始皇至會稽徙於越之人於烏程吳興記云吳景帝封孫皓爲烏程侯及皓卽位攺葬父和於此遂立爲吳興郡

霅溪水一名大溪水一名苕溪水西南自長城安吉兩縣東北流至州南與余不溪水薴溪水合又流入於太湖在州北三十五里

吳興塘太守沈攸之所建灌田二千餘頃

長城縣【緊東南至州七十里】

本漢烏程縣地晉武帝太康三年分其地置長城縣昔闔閭使弟夫槪居此築城狹而長因以爲名

顧山縣西北四十二里貞元以後毎嵗以進奉顧山紫筍茶役工三萬人累月方畢

若溪水釀酒甚醲俗稱若下酒

安吉縣【上東北至州一百四十里】

本漢故鄣縣地漢靈帝中平二年張角作亂荊揚尢甚惟此郡守險阻固漢朝嘉之故分立爲縣

武康縣【上東北至州一百五里】

本漢烏程余不鄕之地漢末童謡雲天子當興於東南三餘之間故吳大帝攺會稽之餘曁爲永興而分余不鄕置永安縣屬吳興晉平吳攺爲武康

封山在縣東南十八里卽家語云封嵎之山防風氏之國也

徳淸縣【上北至州一百五里】

天授二年析武康鄕置武原縣景云二年攺爲臨溪縣以臨余不溪也天寶元年又攺爲徳淸縣

睦州【新安上】

【開元戶五萬五千五百一十六元和戶九千五十四案開元元和鄕數傳寫缺】

禹貢揚州之域春秋時疊入吳越秦屬丹陽郡爲歙縣後漢建安十三年吳大帝遣中郎將賀齊討歙縣山賊平定分歙爲始新新安黎陽休陽四縣與歙黟凡六縣立新都郡理始新縣晉武帝太康元年攺新都爲新安郡隋平陳廢新安郡析新安縣置睦州後又攺爲遂安郡隋氏喪亂陷於寇賊武徳四年討平汪華攺爲州取俗阜人和內外輯睦爲義萬歲通天二年又自新安東移一百六十五里理建徳卽今州理是

州境【東西四百二十里南北三百一十一里】

八到【西北至上都三千七百一十五里西北至東都二千八百五十五里】

【西北至衢州二百八十一里西北至歙州三百七十里】

【東南至婺州一百六十里】

貢賦【開元貢交梭石防賦絲

紵布】

【元和貢交梭二匹竹簟】

管縣六

建徳桐廬遂安淸溪分水壽昌

建徳縣【上郭下】

本漢富春縣地吳黃武四年分置建徳縣隋大業末攺爲鎭武徳四年復攺爲建徳縣

浙江在州南十里又有東陽江東南自婺州界來至州南注浙江

七里瀬在縣東北十里

桐廬縣【緊西南至州一百五里】

本漢富春縣之桐溪鄕黃武四年分置桐廬縣以居桐溪地因名

浙江在縣南一百四十步

桐廬江源出杭州於潛縣界天目山南流至縣東一里入浙江

嚴子陵釣臺在縣西三十里浙江北岸也

遂安縣【上東北至州一百九十里】

本漢歙縣地吳大帝使賀齊平黟歙於縣之南鄕安定裏置新安縣晉武太康元年攺爲遂安

白石山在縣西七十里其山出白石英貢因以爲名淸溪縣【上東至州一百六十五里】

黃武元年分歙縣東鄕置始新縣晉攺爲雉山以縣南有雉山因名之隋開皇九年並爲新安縣仁壽中復爲雉山開元二年攺爲還淳今攺爲淸溪

新安江自歙州黝縣界流入縣東流入浙江

分水縣【上東北至州一百八十五里】

本桐廬之西境武徳四年置七年省如意元年攺置盛武縣神龍元年復攺爲分水

壽昌縣【中東北至州一百一十里】

本漢富春縣地吳分立新昌晉太康元年攺爲壽昌皇朝因之

元和郡縣誌卷二十六﹤史部﹐地理類﹐總志之屬﹐元和郡縣誌﹥

欽定四庫全書

元和郡縣誌卷二十七

唐李吉甫撰

江南道

越州【會稽都督府】

【開元戶十萬七千六百四十五鄕二百一十元和戶二萬六百八十五

鄕一百四十五】今爲浙東觀察使理所【管越州婺州衢州處州溫州臺州明州管縣三十七都管戶十萬四千三百六十七】

禹貢揚州之域春秋時爲越周禮吳越星紀之分夏少康封少子無餘以奉禹祀號曰於越越國之稱始於玆矣後代句踐稱王與吳王闔閭戰敗之檇【音醉】李【故城在今嘉興縣南三十七里】夫差立句踐復伐吳滅之並其地遂渡淮遷都瑯邪朝貢周周錫命爲伯至六代王無彊爲楚所滅秦以其地並吳立爲會稽郡後漢順帝時陽羨令周喜上書以吳越二國周旋一萬一千里以浙江山川險絕求得分置遂分浙江以西爲吳郡東爲會稽郡自晉至陳又於此置東掦州隋平陳攺東掦州爲吳州大業元年攺爲越州武徳四年討平李子通置越州總管六年防輔公祏七年平定公祏攺總管爲都督

州境【東西六百二十八里南北三百六十里】

八到【西北至上都三千五百三十里西北至東都二千六百七十里】

【東至明州二百七十五里東南至臺州四百七十五里】

【西南至婺州三百九十里西北至杭州一百四十里】

貢賦【開元貢甘橘甘蔗葛根石蜜交梭賦紵布自貞元以後凡貢之外別進異文吳綾及花鼔歇單絲吳紗吳朱紗等織麗之物凡數十品案前此惟同州澤州懷州襄州唐州隨州房州利州鳳州常州蘇州杭州湖州睦州兼載開元元和貢又惟潤州與此越州論及貞元以後進奉其他府州僅載開元貢稽之杜佑通典所列開元天寶時諸郡常貢名目亦不盡同當是寫旣多缺佚復有舛訛今參校各本不異悉仍其舊附識於此】

管縣七

會稽山陰諸曁余姚蕭山上虞剡

會稽縣【望郭下】

山陰越之前故靈文國也秦立以爲會稽山陰漢初爲都尉隋平陳攺山陰爲會稽縣皇朝因之吳越春秋云禹巡行天下會計修國之道因以會計名山仍爲地號宋略云會稽山陰編戶三萬號爲天下繁劇

重山大夫種葬處

會稽山在州東南二十里

蘭亭山在州西南一十一里

大海在州東四十里

鏡湖後漢永和五年太守馮臻創立在會稽山陰兩縣界築塘蓄水水髙丈餘田又髙海丈餘若水少則泄湖灌田如水多則閉湖泄田中水入海所以無凶年隄塘周回三百一十里漑田九千頃

山陰縣【望】

山陰縣秦舊地也隋攺爲會稽垂拱二年又割會稽西界別置山陰大歷二年刺史薛兼訓奏省山陰並會稽七年刺史劉少遊又奏置今復並入會稽【案寫各本以此五十八字錯置前以會稽名山仍爲地號之下而別標同會稽三字於此今就丈義參合各縣敍例移正】諸曁縣【望東北至州一百四十四里】

秦舊縣也界有曁浦諸山因以爲名越王允常所居鳥帶山在縣北五十里出紫石英

余姚縣【西北至州一百四十五里】

本漢舊縣舜後支庶所封之地舜姚姓故曰余姚隋平陳廢武徳四年復立仍置姚州七年廢州

四明山在縣西一百五十里

大海在縣北三十里

蕭山縣【緊東北至州一百里】

本曰余曁吳王弟夫槪邑吳大帝攺曰蕭山以縣西一里蕭山爲名

浙江在縣西二十五里

浦陽江在縣南一十五里

上虞縣【上西至州九十六里】

故城西枕上虞江【案上虞本漢舊縣此未詳】隋平陳廢貞元元年刺史王密復奏置

上虞江在今縣西二十八里

剡縣【望西北至州一百八十五里】

漢舊縣故城在今縣理西南一十二里吳智髙爲令移理今所隋末陷於李子通武徳中以縣爲嵊州六年廢州縣依舊

天姥山在縣南八里

剡溪山縣西南北流入上虞縣界爲上虞江

婺州【東陽上】

【開元戶九萬九千四百九鄕一百九十八元和戶四萬八千三十六鄕二百】

禹貢掦州之域春秋時爲越之西界秦屬會稽郡今之州界分得會稽郡之烏傷太末二縣之地本會稽西部嘗置都尉孫皓始分會稽置東陽郡陳武帝置縉州隋開皇九年平陳置婺州蓋取其地於天文爲婺女之分野隋氏喪亂陷於寇境武徳四年討平李子通置婺州六年輔公祏叛州又陷沒七年平定公祏仍置婺州州境【東西三百三里南北四百五十六里】

八到【西北至上都三千九百九十五里西北至東都三千三十五里】

【東南至處州二百六十里西至衢州一百九十里】

【正北微東至越州三百九十里正北微西至睦州一百六十里水路一百八十里】

貢賦【開元貢藤紗賦紵布】

【元和貢纖纊白藤細紙】

管縣七

金華義烏永康東陽蘭溪武義浦陽

金華縣【望郭下】

本漢烏傷縣地獻帝初平二年分烏傷置長山縣屬會稽郡隋平陳攺爲吳寧縣十二年又攺爲東陽縣十八年又攺爲金華縣其長山一名金華故取名焉

東陽江有二源一南自永康縣界流入一東自義烏縣界流入至縣界南合爲一謂之東陽江

金華山在縣北二十里赤松子得道處出龍須艸義烏縣【緊西南至州一百五十一里】

本秦烏傷縣也孝子顏烏將葬羣烏銜土助之烏口皆傷時以爲純孝所感乃於其處立縣曰烏傷武徳四年於縣置綢州縣屬焉又攺烏傷爲義烏

永康縣【望西北至州一百九里】

本漢烏傷縣地吳大帝分烏傷之南界置隋廢武徳四年於縣置麗州八年廢州縣屬婺州

東陽縣【望西至州一百五十里】

本漢烏傷縣地垂拱二年分義烏縣置取舊東陽縣名也

蘭溪縣【緊東南至州五十里】

咸通五年割金華縣西界置

蘭溪在縣南七里東北流入東陽江

武義縣【上北至州九十里】

天授二年分永康西界以爲武義縣

浦陽縣【上西南至州一百二里】

天寶十三年分義烏縣北界置

浦陽江在縣西北四十里出雙溪山嶺東入越州諸曁縣

衢州【信安上】

【開元戶六萬二千二百八十八鄕一百二十四元和戶一萬七千四百二十六鄕一百七】

本舊婺州信安縣也武徳四年平李子通於信安縣置衢州以州有三衢山因取爲名六年陷輔公祏廢州垂拱二年復置

州境【東西六百一十里南北二百一十五里】

八到【西北至上都四千九十五里西北至東都三千一百三十五里】

【東至婺州一百九十里東南至處州四百五十里】

【東南至建州七百里西至信州二百五十里】

貢賦【開元貢緜紙賦紵布】

【元和貢緜紙黃連葛粉簟

扇龍須席】

管縣四

信安常山龍丘須江

信安縣【望郭下】

本春秋姑蔑之地漢太末縣也獻帝初平三年分太末立新安縣屬會稽郡晉太康元年以農有新安故攺名信安皇朝置州縣屬焉

常山縣【上東至州八十里】

本太末縣地隋初置定陽縣隋末廢咸亨三年於今縣東四十里置常山縣因縣南有常山爲名廣徳二年本道使薛兼訓奏移置於舊縣西四十里卽今縣是龍丘縣【緊西至州七十二里】

本春秋姑蔑之地越西部也杜注云今東陽太末縣越絕書謂之姑婺州吳大帝赤烏三年攺太末爲龍丘因縣東龍丘山爲名隋末廢貞觀八年又置

須江縣【上北至州北十五里】

武徳四年置衢州分信安縣南境置須江縣八年並廢永昌元年秋復置以縣南有須江溪因以爲名

盈川縣本漢太末縣地如意元年分龍丘縣置【案唐書地理誌元和七年省入信安】

縠水江在縣東南一里

處州【縉雲上】

【開元戶三萬三千二百七十八鄕七十六元和戶一萬九千七百二十六鄕三十六】

禹貢揚州之域春秋爲越國秦滅楚置會稽郡後越王無諸七代孫閩君揺佐漢有功立爲東越王都東甌今溫州永嘉縣是也後以甌地爲回浦縣屬會稽後漢攺回浦爲章安晉立爲永嘉郡梁陳因之隋開皇九年平陳攺永嘉爲處州十二年又攺爲括倉大業三年復攺爲永嘉郡武徳四年討平李子通復立括州仍置總管府七年攺爲都督府貞觀元年廢府天寶元年爲縉雲郡乾元元年復爲括州大歷十四年以與徳宗廟諱同音攺處州貞元六年刺史齊抗以舊州湫隘屢有水災北移四里就髙原上

州境【案州境里數寫缺】

八到【西北至上都四千二百五十五里西北至東都三千二百九十五里】

【西北至婺州二百六十里西北至衢州四百五十里】

【東北至臺州四百九十里東南水路至溫州二百七十里】

【東南至建州水路九百里陸路四百九十里】

貢賦【開元貢蠟

蜜緜賦紵布】

【元和貢絲絹緜防小綾麻布樹皮布】

管縣六

麗水松陽縉雲遂昌靑田龍泉

麗水縣【上郭下】

本後漢松陽縣地隋平陳乃分松陽縣之東鄕立括蒼縣取括蒼山爲名屬處州後因之不攺大歷十四年攺爲麗水麗水本名惡溪以其湍流阻險九十里間五十六瀨名爲大惡隋開皇中攺爲麗水故皇朝因之以爲縣名

松陽縣【上東至州一百九十二里】

本漢回浦縣之地屬會稽後漢分立此縣【案後漢書郡國志但云以章安縣東甌鄕爲縣此云分立松陽當別有所據舊唐書地理誌亦云後漢分章安之南鄕置松陽縣於此相合】有大松樹大八十圍因取爲名隋開皇元年廢十二年復置皇朝因之

縉雲縣【上西南至州八十五里】

萬歲登封元年分麗水縣東北界婺州永康縣南界置因山爲名

縉雲山一名仙都一曰縉雲黃帝鏈丹於此

遂昌縣【上東至州三百四十里】

吳赤烏二年分太末縣置平昌縣晉太康元年攺爲遂昌武徳八年廢景云二年刺史孔琮復奏置

靑田縣【中西北至州一百五十里】

本麗水縣之鄕名也景云二年刺史孔琮奏於此分置靑田縣

靑田溪在縣西南一十八里

龍泉縣【中東至州三百五十里】

乾元二年越州刺史獨孤峻奏割遂昌松陽二縣置龍泉洞在縣南二里

溫州【永嘉上】

【開元戶三萬七千五百五十四鄕七十八元和戶八千四百八十四

鄕一十六】

本漢會稽東部之地初閩君揺有功於漢封爲東甌王晉大寧中於此置永嘉郡隋廢郡地入處州武徳五年杜伏威歸化於縣理置東嘉州防廢六年輔公祏爲亂於丹陽永嘉安固等百姓於華蓋山固守不陷凶黨髙宗上元元年於永嘉縣置溫州

州境【東西二百四里南北七百二十里】

八到【西北至上都四千五百二十五里西北至東都三千五百六十五里】

【西北至處州二百七十里東至大海八十里】

【正北微西至臺州五百里西南至福州水陸路相兼一千八百里】

貢賦【開元貢緜

鮫魚皮賦紵布】

【元和貢鮫魚皮三十張】

管縣四

永嘉安固橫陽樂成

永嘉縣【上郭下】

卽漢回浦縣之東甌鄕晉立爲縣上元二年於此置溫州縣移在州東百八十步

永嘉江一名永寧江在州東三里

華蓋山在州東一里

安固縣【上北至州七十七里】

本漢回浦縣地後漢攺回浦爲章安吳分章安於此立羅陽縣少帝攺曰安陽晉太康元年更名安固前上元二年自處州割入溫州

安固江在縣南一里

橫陽縣【上北至州一百五里】

本晉太康元年分安固南橫嶼屯置隋平陳廢入安固縣大足元年又分安固縣再置

橫陽山在縣南二百七十里東臨大海

橫陽江在縣南一百里

樂成縣【上北至州一百二十四里】

本漢回浦縣地東晉孝武帝分永寕縣置隋廢載初元年復置

大海在縣東一十一里

臺州【臨海上】

【開元戶五萬鄕一百一十五案元和戶鄕數傳寫缺】

禹貢揚州之域春秋時爲越地秦並天下置閩中郡漢立南部都尉本秦之回浦鄕分立爲縣揚雄觧嘲云東南一尉西北一候是也後漢攺回浦爲章安縣吳大帝時分章安永寕置臨海郡隋平陳廢郡爲臨海縣武徳四年討平李子通於臨海縣置海州五年攺海州爲臺州蓋因天臺山爲名六年輔公祏叛州從陷沒七年平定公祏仍置臺州

州境【東西三百九十三里南北四百三十五里】

八到【西北至上都四千五百里西北至東都三千一百四十五里】

【東至大海一百八十里正南微東至溫州五百里】

【東北至越州四百七十五里正西微南至處州四百九十里】

貢賦【開元貢漧薑三百斤賦紵布】

【元和貢甲香三十斤鮫魚皮一百張】

管縣五

臨海唐興黃巖樂安寧海

臨海縣【緊郭下】

本漢回浦縣地後漢更名章安吳分章安置臨海縣屬會稽武徳五年攺置臺州縣屬焉

臨海江有二水合成一水一自始風溪一自樂安溪至州城西北一十三里合

唐興縣【上東南至州】一【百一十里】

三國時吳分章安置南始平縣晉武帝以雍州有始平攺爲始丰肅宗上元二年攺爲唐興

天臺山在縣北一十里

赤城山在縣北六里實爲東南之名山

黃巖縣【上北至州一百五里】

前上元二年割臨海南界置

黃巖山在縣西南二百三十里

大海在縣東七十里

樂安縣【上東至州一百五里】

東晉穆帝永和三年分始平南鄕置樂安縣屬臨海郡歷代因之隋開皇九年廢上元元年復置於孟溪之側今縣是也

樂安溪源出縣西馮溪山流經縣南又東入臨海縣界寧海縣【上西南至州二百五十里】

晉穆帝永和三年分會稽之鄞縣置寧海縣屬臨海郡隋開皇九年廢郡並入章安縣永昌元年於廢縣東二十里又置載初元年移就縣東一十里

大海在縣東六里

明州【余姚上】

【元和戶四千八十三案元戶鄕數與元和鄕數並傳寫缺】

本會稽之鄮縣及句章縣地也春秋越王句踐平吳徙夫差於甬東韋昭云卽句章東浹口外洲是也武徳四年於縣立鄞州八年廢開元二十六年采訪使齊澣奏分越州之鄮縣置明州以境內四明山爲名句章故城在今州西一里

州境【案州境里數及開元貢賦並傳寫缺】

八到【西北至上都三千八百五里西北至東都二千九百四十五里】

【東北至大海七十里西至越州二百七十五里】

【東南至臺州臨海縣一百六十里至州二百五十里】

貢賦【元和貢海肘子橘子紅蝦米鰿子紅蝦鮓烏�骨】管縣四

鄮縣奉化慈溪象山

鄮縣【中郭下】

本漢舊縣也屬會稽郡隋平陳省入句章武徳八年冉置仍移理句章城後屬明州

大海在縣東七十里

翁洲入海二百里卽春秋所謂甬東地也越滅吳請吳王居甬東吳王曰孤老矣不能事君王乃縊其洲周環五百里有良田湖水多麋鹿

奉化縣【上北至州六十里】

本漢之鄞地開元二十六年采訪使齊澣奏置

赤莧山在今縣東一十里

慈溪縣【上東南至州七十里】

本漢鄮縣地開元二十六年齊澣奏置

慈溪在縣南二十二里

大海在縣北六十里

象山縣【中西北至州水陸相兼一百六十里】

本漢鄞縣地神龍元年監察禦史崔皎奏於寜海縣東界海曲中象山東麓彭姥村置縣東至大海二十里南至大海三十五里東北至大海四十里正北至大海一十五里惟西南有陸路接臺州寧海

元和郡縣誌卷二十七

欽定四庫全書

元和郡縣誌卷二十八

唐李吉甫撰

江南道【三】

鄂州【江夏緊】

【開元戶一萬九千一百九十

鄕三十三元和戶三萬八千六百一十八

鄕三十七】今爲鄂嶽觀察使理所【管鄂州沔州安州黃州蘄州嶽州管縣二十五都管戶七萬二千二百四十七】

禹貢荊州之域春秋時謂之夏汭漢爲沙羨之東境自後漢末謂之夏口亦名魯口吳置督將於此名爲魯口屯以其對魯山岸爲名也三國爭衡爲吳之要害吳常以重兵鎭之魏明帝問司馬懿曰二虜宜討何者爲先對曰吳以中國不習水戰故敢散居東關凡攻敵必扼其喉而樁其心夏口東關敵之心喉若以陸軍向皖引權東下爲水軍向夏口乘其虛而擊之此神兵從天而墜矣晉庾翼爲荊州曽理於此義熙初劉毅表以爲夏口三州之中地居形要控接湘州邊帶漢沔請荊州刺史劉道規鎭夏口至六年自臨嶂徙理夏口卽今州理是也宋孝武帝以方鎭太重分荊湘江三州之八郡爲郢州以分上流之勢隋平陳攺郢州爲鄂州州城本夏口城吳黃武二年城江夏以安屯戍地也城西臨大江西南角因磯爲樓名黃鶴樓三國時黃祖爲太守吳遣淩統攻而擒之彌衡遇害亦此地也東南角樓名焦度樓宋沈攸之自荊州稱兵至此時焦度領兵在此城守東南角攸之攻之不克遂退走因名焦度樓

州境【東西四百七十四里南北三百八十八里】

八到【西北至上都二千二百六十里東北至東都一千四百里】

【東至江州六百里西至沔州隔江七里】

【西南至嶽州五百一十里西北至安州二百九十里】

【正北微東至黃州二百里】

貢賦【開元貢銀

碌賦紵布】

管縣五

江夏永興武昌唐年蒲圻

江夏縣【望郭下】

本漢沙羨縣地屬江夏郡東晉以汝南流人僑立汝南郡後攺爲汝南縣隋開皇九年攺爲江夏縣屬鄂州黃鶴山在縣東九里

江水西南自蒲圻縣界流入又北對崢嶸洲劉毅破桓於此又北流經黃軍浦相傳吳將黃蓋屯軍處曹公城在縣東北二里梁武起義遣將曹景宗所築頭陁寺在縣東南二里

鸚鵡洲在縣西南二里

永興縣【緊西北至州四百里】

本漢鄂縣地吳大帝分立新陽縣隋開皇九年攺爲富川十八年攺爲永興縣

石鼔山在縣西六十里上有三石鼔鼔鳴天卽雨大江水在縣西北四十五里

下雉故縣在縣東南一百四十里漢伍被謂淮南王安曰守下雉之城絕豫章之口是也

陳永興故城在縣東五十里東臨江水俗云伍子胥所築

武昌縣【緊西至州一百七十里】

舊名鄂本楚熊渠封中子紅於此稱王至今武昌人事鄂王神是也離騷雲乘鄂渚而反顧漢以爲縣屬江夏郡武帝以封姊號鄂邑長公主建安二十五年吳大帝以下雉尋陽新城柴桑沙羨武昌六縣爲武昌郡黃武初自建業徙都廢黃龍九年於此卽尊位還都建業皇太子登畱守武昌以陸遜輔之嘉禾元年太子還建業立皇子奮爲齊王居武昌諸葛恪不欲諸王處瀕江兵馬之地徙居豫章甘露元年歸命侯又都之揚土百姓溯流供給以爲患苦陸抗上疏曰武昌土地實危險而塉確非王都安國養人之處且童謡言寜飲建業水不食武昌魚寜還建業死不止武昌居於是還都建業攺爲江夏縣後爲武昌

樊山在縣西三里謝元暉詩曰釣臺臨講閱樊山開廣宴謂此也

西塞山在縣東八十五里竦峭臨江

孫權故都城在縣東一里餘本漢將灌嬰所築晉陶侃桓溫爲刺史並理其地

唐年縣【上西北至州六百三里】

本漢沙羨縣地天寶二年分置唐年縣

葛仙山在縣北六十里

壺頭山在縣東北六十里

下雋故城在縣西南一百六里因雋水爲名

蒲圻縣【上東北至州四百一十里】

本漢沙羨縣地晉武帝攺爲沙陽今縣【缺】一里沙陽故縣城是也吳大帝分立蒲圻縣因蒲圻湖爲名本屬長沙郡隋割屬鄂州

赤壁山在縣西一百二十里北臨大江其北岸卽烏林與赤壁相對卽周瑜用黃蓋防焚曺公舟船敗走處故諸葛亮論曹公危於烏林是也

雋水源出縣東南

大嶓水西北流入江

蒲圻湖在縣南七十五里

呂防城在縣西南八十里孫權以防爲橫野將軍爲周瑜破曹公定荊州於此鎭守

沔州【漢陽上】

【開元戶五千二百八十六鄕十二元和戶二千二百六十二鄕十二】

本漢安陸縣地晉於今州西臨嶂山下置沌陽縣江夏郡自上昶城移理焉後郡又移理夏口沌陽縣屬郡下不攺入陳廢隋開皇九年置戍十七年廢戍攺置漢津縣屬沔陽郡大業二年攺爲漢陽縣武徳四年分沔陽郡於漢陽縣置沔州及縣並自臨嶂山下攺移於今理州境【東西二百五十二里南北二百四十六里】

八到【西北至上都二千二百五十里東北至東都一千三百九十三里】

【東渡江至鄂州七里東北至黃州二百二十里】

【西至復州竟陵縣三百四十里西取桐冢路至復州四百六十里】

【西北至安州二百八十里西北至隨州四百三十五里】

貢賦【開元貢白紵布一端元和貢麻貲布一端】

【案此沔州與蘄洪饒防吉江袁信撫宣歙潭衡郴永連道邵漳汀涪思費南珍溱播辰錦敍溪施奬等州之賦並寫遺缺其所貢之布葛或言端或言疋據杜佑通典載開元二十五年令江南諸州租布帛皆闊尺八寸長四丈爲疋布五丈爲端則端與疋本自不同而是志於各州未悉載當亦由寫失之】

管縣二

漢陽汊川

漢陽縣【中郭下】

縣本末已具州敍

魯山一名大別山在縣東北一百步其山前枕蜀江北帶漢水山上有吳將魯肅神祠

臨嶂山在縣西六十里

大江水南自復州沔陽縣界流入去縣東二十步東北流入黃州界

漢水一名沔水西自汊川縣界流入漢陽縣因此水爲名

郤月故城在縣北三里劉表將黃祖所守處

汊川縣【中東至州一百五十里】

本漢陽縣地武徳四年分置汊川縣因汊水爲名也內方山在縣南九十里

小別山在縣東南五十里春秋吳伐楚令尹子常濟漢而陣自小別至於大別卽此也

汊川水在縣南二里西北自鄂州界流入

赤壁艸市在縣西八十里古今地書多言此是曹公敗處今按三國誌劉表卒其子琮代立在襄陽劉備屯樊琮降曹公備隨南走曹公以江陵有軍實恐備先據得之自當陽倍道追備一日夜行三百里遂克江陵又自江陵追備至巴丘遂至赤壁孫權遣周瑜程普各領兵萬人與劉備來敵曹公遇於赤壁因風縱火曹公大敗遂取華容道步歸退保南郡瑜等復追之曹公畱曹仁守江陵自徐北歸據此而言則赤壁不在汊川也何則曹公旣從江陵水軍至巴丘赤壁又在巴丘之下軍敗引還南郡周瑜水軍退並是大江之中與汊川殊爲乖繆蓋是側近居人見崖岸赤色因呼爲赤壁非曹公敗處也

安州【安陸中都督府】

【開元戶二萬二千二百二十二鄕三十五元和戶九千八百一十九

鄕三十五】

春秋時鄖國後爲楚所滅漢爲安陸縣髙帝六年分南郡置江夏郡於此領縣二十四後漢移理沙羨【案後漢書郡國志云凡縣名先書者郡所治也其志江夏郡先書西陵最後乃書沙羨似無移治之事蓋亦劉昭所謂遺缺眾書所載之一證也此元和志不專據範志故下文有前史所載云云】曹魏齊王芳時王基爲荊州自城上昶徙江夏郡理之以逼夏口在今州西北五十三里上昶故城是也江夏郡自後漢末當吳魏二國之境永嘉南遷後又當苻秦石趙與東晉犬牙爲界自後魏周隋與宋齊梁陳交爭之地故江夏前史所載或移於沙羨或移於上昶或移理魯山城南北二朝兩置江夏郡吳理武昌曹魏與晉俱理安陸故漢所理江夏郡前書多言在安陸其云夢縣東南四里涢水之北有江夏古城周所理據山川言之此城南近夏水余阯寛大則前漢江夏郡所理也宋武帝分江夏置安陸郡後魏大統十六年攺爲安州【案此所敍未全據隋書地理誌云西魏置安州總管府開皇十四年府廢又云舊置安陸郡開皇初郡廢大業初復置舊唐書地理誌云宋分江夏立安陸郡武徳四年攺爲安州治於安陸】

州境【東西二百一十九里南北三百二十五里】

八到【西北至上都一千九百七十里東北至東都一千一百六十里】

【東至黃州三百一十里東南至沔州二百八十里】

【東南至鄂州二百九十里西南至復州三百二十里】

【西北至隨州一百五十五里】

貢賦【開元貢紵布一十八疋賦緜

紵】

管縣六

安陸應山云夢孝昌吉陽應城

安陸縣【上郭下】

本漢舊縣屬江夏郡隋攺屬安州【案隋書地理誌安陸縣是安陸郡治此云攺屬未協州治各縣書例與舊唐書安陸縣誌文亦不符】其城三重西枕涢水陪尾山一名橫山在縣北六十里【案橫山漢書地理誌作橫尾山】禹貢云熊耳外方桐柏至於陪尾卽此也

涢水故淸水也西北自隨州流入注於沔謂之鄖口春秋吳敗楚於柏舉從之及於淸是也

云夢澤在縣南五十里史記司馬相如傳曰楚有七澤其小者名云夢方九百里左傳云防子之女棄子於夢中無雲字楚子濟江入雲中復無夢字以此推之則云夢二澤本自別矣而禹貢及爾雅皆曰云夢者蓋雙舉二澤而言之故後代以來通名一事左傳曰畋於江南之云夢是也

應山縣【中南至州一百八里】

本漢隨縣地梁大同以隨州北界應濃山戍置應州又分隨縣置永陽縣隋開皇十八年攺永陽爲應山縣石龍山在縣東北二十五里有石盤回屈曲若龍形澧山關因古澧山縣爲名武徳八年縣廢卽齊志所謂武陽關也在州東北二百四十里在縣東北一百三十里北至申州一百五十里

百雁關按圖經云昔有雁息其上故以爲名在州東北二百里在縣北九十里北至申州九十里東至澧山關一百里

平靖關因古平靖縣爲名後魏大統十七年置隋大業二年廢齊志云義陽有三關此則其一在州北一百七十里在縣北六十五里北至申州九十里東至百雁關一百六十里

云夢縣【中北至州七十里】

本漢安陸縣地後魏大統末於云夢古城置云夢縣云夢澤在縣西七里

孝昌縣【中西至州八十里】

本漢安陸縣地宋於此置孝昌縣屬江夏郡隋攺安州也

吉陽縣【中西至州一百三里】

本漢安陸縣地梁於此置平陽縣其故城今理是也西魏攺爲京池縣隋大業二年攺爲吉陽因縣北吉陽山爲名

應城縣【中東北至州八十里】

本漢安陸縣地宋於此置應城縣

故浮城縣在縣西北三十五里卽古蒲騷城也左傳莫敖狃於蒲騷之役鄖人軍於蒲騷是也後魏於此置浮城縣隋廢

孔山故城在縣東北一百一十里

平靖故城在縣西四十里

吉陽故城在縣北五十里

黃州【齊安下】

【開元戶一萬三千七十三鄕二十八元和戶五千五十四

鄕一十八】

本春秋時邾國之地後又爲黃國之境戰國時屬楚秦屬南郡二漢爲江夏郡西陵縣地魏爲重鎭文帝黃初中吳先揚言欲畋於江北豫州刺史滿寵度其必襲西陽遂先爲之備權聞之尋亦退還後吳克邾城使陸遜以三萬入城而守之至晉爲西陽國封子弟爲王蕭齊於此置齊安郡隋開皇三年罷郡置黃州因古黃國爲名也

州境【東西二百一十里南北三百三十七里】

八到【西北至上都二千二百八十里東北至東都一千四百七十里】

【東南至蘄州二百三十里南至大江一百步】

【西南至鄂州二百三十里西至安州三百一十里】

【北至光州三百六十里】

貢賦【開元貢紵貲布十疋賦絹

布緜

麻】

管縣三

黃岡黃陂麻城

黃岡縣【上郭下】

本漢西陵縣地故城在今縣西二里蕭齊於此置齊安縣隋開皇十八年攺爲黃岡因縣東黃岡爲名

大江水西自黃陂縣界流入經州南一百一十八里東入蘄州界

故邾城在縣東南一百二十里古邾國也後爲楚所滅漢以爲縣

西陽故城在縣東南一百三十里漢縣也屬江夏郡大活故城在縣北二百三十五里隋於此置關鎭黃陂縣【中東北至州一百二十里】

本漢西陵縣地三國時劉表爲荊州刺史以此地當江漢之口懼吳侵軼建安中使黃祖於此築城鎭遏因名黃城鎭周大象元年攺鎭爲南司州並置黃陂縣隋初攺爲鎭後復爲縣

白沙關西至大關六十里在州西二百四十里北至光州界二十五里

大活關東北至光州二百八里西至安州澧山關一百里在縣北二百里

大江水在縣南一百一十九里西南自江夏縣界流入又東入黃岡縣界

武湖在縣南四十九里黃祖閱武習戰之所後宋謝晦舉兵叛爲檀道濟所破敗走武湖戍生執之卽此地也龍驤水在縣南七十二里相傳晉龍驤將軍王濬率舟師伐吳屯軍於此

石陽故城在縣西二十三里吳聞魏文帝崩徵江夏圍石陽不克而還卽此也

安昌故城在縣西南七十里髙齊築以捍陳寇

麻城縣【中南至州一百一十里】

本漢西陵縣地梁於此置安信縣隋開皇十八年攺爲麻城縣

龜頭山在縣東南八十里舉水之所出也春秋吳楚戰於柏舉卽此地也

穆陵關西至白沙關八十里在縣西北一百里在州北二百里至光州一百四十九里

陰山關西至穆陵關一百里在縣東北一百一十里在州東北二百一十里北至光州殷城縣二百里

蘄州【蘄春上】

【開元戶二萬六千八百九

鄕五十一元和戶一萬六千四百六十二鄕五十一】

禹貢揚州之域春秋戰國並屬九江郡在漢爲蘄春縣地屬江夏郡三國時屬魏魏使廬江謝奇爲蘄春典農屯皖呂防襲擊破之後於此復置蘄春郡晉孝武帝攺曰蘄陽以鄭太后諱故也髙齊於此立齊昌郡後陷於陳攺爲江州周平淮南攺爲蘄州

州境【東西三百三十九里南北五百五十五里】

八到【西北至上都二千五百一十里東北至東都一千七百里】

【西北至黃州二百三十里東北至江州二百五十里】

【東北至舒州三百七十里東北至壽州逾大山九百七十里】

貢賦【開元貢白紵細布元和貢白紵布一十五疋】

管縣四

蘄春黃梅蘄水廣濟

蘄春縣【上郭下】

本漢舊縣屬江夏郡因蘄水以爲名也晉攺爲蘄陽隋開皇十八年復攺蘄春縣

蘄水西南經縣三里源出東北大浮山一名蘄山翻車故城在縣東南八十二里九江王黥布背項籍歸漢因築此城城近翻車水因以爲名

黃梅縣【上西至州一百四十里】

本漢蘄春縣地隋開皇九年置新蔡縣屬蘄州仁壽元年攺爲黃梅縣因縣北黃梅山爲名縣城晉驃騎將軍郭黙所築

大江水在縣南一百里

太子洑在江之岸梁武帝初下建業畱丁貴嬪於此生太子因以爲名

九江故城在縣西南七十里漢九江王黥布所築蘄水縣【上東南至州七十二里】

本漢蘄春縣地宋文帝於此置浠水縣北齊攺爲蘭溪鎭武徳四年攺爲縣天寶六年以名重攺爲蘄水縣也廣濟縣【中西至州五十里】

本漢蘄春縣地武徳四年以此地衝要置永寜縣天寶元年以名重攺爲廣濟縣

江水在縣南一百二十里

積布山在縣南一百里南臨大江壘石壁立形如積布故以爲名俗謂之積布磯

嶽州【巴陵下】

【開元戶九千一百六十五鄕二十一元和戶一千五百三十五案鄕數寫缺】

本巴丘地古三苖國也史記三苖之國左洞庭右彭蠡春秋及戰國時屬楚秦屬長沙郡吳於此置巴陵縣宋文帝又立爲巴陵郡梁元帝攺爲巴州隋開皇九年攺爲嶽州大業三年爲羅州武徳六年復爲嶽州

州境【東西三百九十一里南北四百五十里】

八到【西北至上都二千二百二十五里東北至東都一千八百六十五里】

【東北至鄂州五百五十里南至潭州五百五十里】

【西至澧州四百四十里西北至江陵府五百七十里】

【北至復州沔陽縣五百五十里】

貢賦【開元貢細紵布賦麻

紵縑】

【元和貢白紵練布七疋】

管縣五

巴陵華容湘陰沅江昌江

巴陵縣【上郭下】

本漢下雋縣之巴丘地也下雋屬長沙郡故城在今蒲圻縣界吳初巴丘置大屯戍使魯肅守之後攺爲巴陵縣自晉以後遂因之蜀志曰西增白帝之兵東益巴陵之戍又周瑜卒於巴丘皆此地也昔羿屠巴蛇於洞庭其骨若陵故曰巴陵

君山在縣西三十里靑艸湖中昔秦始皇欲入湖觀衡山遇風浪至此山止泊因號焉又云湘君所遊止故名之也

大江在縣北五里

巴陵城對三江口岷江爲西江澧江爲中江湖湘江爲南江

彭城洲在縣東北九十四里宋元嘉三年荊州刺史謝晦反臺遣到彥之進討軍次彭城洲彥之軍敗退保隱磯卽此處也

侯景浦在縣東北十二里本名三湘浦景旣克建業自統兵西趣荊峽先遣其將宋子仙任約襲郢州湘東王繹令王僧辯拒之景軍大敗燒營退走天監中寶志道人爲符書雲起自汝蔡訖於三湘侯景東起於懸瓠汝水之南而敗於巴陵三湘之浦也

洞庭湖在縣西南一里五十步周回二百六十里湖口有一洲爲曹公洲

巴丘湖又名靑艸湖在縣南七十九里周回二百六十五里俗云古云夢澤也曹公徵荊州還於巴丘遇疾燒船【案魏志郭嘉作遇疾疫燒船】嘆曰郭奉孝在不使孤至此防湖一名翁湖在縣南十一里爾雅雲河水決出還復入者爲防左傳定公四年吳人敗楚於雍澨五戰入郢卽此是也

陶侃故城在縣東北八里

華容縣【中東至州一百六十里】

本漢孱陵縣地吳分置安南縣隋平陳以縣屬嶽州隋開皇十八年攺爲華容縣

方臺山在縣南三十二里出雲母往往有長四尺者可以爲屛風掘時忌有聲響則所得麤惡

赤亭湖在縣南八十里侯景攻巴陵遣將任約等入湖湘東王使胡僧祐陸法和夜以大艦遏湖口因風縱火鼔噪而前賊窮聚湖中俄然崩潰卽此也

赤亭故城在縣西南七十里城據絕景原三面臨水極爲阻隘梁湘東王遣胡僧祐據城以擒任約

湘陰縣【中下北至州三百三十里】

本春秋時羅子國秦爲羅縣今縣東北六十里故羅城是也宋元徽二年分益陽羅湘西三縣立湘陰縣玉笥山在縣東北七十五里屈原放逐居此山下而作九歌焉

湘水南自長沙縣界流入又北入靑艸湖昔王延壽有異才年二十而得惡夢作夢賦年二十一溺死於湘浦卽斯川也湘水至淸𨿽深五六丈了了見底

汩水東北自洪州建昌縣界流入西經玉笥山又西經羅國故城爲屈潭卽屈原懷沙自沈之所又西流入於湘水

舜二妃冢在縣北一百六十三里靑艸湖上

屈原冢在縣北七十一里

沅江縣【中下東北至州三百七十里】

本漢益陽縣地梁元帝分置重華縣隋平陳攺爲安樂縣開皇末又攺爲沅江縣

關州在縣東南五十八里建安二十年孫權以先主得蜀使使求荊州先主言湏得涼州乃相與權患之遣呂防襲長沙零陵桂陽三郡先主引兵五萬下公安令關羽入益陽此州蓋羽屯兵之處故以爲名

沅江水西北自龍陽縣界流入與華容縣中分爲界昌江縣【中下西北至州六百五十里】

後漢分長沙爲漢昌縣孫權攺爲吳昌縣神龍三年析湘陰於故吳昌城攺置昌江縣

汩水在縣東北四十里

元和郡縣誌卷二十八﹤史部﹐地理類﹐總志之屬﹐元和郡縣誌﹥

欽定四庫全書

元和郡縣誌卷二十九

唐李吉甫撰

江南道

洪州【豫章中都督府】

【開元戶五萬五千四百五

鄕九十四元和戶九萬一千一百二十九鄕一百一十】今爲江南西道觀察使理所【管洪州饒州防州吉州江州袁州信州撫州管縣三十八都管戶二十九萬三千一百八十】

禹貢掦州之域春秋時楚之東境吳之西境七國時全爲楚地秦滅楚爲九江郡晉惠帝元康二年於郡理立江州東晉元帝時江州自豫章移理武昌郡自後或理湓城或理潯陽或理半洲並在湓城側近隋開皇九年平陳置洪州因洪崖井爲名武徳元年攺爲總管府七年攺爲都督府

州境【東西一千六百一十五里南北一千一百五十六里】

八到【西北至上都三千八十五里西北至東都二千二百七十五里】

【東至饒州四百四十里南至撫州二百一十九里】

【西至潭州一千一百三十五里北至江州三百二十五里】

貢賦【開元貢葛

紵布丹參旋覆花元和貢細葛布一十五疋】

管縣七

南昌髙安新吳丰城建昌武寧分寧

南昌縣【望郭下】

漢髙六年置隋平陳攺爲豫章縣寶應元年六月攺爲鐘陵縣十二月攺爲南昌縣

髙安縣【緊東至州一百五十里】

本漢建城縣武徳五年攺爲髙安仍於縣置靖州八年廢州復爲縣屬洪州

新吳縣【上東至州一百五十里】

後漢靈帝中平中分海昏縣置隋開皇九年省入建昌武徳五年又置舊隸楚今新屬吳故曰新吳

丰城縣【上北至州一百四十七里】

本漢南昌縣地晉武帝太康元年移於今縣南四十一里名丰城卽是雷孔章得寶劍處也

建昌縣【緊北至州一百二十二里】

東三里故海昏城卽漢昌邑王賀所封今縣城則吳太史慈所築

武寧縣【上東至州三百六十里】

長安四年割建昌界置

分寧縣【上東南至州六百五十里】

貞元十六年刺史李巽奏分武寧縣西界置因以名焉饒州【鄱陽上】

【開元戶一萬四千六十二

鄕二十元和戶四萬六千一百一十六鄕六十九】

本秦鄱陽縣也屬九江郡鄱陽記云在揚州己午之間孫權分豫章立爲鄱陽郡梁承聖二年攺爲吳州至陳光大元年省吳州依舊置郡隋開皇九年平陳攺鄱陽爲饒州其城卽吳芮爲番令所居城

州境【東西六百五十九里南北四百六十一里】

八到【西北至上都三千一百三十里西北至東都二千三百二十里】

【東南至信州五百里東北至池州五百八十里】

【東北至歙州七百里西至洪州四百四十里】

【西至撫州四百七十里】

貢賦【開元貢麩金紵布秔米元和貢麩金竹簟】

管縣四

鄱陽余幹樂平浮梁

鄱陽縣【上郭下】

秦置孫權分豫章置鄱陽郡理於此晉武帝攺爲廣晉隋開皇九年攺廣晉爲鄱陽以在鄱水之北故曰鄱陽永平監置在郭下每嵗鑄錢七千

余幹縣【上東至州一百里】

漢余汗縣淮南王云田於余汗是也縣因余汗之水爲名隋開皇九年去水存干名曰余幹

樂平縣【上西至州一百四十里】

本漢余汗縣地後漢靈帝於此置樂平縣南臨樂安江北接平林因曰樂平

銀山在縣東一百四十里每嵗出銀十餘萬兩收稅山銀七千兩

浮梁縣【上西南至州二百二十里】

武徳五年析鄱陽東界置新平縣尋廢開元四年刺史韋玢再置攺名新昌天寶元年攺名浮梁每嵗出茶七百萬防稅十五餘萬貫

防州【南康上】

【開元戶三萬二千八百三十七鄕五十七元和戶二萬六千二百六十

鄕五十七】

孫權嘉禾五年分廬陵立南部都尉理雩都晉武帝太康三年罷都尉立爲南康郡至永和五年移理贛隋開皇九年平陳罷南康郡爲防州大業三年罷防州復南康郡武徳五年又再置防州蓋取防化水爲名也州境【東西一千四百二里南北一千三百三十九里】

八到【西北至上都四千一百二十五里西北至東都三千三百一十五里】

【東至建州一千五百八十五里南至循州一千六百一十四里】

【西至郴州一千一十二里北至吉州四百七十四里】

貢賦【元貢白紵布漧薑元和貢紵布

蜜梅】

管縣七

贛

南康信丰大庾雩都防化安遠

贛縣【上郭下】

貢水西南自南康縣來章水東南自雩都縣來二水至州北合而爲一通謂之贛水因爲縣名

南康縣【上東北至州八十里】

本漢灌嬰所置南壄縣也屬豫章郡獻帝初平二年析南壄置南安縣晉太康五年攺爲南康

信丰縣【上北至州一百九十五里】

獻帝初平二年分南壄立南安縣晉武帝攺爲南康永淳元年析南康更置南安天寶元年攺爲信丰

大庾縣【上東北至州二百二十里】

南康記云前漢南越不賔遣監軍庾姓者討之築城於此因之爲名隋以爲鎭神龍初攺鎭爲縣

雩都縣【上西北至州一百七十里】

漢初所置因雩都水爲名

防化縣【上西南至州四百七十六里】

本漢贛縣地吳寶鼎三年初置新都晉太康元年攺爲寧都隋開皇攺寧都爲防化

安遠縣【上西北至州五百二十里】

梁大同中於今縣南七十里安遠水南置安遠縣隋開皇中廢貞元四年刺史路應重奏分雩都縣地置吉州【廬陵上】

【開元戶三萬四千四百八十一鄕七十四元和戶四萬一千二十五

鄕六十九】

本秦廬陵屬九江郡獻帝興平二年分豫章於此置廬陵郡晉太康中移郡於石陽縣今舊州東北故城是也隋開皇中攺廬陵爲吉州有吉水因爲名焉

州境【東西四百二十里南北六百九十二里】

八到【西北至上都三千六百五里北至東都二千七百九十里】

【東北至撫州四百五十里南至防州五百二十里】

【西至衡州九百一十里北至洪州五百七十六里】

貢賦【開元貢白紵布茶

陟釐】

管縣五

廬陵安福永新太和新淦

廬陵縣【上郭下】

本漢石陽縣晉移郡於此隋攺爲州又攺名石陽縣爲廬陵因廬水爲名

安福縣【上東至州一百二十里】

本漢安平縣後漢攺爲平都縣屬廬陵吳分置安城郡隋廢郡爲安復縣武徳中攺爲安福縣

永新縣【上東北至州二百二十一里】

本漢廬陵縣地吳歸命侯所置屬安城郡隋開皇中廢顯慶四年又依舊置

太和縣【上北至州一百里】

隋開皇九年平陳分廬陵縣置西昌縣十年攺爲太和新淦縣【上南至州二百七十里】

本漢舊縣豫章南部都尉所居縣有淦水因以爲名陳割屬巴山郡隋開皇中廢郡縣屬吉州

江州【潯陽丄】

【開元戶二萬一千八百六十五鄕四十一元和戶一萬七千九百四十五鄕四十九】

禹貢荊掦二州之境州云彭蠡旣瀦今州南五十二里彭蠡湖是也荊州云九江孔殷今州西北二十五里九江是也然彭蠡以東爲揚州界九江以西屬荊州界春秋時爲吳之西境吳爲越滅後復爲楚地秦屬廬江郡漢屬淮南國晉太康十年以荊揚二州疆域曠遠難爲統理分豫章鄱陽廬江等郡之地置江州因江水以爲名理豫章至惠帝分廬江之潯陽武昌之柴桑置潯陽郡自東晉元帝至蕭齊或理半洲至陳武帝於潯陽置西江州復理豫章文帝天嘉元年省西江州江州自豫章復理潯陽隋文帝平陳置江州總管移理湓城大業三年罷江州爲九江郡武徳四年討平林士復置江州五年又置總管七年攺爲都督貞觀二年罷都督府州理城古之湓口城也漢髙帝六年灌嬰所築漢建安中孫權經此城權自標地令人掘之正得古井銘曰漢六年潁陰侯開三百年當塞後不滿百年當爲應運者所開權以爲己瑞井極深大江中風浪井水輒動晉咸和四年後將軍郭黙殺平南將軍劉叛於此城陶侃討黙築壘以攻之黙乃以布囊盛米爲壘以應陶今稱云陶公壘

州境【東西五百九十九里南北一百七十七里】

八到【西北至上都二千七百六十里西北至東都一千九百五十里】

【東至宣州一千八百里南至洪州三百二十五里】

【西至鄂州五百九十三里西北至蘄州二百八十九里】

貢賦【開元貢葛

生石斛元和貢碌】

管縣三

潯陽彭澤都昌

潯陽縣【緊郭下】

本漢舊縣屬廬江郡以在潯水之陽故曰潯陽隋平陳攺潯陽爲彭蠡縣大業二年攺爲湓城縣武徳五年復攺爲潯陽縣

廬山在縣東三十二里本名鄣山昔匡俗字子孝淪潛景廬於此山漢武帝拜爲大明公俗號廬君故山取號周環五百餘里

巢湖故城在縣東四十二里按楚有二巢在廬江六縣其南巢桀所奔處蓋在此

柴桑故城在縣西南二十里

半洲故城在縣西九十里按吳將孫慮黃武六年出鎭於此築城

宮亭湖神廟在縣東南九十里

彭澤縣【上西南至州二百里】

本漢舊縣屬豫章郡置彭城湖南因以爲名隋開皇九年廢彭澤別置龍城縣至十八年又攺爲彭澤縣馬當山在縣東北一百里橫入大江甚爲險絕往來多覆溺之懼

江水西自都昌縣界流入經縣北二十五里東北流入秋浦縣界

都昌縣【上西北至州一百五十里】

本漢彭澤縣地武徳五年分置都昌縣以縣北有都村配以昌字取嘉名也

彭蠡湖在縣西六十里與潯陽縣分湖爲界

釣磯山在縣南一百一十二里昔陶侃嘗釣於此得一梭化爲龍而去

彭澤故城在縣北四十五里晉陶潛爲令理此城左裏故城在縣西南九十五里盧循爲宋祖所敗自蔡州南走還屯潯陽聞大軍將至欲走豫章乃悉力柵斷左裏及大軍至將戰髙祖所執麾竿折幡沈水眾懼公笑曰往年覆舟之戰幡竿亦有折者今復然賊必破矣卽進攻柵賊投水死者萬餘人遂大破

袁州【宜春上】

【開元戶二萬二千二百三十五鄕四十一元和戶一萬七千一百二十六鄕四十一】

本秦九江郡地在漢爲宜春縣屬豫章郡晉平吳后屬荊州東晉以來屬江州隋開皇十一年置袁州因袁山爲名大業三年罷袁州爲宜春郡武徳五年討平蕭銑復置袁州

州境【東西五百二十六里南北二百二十五里】

八到【西北至上都三千二百八十里西北至東都二千四百六十里】

【東至洪州七百四十里南至吉州三百一十七里】

【西至潭州五百二十六里北至江州五百二十五里】

貢賦【開元貢白紵布麻布】

管縣三

宜春新諭萍鄕

宜春縣【上郭下】

本漢舊縣灌嬰定江南所築城晉武帝太康元年以太后諱春攺爲宜陽縣隋開皇十一年於縣置袁州移縣於城東五里復攺爲宜春

新諭縣【上西南至州一百五十里】

本漢宜春縣地吳孫晧分置新渝縣因渝水爲名今曰新諭因聲變也

萍鄕縣【上東至州一百四十二里】

本漢宜春縣地吳寶鼎二年分立萍鄕先吉州隋開皇十一年屬袁州以地多生萍艸因以爲名

信州【上饒中】

【元和戶二萬八千七百一十一鄕六十四案此州置自乾元故不載開元戶鄕與貢賦】

本漢余汗縣地三國時又分鄱陽郡葛陽縣之地陳攺爲弋陽今州所理在弋陽縣東一百里乾元元年租庸使洪州刺史元載奏置

州境【案州境里數寫缺】

八到【西北至上都三千六百三十里西北至東都二千八百二十里】

【東至衢州二百五十里東南至建州五百里】

【西北至饒州五百里】

貢賦【元和貢緜

藤紙】

管縣五

上饒玊山弋陽永丰貴溪

上饒縣【上郭下】

本吳所置隋平陳省乾元元年重立

玊山縣【上西至州九十里】

證聖二年分常山須江等縣置乾元元年自衢州割入信州

弋陽縣【上東至州一百里】

後漢分余汗東界立葛陽縣自吳至陳並屬鄱陽郡隋開皇中因失印攺爲弋陽縣乾元元年自饒州割屬信州

永丰縣【中西北至州四十五里】

本弋陽縣進賢鄕永丰裏之地乾元元年置因裏爲名貴溪縣【上東至州二百二十里】

永泰元年洪州觀察使李勉奏割樂平余幹二縣置在貴溪口因以爲名

撫州【臨川上】

【開元戶二萬四千九百八十八鄕四十八元和戶二萬四千七百六十七鄕五十一】

本禹貢揚州之境秦屬九江郡漢屬豫章吳太平中攺置臨川郡隋開皇九年攺爲撫州大業十二年又攺爲臨川縣武徳五年又攺爲州

州境【東西四百七十八里南北六百三十里】

八到【西北至上都三千三百五十里北至東都二千四百九十五里】

【東至饒州四百七十里南至防州一千一百八十里】

【西南至吉州四百五十六里北至洪州二百一十九里】

貢賦【開元貢葛十疋元和貢葛十疋】

管縣四

臨川南城崇仁南丰

臨川縣【上郭下】

後漢和帝永元八年析南城縣爲臨安縣開元九年攺爲臨川縣

南城縣【上東南至州一百三十里】

漢分豫章郡立爲南城縣

崇仁縣【上東南至州一百里】

本漢臨汝縣之地吳少帝太平二年分臨汝爲新建縣屬臨川郡梁普通三年攺爲巴縣隋開皇中攺爲崇仁南丰縣【上西北至州二百六十里】

本漢南城縣地吳少帝分以爲南丰縣隋平陳省入南城景云二年又置先天二年又廢開元八年復置宣州【宣城緊】

【開元戶八萬七千二百三十一鄕一百六十七元和戶五萬七千三百五十

鄕一百九十五】今爲宣歙觀察使理所【管宣州歙州池州管縣二十都管戶九萬一千七百六】

禹貢揚州之域春秋時屬楚秦爲鄣郡漢武帝攺爲丹陽郡領縣十七理宛陵卽今理是也漢有銅官輿地誌云宛陵縣銅山者漢采銅所治也順帝立宣城郡東晉或理蕪湖或理姑熟或理赭圻隋開皇九年平陳攺郡爲宣州移於今理武徳二年置總管府七年攺爲宣城郡乾元元年復爲宣州州理城周封楚子熊繹於此漢丹陽郡亦理此城俗傳晉桓彜所築

州境【東西四百八十六里南北五百五十二里】

八到【西北至上都取和滁路三千一十里取潤州路二千七十里西北至東都取和滁路二千一百五十里正南防西逾嶺至歙州三百八十里】

【西渡江至廬州六百四十里西南至池州三百四十里】

【正北防東至潤州四百里正北防西至和州二百五十里】

貢賦【開元貢白紵布自貞元後常貢之外別進五色綫毯及綾綺等珍

物與淮南兩浙相比】

管縣十

宣城南陵涇

當塗溧陽溧水寧國廣徳太平旌徳

宣城縣【望郭下】

本漢宛陵縣屬丹陽郡後漢順帝置至晉屬宣城郡隋自宛陵移於今理

敬亭山州北十二里卽謝朓賦詩之所

靑弋水州西九十九里

南陵縣【望東至州一百里】

本漢春谷縣地梁於此置南陵縣仍於縣理置南陵郡隋平陳廢郡縣屬宣州

鵲頭鎭在縣西一百一十里卽春秋時楚伐吳敗於鵲岸是也沿流八十里有鵲尾洲吳時屯兵處

梅根監在縣西一百三十五里梅根監並宛陵監每嵗共鑄錢五萬貫

銅井山在縣西南八十五里出銅

利國山在縣西一百一十里出銅供梅根監

戰鳥山在縣西北一百二十里臨大江本名孤圻山昔桓溫於赭圻討賊屯兵山下夜中眾鳥鳴賊謂官軍已至一時驚潰因以爲名

春谷故城在縣西一百五十里

赭圻故城在縣西北一百三十里西臨大江吳所置赭圻屯處也晉哀帝時桓溫領揚州牧入朝參政自荊州還至赭圻詔止之遂城赭圻鎭焉後城被火災乃移鎭姑熟

涇縣【東北至州一百五里】

本漢舊縣因涇水以爲名屬丹陽郡晉屬宣城郡武徳七年於此置猷州八年廢以縣屬宣州

陵陽山在縣西南一百三十里陵陽子明得仙處防嶺山在縣東南二百五十里涇水所出也

蓋山在縣西南二百八十里下有舒姑泉昔舒氏女化爲魚於此泉聞弦歌則有雙鯉湧出

當塗縣【東南至州一百九十三里】

本漢丹陽縣地其當塗縣本屬九江郡漢爲侯國左傳禹防諸侯於塗山注云在壽春東北以塗山爲邑故以名焉晉武帝太康初分丹陽置於湖縣成帝時以江北之當塗縣流人過江在於湖者僑立爲當塗縣屬淮南郡隋大業十年廢於湖縣以當塗屬宣州

牛渚山在縣北三十五里山突出江中謂之牛渚圻津渡處也始皇二十七年東巡會稽道由丹陽至錢唐卽從此渡也晉左衞將軍謝尙鎭於此溫嶠至牛渚燃犀照諸靈怪亦在於是

博望山在縣西三十五里與和州對岸江西岸曰梁山在溧陽縣南七十里兩山相望如門俗謂之天門山山上皆有郤月城宋車騎將軍王謨所築於此屯兵捍禦

赤金山在縣北一十里出好銅與金淮南子食貨志所謂丹陽銅也

九井山在縣南十里殷仲文九日從桓溫登九井賦詩卽此山也

龍山在縣東南十二里桓溫嘗與僚佐九月九日登此山宴集

丹陽湖在縣東南七十九里周回三百餘里與溧水分湖爲界

蕪湖水在縣西南八十里源出丹陽湖西北流入於大江漢末湖側亦嘗置蕪湖縣吳將陸遜晉謝尙王惇皆嘗鎭此

姑熟水在縣南二里縣名因此

慈湖在縣北六十五里吳將卞融於此屯兵晉成帝咸和二年陶侃與蘇峻戰於慈湖侯景之亂兵至慈湖梁人聞之大恐

采石戍在縣西北三十五里西接烏江北連建業城在牛渚山上與和州橫江渡相對隋師伐陳賀若弼從此渡隋平陳置鎭貞觀初攺鎭爲戍

溧陽縣【西南至州二百四十里】

本漢舊縣屬丹陽郡以在溧水之陽爲名吳時置屯田於此隋屬蔣州【今潤州上元縣西石頭城是蔣州理也】又屬潤州大業二年屬宣州

平陵山在縣南十八里晉成帝時李完圍韓晃於此山斬之山髙四十丈

溧水在縣南六里

溧水縣【上南至州二百二十五里】

本漢溧陽縣地隋開皇十一年宇文述割溧陽之西丹陽之東置

中山在縣東南一十五里出爲筆精妙

丹陽湖在縣西南二十八里與當塗縣分中流爲界因城湖在縣南一百里周回九十里多蒲魚之利寧國縣【上西北至州一百一十里】

本後漢末分宛陵南鄕置屬丹陽郡晉屬宣城郡其後武徳中廢天寶三年復置

五湖水在縣東北四里

廣徳縣【西至州一百六十五里】

後漢分故鄣縣置屬丹陽郡宋爲經安縣隋仁壽三年屬湖州大業二年移於今理屬宣州至徳二年攺名廣徳

桐汭水在縣西五十里春秋楚子期伐吳至桐汭是也太平縣【上東北至州二百八十里】

本涇縣地天寶四年宣城郡太守李和上奏割涇縣西南十四鄕置

黃山在縣西南四十里上有泉水泉側多黃連

旌徳縣【上北至州二百三十里】

本太平之地以縣界闊遠永泰初土賊王方據險作叛招討平之奏分太平置旌徳縣

歙州【新安上】

【開元戶三萬一千九百六十一鄕七十二元和戶一萬六千七百五十四鄕五十】

禹貢掦州之域春秋時屬越秦時爲丹陽郡歙縣之地其後或屬新都或隸新安郡或立新寧郡隋開皇十二年置歙州武徳中置都督貞觀廢

州境【東西四百一十九里南北二百四十里】

八到【西北至上都取睦州路四千八百五里取宣州路三千四百五十里西北至東都三千二百二十五里取宣州潤州路二千五百九十里東至杭州四百七十里東至睦州三百七十里】

【西南至饒州七百里正北防東至宣州三百里】

貢賦【開元貢麻布元和貢細紵布竹簟】

管縣六

歙

黝

休寧婺源績溪祁門

歙縣【上郭下】

本秦舊縣也縣南有歙浦因以爲名晉後屬新都郡或屬新安郡或屬新寧郡隋初省開皇十一年又置十二年置歙州及縣

北黝山在縣西北二百六十八里宣歙二州分界處布射山一名勤山在縣北二十里吳志歙賊金奇萬戶屯於此

烏聊山在縣東南二百六步上有毛甘故城後漢末賊毛甘萬戶屯於此吳將賀齊討平之

浙江西自休寧縣界流入

黝縣【上東至州一百五十二里】

本漢舊縣理在黝川因以爲名屬丹陽郡隋平陳省入休寧縣十一年復置隸宣州十二年攺隸歙州按縣南有墨嶺出墨石又昔貢柿心木縣由此得名說文黟字從黑旁多後傳誤遂寫黝字

林歷山在縣西南一百五十里昔吳大帝使賀齊討黝歙山賊賊帥陳僕祖山等二萬戶屯此山山四面壁立髙數十丈徑路危狹不容方楯賊乘髙下石不可得攻齊乃陰募輕健士密於險賊所不備處以戈帖山爲緣道夜令勇士潛上懸布援人遂大破之忽賊中有善禁者官軍刀劍不得拔弓弩矢發多還自向賀齊令曰吾聞虫有毒者兵有刃者可禁其無刃者不可禁乃多作韌木白棓選異力精卒五千人攻之禁果不行賊遂大敗

休寧縣【上東至州六十六里】

本秦歙縣地屬丹陽郡後漢建安中賀齊討黝歙山賊分休陽縣其後頻有攺易隋開皇十八年攺爲休寧縣屬婺州十二年屬歙州

橫鄣山在縣東南八十四里

漸江一名浙江源出縣東南橫鄣山東流經歙縣又東南入睦州界

婺源縣【上東北至州二百九里】

本休寧縣西南界開元二十六年平妖賊洪氏始置此縣以婺水繞城三面因以爲名

善山在縣南五十里與惡山隔溪相對俗謂之夫婦山績溪縣【中下西南至州六十六里】

本梁大通元年於此置梁安縣武徳中廢大歷二年刺史長孫全緒奏分歙縣置此縣北有乳溪與徽溪相去一里並流離而復合有如績焉因以爲名

祁門縣【中下東至州一百七十九里】

本古昌門地漢黝縣之南境永泰元年艸賊方淸於此僞置昌門縣以爲守備刺史長孫全緒討平之因其舊城置縣恥其舊號以縣東北一里有祁山因攺爲祁門縣大歷五年又移於東面臨大溪西枕小山

池州【池陽下】

【元和戶一萬七千五百九十一鄕三十四案此州置自永泰故不載開元戶鄕與貢賦】

本漢鄣郡之域吳於此置石城縣梁昭明太子以其水魚羙故封其水爲貴池今城西枕此水隋廢石城縣入南陵縣開皇中於此置秋浦縣永泰二年江西觀察使李勉奏置池州因武徳四年總管左難當所奏舊名取貴池以爲州號也

州境【案州境里數寫缺】

八到【西北至上都取宣州路二千四百一十里取江州路二千五百三十里西北至東都取宣州路二千五百一十里取江州路二千五百三十里東南至歙州四百六十里東北陸路至宣州三百四十里】

【西至江州五百八十里西南至饒州五百八十里】

【正北防西渡江至舒州四百三十里】

貢賦【案元和貢賦寫缺】

管縣四

秋浦靑陽至徳石棣

秋浦縣【上郭下】

隋開皇十九年於石城故城置屬宣州永泰二年李勉奏置池州縣屬焉

烏石山在縣西一百四十里廣徳初爲賊陳莊方淸所據袁傪破平之

大江水在縣北七里

貴池水在縣西七里

秋浦水在縣西八十里

靑陽縣【上西南至州七十里】

本漢涇縣地天寶元年洪州都督徐輝奏於吳所立臨城縣南置屬宣州在靑山之陽爲名永泰二年隸池州至徳縣【中東北至州二百五十里】

本漢石城至徳二年刺史宋若思奏置因年號爲名初屬潯陽郡乾元元年攺屬饒州永泰三年割屬池州堯城在縣南四百里

舜城在縣北二十里舊傳兩帝南巡至此

石埭縣【中西北至州二百里】

本漢丹陽郡地至吳大帝封韓當爲石埭城侯因此置縣其後屢有廢興永泰二年洪府都督李勉奏割秋浦靑陽涇三縣於吳所置陵陽城南五里置

陵陽山在縣北三十里竇子明於此得仙

石埭在縣西北一百三十里有兩橫石壅江有如埭焉因名

元和郡縣誌卷二十九﹤史部﹐地理類﹐總志之屬﹐元和郡縣誌﹥

欽定四庫全書

元和郡縣誌卷三十

唐李吉甫撰

江南道【五】

潭州【長沙中都督府】

【開元戶二萬一千八百

鄕六十九元和戶一萬五千四百四十四鄕六十九】今爲湖南觀察使理所【管潭州衡州郴州永州連州道州邵州管縣三十四此與後福建觀察使都管戶數並寫缺】

禹貢荊州之域春秋爲黔中地楚之南境秦並天下分黔中以南之沙鄕爲長沙郡以繞湘川【下言長沙郡地者皆禹貢荊州之域楚之南境也】按東方朔記南郡有萬里沙祠自湘川至東萊地可萬里故曰長沙漢初以吳芮有功封長沙王至景帝封其子發爲王因入朝有詔諸王疊起舞王但張褏而已帝怪而問之對曰臣國小地狹不足以回旋帝悅益以武陵桂陽二郡自漢至晉並屬荊州懷帝分荊州湘中諸郡置湘州南以五嶺爲界北以洞庭爲界漢晉以來亦爲重鎭今按其俗雜有夷人名徭自言先祖有功免徭役也隋開皇九年平陳攺爲潭州取昭潭爲名也又置總管府大業中罷牧置都尉府三年罷長沙郡武徳四年又置潭州總管府七年攺爲都督府州境【東西一千六十里南北五百七十五里】

八到【西北至上都二千四百四十五里北至東都二千一百八十五里】

【東至洪州九百八十里東南至袁州五百二十五里】

【正南防東至衡州四百六十里西北至朗州四百里】

【北至嶽州水路五百五十里】

貢賦【開元貢葛布十五疋元和貢絲布十五疋】

管縣六

長沙醴陵瀏陽益陽湘鄕湘潭

長沙縣【郭下】

本漢臨湘縣屬長沙國隋攺爲長沙縣屬潭州

嶽麓山在縣西南隔湘江水六里蓋衡山之足也故以麓爲名

雲母山在縣北九十里列仙傳長沙雲母服之不朽銅山在縣北百里楚鑄銅處

昭山在縣南七十里臨湘水下有旋潭甚深無厎州之得名因此也

湘水南自衡山縣界流入於嶽州湘陰縣界

故尉城在縣西北七十里孫權以程普爲長沙縣西部都尉以防關羽因立此城

故陶關在縣西南五里晉杜弢據湘州反陶侃討之因置此城

賈誼宅在縣南四十步

吳芮墓在縣北四里

陶侃墓在縣南二十三里

醴陵縣【中下西北至州一百八十里】

本漢臨湘縣地禹貢岷山江東別爲沱又東至於澧是也後漢置此縣屬長沙郡吳封顧雍爲長沙侯而家人不知是也隋平陳省入長沙武徳四年復置

瀏陽縣【中下西至州二百五十里】

本漢長沙國臨湘縣地吳置瀏陽因縣南瀏陽水爲名隋平陳廢景龍二年復置

益陽縣【丄東南至州一百八十里】

本漢舊縣屬長沙國在益水之陽因名隋平陳屬潭州澬水一名茱萸江南自邵州流入經縣南三十步縣西有關羽瀨南對甘寧故壘昔羽屯兵水北孫權令魯肅甘寧拒於此水寧謂肅曰羽聞吾咳唾之聲必不敢渡渡則成擒也羽夜聞寧處分曰興霸聲也遂不渡茱萸江

益水出縣東南益山東北流入澬水

關羽故壘在縣西一十五里

湘鄕縣【西北至州二百三十里】

本漢湘南縣之湘鄕也後漢立爲縣屬零陵郡自吳至陳並屬衡陽郡隋省入衡山縣武徳四年復置

石魚山其石色若雲母開發一重石若魚形刻畫燒之作魚膏臭在縣西十五里

龍山有鐘乳穴在縣南二百四十里

漣水在縣南四十五里煮水一名得鹽五升

湘潭縣【東北至州一百四里陸路一百二十里】本漢湘南縣地吳分立衡陽縣晉惠帝更名衡山歷代並屬衡陽郡隋攺屬潭州天寶八年攺名湘潭

涓湖漑良田二百餘頃縣西七十里

湘水經縣理東

衡州【衡陽上】

【開元戶一萬三千五百一十三鄕四十四元和戶一萬八千四十七

鄕四十四】

秦屬長沙郡漢爲酃縣地吳分長沙之東部爲湘東郡晉以郡屬湘州隋開皇九年罷郡爲衡州以衡山爲名州境【東西六百五十里南北四百九十九里】

八到【西北至上都二千九百五十里北至東都二千六百四十九里】

【東南至郴州三百七十里東北至吉州九百一十里】

【正南防西至永州五百七十里西至邵州三百五十六里】

【北至潭州四百六十里】

貢賦【開元貢麩金大麻紵絲元和貢水銀】

管縣六

衡陽攸

茶陵耒陽常寧衡山

衡陽縣【郭下】

本漢酃縣地吳分置臨蒸縣屬衡山郡天寶初更名衡陽郡縣仍屬焉【案此所敍未全舊唐書云吳末分長沙東界立湘東郡隋罷郡爲衡州攺臨蒸爲衡陽武徳四年復爲臨蒸開元二十年復爲衡陽】縣城東傍湘江北背蒸水岣嶁山卽衡山也在縣北七十里

湘水西南自永州祁陽縣界入

蒸水自臨蒸縣北東注於湘謂之蒸口

酃湖在縣東二十里可釀爲酒晉記武帝平吳薦酃酒於太廟是也

蒸陽故城在縣西一百七十里

攸縣【下西南至州陸路三百四十五里】

本漢舊縣武徳四年分湘潭縣置以北帶攸溪爲名茶陵縣【中西南至州水路四百五十里】

本長沙國界齊永明七年入湘東郡隋開皇九年爲湘潭縣武徳四年置茶陵縣貞觀九年廢聖歷元年復舊以南臨茶山縣以爲名

耒陽縣【上西北至州一百六十八里】

本秦縣因耒水在縣東爲名漢屬桂陽郡隋攺爲耒陰屬衡州【案此所敍亦未全舊唐書云武徳四年復爲耒陽】後漢蔡倫卽此縣人有宅基在縣西一里

雨瀨在故縣西南每旱賽之則雨降

常寧縣【下西北至州陸路一百八十里】

本秦耒陽縣地吳分耒陽置新平縣宋元徽中三洞蠻抄掠州縣移就江東因蠻寇止息遂號新寧卽今理是東俯潭水西枕冝江天寶元年攺名常寧

湘水在縣北六十里

衡山縣【丄西南至州一百二十里】

本漢陰山縣以縣東百二十里有陰山爲名至梁武帝天監中分陰山立湘潭縣天寶八年攺爲衡山

湘水在縣東

衡山南嶽也一名岣嶁山在縣西三十里南嶽記曰衡山者朱陽之靈臺太虛之寶洞又云赤帝館其嶺祝融托其陽以其宿當翼軫度應機衡故爲名又曰上如車蓋及衡軛之形山髙四千一十丈

衡嶽廟在縣西三十里南嶽記曰南宮四面皆絕人獸莫至周回天險無得履者漢武帝移於江北置廟隋文帝復移於今所

郴州【桂陽中】

【開元戶三萬二千一百七十六鄕五十元和戶一萬六千四百三十七案鄕數寫缺】

本漢長沙國地後漢分長沙南境立桂陽郡理郴縣領十一縣隋平陳攺爲郴州大業中復爲桂陽郡武徳四年爲郴州

州境【東西五百九十六里南北三百二十三里】

八到【西北至上都三千二百七十五里北至東都三千一十五里】

【東至防州一千里東南至韶州四百一十里】

【西至道州五百三十五里西北至衡州三百七十里】

貢賦【開元貢防

白紵】

管縣八

郴

義章義昌平陽資興髙亭臨武藍山

郴縣【上郭下】

本漢舊縣項羽徙義帝之所都也歷代屬郴陽郡隋屬郴州

桂陽監在城內毎年鑄錢五萬貫

馬嶺山在縣東北五里昔蘓耽學道於此得仙其舊宅在州東半里俯臨城余迹猶存

石井山在縣東北八十里有風母獸旣死張口向風則生

劉洞在縣西北二十三里出偃鼠如牛將爲災乃出畝散落其尾悉爲小鼠

淥水自郴侯山注來

程鄕吳錄雲程鄕出酒

橫溪水俗謂之貪泉飲者輒冒於貨財

郴水出經縣東一里

溫水在縣北常漑田十二月種明年三月熟可一嵗三熟

義帝祠在縣西一里墓在縣西一里

義章縣【中下西北至州一百一十五里】

本漢郴縣地隋末蕭銑分置屬郴州武徳因而不攺開元二十三年自縣北移於今理郤據層嶺前臨通江章水在縣北六十五里

義昌縣【中下西北至州三百三十里】

本漢郴縣地至東晉分置汝城縣屬桂楊郡隋攺爲扈陽縣天寶元年攺爲義昌

平陽縣【上東至州九十九里】

本漢郴縣地東晉陶侃於今理南置屬平陽郡至陳俱廢隋末蕭銑分置武徳因而不攺七年省八年復置銀坑在縣南三十里所出銀至精好俗謂之�子銀別處莫及亦出銅供桂楊監鼓鑄

資興縣【中下西至州一百二十里】

本漢郴縣地後漢於此置漢寧縣吳攺曰陽安晉攺爲晉寧至隋省開皇十一年又置攺爲晉興貞觀廢咸通三年又置攺爲資興南俯耒江北帶長嶺

髙亭縣【中下南至州九十里】

本漢便縣晉省陳復置至隋省入郴縣開皇十三年宇文融奏割郴縣北界置安陵縣安陵水在縣北百步因以爲名天寶元年攺爲髙亭縣以縣東一百三十步髙亭山爲名

臨武縣【中下東北至州二百一十三里】

本漢舊縣以南臨武溪水因以爲名歷代屬桂陽郡後郡爲郴州縣屬不攺

桐柏山在縣西北六十里

雞水在縣南卽桂水也

藍山縣【中東北至州三百二十里】

本漢南平縣至隋廢咸通中復置於今理天寶元年攺爲藍山縣

九疑山在縣西南五十里

永州【零陵中】

【開元戶二萬七千五百九十鄕四十八元和戶八百九十四

鄕四十五】

秦屬長沙郡漢爲長沙國武帝分置零陵郡領縣十至宋封晉恭帝爲零陵王隋文帝開皇九年平陳置永州因水爲名大業三年復爲零陵郡四年又置永州史記舜九疑卽此地也

州境【東西三百三十二里南北五百六十一里】

八到【西北至上都三千一百五十五里北至東都二千八百九十五里】

【南北至道州水路二百六十里東北至衡州陸路五百七十里】

【南至韶州六百里西南至桂陽五百五里】

【西至敍州南郎溪山懸險不通無里數】

貢賦【開元貢細葛石燕】

管縣四

零陵祁陽湘源灌陽

零陵縣【上郭下】

本漢泉陵縣地隋平陳攺爲零陵縣自攺零陵故移於此

湘水經州西十餘里

石室山在縣北一里呂防所築

祁陽縣【上南至州一百八十里】

本漢泉陵縣地屬零陵郡吳分泉陵置武徳四年復置於今理貞觀元年省四年又置

石燕山在縣西北一百一十里出石燕充藥

湘水經縣南三十步

湘源縣【上東北至州一百三十里】

本漢洮陽縣地至隋攺置湘源縣屬永州

湘水經縣東

灌陽縣【中北至州三百六十里】

本漢零陵縣地隋大業末蕭銑析湘源縣置武徳七年廢上元二年呂諲奏置

灌水在縣西南一百二里

連州【連山下】

【開元戶一萬八千八十鄕二十二元和戶五千二百七十鄕二十二】

秦爲長沙郡之南境漢置桂陽郡至陳爲桂陽縣隋文帝開皇十年置連州因黃連嶺爲名大業初攺爲熙平郡武徳四年復爲連州

州境【東西二百四十二里南北四百里】

八到【東北至上都三千六百六十五里東北至東都三千四百五里】

【東至韶州陸路五百里東至廣州八百九十里】

【東北度嶺至郴州三百九十里西南至封州六百三十里】

【西至賀州捷路二百七十里取道州桂嶺路二百六十里】

貢賦【開元貢細布元和貢鐘乳】

管縣三

桂陽陽山連山

桂陽縣【上中郭下】

本漢舊縣屬桂陽郡吳宋齊並屬始興郡梁陳屬陽山郡隋屬連州

貞女峽在縣東南一十里

黃連嶺在縣西南一百五十里

陽山縣【中下西北至州水路一百四十七里】

本漢舊縣爲南越置關之邑故其關在縣西北四十里茂漢口史記尉佗移檄陽山關曰盜兵且至急絕道聚兵自守今陽山北當騎山嶺路秦於此立陽山關漢破南越以爲縣後漢省晉重置在注水南梁天監六年置陽山郡以縣屬焉隋開皇十年屬連州神龍二年移於注水北卽今縣理也是界諸山各出乳穴

連山縣【中下東至州一百六十里】

自漢至齊爲桂陽郡之地梁武帝分桂陽置廣惠縣【案梁武舊唐書作晉武廣惠隋書作廣徳與此互異皆當以此爲是】隋開皇十年攺爲廣澤屬連州仁壽元年攺爲連山

滑水今爲黃連水

道州【江華中】

【開元戶二萬七千四百四十

鄕六十元和戶一萬八千三百三十八鄕五十一】

秦屬長沙郡漢屬長沙國武帝分長沙置零陵郡吳分零陵置營陽郡今州是也以郡在營水之南因以爲名隋末陷冦賊武徳四年平蕭銑置營州貞觀八年攺爲道州

州境【東西二百九十五里南北四百里】

八到【西北至上都三千四百一十五里北至東都三千一百五十五里】

【正東防北至郴州五百三十五里南逾嶺至賀州四百四十里】

【西南逾嶺至韶州四百二十里西北水路至永州二百六十里】

貢賦【開元貢細紵布】

管縣五

道永明延唐大歷江華

道縣【上郭下】

本漢營浦縣屬零陵郡隋攺永陽縣貞觀八年省入營道縣天寶六年攺爲道縣

大陽原在縣南五十步多小斑竹相傳云舜崩之後二妃尋湘水以手拭淚把竹遂成斑也

營水南自江華縣流入

永明縣【中東北至州一百一十里】

本漢營浦縣隋攺爲永陽縣武徳四年移於州西南貞觀八年省天后又置天寶元年攺爲永明

延唐縣【上西至州一百里】

本漢泠道縣地屬零陵郡漢景帝時零陵文學於泠道舜祠下得玊琯是也至隋自奔巢水口移營道縣於此武徳四年移營道於州郭內於此置唐興縣天寶元年攺爲延唐縣

九疑山在縣東南一百里舜所築也九山相似行者疑惑故爲名舜廟在山下

泠水今名遲水源出九疑山

舂陵故城在縣北五十里長沙定王封中子買爲舂陵侯是也

大歷縣【中下西北至州一百二十里】

本漢營道縣地大歷二年觀察使韋之晉奏析延唐縣於州東置因年號爲名【案舊唐書地理誌大歷二年湖南觀察使韋貫之奏請析延唐縣於道州東南二百二十里舂陵侯故城北十五里置縣因以大歷爲名又本傳云貫之本名純以憲宗廟諱遂以字行新唐書宰相世系表云貫之字正理相憲宗合志表傳皆可證貫之非之晉然攷本傳元和十二年罷相乃爲湖南觀察使去大歷初已四十餘年則所云大歷二年貫之奏置亦誤今並仍原文以存疑】江華縣【中北至州一百一十三里】

本漢馮乘縣地故城在縣南七十里至隋不攺武徳四年分馮乘縣置江華縣屬營州八年屬道州

營水出縣東北

淮南王子廟在縣南七十二里荊州記云淮南王安被誅其子奔至此城門化爲石今名東塘神

邵州【邵陽下】

【開元戶一萬二千三百二十鄕三十元和戶一萬八百

鄕二十二】

秦爲長沙郡地漢爲昭陵縣屬零陵郡吳分置邵郡今州是也宋齊並爲邵陵王國隋開皇十年以邵陵郡屬潭州隋末陷於冦賊武徳四年平蕭銑屬南梁州貞觀十年攺爲邵州

州境【東西屈曲一百二十里南北水路七百三十四里】

八到【西北至上都二千八百八十四里北至東都二千五百八十五里】

【東至衡州三百五十六里東南至永州二百二十里】

【東北至潭州陸路五百三十里】

貢賦【開元貢黃蠟麻布元和貢銀】

管縣二

邵陽武岡

邵陽縣【上郭下】

本漢昭陵縣屬長沙國後漢攺昭陽縣晉武帝攺爲邵陽因邵水之陽爲名

武岡縣【上東北至州四百三十里】

本漢都梁縣地屬零陵郡吳寶鼎元年攺爲武岡縣因武岡爲名一云晉武帝分都梁縣置梁天監元年以太子諱綱故爲武彊武徳四年復舊

都梁山在縣東北一百三十里

福州【長樂中都督府】

【開元戶三萬一千六十七

鄕六十六元和戶一萬九千四百五十五鄕八十一】今爲福建觀察使理所【管福州建州泉州漳州汀州管縣二十四】

禹貢楊州之域本閩越秦並天下以閩中下郡作三十六郡之數今州卽閩中郡之地也【下言閩中地者皆禹貢掦州之域】漢初又爲閩越國自越王句踐六世至無疆爲楚所滅子孫播遷海上七世至無諸從諸侯之師滅秦率人佐漢漢立無諸爲閩中王王故地郡又有冶縣按冶卽今臺州章安故縣是也後漢攺爲東官吳於此立曲郍都尉主謫徙之人作船於此晉置晉安郡領縣八屬揚州南朝以封子弟爲王梁簡文帝初封晉安王入爲皇太子是也陳廢帝攺爲丰州又爲泉州因泉山爲名隋大業二年攺爲閩州三年攺爲建安郡武徳六年攺爲泉州八年置都督府景云二年又爲閩州開元十三年攺爲福州都督府因州西北福山爲名兼置經略使仍自嶺南道割屬江南東路

州境【案州境里數寫缺】

八到【西北至上都五千二百九十五里西北至東都四千四百二十四里】

【東至大海七十里東南水路至海一百六十里】

【東北至溫州水路屈曲一千八百里山路險阻西南至泉州三百七十里西南至汀州水路屈曲一千一百六十五里正北微西至建州六百里】

貢賦【開元貢海蛤蚺蛇膽賦緜

絹】

【元和貢漧薑白蕉】

管縣九

閩

官長樂福唐連江長溪尢溪古田永泰

閩縣【上郭下】

本漢冶縣地屬防稽郡後漢攺爲東官【案杜佑通典及舊唐書並云冶縣又名東冶縣後漢攺爲官都尉】吳攺屬建安郡晉以官爲晉安郡隋開皇九年攺爲原丰縣十二年又攺爲閩縣皇朝因之

海在縣東南一百六十里

東湖在縣北三里

西湖在縣西二里

官縣【緊北至州郭二里】

武徳六年於今州西北三十一里置八年廢長安二年重置貞元五年觀察使鄭叔則奏移於州郭

長樂縣【上西至州一百里】

本隋閩縣地武徳六年分置長樂縣

石尢嶺縣南四十里與福唐縣分界

大海在縣東七十里

海澶山縣東一百二十里山在大海中周回三百里福唐縣【緊東北至州水路一百七十里】

聖歷二年析長樂縣東南界置萬安縣天寶元年攺爲福唐

大海在縣東四十五里

丹步渡在縣南百步其水謂之無患溪

連江縣【緊西南至州水陸路一百六十里】

本漢冶縣地晉分立溫麻縣武徳六年移於連江之北攺爲連江縣

連江在縣南三百里東流入海

海在縣東五里

長溪縣【中下西南至州水路八百里】

長安二年割晉溫麻舊縣北四鄕置長溪縣

長溪在縣南四十五里流入大海

尢溪縣【中下東南水路至州八百里】

開元二十九年開山洞置縣東水路沿流至官縣西水路溯流至汀州龍巖縣

古田縣【中下東至州七百里】

開元二十九年開山洞置與連江接界與沙縣分界永泰縣【中下東北至州二百五十里】

永泰二年觀察使李承昭開山洞置縣東水路沿流至官縣西溯流至南安縣南北俱抵大山並無行路建州【建安上】

【開元戶二萬八百

鄕四十元和戶一萬五千四百八十鄕四十】

本秦閩中地也漢於其地立冶縣屬會稽郡後漢攺冶爲東官吳孫休永安二年以會稽南部都尉分爲建郡今州卽其地也宋齊梁皆以封子弟爲王開元十年罷郡以縣屬泉州隋氏喪亂建安縣人擁眾自保武徳四年歸附遂於建安縣置建州

州境【案州境里數寫缺】

八到【西北至上都四千六百九十五里西北至東都三千八百三十五里】

【東北至處州山路九百里正南微東至福州六百里】

【西南至汀州水路屈曲一千五百里西北至信州五百四十里】

【西北至撫州八百三十里止北微東至衢州七百里】

貢賦【開元貢金花練賦緜

絹】

【元和貢蕉布偃鼠皮】

管縣五

建安浦城邵武將樂建陽

建安縣【上郭下】

本漢冶縣之地後攺爲東官又立建安縣【案通典云漢冶縣地吳置建安縣有武夷山】因遂不攺

建陽溪一名建安水在州西四百步南流入福州界浦城縣【緊東南至州三百六十里】

本漢興縣吳永安三年攺曰吳興隋平陳省入建安武徳四年又省載初元年復置攺曰唐興天授二年爲武寧神龍元年復爲唐興天寶元年攺爲浦城

梨嶺在縣東北八十里與弋陽縣分界

邵武縣【上】

本漢冶縣地吳於此立昭武縣晉攺爲邵武

飛猿嶺在縣西一百七十里

邵武溪水源出飛猿嶺東南流經縣西

將樂縣【中下東北至州四百五十里】

吳永安三年置隋開皇九年省武徳八年復立

將樂溪水源出百丈嶺東北流經縣界

建陽縣【中東至州一百六十里】

本上饒縣地吳分置建平縣晉太元四年攺爲建陽隋開皇十年省入建安武徳四年重置

建陽溪水源出縣北溫嶺南流經縣界

泉州【淸源上】

【開元戶五萬七百五十四

案鄕數寫缺元和戶三萬五千五百七十一鄕二十四】

舊泉州本理在今閩縣武徳六年置景云二年攺爲閩州開元中攺爲福州今泉州本南安縣也久視元年縣人孫師業訴稱赴州遙遠遂於南安縣東北界置武榮州景云二年攺爲泉州卽今理是也

州境【東西四百里南北三百三十里】

八到【西北至上都五千六百九十五里西北至東都四千八百四十五里】

【東至大海一百里東北至福州三百七十里】

【南至大海一百里西南至漳州三百五十里﹤史部﹐地理類﹐總志之屬﹐元和郡縣誌﹐卷三十﹥】

仙遊縣【中南至州一百六十里】

聖歷二年析莆田西界於今縣北十五里置淸源縣天寶元年攺爲仙遊仍移於今理

仙遊山在縣西三十里縣因爲名

漳州【漳浦上】

【開元戶一千六百九十

案鄕數寫缺元和戶一千三百四十三鄕一十一】

本泉州地垂拱二年析龍溪南界置因漳水爲名初置於今漳浦縣西八十里開元四年攺移就李澳川卽今漳浦縣東二百步舊城是十二年自州管內割屬福州二十二年又攺屬廣州二十八年又攺屬福州乾元二年緣李澳川有瘴遂權移州於龍溪縣置卽今州理是也

州境【東西三百七十里南北三百九十里】

八到【西北至上都六千四百五十里西北至東都五千六百四十里】

【東至大海一百五十里南至大海一百八十里】

【西北至潮州四百八十里北至汀州九百里】

貢賦【開元貢鮫魚皮甲香蠟】

管縣三

龍溪漳浦龍巖

龍溪縣【中下郭下】

陳分晉安縣置屬南安郡後屬閩州開元二十九年割屬漳州縣東十五里至山險絕無路西二十里至山南三里至山北十六里至山

海去縣五十四里

漳浦縣【中下東北至州一百二十里】

垂拱中析龍溪南界置

龍巖縣【中下東北至州三百里】

先置在汀州界雜羅口名雜羅縣屬汀州天寶元年攺爲龍巖縣大歷十二年皇甫政奏攺漳州

廢懷恩縣在州西南三百一十里垂拱二年置屬漳州開元二十九年廢今置鎭

汀州【臨汀下】

【元和戶二千六百一十八鄕一十一案開元戶鄕數寫缺】

開元二十一年福州長史唐循忠於潮州北廣州東福州西光龍洞檢責得諸州避役百姓共三千餘戶奏置州因長汀溪以爲名

州境【案州境里數寫缺】

八到【西北至上都取建州路六千二百九十五里西北至東都五千三百三十五里東南至漳州九百里東北至福州水陸相兼屈曲一千三百六十里東北至建州水陸相兼一千五百里正南微西至潮州一千三百五十里】

【西至防州水陸相兼一千二百里】

貢賦【開元貢蠟

偃鼠皮】

管縣三

長汀沙

寧化

長汀縣【中下郭下】

白石溪水在縣南二百步下流入潮州界

沙縣【中下西南至州一百八十里】

本宋置屬建安郡隋開皇十六年廢武徳四年又置屬建州開元二十三年割屬汀州因沙丘以爲名

溪水自縣西來經縣郭東北流入建安溪

寧化縣【中下西南至州六百里】

本沙縣地開元二十二年開山洞置縣西與防化縣接武山在縣北五里

元和郡縣誌卷三十

欽定四庫全書

元和郡縣誌卷三十一

唐李吉甫撰

江南道【六】

黔州【黔中下都督府】

【開元戶三千九百六十三鄕一十一元和戶一千二百一十二鄕九】

今爲黔州觀察使理所【管黔州涪州夷州思州費州南州珍州溱州播州辰州錦州敍州溪州施州奨州管縣五十二案都管戶數寫缺】

本漢涪陵縣理後漢獻帝時分爲四縣置屬國都尉理涪陵至蜀先主又增置一縣攺爲郡晉永嘉後地沒蠻夷經二百五十六年至宇文周保定四年涪陵蠻帥田恩鶴以地內附因置奉州建徳三年攺爲黔州隋大業三年又攺爲黔安郡因周隋州郡之名遂與秦漢黔中郡犬牙難辧其秦黔中郡所理在今辰州西二十里黔中故郡城是漢攺黔中爲武陵郡移理義寧卽今辰州敍浦縣是後漢移理臨沅卽今辰州是今辰錦敍奨溪澧朗施等州實秦漢黔中郡之地而今黔中及夷費思播隔越峻嶺東有沅江水及諸溪並合東注洞庭湖西有延江水一名涪陵江自牂柯北歷播費思黔等州北注岷江以山川言之巴郡之涪陵與黔中故地炳然分矣貞觀四年於州置都督府總務施業辰智牂充應莊九州其年自今州東九十里故州城移於涪陵江東彭水之南聖歷九年罷都督府景龍二年又罷莊州都督府復以播州爲都督府先天二年罷播州都督府復以黔中爲都督府開元二十六年又於黔中置采訪處置使以都督渾瑊爲使又隸五溪諸川入黔中道仍加置經略使天寶元年攺爲黔中郡六年都督蕭克濟以舊城傾欹移築城於江畔乾元元年復爲黔州大歷四年以辰錦等五州爲辰錦觀察使至十年奉敕卻隸黔府州境【東西五百四十五里南北二百九十八里】

八到【東北至上都取江陵府路三千六百五十里北取萬開州路二千五百七十里】

【東北至東都三千四百四十五里東南至思州三百八十里】

【南至夷州五百八十里西南至播州八百里】

【西北至涪州三百三十里北渡江山路至忠州四百里】

貢賦【開元貢黃蠟賦紵布】

【元和貢蠟五十斤竹布】

管縣六

彭水黔江洪杜洋水信寧都濡

彭水縣【上郭下】

本漢酉陽縣地屬武陵郡【案此與州序所云本漢涪陵縣理有異】自吳至梁陳並爲黔陽縣地隋開皇十三年蠻帥內屬於此置彭水縣

伏牛山在縣北一百里

左右鹽泉今本道官収其課

黔江縣【中下西至州二百里】

本漢酉陽縣地隋開皇五年置石城縣屬庸州大業二年廢武徳元年乂置天寶元年攺名黔江

洪杜縣【中下北至州一百三十里】

武徳二年析彭水縣於今縣北十八里置因縣東一里洪杜山爲名麟徳二年移於今理

洋水縣【中下東北至州一百六十里】

本武徳二年於今縣東置盈隆縣貞觀十年移於今理先天元年攺爲盈川以縣南有盈川山爲名天寶二年攺爲洋水以縣西三十里洋水爲名

信寧縣【中下東南至州一百三十里】

隋大業十年於今縣西南置信安縣武徳二年攺爲信寧縣屬義州【義州今夷州義泉縣理是】貞觀四年移於今理十一年屬黔州

涪陵江水去縣二里

都濡縣【中下北至州二百里】

本貞觀二十年析盈隆縣置以縣西北六十里有都濡水爲名也

涪州【涪陵下】

【開元戶六千九百九鄕二十六元和戶三百五

鄕二十一】

禹貢梁州之域春秋時屬巴國秦爲巴郡地華陽國誌曰涪陵巴之南鄙從枳縣入溯涪水枳縣卽今涪州所理是也與荊楚界相接秦將司馬錯由之取黔中地漢爲涪陵縣地蜀先主以爲涪陵郡武徳元年立爲涪州在蜀江之南涪江之西故爲名上元二年因黃莩硤有獠賊結聚江陵節度呂諲請隸於江陵置兵鎭守元和三年中書侍郎平章事李吉甫奏曰涪州去黔府三百里輸納往返不逾一旬去江陵一千七百餘里途經三硤風浪沒溺頗極艱危自江陵近四十年眾知非便疆裏之制逺近未均望依舊屬黔府

州境【案州境里數寫缺】

八到【東取江陵路至上都水陸相兼三千三百二十五里從萬州北開州道宜縣及洋州路二千三百四十里東至東都三千六百里水路至萬州六十里東至忠州三百五十里東至江陵府水路一千七百里】

【東南至黔州水路三百三十里西南至渝州水路三百四十里】

【西北陸路至渠州陵山縣三百七里】

貢賦【開元貢麩金文鐵刀蒟醬元和貢白蜜連頭十段布一疋】

管縣四

涪陵樂溫武龍賓化

涪陵縣【中下郭下】

本漢舊縣屬巴郡【案此似與前以黔州爲漢涪陵縣理相混必合後條州城本枳縣城乃明】漢時赤甲軍多取此縣人蜀置涪陵郡隋開皇廢郡縣屬渝州武徳元年置涪州縣攺屬焉

雞鳴硤山在縣西十五里先主時涪陵人反蜀將鄧芝討焉至雞鳴硤見猿母子相抱芝引弩射中猿母其子拔箭以樹葉塞瘡芝投弩水中嘆曰吾傷物之性其死矣果亡

州城本秦枳縣城也自李雄據蜀此地積爲戰場人眾奔波或上或下桓溫定蜀以涪郡理枳縣城

開池在縣東三十里出鋼鐵土人以爲文刀

樂溫縣【中下東南至州一百一十里】

本漢枳縣地周明帝分置巴縣武徳二年攺爲樂溫縣因樂溫山爲名在縣南三十里縣出茘枝

武龍縣【中下西北至州二百五十里】

本漢涪陵縣地武徳九年分立武龍縣

涪江水在縣南屈北流注於蜀江

賓化縣【中下東北至州三百里】

本漢枳縣地周武成三年省入巴縣貞觀十一年分巴縣置隆化縣以縣西永隆山爲名先天元年以犯廟諱攺爲賓化縣

夷州【義泉縣】

【開元戶一千四百八十七鄕一十一案元和戶鄕數傳寫缺】

本徼外蠻夷之地自漢至梁陳並屬牂柯郡累代恃險多不賓附隋大業七年置綏陽縣屬明陽郡武徳四年攺爲夷州貞觀元年廢四年於黔州都上縣復置

【東北至涪州四百里西南至播州二百四十里】

【北至黔州五百八十里東至費州三百里】

貢賦【開元貢斑布賦麤布】

【案元和貢葛粉三十斤】

管縣五

綏陽都上義泉洋川寧夷

綏陽縣

本漢牂柯郡地隋大業十二年巴郡丞梁粲招慰所置綏陽山在縣北二十九里縣以爲名

都上縣【中下西北至州五十里】

本漢牂柯郡地隋大業十二年招慰所置其處是酋豪首領都集之所因以爲名

義泉縣【中下東北至州一百里】

隋大業十一年招慰所置以帶山泉爲名屬義州武徳中於此置牢州貞觀十七年州廢以縣屬夷州

洋川縣【中下東至州一百里】

武徳二年於今縣東北置屬義州貞觀十四年於今理置

寧夷縣【中下西北至州一百九里】

隋大業八年置屬明陽郡武徳四年屬夷州永徽後廢

思州【寧夷下】

【開元戶三千四百四十二鄕十元和戶四百二十九

鄕六】

楚爲黔州地秦拔之置郡自漢至吳並爲武陵郡酉陽縣地吳分置黔陽縣至梁陳不攺隋開皇九年置務川縣屬庸州【庸州黔江縣地是也】大業二年廢武徳四年於縣置務川郡貞觀四年攺爲思州以思邛水爲名

州境【東西六百三十里南北五十二里】

八到【東北至上都取江陵路三千九百二十五里東北至東都三千七百二十五里

東南至錦州常丰縣五百里南至費州水路四百里】

【西南至夷州四百里西北水路至黔州二百八十里】

貢賦【開元貢葛

朱砂元和貢蠟十五斤】

管縣三

務川思王思邛

務川縣【中下郭下】

本漢酉陽縣地屬武陵郡自晉至陳並爲黔陽縣地至隋開皇十九年置因川爲名

內江水一名涪陵水在縣西五十步

思王縣【中下北至州水路三百里】

武徳三年置相傳云漢時陳丘爲牂柯太守阻丘保據思邛水漢將夜郎王數萬破丘於此安撫百姓時人思慕遂爲縣名

思邛縣【中下西北至州二百九十里】

開元四年招輯生夷所置

費州【涪州下】

【開元戶二百案鄕數及元和戶鄕數並寫缺】

本古徼外蠻夷地漢武帝元鼎六年通西南夷置牂柯郡隋文帝於此置涪川縣屬黔州煬帝攺爲黔安郡貞觀四年分思州涪川扶陽縣置費州

州境【案州境里數寫缺】

八到【東北至上都取江陵路四千三百三十五里東北至東都四千一百二十五里

東至奨州水陸相兼四百里正南微西至牂柯充州一百九十里】

【西南至播州四百里止至思州水路四百里】

貢賦【開元貢蠟四十斤】

管縣四

涪川多田城樂扶陽

涪川縣【中下郭下】

本漢牂柯郡之地隋文帝開皇五年置取涪水爲名內江水經縣北一百五十步

多田縣【中下西南至州四十里】

武徳三年置初屬思州貞觀八年屬費州

涪陵江水經縣南五十步

城樂縣【中下東至州一百五十里】

武徳四年置初屬思州貞觀八年割屬費州

扶陽縣【中下東南至州八十五里】

武徳置屬思州貞觀四年屬費州

南州【南川下】

【開元戶一千一百二十四案鄕數及元和戶鄕數並寫缺】

周屬雍州戰國爲巴國界秦爲巴郡之地漢爲巴郡江州之境其男女露頭徒跣衣皆左衽周閔帝拓定巴境以江州置七州郡武徳二年割渝州置領六縣又攺爲僰州四年復爲南州

州境【東西二百一十里南北一百八十九里】

八到【東北至上都三千一百六十里東北至東都二千九百里】

【西至沒丁山八十里西南至溱州二百七十里】

【北至渝州江津縣二百三十里】

貢賦【開元貢斑布】

管縣二

南川三溪

南川縣【中下郭下】

本漢江州之地武徳二年置隆陽縣先天元年攺爲南川

蘿緣山在縣南十二里多楠木堪爲大船

僰溪水在縣南四十步

三溪縣【中下西北至州二百四十里】

貞觀五年置以縣內有僰溪東溪葛溪三溪合流故爲名其縣城甚髙險

僰溪水在縣西

珍州【夜郎下】

【開元戶二千六百案鄕數及元和戶鄕數並寫缺】

本徼外蠻夷之地貞觀十六年置

州境【案州境里數寫缺】

八到【東北至上都五千五百五十里東北至東都四千五百四十五里】

【東南至播州二百里西接夷獠界】

【北至溱州二百四十里】

貢賦【開元貢蠟】

管縣三

夜郎麗臯樂源

夜郎縣【中下郭下】

麗臯縣【中下】

樂源縣【中下】

右並貞觀十六年開山洞與州同置三縣並在州側近或十里或二十里隨所畬種田處移轉不常厥所溱州【溱溪下】

【開元戶八百九十二案鄕數及元和戶鄕數並寫缺】

本巴郡之南境貞觀十六年有渝州萬壽縣人牟智才上封事請於西南夷竇渝之界招慰不庭建立州縣至十七年置以南有溱溪水爲名

州境【案州境里數寫缺】

八到【東北至上都三千四百三十四里東北至東都四千二百九十一里】

【東與賓州接界山險不通無里數東北至南州二百七十里】

【東北至黔州取珍播夷路一千三百里正南微東至珍州二百四十里】

【西接合江縣】

貢賦【開元貢茄子楮皮布紵布黃蠟元和貢蠟四十斤】

管縣二

榮懿扶觀【案通典舊唐書新唐書文獻通攷及宋史並作扶歡與此異】

榮懿縣【中下郭下】

貞觀十六年與州同置

扶觀縣【中下東北至州五十里】

貞觀十六年與州同置以縣東扶觀山爲名

播州【播川下案開元元和戶鄕數並寫缺】

本西南徼外蠻夷夜郎且蘭之地戰國屬楚秦亦常置吏至漢武帝平西南夷置牂柯郡貞觀元年於牂柯北界置麟州十一年省十三年置播州景龍二年置都督府先天二年罷

州境【案州境里數寫缺】

八到【東北至上都取江陵路四千三百五十五里北取萬開州路三千二百七十里

東北至東都四千一百四十五里東南至牂柯州二百二十里】

【東北至牂柯北界巴陵江鎭七十里東北至費州四百里】

【東北至黔州八百里】

貢賦【元和貢蠟二十斤】

管縣三

遵義帶水芙蓉

遵義縣【中下郭下】

本恭水縣貞觀十四年攺爲羅防十六年攺今名夷牢水經縣北一里

帶水縣因縣北有帯水爲名

芙蓉縣【中下西南至州六十里】

貞觀五年置在芙蓉山上因爲名後移於山東三里卽今理是又有捨月胡刀胡江羅爲四縣並貞觀中置今廢

辰州【盧溪下】

【開元戶五千三百二

鄕一十三元和戶一千二百二十九鄕一十一】

禹貢荊州之域春秋時屬楚秦爲黔中郡漢爲武陵郡沅陵縣地按後漢書髙辛氏有畜犬曰槃瓠帝妻以女有子十二人皆賜名廣澤其後滋蔓今長沙武陵是也光武時尢盛其渠帥精夫相單程等據險爲寇精夫者蠻爲渠帥者也漢遣將軍劉尙發兵萬餘人溯沅水入武溪擊之山深水急舟船不得上蠻緣路徼戰漢軍皆沒後遣伏波將軍馬援等至臨沅擊破之其單程等悉降蠻平因置吏陳文帝於此置沅陵郡開元元年攺爲辰州取辰溪爲名謹按辰州蠻戎所居也其人皆槃瓠子孫或曰巴子兄弟入爲五谿之長今酉在在州西次南武谿次南沅谿次南辰谿次東南熊谿次東南朗谿其熊朗二谿與酈道元水經注𨿽不同推其次第相當則五谿盡在今辰州界也景云二年置都督府開元中罷

州境【東西一千二百五十七里南北一千四百二十七里】

八到【北至上都二千五百一十里東北至東都二千二百五十里】

【東至朗州沿流四百六十里南至敍州水路五百三十八里】

【西南至錦州水路七百里正西微北水路至溪州三百六十八里】

【正北微東至澧州七百五十里】

貢賦【開元貢犀角水銀元和貢光明砂藥砂】

管縣五

沅陵盧溪麻陽敍浦辰溪

沅陵縣【上郭下】

本漢舊縣屬武陵郡陳屬沅陵郡隋平陳屬辰州壺頭山在縣東四十九里卽馬援攻五谿蠻置營之所初援軍下雋【似阮反】有兩道可入從壺頭路近而水險從充道則途夷而運逺【充州在澧州西五百里武徳所置崇義縣東北一里故充城是南至沅陵縣一百二十里】中郎將耿況欲從充道援以爲如進壺頭搤其咽喉賊自破遂進營於此賊乘髙守隘水迅船不得進會暑甚士卒多疾死援穿岸爲室以避炎气武陵記云今山邊有石窟卽援穿空室處

明月山下有明月池沅陵記云兩岸素山崖石如披雪寒松如揷翠在縣東二百里

沅江在縣南二十里

秦黔巾故郡城在縣西二十里

盧溪縣【中東北至州一百六十里】

本漢沅陵縣地梁天監十年置盧州隋末蕭銑於此置盧溪縣以南溪爲名武徳後因而不攺

盧水在縣西二百五十里卽武溪所出武陵記雲溪山髙可萬仞山中有槃瓠石窟可容萬人窟中中有石似狗形蠻俗相卽盤瓠也又有巴蛇四眼大十圍不知長幾里

麻陽縣【中下東北至州四百里】

陳天嘉三年於麻陽麻口置戍垂拱四年置龍門縣尋攺爲麻陽因戍爲名

三山谷一名辰山在縣西南八百二十五里

苞茅山有刺而二脊在縣西南三百五十里

敍浦縣【上西北至州三百八十五里】

本漢義寧縣地離騷云入敍浦而邅回卽此也武徳四年分辰溪置此縣

車靈故城在縣南一里靈則吳之叛臣入敍浦以自保號車王后爲吳將鐘離殺之

辰溪縣【中下西北至州一百六十里】

本漢辰陵縣屬武陵郡後攺曰辰陽以在辰水之陽爲名離騷云朝發枉渚夕宿辰陽是也隋平陳攺爲辰溪縣

五城山在縣東南三百六十二里武陵記云楚威王使將軍莊蹻定黔中因山造此城

沅江水在縣南二百步

錦州【盧陽下】

【開元戶三千一百三鄕十一案元和戶鄕數寫缺】

本漢辰州盧陽之地垂拱三年以地界闊逺分置錦州以州理前溪水多文石望之似錦因名長安四年移於伏溪水灣曲中置卽今理是惟東面平地餘三面並臨溪岸

州境【案州境里數寫缺】

八到【東北至上都三千二百一十一里東北至東都二千七百五十里】

【東北至辰州水路九百里東北至溪州五百里】

【南至思州八百里南至奨州陸路五百四十里】

貢賦【開元貢光明砂水銀】

管縣五

盧陽洛浦招諭渭陽常丰

盧陽縣【中下郭下】

垂拱二年與州同置在盧水口因以爲名長安四年移於今理

晃山在縣南一百里山出丹砂

洛浦縣【中下南至州一百八十里】

先天二年分大鄕縣置以縣西洛浦山爲名縣東西各有石城一甚險固犵獠反亂居人皆保其土

招諭縣【中下西南陸路至州八十里】

垂拱三年析辰州盧溪縣置

渭陽縣【中下東至州三百里】

垂拱三年析麻陽縣置在坡山西阯山甚髙險百姓食坡山溪水

常丰縣【中下東南至州四百里】

垂拱三年置初名萬安天寶二年攺爲常丰

磨匿山在縣東五十里

敍州【潭陽下】

【開元戶四千九百四十元和戶一千六百五十七案鄕數寫缺】

秦置黔中郡漢爲武陵郡無陽縣之地荊州記舞溪獠�之其縣人但羈縻而已溪山阻絕非人迹所履又無陽��萬家皆咬地鼠之肉能鼻飲隋初於此置辰州貞觀八年分辰州龍標縣置巫州天授二年攺曰沅州開元十三年以沅原聲相近復爲吳州天寶元年攺爲潭陽郡大歷五年以境接敍浦攺爲敍州

州境【案州境里數寫缺】

八到【北至上都三千四十八里東北至東都二千七百八十八里】

【東南逾嶺至吉水水陸共一千一百里南逾嶺至融州水陸共一千五百里】

【西沂流至奨州八百里北沿流至辰州五百三十八里】

貢賦【案開元元和貢賦並寫缺】

管縣三

龍標朗溪潭陽

龍標縣【上郭下】

本漢無陽縣地輿志縣本在無水之陰后漢漢省入辰陽縣隋初於此置辰州煬帝廢州武徳七年置龍標縣因龍標山爲名

朗溪縣【中下北至州一百二十里】

漢鐔【音尋】城縣之地晉安帝省貞觀八年析龍標縣置在朗溪之側因爲名

沅溪水西南自獠界流入

潭陽縣【中下東至州三百二十里】

先天二年析龍標縣置在無水東岸

溪水在縣南二里

溪州【靈溪下】

【開元戶四百七十七元和戶八百八十九案鄕數寫缺】

漢屬武陵郡爲沅陵遷陵二邑之地梁置大鄕縣天授割辰州大鄕三亭二縣立溪州

州境【東西六百里南北八百里】

八到【北至上都二千八百七十八里東北至東都二千六百一十八里】

【正東防南至辰州三百六十里東北至澧州水陸相兼一千三百里山路險阻若遇霖潦則不通行西溯流三百七十里本管三亭縣自縣西水陸路相兼五百里至黔江縣又西三百里至黔州其三亭縣與施州接界山路峻不通行】

貢賦【開元貢朱砂黃連元和貢朱砂一十斤黃蠟二百斤】

管縣二

大鄕三亭

大鄕縣【上郭下】

蕭梁置已具州敍

齊右城在縣東二百一十二里秦時武安君所築陋城在縣東南六十七里漢橫海將軍韓說所築三亭縣【中下東至州水路三百七十里】

本漢遷陵縣屬武陵郡隋廢入大鄕縣貞觀元年分大鄕復置因鄕西十五里有三亭古城爲名

酉水南有龍標故城蜀將馬徳信所築其城甚寛大在龍標山

石門洞在縣【缺】一百五十里其崄峽才通一舟

黔山在縣西五十里後漢時陸康伐蠻假此卽禱雨爲援諸樹木皆有人馬之形因平郡寇攺爲武神山施州【淸江下】

【開元戶三千四百七十六鄕一十六元和戶一千八百四十五鄕一十六】

春秋巴國之界七國爲楚巫郡之地秦屬黔中郡漢爲巫縣之地巫縣卽今州巫山縣是也吳分丘沙渠縣至梁陳不攺周武帝建徳三年於此置施州隋攺爲淸江縣義寧二年復置郡

州境【東西六百一十八里南北四百九十五里】

八到【東北至上都二千七百里東北至東都二千三百八十五里】

【東至敍州七百六十五里南至黔州四百八十五里】

【西至萬州六百八十五里北至州五百里】

貢賦【開元貢淸油蜜

黃連藥子蠟元和貢黃連十斤藥子二百顆】

管縣二

淸江建始

淸江縣【中下郭下】

本漢南巫縣地吳沙渠縣隋開皇五年置淸江縣屬施州置在淸江之西因以爲名

淸江一名夷水昔廩君浮土舟於夷水卽此也

建始縣【中下南至州一百三十里】

本漢巫縣地後周以前無縣邑建徳三年於此置業州並置建始縣貞觀八年廢以縣屬施州

奨州【龍溪下】

【開元戶一千七百四十鄕六元和戶三百四十九

鄕六】

本漢武陽縣地貞觀八年於此置夜郎屬巫州長安西年於此置舞州開元十三年攺爲鶴州二十年又攺爲業州大歷五年又攺爲奨州

州境【案州境里數傳寫缺】

八到【北至上都三千八百四十八里東至東都三千五百八十八里】

【東沿流至敍州八百里南至牂柯羈縻應州三百里】

【西南溯流沿溪至費州五百七十里西南溯流至牂柯充州七百里】

貢賦【案開元元和貢賦並傳寫缺】

管縣三

峨山渭溪梓姜

峨山縣【中下郭下】

本夜朗縣天寶元年攺爲峨山其縣本在渭溪之南長壽初移於溪北

渭溪縣【中下西至州水路一百六十里】

聖歷元年析峨山縣於渭溪東置因以爲名

渭溪水北自錦州渭陽縣流入

梓姜縣【中下東北至州水路四百里】

建中四年自牂柯洞外充州割屬奨州【案唐書地理誌武徳三年貞觀四年以牂柯蠻部地置牂琰荘充應矩六州皆爲下州開元中降牂琰荘爲羈縻天寶三年又降充應矩爲羈縻以本隸充州之梓姜縣隸業州其原委詳備惟與是志所云建中四年割屬先後有異附識於此】

元和郡縣誌卷三十一﹤史部﹐地理類﹐總志之屬﹐元和郡縣誌﹥

欽定四庫全書

元和郡縣誌卷三十二

唐李吉甫撰

劍南道

成都府【益州大都督府】

【開元戶十三萬七千四十六鄕二百五十元和戶四萬六千一百

鄕二百四十二】今爲西川節度使理所【管益州彭州蜀州漢州卭州簡州資州嘉州戎州雅州眉州松州茂州翼州維州當州悉州靜州柘州恭州眞州黎州巂州姚州協州曲州管縣一百一十二案都管戶數傳寫缺】

禹貢梁州之域古蜀國也歷夏商周武王時庸蜀羌髳微盧彭濮皆助伐商及周衰蜀僭號王秦恵王王元年蜀人來朝八年因五丁伐蜀滅之封公子通爲蜀侯於成都置蜀郡以張若爲守因蜀山以爲郡名也始皇三十六郡蜀郡不攺其理本在靑衣江今嘉州龍逰縣界漢髙帝王蜀分蜀置廣漢郡初有漢中廣漢巴蜀四郡武帝遣唐防通西南夷又置牂柯越巂犍爲益四郡因分雍州之南置益州焉後公孫述據成都攺益州爲司隸蜀郡爲成都郡吳漢討述平之州郡復舊靈帝末劉焉爲益州牧初理綿竹後遇天災焚燒城闕府庫蕩盡遂徙理成都焉子璋繼立後以州降先主獨益州置牧蜀郡置守魏景元四年鐘防鄧艾平蜀晉武帝攺蜀郡爲成都國以皇子穎爲王恵帝時李雄竊據桓溫討平之簡文帝時符堅遣將鄧羌楊安伐蜀益州並沒於秦孝武太元八年平蜀安帝時譙縱又據益州叛朱齡石討平之至梁武陵王蕭紀竊號於蜀其兄湘東王繹討之斬於白帝西魏廢帝二年地並入於魏益州置總管至周並省郡與州同理成都隋開皇三年置西南道行臺大業二年罷州爲蜀郡武徳元年攺爲益州總管府三年置西行臺龍朔三年復爲大都督府開元二十一年又於邊郡置節度使以式遏四夷成都爲劍南節度理【都管兵三萬九百人馬二千匹凡衣賜八十萬匹叚軍糧七萬石】西抗吐蕃南撫蠻摷統團結營【蜀郡城內營兵一萬四千人馬一千八百匹】臨翼郡【通化郡北百四十里管兵五百人臨翼今翼州】維川郡【通化郡西二百七十里管兵五百人維川今維州】天寶車【平戎城東八十里在維川郡東開元二十年章仇兼置管兵一千人】蓬山郡【維川郡北管兵五百人蓬山今柘州】交川郡【臨翼郡北百里管兵二千八百人交州今松州】平戎城【防化郡南八十里開元二十八年章仇兼瓊置管兵千人去蜀郡八百里恭化今恭州】盧山郡【臨卭郡西二百里管兵四百人盧山今雅州】江源郡【貞觀二十一年裴行方置管兵五百人江源今當州】洪源郡【開元三年陸象先置管兵千人洪源今黎州】昆明軍【越巂郡南開元中移置管兵五千二百人馬二百匹】寧逺軍【越巂郡西昆明縣南開元中置管兵五百人】雲南軍【管兵二千三百人雲南今姚州】澄川寨【雲南郡東六百里管兵二千人】南溪縣【瀘川郡西二百五十里管兵二千人南溪今戎州瀘川今瀘州】歸誠郡【靜川郡東南管兵四百人歸誡今悉州靜川今靜州】天寶元年攺蜀郡大都督府十五年宗幸蜀攺爲成都府州境【東西二百九里南北三百八十八里】

八到【東北至上都二千一十里東北至東都二千八百七十里】

【正東防南至簡州一百五十里南至眉州二百里】

【正南微西至陵州二百里正西防南至蜀州一百五十里】

【西南至卭州二百六十里西北至彭州一百里】

【北至漢州一百里】

貢賦【開元貢羅八疋布八疋元和貢髙杼禆布綾羅髙杼衫段

絲布】管縣十

成都華陽靈池犀浦廣都郫

溫江新繁雙流新都

成都縣【次赤郭下】

本南夷蜀侯之所理也秦恵王遣張儀司馬錯定蜀因築城而郡縣之自秦漢至國初以來前後移徙十餘度所理不離郡郭

武擔山在縣北百二十步

大江一名汶江一名流江經縣南七里蜀守李冰穿二江成都中皆可行舟漑田萬頃蜀人又謂流江爲懸窄橋水此水濯錦鮮於他水

州城秦恵王二十七年張儀所築初儀築城屢頽不立忽有大周行旋走巫言依行處築之遂得堅立城西南樓百有餘尺名張儀樓臨山瞰江蜀中近望之佳處也

南外城中有文翁學堂一名周公禮殿華陽國誌云文翁立學精舍講堂作石室一曰玉室李膺記云後漢中平中火延學觀廂廊一時蕩盡惟此堂火焰不及搆制𨿽古而巧異特奇壁上悉圖古之聖賢梁上則刻文宣及七十弟子齊永明中劉塡更圖焉朱齡石平譙縱勒宋武帝檄文於石壁之室代王更以丹靑增飾古畫仍加豆盧辧蘇綽之像

少城一曰小城在縣西南一里二百步蜀都賦云亞以少城接乎其西

錦城在縣南十里故錦官城也

摩訶池在州中城內

萬里橋架大江水在縣南八里蜀使費禕聘吳諸葛亮祖之褘嘆曰萬里之路始於此橋因以爲名

西南兩江共七橋李冰所造言上應七星漢世祖遣吳漢伐蜀【案世祖原本避諱作代祖今更正】謂之曰安軍宜在七星橋間升仙橋在縣北九里相如初入長安題其門不乘髙車駟馬不過汝下

江瀆祠在縣南八里

盤石城在縣東三十里

先主廟在縣南二十里

鄧艾廟在縣西二里

華陽縣【次赤管縣東界郭下】

本漢廣都縣地貞觀十七年分蜀縣置乾元元年攺爲華陽縣華陽本蜀國之號因以爲名

宋興山在縣北三十里

笮江水在縣南六里

靈池縣【次畿西至府六十里】

久視元年長史李通廣奏分蜀縣廣都置東陽縣天寶元年爲靈池縣因縣南靈池爲名

武侯山在縣東南十里

分棟山在縣東十五里其山北連秦隴南入資瀘其於東川郡此爲隔門也

溪江在縣北四十里

犀浦縣【次畿東至府二十七里】

本成都縣之界垂拱二年分置犀浦縣昔蜀守李冰道五石犀沈之於水以厭怪因取其事爲名

都江水在縣北四里

黃花水在縣南八里

廣都縣【次畿北至府四十二里】

本漢舊縣元朔二年置蜀號三都者成都新都廣都也先主以蔣琬爲廣都長諸葛亮曰琬托志忠雅當贊王業非百里之才卽此也隋仁壽二年避煬帝諱攺爲雙流縣今廣都縣龍朔三年長史喬師望重奏置

大塔山在縣東四十里有阿育王塔因名

牛飲水在縣西三里

諸葛亮宅在縣南一十九里

郫縣【次畿東至府五十里】

本郫邑蜀望帝理汶山下邑曰郫是也秦滅蜀因而縣之不攺

平樂山在縣西二十里

郫江一名成都江經縣北去縣三十一里

故郫城在縣北五十步晉恵帝大安二年李雄殺汶山太守陳君遂竊據郫城自稱大都督益州牧刺史羅尙數攻之後尙爲雄所敗委城夜遁雄遂克城都自郫遷據焉

溫江縣【次畿東至府七十五里】

本漢郫縣地也後魏於此置溫江縣屬蜀郡隋開皇三年廢入郫縣仁壽三年於郫東境萬春縣縣貞觀元年攺名爲溫江縣

大江俗謂之溫江南流經縣一里出麩金

皂江在縣西十里

新繁縣【次畿東南至府六十里】

本漢繁縣地屬蜀郡因繁江以爲名也周攺爲新繁隋開皇三年省武徳三年分廣都縣地重置因周舊名也郫江一名成都江經縣西去縣十一里

雙流縣【次畿北至府四十里】

本漢廣都縣也隋仁壽元年避煬帝諱攺爲雙流因以縣在二江之間仍取蜀都賦云帯二江之雙流爲名也皇朝因之龍朔三年又別立廣都縣

宜城山在城南十二里出紫艸

諸葛亮舊居在縣東北八十八里今謂之葛陌孔明表云薄田十頃桑八本株卽此地也

新都縣【次畿南至府四十八里】

本漢舊縣也屬廣漢郡隋開皇十八年攺爲興樂縣武徳二年分成都縣地重置

麗元山在縣北八里

新婦峴在縣北七里

諸葛八陣在縣北十九里

彭州【蒙陽緊】

【開元戶五萬一百二十

鄕一百元和戶九千八百八十七鄕八十八】

禹貢梁州之地漢分梁州爲益州卽漢益州繁縣地也垂拱二年於此置彭州以岷山導江江出山處兩山相對古謂之天彭門因取以名州

州境【東西一百七十六里南北七十一里】

八到【東北至上都一千九百八十五里東北至東都二千八百四十五里】

【東至漢州七十五里東南至成都府一百里】

【西南至蜀州一百二十里西北取灌口路至茂州三百七十里】

貢賦【開元貢交梭羅】

管縣四

九隴導江唐昌蒙陽

九隴縣【望郭下西至州二里】

本漢繁縣地舊曰小郫言土地肥艮比之郫縣也梁於此置東益州後周攺爲九隴郡取九隴山爲名也隋開皇三年罷郡爲九隴縣屬益州皇朝因之後攺屬彭州白鹿山在縣西北六十一里

九隴山在縣西二十五里連峯迆邐凡有九曲

導江縣【望東至州五十八里】

本漢郫縣地武徳元年於灌口置盤龍縣尋攺爲灌寧縣二年又攺爲導江縣取禹貢岷山導江之義也屬成都垂拱二年割屬彭州

玉壘山在縣西北二十九里蜀都賦由玊壘而爲守灌口山在縣西北二十六里漢蜀文翁穿渝江漑灌故以灌口名山又灌口山西嶺有天彭闕亦曰天彭門兩石相立如闕故名之蜀後主以建興十四年至渝江登觀阪防汶江之流初白馬氐侵掠益州刺史皇甫晏表討之軍至都江屯觀阪蜀郡何旋進諫曰今所安營地名觀阪自上觀下反上之象漢髙悟柏人岑彭忌岑亡不可不察晏不納其後果敗

盤龍山在縣北二十里

大江西自茂州界流入按孫卿子曰江出汶山其源可以濫觴及至江津下方舟避風不可涉也

蠶崖谷在縣西北四十七里其處江山險絕鑿崖通道有如蠶食因以爲名漢於此置縣後廢

灌口鎭在縣西二十六里後魏置自觀阪迄於頃山五百里間兩崖壁立如峯瀑布飛流十里而九昔人以爲井陘之厄

楗尾�在縣西南二十五里李冰作之以防江決破竹爲籠圓徑三尺長十丈以石實中累而壅水漢成帝時瓠子河決王延塞之用此法也漢書所謂下淇園之竹以爲楗

望帝祠在灌口鎭城內

李冰祠在縣西三十三里

司馬相如墓在縣東十二里

唐昌縣【望東至州三十里】

本郫縣導江九隴三縣之地儀鳳二年於此分置唐昌縣

江水在縣西北四里

白水在縣北三里

昌化山在縣北九里

九隴山在縣北十三里

嚴君平墓在縣西南十里

蒙陽縣【北至州四十里】

本九龍雒新都新繁什邡五縣之地儀鳳二年於此分置蒙陽縣在蒙江之水北因曰蒙陽

彌蒙水在縣南五十步

羅江水在縣北十里

蜀州【唐安緊】

【開元戶五萬二十六

鄕八十八元和戶一萬四千五百八鄕八十八】

禹貢梁州之域秦滅蜀爲蜀郡在漢爲郡之江原縣也李雄據蜀分爲漢原郡晉穆帝攺爲晉原郡後魏平蜀後移犍爲郡理此東三十里因省晉原郡以並之仍於此西十里立多融縣取舊郡名也隋開皇年攺屬益州皇朝初因之垂拱二年割晉原等四縣屬蜀州

州境【案州境里數傳寫缺】

八到【東北至上都二千一百一十五里東北至東都二千九百一十五里】

【東至成都府一百五十里東南至眉州一百七十里】

【東北至彭州一百二十里西南至卭州八十二里】

貢賦【開元貢單絲羅木蘭皮沙糖】

管縣四

晉原靑城新津唐興

晉原縣【望郭下】

本漢江原縣屬蜀郡李雄時攺爲漢原晉爲晉原周立多融縣又攺爲晉原屬益州後因之

鶴鳴山在縣西七十九里絕壁千尋張道陵天師得道於此

多融山在縣西南

斜江水出鶴鳴山經縣西四十里

靑城縣【望南至州四十一里】

本漢江原縣地周武帝於此置靑城縣因山爲名屬犍爲郡隋開皇三年罷郡縣屬益州垂拱二年攺屬蜀州開元十八年攺爲靑城

靑城山在縣西北三十二里仙經云此是第五洞天上有流泉懸澍一日三時灑落謂之潮泉

大江經縣北去縣二里

弩機水如弩箭水流甚急故名之縣東南四十里新津縣【望西北至州八十里】

本漢犍爲郡武陽縣地故城東七里又東有新津渡謂之新津市周閔帝元年於此立新津縣垂拱二年割入蜀州

大社山在縣南三里在城郭南百里北枕大江南接連嶺每益土有難人多依焉

唐興縣【望西北至州四十里】

本漢江原縣地後魏於此立犍爲郡隋開皇三年罷郡又徙僰道縣於此大業二年廢入新津縣武徳元年於廢州置唐隆縣屬益州垂拱二年割入蜀州先天元年以犯諱攺爲唐安至徳二年攺爲唐興縣

江一名皂江經縣東二里出麩金

汶井江在縣西二十里

漢州【徳陽上】

【開元戶四萬二千五百

鄕一百六元和戶二千一百一十三鄕一百六】

禹貢梁州之域秦爲蜀郡地漢分蜀郡爲廣漢郡今州卽廣漢郡之雒縣也隋開皇三年罷郡縣屬益州皇朝初因之至垂拱二年於雒縣分置漢州

州境【東西六十八里南北一百九十九里】

八到【東北至上都一千九百一十里東北至東都二千九百七十里】

【東至梓州二百二十里東北至緜州一百八十里】

【南至成都府一百里正西微南至彭州七十五里】

貢賦【開元貢布二十疋交梭羅元和貢彌子布紵布】

管縣五

雒

緜竹徳陽什邡金堂

雒縣【望郭下】

本漢舊縣也屬廣漢郡縣南有雒水因以爲名隋開皇三年屬益州垂拱二年割屬漢州

雒水在縣東一里

馬蹄水在縣南二里

緜水在縣東三十里

君平卜臺在縣東一里

鷹橋在縣南二里

緜竹縣【緊南至州九十里】

本漢舊縣也屬廣漢郡都尉理之有紫嵒山緜水所出初劉焉爲益州牧從事賈龍選吏卒迎焉徙理緜竹撫納離叛陰圖異計其後遇天火燒乃徙理成都隋開皇十八年攺名孝水縣境有孝子姜詩泉故取爲名大業三年復爲緜竹屬蜀郡武徳中屬益州垂拱二年割入漢州

紫嵒山在縣西北三十里

鹿堂山在縣西二十二里

緜水出縣西北紫嵒山蜀都賦浸以緜洛謂此水也蜀人稱郫繁曰膏腴緜洛爲浸沃

緜竹故城在縣東五十里諸葛瞻於此戰敗

徳陽縣【緊西南至州四十五里】

本漢緜竹縣地後漢分緜竹縣立徳陽屬廣漢郡周閔帝元年郡縣並廢武徳三年復置屬益州垂拱二年割屬漢州

鄧艾平蜀京觀在縣北三十三里艾以景元四年徵蜀大破諸葛瞻於緜竹築臺以爲京觀初瞻在涪而艾已入江油瞻曰吾內不除黃皓外不制姜維進不守江油吾有三罪何面目而反進屯綿竹埋人腳而戰父子死焉

秦宓宅其地曰三造亭在縣北五里初太守夏侯纂三造其門故以爲名

姜詩泉在縣北三十九里詩母好江水一旦泉湧捨側味如江水

鹿頭戍在縣北三十八里

什邡縣【望南至州四十里】

本漢舊縣屬廣漢郡髙祖封雍齒爲汁邡侯應劭曰汁音十故曰什邡俗名雍齒城周閔帝攺爲方亭縣武帝省武徳三年復置垂拱二年割入漢州

洛通山在縣西三十九里李冰導洛通山謂此也雍齒城在縣南四十里

金堂縣【上北至州五十三里】

本漢牛鞞縣地屬犍爲郡咸通二年蜀郡長史李崇義析雒縣新都及簡州金水三縣置以縣界連金堂山故以爲名舊屬益州垂拱二年割屬漢州

昌利山在縣東北十里

望蜀山在縣東南二里

中江水在縣東北一里

毗江水在縣西二里

邛州【臨邛上】

【開元戶一萬三千五十二

鄕六十二元和戶二萬五千一百七十六鄕六十五】

禹貢梁州之域秦爲蜀郡地今州卽蜀郡之臨卭縣地也宋及齊梁不置郡縣惟豪家能服獠者名爲保主總屬益州梁益州刺史蕭範於蒲水口立柵爲城以備生獠名爲蒲口頓武陵王蕭紀於蒲口頓攺置邛州南接雅州武徳元年割雅州依政等五縣置邛州

州境【東西二百八里南北一百一十里】

八到【東北至上都二千一百七十里東北至東都二千三百里】

【東南至眉州一百七十里東北至蜀州八十里】

【西至羌夷一百三十里西南至雅州一百七十里】

貢賦【開元貢絲布】

管縣七

臨邛大邑安仁依政臨溪火井蒲江

臨邛縣【緊郭下】

本漢縣也屬蜀郡晉末李雄亂後爲獠所侵後魏廢帝二年定蜀復於舊城置臨邛縣仍置臨邛郡隋開皇三年罷郡以縣屬邛州大業二年屬雅州武徳復屬邛州銅官山在縣南二里鄧通所封後卓王孫賈爲陶鑄之所

曰木水經縣南二里

火井廣五尺深三丈在臨邛縣南一百里以家火投之有聲如雷以竹筒盛之持行終日不滅蜀都賦云火井沈熒於幽泉

卓王孫宅在縣南五里

大邑縣【上東南至州四十九里】

本漢江原縣地咸通二年割晉原縣之西界置

鶴鳴山在縣西北三十七里

七里池在縣西七里

安仁縣【緊西南至州二十八里】

本秦臨邛縣地武徳二年割臨邛依政唐興等縣置貞觀十七年廢咸通元年依舊置

斜江水經縣南五里

依政縣【上西至州五十七里】

本秦臨邛縣地後魏於此置依政縣屬蒲陽郡隋開皇三年罷郡以縣屬邛州大業屬雅州武徳復屬邛州噫棘山在縣南四十里山南眉州丹陵縣界

白木水東南經縣南十里

州城西漢末公孫述爲導江卒正理臨邛謂此城也臨溪縣【中下東至州六十二里】

本秦臨邛縣地後魏恭帝於此置臨溪縣屬蒲原郡隋開皇三年罷郡縣屬邛州後因之縣城三面據險北面平坦

孤石山在縣東十九里有鐵礦大如蒜子燒合之成流支鐵甚剛因置鐵官

火井縣【中下東北至州六十里】

本秦臨邛縣地後魏於此置縣屬雅州武徳元年割依政等五縣置卭州縣屬焉縣有鹽井

蒲江縣【中下西北至州六十三里】

本秦臨邛縣地後魏恭帝置廣定縣隋仁壽元年攺廣定爲蒲江縣南枕江水因以爲名後因之

車應山在縣南八十里

蒲江水經縣南二百步

鹽井距縣二十里

簡州【陽安下】

【開元戶二萬二百二十三鄕三十九元和戶二千五百二十二鄕四十】

禹貢梁州之域秦爲蜀郡地漢武帝分置犍爲郡今州卽犍爲郡之牛鞞縣也李雄據蜀夷獠內侵因玆荒廢南齊於此置牛鞞戍隋仁壽三年於此置簡州因境有賴簡池爲名大業二年省武徳三年復置

州境【東西二百一十三里南北一百八十八里】

八到【東北至上都二千一百七十里東北至東都二千九百里】

【正東微南至普州二百四十里東南至資州三百二十里】

【東北至梓州三百一十里正西至陵州一百八十里】

【正西微北至成都府一百五十里】

貢賦【開元貢防一十五疋】

管縣三

陽安金水平泉

陽安縣【上郭下】

本漢牛鞞縣也後魏恭帝二年於此置陽安縣屬武康郡隋開皇三年罷郡縣屬益州武徳三年置簡州縣又來屬分棟山在縣西七十七里

中江水卽牛鞞水也昔羅尙乘牛鞞水凍徵李雄卽此水也

賴簡池在縣東九十六里

陽明鹽井在縣北十四里又有牛鞞等四井公私仰給金水縣【上南至州一百五十里】

本漢廣漢郡之新都縣地也縣有金堂山水通於巴漢東晉義熙末刺史朱齡石徵蜀於東山立金泉戍後魏平蜀置金泉縣隸金泉郡隋開皇三年罷郡以縣屬益州武徳元年以避神堯諱攺爲金水縣屬簡州

金堂山在縣北二十四里

銅官山在縣北四十九里

大渡津在縣北三十里

平泉縣【中北至州四十八里】

本漢牛鞞及符縣地後爲夷獠所居後魏恭帝二年於此置婆閏縣屬益州十八年攺爲平泉縣以縣內有泉源出於平地故以爲名隋仁壽三年置簡州以縣屬焉皇朝因之

大塔山在縣西北六十三里與分棟山連屬南入陵州界

赤水經縣南七十步

上軍井下軍井並鹽井也在縣北二十里公私資以取給婆閏故縣在縣南四十六里

資州【資陽縣】

【開元戶一萬八千五百二十二鄕五十三元和戶一千四百九十九鄕五十五】

禹貢梁州之域秦並蜀爲蜀郡在漢卽犍爲郡資中縣地也李雄之亂夷獠居之後魏廢帝二年析武康郡之陽安縣置資州取資水爲名也隋大業三年攺爲資陽郡武徳元年復爲資州

州境【東西三百四十八里南北一百三十三里】

八到【東北至上都取遂州路二千三百三十里東北至東都三千二百九十里】

【東至合州五百六十五里正西至昌州二百六十里】

【西南至榮州二百六十里西北至簡州三百二十里】

【正北微東至普州一百七十里】

貢賦【開元貢麩金甘子賦綿

絹布

麻】

管縣八

盤石資陽內江丹山銀山龍水淸溪月山

盤石縣【上郭下】

本漢資中縣地後爲夷獠所居周武帝於漢資中故城置盤石縣屬資中郡隋開皇三年罷郡屬資州皇朝因之牛鞞水合內江水南去縣二十步多魚鼈亦出麩金資陽縣【上東南至州一百二十里】

本漢資中縣也屬犍爲郡李雄亂蜀縣荒廢後魏廢帝二年始通巴蜀開拓資中周明帝於資中縣置資陽縣因資水爲名屬資陽郡隋開皇三年罷郡縣屬資州牛鞞水東去縣二十一里

王襃墓在縣西北十五里襃資中人也宣帝使祠金馬碧雞道病死

內江縣【中西北至州九十八里】

本漢資中縣地後漢分置漢安縣李雄之後陷於夷獠周武帝天和二年於中江水濵置漢安戍其年攺爲中江縣屬資中郡隋文帝避廟諱攺爲內江縣屬資州皇朝因之

鹽井二十六所在管下

丹山縣【中南至州二百三十里】

本漢資中縣地貞觀四年於此置丹山縣取界內崇丹山爲名也

銀山縣【中西北至州四十八里】

本漢資中縣地隋爲內江縣地義寧二年分置銀山縣因縣界銀山爲名

鹽井一十一所在管下

龍水縣【中東至州一百二十里】

本漢資中縣地義寧二年招慰夷獠於此分置龍水縣以縣西北有溪屈曲繞城如龍因以爲名

淸溪縣【中下西南至州一百三十里】

本漢資中縣地自晉訖梁夷獠所居隋大業十二年於此置牛鞞縣因牛鞞水爲名也皇朝初因之天寶元年攺爲淸溪縣

月山縣【中下東至州五十里】

本漢資中縣地隋義寧二年分置月山縣

內江水在縣南一里

嘉州【犍爲中】

【開元戶二萬二千九百一十二鄕五十三元和戶一千九百七十五

鄕六十五】

禹貢梁州之域秦爲蜀郡今州卽漢犍爲郡之南安縣地也後夷獠所侵梁武陵王蕭紀開通外徼立靑州遙取漢靑衣縣以爲名也周宣帝二年攺爲嘉州境接近漢之漢嘉舊縣因名焉隋大業二年並嘉州入眉州八年攺爲眉山郡武徳二年攺爲嘉州割通義洪雅等四縣別置眉州

州境【案州境里數傳寫缺】

八到【東北至上都二千三百五十里東北至東都三千二百一十里】

【東至榮州二百一十里東南至戎州陸路三百二十里】

【正西微北至雅州三百二十里北至眉州一百四十里】

【正北防東至陵州一百九十里】

貢賦【開元貢麩金賦小布麻

絹緜】

管縣八

龍逰夾江綏山羅目峨眉玉津平羌犍爲

龍遊縣【緊郭下】

本漢南安縣地周武帝保定元年於此立平羌縣隋開皇三年攺爲峨眉山九年又於峨眉山下別置峨眉縣攺州理平羌縣爲靑衣縣取靑衣水爲名也十三年攺爲龍逰以隋將伐陳理舟艦於此有龍見江水引軍而前故名縣皇朝因之

靑衣水經縣南去縣三里

蘇稽戍在縣南南三十里

夾江縣【上東南至州七十五里】

本漢南安縣地隋開皇十三年割平羌龍逰二縣地於夾江廢戍置夾江縣屬嘉州大業三年割屬蜀州武徳元年郤隸嘉州

靑衣水經縣西

綏山縣【中東至州四十里】

本漢南安縣地隋大業十一年招慰生獠立以爲縣因山爲名屬眉山郡武徳元年割屬嘉州

綏山在縣西南一百一十九里在峨眉山西南其髙無極

峨眉山在縣西南三十六里

小峨眉山在縣南六里

羅目縣【中東北至州九十五里】

本漢南安縣地麟徳二年招慰生獠於今縣西南一百八十三里置沐州及羅目縣前上元三年州縣俱廢儀鳯三年重置屬嘉州羅目獠中山名因以名縣

峨眉山在縣西四十里

大渡水在縣北二百步

峨眉縣【上東至州七十五里】

本漢南安縣地周武帝於此置平羌縣後攺平羌爲峨眉縣又以爲靑衣縣乃別立峨眉縣枕峨眉山東麓故以爲名屬嘉州隋大業三年割入眉州皇朝武徳又屬嘉州

峨眉大山在縣西七里蜀都賦云抗峨眉於重阻兩山相對望之如峨眉故名此山亦有洞天石室髙七十六里

中峨眉山在縣東南二十里有古穴初才容人行數里漸寛有鐘乳穴穴有蝙蝠其大如筐

車剛水在縣北二十里

玉津縣【中西北至州三十九里】

本漢南安縣地李雄時夷獠自柯牂入居焉蕭紀置靑州之地隋大業十一年於此置玉津縣以江有璧玉津故以爲名皇朝因之

峨江在縣城下

玉津鎭在縣城中

平羌縣【中下南至州一十八里】

本漢南安縣地周武帝置平羌縣因境內平羌水爲名隋開皇四年攺州理平羌縣爲峨眉縣仍於今縣東六十里別立平羌縣大業十一年夷獠侵沒移於今理熊耳峽在縣東北三十一里

犍爲縣【中下西北至州一百五十六里】

本漢南安縣地周於此置沈犀郡並立武陽縣隋開皇三年廢郡以縣屬戎州又攺武陽爲犍爲縣前上元二年割屬嘉州

大江在縣西十步

大鹿山在縣北一里

沈犀故城在縣東三里

戎州【南溪中】

【開元戶六千七百八十七鄕二十五元和戶一千二百九十三鄕二十五】

禹貢梁州之域古僰國也初秦軍破滇通五尺道至漢武帝建元六年遣唐防巴蜀卒通西南夷自僰道抵牂柯鑿石開道二十餘里通西南夷置僰道縣屬犍爲郡今州卽僰道縣也戎獠之中最有人道故其字從人李雄竊據此地空廢梁武帝大同十年使先鐵討定夷獠乃立戎州卽以鐵爲刺史後遂不攺

州境【東西五百六十里南北七百一十三里】

八到【東北至上都取嘉眉州水陸相兼二千七百里東北至東都三千五百六十里東北至瀘州水路三百一十里陸路三百四十里西南至石門鎭三百里西南至南詔所居羊苴哶城二千三百里西北至嘉州水路三百五十里陸路三百二十里北至姚州三百十里】

貢賦【開元貢葛布紵布元和貢茘枝煎四斗】

管縣五

僰道義賔開邊南溪歸順

本漢舊縣也屬犍爲郡永嘉後荒廢梁於此立戎州周保定三年攺僰道爲外江縣隋大業三年攺爲僰道縣出荔枝一樹可収百五十斗

黃泉山在縣西北五十九里

汶江流經縣東北去縣十步

馬湖戍在縣西二十一里

義賔縣【中東南至州一百六十里】

本漢南安縣地屬健爲郡天寶元年攺爲義賔屬戎州大秋溪在縣東南一十三里有秋溪鹽井蓋因此水爲名也

開邊縣【中東北至州六十五里】

本漢僰道地也周爲外江縣地隋開皇六年於此縣北一百三十里野客川置開邊縣後上元元年獠賊叛亂因而荒廢永泰二年復於今理

小梨山在縣南四十七里

大梨山在縣南六十里

南廣水在縣西北一里

鹽泉鎭在縣西南八十里

南溪縣【中西至州五十里】

本漢僰道縣地梁於此立南廣縣屬戎州隋仁壽二年攺爲南溪縣避煬帝諱也皇朝因之

平蓋山在縣東三十里多荔枝

可盧山在縣南五十里山多卭竹

汶江經縣南去縣十步

歸順縣【中下】

聖歷二年析防縣地以生獠戶置

元和郡縣誌卷三十二

欽定四庫全書

元和郡縣誌卷三十三

唐李吉甫撰

劍南道【二】

雅州【盧山下都督府】

【開元戶六千五百八十九鄕二十二元和戶一千四百五十三鄕二十四】

禹貢梁州之域秦滅蜀爲郡卽嚴道縣也李膺記曰自晉永嘉崩離李雄竊據此地蕪廢將二十紀夷獠居之後魏廢帝二年置防山郡於此隋開皇十三年置蒙山縣並鎭仁壽四年罷鎭攺置雅州因州境雅安山爲名大業三年以雅州爲臨邛郡武徳元年復爲雅州兼管羈縻州十一

州境【東西五百三十九里南北四百三十五里】

八到【東北至上都二千三百四十里東北至東都三千二百里】

【東南至嘉州三百二十里東北至邛州一百七十里】

【西南至黎州二百四十里西北至西山谷口和順鎭九十里】

貢賦【開元貢�金落雁木賦緜

絺葛】

管縣五

嚴道百丈名山盧山榮經

嚴道縣【中郭下】

本秦舊縣屬蜀郡漢遷淮南王長於嚴道邛郵縣有蠻夷曰道後魏於此置始陽縣隋大業三年攺始陽爲嚴道縣

蒙山在縣南十里今每歲貢茶爲蜀之最

長墳嶺在縣西南二十七里道至險惡

平羌水經縣北二里

多切鎭在縣西北三十二里

壠越鎭在縣西三十六里

百丈縣【中西南至州八十六里】

本秦嚴道縣地貞觀八年於此置百丈縣今按鎭城東有百丈穴故以爲名

隴西山在縣西北三十里

大池水經縣東去縣十五步

撫人戍在縣西南二十里

名山縣【中下西南至州四十二里】

本秦嚴道縣地後魏於此置蒙山縣屬防山郡隋開皇十三年攺爲名山縣因縣西北名山爲名也屬邛州仁壽四年攺屬雅州

名山在縣西北十里

弱棟阪在縣東北八里長二里道至險阻

名山水在縣東二百步東南入平羌水

盧山縣【中東南至州七十里】

本秦嚴道縣地隋仁壽元年於此置盧山鎭三年於此鎭置盧山縣因山爲名屬邛州後屬雅州皇朝因之盧山在縣西北九里其山西北連延入夷獠界正北卽邛州火井縣界

浮圖水一名車盧水經縣西南五里

羅帶水經縣東五十步

靈關鎭在縣西北六十里車靈山在下山有峽口似門闊三丈長二百步關外卽夷獠界

榮經縣【中下東北至州一百一十里】

本秦漢嚴道縣地武徳三年於此置榮經縣

邛來山在縣四五十里水名邛笮山故笮人之界也山巖峭峻山竹髙節實中堪爲杖因名山也

銅山在縣北三里卽文帝賜鄧通鑄錢之所後以山假與卓王孫取布千疋其山今出銅鑛

九折阪在縣西八十里王陽爲益州刺史經此嘆息謝病去官後王遵爲益州刺史至此叱馭而過

邛來水東流經縣北三里

邛來鎭在縣西南八十七里

石門戍在縣西南三十五里

眉州【通義上】

【開元戶四萬二千八百三十六鄕六十五元和戶五千八百四闕

鄕七十二】

禹貢梁州之域在漢卽犍爲郡武陽縣之南境梁太淸二年武陵王蕭紀開通外徼於此立靑州取漢靑衣縣爲名也後魏二年平蜀攺靑州爲眉州因峨眉山爲名也武徳元年攺眉州爲嘉州二年於通義縣復置眉州州境【案州境里數傳寫缺】

八到【東北至上都二千二百一十里東北至東都三千七十里】

【東至陵州七十里東南至嘉州二百四十里】

【正西微北至邛州一百七十里西北至蜀州一百七十里】

【北至成都府二百里】

貢賦【開元貢麩金獠麻布甘子】

管縣五

通義彭山丹陵洪雅靑神

通義縣【郭下】

本漢武陽縣之南境也後魏於此置通義縣屬齊通郡隋開皇三年罷郡以縣屬眉州皇朝因之

大江一名汶江經縣東去縣三里出�金

白戰山在縣東北二十五里西臨汶江

彭山縣【緊南至州六十六里】

本漢武陽縣也秦惠王時張儀司馬錯代蜀蜀之王開明拒戰不勝退走武陽獲之卽其地也漢昭帝時犍爲郡自僰道移理武陽周武帝於此置隆山郡以境內有鼎鼻山地形隆起故爲名隋開皇三年罷郡以隆山屬益州貞觀元年割屬眉州先天元年以犯諱攺爲彭山縣

鼎鼻山亦曰打鼻山在縣南十五里宋譙縱據蜀朱齡石伐之命臧熹外出奇兵譙縱遣將譙小茍引兵塞打鼻以禦之卽此也山形孤起東臨江水昔周鼎淪於此水或見其鼻遂以名山

大江一名汶江亦曰導江在縣東七里

犍爲故城在縣西北五里漢犍爲郡也武帝建元六年分巴蜀二郡立犍爲郡

彭亡城亦曰平無城彭祖家於此而死故曰彭亡後漢岑彭擊公孫述至武陽所營地名彭亡聞而惡之欲徙會日暮而止是夜蜀刺客詐爲亡奴降彭遂刺殺彭初岑彭至其地攺曰平無若言巴蜀已平無復賊也馨堰在縣西南二十五里擁江水爲大堰開六水門用灌郡下公孫述僭號犍爲不屬述攻之功曹朱遵拒戰於六水門是也

丹稜縣【上東北至州七十三里】

本南齊之齊樂郡也周明帝置樂齊縣武帝攺爲洪雅縣隋開皇十二年因縣南有洪雅鎭就立洪雅縣仍攺今理爲丹稜縣屬眉州皇朝因之

三靑山在縣東北四十五里

思蒙水在縣西北二十五里

洪雅故城在縣東百五十步

洪雅縣【上東北至州一百二十里】

本齊樂郡之南境也自晉迄宋夷獠有其地周武帝攘卻夷獠立洪雅鎭隋開皇十三年攺洪雅爲丹稜縣更於此置洪雅縣兼帶洪雅鎭屬眉州縣西有洪雅川以名縣

可暮山在縣西北三十九里山多材木公私資之靑衣水一名平羌水經縣南一里

靑神縣【中北至州六十里】

本漢南廣縣地也李雄之後夷獠內侵西魏恭帝遙於此置靑衣縣屬眉州之靑城郡隋開皇三年罷郡徙縣居郡理屬眉州皇朝因之

靑神祠卽靑衣神在今嘉州界

汶江經縣東三里

靑神縣城在縣南二十三里

松州【交川邊下都督府】

【開元戶七百二十鄕六案是州與翼維悉靜諸州僅載開元戶鄕不及元和蓋因已沒吐蕃】

禹貢梁州之域古西羌地也羌人本出自三苖蓋姜姓之別也其國近南嶽及舜流四凶徙之三危濱於賜支至於河首緜地千里賜支者禹貢所謂析支者也夏桀之亂犬夷入居岐邠之間成湯伐而攘之及武王伐商羌髳會於牧野周衰西戎來宼殺幽王於驪山及秦穆公得戎人由余遂霸西戎開地千里其後子孫分別各自爲種所居無常依逐水艸以戰死爲吉利病終爲不祥婦人孕身六月而產子不避風雪性剛猛得西方金行之气始皇時務力並六國兵不西行故羌種得以繁息漢武帝北逐匈奴西逐諸羌乃渡河湟築令居塞始置護羌校尉列河西四郡隔絕羌胡後漢至於魏晉或降或叛至後魏鄧至王象舒理者並白水羌也常爲羌豪因地名自漢爲鄧至王其後子孫彭舒者遣使內附拜龍驤將軍益州刺史甘松縣開國子假以渠帥之名後魏末平鄧至蕃始統有其地後周保定五年於此置龍涸郡天和元年攺置扶州領龍涸郡隋開皇三年廢龍涸郡置嘉誠鎭與扶州同理焉大業三年攺扶州爲同昌郡領嘉誠縣隋末陷於寇賊武徳元年隴蜀平定攺置松州貞觀三年置都督府後但爲州

州境【東西二百一十四里南北一百七十七里】

八到【東北至上都一千九百里東北至東都二千七百六十里】

【東至茂州三百里東北至扶州三百里】

【南至翼州一百八十里西南至當州三百里】

貢賦【開元貢狐尾當歸犀

牛酥】

管縣二

嘉誠交川

本周舊縣也武帝天和元年置屬龍涸郡隋開皇三年罷郡屬扶州武徳元年攺屬松州

雪山在縣東八十里春夏常有積雪故名

甘松嶺在縣西南十五里

寧遠鎭在縣北一百里

大定戌在縣北四十里

交川縣【下北至州三十四里】

本周舊縣天和中置屬龍涸郡隋開皇三年罷郡屬扶州武徳攺屬松州

洛稽山在縣西北七十五里

江源鎭在縣西北三十里

茂州【通化邊下都督府】

【開元戶二千五百四十鄕一十三元和戶六百九十

案鄕數傳寫缺】

禹貢梁州之域本冉駹國漢武帝破南越冉駹等皆震恐請臣置吏元鼎元年以冉駹爲汶山郡今州卽漢屬郡汶江縣也周保定四年立汶州隋開皇五年攺爲會州大業三年罷會州爲汶山郡武徳三年攺置南會州總管府貞觀八年攺爲茂州以茂滋山爲名

州境【東西四百七十八里南北三百六十里】

八到【東北至上都二千一百四十里東北至東都三千里】

【東至緜州取松嶺關路三百七十里南至彭州三百七十里】

【西至維州二百二十里北至翼州一百二十里】

貢賦【開元貢麝香升麻賦布

麻】

【元和貢生馬牙硝】

管縣四

汶山汶川通化石泉

汶山縣【中下郭下】

本漢汶江縣地晉攺爲廣陽縣屬汶山郡隋開皇十八年攺爲汶山縣屬會州皇朝攺屬茂州按汶山卽岷山也南去靑山石山百里天色晴明望見成都山嶺停雪常深百丈夏月融泮江川爲之洪溢卽隴之南首也汶江北自翼州南流經縣西二里

石密溪在縣東十九里

汶江城在縣北三里

汶川縣【中下北至州一百里】

本漢緜虒縣地梁於此置汶川縣縣西汶水因以爲名仍於縣置汶山郡隋開皇三年罷郡以縣屬汶川【汶州卽茂州汶川縣理是也】六年又屬會州武徳攺隸茂州

玉壘山在縣東北四里

濕阪在縣南一百三十七里嶺上樹木森沈常有水滴未嘗暫燥故曰濕阪

大江水一曰汶江至汶山故郡乃廣二百步

廣柔故縣在縣西七十二里漢縣也屬蜀郡禹本汶山廣柔人有石紐邑禹所生處今其地名刳兒畔

故桃關在縣南八十二里遠通西域公私經過惟此一路關北當風穴其一二里中晝夜起風飛沙揚石繩橋在縣西北三里架大江水篾笮四條以葛藤緯絡布板其上𨿽從風搖動而牢固有餘夷人驅牛馬去來無懼今按其橋以竹爲索闊六尺長十步

通化縣【中下東北至州一百六十里】

本漢廣柔縣地周武帝時於此置石門鎭隋開皇十六年以近白狗生羌於金川鎭置金川縣十八年攺爲通化縣皇朝因之

蜀山在縣東北六里

縣城累石爲城內實外險東北二面並累石南面西面臨岸去地百餘丈

石泉縣【中下西至州一百二十里】

本漢汶江縣地貞觀八年於此置石泉縣縣屬茂州石城山在縣東南一里

石密水經縣南一里

翼州【臨翼下】

【元戶一千七百一十四鄕七】

禹貢梁州之域本秦漢徼外羌也武帝元鼎中開爲縣今州卽漢蜀郡蠶陵縣之地也梁太淸中武陵王蕭紀於蠶陵舊縣置鐵州尋廢周武帝天和元年討蠶陵羌又於七頃山下置翼州以翼計水爲名隋大業三年省州攺置和山鎭以翼水等三縣屬會州武徳元年重置翼州其地西枕大江南面臨溪

州境【東西三百三十里南北一百七十里】

八到【東北至上都二千四百二十里東北至東都三千二百七十里】

【南至茂州一百二十里西至悉州二百二十里】

【西北至當州二百七十里北至松州一百八十里】

貢賦【開元貢麝香賦布

麻】

管縣三

衛山翼水峨和

衛山縣【中下郭下】

本漢蠶陵縣地周武帝於此置翼水縣以翼計水爲名屬翼計都隋開皇三年罷郡以縣屬翼州皇朝因之天寶元年攺爲衛山縣

七頃山一名落目山此路山巖峻阻平地惟有七頃因呼爲七頃山

龍涸故城俗名防渾城在縣北十一里城之北境舊是吐谷渾所居故曰防渾城

石臼戍在縣北六十里

笮橋在縣北三十七里以竹篾爲索架北江水

翼水縣【中下北至州六十里】

本漢蠶陵縣地周於此置龍水縣屬淸江郡隋開皇三年攺爲淸江縣三年罷郡以縣屬翼州十八年又攺淸江爲翼水縣皇朝因之

石鏡山在縣東南九里山側有石圓徑二尺明徹如鏡因名

大江水經縣西二百步翼水出縣南下

峨和縣【中下南北至州六十里】

本漢蠶陵縣地天寶十一年分置峨和縣以縣有峨和山也縣在石臼戍北大江之西也

維州【維川邊下】

【開元戶七百六十五案鄕數傳寫缺】

本徼外羌冉駹之別種也初蜀將姜維馬忠北討北汶山叛羌此其地也今居姜維城卽維所築自晉以後羌夷或降或叛隋開皇四年討叛羌以其地置薛城戌屬防州復又沒賊武徳四年白狗羌首領內附於姜維城置維州以統之其城甚險固乾元元年沒西戎【案舊唐書代宗紀新唐書地理誌並雲松州維州廣徳元年沒吐番舊唐書云上元元年後吐蕃贊普攻維州不下乃以婦人嫁維州門者二十年中生二子及蕃兵攻城二子內應城遂陷吐蕃得之號無憂城李肇史補云吐蕃自貞元末失維州選婦人爲維州守卒之妻及元和中婦人已育數子蕃宼大至火應之維州復陷合各書所載維州沒吐蕃年代互異當是貞元時復之元和中再沒此云乾元元年沒西戎蓋僅據其始而言】州境【東西三百二十五里南北二百五十三里】

八到【東北至上都二千八百三十里東北至東都三千五百六十里】

【東至眞州一百里東至茂州二百二十里】

【東北至恭州三百五十里東至當州二百六十里】

【西至悉州一百五十里】

貢賦【開元貢麝香犛牛尾】

管縣三

薛城定亷鹽溪

薛城縣【下】

本隋薛城戍武徳四年攺爲縣與州同置

姜維山在縣西一里

定廉縣【下】

本隋開皇四年置定廉戌於此屬防州武徳四年攺爲縣與州同置因定廉水爲名

鹽溪縣【下】

貞觀三年置有鹽溪村因爲名【案唐書地理誌貞觀二年置薛城又析置鹽溪縣永微元年省入定廉】

定廉山在縣東十里

當州【江源下案戶鄕數傳寫缺】

本漢蠶陵縣地貞觀二十一年割松州通軌縣置當州仍以羌首領爲刺史

州境【東西一百六十八里南北一百三十五里】

八到【東北至上都二千一百一十里東北至東都二千九百七十里】

【東至翼州二百七十里東南至悉州三十里】

【東北至松州三百里西南至靜州六十里】

【北至維州二百六十里】

貢賦【開元貢麝香大黃當歸犛牛尾羚羊角】

管縣四

通軌利和谷和平康

通軌縣【下郭下】

貞觀三年置屬松州二十一年於縣置當州

利和縣【下西南至州三十里】

周天和元年於此置廣平縣尋廢顯慶二年於廣平故城置利和縣

谷和縣【下東南至州六十里】

文明元年開生羌置

平康縣【下西南至州六十里】

顯慶中因古平康城置在平康水西隸翼州尋廢垂拱元年置以屬當州【案唐書地理誌平康本隸當州天寶元年攺隸松州通典及舊唐書並以平康屬松州與是誌異】

悉州【歸誠邊下】

【開元戶八百五十五案鄕數傳寫缺】

顯慶元年分當州置在悉唐川因以爲名其首領任刺史

州境【東西一百六十里南北八十里】

八到【東北至上都二千三百里東北至東都三千二百一十里】

【東至冀州二百二十里東至維州二百五十里】

【東南至成都府六百五十里西北至靜州六十里】

貢賦【開元貢麝香犛牛酥並尾當歸羌活】管縣三

識臼左封歸誠

識臼縣【下郭下】

顯慶元年與州同置地名識臼因之爲名

肅蕃山在州北八十里肅蕃鎭在山下

左封縣【下東南至州二十里】

周天和元年於此置廣平縣隋開皇十八年攺爲左封天寶中又置縣置守捉

歸誠縣【中下西北至州八里】

本生羌垂拱二年從化三年置縣以處之

靜州【靜川邊下】

【開元戶六百七十二鄕二】

本漢蠶陵縣地天授元年於此置靜州其城據山甚險固

州境【東西三百二十里南北二百三十里】

八到【東北至上都三千三十里東北至東都三千一百五十里】

【東南至悉州八十里東北至當州六十里】

【南至赤和縣三十五里西北至柘州三十里】

【北至茹州六十里】

貢賦【開元貢麝香犛牛酥】

管縣三

悉唐靜居淸道

悉唐縣【中下西至州二十四里】

靜居縣【中下】

淸道縣【下】

右並顯慶元年與悉州同置天授元年割屬靜州柘州【蓬山邊下案戶鄕數傳寫缺】

儀鳯元年置以山多柘木因以爲名其城四面險阻易於固守有安戎江蓬婆水在州南三十里

州境【案州境里數傳寫缺】

八到【東北至上都二千一百七十里東北至東都二千三十里】

【東南至靜州三十里南至維州三百里】

【西至恭州一百里】

貢賦【開元貢麝香當歸活】

管縣二

柘縣喬珠

柘縣【中下郭下】

前上元二年置

大雪山一名蓬婆山在縣西北一百里

柏嶺在縣北八十里嶺北三十里至白崖驛與吐蕃接界

喬珠縣【中下東至州五十里】

與州同年置

恭州【恭化下案戶鄕數傳寫缺】

開元二十一年析靜州部落於柘州西置

州境【案州境里數傳寫缺】

八到【東北至上都三千三十里東北至東都三千一百五十里】

【東至柘州一百里東南至茂州三百五十里】

【西南至維州三百五十里】

管縣三

和集博恭烈山

和集縣【中下郭下】

舊名廣平縣屬靜州開元二十七年於縣置恭州天寶元年攺名和集

博恭縣【中下西至州二十五里】

烈山縣【中下西至州五十里】

眞州【昭徳下案戶鄕數傳寫缺】

在合江鎭西一百四十二里其地本名眞符天寶三年節度使章仇兼瓊以其地險阻又當西山要路奏置眞符營控押一州仍置兵於其處五年節度郭虛已緣項揺動仍奏置昭徳郡乾元元年攺爲眞州

州境【案州境里數傳寫缺】

八到【東北至上都二千一百八十里東北至東都三千四十五里】

【東至翼州四十里西至維州一百里】

【西北至茂州通化縣一百里北至悉州界四十里】

貢賦【元和貢當歸三斤半麝香案是州置自天寶故不載開元貢】

管縣四

眞符昭徳昭逺雞川

眞符縣【中下郭下】

昭徳縣【中下】

昭遠縣【中下】

雞川縣【中下】

右昭徳等三縣並在州側近以熟羌首領爲其令長居無常所【案舊唐書地理誌昭徳本識臼縣屬悉州天寶初攺屬翼州攺縣名昭徳五年攺屬眞州是志於悉州之識臼不言其後攺名此眞州之昭徳不言以何縣析置殆因僑徙無常姑弗深攷而兩存之】黎州【洪源中】

【元和戶三百三十八鄕五案開元戶鄕數傳寫缺】

禹貢梁州之域漢武帝破夷於邛置沈黎郡周天和三年開越嶲於此置黎州隋廢州置沈黎鎭武徳元年罷鎭爲南登州大足元年巡察使殷祚奏割雅州漢源飛越通望三縣置黎州龍興三年嶲州都督元膺奏廢開元三年本道使陸象先重奏置天寶初廢飛越縣止領縣二其州城東西南三面並臨絕澗惟北面稍平貞元元年節度使韋臯鑿北面隍塹深闊又於州北故武侯城迆邐置堡三所爲州城之援管羈縻州五十七並蠻夷部落大首領主之

州境【案州境里數傳寫缺】

八到【東北至上都二千五百八十里東北至東都二千四百三十里】

【東至戎城無路約七百里東北至雅州二百四十里】

【西南至嶲州六百五十里西至廓淸城一百八十里其城西臨大渡河河西蠻界】

貢賦【開元貢椒一石】

管縣二

漢源通望

漢源縣【中郭下】

本漢旄牛縣地隋仁壽二年平夷獠於此置漢源縣因漢川水爲名四年罷鎭立縣屬雅州貞觀三年割屬嶲州開元二年分屬黎州

飛越山在縣西北一百里山西北兩面並接羌戎界儀鳯二年置飛越縣天寶初廢

沈黎鎭在縣東北六十一里

廓淸城在州西一百八十里

銅山城西北五十里

定蕃城在通望軍東一百八十里

衝要城在通望縣東十三里

大定城在州南二百三十里乾元二年攺和集鎭置

以上五城並貞觀元年韋臯置

通望縣【中北至州九十里】

本漢旄牛縣地隋開皇二十年於此置大渡鎭大業二年攺爲陽山鎭武徳元年攺爲陽山縣屬嶲州天寶元年攺名通望縣割屬黎州

大渡水經縣北二百步

沈黎鎭在縣東北六十一里

通望戍在縣西南十二里

巂州【越巂下府】

【開元戶三萬八千三十五

鄕二十六元和戶一萬六千五百八十鄕三十】

本漢南外夷獠秦漢爲邛都國秦嘗攻之通五尺道政置吏焉至漢武帝始誅且蘭邛君並殺笮侯而冉駹等皆震恐乃以邛都之地爲越巂郡屬益州按郡有越水巂水出生羌界言越巂者以彰威徳遠也領縣十五魏晉以還蠻獠恃險抄竊乍服乍叛周武帝天和三年開越巂地於巂城置嚴州隋開皇六年攺爲西寧州十八年攺爲巂州皇朝因之至徳二年沒蕃貞元十三年節度使韋臯收復

州境【東西九百八十里南北一千二百里】

八到【東北至上都三千二百三十里東北至東都四千九十里】

【東至蠻界約二百里東南至姚州三百五十里】

【東北至雅州六百五十里南至瀘渡四百五十里】

【西至東瀘水二百里北至成都府一千二百九十里】

貢賦【開元貢絲布】

管縣七

越巂西瀘蘇祁臺登邛部昆明會川

越巂縣【上郭下】

本漢邛都縣地隋開皇六年分邛都置越巂縣皇朝因之

陷河在縣東南十里初成帝置邛都縣無幾陷爲污澤因名陷河

西瀘縣【下東北至州二百七里】

本漢邛都縣地周武帝天和三年於此置本可縣天寶元年攺名西瀘縣

溫湯水出縣西山下十二里

瀘水在縣西一百十二里諸葛亮徵越巂上疏曰五月渡瀘深入不毛謂此水也水峻急而多石土人以牛皮作船而渡勝七八人

姜磨戌在縣西南三里

蘇祁縣【上東南至州二十五里】

本漢舊縣屬越巂郡後防夷獠周武帝重開越巂復立蘇祁縣屬嚴州隋開皇攺屬巂州皇朝因之

溫水出縣東平地二十一里

臺登縣【下正南微北至州一百七十里】

本漢舊縣屬越巂郡周武帝重開越巂於舊理立臺登縣後遂因之

鐵石山在縣東三十五里山有砮石火燒成鐵極剛利念諾水本名繩水流入瀘水在縣西北七百里自羌戎界流入

長江水本名孫水出縣西北

胡浪山下有司馬相如定西南夷橋橋孫水以通邛笮卽此水也

諸葛亮故城在縣東南三里亮南徵至此所築也邛部縣【下西南至州二百六十里】

本漢蘭縣地屬越巂郡周武帝於此邛部城置縣仍以舊城爲名屬邛部郡隋開皇三年攺屬巂州皇朝因之巂山在縣西南九里巂水出於巂山下州郡得名因此水也

淸寇鎭在縣西北一十八里

昆明縣【中東北至州三百里】

本漢定笮縣也屬越巂國去郡三百里出鹽鐵夷皆用之漢將張嶷殺其豪率遂獲鹽鐵之利後沒蠻夷周武帝立定笮鎭凡言笮者夷人於大江水上置藤橋謂之笮其定笮大笮皆是近水置笮橋處武徳二年於鎭置昆明縣蓋南接昆明之地因以爲名

鹽井在縣城中今按取鹽先積柴燒之以水灑土卽成黑鹽

會川縣【中北至州三百七十里】

本漢會無縣屬越巂郡蕭齊沒於蠻獠髙宗上元二年於其地置會川縣天寶初又於縣側立會同軍在今州南三百七十里是也

姚州【雲南下案戶鄕數傳寫缺】

本漢雲南縣之地武徳四年安撫大使李英以此中人多姓姚故置姚州爲瀘南之巨屏天寶十三年沒蕃貞元初蠻帥異牟尋歸國冊拜謂之南詔九年南詔又以其地內屬

州境【案州境里數傳寫缺】

八到【東北至上都四千三百里東北至東都四千八百九里】

【東南至安南二千里南至戎州三百一十里】

【西至羊苴咩城三百里西北至巂州三百五十里】

【北接鬀州】

貢賦【案前自成都府彭蜀漢邛簡各州及戎眉松維當悉靜柘眞黎巂等州之賦恭州與姚州之貢賦並

傳寫缺】

管縣三

姚城長明長城

姚城縣【下西南至州十五里】

長明縣【下西南至州十五里】

長城縣【下南至州五里】

右並與州同置龍朔中於州理置都督府尋廢入巂州垂拱元年重置

協州【下】

【開元戶二百二十九案鄕數傳寫缺】

本夜郎國也漢武帝開夜郎置犍爲郡今州卽犍爲郡之南廣縣也其後蠻夷內侵郡因荒廢隋開皇四年隸附於此置協州大業三年廢入犍爲郡武徳元年開南中復協州

州境【案州境里數傳寫缺】

八到【東北至上都三千一百里東北至東都三千九百六十里】

【東北至戎州四百一十里南接曲州】

管縣三

東安西安胡津

東安縣【下郭下】

西安縣【下東南至州二十七里】

胡津縣【下南至州六十里】

右三縣隋開皇三年並同州置本漢南廣縣之地大業二年廢武徳元年南夷款附重置

曲州【朱提下案戶鄕數傳寫缺】

本漢夜郎國地武帝於此置朱提縣屬犍爲郡後立爲郡在犍爲郡南一千八百里後漢省郡諸葛亮南徵復置朱提縣自梁陳以來不復賓服隋開皇四年開置南中立爲恭州武徳元年攺爲曲州朱提山名出善銀食貨志曰朱提銀重八兩名爲一流因山名郡縣也州境【案州境里數傳寫缺】

八到【東北至上都三千三百里東北至東都四千三百三十里】

【南接郎州北接協州】

貢賦【案前協州與此曲州之開元元和貢賦並傳寫缺】

管縣二

朱提唐興

朱提縣【下郭下】

唐興縣【下西至州五里】

右二縣並武徳元年與州同置朱提取漢舊名也七曲水在州西北三十里

溺水在七曲水北百三十里南北四百里東西七百里窮年密霧未嘗覩日月輝光樹木皆衣毛深厚時時多水濕晝夜沾灑上無飛鳥下絕走獸惟夏月頗有蝮虵土人呼爲漏天也

元和郡縣誌卷三十三﹤史部﹐地理類﹐總志之屬﹐元和郡縣誌﹥

欽定四庫全書

元和郡縣誌卷三十四

唐李吉甫撰

劍南道【三州案唐書地理誌劍南采訪使所管梓州之前有霸州其縣曰安信牙利保寧歸化有幹州其縣曰招武寧逺是志不載西川節度使所管內而東川節度使所管亦無之又文獻通考謂唐時渝州屬劍南道合州屬山南道舊唐書則渝州亦屬山南是志渝合二州並屬東川節度使而未詳何時自山南攺屬附識於此】

梓州【梓潼下】

【開元戶一萬五千四百七十八鄕二十六元和戶六千九百八十五

鄕一十六】今爲東川節度使理所【管梓州劍州緜州遂州渝州合州曹州榮州陵州瀘州龍州昌州管縣六十九都管戶三萬一千七百二十二】

禹貢梁州之域秦並天下是爲蜀郡漢髙帝分置廣漢郡今州卽廣漢郡郪廣漢二縣地也宋於此置新城郡梁武陵王蕭紀於郡置新州隋開皇末攺爲梓州因梓潼水以爲名也州城宋元嘉中築左帶涪水右挾中江居水陸之衝要

州境【東西三百六十里南北三百六十三里】

八到【東北至上都取緜州路一千八百六十四里東北至東都二千七百二十四里

正東微南至果州三百五十里東南至遂州二百五十里】

【東北至閬州三百一十五里正東微東州至普州三百五十里】

【西至漢州二百二十里西南至簡州三百一十里】

【西北至緜州一百三十里正北防東至劍州三百六十里】

貢賦【開元貢綾

緜絲布賦布

絹】

【元和貢綾十六疋柑子空靑曽靑】

管縣九

郪

射洪通泉武鹽亭永泰飛烏銅山涪城

郪縣【望郭下】

本漢舊縣屬廣漢郡因郪江水爲名也後魏置昌城郡攺名昌城縣隋大業三年復爲郪縣

牛頭山一名華林山在縣西南二里四面危絕

涪江水經縣西去縣四里

縣有鹽井二十六所

射洪縣【上西北至州六十里】

本漢郪縣地後周分置射洪縣縣有梓童水與涪江合流急如箭奔射涪江口蜀人謂水口曰洪因名射洪白崖山在縣南十五里

涪江水西北自郪縣界流入在縣東一百步灘十七所通泉縣【緊西北至州一百四十里】

本漢廣漢縣地宋於此置西宕渠郡後魏恭帝移於湧山攺名湧泉郡周明帝置通井縣隋開皇三年攺爲通泉縣十八年攺屬梓州

通泉山在縣南二里山前有石蝦蟇髙七八尺

涪江水經縣東三里

沈水北自鹽亭縣界流入公孫述令延岑盛兵於沈水固守臧宮進兵縱擊大破之斬首溺死者萬餘人卽此也

赤車鹽井在縣西北十二里又別有鹽井一十三所武縣【上東至州一百一十五里】

本先主所立五城縣也屬廣漢郡後魏平蜀立武郡以縣屬焉隋開皇三年攺五城爲武縣因武山爲名也屬益州武徳三年割屬梓州

武山在縣東二里山出龍骨

天柱山一名覆船山在縣西南四十里

七里阪在縣東七里

內江水本名中江縣縣南去縣百步

鹽亭縣【上西南至州九十三里】

本漢廣漢縣地梁於此置北宕渠郡及縣後魏恭帝攺爲鹽亭縣以近鹽井因名隋開皇三年罷郡屬梓州梓潼水經縣南去縣三里

永泰縣【中西南至州一百四十五里】

本漢巴郡充國縣地武徳四年分置地號永泰因以爲名

鹽亭溪水經縣北去縣一十九里

大汁鹽井在縣東四十二里又有小汁鹽井歌井鍼井飛烏縣【上東北至州一百四十五里】

本漢郪縣地隋開皇十三年於此置飛烏鎭十年攺鎭爲縣因山爲名

飛烏山在縣西南五十五里

哥郎等八山並出銅�

郪江水經縣北去縣四十里

銅山縣【中東北至州一百二十里】

本郪縣地有銅山漢文帝賜鄧通蜀銅山鑄錢此蓋其餘峯也歷代采鑄貞觀二十三年置監署官前上元三年廢監調露元年因廢監置銅山縣

飛烏山在縣西南三十五里

郪江水經縣南五里

涪城縣【緊東南至州六十里】

本漢涪縣地隋開皇十六年攺置涪城縣屬緜州大歷十三年割屬梓州

劍州【普安上】

【開元戶一萬三千九百七十六鄕二十五元和戶二千九百三

鄕八十五】

本漢廣漢郡之梓潼縣地武帝置十三州屬益州宋於此置南安郡梁武陵王蕭紀攺郡立安州後魏廢帝二年先下安州始通巴蜀故攺安州爲始州隋大業三年罷始州爲普安郡武徳元年復爲始州先天二年攺爲劍州取劍閣爲名也

州境【東西二百六十七里南北二百五十六里】

八到【東北至上都一千四百三十里東北至東都二千三百里】

【東南至閬州二百二十里東北至利州一百九十里】

【西南至綿州二百九十里西北至龍州三百二十里】

貢賦【開元貢蘇薰席賦綿

絹】

【元和貢蘇薰席六領巴防天重臺】

管縣八

普安梓潼黃安永歸陰平武連臨津劍門

普安縣【中郭下】

本漢梓潼縣地宋於此置南安縣周攺爲普安縣大劍山亦曰梁山在縣北四十九里初姜維自沓中爲鄧艾所摧與張翼董厥合還保劍門以拒鐘會卽此也石新婦東北一里千人巖之南崖絕壁髙數千丈卽劍山之危峯見數百里外旁視眾嶺猶平地也巖下髙百許丈有石壁紅色方如座席卽孟陽勒銘之處

千人巖有石室可容千人因名

大劍水出縣西四十九里空山下

漢徳政城又名黃蘆城在縣東北四十六里三面並阻絕澗惟西面少平周回百五十步

鐘防故壘一名開遠戍在縣東北五十三里亦名空戍晉鐘防軍至此旣度劍閣居此地遂掘決爲死戰旣無所埋故曰空後魏攺名開遠戍

大劍鎭在縣東四十八里本姜維拒鐘會壘也在開遠戍東十一里其山峭壁千丈下瞰絕澗飛閣以通行旅梁時於此置大劍戍

劍閣道自利州益昌縣界西南十里至大劍鎭合今驛道秦惠王使張儀司馬錯從石牛道伐蜀卽此也後諸葛亮相蜀又鑿石駕空爲飛梁閣道以通行路初李特入漢川至劍閣顧盼曰劉禪有如此地面面縛於人豈非庸才

石新婦神在縣東北四十九里大劍東北三十里夫遠徵婦極望忘歸因化爲石

梓潼縣【上東北至州一百六十里】

本漢舊縣屬漢郡蜀先主分廣漢置梓潼潼郡以縣屬焉隋開皇三年罷郡以縣屬始州後攺屬劍州

梓潼水一名馳水北自陰平縣界流入

鄧艾祠在縣南百步

黃安縣【屯下北至州一百四十里】

本漢梓潼縣地宋於此置華陽縣屬南安郡後魏禪帝攺爲南安縣周武帝攺爲黃安縣

永歸縣【中下西北至州五十三里】

本漢梓潼縣地宋於此置白水縣周閔帝攺爲永歸縣陰平縣【中東至州一百四十里】

本漢梓潼縣地宋明帝泰始中於此置北陰平郡並縣隋開皇三年罷郡以縣屬始州皇朝初因之後攺入劍州

龍血山一曰龍象巖在縣北五十里絕壁髙巖萬有餘丈有四石龍在石壁間昔者羣龍共鬭四龍疲衂嘔血死因化爲石血變成鼈堪充器物但不耐風日緜布四五里土人取之今龍象猶存石不復入用

岐江水下流卽梓潼水也東流縣西南五里

武連縣【中東北至州八十五里】

本漢梓潼縣地宋元嘉中於縣南五里僑立武都郡下辧縣又攺下辧僑置武功縣周明帝攺武功爲武連縣隋開皇三年罷郡以縣屬始州

臨津縣【中下西北至州一百三里】

本漢梓潼縣地南齊於此置胡原縣地開皇七年攺爲臨津縣

掌夫山在縣西南六十里晉太安元年遣都護衛博討李特特遣將李蕩自掌夫山要博博爲伏兵所圍卽此山山出名柘堪爲弓材𨿽檿桑燕角不能勝也

劍門縣【中西南至州六十里】

本漢葭萌縣地聖歷二年分普安永歸陰平三縣置劍門縣因劍門爲名也

梁山在縣西南二十四里卽劍門山也

緜州【巴西上】

【開元戶五萬一千四百八十鄕一百十三元和戶七千一百四十八

鄕九十三】

本漢廣漢郡之涪縣後魏廢帝二年徙梓潼郡理梓潼舊城於此別置潼州【梓潼舊城在今劍州界】隋開皇五年攺潼州爲緜州因緜水爲名也大業三年攺爲金山郡武徳元年復爲緜州按州理城漢涪縣也去成都三百五十里依山作固東據天池西臨涪水形如北斗臥龍伏馬爲蜀東北之要衝梁天監中張齊爲太守更造樓櫓卻敵有東西門東門久塞富樂山气所衝門開則喪亂宋元嘉初太守王懷業開之果致覆敗爾後還塞

州境【東西三百一里南北二百六十里】

八到【東北至上都一千七百三十四里東北至東都二千五百九十四里】

【東南至梓州一百三十里西南至漢州一百八十里】

【西至茂州取松嶺路三百七十里北至龍州二百二十里】

貢賦【開元貢對鳯兩窠獨窠白防防釧二十疋賦緜

絹】管縣八

巴西昌明羅江神泉龍安魏城鹽泉西昌

巴西縣【望郭下】

本漢涪縣地屬廣漢郡先主定蜀立梓潼縣以縣屬焉晉孝武帝徙梓潼郡於此後魏攺爲巴中縣隋開皇元年避廟諱攺爲巴西縣

富樂山在縣東五里

天池山在縣北一十餘里

涪江水經縣西去縣五十步

羅江水經縣西去縣三十五里

蔣琬墓在縣西八里琬爲大司馬住漢中後上疏曰今涪水陸四通惟急是應若東北有虞赴之不難由是琬還住涪疾轉增劇卒於此而焉

譙周墓在縣南十六里周將亡戒諸子曰吾後嗣當有黃頭黑齒幾亡吾族及周孫縱之生也頭黃齒黑晉末刺史毛璩使縱領白徒七百人由涪水下討桓西人不樂逺徵乃逼縱爲主攻防巴西遂屠益州旣害毛璩自號成都王義熙九年朱齡石討平之卒如周言昌明縣【緊南至州七十里】

本漢涪縣地晉孝武帝自白沙戍移漢昌縣僑理於此仍屬巴西郡後魏廢帝攺漢昌爲昌隆縣先天元年攺爲昌明縣

涪水經縣南去縣一里

羅江縣【中】

廉水經縣東北讓水出縣北平地宋明帝時梓潼涪人範百年因論事之次帝語及廣州貪泉百年對曰臣家梁益所居廉讓之間卽此水也【案此條前缺羅江縣建置原委據舊唐書羅江漢涪縣地晉於梓潼水尾萬安故城置萬安縣後魏置萬安郡隋廢天寶元年攺萬安爲羅江廉泉讓水出縣北平地也又新唐書云縣北五里有茫江堰引射水漑困北十四里有楊村堰引折腳堰水漑田此皆缺載】神泉縣【上東北至州八十四里】

本漢涪縣地晉孝武帝於此僑置西充國縣屬巴西郡隋開皇三年罷郡縣屬潼州六年攺爲神泉縣因縣西神泉爲名

神泉在縣西平地冬夏溫沸气如附子能愈眾疾龍安縣【上東北至州七十八里】

本漢涪縣地周武帝天和六年於此置金山縣隋大業三年廢武徳三年於廢金山縣城置龍安縣因山爲名金山在縣東五十步每夏雨奔注崩頺之所則金粟散出大者如碁子

龍安山在縣北十里有好林泉隋開皇中蜀王楊秀立亭館以避暑

魏城縣【上西南至州六十五里】

本漢涪縣地隋大業十年自鹽泉井移魏城縣理此屬金山郡按鹽泉井在今縣東南四十五里鹽泉縣理是也

髙靈山在縣北二十四里

東西井在縣東南四里井西爲涪縣界井東爲梓潼縣界二縣界分境之所故曰東西

鹽泉縣【中下西至州五十六里】

本漢涪縣地後魏禪帝元年割涪縣置魏城縣武徳三年分魏城置鹽泉縣

五層山在縣西南三十里

梓潼水經縣北去縣十八里

陽下鹽井在縣西一里

西昌縣【中東至州五十六里】

本漢涪縣地晉孝武帝於此置置益昌縣隋開皇三年省永淳元年又置以與利州益昌縣同名以其在州西因攺爲西昌縣

龍臺山在縣東北四里

龍安水在縣北五里

遂州【遂寧中府】

【開元戶三萬七千三百七十七鄕六十五元和戶三千八百四十六

鄕六十五】

禹貢梁州之域秦爲蜀郡地漢分置廣漢郡今州又爲廣漢郡之廣漢縣地後分廣漢爲徳陽縣東晉分置遂寧郡周保定二年立爲遂州後因之

州境【東西一百二十里南北一百九十里】

八到【東北至上都取果州路二千二十里東北至東都二千八百八十里】

【東至合州二百六十里東北至果州一百七十里】

【正南防西至普州一百四十里西北至梓州二百五十里】

貢賦【開元貢樗蒲綾一十五疋元和貢天門冬柑子】

管縣五

方義長江靑石蓬溪遂寧

方義縣【望郭下】

本晉小溪縣也穆帝永和十一年置屬遂寧郡後魏恭帝攺爲方義縣隋開皇三年罷郡縣屬遂州

涪江水北去縣八十步

縣四面各有鹽井凡一十二所

靈星池在縣西南四里

龍池在縣北百二十步

長江縣【上南至州五十里】

本晉巴興縣魏恭帝攺爲長江縣

涪江經縣南去縣二百五步

靑石縣【中西北至州七十里】

本晉之晉興縣也本屬巴郡旣置遂寧乃割屬焉後魏攺爲始興縣隋開皇十八年攺爲靑石縣

靑石山在縣東南水路五十九里舊巴蜀爭界累年未分一朝密霧石爲之裂破從上至下直若引繩因此定遂合二州之界

涪水經縣南去縣一里

九節溪出縣東三十六里灘有九節因爲名

蓬溪縣【中西南至州一百二十里】

永淳元年割方義縣北界於今縣南二十里蓬川置唐興縣長壽二年攺爲武丰神龍元年復爲唐興天寶元年攺爲蓬溪

石香鑪山在縣西五里

縣有鹽井一十三所

遂寧縣【中東南至州一百二十里】

景龍二年割靑石縣置

渝州【南平下】

【開元戶五千九百六十二鄕十七元和戶八百三十二

鄕一十】

禹貢梁州之域古之巴國也閬白二水東南流曲折如巴字故謂之巴然則巴國因水爲名武王伐殷巴人助焉其人勇鋭歌舞以淩殷郊後封爲巴子其地東至魚復西抵僰道北接漢中南極牂柯是其界也春秋時亦爲巴國戰國時楚旣稱王巴亦稱王秦惠文王使張儀司馬錯伐巴蜀滅之分其地爲三十一縣始皇置三十六郡巴卽一焉漢髙帝旣定三秦項羽背約封爲漢王王巴蜀天下旣定乃分巴蜀置廣漢郡武帝又置犍爲郡劉璋爲益州牧於是分巴郡自墊江以下爲永寧郡先主又以固陵爲巴東郡由是巴郡分而爲三號曰三巴梁武陵王蕭紀於巴郡置楚州後魏攺爲巴州周閔帝又攺爲楚州隋開皇九年攺楚州爲渝州因渝水爲名漢髙祖還伐秦巴人從軍歌舞陷陣帝善之曰此武王伐紂之歌也後令習之所謂巴渝舞也

州境【東西五百一十六里南北四百七十九里】

八到【東北至上都二千八百一十里東北至東都三千六百七十里】

【東北至涪州水路三百四十里西南至瀘州水路七百里】

【西北至合州一百六十里西至渠州四百四十里】

【江津縣在州西一百二十里縣南陸路至溱州三百六十里又自江津縣南循僰溪水路至南州二百三十里】

貢賦【開元貢葛五疋藥子元和貢葛

牡丹皮】

管縣五

巴

江津萬壽南平壁山

巴縣【中下郭下】

本漢江州縣也屬巴郡在岷江之西漢水之南卽蜀將李嚴所修古巴城也南齊攺爲墊江縣周明帝武三成年攺爲巴縣後遂不攺

州理城卽漢巴郡城也先主令都督李嚴鎭此又鑿南山欲會文涪二水使城在孤洲上會嚴被徴不卒其事鑿處猶存

江津縣【中下東至州一百二十里】

本漢江州縣地屬巴郡周攺爲江陽縣隋開皇三年攺爲江津縣屬渝州

萬壽縣【中下東北至州三百八十里】

本漢江州縣地武徳三年分江津置萬春縣屬渝州五年攺爲萬壽縣

綾緜山在縣西八十五里

大江水經縣南去縣二里

南平縣【中下西至州一百三十里】

本漢江州縣地貞觀四年分巴縣置南平縣屬南平州十三年廢州縣攺屬渝州

瀛山在縣西南三百七十里以其髙峻象海中蓬瀛故名

巴子魚池在縣西北一十里

壁山縣【中下東北至州一百八十里】

本漢江津萬壽巴三縣地四靣髙山中央平田周回約二百里天寶中諸州逃戶多投此營種川中有一孤山西北二面險峻東南面稍平土人號爲重壁山至徳二年置縣因山爲名縣東陸路至江津縣二百三十里臺州【巴川中】

【開元戶二萬六十七

鄕四十二元和戶二千八百九十二鄕三十九】

禹貢梁州之域春秋時爲巴國秦滅之以爲巴郡今州卽漢巴郡之墊江縣地也宋文帝元嘉中於此置東宕渠郡後魏恭帝於東宮渠郡攺置合州以涪江自梓遂州來至州南與嘉陵江合流因名合州

州境【東西三百二十四里南北六百三十九里】

八到【東北至上都二千六百五十里東北至東都三千五百一十里】

【西至遂州陸路二百六十里水路三百七十里西南至瀘州五百九十里北至果州三百里】

貢賦【開元貢藥子一百顆牡丹皮十斤桃竹筯案此與前遂渝二州後榮龍二州之賦並傳寫缺】管縣六

石鏡漢初新明銅梁巴川赤水

石鏡縣【上郭下】

本漢墊江縣屬巴郡後漢岑彭與臧宮伐公孫述自江州從涪水上至墊江是也宋文帝於此置東宕渠郡石似鏡因以爲名

銅梁山在縣南九里蜀都賦曰外負銅梁石渠是也山出鐵及桃枝竹

涪江水經縣南去縣二百步

巴子城在縣南五里

漢初縣【中東南至州一百九十四里】

本漢墊江縣地後魏於此置漢初縣屬合州

西溪水一名嘉陵水經縣理南去縣一里

新明縣【中西南至州一百二十里】

本漢墊江縣地自後魏訖隋又爲石鏡縣地武徳二年分石鏡縣之東北界爲新明縣

銅梁縣【中東至州二百五十里】

長安四年刺史陳靖意以大足川僑戶輻湊置縣取小銅梁山爲名

小銅梁山在縣西北七十里

涪江水在縣東北四十里

巴川縣【中北至州二百里】

開元二十三年刺史孫希莊奏割石鏡之南銅梁之東置縣

小安南溪源出縣南山下

赤水縣【中東至州一百里】

本漢墊江縣地隋開皇八年分石鏡縣於今縣西二里置縣因水爲名

朝霞山在縣南十八里

普州【安嶽中】

【開元戶三萬二千六百八案鄕數傳寫缺元和戶一千六百五十二鄕二十五】

禹貢梁州之域秦漢爲巴蜀二郡之地今州卽漢之資中牛鞞【音髀】墊江後漢之徳陽四縣之地周武帝於縣立普州隋大業二年罷普州以所領縣屬資州武徳二年重置

州境【東西二百七十八里南北一百九十三里】

八到【東北至上都二千一百六十里東北至東都三千二十里】

【正南微西至資州一百七十里正西微北至簡州二百四十里】

【正北微東至遂州一百三十里正北微西至梓州二百五十里】

貢賦【開元貢葛八疋賦紵布絹】

【元和貢天門冬】

管縣六

安嶽普康安居普慈崇龕樂至

安嶽縣【上郭下】

周武帝建徳四年與州同置

縣有鹽井一十所

安嶽山在縣西南一里

普康縣【下北至州七十里】

周建徳四年於此置永康縣隋開皇十八年攺爲隆康先天元年攺爲普康

縣有鹽井三所

安居縣【中南至州八十里】

本周柔剛縣也因山爲名隋開皇十二年攺爲安居縣因水爲名天授三年移於今理

柔剛山在縣東二十里

安居水在縣北八十步

縣有鹽井四所

普慈縣【中東南至州一百里】

本名多業縣周建徳四年置屬普慈郡隋開皇十三年攺多業爲普慈

婆娑山在縣西北三十里其山緜亙數百里

安居水在縣北一里

縣有鹽井一十四所

崇龕縣【下西至州一百一十里】

隋開皇三年於此置隆龕鎭大業十二年於鎭置縣先天元年攺爲崇龕山爲名

崇龕山在縣西三里

樂至縣【中東至州一百四十里】

本周車免鎭也屬普州以車免山爲名武徳三年於鎭置樂至縣

樂至池在縣東二里

榮州【和義下】

【開元戶四千七百七鄕一十五元和戶八百八十

鄕二十】

禹貢梁州之域秦爲蜀郡地在漢卽犍爲郡之南安縣地也李雄據蜀後夷獠居之所謂鐵山生獠也隋開皇十三年置大牢縣武徳元年割資州大牢威逺二縣於公井鎭置榮州取榮徳山爲名也

州境【東西一百八十三里南北一百三十六里】

八到【東北至上都取資州路二千四百九十里東北至東都三千三百五十里】

【東北至資州一百六十里東北至瀘州水陸路相兼五百四十里】

【南至戎州三百一十里西至嘉州二百一十里】

【西北至陵州二百一十里】

貢賦【開元貢斑布六疋利鐵】

管縣六

旭川咨官和義威逺公井應靈

旭川縣【中下郭下】

本漢南安縣地貞觀元年於此置旭川縣因縣有鹽井號旭井取以名縣

榮徳山在縣東北三十五里

鐵山在縣北四十里

大牢溪出縣北鐵山下南流經縣北

咨官縣【中下東南至州九十里】

本漢南安縣地晉義熙十年置冶官縣屬犍爲郡隋後誤以冶爲咨也武徳元年屬嘉州貞觀六年攺屬榮州白崖山在縣西北十里

和義縣【中下西南至州一百七十里】

本漢資中縣地是資瀘二州界隋大業十二年分置和義縣以招和夷獠故以和義爲名

內江水在縣西一百七十里

縣有鹽井五所

威逺縣【中下西至州七十里】

本漢資中縣地隋開皇三年於此置威逺縣以招撫生獠十一年攺戍爲縣屬資州武徳元年攺屬榮州鐵山在縣西北四十里

威逺鎭在縣城內

縣有鹽井七所

公井縣【中下西北至州九十里】

本漢江陽縣地屬犍爲郡周武帝於此置公井鎭隋因之武徳元年於鎭置榮州因攺鎭爲公井縣

野客山在縣南六十里

縣有鹽井十所又有大公井故縣鎭因取爲名

應靈縣【中下東北至州一百五十里】

本漢南安縣地隋開皇十年於此置大牢鎭十三年攺鎭爲縣縣界有大牢溪因取爲名天寶元年攺爲應靈縣有鹽井四所

陵州【仁壽中】

【開元戶一萬七千九百五十五鄕四十七元和戶一千九百八十五

鄕四十七】

禹貢梁州之域秦爲蜀郡地在漢卽犍爲郡之武陽縣之東境也晉孝武帝太元中益州刺史毛璩益西城戍以防鹽井周閔帝元年又於此置陵州因陵井以爲名陵井者本沛國張道陵所開故以陵爲號晉太元中刺史毛璩乃於東西兩山築城置主將防衛之後廢陵井更開狼毒井今之煮井是也居人仍舊名猶曰陵井其實非也今按州城內北二面懸崖斗絕四面顯敞南臨井

州境【東西一百四十里南北三百一十里】

八到【東北至上都二千二百一十里東北至東都三千七十里】

【東至資州二百三十五里東南至榮州三百一十里】

【東北至成都二百里東北至簡州一百八十里】

【西至眉州七十里西至嘉州一百九十里】

貢賦【開元貢麩金細葛四疋賦絹

緜】

管縣五

仁壽貴平籍

始建井研

仁壽縣

本漢武陽縣之東境也後魏定蜀於此置普寧縣屬懷仁郡隋開皇三年罷郡以縣屬陵州十八年攺普寧爲仁壽縣

三隅山有東隅南隅西隅三山相對去陵井各一里故爲名

婆支水出縣北婆支山去縣四十五里

陵井縱廣三十丈深八十餘丈益部鹽井甚多此井最大以大牛皮囊盛水引出之役作甚苦以刑徒充役中有祠蓋井神

張道陵祠在縣西南百步陵開鑿鹽井人得其利故爲立祠陵卽張魯之祖父學道鶴鳴山人從受道者出五斗米故時人號米賊亦曰五斗米道

貴平縣【中西南至州六十七里】

本漢廣都縣之東南地後魏於此置和仁郡仍立縣唱車山在縣西南九里

祿水在縣南五十步

平井鹽井在縣東南七步

籍縣【上東南至州一百里】

本漢武陽縣地周閔帝於此置籍縣因蜀先主籍田地爲名隋大業二年省永徽四年復置

丹砂田在縣南七十里

大江水在縣北三十五里

木津水在縣南五里

始建縣【中下北至州五十七里】

本漢武陽縣地隋開皇十年於今縣立始建鎭大業五年攺鎭爲縣聖歷二年移於仁壽縣界置其舊縣復置始建鎭

鐵山在縣東南七十里出鐵諸葛亮取爲兵器其鐵剛利堪充貢焉

井研縣【中北至州一百一十五里】

本漢武陽縣地隋大業元年因井研鎭立縣取鎭爲名屬陵州

井研鹽井在縣南七里鎭及縣皆取名焉又有四稜井鑊井

瀘州【瀘川下府】

【開元戶一萬六千八百七鄕三十七元和戶一千九百六十九鄕三十八】

禹貢梁州之域春秋戰國時爲巴子國秦並天下爲巴郡地武帝分置犍爲郡今州卽犍爲郡之江陽符二縣之地按江陽卽今州城是也先主入益州遣諸葛亮張飛等引兵溯流定江陽是也晉穆帝遣安西將軍桓溫將萬人伐李子仁軍次江陽亦謂此地也後爲獠所沒梁大通初割江陽郡置瀘川魏置瀘州取瀘水爲名隋大業三年攺爲瀘川郡武徳元年復爲瀘州

州境【東西四百七十八里南北五百六十三里】

八到【西北至上都取資州路三千三百三十里東北至東都三千八百三十里】

【東北至渝州水路七百里東北至合州五百九十里】

【西北至榮州五百四十里西北至資州溯流六百三十里】

【西至戎州水路三百一十里陸路二百四十里山路險峻或不通】

貢賦【開元貢麩金葛

醬賦麻

布】

管縣五

瀘川緜水江安富義合江

瀘川縣【中下郭下】

本漢江陽縣也屬犍爲郡初曹公入漢中諸葛亮出屯江陽晉穆帝於縣置東江陽郡領江陽縣隋開皇三年罷郡以縣屬瀘州大業元年攺江陽縣爲瀘川縣皇朝因之

汶江水經縣南三十步

中江水亦曰緜水經縣北三里出麩金

緜水縣【中下東至州一百六十里】

本漢江陽縣地晉於此置緜水縣

汶江水經縣東一十五里

江安縣【中下東北至州五十里】

本漢江陽縣地也李雄亂後沒於夷獠晉穆帝於此置漢安縣十八年攺爲江安縣

方山在縣西北一十二里

汶江水經縣北八十步

可盛鹽井在縣西北一十一里

富義縣【中下東南至州三百里】

本漢江陽縣地周武帝於此置富世縣貞觀二十三年攺爲富義縣

中江水亦曰緜水經縣東百步

富義鹽井在縣西南五十步月出鹽三千六百六十石劍南鹽井惟此最大其餘亦有井七所

合江縣【中下西至州一百二十里】

本漢符縣地晉穆帝於此置安樂縣梁攺置安樂戍周攺爲合江縣

安樂山在縣東八十三里縣取名焉

龍州【江油下都督府】

【開元戶九百一十九鄕六元和戶三百二十九鄕六】

禹貢梁州之域秦漢及魏不置郡縣魏景元元年詔鄧艾徵蜀艾自陰平行無人之地七百餘里鑿山通道造作橋閣山髙谷深至爲艱險艾自氈自裹推轉而下將士皆攀木緣崖魚貫而進先登至江油卽其地也晉於此置平武縣屬陰平郡至梁有楊李二姓最豪分據其地各稱藩於梁至西魏禪帝二年平蜀於此立龍州隨末陷賊武徳元年隴蜀平定攺爲龍門郡其年加西字貞觀元年攺爲龍州州境【東西四百六十八里南北至東九十六里】

八到【東北上都取利州路一千六百五十里東北至東都二千五百一十里】

【東至利州四百里東至松州三百二十里】

【東南至劍州三百二十里西至緜州二百二十里】

【西南至茂州四百九十里西北至扶州六百里】

【北至渝州取文州路三百三十里】

貢賦【開元貢麩金羚羊角元和貢烏頭附子天雄側子】

管縣二

江油淸川

油縣【中下郭下】

本晉平武縣地後魏於此置江油郡並立江油縣以屬焉石門山在縣東一百三里有石門戍與氐分界去仇池城四百餘里

雪山在縣西三百里以春夏常有積雪也

饗崖山在縣南八十二里出錫

涪江南流經州城東又經江油城東其水出金

淸川縣【中下西南至州九十里】

本後魏之馬盤郡也領馬盤一縣屬龍州隋開皇三年罷郡縣入郡理屬龍州天寶元年攺爲淸川縣

昌州【昌元中】

【元和戶一千一百九鄕七案此州置自乾元故不載開元戶鄕與貢賦】

本漢資中縣之東境墊江縣之西境江陽郡之北境皇朝乾元元年左拾遺李鼎祚奏以山川闊遠請割瀘普渝合資榮等六州界置昌州尋爲狂賊張朝等所焚州遂罷廢大歷十年本道使崔寧又奏復置以鎭押夷獠其城南憑赤水北倚長嵓極爲險固

州境【案州境里數傳寫缺】

八到【北至上都取普州遂州路二千五百四十里東北至東都三千四百里東北至合州三百九十里正南至瀘州取合江縣路三百八十里】

【西北至資州三百里正北防西至普州三百八十里】

貢賦【元和貢筒布案元和賦傳寫缺】

管縣四

靜南昌元永川大足

靜南縣【中郭下】

乾元元年與州同置

銅鼓山在縣北八十里

赤水溪經縣南去縣九十步

始龍溪在縣東南流屈曲五十里合赤水溪流也昌元縣【中東至州一百二十里】

乾元元年與州同置東接瀬波溪西臨耶水

葛仙山在縣南一百五十里

瀨波溪在縣南五十步

永川縣【下西至州九十里】

大歷十一年置東西北三面並枕侯溪水南面接延陵英山

大鐵山在縣東南八十里

大足縣【下西南至州七十五里】

乾元元年與州同置東臨赤水西枕榮山

牛鬭山在縣東南八十里

元和郡縣誌卷三十四

欽定四庫全書

元和郡縣誌卷三十五

唐李吉甫撰

嶺南道【一】

廣州【南海中都督府】

【開元戶六萬四千二百五十鄕一百九十四元和戶七萬四千九十九

鄕九十一】今爲嶺南節度使理所【管廣州循州潮州端州康州封州韶州春州新州雷州羅州髙州恩州潘州辯州瀧州勤州崖州瓊州振州儋州萬安州案管縣及都管戶數傳寫缺所列州目與唐書方鎭表元和時嶺南節度使領二十二州相合今缺春新以下十五州誌文春州卽南陵郡其縣曰陽春羅水新州卽新昌郡其縣曰新興索盧永順雷州卽海康郡其縣曰海康遂溪徐聞羅州卽招義郡其縣曰亷江吳川幹水零緑髙州卽髙涼郡其縣曰良徳電白保定恩州卽恩平郡其縣曰恩平杜陵陽江潘州卽南潘郡其縣曰茂名潘水南巴辯州卽陵水郡其縣曰石龍陵羅瀧州卽開陽郡其縣曰瀧水開陽鎭南建水勤州卽云浮郡其縣曰銅陵富林崖州卽珠崖郡其縣曰舎城澄邁文昌瓊州卽瓊山郡其縣曰瓊山臨髙曽口樂會顏羅振州卽延徳郡其縣曰寧逺延徳吉陽臨川落屯儋州卽昌化郡其縣曰義倫昌化感恩洛富羅萬安州卽萬全郡其縣曰萬安陵水富云博遼此元和時十五州所領五十縣可徴諸地理誌合封韶以上七州所領縣爲八十有六也】

禹貢梁州之域春秋時百越之地秦並天下置南海郡【下言南海郡地卽禹貢之域也】秦末趙佗竊據之髙帝定天下爲中國勞苦釋佗不誅因立佗爲南越王使無爲南邊害至武帝元鼎五年遣伏波將軍路博徳出桂陽下湟水樓船將軍楊僕下湞水咸會番禺誅佗孫建徳及相呂嘉遂定越地以爲南海蒼梧郁林交趾九眞日南珠崖儋耳郡按漢南海郡卽秦南海故郡也屬交趾刺史獻帝末孫權以步騭爲交州刺史遷州於番禺卽今州理是也孫皓時以交州土壤太逺乃分置廣州理番禺交州徙理龍編晉代因而不攺義熙中盧循自稱平南將軍廣州刺史用徐道覆計舉兵建業軍敗單舸走保廣州爲晉將杜慧度所破投水而死隋開皇九年平陳於廣州置總管府仁壽元年攺廣州爲番州大業三年罷番州爲南海郡隋末陷賊武徳四年討平蕭銑復爲廣州開元二十一年乂於邊境置節度經略使式遏四夷廣州爲嶺南五府經略使理所以綏靜夷獠統經略軍【南海郡系本州城內有經略軍額管鎭兵五千四百人】淸海軍【恩平郡管兵一千人恩平今恩州】桂管經略使【始安郡管兵千人】容管經略使【普寧郡管兵一千一百人】鎭南經略使【安南都防府管兵四千二百人】邕管經略使【朗寧郡管兵一千七百人】

州境【東西六百四十八里南北一千二百一十里】

八到【西北至上都取郴州路四千二百一十里取防州大嶺路五千二百一十里西北至東都取桂州路五千八十五里東北至韶州五百三十里】

【正南至大海七十里正西微北至端州沿沂相兼二百四十里】

【西南至恩州水路六百里西北至賀州八百七十六里】

貢賦【開元貢沈香甲香鐘乳石斛山姜竹布絲布蕉布蚺蛇膽元和貢荔枝煎餘甘子占臘香鼊皮案唐六典嶺南道厥賦蕉紵落麻今是志以蕉布絲布麻布爲廣州及潮端康封韶等州之貢當因傳寫脫去賦字誤移作貢非李吉甫之原本也】

管縣十三

南海番禺化防懷集增城洊水東莞新會義寧淸逺四會湞陽浛洭

南海縣【上郭下】

本漢番禺縣之地也屬南海郡隋開皇十年以其地置南海縣屬廣州

番山在縣東南三里

禺山在縣西南一里尉佗葬於此

南海在縣南水路百里自州東八十里有村號曰古斗自此出海浩渺無際

石門水一名貪泉出縣西三十里平地卽晉廣州刺史吳之飲水賦詩之處

州城步騭所築也騭爲交州刺史登臺逺望乃曰斯誠海島膏腴之地【案斯誠各本作新城非未築時語步騭本傳不載其事詳見水經注今據以攺正】宜爲都邑遂遷州於番禺建築城郭焉

趙佗故城在縣西二十七里卽尉佗都城也

陸賈故城在縣西一十四里賈之來也佗不卽前賈故爲城以待之

盧循故城在縣南六里循旣爲宋髙祖所破聚其餘黨還至番禺髙祖遣建威將軍孫季髙振武將軍沈田子力戰大破之

朝臺在縣東北二十里【案水經注引交州治中姚文式問答云朝臺在州城東北三十里】昔尉佗初遇陸賈之處也後嵗時於此望漢朝拜故曰朝臺

牛鼻鎭在縣西北五十里

赤岸戍在縣東百里

柴石戍在縣東七十里

北廟在縣北三里卽尉佗之廟也

虞翻廟在縣西北三里翻爲孫權騎都尉以數諫爭徙交州卒

海廟在縣東八十一里

任囂墓在縣北三里

尉佗墓在縣東北八里又言佗葬在禺山蓋與此相連接耳

番禺縣【工北至州十五里】

本秦舊縣故城在今縣西南二里縣有番禺二山因以爲名或言置在番山之隅隋開皇十年攺置南海縣卽今縣是也長安三年於江南洲上別置番禺縣取漢名其洲周回約八十里

化防縣【下東南至州四百八十里】

本秦四會縣之地宋元嘉十三年分四會縣之防鄕置化防縣屬綏建郡隋開皇十年廢郡以縣屬廣州鉛穴山在縣西六十里出鉛錫

滑水一名綏建江經縣南去縣三十步

懷集縣【中東南至州六百三十里】

本漢四會縣地也宋元嘉中分四會縣之銀屯鄕置懷集縣屬綏建郡隋開皇十年攺屬洭州【洭州卽今廣州浛洭縣理是也】二十年廢洭州攺屬廣州

驃山在縣東北四十二里多鐵�百姓資焉

綏建江經縣西南二里

增城縣【中西南至州一百八十里】

本漢番禺縣地後漢於此置增城縣按昆侖山上有閬風增城蓋取美名也屬南海郡隋開皇十年屬廣州猊山在縣東南二十三里多婆娑摩竹圍三四尺至堅里人以爲弓形如弩

九子嶺在縣西四里

泉山在縣西三十二里其上多漆樹

黿泉在縣西靑山有神黿帶銅鐶上此水有穢此水則便澍雨

石陂水在縣東北百五十里漑田【缺】余頃

牛潭在縣東北二十里

洊水縣【中東北至州七百五十里】

本漢封陽縣地在今賀州界蕭齊於此置洊安縣屬廣州至徳二年攺爲洊水縣

齊樂水經縣北百步

滑水在縣北五十里

東莞縣【中西北至州三百里】

本漢博羅縣地晉成帝咸和六年於此置寶安縣屬東莞郡隋開皇十年廢郡以縣屬廣州至徳二年攺爲東莞縣取舊郡名也

寶山在縣東北五十五里

南海在縣西二里

新會縣【中東北至州三百里】

本漢四會縣地隋開皇十年置新會縣屬岡州【岡州卽義寧今廣州理是也】開元二十三年割屬廣州【案岡州舊唐書云貞觀五年州廢以新會義寧屬廣州乾元元年復爲岡州與此新會義寧兩縣誌文有異】

利山在縣南百七十里上多沈香木

南海在縣北一百五十里

義寧縣【下東北至州五百里】

本漢番禺縣之地宋元嘉六年於此置義寧縣屬新會郡隋攺屬岡州天寶初廢岡州以縣屬廣州

天路山在縣西一十六里

淸逺縣【中南至州二百四十里】

本漢中宿縣地也梁武帝於此置淸逺郡中宿縣屬之隋開皇十六年廢郡置淸逺縣屬廣州

觀亭山一名觀峽一名中宿峽在縣東三十五里縣昔取此峽爲名

四會縣【中東南至州二百四十里】

本秦舊縣也屬桂林郡隋開皇十年攺屬廣州

金山一名金岡山在縣北六十五里出金沙

雞籠山在縣西二里

湞陽縣【中南至州四百二十五里】

本漢舊縣也屬桂陽郡在湞水之陽因名吳屬始興郡隋開皇十年攺名貞陽屬循州十九年攺屬廣州武徳元年復攺爲湞陽

湞山在縣北四十里湞水所出尉佗爲城於此山上名曰萬人城

湞陽峽一名臯石山在縣南二十五里崖壁千仞猿狖所不能遊﹤史部﹐地理類﹐總志之屬﹐元和郡縣誌﹐卷三十五﹥

郡之博羅縣也梁置梁化郡隋開皇十年於此置循州取循江爲名也大業三年攺爲龍川郡武徳五年復攺爲循州【案此所敍未全舊唐書地理誌云隋龍川郡武徳五年攺爲循州天寶元年攺爲海丰郡乾元元年復爲循州】

州境【東西九百八十三里南北七十二里】

八到【西北至上都取廣郴路四千六百一十里西北至東都取廣郴路四千四百五十里】

【東北至韶州一千二百里南至海一百一十里】

【西至廣州水路沿溯相兼四百里陸路三百五十里北至防州一千五百里】

貢賦【開元貢甲香藤器蚋蛇膽鮫魚皮元和貢藤箱水馬大魚睛羅浮柑子】管縣六

歸善博羅興寧海丰河源雷鄕

歸善縣【中下郭下】

本漢博羅縣地也宋於此置歸善縣屬鄣郡梁屬梁化郡隋開皇十年廢梁化郡以縣屬循州

長山在縣東南百里

寅山在縣東北十五里多出茯苓

南海在縣南一百一十里

河源水北去縣四十步

歸善故城在縣東北七十里

梁化故郡在縣東南八十里

博羅縣【中下東南至州三十里】

本漢舊縣也屬南海郡隋開皇十年攺屬循州二漢縣立名不一自吳以後復爲博羅

羅浮山在縣西北二十八里羅山之西有浮山蓋蓬萊之一阜浮海而至與羅山並體故曰羅浮髙三百六十丈周回三百二十七里峻天之峯四百三十有二焉事具袁彥伯記

浮水出羅浮山

河源水東自歸善縣界流入南去縣一百步

興寧縣【中下西南至州七百里】

本漢龍川縣之地也晉於今縣西三里置興寧縣屬東莞郡隋開皇十年廢郡以縣屬循州

六石山在縣西南二里

循江西自河源縣界流入西去縣五十里

興寧江南去縣一百八十里

海丰縣【中下西北至州五百里】

本漢龍川縣地東晉於此置海丰縣屬東莞郡隋開皇十年廢郡以縣屬循州

南海在縣南二十五里

龍山在縣北五十里

河源縣【中下西南至州二百三十里】

本漢龍川縣之地齊於此置河源縣以縣東北三百里有三河之源故名也屬南海郡隋開皇十年攺屬循州龍穴山今名龍川山在縣東北三百四十里

循江經縣東南去縣二百步

龍川故城在縣東北水路百七十五里秦龍川縣也秦南海尉任囂疾召龍川令趙佗授之以政卽此處也雷鄕縣【中下西南至州六百里】

天授二年廣東都督陳崇業奏置南臨大江

潮州【潮陽下】

【開元戶九千三百二十九鄕一十六元和戶一千九百五十五鄕一十六】

今州卽漢南海郡之掲陽縣也晉安帝義熙九年於此立義安郡及海陽縣隋開皇十年罷郡省海陽縣仍於郡廨置義安縣以屬循州十一年於義安縣立潮州以潮流往復因以爲名大業三年罷州爲義安郡武徳四年復爲潮州

州境【東西五百三十六里南北四百八十四里】

八到【西北至上都取防州路五千六百二十五里西北至東都取防州路四千八百一十里東至大海一百二十里東北至漳州取漳浦縣路四百八十里】

【南至大海八十五里西南至循州一千五百里】

【西南至廣州水陸路相兼約一千六百里西北至防州一千五百里】

貢賦【開元貢甲香蚺蛇膽鮫魚皮靈散元和貢細蕉布水馬】管縣三

海陽潮陽程鄕

海陽縣【中下郭下】

本漢揭陽縣地晉於此立海陽縣屬義安郡隋開皇十年省郡廢海陽入循州十一年置潮州又立海陽縣以屬焉南濱大海故日海陽

鳳凰山在縣北一百四十里

大海在縣東南一百一十三步

西津驛在縣西六里

鹽亭驛近海百姓煮海水爲鹽逺近取給

官鄣湖在縣東南二十里出名以卜勝於含洭潮陽縣【中下東北至州二百里】

木漢揭陽縣地晉安帝分東莞郡置義安郡仍立潮陽縣屬焉以在大海之北故曰潮陽貞元九年移於今理獲子山一名龍首山在縣東南五十里

龍溪山今名海寧嶺在縣西南一百七十里

大海在縣西南一百三十里

程鄕縣【中下東南至州四百里】

本漢揭陽縣地齊於此置程鄕縣蓋分海陽縣立焉屬義安郡隋開皇十年省十一年置潮州復立程鄕縣屬焉

西陽山在縣東南四十五里

西陽水在縣南二十三里

端州【髙要下】

【開元戶八千一百四十二鄕十四元和戶一千七百九十五鄕十四】

本秦南海郡地漢武帝置蒼梧郡則爲蒼梧郡之髙要縣也梁大同中於此立髙要郡隋開皇十一年置端州大業三年罷爲信安郡武徳四年平蕭銑五年重置端州州當西江入廣州之要口也

州境【東西一百五十八里南北一百一十里】

八到【西北至上都取韶郴州路四千三百三十五里西北至東都四千六十五里

東至廣州二百八十四里東至廣州義寧縣一百五十里】

【東南至廣州新會縣水路三百里東北至廣州四會縣陸路一百八十里】

【西至康州二百九十里西南水陸相兼至新州一百八十里】

【北取廣州四會縣界水路至韶州六百四十里】

貢賦【開元貢銀四鋌蕉布麻布元和貢乳香黃魚春子】

管縣二

髙要平興

髙要縣【下郭下】

本漢舊縣也屬蒼梧郡有鹽官隋開皇十一年置端州割屬焉

石室山在縣北五里

零羊峽在縣東水行三十里吳步騭爲交州刺史興軍取南海衡毅錢博等【案衡毅錢博蒼梧人步騭本傳不載詳見水經注所引王氏交廣春秋】領兵逆之戰於峽口毅博等軍敗投水死者千餘人卽此處也

靑岐鎭在縣東八十五里

鵠奔亭在縣西八里漢交趾刺史何敞辧死女子冤卽此處也

平興縣【下西北至州八十里】

本漢髙要地也晉末分置平興縣屬新寧郡隋開皇十二年罷郡屬端州

漏山在縣東四十里

康州【晉康下】

【開元戶一萬三千一百五十二鄕十六案元和戶鄕數傳寫缺】

漢武帝平南越置蒼梧郡今州卽蒼梧郡之端溪縣也晉末於此置晉康郡隋開皇十二年省晉康郡以所領縣屬端州大業三年罷州爲信安郡隋末陷賊武徳四年討平蕭銑五年置康州

州境【東西二百七十九里東北二百四十五里】

八到【西北至上都四千五百二十五里西北至東都四千二百五十五里】

【東至端州二百九十里西南水路至瀧州一百八十里】

【西北溯流至封州一百二十五里北至霍山一百二十里與廣州蒙化縣分界】

貢賦【開元貢銀

蕉布麻布】

管縣四

端溪悅城都城晉康

端溪縣

本漢端溪舊縣也屬蒼梧郡

端山在縣北百二十五里有樹冬榮其子號曰豬肉子大於杯炙而食之味如豬肉故名也

西江水經縣南去縣五十二步

悅城縣【下西至州八十里】

本漢端溪縣地也宋於此置樂城縣屬端州武徳五年攺屬康州天寶元年攺名悅城

郁水一名西江水經縣南去縣十步

程溪水東去縣百步

都城縣【下東北至州四十五里】

本漢端溪縣地宋於此分置都城縣屬晉康郡隋大業二年屬封州武徳五年攺屬康州

郁水經縣西去縣一里

晉康縣【下東至州七十一里】

本漢端溪縣地宋於此置遂安縣貞觀八年於縣置樂州十八年廢州以縣屬康州至徳元年攺爲晉康縣建水在縣東五十步

封州【臨封下】

【開元戶五千六百五十二鄕七元和戶八百一十一

鄕七】

秦爲南海郡之地漢平南越置蒼梧郡今州卽漢蒼梧郡之廣信縣地也梁於此置梁信郡屬成州隋開皇十年攺爲封州大業三年罷州以縣屬蒼梧郡武徳四年復置封州

州境【東西一百二十八里南北二百八十九里】

八到【西北至上都取梧桂州路四千三百八十五里西北至東都四千一百二十五里

東南溯流至康州一百二十里西北溯流至梧州五十五里】

【北至賀州陸路三百九十里水路六百四十里】

貢賦【開元貢銀

蕉布麻布】

管縣二

封川開建

封川縣【下郭下】

本漢廣信縣也梁於此置梁信郡隋開皇十年攺爲梁信縣屬封州十八年攺爲封川縣皇朝因之

古鬭山在縣西十三里

封溪水經縣北去縣十五里

開建縣【下南至州一百七十里】

本漢封陽縣之地宋明帝分置開建縣屬臨賀郡【案宋明帝一作宋文帝】隋開皇十年攺屬連州武徳四年攺屬封州鼠石在縣東北二十四里傍有三穴皆容人居止其石上時多石斛石髙五十丈周五里

臨賀水一名封溪水經縣西去縣十五里

韶州【始興下】

【開元戶二萬七百六十四鄕四十一元和戶九千六百六十六鄕四十一】

秦南海郡地漢分置桂陽郡今州卽桂陽郡之曲江縣也後漢置始興都尉今州卽都尉所部吳甘露元年初立爲始興郡梁承聖中蕭勃據嶺南於此置東衡州隋開皇元年平陳攺東衡州爲韶州取州東北韶石爲名十一年廢入廣州十二年自今南海縣移廣州理曲江之廢韶州城卽今州理是也仁壽元年攺廣州爲番州大業二年又自今始興故鎭移番州理南海縣今廣州理是也三年以番州爲南海郡隋末陷賊武徳四年平蕭銑重於此置番州貞元年攺爲韶州復舊名也

州境【東西六百二十里南北四百五里】

八到【西北至上都取郴州路三千六百八十五里取防州吉州路四千六百八十里西北至東都取郴州路三千四百二十五里取防州吉州路二千八百七十里東北至防州陸路五百五十里南至廣州水陸相兼五百三十里】

【西至連州山路險峻五百里西北至郴州陸路四百一十里】

貢賦【開元貢竹布十五疋鐘乳五兩乳花蘭桂石斛麻布】管縣六

曲江始興樂昌翁源湞昌仁化

曲江縣【上郭下】

本漢舊縣也屬桂陽郡江流曲因以爲名吳置始興郡縣屬焉隋置韶州縣屬不攺皇朝因之

靈鷲山在縣北六里

玉山在縣東南十里有采玉處

銀山在縣西二十二里出銀

韶石在縣東北八十里兩石相對相去一里石髙七十五丈周回五里有似雙闕名韶石

牢石在縣東六十里石髙七十丈周回二十一里色備五彩狀若樓觀上多零羊【案水經注韶石南有逃石髙三十丈廣圓五百丈本在桂林武城縣夜逃雷忽然遷此彼人來見曰石乃逃來因名逃石以其有靈運徙又名靈石舊唐書云貞觀十一年攺智州爲牢州以牢石爲名牢石髙四十丈周二十里或疑牢石卽逃石而與是志之髙七十丈皆異】王城一名故郡城在縣南六里地勢險固晉義熙初盧循克廣州循將徐道覆移始興郡據此城

湞水在縣東一里元鼎五年徵南越樓船將軍下橫浦入湞水卽此水

始興縣【下西南至州一百九十四里】

本漢南越之地吳於此分置始興郡隋攺屬韶州皇朝因之

大庾嶺一名東嶠山卽漢塞上也在縣東北一百七十二里從此至水道所極越之北疆也越相呂嘉破漢將軍韓千秋於石門封送漢節置於塞上卽此嶺本名塞上漢伐南越有監軍姓庾城於此地眾軍皆受庾節度故名大庾五嶺之戍中此最在東故曰東嶠髙一百三十丈秦南有五嶺之戍謂大庾始安臨賀桂陽揭陽縣也

邪階水今名階水出縣東百三十里近水有邪階山又有修仁水出縣東北東嶠山仍有三楓亭五渡水齊範彥龍爲始興守至修仁酌水賦詩曰三楓何習習五渡且悠悠寧飲修仁水不浥邪階流

安逺鎭在縣東北一百五十里

樂昌縣【中東南至州一百四十里】

本漢曲江縣地也梁武帝分曲江置梁化縣屬始興郡隋開皇十年攺屬廣州十八年攺爲樂昌縣武徳中攺屬韶州

藍豪山在縣西北一百九十里廣五百里崖嶺峻阻所謂瀧中卽此也

滄湖在縣東南十里周回三十五里南通瀧水

任囂故城在縣南五里秦楚之際南海都尉任囂因中國方亂欲據嶺南故築此城以圖進取囂死此城尉佗因之遂有南越

翁源縣【下西北至州二百八十里】

本漢湞陽縣地在今廣州界梁承聖末蕭勃分湞陽立翁源縣因縣界翁水之源爲名也後因不攺貞元元年刺史徐申移於今理

翁水出縣東北一百四十里

松派水與湞水合經縣南二十步

湞昌縣【下西南至州陸路二百三十里】

光宅元年析始興北界置湞昌縣北當驛路南臨湞水大庾嶺在縣北五十六里

仁化縣【下南至州陸路一百一十里】

垂拱四年分曲江縣置仁化縣

元和郡縣誌卷三十五﹤史部﹐地理類﹐總志之屬﹐元和郡縣誌﹥

欽定四庫全書

元和郡縣誌卷三十六

唐李吉甫撰

嶺南道【二】

桂州【始安中都督府】

【開元戶三萬六千二百六十五鄕七十二元和戶八千六百六十

鄕三十五】今爲桂管經略使理所【管桂州梧州賀州昭州象州柳州嚴州融州龔州富州蒙州思唐州管縣四十七案都管戶數傳寫缺】

禹貢荊州之域漢元鼎六年置零陵郡今州卽零陵郡之始安縣也吳歸命侯甘露元年於此置始安郡屬荊州晉屬廣州梁天監六年立桂州於蒼梧郁林之境因桂江以爲名大同六年移於今理隋開皇十年置總管府大業三年罷州爲始安郡武徳四年復爲桂州總管府七年攺爲都督府天寶元年攺爲始安郡至徳元年攺爲建陵郡【案前各州不皆敍天寶後之攺郡此旣敍及則當如舊唐書有乾元元年復爲桂州之文或因各州皆天寶攺郡乾元復爲州已標名於首專敍至徳攺郡名之不同終覺未竟其委】州境【東西三百八十一里南北一百二十八里】

八到【北至上都三千七百五里東北至東都三千四百四十五里】

【東南至昭州二百三十五里東南水路至梧州六百三十里】

【東北至道州四百八十里南至防州三百五十里】

【西至柳川五百四十里西南至象州五百四十里】

【西北至融州四百九十里】

貢賦【開元貢銅鏡四十面元和貢銀一百兩】

【案此桂州與後梧賀昭象柳嚴融龔富防諸州及思唐州之賦據唐六典當是紵布而傳寫並缺】

管縣十

臨桂全義靈川陽朔永福建陵理定慕化永丰茘浦

臨桂縣【上郭下】

本漢始安縣屬零陵郡至徳二年攺爲臨桂【案唐書地理誌云貞觀八年更名與此異】

桂江一名漓水經縣東去縣十步楊朴平南越出零陵下漓水卽謂此也

駮樂山一名福祿山在縣東北十五里

全義縣【中下南至州一百五十里】

本漢始安縣之地武徳四年分置臨源縣大歷三年攺爲全義縣

越城嶠在縣北三里卽五嶺之最西嶺也

湘水出縣東南八十里陽朔山下經零陵郡西十里陽朔山卽零陵山也【案漢書地理誌零陵郡零陵縣陽海山湘水所出後漢書郡國志零陵陽朔山湘水出陽海陽朔二志不同據水經湘水出零陵始安縣陽海山注云卽陽朔山也足信漢時稱陽海晉以後稱陽朔一山而先後殊名矣此云陽朔山卽零陵山殆因前人有湘出零陵山語然彼以郡縣名統稱猶言零陵之山實非是山本名零陵則證合之似贅】其初則觴爲之舟至洞庭日月若出入其中

故越城在縣西南五十里漢髙後時遣周竈擊南越趙佗踞險爲城竈不能逾嶺卽此也

靈川縣【中下西南至州六十里】

龍朔二年分始安縣置東臨桂江

冷山在縣西南一百里出滑石

陽朔縣【中下北至州一百四十里】

本漢始安縣地隋開皇十年分置陽朔縣取陽朔山爲名也皇朝因之

漓水在縣西二十里

永福縣【中下東北至州一百里】

武徳四年析始安縣之永福鄕置因以爲名

白石水經縣東去縣七步

建陵縣【中下北至州三百四十里】

本漢茘浦縣地吳孫氏置建陵縣梁武帝立爲郡隋開皇十年廢郡仍爲建陵縣後因之

建水出縣北建山南流經縣東

駱駞水在縣西七里

理定縣【中上東北至州三百里】

隋仁壽初分始安縣置興安縣【案隋書地理誌大業初廢興安縣入始安其何時復置此缺載】至徳二年攺爲理定縣

慕化縣【中下東北至州二百二十里】

武徳四年析始安縣置

常安水東去縣七步

永丰縣【中下北至州二百一十里】

吳甘露元年析漢茘浦縣之永丰鄕置隋開皇十年省入陽朔縣武徳四年復置

茘浦縣【中下北至州二百四十七里】

本漢舊縣因茘水爲名屬蒼梧郡縣南有茘平闗今廢吳屬始安郡隋攺屬桂州武徳四年於此置茘州貞觀十二年州廢縣復屬桂州

茘江水在縣南一里

梧州【蒼梧下】

【開元戶一千二百九

鄕九元和戶一千八百七十一鄕九】

古越地也秦南取百越以爲桂林郡秦末趙佗自立爲南越王其地復屬焉漢元鼎六年平呂嘉又以其地爲蒼梧郡之廣信縣領縣十自漢至陳爲郡不攺隋開皇十年罷郡爲蒼梧縣屬靜州大業三年罷靜州復爲蒼梧郡武徳五年於郡置梧州

州境【東西一百一十里南北三百八十里】

八到【西北至上都取桂州路四千三百三十五里北至東都四千一百五里

東南沿流至封州五十里正南微西至義州三百里】

【西南沿流至藤州一百里西北至桂州六百三十里】

【西北溯流至富州三百二十里】

貢賦【開元貢白石英二十兩】

管縣三

蒼梧戎城孟陵

蒼梧縣【下郭上】

本漢蒼梧郡廣信縣地也自漢迄陳不攺隋開皇十年罷郡於此立蒼梧縣皇朝因之

通星山在縣北六十二里漢劉曜爲太守嘗登此山仰觀星歷因號通星山

郁水南去縣八里

戎城縣【下東北至州二十里】

本漢廣信縣地梁於此置遂城隋開皇十年虞慶則南徵屯兵於此攺爲戎城縣【案遂城戎城之城隋書地理誌並作成】皇朝因之縣北臨西江水

孟陵縣【下南至州水路九十里】

本漢舊縣也屬蒼梧郡【案孟陵前後漢書並作猛陵】隋省武徳四年重置屬藤州貞觀八年攺屬梧州

賀州【臨賀下】

【開元戶二千五百三十七鄕十元和戶四百四十九

鄕十】

漢蒼梧郡地今州卽蒼梧郡之臨賀縣也吳黃武五年割蒼梧置臨賀郡賀水出州東北界西流又注臨水郡對臨賀二水故取名焉吳屬荊州晉屬廣州隋開皇元年以郡爲賀州大業二年廢州以縣屬蒼梧郡武徳五年復置賀州

州境【東西三百七十里南北四百一十里】

八到【西北至上都三千八百五十里北至東都三千五百九十五里】

【東至連州二百七十里南至封州三百六十里】

【西至昭州三百里西南至富州三百一十里】

【西南至梧州四百一十里】

貢賦【開元貢蕉布石斛竹布蚺蛇膽元和貢銀三十兩千金藤班弓彈弓面】管縣六

臨賀封陽馮乘桂嶺蕩山富州

臨賀縣【下郭下】

本漢舊縣也自漢至陳不攺隋大業二年省臨賀縣入富川縣十二年重置屬蒼梧郡武徳四年攺屬賀州縣北四十里有大山山有東遊龍中二冶百姓采沙燒錫以取利焉

臨水東去縣十步又有賀水合更名臨賀水

封陽縣【下北至州一百四十五里】

本漢舊縣屬蒼梧郡在封水之陽故名吳屬臨賀郡隋屬桂州武徳四年屬賀州

長林山在縣東五里

臨賀水東去縣百步

馮乘縣【下東南至州一百八十里】

本漢舊縣屬蒼梧郡界內有馮溪因以爲名吳屬臨賀郡至隋不攺大業三年攺屬零陵郡武徳四年屬賀州萌渚嶠在縣北一百三十里卽五嶺之第四嶺也按今縣與道州江華縣分界於此嶠之上

錫冶三

桂嶺縣【下西南至州八十二里】

本漢臨賀縣之地吳分置建興縣屬臨賀郡晉攺爲興安縣隋開皇十八年攺爲桂嶺縣屬連州因界內桂嶺爲名武徳四年攺屬賀州

桂嶺在縣東十五里

程岡在縣東南一百二十里

朝岡在縣東北四十五里並有鐵自隋至今采取蕩山縣【下東至州一百七十二里】

蕭梁於此立縣隋大業二年省武徳四年復置【案唐書地理誌天寶後置與此異】

蕩山在縣西七里

富川縣【下東南至州一百四十五里】

本漢舊縣屬蒼梧郡吳屬臨賀郡隋屬桂州武徳四年攺屬賀州

鐘乳穴三

靈溪水今名富水去縣西二里

昭州【平樂下】

【開元戶七千三

鄕十二元和戶一千五百七十八鄕七】

本漢蒼梧郡之富川縣地也吳甘露元年分富川縣置平樂縣屬始安郡至隋不攺武徳四年於縣置樂州貞觀八年攺樂州爲昭州取境內昭潭爲名【案昭潭舊唐書作昭岡潭】州境【東西一百七十三里南北二百三十七里】

八到【西北至上都三千九百三十五里北至東都三千六百七十五里】

【東至賀州三百里東南水路至富州一百六十里】

【東北過嶺至道州四百里西北至桂州二百里水路三百里】

【北過嶺至永州六百里】

貢賦【開元貢銀三十兩元和貢銀二十兩】

管縣三

平樂恭城永平

平樂縣【下郭下】

本漢富川縣地吳於此置平樂縣取平樂溪爲名【案唐書地理誌武徳四年析置沙亭縣貞觀七年省】

目巖山在縣北三十八里巖有兩孔相對如人目瞳子白黑分明因號爲目巖

縈山在縣南十里山有木客

縣東三十一里有陽裏穴那溪穴新穴皆出鐘乳平樂溪在縣南三里水之西岸有昭潭周回一里其深不測

恭城縣【下西南至州九十里】

武徳四年析平樂縣置

銀殿山其下有鐘乳穴十二所在縣東二十八里平樂水西去縣二百步

永平縣【下西南至州九十里】

證聖元年割平樂縣永平鄕置因鄕爲名縣南臨永平水西流入平樂縣界

象州【象郡下】

【開元戶三千二百九十鄕十元和戶二百三十二

案鄕數傳寫缺】

漢平南越置郁林郡今州卽郁林郡中畱潭中二縣地也【案中畱後漢書郡國志宋書州郡誌並作中澑惟前漢書作中畱而顏師古注曰畱音力救反水名則音義實同】隋開皇十一年廢二縣以潭中縣爲桂林縣仍於桂林置象州大業二年廢象州以桂林縣屬桂州武徳四年平蕭銑析桂林立武徳縣仍於縣治重置象州取界內象山爲名

州境【案州境里數傳寫缺】

八到【北至上都四千二百二十五里東北至東都三千九百六十五里】

【東至康州陸路一百九十里東南至潯州二百一十里】

【西至柳州一百六十里西南至嚴州二百八十里】

貢賦【開元貢銀二十兩】

管縣三

陽壽武仙武化

陽壽縣【下郭下】

本漢中畱縣之地也隋開皇十一年廢中畱縣入桂林縣又析桂林置陽壽縣屬象州

象山在縣西北三里

陽水南去縣二十步

武仙縣【下西北至州一百二十里】

武徳四年析桂州建陵縣南置

武化縣【下西南至州六十五里】

武徳四年析桂州建陵縣之南界置屬晏州貞觀十二年廢晏州攺屬象州

柳州【龍城下】

【開元戶一千二百七十四鄕十四元和戶一千二百八十七鄕九】

本漢郁林郡潭中縣之地迄陳不攺隋開皇十一年攺潭中爲桂林縣仍析桂林爲馬平縣屬象州隋末陷賊武徳四年平蕭銑於此置昆州又攺爲南昆州貞觀八年攺爲柳州因柳江爲名

州境【案州境里數傳寫缺】

八到【北至上都四千二百四十五里東北至東都四千一百四十里】

【東至桂州五百四十里東至象州一百六十里】

【北至融州陸路一百二十三里水路三百八十里】

貢賦【開元貢銀二十兩】

管縣五

馬平龍城洛容洛封象

馬平縣【下郭下】

隋開皇十一年析桂林縣置屬象州貞觀屬柳州潭水東去縣二百步

柳江在縣南三十步

龍城縣【下東南至州八十八里】

隋開皇十年析桂林縣置【案隋書地理誌云梁置與此異】

潭水在縣西十里

龍溪水經縣南入潭水

洛容縣【下東南至州一百二十里】

永徽中置屬嚴州天授二年割屬柳州

洛封縣【下東南至州一百七十里】

本烏蠻所住村名幹封二年招慰蠻戶因爲縣

象縣【下西南至州六十五里】

陳於今縣南四十五里置象郡隋開皇九年廢郡爲縣【案舊唐書云頁觀中置與此異】龍朔三年爲賊所幹封二年復置總章元年割屬柳州

嚴州【循徳下】

【開元戶一千六百六十鄕十四元和戶一千一十六

鄕四】

本漢郁林郡中畱縣之地幹封二年於廢昆州樂沙縣置嚴州仍攺樂沙縣爲懹義縣州城南枕大江當桂州往邕州之路在嚴岡之上因爲名

州境【東西一千四百四十一里南北三百八十二里】

八到【北至上都四千四百五十里東北至東都四千一百二十五里】

【南至澄州二百二十六里西南至賓州一百九十里】

【東北至柳州陸路二百里】

貢賦【開元貢銀】

管縣二

循徳來賓

循徳縣【下郭下】

武徳四年析桂林立陽徳縣其年又攺名循徳縣【案舊唐書云攺歸徳爲修徳與此陽徳循徳並有異】本屬柳州永徽初割入嚴州仍爲州理【案永徽在幹封前州爲幹封二年置則縣之爲州理必非永徽初此蓋有訛脫字句】

古郎山在縣西四十里

都泥江南去州一里

來賓縣【下東至州二百里】

本樂沙縣也幹封二年爲懷義縣天寶二年攺曰來賓在都泥北來賓水東故以爲名

融州【融水下】

【開元戶一千七百七鄕七元和戶二百四十二鄕五】

本漢郁林郡潭中縣地也自漢迄宋不攺蕭齊於此置齊熙郡梁大同中又於郡置東寧州隋開皇十一年攺爲融州廢齊熙郡爲義熙縣大業二年州廢武徳四年平蕭銑於義熙縣復置融州因州界內融山爲名州境【東西四百四十七里南北四百九十七里】

八到【北至上都四千一百九十五里東北至東都三千九百三十五里】

【東至桂州四百九十五里南至柳州水路三百八十里陸路二百三十里】

貢賦【開元貢黃藤防風元和貢金二兩桂二十五斤】

管縣二

融水武陽

融水縣【下郭下】

隋開皇十一年攺齊熙郡爲義熙縣屬融州武徳六年攺爲融水

銅鼓山在縣西南二十五里

融溪水在縣北五十二里

武陽縣【下東北至州八十里】

隋開皇十一年析義熙縣置臨牂縣永徽元年廢入融水龍朔二年重置攺爲武陽【案唐書地理誌天寶初並黃水臨牂二縣更置與此異】

武陽溪水在縣東十里

龔州【臨江下】

【開元戶二千四百二十鄕十五元和戶二百七十六

鄕十五】

古越地也漢平南越置蒼梧郡今州卽蒼梧郡猛陵縣之地晉分猛陵置永平郡又爲永平郡之武林縣地也貞觀三年於此置鷰州七年移鷰州於今州東六十五里於鷰州舊理置龔州都督府因龔江以爲名也州境【案州境里數傳寫缺】

八到【西北至上都取梧桂路四千五百七十五里北至東都四千三百一十五里

東至藤州一百四十里南至繡州一百七十四里】

【西南至潯州溯流一百三十里北至象州三百一十里】

【正北微東至防州二百三十里】

貢賦【開元貢銀二十兩】

管縣五

平南武林隋建大同陽川

平南縣【下郭下】

本漢猛陵縣地貞觀七年於此置平南縣屬龔州鷰石山在縣東南十里

龔江一名潯江亦名都泥江在縣南五十步

武林縣【下西北至州二十五里】

本漢猛陵縣地宋元嘉二年置武林縣屬永平郡隋屬藤州貞觀七年割屬龔州

潯江東南去縣十五里

隋建縣【下西至州八十里】

隋開皇十九年分武林縣置屬藤州貞觀七年割屬龔州

盧越水在縣東南一百一十步

大同縣【下南至州七十五里】

本漢郁林郡布山縣之地也貞觀七年於此置大同縣屬龔州

花憐水在縣東北二十步

陽川縣【下東南至州四十里】

本漢布山縣地貞觀七年於此置西平縣屬龔州天寶元年攺爲陽川

仙人山在縣東北三十里

潯江南去縣三十五里

富州【開江下】

【開元戶一千三百一十六鄕四元和戶二百四十二

鄕四】

禹貢荊州之域漢平南越置蒼梧郡今州卽漢蒼梧郡之臨賀縣地也梁武帝分臨賀郡置南靜郡隋開皇中廢武徳五年重置靜州貞觀八年攺爲富州因富川水爲名也

州境【東西一百七十六里南北一百八十里】

八到【西北至上都四千九百五里北至東都三千八百三十五里】

【東南沿流至梧州三百二十里東北至賀州三百一十里】

【西至防州九十里西北至昭州一百六十里】

貢賦【開元貢斑布五疋銀】

管縣三

龍平開江思勤

龍平縣【下郭下】

本漢臨賀縣地也梁於此立南靜郡隋開皇十一年廢以龍平縣屬桂州貞觀八年攺置富州縣割屬焉漓水東去縣二十一步

富川水經縣南又東入漓水

開江縣【下北至州一百里】

本漢猛陵縣地梁於此置開江郡隋開皇十年罷郡爲縣以屬靜州大業二年廢武徳五年復置屬梧州神龍元年割屬富州

桂江在縣西二里

思勤縣【下南至州一百四十里】

聖歷元年分龍平縣置【案唐書地理誌天寶後置與此異】二年於縣置武安州開元二年廢以縣屬富州

富川水在縣東五十步南流

印岡山在縣北四十五里

防州【蒙山下】

【開元戶一千六百三十七鄕七元和戶二百七十二

鄕七】

本漢蒼梧郡地今州卽漢蒼梧郡之茘浦縣也隋開皇十年分置隋化縣屬桂州武徳五年於此置南恭州貞觀八年攺爲蒙州因蒙水以爲名

州境【案州境里數傳寫缺】

八到【北至上都四千五十二里東北至東都三千七百九十二里】

【東至富州九十里南至龔州三百五十里】

【西南至象州三百五十里西北至茘浦縣八十里】

【北至桂州三百四十七里】

貢賦【開元貢麩金】

管縣三

立山正義東區

立山縣【下郭下】

本開皇十年分茘浦置隋化縣屬桂州武徳五年置立山縣屬茘州攺屬蒙州

蒙水舊名涇水在縣北二里

正義縣【下東南至州三百里】

武徳五年分茘浦縣置屬荔州攺屬蒙州

蒙水在縣南四里

乳穴二

東區縣【下西北至州八十里】

武徳五年分荔浦縣置

涇水西北去縣三十五里

葛峩鎭在縣城內

思唐州【武郎下】

【元和戶六寸一鄕二案開元戶鄕數傳寫缺】

永崇二年【案永崇卽永隆唐髙宗年號後因避明皇諱攺隆爲崇】前桂州司馬夏侯處亷奏割龔防象三州置開元二十四年奏爲羈縻州建中元年升爲正州額

州境【案州境里數傳寫缺】

八到【北至上都四千二百一十里東北至東都三千九百五十里】

【東至富州三百五十里南至龔州一百四十里】

【西至象州一百八十里北至蒙州一百六十里】

貢賦【開元貢銀一十兩】

管縣二

武郎平原

武郎縣【下郭下】

與州同時置前臨駞禮江

唐嶺在縣西南四十里與平原分界

平原縣【下東北至州八十里】

與州同時置前臨思洪江

元和郡縣誌卷三十六

欽定四庫全書

元和郡縣誌卷三十七

唐李吉甫撰

嶺南道【三】

邕州【朗寧下都督府】

【開元戶一千六百二十四鄕十一案元和戶鄕數傳寫缺】

今爲邕管經略使理所【管邕州貴州賓州澄州橫州欽州潯州巒州管縣三十三案都督戶數傳冩缺】

古越地也秦並南越爲桂林縣地在漢爲郁林郡之領方縣地也晉於此置晉興郡隋開皇十四年廢晉興郡爲晉興縣屬簡州大業三年州廢以縣屬郁林郡武徳四年於此置南晉州貞觀六年攺爲邕州因州西南邕溪水爲名幹封二年置都督府後爲夷獠所陷移府於貴州景云二年州界平定復於邕州置都督府

州境【案州境里數傳寫缺】

八到【北至上都取象州路四千七百七十五里取藤州路五千四十五里

北至東都四千五百八十五里東至欽州三百三十里】

【東北至澄州二百四十里西南至讓州二百八十里】

【西南至安南一千里】

貢賦【案唐六典邕州貢銀賦紵布此並缺載】

管縣七

宣化武緣晉興朗寧思籠封陵如和

宣化縣【下郭下】

本漢領方縣地隋開皇十四年於此置晉興縣十八年攺爲宣化縣屬郁林郡武徳屬南晉州貞觀攺邕州郁江水經縣南去縣二十步

左溪右溪在縣東西流至縣東南同注郁江

武緣縣【中西至州一百里】

本漢領方縣地隋開皇十一年於此置武緣縣屬緣州大業三年廢武徳五年又置【案武緣晉興置屬南晉州後攺邕州此並缺敍】郁江水經縣南去縣三十步

都稜鎭在縣西水路一百里

晉興縣【中下南至州一百里】

本漢領方縣地晉於此置晉興縣隋開皇十四年省【案前邕州及宣化縣敍謂隋廢晉興郡爲縣又謂隋置晉興縣而此云晉置隋省者攷宋書州郡誌晉元帝太興元年分郁林立晉興太守所領有晉興縣蓋至隋而廢郡及縣別置晉興縣於百里南後攺宣化參合乃明】武徳五年又置

朗寧縣【中下南至州一百八十里】

本漢增食縣地武徳五年分置朗寧縣屬南晉州攺屬邕州【案唐書地理誌武緣晉興朗寧並武徳五年以宣化縣析置此不備敍蓋省文】

思籠縣【中下東至州三百里】

封陵縣【中下西南至州一百里】

右二縣並景云後置【案唐書地理誌思籠封陵並乾元後開山峒置與此異】如和縣【中下東北至州九十里】

本漢合浦縣之地武徳五年析欽州南賓安京二縣地置如和縣因縣西南四十里如和山爲名屬欽州景云二年割屬邕州

貴州【懷澤下】

【開元戶三千六百二十九鄕十九案元和戶鄕數傳寫缺】

本西甌駱越之地秦並天下置桂林郡尉佗王越攺桂林爲郁州後又爲桂林元鼎六年平南夷攺桂林爲郁林郡梁時於郡置南定州隋開皇十年罷郁林等郡攺爲南尹州大業二年攺尹州爲郁州三年罷州爲郁林郡隋末陷賊武徳四年平蕭銑於郡置南尹州並置總管府八年攺南尹州爲貴州

州境【東西一百三十七里南北二百一十七里】

八到【北至上都取梧桂州路四千八百七十五里取象州路四千五百八里東北至東都四千六百三十五里取象州路四千三百二十五里東北沿流至潯州一百一十五里陸路一百四十里東至繡州一百里南至郁林州一百四十里】

【西至賓州二百二十五里西南沿流至橫州一百七十里】

【北至象州三百一十里】

貢賦【開元貢紵布案此貴州與後賓澄橫欽諸州之賦並傳寫缺】管縣四

郁林懷澤義山潮水

郁林縣【上郭下】

本漢廣郁縣也吳攺爲陰平晉攺爲郁平隋開皇十年於此置郁林縣屬郁林郡武徳屬貴州

顯朝岡在縣北二十里陸績爲大守每登此岡制渾天圖

郁江水南去縣十五步

石井亦名司命井在縣北二里竭則人疾疫嵗不登懷澤縣【下北至州一百里】

本漢廣郁縣地武徳四年置

義山縣【下東北至州八十里】

本漢廣郁縣地隋開皇十年置馬度縣因縣南三十里馬度山爲名武徳四年攺爲馬嶺天寶元年攺爲義山【案唐書地理誌云貞觀後省天寶後更置曰義山與此略異】

潮水縣【下東至州五十里】

本漢廣郁縣地武徳四年分置潮水縣

浮溪水在縣南十三步

賓州【嶺方下】

【開元戶一千八百九十五鄕十一案元和戶鄕數傳寫缺】

古越地也今州卽漢郁林郡之領方縣也至隋不攺隋亂陷賊貞觀五年析澄州三縣於此置賓州

州境【東西一百三十二里南北六十三里】

八到【北至上都四千五百九十五里東北至東都四千三百三十五里】

【東至貴州二百二十五里東北至嚴州一百九十里】

【西南至邕州二百四十五里西北至澄州八十八里】

貢賦【開元貢銀

筒布蕉布】

管縣三

嶺方瑯琊保城

嶺方縣【下郭下】

本漢舊縣也吳攺爲臨浦縣隋復爲領方屬郁林郡武徳四年屬南方州貞觀五年攺屬賓州

都婪水去縣二十三里

瑯琊縣【下西北至州二十五里】

武徳四年析領方縣置屬南方州貞觀五年割屬賓州瑯琊水在縣西一里

保城縣【下西至州五十里】

本漢廣郁縣地屬郁林郡梁置安成郡隋攺縣屬郁林郡貞觀割入賓州至徳二年攺名保城

可零水出縣西平地北流

澄州【賀水下】

【開元戶二千一百六十五鄕十二案元和戶鄕數傳寫缺】

古越地也今州卽漢郁林郡之領方縣地也漢領方縣今賓州嶺方縣也【案漢晉宋隋志皆作領方至杜佑通典新舊唐書乃作嶺方當是貞觀後攺書】自漢迄隋其地不攺隋亂陷賊武徳四年平蕭銑於此置南方州貞觀八年攺爲澄州

州境【東西三百五十三里南北三百三里】

八到【北至上都四千六百三十五里東北至東都四千三百七十五里】

【東至貴州三百四十一里南至賓州八十八里】

【西至邕州三百三十九里北至嚴州三百三十里】

貢賦【開元貢銀】

管縣四

上林無虞止戈賀水

上林縣【下郭下】

本漢領方縣地武徳四年分置上林縣在上林洞口因以爲名

都澧水在縣北一百步

無虞縣【下西南至州三十六里】

武徳四年析領方縣置屬南方州後攺屬澄州

羅富山在縣西北五里

都澧水在縣北一里

止戈縣【下東至州八十里】

武徳四年析領方縣置屬南方州攺屬澄州

賀江水一名都泥江在縣北一百九十里

賀水縣【中西南至州一百六十里】

武徳四年析柳州馬平縣置屬南方州攺屬澄州都泥江在縣北一百四十里

橫州【寧浦下】

【開元戶一千三百七十八

鄕十七案元和戶鄕數傳寫缺】

古越地趙佗王越地亦屬之漢平南越置合浦郡今州卽漢合浦郡之髙涼縣地也在今髙州界晉於合浦北部置寧浦郡隋開皇十年廢爲縣以屬簡州十八年攺簡州爲緣州大業二年廢州入郁林郡隋末陷賊武徳四年平蕭銑重置南簡州貞觀八年攺爲橫州至徳移於舊州東七里郁江北岸

州境【東西一百三十二里南北二百一十一里】

八到【北至上都取貴象州路四千七百五十五里取藤州水路四千一百七十五里

東北至東都四千三百九十五里東北至貴州水路一百七十五里】

【西南至欽州水陸相兼三百一十一里】

貢賦【開元貢銀】

管縣四

寧浦樂山淳風嶺山

寧浦縣【下郭下】

本漢髙涼縣地【案舊唐書云漢廣郁縣地與此異】吳分爲寧浦縣隋開皇時屬郁林郡貞觀屬橫州

郁江水俗名蠻江北去縣十步

樂山縣【下西至州水路一百二十里】

本漢郁林郡雍雞縣地陳於此置樂陽郡隋開皇十年廢郡攺爲樂山縣屬緣州大業初攺屬郁林郡貞觀八年攺屬橫州

蠻江南去縣七步

淳風縣【下西南至州九十里】

武徳四年析寧浦縣之北界置

鱷江水經縣西去縣百步

嶺山縣【下東至州一百里】

本漢髙涼縣之地梁於此置嶺山郡隋開皇十年廢郡爲縣屬郁林郡武徳四年攺屬橫州

蠻江北去縣五步

欽州【寧越下】

【開元戶二千二百八十鄕十二案元和戶鄕數傳寫缺】

古越地非九州之域尉佗王越亦屬焉漢平南越置合浦郡今州卽合浦郡之合浦縣地也按合浦在亷州界宋分合浦置宋壽郡梁武帝於今欽江縣南三里置安州隋開皇十八年攺安州爲欽州取欽江爲名也大業三年攺爲寧越郡武徳四年平蕭銑攺爲州仍爲都督府貞觀元年罷都督府復爲州

州境【東西六百七十三里南北四百四十四里】

八到【北至上都五千五十五里東北至東都四千八百五里】

【東至亷州三百三里東北至橫州三百十里】

【西南至陸州七百四十里】

貢賦【開元貢銀

金】

管縣五

欽江安京遵化內亭靈川

欽江縣【下郭下】

本漢合浦縣之地宋於此置宋壽郡隋開皇十九年罷郡爲欽江縣州皇朝因之

丰子嶺在縣北一百二十里

欽江在縣東二百步

西零戍在縣南三里

安京縣【下西北至州七十里】

梁武帝分宋壽郡於此置安京郡隋開皇十年廢郡爲縣屬欽州皇朝因之

羅浮山在縣北十里俗傳似循州羅浮山因名之遵化縣【下西南至州一百八十里】

隋開皇二十年置本合浦縣地也

欽江水源出縣東北闍博山

內亭縣【下東南至州一百里】

本漢合浦縣地隋開皇十七年置名新化縣十八年攺名內亭屬欽州皇朝因之因內亭水爲名【案唐書地理誌武徳五年以內亭遵化二縣置南亭州貞觀二年州廢仍屬欽州】

靈川縣【下南至州九十六里水路一百二十里】

隋開皇十八年於州北四十八里置南賓縣貞觀十年移於峯子嶺南天寶元年攺爲靈川縣今南四十里謂之水步卽是欽州北來人溯流捨舟登陸處

潯州【潯江下】

【開元戶一千七百一十六鄕五案元和戶鄕數傳寫缺】

本漢合浦郡地貞觀七年分置潯州取北潯江爲名十二年廢入龔州長壽元年又割龔州桂平皇化大賓三縣重置潯州

州境【案州境里數傳冩缺】

八到【北至上都四千六百九十五里東北至東都四千一百七十五里】

【東北沿流至龔州一百二十里南至繡州八十里】

【西南溯流至貴州二百里陸行一百里西北至象州陸路二百一十里】

貢賦【案杜佑通典潯州貢銀二十兩此與賦並缺載】

管縣三

桂平皇化大賓

桂平縣【下郭下】

本梁於此置桂平郡隋開皇十年罷郡爲縣屬郁林郡貞觀七年於縣置潯州十二年廢以縣隸龔州後復置縣又屬焉

皇化縣【下西至州三十里】

隋開皇十一年置因縣東一里皇化水爲名大業二年廢貞觀七年復立

大賓縣【下西至州四十里】

隋開皇十五年分桂平縣置以縣西北賓水爲名武徳七年曽於縣置潯州後移於桂平縣

巒州【永定下案開元元和戶鄕數並傳寫缺】

本漢領方縣地貞觀末永徽初置後以蠻獠背叛廢於其城置驛開元十五年李商重奏置【案唐書地理誌武徳四年置淳州天寶元年攺爲永定郡乾元元年復爲淳州永貞元年攺爲巒州與此詳略互異】

州境【案州境里數傳寫缺】

八到【北至上都取橫象州路四千八百五十五里東北至東都四千六百三十五里

西溯流至邕州一百五十里東沿流至橫州一百三十里】

【北至澄州抵大山無路】

貢賦【案唐書地理誌巒州貢金銀此與賦並缺載】

管縣三

永定武羅靈竹

永定縣【下郭下】

武羅縣【下北至州九十里】

靈竹縣【西至州九十里】

右三縣並與州同置

元和郡縣誌卷三十七

欽定四庫全書

元和郡縣誌卷三十八

唐李吉甫撰

嶺南道【四案唐書地理誌嶺南道七十三州內有藤州卽感義郡其縣曰鐔津感義義昌寧風有巖州卽常樂郡其縣曰常樂恩封髙城石巖有宜州卽龍水郡其縣曰龍水崖山東璽天河有瀼州卽臨潭郡其縣曰瀼江波零鵠山逺有籠州卽扶南郡其縣曰武勤武禮羅籠扶南龍額武觀武江有田州卽橫山郡其縣曰都牧惠佳武龍橫山如賴有環州卽整平郡其縣曰正平福零龍源饒勉思恩武石歌良都蒙有古州卽樂興郡其縣曰樂山古書樂興有容州卽普寧郡其縣曰普寧北流陵城渭龍欣道陸川有牢州卽定川郡其縣曰南流定川宕川有白州卽南昌郡其縣曰博白建寧周羅南昌有順州卽順義郡其縣曰龍化溫水南河龍豪有繡州卽常林郡其縣曰常林阿林羅繡有郁林州卽郁林郡其縣曰郁平興業興徳潭栗有黨州卽寧仁郡其縣曰撫文善勞善文寧仁容山懷義福陽古符有竇州卽懷徳郡其縣曰信義懷徳潭峩特亮有禺州卽溫水郡其縣曰峩石羅辯扶萊宕昌有亷州卽合浦郡其縣曰合浦封山蔡龍大亷有義州卽連城郡其縣曰岑溪永業連城有湯州卽湯泉郡其縣曰湯泉淥水羅韶有芝州卽忻城郡其縣曰忻城富川平西樂光樂多雲思龍有武峩州卽武峩郡其縣曰武峩如馬武義武夷武緣武勞梁山此二十二州分領百有三縣舊唐書或南海節度使或列桂管或列邕管或列容管或列安南都督府後新唐書則皆之嶺南采訪使在元和時未嘗有所並省今志文並缺佚】

交州【交趾上都防府】

【開元戶二萬五千六百九十四鄕五十五元和戶二萬七千一百三十五鄕五十六】今爲安南都防府理所【管交州愛州驩州峯州陸州演州長州郡州諒州武安州唐林州武定州貢州演州以上朝貢長州以下附貢管縣三十九羈縻州三十二案都管戶數傳寫缺】

古越地也秦始皇平百越以爲桂林象郡今州卽秦象郡地也趙佗王南越地又屬焉元鼎六年平呂嘉遂定越地以爲南海蒼梧郁林合浦交趾九眞日南珠崖儋耳九郡元封五年置刺史以部之名曰交趾者交以南諸夷其足大趾廣兩足並立則交焉漢本定爲交趾刺史不稱州以別於十二州建安八年張津爲刺史士燮爲太守共表請立爲州自此始稱交州焉吳黃武五年分交趾日南九眞合浦四郡爲交州南海郁林蒼梧三郡爲廣州尋省廣州還並交州以番禺爲交州理所後又徙於交趾晉太康中徙理龍編隋開皇十年罷交趾郡爲玉州仁壽四年置總管府大業三年罷州復爲交趾郡武徳四年又攺爲交州總管府永徽二年攺爲安南都防府兼置節度至徳二年攺爲鎭南都防府大歷三年罷節度置經略使仍攺鎭南爲安南都防府貞元六年又加招討處置使

府境【東西五百一十六里南北七百九十一里】

八到【北至上都六千四十五里水路六千六百四十里北至東都五千七百八十五里水路六千三百八

十里東至大海水路約四百里】

【東北至陸州水路百餘里西南至愛州五百里水路七百里】

【西北至峯州一百三十里西北至姚州水陸相兼未有里數】

貢賦【開元貢孔雀鸚鵡犀角蕉布檳榔蚺蛇膽龍花蘂鮫魚皮白露蘚元和貢翠毛翡毛荳防案交州及愛驩峯陸演諸州之賦據唐六典亦是紵布而是書惟載愛州賦綿餘皆傳寫缺之】

管縣八

宋平武平平道太平南定朱鳶交趾龍編

宋平縣【上郭下】

本漢日南郡西捲縣地宋分立宋平縣屬九徳郡後攺爲宋平郡隋開皇十年攺屬交州武徳四年於此置宋州貞觀元年廢宋州攺屬交州

慈廣水經縣南二里

蘇晉江南去縣二百步

安陽王故城在縣東北三十一里蓋昔交州之地羸【音蓮防】故城在縣西七十五里本漢縣屬交州郡有官後漢交趾刺史理於此後徙龍編

武平縣【中下西南至府九十里】

本扶嚴夷城地也吳歸命侯建衡三年破扶嚴夷置武平郡隋開皇十年廢郡立崇平縣屬交州武徳四年攺名武平

平道縣【中下西北至府五十里】

本扶嚴夷地吳時開爲武平郡立平道縣屬之隋開皇十年廢縣屬交州

仙山縣東北十三里嶙數百里則龍編之西門也太平縣【中下西南至府六十里】

本扶嚴夷地隋開皇十年分武平置隆平縣開元元年攺名太平

南定縣【中下東北至府六十里】

本漢羸縣地貞元七年於此置南定縣其舊南定縣在今縣東南二百餘里羈縻長州側近開元十年後廢朱鳶縣【上東南至府五里】

本漢舊縣也屬交趾郡至隋不攺武徳四年於此置鳶州貞觀九年廢縣屬交州

朱鳶江北去縣一里後漢馬援南徵鑄銅船於此揚排燃火炙船頭令赤以焦湧浪及殺巨鱗橫海之交趾縣【中下東南至府一十五里】

本漢龍編縣地隋開皇十年分置交趾縣武徳四年於此置慈州貞觀元年州廢縣屬交州

泊江水西北自崇平縣界流入至此故名

慈亷水北去縣四十步

龍編縣【中下西北至府四十五里】

本漢縣也屬交趾郡立縣之始蛟龍盤編於江津之間因以爲瑞而名縣也武徳四年於此置龍州貞觀元年州廢縣屬交州

朱鳶江在縣北卽楪楡水之一源也【案水經葉楡水過交趾�泠縣北分爲五水絡交趾郡中至南界復合爲三水東入海此所云楪楡當卽是葉楡】盧循之寇交州也刺史杜慧度率軍水步晨出南津以火箭攻之燒其船艦一時潰散循亦中矢赴水而死

交州故城在縣東十四里吳時刺史陶橫所築

石九子母祠在縣東十四里

愛州【九眞下】

【開元戶一萬四千五十六鄕二十九元和戶五千三百七十九鄕八】

秦象郡地也漢元鼎六年平南越置九眞郡領胥浦居風都龐【音龍】餘發咸驩無切無編七縣屬交趾刺史【案無切後漢書作無功據漢書地理誌及水經注並作無切與此同】梁武帝於郡理置愛州隋大業三年攺愛爲九眞郡武徳五年丘和歸國罷郡復爲愛州

州境【東西二百八十二里南北四百一十里】

八到【北至上都六千四百七十五里北至東都六千二百一十五里】

【東至演州一百四十里東北至交州五百里】

【南至演州二百五十里東北至長州水行四百五十里】

【西至小獠界水行一百九十里西北至獠柵二百里】

【西北至安南都防府五百里水路七百里】

貢賦【開元貢孔雀毛賦緜】

【元和貢孔雀尾十具翡尾一百枚檳榔五百顆犀角二十斤】

管縣五

九眞安順崇平日南軍寧

九眞縣【下郭下】

本漢居風縣地也吳攺居風爲移風隋開皇十七年分移風置縣屬愛州後漢任延爲九眞太守舊俗以獵射爲業不知牛耕人常告糴交趾每至困乏延乃令作田器教之墾辟百姓充給

居風山在縣西四里上有風穴長風自是出焉其山出金

珍山在縣西三里

安鎭山在縣南三十一里出石磬勝於湘州零陵者安順縣【下西北至州九里】

本漢居風縣地吳攺爲移風又分置常樂縣屬九眞郡隋開皇十年攺屬愛州十六年攺爲安順縣皇朝因之浮嶽山在縣西五里

崇平縣【下北至州三十里】

本漢居風縣地晉於此立爲髙安縣屬九眞郡隋開皇十年攺屬愛州十八年攺髙安爲隆安開元元年攺爲崇安至徳二年又攺爲崇平

日南縣【下北至州三十里】

本漢居風縣地晉分置津梧縣隋開皇十年析置日南縣屬愛州皇朝因之

鑿山在縣北一百三十里昔馬援徵林邑阻風波乃鑿此山彎爲通道因以爲名

海在縣東七里

軍寧縣【下東南至州二十里】

本漢都龐縣也晉分立軍安縣屬九眞郡隋開皇十年攺屬愛州至徳二年攺名軍寧

驩州【日南下府】

【開元戶六千六百四十九鄕十四元和戶三千八百四十二鄕六】

古越地九夷之國越裳氏重九譯者也在秦爲象郡漢平南越又置九眞吳歸命侯天紀二年分九州之咸驩縣置九徳縣屬交州梁武帝於此置徳州隋開皇十八年攺爲驩州取咸驩縣爲名也大業三年攺爲日南郡武徳五年攺爲南徳州仍置總管府貞觀元年攺爲驩州兼管羈縻州六

州境【案州境里數傳寫缺】

八到【北至上都六千八百七十五里東北至東都六千六百一十五里】

【東至海一百里南至林邑國界一百九十里】

【北至演州一百五十里】

貢賦【開元貢象牙沈香翠毛犀角金薄黃屑】管縣二

九徳越裳

九徳縣【下西至州五里】

本吳所立屬九徳郡後攺屬驩州

越裳縣【下西至州七十里】

本吳所置因越裳國以爲名也屬九徳郡武徳初屬智州後屬驩州

峯州【承化下】

【開元戶三千五百六十一

鄕十五元和戶一千四百八十二

鄕入】

古夜郎國之地按今新昌縣界有夜郎溪秦象郡之地漢平南越置交趾郡之麊泠縣地也【麊音彌亦作�】吳歸命侯建衡三年分交趾立新昌郡陳於此置興州隋開皇十八年攺爲峯州大業二年州廢以縣屬交州武徳四年又置峯州兼管羈縻州二十八

州境【東西九十七里南北六十里】

八到【北至上都六千一百五里北至東都五千八百四十五里】

【東南至安南都防府一百三十里南至漏口江一百里】

【北至羈縻平南州界二百里】

貢賦【開元貢八蠶絲荳蔻檳榔蚺蛇膽元和貢荳蔻三千二百顆翠毛一百合

犀角四十斤】

管縣二

嘉寧承化

嘉寧縣【下郭下】

本漢麊泠縣地也吳分其地立嘉寧縣後因之

承化縣【下東南至州五里】

本麊泠縣地也天寶元年分置承化縣漢交趾麊泠女子徴側及妹徴貳反稱王伏波將軍援討平之此地也陸州【玉山下】

【開元戶一千九百三十四鄕六元和戶二百三十一

鄕三】

本漢交趾郡地梁大同元年於郡分置黃州隋開皇十八年攺爲陸州以在海南有陸路通海北因以爲名州在窮海不生菽粟又無絲緜惟捕海物以易衣食蓋島夷卉服之也

州境【東西七百一十里南北五十四里】

八到【西北至上都水陸相兼六千一百二十里北至東都五千八百六十里】

【東至亷州界三百里東北至欽州六百里】

【西南至安南都防府百餘里】

貢賦【開元貢玳瑁鼊皮甲香】

管縣三

寧海烏雷華淸

寧海縣【下郭下】

本梁安海武徳四年又置海平至徳二年更今名羅佩山在縣東九里其山在大海中也

烏雷縣【下西北至州一里】

本在州東水路三百里總章元年置在海島中因烏雷州爲名大歷三年與州同移於安海縣理

狗理山在縣東四里

華淸縣【下西至州一里】

本名玉山縣天寶元年攺名華淸本在烏雷縣北四十里大歷三年與州同移於安海縣理南枕大海

官井山在縣東約五十里相傳越王過海泊船於此爲無淡水因鑿石爲井因號焉

演州【龍下】

【元和戶一千四百五十鄕三案開元戶鄕數傳寫缺】

古南越地漢九眞郡之咸驩縣地也自漢迄隋不攺武徳五年於此置驩州領安人扶演相景西源四縣貞觀元年以徳州攺此爲演州【案前驩州敍云武徳五年攺日南郡爲南徳州貞觀元年攺爲驩州據此敍武徳五年置驩州貞觀元年攺爲演州是貞觀後之驩州卽武徳時之南徳州而貞觀後之演州乃武徳五年所置之驩州非以徳州攺也當如唐書地理誌云貞觀元年攺名演州爲是】因演水爲名其州西控海當中國往林邑扶南之大路也州境【案州境里數傳寫缺】

八到【北至上都六千七百二十五里北至東都六千四百六十五里】

【東至大海六里南至驩州一百五十里】

【北至愛州二百五十里】

貢賦【開元貢孔雀尾金薄黃屑】

管縣三

忠義懷驩龍池

忠義縣【下郭下】

本漢咸驩縣地廣徳二年分置忠義縣

懷驩縣【下東至州二十四里】

本漢咸驩縣武徳五年分置安人縣爲演州理所【案此與州敍武徳置驩州貞觀攺演州之文亦未協】貞觀二十四年廢州攺安人縣爲懷恩天寶二年又攺爲懷驩廣徳二年復置演州仍移理忠義縣

龍池縣【下南至州二百二十里】

本漢無編縣地也蓋夷獠所附免其徭役故以無編爲名後漢省重拱二年於此置龍池縣仍於縣理立山州廣徳二年廢山州以縣屬演州

大海在縣東四里

長州【文陽下】

【戶六百四十八西北至府約一百里】

附貢【金】

管縣四

文陽銅蔡長山其常

【案舊唐書云唐置長州失起置年月天寶元年攺爲文陽郡乾元元年復爲長州領縣四皆與州同置此必有志文而傳冩缺之】

郡州【案是州舊唐書不載新唐書列羈縻州其縣有樂安與此安樂異】

【戶三百三十五西北至府約一百九十五里】

附貢【白蠟二十斤孔雀尾二具蚺蛇膽二枚】

管縣二

郡口安樂

諒州【案楚州舊唐書不載新唐書列羈縻州其縣曰武興古都與此文諒長上並異】

【戶五百五十西北至府約二百五十里】

附貢【白蠟二十斤】

管縣二

文諒長上

武安州【武曲】

【戶四百五十八西至府約一百八十里】

附貢【朝霞布】

管縣二

武安臨江

唐林州【案舊唐書雲龍朔三年智州刺史謝法成招慰生獠昆明北樓等七千餘落總章二年置福祿州以處之天寶元年攺爲福祿郡至徳二年攺爲唐林郡乾元元年復爲福祿州新唐書云福祿州本福祿郡總章二年以故唐林州置大足元年更名安武州至徳二載更郡曰唐林乾元元年復州故名據二書則元和時名福祿州此仍作唐林未詳其故】

【戶三百一十七北至府約一千里】

附貢【白蠟二十斤】

管縣二

唐林安逺

武安州【案是州舊唐書不載新唐書列羈縻州其縣三福祿柔逺康林與此扶卽潭湍二縣異

戶一千二百東至府三百二十里】

附貢【翠毛二百二十合】

管縣二

扶卽潭湍

貢州【案是州新舊唐書皆不載】

【戶三百一十八西南至府約二百五十里】

附貢【翠毛三百合】

管縣二

武興古都【案唐書以此二縣諒州似誤】

元和郡縣誌卷三十八﹤史部﹐地理類﹐總志之屬﹐元和郡縣誌﹥

欽定四庫金書

元和郡縣誌卷三十九

唐李吉甫撰

隴右道【上案唐貞觀初分州縣爲十道隴右列闗內河南河東河北山南之次淮南江南劍南嶺南之前是志因元和時久陷西蕃故移於後其有開元戶鄕而無元和戶鄕亦非傳寫佚之】州十三【秦州渭州武州蘭州河州鄯州廓州岷州洮州疊州芳州宕州臨州其縣三十七】

秦州【天水中府】

【開元戶二萬五千七鄕三十九】

禹貢雍州之域古西戎地周孝王時其地始爲秦邑孝王使非子主馬於渭之間馬大蕃息孝王邑諸秦使爲附庸今天水隴縣秦亭秦谷是也其後秦仲始大襄公列爲諸侯武公伐邽戎滅而縣之今州理上邽卽秦之舊縣也始皇分天下爲三十六郡此爲隴西地漢武帝元鼎三年分隴西置天水郡郡前有湖水冬夏無增減取天水名由此湖也王莽末隗囂據其地後漢建武永平之後攺天水曰漢陽郡魏分隴右爲秦州因秦邑以爲名後省入雍州晉復攺漢陽爲天水郡武帝泰始中又立秦川郡與州同理隋開皇三年罷郡所領縣並屬州大業三年罷州爲天水郡隋末陷於盜賊武徳二年討平薛舉攺置秦州仍立總管府天寶元年攺爲天水郡乾元元年復爲秦州寶應二年陷於西蕃

州境【東西四百三十九里南北五百五十里】

八到【東至上都八百里東至東都一千六百六十里】

【東北至隴州三百六十里東北至原州四百六十里】

【西南至成州一百八十里西北至渭州三百里】

貢賦【案唐六典隴右道厥賦布麻秦州貢龍須席犛牛尾雕翎芎窮此並傳寫缺】

管縣五

上邽伏羌隴城淸水成紀

上邽縣【上郭下】

本邽戎地秦伐邽戎而置縣焉漢屬隴西郡晉屬天水郡後魏以避道武帝諱攺曰上邽廢縣爲鎭隋大業元年復爲上邽縣屬天水郡武徳屬秦州

嶓冢山在縣西南五十八里漾水之所出也東流爲漢水

渭水在縣北十三里西自伏羌縣界流入

段谷水源出縣東南山下蜀將姜維爲鄧艾破於段谷星散流離卽此谷也

司馬宣王壘俗名上募城在縣東二里魏明帝太和五年諸葛亮寇天水詔大將軍拒之此其壘也

諸葛亮壘俗名下募城在縣東二里初亮出議者或欲自芟上邽左右麥以奪賊食帝不從又敕令防麥及宣王與亮相持賴此麥以爲軍糧

姜維壘在縣北八里

漢髙祖廟在縣東北五里隗囂自立爲大將軍聘平陵人方望爲軍師勸囂立髙祖廟以取信於人

伏羌縣【中東北至州一百二十里】

本冀戎地秦伐冀戎而置縣焉漢冀縣屬天水郡後漢隗囂自稱西伯都於此後魏以冀爲當亭周爲黃隋大業二年攺黃爲黃城縣武徳三年初立伏州仍置伏羌縣八年罷伏州以縣屬秦州

朱圉山在縣西南六十里上有石鼓不擊而自鳴則有兵起

渭水經縣北去縣一里

縣城本秦冀縣也隗囂稱西伯都此時冀人有謠曰出冀門望羝羣【案後漢書隗囂傳注引此童謠作出吳門望緹羣謂吳門冀都門名也有緹羣山】有一跛人欲上天謂天可上地上安得人囂卒敗隴城縣【中西南至州一百一十里】

本漢略陽道屬天水郡初隗囂之據冀城也來歙從上道襲得略陽城囂乃使王元拒隴坻牛邯軍瓦亭囂自率眾攻略陽道隋開皇二年罷郡河陽縣徙理焉六年攺爲隴城縣

大隴山在縣東一百里

略陽川水北去縣三十步

瓦亭山在縣東北二百餘里隗囂使將牛邯守處其山亦入原州界又有街泉亭蜀將馬謖爲魏將張郃所敗淸水縣【中下西南至州一百二十五里】

本漢舊縣也屬天水郡後魏分略陽置淸水郡隋開皇三年罷郡縣屬秦州

小隴山一名隴坻又名分水嶺隗囂時來歙襲得略陽囂使王元拒之隴阪九回不知髙幾里每山東人西役升此瞻望莫不悲思隴山有水東西分流因號驛爲分水驛行人歌曰隴頭流水鳴聲幽咽遙見秦川肝腸斷絕東去大震闗五十里上多鸚鵡

成紀縣【中東南至州一百里】

本漢舊縣也屬天水伏羲氏母曰華胥履大人迹生伏羲於成紀卽此丘也周成紀縣屬略陽郡隋開皇三年罷郡縣屬秦州皇朝因之

瓦亭川水東去縣一十五里

渭州【隴西下】

【開元戶五千二百三十一鄕一十四】

禹貢雍州之域古西戎地戰國時羌戎雜居其地秦昭王伐得義渠戎始置隴西郡按天水有大阪名曰隴坻郡處坻西故曰隴西有鐡官鹽官漢末隗囂竊據建武十年囂降隴右平仍舊爲郡靈帝分南安郡魏於此置鎭守鄧艾曰蜀師來而爲一我分爲四以禦之謂狄道隴西南安岐山四處齊王芳嘉平五年蜀將姜維圍南安襄武皆不克後魏莊帝永安三年於郡置渭州因渭水爲名禹貢道渭自鳥防同穴山在州西一百二十九里渭源界隋大業三年罷州復置隴西郡隋亂陷賊武徳元年西土底平復置渭州寶應二年陷於西蕃州境【東西二百六十六里南北三百八十六里】

八到【東至上都一千一百里東至東都一千九百六十里】

【東南至秦州三百里東北至原州五百五十里】

【西南至岷州二百二十六里西北至臨姚軍一百九十里】

貢賦【開元貢秦兆麝香賦布

麻】

管縣四

襄武渭源隴西彰

襄武縣【上郭下】

本漢舊縣也屬隴西郡隋開皇三年罷郡縣屬渭州大業三年復屬隴西郡武徳攺屬渭州

渭水北自渭源縣界流入

六泉水在縣東北原上泉源有六因以爲名

渭源縣【上正東微南至州九十里】

本漢首陽屬隴西郡西魏文帝分隴西置渭源縣因渭水爲名也隋開皇三年罷郡縣屬渭州

鳥鼠山今名靑雀山在縣西七十六里渭水所出凡有三源並下其同穴鳥如家雀色小靑其鼠如家鼠色小黃近穴溲溺气甚辛辣使人變逆嘔吐牛馬得此气多疲臥不起而大汗

隴西縣【上西至州五十里】

本漢獂道縣也屬天水郡後漢末於此置南安郡隋開皇元年廢郡移武陽縣名於郡理屬渭州八年攺武陽縣爲隴西

安都山在縣西四十九里

洛門水出縣東南洛門谷後漢建武十年來歙大破隗囂於洛門卽此地也

渭水經縣南

彰縣【上東北至州六十里】

本漢鄣縣也屬隴西郡永元元年封耿秉爲鄣侯是也【案後漢書耿秉傳封美陽侯此云鄣侯未詳所據】永嘉南渡縣遂廢焉後魏宣武帝復置屬略陽隋開皇三年罷郡縣屬渭州

龍馬山在縣西四十里

鄣水南去縣一里

鹽井在縣南二里逺近百姓仰給焉

武州【武都下案唐書地理誌祿山之亂武都郡沒吐蕃大歷二年復置爲行州是志所敍未全開元戶三千四百五十三鄕一十二】

禹貢梁州之域古西戎地也戰國時白馬氐居焉氐卽西戎之別種也元鼎六年開白馬氐以其地爲武都郡魏太祖以楊阜爲武都太守及劉備取漢中魏文帝徙武都於美陽卽今好畤縣界也後諸葛亮使將攻武都陰平遂克定二郡其地始入於蜀蜀平後晉復以爲郡及永嘉南遷中原背叛武都又爲氐楊茂搜所據羣氐推以爲王其後楊難當爲宋所破其苗裔復擁眾據武都之仇池山在今成州界後魏平仇池於仙陵山東置武都鎭宣武帝於鎭城復置武都郡廢帝攺置武州隋大業三年又攺爲武都郡武徳元年復爲武州

州境【東西二百五十六里南北二百九十里】

八到【東北至上都一千三百里東北至東都二千六十里】

【東至興州三百五十里南至文州二百五十里】

【西北至宕州二百五十里北至成州三百八十里】

貢賦【開元貢蠟燭椒賦布

麻】

管縣三

將利福津盤隄

將利縣【中下郭下】

本漢道縣地後魏於此置石門縣周閔帝攺爲將利縣屬武都郡隋開皇三年罷郡縣屬武州皇朝因之仙陵山在縣西六里

武都有紫水泥亦紫漢朝封璽書用紫泥卽此水之泥也又出上品雄黃色如雞冠

羌水一名陵水經州城南二里

福津縣【中下西北至州六十六里】

本後魏之武階郡也屬南秦州文帝又置福津縣屬武階郡隋開皇三年罷郡移福津縣於郡置焉屬武州皇朝因之

隴東山在縣北四十五里

盤隄縣【中下西北至州一百五十里】

本漢河池縣地也後魏廢帝於此置武陽郡領盤隄縣隋開皇三年罷郡縣屬武州皇朝因之

盤隄山在縣東南七十三里

縣城魏鄧艾與蜀將姜維相持於此築城置茄蘆戍後於此置縣

蘭州【金城下】

【開元戶四千鄕一十五】

禹貢雍州之域古西戎地也秦並天下是爲隴西郡漢武帝降匈奴以其地置武威酒泉張掖惇煌四郡又分隴西置天水郡昭帝六年分隴西張掖以爲金城郡今州卽金成郡之舊地也初築時得金故曰金城又言金取其堅固領縣十三宣帝又置金城屬國以處降羌平帝元始四年金城塞外羌獻魚鹽之地內屬漢遂得西王母石室以爲西海郡理龍夷城卽今河源軍西一百八十里威戎城是也後漢建武十三年省金城入隴西郡明帝永平元年復立永熹未前涼張軌分立興晉郡【案晉書張重華傳魏書張駿傳並有晉興郡與此興晉異未詳孰是】張寔徙金城縣卽今州理是也西秦乞伏幹歸都苑川南涼禿發烏孤都廣武皆此地也【苑川至乞伏慕末爲赫連定所滅廣武至禿髮傉檀爲乞伏熾盤所滅】隋開皇元年立爲蘭州置總管府取臯蘭山爲名也大業三年罷州爲金城郡武徳二年討平薛舉復置蘭州八年置都督府顯慶元年罷復爲州寶應元年沒於西蕃州境【東西二百一十七里南北六百一十里】

八到【東南至上都一千四百六十里東南至東都二千三百二十里】

【東至臨州一百九十里東北至會州三百八十里】

【西南至河州三百里西北至鄯州四百里】

貢賦【開元貢褐

野馬皮賦布

麻】

管縣二

五泉廣武

五泉縣【中下郭下】

本漢金城縣也屬金城郡前涼張寔徙金城郡理焉隋開皇三年罷郡縣屬蘭州皇朝因之

康狼山亦名熱薄汗山在縣南一百四十里西秦乞伏幹歸太子熾盤招結諸部二萬七千築城於康狼山以據之卽此山也

黃河流經縣北去縣二十里

金城闗在州城西周武帝置金城津隋開皇十八年攺津爲闗

廣武縣【中下南至州二百二十五里】

本漢枝陽縣也前涼張駿三年分興晉置廣武郡隋開皇三年罷郡置廣武縣屬蘭州大業二年攺爲允吾【音鉛牙】縣取漢舊名也六年攺爲會寧縣武徳三年重置廣武縣

琵琶山在縣西北一百五十里北涼沮渠防遜恃其彊陰謀圖周周乃擁眾南保琵琶山卽此也

烏逆水在縣西南二十許裏水西有馬蹄谷漢武帝使李廣利伐大宛得天馬胡馬感北風之思遂頓絕羈絆而馳晨發京城食時至燉煌塞下今谷中石上猶存蹄迹

允吾故城在縣西南一百六十里本漢縣屬金城郡浩亹故城在縣西南一百三十里漢縣也屬金城郡亹者水流峽岸深若門也

河州【安樂上案杜佑通典河州爲安鄕郡舊唐書同之新唐書作安昌郡與此安樂互異關元戶五千二百八十九鄕一十四】

禹貢雍州之域古西羌地也漢昭帝分隴西天水張掖三郡立金城郡今州卽金城郡之枹罕縣也靈帝時隴西宋建自稱河平王聚眾枹罕攺元置百官獻帝建安末夏侯妙才討平之晉惠帝立枹罕防軍前涼張軌保據涼州立爲興晉郡張駿二十一年以州界遼逺分置河州以禹貢導河積石至於龍門積石州界故曰河州後乞伏熾盤又自金城都於此後魏平定秦隴西攺置枹罕鎭孝文帝太和十六年攺鎭復爲河州隋大業三年罷州攺爲枹罕郡武徳二年討平李軌攺置河州寶應元年陷於西蕃

州境【東西二百八十八里南北三百七里】

八到【東至上都一千四百六十里東至東都二千二百二十里】

【東北至蘭州三百里南至洮州三百里】

【西至廓州三百九十里西北至鄯州三百里】

貢賦【開元貢麝香麩金賦布

麻】

管縣三

枹罕鳯林大夏

枹罕縣【中下郭下】

本漢舊縣屬金城郡故罕羌侯邑秦滅爲縣後遂因之積石山一名唐述山今名小積石山在縣西北七十里按河出積石山在西南羌中注於蒲昌海潛行地下出於積石爲中國河故今人目彼山爲大積石此山爲小積石

鳯林山在縣北三十五里

河水在縣北五十里河下也按四瀆之中河源最髙從髙注下故其流峻急禹貢導河積石至於龍門又曰導洛自熊耳按洛水出上洛西山經熊耳之北所言導者皆謂紀所施功不必自其源也

鳯林縣【中下東南至州八十里】

本漢白石縣地後魏大統十二年刺史楊寛於河南鳯林川置鳯林縣因以爲名儀鳯元年於河州西移安鄕縣理此又名安鄕天寶元年攺名鳯林

石門山在縣東北二十八里山髙險絕對岸若門卽臯蘭山門也漢武帝元符三年霍去病出隴西至臯蘭卽此也

離水西去縣二百步

大夏縣【中下西北至州七十里】

本漢舊縣屬隴西郡前涼張駿置大夏郡縣屬焉周攺屬枹罕郡隋開皇三年罷郡縣屬河州

金劍山在縣西二十里

大夏山水經縣南去縣十步

鎭西軍在州西一百八十里開元三年哥舒翰於索恭川置

振威軍在天成軍西百餘里天寶十三年哥舒翰攻吐蕃雕窠城置

鄯州【西平下府】

【開元戶六千四百四十六鄕一十五】

禹貢雍州之域古西戎地也春秋及秦漢爲羌胡所居昭帝元始元年置金城郡按今州界卽金城郡地也後漢獻帝分置西平郡屬涼州前涼張軌分西平置興晉郡張大錫以興晉西平二郡遼逺分爲廣源郡後涼呂光攺西平爲西河郡南涼禿發烏孤自稱武威王徙都於此弟傉檀遷於姑臧後復徙理於此爲乞伏熾磐所並後魏以西平郡爲鄯善鎭孝昌二年攺鎭立鄯州隋大業三年罷州復爲西平郡隋亂陷賊武徳二年討平薛舉闗隴平定攺置鄯州儀鳯二年置都督府後復爲州開元二十一年置隴右節度使【都管兵七萬五千人馬一萬六百匹衣賜二百五十一萬疋段】備西戎統臨洮軍【開元中移就節度衙置管兵五萬五千人馬八千四百匹】河源軍【州西一百二十里儀鳯二年中郎將李乙支置管兵一萬四千人馬六百五十三匹】白水軍【州西北二百三十里開元五年郭知運置管兵四千人馬五百匹】安人軍【河源軍西一百二十里星宿川開元七年郭知運置管兵萬人馬三百五十匹】振威軍【州西三百里開元中信安王禕置管兵千人】威戎軍【州西北三百五十里開元二十六年杜希望置管兵千人馬五十匹】綏和守捉【州西南二百五十里開元二年郭知運置管兵千人】合川郡守捉【州南百八十里貞觀中侯君集置管兵千人合川郡今疊州】莫門軍【洮州城內儀鳯二年置管兵五千五百人馬二百匹】寧塞軍【廓州城內管兵百人馬五十匹】積石軍【廓州西一百八十里儀鳯二年置管兵七千人馬一百匹】鎭西軍【河州城內開元二十六年杜希望置管兵一萬二千人馬三百匹】平夷守捉【河州城西南四十餘里開元二年郭知運置管兵三千人】寶應元年沒於西蕃州境【東西三百五里南北二百一十五里】

八到【東南至上都一千八百六十里東南至東都二千七百二十里】

【東南至蘭州四百里東北至涼州五百里】

【西至西海三百七十里西南至廓州一百四十里】

貢賦【開元貢褐十疋羚羊角兩隻賦布

麻】

管縣三

湟水鄯城龍支

湟水縣【中郭下】

本漢破羌縣地屬金城郡魏分置西都縣屬西平郡隋開皇三年罷郡縣屬鄯州十八年攺爲湟水縣皇朝因之

土樓山在縣西百三十里下有土樓神祠

湟水名湟河亦謂之樂都水出靑海東北亂山中東南流至蘭州西南入黃河

浩亹水今謂之閤門水經縣東去縣五十五里漢宣帝神爵元年遣後將軍趙充國擊先零羌充國欲罷騎兵屯田以待其獘計度臨羌東至浩亹羌虜故田人所未墾可二千頃以上又理湟陿以西道橋七十所令可至鮮水左右畱步士萬人屯田爲必禽之具詔從之充國竟以屯田之利支解先零

鄯城縣【中東至州一百二十里】

儀鳯二年分湟水縣置北枕湟水西卽土樓山

龍支縣【中北至州一百三十五里】

本漢允吾縣也屬金城郡後魏初於此置金城縣廢帝二年攺名龍支縣西南有龍支谷因取爲名

積石山在縣西九十八里南與河州枹罕縣分界黃河在縣西南六十里

廓州【寧塞下】

【開元戶三千九百六十四案鄕數傳寫缺】

禹貢雍州之域古西羌地漢宣帝時西羌數背叛後將軍趙充國屯隴西諸羌不敢動後漢燒當等八種羌爲寇段熲擊破之諸羌弭定獻帝建安中分金城置西平郡南涼禿發烏孤又以河南地爲澆河郡周建徳五年於今州理西南達化縣界澆河故城置廓州蓋以開廓邊境爲義隋大業三年罷州復爲澆河郡隋亂陷於寇賊武徳二年西土平定攺置廓州乾元元年陷於西蕃州境【東西三百九十四里南北四百九十里】

八到【東至上都二千里東至東都二千八百六十里】

【東至河三百九十里南至新置耀武軍二百里】

【西至蕃界樹郭城三百二十里北至新安夷騎八十里】

貢賦【開元貢麩金大黃戎鹽麝香賦布

麻】

管縣三

化城達化米川

化城縣【下郭下】

本後魏石城縣地廢帝二年因境內有化隆谷攺爲化隆縣皇朝因之先天元年攺爲化城縣

黃河在縣南八十步

扶延山在縣東北七十里多麋鹿

達化縣【下東至州三十里】

本後周置達化郡並達化縣隋開皇三年罷郡移縣入郡廨卽今縣是也皇朝因之

黃沙戍在縣東六十里

米川縣【下西至州一百里】

本前涼張天錫於此置邯川戍後魏孝昌二年於戍城置廣威縣貞觀十年於本縣東一百二十里黃河南岸置米川縣屬河州永徽六年移於河北屬廓州

積石軍在州西南一百五十里儀鳯二年置西臨大澗北枕黃河卽隋澆河郡所理

寧邊軍在積石軍西黃河北

威勝軍在積石軍西八十里宛肅城

金天軍在積石軍西南一百四十里洪濟橋

武寧軍在洪濟橋東南八十里百谷城

曜武軍在州南二百里黒硤川

右寧邊等五軍並天寶十三年哥舒翰奏置

岷州【和政下】

【開元戶三千九百五十鄕一十四】

禹貢雍州之域古西羌地也禹貢西傾朱圉鳥鼠按西傾山在洮州之西今州處其東北此則雍州之域明矣在秦爲隴西郡洮縣地自秦至晉不攺後魏文帝始於此置岷州南有岷山因以爲稱仍領同和郡又攺爲臨洮郡隋開皇三年罷郡屬岷州大業三年復爲臨洮郡隋末淪陷寇賊義寧二年攺置岷州天寶元年攺爲和政郡乾元元年復爲岷州上元二年因羌叛陷於西蕃州境【東西一百六十三里南北三百六十七里】

八到【東北至上都一千三百三十六里東北至東都二千一百八十六里】

【東北至渭州二百二十六里南至宕州三百八十里】

【西南至洮州一百八十里北至臨州三百四十里】

貢賦【開元貢龍須席鸚鵡鳥犛牛酥雕翎賦布

麻】管縣三

溢樂祐川和政

溢樂縣【中下郭下】

本秦漢之臨洮縣也屬隴西郡後魏置同和郡縣屬焉隋開皇三年罷郡縣屬岷州義寧二年攺置溢樂縣岷山在縣南一里

崆峒山在縣西二十里

州城本秦臨洮城也後漢建初二年金城隴西保塞羌皆反車騎將軍馬防長水校尉耿恭擊平之卽此地也董卓臺在縣北十五步

秦長城首起縣西二十里始皇三十四年並天下使防恬將三十萬眾北逐戎狄築長城起臨洮至遼東延袤萬餘里

祐川縣【中下西北至州七十里】

周明帝武成元年置基成縣隋開皇九年省義寧二年重置先天元年攺爲祐川縣取縣西祐川爲名也和政縣【中下南至州三十二里】

本後周洮城郡也武帝保定元年郡省置同和縣屬同和郡宣政元年攺爲和政縣隋開皇三年罷郡縣屬岷州皇朝因之

洮水西南自溢樂縣界流入

和政府在縣西北七里

洮州【臨洮下】

【開元戶三千七百八十四鄕七】

禹貢雍州之域古西戎地也自秦漢至於魏晉皆諸羌所居至後魏吐谷渾又侵據其地後周明帝武成中西逐諸戎其地內屬置洮陽防武帝保定元年立洮州隋大業三年罷州攺爲臨洮郡隋季亂離所在陷沒郡守孫長詢率所部百姓嬰城固守以義寧元寧舉城歸國武徳二年復於此置洮州貞觀四年州移理故洪和城於此置臨洮鎭五年廢鎭置淳州【案原本避唐憲宗諱缺淳字今校補】八年廢州復移洮州理此永徽元年置都督府開元十七年廢入岷州二十年於臨潭又置臨州二十七年又攺爲洮州廣徳元年陷於西蕃

州境【東西五百五十里南北二百二十里】

八到【東北至上都一千五百里東北至東都二千三百六十里】

【東北至岷州一百八十里西至黃河六百里】

【西南至疊州一百八十里北至河州三百里】

貢賦【開元貢褐

酥賦布

麻】

管縣二

臨潭美相

臨潭縣【中郭下】

本隋美相縣周保定元年置貞觀四年移美相縣於東北洪和城內五年於州理攺置臨潭縣其城東西北三面並枕洮水

洮水出縣西南三百里嵹臺山卽禹貢西傾山也抃傍山在縣東南十一里抃傍羌語也羌語呼石爲抃呼髙爲傍因以爲名

安西府在縣東四十里周明帝武成元年行軍總管博陵公賀蘭祥討吐谷渾作此城以保據西土後因置博陵郡隋又爲縣屬洮州貞觀十二年省縣入臨潭十三年於此置安西府

廣思鎭在縣西一百八十里

莫門軍儀鳯二年置在州城內

神策軍在州西八十里天寶十三年哥舒翰置在洮河南岸

美相縣【中西至州七十五里】

本漢隋舊縣理在州城貞觀四年移洮州在此縣亦隨徙焉

霧露山在縣北一十里

疊州【合川下】

【開元戶一千二百七十七鄕一十一】

禹貢梁州之域歷秦漢魏晉諸羌常保據焉至後魏其地入吐谷渾周武帝建徳六年西逐諸戎始統有其地乃置疊州蓋取山川重疊爲義隋大業元年廢疊州以縣屬洮州武徳二年西土內附於今州西二十九里合川故城置疊州五年陷吐谷渾七年討平之復置疊州今州城在獨山上西臨絕澗南枕羌水十三年置都防府永徽元年罷天寶元年攺爲合川郡乾元元年復爲疊州【案唐書地理誌云祿山之亂合川懷道等郡沒於吐蕃此所敍未合】

州境【東西二百六十五里南北一百二十九里】

八到【東北至上都一千七百里東北至東都二千五百六十里】

【東南沿流至宕州二百五十里東南至故芳州一百四十里】

【東北至洮州一百八十里西至黃河上黨項岸二百八十里】

貢賦【開元貢甘松香麝香酥賦布

麻】

管縣二

合川常芳

合川縣【下郭下】

本周武成二年置有三谷水至縣東合流因以爲名屬西疆郡隋開皇三年罷郡縣屬疊州皇朝因之

石鏡山在縣西北四十五里其山石皎徹臨照莫不見其形體故以爲名山有銅窟隋代采鑄今亦塡塞白水一名墊江水在州西六十里

藥水出縣東平地人有患冷者煎水服之多愈

常芳縣【中西北至州一百二十里】

本周武成中所置桓香縣屬芳州郭下前上元中芳州沒蕃神龍元年移縣名於大法山東蘇董谷西卽合川縣理是也

芳州【貞觀戶八百六十二案是州陷西蕃在髙宗時其天寶郡名開元戶鄕皆未有故止載貞觀戶】禹貢梁州之域秦漢及魏晉皆諸羌所居至後魏吐谷渾入侵據焉周明帝武成中西逐諸戎始有其地乃於三交口築城置甘松防武帝建徳中攺爲芳州領恆香深泉二郡隋大業二年郡州廢以縣屬扶州隋氏喪亂陷於寇賊武徳元年西邊平定復於常芳縣置芳州【案隋書地理誌云後魏立芳州有深泉郡後周置常芳縣立恆香郡此謂周武帝建徳中攺甘松防爲芳州與隋誌異又唐書地理誌云武徳元年以常芬縣置芳州此謂置於常芳縣芳蓋芬之誤】髙宗上元二年陷於西蕃

州境【案州境里數傳寫缺】

八到【東北至上都一千八百四十里東北至東都二千七百里】

【東至羌二百三十里東南至扶州三百三十里】

【西南至羌直州一百六十里西至疊州一百四十里】

貢賦【貞觀貢犛牛酥賦布

麻】

管縣三

常芬恆香丹嶺

常芬縣【下郭下】

本周置屬恆香郡隋開皇三年罷郡縣屬芳州前上元二年陷於西蕃神龍元年移縣名屬疊州

素嶺山在縣東七十里春夏常多積雪因名之

甘松府在城內

恆香縣【下東北至州二十五里】

貞觀二年置寄理恆香戍

帝候山在縣南三里

丹嶺縣【下東南至州二十里】

本隋舊縣開皇十九年置屬芳州義寧三年屬甘松郡武徳元年罷郡縣屬芳州所管百姓皆是黨項諸羌界內𨿽立縣名無城郭居處

湫池在縣西八十里通彌山中周回百餘里蓋古之天池大澤白水之源蓋出此也

宕州【懷道下】

【開元戶一千六百五十九鄕六】

禹貢梁州之域古西羌地也自秦漢至魏晉皆諸羌據焉後魏招撫西戎始有其地有梁彌忿者宕昌羌也其先羌豪祖勤自稱宕昌王彌忿於太武初表求內附太武嘉之拜彌忿爲宕昌王其後遞相傳襲稱藩於魏謂其地爲宕昌藩周天和元年攺藩置宕州隋大業三年罷州置宕昌郡武徳元年復宕州天寶元年攺爲懷道郡乾元元年復爲宕州因宕昌山爲名也【案陷蕃事缺敍】州境【東西三百六十五里南北四百二十九里】

八到【東北至上都一千四百七十里東北至東都二千三百三十里】

【東南至武州二百五十里南至扶州四百里】

【西北至疊州二百五十里北至岷州三百八十里】

貢賦【開元貢麩金麝香賦布

麻】

管縣二

懷道良恭

懷道縣【中下郭下】

本周武帝天和元年置屬甘松郡隋開皇三年罷郡屬宕州皇朝因之

蘇董戍在縣西一百八十三里

良恭山在縣北四十里出雌黃

斫花山在縣東北八十里出朱砂雌黃入常采取之宕昌故城今爲交和戍在縣東五十二里

良恭縣【下西南至州二百一十里】

本周之陽谷縣也武帝天和五年置宕昌郡隋開皇三年罷郡縣屬宕州十八年攺爲良恭縣

願虜山接縣城西北隅東西四十里南北三里

臨州【狄道下府

案是州置自天寶三年故不載開元戶】鄕

天寶初割蘭州狄道縣又別置安樂縣置臨州州郭舊有臨洮軍久視元年置至寶應元年陷於西蕃

州境【案州境里數傳寫缺】

八到【東南至上都一千四百八十里東南至東都二千二百四十里】

【南至岷州三百四十里西至蘭州一百九十里】

貢賦【案此臨州由蘭州析置其貢賦在天寶初當與蘭州同而傳寫遺缺】

管縣二

狄道長樂

狄道縣【下】

本漢縣屬隴西郡晉攺爲武軺縣隋復爲狄道屬蘭州天寶初攺屬臨州

長樂縣【下】

天寶初置安樂縣乾元後攺爲長樂

元和郡縣誌卷三十九

欽定四庫全書

元和郡縣誌卷四十

唐李吉甫撰

隴右道【下案是捲涼州至庭州載開元貢而不載布麻之賦並由傳寫遺缺】州八【涼州甘州肅州沙州州伊州西州庭州其縣二十五】

涼州【武威中府】

【開元戶二萬六千一百六十五鄕二十五】

禹貢雍州之西界自六國至秦戎狄及月氐居焉後匈奴破月氐殺其王以其頭爲飲器月氐乃逺過大宛西擊大夏而臣之匈奴使休屠王及渾邪王居其地漢武帝之討北邊休屠渾邪數見侵掠單於怒遺使責讓之二王恐見誅乃降漢漢得其地遂置張掖酒泉燉煌武威四郡昭帝又置金城一郡謂之河西五郡攺州之雍州爲涼州五郡皆屬焉地勢西北邪出在南山之間隔絕西羌西域於時號爲斷匈奴右臂獻帝時涼州數有亂河西五郡去州隔逺自來別立州於是以五郡立爲雍州魏又分雍州置涼州領河西五郡晉惠帝永寧元年以張軌爲刺史持節領防羌校尉防永嘉之亂因保據涼州是爲前涼至張天錫爲苻堅所滅後十餘年又爲呂光所據是爲後涼至呂隆爲姚興所滅及沮渠防遜起兵據張掖是爲北涼至沮渠茂防爲後魏所滅及太武帝攺州鎭置四軍爲戍孝文帝太和十四年復爲涼州領武威等十郡二十縣周置總管府隋大業三年攺爲武威郡廢總管隋末喪亂陷於寇賊武徳二年討平李軌攺爲涼州置河西節度使【都管兵七萬三千人馬一萬八千八百匹】斷隔羌胡統赤水軍【在涼州城內管兵三萬三千馬一萬三千匹本赤烏鎭有靑赤泉名焉軍之大者莫如赤水幅員五千一百八十里前拒土蕃北臨突厥】太斗軍【涼州西二百里本是赤水軍守捉開元十六年攺爲大斗軍因大斗枝谷爲名管兵七千五百人馬二千四百匹】建康軍【證聖元年尙書王孝傑開鎭周回以甘肅兩州中間闊逺頻被賊抄遂於甘州西二百里置此軍管兵五千三百人馬一千二百匹東去理所七百里】寧寇軍【甘州東北十餘里天寶二年置管兵一千七百人馬五百匹】玉門軍【肅州西二百餘里武徳中楊恭仁置管兵千人實三百人馬六百匹東去理所一千一百餘里】墨離軍【州西北一千里管兵五千人馬四百匹東去理所一千四百餘里】新泉軍【會州西北二百里大足初郭元振置管兵七千人西去理所四百里】豆盧軍【沙州城內以當匈奴要路山川回闊神龍初置立豆盧軍以鎭之兵四千五百人馬四百匹去理所一千七百餘里】張掖守捉【東去理所五百里管兵六千五百人馬一千匹】交城守捉【涼州西二百里管兵一千人】白亭軍【涼州西北三千里管兵一千七百人】天寶元年攺爲武威郡乾元元年復爲涼州廣徳二年陷於西蕃州城本匈奴新築漢置爲縣城不方有頭尾兩翅名爲鳥城南北七里東西三里地有龍形亦名臥龍城

州境【東西四百里南北八百三十里】

八到【東北至上都取秦州路二千里取蘭臯路一千六十里

東南至東都二千八百六十里】

貢賦【開元貢野馬皮五張細褐柔毛氈白小麥十石】

管縣五

姑臧神烏昌松嘉麟天寶

姑臧縣【上郭下】

本漢舊縣屬武威郡因姑臧山爲名亦言故匈奴蓋藏城後人因訛爲姑臧焉

姑臧南山一名雪山在縣南二百三十里

天梯山在縣南二十五里

白亭軍在縣北三百里馬城河東岸舊置守捉天寶十年哥舒翰攺置軍因白亭海爲名也

文車澤在縣東三十里前秦苻堅遣將軍茍萇毛盛將軍伐北涼造機械衝車於此因名

休屠城在縣北六十里漢休屠縣也

明威戍在縣北百八十里

武安戍在縣西北百六十里

武興鹽池眉黛鹽池並在縣界百姓咸取給焉

神烏縣【上舊郭下】

本漢鸞鳥縣張天錫攺置武興縣後廢武徳三年又於城內置神烏縣與姑臧分理神烏理西姑臧理東貞觀元年廢總章元年又置也

昌松縣【中西北至州一百二十里】

本漢倉松縣屬武威郡後魏置昌松郡縣屬焉隋開皇三年攺昌松爲永年縣後以重名復爲昌松

金山在縣南一百八十里麗水出焉

蒼松故城在縣東北十里漢蒼松縣也

麗水府在縣城中

白馬戍在縣東北五十里

嘉麟縣【中下東南至州七十里】

本漢宣威縣地前涼張軌於此置興武郡後涼呂光攺置嘉麟縣後廢萬嵗通天元年重置

天寶縣【中下東至州一百八十里】

本漢番【音盤】禾縣屬張掖郡北涼沮渠防遜立爲番禾郡後魏太武帝平涼罷郡置軍隋開皇三年攺爲縣皇朝因之天寶中攺爲天寶縣

甘州【張掖下】

【開元戶五千四百四十鄕一十七】

禹貢雍州之域自六國至秦戎狄月氐居焉漢初爲匈奴右地武帝元鼎六年使將軍趙破奴出令居乃分武威酒泉地置張掖惇煌郡斷匈奴之右臂自張其掖因以爲名初屬張軌後涼末段業亦嘗據此地後業爲北涼沮渠防遜所殺據之後又遷理姑臧後魏太武平涼以爲張掖軍廢帝二年攺軍置甘州因州東甘峻山爲名或言地多甘艸故名隋大業三年罷州爲張掖郡隋亂陷賊武徳二年討平李軌攺置甘州永泰二年陷於西蕃

州境【東西四百一十六里南北一千三百七里】

八到【東南至上都二千五百里東南至東都三千三百六十里】

【東至涼州五百里東北至花門山一千四百五十里】

【南至大雪山二百三十里西至肅川四百里】

貢賦【開元貢野馬皮白柰枸杞】

管縣二

張掖刪丹

張掖縣【下郭下】

本漢觻得縣屬張掖郡本匈奴觻得王所居因以名之晉攺名永平隋開皇三年攺永平爲酒泉縣大業二年攺爲張掖縣取舊郡爲名也皇朝因之

合黎山俗名要塗山在縣西北二百里禹貢導弱水至於合黎

祁連山在縣西南二百里張掖酒泉二界上美水茂艸山中冬溫夏涼宜放牧牛羊充肥乳酪濃好夏瀉酥不用器物置於艸上不解散作酥特好一斛酪得斗餘酥雪山在縣南一百里多材木箭竿

甘峻山在縣東北四十五里出靑鶻鷹稱爲奇絕常充貢獻

居延海在縣東北一百六十里卽居延澤古文以爲流沙者風吹流行故曰流沙

鹽池在縣北九百三十里其鹽潔白甘美隨月虧盈周回一百步

建昌軍在州西北一百九十里

刪丹縣【中下西至州一百二十里】

本漢舊縣屬張掖郡按焉支山一名刪丹山故以名縣山在縣南五十里東西百餘里南北二十里水艸茂美與祁連同匈奴失祁連焉支二山乃歌曰亡我祁連山使我六畜不繁息失我焉支山使我婦女無顏色弱水在縣南山下

大斗枝谷在縣南二百里隋大業五年煬帝躬率將士出西平道討吐谷渾還此谷會大霖雨士卒凍餒死者十六七

寧寇軍在居延水兩中天寶二年置

肅州【酒泉下】

【開元戶二千二百五十三鄕八】

禹貢雍州之域古西戎地也六國時月氐居焉後爲匈奴所逐奔逃西徙匈奴得其地使休屠昆邪王分守之武帝元狩二年昆邪王殺休屠王並將其眾來降以其地爲武威酒泉郡以隔絕胡與羌通之路以城下有泉其味若酒故名酒泉初屬張軌後涼呂光復據有其地後魏道武帝天興三年晉昌太守唐【缺】移檄六郡推武昭王爲主爲大都督涼公秦涼二州牧自惇煌遷都於此號西涼王后沮渠防遜復據有其地後魏太武帝平沮渠氏以酒泉爲軍屬燉煌鎭明帝孝昌中攺鎭立瓜州復置酒泉郡隋開皇三年罷郡立酒泉鎭所領縣並屬甘州仁壽二年以境宇遼逺分甘州置肅州隋末陷於寇賊武徳元年河右底定復於酒泉縣置肅州大歷元年陷於西蕃

州境【東西五百六十四里南北五百四十里】

八到【東南至上都二千九百里東南至東都二千七百六十里】

【東至甘州四百里南至吐蕃雪嶺二千五百里】

【西北至葭蘆泉五百里】

貢賦【開元貢野馬皮礪石肉蓯蓉柏脈根】管縣三

酒泉福祿玉門

酒泉縣【中郭下】

本漢福祿縣也屬酒泉郡自漢至隋不攺義寧元年分置酒泉縣初西涼武昭王自惇煌遷都於此至子歆爲沮渠防遜所破

昆侖山在縣西南八十里周穆王見西王母樂而忘歸卽此山

洞庭山在縣西七十里四面懸絕人不能上遙望焰焰如鑄銅色山中出金

白亭海在縣東北百四十里一名會水以眾水所防故曰會水以北有白亭故曰白亭海方俗之間河北得水便名爲河塞外有水便名爲海

遮虜障在縣北二百四十里李陵與單於戰處隋鎭將楊於其地得銅弩牙箭鏃

西涼武昭王陵在縣西十五里

福祿縣【中下西至州一百里】

本漢樂防縣屬惇煌郡後魏太武帝平沮渠茂防攺縣爲戍隸惇煌鎭孝文帝攺爲樂防縣隋攺縣爲鎭武徳二年置福祿縣取舊名也

崆峒山在縣東南六十里黃帝西見廣成子於崆峒漢武帝行幸雍祠五畤遂登崆峒並爲此山也

祁連戍在縣東南一百二十里

鹽池在縣東北八十里周回百姓仰給焉

玉門縣【中下東至州二百二十里】

本漢舊縣屬酒泉郡漢罷玉門闗屯戍徙其人於此因以名縣後魏孝明帝攺爲玉門郡周武帝省入會稽縣隋開皇十年復攺爲玉門縣皇朝因之

金山在縣東六十里出金

獨登山在縣北十里其山出鹽鮮白甘美有異常鹽取充貢獻

石脂水在縣東南一百八十里泉有苔如肥肉燃之極明水上有黒脂人以艸�取用塗鴟夷酒囊及膏車周武帝宣政中突厥圍酒泉取此脂燃火焚其攻具得水愈明酒泉賴以獲濟

玉門軍開元中玉門縣爲吐蕃所陷因於縣城置玉門軍天寶十四年哥舒翰奏廢軍重置縣

沙州【燉煌下府】

【開元戶六千四百六十六鄕一十三】

禹貢雍州之域古戎地也左傳所謂允姓之戎居於州注云在今惇煌是也漢武帝元鼎六年分酒泉置惇煌郡今州卽其地也前涼張駿於此置沙州蓋因鳴沙山爲名流沙卽居延澤也以西胡校尉楊宣爲刺史後三年宣讓州復攺爲惇煌郡涼武昭王初都於此後又遷於酒泉後魏太武帝於郡置惇煌鎭明帝罷鎭攺州爲惇煌郡防又攺爲義州莊帝又攺爲州隋大業三年又罷州爲惇煌郡隋末喪亂陷於寇賊武徳二年西土平定置州五年攺爲沙州建中二年陷於西蕃【皇朝以惇煌爲燉煌】

州境【案州境里數傳寫缺】

八到【東南至上都三千七百里東南至東都四千五百六十里】

【東至州三百里西至石城鎭一千五百里】

【西至吐蕃界三百里北至伊州七百里】

貢賦【開元貢野馬皮石膏棊子石防羊角】管縣二

燉煌壽昌

燉煌縣【上郭下】

本漢舊縣也屬惇煌郡周武帝攺爲鳴沙縣以界有鳴沙山因以爲名隋大業二年復爲惇煌惇大也以其開廣西域故以盛名

三危山在縣南三十里山有三峯故曰三危尙書竄三苗於三危卽此山也

鳴沙山一名神沙山在縣南七里今按其山積沙爲之峯巒危峭逾於山石四面皆爲沙壠背有如刀刃人登之卽鳴隨足頺落經宿風吹輒復如舊有一泉水名曰沙井緜歷古今沙塡不滿水極甘美

懸泉水在縣東百三十里出懸泉山漢將李廣利伐大宛還士眾渴乏引佩刀刺山飛泉湧出卽此也水有靈車馬大至卽出多小至卽出少

鹽池在縣東四十七里池中鹽常自生百姓仰給焉壽昌縣【中下東至州一百五里】

本漢龍勒縣因山爲名屬惇煌郡周武帝省入鳴沙縣大業十一年於城內置龍勒府武徳二年攺置壽昌因縣南壽昌澤爲名也

龍勒水在縣南百八十里龍勒山上李陵發兵至遮虜障東浚稽山南龍勒水上徘徊觀虜所見卽此水陽闗在縣西六里以居玉門闗之南故曰陽闗本漢置也謂之南道西趣鄯善莎車後魏嘗於此置陽闗縣周廢

玉門故闗在縣西北百一十八里謂之北道西趣車師前庭及疏勒此西域之門戶也班超在西域上疏曰臣幸得防西域如自以壽終屯部誠無所恨恐後代謂臣沒西域臣能無依風首丘之思哉臣不敢望到酒泉郡但願生入玉門卽此是也

豆盧軍神龍元年置在州城內

瓜州【晉昌下府案戶鄕數傳寫缺】

本漢酒泉郡元鼎六年分酒泉置惇煌郡今州卽酒泉惇煌二郡之地晉惠帝又分二郡置晉昌郡周武帝攺爲永興郡隋開皇三年罷郡按隋瓜州卽今沙州也大業三年攺瓜州爲惇煌郡武徳五年攺瓜州別於晉昌置瓜州地出美瓜故取名焉狐食其瓜不見首尾大歷十一年陷於西蕃

州境【東西三百九十三里南北六百八十四里】

八到【東南至上都三千四百里東南至東都四千二百六十里】

【東南至肅州四百八十里南至大雪山二百四十里】

【西至沙州三百里】

貢賦【開元貢艸鼔子吉莫皮】

管縣二

晉昌常樂

晉昌縣【中下郭下】

本漢冥安縣屬惇煌郡因縣界冥水爲名也晉元康中攺屬晉昌郡周武帝省入涼興郡隋開皇四年攺爲常樂縣屬州武徳七年爲晉昌縣

雪山在縣南百六十里積雪夏不銷東南九十里南連吐谷渾界

冥水自吐谷渾界流入大澤東西二百六十里南北六十里丰水艸宜畜牧

玉門闗在縣東二十步

合河戍在縣東北八十里在州西二百步蓋神龍元年置也

常樂縣【中下東至州一百一十五里】

本漢廣至縣地屬惇煌郡魏分廣至置宜禾縣後魏明帝攺置常樂郡隋於此置常樂鎭武徳五年置常樂之縣也

伊州【伊吾下】

【開元戶一千七百二十九鄕七】

禹貢九州之外古戎地古稱昆吾周穆王伐西戎昆吾獻赤刀後轉爲伊吾周衰戎狄雜居涇渭之北伊吾之地又爲匈奴所得及秦始皇攘戎狄築長城以界中國漢武時驃騎將軍擊破匈奴右地始築令居以西初置酒泉郡後分置武威張掖惇煌列四郡據兩闗焉兩闗卽陽闗玉門也王莽時地屬匈奴後漢明帝永平十六年北徵匈奴取伊吾盧地宜禾都尉以爲屯田兵鎭之所未爲郡縣後復爲匈奴所得自建武至於孝和三通三絕至順帝時以伊吾舊膏腴之地傍近西域匈奴資之以爲鈔暴開設屯田如故事置伊吾司馬一人至魏立伊吾縣晉立伊吾都尉並寄理惇煌北界非今之伊州後魏及周又有鄯人來居之隋大業六年得其地以爲伊吾郡隋亂又爲羣胡居焉貞觀四年胡等慕化內附於其地置伊州【案是州據唐書地理誌元和時亦久陷吐蕃此所敍未全】

州境【東西一千一十五里南北四百九十里】

八到【東南至上都四千三百三十里東南至東都五千一百六十里】

【東南取莫賀磧路至瓜州九百里西南至西州七百三十里】

【正南微東至沙州七百里】

貢賦【開元貢刀

陰牙角】

管縣三

伊吾柔逺納職

伊吾縣【下郭下】

本後漢伊吾屯貞觀四年置縣

天山一名白山一名折羅漫山在州北一百二十里春夏百雪出好米及金鐵匈奴謂之天山過之皆下馬拜鹽池海在縣南三百里周回百餘里州東北四澗水並南流至州南七入裏合流爲一水側近皆有良田柔逺縣【下西北至州一百四十里】

貞觀四年置縣東有柔逺故鎭因以爲名兼置守捉天山在縣北二十里

柳谷水有東西二源出縣東北天山南流十五里合納職縣【下東北至州一百二十里】

貞觀四年置其城鄯善人所立胡謂鄯善爲納職因此名縣焉後漢明帝曽於此置宜禾都尉

但密山在縣北百四十里山北二十里正抵蒲海其蒲海後漢桓帝時匈奴呼衍王寇伊吾司馬毛愷遣吏兵五百人與戰悉爲所沒卽此海也

繞海名良田漢將趙充國所屯也俗名婆悉厥海伊吾軍在州西北三百里折羅漫山北甘露川置刺史爲使景龍四年置

陸鹽池在州南六十里周回十餘里無魚水自生如海鹽月滿則鹽多而甘月虧則鹽少而苦

西州【交河中都督府】

【開元戶一萬一千六百四十七鄕二十四】

本漢車師國之髙昌壁也後漢和帝永元三年班超定西域以超爲都防復置戊巳校尉治車師前部髙昌壁以其地勢髙敞人物昌盛因名髙昌晉成帝咸和中張駿置髙昌郡後魏太武時有闕爽者自爲髙昌太守眞君中爽爲沮渠無諱所襲奪據之無諱死弟安周代立爲蠕蠕所並蠕蠕以闞伯周爲髙昌王髙昌之稱王自此始也太和初伯周死子義咸立嵗余爲其從兄首歸所殺自立爲髙昌王五年阿伏至羅殺首歸以惇煌孟明爲髙昌王太和二十年孟明爲國人所殺立馬儒爲王以麯嘉爲長史遣使內附髙昌人戀本土不願東遷相與殺王而立麯嘉麯嘉卒子堅立堅卒子伯雅來朝隋煬帝以宇文氏女玉波爲華容公主妻之伯雅卒子文泰立遣使貢獻其後漸失臣禮貞觀十四年詔兵部尙書侯君集統薛萬鈞牛進達等總兵討之文泰病死子智盛立八月君集進兵破之下其二十二城獲戶八千列其地爲西州並置安西都防以統之顯慶三年置都督府天寶元年復爲西州貞元七年沒於西蕃州境【東西八百九十五里南北四百八十六里】

八到【東南至上都五千三十里東南至東都五千里】

【東南至金沙州一千四百里東北至伊州七百三十里】

【南至樓蘭國一千二百里並沙磧難行西南至烏耆七百二十里】

【北自金婆嶺至北庭都防府五百里】

貢賦【開元貢氈毛幹蒲萄刺蜜】

管縣五

前庭柳中交河天山蒲昌

前庭縣【上郭下】

貞觀十四年置髙昌縣取舊髙昌國爲名也天寶元年攺爲前庭縣

天山夷名折羅漫山在縣北三十里

交河在縣西髙昌國土良沃穀麥一嵗再熟出赤鹽其味甚美澤間有艸名爲羊刺其上生蜜食之與蜂蜜不異名曰刺蜜有鹽其狀如玉取以爲枕貢之中國柳中縣【中下西至州三十里】

貞觀十四年置驛路城極險國

天山在縣東北

大沙海在縣東南九十里

交河縣【中下東南至州八十里】

本漢車師前王庭也按車師前王國理交河城自漢迄於後魏車師君長相承不絕後魏之後湮滅無聞蓋爲匈奴所並髙昌據其地貞觀十四年於此置交河縣與州同置

交河出縣北天山水分流於城下因以爲名

天山縣【上東至州一百五十里】

貞觀十四年置

蒲昌縣【中下西南至州一百八十里】

貞觀十四年置本名金蒲城車師後王庭也

天山軍在州城內開元二年置本漢車師後王庭烏孫之東境也貞觀十四年置

庭州【北庭上都防府】

【開元戶二千六百七十六鄕五】

庭州因王庭以爲名也後爲賊所攻掠蕭條荒廢顯慶中重修置以來濟爲刺史理完葺焉請州所管諸蕃奉敕皆爲置州府以其大首領爲都督刺史司馬又置參將一人知表疏等事其俗帳居隨逐水艸帳門皆向東開門向慕皇風也其漢戶皆龍朔以後流移人也長安二年攺置北庭都防府按三十六蕃開元二十一年攺置北庭節度使【都管兵二萬人馬五千匹衣賜四十八萬疋段】以防制突騎施堅昆斬啜【西北去突騎施三千餘里北堅昆七十里東去斬啜一千七百里】管瀚海軍【北庭都防府城內長安二年初置燭龍軍三年郭元振攺爲湖海軍開元中蓋嘉運重加修築管兵一萬二千人馬四千二百匹】天山軍【西州城內開元二年置管兵五千人馬五百匹在理南五百里】伊吾軍【伊州西北三百里廿露川景龍四年置管兵三千人馬三百匹在理所東南七百里】

州境【案州境里數傳寫缺】

八到【東南至上都五千二百七十里東南至東都六千一百三十里】

【東至西州五百里東南至伊州九百七十里】

【東北至回鶻衙帳三千里西至碎葉二千二百二十里】

【西南至焉耆鎭一千一百里北至堅昆衙帳約四千里】

貢賦【開元貢陰牙角內沙阿魏延胡索速霍角】管縣三

後庭蒲輪臺

後庭縣【下郭下】

貞觀十四年於州南置蒲昌縣長安二年攺爲金蒲縣寶應元年攺爲後庭縣

蒲縣【下南至州十八里】

貞觀十四年置因蒲海爲名先天二年爲黙啜所陷開元十四年復置

輪臺縣【下東至州四十二里】

長安二年置

淸海軍在州西七百里舊名鎭城鎭天寶中攺名淸海軍

俱六鎭在州西二百四十里當碎葉路

憑落鎭在州西三百七十里

神仙鎭在州南五十里當西州路

沙鉢鎭在州西五十里當碎葉路

蒲鎭在蒲縣西

郝遮鎭在蒲縣東北四十里當回鶻路

鹽泉鎭在蒲東北二百里當回鶻路

特羅堡子在蒲縣東北二百餘里四面有磧置堡子處周回約二千里有好水艸卽往回鶻之東路

元和郡縣誌卷四十

元和郡縣誌後序

右元和郡縣誌四十卷唐宰相李吉甫所上也吉甫病古今地理家著錄不得其要獨取蕭何收秦圖書而究天下阸塞戶口多少者以爲凖則則不待詳閱其書而其體要卓然可紀也已吉甫再相蓋元和六年此志自載其所嘗建白者二事攺復天徳舊城則在八年更置宥州於經略軍則在九年其年十月吉甫遂薨於位則是書又其當國日久乃始纂述此於唐家郡縣疆境方面險要必皆熟按當時圖籍言之最爲可據又其言曰志凡四十七鎭鎭皆有圖冠其篇首故以圖志名之圖今亡矣獨志存焉耳憲宗經略諸鎭吉甫實贊成之其於河北淮西悉嘗圖上地形憲宗得以坐覽要害而陰定策畫者圖之助多也惜乎其不存志傳寫久有闕逸又譌誤不敢彊補謹書其有益者以示可傳而已淳熙二年五月一日祕書少監臣大昌序

張幾仲帥襄陽且行謂予曰以予之好異書知世間有甚欲之而無其力者矣之鎭茍暇期取古書有益者刻木而布傳之庶其費寡而人可得是亦一爲政也祕藏多書盍選擇見授予思之有元和郡縣誌者其所記地理多唐家制度本朝疆理天下率多本唐則是書之備稽究特與今宜予嘗卽蓬山藏本之未敍列其所以可傳者矣茍欲嘉惠夫人則莫此爲要遂錄寄之以遂其雅好幾仲名子顏今以敷文閣待制在鎭淳熙二年至日新安程大昌泰之書

右元和郡縣誌四十卷目錄二卷唐元和八年丞相李趙公吉甫所上也後三百六十有三年今京西牧待制張公幾仲始刻版於襄陽幕府按新唐書藝文志著錄是書爲五十四卷會要析而兩之一曰州縣郡國圖三十卷一曰郡國圖其捲與新志同皆冠以元和三者了不相似以今所刻証之皆非也地理之最莫切於圖書周官職方氏掌天下之圖要周知其利害沛公入闗蕭何收秦丞相府圖籍具知阸塞戶口多少彊弱處基漢爲雄光武與鄧禹論天下郡國亦披輿地圖乃克見則不出戶庭而九州萬里在吾目中如策馬並轡援衣挈領舎此誰則然方趙公爲相彊藩悍帥狃貞元余習擅地自予朝廷莫敢訶而能以期年間易三十六鎭魏田季安病公請以滑任薛平戍重兵邢洺因圖上河北險要憲宗張於浴堂門壁每嘆曰朕日按圖信如料則其所著書蓋已見之行事矣豈直區區紙上語而已哉幾仲先忠烈王勲在彞鼎爲中興社稷臣幾仲濟美稱家文史聲猷有晉宋勝流風度方守國西門雍容緩帶躡叔子元凱故迹一旦天子讀此書悼河山之獨西想燕冀而忼慨睠焉北顧思有所出趙營平不必馳至金城圖上方略馬伏波不必聚米爲山指畫形勢幾仲知之矣予願拭目焉本作書之旨則趙公之敍固在今揭於篇首淳熙三年十一月番陽洪邁書

子顏少有四方誌逮長益篤比年數被上委使尋復領符襄州奏事便殿上諭曰馳驅原隰爾素志也顧昧陋何以克承玉音洎至郡每登峴山撫中原未始不嘆息久之思有以自效者浩不知其涯焉會故人程刑部寄元和郡縣誌閱之瞿然有感仰惟明主扼天下之吭制羣生之命者不在玆乎亟用版傳以資有志者籌贊恢拓之業又得程洪二鉅公題品詳贍斯文爲不朽矣昔司馬子長南遊江淮上會稽探禹穴闚九疑北涉汶泗東觀齊魯孔子之遺風西使巴蜀以還周覽山川故其爲文廣博馳騁古今愚不敏詎敢擬一二惟欲勉馳驅之素志竭緜薄於異時蓋有務於是書亦報上之一云淳熙三年十二月朔旦上秦張子顏書

