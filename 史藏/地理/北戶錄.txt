

北戶錄《北戶錄》三卷﹐唐段公路撰﹐《學海類編》作公璐﹐蓋字之訛。《新唐書藝文志》稱爲宰相文昌之孫﹐則當爲臨淄人。《學海類編》作東牟人﹐亦未詳所本。其歷仕始末不可考﹐惟據書首「結銜」﹐知官京兆萬年縣尉。據書中稱「咸通十年」﹐知爲懿宗時人而己。是書載嶺南風土﹐頗爲賅備﹔而於物產﹐爲尢詳﹐其徵引﹐亦極賅洽。如《淮南萬畢術》《廣志》《南越志》《南裔異物志》《會要》《靈枝圖說》《陳藏器本艸》《唐韻》《郭緣生述徵記》《臨海異物志》《陶朱公養魚經》《名苑》《毛詩義》《船神記》《字林》《廣州記》《扶南傳》諸書﹐今皆散佚﹐藉此略見一二。卽所引《張華博物志》多今本所無﹐亦藉此以考證眞僞。條下注文﹐頗爲典贍。題「登仕郎前參軍龜圖撰」﹐不題其姓﹐似爲公路之族。然《唐書宰相世系表》不載其名﹐莫知其審矣。《唐書藝文志》作《北戶雜錄》﹐疑傳寫誤衍一「雜」字。其作三卷﹐則與此本合。《學海類編》所載惟存一卷﹐凡物產五十一條。不爲完本。曹溶所錄古書往往如是﹐不足深詰也。

原序

詩人之作﹐本於風俗﹐大抵以物模擬興﹐達乎情性之源。自非觀化察時﹑周知民俗之事﹔博聞多見﹐曲盡萬物之理者﹐則安足以蘊爲六義之奧﹐流爲弦歌之美哉。由是言之﹐則古之學者﹐固不厭博。博而且信﹐君子難之。

東牟段君公路﹐鄒平公之孫也﹐自未能把筆﹐愛以指畫地如文字﹐及六七歲﹐受學﹐果能彊力不罷其學﹐尢長仄僻人所不能知者﹐媷乎羣籍之中﹐仡仡然有餘力。間者以事南逰五嶺間﹐常采其民風土俗﹑飲食衣制﹑歌謡哀樂有異於中夏者﹑錄而志之。至於艸木果蔬﹑虫魚羽毛之類有瑰形詭狀者﹐亦莫不畢載。非徒止於所聞見而己﹐又能連類引證﹐與奇書異說相參驗﹐眞所謂博而且信者矣。

噫﹗近日著小說者多矣﹐大率皆鬼神變怪﹑荒唐誕妄之事﹐不然﹐則滑稽詼諧﹑以爲笑樂之資。離此二者﹐或彊言故事﹐則皆詆訾前賢﹐使悠悠者以爲口實。此近世之通病也。如君所言﹐皆無有是﹐其著於錄者﹐悉可考驗。此蓋博物之一助﹐豈徒爲譚端而已乎。君以予往從事嶺南﹐備核其實﹐請予序以爲證﹐予嘗觀圗於書府﹐君狀貌一似鄒平公﹐而又能以文學世其家﹐於乎鄒平公爲有後矣﹐因爲之序而不辭。右拾遺內供奉陸希聲撰。

卷一

○通犀

通犀﹝《山海經》云﹕犀似水牛而豬頭﹐腳似象﹐有三蹄﹐大腹﹐黑色﹐三角﹕一在頂上﹐一在額上﹐一在鼻上。鼻上小而不橢。又云﹐鼻上者良。《韓詩外傳》曰﹕太公使南宮括至義渠﹐得駭雞犀﹐獻紂。犀角二。一在頂上﹐一在鼻上。鼻上者食角也。今人呼爲「胡■犀」是也。《抱朴子》云﹕犀解於山中。人以木如其角代之﹐犀不覺﹐後年輒解也。又﹐《南州異物志》曰﹕獸曰玄犀﹐處自林麓﹐食惟棘刺﹐體兼五肉﹐又含精吐烈﹐望如華燭﹐置之荒野﹐禽獸莫觸﹞﹐置大霧重露下﹐終不沾濡。

又堪爲釵纛﹝又見吳均《續齊諧記》﹕蔣潛得通犀纛後﹐被豫章王江夫人斷以爲釵﹐兼名逺花。又云﹐宋岑獲通犀纛﹐賣與廬陵王義眞。又﹐元康末﹐婦人以犀角瑇瑁爲斧鉞戈戟﹐戴之明也﹞﹐撓藥酒﹐酒生沫﹐若貯米飼雞﹐雞見輒驚散。一呼爲駭雞犀﹝駭雞犀岀大秦。又有離水犀﹐行則水爲之開﹞。或中■箭﹐刺於創中﹐立愈。蓋犀食百毒棘刺故也。愚重譯於蕃人﹐事皆不虛。﹝《廣志》云﹕犀角之好者﹐稱雞脈。白郭子橫云﹕又﹐犀角表有光﹐因名明犀﹐置合中有影色。﹞今廣州有善理犀者﹐能補白犀。﹝《東觀漢記》曰﹕章帝元和元年﹐日南獻白雉﹑白犀。﹞補了﹐以鐡夾夾定﹐藥水煮而拍之﹐膠爲一體。制梳掌﹐多作禽魚隨意匠物。論其妙至於鑄玉者﹐方之蔑如也。又有裁龜甲或觜蠵﹝斷日腳者﹞﹑陷黑玳瑁爲斑點者﹐亦以鐡夾煮而用之﹐爲腰帶襯疊子之類。其焙淨﹐眞者不及也。

玳瑁﹐切韻﹐字從玉。《文選》﹕字從虫。歐陽詢飛白【曰﹖】從甲。愚以「甲」爲是。﹝《字話》亦從甲也﹞凡玳瑁甲生取者﹐治毒第一。其力不下婆薩石。愚曾取解毒﹐立驗。南人神之。亦甚辟惡﹐與符拔甲相類。﹝《廣志》云﹕符拔如麟﹐畢皮有麟甲。甲以辟惡也。﹞

○孔雀媒

雷羅數州﹐収孔雀雛﹐養之﹐使極馴擾致於山野間﹕以物絆足﹐傍施网羅﹐伺野孔雀至﹐卽倒网掩之﹐舉無遺者。或生折翠羽﹐以珠刀毛編爲簾子﹑拂子之屬﹐粲然可觀﹐眞神禽也。﹝又﹐《後魏書》﹕龜玆國﹐孔雀羣飛山谷間﹐人取養而食之﹐字乳如雞鶩﹐其王家恆千餘只。﹞

一說﹔孔雀不疋偶﹐但音影相接便有孕﹐如白鶂﹐雄雌相視則孕。或曰﹕雄鳴上風﹐雌鳴下風亦孕。見《博物志》。﹝又﹐淮南八公《相鵠經》曰﹕復百六十年變﹐止雌雄相視﹐目睛不轉而孕﹐千六百年形定也。又﹐《稽聖賦》「豪豕自爲雌雄﹐缺鼻曾無牝牡」﹐卽雌兔舐雄而孕是矣。﹞

又﹐《周書》曰「成王時﹐方人獻孔鳥」﹐方亦戎別名。《山海經》﹕南方孔鳥。郭璞注﹕孔雀也。《宋紀》曰「孝武大明五年﹐有郡獻白孔雀爲瑞者」。噫﹗象以齒而焚﹐麝因香而死﹐今孔雀亦以羽毛爲累﹐得不悲夫。

愚按﹕《說文》曰﹕率鳥者﹐系生鳥以來之﹐名曰■﹝囗外繇內﹞。《字林》音由。今獵師有■﹝囗外繇內﹞也。

《淮南萬畢術》曰「鴟鵂致鳥」。注云「取鴟鵂﹐折其大羽﹐絆其兩足﹐以爲媒﹐張羅其旁﹐眾鳥聚矣」。《博物志》又云「鵂鶹﹝休畱﹞鳥﹐一名鴟鵂」。晝日無所見﹐夜則目至明。《莊子》云「鴟鵂夜撮蚤察毫末﹐晝岀冥目而不見丘山」。言性殊也。人截手爪棄露地﹐此鳥夜至人家﹐拾取視之﹐則知有吉凶。凶者輙更鳴﹐其家有殃也。陳藏器引五行書﹕除手爪埋之戶內﹐恐爲此鳥所得。其鵂鶹﹐卽姑獲﹑玄車﹑鴞鵩類也。

姑獲﹐《玄中記》云「夜飛晝藏﹐一名天帝少女﹐一名夜行遊女﹐一名隠飛。好取人小兒食之。今時小兒之衣不欲夜露者﹐爲此物愛以血點其衣爲志﹐卽取小兒也」。又云「衣毛爲鳥﹐脫毛爲女人。昔豫章男子見田中有六七女人﹐不知是鳥﹐扶匐往先﹐得其所解毛卽藏之。卽往就﹐諸鳥各走﹐取毛衣飛去。一鳥獨不去﹐男子取爲婦﹐生三女。其母后使女問父﹐知衣在積稻下﹐得之﹐衣而飛去。後以衣迎三女兒﹐得衣亦飛去」。

鬼車﹐一名鬼鳥﹐今猶九首﹐能入人屋収魂气﹐爲犬所噬一首﹐常下血﹐滴人家則凶。《荊楚歲時記》﹕夜聞之﹐捩狗耳。言其畏狗也。白澤圖云「昔孔子﹑子夏所見﹐故歌之。其圖九首﹐今呼爲九頭鳥也」。

《毛詩義疏》曰「鴞大如鳩﹐惡聲﹐鳥入人家凶。其肉甚美可爲炙。漢供禦物各隨其時﹐惟鴞冬夏施之以美也」。《禮內》則曰「鴞胖」。《莊子》云「見彈求鴞炙」。陳藏器又云﹕古人重其炙﹐尙肥美也。

又﹐按《說文》曰「梟不孝﹐鳥至日捕梟磔之如」。淳曰「漢使東郡送梟﹐五月五日作梟羮賜百官﹐以其惡鳥故食之」。

愚謂古人尙鴞炙﹐是意欲滅其族。非爲其美也。又﹐《淮南萬畢術》﹕甑瓦止梟鳴﹐取破甑向梟抵之﹐輙自止也。

○鷓鴣

衡州南多鷓鴣﹐解嶺南野葛諸菌毒及辟溫瘴。﹝前臆文爲白圓點。﹞又﹐一名樢﹝音述﹞﹐多對啼。每啼。連轉數音﹐其韻甚髙。《廣志》言﹕遮姑鳴云「但南不北。」﹝如逃閭聲﹐云﹕懸壺盧系頸﹞《古今注》云「其鳴自呼」。﹝常向日飛﹐畏霜﹐早晚稀岀﹐宿卽以樹葉覆其身上也。﹞《﹝南﹞越志》云﹕鷓鴣充鳥也﹐𨿽復東西回翔﹐然而命翮之始﹐必也南翥。其鳴自號「杜薄州食之亡癘」。此三說啼處﹐豈同於牛屋辯哉。惟《本艸》說鳴云「鉤輈格磔﹝竹客反﹞」小類。

○鸚鵡

瘴廣之南新﹑勤春十州﹐呼爲南道﹐多鸚鵡。﹝《字林》﹕鸚鵡書作■﹝母鳥﹞字。又﹐《江表傳》曰﹕孫權曾大會﹐有白頭鳥集殿前。權曰﹐此何鳥﹖諸葛恪對曰﹐白頭公。張昭自以坐中最老﹐疑恪戲之﹐因曰﹐未聞鳥名白頭公﹐請使諸葛復索白頭姥。恪曰﹐鳥名鸚母﹐未必有對﹐請使輔吳復求鸚父也。又﹐《說文》﹔鸚從鳥﹐嬰聲﹐■﹝母鳥﹞從鳥﹐母聲。又﹐《曲禮》﹕鸚鵡能言﹐不離飛鳥。又﹐《山海經》云﹕數歷之山﹐其鳥鸚鵡。又云﹕廣山有之﹐舌似小兒舌﹐腳指前後各兩指扶﹐南徼外有五色﹑純白﹑純赤者」。﹞翠衿丹觜﹐巧解人言﹐有鳴曲子如喉轉者。但小﹐不及於隴右﹐毎飛則數千百頭。﹝《南史》云「天竺迦昆利國﹐元嘉五年﹐獻赤白鸚鵡各一頭」。又﹐《漢獻帝傳》曰﹕興平元年﹐益州蠻夷獻鸚鵡三枚﹐各食三升麻子。云﹕此鳥有損無益﹐詔歸本土。﹞食朩葉榕實。凡養之俗﹐忌以手頻觸其背﹐犯者卽多病顫而卒。土人謂爲鸚鵡瘴﹐愚親驗之。咸通十年夏初﹐有三朩舶將五色鸚鵡至者﹝《南方異物志》﹕鸚鵡有三種﹐靑者大如烏臼﹐白者大如鵝﹐五色者大於靑者﹐五色者岀杜薄州也。﹞﹐𨿽繡羽錦衣而病其胡語。昔﹐天監年﹐交州有獻能歌鸚鵡者﹐詔亦不納。﹝【﹖】人張華有白鸚鵡﹐華每行還﹐輙說童吏善惡﹐後寂然無言。華問其故﹐鳥云﹕見藏甕中﹐何由得知。華在外令呼鸚鵡﹐鸚鵡曰﹕昨夜夢惡﹐不宜岀戶。華猶彊之﹐至庭爲鸇所獲。人教其啄鸇腳﹐僅而獲免。又﹐《幽明錄》﹕晉司空桓豁在荊州﹐有參軍剪五月五日鴝鵒舌﹐教令學語﹐遂善能效人語笑聲。司空大會吏佐﹐令悉效四座﹐語無不絕﹐似有一佐﹐齆鼻語難學﹐學之未似﹐因內頭於甕中以效焉﹐遂不異也。後﹐主典人盜牛肉﹐鴝鵒白參軍。參軍曰﹕汝云盜﹐盜肉當應有驗。鴝鵒曰﹕以新荷裏﹐著屏風後。檢之果獲。而盜者怨患﹐以熱湯灌殺之﹐參軍爲之悲傷。累日遂請殺此人。司空曰﹕不可以禽鳥故而極之於法﹐令止五歲刑也。又﹐《淮南萬畢術》云﹕寒臯斷舌可使語寒。臯﹐一曰﹕鴝鵒。﹞

○赤白吉了

某年﹐普寧有亷州民﹐獲赤白吉了各一頭﹐獻於刺史者。其赤者﹐尋卒﹔白者﹐久而能言。凡笑語悉皆斆人﹐斯珍禽也﹝吉了﹐身黑觜赤﹐首戴黃冠﹐善斆人笑言﹐聲明切於鸚鵡﹐好食雞子飯也﹞。

愚按﹐云物上瑞﹐鳥獸中瑞﹐艸朩下瑞﹐夫聖人至徳所臨﹐則嘉祥必見﹐故前有引赤雀白雀﹑赤烏白烏﹑赤燕白燕之流眾矣。《瑞應圖》曰﹕赤雀﹐瑞鳥也﹝云云﹞。

又﹐孫氏曰﹕王者﹐奉巳儉約﹐尊事耆老﹐則見。秦繆公岀狩﹐至於咸陽﹐日稷庚午﹐天震大雷﹐有火下﹐化爲白雀﹐銜緑丹書﹐集公交車。公俯取其書。言「繆公之覇﹐訖胡亥秦家世」事。

又﹐《禮稽命徵》曰﹕得禮之制﹐澤谷之中﹐有赤烏焉。《孝經援神契》曰﹕徳至鳥獸﹐則白烏下。

又﹐《熊氏瑞應圖》曰﹕王者八要。有序經緯不差應時之性命﹐則赤燕銜丹書而至。白燕事略同也。

愚又見顧野王﹐以逺方所貢赤白鸚鵡﹐編爲瑞者。今因錄赤白吉了﹐亦請附焉。﹝《宋記》曰﹕文帝元嘉中﹐湘州獻赤鸚鵡。臧榮緒《晉書》曰﹕義熈中﹐林邑獻白鸚鵡也﹞。﹞

○緋猨

公路﹐咸通十年﹐往髙涼﹐程次靑山鎭﹝鎭府設以備他盜也﹞。其山多猨﹐有黃緋者。緋者﹐絕大﹐毛彩殷鮮﹐眞謂奇獸。夫猨﹐則狙玃﹝猨五百歲爲玃。《抱朴子》曰﹕猴壽八百歲。繁露曰猨﹐似猴大而黑﹐長前臂。猨所以壽者﹐好引其气也﹞﹑猱﹝猴也﹞﹑狖﹝似猨﹞之類﹐其色﹐多傅靑白玄黃而巳﹝《小說》云﹕吾彥爲交州時﹐林邑王範能﹐獻靑白猨各一口。《山海經》云﹐堂庭山多白猨。今三峽有白額猨﹞。

按《樓炭經》云﹐鳥有四千五百種﹐獸有二千四百種。《白虎通》云﹐羽虫三百六十有六﹐鳯爲之長﹔毛虫三百六十有六﹐麟爲之長。今則豈可窮其族類歟。其猨能伏鼠﹝《論衡》曰﹕鹿之角足以觸犬﹐猶猴之手足以搏鼠﹐然而﹐鹿制於犬﹐猴伏於鼠。亦如《淮南子》云﹐蝟使虎申﹐蛇令豹止。物各有所制也﹞。多羣行﹐玄者善啼﹝雌黃而雄黑也﹞。啼數聲﹐則眾猨叫嘯騰擲﹐如相﹝去呼﹞焉。其音﹐淒入肝脾﹐韻含宮徵﹐方知當﹝去呼﹞一部皷吹﹐豈獨於鼃聲者哉。愚因召獵者捕而養之﹝目爲巴兒﹞。極馴﹐不貪食﹐於樹杪間﹐呼之則至﹐但臂長﹐身不便於行而未見通膊者也。後一歲﹐自潘州回路﹐歷仙虛﹝潘茂眞人燒丹之處﹐南人呼市爲虛。今三日一虛。按神農氏﹐日中爲市﹐致天下之民﹐聚天下之貨﹐交易而退﹐各得其所。蓋取之噬嗑﹐易下系噬嗑﹐合也﹐市人之所聚異方之合耳﹞。聞舊山猨啼不食而卒。噫﹐其爲獸之性一何仁耶﹗是知鄧艾感事投弓﹐故無虛語。且﹐梁朝猨卒﹐責食吏違四日方送鹿心柿四貫﹐及責玄圃養猨吏﹐云「殘林猶獲子﹐堪杖四十」﹐復引「雞冡鵝魂﹑狗蓋馬帷」之事瘞之。

又﹐陸機快犬黃耳能解人言﹐常傳書自洛至吳﹐才半月而返。及死﹐機爲制棺槨殯之﹐村人號爲黃耳冡。愚遂斆其事﹐藉之以薪﹐藏之以坎。

○蚺虵牙

蚺虵﹐大者長十餘丈﹐圍可七八尺。多在樹上﹐候麞鹿過者﹐吸而吞之﹐至鹿消﹐卽纒束大樹﹐出其頭角﹐乃不復動。夷人伺之﹐方以竹籖籖殺之﹐取其膽也。亦如「巴虵食象﹐三歲而出其骨」﹝《金樓子》云「楚詞云﹐虵有吞象﹐厥大如何」﹞。故《南裔異物志》曰「蚺惟大虵﹐旣洪且長﹐采色駿犖﹐其文錦章﹐食灰吞鹿﹐腴成養創﹐賓享嘉食﹐是豆是觴」。言其養創之時﹐肪腴甚肥美。搏之以婦人衣﹐投之﹐則蟠而不起﹝《證俗音》云﹐蚺虵肉﹐食之辟蠱毒﹞。

《元和禦覽》引《括地誌》云﹐蚺虵牙長六七寸﹐土人尢重之﹐云辟不祥﹐利逺行。賣一枚直牛數頭。愚按﹐古方刮虎牙治犬咬瘡﹐神效無比﹐未聞虵牙有利於人者。《抱朴子》云﹐蔡誕入山還家﹐云被謫到昆侖。昆侖下﹐白虎蜲虵長百餘里﹐口中牙皆三百斛船大﹐一何壯哉。比廣州南海縣每年端午日﹐常取其膽供進。虵則諸郡采送。錄事參【軍﹖】親看岀之。

按《晉中興書》曰﹐顏含■﹝女更﹞病困﹐須蚺虵膽﹐不能得﹐含憂嘆。累日﹐有一童子持靑囊授含﹐乃虵膽也。童子化爲靑鳥飛去。以此驗之﹐眞膽不可得也。近勅令桂賀泉廣四州﹐輪次進焉。其膏﹐俗傳不利人﹐其皮可鞔皷。今潮州和鱗爲之﹐聲絕﹐鳴與象皮皷相類﹝蕃船上多以象皮鞔皷。皷長而頭尖﹐狀如棗核﹐謂之檳榔皷。《廣志》云﹐象性﹕久別見其子﹐皮必泣﹐一枚重千斤﹞。《南越志》云﹐開寧縣多蜈蚣﹐大者﹐皮可以鞔皷﹝沈瑩《異物志》云﹐東南海中﹐蜈蚣長數丈﹐噉牛﹐俚人秋冬間遇之﹐鳴皷與春堂驅逐﹞。

○紅虵

公路至雷州﹐對岸倚舟﹐候風勢。見羣小兒簇二巨虵﹐各長丈餘。一如孔雀珠毛色﹐金翠奪目﹔一如眞紅色﹐鮮明若血。又有十餘頭白虵﹐前後相次﹐若導從﹐俱入一榕藤竅內﹐竟不復岀。故知虵有艸朩水土四種﹐其類不可窮也。

又﹐歸化縣有兩頭虵﹐《南越志》云﹐無毒﹐夷人餌之。《兼名苑》云﹐兩頭虵﹐一名越王約發﹐俗占見之不祥﹐然《論衡》引楚相孫叔敖「二佑」者﹐何也﹖《會最》又云﹕渾夕之山﹐囂水岀焉。有虵一首兩身﹐名曰肥遺﹐見則大旱。管子曰﹐涸水之精﹐名曰蟡﹝音威﹞﹐一頭兩身﹐以其名呼之﹐可使取魚鱉﹐長八尺虵也。

愚又憶﹐近事韋中令臯﹐鎭西蜀時﹐有黃柑一樹﹐方熟﹐忽數夕﹐眾實皆落﹐惟樹杪一蔕獨存﹐其大如椀﹐枝葉滋茂﹐異於常者。園吏具白韋令。韋令親視之﹐曰﹐此奇果也﹐非臣下宜食﹐議欲表進﹐令去蔕尺餘折之。其實從蔕自落。有善醫者昝殷﹐侍立﹐曰﹕凡朩實﹐未過時蔕脫者﹐乃實之病也。請鍼驗之。韋令再三﹐方許昝殷引鍼就蔕刺之﹐其實應手而轉殷﹐則連下一刺﹐血濺盈袖。韋令大驚﹐因命破之﹐乃兩頭虵也。《異苑》又云﹐河內司馬元胤﹐元嘉中爲新塗令﹐喪官﹐月旦祭柑﹐化而爲鵝﹐又何怪也。

○蛤蚧

蛤蚧﹐首如蟾蜍﹐背淺緑色﹐上有土黃斑點﹐若古錦文﹐長尺餘﹐尾絕短。其族則守宮﹝《博物志》云﹐蝘蜓﹐以器養之﹐食以朱砂﹐體盡赤﹐滿七斤﹐搗萬杵﹐以點女人支體﹐終身不滅﹐淫則點落﹐故號守宮﹐漢武爲之有驗也﹞﹑刺蜴﹝《搜神記》謂之刺蜴﹞﹑蝘蜓﹝《證俗音》云﹐山東謂之■﹝虫未﹞■﹝虫覓﹞﹐音「七賜」﹑「名敵」反。陜以西謂之壁宮。■﹝虫未﹞■﹝虫覓﹞﹐字見《韻集》。又﹐《說文》曰﹐在壁曰蝘蜓﹐在艸曰蜥蜴。《古今注》﹕一曰﹐龍子﹐善於樹中捕蟬食之﹔五色曰蜥蜴﹔短大者爲蠑螈。一曰﹐蛇師﹐大者﹐長三尺﹐其色玄紺﹐善魅人。鄭虔又云﹐蠑螈﹑蜥蜴﹑蝘蜓﹑守宮﹐別四名。又﹐蠑螈﹐蛇醫也﹞﹐多居古朩竅間﹐自呼其名﹐聲絕大。或云﹐一年一聲﹐驗之非也﹝端州大廰蛤蚧﹐州吏云﹐有來多年﹐至今毎鳴﹐或三聲或一聲不定也﹞。

又有十二時虫﹐亦其類也。大者一尺﹐尾長於身﹐背生鬐鬛﹐行疾如箭。傳云﹐自旦至暮﹐變十二般色﹐傷人必死。愚嘗獲一枚﹐閉於籠中﹐翫之﹐止見變黃褐赤黑四色。一云﹐其首隨時輙作十二屬形﹐乃言之過也。

○紅蟹殻

儋州岀紅蟹﹝顏之推云《說文》或作■﹝魚解﹞﹐卽﹕蝤蛑﹑擁劍﹝《證俗音》﹕蝤蛑﹐大蟹也﹐音「由俾」﹑「莫侯」反。又﹐《古今注》云【云】﹐擁劍一名執大螯赤。《顏氏家訓》云﹕擁劍狀如蟹﹐但一螯大耳。《異物志》﹕俗謂之越王鈴下。何遜詩云「躍魚如擁劍」﹐是不分魚蟹也﹞﹑蟚蜞﹝《證俗音》﹕有毛者曰蟚蜞﹐無毛者爲蟚螖﹐堪食。俗呼彭越﹐訛耳。《世說》云﹕蔡司徒誤食蟚蜞﹐吐﹐下﹐謝。仁祖曰﹐卿讀爾雅不熟﹐幾爲勸學死。螖音滑﹞﹑倚望﹝《臨海異物志》﹕倚望﹐常起顧聣西東﹐其狀如蟚螖﹐大﹐行塗土﹐四五進﹐輙舉兩螯八足起﹐望行如此。靑色也﹞﹑招潮﹝《修文殿禦覧》﹕招潮﹐小蟚螖﹐殻白。依潮。潮長﹐皆坎外舉螯﹐不失常期﹐俗言招潮子也﹞﹑竭朴﹝《臨海異物志》曰﹕竭朴大如蟚螖﹐殻黑斑﹐有文章﹐常以大螯障目﹐屈其小螯取食也﹞﹑沙狗﹝《臨海異物志》﹕沙狗似蟚螖﹐壊沙爲穴﹐見人則走﹐易處不可得也﹞﹑蘆虎﹝《臨海水土異物志》曰﹕蘆虎似蟚螖﹐兩螯正赤﹐不甲食也﹞﹑數丸﹝《名苑》曰﹕沙丸形似蟚蜞﹐競取土﹐各作丸﹐滿三百而潮至﹞。

大小殻上多作十二點深燕支色﹐亦如鯉之三十六鱗耳﹝陳思王云﹕五尺之鯉﹑一寸之鯉﹐但大小殊而鱗之數等﹞﹐其殻與虎蠏堪作疊子﹝虎蟹﹐赤黃色﹐文如虎首斑﹞。至於鸚巵﹑螺杯﹐不同年而語也﹝鸚巵今多之﹐名見《吳均集》﹕鸏鵰﹐兩鳥也﹐喙大而匈一尺﹐黃赤色﹐受二升﹐堪爲酒杯。《南越志》曰﹐一名越王。烏竺法眞登羅山疏曰﹐鳥狀似鵝口﹐勾可受二升﹐南人以爲酒杯﹐珍於「文蝶鳥不餌虫魚﹐惟噉朩葉﹐糞似燻陸香」﹞。按蟹﹐一名蛫﹝音詭﹞。《廣雅》云﹕雄曰■﹝魚良﹞■﹝魚豈﹞﹐雌曰博帶。《抱朴子》又云﹕山中辰日稱無腸公子﹐蠏也。《古今注》云﹕小蠏一名長卿。《廣志》云﹕鋪﹝音脯﹞﹐小蠏﹐大如貨錢。又﹐蠏奴如楡莢﹐在其腹中﹐生死不相離﹝《博物志》曰﹕南海有水虫﹐名曰葪﹐蚌蛤之類也。其中小蟹大如楡莢。葪開甲食﹐則蟹亦岀食﹐葪合﹐蟹亦還入﹐始終生死不相離也﹞。《山海經》載千里蟹﹝《金樓子》云﹕天下之大﹐物有北海之蠏﹞。《洞冥記》有貢百足蟹﹐長九尺四螯者。今恩州又岀石蟹﹐其類則零陵燕﹑湘鄕魚﹑建寧蝦﹑綿谷鱉也﹝零陵石燕遇雨則飛。又庾穆之《湘州記》云﹕湘鄕縣有石魚山﹐色黑而理若魚﹐開發一重﹐輙有魚形鱗鬐首尾若刻畫﹐燒之作魚膏臭﹐亦如《水經》云﹕鄖鄕縣西石山蝦■﹝虫麻﹞。《南越志》﹕建寧縣出石蝦也。又《年代錄》云﹕石季龍時﹐利州綿谷縣山北溪中有石鱉數千頭﹐登岸暴田苖﹐發軍殘毀﹐至今鱉無頭也﹞。

○蛺蝶枝

公路南行﹝歷懸藤峽﹐峽卽富州界也﹞﹐維舟飯﹐水手﹐覩嵓側﹐有一朩﹐五彩。初謂丹靑之樹﹝《武陵記》﹕辰州嵩溪有丹靑樹﹐直上可籠云﹐下無枝條﹐上有五色葉﹐圖如華蓋。《玉屑》云按﹐在辰陽縣也﹞﹐因命童僕采之。頃獲一枝﹐尙綴嫩蝶﹐凡二十餘个。有翠紺縷者﹑金眼丁香眼者﹑紫斑眼黑花者﹑黃白者﹑緋脈者﹑大如蝙蝠者﹑小如楡莢者﹝沈佺期賦云「二角六足﹐蠕腹狀蛾﹐脈紺縷以立翅﹐點赬珠以緗窠」也﹞。愚因登岸視之﹐乃朩葉化焉。是知蝶生江南甘橘樹中﹝《古今注》﹕蛺蝶﹐一名野蛾。江東人謂之撻末。其大黑邑或靑斑者﹐名鳯子﹐一名鳯車﹐一名鬼車是也﹞。麥爲■﹝虫奄﹞蝶﹐烏足之葉爲蝴蝶﹐皆造化使然﹐豈虛語歟﹝公路嘗見盧員外肇說﹐捉得一粉蝶﹐如兩手大﹐上有散緑點﹐丁香眼﹐前翅頭兩畫燕支色﹐後翅爲燕尾分。亦蝶之異也﹞。

又﹐《會要》云﹕大食國西鄰大海﹐嘗遣人乘船﹐經八年未極西岸﹐中有一方石﹐石上有樹榦﹐赤葉靑樹﹐生小兒﹐長六七寸﹐見人皆笑﹐動其手腳﹐凥著樹枝。其使摘取一枝﹐小兒死也。《異苑》﹕太元中﹐汝南人入山伐竹﹐見一竹中央﹐虵形巳成﹐上枝葉如故。吳郡桐廬民﹐嘗伐竹﹐遺竹一宿﹐見雉頭頸盡就﹐身猶未﹐此亦竹爲虵﹐虵爲雉也。

○紅蝙蝠

紅蝙蝠岀瀧州﹐背深紅色﹐惟翼脈淺黑﹐多雙伏紅蕉花間。采者若獲其一﹐則一不去。南人收爲媚藥﹐與象鼻虫﹑鱟珠﹑■﹝虫龐﹞■﹝虫降﹞﹑諾龍爲比。﹝象虫﹐有鼻﹐長二寸許而紅﹐其前翼曲塵色﹐副翼爲斑紅色﹐多在龍眼樹上。鱟魚珠﹐《廣州記》云﹕鱟形如熨■﹝豆斗﹞。郭璞云﹐形如惠文冠﹐靑黒﹐十三足﹐雌常負雄﹐取之必得其雙。子如麻﹐子堪爲醤﹐卽鱟子醬也。其珠如粟黃﹐南人或帶或磨飲之﹐云利市。■﹝虫龐﹞■﹝虫降﹞生於橄欖樹上﹐自呼其名﹐聲響巖谷。諾龍﹐純雄無雌﹐岀瀧州。水族至其前者﹐卽跳躍自置﹐諾龍取而食之。房千里《投荒錄》亦具記﹞。王子年《拾遺》云有五色蝙蝠。《異物志》﹕鼉虱魚﹐因風雨入空朩而化爲蝙蝠﹐其肉甚美。《靈芝圖說》曰﹕蝙蝠﹝《古今注》一曰仙鼠﹐五百歲則色白腦重﹐集物則頭垂﹐故謂倒掛蝙蝠。食之神仙。《水經》云﹕夷道縣丹水遙亭下﹐有石穴﹐穴中有蝙蝠﹐大者如鳥﹐倒掛。與《玄中記》說略同﹞﹐服之壽萬歲。

又﹐《媚藥》載﹕嗽金鳥辟寒金﹝三國時﹐昆明國貢魏嗽金鳥﹐鳥形如雀﹐色黃﹐常翺翔海上﹐吹金屑如粟﹐鑄以成器服﹐宮人爭以鳥所吐金爲釵佩﹐謂之辟寒金﹐以烏畏寒也。又﹐宮人相嘲咔﹕不服辟寒金﹐那得帝王心。﹞﹑龍子﹝事具蛤蚧﹞﹑布榖腳脛骨﹝媚藥也﹐男左女右﹐帶之置水中﹐能相隨逐。《爾雅》云﹕鳲鳩﹐今人云布榖﹐牝牡飛鳴﹐以翼相系﹐云鳴鳩拂其羽﹞﹑鵲腦﹝《淮南萬畢術》曰﹕鵲腦令人相思﹞﹑砂■﹝禾委﹞﹝一名茍子﹐能倒行﹐置枕中﹐令夫妻相好﹐事見《陳藏器本艸》﹞﹑■﹝蘨﹐去系﹞艸﹝姑媱山帝女死焉﹐其名曰女屍﹐化■﹝蘨﹐去系﹞艸﹐其葉胥成﹐言葉相重﹐音「亦遙」反。華黃。服之媚於人。一名荒夫艸﹐卽此是也﹞﹑茍艸﹝靑要之山有艸﹐狀如葌菅﹐似茅也。方莖﹐黃華﹐赤實。其本如槁本﹐名曰茍艸﹐或作苞。服之美人色﹐令人更美艷也﹞﹑左行艸﹝使人無情。範陽常進《大業記》﹕錯。彩葼花似左行艸﹐花葉纎長而多色﹐正赤﹐甚美香也﹞。獨未見錄紅蝙蝠處﹐豈闕載乎﹖又有無風獨搖艸﹐亦生嶺中﹐男女帶之相媚﹐頭若彈子﹐尾若鳥毛﹐兩葉開合﹐見人自動﹐故曰獨搖艸﹝《本艸拾遺》具也﹞。

又﹐陳藏器云﹕榼子﹐蔓生﹐取子中。人多食之﹐主蠱毒﹐帶於衣令人有媚﹐多迷人子。如土瓜﹐無毛﹐秋熟﹐色赤﹐形如酒榼也。

○金龜子

金龜子﹐甲虫也。五六月生於艸蔓上﹐大於楡莢﹐細視之﹐眞帖金龜子﹐行則成雙﹐類壁龜耳﹝事見《洞冥記》﹞。其虫﹐死則金色隨滅﹐如熒光也。南人收以養粉﹐云與永粉相宜。按竺法眞登羅山疏曰﹕金光虫﹐大如斑苖﹐形色文采全是龜。余偶得之﹐養玩彌日﹐疑此是也。

又﹐《南雍州記》曰﹕石橋水經南陽﹐結爲池﹐岀靈龜﹐色如金縷也﹝《玉屑》亦具。《論衡》又云﹕龜﹐三百歲大如錢﹐蓍七十歲﹐生一莖﹐此神物﹐故生遲也﹞。

○乳穴魚

全義之西南﹐有山曰盤龍山。有乳洞斜貫﹐一溪號曰靈水。﹝《洞記》曰﹕山曰靈山﹐水曰靈水﹐幽而有靈﹐是以名也。且地誌山經所不載。又云﹕魚無大小﹐修尾四足﹐朱丹其腹﹐游泳自若。漁人不敢釣之﹞昔有人﹐窮其源至數日者﹐罾炬多爲白蝙蝠所撲﹐中若風雨聲﹐習習然﹐皆毛戰不敢進。蓋神仙之窟宅﹐豈鮏羴者擬容易造乎夫﹗

天下名洞三十有六﹐而洞庭林屋當其九也。﹝按﹐洞庭林屋﹐卽吳王使龍威丈人得禹書之處。《禹書》一曰《靈寶經》﹐三卷。亦曰《靈寶符》。吳王齋戒受之﹐不觧其詞﹐乃遣使﹐賫此以問孔子。孔子不發其函而言﹕昔聞有童謡曰﹕吳王出遊觀五湖﹐龍威丈人名隠居﹐比上包山入唐墟﹐乃造洞穴竊禹書﹐天帝大文不可舒﹐分彊取之令國虛。又﹐華陽洞是林屋洞之右門也﹞其小者﹐不可勝言﹐得非名在九微志中世俗所未聞耶。其洞有金沙龍盆魚﹐皆四足﹐修尾丹腹﹐狀若守宮﹐游泳水濵﹐人莫敢犯。

按《禦覽》云﹕盤龍山﹐天寶六年﹐攺爲龍蟠山。山有石洞﹐洞中有石牀石盆。人毎秉燭遊者﹐嘗見龍迹洞中。小水﹐水有四足魚﹐皆如龍形﹐人殺之﹐卽風雨也。然唐韻云﹕■﹝魚﹝罒上羽下﹞魚﹐名四足。《山海經》云﹕人魚如■﹝魚帝﹞﹝音啼﹞魚﹐四腳。岀丹洛二水﹐有鯢。大者﹐謂之■﹝魚役﹞﹝音啼﹞。《爾雅注》﹕鯢似鮎﹐四足﹐聲似小兒﹐但未見言其可致風雨耳。公路因思道﹕書說五頭魚﹝張天師《二十四治》具之﹞﹑三足麂﹝翔法師云﹕四明山有白麂﹐三頭三足﹐卽葛仙公桐杋所化﹞﹐皆神化所致﹐不可以類而稱也。若以魚之異者﹐則醴水之魚名朱鱉﹐六足﹐有珠﹝《呂氏春秋》其江賦云「頳鱉肺躍而吐璣」是也﹞。

又﹐歷澗潭有五色魚﹐俗以爲靈而莫敢捕﹐因謂是水爲龍魚水﹝水合汧水﹞。

又﹐丹水岀丹魚。先夏至十日﹐夜伺之﹐丹魚必浮水﹐側赤光上照﹐赫然如火﹐网而取之﹐割血以塗足下﹐則可步履水上﹝岀丹水縣。抱朴子其《南越志》云﹕有魚名■﹝虫葛﹞﹐色黃味美﹐夜卽有光﹐一如照燭﹞。

又﹐翔法師云﹕鮆﹝音薺﹞魚﹐一首十身﹐气如蘪蕪。﹝《山海經》何羅魚﹐一首十身﹐音如犬吠﹐食之巳癰也﹞。《初學記》引魚鯉﹐背上有斑文﹐腹下有純靑﹐海水將潮及天將雨﹐毛皆起。潮還天晴﹐毛則伏。常千里外可知海潮。亦如《博物志》云﹕牛﹐魚也。又﹐金魚腦中有麩金狀﹐如竹頭魚﹐岀邛婆塞江﹝一名江魚﹐常食麩金﹞。

又﹐吳王江行﹐食鱠有餘﹐棄江中爲魚。今江中有魚名吳王余鱠者﹐長數寸﹐大如簪是也。

又﹐魏武四時食制曰望魚﹐側如刀﹐可以刈艸﹐岀豫章。白髮魚﹐戴發﹐形如婦人﹐白肥無鱗﹐岀滇池。

又﹐郭延生《述徵記》曰﹕城陽縣城南六里﹐堯母慶都墓廟前﹐一池魚﹐頭間有印文﹐謂之印頰魚﹐非告祠者捕不得﹝《臨海志》又曰﹕印魚鱗﹐額上四方如印﹐有文章﹐諸大魚應死者﹐印魚先封之﹞。

又﹐《臨海異物志》﹕■﹝魚展﹞魚如指﹐長七八寸﹐但有脊骨﹐好作羮﹐滑美似餅﹐大者如竹﹐曝作燭﹐極有光明。

又﹐比目魚一名鰈﹝音搨﹞﹐一名鰜﹝音兼﹞﹐狀似牛脾﹐細鱗﹐紫黑色﹐一眼兩片﹐相合乃行。沈懷逺《南越志》謂之板魚。亦曰左介﹐介亦作魪﹝《唐韻》﹕魪﹐比目魚也﹞。《吳都賦》云﹕雙則比目﹐片則王余。陳仲弓《異聞記》﹕東城池有王余魚﹐池決﹐魚不得去﹐將死。或以鏡照之﹐魚看影﹐謂其有雙﹐於是比目而去。《異物志》﹕南方鏡魚﹐圓如鏡也。

又﹐《異苑》云﹕■﹝魚臽﹞﹝音陷﹞魚﹐凡諸魚欲產﹐■﹝魚臽﹞魚輙以頭衝其腹﹐世謂眾魚之生母。

又﹐《臨海水土異物志》﹕鹿魚﹐頭上有兩角﹐如鹿。又云﹕鯪﹝閭蒸反﹞魚﹐背腹皆有刺﹐如三角菱。

又﹐《神異經》云﹕黃公魚﹐長七八尺﹐狀如鱧魚。晝在石湖中﹐各化爲人﹐刺之不入﹐煮之不死。以烏梅二七煮之﹐卽熟﹐食之治邪病。若此之類豈勝言哉。

○魚種

南海諸郡﹐郡人至八九月﹐於池塘間采魚子﹐著艸上者﹐懸於竈煙上﹝魚﹐八九月﹐多於水韭上放子﹐水西菜上放子。水西菜﹐卽水艸也。土人呼之﹐未詳﹞。至二月春雷發時﹐卻收艸﹐浸於池塘間﹐旬日內﹐如蝦■﹝虫麻﹞子狀﹐悉成細魚﹐其大如發。土人乃編織藤竹籠子﹐塗以餘糧或徧泥蠣灰﹝禹﹐餘糧也。蠣灰卽《異物志》古賁灰﹑牡蠣殻。又﹐《南越志》﹕蠣﹐蠔甲也﹞。收水以貯魚兒鬻於市者﹐號爲魚種。魚卽魿鯽鱧鯉之屬﹝魿魚﹐其鱗如銀﹐肉白如雪﹐脆而且甜﹐偏宜作鱠﹐北中無也﹐故《異物志》曰﹕南方魚﹐多不肥美﹐惟魿魚爲上﹐作鱠無比﹐作炙尢香美。又﹐《楚詞注》曰﹕鰿■魚﹐《說文》作■﹝魚脊﹞﹐永嘉訛作鯽。《證俗音》曰﹕吳人呼爲鯽魚也﹞﹐於池塘間﹐一年內可供口腹也。

愚按陶朱公《養魚經》曰﹕朱公謂﹕威王治生之法有五﹐水畜第一。水畜﹐魚池也。以六畆地爲池﹐池中有九洲﹐求懷姙鯉魚長三尺者﹐任二十頭﹐牡魚四頭﹐以二月上庚日內﹐池中令水無聲﹐魚必生。至四月內﹐一神守﹐六月內﹐二神守﹐八月內﹐三神守﹐神守者﹐鱉也。魚滿三百六十﹐則蛟龍爲之長﹐而將魚化飛去。內鱉﹐則魚不復去。池中周遶九洲無窮﹐自謂江湖也。至來年二月﹐得鯉魚長一尺者一萬五千枚﹐三尺者二十四枚。至明年﹐得長一尺者十萬枚﹐長二尺者五萬枚﹐長四尺者二十四枚﹐畱長二尺者二千枚作種所養﹝理不相長也﹞。又﹐欲令生魚法﹐要須載取藪澤陂湖饒大魚之處近水際土寸餘﹐載以布池底﹐三年之中卽有大魚。此由土中先有大魚子﹐得水生也。

又﹐《南史》云﹕始興盧度﹐字孝章﹐有道術﹐隠居。屋前池養魚﹐皆名呼之﹐次第來取食乃去也。

又﹐拂菻國有羊羔﹐生於土中﹐其國人候其欲萌﹐乃築墻以院之﹐防外獸所食。然﹐其臍與地連割之﹐則死。惟人著甲走馬﹐擊皷駭之﹐其羔驚鳴﹐而臍絕﹐便逐水艸。煬帝欲通之﹐竟不能致。貞觀十七年﹐其王波多力遣使﹐獻赤頗黎金精等物。

又﹐《博物志》云﹕取鱉﹐剉如棋博﹐赤莧汁和﹐令厚﹐以茅苞之﹐六月中﹐投於池澤中﹐經旬臠臠成鱉也。

○水母

水母﹐《兼名苑》云﹕一名蚱﹐一名石鏡。南人治而食之﹐云﹐性熱﹐偏療河魚疾也。其法﹐先以艸朩灰退去外肉﹐中有一物﹐或紫或白﹐合油水﹐再三洗之﹐雜以山姜荳蔻煮過﹐其瑩徹不可名狀﹐至於眞珠﹑紫玉﹐無以比方。此物須以姜醋食之﹐蓋相宜也。

按《博物志》云﹐東海有物﹐狀如凝血﹐縱廣數尺﹐無正員。名曰蚱﹐亦無頭目腸藏﹐眾蝦隨之。越人食之。《稽聖賦》雲﹕水母﹐東海謂之■﹝虫宅﹞﹝音蠟﹞。正白﹐蒙蒙如沫生物﹐皆別無眼耳。故不知避人﹐常有蝦依隨之﹐蝦見人驚﹐此物亦隨之而驚﹐以蝦爲目﹐自衛也。亦如視肉有眼﹐以物摘之﹐則其眼移處﹝《山海經》曰﹕視肉﹐聚肉也。形如牛肝﹐有兩耳﹐食之﹐盡尋復生也﹞。

卷二

○蚊母扇

端新州有鳥﹐類靑鷁而觜大﹐常在池塘間捕魚而食﹐每作一聲則有蚊子羣岀其口﹝今謂之吐蚊鳥﹞。按《爾雅注》﹐鷆鳥似烏■﹝暴鳥﹞而大﹐黃白雜文﹐鳴如鴿聲。《廣志》云蚊母。此鳥吐岀蚊也。土人云其翅堪爲扇﹐惟辟蚊子﹐與陳藏器說同。

又云﹐塞北有■﹝亡上虫下﹞母艸﹐嶺南有■﹝亡上虫下﹞母朩。此三色﹐異類而同功。《南越志》又云﹕古度樹﹐一呼郍子﹐南人號曰■﹝木宅﹞﹝日亞反﹞﹐不華而實。實從朩皮中岀﹐如綴珠璫﹐其實大如櫻桃﹐黃卽可食﹐過則實中化爲飛蛾﹐穿子飛岀。愚驗之﹐亦有爲蚊子者。

○鵝毛被

邕之南有酋豪﹐多熟鵝毛爲被﹝毛取項上及腹下嫩毛﹐蒸治之﹞﹐稻畦衲之﹐其溫軟不下綿絮也﹝一云甚宜小兒。愚記陳藏器云﹐鵝毛主小兒驚癇者﹐蓋爲此也﹞。按《上古十紀》有《合雒紀》﹐教人穴處自食鳥獸﹐衣其皮毛﹐豈逺夷尙惇古之遺風耶。愚憶《會要》載女國毛裠﹐都播國緝鳥羽以爲服﹔《洞冥記》云董謁聚鳥獸毛寢﹔《家訓》云朱詹饑卽吞紙﹐寒卽抱犬讀書﹐亦事較著者也。

○紅蝦杯

紅蝦岀潮州﹑番州﹑南巴縣。大者長二尺。土人多理爲杯﹐或扣以白金﹐轉相餉遺﹐乃玩用中一物也。王子年《拾遺》云﹕大蝦長一尺﹐須可爲簪。《洞冥記》載蝦須杖。﹝馬丹常折丹蝦須爲杖﹐後棄杖爲丹石於海傍也。王隠《晉書》云﹕吳復置廣州﹐以南陽滕循爲刺史﹐或語循「蝦須長一丈」﹐循不信其人。後故至東海取須﹐長四丈四尺﹐杖以示循﹐方乃服也﹞。然《兼名苑》云﹕廣州獻蝦頭杯﹐簡文將盛酒﹐無故自躍﹐乃不復用。

愚又按《毛詩義疏》﹕貝大者有一尺六七寸。今九眞交址以爲杯盤﹐實奇物也。﹝《六韜》﹕商王拘周西伯於羑里﹐太公與散宜生金千鎰求珍物﹐以免君罪。九江之浦有大貝﹐《百慿詩》作朋也。﹞《廣志》云﹕海文蠡有大者﹐受一■﹝豆斗﹞﹐南人以爲酒杯。

又﹐《搜神記》﹕謝端侯官人﹐少孤﹐爲鄕人所養。年十八﹐恭謹自守﹐後於地下得一大螺﹐如三■﹝豆斗﹞盆﹐將置甕中。早至野﹐還﹐見有飲飯湯火處。端疑之﹐於籬外窺見一少女﹐從甕中岀至竈下燃火﹐便入問之。女答曰﹕我天漢中白螺素女﹐天帝哀卿少孤﹐使我來相爲守舍炊煮﹐使卿後得婦﹐當還。今無故相伺﹐不宜復畱﹐今畱此殻貯米﹐可得不乏﹐忽有風雷而去也。

又﹐《異物志》﹕蒼鷹螺﹐江東人以爲椀也。

○雞毛筆

畨禺諸郡如隴右﹐多以靑羊毫爲筆。昭州擇雞毛爲筆﹐其三覆鋒亦有圓如錐﹐方如鑿﹐可抄冩細字者。昔溪源有鴨毛筆﹐以山雞毛﹑雀雉毛間之﹐五色可愛。徵其事﹐得非入江淹夢中者乎。且筆有丰狐之毫﹝傅子云﹐漢末筆﹐非文犀之楨﹐必象遺之筦﹑丰狐之毫﹑秋兔之翰﹞﹑虎僕之毛﹝《博物志》有獸緣朩﹐似豹﹐名爲虎僕毛﹐可爲筆也﹞﹑■﹝虫向﹞蛉鼠毛﹝《廣志》云可以爲筆﹞﹑鼠須﹝均州岀﹞﹑羖■﹝羊歷﹞羊毛﹝邛朔取腋下族毛﹞﹑麝毛﹑貍毛﹝鄭公虔云﹕麝毛筆一管﹐冩書直行四十張﹔貍毛筆一管﹐界行冩書八百張﹞﹑馬毛﹝嘉州﹞﹑羊須﹝陶隠居燒丹﹐封鼎際﹐用羊須筆﹞﹑胎發﹝吳嫗多以小兒發爲柱筆。鄭虔云蕭祭酒常用之。又﹐韋仲將《筆墨方》云﹕筆柱﹐或云墨池﹐亦曰承墨。又有枊筆﹑皮筆﹑鐡筆也﹞﹑龍筋﹝《金陵拾遺》具﹞爲之。然未若兔毫。其宣城歲貢靑毫六兩﹑紫毫三兩﹑次毫六兩﹐勁健無以過也。今嶺中亦有兔﹐但才大於鼠﹐比北中者﹐其毫軟弱﹐不充筆用。是知王羲之嘆江東下濕﹐兔毫不及中山。又﹐煬帝取滄州兔﹐養於揚州海陵縣﹐至令勁快﹐不堪全用﹐蓋兔食竹葉故耳。然次有鹿毛筆﹐普張華嘗用之﹐不下兔毫。

按《博物志》云﹕筆﹐蒙恬所制世。有短書﹐名爲《黃仲舒答牛亨問》﹐曰﹕蒙恬作秦筆﹐枯木爲管﹐鹿毛爲柱﹐羊毛爲被。所謂蒼毫﹐非兔毫也。夫有筆之理與書同生具。《尙書中候》云﹕龜負圖﹐周公援筆冩之。其來尙矣。

○雞卵卜

邕州之南有善「行禁」者﹐取雞卵﹐墨畫﹐祝而煮之﹐剖爲二片﹐以驗其黃﹐然後決嫌疑﹑定禍福﹐言如響答。據此乃古法也﹐《神仙傳》曰﹕人有病﹐就茅君請福﹐煮雞子十枚以內帳中﹐須臾﹐茅君悉擲岀﹐中無黃者﹐病多愈﹐有黃者﹐不愈﹐常以此爲候。﹝《風土記》曰﹕越俗性率朴﹐淳而未散﹐至於有疾﹐不卜問祈請﹐言「天生天殺歸自然」。及其意親和合﹐卽脫頭上巾幘﹐觧腰間五赤刀﹐以厚結之爲交。拜親跪妻﹐定交有禮俗。皆當於山間大樹下﹐封土壇﹐祭以白犬一﹑丹雞一﹑雞子三﹐名曰朩下墅雞犬。在其壇地﹐民人畏之﹐不敢犯祝﹐曰「天地父母﹐某月某日﹐甲與乙爲友善﹐上下四旁莫不並見﹐卿乘車﹐我戴笠﹐他日相逢﹐下車揖﹐我步行﹐卿乘馬﹐後日相逢﹐卿當下」﹐如此者數千百言﹐蓋南人重雞卵也﹞。

愚又見卜之流雜書﹐傳虎卜﹑紫姑卜﹑牛蹄卜﹑灼骨卜﹑鳥卜﹐𨿽不法於蓍龜﹐亦有可以稱者。

按《博物志》曰﹐虎如衝破又能畫地﹐卜今人有畫物上者﹐推其奇偶﹐謂之虎卜。《異苑》曰﹕世有紫女﹝一書紫姑﹞﹐古來相傳云是人妾﹐爲大婦所嫉﹐每以穢事相役﹐正月十五日感激而死。故世以其日﹐作其形﹐夜於廁門間或豬闌邊迎之﹐咒曰﹕子胥不在﹐是其壻名﹐曹夫人亦歸去﹐卽其大婦也﹐小姑可岀。戲捉者覺重﹐便是神來。奠設酒果﹐亦覺面貌輝輝有色﹐卽跳躁不住﹐能占眾事﹐卜行來蠶桑。又善射鉤﹐好則大舞﹐惡便仰眼。

又﹐魏略曰﹕髙句驪有軍事﹐祭天﹐殺牛觀蹄以占吉凶﹐蹄解者凶﹐合者吉。夫余國亦爾。又云﹐倭國﹐大事輙灼骨以卜﹐如先中州之令龜﹐視坼占吉凶也。

又﹐《會要》曰﹕東女國以十一月爲正。每至十月﹐令巫者賫酒饌﹐詣山中﹐散麥於空中﹐大咒呼鳥。俄有鳥如雉飛入﹐巫者懷中因割其腹﹐有一榖﹐來歲必登。若霜雪﹐必多異災。其俗因之名爲鳥卜。武徳中﹐其女王遣使貢方物也。公路又按﹐子路見孔子﹐曰﹕豬肩牛膊可以得兆﹐何必蓍龜﹖孔子曰﹕取其名也夫。蓍者耆也﹐龜者舊也。狐疑之事當時問耆舊也﹝又有螺叚卜遺﹞。

○雞骨卜

南方逐除夜及將發船﹐皆殺雞﹐擇骨爲卜﹐傳古法也﹝《漢書郊祀志》云越祠雞卜如鼠也。今南人慿之﹐頗有神驗。每取雄鷄一隻﹐以香米祝之﹐後卽生折其腿﹐削去皮肉或烹取之。卜男﹐左。卜女﹐右。看之其骨﹐有二竅或七八竅。左爲人﹐右爲鬼﹐取陰陽之理也。乃以竹簪刺於竅中而究其兆﹐如人在上鬼在下爲吉﹐人在下鬼在上爲凶﹔如人鬼頭相背﹐事遲緩﹔相就﹐事疾速﹞。卜吉﹐卽以肉祠船神﹐呼爲「孟公孟姥﹐其來尙矣」。按梁簡文《船神記》云﹐船神名馮耳。《五行書》云﹕下船三拜三呼其名﹐除百忌。又﹐呼爲孟公孟姥﹐劉思貞云﹕玄冥爲水官﹐死爲水神﹐冥孟聲相似。又﹐孟公父名幘﹐母名衣。孟姥父名板﹐母名履。或云﹐冥公冥姥因玄冥也。﹝《異苑》曰﹕船神曰孟公孟姥。利渉之所虔奉﹐商賈之所崇仰也。荊州送迎﹐恆烹牛爲祭。桓﹐宣武始鎭陜西﹐不依舊法。發至冽州﹐平乘中江而漂﹐梢柂莫制﹐咒請立止﹞。

公路﹐咸通辛夘年﹐從茂名歸南海﹐陸盡東口﹐行次水程﹐舟人具牢醴以祭船神﹐請愚爲祝。詞曰﹕歲在單閼﹐時及朱明﹐栁絮風老﹐桃華水平﹔倚蘭檝兮﹐淺岸﹐張布帆兮﹐長汀﹔粵有舟子﹐請禱玄冥孟家。遂卽﹐建髙檣﹐開左郭﹐列■﹝牜羊﹞牱﹐呼著作﹐召靈胥﹐邀海若﹔對蛟浦而烹牢﹐當鹿牀而命爵﹔於是﹐具六味﹐羅八珍﹐羽毛咸備﹐蘇膏必陳﹔剖螝陸兮﹐合雜﹐刳博帶兮﹐繽紛﹔螃玉色﹑魚錦文﹑噎鳩餅﹑脆騎驢﹔酒新﹐無非可口﹐兼乃著人﹔果則﹐獨根橄欖﹑焦核荔枝﹑三節■﹝甘幹﹞■﹝甘者﹞﹑細腰蹙咨﹑署預蠡薺﹑素藕烏椑﹐委盤纂纂﹐堆案離離﹔更有越方之儔﹑解悟之軰﹐或衣朱裳﹐或塗翠黛﹐奏曲搊弦﹐燃膠爇蕙﹐初敍訶而廽瞻﹐遂傳詞而連啑。詞云﹕神下降兮﹐龍驤﹔巫歡喜兮﹐鼠態﹔駕雷電兮﹐熒煌﹔擁煙雲兮﹐靉叇。又曰﹕船容裔兮﹐何在﹔櫓去穩兮﹐徘徊﹔絕駕波兮﹐此去﹔隨駚潮兮﹐朅來。

○象鼻炙

廣之屬城循州﹑雷州皆產黑象﹐牙小而紅﹐堪爲笏裁﹐亦不下舶上來者﹝陶貞白雲﹕凡夏月治藥﹐亦宜以象牙置邊﹞。土人捕之﹐爭食其鼻﹐云肥脆﹐偏堪爲炙﹐滋味小類豬之含消﹝今之炙也﹞。亦不知一割牛心﹑猩猩唇之美也。

愚按■﹝魚替﹞﹝子林反﹞魚兩味﹐犀有五肉﹐象有十二肉﹐其膽隨月轉耳。

陳藏器云﹕惟鼻是其本肉﹐諸卽雜肉。凡象白者﹐西天有之﹝五眞臘有戰象五千頭﹐《會要》云﹞。

又﹐供禦陁國有靑象﹐皆中夏無也。梁翔法師云﹕象一名伽郍﹐《古訓》云象。孕子五歲始生。《山海經》云﹕性妬﹐不畜淫子。

《西域記》云﹕有一僧行遇羣象﹐上樹避之。象隨倒樹﹐負之至林中。有一病象﹐足瘡而臥。引沙門手至所苦處﹐乃竹刺。沙門爲拔去之﹐裂裳與裹。俄頃﹐一象持金函授病象﹐病象轉授沙門。發視之﹐乃佛牙也。

又﹐《萬歲歷》曰﹕成帝咸康六年﹐臨邑獻象﹐一知跪拜。

《博物志》曰﹕日南四象各有雌雄﹐其一雌死﹐百有餘日﹐其雄泥土著身﹐獨不飲酒食肉。長吏問﹐輒流涕有哀狀。

○鵝毛脡

恩州出鵝毛脡﹐乃塩蔵鱊﹝音聿﹞魚。其味絕美﹐其細如蝦﹐𨿽郭義恭云「小魚﹐一斤千頭」﹐未之過也﹝魚大如鍼﹐蜀人以爲醬也﹞。

又有嘉魚出邕江石穴中﹐魚下至梧州戎城縣水口﹐絕肥美﹐亦堪爲脡。左太衝《蜀都賦》云﹕嘉魚出於丙穴。注云﹕丙穴在漢中沔陽縣北。有魚穴二所﹐常以三月八日取之。丙﹐地名也。魚鱗細似鱒魚﹝博物志說同﹞。或云﹕魚以丙日出穴故。陳蔵器云﹕嘉魚﹐乳穴中小魚﹐能久食﹐力彊於乳丙者﹐向陽穴多生此魚。魚復何能擇丙日出入耶﹖議者以陳言爲是。酈善長云﹕穴口向丙。又引「栢枝山山有丙穴﹐穴方數丈﹐水有嘉魚﹐常以春末遊渚﹐秋入穴」﹐故知丙穴之魚不獨褒漢中有也﹝愚按﹐水中之穴者﹐謂之逹。據《山海經》云﹐半石之山﹐合水出其陽﹐多鰧魚﹐其狀如鱖﹐居達。達﹐水中之穴相交通者。鰧音騰﹞。

○桄榔炙

桄榔莖葉與波斯棗古散﹝古散堪爲拄杖﹞﹑椰子﹑檳榔小異﹐其朩如莎樹皮﹐穰木皮﹐出面可食。﹝《廣志》云﹕莎樹出面。《華陽國誌》云﹕郡少榖﹐取桄榔面﹐以牛酪食之。《吳錄地誌云》﹕交趾望縣有穰朩﹐皮中有如白米屑者﹐幹搗之﹐水淋似面﹐可作餅。《臨海志》﹕桄榔朩作鋘鋌﹐利如鐵﹐中石益利﹐惟中蕉根致敗。物之相伏如此。皮中有如米粉﹐中作餅餌。《會最》又云﹕都句樹似栟櫚﹐朩中出屑如面﹐可啖﹐出交州。﹞

《洛陽伽藍記》云﹐昭儀寺有酒樹面木﹐得非桄榔乎﹖﹝《南史》云﹕扶南國有酒樹﹐似安石橊﹐采其花汁停著甕中﹐數日成酒﹐醉人也。﹞木理有文﹐堪爲握槊局。﹝《兼名苑》云﹕其戲﹐阿育王弟善客造﹐梁天監中﹐始來中土。然《雙六賦》云﹕諸葛恪開館﹐延賓分曹﹐並戲此。則吳時已有。賦內警句云﹕若乃﹐位占列星﹐城分偃月。或七縱而七擒﹐或百犯而百伐。又﹐崔令欽六博云﹕握槊﹐胡戲。後魏等術。《藝傳》云﹕胡王有弟一人﹐遇罪將殺之﹐弟從獄中爲此戲﹐以上之意﹐言孤則易死。其後遂入中國。世宗以後﹐大盛於時。有趙國李幼序洛陽丘﹐阿奴皆善之。梁武謂之「婆羅塞戲」﹐胡謂「六爲堰數」﹑「二爲鷕鷕」﹐今言「握槊麼麼」﹐皆轉聲也。或妄云曹子建爲。蓋以俱是魏﹐同得罪於是事﹐迹相似﹐因此疑誤。﹞其心似藤心﹐爲炙﹐滋腴極美﹐其須可爲帚﹐香潤絕勝椶柟。﹝《山海經》云﹕一名栟櫚也。﹞

《書》云﹕縛唱國納縛伽藍﹝唐言新也﹞﹐有佛帚迦奢艸作也。

郭義恭又云﹕醜尉叟可爲帚。陶勝力《集記》說﹕鳥帚一名丰賢當。

○紅鹽

恩州有塩場﹐出紅塩﹐色如絳雪﹐驗之卽由煎時染成﹐差可愛也。公路記鄭公虔云﹐琴湖池﹐桃花塩﹐色如桃花﹐隨月盈縮﹐在張掖西北。隋開皇中常進焉﹝一云﹐十五日以前塩甘﹐月半以後苦也﹞。

按﹐塩有赤塩﹑紫塩﹑黑塩﹑靑塩﹑黃塩。﹝《書抄》云﹕沈約《宋書》曰﹕虜至彭城﹐與張暢語「送白氈﹑赤塩」。又﹐郭璞《塩池賦》曰「爛然漢明﹑晃爾霞赤」是也。又﹐虞世苖書云﹐蔡邕從朔方報羊月書云﹕幸得無恙﹐遂至徙所﹐自城以西﹐惟有紫塩也。《續漢書》云﹕天竺出黑塩。又﹐《北堂抄》引《博物志》云﹕北胡靑塩﹐但以味色浮雜爲不同耳﹞。

黃塩﹐安西城北澗中有色如蕪菁華者﹝鄭公亦述﹞﹐成之自然﹐國之寶也。夫塩﹐《本艸》云﹕牢肌骨﹐去毒虫﹐明目益气戎﹝塩卽《萬畢術》累卵是也﹞。亦有如虎﹑﹝周官﹞如印﹑﹝《博物志》具。又﹐《通典》云﹕九原歲貢印成塩。五原貢塩山四十顆。又﹐《水經》云﹕龍城池廣千里﹐皆爲塩而剛緊。有大塩﹐方如巨枕者。又﹐《南史》云﹕大同中﹐外國有獻鳴塩枕者。﹞如傘﹑﹝《荊楚記》具﹞如石﹑如水精狀者。﹝《南史》﹕月支恆水下有眞塩﹐色正﹐白如水精。﹞或朝取暮生。又﹐非煮海所致者也。

○米■﹝麥並﹞

廣州南尙米■﹝麥並﹞﹐合生熟粉爲之﹐規白可愛﹐薄而復肕﹐亦食品中珍物也。按﹐梁劉孝威「謝官賜交州米■﹝麥並﹞四百屈」。詳其言﹐屈豈今之數乎﹖且前朝短書雜說卽有﹕呼食爲頭﹝梁元帝《謝賜功徳淨饌一頭》云﹕瑤器自滿﹐金鼎流味﹐漿含都蔗﹐味資石蜜。又﹐《謝賚功徳食一頭》云﹕天廚淨饌﹐庵羅法菓。又﹐劉孝威《謝賜聖僧餘福果食一頭》云﹕五杏七桃﹐靈瓜仙棗﹞﹑以魚爲■﹝豆斗﹞﹝《梁科律》﹕生魚若干■﹝豆斗﹞﹑茗﹐爲薄﹑爲夾﹝溫貢茗﹐二百大薄。又﹐《梁科律》﹕薄若干夾﹐云云﹞﹑筆﹐爲雙﹑爲牀﹑爲枚﹝《搜神記》云﹕益州西有神祠﹐自稱黃石公﹐祈禱者持一百紙﹑一雙筆﹑一丸墨。先聞石室中有聲﹐便具吉凶﹐不見形也。南朝呼筆四管爲一牀。梁簡文帝《答徐摛書》云﹕時設書幔﹐乍置筆牀。《梁令》云﹕寫書筆﹐一枚一萬字﹞﹑墨﹐爲螺﹑爲量﹑爲丸﹑爲枚﹝陸云《與兄書》﹕今送墨二螺。《婦人集》﹕汲太子妻李【氏﹖】《與夫書》云﹕致尙書墨十螺。《梁科律》﹕禦墨﹐一量十二丸﹑皇后妃﹐一量一百丸。蔡質《漢官儀》曰﹕尙書令﹑僕丞郎﹐月賜隃麋大墨一枚﹐小墨一枚。宋元嘉中格寫書﹐墨一丸﹐限二十萬字﹞﹑紙﹐爲畨﹑爲幅﹑爲﹝闕湘東啟上﹕荊武紙萬幅。筆四百枚。《簡文帝集》﹕繹啟﹕謹奉紅箋二千畨。陸倕有《謝安成王賜西》箋﹕紙一萬幅。梁簡文帝又云﹕特送四色筆三萬枚。湘東王。《會最》云﹕晉宋間有一種紙或一幅長丈餘﹐言就舡中抄之﹐世謂蠒紙。又云﹕張載紙銘﹑晉載紙爲畨。紙字從系﹐蔡倫作紙從巾﹞﹑布﹑爲鼓﹝梁祖布五文度曰取薄布二十疋爲一鼓﹞﹑錦爲兩﹝王佐云﹕幣錦二兩爲一兩﹐一兩一疋﹐二丈爲端也。《左傳》云﹕歸夫人重錦三十兩。注﹕錦以二丈雙行﹐故曰兩﹐三十疋是也﹞﹑衣爲裁﹝陸倕《謝安成王楚越衣二裁》。沈約有《謝葛衫二裁》也﹞﹑袈裟爲緣﹝梁文帝云﹕蒙賚欝金泥細衲袈裟一緣﹐忍辱之鎧﹐安施九種功徳之衣﹐慚愧八法﹞﹑奴爲頭﹝簡文帝書言﹕安吉王餉胡子一頭云。方言異俗﹐極有可觀﹐山髙海深﹐宛在其貌。《梁科律文》云奴一頭﹑婢一頭﹞﹑麝爲子﹑蠟爲■﹝麥並﹞﹝麝香如幹子﹐蠟如幹餅﹐齊建武四年事﹞﹑檳榔爲口﹐胡桃爲子﹑爲口﹝陸倕《謝安成王賜檳榔一千口》。又﹐《謝胡桃一千子》。又﹐沈約《謝賜臣交州檳榔千口》云﹕龍編嘉實﹐厥包遐逺﹞﹐其事不可備論。

今髙州多采藷爲麻■﹝麥並﹞﹐絕宜入味﹐極芳美。《方言》云﹕人謂署預爲儲是也。

又﹐都播國土多百合﹐亦有取根以爲糧者﹝事具《會要》。《本艸》云﹕署預一名山芋。《山海經》云﹕景山名藷藇﹐江南單呼爲藷。語有輕重也。其法﹕采藷去外皮﹐磨之﹐曝漧爲粉。臨用時﹐別取藷磨取濕者溲之。他如面法﹞。

瓊州﹐溲爲湯■﹝麥並﹞﹝顏之推又云﹕■﹝艸鳬﹞茨﹐今去墨皮以爲粉﹐作湯■﹝麥並﹞甚光滑﹞。

○食目

韶州菜有蕪菁﹐郡人采之爲葅﹐脆而且甘﹐不失北中味也﹝方言蘴蕘﹐蕪菁也。陳楚之郊謂之蘴﹐齊魯之郊謂之蕘﹐關之西謂之蕪菁﹐趙魏之間謂之大芥。郭璞注﹕姜﹐音蜂﹐江東音菘。又云﹐紫華者謂之蘆菔。《證俗音》曰﹕葖﹐蘆菔﹐蕪菁屬﹐紫花又【大﹖】根﹐俗呼爲雹也﹞。愚按﹐顧啟期《婁地記》曰﹕薛山者﹐昔有薛伯道居此山﹐不知何時人﹐好稼植﹐緣海散蕪菁子。今海邊尙有此菜﹐云伯道所種﹐又按司馬相如《凡將篇》﹐謂爲菛菁當門﹝《證俗音》冥﹞。《小學篇》曰芴﹝闕﹞菁。《會最》又云﹕以子﹐江南種變爲菘。菘子﹐黒。蕪菁子﹐紫赤也。又據南朝食奠中有芥子醬﹑蘆卜根﹑葅菘之類。是江南爲「菘」驗也﹝《證俗音》云小學章作闕﹞。今畨禺﹐惟韶州產蕪菁﹑林檎﹑朩瓜﹝《廣志》云﹕一名裏琴﹐似赤柰﹐《齊民要術》曰林檎﹐堪爲麨。《爾雅》曰﹕楙朩﹐瓜也。賈思協云﹕凡書廚中安麝香﹑朩瓜﹐卽無蠧﹞。

勤州出栗子﹝形味俱劣。一年﹐栗方熟。羣鸚鵡至﹐俱啄食而盡﹞。

竇州出梨。梨大如拳﹐有類浙東成家梨。可蒸而食﹐乃皮厚肉硬。又﹐非哀家梨也﹝縉雲成家出此梨﹐因以爲名﹞。《世說》云﹕桓南郡玄每見人不快﹐輒嗔曰﹕君得哀家梨﹐當復不蒸不食﹝舊語秣陵有哀仲梨﹐甚大如升﹐入口便消﹐言愚人不別味﹐得好梨而蒸食也﹞。

廣之人食品中有團油飯﹝凡力足家有產婦﹐三日﹑足月及子孫脺【﹖】爲之﹐飰以煎蝯【蝦﹖】魚﹑炙雞鵝﹑煮豬羊﹑雞子羮﹑餅灌膓﹑蒸脯菜﹑粉餈﹑粔籹﹑蕉子﹑姜柱【桂﹖】﹑塩豉之屬﹐裝而食之是也﹞。

■﹝血臽﹞﹝《說文》云羊凝血也﹐音口紺反。今廣人生以五味酢食之。按《證俗音》云﹐南謂凝牛羊鹿血爲■﹝血臽﹞﹐以虀噉之﹐消酒也﹞。

蟻子醬﹝蚳醢也。今山源間有蟻子於茅根下爲窠者﹐收卵爲醬也﹞。

老咸虀﹝采老菜【虀﹖】以飰和塩藏之﹐一如常法。有入蕉心者﹐其甕埋於池塘間﹐至三年﹐菜色如金﹐土人所重﹞。

蛤臛﹝理之常法。蛤卽蛙也。《周書》﹕腐艸爲蛙。陶注本﹕艸﹐靑脊者曰土鴨。黒者﹐南人呼爲蛤子。《南史卞彬》爲《蝦蟇賦》云﹕紆靑拖紫﹐名爲蛤魚﹐以諷令僕。《漢書》言﹐鄠杜之間水多蛙魚﹐人得不饑。又﹐《朱書》﹕張暢弟爲猘犬所傷。醫云﹐食蝦蟇鱠可愈﹐而弟有難色。暢先食﹐而弟方食﹐果能愈疾。卽知前古之人食蛙久矣。又﹐《衝波傳》﹕蝦蟇﹐無腸﹐龍蛇屬也。《抱朴子》云﹐萬歲者﹐頷下丹書「八」字。《南史丘傑列傳》又云﹕蝦蟇有毒﹐夢中得三丸藥﹐後服之﹐下科斗子數升。《博物志》所謂「東南之食﹐水產有蛙蛤螺蚌之爲殊味﹐不覺其腥臊」。今按﹐蛙﹐惟性熱﹐甚補人。人有折其足於瓶中﹐以水養之﹐不三五日﹐其損如故。亦有以蘇煎食者是也﹞。

褒牛頭。南人取嫩牛頭﹐火上燂過﹝《證俗音》炙去毛爲燂﹐以亷反﹞。復以湯毛去根﹐再三洗了﹐加酒豉﹑蔥姜煮之。候熟﹐切如手掌片大﹐調以蘇膏﹑椒橘之類﹐都內於瓶甕中﹐以泥泥過﹐煻火重燒。其名曰褒。愚曽於衡州食熊蹯﹐大約滋味小異而不能及。又按﹐南朝食品中有奧肉法。奧卽褒類也﹝先以宿豬肥者﹐臘月殺之﹐以火燒之令黃﹐暖水梳洗﹐削刮令淨﹐刳去五臟﹐豬肪煼取脂臠﹐方五寸﹐令皮肉相兼。著水﹐令淹沒於釜中﹐炒之肉熟水盡﹐更以向所煼肪膏煮肉﹐脂一升酒二升塩三升﹐令脂沒肉﹐暖火煮半日許﹐漉岀甕中余膏﹐冩肉甕中﹐令相淹。食時﹐水煮令熟﹐切﹐調和﹐如常肉法。尢宜新其二歲豬。肉未堅﹑爛壊﹐不堪作﹞。又有泟腤煎肖法﹝方言熬■﹝取上火下﹞煎■﹝備上灬下﹞﹐鞏火幹也。■﹝取上火下﹞字﹐崔寔《四民月令》作炒﹐亦作煼字。■﹝備上灬下﹞字﹐詁訓一力反。古文■﹝稫上火下﹞字作■﹝備上灬下﹞。陷炙﹑糟範炙﹑毛泟魚白■﹝氵蘥﹞肫法﹝藥名煮也。顏之推云﹕瀹﹐白煮肉。《爾雅注》作灼﹞。

合丰雞﹑合丰白肉﹑密毛煎魚﹑臨臉﹝盧減反。臨臉法﹕用豬腸經沸湯﹐岀三寸斷之﹐決破細切熬之﹐與水沸﹐下豉汁研米﹑蔥姜椒胡芥蒜﹐下塩酥算子﹐細切﹐血將奠與之﹐早與血則變也﹞。下淡奠有蟬臛﹝乃古人爵鷃蜩範之類也﹞﹑薄夜餅﹝用雞臛﹞﹑曼頭餅﹝《齊民要術》書上字﹐束晢《■﹝麥並﹞賦》【有﹖】此「曼頭」字﹞﹑雀喘餅﹝用酢﹞﹑■﹝禾尞﹞丸餅﹑渾沌餅﹝《要術》書上字。《廣雅》曰餛飩也。《字苑》作餫。顏之推云﹐今之餛飩﹐形如偃月﹐天下通食也﹞﹑夾餅安寒時﹝肉夾員心羅脂煮﹞﹑糖蟹法﹝《周禮》﹕蟹螖﹐音赦。九月中取母蟹著水中﹐勿令傷損及死﹐一宿腹中淨﹐久則吐黃﹐吐黃則不佳也。先煮薄飴。飴﹐餳也。著活蟹冷糖中一宿﹐煮蓼湯﹐和白塩﹐極咸﹐待冷﹐甕盛半汁﹐取糖中蟹﹐內著塩蓼汁﹐中﹐便死﹐蓼宜著少﹐多則爛。泥封二十日岀之﹐舉蟹臍著薑末﹐還復臍如初﹐內著泔中﹐百筃一器﹐還以前塩蓼汁澆之﹐令沒﹐密封﹐勿令漏气﹐便成矣。特忌風﹐中則壊而不美﹞。

蒸炙牛胘﹝戶堅反。老牛胘厚而脆﹐剗牢痛蹙令聚﹐逼火急炙﹐令上劈烈﹐然後割之﹐則脆美。若挽令伸舒﹐微火遙炙﹐則薄而且朋﹞。

經云跳丸炙﹝如彈大﹐炙煮之﹞。

皮脯﹑馬腸﹑鹿尾。尺炙﹑筒炙﹑銜炙法﹐鹿角菜﹑葅紫菜﹑葅爛畔﹝盧龍時經云云﹞。

葛鑽﹝《說文》云鑽今呼羹﹐和飰爲之﹞。

水溲餅﹝﹤要術﹥云立秋毋食煮餅及水溲餅。餅惟酒引。餅入水爛。水溲得水輒消也﹞。

又﹐果奠合子有寒具﹝《證俗音》■﹝麥粦﹞■﹝麥婁﹞﹐內國呼爲糫餅﹐亦呼寒具。《鄭玄》注﹕周官有寒具﹐未知是■﹝麥粦﹞■﹝麥婁﹞否﹖力田反﹐力走反﹞。

百支■﹝米壹﹞截餅。

黃萬柏散﹝饊﹐《急就篇》﹕飴。《說文》曰熬稻﹐餦鍠也。音散桑。但《反廣雅》﹕粰﹐饊也。《證俗音》云﹐今江南呼饊飰。巳煎米以糖餅之者爲粰■﹝梳﹐米代木﹞﹐也音浮流﹞﹐白甘脆。

赤牒棗﹑剝棗﹑胡麻糖﹑雀頭糖。

亷姜鬼目蜜檳榔﹝《周成雜字》曰檳榔果也﹐似螺可食﹞。益智甘蕉﹐甘欖根緣羊梅。今瓊崖髙潘州以糖煮嫩大腹檳榔。辯州以蜜漬益智子食之﹐亦甚美﹝《采字苑》曰﹕雜藏﹐果也﹐音素戚反。顏之推云﹐今以宻藏雜果爲粽﹞。又有都念子﹐花似紫蜀葵﹐實如軟棗。《拾遺》云甚甘美﹐益人。隋朝植於西苑中﹐印度岀那核婆果﹐大如冬瓜﹐熟則果赤﹐剖之﹐中有十小果﹐大如鶴卵﹐更又破之﹐其汁黃赤﹐其味甘美﹐或在樹枝﹐如眾果之結實﹐或在樹根﹐若茯苓之在土。又波斯牟果﹐葉長五六尺﹐果堪食﹐狀如人手﹐樹髙丈五﹐葉堪作食簟。又﹐頻郍婆果生樹後﹐大如八石甕﹐味甚甘﹐食之便醉﹐九日而蘇﹝見《會最》也﹞。愚又思﹐束晢《餅賦》「餢飳﹝當音剖﹐注﹞■﹝飠遀﹞燭」。顏之推云﹐今內國﹐餢飳以油蘇煮之。江南謂蒸餅爲餢飳﹐未知何者合古。腅﹐《國》謂云「主孟啖我」。《字林》曰﹕腅﹐肴也﹐音大濫反。之推又云﹐今內國猶言餅腅﹐及按方言﹐江南有鹿■﹝觔﹞腅及臛之類。又﹐韓肉本法岀韓國﹐爲之如羮而少汁加醉也。餪女﹐《字林》曰饋女也﹐音乃管反。《證俗音》云﹕今謂女嫁後三日餉食爲餪女也。

○睡菜

睡菜﹐五六月生於田塘中﹐葉類茨菇﹐根如藕梢﹐其性冷。土人采根爲咸葅。食之或云好睡。郭子橫云﹕五味艸﹐初生﹐味甘﹔花時﹐酢食之﹐不使人睡。亦名卻睡艸。又﹐《神異經》云﹕四味朩﹐一名如之何。其實有核﹐形如棗子﹐長五尺﹐金刀割則苦﹐竹刀割則飴﹐朩刀割則酸﹐蘆刀割則辛。此說小類五味艸也﹝又﹐《禦覧顧凱之啟蒙記》曰﹕如何隨刀而攺味也﹞。

○水韭

生於池塘中﹐葉似韭﹐有二三尺者﹐五六月堪食﹐不葷而脆﹐得非龍爪薤乎﹖﹝郭子橫云﹕龍爪薤有長七尺者﹞。《字林》云薟﹝音嚴﹞﹐水中野韭也。又﹐■﹝口﹝艸令﹞﹝音呤﹞見《字林》﹐似蒜﹐生水中。鄭虔云﹐薤﹐辛﹐除園河西﹐長二尺。塞北山谷間多孝文韭﹐軍人食之﹝周孝文帝所植﹞。如渭水原諸葛亮韭﹐亦諸葛所種也。酈善長又云﹕平樂村五六里﹐至東亭杜﹐北山﹐甚髙峻﹐上合下空﹐東西廣二丈許﹐髙起如屋﹐中有石牀﹐傍生野韭。人往乞者﹐神許﹐則風必偃之﹐方可揃也。如過越不偃而揃者﹐有咎﹝盛弘之《荊州記》亦具文。小異﹞。

○蕹菜

葉如栁﹐三月生﹐性冷味甜。土人織葦簰﹐長丈餘﹐闊三四尺﹐植於水上﹐其根如萍﹐寄水上﹐下可和畦賣也。陳藏器又云﹕蕹菜﹐味苦平﹐無毒﹐主解胡蔓艸毒。胡蔓卽冶葛也﹝《本艸》云﹕鉤吻又名冶葛﹐用羊血土漿解之。《南州異物志》曰﹕俚賦呼冶葛爲鉤挽。鄭廣文又曰﹐人自來求死者﹐取一二葉﹐手挼汁岀﹐飲之半日死。羊食苗﹐大肥。亦如巴豆﹐鼠食則肥。乃物有相伏如此者﹞。先食蕹菜﹐後食冶葛﹐二物相伏﹐自然無苦。取汁滴冶葛﹐苖當時瘀死﹝《廣州記》曰﹕菜﹐水生﹐以爲葅﹐土人重之﹞。愚按廣之菜有掉﹝《字林》﹕掉﹐辛菜也﹞﹑東風﹝《廣州記》﹕菜﹐陸生﹐置肥肉作羮﹐味如酪﹐香气似馬蘭。又﹐《左思吳都賦》東風扶畱是也﹞﹑蕋﹝音戢。《風土記》曰﹕蕋﹐香菜根﹐似菜根﹐蜀人所謂葅香也。《越絕書》﹕蕺山﹐越王勾踐種蕺處﹞﹑﹝艸杓﹞﹝音晶。■﹝艸鳬﹞茨苖也。《東觀漢記》﹕王莽末﹐南方枯旱﹐民餓羣入野澤掘■﹝艸鳬﹞茨而食﹞之類﹐無足奇者﹐是不復。《徧錄吳志》曰﹕孫皓時有蕒﹝音買﹞菜﹐生髙四尺﹐厚三寸﹐分如琵琶形﹐兩邊生葉﹐皓以爲平盧。《晉安帝紀》曰﹕義熈二年﹐有苦蕒菜生揚州﹝《中興書》曰艸妖也。是後歲歲徵伐﹐民人稍苦。苦蕒者﹐買苦也﹞。國初建達國獻佛土菜﹐一莖五葉﹐花赤﹐中心正黃而蘂紫色﹔泥婆羅國獻稜﹐類紅藍實﹐似蒺藜﹐火熟之﹐能益食味。又﹐醋菜狀似愼火葉﹐闊而長﹐味如美酢﹐絕宜入味﹐極美。

○斑皮竹筍

湘源縣十二月食斑皮竹筍。滋味與北中七八月筍牙小類﹐但甜脆過之﹐諸筍無以及之。《吳錄》云﹕馬援至荔浦見冬筍﹐名曰苞筍﹐其味美於春夏筍也﹝卽雞脛竹筍﹞。《博物志》曰﹕斑皮竹﹐洞庭之山堯帝之二女以涕揮竹﹐竹盡斑也。《爾雅》曰﹕筍﹐竹之萌。《說文》曰﹕筍﹐竹胎。《詩義疏》﹐筍﹐皆四月生也。巴竹筍﹐八月生。篃﹝音媚﹞竹筍﹐冬夏生。《永嘉記》﹕含墮竹筍﹐六月生。《篃竹譜》﹕棘竹﹐落人須髮。

愚按《山海經》﹕竹生花﹐其年便枯。六十年一易根﹐必結實而枯死。實落土﹐復生﹐六年還成町也。《竹譜》曰﹕竹﹐不剛不柔﹐非艸非朩。■﹝紂﹞必六十。■﹝復﹞亦六年是也。凡種竹﹐正二月斸取西南根﹐東北角種之﹐竹性向西南引也﹐「《齊民要術》曰﹕諺云﹐東家種竹﹐西家治地」故也。南中有以竹爲刀錯子者。錯子卽■﹝思﹞簩竹皮爲之﹐錯指甲利勝於鐵機巧。李衙推昉云﹕如小鈍﹐復以漿水洗之如初。刀子竹﹕裴淵《廣州記》云﹕石林竹勁利﹐削爲刀﹐切截象皮如截芋也。

公路襄州宜城縣朩香村有莊﹐咸通初﹐忽生異竹﹝第一年生九竿﹐第二年生七竿﹐爾來歲歲有也﹞﹐作深梔黃色﹐每節及枝上並抹緑﹐鮮澄﹐其筍甚美。按﹐顧凱之譜中亦無說處。

《異苑》曰﹕東陽畱道徳元嘉四年﹐筯竹林忽生連理﹐野人無知﹐謂爲禍祟﹐伐煞之。

公路乾符初經過夏口時﹐有人獻合歡筍於韋公尙書者。自一本分爲兩岐﹐長二尺餘﹐乃筍之瑞也。公命公路爲七字句歌﹐之詞繁不載。

愚傳聞貞元五年秋﹐畨禺有海戶犯塩禁者﹐避罪於羅浮山﹐深入至第十三嶺﹝山有十五嶺﹐四百三十二峯﹐九百八十三飛泉洞府也﹞﹐遇巨竹百千萬竿﹐連亙巖谷﹐竹圍二十一尺﹐有三十九節﹐節長二丈﹐卽由梧類也。海戶因破之爲篾﹐會罷吏捕逐﹐遂挈而歸。時有軍人﹐獲一篾﹐以爲奇者﹐後獻於刺史李復。復命陸子羽圖而記之﹐亦資耳目之一事也。

舊記云﹕李公顧謂門生廣州桑薴翁曰﹕夫視聽之外﹑經籍未錄﹑不合有而有者﹐不知其極。況玆竹載在圖記﹐不足奇也。漢太尉許愼《說文》有長節竹﹐謂之■﹝公﹞﹝音鐘。一本作■﹝鍾﹞﹐得非羅浮山龍鐘之義耶﹖桑薴翁前席而言﹐曰﹕頃天寶末﹐有韋長史虛舟寓於廬山瀑布泉時﹐夏月多雨﹐見瀑布之中流岀一桃葉﹐闊五寸﹐長一尺二寸。至徳初﹐徐正字嶷﹐於海塩縣白塔山沙渚之上﹐得一桃核片﹐可貯一升﹐則知艸朩在山海之間﹐有瑰形殊狀者﹐多矣。又若決明愼火在中原爲蘇蓼葵莧之屬﹐若生嶺嶠南山澗﹐無非髙樹。蕨有千歲者徑二尺圍﹐與彼不異。

卷三

○無核荔枝

南方﹐果之美者有荔枝﹝衛洪《七開》曰﹕蒲桃﹑龍目﹑椰子﹑欐支。欐同茘﹞。梧州火山者夏初先熟而味小劣﹐其髙潘州者最佳﹐五六月方熟﹐有﹑無核類﹐雞卵大者﹐其肪瑩白﹐不減水精﹐性熱液甘﹐乃奇實也。又有蠟荔枝﹐作靑黃色﹐亦絕美。《南越志》云﹕荔枝洲有焦核黃蠟者爲優﹐故《廣州記》曰﹕荔枝如雞卵大﹐殻朱肉白﹐五六月熟﹐核若雞舌香。《陳藏器》曰﹕荔枝樹冬靑﹐實如雞子﹐核黃﹐黒似熟蓮子﹐實白如肪﹐甘而多汁﹐百鳥食之爲肥﹐極宜人。《廣志》云﹕焦核胡■﹝木冒﹞﹐此最美﹔次有鱉卵焉。其樹自合抱至數圍大者﹐材中梁棟﹐其堅卽佉陁等朩無以加也。

嶺中荔枝才盡﹐龍眼子方熟﹐大如彈丸﹐皮褐肉白而味過甜。俗呼爲荔枝奴﹐非虛語耳﹝《修文殿禦覧》云﹕龍眼子﹐一名龍目。左思《蜀都賦》云「旁挺龍目﹐側生荔枝」也﹞。又﹐《西京雜記》曰﹕尉佗獻髙祖鮫魚﹑欐枝。髙祖報以蒲桃錦四疋。

○變柑

新州岀變柑﹐有苞﹐大於升者﹐但皮薄如洞庭之橘﹐余﹐柑之所弗及。傳云﹕本自髙要移植﹐不數百里﹐形味俱變﹐因以爲名。論其美﹐直所謂「厥包橘柚」精者。柑﹝見郭璞讚。又﹐馬援好事﹐至荔浦。見「冬筍名包筍」﹐上言﹕禹貢「厥包橘柚」﹐疑卽此也﹞亦如踰淮爲枳﹐乃水土異也。

愚按《呂氏春秋》﹐果之美者江浦之橘﹐箕山之東淸馬之所有櫨橘焉。《說文》﹕櫨橘﹐柚也。

又﹐郭璞曰﹕蜀中有給客橙﹐卽櫨橘﹐冬夏花實相繼。

《風土記》﹕柑有黃者﹑赭者﹐赭赤謂之胡柑。

今人多引「江陵千樹﹐橘爲朩奴」事﹐此《漢書》云「其人與千戶侯等」﹐且《襄陽記》﹕李衡爲丹陽太守。衡宻遣十人﹐於武陵龍陽洲上作宅﹐種柑千樹。臨死勑兒曰﹕汝毋惡吾治家固窮如是﹐吾州裏有千頭朩奴﹐不責汝﹐衣食﹐歲上一疋絹﹐亦足用耳。吳末﹐衡柑成歲﹐得絹數千疋。

據此﹐非橘明矣﹝據雜書如《翰林要海》《禦覧》﹐賈思協皆列在黃柑門中﹞。愚又按﹐諺云「朩奴千﹐無凶年」。《要術》云﹕蓋言果實可以市易五榖﹐此卽朩奴之號「果之都」稱者也。

○山橘子

山橘子冬熟﹐有大如土瓜者﹐次如彈丸者﹐皮薄下气。普寧多之。南人以蜜漬和皮而食﹐作琥珀色﹐滋味絕佳﹐豈比漢人之吳合皮啖橘﹐以爲笑也。其葉煎之和酒飲﹐亦療气﹐神驗。

愚憶王壇《臨海異物志》曰﹕雞橘子如指頭大﹐味甘﹐永寧界中有之。又﹐裴淵《廣州記》﹕羅浮山有橘﹐夏熟﹐實大如李。又云﹕羅浮有壺橘十種﹐豈其一歟。﹝《廣州記》又云﹕荔枝﹑壺橘珍果之上。﹞

今有枸櫞皮煎﹑椰子煎﹐皆奇味也﹝《異物志》﹕枸櫞實似橘﹐皮不香。椰子去其外皮及殻﹐有白穰﹐食之。如北中生胡桃味。又有白漿如乳﹐人亦食之。《異物志》曰﹕椰子有如兩眼﹐俗人謂之越王頭。南人取爲瓶子杓子等器。枸櫞子卽交州黃淡子﹐橘柚類也﹞。

○橄欖子

橄欖子﹐八九月熟﹐其大如棗。《廣志》云﹕有大如雞子者﹐南人重其眞味。一說香口絕勝雞舌香﹝《詩義疏》﹕梅亦可合而香口。又﹐廣州亷姜亦可香口﹞。亦堪煮飲﹐飲之能消酒﹝煎法﹕剉去兩頭﹐煨溫煮之甚香美﹞。其樹聳拔﹐其柯不喬。有野生者﹐髙不可梯。但刻其根方數寸許﹐內鹽於中﹐一夕﹐子皆落矣。

今髙涼有銀坑橄欖子﹝生於銀坑之側。相傳是馮盎之家﹐昔掘地遇於此﹞﹐細長多味美於諸郡產者﹐其價亦貴於常者數倍也。

愚按《南越志》﹐博羅縣有合成樹﹐樹去地二丈﹐爲三衢﹝《山海經》云四衢﹞﹕東向一衢爲朩威﹔南向一衢爲橄欖﹔西向一衢爲玉文﹝顧微《廣州記》曰﹕朩威髙大﹐子如橄欖而堅﹐削去皮以爲粽﹞。《廣志》書此「橄欖」字﹔《南州異物志》作此「橄槄」字﹐《陳藏器》云﹕其朩主■﹝魚規﹞魚毒﹐此朩作檝﹐撥著■﹝魚規﹞魚﹐皆浮岀﹐其畏如此。人中■﹝魚規﹞魚肝子毒者必死也。

○山胡桃

山胡桃皮厚底平﹐狀如檳榔﹐其仁如扶容頭﹐味次陰平。樂遊胡桃別作杏膏香﹐但不耐停耳。《廣志》云﹕陰平胡桃皮脆﹐急投之﹐卽碎。其蝦蟇背見栁世隆《謝樂遊胡桃》﹐云﹕胡羯奔逃﹐吉之先見者也。鄭虔又云﹐山胡桃無穰﹐實心﹐磨之可爲印子。據說卽非南山中胡桃也。

○白楊梅

楊梅葉如龍眼樹﹐冬靑。一名朹﹝音求﹞。潘州有白色者﹐甜而絕大。鄭公虔云﹕越州容山有白熟楊梅。《兼名苑》云﹕東興縣有大如雞卵楊梅。《博物志》云﹕地有章名﹐則多楊梅﹐得非誤耶﹖《南越志》﹕安章縣白蜀裏多楊梅。求之。曰﹕白蜀去章逺矣﹝《吳興記》曰﹕故章縣北有石栁山﹐岀楊梅﹐常以貢禦。張華所謂地名章必生楊梅﹐蓋謂此也﹞。

○偏核桃

占卑國岀偏核桃﹐形如半月狀波斯。取仁食之﹐絕香美﹐極下气﹐力比於中夏桃仁﹐療疾不殊。《會最》云﹕偏桃仁﹐勃律國尢多﹐花殷紅色。

郎中解忠順使安西﹐以蘿卜挿接之而生桃仁﹐肥大其桃﹐皮不堪食﹝解忠順郎中使安西﹐以異方枝挿蘿卜﹐至此皆活﹞。

吐谷渾有桃﹐如一石甕大者。

貞觀二十一年三月十一日﹐以逺夷各貢方物﹐其艸朩雜物有異於常者﹐詔所司詳錄焉。華護獻馬乳蒲桃一房﹐長二尺﹐子亦稱大﹐其色紫。康國又獻金銀桃﹐詔令植於苑圃。

○紅梅

嶺之梅小於江左﹐居人采之﹐雜以豆■﹝艸冖﹝子殳﹞﹐上中下﹞花﹝漏■﹝艸冖﹝子殳﹞﹐上中下﹞。花﹐白色﹐穗尖﹐微紅。《南方艸朩狀》曰漏■﹝艸冖﹝子殳﹞﹐上中下﹞樹﹐子大如李實﹐二月花﹐七月熟岀。興古書此字。又﹐劉欣其《交州記》作竇■﹝艸冖﹝子殳﹞﹐上中下﹞。《廣志》作「豆茠」字也。

構櫞子﹐朱槿之類﹝顏之推云﹕枸櫞子似橘大﹐如飯簇。《字林》﹕音矩椽。又按﹐梁朝上饌糝奠合子內有根櫞是也。又﹐朱槿四時常有﹐花可食﹐此蕣朩也。一名董﹔一名櫬。《莊子》云朝■。又﹐張華云﹕君子國多蕣華之革﹐朝生夕死﹞﹐和鹽曝之﹐梅爲槿花所染﹐其色可愛﹐今嶺北呼爲紅梅是也。又有選大梅﹐刻鏤瓶罐結帶之類﹐取棹汁漬之﹝棹朩葉﹐烹其葉呼爲棹汁。按梅有紫花梅﹑同心梅﹑麗支梅﹐品第絕多﹞﹐亦甚甘脆。按鄭公虔云﹐婆弄迦朩岀烏萇國﹐發地叢生﹐葉大如掌﹐花白而細﹐絕芳香﹐子如升﹐大花披之時﹐人卽雕畫﹐瓦罐承花﹐候其子長滿罐中﹐卽破而取之﹐文彩彬煥﹐與畫罐相類﹐便以獻王﹐猶中國鏤梅﹐諸國所無也。

○五色藤筌蹄

瓊州岀五色藤﹑合子書囊之類﹐花多織走獸飛禽﹐細於錦綺﹐亦藤工之妙手也。次盧亭﹝盧亭卽盧循之苖裔也﹞﹐細白藤爲茶器﹔新州﹐作五色藤筌臺﹐皆一時之精絕。昔梁劉孝儀《謝太子五色藤筌蹄一枚》云﹕炎州采藤﹐麗窮綺縟。得非筌臺與筌蹄語訛歟﹖按侯景簒位﹐著白紗帽而尙靑袍或牙梳挿髻﹐牀上常設胡牀﹝《大業記》﹕帝九月自北塞還﹐東都賜文武官﹐各有差。【攺﹖】胡牀爲交牀﹐攺胡瓜爲白露黃瓜﹐攺茄子爲昆侖紫瓜也﹞及筌蹄。今海丰歲貢五色藤鏡匣一﹑筌臺一是也。又﹐《本行經》云﹕河龍女﹐名尼連茶耶﹐上太子寶筌﹐■﹝木是﹞太子坐之﹐食乳糜﹐巳﹐擲缽河中。天帝取歸﹐忉利供養﹐以立缽節﹝佛經又云﹐太子第七日據筌蹄坐﹐受與卽輸陁指印環﹐云云﹞。

○香皮紙

羅州多棧香樹﹐身如櫃栁﹐其華繁白﹐其葉似橘﹐皮堪搗紙﹐土人號爲香皮帋﹐作灰白色文﹐如魚子箋。今羅﹑辧州皆用之﹝《三輔故事》云「衛太子以紙蔽鼻」﹐前漢巳有之﹐非蔡倫造也。此蓋言其善﹐不云創耳。又﹐和熹鄧後貢獻悉斷﹐歲時但供紙筆而巳﹐然則其用久矣﹐但不知何物爲之。按王隠《晉書》曰﹕王隠答華恆云﹕魏太和六年﹐河間張楫【揖﹖】士【上﹖】《古今字詁》﹐其中部云﹕今帋也古之素帛﹐依書長短﹐隨事截絹﹐狀數重沓﹐卽明幡紙﹐字従糸此形聲。貧者無之﹐故溫舒截蒲冩也。和帝元興元年中﹐常侍蔡倫挫故布网﹐搗作帋﹐字從巾。又﹐是其聲𨿽同糸﹐巾則殊。不言古帋爲今帋。又﹐山謙之《丹陽記》曰「平準署有紙官」。古以縑素爲書記﹐又以竹爲簡牘﹐其貧諸生或用蒲爲牒也。《瑤山玉彩》亦具﹞﹐小不及桑根竹莫紙﹝睦州岀之﹞﹑松皮紙﹝日本國岀﹞﹑側理紙也﹝側理﹐陟釐也。後人說﹕呼釐爲側﹐理卽苔也。事見張華﹑又《爾雅》曰﹕苔﹐石衣也。郭璞注「水苔」也。一名石發。江東食之。又﹐《瑤山玉彩》載薛道衡詠苔紙詩﹐云﹕昔時應春色﹐引緑泛淸流。今來承玉管﹐布字轉銀鉤﹞。

又嘗讀謝康《樂山居賦》云「剝芨﹝音及﹞巖椒」﹐言芨皮可爲紙﹐未詳其朩也﹝又﹐扶桑國在中國之東二萬里﹐其土多扶桑朩﹐故以爲名扶桑。葉似桐﹐初生如筍﹐國人食之﹐實如梨而赤﹐績其皮爲布﹐以爲衣﹐亦以皮爲帋。齊永元二年﹐其國有沙門慧深來至荊州者﹞﹐其香卽《會最》云「沈香﹑靑桂﹑雞骨﹑馬蹄﹑棧香﹑黃熟﹐同是一樹﹐如一朩五香﹕根檀節﹑沈子﹑雞舌葉﹑藿膠﹑薫陸也﹝《金樓子》云「眾香共是一樹」。又﹐兪益期箋曰「眾香共一朩也」﹞。

又﹐《眞誥經》云「屢燒香左右﹐令人魄正」。故《隠居》云「沈香﹑薫陸﹐夏月常燒此二物」。梁簡文時﹐扶南信有沈香﹐一婆羅丁云「婆羅丁五百六十斤」也。按《浴佛功徳經》云「牛頭﹑旃檀﹑芎藭﹑郁金龍﹑腦沈﹑麝丁等以爲湯﹐置淨器中﹐次第浴之」。及《旃檀》云「王有疾﹐醫須旃檀汁」。旃檀枝葉根莖除一切疾﹝《本艸》云﹕白檀消風熱腫毒﹞。

無名詩集《武捨之中行》云「胡從何等來﹐氍■﹝叟毛﹞■﹝翕毛﹞■﹝登毛﹞五朩香」﹝《證俗音》云﹕■﹝白毛﹞﹐數【織﹖】毛席也﹐書此字。又﹐《通俗》云「織毛褥也。魏略云﹕大秦國以野蠒織成﹐出黃﹑白﹑黑﹑緑﹑紫﹑絳﹑紺﹑金﹑黃縹﹑畱黃十種氍■﹝叟毛﹞。又﹐《通俗》云﹕白氍■﹝叟毛﹞﹐細者謂之■﹝翕毛﹞■﹝登毛﹞。又﹐《書》云﹕■﹝翕毛﹞■﹝登毛﹞施大牀之前小榻之上也。又﹐《異苑》云﹕《沙門支法》存有八尺沈香板牀﹐有八尺■﹝翕毛﹞■﹝登毛﹞﹐作百種形象﹞。

迷疊﹝迷疊香﹐大秦岀。魏文帝曰﹕余種迷疊於中庭﹐嘉其揚條吐秀﹐馥有香芳。又陳琳賦曰﹕方碧莖之阿那﹐鋪緑葉之蜿蟺﹞﹑艾納﹝艾納岀驃國﹐此香燒之斂香气﹐能令不散﹐直上似細艾也﹞及都梁﹝都梁香﹐《荊州記》﹕都梁縣有小山﹐山上淸水淺中生蘭艸﹐俗謂之都梁﹐卽以縣名焉﹞。

惟交州《異物志》曰﹕宻香﹐欲取先斷其根﹐經年﹐外皮爛﹐中心及節堅黑者置水中則沈﹐是謂沈香。次有置水中不沈﹐與水面平者名棧香﹐其最小麄者﹐名曰槧香。佛經所謂沈水者也。又﹐《南越志》謂之香朩岀日南也。

○枹朩屧

枹朩﹐產水中﹐葉細如檜﹐其身堅類於栢﹐惟根軟不勝刀鋸。今潮州﹑新州多刳之爲屧﹐或油畫﹑或金漆﹐其輕不讓艸屧﹝《齊民要術》云「靑白桐﹐村者並堪師長者﹐皆著木屐﹐婦女始嫁﹐漆畫爲屐﹐五采爲系也」。又﹐按梁武小說「介子推逃祿隠迹﹐抱樹燒死﹐文公拊朩哀嗟﹐裁而制屐﹐每懷割股之功﹐輙俯視其屐﹐曰﹕『悲乎﹗足下』」。「足下」之稱將此起乎﹞。按《翔法師書》云﹕■﹝木貝糸﹞﹐一名水松﹐生水中﹐無枝﹐形如筍。亦曰松枹。今爲屧是也。又﹐陳周弘正《謝賚漆松枹屧》云「蒙此慈錫﹐便得輕舉。」

○紅藤簟

瓊州岀紅簟﹐一呼爲笙。或謂之蘧蒢﹐亦謂之行唐﹝《方言》曰「簟﹐朱魏之間謂之笙﹐或謂蘧曲。自關而西﹐謂之簟。其粗者﹐謂之蘧蒢。行唐﹐似蘧蒢﹐直文而粗。自關而東﹐周洛楚魏之間﹐謂之倚佯。佯音陽也」。《南越志》云「桃枝﹐南人以爲笙」。郭景純曰「簟以寧寢﹐杖以扶危」。又﹐《簡文集》有「謝桃枝笙竹席」箋。沈約彈歙令仲文秀「橫訂吏黃法﹐先輸六赤笙四十領」﹞﹐其色殷紅﹐瑩而不垢﹐或云﹕染藤所制﹐編織精華又不如溪鵠紅席﹝海中溪鵠山﹐去余桃岸千餘里﹐上有女冠道士四五百人﹐學道。梁時遣使獻紅席。此艸者﹐紅鳥居其下﹐故以爲名耳﹞。竿散臥簟﹝《簡文》謝云「筠篁多品﹐筱簜雜名」﹞﹑椰子坐席﹝亦有臥席具。吳均集。又﹐沈約《謝賜大甲坐臥簟竹》帖﹞﹑蒲褥筍席﹝王儉贈宗測。見南史﹞﹑花紈臥簟月支毛席﹝陸倕集具﹞﹑流黃簟象牙席﹝《西京雜記》「會稽供禦竹簟﹐世號爲流黃簟」。《神仙傳》「淮南王爲八公設像牙席」﹞﹐以爲優劣歟。

○方竹杖

澄州產方竹﹐體如削成﹐勁健堪爲杖﹐亦不讓張騫筇竹杖也。其融州亦岀﹐大者數丈。

《正聲集云》﹕南方有方竹杖﹐白蟬噪其上。陳貞節嘗詠之。

又﹐海晏﹝地名﹞岀蘆﹐堪爲拄杖。髙潘州岀千歲蕨拄杖﹐小類。

貝多更有疏節竹﹝五六尺一節﹞﹐僧道多以爲杖﹐皆奇物。

又﹐按《會最》云﹐溱川通竹直上﹐無節﹐空心也。

○山花燕支

山花叢生﹐端州山崦間多有之。其葉類藍﹐其花似蓼﹐抽穗長二三寸﹐作靑白色﹐正月開。土人采含苞者賣之﹐用爲燕支粉﹐或持染絹帛﹐其紅不下藍花。

﹝作燕支法﹕采花於缽中﹐細研﹐著少水﹐以生絹綟取汁於通油瓷瓶中﹐文武火煎之﹐候花浮上﹐旋揉﹐取生絹囊中﹐瀝漧﹐用如常燕支法云云。《博物志》有作黃藍燕支法。《通典》云﹕今漢中歲貢紅花百行燕支一升。﹞

習鑿齒《與謝侍中書》云﹕此有紅藍﹐足下先知之否﹖北方人采取其花﹐染緋黃接其上﹐英鮮者作燕支﹐婦人妝時用作頰色。作此法﹕大如小豆許﹐而按令扁﹐色殊鮮明可愛。吾小時再三過見燕支﹐今日始覩紅藍耳。後當爲足下致其種。匈奴名妻閼氏﹐言可愛如燕支也﹐閼字音燕﹐氏字音支。想足下先亦作此讀漢書也。﹝《西河舊事歌》曰﹕失我祈連山﹐使我六畜不蕃息﹔失我燕支山﹐使我婦女無顏色。﹞

又﹐鄭公虔云﹕石橊花堪作燕支代﹐國長公主﹐睿宗女也。少嘗作燕支﹐棄子於階後乃叢生﹐成樹﹐花實敷芬﹐旣而嘆曰﹕人生能幾﹐我昔初笄﹐嘗爲燕支﹐棄其子﹐今成樹陰﹐映瑣闥人﹐豈不老乎﹗﹝鄭公虔云﹕塗林花有五色﹐黃碧靑白紅﹐如杏花。漢東都尉於吉獻一株﹐花雜五色﹐云是仙人杏。今嶺中安石橊花實相間﹐四時不絕﹐亦有紺者。﹞

《古今注》云﹕燕支﹐葉似蘇﹐花似蒲。云岀西方﹐土人以染﹐名爲燕支。中國人亦謂紅藍。以染粉爲婦人面色謂之燕支粉。﹝《博物志》云﹕張騫使西域﹐還﹐得大蒜﹑安石橊﹑胡桃﹑蒲桃﹑沙蔥﹑苜蓿﹑胡荽﹐黃藍可作燕支也。紅花而岀波斯疏勒河祿國。今梁漢最上﹐毎歲貢二萬斤於織染署。﹞

○鶴子艸

鶴子艸﹐蔓花也﹐其花麹塵﹐色淺紫﹐帶葉如栁而小短﹐當夏開。南人云是媚艸﹐甚神可比懷艸﹝夢艸似蒲﹐畫縮入地﹐夜乃岀。亦名夜艸。懷之則知夢之吉凶﹐立驗也。漢武思李夫人﹐東方朔乃獻一枝。帝懷之﹐夜夢夫人。因攺此名爲懷艸也。﹞﹑夢芝﹝習鑿齒《襄陽耆舊傳》曰﹕襄王夢一婦人﹐曰﹐我﹐夏帝之季女也﹐名瑤姬﹐未行而死﹐封於巫山之臺﹐精魂爲艸﹐摘而服爲芝﹐必與媚﹔而服焉﹐必與夢。其家在宜城縣﹞﹐采之曝漧﹐以代面靨﹐形如飛鶴狀﹐翅羽觜距﹐無不畢備﹐亦艸之奇者。艸蔓上﹐春生雙虫﹐常食其葉。土人收於奩粉間﹐飼之如養蠶法。虫老不食而蛻爲蝶。蝶﹐赤黃色﹐女子佩之如細鳥皮﹐號爲媚蝶。

郭子橫記﹕勒畢國獻細鳥﹐以方赤玉籠盛數百﹐形大於蠅﹐狀如鸚鵡﹐聲聞數百里之間﹐如黃鵠鳴也。國人以此鳥候日晷﹐亦曰候日虫。帝得之﹐旬日飛盡。明年﹐有細鳥集於帷帟﹐或入衣袖﹐因名蟬衣。宮內嬪禦有鳥集其衣者﹐輙蒙愛幸。至武帝末﹐稍稍自死。人服其皮者﹐多爲丈夫所媚。余訪花子事如﹐面光眉翠﹑月黃星靨﹐其來尙矣。﹝而光具無名詩集﹕月黃星靨﹐娥黃婺靨。皆數。﹞

然事之相類者﹐見《拾遺》引﹕孫和恱鄧夫人﹐常置膝上。和月下舞水精如意﹐誤傷夫人頰﹐流血染袴﹐和自舐瘡。太醫曰﹐獺髓雜玉及琥珀屑﹐當滅痕﹐購以百金。有富春漁人云﹐獺﹐神物也﹐取則逃之﹐伺祭魚時﹐有鬭死穴者﹐枯骨可合舂以滅痕﹐和乃作膏﹐琥珀太多﹐痕未滅而類有赤點﹐細視之﹐更益其妍﹐諸嬖要寵者﹐以丹靑點頰而後進幸。﹝又﹐宋武帝壽陽公主﹐人日﹐梅花落額上﹐成五出花﹐後效爲梅花妝也。又﹐書云﹐以丹注面白的此﹐本天子諸侯有羣妾者以次進禦﹐有月事者﹐上禦不口說﹐注此於面。﹞

一說﹐上官昭容自制花子﹐以掩黥處。﹝昭容﹐儀之孫﹐名婉兒。天后時﹐忤旨當誅﹐惜其才﹐不殺而黥之。﹞

又云﹐天后毎對宰臣﹐令昭容臥於案裙下﹐記所奏事。一日宰相李﹝忘名﹞對事﹐昭容竊窺﹐上覺﹐退朝﹐怒甚﹐取甲刀札於面上﹐不許拔﹐昭容遽爲乞拔刀子詩﹐﹝有集二十卷﹐詩在集中﹐玄宗收取其詩。筆集之﹐令張說爲序。集賢故事﹐舊宣索書﹐皆進副本。無副本者﹐則促功冩進。後亦不能守其事﹐如上官昭容﹐舊無副本﹐因宣索﹐便進正本。庫中﹐今闕此書矣﹞後爲花子﹐以掩痕也。

○越王竹

嚴州產越王竹﹐根於石上﹐狀若荻﹐枝髙尺餘。土人加其色﹐用代酒籌。次有沙筯﹐產於海島間﹐狀如蒓菜。春吐黃花﹐其心若骨﹐可爲籌筯﹐凡欲采者﹐須輕步拔之。不爾﹐聞人行聲﹐則縮入沙中﹐了不可取。陳藏器云﹕越王余算﹐味醎﹐生南海﹐算子長尺許。

《異苑》云﹕晉安有越王余算菜﹐白者似骨﹐黒者似角。古云﹐越王行海中﹐作籌有餘﹐棄之於水﹐遂生焉。﹝《臨海水土志》曰﹕越王算﹐如笄大﹐正白﹐長尺餘。生海邊沙中﹐見便取之卽可得心﹐中存來取則入土中。﹞

又逺飛雲﹕東海中筯洲﹐洲上故筯無極﹐連船取之不盡。世中好失筯﹐言天下筯悉歸於此。乃驚耳之說也。

○無名花

廣州之南數百里有蔓艸生焉。其艸﹐吐一葉白華﹐片大如掌﹝亦有小片者﹞。蘂﹐緑色﹐初夏開。翫之﹐初誤殘花﹐恬然特異﹐徧問土人﹐莫有知者。

昔﹐艸堂樓法師山居時﹐﹝法師慧約﹐字徳素﹐梁國號也。﹞有一野嫗﹐手持一樹﹐植之於庭﹐云是蜻蜓樹也。﹝所植樹﹐歲久芬芳欝茂。有一鳥﹐身赤尾長﹐棲息其上。﹞

《聘北道裏記》云朩龍寺﹕寺有三層磚塔﹐側生一大樹﹐縈繞至塔頂﹐枝榦交橫﹐上平容十餘人坐﹐枝杪四向下垂﹐團團如百子帳﹐經過莫有辧者。梁武帝曽遣人圖冩樹形﹐還都﹐大體屈盤似龍﹐因呼爲朩龍寺。

又﹐謝惠連目奇艸﹐曰仙人艸。序云﹕余之中園有仙人艸焉﹐春穎其苖﹐夏秀其英﹐秋有貞實﹐冬無凋色。可謂四時而不攺者也。旣嘉其名而美其質﹐染筆作詠﹐庻以攄述。﹝《大業記》又說﹕仙人艸如長樂﹐髙三尺﹐丹葉碧花﹐花似雞幘而大者﹐闊五六寸。﹞

又﹐梁伍安公《武陵記》云﹕巴陵郡西有寺﹐寺房牀下忽有樹生﹐眾僧移屋避之。晚更滋茂﹐莫有認者。外國沙門云是波羅宻擲﹐常著花﹐細白。永嘉四年﹐忽生一花狀似芙蓉﹐推其靈景﹐未能量也。﹝又﹐《金樓子》云﹕孔子冡中樹﹐在魯城﹐百數皆異種也。﹞然《小說》云﹕簡文初不別稻。余今不分此﹐亦何愧哉﹖﹗

○指甲花

指甲花﹐細白色﹐絕芳香。今蕃人重之﹐但未詳其名也。

又﹐耶悉弭花﹑白末利花﹝紅者不香﹞皆波斯移植中夏。

如毗屍沙﹐金錢花也﹐本岀外國﹐大同二年﹐始來中土。今畨禺士女多以縷貫花賣之。愚詳「末利」乃五印度華名﹐佛書多載之﹐貫華亦佛事也。

又《扶南傳》曰﹕頓遜國有區撥花﹑葉逆花﹑致祭花﹑各遂花﹑摩夷花﹐燥而合香末以爲粉﹐以粉身體。

唐初﹐罽賓國獻俱物頭花﹐丹白相間﹐香气逺聞。伽失畢國獻泥樓缽羅花﹐如荷葉缺圓﹐其花﹐色碧﹑蘂黃﹐香聞數十步﹐皆中國無者。

○相思子蔓

相思子﹐有蔓生者。﹝《本艸拾遺》六相思子樹髙大﹐有文字赤黒間者﹐佳。又《羅浮山記》﹕增城縣南﹐廽溪之側﹐多相思樹﹐號相思亭送行之所贈也。﹞其子切紅﹐葉如合歡﹐依籬障而生合歡。﹝《博物志》云蠲忿。《古今注》云■﹝益蜀﹞成﹐種之舍前﹐一名合昏﹐亦名戎樹。﹞與龍腦﹝闕﹞相宜﹐能令香不耗。南人云﹐有刀瘡﹑血不止﹑痛甚者﹐取葉熟搗厚傅之卽愈。﹝《胡神記》云﹐東平劉羊兒﹐居白沙村﹐去城十許裏﹐常日晚行。經一廟前﹐忽拾得一紙裹﹐芬香殊特﹐■﹝門外井內﹞【開﹖】之﹐皆是雜彩結﹑紅色紐﹑璢璃珠﹑相思子﹐遂持歸。至夜﹐聞人叩戶﹐見一靑衣﹐稱淮南王女遣信﹐向有輕贈﹐幸蒙采納﹐羊兒合語契其。明夜女乃至﹐年十五六﹐容色殊麗﹐至曉乃別﹐後經旬日﹐時時復來。﹞

幹寶《搜神記》云﹐大夫韓慿妻美。宋康王奪之。慿怨﹐王囚之。慿自殺﹐妻乃陰腐其衣。王與之登臺﹐自投臺下﹐左右攬衣﹐衣不中手﹐遺書於帶﹐願以屍骨賜韓氏而合葬。王怒﹐弗聽﹐埋之。令冡相望﹐宿昔﹐有文梓朩生二冡之端﹐根交於下﹐枝錯其上。又有鴛鴦﹐雌雄各一﹐恆在樹上。宋王哀之﹐因號其朩曰相思樹。﹝《聘北道裏記》引許有《韓慿冡》﹐宋王史也。四部﹐目錄有韓慿書。敍事委悉而辭義鄙淺﹐不復具記。《無名詩集》又云﹕昔有賢士姓韓﹐名朋﹐故娶賢良妻﹐成公索之女﹐名曰貞夫﹐具賢具聖云云。又三日三夜始得﹐壙空不見韓朋﹑貞夫﹐惟見石子一雙﹐鬰鬰蔥蔥﹐一靑一白。宋王怪之﹐分張其雙﹐靑石埋於道西﹐白石埋於道東。道東生桂樹﹐道西生梧桐﹐上枝相連﹐下枝相通﹐枝枝相交﹐葉葉相蒙﹐下有淸流之水﹐斷道不【闕3字】。葉落兩兩成雙﹐從明至暮﹐悲鳴嗈嗈﹐宋【闕5字】是何樹﹖梁伯對曰﹕此是韓朋貞【闕7字】。曰誰能解之﹖梁伯答曰臣能【闕8字】其气心中合﹐中是思愛﹐下有【闕7字】王妬代遣﹐踐殺之血流滂【闕6字】鴛鴦同心異體﹐頭白身黃﹐髙【闕7字】一毛落地七赤﹐有彊使者捉【闕7字】驟往獻於宋王。宋王將拂其【闕6字】廽頭語﹐左右司與朕占相。梁伯對【闕3字】輝輝﹐鬱鬱蒼蒼﹐惟有項上少許無光﹐將毛重拂致其殺傷。空中有言曰﹕不是鴛鴦舞媚毛﹐此是韓朋報寃刀。﹞

○睡蓮﹝一書瑞字﹞

睡蓮﹐葉如荇而大﹐沈於水﹐面上有異浮根﹐菱耳。﹝菱根出水上﹐葉沈水下﹐實細薄皮﹐葉半靑半白﹐霜下彌香美﹐因名。靑水芰見﹐郭子橫書﹞其花﹐布葉數重﹐不房而蘂。凡五種色﹐當夏晝開﹐夜縮入水底﹐晝復岀也。與夢艸晝縮入地﹐夜卽復岀一何背哉﹖﹗﹝夢艸似蒲﹐色紅。卽方朔獻武帝者。孫光憲續注曰﹕從事江陵日﹐寄住蕃客穆思宻﹐甞遺水仙花數本﹐如橘﹐置於水器中﹐經年不萎。﹞

