

欽定四庫全書

史部十一

武功縣誌

地理三【都防郡縣之屬】提要

【臣】等謹案武功縣誌三卷明康海撰海字徳涵武功人宏治壬戌進士第一授翰林院修撰以救李夢陽事坐劉瑾黨削籍明史文苑附見李夢陽中是志僅七篇曰地理曰建置曰祠祀曰田賦曰官師曰人物曰選舉凡山川城郭古迹宅墓皆括於地理官署學校津梁市集則歸於建置祠廟寺觀則總以祠祀戶口物產則附於田賦藝文則用吳郡誌例散附各條之下以除冗濫官師則善惡並著以寓勸懲王士禎謂其文簡事核訓詞爾雅石邦教稱其義昭勸鑑尢嚴而公鄕國之史莫良於此非溢美也志刻於正徳己夘萬曆間再經刋行旋復散佚乾隆二十六年武功知縣瑪星阿得抄本於孫景烈因爲重刋其圈防細評皆出景烈之手頗嫌疣贅又王士禎稱武功志載璇璣圖而此本無之考海孫呂賜嘗刻璇璣圖讀前有題識云余錄先太史縣誌眞本悉依原編惟蘇氏詩未錄非敢輕有變置故附數語錄本之末述先太史之意冀來者之鑑余志也然則此本乃呂賜所刋除矣明人好攺古書乃至祖宗著作子孫亦必變亂之惟庸故妄斯之謂歟乾隆四十三年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

武功縣誌原序

予嘗兩至武功涉漆釣湋陟雍丘逰鳳麓渡渭而尋太白終南之奇北顧九諸山則見碧流襟帶翠巘揖讓珍木蔚薈灝光組繡風气翕乎四來龍虎儼而交應未嘗不臨景命筆而羨斯地之勝也及予訪后稷之墟覽唐太宗之舊問蘓子卿之參張橫渠之象誦康尙書之勛然後知斯地之效而對客談山言未或忘之夫美稼不發墝埆修松不挺培塿斯已然矣若乃楨髙而築堵不繼表正而式影弗端則求諸嗣有政敎者焉夫后稷政之祖橫渠教之宗官無後稷之心者皆忍夫師無橫渠之志者皆貨客如仁義之有托卽政教之咸興繄玆人物有不恆茂者乎𨿽然政不必皆官識法者卽可立教不必皆師見道者卽可端故王烈之政亦行太原綿駒之歌能教齊右武功之志凡以憂夫此也志七篇地理約而不漏建置則而有據祠祀先今而後古官師直書而勸戒自形人物之志浩乎其無窮也君子於是乎思古於是乎徵今於是乎開來其志已勤矣選舉崇義而黜利蓋志之良者也學者觀其志目亦思過半矣是志也撰之者吾友康子徳涵刻之者邑侯西蜀馮玉仲則斯政教也爲有歸矣正徳己卯冬十一月甲寅涇野呂柟書

武功康子作志七篇以記載武功之故緒理要會蓋燦然明備矣至其覈事顯義用昭勸鑑有可述焉夫先王之政紀其山川辧其疆域程其土宜稽其俗尙肆其采物以謹封守而察時變故書序九丘詩陳列國采風者具其美惡董事者正其得失務在因道財化追俗爲制以施於久逺已爾夫天下之勢其所由來亡不有漸茍非早見而力救之則其勢莫可回而患成循約而治厚生而安其始未嘗弗一致迨於風尙澆淺而徳實靡波其治不可長也戶口繁增而生利蹙薄其安不可久也可以弗愼其漸哉余覧康子之書其地畝則由狹而廣戶口則由寡而眾賦役則由省而興財費則由約而靡其產業則由富而貧地利則由饒而減民性則由彊而弱風俗則由厚而漓吏治則由良而姦人才則由實而虛文教則由振而委亡弗降本流末廢正趨獘者矣嗟乎豈獨一邑然哉由此可以例諸四方矣正徳十四年己卯冬十二月五日大復山人汝南何景明撰並書

欽定四庫全書

武功縣誌卷一

明康海撰

地理誌第一

夫武功古有斄氏之國也有斄氏有女曰姜原爲帝嚳元妃生棄教民稼穡有功堯封於斄號曰后稷后稷卒子不窋嗣不窋末年夏后氏政衰去稷不務乃奔於戎狄之間周興爲岐丰之域平王東遷賜丰鎬於秦斄遂爲秦邑至始皇列天下爲郡縣以斄爲榮漢攺武功縣右扶風去古斄城二十里王莽曰新光東漢復徙古斄城魏置爲武功郡領美陽縣晉攺屬始平郡後魏復爲武功郡周攺雍州武帝建徳三年復置武功郡治邰城已而復爲縣隋攺京兆郡唐武徳三年攺置稷州以武功好畤盩厔郿鳳泉之尋又析始平置扶風縣四年以岐州圍川之七年又以岐州貞觀元年雍州天授二年又置稷州領武功文明元年析以奉幹陵幹寧二年以奉天置幹州領好畤武功盩厔醴泉而屬京兆府後唐同光中鳳翔長興元年復立京兆而以武功焉後晉置武功郡後周復攺爲縣宋永興軍路京兆府政和八年同醴泉移醴州金攺武亭縣元復爲武功幹州明興因之而通屬西安府廣四十五里袤五十里東興平東南鄠南盩厔西南郿西扶風西北麟遊北幹州東北醴泉城圍三里二百二十步半附雍原之麓元末張良弼李思齊增築以據守者循原又列十有二城洪武九年長興侯弟都督忠奉詔屯戍於此以控制闗內復增築之諸城皆至今存舊志云雍州之域井鬼之次有平原控其東鳳岡翼其西長川帶其北終南太白揖其南蓋古形勝之區彊武之國也治凡十五里【裏名見建置志社學下】

舊志有山原七川六太乙山屬盩厔太白武功兩山與衺谷水屬郿五丈原屬岐三畤原屬扶風故俱不復載載其今有者

東原在縣東其南與雍原相直或曰通西原皆謂雍原云

雍原卽縣西原城所附者古周原也鳳岡者原北行岡也

武亭川縣川也其南十二里古川口蓋漆水川也漆水縣東門外水今謬爲武水者也自豳岐之間來縣北受浴水南受湋水入渭鄭漁仲序地裏略謂天下如指諸掌而信漆由富平入渭之說蓋括地誌未審豳岐涇渭脈絡所在富平在涇東漆在涇西安有岐梁之水越涇而東再至富平始入渭也漁仲誤且如此況其餘乎詩曰自土沮漆書曰斄在漆縣今邰【與斄同】封裏有漆村是也

浴水漧州西夾道水也亦從豳西梁山來意此或卽沮水闗西人讀浴若於於沮固易訛耳漁仲亦以東自富平入渭殊誤

湋水卽圍川水自扶風東門外受鳳泉水至縣南從漆水入渭

建子溝在縣南十七里近慶善宮

美陽故城在縣西原八里後漸徙鳳泉東則今扶風境內也

古斄城在縣南八里漆村東古有斄氏之國也今縣西南三十里亦有斄城者前漢徙置之爾

髙泉宮在古美陽城秦宣太后宮也

慶善宮在川口東南今沒於渭唐髙祖故宅武徳六年攺名慶善宮太宗所生宅也貞觀六年幸之宴從臣賞賜閭裏同漢沛宛帝歡甚賦詩曰壽丘惟舊迹丰邑乃前基粵予承累聖懸弧亦在玆弱齡逢運攺提劍鬰匡時指麾八荒定懷柔萬國夷梯山咸入欵駕海亦來思單於陪武帳景逐衛文螭端扆朝四嶽無爲任百司霜節明秋景輕冰結水湄黃變原隰儲峙積京坻共樂還譙燕歡此大風詩起居郎呂才被之管弦爲功成慶善樂名九功之舞十一年冬獵於武功賦冬狩詩曰【烈烈寒風起慘慘飛雲浮霜濃凝廣隰冰厚結淸流金鞍移上苑玉勒騁平疇旌旗四望合网一面求楚踣爭麑殪秦亡角鹿愁獸忙投宻樹鳴鶩起沙洲騎斂原塵靜戈回嶺日收心悲洛汭逸意在渭濵遊禽荒非所樂撫轡更招憂】因再幸慶善宮上更賦詩曰【代馬依朔吹驚禽愁昔叢況玆承睿徳懷舊感深衷積善忻餘慶暢武悅成功垂衣天下治端拱車書同白水巡前迹丹陵幸舊宮列筵歡故老髙宴聚新丰駐蹕撫田畯回輿訪牧童瑞气縈丹闕煙散碧空孤嶼含霜白遙山帶日紅於焉歌擊築聊以詠南風】帝又有過武功舊宅詩二篇許敬宗上官儀應制奉和焉今悉著於篇可以覩見當時之盛云【帝詩其一新丰停翠輦譙邑駐鳴笳園荒一徑斷臺古半階斜前池消舊水昔樹發今花一朝辭此地四海遂成家其二金輿巡白水玉輦駐新丰紐落藤披架花殘菊破叢庭鋪荒艸蔓流竭半池空紉佩蘭凋徑舒珪葉剪桐昔地一藩內今宅九圍中架海波澄鏡韜戈器反農八表同文軌無勞歌大風敬宗詩飛雲臨紫極出震表靑光自爾家寰海今玆反帝鄕情深感代國樂甚宴譙方白水浮佳气黃星聚太常參鳳鳴層閤酆雀賀雕梁桂山猶總翠蘅薄尙流芳攀鱗有遺皓沐徳忭稱觴儀詩石闗淸晚夏旋輿禦早秋神麾颺珠雨仙吹響飛流沛水祥雲泛宛郊瑞气浮大風凝漢築叢煙入舜球翠梧臨鳳邸滋蘭帶鶴洲偃伯歌元化扈蹕頌王遊遺簮謬詔奨珥筆荷防休】宮後又攺爲慈徳寺史逸其年今竇村北仍有寺名慈徳蓋沒而遷者也

斄亭在縣西南三十里漢地理誌載亭長事者也東漢徙縣古斄城而以爲亭也今屬扶風縣

髙望亭在縣東二十五里唐天后武氏行宮世說中宗築以望幹陵者

緑野亭今在縣南郭東外爲宋儒張子子厚寓所張子與武功簿張山甫厚故武功弟子因從子厚逰亭此講學焉治八年冬戶部尙書沁水李瀚時以禦史巡按至諸生以白禦史禦史廼謀於提學副使今少傅吏部尙書楊公一淸楊公以知縣學通有良治能用其民一以責學通逾年乃成攺曰緑野書院擇師授徒文教彬彬然勃然興焉書院前爲堂祠祭子厚而後建講堂學捨故禮部尙書吳文定公【寛】有碑【碑曰辟中有大儒曰橫渠張先生當宋之盛以道學鳴於時君子以其徳尊與孟子比夫自堯舜至於孔子率五百嵗而道一孔子沒而道無所屬此孟子之自敍而其自任之意亦可見也至昌黎韓氏以軻之死不得其傳則直歸之孟子然至其時已千歲矣所謂以其數則過矣者而秦漢以下儒者亦多而曰不得其則孟子豈易比哉自唐至於宋又五百嵗始得濓溪周子河南程子先生實並時而出而君子獨以先生比之孟子𨿽程子亦推稱之則其人品之髙豈非振古豪傑之士哉故當是時學者爭師宗之人至於今過其地仰其人肅然起敬不能自己武功爲西安屬縣城南有緑野亭先生之遺迹也蓋先生少時學尙未醇及至洛中見程子論易自以爲弗及乃遂西還以與學者講究後旣出仕於朝他日治獄外郡而還卽移疾屏居南山下以事著書蓋史之所記大略如此緑野之迹豈其西還與屏居之時乎陜西提刑按察司副使楊君應寧由近臣出領學政公勤善教士子經指授者輒取科第君曰此非所以教學者也甞行縣顧瞻山水明麗可愛所謂緑野亭者歲久旣毀而遺址猶存先賢風旨宛然如見始謀卽其地構屋以祠先生別爲屋俾士子講習其中庶幾仰止景行之意諸生聞之相與感激言於巡按禦史李君叔淵雅重風敎乃下其事於君君以縣令宋學通嘗復古廢祠亦知急先務者復以事委之學通方經度財用而邦人士咸樂相助數月而功畢名之曰緑野書院擇士子充於其中而以縣學訓導趙文傑爲之師俾日講性理之學凡縣學諸生則三日一至聴講其規約大率與白鹿睢陽類未幾若西安鳳翔諸生聞風就學者踵至君時坐堂上躬督勸之沨沨乎道學之流行也君旣喜其志之成間以書請記夫養士於學校取士於科第此固朝廷今日之法然學校之所講習者皆經傳之精微欲用其人特以科第取之耳爲士者昧其意以聖賢之言止用以資爲利祿之計而不知道與法之不相背也今幸賢憲臣有見於此革其故習特爲此舉以作興之學政之大無逾於此其用心可謂至矣使今之領學政者皆如君之用心風敎其丕變也乎𨿽然聖賢之言學者於此無弗當講者而橫渠先生尢吾今日臯比之師也其書則正蒙西銘具在因其言求其心反之於躬見之於事而又謹其節文循其以禮爲敎之規防於流俗爲世醇儒此固賢憲臣所望於士子者也於是取科第出爲世用以行其所學賢憲臣之意亦豈爲士子禁哉書院建於治九年六月工畢於是年十二月明年十月癸未記】今去攺建才二十三年矣其廢壞已十四五況久逺乎緑野亭故在漢義勇武安王廟後稍北原屵下有古洞成化末猶傳有石刻亭記居民惡其害己也乃投其石於井中宋侯欲去狹隘且厭與細民爭校故移之於此此故葆眞庵宋侯易民田恢闊耳何若仍置諸屵下爲實錄近理也【縣學訓導趙文傑詩城南百步路西村四五常開小洞門緑野有名亭已沒荒碑少字石猶存經霜栢老乾坤影繞帶河流今古痕仰止橫渠尋未得日中立馬到黃昬正徳壬申翰林院修撰髙陵呂柟於緑野書院謁橫渠先生祠詩二月入武功載謁橫渠祠春桃雜芳澗好鳥鳴夭枝緑野終南翠含情實在玆昂求曾夙夜人亡道未涯徹臯下程氏執禮西仲尼表時脫支蔓訂頑那有私瞻依眞气象無復夢中疑玆邦有君子迹殊路不岐豪邁存餘烈髙懷有我知鵬飛要扶搖鯤化自天池斯文應不斬白日令見之】

韋應物宅應物長安人漁陽兵亂後流落失職始更折節讀書屏居於武功然莫知何裏其經武功舊宅詩云【玆邑昔所遊嘉會常在目歷載俄二九始往今來復慼慼居人少茫茫野田緑風雨經舊墟毀垣迷往躅門臨川流駛樹有羇雌宿多累恆悲往長年覺時速欲去中復畱徘徊結心曲】

姜原墓舊志云在上南門外南去三百六十步又西四十步有三坎墓在坎上與東原梅家莊直

隋殤帝墓在縣西原武徳五年八月辛亥唐髙祖葬帝於此

蘓武墓在縣北

蘓許公墓在縣西南博村其神道碑在新寨西道南博遊師雄墓在縣西北八里碑爲耕者沒之地華表存焉東漢地裏志曰斄在漆縣其民有會日中以相與夜中市如不爲則有災咎故志曰風俗剛勁不事華侈務學力農有古人之風漢志亦曰好稼穡務本業有先王遺風然風俗與時推移系諸習尙自予所聞見今已數變矣其可以定論哉成化時人重使气不肯順理豪傑者至於把持治吏鄕人皆相推畏髙之或至武斷於鄊今卽有寃者不敢正目下吏矣治時習侈善饗無丰儉之節日日擊鼓聚防靡有厭飫少年得分銀尺布則弗計蔬饌置酒彈不避長老時節逰衍男女率冶容祅服占占自見或又好爽快爲賢多言習禮送死奢靡擬諸王侯壻奠婦翁至於傾產蓋承平之久法制明白貪官污吏毋所肆意百姓富庶靡有他慮要之天下皆然不獨此也今或不能供賦役葺田廬矣然人事日趨諸簡約斯亦反古之漸也

建置志第二

縣署在城西北北抵城西抵后稷廟下原麓東抵文廟洪武初知縣祀重建倉二俱在署內原麓下艸一在城隍廟西【圍一百八步】唐有柳子厚縣丞防壁記【殷頌曰邦畿千里周制千里之內曰甸服谷梁謂之寰內諸侯爲王內臣其制甚重今京兆府理京師部二十有三縣幅員之廣其猶古也縣吏之長曰令曰丞丞之位正八品下蓋丞述六職以輔其令也秦漢有丞相今尙書有左右丞禦史中丞至於九卿之列亦皆有丞下以達天下之縣政有大小其旨同也武功爲甸內大縣按其圖古后稷封有邰之地秦作四十一縣邰美陽武功各異至是合焉蓋嘗爲稷州已而復縣其土疆沃美髙厚有丘陵墳衍之大其植物丰暢茂遂有秬秠藿菽之宜其人善樹藝其俗有禮譲宜乎大雅之遺烈焉貞元之十五年攺邑於南裏旣成新城凡官署舊記壁壊文逸而未克繼之者後三年而潁州陳南仲居是官邑人宜之號爲簡靖因其族子存持地圖以來謁予爲記夫以武功疆理之大人徒之多而陳生以簡靜輔其理斯固難矣漢髙帝嘗詔天下凡以戰得爵七大夫公乘以上令丞與抗禮故爲吏益難今天子崇武念功與漢初相分禁旅以守縣道武功爲多陳生爲丞於是而又職盜賊其爲理無敗事吾庸可以度哉爲之記云】宋有遊靖重修縣防碑【大觀四年夏六月汝陽劉侯幹以承事郎來宰是邑侯喜於事功臨政不苟夙夜憂勤以身任責整案牒決訟獄事無巨細靡不究心明年攺元政和治行稍著士樂教養農勤田畝彊悍者屏息良善者安處老有養疾有醫官無調發民無積逋闔境歡戴政益閒暇一日侯謂同僚曰有官守者常樂因循而憚攺作事漏弗塡忽傾弗支期以代去自爲得計其或好遊觀務將迎起臺榭陂池之役倚勢作威因緣爲姦至於公宇之敝往往引嫌而不加意是誠何心哉及其屋壞垣頺蒼皇失措又負偃植疲民蠧財不可勝計如是則公府奚賴予待罪於此旣喜民之易治又喜前人之用心顧瞻庭宇華屋在前金碧輝映乃開封髙士徹所建手詔亭也堂皇在後規模簡約乃藍溪呂義山所新正寢也淮陽錢秉創鑑口堂大梁李宗作淸心堂河南趙茂曾增修錢庫及居養院陽翟孟通廣辟庾捨內外完葺煥然一新惟令防湫隘敝陋殆不堪處驗其故記寔天聖中種公世衡攺造迄今八十餘年侯復嘆曰不廢不興不敝不新捨此而不事不惟有愧於前人之用心亦何異夫樂因循而憚攺作者邪矧是防也頒詔出令承流宣化之所臨制劇邑絡繹兩川喉襟數路正當四達之衝亦必有以稱矣於是慮材鳩傭徹去棟楹梁桷之折撓與夫蓋瓦級磚之缺者躬自經營悅使有術人不以爲勞增廣制度壯偉閎耀人不以爲侈防旣成侯會賔僚落之是日也黃童白叟闐溢庭下瞻仰咨嗟始知公府之嚴令尹之尊也如是嗚呼當是職者必有以處是防也處是防者必有以任是責也侯之祖坦踐歷中外爲時聞人嘗受知於仁廟有醇儒循吏之稱所賜飛白宸翰至今寶之侯念徳不怠果能任責以孚民望眞可謂善世其家者也則斯文之作豈特記新防之嵗月揚厲侯之盛美又得發明名邑之因以詔後人故系之以詞其詞曰太白崢嶸作鎭坤靈武功山連亙古長靑堯封后稷周賜秦嬴作邑於此因山命名漢自渭南徙古邰城宇文造周易治中亭中亭之川原隰砥平唐爲稷州作輔陪亰復天府邑是以寧鳳岡西拱武水南傾人尙禮遜俗務農耕神堯誕聖瓌頲騰聲姚合發詠栁子詳評我侯臨蒞訟簡刑淸民無調發兵無戰徵匪植其私匪僥其榮克紹祖徳允協民情恢廣制度新於其防防非侈已乃尊朝廷吏振其職民樂其成載瞻載仰政治惟馨敢告來者無忘經營】

儒學在縣署東北抵城東西皆抵民廬而獨堂西七丈許抵北街洪武初知縣祀建正統時知縣俊重修宋有縣令趙茂曾碑【士志於道者常患乎不得遂其學得遂其學者常患乎不得信其志遂其學矣時能信之則君子以爲榮遇焉此武功縣學之興而銘序之所以作也建中靖國元年夏四月知京兆府孫公覽奏以壽春縣令趙茂曾知武功事秋八月公去崇寧元年春三月茂曽始來是秋貢士府十四縣懸格所取武功居多時嘆息其遺者尢眾旣冬邑人相謂曰戢盜賊撫良善政令之所在也孝弟婣睦以考其行誦講習以和其心性命道徳以進其學實士人之所望焉乃謀葺孔子廟聚生徒而淺陋不可居十二月有詔建州學縣學養士之法同僚相語以州縣吏𨿽尊賤有次其申明孝弟孰後先耶茂曾戄然以興曰疇敢不祗若王之休命明年春訪隙地稟於府願易廟西樓店基爲學捨知府事虞公防從之徹木於淫祠經費於計臺轉運副使許公天啟可所請卽日給官錢五十四萬資其用度於是築新基南向爲麗澤堂左右前廡玦布八齋名之以道徳皆新作也其東宣聖殿小學職掌之位庖防祭器者所直舊捨足焉補缺益卑與新允稱總五十楹基長二十有五尋廣十有二尋餘六尺經始於二月乙丑落成於三月癸巳嗚呼學校爲事必興於聖人極盛之時三代可監也蓋備所養以期所用今吾君待天下之士厚矣天下之士宜思所以副之茂曾何人獲宣聖化且得效犬馬之力於其間爲遇爲榮防可言計謹拜稽首敍事勒銘著之金石以告學者銘曰夏后庠序商邦瞽宗周王頖宮申之孝弟漸摩仁義名殊迹同明明我主超三邁五人才是隆民有彛則好是懿徳合由以容家黨術國塾庠序學慨然聿崇遞升次舉匪私是與允期於公咨爾有眾學以致用勿屍厥中入孝出弟居仁由義敏則有功以副盛時允能庶幾三代之風】據碑則今之縣署乃學不知何時攺易之豈金元兵燹之餘艸昧之際縣廢而學存治事者姑且居之乃其後竟因而不返與正徳八年知縣劉紹重建眀倫堂十三年禦史張文眀行縣以廟學頽敝命知縣昌修理更以渭源度頭抽分益之昌憂去明年禦史張欽行縣見其益敝乃與守巡參政畢昭副使楊鳳謀通借咸陽行筏抽稅屬同知趙錦監抽會都禦史鄭陽檄至嘉啟厥工提學副使何景明知府劉祥又通責諸知縣瑋玆方集工舉事未巳云倉一在堂西南

稅課局正統二年罷

邰城驛在城東南洪武初知縣祀建驛倉卽堂左右廂驛艸在驛東南城隅

長寧驛在縣東三十五里俗曰東扶風鎭軍站也成化中移置淸水石嘴

陰陽學在縣門外今廢爲縣獄

醫學在大十字東舊有地三間今存其半俱知縣祀所建僧防司在報本寺

道會司在鴻禧觀

申明亭在縣門外與旌善亭同處舊志言遊鳳有古旌善亭又有古倉在社學之西

諸行署布政司在宣化街按察司在縣署西東面府署在縣南北面長寧分司卽故長寧驛也敝則與興平縣合力修之【禮部侍郎河東薛文淸公瑄過武功書按察分司防壁持節西來過武功扶桑日出曉光紅渭河水逺波聲小太白山髙樹影重遺趾已無慈徳寺居人猶說有斄封東行無限前朝事盡在黃塵緑野中都禦史郴陽曹璉次韻后稷封斄萬世功登臨偏感夕陽紅風生武水波千尺云鎖香山樹幾重唐宅基湮靑艸合許公碑古碧苔封行人欲問當年事都在漁樵晚笛中侍郎南陽張周幹次韻南有名山號武功渭河水浸曉霞紅煙迷隋塜髙千尺云鎖邰封厚幾重比屋詩書多巨室滿城桃李總花封太宗唐主曾生此猶說遺蹤在寺中都禦史淳安方漢次韻誰向玆原啟聖功周人王業伴殘紅猶瞻王气千年迥誰道名山萬里重慶善有宮畱佛住姜嫄無廟任云封連城舊迹知多少都入荊榛瓦礫中知縣宋學通次韻公暇循阡徧武功滿川春雨落花紅泉通玉井三千丈云鎖連城十二重郿伯遺亭書綠野姜嫄荒塜倚邰封大唐天子讀書處遺迹猶存上閣中】

諸急遞鋪總鋪在府衙西迆東三鋪抵興平曰韓店可會長寧迆東北一鋪抵幹州曰董鼂

諸社學舊惟儒學西有故稅課局址爾治癸丑知縣學通以提學條約則裏置一學又遴選其子弟可教者裏設一師已乃時督率之學各有所在今得詳之有興復者庶幾因而求焉【在城西卽儒學西者坊廂裏在布政分司之西俱得裏在王宅村遊鳳裏在遊鳳集奉安裏在奉安村韓店裏在可曽鋪西馬午裏在故長寧驛西興城裏在焦上村顯義裏在燒香臺渭源裏在東渭源村防同裏在鄭村永丰裏在張捕村永安裏在南姚安村邰封裏在髙村姚安裏在鏡照村】演武教場在東郭門北外

養濟院在邰城驛西

漏澤園在東郭門南外

市集在縣方內者三而縣不論最大者長寧集月無間日遊鳳集普濟集以日相遞而已

祠祀志第三

文廟在縣署東宋知武功趙茂曾建元世祖十五年至元戊寅縣令王君營復之尋擢行防掾去長安杜淵繼爲令力成其役宋有大觀聖作之碑天下皆有刻玆不載元有李顒碑洪武初知縣祀更建正統巾知縣俊加葺治焉有訓導曲新碑【二碑文辭鄙冗故不載】

社稷壇在北郭門外

風雲雷雨壇在南郭門外

厲壇在小北門外

城隍廟在東門內成化時知縣璲重修正徳初知縣鐘仁嗣修焉

姜原廟長安志在城外西南原麓間傍有後稷廟今俱亡矣今后稷祠在城內西上故寶意寺址也治丙辰知縣學通攺建祠後又作姜原祠【修撰呂柟登謁后稷祠詩夫子天下烈播谷廣炎皇苴茅當玆土種徳邈無疆有口咸食力防極齊穹蒼二月武功曲鸚鳴栁半黃星言拜古祠陟山雲中翔煙川睇春縣覧極獨慘愴風塵翳寰宇嬴黎裂予腸緬惟躬稼澤誰可使均穰】

唐髙祖祠在鳳岡之巓前則太白行祠也太白蓋封內故山漢永平八年建祠於此洪武丙辰都督耿忠以縣有髙祖故宅故祠髙祖於太白廟堂之後而別自爲太白祠記【洪武九年春予欽承上命領兵來戍陜右操練屯田以爲邊備東自臨潼櫟陽髙陵涇陽三原醴泉興平幹州武功西抵鳳翔岐山扶風南至郿縣盩厔等處悉致屯所農作旣興厄於亢陽種未得下逺近咸以爲憂詢諸故老皆曰西南太白乃本邑之名山上有湫池歳旱則奉迎是水每禱輒應粵以四月中旬擇日齋戒躬致祝辭遣僧覺用等賫香帛祝�詣山頂投辭請水旣至率官僚吏防曁郡民數百千人備鼓吹郊迎展祭於武功太白之神祠是夕大雨滂霈三日乃止逺近防不周沃及六月又旱禱請如前復獲沾足秋八月禾將垂實旱甚復請禱之大雨隨至變枯槁爲欣榮易呻吟爲歌嘯感神之賜甚渥也越明年丁巳夏四月六月俱旱復奉迎請禱如前嵗之儀而亦兩蒙靈貺雨皆尺餘關輔之中軍民鼓舞二嵗之間凡五禱於神其感應前後一如影響百谷咸成年嵗丰登靈貺駢臻曷伸報答先是鳳岡上舊有神之行祠歳代綿逺廟貌傾損門廡廢闕乃命工匠士卒補完而增修之圖繪兩壁裝塑神像煥然一新又令人於武功故城得神之碑志於遺廟之側具載太白古今顯靈之迹並歷代加封徽號蓋自唐宗天寶中勑建廟貌封神應公宋仁宗嘉祐初封濟民侯七年攺封明應公神宗熈寧八年進封神應王其所以衛國濟民靈應昭晰祀典秩然歷歷可見嗚呼人敬神而獲福神依人而廟享人以誠感神神以靈佑國此幽明自然之理也今以神前後靈感顯應之迹直書刻石置於廟壁庶使後之觀者亦知所崇敬云】唐有李白登太白峯杜甫喜達行在所詩因並附之【李白詩西上太白峯夕陽窮登攀太白與我語爲我開天關願乘泠風去直出浮雲間舉手可近月前行若無山一別武功去何時復見還杜甫詩西憶岐陽信無人遂卻回眼穿當落日心死著寒灰霧樹行相引蓮峯望忽開所親驚老瘦辛苦賊中來其二愁思胡笳夕淒涼漢苑春生還今日事間道暫時人司章初睹南陽气已新喜心翻倒極嗚咽淚沾巾其三死去憑誰報歸來始自憐猶瞻太白雪喜遇武功天影靜千官裏心蘓七校前今朝漢社禝新數中興年】

唐太宗祠在北郭內鴻禧觀三淸殿後宋元祐戊辰直龍圖閣遊師雄建有趙茂曾碑【粵有大寶聖人守焉上惟軒義記防悉道徳乎堯舜仁義於禹湯文王有周大勛集武而幽厲廢之侯國蜂聚七雄蟻爭以防祖龍而二世亾之漢承秦虐俯首以取權操與備因漢弱而攘裂晉則虛誕不支而宋齊梁陳潰墊於西陲正統墜絕有唐階暴隋以興僖昭寖衰五代竊據天開地泰乃歸於有宋之眞人焉顧若相因疊爲興廢者得明主賢臣可取法有暴君污吏足爲戒皆所以資我聖時爲永永無窮太平之治具也然歷觀前史惟其有甚棼亂之患然後生大英傑之君故必能措海內於升平拯黎庶於塗炭則漢之髙祖唐之太宗其倫乎按唐記太宗文皇帝以隋開皇十八年十二月戊午生於武功之別館有二龍戱門外三日乃去是以京兆府武功縣之南有唐慶善宮今爲慈徳寺乃其所也北曰報本寺神堯之舊宅焉先是縣圖𨿽載厥事而祀秩無文龍閣遊公慨然興嘆率里人卽報夲北隅經始廟貌法大壯以建殿宇想天日而形塑繪左右壁間悉圖貞觀朝臣英姿凜然彷佛見當時之盛於是肅嚴致敬有所實元祐三年戊辰嵗也後十四載洛陽趙茂曾被命長邑一日至祠下而龍閣公弟師韓語之故且求以記遂諾之曰僕元祐末典獄平涼見君之伯氏爲使者愛民以道率吏以誠觀其激風俗惇教化使法令美意下浹於田父野老之肌骨𨿽古昔召父杜母之流莫可過者若夫執律馭師則折衝尊爼笑談帷幄豫計勝否驗若符契致朝廷威靈逺震於遐荒重譯之巢穴𨿽前世班超李牧之輩無以尙矣我思其致今也則亡常企慕之恨不得述其梗槪玆幸君之及此也昔梁州人侯柏年以亷泉之名誇其閭裏而史筆書之不遺矧公肇是祠宇俾後世識者以人物稱其風气則追逺厚俗之意豈淺也哉故論前世治亂之迹見文皇帝之英傑因記其祠之者名氏云防公名師雄字景叔大宋崇寧元年中元日謹記】不知何時作觀祠前洪武初都督耿忠重修而仍圖淩煙功臣二十四人於左右壁其上各書唐史本乃更刻太穆皇后及帝世系於舊刻帝幸慶善宮詩碑陰躍諸後曰【洪武丙辰春忠欽承上命領兵萬餘來闗中悉建屯戍因駐武功而控制之武功實有唐太宗誕育之地山川孕靈篤生賢聖信不誣也暇日尋訪故基得古碑於城南榛莽中上刻太宗禦制詩二首乃舊立於慈徳寺而更樹於安養堂者碑陰載順聖皇后傳嵗代綿邈字畫磨滅殆不可辧於是感文皇之聖孝慨盛迹沈湮遂命工重爲摹勒復置於城北鴻禧觀蓋太宗遺像在焉庶使後人益知所敬而之永久云時洪武丁巳正月十有九日也康長公謁祠詩隋日生靈極羣雄問獨夫八荒歸聖歷數語見皇圖李宻終潛洛鄒陽肯事吳瓣香陳閟殿想象賦懸弧】

名宦祠在縣署內儀門東外所祀古今三十三人鄊賢祠在文廟防門西外所祀古今三十八人

報本寺髙祖別宅也在北門外慈徳寺見慶善宮寶意寺見后稷祠橫渠先生祠見緑野書院太白行祠見髙祖祠鴻禧觀見太宗祠外有東嶽廟在東郭外漆水東關王廟在南郭西外坎下火星廟在小北門外東北野田中【無名氏慈徳寺詩昔年髙祖宅今日梵王宮塔聳白雲外僧行緑樹中眞容唐列聖墨迹宋諸公半日休心處烹茶話祖風韋應物經寶意上方詩翠嶺香臺出半天萬家煙火照晴川諸僧近住不相識且聽微鐘記往年康長公寶意寺詩傷秋人事絕習靜入招提掃葉坐松下看書忽日西靑雲雙翼斂白髮近年齊欲別浮生者悠悠向爾棲前人同髙令登太白祠覧李思齊故城元命厭天紀八表靄同昏羣雄各自起天眷安所存李生效時哲攬轡來此軍崇墉俯深壑飛鳥不能伸自謂險宜恃寧知君欲仁古帝發淮浦禆將入咸秦一鼓事乃定初接身已殉寃魂夜夜哭血風千里聞國不務逺險阻何足云前人書鴻禧觀戴法師壁結髮尙玆道半百靡所指因喜宮殿淸常陪隱逸士翳言談眞詮淸心詣理云雙鶴歸露下繁蛩已媿爾煙霞人安得從圭匕康阜觀東嶽廟賽神鳴鑼擊鼓天黃昬老姆稽首如蟻蟠板呼喊盆震地起鬼怪峣﨑相鏖吞女児百十擁隊出拽朱防翠如天孫神祗若來云若垂節拍未竟新者奔君不見丰年黍稌未彌壠夜半催科方椓門】

武功縣誌卷一

欽定四庫全書

武功縣誌卷二

眀康海撰

田賦志第四

洪武二十四年田凡一千八百九頃一畝六分七釐永樂十年增二十四頃二畝八分治十五年增二十九頃三十畝一分正徳七年計一千八百六十二頃三十四畝五分七釐

戶正徳七年一千九百七十有八口二萬七千四百三十有一視治十五年戶增二十一口增二百五十七視永樂十年戶增二百八口增九千八百五十四視洪武二十四年戶增二百九十五口增一萬四千七百四十一【民戶九百七十七軍戶九百一十九匠戶三十三名尉力士戶五廚戶一打捕陰陽醫戶各二樂戶九】

賦治已上不論論今所賦者一萬七千二百二十七石八斗二升九合九勺一抄七撮該夏七千七百二石三斗八升三合九勺八抄七撮秋三千五百二十五石四斗四升五合九勺三抄綿布一千三百五十匹二丈四尺有桑七千二百八十株該絲綿二百三十九斤三兩五錢課程鈔商稅九千四百貫三百文酒課三百七十貫四百文水磨課六百九十一貫水磨與其戶今亡六七十年而課鈔猶存乃繼徵之其里人人不能自備田賦庸調又安能他及此此積獘深逺民由之而不知者也

正賦之外有驢馬牛站五年一易易者又五年已又代之五年之內諸丁賦嵗調力役事無一免焉故站戶多至流移豪右者或據其業爲已有不然卽張大聲勢流移者懼自恐弗逺遭逼也故益抵僻壌有終其身不能問墳墓識田廬者矣

丁賦有戶口食鹽鈔八萬九千三百一十六貫貫折銀三釐計二百六十七兩九錢四分八釐栢子仁五十斤貝母七斤石膏二斤菖蒲五斤瓜蔞根七斤金銀花四斤共折銀七兩綿羯羊十隻十兩又有軍器銀四兩布價銀六兩通計二百九十四兩九錢四分八釐而其餘嵗調不與焉賦役之事往予不可曉也自所及見者其紛紜謬亂何可勝道予竊傷之焉長吏乍服官政平居未嘗覘識民隠一旦據案執筆老書黠算反覆相幻則不勝其煩懣至有舉手以付者矣豪民巧爲規避交倚貴重買官鬻吏無所不至戶以已爲昂而已反趨低故低者益昂昂者益低愚民輾轉相慕至以爲能不如此不可以自快也此其敝豈一日之漸哉

物產五穀皆美種而瓜果蔬菜亦嘉木宜桑柘楡栁椿樗桐栢楸梓白楊竹藥稱芫花小薊甘遂地黃半夏香附車前益母薄荷鳥獸惟所恆畜亦有狐兔鸛鵲鳩隼鶉雁燕雀然在在有之非特產也地東南大宜木綿桑故蠶織之業廣焉然多爲細人覬覦營利故其人反貧甚至寒不得衣紲綈諺曰物丰於所聚利竭於所產豈不誠然乎

官師志苐五

唐韋維字文紀進士對防髙第擢武功主簿督役幹陵防嵗饑維均力勸功人不知勞終太子右庶子與宋之問同時

駱賔王義烏人七嵗能賦詩初爲道王府屬王令賔王自陳所能不答歷爲武功主簿裴行儉總管洮州辟掌書奏不應調長安簿徐敬業敗賔王亡命不知所之毛若虛絳州太平人眉長覆目性殘鷙天寶末爲武功丞年六十餘肅宗還京師擢監察禦史後至禦史中丞有罪貶賔化尉死

李憕並州文水人舉明經髙第授成安尉會母喪免自武功尉以政尢異遷主簿累官京兆尹祿山防東京蔣淸害之贈司徒諡忠懿

薛播河中寶鼎人擢進士累授殿中侍禦史遷武功令溫敏而裕與人交有常官至禮部侍郎卒贈本部尙書張署貞元中舉進士博學宏詞爲校書郎尋爲武功尉治有政績擢監察禦史貞元十九年貶郴州臨武令尋移江陵掾京兆府司錄參軍遷尙書刑部員外郎出爲防州刺史與韓退之同時終河南令

陳南仲潁川人貞元十八年爲武功丞邑人宜之號爲簡靖

姚合硤石人中書令元之孫也元和中進士及第調武功尉善詩世號姚武功遷監察禦史累轉給事中歷陜虢觀察使終祕書監合有武功縣居詩三十首宋張及王頥爲令皆繼刻石置縣署中【縣居詩其一縣去京城逺爲官與隠齊馬隨山鹿放雞雜野禽棲連捨惟藤架侵堦是藥畦更思嵇叔夜不擬作詩題其二方拙天然性爲官是事疏惟尋向山路不寄入城書因病多収藥緣溪學釣魚飬身成好事此外更空虛其三微官如馬足秪是在泥塵到處貧隨我終年老趁人簿書消眼力杯酒耗心神早作歸休計深居飬此身其四簿書多不會薄俸亦難消醉臥慵開眼閒行懶系腰移花兼蝶至買石得云饒且自心中樂從他笑寂寥其五曉鐘驚睡覺是事便相關小市柴薪貴貧家砧杵閒讀書多旋忌賖酒數空還長羨劉伶醉髙眠出世間其六性疎常愛臥親故笑悠悠縱出多攜枕因衙始裹頭上山方覺老過寺暫忘愁三考千餘日低腰不擬休其七客至皆相笑詩書滿臥牀愛閒求病假因醉棄官方鬂發寒惟短衣衫瘦漸長自嫌多檢束不似舊來狂其八一日看除目終年損道心山宜衝雪上詩好帯風吟野客嫌知印家人笑買琴只都隨分過已是錯彌深其九鄰里皆相愛門開數見過秋涼送客逺夜靜詠詩多就架題書目尋欄記藥窠到官無別事種得滿庭莎其十窮達天應與人間事莫論微官長似客逺縣豈勝村竟日多無食連宵不閉門齋心調筆硯惟寫五千言其十一縣僻仍牢落逰人到便回路當邊地去村入郭門來酒戶愁偏長詩情病不開可曾衙小吏恐爲踏靑苔其十二自下靑山路三年著緑衣官卑食肉僭才短事人非野客教長醉髙僧勸早歸不知何計是免與本心違其十三日出方能起庭前看種莎吏來山鳥散酒熟野人過岐路荒城少煙霞逺岫多同官數相引下馬上西坡其十四作吏荒城裏窮愁欲不勝病多惟識藥年老漸親僧夢覺空堂月詩成滿硯冰故人多得路寂寞不相稱其十五誰念東山路棲棲守印牀何年得事盡終日逐人忙醉臥誰知叫閒書不著行人間長檢束與此豈相當其十六朝朝眉不展多病怕逢迎引水逺通澗壘山髙過城秋澄照樹色寒雨落池聲好是吟詩夜披衣坐到明其十七簿籍誰能問風寒趁早眠毎旬常乞假隔月探支錢還往嫌詩僻親情怪酒顚謀身須上計終久是歸田其十八閉門風雨裏落葉與堦齊野客嫌杯小山翁喜枕低聽琴知道性尋藥得詩題誰更能騎馬閒行祗杖藜其十九鮏羴都不食稍稍覺神淸夜犬因風吠鄰雞帯雨鳴守官常臥病學道別稱名少有洞中路誰能引我行其二十宦名渾不計酒熟日開封晴月消燈色寒天挫筆鋒驚禽時並起閒客數相逢舊國蕭條思靑山隔幾重其二十一假日多無事誰知我獨忙移山入縣宅種竹上城墻驚蝶遺花蕋遊蜂帯蜜香惟愁明早出端坐吏人傍其二十二門外靑山路因循自不歸養閒宜縣僻說品喜官微淨愛山僧飯閒披野客衣惟憐幽谷鳥不觧入城飛其二十三一官無限日愁悶欲何如掃捨驚巢燕尋方落壁魚從僧乞淨水慿客報閒書白髮誰能鑷年來四十餘其二十四朝朝門不閉常似在山時賔旅抽書讀兒童斫竹騎久貧還易老多病懶能醫道友應相怪休官日已遲其二十五戚戚常無思循資格上官閒人得事晚常骨覓仙難愁臥疑身病貧居覺道寛新詩久不寫自算少人看其二十六謾作容身計今知拙有餘靑山迎驛使白髮憶山居道友憐蔬食吏人嫌艸書須爲長久事歸去自耕鋤其二十七主印三年坐山居百事休焚香開敕庫踏月上城樓飲酒多成病吟詩易長愁慇懃問漁者暫借手中鉤其二十八長憶靑山下深居遂性情疊堦溪石淨燒竹竈煙輕防筆圖云勢彈琴學鳥聲今朝知縣印夢裏百憂生其二十九自知狂僻性吏事固相疎祗是防山立無因出縣居印朱沾墨硯戶籍雜經書月俸尋常請無妨乏斗儲其三十作吏無能事爲文舊致功詩標八病外心樂百憂中拜別登朝客歸依鏈藥翁不知還往內誰與此心同又有防春詩十二首皆作尉時詩也其一正月一日後尋春更不眠自知還近僻眾說過如顚看水寧依路登山欲到天悠悠芳思起多是晚風前其二卑官常少事僻縣又無城未曉衝寒起迎春忍病行樹枝風掉軟菜甲土浮輕好个林間鵲今朝足喜聲其三詩酒相牽引朝朝思不窮苔痕雪水裏春色竹煙中迎雨緣池艸催花倚樹風盡非名利事愛此少人同其四塵中主印吏誰遣有髙情趁暖檐前坐尋芳樹底行土融凝野色冰敗滿池聲漸覺春相泥朝來睡不輕其五疎頑無異事隨例但添年舊曆藏深篋新衣薄絮綿暖風渾酒色晴日暢琴同伴無辭困遊春貴在先其六看春常不足豈更覺深勞寺裏花枝淨山中水色髙嬾雲輕似絮新艸細如毛並起詩人思還應費筆亳其七悠悠小縣吏顦顇入新年逺思遭詩惱閒情被酒牽戀花林下飲愛艸野中眠疎懶今成性誰人肯更憐其八處處春光徧逰人亦不稀向陽傾冷酒看影試新衣嫩樹行移長幽禽語旋飛同來皆去盡衝夜獨吟歸其九朝朝看春色春色似相憐酒醒鶯啼裏詩成蝶舞前摘花盈手露折竹滿庭煙親故多相笑疏狂似少年其十卑官還不惡行止得逍遙晴野花侵路春陂水上橋塵埃生暖色藥艸長新苖看卻煙光散狂風處處飄其十一身被春光引經時更不歸嚼花香滿口書竹粉沾衣弄日鶯狂語迎風蝶倒飛自知疏懶性得事亦應稀其十二曉脫靑衫出閒行气味長一瓶春酒色數頃野花香朝客聞應羨山僧見亦狂不將僮僕去恐謂損風光書縣丞舊防宮殿半山上人家向下居古防眠易魘老吏語多虛雨水澆荒竹溪沙擁廢渠聖朝收外府皆是九天除縣中秋宿皷絕門方掩蕭條作吏心露垂庭際艸螢照竹間禽棋罷嫌無月眠遲聴盡碪還知未離此時復更相尋】

宋張及舉進士爲殿中丞祥符八年出爲武功令有政績喜文學及慕姚武功之爲人於是刻姚武功縣居諸詩四十餘首於石

種世衡洛陽人放兄子也初以放防補將作監主簿天聖中知武功天性嚴眀政令皆緣人情本土俗凡所行先與民約度其可必行始布下之民以爲便已也乃更求民所疾苦與祛洗之夏人犯邊自新平以下時被屠掠民洶洶莫能自保或欲避南山崄僻中世衡集僚佐父老告曰敵所以敢淩我者徒以民未習戰騎射儉寡爾顧關中人何有難是者於是選其子弟可教者數千人置標的與子弟約束騎射乃鑄金錢懸標的上令曰中錢孔者以錢予之初三四人中錢孔各予一錢數日則三四十人中錢孔再逾月則數百人皆連中錢孔故當時稱武功人無弗善射者世衡之所教也初武功人數拒吏治吏苦於追集世衡曰官慢令易信故百姓不就此長吏之罪也我今請易之有所呼集但以片紙榜其門曰縣追某人期某時到追者卽持所榜趨縣毋後期者其威信在人如此至今猶之後置制環慶鄜延邊事皆有奇績官止東染院使環慶路兵馬鈐轄卒贈成州團練使羌人朝夕哭臨者數日靑澗及環人皆畫像祠之

王頤爲大理丞治平中遷武功令端重該博治有良績以縣故有姚武功詩刻久且蝕矣乃更以五體書刻而識之

髙士徹開封人爲令有治績遷監察禦史後復貶知縣事已而復遷禦史給事中官至禦史大夫

呂義山蘭谿人擢進士初爲涇陽主簿遷知武功百姓親之後遷監察禦史至戶部侍郎

錢秉淮陽人知武功愛民愼罰民畏之如神眀私無敢犯令者三年卒於官

李宗大梁人舉進士爲鄠簿歷岐山武功令所至有政聲後知慶陽卒

趙茂曾洛陽人先爲壽春令建中靖國元年知京兆府孫覽奏更武功崇寧元年春始至官用法平恕三年治成百姓咸服

孟通陽翟人以仁厚治縣號爲得體民樂其用修繕城郭官署學校不刑一人人趨事赴工惟恐有不悅也官至諫議大夫

劉幹汶陽人大觀四年知武功臨政不茍行已治事以身爲先時民感焉詳見防靖碑

張山甫偃師人熈寧間除武功主簿時朱光庭簿萬年程伯淳簿鄠三子者齊名闗中號三傑焉與張子厚善故武功因有子厚緑野亭

元王君志失其名世祖至元中爲武功令建置廟學工欲成擢行臺掾去

杜淵長安人繼王君知武功能繼成王君之事

明興有耿忠者鳳陽人長興侯從弟也洪武九年詔統鳳陽軍萬餘人屯戍關內而居控於武功號令嚴明士無敢易暇日問俗廣教民忻忻興禮譲焉學校城郭皆所議置旋師之日父老送者以數萬計民至於今猶稱之曰耿三官人云終都督僉事滸西子曰耿都督非武功吏以有治及武功故予得載之焉

知縣自建置初至撰志時得之於故志及父老所談說與所身見者二十有七人具以所聞者稍列其行事嚴祀鳳陽人洪武初除故志稱其臨事簡愛民誠然官署學校與壇墠祠廟皆所創作艸昧更革之際而能如此則可以知其志矣

賴禮南康人第進士除知武功故志稱惠焉

宮廷靜樂人有明政予少時於父老聞其事實今防之矣終九年無細過去

曹俊靜樂人父老云其行事無忝於官亦九年去蘓孝澠池人正統時除有平政於民民徳之嚴公以後凡言知縣者無以加蘓公也然善亷克謹事無大小無敢忽卽不怒民無弗威弗恵民無弗懷天順壬午卒於官卒之日百姓若喪考妣故志載禱神事絕驗其精誠所感豈不信哉今可以附見其微細正統甲子當鄕試蘓公夢神人告曰汝縣合舉二人明日萃當試者十一人置十一以二花事內之曰得花者舉已而李紀張翺得後果二子得舉寇如圭宜賔人性剛毅明辧迎事而決無有防滯甞曰細民何可令耐煩如許九年致仕去民咸思之

劉志河內人爲人仁厚有禮凡所施行務存長者民服其教毋忍私違也嘗值嵗旱聞太白靈湫身往禱之或以山多陰气恐其羸憊冒寒別有他咎止之不聽卒致湫來雨隨至各沾足其所未至則絕無防滴百姓迎勞道左以數萬計見雨來則爭以雨具授公公麾去曰此神貺我民者我何可防易不敬九年致仕去老幼婦子哭逐扳號者不可勝數語曰民可以誠動不可以詐劫其言豈不足信哉

李玉西江人

張英沁水人

孟琰大名人三子者𨿽少不逮前數公要其無惡聲云邊鐸槁城人善罵尠威儀以贓罷去

劉彛鹽山人美儀宇治尙整肅民敬畏之

髙璲繁峙人爽慨明允政無冗焉

張宏內鄕人成化中除爲政嚴毅有斷凡所約束民畏之猶鬼神嘗曰守令之職治民事神而已治民弗以禮敎是棄民也事神不能蠲防職業𨿽誠然猶慢也夫刑罰以禁姦止邪或加諸無辜則何以訓方來故其行事皆於言毋少戾矣予少時聞長老談述張公之事則私自識記爲政有綱紀文章若張公其庶乎哉後乃以誹罷去至今咸以爲寃成化時知縣能顯名久逺者顧獨有張公

劉翼介休人朴魯無威儀乃爲百姓侮成蠱腫亟歸則死諸塗中

陳潤泗水人好俠喜用計數民初亦易之然能先人急難仗義有口成化甲辰歳大饑民相食流移者十已六七潤集父老豪傑垂涕告曰潤𨿽不才尙賴倉有餘粟可以活父老子弟今悉去將安捨之況父老素無資蓄一旦他委溝壑何若死首丘乎於是發倉賑焉士大夫百姓賴以活者萬計而其家實不肯私納一錢是時盜賊恣橫屬豪傑者四捕之𨿽束薪立磔諸市由是比縣亦無盜矣乃喜怒無常遇士大夫或尊禮已甚卽又嫚罵無忌已卽又佯若未罵者故士大夫多不直云官至應天府推官

王翼遼東人成化末除寛易善謔好遇士大夫必尊禮之焦上村逆旅主人陰殺旅人匿其貨置屍徧滿數井翼悉發治之時以爲能

王琰祥符人治二年除目盲不能任事居兩年以憂去

宋學通字文淵永川人治四年除善治威儀與人接言笑一無所茍左右𨿽久侍莫能揣摩意向性蠲防謹守畏法令嘗曰政在去其所害而興其所利耳他皆細故𨿽多無足校也於是極意砥礪至裏老書算與諸在官人終其官莫得民杯酒者矣諸賦役事期在均平或百方籌計善姦極巧之人毋能肆其夤緣呼集公事簡約省易止責諸直年餘盡燕坐無擾地裏逺近皆有定約故卒無後期者又喜勸勵學校日自督責諸生諸生卽有所毀譽心不以易也曰我職蓋若此後稷祠緑野書院皆所創建民歡忻向工若赴綯塗居九年以誣罷去人莫不寃之然益可以證其行事矣滸西子曰予爲生員時宋侯執守莊嚴蓋凜不可易云有貴勢者得罪人之賂以宋侯與善也托解之焉侯卒不肯或曰此不可失歡者公升止旦夕倘弗利柰何侯曰彼良善無辜而死覬有以雪之今予明知其事又茍且弗決是上負邦典下負無辜鬼神謂何竟坐法不少貸後所以成是誣者此貴勢陰爲之爾宋侯去後遺法故行中材之吏取而行之亡弗效者至正徳十二年始盡變無有矣語曰知之非艱行之惟艱行之非艱守之爲艱豈不誠然乎

黨茂忻州人治十二年除性淳篤質直而善緘黙禦吏治民不責於人情之外事完令行而已中更剛正不畏彊禦譽來不喜謗至不怒有長者之道焉當路者以爲才劣於縣攺渭源檄至嘅然委任以去人至今稱其賢茂後九年而有濮劉氏益表表然長者也

歐陽讓吉水人治十五年除能揣摩事體凢有所施行惟所私計計定卽羣呼噪於前佯唯唯耳卒不以易也事大小多寡亡有與吏一語者吏饒敏慧給辧莫能窺識所指故吏皆殊窮浸潤者終其官雜費無紀實不能鉤致一錢嘗自言曰已旣不能亷又使人縱虐下民此何爲者去之日民亦無有怨者

王志遼州人治十八年除尋以憂去攺南鄭遷金州知州

谷鐘仁字壽卿臨潁人正徳元年除有奇志喜張大燿凡所設施惟恐人弗駭異也中顧好賢樂士暇則延士大夫置酒髙會賦詩言志其樂陶陶然其意翛然非筐篋刀筆所拘縶也再逾年以憂去

崔傑定州人正徳四年自鳳翔丞遷未幾以病罷去劉紹字繼芳濮人端謹誠篤人也正徳五年除有書手作獘紹發治之逾月書手死其家人誣以爲杖死也舁其屍來請金爲葬寮佐怒欲治之紹不肯曰人死杖木之下者宜不少設果非病死吾爲民父母何忍其死無葬也於是以金予之哀矜惻怛猶數月未平也紹在官當塗者咸禮重已甚而居已治民乃一切以長厚臨事又能鎭靜防躁壬申癸酉之際蜀漢有警西徵將士供億不可勝冗他邑皆先期飭備人不堪命而至多弗稱紹待其至始徐爲之民不知勞而士皆稱足曰民不可先事久勞人情勞久則避故弗能爲用也與人無間言接士大夫恭而有禮公私宴防輒引飲不辭卽甚醉益從容不放閒居未嘗出一妄言十二年以病告歸小大一誠終始無媿古稱淑人君子其儀一兮心如結兮蓋紹之謂也至其犯而不校毀譽不形𨿽故稱長厚者亦未能或之先也

孫昌字啟宗陜州農人正徳十二年除明年有憂報至卽日解印持喪然貧莫能歸昌因士大夫告巡撫公巡撫公乃移檄縣吏約爲治行典史張進者陰狡無狀人也適代署縣事新與昌忌昌曰若予典史治吾事吾亡行之日也於是索其派戶來自治之或多所低昂民由是益不直昌或怨言矣進又妄把持昌至指爲防闕不得行士大夫以理諭之始已易曰苦節不可貞貧蹇屯乏之際誠已難居者哉

馮瑋字玉仲遂寧人正徳十三年除

縣丞有襄陵賈盛南陽冦銓蜀蔡華田濟項城魏信任丘劉琮汾州呂彥士鄧州劉欽淸平王江惟銓信終九年去而彥士能禁輯彊橫凡所施行防於影響有機辯人咸畏之𨿽亷介不足亦一時之能吏也居三年以憂去欽繼之能道說法令有犯者𨿽過誤悉按法不少貸今有劉防鈞州人正徳十二年自三原簿遷

典史有董英常泰郭自經董廣劉英張儀張進董英沁人有才略民敬畏之及罷去猶服用毋敢後也董廣槁城人與宋侯同時宋侯恆用之二董之後略無足觀者張儀儀封人刻薄狡險善虐其民取之極骨髓及語百姓則曰吾爲吏廉士大夫不知也卽有弗亷我安敢昧城隍城隍靈當使我父子橫死同日不逾年果父子同日死壯兵祗候儀宅者是夜未寐見二長須人皂衣持鎖突入儀寢兵以爲同事者俄傳儀子死兵亟尋持鎖者內無有也乃儀亦暴死日中張進固安人科索歳無虛日民不能堪也乃益恣肆不悛至長吏不敢制或有所不稱數持刃擊令丞戶凶狠百種罵令丞夜以繼日毋有倦也孫昌爲令時進以私贓舉發已逃去一年及覘知定妥乃復來昌矜其逋久且貧委曲與収俸治事及昌憂去乃更以虛妄把持昌明年禦史行縣汰去夫進視儀其惡甚不少也顧其報獨淺於儀何哉

教諭有謝茂實富順人性嚴重不茍爲笑語日雞鳴而起寒暑風雨無少怠是時士習尙俠重武后則多畏憚不敢肆矣

楊春安嶽人勤以教人而嚴以守之士畏敬感激無異存日

王文解人頗以剛毅自居然善忌多疑所私比者往往陰中人過失文卽以爲謗已謾罵無已以此士多不直或怨憾矣

林士云卭人勤學善教嵗無暇日陳潤知縣時有所防集僚佐及諸學官或不敢正目而士云獨易之陳亦不以爲慢已也九年致仕而去

劉相成都人性樂易有容喜論說終日千萬言無倦也又克勤善教士多愛之後累遷唐府右長史

曹山字東陽蜀榮縣人性敏易有學善問辯理道教人懇懇亟亟惟恐弗皆賢也當是時士習尙漸實不浮靡放恣矣曹先生繼林劉二君而造詣更逺故士益趨於學浩浩乎莫之能禦也滸西子曰曹先生時余正爲生員親被其教其同時有趙先生爲訓導邃庵虎谷兩君子又躬自督責士之遭際已過盛矣故宜其汲汲於學也曹先生後至工部員外郎

兪鼎字伯器洛陽人能使諸生亡犯所令至號整齊六年遷鑑安知縣有政績尋攺咸寧再遷甘肅行太僕寺丞

金嘉玉字廷獻富順人正徳十二年補除

訓導李善者楚人也有盛徳克勤善教今去已百年而人思之如在後又有曲沃人田禮曲新二子皆有令名其萊蕪人張顯孟人張憲泌陽人魯文蜀人周吉不聞其行事故無能述焉

金鼎字大器楡次人頎貌偉容博學善辯以條理約束諸生故諸生毋敢違者日坐齋室心休休焉弗知其卑官矣

趙文傑字士英內江人性直遂防計而甘貧嗜學寒署顚沛不少易也初來時察諸生皆可教乃殫盡心力敢後者則痛撻之諸生方喜縱恣自得故亦多私怨謾趙先生者趙先生乃不嫌其怨謾已顧督責益嚴時邃庵先生以緑野書院新成士就學者日廣方遴擇學官知無如趙先生者於是以趙先生主緑野書院趙先生益自砥礪故諸生至今能趨向於學焉滸西子曰昔余爲諸生時趙先生顧獨愛余特厚爲責索余時視科舉績學若秋毫浮煙以趙先生爲厲已也或數梗之趙先生乃遂讐視余而余亦數年不直趙先生然趙先生意在研精覃思以成余之恢廓也顧餘卒戾其指意今夷思其行事黙數其所恆覩其何能彷佛趙先生孟子曰執徳不回非以干祿蓋趙先生之謂矣後趙先生遷云夢知縣有悍民趙先生力竄徙之後竟以其黨所防罷去此故成敗之際何可論趙先生也

陳厚字熈載合州人承諸先生之後其學又富贍可師也故諸生咸愛敬之其同時有王廷鳳宜陽人後又有建昌李咸蔚州張仁然安能若陳先生者今有楊錦榮河人

醫𨿽小道然有足觀者其表表然顯名於時若扁鵲倉公列諸遷史況郡縣乎今得其二人附官師之末楊珣長安人以名醫召入太醫院授武功醫學訓科診治殊驗所著有傷寒撮要鍼灸詳說行於世康佐余從祖也以醫推擇爲訓科善方脈能與病者逾年決死生歷千百人亡一謬者有醫問三卷雜治略五卷診法一卷

武功縣誌卷二﹤史部﹐地理類﹐都會郡縣之屬﹐武功縣誌﹥

欽定四庫全書

武功縣誌卷三

明康海撰

人物志第六

史記后稷名棄其母有邰氏女曰姜原姜原爲帝嚳元妃姜原岀野見巨人迹心忻然說欲踐之踐之而身動如孕者居期而生子以爲不祥棄之隘巷馬牛過者皆辟不踐徙置之林中適防山林多人遷之而棄渠中冰上飛鳥以其翼覆薦之姜原以爲神遂収養長之以初欲棄之因曰棄棄爲兒時屹如巨人之志其遊戱好種樹麻菽麻菽美及爲成人遂好耕農相地之宜播谷者稼穡焉民皆法則之帝堯聞之舉棄爲農師天下得其利有功封棄於邰號曰后稷帝舜曰棄黎民始饑爾后稷播時百谷別姓姬氏后稷之興在陶唐虞夏之際皆有令徳后稷卒子不窋立

唐髙祖神堯皇帝姓李氏諱淵字叔徳隴西成紀人涼武昭王暠七代孫自暠五世有名天賜者爲魏幢主生虎有功於周與李弼等八人皆拜柱國號八柱國周受魏禪追贈唐國公虎生昞昞生髙祖獨孤皇后髙祖之從母也故文帝與髙祖相親愛大業中爲岐州刺史治於武功而家焉所謂慶善宮也太宗實生於此大業十三年髙祖爲太原防守時煬帝南遊盜賊蜂起太宗知隋必亡陰結豪傑舉大事懼帝不從因與裴寂選晉陽宮人私事帝乃告之五月以詐殺副防守王威髙君雅與突厥連和遂起兵而有天下在位九年之太宗太宗皇帝諱世民神堯次子母曰太穆後竇氏開皇十八年己卯十二月戊午生帝於武功宅有二龍之瑞方四歲有書生謁髙祖曰公在相法貴人也必有貴子及見太宗曰龍鳳之姿天日之表年幾冠必能濟世安民書生去髙祖懼其語泄使追殺之不知所往因以爲神乃采其語名之曰世民大業中突厥圍煬帝於雁門帝年十六應募往救遂將軍云定興部下設疑示突厥遂引去後髙祖起兵狥西河斬其郡丞髙徳儒至霍邑防天久雨髙祖欲還兵太宗諫曰義師爲天下起也宜直入咸陽號令天下今守一城是爲賊耳髙祖不納太宗哭於軍門髙祖大驚召問之曰還則眾散於前敵乘於後死亡須臾所以悲耳髙祖悟曰起事者女也成敗惟女遂進兵克長安定四方累進中書令初髙祖起太原非其本意而事出太宗及取天下太宗功益髙髙祖屢許以爲太子建成懼廢與齊王元吉日謀害太宗九年六月太宗以兵入武門殺太子建成及齊王元吉髙祖聞之大驚遂以太宗爲皇太子八月甲子卽皇帝位帝聰明英武其除隋之亂比迹湯武致治之美庶幾成康自古功徳兼隆漢以來未之有也

史周富辰襄王大夫也襄王十三年鄭人伐滑王使防孫伯服如鄭請滑鄭人不聽王命而執二子王怒將以翟伐鄭富辰諫曰凡我周之東徙晉鄭焉依子頽之亂又鄭之由定今以小怨棄之王不聽十五年王降翟師以伐鄭王徳翟人將以其女爲後辰又諫王王弗聽後大叔通於翟後王絀翟後翟人來誅殺譚伯富辰曰吾數諫王不從如是不出王以我爲懟乎乃以其屬死之

漢蘓建其上世因封居故蘓城蘓忿生爲周司冦居河內後徙武功杜陵故建或稱爲杜陵人以校尉從大將軍靑擊匈奴封平陵侯以將軍築朔方後以衛尉爲逰擊將軍從大將軍出朔方後一歲以右將軍再從大將軍出定襄亡翕侯失軍當斬贖爲庶人後爲代郡太守卒官有三子嘉奉車都尉賢騎都尉中子武自有傳蘓武字子卿少以父任爲郎稍遷至栘中廏監時漢連伐匈奴通使相窺匈奴畱漢使前後十餘輩及匈奴使來漢亦畱之天漢元年且鞮侯單於初立恐漢襲之乃盡歸漢使武帝嘉其意遣武以中郎將使持節亦送匈奴使歸因厚賂答單於單於見漢幣遺益驕方欲發使送武等會緱王與虞常謀反匈奴中單於使衛律論虞常欲因以降武武不動律更曲爲說武武罵絕之律知武終不可脇白單於單於益欲降武置武大窖中絕其飲食天雨雪武臥齧雪與旃毛並咽之數日不死匈奴以爲神乃徙北海上牧羝羝乳乃歸李陵降後單於又使陵往說武陵因武有悲心焉昭帝卽位遣使求武陽言天子射上林得雁足系帛知武所在單於驚始還武及其官屬尙在者恵等九人始元六年春武至京師拜典屬國子元坐法死以別子通國爲郎

趙禹以佐史補中都官用亷爲令史事太尉周亞夫亞夫爲丞相禹爲丞相史府中皆稱其亷平武帝時禹以積勞遷爲禦史上以爲能至中大夫與張湯論定律令禹爲人亷裾爲吏以來舍無食客公卿相造請禹終不行報謝務在絕知友賓客之請孤立行一意而已嘗中廢已爲廷尉始條侯以禹賊深及禹爲少府九卿酷急至晚節事益多吏務爲嚴峻而禹治加緩名爲平王溫舒等後起治峻禹禹以老徙爲燕相數歲誖亂有罪免歸後十餘年以壽卒於家

後漢蘓竟字伯況平帝時以明易爲博士講書祭酒善圖緯能通百家之言王莽時與劉歆共典校書拜代郡中尉時匈奴擾亂北邊多罹其禍竟終完輯一郡光武卽位就拜代郡太守尋拜侍中以病免初鄧仲況擁兵據南陽陰縣爲冦而劉歆兄子龔爲謀主竟時在南陽以書曉之於是仲況龔降竟終不伐其功濳樂道術作記誨篇及文章於世年七十卒於家

蘓純字桓公建六世孫也有髙名性彊切而持毀譽士友咸憚之至私相謂曰見蘓桓公患其教責人不見又思之三輔號爲大人永平中爲奉車都尉出擊北匈奴車師有功封中陵鄕侯官至南陽太守

李育字元春少習公羊春秋沈思専精博覧書知名太學深爲同郡班固所重固奏記薦育於驃騎將軍東平王蒼由是京師貴戚爭往交之州郡請召育到輒辭病去常避地教授門徒數百頗涉獵古學嘗讀左氏𨿽樂其文采然謂不得聖人深意以爲前世陳元範升之徒更相非折而多引圖讖不據理體於是作難左氏義四十一事建初元年衛尉馬廖舉育方正爲議郎後拜博士四年詔與諸儒論五經於白虎觀育以公羊義難賈逵往返皆有理證稱爲通儒再遷尙書令及馬氏廢育坐爲所舉免歸嵗余復徵再遷侍中卒於官蘓章字孺文純子也少博學能屬文安帝時舉賢良方正對策髙第爲議郎數陳得失其言甚直出爲武原令值歲饑輒開倉廩活三千餘戶順帝時遷冀州刺史故人爲淸河太守章行部按其姦臧乃請太守設酒肴陳平生之好甚歡太守喜曰人皆有一天我獨有二天章曰今夕孺文與故人飲者私恩也明日冀州刺史案事者公法也遂舉正其罪州境望風畏肅攺幷州刺史以摧折權豪忤防坐免隠身鄕裏不交當世後徵爲河南尹不赴卒於家

蘓謙章兄孫也初爲郡督郵時魏郡李暠爲美陽令與中常侍貝瑗交通貪暴爲民患前後監司畏其勢援莫敢發問及謙至部案得其臧論輸左校謙累遷至金城太守去郡歸鄕裏後私至洛陽暠爲司校尉爲暠所害

蘓不韋字公先謙子也年十八徵詣公車會謙見殺載其喪歸瘞而不葬仰天嘆曰伍子胥何人也乃藏母於武都山中變姓名募劍客刺暠不克又潛鑿地旁逹暠寢殺暠值暠在厠止殺其妾及其子畱書而去更以其父首祭謙暠因憤恚死不韋始攺葬行喪後不韋竟以暠客防死

魏蘓則字文師漢平陵侯後也少以學行聞舉孝亷茂才辟公府皆不就起家爲酒泉太守轉安定武都所在有威名太祖徵張魯過郡悅之使爲軍導魯破徙金城太守太祖崩西平麯演文帝以其功加防校尉賜爵闗內侯後演復結旁郡爲亂則悉平之進封都亭侯邑三百戶徵拜侍中董昭嘗枕則膝臥則推下之曰吾膝非佞人枕也初則及臨菑侯植聞魏代漢皆發服悲哭文帝聞植不聞則也問曰吾受禪而有哭者何也則須髯悉張方正論極對傅巽搯曰不謂卿也於是乃止文帝以前燉煌獻徑寸大珠復欲求市則對曰陛下化治中國卽不求自至求而得之不足貴也帝黙然後從帝獵槎桎防失鹿帝怒収督吏將斬之則稽首曰陛下欲隆唐堯之化而以獵戲殺羣吏臣敢以死請帝曰卿直臣也遂赦之然以此見憚黃初四年左遷東平相未至道病薨諡剛侯

晉蘓愉字休豫魏侍中則第二子也兄恬襲侍中爵爲都亭侯恬死無子愉更襲封都亭侯晉受魏禪以爲太常卿遷光祿大夫至尙書卒

後魏蘓稚字天祐魏侍中則之後位至中書侍郎玉門郡守

蘓祐稚子也官至泰山郡守

蘓協亦稚子爲武功郡守

蘓亮字景順祐子也少通敏博學好屬文善章奏與弟湛讓及從弟綽皆著名西土初舉秀才齊王蕭寶夤引爲參軍寶夤敗孝武西遷遷吏部郎中大統二年拜給事黃門侍郎領中書舎人宜都王爲秦州刺史文帝以亮爲司馬謂亮曰黃門侍郎豈可爲秦州司馬直以朕愛子出藩故以心腹相委耳賜以禦馬八年封臨涇縣子除中書監領著作修國史亮有機變善談笑周文帝爲丞相甚重之有所籌議率脗會其旨記人之善防人之過薦逹後進如恐弗及故當世敬慕焉歷祕書監大行臺尙書出爲岐州牧七年徵拜侍中卒所著文都數十篇行於世子師嗣起家黃門侍郎

蘓湛字景儁少有志行頗涉羣書年二十餘舉秀才除奉朝請領侍禦史加員外散騎侍郎蕭寶夤討闗西以爲行臺郎中寶夤反令姜儉報湛湛舉聲大哭儉止之湛曰百口居家卽時屠滅云何不哭王以窮鳥依人朝廷假王羽翼榮寵至此今國步多虞不能竭忠報徳乃欲乘人間隙以羸敗之兵守闗問鼎破亡之期不旋踵矣湛不能以積世忠良之基爲王族滅也願乞骸骨還鄊裏寶夤知湛不爲已用於是聽還武功寶夤敗荘帝徴湛拜尙書郎謂之曰聞卿答蕭寶夤甚有美詞湛頓首謝曰臣與寶夤周旋契闊言得盡心而不能令其守節臣之罪也莊帝大悅加散騎侍郎尋遷尙書孝武初以疾卒扵家贈散騎常侍鎭西將軍雍州刺史

蘓讓字景恕幼聰敏好學初爲本州主簿稍遷別駕武都郡守鎭逺將軍金紫光祿大夫周文帝爲丞相引爲府屬甚見親待出爲衛將軍南汾州刺史有善政卒於官贈車騎大將軍儀同三司涇州刺史

後周蘓綽字令綽後魏武功郡守協子也綽少好學博覽羣書尢善算術從兄讓爲汾州刺史周文爲魏丞相餞於都門外謂曰願言君家子弟可任用者讓因舉綽召爲行臺郎中凡臺中公文皆綽與條式臺中稱能焉僕射周恵達與文帝論事乃綽所量定文帝異之曰孰與爲此議者恵達曰郎中綽也後文帝與公卿觀魚昆明池問故倉地得綽對愈益敬禮乃更泛論天地造化之始歷代興亡之故並馬徐行及池不漁而返詢訪政道夜以達曙整衣而坐不覺其膝之前也卽拜大行臺左丞參典機宻大統十一年授大行臺度支尙書領著作監司農卿文帝方欲革易時政務行彊國富民之道故綽益盡智能牧守令長非通綽六條及計帳不得居官文帝厭文章浮蕐因魏帝祭廟羣臣畢至乃命綽爲大誥奏行之其文與六條俱見本綽性儉素不事產業家無餘財以海內未平常以天下爲已任文帝亦推心委任十二年卒於位年四十九也子威嗣

蘓椿字令欽綽弟也性亷愼沈勇有決斷魏正光中關右賊亂椿應募討之受蕩冦將軍以功累遷中散大夫賜爵美陽子大統初拜鎭東將軍金紫光祿大夫除都督行農郡事椿當官彊濟特爲文帝所知十四年置黨州鄕師自非鄕望允當眾心不得預焉乃令驛追椿領兵其年破槃頭氐有功除散騎常侍加大都督十六年徵隨郡軍還除武功郡守旣爲本邑以淸儉自居小大之政必盡忠恕進爵爲侯位驃騎大將軍開府儀同三司大都督卒子植嗣

隋蘓威字無畏魏度支尙書綽子也襲爵美陽縣公仕郡功曹周革命宇文防以其女新興公主妻焉初威惡防專權乃逃入山中未幾授使持節車騎大將軍儀同三司攺封狄道縣公宣帝嗣位就拜開府髙祖爲丞相髙熲屢言其賢召入臥內與語大悅髙祖受禪徵拜太子少保追贈其父爲邳國公以威襲焉尋兼納言民部尙書多讜言直論語在本傳煬帝立加威上大將軍楊感反帝曰此兒聰明將不爲患邪威諷之曰所謂聰明者識是非審成敗也感麤何謂聰明直恐亂自此階耳與宇文述對盜賊事威曰往但據長白山今近在滎陽泗水耳復問伐遼東威請赦羣盜遣討髙麗上益怒值禦史大夫裴蘊希防劾威詔威除名尋從幸江都帝欲復用威蘊等奏威昏耄乃止宇文化及弒帝以威爲光祿大夫開府儀同三司化及敗歸李宻宻敗歸東都越王侗以爲上柱國邳公王世充僭號署太師太宗平王世充威請謁見稱老病不能拜起太宗遣人數威曰公隋室宰輔政亂不能匡救遂令品物塗炭君弒國亡見李宻王世充皆拜伏舞蹈今旣老病無勞相見也尋歸長安請見髙祖髙祖又不許卒於家年八十二嵗

蘓防字伯尼威子也起家爲太子通事舎人楊素奇之素毎戲威曰楊素無兒蘓防無父後與鄭譯何妥議樂不行著樂志十五篇以自見仁壽三年詔天下舉達禮樂源者晉王昭爲雍州牧舉防與諸州所舉五十餘人謁帝帝指防謂侍臣曰惟此一人稱所舉於是拜晉王友帝嗣位歷太子洗馬鴻臚少卿關中盜起詔防巡關中以功進位通議大夫坐父事除名後會丁母憂不勝哀卒時年四十九

唐劉文靜字肇仁父韶仕隋戰死贈上儀同三司文靜以死難子襲儀同倜儻有气略大業末爲晉陽令與晉陽宮監裴寂善寂夜見邏堞傳烽嘆曰天下方亂吾將安舎文靜笑曰如君言英豪所資也吾二人可終羇賤乎髙祖爲唐公鎭太原文靜察有大志深自結納旣又見秦王謂寂曰唐公子非常人也豁達神武漢髙祖魏太祖之徒歟俄坐李宻親系獄秦王顧它無可與計者私入視之文靜喜挑言曰喪亂方剡非湯武髙光不能定也王曰今過此非児女子相愛直欲與共大計文靜曰上南幸兵塡河洛盜賊蜉結大連州縣小阻山澤誠能投天防機奮義大呼則四海不足定也今汾晉避盜者文靜素知其豪傑一朝號召十萬眾可得也加尊公府兵數萬一下令誰不願從鼓而入闗以震天下王業成矣王笑曰君言正合吾意於是卒起兵以文靜爲司馬竟平隋有天下後爲裴寂所搆與弟文起並坐法貞觀十三年詔追復官爵

蘓世長祖彤仕後魏通直散騎常侍父振周巖州刺史建威縣侯父死王事詔世長襲爵入隋爲長安令大業末爲都水少監帝被弒發喪慟聞行路更爲王世充太子太保戍襄陽髙祖與之數遣使諭降世長輒殺之洛陽平始歸帝帝誚世長世長對曰古帝王受命以比逐鹿一人得禽萬夫斂手豈有獲鹿後忿同獵者問爭肉罪耶帝笑釋之授玉山屯監引見武門與語平生後又拜諫議大夫帝欲獵武功時武功新經突厥之冦世長諫之不聽後與宴披香殿世長曰此殿帝作耶何雕麗底此帝曰卿好諫似直然詐也顧以我所作爲煬帝邪對曰臣聞瓊宮鹿臺非受命聖人所爲者陛下武功舊第才蔽風雨時以爲足今天下方厭隋侈以歸有道宜刈淫奢復朴素乃雕飾如此欲易其亂得乎帝咨重其言歷陜州長史天策府軍咨祭酒引爲學士貞觀初使突厥與頡利爭禮不屈拒卻賂遺朝廷壯之出爲巴州刺史舟敗溺死

蘓朂字愼行武徳中爲秦王咨議典籖文學館學士尙南康公主拜駙馬都尉遷魏王泰府司馬博學有美名泰重之勸開館引文學士著書名家歷吏部侍郎太子左庶子卒

蘓良嗣世長子也髙宗時爲周王司馬王年少不法良嗣數諫王以法繩府官不職者甚見尊憚帝異之遷荊州長史帝遣宦者采竹蒔上苑所過縱暴至荊良嗣囚之上書言狀帝下詔慰奨取竹棄之徙雍州垂拱初遷冬官尙書拜納言封溫國公畱守西京賞遇尢渥尙方監裴匪躬建言鬻諸苑果蔬儲利良嗣曰公儀休防葵去織未聞天子賣果蔬與人爭利遂止遷文昌左相同鳳閣鸞臺三品遇薛懷義於朝懷義偃蹇良嗣怒叱左右批其頰曳去武后聞之戒曰第出入北門彼南衙宰相行來毋犯之載初元年罷左相加特進仍知政事與韋方質素不平方質坐事誅引逮之後辧其非良嗣悸謝不能興輿還第卒年八十五詔百官往弔贈開府儀同三司益州都督

蘇瓌字昌容隋僕射威曽孫也擢進士第歷朗歙二州刺史來俊臣貶州參軍人懼其復用多致書請瓌瓌叱其使曰吾忝州牧能過待小人乎俊臣恨之由是連外徙不得入神龍初始入爲尙書右丞再遷戶部尙書拜侍中防守京師中宗復政力敺鄭普思流儋州累拜尙書右僕射同中書門下三品進封許國公中宗崩遺詔太后臨朝相王以太尉輔政宗楚客阻之瓌正色曰遺制乃先帝意安得輒攺韋氏敗睿宗卽位進左僕射景云元年老病罷爲太子少傅卒年七十二贈司空荊州大都督謚曰文貞開元二年擢中子乂左補闕六年詔配享睿宗廟庭太和中錄舊徳官其四代孫翔

蘓幹瓌從父朂子也擢明經授徐王府記室參軍王好畋毎諫止之垂拱中遷魏州刺史河朔饑前刺史苛暴百姓流徙幹檢吏督姦勸課農桑由是流冗盡復以治稱拜右羽林將軍遷工部尙書來俊臣素忌之誣幹與瑯邪王衝通書系獄發憤卒

蘓頲字庭碩瓌子也幼敏悟一覽千言能覆誦第進士調烏程尉再遷監察禦史被詔覆來俊臣寃獄多所洗宥遷給事中修文館學士拜中書舎人時瓌同中書門下三品父子同在禁苑朝廷榮之宗平內難凡制詔皆頲所爲又遷工部侍郎以父喪不拜終制後詔以爲中書侍郎知制誥始給政事食尋襲封許國公開元四年進同紫微黃門平章事修國史與宋璟同當國璟剛正多所裁決頲能推其長帝前敷奏璟有不及輒助成之故帝皆納焉璟曰吾與蘓氏父子同爲宰相僕射長厚自是國器若獻可替否事至卽斷公不顧私則今丞相過之八年罷爲禮部尙書又檢校益州大都督長史按察節度劍南諸州從封太山詔頌朝覲壇世咨其文還分主十銓事卒年五十八詔贈右丞相諡曰文憲文章與張說齊名時號燕許大手筆云

蘓詵字廷言頲弟也舉賢良方正髙第累轉給事中時頲爲紫微侍郎固辭帝曰朕自用詵卿奚不若祁奚也出爲徐州刺史治有良迹贈吏部侍郎

蘓震詵子也以防補千牛十餘嵗彊學有成人風累遷殿中侍禦史長安令祿山防京師震與崔光逺殺開逺門吏棄家出奔會肅宗興師靈武震晝夜馳赴行在帝嘉之拜禦史中丞遷文部侍郎廣平王爲元帥以震爲糧科使二京平封岐陽縣公攺河南尹累封岐國公拜太常卿代宗幸東都復以爲河南尹未行卒贈禮部尙書

富嘉謨舉進士長安中累轉晉陽尉時新安吳少微亦尉晉陽旣相友善有魏谷倚者爲太原主簿並負文辭時稱北京三傑天下文章尙徐庾浮俚獨嘉謨少微本經術雅厚雄邁人爭慕之號吳富體豫修三教珠英韋嗣立薦嘉謨少微並爲左臺禦史已而嘉謨死少微方病聞之爲慟亦卒

蘓源明初名預字弱夫少孤寄居徐兗工文辭有名天寶間及進士第更試集賢院累遷太子諭徳出爲東平太守召爲國子司業祿山防京師源明以病不受僞官肅宗復兩京擢考功郎中知制誥值禁中禱祠窮日夜而史思明防洛陽詔幸東京親徵源明上疏極諫帝嘉其切直遂罷東幸以祕書少監卒

蘓弁字元容瓌從孫也擢進士調奉天主簿徳宗出狩縣令計事在府官屬皆惶恐欲遁走弁曰昔肅宗幸靈武至新平安定二太守坐伏匿斬以狥諸君知之乎眾乃定車駕至儲偫畢給帝嘉之試大理司直朱泚平進監察禦史累擢倉部郎中判度支裴延齡死帝召弁見延英賜紫衣金魚以度支郎中副知度支事位郎中上度支有副自弁始弁通學術吏事精明承延齡後平賦緩役略煩苛人賴其寛久之遷戶部侍郎判度支攺太子詹事尋坐腐粟貶汀州司戶參軍是時兄衮爲贊善大夫冕京兆士曹參軍以弁故貶衮永州冕信州皆司戶參軍衮年老暝不能視帝閔之聽還又有稱冕才者帝悔不用重追冕遂不復用數年起弁爲滁州刺史卒弁聚書至三萬卷手自讐定當時稱與祕府埒云蘓鶚未詳其行事崔豹古今注云有行義集十卷元讓擢明經以母病不肯調侍膳不出閭數十年母終廬墓次廢櫛沐飯菜飲水咸亨中太子監國下令表闕於門永淳初巡察使表讓孝弟卓越擢太子右內率府長史歳滿還鄕里人有所訟皆詣讓判中宗在東宮召拜司議郎入謁武后望謂曰卿孝於家必能忠於國宜以治道輔吾子尋卒

蘇檢字聖用舉進士歷中書舍人昭宗天復二年拜工部侍郎同中書門下平章事朱全忠崔反復爲姦朝廷急於累卵檢以韓偓有才辧數言於李茂貞欲以相偓偓陰附知事不可不肯拜初茂貞與諸宦者恐上自別用人故協力薦檢明年二月丙子與全忠竟害檢

夫蘇氏除世長至弁史各有予讀唐書宰相世表覩其人至繁衍顯盛也今略序之使好事者得誦說焉按表蘓氏猶有祕書監一人踐言都督一人琛駙馬都尉二人彥伯云郎中二人綰【工部】獻【駕部】刺史八人亶【臺州】澄【沁州】均【防州】務寂【梓州】妙【泉州】易【黃州】奕【光州】系【滁州】太府卿一人憻太守一人顏【淮安】驍衛將軍一人韙國子司業一人防王傅一人盈而其系推自平陵侯檢別爲蘇氏非平陵侯後

宋蘇曉字表東父瓚仕後唐歷祕書少監曉宋初爲淮南轉運使嵗入百餘萬緡開寶三年遷司勲郎中攺西川轉運使仍掌京城市徵發李守信贓拜右諫議大夫判大理寺卒年七十三然深刻少恩非長者云

遊光濟官至大理寺丞贈朝請郎子師雄最知名蘇昞字季明與防師雄同學於張載乃後昞又卒業二程元祐末呂大忠薦之起布衣爲太常博士坐元符上書入邪籍編管饒州卒

遊師雄字景叔第進士爲儀州司戶參軍徳順軍判官與鄜延諸將計議邊事賴以無患元祐初爲宗正主簿議棄四砦事甚力執政弗從遷軍器監丞夏人謀分據熈河師雄語劉舜卿制之之策已而皆大防斬獲幾四千人擄鬼章及其大首領九人遷陜西轉運判官提防秦鳳路刑獄夏人侵涇原復入熈河師雄議於定西通渭之間建三柵及防耕七砦以固藩籬爲無窮之利詔以師雄議付範育入拜禮部員外郎加集賢校理爲陜西轉運使計轉輸事上皆從之有詔詣闕哲宗勞之曰洮州之役可謂雋功但恨賞太薄耳拜衛尉少卿上數訪邊防利病師雄具慶曆以來邊臣施置之臧否朝廷謀議之得失及方今禦敵之要凡六十事名曰紹聖安邊防上之出知河中府進直龍圖閤知秦州未至夏人擾邊詔攝熈河與使者及秦帥共謀之師雄志在築城守禦而使者方鋭於討擊然卒用師雄策自復洮州之後於闐大食佛林邈黎諸國皆懼悉遣使入貢未幾還秦徙知陜州卒年六十師雄慷慨豪邁少有文學事橫渠張載益得其奧及被委用有志事功議者以用不究才爲恨弟師韓亦以英俊知名子靖竑竚竦皆舉進士其家

遊靖舉進士爲河南府佐軍巡判官管勾秦鳳路機宜文字有學行克肖厥父文章簡易順理時以爲工元康氏諱廷瑞字子安讀書長寕西門原上有弟子數百人宗師子安明性理之學於是稱之曰西原先生後辟爲興化訓導其行事見於家譜大孫諱汝楫在皇明最有勲徳

皇明康氏諱汝楫字濟川洪武初舉明經爲縣學訓導太祖皇帝選天下文學知名之士教太子諸王乃以訓導爲燕王相參錄其軍國事洪武末出爲安嶽知縣靖難後太宗皇帝徵赴行在拜刑部左侍郎畱北京輔皇太子凡城守置治事皆聽便宜行之侍郎有大勲徳上將封之爲侯固死不拜比卒又上表乞勿賜贈諡上竟皆允之一日上召其子俱來值中子年賈在外乃以長子諱爵爲上林苑監左監正季子禋爲監副又賜中子年千金鏹數十千貫勅闗津吏往來不得詰察上謂廷臣曰侍郎忠其子孫必忠聞侍郎尙有孫俟長當並官之又曰二子初仕或未諳悉法禁錦衣衛可記名有過勿刺洪熈元年贈工部尙書諱爵字以徳在上林卽條陳山西苑戶久役之苦上皆從之累遷南京太常寺卿禋字以敬有文名官至右通政太常子諱健字自彊天順初有詔起尙書孫應祀者受通政司知事知事子諱鏞字振逺世稱康長公以文章名世目曰關西夫子仕爲平陽府知事其言語行事並見家譜大子阜字徳瞻七嵗能詩十八嵗死以次子海贈翰林院修撰

馬京字子髙少學於康尙書以文學知名洪武十三年進士及第授翰林院編修永樂初拜行部右侍郎未幾卒仁宗皇帝贈少傅禮部尙書諡文簡京爲人方正有才思立朝多所建明上嘉納之然取之囹圄之中而卒於效用之始故其美大莫究時論惜焉子健以防爲太常寺典簿後至兵部主事天順末主事孫昭舉鄕試後爲武邑知縣昭子安以例爲國子生終榮河知縣列女帝嚳元妃姜原有斄氏女也初無子與帝嚳禋祀郊禖以求有子出遇巨人迹悅而踐焉震動有孕乃生后稷是爲周人生民之祖詩曰厥初生民時維姜原蓋此之謂也余見史記周本紀

太姜者周太王妃有邰氏女也生太伯仲雍王季太姜有色而貞順率導諸子至於成童靡有過失太王謀事必於太姜太姜相太王修復后稷之業積徳行義至其孫武王遂有天下此太姜之徳也

苻秦竇滔妻蘓氏名蕙字若蘭陳防令武功蘓道質第三女也年十六歸於竇氏滔甚敬之苻堅冦襄陽以滔爲安南將軍畱鎭襄陽滔攜寵姬趙陽臺往蘓氏怨之不肯與俱而滔竟與斷音問後蘓氏悔恨自傷因織錦爲回文縱廣八寸計八百餘言縱橫反覆皆成文章因以寄滔襄陽滔覽之感其意於是迎蘓氏來襄陽而歸陽臺於闗中恩好愈篤焉著有文詞五千餘言隋亂不止其回文回文有武后記言蘓氏事甚詳

皇明丁氏喬銓妻銓死無子守節四十餘年始終無玷正徳二年知縣鐘仁以聞後八年命始下知縣紹表其門

喬氏李鋭妻鋭死貧無以依挈其女居故族兄祿家織絍自活幾四十年女子已嫁值壻死乃更與女居節操莊嚴士大夫累言諸有司知縣瑋至始上聞於朝云王氏周村人郝讓妻讓少喪父母武氏年二十餘寡居辛苦萬狀匍匐至讓成立爲娶婦有子子夭乃讓亦死王氏親黨多勸之嫁不從曰有姑在不可無與養也姑乃更勸之王氏曰姑昔值舅亡有盛年艾容誓死不更人所以極辛苦者徒以讓爾今讓不幸死無能終老母之養妾爲之婦忍姑更匍匐耶於是卒意自守力作養姑終身不衰

選舉志第七

武功代有豪俊其被與選舉要不尠矣自傳記所覩載者魏有蘇則舉孝亷後魏有蘓亮蘇湛舉秀才唐蘓瓌蘓頲蘓踐言蘓綰蘓獻富嘉謨蘓弁蘓亶蘓奕蘓憻蘓顏蘓防蘓檢舉進士蘓乾元讓蘓澄蘓均蘓務寂蘓妙蘓易蘓系擢明經蘓詵蘓盈舉賢良方正宋防師雄遊靖遊竑遊遊竚遊竦元張泰皆舉進士泰子張緝孫張顯舉鄕貢明興科舉之制未定其舉明經有先尙書公舉進士有馬文簡公舉人材有吉安府同知王璽瑞州府同知文顯徳安倉大使康舉自科貢之制定士非此不能仕今列諸科貢者於篇使後世足覽焉科洪武十二年一人馬京【見前】三十年二人黃琮【嶽州府通判】成禮【涪州訓導】三十三年三人張羽【顯子文水縣知縣】李源【髙唐州吏目】董嚴【長淸縣知縣】

永樂元年一人舒忠【朔州學訓導】三年一人李欽【驍騎衛經歷】六年一人景升【房山縣主簿】九年二人張純於巖【武邑縣學訓導】十二年一人趙庸十五年二人魏浩譙忠十八年三人楊時張敏武成二十一年二人劉徵【引禮舍人】王兟

宣徳元年一人符信【以子泰封鄭府右長史】

正統三年一人符泰【洪洞永平學訓導林偃城學教諭鄭府右長史】六年一人丁璿【乙丑進士行人司行人】九年二人張翺【淸逺肅寜縣縣丞絳州判官】李紀【趙州學訓導】十二年一人景丙

景泰元年二人張輔【羽子太原府推官】劉縉【臨縣知縣】四年二人陶淸馬昭【京孫武邑縣知縣】七年一人馬驥【潞城學訓導房山南部縣知縣】天順三年一人丁仕能【璿從子灘縣平陸富順學教諭大同縣知縣】六年一人李琳【蠡武彊縣知縣】

成化元年二人李得春【平陽南陽府學訓導壺闗楡次縣學教諭】馬騆【驥弟二十年進士戶部主事員外郎河南按察司僉事布政司右參議四川左參政進右布政使致仕】七年一人魏璽【潞城鹿邑學訓導吳江商河學教諭宻云衛學教授國子監助教代府右長史】十六年一人文朴【顯從曾孫浮山縣知縣】

治二年二人侯相【蒲州學正湯陰縣知縣】楊和【閬中臨淮訓導玉田縣知縣謫涪州判官】十一年三人楊秉中【舟子正徳六年進士行人司行人監察禦史】康海【十五年進士翰林院修撰】劉臣【丹稜縣知縣】十四年一人李堯賔【得春子】十七年三人康浩【鑾中子正徳六年進士戶部主事】吳世瞻【銅梁縣知縣】張舜舉【羽孫太原麻城學教諭儀封內鄕縣知縣】

正徳二年一人趙雍熙【壺闗任丘學教諭淸逺縣知縣】五年二人楊瑁【景懷子許州學正】朱維屏【聰子伊陽縣學訓導】十一年二人牛兆祥【經子】李朝綱【陽曲縣學教諭】十四年二人耿儒耿朝用

貢洪武時十人鄭巖【十七年安邑縣知縣】張憲【十九年刑部主事】袁溥【二十一年浙江按察司僉事】王裾【二十三年仁壽縣知縣】崔裕【二十五年榮曷學訓導】楊貞【二十七年戶部照磨】王用【二十九年刑部員外郎】鄧忞【三十一年山四按察司經歷】楊凱【三十三年銅梁縣知縣】張貞【三十五年】

永樂時十八人張謙【二年廣南府檢校】鄭訥【四年】耿輝【六年府軍前衛經歷】王郁【八年】劉鈞【十年定興縣縣丞】楊沂【十二年畱守千戶所更目】徐智【十四年】何玉【十六年四川安撫司吏目】馬健【十八年鴻臚寺引禮舍人】虎文【二十年】

洪熈時一人文郁【元年隰州吏目】

宣徳時六人李璿【二年】宋瑀【四年】王佐【六年】何著【八年墊江縣主簿】朱琛【九年】董璉【十年】

正統時十四人鄧信【元年】李茂【二年】宇文泰【三年光祿寺監事徐州判官】馬良【四年】包整【五年富州吏目】宇文政【六年】李恭【七年】李俊【八年】段暹【九年曲陽縣主簿】李耔【十年平陽府通判】殷倫【十一年】張本【十二年三萬衛經歷四川布政司都事】王瑾【十三年府典儀】張隆【十四年】

景泰時七人趙興【元年大同縣丞】許敬【二年】劉福【三年江都縣主簿】黨恵【四年澤州學訓導隆慶衛學教授】鄭荘【五年楡社縣丞】馮寅【六年內鄕縣丞贈兵馬副指揮】張鳳【七年】

天順時四人曹俊【二年】李永【四年順慶府推官】王翰【六年江寧縣主簿】申靖【八年荻水鎭巡檢】六年又許貢四十已上者十人郭維新【東昌府知事】尙望【中城兵馬副指揮順天府推官】侯淸【防城縣丞】茍容【綘州稅課局大使】李尙義葛瑤【衛輝遞運衛大使】春楊福【河陰縣訓導】劉彧【溫江縣主簿】任和

成化時十一人張繪【二年安慶府山口鎭河泊所官】於壽【四年】李文圓【六年序班臨胊縣主簿】康長公【諱鏞八年見前志】馬負圖【十年杞縣丞】康演【舉曾孫十二年】段子玉【十四年修武縣主簿】康錫【長公弟十六年槁城縣丞】張通【十八年嶽池縣主簿】李迪【二十年衛輝府知事】劉振【二十二年防州府檢校】

治時十一人閻秀【元年夏縣主簿】楊舟【三年夏縣學訓導封監察禦史】張巽【羽孫五年】丁丙【七年大同左衛學訓導鄭府伴讀】李本【九年金堂縣主簿】朱聰【十年貴州蠻夷長官司吏目】牛經【十一年常州府經歷】康錦【長公季弟十二年長洲縣丞】黨資祿【十三年富順縣丞】劉大經【十五年大同縣丞】馮義【寅子十七年南城兵馬司副指揮】正徳時張鸞【翺繼子元年朔州山陰學訓導】蔡蘭【三年宜陽學訓導】康永嘉【演子五年】符珽【泰子五年西鄕貢】趙章【七年奉化學訓導】楊珂【景隆子九年順慶府學訓導】黨旺【恵子十一年汜水學訓導】張儒珍【十三年河間縣訓導】張秉【翺中子十五年】武功之士所進用於昌時者如是而已舊志不列其行事夫國家承平百五十年諸君子豈無表然在人者今已不述後何以觀焉余於是懼因鄕先生各道其所知乃略著其行事於乎盛哉錄不及其存者君子事定於蓋棺之後也

張憲美儀羽倜儻有气年十八嵗貢入太學太祖愛之以爲刑部主事上每以部中事問憲憲應對殊有條理同官有罪者或引及憲上曰是我小主事邪必非若比遂置不問乃後竟以引逮謫戍鞏昌至孫瑛有功陞百戶

袁溥字汝公爲浙江按察司僉事有令名訟者至則迎刃而決無有凝滯以罣誤左遷吳縣知縣後又坐解戶失金謫戍

黃琮字伯玉通周易爲嶽州通判能其官人稱亷平歸時行李蕭然若諸生時也

張羽字仕儀爲文水知縣政令嚴眀發摘若神桀民有稱十虎三彪一太嵗者羽悉按法徙之時以爲能王用初爲刑部主事用法平恕私門無所交接事聞太祖皇帝嘉賞之因遷員外郎

李耔爲平陽府通判平陽人云有遺愛焉

符泰字伯亨信子也舉時年十八在太學聞母憂徒跣至家廬居墓側者五百日父命徙歸乃更廬於中門外免喪除洪洞訓導能以禮教諸生自令丞士大夫以下皆殊敬之有繼母憂攺永平學天順初上言十一事極論時政得失訓導滿遷林縣教諭先是吏部以泰擬選禦史防目眚不預再有繼母憂攺偃城攝偃城縣民以爲平乞爲令巡撫累疏薦補不報教諭滿乃拜鄭府右長史在鄭府多有諫正王敬納之詳見家集泰篤厚恭謹孝友天成居鄕守官人無間言年六十七卒於官子珽爲西鄕學生正徳五年貢太學

丁璿字大器第進士除行人爲人溫恪防躁所交人無小大皆敬信之卒後士大夫過者必哭加賻焉成化甲辰饑李侍郎來賑關中行縣至則首訪其家拜其妻嘆曰吾大器乃如此天乎善人何尢卽以所有資俸盡與之後其妻亦以貧死子紹先讀書無成死無子

張翺字鳳儀爲淸逺縣丞有恵政士大夫至今傳誦其賢攺肅寕治效若淸逺後遷絳州判官益爲絳人所愛子秉鸞皆嵗貢

李紀以貧爲趙州訓導質朴無教人勤懇詳至罷歸後乃益貧又不欲干謁人猶聚徒教授取給焉可以知其志矣

馮寅字子敬未仕時聚童子爲小學之教凡灑掃應對之屬曲盡其節後爲內鄕丞歸已足以自飬矣猶孳孶敎人不憚煩碎有古昔鄕先生之風焉今士大夫謝仕以居者或不欲自課其子孫況凡民童子哉

尙望字周臣爲中城兵馬副指揮有膽气能不奪於豪貴禁姦止暴令出惟允中城人殊敬畏之至今猶以爲良兵馬云有劉原者故無子以養子治業及原有子原未幾死矣養子私其蓄積毋肯與原子原妻歷訴皆爲養子請托失理一日妻夢原令訴望所妻來訴望已先夢原訴指其匿貨所在隨發得之人以爲神遷順天府推官致仕年七十卒

馬驥字漢房潞城訓導遷房山知縣有父憂攺南部性爽慨重然諾好義有气鄰里婚喪多所成助出百金急人之難無恡色篤愛同气老而不悔罷南部歸日與士大夫故舊遊宴相樂曰嵗月如阪上走丸直不可不遣也年六十五卒於家

楊福字宗善甘貧嗜學居寶意上方從遊及門者若將百人福毎雞鳴而起寒暑風雨無所間後除河陰訓導以所教於寶意者教之士子沛然從焉至今河陰人猶稱福善教不防也福後卒於河陰

李得春字時魁初爲平陽訓導年甚少也能自治威嚴諸生咸畏憚之後攺南陽金城段先生堅知南陽獨禮重之段先生號有理學故得春益造詣防謬遷壺關教諭以憂攺楡次致仕歸貧至居敝不葺人以爲難未嘗請托長吏聞居詠歌古昔絕不談世事年八十卒魏璽字廷寶歷潞城鹿邑訓導吳江商河教諭所至皆有嚴憚遷國子助教再遷代府右長史卒於官璽爲人質直好義嗜學秉禮平日未嘗妄言謾論聞非禮之言則耳頰俱赤待人無眾寡小大各得所敬曰施報之際固宜若此耳年六十八卒

侯相字良弼以親老求爲蒲州學正學正滿遷湯陰縣知縣湯陰道衝政繁相欲以簡易爲理遇當塗者或至濶略體面當塗者乃以爲迂相益自信不肯易居二年有憂歸尋罷縣貧居尙志年五十八卒

其以例入監者天順六年四人王聚【大同府知事】張禮【南皮縣縣丞】宇文縉【大寧前衛經歷廣安州同知】宇文慶【通江縣主簿】

成化二十年八人郭友【鴻臚寺序班】王縉【聚子鴻臚寺序班】馬萬國【驥子雙流曹縣主簿】馬萬衢【驥子淸丰縣主簿】陳紀伊徳馬安【昭子東安主簿萊縣縣丞榮河縣知縣】王大經【聚子伊府典儀正】

正徳三年十人王佩【昭子】馬萬域【驥子】魏鏷【璽子】劉璣【大經子】馬執中【騆侄】王官丁誥【紳子】張世翀王繼祖【大經子】王堂【璣子】十年三人張仲儒馬正中【騆子】馬存信【安子】掾史入官者成化以上縣不過數人今益多不可勝紀矣取其卓然名於官者列諸篇焉

張輝【廣陵縣典史】李能【內鄕縣典史】楊景隆【鳳陽廣濟闗河泊所官】景徳章【南樂縣縣丞】楊景懷【光祿寺監事涿州判官】丁紳【邯鄲縣典史】賀澄【蠡縣典史】楊景新【河津縣主簿】王昭【丹稜縣典史】張翺【濟南遞運大使】宋得山【溧水縣典史】魏經【髙縣典史】武職趙興【蔚州衛指揮同知】靳通【定遼後衛指揮僉事】秋敬【會州衛千戶】王大【秦州衛百戶至子英陞洮州衛千戶】杜安【開平衛副千戶】馬記【畱守前衛副千戶】張瑛【憲孫鞏昌衛百戶】佘四【涼州衛百戶】李貴【寛河衛百戶】賀胡兒【河州衛百戶】李忠【興隆左衛百戶】

封贈尙文英【望父贈中城兵馬司副指揮】馬肅【騆父贈戶部主事】康鑾【長公弟浩父贈戶部主事】

耆民馬宗祿【有信義持是非鄕人服焉年九十三歿】康和【舉子長厚有禮於物無所忤常自言曰人唾吾拭人打吾避人罵吾謝吾何較乎人至今稱其言】黨端【富財好義喜怒不形有偸兒夜入其廥端察得之謂曰不足何不告我而若此更以所偸令子弟予而遣之終身不肯言偸兒名】喬鼎【謹厚詳審於人無所爭弟鼒並有良名又皆頎貌美髯鄕人目曰大髯小髯云】張朋舉【親宗睦鄰無所怨惡歿時年八十有九】

滸西子曰余爲武功志其義例皆見諸篇余不知其詳與略也故猶望後之君子繼而正焉志作於正徳十四年秋七月朔日成於是秋八月三日冬十月十九日隴郡馮韶書成入梓

武功縣誌卷三

