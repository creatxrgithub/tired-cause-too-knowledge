今水經﹝淸﹞黃宗羲撰

北水河水源出吐番朵甘思之南曰星宿海四山之閒有泉百餘泓湧出匯而爲澤方七八十里登髙望之若列星故名火惇腦兒﹝譯言星宿﹞其地在中國西南直四川馬湖府之正西三千餘里雲南麗江府之西北一千五百里較之昆侖殆爲近焉東北流百餘里匯爲大澤又東流號赤賓河又東忽蘭水合乞裏出河來入之其流寖大始名黃河又東北流分爲九派復合爲一水始渾濁又東行二十日至大雪山名騰乞裏塔卽昆侖也繞昆侖之南折而東亦八思河入之又折而北納鄰哈喇河入之﹝哈喇河出西番白狗嶺北西北流五百餘里入河﹞又折而西乞裏出河入之又西鵬拶河入之﹝鵬拶河出西番鵬拶山西流七百餘里入河﹞復繞昆侖之北又轉而東北過大通城又東北邈水西來入之﹝邈水出西寧州宿軍谷東流五百里入河﹞河水又東北至陜西河州城又東﹝案別本無又東二字及下逕字﹞北逕八十里積石山河水自大雪山至積石山行約二十餘日河水又東北過西寧衛南鳳林河從南來入之河水又東過河州北湟水合浩亹河﹝音合門﹞從北來入之﹝浩亹河自甘州經山丹永昌涼州至河州北會湟水入於河湟水源自西番經西寧州南過河州北入浩亹河﹞河水又東至莊浪界洮水入焉﹝洮水源出臨洮府城西南一百五十里西傾山東北流經臨洮府城西南西流會河州水北入於河﹞河水又東過蘭州經靖虜衛北五里金水注之過寧夏衛城東南四十里至衛境東北出塞外經沙漠三受降城折而南西入山西境由東勝州歷廢武州西北二百五十里過延安府綏徳州境東喫那河合奢延水自河套北來入之﹝喫那河自宥州東南流至夏州奢延水西來入之又東流逕銀州入綏徳州境東南流入於河﹞河水又南流逕延川縣東延水注之﹝延水源出延安府安塞縣西北蘆關嶺東南流入膚施縣境逕延長縣入於河﹞河水又南逕石州寧鄕西入平陽府境逕石樓永和大寧縣吉州出龍門口﹝龍門山在河津縣西北三十里﹞過河津縣西汾水入焉河水又南過滎河縣西逕郃陽城東至朝邑縣洛水西來入之﹝洛水源自慶陽府界東南流逕鄜州同官過朝邑縣南東入河﹞河水又南過蒲州城西﹝自河源至此凡九千餘里﹞涑水西流入之﹝涑水源出絳縣爲絳水逕聞喜夏縣安邑猗氏臨晉至蒲州入於黃河﹞至華陰潼關渭水從西來注之河水又東逕芮城南過閿鄕縣北又東過陜州北逕平陸縣南流五十里至底柱又東逕孟縣南又東逕洛陽北洛水從南來注之河水又東逕鞏縣北溫縣南過汜水縣北濟水從北來注之河水又東過滎陽縣北至武陟縣東沁水從北來注之河水又東過中牟縣北汴水入焉河水逕開封府至兗州府曹縣界分爲二派其一東北流過濮州境東南六十里同北淸河﹝一名會通河﹞合衛以入海其一東南流至徐州同南淸河﹝一名泗﹞由淮以入海

黃河舊在開封府城北四十里東至虞城下達山東濟寧州界洪武二十四年河決原武縣黑陽山下東逕府城北五里又東南至項城縣出境入淮而故道遂淤永樂八年復疏入故道自是河分爲二正統十三年又決滎陽縣東逕開封府城西南自是汴城在河之北矣又東南逕陳畱自亳入渦口又逕蒙城至懷遠北而入於淮焉汾水源出太原府西北靜樂縣北一百四十里管涔山逕府城西二里西南流歷淸源交城文水祁縣至平遙介休過汾州城東二十五里南入平陽府境逕靈石趙城洪洞臨汾之西曆襄陵太平之東﹝案別本有南字﹞過絳州稷山河津北過滎河西注於河渭水源出臨洮府渭源縣西二十五里南谷山至鳥鼠山下轉而東流逕渭源縣北二里過鞏昌府城北五里東流漳水從西注焉﹝漳水源發漳縣西木寨坡西北會西傾山水西南會木匝谷水逕縣南三里東入於渭﹞渭水東流至淸水縣淸水西來注之渭水東流逕鳳翔府寶雞縣治南又東汧水北入之﹝汧水源出隴州西四十里岍山南流逕汧陽縣至寶雞縣東入於渭﹞渭水又東逕岐山扶風二縣入西安府界歷盩厔興平咸陽逕府城北五十里又東涇水會焉渭水又東過渭南縣北至華陰界沮水北來注之﹝沮水來自延安府宜君縣至耀州富平縣合漆河漆河源出扶風古漆縣西北逕同官縣至耀州南同沮水至同州朝邑縣東南入於渭﹞渭水又東入於河涇水源出平涼府界笄頭山逕涇州又東南至邠州北界馬蓮河從北來注之﹝馬蓮河有二源一名東河來自沙漠至慶陽府城合懷安川及靈溝水南流與西河會一名西河源出環縣北七十里爲環江流逕縣城西南入安化縣界逕慶陽府城西名西河合陽集澗水谷溝下馬汀諸水由西轉南會於東河至合水縣西南四十里爲馬蓮河南流入眞寧縣界會九龍川又南入涇水﹞涇水又東南過醴泉之東涇陽之西至髙陵縣界入於渭洛水源出陜西商縣西北一百二十里歡舉山東流逕洛南縣北五里爲洛河又東流入河南盧氏縣歷永寧宜陽又東過洛陽縣南澗水從北來注之﹝澗水源出澠池縣東北二十三里白石山東流逕新安洛陽東南入於洛﹞洛水又東﹖水從北來注之﹝瀍水源出洛陽縣西北五十里谷城山東流入於洛﹞洛水又東至偃師縣伊水從西來注之﹝伊水源出盧氏縣東南一百六十里悶頓嶺東流逕嵩縣洛陽至偃師界入於洛﹞洛水又東過偃師縣南又東北過鞏縣東又北入於河濟瀆源發河南懷慶府濟源縣西八十里王屋山下曰沇水旣見而伏復出於濟源縣西北三里東流爲濟有二源東源周圍七百步其深莫測西源周圍六百八十五步其深一丈兩源合流至溫縣南入於黃河與河合流又東過成臯縣北又東過滎陽縣北濟水性下且勁過黃河之南溢而爲滎往來若斷若續或伏或見濟水又東過原武又東北流過陽武縣北濟水又東逕封丘縣北爲北濟過封丘縣南爲南濟北濟又東逕開州又東北過壽張縣西界安民亭南汶水從東北來注之濟水又東北流逕東阿縣界又東北入濟南府界逕長淸齊河歷城濟陽齊東武定靑城濱州蒲臺利津諸州縣界入於海南濟又東過曹州境又東過定陶縣南又東過金鄕魚臺縣南東入於泗由徐邳達淮以入於海汶水其源有三一發濟南府城南七十里太山之旁仙臺嶺一發萊蕪縣東五十里原山之陽﹝淄水出原山之陰﹞一發萊蕪縣寨子村至泰安州靜封鎭合焉名曰塹汶西南流與泰安州東南四十里䢐徠山陽之小汶河合又西南流入兗州府境逕寧陽平陰汶上縣界又西至東平州界注於大淸河大淸河卽濟河之故道蓋濟水伏流不見故惟汶水由濟以入於海沁水源出山西沁州沁源縣北一百里綿山東谷南流入平陽府嶽陽縣界東流至沁水縣城東五十里南流穿太行達濟源河過河南懷慶府城北二里逕武陟入於河汴水源出滎陽縣大周山合京索須鄭四水﹝須水源出滎陽縣方山北流入汴索水源出滎陽小陘山北流入京水京水源出嵩渚山逕鄭州西南十五里東北入鄭水鄭水源出鄭州城東二十五里東北至中牟縣下入於汴﹞東南至中牟縣北入於黃河

汴河舊自滎陽縣東逕開封府城內又東合蔡河名莨菪渠東注泗州至徐州城北入於河後因河決蔡河湮沒而汴自中牟入河矣遼水源出寨外自三萬衛西北入境南流大淸河合小淸河入焉﹝大淸河源出三萬衛東北分水嶺南流逕城東南十五里合小淸河入遼小淸河源出蓋州衛分水嶺西南流逕城南又西流合泥河﹞遼水又南流逕鐵嶺沈陽都司之西境廣寧之東境珠子河從西北來注之﹝珠子河源出廣寧衛東北一百里白雲山南流入於遼河﹞渾河合太子河從東北來注之﹝渾河一名小遼水源出塞外西南流至沈陽衛合沙河又西南流至都司城西北入於太子河太子河一名太梁水源出幹羅山西流五百里至都司城東北五里折而西南流至渾河合爲小口入於遼河﹞又南至海州衛三坌關入於海﹝約行一千三百五十里﹞鴨綠江源出長白山其山去金故會寧府南六十里其顚有潭周八十里北流爲混同江東流爲阿也舌河南流爲鴨綠江去三萬衛東北十餘里西南流逕遼東都司城東五百六十里大虫江入焉﹝大虫江源出龍鳳山南流入於鴨綠江﹞又西南至安市入海混同江源出長白山北流逕金會寧府過五國城又北合松花江東入於海松花江源出長白山北流逕金故南京城合黑龍江﹝黑龍江源出北山卽黑水靺鞨之舊居南流約二千餘里入於松花江﹞至海西入於混同江大淩河源出大寧自義州衛西六十里入境南流逕廣寧左右屯衛界入海小淩河源出大寧自廣寧左屯衛西入境合女兒河吟剌河南流入海膠水源出膠州西南一百二十里鐵橛山過密州五弩山鹵水入焉又北過髙密縣注瀦澤與張奴水合由澤北入新河逕平度州昌邑縣界入海濰水源出莒州西北九十里箕屋山自密州諸城縣界流入髙密縣境逕昌邑濰縣界東北入海丹河有二東丹河源出昌樂縣東南二十里方山西丹河源出臨朐縣丹山二水皆北流至昌樂歷城西合流至壽光縣界入於海沽河有二大沽河源出登州府黃縣蹲犬山小沽河源出萊州府東南馬鞍山大沽南流小沽東南流至平度州乃合至膠州卽墨縣入海墨水源出平度州墨山南流至卽墨縣界入海淄水源出泰安州萊蕪縣原山北流逕臨淄至壽光縣時繩之水注之﹝繩水源出臨淄縣西申池北流入時水時水在臨淄縣西南二十五里﹞又東北入於海灤河源出宣府城西一百二十里炭山冰井亂泉合爲此河北流逕古桓州南下流入開平東南流逕遷安縣界至盧龍縣漆河西南流來注之﹝漆河源自口北入桃林口南流至遷安縣東北七十里爲靑龍河東流逕永平府城西門外爲漆河入於灤﹞灤河又南至樂亭縣界入於海白河上流自宣府城東北三百里﹝案別本作三十里﹞云州獨石東南流逕古北口至密雲縣西黃花鎭川河西來注之﹝黃花鎭川河源自塞外流入黃花鎭逕昌平至懷柔縣入於白河﹞白河又東南逕順義縣東潮河東來注之﹝潮河在密雲縣東南下流至順義縣入於白河﹞白河逕通州至武淸縣東南爲直沽下流會衛河爲丁字沽入於海衛河一名禦河漢名爲屯氏河源出河南衛輝府輝縣西北七里蘇門山東流逕衛輝府城北一里又東流淇水西北來注之﹝淇水源出彰徳府林縣西大號山流逕淇縣西北三十里合淸水淸水源出輝縣西南七十里山陽鎭東南流逕獲嘉縣界又東南至淇縣界注於淇淇水又東流入衛﹞衛水又東流過大名府浚縣內黃界漳水入焉衛水又東北入東昌府館陶縣西二里至臨淸汶水﹝卽會通河﹞北流入之過東昌府武城縣界入濟南府境逕徳州城西北過河閒府界去景州城東二十里歷故城吳橋東光縣境下至滄州西流逕興濟縣入靑縣界合滹沱河衛河又東北過靜海至武淸與桑幹河合又東北入於海漳河其源有二一名濁漳出山西潞州長子縣西五十里發鳩山東北流逕潞州城西南二十里過襄垣黎城二縣自林縣西北入彰徳府境一名淸漳出平定州樂平縣西南二十里少山西南流過和順之西北四十里石堠嶺下流逕遼州東七十里又西南入潞州黎城縣界自涉縣西入彰徳府境二漳俱東至林縣合流至彰徳府爲漳河逕臨漳入廣平府境歷成安廣平肥鄕曲周入於衛河滹沱河源出山西繁峙縣東北三十里泰戲山歷代州崞縣忻州定襄五臺盂縣北入眞定府平山縣界逕靈壽縣至眞定府城南逕晉州過保定府境束鹿縣南三十里達於深州至阜城縣沙水入焉﹝沙河在沙河縣治南逕廣平府城五十里下達雞澤縣界洺河入之洺河源出遼州大行山至武安縣柏林裏伏流至洛遠裏復出東逕廣平府城北三十五里至雞澤縣界入於沙河沙河又逕鉅鹿隆平二縣至寧晉縣匯爲大陸澤過冀州境西北三十五里至武邑縣北界三十里爲夾河逕阜城縣西北爲胡盧河卽衡漳之別名也入於滹沱河﹞滹沱河歷河閒府獻縣城南易水注之至交河縣與髙河合爲交河至靑縣入於衛易水源出易州閻鄕西山東過涿州南又東過安州城北與保定府境沙河合焉﹝沙河源發山西繁峙縣白坡頭流逕定州新樂縣界至祁州唐河北來注之唐河源自大同府靈丘縣南逕飛狐口倒馬關過唐縣東南至祁州入於沙河沙河又逕祁州城西南二十里至博野縣滋河來注之滋河源出靈丘枚回山逕行唐縣張茂村伏流不見至眞定府界南孟社復出東南流逕無極深澤二縣過祁州城西南三十里入於沙河沙河又東入於易水案滋河源出靈丘枚回山元本云源出山西放回山考陸隴其畿輔八府地圖記作枚回靈壽縣誌云枚回府誌原本作放回誤金史繁峙有梅回鎭今據以攺正﹞易水又東至雄縣南爲瓦濟河溫義河來注之﹝溫義河源發易州城西五回嶺逕滿城縣北十里名大冊河至淸苑縣北十五里名徐河逕安肅縣西一十里至新安縣南八里與曹河合曹河出安肅縣南三十里入於徐河徐河合曹河曰溫義河又南與長流河合至雄縣南入瓦濟河﹞至保定縣爲磁河過河閒府境任丘縣西六十里至獻縣五里鋪入於滹沱河桑幹河源出大同府馬邑縣西北十里洪濤山下與金龍池水合東流過渾源州北逕宣府保安州新城西南四十里洋河東南流來注之﹝洋河源出境外逕宣府城南五里東流逕保安州城西南一十里案別本作一十五里又東南入於桑幹河﹞又東入宛平縣境爲蘆溝河至看丹口分爲二派其一東流出通州髙麗莊入白河其一南流逕固安至武淸縣小直沽入於衛河淮水源發河南南陽府唐縣東南一百八十里桐柏山其支岡有水潛流三十里東出大復山又東逕汝寧府確山縣信陽州息縣至新蔡縣南汝水從西北來入之入潁上界至壽州西北潁水入之又東淝水入之﹝淝水源出宿州龍山湖東流至懷遠縣入淮﹞至懷遠縣渦水入之﹝渦水源出河南太康縣自黃河東流逕蒙城縣北沿懷遠縣東北入於淮﹞淮水又東至鳳陽府北境濠水入之﹝濠水有二源東源出鳳陽府舊城南六十里鐘乳山西源出府南八十里鏌鎁山至升髙橋合流逕府舊城西南有石絕水謂之濠梁又東南逕新河口入於淮﹞又東池水入之﹝池河自廬州府界流入歷定遠縣南一百四十里北流入於淮﹞又東北入泗州至淸河口泗水入之又東邗溝南入焉﹝邗溝自大江至揚子鎭南爲伊婁河又自大江由儀眞縣南爲獅子河東北流逕揚州城東南北通射陽湖爲邗溝入淮﹞淮水又東瀠回淮安府城北五里又東沭水入之過安東縣東入於海汝水源出河南汝州天息山東流過郟縣南又東南𨿽水合沙河入之﹝𨿽水源出魯山縣西堯山流至葉縣入沙河沙河源出桐柏山東流合三里河入汝水﹞過襄城縣又東南過郾城縣北又東南入汝寧府境逕汝陽上蔡又東南逕新蔡東流入於淮潁水有三源左源出登封縣東二十五里陽幹山中源出嵩縣少室山右源出少室南溪流入鈞州界又東南過許州又東南過臨潁扶溝二縣又東南﹝案別本無南字﹞洧水東流注之﹝洧水源出密縣東至新鄭縣會溱水爲雙泊河至西華縣入潁溱水源出密縣﹞又東過西華縣北又南過太和縣北又東南過潁上縣北又東南入於淮泗水源出山東兗州府泗水縣東五十里陪尾山四泉並發故以爲名循泗水縣北八里始合爲一西逕曲阜縣貫府城下至濟寧州分流南北北流謂之北淸河南流謂之南淸河北淸河亦名會通河在濟寧州南自濟寧分水閘至東昌府臨淸閘凡四百餘里自濟寧則引泗洸及䢐徠諸山谷水注之至沙灣則引黃河支流自金龍口者合之自兗州府陽谷縣入東昌府境至府城東南北達臨淸入於衛河南淸河南流過沛縣至徐州城東北汴水從西來注之循城東南至邳州境沂水從東來注之﹝沂水源發山東靑州府沂水縣西北一百九里雕崖山南流逕縣南二里至沂州祊水入之祊水源發大匡阜東南流逕沂州郯城縣入邳州界合沂水沂水西流過下邳城西西南入於泗﹞泗水又南至宿遷縣雎水入焉﹝雎水有二一在陳畱縣東北四十里東逕雎州達寧陵縣一在夏邑縣南二十里逕永城縣合沙白水過宿州城二十里逕靈壁縣北入徐州境城南二十里東流逕睢寧縣界又東北至宿遷縣入泗水﹞泗水又南至濟河縣西北三叉河口分爲大小二濟河南達於淮

南水大江源出蜀之茂州岷山故名岷江﹝徐宏祖溯江紀源曰禹貢岷山導江乃泛濫中國之始非發源也中國入河之水爲省五入江之水爲省十一計其吐納江陪於河按其發源河自昆侖之北江亦自昆侖之南非江源短而河源長也﹞南流逕茂州城西南入威州境過汶川縣而東南至灌縣別爲二一渠由永康軍過新繁入成都謂之外江一渠由永康過郫入成都謂之內江合於成都府城南過金馬口至新津縣皂江水入之﹝皂江源出岷山逕溫江縣治西南東流入成都府界注於岷江﹞岷江至眉州城東七里蟆頤山下爲玻璃江逕夾江縣﹝卽平羌﹞繞烏尢山下﹝在嘉定州治東﹞至嘉定州與大渡河合岷江又東南至敍州府城東與金沙江合﹝卽馬湖江﹞又東永寧河入之﹝永寧河源自七星關北西北流逕烏撒貫永寧城又西北逕納溪縣北流入江案七星關別本作七里關﹞過瀘州治城東爲瀘江入合江縣界資江來注之岷江又東北過重慶府東南江來注之﹝南江在南川縣眾溪會合至三溪方通舟楫行三十里至綦市自綦市至南江口合於大江﹞大江至重慶府東北與嘉陵江會大江又東至涪州與烏江合又東過忠州萬縣至夔州府云陽縣開江來注之﹝開江源自新寧縣霧山逕開縣治南合淸江過云陽入泯﹞大江逕夔州府入瞿唐峽過巫山歷歸州夷陵至宜都縣淸江﹝一名夷水﹞來注之﹝夷水自紹慶發源繞施州衛城東流入荊州府界逕建始縣境流入長陽縣南至宜都縣入於大江﹞大江逕枝江縣界沮江入之﹝沮江在當陽縣北出房陵縣過臨沮縣界漳水入之漳江源自臨沮縣南至當陽縣北與沮水合流通沱江案通別本作過沱江在當陽縣治南至枝江縣界入於大江﹞大江至松滋縣北分爲三派下流三十里復合爲一達於江陵至荊州府城南爲荊江逕公安石首而東與漢江合過城陵磯下合洞庭諸水逕嶽州府臨湘縣其流淸者爲洞庭濁者爲大江又東自嘉魚縣入江夏境至州西沔水入焉﹝沔水源出襄水逕漢陽府城西南三十里爲沔水南入大江﹞過漢陽府城東南至漢陽縣界灄河入之﹝灄水發源在河南羅山縣南流逕黃陂縣東北二百里入漢陽縣界與淪索二水合流南入於江﹞又過蒲圻縣陸水注之﹝陸水自巴陵歷通城崇陽二縣境北過蒲圻縣入於大江卽陸口﹞東流逕武昌縣入黃州黃陂縣界至黃州府城下赤壁磯東過蘄水縣入九江府西境龍開河入之﹝龍開河源發瑞昌縣淸湓鄕東由大江逆泛爲鶴問湖距九江府城西二十五里又濂溪自廬山西流逕九江城南一十五里下流合龍開河入於江﹞至九江府城北爲尋陽江下流四十里合彭蠡湖水又東流至安慶府城西皖水來注之﹝皖水出安慶府潛山縣北逕安慶府城西入於江﹞大江環安慶府西南東三面北流至東流縣又折而東過池州府北池河北流來注之﹝池河源出標山流爲管公明溪歷龍須河會於秀山倉埠潭過白面渡匯爲秋浦秋浦在池州府城西南八十餘里又北流入於大江﹞下至銅陵縣大通河來注之﹝大通河在銅陵縣西四十里其源一出九華山一出梅衡山會於車橋湖至大通鎭入於江﹞至荻港驛荻港河北來注之﹝荻港河在銅陵縣北八十里源發朱村耆卽坑邵家澗會石洞南洪鳳凰貫上中下各耆之水合流至北下社入於江﹞又東漳淮來注之﹝漳淮源出寧國府南陵縣南六十里呂山至縣東溪與中港西港之水相合流入小淮河至石硊西出魯港魯港一名魯明江在太平府蕪湖縣西南三十餘里與繁昌縣分界入於大江﹞大江南逕無爲州又過太平府城西北七里﹝案七里別本作又東﹞靑弋江來注之﹝靑弋江源出涇縣及池州石埭合中流出蕪湖入於大江﹞大江又南過和州界巢湖來注之﹝巢湖一名焦湖周圍四百餘里港叉大小三百六十占合肥舒城廬江巢四邑境肥水桃溪皆注之肥水源發廬州府城西北四十里雞鳴山北流三十里分爲二其一西北流入淮其一東南流貫廬州府城過金斗驛入於巢湖桃溪發源六安州界逕舒城縣北三十五里入於巢湖巢湖下流其一東南流逕無爲州和州界爲柵江卽濡須口入於江其一東流逕和州城北爲烏江入於江﹞又過應天府西北秦淮入之﹝秦淮在上元縣東南三里西北入於大江﹞大江又逕六合縣滁河北來﹝案北來別本作東來﹞注之﹝滁河源出廬州府過全椒縣與襄水合流至滁州東南三叉河會淸流水逕六合縣入於江﹞大江又逕揚州府儀眞縣南支流爲北運河大江又逕鎭江府城西北六里南運河入焉逕常州府城北五十里過江陰縣西泰州東南至常熟縣北通州南入於海裏書案山西流至大姚縣西北合鐵索箐之水折而南流至縣西南合姚州小橋村之水折而東流繞縣南蜻蛉河入之復東北流入於金沙河﹞又東打衝河從北來注之﹝打衝河源自打衝河中在所逕中前所至普濟南流約千里入於金沙河﹞金沙江又東入黎溪州至會川衛城西南二百五十里瀘水入焉﹝瀘水源出吐番南流寧番水西流入之逕建昌城西邛湖水西流入之又南流逕會川衛境西入於金沙江﹞金沙江又東過武定府元謀縣北滇池水入之逕東川府境西一百五十里折而至府東牛欄江從南來注之﹝牛欄江其源出西河在雲南馬龍州治西東流合東河東河在馬龍州治東入尋甸府爲牛欄江逕東川府東南一百二十里案別本二十作三十北流入金沙江﹞金沙江過烏蒙府西南二百六十里又東北至敍州府城西南一百三十里爲石門江馬湖水入之﹝馬湖在馬湖府城西一百八十里蠻夷長官司前馬湖在山頂長二十里廣七里﹞又東泉江南流來注之﹝泉江在芒部府西北二百八十里﹞過敍州府城南入於岷江滇池一名昆明池周廣五百餘里在雲南府城南源出尋甸府治西南六十里果馬山爲龍巨江﹝一名龍濟溪﹞流經嵩明州東南一十五里入嘉利澤﹝澤周百餘里﹞又自嵩明州故邵甸縣之東山西山凡九十九泉合流經雲南府城東爲盤龍江又南與黃龍溪諸水合爲滇池又大堡河北流入之﹝大堡河出新興州界經晉寧州永興鄕分流北入於滇池﹞又渠濫州東北流注之﹝渠濫州在昆明州東南五里東北流入於滇池﹞滇池下流爲螳螂川縈回安寧州治過昆陽州富民縣經武定入於金沙江資江一名中江源出汶山自洛口分支經漢州及新都縣東流入簡州資縣界過內江縣西五里經富順縣瀘州城北支江來注之﹝支江源自當順縣鴛鴦溪經安夷鎭過瀘州城北入於資江﹞資江至合江縣界入於湣江【按圖】西漢水源出陜西沔縣西一百二十里嶓冢山流經四川保寧府廣元縣界歷昭化過劍川至保寧府閬中縣曰閬水至順慶府治東又東至合州治東北釣魚山下合巴水嘉陵江至合州治前又與涪江合過重慶府城北東流入於湣江巴水源出陜西漢中府西鄕縣六十里巴山流經四川達蓬廣安三州至渠縣東爲渠江又東經順慶府界流至合州治東北與嘉陵江合於渠口涪江源出吐番下歷綿州入潼川州東南又東南流經遂寧縣至合州入於嘉陵江烏江志名牂牁江以江出於牂柯郡也其源有二東源出自程番府界東北流過龍裏衛西翁首河東入之﹝翁首河在龍裏衛平伐司東南二十五里下流入淸水江﹞至貴州城南南明河西入之﹝南明河在貴州城南﹞東北流過巴鄕西曆平越衛西境四十里過新添司經貴州城東境一百五十里爲淸水江過谷龍爲紫江由眉潭入於西源之烏江西源出自安順州西堡司西北五十里東北流經司治前爲谷隴河貫州城過金築西境至威淸衛城西爲的澄河繞衛城北經靑山司北至陸廣驛西爲陸廣河過淸河驛及黃沙渡巡司南距貴州城北境二百里爲烏江南岸有烏江關乃貴播之界河也繞播州司南至東境七十里湘江入之﹝湘江源出播州西北四十里龍巖山麓流經湘山過播州司東爲湘江南入烏江﹞經容山司東與東源之江水會烏江又東北經石阡府西境一百五十里龍底江來入之﹝龍底江在石阡府城南西流入於思南大江﹞烏江又東北入思南府境西南十里鮎魚峽東流過府治南爲水徳江又東流過印江縣思印江北流入之﹝思印江源出朗溪司經印江縣北流入於徳江﹞又東北經沿河司河由江入之﹝河由江源出銅仁烏羅司經沿河司治北十里入於水徳江﹞又東北至彭水縣爲黔江歷新灘關灘至涪陵入於川江【按圖】嘉陵江卽漢水﹝案別本作東漢水﹞源出陜西鳳縣東嘉陵谷歷兩當縣過略陽縣治西會東谷諸水流經漢中府城南三里歷洋縣石泉縣南過金州北漢水又東過鄖西縣南又東北屈東南過均州東北過光化縣西南漢水又南逕谷城縣東均水入之﹝均水源出淅川縣北山南流過郢邑南又東過谷城南東入於沔﹞漢水又東過襄陽城北又東南淯水從北來注之﹝淯水一名白河源自河南府嵩縣雙溪嶺東南流經南陽府城東三里歷新野縣會梅溪洱灌湍水流山黃渠栗鴉四潦力等河與泌水合流南至襄陽府城北入漢湍水源出南陽府鄧州內鄕縣東一十二里熊耳山槍竿嶺東南流經內鄕繞鄧州城北三里轉東南會趙沐沙溝黃水等河至新野入於淯水泌水源出泌陽縣東四十里桐柏山東流爲淮西流爲泌經唐縣北轉西下流會淸水三家八疊牡丹昆江桐浚等河至襄陽府界入於淯水﹞漢水又南經安陸州治西過宜城縣東夷水東流注之﹝夷水一名蠻冰河發源自房縣界經南漳過宜城西南六十里入於漢﹞漢水經潛江縣分爲潛江入於江﹝潛江水自江出爲沱漢出爲潛今潛江漢水循源而下經潛江縣界入於大江﹞漢水又東南臼水注之﹝臼水源出漢川縣西北界經縣南一百二十里入於漢﹞又經當陽縣之東漢水又東南涢水入焉﹝涢水源出徳安府東北四十里陪尾山石巖下逕徳安府城西隅瀖河入焉瀖河源出徳安府城西二十里白兆山下達云夢蒿於港口入涢河涢河又東流入於漢﹞漢水又東南至荊門州東九十里至大別山入於江其水自嶓冢爲漾水沔縣爲沔水漢中爲漢水至荊山東爲滄浪水蓋因地而稱名也洞庭湖在嶽州府城西南一名九江沅漸無辰敍酉澧資湘九水皆合也又沅資湘最大皆自南而入荊江自北而過洞庭瀦其閒名爲五瀦湘江源出廣西興安縣海陽山下西北流至分水嶺分爲二派曰漓水流而南曰湘水流而北合越城嶠水至全州又合洮灌二水﹝洮水源出全州北二十里文山下流入於湘灌水在灌陽南九十里流經全州入於湘﹞經東安縣盧洪江來注之﹝盧洪江在東安縣治東東南流入於湘﹞至永州府城西南永水來入之﹝永水源出永州府城西南一百里永山入於湘﹞又東北入永州府界至湘口與瀟水合曰瀟湘經永州府城北一十里又東經祁陽西北祁水東流來注之﹝祁水源出寶慶府邵陽縣界東北流九十里至祁陽縣治北東流入於湘﹞湘江經常寧縣西舂陵水從東來注之﹝舂水源出道州寧遠縣東北七十五里舂陵山東流經桂陽州藍山縣界又東流至桂陽州界北三十里巋水入之巋水源出道州寧遠縣九疑山東流經藍山縣界南又東北經桂陽州入於舂陵水舂陵水又北至常寧縣界入於湘﹞湘江至衡州府城東與蒸水合曰蒸湘﹝蒸水源出寶慶府邵陽縣耶姜山東北流至衡陽縣界會淸陽水又北流經衡州府城北入於湘﹞至衡州府東北郴江來注之﹝郴江源發郴州城南三十六里黃岑山北流經郴州城東爲郴江下流耒水入之經永興縣至森口棲鳳水入之郴江經衡州府耒陽縣界歷府城北至耒口入於湘耒水出桂陽縣南五里耒山西流資興水入之又西流八十里水勢險惡北入郴水棲鳳水源出桂陽州南二十里郴州城西九十里龍度山東北流至郴州界過郴州城北五十里爲棲鳳水又西北流經棲鳳渡白豹水入之流至森口入郴水﹞湘江又東流入長沙界至於陵江口攸水西流來注之﹝攸水一名伯水源出江西安福縣封侯山西流經攸縣東一十五里爲攸水洣水入之洣水源出﹖縣洣泉經茶陵縣西北至攸縣東七里入攸水攸水又至茶陵江口入於湘﹞湘江又北漉水從東注之﹝漉水一源自江西袁州府萍鄕縣北七十里楊岐山爲岐水西流過萍鄕縣前下入醴陵縣境會縣東漉山之水爲漉水過其縣南屈從縣西西北流至漉浦入於湘﹞又北漣水東流來注之﹝漣水資水之別源出寶慶府邵陽縣東八十里長沙府湘鄕縣西一百八十里龍山案別本作大龍山其水分爲二派一入邵陽爲邵水一入湘鄕爲漣水又邇漣山與龍山對峙漣水別支出其下奔流數里有石巖當路水入巖中伏流六七里分爲三派流出至湘鄕縣西五十里又名湄水東入於漣合流九十里會側水繞破石轉至縣南匯而爲澤又東過石潭百餘里東流入於湘﹞又北過長沙府西瀏水從東來注之﹝瀏水在長沙府城北五里源出大圍山有二源曰大溪曰小溪合流經瀏陽縣西名渭水過縣前名瀏水西流入於湘﹞又北潙水從西南來注之﹝潙水在長沙府城北二十里源出安化縣靑羊山流入潙山靑潭中入於湘﹞又北過湘陰縣汨水西流來注之﹝汨羅江在湘陰縣北七十里源出江西寧縣至嶽州平江縣東南合純盧二水又西南會昌水下流合羅水羅水自湘陰縣分二水南流曰汨水一經古羅城曰羅水至屈潭復合故曰汨羅西流入湘﹞湘江又北至沅江縣與沅水合曰沅湘會眾流以達於洞庭瀟水源出永州府寧遠縣南六十里九疑山四水流灌於南海五水北注於洞庭至三江口與沲水合﹝沲水出九疑山石城娥皇二峯至江華縣東南砯水入之砯水出九疑山女英峯至江華縣東南爲砯水入於沲水沲水又東別爲二又十里合爲一經三江口入於瀟水舜源水出九疑山舜源峯流至寧遠縣東西抑而北與沲湘水合營水出道州西四十五里營山東流與沲池水合案別本無池字經宜陽鄕與舜源水瀟水合﹞瀟水又東北流至永州府城外至湘口入於湘資江有二源一出敍浦與靖州綏寧之澗谷閒一出廣西全州界經新寧縣南爲夫夷水至武岡合流東下又都梁水出武岡州城西南來注之經寶慶府城北邵水入之﹝邵水源出邵陽縣東八十里龍山經鞍山至寶慶府城北入於資江﹞資江自寶慶過祁陽縣北經安化縣西凡五百餘里至益陽縣南過沅江縣入於洞庭湖沅江源出四川播州與牂牁江隔嶺而分者也﹝此牂牁江烏江也﹞其源自黃平所爲黃平河過偏橋司治西東流處洞河入之﹝處洞河源出苗境東流經處洞至興龍衛城合興隆大河小河入於鎭洋江﹞至鎭遠府城南爲鎭洋江﹝一名氵舞水乃五溪之一巫無潕舞氵舞一水五名聲之變耳﹞東流經淸浪衛淸江北來入之﹝淸江一名灑溪在思州府城南下流合思州諸溪水入於平溪大江﹞又東經平溪衛至麻陽錦江入之﹝錦江其源自銅仁府治西北甕濟洞經府城西爲銅仁小江會提溪省溪溟邏江諸水至府治西南爲銅仁大江入沅州麻陽縣治西境五里爲錦江流經縣前下入沅江﹞沅水又經黔陽縣西南又經靖州會同縣西境洪江來入之﹝洪江源出黎平府洪州司治北下流至靖州城東合渠陽江渠陽江源出靖州通道縣之東北一百里廣西分界佛子嶺下合眾流環靖州城東入於洪江洪江自靖州治流三百四十里案三百一作二百至會同縣西南洪江驛入於沅江﹞又經﹝案一作又東﹞漵浦縣敍水來注之﹝敍水有二源一出龍潭在縣南一百二十里當黔陽界有溪東流至巡檢司前匯而爲潭龍潭之水由地中行者二里出而南流六十里鄜梁之水自東而始入桶溪之水又六十里一源出龍灣在縣東二十里自頓家山出匯而爲潭二水至縣前爲雙龍江經縣西三十里下流入於沅江﹞沅水又歷辰州府城西南五里酉水入之﹝酉水源出四川酉陽經辰州府城西南五里東入於沅﹞又東辰水入之﹝辰水在辰州府東源出府城東二百四十里三培山南流入沅﹞沅江入常徳府桃源縣境經府城南東流過龍陽縣北入於洞庭湖自發源至入湖東北流凡二千五百三十里澧水源出嶽州府慈利縣西曆山下流合溇水﹝溇水在慈利縣源出歸州東流至索溪合四十八澗而爲一水南至觀嘉觜合澧水﹞至石門縣渫水來入之﹝渫水在石門縣西一百七十里流經水南山鯉魚山合陽泉南溪水至縣西四十里入於澧﹞澧水又流至澧州城下涔澹二水來入之﹝澹水在澧州東二十五里涔水在澧州城北七十里﹞又東蘭江來注之﹝蘭江在澧州城東北源江水入華容縣治北爲華容河南通澧水﹞又東過安鄕縣北入於洞庭湖新墻河在嶽州府巴陵縣南六十里發源臨湘縣相思山至灌口注於洞庭彭蠡湖﹝一名鄱陽一名宮亭﹞在九江府城東南九十里闊四十里長三百里經南康府東南西接南昌東抵饒州在鄱陽縣西四十里納贛旴鄱饒袁修諸水北流入於江贛江源自章貢而來貢水源出汀州新樂山西西南流經瑞金南入會昌北濓水入之﹝濓水源出安遠縣北流至會昌縣界入於貢﹞貢水又西北流至雩都虔化水雩水入之﹝虔化水源出寧都縣經雩都縣境南入於貢雩水源出雩都縣之雩山西南流入於貢﹞貢水又西北流瀲水北來入之﹝瀲水在興國縣東北﹞又西北流三江水南來入之﹝三江水在龍南縣後乃桃水渥水濂水之會流經信丰入於章﹞又西北至贛州府城東爲貢水環城而北與章水合章水源出南安府大庾縣西南一百三十里聶都山東流至南安府城南爲橫江經南康縣治東北流猶水從西來注之﹝猶水源出湖廣郴州桂陽縣東北一十七里名孤山水屈曲北流一百五十里入江西南安府界流經上猶縣治南爲猶水東流至南康縣界入於章﹞至贛州府城西爲章江環城而北與貢水合名爲贛江北流一百里凡二十四灘怪石多險至萬安縣折而東流遂水西來注之﹝遂水在龍泉縣治南源出左右二溪歷八十四灘入於贛﹞過泰和縣東云亭江東來注之﹝云亭江一名繒水源發興國縣界經泰和縣南西北流至珠林入於贛﹞贛江北流至吉安府城東南禾水東流來注之﹝禾水源出永寧縣西禾山經永寧縣北至永新縣南爲永新江東流盧水注之盧水源出安福縣西二百二十里盧肖山至安福縣城北爲盧水東流王江從安福縣東南東流來合之入於禾水禾水又東流至泰和縣西五十里爲早禾江至盧陵神岡山下入於贛﹞贛江達吉安府城東又吉水來注之﹝吉水源發永丰縣至吉水縣南爲吉水入於贛﹞贛江又北流經峽江縣東至臨江府城南五里爲淸江袁江水東流來注之贛江又東北流入南昌府丰城縣南丰水來注之﹝丰水在丰城縣南一百八十里出自柸山繞丰城劍池東入於贛﹞贛江東北流至南浦折而北流至南昌府城西南蜀江來注之﹝蜀江一名筠案別本云蜀江一名笛河源出袁州府萬載縣龍河渡流至上髙陵江合新昌藤江歷瑞州府城南而東匯於南昌之象澤潭案一本無澤字入於章江﹞贛江達南昌府城西爲章江又奉新江東流來注之﹝奉新江自寧州歷靖安縣至奉新縣南爲奉新江東流入於章江﹞章江又北流入於彭蠡湖袁江源出袁州府萍鄕縣西瀘溪過縣北又至縣東北羅霄水來注之經袁州府城西十五里爲稠江至北門外爲秀江下經分宜縣東南袁江又東至新諭縣南爲諭水至臨江府西境太平江來注之至臨江府南十里入於淸江自袁州府城至淸江凡八百四十里修水源出南昌府寧縣西六十里幕阜山自艾城東北流過南康府建昌縣治南約七百餘里入於彭蠡湖旴江源出建昌府廣昌縣血木嶺流六十里爲旴水又二十里爲巴溪又八十里至廣昌縣前又三十里入南丰縣境東北流百餘里至建昌府城東南冰壺水東來入之﹝冰壺水源出福建泰寧縣界經新城縣西四十里飛猿水從新城縣東境西北流來合之冰壺水又西北流入於盱江﹞旴江又東北流二百餘里入撫州府境爲汝水流經金溪縣南曲折行百餘里至撫州城東抱城西北西寧水注之﹝西寧水源出崇仁縣南一百里華蓋山合宜黃水至崇仁縣西五里爲西寧水下流曲折五百餘里至西津入於汝水﹞旴江入南昌界過丰城縣東北流至南昌府城東南三十五里又東北入於彭蠡湖鄱江源出浮梁縣東北一百四十里榔木山下西流百里至浮梁縣南爲昌江又西樂安江來注之﹝樂安江源出徽州婺源縣西北五十入裏大廣山爲婺水至徳興縣北二十里爲徳興溪又西北建節水來注之建節水源出廣信弋陽縣西北流經徳興縣西南下流入於樂安江樂安江又西北過樂平縣治南爲樂安江下流入於鄱﹞下流經饒州府城南門外爲鄱江環城流至西北復分爲二俱入於彭蠡湖上饒江源自福建建寧府界流經永丰縣界爲永丰溪西流永平溪注之﹝永平溪在永丰縣東四十五里﹞又西流玉溪注之﹝玉溪在玉山縣東五里下流入上饒江﹞經廣信府城北爲上饒江櫧溪宋溪皆西流來注之﹝櫧溪在廣信府城西一十里宋溪在廣信府城西八十里二源俱出靈山西流入上饒江﹞又西北﹝案別本云又西流﹞至弋陽縣東二十里爲弋陽江經貴溪縣南爲薌溪入饒州府境經安仁縣前爲錦江白塔河入之﹝白塔河在安仁縣東源發廣信龍虎山及撫州金溪縣合流入於錦江﹞下流余幹縣東北流由鄱江而入於湖北運河一自大江經儀眞縣南爲獅子河一自大江經揚子鎭南爲伊婁河俱至揚州府城西爲邗溝過邵伯歷髙郵州寶應縣抵淮安府入於淮自大江至淮凡三百餘里南運河自浙江杭州府余杭經嘉興府西過吳江縣東太湖水過之經蘇州府城西曆無錫貫常州抵丹陽縣呂城壩又經丹陽北練湖水注之﹝練湖一名練塘在丹陽縣北周一百二十里納長山諸水凡十二流案別本作十一流﹞又至鎭江府城西爲海鮮河北入於大江自余杭至京口約七百餘里太湖禹貢曰震澤周職方曰具區縱廣三百八十三里周三萬六千頃跨湖宣蘇常四郡距湖州府城北二十八里蘇州府城西南三十里常州府城東南一百里連武進無錫宜興三縣界其上流自西南而來者爲苕溪西北來者爲荊溪苕溪有二一出杭州天目山由於潛臨安東流過余杭縣治南經錢塘縣境東北流至湖州府治東南入於霅溪一出湖州天目山至安吉州合獨松嶺溪水東流經府城南爲霅溪至府城東南與杭州苕溪會北流注於太湖荊溪在金壇縣北源出右荊州城流入常州界宜興縣荊南山北上通蕪湖下注震澤﹝志雲中江出蕪湖西南東至陽羨入海﹞震澤分流入於海其東北流者經吳縣東同運河爲吳江至蘇州府城東播爲婁江至昆山縣東南六里爲新洋江至太倉州東爲劉家河入於海其東南流者過三泖一名華亭谷水在松江府城西南三十六里以近山涇圓者曰圓泖近泖橋闊者曰大泖自泖而上縈繞百餘里曰長泖經松江府城北七十二里爲松陵江﹝一名吳淞江﹞經華亭西南入於黃浦黃浦在松江府城東南一十八里又東北流至上海縣入於海浙江其源有二一出徽州婺源縣北七十里浙源山名浙溪一名漸溪東流經休寧縣南率水入之﹝率水出休寧縣東南四十里率山﹞至徽州名徽溪揚之水入焉﹝揚之水出績溪縣東六十里大鄣山西流至臨溪經歙縣界抵府城西入徽溪﹞爲灘三百六十至淳安縣南爲新安江又東軒駐溪從北來注之﹝軒駐溪在淳安縣東五十里﹞又東壽昌溪從南來注之﹝壽昌溪在壽昌縣西六十里﹞經建徳縣界至嚴州府城南合衢水一出衢州金溪北注文溪南來﹝金溪源出開化縣馬金嶺西北流繞縣治名金溪又轉而東南流經常山縣東流文溪入之文溪出江山縣之石鼓山東北流永丰水注之至江山縣南名文溪下流合於金溪﹞會於衢州府城西二里名信安溪環城西北東流入龍遊縣界號盈川溪又東經蘭溪縣東陽水入之﹝東陽江其源出東陽縣大盆山一出處州縉雲縣雙溪合流至府城南爲谷溪西流爲蘭溪至嚴州府城東南二里入於浙﹞又東至嚴州府城南與歙江合浙水又東至富春山爲富春江又東至桐廬桐江北來注之﹝桐江源出天目山經桐廬縣北三里東流入於富春江﹞又東浦陽江南來注之﹝浦陽江源出金華府浦江縣西六十里深裊山經浦江縣界北流抵富陽入於浙江﹞又東至杭州府城東三里爲錢塘江又東錢淸曹娥二江入之﹝錢淸江在紹興府城西五十五里曹娥江在紹興府城東南七十里錢淸曹娥二水入於浙江三水所會在紹興府城北三十里謂之三江海口﹞浙水又東而入於海海口有山居其海中潮每晝夜再至其勢之大小隨陰陽之交變也鄞江其源有二一自奉化合它山之水東流經奉化縣北四十五里爲奉化江一自上虞縣太平山經余姚縣治南名姚江﹝潮上下二百餘里而水不咸﹞歷慈溪縣境東流俱至寧波府城東三港口會名鄞江東流至定海縣治爲大浹江入於海靈江﹝一名澄江﹞其源一自天臺關嶺一自仙居至臺州府城西一十里合爲靈江﹝潮至此而止﹞經府城南環繞郛郭東流入於海永寧江在黃巖縣西北有二源大源出塵山東南流至左溪村小源出黃巖山東北流至大溪與大源合經縣北東流入於海永嘉江﹝舊名塡江﹞源自遂昌經松陽至處州府城南二里爲大溪東至靑田縣又合龍泉松溪諸水東南流至溫州府城北爲永嘉江又東入於海安陽江在瑞安縣南又名飛雲渡渡之西有中洲東入於海連江在連江縣治南東流入於海建水源分東西二溪東溪源出浦城之東西南流約二百里至建寧府城東名東溪過城南至城西入於西溪西溪源出崇安縣西北分水嶺﹝其下二源入江西界﹞過崇安縣北至建陽縣東南交溪東流注之﹝交溪在建陽縣東南合武夷九曲之水交注於東山下南入建水﹞至建寧府城西名西溪與東溪合爲建水又南松溪東來注之﹝松溪源出處州慶元縣之松源經松溪縣南入於建水﹞又南至南平縣治東西會紫雲溪紫雲溪源發邵武府光澤縣西北至邵武府城北東流經延平府順昌縣西沙溪來注之﹝沙溪源出汀州府寧化縣水﹖險巇如龍門經淸流永定至沙縣南爲沙溪過縣東至延平府西南入於紫雲溪﹞過府城東與建水合名爲劍津又東南流龍溪入之又東南流抵福州府城南一十五里爲南臺江自分水嶺至此凡七百餘里又東南三十里與江東西峽合流入於海洛陽江源發泉州府惠安縣至晉江縣南二十里入於海晉江源發徳化縣西至縣南爲丁溪至南安縣西一十里爲金溪過縣南東流至晉江縣治南爲晉江入於海漳江源出汀州連城縣東流經長泰又東南流至漳州府城東北九龍江入之過漳州府東入於海汀水源出汀州府北新樂山﹝與貢水分流﹞至汀州府境而東遂南流經上杭永定武平溪水入之東南流過饒平大埔又南流至潮州靈河程江水入之又南入於海華水皆東流至汀水始南流過以水合丁爲汀也甲子門水自長樂經海丰縣東南入於海﹝宋端宗浮海駐於此﹞廣江合左右與漓江湞水龍川也右江源出貴州都勻府西南境會十二渡水過府城北又東流至柳州府界福祿江北來注之﹝福祿江源自湖廣靖州西南流入貴州黎平府西境爲古州江東流至永從縣東南流合爲福祿江又東合大崖江爲南江入廣西柳州界經融縣入柳江﹞柳江又東至柳城縣西融水入之﹝融水出柳州府北懷遠縣至融縣東爲融水又名漳江下流與背江思回江玉華江丹江靈壽溪水合歷柳城縣西入柳江﹞又東至柳州府南爲柳江抵柳州府城東南洛靑江東來注之﹝洛靑江在雒容縣一百二十里源自桂林府流至縣界入柳江﹞南流經來賓縣東牂牁江西來注之經象州至潯州府城北東流爲黔江經城東南爲潯江與左江合左郁右潯二江合流至平南縣東南爲龔江亦名都泥江至平南縣北烏江在縣西入之白馬江在縣東入之龔江又東流過藤縣北爲藤江又東繡江入之﹝繡江源出廣東髙州府北流經容縣容江注之至藤縣東南爲繡江入於藤江﹞藤江又東流至梧州府城西與漓江合流爲桂江東流至梧州府城南爲大江陸川從南來注之大江又東入廣東肇慶府西封川縣東安水從封川界南流來注之﹝東安水在廣西梧州府城北四十里﹞大江過徳慶州南又東瀧水北流來注之﹝瀧水源出猺境經瀧水縣西南八十里北流入於大江﹞大江經肇慶府城南又爲西江﹝卽端溪﹞又東新江北流來注之﹝新江源出新興縣亂山經府城南六里名新江北流入於大江﹞又東綏江南來注之﹝綏江源出梧州府懷集縣懷溪水合馬寧花夔西廟宿泊下朗佛燈甘洞桃花多羅瀛諸水自峽中曲繞而下漫流至廣東四會縣治南爲綏江入於大江﹞大江又東至廣州府南海縣西爲西江北江湞水入之南流又合東江﹝龍川﹞入於南海牂牁江﹝一名烏泥江﹞其源有二俱出程番府一自金築司治北爲麻綫河至府城西境爲七曲江過盧山東經洪番方番至爲番司南爲大韋河一自上司馬橋治東北流經小程番盧番北境南流繞府城東過臥龍司西與大韋河合爲牂牁江繞臥龍司治南又爲繞翠江過羅番大龍司治北回龍江南流來注之﹝回龍江在金石番司左﹞折繞大龍司東入廣西泗城州經慶遠府境達遷江來賓縣南東流縈回約千餘里入於右江左江上流卽盤江又名牂牁江源出烏撒蠻界過雲南沾益州有二源其一北流曰北盤江其一南流曰南盤江州據二江之閒北盤江自沾益州東北流入貴州普安州北境折而東南流經安南衛城東界至永寧州境與南盤江合南盤江自沾益州西南流白石江入之﹝白石江在曲靖府城北八里﹞經貴州普安州西南境南流繞雲南羅平州境之西下流瀟湘江入之﹝瀟湘江源出馬龍州木容箐溪至曲靖府城南爲瀟湘江﹞又東流至貴州永寧州與北盤江合盤江經永寧州頂營長官司西四十里南流入廣西泗城州歷山林峒由奉議州城北經州境爲左江東流過隆安武緣至南寧府城西五十里合江鎭與龍江合是爲大江又東西江水來注之﹝西江水在武緣縣西源出明山界經本縣南流入於大江﹞大江又東八尺江注之﹝八尺江源出廣東欽州界北流至南寧府城東南六十里爲八尺江入於郁江﹞大江東流入橫州號爲郁江下流淸江武流江秋風江東班江來注之﹝淸江在橫州東一十五里源出從化鄕入於槎江武流江在橫州東南五十里源出廣東靈山縣界至橫州入於槎江秋風江在永淳縣南一十里源出靈山縣界流入郁江東班江在永淳縣東北五里源出賓州領方縣界流入郁江﹞又東寶江來注之﹝寶江一名浮江在貴縣西二里水來自賓州界入郁江﹞郁江又東流至潯州府城南又名南江又東流與右江會龍江源出交趾廣源州合七源州水歷龍州城南爲龍江下思明明江入之﹝明江源出思明府城東南上思州南六十里十萬山流至上思州治西爲上思江至右萬寨與小江水合又流繞思明府治南爲明江又角硬水在思陵州治南源出州治南二十里角硬山北流出州治前撚削水合之流入思明府界會於明江明江又北流一百八十里入龍州龍江﹞龍江入太平府界會崇善縣水至羅陽縣馱排江入之﹝馱排江源出太平府永康縣西流至羅陽縣入於龍江﹞至江州歸安水入之﹝歸安水來自上思州流經江州入於龍江﹞龍江至南寧府合江鎭入於大江漓江源出廣西桂林府海陽山流五里分爲二北爲湘水南爲漓水漓江至靈川縣東北銀江入之﹝銀江在靈川縣東北東流入於漓江﹞東南流至桂林府城南陽江入之﹝陽江源出靈川縣思磨山東流入於漓江﹞又南合相思江﹝相思江源出臥石山下唐長壽初築相思埭分水使東西流東流至桂林府城南五十里合漓江西流合白石水至永福縣入於漓江﹞漓江又南逕平樂府城南又合荔水﹝荔水源出柳州界歷修仁荔浦二縣入於漓江﹞至梧州府城西入於廣江湞水亦名北江源出大庾嶺流經南雄府城南又名保水始興縣在其東北杜安水西流來合之﹝杜安水源出信丰縣深窖鐵子源至始興縣東北三十八里西流入於湞水﹞湞水西南流淩江水來合之﹝淩江水源出順都百丈山下流合昌水至南雄府城西入於湞水﹞又西合朔水﹝朔水在始興縣東一百里源出贛州龍南縣界下流與淸化水合﹞湞水逕韶州府仁化縣治南會湞水入之﹝會湞水源出仁化鄕南流二百五十里入湞水﹞又逕韶州府城東黎溪入之﹝黎溪在韶州府城東九十里源出始興縣東坑嶺西流入湞水﹞又南流合武水爲曲江﹝源出郴州臨武岡逕宜章縣南流入樂昌縣又南流至韶州府城東入於湞水﹞下流至英徳縣西一十五里兩山對峙夾水號湞陽峽又合翁溪﹝翁溪源出翁源縣靈池山西南流一百四十里至英徳縣入於湞水﹞湞水逕廣州府湟水合焉﹝湟水在廣州府連州城下東注陽山出洸口入於湞水﹞至南海縣西入於西江龍川亦名東江出贛州安遠縣南流過龍川河源至惠州府城西江注之﹝西江出惠州府西南流至淡水場東抵惠州府城與龍川合﹞龍川又西流過博羅縣界又西入廣州府界至番禺縣增江注之﹝增江源出陳峒山東南流合防水逕增城縣東分流東支入牛潭南支至番禺入於龍川﹞合流入於廣江漠陽江源出古銅陵縣﹝在陽春縣境﹞北云浮山下南流過肇慶府陽春縣會羅鳳水博麻水逕陽江縣廢南恩州城通北津港門入於海﹝羅鳳水在陽春縣北五十里其流縈回西入漠陽江博麻水在陽春縣東北三十里源出射木山西南流入漠陽江﹞鑑江源發廣東髙州府電白縣鑑山逕髙州府城東北合淩羅二水東南入於海﹝二水源俱發廣西北流縣淩水出扶耒山下羅水出峨石山下南流七十里而合﹞廉江卽合浦江源出廣西容縣大容山南流至廣東廉州府州江口分爲五江曰州江陳屋江白沙塘江大橋江新村江環流府城西南入於海欽江源發廉州府靈山縣北一十五里洪牙山過欽州東乃南入於海而州西二十里漁洪江又十里鳳凰江州東二十里平銀江州南一百餘里防城江俱注之瓊海潮候天下之潮皆一日兩汛惟瓊海之潮半月東流半月西流潮之大小隨長短星不系月之盛衰元江一名禮社江源自雲南府趙州白崖瞼江東南流逕楚雄府馬龍江入之﹝馬龍江源自蒙化府入楚雄府鎭南州西南逕堮嘉縣東又東南入於元江﹞又東南流繞元江府城又東逕臨安府城南入納樓茶甸界爲祿丰江逕蒙自縣爲梨花江東南注於交趾淸水江入海瀾滄江源出吐番嵯和歌甸南流逕麗江府江蘭州西北入大理府雲龍州西南過金齒司城東北八十五里羅山逕蒙化府西南一百三十里至順寧府城東又南與樣備江合﹝樣備江源自劍川州逕浪穹縣過點蒼山合西洱海逕大理府趙州西南境歷蒙化府順寧府混流百里入於瀾滄江西洱海卽古葉楡河也自鄧州合點蒼山之十八川而匯於大理府城東形如人耳周三百餘里下流合於樣備江﹞又東南逕景東府南一百餘里過大侯州南二百五十里蠻彌山之麓入元江府與元江流繞其城又南至車裏過交趾入海大盈江有三源一出赤土山流爲馬邑河一出巃嵸山滀爲小湖流爲髙河一出羅生山流爲羅生場河﹝三山皆在騰衝司境﹞達雲南騰衝司城自東而北而西三水合爲大盈江又名大車江南流入南甸宣撫司分爲小梁河大盈江與小梁河並西南流至於崖司小梁河爲安樂河而合於大盈江折流而西一百五十里爲檳榔江至北蘇蠻界注金沙江入緬甸司麓川江來注之同流入海麓川江源出峨昌蠻地七藏甸逕甸旁髙黎共山北渡口叉逕芒市司境至緬甸司太公城入大盈江潞江本怒江之訛源出雍望逕潞江安撫司北合平市河入大盈江﹝平市河一出甸頭山一出石甸寨合流逕施甸西又南合蒲縹寨澗水逕新柵山口下流入潞江﹞

