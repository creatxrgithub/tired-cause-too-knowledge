中吳紀聞宋龔明之

●序吾家自先殿院占籍中吳﹐距今幾二百祀﹐相傳已及云﹑仍矣。明之幼嘗逮事王父﹐每聞講論鄕之先進所以誨化當世者﹐未嘗不注意髙仰云。少長﹐從父黨遊﹐皆名人魁士。及又獲識典刑於親炙之人﹐乃從事於進取﹐虞庠魯泮﹐餘三十年﹐同捨亦多文人行士﹐揭徳振華﹐咸有可紀。厥後世異事變﹐利門名路﹐絕不復往。由是聲迹益晦陋﹐瓜疇芋區﹐不過老農相爾汝﹐所與談笑者﹐無復有鴻儒矣。竊嘗端居而念焉﹐凡疇昔飫聞而厭見者﹐往往後輩所未諭。今年九十有二﹐西山之日已薄﹐恐其說之無傳也﹐口授小子昱﹐俾抄其大端﹐藏之篋衍。不惟可以稽考往迹﹐資助談柄﹔其間有裨王化﹑關士風者頗多﹐皆新舊《圖經》及吳地誌所不載者。至於鬼神夢卜﹐雜置其間﹐蓋效範忠文《東齋紀事》體﹔談諧嘲謔﹐亦錄而弗棄﹐蓋效蘇文忠公《志林》體﹐皆取其有戒於人耳。昱新學小生﹐屬意不倫﹐措辭無法﹐不可以爲書。予意爲是不滿﹐必得老於文者隱括之﹐庶幾不爲撫掌之資﹐而使後之人誦其所聞﹐以代莊舄之吟爾。淳熙九年中和日﹐宣教郎賜緋魚袋致仕龔明之期頤堂書。●卷一○範文正公天聖五年﹐範文正公居母喪﹐上書宰執﹐請擇郡守﹐舉縣令﹐斥遊惰﹐去冗僭﹐遴選舉﹐祟教育﹐養將材﹐實邊備﹐保直臣﹐斥佞人﹐使朝廷無過﹐生靈無怨﹐以杜姦雄﹐凡萬餘言。時王文正公曾爲相﹐見而偉之。服滿﹐薦充館職。由此爲人主所知﹐不次擢用。慶曆三年九月﹐拜參知政事。上開天章閣﹐訪以治道。公條陳當世急務十條﹕一曰明陟黜﹐二曰抑僥幸﹐三曰精貢舉﹐四曰擇官長﹐五曰均公田﹐六曰厚農桑﹐七曰修武備﹐八曰覃恩信﹐九曰重命令﹐十曰減徭役。上嘉納之。一歲之間﹐次第舉行﹐無或遺者。公初上宰相書﹐卽受知於王文正﹐後陳十事﹐卽見聽於仁宗。𨿽曰抱負奇偉﹐不容不見於施設﹐自非聖君賢相委曲信任之﹐亦安能行其所學邪﹖○許洞許洞﹐太子洗馬仲容之子﹝洗馬墳在城西﹞﹐登咸平三年進士第。平生以文章自負﹐所著詩篇甚多﹐當世皆知其名﹐歐陽文忠公嘗稱其爲俊逸之士。所居惟植一竹﹐以表特立之操﹐吳人至今稱之曰「許洞門前一竿竹。」眞廟祠汾陰﹐時洞爲均州參軍﹐在路獻文章﹐令召試中書﹝予之族妹﹐適洞之曾孫﹐見其家藏洞之敕牒三四紙﹞。洞與潘閬﹑錢易爲友﹐狂放不羈。閬坐盧多遜黨﹐亡命﹐乃變姓名﹐僧服入中條山。洞密贈之詩曰「潘逍遙﹐平生才气如天髙。倚天大笑無所懼﹐天公嗔汝口呶呶。罰教臨老頭﹐補衲歸中條。我願中條山﹐山神鎭長在。驅雷叱電﹐依前趕出這老怪。」○丁陳範謝錢武肅王之子﹐廣陵王元﹔廣陵王之子﹐威顯王文奉﹐皆爲中吳軍節度使。開府於蘇。時有丁﹑陳﹑範﹑謝四人者同在賓幕﹕丁諱守節﹐陳諱贊明﹐範諱夢齡﹐謝諱崇禮。職中吳軍節度推官﹐俱以長者稱。守節者﹐丞相謂之祖﹔贊明者﹐屯田之奇字虞卿之曾祖﹔夢齡者﹐參政仲淹之曾祖﹔崇禮者﹐太子賓客濤之父。其子孫又皆登髙科﹐躋無仕﹐足見慶源深厚矣。○辟彊園吳中舊傳﹐池館林木之勝﹐惟辟彊園爲第一。辟彊姓顧氏﹐晉人。見於題詠者甚眾。李太白雲﹕「柳深陶令宅﹐竹暗辟彊園。」陸羽曰「辟彊舊林園﹐怪石紛相向。」陸龜蒙云「吳之辟彊園﹐在昔勝槪敵。」皮日休云「更葺園中景﹐應爲顧辟彊。」近世如張伯玉亦云「於公門館辟彊園﹐放蕩襟懷水石間。」今莫知其遺迹所在。○斗百艸吳王與西施嘗作斗百艸之戲﹐故劉禹錫詩云「若共吳王斗百艸﹐不如應是欠西施。」○陳君子陳之奇﹐字虞卿。鄕人以其有賢徳﹐故以君子稱之。初登第﹐爲鄱陽尉﹐後爲丹徒泰興令。李瑋尙秦國大長公主﹐下國子監舉通經術有行義者爲教授﹐遂以公充選。未幾﹐乞致仕﹐遷太子中允﹐時年未五十。俄除乎江軍節度掌書記﹐復以爲教授﹐詔裝錢促遣之﹐力辭不赴。公道徳著於鄕﹐𨿽閭巷小兒﹐亦知愛敬。有爭訟久不決者﹐跨蹇驢至其家﹐以大義感動之﹐皆爲之革心。自掛冠後﹐閒居十八年。熙寧初卒﹐葬花山。王岐公爲作志﹐題之曰《陳君子墓銘》。始公之謝事也﹐蔣堂侍郎語人曰「舉天下皆知有富貴﹐而虞卿獨以知止易眾人之心﹐吾喜林下有人矣。」因爲賦詩曰「寵秩拜春坊﹐歸休識慮長。掃門卑魏勃﹐設醴謝元王。一水蒓鱸國﹐羣山橘柚鄕。喜君添老社﹐煙駕共徜徉。」張伯玉郎中亦贈之詩曰「東吳王孫歸掛冠﹐玉絲紅滿雕盤。狂吟但覺日月久﹐醉舞不知天地寬。小圃移花山客瘦﹐夜窗搗藥橘童寒。新書近日成多少﹐且告先生旋借看。」○梅聖兪與僧良玉詩昆山慧聚寺僧良玉﹐字蘊之。僧行甚髙﹐旁通文史之學﹐又善書﹐工琴棋。因遊京師﹐梅聖兪見而喜之﹐以姓名聞於朝﹐賜以紫衣。其東歸也﹐聖兪以詩送之曰「來衣茶褐袍﹐歸變椹色服。扁舟洞庭去﹐落日松江宿。水煙晦琴徽﹐山月上巖屋。野童遙相迎﹐風葉鳴橡槲。」後潛遁故山﹐專以講經爲務﹐號所居曰「雨花堂」。○半夜鐘唐張繼《宿楓橋》詩云「月落烏啼霜滿天﹐江村漁火對愁眠。姑蘇城外寒山寺﹐半夜鐘聲到客船。」昔人謂鐘聲無半夜者﹐詩話嘗辧之云「姑蘇寺鐘﹐多鳴於半夜。」予以其說爲未盡。姑蘇鐘惟承天寺至夜半則鳴﹐其它皆五更鐘也﹝此張繼詩﹐王氏《學林新編》誤以爲溫庭筠﹞。○白樂天白樂天爲郡時﹐嘗攜容﹑滿﹑蟬﹑態等十妓﹐夜遊西武丘寺﹐嘗賦紀遊詩﹐其末云「領郡時將久﹐遊山數幾何﹖一年十二度﹐非少亦非多。」可見當時郡政多暇﹐而吏議甚寬。使在今日﹐必以罪去矣。○六經閣記姑蘇自景中範文正公典藩﹐方請建學。其後富郎中嚴繼之﹐又建六經閣。張伯玉公達嘗爲郡從事﹐遂命爲之記。今但傳其篇首數句﹐《聞見錄》又誤載其始末。予家偶藏公達所著《蓬萊集》﹐恐後人不復見全文也﹐因具載之。六經閣﹐子﹑史在焉﹐不書﹐尊經也。吳郡州學﹐始由髙平範公經緝之。其後天章蔣公待制﹐中書柳舍人﹐史館﹑昭文張陸二學士﹐行郡事﹑殿中丞李公仲塗先生之猶子﹐中臺柳兵曹﹐今尙書富郎中﹐十年更八政﹐仁賢繼志﹐學始大成。丙戌年﹐六經閣又建。先時書籍艸創﹐未暇完緝﹐廚之後廡﹐澤地污晦﹐日滋散脫﹐觀者惻然﹐非古人藏象魏拜六經之意。至是﹐富公始與吳邑﹑長洲二大夫﹐以學本之餘錢﹐僦之市材﹐直公堂之南﹐臨泮池建層屋。起夏六月乙酉﹐止秋八月甲申﹐凡旬有七浹。計庸千有二百。作楹十有六﹐棟三﹐架澑八﹐桷三百八十有四﹐二戶﹐六牖﹐梯衝﹑﹑圩墁﹑陶甓稱是。祈於久﹐故爽而不庳﹔酌於道﹐故文而不華。經南向﹐史西向﹐子﹑集東向。標之以油素﹐揭之以油黃。澤然區處﹐如蛟龍之鱗麗﹐如日月之在紀﹐不可得而亂矣。判天地之極致﹐皇王之髙道﹐生人之紀律﹐盡在是矣﹗古者聖賢之設教也﹐知函夏之至廣﹐生齒之至眾﹐不可以頤解耳授﹐故教之有方﹐導之有源。乃本庠序之風﹐師儒之說﹐始於邦﹐達於鄕﹐至於室﹐莫不有學。ピ之以文物﹐聳之以聲名。先用警策其耳目﹐然後淸發其靈腑。故其習之也易﹐其得之也深。其教不肅而成﹐不煩而治。歐元元入善域﹐優而柔之﹐使自得之。萬世之後﹐尊三王四代法者無他焉﹐教化之本末馴善也。然則觀是閣者﹐知六經之在﹐則知有聖人之道﹔知有聖人之道﹐則知有朝廷之化﹔知有朝廷之化﹐則向方之心日懋一日。禮義之澤流於外﹐弦歌之聲格於內。其爲惡也無所從﹐其爲善也有所歸﹐𨿽不欲徙善遠罪﹐納諸太和不可。召康公之詩曰「豈弟君子﹐來遊來歌。」子思之說云「布在方策﹐人存則政舉。」凡百君子﹐由斯道活斯民﹐暢皇極﹐序彜倫者﹐捨此而安適﹖得無盡心焉。諸儒謂伯玉嘗從事此州﹐遊學滋久﹐宜刊樂石﹐庶幾永永無忽。○唐郎官題名唐郎官題名碑﹐承平時在學捨中堂之後﹐已漸元刂缺﹐兵火後不復存矣。序文乃張長史楷書﹐長史以艸聖得名﹐未嘗作楷書﹐世尢愛之。題名之人𨿽不一﹐亦盡得古筆法。唐世崇尙字學﹐用此以取人﹐凡書皆可觀。今所傳止序文爾。長史蘇人﹐故立碑於此。○丁晉公﹝祖守節﹐吳越中吳軍節度推官﹞公諱謂﹐字謂之。家世於冀﹐其祖仕錢氏﹐遂爲吳人。公少負才名﹐先叔祖端公在鼎州日﹐公嘗贄文求見﹐因贈之詩曰「膽怯何由戴鐵冠﹖只緣昭代獎孤寒。曲肱未遂違前志﹐直指無聞是曠官。三署每傳朝客說﹐五溪間憑郡樓看。祝君早得文場雋﹐況值天階正舞幹。」淳化三年﹐公登進士科﹐名在第四﹐與孫何俱有聲。當時王黃州有詩云「三百年來文不振﹐直從韓柳到孫丁。如今便合教修史﹐二子文章似六經。」祥符中﹐爲參知政事。上問﹕「唐酒價幾何﹖」公曰「每斗三百。」按杜甫詩﹕「速宜相就飲一斗﹐恰有三百靑銅錢。」又侍宴賞花釣魚﹐公詩云「鶯驚鳳輦穿花去﹐魚畏龍顏上釣遲。」上賞詠再三﹐羣臣皆以爲不及。天禧中拜相。仁宗卽位﹐進司徒兼侍中。後爲章聖山陵使﹐擅移陵域﹐貶將仕郎﹑崖州司戶參軍。公自遷謫﹐日賦一詩﹐號《知命集》。後因奏表敍策立之功﹐有云「𨿽遷陵之罪大﹐念立主之功多。」因徙雷州﹐移道州﹐復祕書監﹐光州居住。貶竄十五年﹐須髮無斑白者﹐人皆服其量。臨終﹐半月不食﹐焚香危坐﹐誦佛書﹐以沈香煎湯﹐時呷而已。至光州﹐謝執政啟有云「三十年門館從遊﹐不無事契。一萬里風波往復﹐盡出生成。」在海上對客問﹕「天下州郡孰大﹖」客曰「惟京師。」公曰「朝廷宰相只作崖州司戶﹐則崖州爲大。」眾皆大笑。歸葬華山。所居在大郎橋﹐號晉公坊。堂宇甚古﹐有層閣數間臨其後。予嘗至其第﹐與公之孫徳隅遊。徳隅善篆﹐亦工於四六。○解額姑蘇自祥符間定制﹐秋舉以四人爲額。慶曆中﹐就舉者止二百人。範貫之龍圖﹐嘗作《送錢正叔赴舉序》﹐已言四人之額﹐視他藩爲最寡。熙寧﹑元丰間﹐應舉者尙多﹐增爲六人。三捨旣行﹐罷去科舉法﹐歲貢四人。捨法罷﹐乃合三年之數爲十二人。紹興丙子﹐又增流寓一名。今終場者幾二千人﹐其額又不勝其窄矣。○紅蓮稻紅蓮稻從古有之﹐陸魯望《別墅懷歸》詩云「遙爲晚花吟白菊﹐近炊香稻識紅蓮。」至今以此爲佳種。○陸宣公《唐書》云﹕陸贄﹐蘇州嘉興人。按武徳中﹐蘇州所管七縣﹐而嘉興本號長水縣。後攺爲由拳﹐又攺爲嘉禾。吳赤烏中﹐方易今名也。○太一宮太平興國六年﹐方士言「五福太一在吳越分。太一﹐天之貴神也﹐行度所至之國﹐民受其福。」故令蘇州建太一宮。後以地遠﹐不便於禱祀﹐遂於京城蘇村建之。今天慶觀乃其舊址﹐鄕人尙有以宮巷﹑宮前稱者。○孫百篇吳士孫發﹐嘗舉百篇科﹐故皮日休贈以詩云「百篇宮體喧金屋﹐一日官銜下玉除。」陸龜蒙亦有云「直應天授與詩情﹐百詠惟消一日成。」其見推於當時如此。此科不知創於何代﹐國初亦無定制﹐惟求應者卽命試。太平興國五年﹐有趙昌國願試此科。帝禦殿出四句詩爲題﹐詩云「松風雪月天﹐花竹鶴雲煙。詩酒春池雨﹐山僧道柳泉。」每題五篇﹐篇四韻。至晚﹐僅成數十首。方欲激勸後學﹐特賜及第。仍詔今後有應此科者﹐約此題爲式。○蘇子美蘇舜欽﹐字子美﹐易簡參政之孫。慷慨有大志﹐工爲古文﹐聲名與歐陽公相上下。天聖七年﹐玉淸昭應宮災﹐子美以太廟齋郎詣登聞上疏﹐謂﹕「天以此垂戒﹐願陛下恭默內省。」語甚切直。時年方二十。登景元年進士第。俄有詔戒越職言事者﹐子美又上書﹐極論其不可。慶曆四年﹐授大理評事﹑集賢校理﹐監進奏院。當時用事者﹐以子美乃範文正所薦﹐而杜正獻之婿也﹐因鬻故紙會客事誣奏之﹐遂除名勒停。喜初﹐韓魏公爲請於朝﹐追復元官。卒年四十一。山谷先生嘗有《觀祕閣蘇子美題壁》詩﹐曲盡其平生大節﹐眞迹藏汪五山家。今集中不載﹐故見之於此﹕「仁祖康四海﹐本朝盛文章。蘇郎如虎豹﹐孤嘯翰墨場。風流映海岱﹐俊鋒不可當。學書窺法窟﹐當代見崔張。銀鉤刻琬琰﹐蠆尾回縑緗。擢登羣玉府。臺閣自生光。春風吹細雨﹐禁直夢滄浪。入聲市朝遠﹐簾影花竹涼。秋河湔筆硯﹐怨句挾風霜。不甘老天祿﹐誠欲叫未央。小臣膽如斗﹐朱儒俸一囊。請提師十萬﹐奉辭問犬羊。歸鞍飲月支﹐伏背笞中行。人事喜乖迕﹐南遷浮夜航。此時調玉燭﹐日行中道黃。柄臣似牛李﹐傾奪謀未臧。薄酒圍邯鄲﹐老龜禍枯桑。兼官百郡邸﹐報賽用歲常。招延靑雲士﹐共醉椒糈觴。俗客避白眼﹐徵歌舞紅裳。謗書動宸極﹐牢戶系桁楊。一网收冠蓋﹐九衢人走藏。庖丁提刀立﹐滿志無四旁。論罪等饕餮﹐囚衣禦方良。姑蘇麋鹿疃﹐風月有書堂。永無湔祓期﹐山鬼共幽篁。萬戶封侯骨﹐今成狐兔岡。邇來四十年﹐我亦校書郎。雄文終膾炙﹐妙墨見垣墻。髙山仰豪气﹐崢嶸乃不亡。張侯開詩卷﹐詞章尙軒昂。艸書十餘紙﹐雨漏古屋廊。誠知千里馬﹐不服萬乘箱。遂令駕鼓車﹐此豈用其長﹖事往飛鳥過﹐九原色莽蒼。敢告大鈞手﹐才難幸扶將﹗」子泌﹐字進之﹐任湖北運使﹝先殿院之女﹐適參政公之於宿﹐宿乃耆之弟﹐於子美爲叔父﹞。○紅梅閣吳感﹐字應之﹐以文章知名。天聖二年﹐省試爲第一。又中天聖九年書判拔萃科﹐仕至殿中丞。居小市橋﹐有侍姬曰紅梅﹐因以名其閣。嘗作《折紅梅》詞曰「喜輕澌初泮﹐微和漸入﹑芳郊時節。春消息﹐夜來鬥覺﹐紅梅數枝爭發。玉溪仙館﹐不是个﹑尋常標格。化工別與﹑一種風情﹐似勻點胭脂﹐染成香雪。重吟細閱。比繁杏夭桃﹐品流眞別。只愁共﹑彩雲易散﹐冷落謝池風月。憑誰向說。三弄處﹑龍吟休咽。大家畱取﹐倚蘭幹﹐聞有花堪折﹐勸君須折。」其詞傳播人口﹐春日郡宴﹐必使倡人歌之。吳死﹐其閣爲林少卿所得﹐兵火前尙存。子純﹐字晦叔。文行亦髙﹐鄕人呼爲吳先生﹝楊元素《本事集》誤以爲蔣堂侍郎有小鬟號紅梅﹐吳殿丞作此詞贈之﹞。○先髙祖先髙祖諱識﹐給事中諱愼儀之子。登端拱三年第。大中祥符間﹐用翰林學士李宗諤薦﹐權監察禦史。屬眞宗東封護蹕還都﹐遷殿中侍禦史﹑兼左巡使﹐時年四十有二。本朝承襲唐制﹐禦史不專言職。至是﹐始擇學術醇正﹐操履端方﹐可以紀綱朝廷者﹐俾入臺言事。得之至難﹐故被選者實爲不世之榮。先髙祖任職逾年﹐遽抱目疾﹐累表乞退﹐遂除檢校司封郎官﹑嚴江軍節度副使。先髙祖登第時﹐金花帖子尙存。其制用塗金黃紙﹐大書姓名﹐下有兩知舉花押﹐仍用白紙作一大帖貯之﹐亦題姓名於上。近吳南英於周參政處﹐模寫王扶﹑盛京二帖子﹐名士題跋甚眾﹐皆以爲今世所罕見者。予因歸而視其所藏﹐適與王扶同此一榜﹐規模無毫髮不相似﹐但多白紙爲護爾。今所謂榜帖者﹐蓋起於此。○趙霖水利政和六年﹐莊徽待制爲郡守﹐中使以金字牌奉禦筆云「訪聞平江府三十六浦內﹐自古置閘﹐隨潮啟閉﹐泄放水勢﹐歲久堙塞﹐遂致積年爲患。今差本府戶曹趙霖﹐躬親具逐浦相度經久利害﹐繪圖赴尙書省指說。」旣被旨﹐因徧歷諸縣﹐遂得其利害。霖意不過三說﹕一﹐開治港浦﹔二﹐置閘啟閉﹔三﹐築圩裹田。遂條析其事﹐合成一書奏之﹐後略施行。霖所建明與郟正夫差異。霖專主置閘之說﹔正夫則屬意於開縱浦橫塘﹐使水趨於江而已。竊謂二公之論﹐與今日又不同。往時所在多積水﹐故所治之法如此﹔今所以有水旱之患者﹐其獘在於圍田﹐由此水不得停蓄﹐旱不得流注﹐民間遂有無窮之害。捨此不治而欲興水利﹐難矣﹗○黃氏三夢建寧黃氏﹐乃名族也。因遊宦﹐遂徙居於吳。黃氏有三子﹐皆勤於學問﹐其父夢捷夫持榜帖報黃顏者﹐遂以名其長子﹐已而果第。久之﹐其夢如初﹐乃折偏旁名仲子以「彥」﹐彥復掇髙科。後數年﹐其夢亦如初﹐黃甚怪之﹐又以「頡」名其季。頡旣第﹐顏卽死矣。○昆山編唐人劉綺莊爲昆山尉﹐研窮今古緗帙﹐所積甚富。嘗分類應用事﹐注釋於下﹐如六帖之狀﹐號《昆山編》。今其書尙傳。○臯橋詩臯橋者﹐漢臯伯通所居之地。梁鴻娶孟光﹐同至吳﹐居伯通廡下﹐爲人舂役。後伯通察而異之﹐乃捨之於家。皮日休嘗賦詩云「臯橋依舊綠楊中﹐閭裏猶生隱士風。惟我到來居上館﹐不知何道勝梁鴻。」陸龜蒙詩云「橫絕春流架斷虹﹐憑蘭猶想《五噫》風。今來未必非梁孟﹐卻是無人繼伯通。」○謝賓客公諱濤﹐字濟之﹐其先三世仕吳越。公幼而奇敏﹐嘗講學於陽山澄照寺之西廡。時王翰林禹宰長洲﹐羅拾遺處約宰吳縣﹐皆器重之﹐自此名顯於時。登淳化三年第﹐知益州華陽縣﹐通判壽州﹐知興國軍。眞宗卽位﹐銳意任人﹐一日中﹐出朝士姓名有治狀者﹐凡二十四人﹐付中書門下﹐令驛召至闕。公在選中﹐命知曹州。有凶人趙諫者﹐交權勢﹐結豪俠﹐務乘人之獘以告訐。公奏之朝廷﹐斬於都市。乃下詔﹕凡民非干己事﹐無得告言。遂著於令。爲兩川安撫﹐還除三司度支判官﹐出守海陵﹑新安二郡。俄召試直史館﹐出爲兩浙轉運使。還判司農寺﹑兼侍禦史知雜事。知越州﹐任滿﹐拜太堂少卿﹑判登聞檢院。又得請權西京畱司禦史臺﹐就拜祕書監﹐遂分司洛下。朝廷嘉其恬退﹐遷太子賓客。其子旣入臺閣﹐迎侍於京師。景元年卒﹐年七十五。贈禮部尙書。子絳﹐女適梅堯臣聖兪﹐孫景初﹑景溫。公始以文學中進士上第﹐而子孫世踐其科。又父子更直館殿﹐出處僅二十餘年﹐皆衣冠之盛事。公分務洛下﹐悉屏去外累﹐於筆硯歌詩素所耽嗜﹐亦不復爲﹐曰「佚我以老也。」數年間﹐惟日看舊史一編﹐以代賓話。一日﹐因假寐﹐夢中作《讀史》一絕云「百年奇特幾張紙﹐千古英雄一窖塵。惟有炳然周孔教﹐至今仁義浹生民。」越一夕捐館。範文正公爲記其事。○張子野吳江詩張子野宰吳江日﹐嘗賦詩云「春後銀魚霜下鱸﹐遠人曾到合思吳。欲圖江色不上筆﹐靜覓鳥聲深在蘆。落日未昏聞市散﹐靑天都淨見山孤。橋南水漲虹垂影﹐淸夜澄光合太湖。」爲當時之絕唱。○春申君姑蘇城隍廟神﹐乃春申君也。按《史記》﹐春申君初相楚﹐後請封於江東﹐考烈王許之﹐因城故吳墟以爲都邑。《吳地誌》亦云「春申君嘗造蛇門以禦越軍。其廟食於此也﹐固宜﹝《越絕書》云「幽王立﹐封春申君於吳。」其說又似不同﹐要當以《史記》之言爲正﹞。」○蔣密學蔣堂﹐字希魯﹐嘗兩守此郡。後旣謝事﹐因家焉﹐自號曰「遂翁」﹐所居曰「靈芝坊」﹐作園曰「隱圃」。圃之內﹐如巖扃﹑水月庵﹑煙蘿亭﹑風篁亭﹑香巖峯﹐皆極登臨之勝。公喜賓客﹐日爲宴會。時以詩篇爲樂﹐範貫之龍圖嘗賦詩云「勇退人難事﹐明公識慮長。波濤濟舟楫﹐霜雪見松篁。林下開前圃﹐花間撤亞槍。二疏良宴會﹐老杜好篇章。道向淸來勝﹐機於靜處忘。當除印如斗﹐試一較閒忙。」○丁晉公拜老郁先生祥符中﹐丁晉公自參知政事拜平江軍節度使﹐知升州。時建節鉞者﹐出入必陳其儀度。旣還本鎭﹐鄕人爲之攺觀。公在童齠時﹐嘗從老郁先生學﹝先生居光蕩巷﹐師孟之父﹐戶部師淳之伯父﹐子嘗從師孟學﹞。至是﹐首入陋巷﹐詣先生之居﹐以兩朱衣掖之﹐拜於其下。先生惶懼﹐大聲呼之曰「拜殺老夫矣。」旣坐﹐話舊極款密﹐且云「小年狹劣﹐荷先生教誨﹐痛加夏楚。使某得成立者﹐皆先生之賜也。」先生愈不自安﹐不數月果卒。公遣吏爲辦棺斂﹑葬埋之物甚厚。吳人至今以爲美譚。○李璋李璋﹝忘其字﹞﹐居盤門內﹐爲人不羈。王荊公甚愛其才﹐嘗有送行詩云「湖海聲名二十年﹐尙隨鄕賦已華顚。卻歸甫裏無三徑﹐擬傍胥山就一廛。朱轂風塵休悵望﹐靑鞋雲水且畱連。故人亦見如相問﹐爲道方尋木雁篇。」又有公下第詩云「浩蕩宮門白日開﹐君王髙拱試羣才。學如吾子何憂失﹐命屬天公不可猜。意气未宜輕感慨﹐文章尢忌數悲哀。男兒獨患無名爾﹐將相誰云有種哉﹗」由此聲譽益著﹐後以特恩補官。孫益﹐字彥中。擢髙科﹐歷監察禦史﹐徙居常熟。公素好譏謔。有一故相遠派在吳中﹐嘗於嬉遊之地﹐書其壁曰「大丞相再從姝某嘗遊。」公因題其旁曰「混元皇帝三十七代孫李璋繼至。」嘗赴特奏恩﹐語同試者云「廷唱日﹐必不以名見呼﹐止稱某排第耳。」眾皆不以爲然﹐厚與之約。已而進狀云「因在京師﹐有遠族相遇﹐譜系亦有以璋名者﹐欲以玖易之。」它日殿下﹐果唱李玖﹐蓋公排第九也。○木蘭堂詩木蘭堂﹐多爲太守燕遊之地。範文正公作守時﹐嘗賦詩云「堂上列歌鐘﹐多慚不如古。卻羨木蘭花﹐曾見《霓裳》舞。」白樂天在蘇﹐嘗教倡人爲此舞也﹝堂之前後﹐皆植木蘭﹐幹極髙大﹐兵火後不存﹞。○林大卿買宅州民有宅一區﹐多出變怪﹐無有售之者。林顏大卿獨求買之。旣徙入﹐中夜據廳事獨坐﹐以示其不恐。忽見一白衣婦人﹐縱其所如﹐俄至一處所﹐潛伏不見。詰朝﹐使人穿其地﹐得銀百餘錠﹐其上皆鐫一「林」字。此無異尉遲敬徳事也。○富祕監富祕監嚴﹐丞相文忠公之叔父也。登大中祥符四年第。慶曆中﹐以刑部郎中守鄕郡。喜中﹐守祕書監致仕﹐退居於家。未嘗一造府治﹐終年無毫髮干請﹐士大夫皆賢之。《皇朝類苑》嘗載其事。卒贈司徒﹐葬寶華山。有子臨﹐娶先都官之女﹝祕監與都官聘書﹐今尙存﹞。飽學能文﹐終池陽守。鈞洵及元衡擢進士第﹐皆祕監公之曾孫也。○智積菩薩靈巖寺﹐乃智積開山之地。智積當東晉末﹐自西土來此﹐創立伽藍。泗州僧伽﹐持缽江南﹐至常之無錫﹐聞智積在蘇﹐卽回曰「彼處已有人矣。」由此名遂顯。有一貧嫗慕其行﹐嘗持角黍爲獻。智積受之﹐嫗因得度。至今上巳日﹐號智積誕日﹐聚數十百嫗爲角黍會。○三江口松江之側﹐有小聚落﹐名三江口。酈善長云「松江自湖東北逕七十里﹐至江水分流﹐謂之三江口。」《吳越春秋》云「範蠡去越﹐乘舟出三江之口﹐入五湖之中。」皆謂此也。三江﹐卽《禹貢》所指者。○楊惠之塑天王像慧聚寺有毗沙門天王像﹐形模如生﹐乃唐楊惠之所作。惠之初學畫﹐見吳道子藝甚髙﹐遂更爲塑工﹐亦能名天下。徐稚山侍郎以此像得塑中三昧﹐嘗記其事﹐謂其旁二侍女尢佳﹐且戒後人不可妄加塗飾。近爲一俗工修治﹐遂失初意。○王贄運使減租初﹐錢氏國除﹐而田稅尙仍其舊﹐畝稅三斗﹐浙人苦之。太宗乃遣王贄爲轉運使﹝轉運衙﹐舊在姑蘇州治之西偏﹞﹐均兩浙雜稅。贄悉令畝稅一斗。使還﹐大臣有責其增減賦額者。贄謂﹕「畝稅一斗﹐天下之通法。兩浙旣已爲王民﹐豈可復循僞國之制﹖」上從其說﹐浙人至今便之。○斗鴨陸魯望有斗鴨一欄﹐頗極馴養﹐一旦﹐驛使過焉﹐挾彈斃其尢者。魯望曰「此鴨善人言﹐見欲附蘇州上進﹐使者柰何斃之﹖」使者盡以囊中金以窒其口。使徐問其語之狀﹐魯望曰「能自呼其名爾。」使者憤且笑﹐拂袖上馬。復召之﹐還其金﹐曰「吾戲耳﹗」●卷二○姚氏三瑞堂閶門之西﹐有姚氏園亭﹐頗足雅致。姚名淳﹐家世業儒﹐東坡先生往來必憩焉。姚氏素以孝稱﹐所居有三瑞堂﹐東坡嘗爲賦詩云「君不見董召南﹐隱居行義孝且慈。天公亦恐無人知﹐故令雞狗相哺兒﹐又令韓老爲作詩。爾來三百年﹐名與淮水東南馳。此人世不乏﹐此事亦時有。楓橋三瑞皆目見﹐天意宛在虞鰥後。惟有此詩非昔人﹐君更往求無價手。」東坡未作此詩﹐姚以千文遺之。東坡答簡云「惠及千文﹐荷雅意之厚。法書固人所共好﹐而某方欲省緣﹐除長物舊有者﹐猶欲去之﹐又況復收邪﹖」固卻而不受。此詩旣作之後﹐姚復致香爲惠。東坡於《虎丘通老簡》尾云「姚君篤善好事﹐其意極可嘉﹐然不須以物見遺。惠香八十罐﹐卻托還之﹐已領其厚意﹐與收畱無異。實爲它相識所惠皆不畱故也。切爲多致﹐此懇。」予家藏三瑞堂石刻﹐每讀至此﹐則嘆美東坡之淸徳﹐誠不可及也。○丁氏賢惠錄《丁氏賢惠錄》﹐安定先生文﹐蘇子美書。丁氏乃晉公之女弟﹐陳君子之母也。封長安縣君﹐賢行甚著。晉公鐘愛其甥﹐欲官之﹐丁氏固辭﹐俾其以學術進﹐晉公竦然稱嘆。已而同其弟繼登進士科。觀此﹐足以知夫人之賢矣。里人張紳﹐世與陳舊﹐其婦娩而沒﹐夫人褓其嬰歸﹐付乳媼﹐親加拊視﹐能言而還之。相兄旣南謫﹐家日淪困﹐有侄孫女幼孤﹐夫人訓育篤於己生。及歸馮氏子﹐婦式閒淑﹐甚宜其家。時工部黃郎中宗旦守蘇﹐聞而謂人曰「玆事可書於史。」○張文定公知昆山張文定公方平﹐景中宰昆山。時蔣堂侍郎爲郡守﹐得公著《芻蕘論》五十篇上之﹐因舉爲賢良。公知昆山時﹐吳越歸國未甚久﹐郡邑地曠﹐民占田無紀﹐歲遠多侵越﹐訟數十年不能決。公召問所輸租稅幾何﹖大約百一二。悉收其餘﹐以賦貧民﹐自是無訟。○傳燈錄永安禪院僧道元﹐纂佛祖訖近世名僧禪語﹐爲《傳燈錄》三十卷以獻。祥符中﹐詔翰林學士楊億﹑知制誥李維﹑太常丞王曙刊定﹐刻板宣布。○曾大父曾大父諱宗元﹐字會之。自幼穎悟絕人﹐讀書於虎丘寺﹐晝夜不絕。舉進士﹐爲鄕裏首選。繼登天聖五年第﹐主杭州仁和縣簿。時範文正公爲帥﹐攺容禮之曰「公器業淸修﹐他日必爲令器﹐謹勿因人以進。」曾大父敬服其訓。髙祖旣抱疾﹐因乞便親﹐移吳縣簿。後以居憂服闋﹐調建安尉。藹有稱聲﹐保任者二十有二章。召見﹐攺大理寺丞﹐知句容縣。發レ姦伏﹐政如神明。葉道卿內翰時開府金陵﹐甚爲之前席。楊持使節行部﹐號爲深﹐酷吏望風投劾而去。過境上﹐獨不入縣﹐或問其故﹐曰「龔君治民﹐所至有聲﹐吾往徒爲擾耳。」其見重如此。自登朝﹐未嘗遊公卿之門﹐皆文正公之教也。士論美之。嘗通判衢﹑越二州﹐終都官員外郎﹐葬南峯山。有文集十卷﹐號《武丘居士遺稿》。子程﹑孫況﹐俱擢第。曾大父善作詩﹐嘗有《六月吟》云「曦輪獵野枯杉松﹐火焚泰華云如峯。天地鑪中赤煙起﹐江湖煦沫烹魚龍。生獰渴獸唇焦斷﹐峻翮無聲落晴漢。饑民逃生不逃熱﹐血進背皮流若汗。玉宇淸宮徹羅綺﹐渴嚼冰壺森貝齒。炎風隔斷眞珠簾﹐池口金龍吐寒水。象牀珍簟凝流波﹐瓊樓待月微酣歌。王孫晝夜縱娛樂﹐不知苦熱還如何﹖」《夜宴》詩云「兔魄侵階夜三刻﹐蜀錦堆香花院窄。風動簾旌玳瑁寒﹐露垂虫网珍珠白。美人匝席羅弦管﹐綺幄云屏鑪麝暖。只恐金壺漏水空﹐不怕鸞觴琥珀滿。勸君莫負秉燭遊﹐曾見古人傷晝短。」《贈處士林逋》詩云「髙蹈遺塵蛻﹐含華傲素園。璜溪頻下釣﹐蕙帳不驚猿。養浩時淸嘯﹐忘機只寓言。幾回生蝶翅﹐明月在西軒。」《送陳君子之四明》詩云「短亭祖帳接平川﹐柳拂回波系畫船。漸向落暉分繡袖﹐忍聽離曲怨弦。云連稽嶺應懷古﹐路近花源好訪仙。那更憑髙望天際﹐江堤煙重艸綿綿。」《搗砧詞》云「星河耿耿寒煙浮﹐白龍銜月臨霜樓。誰家砧弄細腰杵﹐一聲搗破江城秋。雙桐老翠墮金井﹐髙低冷逐西風緊。靜如秋籟暗穿雲﹐天半驚鴻斷斜影。哀音散落愁人耳﹐何處離情先喚起。長信宮中葉滿階﹐洞庭湖上波平水。萬里徵夫眠未成﹐搖風搗月何丁丁。楚關秦嶺有歸客﹐一枕夜長無限情。」曾大父嘗以所業投範文正﹐文正曰「子之文溫厚和平﹐而不乏正气﹐似其爲人也。」世以爲確論云。○婁侯昆山﹐乃古之婁縣﹐今懸之東北三里有一聚落﹐尙以婁縣爲名﹐或云在漢爲﹐後避錢王諱攺今名。予考《三國誌》﹐張昭拜輔吳將軍﹐封婁侯﹐則縣之爲婁舊矣。《漢書》云「攺於王莽時。」○滕章敏公滕元發名甫﹐避髙魯王諱﹐以字爲名﹐更字達道。九歲能賦詩﹐敏捷過人。範文正之父爲諸舅﹐見而奇之﹐教以爲文。文正爲鄕郡﹐而安定胡先生居於郡學﹐公往從之﹐門人以千數﹐第其文常爲首。舉進士﹐試於廷﹐宋景文公奇其文﹐擢爲第三。以聲韻不中程﹐黜之。其後八年﹐復中第三﹐通判湖州。時孫威敏公沔守錢塘﹐一見曰「後當爲賢將。」授以治劇守邊之要。召試學士院﹐判吏部南曹﹑同修起居注﹑知制誥﹑知諫院。王陶論宰相不押班爲跋扈﹐上以問公﹐公曰「宰相固有罪﹐然以爲跋扈﹐則臣以爲欺天陷人矣。」知開封府﹐遷禦史中丞﹐抗論得失爲多﹐出知秦州。河朔地震﹐壞城池廬舍﹐命公爲安撫使。還﹐復知開封府﹐除翰林學士﹐出知鄆州﹐移定州。入覲﹐力言新法之害。至定﹐虜人畏服。上喜﹐令再任﹐詔曰「寬嚴有體﹐邊人安焉。」因作堂﹐以「安邊」名之。又上疏論新法﹐徙靑州﹐畱守南都﹐知蒲﹑鄧二州。坐累知安州。侍郎韓丕﹐旅殯於安﹐五十年矣。學士鄭獬﹐安人也﹐旣沒十年﹐貧不克葬﹐公皆葬之。以言者復貶筠州﹐已而爲湖州。哲宗卽位﹐徙蘇﹑揚二州﹐除龍圖閣直學士﹐復知鄆州。歲方饑﹐乞淮南米二十萬石爲備﹐全活五萬人。徙眞定﹑河東﹐除龍圖閣學士﹐復知揚州。未至而卒﹐年七十一。贈左銀靑光祿大夫﹐謚曰「章敏」﹐葬陽山。公屢領帥權﹐條畫皆有方﹐議者謂近世名將無及公者。朝廷𨿽知公之深﹐而終不大用。每進﹐小人必讒之。公嘗上章自訟﹐有曰「樂羊無辜﹐謗書滿篋﹔卽墨何罪﹐毀言日聞。」天下聞而悲之。○滄浪亭滄浪亭﹐在郡學之東﹐中吳軍節度使孫承之池館。其後蘇子美得之﹐爲錢不過四萬。歐公詩所謂「淸風明月本無價﹐可惜只賣四萬錢。」是也。予家舊與章莊敏俱有其半﹐今盡爲韓王所得矣。○範文正公復姓範文正公幼孤﹐隨其母適朱氏﹐因從其姓﹐登第時﹐姓名乃朱說也。後請於朝﹐始復舊姓﹐表中攺用鄭準一聯云「志在投秦﹐入境遂稱於張祿﹔名非伯越﹐乘舟偶效於陶朱。」範蠡﹑範睢事﹐在文正用之﹐尢爲切當。今集中不載。○鄭宣徽鄭戩﹐字天休﹐居臯橋。天聖初﹐登進士第。嘗知開封府﹐發レ姦伏﹐都下肅然。遷三司使﹐知樞密院﹐俄以資政殿學士知杭州﹐移鎭長安。有表曰「聽嚴宸之鐘鼓﹐未卜何晨﹔植勁柏於雪霜﹐更觀晚節。」上稱誦者數四﹐謂左右曰「戩气質英豪﹐朕欲用爲宰相。故屢試於外也。」慶曆三年﹐代範文正爲四路都招討﹐元昊畏其威。再知長安﹐蕃酋部將遮道臥轍﹐不得行。六年移並州。尋拜宣徽使﹑奉國軍節度使。未幾薨﹐贈太尉﹐謚「文肅」﹐葬橫山。○五柳堂五柳堂者﹐胡公通直所作也。其宅乃陸魯望舊址﹐所謂臨頓裏者是也。公諱稷言﹐字正思﹐兵部侍郎則之侄。少學古文於宋景文﹐又嘗獻時議於範文正﹐晚從安定先生之學﹐皆蒙愛獎。後以特奏名拜官﹐調晉陵尉﹐又主鄞縣簿﹐又爲山陰丞。自度不能究其所施﹐乃乞致仕。升朝之後﹐仍賜緋衣銀魚。公旣告老﹐卽所居疏圃鑿池﹐種五柳以名其堂﹐慕淵明之爲人﹐賦詩者甚眾。公自中年淸修寡欲﹐延納後進﹐談論不少休。日入後不飲食﹐率以爲常﹐或與客夜坐久﹐不過具湯一杯而已。年八十餘而終﹐江諫議公望爲志其墓。子嶧。○中隱堂三老曾大父自都官員外郎分司南京﹐謝事家居﹝所居在大酒巷﹞。取白樂天「大隱住朝市﹐小隱入丘樊﹔不如作中隱﹐隱在畱司間。」之詩﹐建中隱堂。與尙書屯田員外郎程適﹐太子中允陳之奇相與遊從﹐日爲琴酒之樂﹐至於窮夜而忘其歸。二公皆耆徳碩儒﹐致政於家﹐吳人謂之「三老」。○林氏儒學之盛林氏本福淸人﹐徙居吳門﹐有諱槪者﹐嘗爲省試第一﹐登載《國史儒學傳》。其子曰希﹑旦﹑邵﹑顏﹐相繼俱登科級。希爲樞密﹐謚「文節」﹔旦爲殿中侍禦史﹔邵爲顯謨閣直學士﹐謚「文肅」﹔顏爲光祿卿。希之子虞﹐中詞科﹔旦之子慮﹐亦登第﹔邵之子攄﹐賜出身﹐爲中書侍郎。近世儒門之盛﹐必推林氏云。○國一禪師國一禪師﹐乃昆山圓明村朱氏子。捨俗爲僧﹐受業於景徳寺﹐法名道欽。因遊歷叢林﹐遇一有道者﹐語之云「乘流而行﹐遇徑而止。」旣至雙徑﹐遂借龍潭﹐築庵於其上﹐卽開山之祖也。事載《塔銘》云。今慧聚寺之西﹐有以羅漢名橋者﹐蓋指國一云。○葉少卿葉參字少列﹐嘗守此郡﹐旣謝事﹐因居焉。其子淸臣﹐登禁從﹐少列猶及見之。範文正公嘗贈之詩﹐云「退也天之道﹐東南事了人。風波拋舊路﹐花月伴閒身。湖外扁舟遠﹐門中駟馬新。心從今日泰﹐家似昔時貧。見子登西掖﹐攜孫過北鄰。白雲髙閣曙﹐綠水後池春。尊酒呼前輩﹐鑪香叩上眞。只應陰徳在﹐八十富精神。」其居第在天慶之東﹐中有七檜堂。內翰道卿﹐嘗持本路漕節侍養。道卿之子公秉又嘗守鄕郡﹐紳榮之﹝善捲寺丞﹐乃內翰之孫﹐長於詩﹐與祠部叔父唱和甚多﹐其侄主簿公﹐娶叔祖四朝議之女﹞。○二遊詩吳之士﹐有恩王府參軍徐修矩者﹐守世書萬卷﹐酣飲於其間﹐至日晏忘飲食。又有前涇縣尉任晦﹐其居有深林曲沼﹐危亭幽砌。皮日休嘗遊二君宅﹐每爲浹旬之款﹐篇章畱贈不一﹐號《二遊詩》。○安定先生胡翼之﹐本海陵人。學者尊其道﹐皆稱爲安定先生。景中﹐範文正公薦先生﹐白衣對崇政殿﹐授祕書省校書郎。文正上疏請建郡學﹐首以先生爲吳興學官﹐繼移此邦。先生居學﹐嚴條約以身先之。𨿽大暑必公裳終日﹐延見諸生﹐以嚴師弟之禮。解經有至要義﹐懇懇爲諸生論其所以治己而治乎人者。學徒千數﹐日月刮靡刂﹐爲文章皆傅經義﹐必以理勝。信其師說﹐崇尙行實。自後登科爲大儒者﹐累世不絕。如滕章敏﹑範忠宣﹑錢內翰淳老﹐皆從先生之學者也。至今學宮畫像而祠之。○蘇子美飲酒子美豪放﹐飲酒無算﹐在婦翁杜正獻家﹐每夕讀書以一斗爲率。正獻深以爲疑﹐使子弟密察之。聞讀《漢書﹖張子房傳》至「良與客狙擊秦皇帝﹐誤中副車」﹐遽撫案曰「惜乎﹗擊之不中。」遂滿引一大勺。又讀至「良曰﹕『始臣起下邳﹐與上會於畱﹐此天以臣授陛下』」﹐又撫案曰「君臣相遇﹐其難如此﹗」復舉一大勺。正獻公知之大笑﹐曰「有如此下物﹐一斗誠不爲多也。」○張伯玉郎中張伯玉字公達﹐嘗爲郡從事﹐剛介有守﹐文藝甚髙。範文正公深愛之﹐嘗舉以應制科﹐舉詞云「張某﹐天賦才敏﹐學窮閫奧﹐善言皇王之治﹐博達古今之宜。素蘊甚充﹐淸節自處﹐堪充應賢良方正能直言極諫科。」其應詔也﹐又作《上都行》送之﹐果中髙選。伯玉在蘇日﹐述作並見《蓬萊集》。○上方詩唐孟郊﹐因其父爲昆山尉﹐嘗至山中﹐題詩於上方云「昨日到上方﹐片霞封石牀。錫杖莓苔靑﹐袈裟松柏香。晴磬無短韻﹐晝燈含永光。有時乞鶴歸﹐還放逍遙場。」其後張祜嘗遊﹐亦有詩云「寶殿依山險﹐淩虛勢欲吞﹐畫檐齊木末﹐香砌壓云根。遠景窗中岫﹐孤煙竹裏村。憑髙聊一望﹐歸思隔吳門。」皇中﹐王荊公以舒ヘ被旨來相水事﹐到邑已深夜﹐艤舟寺之前﹐秉火炬登山﹐閱二公之詩﹐一夕和竟﹐詰旦卽回棹。其詩云「僧蹊蹯靑蒼﹐莓苔上秋牀。霜翰饑更淸﹐風﹝B20C﹞遠亦香。埽石出古色﹐洗松納空光。久遊不忍還﹐迫迮冠蓋場。」「峯嶺互出沒﹐江湖相吐吞。園林浮海角﹐臺殿擁山根。百里見漁艇﹐萬家藏水村。地偏來客少。幽興只桑門。」此四詩爲山中之絕唱。○陳龍圖使髙麗陳睦﹐字子雍。喜六年登進士科﹐名在第二。治平中﹐詔舉館閣才行之士﹐子雍與劉﹑李常寧﹑李淸臣輩首被選擢。熙寧﹑元丰間﹐髙麗屢航海修貢﹐朝廷以爲恭﹐選使往諭之。初命林希子中﹐力辭。更命睦﹐睦卽日就道。神宗大喜﹐語輔臣曰「林希無親﹐堅辭不行﹔陳睦親在﹐乃不憚於往。」因出希知池州﹔假睦起居舍人﹐直昭文館﹐特賜黃金帶。受命七日而行﹐涉海逾月﹐出入驚濤中﹐遂抵其國。使還﹐乃眞拜所假官職﹐且令服所賜黃金帶。又賜黃金盞於今式外以爲寵。俄直龍圖閣﹑知潭州﹐卒﹝墓在南峯山﹞。二子﹕彥文經仲﹐嘗躋法從﹔彥武緯叔﹐爲提舉官。初﹐林希樞密買卜於京師﹐孟診爲作卦影﹐畫紫袍金帶人對大水而哭。林以爲髙麗之役涉瀚海﹐故力辭之。後出知池州﹐繼遭喪禍﹐其驗不在彼而在此﹐始知禍福不可避也。○朱樂圃先生朱長文﹐字伯原。未冠擢進士第﹐英聲振於士林。元初﹐充本州教授﹐入朝除祕書省正字﹑樞密院編修官。後以疾解任﹐退居於家。所居在雍熙寺之西﹐號樂圃坊。地有髙岡淸池﹐喬松壽檜﹐先生以志不得達﹐棲隱於中。潛心古道﹐篤意著述﹐人莫敢稱其姓氏﹐但曰「樂圃先生。」樂圃在錢氏時﹐號「金穀」。方子通嘗有詩云「吳門此圃號金穀﹐主人瀟灑能文章。」子通又嘗著《樂圃十詠》﹕一曰《樂圃》﹐二曰《邃經堂》﹐三曰《琴臺》﹐四曰《墨池》﹐五曰《魚溪》﹐六曰《詠齋》﹐七曰《灌園亭》﹐八曰《見山岡》﹐九曰《峨冠石》﹐十曰《洌泉井》。常公安民嘗造先生隱居﹐愛其趣識志尙灑然有異於人﹐而惜其遺逸沈晦﹐因觀所著《續圖經》﹐遂作序以紀之。○海湧山虎丘﹐舊名海湧山﹐闔閭王旣葬之後﹐金精之气化爲虎﹐踞其墳﹐故號「虎丘」。山椒有二伽藍﹐列爲東西﹐白樂天有東武丘﹑西武丘詩﹐顏魯公亦云「不到東西寺﹐於今五十春。」今之西庵﹐所謂西武丘也。「虎」字避唐諱﹐攺曰「武」。○盧通議盧革﹐字仲辛﹐本徳淸人。少奇穎﹐舉神童﹐年十六﹐擢進士乙科。慶曆間﹐知龔州。時蠻人入寇桂管﹐公經畫軍須﹐以應辦聞。歷婺﹑泉二州﹐除廣南提點刑獄﹑福建﹑湖南兩轉運使。力請郡以自效﹐神宗嘉之﹐顧執政曰「盧革恬退如此﹐可與一佳郡。」遂除宣州。未幾告老﹐遷光祿卿致仕。以子貴﹐進祕書監﹑太子賓客。官制行﹐攺太中大夫。哲宗踐阼﹐遷通議大夫。退居於吳十五年﹐年八十二卒。子秉。今盧提刑橋﹐卽公所居之地也。先殿院旣以散秩養病﹐日與賓客酌酒賦詩自娛﹐公誠愨莊重﹐有前輩之風﹐先殿院雅好其爲人﹐朝夕與之議論。公性不甚飲﹐每勸之﹐酒至三分則起而拱手﹐曰「已三分矣。」至五分﹐則曰「已五分矣。」其他率以是應之。旣去﹐先殿院審執事者﹐皆曰「客之言毫髮不妄。」由是益器重之。○閶門樓詩閶門舊有樓三間﹐予猶及見之。陸機《吳趨行》云「閶門何峨峨﹐飛閣跨通波。重欒承遊極﹐回軒啟曲阿。」蘇子美詩云「年華冉冉催人老﹐云物瀟瀟又變秋。家在鳳凰城下住﹐江山何事苦相畱﹖」更建炎兵火﹐不復存矣。○章守子用皂蓋元丰中﹐章岵﹝岷之弟﹞朝議爲郡守﹐剛介不可屈﹐人因目之曰「章硬頸」。其子出入﹐用皂絹蓋﹐肩輿不過二人。○隨緣居士黃策﹐字子虛﹐彥之子。中進士乙科﹐爲雍丘縣主簿。元符末﹐詔許中外言事。時昭慈旣復位號﹐典冊有未盡正者﹐因上書引古義力爭之。崇寧初﹐黨論起﹐名入黨籍﹐羈置登州。會赦﹐還鄕裏﹐遂休官﹐號「隨緣居士」。欽廟嘗書「隨緣」二字賜之﹐藏宸翰於家。著《隨緣居士記》﹐書之於壁。建炎中﹐追錄黨人﹐除直祕閣。公無疾﹐端坐而逝﹐葬光福山﹐自題其墓曰「隨緣居士之塔。」○石點頭今虎丘千人座旁﹐有石點頭﹐《十道四蕃志》云「生公﹐異僧竺道生也。講經於此﹐無信之者﹐乃聚石爲徒﹐與譚至理﹐石皆爲點頭。」○軌革卦影韓中孚﹐字應天。將遊上庠﹐聞市肆有精軌革術者﹐應天筮之。畫一金章紫綬人﹐有賁色瓶在其旁﹐後有一人處圓圈中。術士謂之曰「君此行未必到闕﹐中途必爲貴人所畱。」應天未之信。行次南徐﹐適朱行中龍圖爲郡守﹐與之厚善﹐聞其來﹐倒屐迎之﹐延於郡圃。朱平生愛一賁色酒壺﹐因宴出示之。圃中有艸庵﹐其狀甚圓﹐應天寢於其間﹐與卦影所畫﹐無一不驗。以此知不惟飲啄前定﹐𨿽受用之物﹐寢處之地﹐亦非偶然者。○夢石天王像後唐時﹐慧聚寺有紹明律師﹐僧中傑出者。居半山彌勒閣﹐一夕夢神人曰「檐前古桐下有石天王像與銅鐘﹐師宜知之。」詰旦﹐掘其地﹐果獲此二物。今尙龕置壁間﹐形制極古﹐故前輩有詩云「一旦石像欲發現﹐先垂景夢鳴髙岡。」常熟破山恩髙僧﹐嘗學於紹明﹐見本朝《僧史》。○攺正洪範余燾﹐字元輔。方捨法欲行上書引成周事力贊之﹐因命以官﹐累遷至正郎。後復上書攺《洪範》篇﹐自「王省惟歲」﹐「月之從星﹐則以風雨」乃屬之「四﹑五紀﹕一曰歲﹐二曰月﹐三曰日﹐四曰星辰﹐五曰歷數」﹐之下﹐謂九疇皆有衍文﹐惟「四﹐五紀」無之。至於「八庶徵」之後﹐旣言「肅﹐時雨若」止「蒙﹐常風若。」意已斷矣﹐而又加「王省惟歲」﹐已下之文﹐則近於贅。或者是其說。然爲臺諫所彈﹐不果施行。○範文正四子文正四子﹕純佑字天成﹐純仁字堯夫﹐純禮字彜叟﹐純粹字徳孺。長子少有大志﹐惜乎享壽不遐﹐終軍器簿。堯夫位丞相﹐彜叟爲右丞。徳孺亦躋法從。平時文正喜收接名士﹐如孫明復﹑胡安定之徒﹐皆出其門。朝夕與其子弟講論道徳﹐故賢行成於所習云。○林酒仙國初時﹐長洲縣東禪寺有僧曰遇賢﹐姓林氏﹐以其飲酒無算﹐且多靈異﹐故鄕人謂之「林酒仙」。口中可容兩拳﹐嘗醉於酒家﹐每出﹐羣聚而觀之者不絕。能自圖其形﹐無毫釐不相似。好賦詩﹐𨿽多俗語﹐中含理致﹐然亦有淸婉者﹐如雲﹕「楊子江頭浪最深﹐行人到此盡沈吟。它時若向無波處﹐還似有波時用心。」「門前綠柳無啼鳥﹐庭下蒼苔有落花。聊與東風論个事﹐十分春色屬誰家﹖」「心間增道气﹐忍事敵災屯。謹言終少禍﹐節儉勝求人。」若此之類﹐皆名言也。眞身塑寺中。○章岷章岷﹐字伯鎭。嘗爲平江軍推官﹐文聲甚著。與曾大父同登天聖五年第﹐情好極密。髙祖殿院墓銘﹐乃其所作也。範文正公有《和章岷從事鬥茶歌》及《同登承天寺竹閣》詩。○鮑魚﹝《廣韻》﹕危﹐吾灰切﹐魚名﹐似鮎《集韻》﹕吾回切﹐魚名﹐鮎之小者。﹞危魚出吳中﹐其狀似鮎。隋大業中﹐吳郡嘗獻海危魚漧膾四缶﹐遂以分賜達官。皮日休詩云「因逢二老如相問﹐正滯江南爲危魚。」○徐都官九老會徐枯﹐字受天。擢進士第﹐爲吏以淸白著聲。慶曆中﹐屏居於吳﹐日涉園廬以自適。時葉公參亦退老於家﹐同爲九老會。晏元獻﹑杜正獻皆寓詩以髙其趣。晏之首題云「買得梧宮數畝秋﹐便追黃綺作朋儔。」杜之卒章云「如何九老人猶少﹐應許東歸伴醉吟。」時與會者才五人﹐故杜詩及之。享年七十有五﹐終都官員外郎﹝子仲謀﹐屢持麾持節﹔女適樞密直學士施昌言﹞。●卷三○葉道卿葉淸臣﹐字道卿﹐少列之子。天聖二年﹐劉筠知貢舉﹐得公所對策﹐奇之﹐擢爲第二。國朝以來﹐以策擢髙第﹐自淸臣始。寶元中﹐爲兩浙轉運史。康定初﹐知制誥。慶曆初﹐出知江寧府﹐召入爲翰林學士。俄丁父憂﹐有詔起復爲邊帥﹐力辭不行。免喪﹐知州﹐攺知澶州﹐又攺靑州﹑永興軍。皇初﹐復召入爲三司使。帝嘗訪以禦邊之策﹐公對曰「陛下禦天下二十八年﹐未嘗一日自暇逸﹐而叛羌黠虜﹐頻年爲患。詔問﹕「輔翼之能﹐方面之才﹐與夫帥領偏裨﹐當今孰可以任此者﹖」「臣以爲不患無人﹐患有人而不能用爾。今輔翼之臣﹐抱忠義之深者﹐莫如富弼﹔爲社稷之固者﹐莫如範仲淹﹔諳方今政事者﹐莫如夏竦﹔議論之敏者﹐莫如鄭戩。方面人才﹐嚴重有紀律者﹐莫如韓琦﹔臨大事能斷者﹐莫如田況﹔剛果無顧避者﹐莫如劉渙﹔宏遠有方略者﹐莫如孫沔。至於帥領偏裨﹐貴能坐運籌策﹐不必親當矢石﹐王徳用素有威名﹐範仲淹深練軍政﹐龐籍久經邊任﹐皆其選也。狄靑﹑範全﹐頗能馭眾﹐蔣偕沈毅有術略﹐張亢倜儻有膽勇﹐劉貽孫材武剛斷﹐王徳基純愨勁勇﹐此可補偏裨者也。」上用其言﹐皆見信任。未幾﹐出守河陽﹐卒。公識度奇拔﹐議論出入意表﹐其立朝也﹐數以忠言鯁論啟沃上心﹐而冒忌者眾﹐競不果大用。範文正公嘗爲文祭之云「學偉文﹐發於妙齡。天然淸流﹐不雜渭涇。」又云「髙節莫屈﹐直言屢諍。朝廷風采﹐紳輝映。天子知入﹐期以輔政。弗諧而去﹐能不曰命。」數語盡之矣。○觀風樓子城之西﹐舊建樓其上﹐名「觀風」。範文正公作守時﹐嘗賦詩云「髙壓郡西城﹐觀風不浪名。山川千里色﹐語笑萬家聲。碧寺煙中靜﹐紅橋柳際明。登臨豈劉白﹐滿目是詩情。在唐但謂之「西樓」﹐白樂天有《西樓命宴》詩。後攺爲「觀風」﹐今復名「西樓」矣。○三髙亭越上將軍範蠡﹑江東步兵張翰﹑贈右補闕陸龜蒙﹐各有畫像在吳江鱸鄕亭旁。東坡先生嘗有《吳江三賢畫像》詩。後易其名曰「三髙」﹐且更爲塑像。瞿庵主人王文孺獻其地雪灘﹐因遷之。今在長橋之北﹐與垂虹亭相望﹐石湖居士爲之記。○程光祿程師孟﹐字公辟。所居在南園之側﹐號畫錦坊。自髙祖思爲錢氏營田使﹐因徙姑蘇。擢景元年進士第﹐知吉水﹑錢塘二縣﹐皆有政聲。後通判桂州。慶曆中﹐詔近侍二十人﹐各舉所知﹐於是柳植﹑施昌言薦公可任。除知南康軍﹐又知楚﹑遂二州﹐提點夔路刑獄。屬歲大饑﹐公行部﹐以常平粟賑民﹐猶不足﹐卽奏發倉以濟之。吏勸須報﹐公曰「本道至都五千里﹐報至則民殍矣。」遂活饑民四十餘萬。擢提點河東路刑獄。岢嵐等郡無常平粟﹐邊民饑﹐或竄蕃境。公得請﹐出祠部牒﹐募民納粟置廩﹐以備荒歲。汾﹑晉之旁﹐山谷之水﹐可以漑田﹐公爲釃渠續通泉源﹐所漑者無慮萬頃。召拜三司度支判官。居一歲﹐知洪州﹐興利除害﹐一方甚賴之。英宗卽位﹐召判三司都磨勘司﹐委公商度河北四榷場利害。公請減物直﹐償閣欠﹐以來北賈。使還﹐除利州路轉運使﹑江南西路轉運使。始﹐江西茶禁旣通﹐賦民納茶租﹐謂之「白紐錢」﹐民甚患之。公奏令鬻茶者﹐計斤輸秤頭錢代其數﹐以寬民力。至熙寧中﹐以公之請頒下諸路。俄傳交址爲寇﹐遂以公直昭文館﹑知福州。一新學宮﹐禮先生賢士﹐以厚教育之意。鐵錢亂幣﹐公爲罷之。餼疾救荒﹐蘇息以萬計。閩中父老有云「自國朝守吾郡者﹐謝諫議泌﹐以惠愛著﹔蔡端明襄﹐以威名顯﹔兼之者惟公而已。」移知廣州。廣控蠻粵﹐而無藩垣捍禦之備。公至﹐則請作西城﹐廣逾十二里﹐由是廣人有自安之計。大修學校﹐日引諸生講解﹐負笈而來者相踵。諸蕃子弟﹐皆願入學。秩滿﹐除右諫議大夫﹐再任。公治廣六年﹐威愛並行。上遣中使撫問﹐召判三班院﹐遷給事中﹑充集賢殿修撰﹑判都水監﹐攺判將作監﹐出知越州。公至越﹐寬猛適中而事自治﹐民皆愛之﹐又逾於洪﹑福﹑廣也。官制行﹐換太中大夫。靑社闕帥﹐以通議大夫充京東安撫使。期年政成﹐上疏告老﹐遷正議大夫致仕。哲宗卽位﹐授光祿大夫。卒年七十八﹐葬橫山。公彊敏精察﹐出於天性﹐凡臨治五大鎭﹐斷正滯訟﹐辧活疑罪﹐蓋不可勝計。所至之地﹐囹圄空虛﹐道不拾遺。旣去﹐民爲立祠﹐刊石頌徳。樂圃先生少許可﹐至言公政事﹐則曰「𨿽韋丹治豫章﹐孔帥嶺南﹐常衮化七閩﹐無以加也﹗」故天下以爲才臣吏師。有詩集二十卷﹐奏議十五卷。○丁晉公飯僧疏丁晉公南遷日﹐夢南嶽懶瓚禪師﹐遂捨白金一笏﹐飯僧於潭州。自制齋疏云「右。伏以佛垂徧智﹐道育羣情﹐凡欲拯於傾危﹐必豫形於景貺。某﹐白衣幹祿﹐叨冢宰之重權﹔丹陛宣恩﹐忝先皇之優渥。補仲山之衮﹐𨿽曲盡於寸心﹔和傅說之羹﹐實難調於眾口。嘗於安寢﹐忽夢淸容。妙訓冷泠﹐俾塵心而早悟﹔眞儀隱隱﹐恨凡目以何知。蓋以智未周身﹐事乖遠慮。旣禍臨而不測﹐誠災及以非常。出向西京﹐感聖恩而寬宥﹔竄於南裔﹐當國憲以甘心。咎實自貽﹐孽非他作。念一家而散地﹐思萬里以何歸﹖旣爲負國之臣﹐永廢經邦之術。程遊湘土﹐道假山。正當煩惱之身﹐忽接淸閒之眾﹐方知富貴難保始終。直饒鼎食之榮﹐豈若盂羹之美。持形歸命﹐恭發精誠。捐施白金﹐充羞淨供。仰ド之髙徳﹐報懶瓚之深慈。冀保此行﹐乞無他患。惟願天回南眷﹐澤賜下臨。免致邊夷﹐白日便同於鬼趣﹔賜歸中夏﹐黃泉亦感於君恩。虔罄丹誠﹐永ム法力。卑情不任﹐激切之至﹝「補仲山之衮﹐𨿽曲盡於寸心」﹐今多作「巧心」。後人見晉公以智巧敗﹐故攺云「惟其曲盡於巧心﹐是以難調於眾口」。不知以「巧」對「眾」﹐未如「寸」字爲切﹞。○蔡君謨題壁張子野宰吳江﹐因如歸舊亭撤而新之。蔡君謨題壁間云「蘇州吳江之濱﹐有亭曰『如歸』者﹐隘壞不可居。康定元年冬十月﹐知縣事祕書丞張先﹐治而大之﹐以稱其名。旣成﹐記工作之始﹐以示於後。」○郟正夫郟﹐字正夫﹐太倉人。起於農家﹐自幼知讀書﹐識度不類凡子。年甫冠﹐登喜二年進士第。昆山自國朝以來﹐無登第者﹐正夫獨破天荒。後住金陵﹐遣其子僑﹐就學於王荊公﹐嘗有贄見詩云「十里松陰蔣子山﹐暮煙收盡梵宮寬。夜深更向紫微宿﹐坐久始知凡骨寒。一派石泉流沆瀣﹐滿庭霜竹顫瑯。大鵬泛有摶風便﹐還許鷦鷯附羽翰。」荊公一見奇之。今集中有《謝郟祕校見訪於鐘山》詩云「誤有聲名只自慚﹐煩君跋馬過茅檐。已知原憲貧非病﹐更許莊周智養恬。世事何時逢坦蕩﹐人情隨分就猜嫌。誰能胸臆無塵滓﹐使我相從久未厭。」自此聲價頗重。熙寧中﹐爲司農寺丞﹐上書言水利﹐朝廷以其功大役重﹐頗難之。正夫條水之利害﹐著成一書﹐今刊行於世。未幾﹐復司農寺丞﹐除江東運判。元初﹐入爲太府寺丞﹐出知溫州。以比部郎中召﹐未至而卒﹐年六十有六﹐葬於太倉。孫升卿﹐登第﹐守徽﹑常二州。公初授睦州團練推官﹐知杭州於潛縣。未赴﹐以水利﹑役法﹑鹽﹑銅﹑酒五利獻諸朝。丞相王文公安石奇之﹐除司農寺丞﹐旋出提舉兩漸水利。議者以其說非便﹐遂罷免。已而歸﹐治所居之西積水田曰「大泗氵囊」者﹐如所獻之說﹐爲圩岸﹑溝洫﹑井捨﹑場圃﹐俱用井田之遺制﹐於是歲入甚厚。卽圖其狀以獻﹐且以明前日之法非苟然者。復召爲司農寺主簿﹐稍遷丞﹐預修司農寺敕式﹐頗號完密。除江東路轉運判官。○陳君子父殿丞殿中丞陳質﹐徳行著於鄕裏。其死也﹐範文正公挽之云「賢者逝如此﹐皇天豈易知﹗眾人皆墮淚﹐君子獨安碑。幾世傳淸白﹐滿鄕稱孝慈。賢哉生令嗣﹐遺秀在蘭芝。」公有二子﹐曰郢﹑曰之奇﹐皆爲吳中髙士。○郁林石陸龜蒙居臨頓裏﹐其門有巨石。遠祖績﹐嘗仕吳﹐爲郁林太守﹐罷歸無裝﹐舟輕不可越海﹐取石爲重。人稱其廉﹐號郁林石。○謝希深謝絳﹐字希深﹐太子賓客濤之子。大中祥符八年﹐登進士甲科。楊文公薦其才﹐召試館職﹐充祕閣校理。景元年﹐丁父憂﹐服除﹐召試知制誥。歐陽文忠公嘗云「三代以來﹐文章盛者稱西漢。公於制誥尢得其體﹐常﹑楊﹑元﹑白不足多也。」寶元初﹐知鄧州﹐卒﹐年四十有五。公自少而仕﹐凡三十年間﹐自守不回﹐而外亦不甚異﹐一時賢士大夫無不敬之。子景初﹑景溫﹐皆爲時名儒。○範文正公還鄕文正公自政府出﹐歸鄕焚黃﹐未至近邑﹐先投遠狀。或以爲太過﹐公曰「『維桑與梓﹐必恭敬止』﹐敢不盡禮乎﹖」旣至﹐搜外庫﹐惟有絹三千匹。令掌吏錄親戚及閭裏知舊﹐自大及小﹐散之皆盡﹐曰「宗族鄕黨﹐見我生長﹐幼學壯仕﹐爲我助喜。我何以報之﹖」又買負郭常稔之田千畝﹐號曰義田﹐以濟養羣族﹐擇族之長而賢者一人主之。其計日食人米一升﹐歲衣人二縑﹐嫁女者錢五十千﹐娶婦者二十千﹐再嫁者三十千﹐再娶者十五千﹐葬者如再嫁之數﹐葬幼者十千。族之聚者九十口﹐歲入粳稻八百斛﹐以其所入給其所聚﹐仕而家居俟代者預焉﹐仕而之官者罷其給。公𨿽沒﹐後世子孫修其業﹐承其志﹐如公存也。○淸遠道士詩淸遠道士《同沈恭子遊虎丘寺》詩云「我本長殷周﹐遭罹歷秦漢。四瀆與五嶽﹐名山盡幽竄。及此寰區中﹐始有近峯玩。近峯何鬱鬱﹐平湖渺彌漫。吟挽川之陰﹐步上山之岸。山川共澄澈﹐光彩交零亂。白雲蓊欲歸﹐靑松忽消半。客去川島靜﹐人來山鳥散。谷深中見日﹐崖幽曉非旦。聞子盛遊遨﹐風流足詞翰。嘉玆好松石﹐一言常累嘆。勿謂予鬼神﹐忻君共幽贊。」淸遠道士﹐竟不知其爲何人﹖以鬼神自謂﹐亦怪之甚者。顏魯公﹑李徳裕﹑皮日休﹑陸龜蒙皆有和篇。沈恭子亦莫詳其因﹐詩中有「風流」﹑「詞翰」之稱﹐必神怪之儔也。○幽獨君詩唐時虎丘石壁﹐隱出幽獨君詩二首﹐其一云「幽明𨿽異路﹐平昔忝工文。欲知潛寐處﹐山北有孤墳。」其二云「髙松多悲風﹐蕭蕭淸且哀。南山接幽壠﹐幽壠空崔嵬。白日徒昭昭﹐不照長夜臺。𨿽知生者樂﹐魂魄安能回﹖況復念所親﹐慟哭心肝摧。慟哭更何言﹐哀哉復哀哉﹗」其辭甚奇愴。後人又有賦《答幽獨君》一詩﹐不知誰氏所作。○本禪師宗本圓照禪師﹐乃福昌一飯頭﹝福昌﹐承天寺子院﹞。懵無所知﹐每飯熟﹐必禮數十拜﹐然後持以供僧。一日忽大悟﹐咨口所言﹐皆經中語﹐自此見道甚明。後住靈巖﹐近山之人﹐遇夜則面其寢室拜之。侍僧以告﹐遂置大士像於前。人有飯僧者﹐必告之曰「汝先養父母﹐次辦官租﹐如欲供僧﹐以有餘及之。徒眾在此﹐豈無望檀那之施﹖須先爲其大者。」其它率以是勸人。仁宗嘗召至京師﹐賜金衤闌衣﹐加圓照師號。後復歸本山。舊傳宗本至京師﹐有一貴戚欲試之﹐因以猾倡薦寢。本登榻﹐鼻息如雷﹐其倡爲般若光所爍﹐通夕不寐。翌旦﹐炷香拜之曰「不意今日得見古佛。」○吳王拜郊臺吳王拜郊臺﹐在橫山之上﹐今遺迹尙存。春秋時﹐王政不綱﹐以諸侯而爲郊天之舉﹐僭禮亦甚矣。○範貫之範師道﹐字貫之﹐文正公之侄。登天聖八年甲科﹐嘗知廣徳縣﹐有治狀。孫甫之翰薦之﹐通判許州。至和元年﹐吳育春卿薦公﹐召拜侍禦史。公之少也﹐有經天下之志﹔其長也﹐遇事未嘗屈。及爲上耳目﹐蚤夜思所以稱職者。始見上﹐卽陳願擇賢相以久其任﹔旣而論奏二府與近侍不法事﹐上多用其言。俄出知常州﹐禦史府極言其不平﹐宰相亦以是罷去﹐而公之名迹愈聞天下。移廣東路轉運使﹐又移兩浙。未幾﹐拜起居舍人﹑同知諫院。喜四年﹐百官上尊號﹐公獨諫以謂無益於治體﹐而有損聖主謙尊之徳﹔至言諸閣女禦例遷﹐因災異以明天意。上皆深然之。兼遷侍禦史知雜事。會大臣居機宥者無遠謀﹐繼而進者﹐復不協時論。公論列甚切﹐上𨿽納其奏﹐然用是出知福州﹐召爲三司鹽鐵副使。喜八年﹐以疾請郡﹐除戶部郎中﹑直龍圖閣﹑知明州。下車未久﹐卒﹐年五十有九。公出入臺諫凡九載﹐朝廷之事﹐聞無不言﹐言必欲行。如擇宗室以備問安之職﹐淸士大夫終葬始得從仕﹐限民田以均民產﹐抑貪墨以淸守令﹐止內降以杜漸﹐立私廟以廣孝﹐擇知典故近臣以任太常禮樂之官﹐減色役以卹民力之困﹐皆天下之急務﹐而眾所願行者。有奏議二十卷﹐文集五十卷。嘗爲唐史﹐著君臣治忽之迹﹐命藏祕閣﹐有詔褒美。子世京﹑世亮﹐皆舉進士第。所居在承天寺前﹐號豸冠坊。葬天平山﹐趙淸獻公志其墓。○南翔寺昆山縣臨江鄕﹐有南翔寺。初﹐寺基出片石﹐方徑丈餘﹐常有二白鶴飛集其上﹐人皆以爲異。有僧號齊法師者﹐渭此地可立伽藍﹐卽鳩財募眾﹐不日而成﹐因聚其徒居焉。二鶴之飛﹐或自東來﹐必有東人施其財﹔自西來﹐則施者亦自西至。其它皆隨方而應﹐無一不驗。久之﹐鶴去不返。僧號泣甚切﹐忽於石上得一詩﹐云「白鶴南翔去不歸﹐惟畱眞迹在名基。可憐後代空王子﹐不絕薰修享二時。」因名其寺曰「南翔」。寺之西又有村名「白鶴」。○張敏叔張景修﹐字敏叔。人物蕭灑﹐文章雅匯﹐登治平四年進土第。𨿽兩爲憲漕﹐五領郡符﹐其家極貧窶﹐僦市屋以居。嘗有絕句云「茅檐月有千金稅﹐稻飯年無一粒租。生事蕭條人間我﹐水芭蕉與石菖蒲。」觀其詩﹐大抵多淸淡。嘗題集淸軒詩云「洗竹放教風自在﹐傍溪看得月分明。」又多好用俗語﹐如《得五品服》詩云「白快近來逢素鬢﹐赤窮今日得朱袍。」又《謝人惠油衣》濤云「何妨包裹如風藥﹐且免淋漓似水雞。」蓋以文滑稽也。舊嘗作古風《送朱天錫童子》云「黃金滿ぷ富有餘﹐一經教子金不如。君家有兒不肯娛﹐口誦《七經》隨捲舒。渥窪從來產龍駒﹐乃是眞凰雛。一朝過我父子俱﹐自稱窮苦世爲儒。雪窗夜映孫康書﹐春隴晝荷兒寬鋤。翻然西入天子都﹐出門慷慨曳長裾。神童之科今有無﹐談經射策皆壯夫。古來取士凡數塗﹐但願一一令吹竽。甘羅相秦理不誣﹐世人看取掌中珠。折腰未便賦歸歟﹐待君釋褐還鄕間。」初﹐景修爲汝州梁令﹐作此詩。天錫旣到闕下﹐忘取本州公據﹐爲禮部所卻﹐因擊登聞鼓﹐繳景修詩爲證。神宗一見﹐大稱賞之。翌日﹐以語宰相王圭﹐而恨四方有遺材﹐卽令召對。圭言「不俗以一詩召人﹐恐長浮競﹐不若俟其秩滿﹐然後擢用之。」遂止﹐令中書籍記姓名。比罷官﹐而神宗已升遐矣。景修歷仕三朝﹐每登對﹐上必問﹕「聞卿作《朱童子》詩﹐試爲舉似。」由此詩名益著。終祠部郎中﹐年七十餘卒。平生所作詩幾千篇﹐號《張祠部集》。子漢之﹝漢之嘗宰昆山﹐頗緩於索租﹐邑人戲云「渠家自來無此﹐故不與人索也。」敏叔有《花客詩》十二章。梁縣屬汝州﹞。○昆山夫子廟唐制﹐郡邑皆得置夫子廟。自黃巢之亂﹐存者無幾。昆山之廟﹐更五代五六十年不建。自本朝大平興國三年﹐錢氏納土請吏﹐朝廷始除守以治之。至雍熙初﹐徵事郎邊仿首爲昆山宰﹐因其遺址重立。夫子廟門闕甚麗﹐狀十哲像於其旁﹐王元之爲作記。景初﹐範文正請立郡庠﹐於是縣亦有學矣。○孫子和孫衝﹐字子和﹐登熙寧六年進士第。少負才名﹐爲荊公之客﹐嘗著《鄕黨》《傅說》二論﹐荊公甚奇之。後宰和之含山﹐號爲循吏﹐律己甚正﹐一毫無妄取。秩滿﹐率家人解其歸裝﹐老獲有畜一砧者﹐子和視之曰「非吾來時物也。」命還之。其它大率類此。鶚章交上﹐攺宣徳郎。未幾﹐卒於京師﹐年三十有五。無子﹐以族侄峻爲嗣﹐嘗ヘ江州﹐終朝請大夫。子和妻﹐予之姑氏。又與叔祖朝議爲同年。叔祖嘗以詩挽之云「結髮欣同籍﹐聯姻喜素風。期君千里逸﹐耀我一枝窮。新命拖紳後﹐殘編旅笥中。空餘《循吏傳》﹐紀次在元丰。」○張翰東晉張翰﹐吳人﹐仕齊王ぁ﹐不樂居其官。一日﹐在京師見秋風忽起﹐因作歌曰「秋風起兮佳景時﹐吳江水兮鱸正肥。三千里兮家未歸﹐恨難得兮仰天悲。」遂棄官而還。國初﹐王贄運使過吳江﹐有詩云「吳江秋水灌平湖﹐水闊煙深恨有餘。因想季鷹當日事﹐歸來未必爲蒓鱸。」贄之意謂翰度時不可有爲﹐故飄然引去﹐實非爲鱸也。至東坡賦《三賢》詩則曰「浮世功名食與眠﹐季鷹眞得水中仙。不須更說知幾早﹐只爲鱸魚也自賢。」其說又髙一著矣。○皮日休皮日休﹐字襲美﹐唐咸通十年爲郡從事。居官才一月﹐陸魯望以所業見之﹐自此交從甚密﹐更疊唱和﹐無慮數百篇﹐總目之曰《松陵集》。松陵﹐吳江別名也。日休自有著述﹐號《鹿門子書》。○橋名城中有橋梁三百六十所﹐每橋刻名於旁者﹐始於郡守韓子文度支﹐兵火後間有缺者。福昌長老正橋﹐頗具眼﹐禪林多宗之。一日升座﹐有問話者云「蘇州三百六十座橋﹐那座是正橋﹖」答云「度驢度馬。」○賀方回賀鑄﹐字方回﹐本山陰人﹐徙姑蘇之醋坊橋。方回嘗遊定力寺﹐訪僧不遇﹐因題一絕云「破冰泉脈漱籬根﹐懷衲遙疑掛樹猿。葛屐舊痕渾不見﹐東風先爲我開門。」王荊公極愛之﹐自此聲價愈重。有小築﹐在盤門之南十餘里﹐地名橫塘。方回往來其間﹐嘗作《靑玉案》詞云「淩波不過橫塘路。但目送﹑芳塵去。錦瑟華年誰與度﹖月橋仙館﹐綺窗朱戶。惟有春知處。碧雲冉冉衡臯暮﹐彩筆新題斷腸句。試問閒愁知幾許﹖一川煙艸﹐滿城風絮﹐梅子黃時雨。」後山谷有詩云「解道江南斷腸句﹐只今惟有賀方回。」其爲前輩推重如此。初﹐方回爲武弁﹐李邦直爲執政﹐力薦之﹐其略謂﹕「切見西頭供奉官賀某﹐老於文學﹐泛觀古今﹐詞章議論﹐﹤辶向﹥出流輩。欲望攺換一職﹐合入文資﹐以示聖時育材進善之意。」上可其奏﹐因易文階﹐積官至正郎﹐終於常ヘ。○白公檜白樂天爲守時﹐恩信及民﹐皆敬而愛之。嘗植檜數本於郡圃後﹐人目之爲「白公檜」﹐以況甘棠焉。○癸甲先生潘勺﹐字叔治。登進士第﹐爲吳興郡掾。後絕意祿仕﹐徧遊天下佳山水﹐嘗爲《雁蕩百詠》﹐某末云「都爲畫工圖不得﹐一時收拾作詩歸。」自號癸甲先生﹐或問其故﹐曰「始終之義也。」後果以癸日亡﹐甲日殮。○方子通方惟深﹐字子通。本莆田人﹐其父屯田公葬長洲縣﹐因家焉。最長於詩﹐嘗過黯淡灘﹐題一絕云「溪流怪石礙通津﹐一一操舟若有神。自是世間無妙手﹐古來何事不由人。」王荊公見之大喜﹐欲收致門下。蓋荊公欲行新法﹐沮之者多﹐子通之詩﹐適有契於心﹐故爲其所喜也。後子通以詩集呈荊公﹐侑以詩云「年來身計欲何爲﹖跌宕無成一軸詩。懶把行藏問詹尹﹐願將生死遇秦醫。丹靑效虎畱心拙﹐斤匠良工入手遲。此日知音堪屬意﹐枯桐正在半焦時。」凡有所作﹐荊公讀之必稱善﹐謂深得唐人句法。嘗遺以書﹐曰「君詩精淳警絕﹐𨿽元﹑白﹑皮﹑陸﹐有不可及。」子通遊王氏之門﹐極蒙愛重﹐初無一毫迎合意﹐後以特奏名授興化軍助教。隱城東故廬﹐與樂圃先生皆爲一時所髙。每部使者及守帥下車﹐必卽其廬而見之。前後上章論薦者甚眾﹐子通竟無祿仕意﹐其於死生禍福之理﹐莫不超達。嘗造一園亭﹐不遇主人﹐自盤礡終日﹐因題於壁間云「何年突兀庭前石﹐昔日何人種松柏。乘興間來就榻眠﹐一枕春風君莫惜。城西今古陽山色﹐城中誰有千年宅﹖往來何必見主人﹐主人自是亭中客。」其灑落類如此。仲殊一日訪子通﹐有絕句云「多年不見玉川翁﹐今日相逢小榭東。依舊淸涼無長物﹐只餘松檜養秋風。」可見其淸髙矣。年八十三而卒﹐有詩集行於世。無子﹐一女適樂圃先生之子發。○破山詩常建詩云「竹逕通幽處﹐禪房花木深。山光悅鳥性﹐潭影空人心。」此題常熟破山也。舊傳有四髙僧講經山中﹐一老翁日來聽法﹐久之﹐問翁所從來﹐答曰「吾非入也﹐龍也。」因問﹕「本相可得見乎﹖」曰「可。」已而果以全體見。僧恐甚﹐亟誦揭諦咒語。揭諦神與龍角力﹐龍不能勝﹐破其山而去。《續圖經》所載不同﹐謂白龍與一龍鬥﹐未知孰是。○甫裏甫裏﹐在長洲縣東南五十里﹐乃江湖散人陸龜蒙﹐字魯望﹐躬耕之地。散人廟食於此﹐一方之人至今想其髙風﹐常誇示於四方﹐以爲榮焉。《唐書》雲散人乃唐相元方七世孫﹐又自號天隨子。著《笠澤叢書》若干捲。○有腳書廚叔祖諱程﹐字信民。剛正自守﹐不惑於禍福。嘗憤聖道不明﹐欲排異端之學﹐家不置釋老像﹐祭祀未嘗焚紙錢﹐儒家甚宗之。自幼讀書於南峯山先都官墓廬﹐攻苦食淡﹐手未嘗釋卷。記問精確﹐經﹑傳﹑子﹑史﹐無不通貫﹐鄕人號爲「有腳書廚。」嘗題一絕於壁間﹐云「月度疏欞起更慵﹐坐聽澄照五更鐘。卻思潮上西興急﹐風繞山前萬个松。」登熙寧六年進士第﹐歷西安丞﹑桐廬令。子況﹐旣登郎省﹐贈左朝議大夫。○泰娘泰娘﹐吳之美婦人也。劉禹錫詩云「有時妝成好天气﹐走上臯橋折花戲。風流太守韋尙書﹐路旁忽見停隼訁輿。」○南園詩南園﹐乃廣陵王舊圃﹐中有流杯旋螺亭﹐亞於滄浪之景。王黃州爲長洲時﹐無日不攜客醉飲。嘗賦詩云「他年我若功成後﹐乞取南園作醉鄕。」今園中大堂﹐遂以「醉鄕」名之。大觀末﹐蔡京罷相﹐欲東還﹐詔以其園賜之。京卽以詩贈親黨﹐云「八年帷幄竟何爲﹐更賜南園寵太師。堪笑當時王學士﹐功名未有便吟詩。」黃州之詩﹐不過寓意耳﹐京遽以無功名誚之。黃州𨿽終爲黜臣﹐其名與天地同不朽。京居相位二十年﹐又處師垣之尊﹐至今𨿽三尺之童﹐唾罵不已﹐其賢不肖何如也﹖○朱子奢朱子奢﹐蘇州人﹐太宗時爲宏文館學士。帝嘗詔﹕「起居記錄臧否﹐朕欲見之。」子奢曰「陛下舉無過事﹐𨿽見無嫌﹔然以此開後世史官之禍﹐可懼也。」帝深納之。見《唐書﹖儒學傳》。○錢氏納土太平興國三年﹐陳洪進奏表獻漳﹑泉兩郡﹐詔授洪進武寧軍節度使﹐畱京師奉朝請。是歲﹐錢忠懿王ㄈ上表獻十三州之地。錢氏納土﹐蓋在陳氏之後﹐或說以爲興國二年﹐非也。○白馬間南峯山北有聚落﹐號白馬間。昔支遁騎白馬而來﹐飲於間中﹐因以名焉。山之顚有石然﹐號馬迹石。又有一石室﹐號支遁庵﹐乃其修習之地也。○禪月大師萬壽寺有禪月閣﹐禪月者﹐唐僧貫休也。生於婺之蘭溪﹐自祝發爲僧﹐徧參名徳﹐又善作詩文﹐有《西嶽集》行於世。性好圖畫古佛﹐嘗自夢得十五羅漢梵相﹐旣而尙缺其一﹐未能就﹐夢中復有告之曰「師之相乃是。」遂如所告﹐因照水以足之﹐今其畫尙傳。旣至吳﹐寓迹萬壽甚久﹐後入蜀死﹐葬於成都。平生行業﹐具載《白蓮塔銘》。●卷四○太公避地處常熟海隅山有石室十所﹐昔太公避紂居之。孟子謂「太公避紂居東海之濱」者﹐此也。常熟去東海只六七十里﹐故謂之海濱。楊備郎中嘗作詩紀其事。○範忠宣公範純仁﹐字堯夫﹐爲人寬厚長者。文正嘗使至鄕﹐還至京口﹐見石曼卿數喪未舉﹐盡以麥舟與之。蘇黃門稱其爲佛地位中人﹐觀此亦可以見矣。元初﹐自慶帥召爲給事中﹐遂執政柄。未幾﹐拜右僕射﹐凜然有父風烈。爲宰相一年﹐出知潁昌府。旣而復入相﹐坐元黨﹐散官安置。元符三年﹐徽宗卽位﹐復欲召爲相﹐尋卽下世。遺表有云「蓋嘗先天下而憂﹐期不負聖人之學﹐此先臣所以教子﹐而微臣所以事君。」後禦筆題其墓碑云「世濟忠直之碑」。子正平﹐字子夷﹔正思﹐字子默﹔學行亦爲士林所稱。○滕章敏公結客滕章敏公慷慨豪邁﹐不拘小節。少嗜酒﹐浮湛裏市﹐與鄭獬毅夫爲忘形友﹐議論風采﹐照映一世。嘗與毅夫及楊繪元素同試京師﹐自謂必魁天下﹐與二公約﹐若其言不驗﹐當厚致其罰。已而鄭居榜首﹐楊次之﹐公在第三﹐二公責所約之金﹐答曰「一人解﹐一人會﹐吾安得不居第三﹖」俱一笑而散。公平生不妄交遊﹐嘗作《結客詩》云「結客結英豪﹐休同兒女曹。黃金裝箭鏃﹐猛獸畫旗旄。北閣芒星落﹐中原王气髙。終令賀蘭賊﹐不著赭黃袍。」其立志可見矣。○思賢堂郡齋後舊有思賢堂﹐以祠韋﹑白﹑劉三太守﹐後更名「三賢」。紹興末﹐洪內相景嚴爲郡﹐益以唐王常侍仲舒﹑本朝範文正之像﹐復號爲「思賢堂」﹐今參政範公作記﹝郡庫亦有三賢堂﹐繪文正範公﹐並安定胡先生﹐及光祿朱公像於其中﹞。○顧學正顧襄﹐字公甫﹐爲太學上捨生﹐名聲籍甚﹐士流皆推之。登熙寧九年第﹐調潤州丹徒尉。召還﹐爲太學正。元丰五年﹐卒於京師。時二親猶在。鄭達夫太宰與公甫爲同捨生﹐以詩挽之云「可惜病相如﹐誰尋封禪書﹝公病渴而卒﹞﹖雙親千里外﹐一葉九秋餘。風露翻歸﹐塵埃鎖故廬。虎丘山下路﹐會葬有鄕車。」「廣文官舍冷如冰﹐幾嘆朝衫脫未能。忽買春田埋玉地﹐猶懸絳帳讀書燈。佳名空綴仙都石﹐妙偈爭傳海寺僧。一幅粉旌春水漫﹐惜君誰不涕奔騰。」○鄭希尹鄭景平﹐字希尹﹐居帶城橋。爲人剛正不詭隨﹐蒞官有廉聲。嘗爲大理﹐每有疑獄﹐中夜焚香露拜﹐蘄得其情﹐以故人無冤死者。旣而請老家居﹐朝廷以其精力有餘﹐落職致仕﹐守鄱陽。到官未半歲﹐拂袖而歸。先君與公厚善﹐因問其故﹐答曰「天子命景平爲郡守﹐當以撫字爲職﹐乃不得行其志﹐今日須金幾百兩﹐明日須銀幾千兩﹐枯骨頭上打不出也﹐景平後世要人身在。」其志竟不可奪也。時朱π用事﹐勢可炙手﹐士大夫俯節從之者甚多﹐惟公終始無阿附意。子細﹐字天和。○執爨詩程光祿自幼穎悟﹐年五六歲時﹐戲劇竈下﹐家奴之曰「汝能狹劣爾﹐豈解爲文章邪﹖」公怒曰「吾豈不能﹗」家奴曰「試爲我吟一燒火詩。」卽應聲曰「吹火鶯唇斂﹐投柴玉腕斜。回看煙裏面﹐恰似霧中花。」甫冠登第。○王元之畫像虎丘禦書閣下﹐有王黃州畫像。東坡過蘇日見之﹐白渭想其遺風餘烈﹐願爲執鞭而不可得﹐因爲之作贊。今猶書其上。○雙蓮堂雙蓮堂在木蘭堂東﹐舊芙蓉堂是也。至和初﹐光祿呂大卿濟叔﹐以雙蓮花開﹐故易此名。楊備郎中有詩云「雙蓮倒影面波光﹐翠蓋風搖紅粉香。中有畫船鳴鼓吹﹐瞥然驚起兩鴛鴦。」政和中﹐盛密學季文作守﹐亦產雙蓮﹐範無外賦《木蘭花》詞云「美蘭堂晝水﹐晏淸暑﹑晚迎涼。控水檻風簾﹐千花競擁﹐一朵偏雙。銀塘。盡傾醉眼﹐訝湘娥﹑倦倚兩霓裳。依約凝情鑑裏﹐並頭宮面髙妝。蓮房。露臉盈盈﹐無語處﹐恨何長。有翡翠憐紅﹐鴛鴦妒影﹐俱斷柔腸。淒涼。芰荷暮雨﹐褪嬌紅﹑換紫結秋房。堪把丹靑對寫﹐鳳池歸去攜將。」○孫若虛滑稽孫實﹐字若虛。早年英聲籍甚﹐性好滑稽。郡庠有同捨生牛其姓者﹐因作《牛秀才賦》嘲之云「腰帶頭垂﹐尙有田單之火﹔襆頭腳上﹐猶聞寧戚之歌。」又作《書》《語》集句﹐譏一老生云「孜孜爲善雞鳴起﹐先王之道斯爲美。四十﹑五十無聞焉﹐斯亦不足畏也已。」時樂圃先生爲教授﹐知之﹐命其父訓敕。孫由此發憤遊太學﹐不數歲登第而歸。嘗入朝爲寺丞﹐後守臺州卒。○慧感夫人慧感夫人﹐舊謂之聖姑﹐或以爲大士化身﹐靈異甚著。祝安上通守是邦﹐事之尢謹﹐每有水旱﹐惟安上禱祈立驗。後以剡薦就除臺守﹐旣至錢唐﹐詰旦欲絕江﹐夢一白衣婦人告之曰「來日有風濤之險。」旣覺﹐頗異之﹐卒不渡。至午﹐颶風倏起﹐果覆舟數十﹐獨安上得免。一夕﹐盜入祠中﹐竊取其幡。平旦廟史入視之﹐見一人以幡纏其身﹐環走殿中﹐因執以問﹐答曰「某實盜也﹐夜半幸脫﹐已逾城至家矣。今不知潛制於此﹐神之威靈使然﹐敢不伏辜。」建炎間﹐賊虜將至城下﹐有一居民平昔謹於奉事﹐夢中告之曰「城將陷矣﹐速爲之所。謹勿以此告人﹐佛氏所謂劫數之說﹐不可逃也。」不數日﹐兵果至。其它神驗不一。後加封慧感顯善利夫人﹐今參政範公作記。○元少保元絳﹐字厚之﹐居第在帶城橋。登天聖五年進士甲科﹐初任金陵幕官﹐尋卽進用﹐屢爲藩郡帥。時有傳儂智髙餘黨寇二廣者﹐遂以公知廣州﹐而所傳乃妄﹐因攺知越州。公謝上表云「忽聞羽檄之音﹐謂有龍編之警。橫水明光之甲﹐得自虛聲﹔雲中赤白之囊﹐倡爲危事。」「橫水明光之甲」﹐乃唐時誤傳寇至﹐事見李徳裕《獻替記》。人服其工。公在金陵時﹐王荊公之父益爲通守﹐與公厚甚。荊公旣相﹐神宗一日欲謹選翰林學士﹐公久在外﹐老於從官﹐荊公對曰「有眞翰林學士﹐但恐陛下不能用爾。況已作龍圖閣學士﹐難下遷知制誥。」遂自外遷翰林學士﹐中外大驚。旣就列﹐有稱職之譽。公最長於四六﹐多取古今傳記佳語爲之。神宗友愛嘉﹑岐二王﹐不許出閣﹐二王固辭﹐後因攺封﹐先召公謂之曰「可於麻詞中勿令更辭。」公遂艸制﹐其略云「列第環宮﹐彌聳開元之盛﹔側門通禁﹐共承長樂之顏。」神宗甚愛之﹐自是二王不復辭。未幾﹐參大政。元丰中﹐罷政知潁州。時以藩邸升爲順昌軍節度。公作謝表云「燾土立社﹐是開王者之風﹔乘龍禦天﹐厥應聖人之作。案圖𨿽舊﹐錫命惟新。」又曰「興言駿命之慶基﹐宜升中軍之望府。謂文武之徳順而聖﹐唐虞之道明而昌。合爲嘉名﹐以侈舊服。」士大夫皆傳誦之。後以太子少保致仕﹐歸吳中。公旣還鄕﹐與程光祿諸公爲九老會﹐日以詩酒自娛﹐年七十餘卒﹐有《玉堂集》三十卷。初﹐公知荊南﹐嘗夢至仙府﹐與三人連書名﹐旁有告之曰「君三人蓋兄弟也。」覺而思之﹐不知所謂。旣入翰林爲學士﹐韓持國維﹑楊元素繪在院。一日因書奏列名﹐三人偏旁皆從「糸」﹐始悟夢中「兄弟」之意。旣而持國﹑元素皆補外﹐公亦尹京兆。後三年﹐復與元素還職﹐而鄧文約綰相繼爲直院﹐則三人之名又皆從「糸」﹐蓋始終皆同。以此知升沈進退﹐決非偶然者。許大夫選嘗作《四翰林》詩紀其事﹐公和云「聯名適似三株樹﹐傳玩驚看五朵雲。」此亦一時之異也。○仲殊仲殊﹐字師利﹐承天寺僧也。初爲士人﹐嘗與鄕薦﹐其妻以藥毒之﹐遂棄家爲僧。工於長短句﹐東坡先生與之往來甚厚。時時食蜜解其藥﹐人號曰「蜜殊」。有《寶月集》行於世。慧聚寺詩僧孚艸堂﹐以其喜作艷詞﹐嘗以詩箴之云「大道久淩遲﹐正風還多隳。無人整頹綱﹐目亂空傷悲。卓有出世士﹐蔚爲人天師。文章通造化﹐動與王公知。囊括十洲香﹐名翼四海馳。肆意放山水﹐灑脫無羈縻。雲輕三事衲﹐瓶錫天下之。詩曲相間作﹐百紙頃刻爲。藻思洪泉瀉﹐翰墨淸且奇。惜哉大手筆﹐胡爲幽柔詞﹖願師持此才﹐奮起革澆漓。鶩彼東山嵩﹐圖祖進丰碑。再續輔教編﹐髙步淩丹墀。它日僧史上﹐萬世爲蓍龜。迦葉聞琴舞﹐終被習气隨。伊予浮薄人﹐贈言增忸怩。倘能循我言﹐佛日重光離。」老孚之言𨿽苦口﹐殊竟莫之攺。一日造郡中﹐接坐之間﹐見庭下有一婦人投牒立於雨中。守命殊詠之﹐口就一詞云「濃潤侵衣﹐暗香飄砌﹐雨中花色添憔悴。鳳鞋濕透立多時﹐不言不語厭厭地。眉上新愁﹐手中文字﹐因何不倩鱗鴻寄﹖想伊只訴薄情人﹐官中誰管閒公事﹖」後殊自經於枇杷樹下﹐輕薄子更之曰「枇杷樹下立多時﹐不言不語厭厭地。」○如村胡嶧﹐字仲達﹐五柳之子。文與行皆能繼其父﹐與方子通爲忘年交。後以年格推恩調安遠尉﹐非其志也﹐乃取老杜「諸孫貧無事﹐宅舍如荒村」之句﹐自號「如村老人」。治圃築室﹐遺外聲利﹐自放於閒適﹐而終不出仕。有文集二十卷﹐號《如村冗稿》﹐惟室先生及參政周公葵皆爲作序。子伯能﹐登進士第。○鄭毅夫吳江橋詩鄭獬﹐字毅夫。嘗作《吳江橋》詩寄劉孜叔懋﹐云「三百闌干鎖畫橋﹐行人波上踏靈鰲。插天帶ぐ玉腰闊﹐跨海鯨鯢金背髙。路直鑿開元气白﹐影寒壓破大江豪。此中自與銀河接﹐不必仙槎八月濤。」劉時爲吳江尉﹐亦有和篇﹐皆刻之石。鄭詩題云《寄同年叔懋祕校》﹐劉於詩前具位﹐加「榜下」二字於其上﹐乃原父之弟也。○張幾道挽詩張僅﹐字幾道﹐居萬壽寺橋。與顧棠叔思﹐皆爲王荊公門下士﹐荊公修《三經義》﹐二公與焉。幾道登第﹐未幾捐館。方子通作挽詩云「吳郡聲名顧與張﹐龍門當日共升堂。靑衫始見登華省﹐丹俄聞入故鄕。含淚孤兒生面垢﹐斷腸慈母滿頭霜。嗟君十載人間事﹐不及南柯一夢長。」至今誦其詩者﹐爲之出涕﹐吳人目子通爲「方挽詞」。幾道官至著作郎。○範文正不取燒煉方範文正少養於朱氏﹐朱﹐南京人。文正幼年肄業京學﹐同捨有病者﹐親爲調藥以療。病亟﹐屬文正曰「吾無以報子﹐平生有一術﹐遊遠方未嘗窮乏者﹐用此術也。今以遺子。」因授藥一囊﹐方書一小冊。文正不得已畱之﹐未嘗取視。後二十餘年﹐得其子還之﹐封記如故。○夜航船夜航船﹐惟浙西有之﹐然其名舊矣。古樂府有《夜航船》之曲。皮日休答陸龜蒙詩云「明朝有物充君信﹐棺酒三瓶寄夜航。」○俗語吳人呼「來」爲「釐」﹐始於陸徳明。「詒我來牟」﹑「棄甲復來」皆音「釐」﹐蓋徳明吳人也。又吳人言「罷」﹐則以「休」繼之﹐始於吳王。昔吳王語孫武曰「將軍罷休」﹐亦吳語也。○方子通詩誤入荊公集方子通一日謁荊公﹐未見﹐作詩云「春江渺渺抱墻流﹐煙艸茸茸一片愁。吹盡柳花人不見﹐春旗催日下城頭。」荊公親書方冊間﹐因誤載《臨川集》﹐後人不知此詩乃子通作也。○盧發運公諱秉﹐擢皇元年進士第。元奉中﹐爲發運使。其父太中公退老﹐公每歲上計﹐得請歸鄕。後帥涇原﹐懇辭歸養﹐特賜手詔慰勉﹐時以爲榮。○大云翁林宓﹐字徳祖﹐旦之子。擢進士第﹐爲常州教授。在職六年﹐學者益信服。大觀二年大比試﹐決科者四十餘人﹐於是賜詔曰「閱前日賓興之數﹐較其試中多寡﹐惟常州爲最。苟依常格推恩﹐非古人進賢受上賞之意。」特攺宣徳郎。郡守因以「進賢」揭坊名於學之南﹐郡人榮之。後除河北路提舉學事。任滿﹐除開封府左司錄。居數月﹐浩然有歸志﹐優詔如所請。公旣勇退﹐屏置朝服﹐足不踐州縣﹐舊隱在大云坊﹐因自號「大云翁」。卒年六十六﹐葬博士塢。平生好古嗜學﹐有《大雲集》一百卷﹑《神宗皇帝聖訓錄》一十卷。○花客詩張敏叔嘗以牡丹爲貴客﹐梅爲淸客﹐菊爲壽客﹐瑞香爲佳客﹐丁香爲素客﹐蘭爲幽客﹐蓮爲淨客﹐酴糜爲雅客﹐桂爲仙客﹐薔薇爲野客﹐茉莉爲遠客﹐芍藥爲近客﹐各賦一詩﹐吳中至今傳播。○中吳平江本吳國﹐在秦屬會稽郡。東漢分會稽置吳郡。陳爲吳州。隋爲蘇州﹐大業末﹐復爲吳郡。唐武徳中﹐復爲蘇州﹔乾寧中﹐錢氏據錢塘﹐蘇﹑湖之南﹐悉其奄有。後唐爲中吳軍節度。皇朝興國中﹐置平江軍節度﹐又復爲蘇州﹔州嘗爲徽宗潛藩﹐遂升爲府。○祖姑教子登科予之祖姑﹐適知泉州徳化縣李處道。祖姑甚有文﹐讀書通大義﹐賦詩書字皆過人。其子援登進士第﹐乃祖姑所親教也。晚而事佛﹐誦蓮經皆千過﹐嘗問法於圓照禪師﹐師名之曰守安。年幾七十而卒。卽得疾﹐卽屏藥餌﹐書《佛頂咒》焚之﹐灰爲丸﹐並以然燈法授援﹐曰「我死置灰丸懷中﹐然燈如法也。」因起坐誦大士名號﹐久之而化。旣小殮﹐視其手指屈結﹐皆成印相﹐佛徒嘆服﹐以爲不可及。張文潛學士爲墓志﹐首記其事。○範祕丞範世京﹐字延祖﹐龍圖公之子。登皇五年進士第﹐調應天府柘城簿﹑和州歷陽令。時龍圖公出守四明﹐公亟走膝下﹐曰「人子者事親之日少﹐而事君之日多﹐豈忍曠年失定省邪﹖」旣而龍圖公捐館﹐扶喪歸鄕﹐垢面跣足﹐晝夜哀號不絕﹐行道之人﹐莫不嗟側。服除﹐知秀州海鹽縣﹐勸民孝友睦姻及耕桑之事﹐治聲動浙右。熙寧初﹐朝廷銳意攺作﹐召公管勾湖北廣惠倉。至京師﹐論不合﹐乃辭歸舊治。海旁之民﹐聞公復求﹐歡呼鼓。已而有疾﹐乞以本官歸田裏﹐乃卒﹐詔授祕書丞致仕。享年四十一。公居鄕﹐與樂圃先生甚厚。有文集若干捲﹐藏於家。○徐朝議徐師閔﹐字聖徒﹐仕至朝議大夫。退老於家﹐日治園亭﹐以文酒自娛樂。時太子少保元公絳﹑正議大夫程公師孟﹑朝議大夫閭丘公孝終﹐亦以安車歸老﹐因相與繼會昌洛中故事﹐作九老會。章岵爲郡守﹐大置酒合樂﹐會諸老於廣化寺。又有朝請大夫王充﹑承議郎通判蘇與焉。公賦詩爲倡﹐諸公皆屬而和之﹐以爲吳門盛事。元公少保和篇云「五日佳辰郡政閒﹐延賓談笑豁幽關。閶門歌舞尊上﹐林屋煙霞指顧間。徳應華星臨潁尾﹐年均皓發下商顏。名花美酒疏鐘永﹐坐見斜暉隱半山。」方子通亦有和篇云「使君蕭灑上賓閒﹐金地無人晝敞關。風靜簫聲來世外﹐日長仙境在人間。詩成郢客爭揮翰﹐曲罷吳姬一破顏。此節東南無此會﹐髙名千古映湖山。」章守以五日開宴﹐故二詩皆及之。○顏夫子顏長民﹐登元丰二年進士第。三子﹕采﹑爲﹑孚﹐亦相繼擢髙科。采﹐字君用﹐終提舉常平﹔爲﹐字仲謙﹐終嚴陵守﹔孚﹐字端中﹐崇﹑觀間有聲於太學。士行甚美﹐每試必居前列﹐皆目之爲顏夫子﹐人欲識其面而不可得。旣登第﹐滕樞密康許嫁以女﹐尋卽下世。○信義縣昆山在蕭梁時﹐分婁置縣號信義﹐屬信義郡。大同初﹐分信義置昆山焉。華亭﹐舊亦爲蘇之屬邑﹐或云嘗割昆山之境以縣華亭﹐今華亭亦有昆山﹐時人嘗以片玉比機﹑云兄弟﹐而以此爲北昆山。縣舊有城﹐《古圖經》云﹐在縣東三百步﹐今謂之東城者是也。近歲耕者於薦嚴寺田中﹐得城磚甚多﹐及箭鏃以銅爲之﹐識者疑其爲春秋時物。今縣之西二十里許﹐有村曰信義﹐如婁縣之存舊名也﹐俗遂訛爲「鎭義」。汴人龔猗﹐仕至殿中侍禦史﹐居於是村之南﹐因插銀杏枝活﹐時人異之﹐目爲遇仙云。○李無悔李無悔﹐名行中。本川人﹐徙居淞江。髙尙不仕﹐獨以詩酒自娛。晚治園亭﹐號「醉眠」。東坡先生與之遊從﹐嘗以詩贈之。無悔有《讀顏魯公碑》詩云「平生肝膽衛長城﹐至死圖回色不驚。世俗不知忠義大﹐百年空有好書名。」又《賦佳人嗅梅圖》云「蠶眉鴉鬢縷金衣﹐折得梅花第幾枝。嗅盡餘香不回面﹐思量何事立多時。」其詩意尙深遠﹐大率類此。○蟹吳之出蟹舊矣。《吳越春秋》云「蟹稻無遺種。」又陸魯望集有《蟹志》云「漁者緯蕭﹐承其流而障之﹐曰蟹斷。」又曰「稻之登也﹐率執一穗﹐以朝其魁﹐然後縱其所之﹐今吳人謂之輸芒。」○大本錢王后身圓照在靈巖時﹐有一藍縷道人﹐自號「同水客」﹐在造其室中﹐守門者莫能遏。旣而圓照屏侍者與語﹐有竊聽之者﹐聞圓照末後一語云「汝今幾甲子矣﹖」答云「八萬四千恆河沙數甲子。」圓照云「八萬四千恆河沙數甲子以前﹐又作麼生﹖」道人拂袖而出﹐云「錢大錢大﹐又待瞞人也。」當時疑圓照爲吳越後身﹐道人爲洞賓。○郟正夫失鶴詩正夫童時作《失鶴詩》云「久鎖衝天鶴﹐金籠忽自開。無心戀池沼﹐有意出塵埃。鼓翼離幽砌﹐淩雲上紫臺。應陪鸞鳳侶﹐仙島任徘徊。」其志已不凡矣。○黃姑織女昆山縣東三十六里﹐地名黃姑。古老相傳云﹕嘗有織女牽牛星降於此地﹐織女以金篦劃河﹐河水湧溢﹐牽牛因不得渡。今廟之西﹐有水名百沸河。鄕人異之﹐爲之立祠。按《荊楚歲時記》﹕「黃姑者﹐河鼓也。牽牛謂之河鼓﹐後人訛其聲爲黃姑。」潘子直云「亦猶桑落之語﹐轉呼爲索郎耳。」鄕人因以名其地。見於題詠甚眾﹐《古樂府》云「東飛伯勞西飛燕﹐黃姑織女時相見。」李太白詩云「黃姑與織女﹐相去不盈尺。」李后主詩云「迢迢牽牛星﹐杳在河之陽。粲粲黃姑女﹐耿耿遙相望。」劉筠內翰詩云「伯勞東翥燕西飛﹐又報黃姑織女期。」其它不能盡載。𨿽非指此黃姑﹐然得名之由﹐亦可類推也。祠中舊列二像﹐建炎兵火時﹐士大夫多避地東岡﹐有範姓者經從祠下﹐題於壁間云「商飆初至月埋輪﹐烏鵲橋邊綽約身。聞道佳期惟一夕﹐因何朝暮對斯人﹖」鄕人遂去牽牛像﹐今獨織女存焉。禱祈之間﹐靈迹甚著。每遇七夕﹐人皆合錢爲靑苗會﹐所收之多寡﹐持杯交問之﹐無毫釐不驗﹐一方甚敬之。舊有廟記﹐今不復存矣。○孫積中孫載﹐字積中﹐其曾祖漢英仕錢氏﹐嘗爲蘇州昆山鎭防遏使﹐故爲昆山人。公幼岐嶷如成人﹐旣學﹐爲師友所推譽。治平二年﹐進士及第﹐爲河中府戶曹。更三守﹐皆立威嚴者﹐公獨與之爭曲直﹐矯矯不少下﹐終以此見知﹐或稱薦之。中書撿正官察訪關中﹐辟公爲官屬﹐公務助之﹐亦不苟與之合。乾縣去永興最遠﹐靑苗法行﹐乾獨不以予民。察訪怒﹐移其令﹐檄公往案之。公還﹐言邑小民貧﹐其徒歲以禾麥博易爲生﹐且立法之初﹐民未知稱貸於公家爲利。令無罪﹐宜復其任。公用薦者遷官﹐知湖州徳淸縣。公聽斷精明﹐不專任刑罰﹐以開說其是非﹐出於至誠。訟有累年不決者﹐聞公一言﹐感悟相捨而去。熙寧八年﹐吳越饑﹐獨縣中熟﹐公勸大家乘時倍糴﹐得米十餘萬斛。明年春﹐米價翔踴﹐公平其直使糶﹐賴以全活者不可數計。其他便民者﹐別有數十事﹐徳淸人至今徳公。又用薦者遷官﹐知考城縣。官制行﹐換奉議郎。其治考城﹐如徳淸於方田也﹐以最聞。縣四鄰皆重法﹐地素饒盜﹐公明賞格﹐嚴保伍﹐姦無所囊橐。一日﹐都監與尉來告盜集境上﹐將以上元掠近郭。至期﹐公張燈與其僚樂飲﹐許民嬉遊﹐不禁夜如故事。盜叵測﹐遂遁去。迄公受代﹐亦無復鼠竊者。府界提點﹐薦公於朝﹐他使者亦相繼上公治狀。神宗出氏名付中書﹐蓋欲用公矣。未幾﹐除廣東路常平﹐召見便殿以遣之。二廣使者﹐春夏例簡出。公至﹐則犯隆暑徧行所部﹐宣布徳意。哲宗卽位﹐轉承議郎。諸路常平官廢﹐公赴吏部﹐授通判陜州﹐移廣東轉運判官。於是公去嶺南五年矣。吏有嘗不快於公者﹐頗欲棄官﹐公聞而慰畱之﹐乃舉焉。紹聖初﹐復諸路常平官﹐除公河北西路﹐攺知海州。已而除沂州﹐興學養士﹐走書幣招禮宿儒﹐爲學者師表﹐治務大體。遷朝奉大夫﹑知婺州﹐移河東路轉運判官﹐又移淮西路提點刑獄。徽宗卽位﹐遷朝請大夫﹑知亳州。言者謂公嘗附薦元黨人﹐得提舉杭州洞霄宮﹐卽歸昆山﹐日與親戚閭裏﹐置酒棋弈﹐道故舊爲樂。任且滿﹐本路使者等言「孫某先朝所選擢﹐名在循吏﹐年𨿽髙﹐精力幸未甚衰﹐願使再任﹐以示優老之意。」詔從之。大觀中﹐遷朝議大夫。未幾﹐公亦自上章﹐乞守本官致仕。公體素無疾﹐先一月﹐至其先人墳壠﹐徧謁嘗所往來者﹐若將別然。旣﹐亟呼妻子與訣﹐屬以後事﹐問日早晏﹐盥手焚香﹐卽寢而逝﹐享年七十有五﹐葬髙景山。公天資樂易﹐於吏治尢所長﹐使四路﹐典三大郡﹐咸著循迹。每遇物﹐無忮害。所至汲引其屬﹐士大夫受薦者至四百餘人﹐多知名且貴顯於世者。自少喜讀《易》﹐慕唐人爲詩。著《易釋解》五卷﹐《文集》五十卷﹐藏於家。○王主簿王仲甫﹐字明之﹐岐公之猶子。風流翰墨﹐名著一時。後客於吳門﹐嘗有所愛。往京師﹐爲岐公彊畱之﹐逾時不返﹐因作詩云「黃金零落大刀頭﹐玉箸歸期劃到秋。紅錦寄魚風逆浪﹐碧簫吹鳳月當樓。伯勞知我經春別﹐香蠟窺人一夜愁。好去渡江千里夢﹐滿天梅雨是蘇州。」此詩效古樂府「稿砧今何在」體﹐人皆愛其巧。其歿也﹐丁永州注葆光祭之﹐有云「爽秀英拔﹐出於天資。談經詠史﹐博識周知。文華自得﹐不務競時。古格近體﹐率意一揮。金玉鏘揚﹐組繡陸離。世俗所得﹐特其歌辭。」又云「生習華貴﹐不見艱。徘徊鴟閣﹐出入鳳池。乘興南遊﹐曠達不羈。朝賞夕晏﹐選勝搜奇。擺脫冠裳﹐卻去輪蹄。不驚榮辱﹐不掛是非。擾擾萬緒﹐付於一卮。頹然終日﹐去智忘機。」王之爲人﹐於此可見矣。○著作王先生著作王先生﹐程門髙弟﹐諱﹐字信伯﹐世居福之福淸﹐父仲舉﹐徙平江。政和元年卒﹐葬吳縣橫山桃花塢。志其墓者江公望﹐書其志者陳也。先生爲人﹐淸純簡易﹐達於從政﹐有憂時愛君之心﹐有開物成務之學。髙宗駐蹕平江﹐守臣孫佑薦於朝﹐賜對﹐前後所上疏札﹐類切於時宜﹐聖諭以通儒目之。賜進士出身﹐除祕書省正字﹑兼史館校勘﹑遷著作佐郎﹐受敕正朱墨史﹐官至左朝奉郎。與門人陳長方﹑楊邦弼講道於震澤﹐如楊龜山﹑尹和靜﹑胡文定皆深推讓﹐吳中道學之傳﹐莫盛於先生。紹興二十三年﹐卒於家﹐葬湖州長興縣和平鎭茅栗山。門人章憲撰志﹐吳中﹑閩中皆祠於學。其子大本﹐兩浙安撫司參議。先生平生所注《論語集解》《古今語說》﹐著作文集﹐並髙宗所賜敕﹐及遺像﹑《震澤記善錄》﹐至今藏於家。子孫世守府城徳慶坊故居云。●卷五○惟室先生惟室先生﹐姓陳氏﹐諱長方﹐字齊之﹐其先本長樂人。父亻先﹐字復之﹐擢進士第﹐娶林氏大卿旦之女﹑大云翁宓之妹。與陳了翁交從甚密﹐了翁謫廉州﹐亻先以書賀之﹐至千餘言﹐由此得罪。又嘗從遊定夫學﹐深得治气養心﹑行己接物之道﹐故其子亦爲道學之士。惟室因外家居於步裏﹐終日閉戶﹐研窮經史。著書名《步裏客談》﹐又有《漢唐論》﹐俱行於世。其弟少方﹐字同之﹐亦端慧不羣﹐號「二陳」。○姑蘇百題詩楊備郎中﹐天聖中爲長溪令﹐夢中忽作詩曰「月俸蚨錢數甚微﹐不知從宦幾時歸。東吳一片煙波在﹐欲問何人買釣磯﹖」及寤﹐心潛異之。明道初﹐宰華亭。俄丁內艱﹐遂家於吳中﹐樂其風土之美﹐安而弗遷。因悟夢中所作﹐幾於前定。嘗效白體作《我愛姑蘇好》十章。居吳中旣久﹐土風人物皆深詳之﹐又作《姑蘇百題》詩﹐每題箋釋其事﹐至今行於世。○範祕書範雩﹐字伯達﹐予之同捨也。嘗試《禹稷顏回同道論》﹐先生見之﹐以爲奇作﹐置之魁選﹐遂馳譽於太學﹐學者至今以爲模範。入館除祕書郎﹐今參政公卽其子也。○張子韶與周煥卿簡昆山周煥卿﹐與張子韶侍郎爲布衣交﹐相與之意極厚。煥卿有母喪﹐貧不能舉﹐及有妹未嫁﹔子韶自貶所專價賚錢銀供其費﹐書詞懇側﹐讀之令人竦然生敬。前輩卹朋友之難﹐每每如此﹐範忠宣之於石曼卿﹐蘇文忠之於李方叔﹐皆同此一念也。今錄其書於後﹐以警薄俗云。九成頓首﹕日俟車馬之來﹐乃杳然無耗﹐不勝瞻仰﹐卽辰孝履多福。九成此間學生﹐例不受其束脯。有信州劉益秀才﹐在此多時﹐告以公未葬母及未嫁妹﹐許以二百千足助公。今付去半﹐則銀三挺﹑錢二十五千足﹐掩子內角子有九成親批「字紹祖」三字﹐及兩頭有「如此」二字﹐及封印。今遣去親隨兩人﹐便令歸也。發去此物時﹐已焚香對諸聖﹐願公無障難﹐幸見悉也。他節哀自重﹐不宣。九成再拜。○蝦子和尙承平時﹐有蝦子和尙﹐好食活蝦﹐乞丐於市﹐得錢卽買蝦﹐貯之袖中﹐且行且食。或隨其所往﹐密視之﹐遇水則出哇﹐羣蝦皆遊躍而去。後不知所終。○郭家朱砂圓郭氏﹐本郡中一小民。所謂林酒仙者﹐每至其家﹐必解衣以醉之。酒仙遷化前數日﹐語郭氏曰「疇昔荷相接之勤﹐以藥一杯爲報。」郭氏以味惡頗難之。力彊之﹐飲至三呷而止。酒仙自舉而盡﹐遂授以朱砂圓方曰「惜乎﹐富及三世爾﹗」郭氏竟售此藥﹐四方爭求買之﹐自此家大富。三世之後﹐絕無有欲之者。○陳了翁鱸鄕亭詩陳文惠公畱《題松陵》詩﹐其未有「秋風斜日鱸魚鄕」之句。屯田郎林肇爲吳江日﹐作亭江上﹐因以「鱸鄕」名之。了翁初主吳江簿﹐嘗爲賦詩云「中郎亭榭據江鄕﹐雅稱詩翁賦卒章。蒓菜鱸魚好時節﹐秋風斜日舊煙光。一杯有味功名小﹐萬事無心歲月長。安得便拋塵网去﹐釣舟閒傍畫欄旁。」了翁筮仕之初﹐已無戀官職之意矣。○起隱子季父諱況﹐字浚之。登崇寧五年進士第﹐再遷入館。在館八年﹐學術文章俱不在人下﹐時同列知名者﹐惟季父與蘇元老在庭爾﹐當時號爲「龔蘇」。葉石林俊聲籍甚﹐嘗爲文字交。其他所與酬唱者﹐如洪玉父﹑朱新仲﹑王丰父﹑張敏叔﹐亦皆一時名士。用先都宮中隱故事﹐自號「起隱子」。有文集三十卷﹐曰《起隱集》。終祠部員外郎﹑朝議大夫。季父詩格淸古﹐如《詠劉伶》云「逃名以酒轉名髙﹐醉裏張髯罵二豪。日月已爲吾戶牖﹐何妨東海作醇醪。」《九日》云「家家髙會錦模糊﹐誰信貧家菊也無。多謝東鄰送醅至﹐旋於籬畔覓茱萸。」「自古誰無九日詩﹖詩成須道菊花枝。直饒無菊何妨醉﹐野蓼村葵總是題。」《遊天峯寺》云「杖藜髙踏半山云﹐不見此山知幾春﹐異時人物凋零盡﹐只有靑山似故人。」《午歇惠安寺》云「寒食都來數日間﹐顏卿家帖到今傳。此公剛鯁無情煞﹐到得春時也自憐。」《送唐大監》云「東門相別又相逢﹐轉覺衰頹一老翁。子約重來我方去﹐滿庭黃葉正秋風。」《古樂府》云「妖嬈破瓜女﹐爭上秋千架。香飄石橊裙﹐影落薔薇下。墻外見鴛鴦﹐雙雙春水塘。歸來情脈脈﹐無緒理殘妝。」其他如「貪山借船賞﹐嗜酒典琴沽」﹔「閒多捲滿新題句﹐懶極牀堆未答書」﹔「客疏閒吠犬﹐庖匱割啼雞」﹔「得句怕難續﹐避人長轉多」﹔「山色秋難老﹐池光夜不昏」﹔此類甚多。○閭丘大夫閭丘孝終﹐字公顯。東坡謫黃州時﹐公爲太守﹐與之往來甚密。未幾﹐掛其冠而歸﹐與諸名人爲九老之會。東坡過蘇必見之﹐今《蘇集》有詩詞各二篇﹐皆爲公作也。公後房有懿卿者﹐頗具才色﹐詩詞俱及之。東坡嘗云「蘇州有二丘﹐不到虎丘﹐卽到閭丘。」○寶嚴院常熟海虞山有古剎號寶嚴院。吳越錢王之子﹐祝發於此。太宗嘗賜禦書《急就章》《逍遙詠》及《聖惠方》於寺中。有浮屠七級﹐極壯麗﹐吳人相傳﹕自京師來﹐泗州僧伽塔爲第一﹐此爲第二。至今尙在。○洞庭山太湖之中有包山﹐一名洞庭。韋蘇州皮陸唱和所言洞庭﹐及蘇於美詩云「笠澤鱸肥人膾玉﹐洞庭柑熟客分金」﹐皆在吳江也。今嶽州之南﹐所謂洞庭者﹐卽酈善長注《水經》云「洞庭之陂」乃湘水﹐非江水也。周內相洪道嘗折衷二說云「洞庭山在吳﹐而洞庭湖乃在荊襄之間﹐地形𨿽分﹐而地脈未嘗斷也。」周公之說﹐又本於東坡。○方子通紅梅詩方子通《紅梅詩》膾炙人口﹐其云「淸香皓質世稱奇﹐謾作輕紅也自宜。紫府與丹來換骨﹐春風吹酒上凝脂。直教臘雪無藏處﹐只恐朝云有散時。溪上野桃何足種﹖秦人應獨未相知。」○範無外範周﹐字無外﹐文正公之侄孫﹐贊善大夫純古之子。少負不羈之才﹐工於詩詞﹐不求聞達﹐士林甚推之。所居號範家園﹐安貧樂道﹐未嘗屈折於人。石監簿存中有園亭在盤門內﹐嘗往謁之﹐不遇﹐題於壁間云「範周來謁石存中﹐未必存中似石崇。可惜南山焦尾虎﹐低頭拜狗作烏龍。」方賊起﹐郡中令總甲巡護﹐𨿽士流亦不免。無外率府庠諸生﹐冠帶夜行﹐首用大燈籠﹐書一絕於其上云「自古輕儒孰若秦﹐山河社稷付他人。而今重士如周室﹐忍使書生作夜巡。」郡將聞之﹐亟爲罷去。盛季文作守時﹐頗士。嘗於元宵作《寶鼎現》詞投之﹐極蒙嘉獎﹐因遺酒五百壺﹐其詞播於天下﹐每遇燈夕﹐諸郡皆歌之。嘗棹舟訪郟子髙於昆山﹐一日酒酣﹐題於絕頂云「萬疊靑巒壓巨昆﹐四垂空闊水天分。夜光寒帶三江月﹐春色陰連百里云。桂子鶴驚空半落﹐天香僧出定中聞。不將此境憑張益﹐三百年來屬老文。」○綽堆﹝避禦名攺曰堆﹐卽今綽墩﹞昆山縣西數里﹐有村曰綽堆。古老傳云﹐此乃黃幡綽之墓。至今村人皆善滑稽﹐及能作三反語。○陸彥猷陸徽之﹐字彥猷﹐常熟人。髙才博學﹐眾推爲鄕先生﹐出其門者如陳起宗徽猷﹑張冉朝議﹑錢觀復郎中﹐皆爲時顯人。徽宗卽位﹐下詔求直言。公因廷對﹐與雍孝聞輩皆力陳時政闕失。唱名日﹐有旨駁放﹐孝聞立殿下叩頭曰「陛下求直言﹐有云言之者無罪。今詔墨猶未漧﹐柰何以直言罪人﹖」衛士怒孝聞唐突﹐以拄斧撞其頰﹐數齒俱落﹐凡直言者盡ㄏ出之。大觀末﹐彗星見﹐旋見收復。時雍公已不能語﹐止賜六字道號﹐居神霄宮。彥猷欲赴京師﹐已卒。其孫端成﹐字天錫﹐就特奏恩。時上書及廷試直言者俱得罪。京師有謔詞云「當初親下求言詔﹐引得都來胡道。人人招是駱賓王﹐並洛陽年少。自訟監宮並嶽廟﹐都一時閒了。誤人多是誤人多﹐誤了人多少。」○翠微集昆山翠微﹐有主僧衝邈﹐年八十有八﹐生平好爲詩﹐所著號《翠微集》。姚舜明侍郎嘗贈之詩云「僧臘俗年俱老大﹐儒書佛教舊精勤。姑蘇一萬披緇客﹐四事無如彼上人。」邑宰蓋嶼﹐亦有讀《翠微集》詩云「聖宋吟哦只九僧﹐詩成往往比陽春。翠微閣上今朝見﹐格老辭淸又一人。」○生老病死崇寧中﹐有旨﹕州縣置居養院以存老者﹔安濟坊以養病者﹔漏澤園以葬死者。吳江邑小而地狹﹐遂卽縣學之東隙地﹐以次而爲之。時以諸生在學﹐而數者相爲比鄰﹐謂之生老病死。○郟子髙郟僑﹐字子髙﹐比部公之子。負才挺特﹐與範無外爲忘形交。鄕人至今稱之﹐謂之「郟長官」﹐晚歲自號「凝和子」。昆山上方有層屋曰「翠微」﹐子髙多遊歷山中。嘗賦詩云「行客倦奔馳﹐尋師到翠微。相看無俗語﹐一笑任天機。曲沼淡寒玉﹐橫山鎖落暉。情根枯未得﹐愛此幾忘歸。」《訪淩峯賢上人》云「步入淩峯閣﹐尋師師未歸。憑欄寂無語﹐惟見白雲飛。」簡公約有素琴堂﹐又爲賦詩云「素琴之堂虛且淸﹐素琴之韻淪杳冥。神閒意定默自鳴﹐宮商不動誰與聽。堂中道人骨不俗﹐貌龐形端顏瑩玉。我嘗見之醒心目﹐寧必絲桐弦斷續。於乎﹗靖節已死不復聞﹐成虧相半疑昭文。阮手鐘耳相吐吞﹐素琴之道詎可論。道人道人聽我語﹐紛紛世俗誰師古。金徽玉軫方步武﹐虛堂榜名無自苦。」○鄭應求相予年二十時﹐三捨法行﹐與鄭君聘應求同在郡庠。應求精於人倫﹐同捨皆爲其品題﹐心甚畏之。嘗見唐輝子明﹐以手拊其腰曰「異日金瑯無疑矣。」子明性莊重﹐面大發赤。一日顏仲謙過鄰齋﹐應求指以示余曰「此公蛇行﹐居官必尙猛。」乘間又語予曰「吾友乃一壽星﹐頗類應逢原﹐但得其半耳﹐然亦可銀瑯。」眾皆未以爲信。後二十年﹐仲謙守嚴陵﹐頗有郅都之風。後三十年﹐子明躋法從。後七十年﹐予始拜牙緋之寵﹐其言無一不驗。應求亦甚有文聲。○獄山太湖中有東獄﹑西獄二山﹐吳王於此嘗置男女二獄。楊備郎中詩云「雷霆號令雪霜威﹐二獄東西鎖翠微。仿佛酆都叢棘地﹐巖扉應是古園扉。」○王學正王彥光﹐察院之伯祖﹐諱僖﹐字康國。居太學有聲﹐鄕人謂之王學正﹐識與不識皆尊敬之。有堂名逸野﹐以累試不利﹐日遊適其中﹐讀書自娛。其持身治家甚嚴﹐鄕中率以爲法。彥光自幼知讀書﹐乃學正公之訓也。生平無子。葉大年挽之云「書劍當年遊上都﹐賢關虫篆扌交諸儒。文華燦燦九苞鳳﹐俊气千里駒。妙質競誰揮堊漫﹐白頭空此死樵蘇。遺編殘稿應猶在﹐搔首令人益嘆吁。」又云「遺文膾炙在吾鄕﹐賦罷誰能少薦揚。聲迹有妻先蝶夢﹐行藏無子付方。云蘿煙蔓新泉宅﹐秋月春花舊野堂。交倡彩箋眞翰墨﹐幾人知爲寶巾箱。」逸野堂至今尙存﹐王氏舉族祀之不絕。○範文正爲閻羅王曾王父捐館﹐至五七日﹐曾王妣前一夕夢其還家﹐急令開篋笥﹐取新公裳而去。因問之曰「何匆促如此﹖」答曰「來日當見範文正公﹐衣冠不可不早正也。」又問﹕「範公何爲尙在冥間﹖」曰「公本天人也﹐見司生死之權。」旣覺﹐因思釋氏書﹐謂人死五七﹐則見閻羅王。豈文正公聰明正直﹐故爲此官邪﹗○吳縣寇主簿詩石林居吳下﹐一日至閶門外小寺中﹐壁間有題一絕云「黃葉西陂水漫流﹐蘧風急滯扁舟。夕陽暝色來千里﹐人語雞聲共一丘。」石林極愛之﹐但不書其名氏﹐因問寺僧﹐云「吳縣寇主簿所作﹐今官滿去矣。」寇名寶臣﹐除州人﹐善作詩﹐少從後山先生學﹐其源流有所自來矣。○盤溝大聖承天寺普賢院﹐有盤溝大聖﹐身長尺許。人有禱祈﹐置之掌上﹐吉則拜﹐凶則否﹐人皆異之。推所從來﹐乃盤溝村中有漁者﹐嘗遇一僧云「何不更業﹖」漁者云「它莫能之。」僧云「吾教汝塑泗州像﹐可以致富。」漁者云「人不欲之﹐則柰何﹖」僧云「吾授汝一法。」遂以千錢與之﹐令像中各置一錢﹐所售之直﹐亦以千錢爲率。漁者如所教﹐競求買之﹐果獲千緡。今寺中所藏﹐乃其一也﹐豈非僧伽托此以度人邪﹖○魏令則侍郎魏憲﹐字令則。與其弟志﹐俱有聲太學。號熙﹑丰人才。徽廟朝﹐爲東臺禦史﹐入侍經幄﹐論思獻納爲多。又代言西掖﹐得溫厚雅正之體。遷吏部侍郎。久之﹐除顯謨閣學士﹑知明州。建炎初﹐召赴行在﹐季父禮部送之以詩云「炎祚無疆越萬齡﹐如何夷鹵尙憑陵﹗中興事業須王導﹐撥亂韜鈐要孔明。劇盜已分齊鉞定﹐端星行指泰階平。呼韓朝渭非難事﹐好繼當時丙魏聲。」○圖經刊誤舊《圖經》云「外岡﹑靑岡﹑五家岡﹑蒲岡﹑塗松岡﹑徘徊岡﹑福山岡﹐並在吳縣界。」今次第而數之﹐其上之四屬昆山﹐下之三屬常熟﹐言其地之遠近﹐與吳縣大相遼絕。《續圖經》云「太和宮在盤門之外﹐其地唐相畢之別業也。」切詳畢未嘗爲相﹐爲相者乃畢誠也﹐與誠兄弟爾。○艸腰帶聽聲元丰中﹐姑蘇有一瞽者﹐號「艸腰帶」﹐善揣骨聽聲。一日﹐王父呼至家﹐以祖姑吉凶福禍扣之﹐云「此婦人他日必以夫而貴﹐但出適時﹐事干朝廷。」時祖姑已許嫁顧沂大夫﹐以其語不祥﹐舉室皆唾之。論命未竟﹐適有捷夫過門報省榜者﹐王父亟出問榜首姓名﹐云「無爲人焦蹈。」旣入告之﹐嗟惋不已。王父怪之﹐因問曰「知此人聲骨否﹖」曰「熟知之。」王父曰「官職如何﹖」曰「不能食祿﹐安問官職也﹖」眾皆以爲焦已爲大魁﹐術者之言必謬。經旬﹐有自京師來者云「揭榜後六日﹐焦已死矣。」祖姑在曾王父服中﹐顧以欲之官﹐促其期﹐遂引女年二十不待父母服除法聞之朝﹐得旨方成禮﹐其言無一不驗。○壓云軒詩昆山翠微之上﹐有亭曰「壓云軒」。邑士胡淸嘗賦詩云「誰建危亭壓翠微﹐畫檐直與莫云齊。有時一片巖隈起﹐帶與老僧山下歸。」軒旁有小柏數根﹐又賦詩云「栽傍巖隈未足看﹐謂言斤斧莫無端。它時直入掄材手﹐不獨靑靑保歲寒。」後有一文人作浙漕﹐因到山中﹐見之大喜﹐尋訪其人﹐厚禮以待之。旣憐其貧﹐遂給官田﹐胡由此致富。○翟忠惠翟汝文﹐字公巽。其先本南徐人﹐後徙居常熟。紹興初﹐爲參知政事﹐卒﹐門人謚爲「忠惠先生」。公文章甚古﹐所作制誥﹐皆用《尙書》體﹐天下至今稱之。自宣政以來﹐文人有聲者﹐惟公與葉石林﹑汪浮溪﹑孫蘭陵四人耳。孫嘗自評云「某之視浮溪﹐浮溪之視石林﹐各少十年書。石林視忠惠亦然。」識者以爲確論。公素儉﹐𨿽身歷兩府﹐奉養甚於貧士。一日招客﹐未飲時﹐與客論近世風俗侈靡﹐燕樂之間尢甚﹐因正色言曰「徳大於天子者﹐然後可以食牛﹔徳大於諸侯者﹐然後可以食羊。」客自度今日之集﹐必無盛饌﹔已而果以惡艸具進。公在翰苑時﹐禁中新創儺儀﹐有旨令撰文。是日辰巳間﹐中使送篇目至﹐午後亟督索進呈。數篇旣立就﹐而文法且極髙古﹐石林乃謂公文極難得。在西掖時﹐以艸詞遲罰銅。又在試院議策題﹐以冗官爲問﹐一夜僅成四句﹐云「太平日久﹐人樂仕進。可爲朝廷慶者一﹐可爲有司慮者二。」石林頗怪之。予切謂公之文﹐正不當以遲速論﹐當視其得意與否耳。策題𨿽止四句﹐實佳作也。○白雲泉天平山有白雲泉﹐𨿽大旱不竭﹐或云此龍湫也。唐刺史白樂天有詩云「天平山上白雲泉﹐云咱無心水自閒。何必奔衝下山去﹐更添波浪在人間。」蘇子美嘗至山中﹐爲賦長篇。範貫之亦有和章。○三命三命者﹐承天寺僧﹐精陰陽山水之術﹐吉凶無不立驗。好食活雞﹐已就死者﹐則卻而不食。人欲其卜葬﹐必以數十活雞自隨﹐聞其聲咿然﹐則食之愈喜﹐率以是爲常。後享髙壽而死。其荼毗也﹐有五色舍利﹐自舌本湧出。吾家虎丘墳﹐乃其所擇也。葬之明年﹐有偃松生其上。○範文正詞範文正與歐陽文忠公席上分題作《剔銀鐙》﹐皆寓勸世之意。文正云「昨夜因看《蜀志》。笑曹操﹑孫權﹑劉備。用盡機關﹐徒勞心力﹐只得三分天地。屈指細尋思﹐爭如共﹑劉伶一醉。人世都無百歲。少癡駿﹑老成悴。只有中間﹐些子少年﹐忍把浮名牽系。一品與千金﹐問白髮﹑如何回避﹖」○瞿庵吳江王份文孺﹐自號瞿庵﹐嘗築圃於松江之側。方經始時﹐文孺下榻待余﹐延畱數月﹐見買葑作址﹐計三百萬錢。圃成﹐極東南之勝。後湖蘇養直嘗賦詩云「王郎瞿庵摩詰詩﹐煙花繞捨江繞籬。石渠東觀了無夢﹐筆牀茶竈行相期。古人已往不可作﹐甫裏顧有今天隨。灣頭蟹捨豈著我﹐請具蓑笠懸牛衣。」又爲文孺賦艸堂云「笛弄松江明月﹐蓑披笠澤歸云。若話靑霄快活﹐五侯何處如君﹖」○蠡口蠡口在齊門之北﹐又有蠡塘在婁門之東。故老相傳云﹕範蠡破吳辭越﹐乘扁舟遊五湖﹐潛過於此﹐遣人馳書招文種大夫﹐因以名之。楊備郎中詩云「霸越勛名間世才﹐五湖煙浪一帆開。猶防烏喙傷同輩﹐此地復招文種來。」○蛇化爲劍幹將墓在今匠門城東數里。頃有人井其旁﹐忽見靑蛇上其足。其人遽以刀巢之﹐上之半躍入艸中﹐不復可尋﹐徐觀其餘﹐乃折劍也。至莫欲持歸﹐亦不復見。方子通有詩具載其事。衛月山因筆錄云「匠門外幹將墓土﹐人取作竈﹐無蟑螂竈雞。」○賈表之賈公望﹐字表之﹐丞相昌期之孫﹐靑之子。頃ヘ平江﹐時朱π父子方出入禁中﹐竊弄權柄﹐一時奔競之流﹐爭持苞苴﹐惟恐無門而入。賈獨疾之甚﹐嘗有詩云「倏忽向六十﹐萍蓬無柰何。丹心猶奮迅﹐白首分蹉跎。正直士流少﹐傾邪朋類多。陽光一銷鑠﹐不復見妖魔。」其志尙亦足嘉矣。π之子爲浙西路分司﹐有賜帶之寵﹐賈亦同時衣金紫服。旦日適相會於天慶﹐朱之虞兵因見賈所佩魚﹐熟視之。賈厲聲叱之曰「此是年及得來﹐非緣花石之故。」左右皆錯愕。朱甚銜之﹐爲其所擠﹐賈竟停任。○易承天爲能仁寺宣和中﹐戶部幹當公事李寬奏﹕凡以聖爲名者﹐並行禁止。又給事中趙野奏﹕凡世俗以「君」﹑「王」﹑「聖」三字爲名字﹐悉合革而正之﹐然尙有以「天」爲稱者﹐切慮亦當禁約。其後又有以「龍」﹑「皇」﹑「主」﹑「玉」字不當言者﹐亦請遏絕。前後共禁八字。遂易「承天」爲「能仁」﹐其他觀寺及士庶名字﹐犯而不攺﹐則重加之罪。𨿽橋梁有爲龍形者﹐亦皆鑿去之。太學同捨陳朝老語余曰「此無君無天之兆﹐甚可畏也。」季父ヘ興仁日﹐一太守曲意奉行﹐盡取諸寺觀藏經﹐命剪去所禁八字。未幾而太守卒。○章戶部章糸宰﹐字伯成﹐莊敏公之子。莊敏教諸子甚嚴﹐恐其縱肆﹐閉置一書室中﹐故紳與糸宰皆中第而亦甚有文。季父禮部﹐取糸宰之侄女﹐召爲校書郎日﹐糸宰以詩餞之﹐有「船尾淮山靑未了﹐馬頭隨柳綠相迎。」之句﹐孫仲益甚喜之。晚年詩律益髙﹐淸淳雅健﹐得唐人之風。有文集三十卷﹐藏於家。終戶部郎中。○王教授祭學生文慶曆中﹐郡學旣建﹐養士至百員﹐亦有自他郡至者。建陽二江﹐忘其名﹐肄業未久﹐其季忽感疾而殂。時王逢會之爲教官﹐率同捨祭之云「維慶曆七年﹐歲次丁亥﹐七月甲戌朔﹐初六日已卯﹐蘇州州學教授王逢﹐率在學同人﹐謹以香酒果實致奠﹐化冥紙告祭於學生建陽江君之靈﹕人固動物爾﹐气完則在﹐气散則死。生與死吾不得而知也﹐惟是生者﹐有名教存焉﹐得以異諸物。善而夭爲得不死﹐惡而壽爲不幸。子年尙少﹐徒步數千里旅吳學﹐以道義爲身謀﹐於善無所負﹐今天去﹐吾得謂子不死矣﹗夫旅而死﹐無親戚左右爲之助者有之﹐今子兄在焉﹐啟而手足﹐比無助者爲多。同門生幾百員爲子哭﹐不爲孤﹐其亦善徳之召歟﹗子魂气何所之﹐吾以子有生死之別﹐旅襯舉而望涕﹐不知其所從。哀哉尙饗﹗」○沈元敍滄浪亭詩蘇子美《獨步遊滄浪亭》詩云「花枝低欹艸色齊﹐不可騎入步是宜。有時載酒只獨往﹐醉倒惟有春風知。」紹興初﹐昆山沈東元敍嘗遊其亭﹐賦詩云「艸蔓花枝與世新﹐登臨空復想淸塵。只今惟有亭前水﹐曾識春風載酒人。」程致道《和張敏叔遊滄浪亭》詩有云「醉倒春風載酒人﹐蒼髯猶想見長身。試尋遺址名空在﹐卻笑張羅事已陳。」皆寓其感嘆之意。●卷六○西樓詩綠興中﹐郡守王奐顯道建西樓﹐賦詩者甚眾﹐獨耿時舉徳基爲擅場。其詩曰「西樓一曲舊笙歌﹐千古當樓面翠峨。花發花殘香徑雨﹐月生月落洞庭波。地雄鼓角秋聲壯﹐天迥欄幹夕照多。四百年來無妙手﹐要看風物似元和。」徳基他文稱是﹐居太學久之﹐不得一第而死﹐惜哉﹗○郭仲達郭章﹐字仲達﹐世居昆山。自幼工於文。遊京師太學有聲﹐因歸鄕省親作詩別同捨云「菽水年來屬未涯﹐羞騎款段出京華。漲塵回旋風頭緊﹐綺照支離日腳斜。掠過短莎驚脫免﹐踏翻紅葉鬧歸鴉。不堪回首孤云外﹐望斷淮山始是家。」俄又賦一篇云「也知隨俗調歸策﹐卻憶當年重出關。豈是長居戶限上﹐可能無意馬蹄間。中原百甓知誰運﹐今日分陰敢自閒。倘有寸功裨社稷﹐歸來恰好試衣斑。」其詩傳播一時。後以守城恩拜官﹐被知己薦居帥幕﹐久之﹐官至通直郎。卒於京師﹐年四十餘。無子。○浚佛子浚哲﹐字明甫﹐與餘同肄業郡庠﹐誠實君子也。紹興中爲正言﹐上疏論秦氏親黨因緣得科第﹐有妨寒素進取之路。公論甚與之。累遷至吏部侍郎。後以敷文閣待制﹑通議大夫致仕﹐年八十餘而卒。公處己以廉﹐待人以恕﹐𨿽身至從班﹐不啻如寒士﹐非時未嘗輒至郡中﹐終年無一毫干請。書室之前有一茶肆﹐日爲羣小聚會之地﹐公與賓客談話﹐甚苦其喧﹐遣介使之少戢﹔已而復然﹐公不與較﹐因徙以避之。其長厚類如此﹐人目之爲「氵佛子」。○昆山學記程詠之宰昆山﹐其政中和﹐有古循吏風。嘗修治縣庠﹐張無垢爲作記﹐欲鐫之石。或渭無垢托此以諷朝士﹐尋卽已之。今《橫浦集》亦不載﹐因附見於此﹕右通直郎﹑知平江府昆山縣事程公詠之﹐文簡公之曾孫﹐伊川先生之侄也。紹興二十八年七月十二日﹐作書抵余曰「沂聞爲政莫先於教化﹐教化莫先於興學。吾邑有學﹐卑陋不治﹐甚不稱朝廷所以尊儒重道之意。學門有社壇﹑齋廳掩蔽於前﹐气象不舒。沂乃移於社壇之西﹐辟其門墻﹐廣袤數十丈。又以東隅建學外門﹐周植槐柳﹐增崇殿門。營治齋宇﹐气象宏偉。殿堂齋廡﹐鼎鼎一新。遇月旦﹐則率縣官詣學﹐請主學者分講《六經》﹐與諸生環坐堂上以聽焉。時知府事待制蔣公﹐名其堂曰『致道』﹐並書學榜以寵賁之。於乎﹗可謂盛矣。」又曰「先生昔學於大儒﹐其所見聞﹐非俗儒比。願以其所聞者﹐明以告我﹐我將有以大之。」余曰「吾老矣﹐久抱末疾﹐舊學荒落﹐顧何以副子之請﹖𨿽然﹐不可以虛辱也。輒以聞於師者﹐以告左右﹐左右其擇焉。竊嘗以謂學者當以孔子爲師。以孔子爲師﹐當學孔子之學。非爲博物洽聞﹐章繢句﹐髙自標置﹐視四海爲無人﹐攘臂而言曰﹕『吾仕宦當至將相﹐吾富貴當歸故鄕﹐吾當記三篋於渡河﹐賦萬言於倚馬。』此正俗儒之學﹔孔子之學乃不如是。熟誦孔子『若聖與仁﹐則吾豈敢』之說﹐子夏『掬澑播灑』之說﹐孟子『徐行後長者』之說﹐以求孔於之心可也﹐是謂孔子之學。若乃學如馬融﹑如陸淳﹐博如許敬宗﹐文如班固﹑如柳子厚亦可矣。而依梁冀﹐而助武氏﹐而事竇憲﹐而附王叔文﹐此吾儕之所羞道﹐而孔門之罪人也。詠之以爲何如﹖如其不然﹐當明以教我。」○王唐公王﹐字唐公﹐秦正懿王審琦五世孫。建炎中﹐爲禦史中丞。虜犯維揚﹐車駕南渡﹐公扈從以行。東宮初建﹐以資政殿學士權太子少傅。未幾﹐拜參知政事﹐力丐奉祠。禦書「霖雨思賢佐」一聯以賜之。紹興七年﹐薨於昆山僧捨﹐年六十四﹐謚和。子陔。公爲人剛正有守﹐立朝無所阿附。宣和乙巳﹐策士於廷﹐公爲詳定官﹐多取議論剴切者置甲科。建炎己酉﹐虜寇深入﹐公具陳攻守之策﹐宰相不以爲然。已而虜犯維揚﹐終無策。公自建康扈從至臨安﹐道由鎭江﹐從容奏陳﹕陳東以忠諫被誅﹐此其鄕裏也。卽命其家﹐官其子。車駕幸會稽時﹐韓世忠邀擊虜寇歸騎於揚子江﹐公議遣兵追襲﹐俾與世忠夾擊之﹐同政者議不合﹐遂求去。公𨿽爲執政﹐其家貧甚﹐每以祿不及親﹐自奉極儉薄。仕宦二十年﹐無寸椽可居。自奉祠後﹐寓昆山惠嚴僧捨﹐蕭然一室﹐服食器用無異於寒士。天性仁孝﹐周卹姻族﹐無所不至。俸入之餘﹐買田贍給其孤貧者﹐又爲之畢婚冠喪葬。平居無他嗜好﹐惟讀書爲樂。其文溫潤典雅﹐深於理致﹐於死主禍福之說﹐尢所洞達。其寢疾也﹐家人召醫﹐且欲灼艾﹐公曰「時至卽行﹐畱連無益。」薨背前二日﹐書「戊戌」字示左右﹐屬纊之日﹐果戊戌也﹐其前知如此。公所制述﹐有《內外制》四十卷﹐《奏議》三十卷﹐《進讀事實》五卷﹐《論語解》三十卷﹐《孝經解》五卷﹐《羣史編》八十卷﹐《內典略錄》百卷。○顧景繁﹝與施宿武子同注蘇詩卽其人﹞顧禧﹐字景繁﹐居光福山中。其祖沂﹐字歸聖﹐終龔州太守﹔其父彥成﹐字子美﹐嘗將漕兩浙。景繁𨿽受世賞﹐不樂爲仕﹐閉戶讀書自娛﹐自號「漫莊」﹐又號「癡絕」。嘗注杜工部詩﹐其他著述甚富。所與交者﹐皆一時名士。鄱陽張紫微彥實擴﹐以詩聞天下﹐景繁結爲一社﹐與之唱酬。今《張集》有《送顧景繁暫歸浙西》詩云「墻頭飛花如雪委﹐墻根老柳絲垂地。春正濃時君不畱﹐山路曉風鳴馬箠。濤江入眼浪千尺﹐想見吳儂問行李。田園久荒慢檢校﹐親舊相逢半悲喜。行朝諸公訪人材﹐故人新賜尙書履﹐袖中有策則可陳﹐君亦因行聊爾耳。」又他詩稱譽景繁不一﹐如雲﹕「顧侯風味更嚴苦﹐家貧闕辦三韭菹。龜腸撐突五千卷﹐底用會卒箋虫魚。」又云「虎頭文字逼前輩﹐衮衮顓蒙分尺素。天閒老驥日千里﹐何用鹽車迫蹇步﹖」景繁隱居五十年﹐享髙壽而終﹝子美除漕到蘇臺﹐過南峯山﹐拜先都官墓。都官﹐子美之外祖也。巡尉護送至山中﹐親題於享亭之壁。予視景繁爲中表﹞。○慈受禪師慈受禪師深老﹐靖康間住靈巖﹐學徒甚尊之。平生所作勸戒偈頌甚多﹐皆有文法﹐鏤板行於世。嘗自爲眞贊云「自顧个形骸﹐舉止凡而陋。只因放得下﹐獨事皆成就。醍醐與毒藥﹐萬味同一口。美惡盡銷融﹐是故名慈受。」孫仲益作守﹐時因上元﹐命之升座﹐慈受舉似云「靈巖上元節﹐且與諸方別。只點一碗燈﹐大千俱照徹。也不用添油﹐光明長皎潔。雨又打不濕﹐風又吹不滅。大眾畢竟是什麼燈﹖教我如何說。」時髙峯瓚老𨿽相去不遠﹐絕不會面﹐因中秋賞月﹐書一絕寄瓚老云「靈岫髙峯咫尺間﹐靑松長伴白雲間。今宵共賞中秋月﹐莫道山家不往還。」師名懷深。○蔣侍郎不肯立坊名胡文恭公守蘇﹐蔣公希魯將致政歸。文恭公頃爲諸生﹐嘗受學於蔣﹐因卽其居第表爲「難老坊」。蔣公見之﹐愀然謂文恭曰「此俚俗歆艷﹐內不足而假之人以誇者﹐非所望於故人也。願卽徹去。」文恭公愧謝﹐欲如其請﹐則營繕已嚴﹐乃資其嘗獲芝艸之瑞﹐攺爲「靈芝」。文恭公退而語人曰「識必因徳而後達。蔣公之徳﹐蓋人所畏﹔而其識如是﹐固無足疑﹐非吾所及也。」○孫郎中孫緯﹐字彥文。擢進士第﹐仕至尙書郎。爲人誠朴﹐好以俗下語爲詩文而多近理。秦師垣生於臘月二十五日﹐嘗獻壽詩云「面臉丹如朱頂鶴﹐髭髯長似綠毛龜。欲知相府生辰日﹐此是人間祭竈時。」師垣甚喜之。公精於本朝典故﹐及巨室大家名系世次﹐無不通曉。嘗著本朝人物志﹐行於世。○潘悅之潘兌﹐字悅之。操履甚正﹐鄕人皆尊敬之。徽宗朝爲中書舍人﹐遷禮部侍郎。與先君子甚厚﹐常往來於滄浪之上﹐飲酒賦詩﹐延款竟日。悅之無子﹐侄民贍﹐工於詩﹐與季父唱和成集。○南北章章氏﹐本建安郇公之裔﹐後徙於平江者有二族﹕子厚丞相家州南﹐質夫樞密家州北。兩第屹然﹐輪奐相望﹐爲一州之甲。吳人號南北章以別之。○余良弼占卦影余仔﹐字良弼。三捨法行﹐與餘皆肄業郡庠﹐又以同經聚於一齋。良弼試上捨﹐義題自「假樂君子﹐顯顯令徳」至「千祿百福﹐子孫千億」﹐良弼反覆用天人之說﹐遂中髙選。旣貢京師﹐道由南徐。訪一日者揲蓍。得卦影畫文書一軸﹐書「天人」二字於其上﹐下書兩「甲」兩「癸」。又畫二雁﹕一入雲中﹐一爲箭所中。日者云「此文書二十年後可復用。」良弼以爲不然。旣試南宮﹐果不第﹐退舍而歸。累試皆蹉跌。後罷捨法﹐以免舉赴省﹐義題與預貢時不少異﹐卽欲盡寫舊作。同捨曉之云「文格與今不同矣﹐用之必不驗。」良弼深以卦影之言爲信﹐竟書之不易一字。鄕人用新格者俱見黜﹐獨良弼得之。廷試後一第下世﹐時去揲蓍時﹐適滿二十年之數。○王彥光王葆﹐字彥光﹐擢宣和甲辰第。昆山自郟正夫登第後﹐有孫積中﹐積中後六十載無有繼之者。彥光擢第時﹐吳博士適爲邑宰﹐有致語云「振六十載之頹風﹐賈三千人之餘勇。」紀其實也。紹興攺元﹐天子廣開言路﹐講求賢良等科。彥光時主麗水簿﹐慨然上疏陳十獘﹐皆切中時病﹐其末以儲嗣爲請﹐語尢切直。至謂﹕「仁宗時﹐中外無事﹐海宇晏然﹐而範鎭等爲國遠慮﹐其所納忠﹐急急在此。況當今日﹐國步多艱﹐人心易動﹐彊虜未靖﹐羣盜陸梁﹐天下之勢﹐危若綴旒﹔而甲觀之崇﹐未聞流慶﹐中外惴恐﹐此爲甚急。臣願陛下爲宗社無疆之計﹐廣求宗室之中仁明孝友﹑時論所歸者﹐歷試諸事﹐以系人心。」執政讀而奇之。彥光素爲秦益公器重。和議旣定﹐梓宮及太后皆還。彥光時主宗正寺簿﹐上書於益公﹐僅三百字﹐大意謂﹕自古宰相功業之盛﹐無如伊尹﹑周公﹐究其終始之言﹐伊尹過周公遠矣。方其相成湯﹐輔太甲﹐其功無與比。當是時﹐遂思復政於君﹐而啟其告歸之意﹐今《咸有一徳》之書是也。周公則不然﹐夾輔成王﹐坐致太平之功﹐此時可以告老矣﹐而卒不之魯﹐故其後有四國流言之禍。今欲爲伊尹乎﹐欲爲周公乎﹖惟閣下所擇。益公得書頗喜。久之﹐除司封郎。彥光旣丁內艱﹐服闋﹐再居舊職。一日﹐益公語彥光曰「檜待告老如何﹖」彥光曰「此事不當問之於某。」益公曰「他人不敢言﹐以公有直气﹐故問之。嘗記紹興八年﹐某爲右相時﹐公以書勸某去位﹐保全功名﹐今何故不言﹖」彥光曰「果欲告老﹐不問親與仇﹐擇其可任國家之事者﹐使居相位﹐誠天下生民之福。」益公默然。俄除監察禦史﹑兼崇政殿說書。益公薨﹐出知廣徳﹐移漢州﹐又移瀘州﹐終浙東提刑。彥光居鄕﹐教誘後進﹐終日論文不倦。其所成就甚眾﹐所學最長於《春秋》﹐有《春秋集傳》十五卷﹐《春秋備論》兩卷。弟萬﹐侄嘉彥﹐登第。參政範公嘗作公挽詩云「諭蜀三年戍﹐還吳萬里船。雲歸雙節後﹐雪白短檠前。百世《春秋傳》﹐一丘陽羨田。浮生如此了﹐何必更氵煙﹖」「日者悲離索﹐公乎又杳冥。門人辧韓集﹐子捨得韋經。此去念築室﹐空來聞過庭。路遙人不見﹐千古泣松銘。」彥光鑑裁甚精﹐李樂庵爲布衣時﹐流落兵火之餘﹐一見以爲佳士﹐妻以女弟。今參政周公初第時﹐愛其博洽﹐卽納之爲婿。二公尋卽榮遇﹐而又學術气節﹐聳動當世人﹐於是服其知人。至於從其學者﹐亦能第其甲科之先後﹐無不一如所期。至今言其事者﹐莫不稱嘆﹐以爲不可及。○狀元讖穹窿山在城之西﹐裏老相傳云「穹窿石移﹐狀元來歸。」一夕﹐聞有風雨聲﹐詰旦視之﹐果有石自東而移西者。淳熙辛丑﹐黃子由遂魁多士。昆山𨿽去松江不遠﹐舊無潮汐﹐紹興中方有之﹐猶不及二十里外。李樂庵嘗見一道人云「潮到夷亭出狀元。」後以此語葉令子彊﹐因作問潮館識其語。今已過夷亭矣﹐但未知驗於何時﹖然潮汐起於昆山﹐邑人必有當此讖者。○四幡之助大父自甲子旣周之後﹐遇生朝﹐則捨一大幡於寶積寺剎柱﹐歲率以爲常。時曾王妣之越上﹐畱其婿顧沂大夫家。大父往省之﹐夜宿於蕭山渡﹐系舟於一古柳之下﹐終夕爲之安寢。拂曉﹐舟師大驚﹐回顧皆巨浸﹐舟齊於木之杪。須臾水退﹐獨免漂溺。是夕﹐王妣夢艤舟之地﹐有四黃幡覆其上﹐方有疑於心。王父旣歸﹐言其事﹐因屈指計之﹐已歷四生朝矣。吳仁傑云「龔浩﹐字子正。往蕭山訪顧沂﹐舟值水發。比到家﹐其妻云﹕『向夢有黃幡六首罩一舟。』龔問其日﹐正水發之夕也。蓋嘗以生朝施二幡於承天寺不染塵觀音殿﹐凡三歲矣﹐適如夢中之數云。」案《吳氏感應錄》所記﹐微有不同﹐當以此說爲是。然不染塵觀音殿﹐乃是在城報恩寺﹐今北寺也。○樂庵樂庵﹐在昆山之東南六﹑七里﹐李公彥平遊息之所也。公本江都人﹐紹興初避地居此。嘗爲溧水宰﹐以徳化民﹐四年無犯死罪者。剡章交上﹐召對﹐陳便民十事。除知溫州﹐未行﹐擢監察禦史﹐出知婺州。召拜司封郎官﹐遷樞密院檢詳。髙宗屢引見僧徒﹐譚性空之理。一日因對﹐論及禪宗﹐公奏曰「昔周公亦坐禪。」上愕然。公徐曰「周公思兼三王﹐以施四事﹐其有不合者﹐仰而思之。夜以繼日﹐幸而得之。坐以待旦﹐非坐禪而何﹖陛下誠能端坐而思所以愛人利物之道﹐卽坐禪也﹐何必他求乎﹖」俄以引年掛其冠而歸﹐遂卽庵廬而居之﹐自號「樂庵安叟」。居年餘﹐上愛公精力不衰﹐詔落致仕﹐除侍禦史。同知壬辰貢舉﹐因革去險怪之習﹐文體爲之一變﹐而所得多一時名士。因上疏論後戚不當居樞管之地﹐遷起居郎﹐不就﹐知臺州﹐又不就﹐復上請老之章。時王仲行爲右正言﹐亦力彈之﹔莫子齊爲給事中﹐不書黃﹔周洪道直學士院﹐不艸制﹐皆遭遷逐。布衣莊治嘗作《四賢》詩。公道學精通﹐且樂於教學者﹐嘗誦康節語以告人﹐曰「學爲人之仁﹐學爲人之事﹐所以教人者﹐率不外此。」公中年以後﹐絕欲淸修﹐惟一蒼頭給事。年幾八十﹐視聽言論﹐𨿽少年有所不及。庵之左右皆植修竹﹐經史圖書滿室。忽旬餘不食﹐屏醫卻藥﹐終日燕坐。一夕﹐親作手簡﹐徧別親舊﹐仍命其子不得齋僧供佛﹐書訖倏然而逝。所著文章甚多﹐號《樂庵集》﹐又有《易說》《語孟說﹞若干捲。○吳江詞建炎庚戌﹐兩浙被虜禍﹐有題《水調歌頭》於吳江者﹐不知其姓氏﹐意極悲壯﹐今錄之於後﹕「平生太湖上﹐短棹幾經過。如今重到﹐何事愁與水雲多。擬把匣中長劍﹐換取扁舟一葉﹐歸去老漁蓑。銀艾非吾事﹐丘壑已蹉跎。膾新鱸﹐斟美酒﹐起悲歌。太平生長﹐豈謂今日識兵戈﹗欲瀉三江雪浪﹐淨洗胡塵千里﹐不用挽天河。回首望霄漢﹐雙淚墜淸波。」○丁令威宅陽山法海寺﹐乃丁令威宅﹐煉丹井存焉﹐號「丁令威泉」。井水至今甘美﹐𨿽旱不竭。○正訛交讓巷謂之甘漿巷。織裏橋謂之吉利橋。葑門謂之府門。帶成橋謂之戴城橋。字音之訛﹐罕有知者。○徐望聖徐師回﹐字望聖﹐師閔之弟。嘗爲南康太守﹐作直節堂。蘇黃門爲之記﹐以爲物之生未有不直者﹐一爲物所撓﹐𨿽松柏竹箭之堅﹐不能自保﹐惟杉能遂其直。求之人﹐蓋不待文王而興者﹗黃門未嘗以言假人﹐其推重公如此。子閎中﹐孫林兢﹐曾孫藏。○羊充實羊充實﹐舊與予肄業郡學﹐其爲人好崖異﹐且狠愎。一夕﹐同捨對牀劇談﹐充實偶以言侵眾﹐遂相率聯句戲之云「彼美羊充實﹐彎彎角向天。口內餐荷葉﹐尻中放瑞蓮。細毛堪作筆﹐粗毳可爲氈。子貢𨿽曾愛﹐齊宣不見憐。」其它不能盡記。充實見諸公更相應答﹐機鋒甚銳﹐遂哀鳴不已。自是處眾和易﹐待人亦有禮。諺所謂「菱角」﹑「雞頭」之說信矣。○蘇民三百年不識兵姑蘇自劉﹑白﹑韋爲太守時﹐風物雄麗﹐爲東南之冠。乾符間﹐𨿽大盜蜂起﹐而武肅錢王以破黃巢﹐誅董昌﹐盡有浙東西。五代分裂﹐諸藩據數州自王﹐獨錢氏常順事中國。本朝旣受命﹐盡籍土地府庫﹐帥其屬朝京師﹐遂去其國。蓋自長慶以來﹐更七代三百年﹐吳人老死不見兵革。承平時﹐太伯廟棟﹐猶有唐昭宗時寧海鎭東軍節度使錢Α姓名書其上﹐可謂盛矣。大觀中﹐樞密章公之子糸延﹐爲蔡京誣以盜鑄﹐詔開封尹李孝壽﹐卽吳中置獄﹐連逮千餘人。遣甲士五百圍其家﹐鉦鼓之聲﹐晝夜不絕﹐俗謂之「聒囚鼓」。州民目所未睹﹐莫不爲之震駭。獄旣不就﹐又遣三禦史蕭服﹑沈畸﹑姚﹝忘其名﹞重案。其至也﹐人皆自門隙中窺之﹐不敢正視。識者已知非太平气象﹐故其後有建炎之禍。方章氏事未覺時﹐城中小兒所在羣聚﹐皆唱云「沈逍遙。」莫知其由。已而﹐三禦史果至。○之彜老之彜老﹐外岡楊氏子﹐名則之﹐字彜老。嘗學詩於西湖順老﹐學禪於大覺璉禪師。詩號《禪外集》﹐禪學有《十玄談參同契》﹐俱行於世。嘗作《早梅》詩云「數萼初含雪﹐孤淸畫本難。有香終是別﹐𨿽瘦亦勝寒。橫笛和愁聽﹐斜枝倚病看。朔風如解意﹐容易莫吹殘。」又《雪霽觀梅》詩云「荒園晚景斂寒煙﹐數朵淸新破雪邊。幽艷有誰能畫得﹐冷香無主賴詩傳。看來最畏前村笛﹐折去難逢野渡船。向晚十分終更好﹐靜兼江月淡娟娟。」○紀異盛章季文作守時﹐譙樓一夕爲火所焚﹐有得其煨燼之餘者﹐欲析而爲薪﹐見其中有「大吉」二字﹐遂聞之於朝。又郡學有一立石﹐中夜光起﹐教官言於州﹐因作《瑞石放光頌》﹐亦奏之。又大成殿一夕忽爲雷擊其柱﹐火光異常﹐東壁額上遺四帶靑布巾﹐大可貯五斗粟﹐教官命以香案置之中庭﹐詰朝視之﹐無有矣。○朱氏盛衰朱衝微時﹐以常賣爲業﹐後其家稍溫﹐易爲藥肆。生理日益進﹐以行不檢﹐兩受徒刑。旣擁多貲﹐遂交結權要﹐然亦能以濟人爲心。每遇春夏之交﹐卽出錢米藥物﹐募醫官數人﹐巡門問貧者之疾﹐從而之。又多買獘衣﹐擇市嫗之善縫紉者﹐成衲衣數百﹐當大寒雪﹐盡以給凍者。諸延壽堂病僧﹐日爲供飲食藥餌﹐病愈則已。其子π﹐因賂中貴人以花石得幸﹐時時進奉不絕﹐謂之「花綱」。凡林園亭館﹑以至墳墓間所有一花一木之奇怪者﹐悉用黃紙封識﹐不問其家﹐徑取之。有在仕途者﹐稍拂其意﹐則以違上命文致其罪。浙人畏之如虎。花綱經從之地﹐巡尉護送﹐遇橋梁則徹以過舟﹐𨿽以數千緡爲之者﹐亦毀之不卹。初﹐江淮發運司於眞﹑揚﹑楚﹑泗有轉般倉﹐綱運兵各據地分﹐不相交越。π旣進花石﹐遂撥新裝運船﹐充禦前綱以載之﹐而以余舊者載糧運﹐直達京師。而轉般倉遂廢﹐糧運由此不繼﹐禁衛至於乏食﹐朝廷亦不之間也。π之寵日盛﹐父子俱建節鉞﹐卽居第創雙節堂。又得徽廟禦容置之一殿中﹐監司﹑郡守必就此朝朔望。π嘗預曲晏﹐徽宗親握其臂與語﹐盎遂以黃羅纏之﹐與人揖﹐此臂竟不舉。弟侄數人﹐皆結姻於帝族﹐因緣得至顯官者甚眾。盤門內有園極廣﹐植牡丹數千本﹐花時以繒彩爲幕覆其上﹐每花標其名﹐以金爲標榜﹐如是者裏所。園夫畦子精種植及能疊石爲山者﹐朝釋負擔﹐暮紆金紫﹐如是者不可以數計。圃之中又有水閣﹐作九曲路入之﹐春時縱婦女遊賞﹐有迷其路者﹐老朱設酒食招邀﹐或遺以簪珥之屬﹐人皆惡其醜行。一日π敗﹐撿估其家貲﹐有黃髮勾者素與π不協﹐旣被旨﹐黎明造其室﹐家人婦女盡驅之出﹐𨿽閭巷小民之家﹐無敢容納。不數日﹐已墟其圃。所謂牡丹者﹐皆析以爲薪。每一扁﹐以三錢計其直。π死﹐又竄其家於海島﹐前日之受誥身者盡褫之。當時有謔詞云「做園子﹐得數載﹐栽培得那花木﹐就中堪愛。特將一个保義酬勞﹐反做了今日殃害。詔書下來索金帶﹐這官誥看看毀壞。放牙笏便擔屎擔﹐卻依舊種菜。」又云「疊假山﹐得保義﹐襆頭上帶著百般村气。做模樣偏得人憎﹐又識甚條制。今日伏惟安置﹐官誥又來索气。不如更疊个盆山﹐賣八文十二。」初﹐π之進花石也﹐聚於京師艮嶽之上。以移根自遠﹐爲風日所殘﹐植之未久﹐卽槁瘁﹐時時欲一易之﹐故花綱旁午於道。一日內晏﹐諢人因以諷之。有持梅花而出者﹐諢人指以問其徒﹐曰「此何物也﹖」應之曰「芭蕉。」有持松檜而出者﹐復設問﹐亦以「芭蕉」答之。如是者數四﹐遂批其頰曰「此某花﹐此某木﹐何爲俱謂之芭蕉﹖」應之曰「我但見巴巴地討來﹐都焦了。」天顏亦爲之少破。太學生鄧肅﹐有《進花石》詩﹐大寓規諫之意﹐至今傳於世。○徐稚山徐林﹐遊定夫先生字之曰稚山。紹興中﹐坐趙忠簡公所引﹐忤秦丞相意﹐罷宗正少卿。又以前任江西運使日﹐嘗案秦之妻弟王昌﹐秦婦大銜之。俄有將兩浙漕節者﹐密受風旨﹐誣劾公譏議均田良法﹐安置興化軍。秦死放還﹐除戶部侍郎。事載《紹興正論》。○無庵昆山陳氏子﹐名法全﹐棄家從道川爲僧﹐參請勤至。一日行靜濟殿前﹐偶撞其首於柱間﹐忽然大悟。旁觀者見其光彩飛動﹐而全自不知也。自此徧走山林﹐道價日增﹐後住湖州道場山﹐號「無庵」。○結帶巾宣和初﹐予在上庠﹐俄有旨令士人結帶巾﹐否則以違制論。士人甚苦之﹐當時有謔詞云「頭巾帶﹐誰理會﹖三千貫賞錢新行條制。不得向後長垂﹐與胡服相類。法甚嚴﹐人盡畏﹐便縫闊大帶向前面系。和我太學先輩﹐被人叫保義。」○周妓下火文昆山有一名倡﹐周其姓﹐後系郡中籍。張紫微作守時﹐周忽暴死。道川適訪紫微﹐公因命作下火文云「可惜許﹐可惜許﹗大眾且道可惜許个甚麼﹖可惜巫山一段雲﹐眼如新水點絳唇。昔年繡閣迎仙客﹐今日桃源憶故人。休記醜奴兒怪臉﹐便須抖擻好精神。南柯夢斷如何也﹐一曲離愁別是春。大眾還知歿故某人﹐向甚麼處去﹖向這里﹐分明會得。驀山溪畔﹐芳艸渡頭﹐處處《六麼》《花十八》。其或未然﹐與君一把無明火﹐燒盡千愁萬恨心。」○諧謔雞冠花未放﹐狗尾葉先生﹝嘲葉廣文﹞。三間艸屋田中舍﹐兩面皮馬轡丞﹝田﹑馬自相謔﹞。冬瓜少貌猶施粉﹐甘蔗無才也著緋﹝猜謎。婦人富英﹐對丁中散﹞。數行文字﹐那个漢書﹔一簇人煙﹐誰家莊子。筵上枇杷﹐宛類無聲之樂﹔艸頭蚱蜢﹐猶如不系之舟。醉公子酉生年九十﹐柳靑娘卯生年十八。鏡上占錢﹐銅聲相應。馬前斷事﹐鞍上治民。Θ觸槐﹐死作木邊之鬼﹔豫讓吞炭﹐終爲山下之灰﹝滕達道與鄭毅夫對﹞。○思韓記韓正彥﹐字師徳﹐魏公之猶子。喜中﹐知昆山縣。昆山號爲難理﹐而公能以靜勝﹐囹圄爲之數空。創石堤﹐疏斗門﹐作塘長七十里﹐而人不病涉。得膏腴田百萬頃﹐部使者以最上。又請以輸州之賦十三萬﹐從近便輸於縣﹐鳩造塘余材爲倉廩以貯之﹐民大悅。比去﹐遮道以畱﹐生爲立祠﹐作《思韓記》﹐釒諸石。○徐氏安人詩徐稚山侍郎﹐有妹能詩﹐大不類婦人女子所爲。其筆墨畦逕﹐多出於杜子美﹐而淸平衝澹﹐蕭然出俗﹐自成一家。平生所爲賦尢工。有一文士嘗評之云「近世陳去非﹑呂居仁皆以詩自名﹐未能遠過也。」有詩集傳於世。○吳中水利書宜興士人單諤﹐嘗著《吳中水利書》。其說謂﹕蘇﹑湖﹑常三州之水瀦爲太湖﹐湖之水溢於松江以入海﹐故少水患。今吳江岸界於松江﹑太湖之間﹐岸東則江﹐岸西則湖﹐江東則大海也。自慶曆二年﹐欲便糧道﹐遂築北堤﹐橫截江流五六十里﹐遂致太湖之水常溢而不泄﹐浸灌三州之田。又睹岸東江尾與海相接之處污下﹐茭蘆叢生﹐沙泥漲塞。而又江岸之東﹐自築岸以來沙漲﹐今爲民居﹑民田矣。𨿽增吳江一邑之賦﹐而三州之賦﹐不知反損幾百倍邪﹗今欲泄太湖之水﹐莫若先開江尾茭蘆之地﹐遷沙村之民﹐運其所漲之泥﹐然後以吳江岸鑿其土爲木橋千所﹐以通糧運。隨橋開茭蘆爲港走水﹐仍於下流開白蜆﹑安亭二江﹐使太湖水由華亭靑龍入海﹐則三州水患必減。元中﹐東坡在翰苑﹐奏其書﹐請行之。○翟超昆山弓手翟超﹐數以勇力奮﹐而酷嗜《金剛經》﹐晝夜誦之不輟。邑有盜﹐尉責其巡警失職﹐撻之。退而憤然曰「他人被盜﹐而我乃受杖﹗」不復還家﹐坐於一廟中﹐誦經達旦。至「應無所住﹐而生其心」﹐忽若有悟﹐遂棄俗而投禮東齋謙老﹐名之曰「道川」。俄爲僧﹐見處日明﹐因行腳江西。途中遇虎﹐無懼色﹐虎馴伏其旁﹐逡巡引去。晚注《金剛經》﹐超乎言句之外﹐名禪老衲﹐皆以爲不可及。其後圓寂之際﹐大書四句云「我有一條鐵ω栗﹐縱橫妙處無人識。臨行撥轉上頭關﹐轟起一聲春霹靂。」今葬於山中。

