東北輿地釋略

﹝淸﹞景方昶撰

●目錄

卷一

卷二

卷三

卷四

●東北輿地釋略卷一

興義景方昶撰

金上京會寧府考

金上京會寧府盛京通誌謂在今寧古塔西南方昶按會寧府非今之寧古塔也【盛京通誌實沿明一統志之誤髙士奇扈從祿謂在沙林東南十五里曰火茸城亦沿明一統志之誤通鑑輯覽注寧古塔東南有和碩城卽其遺址則沿通誌之誤通誌又謂當在色齊窩集左右則沿楊氏柳邊紀略之誤說詳後文滿洲源流考云上京宮闕在拉林河東一百七十五里正與阿勒楚喀河相近其言是也又云拉林河阿勒楚喀河之間則金之上京城在焉今城南四里尙有古城及子城宮殿遺址亦最爲明確惟卷十二又云上京會寧當在今色齊窩集左右嶺上有故城遺址相傳爲金時關門其明證也云云又謂今寧古塔西南八十里有蓮花池相傳爲金時之曲江方昶按源流考旣知會寧爲阿勒楚喀河近地又復沿諸家之誤謂在寧古塔則是纂修之人不出一手故致前後矛盾如此】

金史地理誌上京路金之舊土海陵貞元二年遷都於燕削上京之號止稱會寧府東至胡裏攺六百三十里西至肇州五百五十里縣三會寧倚與府同時置有長白山有按出虎河又書作阿朮滸混同江淶流河曲江初名鎭東大定七年置十三年更今名宜春大定七年置有鴨子河肇州防禦使舊出河店也天會八年以太祖勝遼肇基王績於此遂建爲州縣一始興倚與州同置有鴨子河黑龍江考肇州故城在今伯都訥城南舊名出河店今名珠赫城【政和四年輯覽注】以今圖按之伯都訥城在寧古塔西北幾及千里道裏不合一也志云按出虎一作阿朮滸按今阿勒楚喀河【水道提綱作阿爾楚庫河卽褚庫河方昶按今土名阿什河皆按出阿朮之音轉今於阿勒楚喀城建設阿城縣治】

距寧古塔亦八九百之遙其不合二也宜春縣云有鴨子河按鴨子河卽今伊通河遼聖宗攺名混同江如會寧在寧古塔則縣去府千餘里矣其不合三也今阿勒楚喀河卽按出虎水此水之西有白城在阿勒楚喀【今爲阿城縣治】南四里遺址猶存按出虎譯言金也建國此水之旁故謂金源確無疑義核與史文四至亦無差謬矣更以太祖伐遼進軍次第証之本紀云二年遼人始爲備調諸軍於寧江州九月太祖進軍寥晦城遣婆盧火督軍諸路兵皆會於來流水太祖初至遼界督士卒夷塹遇渤海兵與戰敵大奔進軍寧江州諸軍塡塹攻城十月朔克其城次來流城以俘獲賜將士考之遼志寧江州混同軍觀察使縣一曰混同縣當爲今伯都訥是也【李氏地理今釋云在今吉林烏拉城東北混同江東岸不知實在吉林烏拉之西北遠甚】十一月遼將步騎十萬會於鴨子河北太祖自將擊之未至鴨子河夜方就枕若有扶其首者三曰神明警我也鳴鼓舉燧而行黎明及河遼兵方壞陵道選壯士擊走之大軍繼進遂登岸俄與敵遇於出河店乘風擊之遼兵大潰逐至斡論濼按鴨子河卽混同江卽今之松花江伊通河下流卽注松花江𨿽聖宗詔攺鴨子爲混同然史文仍互用之【出河店之役金史以爲遼將步騎會於鴨子河北遼史以爲遼軍屯出河店女直軍潛渡混同江掩擊遼眾】

登岸者濟此水也出河店在寧江州之南卽今伯都訥之珠赫城金置肇州於此【滿洲源流考謂肇州在拉林之東甚誤】是肇州在伯都訥南之鐵證如會寧在寧古塔何得云去肇州五百五十里耶史又載是月﹖﹖業虺等攻賓州拔之考遼志賓州懷化軍節度本渤海城統和十七年遷冗惹戶置剌史於鴨子混同二水之間【太平四年始攺鴨子河曰混同江】後升兵事隸黃龍府都部署事按賓州之設在聖宗統和十七年黃龍府之廢在景宗保寧七年府廢於前州置於後所廢之府原爲渤海扶余府後於聖宗開泰九年遷城於東北復置黃龍府則非扶余府故地而爲今之農安賓州之升節度在復置黃龍府之時故曰兵事隸黃龍府都部署事【黃龍府沿革詳見於後】松漠紀聞云契丹徙置翁捨展圖於黃龍府南曰賓州州近混同江今之農安卽在伊通河之側伊通河卽鴨子河當時攺名混同賓州在農安之南故曰州近混同江知黃龍府之所在卽知賓州之所在皆在肇州之南爲無疑也【松漠紀聞翁捨展圖國最小不知其始所居後爲契丹徙置黃龍府南百餘里曰賓州州近混同江卽古之粟末河部落雜處以其族之長爲千戶統之方昶按此卽後置之黃龍府爲今之農安賓州在其南一百餘里以今圖証之卽今長春府治之東北地居兩河之間卽鴨子混同二水聖宗攺鴨子爲混同故忠宣云地近混同江卽古之粟末河亦卽今之松花江也忠宣路程云七十里至賓州渡混同江亦謂此也李申耆以爲賓州在遼陽西南其誤最甚】【金太祖攻黃龍府次混同江無舟乘馬徑涉天眷三年攺黃龍府爲濟州利涉軍大定二十九年復攺隆州利涉軍貞佑初升爲隆安府張石州蒙古遊牧記引明一統志龍安一禿河在三萬衛西北金山外又引全遼志龍安城在一禿河西金山東方昶按一禿卽伊通又引冊說城周七里門四址尙存旁有塔亦名農安又引一統志按金史地理誌天眷三年攺遼黃龍府爲濟州大定九年更爲隆州方昶按本二十九年誤作九年貞佑初升爲隆安府以地考之此隆【隆﹕龍】安城卽隆安之訛云云穆按一統志於奉天府下又以黃龍府爲在開原縣境其說於此兩歧今以地望診之非是故不取方昶按今吉林省治西北二百八十里農安城在伊通河西二里西門外半里有農安塔足證農安龍安皆沿隆安而異其字蓋通誌考之不精兩存其說不能詳其廢置之故卽石州亦未深考也】

綜觀史文金之進軍始則自白城而西至克寧江州後乃由北而南若會寧在寧古塔則山徑之間當屬軍道胡無一言及之耶更以史載世宗往上京日曆証之大定二十四年三月壬寅如上京【三月庚寅朔壬寅爲十三日】四月丙寅次東京【四月己未朔丙寅爲四月八日】東京遼陽州也乙酉觀魚於混同江【乙酉爲四月二十七日】五月己丑至上京居於光興宮【己丑爲五月朔日】按觀魚之所卽今松花江由此四日而至上京可知決非寧古塔矣【今由農安至白城約三百里而弱四日可至】六月辛酉幸按出虎水臨漪亭【辛酉爲六月三日】按臨漪亭故地今𨿽無考然不曰如而曰幸則爲近地可知金地誌云會寧州【州﹕縣】倚與府同置有渤野澱綠野澱今考白城西南有數湖泊名三哈拉【今爲雙城縣地】蓋卽所謂勃野澱綠野澱矣【又按續通鑑宋紀徽宗重和元年十二月馬政等還自金政等以閏月六日下海行經十餘州至金主所居拉林河注云舊作來流河今攺又宣和二年遣趙良嗣王環使金考異引馬擴茅齋自序云政和八年父政過海至女直所居來流河昶按據此則會寧在拉林河畔絕無疑義】

李申耆沿會寧爲寧古塔之誤遂謂胡裏攺在今寧古塔之東齊次風沿會寧爲寧古塔之誤遂謂寧古塔河金時曰按出虎水卽金源皆不足據【寧古塔卽胡裏攺寧古塔河一名忽汗河由唐忽汗州得名又名虎兒哈一名瑚爾哈一名富爾翰興胡裏攺之名稱皆由忽汗二字之音轉今名壯【壯﹕牡】丹江其湖曰鏡泊卽渤海王城所臨之忽汗海】

魏默深開國龍興記謂金起於黑龍江之南在伯都訥之東二三百里獨爲得之而不能實指爲今之阿什河西之白城楊大瓢柳邊紀略云寧古塔宋曰生女眞金曰鶻裏攺元曰胡裏攺萬戶府又云洪忠宣路程上京三十里至會寧頭鋪四十五里至第二鋪三十五里至阿薩鋪四十五里至來流河四十里至報打廑鋪七十里至賓州渡混同江則是金之上京確在今寧古塔之西混同江之東其去混同江僅二百六十里以今道裏計之應在色出窩集左右方昶按楊氏之言近之然謂會寧在色出窩集左右則殊不合楊氏蓋不知阿勒楚喀河卽按出虎水故不能確指其地誤以色出窩集當之且緣此之故而於寧江州亦不知爲伯都訥誤以爲應在厄黑木站【楊氏云來流城卽在寧江州西引金史太祖紀十月朔克寧江州次來流城爲證不知來流卽今拉林水一統圖有拉林城卽來流城也金太祖自寧江次來流城乃勝遼之後率師東旋非進軍西向遼史蕭兀納傳天慶元年知黃龍府事攺東北路統軍使金兵來侵戰於寧江州兀納退走入城畱官屬守禦自以三百騎渡混同江而西城遂陷此事江州在混同江東之證】

考厄黑木站在色齊窩集之南吉林烏喇之東北相差甚遠拉林河在阿勒楚喀河之西混同又在拉林河之西故洪忠宣路程由會寧西行先至來流河後渡混同江朗然可證楊氏不知來流卽拉林故歧誤如此惟來流水與拉林水在昔本屬通稱而於遼上京臨潢府之淶流河則別爲一水音𨿽相同字則各別金史地理誌於會寧縣下誤作淶流不可不辧【上京路下作來流河者不誤】洪忠宣路程云自上京百五十里至來流河北盟會編許亢宗奉使行程錄皆云至拉林河此當日兩水通稱之證遼史地理誌上京臨潢府天顯十三年更名上京府曰臨潢淶流河自西北南流繞京三面東入於曲江其北東流爲按出河以今圖証之臨潢府卽今巴林旗東北之波羅城【宋薛映記富弼行程緣所言渡潢河黑水河皆歷歷可證潢河卽今錫喇木倫河黑水河卽今哈喇木倫河金史地理誌慶州西至桓州九百東至臨潢一百六十慶州卽今巴林西北察罕城張石州蒙古遊牧記云今巴林東北一百四十里當烏爾圖綽農河會和戈圖綽農河之處有波羅城周二十里內有三塔久廢疑卽古之臨潢府其說是也近人曹廷傑東三省圖說斥盛京通誌謂臨潢府當在今呼倫布雨爾之間之謬而又以張氏之說爲非別指今科爾沁右冀前旗東南五十里之西伯城一作席百城席北城者當之殊爲非是蓋錫伯城去潢水遠矣尙得曰臨潢耶】

所謂自西北南流繞京三面東入於曲江者捨今之洮兒河【一作淘爾河】別無他水與所述流域方位相合者若謂淶流河卽拉林水則在臨潢府之東南其間尙隔有混同江安有所謂自西北南流繞京三面乎【拉林河西北流入混同江】洮兒河上流有南北二大源發源烏珠穆沁右翼旗東北之索嶽爾濟山二水分流二百餘里而合其下流今名洮兒河乃撻魯河之音轉亦卽所謂他魯河是也【遼志上京道云又有他魯河聖宗紀太平四年攺撻魯古河曰長春河皆一水隨地異名北史勿吉國傳乙力支初發其國乘船溯難河西上至太沵河卽此水太沵後轉爲它漏唐書黑水靺鞈傳它漏河卽此撻魯又卽它漏之轉音一名﹖﹖﹖越河舊唐書室韋傳東室韋在﹖﹖﹖越河之北其河東南流與那河合那河卽難河今之潄【漱﹕嫩】江也唐書云粟末水源於太白山西北注它漏河按卽松花江與淘爾河相會之處兩水旣會合而東流史云粟末注它漏河尙屬小誤】其水源正在臨潢西北南流東至伯都訥北入於嫩江以達於混同江實繞臨潢三面所謂東入曲江者卽洮兒河注混同江之處水自西來故曰東入兩水會合之處

金屬曲江縣境遼史修於元舉金縣以明其所在故曰東入於曲江也如謂淶流卽來流水則與遼史北盟會編洪忠宣路程許亢宗行程錄皆抵牾不合矣志言其北東流爲按出虎河者謂洮兒河旣會混同江之後迆東北流按出虎河復來會也按出河注江之處正在曲江之東其水合而東流故曰其北東流爲按出河也【方輿紀要淶流河在臨潢西北源出馬盂山南流繞臨潢三面謂之曲江至城北又東入福余界經故黃龍府而東合按出虎水至女眞境內合於會同江方昶按顧氏此說所謂源出馬盂山者未知何據殊屬不合紀要又云饒樂河在大寧衛北源出馬盂山下流東北入於潢河熱河志發源馬盂山者惟有老河紀要所云未可盡據然則紀要一誤以老河當饒樂再誤以老河當淶流矣豈知遼志所云繞京三面當就遠勢言之不云至城北也曰入於曲江不云謂之曲江也曲江金縣宛陵偶有未考而於遼志之文殊多誤會志言其北東流爲按出虎河其北云者謂淶流入江之後北流而有按出虎河來會也按出虎水卽女眞會寧府所在安得云合按出虎水至女眞境內始合混同江耶至臨潢城北之水今惟綽農河繞城而東一百餘里瀦而爲大布蘇圖泊而止其地距松花江八九百里而遙陵或攺誤以此水當淶流而於此水下流瀦爲湖泊不復東流無精圖以爲考證故有此失因詳辧於此】

拉林水爲金太祖誓師之地卽金史地理誌會寧縣之得勝陀大定二十五年勒碑於此述太祖會軍拉林水誓師之事今石碑猶存在拉林河西岸七里距拉林河入松花江處四十里今名石碑崴子距白城甚近距淶流河絕遠不可誤合爲一知此則會寧府卽今白城絕無疑義矣

【薩英額吉林外紀得勝陀卽額特赫噶珊金太祖誓師之地國語額特赫勝也噶珊鄕村也太祖攻黃龍府次混同江無舟以渡太祖使一騎前導乘赭白馬徑涉故老相傳渡處卽今五家子站門前松花江考將軍富俊奏準伯都訥開荒勘丈五家子站見此得勝陀碑頌始知故老相傳聞有所本矣曹氏得勝陀碑說云一面刻缺筆漢字不可識當系女眞字一面刻漢文其地舊名額特赫噶珊今呼石碑崴子方昶按五家子卽遜札包在伯都訥東南石碑崴子在伯都訥東北石碑崴子之名因發見石碑而起當道光五年丈地時僅有五家子站名故薩英額以爲在五家子當時五家子所賅甚廣包石碑崴子之地在內也薩英額所著外紀於吉林古迹搜討備至惟其書𨿽知故迹所在而牽於舊說無所折衷往往依違其間兩歧其說不免自相抵牾今略舉於下旣欲稍訂其誤抑欲具述作者搜討之功不可沒也如會寧府云在寧古塔西南復引據松漠紀聞北蒙【蒙﹕盟】會編大金國誌諸書證明按出虎卽今阿勒楚喀河則會寧所在不難確指乃又以爲當在塞齊窩集左右是仍沿柳邊紀略之誤也且白城之在阿勒楚喀城南及點將臺在白城西皆已知之而肇州下乃又云今伯都訥東南阿勒楚喀河西岸古城二十里內子城周四里東去會寧六百里與金史道裏相合疑爲肇州遺址夫阿勒楚喀河西岸之古城卽白城也前後兩歧其說不特會寧不得其眞卽肇州亦流於誤況得勝陀之碑作者實首及之是太祖誓師之地亦旣知之又何於上京迷其所在耶】

東北輿地釋略卷一

●東北輿地釋略卷二

興義景方昶撰

金史上京路屬地釋略

金史地理上京路所屬有蒲與合懶卹品曷蘇館胡裏攺五路其各路方隅所在志文或詳或略地誌諸家鮮能指實間有說者皆非精確其五路中諸部族所居之地見於本紀列傳者則更無能道其大略余因詳稽史文證以輿圖地勢參以古今音變疏其可知者於下其不可知者闕之以俟博雅君子

蒲與路

合懶路

卹品路

曷蘇館路

胡裏攺路

窩謀罕

長白山靑嶺烏紀嶺

米裏迷石罕城畱可城盆搦嶺

鈍恩城阿蘇城

活剌渾

陶溫水

海古水

會平州

斡論濼

納鄰澱

部渚濼

達魯古城

黃龍府

愼州

長嶺府

冷山

○蒲與路

地誌蒲與路南至上京六百七十里東南至胡裏攺一千四百里北至北邊界火魯火疃謀克三千里方昶按蒲與路當卽今之齊齊哈爾城一帶其南至上京卽今阿勒楚喀城南之白城爲金上京會寧府核其道裏與六百七十里之數符合李申耆地理今釋亦云蒲與路在今齊齊哈爾東南惟李氏誤以寧古塔爲會寧則與南爲【爲﹕至】上京六百七十里之說不合【志言南至上京準望悉合若寧古塔則當云東南矣】胡裏攺路卽今瑚爾哈以東烏蘇裏江以西諸地自齊齊哈爾東南至其境與一千四百里之說亦合惟北界無可考以三千里之言推之當極之黑龍以北外興安嶺之外矣

○合懶路

合懶路西北至上京一千八百里東南至髙麗界五百里方昶按卽今寧古塔南三百餘里大小海蘭之地跨圖們江而抵髙麗瑞川府諸地皆是也阿勒楚喀之白城在其西北與西北至上京一千八百里之言相合今圖髙麗瑞川府在其東南亦適符五百里之數髙麗傳曰其鴨淥江以東曷懶路以南東南皆至於海當時髙麗界不得北至圖們江之證也或作曷懶或作耶懶亦作押懶皆譯音之變世紀云始祖弟保活居耶懶昭祖入於蘇濱耶懶之地曷懶水有率眾降者使石適歡撫納曷懶甸朮魯傳云敗髙麗於曷懶取亞魯城地理誌卹品路云耶懶又書作押懶皆其地也元置合蘭府水達達等路亦卽其地合蘭卽合懶之音轉今之海蘭又卽合蘭之音轉矣

○卹品路

卹品路遼時爲率賓府西北至上京一千五百七十里東北至胡裏攺一千一百西南至合懶一千二百北至邊界幹可阿憐千戶二千里方昶按卹品卽今綏芬卹品卽率賓之音轉綏芬又卹品之音轉也【明統志率賓河在建州東南下流入海方昶按卽今綏芬河滿洲源流考謂開原東南有碩賓河疑明人不知碩賓卽爲卹品誤傳在遠地是則以不誤爲誤殊爲失考之甚】在白城東南故曰西北至上京一千五百七十胡裏攺路其西境自今瑚爾喀河起東北境至烏蘇裏江止正在其東北故曰東北至胡裏攺一千一百里合懶卽今海蘭在其西南故曰西南至合懶一千二百惟北境幹可阿憐無可考阿鄰者山也幹可之名今圖無可取證卹品史又作速頻海陵置速頻節度使世宗以耶懶速頻相去千里是也

○曷蘇館路

曷蘇館路方昶按此路方隅四至地誌闕載考東京路遼陽府鶴野縣云鎭一長宜曷蘇館在其地蓋州下云本髙句麗蓋葛牟城遼辰州明昌四年罷曷蘇館建辰州六年以與陳州同音更取蓋葛牟城爲名其屬縣有秀巖卽今岫巖蓋州卽今蓋平鶴野縣當在今遼陽州之南長宜鎭與岫巖蓋平界接則知曷蘇館路今遼陽岫巖蓋平皆其地也世紀云胡十門以曷蘇館歸太祖胡十門傳云曷蘇館人也髙永昌據東京招曷蘇館人歸朝後爲曷蘇館七部勃廑一作曷速合住傳云曷蘇館苾裏海水人仕遼爲曷速館女直部長按曷蘇館屬遼爲熟女直亦謂南女直蓋州熊嶽縣下云遼屬南女直湯河司是也北盟會編遼太祖遷女直大姓數千戶置遼陽之南使不得與本國相通名曰曷蘇館謂之熟女眞滿洲源流考云哈斯罕舊作合蘇款又作曷蘇館滿洲語藩籬也此云使不得與本國相通實有防閒之意與滿洲語意相合方昶按所徙僅數千戶盡在遼陽一隅故不具其四至然旣別之爲一路則亦應志其輪廣於全書體例始合金史於此殊爲疏略

【金史世紀金之始祖諱函普初從髙麗來年已六十餘矣兄阿古乃好佛畱髙麗不肯從獨於【於﹕與】弟保活裏俱始祖居完顏部﹖﹖業幹水之涯保活裏居耶懶其後胡十門以曷蘇館歸太祖自言其祖兄弟三人相別而去蓋自謂阿古乃之後石土門迪古乃保活裏之裔也按三國誌云昔箕子旣適朝鮮作八條之教以教之無門戶之閉而民不爲盜其後四十餘世陳勝等起天下叛秦燕齊趙民避地朝鮮數萬口燕人衛滿復來王之漢武滅朝鮮分爲四郡若其民族則自秦漢以來其混合亦已久矣】

○胡裏攺路

胡裏攺路西至上京六百三十里北至邊界合裏賓忒千戶一千五百里方昶按胡裏攺以水得名卽今瑚爾喀河自寧古塔三姓二城迆而東北抵烏蘇裏江以西諸地皆是也志云西至上京六百三十里蓋指其西境言之卹品路所謂東北至胡裏攺一千一百者蓋指其東北境言之卹品卽今綏芬胡裏攺在其東北與烏蘇裏以西諸地方隅吻合水道提綱謂烏蘇裏江卽胡裏攺江蓋誤以寧古塔爲會寧府以瑚爾喀河爲按出虎水故以烏蘇裏爲胡裏攺江實則烏蘇裏江在胡裏攺路疆域之中特不可指此爲胡裏攺江耳胡裏攺元史作瑚爾喀今或作虎兒哈一作富爾翰一作富兒哈皆胡裏攺之轉音胡裏攺又爲忽汗之轉音唐書本謂是水爲忽汗河唐以縣而名水【睿宗先天中拜祚榮渤海郡王以所統爲忽汗州遼史地誌云忽汗州卽平壤故城也天寶末欽茂徙上京龍泉府卽今寧古塔之訥訥赫城城臨鏡泊當時名之曰忽汗海其下流名之曰忽汗河詳余渤海王城考渤海五京考中】金元以此水名路今圖作瑚爾喀河古今音轉初無大異也惟北境合裏賓忒千戶無可考其南境則志無明文余以列傳考之烏春傳烏春曰胡裏攺與女直豈可爲親是烏春卽胡裏攺之證考烏春之境在寧古塔以南越烏紀迆東之地則胡裏攺南境接【接﹕直】跨今馬爾胡裏嶺【卽金史把忽嶺之音轉】又南則抵大小海蘭河與合懶接界矣其南境之西則與窩謀罕接壤卽今俄漠惠是已

○窩謀罕

窩謀罕又作窩謀海按卽今俄漠惠亦作鄂模和古今譯音之轉變也【今設額穆縣治】地在色齊窩集之東南與烏春相近色齊窩集嶺卽靑嶺亦曰烏紀嶺臘醅傳云過靑嶺東與烏春窩謀罕交結烏春傳曰世祖過烏紀嶺至窩謀海邨卽窩謀罕也世紀云窩謀罕棄城遁去破其城或卽額多力城矣【俗名敖東城】臘醅傳云窩謀罕以姑裏甸兵百有十七人助之烏春傳云徳鄰石以北姑裏甸之民所管不及此是舉窩謀罕所屬之地以卸己過則瑚爾喀河之西徳鄰石之北屬於窩謀罕之明證矣

○長白山靑嶺烏紀嶺

地理誌會寧有長白山靑嶺烏紀嶺世紀云昭祖耀武至於靑嶺白山入蘇濱耶懶之地方昶按白山卽長白山靑嶺今名慶嶺亦名嵩嶺烏紀卽窩集今色齊窩集迆東至馬爾胡裏嶺迆南至額多力城一帶山嶺是也長白又在其南當時有長白山部族其地東近曷懶卽今海蘭水地又東則赴綏芬故耀武靑嶺白山入於蘇濱【卽綏芬】耶懶之地也烏春在今色齊窩集之東故臘醅傳云過靑嶺與烏春窩謀罕交結靑嶺之南其山東出者今曰英額嶺【俗名鸚哥嶺】又東卽馬爾胡裏嶺金史謂之把忽嶺【俗名老松嶺】又東分二支一東北出者亦曰興安嶺此嶺之東世紀所謂嶺東諸部是也一東南出者今名穆克徳亨嶺卽太祖紀所謂盆搦嶺【疑卽乙離骨嶺】渾蠢統門烏古論諸部所在本紀所謂東南至乙離骨曷懶耶懶土骨論是己

○米裏迷石罕城畱可城盆搦嶺

米裏迷石罕城在今琿春以北越綏芬河迆東之地畱可城在今琿春村盆搦嶺卽琿春以西大嶺其南麓今名穆克徳亨嶺塢塔城當在琿春西大嶺之下世紀云統門【卽今圖們江】渾蠢水【卽今琿春】之交烏古論畱可詐都與蘇濱水【卽今綏芬河】烏古論敵庫徳起兵於米裏迷石罕城鈍恩傳穆宗使納根涅以本部兵往沿冶剌等行至蘇濱水遂攻烏古論部敵庫徳入米裏迷石罕城及幹賽冶訶來問狀止蘇濱水西納木汗村納根涅止蘇濱水東屋邁村則知其城在琿春以北綏芬河之東畱可傳云畱可統門渾蠢水合流之地烏古論部人今圖琿春村適當二水合流之處故知畱可城卽在今琿春邨也世紀言太祖度盆搦嶺會攻破畱可城太祖紀云太祖以三十人詣撒攺軍道遇人曰敵已據盆搦嶺南路矣眾欲由沙偏嶺往旣度盆搦嶺不見敵故知渾蠢以西之嶺卽盆搦嶺無疑世紀又言還圍塢塔城太祖紀亦云過盆搦嶺經塢塔城下塢塔奪之釜太祖曰吾破畱可卽於汝乎取之則知塢塔城在琿春以西盆搦嶺之下世紀又言塢塔城降於軍於是撫寧諸部如舊時太祖因致穆宗教統門渾蠢耶悔星顯四路及嶺東諸部自今勿復稱都部長命勝管魏阿等撫定乙離骨嶺注阿門水之西諸部居民而還是乙離骨與盆搦嶺或卽一嶺而異名也世紀又言穆宗時東南至乙離骨曷懶耶懶土骨論東北至於五國主隈禿答金蓋盛於此則曷懶以東之嶺是卽乙離骨嶺矣

○鈍恩城阿蘇城

鈍恩城在綏芬河源之北阿疏城又在鈍恩城之北其地皆在烏紀嶺之東烏紀嶺者卽在寧古塔東今名興安嶺者是也鈍恩所在其水爲阿里忒石水其部則紇石烈部阿疏所在其水爲星顯水其部亦紇石烈部皆嶺東之部所謂潺春星顯兩路卽其地矣穆宗之攻阿疏也紀云自烏紀嶺出兵撒攺自胡論嶺略定潺春星顯兩路攻下鈍恩城撒攺傳曰使撒攺取烏紀嶺道攻阿疏撤攺次阿不塞水用斜勒計先取鈍恩城則是從胡論嶺別道先攻其南胡論嶺卽烏紀嶺東出支嶺今曰持杯嶺者是傳又曰鈍恩在南阿疏在北是也鈍恩與阿疏同部阿疏居星顯水潺春路與之相近故斜勒之計宜先撫定潺蠢【卽潺春】星顯兩路落其黨附而以攻鈍恩爲先也自阿疏城逾嶺而西南卽合懶路故其後阿疏遣其徒紀達誘煽邊民合懶甸人執送之蓋綏芬以南跨圖們江以至於海皆烏古論部綏芬河以北跨穆陵河源以北皆紇石烈部鈍恩阿疏兩城皆在其地其方隅固朗然可證也

○活剌渾

活剌渾臘醅傳臘醅麻產兄弟活剌渾水訶鄰鄕紇石烈部人方昶按今霍倫卽活刺渾之音轉烏春傳涉活論來流水霍倫卽活論之異文亦作和陵歡都傳石顯之子劾孫舉部來歸居於按出虎水源胡凱山者所謂和陵之地是也是和陵卽活論之證今圖又作活龍則活論之轉也訶鄰鄕卽今磨稜山在阿勒楚喀河之南距會寧甚近傳言襲野居女直又言驅掠來流河牧馬來流河卽今拉林河其地距霍倫甚邇又可證也又言世祖至混同江與穆宗分軍世祖自妬骨魯津倍道兼行遇臘醅於野鵲水穆宗自庵吐渾津度江遇敵於蒲蘆買水【斡魯傳作婆魯買水】是則世祖穆宗自混同江之東攻其西境也又曰臘醅使其徒剽取戶魯不濼牧馬四百及富者粘罕之馬合七百餘匹過靑嶺東與烏春窩謀罕交結是臘醅在靑嶺西北之明證又云窩謀罕以姑裏甸兵助之臘醅據暮稜水保固險阻暮稜水卽今磨稜河亦曰霍倫河又作活龍河下流名拉林河是訶鄰卽暮稜亦卽磨稜山也世祖克其軍擒臘醅而麻產遁去至穆宗時麻產據直屋鎧水恃淘溫水民爲之助康宗伐之是歲白山混同江大漲水與岸齊康宗自阿鄰岡【卽訶鄰鄕】乘舟至帥水捨舟沿帥水而進使太祖從東取麻產家屬則是麻產前此之遁遁而西走直屋鎧水當在今磨稜山之西故康宗自暮稜水乘舟而進傳又言太祖自追西走者至直屋鎧水歡都射中麻產首禽之可見麻產始居訶鄰繼居直屋鎧水卽今磨稜以西之地直屋鎧水今𨿽不能確指爲何水以地勢度之當西北流入混同江明矣訶鄰鄕亦作末鄰鄕太祖紀云與烏古論兵沿土溫水過末鄰鄕磨稜卽末鄰之異文也沿此水而過末鄰鄕則土溫水亦在磨稜山之西又可知已【吉林通誌摩琳衛永樂三年置舊訛毛憐在五常廳西南百里方昶按摩琳卽暮稜之異文以爲在五常廳西南百里其言是也】

○陶溫水

陶溫水世紀肅宗旣獲麻產獻馘於遼陶溫水民來附【麻產初恃陶溫水民爲助見臘醅傳】穆宗時陶溫水徒古籠水紇石烈部阿合版及石魯阻五國鷹路遼詔穆宗討之方昶按陶溫水卽今嫩江金蒲與路地也元史地理誌合蘭府水達達等路元初設軍民萬戶五分領混同江南北之地一曰桃溫距上京四十里【按千訛十】桃溫卽陶溫之異文明曰腦溫江又桃溫之音轉蓋卽唐書之那河也魏默深元史新編亦云桃溫水名一名那河四千訛作四十魏氏之言誠不謬已滿洲源流考攺桃溫爲屯謂卽今屯河在寧古塔東北七百里元設軍民萬戶府一曰桃溫一曰呼爾哈屯河所在正當日呼爾哈地殊誤

○海古水

海古水世紀獻祖乃徙居海古水又曰海沽水兄弟貳於桓赤﹖皮輩魯傳曰輩魯與獻祖俱徙海姑水贊曰獻祖徙居海姑水納葛村再徙安出虎水世祖稱海姑兄弟蓋指其所居也方昶按海古海沽海姑同屬一水今白城東北二十餘里有大海溝小海溝二水合流入阿勒楚喀河【卽按出虎水】卽所謂海古水是溝古姑皆雙聲字

○會平州

會平州上京路舊有會平州天會二年築契丹之周特城也後廢方昶按太宗紀天會二年以實古乃所築上京新城詔置會平州是時習古乃爲臨潢府軍帥【見本傳】熙宗紀天眷元年始攺會寧府爲上京舊上京爲北京是太宗紀所謂上京正指遼上京臨潢府而言地理誌於臨潢府下明言國初因遼舊名爲上京可證習古乃傳且明言契丹周特城更爲屬臨潢府之確證而地誌乃以會平州屬之會寧府舛誤甚矣

○斡論濼

斡論濼太祖本紀遼兵潰逐至斡論濼方昶按斡論濼卽今吉倫泊吉讀若格一統圖凡作吉者多爲格音粵語然也斡吉雙聲字濼卽湖泊之謂其地在伯都訥西南二百餘里正當日兵爭之地今屬郭爾羅斯前旗

○納鄰澱

納鄰澱思敬傳從其父謁太祖太祖在訥鄰澱方昶按納鄰卽拉林也今拉林河北岸有數泊名三哈拉卽納鄰澱亦卽地誌所謂渤海澱綠野澱也

○部渚濼

部渚濼太祖本紀天輔七年八月辛巳朔戊申【二十八日】崩於部渚濼行宮癸丑【九月初三日】梓宮至上京方昶按部渚濼卽今伯都訥也戊申至癸丑僅歷五日梓宮卽至上京足證會寧爲今阿勒楚喀河之白城

○達魯古城

達魯古城太祖本紀上率兵趨達魯古城次寧江州西方昶按達古【古﹕魯】魯【魯﹕古】者奚契丹部族之名因以名其城奚王回離保傳有達魯古部節度使乙列已降復叛之文又曰太祖破遼兵於達魯古城按撻魯河卽太沵河撻魯爲太沵之音轉其部族又因地爲名耳今伯都訥西北納拉薩拉必爾騰湖泊之西南有他虎城卽達魯古城也洮兒河下流至將入嫩江處先瀦爲湖水道提綱名爲納藍撒藍池猶言日月池也一統圖名曰納拉薩拉必爾騰又曰塔爾渾泊今名納喇薩喇池此水本名太沵唐名它漏遼曰撻魯亦作他魯他虎城卽長春縣當日仍與舊名通稱曰撻魯古城長春州則又在其西南去池三十五里遼史營衛志鴨子河濼東西二十里南北三十里在長春州東北三十五里四面皆沙堝是也池卽鴨子河濼遼聖宗太平四年始攺撻魯河曰長春河興宗重熙八年始置長春州州以水名建置在攺名之後故曰長春州金史地誌章宗承安二年復於遼長春縣置泰州

○黃龍府

遼史太祖本紀太祖所崩行宮在扶余城西南兩河之間後以扶余爲黃龍府景宗本紀保寧七年黃龍府衛將燕頗叛討之燕頗走保宂惹城以餘黨千戶城通州地理誌通州安遠軍節度本扶余國王城渤海號扶余城太祖攺龍州統和十七年以黃龍府叛人燕頗餘黨千餘戶置升節度統縣四通遠安遠歸仁漁谷又賓州懷化軍節度本渤海城統和【脫十字】七年遷冗惹戶置刺史於鴨子混同二水之間後升兵事隸黃龍府都部署事龍州黃龍府本渤海扶余府太祖平渤海還至此崩有黃龍見更名保寧七年軍將燕頗叛府廢【昶按此指舊黃黃【黃﹕龍】府而言】開泰九年遷城於東北【昶按此指後置之黃龍府而言】以宗州檀州漢戶一千復置統州五益州安遠州威州淸州雍州縣三黃龍遷民永年方昶按景宗保寧七年以前之黃龍府在今開原縣境本扶余國王城渤海號扶余府太祖攺龍州景宗保寧七年廢聖宗更名通州者也聖宗開泰九年復置之黃龍府在賓州西北金攺爲濟州卽今農安縣治是也聖宗因復置黃龍府故攺舊府爲通州景宗本紀云城通州者蓋史臣沿用後名非景宗時卽有通州之目當時府𨿽廢而龍州之名未攺也黃龍府前廢後置本非一地觀於所領州縣判然不同廣狹亦異曰遷於東北其方隅亦可見也自來地誌諸家第知今開原縣境之黃龍府是知其前而不知其後近人曹氏廷傑第知今農安之黃龍府是知其後而不知其前皆未爲分曉故詳辧之【吉林通誌疑黃龍府前廢後置似屬一處殊誤】

又按聖宗開泰九年復置之黃龍府實經始於太平六年聖宗本紀太平六年二月黃翩引軍城混同江疏木河之間黃龍府是也金史地理誌語欠分明遂致後人誤認爲一地誌云隆州利涉軍節度使扶余之地遼太祖時有黃龍見遂名黃龍府天眷三年攺濟州大定二十九年更今名按隆州卽農安卽後置之黃龍府乃云太祖時黃龍見因名則以前置黃龍府之故實屬之後置之府而不詳其名𨿽沿舊地實不同後世沿訛實由於此

○愼州

五代史契丹附錄契丹欲攻中國患渤海等在其後欲擊渤海懼中國乘其虛乃遣使聘唐以通好明宗遣供奉官姚坤至西樓契丹主東攻渤海坤追至愼州見之契丹主曰昨聞中國亂欲以甲馬五萬往助我兒而渤海未除志願不遂因攻渤海取夫餘一城以爲東丹國方昶按遼太祖徵渤海拔扶余在天顯元年卽唐明宗天成元年姚坤追見遼祖於愼州卽其時也遼史本紀天顯元年三月自忽汗城班師六月次愼州唐遣姚坤以國哀來告七月次扶余府是愼州在忽汗扶餘二城之間遼地誌不載廢並之由殊爲闕略滿洲源流考引遼史地理誌唐載初元年【原注原本作載初二年蓋沿唐志之誤謹攺】析愼州置黎州【原注原本愼訛作鎭今據唐志攺】處靺鞨部落後爲奚人所據遼爲楡州按源流考之言是也考唐書地理誌羈縻州靺鞨州三愼州武徳初置黎州載初二年析愼州置迨萬歲通天李盡忠之變其地盡失故僑置愼州黎州於良鄕遼史太祖所次愼州蓋卽武徳初所置之州時經五代人猶以舊名稱之至遼所置楡州蓋唐初愼州屬地武后析置黎州者是也距唐初愼州蓋已遠矣姚坤追見之所正在扶余東南遼主自臨潢東徵渤海不由中京南出故與楡州無涉若誤指爲唐僑置之愼州則所失尢遠楡州統二縣和眾縣本新黎州地永和縣本漢昌城縣地【昌城漢縣屬右北平郡在今永平府灤州西南新黎唐縣李申耆以爲在涿州西北者特唐僑置之黎州耳楡州隸屬中京所領二縣相距決無太遠之理考今之昌黎縣在灤州東南是卽新黎故地李申耆謂遼楡州在今喀喇沁右翼東南一百里之東南其言尙無不合惟知楡州昌城所在永和卽昌城乃又謂永和在喀喇沁右翼境則又矛盾矣遼志楡州本漢臨楡縣地後隸右北平驪城縣考漢志驪城縣有大碣石山則驪城卽今永平府東撫寧縣東北地是也合眾爲今昌黎在其西南當不謬矣】

○長嶺府

遼志長嶺府不詳方隅所在吉林外紀雲長嶺府在吉林城西南新唐書長嶺營州道又渤海長嶺府領瑕河二州遼史地誌東京長嶺府太祖本紀天顯元年遣康默記韓延徽攻長嶺府遼志不詳沿革今吉林西南五百里有長嶺子國語謂之果勒敏珠惇長嶺之名當取諸此方昶按外紀之言是也滿洲源流考河州在黃龍府北有河流入松花江按此河州卽長嶺府所領二州之一所謂黃龍府北者蓋指開原縣境之黃龍府而言其河蓋卽一把單河下流爲伊通河入松花江其地南距果勒敏珠惇嶺【一作戈爾敏朱墩嶺】二百里而近是不謬矣【今設長嶺縣於伯都訥西北境外相去太遠不合取以名縣與取遼長春州之名以名長春府同一謬誤也】

○冷山

洪忠宣流遞冷山宋史本傳云冷山距金主所都僅百里地苦寒四月艸生八月已雪穴居百家陳王悟室聚落也松漠紀聞云冷山去金主所都二百餘里去寧江州百七十里二者所述自當以紀聞爲據楊大瓢柳邊紀略云於必兒漢必拉北望【寧古塔西南百餘里有必拉站】相去約數十里扈從東巡錄云曷末逤邏【卽俄莫賀索落站】東北二百餘里爲冷山皆非也薩英圖吉林外紀旣云以拉林上下河口度之冷山去阿勒楚喀河不遠近於是矣又謂三姓城東北一千餘里松花江北岸有一大山疑卽所謂冷山則又非也按松漠紀聞悟室者女直人或云悟室名希尹金史希尹傳本名谷神歡都之子也太祖嘗命撰本國文字希尹依仿漢人楷字因契丹字制度合本國語制女直字是其人頗好文學故忠宣傳云悟室敬皓使教其八子天眷二年封陳王與宋史之言合則悟室誠卽希尹也【老學庵筆記淳熙己酉金國賀登寶位使自云悟室之孫喜讀書云云可知悟室子孫皆好學承洪忠宣之教也】希尹爲歡都之子歡都傳歡都完顏部人祖石魯與昭祖同時同部同名交相得誓曰生則同川居是石魯同居於按出虎水也其後別去至景祖時其子劾孫舉部來歸居於按出虎水源胡凱山南所謂和陵之地按和陵卽今磨稜山拉林河源所出悟室爲劾孫之子洪傳謂冷山爲悟室聚落則今拉林河迆西遜查包站【國語遜查五也包家也俗名五家子站】東北之山卽冷山也其地東北距白城二百餘里卽金主所都西北距伯都訥一百七十里卽寧江州所在與紀聞之言一一符合確無疑義北盟會編云至拉林河終日之內山無寸木地不產泉許亢宗行程錄云至拉林河山無寸木地不產泉其一帶之山荒寒可想與宋史洪傳大雪薪盡之語亦有合也諸家因不知會寧府及寧江州所在故紛紜如彼寧江州金初尙存後攺鎭東又攺曲江蓋自有鎭東而寧江州廢地誌失載嘗以史文地勢證而得之

東北輿地釋略卷二

●東北輿地釋略卷三

興義景方昶撰

渤海五京考

髙句麗新舊國

買溝

大遼水

蓋馬大山

勿吉七部考

長白山脈

五國城

○渤海五京考【渤海王城】

寧古塔東南訥訥赫城一曰火茸城余旣辧其非金之上京會寧府矣以唐書考之今之訥訥赫城正渤海上京龍泉府一曰渤海王城唐書渤海傳渤海本粟末之附髙麗者姓大氏髙麗滅率眾保挹婁之東牟山地直營州東二千里有舍利乞乞仲象者與靺鞨酋乞四比羽及髙麗余種東走渡遼水保太白山之東北【方昶按太白山卽長白山】阻奧婁河樹壁自固【舊唐書渤海靺鞨傳大祚榮者本髙麗別種也髙麗旣滅祚榮率家屬徙居營州萬歲通天年契丹李盡忠反叛祚榮與乞四比羽各領亡命東奔保阻以自固則天命大將軍李楷固率兵討盡忠餘黨斬乞四比羽又度天門嶺以迫祚榮王師大敗屬契丹及奚盡降突厥道路阻絕則天不能討祚榮遂率其眾東保桂婁之故地據東牟山築城以居之】

【方昶按新舊兩書互有詳略據舊書始知大氏自髙麗滅後已徙營州故乘李盡忠之叛亡命東奔據新書則知舍利乞乞仲象爲祚榮之父蓋仲象率祚榮東奔保太白山之東北阻奧婁河者仲象也據舊書則知保桂婁之東牟者祚榮也三國誌髙句麗本有五族有桂婁部本涓奴部爲主今桂婁部代之新唐書髙麗傳分五部曰內部卽漢桂婁部也然則舊書所云東保桂婁故地據東牟山者是也新書作挹婁挹乃桂之誤文挹婁在長白山之北時祚榮爲李楷固所迫引殘痍遁去遂至桂婁故地其地蓋距平壤爲近故其後卽以平壤爲中京顯徳府也又按冊府元龜開元七年祚榮卒遣使立其嫡子桂婁郡王大武藝八年冊武藝嫡男都利行爲桂婁郡王與舊唐書合足證作挹婁之誤滿洲源流考以新書作挹婁者爲正引明一統志東牟山在沈陽衛城東二十里指今承徳縣城東二十里天柱山卽東牟山非也唐書云東牟山直營州東二千里按營州卽今土默特旗境東距天柱山僅數百里與二千里之言不合在昔挹婁幅員甚廣奉天之承徳鐵嶺亦曾隸屬明之懿路所亦蒙其故名特其一隅之地耳明統志不知新唐書挹婁乃桂婁之誤又指懿路卽屬挹婁遂謂東牟山在沈陽衛城東二十里殊不足據通鑑注天門嶺在護眞水北三百里按護眞水卽今老河亦名土河又作塗河卽古托紇臣水亦名土護眞水在今熱河承徳府屬平泉州西北境唐屬營州柳城縣地祚榮東奔保阻自固李楷固度天門嶺以迫祚榮王師旣敗祚榮益徙而東滿洲源流考謂天門嶺當在今承徳縣西境亦非】

後祚榮建國自號震國王【冊府元龜武後天歷中祚榮自立爲震國王按此卽所謂舊國卽今額多力城在長白山東北俗呼鄂董城光緒中設惇化縣治奧婁河當卽忽汗河之上源今名勒福成河額多力城卽濱此河】

地方五千里盡得扶余沃沮弁韓朝鮮海北諸國睿宗先天中拜祚榮渤海郡王以所統爲忽汗州始去靺鞨號專稱渤海爲海東盛國地有五京十五府六十二州以肅愼故地爲上京曰龍泉府天寶末欽茂徙上京直舊國三百里忽汗河之東貞元中東南徙東京華嶼復還上京以輿圖証之訥訥赫城卽上京龍泉府遺址額多力城距訥訥赫城適符三百里之數額多力城卽祚榮舊國所在忽汗河卽今牡丹江一曰瑚爾哈河源出長白山經額多力城東北境下流瀦爲湖今曰鏡泊卽忽汗海睿宗以祚榮所領爲忽汗州上京所在故卽以忽汗名其水上京卽王城寶應元年詔以渤海爲國故亦曰渤海王城本傳所謂上京直舊國三百里忽汗河之東者正謂此也其中京顯徳府所屬顯徳州則在今那丹佛勒城天寶中曾爲王所都至天寶末徙上京西南距舊國三百距顯州則六百里唐書地理誌顯州天寶中王所都又正北如東六百里至渤海王城是也又曰渤海王城其西南三十里古肅愼城其北經徳理鎭至南黑水靺鞨千里按徳理卽金史烏春傳所謂徳鄰石今仍名徳林石俗名石頭甸子楊大瓢柳邊紀略云寧古塔西八十里有大石曰徳林在萬山中廣二十里袤百餘里其平如砥是也肅愼古城在上京西南三十里徳理鎭在肅愼城北爲赴黑水靺鞨要道核之今圖準望方隅道裏無不吻合則訥訥赫城爲渤海上京龍泉府而非金之會寧府確無可疑矣

【南北黑水靺鞨在今黑河口以東跨混同江而有之以柵爲界舊唐書靺鞨傳黑水部分爲十六部部又以南北爲柵是也其地距徳林石千里與今圖符合混同江之名始於遼然皆指粟末鴨子河等處牡丹江唐名忽汗河三姓以上西至伯都訥皆名那河三姓以下東至黑河口皆名忽汗河自黑河口以下始名黑水唐書室韋傳落坦部水東合那河忽汗河又東貫黑水靺鞨故靺鞨跨水有南北部舊唐書室韋傳室建河東流與那河忽汗河合又東經南黑水靺鞨之北北黑水靺鞨之南東流注於海二書所言忽汗河與黑水靺鞨所在皆極明晰】

【烏城【城﹕桯】施北研國祁金源札記引國朝張賁白雲集東京記以沙嶺東古城土人名曰東京爲金所都又引柳邊記略云云而斷之曰金人以粟江北爲上京江南爲東京其始稱南京者在上京之南也後稱東京者在諸京之東也歷元及明上京之名漸泯槪指爲東京而已不足辧也盛京志以沙嶺爲上京無可疑者方昶按施氏最稱熟於金源掌故而於上京會寧沿訛不悟所謂粟末江北爲上京江南爲東京殊屬肊說無足據也】

渤海上京諸家旣誤其中京東京西京南京所在更無可考按中京卽平壤城唐書渤海傳云東牟山地直營州東二千里南北新羅以泥河爲境唐營州在今錦州府西北五十里唐書新羅居漢樂浪地橫千里縱三千里東距長人南日本西百濟南渤海北髙麗而王居金城云云今在【在﹕之】平壤卽漢樂浪郡治地居浿水之北則自平壤以南皆當時新羅境也桂婁之東牟山直營州東二千里以圖証之當在今圖們江東南一帶其南境與南北新羅以泥河爲界則直抵平壤之北浿水之濱浿水卽泥河遼志東京道浿水亦曰泥河又曰蔪芋濼水多蔪芋故名是也自髙宗龍朔三年髙麗滅後至武后萬歲通天中殆四十年而後舍利乞乞仲象與乞四比羽東走渡遼保太白山東北其子祚榮盡得扶余沃沮弁韓朝鮮海北諸國則新羅已爲所並故以平壤爲中京顯徳府遼志東京道所稱忽汗州卽平壤城號中京顯徳府是也其東京龍原府亦曰柵城府者則在今朝鮮咸興府在渤海上京龍泉府東南與唐書貞元中東南徙東京之言合其地南接新羅遼爲開州鎭國軍節度【一統志開州在朝鮮咸興府西北】遼志開州本濊貊地髙麗爲慶州渤海爲東京龍原府太祖平渤海城遂廢聖宗伐新羅還周覽城基復加修葺聖宗本紀遣排押盆奴等攻開京王詢棄城遁去遂焚開京至淸江還蓋沿其舊而以京名之也其西京鴨淥府則在今鴨淥江東岸同金河一帶卽遼之淥州遼志淥州本髙麗故國渤海號西京鴨淥府是也【詳沸流水條】其南京南海府則在東北二百里徳州一帶遼志海州本沃沮國地髙麗爲沙卑城唐世績嘗攻焉渤海號南京南海府海州統耀州耀州統縣一曰巖淵耀州下云東北至海州二百里巖淵下云東界新羅故平壤城在縣西南東北至海州一百二十里則平壤城東北爲巖淵縣縣東南一百二十里爲海州卽今徳州一帶地渤海南京南海府卽在於是而五京所在皆可槪見矣

遼史地理誌東京道忽汗州平壤城也號中京顯徳府太祖攻渤海拔忽汗城俘其王大諲譔以爲東丹國王滿洲源流考謂顯徳府在今遼陽以北忽汗州非平壤亦非顯徳府遼史俱誤方昶按源流考之言非也渤海中京顯徳府卽平壤城【詳見上文】距今遼陽甚遠按遼史太祖本紀天贊四年十二月親徵渤海逾年卽天顯元年正月丙寅圍忽汗城甲戌詔諭渤海郡縣丁丑攻忽汗城破之二月安邊鄚頡南海定理等府洎諸道節度剌史來朝三月戊午遣攻長嶺府己巳安邊鄚頡定理復叛丁丑三府平【源流考新唐書安邊府領安瓊二州瓊州無可考安州應在開元邊外遼史東京韓州髙麗置鄚頡府都督鄚頡二州渤海因之定理府新唐書挹婁故地爲定理府領定潘二州潘當爲瀋之誤遼史瀋州挹婁縣遼嘗置定理府剌史於此有範河淸河俱在今鐵嶺縣城南】綜觀三府之地皆在今沈陽東北卽今戈爾敏朱惇嶺太祖自臨潢東徵迆東南行首拔扶余府次拔忽汗城【正月庚申拔扶余城越六日丙寅卽圍忽汗城】扶余在今昌圖之北開原之西北忽汗城當在扶余東南相距不遠故師行僅止六日度其地不出今長春境內故旣拔扶余之後安邊等府之在沈陽北面者卽相繼降附惟長嶺恃險阻兵尙煩命將其軍略地勢顯然可見如此忽汗本渤海封號卽以名其州是時渤海削小非復昔日疆域之舊其王大諲譔所居亦以忽汗之號名其城耳非昔日忽汗州都城平壤之地也謂忽汗城非忽汗州則可謂忽汗州非平壤城則不可謂忽汗城非中京顯徳府則可謂顯徳府在遼陽北則不可也遼陽故城久爲遼有神冊三年太祖曾幸其地四年復修其城迨天顯元年攻克忽汗城遂攺忽汗城爲東丹王國尋遷東丹國於遼陽故城遼地誌敍述不明源流考遂生誤會於中京顯徳府下節引遼志之文曰渤海中京顯徳府天顯三年升爲南京十三年攺南京爲東京府曰遼陽遂直以遼陽爲渤海之中京謬以千里矣

○髙句麗新舊國【沸流水】

髙句麗有新舊二都在今奉天境內新都在丸都之下漢昭帝徙元菟於髙句麗西北尙指舊都而言舊都當在今太子河興京一帶三國誌髙句麗傳建安中公孫康出軍擊之破其國焚燒邑落拔奇怨爲兄不得立與涓奴加各將下戶三萬餘口詣康降還住沸流水降胡亦叛伊夷模伊夷模更作新國今日所在是也按太子河亦曰梁水【三國誌注音渴按全謝山海運曲自注�水見冊府元龜卽陳壽三國誌中之梁口也誤音作遏字實卽過字】拔奇還住沸流水蓋旣降康因還居舊國伊夷模別作新國蓋避而東南所謂今日所在者卽傳首所云都於丸都之下也傳又言句麗作國依大水而居卽指新國言之所謂大水卽今鴨淥江其別種依小水作國者爲小水貊傳言西安平縣北有小水南流入海考西安平縣在今安東縣東北【約五十里】窟窿山下其北有五道河合大小洋河南流入海是爲小水則大水爲鴨淥江無疑遼史地誌正州本沸流王故地國爲公孫康所並渤海置沸流郡有沸流水隸淥州在西北三百八十里淥州卽渤海西京沸流水在其西北三百八十里卽今之太子河爲舊國所在明矣桓州下云髙麗中都城髙麗王於此剏立宮闕國人謂之新國五世孫釗晉康帝建元初爲慕容皝所敗宮室焚蕩隸淥州在西南二百里是桓州爲新國之明證桓州在鴨淥府西南二百里卽今寬甸縣之南靉河浦西河二水之間地瀕鴨淥江所謂依大水而居髙麗新國者卽此是也其北山嶺蓋卽所謂丸都山矣更以髙麗好太王碑考之【碑在今安東縣】碑云造渡於沸流谷忽本西城山上而建都焉云云沸流谷卽沸流水所出造渡沸流建都山上此卽舊國建置之始魏志毋邱儉傳正始中句麗王宮將步騎萬人進軍沸流水上大戰梁口宮連破走梁水卽今太子河【金史地理誌東京遼陽縣倚東梁河國名兀魯忽必刺俗名太子河】沸流水與梁水蓋祇一水源出興京東南則髙麗舊都當卽在今興京形勢所爭古今無二致也時毋邱儉都諸軍出元菟從諸軍討之髙麗時已還新國其將步騎進軍沸流水水上蓋自新國北至舊都地勢亦昭然可見【乾隆府廳州縣誌興京髙麗故城在城北當卽舊國之遺址】

【按魏志髙句麗傳建安中公孫康出軍擊之破其國焚燒邑落卽遼史所稱國爲公孫康所並也傳又云伊夷模作新國卽遼史所稱國人謂之新國也蓋自漢湣帝建安中爲公孫康所破而沸流舊國亡魏邵陵公正始中爲毌邱儉所破而新國殘位宮奔北沃沮置溝婁至五世孫釗當東晉康帝建元初爲慕容皝所破宮室焚蕩新國遂亡釗奔竄後爲百濟所殺其曾孫璉北魏世祖時奉表貢方物拜璉髙麗王遂都平壤】

○買溝【置溝溇】

魏志毌邱儉傳大戰梁口宮連破走儉遂束馬懸車以登丸都屠句麗所都六年復徵之宮遂奔買溝按買溝無可考當是置溝溇屬北沃沮在長白山之東北故王頎追之過沃沮千餘里也東沃沮傳云毌邱儉討句麗句麗王宮奔沃沮遂進師擊之沃沮邑落皆破之宮奔北沃沮北沃沮一名置溝婁去南沃沮八百餘里兩傳同紀一事不應有二名買與置極相似後漢書東沃沮傳云又有北沃沮一名置溝婁後書本之三國誌則作置溝婁者是也買字特屬誤文又按三國誌髙句麗傳漢時賜鼓吹伎人嘗從元菟郡受朝服衣幘【按此指未徙之郡言之】髙句麗令主其名籍後稍驕恣不復詣郡於東界築小城置朝服衣幘其中歲時來取之今胡猶名此城爲幘溝溇溝溇者髙麗名城也然則置溝溇者亦是就其所居城名之毌邱儉傳誤置爲買又脫溇字東沃沮傳脫去溇字水旁

○大遼水【少遼水馬訾水】

唐書東夷傳髙麗本扶余別種地東跨海距新羅南亦跨海距百濟西北度遼水與營州接北靺鞨其君居平壤城亦謂長安城漢樂浪郡也隨山屈繚爲郛南涯浿水王築宮其左又有國內城漢城號別都水有大遼少遼大遼出靺鞨西南山南歷安巿城少遼出遼山西亦南流有梁水出塞外西行與之合有馬訾水出靺鞨之白山色若鴨頭號鴨淥水歷國內城西與鹽難水合又西南至安巿入於海而平壤在鴨淥東南以巨艫濟人因恃以爲塹方昶按此傳敍述髙麗國境甚悉當唐之初漢四郡地皆爲髙麗所有與營州接壤以遼水爲界而已所謂馬訾出靺鞨白山卽長白爲蓋馬大山之證漢時蓋馬屬句麗至唐則屬靺鞨是靺鞨亦拓地而南並沃沮而有之矣馬訾水與鹽難水合而西南流至漢安平縣東境入海漢安平縣在今安東縣西北唐書云至安巿入海巿字乃平字之誤至安巿入海者爲大遼少遼諸水與馬訾水東西相距三四百里中隔大嶺無由西達安巿也大遼水上源卽潢水在今巴林旗今名西喇木倫河唐時地屬契丹此傳云大遼出靺鞨西南山亦約略言之未爲詳確少遼出遼山西者卽今發源英額之渾河漢志小遼水出遼山卽此遼山卽今之綫嶺也今之東遼河則在少遼之北源出岱揚阿登山之北其源名赫爾蘇河非此水也所謂少遼與梁水合者梁水卽今太子河至遼陽州西與渾河會班固云大梁水西南至遼陽入遼者卽此

○蓋馬大山【單單大嶺】

汪梅邨【士鐸】漢書釋地略元菟郡髙句麗卽今鐵嶺又云樂浪諸縣無考參以後漢書東夷傳言建武棄嶺東七縣知樂浪元菟二郡以蓋馬大山爲界疑卽今長白山也其西南以單單大嶺爲界疑卽今佟家江一帶山東南爲樂浪西北爲元菟也方昶按謂蓋馬大山卽今長白山是也謂單單大嶺爲佟家江一帶之山非也三國誌髙句麗在遼東之東千里南與朝鮮濊貊東與沃沮北與扶余接都於丸都之下方可二千里多大山深谷按丸都乃其新國其舊國在興京一帶鐵嶺在北乃其屬地其東南接今伊爾哈雅範山棐得裏山岡嶺綿亙以訖於長白卽所謂多大山深谷也鐵嶺之北地接扶余卽今開原以北科爾沁諸旗地所謂扶余於東夷最爲平敞是也前漢書地理誌西蓋馬馬訾水西入鹽難水西南至西安平入海馬訾卽鴨淥江鹽難水卽佟家江則蓋馬大山卽長白山確然無疑三國誌東沃沮在髙句麗蓋馬大山之東濱大海而居漢武元封二年伐朝鮮分其地爲四郡以沃沮爲元菟郡後爲夷貊所侵徙郡髙句麗西北今所謂元菟故府也【按故府謂沃沮城也】沃沮還屬樂浪漢以土地廣遠在單單大嶺之東分治東部都尉治不耐城別主嶺東七縣時沃沮亦皆爲縣又濊傳云自單單大山嶺以西屬樂浪自嶺以東七縣都尉主之皆以濊爲民後省都尉封其渠帥爲侯詳稽史傳證以輿圖【史文當以三國誌爲據後漢書卽本於魏志而敍述地勢不如魏志遠甚魏志成於晉世代較近事實亦較核】則知前漢元菟郡本在長白山之東樂浪郡在長白山之南卽平壤地也【滿洲源流考謂元菟爲今海城蓋平復州並不詳其先後徙治所在但指海城蓋復屬地以爲元菟疏漏不明】後漢昭帝徙元菟於髙句麗西北在今鐵嶺縣境與樂浪中隔蓋馬大山矣蓋馬大山一嶺綿延分枝四出今鴨淥江東之山皆其支麓自北而南直走朝鮮之境後漢書東沃沮傳東沃沮在蓋馬大山之東注蓋馬縣名其山在今平壤城西平壤卽王險也按傳云沃沮在蓋馬大山東者指其北面山脊言之注言山在平壤城西者指其南出之支麓言之單單大嶺在蓋馬之東南其山脈卽由蓋馬分出南走朝鮮此爲幹脊又南達於三韓者皆此嶺也三國誌單單大嶺以西屬樂浪自嶺以東七縣都尉主之最爲分曉汪氏疑單單大嶺爲佟家江一帶之山爲二郡分界其誤殊甚矣

○勿吉七部考

吉林全境在北魏時總稱勿吉其部類分爲七種北史勿吉傳載之甚悉一曰粟末部與髙句麗接方昶按髙句麗在其西南今黑林嶺斐得裏大山之北與伊通長春之東跨松花江諸境卽粟末部所居也【松花江本名粟末江卽由粟末部所居得名其作速末疏木者皆譯文之異】二曰伯咄部在粟末北按今吉林省治以北拉林山色齊倭集瑪顏河左右是也三曰安車骨部在伯咄東北按卽今三姓城以東迆東南諸境是也四曰拂涅部在伯咄東按卽今寧古塔南北左右是也【傳又云自拂涅以東矢皆石鏃卽古肅愼氏也按唐書渤海傳以肅愼故地爲上京龍泉府卽今寧古塔東南之訥訥赫城可證拂涅部爲寧古塔左右之地在昔皆肅愼也】五曰號室部在拂涅東按卽今寧古塔以東興凱湖一帶是也六曰黑水部在安車骨西北按卽今黑龍江左右其地跨混同江南北後復分爲南北黑水靺鞨是也七曰白山部在粟末東南按卽今額多力城東南長白山北諸地是也其曰咄國南徒太山華言太皇按卽今長白山伯咄部在其北故曰咄國南有徒太山也其言延興太和中遣使朝貢乙力支稱初發其國乘船溯難河西上至太沵河沈船於水南出陸行度洛姑水從契丹西界達和龍按其道裏所經亦朗然可證松花江唐以前本名粟末其伯都訥以下至黑河口皆名難河亦作那河卽今之嫩江明曰腦溫江腦溫卽那之轉音也因難河至伯都訥北注於粟末故以下統名曰難河太沵河卽洮兒河太沵先注難河而後達江所謂溯難河西上至太沵河者則自今三姓以西乘船西上轉入嫩江又西轉入洮兒河然後捨舟南出陸行經契丹西境以至和龍【和龍宮名在龍城中卽今朝陽縣治慕容燕建都於此洛孤河當卽潢水滿洲源流考謂魏書乙力支所渡洛孤河卽上文如洛瓌水北史作洛瓌水卽今老哈河之音轉按老哈北入潢水是或然已】

○長白山脈

長白山脈來自綏遠城北之大靑山卽陰山也【東出者爲長白山脈其自綏遠城東北折而南出經代哈泊西又南至寧遠廳境入朔平府境山西全省及直隸省渾河以西諸郡縣皆其支麓統名之曰管涔山脈太行山脈亦由管涔別出與居庸山脈支分派別宋人以居庸爲太行北出之脈甚誤因山後諸州皆爲遼有不能親歷目驗之故】自大靑山東出至多倫諾爾東北入巴林旗界起興安嶺者是也【其由張家口察漢托羅海嶺分支迆東南行折而南出者爲燕京正脈其由察漢托羅海分支東出折東南行至熱河丰寧縣西北境郭家屯司之西北又折而東南行者爲遵化州東陵正脈】自興安嶺北出迆東經達裏泊之東【魏源元史新編元應昌路答爾海子在潢水源西北百餘里今曰達裏泊】迆東北行又北起阿爾噶靈圖山又北經察罕城之西折而東經察罕城之北迆東北行爲海喇哈山又東北爲哈祿那太山迆西北行折而東爲蘇克蘇魯山又東爲奇勒巴爾罕山折而南爲拉馬依馬哈拉嶺迆東南爲盔騰嶺又東南爲幾爾有兒山至此入科爾沁界【其由奇勒巴爾罕山北出之幹卽北起索嶽爾濟山迆東北行起內興安嶺之幹脈也長白山與內興安嶺之分支各出卽由奇勒巴爾罕山而分】又東南經大布蘇圖泊之東經西訥郭特爾站達賴哈克站之間迆東南行六七百里夷爲平岡土阜經奉天昌圖廳北境東遼河之北吉林長春府之東南折而南入柳邊伊通門起勒克山【自盔騰嶺迆南漸漸低平至此復起大山蓋大幹度峽往往平洋百里無蹤可尋實則界水髙低仍自分明第人多不察耳】西南行百餘里迆東南入圍場【從此東分一支爲吉林省治之幹】又南爲岱揚阿登山經胖色城西【從此西分一支爲奉天省治之幹】又南爲戈爾敏朱惇嶺折而東爲伊爾哈牙範山【山南水入鴨淥江山北水入松花江】迆東北爲黑林嶺【卽依爾哈牙範山之連嶂】又東折而南爲斐得裏山又東卽長白山【圖們江出其東麓東流鴨淥江出其南麓西流松花江出其北麓北流一在嶺北一在嶺南一在嶺東各自爲源不相通貫諸書多謂同出一源甚誤】北出者爲正脈東出者爲支南出者爲尾盡於朝鮮海所謂餘气也

【近人合肥徐曦東三省紀略謂內興安嶺山脈南渡松花江蟠結於吉林奉天兩省之間爲長白山脈更由遼東半島渡直隸海峽至登州起陸西走而結太山其言山脈渡江之處則指松花江與黑龍江之會口其脈伏於松花江底而南與長白山脈之完達山相連徐氏此言殊爲失理按其所謂完達山脈實長白山東出之支介居烏蘇裏江牡丹江二水之間指爲長白來脈失之顚倒至由登州起陸爲太山之說蓋不始於徐氏惟徐氏旣有渡江之臆說故不疑渡海之誤言考渡海之說實因求太山來脈不得故疑爲渡海而來不知古昔黃河本自析津入海太山之脈來自嵩山亦是穿平原而渡峽後世溝洫四通黃河南徙太山之脈乃爲河流隔斷桂未谷嘗論及之惜尙未盡得其故詳余所著太山來脈考中明乎此則山脈穿江越海之說可以決知其不然矣】

○五國城【別十八】

五國城說者紛紜皆無確據考遼史營衛志部族下五國部剖阿里國盆奴裏國奧裏米國越裏篤國越裏吉國【剖阿里舊作博和哩】聖宗時來附命居本土以鎭東北境屬黃龍府都部署司契丹國志女眞東北與五國爲鄰五國之東接大海北盟會編五國之東接大海出海東靑金史世紀景祖稍役屬諸部五國之長皆聽命皆此五國也今烏蘇裏江口以東地名伯利卽剖阿里國爲五國之一地居會寧東北其東盡於海與史文皆合伯利卽剖阿里博和裏之音轉考唐書黑水靺鞨傳開元十年其酋倪屬利稽來朝元宗卽拜勃利州剌史於是安東都護薛泰請置黑水府以部長爲都督剌史朝廷爲置長史以監之安【安﹕按】剖阿里又卽勃利之音轉其地卽唐之黑水府黑水入江在其西南二百里金徙徽欽二宗於五國城蓋極金之東北境矣元一統志混同江發源長白山經渤海建州西五十里會諸水東北流上京下達五國頭城又東北注於海是已

癸辛雜誌伯機云髙麗以北地名別十八【原注華言五國城也】其地極寒海水皆冰自八月卽合直至來年四五月方解輟耕錄髙麗以北地名別十八譯言連五城也罪人之流奴而幹必經此方昶按其地在今伯利伯利以下卽五國所在其名具見遼志者是也伯利迆東北盡於海卽所謂奴而幹地庫頁島在其東北明開元志苦兀在奴而幹東苦兀卽庫頁也別十八之名今不可考惟其地在元合蘭路之北髙麗在合蘭路之南統言髙麗以北蓋地居荒遠當日傳聞不審故也元史譯文證補云回語五爲別失城爲八里據此則癸辛雜誌輟畊錄皆脫一里字而今日伯利或卽八里之音轉已

東北輿地釋略卷三

●東北輿地釋略卷四

興義景方昶撰

完水

布特哈土城

闊濼海子

雙泉海

和林城

起輦谷

○完水

北史烏洛侯國在地豆幹北去代都四千五百餘里其國西北有完水合於難水其小水皆注於難東入海又西北二十日行有幹已尼大水所謂北海也方昶接【接﹕按】地豆干國在室韋西千里烏洛侯國又在其北其地當在今蒙古車臣汗旗居克魯倫河之北【西五度北極四十六度】完水在其西北完水卽黑龍江其上源今名敖嫩河是也黑龍江東北流折而東南合於難水卽今黑河口爲黑龍注混同江處混同江之名始於遼北魏及唐皆名難河故曰合於難水其小水皆注於難者謂嶺南北諸小水或入敖嫩或入克魯倫河皆入完水以合於難也自敖嫩河源西北行二十日而至北海卽今俄境之拜喀爾鄂模一作柏海爾湖亦曰拜喀勒湖所謂幹已尼大水殆卽今色楞格河下流入北海者是已其國去代都四千五百餘里則北經大漠人行紆遠故也完水魏書作貌水何願船尼布楚考云貌本作兒與完字形相近故致誤當依北史作完爲是又尼布楚西北二十日行有惹尼色河乃漠北大川匯色楞格諸水入於北海惹尼色當卽幹已尼下游入北海非卽北海也史文以爲北海蓋傳聞之誤方昶按史文北海當卽指今柏海爾湖若北冰洋海則距尼布楚不僅二十日行矣

【按魏書髙車傳髙車古赤狄遺種北方以爲勑勒諸夏以爲髙車丁零後徙鹿渾海西北百餘里後世祖徵蠕蠕破之而還至漠南聞髙車東部在已尼陂遣安原等並發新附髙車萬騎至幹已尼陂髙車諸部望軍而降者數十萬落云云幹已尼陂卽幹已尼水鹿渾海當卽柏海爾湖髙車之東部在幹已尼陂於方隅準望相合】

張石洲據文淸公松筠綏服紀略詩注著俄羅斯事補輯【兪理初著俄羅斯事輯石洲因著補輯】云圖拉河入色楞格河【按圖拉河一作土拉河元祕史作兔兒河】由恰克圖西側入俄羅斯拜噶勒淖爾復東南流至黑龍江入東海方昶按圖拉河源出肯特山之西下流合色楞格河入拜噶勒湖注於北海黑龍江源出肯特山之東上源名敖嫩河二水一東一西一入東海一入北海中隔大嶺無由相通文淸僅據傳聞故有此誤石洲亦失檢何願船爲序皁齋文集惜未之正

○布特哈土城

西淸黑龍江外紀布特哈有土城因山起伏西去數千里直達木蘭相傳兄弟二人築土人謂之烏爾科流人亡去不識途多循此入關疑卽所謂古長城方昶按外紀之言非也自布達哈西達木蘭其地疊爲室韋契丹國境金滅遼遂有其地金史張萬公傳明昌間有司建議沿臨潢達泰州開築壕塹魏默深元史新編太祖本紀金宗室愛王叛據遼東結西北契丹眾數十萬於是北阻革﹖業韃靼亦起應之金遣丞相完顏襄先後出師乃築長城塹山浚濠數百里爲界按烏爾科古城卽此是已指此爲古長城亦非長城之興始於戰國秦趙長城起訖史有明文秦城訖於遼水其時所備者匈奴東胡若此土城爲秦城則匈奴東胡皆在城內矣是殆不然

○闊濼海子

金幼孜北徵記闊灤海子有山如長堤以限水海子甚闊望之無畔岸上曰此水周圍千餘里斡難臚胊凡七河注其中故大也方昶按闊灤海子卽呼倫池也舊唐書名曰俱輪泊闊灤呼倫皆俱輪之音轉此池承臚胊河之下流【臚胊河亦作陸局河明成祖賜名飲馬河今名克魯倫河】匯爲巨浸自西南而東北長徑二百餘里東西闊百餘里周可五六百里以克魯倫河爲西南最遠之源【自源至此入池凡二千數百里池在齊齊哈爾城西千三百餘里】又有貝爾池一名布雨爾池在呼倫池南二百餘里容納東西諸山之水北流入於呼倫池亦一巨源也呼倫池在東北隅流出復成一河今名額爾古納河北流與西來之斡難河會而東流是名黑龍江呼倫池容納小水甚多惟斡難河則不注此池成祖之言誤也

○雙泉海

北徵記雙泉海卽撒裏怯兒元太祖發迹之所舊嘗建宮殿郊壇每歲於此度夏山川環繞中闊數十里前有二海子一鹹一淡西南十里有泉水海子一處西北山有三關口通飲馬河土剌河胡人嘗出入之處也方昶按胡刻一統圖東庫倫之西有二泊一曰噶老臺泊一曰衮泊蓋卽撒裏怯兒一鹹一淡二海子也又西南復有一小泊亦名衮泊蓋卽所謂西南十里泉水海子也二海子之間山脈由西度東亦名興安嶺【按興安嶺者沙嶺之謂故興安嶺之稱各地皆有之】圖麗琛異域錄自鄂什欣布裏地方下興安嶺北界至汗山東邊枯爾布裏度地方其東南二十里許卽剿滅噶爾丹之召磨多【一作昭莫多】地方在大路旁俱平阪小山谷中樹木叢生有小溪沿山麓川谷紆回而流按自興安嶺以西地接汗山圖拉河一帶爲漠北自古戰場要地北徵記謂爲胡人嘗出入之地信然

○和林城

元太宗七年建都和林初立元昌路後攺轉運和林使司前後五朝都焉世祖遷都大興於和林置都元帥府大徳十一年立和林等處行中書省統和林總管府皇慶元年攺嶺北等處行中書省攺和林爲和寧路元史以西有喀喇和林河得名今此水名不見於圖經和林故都難於實指所在一統志和寧路其地在杭愛山東鄂爾坤塔米爾河之間亦祗舉其大勢家家考索多有異詞齊次風謂哈喇烏倫河烏倫疑卽和林之轉音【方昶按康熙圖作哈喇烏倫河胡刻一統圖作哈拉鄂倫河西十三度北極出地四十九度五十分】又云阿叉河【方昶按胡刻圖作阿察河】東北流注色楞格河其北岸有山疑卽元時和林上都所云嶺北當指賽堪山及枯庫齊老圖諸嶺何秋濤北徼形勢考謂哈綏河【方昶按胡圖作哈瑞河】疑卽元之和林河齊氏第求之音近別無他證何氏亦屬誤指惟張石洲蒙古遊牧記引證精確以胡刻一統圖按之和林當在今三音諾顏右翼中右旗之東中前旗之西北集爾瑪臺河之南郭羅和河之北【卽姑洛河東南流入鄂爾坤河】西十二度九分北極出地四十五度九分集爾瑪臺卽和林川也【一曰朱爾馬臺河亦曰朱勒馬臺河】東北流瀦爲湖泊曰察罕泊一曰察罕鄂模和林城在鄂模西南百餘里確然可信今錄其引証之文爲之辧證於下

長春西遊記二十八日泊窩裏朵之東宣使往奏稟皇后奉旨請師渡河其水東北流彌漫沒軸絕流以濟窩裏朵漢語行宮也桐鄕程春廬氏曰於時皇后窩裏朵當在和林必先審和林所在然後可稽程之所經歐陽圭齋髙昌偰氏家傳和林有三水焉一並城南山東北流曰斡耳汗一經城西北流曰和林河一發西北東流曰忽爾班達彌爾三水距城北三十里合流曰偰輦傑河元人指述和林未有如圭齋之明晣者斡爾汗卽今鄂爾坤河也忽爾班達彌爾今塔米爾河也偰輦傑今色楞格河也然則和林在色楞格以南明矣其經和林城西北流者正今之哈瑞河也當爲元時和林河【方昶按程氏此言殊誤圭齋言和林三水所謂一經城西北流曰和林河者卽今集爾馬臺河舊作朱勒馬臺水道提綱曰朱爾馬臺河是也哈瑞河一作哈綏河遠在其北三百餘里按圭齋原文曰並城南山曰經城西北流皆指距城甚近者而言曰發西北則指遠者言之色楞格南源在和林西北五百餘里哈綏河亦色楞格南源之一其發源亦在和林西北三百餘里當時或亦名偰輦傑河則不可知若以此水當經和林城西北流之水則甚誤矣】

哈綏河入色楞格河其合流處當在和林北三十里非三水俱合流也【方昶按如其說則和林在哈綏河入色楞格河之南三十里由此而溯哈綏河之源當云發西南不當云發西北矣其誤顯然】若鄂爾坤河合於色楞格蓋在和林東北千餘里矣【方昶按鄂爾坤河自源至合色楞格處計二千餘里自和林城南至合處亦一千九百里】記云泊窩裏朵之東宣使往奏稟皇后奉旨請師渡河其水東北流彌漫沒軸絕流以濟此水乃今呼納伊河及哈綏支流也【方昶按非呼納伊河乃布勒哈爾臺河一曰博爾哈爾臺河沈氏說是詳下文】

沈垚釋曰按張參議紀行曰【方昶按元史張徳輝字輝卿交城人憲宗壬子北覲世祖至元三年參議中書省事紀行作於戊申六月首云丁未夏六月初吉召趣北上似在壬子以前】故由城西北行三驛過畢爾紇都乃工匠積養之地又經一驛過大澤泊周廣約六七十里水極澄澈北語謂吾悟竭腦兒自泊之南而西分道入和林城相去約百餘里按水道提綱朱爾馬臺河源出黑鐵木兒山南麓東南流繞布庫鐵木兒山足三面東北流曲曲二百餘里瀦爲池曰察罕鄂模廣數十里又東北流百里有布勒哈爾臺河南自達爾湖喀喇巴冷孫地之池水東北流來會又東北入鄂爾坤河布勒哈爾臺與畢兒紇都音相近察罕池東北流百里與布勒哈爾臺河會與紀行過畢兒紇都又經一驛過大澤泊之言合又自布勒哈爾臺河東至喀魯哈河里數與紀行行三驛之言亦合然則吾悟竭腦兒卽今察罕池池西南百餘里實和林城所在矣太宗紀九年春獵於揭揭察哈之澤夏四月築埽鄰城作迦堅茶寒殿地理誌迦堅茶寒在和林北七十里錢大昕謂迦堅茶寒卽揭揭茶哈譯音有輕重耳揭揭察哈憲宗紀又作怯蹇又罕然則殿以澤得名殿在和林北七十餘里澤亦當相近察罕池之名卽揭揭察哈澤無可疑矣【方昶按元史考證齊齊克察罕澤原文作揭揭察哈他捲又作怯蹇義罕今並攺又按掃鄰城史作縷琳城迦堅察寒殿作格根察罕殿並是後攺地理誌仍作迦堅察寒則攺之未盡者】

紀行曰泊之正西有小故城亦契丹所築也由城四望地甚平曠可百里外皆有山山之陰松林瀕水則靑楊叢柳而已中卽和林川也歐陽元髙昌偰氏家傳曰云云按忽爾班達彌爾卽今塔米爾河水道提綱塔米爾河南北二源合流之後又東北二百里入鄂爾坤計自和林城東北百餘里至察罕池又東北百里至布勒哈爾臺又東至鄂爾坤實二百數十里而鄂爾坤河自東南趨西北塔米爾河南源自西南趨東北以道裏核之南源實在故和林城西則卽和林川矣【方昶按塔米爾南源實在和林城西北沈氏以爲在西卽以此水當和林川非也下一說爲是】北源乃塔米爾河耳斡爾汗卽鄂勒昆也或者南北二源俱爲塔米爾則入察罕池之朱爾馬臺河當是古之和林川【方昶按此說是也】三水會合之地計去和林城約有三百里而偰氏家傳云三十里傳寫誤耳以水道提綱所載考之張與歐陽之言一一宛合則和林城在今賽音諾顏右翼中右旗之東北額魯特旗之西北也【方昶按當作賽音諾顏右翼中右旗之東額魯特旗之西南作西北則甚誤】一統志和寧路其地在杭愛山之東鄂爾坤塔米爾河之間斯言得之

沈垚曰張參議紀行和林川人多事耕稼悉引水灌之間亦有蔬圃時孟秋下旬糜麥皆槁問之田者云己三霜矣由川之西北行一驛過馬頭山居者云上有大馬首故名之自馬頭山之陰轉而西南行過忽蘭赤斤乃奉部曲民匠種蓻之所有水曰塌米河注之【昶按此卽塔米爾南源】東北又經一驛過石堠石堠在驛道旁髙五尺許下周四十餘步正方四隅巍然特立於平地形甚岢峻遙望之若大堠然由是名焉自堠之西南行三驛過一河曰唐古以其源出於西夏故也按自和林西北行五驛而抵唐古河則地當在今賽音諾顏中後末旗之西南近哈綏河發源處唐古疑卽哈綏河此水尙去西夏甚遠而以爲源自西夏傳聞之訛耳【方昶按觀紀行雲云朱爾馬臺河卽和林川益無可疑矣紀行雲由川西北行一驛過馬頭山轉西南行過忽蘭赤斤有水曰塌米河注之卽今圖塔米爾南源下流也憲宗紀二年夏駐蹕和林冬十月駐蹕諤特古呼蘭地本作月帖古忽蘭地卽紀行所謂忽蘭斤也由是東北經一驛過石堠復由石堠轉向西南行三驛過唐古河蓋山回路轉始向東北復轉西南已在今圖烏克克嶺之西南沈氏以爲自和林西北行五驛者誤也唐古河𨿽不能確指爲今之何水距西夏甚遠不得謂爲源出西夏然西夏在其西南其準望固未嘗誤也沈氏誤以爲所行五驛皆向西北而行故疑唐古河爲哈綏河方隅乃大謬矣】

元耶律鑄雙溪醉隱集取和林詩注和林城苾伽可汗之故地也聖朝太宗皇帝城此起萬安宮城西北七十里有苾伽可汗宮城遺址城東北七十里有唐明皇開元壬申禦制禦書闕特勤碑方昶按闕特勤者苾伽可汗之弟【史作毗伽】特勤名闕可汗之子弟謂之特勤【史作特勒當以碑文爲正】闕特勤卒於開元二十年其後突厥衰微回鶻彊盛其地爲回鶻所據魏氏源元史新編【開國文臣傳論】回鶻在唐時建牙和林自注唐書回鶻牙北六百里得仙娥河卽元和林北之薛靈哥水也一曰偰輦傑河今曰色楞格河【魏氏聖武記云和林者大漠之北杭愛山之南鄂爾坤河之西回訖舊建牙之所匈奴之北庭也又曰塔爾密河在杭愛山之西鄂爾坤河之北亦指今三音諾顏部李恢垣漢西域圖考非之以爲當在土謝圖汗境內方昶按李說非也】

方昶按今圖三音諾顏右翼中右旗東之地北距色楞格河適符六百里之數實爲和林故都所在是仙娥卽色楞格而薛靈哥偰輦傑昔林哥皆譯音之異字魏氏之言亦不謬也又按唐書地理誌回鶻牙帳東有平野西據烏徳鞬山南依嗢昆水北六七百至伷娥河河北有富貴城又曰烏徳鞬山左右嗢昆河獨邏河皆曲曲東北流至牙帳東北五百里合流【近人丁謙漠北建庭處考引此文云嗢昆卽鄂爾坤轉音但此嗢昆水實指塔米爾河以塔米爾河亦鄂爾坤之一支故以嗢昆統之否則鄂爾坤河東北斜行無南依之理云云丁氏蓋以塔米爾南源爲和林河故謂回鶻牙帳不能南依嗢昆甚誤】考嗢昆河卽今鄂爾坤河烏徳鞬山卽今烏克克嶺亦曰杭愛山在牙帳之西山脈自北而南迆而東又迆而東北環牙帳三面者皆是也鄂爾坤河發源此山隨山曲折而流亦環牙帳三面獨邏河圖拉河亦曰土拉河發源其東數百里與哈魯哈河合而東北流總名圖拉河又東北與鄂爾坤河會【西十度一分北極出地四十八度五分】距集爾瑪臺河之南三音諾顏右翼中右旗東之地適符五百里之數故雙溪醉隱集注以爲苾伽可汗故地元之和林確在於此若回鶻牙帳卽苾伽可汗宮城尙在其西北七十里耳【水道提綱疑色楞格之北哈喇烏倫之東卽古和林城者實唐書富貴城所在雙溪醉隱集戊申巳酉北中大風詩注和林東北有斜連河河有古城唐賈耽地誌所謂仙蛾河富貴城者是也仙蛾河今聲轉爲錫蘭河方昶按色楞又卽錫藺【藺﹕蘭】之音轉也齊次風又疑章鄂山卽唐時回鶻牙帳西之烏徳鞬山嗢昆水卽鄂爾坤河方昶按嗢昆水卽鄂爾坤河其言是也指章鄂山爲烏徳鞬則猶未賅備蓋環回鶻牙帳之西迆而南又迆而東北者皆烏徳鞬也唐書謂牙帳西據烏徳鞬山指今烏克克嶺一作烏克可嶺言之是烏徳鞬之正脊章鄂山者是其支阜若專指此爲烏徳鞬則牙帳當屬東據烏徳鞬不得言西據矣】

○起輦谷

張石洲蒙古遊牧記云鄂爾多斯盟名伊克昭蒙語謂大曰伊克昭曰昭理藩院則例載伊克昭境內有靑吉斯汗園寢然則伊克昭之名爲因靑吉斯汗園寢得名矣而園寢所在無的處史稱元世諸帝自太祖以下皆葬起輦谷起輦谷何在各家譔述亦無徵案蒙古源流卷四載靑吉斯汗於歲次丁亥七月十二日歿於圖爾默格伊城於是以輦載柩至所卜久安之地因不能請出金身遂造長陵於彼處立白屋八間在阿坦山陰哈岱山陽之大諤特克地方建立陵寢號多博克達大明靑吉斯汗自後元裔之襲汗號者率卽位於八白室前卷六載達延汗降旨云鄂爾多斯者乃爲汗守禦八白室之人屬大有福者阿勒坦山卽鄂爾多斯右翼中旗西北之阿爾布坦山康熙圖載阿爾坦山在河套騰格裏泊西北五十里許與喀爾喀接界又土默特徳貝子號知蒙古掌故云太祖葬地在楡林邊外極西北地名察罕額爾格卽諤特克譯字之變大諤特克地方卽史所稱起輦谷其地在今賽音諾顏左翼右旗與鄂爾多斯右翼中旗兩界之交無疑也【原案葉子奇艸木子元諸帝陵皆在起輦谷其國制不起墳壠葬畢以萬騎蹂之使平殺駱駝子於上來歲春艸旣生則移帳散去彌望平衍人莫知也欲祭時則以所殺駱駝之母爲導視其躑躅悲鳴之處則知葬所矣故易世之久子孫亦不能識也而世訛以元陵爲在歸化城西北祁連山中張文端漠北日記徐蘭謁元世祖陵詩注皆沿其誤龔之鑰後出塞錄稱起輦谷在房山縣又因順天府望祭之說而誤所謂歧中之歧也惟我朝旣於伊克昭盟特設有祭祀修理之札薩克祭歷代帝王各於其陵元太祖世祖則遙祭於順天府淸河北仍沿明制殊爲歧互此又祀典之必當刊正者】

方昶按史稱二十二年閏五月帝避暑六盤山六月夏王李目﹖無降帝次淸水縣西江七月壬午不豫己丑崩於薩裏川哈喇圖之行宮考薩裏川今不見於圖經地誌未能確指爲今何水然淸水縣在六盤山西南二百餘里縣西卽淸水又西隴水今曰苦水川者是史雲淸水縣西江不越此二水之間當時西夏已平載柩北旋直北而行至阿勒坦山陰哈岱山陽之大諤特克地方定爲久安之地以輦載柩蒙古源流有不能請出金身遂造長陵之語則是起柩於輦就此入土起輦谷名當卽因之而起近人魏易所譯元客卿哥博羅遊記云成吉斯汗葬於阿爾泰山按遊記所言阿爾泰山卽阿勒坦山亦卽阿爾布坦山【非今漠北之阿爾泰山今漠北之阿爾泰山在元時名按臺山見元祕史】與蒙古源流之言相合宋彭大雅黑韃事略紀其土風俗云其墓無冡以馬踐蹂使如平地若忒沒眞之墓則插矢爲垣闊餘三十里邏騎以爲衡徐霆疏證云霆見忒沒眞墓在臚溝河之側山水環繞相傳忒沒眞生於斯卽死葬於斯未知確否按彭氏徐氏皆當時身使北庭之人彭言插矢爲垣則墓地並非一無標識徐言相傳云云並明言未知確否則不得據以爲忒沒眞之墓審矣蓋元先代世居臚溝河左右徐氏所見或其先代之墓以箭爲垣樵蘇有禁斯爲事理之必然至葉子奇之說則更屬傳聞張石洲考蒙古源流理藩院禮部則例歷歷可徵余旣備錄其語復爲考證一二附書於後以證其說確鑿無疑

又按漢書匈奴傳云其送死有棺槨金銀衣裳而無封樹喪服是不封不樹本漠北故俗元代仍之非始自蒙古傳又云匈奴降者言烏桓嘗發先單於冡匈奴怨之按匈奴不封不樹而亦言冡蓋班氏以冡爲葬所之通稱非先單於獨有冡也烏桓能知其葬所而發之似亦非別無標識可知因不封樹子孫久而迷其所在勢所必然葉子奇子母駱駝之說殊不足信【杜詩獨畱靑冡向黃昏明妃有冡從漢俗也謂之靑冡所異者冢耳非異其艸之獨靑也塞外以艸靑爲一歲不獨明妃冡艸爲然向來解者失之】

東北輿地釋略卷四

