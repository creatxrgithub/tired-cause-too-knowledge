光福諸山記張郁文山水鄧尉山﹐在吳縣西五十里光福鄕。漢有鄧尉者隱此﹐故名。山巓曰妙髙峯﹐東下有七寶泉﹐至理街迆北逾寺崦嶺曰鳳岡﹐光福鎭在焉。嶺右費家河有徐大司寇墓﹐迆西南與銅井﹑靑芝﹑玄墓諸山相連﹐故四周皆蒙鄧尉之名。自宋淳祐間髙士查莘休寧人居山塢植梅﹐土人效之﹐至今山中皆以圃爲業。梅花開時﹐一望如雪﹐行數十里香風不絕﹐爲吳中絕景云。光福山﹐在鄧尉西北。一曰龜山﹐有光福塔及寺﹐梁九眞太守顧氏捨宅建。山不甚髙﹐市廛環繞之﹐蓋山以寺得名﹐鎭又以山得名也。西北爲虎山﹐中通一溪﹐跨以石梁﹐連東西二崦﹐風景絕勝。唐顧在鎔有光福上方詩﹐見後。宋範成大《過光福詩》﹕指點炊煙隔莽蒼﹐午飧應可寄前莊。雞聲人語小家樂﹐木葉花艸深巷香。春去已空衣上絮﹐雨來何晚稻初芒。只今農事村村急﹐第一先陂貯水塘。淸汪琬《光福詩》﹕春寒布谷啼﹐散步向村堤。雨過泉聲急﹐煙凝柳色低。湖魚論斗換﹐野蕈滿筐提。稍待楊梅熟﹐拿舟入崦西。吳荀鶴《光福山居雜詠》﹕王气鐘何有﹐東西兩崦穿。華宗千指散﹐荒政一堤蠲。夾岸繁花映﹐中央畫舫聯。而今陳迹杳﹐誰刺采蓮船。西去銅坑近﹐遊湖抗上流。渡橋三洞敝﹐野廟一墩浮。細柳今公廨﹐荒苔舊戍樓。萑蒲誰告警﹐唱晚泊漁舟。方塔龜峯頂﹐晴雲護赤闌。掛帆雙崦隱﹐曬席半山攤。鬧市魚蝦賤﹐賫糧斗斛寬。昔年光福酒﹐謀醉重詞壇。玄墓山﹐在鄧尉西南六里﹐相連不斷﹐實一山也。相傳晉靑州刺史郁泰玄葬此﹐故名。明初﹐萬峯和尙居之﹐又名萬峯山。袁袠《遊記》云﹕吳之山﹐惟玄墓最僻﹐亦最奇﹐面湖而險隩﹐丹霞翠閣﹐望之如屏﹐背鄧尉而來﹐法華障其前﹐銅井﹑靑芝迆邐其右﹐遊龍界其左﹐妙在絕頂﹐一登則洞庭諸山悉陷伏於湖﹐而湖波遂混﹐茫蕩爲一色。山有聖恩寺﹐卽萬峯道場﹐寺有喝石﹐相傳穿井有巨石下墜﹐萬峯喝止之﹐故名。西南有八徳泉﹐水如沸珠﹐又名沸珠泉﹐今鄕人取以繅絲﹐色更光潔。寺後奇石﹐俗謂之眞假山﹐嵌空玲瓏﹐巧若天成。盧雍題﹕神獅出岫﹑海湧門﹑汲硯泉﹑涵輝洞﹑峭壁巖﹑螺髻峯﹑流云洞﹑淩空橋八景。寺門外﹐左有鐘樓﹐禦道直接蘇州。淸聖祖﹑髙宗駕幸山寺所築。山前爲錢家砌今稱坎上。東南逾柴莊嶺爲米堆山。王士禎《登玄墓由米堆山下行至上陽村錢家磡﹐遙望漁洋法華諸山詩》﹕杖策信忘疲﹐行行畫圖裏。崎嶇下云壑﹐蒼茫望煙水。石徑何盤紆﹐疏籬照梅蕊。寥落重湖濱﹐柴門數家市。居人太古風﹐但解數雞豕。語我種植法﹐惇朴有奇理。𨿽非甪裏儔﹐頗謂桃源比。逶迆到湖濱﹐浩渺嘆觀止。震澤控三江﹐波瀾此方始。法華表東陲﹐漁洋正相似。煙雨春空濛﹐峯巒暮俶詭。昨朝梵天閣﹐遠眺如隱幾。豈知方丈山﹐忽落芒鞋底。欲乞五湖長﹐垂釣將已矣。釋徳元《玄墓探梅》﹕石墻茅屋老梅叢﹐仄徑危崖處處通。半嶺人煙香雪裏﹐下方雞犬白雲中。溪邊楊柳萌新綠﹐谷口櫻桃綴小紅。還擬放舟明月夜﹐虎山橋北太湖東。靑芝山﹐存鄧尉西﹐漫山多松柏﹐而春梅秋桂各擅勝景。袁宏道《記》謂﹕「山間松萬本﹐參云翳日﹐碧欄紅樹與白波翠巘相映發」者是也。北爲珍珠塢﹐董份﹑徐枋墓俱在山中。兩北麓有地名天井﹐多紅梅﹐盆景最盛。居民皆黃姓﹐宋學士黃策後也。有張京堂祠﹐西接彈山﹐南逾長岐嶺爲竹山﹐突入太湖矣。沈顥《靑芝塢詩》﹕山中花市在中秋﹐日夜提筐采未休。賣與維揚商客去﹐香油都上美人頭。董家墳上桂連岡﹐采去花行動斗量。才到開時旋摘盡﹐不畱枝上有餘香。彈山或作潭山﹐在玄墓﹑兩磧中間﹐綿亙六七里﹐北接靑芝﹐南擁石樓精舍﹐趙宦光題字﹐篆書。前有萬峯臺﹐所據極勝。鈕樹玉隸書題石。濱湖有七十二峯閣﹐顧氏所築﹐今廢。石樓多蕩竹﹐巨者三四圍﹐而山徑髙髙下下﹐觸處皆梅﹐看梅最盛處也。陳炳有石樓詩。稍兩南爲聚塢﹐有潭山神廟及顧文康公墓。別有小阜峙湖邊曰查山。俗作茶山﹐一名繡球山﹐又曰小雞山﹐見《笠澤叢書》﹐土多石寡﹐無大林木。以宋髙士查莘隱此得名﹐莘築有梅隱庵﹐又題「梅花潭」三字﹐後乃有潭東西之稱。查山南去太湖不百步﹐俯瞰湖中﹐六浮小峯若杯楪在案間。明萬曆間﹐李流芳擬建六浮閣﹐未果。康熙中﹐張氏始建成之。今亦廢。繆應讓《潭山至顧墓登七十二峯閣詩》﹕花似仙姝山似屏﹐山光疊翠護娉婷。荒祠神降靈風滿﹐遠浦龍過水气腥。墓上石麟今臥艸﹐樓邊沙鳥自梳翎。年華一似湖流疾﹐七十二峯依舊靑。蟠螭山﹐俗呼爲南山﹐在彈山兩南斗入湖中﹐作蜿蜒狀﹐以此得名﹐亦稱石壁。《太湖備考》﹕石碑山有若穹碑立者﹐太湖七十二峯之一也。《縣誌》﹕其陰多桃花﹐春日望之﹐如錦步幛﹐陟其嶺﹐則琉璃萬頃橫陳於前﹐想陽侯怒時﹐玆山當岑岑欲動也。山頂有塢﹐大可數畝﹐奇峭嶄嶻如削。又有蜂腰右﹑龍泉諸勝。明尊生齋主人王稚登題額﹐今沿稱石壁精舍。姜埰《石壁庵詩》﹕六朝遺迹倚崔嵬﹐欲削芙蓉護講臺。山色晴空還易雨﹐人家桑柘更宜梅。佛香入院雙林淨﹐湖水遙天百道回。幾度登臨看不盡﹐晴川華薄又相催。銅井山﹐在鄧尉西﹐去靑芝僅半里﹐一山兩名﹕北曰銅坑﹐相傳晉宋間鑿坑取沙土煎之成銅﹐故名。王世貞有《銅坑看梅詩》。南曰銅井山﹐頂有巖洞﹐其懸澑匯而爲池﹐名曰銅泉﹐亦有庵。張羽﹑徐賁有《遊銅井詩》。山之西爲孫家嶺﹐有堰。今名澗裏。東爲馬駕山﹐汪琬有記。略云﹕馬駕山在光福鎭西﹐與銅井並峙。山中人率樹梅﹑藝茶﹑條桑爲業﹐梅五之﹐茶三之﹐桑視茶而又減其一﹐號爲光福幽麗奇絕處也。俗稱吾家山﹐不甚髙而四面皆樹梅。康熙中﹐巡撫宋犖題「香雪海」三字於崖壁。聖祖﹑髙宗南巡皆臨幸駐蹕﹐舊有亭及禦碑﹐今亭圮。下卽司徒廟及澗上村。北爲觀山﹐在銅坑﹑銅井兩山中凹處﹐名官山村。朝士塢﹐又北爲烏龍山。西磧山﹐在銅井西﹑彈山西北方﹐廣五六里﹐其巓有劃船石﹐西麓怪石巉巖﹐有泉注出曰夾石泉﹐味濃厚。吳寬有《遊西磧諸山詩》。山北麓爲窯上村﹐舊有內窯﹑外窯。多果木﹐枇杷尢夥﹐居民百餘家﹐有小丘曰熨斗柄﹐長百餘丈﹐斗入湖中﹐唐寅爲繪圖﹐題曰「黃茅小景」﹐並系以詩﹐文徵明﹑祝允明﹑張靈諸人皆有和作。唐寅《爲邱舜咨畫熨斗柄圖詩》﹕震澤東南稱巨浸﹐吳郡繁華天下勝。衣食肉帛百萬戶﹐樵山汲水投其剩。我生何幸廁其間﹐短笠扁舟水共山。黃茅石壁一百丈﹐熨斗湖水三十灣。北風烈烈耳欲墮﹐十里梅花雪如磨。地鑪通紅瓶酒熱﹐日日蒲團對僧坐。四月淸和雨乍晴﹐楊梅滿樹火珠明。岸巾髙屐攜小伎﹐低唱並州第四聲。人生誰得常如此﹐此味惟君曾染指。若還說與未遊人﹐生盲卻把東西指。山之西南曰迪山﹐有程氏逸同﹐下卽潭西村。淸髙宗嘗臨幸其地。東南爲鐵山。石色如鐵﹐故名。安山﹐在銅坑隔岸﹐西北近遊湖﹐東麓居民多種楊梅﹐有錢武肅王廟﹐子孫世守其祀。附近有岰裏﹑葛沙二小山。竹山﹐在靑芝山南﹐上有繆狀元彤墓。米堆山﹐自玄墓東麓過柴莊嶺﹐別爲米堆山﹐以形似得名。山半有五云洞﹐至種福庵前與穹窿山脈分界﹐亦濱太湖﹐迆南有和合山塢。屬香山區。又東南爲呂山﹐俗所謂山西灣也。漁洋山﹐在呂山西南﹐屬香山區﹐與法華相連﹐上有董文敏公墓。淸初王士禎登玄墓遙望﹐愛其幽勝﹐因自號漁洋山人。法華山﹐又在漁洋西﹐一名烏缽山。以上有法華寺﹐更名二山﹐西南北三面皆在湖中﹐峯塢幽闃﹐遊者鮮至﹐而自玄墓遙望﹐若翠屏橫列於前﹐天然圖畫也。漁洋東南小黃山麓有教場﹐相傳伍子胥練水軍所築﹐亦曰教場山。或謂孫武教吳宮美人戰地者﹐誤也。太湖包光福區西境﹐銅坑口爲之鎖鑰﹐有巨橋﹐西受太湖水﹐過東西二崦爲光福塘。舊設銅坑汛﹐今廢。東西二崦﹐亦稱上崦﹑下崦﹐在虎山橋左右﹐舊傳此地有王气﹐沈氏居焉﹐僞吳張士誠鑿分二崦而族人散。王世貞《虎山橋詩注》。唐寅題光福圖有「東崦荷花西崦菱」之句。烏程董氏築堤栽柳﹐益稱勝景。袁宏道記述﹕長堤一帶桃柳相間﹐每三月時﹐燦縵如萬丈錦﹐妖童麗人﹐歌板相屬﹐不減西湖。僧爲予言﹐董氏創此堤﹐費不貲﹐時年饑甚﹐民無所得粟﹐董氏令載土一舟易米數斗﹐數日之間遂成大堤。《吳門表隱》﹕攖鴨墩﹐在光福上崦內﹐有古僧萬祖■塔﹐浮廟墩﹐在下崦內﹐明董氏所築。虎山橋﹐跨虎山峽﹐宋嘉泰中建﹐元攺三洞﹐明申文定公時行重建。徐枋《記略》﹕凡遊鄧尉者﹐必遊虎山橋﹐虎山固鄧尉諸山之始也。其地四面皆山﹐中匯二堰以受諸山之水﹐回環上下約二十餘里﹐有石梁在亂山中﹐雄跨二堰間﹐層巒映帶﹐波光極目﹐如長虹夭矯﹐橫亙碧落。予避世土室﹐尺﹝足﹞不窺戶﹐惟春秋一出﹐展先文靖公之墓﹐而獨以酷愛鄧尉山水之勝﹐不得不破土室之戒。一歲中﹐嘗三四過之﹐每至虎山橋﹐輒徘徊不能去也。吳寬《虎山橋詩》﹕南人相見詫杭州﹐自料西湖讓一籌。天爲漁家開下崦﹐晚宜畫舫駐中流。新詩已判縱橫寫﹐佳景從教次第遊。孺子歌聲何處起﹐落霞孤鶩水悠悠。王鏊詩﹕湖上仙山翠巘重﹐畫闌面面對芙蓉。人家斜日東西崦﹐野寺浮嵐遠近鐘。我欲濯纓來此處﹐誰能築室傍前峯。放舟又過溪橋去﹐恐有桃源此際逢。王世貞詩﹐橋外天空自爽然﹐靑山面面吐靑煙。千花映水霞爭發﹐雙崦分流月對懸。踞石醉呼光福酒﹐隔林歌起太湖船。不須指點論王气﹐麋鹿蘇臺更可憐。汪琬詩﹕新柳條垂﹝垂條﹞著水齊﹐畫橋﹝船﹞行傍虎山堤。捲簾漸覺香風入﹐一路看梅到崦西。張爾泓詩﹕湖繞靑山山映湖﹐綠楊隱隱下飛鳧。橋邊一望僧歸路﹐欲帶殘鐘入畫圖。光福塘﹐自上崦分流﹐東過福利﹑張墅官二橋﹐計十四里而達善人橋。又東十三里爲香山溪﹐通木瀆斜橋爲南塘。東渚塘﹐自下崦分流﹐東北行至東渚龍塘橋。又東北流達滸墅關爲北塘﹐其支渠通篁村。寺院光福講寺﹐在光福下街。梁九眞太守顧氏之家山也。大同中建寺及舍利塔七成。唐咸通間重建。宋獲銅觀音像。康定元年﹐居民於廟旁泥中得之。禱雨輒應。明萬曆時董份重修。淸乾隆中﹐里人徐堅募資修塔。道光十二年﹐蘇撫林則徐迎入城禱雨後﹐奏請重建。敕賜「慈云護祐」匾額。光緒間再賜「香雪慈云沛澤流慈」額。寺中碑刻有梁天監石幢﹐唐大中五年﹑六年尊勝陀羅尼經兩石幢﹐在門首左右對列「﹐崔鵬《舍利塔記﹥。進士顧在鎔詩石﹐宋黃公頡《銅觀音像記》﹐元祐二年正書﹐紫端石斷碑﹐紹定二年﹐免役公牒﹐寶祐六年﹐元明諸刻尢多。左側有顧野王祠及墨沼。顧在鎔《題光福上方詩》﹕蒼島孤生白浪中﹐倚天髙塔勢翻空。煙凝遠岫列寒翠﹐霜染疏林墜碎紅。溪渚或棲彭澤雁﹐樓臺深貯洞庭風。六朝全碧落何處﹖偏傍葦叢驚釣翁。聖恩禪寺﹐在玄墓山。梁僧惠濟始居此。唐天寶間建天壽禪寺﹐宋寶祐間又建聖恩禪院﹐爲上下道場。元季寺毀庵存﹐僧時蔚萬峯禪師說法開山。明太祖賜禦制《居山圖詩文》一軸。洪武九年﹐大殿成﹐並鑄巨鐘。上鏤《法華經》全部六萬字。明季僧法藏重修﹐卽漢月禪師。《縣誌》﹕崇禎元年﹐吳江知縣熊開元延三峯法藏主席﹐爲中興第一代祖﹐其弟子弘壁﹑剖石繼之﹐剖弟子濟石迎淸聖祖駕稱旨﹐卽吼崖和尙也。像設莊巖﹝嚴﹞﹐湖山靈秀﹐爲叢席冠。淸聖祖南巡臨幸﹐宿四宜堂﹐禦書「松風水月」四字額以賜。宸翰旁有侍臣繆彤﹑陸肯堂﹑歸允肅及沈徳潛﹑錢襄諸人詩刻。髙宗復六次臨幸﹐賜額。同治十年﹐僧眞照月巖和尙重修。今寺內有梵天閣﹑藏經閣﹑還元閣﹑碧照軒﹑松風水月軒諸勝﹐都三百餘間﹐眞假山及郁泰玄墓在寺後。珍藏古物有周邾公牼鐘﹐古色斑爛﹐鐘帶間三十六乳﹐銘文爲籀篆﹐誠鎭山之寶也。邾牼鐘釋文曰﹕隹王正月初﹐吉辰在乙亥﹐邾公牼葬﹐乃吉金玄鏐。昔呂自作和鐘曰﹕余畏龔威忌﹐鬻辭和鐘﹐以樂其且﹐以安大夫﹐以喜者士﹐至於萬年﹐分器是寺。有拓本長卷﹐題跋甚多。潘祖蔭跋謂﹕大江以南﹐無專鼎在焦山﹐王子吳鼎在虎丘已失﹐與此鼎峙而三矣。別有明人葉璠繪《文殊指南圖》﹐道光中胡錫硅爲覺阿師繪《一蒲團外萬梅花圖》諸手卷﹐山僧皆珍重之。宣統三年春﹐延諦閒講經﹐時陸太傅潤庠偕程中丞徳全﹑左方伯孝同等俱至聽講﹐極一時之盛﹐不獨「杖底梅花蹋萬峯」﹐王漁洋《送汪苕文》句﹐爲吳中幽絕處也。釋時蔚《鄧尉山偈》﹕元髙向午面朝湖﹐三鳳三龍天下無。左右環盤前後闊﹐此山眞好立禪徒。王越《登寺》﹕萬峯形勢出塵埃﹐中有名僧慧遠才。佛法早從三藏得﹐聖恩新自九天來。蓮花刻漏金壺滴﹐貝葉翻經寶殿開。到此窈同廬嶽景﹐諸山空說舊香臺。王士禎《雨夜宿聖恩寺》﹕梅樹初花石澗流﹐滿山香雪送行舟。三更蕭瑟湖邊雨﹐百尺髙寒水上樓。師子窟中嵐翠合﹐法華山外暝煙收。霜天欲曉鯨音起﹐萬壑聲從何處求。尢侗《過聖恩寺古法堂》﹕朅來尋古寺﹐滿徑濕云封。丈室依雙樹﹐孤煙對萬峯。湖山春載酒﹐風雨夜聞鐘。招取梅花片﹐爲君剖五宗。石樓精舍﹐在彈山南。明趙宦光篆書「石樓」二字﹐前爲萬峯臺﹐舊有七十二峯閣﹐登臨極勝。見徐枋《吳山名勝十二圖》﹐今已廢。然春梅夏筍﹑秋桂冬茶﹐茶花惟此間最盛﹐獨占四時佳景焉。石壁精舍﹐在蟠螭山。明嘉靖中建﹐王稚登題額。淸道光中修﹐有吳慈鶴《記》﹑韓崇等題名。翠屏百仞﹐天然森削。又有修竹數百竿周繞佛殿﹐爲山中最勝處。春秋遊履所萃。同治八年重修。司徒廟﹐在靑芝山北﹐相傳祀漢鄧禹﹐亦曰柏因社﹐廟中古柏數株﹐勢極蟠屈﹐最著名者名「淸奇古怪」。一紋成左紐﹐一頷吐孫枝﹐一作蛟龍騰躍﹐架空爲橋﹐一經雷火焚余﹐倒地復蘗﹐皆千年物也。近患遊人攀折枝條﹐刮取柏香﹐以鐵闌護之。旁有槐星閣﹐則郡紳潘霨所築。少西北卽香雪海矣。許玉瑑《司徒廟古柏行》﹕奇士苦無偶﹐泛交持難久。異哉一畝間﹐四柏宛四友。虯髯駝背皆成翁﹐五嶽位置視三公。或坐或臥或僵立﹐或生或枯或戢孴。各有千秋不壞身﹐未肯苟同貌相襲。有如古直臣﹐彊項不屈柴立身﹐袍笏怒捲趨紫震﹔有如老將健﹐解衣盤礡來﹐酣戰力盡猶持槍。半假樹人樹木天﹐無私豪傑際會良有時﹐蕭曹佐命出同閈﹐綺季偕隱還采芝﹐此柏托牛亦如之。吁嗟乎﹗需才世已久﹐謀野轉有獲。安得挺生如此樹﹐巖廊頓變風雲色。陸潤庠《司徒廟古柏用杜工部古柏行韻》﹕我生愛梅兼愛柏﹐嗜癖不數米顚石。梅花點雪幾萬株﹐柏樹榦霄數千尺。春來會作鄧尉遊﹐梅未全開殊可惜。憩足司徒古廟前﹐四柏參天壓云白。虯枝兀立西復東﹐森然雷雨騰蚊宮。一如餓虎奮爪踞隙地﹐一如蒼龍鬥險淩長空。其間兩株鱗鬣互糾葛﹐但見縱橫劍戟搖天風。培根抉土想當日﹐栽植疑有神鬼功。我思此本明堂棟﹐遺澤長流倍珍重。如何埋沒空山坳﹐不同杷梓相輸送。卽今風雪伴梅花﹐髙岡常得棲鸞鳳。和羹他日會調鹽﹐此材柱石宜爲用。奉慈庵﹐在鄧尉西蔡家場﹐宋靖國元年﹐僧明昕建。今訛鳳市。自光福至玄墓中間必由之道也。旁爲小虎丘﹐隱士莫怡所築。徐汧弟子﹐明亡﹐勵節終身者。五云洞﹐在米堆山腰。明顧封公天敍所辟﹐累石爲樓。後攺僧庵﹐俗名老虎洞。明季有虎伏於內。中臥巨石﹐若疊牀橫艖﹐可驚可喜。別有泉側出通前井。七寶泉﹐在鄧尉山左麓梓裏上﹐蓋乳泉也﹐甘冽異常。元延祐間﹐僧性頤建庵﹐今廢。明蔡羽﹑王寵﹑盧雍皆有七寶泉詩。朗吟谷﹐在鄧尉山妙峯庵內。淸初辟穀道人呂毖建﹐鑿石架木﹐構一閣以供斗姆﹐取呂洞賓「朗吟飛過洞庭湖」句﹐故名。毖後住靈巖山下小桃源而化。今廢。小獅林寺﹐在吳家村北鳳皇山下。穹窿支脈﹐亦曰峧裏西山。大士殿左右兩壁徧刻《楞嚴經》入石﹐計六十餘塊。二層至五層不等。遊人須秉燭緣梯上下而讀之﹐蓋明季嘉定侯峒曾﹑昆山歸昌世﹑顧錫疇﹑太倉王樹敏等楷書也。名迹香雪海﹐在吾家山腰。淸康熙中﹐巡撫宋犖摩崖題「香雪海」三字。聖祖南巡﹐駐蹕觀梅。髙宗六次臨幸﹐俱有題詠。舊建禦碑亭﹐兵燹被毀。亭爲五角形柱石﹐亦作梅瓣﹐前有劇臺﹐極寬廣。好事者往往攜杯榼登臨。今碑存而亭圯﹐方謀重建﹐猶未興工也。瞻云閣﹐在天井聚塢張京堂祠內﹐沈荃題額。張公名孟球﹐字夔石﹐郡人﹐康熙乙丑進士﹐累官河南按察使﹐護撫篆內﹐升京堂﹐年八十卒。子學庠﹑紹賢﹐並己丑進士﹔應造﹐乙未進士﹔企齡﹐戊子舉人﹔景祁﹐癸卯舉人。五子並登科甲﹐吳中稱盛事云。逸園﹐在西磧山下﹐卽九峯艸廬。淸初孝子程文煥廬墓之所。其後人鐘葺爲逸園﹐移家其中﹐有淸暉閣﹑寒香堂﹑釣雪槎﹑藻淥亭﹑騰嘯臺諸勝。乾隆庚子南巡﹐臨幸其地﹐後廢。鐘字在山﹐楓橋諸生﹐工吟詠。妻顧氏名信芳﹐亦能詩﹐有《生香閣詩稿》。山中名迹﹐舊有吟香閣﹐在銅坑﹐宋髙士顧鳳建﹐後王文恪﹑顧文康重修。晚香林﹐在鄧尉山麓﹐明昆山顧天敍構。沈﹝泛﹞香居﹐在吾家山下﹐里人陳王廷建﹐窗楞闌檻制同湖舫﹐汪琬題曰「云壑藏舟」。七十二峯閣﹐六浮閣﹐見前彈山下﹐今大半泯滅﹐惟瞻云閣及此尙有遺迹耳。韡園﹐在澗上﹐卽陳氏泛香居舊址﹐同治間﹐郡紳潘霨得之﹐輯爲家祠﹐亭軒池館﹐別饒幽韻﹐彭宮保玉麟爲畫梅壁上﹐並題七古一首﹐「中間五丁六甲」等句﹐不啻爲己身寫照﹐而園林得此﹐亦足與剛直公手筆並傳不朽矣。彭玉麟詩﹐鏵園粉壁淨於雪﹐令我狂醉污潑墨。亂寫梅花縱復橫﹐千株萬株虯如鐵。縱有五丁六甲來﹐費盡神力不能折。任他美人月下看﹐任他髙士山中歇﹐浮羅仙子竟歡顏﹐姑射神人開笑靨。繁華最厭軟紅塵﹐淸芬壓倒眾香國。記得當年顧虎頭﹐滿壁滄洲﹝州﹞畫妙絕。我今潑墨畫梅花﹐寫與鄧尉榮陽宅。道子傳神筆已枯﹐疏影暗香寫不得。主人有鶴守天寒﹐冰雪心腸有誰識。世事原如壁上觀﹐何必定須分黑白。畱將淸气在乾坤﹐十二萬年不許滅。鄧尉山莊﹐在光福西崦畔﹐舊爲耕漁軒﹐明初髙士徐達左良甫所居也。良甫有文學﹐所交皆知名士。倪瓚寫圖並題﹐楊維楨﹑髙啟﹑張羽﹑徐賁諸人題詠甚多﹐輯爲《金蘭集》行世。軒久廢圮﹐淸嘉慶間﹐海寧查世倓購得而擴治之﹐中有禦書樓﹑思貽堂﹑小縐云﹑塔影嵐光閣等二十四景﹐張問陶爲之記。未幾﹐查氏返浙輦材去。里人徐堅﹑許兆熊﹑倪昇諸人嘗集文社於此。兵燹後﹐郡紳馮桂芬就建一仁堂﹐有《耕漁軒記》勒石。近年附設國民學校﹐卽湖上讀書處也。崦西小築﹐在耕漁軒側﹐亦曰小雲臺。相傳爲石陼庵下院﹐有水閣三楹﹐擅湖山之勝。

