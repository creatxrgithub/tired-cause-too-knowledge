蓬山誌﹝宋﹞羅畸

六月﹐命內供奉官藍敏正賫禦艸書五軸藏祕閣﹐史館修撰張佖直祕閣﹐朱昂率三館之士登閣以觀之﹐信神筆也。敏正仍言﹐上𨿽盛暑之中﹐筆札未嘗釋手﹐服勤樂善﹐前代帝王皆所不及。佖等相謂曰「萬乘之尊﹐尙勤篤若此﹐臣子當如何哉﹖」各瞻翫移時而退。《宋朝事實類苑》卷二淳化三年九月﹐太宗幸新修祕閣﹐帝登閣觀羣書整齊﹐喜形於色﹐謂侍臣曰「喪亂以來﹐經籍散失﹐周孔之教﹐將墮於地﹐朕卽位之後﹐多方收拾﹐抄寫購募﹐今方及數萬卷﹐千古治亂之道﹐並在其中矣。」卽召侍臣﹐賜坐命酒﹐仍召三館學士預焉。日晚還宮﹐顧昭宣使王繼恩曰「亦可召傅潛﹑戴興﹐令至閣下恣觀書籍﹐給禦酒﹐諸將飲宴。」潛等皆典禁兵﹐帝欲其知文儒之盛故也。同上直史館陳靖言﹐吉州陸曄被疾狂躁﹐疊相論訴﹐不可治民﹐望寘詞館﹐使以鉛槧供職。眞宗曰「國家文館﹐以待天下賢俊﹐豈養疾之所邪﹖陳靖妄有陳述﹐當嚴戒之。」同上卷三武寧軍節度使兼侍中夏竦﹑武勝軍節度使同平章事程琳﹐薦尙書屯田員外郎張碩﹑祕書丞蔡抗﹑太子中捨李仲昌﹑節度掌書記李師錫等試館職。仁宗曰「館職當用文學之士﹐名實相稱者居之。近時所舉﹐多浮薄之人﹐朕甚不取也。」於是碩等送審官院與記姓名而已。同上卷五﹝畢士安﹞咸平二年十月﹐詔選官校勘《三國誌》《晉書》《唐書》。或有言兩晉事多鄙惡﹐不可流行者。眞宗以語宰相畢士安﹐曰「惡以誡世﹐善以勸後﹐善惡之事﹐春秋備載。」帝然之﹐故命刊刻。同上卷十六﹔又見《五朝名臣言行錄》卷四之一《畢士安》。﹝賜宴觀禦書﹞淳化元年八月一日﹐李至召右僕射李昉﹑吏部尙書宋琪﹑左散騎常侍徐鉉﹐及翰林學士﹑諸曹侍郎﹑給事﹑諫議﹑舍人等﹐詣閣觀禦書圖畫。帝知之﹐卽召內品裴愈就賜禦筵﹐出書籍令縱觀﹐盡醉而罷。二日﹐又詔權禦史﹑中丞王化基﹐及三館學士縱觀﹐賜宴如此。同上卷二十四﹝禦書扇賜館閣學士﹞太宗每當暑月﹐禦書團扇﹐賜館閣學士。同上﹝具員﹞具員用小方冊子﹐可五六寸﹐蓋置於懷袖也。每官位以黃紙褾隔之﹐一親王﹐二中書﹐三樞密院﹐四使相節度使﹐五僕射尙書﹐六三司使﹐七翰林侍講﹑侍讀﹑密直龍圖閣學士﹐八中丞﹑丞郎﹑給捨﹑諫議﹑待制﹐九畱後﹑觀察﹑防禦使。同上卷二十八﹝藏書之府﹞淳化元年二月二十一日﹐李至等言曰「王者藏書之府﹐自漢置未央宮﹐卽騏驎天祿閣在其中﹐命劉向﹑揚雄典校﹐皆在禁中﹐謂之中書﹐卽內庫書也。後漢藏之東觀﹐亦在禁中﹐至桓帝時﹐始置祕書監﹐掌禁中圖書祕記﹐謂之祕書。及魏分祕書爲中書﹐而祕書監掌藝文圖籍之事。後以祕書屬少府﹐故王肅爲祕書監﹐表論祕書不應屬少府﹐曰「魏之祕書﹐卽漢之東觀﹐因是不屬少府﹐而蘭臺亦藏書。」故薛夏云「蘭臺爲外臺﹐祕書爲內閣。」然則祕閣之書﹐藏之於內閣矣。晉宋以還﹐皆有祕閣之號﹐故晉武好覽文藝﹐勑祕書徐廣料祕閣四部三萬餘卷。宋謝靈運爲祕書﹐監祕閣之遺逸。齊末兵火延燒祕閣﹐經籍遺散。梁江子一亦請歸祕閣觀書。隋煬帝卽位﹐寫祕閣之書﹐分爲三品﹐於觀文殿東西廊貯之。然則祕閣之設﹐其來久矣。及唐開元五年﹐亦於乾元殿東廊寫四庫書﹐以充內庫﹐命散騎常侍褚無量﹑祕書監馬懷素總其事。至十三年﹐乃以集仙殿爲集賢殿﹐因置集賢書院。𨿽沿革不常﹐然祕閣之書﹐皆置之於內也。自唐天寶陵夷﹐文籍蕩然﹐近及百年﹐斯道幾廢。國家承衰獘之末﹐開故理之源﹐三館之書﹐搜求漸備﹐陛下復建祕閣以藏奇書。況叡藻宸翰﹐盈編積簡﹐則其奧祕﹐非復與羣司爲比﹐乞降明詔﹐令與三館並列。至於髙下之次﹐先後之稱﹐亦乞著爲定式。其祕書省旣無書籍﹐元隸京百司﹐請一如舊制。」八月詔曰「朕肇興祕府﹐典掌羣官﹐仍選名儒﹐入直於內。文籍大備﹐粲然可觀﹐處中禁以宏開﹐非外司之爲比。自今祕閣﹐宜次三館﹐其祕書省﹐依舊屬京百司。」同上卷三十一淳化三年五月﹐詔增修祕閣﹐先是﹐度崇文院之中堂爲祕閣地﹐而層未立﹐書籍止扃偏廡廳內﹐至是始修之。八月閣成。同上景徳四年五月﹐以其地迫隘﹐詔分內藏西庫地廣之。大中祥符八年四月﹐榮王元儼宮火延燒﹐而閣後所廣地﹐復爲內庫所有﹐建大墻以限之。其後以直捨狹隘﹐數請侵地﹐爲內庫主者所吝。乃詔以大慶殿東廊二十間給崇文院﹐復以地不方正﹐而格其詔。案其地卽殿前都點檢廨捨﹐太祖龍興於此。國初爲車輅庫﹐今西京其所謂和鑾門內有車輅庫是也。故前詔稱車府焉。同上景徳四年五月﹐詔分內藏西庫地廣祕閣。大中祥符八年﹐榮王宮火延燔。詔置三館於左右掖門外﹐以爲崇文外院﹐乃以舊地歸內帑。天聖九年十一月﹐復三館於崇文院﹐其直捨未暇增廣。至嘉佑四年﹐差官編校館閣書﹐朝廷復以內帑屋十三間還崇文﹐自後書庫直捨方具。同上元丰五年﹐攺崇文院爲祕書省﹐內帑復請其地。六年十二月﹐詔以前所得屋十三間歸之。哲宗朝﹐又詔內帑復還祕省﹐仍以朝服法物庫給與之﹐以充所取之數。本省尙慮他時復有侵紊﹐則有司復失其所守﹐奏乞定爲永久之制﹐有詔可之。同上淳化三年八月壬戌﹐祕閣成﹐太宗作贊賜之﹐宰臣李昉等請刻石閣下。李至上表﹐引唐祕書省有薛稷畫鶴﹐郎余令畫鳳﹐賀知章艸書﹐當時目爲三絕。又引顏眞卿請肅宗題放生碑額﹐近翰林學士承旨蘇易簡乞禦飛白書玉堂爲比﹐願賜新額﹐以光祕府。戊辰詔中書樞密院近臣觀新閣﹐又賜上樽酒﹐大官供膳。是日遣中使賫禦飛白書「祕閣」二字以賜。李至﹑李昉等相率詣正殿稱謝﹐退就飲宴﹐三館學士預焉。又賜禦詩以美其事。李至上表﹐請以禦制贊刊石祕閣。帝以宰臣前已陳請﹐又重違至意﹐詔曰「近以延閣載新﹐萬機多暇﹐聊書贊詠﹐以美成功。所紀徽猷﹐深虞漏略﹐出於乘興﹐豈足多稱﹖遽覽封章﹐願刊穹石﹐垂於不朽﹐良積厚顏。其贊序朕兼爲親書﹐並篆額以旌祕省。」九月五日奉詔模勒立石。十月遣中使李懷節以禦艸書千字文一卷付祕閣﹐李至請於禦制祕閣贊碑陰勒石。帝謂近臣曰「千字文蓋梁武得鍾鯀書破碑千餘字﹐俾周興嗣以韻次之﹐詞理固無可取﹐乘間偶書﹐且非垂世立教之文。《孝經》一卷﹐乃百行之本﹐朕嘗親爲書之﹐勒諸碑陰可也。」因賜李至詔書諭旨。同上太平興國三年﹐三館新成﹐盡遷舊館之書﹐分爲兩廡﹐置庫藏之。裒合僞國文籍﹐參以舊書正副本﹐凡八萬卷﹐皆以類相從﹐用雕木爲架﹐以靑綾帕冪之。簡冊之府﹐翕然一變矣。同上干徳元年﹐平荊南﹐詔有司盡收髙氏圖籍﹐以實三館。國初﹐三館載籍數櫃﹐計萬三千餘卷。三年九月﹐命右拾遺孫逢吉往西川取僞蜀法物圖籍印篆赴闕﹐得書萬三千卷送三館。開寶九年﹐平江南﹐命太子洗馬呂龜祥就金陵籍其圖書﹐得二萬餘卷﹐悉送史館。僞國皆聚典籍﹐惟吳蜀爲多﹐而江左頗爲精眞﹐亦多修述。同上兩浙錢俶歸朝﹐遣使收其書籍﹐悉送館閣。端拱元年五月﹐詔置祕閣﹐至是乃以史館書萬餘卷以實其中。同上又詔史館﹐盡取天文﹑占候﹑讖緯﹑方術等書五千一十二卷﹐悉藏閣上。同上景佑初元﹐詔羣儒卽書府盡啟先帝所藏校定條目﹐翰林學士王堯臣﹑史館檢討王洙﹑館閣校勘歐陽修等﹐咸被其選。詩論譔次﹐其僞濫者刪去之﹐遺缺者補緝之。摘其重復﹐刊其訛舛﹐集其書之總數﹐凡三萬六百六十九卷。以類分門﹐爲目成六十七卷。初﹐書府之制﹐廢於五代。太平興國之初﹐始建崇文院﹐合聚昭文﹑史館﹑集賢之書。又起祕閣﹐則貯三館眞本書籍萬餘卷﹐逮玆著錄﹐故賜名曰「崇文總目。」崇文總目﹐系以三館祕閣書籍並合著錄。京師藏書之家﹐惟故相王溥爲多﹐官嘗借本傳寫。丁謂家書亦多﹐收入祕府。三館祕閣所藏之書﹐皆分經史子集四類﹐昭文館三萬八千二百九十一卷﹐史館四萬一千五百五十三千卷﹐集賢院四萬二千五百五十四卷﹐祕閣一萬五千七百八十五卷。錄爲六卷以進﹐賜刁衎器幣等有差。然今所行者﹐止是淳化中所校﹐後𨿽覆校﹐旣已刻版﹐刊攺殊少。同上淳化五年七月﹐詔選官分校《史記》《前漢》《後漢書》﹐旣畢﹐遣內侍賫本就杭州鏤板。咸平中﹐眞宗謂宰相曰「太宗崇尙文史﹐而三史版本如聞當時校勘官未能精詳﹐尙有謬誤﹐當再加刊正。」乃命直使館陳堯佐等覆校《史記》﹐景徳元年正月校畢﹐並錄差誤文字五卷同進。詔賜帛有差。又命直祕閣刁衎等覆校前後《漢書》﹐凡修攺三百四十九簽正卷。集賢院四萬二千五百五十四卷﹐其間雜僞國及籍沒之書卷袟不等﹐仍多復本﹐歲久多蠹。祕閣一萬五千七百八十五卷﹐皆黃本書﹐編袟嚴整﹐以備進禦。同上大中祥符八年十二月﹐詔樞密使王欽若都大提舉﹐抄寫校勘三館祕閣書籍﹐翰林學士陳彭年副之。又令吏部銓選幕職州縣官有文學者﹐先試判﹐擇可者﹐又送學士院﹐試詩賦論﹐命赴三館祕閣校勘。又令翰林學士晁迥﹑利瓦伊﹑王曾﹑錢惟演﹐知制誥盛度﹑陳知微於館閣京朝官中﹐各舉服勤文學者一人﹐爲覆校勘官。迥等遂以集賢校理宋綬﹑晏殊﹐直集賢院徐奭﹑麻溫﹐直崇文院檢討馮元充選。凡校勘官校畢﹐送覆校勘官覆校。旣畢﹐送主判館閣官點檢校﹐復於兩制擇官一二人覆加點檢。皆有程課﹐以考勤惰焉。同上天聖二年六月﹐詔校勘南北史﹑《隋書》﹐以直史館張觀﹑集賢校理王質﹑晁宗愨﹑李淑﹐祕閣校理陳詁﹐館閣校勘彭乘﹐國子監直講公孫覺校正。命知制誥宋綬﹑龍圖閣待制劉曄提舉。同上景佑元年四月﹐命直史館宋祁﹑祕閣校理張環﹑館閣校勘胡宿﹑張宗古覆校南北史。康定元年冬十月上之。閏六月﹐命翰林學士張觀﹑知制誥李淑﹑宋郊編校三館書﹐判館閣盛度﹑章得象﹑石中立﹑李仲容覆校。同上景佑三年十一月﹐命太子中允集賢校理嵇頴﹑大理寺丞館閣校勘胡宿重校地理書。同上嘉佑二年﹐命崇文院檢討掌禹錫﹐祕閣校理林億﹑張洞﹐館閣校勘蘇頌﹐太子中捨陳檢校正醫書﹐樞密使韓琦提舉。同上嘉佑四年﹐仁宗謂輔臣曰「宋﹑齊﹑梁﹑陳﹑後魏﹑後周﹑北齊書﹐世罕有善本﹐未行之學官﹐可委編校官精加校勘。」八月﹐命編校書籍孟恂﹑丁寶臣﹑鄭穆﹑趙彥若﹑錢藻﹑孫覺﹑曾鞏校宋﹑齊﹑梁﹑陳﹑後魏﹑北齊﹑後周七史。恂等言「梁陳等書缺﹐獨館閣所藏﹐恐不足以定著﹐願詔京師及州縣藏書之家﹐使悉上之。」仁宗皇帝爲下其事﹐至七年冬﹐稍稍始集﹐然後校正訛謬﹐遂爲完書﹐模本行之。同上嘉佑六年四月﹐以大理寺丞郭固編校祕閣所藏兵書。先是﹐三館祕閣置官編校書籍﹐而兵書與天文爲祕書﹐獨不預。大臣有言固曉知兵法﹐仍命就祕閣編校﹐抄成黃本一百七十二冊。固初以選換六宅副使﹐治平四年六月﹐以編書畢﹐遷內藏庫副使﹑路分都監。同上哲宗時﹐臣寮言「竊見髙麗獻到書﹐內有《黃帝緘經》九卷。據《素問》序稱﹐《漢書﹖藝文志》﹕《黃帝內經》十八篇。《素問》與此書各九卷﹐乃合本數。此書久經兵火﹐亡失幾盡﹐偶存於東夷。今此來獻﹐篇袟具存﹐不可不宣布海內﹐使學者誦習。伏望朝廷詳酌﹐下尙書工部﹐雕刻印板﹐送國子監依例摹印施行。所貴濟眾之功﹐溥及天下。」有旨﹐令祕書省選奏通曉醫書官三兩員校對﹐及令本省詳定訖﹐依所申施行。同上舊制﹐每日校對書籍功冊葉背面二十一紙﹐三館都監於每月終﹐具逐員功課聞奏。自嘉佑中置編校﹐此制遂廢。元佑六年﹐復著爲令。又案六典﹐考工之職二十七最﹐十曰讎校精審。明於刊定﹐爲校正之最﹐乞以月終所奏﹐降付考功。詔依紹聖三年四月尙書省勘會館職﹐每日校對書籍﹐已有條制﹐立定功課﹐卽不須逐旋聞奏。其考功自來別無行遣﹐顯屬繁冗﹐奉聖旨﹐元佑六年指揮更不施行。同上淳化元年二月﹐詔自今遊宴﹐宣召直館﹐其集賢祕閣校理﹐並令預會。初﹐李宗諤舉進士﹐獻文自薦﹐詔相府試詩頌各一篇﹐遷祕書郎集賢校理之職。自興國後﹐罕有任者。會帝宴近臣於後苑﹐三館學士悉預﹐宗諤以任校理﹐合門吏拒之﹐不得入。翌日獻詩述其事﹐故有是詔。又請令京官乘馬入禁門﹐並爲故事。集賢有修撰﹑校理之職﹐名數𨿽異﹐而職務略同。合門拒校理不得預宴﹐蓋吏失之也。祖宗時﹐每時序遊幸﹐或雨雪休應﹐皆賜宴於崇文院。祥符﹑天禧之際﹐宸章叡藻﹐宣示臣下﹐自宰執至貼職﹐皆得賡載。仁宗善飛白書﹐每賜臣下﹐館閣預焉。上巳﹑重陽﹐館閣賜宴於瑞聖園。同上天聖中﹐仁宗幸後苑賞花﹐宴輔臣宗室﹐從官及三館京官以上﹐並預。先是﹐得唐明皇山水字石於長安﹐寘於淸輝殿。是日﹐命從臣觀畢﹐應制賦詩﹐仁宗親第其能否。同上慶曆七年十二月二十六日﹐羣玉殿曲宴﹐三館預焉﹐其禮數悉如召近臣觀書之會。同上皇佑二年﹐賜太宗九弦琴譜﹑禦制明堂樂曲﹑三朝訓鑑圖﹑三聖寶字﹑禦篆明堂字﹑禦飛白書明堂之門字﹐徧逮館職。賞花釣魚﹐館閣學士悉預宴賦詩。寶元後﹐西方用師﹐遂罷。同上嘉佑七年三月﹐復講之後﹐𨿽罷宴﹐歲命中使﹐賜牡丹法酒於閣下。祕省所藏書畫﹐歲一暴之﹐自五月一日始﹐至八月罷。是月﹐召尙書﹑侍郎﹑學士﹑待制﹑禦史中丞﹑開封尹﹑殿中監﹑大司成兩省官曁館職﹐宴於閣下﹐陳圖書古器縱閱之﹐題名於榜而去。凡酒醴膳羞之事﹐有司共之﹐仍賜錢百緡﹐以佐其費。大觀元年八月﹐請於朝﹐又增賜四百緡。宴日﹐仍遣中使以禦酒﹑化成殿果子賜在省官﹐最爲盛集﹐前此未有。同上咸平二年﹐以楊徽之﹑夏侯嶠﹑呂文仲爲侍讀學士﹐邢昺爲侍講學士。按故事﹐唐開元中置侍講﹐其後有翰林侍講學士。五代已來﹐四方多事﹐時君右武﹐不暇向學﹐故此職久廢。太宗崇尙儒術﹐聽政之暇﹐觀書爲樂﹐殆至宵分﹐手不釋卷。由是命文仲爲翰林侍讀﹐寓直禁中﹐以備顧問﹐然名秩未崇。帝聰明稽古﹐奉承先志﹐首置此職﹐擇耆儒舊徳﹐以充其選﹐班秩次翰林學士﹐祿賜如之。設直廬於祕閣﹐侍讀更直侍講﹐長向日給尙食珍膳﹐夜則疊宿。令監館閣書籍中使劉崇超日具當宿官名﹐於內東門進入﹐自是多召對詢訪﹐或至中夕焉。同上康定元年四月﹐宋綬任禮部尙書﹑知樞密院同提舉﹐編修會要﹐辟置官屬﹐寓居於崇文院﹐迄今因之﹐著爲故事。同上﹝降靑詞﹞降靑詞﹐每進天慶﹑天祺﹑先天﹑降聖﹑三元節﹐及皇帝本命﹐各預先一月降入﹐馬遞兗州會眞宮﹑太極觀﹑景靈宮﹐亳州明道宮﹑太淸宮﹐慶成軍太寧宮﹐西京上淸宮﹐嵩山崇福宮﹐升州茅山﹐鳳翔府太平宮﹐中嶽天封宮﹐泗州延祺觀﹐杭州天柱山大滌洞霄宮﹑五嶽眞君觀內中延眞殿﹑天符觀會慶殿﹑天安殿﹑滋福殿﹑玉淸昭應宮﹑景靈會靈觀﹑祥源觀﹑上淸宮﹑金明池水殿等。非時建道場﹐卽當直日艸詞﹐或急速者﹐學士未入﹐亦就宅艸。自大中祥符﹐每立春﹑立秋醮眞君觀﹐惟有東西北中四嶽﹐而南嶽眞君獨闕其禮。惟演天禧二年再入翰林﹐當艸七月詞﹐見闕此嶽﹐乃入札子奏乞檢會﹐事下禮儀院。所司以從初漏闕﹐懼罪﹐久而不奏。及立春將近﹐惟演再上言﹐以南嶽闕醮﹐蓋有司之誤﹐然屢經大宥﹐乞免有司之罪﹐但依例添入。禦筆批依奏﹐遂諮報中書門下行下﹐自此五嶽皆備矣。同上卷三十三﹝北朝官﹞北朝書詔﹐白紙寫﹐用禦寶印﹐渾金鍍匣子盛﹐錦托裹﹐渾金鍍鎖鑰﹐請禦寶印封﹐並紅絲絳﹑錦重黃襆白面簽云「書致於弟大契丹皇帝闕下﹐兄大宋皇帝封。」國母卽云「嬸大契丹皇太后。」簽云「謹致書」﹐下云「謹封」。再用紅羅襆封畢﹐用詔紙封帶﹐復用禦寶印。大中祥符正月﹐契丹太后喪﹐予慰書﹐用黃羅襆。幹興元年二月﹐告哀﹐亦用黃羅襆。當年十月﹐與契丹皇后生辰書﹐卻用紅羅襆。同上﹝外國書﹞外國書白詔紙書﹐亦用禦寶印﹐間金鍍匣子盛﹐錦托裹﹐間金鎖鑰封。一同前錦裹﹐用黃絹襆封﹐面簽云「勑某國王或某王。」同上﹝親王公主封國﹞淳化五年九月﹐眞皇封壽王詔﹐壽國升爲大國﹐在晉國之下﹐諸國之上。景徳三年二月二十二日奉聖旨﹐壽﹑梁﹑趙﹑宋四國﹐今後更不得封。大中祥符六年正月十九日降制﹐衛國長公主特進封徐國長公主﹐楚國長公主報慈正覺大師特進封邠國長公主﹐越國長公主特進封宿國長公主﹐所有徐﹑邠﹑宿三國﹐特升爲大國﹐在衛﹑楚﹑越國之上。同上﹝祕閣畫﹞太宗皇帝淳化元年八月﹐內出古畫墨迹百一十四軸﹐藏之閣上。有唐太宗﹑明皇﹐晉王羲之﹑獻之﹑庾亮﹐梁蕭子云﹐唐歐陽詢﹑顏眞卿﹑柳公權﹑懷素﹑懷仁墨迹。顧愷之畫維摩詰像﹐韓幹馬﹐薛稷鶴﹐戴嵩牛﹐及近代東丹王李贊華千角鹿﹐西蜀黃筌白兔﹐亦一時之妙也。今懷仁墨迹﹑維摩詰像﹑韓馬﹑薛鶴﹐皆不存﹐考之積年舊籍﹐亦不復載。大中祥符八年﹐榮王宮火﹐延燔祕閣﹐然則書畫﹐豈亦有亡逸耶﹖祕書省請以祕閣所藏墨迹﹐未經太宗朝摹刻者﹐刊於中﹐有旨從之。至建中靖國元年四月二十三日﹐內出緡錢十五萬﹐趣其工﹐以八月旦日畢﹐釐爲十卷﹐上之。東丹王名突欲﹐阿保機之長子也。唐同光中﹐從其父攻渤海扶余城﹐下之﹐攺爲東丹國﹐以突欲爲東丹王。保機死﹐其母立其次子﹐突欲自以失位﹐且畏迫逐﹐歸中國。唐明宗賜姓李氏﹐名贊華﹐出鎭滑州。贊華尢工畫﹐歸朝載書數千卷自隨﹐亦能爲五言詩。其子兀欲亦善丹靑。千角鹿出虜中﹐觀其所畫﹐誠妙筆也。五星二十八宿眞形圖﹐卷首題梁令瓚姓名﹐而以箕宿爲風星﹐蓋避明皇諱也。此𨿽不知畫者爲誰﹐要是唐人妙筆耳。然經星惟有十二宿﹐初疑亡去其餘﹐徐觀其用筆次第﹐所畫蓋至是而止耳。昔吳道子畫壁﹐下筆未盡處﹐後之人終莫能繼﹐豈妙於藝者﹐常嗇其巧﹐而不欲盡耶﹖傳古龍用筆簡勁﹐𨿽朽縑敗裂﹐而神气動活﹐曾不少虧。牧羊圖品格灑落﹐皆妙作也。比於下庫故畫中得之﹐因加整治﹐藏之閣上。牧羊圖乃曾氏子以罪籍沒﹐然驗其印記﹐蓋太平興國初禁中所蓄畫也﹐不知外人何自得之。千角鹿﹑五星二十八宿眞形圖﹑傳古龍牧羊圖﹐崇寧四年八月有旨取入內﹐畱之。同上卷五十﹔又見《錦繡萬花谷》前集卷三十三。

