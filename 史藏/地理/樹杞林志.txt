樹杞林志淸林百川﹑林學源撰

●撰輯姓氏

纂輯

西河排前附生林百川

九芎林前訓導林學源

采訪

石壁潭劉家水

北埔心前附生彭裕謙

大肚莊劉家驥

繪圖

北埔街何衮卿

謄錄

北埔街彭文傑

●圖﹝圖說附﹞

目三樹杞林堡全圖上堡樹杞林分圖下堡北埔分圖

圖說三

樹杞林堡全圖

上堡樹杞林分圖

下堡北埔分圖

樹杞林堡全圖

上堡樹杞林分圖

下堡北埔分圖

●總圖說

塹廂之東有樹杞林焉。南達北埔﹐擊柝相聞﹐並之祗一彈丸耳。爲稽其界﹕北與新埔連﹐西與頭份連。其由北而東也﹐則有石壁潭山﹑鹿寮坑岡﹑馬鞍凹等處爲之藩籬﹔其由北而西也﹐則有員山仔﹑水仙侖﹑福龍岡等處爲之絡繹。夫東南一派﹐層巒疊嶂﹐气象崔巍﹐或登豬湖山而遠矚﹐或登五指山而髙瞻﹐其西北數十餘鄕﹐皆歸眼底﹐誠儼然東南地勢之巨觀矣﹗統計周圍程途不過約有一百二十餘里。其中由五指山逶迆而來之大崗﹐已隱爲樹杞林北埔之屏障﹐又顯爲下堡北埔之方城﹔合兩處爲一堡﹐卽撮兩處爲總圖。洪流小澗已竟委而窮源﹐村落市塵更星羅而碁布。則按地治民者﹐𨿽未登臨於其處﹐而披閱之餘﹐亦可了如指掌焉。

上堡樹杞林分圖說

樹杞林之地﹐東盡油羅而內﹐其北則爲下山﹔由下山岡頂直透而東﹐迢遞至燥坑口﹐皆與新埔辦務署轄地相連。而西南一派﹐本屬大岡橫隔﹐「總圖說」中已詳之矣。惟東至南仍是深山大澤﹐番巢不一﹐與北埔東南之境同。幸而防禦頗周﹐堡內之民始得安居而樂業焉﹗若其間大河﹐東有油羅之水﹐南有大烏龍之水﹐至石壁潭而卽合其流﹔汪洋奔放﹐一瀉二十餘里。每當大雨滂沱之際﹐水道無常。其前之變幻者姑勿論﹐卽於光緒二十三年八月間﹐水道已區爲六﹑七。此簡而言之﹐可知樹杞林之大略。

下堡北埔分圖說

北埔地勢﹐四面皆山也。其東南諸峯﹐岡巒尢峻。夷考舊址﹕東有石仔林﹑西有富興莊﹑南有大南坑﹑北有柯子壢﹐縱橫約三十餘里。河流則最低﹐𨿽遇巨浪洪波﹐爲害亦少。況自五指山發源而抵北埔前之鳳髻山﹐已多灣環。若自鳳髻山以下﹐則一波三折﹐擬之九曲黃河不是過也。此山水之回抱﹐爲地險之特奇﹔而北埔數十里間﹐恍然如城郭之鞏固云。

●封域志

星野疆界道路山川

古今之有封域志者﹐卽所以志地理也。新竹城東南隅之樹杞林北埔一堡﹐東自油羅﹑西盡西河排﹑南極紗帽山﹑北曁九芎林﹔𨿽非遼闊幅員之地﹐而數十里內﹐土宇山川﹐皆可分疆劃界﹐一齊收入畫圖中﹐俾披覽之下﹐了如身歷。至若東南皆山﹐森森密林﹐間爲生番巢居之地。縱謂歸化者有之﹐而不薙發﹑不衣冠﹐依然狉狉榛榛﹐間嘗掩殺居民。興言及此﹐可不關心﹖官斯土者﹐於設隘防番﹐尢爲當務之急焉﹗爰志封域。

星野

新竹分野﹐本屬福建。福建屬揚州。古之「天官書」﹕『揚州﹐牛女分野』。則今之樹杞林北埔一堡﹐系屬新竹分野﹐必不異。西人之說﹐或當從翼軫。顧占星之術﹐渺而難稽﹐究無關乎吏治民生。蒞斯署者﹐惟當盡人道﹐星占有變﹐則加惕焉可也。

疆界

樹杞林北埔辦務署﹐在新竹城廂之東南隅。城東至樹杞林二十五里﹔城南至北埔三十里。辦務署治向背皆山﹐東至油羅二十三里﹔西至西河排十八里﹔南至紗帽山三十里﹔北至九芎林二十里﹔東北至燥坑﹑龍崗﹐透出分水二十八里﹐爲新埔交界﹔西南至轉溝水十六里﹐爲頭份交界。大槪東南一帶爲內山番界﹔西北亦有山崗峯巒。依羅經方位﹐由東而西﹐自甲而庚﹔由南而北﹐自丙而壬。以參伍錯綜論之﹐東西相距約四十一里﹔南北相距約五十里﹐其袤也。若東南內山番界﹐姑勿其論。而自獅頭山﹑頭份交界起﹐至九芎林﹑店仔崗﹑新埔交界止﹐西北相距以臺灣里程計之﹐約有六十里。此疆界之大略也。

道路

辦務署由東出三里﹐店仔崗。四里﹐上公館。五里﹐橫山莊。三里﹐大肚莊。二里﹐九鉆頭。九里﹐沙坑莊。以上計東路二十九里。

辦務署由西出一里﹐埔心。二里﹐南埔莊。三里﹐中興莊。四里﹐月眉莊。三里﹐赤柯坪。四里﹐富興莊。二里﹐西河排莊。以上計西路十九里。

辦務署由南出三里﹐大份林。二里﹐九份仔。四里﹐小南坑莊。二里﹐十四份莊。三里﹐藤坪莊。六里﹐獅頭山。以上計南路二十里。

辦務署由北出六里﹐大窩莊。一里﹐軟陂仔。一里﹐樹杞林。三里﹐番社仔。四里﹐荳仔埔。三里﹐九芎林。四里﹑陂塘﹑窩尾﹑店仔崗。以上計北路二十二里。

辦務署出新竹城﹐由西北出三里﹐埔尾。五里﹐大壢。六里﹐順興莊。五里﹐水仙侖。三里。金山面。三里﹐埔頂店。七里﹐新竹城廂。以上計出新竹城廂路三十二里。

山川

上堡山

馬鞍凹山署東二十三里。

梯仔桄山署東二十九里。

帽盒山署東三十三里。

獅頭山署東三十二里。

馬福社山署東三十里。

柏側壢山署東二十九里。

矮梘仔山署東二十八里。

南河山署東二十四里。

九芎坪山署東二十六里。

內灣山署東三十里。

扇仔排山署東二十四里。

油羅山署東二十二里。

芎蕉湖山署東二十一里。

尖筆山署東二十一里。

大山背山署東二十里。

楠仔排山署東二十一里。

艸寮仔山署東二十里。

粗坑龍山署東十八里。

新洽壢山署東二十一里。

薴仔園山署東十八里。

寮仔山署東十四里。

橫山署東十五里。

烏泥湖山署東十五里。

頭份林山署東十七里。

大崠山署東二十里。

麻竹窩山署東二十二里。

九鉆頭山署東二十里。

四份仔山署東二十六里。

沙坑背山署東二十七里。

香圓窩山署東二十里。

鹿寮坑山署東北十九里。

王爺坑山署東北十七里。

石壁潭山署北十六里。

到別牛山署北十八里。

中水坑山署北二十里。

九芎林山署北二十一里。

下山山署北二十二里。

大烏龍山署東二十里。

燥樹排山署東十九里。

軟橋山署東十八里。

員崠仔山署東十四里。

上公館山署東十一里。

大窩山署東八里。

樹杞林山署北十二里。

油車窩山署北十二里。

托盤山署北十三里。

三重埔山署北十四里。

員山仔山署北十五里。

下堡山

五指山署東三十里。

紗帽山署南三十里。

西鰲山署南四十里。

榖堆山署南三十里。

楓樹龍山署南十五里。

豬湖山署南十二里。

旗山署東南十二里。

明字凸山署西南十里。

猴子山署西南二十里。

獅頭山署西南二十里。

挽瀾山署西十八里。

三叉凸山署西十五里。

西河排山署西十七里。

北埔後枕山署東三里。

龜山署西四里。

鳳髻山署西三里。

圓頭凸山署西北三里。

雞油凸山署西十二里。

紅崩崗山署北八里。

月眉山署西八里。

南埔山署西四里。

面盆寮山署北四里。

大瀝山署北九里。

赤柯山署西十二里。

沙湖瀝山署北十二里。

加冬湖山署西二十二里。

柯仔瀝山署西北十七里。

新城仔山署西二十里。

崎林山署西二十五里。

五指山距署三十餘里﹐爲署治之祖山。五指第三峯低伏過峽﹐一縷逶迆而下﹐由筀竹林七﹑八里﹐曰大烏龍崗頂﹔五﹑六里﹐曰豬湖仔山﹐崛起土屏爲署治之少祖山﹐後送前迎﹐紆徐而出﹔六﹑七里﹐曰尾隘仔山﹐擘幹分支。由南而下七里者﹐爲北埔之來龍所結穴也﹔前有疊翠層巒﹐後枕芙蓉屏障﹐縱橫環拱﹐居然一名區也。由北而降八﹑九里者﹐爲樹杞林之來龍結穴也﹔礪山帶河﹐左回右抱﹐嶔崎錯落﹐儼乎一巨觀也。

內灣山距辦務署三十七﹑八里﹐在沙坑莊東南角﹐爲生番出入之徑。由九芎坪莊背莊出南河﹐至麻竹窩﹐底伏過脈﹐蜿蜒而行﹐而達大肚莊背香員窩山﹐爲九芎林之祖山。更迆而北五﹑六里﹐曰鹿寮坑山﹔十餘里﹐曰王爺坑山﹔屈起雄偉﹐而若與霧云相接者﹐曰石壁潭山。由北分支而出十餘里﹐曰水坑山﹑九芎林山。此署之右弼拱衛也。

尖筆仔山﹐在署東角﹐相距二十餘里。底伏過脈﹐崛然聳起數峯﹐其巖髙者約有百數十丈﹐曰大山背﹐與署南紗帽山屹立遙峙﹔中落一脈﹐出五﹑六里﹐曰橫山。此署之右肩外護也。

榖堆山距辦務署三十餘里﹐西南角也。奔降而下十餘里﹐曰猴仔山﹔排闥相近﹐曰獅頭山﹐巓有天成石室﹐可容百人﹐今爲僧寺。迆寮而西六里﹐曰崁頂寮山﹔繞出五里﹐曰銅鑼圈山﹔曲轉四里﹐曰轉溝水山。此爲署之左輔拱衛也

西鰲山﹐在署之南角﹐相距四十里﹐層巒疊嶂﹔更迆而南十里﹐曰紗帽山﹐髙不可極﹐與署東之大山﹐背山遙遙相對﹐分支而下﹐諸峯錯落。此署之右肩外護也。

上堡溪

■﹝毛石﹞仔溪署東十三里。

油羅溪署東二十里。

粗坑溪署東十八里。

下大窩溪署東十六里。

沙坑溪署東二十六里。

鹿寮坑溪署東北十四里。

王爺坑溪署北十四里。

水■﹝石祭﹞坑溪署北二十里。

油車窩溪署北十二里。

下堡溪

北埔大溪署南二里。

麻布樹排溪署東三里。

水瀝溪署北四里。

面盆寮溪署北五里。

大瀝溪署北十二里。

大南坑溪署南八里。

小南坑溪署南七里。

番婆坑溪署西南五里。

社寮坑溪署西南十里。

十寮坑溪署西二十五里。

■﹝毛石﹞仔溪距署東十三里。其源出五指山﹑洽瀝過石嘴﹑軟橋﹐至員山仔崁下﹐曲流於東﹐會油羅西出之水﹐分派而出﹐至石壁潭及荳仔埔﹐轉過九芎林街前﹐順流而西﹐至六張犁﹐合塹港入於大海。其餘小溪﹐錯雜不能詳志。總之﹐亦歸大溪。

油羅溪距署東二十里。其源出尖石內灣﹐過九芎坪﹐曲轉油羅西行﹐分支由猴洞至石壁潭外口﹐會■﹝毛石﹞仔溪﹐合源入海。其餘小溪﹐錯雜不能詳志。總之﹐亦歸大溪。

北埔大溪距署二里許。其源發於五指山之南﹐北流長坪﹐而東至十份坪﹐北流大河底﹐西會大南坑水﹐合流至大份林崁下﹐經員頭凸山下﹐轉北至埔心崁下油社﹑官爺侖﹐直奔鳳髻潭流出﹐會番婆坑水﹐至中興莊﹐出月眉﹐直流赤柯坪﹑富興莊﹑西河排﹑轉溝水﹐順流三灣大溪﹐合流出頭份﹐至中港入於大海。其餘小溪雜流﹐實難悉志其詳﹔然不外歸於大溪。

●建置志

城池廨署倉廒鋪遞街裏橋渡義塚水利

前乎此﹐旣經建置者﹐毋得遺忘。後乎此﹐尙未建置者﹐何能逆臆﹖今也﹐凡山川事物之大有關切於國計民生者﹐知必有所因革損益﹐而爲之因時制宜焉﹗是烏可不志。

城池

城池之設﹐爲居處官僚﹑軍士之大款﹐而所以保衛地方者也。樹杞林堡原隸新竹﹐開辟亦未多年﹐況近山深林密﹐前未另調分司﹑營汛等官管轄﹔惟有椎幽鑿險之民﹐聚族而處﹐故築城鑿池之舉﹐寂然無聞。鄕村間密種竹刺﹐以防盜寇則有之。但多歷年所﹐物畜觸踐﹐竹刺植物﹐亦多廢墜矣﹗

廨署

辦務署借北埔街北門內前時發隘之店攺設。

憲兵屯所借北埔街北門內前時金廣福公館。

警察署在樹杞林國王宮。

警察署在月眉街丹桂宮。

倉廒

國家建立倉廒﹐本爲備兵糧計也。然樹杞林堡內素無倉廒﹔惟前淡水廳嚴公金淸體卹民瘼﹐諭富民捐派榖石﹐收貯在義倉。義倉者﹐當年歲凶荒之際﹐貧民告糴無由﹐則開義倉之榖﹐而給民糴。但義倉之榖價較時價而稍廉﹐若糶榖所存銀項若干﹐至收成丰熟時﹐仍照舊章采辦榖石存貯。但此堡內榖石共有若干﹖義倉未建﹐其榖實寄各莊富家存貯。光緒二十一年曾經廩明在案﹐毋容多贅也。

鋪遞

鋪遞者﹐爲傳辭命之最便也。前各縣通衢之所皆建焉。惟樹杞林堡內無官衙﹐斯無鋪遞。今旣有衙﹐則有郵便局之設﹐則凡海澨山陬﹐詞皆易達﹐較前之鋪遞有倍捷者矣﹗

街裏

樹杞林堡轄內四街﹑一百七十三莊﹕樹杞林街﹝距署北十二里﹞﹑軟坡仔莊﹝距署北十一里﹞﹑上公館崁下﹝距署東北十里﹞﹑下荳仔埔﹝距署北十四里﹞﹑雞油林莊﹝距署東北十一里﹞﹑上公館莊﹝距署東北十里﹞﹑大窩莊﹝距署北十里﹞﹑上荳仔埔﹝距署北十三里﹞﹑茅仔崗﹝距署東北八里﹞﹑花艸林﹝距署東八里﹞﹑朱湖仔﹝距署東十一里﹞﹑中央寮﹝距署東十四里﹞﹑大窩浪﹝距署東二十三里﹞﹑上坪莊﹝距署東二十四里﹞老竹圍﹝距署東二十里﹞﹑石嘴莊﹝距署東二十里﹞﹑油車窩﹝距署北十二里﹞﹑沙坑仔﹝距署北九里﹞﹑頂員山﹝距署北十三里﹞﹑員崠仔莊﹝距署東七里﹞﹑軟橋莊﹝距署東十一里﹞﹑燥樹排﹝距署東十里﹞﹑崩山下﹝距署東十五里﹞﹑下坪莊﹝距署東二十四里﹞﹑新竹圍﹝距署東二十一里﹞﹑筀竹林﹝距署東二十里﹞﹑番社仔﹝距署北十四里﹞﹑枸辣林﹝距署北八里﹞﹑石牌員山莊﹝距署北十四里﹞﹑頭重埔﹝距署北十三里﹞﹑二重埔﹝距署北十三里﹞﹑麻耀莊﹝距署北十五里﹞﹑麻園肚﹝距署北二十里﹞﹑下七份﹝距署北二十三里﹞﹑下員山牛路頭﹝距署北二十二里﹞﹑三角城﹝距署北二十里﹞﹑三重埔﹝距署北十四里﹞﹑梘頭壢﹝距署北十六里﹞﹑菜頭寮﹝距署北二十二里﹞﹑上七份﹝距署北二十一里﹞﹑柯仔湖﹝距署北二十五里﹞﹑坭橋莊﹝距署北十八里﹞。以上設一街長。

橫山莊﹝距署東十七里﹞﹑二十份﹝距署東三十二里﹞﹑田寮坑尾﹝距署東二十三里﹞﹑薴仔園﹝距署東二十五里﹞﹑新莊仔﹝距署東十六里﹞﹑濫仔莊﹝距署東二十五里﹞﹑上下署園﹝距署東三十里﹞﹑外灣仔﹝距署東十七里﹞﹑田寮坑﹝距署東十六里﹞﹑油羅莊﹝距署東二十六里﹞﹑大樹龍﹝距署東三十三里﹞﹑竹篙屋﹝距署東三十三里﹞﹑北窩莊﹝距署東二十一里﹞﹑陂塘閣﹝距署東十七里﹞﹑下灣仔﹝距署東十六里﹞﹑芎蕉湖﹝距署東三十三里﹞﹑騎龍莊﹝距署東三十五里﹞﹑南窩莊﹝距署東二十里﹞﹑■﹝毛石﹞仔莊﹝距署東十七里﹞。以上設一莊長。

沙坑莊﹝距署東二十六里﹞﹑燥坑莊﹝距署東二十五里﹞﹑白石湖﹝距署東二十五里﹞﹑十份寮﹝距署東二十三里﹞﹑下四股﹝距署東二十四里﹞﹑矮梘仔﹝距署東二十四里﹞﹑九芎坪﹝距署東二十四里﹞﹑南河莊﹝距署東二十三里﹞﹑大肚莊﹝距署東十八里﹞﹑內灣莊﹝距署東二十六里﹞﹑馬福社﹝距署東三十四里﹞﹑二確莊﹝距署東二十一里﹞﹑九鉆頭﹝距署東二十里﹞﹑八十份﹝距署東二十九里﹞﹑大平地﹝距署東二十七里﹞。以上設一莊長。

九芎林街﹝距署北二十里﹞﹑髙梘頭﹝距署北二十一里﹞﹑水坑莊﹝距署北二十三里﹞﹑赤柯寮﹝距署北二十七里﹞﹑到別牛﹝距署北二十里﹞﹑燥坑莊﹝距署北十七里﹞﹑崁下莊﹝距署北十九里﹞﹑伯公窩﹝距署北二十二里﹞﹑中坑莊﹝距署北二十三里﹞﹑柯仔林﹝距署北二十二里﹞﹑下五股林﹝距署北二十里﹞﹑上五股林﹝距署北十七里﹞﹑下山莊﹝距署北二十二里﹞﹑王爺坑﹝距署北十八里﹞﹑山豬湖﹝距署北十五里﹞﹑鹿寮坑﹝距署北十五里﹞﹑石壁潭﹝距署北十七里﹞。以上設一街長。

北埔街﹑埔尾莊﹝距署西三里﹞﹑下面盆寮﹝距署北四里﹞﹑四寮坪﹝距署東南八里﹞﹑上大湖﹝距署南八里﹞﹑下大湖﹝距署南四里﹞﹑福興莊﹝距署西二里﹞﹑石仔林﹝距署東十一里﹞﹑埔心莊﹝距署西一里﹞﹑上面盆寮﹝距署北四里﹞﹑麻樹排﹝距署東四里﹞﹑尾隘仔﹝距署東六里﹞﹑三十二份﹝距署南十七里﹞﹑老四寮﹝距署南七里﹞﹑新四寮﹝距署南十二里﹞﹑二寮莊﹝距署南五里﹞﹑小份林﹝距署南三里﹞﹑頭寮窩﹝距署南十里﹞﹑南埔莊﹝距署西三里﹞﹑番婆坑﹝距署西七里﹞﹑中興莊﹝距署西八里﹞﹑四份仔﹝距署西七里﹞﹑大份林﹝距署南三里﹞﹑九份仔﹝距署南五里﹞﹑小南坑﹝距署南九里﹞﹑石硬仔﹝距署南十里﹞﹑十四份﹝距署南十一里﹞﹑大河底﹝距署南十三里﹞﹑焿寮坪﹝距署南二十里﹞﹑紙寮窩﹝距署南十四里﹞﹑五份八﹝距署南十四里﹞﹑大南坑﹝距署南十四里﹞。以上設一街長。

月眉街﹝距署西北八里﹞﹑赤柯坪﹝距署西北十一里﹞﹑梯仔桄﹝距署西十里﹞﹑糞箕湖﹝距署西十里﹞﹑赤柯山﹝距署西北十二里﹞﹑十五寮﹝距署西北十四里﹞﹑十四寮﹝距署西北十五里﹞﹑十二寮﹝距署西北十七里﹞﹑社寮坑﹝距署西十三里﹞﹑河背莊﹝距署西八里﹞﹑十寮坑﹝距署西十六里﹞﹑新公館﹝距署西十八里﹞﹑八寮莊﹝距署西十七里﹞﹑茅坪莊﹝距署西十五里﹞﹑十二份﹝距署西十里﹞﹑六寮莊﹝距署西十五里﹞﹑藤坪莊﹝距署西十七里﹞﹑富興莊﹝距署西十四里﹞﹑西河排﹝距署西十七里﹞﹑焿寮坑﹝距署西十八里﹞﹑水流東﹝距署西北十六里﹞﹑三叉凸﹝距署西北十六里﹞﹑三條坑﹝距署西北二十里﹞﹑壢底寮﹝距署西北二十三里﹞﹑石井莊﹝距署西十三里﹞﹑獅頭坪﹝距署西十五里﹞﹑火燒侖﹝距署西北二十里﹞﹑大崎莊﹝距署西北二十五里﹞﹑雙坑莊﹝距署西北二十七里﹞﹑水尾溝﹝距署西二十九里﹞﹑沙坑莊﹝距署西北十三里﹞﹑轉溝水﹝距署西十九里﹞。以上設一街長。

順興莊﹝距署西北十四里﹞﹑中大壢﹝距署北八里﹞﹑上大壢﹝距署北九里﹞﹑崩崗凸﹝距署北十二里﹞﹑尖山莊﹝距署北十六里﹞﹑沙湖壢﹝距署北十七里﹞﹑水仙侖﹝距署西北十九里﹞﹑藤轑坑﹝距署北十一里﹞﹑北坑仔﹝距署北十三里﹞﹑雞油凸﹝距署北十五里﹞﹑南坑莊﹝距署北十八里﹞。以上設一莊長。

新城莊﹝距署北二十六里﹞﹑十鬮莊﹝距署北二十九里﹞﹑南坑莊﹝距署北二十二里﹞﹑崎林莊﹝距署北三十二里﹞﹑柑仔崎﹝距署北二十三里﹞﹑油車坑﹝距署北十九里﹞﹑深井莊﹝距署北二十五里﹞﹑八份寮﹝距署北二十一里﹞﹑寶斗仁﹝距署北二十八里﹞。以上設一莊長。

右記各街莊﹐皆取其村落之大者以志之。如散住不相屬者﹐將其戶口槪附於街莊之近處﹐毋庸另載。

橋渡

伯公壢橋木橋。在樹杞林伯公壢。寬三尺﹑長一丈六尺。光緒三年造。

軟陂橋在樹杞林軟陂仔。光緒五年造。寬三尺八寸﹑長二丈二尺。

洗衫坑橋在樹杞林洗衫坑。光緒二十三年造。寬二尺四寸﹑長一丈八尺。

莊尾橋在樹杞林街尾。光緒二年造。寬二尺四寸﹑長一丈。

番社橋在樹杞林番社仔。光緒三年造。寬三尺六寸﹑長一丈八尺。

四重橋在樹杞林四重壢。光緒三年造。寬一尺六寸﹑長一丈二尺。

三重橋在樹杞林三重埔壢。光緒三年造。寬三尺﹑長一丈八尺。

二重橋在樹杞林二重埔壢。光緒三年造。寬三尺﹑長一丈。

山尾橋在橫山莊尾。光緒年間造。寬三尺二寸﹑長二丈二尺。

埔心橋在橫山莊埔心。光緒年間造。寬二尺二寸﹑長一丈八尺。

太平橋在沙坑太平地。同治壬戌年造。寬三尺六寸﹑長五丈六尺。

鑪口橋在沙坑風鑪口。同治壬戌年造。寬三尺八寸﹑長四丈六尺。

窩口橋在沙坑九鉆頭。光緒丁亥年造。寬三尺八寸﹑長五丈六尺。

琳璃橋在沙坑莊管內。同治癸亥年造。寬三尺﹑長四丈四尺。

軟橋在沙坑莊管內。同治癸亥年造。寬三尺三寸﹑長十丈。

四股橋在沙坑下四股。光緒甲午年造。寬二尺﹑長三丈。

十份橋在沙坑十份寮。光緒甲午年造。寬三尺﹑長二丈八尺。

橫坑橋在沙坑橫坑口。同治壬申年造。寬三尺四寸﹑長三丈八尺。

柏側橋在沙坑柏側壢。光緒甲申年造。寬三尺六寸﹑長五丈二尺。

永興橋在九芎林髙梘頭。嘉慶年間造。寬八尺﹑長十丈。

水坑橋在九芎林水坑口。光緒辛巳年造。寬三尺六寸﹑長四丈四尺。

下山橋在九芎林下山莊。光緒二十二年造。寬三尺二寸﹑長三丈一尺。

大份橋在北埔大份林。光緒二十三年衝破。寬四尺﹑長七丈二尺。

小份橋在北埔小份林。光緒二十三年衝破。寬四尺二寸﹑長七丈二尺。

二度橋在北埔角。上年間造。寬三尺二寸﹑長三丈四尺。

三節橋在北埔埔心。上年姜家造。寬四尺五寸﹑長五丈三尺。

崁下橋在北埔尾崁下。光緒十年造。寬四尺三寸﹑長七丈五尺。

龍鳳橋在北埔龍鳳髻潭。光緒十二年造。寬四尺五寸﹑長八丈四尺。

橫枋橋在北埔內大坪。光緒二十三年造。寬四尺四寸﹑長六丈三尺。

月眉橋在月眉管內。光緒十九年造。寬四尺一寸﹑長六丈一尺。

眉下橋在月眉崁下。同治三年造。寬四尺﹑長七丈四尺。

雙溪橋在月眉雙溪。同治癸酉年造。寬一尺五寸﹑長二丈五尺五寸。

焿坑橋在月眉焿寮坑。道光八年造。寬五尺﹑長二丈八尺。

富興橋在月眉富興莊。道光十年造。寬五尺五寸﹑長一丈八尺。

中壢橋在順興莊中大壢。上年造。寬三尺六寸﹑長四丈八尺。

順興橋在順興莊。上年造。寬四尺﹑長四丈六尺。

水仙橋在順興莊水仙侖。上年造。寬四尺八寸﹑長三丈五尺。

南坑橋在新城南坑莊。光緒二十四年造。寬三尺﹑長二丈八尺。

柑崎橋在新城柑仔崎。光緒二十三年造。寬二尺五寸﹑長二丈六尺。

軟橋渡在軟橋溪之北。

田寮溪渡在山豬湖莊前溪之西。

洽水渡在山豬湖莊前溪之西。

鹿寮坑口渡在鹿寮坑口溪之西。

石壁潭渡在石壁潭崁溪之西。

公館義渡在九芎林街崁下溪之西。

謹按樹杞林堡渡船﹐惟上堡有六渡而已。其在九芎林街崁下者﹐稱爲義渡﹐富民共立有田產﹐爲渡夫辛勞之資﹐往來行人不消一文花費。其餘五渡皆系民渡﹐渡夫到各街莊捐題﹐或榖或銀﹐由人樂助﹔又有向過人取之﹐或數十文﹑或幾文﹐多少不等。蓋上堡河流不一﹐每逢大雨後﹐淺者固易架橋﹐深者非渡不爲功。玆淺處已造有橋﹐深處復置有渡。行見一葉浮來﹐無慮洪波萬疊﹔三篙拍去﹐倏然彼岸誕登。『招招舟子﹐卬須我友』﹔「匏葉」之詩﹐有不繼「衛風」而詠於此哉﹗所願後之仁人君子﹐或船破而重修﹑或水變而別裁﹐繼承美舉﹐實爲一方之厚焉。

義塚

黃泥澑塚在樹杞林街南。先年墾戶金惠成獻。

橫山塚在橫山莊外。

九甲埔塚在沙坑莊九甲埔。陳廷發獻。

髙梘頭塚在九芎林髙梘頭。彭興業獻。

打磚窩塚在九芎林打磚窩。鄭添綢獻。

二寮口坪塚在北埔二寮口坪。姜榮華獻。

月眉塚在月眉街頭。金廣福獻。

謹按臺灣義塚﹐由官建置者有之﹐紳民買獻者亦有之。任人埋葬﹐不收地價﹐勒石定界﹐以垂永遠﹔並嚴禁牛羊踐踏之害﹐誠義舉也。

水利

樹杞林堡圳﹐水源由內山流入大溪﹐或堵陂﹑或築塘﹐分圳灌田﹐開列於左﹕

一﹑花艸林圳引漑花艸林田。

一﹑上公館圳引漑上公館莊﹑坪林莊等處田。

一﹑樹杞林圳引灌上公館崁下﹑軟陂仔﹑樹杞林等處田。

一﹑雞油林圳引灌雞油林田。

一﹑員山仔圳引灌上下員山仔田。

一﹑麻園肚圳引漑麻園肚﹑上下七分等處田。

一﹑埔心圳引漑橫山﹑埔心﹑頭份林各處田。

一﹑橫山莊圳引漑橫山之田。

一﹑崁下圳引漑橫山崁下之田。

一﹑新莊仔圳引漑新莊仔田。

一﹑沙坑圳引漑沙坑仔莊前田。

一﹑八十份圳引漑八十份莊前田。

一﹑九鉆頭圳引漑九鉆頭﹑田心﹑大肚莊等處之田。

一﹑九芎林圳引漑九芎林柵門外之田。

一﹑下山圳引漑下山水尾之田。

一﹑北埔圳堵塘引漑北埔坪之田。

一﹑埔心圳堵塘引漑埔心坪之田。

一﹑埔尾圳築塘引漑埔尾坪之田。

一﹑南埔圳引漑南埔坪之田。

一﹑中興莊圳引漑中興莊崁下之田。

一﹑崁下圳引漑南埔崁下之田。

一﹑月眉圳引漑月眉崁下﹑赤柯坪等處田。

一﹑雙坑圳引漑雙坑之田。

一﹑糞箕湖圳引漑糞箕湖各處田。

一﹑十二寮圳引漑十二寮之田。

一﹑富興莊圳引漑富興莊之田。

一﹑西河排圳引漑西河排之田。

一﹑柑仔崎圳引漑柑仔崎﹑八分寮﹑油車坑等處之田。

一﹑十鬮圳引漑十鬮莊之田。

謹按大圳則眾佃出榖﹐請一圳長盼顧修整﹔小圳則無圳長﹐系佃自顧﹔而陂塘小圳又當別論。但北埔溪圳較無支流﹐免虞絕漁之害。惟九芎林﹑樹杞林之溪源支分六﹑七﹐常有絕漁之患。故附錄禁約一通於後﹕竊思官有公法﹐民有私約。緣我九芎林﹑樹杞林透入內山一帶﹐溪陂圳水﹐通流灌漑﹐最關切﹑最緊要﹐斷斷不可暫時停息也。柰何屢有不良之徒﹐不顧他人工本﹐只圖自己口腹﹐往往毀陂截圳﹐塞源絕流﹐以取魚蝦﹔全不思圳一無水﹐田卽燥幹﹐苗遂枯槁﹐妨農害稼﹐爲患不淺。此種惡習﹐殊堪痛恨。爰是邀各莊長﹑眾業佃﹐公同立約嚴禁﹕無論男﹑婦﹑老﹑幼﹐如敢故違仍行毀陂截圳﹑塞源絕流以取魚蝦者﹐定卽嚴拏﹐將取魚之人扭交街﹑莊長﹐或將取魚之器具繳交街﹑莊長﹐公議重罰演戲全臺﹑酒席二筵﹑紅羽大燭﹑香楮﹑福炮等物﹔倘敢頑抗不遵罰者﹐定卽同具公稟﹐將取魚之人﹑或將取魚之器具送官究治﹐決不寬恕。其白日拏獲者﹐給賞花紅銀二圓﹔黑夜拏獲者﹐給賞加倍﹐向業佃取領﹐決不食言。謹此告白。

●賦役志

戶口餉帑鹽課蠲政

考三代徵稅之法﹐曰貢﹑曰助﹑曰徹。其名不同﹐其取民有制則一也。至於役一則﹐以下事上﹐亦所當然。但古者用民之力﹐歲不過三日。此二者皆聖王愛民如子﹐而有體卹之至意存其間也。夫賦與役原爲國家所必需。臺灣一島﹐前政府籌劃多方﹐賦役之規不等﹐間有正供﹑屯租﹑大租﹑隘租之分。惟樹杞林與北埔﹐前時獨有隘租之名。隘租者﹐民間湊合股夥﹐自行墾辟田畝﹐就地取糧﹐爲雇隘丁之費﹔已出隘租之田﹐而各色之租蠲免。厥後﹐光緒乙酉年﹐撫臺劉銘傳蒞任臺疆﹐仿「一條鞭」之法﹐凡一切大租﹑屯租﹑隘租均裁撤而統入爲正供﹐奏請以臺灣賦稅悉照同安下沙賦稅淸丈陞科。田分上﹑中﹑下三則﹐上田一甲徵銀四圓三角﹑中田一甲徵銀三圓五角﹑下田一甲徵銀三圓二角。民之頌之者﹐謂其與三代徵稅之法﹐皆足令人感恩於摩已焉﹗若夫國有大役﹐則令富民或捐資另倩役工﹑或從正供配帶役糧﹐此又貧民得沾格外之仁也。作賦役志。

附錄「一條鞭」章程於後﹕

臺北府正堂雷爲札飭事﹐案奉爵撫憲札開﹕據淡水縣知縣汪興褘具詳﹐請將淡屬大租戶額租作爲十成﹐以四成貼小租戶完糧﹐仍準大租戶開明租額﹐報縣立案﹐給單執憑﹐請給示等情到本部院。據此﹐除給告示札發淡水縣遵照辦理外﹐合行札飭﹔爲此札仰該府卽便通飭所屬一體遵照辦理。毋違﹗此札。計粘抄示稿等因。奉此﹐除分行外﹐合就札飭﹔爲此札仰該縣官吏卽便遵照辦理。毋延﹗切切﹗此札。

計粘告示抄一紙。

光緒十四年五月十八日札。

爲出示曉諭事﹐照得臺屬田園課賦﹐民間向有大﹑小租戶承糧納賦之分。此次淸丈﹐全臺賦額從前所徵銀﹑米各款名目悉行刪除後﹐歸「一條鞭」辦法﹔業經通行示諭在案。現據淡水縣知縣汪令興褘詳稱﹕各鄕驗契諸單將竣﹐應行啟徵新賦。遵查淡屬向有大﹑小租戶承糧名目﹐亟須分別理辦。現給丈單歸小租戶執領﹐糧一攺歸小租戶完納﹐深合就田問賦之義﹔惟大租戶旣不納糧﹐若照舊額收租﹐未免太覺便宜。伏查敝邑官民收租者九款﹐除叛產及通﹑土經手口糧兩款由府﹑縣剔除積獘妥議章程另行詳辦外﹐所有隆恩﹑官莊﹑拳和莊正耗以及漢業戶﹑番業戶﹑番丁私口糧﹑養贍租七款名目﹐請於光緒十四年起﹐按照上年所收租額作爲十成﹐以四成貼給小租戶完糧﹐實收六成﹔卽向小租戶收完﹐仍令小租戶轉向佃人將大小榖租一並全收﹐以昭公允。惟丈單﹑錢糧俱歸小租戶經手﹐大租戶無可執憑﹐將來時遠年湮﹐恐無稽考﹐易啟爭端﹕仍準大租戶隨時照章開明田根租數﹐報縣立案﹐由官核明﹐另給印單爲憑﹐以昭信守等情﹐詳請批示前來。查淡轄各項田業旣歸小租戶承糧﹐該縣議令大租戶貼給四成﹐事屬公允﹔除詳批示外﹐合行出示曉諭。爲此示仰大﹑小各租戶知悉﹕爾等務須遵照此次定章﹐統以大租四成貼歸小租戶完糧﹐不得絲毫爭執﹔如敢玩違﹐定行究辦。其抄封叛產及通﹑土經手口糧兩款﹐由府﹑縣剔除積獘另議章程並示﹐毋得以此藉口。各宜凜遵毋違﹗特示。

新竹縣正堂方爲示佃交納事﹐照得全臺淸賦攺徵錢糧﹐上田正﹑耗﹑補水平餘一切在內﹐每甲徵收番銀三兩零﹐中田二兩五錢零﹐下田﹑下下田以次遞減﹔上園照中田徵收﹐以次遞減﹐均歸小租戶完納﹔案奉爵撫憲劉出示通行曉諭在案。其大租戶往年應收租一百石者﹐自本年起﹐應貼小租戶四十石﹐作爲完糧之需﹔其餘六十石﹐仍歸大租戶照收。小租戶完納錢糧﹐一俟開徵之日﹐卽分作上﹑下兩忙勻完﹐或於上忙掃數照額全完亦可﹔均不準絲毫蒂欠。現當收租開徵之時﹐誠恐各戶未盡周知﹐未免觀望延宕﹔除諭飭遵辦外﹐合行示諭。爲此示仰各田主﹑佃戶等知悉﹕爾等如有歷年應納大租﹐卽自本年起完納六成﹔其餘四成貼與小租戶包完錢糧﹐赴櫃完納﹐該佃等均不得稍有短欠。自今以後﹐務各遵照辦理﹔上完國課﹐下安恆產。該小租戶亦不準故意欠糧抗租﹐致幹提究。此外﹐十四年分隘租﹑屯租供榖各項官徵名目﹐均免再徵。其各凜遵﹗毋違﹗特示。

光緒十四年六月廿一日給。

戶口

古來戶口之數﹐必有圖籍之書﹐有司敬而編之﹐諸侯受而獻之﹐天子拜而登之。所以鄭重如此者﹐蓋以民爲邦本﹐而王者當按圖籍而施乎教養者也。負版之式﹐孔大聖豈徒然哉﹗玆樹杞林堡內蒼赤𨿽屬僻處山陬﹐而生齒之繁﹐已不下四萬餘人。而此中何以使老者衣帛食肉﹖何以使黎民不饑不寒﹖固甚望賢有司﹐上體君恩﹐下慰眾志焉。足矣﹗是可舉樹杞林堡戶口﹐臚列於左﹕

樹杞林街北埔街一堡界內﹐統計四街長﹑四莊長﹔四街﹑一百七十三莊。戶數七千五百五十﹐男二萬二千一百二十九﹐女一萬九千九十四﹔合計四萬一千二百二十三。

樹杞林街﹐設街長一名﹐管轄以下一街﹑四十一莊。戶數計共一千五百九十二﹐男四千七百一十八﹐女四千七十五﹔計共八千七百九十三。

樹杞林街﹕戶數二百六十四﹐男六百三十七﹐女五百九十八﹔計丁口一千二百三十五。

雞油林莊﹕戶數一百一十五﹐男三百七十三﹐女三百一十六﹔計丁口六百八十九。

軟坡仔莊﹕戶數二十四﹐男九十﹐女六十九﹔計丁口一百五十九。

上公館莊﹕戶數六十二﹐男二百二十七﹐女一百八十九﹔計丁口四百一十六。

上公館崁下莊﹕戶數七十四﹐男二百一十﹐女二百六﹔計丁口四百一十六。

大窩莊﹕戶數六十﹐男一百六十九﹐女一百三十四﹔計丁口三百三。

下荳仔埔莊﹕戶數三十七﹐男一百二十七﹐女一百一十五﹔計丁口二百四十二。

上荳仔埔莊﹕戶數四十五﹐男一百三十八﹐女一百三十五﹔計丁口二百七十三。

茅仔崗莊﹕戶數十四﹐男三十六﹐女三十二﹐計丁口六十九。

員崠仔莊﹕戶數五十六﹐男一百四十七﹐女一百二十四﹔計丁口二百七十一。

花艸林莊﹕戶數四十一﹐男一百七﹐女百九﹔計丁口二百十六。

軟橋莊﹕戶數四十三﹐男一百十八﹐女九十七﹔計丁口二百十五。

豬湖仔莊﹕戶數十五﹐男四十一﹐女四十八﹔計丁口八十九。

燥樹排莊﹕戶數二十七﹐男七十三﹐女四十四﹔計丁口一百十七。

中央寮莊﹕戶數十七﹐男五十二﹐女四十七﹔計丁口九十九。

崩山下莊﹕戶數十六﹐男四十﹐女二十三﹔計丁口七十三。

大窩浪莊﹕戶數三十﹐男八十三﹐女五十九﹔計丁口一百四十二。

上坪莊﹕戶數十五﹐男三十九﹐女三十九﹔計丁口七十八。

新竹圍莊﹕戶數十五﹐男二十九﹐女二十四﹔計丁口五十三。

老竹圍莊﹕戶數十一﹐男二十四﹐女十八﹔計丁口三十二。

筀竹林莊﹕戶數十四﹐男三十三﹐女二十﹔計丁口五十三。

石嘴莊﹕戶數十四﹐男三十二﹐女二十七﹔計丁口五十九。

番社仔莊﹕戶數五十三﹐男一百七十八﹐女一百二十一﹔計丁口二百九十九。

油車窩莊﹕戶數十八﹐男四十七﹐女五十﹔計丁口九十七。

狗辣林﹑小咸菜甕莊﹕戶數二十四﹐男六十八﹐女六十四﹐計丁口一百三十二。

沙坑仔莊﹕戶數十一﹐男三十七﹐女三十七﹔計丁口七十四。

石牌員山莊﹕戶數三十五﹐男一百﹐女八十九﹔計丁口一百八十九。

頂員山莊﹕戶數六十八﹐男二百三十﹐女二百﹔計丁口四百三十。

頭重埔莊﹕戶數七﹐男三十二﹐女三十二﹔計丁口六十四。

二重埔莊﹕戶數三十一﹐男九十五﹐女八十﹔計丁口一百七十五。

三重埔莊﹕戶數三十五﹐男九十九﹐女九十四﹔計丁口一百九十三。

麻耀莊﹕戶數二十﹐男五十三﹐女四十八﹔計丁口一百一。

梘頭壢﹑托盤山莊﹕戶數十七﹐男八十三﹐女八十一﹔計丁口一百六十四。

麻園肚莊﹕戶數四十五﹐男一百三十九﹐女九十七﹔計丁口二百三十六。

菜頭寮莊﹕戶數九﹐男四十三﹐女四十二﹔計丁口八十五。

下七份莊﹕戶數十九﹐男五十七﹐女三十九﹔計丁口九十六。

上七份莊﹕戶數二十二﹐男八十八﹐女六十五﹔計丁口一百五十三。

下員山﹑牛路頭莊﹕戶數五十一﹐男一百八十一﹐女一百三十六﹔計丁口三百十七。

柯仔湖莊﹕戶數五十九﹐男二百一十九﹐女一百八十三﹔計丁口四百二。

三角城莊﹕戶數二十八﹐男六十七﹐女六十八﹔計丁口一百三十五。

坭橋莊﹕戶數九﹐男三十一﹐女三十﹔計丁口六十一。

九芎街﹐設街長一名﹐管轄以下一街﹑十六莊﹔戶數計共一千一百二﹐男三千二百三十四﹐女二千八百五十五﹔計六千八十九。

九芎林街﹕戶數一百三十九﹐男二百九十九﹐女二百七十一﹔計丁口五百七十。

崁下莊﹕戶數一十﹐男二十一﹐女二十四﹔計丁口四十五。

髙梘頭莊﹕戶數三十四﹐男七十六﹐女六十四﹔計丁口一百四十。

伯公窩莊﹕戶數十六﹐男五十六﹐女五十八﹔計丁口一百十四。

水坑莊﹕戶數一百二十三﹐男三百七十四﹐女三百四十六﹔計丁口七百二十。

中坑莊﹕戶數五十六﹐男一百六十五﹐女一百三十九﹔計丁口三百四。

赤柯寮莊﹕戶數三十八﹐男一百一十四﹐女一百三﹔計丁口二百一十七。

柯仔林莊﹕戶數二十九﹐男一百一﹐女八十八﹔計丁口一百八十九。

到別牛東興莊﹕戶數二十三﹐男七十九﹐女七十五﹔計丁口一百五十四。

下五股林莊﹕戶數十三﹐男三十八﹐女四十二﹔計丁口八十。

燥坑莊﹕戶數三十八﹐男一百六﹐女八十六﹔計丁口一百九十二。

上五股林莊﹕戶數三﹐男六﹐女五﹔計丁口十一。

下山莊﹕戶數一百四十三﹐男四百五十六﹐女三百九十七﹔計丁口八百五十三。

鹿寮坑莊﹕戶數一百四十七﹐男五百六﹐女四百一十八﹔計丁口九百二十四。

王爺坑莊﹕戶數六十五﹐男一百七十九﹐女一百五十六﹔計丁口三百三十五。

石壁潭莊﹕戶數一百六十八﹐男四百七十四﹐女四百三十﹔計丁口九百四。

山豬湖莊﹕戶數五十七﹐男一百八十四﹐女一百五十三﹔計丁口三百三十七。

沙坑莊﹐設莊長一名﹐管轄以下一十莊﹔戶數計共七百四十八﹐男二千三百一十一﹐女二千三百七﹔計共四千六百一十八。

沙坑莊﹕戶數一百二十六﹐男三百五十﹐女三百二十二﹔計丁口六百七十二。

下四股莊﹕戶數二十一﹐男六十四﹐女五十一﹔計丁口一百一十五。

燥坑莊﹕戶數八十二﹐男二百八十四﹐女二百三十七﹔計丁口五百二十一。

矮梘仔莊﹕戶數一十六﹐男四十七﹐女二十八﹔計丁口七十五。

白石湖莊﹕戶數二十七﹐男九十五﹐女八十﹔計丁口一百七十五。

九芎坪莊﹕戶數三十六﹐男一百一十八﹐女九十﹔計丁口二百八。

十份寮莊﹕戶數一十七﹐男六十三﹐女六十﹔計丁口一百二十三。

南河莊﹕戶數二十三﹐男六十四﹐女六十三﹔計丁口一百二十七。

大肚莊﹝附河壩莊﹑田心子﹑香員窩﹞﹕戶數一百一十五﹐男三百五十﹐女三百二十﹔計丁口六百七十。

九鉆頭莊﹝附上下大窩及水頭莊﹞﹕戶數一百三﹐男三百二十﹐女二百六十九﹔計丁口五百八十九。

內灣莊﹕戶數十五﹐男四十一﹐女三十一﹔計丁口七十二。

八十份莊﹕戶數五十﹐男一百五十三﹐女一百十八﹔計丁口二百七十一。

馬福社﹕戶數三十九﹐男一百一十﹐女八十﹔計丁口一百九十。

太平地莊﹕戶數六十七﹐男二百三十四﹐女一百七十一﹔計丁口四百五。

二確莊﹕戶數十一﹐男二十八﹐女二十﹔計丁口四十八。

橫山莊﹐設莊長一名﹐管轄以下十九莊﹔戶數八百三十二﹐男二千四百一十八﹐女二千二﹔計共四千四百二十。

橫山莊﹝附十小莊﹞﹕戶數二百五十八﹐男七百五十五﹐女六百一十九﹔計丁口一千三百七十四。

新莊仔莊﹕戶數三十九﹐男一百二十九﹐女一百七﹔計丁口二百三十六。

二十份莊﹝附老甲壢﹞﹕戶數三十﹐男八十五﹐女五十八﹔計丁口一百四十三。

濫仔莊﹕戶數二十一﹐男一百八﹐女九十六﹔計丁口二百四。

田寮坑尾莊﹕戶數二十四﹐男五十四﹐女五十三﹔計丁口一百七。

上下薴園莊﹕戶數二十一﹐男五十六﹐女四十二﹔計丁口九十八。

薴仔園莊﹝附尖筆窩﹞﹕戶數四十五﹐男一百九﹐女七十五﹔計丁口一百八十四。

水頭排莊﹝附外灣仔﹞﹕戶數四十八﹐男一百三十三﹐女一百一十八﹔計丁口二百五十一。

田寮坑莊﹕戶數四十四﹐男八十五﹐女九十二﹔計丁口一百七十七。

下灣仔莊﹕戶數四十六﹐男一百四十六﹐女一百三十五﹐計丁口二百八十一。

油羅莊﹝附楠仔排﹞﹕戶數六十﹐男一百六十四﹐女一百二十﹐計丁口二百八十九。

芎蕉湖莊﹕戶數二十四﹐男七十一﹐女四十九﹔計丁口一百二十。

大樹龍﹝附艸寮仔﹞﹕戶數十七﹐男四十八﹐女五十﹔計丁口九十八。

騎龍四份莊﹕戶數二十二﹐男六十三﹐女四十﹔計丁口一百三。

竹篙屋莊﹝附新路坪及新公館﹞﹕戶數四十八﹐男一百七十四﹐女一百二十九﹔計丁口三百三。

南窩莊﹕戶數二十三﹐男七十三﹐女六十八﹔計丁口一百四十一。

北窩莊﹕戶數二十一﹐男六十﹐女四十七﹔計丁口一百七。

■﹝毛石﹞仔金興莊﹕戶數十一﹐男三十﹐女四十﹔計丁口七十。

■﹝毛石﹞仔陂塘閣莊﹕戶數三十﹐男七十五﹐女五十九﹔計丁口一百三十四。

北埔街﹐設街長一名﹐管轄以下一街﹑三十一莊﹔戶數一千四百六十八﹐男三千九百三﹐女三千二百五十五﹔計共七千一百五十八。

北埔街﹕戶數三百三十七﹐男七百二﹐女六百一十三﹔計丁口一千三百一十五。

埔心莊﹕戶數五十﹐男一百八十﹐女一百六十一﹔計丁口三百四十一。

埔尾莊﹕戶數五十五﹐男一百七十一﹐女一百六十九﹔計丁口三百四十。

上面盆寮莊﹕戶數三十﹐男一百二十五﹐女九十二﹔計丁口二百一十七。

下面盆寮莊﹝附水■﹝石祭﹞仔﹞﹕戶數五十二﹐男一百四十九﹐女一百一十八﹔計丁口二百六十七。

麻樹排莊﹕戶數三十﹐男一百一十﹐女九十九﹔計丁口一百八十九。

四份坪莊﹕戶數十四﹐男四十四﹐女三十五﹔計丁口七十九。

尾隘仔莊﹕戶數二十三﹐男五十六﹐女五十四﹔計丁口一百一十。

上大湖莊﹕戶數二十﹐男六十﹐女四十四﹔計丁口一百零四。

三十二份莊﹕戶數十四﹐男三十四﹐女二十五﹔計丁口五十九。

下大湖莊﹕戶數四十九﹐男一百四十三﹐女一百零五﹔計丁口二百四十八。

石仔林莊﹕戶數五十八﹐男一百五十三﹐女一百二十一﹔計丁口二百七十四。

福興莊﹕戶數三十三﹐男一百五﹐女九十八﹔計丁口二百三。

老四寮莊﹕戶數二十九﹐男八十一﹐女七十一﹔計丁口一百五十二。

新四寮莊﹕戶數三十九﹐男九十﹐女七十三﹔計丁口一百六十三。

二寮莊﹕戶數一十八﹐男四十六﹐女二十五﹔計丁口七十一。

小份林莊﹕戶數二十八﹐男五十五﹐女六十二﹔計丁口一百一十七。

頭寮窩﹝附大坪及尖隘仔﹞﹕戶數二十八﹐男九十﹐女五十九﹔計丁口一百四十七。

南埔莊﹕戶數八十﹐男二百五十二﹐女二百八﹔計丁口五百三十二。

番婆坑莊﹕戶數三十五﹐男一百七﹐女八十五﹔計丁口一百九十二。

中興莊﹝附陰影﹞﹕戶數九十二﹐男二百七十二﹐女二百三十七﹔計丁口五百九。

四份仔莊﹝附二湖﹞﹕戶數十四﹐男五十六﹐女五十﹔計丁口一百六。

大份林莊﹕戶數五十六﹐男一百三十五﹐女一百﹔計丁口二百三十五。

九份仔莊﹝附坡頭面﹞﹕戶數三十八﹐男九十二﹐女七十五﹔計丁口一百六十七。

小南坑莊﹕戶數二十六﹐男六十六﹐女六十九﹔計丁口一百三十五。

石梗仔莊﹕戶數二十七﹐男六十一﹐女四十七﹔計丁口一百八。

十四份莊﹝附艸寮﹞﹕戶數二十二﹐男四十九﹐女四十﹔計丁口八十九。

大河底莊﹝附新興﹞﹕戶數五十七﹐男一百二十六﹐女一百三﹔計丁口二百二十九。

焿寮坪莊﹝附內大坪﹞﹕戶數二十五﹐男七十七﹐女六十﹔計丁口一百三十七。

紙寮窩莊﹕戶數十四﹐男三十﹐女二十二﹔計丁口五十二。

五份八莊﹕戶數十二﹐男三十五﹐女二十四﹔計丁口五十九。

大南坑莊﹕戶數六十三﹐男一百五十一﹐女一百一十三﹔計丁口二百六十四。

月眉街﹐設街長一名﹐管轄以下一街﹑三十一莊﹔戶數計共一千六十二﹐男三千一百十四﹐女二千四百七十六﹔計共五千五百八十九。

月眉街﹕戶數一百三十﹐男三百一十七﹐女三百九十三﹔計丁口七百一十。

赤柯坪莊﹕戶數二十六﹐男八十一﹐女九十﹔計丁口一百七十一。

梯仔桄莊﹕戶數三十五﹐男一百一十四﹐女七十﹔計丁口一百八十四。

糞箕湖﹕戶數五﹐男三十三﹐女二十四﹔計丁口五十七。

赤柯山莊﹕戶數二十二﹐男七十五﹐女六十一﹔計丁口一百三十六。

十五寮莊﹕戶數十一﹐男二十七﹐女二十四﹔計丁口五十一。

十四寮莊﹕戶數十一﹐男三十五﹐女三十﹔計丁口六十五。

十二寮莊﹕戶數二十﹐男六十二﹐女五十七﹔計丁口一百一十九。

社寮坑莊﹕戶數五十六﹐男一百九十七﹐女一百五十二﹔計丁口三百四十九。

河背莊﹕戶數三十二﹐男一百五﹐女六十八﹔計丁口一百七十三。

十寮坑莊﹕戶數三十九﹐男一百八﹐女九十三﹔計丁口二百一。

新公館莊﹕戶數十三﹐男三十四﹐女二十九﹔計丁口六十三。

八寮莊﹕戶數三十三﹐男八十六﹐女七十九﹔計丁口一百六十七。

茅坪莊﹕戶數十九﹐男四十八﹐女三十七﹔計丁口八十五。

十二份莊﹕戶數二十五﹐男六十五﹐女五十三﹔計丁口一百一十八。

六寮莊﹕戶數三十八﹐男九十五﹐女七十六﹔計丁口一百七十一。

藤坪莊﹕戶數九十九﹐男一百七十四﹐女一百一十七﹔計丁口二百九十一。

富興莊﹕戶數一百五﹐男三百﹐女一百三十五﹔計丁口四百三十五。

西河排莊﹕戶數一十﹐男四十﹐女二十九﹔計丁口六十九。

焿寮坑莊﹕戶數十五﹐男四十三﹐女三十九﹔計丁口八十二。

水流東莊﹕戶數四十七﹐男一百六十一﹐女一百三十一﹔計丁口二百九十二。

三叉凸莊﹕戶數二十四﹐男七十五﹐女五十六﹔計丁口一百三十一。

三條坑莊﹕戶數二十﹐男四十一﹐女四十三﹔計丁口八十四。

壢底寮莊﹕戶數三十一﹐男六十九﹐女五十四﹔計丁口一百二十三。

石井莊﹕戶數十三﹐男四十一﹐女三十一﹔計丁口七十二。

獅頭坪莊﹕戶數二十﹐男八十二﹐女六十一﹔計丁口一百四十三。

火燒侖莊﹕戶數二十四﹐男七十七﹐女四十九﹔計丁口一百二十六。

大崎莊﹕戶數四十六﹐男一百二十五﹐女一百一十六﹔計丁口三百四十一。

雙坑莊﹝附葫鑪肚﹞﹕戶數四十七﹐男一百五十二﹐女五十四﹔計丁口二百六。

水尾溝莊﹕戶數二十一﹐男八十六﹐女七十﹔計丁口一百五十六。

沙坑莊﹕戶數二十﹐男四十六﹐女五十﹔計丁口九十六。

轉水溝莊﹕戶數三﹐男六﹐女六﹔計丁口十二。

順興莊﹐設莊長一名﹐管轄以下十一莊﹔戶數計共四百三十九﹐男一千三百九十四﹐女一千二百八﹔計共二千六百二。

艸山順興莊﹕戶數一百一﹐男二百三十六﹐女二百四十七﹔計丁口四百八十三。

中大壢莊﹕戶數四十八﹐男一百四十六﹐女一百二十﹔計丁口二百六十六。

上大壢莊﹕戶數二十九﹐男九十二﹐女六十七﹔計丁口一百五十九。

崩崗凸莊﹕戶數二十一﹐男八十一﹐女六十九﹔計丁口一百五十。

尖山莊﹕戶數四十一﹐男九十六﹐女八十六﹔計丁口一百八十二。

沙湖壢莊﹕戶數三十三﹐男一百一十六﹐女八十二﹔計丁口一百九十八。

水仙侖莊﹕戶數二十五﹐男七十五﹐女六十三﹔計丁口一百四十一。

藤寮坑莊﹕戶數十三﹐男三十五﹐女二十九﹔計丁口六十四。

北坑仔莊﹕戶數二十九﹐男一百一十七﹐女八十﹔計丁口二百一。

雞油凸莊﹕戶數五十七﹐男二百二十九﹐女二百八﹔計丁口四百三十七。

洽水南坑莊﹕戶數四十二﹐男一百七十一﹐女一百五十三﹔計丁口三百二十四。

新城莊﹐設莊長一名﹐管轄以下九莊﹔戶數三百七﹐男一千三十七﹐女九百一十六﹔計共一千九百五十三。

新城莊﹕戶數三十﹐男八十﹐女八十三﹔計丁口一百六十三。

十鬮莊﹕戶數三十六﹐男二百七十七﹐女二百﹔計丁口四百七十七。

南坑莊﹕戶數四十八﹐男一百七十八﹐女一百六十九﹔計丁口三百四十七。

崎林莊﹕戶數三十三﹐男一百二十五﹐女一百一十一﹔計丁口二百三十六。

柑仔崎莊﹕戶數三十五﹐男八十二﹐女七十五﹔計丁口一百五十七。

油車坑莊﹕戶數二十六﹐男五十六﹐女六十九﹔計丁口一百二十五。

深井莊﹕戶數二十八﹐男一百一十六﹐女九十九﹔計丁口二百一十五。

八份寮莊﹕戶數二十﹐男四十八﹐女五十五﹔計丁口一百三。

寶斗仁莊﹕戶數二十六﹐男七十五﹐女五十五﹔計丁口一百三十。

餉帑

樹杞林堡一帶靑山﹐所有樟栳﹑木料﹑抽藤﹑燒焿及番貨各餉﹐前歸墾戶徵收﹐名曰「山工」。自「一條鞭」之法立﹐各餉蠲除﹔惟栳餉歸撫墾局﹐作爲防番之費。其茶餉歸海關﹐名曰「釐金」。今設辦務署𨿽不必盡依舊例﹐亦必因時制宜﹐俾出納之條盡善無獘也。

課鹽

樹杞林一館﹕年銷鹽三千石。今廢。

北埔街一館﹕年銷鹽二千石。今廢。

九芎林街一館﹕年銷鹽二千石。今廢。

以上三館﹐俱系子館﹐歸於新竹城內之總館。

謹按臺鹽在本地曬取者少﹐從大陸載來者多。前皆由官設法定價出入﹐配各課館銷售﹐不許商民私賣。自歸日本轄治而來﹐不論何處運來之鹽﹐槪聽商民自行買賣。

蠲政

乾隆十一年﹐詔蠲額徵租稅。

乾隆二十六年﹑四十五年﹐詔蠲全年租稅。

乾隆五十二年﹐詔蠲本年租稅。

乾隆五十六年﹐詔蠲本年正供榖。

嘉慶元年﹐詔蠲正供榖。

嘉慶二十年﹐詔蠲本年正供租稅。

嘉慶二十二年﹐詔蠲積欠稅租。

道光十五年﹑二十五年﹐詔蠲積欠錢糧。

咸豐﹑同治﹑光緒年間﹐俱有詔蠲之政﹐但案牘旣失﹐無從記其年數而徵其實事耳。

謹按朝廷凡有大婚﹑大政﹑聖壽及誕生皇嗣一切喜慶之事﹐皆有詔蠲之政﹔所以體卹下情﹑休戚相關之意也。日本蒞臺﹐蠲免光緒二十一年地租。

●學校志

規訓學宮祀事學額家塾

古來端風化﹑造人材﹐惟學校爲最重。我樹杞林堡﹐自墾辟而來﹐義塾無之﹐家塾每村有焉。教讀書寫字者﹐俗名「蒙館」﹔訓作詩﹑文﹑賦﹑論策者﹐俗名「經館」。自光緒二十三年始建樹杞林辦務署﹐是必更設日語傳習所﹐與漢文學校互相輔之﹑翼之﹐使自得之﹔又從而振徳之﹐備極多方獎勵之﹐俾人盡隆師以重道﹐亦師嚴而道尊。父兄無不敬先生﹐先生毋誤人子弟﹐教必先徳行而後文藝﹐事必明道誼不計功利﹐在在務實學﹐求實際﹔勿爲功名始讀書﹐勿爲科舉方肄業﹐勿爲沽名釣譽乃檢束身心﹐夫然後人文蔚起﹐多士叢生﹐蒙館可賡濟濟﹐經館不致寥寥﹐以儲楨幹之材﹐而待棟梁之選。斯不負建設學校之法良意美也夫﹗

規訓

謹按順治九年題準﹐刊立臥碑置於明論堂之左﹐曉示生員七條。同年頒上諭六條﹐令地方官責成鄕人﹐每月朔望宣講。康熙九年﹐頒上諭十六條﹐每月朔望﹐有司偕紳士集於明論堂﹐凡軍民俱聽宣講。以上規訓系前由內閣頒發﹐各省府﹑州﹑縣均勒石於明論堂。各條訓文﹐「苑裏志」旣詳明﹐無煩復贅。至若本鄕之蒙館﹑經館各教師之學規﹐均大同小異﹐隨時變通﹐不必拘執。

學宮

謹按嘉慶二十二年﹐創設學宮於新竹城內﹐後有補造重修。其神位次序及祭儀﹑品物﹑器具各款制度﹐「苑裏志」亦旣詳明﹐何須復贅﹖至於光緒二年﹐樹杞林堡內紳士鳩資建築文林閣於九芎林﹑髙梘頭莊﹐以爲鄕人教讀之所﹐亦當作鄕村中之小學宮云。

祀事

謹按文林閣諸紳士﹐前亦竊效丁祭之儀。牲用大牢﹑豬﹑羊及牲醴﹑果品﹑香楮等物﹐隨時所有﹐不拘常品。但期以十年一祭﹐選擇吉日﹐不拘逢丁﹔自甲﹝申﹞年一祭﹐至甲午年又一祭。祭畢﹐卽恭迎聖蹟﹐鼓樂齊備﹐逐隊挨遊﹐以示各莊人等咸知敬重斯文之意。方致祭時﹐典禮煌煌﹐亦似可爲後人節取焉。

神位

中堂﹕制字先師﹑神農皇帝﹑至聖先師﹑文衡聖帝。

東堂﹕聖門先賢。

西堂﹕歷代先儒。

臨祭執事人數

中堂主祭紳衿二人﹔東堂﹑西堂主祭紳衿各二人﹔中正贊生員一人﹔中引﹑中宣生員各一人﹔東引﹑東宣監生各一人﹔西引﹑西宣監生各一人﹔啟扉童生一人﹔司傘﹑司扇貢生各一人﹔瘞毛血童生一人﹔中堂進爵﹑進祿童生各一人﹔東堂進爵﹑進祿童生各一人﹔西堂進爵﹑進祿童生各一人﹔中堂讀祝童生一人﹔東西二堂讀祝童生各一人﹔東堂陪祭紳衿二人﹔東堂﹑西堂陪祭貢生各二人﹔與祭生員﹑貢監不限多少人數﹔獻帛童生一人﹔撤饌童生一人。

省牲

祭前一日﹐執事者設香案於牲房外。主祭紳衿常服﹐贊唱『詣省牲所』﹔唱『省牲』﹐主祭紳衿跪香案前﹐贊亦跪前﹐唱『祭以淸酒』﹐從以騂牡﹐執其鸞刀﹐以取其毛﹐取其血膋。唱『畢』﹐俱起﹐唱『省牲畢』﹔乃退。

宰牲

凡宰牲﹐必取血以告殺﹐取毛以告純。以碗盛血﹑毛少許﹐入置神位下。

儀注

將祭夜四鼓﹐諸紳士﹑生童﹑執事人等畢集宮內。鼓一通﹐陳設備具﹔鼓再通﹐庭燎畢舉﹔鼓三通﹐正贊唱『司樂者奏大樂』﹔奏畢﹐復唱『奏小樂』﹔奏畢﹐復唱『掌號』﹔號畢﹐復唱『執事者各司其事﹐主祭者各官升堂序立啟扉』﹔執事啟畢﹐復唱『迎牲』﹔執事舉牲牢前進畢﹐復唱『主祭各官就位﹐陪祭各官亦就位﹐與祭各官亦就位﹐瘞毛血』﹔執事者入神位下﹐捧毛血碗出宮外坎方潔處埋之﹐復唱『主祭各官參神﹐鞠躬﹐跪』﹝要唱三跪九叩﹞。盥洗﹐正引唱『詣於盥洗所盥洗﹐復位』﹐中﹑東﹑西三堂主祭俱就正引引之。正贊唱『降神』。正引唱『詣於東階﹐西面立』。三堂主祭各持香一支﹑捧酒一杯﹐亦俱就正引引出﹐拱立﹐俟迎神入來﹐將香擲下﹐酒潑之。正贊唱『迎神』﹐此時要眾樂大作﹐正引唱『主祭各官復位』。正贊唱『中堂執事者焚香﹐行中堂上香禮』。正引唱『詣於』﹐正宣接聲唱『五穀神農皇帝之神位前﹑倉頡至聖制字先師之神位前﹑大成至聖先師孔夫子之神位前﹑九天開化文昌帝君之神位前』﹐正引接聲唱『一揖﹑再揖﹑三揖﹐復位』。正贊唱『東堂執事者焚香﹐行東堂上香禮』。東引唱『詣於先賢之神位前﹐一揖﹑再揖﹑三揖﹐復位』。正贊唱『西堂執事者焚香﹐行西堂上香禮』﹐西引唱『詣於先儒之神位前﹐一揖﹑再揖﹑三揖﹐復位』。正贊唱『中堂執事者酌酒奉饌﹐行中堂初獻禮』。正引唱『詣於』﹐正宣接聲唱『五穀神農皇帝之神位前﹑倉頡至聖制字先師之神位前﹑大成至聖先師孔夫子之神位前﹑九天開化文昌帝君之神位前﹐跪』。正引唱『進爵﹑進祿﹐起﹐復位』。正贊唱『東堂執事者酌酒奉饌﹐行東堂初獻禮』。東引唱『詣於先賢之神位前﹐跪﹔進爵﹑進祿﹐起﹐復位』。正贊『西堂執事者酌酒奉饌﹐行西堂初獻禮』。西引『詣於先儒之神位前﹐跪﹐進爵﹑進祿﹐起﹐復位』。正贊『中堂宣金榜』。正引『詣於』﹐正宣『五穀神農皇帝之神位前﹑倉頡至聖制字先師之神位前﹑大成至聖先師文宣王孔夫子之神位前﹑九天開化梓潼文昌帝君之神位前﹐跪。宣金榜者俱跪』。正贊『東堂宣金榜』。東引『詣於先賢之神位前跪。宣金榜者俱跪』。正贊『西堂宣金榜』。西引『詣於先儒之神位前﹐跪。宣金榜者俱跪』。俟中堂讀完後﹐正引『起﹐復位』﹔東引『起﹐復位』。西引『起﹐復位』。三堂祝文讀畢﹐卽行亞獻禮﹑三獻禮﹐其序由中﹑東﹑西﹐勿錯。俟三獻禮行畢﹐正贊『主祭各官榮陞與祭﹑陪祭各官分獻』。俟分獻畢﹐正贊『主祭各官復位﹐飲福受胙』﹔此時三堂主祭各官俱歸﹐正引引上中堂﹐序跪。正引『詣於』﹐正宣『五穀神農皇帝之神位前﹑倉頡至聖制字先師之神位前﹑大成至聖先師文宣王孔夫子之神位前﹑九天開化梓潼文昌帝君之神位前﹐跪』。三堂主祭各官齊跪﹐以酒飲之﹑以肉食之。正引『叩首﹑再叩首﹑三叩首﹐起﹐復位』。正贊『獻帛』﹐派定二人捧帛跪在中堂﹐一獻。正贊『送神』。正引『詣於東階﹐西面立』。三堂主祭各官俱歸﹐正引引出﹐拱立。俟送神者回入來之時﹐正引『主祭各官復位』。正贊『讀祝者執祝﹐司帛者執帛﹐化財焚祝文』。俟燒將化之時﹐正贊『望燎』。三堂主祭各官俱歸﹐正引引出﹐正引『詣於望燎所﹐望燎﹔一揖﹑再揖﹑三揖﹐復位』。正贊『主祭各官辭神鞠躬﹐跪﹐叩首﹑再叩首﹑三叩首﹐起﹔跪﹐叩首﹑再叩首﹑六叩首﹐起﹔跪﹐叩首﹑再叩首﹑九叩首﹐起﹐禮畢』。派定撤饌生唱『撤饌』。

學額

樹杞林堡內俱系粵人﹐凡三年內歲﹑科兩試﹐赴縣﹑府考﹐另爲粵籍。自咸豐八年捐輸案內臺灣道奏準定增學額﹐全臺粵籍取進府學﹐文童十一名﹑武童九名。至光緒五年﹐南﹑北分府﹐淡﹑新分縣﹐臺北管內粵藉取進府學﹐文童六名﹑武童三名。至若三年大比之期﹐赴福建省鄕試﹐全臺粵藉取中舉人一名。若晉京會試﹐全臺閩﹑粵合計有舉人二十名﹐則取進士一名。此中土所以稱爲衣冠文物之邦者﹐固如是也。

家塾

樹杞林堡內﹐所有塾師教訓生徒﹐皆由民間自題修金及米炭﹑膳油﹑茶俱備﹐延請名師在館。今也﹐各莊多有蒙館﹐而經館遂未見其有也。文風其將微乎﹖

●典禮志

慶賀接詔迎春耕耤祭社稷壇厲祭救護日月鄕飲酒鄕約祠祀祠廟

禮所以經緯國家之制度﹐卽所以範圍天下之人心。朝廷燦設﹐始令頒行﹐艸野觀型﹐斯當則效﹔風同道一﹐上下遵行﹐而後可召祥和之洋溢﹑辟疫厲之不興。前時「會典」一書﹐當代臣民無不以之爲規鑑。考古證今﹐此中幾費經營﹐正不妨筆而書之﹐以備參考。志典禮。

慶賀

新年元旦﹑冬至﹐均屬慶賀大典。文武各官皆齋戒沐浴﹐於前一日赴公所習儀。五鼓早﹐盛穿朝服齊集龍亭前﹐文武品秩序立﹐行三跪九叩禮﹐分班坐﹐班設糾儀官一員。

接詔

詔書至﹐文武至城外恭接。齎送官先叩飛龍亭﹐置詔書其上﹐彩輿﹑儀仗﹑鼓樂前導﹔迎至公所﹐文武分東西班序立﹐齎送官東立西向﹐樂作﹐行三跪九叩禮﹔齎送官捧詔授展讀官﹐跪受﹐詣開讀案前宣讀﹐眾官跪聽。讀畢﹐展讀官捧詔授齎送官捧送龍亭﹐眾官三跪九叩禮。禮畢乃退。

迎春

先立春一日﹐迎春於東郊﹔此古禮也。正官於是日率屬官盛服詣其地﹐設案於芒神﹑春牛前﹐陳香燭﹑鼓酒﹐布拜席於中。通贊導至拜位﹐行一跪三叩禮﹔三獻爵﹐復行三叩禮。屬官先行﹑長官次之﹐乃歸﹔舁芒神﹑春牛隨行﹐迎至廳署頭門外﹐春牛南向﹑芒神西向。屆立春時﹐各官執樂仗排立。樂工擊鼓﹐贊『鞭春』﹔各官擊牛者三﹔揖﹐始退。

耕耤

歲仲春吉亥﹑或用季春有事先農之日﹐府﹑州﹑縣正官率佐貳各官往東郊先農壇側﹐擇沃壤爲耤田﹐行耕耤禮。田廣四畝九分。是日﹐屬員眡土宜﹑備谷種﹑靑箱﹑朱鞭﹑耒服耜﹑黝牛及其他農器﹑耕器﹐預陳耕所﹐耆老率農夫披蓑載笠竣於田間。通贊分立田首﹐向闕張畫屏﹑設香案。致祭先農禮畢﹐各官易蟒袍詣耤田。正官就耕所﹐執事者授耒耜與鞭﹐皆左秉耒﹑右執鞭進耕﹐以耆老二人﹐一執種箱播種﹐一執牛﹐農夫二人扶犁﹐九推九返。畢﹐釋耒﹔各官補服﹐望闕行三跪九叩禮﹐各退。

按耕耤爲國家大典﹐粵自神農氏斫木爲耜﹐楺木爲耒﹐耒耜之利以教天下﹐蓋取諸益﹐所以重民粒食之報也。歷朝頒行日久﹐無不率從。樹杞林人民多習農業﹐披星戴月﹐克儉克勤﹔今能舉而行之﹐則風行艸偃﹐感奮倍殷﹐稼穡之利賴及萬世矣﹗

祭社稷壇

社稷之祭﹐所以配天也。直省府﹑州﹑縣各建社稷﹐而皆社右﹑稷左﹐位異而壇同。壇髙二尺一寸﹐方二丈五尺。歲以春秋仲月上戊日致祭﹐長官主之﹔有故﹐則以佐貳代。在城文武官﹐皆與祭。眡割牲﹑省粢盛﹑紏儀﹑執事﹑贊相禮儀﹐皆於學弟子內選充﹝學弟子﹐生員也﹞。

按社祭五土﹐稷祭五穀。宋時﹐社﹑稷﹑風雨師各一壇﹔明﹐社稷爲一壇。設神牌二﹐左稷﹑右社﹐以木爲之﹐朱漆靑書﹐題「某處某社﹑某稷之神」﹐藏城隍廟﹔祭日設壇﹐守土官行三獻禮。祭以春秋二仲上戊日。

厲祭

直省府﹑州﹑縣﹐歲三月寒食節﹑七月望日﹑十月朔日﹐祭厲壇於城北。前期﹐守土官飭所司具香燭﹑公服詣神只壇﹐以祭厲告本境城隍之位。至日﹐奉請城隍神位入壇﹐設於正中﹔守土官行禮畢﹐仍奉城隍位還神只壇﹐退。

按厲壇之設﹐正以祀無主孤魂也。孤魂或能依艸附木﹐求食殃民﹔故以季春﹑仲秋﹑孟冬歲祭者三﹐迎城隍以爲之主。前淡水廳﹐惟以仲秋月之十五日如例舉祭﹔後攺爲新竹縣﹐亦仍之。樹杞林堡本爲屬地﹐則槪不從同。歷年皆以七月十三日﹐先放水燈﹔十四日﹐舉行祭事﹐名曰「盂蘭會」﹝俗言「中元普度」﹞。牲醴粿品之盛﹑剛鬣柔毛之設﹐甲於他處。管內則陸續舉祭﹐各有定期。總之﹐治幽理冥﹐鬼不爲厲﹔仍其舊而祭之﹐則亦從俗可也之意云。

救護日月

直省﹑府﹑州﹑縣衙遇日月食﹐按欽天監推定時刻分秒﹐隨地救護﹔所見不及一分及不見食者﹐無庸救護。凡救護﹐正官一人領班行禮。置糾儀二人﹑通贊二人﹑陰陽官一人﹐在正署素服﹑設香案﹑布拜席﹑陳金鼓於儀門外。報初虧﹐行三跪九叩禮﹐三上香﹐伐鼓三聲﹐儀門外金鼓振作﹔報復圓﹐金鼓聲止﹐行禮如初。畢﹐各退。外省衙門行禮三次﹕乍虧﹑食甚﹐皆素服行一跪三叩禮﹔復圓﹐盛服行一跪三叩禮。

按救護日月﹐亦大聖人迅雷風烈必變之意也。地方官遇災修省﹐可不從而愼重歟﹖

鄕飲酒

順治初﹐令直省府﹑州﹑縣每歲正月十五日﹑十月初一日於儒學之講堂舉鄕飲酒禮。主者﹐府知府﹑州知州﹑縣知縣﹝如無正印官﹐佐貳官代﹞﹔位於東南。大賓﹐以致仕官爲之﹔位於西北。僎賓﹐擇鄕裏年髙有徳之人﹐位於東北。介以次長﹐位於西南。三賓﹐以賓之次者爲之﹐位於賓﹑主﹑介﹑僎之後。除賓僎外﹐眾賓序齒﹑僚屬序爵。司正以教職爲之﹐專司揚觶以罰﹔贊禮者﹐以老成生員爲之。其經費﹐以「存畱錢糧」內支辦。

按鄕飲酒﹐一古禮也。踵而行之﹐亦春社賽飲之遺也。

鄕約

順治九年﹐頒行六諭臥碑文。十六年﹐令直省府﹑州﹑縣舉行鄕約﹔於每月朔望日聚集公所﹐宣讀康熙九年頒上諭十六條。二十五年﹐令各營伍將弁﹑兵丁並土司各官通行講讀。雍正元年﹐欽定「聖諭廣訓」十六條﹝計萬言﹞﹐刊刻頒行府﹑州﹑縣﹑村﹐令生童誦讀﹔每月朔望﹐地方官聚集公所﹐逐條宣讀。公所之設﹐在各府﹑州﹑縣﹑鄕﹑堡擇適中地爲約所﹐選老成公正一人爲約正﹐朴實謹守者三﹑四人值月。按期集所部民﹐宣講頒行各諭﹔擇文內民俗易犯者﹐咸宣示之。守土官實力董率﹐並飭各屬隨時巡行宣導﹐兵民圜聽。宣畢﹐各退。乾隆十一年﹐議準將五年欽頒「大學訓飭士子文」通行頒發直省學宮﹐令朔望一體宣讀﹐永遠推行。

鄕飲酒補考﹕淡水廳時﹐尙循古制習行﹔嗣後分治﹐則此典盡廢。惟各街﹑莊﹐於歷年歲首設筵﹐柬請親鄰宴會﹐目爲「請春酒」﹔或於春二月﹑秋八月農家賽會飲宴﹐人呼爲「食福」。食福者﹐以所祀福徳神之酒醴﹐徧飲會內之人而名也﹝有按鬮而爲鑪主焉﹐有憑筶而爲鑪主焉﹞。甚有四季皆賽會﹐名曰「四季福」。樹杞林屬各莊﹐俗尙皆然﹔則雞聲茅店﹐暢飲騰歡﹐此中趣味洵足供雅人寄興也。

鄕約補考﹕樹杞林屬亦有踵而行者。每年於孟冬之月﹐鄕約首則集鄕人宴而約之﹔大約以和睦鄕裏﹑防禦寇盜﹑守望相助等事爲主旨﹐亦聯莊保甲防冬之意也。惟於聚集公所聽講聖諭之例﹐廢焉弗舉。錄此﹐以質諸有心世道之君子。

祠祀社稷壇﹝未設﹞山川壇﹝未設﹞先農壇﹝未專設﹞﹕前於北埔慈天宮左廊借用。風雲雷雨壇﹝未設﹞厲壇每年七月十四﹐於北埔慈天宮借用。龍王祠﹝未設﹞火神廟﹝未設﹞城隍廟﹝未設﹞關帝廟在富興莊內。

文昌祠一在九芎林髙梘頭﹑一在北埔慈天宮暫借。天后宮一在鹿寮坑口﹑一在北埔慈天宮合龕。

按祠祀者﹐地方官應行循例舉祭之祀典也。樹杞林附各廳﹑縣﹐故皆未設立。其已建之天后宮﹑關帝廟﹑文昌祠﹐皆系莊民捐資建創。

祠廟

觀音廟一在北埔慈天宮﹑一在獅頭山﹑一在員凸仔﹑一在尖山﹑一在大山背。

福徳祠在北埔莊。

千家祠在二寮口。

敬聖亭一在龜山頂﹑一在富興莊﹑一在月眉蛇仔侖﹑一在九芎林街尾﹑一在九芎林髙梘頭﹑一在樹杞林街尾。

萬善祠一在月眉崁下﹑一在十二寮﹑一在王爺坑口﹑一在九芎林街尾﹑一在大窩莊﹑一在三重埔﹑一在沙■﹝阝普﹞瀝﹑一在北埔莊角。

國王宮一在柯仔壢﹑一在柑仔崎﹑一在南埔﹑一在中興莊﹑一在新城仔﹑一在樹杞林街﹑一在上公館莊﹑一在■﹝毛石﹞仔莊﹑一在橫山莊﹑一在猴洞莊﹑一在九芎林街﹑一在石壁潭。

軍大王廟在埔尾。丹桂宮祀三官大帝。在月眉街尾。三元宮在太平地。

按樹杞林堡內地方﹐惟國王宮最多。其餘祠廟﹐𨿽非祀典所尢關﹐而其顯應不爽﹑忠義昭彰﹐亦可爲人民降福迎祥﹑消災解厄。錄之﹐以徵其實云。

●武備志

隘寮﹝圖附﹞

古聖王以禮義爲幹櫓﹑以忠信爲甲冑﹔此論止戈爲武﹐非有備無患之謂也。臺灣武備名目甚多﹐我樹杞林堡俱無之。惟先年艸昧初開﹐每家置有鳥槍及刀鏢各軍器﹐祖父置此以防番﹐子孫守此以防盜﹐世代相傳﹐習爲固然。及臺歸日本之際﹐所有軍器﹐民盡毀之﹐此所以時有劫盜之患也。惟近山一帶﹐民有軍器者毀不得﹔毀時﹐慮凶番出沒﹐苟無軍器﹐難保性命。然𨿽有軍器亦無幾﹐究不若前時隨在多有也。或曰民間本禁用軍器﹐所以防蠢民跳梁也。余曰不然﹐民有良莠之分﹐莠民無賴自應禁用軍器﹔若良民有身家﹑有產業﹐彼何肯捨身家產業而爲滅族之舉哉﹖然則何以識其良莠而區別之﹖曰﹕擇其善良有家業者四﹑五家互相保結﹐方許買置軍器﹐倘有匪爲不法﹐並將保結者連坐不赦。斯不亦常則可以防盜﹐變則可以衛國乎﹖至若專爲山民防番之法﹐前墾戶有隘丁﹐後歸官有隘勇。

隘寮

前墾戶陳福成﹐自馬福社透南河隘寮十二座﹐隘丁四十八名﹐列於後﹕烏啼凸隘寮一座﹐隘丁四名﹔獅頭山分水隘寮一座﹐隘丁四名﹔■﹝火齊﹞巴凸隘寮一座﹐隘丁四名﹔李子凸隘寮一座﹐隘丁四名﹔三叉凸隘寮一座﹐隘丁四名﹔柏色凸隘寮一座﹐隘丁四名﹔人字凸隘寮一座﹐隘丁四名﹔弔望凸隘寮一座﹐隘丁四名﹔桔子凸隘寮一座﹐隘丁四名﹔髙凸隘寮一座﹐隘丁四名﹔分水凸隘寮一座﹐隘丁四名﹔石嘴隘寮一座﹐隘丁四名。

前墾戶劉子謙﹐自南窩透芎蕉湖龍隘藔六座﹐隘丁二十四名﹐列於下﹕南窩口隘藔一座﹐隘丁四名﹔南窩凸隘藔一座﹐隘丁四名﹔扇子凸隘藔一座﹐隘丁四名﹔扇仔柄隘寮藔一座﹐隘丁四名﹔焿竈壢凸隘藔一座﹐隘丁四名﹔芎蕉湖龍隘藔一座﹐隘丁四名。

前墾戶鐘增祿﹐自芎蕉湖龍透騎龍隘藔六座﹐隘丁二十四名﹐列於下﹕流民凸隘藔一座﹐隘丁四名﹔陂來凸隘藔一座﹐隘丁四名﹔大隘藔一座﹐隘丁四名﹔小橫龍隘藔一座﹐隘丁四名﹔茅泥凸隘藔一座﹐隘丁四名﹔騎龍隘藔一座﹐隘丁四名。

前墾戶錢朝拔﹐自騎龍透下洽壢隘藔五座﹐隘丁二十名﹐列於下﹕帶英凸隘藔一座﹐隘丁四名﹔盧目凸隘藔一座﹐隘丁四名﹔卑來社隘藔一座﹐隘丁四名﹔抽心龍隘藔一座﹐隘丁四名﹔洽壢隘藔一座﹐隘丁四名。

前墾戶金惠成﹐自洽壢透金廣福分龍隘藔十座﹐隘丁四十名﹐列於下﹕崁下河唇隘寮藔一座﹐隘丁四名﹔河崁面隘藔一座﹐隘丁四名﹔河崁頂隘藔一座﹐隘丁四名﹔上坪隘寮一座﹐隘丁四名﹔上坪凸隘藔一座﹐隘丁四名﹔筀竹園凸頂隘藔一座﹐隘丁四名﹔筀竹園凸下隘藔一座﹐隘丁四名﹔新竹圍隘藔一座﹐隘丁四名﹔老竹圍隘藔一座﹐隘丁四名﹔分水龍隘藔一座﹐隘丁四名。

前墾戶金廣福﹐沿山聯絡隘藔炮櫃三十六座﹐計共隘丁一百二十一名﹐每座隘丁多寡不拘。玆將地方十九處列明於下﹕丰尾隘﹑六股隘﹑大坪隘﹑大河底隘﹑小南坑隘﹑大南坑隘﹑藤坪隘﹑石梗仔隘﹑芎蕉窩隘﹑六寮隘﹑八寮隘﹑九寮隘﹑十寮坑隘﹑十一寮隘﹑十二寮隘﹑十四寮隘﹑十五寮隘﹑獅頭山隘﹑猴仔山隘。

以上均系樹杞林堡內隘藔。自光緒十四年而後﹐均由官設隘勇﹐計共五百名﹐謂之一營。營官駐紮五指山上坪﹐分撥哨官紮各處﹐卽分十長駐各處﹐俱系仿照舊墾之例﹐方能把守周密也。

謹按前隘丁﹑隘勇名目不同﹐總所以防生番而保民命也。其建置﹐必選地之險要﹐起造炮櫃﹐疏密不等﹐每炮櫃隘丁﹑隘勇之數亦不等﹔但相地方平險如何﹐防禦必周﹐庶沿山居民始得安然無患。此前時之隘所以愈進而愈深﹐而土地日開而日廣也。

附錄「東徵集」

生番殺人﹐臺中常事。此輩𨿽有人形﹐全無人理﹔穿林飛菁如鳥獸猿猴﹐撫之不能﹑剿之不忍﹐則亦未如之何矣﹗惟有於出入要隘必經之途﹐遊巡設伏﹐大張炮火﹐虛示軍威﹐使彼畏懼而不敢出耳。然此皆由於地廣人稀﹑不辟不聚之故﹐不盡由侵擾而然。蓋生番所行之處﹐必林木叢茂﹑荊榛蕪穢﹐可以藏身﹔遇田園坪埔﹐則縮首而退不敢過。其殺人割截首級﹐烹剝去皮肉﹐飾髑髏以金﹐誇耀其眾﹐眾遂推爲雄長﹔野性固然。設法防閒﹐或可稍爲斂戢﹐究未有長策也。然則將何以治之﹖曰﹕『以殺止殺﹐以番和番﹔徵之使畏﹐撫之使順﹐辟其土而聚我民焉﹐害將自息。久之﹐生番化熟﹔又久之﹐爲戶口貢賦之區矣』﹗

●職官表

國家設官分職﹐所以爲國立功﹑爲民立徳﹐有可表於後世者也。樹杞林堡前無官吏之可表﹔今官制頒定﹐洵堪筆之以爲表﹕

職官表

謹按樹杞林憲兵支部於一月間轉移於咸菜甕﹐屯所亦於二月間轉移北埔﹐新設屯所。又北埔警察署所管樹杞林﹑內灣﹑上坪﹑大坪四分署﹐於二月五日廢北埔警察署﹐轉設爲樹杞林警察署﹐而樹杞林分署乃廢之。又月眉又別添設一警察署﹐其上坪分署歸月眉警察署管轄。

●選舉表

文一武一﹝封蔭附﹞

蓋聞建官惟賢﹐位事爲能。衡文選武﹐才徳兼收﹔貽後光前﹐誥襲並重。此所以選舉必表﹐而封蔭悉附也。以淸代之選舉﹐論學政﹐三年一試﹑五年再試。進府學者﹐曰府學生﹔進縣學者﹐曰縣學生﹕秀才之稱也。府學生歲貢一人﹑縣學生二歲貢一人﹐升諸大學﹐曰歲貢﹔遇覃恩﹐則是年當貢者爲恩貢﹐次一人爲歲貢﹔遴府﹑縣學生文行優者﹐省取數名赴廷試﹐曰優﹝貢﹞﹔拔天下府﹑縣學生之尢者赴廷試﹐十二年一行﹐曰拔貢﹔秀才鄕試有文優而額限者取列副榜﹐準作貢生﹐曰副貢﹕五貢之稱也。秀才及貢生赴秋闈而中式者﹐曰舉人﹔舉人而第於春官者﹐曰進士。進士殿試﹐欽點三名﹕曰狀元﹑曰榜眼﹑曰探花﹐三及第之稱也。惟例貢不列五貢之科﹐監生特分文武之職﹔𨿽屬依例捐納﹐亦必有益於國帑﹔並附之表﹐以見富貴各有所長也。武榜與文榜之式不甚分別﹐而貢生之名則獨無﹐故表之以志武功也。若夫襲祖父之勤勞﹐因子而錫命﹔建功勳之多寡﹐遂獎以職銜﹐亦誠朝廷崇徳報功之大典。皆附表於後。作選舉表。

選舉表一﹕文

選舉表二﹕武

●列傳

名宦先正列女

名宦

樹杞林堡﹐開辟未久﹐科甲未興﹐安得有出仕宦途﹑卓卓著名之人﹖但遇土匪作亂﹐小醜跳梁﹐則間有數人者無所爲而爲﹐以鄕紳作幹城之寄﹔非所任而任﹐以士民代將吏之權。或倡率練丁﹐扞衛城池﹔或統帶義勇﹐徵剿賊巢﹔或殉難捐軀﹐英靈不爽﹔或功成禍息﹐頂戴榮身。忠心耿耿﹐大節昭昭﹐誠不可不登其名而紀其事﹐而以爲後人之效﹐卽以增斯土之光。是或可以傳名宦。

陳資云先生精通星數﹐奇士也。原籍廣東省﹐來臺﹐住石壁潭莊。乾隆五十四年﹐土匪林爽文作亂﹐云遂慨然有平賊之志。但家貧無資﹐乃與同莊劉朝珍及六張犁莊林先坤同謀舉義﹐團練鄕民作爲義勇。當時劉﹑林皆巨富﹐所有行軍需費皆劉﹑林備出。於是陳﹑劉﹑林率帶義勇出與賊戰。無如寡不敵眾﹐炮火鋒刃之下﹐義民戰沒數百人﹐乃退而駐紮六張犁及員山仔各處要害﹐把守周密﹐方保內山一帶地方免遭賊害。幸而固守未久﹐天兵渡臺﹐一戰破賊﹐上下義民出而夾擊﹐賊遂北﹐克復竹塹城池。上爲國家﹐下衛地方﹐厥功偉矣﹗但陳﹑劉﹑林諸人﹐哀卹陣亡之士﹐殊抱我生眾死之憾﹔撫哀自問﹐其何以安慰英靈於九泉之下。計惟徧尋戰沒之骸﹐拾聚堆積如山﹐牛車載回﹐爲覓佳城。果然天保佑之﹑人愛敬之﹐卽有枋寮莊戴元久施出吉地一所﹐遂擇吉築墳﹐鑿穴如倉﹐將該忠骸聚葬於此。此穴極佳﹐推冠全臺。而又爲建廟宇﹐劉﹑林又施出田租﹐歲時祭祀。而平臺統帥福中堂題請褒封﹐禦書「褒忠」兩大字。而陳﹑劉﹑林俱欽加五品頂戴榮身。嗟嗟﹗我粵東義民之名﹐千載下猶令人齒頰流芳。此義民廟之祀典﹐較之諸祀典爲尢盛也﹐固宜。

北埔墾戶姜殿邦﹐字弼臣﹔大肚墾戶劉維翰﹐字宗卿。皆郡庠生﹐平素二人同心。同治三年﹐土匪戴萬生作亂﹐淡防廳秋丞被害﹐彰化遂陷﹐北路一帶地方無主﹐人皆驚擾。塹城眾紳共舉張世英爲廳丞﹐遂諭仰姜﹑劉二君各募義勇﹐立卽統帶﹐直抵大甲﹐協同閩﹑粵各義勇﹐駐守城內﹐每日與賊接仗。城被圍月餘﹐水道阻絕﹐至汲溝底污水飲之﹔而姜﹑劉各義勇同矢死守﹐眾跪天禱雨三日﹐不雨。適大甲城內有百歲老節婦﹐誠可格天﹐婦一跪禱天﹐卽油然作云﹑沛然下雨。眾乃幸有再生之日﹐謂守此必能破賊。果然﹐朝命丁曰健統兵渡臺﹐姜﹑劉各義勇卽隨丁帥徵剿逆賊﹐克復彰化﹐賊遂北﹔官軍乘勝長驅﹐勢如破竹﹐不數日﹐一律蕩平。丁帥卽行題褒義勇之功﹐封卹陣亡﹐以慰忠魂。而姜﹑劉二君均欽加五品候補都閫府﹐賞戴藍翎﹔且並禱雨之節婦﹐一同題請旌表﹐建坊於大甲城內。嗚呼﹗姜﹑劉各義勇之命﹐賴有節婦而生﹔而節婦之芳名﹐亦因姜﹑劉各義勇而愈著﹐斯亦奇矣﹗

先正

先者﹐先之也﹔正者﹐正也。正己可以正人也﹐先正己而人自無不正也。樹杞林堡𨿽無理學名儒﹐亦間有秉正不阿﹑嚴气正性之士以維持風化﹐不致日趨而日下。但斯人也﹑斯詣也﹐類皆舌耕爲業﹐從學者眾。故艸昧之文教賴此人開﹐將來之人材由斯人造﹐人𨿽逝而徳不逝﹐身𨿽沒而名不沒。誠哉﹗正己可以正人也﹐先正己而人自無不正也。爰乃爲之傳先正。

鄧兆熊﹐字渭巖。原籍廣東鎭平﹔來臺﹐世居九芎林下山莊。幼年家貧好學﹐篤信謹守﹐生平教讀殷勤﹐偶聚閒談﹐輒示訓曰﹕『盍歸窗下對古人講話﹐較爲有益』。所以樹杞林堡文人學士﹐皆出其門﹔村落中無不以老先生重之。年至七十有八﹐始遊泮水。生下九子﹕其長逢熙先入泮﹐補廩後選恩貢﹔其七賡熙亦入泮﹔其餘子孫半皆儒林中人﹐俱由庭訓。今其家富有巨萬﹐男婦丁口將近百人﹔此誠積徳之報也。卒年八十有一。易簀遺命不必延僧禮懺﹐因自挽一聯云﹕『無功無徳何勞拜佛﹔有子有孫自然登仙』。

古春暉﹐字旭初。原籍廣東鎭平﹔來臺﹐住樹杞林莊。生平好學﹐誨人不倦﹐執法嚴正﹐裁成士子甚多。年四十進泮。生三子。卒年五十有五。

彭修元﹐字鐵樓。原籍廣東丰順﹔來臺﹐世居北埔莊。爲人忠厚廉正﹐教授生徒﹐循循善誘﹐一堡士人多出其門。磨穿鐵硯﹐坎坷名場﹐命也。年五十有一﹐例授國學生。生六子﹐俱庭訓﹔長曰裕謙﹐少年遊泮﹔其餘諸子﹕三教讀﹑二農圃﹐舌耕力食﹐信可樂也。卒年五十有六。

彭士龍﹐字躍衢。原籍廣東陸丰﹔來臺﹐世居九芎林。生平嚴正博學﹐多才多藝﹐年三十餘遊泮﹐後又補廩。著有詩稿﹐未刊行世。生四子。卒年六十有六。

黃炳南﹐原籍廣東鎭平﹔來臺﹐住水坑莊。生平勤儉力學﹐啟蒙不倦。天畱渭老﹐人異灝翁。年至八十﹐始遊泮水﹐差慰其志。生子一。卒年八十有二。

列女

男正乎外﹐女正乎內﹐蓋一正自足以風世也。況女子克檁天地之正气﹐而爲宇宙之完人。王化起自閨門有由來﹐與歷觀貞孝節烈之操﹐殊令人欽仰﹑觀感者。或不字而矢貞潔﹐或孀守以事翁姑﹐或撫孤以延香祀﹐或營葬而偕夫亡﹔飲雪茹霜﹐鐵心石性。固宜上膺旌表﹑下立坤儀﹔風勵四方﹐名垂萬古。盍亟爲之傳。

範運妹﹐石壁潭範水女﹑九芎林劉瓊明妻。年二十五﹐寡﹔二子幼﹐舅姑老﹐家有微資﹐僅可度日。乃願矢志柏舟﹐勤儉治家﹐撫孤成立﹐就傅讀書。長嵩山﹐協辦義勇﹐欽加五品﹔次仕龍﹐學武赴考。長孫耀南﹐例授國學生﹔次孫耀藜﹐入泮補廩。是亦節孝之報也。卒年六十有六。至同治八年﹐僉稟淡防廳題請旌表。

羅新昭﹐鹿寮坑展科女﹑樹杞林彭武才妻。年三十﹐寡﹐子八齡。翁姑早逝﹐母子煢煢淒涼甚﹔矢志撫孤﹐又立一子。承夫遺產三千餘金﹐極勤極儉。常有彊族誣詆索財﹐亦吞聲忍气﹐惟晨昏飲泣﹐課子讀書﹐亟望成名。果然天不負人志節﹕長子殿華﹐資發巨富﹐職銜州同﹐賞戴花翎﹔次殿珍﹐少年遊泮﹐團練軍功﹐欽加五品。後遵例納粟﹐誥封安人。旋經新竹舉人陳浚芝等稟請﹐題準旌表節孝。卒年七十。謚曰「貞操勤淑」。時有教讀者爲挽一聯云﹕『貞操堅守四十年﹐霜寒雪冷﹐壽應不止七旬﹐曷遽駕隨鸞影去﹗勤淑撫成兩三代﹐桂子蘭孫﹐誥定非徒六品﹐還須旌節鳳章來』﹝時旌表聖旨尙未領到﹐故云﹞。

吳昭妹﹐山豬湖坤女﹑樹杞林彭龍生妻。年二十六﹐寡﹔矢志柏舟﹐撫孤成立﹐就傅讀書。承先遺產三千餘金﹐猶極勤儉﹐後產增萬金。光緒十八年﹐訓導林學源等稟請﹐題準旌表節孝。卒年六十八。子二﹕長蘭香﹑次殿芬﹐遵例納粟授國學生。

蕭緞妹﹐銅鑼圈蕭四之女﹑石壁潭劉守添之妻。年二十九﹐寡。夫愚且跛﹐從未嘗厭棄微嫌﹔或嗤之﹐輒怡然曰﹕『我命該如此』。生平不苟言﹑不苟笑﹐飯蔬食﹑衣鶉結﹐刻苦操作﹐孝事翁姑。撫育二子﹐長讀書﹑習商﹐晚年小康。光緒二十三年八月四日卒﹐年五十有七。

賴靜妹﹐水坑莊賴阿谷女﹑九芎林庠生李夢庚妻。庚幼喪母﹐隨父餬口﹐貧餒﹐嘗拾人圃中棄菜充饑。性敏庭訓。年十四﹐辭父別營舌耕。人稱爲小先生﹐不藉師傅能自得師﹔不數年﹐精通文藝﹐奇士也。歷冠名場之軍﹐旋入黌宮之泮。越數月﹐病。越年﹐殂。嗚呼惜哉﹗上有老椿﹐下無蘭桂﹐其何以堪﹖妻慟甚﹐幾欲殉夫﹐但恐老翁無人奉養﹐爰是不得已﹐日爲擔工﹐營些菽水﹔每見夫友﹐卽低頭垂淚。無何﹐事翁三年﹐翁又逝﹐嗚呼慟哉﹗又幾次不願生﹐然又思亡夫無嗣﹐乃聘一女孩爲媳﹐意欲撫育長大﹐贅婿傳嗣。至光緒二十三年﹐夫友多有欽其節﹑憐其寡﹐遂邀同志鳩資爲購一子﹐名曰天佑。年三歲﹐夫友又勸曰﹕『大雪之後﹐必遇陽春﹔雲霧一開﹐自見天日』。從今撫斯子﹑育斯子﹐日呼子名﹑日思子名﹐心自慰矣。年二十八寡﹐現三十六歲。

範錫娘﹐大湖口範龍女﹐適下山黃克昌。年二十九﹐寡﹔二子幼﹐家貧﹐乃自食力﹐不願屈節。日爲砍薪﹐自挑沽之﹐覓蠅頭以撫孤﹐亦艱矣乎﹗歷盡苦雨淒風﹐自然雲開月出﹐後果小康。長男統﹐讀書﹐例授國學生﹔次男錦﹐勤力農圃。光緒十六年﹐廩生黃廷交等稟請新竹縣﹐題準旌表節孝。今年七十有六。

鄭足娘﹐員山仔鄭養女﹑下山林湧泉妻。年二十二﹐寡。性貞靜溫柔﹐喜怒不形﹐言笑不苟。妯娌和諧﹐從無詬誶﹔孝事翁姑﹐不憚勤勞。夫也捐館﹐柰無嗣何。不得已﹐哀求夫之兄讓一幼男﹐延夫香祀。爰是砥貞勵節﹐撫孤長大讀書﹐旋學農圃﹐篤力勤儉﹐可以風世。今年七十有七。

王春昭﹐月眉添富女﹑北埔姜金髮妻。年十九﹐寡。性貞靜和詣﹐孝事翁姑﹐慟夫亡無嗣﹐未敢輕殉﹐哀懇翁姑爲立嗣﹐延夫祀。遂恩勤撫育﹐悉遵未亡人之禮﹐內外無閒言。其節孝誠可嘉焉﹗今年四十有六。子二﹑孫一。

胡順妹﹐水坑莊胡造女﹑中興莊萬金妻。年十九﹐寡。志檁冰霜﹐撫孤延祀。承夫遺產﹐勤儉度日﹐較有增置。今年六十。

●風俗考

士習農事女紅工役商賈飲食衣服歲時气候占驗雜俗番俗

禮從俗﹐俗從宜﹐故宜者從之﹐不宜者勿從。自來俗之最宜者﹐莫若鄒魯之風﹔俗之最不宜者﹐莫若鄭衛之風。此無他﹐風之所以爲鄒魯之風者﹐以其有禮義廉恥故也﹔風之所以爲鄭衛之風者﹐以其無禮義廉恥故也。禮義廉恥﹐國之四維﹐四維不張﹐國乃滅亡﹐此頹風靡俗不宜從者也﹔四維克張﹐邦乃其昌﹐此風淸俗美最宜從者也。然則觀風問俗者﹐當必知所考取矣﹗

士習

士子及讀書﹐當求實學﹐方有實濟﹐切不可徒慕虛名﹐而气習尢不可不端。念念須正毋偏邪﹐時時須敬毋放誕﹐事事須誠毋粉飾﹔自己所習如是﹑教人所習亦如是。故處則以所習者教將來﹐不愧爲名士﹔出則以所習者教天下﹐不愧爲名臣。此無他﹐所習有本故也。

樹杞林堡士習﹐有宜正本者六﹕一﹑字音宜正﹔二﹑字畫宜端﹔三﹑讀書宜熟﹔四﹑書理宜明﹔五﹑作文宜有益於世道﹔六﹑博學宜關切於時務。若夫教子弟之父兄﹐又有宜正其本者四﹕一﹑宜隆師重道﹔二﹑宜擇師惇請﹔三﹑宜勿溺愛﹔四﹑宜勿好名。

以上數條皆爲士習正其本者﹐蓋未有本源不淸而末流能正者也。但願有志之士﹐勿爲習俗所囿﹐八徳之初﹐總要气習先端﹔庶幾取法乎上﹐而文風乃蒸蒸日上矣﹗

農事

貴農重粟﹐聿垂鉅典﹔孝弟力田﹐並重徵辟。而且﹐上有耕籍以勸之﹐下有田畯以教之﹐民夫其最重者也﹐農事顧可緩乎哉﹗

樹杞林堡土沃民勤﹐年登兩獲。業贌佃耕﹐租分二季﹔然亦有一季納淸者﹐亦有以銀代榖者﹐總要業佃相商﹐彼此兩便。田肥磽有分上中下﹐租多寡亦有分上中下﹐但山田多懼天旱﹐洋田多懼水沖﹐倘遇天旱或逢水沖﹐幸而業主有良心﹐則租減若干﹐卽全年俱免者亦有之﹔不幸業主太苛刻﹐毫不能減﹐致彼佃傾家者亦有之。若夫向贌之時面議各款﹕耕限幾年﹐租榖幾石﹔八月之際﹐定銀先交﹐十月犁田磧地淸楚。凡贌租一石要配磧地一圓﹐繳交業主﹐其銀無利﹐俟年限耕滿要換別佃﹐卽將磧地交還。原佃又要托人擔耕﹐以爲保證﹔倘佃有欠租﹐卽將磧地抵扣﹐扣抵不淸﹐擔耕賠淸。然亦有山埔及河埧招佃墾田﹐約限幾年無租﹑或幾年陞租﹐名曰「開荒」﹔開辟內山亦是如此。此則數十年上下相安之法﹐千百人大同小異之規也。

女紅

蓋臺灣女紅﹐𨿽蠶桑不事﹑紡績無聞﹔而刺繡之工﹐一花一卉﹐精致如繪﹔所尢善者﹐打艸粉。至若裙衫衣服﹐多屬自己鍼綻﹐不假外人﹔甚有刀尺精良﹐爲裁縫家所不及者。此臺地女紅大慨如斯﹔而樹杞林女紅亦不外如是也。

工役

民雇曰工﹐官募曰役﹔樹杞林堡役無而工有。前時﹐舉凡木工﹑土工以及農工之類﹐日給工銀或一角﹑或二角﹔肩挑背負者﹐則稍加。

商賈

臺灣商業﹐各大市鎭皆有水郊﹔卽如臺北府之南北郊﹑新竹之長和郊類是。樹杞林堡爲新竹轄地﹐無港口往來船隻﹐故無郊。然該地所出之栳﹑茶﹑米﹑糖﹑豆﹑麻﹑薴﹑菁等項﹐商人擇地所宜﹐雇工裝販﹐由新竹配船運大陸者甚夥﹐運諸各國者亦復不少﹔布﹑帛﹑雜貨則自福州﹑泉﹑廈返配﹔甚有遠至寧波﹑上海﹑乍浦﹑天津﹑廣東﹐亦爲梯航之所及者。各商各爲配運﹐名曰散郊戶。船之中有名「出海」者﹐司賬及買辦貨物﹔復有「押載」者﹐所以監督「出海」也。然主持﹐皆出自郊戶。現金買現貨者﹐爲「現交關」﹔物未交而先收金者﹐爲「賣靑」。米﹑粟有靑﹐糖﹑油﹑薴﹑豆﹑栳﹑茶亦有靑也﹔其價較「現交關」者爲稍低。賣買亦有依期收賬者﹐亦有陸續支收至年末會算收訖者。惟樟腦﹑茄藤﹑薯榔﹑通艸﹑藤﹑薴等件﹐樹杞林堡離山未遠﹐故此物最盛。各商販若遇價昂﹐爭相貿易。所買之貨﹐各雇工運至港口﹐乃商自傳﹐視船先後到限﹐以若干日滿﹐以次出口也。

飲食

臺民日食三餐﹐以日出日入爲度。富者以米煮熟炊幹爲飯﹔佐以豬﹑牛﹑雞﹑鴨﹑魚﹑蝦之味。貧者以地瓜和米煮粥﹔佐以蔬菜﹑醬品諸物﹐必不敢濫食豬﹑雞之肉﹐惟興工耕作則煮飯食之。所飲之酒則蒸米拌麯﹐各自釀之﹔其色紅﹐味醴且甘。若系慶弔﹐多用粉團﹐俗名曰「龜粄」﹐親鄰各相分饋。茶食﹐臺產者多﹔若系大陸武彜茶以及各色名茶﹐惟富家常飲之。有檳榔焉﹐最多﹔嗜者齒盡黑﹐以其能辟瘴也。賓朋交接﹐每獻之爲敬﹔遇小詬誶﹐亦每以是物釋彼此之憾焉﹗

衣服

蓋衣服足而後禮義興﹐庇身亦何可緩﹖臺俗蠶桑未興﹔其絲羅﹐皆取諸江﹑浙﹑漳﹑粵。洋布﹐則各處轉販而來﹔其各色布帛多購自內地同安﹐工作巧而價數廉﹐臺人多服之者。本地自染黑者﹐曰「毛烏」﹐次分「大毛」﹑「二毛」﹐色勝內地﹐澣之不退﹔藍者﹐曰井淺﹑井沈﹑毛藍﹑淺天藍﹑淺■﹝氵粵﹞﹑沈■﹝氵粵﹞﹑毛■﹝氵粵﹞﹑天藍。又有所謂「池毛」者。女子喜著紅衣及各色衣服。男人讀書家﹐則有長衫﹑有碗帽﹑有雪帽﹔外此﹐則所衣皆屬短褐﹑包頭巾。官紳家常著色鞋﹔若見賓﹑承祭﹐則著靴。冬用綿袍﹐夏用單衫以蔽體。褲則有分綢﹑布﹐襪則多以洋布爲之。衣之領有曰瓜子領﹑有曰絨領﹐則不論頸之肥瘦也。

歲時

風土旣紀﹐「月令」必書﹐乃王政之大端也。臺俗﹕於正月一日爲元旦﹐各家整肅衣冠﹐焚香祀祖﹑謁神﹐擇吉方出拜親長師友﹐曰賀正。四日﹐備牲醴﹐焚紙馬﹐曰接神。九日俗傳爲玉皇聖誕﹐都演劇達旦。自元旦至上元﹐所有設席宴賓客﹐曰設春酒﹔彼此互答。十五日爲上元節﹐是夜張燈結彩﹑演劇﹑放煙火。二月二日﹐農﹑工﹑商﹑賈皆祀福神﹐曰頭牙。三月三日曰三月節﹔惟前籍同安者有度此節﹐別縣人則無之也。淸明日﹐士女持紙錢﹑備牲醴以祭先塋﹐曰掃墓﹔或有孩童乞祭余粄果﹐或結伴郊遊﹐無異古之踏靑也。自上元以至淸明日﹐各家陸續皆有祭墓。三月二十三日爲天后誕﹐各家鳩捐需費﹐多有到北港進香者。未至家﹐時必先陳金鼓旗幟﹐迎接聖駕﹐演劇。有貯積公款﹐每年放利而爲媽祖會﹔設值年頭家﹑鑪主輪流掌管。五月五日﹐各家懸蒲艾﹑柳枝﹐黃紙朱書貼之﹐曰午時聯。采苦艸浴兒﹐和雄黃酒飲以辟邪。預早以竹葉裹糯米﹐曰粽﹔饋送所親﹐曰送節。家制繡囊﹐實以香屑﹐令兒女佩之。海濱則以龍舟作競渡戲﹐而樹杞林堡不近海港﹐故無此段光景。六月十五日﹐以米粉爲丸﹐曰「半年丸」。七月七日﹐設牲儀﹑酒醴﹑果品﹑花粉之屬﹐夜向檐前祝七娘壽﹔曰乞巧會。士子以魁星是日生﹐劇飲曰魁星會。七月十四日﹐北埔慈天宮慶贊中元﹐各莊輪流四調以及散調﹐惟先一夜燃放水燈﹐各結小燈﹐編定爲隊﹐弦歌喧闐﹐燭光如畫﹐陳設相耀﹐演劇﹐殆無虛夕。各莊陳設豬﹑羊牲醴﹑果品﹑粄飯﹐例集一所﹐積如山陵﹐名曰普度。十五日﹐樹杞林國王宮普度。十七日﹐九芎林國王宮普度。凡一月之間﹐家家普度﹐卽盂蘭會也﹐不特中元一日耳。八月中秋節﹐則月餅相遺﹐各演劇以祀福神。冬至日﹐則以米粉合糖爲丸祀先祖。十二月十六日﹐各店戶以牲醴祀福神﹐曰尾牙﹐各請交關﹔買賣賬目﹐限是日收淸記訖。二十五日﹐入年價﹐各家米粉挍糖蒸爲酣粄﹐有爲發粄雙糕者。是夕﹐張燈祀事飲酒﹑放爆竹﹐曰辭年。先期﹐親鄰以物相饋﹐曰送年。是夕﹐男女同席﹐而曰圍鑪。

气候

樹杞林近臺灣北邊﹐其气候與新竹﹑臺北大同而小異。惟其暑多寒少﹐木葉少凋﹐花卉常開﹐誠美境也。春多陰雨﹐聞雷卽脈霂連旬﹐偶有晴霽﹐頃刻復雨。所謂未驚蟄先聞雷﹐常陰雨四十九天﹔屢屢占驗。夏天﹐暑气郁積。東南云蒸﹐雷聲震厲﹐大雨立至﹔然西北方雨﹐不久便晴﹐必連發三午而後已。秋至﹐則雨少風多﹐其威愈烈﹐掃葉捲籜必飛砂﹐較海口爲稍少。然嚴寒亦不見積雪。其气候爲最平和者﹐惟二﹑八兩月。早季播種則在立春前後﹐收成則以六月爲準﹔晚季播種則在立秋前後﹐收成則以十月爲準。此其气候之大槪也。

占驗

海上無時無雲﹐但有云腳可見﹐必不雨。有腳者﹐如畫家橫染一筆爲水石之界﹔無腳者﹐如畫遠山﹐但見山頭﹑不見所止。凡日色被體如灼﹐三日內必雨。凡日出時有云蔽之﹑辰刻後云漸散﹐必大晴。日初出卽開朗﹐是日必不晴﹔久晴則不拘。凡日落時﹐西方有雲气橫亙天上﹐或作數十縷各不相屬﹐日從云隙度過﹐是謂「日穿經緯」﹐來日大晴﹔或云色一片相連﹐其中但有一﹑二點空竇得現紅色者﹐是謂「金烏點睛」﹐亦主晴。又日落時﹐西方有云色黯淡﹐罅隙又不見腳者﹐主來日雨﹔若云色濃厚﹐當夜雨。又日落時﹐西北方雲起如層巒重疊數千層各各矗起﹐主大風雨﹔山崩水溢之徵也﹐應在七日內。處近山及江滸﹑水涯﹐宜防之。凡昧爽時雨﹐俗呼開門雨﹔是日主晴。凡初雨如霧﹐縱令開朗﹐旋卽雨至﹔諺雲『雨前蒙蒙終不雨﹐雨後蒙蒙終不晴』。又久雨夜忽開霧﹐星月朗潔﹐主來日大雨。若近暮﹐經見紅光﹐然後見月﹐則晴。又久雨﹐近暮徧天紅色﹐來日必晴﹔諺云『火燒薄暮天』。凡虹霓見西方﹐辰﹑巳必雨﹔申﹑酉見東方﹐必晴。又斷虹兩頭不連﹐俗呼「破篷」﹐𨿽見東方﹐來日仍風雨﹔亦名「半帆」﹐主臺。凡海吼﹐俗呼海叫。小吼如催花羯鼓﹐點點作撒豆聲﹐乍遠乍近﹑若斷若連﹔大吼如萬馬奔馳﹐鉦鼓響震﹐風雨旋至。若冬月吼﹐常不雨﹐多主風。凡內山﹐終歲不離云﹔或冪於頂﹑或橫於腰﹐侵晨望之如洗﹐須臾云合。若日中云收﹑峯巒可數﹐必不日而雨。凡夏﹑秋紅日當空﹐片雲乍起﹐傾盆立至。一日之內﹐陰晴屢變。凡諸山煙靄蒼茫﹐若山光透露﹐便爲風雨之徵﹔又饑鳶髙唳﹑海鳥驚飛﹐踰日必風。春日晚觀西﹑冬日晚觀東﹐有黑雲起﹐主雨﹔諺云『春山頭﹑冬海口』。凡久雨地微動﹐翌日晴﹔久晴而震﹐翌日雨。凡白日當天﹐忽雨忽止﹐曰雨白﹔主臺﹐卽至。但夏天聞雷﹐則臺不起﹔秋天卽雷﹐而臺亦至﹔諺云『夏來一雷止九臺﹐秋來一雷起九臺』是也。

按以上﹐節錄「淡水廳志」。蓋樹杞林堡气象與新竹﹑淡水同﹐則占驗亦同而不異﹔照錄之﹐所以徵符合也。如必矯而異之﹐則多費筆墨而無裨於事也﹔亦奚以爲﹗

雜俗

樹杞林堡﹐土沃田肥﹐生財則甚易﹔而尙巫信鬼﹐用財亦甚耗。若遇神誕﹐賽願搬演雜﹐不吝重費。有菜堂喫齋而爲道士者﹑有代人禳禱而爲客師者﹐遇病則延爲祈保﹐曰「進錢補運」﹔金鼓喧騰﹐人謂其能建醮功徳﹐超度幽魂也。又有扶輦跳躍而爲乩童者﹐披髮妄言﹐執劍剖額﹐示以方藥﹐謂其能驅邪逐疫﹔人皆信之。有代魂靈說話而爲紅姨者﹐探人隱事﹐宛如現身與言﹐言則屢中。此皆乘間取利﹐蠱惑人心。種種陋俗相沿旣久﹐已爲牢不可破矣﹗

番俗

內山生番﹐偉岸多力。論其形狀則與魔鬼相同﹐論其性情則與禽獸奚異。婦則日以耕種爲事﹐男則日以殺人爲事。若與各社番爭勝負﹐名曰「出艸」﹔殺人者爲勝﹐不能殺人者爲負。若殺有首級回來﹐眾番迎接﹐歡喜備極。喜後﹐卽將所殺頭顱放公屋架上﹐堆積如山。若欲出艸﹐卽向頭殼前叮囑﹐令其招攜親人到來。如果殺有首級﹐則以酒祀之﹔如無﹐尿澆之。其營屋豎木爲墻﹑用竹爲蓋﹐合家婦子共住﹔惟取婦﹑贅婿﹐則別居之。粳稻少播﹐惟黍﹑芝麻則多種植。故其每以黍爲飯﹐以黍蒸熟﹐置酒﹑鳥﹑獸之肉燔炙﹐帶血而食﹔性皆好腥。衣飾則帶竹節帽﹐取其竹裏白皮而用之﹐以海螺珠串束其手。其善走者曰雄麻達﹐編五色篾束腹至胸﹐以便奔走。穿耳﹐每貫以竹筒﹐欲其耳漸大﹐可垂至肩。下體圍布二幅﹐曰遮陰。其亦有衣鹿皮者。其算數以結繩爲記事。

其與人約期則以月圓爲度。婚嫁曰唵貓麻哈呢﹐男先以小刀爲定﹐繼以豬牛肉﹑酒爲聘。娶日﹐女子匿迹埋蹤﹐任男子尋覓﹔尋至﹐卽令男子牽扯而去﹐以其非自己從人也。續以女生平自織番衫等物爲妝奩﹐鄰親慶賀﹐席地飲酒。娶後不和或因姦﹐則離﹔夫未娶﹐婦不敢先嫁﹐嫁則有罰。娶妻曰牽手﹐棄妻曰放手。其婦若與有妻之人相通﹐立卽殺之﹔若與麻達通﹐祗罰婦酒一甕﹐麻達則不問。番死﹐男婦老幼皆系裸體﹐用布包裹﹐縛之如坐。將其生平所用衣服﹑刀銃器械﹐屋內掘窟丈許﹐用土掩埋。其家人婦子移徙他處﹐以其有不吉事也。其耕種則無犁﹑耙﹐皆用鋤子。若逢元旦﹐名曰做典﹔宰殺牛豬﹐醉舞酣歌﹐跳躍情態有莫可名言者焉。

●物產考

兩間之產植何其眾也﹐萬物之名稱何其夥也﹐一種數日之變化更易﹐何其無方體無窮盡也。博物之君子有不勝汗牛充棟者﹐殊覺見見聞聞之下﹐正不必物物而物於物也﹔然而見之者𨿽不能盡見﹐聞之者𨿽不能盡聞﹐而考之者要不可備考也。爰乃僅隨土宜而爲之﹐撮其大略焉。

烏占﹑花螺﹑淸油早﹑田塍早﹑銀魚早﹑圓粒﹑占仔﹑紅腳早﹑白米粉﹑赤米占﹑烏米﹑鳥踏早﹑葉下萄﹑田頭叩

豬油糯﹑白糯仔﹑赤殼糯﹑芒花糯﹑鵝卵糯﹑圓粒糯﹑埔禾糯

——右稻屬。

盧麥﹑鴨踏麥﹑狗尾麥﹑麥仔

——右麥屬。

黃豆﹑白豆﹑黑豆﹑烏米豆﹑白米豆﹑綠豆﹑肉豆﹑菜豆﹑白雪豆﹑紅雪豆﹑地豆﹑紅飯豆﹑虎爪豆﹑官刀豆﹑裙帶豆﹑大冇豆﹑番仔豆﹑番土豆

——右菽屬。

家薴﹑番仔薴﹑沙連種﹑黃麻

——右枲屬。

姜﹑蔥﹑韭﹑薤﹑蒜﹑芹菜﹑白菜﹑紅菜﹑甕菜﹑角菜﹑香菜﹑芥菜﹑莧菜﹑苦脈﹑馬齒莧﹑芥連菜﹑杓菜﹑香圓菜﹑茴香﹑蘿卜﹑酣菜﹑艾菜

——右蔬屬。

金瓜﹑冬瓜﹑絲瓜﹑王瓜﹑地瓜﹑涵瓜﹑菜瓜﹑苦瓜﹑匏

——右蓏屬。

鳳梨﹑荔枝﹑龍眼﹑佛手柑﹑楊梅﹑桃﹑李﹑柑﹑橘﹑柚﹑甘蔗﹑芎蕉﹑葡萄﹑枇杷﹑槺榔子﹑菱角﹑楊萄﹑紅棗﹑石橊﹑番石橊﹑水梨﹑柿

——右果屬。

樟﹑楠﹑松﹑柏﹑桐﹑楓﹑柳﹑桑﹑柯﹑杉﹑茄冬﹑茄藤﹑山茶﹑九芎﹑埔姜﹑香需樹﹑鹿仔樹﹑朴仔樹﹑厚殼桂﹑山豬肉﹑象棋樹﹑赤柯樹﹑共仔樹﹑榕樹

——右木屬。

大菁蘭﹑拜歲蘭﹑雞爪蘭﹑素心蘭﹑夜來香﹑向日葵﹑日新花﹑雞冠花﹑七里香﹑向日紅﹑山芙蓉﹑大紅花﹑虎爪菊﹑小素蘭﹑員仔花﹑白水錦﹑紅水錦﹑紅木筆﹑紅仙丹﹑二紅花﹑剪絨花﹑山茶花﹑石橊花﹑桃花﹑李花﹑梅花﹑桂花﹑芙蓉花﹑夜合花﹑含笑花﹑水仙花﹑金菊花﹑山枝花﹑連招花﹑白茶花﹑紅茶花﹑樹蘭花﹑金銀花﹑煙脂花

——右花屬。

咸艸﹑大葉茅艸﹑金絲茅艸﹑雞母珠艸﹑鳳尾艸﹑含羞艸﹑大芊艸﹑珠仔艸

——右艸屬。

金石斛﹑生木香﹑白雞冠﹑紅龍艸﹑金毛狗脊﹑馬蹄金﹑馬鞍藤﹑千里光﹑三腳虎﹑五爪龍﹑兩寶花﹑龍吐珠﹑穿山龍﹑虎耳艸﹑金石橊﹑向天盞﹑鴨母艸﹑葉下紅﹑鐵馬鞭﹑蒲公英﹑香附﹑陳皮﹑射榦﹑枝子﹑紫蘇﹑薄荷﹑莿荇﹑車前﹑枸杞﹑半下﹑牛﹑刈根﹑土茯﹑風陳﹑澤蘭﹑山甲﹑木斛﹑香茅﹑徧地錦

——右藥屬。

牛﹑羊﹑豬﹑狗﹑貓﹑兔﹑猴﹑獺﹑鼠﹑山羊﹑山豬﹑山貓﹑果仔貓﹑飛鼠﹑番鼠﹑山■﹝犭豪﹞﹑石豹﹑石虎

——右毛屬。

雞﹑鴨﹑鵝﹑山雞﹑水雞﹑田雞﹑番鴨﹑水鴨﹑白鴿﹑斑鴿﹑燕﹑鳩﹑鷺﹑烏鴉﹑凡雀﹑喜雀﹑鳶﹑白頭翁﹑貓頭鳥﹑畫眉鳥﹑白鶴

——右羽屬。

鯉魚﹑鯽魚﹑石鯽﹑烏魚﹑鰱魚﹑艸魚﹑塗虱﹑鰻﹑鱔﹑鰍﹑鱖魚﹑金錢鯽﹑白鰻﹑鱸魚﹑山■﹝魚養﹞公﹑石斑﹑禾花鯽﹑■﹝魚嚴﹞仔﹑■﹝魚賴﹞魚﹑假仔魚

——右鱗屬。

龜﹑鱉﹑蟹﹑螺﹑水龜﹑蛤﹑蜆

——右介屬。

蜂﹑蟻﹑螢﹑蚊﹑蠅﹑蟬﹑蛇﹑蛙﹑蝴蝶﹑蜜蜂﹑蜂虎﹑蜘蛛﹑蜈蚣﹑蚯蚓﹑竈雞﹑壁虎﹑土鱉﹑遊虫﹑水蛭

——右虫屬。

沙﹑石﹑赤石﹑白石﹑烏石

——右沙石屬。

米﹑茶﹑烏龍種茶﹑黃甘種茶﹑白心種茶﹑樟腦﹑糖﹑油﹑炭﹑豆﹑酒﹑灰﹑菁﹑薯榔﹑藤﹑白麻﹑烏麻

——右貨屬。

豹皮﹑獺皮﹑山羊皮﹑果仔貓皮﹑兔皮﹑鹿皮

——右幣屬。

謹按樹杞林堡所有物產﹐皆與全臺同﹔惟大山背一帶山埔所種之茶﹐較之全臺爲最上品焉。其山多崎少平﹐土色赤﹐亦有黑者﹐不論何種﹐種在此山﹐卽爲上茶﹔惟此土最宜茶故也。茶亦猶是茶也﹐但經泡水﹐將茶粕握成團﹐擲在壁上﹐團粘不墜﹔他處茶不能如是。臺北茶棧以是辧之﹐皆不能假。而其茶較他處之茶價髙十圓﹐遠近馳名﹐故相傳爲「山背名茶」云。

●古蹟考

山川磅礡之气﹐莫不有鐘靈毓秀之奇﹔其在通都大邑﹐往往指不勝屈。我樹杞林堡內﹐一撮土之多耳﹐安有名區佳境﹐足以搜奇探勝。不過葑菲僅采﹐就堡內有名之蹟常掛人齒頰者﹐姑舉一二﹐以備後人畱心考古之證。

觀音坐蓮山名﹐在南埔莊側。昔有堪輿者相其地理﹐而呼爲觀音坐蓮。

龜山山名﹐在鳳髻朝陽背。於中興莊側視之﹐約在辰巽之方。左屬大河﹐右屬田畔﹐中突起一山酷肖龜形﹐頂平如席﹐上有倉頡至聖亭。昔年右片有一小湖﹐內生龜無算。山形似龜﹐山下卽有生龜甚多﹐斯亦奇矣﹗

五指山五指髙聳相連﹐長短參差﹐大小有別﹐恰肖五指齊伸之形。上有千年古木﹐實爲樹杞林北埔祖山﹔卽爲新竹縣城之祖山也。

十八兒地名。聞說乾隆年間﹐有一生番夫婦住中指之下﹐一乳雙產﹔九乳﹐遂有十八兒﹐彊盛無比。及光緒年間﹐墾其地﹔乃名其地爲十八兒。

托盤山在三重埔之上﹐與五股林相對。形似托盤﹐頗大﹐山頂平。爲樹杞林之關鍵。

師善堂在員凸莊以上。山幽境僻﹐後枕橫岡﹑前逆大河﹐波瀾萬疊﹐白石燐燐。右有樹木叢密。寺前少立﹐禪心爲尢靜焉。

石筆在油羅內大河。深淵中長石直豎﹐約有四丈餘髙。上較尖小﹐望之如筆。白雲飛過時﹐不啻攤箋而疾書也。

石室在獅頭山半嶺之際。山石巖懸﹐覆蓋有如室焉﹔然內可容百餘人﹐亦造化之巧也。光緒二十四年﹐鄕人雇石匠稍加琢鑿﹐議欲奉菩薩焉。

轉溝水北埔河流至十二寮崁下﹐忽爾長巒橫﹐水便曲折﹐折後復有倒流之勢。誠爲一方水口之最上也。

●祥異考

「春秋」於宋之六鷁退飛﹐則書﹔於鄭之兩蛇互鬭﹐則書﹔於晉有石言萃有神降﹐則亦書。誠有災變將興﹐天早露其機以相示居民﹐上者以此不可不知警也。後之君子果其遇災而懼﹐側身修行﹔若神湯之禱桑林而時雨降﹑大戊之修徳政而祥桑死﹐未始不能化凶爲吉﹑轉變爲常。此祥異之事﹐書之正有裨於政教矣﹗於是﹐又卽近數十年所經見於堡內者﹐以爲祥異考。

光緒六年﹐有烏蝶大如茶盃﹐羣飛蔽日而南。

道光壬辰年﹐大水。樹杞林大河中﹐毀田宅無數。

咸豐二年﹐大水﹔衝毀田數百甲﹑宅數十家。

咸豐四年﹐烏蝶重見二次﹐地方皆不寧。

同治四年夏天﹐雨水虫於埔尾﹑南埔二莊瓦上﹑階前﹐發現甚多。

同治五年﹐大水﹔衝毀石壁潭街鋪戶數十家﹐田宅亦無數。

光緒七年孟春二十日﹐地大震﹔北埔民房頗有倒壞。

光緒八年七月﹐地大震。

同年九月初旬﹐彗星見﹐經十餘日。

光緒十五年﹐有旋風自銅鑼圈起﹐在空中結成黑霧﹐飛捲之勢甚猛﹐聲響似沈雷。盤流至鹿寮坑尾樟樹凹﹐有古樟一株大十圍﹑髙六七丈﹐忽然爲黑霧捲去不知所之﹐後聞說落在後山基來社。

光緒十八年冬﹐大雪連下三日﹐平地髙丈餘﹐深山中尢甚。樹梢堆積﹐斷者無算。

光緒二十年春﹐大旱。秋﹐彗星見。

光緒二十一年﹐大旱。

同年秋﹐樹杞林莊某家牝雞化爲雄﹔至光緒二十三年冬﹐原雄又化爲牝。

同年秋﹐夜半之際天鼓鳴。

光緒二十二年﹐蝗飛蔽日﹐樹杞林北埔皆到﹐田苗受害甚多。

光緒二十三年秋﹐大水﹔衝毀田畝無算﹐「上堡分圖說」中所謂河流已區爲六﹑七是也。

●文徵

文詩

文

建文林閣記

縣有文廟﹑莊有文祠﹐所以崇文教而勵人材也。我九芎林等莊﹐自開辟而來﹐文教之興也﹐六七十年矣﹔人材之盛也﹐生童﹑貢監非不多也﹐可不創建文祠﹑崇奉文聖﹐而爲文人鐘毓之所乎﹖爰是邀同殷紳相度地勢﹐得一名勝之區﹐土名髙梘頭﹔幸業主官九和樂施地基。其龍由石壁潭大山分支﹐起伏離奇﹐將至結處﹐忽頓跌爲平埔﹐埔岸略開扇面﹐左有五股林山爲輔﹑右有九芎林山爲弼﹐面山秀麗。山外峯巒突兀爭奇﹐復有五指山爲筆架﹑酒桶山爲髙冠﹐相與映乎目前。於乎鑠哉﹗此誠鐘毓之得其所哉﹗遂乃挨莊鳩資﹐創基建宇﹔坐北朝南。自興築訖落成僅六越月﹐計費一千三百餘金。卽顏斯祠曰文林閣﹐取人文蔚起﹑多士如林之義也。正廳奉文昌帝君﹑東廳奉五穀神農﹑西廳奉劉﹑官兩施主﹔劉君維翰﹐先年施田租﹐爲會課賞典。後有施爲祠內香祠者﹐均有扶植斯文之意也。是可爲後之人勸﹐卽以翼後之人諒焉﹐則幸甚。

歲在光緒丙子冬﹐後學林學源﹑陳鴻賓﹑彭殿珍﹑邱學徳同記。

撫番策

人言生番是禽獸﹐不可訓。然非歟。馴番與治人不同﹕治人者因人之性情﹐而一變至於道﹐訓番則必矯番之性情﹐而使之變人。何也﹖番不識「莫土非王」之義﹐謂人欲侵其地﹐故與人相仇殺﹐然亦只是野性好殺﹐每以殺人爲能耳。蓋彼所恃在深林密菁﹐慣飛荊而走棘﹐善匿迹以藏身﹐往往潛伏艸莽之內﹐銃架對準﹐伺人至前乃擊之﹐割首級遽去﹐縱追之亦無及。但此伎倆亦非難制﹐人若糾丁直搗其巢穴﹐燒其屋﹑焚其倉﹐彼亦甚懼。竊怪先年每具牛酒以和番﹐前月和﹑後月變﹔此地和﹑彼地變﹔苟安目前﹐殊非計也。卽如劉爵帥「招撫歸化碑記」七百餘社﹐亦屬有名無實。所報墾者皆舊墾界內﹐隘勇𨿽紮入內山﹐無人耕種﹐那有撮土墾成﹐不過哄番出來雉發﹔一歸社仍殺人﹐且有人被殺而並不敢報官者﹐謂報官則官必責我侵害化番之罪﹐則又慘上加慘矣﹗但其嚴禁鉛藥﹑刀銃﹐不許偸換與番﹐不十年可絕其獘﹐此舉差彊人意﹔惜僅二﹑三年﹐爵帥去而禁弛﹐故迄無所效。以愚管見﹕務必勸番徙出城市街莊﹐築室與之居住﹐按月給銀與之食用﹐旋擇田園與之耕種﹔若有不聽勸﹑終不肯徙出者﹐則以兵威勒之﹐或從漸引誘之。總要設法防閒﹐毋縱毋逸。其中更設義學以教其子弟﹐使之觀感以習化﹐變野性爲人道﹔卽增億萬良民﹐辟荒穢﹑作膏腴﹐可獲京垓物產﹕此上策也。不此之務﹐則必劃界拒絕﹐徧示嚴禁﹕若番出人界﹐見面卽殺﹔若人入番界﹐查知卽加重刑﹔若有人偸換番貨者﹐亦加重刑﹔若有偸換鉛藥﹑刀銃﹑食鹽與番者﹐死刑無赦。蓋番無鉛藥﹑刀銃者﹐何能殺人﹖番無食鹽﹐則體疲無力且病死。此所以宜嚴禁者﹐中策也。至若照舊設隘防番之法﹐勢必抽出何款經費作爲隘糧。其靑山亟須廣招民人續墾﹐或充墾戶﹑或爲佃首﹐以專責成。募隘招佃﹐建莊耕種﹐凡樟栳木料﹑燒焿﹑抽藤各餉﹐俱由墾戶﹑佃首管理。但業系官出資墾成者﹐歸官有﹔民出資墾成者﹐歸民有。庶幾疆土日拓﹐產息日增﹐亦有益於國計民生者﹕此下策也。不才陳此三策﹐亦未審有當於理焉否也﹖惟當軸籌之。

恭迎聖蹟小啟

蓋聞綠字赤文﹐燦球刀而共寶﹔龍章鳥迹﹐皆彜鼎以齊珍。一字一珠﹐荷聖賢之至教﹔萬言萬選﹐皆經傳之洪謨﹐故國家治世不離文字﹐而吾人進身亦重詩書。總之﹐士﹑農﹑工﹑商﹐無一時不用字﹐亦無一時不藉字者。胡爲敬重時少﹑玩忽時多﹐甚至殘篇拭棹﹑斷簡踏泥。浸淫風雨﹐和敗絮之飄零﹔剝落窗欞﹐伴飛花而入柏。苟經目擊﹐宜亦傷心。玆我一堡﹐𨿽山僻村墟﹐亦旣聿崇文化﹔幸際太平盛世﹐自當重按文風。搜蝌文於鳳泊﹐盡付鴻鑪﹔出魚篆於雞塒﹐應歸鷗渚。是以我同人捐題緣金﹐恭迎聖蹟。凡所經過之處﹐預須打掃淸潔﹐毋得褻慢。若有神心敬聖﹑樂意增光者﹐或鼓樂﹑或旗隊﹐各隨所好﹔或詩意﹑或景閣﹐任展所長。總祈各莊殷紳人等﹐各宜踴躍﹑各盡誠敬﹐檁遵約束。切切毋違。

光緒壬午年�月��日﹐文林閣諸同人啟。

協和渡復造新船序

協者何﹖眾相協力襄成也﹔和者何﹖眾皆和樂捐助也。溯前自創渡以來﹐故者革﹑新者鼎約六﹑七十年久﹐不知幾換舟矣﹗但於癸未年﹐經眾捐造﹐至今又十餘載﹐木料則又朽矣﹗濟川得無險乎﹗塡其間﹑補其隙﹐渡夫旣嘆艱難﹔激於浪﹑衝於波﹐行人必多駭懼。是則宜復捐資以造舟也﹐誠亟亟矣。然欲仍舊船以修之﹐費𨿽省而未能久遠﹔不如購新木以造之﹐費𨿽繁而較爲堅固。惟望內外各莊﹐慷慨好義﹐盡量捐題。毋推毋諉﹐集腋乃可成裘﹔若慳若吝﹐寸膠焉能濟渡﹖故須大發慈悲﹐時行方便﹐庶幾往來過客免罹洪水之災﹐南北通衢共喜安瀾之慶﹐則陰隲宏施﹐功徳無量矣﹗歲在柔兆涒灘重陽後二日﹐序於石潭書房。

詩

題員崠仔師善堂古春暉

一溪水面石粼粼﹐半嶺山頭去俗塵﹔法殿森然羅眾佛﹐蓮花淨裏列尊神。木魚覺韻聞將暮﹐樹鳥鳴聲欲報晨。妙趣个中誰與悟﹐此間端卜會心人。

西天骨格異凡身﹐座上煙霞孰與鄰﹖七寶莊嚴原有自﹐三生造化豈無因﹖紫气繞頂香猶襲﹐皓月當空像更陳。禱處威靈皆不爽﹐直哉夙夜奉惟寅。

詠石筆寫天

石尖如筆大如椽﹐挺勢翻空力更全﹔玉露濡毫橫碧落﹐濃煙化墨寫靑天。百般艸木供詩料﹐半幅雲霞作錦箋﹔圖出羲皇誰假借﹐偏令一畫想當年。

髙梘瀉玉

髙梘頭莊有髙梘﹐只爲灌田計盡善﹔何期匠作工未工﹐些兒罅漏猶不免。老農補塞塞愈開﹐奔奔漭漭瀉下來﹔遠望不知何物是﹐是霜是雪不須猜。今日明明天淸朗﹐那有霜雪從天降﹖問之塗人人笑曰﹐何不且前細玩賞。前行尙未到橋頭﹐且前且卻又凝眸﹔方知屑屑都成玉﹐雨金天亦雨玉不﹖果是藍田眞有種﹐灌之漑之功須用﹔緣何散落小溪流﹖不許人間大珍重。適看橋上往來人﹐疾走都驚洗俗塵。那知壯膽毋須怖﹐潤身有徳乃挹住。君不見﹖有人張口餐玉屑﹐一任浮沈中不熱。縱然滿腹具經綸﹐沽哉沽哉﹗且漫重作口頭說。

玉硯流泉詹捷發

天然玉硯筆文明﹐恰有水從天一生。風急泉流渾滴墨﹐雨餘池漲若藏晶。春深易覺遊龍戲﹐秋老難禁呦鹿鳴。濃淡个中憑點染﹐揮毫端的待羣英。

其二徐開祿

緣何玉硯也流泉﹖天地生成本自然。風動濃煙磨卽墨﹐阿誰蘸筆寫云牋﹖

石室曉煙詹捷發

山間斗室脫塵緣﹐密竹疏松翠挹鮮。疑是老僧烹白石﹐朝朝紫气靄檐前。

五峯插漢

五指淩霄景最奇﹐書登國史也相宜﹔當年修志猶違卻﹐辜負名山人不知。

新竹知事櫻井勉步和詩

髙吟穆穆若淸風﹐一讀料知君潔衷﹔靜樂詩書無物比﹐閒娛富貴有誰同﹖靑山崒嵂齊天外﹐黃鳥綿蠻深樹中。堪喜比年禾黍稔﹐民心融似韶光融﹝和林帆海﹞。

行巡欲至大河湄﹐沿路風光慰我思。樹木欲蔥欣地靜﹐溪山明媚忘身疲。云行巖聳無非畫﹐水吼猿啼總是詩。幾度植筇行且止﹐駸駸無柰日西馳﹝和林帆海﹞。

北埔街莊大坪陽﹐堪喜民風溫且良。春水護秧千頃綠﹐東風養菜一畦黃。村存父老尊三徳﹐廟置書房教五常。況復才人贈佳句﹐墨痕馥鬱似蕓香﹝和劉駕雲﹞。

聞說開村六十年﹐合抱桃李著花妍。人非凶虎皆隨野﹐牛似見龍多在田。鼓瑟何爲妨鏗爾﹐讀書最好任遊焉。彷徨顧望君休怪﹐四面雲山似米巓﹝和彭牧堂﹞。

山村風物似朱陳﹐來過此間亦舊因。在官百術吾何問﹐願學長坪河水淸﹝和林心淵﹞。

俗朴不知貴孔方﹐田多禾黍嶽豫章。何時教得蠶桑利﹖人秉懿筐伐遠揚﹝和林心淵﹞。

沿途丹木不知名﹐叉手思詩詩未成。溪底鳴琴爲水韻﹐林間擊鼓是禽聲。蒙蒙春雨秧浮浪﹐習習東風花滿城。父老乘轎童竹馬﹐深欣舉裏遠來迎﹝和梁元﹞。

采茶竹枝詞

一山婦女甚諠譁﹐聞道个中是采茶。如花女子爭茶色﹐茶香怎得勝香花。

帶系腰間一■﹝畾﹞斜﹐摘來一手亂如麻。聲聞瑟瑟如蠶食﹐卻比蠶聲較緊些。

手采歸來又足揉﹐馨香气味遂悠悠﹔旁人渴倒吞涎想﹐解得旁人渴想不﹖

采一握茶泡一甌﹐最宜飲去潤歌喉。歌歌唱得山歌好﹐又惹美人一段愁。

采茶戲竹枝詞

俗人演唱采茶歌﹐惡者幾希好者多。羞煞百般癡醜態﹐淫風此﹝﹖﹞柰如何﹗

若有聖人放鄭聲﹐樂非正樂毋容賡。一身不爲風邪惑﹐疾疫災祲何處生﹗

制樟栳竹枝詞

百樣艱難百樣人﹐但爲制栳最艱辛﹔只貪利藪如山大﹐不怕生番不顧身。

可惜營財不顧家﹐偏將嫖賭債來賒﹔朝朝力費千千萬﹐只博娛歡一夜花。

人說腦丁敢使錢﹐都無長物在身邊﹔若教爲著身家計﹐意馬心猿亦可拴。

愛民如子地方官﹐漫把腦丁作匪看﹔縱是無家身浪蕩﹐也遵國法守相安。

螃蟹

無腸公子擅威名﹐鐵甲挺身望眼驚﹔八面雄風誰敢敵﹐海龍王處也橫行。

麥秋

南風時候尙非秋﹐大麥緣何熟可收﹖料是炎涼推運錯﹐故教玉粒滿西疇。

荷花

閒來瀟灑納風涼﹐忽訝池邊巧樣妝﹔波底月明浮水面﹐娥嫦也是白衣娘。

蒲酒

人生隨俗過端陽﹐也浸菖蒲酒一觴﹔暢飲幾杯都醉倒﹐那知世味有炎涼。

蒲劍

菖蒲編插在門墻﹐焰焰靑鋒列兩行。試問爲何門掛劍﹖只因斬怪習爲常。

蚊市

暑气炎炎頗惱煩﹐𨿽煩在耐到黃昏。忽然聽得紛紛鬧﹐認是街頭買賣喧。

菱角

一望新菱綠色滋﹐鱗鱗疊疊滿池池﹔掀看葉底生雙角﹐疑是神龍變化時。

綠竹筍

爲愛猗猗瞻彼洪﹐低徊細玩轉猜疑﹔龍頭掛角應飛去﹐何又下來鉆地皮﹖

七夕

莫怪情因織女忘﹐無言無語會牛郎﹔亦非不把情來訴﹐無柰情長夜不長。

龍眼果

白眼任人一口吞﹐烏金眸子幸畱存。若與僧繇睛一點﹐飛騰直欲到天閽。

●志余

紀人紀地八景

世固有限於資格而不得采取者﹐而又不可遺棄也。與其遺之以沒人善﹐曷若采之以表所長。或其人有足登﹑或其地有所載者﹐於志畢更附志余。

紀人

張國祥﹐原籍廣東鎭平縣﹐渡臺世居石壁潭莊。年十一﹐失怙﹔年十四﹐失恃。旣無伯叔﹐亦鮮兄弟﹐殯葬無資﹐哀求鄰貸﹐遂輟習讀﹐商爲幫夥。至弱冠﹐新喪之費始還淸﹐後稍有資﹐卽修祖塋﹐計九穴。中年後﹐至營生意﹐較有餘積﹐乃聘娶﹐生子四。晚年﹐資產五千餘金。光緒元年﹐賑濟山西﹐例授國學生。生平極溫和﹐未嘗與人口角﹔極勤儉﹐未嘗浪費分文。卒年七十﹐謚曰篤謙。時有鄕先生爲挽一聯云﹕『篤行難全﹐果是完人君不愧﹔謙光罕覯﹐允稱善士沒猶芳』。

徐幹昌﹐堡內柑仔崎人也。原籍廣東鎭平。家貧好學﹐爲蒙師﹐塾規不苟。與人無爭競﹐嘗以勤耕訓子。凡逢辰之日﹐不食肉味﹐意謂是日爲先母痛苦之時也。性癡而品甚正﹐身質而孝可嘉。父甫卒﹐猶同寢﹐以肱枕死父首﹐其深愛不忍之情﹐固有爲世人所難者。卒年六十。餘子一。

胡圓妹﹐石井胡趙女﹑北埔姜榮華妻。慷慨好義﹐明達事體。先年﹐長坪﹑大坪莊原屬番人交界之地﹐該番屢擾居民﹐爲害不淺﹔乃出私財百圓﹐購買其地歸番耕種﹐俾安業不爭﹐以保民命﹐其功不小。前經新竹縣方祖蔭詳請﹐題準旌表。建坊﹐文曰『尙義可風』。

紀地

樹杞林堡內自下山九芎透入石壁潭等莊﹐於乾隆五十二年﹐佃首姜勝智開墾。市場建在九芎林街﹐又名爲公館街。先年﹐樹杞林未設有市﹐石壁潭僅有小市﹐而大市總聚在九芎林街﹐最盛也。後樹杞林設市﹐而九芎林一帶屢被水沖﹐市遂寖微。至光緒二十一年﹐九芎林街市盡被兵燹。光緒二十二年漸復﹐仍舊建街﹐然尙難如前時之起色也。

由王爺坑﹑鹿寮坑透入白石湖﹐橫透至大平等莊﹐於嘉慶末年﹐墾戶陳福成備本開成。未有市場﹐莊皆散處﹐間有二三聚居者﹐亦無幾家﹔其地多山﹑少平曠故也。

由猴洞透入油羅等莊﹐於嘉慶十三年﹐墾戶劉世城備本開成。惟大肚莊較聚居﹐有小市﹔九鉆頭次之﹔油羅又次之﹔餘皆散處。

由番社仔透入大窩浪等莊﹐於嘉慶十四年﹐墾戶金惠成十四股津本合夥開成﹐均建小莊。至同治初年﹐樹杞林地運將興﹐市日盛﹑店日多﹐至今則駸駸乎一大都市焉。車擊轂﹑人摩肩﹐鎭日喧嘩之聲﹐令人聞之有喜色而相告曰﹕『一年成都﹑三年成邑﹐其庶幾乎』﹗

由橫山透入大山背﹐於道光年間﹐墾戶徐玉成開墾。同治年間﹐墾戶鄭武略續墾。橫山莊較聚處﹔新莊仔次之﹔餘皆散處。

由田寮坑透入水崇曠﹐於咸豐八年﹐墾戶錢朝拔開辟。惟田寮坑有街市﹐餘皆小村。

北埔大隘北由柯仔壢透入石仔林﹑西由富興莊透入大南坑﹐於道光十四年﹐墾戶金廣福閩粵二十四大股津本墾成。溯先年金廣福者﹐乃塹城內閩粵合夥開店之號。昔因生番出至城外巡司埔殺人﹐淡防廳丞未如之何﹐乃給示諭責成粵人姜秀鑾﹑閩人周邦正倡首邀股﹐卽將金廣福閩粵字號充爲墾戶﹐題奏請鑄鐵印﹐鑾﹑正二人料理﹐以示開疆重大之權。官又每年加給四百圓金添補隘費。於是泉股津募隘招佃﹐由內面橫截﹐建設銃櫃﹐與番血戰數十陣﹐隘丁戰沒無數﹐費資億萬﹐股內傾囊﹐此大隘之所以名也。墾成﹐乃以北埔爲市場﹐聚居四百餘家﹐此莊亦盛矣乎﹗嗣於月眉亦建市場。其莊較聚者有南埔﹑中興莊﹑富興莊﹔此外﹐則小莊散處者指不勝屈。惟北埔爲形勝之區﹐有令人戀戀不忘者云。

樹杞林八景﹝圖略﹞

鳳髻朝陽

滴水鳴琴

獅嶺曉煙

鹿山夕照

三坑潮湧

石壁連云

雞峯春色

鯉潭垂釣

鳳髻朝陽圖說

北埔莊之西﹐行四里許﹐有鳳髻山焉﹔髙十餘丈。其象巉巖聳矗﹐石如雄冠﹐巍然臨深淵上。其龍岡本從甲寅方出﹐忽焉回抱向東﹐力挽狂瀾﹐因名之曰鳳髻朝陽。且昔年每至夜半候﹐嘗作喈喈而啼﹐附近居民往往聞之﹐人以爲有靈气焉。後因開圳■﹝氵陰﹞田﹐就其頸而鑿之﹐聲遂寂然。

詩

石齒梭成髻一團﹐迎曦儼對鏡中看﹔東皇見面如相識﹐大皞承顏自可歡。云作鬢鬟妝破曉﹐露沾毛髮早先幹。舉頭學得葵花樣﹐縱欲回頭也是難。

嶙峋石齒也尋常﹐妙在妝成鳳髻妝﹔只爲春王恩大重﹐朝朝朝拜在東方。

石壁巉巖臨水渚﹐渾如鳳髻天生就﹔每到寅賓旭初來﹐雄冠卻映梧桐樹。

陽精鶉火值朝暉﹐五色嵐光入翠微﹔阿閣不巢梧不宿﹐數聲鳴處白雲飛。﹝鄭蘭汀﹞

削立名峯迥出羣﹐生成鳳髻儼朝君﹔光浮旭景九苞瑞﹐秀掇晴霞五色文﹔玉筍鮮明迎曉日﹐金精突兀護卿云﹔應時崛起飛鳴處﹐信是岐山余緒分。﹝梁元﹞

滴水鳴琴圖說

石壁潭有髙山﹐山南之麓有懸崖﹔髙二丈許。崖岸噴泉如珠。含珠未吐時﹐晶瑩光潔﹐或數點﹑或數十點﹐點點滴滴落崖下小渚。其聲丁東﹑其韻悠揚﹐審之﹐有髙下疾徐﹐神動天隨之妙。客有樂山水者自谷口來﹐旣而空谷傳聲﹐輒訝然曰﹕『異哉﹗此聲也﹐胡爲乎來哉﹖山蒼蒼兮﹗迥非單父﹔水茫茫兮﹗安得子期﹖異哉﹗此聲也﹐胡爲乎來哉』﹖頃之﹐隨谷逶迆而入﹐行不數步﹐乃瞥見滴滴者﹐此物也﹑此聲也。天生自然﹐絕勝綠猗﹔不鼓不弄﹑無始無終﹐薰風悠悠滿天下﹐其殆自此生歟﹗

詩

一向林泉酷好吟﹐髙山流水孰知心﹗地非單父常畱韻﹐人是鐘期自識音﹔古調似彈湘浦瑟﹐新腔頻和樹梢禽。淸聲響到悠揚處﹐崖裏云停一帶陰。

淸泉滴滴韻浮沈﹐雅趣渾如理素琴﹔莫道髙山流水調﹐不從這里寫知音。

其二

山水也知音﹐誰能唱和吟﹖淸流人不識﹐只是自彈琴。

其三

側耳懸崖妙手空﹐如何點滴不須工﹔鏗然嫋嫋畱今古﹐山水爲琴奏未終。﹝彭吉堂﹞

怪石錚然響不禁﹐祗緣巫峽起千尋﹔珠聯點點流天籟﹐玉碎聲聲和鳥吟。山水有情傳古調﹐鶴鸞知趣會元音。不弦雅操畱今古﹐得音人來自賞心。﹝梁元﹞

獅嶺曉煙圖說

獅頭山去北埔辦務署二十餘里﹐亦屬北埔之西﹐居申位。坡峻﹐俯壓銅鑼圈﹑十二寮等處。諸山岸然蹲踞﹐酷肖獅形。平明之際﹐坳脊巖黛間淡煙四罩﹐其煙光掩映﹐山色分外宜人﹔騷客屬目久之﹐嘗有低徊不忍去者。間有天成石室﹐內容百人之多﹐可蔽風雨。在樹杞林堡內﹐亦絕無僅有之境也。

詩

嶺上蒙蒙靄曙氛﹐儼然獅子欲騰雲。洞天豁破熊羆膽﹐大地暝開虎豹文。落月羞花深護養﹐晨星零露作氤氳。明朝又是渾籠罩﹐莫使陰陽曉幾分。

獅嶺嵯峨曙色饒﹐新煙淡抹又輕描。巖凹楊柳微籠際﹐無限嵐光掛樹梢。

空中突兀罩雲煙﹐訝是靈獅噓半天。莫道旭輝能散霧﹐金球猶滚翠微巓。

巍巍獅嶺碧煙籠﹐曉起澄觀景最工﹕淡鎖枝頭殘月白﹐薄凝巖際早霞紅。地當靈處金龍躍﹐洞到開時隱豹衝。大地氤氳形勝好﹐常騰瑞气鎖長空。﹝梁元﹞

鹿山夕照圖說

鹿寮坑口山﹐懸崖數十丈﹐每夕陽滿崖﹐石齒粼粼﹐錯雜中央﹐金光燦爛。行人過此﹐鮮有不駐其足﹑奪其目者。時有善攀藤附葛者﹐石作梯級﹐歷級升之﹐端坐崖上﹐俯視一切﹐憮然作歌曰﹕『餐我沆瀣兮﹗飽我晚霞﹔吸我日月兮﹗嗜我精華。牛羊下括兮﹗胡不返我仙家﹖明朝復與大舜遊﹐食蘋﹑食蒿且銜花。捨卻無限人情興偏遐﹐殊令俗人嘖嘖嗟嗟嗟』。

詩

鹿山佳景望無涯﹐望到斜陽景更佳﹔樹賸殘暉添畫意﹐林饒晚照入詩懷。猿眸轉處光偏徹﹐鴉羽飛時影欲偕。從此黃昏來月色﹐幾多輝映快吾儕。

陟彼鹿山意頗雄﹐行行無柰又臨風﹔多情感慨情無限﹐祗在西天一望中。

羣山須遜鹿山華﹐夕照初臨景倍奢﹔鴉影依依紅樹外﹐一時無限色交加。

溟色蒼然空四圍﹐山髙恰好挹斜暉﹔壁籠寒翠光偏徹﹐峯鎖余嵐遠欲微。思倦鳥聲尋樹宿﹐輟勞人影帶霞歸。吾盧適與鹿山對﹐對景何妨莫掩扉。﹝梁元﹞

三坑湧潮圖說

三條坑﹐在北埔辦務署之西﹐約有十餘里之遙﹐卽在三叉凸山下。其源﹕三澗匯流﹐人故以三條坑名。每日漲退至再﹐儼與靈潮無異。斯水也﹐胡爲而然也﹖疑此中亦有如伍員者之魂與爲往來耶﹖乃嘗遣人迹之﹐復命云﹕『五六里內皆如此﹐六里之外不見其漲矣』﹗當初漲時汨汨而起﹐目遇之而成色﹑耳得之而成聲。山澗中水之特奇者﹐無逾此。

詩

山溪小小合三支﹐湧作江潮事亦奇﹔瀾底都無泉混混﹐岸邊頻有水彌彌。苔生紋縠痕多變﹐松作濤聲響幾時﹖非海卻然能學海﹐終須到海任施爲。

山溪距海尙遙哉﹐安得忠魂伴去來﹔誰料如潮長有信﹐竟教士女認蒼苔。

三坑勝迹亦奇觀﹐三峽會流水激湍﹔波裏無風空作浪﹐溪邊有石急流灘。半堤明月苔痕濕﹐兩巖蘆花日影寒。洶湧知非蛟怒處﹐地靈無日不翻瀾。﹝梁元﹞

石壁連云圖說

盈壁皆小石叢砌﹐下半極堅﹐想是山川磅礡結而成。洪水作時﹐任急流奔湍衝激﹐不圯。學守貞者﹐固如是乎﹖壁下潭深數丈﹐爲鱗族淵藪﹐日常有翟翟竹竿垂釣於此。黃童﹑白叟率行坐於半壁崖徑﹐觀魚之樂有不可名言者。壁背負大山﹐山形如飛鳳朝陽﹔而壁髙三丈﹑山髙千仞﹐時而雲遊壁下﹐時而雲歸山上﹐自上而下﹑自下而上﹐云何心哉﹖第見變變幻幻﹐恰有藕斷絲連之狀。目之﹑品之﹐殆與天梯石棧相鉤連﹐同景不同情。

詩

巍巍硝壁自生云﹐上下相連不可分﹔糺縵空中時獻瑞﹐嶙峋巓際爛成文。登梯莫謂行無路﹐駐足還疑俗有氛﹔少坐懸崖憑眺望﹐方知天地欲氤氳。

崔巍石壁接雲天﹐石壁閒雲日日連。石怪林疏樵子靜﹐云深徑曲牧童旋。巉巖幻出千條練﹐薄霧凝成一段箋。漫道巫山佳景好﹐這間雅趣亦情牽。

其二

幾丈壁髙懸﹐迷離意接天﹔重霄拖白練﹐細艸蓋靑氈。登髙可爲梯﹐否行應路然。斜風吹不斷﹐還有一絲牽。

蒼崔石壁象堪傳﹐萬疊浮雲一帶連﹔捨馬攀蘿尋勝迹﹐巉巖洞裏踏難穿。﹝詹捷發﹞

石壁懸崖峭自峨﹐長畱靉靆淡然拖﹔橫排白練山坳合﹐斜罩靑嵐洞口窩。出岫無心堆作錦﹐從龍有意幻成羅。分明一幅卿云象﹐糺縵呈祥瑞气多。﹝梁元﹞

雞峯春色圖說

北埔西行十里許﹐有一山﹐名爲雞峯﹐俗稱雞油凸是也。其四圍邱垤尙夥﹐惟有三叉凸最髙。雞峯則居三叉凸之東﹐屹然與之並峙。登其頂而目之﹐實俯視一切焉。眾木森森﹐細艸芊綿。值九十韶光﹐氤氳醞釀﹐卉木皆吐秀萌芽﹑競艷爭芳﹐前後亦千紅萬紫。騷客過此﹐從時延佇徘徊﹐直始入王子山陰道上﹐令人目不給賞也。

詩

川原郊野亦繁華﹐卻遜雞峯望眼奢﹔絢爛云端云卽錦﹐淩空綺麗綺成霞。蜂知釀采香逾遠﹐鶯欲喬遷路又遐。天下英雄推第一﹐翹然壓倒萬千葩。

雄峯峭拔認雞棲﹐出色英雄不肯低﹔雨後風來疑欲舞﹐花開雀躍盡情啼。

春到雞峯景倍眞﹐山容簇簇最宜人﹔上林合讓三分鬧﹐丹筆難描百媚陳。如笑非從花借艷﹐多情惟有月添新。六朝金粉知時好﹐滿眼風光自出塵。﹝梁元﹞

鯉潭垂釣圖說

油羅大河口岸﹐巨石巉巖﹐气象怖之。其下﹐潭深數丈﹐鱗族盛而鯉居多﹐因名之曰「鯉潭」。潭底皆石綫﹐利如刃﹐网不能施﹐惟釣宜之。是亦天生一釣而不网之區也﹐惜無大聖人一竿垂之耳。惟有野老願學渭濱望太公者﹐公非呂公也﹐學呂公之公也。呂公釣鯉公﹐鯉公起﹐呂公喜。

詩

潭曰鯉潭鯉自多﹐曾教釣叟任婆娑﹔迷離夕照紅盈笠﹐裊娜垂楊綠系蓑。祗挹竹竿空歲月﹐頻隨鷗夢樂煙波。絲綸捲處情偏逸﹐戴月臨風快晚歌。

一网打盡旣不宜﹐絕流而漁更慘之﹔還有一端加倍慘﹐截把江河毒藥施。毒魚絕流都禁革﹐惟有一网禁不得﹔我今寄語打网人﹐莫向江頭作魚賊。禁人盡取取不禁﹐但須取之有仁心﹔聖人創有一取法﹐取惟合義乃臨深。於是乎﹐擎一竿﹑挑一筥﹐凡魚不釣只釣鯉。有才龍門任爾登﹐無才祗合吞吾餌。小者欲來我不提﹐得一大者盡力攜。歸來囑咐和羹煮﹐鹽油醋醬都要齊。還問山妻有酒否﹖有則煙波醉後題。

何事絲綸江上展﹐祗緣雨笠煙蓑慣。幾番釣餌入淵時﹐紅蓼靑苔常飽眼。

漁翁俯仰逐煙波﹐垂釣鯉潭仿渭河。雪滿寒光堆髻白﹐者般佳趣寄油羅。﹝彭吉堂﹞

身閒無事向江濱﹐手抱絲綸景最眞﹔棲鷺洲邊堪作伴﹐捕魚家裏好爲鄰。一生進退江湖樂。半世升沈釣餌親。潭曰鯉潭非渭水﹐何妨從此效名臣。﹝梁元﹞

