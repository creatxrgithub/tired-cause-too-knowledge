《四庫全書四明它山水利備覽》

﹝宋﹞魏峴撰

欽定四庫全書

史部十一

四明它山水利備覽

地理類四

河渠之屬

提要

臣等謹案四明它山水利備覽二卷宋魏峴撰峴鄞縣人官朝奉郎提舉福建路市舶鄞故有它山一水其始大溪與江通流咸潮衝接耕者弗利唐太和七年邑令王元暐始築堰以捍江潮於是溪流灌注城邑而鄞西七鄕之田皆蒙其利歲久廢壞宋嘉定年間峴言於府請重修且董興作之役因爲是書記之上卷雜誌源流規制及修造始末下卷則皆碑記與題詠詩也按新唐書地理誌載明州鄮縣【按鄞縣在唐爲鄮縣】南二里有小江湖漑田八百頃開元中令王元緯置東二十五里有西湖漑田五百頃天寶二年令陸南金開廣之今此編稱它山水入於南門瀦爲日月二湖其日湖卽小江湖月湖卽西湖謂二湖皆元暐所浚而不言有天寶之陸南金似有缺略至其以元緯爲暐以開元中爲太和七年則此編所載諸碑記及唐僧元亮詩證佐顯然俱足以糾唐志之謬不得以與史異文爲疑矣此書在地誌之中頗爲近古宋四明郡誌嘗采其說然傳本頗稀幾於泯沒明崇禎辛巳郡人陳朝輔始得舊帙梓行版亦散佚首有峴及朝輔二序而末以四明誌序附之今寶慶四明誌尙有傳本已別著錄毋庸復綴故刪去不復錄入云

乾隆四十四年四月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●四明它山水利備覽序

民以食爲天然以滋以灌生是百谷而粒我蒸民者非水之功虖此六府養民所以首水而終糓也田而不水𨿽后稷無所施其功鄞邑之西鄕所仰者惟它山一源厥初大磎與江通涇以渭濁畊鑿病焉唐太和七年邑令瑯琊王公元暐度地之宜疊石爲堰冶鐵而錮之截斷江潮而溪之淸甘始得以貫城市澆田疇於是瀦爲二湖築爲三堨疏爲百港化七鄕之瀉鹵而爲膏腴𨿽凶年公私不病人飽粒食官収租賦歳歳所獲爲利無窮可謂功施國徳施民矣然時有旱潦則當蓄泄水有通塞則當啟閉堨埭當修沙土當捍不無待於後之人峴幼嘗奉教於先生長者以爲學道愛人之方不必拘其事茍可以致其愛人之心無非道也家距堰不數里自間鑄來歸閒居十餘年日與田夫野老話井裏閒事且州家嘗屬以任修堨淘沙造閘之責益得以講源委究利病又考圖志所載及前哲記文粗知興造增修之繇參以已見編爲一帙目曰四明它山水利備覽庶幾講明水政者觀此或易爲力云淳佑二年上元節里人魏峴書

蓋溝洫始於夏禹經界始於商髙宗而水利所繇興若周官營溝行水之制止水蓄水之令犁然大備昔之爲民興利者時行視郡中水泉開通陂池起水門提閼數十處以廣灌漑此王政必務其大也唐鄮令王公元暐之作堰它山也闗吾鄕旱澇丰歉之數綦巨而潬衍不適於度茨塖不毖於防漏井匽瀦不平其衡水屬梢溝不符於則此不令經界偕溝瀆胥病耶郡乘間采宋魏峴它山水利備覽之說而全帙漫漶莫稽顚末頃林郡公屬吾年友楊齊莊補此志之缺余過從商搉翻幾上得之詢自鍾潭舊家藏此抄本亦成化間物也齊莊指示余此卽不得爲指南車或亦借作驅山鐸而余亦驚喜見所未見因先壽諸鋟以傳夫志牒之尙於過存也卽如孫叔敖芍陂一事史僅約略言之使不考唐六典疇知此陂首受■﹝山﹝鬲﹞之渒水又疇知濠水流注陂中不考水經注疇知淝水東北經白芍亭下東集爲湖而芍陂以此得名不考元和志疇知此陂外楚相又作陽泉大業諸陂不讀鴻烈疇知芍陂之卽是期思不考三國誌及鳳陽郡誌疇知尙書郎鄧艾重修於建安間旁爲五十小陂利被沿淮廣陵數十鎭不考隋書疇知趙軌之修開六門爲三十六門灌田至五千頃夫以彼章章如是而博雅君子猶有未能盡臚其事者何況僻在東南又僅籍寥寥文獻爲足徵討論功疏吾黨亦與有其責矣禮有之上有大澤則夫人待於下流此卽善溝水潄之說也易有之地中有水師君子以容民畜眾此卽善防水淫之說也潄則爲川爲渠淫則爲澤爲陂必如此而後盡溝瀆之利必如此而後倍經界之獲坎止流行之象不觭爲水利設而水利之大通於政矣潄流之說可以旁通者余得唐崔巏之記大業陂曰揆腐曝淤倍髙徹卑又曰橫殺衝波泄流引洫卽是數語足賅水經又得之穆員之記石斗門曰善爲水者不與之競如斧斯銳以分其衝如月斯仰以折其勢宛然喉深口速之象猶指諸掌玆以備覽方溝洫志河渠書或不足以方崔穆二記有餘矣而又安知崔穆二記是修溝洫河渠者所必收乎故此等書通都大邑未必得而板扉小築中或得之鍾氏之藏所謂禮失求之野也余以得購訪遺書之法玉軸牙籖未足錄而殘篇蠧簡中足錄之齊莊之采所謂謀於野則獲也余以得网羅舊聞之法要以水利經畫自叔敖李冰史起以下漢則有若劉信文翁鄭當時兒寛召信臣王景諸人唐則有若云得臣長孫祥李襲黎幹溫造孟簡諸人宋則有若範文正劉彛呂頥浩錢良臣諸人我明則有宋公禮劉公大夏陳公瑄徐公有貞朱公衡潘公季馴諸人計此一代逺猷百年碩畫暇時並當同齊莊輯成全部以商治河通漕之略俾王公與前後諸賢並垂又俾此書亦與前後諸賢紀述並傳是豈在宋徐節孝先生治河議之下而不逺出我朝戴村白老人獻策之上哉經濟君子循覽是書廢修墜舉當不僅爲此地旱澇丰歉之計大埤贊已也齊莊大小並識今古兼綜新志成行將重於琬琰而借此槁本作津梁是書之傳又無俟餘言之畢矣崇禎辛巳七月旣望前柱下史郡人陳朝輔燮五氏謹序

●欽定四庫全書

四眀它山水利偹覽卷上

﹝宋﹞魏峴撰

它山水源

它山之水源自越山委蛇綿歷幾二百里繇上虞縣分水嶺【一名斤嶺自趾至顚凡十六里故名】百餘里然後歷大小皎密巖樟邨桓邨平水邨此其大派也又一派出仗錫山並合眾山之■﹝氵不﹞會扵大磎至於它山溪通大江潮汐上下淸甘之■﹝氵不﹞釃泄出海瀉鹵之水沖接入磎來則溝澮皆盈去則河港俱涸田不可稼人渇於飲唐太和七年邑令王侯元暐相地之宜以此爲水道所歷喉襟之處規而作堰截斷咸汐導大溪之■﹝氵不﹞自堰之上北入於溪百餘丈折而東之經新安歷洞橋此前港也自鎭都入惠眀橋至仲夏二水至新堰面合■﹝氵不﹞經北渡櫟社新橋入南城甬水門瀦爲二湖曰日曰月暢爲支渠脈絡城市以飲以灌出西城望京門由望春橋接大雷林邨之水直抵西渡其間支分派別■﹝氵不﹞貫諸港灌漑七鄕田數千頃天之旱潦有不可必此水歲可恃以爲常田事仰之實爲霖雨自唐逮今四百十有六年民食之所資官賦之所出家飲淸泉舟通物貨公私所賴爲利無窮先賢堰是而以此水錫吾邦人所以爲生民立命也【內■﹝氵不﹞字卽流此字卽此從原抄後仿此】

置堰

侯之經營是堰也歷覽山川相地髙下見大溪之南沿■﹝氵不﹞皆下其北則皆平地至是始有小山虎踞岸傍以其無山相接故謂它山詳見鄞志南岸之山勢亦俯瞰如飲江之虹二山夾■﹝氵不﹞鈐鎖兩岸其南有小嶼二屹然中■﹝氵不﹞有捍防之勢人目爲彊堰其北小山之西支港入溪則七鄕水道襟喉之地因遂堰焉由是溪江中分咸鹵不至淸甘之■﹝氵不﹞輸貫諸港入城市遶村落七鄕之田皆賴灌漑【七鄕曰通逺光同桃源句章淸道武康東安】

堰規制作

它山乃眾流胥會之地每歲至秋萬山之間洪水暴漲湍激迅疾極目如大海侯之爲堰也規其髙下之宜澇則七分水入於江三分入溪以泄暴流旱則七分入溪三分入江以供灌漑堰脊橫闊四十有二丈覆以石版爲片八十有半左右石級各三十六歲久沙淤其東僅見八九西則皆隠於沙堰身中擎以巨木形如屋宇每遇溪漲湍急則有沙隨實其中俗謂護堤沙水平沙去其空如初土人以杖試之信然堰低昻適宜廣狹中度精致牢宻功侔鬼旦與其佗堰埭雜用土石竹木磚筱稍久輙壊者不同常時大溪之水從堰流入江下歷石級狀如噴雪聲如震雷耆老相傳立堰之時深山絕壑極大之木人所不能致者皆因水漲乘流忽至其旦矣乎【內旦字卽神從原抄】

梅梁

梅梁在堰江沙中鄞志謂梅子眞舊隠大梅山梅木其上爲關於稽禹祠之梁其下在它山堰亦謂之梅梁禹祠之梁張僧繇圖龍扵其上風雨夜或飛入鑑湖與龍鬥人見梁上水淋漓而萍藻滿焉始駭異之乃以鐡索鎖於柱它山堰之梁其大逾抱半沒沙中不知其短長橫枕堰址潮過則見其脊儼然如龍臥江沙中數百年不朽暴流湍激儼然不動有艸一叢生於上二二時常靑耆老傳以爲龍物亦聖物鎭塡者耶【內亖字卽四從原抄】

三堨

侯旣作堰慮暴流之無所泄遂爲三堨以唘閉蓄泄澇則釃暴■﹝氵不﹞以出江旱則取淡潮以入河平時則爲河港之表耆老謂侯自堰口浮三瓢聽其所至而立焉由堰之東十有五里爲烏金堨【俗謂上水堨】又東三里爲積瀆堨【俗謂下水堨】又東二十七里爲春行堨【俗謂石堨】此小溪鎭入南城甬水門河渠也皆隨地之宜而爲之四眀烏金堨久廢嘉定辛巳峴請於朝重建詳見郡誌及烏金堨志

日月二湖

鄞志稱城中日月二湖皆源於四眀山自它山入於南門瀦爲二湖在城西南隅月湖中有十洲三島之勝湖之支渠繚遶城市往往家映修渠人酌淸沁又云四眀山之旁諸山萃焉雨盛則澗壑交會出爲漫■﹝氵不﹞無以瀦之其涸可立而待非特民渇於飲而河納海潮以之灌漑田皆斤鹵畊稼廢矣唐大和中侯乃視地髙下伐木斷石橫巨■﹝氵不﹞而納之浚二湖以受其入漑田八百餘頃唐地理誌載鄮縣下注雲南二里有小江湖太和中令王元暐置小江湖卽日湖也以此考之人知侯置堰而已而不知疏南城一帶之河立三堨浚二湖皆侯之功也崇寜間唐蒙爲重修它山堰記曰唐人王元暐令鄞導它山出水作堰江涘約水勢貫城以入瀦爲平湖疏爲長河掬爲幽沼後人徳之爰立廟貌舒公信道西湖引水記西湖卽月湖也時有旱而引它山之水入月湖以濟一城之所用邦人喜而公爲之記也今城中十萬戶日用飲食可不知所自乎

廣徳湖仲夏堰已廢並仰它山水源

唐地理誌載鄮縣其下注云西十二里有廣徳湖漑田四百頃貞元十一年刺史任侗因故迹增修西南十里有仲夏堰漑田四千頃太和六年刺史於季夏築今湖堰並廢延慶二年郡守尙書胡榘再修鄞志旣載廣徳湖興廢之由復附言扵後曰今歲夏初愆陽再旬東鄕惟恃錢湖以不恐西鄕渠■﹝氵不﹞已竭舟膠不行幸而禱雨隨應錢湖猶可資灌漑而它山堰水決無可救之理此蓋未知它山之水源深■﹝氵不﹞長也峴屢因亢陽惜水之泄從權以土石增障堰上約鄞江之水以入溪又浚水口淤沙引水以入田故水勢■﹝氵不﹞貫諸港滔滔不已使有人焉力行障堰排沙之說則何旱之足慮謂其無救於旱則誤矣或曰廣徳廢湖之田中間川渠及仲夏之港縱橫■﹝氵不﹞貫豈無大雷林邨建嶴之■﹝氵不﹞何獨它山夫言水利者不必言其■﹝氵不﹞衍之時而當言其旱涸之際如■﹝氵不﹞衍之時何往無水惟亢旱不竭方足恃也大雷林邨建嶴之水山近源淺常時與它山合■﹝氵不﹞絕無以別稍遇旱涸則■﹝氵不﹞必先竭至它山之■﹝氵不﹞獨共輸灌以此言之𨿽謂悉仰它山之水可也

淘沙

四眀占水陸之勝萬山深秀昔時巨木髙森沿溪平地竹木亦甚茂宻𨿽遇暴水湍激沙土爲木根盤固■﹝氵不﹞下不多所淤亦少開淘良易近年以來木值價髙斧斤相尋靡山不童而平地竹木亦爲之一空大水之時旣無林木少抑奔湍之勢又無包纜以固沙土之積致使浮沙隨■﹝氵不﹞奔下淤塞溪■﹝氵不﹞至髙四五丈綿亙二三里兩岸積沙侵占溪港皆成陸地其上種木有髙二三丈者繇是舟楫不通田疇失漑人謂古來四季一浚今旣積年不浚宜其淤塞嘉定己亥旱勢如焚田苗將稿峴隨宜爲浚■﹝氵不﹞障水之策一繇出脈滔滔其來■﹝氵不﹞貫百港隨水所及俱獲沾漑夫浚之一寸則田獲寸水之利浚之一尺則田獲尺水之利浚之愈深所灌愈逺爲利愈溥矣𨿽然淘沙當於未旱之先又當棄之空閒無用之地何則夫旱歲淘沙此救一時之急耳是時農夫皆自翻水車以救就槁之苖其勢不可久役稍或違時苗已槁矣冝扵未旱之前農隙之餘多其工役假以日月務令深廣庶幾可久天下之事不勞者不能逸不暫費者不久安若憚費畏勞用功不深其效亦淺或略闓沙中之港而不去港中之沙止可爲旱歲急救旱苗之計經一小雨則沙淤隨塞或去港沙而堆兩岸經一大雨則仍前洗入港中如能運沙逺去江近則去於江水之中江逺則堆於空閒之地庶幾可久然地皆民地種植所資安得空閒冝臨時相視遇窊坎空閒處不憚稍逺則可矣但戒董役之人務在公平不得容私獨堆一處則人心自服如能浚深一尺或二尺其利尢溥開浚之時先宜壅住上■﹝氵不﹞然後從下■﹝氵不﹞爲始庶得沙幹不先爲水所浸役夫易以用力淳佑元年辛丑歲沙淤尢甚髙出水面至四五尺自堰港口至新安廟前凡五百餘丈舟楫不通峴聞於鄕余大參天錫見委提督浚治役夫人給米二升官錢四十足分顧【通逺光同句章】三鄕人戶及輪差柴船戶各備鋤擔先期約日標識界分令各甲管認丈尺晨集暮放至則記名印臂以見大數放則點名辧印以給錢米錢米才給臂印隨拭峴親自監臨務令均平著實顧直旣優給散以時視其勤惰量加賞罰人心歡趨且不敢慢自十月十日甲子鳩工至十一月二十六日迄事是役也助以侄■﹝氵﹝雨上虧下﹞且令兒軰監視及放水口奔湍而入勢如江潮始焉堰上之水其餘尺髙移時之間堰水低平盡引入港壬寅七月以連雨水漲港沙復淤鄕帥陳大卿塏復委峴開浚回沙閘成更欲去沙令深亦委峴淘沙程趙二公給田收租歲充淘沙顧夫之用嘉定七年權府提刑程公覃捐緡錢千有二百貫置田四十畝三角二十九步收租谷一百一十四石一斗五升系西郭斗斛歲充它山淘沙之用嘉熙三年峴嘗以淘沙利便乞增置田畮前政都承趙公以夫給到劉泳沒官田二十九畝三角二十五步每年收租米二十一石二斗二公慮民之意可謂逺而惠民之徳可謂厚程公所置榖田始委鄕之上戶掌其租入督以邑丞上戶不欲與聞官事委之雲濤觀觀又不欲遂歸丞廳歲旱之時民救將槁之苗如救气絕之命榖旣在官臨時申請緩不及事近者連歲旱涸峴多自出力雇募開淘然私家之力終不如官使榖在丞廳遇旱卽發濟用不淺緣上下申請其勢未免轉折倉卒糶谷價錢減而雇直輕淘沙不過半日僅如人家開挖溝瀆分開中間一綫水路而已所辦倉卒何暇深廣趙公所給米田契書發下丞廳租米付與雲濤觀觀又辭不受然峴思之不若府倉自行收樁遇有旱暵遣吏開淘然恐細民畏懼官府不敢申請稽渉日久無及救旱莫若委小溪監鎭就近兼措置淘沙事遇旱則行支請庶免緩不及事之患夫旱暵之時官府祈禱徧求名山靡神不舉靡愛斯牲猶有勿應如能扵不雨之際用功深浚沙港並浚南門沿河髙仰之處自然水應可供車注關集鄕社各開近地河港家出一老人各兩日輪雇處處開掘以接它山之水則處處有水矣禱且未必卽應浚沙其效可必所貴官民各勿憚煩當旱漧時人心欲水恨無可浚縱無雇直人亦樂趨如榖米寛余給之固善所慮諸鄕各浚近地役徒之眾不可徧給故耳程公所給榖田嘗申朝廷照會永充它山陶沙之用趙公所給米田亦宜如程公榖田申朝省照會

防沙

它山一境其地皆沙納水之咽旣窄引水之港復狹以致■﹝氵不﹞沙易扵壅塞沙之入港凡有三焉七八月之間山水暴漲極目如海平地之上水深丈餘湍急迅疾西岸之沙徑從平地橫下入港須臾淤湍一也或遇積潦𨿽不沒岸而溪亦湍急沙隨急■﹝氵不﹞迆邐入港日引月長不覺淤塞二也自港口至馬家營一帶兩岸之沙或因霖雨沖洗或因兩岸坍損或因木植衝擊積久不已亦能塡淤三也欲障平地之沙宜於西岸去港一二里量買地段南自港口北自山下以屬於溪北去港逺南去港近帶斜築疊堤以粗石闊爲基址髙七八尺外植櫸栁之屬令其根盤錯據歲久沙積林木楙盛其堤愈固必成髙岸可以永久欲障積潦湍■﹝氵不﹞入港之沙冝就吳家橋南港狹處立爲石閘中頓閘版五六片略與岸平水輕在上沙重在下水從版上不妨自■﹝氵不﹞沙遇閘板礙住不行沙之所淤不過閘外三四十丈淘去良易版之爲限以水爲則水漲則下水平則去唘閉以時不病舟楫欲障兩岸之沙冝扵兩岸釘松樁用觕石砌疊博岸覆以石版如城南塘路庶免水洗岸沙木植衝擊坍損之患然置閘砌岸可以防平常積雨港內之沙或遇大水徑自西岸擁沙而來非二者所能禦石堤之護此策之上者也姑存三說以俟來者

前修後堰

耆老相傳謂堰先賢靈迹功與旦侔不可妄加增損後人有增損者輙有禍罰南渡之後裏之富民周四耆者謂堰稍低惜水之泄遂扵堰上加石版厚七八寸比侯元石長減二尺前敍規模制作言爲片八十有半者卽周耆石也堰之元脊在周耆石下不可復數周耆未幾家廢人亡遂謂增堰得禍故視堰如旦物不敢措議修築爲是說者果先賢意耶先賢之意惟民利是視而已堰非天造亦人爲耳寜無成壊苟有能嗣而葺之以壽此堰扵無窮寜非先賢所望扵來者哉周耆之前修築者亦不一郡誌稱國朝建隆間康憲錢公億跪請於旦增築全固崇寜間楊蒙重修堰志云歲久川淤堤墊堰隳人各自私岐分派引旱涸如初先是監船場宣徳郎唐意窒其岐派培其堰堤郡誌亦言以土次第增築僉幕承議郎張君必彊復增卑以髙易土爲石冶鐡而固之肩輿而往操舟而還人嘆旦速又魏行已增修它山堰記云紹興丙寅農事舉趾而它山之堰緣■﹝風貝﹞風忽起潮汐衝突川淤堤墊堰埭墮圮太守秦公委督官吏補土石之罅漏塞梁坍之隤穴易土冶鐵而固之旬日之間厥功告成以此考之周耆之前堰蓋嘗屢修矣謂堰不可修築者果旦意耶然唐意以其土次第而築之或者從權救旱之策未必可以經久蓋它山之■﹝氵不﹞湍激迅疾非疊石冶鐵以障以固則日久沖洗安能久而不壊哉意之策用於救旱之時眀矣後人之欲議修築者幸無泥增土之說矣夫山嶽嵒崖元气所結猶有崩裂物久則壊此其常理壊而復修乃得全固耳旦寜惡之耶然非果損則斷不可輕動今但在夫保護之俾勿壊則旦人之所共願也

護堤

浚沙若無與於堰其實關系於堰者利害不細沙港淤塞其時舟楫不通竹木薪炭其價倍貴販鬻者裝載過堰竹木排筏越堰而下猛勢衝擊聲震溪谷堰身中空不勝負重城門馬力追蠡歷年初𨿽不覺久必大損辛丑歲因此堰石頗有損動前後府牓非不禁約人取其便不顧利害𨿽禁莫止此堰若損溪水釃泄咸鹵衝入田不可稼民不粒食官失租賦況此堰靈迹聖異殆有鬼力旦功萬一損壊寜後人所能遽行營設卽使可辦不知當用幾工幾金經渉幾日然後可成公私同一利害願共珍護之

闓水口

堰上水口狹甚溪流入港者尟而入江者多水口有石幢爲界外爲官港內爲蔣宅之地約一二畮若買此以展水口庶幾納水稍洪

古小溪港

許家橋東有地名童家■北有古溝勢與港接今爲沙所塞而污瀝尙在耆老相傳此正小溪也溪通建墺舊嘗開浚以通它山之水今沙淤塞或謂可以再浚

洪水灣

去堰半里餘沙港之南地名古城有小港南屬於江今爲沙所壅耆老相傳謂舊嘗於此置堨近緣屢經洪水江■﹝氵不﹞衝入漸與港通恐日後爲江水沖開溪■﹝氵不﹞顚泄宜築堤岸北

山下古港

它山堰上大溪之北綿延皆山山下有古港西自鍾家潭大溪分派而來延袤二三百丈未至沙港百餘丈其■﹝氵不﹞中斷水稍長則越過平地徑入沙港近下石道頭水平則止水之所道迆邐低窊港瀝分眀古老相傳云侯之造堰先作壩截溪水令幹然後用工故自鍾家潭引大溪之水循山之東屬於沙港堰成去壩遂爲二派一派徑從堰上入大江一派則鍾家潭之港也今𨿽斷■﹝氵不﹞港瀝儼然若能開浚此港徑取大溪之水東入沙港一則水勢徑順入溪必多二則洪水汛漲之時水與湍沙順流俱東不被橫挾入港姑存所聞以俟來者

水喉食喉炁喉

峴考郡誌所載引水於州北鑿兩池以停之淫潦汜溢則城之東北隅有二堨以泄於江目之曰食喉气喉注雲水自離入不有二堨以泄之歲旱則有火災紹定元年守胡榘聞諸朝廷禁民立屋以塞二堨且欲浚導必時堤防必謹然不眀言堨之所在峴詢諸耆老僅知來歷气喉堨視食喉稍大經都稅務歬在東渡門墻下以版爲閘潮長則與板平市河之水充溢則唘閘以泄於江食喉堨視气喉稍小在市舶務之南墻下止用泄水卻不通潮又有水喉一堨亦以泄水若夫二池人謂蛟池蜃池是也郡誌止說淸瀾池及府池而亦不言蛟蜃二池在何埊或謂蜃池湮廢已久今爲民居堨與池𨿽無與扵堰而水源皆出扵它山實關一郡之气脈故並及之

積年沙淤處

馬家營西至孫家橋五十二丈六尺孫家橋至許家橋七十丈許家橋西至潘知府宮前一百丈潘知府宮前西至萬家道頭九十丈萬家道頭南至吳家橋一百五十四丈八尺吳家橋南至它山堰口四十七丈

王侯名爵侯封廟額

侯姓王諱元暐瑯琊人也【見蘇爲記】唐太和七年以朝議郎行鄮縣令上柱國築它山堰浚小江湖民徳之立祠堰傍爵曰侯謚善政【見鄞志】而不言何代所封乾道四年邑人朱世彌等請賜廟額增封爵省牒云奏內稱在唐已封善政侯歷年旣久元封文字不存難以扵侯爵上加封兼本朝自來未曾封賜廟額宜勑賜遺徳廟寶慶三年邑人復有請時里人王公塈在朝實專主其事亦以元封文字不存仍封善政侯廟額遺徳鄞志縣令題名雲府學有請立文宣王冊文牒碑具載年月姓名唐書地理誌雲開元中令及以暐爲緯俱不同豈唐史有魯魚之誤耶

造堰協謀之人

堰之造也采公闍黎實佐經營今有祠像在侯之左今俗稱懸慈法師

憲帥程公初置淘沙榖田設廳石刻節文

它山水灌漑鄞縣管下七鄕民田每年沙漲四季合用淘沙開淤和雇人夫一歲當一百千本府措置今支一千二百貫文官會委鄞縣丞同鄕官朱中頴將仕等置到田四十畮三角二十九步半上白粳榖一百一十四石一斗五升每季系鄕官收支掌管開淤仍委鄞縣提督己申奏朝廷從申札下嘉定八年六月日朝散大夫直寶謨閣兩浙東路提點刑獄公事兼知慶元府沿海制置司公事程覃記

趙都丞淘沙米田牒魏都大

照應據白札子條具它山水利便宜事件數內一項乞浚河淘沙奉臺判呈劉泳沒官田欲就內撥一項充淘沙使用據元承勘司理院推級劉楠供到山田埊坐落價鈔數目內水田二十九畮三角二十五步元契直錢計六百三十一貫七百文九十八陌每年上租米共二十一石一斗奉臺判水田一項契書發下縣丞廳租米每年責付雲濤觀認租仍牒魏都大知府照應府司除已將契書發下鄞縣丞廳仰責付雲濤觀交收並給據付雲濤觀及關常平按照應施行外湏至公文牒請照應嘉熈三年十月日牒朝請大夫集英殿修撰知慶元軍府兼沿海制置副使趙以夫押

淳佑元年十月餘參政委淘沙

本月初十日興工至二十六日畢自馬家營至堰上水口共五百十三丈爲工四千每工支官錢五百文米二升半共官錢計二千五百貫零十七个【內二百貫文代鄕民醮願】米一百石【監董等人日食在內】本月十三日興工至二十日畢爲工一千每工支官錢一貫五百文不支米錢計一百二十貫文足十一月回沙閘成■﹝東攵﹞大卿再委淘沙本月二十四日興工至十一月初八日畢爲工一千九百三十二工每工支官錢一貫五百文不支米官錢計四千九百五十一貫零一一百十七文【內敕字卽陳從原抄】

建回沙閘

淳佑二年八月內陳大卿委提督建造始九月初八日至十一月七日畢同提督制幹林元晉正奏名安劉閘三眼長三丈九尺髙一丈零五寸中一眼闊一丈二尺八寸兩傍各闊一丈一尺柱位四尺東臂石岸八丈石錘十五層西臂石岸一十八丈石錘十五層石匠工錢每工支官錢二貫八百文米二升二合計工錢二千九百三貫零二百十七文雜夫每工支官錢一貫五百文計工錢四千四十九貫零五百十七文砌觕石每工支官錢二貫三百文計工錢一百三十九貫一百零十七文買石及松樁石工雜夫官錢共計二萬六百二十貫七十一文十七界

看守回沙閘人

中一間閘板七片許廿四許亞六

東一間閘板七片許十二許十五許三十七

西一間閘板七片許阿二許阿三許阿四

看管閘人每月共支米一石府歷赴倉淸領均分

回沙閘外淘沙

淳佑三年七月初十日八月二十日兩次大飌水湍沙遇閘卽止但閘外淤沙約五十餘丈並裏河王家水港岸傍之沙坍洗入港者三十餘丈帥黃大卿壯猷委峴開淘始於九月初二日至初八日畢爲工九百八十錢共計一百三十四貫四百文雜支在內

洪水灣築堤

淳佑三年秋連經大風水沖壊江堤溪■﹝氵不﹞走泄峴聞於府黃大卿並委築治始扵八月二十八日至九月初七日畢堤髙二丈闊一丈二尺長一十二丈爲工三百七十二爲錢共計八十七貫二百九十文足

請加封善政侯申府列銜狀

右峴等居處海濵涵濡聖澤屬當澇歲轉爲丰年旦有顯功理難自嘿竊見本府鄞縣事以一郡飲食七鄕灌漑皆仰它山之水外此別無大源而咸潮混雜大爲民病兼水大則湧入於河水少則多泄於江建置一堰民到於今享其利血食滋久靈著如初曰雨曰暘有禱必應一郡七鄕之民恃爲司命今歲初淫雨不止稼穡幾壊於垂成鄕人老穉羣禱祠下片雲閣雨霽日開眀屢禱屢孚其答如應今歲一飽厥有由來緣旦在於唐朝已封善政侯本朝乾道四年邦人有請準省札仍封善政侯賜遺徳廟額玆者恭覩眀堂赦文應諸路保奏旦祠禱祈應驗者並與加封今來善政侯有此莫大之功靈著之迹所合敷■﹝東攵﹞況本府近創回沙一閘爲民興利迓續神休謹錄白封告廟額■﹝東攵﹞牒在前具狀申伏望臺判備申朝省乞與峻加美號以答旦貺峴等下情不勝眞切之禱謹狀

設醮

紹熈五年因旱府帖小溪鎭祈雨鄕民因許師巫樂龍大三牲旦願小溪監鎭蔣修職子泳立疏隆慶二年夏旱師巫嘗斂鄕民錢物欲償歬願又以人情牽制竟成迆邐近年沙淤日甚或謂旦願未償所致辛丑冬淘沙因稟鄕帥余參政給楮劵五百千代民償願緣三牲用費不資兼不欲擾民又雲濤觀有三淸閣之嚴淨及有東嶽行宮之威靈亦不敢用牲牢然未鬮於旦不敢輕攺眾議殊未有處峴恐成因循遂作三鬮其一命道士攺作三淸界醮一百二十分以答龍旦並施斛以享堰旦其二命師巫作三界淸醮其三用小牲牢三个卜於龍王及善政侯得第一鬮峴卽以其事白之陳帥再得官劵三百千助成醮事時雨雪連綿奏詞之日陰雲解駁日光穿漏自是晴霽邦民感悅皆以爲精誠所格

四眀它山水利偹覽卷上

●欽定四庫全書

四眀它山水利偹覽卷下

﹝宋﹞魏峴撰

重修善政侯祠堂志

祭法徳施扵人則祭之能禦大災能捍大患則祭之是知聲光垂於簡編徳馨饗其廟食者豈徒然哉善政侯瑯邪王公諱元暐冊封之典圖志載之偹矣按有唐太和中出佩銅章字人海徼時屬承寛之後躬行阜俗之化以勤儉誡遊惰以誠愨崇孝慈貪夫斂手扵衲間暴客屏迹於境外能使婚嫁有序惸獨有依他民愁嘆我則民諧乎禮樂他民雕敝我則民丰乎衣食詩所謂愷悌君子民之父母者歟先是厥土連江厥田宜稻每風濤作沴或水旱成災不若采石扵山爲堤爲防回■﹝氵不﹞於川以灌以漑道乎潤下之澤建乎不拔之基能扵歲時大獲民利故自它山堰漑良田者凡數千頃得非謂法施於人乎能禦大災乎則侯之爲政也易俗移風惠其生民沐義浸仁澤及來裔使永永之世猶受其賜者不可勝數則子路治蒲之政西門投巫之酷諒多慚徳矧今海縣晏淸哲後求治一司之任非賢弗居太博王君輟玉筍之班假墨綬之秩去民之害必杜其漸興民之利必臻其源佗日響侯之徳聲謁其祠庭則門榛砌艸曝露尢甚將何勸民乎吾將新之吏忻民歡風動艸偃徵材揆日經之營之於是遷祠之基止堰之上使泛舟者賴其徳力農者懷其恩觀其廟貌翚飛矢棘垣墉蔽虧及其庭也則若聆乎片言升其堂也則如聞虖笑語哉乃潔誠端簡享旦於祠是使遺愛之道載彰嚴祭之禮斯在江之滸佑我蒸民嗚嘑侯之生也以子男之位能以善政被乎俗其歿也以正直之道能以不朽畱其旦向若爲唐巨僚列爵重位必能霖雨四海舟航巨川則貞觀不爲遼哉知縣太博譽播乎疲俗景慕前哲樹之休聲庶使饗斯之廟者知仁政之可尙也爲通理侯藩偹熟徽烈俾旌如在無愧直書其祠堂之棟宇官吏之名氏請附之碑陰時大宋咸平四年歲次辛丑六月初伏前一日記宣徳郎守殿中丞通判眀州軍州兼市舶騎都尉借緋蘇爲撰朝奉郎尙書虞部員外郎知眀州軍州兼市舶上騎都尉賜緋魚袋借紫丁顧書

西湖引水記

舒亶

按州圖經鄞縣南二里有小湖唐貞觀中令王君照修也蓋今裏俗所謂細湖頭者乃其故處焉湖廢久矣獨其西隅尙存今所謂西湖是也明爲洲瀕海枕江水難蓄而善泄歲小旱則池井皆竭而是湖所以南引它山之水爲旱歲備熈寜乙卯歲大旱湖涸建中靖國攺元之夏秋不雨湖又涸民渇甚至穴窊下濾濊滓以飲而國家將有事於郊丘上供之舟復阨不得進公私交病上下狼顧漫不知所爲策者州於是以其事屬監船場宣徳郎唐君君卽繇南門道河上凡八十有五里抵所謂它山堰者躊躇相視遂盡得其利病蓋所謂它山者四明之眾山萃焉一山作雨則澗壑交會出爲漫■﹝氵不﹞方歲小旱眾山未必皆不雨而溪■﹝氵不﹞未必遂絕也特河勢中窊循兩堤率支渠釃泄以去以故不得行蓋非特天時之罪也君旣得其所以爲利病審其宜矣乃屬民盡堙諸渠口而稍浚上源因以其土窒補堰隙復累石於其上以遏入江之羨■﹝氵不﹞扵是水稍引以北顧獨距城十數里河赤地裂深尺餘凡邦之人莫不皆謂水無可行之理要非淹旬積雨莫能濟也君謂審如是豈人力所能及哉頗聞善政王侯實始作堰以玆水賜其邦人廟貌固在也其能漠然乎卽爲民致禱焉一昔而水輙薄城下不數日湖■﹝氵不﹞漫然至淸洌可食而行舟於河不復畱礙耋穉歡叫里巷相屬一方遂以無虞噫侯一何異哉𨿽然前此湖蓋嘗涸矣無有能發其利者發其利自宣徳君始君誠善其始矣顧非後以相之則莫能善其終蓋宣徳君身筦庫之責而能用意勤民之事侯生旣施勞於人而歿猶烱烱如此蓋可謂有志於民而與夫世之任人責而不思憂視民烖而莫知救者顧可同日而語哉侯諱元暐史不傳不知何許人也唐太和中實令是邑得之父老它山以北故時皆江也溪■﹝氵不﹞猥斥並與潮汐上下水不蓄泄旱潦爲災侯爲視地髙下伐木斵石橫巨■﹝氵不﹞而約之率三入江七■﹝氵不﹞於河漑田凡八百餘頃其功利博矣故民至今祠之宣徳君名意字居正江陵人也乃祖若父以風節文章聞天下而君淸直彊學不茍於其職克似其家世者也旣徳侯之賜不敢忘斥幣以致飾其像矣又屬余以紀其事余以謂天時之不常久矣安知歲不旱而湖無涸乎故其論如此且以著二君之志而因以告夫後來者使有考焉冬十月令日誌

舒公亶引水記云按圖經鄞縣南二里有小湖唐貞觀中令王君照所修也蓋今俗語所謂細湖頭乃其故處也唐地理誌載鄮縣注雲南二里有小江湖開元中令王元暐置小江湖卽日湖也楊蒙引水記云唐人王元暐令鄞始導它山之水作堰江溪約水勢貫城以入瀦爲平湖魏行己增修堰記云它山一堰七鄕膏腴無慮千數百頃瀦爲平湖疏爲長河以待旱漧水溢之患唐志言小江湖王侯所置而記亦言侯置堰瀦湖君照在貞觀而侯在太和不應貞觀嘗修而太和復言始置豈王君旣修之後湖廢而侯復開浚之故言置耶蓋湖之爲湖久矣它山未堰之前四眀諸山之水多泄於江水不及湖𨿽修易涸其餘可知它山旣堰之後王侯疏河引水入城復開是湖以爲瀦蓄之地若是則𨿽謂侯置湖可也然舊實有湖不言修而言置何耶夫略有沮洳餘瀝之可因謂之修可也眀之爲州東北皆江而西南皆山間一二百里湖在平陽之地水無其源多時必廢爲平地眀矣非置而何魏峴記

重修它山堰引水記

楊蒙

四眀澤國也大湖漫其西南大江帶其東北然七八月之交十日不雨則舟膠於河民病暍矣蓋湖獨用以漑旁湖之田江又潮汐上下鹵惡而不適用唐人王元暐令鄞始道它山之水作堰江溪約水勢貫城以入瀦爲平湖疏爲長河掬爲幽沼後人徳之爰立廟貌丐請封爵侯曰善政世世祀之歲久川淤堤墊堰墮人各自私岐分派引旱涸如初先是監船場宣徳郎唐意往窒其岐派培其堰堤水𨿽暫至二年復涸議者謂不可復修矣簽幕承議郎張君適蒞其事白於州率邑大夫宣議郎龔君詢其父老相其利害增卑以髙易土以石冶鐡而固之俾潦不至淫旱不至涸肩輿而往操舟而還邦人聚觀嘆瞻神速承議君諱必彊眀人也蓋古所謂不敢欺者宣議君諱行修修政勤民蓋古不忍欺者二君相濟公私不擾而厥功告成實徽宗崇寜二年七月二十七日承議郎錢塘楊蒙爲之記其詞曰有唐太和王侯始基粵歲數百民食其利二君嗣功旣囦旣崇又將永永而無窮湯湯其流泛泛其舟以漑以灌以酌以遊於以著君之休

重修增它山堰記

魏行己

漢宣帝嘗曰庶民所以安其田裏而無愁恨者政平訟理也與我共此者其惟良二千石乎噫若漢宣帝者可謂知治之本所以能中興漢室功光祖宗也今天子挺生上聖之資造中興之業況以民爲邦之本加惠於元元者至優至渥方且輟近班之法從殿方面之侯藩躬行阜俗之化専意牧字之仁千里之民何其幸也紹興丙寅農事舉趾而它山之堰緣■﹝風貝﹞風忽起朝汐衝突川淤堤墊堰埭墮圮七鄕民田將就枯涸海波江鹵駸駸彌漫太守待制秦公憂見顏色乃黙禱神祠使息風濤委督官吏經營彊堰然後增葺它山補土石之罅漏塞梁坍之隤穴易土以石冶鐵而固之旬日之間厥功告成非獨使今秋丰稔千里足食且俾斯民永賴其利於無窮古之良二千石𨿽龔黃不能過也誠可以仰寛東顧之憂上副眀天子委任之意猗歟休哉堰成之日泛舟者謌詠其徳力農者感懷其恩咸謂異時入秉鈞衡登庸華要必能霖雨四海舟航巨川蓋權輿見於此也夫四眀澤國負三江捍兩湖潮汐上下衝接山下其來則溝澮皆盈其去則田疇皆涸所恃以分甘泉咸鹵者堤防堅固而已方其堅全則均被其利毀決則悉罹其危惟它山一堰所系尢重七鄕之間膏腴無慮千數百頃瀦爲平湖疏爲長河以待旱漧水溢之患皆它山一堰之利是以今春偶經墊決環境之民惶怖憂恐所謂鳩工積累公帑私財不擾不費若有旦助成以不日皆太守待制秦公至誠之所感也邦人徳之形於歌頌行己偶奉府檄實董其事不敢嘿而不書大宋紹興十六年餘月望日知明州鄞縣丞魏行己謹志

四眀重建烏金堨記

出城南五十五里有堰曰它山唐鄞令王侯諱元暐所建水自越之上虞歷四眀山萬壑爭■﹝氵不﹞演迆砰湃南注於江自堰之立約水入河乘除有數鄞西七鄕爲田數千頃藉以灌漑其■﹝氵不﹞貫扵城之日月湖闔郡之人飲焉食焉泳焉遊焉堰之利博矣然視水之大小而堤防者堨之助爲多埜老謂侯繇堰口浮三瓢聽所之而立殆旦其事今自堰出東十有五里爲烏金又東三里爲積瀆又東二十七里爲行春皆相地之宜而爲之節惟烏金首枕上■﹝氵不﹞歲久堆圯人情往往拘閡因仍茍簡日就湮塞莫有興其廢者沙淤愈甚河■﹝氵不﹞易涸公私交困嘉定辛巳耆老合辭以請少保大丞相魯素知本末慨然下其事扵郡且俾峴效規畫之愚乃計工賦材選州縣官主之委裏士爲人信服有計知者督其役出給調度皆不屬吏民以不擾而咸勸趨於是従旁開浚低舊趾二尺許身東西五丈二尺有奇南趾七尺臂東二十七丈西十三尺橋五丈五尺而長髙九尺闊稱之合石爲之櫃植石爲之欞規撫宏壯工力縝宻時少卿余公建監簿章公良朋相繼來牧皆捐金佐費始終其成初郡並請修行春築朱瀨堰浚江東道士堰河至是悉以次就緒蓋給於朝者錢十萬助於郡者四百萬總爲工萬有九千越三月而畢邦人舉手加額曰願有紀峴世居溪之濵與田夫野叟念此至熟玆幸贊是役則敍次事實不當以固陋辭切惟是堨昉建扵有唐太和中距今數百載補罅苴漏寜無其人而莫有記歲時之詳者獨元佑六年二月十六日重修有石刻在實呂公大防當軸時也君明臣良百廢具舉相望余兩甲子今相國復推廣公徳志切爲民惟此邦無窮之利視元佑成績有光矣或曰相國霖雨四海普濟萬世一水利之興顧何足以頌勲徳之盛峴曰不然謝文靖晉室賢輔淝水之功偉矣絕口不言而拳拳扵召伯之一埭愛人利物大臣之用心固如此是不可不書餘皆載之碑陰十二月旦朝奉郎提舉福建路市舶魏峴記並書

回沙閘記

林元晉

慶元表東海地枕江抱湖水政舉則多丰年不則爲沴淳佑攺元冬可齊陳公由少司農以祕閣修撰出鎭兼置制沿海二年春開藩諏連歲失稔之故父老曰是邦儲水而唘閉以時者曰堨泄而不防則幹積而不釃則溢歲久多圮民甚患之夏澇公剏堨一曰保丰復堨二曰鬥門曰大河橋修堨號爲喉者三曰食曰水曰气是歲東西淛俱歉於澇明獨有秋公曰今所導者■﹝氵不﹞爾盍治其源城內外爲湖爲港鄞西七鄕以飲以漑皆源於它山而邦人知其利未知其害者居半也它山而上則又大溪爲之源越水所注夾岸沙彌望雨則與水俱下長官堰下上級皆三十六其上沙沒殆盡下不沒者五六梅梁夭矯之狀不可復見其蕩於溪者數里溪■﹝氵不﹞幾斷於是井皆汲鹵水田若竭澤歲浚至三四役工數萬計民亦勞止間有暴漲自西岸而下堙塞尢甚一日公顧其屬林元晉曰岸之防固未易圖而浚治之繁其可無簡要之策與其浚於旣積不若遏於未至水輕淸居上沙重濁居下宜閘以止之水平則唘通道如故沙聚於外則去之易爲力會新吉州魏侯峴以書備述鄕氓意與公合卜於長官祠又合乃度地吳橋去大溪五十尋近經始營之侯家溪上疏它山之澤夙備肯總其事佐以新進士安居劉合志堅久起秋八月戊寅迄今十月丁丑無一日不晴霽是乃天之所助人心大懌公命元晉記之夫水之利若害判於反復手禹川漢渠疏浚釃導不遑暇何古人拳拳加意而近世率視爲故嘗也公家古靈先生受業胡安定之門淵源所漸逺矣體用之學公得其傳大抵推所學以達諸政尠不自其心始多事者爲民不能専多愆者及民不能詳公澹然政尙淸簡見明行果於利民一無所靳蠲近租六十萬積平糴本百萬惠猶以爲小要未可以施諸是邦者限量也唐僧元亮賦堰詩有曰海潮從此作回期人謂絕唱長官距今四百十六年始有繼其志者堰之於潮閘之於沙古今一轍爾邦人又將世世爲美談公名塏長樂人餘月庚戍從事郎時差沿海制置使司幹辦公事林元晉記奉議郎新除大理寺簿趙隆書奉議郎主管建康府崇禧觀應繇篆蓋

它山歌詩

唐僧元亮

它山堰堰在四眀之鄞縣一條水出兩眀山晝夜長■﹝氵不﹞如白練連接大江通海水咸潮直到深潭裏淡水𨿽多無計停半邑人民田種費太和中有王侯令淸優爲官立民政昨因祈禱入山行識得水源知利病擢舟直到溪碞畔極目江山波濤漫略謼父老問來繇便設機謀造其堰疊山橫鋪兩山嘴截斷咸潮積溪水灌漑民田萬頃余此謂齊天功不毀民間日用自不知年年丰稔因阿誰山邊郤立它旦廟不爲長官興一祠本是長官治此水卻將飲食祭閒鬼時人若解感此恩年年祭拜王元暐

又詩

前人

截斷寒■﹝氵不﹞疊石基海潮從此作回期行人自老靑山路澗急水聲無絕時

題它山兼簡鄞令

舒亶

嗚呼王封君心事鬼出沒驅山截長江化作雲水窟旱火六月天萬棟掛龍骨蕭條一祠宇像設何髣髴破屋夜見星漏雨濕衫笏杯酒謝車篝玆事恐亦忽我聞古先王報施亦稱物矧今崇神宮民力未言屈豈無制作年一爲起荒茀李侯仁賢資撫字良矻矻何但淸似水方看健如鶻沈迹千載後行且見披拂陰功世易忘逺慮俗多吻勉哉君毋遲斯民久已欝

粹老使君前被召約住它山旣不果以書見抵謂可嘆惜並示廣徳湖新記因成詩一首

舒亶

長江滚滚西南■﹝氵不﹞秋水時至狂不收大浪似屋山欲浮王侯旦智禹所啾萬鬼啄石它山幽梅梁屓屓臥龍虯咄嗟湍駭就斂揫巨靈縮手愚公羞障成十里沙中洲支分股引聽所求水旱稽浸民不憂那得虫蝗隨督郵污邪甌窶滿車篝斯民飽暖何所酬廟灘突兀寒灘頭歲歲雞黍祠春秋老農擊鼓稚子謳當時人物紛雁鷗豈無鼎食腰金儔朽骨往往空蒿丘姓名幾復人間畱惟侯惠施膏如油江聲浩浩飌颼颼千古不見使人愁拔俗萬丈山標崷使君不減裴商州下軍百螙隨鋤耰一笑四境無瘡疣天閒老步須驊驑已聞歸作金華逰飲賢訪七意未休畫船載酒岸鳴騶絡繹與我置脯■﹝月肅﹞冠蓋紛紛暇莫偸搔首暢望情綢繆我問使君亦何尢西湖萬頃蛟龍湫幾年荒茀今則修鼛鼓勿勝財不掊長堤岌嶪髙岑樓瀉有澮號蕩有溝餘波北注引漕舟桑麻被野禾連疇鶴鶴白鳥雜魚遊菇蒲菱芡饜采摉楊栁成幄蔭道周畊漁謼歌羸病瘳使君之賜侯可侔天邊旌斾看悠悠父老云梯爭攀輈地僻借恂恨無繇髙文摛秀春華抽丰碑崒嵂鑱銀鉤千年空此畱海陬君知此日思君不還如今日人思侯

樓鑰

它山堰頭作奇觀百萬雷霆聲不斷誰把並州快剪刀平■﹝贊刂﹞波瀾成兩段四眀山深水源逺眾壑會溪長漫汗滔天狂潦不可畱瀉入長江勢奔竄賢哉唐家王長官欲圖永利輸長算想得慘淡經營時一一山川應飽看西偏千嶺相屬聨惟有它山擁東岸遂扵此地築橫埭截取眾■﹝氵不﹞心自斷斟酌利害不全取髙下參差僅𨿽半水大七分入於江徐把三分供漑灌支流彌漫穿郡城脈絡貫通平且緩旱時及此水亦足坐使千年忘旱暵無窮廟祀報元功像設森嚴人敢玩梅梁夭矯有冥助大患於今尙能捍前輩所作多旦靈日月直是誠心貫後人小知或更易費盡工夫隨破散河堙盍浚謀不集堤斷河傾■﹝氵不﹞甚悍富民縮手人受殃仰望古人重興嘆老木號風波湛碧畫屏俯仰丹靑煥更須積雨看驚湍濡足搴裳何足憚去家不逺時一逰短船垂綸■﹝氵不﹞可亂八月倘有仙槎來便欲乘之泛天漢

史彌寜

粲曉輕船掠水飛乘閒來訪長官祠靈巒著色四時畫石瀨有聲千古詩華黍幾沾膏澤潤甘棠長起後人思伊渠不盡爲霖意除卻梅梁誰得知

無名氏

誰將倚天劍斸出天河水傾瀉落人間合流奔至此六丁戰海若橫築萬石壘波濤斂潮汐辟易走千里蓄泄有堨■﹝石隸﹞深長富源委支派繚村落湖渠貫城市千畦藉灌漑萬井酌淸沚偉哉霖雨功千載■﹝氵不﹞不已

薛叔振

官爲唐令尹心切禹蒸民疊石■﹝氵不﹞川水分波及稼云萬濤驚不夜千古見如新更有朝宗脈聲容匪獨鄞

魏峴

一朝堰此水千載粒吾民只仰溪爲雨何勞旱望云四時人飲碧六月稻嘗新■﹝氵不﹞出心源澤年年惠我鄞

陳■﹝王豈﹞

數月兩出郊勸農復觀稼始言麥壠春今已稻畦夏女紅彩紝餘丁黃耘耔暇暄涼𨿽不齊晴雨倐忽乍百丰未爲多一歉誠所怕蠲逋廣上恩平糶裁米價毫髮可及民豈不念夙夜昔有王長官築堰它山下惠利久益博神靈此其捨泓深或龍蟄堅屹無蟻罅定爲三七分釃爲數十汊石梁貫雲濤誰敢著足跨■﹝氵不﹞沙從何來疑有物驅駕人力幾淘浚壅淤仍障壩旦功終此惠去沙而變化視古誰比方鄭白其■﹝氵不﹞亞

魏峴

一堰限溪江七鄕利畊稼鹵汐回東溟多水■﹝氵不﹞仲夏仁哉王長官一勞貽永暇長輸不盡澤絕勝晴雨乍旱魃縱肆威恃此不足怕滴水一滴金欲買眞無價年來沙作祟耄倪憂日夜役夫鍤方舉賢帥車方下丰資發公儲嚴祀闡神捨臨■﹝氵不﹞肅旌騎問瘼窮隟罅買地開一渠內通水百派山判不可移石級誰敢跨董正有贊府相視皆別駕仍憂堨尾閭置柵抵立埧卽此是商霖何必驕陽化它山不可磨錢秦特其亞

它山堰

應煟

十里猶聞震地雷海旦驚懼勒潮回逰人只愛山川好一飽因誰惠得來

和韻

魏洽

幾何水作四時雷試去尋源棹懶回欲看澤民千古樣我來不是等閒來

謁善政祠

魏■﹝氵雩﹞

攜家再謁長官祠桂子風吹逰子衣惠澤至今猶瀚漫官楹𨿽古自光輝梅梁偃蹇蒼龍伏石級參差白雪飛此埊本非供翫賞騷人到此自忘歸

逰它山

應樞

登陸繇來說四眀它山勝地久馳名龍眠巨堰兩崖下鱷吼奔流一水淸瑤閣鐘鳴羣動息金輪鼓奏百旦驚後來水政誰研究肯與雲濤更主盟

它山堰

陳坰

堰雷推動阿香車惠澤均沾十萬家誰任長官身後責回潮今又見回沙

它山歌詩跋

魏峴

人知它山之詩而不知它山之歌歌以言其詩之未盡詩以言其歌之所不欲文不觀其詩無以見亮公之絕唱不觀其歌無以見王侯之始謀予方幼時蓋嘗耳其歌之大略矣每以石刻不存爲恨咨詢耆老有年於玆近購得墨刻讀之甚憙或疑圖志止載絕句爲唐僧元亮所作此刻不載歲月名稱恐非亮公之筆然卽其歌以遡其意如因祈禱入山與夫棹舟深入之語非亮公距王侯未逺後人其孰能知此耶予因連歲浚沙之艱而思剏堰之不易𨿽大書特書亦未足以答侯賜是歌也詎容不傳敬摹以壽諸石使歌與詩並行以揚侯千萬祀無窮之澤云

四明它山水利偹覽卷下

