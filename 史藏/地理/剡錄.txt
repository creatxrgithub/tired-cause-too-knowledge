《四庫全書剡錄》

﹝宋﹞髙似孫撰

欽定四庫全書

史部十一

剡錄

地理類三

都會郡縣之屬

提要

臣等謹案剡錄十卷宋髙似孫撰似孫字續古號疎寮宋詩紀事作余姚人而是書自序自稱鄮人則厲鶚誤也淳熙十一年進士歷官校書郎守處州陳振孫書錄解題稱似孫爲館職時上韓侂冑生日詩九首每首皆暗用錫字寓九錫之意爲淸議所不齒知處州尢貪酷其讀書以奧僻爲博以怪澀爲奇至有甚可笑者就中詩猶可觀周宻癸辛雜識亦記其守處州日私挾官妓洪渠事其人品蓋無足道其詩則疎寮小集尙有傳本而文章不少槪見此書乃所作嵊縣誌也嵊爲漢剡縣地故名曰剡錄前有嘉定甲戌似孫自序及嘉定乙亥嵊縣令史安之序蓋成於甲戌而刋於乙亥故所題先後差一年其書首篇爲紀年次爲城境圖次爲官治志附以令丞簿尉題名次爲社志學志附以進士題名次爲廩驛樓亭放生池版圖兵籍次爲山水志次爲先賢傳次爲古奇迹古阡次爲書次爲文次爲詩次爲畫次爲紙次爲古物次爲物外記次爲艸木禽魚徵引極爲該洽唐以前佚事遺文頗賴以存其先賢傳毎事必注其所據之書可爲地誌紀人物之法其山水記仿酈道元水經注例脈絡井然而風景如覿亦可爲地誌紀山水之法統核全書皆序述有法簡潔古雅迥在後來武功諸志之上殊不見怪澀可笑卽所作子略亦不甚逺於人情而陳振孫云云殆不可解蓋南宋末年道學一派惟以語錄相傳習江湖一派惟以近體相倡和而似孫所述多魏晉以來詩文事迹與當時風尙相左故駭而走歟

乾隆四十三年七月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●剡錄原序

山陰蘭亭禊剡雪舟一時淸風萬古冰雪王謝抱經濟具二戴深經學柰何純曰髙逸也嗚呼山川顯晦人也人隱顯天也天下多奇山川而一禊一雪致有爽气可謂人矣江左人物如此然二戴剡王謝亦剡孫阮輩又剡非天乎漢迨晉永和六百餘年右軍諸人乃識剡永和至皇宋嘉定幾千年史君尹剡訪似孫錄剡事剡始有史桑欽水經酈道元注道元魏人先儒辧其北事詳南事略似孫鄮人也如其精核俟剡人宋嘉定甲戌髙似孫

剡在漢爲縣在唐爲嵊州未幾復爲縣本朝宣和間以剡爲兩火一刀不利於邑故更今名邑舊有鄕四十後分十有三別爲新昌縣今所存才二十七鄕耳夫州縣之名𨿽數變更然山川之靈蓋自若也使剡古而有志則歷代因革廢興之典百世可知也余懼夫後之視今亦猶今之視昔故爲剡錄十卷錄皆髙氏所作凡山川城池版圖官治人傑地靈佛廬仙館詩經畫史艸木禽魚無所不載度此板可支百年後之人毋以印刓而輒廢斯書也嘉定乙亥縣令鄞人史安之

●欽定四庫全書

剡錄卷一

﹝宋﹞髙似孫撰

○縣紀年

越都督紹興府爲縣八望曰嵊縣【字書曰四山爲嵊四水爲霅】縣有嵊山【酈道元水經曰嶀山與嵊山相連】又有嵊亭【十道志曰剡至嵊亭絕湍險商客往來皆以裝束齊僕射張稷宰此縣生子名嵊字四山虞騫至嵊亭詩命楫尋嘉會信次歷山原捫天上云糺與石下雷奔澄潭寫度鳥空嶺應鳴猿榜歌唱將夕商子處方昏】

漢剡縣屬會稽郡【道書曰兩火一刀可以逃言剡多名山可以避災也梁載言十道志曰讖曰兩火一刀可以逃自漢以來擾亂不少故剡稱福地梅福四明山記曰魏揚徳祖至四明山逢一老人老人曰我見澗中湧泉流一金刀兩仙人把神火趂之可往尋之徳祖行前見兩人把神火及得水中金刀可長二尺二人者見徳祖倐去徳祖曰兩火成炎字炎邊得刀是爲剡字因號剡溪又曰剡山徳祖爲銘二百字刻此峯羅隱剡景詩兩火一刀罹亂後會須乘興月中行】

唐武徳四年平李子通【唐鄭言有平剡錄一卷】以剡縣立嵊州及剡城縣

八年廢嵊州及剡城以剡縣仍屬越州【趙嘏發剡中詩正懷王謝俯長流更覽余封識嵊州樹色老依官舍晚溪聲涼傍客衣秋南巖气爽橫郛郭天姥云晴拂宇樓日暮不堪還上馬蓼花風起路悠悠趙嘏詩蓋用嵊州也】

宋宣和三年方臘平攺剡縣爲嵊縣知越州劉述古言剡有兵火象欲以嵊名縣詔從之

○城境圖

城【按漢剡縣城在今縣東北舊經曰嵊城周十二里髙一丈厚二丈輿地誌曰城開門向江縣不開南門開卽有冦唐武徳中立剡城縣有城池括蒼管晉修城記曰會稽縣八剡爲淸勝承平日久橫目習治庚子之冬睦冦狂勃剡冦應之縣有城壘圯弗克守爲賊巢穴明年春帥劉公述古統制一道掃淸賊黨謂令張誠發卒徒虔事課工督程出緡粟以僦夫擘地段以就役甫閱旬朝完壁髙堞城之環亙十有二里未幾寇率其徒擁梯壁下仰視完壯失气奪色將兵出鋭掩之俘馘自是竄伏孽不熾焉侯智宏逺知所先後借不急此孰與民保時績維茂磨石無愧宣和三年作】

門

東曰東曦西曰西成南曰望仙北曰通越

坊

坊二十四曰訪戴秀異字民佐理集賢招提繼錦通安繼孝齊禮遷善桃源兆慶迎春嘉會仁徳弦歌醴泉淸河進徳妙音丰義成裕化民

鎭

縣東一百步爲剡鎭出舊經今廢邑民於縣西惠安寺前池內得一石題曰贍都鎭又曰當鎭奉勅旨重開河池以防火燭已丑歲二月日間北淨池天慶觀有錢氏時東都文移蓋稱杭爲西都越爲東都此鎭卽是剡鎭錢氏有所更易耳【蛟井鎭在縣西南一十五里舊經曰山下有井井有蛟因是爲名宣和四年置】

寨

長樂寨在縣西南五十里宣和三年知越州劉述古奏置

管界寨在縣西七十里紹興二十年浙東諸司奏創

境

在府東南一百八十里境東西二百七十六里南北七十里東至奉化縣一百四十里界陸照嶺西至諸曁縣一百三十六里界勞績嶺南至新昌縣一十五里界胡堘北至會稽縣五十五里界池湖東南到新昌縣界一十五里西南到東陽界九十里東北到上虞界六十六里西北到會稽縣六十二里

鄕

崇信鄕有休祥甘泉竹山懷安剡中裏莁節鄕有灌濤升仙馴習思善澄江裏靈山鄕有欽義下闡靜安守義崇孝裏金庭鄕有昌化善政惟新永寧緣徳裏忠節鄕有三峯孝嘉石鼓忠節修仁裏孝節鄕有新丰從化招安綏安方山裏孝嘉鄕有石鼓桐栢安樂忠節安義裏崇仁鄕有感化霞丘靜林歸善愛敬裏永富鄕有克遜西淸東闡余風禪房裏崇安鄕有澄淸懷善依賢化俗淸安裏富順鄕有長敬新安溫泉慈烏裏淸化鄕有懷善開明欽賢習善招賢裏羅松鄕有紫巖雙壁中川斷金丰樂裏剡元鄕有尊賢澹城中和光明積善裏升平鄕有承霞靜丰尙賢大和五山裏仁徳鄕有甘棠永樂餘糧歸仁金塘裏方山鄕有金節永壽懷仁通山光徳裏禮義鄕有長安仙林平樂懷忠新安裏桃源鄕有永闡白泉長樂崇信安居裏積善鄕有南巖雙壁中川丰樂斷金裏繼錦鄕有馴善攀轅鳴弦戴星遷星裏開元鄕有靜居回鄕招仁居賢冰魚里長樂鄕有昆山楊明剡元禮義寧安裏太平鄕有壁潭擇賢懷仁建昌懷信裏康樂鄕有遊謝宿剡竹山康樂感化裏遊謝鄕有康樂明登宿星暝投吹臺裏靈芝鄕有石牀東節正筠化善裏

【水經曰吳黃門郎黃哀明居嵊縣宏訓裏考之地圖今無此裏也莁節舊經曰莁音無字書曰莁荑也本艸通曰蕪繼錦舊名治化天聖中邑人史瀹登進士第其子叔軻繼之縣令魏琰攺今名齊唐題史氏西園詩戴水寒流對軒檻桃源深徑入漁樵陳克詩雨裏落帆遊謝鄕寒聲古木共荒涼四山爲我洗蒼玉況有故人歸上方故人汪彥章也時寓東山國慶院】

○官治志

縣治據剡山之陽曆坡而升樓觀竦峙頗似會稽府譙登眺所臨溪山陳象如顧凱之所云千巖競秀萬壑爭流者孔奕會稽記曰剡縣治在江東吳賀齊令始移今治公廳相直舊有徳星堂名迎薫堂今堂旣廢扁榜亦不存所可考者有宣和間盧天驥詩云剡溪詩尹亦何人作堂餉客名迎薫𨿽有桃李姓潘人紅梅一窠香入云東有東園有四山閣閣規模庳隘寖就傾圯園存斷碑而已嘉定八年尹史安之誅茅營新屋且撤舊而更之增敞縣樓廣四山閣卽廳之東爲堂復舊迎薫之名其北爲面山堂累石成山玲瓏盤錯因山之趾注水爲池雜藝卉竹相與映發亭榭參錯殆十餘所皆史尹所創也

古令長

吳卜靜字符風吳都人爲剡令

賀齊字公苗山陰人爲剡長吏斯從爲姦斬之從族黨糾合千餘人攻縣齊開城門擊破之

晉周翼郤鑑之外甥少遇饑亂賴鑑得存郤亡翼爲剡縣令解職歸心喪三年後歷靑州刺史少府少卿

謝奕字無奕陳郡陽夏人父裒爲吏部尙書奕少有器鑑歷郡太守掾爲剡令有一老翁犯法謝以醇酒罰而遣之累遷豫州刺史追贈鎭西大將軍

李充字宏度江夏鄂人初辟丞相掾嘗嘆不被遇殷揚州知其家貧問君能屈志百里否李答曰北門之嘆久已上聞窮猿奔林豈暇擇木遂授剡縣令

殷曠之仲堪子有父風仕至剡令

宋王鎭之字伯重祖耆之位中書郎父隨之上虞令鎭之爲剡令並有能名

周顒字彥倫宋明帝頗好元理以顒有辭義引入殿內親近宿直帝所爲慘毒顒輒誦經中因緣罪福爲之少止元徽中爲剡令有恩惠百姓思之

齊張稷字公喬母疾時稷年十一侍養夜不解帶每劇則累夜不寢及終毀瘠過制杖而後起州裏謂之純孝齊永明中爲豫章王嶷主簿以貧求爲剡令會山賊唐寓之作亂稷率厲部人保全縣境

梁王懷之剡令

陳徐陵剡令

唐張子冑剡令

宋令題名

周在田晁

陳求古譚雍

魏琰林槪

章珣蓋參

沈振丁寶臣

過胡格

髙安世聶長卿

江相鄭宗回

劉繪晏明逺

宋順國施

侯臨蘇駉

賈公述【宣徳郎元丰六年是年新官制行】宋廣國

錢長卿王知元

吳賁史祈

劉旦張諤

呂必彊兪應之

符綬程容

張慶逺鄒秉均

孫汝秩宋旅

孫潮莫伯■﹝車尒﹞

應彬楊植

宋宗年範仲將

姜仲開錢墌

趙不退毛鐸

郭康年蔡純誠

韓晦李耆年

趙渙之郭契夫

趙伯楙任望之

蘇詡吳懤

陳嘉謀李耆碩

張商卿韓元修

鄭逸民季光弼

成欽亮張注

李拓陳謨

葉籈劉榘

周悅詹入民

滕璘胡大年

謝榘伯趙汝遇

史安之蔣志行

趙彥傳魏岠

蔣峴

劉長卿寄剡中諸官詩【訪舊山陰縣扁舟到岸涯故林嗟滿歲春艸憶佳期晚景千峯亂晴江一鳥遲桂香畱客處楓暗泊舟時舊石曹娥篆空山夏禹祠剡溪多隠吏君去道相思】

許渾送剡縣薛明府詩【車馬楚城壕淸歌送濁醪露花羞別淚煙艸讓歸袍鳥浴春塘暖猿吟暮嶺髙尋仙在仙骨不用廢牛刀】

方幹和陳明府登縣樓詩【郭里人家如掌上檐前樹木映窓欞煙霞若接天臺地分野應侵婺女星驛路古今通北闕仙溪日夜入東溟彩衣才子多吟嘯公退時時見畫屏】

方幹送剡縣陳永秩滿歸越詩【俸祿三年後程途一月間舟中非客路鏡裏是家山密雪沾行袂離杯變別顏古人惟賀滿今日喜同還】

王荊公寄丁元珍詩【溪水渾渾來自北千山抱水淸相射山深水急無艇子欲從故人安可得故人昔日此水上樽酒扁舟慰行役津亭把酒坐一笑我喜滿顏君動色論新講舊惜未足落日低回已催客離心自醉不復飲秋果初寒空滿席今年卻坐相逢處惆悵相逢別時迹可憐溪水自南流安得溪舟問消息】

陸經送丁中允宰剡詩【塵土官曹幾處閒君今作邑好開顏落帆直向剡溪口入境先登天姥山魚鳥半和風俗處雲霞多雜簿書間雪晴須去尋安道召作經宵興盡還】

王平父送聶剡縣兼呈沈越州詩【剡溪淸瀉映檀欒天姥花飛載酒船憶我少年來蠟屐羨君今日去鳴弦從容人樂漁樵外瀟灑詩隨簿領邊太守相逢應見問爲言多病憶林泉】

丞治【在縣之東南佐理坊治東有月我軒】

題名

季佑之林通

苗元裔沈升

毛亶常椲

趙士叟許殻

曽勰劉佺

呂王中孚

時璹韓願冑

章騆周玭

吳枏髙子津

陳戍梁立

吳道夫陳彭壽

項鶚唐仲義

蘇彬陳昌年

楊浚樓潚

兪杭沈俊心

解汝爲楊遵

張子榮應泰之

趙崇謖劉厚南

王彜倫

簿治【縣之右依剡山顏有登眺趣山址多林樾嘉定八年尹史安之創建於縣左訪戴驛之舊址治有朔風堂】

題名

文繩世劉士野

吳雍陳友仁

司馬僖蔣鐔

刁駿靳

蘇林江濤

鄭圭趙崇規

葉梓趙善恕

陳秉禮鄭伯行

鄭宰錢觀光

邊沂姜彊立

趙謜夫李密

徐願沈忞

沈文煥趙必鼎

羅隠寄剡溪主簿詩【金庭養眞地朱篆會稽官境勝堪長往時危喜暫安洞連滄海闊山擁赤城寒他日拋塵土因君擬錬丹】

梅聖兪寄剡溪主簿臧子文詩【剡溪無淺深歷歷能見底潛鱗莫苦窺塵土聊堪洗古木潭上陰遺祠巖下啟應識道傍碑因風奠醪醴】

尉治【鄰丞治之東治西有隠吏軒】

題名

吳秉宋易

薛鎡韓晝

幹閌楊炬

程衎侯杞

林懋能祝溥

陸釡杜師顏

吳正國張永

魏興祖趙師向

謝深甫陳紀

幹汝功鍾闡

林升向士貴

趙■﹝與上土下﹞錢聞善

胡之邵宋元老

趙崇原支文

趙彥垠吳元章

任謙之黃飛

姜漸邵三傑

榷官治【治在縣南三千步爲稅所廳舊在縣東遷善坊尹史安之移於縣西化民坊】

○社志

社【舊經在西南後移在此嘉定八年尹史安之重建於縣西】

○學志

崇寧二年以舊學增建五年六月罷八月復置學五十區爲緡錢一千四百三十有七糧爲斛一千五百四十學長諭直學各一人齋長諭各一人學生文士五十人武生闕焉小學教諭一人小長一人學生四十人出政和學制嘉定八年尹史安之得絕產

舊經載孔子廟堂在縣東南慶曆八年縣令丁寶臣所創臨川王安國平父爲記【今不存】

修學碑【慶曆八年五月旦】

【太子中允】丁寶臣

天之道運乎上地之道處乎下聖人之道行乎其中一物不生非天地之道一民不治非聖人之道自堯舜禹湯文武成康至孔子千餘年治天下者同其道也亂天下者異其道也剡令沈振初築學捨未及完而徙他官寶臣至則嗣而成之遷殿於其中塑孔子像髙弟十人配坐左右新門嚴嚴應門耽耽兩序翼翼中庭砥平令與學者春秋釋奠朔望朝謁於斯學也其可廢乎噫聖道與天地無窮天地毀則聖人之道或幾乎熄學其可廢乎【宣和中燼於盜建炎元年令應彬建孔子殿後三年蜀郡範仲將始置廊廡又明年淄川姜仲開始大之】

修學碑

【汝陰】王銍

嵊西南隅羣峯之麓下臨剡溪山川環拱气象雄張有學焉慶曆八年令丁元珍始加興葺宣和初焚於兵建炎元年令應侯彬建孔子禮殿三年春蜀郡範侯仲將崇廊廡備像設因其舊而升大之又明年淄川姜仲開以學爲急又建學堂移殿廡與門南向致厚於學者靡不至也落成於紹興五年秋先王建學校匪在弦誦威儀以徳行道藝教養成就其才將以明師友之道世無師友道不傳也孔門答問獨於顏子告其大者子夏子張爲諸侯師子貢築室原憲棄仕所被者逺也孔子沒而學進者曽子也一以貫之許之以道矣曽子傳子思子思傳孟子所謂忠恕所謂誠明所謂養气一也今夫辯足以使四方勇足以將三軍一爲不善不足以訶僕妾气懾失據不在大也是未聞曽子子思孟子大勇乎學者顯窮齊致生死不變蹈道自樂至於沒齒不可一日廢其常心而巳晉南渡王謝孫李支許之倫初過浙江爲剡中山水淸放之遊一時稱髙會不知邑東余姚有諸馮之地舜所生也其北會稽之地禹所沒也舜禹功被萬世而有見於遺俗亦聞聖人之至徳乎範侯俊明髙爽健於立事姜侯剛明亷肅政在急吏寛民人大化服鬱鬱然洙泗之風矣儒學爲吏師政事出經術戎馬之間力興學校知急所先所立卓矣俾刻於石知所勸焉【性之外舅曽公衮以書稱此記曰會稽之地但知王謝風流不知諸馮禹迹實爲風俗所系其有益世教乎】

修學碑【乾道癸巳七月】

【左朝議郎主管臺州崇道觀】周汝士

簿括蒼江公尉臨海謝公視事之初謁夫子廟歷視傾欹上漏下濕諸生無所歸因愀然曰政孰先於此同心之言其應如響於是定規摹審材用聚餱糧命徒庸獘者葺之壊者新之課有限試有法誘掖不倦發於至誠諸生激昂日進於學剡之文治煟然一變蓋數十年未有也古之仕者以其所學後之仕者以其所不學古之學者一毫未信而使之仕𨿽聖人有所不能後之學者幸而入政往往視所學爲空言謾不知省曰從事於斯吾知爲政而已也不知所學爲何事也昔魯修泮宮從公於邁無小無大蜀起學宮邦人向化鴻儒奇士間生特起異時掞藻天庭淵源四海如遊夏輩可不知所自耶

新學【舊在縣西五十步嘉定七年尹史安之移建於縣西南繼錦坊爲屋百區前有泮水秀異亭】

嘉定七年史安之行尹事三嘆舊宮荒隳士失肄業相攸剡山庚兌之隅樂其崇峻敞開山水明美如杜子美所謂剡溪秀異李太白所謂剡水石淸妙者乃匠新宇■﹝車獻﹞■﹝車獻﹞嵬嵬志於鑑風教琢翹楚也嗚呼作學非難也繼難也繼非難也知爲難也然豈無知者乎晉湛方生修學教曰嶺舉雲霞之標澤流淸曠之气山秀水淸荊璞在玆剡山水有之魏曹植孔子廟頌曰修復舊廟丰其甍宇莘莘學徒爰居爰處王教旣備永作憲矩剡學者圖之

新學記

嵊古剡也剡溪蘊秀異欲罷不能忘杜少陵之詩云爾夫秀異之气周流磅礡鍾爲人物必有資稟英粹爲時翹楚者其可輕哉燮庀職成均日延四方士相與欵語觀其爲人有端方者有謹厚者有志气不羣者有俊敏可喜者品彚雜然未易枚舉非獨通都大邦人才之所自出𨿽僻郡小邑亦未嘗乏人因是思人才之生何地蔑有今猶古也維古盛時待士類甚厚長養磨淬不厭不倦良心徳性日益著明於是乎皆爲善士隨才器使有功有業卽今之士類而以古人長養磨淬之道與之周旋遲以歲月則亦當有不可勝用之才豈不甚可貴哉不惟膠庠如是抑郡若縣之學皆能用是以淑士類承學之流躍然奮發者亦必多有之玆理甚明任是責者不可不勉四明史侯之爲嵊宰也悼學宮之壊棟撓柱欹岌岌將壓俊秀朋來肄業無所欲一新之役大而費廣資諸眾力義不可彊則以身任之曰事未有不可爲者節浮冗窒滲漏裕財之源用由是足主簿徐君願甚偉玆舉曰此吾所欲爲顧力不逮爾議罔不合事由是集舊學在城之隈地非爽塏气郁不舒周覽以求勝處乃得今地臨流負山面勢宏傑經始於去秋而告具於今春自大成殿至於兩廡重門自明倫堂至於東西齋序自倉庫至於庖湢凡屋百區堅壯軒豁遂成偉觀而纎芥不擾士業其中雍雍愉愉有雲飛川泳之適侯及主簿君皆有書來屬燮識之燮不敢辭侯名安之字子由太師之孫今丞相之從子生長金玉淵海之間益自砥礪不溺豪習而畱意於學宮如此可謂知本務矣諸生涵濡教育何以報稱亦惟有志於道靜觀此心與天地同本與聖賢同類我欲爲善誰能禦之充火然泉達之端謹揠苗茅塞之戒更相磨勵儒風大振則侯之至望也尙勉之哉嘉定八年四月乙未朝散郎試祕書少監兼國子司業兼國史院編修宮實錄院檢討官袁燮記

淵源堂孔門像

剡周氏作淵源堂制先聖十哲坐像列畫七十二子爲一堂辟富學輝聲集彥擢秀恢義五齋又有細論堂蘊秀軒同襟館蘭馨室時永嘉王公十朋居師席臺溫秀士咸在館塾王公記曰孟子曰君子深造之以道欲其自得之也說者因孟子之言論淵源之學本乎自得非傳授所能嗚呼是見孟子之言不究孟子之不必言也夫欲造道於未得之前不資諸師友可乎必深造而後能自得非孟子有所不能言未有捨師友而自能深造者此又孟子所不必言也孟子知性爲善知道莫大乎仁義爲七篇書其自得有如此者世之學者多矣自得者鮮父兄之教子弟固非無師友也命之之意殆不過傳句讀習文詞爾鮮有及乎道學之淵源望其深造自得可乎周君誡子孫曰親師友之淵源噫君之家訓過人一等矣慮子若孫懈而弗遵爲名其堂且記其事似孫曰家有塾黨有庠古人之教也王公之記其敍若此豈不足以裨風化美習俗乎取以系諸學

進士登科題名

史綸【天聖五年王堯臣榜】史叔軻【綸之子景佑元年張唐卿榜】

茹約【慶曆二年楊寘榜】茹開【皇佑五年鄭獬榜】

姚勔【嘉佑四年劉輝榜】史安民【熙寧九年徐鐸榜】

黃特【元佑六年馬涓榜】求移忠【紹聖元年畢漸榜】

姚舜明【紹聖四年何昌年榜】求元【忠崇寧二年霍端友榜】

黃唐傑【宣和三年何煥榜】馬佐【紹興十三年陳誠之榜】

茹紹庭【紹興十五年劉章榜】周汝士【紹興十八年王佐榜】

茹驤【紹興十八年王佐榜】周汝能【紹興二十七年王十朋榜】

周之綱【淳熙二年詹騤榜上捨】唐錡【淳熙二年唐騤榜】

白公焯【淳熙十一年衛涇榜】石宗萬【淳熈十四年王容榜】

周之瑞【淳熈十四年王容榜上捨】郭綽【淳熙十四年王容榜】

宋叔壽【紹熙四年陳亮榜】石宗魏【慶元二年鄒應龍榜】

王復明【慶元五年曽從龍榜】茹騤【慶元五年曽從龍榜】

石孝溥【慶元五年曽從龍榜】任必萬【間禧元年毛自知榜】

過文煥【間禧元年毛自知榜】周之章【嘉定元年鄭自誠榜上捨】

茹或【嘉定四年趙建大榜】姚鏞【嘉定十年吳潛榜】

周宣子【嘉定十年吳潛榜】過宷【嘉定十三年劉渭榜上捨】

周溶孫【嘉定十六年蔣重珍榜】

○廩

舊在縣西山頭嘉定八年尹史安之移置縣前

○驛

驛名訪戴舊在縣左之訪戴坊嘉定八年尹史安之重建於東門之外水行而舟陸行而車皆於此判袂人以爲得津堠之要焉

○艤雪樓

嘉定八年尹史安之新創出東門在訪戴驛之南下俯淸溪前列疊嶂樓之下扁曰剡川一曲

○戴溪亭

出南門枕碧溪有戴溪亭佳山淸湍芊林古渡蔚茂平逺盡入臨眺王銍戴溪亭詩碧玉仙壺表裏淸我來閒伴白雲行四山迆邐靑圍野一水蜿蜒碧遶城試問春來觀秀色如何雨後聽寒聲老人飛馭煙霞外落日空含萬古情又詩天上東風轉斗星天涯羈客尙飄萍道塗只謾經殘歲風雪那堪客旅亭春到怯添雙鬢白夜寒愁對一燈靑絕憐萬古淒涼恨不計樽前一醉醒王梅溪戴溪亭詩剡水照人碧剡山隨眼靑吾來非雪興暫上戴溪亭尙書芮公輝持憲節登此亭賦詩溪山之興無時盡興盡名亭意可知出岫孤云含細雨投林宿鳥愛深枝風流已是千年事公案今成七字詩短棹悠然隨所適人生出處要如斯亭舊名戴溪芮公更爲興盡今仍舊名

○放生池

出北門半里有亭名恩波亭之前後皆有池

○版圗

田爲畮三十七萬五千七百三十八廢者爲畮八千四百二十今爲畮三十六萬七千三百一十有二嘉定以後畮

夏輸上供折帛錢爲緡四萬二千四百一十有九和買爲絹一萬八千四百五十有一捐其坍失者合輸絹萬有八千二百二十有九紬二百六十有九綿爲兩二萬三千一百一十損其坍失者合輸兩二萬七百七十有八茶租爲緡七百四十小綾二百五十爲緡一千五百四十米爲斛二萬四百蠲閣者斛五百有七合輸斛一萬九千剡田厥上依溪作砩厥中陂池爲利厥下者以雲雨爲丰凶其得陂砩者十不能二三故田事磽薄農人艱難他州丰剡不全熟而又稅重科濫催督罕經使已納者不復輸合科者不復過則田磽農難尙庶幾焉

縣郭爲戶一千一百九十四爲丁一千八百九十五嘉定以後

鄕落爲屍三萬二千爲丁五萬六千八百一十八嘉定以後

○兵籍

尉司弓兵一百人

長樂寨兵一百人

管界寨兵一百人

剡錄卷一

●欽定四庫全書

剡錄卷二

﹝宋﹞髙似孫撰

○山水志【用酈道元注水經凡例】

剡山爲越面縣治府宅其陽北出一峯曰星子峯比他山稱峻竦岡隴迢遞與星婺脈絡其下曰剡坑淸湍潺潺行竹樹陰坑左右多果卉西爲聖潭山深而松秀中有潭穴泓泓可勺【沃州記曰東南山水越爲首剡爲面其山巓屹起一峯上有浮圖號白塔詩僧仲皎結廬於此曰閒閒庵汝陰王銍賦詩賀家湖東剡溪曲白塔出林山斷續雪中興盡酒船空境髙地勝何繇俗誰結禪居在上方山房曲折隨山麓个中非動亦非靜自是白雲檐下宿世傳秦始皇東遊使人斸此山以泄气土坑深千餘丈號剡坑山王銍有剡坑采梅詩嶺上寒梅自看栽山斜一半似屏開春寒點點枝頭雨上有東流水過來坑澗之水淸潔可愛又多花果】東爲嵊山山有嵊亭帯山臨江松嶺森郁沙水平淨【嵊山在東三十里水經曰山上有亭亭帶山臨江松嶺森郁沙水平淨】又東爲簟山山勢平整如設莞簟有白巖龍祠碧潭淵淵用幹霖雨其下眾流趨導湍石汛激浮險四注【在東三十一里有白巖神祠並龍潭祈禱輒驗舊經曰山遙望之如鋪簟】又東有四明山千岡萬崖巍與天敵陽巖陰嶂怪迹可稽有謝遺塵居【在東一十里髙二百一十丈周圍二百一十里又綿亙上虞余姚間會稽地記曰四明山髙峯軼日云岫蔽天梅福四明山記曰四明山境四周圍八百餘里內通八百餘家居之其山四面形勢各有區分東爲驚浪之山西拒奔牛之壠南則驅羊之勢北起走虵之峭其中通一溪曰簟溪東面七十峯號驚浪山其境接句章東爲句章之地西面山狀如奔牛山中有五峯形如芙蓉號芙蓉峯正是四明山之心其峯有巖及石壁二峯生五種之芝自然花藥南七十峯狀如驅羊號驅羊峯其地宛轉吐出淸澗有七峯甚奇一澗出南過一百二十里其水歸鄞江南源是四明山南門也其溪號爲白溪西南有八峯如會囊號八囊山向北有兩山如走蛇山足澗深七十餘里是四明之北門梅福四明山記四明山四面二百八十峯周圍八百餘里山內生銀蘭香艸藥石乳梓松栢檉黃楊茗樹石燕毛竹銀筍不死之鹽孫綽天臺賦曰涉海則有方丈蓬萊登陸則有四明天臺皮日休詩穴間有眞宰四逺見蒼崖山中有九題者謝遺塵所居也張士遜送髙學士如越詩山影四明接溪聲萬壑流彭汝礪送越帥程公辟詩一水北鄰千里海萬峯南揖四明山】絕東爲三峯山其陰與鄞之雪竇山接岡嶺敷亙澗道奔流又有南山黃山與白石三山秀拔卓立【水經曰東有簟山又南有黃山與白石三山爲縣之秀峯】又東爲石鼓山山有祠所謂石鼓者人踐焉石輒響答【東五十里有石鼓神祠沃州記曰北對四明而金庭石鼓介焉諸曁縣亦有石鼓山】又有動石山山下通臨溪溪中巨石數百磊磊天欲雨石必先動山剜深潭以宅龍物【東五十里】又東爲丹池山積翠縹緲雲霞所興神仙之宮也池有水赤色勺之潔白【縣東七十二里舊桐栢山唐天寶六載攺爲丹池道經曰上有桐栢合生下有丹池赤水南嶽眞人曰越有桐栢金庭與四明天臺相連神仙之宮也眞誥曰桐栢山髙一萬五千丈周圍八百里四面視之如一其一頭在會稽東海際其一頭入海中是金庭不死之鄕在桐栢之中方四十里上有黃雲覆之樹則蘇紆珠碧泉則石髓金精其山臺盡五色金也經丹水而行有洞天從中過在剡臨海三縣之境】是爲金庭洞天晉右軍羲之居焉墨池書樓遺雅不絕【金庭洞天臺華頂之東門也名山洞天記曰二十七洞曰金庭周圍三百里名金庭崇妙之天在剡縣唐裴通記曰剡中山水之奇麗金庭洞天也按上淸經洞天在天臺桐栢山中方四十里其北門在此小香鑪峯頂人莫見之又曰晉王右軍家於此山書樓墨池舊制仍在南齊道士禇伯玉於此置金庭觀乃右軍之家也】其南爲刻石山山舊有衛夫人碑山之半有巨井井有蛟【南三十里十道志曰一名穿山相傳以刻石爲名不知文字所在升明末縣人倪襲祖行獵見山上有文凡三處苔生其上刮苔視之其大石文曰黃天皇蕭字道成得賢師天下太平舊經曰或言衛夫人碑墮此中因以爲名唐寶歷元年觀察使元稹使人訪碑不獲】然剡山水之奇深重復皆聚乎西其西曰太白山小白山峻極崔巍吐云含景趙廣信所仙也雙石筍對立如闕有趙廣信丹井【廣信煉九華丹於此山側剡水在山之陽】瀑泉怒飛淸波崖谷稱瀑布嶺【嶺中產仙茗】宋褚伯玉嘗隱玆峯【西六十里夏侯曽先地誌曰峻極崔嵬吐云含景與小白山接趙廣信於此山煉九華丹眞誥曰趙廣信陽城人魏末渡江來此山師李一成服炁法又授師左君守元中之道徹視五藏或入城市賣藥莫知其年歲後白日升天山有白猿赤玃又有鳥似雞文彩五色口吐緑綬長數尺號吐綬雙石筍各長五六丈對立如闕瀑泉飛下號瀑布嶺土人亦稱西白山按宋書禇伯玉隱身求志居剡縣瀑布山三十餘載揚州辟議曹從事皆不就齊髙帝爲之築太平館華鎭瀑布嶺詩序曰在嵊縣西六十里福善所集蔚有靈气者產仙茗寰宇記曰瀑布嶺屬余姚蓋此山聯接余姚縣界】在東白山立嘯猿亭【仲皎題東白山嘯猿亭詩放意在云表飄然更自由掛煙羣木冷啼月一山秋裊裊淸風裏淒淒碧澗頭三聲融妙聽行客若爲愁】又流山軒【仲皎題東白山軒詩竹外泉聲急松心月色寒人間推曠絕只自倚欄幹】在西白山有一禪師道場二禪師道場【仲皎遊西白山一禪師二禪師道場詩勝境東西白髙僧一二禪只知行道處不記住山年澗月平分照林花各自妍披云尋舊趾猶在綘峯邊】作齊云閣【仲皎題西白山齊云閣詩山云吹斷路頭開此處疑穿月脇來怪底行人看碧落笑談容易作風雷】築庵居【仲皎西白山觀雪詩西白名山處那堪踏雪看四圍銀世界一色玉峯巒夜色和天冷晴暉放月寒溪梅初一二著意爲渠看又詩啼切孤猿曉更哀柴門半掩白雲來山童問我歸何晚昨夜梅花一半開又詩無地卓錐生計難且空雙手到林間猥隨碧水占明月堅打白雲賖好山巖石空邊依艸舍藤蘿低處看松闗年來老去知何許合向人間占斷閒】又爲鹿苑山山有葛仙翁祠祠下有二石甕蹲峙石崖壁立懸瀑十數丈下注石穴匯爲龍潭【鹿苑寺西源出水巓二小穴石湧流至葛仙翁祠下出二石甕間又一里許石崖壁立瀑布十餘丈下瀦爲潭頃歲旱投符潭內水石有聲俄頃水盡黒電自潭發雨驟至如響】又西爲五龍山又曰鳥豬山重岡復嶺峯壑蟬聯老木虯松靑蓊失日水自眞如山其來迢迢或奔或匯爲靈潭者五龍抱雲雨又西北爲葛峴山【西北二十里】髙僧竺法崇居焉孔淳之訪之信宿不去又西曰響巖雲雨奮作巖輒有聲巖亦有神龍井【縣西山有龍潭】石門山【縣西山有龍潭下有沸水在溪穴間周二三尺如湯沸滚滚四時不休然水流渾渾不足尙也】貴門山【縣西有細嶺山有三懸潭山下有普濟龍祠給事李易有詩云巘分佳茗風潭矗怪松書疑黃石授稅可紫芝供抵玉那驚鶴探珠欲近龍晚來聽盡雨乞水濯塵容又軍騎侵淮海龍潭路始通云生依寶剎月出現珠宮瀉澗泉噴薄衣巖樹鬱蔥神交難獨擅吾黨契元功又題龍潭壁詩貴門今是鹿門山盡室扶攜萬壑間流水相隨眞自悟遙岑一望若爲攀風翻竹塢淸如洗月過松扉靜不闗潭底臥龍煩一起正須霖雨濟塵寰】其山崖嶂干云崚嶒森錯老蝙蝠如鴉亂飛【絕西爲仙巖山峭矗峯入天一峯尢卓立其餘諸山皆削崚嶒壁立萬仭佳木老樹陰翳森挺山有石洞有仙人迹可受數人又有三泉迸出石穴不假斤鑿渾然天成有龍居之】錯老蝙蝠如鴉亂飛【絕西爲仙巖山峭矗峯入天一峯尢卓立其餘諸山皆削崚嶒壁立萬仭佳木老樹陰翳森挺山有石洞有仙人迹可受數人又有三泉迸出石穴不假斤鑿渾然天成有龍居之】其東北曰了山山有餘糧嶺【東北十二里有餘糧嶺產禹餘糧又有禹祠】其北有謝巖山【北十五里山有謝仙君祠】康樂所遊也山隩深峭被以榛箭有巨澗奔激淸湍■﹝山上明下﹞石映帯左右入於溪下爲三墜嶺下視深川紺碧一色又北曰舜皇山山最崇矗岡嶺復深有舜井焉又北曰嶀山兩岸峻壁乘髙臨水深林茂竹表裏輝映其間傾澗懷煙泉溪引霧吹■﹝田坴﹞風馨觸岫延賞【縣北四十四里輿地誌曰自上虞七十里至溪口從溪口至江上數十里兩岸崚壁乘髙臨水深林茂竹表裏輝映名爲嶀嵊磧瀬迅湍以至剡也水經曰嶀山與嵊山接其間傾澗懷煙泉溪引霧吹■﹝田坴﹞風馨觸岫延賞王元琳謂之神明境事見謝康樂山居記水經注曰嶀山山嶠壁立臨江欹路狹不得並行行者牽木梢進不敢俯視西有一孤峯飛禽罕至山嶺頂樹下有十二方石池甚光潔嘗有采藥者說山見通溪至此還復更尋遂迷前路】又北有石牀謝靈運所垂鈞也其下爲剡溪口水深而淸曰嶀浦【潘閬晚泊嶀浦寄剡縣劉員外貺詩曉泛剡溪水晚見剡溪山徘徊駐行棹待月思再還漁唱深潭上鳥棲髙樹間應當金石友念我無暫閒】又東北曰車騎山謝玄之居也右濵長江左傍連山平陵修通澄湖逺鏡於江曲起樓樓側悉是桐梓森聳可愛號桐亭樓【舊經曰晉車騎將軍謝玄爲會稽內史嘗於北山立樓居止後人因以爲名水經曰嶀山東北太康湖謝玄舊居右濵長江左傍連山平陵修通澄湖逺鏡於湖曲起樓樓側悉是桐梓森聳可愛號桐亭樓山中有三精舍髙甍淩虛垂檐帯空俯眺平林煙杳在下水陸寧晏足爲避地之鄕江有琵琶圻圻有古塜墮水甓有隱起字云筮吉龜凶八百年落江中謝靈運取甓詣京師咸傳觀焉舊經引謝靈運經此有詩云曩趾卽先築故池不更穿果木有舊行壤石無逺延按此詩康樂還舊園作贈顏延年自注卽始寧園也始寧今上虞縣有西莊別墅存焉然舊經載於此未考】

剡以溪有聲淸川北注下與江接【樂史寰宇記曰在縣南一百五十步】其水合山流爲溪殆如顧凱之所謂萬壑爭流者其源有四一自天臺山北流會於新昌入於溪一自婺之武義西南流經東陽復東流與北流之水會於南門入於溪其一導鄞之奉化由沙溪西南轉北至杜潭入於溪一自臺之寧海歷三坑西繞爲三十六渡與杜潭會出浦口入於溪合四流爲一入於江舒元輿弔溪藤文謂剡溪上綿四五百里則未考也會稽郡記曰會稽境特多名山水潭壑鏡澈淸流灌注惟剡溪有之王子敬雲從山陰道上行山川自相映發使人應接不暇若秋冬之際尢難爲懷子敬所云豈惟山陰特剡溪又過耳【元和郡國志曰溪出縣西南北流入上虞爲江】是溪也朱放謂之剡江詩曰月上沃洲山上人歸剡縣江邊李端謂之戴家溪詩曰戴家溪北住雪後去相尋方幹謂之戴灣詩曰戴灣衝瀬片帆風髙枕微吟到剡中陸龜蒙謂之剡汀詩曰歸鴻吳島盡殘雪剡汀銷林槪謂之嵊水詩曰溪連嵊水興何盡路接仙源人自迷齊唐謂之戴逵灘詩曰春樹深藏嶀浦笛夜猿孤響戴逵灘自上虞江七十里至溪口【輿地記曰上虞七十里至溪口張籍詩所謂春云剡溪口殘月鏡湖西陸經詩落帆直向剡溪口入境先登天姥山是也】溪口爲嶀浦蒼崖壁立下束淸流深者爲淵潭淺者爲灘磧有山盤跱下臨淸深是爲長官祠【一曰嶀浦廟】祠下爲嶀潭水多巨魚漁人蘆子所藏集【自嶀浦十里至櫧樹五里至黃沙五里至彊口八里至了溪傍爲故港八里至浦口四里至竹山五里至吳家莊十里至戴溪亭二十里至蛟井七里至桃源二十里至大明寺二十里至皇覺寺晉王子猷居山陰夜雪初霽四望皓然獨酌酒詠左思招隱詩忽憶戴逵逵時在剡便乘小舟詣之造門不前而返曰本乘興而行盡興而返何必見安道耶李太白詩曰試問剡溪道東南皆越鄕舟從廣陵去水入會稽長杜甫詩剡溪蘊秀異天姥引歸帆劉長卿詩曰鳥道通閩嶺山光落剡溪朱放詩曰月在沃洲山上人行剡縣溪邊李端詩曰興來空憶戴不似剡溪時戴叔倫詩曰心知剡溪路聊且寄前期又曰那能有餘興不作剡溪尋戎昱詩曰心系徵帆上隨君到剡溪賈島詩曰何當掃松葉拂石剡溪陰】溪得雨易漲涉晴易涸而爲淵潭者輒聚沙成磧爲丘衍者又復爲大淵渟不止髙岸可谷深谷可陵亦幾於蓬萊淸淺幾見桑田矣其曰了溪者推禹功也【東北五里源出了山舊經曰禹鑿了溪人方宅土王銍僧湛然了溪詩序曰水逆行謂之浲水今浙江之潮逆行之水也禹因三江入海順水性自然處以告成功故剡溪謂之了溪】又有東渡西渡南渡【水【經曰江水翼縣轉注故有東渡西渡焉南渡通臨海並泛單船爲浮航西渡通東陽並二十五船爲橋航王性之有雪後渡西溪詩雪後孤村一段煙晴光逺照玉山川酒旗隔步招閒客獨上西溪渡口船】其以水利著者曰黃塘【北三里】漢塘【北二十五里】新塘【西三十里】廣利塘【西三十里有小池在黃沙與塘相距甚逺人言與塘通塘水灌漑或竭而小池水爲減塘水采漁或渾則小池水爲之渾】其以湖稱曰愛湖【南三里】曰東湖西湖【西三十里】東湖彌漫兩旁蔭以長松殊有爽气

剡錄卷二

●欽定四庫全書

剡錄卷三

﹝宋﹞髙似孫撰

○先賢傳【謝承作會稽先賢傳鍾離岫作會稽後賢傳今仿此作傳唐修晉史凡晉人士奇辭逸語往往刋落知者惜之今取諸晉雜史庶於晉人風度有所載焉】

人士

戴逵字安道譙國人居剡祖碩父綏並有名位逵有淸操性髙潔不樂當世以琴書自娛善圖畫巧丹靑爲文綺藻常以禮度自處深以放達爲非年十餘歲在瓦官寺畫王長史見之曰此童非徒能畫亦終當致名恨吾老不見其盛時耳孝武時以散騎侍郎國子博士累召辭父疾不就郡縣惇逼不已乃逃於吳會稽內史謝幼度慮其逺遁不反上疏請絕其召命帝許之逵還剡召之復不至吳國內史王珣有館在虎丘山乃潛往珣山中謝玄王珣並表逵焉謝太傅本輕逵見但與論琴書逵旣無吝色而談琴書愈妙謝悠然知其量【晉安帝紀曰逵有淸操性甚快暢泰於娛生好鼓琴善屬文尢樂遊燕常與髙門風流者遊談許其通隱屢辭徵命遂著髙尙之稱】逵旣厲操東山而其兄逮欲建式遏之功【戴氏譜曰逮字安直譙國人祖碩父綏有名位逮以武勇顯有功封廣陵侯仕至大司農】謝曰卿兄弟志業何其太殊逮曰下官不堪其憂家弟不攺其樂

謝敷字慶緒會稽人澄靖寡欲入太平山十餘年以母老還南山若耶中內史郗愔表之徵博士不就嘗於剡中造風林寺敷崇信釋氏以長齋爲業初月犯少微少微一名處士星占者以隱士當之戴安道有美才時人惜之俄而敷死會稽士人嘲曰吳中髙士求死不得死

郗超字景興髙平人司空愔之子也少卓犖不羈有曠世度累遷中書郎司徒左長史超每聞欲髙尙隱退者輒爲辦百萬資並爲造立居宇在剡爲戴公起宅甚精整戴始往舊居與所親書曰近至剡如官舍

謝奕作剡令【中興書曰謝奕字無奕陳郡夏人祖衡太子少傅父裒吏部尙書奕少有器鑑辟太尉掾剡令累遷豫州刺史】有一老翁犯法謝以醇酒罰之乃至過醉而猶未巳太傅時年七八歲著靑布袴在兄膝邊坐諫曰阿兄老翁可念何可作此奕於是攺容曰阿奴欲放去耶遂遣去

李宏度常嘆不被遇【中興書曰李充字宏度江夏鄂人也祖康父矩皆有美名充初辟丞相掾記室參軍以貧求剡縣遷大著作中書郎】殷揚州知其家貧問君能屈志百里否李答曰北門之嘆久已上聞窮猿奔林豈暇擇木遂授剡縣

戴■﹝孛攵﹞字長云安道子也爲散騎常侍與顒並髙蹈俗外三葉肥遁世稱淸風家盈素气故使箕潁重輝夷皓疊迹爲海內所稱焉前後辟命不就【出吳地記】

戴顒字仲若安道子也剡多名山故世居剡下與兄並受琴於父父沒所傳之聲不忍復奏各造新弄兄制五部顒制十五部顒又制長弄一部並傳於世桐廬縣又多名山復共遊之因畱居止兄卒顒以桐廬僻逺難養疾出居吳下吳下士人共爲築室聚石引水植林開澗乃述莊周大旨逍遙論釋禮記中庸篇元嘉中召不就止京口黃鵠山北竹林精舍宋文帝每欲見之常謂黃門侍郎張敷曰吾東巡之日當宴戴公山下也卒年六十四【出沈約宋書】

阮裕字思曠陳畱尉氏人祖輅齊國內史父顗汝南太守少有徳行【出中興書】淹通有理識居會稽剡縣誌尙肥遁【出阮裕別傳】在東山蕭然無事常內足於懷【出世說】除東陽太守徵侍中皆不就有以問王逸少逸少曰此公不驚寵辱𨿽古之沈冥何以過此劉眞長曰我入東正當泊安石渚下耳不敢復近思曠傍在東山終日靜黙無所修綜而物自宗焉卒葬剡山【出晉書】

阮牖字彥倫裕長子仕至州主簿【出阮氏譜】

阮萬齡裕之孫少知名家在剡縣頗有素情宋永初末自侍中解職東歸

王羲之字逸少司徒導從子也家世貧約恬暢樂道未嘗以風塵經懷【出王導別傳】祖正尙書郎父曠淮南太守元帝之過江也曠創其議羲之有英譽風骨淸舉【出晉安帝記】髙爽有風气不類常流【出宋文帝文章志】朝廷公卿皆奇其才器爲右軍將軍會稽內史初渡浙江便有終焉之志時孫興公與支道林共載往逸少因論莊子逍遙逰作數千言才藻新奇逸少披襟畱連不能巳【出世說】慕會稽佳山水名遂居焉剡金庭觀稱右軍故宅有書樓墨池

徽之字子猷羲之子性卓犖不羈【出晉中興書】爲大司馬桓溫參軍溫曰卿在府久此當相斷理初不答以手板拄頰云西山朝來致有爽气【出世說】嘗居山陰夜雪初霽月色淸朗四望皓然獨酌酒詠左思招隱忽憶戴逵逵時在剡便夜乘小舟訪之經宿方至造門不前而返人問其故徽之曰本乘興而行盡興而返何必見安道耶子敬與子猷書道兄蕭索寡會遇酒則酣暢忘反乃自可矜

謝玄字幼度與從兄朗俱爲叔父安所器重轉徵西將軍苻堅入冦朝廷求文武良將安以玄應舉郗超嘆曰玄不負所舉吾嘗見其使才𨿽履屐間亦得其任於是徵拜建武將軍監江北諸軍事大破苻堅遂經略舊都加都督七州會翟遼張願叛玄上疏送節盡求解所職又以疾辭授散騎常侍會稽內史玄輿疾之郡居嶀山東北太康湖江曲起樓樓側桐梓森摐又號桐亭【出酈道元水經注】卒葬始寧有文集十卷三子曜宏微皆歷顯位

王洽字敬和導諸子中最知名與荀羨俱有美稱歷散騎中書郎又加中書令穆帝詔書稱其淸裁嘗遊剡【出白居易沃洲記】

劉恢字道生沛國人識局明濟有文武才王蒙每稱其思理淹通蕃屏髙選爲車騎司馬年三十六卒贈前將軍【出宋明帝文字志】嘗入剡【出沃洲記】

許詢字符度髙陽人有才藻善屬文【出續晉陽秋】與孫興公皆一時名流【出世說】俱有負俗之談卒不降志【出文章志】能淸言於時人士皆欽慕仰愛之【出晉中興書】劉尹云淸風朗月輒思元度【出世說】父旼晉元帝渡江遷會稽內史因居焉【許氏譜曰元度母華軼女】詢隱不仕召爲朝議郎不就築室永興縣西山蕭然自致乃號其岫曰蕭然山【楊巨源詩許詢本愛交禪侶陳實由來是好兒耿緯詩許詢淸論重寂寞住山陰野客接寒寺閒門當古林海日秋熟早湖水晚漁深世上窮通理誰能柰此心】入剡山莫知所止或以爲升仙【出晉中興書】

殷融陳郡人歷太常吏部尙書仲堪其子也有才操仲堪子曠之爲剡令有父風時融病虛悸聞牀下蟻鬥謂是牛斗曽遊剡【出沃洲記】

孫綽字興公家會稽博渉經史【出文章志】與兄統爲文選言簡章淸綺絕倫【出續文章志】綽遊放山水十有餘年作遂初賦以致其意遊剡中【出沃洲記】

王蒙字仲祖太原晉陽人蒙神气淸超放邁不羣檢尙雅正外絕榮競辟司徒掾中書郎【出王長史別傳】嘗遊剡焉

何充字次道廬江人思韻淹通有文章才情累遷會稽內史侍中揚州刺史【出晉陽秋】嘗入剡【出沃洲記】

王坦之字文度述之子與郗超俱有重名歷散騎常侍大司馬嘗遊剡【出沃洲記】臨死與謝安桓沖書不及私惟憂國家事

謝朗字長度安次兄據之長子文義艶發名亞於玄仕至東陽太守【出晉陽秋】嘗至剡中【出沃洲記】謝太傅寒雪內集俄而雪驟公欣然曰白雪紛紛何所似兄子胡兒曰【胡兒朗小字也】撒鹽空中差可擬兄女曰未若栁絮因風起公大笑樂兄女卽大兄無奕女左將軍王凝之妻也【婦人集曰道蘊有文才所著詩賦誄頌傳於世】

袁宏字彥伯陳郡人謝安賞宏機捷辯速自吏部郎出爲東陽郡祖於冶亭時賢皆集安欲卒廹試之執手將別顧左右取一扇而贈之宏應聲答曰輒當奉揚仁風慰彼黎庶合坐嘆其要捷【出晉陽秋】嘗入剡【出沃洲記】彪有逸才文章絕麗曽爲詠史詩是其風情所寄

王修字敬仁太原晉陽人父仲祖也修明秀有美稱爲著作佐郎瑯琊王文學轉中軍司馬未拜而卒時年二十四王弼之沒與修同年修弟熙嘆曰無愧於古人而年與之齊也曾入剡【出沃洲記】

謝萬字萬石太傅安弟也才气髙俊蚤知名歷吏部中郎將豫州刺史散騎常侍【出中興書】嘗入剡【出沃洲記】萬善屬文能談論爲八賢論謂漁父屈原季主賈誼楚老龔勝孫登嵇康也【出中興書】

蔡系字子叔濟陽人司徒謨第二子有文理仕至撫軍長史【出晉中興書】嘗曰韓康伯𨿽無骨榦亦自膚立嘗入剡【出沃洲記】

孔淳之字彥深魯人少有髙尙居剡性好山水每有所遊必窮幽峻或旬日忘歸嘗遇桑門披衿領契自以爲得意之交【出王智深宋記】與戴顒王宏之敬宏等共爲人外之遊會稽太守謝方明苦要之不能致使謂曰茍不入吾郡何爲入吾郭淳之笑曰潛遊者不識其水巢棲者不辧其林飛沈所至何問其主終不肯往茅室蓬戶庭艸蕪徑惟牀上有數帙書【出沈約宋書】元嘉初徵爲散騎侍郎乃逃於上虞界中家人莫知所在

謝靈運陳郡陽夏人移籍會稽幼聰慧善屬文舉筆立成文章之盛獨絕當時【出文選人名錄】襲封康樂遷祕書丞出爲臨海太守及經山陰防禦【出元嘉起居注】郡有名山水靈運素所愛好遂肆意遊遨父祖並葬始寧有宅墅修營舊業傍山帯江盡幽居之美嘗入剡有詩曰旦發淸溪陰暝投剡中宿

孔稚珪字徳璋山陰人早立名譽風韻淸疎好文詠當時名士陸慧曉謝瀹張融何點沈淵相與爲君子之交盛營山水不樂世務徵侍中不行又拜詹事嘗入剡從褚伯玉授道伯玉死稚珪爲於太平館立碑

張嵊稷之子稷初爲剡令至嵊亭生子因名嵊字四山嵊雅有志操能淸言起家祕書郎累遷湘東王長史王暇日元言因爲之筮得節卦謂嵊曰卿後當東入爲郡恐不得終嵊曰貴得其所耳還爲大府卿吳興太守侯景圍建鄴率兵赴援授嵊徵東將軍嵊曰天子蒙塵何情復受榮號賊行臺劉神茂攻破義興遣使說嵊嵊斬其使遣軍破神茂侯景遣其中軍侯子鑑助神茂擊嵊軍敗死節元帝追贈侍中開府儀同三司謚忠貞

朱士明剡人齊舉茂才梁天監初授儒林博士除吏部尙書封漢昌侯

賀知章字季眞越永興人性曠夷姑子陸象先曰季眞淸譚風流一日不見則鄙吝生矣肅宗爲太子遷賓客拜祕書監知章晚節誕放號四明狂客祕書外監天寶初病夢逰帝居請爲道士還鄕以宅爲千秋觀帝賦詩乞鏡湖剡川一曲賜之

秦系字公緒越州會稽人有詩名天寶間避地剡川作麗句亭郡守攺其居曰秦君裏【出秦隱君詩序】北都畱守薛兼訓奏爲右衛率府倉曹參軍不就建中初結廬於泉南九日山穴石爲研注老子【系詩曰終當避世喧自注五千言】刺史薛播數往見之張建封聞不可致請就加校書郎【系寄建封詩曰少是煙霞客潭深得釣魚不知蕓閣上還校幾多書】姜公輔以言忤徳宗爲州別駕築室鄰系而居焉貞元七年東度秣陵年八十餘泉南人思之號其山爲髙士峯有詩一卷

李紳字公垂中書令李敬元孫少孤遊剡上龍宮寺老僧修眞曰後當領鎭此道幸願建飾吾寺【出紳所作龍宮寺碑】

踰二紀紳自宣武節度歷左散騎越州刺史仍一新舊逰之地賦詩以紀其事又刻碑齊抗字遐舉定州義丰人拜中書門下平章事昔逰越鄕閱翫山水者垂三十載初棲於剡嶺後遷於玉笥自解辟此山末二紀而登臺鉉【出陳諫登石傘峯詩序似孫喜藏齊相拜平章時誥】

孝行

齊公孫僧達剡人也治父喪至孝事母及伯父謹節名聞郡縣建元三年表列僧達等二十三人詔表閭蠲賦

齊韓靈敏剡人早孤與兄靈珍並有孝性母亡無以營奉共種瓜半畝朝采瓜子暮已復生遂辦葬焉會靈珍亡無子有妻守節靈敏事之如母

剡縣小兒年八歲與母俱病赤斑母死家人不令兒知兒疑問之曰母嘗數問我病今不復問何也因自投牀扶匐至母屍側頓絕而死

陳王知元居剡丁父喪哀毀卒髙宗攺孝家裏

鄭僧保剡人居父母喪廬墓側十載芝艸生於墓甘露降松栢

列女

公孫夫人姓公孫氏會稽剡人資三靈之淳懿誕華宗之澄粹奇朗照於齠齓四教成於弱笄慈恩溫恭行有秋霜之潔祇心制節性同靑春之和惇悅憲章動遵規禮居室則道齊師氏有行則徳配女儀禮服有盈籩豆無闕贊曰猗歟夫人天姿特挺行髙冰潔操與霜整性揚蘭芳徳振玉穎猗彼瓊林奇翰有集展彼碩媛含徳來緝動與禮遊靜以義立【出晉滔鈕母孫氏所作序贊】

仙道

劉晨阮肇剡縣人漢明帝永平十五年采藥於天臺山望山頭有一桃樹取食之又流水中有胡麻飯屑二人相謂曰去人不逺因過水深四尺許行一里又度一山出大溪見二女顏容絕妙便喚劉阮姓名問郎來何晚也館服精華東西帷幔寶絡左右盡靑衣下胡麻飯山羊脯設甘酒歌調作樂日暮止宿住半年天气和適常如二三月鳥鳴悲慘求歸甚切女喚諸仙女歌吹送還鄕鄕中怪異驗得七代子孫傳聞祖翁入山不知何在太康八年失二公所在【剡有桃源在縣三里舊經曰劉阮入天臺遇仙此其居也林槪越中詩繡被歌殘人竟逺桃花源靜客忘歸】

葛洪字稚川仙翁從孫好神仙導養仙翁以丹授弟子鄭君稚川就鄭君得之咸和初選散騎常侍辭以交址出丹砂求爲勾漏令錬丹羅浮山卒年八十一顏如玉體柔軟舉屍入棺但遺空衣上虞蘭芎山稚川所棲也【出輿地誌盧綸詩城闕望煙霞常悲仙路賒寧知樵子徑得到葛洪家曹唐詩最愛葛洪尋藥處露花玉蘂滿山春】剡有仙翁丹井石梯釣魚臺稚川亦至焉

褚伯玉字符璩錢塘人少有隱操年十八父爲之婚婦入前門伯玉出自後門往居剡瀑布山隔絕人物王僧達爲吳郡寧朔將軍丘彌孫與僧達書曰褚先生滅影雲棲抗髙木食非折節好士何以致之【出蕭子顯齊書】以禮招致伯玉不得已停郡信宿才交數言而退宋孝建二年召聘不就齊髙帝卽位手詔吳會二郡以禮迎遣辭疾而歸敇於剡白石山立太平館捨之孔稚珪從其授道爲於館立碑卒年八十六常居一樓仍葬樓所

趙廣信陽城人魏末入剡小白山受李成服炁法又受師左君守元中之道內見五藏徹視法七八十年賣藥人間作九華丹或曰白日登天山中有趙廣信丹井

孫韜字文藏會稽剡人入山師潘四明參受眞法陶隱居手爲題握中祕訣門人罕能見惟傳韜與相闓二人【出眞誥】

顧歡字景怡隱剡山好服食弟子鮑靈緩門前樹六十圍精怪數見歡叩樹卽枯山陰白石村多邪病爲講老子皆愈又有病邪者歡問其家有孝經否歡令取仲尼居一章置枕邊而愈齊髙帝輔政徵揚州主簿踐祚乃至稱山谷臣進政綱一卷優詔稱美東歸賜麈尾素琴【上虞江岸有顧墅俗傳顧歡問學之所】

吳筠字貞節華陰人通經誼美文辭舉進士不中去居南陽山天寶初召至京師南遊天臺觀滄海與有名士相娛樂文辭傳京師明皇遣使召見大同殿與語甚悅勅待詔翰林獻元綱三篇帝嘗問道對曰深於道者無如老子五千言復問神仙冶煉法對曰此野人事積歲月求之非人主宜畱意未幾漁陽事作乃復東入會稽剡中

髙僧

白道猷羅漢僧來自西天竺居沃洲山【白居易沃洲山記曰道猷肇開玆山】竺道壹在若耶山道猷以詩寄之【連峯數十里修林帯平津茅茨隱不見雞鳴知有人閒步踐其徑處處見遺薪始知百世下猶有上皇民開此無事迹以待竦俗賓長嘯自林際歸此保天眞壹得詩欣然往訪之上虞有白道猷嶺嘗結庵於此江公堯詩好是道人巖畔月夜深淸照飲猿溪】天臺山水淸險前有石橋徑不盈尺長數十丈下臨絕冥忘其身然後能濟師梯巖壁捫蘿葛前山蔚然綺秀雙嶺入天有瓊臺玉閣道猷過此獲紫芝靈藥【出啟蒙記注】

竺潛字法深隱剡山學義淵博名聲早著宏道法師也【出庾法暢人物論】晉哀帝兩使禮致之旣至簡文尢師敬劉惔嘲之曰道人亦遊朱門乎潛曰君自見朱門貧道以爲蓬戶耳還山支遁求買沃洲小嶺潛公曰欲來當給不聞巢由買山隱也遁得深公之言慚徳而已【世說作因人就深公買■﹝山卬﹞山舊經曰東■﹝山卬﹞山在新昌縣東四十里石林避暑錄曰髙僧傳略載孫綽道賢論以當時七僧比七賢竺法護比山巨源帛法祖比嵇叔夜竺法乘比王浚衝竺法深比劉伯倫支道林比向子期竺法蘭比阮嗣宗於道邃比阮仲容各以名迹相類者爲配惜不見全文世說晉人本超逸更能以佛理佐之宜其髙勝不凡但恨是時未有經文傳者亦未廣猶以老莊爲宗竺法深賢於王氏諸人逺矣卽支遁求買沃洲報曰未聞巢由買山而隱者遁猶輸此一著想見其人物也皇甫冉詩髙人本姓竺開士舊名林一入春山裏千峯不可尋秦系詩松間儻許幽人住更不將錢買沃洲棲臺詩荒齋增暑夢數夕罷冥搜南海髙僧問西園獨鶴愁興生黃竹晚吟斷碧雲秋共是忘機者何當臥沃洲淸晝詩憶君南適越不作買山期劉長卿詩沃洲能共隱不用道林錢】

支遁字道林【髙逸沙門傳曰遁姓關氏河內林慮人或曰陳畱人】神心警悟淸識玄理任心獨往風期髙亮沈思道行冷然獨暢【出支遁別傳】又幼有神理聰明透澈【出支遁傳】王蒙重之曰造微之功不減輔嗣羲之在會稽與交住靈嘉寺入沃洲小嶺建精舍【盧象詩元度常稱支道林髙人隱處白雲深一去人間長不見千峯萬壑樹森森】至山陰講維摩許詢爲都講賓主之辯相尋無窮【世說曰諸人士及林法師在會稽西寺講王茍子在焉許掾使往西寺與王論理共決優劣】又在白馬寺中將馮太常共語逍遙支卓然標致理於二家之表【馮氏譜曰馮懷長樂人歷太常護軍將陸龜蒙詩何時更問逍遙義五粒松陰拂石牀注曰道林有逍遙義】有遺馬者受之曰吾愛其神駿【山有放馬坡在縣東三十里】有餉鶴者曰淩霄之姿何肯與人作耳目近玩養翮成使飛去【世說曰支公好鶴在■﹝山卬﹞山有放鶴峯】每名辰至余姚塢曰昔來就見安石輒移旬日今觸情是愁耳歿葬塢中【有文集八卷舊經曰塢在余姚縣西南十二里僧史曰遁經余姚塢信宿彌日不去或問其意曰若安石相從未嘗不移旬今觸目是愁耳乃移塢中永和元年閏四月四日沒葬塢中世說曰墓在石城戴安道過其墓嘆曰徳音未逺而拱木已積蓋神理綿綿不與气運俱盡耳出建康實錄集中有卽色諭髙妙】

幹興淵支道開威蘊崈實光識斐藏濟度逞印【自威至印一字爲一僧與白道猷竺法潛支道林幹興淵支道開凡十八僧皆居沃洲山出沃洲山記】

支曇蘭晉太元中遊剡縣後憇赤城【髙僧傳】

竺曇猷燉煌人少苦行習結禪定遊江左止剡之石城山有神現形詣猷曰師威徳旣重來止此山弟子輒推室相奉天臺山懸崕峻峙峯嶺侵天上有釋捨得道者居之有石橋跨澗而橫石斷之自終古以來無得至者猷行至橋所聞空中聲曰知君誠篤今來相度後十日當得住此矣

竺法崇有律學精法華經居剡葛峴山茅茨澗飲孔淳之訪之信宿不去神思傾豁

曇斐會稽剡人棄家事慧基善莊老儒墨之書考究經典疑義還居法華臺寺衡陽孝王元簡廬江阿師事之張融周顒從其逰

僧護會稽剡人住石城山隱嶽寺寺北有靑壁千餘尺護每至其下輒聞管弦聲或發光怪卽發誓就壁鐫十丈佛像齊建武中用工經年才成面像俄臥疾臨終誓曰再生當就吾志

僧佑剡人作石像佑授其凖式先是建安王聞僧護所造石像上奏詔佑董其事天監五十年成舊說佑護前身也

靈澈字澄源會稽湯氏子風儀甚雅談笑多味𨿽受經論心好篇章【出劉禹錫詩序】語甚平易如不出常境而諸生思慮終不可至【出權徳輿送行序】從嚴維學詩扺吳興與皎然遊後自廬山入剡歸沃洲

剡錄卷三

●欽定四庫全書

剡錄卷四

﹝宋﹞髙似孫撰

○古奇迹

舜井

井二在舜皇山井中有虵生角今爲沙土所翳朱慶余舜井詩碧甃燐燐不記年靑蘿鏁在小山巓向來不視千尋水疑若蒼梧萬里天

禹嶺

禹餘糧嶺在了山山下爲了溪王銍序言禹治水止於此山中產藥稱禹餘糧蓋餘食所化近有甑山謂嘗炊於此張華博物志曰禹治水棄餘食於江爲禹餘糧李羣玉詩曰澗有堯時韭山余禹伏糧

亞父石迹

亞父山在禮義鄕昔山中老農遇神人曰吾亞父也當宅玆山明日見崖石中有足迹甚大【亞父事出神異經】

阮公故居

縣之南有阮公廟卽故居也王梅溪詩再入山中去煙霞鎖翠微故鄕遺宅在何日更來歸

楊黃門埭亭

水經曰吳黃門郎黃哀明居嵊縣宏訓裏開瀆作埭埭之西作亭

戴安道宅

戴公宅在剡桃源鄕宋景文公詩舟來戴公宅客過孝王家鄕有戴村村多戴姓者郗超每聞欲髙尙隱退者輒爲辦百萬資並爲造立屋宇在剡爲逵起宅甚精整戴始往與所親書曰近至剡如官舍【王徽之居山陰夜雪初霽月色淸朗四望皓然獨酌酒詠左思招隱詩忽憶戴逵逵時在剡便夜乘小船詣之經宿方至造門不前而反人問其故徽之曰本乘興而行盡興而返何必見安道耶李白雪詩興從剡溪起思繞梁山發孟浩然詩閒垂太公釣興發子猷船陸龜蒙詩訪戴客愁隨水逺浣沙人泣共溪深項斯寄剡中友詩山晚迥尋蕭寺宿雪寒誰與戴家期李端詩戴家溪北住雪後去相尋駱賓王雪詩髙人儻有訪興盡詎須回方幹雪詩此時行徑無人迹惟望徽之問寂寥羅隱詩笑殺山陰雪中客等閒乘興又空回郎士元詩或在醉中逢雪夜懷賢應向剡川逰姚勔詩往時徽之訪安道剡溪扁舟夜獨乘楊蟠詩長愛剡溪堪發興雪中曽棹子猷船】

戴公山

山在忠節鄕今屬金庭觀可二百畝山中多茂林叢竹又有淸流激湍林崕蒼石互相映帯山之巓有龍湫

阮光祿東山

阮裕別傳曰裕居會稽剡山誌存肥遁世說曰阮光祿在東山蕭然無事內足於懷

王右軍書樓墨池

金庭觀有書樓墨池裴通爲之記裴通詩寂寂金庭洞淸香發桂枝魚吞左慈釣鵝踏右軍池楊蟠有墨池懷古詩空山寂寞人何在一水泓澄墨尙新

謝車騎桐亭

酈道元水經曰嶀山東北太康湖晉車騎將軍謝玄舊居所在右濵長江左傍連山陵平修通澄湖逺鏡於江曲起樓樓側悉是桐梓森聳可愛民居號爲桐亭樓兩面臨江盡升眺之處蘆人漁子泛濫滿焉湖中築路東出趨山路甚平直山有三精舍髙甍淩虛垂檐帯空俯眺平湖杳然在下江有琵琶圻臨江有石牀名釣魚臺【張籍詩見說孤帆去東南到會稽春云剡溪口殘月鏡湖西水鶴沙邊立山鼯竹裏啼謝家曽住處煙洞入應迷】

謝車騎坐石

石在寶積山石磊磊疊疊如稜如鑿水經曰樹下有十二方石地甚方潔

葛仙翁釣臺

皇覺寺有釣臺又有石梯絕爲奇怪石上有釣車痕甚分明

白道猷滌巾澗

證道寺澗中有道猷滌巾舊迹水痕如白氎狀

趙公峊

謝巖之北通趙公峊趙公者晉懷帝時太常樂工也永嘉二年石勒亂趙公二十四人隱於剡之山峊王公嶀山賦曰■﹝恡﹐山代忄﹞徑森林北倚趙公之峊■﹝恡﹐山代忄﹞徑在謝巖北

晉武肅王故迹

晉武肅王嘗到嶀山下於舟中看其嵳峩嘆其異境駐舟賦詩

嶀娘宅梁詔亭

蕭衍經嶀山於嶀家娘子爲婚後別嶀娘入齊南面發詔徵之山上有宣詔亭王公嶀山賦曰梁王別室歸建業以登天又曰皇書亭畔又看麖滯之蹤

謝康樂石牀

嶀山下有石牀康樂嘗垂釣於此出舊經石下舊有古人姓名

謝巖彈石

縣北十五里有謝巖靈運遊此四顧放彈丸落處爲祠有大石如彈丸王公嶀山賦曰靈運彈飛巖嶂慕此堪棲

謝公宿處

李白詩謝公宿處今尙在綠水蕩漾靑猿啼康樂有鄕逰謝有鄕謝公所歷也李嘉佑詩緣塘剡溪路映竹五湖村王謝登臨處依依今尙存陳充詩雨裏落帆逰謝鄕寒聲古木共荒涼又有謝巖亦所至

王謝飲水

世傳王謝諸人雪後泛舟至此徘徊不能去曰𨿽寒彊飲一口在縣北二十里

趙廣信井洞

西太白山山有廣信丹井又有洞石沓起如屋可容數人

褚伯玉隱居

西太白山山有瀑泉宋書曰伯玉隱身求志居剡縣瀑布山伯玉常居一樓卒葬樓所

禇伯玉太平館

齊髙帝卽位詔吳會二郡以禮迎遣辭疾而歸詔於剡白石山立太平館捨之

秦處士麗句亭

系天寶間避地剡川作麗句亭郡守攺其居曰秦君裏大歷五年鄴守薛公僕射奏爲右衛率府倉曹參軍系作詩辭之自謂系家於剡山向盈一紀【其詩曰由來那敢議輕肥散髮行謌自采薇逋客未能忘野興辟書翻遣脫荷衣家中匹婦空相笑池上羣鷗盡欲飛更乞大賢容小隱益看愚谷有光輝】又有山中寄張正則評事詩【終年常避喧師事五千言流水閒過院春風與閉門山容邀上客桂實落華軒莫彊教余起微官不足論正系辭辟之時也】又有耶溪舊居有將移耶溪舊居畱贈嚴維祕書詩【雞犬漁舟里長謡任興行同邀落日醉已被逺山迎書屐將非重荷衣著甚輕謝生無个事忽起爲蒼生】又有會稽山居寄薛播侍郎袁髙給事髙參舍人詩【稷卨今爲相明君復是堯寧知買臣困猶負會稽樵當在耶溪舊居作也】又有謝徐侍郎同諸詩客訪會稽山居詩【忽道仙翁至幽人學拜迎華簪窺甕牖珍味代藜羮洗硯魚仍戲移罇鳥不驚華亭攀敍卻會此越中營】溫庭筠宿秦生山齋詩【幽居路不通結室在東峯歲晚得支遁夜寒逢戴顒龕燈落葉寺山雪隔林鐘行解無由發曹溪欲施舂】戴叔倫酬秦徵君徐少府春日見寄【終日媿無狀與君聊散襟城根山半腹亭影水中心朗詠竹窓靜野情花徑深那能有餘興不作剡溪尋】

王翁信舊居

皇甫冉送王翁信還剡中舊居詩【海岸耕殘雪溪沙釣夕陽家中何所有春艸漸看長】

王公別業【王公當是前詩王翁信也】

皇甫冉送王公還剡中別業詩【不見闗山去何時到剡中已聞成樹木更道長兒童籬落云常聚村墟水自通朝朝呼野渡向晚對淸風】

袁稠家林

李端寄稠詩【花洞滿沈沈仙壇隔杏林潄泉春谷冷搗藥夜窓深石上開仙酌松間對玉琴戴家溪北住雪後去相尋】

吳處士溪嶼

賈島憶吳處士詩【半夜長安雨燈前越客吟孤舟行一月萬水與千岑島嶼夏雲起汀洲芳艸深何當折松葉拂石剡溪陰】

獨孤處士山居

棲白寄獨孤處士詩【林下別多年相逢事渺然扁舟浙水上輕策剡山前坐石吟杉月眠云憶島仙何期歸太白伴我雪中禪】

唐氏溪閣

趙湘剡中唐郎中所居詩【古栁垂溪水當門系雪舟開門延白鳥掃樹帯淸秋閣上看華頂窓中見沃洲尋常投刺少來卽是詩流】

○古阡

漢朱買臣墓

縣北六里有石羊買臣吳人墓在剡可疑然曁陽有買臣書堂及祠

阮裕墓

縣東九里

山桐公墓

縣東故港有髙冡世傳謝氏祖墓

戴顒墓

縣北一里王僧虔吳郡記曰顒死葬剡中有後人所立石表梅聖兪寄剡縣主簿詩應識道旁碑因風奠醪醴王梅溪詩千年戴顒墓三字道旁碑紹興二年宰範仲將爲作享堂於墓下堂今不存嘉泰三年四明樓鑰爲書本傳立碑於道左嘉定八年令史安之重建墓亭以修時祀及於亭左右繪剡中先賢像

王右軍

墓去縣東孝嘉鄕五十里

剡錄卷四

●欽定四庫全書

剡錄卷五

﹝宋﹞髙似孫撰

○書

戴逵五經大義三卷戴逵老子音一卷

戴逵纂要一卷戴逵竹林七賢論

戴逵集十卷戴逵別傳一卷

戴顒中庸傳一卷戴顒月令章句十二卷

戴顒逍遙論戴氏琴譜四卷

戴氏譜一卷阮裕別傳一卷

阮氏譜一卷王羲之集九卷

王羲之別傳一卷王氏世家五卷

王氏家牒十五卷王氏家譜二十卷

謝玄集十卷謝氏家譜一卷

孫綽集十五卷許詢集三卷

支遁集八卷支遁傳一卷

支遁經論三卷秦系注老子一卷

吳筠元綱一卷秦系詩一卷

靈澈詩十卷鄭言平剡錄一卷

謝靈運集十五卷謝靈運七集十卷

謝靈運賦九十二卷謝靈運連珠集五卷

謝靈運集鈔十卷謝靈運集詩五卷

謝靈運詩英九卷謝靈運遊山誌一卷

謝靈運山居志一卷顧歡政綱一卷

葛仙翁別傳一卷葛仙翁神仙傳十卷

○文

遺支遁書

支遁還吳住支山寺晚欲入剡謝安爲吳興與遁書曰思君日積計辰傾遲知欲還剡自治甚以悵然人生如寄耳頃風流得意之事殆爲都盡終日戚戚觸事惆悵惟遲君來以晤言銷之一日當千載耳此多山水山縣閒靜差可養疾事不異剡而醫藥不同思必此緣副其積想也【髙僧傳】

申三復贊

戴逵

【安道文章世豈復可見今得六篇】

嗜好深則天機淺名利集則純白離如此故識鑑逾昬驕淫彌汰心與愼乖則理與險會然後役智以禦險履險以逃害故陰陽冦其內人力攻其外陰陽結則金石爲之消人事至則𨿽智不足賴若然者𨿽翠幄華堂焉得而康之列鼎重味焉得而嘗之

閒逰贊序

戴逵

神人在上輔其天理知溟海之禽不以籠樊服養櫟散之質不以斧斤致用故能樹之於廣漠棲之於江湖載之以大猷覆之以元風使夫淳朴之心靜一之性咸得就山澤樂閒曠箕嶺之下始有閒遊之人焉降及黃綺逮於臺尙莫不有以保其太和肆其天眞者也且夫巖嶺髙則雲霞之气鮮林藪深則蕭瑟之音淸其可以藻元瑩素全其皓然者捨是焉由故𨿽援世之彥翼教之傑效舞雩以發詠聞乘桴而懍厲況乎道乖方內體絕風塵理楫長謝歌鳳逡巡蕩八紘於元流澄云崖而怡神者哉然如山林之客非徒逃人患避爭門諒所以翼順資和滌除機心容養淳淑而自適者爾凡物莫不以適爲得以足爲至彼閒遊者奚往而不適奚待而不足故蔭映巖流之際偃息琴書之側寄心松竹取樂魚鳥則澹泊之願於是畢矣然奇趣難均元契罕遇終古皆孤棲於一巖獨玩於一流茍有情而未忘有感而無對則輟斤寢弦之嘆固以幽結於林中驟感於遐心爲日久矣我故遂求方外之美略舉養和之具爲雜贊八首暢其所托始欣閒逰之暇逸終感嘉契之難會以廣一往之詠以抒幽人之心云爾

贊

戴逵

茫茫艸昧綿邈元世三極未鼓天人無際萬器旣判靈朴乃翳實有神宰忘懷司契冥外旁通潛感莫滯總順巢卨兼應夷惠緬矣遐心超哉絕步顧揖百王仰怡泰素矜其天眞外其囂務詳觀羣品馳神萬慮誰能髙映悠然一悟

尙長贊

戴逵

尙叟衝順庸行昬世和同婉約元識罔滯瞻彼崇髙俄爲塵翳亦有同好潛心宿契超超增翥眇眇偕逝絕迹靑崖影滅雲際

酒贊

戴逵

醇醪之興與理不乖古人旣陶至樂乃開有客乘之隗若山頹

山贊

戴逵

蔚矣名山亭亭洪秀並基二儀峣嶣云構嵯峨積岨寥籠虛岫輕霞仰拂神泉旁潄曰仁奚樂希靜比壽

松竹贊

猗歟松竹獨蔚山臯肅肅修竿森森長條

禇先生伯玉碑

孔徳璋

【先生築館金庭觀蕭子顯齊書曰伯玉隱剡之瀑布山】

河洛摛寶神道之功可傳嵩華吐祕仙靈之迹可觀蓋事詳於玉牒理煥於金符𨿽冥黙難源顯晦異軌測心觀古可得而言焉是以子晉笙歌馭鳳於天海王喬云舉控鶴於元都亦有羽蛻蟬蠲影遁形銷神翥帝宮迹畱劍杖逰瑤池而不返宴元圃以忘歸永嘉惡道者窮天地之險也欹竇遏日折石橫波飛浪突云奔湍急箭先生攀途躋阻宿枻涉折而衝颷夜鼓山洪暴激忽乃崩舟墜壑一裂十仭飄地淪篙翻透無底徒侶判其冰碎舟子悲其雹散危魂中夜赴阻相尋方見先生恬然安席銘曰

關西升妙洛右飛英鳳吹金闕簫歌玉京絕封萬古乃旣先生先生浩浩惟神其道泉石依情煙霞入抱祕影窮岫孤棲幽艸心圖上玄志通大造

金庭館碑

沈約

生靈爲貴有識斯同道天云及【疑有字誤】終天莫及故仙學之祕上聖攸尊啟玉笈之幽文貽金壇之妙訣駐景蒙谷還光上枝吐吸煙霞變煉丹液出沒無方升降自巳下棲洞室上賓羣帝覩靈嶽之驟啟見滄波之屢竭望元州而駿驅指蓬山而永鶩芝蓋三重駕蟠龍之蜿蜒云車萬乘載旗斾之逶迆此蓋棲靈五嶽來曁夫三淸者也若夫上玄奧逺言象斯絕金簡玉字之書元霜絳雪之寶俗士所不能窺學徒不敢輕慕且禁誓嚴重志業艱劬自非天稟上才未易可擬自惟凡劣識鑑鮮方徒抱出俗之願而無致逺之力早尙幽棲屏棄情累畱愛巖壑記分魚鳥塗逾逺而靡倦年旣老而不衰髙宗明皇帝以上聖之徳結宗元之念忘其菲薄曲賜提引末自夏汭固乞還山權憇汝南縣境固非息心之地聖王纘歷復蒙縶維永泰元年方遂初願遂逺出天臺定居玆嶺所憇之山實惟桐栢實靈聖之下都五縣之餘地仰出星河上參倒景髙崕萬沓邃澗千回因髙建壇憑巖考室飭降神之宇置朝禮之地桐栢所在厥號金庭事昺靈圖因以名館聖上曲降幽情畱信彌密置道士十人用祈嘉祉越以不才首膺斯任永棄人羣竄景窮麓結懇志於元都望霄容於雲路仰宣國靈介玆景福延吉祥於淸廟納萬壽於神躬又願道無不懷澤無不至幽荒屈膝戎貊稽顙息鼓輟烽守在海外因此自勉兼遂微誠日夕勤劬自彊不巳翹心屬念晚臥晨興飱正陽於停午念孔神於中夜將三芝而延佇飛九丹而宴息乘鳬輕舉畱舄忘歸以玆丹欵表之元極無曰在上日鑑非逺銘石靈館以旌厥心其辭曰

道無不在若存若亡於惟上學理妙羣方用之日損言則非常鯈焉靈化羽變蜺裳九重峣■﹝山上兀下﹞三山璀璨日爲車馬芝成宮觀虹旍拂月龍輈漸漢萬春方華千齡始旦伊余菲薄竊慕隱淪尋師請道結友問津東探震澤西逰漢濵依稀靈眷髣髴幽人帝明紹歷惟皇纂位屬心鼎湖脫屣神器降命凡塵仰祈靈祕瞻彼髙山興言覆墤啟基桐栢厥號金庭喬峯回峭擘漢分星臨云置墠駕嶽開欞■﹝谷間﹞塗蹇產林折蔥靑誰謂應逺神道微密慶集宮闈祥流罕畢其久如地其恆如日壽同南山與天無卒更生變練外示無功少君飛轉密與神通因資假力輕舉騰空庶慿嘉佑永濟微窮

金庭觀晉右軍書樓墨池記

裴通

越中山水奇麗剡爲最剡中山水奇麗金庭洞天爲最洞在縣東南循山趾右去凡七十里得小香鑪峯峯則洞天北門也谷抱山斗云重煙巒回互萬變淸和一气花光照夜而常晝水色含空而無底此地何事常聞異香有時值人從古不死眞天下絕境也有晉代六龍失馭五馬渡江中朝衣冠盡寄南國是以瑯琊王羲之領右軍將軍家於此山書樓墨池舊制猶在至南齊永元三年道士禇伯玉仍思幽絕勤求上元啟髙宗明皇帝於此山置金庭觀正當右軍之家書樓在觀之西北維一間而四徘徊髙可二丈墨池在殿之東北維方而斜廣輪可五十尺池樓相去東西計之才可五十餘步𨿽形狀卑小不足以壯其瞻翫而泰儉有守斯可以示於將來況乎處所遐深風景秀異契逍遙之至理閱鸞鶴之參差其金庭洞天卽道門所謂赤城丹霞第六洞天者也按上淸經洞天在天臺桐栢山中辟方四十里北門在小香鑪峯頂人莫得見之樵夫往往見之者或志之以奇花異艸還報鄕裏與鄕裏同往則失其所志也過此峯東南三十餘里石竇呀爲洞門卽洞天之便門也人入之者必贏糧秉燭結侶而往約行一百里二百里多爲流水淤泥所阻而返莫臻其極也通以元和二年三月與二三道友裹足而逰登書樓臨墨池但見其山水之異也其險如崩其聳如騰其引如肱其多如朋不四三層而謂天可升經再而還以書樓闕壞墨池荒毀語於邑宰王公王公瞿然徵王氏子孫之在者理荒補闕使其不朽卽事題玆實錄而巳

沃洲山禪院記

白居易

沃洲山在剡縣南三十里禪院在沃洲山之陽天姥岑之陰南對天臺而華頂赤城列焉北對四明而金庭石鼓介焉西北有支遁嶺而養馬坡放鶴峯次焉東南有石橋溪溪出天臺石橋因名焉其餘卑巖小泉如子孫之從父祖者不可勝數東南山水越爲首剡爲面沃洲天姥爲眉目夫有非常之境然後有非常之人棲焉晉宋以來因山洞開厥初有羅漢僧西天竺人白道猷居焉次有髙僧竺法潛支道林居焉次又有幹興淵支道開威蘊崈實光識斐藏濟度逞印凡十八僧居焉髙士名人有戴逵王洽劉恢許元度殷融郗超孫綽桓彥表王敬之何次道王文度謝長霞袁彥伯王蒙衛玠謝萬石蔡叔子王羲之凡十八人或逰焉或止焉故道猷詩云連峯數千里修林帯平津茅茨隱不見雞鳴知有人謝靈運詩云暝投剡中宿明登天姥岑髙髙入云霓安期還可尋蓋人與山相得於一時也自齊至唐玆山寖荒靈境寂寥罕有人逰故辭人朱放詩雲月在沃洲山上人歸剡縣江邊劉長卿詩云何人住沃洲此皆愛而不到者也大和二年春有頭陁僧白寂然來逰玆山見道猷支竺遺迹泉石盡在依然如歸故鄕戀不能去時浙東亷使元相國聞之始爲卜築次廉使陸君中丞知之助其繕完三年而禪院成五年而佛事立正殿若干間齋堂若干間僧捨若干間夏臘之僧歲不下八九十安居逰觀之外日與寂然討論心要振起禪風白黒之徒附而化者甚眾嗟乎支竺歿而佛聲寢靈山廢而法不作後數百歲而寂然繼之豈非時有待化有緣耶六年夏寂然遣僧常贄自剡抵洛持書與圖詣從叔樂天乞爲禪院記道猷肇開玆山寂然嗣興玆山樂天又垂文玆山異乎哉沃洲山與白氏其世緣乎

龍宮寺碑

李紳

會稽地濵滄海西控長江大禹疏鑿了溪人方宅土南巖海迹髙下猶存司其水旱鳴爲雲雨乃神龍之鄕寺曰龍宮在剡靈芝鄕嵊亭裏地形爽嵦林嶺依抱剎宇頹毀積有年所自創三徙始定此地像儀消化鐘磬不揚堵波已傾法輪莫轉老釋修眞護念常啟歲月屢遷物力無及貞元十八載余以進士客江浙將適天臺與修眞會於剡之陽師言老禪有念今玆果矣後當領鎭此道幸願建飾以資福履余笑不答師曰星歲有期愚有冥告元和三年餘罷金陵從事河東薛公蘋招逰鏡中師已臥病約言無易大和癸丑自分命洛陽詔以檢校左騎省亷察於玆歲逾再紀修眞已爲異物龍宮棟宇將盡命告墳塔因追昔言以頭陁僧會眞部工藏事捐錢三十萬監軍使毛公承泰亦施焉從事寮吏咸同勝因閭裏慕仁風靡爭施子來之功雲集淸涼之宇郁興浹旬而垣墉周逾月而棟幹合煥矣眞界昭乎化城擇靜行僧居之以總寺事資我後無疆之祚資龍神水府之福一雨之施潤洽必同七郡山澤城邑萬人介福所安翳我龍徳用回法力永資泉宮刻石記言於寺之剎銘曰滄海之隅會稽巨澤惟禹功力生人始藉土壤山嶼濵海之東溟漲空闊邈祕龍宮貝闕難知珠宮莫測雲雨交昏深沈不隔聞法必聽依佛必降豈騰溟海亦化長江旣資勝因爲龍景福節宣風雨以成播育撞鐘必告三界必聞惟爾龍室昭昭不昏我昔麻衣有僧傳信斯人已亡斯言不冺敬報前志以垂後功建飾儀相昭明有融普利羣生罔資已力琢磨記言

弔剡溪古藤文

舒元輿

剡溪上綿四五百里多古藤株枿逼土春入土脈他植發活獨古藤气候不覺絕盡生意予以爲本乎地者春到必動此藤亦本於地方春且死色遂問溪上人有道者曰溪多紙工萬斧斬伐無時擘剝皮肌以給其業噫藤𨿽植物溫而榮寒而枯養而生殘而死亦將有命於天地間今紙工斬伐不得發生是天地气力爲人中傷物之疾癘異日過數十百郡東雒西雍見書文者皆以剡紙相誇予悟剡藤之死職止由此此過固不在紙工且今九牧人士自言能見文章戶牖者數與麻竹相多聽其語其自安重皆不啻握驪龍珠茍有晚寤者其倫甚寡不勝眾者固以斂手無語勝眾者自謂天之文章歸我輕傲聖人道使周南風骨入於折揚皇華中言偃卜子夏文學陷入於淫靡放蕩中比肩握管動盈數千百人數千百人筆下動數千萬言不知其爲謬誤日月以縱自然殘藤命易其柯葉流波頹沓未見止息如此則綺文妄言輩誰非書剡紙者邪工嗜利曉夜斬藤以鬻之舉天下爲剡溪猶不足以給況一剡溪者耶後之日不復有藤生於剡矣大抵人間費用茍得著其理則不枉之道在暴耗之過莫由橫及於物物之資人亦有其時時其斬伐不爲夭閼予謂今之錯爲之文者皆夭閼剡溪藤之流也藤生有涯而錯爲文者無涯無涯之損物不直於剡藤而巳余取剡藤以寄其悲

剡錄卷五

●欽定四庫全書

剡錄卷六上

﹝宋﹞髙似孫撰

○詩【詩中有及剡者采焉】

登臨海嶠初發疆中作

謝靈運

杪秋尋逺山山逺行不近與子別山阿含酸赴修軫中流袂就判欲去情不忍顧望脰未悁汀曲舟巳隱隱汀絕望舟鶩棹逐驚流欲抑一生歡並奔千里遊日落當棲薄系纜臨江樓豈惟夕情斂憶爾共淹畱淹畱昔時歡復增今日嘆玆情巳分慮況乃協悲端秋泉鳴北澗哀猿響南巒戚戚新別心淒淒久念攢攢念攻別心旦發淸溪陰暝投剡中宿明登天姥岑髙髙入云霓還期那可尋儻遇浮丘公長絕子徽音

尋沈剡至嵊亭

虞騫

命楫尋嘉會信次歷山原捫天上云糺與石下雷奔澄潭寫度鳥空嶺應鳴猿榜歌唱將夕商子處方昏

遊沈道士金庭館

沈約

秦皇禦宇宙漢帝恢武功歡娛人事盡情性猶未充銳意三山上托慕九霄中旣表祈年觀復立望仙宮寧爲心好道直由意無窮曰余知止足是願不須丰山嶂逺重疊竹樹近蒙蘢開襟濯寒水解帶臨淸風所累非外物爲念在玄空朋來握石髓賓至駕輕鴻都令人徑絕惟使雲路通一舉淩倒景無事適華嵩寄言賞心客歲暮爾來同

徵鏡湖故事

將尋煉藥井更逐賣樵風【凡初】刻石秦山上探書禹穴中【呂渭】溪邊尋五老橋上覓雙童【嚴維】梅市西陵近蘭亭上道通【謝良弼】雷門驚鶴去射的驗年丰【賈肅】古寺思王令孤潭憶謝公【鄭槪】帆開巖上石劍出浦間銅【庾騤】興裏還尋戴東山更向東【裴晃】

壯遊

杜甫

越女天下白鏡湖五月涼剡溪蘊秀異欲罷不能忘歸帆拂天姥中歲貢舊鄕气劘屈賈壘目短曹劉墻

淮海對雪

李白

朔雪落吳天從風渡溟渤海樹成陽春江沙皓明月飄颻四荒外想象千花發瑤艸生階墀玉塵散庭闕興從剡溪起思繞梁園發寄君郢中歌曲罷心斷絕

別儲邕之剡中

李白

借問剡中道東南指越鄕舟從廣陵去水入會稽長竹色溪下緑荷花鏡裏香辭君向天姥拂石臥秋霜

贈陸調

李白

掛席候海色當邑下長川多酤新丰醁滿載剡溪船中途不遇人直到爾門前大笑同一醉取樂平生年

贈王判官

李白

昔別黃鶴樓蹉蛇淮海秋俱飄零落葉各散洞庭流中年不相見蹭蹬逰吳越何處我思君天臺緑蘿月會稽風月好卻遶剡溪回雲山海上出人物鏡中來

避地剡中贈崔宣城

李白

忽思剡溪去水石逺淸妙雪盡天地明風開湖山貌悶爲洛生詠醉發吳越調赤霞動金光日足森海嶠獨散萬古意閒垂一溪釣猿近天上啼人移月邊棹無以墨綬苦來求丹砂要華發長折腰將貽陶公誚

秋山寄衛尉張卿及王徵君

李白

何以折相贈白花靑桂枝月華若夜雪見此令人思𨿽然剡溪興不異山陰時明發懷二子空吟招隱詩

寄韋南陵

李白

春風狂殺人一日劇三年乘興嫌太遲焚卻子猷船夢見五栁枝已堪掛馬鞭何日到彭澤長歌陶令前

夢逰天姥吟畱別

李白

海客談瀛洲煙濤微茫信難求越人語天姥云霓明滅不可覩天姥連天向天橫勢拔五嶽掩赤城天臺四萬八千丈對此欲倒東南傾我欲因之夢吳越一夜飛度鏡湖月湖月照我影送我至剡溪謝公宿處今尙在淥水蕩漾淸猿啼腳著謝公屐身登靑雲梯半壁見海日空中聞天雞千巖萬壑路不定迷花倚石忽已暝熊咆龍吟殷巖泉栗深林兮驚層巓云靑靑兮欲雨水澹澹兮生煙列缺霹靂丘巒崩摧洞天石扉訇然中開靑冥浩蕩不見底日月照耀金銀臺霓爲衣兮風爲馬云之君兮紛紛而來下虎鼓瑟兮鸞回車仙之人兮列如麻忽魂悸以魄動恍驚起而長嗟惟覺時之枕席失向來之煙霞世間行樂亦如此古來萬事東流水別君去兮何時還且放白鹿靑崖間須行卽騎訪名山安能攢眉折腰事權貴使我不得開心顏

送王屋山人魏萬還王屋

李白

遙聞會稽美一度耶溪水萬壑與千巖崢嶸鏡湖裏秀色不可名淸輝滿江城人遊月邊去舟在空中行此中久延佇入剡尋王許笑讀曹娥碑沈吟黃絹語

魯東門泛舟

李白

日落沙明天倒開波搖石動水瀠洄輕舟帆月尋溪轉吾是山陰雪後來水激龍盤犯石堤桃花夾岸魯門西若教月下乘舟去何啻風流到剡溪

秋下荊門

李白

霜落荊門江樹空布帆無恙掛秋風此行不爲鱸魚鱠自愛名山入剡中

送定法師

楊巨源

鳳城初日照紅樓禁寺公卿識惠休詩引棣華沾一雨經分貝葉向雙流孤猿學定前山夕逺雁傷離幾地秋空性碧雲無處所約公曾許剡溪遊

雲門五溪

許渾

此溪何處路遙問白髭翁佛廟千巖里人家一島中魚傾荷葉露蟬噪栁條風急瀨鳴車軸微波漾釣筒石苔縈棹淥山果拂舟紅更就前溪宿村橋與剡通

湖上蘭若示淸會上人

淸晝

峯心惠忍寺嵊頂謝公山何似南湖近芳洲一畝間意中云木秀事外水禽閒永日無人到時看獨鶴還

剡溪行

朱放

潺湲寒溪上自此成離別回首望歸人移舟逢暮雪頻行識艸樹漸老傷年髮惟有白雲心爲向東山月

剡溪舟行

朱放

月在沃洲山上人歸剡縣江邊漠漠黃花覆水時時白鷺驚船

送王公還剡中別業

皇甫冉

不見闗山去何時到剡中已聞成樹木更道長兒童籬落云常聚村墟水自通朝朝隱去渡非晚對淸風

袁郎中破賊後經剡中山水

皇甫冉

武庫分帷幄儒衣事鼓鼙兵連越徼外冦盡海門西節比全疎勒功當雪會稽旌旗回剡嶺士馬濯耶溪受律梅初發班師艸未齊行看佩侯印豈得訪丹梯

潤州南郭畱別

皇甫冉

縈回南北岸畱滯木蘭橈吳岫新經雨江天正落潮故人勞見愛行客自無憀君問前程事孤云入剡遙六言

冬中寄韋弇

李端

獨坐知霜下開門見木衰壯應隨日去老豈與人期廢井虫鳴早陰階菊發遲興來空憶戴不似剡溪時

送少微上人

李端

削髮本求道何方不是歸松風開法席江月濯禪衣飛閣猿鳴早漫天過客稀戴顒常執筆不覺此身飛

云陽觀寄袁稠

李端

花洞晚陰陰仙壇隔杏林潄泉春谷冷漱藥夜牕深石上開仙酌松間對玉琴戴家溪北住雪後去相尋

寄剡中友

項斯

歇馬亭西酒一巵半年閒事亦堪悲船橫鏡水人眠後蓼暗松江鴈下時山晚迥尋蕭寺宿雪寒誰與戴家期夜來忽覺秋風急應有鱸魚觸釣絲

過吳張二子檀溪別業

孟浩然

卜築因自然檀溪不更穿園廬二友接水竹數家連直取南山對非闗選地偏艸堂時偃曝蘭棹日周旋外事情都遣中流性所便閒垂太公釣興發子猷船予亦幽棲者經過竊慕焉梅花初臘月栁色半春天鳥泊隨陽雁魚藏縮項鯿停杯問山簡何似習池邊

宿雲門寺

宋之問

雲門耶溪裏泛鷁路才通夤緣緑筱岸遂到靑蓮宮天香眾壑滿夜梵羣山空漾漾潭際月飅飅杉上風玆焉多嘉遁數子今莫同鳳歸嘅處士鹿化聞仙翁樵徑謝村北學井阿巖東永夜豈云寐曉景忽朦朧谷鳥囀尙澀源桃驚未紅再來期春暮當造林端窮庶幾蹤謝客開山投剡中

宿道一上方院

王維

一公棲太白髙頂出雲煙梵流諸洞徧花雨一峯偏迹爲無心隱名因立教傳鳥來還語發客去更安禪晝涉松路盡暮投蘭若邊洞房隱深竹靜夜聞遙泉向是雲霞裏今成枕席前豈惟暫畱宿眠來將窮年

送惟律

崔子向

陽羨諸峯頂何曾異剡山雨晴秋到後木落夜開闗縫衲紗燈亮看心錫杖閒西方知有社未得與師還

寄嚴長史

章八元

昨辭夫子棹歸舟家在桐廬憶舊丘三徑暖時花競發兩溪分處水爭流近聞江老傳鄕語遙見家山減旅愁或在醉中逢雪夜懷賢應向剡川逰

寄秦系

戴叔倫

北人歸欲盡猶自寓蕭山閉戶不曾出詩名滿世間

酬秦徵君春日見集

戴叔倫

終日媿無政與君聊散襟城根山半腹亭影水中心朗詠竹窓靜野情花徑深那能有餘興不作剡溪尋

早行寄朱放山人

戴叔倫

山曉旅人去天髙秋气悲明河川上沒芳艸露中衰此別又萬里少年能幾時知心剡溪路聊且寄前期

訪秦系

韋應物

俗吏閒居少同人面會難偶隨香署客來訪竹林歡暮館花微落春城雨暫寒甕間聊共酌莫使宦情闌

舟行入剡

崔顥

鳴棹下東陽回舟入剡鄕靑山行不盡緑水去何長地气秋仍濕江風晚暫涼山梅猶作雨溪橘未知霜謝客文逾盛林公未可忘多慚越中好流恨閱時芳

送師弟往臺州

崔峒

逺客乘流去孤帆向夜開春風江上使前日漢陽來路別猶千里離心重一杯剡溪木未落羨爾過天臺

送越客

張籍

見說孤帆去東南到會稽春云剡溪口殘月鏡湖西水鶴沙邊立山鼯竹裏啼謝家曾住處煙洞入應迷

送嚴維歸越州

李嘉佑

艱難只用武歸向浙江東松雪千山暮林泉一水通鄕心緣緑艸野思看靑楓春日偏相憶裁書寄剡中

送越州辛法曹

李嘉佑

但能一官適莫羨五侯尊山色垂趨府潮聲自到門緣塘剡溪路映竹五湖村王謝登臨處依依今尙存

送■﹝巬﹐言代夫﹞光大師【師以艸書應制】

羅隱

禹祠分首戴灣逢健筆尋知達九重聖主賜衣憐絕藝侍臣摛藻許髙蹤寧親久別街西寺待詔初離海上峯一種苦心師得了不須回首笑龍鐘

送裴饒歸會稽

羅隱

金庭路指剡川隈珍重良朋自此來兩鬢不堪悲歲月一巵猶得話塵埃家通曩分心空在世逼橫流眼未開笑殺山陰雪中客等閒乘興又須回

送孔徵君

皇甫曾

谷口幽多處君歸不可尋家貧靑史在身老白雲深掃雪開松徑疏泉過竹林餘生負丘壑相送亦何心

趙能卿話剡之勝景

羅隱

會稽詩客趙能卿往歲相逢話石城正恨故人無上壽喜聞郎宰有髙情山朝佐命層層聳水接飛流步步淸兩火一刀罹亂後會須乘興月中行

送張司馬罷使適越

劉長卿

時危身赴敵事往任浮沈末路三江去當時百戰心春風吳苑緑古木剡山深千里滄波上孤舟不可尋

孤石

劉長卿

孤石自何處對之如舊逰氛氤峴首夕靑翠剡中秋迥出奇峯當殿前雪山靈鷲慚貞堅一片夏雲長不去莓苔古色空蒼然

雪夜訪別

劉長卿

扁舟乘興客不憚苦寒行晚暮相依處江湖欲別情水聲冰下咽沙路雪中平舊劍鋒鋩盡應嫌自贈輕

賈侍禦自會稽使回

劉長卿

江上逢星使南來自會稽驚年一葉落按俗五花嘶上國悲蕪梗中原動鼓鼙報恩看鐵劍銜命出金閨風物催歸緒雲峯發詠題天長百越外潮上小江西鳥道通閩嶺山光落剡溪暮帆千里思秋夜一猿啼栢署榮新寵桃源憶故蹊若爲能亟去行復艸萋萋

路入剡中作

方幹

戴灣衝瀬片帆通髙枕微吟到剡中掠艸並飛憐燕子停橈獨飲學漁翁波濤慢撼長潭月楊栁斜牽一岸風便擬乘槎應去得仙源直恐接星東

山齋讀書寄校書

錢起

日愛衡茅下閒觀山海圖幽人自守朴窮谷也名愚隔嶺知溪雨新泉到戶樞蘭叢齊稚子蟠木老潛夫憶戴時過剡逰山慣入壺濠梁時一訪莊叟亦吾徒

憶吳處士

賈島

半夜長安雨燈前越客吟孤舟行一月萬水與千岑島嶼夏雲起汀洲芳艸深何當折松葉拂石剡溪陰

竹下殘雪

邱爲

一點銷未盡孤明在竹陰晴光夜轉潔寒气曉仍深還對讀書牖且闗乘興心已能依此地終不傍瑤琴

送閻校書之越

邱爲

南入剡中路艸云應轉微湖邊好花照山口細泉飛此地饒古迹世人多忘歸經年松雪在永日世情稀蕓閣應相望芳時不可違

題招隱寺

張佑

千年戴顒宅佛廟此崇修古寺人名在淸泉鹿迹幽竹光寒閉院山影夜藏樓未得髙僧旨煙霞空暫逰

剡中贈張卿侍禦

嚴維

辟疆年正少公子貴初還早列名卿位新參柱史班千夫馳驛道駟馬入家山深巷烏衣盛髙門畫戟閒逶迆天下樂照耀剡溪間自賦逰章句空爲衰艸顏

送嚴十五之江東

戎昱

江都萬里外別後幾淒淒峽路花應發津亭栁正齊酒傾遲日暮川闊逺天低心系徵帆上隨君到剡溪

送淸散逰太白山

捲經歸太山躡蘚別蘿龕若履浮雲上須看積翠南倚松身入漢暝目月離潭此境堪長往塵中事可諳

京口別崔固

積雨晴時近西風葉滿船相逢嵩嶽客共聽楚城蟬宿館橫秋島歸帆漲逺田別君還寂寞不似剡中年

遊東峯宗密精廬

溫庭筠

百尺靑崖三尺墳微言巳絕杳難聞戴顒今日稱居士支遁他年識領軍暫對杉松如結社偶因麋鹿自成羣故山弟子空回首蔥嶺還應見宋云【宋云事見洛陽伽藍記】

宿一公精舍

溫庭筠

夜聞黃葉寺瓶錫兩俱能松下石橋路雨中山殿燈茶鑪天姥客碁席剡溪僧還笑長門賦髙秋臥茂陵

寄淸涼寺僧

溫庭筠

石路無塵竹徑開昔年曾伴戴顒來窓間半偈聞鐘後松下殘碁送客回簾向玉峯藏夜雪砌因藍水長秋苔白蓮社裏如相問爲說逰人是姓雷

送剡客

趙嘏

兩重江外片帆斜數里林塘遶一家門掩右軍餘水石路橫諸謝舊煙霞扁舟幾處逢溪雪長笛何人怨栁花若到天臺洞陽觀葛洪丹井在云涯

送人之江東

劉商

含香仍佩玉宜入鏡中行盡室隨乘興扁舟不計程渡江霖雨霽對月夜潮生莫慮當炎暑稽山水不淸

送張文新除溫州

趙嘏

東晉江山稱永嘉莫辭紅斾向天涯凝弦夜醉松亭月歇馬曉尋溪寺花地與剡川分水石境將蓬島共煙霞卻愁明詔徵非晚不得秋來見海槎

送宣武從事越中

曉看呈使範知欲勅星軺水國難驅傳山城便倚橈秉籌先獨立持法稱髙標旌斾臨危堞金絲髮麗譙別愁當翠巘寛望隔風潮木落孤帆迥江寒壘鼓飄客鴻吳島盡殘雪剡汀銷坐想休秦嶽春應到栁條

送蕭煉師入四明山

孟郊

閒於獨鶴心大於髙松年迥出萬物表髙棲四明巓千尋直裂峯百尺倒瀉泉綘雪爲我飯白雲爲我田靜言不話俗靈蹤時步天

送談公

孟郊

坐愛靑艸上意含滄海濵渺渺獨見水悠悠不問人鏡浪洗手緑剡花入心春𨿽然防外觸無柰饒衣新行當譯文字慰此吟殷勤

剡溪館聞笛

丁仙芝

夜久聞羌笛寥寥虛客堂山空響不散溪靜曲宜長艸木生邊气城池逗夕涼虛然異風出髣髴宿平陽

贈江州李十使君員外

我本江湖上悠悠任運身朝隨采樵客暮伴打魚人迹爲燒丹隱家緣嗜酒貧經過剡溪雪尋覓武陵春

剡錄卷六上

●欽定四庫全書

剡錄卷六下

﹝宋﹞髙似孫撰

○詩

送越帥程公辟

趙汝礪

畫舫參差看欲飛紛紛車馬厭塵泥右軍筆墨空蘭渚安道風流訪剡溪白首得時歸莫遽丹心懷國去猶稽月明會醉蓬萊閣應笑雲霄自有梯

前題

曽孝宗

虎符分鎭浙江東■﹝舟羲﹞棹都門使斾雄雙槳徘徊枌社日髙牙搖曳剡溪風蓬萊閣燕公書簡賀監湖遊獄榜空行聴越民謌徳政亟還靑瑣見旌忠

前題

劉奉世

使君遺愛徧南州五馬新歸瘴海頭捧橐未厭靑鎖直懷章還作鑑湖遊余姚人物傳吳逺越地山川向剡幽應有淸詩資臥理會吟他日記風流

前題

王仲修

一麾占得山川勝金紐新提左顧龜蒼闕鬥龍辭日下紅旌引騎照江湄剡溪月午何妨醉曲水春餘好賦詩玉案天香攜滿袖錦衣誰似過鄕時

晚泊嶀蒲寄剡縣劉貺員外

潘閬

曉泛剡溪水晚見剡溪山徘徊駐行棹待月思再還漁唱深潭上鳥棲髙樹間應當金石友念我無暫間

自諸曁抵剡

吳處厚

莫嘆塵泥汩且圖山水遊維峯天姥翠一舸剡溪秋不見戴安道有懷王子猷西風無限意盡屬釣魚舟

夷猶雙槳去莫不辧東西夕照偏依樹秋光半落溪風髙一鴈小云薄四天低莽蕩孤帆卸水村楊栁堤

秋渚函空碧秋山刷眼靑排頭煙樹老撲面水風醒上瀬復下瀬長亭仍短亭夜船明月好客夢滿流螢

出得雲門路風淒日夕曛船撐鑑湖月路指沃州雲山色周遭見溪流屈曲分一觴還一詠誰似右將軍

憶越

楊蟠

蓬萊閣面對靑山地上逰人半是仙漁浦夕陽橫掛雨鑑湖春浪倒垂天髙城尙鎖當時月故殿空畱幾處煙長愛剡溪堪發興雪中曽棹子猷船

寄雲門運禪師

顏復

句溪曲曲剡山重誰訪桑門物外蹤超世有言皆實際示人無意在機鋒平生懷抱佳髙遁壯歲衣冠鏁俗容每想淸禪心暫寂秋聲蕭瑟夜庵松

雨霽剡溪

剡溪風雨霽航葦重行行到處楊栁色幾家荷葉聲噪蟬金鼎沸游水玉壺淸最喜魚梁伴歸帆的的輕

剡中夜思

林槪

密樹芳穠碧艸齊春華微度緑陰低溪連嵊水興何盡路接仙源人自迷落絮有情風上下好花無語日東西故園桃李經年別一望歸心遶翠蹊

剡溪書懷三絕

盧天驥

山鳥逢春恰恰啼桃花流水路猶迷何時鼠子膏齊斧笑領白雲歸剡溪

故園生事只衡茅不管方兄久絕交糲食枯椽吾易足鷦鷯只占一枝巢

山杏枝頭鵯鵊兒來傳春意語多時脆紅可是渾無力不柰東風盡日吹

泛剡溪

愁呵龜手冷搖鞭乘興來登訪戴船觧事篙師小鳴櫓恐驚寒鴈入晴天

龍宮寺

華鎭

鹽梅器業尙風塵書劍曽遊寂寞濵秀句玲瓏滿天下應捜佳麗入機神

金庭洞天

華鎭

嵩髙秀入洛川淸鶴去雲歸冷玉笙霜白金庭今夜月流風依約有遺聲

桃源

華鎭

嘉樹風生玉宇香鶯飛燕舞弄春陽歸來井邑皆如舊始覺仙家日月長

瀑布嶺

華鎭

春日云崖晴杳杳東風山澑曉泠泠煙霞密邇神仙府艸木微滋亦有靈

戴溪

華鎭

月華雪彩照長川一葉扁舟破紫煙十二瑤臺登賞夜淸光長似昔時天

題戴溪亭

林東

溪亭故事幾年華來值秋霖眺望賖云障山巒多少處雨埋煙火兩三家水肥去馬行髙阪汀沒閒鷗上淺沙誰是子猷誰是戴小船杯酒興無涯

獨秀山

李易

訪戴溪長近若耶金庭雪對赤城霞沼從鵠舉添蕭索峯似鸞翔解嘆嗟每愛林間百種蝶難忘竹外四時花剡川圖上他年指獨秀山前是我家

剡溪幽居

勝絕剡溪邊巢枝度半年燕回銜落絮魚湧接飛泉丹鼎山頭气茶鑪竹外煙幽居已成趣佳致若爲傳

浴鵠沼

鵠沼開新鑑纎塵莫遣遮翠光爭水鳥紅影湛山花天外時分月林端更蔚霞髙飛畱舊迹全付謫仙家

龍潭二

云巘移佳茗風潭遶怪松書傳黃石祕稅可紫芝供抵玉休驚鵲懷珠且伴龍聴經誰氏子卉服秀仍恭

敵騎侵淮海龍潭路始通云生迷寶剎月皎現珠宮瀉澗泉噴薄依巖樹鬱蔥神交難獨擅吾黨契元同

西溪

玉龍擘山開南騖肆奔猛風蕩雪蒙蒙月流光炯炯壯气動貴門前驅入蛟井萬籟息中宵一區臨絕境奔雪有遺音垂磬得深省白雲何所聞就宿孤峯頂

登軍營塢

褰裳涉流水倚水送歸雲海角春潛到山腰路忽分伏龍應厭睡飛雹駭論文鸛雀知機早翻然不待羣

居剡一篇寄鄭天和

金庭洞在桐栢山山髙一萬八千丈中有神仙不死區鬱鬱黃雲覆其上透巖流壑遶四旁面勢參差皆意向雞登天姥有時聞鶴羨沃洲何待放彩衣大勝宮錦袍白髮奉親仍縱賞異才爭出輔淸朝爽气自欣逰碧嶂古來無位有重名吾家謫仙陸魯望平生願到猶不諧矧彼區區走俗狀桃源康樂舊鄕存路接風煙聴還往渡江正爲九華丹石筍飛泉歸指掌鸞翔鵠浴傳異時列岫方池間想象剡溪隨處可卜居乘興扁舟一相訪

貴門卜築

亂後亦擇居筮山山輒許居民百餘家喜甚手欲舞去久聞公名此幸殆天與感玆鄭重意時節共雞黍剡川非沃野地僻民更窶趂時務擷茗餘力工搗楮寡婦念遺秉污池憐數罟我欲教耦耕盡力循南畝桃杏種連

山深居可長處東鄰有節士酒酣乃發語公昔起布衣髙議掩前古親擢類平津決見逢眞主兩宮佇六飛萬乘思一舉交侵正倔彊蠭起益旁午浩然公獨歸偶出寧有補黙塞復何言長嘆汗如雨

題龍潭壁

貴門今是鹿門山盡室扶攜萬壑間流水偶隨眞自悟遙岑相望若爲攀風翻竹塢慵休掃月過松扉靜不闗潭底臥龍煩一起正須霖雨濟塵寰

書剡山所見寄周侍郎

剡山無數野薔薇黃雲爛熳相因依玉杯淺琢承墜露金鍾倒掛搖晨暉斑竹筍行三畝地紅藥花開一尺圍豆角嘗新小麥秀來禽向長櫻桃肥歌舌隨風栁外囀翠花帯水煙中飛魚跳破浪奮赤鬛鶴唳投松翻縞衣鄕闗萬里久無夢巖壑四年今息機丁寧杜宇往江北爲喚故人令蚤歸

題剡溪

我家住在剡溪曲萬壑千巖看不足卻笑當年訪戴人雪夜扁舟去何速

山水戴逵邑尙餘淸興中千巖落花雨一徑捲松風酒茗延幽子圖書伴老翁長生吾不羨久悟去來同

雪作望剡溪

玉樓瓊樹曉煙披擁衲開門四望迷淸曠世人誰似我雪中更對子猷溪

懷剡川故居

煙光流轉太駸駸又見春山換緑陰蝴蝶夢中新歲病杜鵑聲裏故鄕心焦桐冷卻風三尺瘦竹拖來月一尋早晚掉頭歸小隱誅茅千嶂白雲深

斷雲流水古巖隈憶得柴門半扇開雪打子猷船上過春從靈運屐邊來逃禪野榻排芳艸覓句寒崖掃落苔容易三年拋絕去不勝啼月曉猿哀

病目飛蠅鬢雪幹欲扶吾道愧衰殘把他杓柄力何倦還我鐝頭心便安待摘菜花添午供便裁荷葉備春寒不辭髙臥煙霞裏枕上靑山最好看

剡溪

千古剡溪水無窮名利舟乘閒雪中興惟有一王猷

了溪

禹迹始壺口禹功終了溪餘糧散幽谷歸去錫元圭

剡錄卷六下

●欽定四庫全書

剡錄卷七

﹝宋﹞髙似孫撰

○畫

戴逵畵南都賦圖

戴安道就範宣學【中興書曰逵不逺千里往豫章範宣宣見逵異之以女妻焉】視範所爲範讀書亦讀書範抄書亦抄書惟好畵範以爲無用不宜勞思於此戴於此乃畵南都賦圖範看畢咨嗟以爲有益始重畵

戴逵畵行像

戴安道中年畵行像甚精妙庾道季看之語戴曰神明太俗由卿世情未盡曰惟務光當免卿此語耳【列仙傳曰務光夏時人也好鼓琴湯將伐桀謀於光曰伊尹何如務光曰彊力忍詬不知其它湯克天下讓於光光曰吾聞無道之世不踐其土況讓我乎負石自沈於蓼水】

王羲之像

金庭觀有右軍書樓墨池舊有羲之像

王徽之像

劉原父徽之像贊曰人生誰不知妄爲世所束興來當暫往興盡期自復大雪暗溪路新晴月微燭去非斯人慕返豈斯人辱優遊便所適偃蹇尙幽獨

李紳像

龍藏寺有唐李紳書堂舊有李紳畫像

剡中溪谷村墟圖

畵錄曰毛惠秀剡中溪谷村墟圖一卷隋朝官本李嗣眞續畵錄曰惠秀繪事頗爲詳悉太自矜持翻成羸絕不及惠逺【湘東王蕭繹續畵品曰毛稜惠逺子子便捷有餘眞巧未足】

王詵雪溪乘興圖

詵字晉卿東坡題其圖溪山雪月兩佳哉賓主談鋒夜轉雷猶言不見戴安道爲問適從何處來欒城次韻亟往遄歸眞曠哉聾人不識有驚雷𨿽云不必見安道已誤扁舟犯雪來

李易詩剡川圖上他年事獨秀山前是我家易歷給事中嘗居剡之貴門山剡川固可圖自惠秀之後無其人耳又止剡溪道上詩一水縈不斷千嵓翠相扶扁舟訪雪月我昔見畵圖

訪戴圖

呂居仁答錢遜叔訪戴圖詩北風吹霜夜如雪江城艸木凍欲折病夫袖手無所爲一坐臨川已三月忽蒙妙句起衰憊頓覺和气生毛髮公能忘機我亦倦不待文殊見摩詰畵圗是非久未觧況保長年不磨滅請公置畵莫多求要與時人除愛渴

李商老訪戴圗【當是商老所藏】

李商老觀訪戴圗詩閒庭秋艸積滿砌蒼苔深忽向冰紈上聊窺訪戴心雪月俱皎皎風林互森森縱觀停艫處猶聞擊汰音終年剡溪曲何嘗返山陰徒言興巳盡眞安誰能尋浮生圗畵爾慷慨爲長吟

亷宣仲訪戴圗【宣仲名布號射澤老農宣和間爲畵學博士】

王銍云僕自會稽泛舟至剡中是時雪遲梅子煙外萬枝來岸幽香不斷蓋非人間世也友人亷宣仲在四明聞之作子猷訪戴圗見寄作長句謝之仍書四絕句於圗後剡溪萬壑千巖景人境誰能識心境君畵山陰雪後船始悟前人發淸興眼中百里舊山川荒林雪月縈寒煙應緣興盡故無盡賓主不見寧非禪當年戱畱一轉語不意丹靑能盡覩更畵人琴巳兩忘妙盡子猷眞賞處白玉花開碧玉彎戴逵溪上謝公山若敎當日逢斯景肯道扁舟盡興還越溪梅接剡溪濵得意還成一景春此日可憐髙興盡扁舟處處作東鄰山回水轉碧玲瓏月在羣山四合中香滿一船梅勝雪休誇訪戴畵屏風梅英與雪一般色不得北風香不知懶詠左思招隠句先生今有畵中詩

仲皎廬山圖

仲皎所作廬山圗窈窕淸潤有詩書气僧惟敬所藏先公翰林嘗跋

十八髙士圗

先公翰林居剡作雪館於玉岑山又作集髙亭繪晉入剡十八髙士爲圗列左右

○紙

剡藤

李肇國史補白紙之妙者越之剡藤舒元輿有悲剡川古藤文文在文卷中吳淑紙賦曰金花玉骨剡藤麻面劉禹錫詩精彩添隃墨波瀾起剡藤顧逋翁剡紙歌雲路上山陰雪中有玉人持玉節宛委山裏禹餘糧石中黃子黃金屑剡溪剡紙生剡藤噴水揭爲焦葉稜欲寫金人金口偈寄與山陰山裏僧手把山水紫羅筆思量點畵龍蛇出正是垂頭搨翼時不免向君求此物丁晉公紙詩妙制剡溪人多名錦水春歐陽公詩剡藤瑩滑如玻璃熊岑送程公辟詩溪藤頻得句雪舫夜畱賓黃太史詩蠆尾銀鉤寫珠玉剡藤蜀蠒照松煙韓持國詩剡溪柔弱難爭彊紫巖緊實爲冣長李商老詩相望唇亡齒寒國書來莫惜剡溪藤僧巽中謝吳令惠越紙詩不用微文弔剡藤紙成功用貴深精布頭未足全彰美魚綱徒勞獨擅名贈我喜同靑玉案報公慚乏碧雲情道山何日鞭歸騎給札還應付長卿

剡紙

陸龜蒙詩宣毫利若風剡紙光如月梅聖兪詩巴箋脆蠧不禁久剡楮薄慢還可怡

剡硾

薛能送浙東王大夫詩越毫逐厚俸剡硾得佳名注曰近相傳以搗熟紙名硾雞林志曰髙麗紙治之緊滑不凝筆光白可愛號白硾紙林和靖詩紙軸敲晴響茶鐺煮晚濃和靖又有槐木紙椎贈周太祝詩輕如魚网滑如脂時冩新詩肯寄來硾紙其法椎搗也

剡溪玉葉紙

皇甫松非煙傳曰臨淮武公業位河南功曹參軍愛妾曰非煙北鄰子趙象窺見慕之象取薛濤詩以剡溪玉葉紙寫之達意於非煙煙復以金鳳紙題詩酬之

澄心堂紙

剡用南唐澄心堂紙其樣甚展新安誌曰績溪紙乃澄心堂遺物歐陽公韓持國有澄心堂紙詩米元章薛道祖亦有詩

玉版紙

東坡詩溪石琢馬肝剡藤開玉版黃太史有次韻王炳之惠玉版紙詩

敲冰紙

張伯玉蓬萊閣詩敲冰呈好手織素競交鴛注曰越俗呼敲冰紙新安誌曰紙敲冰爲之益佳剡之極西水深潔山又多藤楮故亦以敲冰時爲佳蓋冬水也呂本中詩敲冰落手盈卷軸頓使几案生淸芬

羅箋

蘇易簡紙■﹝糹普﹞曰蜀人造十色箋其文謂之魚子箋又謂之羅箋剡溪有焉

○古物

晉剡鍾

晉郭璞傳元帝爲瑯琊王使璞筮遇豫之暌曰會稽當出鍾以告成功上有勒銘應在人家井泥中得之及帝卽位太興初會稽剡縣人果於井中得一鍾長七寸二分口徑四寸半上有古文所書十八字云會稽徽命余字時人莫識

戴安道琴

琴箋曰安道一琴比常制長一尺

許承瓢

唐先天中女冠投簡金庭見禇伯玉所得許承瓢遂持以進

顧歡素琴

歡隠剡山齊髙帝徵至進元綱優詔稱善賜歡素琴

顧歡塵尾

齊髙帝又賜歡塵尾

秦系硯

秦系山居詩洗硯魚仍戱移樽鳥不驚系注老子穴山石爲硏

剡西古硯

剡開元鄕民劚土值硏色下嵓也渾璞泐蝕受墨處獨砥中隳凹處唐以前物銘玉在深山有道則見山耶石耶陵谷幾變嗚呼此玉不晦不炫不以知貴不以棄賤

八角石硯

剡丁發硯於破冡外肖羲畫內鑿禹海越手輕爽石性巳空入土老也銘二火一刀硏與人俱髙甲乙丙丁硯與數不逃石之饕志之勞文之騷人之豪

二大洗

吳莊漁人得之歸章氏章氏遺余銘金兮精火兮明土兮英水兮淸器兮貞人兮聲

翠壺

甲戍冬剡丁發諸荒墟壺範簡古蘚花黛緑銅性空入手輕其銘黛澤涵靈苔花布迹金性積蛻土膏輟蝕

三足洗

表弟周樞得之淸化銘尙古雒人範模首智伊谷可陵厥用罔曁

剡錄卷七

●欽定四庫全書

剡錄卷八

﹝宋﹞髙似孫撰

○物外記

道館

金庭觀在剡金庭山是爲崇妙洞天金庭福地【道經曰王子晉登仙是天臺山北門第二十七洞天桐栢山洞中三十五里見日月下見金庭壁四十里又曰天治華頂之東門曰金庭洞天周王子晉善吹笙爲鳳凰之聲從浮丘登髙而羽化緱山去後主治華頂號白雲先生往來金庭風月之夕山中有聞吹笙者】循山趾而右得小香鑪峯其峯八面卽洞天之北門【唐裴通記曰金庭洞天在縣之東南山趾而右得小香鑪峯卽洞天之北嘗聞異香時值一仙人從古不死眞天下之絕境】又有五老峯【上多大松】卓劍峯【其山形如劍】觀之後爲放鶴峯【山峯巒奇聳多古木】其東有仙人走馬岡岡有路迹下有龍湫水極淸洌下流爲小澗有赤水橋又東爲洞山【山中人皆姓董又曰董山】是爲毛竹洞天【洞天記曰毛竹爲二十七洞天】洞門巖石竦立有老木龍藤糾繞巖石洞前有碧洞去觀二里曰再度村【世傳右軍度此見山嶺崇峻以爲罕有故謂之罕嶺】去觀東去十五里有大湖山峯勢入天上有赤水丹池【池可丈餘深不可測其水色赤勺之則其淸如鏡禱雨甚靈】舊爲王右軍宅東廡設右軍像有書樓墨池鵝池【裴通記曰瑯琊王羲之家於此其書樓墨池舊制猶在書樓今不存墨池方丈餘水或淸或黒亦甚異也又有鵝池在卓劍峯之下可三畝水極淸潔石鼓山有靈鵝嵓謂鵝飛於此山】右軍捨宅爲觀初名全眞館又攺金眞宮【舊傳右軍捨讀書爲觀】宋齊間禇伯玉居此山【伯玉居此山三十餘年後逰南霍山復歸謂弟子曰吾從去十旬當逝及期而終年八十六史言齊髙帝迎之辭疾勅於剡白石山立太平館居之與舊經少異】沈約有金庭館碑唐先天間遣女道士投簡金庭觀見許承瓢遂持以進【眞誥曰上虞吳曇得許承一瓢贈伯玉伯玉巳授弟子朱僧受歷代寶之可受一斛】張說題金庭觀詩【女珠道在豈難求海變須敎鬢不秋他日洞天三十六碧桃花發共師逰】唐僧小白題金庭觀詩【羽客相畱宿上方金庭風月冷如霜直饒人世三千歲未抵仙家一夜長】羅隠送裴饒歸會稽詩【金庭路指剡川隈珍重良朋自此來兩鬢不堪悲歲月一巵猶得話塵埃家通曩分心空在世逼橫流眼未開笑殺山陰雪中客等閒乘興又須回】李易居剡寄鄭天和詩【金庭洞在桐栢山山髙一萬八千丈中有神仙不死區鬱鬱黃雲覆其上透巖流壑遶四旁面勢參差皆意向雞登天姥有時聞鶴在沃洲何待放彩衣大勝官錦袍白髮奉親仍縱賞異才爭出輔淸朝爽气自驚逰碧障古來無位有重名吾家謫仙陸魯望平生願到猶不諧矧復區區走俗狀桃源康樂舊鄕存路接風煙甘逺往越江正爲九華丹石筍飛泉歸指掌鸞翔鵠浴傳異時列岫方池閒想象剡溪隨處可卜居乘興扁舟正相訪】劉旦逰金庭詩【衡嶽眞人稱福地南齊髙士寄山河赤城仙去騎丹鳳墨沼人傳詠白鵝一世風流俱寂寞千年气象故嵯峩登臨不盡懷人恨惟有蒼蒼石可磨】仙都李淸叟詩【山屬蓬壺第幾重奇峯翠岫繞靈宮雲藏毛竹深深洞煙起香鑪裊裊風放鶴巳歸天漢上養鵝無復小池中羽人盡得飛章法神與寥陽路暗通】歐陽建世詩【右軍平昔愛觀鵝尙有池塘聚淥波但見當時塵迹在徘徊終日對嵯峩】天臺金卞詩【尋眞窮養浩崇妙路迢迢洞掩峯千疊塵分水一條白雲生石壁飛閣挿崖腰隠隠存仙迹渾疑在碧霄】羽士葉參光詩【迢逓人間入路遙忽窺仙闕絕塵囂事尋奇異彼燕石文載興崇是晉朝攻藝髙樓無筆硯養鵝靈沼識蒭蕘英雄𨿽逐年華謝萬古眞風冠碧霄】淮南馬並詩【右軍學業隠林丘世來年餘景尙幽苔鎖一泓殘墨沼雲遮三級舊書樓欣逢羽客開金闕快覩仙童侍玉旒自怪今朝說凡骨飛身得向洞天遊】四明朱全詩【憶昔羲之古事修龍蟠云捲卒難搜鵝池墨沼今𨿽在誰復書堂筆下求】羽士李太澄詩【步步溪山轉幾重五云深處敞琳宮峯巒秀擁神仙至門徑淸無世俗風畫靜碁聲深院裏月明琴弄夜堂中丹成仙子無餘事祗待蟠桃信息通】

桃源觀唐爲太淸宮在剡門之北【唐武徳八年置號太淸後廢幹佑三年重置曰桃源觀人言太淸宮屋趾延袤在北門之外今門外田疇猶曰宮前畈按吳越時有東都帖曰桃源觀宮主靈逸大師陸契眞乞以錢本回運香油未審剡縣太淸宮所彼三淸大師作眞聖宮此帝院使用則是時太淸宮尙存又與桃源觀爲二區矣】沈遘贈剡溪桃源宮王道士詩【我昔剡溪遊道人一相遇重來十歲餘顏色宛如故頋我命衰早鬢毛已蒼然乃知世上榮詎若山中閒道人家東都問胡不歸北北方多風塵素衣化爲黒斯言共所信吾志亦江湖瀟灑會稽守平生欣莫如君恩容茍安願奉三年計幸爾數到城間談北方事】觀有古鍾【世傳鍾霾今嶽祠前田池中】

僧廬

惠安寺在剡山之陽舊曰般若臺寺又曰法華臺寺【晉羲熙二年南天竺國有髙僧二人入金華師道深弟子竺法深授阿毗譚論一百二十卷甫一宿而誦通道深遂讚法友釋迦重興今光授記遂往剡東■﹝山卬﹞山復於剡山立般若臺寺會昌廢咸通八年重建攺法華臺寺天佑四年吳越武肅攺興邑寺大中祥符元年攺今額十道志曰西臺寺今法臺寺是也陳惠度所立】寺有上方軒牕與溪山對極髙明之眺中產艸號鹿胎艸【獵士陳惠度射鹿此山鹿孕而傷旣產以舌舐子身死而後母死惠度棄弓矢投寺出家後爲名僧鹿死之處生艸號曰鹿胎艸】寺有灌頂壇【張繼剡縣法臺寺灌頂壇詩九燈傳像法七夜會龍華月靜金田廣幡搖銀漢斜香壇分地位寶印辧根牙試問因緣者淸溪無數沙】趙嘏有早發剡中法堂寺詩【暫息勞生樹色間平明塵事又相關吟辭宿處煙霞去心負秋來水石閒竹戶半開鐘未絕松枝靜霽鶴初還明朝一倍堪惆悵回首塵中見此山】寺有增勝堂寺僧彥彊所居王銍題詩【心是華嚴境圎機更善根一塵猶可見十勝不爲繁放鶴掃松徑呼猿開竹門妙髙峯頂住客到亦忘言】彥彊山居詩【老矣母能役嵓分艸艸緣放渠藜六尺銷得屋三椽雪盡收茶早云晴拾菌鮮有時臨近澗揎手弄潺湲】擇璘題思安淸意太師幽逺庵詩【得意幽深觸處眞何須丘壑宻藏身愛玆殊勝園林地非彼等閒花木春白畫杜門人莫到淸談絕俗世難親紛紛鬧市繞山腳獨有此中無點塵】

圓超寺在剡山之西舊曰靈【由山】庵【晉天福六年建奉國院大中祥符賜今額】王銍詩【松間淸月佛前鐙庵在危峯更上層犬吠一山秋意靜敲門知有夜歸僧】山中奉靈感大士精祈必格寺有大觀舊記【記曰圓超禪院舊曰靈岫庵有老僧獨居禮觀音觀音乃舊工王溫夾薴爲之治平初國子博士鄭公宰剡秋夜月明夢一人儀形有異進而前曰衣敝久矣幸念之一日詣寺見大士像喟然曰感夢者非此乎命工繢飾宰及瓜謂院僧曰大士常感於予願輸金易之以去僧合謀曰金𨿽多豈若大士在山中可爲無窮之福利也賫金請於宰前一夕宰之家人皆夢大士曰翌日當訣矣宰見僧至遂奉以歸自是剡人益奇其事乃記大士靈感之因大士靈感之迹云崇寜五年四月旦承務郎尉鄭雄飛記】有亭盡得溪山登覧之勝曰挾溪亭盧駿元題圓超寺挾溪亭詩【孤亭瞰平野雙溪分兩腋野闊春風香溪晴照人碧我來亭上天欲春溪聲野色爭赴人胸中丘壑相映發翛然便欲乘飄輪惜無妙手王摩詰半破鵝溪重畵出溪山應喜得賞音盡遣煙霞供落筆我嗟吟鬢犯車塵一憑危欄眼界新寄謝溪聲與山色他時來作个中人】梅溪王十朋次韻【路入剡山腰風生玉川腋孤亭物外髙雙溪眼中碧山僧作亭去幾春賞音端的逢詩人自從妙語發丘壑遂使絕景多蹄輪我來首訪維摩詰問訊雙溪自何出發源應與婺溪同賦物慚無沈郎筆憑欄一洗利名塵入眼翻驚客恨新山城重重水如帶可能挽住思鄕人】王銍登挾溪亭詩【剡中何許隔林坰無復晴巒到眼明賴有西南天一角亂雲深處疊秋屏】松嶺之側舊有俯山堂前拖眾山下瞰井【邑堂廢已久昔人畱題甚多如近離城市不多地髙壓樓臺無限家不知誰人作】寺前巨竹數萬个瑯玕入天今非昔矣

瑞像寺在邑之東吳越武肅王所創【唐景福元年】

南巖廨院【唐龍紀元年建縣東二百步今廢爲民居】

實性院在剡山之西唐曰淸泰院【唐乾元中建淸泰院會昌廢晉天福七年重建大中祥符元年賜今額】寺下有古井【輿地誌曰城內有石井深五丈卽此也】

超化院在剡門之北其後枕剡坑有林澗之美【晉天福七年建水陸院大中祥符攺今額】院有鑑軒石延慶題鑑軒詩【一軒曽揭鑑爲名軒下方池徹底淸坐客不須頻拂拭主人猶恐太分明一塵不染元無物萬像俱涵豈有情堪笑越湖三百里等閒風浪不曽平】劉彛嘗賦悼賢詩【越州剡縣超化院皇佑辛夘春予寄居是邑民方阻饑流莩萃千里集於城下縣令祕丞過公彥專勸誘豪族得米二萬斛以救民明年又饑遂出常平錢萬緡請糴於明歸以剡價取其嬴米幾萬斛繼續民命尙憚其不給也乃刻俸麥七十斛爲種而假超化院左僧民之田十餘頃役饑民耕種之明年得大麥五百餘斛嗣給流民各俾歸業熈寜已酉春餘倅永嘉就移湖北道出剡溪民有懷過公者尙皆感泣而院僧聞其云亡尢增痛悼因書屋壁繼以詩良疇十頃接晴煙曽假過侯就旱年俸麥一車開徳濟流民千里荷生全人嗟逝水今亡矣俗感遺風尙泫然獨對老僧談舊事斜陽春色漫盈川】先公和曽原伯寄超化舉長老詩【文聲宮祉韻鸞和素履冰霜凜節柯鵬翼扶搖驚斥鷃鳳翔寥廓無靈鵝參元問學淵源逺友許遊從日月多誰袖新篇來古剡夜寒不覺聳肩哦】

明心院四山環合自成一嶼寺在其中前臨松嶺路通吳越【建隆二年陳承鄴捨宅建號黃土塔院大中祥符攺今額在縣北二里】魯國唐咨記【記曰邑北五里林巒幽邃如城郭其西北一隴望之蔚然髙出於羣峯曰黃土嶺嶺腰有靈泉淸冷甘滑行者負者滌熱爲涼顯徳七年鄕民蘇老賓請於錢氏爲僧院宋建隆初爲黃土塔院又有陳房二翁捐山以廣寺治平三年賜今額景佑中僧仁偃甃爲二泓立廊以升凡二百級人至瀟灑不知人間有暑惟佛法能轉惑見爲眞智卻羣迷爲正覺離執著爲圓明然後逍遙乎眞空之理超悟乎妙道之場所謂明心者因夫明心之理以告云】西山之嶺有歸鴻閣王銍歸鴻閣詩【初離江渚荻生芽飛到龍荒雪滿沙寄語不須傳信逺將軍憂國不憂家不向幽林敞畫欄夕陽空伴六朝山故人爲我畱歌興絕勝溪邊訪戴還今君有意去來中白日無私物自公回首溪山莫畱戀不隨社燕與秋鴻】仲皎歸鴻閣詩【精舎傍修嶺道心隨眼明山遺僧偃迹水作剡溪聲無雨竹亦潤有風松更淸上方眞可住不用觸歸情】又有歸云亭仲皎歸云亭詩【一從飛出岫舒捲意何長作雨徧天下乘風歸帝鄕無心憐灑落到處自淸涼縹緲來空碧吟邊帯夕陽】又有偃公泉【僧仁偃施水得名水味淸甘宜茶】王梅溪偃公泉詩【泉自何時有得名從偃公誰能繼長陸爲載水經中】寺有詩僧仲皎自號閒閒庵今爲倚吟閣先公爲僧惟敬記之寺之南麓先公翰林所藏山有藏書寮又有雪廬玉峯堂秀堂

福感寺依小坡有竹前有橋橋下澗水通焉【晉天福四年建號報恩大中祥符攺東二十五里】

普安寺居坦平後依山甚髙峻號白雲山雲起卽雨山中林木前有池【宋元嘉二年建會昌廢後唐淸泰二年興】

資福寺在平野後有小山東望四明山前鑿小池【晉天福八年建號增福大中祥符攺東三十里】

尊勝寺在小坡陀中山枕四明山寺之山曰淸泉山凡寺之內外前後每鑿地三尺必得水𨿽地有髙下無所異丈室之前有兩池淸潔紺碧【宋永嘉二年曰厚山院會昌廢天福六年建治東四十里】

華藏寺居陽坡有竹樹左爲四明山乃茹蘭禪師所立【晉開運二年號雲峯院大中祥符攺東四十五里】

上乘寺枕四明山四圍皆山多林樾池前一巨壑其左一池水湛潔距寺之西南一里有雪潭有龍居焉【梁永明二年置安福寺會昌廢景福元年興建東七十里】

法祥寺據山山勢秀拔左右環擁林木陰翳寺之後有峯曰獅子頂距寺三里有靈鵝山【世傳右軍鵝池中鵝飛至山中】山有石鼓洞洞爲穴二髙七丈有二石鼓【晉時於此山置石鼓山】洞中可坐一二十人淸淨澄邃洞之前有澗水潺湲【宋元嘉二年號延福會昌廢後唐淸泰二年興大中祥符攺法朗又攺今額治東七十里】

淸隠寺居山腰其北三峯皆峭峻巨杉交蔭路通四明雪竇山其第二峯有龍池池中有金蛇金綫文龜蛇見則雨前有二洞橋橋下淸澗湍激又有四照亭左右有二巨壑【唐大中七年建三峯院治平三年攺東七十里】仲皎送僧入三峯詩【上人瞿曇裔律身玉無瑕力究毗尼論汪汪海無涯振錫復何許三峯隠蒼霞堂上大道師靈芝髮根芽想見湧法施冬冬鼓聲撾上人從之遊勿憚歲月遐坐待霜露熟香風散天葩】

明覺寺據山後依燕尾峯面獨秀峯林木環聳山中有七井其一大者深五丈闊一丈有一靈鰻若大椽常見之寺之左有白蓮龍潭下有大壑曰白蓮池【寺始於長安營焉後有老師望一處有靈光遂遷寺今謂之光明塘後冇聞山中鐘鼓聲者又遷今所梁大通元年智逺禪師建禪林寺會昌廢晉天福建大中祥符攺今額南二十里】

空相寺依平山前有澗水【太平興國元年號開明院大中祥符攺南四十里】

禪惠寺據山之坡山形圍焉山林蔚靑前有一池右有回龍橋橋之下澗水出焉山中有古井齊景明中安南將軍黃僧成家天雨錢數億萬捨以造寺號錢房寺【梁天監中攺禪房寺會昌廢咸通二年重建縣之西二十里】

天竺寺宅山之腰山極崇峻多筱竹前山亦巍竦寺之前有石曰安禪石四五枚又有破石石平爲半有淸澗環激【晉天福七年建號西明院祥符攺今額縣之西二十里】

顯淨寺在平嶼左右有松竹寺有八池水甚淸美其西廡有白鶴井【齊永明三年建靑林寺會昌廢後唐長興元年建大中祥符元年攺縣西二十里】

悟空寺據髙巖前有巨壑又東有山澗通蛟井【周廣順元年於古烏流寺基建保安院治平二年攺在縣西二十里】有石如鼓不擊自鳴【白樂天沃洲山記曰北對四明而金庭石鼓介焉】盧天驥題石鼓詩【山在江城欲盡頭招提無處著淸幽寒沈水底長畱月冷入天圍不剩秋村靜尙遺看鶴戶溪寒只受釣漁舟眼前佳思能如許悔不長爲隠地遊】

大明寺居獨秀山面大溪有古井可五尺深數尺水不曽少竭山之西爲韶國師所鑿有坑甚深【晉天福四年有姚氏女捨宅爲寺曰崇明寺治平二年攺今額縣西三十里】

眞如寺白道猷行溪而來登山腰有禮拜石石上有兩穴膝如陷焉山中築庵道猷居焉其後於山之坦平者立剎四圍山林蔚茂峯巒峻拔澗溪遶寺淸汲皆通澗水入於五龍山潭【周顯徳元年號寶壽院大中祥符攺西四十里】

宣妙寺居法華山林樾淸邃山有大士井泉味淸美深無底東麓有淸泉筒引以入於寺其東二小池植蓮【宋元嘉二年號崇明寺會昌廢晉天福四年建治平攺西四十里】

戒徳寺依火鑪尖山山甚秀拔如星子峯前有松林左右皆松竹二池澄潔【齊永明三年置光徳院會昌廢天福七年建西四十里】

普惠寺依遙望山有林樾前有橋流水過之東爲放生池【齊永明三年號贍養法華院會昌廢乾符重建治平攺西四十里】王銍題普惠方丈詩【鏡裏形容水底天定將何物諭眞禪心安便是毗盧界盡日添香伴兀然】

證道寺居五龍山峭崖絕壁上攀雲霄竹樹蒙蔽前有陰澗來自寶壽山注於龍潭潭有五山中有晉髙僧白道猷道場【山中產茶不在日注下取潭中水瀹茶尢絕奇治西四十五里晉開運元年號五龍院】

定林寺依山林壑崇峻山抱其右其左翼以太溪水石淸湍水出於黃院相去五里有響巖雨下則巖響又有東泄潭有龍居焉其左有山曰石姥山【宋元嘉二年號松山院會昌廢晉天福重建治平攺西四十五里】山中有響巖龍潭盧天驥過定林寺詩【寒旌隠隠入花村小雨初晴水帶昬不憚山程尋寺去只將詩思與僧論麥侵水步深藏艇栁暗人家半掩門莫厭禪居蕭冷甚此來一爲訪溪藤】

下鹿苑寺山接太白山【其上卽披云寺宋元嘉二年建號靈鷲寺會昌廢咸通十四年重建治平元年攺西四十五里】有隠天閣盧天驥登鹿苑隠天閣詩【欲結愛山人共了尋山債未有買山錢愁聞有山賣小雨濕春風倦雲遮落日不若叫風來吹云放山出一眼吞萬山寸心貯千里何日上歸舟教人問春水殘雪領春來疏鍾驚夢去尙憶去年愁孤舟系江樹】再登隠天閣詩【好在滄洲趣靑蘋入眼多落紅隨水盡啼鳥柰春何生事詩千首功名印幾窠如何喚禪伯軟語坐盤陀】山有龍潭潭泄水下爲飛瀑對瀑水爲玉虹亭盧天驥登鹿苑寺玉虹亭詩【饑鼯愁玃號窮冬層巒秀壁撐晴空閣拖小藤餘力借來看霜巖飛怒虹小溪催呼老款段瀹鼎篝火烹團龍餘甘入口齒頰爽兩腋便欲生淸風悠然千里墮眼界金篦割膜開雙瞳乃知足力不到處別有天地生壺中國恩欲報巳華髮徵車未去先晨鐘玉川乘雲紫皇家謫仙騎鯨河伯宮聊追二子歸禹穴碧空轉首山重重】葛翁仙壇壇之北有仙井水極淸美下通海眼四時不竭上有石覆之

上鹿苑寺山自太白山來有姚聖姑者來赴下塵梵供不納遂披云登山中曳裾止處有靈犬隨之遂立寺盧天驥遊鹿苑寺山詩【喜車尋春杖登髙不待扶蟻寒穿栁影蜂暖飽花須把酒憐櫻筍臨流憶鱖魚他時公事了方有醉工夫宋元嘉七年姚聖姑於西山造披云院晉天福七年吳越攺披云寺治西四十五里】山中有接山堂盧天驥詩【政和戊戌自東憲遊雲予嘗愛晉人吏隠多在會稽而王子猷冒雪訪戴尢爲一時勝事予以捕冦過剡時方大雪初霽山流暴漲橋斷不可行遂登鹿苑寺憑欄四矚便覺溪山來相映發豈眞中令當日應接不暇處耶爲名堂爲接山且賦詩以紀其事故臘老欲盡新春慳未來無令隴梅覺且遣山禽催雲間古招提鐡鳳翔斗魁單車夜剝啄境淨無纎埃修篁舞瘦蛟怒瀑生晴雷坐久欲頬風吹我心霧開乃知白蓮社未下黃金臺緬思王騎曹逸韻挽不回且同謝康樂屐齒破蒼苔重遊定不惡林壑富詩材】

剡錄卷八

●欽定四庫全書

剡錄卷九

﹝宋﹞髙似孫撰

○艸木禽魚上

木

松酈道元水經曰嵊山臨江松嶺森森戴逵松竹贊猗猗松竹獨蔚山臯肅肅修竿森森長條戴公文章世少見之此贊甚簡古森嚴

柏

謝靈運山居賦曰木則松栢檀欒會稽郡記曰會稽境多名山水峯崿隆峻吐納雲霧松栝楓栢枝擢幹聳鄭僧保剡人孝感甘露降松栢條

檀

傳曰檀可爲車故曰疆韌之木陸璣艸木疏曰檀木皮靑滑澤宋南渡初制五輅須檀爲車軸取諸剡至今郊年文移如舊

櫟

水經曰謝靈運與惠連聨句刻孤潭櫟側詩曰山有苞櫟爾雅注曰櫟有梂彚自褁

梓

水經曰謝車騎居嶀山東北曲江起樓樓北桐梓森摐

桐

謝車騎嶀江所居桐梓森摐人號桐亭丹池山在剡之東舊曰桐栢山道經曰上有桐栢合生

椿

剡溪谷多此木孔徳紹詩歲積松方偃年深椿欲秋用莊子事妙絕杞謝靈運詩滮池漑稉稻輕雲暖松

杞

齊唐詩楩柟非給燎鱮魴必施罛

楮

出越經說文曰楮糓也陸璣艸木疏曰江南以楮搗紙剡溪作冰紙亦取此東坡詩膚爲蔡侯紙子入桐君錄李易剡貴門卜築詩趂時務擷茗餘力工搗楮謂作紙也

檉

出山居賦越經爾雅曰檉河栁張衡南都賦注曰檉似栢而香江淹檉頌曰碧葉掩藹頳柯翕赩諭鳬詩曉壇檉葉露春圃術苗風

柞

周處風土記曰始寜剡界山多柞木吳越之間名柞爲櫪爾雅曰栩杼柞樹也漢五柞宮卽此木

石楠

李白詩水舂雲母碓風掃石楠花祖巳詩不知疊嶂夜來雨淸曉石楠花亂流魏王花木志曰石楠樹野生二月花開剡山谷多此冬葉尢可愛

朴

平泉艸木記曰厚朴得之剡溪

樟

出越經酉陽雜俎曰江東人以樟爲船張嵲詩白水汪汪滿稻畦樟花零落徧前溪

■﹝木祭﹞

輿地誌曰越太平山生■﹝木祭﹞木剡多此木非止太平山也

櫧

出越經李嘉佑詩子規夜啼櫧葉暗逺道春來半是愁

思木

平泉艸木記曰相思木得之剡溪三異記述異記皆曰戰國時有民戍秦妻思之卒塜上生木枝葉皆向夫所謂之相思木吳都賦曰相思之樹注曰樹理堅邪研之有文可作器陸龜蒙詩樹號相思枝滿地鳥語提壺聲滿溪權徳輿相思木詩空見相思樹不見相思人

竹

許敬宗竹賦曰筤谷著美稽山見知衛稱淇澳梁賦夾池吳筠竹賦曰渭川千畝山陽數林會稽潤玉羅浮色金竹在會稽尙矣剡左右沙村冣宜竹

箭竹

左傳曰東南之美有會稽之竹箭剡謝巖五龍山尢多靈運山居賦曰二箭殊葉注曰苦箭大葉笄箭細葉戴凱之竹譜曰會稽箭冣精節間三尺堅勁中矢字統曰箭竹之別形小身大葉曰箭竹原父箭竹詩冉冉東南美托根那在玆黃太史箭筍詩會稽竹箭天下聞靑嶺霜笴搖紫雲巽中詩適越長懷冬箭美遊吳未數蒓絲滑

毛竹

金庭曰毛竹洞天有毛竹李淸叟詩雲藏毛竹深深洞煙起香鑪裊裊風

斑竹

愽物志曰洞庭二女以涕揮竹盡斑唐蔣防湘妃泣竹賦曰帝舜兮南巡不回二妃兮心傷巳摧淚浪浪而墮睫竹冉冉而凝苔李端詩云去低斑竹風來動白蘋

燕竹

燕來時作筍取其早也王梅溪在剡有詩問訊東墻竹佳名始得知龍孫初迸處燕子正來時

苦竹

山居賦曰竹則四苦齊味謂黃苦靑苦白苦紫苦也越又有烏末苦頓地苦掉尾苦湘簟苦油苦石斑苦苦筍以黃苞推第一謂之黃鶯苦剡亦有之孟浩然詩歲月靑松老風霜苦竹余

水竹

山居賦曰水石別谷注曰水竹依水而生甚細宻

石竹

山居賦注曰石竹別叢大以充屋其巨者竿挺之屬細者■﹝無﹞箐之流閩中記曰勞竹似石竹

慈竹

任昉述異記曰南中生子母竹慈竹是也酉陽雜爼曰慈竹夏雨滳汁入地而生王勃慈竹賦曰如母子之鉤帶似閨門之悌友喬林慈竹賦曰類宗族之親比同朋友之造膝宋景文公慈竹贊曰根不他引是得慈名注曰竹性土產根不外引宻不容笴生夏秋也

桃枝竹

書曰篾席紛純孔安國曰篾桃枝竹也爾雅曰桃枝竹四寸有節又有梁簡文帝竹賦曰玉潤桃枝之麗魚腸雲母之名梁元帝詩柯亭臨絕澗桃枝夾細流皮日休詩鼓子花明白石岸桃枝竹引翠嵐溪

筀竹

字書曰筀竹名也有早竹晚竹棉竹梅聖兪詩侵天筀竹溪西東

筋竹

羅浮山疏曰筋竹堅利南土以爲矛筍未竹時堪爲弩弦皮日休詩烏紗任岸穿筋竹白袷從披趂肉芝

閃竹

越閃竹卽宋景文黃太史所謂對靑竹宋公贊曰翠溝如畵太史賦曰金碧其相

紫竹

剡山谷間往往有之宋景文紫竹贊曰竹生三歲色乃紫

方竹

玉岑山所植贊寜筍譜曰辰山有方竹其方二寸桂苑叢談曰李徳裕遊甘露寺贈僧方笻竹杖後數年至寺僧圓之矣陸龜蒙筍賦曰洪壚靡定方圓不均注曰南方有方竹宋景文方竹贊曰竹个皆圓此獨方形張忠定公方竹詩筍從初茁已方堅峻節淩霜更可憐王平父方竹詩方竹同吾操端然直物間

人面竹

剡山有之竹徑幾寸近本逮二尺節極促四面參差竹書曰如魚身而凸頗類人面

淡竹

本艸曰竹類不一而農經所載惟筀竹苦竹淡竹耳

花

牡丹

仲皎牡丹詩玉稜金綫曉妝寒妙入天工不可幹老去只知空境界淺紅深紫夢中看擇璘牡丹詩東君著力爲渠裁妙絕眞姿不受埃嗟我一觀如夢幻倚欄非爲愛花來

芍藥

李易剡山詩斑竹筍行三畝地紅藥花開一尺圍王梅溪剡館芍藥詩已過花王候才聞近侍香來遊禁酒地免作退之狂

海棠

艸木記曰木之奇者會稽之海棠沈立海棠記曰徳裕言花中帶海者從海外來程琳海棠詩所謂海外移根灼灼奇是也海棠以蜀本爲第一今山間所有多野棠王梅溪在剡有海棠詩欲與春爭媚嫣然一笑芳雨中如有恨疑是爲無香先公在剡謝人海棠詩富貴天姿錦里人髙華全比玉堂臣緑嬌紅嫩精神是肯折園林兩樹春注曰花譜以海棠比翰林學士唐吳融海棠詩太尉園村兩樹春年年奔走看花人此詩全成讖也

桂

艸木記以剡中丹桂爲奇徳裕有訪剡溪樵客得紅桂詩曰昔聞紅葉枝獨秀龍門側越叟遺數株周人未嘗識來自天姥峯長凝翠嵐色記中曰又得剡中眞紅桂李白詩何以折相贈白花靑桂枝𨿽然剡溪興不異山陰時劉長卿寄剡中諸官詩桂香畱客處楓暗洎村時梅溪王公記周氏天香亭曰嵓桂數百根皆古木也蒼然成林森然成陰洞然而深窅徑通幽而亭乎其中主人日與客遊焉如入宜人之林而夏不知暑如登飛來之峯而香生自天如騎蟾蜍遊兔宮而下遊人間世眞剡之絕境也先公次韻楊少云桂花詩溶溶漠漠秋光淡耿耿寥寥夜色淸不是靈根函爽气如何醞得此香成玉兔搗霜千萬粒淒風折作四花凝廣寒慣識朝眞趣一笑秋空意欲淩少云名寅爲兵部侍郎時同在剡

四季桂

予雪館嘗植四季桂白居易詩有木名丹桂四時常馥馥棗據詩芳林挺芳幹一歲三四花據晉人也

雪桂

雪館雪中桂有花坐客以爲自古未有餘曰李賀詩雪下桂花稀杜牧詩桂花香帶雪古人已見之

山茶

平泉艸木記曰得會稽之山茗越山固多也陶弼山茶詩淺爲玉茗深都勝大曰山茶小海紅先公雪館山茶詩江南嘉木蔚蒼蒼能與山梅次第芳葉厚耐擎三寸雪飛初怯受一畨霜

石巖

花比杜鵑尢紅石巖先放葉後著花仲皎石巖花詩朱英歷歷爍晴空過了花間幾信風明日畵闌供徙倚卻須有句到芳叢

茶

王梅溪剡館茶詩日烘香倍逺雨浥韻尢淸山谷詩雨浥何郎試湯餅日烘荀令炷鑪香其用日烘乃山谷詩中來也酴醿先公剡中賦

酴醿

花詩羽蓋珠旛上下蒙倚欄碧動舞蛟龍誰憐澹素朝天面自現光明滿月容楊栁風柔沾絮濕薔薇露重染衣濃典型猶帶醺酣力醞得餘春百倍醲

杜鵑

剡僧擇璘杜鵑花詩春老麥黃三月天靑山處處有啼鵑懸崖幾樹深如血照水晴花暖欲燃三嘆鶴林成夢寐前生閬苑覓神仙小山拄頰愁無柰又怕聲聲■﹝目舌﹞夜眠剡人謂之映山紅唐僧修睦有映山紅詩山前幾見煙邊重溪畔曽逢雨後斜

瑞香

西太白山有此花盧天驥剡山瑞香花詩入夢生香酒力微不須金鴨裊孤馡爲嫌淡白非眞色故著仙家紫道衣時盧政在西山也了元瑞香譜曰廬山瑞香比他郡冣香信乎風物各有相宜吳曽漫錄曰剡山瑞香花天聖中始傳東坡諸公悉作瑞字此山記中載瑞香花及訥禪師詩山中瑞來一朝出天下名香獨見知張祠部以瑞爲睡其詩曰曽向端州睡裏聞香風占盡世間春竊花莫撲枝頭蝶曽見南牕半夢人先公翰林詩云岑深處獨翹翹香逐吳山一夢銷味入禪心淸透澈錦燻篝暖不容招

紅梅

盧天驥迎燻堂紅梅詩河陽滿縣栽桃李風過落花吹不起潘郎逺韻故不凡爲米折腰聊爾爾剡溪詩尹亦可人作堂餉客名迎燻𨿽無桃李繼潘令紅梅一窠香入云自憐多病繡衣客百年未半鬢先白長鞭短帽飽霜露田園將蕪身未索何日背琴攜瘦笻鳴弦堂上迎薫風梅香巳斷葉初暗滿枝著子雙頰紅寄聲艇子可畱意爲我沿溪撐短篷王梅溪紅梅詩桃李莫相妬天姿原不同猶餘雪霜態未肯十分紅

千葉黃梅

王梅溪詩菊以黃爲正梅惟白冣嘉徒勞千葉染不似雪中花先公翰林詩一夢梨花失曉云晚貪黃裏弄精神寒枝染透薔薇露猶向人間犯色塵

蠟梅

花有紫心者靑心者紫者色濃香烈謂之辰州本蠟梅聲名自蘓黃始徐師川詩所謂江南舊時無蠟梅只是梅花對月開也王梅溪剡館蠟梅詩非蠟復非梅誰將蠟染腮遊蜂一見過訝自蜜中來

菊

朱放剡溪舟行詩漠漠黃花覆水時時白鷺驚船此溪邊菊有花也先公於雪館西坡手種一二百本最奇者紫菊丹菊杜荀鶴詩雨勻紫菊層層色風弄芭蕉葉葉聲庾信詩層霄映紫芝潛澗泛丹菊者是也先公有種菊詩菊載神農經不見詩三百周官敍鞠衣一言僅可摘黃華紀呂令落英餐楚客伯始飲得壽桐君書探賾移根候萌動需時當甲拆我羨柴桑裏敢希履道宅不種兒女花朱朱與白白閱譜品𨿽多求栽地恐窄揠苗助其長抱甕漑以澤朗詠黃爲正流播風傳格寒香紫茁蘭晚節銅柯栢相繼早梅芳一笑巡檐索

丁香

剡山白丁香絕多殊不惡李賀詩亂系丁香梢滿欄花向夕錢起丁香詩露香濃結桂池影闘蟠虯

薝卜

此花生山谷榛篁間冣多禪月所謂白薝卜花露滴也韓渥詩整釵梔子重呵酒菊花香杜甫梔子詩其實也王梅溪詩禪友何曽到逺從毗舎園妙香通鼻觀靜悟佛根源

水仙

水仙自魯直文潛詩得名者有單葉者先公詩朝朝暮暮泣陽臺愁絕冰魂水一杯巫峽云深迷昨夢瀟湘雪重冩余哀菊如相得無先意梅亦傾心敢後開惱徹會心黃太史他花從此不須栽

薔薇

李易剡山詩剡山無數野薔薇黃雲爛熳相因依李白題東山亦曰不見東山久薔薇幾度花

淩霄

元稹詩寒竹秋雨重淩霄晚花落白居易詩有木名淩霄擢秀非孤標陸遊詩庭中靑松四無鄰淩霄百尺依松身

剡錄卷九

●欽定四庫全書

剡錄卷十

﹝宋﹞髙似孫撰

○艸木禽魚下

果

梅

皇甫冉寄袁郎中經剡詩受律梅初發班師艸未齊崔顥入剡詩山梅猶作雨溪橘未知霜仲皎次韻王性之梅花詩白玉叢邊碧玉流見花無復爲花羞春風細雨溪山路洗盡去年今日愁春到寒林雪得知雪中誰解認芳姿溪山飛上一輪月香滿風前獨立時擇璘梅花詩花老香微春始來禁寒惟有雪相陪無情誰爲添愁怯雨後風前亦可哀江朝宗梅花詩【朝宗栝蒼人有詩名】小小人家短短籬冷香濕雪兩三枝寂寥竹外無窮思正倚江天日暮時月淡霜淸驛路長一枝春信到江鄕西山餓死魂猶瘦洛浦仙遊佩亦香先公翰林次韻新新數點照疎籬又折今年第一枝只爲知心無著處雪中獨立冣多時踏雪歸來水路長親曽相見白雲鄕風來風去都無那分付行人一點香

杏

盧天驥剡中詩山杏枝頭鵯鵊兒來傳春意語多時王銍杏花詩玉人半醉點丰肌何待武陵花下迷記得秋千歸後約黃昏新月粉墻低醉裏餘香夢裏云又隨風雨去紛紜人間春色都多少莫掃殘花不盡魂

桃

張燕公題金庭觀詩他日洞天三十六碧桃花發共師遊東坡詩云劉氏宅邊霜竹老戴公山下野桃香王梅溪紅桃詩洗盡夭夭色泠然眾卉中卻將千葉雪全勝幾株紅

李

林槪剡郊野思詩故園桃李經年別一望歸心繞翠蹊越桃李品最繁剡亦多佳種翠李竊脂桃最髙李紳遊剡龍宮精舎晝寢有老僧見一黒蛇上剎前李樹食其子復望東序而去入紳懷中僧曰公睡中有所睹否李曰夢中登李樹食李甚美似有一僧相逼乃窹僧知非常延遇甚謹

櫻桃

李易剡山詩豆角嘗新小麥秀來禽向長櫻桃肥盧天驥鹿苑詩把酒憐櫻筍臨流憶鱖魚沈約詩野棠開未落山櫻發欲燃剡山固多山櫻

枇杷

謝靈運七濟曰朝夕食旣畢摘果堂陰春惟枇杷宻林禽春安得有枇杷也始寜塹多植此剡坑吳莊最多宋謝瞻枇杷賦曰肇寒葩於結霜成炎果乎纎露則熟乎夏矣宋周祗枇杷賦曰四序一采素華冬馥八字瓌妙

林檎

山居賦曰枇杷林檎帶谷映渚靑李來禽出羲之帖梅聖兪詩右軍好佳果墨帖求林禽李易剡山詩豆角嘗新小麥秀來禽向長櫻桃肥

蓮

剡少陂隰蓮芰非利錢昭度剡溪詩到處楊栁色幾家荷葉風尙言此也擇璘荷花詩雙雙白鷺隨靑空飛入花汀雜翠紅煙火一篷漁舎晚歸時蕩漾小舡風全似惠崇大年小景

瓜

剡之西太平鄕產奇瓜紺翠如筩味絕佳庾信所謂美酒含蘭气甘瓜開宻筒齊靈敏剡人種瓜營塟朝采夕生

棗

棗在嶀山間往往靑棗耳韓愈詩棗圃落靑璣瓜畦爛文貝唐詩雨顆靑璣宻風香白雪翻若蕭山則赤棗甚奇庾肩吾詩踴躍赬魚醉參差絳棗浮是也

石橊

剡近東陽故多橊房晉潘尼張載張恊應貞潘嶽夏侯湛若庾鯈範堅宋顏測皆有安石橊賦古人愛之若此

葡萄

廣志曰葡萄黃黒白三種越剡間多碧蒲桃王梅溪剡館葡萄詩珠帳累累掛龍須蔓蔓抽從渠能美醸不要愽涼州

木瓜越剡所產多靑瓜不復丹色如宣城梅溪者何承天木瓜賦曰維玆木之在林亦超類而獨召方朝華而繁實比沙棠而有曜佳語也

胡桃

尙書故實曰右軍禽李帖又曰胡桃種巳成矣木玄虛四明山記曰芙蓉峯山足生胡桃今新剡間種此晉鈕滔母答吳國書胡桃外剛檏內柔甘質似古賢欲以奉貢善形容如此

杮

剡所多也種亦不一謝靈運山居賦曰椑柿披實於長浦簡文賜柿啟有云懸霜照采四字甚奇

椑

潘嶽詩前庭樹沙棠後園植烏椑

梨

剡梨多種蓋杜詩所謂塞栁行疎翠山梨結小紅者然更有大且重者庾信詩寒谷梨應重秋林栗更肥

栗

始寜墅有栗圃陶隠居曰栗會稽最丰諸曁形大皮厚不美剡及始寜皮薄而甜秦系謝朱放訪山居詩土栗添初味寒花帶老顏又山中寄錢起苗發詩稚子惟能覓梨栗逸妻相共老煙霞

榧

平泉艸木記曰木之奇者稽山之榧東坡詩彼美玉山果粲爲金盤實玉山屬東陽剡曁接焉榧多佳者僧巽中棐湯詩久厭玉山果初嘗新棐湯棐肉和以生蜜冰腦作湯奇絕其木宜制書幾王昌齡詩蕓香淨棐案松影閒瑤墀是也

柑

剡素無柑近有種者擷實來風味不減黃巖胡公柑賦處漢之南背江之陰水帶淸流山向髙岑種柑法也

棖

張籍詩山路黃棖熟沙田紫芋肥眞剡中風物也梅聖兪詩越山橙熟久楚飯稻舂初

橘

崔顥入剡詩山梅猶作雨溪橘未知霜任昉述異記曰越多橘柚園越人歲稅謂之棖橘戶亦曰橘籍

柚

列子曰吳越人間有木焉曰櫾碧實冬靑實丹而味酸爾雅音義曰柚作櫾崔琦七蠲曰於斯江澤實產橘柚紫葉元實緑裏朱莖謝惠連詩含苞者柚忘憂者萱實摘柯摧葉殞條繁

鍾乳

山居賦曰訪鍾乳於洞穴靈運自注曰近山竹靑剡崕谷亦生焉梅福四明山記南一峯石壁數穴生石乳沈約遊金庭館詩朋來握石髄賓去駕輕鴻剡固有此也又詩玉竇膏滴瀝石乳室空籠鮑照詩銅溪晝森沈乳竇夜滴瀝劉刪詩石牀新澑乳金竈欲成丹姚合詩玉英含石乳黃粉落松花皮日休詩鶴笙入夜歸云屋乳管逢春落石牀張籍詩石洞新生乳寒泉舊養龍李適詩捫壁窺丹井梯苔瞰乳穴章孝標詩露寒鍾乳結風定玉花香古人詩中多喜用此

朱砂

崖谷間亦有之人不知采耳李白剡中詩無以墨綬苦來求丹砂要寰宇志曰會稽歲貢丹砂

禹餘糧

舊經曰嵊北餘糧嶺產禹餘糧愽物志曰禹治水棄餘食於江爲禹餘糧李羣玉詩澗有堯時韭山余禹代糧逋翁剡紙歌宛委山裏禹餘糧石中黃子黃金屑

雲母石

剡山接地壁嶺道間所生石色晶瑩葛洪丹經用云子者雲母也白居易詩朝餐雲母散夜吸沆瀣精張籍詩煉成雲母休煩爨占得雷公當吏兵皮日休詩深夜數甌惟栢葉淸晨一器是雲華注曰雲華雲母別名

石燕

梅福四明山記曰南峯之北嵓生石燕

茯苓

山居賦曰茯苓千歲而方知杜甫茯苓詩翻動神仙窟封題鳥獸形李益茯苓詩松膏爲茯苓妙者是鶴形章孝標詩注缾雲母滑潄齒茯苓香剡山多喬松松下多苓典術曰松脂入地千歲爲茯苓

術

剡山有術爾雅曰術山薊也庾肩吾術煎啟曰緑葉抽條生於首峯之側紫花標色出自鄭嵓之下楊侃詩結茅野客前溪住采術幽人絕頂行方幹詩云迷收術路雪隔出溪時秦系詩霓裳雲气潤石徑術苗春

黃精

舊經曰石鼓山多黃精愽物志曰太陽之艸名黃精謝靈運遊名山誌曰天室固多黃精秦系期王煉師詩黃精蒸罷洗瓊杯林下從畱石上苔昨日圍碁未終局多乘白鶴下山來

藷藇

本艸曰齊越名山芋異苑曰野人謂之土藷張師正倦遊雜錄曰薯蕷唐代宗名預攺爲藥英廟諱上一字卻呼蕷藥溫公送薯蕷苗詩客從魏都來遺我山藷實則曰山藷王荊公王岐公和蔡樞宻山藥詩則曰山藥黃魯直和七兄山蕷湯詩則曰山蕷

地黃

山居賦曰采石上之地黃剡地種之白樂天采地黃詩采之將何用持以易餱糧

仙茅

齊唐集曰少微山有仙茅詩曰仙方上品誇靈種忽怪靈芝拆紫苞玉澤返嬰看驗術少微山是小三茅李商老詩聞說仙茅勝鍾乳移根逺自西山阿剡亦有焉人少采耳

艸

芝

鄭僧保剡人芝生於墓

蘭

越絕書曰句踐種蘭於蘭渚山舊經曰蘭渚山句踐種蘭之地王謝諸人修褉蘭渚亭山居賦曰風生浪於蘭渚日倒景於椒塗豈惟蘭渚多蘭剡蘭固自漫山競秀但花不如蘭渚豊挺耳仲子陵幽蘭賦曰貞正內積芬華外揚和气所資精明自得此十六字超出筆墨蹊徑其知蘭者乎王拱辰送陸軫守越詩棊墅風煙淸早夏褉亭蘭茝暗殘春一時稱傑句錄之

秋蘭

山居賦曰水香送秋而擢蒨注曰水香蘭艸也當是秋蘭秋蘭古人最所鐘愛一經靈均風騷之士競知慕焉離騷曰秋蘭兮蘼蕪羅生兮堂下緑葉兮素華芳菲菲兮襲予又曰秋蘭兮靑靑緑葉兮紫莖張衡思玄賦曰■﹝糹雋﹞幽蘭之秋華東京賦曰芙蓉覆水秋蘭被涯魏武帝陌上桑曰柱杖桂枝佩秋蘭曹植迷疊香賦曰芳暮秋之幽蘭兮麗昆侖之英芝又詩繁華捋茂秋霜悴之君不垂眷豈云其誠秋蘭可諭桂樹冬榮又詩秋蘭被長阪晉傅元秋蘭篇秋蘭蔭玉池池水且芳香又詩秋蘭豈不芬鮑肆亂其芳元鼓吹曲又曰謀言恊秋蘭淸風發其芳陸機詩气惠秋蘭潘尼詩流聲馥秋蘭一秋蘭之微而詞人眷眷如此是亦瓌貞挺秀可以比徳歟比從永嘉移本大略如蕙擢花八九月之交香特重於春蘭也

蕙

廣雅曰蕙艸緑葉紫華林槪詩吳娘晚唱穿菱葉楚客春心記蕙叢

長生艸

剡之東四明山生艸曰長生不死艸𨿽甚枯槁得水卽蔥翠甚爲異也東方朔神異經曰會稽橫山有艸莖赤葉靑人死服之活十洲記曰不死艸出祖洲田人旣死者活述異記曰漢武帝時月支國獻活人艸仙傳拾遺曰祖洲不死艸在洲田中名養神芝葉似菇不叢生一株活千人杜光庭神仙傳曰秦皇時苑中多疫死者有鳥銜艸覆其面卽活王右丞長生艸詩老根那復占春晴能住虛空自發生

鹿胎艸

獵士陳惠度射鹿剡山鹿孕而傷舐子死其處生艸曰鹿胎艸

恆春艸

唐方士梁鍾進恆春艸詩東吳有靈艸生彼剡溪傍旣亂莓苔色仍連菡蓞香金膏徒騁壽石髄莫矜良儻使露涓滴還遊不死方

菖蒲

左氏傳曰昌歜說苑曰昌本陶隠居曰昌陽東坡石菖蒲贊序滿有昌陽之辧盧天驥定林寺沿溪采石蒲詩曉行隠隠入花村小雨初晴水气昏莫厭僧家能冷淡且穿蕓屫采溪蓀擇璘詩寒石一拳添瘦削皆佳句

麝香菜

西山有之卽紫苑苗也

石耳

生四明山絕壁絕甘滑

茶品

會稽茶以日鑄名天下余行日鑄嶺入日鑄寺綆日鑄泉瀹日鑄茶茶與水味深入理窟茶生蒼石之陽碧澗穿注玆乃水石之靈豈茶哉山中僧言吾左右巖塢能幾何茶入京都奉臺府供好事者何可給蓋取諸近峯剡居半然則世之烹日鑄者多剡茶也日鑄以水勝耳建溪顧渚溪以茶名者水也剡淸流碧湍與山脈絡茶胡不奇余畱剡幾年山中巨井淸甘深潔宜茶方外交以茶至者皆精絕唐僧淸晝詩越人遺我剡溪茗采得金芽爨金鼎剡茶聲唐已著李易剡山詩雲谷移佳茗風潭遶古松栽種也趂時務擷茗餘力工搗楮采擷也丹鼎山頭气茶牀竹外煙烹試也仲皎贈剡僧秀蘊點茶成梅花詩未飛三白雪卻報一枝春皆風流人也作茶品

瀑嶺仙茶

五龍茶

眞如茶

紫巖茶

鹿苑茶

大昆茶

小昆茶

焙坑茶

細坑茶

泉品

陸羽水品二十劉伯芻水品七品藻天下名泉也余盡取剡中潭谷水入茶三嘆茶非水不可水得茶方神耳盧天驥玉虹亭試茶詩乍見飛泉眼卽明玉虹垂地半天聲何時閒散無公事洗缽重來汲淺淸又航湖未逐鴟夷子得水今同桑薴翁試遣茶甌作花乳從教兩腋起淸風斯人殊有風度作泉品

葛仙翁井泉

瀑布泉

五龍潭

簟山三潭

石門潭

響嵓潭

動石潭

三懸潭

紫巖潭

橐潭

亞輔潭

泄潭泉

偃公泉

龍藏大井

明覺大井

竹山大井

謝巖潭

獅子巖大井

禽

鶴

張籍詩春云剡溪口殘月鏡湖西水鶴沙邊立山鼯竹裏啼李易剡山詩魚跳破浪奮赤鬛鶴唳投松翻縞衣盧天驥剡中詩但數十家看鶴戶與兩三隻釣魚船

鵠

出山居賦廣志曰黃鵠出東海徐幹七諭曰雲鶬水鵠張伯玉詩冷風徐引江鵠飛白雲回首淸猿啼李易剡山有浴鵠池詩沼從鵠舉添蕭索峯以鸞翔解嘆嗟又浴鵠開新鑑纎塵莫遣遮

鴇

出山居賦朱超詩緑艸閒遊蜂靑葭集輕鴇謝眺詩田鶴逺相叫沙鴇忽爭飛郭璞上林賦注曰鴇似雁無後指

鷮

出山居賦陸璣疏曰兩足之英有鷮爾雅曰鷮雉長尾走且鳴抱檏子曰雉有擅澤之鷮

雉

爾雅雉鸐也元稹詩馴鷗眠淺瀬驚雉入平蕪齊唐詩纎綸魚■﹝罒勺﹞尾鳴鏃雉摧班晉王淑之翟雉賦曰雉見質而不陋翟表文而不華晉孫楚翟賦曰班五色之奇章揚皦皦之淸音爾雅曰鸐山雉尾長溫庭筠詩冉冉山雞紅尾長一聲樵斧驚飛起江濤剡中詩麥隴將雛馴乳雉栁塘遺子漾遊魚

鷴

項斯詩更望會稽何處是沙連竹箭白鷴羣西京雜記曰鷴有白鷴有黒鷴李白詩請以雙白壁賣君雙白鷴詩人所樂尙者

子規

李易剡山詩丁寧杜宇往江北爲喚故人令早歸仲皎懷剡川故居詩蝴蝶夢中新歲病杜鵑聲裏故鄕愁成都記曰蜀王杜宇稱望帝死化爲鳥名杜鵑一名子規爾雅曰嶲周卽此鳥也越人謂之謝豹

鶯

出舊經詩義疏曰黃鳥鵂鶹也或曰黃栗畱或曰黃鳥一名倉庚謝靈運酬惠連詩嚶鳴已悅豫幽居猶郁陶

畵眉

梅聖兪詩山鳥本無名兩眉如粉畵文與可畵眉詩百囀千聲隨意移山花紅紫樹髙低始知鏁向金籠聽不及林間自在啼剡林谷雅多此也

拖白練

張九齡詩山禽毛如白練帶棲我庭前栗樹枝張佑詩紅蕉心半捲白練尾長垂文與可詩盤石坐深林不欲人求見隔岸誰品弦數聲拖白練玉岑山最多尢可玩愛

黃雀

剡人候雀曰白露來霜降去張蕓叟詩所謂黃雀知時節淸江足稻粱是也蘓子由亦曰秋風下黃雀飛禾日熟黃雀肥其曰百个同缶仍相依者可醢也

婆餅焦

梅聖兪詩婆餅焦兒不食爾又向何之爾母山頭化爲石山頭化石可柰何遂作微禽啼不息先公翰林集髙亭詩山亭十月晏溫朝倚檻一聲婆餅焦舌澀力微寒气早不成淸亮卻成嬌

啄木

爾雅曰啄木鴷也白居易詩豈無啄木鳥嘴長將何爲賈島詩經年抱疾誰來問野鳥相過啄木頻

布糓

出舊經溫庭筠詩蓮塘艇子歸不歸栁暗桑濃聞布谷

戴勝出

舊經爾雅曰戴勝鵀也春秋考異郵曰孟夏戴紝降春秋說題辭曰戴紝出蠶期起傅元陽春賦曰睹戴勝之止桑聆布谷之晨鳴梅聖兪詩雉翚依麥雊戴勝繞枝翔文與可詩戴勝入園春巳老栗畱過壠麥將熟程致道戴勝賦曰惟戴鵀氏知與時通降於柔桑以趣女工

鳩

盧天驥剡詩彊呼膏雨鳩閒管乍有香泥燕猛忙

巧婦鳥

出舊經鷦性巧巢至精若刺韈又名韈雀張祜詩舊巢飛巧婦新葉長宜男梅聖兪巧婦鳥詩巧婦口流血辛勤非一朝莠荼時補綻風雨畏漂搖

伯勞

出舊經周書時訓曰五月鵙始鳴蔡邕章句曰鵙伯勞也李嘉佑詩映花雙節駐臨水伯勞飛

鵯鵊

盧天驥剡中詩山杏枝頭鵯鵊兒來傳春意語多時歐陽詹詩村店月西入山枝鵯鵊聲鵯鵊鴉舅也張祜詩落日啼烏舅空林長寄生胡文恭詩二月辛夷猶未落五更烏舅最先啼此詩說盡鵯鵊啼最早也

山鷓鴣

白居易山鷓鴣詩山鷓鴣朝朝暮暮啼復啼啼時露白風淒淒黃茅岡頭秋日晚苦竹嶺下秋日低山中最多

竹雞

梅堯臣詩恐傷爾心不敢泣春岡細雨聞竹雞林和靖詩晝巖松鼠靜春塹竹雞深王性之詩慘慘風林叫竹雞冥冥山路曉光微又徳操詩山盡路回人迹絕竹雞時作兩三聲陶嶽零陵記曰竹雞狀如鶉尾少長北夢琑言曰竹雞食半夏

吐綬雞

剡太白山有雞五色吐緑綬號吐綬鳥埤雅曰綬雞似雉吐物數寸食必蓄嗉慮觸其嗉行每逺艸木古今注曰吐綬鳥曰錦雞劉禹錫吐綬鳥詩越山有鳥翔寥廓嗉中吐綬光若若李易太白山吐綬雞詩昔人仙去斷丹梯憔悴深山吐綬雞百囀和鳴非我事漫將文采慰幽棲

鶉

博雅曰鶉善斗梅聖兪鶉詩脫命秋隼下鳴斗自相捋夏爲黃鶉秋冬爲白鶉夏鶉入饌絕勝人多籠致李白詩君看海上鶴何似籠中鶉

鸕鶿

剡溪上漁舟所載者也裴冕詩淺沙遊蚌蛤危石起鸕鶿蒼頡篇曰鸕鶿似鶂而黒楊孚異物志曰鸕鶿不生卵而孕雛於池澤間又吐生以鐶掛其項入水捕魚日得數百

翡翠

李紳詩魚驚翠羽金鱗躍蓮脫紅衣紫菂摧於仲文詩花驚飛翠羽萍散躍頳鱗栁宗元詩古苔凝靑枝陰艸濕翠羽倉頡解詁曰鷸翠別名也韓渥詩天長水逺网羅稀保得重重翠碧衣則謂之翠碧鳥蔡邕翠鳥詩回顧生碧色動搖揚縹靑錢起翠鳥詩擘波得泉魚一點翠光去形容盡矣李易剡山浴鵠池詩翠光爭水鳥紅影湛山花謂此也

白鷺

朱放剡溪詩漠漠黃花覆水時時白鷺驚船趙湘剡溪唐郎中所居詩開池延白鳥掃樹帶淸秋詩義疏曰鷺好絜白齊魯謂之舂鋤吳越謂之白鳥

鳬

梁簡文詩戲鳬乘洑下漁舟冒浪前又詩旅雁同洲宿寒鳬夾浦飛許敬宗詩波擁羣鳬至秋飄朔雁歸皆剡中風景毛萇詩傳曰鳬水鳥方言曰野鳬甚小好沒水謂之鷿鵜倉頡解語曰鳬名水鶻晉張望鷿鵜賦曰惟鷿鵜之小鳥托川湖以繁育能率性以閒放匪窘惕於籠畜謝眺野鳬賦曰碎文錦之丹臆納綺緑之翠襟

鸂■﹝氵鵣﹞

溫庭筠詩剡溪魚客賀知章任達憐才愛酒狂鸂■﹝氵鵣﹞葦花隨釣艇蜻蜓菇菜夢橫塘謝惠連鸂■﹝氵鵣﹞賦曰覽水禽之萬類信莫麗乎鸂■﹝氵鵣﹞服昭晰之鮮姿憇川湄而偃息臨海異物志曰鸂■﹝氵鵣﹞食短狐在溪中無毒气古人淮賦曰■﹝氵鵣﹞尋邪而逐害是也陳昭裕圖經曰鸂■﹝氵鵣﹞宿渚若有敕令其浮游也雄左雌右皆有式度

鵁鶄

周禮曰會稽宜鳥其注曰孔雀系鵁鶄之屬歐陽詢曰鵁鶄似鳬髙腳毛冠晉摯虞賦曰鵁鶄呈儀若刻若畫巧態多姿乍浮乍沒

脊令

出越經杜公所謂沙晚脊令寒者越人曰雪姑贊寧物類志亦曰雪姑爾雅則曰■﹝邕鳥﹞渠脊令也飛則鳴行則搖又有坑鵲殊小

魚鷹

舟過嶀江一禽如雪擒魚健於隼問之漁人曰魚鷹也溫公魚鷹詩翩然下林表不憚風湍惡

獸

麖

靈運自注山居賦曰麖音京能跳躍字書曰麖大鹿也一角而牛尾王梅溪嶀山賦曰皇書亭畔又看麖滯之蹤

■﹝鹿外旨內﹞

爾雅曰■﹝鹿外旨內﹞大鹿旄毛狗足元稹詩庭狎仙翁■﹝鹿外旨內﹞池遊縣令鳬葉淸臣詩山迥人逢■﹝鹿外旨內﹞江淸客厭魚杜甫詩永與淸溪別蒙將玉饌俱剡其庶乎

羱

出山居賦爾雅注曰羱羊似吳羊而大其角橢出義訓曰羱羊養艸以■﹝船上皿下﹞旋注曰暑天塵露在其角上生艸戴之而行愛之獨寢又廣志曰羱羊角重於肉代都賦曰大角謂之羱

豕

舊經劉禹錫進野豬狀曰收刈之餘田獵有獲異於芻豢著在方書

熊

李白詩湖月照我影送我至剡溪又云熊咆龍吟似豕冬蟄說文曰心有脂曰熊白味美好舉木引气莊子所謂熊經鳥伸冬蟄不食饑則舐其掌其美在掌盧象詩明月聞山鳥寒崕見蟄熊李端詩熊寒方入樹魚樂稍窺泉陳陶詩鶴鳴髙崖裂熊鬥老樹倒梅聖兪詩霜落熊升木林空鹿飲溪

羆

出山居賦詩傳曰黃羆赤羆大如熊脂白而麄栁宗元羆說曰羆之狀被髮人立絕有力

猿

虞騫嵊亭詩澄潭寫度鳥空嶺應鳴猿李白剡中詩猿近天上啼人移月中棹又曰謝公宿處今尙在緑水蕩漾靑猿啼劉長卿詩鳥道通閩嶺山光落剡溪暮帆千里思秋夜一猿啼仲皎東太白山溪猿亭詩掛煙羣木冷啼月一山秋

狐

詩傳曰狐色赤白徵記曰狐聽冰無聲乃度張說詩啼■﹝犭員﹞抱山月饑狐獵野霜

豺

出山居賦爾雅曰■﹝豸寸﹞狗足說文曰豺體細瘦謂之豺季秋取獸四面陳之謂之祭獸嘗行黃沙道中見一■﹝豸寸﹞與一野豕絕大爲野丁所奪

玃

剡太白山趙廣信錬丹登仙之處有赤玃爾雅曰玃父善顧郭璞注曰似猴而大能玃持人好顧盻呂氏春秋曰猴五百年化爲玃盧天驥鹿苑寺詩饑鼯猛玃號窮冬層巒秀壁撐晴空

魚

鱸

李白詩此行不爲鱸魚鱠自愛名山入剡中項斯寄剡中友詩山晚迥尋蕭寺宿雪寒誰與戴家期夜來忽覺秋風急應有鱸魚觸釣絲羊士諤詩山陰道上桂花初王謝風流滿晉書會作江南步從事秋來還復憶鱸

魚白魚

嶀山下巨潭白魚所聚大者二三尺頭昻者第一尾頳者謂之追紅白杜甫詩白魚困宻网黃鳥喧佳音方幹詩山鳥踏枝紅果落家童引釣白魚驚韋應物詩沃野收紅稻長江釣白魚白居易詩靑靑芹蕨下疊臥雙白魚

靑魚

靑魚頭色微靑劉邵七華曰洞庭之鮒靑顱碧鱗蓋此類池中所蓄不及溪中者向過娥江漁人數連网得此魚可三四尺剡中所有乃江中物也

鱧

出山居賦爾雅曰鱧鮦也陸璣疏曰魴鱧也本艸經曰蠡今作鱧字

鮒

出山居賦王肅易注曰鮒小魚廣雅曰鯖鮒也劉邵七華曰洞庭之鮒出於江岷素腴靑顱朱尾碧鱗

鰱

鰱卽鱮也魚詩箋曰鱮似魴而大頭魚之不美者土語曰買魚得鱮不如啖茹埤雅曰吳越呼鱅鰱魚齊唐越吟行楩柟非給燎魴鰱必施罛

鱒

出山居賦陸璣疏曰鱒倪似鯢鱗細於鯢赤眼多細文孫炎爾雅正義曰鱒好獨行

鯇

爾雅曰鱧鯇也陸璣疏曰鯇似鱧狹而厚江東呼爲鯉魚今剡漁謂之逆者鱒鱧之類也

鯉

李易剡山詩魚跳破浪奮赤鬛鶴唳投松翻縞衣赤鬛鯉也

剡錄卷十

