《四庫全書朝邑縣誌》

﹝明﹞韓邦靖撰欽定四庫全書

史部十一

朝邑縣誌

地理類三

都會郡縣之屬

提要

臣等謹案朝邑縣誌二卷明韓邦靖撰邦靖字汝慶號五泉朝邑人正徳戊辰進士官至工部員外郎是書成扵正徳己夘上卷四篇曰總志曰風俗曰物產曰田賦下卷三篇曰名宦曰人物曰雜記上卷僅數頁下卷僅十餘頁古今志乘之簡無有過扵是書者而宏綱細目包括略備蓋他志多誇飾風土而此志能提其要故文省而事不漏也然敍次點綴若有餘閒寛然無局促束縛之迹自明以來推爲奇作固不虛矣明代闗中輿記惟康海武功縣誌與此志最爲有名論者謂武功志體例謹嚴源出漢書此志筆墨疎宕源出史記然後來志乘多以康氏爲宗而此志則莫能繼軌蓋所謂不可無一不容有二者也前有邦靖自序又有康海序末有呂柟後序及朝邑知縣陵川王道跋並文格髙潔與志適相配云

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●朝邑縣誌原序

余讀郡邑志蓋將極天下之撰矣然益繁而不能詳晦而不能白亂而不能理焉此安在於志耶夫志者記也記其風土文獻之事與官乎是郡邑者可以備極其攺革省見其疾苦景行其已事察識其政治使天下爲士大夫者讀之足以興爲郡邑者讀之足以勸而已然非以誇靈勝之迹崇奨飾之細也而撰者之志每不皆若此焉且何以觀也朝邑令陵川王君蒞縣之明年以五泉韓子汝慶所撰朝邑志刻成謂予宜序諸首予讀五泉子之志異而嘆焉曰嗟乎此吾五泉子之所以爲志也歟置縣沿革與山川故迹官署諸事惟歸諸緫志此天下之所通見而不能裁者斯予之所謂繁而不詳晦而不白亂而不理者矣今畢以反之矣名宦所以志其官師之行事人物所以備其豪俊之餘烈其恐猶有所遺而未盡也括之以雜記開卷之際凡川源攺革之異文獻散失之舊皆縷陳而無憾矣使郡邑之志皆若此其奚有不可也王君名道字統甫作縣而能先事於此此可以徵其政也正徳己卯九月十又八日巳酉滸西山人康海序

朝邑舊有志然不載髙禦史及劉烈女事二人者代不數人顧可弗錄邪非也奇異如程濟善終如周彧寵任如楊恭乃略而不書沮水入渭蓋數千歳近時乃徑入河川源攺革此其大者而弗著後之人何考焉他可知矣縣尹陵川王君曰是志且不傳然烏可以但已邪乃以與五泉韓子韓子於是乎編焉夫昔人之爲朝邑志也豈不自以爲善哉然後之人乃有議而更之者豈非一人之見有時而窮邪今之志如斯也夫今人之見猶昔人也夫其繁簡取與之間其可議者吾不知其有幾也後之君子各以其所見刪補而更正之猶今日焉斯爲全志矣豈不善歟今志凡七篇正徳己卯二月六日五泉韓邦靖書

●欽定四庫全書

朝邑縣誌卷一

﹝明﹞韓邦靖撰

○總志第一

朝邑爲縣起自西魏以據朝阪故名朝邑古爲冀州之地殷周時爲芮國有大荔戎秦厲恭公伐大荔取其王城築髙壘以臨晉國更名臨晉後晉奪河西之地乃以屬晉魏獻河西之地於秦乃復入秦漢爲臨晉縣隸左馮翊有河水祠有芮鄕晉亦爲臨晉縣又爲左馮翊治後魏分置南五泉縣隋置長春宮尋復爲朝邑縣唐亦爲朝邑縣有河水祠西海祠武徳中析爲河濱縣又爲河西縣以隸河中府大歷中復爲朝邑縣隸同州迄今因焉而以隸陜西西安府同州於天文爲參之分野東有大慶關又東至於河東爲蒲州蒲州者山西屬州也西有鐡亷山又西有髙陽城又西至於幹興鋪西爲同州北有長春宮又北有苦泉又北至於金水河北爲合陽南有漆沮又南有太白池又南有麻子池又南至於渭南爲華陰西南有沙苑城又有九龍池戶凡八十二里成化末歳大饑民多餓死又多亾去乃更爲七十二里正徳五年又去其七里今爲六十五里云縣先在西原上有相地者云城居髙而左下法不利知縣後其言稍稍驗乃更移置原下然無城景泰初知縣申閏築焉方三里有奇東門一西門二北無門南門一城中東偏爲縣衙縣衙南爲西安行府府南爲儒學文廟在焉儒學南爲按察分司西爲布政分司布政分司北爲城隍廟城隍廟北爲陰陽學及醫學倉凡三所一在縣一在學一在城西原上壇凡三所社稷壇在城西北山川壇在城南邑厲壇在城北艸場二所一在城西一在山川壇東養濟院在城南教場在城東桑棗園在教場漏澤園在山川壇南鋪凡一十八所在城者一城西者二城東者三城南者三城北者五西北者三社學凡三十所一在城一在柳村一在新市鎭一在趙渡鎭一在趙村一在南陽洪一在永興鎭一在大慶關一在白冢一在龍池一在龍門村一在白村一在辛城寨一在兩女鎭一在倉頭一在救駕莊一在許村一在顧現一在延壽一在王家莊一在八里莊一在泊子村一在嚴伯一在步昌一在苦泉鎭一在覇城一在小伏坡一在白池一在小村

大慶關在縣東三十里卽古蒲津關今設巡檢司隸潼關衛又置稅課局關東卽黃河西岸岸去水不甚髙然不溢他處或髙四五丈輒溢土人以爲鐡牛鎭河故不溢鐵牛者唐時鑄鐵爲牛置河兩岸岸各四牛各重數萬斤下爲鐡山尾施鐡軸以系浮橋旁置鐡人以象系牛宋嘉佑中河漲橋壊盡西岸牛於河元有僧懷丙者乃爲機法取牛河中已得三牛會有言取牛不難者丙怒棄去後人用其法取牛然牛竟不出今西岸止存三牛其一牛乃在河中始河漲時並壊岸元鐡判院仝僉條築焉西北爲大荔戎城卽王城左傳陰飴甥與秦伯盟於王城卽此地後攺爲武鄕今廢唐玄宗過蒲關詩云鐘鼓嚴更曙山河野望通鳴鑾下蒲阪飛蓋入雲中地險關逾壯天平鎭尙雄春來津樹合月落戍樓空馬色分朝景雞聲逐曉風所希常道泰非復候繻同

漆沮一名洛水自耀州同官縣來至朝邑東南三十里入渭成化中乃崩入河水北有新市鎭宋元置稅監又有饒益寺寺中舊有藏春塢貯古名賢石刻今不存獨殿壁上有宋賈炎諸人題名石金趙抃記曰左馮之東南踰三十里縣曰朝邑由縣之直南林木蓊鬰小徑縈紆約有十里有鎭曰新市鎭有寺曰饒益乃陜右之名藍也路當秦晉要衝枕山河之形勢自唐宋以來名臣賢士經由往返莫不脫駕投憩於此或題名於壁或畱詩於碑不可勝數前後主僧慮歳漫滅悉勒之於石寺遭兵火焚毀殆盡如前人石刻往往埋沒於頹垣遺基之下抃承乏命領鎭事至此恨不及見饒益全盛之時實爲不足每暇日命童僕事銛築搜抉於荊蓁瓦礫之間𨿽獲名公大臣之行記詩刻例皆斷折訛缺讀之令人悲惋卽其稍完者萃而置之於藏春塢壁冀後之遊觀者興葺之不替然周覧環視必思其人焉時阜昌癸丑九月初一日東萊新市監趙抃記

馬坊頭在縣西南十五里唐宋沙苑牧馬及上供牛羊皆置監於其地

沙苑城在馬坊頭西廣可數十里卽宇文泰敗髙歡唐王重榮敗邠寧朱孜處今歡所種柳不存低凹處乃多白楊

太白池在馬坊頭西南三里池周回可十餘里洞然深黑其上常有雲气亦能致雨池中有大鱉嘗食飲馬人以爲神池北爲蓮池麻子池在太白池正北五里池回長可二十里多蓮開花爛然映云日池東南有安靖寺唐玄宗祀汾時駐蹕寺中今殿前有大柏樹懸宋崇寧中所鑄鐘九龍池在縣西南二十五里池東有覇城寺寺東北有靈應觀仙人張三丰嘗憇觀中今爲道會司自九龍池東至於趙渡鎭漆沮經焉濱水皆種桃樹二三月時兩岸桃花紛然三十里不絕

長春宮在縣西北原上後周宇文護所築隋文帝置殿其上以瞰河華洛渭宮下花木四時茂盛如春故名長春唐髙祖起兵太原西定長安休士於此東有金龍寺僧會司在焉西有元王由義墓南有唐嚴譔墓墓旁卽譔祠

苦泉在縣西北四十五里以飲羊不膻南有唐同州刺史姜師度通靈陂陂故漑田百餘頃今廢又南有元戈平章甘社寨

金水河在苦泉東北五里自合陽縣來舊嘗引水灌田今廢北爲夏陽卽韓信木罌渡處

○風俗第二

語曰至治之極國無殊俗今天子神靈海內一統烏有所謂異俗者哉然閭閻趨向節序往來嬉戲之間則有與他處異者秦民皆力農朝邑頗事賈婚姻論財仕者尙廉有气前輩盡然今少衰焉元日樹紙竿接天神以麻縛木炭置門上云吉利二日婿往拜婦家五日以故彩紙爲婦人戊夜乃出婦人送窮二十三日置煎餅屋上補天是日仍不得食米淸明婦女盡出遊觀三日乃已不得舉女工云卽舉之且盲四月四日男女戴皂角葉已頭痛五月五日六月六日七月七日九月九日迎女之已嫁者臘月五日食五色煮豆豆者毒也食之已五毒

○物產第三

朝邑無他奇產產獨服食他處俱有者不載載其美者多者果則瓜桃棃棗菜則韭蒜藥則麻黃甘遂香附枸杞魚則魴鯉畜則羊服則木綿絲絲出南陽洪者斷則易續引之則長

○田賦第四

朝邑土田凡二萬四千一百四十九頃三十四畝戶今一萬二千九十八戶軍二千三百八十七戶匠三百六戶雜役一百七十八戶余俱民戶焉口凡六萬二千六百二十七口秋夏稅凡二萬七千五百石有奇艸七千三百六十束有奇木綿三千八十三斤絲綿六斤有奇布九千七百三十三疋絹一百八十二疋此其以田賦者其以丁賦者又有鹽鈔十有七萬六千八百四十貫貫準銀三釐黃丹二千斤斤準銀七分綿羯羊二十隻只準銀六錢細辛一百三十斤斤準銀六分凡得銀五百一十六兩有奇又有石靑大材木炸塊木柴黃熟銅山羊皮諸雜歲調多寡不同而力差不與焉弘治以前丁賦力差供歲足則止不派故能以三十六里更用而疊休之以後乃通取焉所以然者以用聽差者聴差者差已足無差而聽差也聽差者官盡收銀而貯之庫上戶丁九錢至七錢中戶丁六錢至四錢下戶丁三錢至一錢畸零者丁一錢於是無空民矣

朝邑縣誌卷一

●欽定四庫全書

朝邑縣誌卷二

﹝明﹞韓邦靖撰

○名宦第五

朝邑幅員不及二百里東有鹽灘西有鹽池凹南有沙苑皆不可耕可耕者才十分之二三耳而又界河渭漆沮三水者歲溢而善崩溢輒沒禾稼崩乃數十年不得田以故朝邑民獨貧少生業夫其和來贍養獨在縣官耳縣官治績顯者洪武中則有縣丞卞禮宏建百規開先來者成化中則有知縣李英然英善修舉喜用民當其時聲名籍甚去之日民莫能思也弘治中則有知縣蘇盤廉謹不擾庶幾良吏近時則有知縣衛傑菲惡自持取與峻潔他無錄焉若夫元氏以往其或治績莫考而名氏猶存茍非聞人碩士必其遺愛不忘用並書之以垂不朽而教諭翟方附焉

晉歐陽建字堅石渤海人爲朝邑尹

唐劉幽永�����人爲朝邑尉

季邠�������人爲朝邑尉

畢縣令名次莫考

元成好徳顏英俱朝邑知縣

明卞禮����人洪武中爲朝邑縣丞

李英河南祥符縣人成化中爲朝邑知縣升去

蘇盤河南南陽縣人弘治中爲朝邑知縣罷去

衛傑山西夏縣人正徳五年爲朝邑知縣致仕去

翟方山西楡次縣人成化中任儒學教諭善教朝邑科目成化中獨盛甲午科舉六人庚子科舉五人

○人物第六

賢人長者懿徳美行湮沒多矣豈不惜哉蓋弘治中沮水囓趙氏墓墓崩有石曰皇慶二年旌表孝子趙良

漢籍少公嘗脫郭解於厄吏人蹤迹至少公少公乃自殺以滅口

嚴譔唐則天時爲詳審使活死囚八百餘人罷疑獄百人又原不實者千餘姓譔善風角繼李淳風爲太史令占熒惑入輿鬼及諸張敗及諸陵墓事俱驗譔子向爲鳯翔尹有政聲

申屠思恭呂昂郭觚張元亨唐書云事親居喪著異行者元趙良孝子

王亨爲縣幕官亨孫由義至禮部侍郎歐陽玄王氏世徳序曰亨爲縣幕官持守端楷每與時尙同異遂棄去不仕由義爲徽政院都事能抑內侍節浮費爲禦史累有獻替從幸上京抗章論衛士縱牧踐民田行營無敢犯者又與時相爭江西行省戰功至相震怒不爲動

明髙翔程濟楊景學馬仲昌洪武中俱以明經徵翔有文學節行爲監察禦史髙皇帝甚眷注翔翔所論奏無不關國家機事當上心者革除間文皇帝素聞翔召翔將大用之會翔服喪服入見語又忤旨乃殺翔族其家沒入其產諸給髙氏產者皆倍其稅曰以世世怒罵禦史也禦史親戚皆配爲軍濟有法術爲四川嶽池縣學教諭嶽池去朝邑數千里濟寢食俱在朝邑而日治嶽池學事不廢革除間上書言某月某日西北方兵起朝廷以爲非所宜言系至京召入將殺之濟叩頭曰陛下幸囚臣期而無兵臣死未晚也遂系濟詔獄已而兵果起乃赦出濟更以爲軍師護諸將北行與靖難軍先鋒戰於徐州大捷會曹國公師退文皇帝至江上濟逃去不知所終始徐州捷時諸將乃樹碑載戰伐次第及統軍者姓名濟一日夜往祭碑人莫測其故後文皇帝過徐州望見碑顧左右曰碑者何也或以狀對上大怒趣左右椎碑一再擊遽曰止止爲我錄碑來乃按碑族誅諸將無得脫者濟姓名正在擊處得免濟曩者之祭蓋禳之也楊景學縣丞馬仲昌大理寺左寺丞

李濟樊冕蕭斌劉讓上志家君紹宗馬驤王巹房瑄韓邦奇韓邦靖牛斗王朝瑬俱登進士李濟官至左副都禦史一統志云濟才敏學優歷官守法樊冕官至河南參政先爲都給事中吏部擬冕戶部侍郎英廟方向冕曰樊冕豈戶部邪可吏部侍郎無何英廟晏駕乃不果用蕭斌至通政管易州柴廠保定府誌稱其廉謹自守劉讓至知府讓有气先爲戶部主事監太倉與內臣爭席相惡乃謫東萊通判後爲永平府同知永平府誌稱其剛斷家君紹宗至福建按察司副使上志馬驤俱知縣王巹至郎中倜儻任豪數有論奏房瑄至按察使瑄先爲郎中上疏論時政時人稱焉今家任丘韓邦奇至僉事韓邦靖至員外郎皆家君福建副使子今俱以罪譴爲民牛斗今養親王朝瑬今依親韓邦靖曰弘治中教諭西蜀李君志朝邑其稱家君曰登進士仕至福建按察司副使居官有爲執法平恕閩人思之成化中爲刑部郎中朝廷有大獄擇公正官鞫之僉推公初往眞定再往大同曲直允合上心弘治初元上疏論時政多所允兪云

楊仲貞吳塤唐彛倫楊恭王翼趙整歸儒李睿王福馬駿王剛楊茂王孜王恪安永周道張玘王禮翟溫王質楊禮趙衡靳能陳善雷嚴周易韓倫楊珪趙鼒劉偉靳時熙安才孟熊郭鼐張磬劉永張珣梁文盛雷爵李貞蕭鵬周瑄李夔仇昉於章雷霓楊煥楊友黨爵東陽韓邦彥程範王朝雍雷子質孟塡樊得仁俱鄕試舉人楊仲貞楊禮張磬仇昉俱至教授磬淳潔業尙書進士甚精吳塤府照磨唐彛倫王翼歸儒楊茂王禮靳能韓倫安才郭鼐李夔黨爵俱知縣倫剛介有行鼐治曹縣曹縣誌稱其吏人畏服楊恭至陜西左布政使宣皇帝時恭謁吏部言事稱旨卽日召見上以恭言事有才而見又容貌偉甚乃敕吏部與恭左布政使部尙書言左布政不缺員缺獨陜西恭不得往上曰朱買臣獨不爲會稽邪恭奚不可陜西遂授恭恭頓首固辭上曰吾知若辭布政矣顧陜西鄕裏撓而法耳乃令恭得便宜治事而賜免死劵十道又以子剛爲錦衣指揮始恭行時入謝知縣知縣不爲禮旣得選乃令從者不得言布政衣故破衣納憑劵破囊中置驢上騎往見知縣知縣不知恭已得布政又爲陜西勞之曰楊進士甚勞苦所得何官邪恭曰比知縣差大耳知縣素易恭聞恭言遂怒曰若言官大豈爲布政邪縱布政將如朝邑知縣何恭笑曰安知非布政邪縱布政將朝邑耳乃徐徐出其囊中憑劵乃陜西布政也一縣人盡驚知縣卒得罪去趙整至監察禦史周道至僉事道中式時驛歸將渡渭一婦人從後呼之婦人曰君騎卒妾子也妾寡居待此子以生念其當渡渭故追視之耳道惻然舎騎步歸後爲禦史徵雲南夷總兵官饋貨寶幾千金道卻之又爲山西僉事有惠政卒於官喪出民遮道哭奠三日不得行李睿不仕王孜翟溫俱衛經歷王恪都司斷事王質趙鼒雷嚴楊友俱教諭趙衡陳善劉永俱訓導楊珪至太僕寺丞珪喜修廉隅飾儀度尙退不幹教授禮子劉偉至知府以厚徳稱先爲文水文水刁悍劇縣偉不嚴而治梁文盛蕭鵬至知州雷爵張珣至府同知李貞周瑄雷霓於章俱至通判爵珣俱純篤廉謹至老不踰珣先爲通判時吏部舉天下廉有司二十人珣與焉時人榮之楊煥韓邦彥今任知縣邦彥家君福建副使子王朝雍雷子質程範樊得仁孟塡今舉進士朝雍郎中巹子範縣丞玨子余未仕卒靳時熙知縣能子

喬誠許淸黃秀孟濟張亨張璟秦禮席慶仇約石秀李珍薛義李蓁馬恭張翼黨聰李敬李時楊浚楊寶孟震王臣趙璞馬賢唐通馬充韓威上忠楊銘周瓉王瑾劉紹翟祥暢廣程玨吳珦張輔李聰王純翟景陽王訥馬因呂聰王鋭孟奎尙貴馬輅俱歲貢喬誠至山西參政一統志云誠處心忠信措事寛平許淸至知州黃秀孟濟秦禮石秀張翼楊浚王瑾暢廣俱知縣張亨王臣俱判官張璟楊銘李珍薛義趙璞唐通韓威周瓉俱訓導馬恭程玨李時上忠劉紹俱縣丞紹知府讓子黨聰李敬俱衛經歷楊寶州同知馬賢府照磨馬因州吏目余不仕卒

尉能吏員至光祿寺卿禮部右侍郎能有廉操歷官不營產業卒賜諭祭

尉遲閏王式賈訥仇名善俱洪武中以人材徵閏至通判王式賈訥至知府仇名善至知縣

周彧洪武中上書求仕進上召與語大悅乃授觀察使彧舉劾無所避於是百僚皆畏觀察使俄遷吏科給事中同東宮治秦邸獄歸乃升通政使以讒下獄籍其家得衣一襲俸米數升上召問曰通政官尊祿厚何大貧邪彧叩頭曰臣以艸茅待罪九卿自知無功能不稱任使所得俸不敢盡受皆歸之官耳已而通政司乃上彧所歸俸金上知枉赦之因賜錦衣二襲寶鈔若干彧歿上嘆曰周彧難得朕用之不盡其才也

劉偉田隆王朝璽蘇民望皆親喪廬墓三年偉仕監察禦史璽望今納銀爲監生

嗚呼節義人之大閒也豈非人之自立於世者歟吾觀世之達人通士號稱知道翩翩然以自異於世夫其日日稱說仁義不離口其自負豈在婦人女子下哉然竊觀其所以不逮逺矣吾邑有劉烈女者龍門村人女也成化中父母許婚楊氏楊氏子死女乃素服涕泣不食將臨其夫喪家人咸非笑之有舉人偉者女族兄也女往質焉偉曰汝所爲誠是柰世俗何女曰吾所爲求是而已矣奚以世俗爲然家人竟止女不得往臨其夫喪女乃自縊死嗚呼斯人者蓋所謂建諸天地而不悖質諸鬼神而無疑百世以俟聖人而不惑者也嗚呼烈矣節婦則尉太淑人薛氏韓氏宜人張氏馬宅妻王氏張三妻師氏王亨妻靳氏韓廸妻楊氏楊質妻張氏韓繼宗妻雷氏

○雜記第七

漢莊熊罷言臨晉民願穿洛以漑重泉以東萬餘頃使鹵地誠得水可令畝收十石於是發卒萬餘人穿渠引洛水至商顏下

唐太宗貞觀四年駕幸鹽池經朝邑賜朝邑民今年田租

國朝正徳庚午朝邑民周雄言朝邑縣東北故有鹽灘萬餘畝近年河水淤漫頗堪耕種當同常田徵稅巡按禦史王廷相議曰朝邑鹽地𨿽暫堪耕種難保將來若便同常田徵稅將貽禍無窮乃不徵今鹽田果不可耕如禦史議云

正徳戊寅朝邑民張某言朝邑太陽諸裏民田圯於河幾萬餘畝乞議處田稅巡撫都禦史鄭公移縣視狀知縣陵川王君請曰誠如民某言所圮田稅宜從輕額都禦史可其議於是田以糧折布者凡若干畝

關中南有肴函之固北有蕭楡之塞西阻棧道東據黃河古稱四塞之地故曰秦得百二焉然河自夏陽而比兩岸山嶺峻復不可以師夏陽而南經朝邑至潼關凡百里率平曠易渡故漢祖往來關中嘗由臨晉而七國謀反亦欲由臨晉入兵是朝邑者關中之隙道也故一方不戒三險俱失矣

正徳己卯知縣陵川王君言朝邑爲山陜要衝與蒲華等然朝邑獨無驛所又近時河南應驛者率避潼關而之朝邑遂爲三省之匯朝邑民不任供送於是巡撫都禦史鄭公下其事乃以合陽馬騾二十夫百人澄城馬騾十有五夫八十人協濟朝邑

朝邑縣誌卷二

●朝邑縣誌後序

右朝邑志七篇工部員外五泉韓汝慶之所編也紀錄質實而文彩煥炳可誦其傳人物說髙翔程濟及烈女劉氏事婉乎若覩其人眞足以廉頑而立懦不可謂無筆力也而雜記一篇又多政事利害所關以示後之爲朝邑者何惑焉其餘五篇事𨿽不異他志而紀例亦自殊稱爲簡確之編信矣然則陵川王君純甫知是邑而刻此編人𨿽曰不良於政則吾不信也正徳己夘秋七月卄二日賜進士及第翰林院修撰儒林郎同修國史經筵講官髙陵呂柟書

●朝邑縣誌跋

道始至蒲臨河而西望朝邑卽壯其山河之美比入境左唐關右隋宮盡覧其古迹之勝比入郭閭裏輝聨後先掩映則又嘆其人物之秀且盛而果非他邑比也顧其邑志繁蕪污穢不足以彰往而詔來道乃請諸五泉韓先生作此新志焉其視舊志𨿽省三之二然而爬羅剔抉昭昭乎可激勸於人者不啻加千百也旣而又得對山康先生涇野呂先生序諸前後則斯志也滋可傳諸木以爲斯邑實籍矣若夫企先賢而思齊覩名宦而思政慨風俗而思易移觀利病而思興革則又後之有志者事也於道何有哉時正徳己卯九日吉旦知朝邑縣事山西陵川王道跋

