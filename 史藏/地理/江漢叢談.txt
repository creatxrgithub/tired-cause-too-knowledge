欽定四庫全書

史部十一

江漢叢談

地理類八

雜記之屬

提要

﹝臣﹞等謹案江漢叢談二卷不著撰人名氏惟卷首題曰環中迂叟續說郛載其數條題曰陳士元著案士元字心叔應城人嘉靖甲辰進士其歷官始末無考所撰有易象鉤解已別著錄是書於楚地故實設爲問答加以考證若童士疇沔志以楚之風城非伏羲後士元則引路史伏羲之後封國者十有九而風國居其首不得謂伏羲之後無風國又山海經舊稱伯益作士元則摭其中長沙零陵乃秦漢郡名知其爲後人附益後漢書載南方諸夷爲盤瓠犬種士元則以爲人名非犬名如斯之類持論皆極精確惟隋侯得珠孟宗得筍之類舊籍相傳事渉神怪正可存之不論士元乃輾轉徵引以實之未免失之附會蓋誇飾土風標榜鄕賢乃明人地誌之結習士元亦未能免俗耳要其引據賅洽論斷明晰則可取者正多也觀所注周易多發明漢儒之學知其畱心古籍非空談無根者比矣

乾隆四十三年三月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●江漢叢談目錄

卷一

風後舜陵

舜妃宛委

息壤玄夷

九井有南

鬻子隋珠

卷二

子文孟宗

龎統樂藹

黃母解佩

三楚竹王

盤瓠空言

●欽定四庫全書

江漢叢談卷一

風後

成仁卿問風後國答曰風後風國之侯伏羲裔也皇甫士安【謐】帝王世紀云黃帝夢大風吹天下之塵垢皆去寤而嘆曰風爲號令執政者也垢去土後在也天下豈有姓風名后者哉於是依占而求之得風後登以爲相廖鳴吾【道南】楚紀云黃帝披山通道南至於江登熊相得風後於竟陵以爲相今承天府景陵縣東北五華山椒有伏羲廟舊志以爲古風國地宋儒胡明仲【寅】廟記不及古風國童士疇【承敍】沔志云胡記不及古風國者蓋疑之也又云左傳任宿須顓臾風姓也邑於濟上杜元凱【預】注四國伏羲後封近於濟皆魯附庸則今風城非伏羲後矣余謂童未深考也夫杜以伏羲後近濟者據左傳所載四國耳羅長源【泌】路史載伏羲之後封國者十有九而風國居其首堯誅大風禹訪風後皆其胤也安得謂伏羲後無風國邪李弘憲【吉甫】元和郡縣誌云復州竟陵縣本古風城古之風國卽伏羲風姓也南陵汊水汊水者澨水也禹貢三澨是已武徳中置汊川縣隸沔風城在其北若然安得謂伏羲後無風國在景陵邪

舜陵

仁卿問舜陵答曰永州誌云帝舜陵在九疑山一名永陵禮記檀弓云舜葬蒼梧之野司馬子長【遷】史記云舜南巡崩於蒼梧之野歸葬零陵之九疑又載於家語皇覽竹書世紀而樂子正【史】太平寰宇記張叔範【埏】零陵志楊廷秀【萬里】揮麈錄【王仲言明淸亦有揮麈錄無舜陵事】吳格甫【致堯】九疑考古並述之楚靈王作臺象焉【國語吳王夫差將伐齊申胥諫曰昔楚靈王築臺於章華之上闕爲石郭陂漢以象帝舜注云舜葬九疑山其水旋丘下故壅漢水使旋石郭以象之也】秦皇漢武皆嘗望祀宋置守陵五戶國朝布在祀典仍建廟簫韶峯下余謂舜葬九疑非實孟子言舜卒於鳴條今安邑有舜墓又有鳴條陌是其證也而鄭康成【玄】乃以鳴條爲南夷地謬矣舜旣禪禹豈復巡狩於荒服外哉書云陟方乃死說者以陟方爲巡狩韓退之【愈】云地傾東南南巡非陟也陟者升也方乃死者釋陟爲死也蘇子瞻【軾】亦云陟方猶升遐乃死爲章句後世遂以爲經文故汲書紀年帝王之崩皆曰陟書云在位五十載陟者紀舜之崩也何謂南巡哉他傳又云舜伐苗民崩於蒼梧夫伐苗者禹也已竄三危矣何得勞無爲之舜於耄期之時邪歐陽永叔【修】詩云虞舜老倦勤薦禹爲天子豈復有南巡迢迢渡湘水是也都玄敬【穆】聽雨記談云史言舜南巡崩於蒼梧之野今舜塜乃在零陵之九疑九疑去南嶽千有餘裏蒼梧在廣西域內去九疑又數百里書云舜南巡守至於南嶽豈又幸九疑遂崩而葬其地乎孟子言舜卒於鳴條鳴條在東方夷服今又不聞有舜陵孟子去古未逺而傳聞猶未免若此況後世乎是玄敬亦有疑於九疑舜陵也羅長源云象封有鼻故墓在始興有鼻者有庳也卽今道州而九疑之墓或象塜耳不然商均窆也大荒南經云赤永之東蒼梧之野舜子商均之所葬也而元次山【結】九疑山圖記亦謂商均窆其陰豈商均徙此因葬之而後世遂以爲舜陵邪漢章帝時零陵文學奚景於泠道舜祠下得笙白玉之管十二故呂氏【不韋】春秋戴延君【徳】大戴禮伏子賤【勝】尙書大傳許叔重【愼】說文應仲逺【劭】風俗通陳晉之【暘】樂書範蔚宗【曄】後漢書皆言昔西王母獻舜玉管注云西王母神也曾伯端【慥】集仙錄亦云舜在位西王母使獻白玉管以和八風則白玉之管爲舜之寶器明矣胡爲乎藏於零陵哉無乃帝舜諸子分封巴陵上虞衡山江華等國各錫寶器如成周錫封之制而商均則得白玉之管遂傳流零陵邪又按舜陵載在山海經者非一說也海內南經蒼梧山帝舜葬其陽又大荒南經帝舜葬於嶽山又海內北經有舜臺臺卽陵也又海內朝鮮記南方蒼梧之泉其中有九疑山舜之所葬在長沙零陵界中夫山海經世稱伯益作而長沙零陵乃秦漢郡名則知此書多後人附益而九疑舜陵渺不可信矣又寶櫝記云舜葬於蒼梧有鳥自丹州而來吐气名曰馮霄能銜土成邱墳舜墓鳥所營也集仙錄又云舜瞑目端坐乘空而至南方之國其中有九疑山焉歷數旣往歸理玆山【集仙錄云王妙想蒼梧女道士也住黃庭觀見空中大仙謂妙想曰吾乃帝舜耳昔勞厭萬國養道此山云云乃命侍臣以駐景靈九授妙想妙想仙去玆山以舜修道之所故曰道州營道縣】眞源賦云舜因南巡走馬逐鹿同飛蒼梧莫知所去王仲任【充】論衡書虛篇云舜葬蒼梧象爲之耕四說尢妄誕不足辯

舜妃

仁卿問舜妃墓答曰一統志云舜二妃墓在黃陵廟西又云黃陵廟乃漢荊州牧劉景升【表】建以祀舜二妃之神昔舜南巡崩葬蒼梧二妃娥皇女英堯二女也尋舜不及死沅湘間國朝命有司以六月六日致祭焉唐髙千里【駢】詩云帝舜南巡去不還二妃幽怨水雲間當時珠淚知多少直致於今竹尙斑劉文房【長卿】詩云蒼梧在何處斑竹自成林點點畱殘淚枝枝寄此心蓋長沙郡縣多斑竹乃自宇宙生竹以來本有種類若此而世傳舜崩二妃攀竹悲哀淚滴竹上成斑故髙劉詩意及之然堯女舜妃之說則始於秦博士妄對耳史記秦本紀始皇二十六年巡衡山南郡浮江至湘山祠逢大風幾不得渡問博士湘君何神博士對曰聞堯女舜之妻葬此於是始皇大怒使刑徒三千人伐湘山樹赭其山而羅君章【含】度博平【尙】並斷以黃陵爲堯女舜妃之墓鄭康成張茂先【華】酈善長【道元】皆謂大舜南巡二妃從徵溺死湘江神遊洞庭之山而出入乎瀟湘之浦遂指楚辭湘君湘夫人以實之何其不深研也郭景純【璞】云二女帝者之後配靈神祗豈應下降小水而爲夫人王叔師【逸】韓退之並有辯沈存中【括】云舜陟方時二妃皆百餘歲豈得俱存猶稱二女哉其說誠是但未考黃陵舜妃墓及瀟湘二女之故惟路史發揮則以黃陵爲癸比氏之墓瀟湘二女乃帝舜女也癸比氏帝舜第三妃而二女皆癸比氏所生一曰宵明一曰燭光汲簡及世說皆載之山海經所謂洞庭之山帝之二女居之是也若九歌之湘君湘夫人則又洞庭山神豈謂帝女哉帝王世紀云舜三妃娥皇無子女英生商均今女英墓在商州蓋舜崩之後女英隨子均徙於封所故其卒葬在焉而癸比氏則亦同二女徙於瀟湘之間故其卒葬在此耳山海經云舜之二女處於大澤光照百里大澤者洞庭也光照者威靈之所曁也至今湘神分風送客威靈曁於百里與山海經之說相合則湘祠爲祀舜二女而黃陵墓爲癸比氏所葬不有明徵乎陸士規黃陵廟詩云東風吹艸緑離離路入黃陵古廟西帝子不知春又去亂山無主鷓鴣啼帝子者蓋謂帝舜女也而黃長睿【伯思】又謂帝女者天帝之女翁養源從其說遂述於湘江圖志斯失之逺矣

宛委

仁卿問宛委聖記答曰趙長君【曄】吳越春秋云禹按黃帝中經見聖記在九疑天柱號曰宛委承以文玉覆以盤石其書金簡玉字禹乃南巡登衡嶽宛委山得治水之記今岣嶁山有禹科斗碑向藏地中韓退之劉夢得【禹錫】並有禹碑詩皆聞而不及見國朝嘉靖初有人掘地得碑遂摹搨傳世楊用修【愼】沈鎰各有釋文湛原明【若水】有跋徐靈期南嶽記云夏禹導水通瀆刻石書名山之髙卽此碑也於乎禹治水萬世稱神禹者豈虛哉洪水爲災非神術何由致力矣集仙錄云雲華【巫山神女名】告禹曰太上湣汝之志將授靈寶之文陸策虎豹水制蛟龍馘邪檢凶以成汝功因授上淸寶文又得庚辰虞余之助【益稷字】遂導流決川奠五嶽別九州島天錫玄圭以爲紫庭眞人而馬永卿於宋紹興十七年過巫山撰神女廟記亦稱禹得玉篆之書開山疏水無不如志又李佐於漢永和九年泛洞庭登包山入靈洞得古嶽瀆經第八卷

奇字蠧毀不能觧譙允南【周】解云禹治淮水三至桐栢山驚風迅雷石號木鳴土伯擁川天老肅兵功不能興禹怒召百靈授命夔龍桐栢千君長稽首請命禹因囚鴻蒙氏彰商氏兜氏盧氏犂婁氏乃獲淮渦水神無支祈【無支祈水神名】善應對言語形若猿猱縮鼻髙額靑軀白首金目雪牙頸伸百尺力逾九象摶擊騰趠疾利倐忽視不可久禹授之童律童律不能制授之烏木田烏木田不能制授之庚辰庚辰能制鴟脾桓胡木鬽水靈山妖石怪奔號叢繞者以千數庚辰持戟逐去頸鎖大械鼻穿金鈴徙之淮陰龜山之足俾淮水永安而釋氏以爲泗州僧伽之所降水母者羅長源嘗辯其非矣大哉神禹之力世儒不得聞其槪今之黃冠履斗罡戟指書空者輙稱禹步禹訣焉諸葛孔明【亮】黃陵廟記云僕總師趨蜀道覩江山之勝乃見石壁間神像宛然如畫前豎一旌旗右駐一黃犢猶有董工開導之勢古傳所載黃龍助禹開江治水不誣也夫世人有道術者亦能制蛟螭之怪如許敬之【遜】斬蛟之迹往往顯著楚中姑亡論而習彥威【鑿齒】襄陽耆舊傳云城北沔水有蛟患鄧遐守襄拔劍入水蛟遶遐足遐揮劍斬之遂無蛟患晁元采【百揆】潯陽記云城東橋水有蛟常爲百姓害董奉書符咒水卽見蛟死浮出水面又原化記云種園張老以法禁龍【荊湘僧居近水有龍時挾雷雨出入種園張老者術士也嗔此龍損物宻禁以法龍潛告僧曰某乃龍也住此水多年今爲張老所禁命在危急請和尙救之願酬一寶珠僧如其言以告張老張老曰和尙勿救此龍若受其珠後悔無及僧懇請不已張老乃放龍移出潭水張老去後雷雨忽作瓌僧捨奪其珠】又裴鉶傳奇云西域異僧金剛仙能攝龍於瓶中【開成初僧金剛仙西域人居淸逺峽山寺能梵音善拘鬼魅制蛟螭鍚杖一聲召雷立震後欲歸天竺乃於峽山潭畔搖鍚而咒水開見底以缾張之有一泥鰍長三寸許躍入缾中語寺僧曰此龍也吾至海門以藥煮爲膏塗足則渡海若履平地是夜龍王化白衣叟持黃金百兩以饋寺僧懇請捨其龍金剛仙傾鰍於潭泛舶而歸】況神禹以聖徳授神靈之祕能驅役天丁疏理地脈者乎然水中龍蛇逞怪最難除嘗讀禹穴紀異及墉城集大禹治水玄奧錄皆言禹導岷山至於峽中實爲上古鬼神龍蟒之宅見禹至護惜巢穴作爲妖怪風沙晝暝迷失道路禹乃仰空而嘆俄見神人狀類天女授禹太上先天呼召萬靈玉篆之書且使其臣狂章黃麾大醫童律爲禹助禹於是呼吸風雷役使鬼神驅逐龍蟒始能治水異哉此禹之所以稱神也故孟子論禹治水旣曰掘地注海矣而又有驅龍蛇之文驅之云者豈無法術哉古有豢龍氏禦龍氏蓋以馴龍得姓左傳蔡墨【黯】對魏獻子【舒】甚詳而周禮秋官有壺涿氏其職主於殺水神水神死則淵爲陵又葛稚川【洪】所撰抱朴子云西域方士能禹步吹炁龍卽浮出十餘丈更吹之輙縮至數寸掇取入壺遇旱發龍入潭又禹步吹之復長十數丈須臾雨至矣李重規【百藥】北齊書云晉陽有人明法術曰我本恆嶽仙人謫至此汾水暴漲臨水禹步以符投水流便絕徐自沙石上渡焉此或神禹之遺法也於乎余嘗玩岣嶁禹碑而憾宛委聖記不傳於後世治水使者不得纘禹之績天意謂何可爲浩嘅已

息壤

仁卿問江陵息壤答曰息者生也言土壤生長不已也江陵圖經云子城南門地隆起如伏牛馬狀去之一夕輙復如故溟洪錄云唐元和初裴宇鎭荊州掘之深六尺得一石規模樓櫓悉仿江陵城制其石中空徑六尺八寸甚工致命徙置藩籬間毀之是春淫雨四月不止潦漲莫遏人抱爲魚之憂會洛中道士歐獻博學多聞來居楚山馳問之對以事廹鑿石弗及令陶範爲江陵城制內廣六尺八寸樓櫓門闕無少差於南門外八十步掘深六尺埋之淫雨當止裴從之其夕土復隆起一統志云裴復埋舊石雨止與溟洪錄陶範之說稍異其後髙遵聖【從誨】鎭荊��經其處問書記孫孟文【光憲】對曰伯禹治水���荊定彼原泉之穴慮萬世下或有泛溢爰����之耳又王子融【旭】息壤記云慶曆甲申�����蒞荊州自春至夏不雨徧走羣祀五月�����過此地無復隆起而石屋檐已露請掘沴�����亦足爲快因具畚鍤寘土數百擔以�����是夕雷雨大至逺近沾洽亟以馨爼薦答醫博士張若水者年逾七十因言兒時見大諫臧夢壽【丙】嘗以久旱發之數尺巨石如屋四面爲柱爲牖其南隱出門闥百夫莫動乃縻以巨索牽水兕二石提出之大雨不止未及窮其石城因覆以屋繪爲風雷之像陳希元【堯佐】又易以神龍像皇佑三年子融致仕始記焉蘇子瞻息壤詩序云息壤旁有石不可犯畚鍤所及輙復如故又頗致雷雨歲旱屢發有應羅長源亦云江陵之壤鎭鎖水旱而髙子勉【荷】息石詩序云息石在江陵莊嚴寺且謂韞玉之石則妄矣又玉堂閒話云江陵南門之外雍門之內東垣下有小室一所髙尺許詢其州人曰此息壤也禹堙洪水玆有海眼泛溢無恆禹鐫石造龍宮寘於穴中以塞水脈劉安淮南子亦云禹以息壤堙洪水而山海經則雲洪水滔天鯀竊帝之息壤以堙洪水帝怒令祝融殺之羽山是鯀用息壤而殛死禹用息壤而成功後世紛然致駁莫得其說朱元晦【熹】楚辭辯證雲天問補注引山海經鯀竊帝息壤帝令祝融殛之所謂帝者上帝也上帝欲息此壤不欲使人幹之故鯀竊而帝怒使祝融之神誅鯀然禹亦竊以治水上帝不怒何上帝喜怒不常如此也楊用修丹鉛摘錄云說文謂壤柔土也山海經所謂鯀竊帝之息壤蓋指桑土稻田可以生息皆君所授於民者故曰帝之息壤鯀治水不順水性而力與水爭決耕桑之■﹝畝犬﹞畆坊淫潦之洪流故曰竊帝之息壤以堙洪水此說異於眾說而荊州圖經所載皆略而不論矣又永州亦有息壤永志云城南故龍興寺東北陬有堂堂之地隆然而起狀若鴟吻色若靑石出地廣四步髙一尺五寸初爲堂時夷之而益髙凡持鍤者盡死人以爲神自是不敢犯柳子厚【宗元】以爲夷之者或不幸而死石烏能神爲記以辯之謂史記有地長之占甘茂盟息壤蓋其地有是類也按甘茂傳云秦王迎甘茂於息壤注謂息壤秦邑名余謂息壤與地長之占不同班孟堅【固】漢書云元帝時臨滁地湧六里崇二丈所哀帝時無鹽危山土起覆艸如馳道狀劉昫唐書云垂拱二年新丰有山湧出建中初魏縣有地數畆忽長崇數尺柯奇純【維騏】宋史新編雲天禧五年襄州道側湧起髙三丈許長三丈闊八尺此則地長之占非息壤也

玄夷

仁卿問玄夷蒼水使者托夢授書答曰髙山大川神靈炳耀昔人記之矣六帖云禹傷父功不成乃巡衡山血馬以祭仰天而嘆忽夢男子自稱玄夷蒼水使者謂禹曰欲得山神書者齋焉禹乃退齋三日遂獲金簡玉字之書蓋山神托夢靈應如此澧州誌云宋汪安行以武陵郡丞攝守澧陽移攝巴陵明年夏方歸故官道由安鄕阻風五日遣人持書禱於黃山行祠卽得吉卜夜夢烏巾紫襕者來謁云詰朝可行矣他日吾邦使君敢不告旣寤風果息秩滿遂遷澧守皆如神言紹興攺元安行乃書靈應於廟中又黃陵廟靈應尢異歐陽永叔嘗與蘇子瞻言曰修昔以西京畱守推官爲館閣校勘時同年丁元珍【寶臣】適來京師夢與修同舟溯江入一廟拜詔堂下修班元珍下方拜時神像爲起旣出門見一馬只耳覺而語修固莫識也已而元珍除峽州判官修亦貶夷陵令一日與元珍同溯峽謁黃陵廟入門惘然皆夢中所見修爲縣令固班元珍下而門前鐫石爲馬缺一耳相視驚愕修乃畱詩廟中私識其事其後蘇子瞻過黃陵廟詩有廟前行客拜且舞擊鼓吹簫屠白羊之句則黃陵靈應可知又沙門文瑩玉壺野史云寶元元年朱正基以駕部郎爲峽州守一夕夢一吏云城隍神遣吏督修夷陵縣廨宇不宜後時朱不甚異連三夕夢如初明日報至歐陽永叔謫夷陵令已及荊門朱因夢待永叔特異夫朱守峽州蓋與判官丁元珍同時而永叔乃宋代人物宜爲鬼神所欽預徵之夢況大禹負平世之任其山神托夢授書豈偶然哉

九井

仁卿問神農九井答曰羅長源路史謂神農母安登感神於常羊生神農於列山之石室生而九井出焉列山者厲山也在今隨州盛弘之荊州記云江夏郡隨縣北界厲鄕村南重山井在山北重塹周之廣一頃一十畆內有地名神農宅神農生此神農旣生九井自穿舊說汲一井則八井皆動樂子正寰宇記云九井在隨縣北百里不敢觸犯今惟存一井卽其處爲神農社里人年常祀之夫神農生而九井出此神農之所以爲神也非符命之說哉袁彥伯【宏】後漢紀雲光武生於舂陵望气者嘆曰气佳哉鬱鬱蔥蔥然及光武與兄伯升【演】起兵還舂陵逺望捨南火光燭天卒能中興漢室【舂陵在今永州寧逺縣本漢冷道縣地節侯買之封國也元帝時徙封南陽仍號舂陵在今襄陽府棗陽縣】沔志云張文徳【興世】竟陵人居臨沔水先無洲嶼文徳初生門前忽生洲寖大及文徳爲方伯而洲遂至十餘頃李延壽南史云江陵九十九洲古老相傳洲滿百則應天子桓玄爲荊州刺史懷異志乃破其一以應之隨卽漂散宋文帝爲宜都王在藩時忽一洲自立明年文帝卽位桓溫構禍前洲復沒梁武帝太淸末年枝江之浦復生一洲明年梁文帝卽位承聖末年其洲與大岸相連惟九十九洲耳據細可以揆大稽近可以測逺神農九井自穿詎不足信邪柰何世儒諱談符命卽楚南公三戶亡秦之言亦不知何所指授【三戶地名項羽渡三戶津破章邯軍遂滅秦】乃使凶人昧乎天命謂智力足以簒奪遂甘心不軌如武陵張文表江陵王延範以及黃岡歐普祥沔陽陳友諒軰或因一夢一讖輙興亂而被誅豈知符命哉自漢以來談符命者推衍穿鑿流爲讖緯王莽公孫述旣以速禍而隋煬帝唐太宗武韋二後又因之以濫殺乃疑上古帝王符命不足信斯亦矯枉太過而不究聖人圖書精蘊神以知來百世可知之說非虛誑也

有南

仁卿問有南赤龍答曰有南赤龍者商湯後也路史云有南以二臣勢均爭權而分出汲冡【周書】後有南仲翊宣王以中興羅蘋注云湯八世孫盤庚【自湯至盤庚十七世今云八世誤】妃姜氏夢赤龍入懷孕十有二月生子有文在手曰南遂封之南國號有南赤龍楚地記云漢江之北爲南陽漢江之南爲南郡並以古南國得名耳詩稱江漢爲南國之紀說者謂在丰鎬南也安知不指商時侯國名哉古者人生有文在手或以爲名氏或以胙茅土如周不窟生子手文曰鞠是爲鞠陶唐叔虞魯公子友皆以手文爲名世說云周昭王夫人觀白雲有孕而生子左手文曰公右手文曰羽乃賜姓翁氏左傳魯桓公母仲子宋武公女也仲子手文曰爲魯夫人他書所載此類甚多微乎窅哉若有神物預定焉者不可以常理詰已

鬻子

仁卿問鬻子【熊】年九十爲文王師答曰世說云鬻子楚之先也年九十見文王王曰老矣鬻子曰使臣捕獸逐麋已老矣坐策國事臣尙少也【鬻子題辭同】宋景濓【濓】謂鬻子書二十二篇藝文志屬之道家而小說家又別出十九卷今世所傳者出祖擇之【無擇】所藏止十四篇其文質其義弘實爲古書無疑近時沈子【津】百家類纂則以鬻子屬之雜家云余謂成王封鬻熊曾孫繹於楚之丹陽【卽今枝江】賜以子男之田蓋以鬻子嘗有勤勞封其後以報之事載左傳國語呂覽風俗通等書甚明而孟子稱伯夷太公二老歸文王而不及鬻子桓君山【譚】新論云殷之伊尹周之太公秦之百里奚咸有大才皆年七十乃升爲王霸師君山言太公亦不及鬻子此其故何也韓嬰韓詩外傳云文王師於錫疇子斯劉子政【向】新序云文王學於時子思玆皆不經見豈可謂鬻子非文王師邪戰國策云楚丘先生年七十往見孟嘗君【田文】孟嘗君曰先生老矣春秋髙矣多遺忘矣何以教文楚丘先生曰君謂我老將使我投石超距乎追車赴馬乎逐麋鹿搏虎豹乎吾則老矣將使我深計逺謀乎定猶豫而決嫌疑乎出正辭而當諸侯乎吾乃始壯何老之有是楚丘先生之言蓋祖述鬻子耳歐宋新唐書云襄陽張孟將【柬之】爲荊州長史狄懷英【仁傑】薦之曰其人𨿽老宰相才也後爲相知政事翼輔中宗復位年八十餘封漢陽郡公長沙志云陳光問讀書靈巖山中年過六十始同曹夢徵【松】等登第時稱荊南五老榜今隆慶辛未科余友公安劉惟明【珠】年六十六始登第人之祿位壽算不有定命哉命定於天則出處老少皆非人力所能參也楚人年少有名者未暇悉舉如江夏黃子琰【琬】江陵庾愼之【肩吾】皆七歲能賦詩襄陽杜子美【甫】湘鄕賀徳英桂陽司馬李重規皆七歲能屬文江陵劉思眞【之遴】瀏陽歐陽原功【玄】皆八歲能屬文零陵樂成之【韶】江陵岑參皆九歲能屬文乃若茶陵譚珍卿【昭寶】則七歲應童子科登上第其謝啟有七歲逺離於膝下九經流出於胸中之句啟傳禁中理宗見而異之國朝李賓之【東陽】四歲能書大字景帝召見抱置膝上六歲再召試尙書大義稱旨後爲相卒贈太師謚文正嘉魚李茂卿【承芳】生甫七月能以筯畫灰作土地二字此皆稟賦異常者也

隋珠

仁卿問隋侯得蛇珠之報答曰幹令升【寶】搜神記云隋侯行見大蛇被傷而活之蛇銜珠以報其珠徑寸純白夜有光明如月是爲隋侯珠一名明月珠顏惟喬【木】隋志云斷蛇丘夜光池在州城西卽隋侯得珠處余揆隋侯活蛇得珠而知天道好生非獨昆虫靈異亦有鬼神黙相焉爾此與魚鶴報珠何異哉三輔黃圖池沼類引三秦記云昆明池中有靈沼名爲神池其池通白鹿原原人釣魚綸絕而去魚見夢於武帝求去其鉤帝戲池上見大魚銜索帝曰豈不榖昨所夢邪乃取鉤放之又三日帝復遊池池濱得明珠一雙帝曰豈昔魚之報邪謝去咎【維新】合璧事類引搜神記云孝子噲參見有玄鶴爲弋人所射參收養療治瘡愈而放之後鶴夜啄門參執燭視之雌雄雙至各衘明珠以報參焉此𨿽非楚中事亦可以類徵矣又房玄齡【喬】晉書云咸康中毛碩眞【寶】守邾城有一軍人於武昌市買一白龜長四五寸置甕中養之漸大放江中後邾城遭石氏敗陷赴江者莫不沈溺獨養龜軍人披甲投水覺如墮一石上視之乃先所養龜載之旣至岸龜回顧而去黃州誌雲府城大江之濱有白龜渚卽此事而百川學海則謂毛自放龜不謂軍人也與晉書異又陰勁弦【時遇】韻府羣玉橋渡蟻注云二宋少時有胡僧相曰小宋【名祁字子京】他日魁天下大宋【名庠字公序】亦不失甲科後十年僧驚問大宋曰公丰神異昔如能獲活數萬人命者試思之曰堂下比有蟻穴爲暴雨所侵羣蟻繚繞穴旁吾戲編竹以渡之耳僧曰是也小宋今年首捷公亦不出其下及唱第祁第一庠第十章

憲太后謂弟不可先兄乃擢庠第一而寘祁第十今應山城南有渡蟻橋蓋後人作橋而擬其名者又李明逺【昉】太平廣記云劉宋文帝元嘉三年劉樞自江陵歸鄂泊洲上月夜飲酒忽二人扣舟求謁樞延與同宴夜闌二人俱醉卽臥於飲處樞異之覆以被天明舉被見二魚各長五六尺𨿽能動而甚困樞不殺致之江中是夕樞夢白衣二人各持一珠置臥榻前而去及曉見枕邊二珠各徑寸焉又余知古渚宮故事云梁時劉嘉會【之亨】爲南郡太守夢二人姓李詣之乞命劉不解其意旣旦有人饋生鯉兩頭劉曰必夢中所感乃放之江其夕夢二人謝恩曰當令君延壽一算李延壽南史亦載其事又常徳志云李光學武陵人永樂間知興化縣廳東鵲巢二雛一飛去一折翼獨畱光學以藥哺之亦飛去後光學病危思魚忽鵲銜一鯿魚置於庭光學烹食病愈此皆陰徳獲報之驗也

江漢叢談卷一

●欽定四庫全書

江漢叢談卷二

子文

仁卿問令尹子文虎乳之祥答曰左傳斗榖於莬謚子文伯比之子也初伯比通於■﹝云阝﹞子之女生子文■﹝云阝﹞夫人使棄諸夢中有虎乳之■﹝云阝﹞子田見之懼而歸夫人以告遂使収之楚人謂乳榖【石賡云榖本作■﹝孛攵﹐士代十﹞乳也借作榖】謂虎於莬故名此與陸鴻漸之生相類唐書陸羽字鴻漸景陵人不知所生或言有僧晨起聞湖旁羣鴈喧集以翼覆一嬰兒遂収養之旣長以易自筮得蹇之漸曰鴻漸於陸其羽可用爲儀乃以陸爲氏名而字之然則子文丕著楚勛鴻漸肇興茶利有天命矣余嘗讀生民之詩而嘆后稷之生有鳥翼羊腓之祥又讀左傳齊頃公之母惠公賤妾也頃公初生而棄諸野故名無野其棄之也亦有貍乳膻覆之異又馬貴與【端臨】四裔考云夫余國王之母索離國王之侍兒也侍兒無夫而生子棄於豕牢又棄於馬欄豕馬皆以口气噓之得不死乃収養之是爲東明後乘魚鱉渡水至夫余而爲王豈由人力也哉孟子言莫爲而爲莫致而致此之謂矣

孟宗

仁卿問孟恭武【宗】哭竹得筍答曰陳承祚【壽】三國吳志云孟宗江夏鄳人性至孝母年老病篤冬節將至思筍食時地凍無筍宗入竹林哀泣有頃地上出筍數莖持歸作羮供母食畢病愈人以爲孝感所致廖氏楚紀云今武昌靈竹院卽恭武故宅余謂至誠可以格鬼神貫金石徹品彚而無間卽寇平仲【凖】之竹出於庶民哀悼之誠且有徵異況恭武純孝乎一統志云寇萊公初知巴東有惠政後貶雷州卒歸塟西京道出公安邑人皆設祭哭於路折竹植地掛紙錢逾月視之枯竹盡生筍眾爲立廟祀之王闗之【辟】澠水燕談云公安縣民祭萊公見枯竹生筍成林因立公祠目其竹曰相公竹李茂欽【誠之】詩云已枯斷竹再成林天爲英賢眷獨深僕木偃禾如不起至今誰識大忠心此則謂公安之竹系於萊公之精靈不系於民心之戀慕矣朱子宜【衣】漢陽志云郡城西北橊花塔宋時有婦事姑至孝一日殺雞爲饌姑食雞而死姑女訴於官婦坐罪無以自明臨行乃折石橊花一枝揷地而祝曰妾若毒姑花卽枯瘁若屬誣枉花可復生其後花果生時人謂天彰其寃遂立塔花側以表其異非孝徳之徵哉

龎統

仁卿問龎統見稱於司馬徳操【徽】答曰陳承祚三國蜀志云龎統字士元襄陽人徳公從子也少時朴鈍未有識者同郡司馬徳操淸雅有知人鑑龎士元弱冠往見徳操徳操采桑於樹坐龎樹下共語徳操甚異之稱爲南州士人之冠冕劉先主訪士於徳操徳操以諸葛孔明爲伏龍龎士元爲鳳雛先主舉龎士元爲耒陽令不治免官魯子敬【肅】遺先主書曰龎士元非百里才處之治中別駕始得展其驥足耳夫徳操子敬之知龎士元也豈眞有相術邪抑以談論相許邪如以談論則孔子所謂君子色莊何由判也江夏黃文偉【香】幼舉孝亷京師諺曰天下無雙江夏黃童荊門馬季常【良】兄弟五人並有才名季常眉有白毛鄕裏諺曰馬氏五常白眉最良事載漢書蜀志此其評品人倫有標榜之風焉歐陽永叔撰胥公墓志云胥公名元衡長沙人修年二十餘以所爲文見公於漢陽公一見奇之曰子當有名於世畱修門下偕至京師因妻以女是歐胥二公以文字相知耳唐李長源少以奇童名玄宗召見大悅曰是兒精神腰大於身衡州誌云李長源【泌】隱居南嶽祝融峯遇異人懶殘曰愼勿多言管取十年宰相長沙志云歐陽原功瀏陽人十歲時有黃冠師注目視之曰是兒神气凝逺目光射人異日當以文名廊廟之器也楚紀云茹瑺衡山人相者謂當封侯而不令終後仕至少保封忠誠伯以事死於獄玆非相術有驗者乎嘗讀左傳楚靈王將以商臣爲太子訪諸子上【斗勃】子上曰蠭目而豺聲忍人也商臣果有弒君之禍又司馬子良生子越椒子文曰是子也熊虎之狀而豺狼之聲弗殺必滅若敖氏及椒爲政攻王王滅若敖氏之宗是子上子文均知相術然則相術非始於姑布子卿自三代以來有之矣亦非始於三代也黃帝素問論人之五態卽相術何加焉曹魏時王景興【朗】著相論云仲尼之門童冠之羣不言形相之事抑亦難據故也仲尼以言信行失之宰予以貌度性失之予羽則彼揣表捫骨指色摘理不常中必矣余謂家語載孔子自言失之宰予子羽者豈孔子眞不知二子於其始哉蓋以二子馳心於言貌故托諸身驗者警之以寓夫教誡之意耳而王景興遂以孔子眞失之二子是信韓非王仲任之臆說所謂蒙者執燭而說光聵者執鈴而說聲豈眞有所見聞而得聖人微旨邪𨿽然古之善相如周之叔服【內史】漢之許負【河內老嫗】最有名而書傳紀其效驗尢著者不過公孫氏二子【長子谷文伯也次子難惠叔也皆公孫敖之子】與夫周氏條侯【亞夫】而已余無聞焉唐柳夷曠【渾】襄陽人早孤有巫告曰兒相殀且賤爲浮屠可緩死諸父欲從其言夷曠曰去聖教爲異端不若速死學愈篤天寶初登第後歷膴位封宜城伯劉昫唐書載其事是相術又不足信如此

樂藹

仁卿問樂蔚逺【藹】知庫火答曰古今事有相類者故易稱知以藏往謂藏往亦可以知來也姚簡之【思亷】梁書云樂蔚逺江陵人天監中爲禦史中丞值長沙宣武王塟庫中火起蔚逺曰晉武帝時庫中火起張茂先以爲積油久灰所致未有無因而火者旣而命吏檢之果如其言又郴州何子元【孟春】餘冬序錄云弘治戊午夏京師西直門熊入城守衛者不覺有被傷者大司馬鈞陽馬負圖【文升】謂野獸入城非宜旣參問守衛者因乞嚴武事以備盜賊時子元爲職方郎謂同列曰熊之爲兆旣當備盜亦湏愼火同列莫曉其義未幾城內在處有火災禮部毀焉或問此占出何書子元曰余不曉占書曽睹宋人記紹興已酉永嘉火災前數日有熊自楠溪渡至城下郡守髙世則謂其倅趙允蹈曰熊於字能火郡中宜愼火果延燒官民舎十之七八餘憶此事而言不意其亦驗也唐太宗晉書元帝大興中王惇鎭武昌武昌火起東西南北數十處並發數日不絕此所謂濫炎𨿽興師不能救幹令升以爲王惇上僣之應又唐書宋史所載鄂嶽襄郢潭桂辰永諸郡以及應城之廐驛江陵之沙市火災不可勝計於乎唐虞六府火在其中三代設官火職不廢故周禮有司烜氏修火禁於國中有司爟氏掌行火之政令四時變國火以救時疾秦漢以降火職冺矣不知燮理陰陽之道五行獨可廢火乎不也

黃母

仁卿問黃母化黿答曰李明逺太平廣記云後漢靈帝時江夏黃氏之母浴而化爲黿入於深淵其後時時出見初浴簮一銀釵及見猶在其首馬貴與物異考以爲人異後漢書五行志載其事而班昭之言泥而難信【臣昭曰黃者代漢之色女人臣妾之體化爲黿黿者元也入於深淵水實制火夫君徳尊陽利見九五飛在於天乃備光盛俯等龜黿有愧潛躍首從戴■﹝釒義﹞卑弱未盡後帝者王不專權極天徳𨿽謝蜀猶旁纉推求斯異女爲曉著矣】余嘗謂造化气機紛揉莫測有人類互化者如女子婦人化爲丈夫丈夫化爲婦人女子且有適人生子者自商紂丁丑年以來史籍所載不啻數十見矣其小說家所載異物化爲婦女儒紳者甚眾大抵皆邪怪不足論而人類化爲異物則不獨黃母而已章叔虎【炳文】搜神祕覽云三國魏文帝黃初年淸河宋士宗母閉室浴久不出家中子女穿壁隙窺見浴盤水中有一大黿士宗曁家眾驚啼黿忽出外走甚迅追之不及便入水後數日忽還舎逡巡而去又吳錄云孫皓寶鼎年丹陽宣騫母年八十因浴化爲黿兄弟閉戶衛之掘堂中作一大坎注水其中黿入坎遊戱一二日常延頸外望伺戶小開便輪轉自躍入於逺淵遂不復還又竇鋈廣古今五行記云晉末江州人年百餘歲頂上生角忽入舍前江中化爲鯉魚角猶存首時時暫還晉亡後不復見又劉安淮南子云魯有公牛哀病七日化爲虎又魏玄成【徵】隋書雲開皇六年霍州有老翁化爲虎相州有僧化爲蛇繞樹長二丈又劉氏舊唐書雲中宗時普州有人化爲虎涪州民範瑞化爲虎郴州左史因病化爲虎又托克托宋史云乾道五年衡湘間有人化爲虎又蕭景陽【子顯】南齊書云髙帝郗後化爲龍又歐陽永叔集古錄云宣城令張路斯九子皆化爲龍【事載唐布衣趙耕之文歐陽公引之】此皆載在往冊不虛也其物類雌雄互化若雌雞化雄雄鷄化雌鴛鴦雄化雌之類史不絕書而丘仲深【浚】世史正綱特著之蓋亦如人類男女之互化而物化非其類者亦如人之化物也司馬君實【光】資治通鑑載隋大業元年鴈門夫化狼仁壽四年龍見代州井中化爲鐵馬甲士唐中和年陳畱烏化鵲明年鵲又化烏臨淮鷹化鵝而不能浮水此其故詎可以常理剖哉善乎鄭漁仲【樵】有言仲尼旣沒先儒駕妖妄之說以欺後世妄學欺人妖學欺天說春秋者謂孔子寓褒貶於一字推已意而誣聖人此謂欺人之學說洪範者謂箕子本河圖洛書以明五行之旨析天下災祥時事吉凶而曲爲之配合此謂欺天之學夫春秋者成周之典洪範者皇極之書也豈可以一虫之妖一气之戾而執爲吉凶之應哉況吉凶有不由於災祥者宋之五石六鷁可謂異矣而內史叔興以爲此陰陽之事非吉凶所生魏安平太守王伯輿【基】筮於管公明【輅】公明曰君家有三怪一則生男女墮地走入竈死二則大蛇牀上銜華三則鳥入室與燕鬥此三者足以爲異而非凶兆無憂也王伯輿之家果無患觀叔興管公明之言則國家不可以災祥決吉凶明矣余故謂班昭之言泥而難信也惟和气致祥乖气致異可爲通論

解佩

仁卿問江妃解佩答曰劉子政列仙傳云鄭交甫遊漢江見二女皆麗服華妝佩兩明珠大如荊雞之卵交甫見而悅之不知爲神人也謂其僕曰我欲下請其佩僕曰此地士女皆習於辭不得佩恐罹悔交甫不聽遂下與之言曰二女勞矣二女曰子有勞妾何勞焉交甫曰願請子佩二女遂解佩以與交甫交甫受而懷之旣趨而去行數十步視之空懷無珠二女忽不見一統志湘妃解佩渚在襄陽城西十里宋顏蕘詩云爽籟盡成鳴鳳曲遊人多是弄珠仙蓋以解佩事爲實也余謂江湘神女杳冥恍惚變幻無恆交甫奚足以識之屈原九歌稱雲中君湘君湘夫人其辭曰捐余玦兮江中遺余佩兮澧浦峕不可兮再得聊逍遙兮容與此𨿽靈均思君之懷托以寄興而雲中君湘君湘夫人之名亦必有所繇起豈楚人重巫尙鬼自三代已然邪事文類聚雲唐柳毅下第歸裏涇陽見一婦人牧羊曰妾洞庭君小女也嫁涇川次子爲婢所惑得罪舅姑毀黜至此聞君將還敢寄尺牘於洞庭之陰有大橘樹君擊樹三當有應者毅如其言見千門萬戶中扁靈虛殿一人披紫執圭取書進之洞庭君泣曰老夫之罪使孺弱罹害言未畢有赤龍長萬丈擘天飛去俄而祥風慶雲幢節玲瓏紅妝千百中有一人卽前寄書者乃宴毅於碧雲宮宴罷辭去後再娶盧氏貌類龍女妻曰予卽洞庭君女也涇上之辱君能救之玆奉閨房永以爲報同歸洞庭莫知其迹又孝順事實云董永千乘人東漢末奉其父避兵居安陸父亡無以葬從里人裴氏賃錢約以身爲奴償之得錢五千葬父畢往爲奴於路忽逢一婦人求爲永妻永曰今貧若是身復爲奴不敢屈辱婦曰不恥貧賤永與俱往錢主曰本言一人今乃有二永曰言一得二有何乖乎主問永婦何能婦曰能織主曰爲我織絹三百疋卽放汝歸索絲一月之內織畢主驚遂放夫婦歸行舊相逢處婦謂永曰我天之織女感君至孝天遣爲君妻償債君事畢不得久停語訖雲霧四起騰空而去後世以永故名其邑爲孝感又寰宇記云徳安應城之西境湯池熱沸舊傳里人常見神女貌白如玉出入池中故名玉女池李太白【白】應城玉女泉詩云神女沒幽境湯池流大川是也又一統志云嶽州城南白鶴山乃呂仙招蟒化劍之處有江叟者嘗遇樵夫遺以鐵笛吹之無聲一日登白鶴山紫荊臺吹之響振林谷忽有兩女子出自稱龍女授叟藥曰服此當爲水仙若然則天妃江妃湘妃龍女神龍之稱其皆不虛也哉田叔禾【汝成】天妃宮記云宇宙間至尊者天有帝象焉地爲之配有後象焉其次水爲大有妃象焉故崇其號曰天妃而漕運商市之所江海河漢之濵悉嚴奉之多著靈驗亦人心誠敬所感也然楚中龍神之迹尢有可訝者道州營道縣有五老祠陽亢宗【城】以國子司業遷道州刺史至襄陽遇五老人來迎自云舂陵人與之帛與襆問所居曰州城西北五里至訪之則無有惟五龍井遺帛在焉乃立五龍祠時貞元十九年也大觀四年賜號崇應政和侯封爲壽聖壽通壽寧壽成壽應五神焉又大嶽太和山五龍宮記云唐貞觀中歲旱詔武當軍節度使姚簡詣山禱雨是夕有儒服五人謁見自謂五气龍君頃之大雨如澍詔建五龍觀以旌靈異乃若屈原受祭【吳均續齊諧記云屈原五月五日投汨羅而死楚人哀之每至此日竹筒貯米投水祭之漢建武中長沙歐回忽見一人自稱三閭大夫謂曰君見祭甚善但所遺苦爲蛟龍所竊今若有惠可以棟樹葉塞其上以五采絲縛之此二物蛟龍所憚也回依其言世人作粽遺風至今】黃麾扶舟【荊州誌云黃麾廟在歸州峽中焦潞稽神異苑云唐咸通中蕭遘自右史竄黔南過三峽秭歸夢神人曰我黃麾神也佑公出此境黃麾廟記云李吉甫自忠州除潛時峽漲洶怒忽有神人湧出水上爲之扶舟李問何神曰我黃麾神也又云冦凖經叱灘亦有神扶舟自稱黃麾神】鱉靈陳郎之浮屍【鄭暐蜀記云鱉靈荊人也時杜宇爲蜀王號望帝鱉靈死於荊江其屍逆水而上至蜀屍起望帝以爲相使鑿巫山治水有功遂禪以位是爲開明氏許中應武昌志云五代末陳九郎總土兵守本裏與尖山王大夫戰不勝走泉洞死屍流出洞沈於山溪港漁人网得之置於下流明日復得如是者數次時大旱祈云若仙明日得雨果大雨遂將屍用泥裹塑祀之今號九郎仙】此皆顯奇逞怪於江湘者若夫巖巒溪峒之仙蹤幻迹余嘗著楚乘誕鈔載之備更僕可數也

三楚

仁卿問三楚三郢南荊北荊九江九疑七澤三湘五瀦五溪之別答曰秦漢之間楚地廣逺非三代舊域矣所稱三楚者謂淮北沛陳汝南南郡西楚也彭城以東東吳廣陵東楚也衡山九江江南豫章長沙南楚也項羽又分楚爲四羽自王彭徐號爲西楚本東楚地而吳芮王衡山都邾共敖王江陵本西楚地英布王九江本南楚地鄭康成漢書注卽以江陵爲南楚吳爲東楚彭城爲西楚焉六國時又有三郢之名謂熊繹初封丹陽在今枝江至楚文王徙都郢卽今江陵地【江陵縣東北三里有舊郢城】昭王畏吳徙都郡卽今宜城地郡亦稱郢都是爲西郢考烈王畏秦又徙都壽春卽今鳳陽壽州地壽春復稱郢都是爲東郢包希賢【瑜】續編韻府云三郢亦稱三楚也三國時有南北荊州者當闗忠義旣沒則南郡屬吳而魏數爭之故荊州之名南北互立魏立荊州治宛是爲北荊州吳立荊州治江陵是爲南荊州也夫楚中郡名沿革不常姑勿論而山川之名先儒嘗有疑者禹貢荊州九江孔殷蔡仲黙【沈】注云九江卽今之洞庭其說本於蔣頴叔【之奇】而孔安國應仲逺紛紛之說始定據禹貢導山之文自岷山至衡山過九江至於敷淺原而導水之文自岷山至於澧過九江至於東陵東迆北會爲匯東陵卽今巴陵與夷陵相對歐陽忞輿地廣記以夷陵爲西陵則巴陵爲東陵九江乃在東陵之上豈在彭蠡下邪蔡仲黙釋孔殷曰孔甚殷正也而鄭康成則云殷多也謂九江從山溪所出甚多以言治之之難九江下流合於江而九江非大江也孔安國乃言江於荊域之界分爲九道應仲逺卽以爲分自潯陽蓋本於班固漢志謂九江在潯陽縣南東合於大江於是以東陵爲廬州地而李徳芻元丰郡縣誌以黃州爲西陵蓋西漢析置邾城地爲西陵縣劉景升又築西陵城爲鎭非禹貢之西陵也乃潯陽記則又創爲九江之名一曰烏江二曰蜯江三曰烏白江四曰嘉靡江五曰■﹝畝犬﹞江六曰源江七曰廩江八曰提江九曰菌江李弘憲元和志則謂一曰■﹝畝犬﹞江二曰白蜆江三曰嘉靡江四曰烏土江五曰蜯江六曰蕩江七曰麏江八曰沙提江九曰廩江張須元九江圖又有三里五洲白蜯菌洲之名五洲卽蜆江三里卽■﹝畝犬﹞江也梁載言十道志則云江自鄂陵分泒爲九於此合流謂之九江口又云潯陽江有八洲一曰沙洲二曰人洲三曰九江洲四曰葛洲五曰象洲六曰烏洲七曰感洲八曰蜯洲江流其間曲折爲九其說謬甚此言潯陽之九江也而禹貢九江謂東陵之上有九水蔡仲黙以爲沅水漸水元水辰水漵水酉水澧水資水湘水余嘗謂沅水卽元水不宜分爲二水而漸水源短亦不得名爲江禹所稱九江蓋指瀟湘蒸澧沅澬敍辰酉九水也山海經云洞庭之山在九江中而張茂先博物志以君山爲洞庭山故張勃吳錄云嶽之洞庭荊之九江也若謂潯陽則在揚州境豈荊州域哉酈善長水經注云九江在長沙下雋西北今嶽州巴陵卽漢之下雋地洞庭在其西北則荊之九江爲洞庭明甚其敷淺原當在嶽鄂之間蔡仲黙注云卽江州徳安縣博陽山誤矣豈亦又惑於潯陽九江之說乎羅長源以敷淺原在崇陽縣西二百里至今山下近村以敷裏敷外爲名楊用修巵言采其說亦度其疆裏可信耳又禹貢云土夢作乂分云夢爲二而後世則合稱之蔡仲黙注云云夢澤名方八九百里跨江南北華容枝江江夏安陸皆其地也司馬貞史記索隱云云夢二澤名人以二澤相近或合稱云夢左傳桓四年■﹝云阝﹞女生子文使棄諸夢中言夢而不言云定四年楚子濟江入於雲中言云而不言夢蓋與禹貢合漢陽圖經云云在江北今玉沙監利景陵等縣是也夢在江南今公安石首等縣是也然■﹝云阝﹞子故城在今徳安或謂在郢沔皆江北地■﹝云阝﹞女棄子於夢中則夢在江北云在江南漢陽圖經亦謬乃若司馬長卿【相如】上林賦楚有七澤嘗見其一名曰云夢方九百里特其小小者耳此誇詡之辭何足憑乎戰國策秦與楚戰取洞庭五瀦五瀦者九水中惟沅湘敍澬澧五水最大故稱五瀦也然湘水又有三湘之名蓋湘水發源廣西興安縣界流至永州與瀟水合曰瀟湘至衡陽與蒸水合曰蒸湘至沅州與沅水合曰沅湘而嶽州城南又有三湘浦又一統志以長沙屬縣有湘潭湘陰湘鄕亦稱三湘焉水經注雲沅水去武陵界分爲五溪一曰雄溪二曰樠溪三曰酉溪四曰■﹝氵舞﹞溪五曰辰溪皆盤瓠子孫所居謂之五溪蠻馬貴與通考云一曰辰溪二曰酉溪三曰巫溪四曰武溪五曰沅溪杜子美詩五溪衣服共雲山是也漢書注云五溪在辰州而辰州九疑山九峯相似一曰朱明二曰石城三曰石樓四曰娥皇五曰舜源六曰女英七曰簫韶八曰桂林九曰梓林【一作杞林】又曾伯端集仙錄稱帝舜告王妙想九疑峯名一曰長安二曰萬年三曰宗正四曰大理五曰怡志六曰廣得七曰宜春八曰宜成九曰行化九峯之下又有九水之名與輿圖地誌俱不協皆曾氏杜撰不足辯於乎楚中山川靈秀篤生前哲備載楚紀余嘗謂楚人以藝文儒業稱者有四祖焉鬻子爲成周子書之祖屈原爲春秋騷賦之祖襄陽杜子美爲盛唐律詩之祖道州周茂叔【惇頤】接羣聖千載不傳之祕又爲有宋道學之祖也楚人造噐用飲食者又有二祖焉桂陽蔡敬仲爲造紙之祖景陵陸鴻漸爲造茶之祖也範蔚宗漢書云宦者蔡倫字敬仲永平中始給事宮掖和帝時爲中常侍元初中封龍亭侯倫言自古書契多編以竹簡其用縑帛者謂之紙縑貴而簡重並不便於人倫乃造意用樹膚麻頭及敝布魚网以爲紙安帝善其能自是莫不從用焉劉珍東觀漢記云黃門蔡倫典作尙方作紙天下稱爲蔡侯紙何子元郴志云蔡倫爲尙方令永元九年監作祕器乃創爲紙後世造紙者祀之歐宋新唐書云陸羽字鴻漸一名疾字季疵前代不知飲茶羽嗜茶著茶經三篇言茶之原茶之法茶之具天下始知飲茶矣童士疇沔志云鬻茶者或陶羽形置煬突間祀爲茶神而西夷驅馬易茶大爲邊疆利是蔡敬仲陸鴻漸均有功於世所謂百姓日用而不知者也

竹王

仁卿問竹王答曰樂子正寰宇記云施州城東南有竹王祠卽夜郎侯祠也常璩華陽國誌云竹王興於遁水初有女浣於水濵有三節大竹流入女足間推之不去聞有嬰兒聲持歸破竹得男長養有武才自立爲夜郎王以竹爲姓漢武帝平西南夷王被殺夷獠求立後天子封其三子爲侯酈善長水經注云女子所破竹節植地成林又云竹王以劍擊石出水事甚異一統志云宋崇寧中詔賜竹王爲靈惠侯焉魯論謂孔子不語神怪玆非神怪哉然墳羊鯷魚紀在往牒孔子非不知也直不語耳余嘗刪元史至列傳巴特瑪阿勒坦徳濟有論焉論曰余讀伊都呼傳【巴特瑪阿勒坦徳濟爲伊都呼伊都呼者髙昌國王號也】而嘆太史氏傳疑也伊都呼勛業之隆三尙公主子孫世襲髙昌王盛矣史稱其先世產於樹癭異哉【輝和爾之地有和林山二水出焉一夕有神光降於樹樹乃生癭若姙狀神光常見越九月又十日樹癭裂得嬰兒五土人收養之其最稚者曰布克汗是爲伊都呼之始祖】此與夜郎之祖產於竹中者相似況哀牢觸沈木而懷姙髙麗感日精而卵生皆有母道何足訝乎然則吞卵履迹又奚紛然辯詰也於乎天地始判人類初生未有形交必由气化宇宙間事出常理之外學士大夫耳目所不逮者何限哉仁卿曰子語怪矣答曰不然程氏遺書云隕石無種種於气麟無種亦气化厥初生民亦如是凡海濱露出沙灘便有百虫禽獸艸木無種而生此猶是人所見其海中島嶼廣大人不及見者安知其無種之人不生於其間若巳有人類則有形交必無气化之人薛徳溫【瑄】讀書錄雲天地之初總是气化今則气化形化並行而不息觀程薛之言則竹王之生蓋气化也

盤瓠【盤一作盤】

仁卿問蠻祖盤瓠答曰此贗語也始於山海經卞明生白犬白犬有牝牡之說而應仲逺風俗通卽謂髙辛氏之犬名盤瓠妻帝之女乃生六男六女自相夫婦是爲南蠻範蔚宗漢書遂襲其說又增餙之至於郭景純張茂先幹令升李延壽樂子正等各述於簡冊其辭益繁而信之者益眾矣蔚宗漢書南蠻傳云昔髙辛氏有犬戎之冦帝患其侵暴而徵伐不克乃訪募天下有能得犬戎之將吳將軍頭者購黃金千鎰邑萬家又妻以少女時帝有畜狗其毛五采名曰盤瓠下令之後盤瓠遂銜人頭造闕下羣臣怪而視之乃吳將軍首也帝大喜而計盤瓠不可妻之以女又無封爵之道議欲有報而未知所宜女聞之以爲帝皇下令不可違信因請行帝不得已乃以女配盤瓠盤瓠得女負而走入南山石室中所處險絕人迹不至於是女觧去衣裳爲朴鑑之結著獨力之衣帝悲思之遣使尋求輙遇風雨震晦使者莫進經三年生子十二人六男六女盤瓠死後因自相夫妻織績朩皮染以艸實好五色衣服制裁皆有尾其母后歸以狀白帝於是使迎致諸子衣裳斑斕語言侏離好入山壑不樂平曠帝順其意賜以名山廣澤其後滋蔓號曰蠻夷以先父有功母帝之女田作賈販無關梁符傳租稅之賦又魏略云髙辛氏有老婦居王宮得耳疾挑之乃得物大如繭老婦盛以瓠覆之以盤俄頃化爲犬其文五色因名盤瓠又黃閔武陵記云辰州盧溪縣西有武山髙可萬仞山半有盤瓠石室可容萬人中有石牀盤瓠行迹又辰州圖經云石窟大如三間屋旁有一石似狗形蠻俗相傳盤瓠像也蠻種有四一曰歸明戶二曰施溪武源蠻三曰山■﹝犭喿﹞四曰犵獠種𨿽區別而衣服趨向大略相似每歲七月二十五日蠻種類集宿於盤瓠廟下以牛彘酒■﹝魚差﹞椎鼓踏歌謂之樣樣者蠻語祭名也杜君卿【佑】通典據漢書辯之謂黃金古以斤計至始皇以二十兩爲一鎰今曰黃金萬鎰非古制也吳姓至周始有而將軍乃周末之官今曰吳將軍非古制也杜君卿之辯是矣而未得其實余謂髙辛之代本無犬戎之患髙辛都亳卽今河南偃師而犬戎在西陲蠻土在南陲去亳各數千里荒服之外以一犬之力旣能西走數千里銜吳將軍之首歸致闕下而又能負帝女南走數千里飛渡洞庭棲宿於武陵之石窟不餓死哉此其理悖矣羅長源路史云黃帝元妃西陵氏生三子曰昌意曰玄囂曰龍苖龍苗生吾融吾融生卞明【封於卞】卞明棄其國居南裔生白犬是爲蠻人之祖夫卞明乃黃帝曾孫而白犬爲卞明之子如後世名子爲於莬犬子豹奴虎■﹝犭屯﹞之類非眞犬也西陵氏宗國在楚卽今夷陵地卞明乃西陵氏之胤則徙居南土理或有之豈得以其子爲眞犬哉旣曰白犬又安得謂盤瓠毛有五采也又郭景純玄中記云髙辛時犬戎爲亂帝曰討之者妻以美女封三百戶帝之狗名盤瓠去三月而殺犬戎以其首來帝以女妻之浮之會稽東海中得地三百里封之是爲大封氏又非蠻人之祖也總爲妄誕

空言

仁卿曰僕聞子之言鄙心朗然靈矣願持而播之吾黨或藏諸名山以貽異代可乎余曰嗟余空言瑣屑無文奚而播奚而藏也自書契以後三墳五典八索九邱爲左史倚相所讀者今復何在歐陽永叔送徐無黨南歸序云嘗讀漢藝文志唐四庫書目見其所列自三代秦漢以來著書之士多者至百餘篇少者猶三四十篇其人不可勝數而散亡磨滅者百不一二存焉竊悲其人言語工矣無異艸朩榮華之飄風鳥獸好音之過耳也方其用心之勞亦何異眾人之汲汲營營忽焉以死者𨿽有遲有速而卒與二者同歸於泯滅言之不可恃也如此羅長源國名紀論云觀班志劉略文字固已不勝紀其果有益乎無益也而隋唐之書卷帙之多動數十百千萬使後之學者腐唇蔑齒眵昏雙明而不知其統豈不悲哉古人修短隨化皆期於盡古之文人詞士殘窮竹帛誠不能不以之興懷夫二公之論符合若此亦有見於理勢之必然而昔人所謂萬形皆有敝惟文爲不朽又非定論矣余瑣屑空言何足信子欲播而傳也母亦信之過歟

江漢叢談卷二

