《析津志楫佚》

﹝元﹞熊夢祥撰

●目錄

城池街市

朝堂公宇

臺諫敍

工局倉廩

額辦錢糧

太廟

祠廟儀祭

寺觀

河閘橋梁

古迹

大都東西館馬步站

人物

名宦

學校

風俗

歲紀

物產

屬縣

●城池街市

遼開泰元年﹐始號爲燕京。海陵貞元元年定都﹐號爲中都。天徳三年﹐始圖上燕城宮闕制度。三月﹐命張浩等增廣燕城。城之門制十有二﹕東曰施仁﹑宣曜﹑陽春﹔南曰景風﹑丰宜﹑端禮﹔西曰麗澤﹑灝華﹑彰義﹔北曰會城﹑通元﹑崇智。攺門曰淸怡﹐曰光泰。浩等取眞定府潭園材木﹐營造宮室及涼位十六。【﹝日下舊聞考卷三十七京城總紀引析津志。﹞】金朝築燕城﹐用涿州土。人置一筐﹐在右手排立定﹐自涿至燕傳遞。空筐出﹐實筐入﹐人止土一畚﹐不日成之。【﹝日下舊聞考卷三十七京城總紀引析津志。﹞】

世祖築城已周﹐乃於文明門外向東五里﹐立葦場﹐收葦以蓑城。每歲收百萬﹐以葦排編﹐自下砌上﹐恐致摧塌﹐累朝因之。至文宗﹐有警﹐用諫者言﹐因廢。此葦止供內廚之需。每歲役市民修補。至元間﹐朱﹑張進言﹕自備己資﹐以磚石包裹內外城墻。因時宰言﹐乃廢。至今西城角上亦略用磚而已。至元十八年﹐奉旨挑掘城濠﹐添包城門一重。【﹝日下舊聞考卷三十八京城總紀引析津志。﹞】

慶壽寺西﹐有雲團師與可庵大師二塔﹐正當築城要衝﹐時相奏世祖。有旨﹐命圈裹入城內﹐於以見聖徳涵融者如是。【﹝日下舊聞考卷四十三城市引析津志。﹞】

西華門在延春閣西﹐蕭墻外卽門也。門內有內府諸庫﹑鹿苑﹑天閒。【﹝日下舊聞考卷三十宮室引析津志。﹞】

厚載門乃禁中之苑囿也。內有水碾﹐引水自玄武池﹐灌漑種花木。自有熟地八頃﹐內有小殿五所。上曾執耒耜以耕﹐擬於耤田也。【﹝日下舊聞考卷三十宮室引析津志。﹞】

崇天門正南出周橋。靈星三門外分三道﹐中千步廊街﹐出麗正門﹐門有三。正中惟車駕行幸郊壇則開。西一門﹐亦不開。止東一門﹐以通車馬往來。【﹝日下舊聞考卷三十八京城總紀引析津志。﹞】

文明門卽哈達門。哈達大王府在門內﹐因名之。【﹝日下舊聞考卷四十五城市引析津志。﹞】

光熙門與漕壩相接。當運漕歲儲之時﹐其人夫綱運者﹐入糧於壩內﹐龍王堂前唱籌。【﹝日下舊聞考卷八十八郊坰引析津志。﹞】

坊名元五十﹐以大衍之數成之﹐名皆切近。乃翰林院侍書學士虞集伯生所立。外有數坊﹐爲大都路教授時所立。【﹝日下舊聞考卷三十八京城總紀引析津志。﹞】

福田坊在西白塔寺。

阜財坊在順承門內金玉局巷口。

金城坊在平則門內。

玉鉉坊在中書省前相近。

保大坊在樞府北。

靈椿坊在都府北。

丹桂坊在靈椿北。

明時坊在太史院東。

鳳池坊在斜街北。

安富坊在順承門羊角市。

懷遠坊地在西北隅。

太平坊

大同坊

裏仁坊在鐘樓西北。

發祥坊在永錫坊西。

發祥坊西北大街﹐磚斗拱﹑扁溥光﹐最爲年遠。三相公寺前﹕善利坊﹑樂道坊﹑好徳坊。

招賢坊在翰林院西北。

善俗坊在健徳門。

昭回坊�都府南。

居賢坊國學東﹐監官多居之。

鳴玉坊在羊市之北。

展親坊﹑惠文坊艸市橋西。

請茶坊海子橋北。

訓禮坊﹑咸宜坊順承門裏倒鈔庫北。思誠坊﹑東皇華坊﹑明照坊與上相對。

蓬萊坊天師宮前。

南燻坊光祿寺東。

甘棠坊﹑遷善坊﹑可封坊在健徳門。

丰儲坊在西倉西。【﹝日下舊聞考卷三十八京城總紀引析津志。﹞】

有東甘泉坊﹐西甘泉坊。【﹝日下舊聞考卷一五六存疑引析津志。﹞】

街制自南以至於北﹐謂之經﹔自東至西﹐謂之緯。大街二十四步闊﹐小街十二步闊。三百八十四火巷﹐二十九衖通。衖通二字本方言。【﹝日下舊聞考卷三十八京城總紀引析津志。﹞】

長街千步廊街﹑丁字街﹑十字街﹑鐘樓街﹑半邊街﹑棊盤街。五門街﹑三叉街﹐此二街在南城。【﹝日下舊聞考卷三十八京城總紀引析津志。﹞】

米市﹑面市鐘樓前十字街西南角。羊市﹑馬市﹑牛市﹑駱駝市﹑驢騾市﹐以上七處市﹐俱在羊角市一帶。其雜貨並在十市口。北有柴艸市﹐此地若集市。近年俱於此街西爲貿易所。

段子市在鐘樓街西南。

皮帽市同上。

菜市麗正門三橋﹑哈達門丁字街。菜市﹐和義門外。

帽子市鐘樓。

窮漢市一在鐘樓後﹐爲最。一在文明門外市橋﹔一在順承門城南街邊﹔一在麗正門西﹔一在順承門裏艸塔兒。

鵓鴿市在喜雲樓下。

鵝鴨市在鐘樓西。

珠子市鐘樓前街西第一巷。

省東市在檢校司門前墻下。

文籍市在省前東街。

紙札市省前。

靴市在翰林院東。就賣底皮﹑西甸皮﹐諸靴材都出在一處。

車市齊化門十字街東。

拱木市城西。

豬市文明門外一里。

魚市文明門外橋南一里。

艸市門門有之。

沙剌市一巷皆賣金﹑銀﹑珍珠寶貝﹐在鐘樓前。

柴炭市集市一順承門外﹐一鐘樓﹐一千斯倉﹐一樞密院。

人市在羊角市﹐至今樓子尙存﹐此是至元間。後有司禁約﹐姑存此以爲鑑戒。

煤市修文坊前。

南城市﹑窮漢市在大悲閣東南巷內。

蒸餅市大悲閣後。

臙粉市披雲樓南。

果市和義門外﹑順承門外﹑安貞門外。

鐵器市鐘樓後。【﹝日下舊聞考卷三十八京城總紀引析津志。﹞】

樞密院西爲玉山館﹐玉山館西北爲蓬萊坊﹑天師宮。

樞密院南轉西爲宣徽院﹐院南轉西爲光祿寺酒坊橋。【﹝日下舊聞考卷一百五十五引析津志。﹞】

●朝堂公宇

中書斷事官廳題名記

中書參議府題名記

中書省左司題名記

中書左司小瀛洲記

中書左司省掾題名記

後記

中書省醫廳壁題名記

中書檢校廳壁記

中書省架閣庫題名記

又記

中書省六政條要題名記

中書省吏部考功堂記

中書省戶部題名記

中書省禮部合化題名記

中書省兵部題名記

中書省刑部題名記

續記

刑部主事廳題名記

中書省工部題名記

中書省照算題名記

中書省。太祖皇帝辛未年十月﹐於燕置行省﹐大業實肇於此。至太宗皇帝己丑秋七月﹐駕幸西京﹐攺從官爲中書省﹐以吾圖撒裏裏爲中書令﹐粘合重山爲左丞相﹐鎭海爲右丞相。我太祖始立中書省﹐至世祖皇帝混一區宇﹐遂於中統元年夏四月戊戌朔﹐立中書省於上都。中統二年九月以�都火宅爲中書省。中統五年詔﹕開平府闕庭所在﹐加號上都。始於燕京修營宮室﹐分立省部﹐四方會同﹐乞正名。準奏﹐稱大都路。其府號大興府。燕署﹐中書令銜﹐置幕位。至元四年二月己丑﹐始於燕京東北隅﹐辧方位﹐設邦建都﹐以爲天下本。四月甲子﹐築內皇城。位置公定方隅﹐始於新都鳳池坊北立中書省。其地髙爽﹐古木層蔭﹐與公府相爲樾蔭﹐規模宏敞壯麗。奠安以新都之位﹐置居都堂於紫薇垣。至元二十四年閏二月﹐立尙書省﹐以宣政院使桑柯爲開府儀同三司﹑尙書左丞相﹐葉李爲尙書右丞相。時五云坊東爲尙書省。自至元七年至至元九年﹐並尙書省入中書省。至元二十七年﹐尙書省事入中書省﹐桑柯移中書省。於今尙書省爲中書省﹐乃有北省南省之分。後於至順二年七月十九日﹐中書省奏﹐奉旨﹕翰林國史院裏有的文書﹐依舊北省安置﹐翰林國史官人就那里聚會。繇是北省旣爲翰林院﹐尙書省爲中書都堂省固矣。殆與太保劉秉忠所建都堂意自遠矣。其於方位制度﹑視北省有間﹐然而朝廷公府﹐更張因革不一﹐故不可不詳。蓋欲使後之稽者﹐知創始之初意。今復以南﹑北二省公宇並列於後﹐乃作朝堂公宇志。

中書省在大內前東五云坊內。

外儀門近麗正門東城下﹐有都省二字牌扁。

中儀門中通五云坊﹑萬寶坊﹐東西大街﹐兵衛戟仗。

內儀門三門﹐中﹑左﹑右。

省堂大正廳五間。東西耳房﹐寬廣髙明﹐錦梁畫棟﹐若屏障墻。耳房畫山水林泉﹐粲然壯麗。由廳後入穿廊﹐又名直捨。

穿廊五間。捨之左右﹐咸植花果雜木。

正堂五間。東西耳房。春冬東耳房﹐夏秋西耳房﹐於內署省事。太子位居中。居正中﹐有闌楯繞護。堂後有花木交蔭石看山。次從屋﹐又有小亭。

斷事官廳三間。

參議府廳三間。

西右司廳三間。

東左司廳三間。

左右提控掾史幕司學相廳前﹐三間﹐向北一間�也。

左右屬司幕司三間。

東檢校廳正廳三間。

西架閣庫正廳三間。東西司房六間。

○中書斷事官廳題名記

皇元初基﹐龍翔徳隆仁厚﹐治尙忠質。太宗英文皇帝﹐奄甸中土﹐肇立憲度﹐乃置斯斷事官。官以斷事﹐名不沿往者﹐尙忠質也。時居官首者﹐領政猶卿輔然。世祖皇帝統一海寓﹐定鼎於燕。省部院臺﹑百�庶府﹑煥若列星。中統﹑至元間﹐嘗以丞相領之。至八年始給三品銀印﹐曰中書省斷事官。爰有常秩﹐以迄於今﹐宣命四員。其在宗藩戚畹膺王爵者﹐各得奏任二員或一員﹐世襲爲之﹐通數十員﹐衣紫橫金﹐身章惟一。世祖神宗於股肱心膂之臣﹐同仁一體﹐凡厥有政﹐俾堂之西與中書參議府相爲對之。連中爲都堂。而斷事官﹐沾翼事當詣﹐乃望視六部之列外垣者﹐校爲親密﹐都堂判送之。凡大獄之當折﹐要囚之當錄﹐必中書省﹑樞密院﹑禦史臺﹑宗正府﹑刑部﹐參伍聽之﹐號稱五府。而中書所任者﹐斷事官也。斷事官之官任重矣。官聯之首﹐爲尢重焉。一日圜聚而僉議曰﹕自忽都魯那演以來星數十終﹐由此登相位﹐歷通顯者相望也。而公署無刻石記名﹐此後將何徵﹖乃具石而來請﹐曰﹕願記也。夫君子於位﹐愼所立名氏﹐有記則樹立﹐得人而稱之。邇有勸﹐遠有聞﹐匪徒識歲月也。若諸公之夙夜思政﹐圖光於前﹐垂於後﹐豈不韙歟﹗故詢其官秩之本始﹐仰長徳意之隆﹐俯述職任之重﹐而序陳之﹐來者得以覽觀焉。至正十五年﹐集賢侍講學士中奉大夫國子祭酒王思誠記。

○中書參議府題名記

中統元年﹐置中書府﹐設參議二員。至元七年﹐尙書省立﹐罷參議﹐設給事中。十三年復設。十八年增爲四員。迨至正十九年﹐百年於玆﹐始求諸故記﹐自賈居貞而下﹐得二百四十人。或久或近﹐或去而復至。迨我皇元起兵北方﹐統一宇內﹐號令所至﹐雷動風行。鋪張文物之盛﹐綜理政務之繁﹐惟求所以祖宗用人弗貳故也。詩曰﹕藹藹王多吉士﹐維君子使。又曰﹕濟濟多士﹐文王以寧。蓋治其天下國家﹐委任尊重﹐參斷大議﹐久則稍以吏事責之﹐動拘文法而不克展其素蘊。然而至今當愼是選是職者﹐諫行言聽﹐膏澤下於民。於是雍容廟廊﹐揚歷華要﹐糜廩祿而承厚恩﹐流聲實於無窮﹐復何議焉﹖若乃循默以容身﹐貪墨以肥己﹐姦詭以阿時﹐書名於此﹐得無指而謂之哉﹗嗚呼﹗吾知悲矣。中奉大夫參議中書省事臨川危素記。

○中書省左司題名記

左右司始自隋世﹐司各置郎一人。尋有六部郎一人﹐而各置承務郎﹐以代理左右司事。唐貞觀初﹐復置左右司﹐又爲左右承務郎中﹐曰大夫。旣而復﹐故曰郎中﹐從五品上﹐員外郎從六品上。其事任甚重﹐二十四曹呼爲都公﹐猶近代號都司也。皇元中統二年﹐中書省旣立﹐乃置提領左右司﹐提領郎中﹑員外郎各二員﹐都事四員。三年﹐落提領﹐置左右司﹐郎中增爲五員﹐都事增爲二員。至元元年﹐員外郎增爲四員﹑都事省爲四員。三年﹐郎中﹑員外﹑都事各以二員爲額。七年﹐罷左右﹐置給事中二員﹐中書舍人二員﹐員外郎二員﹐檢正二員﹐都事一員。蓋用前代三省屬官制。給事中本省下省屬﹐舍人中書省屬﹐左右司尙書省屬也。當時流官所告身﹐各有訓詞。詞𨿽甚簡﹐猶采前代兩制法。翰林學士掌內制﹐舍人掌外制也。八年﹐復爲左右司﹐置郎中三員﹐員外郎﹑都事各二員。十五年﹐左右司分立。左司領左部事﹐郎中二員﹐員外郎﹐都事如舊。十八年﹐郎中﹑員外節各增一員﹐都事增二員。十九年﹐左右復合爲一司。廿年﹐洊分立左司﹐置郎中二員﹐員外郎四員﹐都事二員。厥後時有增損。大徳元年﹐置郎中三員﹐員外郎四員﹐都事四員。今置郎中二員﹐餘如大徳初。其間歲月𨿽久﹐題名石未刻也。至正十二年壬辰夏四月﹐左司郎中汝中栢子眞﹑崔敬伯恭﹐員外郎伯顏帖木兒復禮﹑張讓謙甫﹐都事完者帖木兒秉中﹑王時本中﹑尙絅彥文﹑李敏中好古﹐咸極一時之選。暇日考諸故府﹐得中統建官以來沿革損益。創自今始﹐凡是官者﹐記其名氏爵裏﹐及到任受代﹑選除日月﹐將刻石寘幕府﹐謁予題其端。我聞在昔有言﹐都事學爲宰相者也。蓋爲宰相﹐揚搉天下機務﹐莫如都事﹐余忝館閣三十年﹐當時與餘同官而爲都司者﹐予見其進坐廟堂﹐共秉大政者多矣﹐宰相豈非可學而至乎﹖𨿽然﹐欲學宰相之器業﹐必先學其度量。度量非寬不可﹐器業非厚不能。寬則知大體﹐厚則勝重任﹐此古今良相之資也。其它百爾所長﹐皆有司之事﹐非學宰相者所先務也。官署題名壁記﹐其初不過列名於石﹐記歲月。近世作者﹐往往寓勸相之道焉﹐余故亦進是說云。翰林學士承旨榮祿大夫知制誥兼修國史長沙歐陽玄記。

○中書左司小瀛洲記【在學堂之門右﹐卽提控之專司也】

古之詞臣內相﹐咸曰登瀛。瀛者﹐海中神山。巨鰲戴之以首﹐人間莫得覬覦﹐而及者鮮。可攀龍鱗﹐附鳳翼﹐朝通明﹐謁上帝。天威咫尺﹐呼吸膚寸之云而爲天下霖﹐其叵測也如是。中書東曹掾長幕次於左司之北﹐別爲一所﹐座隅鼎峙﹐几案相接﹐機務之繁﹐提綱挈領﹐靡不在是。或堂議有所未安﹐據引經義以折衷之﹔或符契部屬﹐必署卷末而施行之﹔或承檄辟掾﹐品藻才行而進抑之﹔或勾檢簿書﹐出內稽違而督責之。復設銅章﹐以別詭異之蔽﹐愼乃出令之所宜也。夫廟堂棟梁柱石之大﹐微榱桷之集﹐𨿽公輸之巧﹐不能施以成功也。合抱之木﹐生於毫毛。九重之臺﹐起於累土。莫不升髙自卑﹐始微至著也。由此途而擢翰林﹐歷臺閣﹐秉鈞軸﹐表在人耳目者﹐不可枚舉。政事之餘﹐左圖右書﹐羽扇綸巾﹐與一二知己討論經旨﹐倡和詩文﹔戶牖岑寂﹐松聲森欝﹐較之奔馳塵土﹐伺候門庭﹐頗若相隔僊凡也。扁曰小瀛洲﹐宣文博士爲之大書﹐以鏤於梓。學僊虛誕﹐固不可取﹐詩人之物象比興﹐不以文害辭﹐其孰曰不可哉﹗予遂記之﹐以告來者。鎭陽史君識。

○中書左司省掾題名記

國朝立中書省﹐以總天下之政。分其屬爲六部﹐置左右司以統之。掾初設三十一人﹐後增至六十人。隸左司者三十九人﹐提控掾二人﹐勾銷一人﹐貼黃一人﹐知除六人﹐禮八人﹐徵收總房二人﹐應辦二人﹐雜房十有一人﹐銀鈔戶差四人﹐會總一人﹐惟奏事一人﹐則二司兼焉。其初無題名﹐後至元五年﹐右司始刻石記之。至正元年﹐左司提控霍嗣祖﹑楊允儼將紀其名如右司﹐屬予敍其端。

夫掾持文墨﹐論議以接於上下者也。非有簪紱之華﹐爵位之榮也。然宰相佐天子詔天下﹐進退出內﹐生殺予奪﹐緝熙庶政﹐以成治功者﹐必自掾始﹐責亦重矣。故令以樞密禦史掾及他從一品史才行挺出者爲之﹐流官有令聞者亦選焉。嗚呼﹗自立省以來﹐膺是職者幾何人﹖以賢能而爲公卿勛業﹐著當世者幾何人﹖使其姓名具載﹐則有以見某公某相嘗居職者矣。其泯泯無足稱者﹐則人將曰﹕某亦得與世列乎﹗於戲﹗此題名之所以不可已也。至正元年閏五月初吉﹐朝請大夫同修國史國子祭酒李好文記。

○後記

至正元年﹐中書左司內刻石﹐記省掾姓名。越九年﹐石旣盈而復刻之﹐距今一紀而復盈﹐於是提控掾史君仲良﹑聶君文郁﹐更礱石以圖紀載。臨川危素適在政府﹐則爲之記曰﹕考之周官天官冢宰﹐置史十有二人。史之職掌官﹐專以贊治﹐說者曰﹕六官之事眾矣﹗心志所不能存﹐言語所不能及﹐則載而述之。必有書史掌其官之宜﹐於話無不載焉﹐故曰贊治。史無所用於治﹐掌官出以贊之。而國朝立中書省且百年﹐以其輿圖之大﹐機務至繁﹐掾之在左司者﹐請增其四十人。今存者猶三十人﹐往往簡拔才俊以充其任。制﹐簡拔於一品﹐諸司或辟於七品職官﹐因其地望淸峻﹐不數年位至公卿﹐人莫不欲爲之。然得之殊以爲艱。知其難進﹐則凡所以潔己而奉法﹐從宰相佐天子以出令使﹐其澤被乎生民﹐功施於社稷﹐所謂贊治王道﹐庶幾在是。毋使後之覽者指擿而議焉可也。至正二十年六月庚子﹐通奉大夫中書參政危素記。

○中書省醫廳壁題名記

省醫之設尙矣。察五气之運﹐審六脈之和﹐制爲金石﹑艸木﹑魚虫﹑丸散之藥﹐以驅百病。自丞相執政﹐而下至士庶羣吏﹐咸賴焉。其職任亦要矣。故食其祿﹐積勞至九﹑十月而授以流官七品﹐非通古今一徳﹐行精於其業而勤其事者﹐莫能與玆選。苟在選者﹐皆良醫也。然無著位於省中。至正十七年﹐廬陵宋君心徳請於上官﹐得檢校所之西堂食局之南﹐建屋一間﹐榜而揭之﹐於是省醫有著位﹐自宋君始。乃與同輩楊文貴﹑劉浩﹑鄢元﹑陳正善﹑傅敏謀﹐請識歲月於後﹐並書前人名氏﹐以待後之來者。

按國初歲遠﹐卜太傅﹐徵諸掌故。至元二十年﹐省醫三人﹐二十四年﹐減一人。元貞元年﹐增至四人。大徳元年﹐復減一人。至正二年﹐減二人而增其祿與俸﹐月受米二石﹐中統鈔一百廿貫。今如之。十二年﹐增至五人﹐十六年﹐復增一人﹐今六人云。其受官﹐至元二十二年﹐田子眞一考除架閣庫管勾。李世榮秩滿調徳州同知﹐行省醫。有入爲兵部主事者﹐江淮張徳義。爲武剛縣尹者﹐湖廣孟吉。凡前人止書名氏。據所徵來者以次書之﹐仍書其字若郡於名之下﹐去則書其官﹐以見有終之義。不克終者不書。凡醫省入官皆堂除﹐不拘月日﹐不屬吏部﹐亦異數也。每歲冬﹑夏給藥直與藥而謹﹐治之有常數。分省上都﹐則一人從。夫中書重地也﹐省醫要職也﹐著位常數也﹐居重地守要職﹐而無常數缺典也。自有省以來﹐殆將百年﹐醫之立身行道者不少﹐則無一人及此。顧宋君何﹐抑亦有時乎﹖百工居肆﹐以成其事﹐君子安其身而後動﹐聖人之治天下也﹐使萬物各得其所﹐其道一而已。勤則舉﹐動則息﹐豈獨省醫哉﹗是歲八月之望﹐應奉翰林文字承事郎同知制誥兼國史編修官新安程文記。

○中書檢校廳壁記

中書省檢校官者﹐至元二十八年﹐尙書省以戶﹑工二部營繕出納之繁﹐奏設是官﹐以核其程書。官二員﹐吏四人﹐其署在省之東偏。三十年﹐奏增四員﹐吏六人﹐分督省﹑左右司﹑六部及架閣倉庫文字之稽滯乖違者﹐而糾正之。其官吏從東西曹閱公牘還﹐就署決事。後中書省仍治宮城之北捨﹐因其舊而檢校官署闕焉。徙寓直所至之部。至順二年中徙治官城東南之省﹐檢校官奉政大夫前進士孫敏志道﹑奉直大夫楊益有直﹑中憲大夫王國器鼎臣﹑朝列大夫楊惟恭伯溫﹐以舊署之南爲堂三楹﹐以居其官﹐傍列吏捨﹑庖﹑廏﹐外爲門以列之。是年冬庀工﹐明年五月成。四君子旣視事其間﹐而相言曰﹕是官之設三十有餘年矣﹐而廳事適成﹐於吾四人爲僚友﹐曰﹕可無識乎﹖且昔之居是官者﹐視諸掌故﹐益將百人﹐去而坐丞相禦史府之政事。風節歷歷可徵﹐其可無識以待後之來者乎﹖四君子皆予與遊﹐故來請爲之記。

夫宰相﹐上承天子﹐以出令於天下﹐其屬多矣。官有其事﹐職有其分﹐不得相越也。於文史無不得察視者﹐惟檢校官爲然﹐其非宰相﹐寄乎耳目之明﹐有托於心膂之密﹐而望髙職淸﹐又有若賓客之優遊者焉。蓋他官莫之及也。是以每難其選﹐而常得人焉。凡爲是官者﹐來升斯堂﹐而覽斯文﹐尙思其任之重﹐其有遠大之期也乎﹖

○中書省架閣庫題名記

中書省署之西偏爲庫﹐曰架閣。凡天下之圖書﹑版籍﹐計金穀錢帛出納之文牘﹐尊閎庋藏﹐以待夫考徵之用者﹐咸在焉。其官管勾二人﹐吏書寫十人﹐分釐其事務。次者十五人﹐分周藏史漢掌故遺制云。至正十九年﹐西域阿魯溫沙良甫﹑濟南楊誠子眞﹐選居是官﹐克修乃職﹐寅恭胥協﹐乃議易名其視事之堂曰閱公。取昔人貌閱戶口之義。而子眞大書揭諸顏。予聞太史氏紀蕭相國何﹐能取勝國律令圖書﹐以故知其地形阨塞﹑戶口多寡﹑彊弱處與民之疾苦﹐用輔成漢業。孝宣厲精核實﹐命察計簿﹐欺■﹝目曼﹞者按之﹐使眞僞毋相殽﹐號稱中興。蓋路程品式﹐固爲政不可缺如此。今國家輿圖廣而事務殷﹐端坐一堂之間而考知四海之故﹐惟公則誠﹐私則僞﹔惟公故明﹐私則闇。誠以立己﹐明以檢姦。不瘝乎官﹐不病於民人﹐二君克修乃職﹐以報其上也久矣。後之嗣居是官者﹐其尙勿替於玆﹐因其請﹐書以記其沿革在。其人題名記。庚子年三月﹐國子博士承徳郎張以寧。

○又記

世祖聖徳神功文武大孝皇帝建元中統初﹐立中書省以統百司﹐本庶政教﹑典禮﹑兵刑﹐事之爲成﹐與天下郡縣之版籍﹐當藏棄徵信者﹐設管勾架閣庫官俾典之。至元中立尙書省以釐中書之務﹐則爲尙書省管勾架閣。若後罷尙書﹐歸中書﹐復爲中書省管勾架閣。初秩七品﹐其員增減不常。今四人﹐吏一十四人有常。選賢能之才﹐明禮習章程﹐廉敏有幹局者居之。由是位通顯﹐爲時名卿大夫者有焉。稽之周官﹐民數登於天府﹐猶爲舊章﹐兼是任﹐何重如之﹖國家損益立法﹐樞機圓密﹐品式備具﹐一是考卒敬厥職者﹐宜朝夕盡心力至也。至正十有三年夏﹐中書主管領掾髙昌忽都魯惟敬﹐中書掾濟寧爲好義用中以選居是官。同寅克勤﹐綜理有條﹐官常具舉。爰始立石公署﹐題名氏﹐紀遷次歲月﹐而虛下方﹐以俟來者﹐思職以致遠大者。夫異時所立﹐於玆有考矣。是年歲在癸巳秋七月﹐承事郎國子監丞毛元慶記。

○中書省六政條要題名記【在架閣庫內】

書契之興邈矣。聖人綜理天下﹐以成畫一之治﹐而不迷於久遠﹐其徵諸此者常多﹐有王者作﹐莫之能廢也。不徒不能管﹐又加謹焉。周以太宰統六官﹐掌建邦六典﹐以佐王治於國﹐府史之徵﹐亦有常數﹐蓋其謹如此。皇元稽古建官﹐而與時損益。曰省﹐曰部者﹐其名悉仍乎近代以告。夫居簡馭煩之道﹐則猶周人之遺意也。然地廣務殷﹐視古有加焉。凡中書以天子之命立經制﹐陳教筞而下於四方﹐與四方之事﹐有司不敢專而上於中書者﹐簡牘所充棟廈庋閣之間﹐揭以歲月﹐錯陳雜襲﹐以待羣吏之覆視。更幹幹復以爲姦﹐典守者﹐矧又慢其出納之令乎﹗卷帙紛紜﹐間有亡軼﹐時加比次﹐尋復如故。至正七年三月又十五日﹐中書有大政便殿﹐遂以其事聞。請置局編輯﹐而不以有司從事。董政之大臣﹐筆札之下吏﹐皆取決於上﹐而制皆曰可。編輯之法﹐匪獨以歲之遠近﹐因以匯其因革。所因者又繕錄其大旨﹐別爲一書﹐備觀覽焉。五月二十二日開局﹐明年十二月某日訖事。得卷五十二萬一千九百七十有八宗﹐籍捲冊合八萬五千五百四十三帙﹐所用之條﹐三萬有奇。書成﹐名曰六條政類者﹐亦上旨也。省掾王鼎新﹑郭睿終始有勞﹐謀刊石以記其成﹐且以署在官者之爵氏於左方﹐屬暘述其梗槪。

嗚呼﹗國家立業區區﹐固有天命。而人事存乎其間﹐乂安之餘﹐狃爲玩愒。今天子夙夜勵精﹐思正百度﹐以嗣中統﹑至元之緒。任事之臣﹐承命懷恐﹐懼無以稱塞萬一。上負隆寄﹐故於休戚之系於生民者﹐行之無虛日。以其餘力及此﹐其意槪可覩矣。列聖重光﹐典章大備﹐𨿽其教化之精意﹐徵伐禮樂之微權﹐與夫神謨睿算﹐非外庭所得與聞﹐有不能盡見言語文字之間。若乃宗廟朝廷之彛制﹐土田山澤之委輸﹐庠序之教﹐耕稼之法﹐百工之程章﹐五刑之條令﹐庶官之品秩﹐或以泊於稽兆民之耗﹐登察九州島之廢置者﹐莫不布在方冊。所以持邦紀而定國﹐是以爲億萬斯年之世守也。是可與州縣之簿書同歸﹐故而設爲有司之事乎﹖且暘聞昔孔子能言二代之禮﹐而喟夫文不足徵。孟軻氏能聞其略﹐於班爵祿之制者﹐以諸侯惡而去其籍也。文籍之有關於王政如是﹐其可忽諸﹖矧漢文傳﹐相稱其好。觀漢故事﹐及便宜章奏﹐卒能佐孝宣中興之業。而蔚爲西京之名臣者﹐蓋不無仿也。是舉也簿書云乎哉﹗董正者﹐平章政事定住左丞呂公也。浚儀歸暘記。

○中書省吏部考功堂記

吏部考功堂者﹐行止局也。行止之有籍者﹐古之仕版也。創於大徳之初元﹐申舉於至順之三年。初命文資尙書侍郎董其事﹐郎中﹑員外郎﹑主事﹐督令史書佐繕寫而雜稽之。繼命主事一人﹐不釐他務﹐專掌而疊理。一季則更一當次者焉。省部諸司﹐除吏竣事﹐則登載之﹐中外官沿牒報政則覆考之。約諮問之煩﹐杜往復之獘﹐周慮於平時﹐責信於預定。故凡資序之揚歷﹐功過之殿最﹐或以姓氏﹐或以地望﹐或以致身之塗﹐類聚而羣分﹐綱撮而目■﹝月戶﹞者﹐舊爲四千六百七十有四﹐今所增秩七百六十有八。研磨有方﹐封職有令。用則啟牘﹐而觀之了然﹐燭龜卜也。帙之末﹐有署常蒞事者姓名﹐有姦欺則按詰之。元統二年夏﹐京兆李廷佐﹑灤陽宋存禮爲主事也。克揚厥職﹐卽部之東偏行止局中作廳事﹐顏曰考功。門屏邃嚴﹐窺窬旣絕﹐窗幾虛靜﹐暗昧不生。執事紮於是者﹐心目動朗﹐觀瞻肅然﹐蓋從政之一助也歟﹗他日具石﹐請辭以爲記。

夫自三代而下﹐考課之條﹐年勞之格﹐其事也遠矣。論者謂考課難精﹐年勞易見。思昔聖人不恃一己之聰明﹐舉天下之物﹐輕重長短﹐一聽命於度量權衡者﹐豈有他哉﹖以是爲眾人可守之法也。𨿽然﹐守法固易﹐用法爲難。課最無眞僞之淆﹐年勞無賢愚之滯﹐則在乎善用法者之能執常以馭變也。余因其請﹐旣述其績﹐兼著其法﹐具語以其道焉﹐庶乎其貽方來也。時則有尙書資政大夫唆南班﹑中憲大夫段輔﹑侍郎奉政大夫不花赤﹑郎中奉政大夫忽裏臺焦恭默﹑員外郎承徳郎斡澟﹑朝請大夫劉嗣祖﹐皆盛選云。是年十一月初吉﹐翰林直學士中憲大夫知制誥同修國史歐陽玄記。

○中書省戶部題名記

皇元設官分職﹐以爲民極。今百年文治日盛﹐大小官署題名記皆備﹐而戶部未暇作焉。至正五年歲次乙酉﹐賽因不花買訥﹑李伯述爲尙書﹐疊理威實﹑王恪爲侍郎﹐木八刺沙﹑霍仲賢爲郎中﹐伯不花﹑王徳謙﹑完顏秉文爲員外郎﹐劉安仁﹑邵元振﹑亦速福脫大赤﹑郭繼祖﹑佛保爲司計﹐捏古栢官吉兒藏察罕﹑王可稹﹑呼延進﹑王惠﹑時慶﹑李伯恭等爲主事﹐協贊事功﹐克振乃職。於是架閣舊牘﹐考索前政姓名﹑爵裏﹑到罷月日可徵者﹐悉書而刻之石﹐屬余記之。

夫戶部﹐古之地官。自商周六卿以來﹐典司邦計﹐凡天下萬物﹑籍帳﹑府庫﹑倉廩﹑寶貨﹑錢粟﹑布帛﹐委輸出納﹐登耗饒乏之數咸隸焉。其任重矣﹗在易卦之彖曰﹕天地節而四時成。節以制度﹐不傷財﹐不害民﹐故理財之道﹐興利莫若節用﹐裕國先益民。仕於斯者﹐以是爲經國之計焉。則國用以足﹐民生以蕃﹐而教化興﹐行仁義之效著矣。部署尙書三員﹐正三品。侍郎二員﹐正四品。郎中二員﹐從五品。員外郎三員﹐從六品。司計六員﹐正七品。主事八員﹐從七品。其屬掾﹐譯知印二﹐通事一﹐譯史八﹐回回令史六﹐令史六十一﹐奏差三十二﹐蒙古書寫典吏二十二云。

甲子年云。國家以中統五年建中書省﹐下統六部﹐戶居一焉。民物貢賦之數﹐寶貨倉廩之實﹐會其要﹐考其成﹐皆於是乎。在仕者姓名﹑始末有紀。至正五年初﹐登諸石﹐而翰林承旨歐陽公記之。於今十年而碑以盈告。又自兵興﹐增設職員﹐視舊爲多。今尙書﹑侍郎合郎中﹑員外﹑主事相與謀﹐更伐石﹐樹其次﹐而以文屬曾堅。堅於歐陽公門生也﹐豈敢望執筆以次公後﹗然辭不獲﹐則爲文﹐言曰﹕國家土宇之廣﹐財賄之富﹐前古所稀有也。則戶部之繁且劇﹐視往代之任者﹐其尢難也﹐亦明矣。且八十年之間﹐任戶部者﹐其才略之優劣﹐奉職之勤怠﹐考諸前碑﹐蓋可見也。由是而遷居中書﹑諫臺﹑樞府者﹐亦皆歷歷可數。繼今以往﹐使疆宇謐一﹐復中統﹑至元之盛﹐而仕於斯者﹐人人以財自勉焉﹐功名事業﹐視當日元臣大老﹐相與輝耀﹐豈非生民之至幸歟﹗而堅也並得以其文附於翰林先生之次﹐其尢幸者矣﹗至正十五年閏月吉日﹐承事郎國子助教曾堅記。

○中書省禮部合化題名記

凡職事官﹐悉有司也。惟六官隸丞相府﹐分領庶務﹐頒降文書。春官禮典﹐古秩宗之職﹐或謂南省﹐或謂儀曹﹐其視五官﹐非獨有司之事焉。天子祠郊廟﹐則贊相。中書論制度﹐則與議﹐朝覲會同之班簿﹐聲名文物之品節﹐咨辧位之名數﹐稽載籍之推本﹐莫不於是詳定焉。褒崇旌異﹐勸善成俗﹐報徳尙賢﹐尊右儒學之義﹐咸惇大而涵煦之﹐優柔而裕養之﹐生而不殺之道存焉。與夫饔膳醴齋之薦於上﹐餼牽牲牢之饋於下﹐以仁睦親﹐以徳體物﹐分吏以上四方之職貢﹐專官以比四方之賓興﹐嘉谷靈獸﹐獻禎奏祥﹐皆祔以達彬彬乎。華要之地﹐而大夫士之髙選矣。天歷己巳﹐皇帝禦極之明年﹐餳百官修職﹐禮部奉命惟謹﹐乃相告戒﹐不敢怠於事。登公堂而更相命曰﹕傳所謂禮樂合天地之化者﹐豈不謂玆類耶﹖請用合化爲禮部公堂之名。記堂之始﹐遂公署官名之員聯屬之次於左方云。令甲尙書三員﹐侍郎二員﹐郎中二員﹐員外郎二員﹐主事二員﹐令史十九人﹐通事一人﹐國子譯史二人﹐西域譯史二人﹐知印二人﹐奏差十二人。官並列其姓名﹑序遷之由。令史以下﹐國制以其名﹐俾後之人有徵焉。

○中書省兵部題名記

皇元肇造﹐經國理民﹐志遵古制。中統建元﹐始以右三部爲一﹐左三部爲一。至元之禩﹐合兵刑又爲一。官數嘗有增減﹐而職無少異焉。七年﹐立尙書省﹐分置六部﹐設官敍職﹐庶事畢舉﹐於戲盛哉﹗

按成周六典﹐大司馬掌九法﹐以佐王平邦國﹐以九伐之法正邦國﹐斯夏官之責任也。今之兵曹𨿽不古﹐若其職所專﹐則郵置驛傳遞﹐屯田經正﹐畜牧徵取﹐通朝廷之政令﹐定州郡之廢置﹐此其大槪爾。故其任也重﹐其責也深。擢是官者﹐恪遵成憲﹐以盡經邦之職﹐不其韙歟﹗逮至正四年﹐侍郎王由義謂予曰﹕爰自立都八十年﹐堂未有扁﹐題名缺記﹐汝盍命之。予不敏﹐乃摭周禮平諸侯正天下之語﹐名其堂曰平正﹐署官之名額﹐稽前政歲久而不可考﹐卽以今之尙書﹑侍郎﹑郎中﹑員外郎及幕賓主事﹑歷官次敍﹐勒諸堅瑉﹐並知其同寅協恭﹐禆贊雍熙之治﹐不其少補焉。吁﹗唐虞建官惟百﹐成周六卿分職﹐其人存則其政舉﹐其人亡則其政息。是記之作﹐非徒炫耀於耳目﹐實有以警其忠詐回直可畏哉。是年六月十日﹐正議大夫兵部尙書廉惠山海涯記。文林郎兵部侍郎兀顏思溫書。

○中書省刑部題名記

中書六部﹐置尙書﹑侍郎﹑郎中﹑員外郎﹑主事﹐從唐制也。其品秩亦如之。惟主事今超進五等﹐所掌四法十二律﹐皆仍其舊﹐而其條置頗損益焉。尙書則周秋官大司寇之卿﹐侍郎則小司寇之中大夫﹐郎中則士師之下大夫﹐員外郎則卿士之上士。士師﹑卿士。皆大司寇之屬。

夫古者之制刑﹐所以生人﹐非以殺人。故刑一人﹐則千萬人懼。懼則知攺過﹔賞一人﹐則千萬人悅﹐悅則知勸善。民知攺過而勸善﹐則犯法者少。刑罰淸﹐而民化服。化服則陶之以禮﹑樂﹑詩﹑書。民知禮﹑樂﹑詩﹑書﹐則風可移﹐俗可易﹐極治可臻也。故曰刑期於無刑。刑一無罪﹐則千萬人怨﹐怨則惡日長﹔賞一無功﹐則千萬人怒﹐怒則善日怠。民長惡而怠於善﹐則犯法者眾﹐盜賊多﹐獄訟繁﹐而民不服。民不服﹐則不可得而治矣。是故刑賞者﹐治國之柄。禮樂者﹐治民之本。出於禮樂﹐則入於刑。有天下國家者﹐必求習禮﹐而明刑者置之刑官﹐然後刑可平﹐而治可興也。斯民也﹐三代之民也。以三代之民﹐而五帝三王之治不復見者﹐秦法亂之也。秦廢禮樂而以法吏爲師﹐𨿽治如漢之文景﹑唐之太宗﹐人猶有所憾。況天下上計曰﹕某有罪當罰﹐罰則無不信而聽焉。天下上計曰﹕某有功當賞﹐賞則無不疑而格焉。夫如是﹐天下孰與爲治哉﹗國家之元气日削而不知賢否﹐易位亂相禪而不悟﹐此前代已然之明驗也。

惟我朝自世祖皇帝﹐執信賞必罰之柄﹐激昂天下﹐莫不悅服﹐故天下大治。後如成宗之守成﹐武宗之明斷﹐仁宗之仁恕﹐取任刑官多得其人﹐皆可爲治世之法也。上有聖天子明賞罰之道﹐知守成之體﹐有明斷之資﹐及仁恕之徳﹐好賢而納諫﹐敷禮﹑樂而耽詩﹑書﹐合是數者﹐又佐之以賢相﹐贊之以忠良﹐有舉必行﹐如臂使指﹐𨿽欲唐虞斯世﹐期於無刑可也。此千載一時﹐患不爲耳。居刑官者﹐可不知所稱塞哉﹗於公自稱治獄多陰徳者﹐非縱之也﹐能無冤耳。誠能深識聖人立刑之本﹐懲後世罔民之獘﹐謹視聽之明﹐垂哀矜之心﹐嚴公私之限﹐詳過故之辧﹐絕財貨之門﹐公賞罰之中﹐信賞而必罰。敬哉﹐敬哉﹐毋失其時﹗重惟國家舊有題名﹐不可不斷﹐所以寓勸懲之道也。至正二年十二月﹐翰林侍講學士知制誥同修國史同知經筵事揭傒斯記。

○續記

至正二年﹐刑部題名﹐翰林侍講學士揭文安公爲之記。後十三年書名已滿﹐復謀礱石。尙書﹑侍郎﹑郎中合謀﹐屬素記之。揭公之文﹐論設官之沿革﹐制刑之源本﹐祖宗之成法﹐今上之聖明﹐諄諄然詳且盡矣﹐奚使余瀆告之也。惟我國家立法制刑﹐必當其罪﹐反復審錄﹐恐致銜冤﹐重而絞﹐輕而笞﹐權量校計﹐細入蓬芒﹐弗敢出其私情。苟爲之變﹐變則失其中。非深文則縱出﹐深文則不仁﹐縱出則不義﹐豈命官之意哉﹗

素嘗讀易﹐至噬嗑之象曰﹕君子明罰勑法。至於禮則曰﹕君子折獄至刑。二卦皆取象於雷電。釋者曰﹕雷電者﹐天之威令。而電有曲光﹐𨿽遐遠之境﹐無不達焉。幽暗之處﹐無不燭焉。然而非至明且斷者﹐不足以當其任。古之明刑而弼教者﹐宜莫如漢之於廷尉。守死善道﹐用法平允。唐之侍郎﹐非吾師乎﹖宋之歐陽崇公﹐非吾師乎﹖書名於此﹐誠能取法聖賢於千百世之上﹐則四海之民﹐無煩苛之苦﹐亦有無窮之聞焉。顧不韙歟。尙書﹑侍郎﹑郎中來求爲記者﹐題名於下方﹐故此不著。至正十五年八月﹐工部侍郎危素記。

○刑部主事廳題名記

刑部之名始於隋﹐主事之名始於漢。漢察茂才髙第者爲主事。國家自分設六部以來﹐刑部置主事三員。天下刑名功過之事﹐主事與尙書等官集議而可否之。舊題名附於部官。至正四年﹐茀林哈刺元素﹑遼西王時本中﹑博平皇甫玠子錫﹐同以科第致身﹐擢爲是官。於是﹐本部斯文紀載之典﹐備舉於一時﹐乃謀伐石﹐作主事題名﹐謁予記之。

吾聞法家者流﹐以刑罰輔禮制。名家者流﹐以名分別等威。名一也。生而名之﹐親所命也。仕而名之﹐君所命也。一言一行﹐一事一物﹐皆必有名。名正則言順﹐言順則事成矣。題名之設﹐非特正名﹑分等威而已也。否臧勸懲之道存於斯。近名而爲善﹐固非所尙也。畏危而不爲不善﹐君子有賴焉耳矣。是題名有益於法也。爲法家者﹐其名莫善於矜恕而平允﹐莫不善於慘刻頗僻。語云﹕君子去仁﹐惡乎成名。甫刑云﹕告而詳刑。是年十月﹐翰林學士資善大夫知制誥同修國史歐陽玄記。

○中書省工部題名記

國有六職﹐工居其一。審曲面勢﹐全五材而辧民器者﹐次於王公士大夫﹐其事亦重矣哉。故今工部﹐而古之司空職也。然自設官以來﹐題名記未作。至正六年丙戌冬﹐子阿塔赤蔡守益爲尙書﹐諾海李思齊爲侍郎﹐阿魯鄭衍爲郎中﹐杭州不花白守中爲員外郎﹐乃閱故府﹐歷考前政﹐列其氏族姓名﹑到罷日月﹐而並記之。謁予爲記。余惟工部治百工﹐請以工諭今。夫匠作宮室﹐彜鼎必存其名﹐以著其事之善。事善而名存﹐匠氏且然﹐況居六卿之列者乎﹖題名記作矣。繼自今有職掌於斯者﹐尙敬其事哉﹐則美矣﹐可永存也。至正六年﹐翰林學士承旨榮祿大夫知制誥兼修國史歐陽玄記。同上官銜張起嚴書。嘉議大夫中書工部李思齊題額。

○中書省照算題名記

昔我世祖皇帝﹐稽古建官﹐立中書省﹐總領萬機﹐置六部以分理庶政。而戶部掌建邦國土地之圖﹐與夫占籍人民之數﹐均其政令禁戒﹐以教道民。仍以法﹐或頒郡邑制賦﹐任貢徵斂天下之財﹐以供國用。按周官大司徒之職也﹐而凡天下貢賦之入﹐則有曰田賦戶調﹑曰榷酤﹑曰關市之徵﹑曰山澤之徵﹑曰市舶之徵。茶鹽度量之出入。則有曰上供﹑曰賜予﹑曰吏祿﹑曰祠祀﹑曰邦交﹑曰繕治﹑曰軍食﹑曰養孤寡。歲終﹐則令官府上計致事中書。簡侍郎﹑郎中﹑員外郎一人﹐主事二人﹐掌知出內之數﹐以校邦國是否。凡省﹑宣慰司﹐若路﹑府之賦調出入﹐乃檢核公牘有無姦欺。如式法﹐則從其請否理焉。此照算局之所以置也。其廨在省署東偏﹐壖垣凡幾十易矣。其人則漫不可考。至正六年。適當恪與主事晉寧王可愼﹑【缺】川王惠在是﹐議立石以刻姓名於上﹐俾夫迄今以往﹐繼繼書之。於戲﹗苟刻名於玆者﹐毋使世之人指其名議焉﹐是恪有望於諸公者也。至正六年朔﹐正議大夫戶部侍郎文安王恪撰。

北省始刱認公宇﹐宇在鳳池坊北﹐鐘樓之西。

中書省至元四年﹐世祖皇帝築新城﹐命太保劉秉忠辧方位﹐得省基﹐在今鳳池坊之北。以城制地﹐分紀於紫微垣之次。

樞密院在武曲星之次。

禦史臺在左右執法天門上。

太廟在震位﹐卽靑宮。

天師宮在艮位鬼戶上。其內外城制與宮室﹑公府﹐並系聖裁﹐與劉秉忠率按地理經緯﹐以王气爲主。故能匡輔帝業﹐恢圖丕基﹐乃不易之成規﹐衍無疆之運祚。自後閱歷旣久﹐而有更張攺制﹐則乖戾矣。蓋地理﹐山有形勢﹐水有源泉。山則爲根本﹐水則爲血脈。自古建邦立國﹐先取地理之形勢﹐生王脈絡﹐以成大業﹐關系非輕﹐此不易之論。自後朝廷妄用建言﹐不究利害﹐往往如是。若五華山開金口。決城濠﹐泄海水﹐大修造﹐動地脈﹐傷元气而事功不立。比及大議始出﹐則無補於事功矣。至順二年七月十九日﹐奉旨爲翰林國史院﹐蓋爲三朝禦容在內﹐歲時以家國禮致祭。而翰林院除修纂﹑應奉外﹐至於修理一事又付之有司。今公宇日廢﹐孰肯爲己任言於弼諧者乎﹖知治體者當何如哉﹗

外儀門六部在內西會同館。

中儀門髙門垣墻整峻。

內儀門東西有官曹馬廏﹐門三﹐分左右廊幕。

擁道與站臺接﹐寬廣﹐上有題名記。

箔水卽曝。

正廳五大間﹐東西耳房。

穿廊五間﹐左右花果﹑松栢﹑夜合花﹑合歡花樹。

正堂五間。

左右司﹑參議府﹑庫﹑堂食局﹑省屬幕照磨。

管勾左右北二省大略已見於此。至於分野沿革﹐備細見於城制內﹐不重述。

南省﹑北省﹐金朝時乃二稅賦宰相之莊﹐有曰南相莊﹑北相莊。我朝爲二省﹐乃知地气之王而不歇者如此。

樞密院在東華門過禦河之東﹐保大坊南之大禦西﹐蒞軍政。

外儀門門之內俱是諸衛。

諸衛中衛前衛后衛欽察衛唐兀衛右衛阿速貴赤司武衛左衛右衛崇仁衛西域衛左衛阿速宣忠扈衛左衛率府臨淸萬戶府海口侍衛右翊蒙右侍衛陸鎭衛忠翊侍衛右衛率府金陵州萬戶府右翊侍衛東路蒙古侍衛哈刺漢元帥府寧夏萬戶府遼陽萬戶府忠武衛哈哈里元帥府肇州萬戶府左右翼屯田萬戶府。

中儀門

內儀門中﹑左﹑右。

正廳五間﹑穿廊五間﹐正堂五間﹐東西耳房。院官於內署事﹐春冬在東耳房﹐夏秋在西耳房。內太子位居中﹐以朱漆闌楯四圍護之。堂後二亭。

參議府廳事﹑左右司相孟兩廊幕府﹐一如中書省制。

左右司經歷司﹐承發架閣都事﹐照磨﹑管勾。

客省使廳令史宣使房廊。

斷事官廳經歷知事廳事。

架閣庫﹑官廚局﹑中衛營。儒學太常博士臨川危素撰碑。

中衛營儒學教授廬陵彭君衡書其學之營造顚末以授素曰﹕昔世祖皇帝分置侍從親軍於畿甸﹐爲諸衛所﹐以藩屏王室﹐張皇國威。中衛營在漷州東南﹐距京師百五十里。混一以來﹐兵革偃息﹐每歲鑾輿行幸上京﹐則分其大半﹐以備扈從﹐余則畱屯於營力田﹐以供儲■﹝彳侍﹞。久之﹐生養蕃息居聚﹐視上郡等。元貞三年﹐都指揮使昭勇大將軍珊竹威翼公﹑鎭國上將軍王武穆公﹐首倡諸衛﹐度地十五畝有奇﹐於公署之西建大成殿﹐以祠先聖﹐配享從祀﹐其如令式。中書奏授張鳳翼爲教授﹐撥田千畝﹐以爲師生廩餼。歲月滋久﹐梁棟傾圮。至正五年﹐衛上其事樞府﹐樞府是之﹐乃給粟米﹐命昭勇大將軍副指揮使林公亦憐眞重修葺焉。然宮墻學捨猶有未備﹐衡庀職學宮。適宣武將軍僉司事康裏公觀音奴承詔﹐分司訓農治罷﹐未暇務。衡以興學爲請﹐公慨然舉行﹐室宇大完﹐增弟子員﹐願紀刻石之功徳﹐以傳永久。嗚呼﹗行師用兵之法﹐豈獨貴乎武﹗夫悍卒尙勇以制勝﹐抑教之有其道﹐感之盡其誠﹐使其知尊君親上之義﹐然後可用也。是故古之謀元帥必曰說禮﹑樂而惇詩﹑書。孫權謂呂蒙﹑蔣欽宜學問以自開益﹐況於虎臣獻馘在彼泮宮﹐學校兵政寧有二道哉﹗或者指教事爲緩而不急﹐誠不足以論天下事矣。康裏公爲龍虎衛上將軍﹑中書右丞﹑貴赤親軍都指揮使司達魯花赤﹑中衛指揮使前國公明安之曾孫﹐銀靑榮祿大夫中書平章政事鐵哥泰之孫。其出鎭也多所興建﹐修明肅之樓﹐營演武之亭﹐繕治城闉﹐姦暴平息﹐其善政皆可述者。乃若屯儲充羨﹐是以被上尊幣帛之賜﹐其致力於學校尢爲知本。素旣敍次之﹐而系以詩。其辭曰﹕

瞻彼漷矣﹐其水沄沄。翼我王國﹐爰作中軍。

俎豆先師﹐元眞伊始。禮樂詩書﹐式修人紀。

坐作擊刺﹐戰陣用之。忠君孝親﹐終古弗虧。

肅肅賢侯﹐威翼武穆。乃樹黌宮﹐化民成俗。

侁侁來學﹐武弁峩峩。幹城腹心﹐是曰人和。

歲月推遷﹐棟橈石泐。孰爲繼營﹐著乃嘉績。

嘉績伊何﹐廟學載新。鼓鐘琴瑟﹐衎我聖神。

於赫聖神﹐示民軌則。經訓昭章﹐惠爾無斁。

惟時徐豫﹐弄兵潢池。敵愾孔武﹐振錫天威。

居者務農﹐田有禾黍﹐倉廩旣盈﹐食厥士女。

以養以教﹐觀政之成﹐琢山代石﹐永播頌聲。

儒林郎太常博士臨川危素撰。翰林學士資善大夫知制誥同修國史兼太子諭徳魏郡李好文篆額。【﹝引自徐氏鑄學齋抄本析津志﹞】

●臺諫敍

臺端乃天子耳目之官﹐朝廷紀綱所系﹐故擢官必自聖裁。取其人必忠純體國﹐以成篤厚風紀之政﹐庶幾鹹盡心厥職﹐惟結主知﹐莫不屍言責也。是以開公道路﹐杜邪幸門﹐秉鈞執法﹐莫不與國同休。職其職者﹐則庶績其凝﹐此臺諫之事也。而我世祖皇帝建國以來﹐於至元五年七月詔立禦史臺﹐定臺綱三十六條。三臺立而海宇津肅﹐凡吏之禔身不正者﹐罔不自勵﹐以密贊治道爲心。兼累朝備降詔旨﹐作新風憲﹐可謂任重道遠矣。乃作臺諫志。

創建沿革

禦史臺記

察院題名記

殿中司題名記

○創建沿革

國初至元間﹐朝議於肅淸門之東置臺﹐故有肅淸之名。而今之臺乃立爲翰林國史院﹐後復以爲臺。臺在澄淸坊東﹐哈達門第三巷。轉西有廊房﹐所�館西南二臺及各道廉訪司﹐官吏攢報一應事迹﹐謂之臺房。若廣東﹑廣西﹑海北﹑海南道﹐咸館焉。

禦史臺中臺有題名記。

外儀門三門基髙五尺﹐入門之右察院﹐左殿中司。

中儀門內儀門﹐正廳﹐直捨﹐正堂﹐東西幕廡。

經歷司照磨﹑磨事﹑管勾。

右察院﹑左殿中司﹑架閣庫﹑堂倉局。

○禦史臺記

天歷元年十一月壬申﹐禦史臺臣入見內殿﹐皇帝若曰﹕以予觀於天下之治﹐不有臺憲之司布在中外﹐則何以肅紀綱﹐正風化﹐輔成朝廷之大政﹐而休息吾民者乎﹖昔我世祖皇帝卽位之十年﹐始立禦史臺﹐以總國憲﹐其憂慮遠﹐使吾子孫有以周防於隱微﹐禁制於暴著﹐其在斯乎﹖朕三復貽謀﹐究觀法意﹐懼無以彰皇祖創始之明﹐責任之重﹐其刻石內臺﹐儆有位於無窮焉。

丁亥﹐禦史大夫臣伯顏等言﹕謹具石請刻詔書制誥。國史汝世延﹑汝集等具制文﹐系以禦史大夫以下至監察禦史姓氏。臣世延自中丞行臺江南﹐臣集承詔再拜稽首而言曰﹕我皇元之始受天命也﹐建旗龍漠﹐威令赫然。小大君長﹐無有遠邇﹐師徵所加﹐或克或附。於是因俗以施政﹐任地以率賦﹐出其豪傑以用之。禁网疏闊﹐包荒懷柔﹐故以成其大制作之功﹐蓋有待也。世祖皇帝聖繇天縱﹐神武不殺﹐知善羣榮﹐取善無方﹐定天下於一。乃考帝王之道﹐酌古今之宜﹐建國紀元而著令典焉。立官府﹐置郡縣﹐各有其職。而上下相承﹐內外相維聯焉﹐貫通以通功成務﹐丞相治中書以統之。上承天子﹐出政令於天下﹐較若畫一﹐莫敢踰焉。其或任焉而非人﹐令焉而非法﹐近焉而勿察﹐遠焉而勿達。又修其非以輔其所不逮﹐則責諸風憲。他官𨿽貴且重﹐不得預。況乎朝廷百執事﹐郡縣小大之吏﹐作姦犯科爲不善者乎﹗是故使其君子安焉以盡心﹐使其小人懼焉以遷善﹐而天下之治成矣。此其官所以不可一日缺歟。今上皇帝﹐以武宗之親子久勞於外﹐入正統緒﹐罪人斯得成功﹐必至於無所不至。察乎民庶隱微﹐知其蠹獘深刻而無所告愬﹐故慨然當守﹐興嘆而屬於斯者﹐豈偶然哉﹗謹按禦史臺﹐至元五年四月﹐秩從二品。二十一年﹐升正二品。大徳十一年﹐升從一品。臺有大夫一人﹐後增一人。中丞二人﹐後又增二人。隨復故侍禦二人。考之掌故﹐殿中侍禦史得凡若干人。具載於後。

○察院題名記【馬雍古祖常】

審官之法旣壞﹐仕者雜出﹐而天下始不治矣。或因緣時貴以取進﹐或多貲以交結﹐變易詭詐﹐佞媚側辟﹐一朝居位而臨民﹐民烏得償其積貪乎﹗世祖皇帝至元五年立禦史臺﹐設監察禦史﹐振肅庶民﹐紏劾貪邪﹐以繩吏黷﹐以除民瘼。當是時﹐宋尙未納土﹐饋饟供給﹐羽書四馳﹐中原數十百州﹐日以飛挽爲事。自漢唐之主觀之﹐當以軍府爲急矣。而我世祖皇帝憂民方深﹐不俾瘝官毒我黎庶﹐則𨿽堯舜之明四目達四聰者﹐豈過是哉﹗列聖相承﹐成法具在。天歷皇帝登極﹐顧禦史大夫帖木兒不花若曰﹕內外非臺察﹐則官以墨敗者無由而知﹐貪何以懼﹐姦何以發乎﹖汝可於臺院﹑殿院﹑察院刻石以題名焉。

嗚呼﹗天歷皇帝丕承世祖之謨烈﹐詔臺臣三院題名者。臣馬祖常﹐才𨿽譾薄﹐不識帝王之度﹐要非誇以示人﹐必勸之以善而懲之以不善也。名旣刻題名記後。天歷初﹐有制﹐命禦史臺具石題名。聖言渾灝﹐有訓有戒。天聰民達﹐照物知情。而文字簡易﹐蓋堯舜都兪之音也。夫天地之大﹐日月之明﹐何徳以象之。臣趙世延旣承詔爲文。至順三年九月日﹐臺臣等謹敷宣徳意列載如上﹐維時長貳曹屬之次﹐仍列於下。後之來者尙懲於始而繼之也。且人之善惡咸在﹐是亦懲勸之義而不可廢也。嗚呼﹐愼哉﹗

○殿中司題名記【馬祖常】

國朝官制﹐禦史臺立殿中侍禦史。𨿽王府大臣奏事﹐殿中先相關白。大朝會﹐則知百官序班於庭﹐在臺則百官有故﹐三日各令曹屬報狀云。官獨簡貴﹐平居無文書﹐出則秉憲節﹐爲使一道﹐故職是者﹐必國人世臣之冑﹐必由監察禦史以次進﹐他人不與也。天歷皇帝在位﹐顧臺臣若曰﹕殿中侍禦史題名無刻﹐不宜爾﹐可令自今以上﹐制官之始﹐咸刻之於其署。殿中侍禦史唆南孛羅詣侍禦史馬祖常言記。治書侍禦史二人﹐殿中侍禦史二人﹐治朝著之事。典事二人﹐掌幕府文書之事。後攺爲都事三人。後以都事之長﹐蒙古﹑色目一人﹐爲經歷。檢校二人﹐後廢。管勾三人﹐其一人兼架閣﹑照磨。監察禦史十二人﹐後增至十六人﹐皆漢人。又增蒙古﹑色目人如漢人之數﹐今三十人。

至元十四年旣取宋﹐置南行臺。廿七年﹐專蒞江南之地﹐號江南諸道行禦史臺﹐官秩如內臺﹐而監察禦史今二十四人。西行臺﹐初由雲南廉訪司升行臺。大徳元年移治陜西﹐號陜西諸道行禦史臺。蒞陜西﹑甘肅﹑四川﹑雲南之地。延佑間暫廢﹐復其官秩如南臺﹐而監察禦史今廿人。

至元六年初﹐置各道提刑按察司﹐正三品。有使﹑副使﹑僉事﹑察判﹑經歷﹑知事。廿八年攺肅政廉訪使﹐副使﹐僉事各二人。大司農奏罷各道勸農事﹐歸憲司﹐增僉事二人﹐經歷﹑知事﹑照磨各一人。今天下凡廿二道﹐始建臺時﹐大夫則塔察兒也。今六十年繼居其官者﹐名氏拜罷歲月﹐則有掌故者在﹐謹記。【﹝引自徐氏鑄學齋抄本析津志﹞】

●工局倉廩

柴炭局

異樣毛子局

丰裕倉

○柴炭局

元貞二年﹐欽奉聖旨設立詹事院。本院呈準省部文字﹐依本位下柴炭局例﹐鑄到本局從七品銅印一顆。設局官達魯花赤﹑大使﹑副使各一員﹐俱受勑牒。至治二年例革﹐天歷二年復立。徽政院除受院札提領大使﹑副使各一員。本局設官俱受院札提大付攢管﹐領廣平﹑彰徳路等處課麥提領所。至大三年﹐敬奉皇太后懿旨﹐廣平磁州田土﹐元與可伏兒來那田地﹐如今失列監姑根底與者磨道﹐敬此札付內宰司﹐行下彰徳等處課麥提舉所﹐敬依施行。至元二年拘收還官。本所行從七品銅印一顆。設本所官﹐提領二員﹐俱受院札。地五百十一頃三十一畝五分六釐﹐歲辦錢中統鈔二十四錠二十九兩五錢﹔糧粟麥一千九百五十八石二斗三升。

管房提領所徽政院都事呈禮部符﹐承奉中書省札付本部呈徽政院。至元二年奏準管房提領所﹐比依隆祥總管府管房提領所例﹐鑄到正九品銅印一顆﹐設官隸本院照磨所管。

至正五年﹐撥付諸色府管領。於槪管人戶內選保提領大使各一員﹐受院札。房舍一千一百二十五間半﹐地土三十二頃三畝四分二釐。【﹝永樂大典卷一萬九千七百八十一局字韻第十一葉上﹞】

○異樣毛子局

至元二十年立﹐置使﹑副各一員﹐俱是詹事院札。三十一年﹐攺受徽政院札。大徳十一年﹐攺受勑用八品印。至治三年罷之﹐仍受院札。大使一員﹐副使一員。

上都怯憐口毛子局根腳系唐妃娘娘位下﹐至元六年﹐欽撥裕宗皇帝位下。至元二十四年設局﹐官四員。內受勑達魯花赤一員﹐受徽政院札付三員﹐提領一員﹐大使二員。行使從七品印信。目今止設官三員﹐俱受院札。官提領大使﹑副使各一員﹐司吏二名﹐實在氁子匠二百三十一戶。

縉山毛子旋匠局秩正七品﹐行使銅印一顆。大使一員﹐典史一員﹐司吏一人。【﹝永樂大典卷一萬九千七百八十一局字韻第十五葉下。﹞】

○丰裕倉

丰裕倉﹐至元十九年十月內﹐於海子岸東胭粉庫置倉廒﹐倉赤﹐輪流管領收支。至元二十八年﹐爲收受江淮財賦府糧斛﹐倉房窄狹疏漏﹐並文明門外丰裕倉內收貯。當年十一月內﹐中書禮部絳到從七品印信。大徳十一年八月內﹐徽政院除充監支納大使﹑副使各一員。至治二年例革。天歷二年四月十六日奏準復立。本倉依前設官﹐本倉從七﹐設官三員﹐大使﹑副使從八。攢典二事產﹐廒房三十間﹐院地三十三畝七分五釐﹐門樓一座。【﹝永樂大典卷七千五百十四倉字韻第三十二葉上﹞】

●額辦錢糧

額辦錢糧

錢帛鈔二萬一千二十六錠三兩六錢五分﹐絲四萬三千八百六十八斤七兩六錢﹐糧米二十七萬三百七十四石三斗四升。差撥包銀鈔七千二百六十一錠﹐絲四萬三千八百六十八斤七兩六錢。課程鈔一萬二千九百一十二錠二十兩一錢五分。鹽課一百四十五錠二十四兩三錢。酒課三千七百八十七錠一十一兩二錢九分。醋課五十八錠一十五兩四錢。食羊錢四百三十八錠。稅課八千三百五十六錠二十九兩八錢五分。額外木植河泊等一百二十六錠四十兩六錢七分。契本錢五十一錠三十一兩五錢。歷日錢八百一錠一兩。房地錢一百七十二錠四十兩。稅糧二十七萬三百七十四石三斗四升。事故已免糧二十七萬三百二十六石四斗。差撥鈔七千二百六十一錠﹐絲四萬三千八百六十八斤七兩五錢。實合辦鈔一萬三千七百六十五錠三兩六錢五分﹐糧四十七石九斗四升。約支除畱鈔五千八百九十六錠一十九兩﹐糧四十七石九斗四升。官吏俸鈔四千五百四十錠三十兩﹐糧四十七石九斗四升。海靑鷹食鈔一千三百五十五錠三十九兩﹐合起解七千八百六十八錠三十四兩六錢五分。大都稅課提舉司課程鈔一萬五百二十五錠五錢。大都宣課提舉司課程十萬七千七百十二錠五兩四錢。大都酒課提舉司課程九萬六千三百八十錠。錢帛中統二萬六千五百二十一錠十九兩九錢。絲四萬二千五百二十六斤。糧無。大都路鹽課六千八百九十二錠十七兩八錢一分八釐七圭九絲八忽二微。【﹝順天府誌引析津志﹞】

●太廟

太廟上梁文聖人作事﹐仰憲百王﹐邦邑成規﹐要傳萬世。越皇居之肇造﹐必宗廟以爲先。是故舜紹堯基﹐歸格於藝祖之室。周成洛邑﹐烝祭於文王之宮。典冊相傳﹐古今一制。今皇帝仁涵動植﹐孝奉神明﹐飲食菲薄﹐而豊腆於粢盛。衣服純素﹐而鮮華於黼冕。講求故事﹐太常之禮樂一新。圖任舊人﹐漢官之威儀漸服。竟擇吉地﹐爰立太宮。百堵皆興﹐千楹並列。堅桫文梓﹐半出於江南﹔巨栢長松﹐並來於山北。共勸樂趨之役﹐咸成不日之功。因舉修梁﹐輒伸善頌﹕拋梁東﹐瀚海無波舟楫通。行見新羅兼日本﹐共來助祭賀新宮。拋梁西﹐西域從來路不迷。碧瑱明珠馳滿背﹐香犀藥艸似長堤。拋梁南﹐楚風輕脆尙虛談。共祭包茅宜早貢﹐莫誇天險恃江潭。拋梁北﹐萬湧不能當一徳。龍沙戰土漲天潢﹐舞幹未久苗來格。拋梁上﹐綿蕞新法參法象。禮文隆教相時宜﹐魯國兩生何大彊。拋梁下﹐天開有道扶宗社﹐列聖相稱四紀余﹐只今初覩文明化。伏願上梁之後﹐干戈罕用﹐俎豆常陳。長朱艸於齊除﹐產靈芝於廟柱。烝嘗禴祀﹐保萬世之宗祧。朝覲會同﹐來萬方之玉帛。各安環堵室﹐同作太平人本。

大次殿上梁文太室奉先肹蠁之情﹐斯在齋庭設次﹐敬恭之念彌興。於以爲中嚴外辦之需﹐於以構上棟下宇之壯。配天其澤﹐不日告成。芵惟皇帝陛下﹐先祖是皇﹐神明其徳﹐儀禮盡致曲之道﹐享親極如在之誠。玉瓚黃流﹐躬蒞四時之祭。龍衣玄冕﹐力還三代之儀。且聖人垂遷座之規﹐斯明主制齋心之地﹐度閟宮之密邇﹐掄良梓以經營。繩直準平﹐驗考工之斤斧。芒寒色正﹐炯淸廟之星辰。陟降彤庭﹐往來黃道﹐凡所以如聲容笑貌在其上﹐皆其思居處志意於其中。適谷旦之再涓﹐致栢梁之對舉﹐爰謌六偉﹐用相羣工。梁之東﹐淑气扶於九扇中。獻歲發春當禴祭﹐太平天子宿齋宮。梁之西﹐天子秋嘗執鎭圭。明發有懷常不寐﹐萬幾思慮一時齊。梁之南﹐祠祭淵衷神所鑑。登祭周旋無過舉﹐禮官遷秩聖恩覃。梁之北﹐大烝歲祭騂牛一。聖君方寸盡神通﹐先正千秋南祀食。梁之上﹐三後在天時陟降。風馬云輿彷佛中。神靈只爲多儀享。梁之下﹐天子孝思天下化。欝金秬黍與菁茅﹐錫貢紛紛走諸夏。伏願上梁之後﹐宗社鼎安﹐本枝益茂。黻珽謹彌文於燕翼﹐搢紳執彛器以駿犇。二世穆﹐一世昭﹐永配明禋於文祖。三年祫﹐四年禘﹐載隆純嘏於神孫。泰山四維﹐天子萬壽。

劉致太室次議切以禮莫大於宗廟。蓋宗廟者﹐國家之本﹐禮樂刑政之所出也。唐虞﹑三代﹑漢﹑晉﹑宋﹐靡不由之。洪惟聖元﹐龍興朔陲﹐聖主相承﹐積徳累功﹐百有餘年。

大經大法﹐固已遠追唐虞﹑三代﹐而宗廟未有一定之制。方聖天子繼統之初﹐眾正登庸之日﹐一代不刊之典﹐而爲萬世法程﹐正在今日。適玆新廟告成﹐奉遷伊邇﹐其合於禮而宜於今者﹐故當議而行之也。

按王制﹐天子七廟。三昭﹑三穆﹐與太祖之廟七。而孫毓�太祖在北﹐左昭右穆﹐差次而南。賈公彥曰﹕后稷居中﹐昭處於東﹐穆處於西。古來天子﹐不並坐昭﹑穆。所以別父子遠近親疏之敍﹐而使不亂也。兄弟共爲一世﹐昭皆爲穆﹐七世而止。唐增爲九世十二室﹐趙宋因之﹐爲十二室﹐有定數﹐世無定數。其室次以西爲上﹐太祖居西夾室之東﹐爲第一世。以下各序昭﹑穆﹐次第而東。聖朝取唐。宋之制﹐定爲九世。遂以舊廟八室而爲六室。太祖居中﹐爲第一室第一世。睿宗居西﹐爲第二室爲第二世。世祖又西﹐爲第三室爲第三世。裕宗又西﹐爲第四室爲第四世。順宗居太祖之東﹐爲第五世。顯宗又東﹐爲第六世。兄弟二室一世。武宗又東﹐爲第七室。仁宗又東﹐爲第八室。【﹝以無餘室結彩﹐取於東辟。﹞】近南第二室爲一世﹐故八室止爲六重。其制頗與賈公彥后稷居中相近。而昭﹑穆不分﹐父子並坐﹐不合禮從。新廟之制一十五間。東西二間爲夾室﹐安奉太祖皇帝﹐爲萬世不遷之祖。所存十室﹐太祖旣居中﹐則唐﹑宋之制不可依﹐惟當以賈公彥昭﹑穆次第而列之也。

父爲昭﹐則睿宗當太祖之東﹐爲昭之第一室。世祖居西﹐爲穆之第一。裕宗居東﹐爲昭之第二世。兄弟共爲一世﹐則成宗﹑順宗﹑顯宗三室﹐皆當居西﹐爲穆之第二世。武宗﹑仁宗二世﹐皆當居東﹐爲昭之第三室。英宗居西﹐爲穆之第三世。昭之後﹐居右。穆之後﹐居左。西以左爲上﹐東以右爲上。苟或如此﹐則昭穆分明﹐秩然有序﹐不違禮經﹐脗合事宜﹐誠一代不刊之典﹐可爲萬世法程也。若以舊廟爲累朝定依室次﹐於新廟遷安﹐則顯宗躋順宗之上﹐爲東之第一室。居裕宗之下﹐則爲西之第五室。顯宗之室﹐而英宗之室始可議焉。蓋顯宗在東﹐則仁宗以下更無餘室。顯宗在西﹐則英宗當祔仁宗之下。以禮言之﹐春秋閔公無子﹐庶兄僖公代立﹐其子文公遂躋僖公於閔公之上。書曰逆祀。及定公正其逆序﹐書曰從祀先公﹐爲萬世法。然僖公猶是有位之君﹐尙不可居弟之上﹐況未嘗正位者乎﹗若以此言之﹐則成宗宜居上﹐順宗次之﹐顯宗又次之。若以家國兄弟長次言之﹐則顯宗固當居上﹐順宗次之﹐成宗又次之。英宗居西﹐祔裕宗之下﹐則兄躋弟上﹐猶爲從祀。而孫居父﹑祖之上﹐可乎﹗國家𨿽曰以右爲尊﹐然古人所尙﹐或左或右﹐初無定制。古人右社稷﹐而左宗廟﹐國家宗廟亦居東方﹐蓋禮之所然也。豈有建宗廟之方位﹐旣依禮經﹐而宗廟之昭﹑穆﹐反不應就位﹐則西者復尙右﹐東者復尙左矣﹗公私大小﹑燕會亦然。但人不知察耳。故職居博士﹐宗廟祝文之事﹐所宜建明。然事大體重﹐宜從使院詳酌施行集議﹐取自聖裁。

元永眞眞定玉華宮罷遣太常禮樂議竊聞天子七廟﹐萬世之通義。三代以還﹐莫違玆道。原廟之制﹐隆古未聞。漢孝惠從叔孫通之請﹐始詔有司立原廟﹐遂有衣冠月出遊之名。其後﹐郡國所因﹐各立廟。至元帝永平四年﹐貢禹奏郡國祖宗廟不應古禮﹐宜正矣。天子是其議﹐罷之。謹按尙書﹕黷於祭祀﹐時爲弗欽。春秋之義﹐於友庶君﹐不祭於臣僚云。伏覩聖朝﹐建立七廟﹐崇奉孝享﹐可謂至矣。而睿宗皇帝神禦﹐別在貞定路玉華宮。切惟有功徳於天下者﹐莫如太祖皇帝﹑世祖皇帝。太祖皇帝不聞有原廟﹐世祖皇帝神禦奉安大聖壽萬安寺﹐歲時差官以家人禮祭供﹐不用太常禮樂。今玉華宮原廟﹐別在郡國﹐又非龍興降誕之地﹐主者以臣僚之職﹐供奉禦容﹐非禮之甚。伏望朝廷稽前漢故事﹐攺隆太廟。玉華宮照依京師諸寺影堂例。上命有司以時祭供﹐罷遣太常禮樂。【﹝引自徐氏鑄學齋抄本析津志。﹞】

●祠廟儀祭

祭服

郊祀神位

鐵牛大力神廟在南城施仁門內東南﹐有小廟﹐無碑。

杜康廟在北城光祿寺內。居西偏﹐內有天師宮。奉禮部摽撥道士一人﹐在內提點看經﹐專一焚修香火。蓋爲醞造禦酒﹐每日於上位玉押槽內支酒一瓶﹐以供杜康。提點者自行收貯。

一在南城南春臺坊西大巷內﹐資聖寺西。有酒門。邵先生男邵福欽作碑文﹐今已剝落。其記云﹕故燕城諸酒匠﹐立祠塑像﹐春秋祭祀無缺焉。癸丑歲秋七月丁丑朔建。一在北城崇仁門裏﹐有碑。

嶽廟南北二京有四處﹕一在燕京陽春門﹐卽今朝枝廟﹐無碑。一在長春宮東﹐有禮部尙書元明善所撰碑文。一在燕京太廟寺西﹐有王澹遊所撰碑文。一在北城齊化門外二里許。天師宮張上卿創起﹐後俱是吳宗師閒閒一力完成。有翰林學士趙孟俯子昂奉勑撰張上卿道行碑﹐在街南大園內樹立。其廟宇神像﹐翚飛偉冠﹐實爲都城之具瞻。致其巧思﹐特出意表﹐眞一代絕藝也。每歲自三月起﹐燒香者不絕。至三月燒香酬福者﹐日盛一日。比及廿日以後﹐道塗男人��賽願者塡塞。廿八日﹐齊化門內外居民﹐咸以水流道以迎禦香。香自東華門降﹐遣官函香迎入廟庭﹐道眾鄕老甚盛。是日﹐沿道有諸色婦人﹐服男子衣﹐酬步拜﹐多是年少艷婦。前有二婦人以手帕相牽闌道﹐以手捧窯鑪﹐或捧茶﹑酒﹑渴水之類﹐男子占煞。都城北﹐數日﹐諸般小買賣﹐花朵小兒戲劇之物﹐比次塡道。婦人女子牽挽孩童﹐以爲賽願之榮。道傍盲瞽老弱列坐﹐諸般楫丐不一。沿街又有攤地凳盤賣香紙者﹐不以數計。顯官與怯薛官人﹐行香甚眾﹐車馬塡街﹐最爲盛都。

岱宮之東南﹐有杏園﹐乃若董君宇定所種。不數年﹐而樹皆蕃衍密茂。當春﹐特粲然如錦。城東之勝﹐無與儔匹﹐都人觀賞無虛日。昔邵庵曾遊﹐賦詩美之。有序云﹕至順辛未三月﹐王用亨攜酒宴集﹐與華陰楊庭鎭﹑髙安張質夫﹑莆田陳眾仲﹐觀杏花於東門外岱宗之祠宮。其花則宮之主人董君宇定之所植也。其多蓋至千株。是日﹐風日淸美﹐春事方殷。幾席花間﹐飛英時至乎巾袖杯盤之上。眾仲有詩曰﹕飛來燕子繡檐側﹐蹴落杏花金琖中。集亦有詩曰﹕明日城東看杏花﹐丁寧兒子早將車﹐路從丹鳳樓前過﹐酒向金魚館裏賒。綠衣滿溝生杜若﹐暖雲將雨少塵沙。絕勝羊傅襄陽道﹐歸騎西風擁鼓笳。自是此樂殊罕。

四年五月﹐宇定送杏實一盤﹐集援筆答之曰﹕前年賞花今食實﹐杏自成林頭自白。卻藏杏核向江南﹐手種千株看春色。蓋予有歸志。六月﹐被召上都﹐隨以病告南還。艤舟候涼﹐宇定館我於西捨﹐適眾仲﹑質夫來訪﹐東望嘉樹﹐淸陰如幄﹐有懷舊遊﹐不知其近之�陳也。昔董氏有仙人﹐嘗種杏易谷食饑者﹐虎爲守之。千杏倚云﹐何異昔者﹗相與號宇定爲杏林先生﹐示不忘其先世。杏林先生築固云根﹐灌漑照旒﹐咀英拖實﹐以致明■﹝弓垂﹞爲之名﹐於是爲宜﹐乃賦杏林之詩曰﹕昔人靑門外﹐有田惟種瓜。誰栽千樹杏﹐春深繞捨花。風暄池委雷﹐日上海通霞。煎膠變玄發﹐煉實作丹砂。粲粲白楡上﹐仙人書滿家。頃年﹐邵庵歸田。予謁之於道園別館﹐日與師西皐楊君追懷﹐誦此詩。並誦﹕畫堂紅袖倚淸酣﹐華發不勝簪﹔幾回晚直金鑾殿﹐東風軟﹐花底停驂。書詔許傳﹐宮燭香羅﹐初試朝衫。

禦溝冰泮水挼藍﹐飛燕又呢喃。重重簾幙寒猶在﹐憑誰寄﹐銀字泥椷。報道先生歸也﹐杏花春雨江南。仍以洞簫相和﹐當時此情此意﹐綽有晉風。今書此詩與詞﹐惆悵千古﹐永懷其人。後之視今﹐亦猶今之視昔。

梓潼帝君廟﹐在都城湛露坊北﹐過橋東南﹐面北﹐祖廟也。其餘宮觀附庸者亦有。一在通州羊市南﹐乙未年間新建。

白虎廟一在南城昊天寺北﹐一在齊化門外橋南。

舜帝廟在燕京金故宮西澤潭之西。有碑﹐是唐時所創﹐盧龍節度幸稔所撰﹐顏魯公後人頵所書。

武安王廟南北二城約有廿余處﹐有碑者四。一在故城彰義門內黑樓子街﹐有碑。自我元奉世祖皇帝詔﹐每月支與馬匹艸料﹐月計若干。至今有怯薛寵敬之甚。國朝常到二月望﹐作遊皇城建佛會﹐須令王監壇。一在北城羊市角北街西﹐有碑二﹐記其靈著。一在太醫院前﹐揭曼碩有記。一在南城陽春門東官窯場南﹐有田教授所撰碑。一在開遠坊﹐待制趙燈撰。

淸白神廟在南城聖安寺東﹐有碑志。古老相傳﹐神乃章廟幕官。

樓桑大王廟南城天寶宮前﹐今廢。

崔府君廟在南城南春臺坊街東﹐火巷街南﹐今玉虛宮道士看守。前朝所建﹐無碑。

昆吾公廟南城宣曜門外﹐官窯場南﹐乃古之窯冶置物之初也。而其姓氏莫詳焉。

白馬神君廟昔慕容氏都燕﹐築羅城﹐有白馬前導﹐因祠焉。在舊城東城路北。

三靈侯廟在南城天寶宮近西﹐街南大巷﹐前燕金胡﹐無碑。南舊市之南﹐金大定廿七年十月一日﹐祕書監校勘劉文中撰記﹐東魯闕裏孔祈書丹題篆。其詞曰﹕昔揚子云有言曰﹕一哄之市﹐不勝異意焉。是知賣者欲貴﹐而買者欲賤。苟不立之平﹐而交易必不得其所。凡物之貨易﹐莫不依平而後定焉。況人役物﹐以爲養馬之於人最爲急用﹐代勞致遠者也。易亦云﹕行天莫如龍﹐行地莫如馬。然而馬不可一槪言也。有騏驥﹐有駑駘﹐馬非經伯樂之相﹐王良之馭﹐未易別也。去古𨿽遠﹐而今之馬市之平﹐皆人人善相善馭﹐豈非如良﹑樂者耶﹗緫成人之交易﹐莫不以平爲心。而𨿽有賣欲貴買欲賤者﹐皆取於一二言之定矣。不如是﹐以二百廿餘人﹐家計口算不爲少矣。皆不耕不蠶﹐而取給乎衣食於是﹐非神默佑﹐焉能得搖唇鼓舌各取給歟﹗或者曰﹕我曹實賴神佑﹐舊市之南有神宇焉﹐乃三靈侯之別廟﹐實我曹從來祭祀�所也。柰何歲月綿邈﹐風雨侵頹﹐土木壞裂﹐神將不堪居之。蓋聞神者依人而行﹐苟將欲報神之恩﹐非修完﹐非祭祀﹐其可乎﹖眾聞而忻躍﹐同一心力﹐度費出﹐合謀而新之。規革仍舊之制﹐不日告成。繚之以周垣﹐覆之以峻宇﹐金碧煥耀﹐神鬼參羅﹐輪奐一新﹐超越往日。蘭膏■﹝虫葛﹞炬﹐晦明有常﹐檀桂沈速﹐晝夜不絕。凡過其門者﹐罔不作禮兼嘆美其新飾也。然孰知夫我曹用心之善﹖故以二百廿餘人﹐結爲香紙之邑﹐欲以附之於石﹐傳聞於後。以武功將軍房興﹐爲邑老提點。一日來予﹐齦齦求文﹐願記其事。予嘉其用心﹐遂摭其實﹐以奮其筆而勒諸石。不徒張壯麗之辭﹐抑亦記經營之始也。

蕭何廟在北省之西垣﹐今廢。【﹝以上引自徐氏鑄學齋抄本析津志。﹞】

東西二感聖廟在京都城隍廟南﹐泥像。【﹝日下舊聞考卷五十城市引析津志。﹞】

山川祀典﹐國有常禮。而所在土神﹐因在而立。雨旱穰■﹝禾會﹞﹐無不禱焉。福國福民﹐於焉昭著。然當以理而祀之﹐不可以私諂而瀆。則其去淫祠之譏亦當矣。乃作祠祀。

五嶽四瀆﹐五鎭四海﹐名山大川﹐上降禦香﹐用文翰淸望之臣﹐每歲馳驛至彼﹐代祀行禮。比年﹐除南海南鎭依舊祝香﹐遣使由海道就彼致祭﹐其餘十七處合祭。擇靜潔處所﹐平章等官初獻﹐臺官亞獻﹐集賢院官終獻。所據憲官合行典禮。望祭祝文﹐先行定擬外﹐祭物與本部正官首領官提調﹐用已降支﹐系官鈔兩平收買﹐務要精潔。儀制各自於後。

戶部應付香五斤﹐金銀器皿全。

宣徽院酒三十四瓶。

工部茶疊兒三席﹐拜席。

兵部站車。

府學祭器禮生。

刑部巡綽指揮一名﹐軍三十名。

翰林院撿閣具祭文艸槁就﹐請太常禮儀院博士赴禮部講究祭祀儀禮注。

太史院涓吉。幣十七﹐段各長一尺五寸。香﹑餅﹑稻﹑黍﹑粱﹑稷﹑棗﹑杞子﹑胡桃﹑生菜韭﹐共十七盤。蓮子﹑大燭﹑黑木炭﹑柴﹐祝板十七葉。

東嶽天齊大生仁聖帝﹑南嶽司天大化昭聖帝﹑西嶽金天大利順聖帝﹑北嶽安天大貞玄聖帝﹑中嶽中天大寧崇聖帝。已上五嶽名號。

江瀆廣源順濟王﹑河瀆靈源和濟王【增封】﹑淮瀆長源溥濟王﹑濟瀆淸源善濟王。已上四瀆名號。

東海廣徳虛會王﹑南海廣利靈浮王﹑西海廣潤靈通王﹑北海廣澤靈佑王。已上四海名號。

東鎭元徳東芮王﹑南鎭昭徳順應王﹑西鎭承徳永靖王﹑北鎭貞徳廣寧王﹑中鎭崇徳廣陵王。后土皇地祗。五鎭山號。

幽州鎭山海漕天妃﹐醫巫閭山北﹐幽州鎭山也。未時遣使致祭﹐先用雅樂﹐而後用俗樂。天妃﹐姓林氏﹐興教軍莆田都巡君之季女。生而神異﹐有殊相﹐能知人禍福﹐拯人急患難。室居三十年而捐世﹐邑人祠之﹐靈應。自宋紹興廿年始封靈徳夫人﹐歷封。至景定間﹐加封靈惠溥濟嘉應善慶妃。寶佑間。仍封。神之父母﹑姊兄﹐以及神佐﹐皆有錫命。迨我元累封﹐加護國庇民廣濟福惠明著天妃廟額。興化莆田廟額﹕順濟。天歷二年攺曰靈慈。

神父﹐興化路佑徳廂。神父名孚﹐宋仕福建總管﹐至都巡公﹐封積慶侯。神母﹐王氏。宋封顯慶夫人。神姊﹐大娘﹑十九娘﹑廿娘﹑廿一娘﹐俱自昔勑封。廿三娘﹐宋寶佑間封慈惠夫人。神兄洪﹐殺﹐未封神佐。額名順濟廟。佐神朱大夫名先﹐宋寶佑封靈威侯﹐加封靈威嘉佑侯。

劉便宜祠堂在白雲祝西北隅故行省。便宜劉公仲祿﹐事太祖聖武皇帝。帝方滅西夏﹐取中原﹐略定西域﹐兵威所至﹐無不臣服。旋師金山之西﹐乃命公以手詔迎丘眞人於山東﹐持金虎符﹐長廣尺餘﹐使佩之。其文曰﹕如朕親行﹐便宜從事。當是時﹐官制未定﹐故但稱公爲便宜公。時金將亡﹐山東諸郡南附於宋。而丘眞人在萊州。公涉兩國之軌﹐蹈不測之險﹐竟致帝命迎丘眞人以北。古所謂使於四方﹐不辱君命﹐便宜公有焉。初﹐帝遣公南﹐謂公曰﹕汝能致丘眞人﹐我當居汝於善地。還﹐故俾公居於燕。

公之弟子曰琬孝﹐爲奉議大夫﹐蔚州知州。有女曰弟弟﹐世祖時以婉容淑徳選入後宮。世祖升遐﹐仁裕至皇后以嫁故平章政事張乙九思﹐封魯國太夫人。夫人之言曰﹕吾祖竭忠於國﹐受國厚恩。吾之所以至此者﹐皆吾祖之澤也。吾其敢忘之哉﹗於是捐己貲﹐卽白雲觀處順堂之右﹐刱建新祠﹐以祀公。歲時享祀﹐庶與眞人之祠同爲不朽。嗚呼﹗夫人可謂賢矣。人之所以異於物者﹐以知尊祖也。傳曰﹕顯揚尊祖﹐所以崇孝也。夫人有焉。余嘗遊張公之門﹐故命記祠堂。堂成﹐實延佑三年六月也。集賢大學士趙孟俯記並書。

太師梁忠烈王祠堂有記﹐在玉虛觀﹐文林郎充國史院編修官云騎尉賜緋魚袋龐鑄撰。京師之玉虛觀﹐有故太師梁忠烈王之祠堂在焉。王諱宗弼﹐太祖武元皇帝第八子也。其勛名則已表銘旌﹐當書國史矣。不待此而後著。𨿽然﹐祠堂不可無書。謹按﹐道觀蓋王妃移剌氏始營建之﹐且出其從者爲黃冠﹐而復致有道之士以主香火。洎王薨﹐又建祠其中。正隆猜刻﹐季年尢甚。王之子韓王﹐以英勇得眾相忌﹐抑而死﹐后妃亦死薨。南伐之役﹐虛有後承﹐乃又殺王之外三人﹐王祀遂絕﹐而獨此祠芘於道宮﹐故得受歲時之享。嗚呼﹐天乎﹗王有大功於國家社稷﹐謂宜世胙梁土﹐與國咸休﹐而遽一傳而已耶﹗方且出﹐專旌鉞旁楗重﹐幾叱風雲而走雷電﹐使天威赫然﹐震懾四表。趙構以之浮海﹐劉豫以之面縛。果然羣醜蟻潰雀散﹐豊功茂烈﹐一何雄哉﹗今玆數椽之屋﹐寓迹道館﹐醴醪僅陳﹐犧牲在俎。吁﹗可哀也已。

妃﹐遼文宗女也。明達智略毅然﹐丈夫有所弗及。祠堂之建﹐乃亦出乎誠慮。韓王津惇亨路於廣寧尹﹐道士髙守衝以祠久不葺﹐且以茅翼之。男裏所明報﹐遂葺祠﹐出豫﹐以豕祀焉。鑄於文不工﹐適足以累王之祠。待王之生奴﹐功名富貴爲當代之周公。及其薨也﹐猜君不道﹐棄功伐祀﹐不逮若敖之鬼。是可忍弗書哉﹖且系之以詩﹐使歲時祠王。則歌之云﹕王之勛兮�天地﹐王之名兮威四裔。樓船汛兮江淮沸﹐羽檄飛兮齊社廢。番禺戮兮妖气霽﹐王之薨兮神龍蛻。神在天兮功在世﹐民之思兮無可祭。雍肅肅兮鎭祠堂﹐佐洞眞兮佑虛皇。羨神靈兮馭華鄕﹐飛仙從兮據云裳﹐千秋祀兮庇此一方。大金大和四年八月中秋日立石。【﹝以上引自徐氏鑄學齋抄本析津志。﹞】

原廟行香

完者篤皇帝中心閣正官﹐正月初八日。

曲律皇帝南寺同前。

普顏篤皇帝白塔寺正官﹐二十一日。

世祖皇帝白塔寺大小官員﹐二十二日。

英宗皇帝靑塔寺正官﹐二月初六日。

察必皇后湣忌南梁河寺正官﹐初下日。

老太后周年白塔寺正官﹐二十九日。

普顏篤皇帝湣忌普慶寺正官﹐三月初三日。

亦憐眞班皇帝湣忌中心閣二十九日。

阿咱失裏皇后湣忌普慶寺正官﹐四月初九日。

貞裕徽聖皇后周年黑塔寺大小官﹐二十六日。

順宗皇后忌日普慶寺正官﹐五月初八日。

那木罕主人湣忌髙梁河寺正官﹐六月初二日。

順宗皇帝湣忌普慶寺正官﹐初四日。

裕宗皇帝湣忌白塔寺大小官﹐二十日。

速哥八剌皇后忌日靑塔寺二十一日。

禦容三朝翰林門﹑翰林國史院七月上。【﹝以上引自徐氏鑄學齋抄本析津志﹞﹝大典一七○八五廟字韻第六頁上。﹞】

六月﹐大都涓日﹐遣翰林院官一員﹐赴上都注香。比到﹐大臣奏上位親囑香授使者﹐乘傳回京﹐至健徳門外禮賢亭住夏。宰輔百官恭迎至京。凡各寺有影堂者﹐分其祭儀。【﹝日下舊聞考卷一○七郊坰引析津志。﹞】

○祭服

延佑七年十二月七日﹐八思吉斯奉旨命省部創制三獻禮儀使﹑大禮使﹑近侍官法服﹐下博士廳照擬。

三獻官及大禮使通五員。籠巾貂蟬冠五﹐靑羅服五﹐領緣﹑袖襕﹐俱用白綾。紅羅裙五﹐帛綾爲襕。紅羅蔽膝五﹐其羅﹐牡丹花紋。白紗中單五。黃綾帶五。紅錦綬紳五。佩玉環各二。象笏五。銀束帶五。玉玎璫五副。白羅方心曲領五。赤革履﹑白綾襪﹐各五緉。禮儀使四員。貂蟬冠﹐靑羅服﹐紅羅展﹐紅羅蔽膝﹐白紗中單﹐黃綾帶﹐紅錦綬紳﹐象笏﹐銀束帶﹐玉玎璫﹐白羅方心曲領﹐赤革履﹐白綾襪﹐皆四。

近侍官八員。服制並同﹐惟玎璫用靑玉﹐余載三署法物庫職掌。

至元十二年十一月﹐議擬皇太子爲亞獻。其終獻法服﹑冠冕﹐如一品服。貂蟬籠巾﹐七梁額花冠﹐貂鼠立筆﹐銀立筆﹐犀簪佩劍﹐緋羅大袖一﹐緋羅裙一﹐緋羅蔽膝一﹐緋白大帶一﹐錦玉環綬一﹐白羅方心曲領一﹐白紗中單一﹐銀合勒帛一﹐玉珠佩二﹐金鍍革帶一﹐烏皮履一緉﹐白綾襪一緉。【﹝大典卷一九七九一服字韻二十七頁上引析津志。﹞】

○郊祀神位

昊天上帝槁稭一﹐祿以靑﹐加神席﹐加靑綾褥﹐靑素方座。

皇地祗槁稭一﹐祿以靑﹐加神席﹐靑綾褥﹐靑錦方座。

第一等九位﹐槁稭九﹐祿之席皆以莞﹐加方座﹐各如其方色。第二等以下﹐每位席以莞﹐凡用席三百十有二。

前祀之日﹐張饌幕及二神門﹐皆拖黃額帷。祀前三日﹐百官受誓戒於中書省﹐從奉禮郎布版位﹐及祭亦如之。設燭燎。【﹝大典卷五四五四郊字韻十四頁下引析津志。﹞】

拱衛司所管之控鶴也﹐乃禦前只孫校尉也。其服色或靑﹑或綠﹑或紅﹐皆織造﹐圈珠﹑團花﹑紵絲爲之服。金裹木帶﹐交腳襆頭。擎執幡幢傘蓋者﹐自有執事服色靴巾。每二十人有一押直官﹐騎分左右。如是者﹐二三里路遠﹐皆鑾駕之儀仗也。上位校尉一千六百。正宮同上。二後六百三十。三後二百。太子二百﹐撥過後一百﹐續添一百。服色白花﹐撒子六花﹐只孫靑紅。每一名俸鈔八十兩﹐米二石﹐此丁酉年數也。儀衛司﹐掌太子校尉﹐在順承門北石橋南西巷內。【﹝大典一五一四○第二頁下隊字韻引析津志。﹞﹝以上俱引自徐氏鑄學齋抄本析津志。﹞】

●寺觀

石佛寺又西轉北﹐則城隍廟。自廟前巷口轉北﹐金城坊是。此街坊之內有楊國公寺﹐楊總統之父也。坊之東﹐金玉府內有琉璃碧瓦所蓋八座藏﹐藏經板在內﹐甚爲精制。文宗敕印造三十六部﹐散施諸禪剎。江南亦有賜者。坊內有軍鐵庫帝師。有大佛殿﹐在坊之東。翚飛棟宇﹐甲於他寺。【﹝日下舊聞考卷五十城市引析津志。﹞】

歸義寺在舊城時和坊﹐內有大唐再修歸義寺碑。幽州節度掌書記榮祿大夫檢校太子洗馬兼侍禦史上柱國張冉撰。略曰﹕歸義金剎﹐肇自天寶歲。迫以安氏亂常﹐金陵史氏歸順﹐特詔封歸義郡王﹐兼總幽燕節制﹐始置此寺﹐詔以歸義爲額。大中十年庚子九月立石。【﹝日下舊聞考卷五十九城市引析津志。﹞】

綿山寺在憫忠閣西﹐今已廢之甚矣。【﹝日下舊聞考卷六十城市引析津志。﹞】

報先寺有遼聖文神武全功大略聰仁睿孝天佑皇帝禦書華嚴經覺林菩薩偈。【﹝日下舊聞考卷一百五十五存疑引析津志。﹞】

崇聖寺在咸寧坊﹐至元五年建。【﹝日下舊聞考卷一百五十五存疑引析津志。﹞】

延洪寺在崇智門內﹐有閣。起自中唐﹐至本朝﹐那摩國師重修之。寺西別有洞房﹐尢爲深邃。【﹝日下舊聞考卷一百五十五存疑引析津志。﹞】

聖恩寺卽大悲閣﹐後有方石甃八角塔。【﹝日下舊聞考卷六十城市引引析津志。﹞】在南城舊市之中。建自唐﹐至遼開泰重修。聖宗遇雨﹐飛駕來臨﹐攺寺聖恩﹐而閣隸焉。金皇統九載﹐卽其地而新之。元至元壬午春重修。中奉大夫總制翰林國史集賢院領會同館道教事﹐安藏撰記。二十四年四月立石寺外。閣祠大悲觀音菩薩。【﹝日下舊聞考卷一百五十五存疑引析津志。﹞】

大聖安寺在舊城。金皇統初賜名大延聖寺。大定三年新堂成﹐崇五仞﹐廣十筵。輪奐之美﹐爲都城冠。七年詔攺寺之額爲大聖安。【﹝日下舊聞考卷一百五十五存疑引析津志。﹞】

弘法寺在舊城。金大定十八年﹐潞州崔進之女法珍﹐印經一藏﹐進於朝。命聖安寺設壇﹐爲法珍受戒﹐爲比丘尼。二十三年﹐賜紫衣弘教大師。明昌四年﹐立碑石。祕書丞兼翰林修撰趙沨記﹐翰林侍講學士黨懷英篆額。【﹝日下舊聞考卷一百五十五存疑引析津志。﹞】

永福寺有靑琉璃塔。【﹝日下舊聞考卷一百五十五存疑引析津志。﹞】

興禪寺在燕聖安寺之東﹐憫忠閣之西。【﹝日下舊聞考卷一百五十五存疑引析津志。﹞】

大萬壽寺寺有金世宗﹑章宗後禦容﹐又有佛﹐見收常住寺內﹐有施宜生碑文﹐備載事實。【﹝順天府誌引析津志。﹞】

大憫忠寺在舊城之南﹐有傑閣奉白衣觀音大像﹐髙二十餘丈。閣三層始見其首。有二塔﹕左則史思明建﹔右則安祿山建。有漆布井二口。此佛此閣﹐自古無匹。閣前神仙禮拜﹐有金書字碑。【﹝順天府誌引析津志。﹞】

崇仁寺在舊城玉田坊﹐有興平府道者山大云。【﹝順天府誌引析津志。﹞】

昭覺禪寺在大都常淸坊﹐學士王構譔記。至元三十一年五月五日立石。【﹝順天府誌引析津志。﹞】

崇孝寺遼幹統二年沙門了銖作碑銘﹐謂析津府都總管之公署左﹐有佛寺﹐厥號崇孝。【﹝順天府誌引析津志。﹞】

報恩寺在齊化門太廟西北﹐太子影堂在內﹐俗名方長老寺。又云在南城嘉會坊之萬壽寺西﹐先爲報恩精舍﹐有金朝圓通全行大師碑。其詞曰﹕師﹐燕山劉氏子。太尉侍中燕國公之孫。遼中京畱守。贈開府秦國公之女﹐先朝元勛侍中兗國公之女弟﹐開府平章政事蜀國公崇進任國公之姑﹐今禦史中丞仲誨之祖姑也。祖妣﹐燕國夫人李氏﹔妣﹐秦國夫人張氏。張夫人方娠﹐夢人告曰﹕辯才天女當生汝家。寤以語秦公﹐明日而師生﹐遂以辯才字之。皇統中﹐以蜀登庸﹐恩加錫四字﹐今號所居報恩精舍﹐卽從祖駙馬侍中捨私第而成之者。歷歲滋久﹐寢以隳壞﹐始議作新觀音殿﹐盡捐所有﹐以資眾工﹐不日成之。棟宇宏麗﹐金碧煥然。瀝血濡泥﹐以造尊像﹐莊嚴相好﹐爲都城最。復以餘力﹐別構後殿﹐大藏經龕置四傍。又建祖師﹑聖賢二堂﹐鐘樓﹑寢居﹑門廡﹑廚廩﹐次第繕完。曾不數年﹐爲之一新﹐貴以巨萬﹐不求他也。燕公之孫﹑秦公之子﹑兗公之弟﹑蜀公之姑﹐其族姓爲何如﹗七齡通經﹐十二業成﹐覆試髙第﹐以慰母心﹐其才辯爲何如﹗煌煌命服﹐受人天供﹐春秋八十﹐康寧以終﹐其福壽爲何如﹗禪悅三昧﹐心地淸涼﹐諸大道師﹐皆所稱贊﹐其知見爲何如﹗人有一於斯﹐顯名當時而傳後世﹐大師則兼而有之﹐其報爲何如﹗大定十三年仲春十有九日中虛老人記。【﹝順天府誌引析津志。﹞】

駐蹕寺在敬客坊南﹐雙廟北﹐街東。【﹝順天府誌引析津志。﹞】

慶壽寺聖容之殿在順承門裏﹐近東。又云大殿之後有聖容之殿﹐專以奉泗州大士僧伽寶公﹐卽集慶志公也。【﹝順天府誌引析津志。﹞】

寶集寺在南城披雲樓對巷之東五十武﹐寺建於唐。殿之前有石幢﹐記越建年月﹐昭著事實﹐備且詳矣。其餘已後興創修造﹐復紀於他石。玆寺之大槪﹐今見於所撰宗原堂記。其詞曰﹕宗原堂者﹐大寶集寺之丈室也。佛殿前石幢刻曰﹕大唐幽州寶集寺。唐碑亦有寶集之名﹐寺創於唐世可考見矣。遼統和間﹐沙門彥珪大開講筵。繼者彥瓊﹑宗景﹐克弘圓頓之教。重熙間﹐慧鑑以左街僧錄檢校文章應制﹐大師賜紫金。傳妙大師思願嘗命較試經典﹐通慧圖照大師﹑崇祿大夫檢校司空智徧﹐皆振其道於天會之時。大定間﹐沙門澄暉重興寺宇﹐行業昭著。翰林學士承旨黨文獻公爲題諸扁榜﹕大覺圓通。大宗師守司空志玄﹐當承安間﹐統領教門。曁歸國朝﹐行業髙峻﹐王侯將相﹐爭趨下風。世稱長公。一傳而爲領釋教都總統傳戒三學都壇主行秀﹔再傳而爲領諸路釋教都總統三學都壇主圜明﹔繼以領釋教都總統開內三學都壇主開府儀同三師光祿大夫大司徒邠國公知楝。至元二十二年﹐世祖皇帝建聖壽萬安寺於新都﹐詔楝公開山主之﹐仍命同門圜融淸慧大師妙文主領祖剎﹐修治獘壞。後至者﹐或久或速﹐緣盡而止﹐咸稱其選。至正三年﹐晉寧則堂儀公彼詔主寺﹐提綱挈維﹐靡不經意。緇徒孔盛﹐宗風蔚然。公爲釋氏之學﹐歷抵名師﹐經論禪律﹐莫不淹貫。燕坐此室﹐無異深山密林﹐與世事邈乎甚遠。虛簾晝靜﹐修竹隱映﹐心境兩寂﹐翛然自如。及宏敞華嚴﹐根本教理﹐圓融行布﹐洞徹無遺。或問堂名之故﹐其以人應之曰﹕吾寺自楝文二師分主大剎﹐若聖壽萬安﹑天壽萬寧﹑崇恩福元﹐天源延壽﹐泊覃懷之龍興﹐以至海內十六名鐔﹐何啻千百。𨿽支分派別滋多﹐寔皆出於寶集﹐此其原之堂。宗者同原之侶﹐苟昧其本﹐則迷謬亦甚矣。況爲一大事因緣﹐出現於世﹐觀其根器不齊﹐乃設方便﹐演三乘五教。從小入大﹐由始至終﹐自頓極圓﹐理事融通。法之歸眞﹐爲羣生之本體。繇寶集而宗於淸涼﹐繇淸涼而宗於賢首。賢首宗雲華﹐雲華宗帝心。帝心宗龍樹﹐龍樹宗馬鳴。馬鳴宗文殊﹐文殊宗於佛。繇佛而宗於心﹐吾師卽是心。而指定慧﹐因其言而詮解。脫心非心也﹐孰爲之本﹖何宗何原﹐非言非默﹐當有證乎此者。儀公嘗承詔較金書藏典﹐爲撰續釋氏通鑑於斯﹐進諸嘉禧殿。上覽徹﹐嘉嘆久之。余旣序其書﹐復又紀其堂﹐並及宗原之旨﹐來者尙鏡之。建於唐﹐歷遼﹐方至金重修。中有三位﹕西曰學位﹔東曰庫司﹔中曰聖位。有洞室四合。無碑刻在里坊。【﹝順天府誌引析津志。﹞】

崇國寺在大悲閣北﹐亦肇於有唐。【﹝順天府誌引析津志。﹞】

天王寺在黃土坡上﹐有塔。【﹝順天府誌引析津志。﹞】僊露寺玉虛宮前。萬壽寺支院。重熙九年二月記。【﹝順天府誌引析津志。﹞】

仰山寺在竹林寺西﹐乃遼穆宗應歷十年歲次辛酉八月十五日建。【﹝順天府誌引析津志。﹞】

勝嚴寺在城南春臺坊西街北。【﹝順天府誌引析津志。﹞】

龍泉寺在天寶宮西北﹐又云在淸夷門西﹐俗號五臺寺是也。【﹝順天府誌引析津志。﹞】

竹林寺在海云寺前稍東﹐亦有古臺城之制﹐有洞房。前金國戚之所宅﹐而後易而爲寺。古徳海公所住﹐迄今宗門有錄曰海西堂是此也。【﹝順天府誌引析津志。﹞】

薦福寺在藥師寺西。【﹝順天府誌引析津志。﹞】

寶塔寺在南城竹林寺西北。有釋伽眞身舍利﹐作窣堵波以瘞之﹐曼陁若冢。其寺地宏大洪敞﹐正殿壯麗。內有南合後影堂﹑東合殿。門有安羅樹影二﹐正北門隙內露現五色祥光。西則有塔影幡幢﹐驗此倒景也。有唐武后碑刻等﹐甚有考索﹐實古剎也。【﹝順天府誌引析津志。﹞】

紫金寺在彰義門內﹐慶壽寺支院。【﹝順天府誌引析津志。﹞】

興禪寺在燕聖安寺之東﹐憫忠閣之西。有碑。【﹝順天府誌引析津志。﹞】

勝因寺在四隅頭﹐元於金時爲苜蓿苑。至中八拱亭﹐此亭乃金朝酒園中之芙蓉亭也。爲名勝﹐行樂觴詠之所。惟以拱斗構架而成﹐旣髙且廣﹐爲金時諸亭之冠。今爲寺中藏經之所。後殿﹐三佛。東方丈﹐東名知足天﹐西名利欲地。方丈東卽廚庫﹐有居眾頭陀之房也。四樂堂﹐前楹有石碑﹐鐫瑞粟三本﹐金朝題贊﹐名瑞谷。殿前﹐正南西向有勝因寺碑山﹐西有雪庵頂像碑題贊。

薄伽梵以貪﹑嗔﹑癡﹐爲世之通患﹐須定力以攝之。頭陁氏以衣﹑食﹑住﹐爲人之甚欲﹐先戒行以節之。由戒入定發慧﹐定慧勝而貪癡遠﹔貪癡遠而佛道立矣。按釋典﹕頭陁之義﹐華言抖擻也。抖擻世緣若塵然。其學以慈儉爲宗﹐眞實爲據﹐伏妄想爲切務。以爲飲食不可以生愛也﹐故宅幽以遠俗﹔衣服不可以生愛也﹐故敝縕以燠體﹔處不可以生愛也﹐故宅幽以遠俗。啟三摩解脫之關﹐拔六根淸淨之蠹。尊經衛法﹐本於教﹔息心了性﹐依於禪﹐止於觀攝﹐念存乎律。要哉﹐正覺之司南﹐眞乘之準酌歟。

大頭陀教勝因寺圓通玄悟大禪師溥光所造也。始祖曰紙衣和尙﹐立教於金之天會﹐示滅之後﹐門人嗣法﹐自河澗鐵華﹑興濟義希﹑雙檜春﹑燕山永安﹑蓬萊志滿﹑眞教猛覺﹑臨猗覺業﹑普化守戒﹑淸安練性﹑白霫妙﹐一十有一傳而至溥光大禪師。師五歲出家﹐十九受大戒。勵志精懃﹐克嗣先業。𨿽寓迹眞空﹐雅尙儒素。遊戲翰墨﹐所交皆當代名流。世祖皇帝嘗問宗教之原﹐師援引經綸﹐應對稱旨。至元辛巳﹐賜大禪師之號﹐爲頭陀教宗師。會詔假都城苜蓿苑﹐以廣民居。請於有司﹐得地八畝。蕭爽靖深﹐規建精藍﹐爲歲時祝聖頌禱之所。聖上禦極之初﹐璽書錫命加昭文館大學士中奉大夫﹐掌教如故﹐寵數優異﹐向上諸師所未嘗有。士庶翕然﹐爭相塔廟之役。前儀眞三務使姚仲實﹐賙急尙義﹐實爲檀施首﹐燕人髙翔亞之。自余不祈而薦貨貸﹐不命而獻力者非一。師亦因仍眾願。爲之以不爲﹐有之以不有。金季﹐瓊林廢館﹐有亭曰芙蓉。劫火之餘﹐巋然獨存。師嘆其規制宏偉﹐購求得之﹐結爲浮圖寶剎。揭以雕檐﹐楯以香木。內設毘盧法象﹐環庋大藏諸經。初聞藏經板木在淛右﹐且多良工。遣法弟空庵普照﹐門人寧道﹐遷取經於余杭普寧寺。楮墨輦運之費﹐仲實悉資之。仲實又以慈氏三大士殿未立﹐一力贊成﹐盡侖奐之美。藻井承塵﹐中堂有甓﹐門宇靖深﹐垣墉堅固﹐方丈淨居﹐蘭若之制悉備。殿內黃金斗帳及諸供具﹐皆髙翔所施。寺役起於至元丁亥﹐訖於大徳癸卯﹐工用以緡計者十萬有畸﹐仲實奉錢獨贏五萬緡﹐仍誓畢余緣以爲己任。其悉心事佛﹐輕財喜施﹐𨿽須達長者布之金﹐不足過焉。寺旣落成﹐礱石請記興造始末。予聞頭陁氏之說﹐毘尼爲之室宇﹐不假締構而崇﹐村口爲之法門﹐不待文字而傳。惟師平生戒行淸修﹐能得人之願力如是。晚節亦自刻苦﹐有合吾儒惡衣惡食而志於道者﹐宜其教風之日競也。是不可不書﹐乃爲詳載其事於石。

師姓李氏﹐字玄暉﹐雲中人﹐自號雪庵。躬督役事者﹐始則法弟如庵﹑李溥圓﹔終則溥照﹑道遷也。溥照爲江南諸路頭陁教門都提點。道遷爲江淛禪云。銘曰﹕頭陀立教宗瞿云﹐藥除世患先癡貪。六塵一灑慧露甘﹐總十二行歸於三。齋居糲食絕嗜耽﹐物不犯命衣非■﹝神上虫下﹞。毗耶之禪不待參﹐志與妙梵爲司南。紙衣闡法今雪庵﹐力扶宗教靑出藍。詔恩許刻文館銜﹐寶華天宇何潭潭。慈氏趺蓮構楩楠﹐文殊猊座觀音巖。法航來往自江南﹐浮圖大藏毗盧龕。神龍訶護七寶函﹐祝皇萬壽鎭輿堪。瑞光長照西山嵐。翰林學士承旨正奉大夫知制誥兼修國史閻復撰。中書省都事張書並篆。大徳七年十月立石。

崇教寺在大悲閣南。

淸安寺在崇國寺東慶堂。

殊勝寺在光泰門近南。

渤海寺在西花潭西。

彌陀寺在古京前堂局南﹐玉虛觀北。

羅漢寺在奉福寺東。

法光寺在竹林寺東街北。

福聖寺按古記考之﹐舊都城右街有精舍焉。額曰﹕福聖。泉甘地勝﹐甲於西北。金大定年間﹐金吾上將軍李常出貲質屋﹐迎致通妙大師圓珙俾居師席。又延沙門行遠者住持。無可居士蔡珪爲記其事。後有張本淸助金重修﹐曇公法師及門人裕正協力復理﹐木庵老衲性英譔重修碑記。又云在養濟院前﹐俗號潭水院是也。

普安寺在開遠坊﹐勑翰林學士承旨程巨夫撰﹐翰林學士承旨榮祿大夫臣趙孟俯篆額。名勑賜弘教普安寺。碑河西楊氏自釋教總統贈開府儀同三司太師寧國公慧辯永福。又云在舊城彰義門內﹐昔廉相花園。

淨垢寺在美俗坊。有遼陽鄕貢進士髙譔功徳幢記。又云在淨居之西。

冰井寺在南城﹐白馬神堂街西﹐卽冰井寺。

持精寺在春臺坊東局之南。

觀音寺在天壽寺西。

毘盧寺在天壽寺西﹐開陽坊。

寶喜寺在披雲樓東街西。

九聖寺在殊勝寺後。

永寧寺在殊勝寺北東。

原教寺在南巡院﹐卽太廟寺也。

昭慶寺在天慶寺西。

心寶寺在彌寺東。

詔慶寺在施仁門外﹐俗呼石檀寺。

天寧寺在南城東宣耀門外。

天壽寺在閣街東。

萬佛興化寺在天壽寺西北。

華嚴寺在新都小木局北﹐樞密院南街西。

普照寺在大長公主府西北。

法藏寺在石佛寺西北﹐金城坊內﹐有藏經庫八座。

鳳林寺在彰義門外﹐雪堂之西。

釋伽寺在大都海子橋東。

順天寺在新都咸宜坊內。

妙善寺在咸宜坊沙藍監。

姑姑寺

報先寺有遼聖文神武全大略聰仁睿孝天佑皇帝禦書華嚴經覺林菩薩偈。咸雍三年歲次丁未十一月望日祀尼居。

三覺寺在南城天慶寺東。張旦碑文﹐俗稱三覺寺。寺有契丹昭孝皇帝大碑記。在站臺殿之正南﹐有耶律鑄中書碑石刻。【﹝順天府誌引析津志。﹞】

崇恩福元寺碑﹐大徳十一年﹐先帝立極﹐親祼大室﹐乃慨然曰﹐予曾予祖﹐世祖聖徳神功文武皇帝﹑裕宗文惠明孝皇帝﹐至元三十有一年﹐成宗旣祔廟矣﹐而惟皇考﹐實誕眇躬﹐位大尊顯﹐肆類於上帝﹐誄行定謚曰﹕順宗昭聖衍孝皇帝﹐琢玉寶冊﹐納諸廟中﹐尊皇太后以儀天興聖慈仁昭懿壽元之號﹐邇之爲子﹐遠之爲孫﹐其孝以慈﹐可謂致極﹐而於宸心﹐猶若未然﹐明年至大之元﹐詔羣臣曰﹕昔朕萬里撫軍北荒﹐險阻踐踰﹐躬擐甲冑﹐此寇氐平﹐實艱實棘。時有願言﹐皇曾考妣﹑皇祖考妣之丰功茂徳﹐皇考太后之厚澤深仁﹐圖以報塞﹐必俟他日。振旅而南﹐大建寶剎﹐憑依佛乘﹐上爲往聖薦福冥冥﹑慈闈祝釐昭昭﹐下而億兆臣民﹐休祥蒙賴﹐初匪有求年千世﹐專利一己﹐卿曹灼見是懷云云。臣夢祥曰﹐是碑文燧於大徳十一年所譔﹐鐫刻樹立﹐亦旣久矣﹐而我皇上孝思不匱﹐復命學士歐陽玄重爲制文﹐用堅琬琰﹐所以垂憲萬年﹐表貳來哲﹐羹墻之思﹐斯於可見孝之至矣。【﹝順天府誌引輿地要覽。﹞﹝按﹕文有臣夢祥曰﹐可知爲析津志。謂引輿地要覽蓋誤。或碑文爲輿地要覽原文﹞】

石窟寺大金西京武州山重修大石窟寺。昔如來出世﹐爲利益一切眾生﹐故分形化體於無邊華藏莊嚴世界﹐海微塵剎土隨緣赴﹐感應現前。當此之時﹐寶山相滿月之容﹐有目者皆得見。獅子之吼﹐海潮之音﹐有耳者皆得聽聞。而優塡王暫離法會﹐已生渴仰﹐遂以旃檀刻爲瑞相。何況示滅鶴林﹐潛輝鷲嶺﹐眞容莫覩﹐像教方興。宜乎範金﹑合土﹑刻木﹑繪絲﹐而廣興供養者也。然而慮不遠不足以成大功﹐工不大不足以傳永世。且物之堅者﹐莫如石。石之大者﹐莫如山。上摩髙天﹐下蟠厚地﹐與天地而同久。是以昔人畱心佛法者﹐往主因山以爲室﹐卽石以成像。蓋欲廣其供養﹐與天地而同久﹐慮遠而功大矣。與夫範金﹑合土﹑繪絲者﹐豈可同日而語哉﹗

西京大石窟寺者﹐後魏之所建也。凡有十名﹕一通示﹐二雲巖﹐三鯨崇﹐四鎭國﹐五護國﹐六天宮﹐七崇教﹐八童子﹐九華嚴﹑十兜率。按北史﹕魏太祖道武皇帝拓拔珪﹐以東晉武帝太元十一年稱王於定襄之盛樂﹐國號代﹐建元登國。後乃卽眞﹐遷都平城﹐號恆安都﹐今西京是也。二世曰明元帝﹐三世曰太武帝﹐四世曰文成帝﹐五世曰獻文帝﹐六世曰孝文帝﹐始都洛陽﹐攺姓元氏。七世曰宣武帝﹐八世曰孝明帝。孝明之後﹐權歸藩鎭﹐而魏祚衰矣。魏紀﹕凡建寺皆書﹐而不書此寺。惟文獻紀書皇興元年八月幸武州山石窟寺。又按雲中圖云﹕文成和平八年﹐獻文天安元年革興造石窟寺。然未知有何所據。今寺中遺刻所存者二﹐一載在護國﹐大而不全﹐無年月可考﹔一在崇教﹐小而完﹐其略曰﹕安西大將軍散騎常侍吏部內行尙書宕昌鉗耳慶時鐫也。巖開寺其銘曰﹕承藉�福﹐遮邀冥慶﹐仰鍾皇家﹐卜世惟永。蓋慶時爲國祈福之所建也。末云﹕大代太和八年建﹐十三年畢。按道武登國元年﹐卽代王位﹐四月攺稱魏王﹐皇始元年稱帝。天興元帝詔羣臣議國號﹐咸謂國家啟基云代﹐應以代爲號。帝不從﹐詔國號魏。天興至孝文太和十三年﹐凡九十載﹐而碑仍稱代﹐何也﹖參稽內典﹐矛楯爲文﹐元氏錄云﹕道武皇帝攺號神瑞﹐當東晉武帝太元元年。立恆安都﹐於郊西土谷石壁﹐皆劖鑿爲窟﹐東西三十里﹐櫛比相連。按神瑞時明元所攺﹐歲在癸丑﹐當東晉安帝隆安十七年﹐在太元後三十七年矣。其舛誤如此。續髙僧傳云﹕沙門曇曜﹐於文成帝和平中住石窟通樂寺。大唐內典錄云﹕曇曜﹐帝禮爲師。請帝開石窟五所﹐東爲僧寺﹐名曰靈巖﹔西爲尼寺﹐不言其名。僧法軫爲寺記云﹕十寺﹐魏孝文帝之所建也。護國東壁﹐有拓國王騎從。廣弘明集云﹕卽孝文皇帝建寺之主也。帝王於天宮寺以金銅造釋迦像。眾記參差如此﹐竟不知經始在於何帝。以竟推之﹐道武遷都之後﹐終其世才十年。其間創立城郭﹑宮室﹑宗廟﹑社稷﹑百官制度﹐見於史筆﹐其事實繁。至於鑿山爲寺﹐理應未暇。道武毀教﹐末帝𨿽感白足之言﹐尋卽殂落﹐亦非其所爲也。獻文卽位之初﹐幸其寺﹐則寺興於前矣。其間惟明元﹑文成二帝﹐據錄特標神瑞之號﹐明元實經其始。內典錄明載和平之事﹐則文成實繼其後矣。彼和明所記﹐以孝文爲建寺之主者﹐蓋指護國而言也。法軫云﹕十寺皆孝文所建﹐非也。

然則明元始興通樂﹐文成繼起靈巖﹐護國天宮則創自孝文﹐崇福則成於鉗耳﹐其餘諸寺次第可知。復有上方一位石室數間﹐按髙僧傳云﹕孝文時﹐天竺僧陀番經之地也。十寺之外﹐西至懸空寺﹐在焦山之東﹐遠及一捨﹐皆有龕像﹐所謂櫛比相連者也。驗其遺刻﹐年號頗多。內有正光五年﹐卽孝明嗣位之九年也。然則此寺之建﹐肇於神瑞﹐終乎正光﹐凡七帝﹐歷百一十一年。𨿽輟於太武之世﹐計猶不減七﹑八十年。何則崇福一寺﹐五年而成﹐以此較之﹐不爲多矣。錄云﹕魏成於一帝﹐何其謬歟﹗此卽始終之大略也。自神瑞癸丑﹐迄今皇統丁卯﹐凡七百三十四年﹐此卽歷年之大略也。疊嶂崢嶸而西去﹐長沙浩渺以東來﹐嵐影相連﹐波聲不斷﹐勢壯京邑﹐潤分林藪﹐豈特國家之寶﹐抑亦仙聖之宅﹗此則形勢之大略也。峯巒後擁﹐龕室前開﹐廣者容三千人﹐髙者至三十丈。三十二瑞相﹐巍平當陽。千百億化身﹐森然在目。煙霞供寶座之色﹐日月助玉毫之輝。神龍夭矯以飛動﹐靈獸雍容而助武。色楯連延﹐則天皇彌勒之宮。層檐竦峙﹐則地通多寶之塔。以至八部之眷屬﹐諸經之因地﹐妙筆不能同其變﹐辯口不能談其目﹐巧力不能計其數。況若神遊靈鷲﹐宛如身詣於耆闍﹐此則制發響﹐聞者攝心。琢石則醴泉流出﹐飲之愈疾﹐珍禽時聚﹐毒虫屏迹。此則靈感之大略也。唐貞觀十五年﹐守臣重建。遼重熙十八年﹐母后再修。天慶十年﹐賜大字額。咸熙五年﹐禁山樵牧﹐又差軍巡守。壽昌五年﹐委轉運使提點。淸寧六年﹐又委劉轉運監修。李唐以前﹐𨿽無遺迹﹐以近推遠﹐從可知也。此則歷年之大略也。本朝天會二年度之大略也。爾雅云﹕石山戴土﹐謂之崔嵬。此山是山﹐外積黃壤﹐中含翠石﹐髙卑莫測﹐厚薄難知。然而良工預爲其制﹐羣匠爭奮其力﹐迄隳壞績用有成﹐𨿽大禹之鑿龍門﹐六丁之開蜀道﹐不過摧其頑險﹐務於通達而已。方之於此﹐未足爲難。倘非誠心一發﹐聖力潛扶﹐安能至是哉﹖又護國二龕﹐不加力而自開﹐以至扣地則神鐘。大軍平西京﹐故元帥晉國王到寺﹐隨喜贊嘆﹐曉諭軍兵﹐不令侵擾。並戒綱首﹐長切守護。又奏﹐特賜提點僧禪紫衣並通慧大徳號。九年﹐元帥府以河流近寺﹐恐致侵嚙﹐委煙火司差夫三千人攺撥河道﹐此則皇朝外護之大略也。嗚呼﹗靑鴛肇於西域﹐徒見其名。白馬興於中土﹐景隳其志。未知此寺殊功聖迹﹐亙古今而常存者也。

先是亡遼季世﹐盜賊羣起﹐寺遭焚劫﹐靈巖棟宇﹐掃地無遺。皇統初﹐緇白命議﹐以爲欲圖修復﹐須仗當仁﹐乃請惠公法師住持。師旣駐錫﹐卽爲化緣。富者樂施其財﹐貧者願輸其力﹐於是重修靈巖大閣九楹﹐門樓四所﹐香廚客次之綱常住寺位﹐凡三十楹﹐輪奐一新。又創石垣五百餘步﹐屋之以瓦二百餘楹。皇統三年二月起工﹐六年七月落成﹐約費錢二千萬﹐自是﹐山門气象翕然復完矣。師又以靈巖古刻旣爲灰燼﹐護國大碑又復摧毀﹐勝槪不傳﹐居常嘆息。欲表前蹤﹐以垂後世﹐乃礲巨石﹐謁文於予。予旣聞師名﹐又嘉其志﹐遂不復辭﹐爲摭實而書之。

師名稟惠﹐姓王氏﹐弘州永寧人。幼於天成縣幽峯院出家受具﹐自十八歲講華嚴經﹑摩訶演論﹐辯析疑微﹐聽者常數百人。四十五散徒遊方﹐卽其所傳。天眷元年﹐奉聖旨傳菩薩戒。皇統三年﹐轉運司定充本寺提點。申行臺尙書省﹐繼準唐堂帖。師性明悟﹐威儀端重﹐一方欽仰﹐建化之功頗多。至於石窟爲最玄。皇統七年﹐夷門曹衍記並書。傳菩薩戒提點大石窟寺沙門稟惠助辯經武將軍前西京軍器庫使騎都尉太原縣開國男食邑三百戶王慶佑。前西京癸卯年臘月二十四日予自東勝來﹐是日宿於寺之方丈﹐受淸供。次日達西京。次年二月八日始錄上艸本於何尙書思誠東齋。

西祥寺在僊露坊。

女天王寺。

大徳寺石幢﹑法寶石經幢﹐法華經幢。崇仁藏經廒﹐弘法寺八廒﹐法藏寺八廒。【﹝順天府誌引析津志。﹞】

修眞院在舊城開陽西坊﹐創於金天會年間﹐以處剪髮頭陀。大定中﹐大理少卿吳章記。院內有瑞禾石碑。其文曰﹕金大定二十三年八月﹐昌平縣界產異禾一叢﹐莖穗各長二尺有六寸。縣人奇之﹐獻於府庭﹐奉天子命﹐乃刻諸石。推官盧啟贊曰﹕醴泉芝艸﹐鳳凰麒麟。彼出而瑞﹐奚益於人。食爲民天﹐民得而濟。嘉谷蕃昌﹐此爲眞瑞。芃芃異禾﹐得時之中。充箱其穗﹐薦報年丰。公曰休哉﹐一人之慶。於萬斯年﹐紹明繼聖。此刻今在勝因寺東廂。【﹝順天府誌引析津志。﹞】

興教院在南城右鐵牛坊﹐又名頭陀妙眞院。寂照禪師道碑﹐翰林侍講學士知制誥同修國史中順大夫李鑑撰﹐雪庵書。如來以法心付彌勒﹐彌勒以正法垂世立教而修頭陁行。蓋取其淸淨寡欲﹐而自以爲足也。自紙衣應世以來﹐二百年於此。其間慧燈相續﹐奕世不絕。在燕趙間力行之者﹐寂照師是已。

師楊氏之女﹐諱陶眞﹐寂照﹐其自號也。世家薊州之丰潤﹐後徙居北平﹐遂爲平州人。父義﹐母李氏。師以明昌五年生﹐志性夙成﹐不爲兒嬉事。甫五歲出家﹐禮本州島廣濟院趙守道爲親教。師十二受其戒﹐每諷誦諸聖經﹐迎刃而解。老師宿徒﹐莫不以佛器許之。居亡何﹐義州之明眞院﹐閱七年而業成﹐道價藉甚﹐凡川貴徒柳城諸方﹐皆希光而景慕焉。年才十九﹐是歲安眾信士﹐請主其縣之普眞院。明年天兵南下﹐所在云擾。加之以饑饉薦臻﹐人至相食。師竄迹榛莽﹐日采蓬以供餒腹﹐在顚沛流離之際﹐未嘗一攺其度﹐其立志堅忍如此。迨己卯﹐河朔甫定﹐平灤等路總管王公﹐迎師而西﹐復還廣濟。仍送女弟數輩就學於師。其所以執巾持杖履者﹐師未始旦夕離。師天資聰悟﹐日以闡揚爲事。至談論道妙﹐舋舋不絕﹐故學者樂從之遊。燕城右司王公慕師之法﹐又慮其不能致﹐乃備車馬帛幣﹐往復者數四﹐竟爲門弟子所畱﹐不果其行。辛卯冬﹐行臺劉公師之名﹐誓欲投誠﹐以爲�諸七祖﹑�漪大宗師﹐以宗門之。且恭奉文疏﹐檀�李成�安眞楊仲山�勤之意。

肅淸院在盧龍坊。

下生院在僊露坊東﹐舊剎。開山果興建。中統初名殿曰﹕彌勒﹐壇主圓悟通辯大師比丘尼志果興建。有翰林侍講學士趙與■﹝票上灬下﹞譔記。

潭水院落魄猖狂久陸沈﹐蠻金散盡力難任。夢迷灤水雲煙合﹐腸斷燕臺艸樹深。朽索難羈千里馬﹐樊籠空鎖九皐禽。燻風一夜招提客﹐明月關山處處心。【﹝郭招討賦。﹞】

昭慶院在大興縣。

魏家道院在南城曲河坊。

延福院在咸寧坊。

妙眞院在鐵牛坊內。翰林侍講學士知制誥同修國史中順大夫李鑑撰。

大都頭陀妙眞院寂照禪師道行碑﹐雪庵書。

�會院在弘寺西。

釋伽院在咸寧坊。

西禪院在春臺坊。

定眞院在齊化門裏﹐思誠坊南。

善化院﹑居堅院。【﹝又禪寺在美俗坊。至元三年無礙建。﹞】

淸安院﹑蕭家道院﹑牛家道院﹑比藏院﹑空心院﹑福聖院﹑藥師院﹑興國院﹑講院﹑毘盧院﹑普安院﹑淸勝院﹑觀音院﹑弘濟院﹑興化院﹑延慶院﹑廣濟院﹑十方招提禪院。【﹝順天府誌引析津志。﹞】

丹陽觀在周橋西南﹐趙汲古宅之西北也。【﹝順天府誌引析津志。﹞】

天長觀在南城歸義寺南。內有唐碑三。燕京古道觀﹐惟此一也。【﹝順天府誌引析津志。﹞】

崇元觀在大井頭近東。【﹝順天府誌引析津志。﹞】

玉陽觀在敬客坊內。有王百一石刻。古帖所述碑﹐俗呼爲百一帖是也。【﹝順天府誌引析津志。﹞】

洞神觀有虛舟老人碑記。虛舟老人太原李鼎文。長春宮提點彭志祖書。太中大夫參議國信所髙篆。其詞曰﹕天下之事無小無大﹐天非人不因﹐人非天不成。其理藏於恍惚杳冥之中﹐惟有道之士﹐持先天而天弗違之機。掌教誠明宗師張公曁教門提點劉公也。主之者維據後天而奉天時之地。淸眞葆光重古大師教明都提點段君曁體眞大師王公也。玆二僊二師﹐名分年甲𨿽不同﹐其容貌而後天復能運先天之妙﹐知其世間之物﹐天欲與者﹐不可立以力辭﹔不欲與者﹐不可彊以取之﹐理則同爾。又云在南巡院西北。【﹝順天府誌引析津志。﹞】

眞元觀在文明門外。有江東大王祠﹐近河西北岸。有滕斌所作碑。【﹝順天府誌引析津志。﹞】

淸逸觀在周橋之西﹐延慶寺之西北。又云在南城廣陽。有創建碑﹐商挺左山譔。【﹝順天府誌引析津志。﹞】

寧眞觀在南城正南禮樂坊。又云在渤海寺西﹐西營之北。【﹝順天府誌引析津志。﹞】

靜遠觀在薦福寺南。【﹝順天府誌引析津志。﹞】

玉華觀有虛舟老人李鼎碑記。西堂之西北﹐惟有石碑露立。【﹝順天府誌引析津志。﹞】

固本觀在長春宮之南﹐又云在南城開遠坊。【﹝順天府誌引析津志。﹞】

東陽觀俗號左府宅﹐在西營之北。【﹝順天府誌引析津志。﹞】

淸都觀觀在太廟寺之西。【﹝順天府誌引析津志。﹞】

淸眞觀觀在南城奉僊坊。【﹝順天府誌引析津志。﹞】

淸本觀觀在長春宮東南。有北平王粹碑文。【﹝順天府誌引析津志。﹞】

長生觀在丰宜門。【﹝順天府誌引析津志。﹞】

五華觀英宗朝攺爲寺。【﹝順天府誌引析津志。﹞】

東華觀永淸縣統和鄕南石村。有道者捨曰東華。以碑銘考之﹐通玄子賈志堅﹐號純眞大師﹐慕長春之道﹐受業於霸州丁師。丁乃長春之門弟也。歲甲午﹐通玄子於永淸東北一捨余﹐統和鄕南石村擇地創捨﹐此觀之初基也。

建福觀寶坻縣坊市西門外街北。有觀碑﹐金大定年間﹐正一盟威法師王雲巖立石。

十方洞陽觀在大都思誠坊﹐北去轉東。乃長春宮下觀﹐有碑。

神遊觀在會城門外近西。

淸微觀在甄樂院東。

洞祥觀在前堂局西。

煙霞觀在淨土寺西。內有宋柳庵所撰碑。

眞常觀在云僊臺下。

靜眞觀在廣濟寺西。

崇玄觀在南城施仁門北﹐水門街北。

昭明觀在舊皇城內﹐乃金朝昭明宮之故址也。

淸和觀在敬客坊南﹐至元寺之西﹐眞常之北。

葆光觀在聖安寺東北。其碑乃閻子靜先生作。

重陽觀在奉佛寺西。

淸虛觀在大悲閣前沙地內。

云陽觀在西華潭西。

披云觀在大悲閣西南。

靈虛觀在憫忠寺前﹐蝦蟆北岸。內有大古槐一株。

延壽觀在云僊臺西。

雲巖觀在金水河西﹐與髙�寺鄰。有記略曰﹕君諱道盈﹐號天佑道人﹐混成子﹐姓黃氏。父喜﹐母呂氏﹐樂善好施。眞人生於至元九年癸酉三月廿有七日﹐有紅光照空﹐�卽穎悟。聞膠州卽墨縣鱉山劉眞人有道術﹐往師之﹐數年歸。適關西雲遊﹐至緬歷諸方。在途旅中﹐而以飲食制情魔戰睡爲務﹐心目開明。遇道術者張公帶黃教習書細字﹐每芝麻一粒﹐書天地日月國王父母八字。至於方尺扇中﹐取方﹐寫孝經一十八章﹐四畔寫胡曾詠史詩一百二十首。至元三十一年﹐又還至鱉山﹐劉眞人大賞異之。大徳元年﹐雲遊至大都集慶裏﹐得地二畝﹐建雲巖觀﹐起三淸殿﹐殿之後建一室﹐爲供老人之計。至治元年三月﹐敬受完耆臺皇后懿旨﹐特賜金冠法服﹐法號葆崇素圓明貞靜眞人。又奉旨賫禦香往鱉山祝釐﹐事畢﹐奉掌教大眞人法旨﹐充益都路道門都提點。至正四年春﹐奉特進神僊法旨﹐充大都大長春宮詣諸路道教所詳議提點事。至正十二年三月三日﹐於雲巖觀寢室﹐命門人諸侄孫具湯沐衣冠﹐端坐而逝。享年八十。黃益都東關人。黃眞人則師劉雲巖眞人﹐雲巖眞人則師郭眞人﹐郭師王眞人﹐眞人所師﹐則丘眞人也。

碧虛觀在玉虛觀西南。

玉淸觀在黃土坡南盡頭。

修眞觀女冠眾﹐南城裏樓子廟近北有龍頭。

紫峯觀在南城延壽寺後。

五嶽觀在南城文廟西北。

昊天觀在云僊臺下。

沖和觀在順承門外。

弘陽觀在大悲閣西﹐前門藥局。有王秋澗碑。

遇眞觀在兵馬司後。

棲眞觀在大悲閣西南。

延祥觀在南巡警院東。

通眞觀在南兵馬司北。

崇禧觀號黃姑姑觀﹐在禦酒庫西。

淸眞觀在崇元。【﹝以上一段系據首都博物館藏抄本順天府誌卷八。﹞】

通玄觀在遇眞之北。

紫虛觀在陽春門內小巷近南。

保安觀在南院之東。

洞眞觀在煙霞觀東南。

玉華庵庵在南城。

守靜庵﹑妙眞庵﹑大順庵南庵在周橋西。彌陀閣﹑不二庵。【﹝以上順天府誌引析津志。﹞】

白雲宮在長春宮東。

佑聖宮卽新都城隍廟之一方也。有商左山所撰碑文。

太淸宮在南城東太保。

廣福宮長春宮本俗號五祖庵是也。大元勑賜神仙符命﹐金印。武宗登極﹐下儀曹鑄金印﹐兩以數計者一百二十有奇。紅綬駞紐﹐事漢篆爲國書﹐加大眞人之號。文宗於至順初元之七月就上都﹐勑大臣趣行舊典﹐依前再鑄黃金符命﹐較之於昔﹐制度亦大﹐而重數有加焉。又有傳教玉印。

崇仙宮女冠眾﹐在長春宮東南。內有順宗皇帝影堂。

昭應宮在西鎭國寺東。

太和宮在天師宮北﹐去關王廟義井頭東第二巷內。本宮提點彭大年所建﹐有危素所撰碑。

西太乙宮在和義門內近北﹐張秋泉所建。秋泉本戴石屏之後﹐少年習吏﹐微責﹐棄俗而遊京師。自歷涉艱﹐曾無悔色。爲人美丰姿﹐長髯﹐眞一代之奇士。宜乎晚節可觀。初﹐秋泉居京﹐當時名公巨卿﹐無不傾蓋相親。爲人倜儻﹐有曠愁髙蹈之志。所藏法書﹑名畫甚富。章子有平章尢爲親厚。初﹐在天師宮放逸自居﹐懷孟太后有疢﹐求醫藥符篆之士於朝﹐遂諏於吳宗師。師令其應旨而往﹐符藥俱驗﹐果能闡揚﹐大稱懿旨。厥後恰逢九五之祚﹐一時向仰﹐非復尋常眞人之比。故其所建宮宇﹐計年而成﹐其施助不言而至源源。宮正殿正西祠張上卿﹑吳宗師。實開山之主也。後以年邁歸﹐以所蓄書畫財物﹐盡數付與吳宗師。獨攜米南宮所寶研山石回。當朝諸名公若虞伯生﹐俱有研山詩。

靈應萬壽宮元自開國始創建於西山﹐賜上名額﹐實自太保劉文正公之主也。其祖壇在上都南屏山﹐卽太保讀書處﹐有碑文紀事。而此壇天下有二焉﹐因著其開壇闡教之名氏次第於後﹕第一代宗師劉忠太保文正公﹔第二代李﹔三代張﹔四代林﹔第五代林﹔六代毛﹔七代謝﹔九代劉﹔十代譚﹔十一代潘。

玄元萬壽宮官建﹐命女冠邵眞人住持。

弘陽宮﹑昭明宮﹑玄禧宮﹑洞神宮﹑葆光宮﹑重陽宮﹑建福宮﹑通眞宮﹑寶玄宮﹑五嶽宮﹑眞常宮﹑淸和宮﹑延壽宮﹑靈虛宮﹑修眞宮﹑通眞宮﹑玄天宮﹑披雲宮﹑隆禧宮﹑靜眞宮﹑紫虛宮﹑龍泉宮﹑大淸宮﹑金眞宮﹑眞元宮﹑朝陽宮﹑壽寧宮﹑淸微宮﹑保和宮﹑通僊宮﹑壽陽宮﹑崇徳宮﹑崇道宮﹑泉陽宮﹑洞眞宮﹑玄虛宮﹑紫微宮﹑延祥宮﹑【﹝以上順天府誌引析津志。﹞】

興聖宮丹墀內多桃李。【﹝日下舊聞考卷三十一引析津志。﹞】

●河閘橋梁

京閘壩之源﹐來自昌平白浮村﹐開導神仙泉。西折南轉﹐循山麓﹐與一畝泉﹑楡河﹑玉泉諸水匯合﹐自西水經護國仁王寺西。右始﹕

廣源閘二在寺之西。

會川閘二在西水門外。水由北方入城﹐萬億庫泓渟﹐東出抄紙坊。

朝宗閘二在抄紙局外。此水直出髙梁橋﹐入海子內。

澄淸閘二有記﹐在都水監東南。丙寅橋二﹐蓬萊坊西水自樞密橋下南燻橋﹑流化橋﹐出南水門外﹐入哈達門南文明橋下。

文明閘四在哈達門第二橋下。有皇后水磨一所。

惠和閘二在魏村葦場官柴埠。有民磨一所。

慶丰閘二在籍田東。

平津閘三在郊亭地。

溥濟閘二在午磨。

通流閘二在通州之西北。

髙麗莊廣利閘二至元二十九年八月丁巳得卜興工﹐三十年七月工畢。平章政事段貞專董其事。朝臣奏﹐遂以其興造始末成就數陳﹐世祖嘉其有成﹐賜名通惠。倡瑞建言﹐圖上方略者﹐昭文館大學士中奉大夫知太史院領都水監提調通惠河導漕運事郭守敬也。凡水之上下二百餘里﹐置閘節水二十四﹐實有利於國矣。

朝宗閘卽國家鶩鴈之地﹐水艸丰茂。

萬歲山土﹐乃是畏吾兒之天山﹐又名金山。山之中有泉若乳﹐彼中名曰孫腦兒。金章宗與畏吾兒結婣﹐移北山並泉來燕﹐成此山﹐厭其王气也。詳見志中。山之東北有鹿苑﹐並諸珍禽異獸。【﹝輿地要覽﹕山在宮墻內﹐下有太液池。﹞】

髙梁河原出昌平縣山澗。東南流至髙梁店﹐經苑平縣境﹐由和義門北水門入抄紙坊泓渟﹐逶迆自東壩流出髙梁﹐入海子內﹐下萬寧閘﹐與通惠河合流﹐出大興縣潞河。詩【﹝百詠﹞】天上名山護北邦﹐水經曾見駐髙梁。

一觴淸淺出昌邑﹐幾折縈回朝帝鄕。

和義門邊通輦路﹐廣寒宮外接天潢。

小舟最愛南燻裏﹐楊柳芙蕖納晚涼。

馬落河在濕水東南﹐懸流注壑﹐奔灘十丈﹐謂之馬落泉。亦孟門之流也。

白溝河在安肅州北十五里﹐亦距馬河。宋與遼分界之處﹐卽此也。

朝鮮河此亦名盧溝河。然大一統志與天京事略並無朝鮮河﹐金惟存金故老趙閒閒題詩﹕河分橋柱如瓜蔓﹐路入都門似犬牙。落日盧溝溝上柳﹐送人幾度出京華。楊庸齋﹕長河飛下九天來﹐萬古滔滔繞隗臺。浪滚橫衝滄海去﹐勢雄直截此山開。枇陵獨�鰲頭豆﹐匯岸難防腳底雷。曾見西風飄一葉﹐恰如仙子泛槎回。劉時齋﹕盧水東邊好市廛﹐風光滿眼盡平川。無端一片靑山影﹐遮斷斜陽半壁天。【﹝此卽云溝﹑楊溝﹐水名鮮河也。﹞】

萬安橋在五門外﹐古今號爲國橋。見後注﹐有詩題詠。

龍津橋在麗正門外﹐俗號第一橋。

朝宗橋在左掖門。

拱宸橋在右掖門。

福寧橋在隆福宮前。

朝陽橋在東華門外﹐俗名樞密院橋。

通明橋在光祿寺西﹐俗名酒坊橋。

保康橋在柴房東﹐俗名柴垛橋。

雲集橋在南水門內﹐碑刻流化橋﹐有碑。

望云橋在後紅門東﹐今澄淸下閘。

神道橋在紅門北東﹐俗名燒飯園橋。

盈進橋在萬億庫前。

洪濟橋在都水監前石甃﹐名澄淸上閘﹐有碑文。

會通橋在舊省西。

升平橋在厚載門﹐通海子水﹐入大內。

析津橋在順承門外。

中和橋同上。

金繩橋在西鎭國寺前。

文會橋在文明門外。

觀光橋在南城通玄門外。

無名橋白雲樓西一。舊省前一。萬億庫東二。西水裏一。健徳門裏外二。肅淸門裏外二。健徳門斜街二。壩河南一。安貞門十字街二。崇仁門裏外二。葆光庵東一。壩倉前後五。光春門外一。長春宮水門外一。中書省前一﹐西一。舊省前一。麗正門外二。麗正宮西二。文明門內外三。平則門內外二。肅淸門內外二。光熙門內外三。崇仁門內外二。健徳門內外二。斜街二。安貞門內外二﹔十字街二。順承門內外一。萬新倉金水河一。海子西金水河一。隆福宮西一。社稷壇前一。萬億庫東二。壩倉前後五。和義門內外三。通政院東一。萬斯倉前三。商稅務前一。衛倉西北角一。四隅頭一。和義門北一。羊角市一。禦史臺西一。齊化門內外二。札魯火赤衙東一。西水門一。更鼓樓一。永濟倉東二。太倉前一。慶壽寺東西二。十字寺前一。河西寺前一。萬安寺東二。夾各參政宅後一。鐵平章宅後一﹐俗呼捨命橋。張法師庵西一。葆先闇東一。忽都不丁宅東一。蒲萄園金河一。會城門西一﹔門外一。崇智門外一。光泰門外一。長春宮水門外一。靑墓子南一。

盧溝橋在京南三十里。水源出金口﹐卽渾河。水至盧溝﹐波濤湧洶﹐狂瀾疊出﹐石齒相角。上架石梁﹐平砥如平。上有獅子闌楯。楊庸齋詩﹕石齒相銜跨兩堤﹐半空隱隱臥虹霓。閱殘浮世千獅子﹐踏破晴霜萬馬蹄。气象北連山腳遠﹐波濤東壓海門低。年來斫盡靑靑柳﹐依舊闌干玉削齊。楊陶然詩﹕十二飛虹架石梁﹐上都津要會羣方。月鉤落水玉痕冷﹐海气截天淸影長。華表未歸千歲鶴﹐紫垣曾望五云鄕。丰碑謾說規模遠﹐此日河流一葦航。陳剛中八景﹐盧溝曉月詩﹕長橋彎彎抵海鯨﹐河水不濺永崢嶸。遠雞數聲燈火杳﹐殘蟾猶映長庚明。道上徵車鐸聲急﹐霜花如錢馬鬣濕。忽驚沙際影搖金﹐白鷗飛下黃蘆立。太保劉文貞公秦樓月﹕瓊花塢﹐盧溝殘月西山曉。西山曉﹐龍蟠虎踞﹐水圍山繞。昭王一去音塵杳﹐遙憐弓劍行人老。黃金臺上﹐幾番秋艸。

西寺白玉石橋在護國仁王寺南﹐有三硔﹐金所建也。庚午至元秋七月﹐貞懿皇后詔建此寺﹐其地在都城之西﹐十里而近。有河曰髙良﹐河之南也。焦景山有詩云﹕鑿斷昆侖白玉根﹐遐觀如雪凍猶存。摩娑體質微生潤﹐雕琢工夫不見痕。碧水遠連深洞府﹐紅塵平沒老乾坤。遊魚到此忽驚去﹐應畏瑉鯨勢欲吞。

髙梁河橋自西來﹐流於東﹐入萬億庫橋﹐過抄紙坊下閘。

鐵平章橋自西而東過橋﹐過東散漫流入於玄武池。

燒飯橋南出樞密院橋﹑柴場橋。內府禦廚運柴葦俱於此入。下則官酒務橋﹑光祿寺流化橋。此水自髙梁橋入城﹐而出城至通惠閘﹐方得到通州。此爲禦河皇后酒坊橋。

馬市橋水自東流入咸宜坊﹐西至曩八總管府橋﹐順城門石橋﹐轉東隆福宮橋﹐流入於太液池。流出周橋右。水自西北來﹐而轉東至周橋﹐出東二紅門﹐與光祿寺橋下水相合流出城。

麗正門南第一橋﹑第二橋﹑第三橋此水是金口銅閘水﹐今涸矣。

文明門南橋二年﹐於上發賣菓菜雜物等貨。

通惠閘下土橋。齊化門外土橋過東嶽與通州﹐內有土橋。

平則門外西土橋﹐健徳門內石橋﹐光熙門內土橋﹐崇仁門內土橋﹐順承門內石橋﹐入南城彰義門橋﹐西又一石橋。

和義門外石橋金所建。

肅淸門橋

雙橋靈椿坊北。

幹橋思誠坊。

瀑橋虹橋在通州河東三十里。

丙寅橋中閘﹐有記。

酒務橋光祿寺。

流化橋酒坊橋﹐中正院屬﹐卽典飯局。

庫橋﹑崇仁橋﹑艸市橋。西曩八總管府橋。管帝師錢糧。

隆福宮橋。

安利橋在丰宜門外。

天津橋﹑通津橋﹑西山橋﹑禦龍橋﹐圻甸槪管一百八十二名。飛放橋。【﹝引自徐氏鑄學齋抄本析津志﹞】

萬寧橋在玄武池東﹐名徵淸閘。至元中建﹐在海子東。至元後復用石重修。𨿽更名萬寧﹐人惟以海子橋名之。【﹝日下舊聞考卷五十四城市引析津志﹞】

安濟橋在鐵平章宅後。【﹝日下舊聞考卷一五六引析津志。﹞】

髙梁河由鐵平章橋流入玄武池。【﹝日下舊聞考卷一五六引析津志。﹞】

周橋義或本於詩﹐造舟爲梁﹐故曰周橋。【﹝日下舊聞考卷三十一引析津志﹞】

閘河水門在和義門北。金水河水門在和義門南。肅淸門廣源閘別港有英宗﹑文宗二帝龍舟。【﹝日下舊聞考卷五十三引析津志。﹞】

●古迹

郊天臺在京城之南五里﹐有壝﹐設郊祀署主之。累朝故事﹕至治三年冬﹐上親祀。至正十五年冬至日﹐上再祀。金大定十一年﹐拜郊所建。國朝因之﹐事實備載太常。

燕臺在南城奉先坊元福寺內。十五年前木庵英長老有詩﹕於期已死不復返﹐空有層臺壯古燕之句。此臺乃後人刱置﹐以惑於時者﹐不過慕名而已。又按通鑑﹕秦始皇十八年﹐其將樊於期得罪於秦﹐亡之燕。太子丹受而捨之。此本紀燕人相傳言﹐今奉先坊元福寺內者是也。

遠風臺在燕京丰宜門外﹐西南行五里。韓禦史之別墅也。

軒轅臺在京西﹐世傳黃帝築此臺。李白雲﹕燕山雪花大如席﹐片片飛入軒轅臺﹐卽此也。

易臺在易水上﹐送別荊軻之臺也。

笞女臺在南城放生池東﹐髙三丈﹐蒿艸芃芃。諏之鄕老﹐俱稱遼蕭太后笞宮女於上﹐因名之。

華陽臺索隱曰﹕燕太子丹與樊將軍置酒華陽館﹐出美人鼓瑟。軻曰﹕好手。斷之盛以金盤。又與千里馬。曰﹕馬肝美。復殺馬進肝。此燕飲之臺﹐又非易水酌別之臺。

葆臺在南城之南﹐去城三十里。故老相傳﹐明昌時李妃避暑之臺。無碑。志所記有寺甚壯麗。乃故京藥師院之支院也。

洗妝臺在南城。金故宮之西﹐壽安酒樓之北。此臺貯李妃﹐以爲梳妝之所。今昭明道觀是也。殿後故基尙存。其壽安酒樓者﹐卽南中和槽坊也。

闌馬臺髙十丈﹐與黃金臺相峙。

中心臺在中心閣西十五步。其臺方幅一畝﹐以墻繚繞。正南有石碑﹐刻曰﹕中心之臺﹐寔都中東﹑南﹑西﹑北四方之中也。在原廟之前。

釣魚臺在平則門西花園子﹐金章宗於春月釣魚之地。今𨿽廢﹐基址尙存。【﹝引自徐氏鑄學齋抄本析津志﹞】

玉淵亭在髙良河寺西﹐枕河堧而爲之。前有長溪﹐鏡天一碧﹐十頃有餘。夏則燻風南來﹐淸涼可愛﹐俗呼爲百官廳。蓋都城冠蓋每集於斯﹐故名之。

艸三亭在南城者最多﹐率皆貴遊之地。金朝故老﹐多有題詠﹐我朝增制不少。北城惟斜街南有數處﹐如望湖是也。

松風亭﹑天香亭俱在五門之東南禦花園。【今廢矣。】

望湖亭在斜街之西﹐最爲遊賞勝處。

通潞亭在通州。王莽置通潞縣時建﹐至今遺址尙存。

匏瓜亭在燕之陽春門外﹐去城十里。亭之大﹐不過尋丈。又匏瓜乃野人籬落間物﹐非珍奇可玩之景。然而士大夫競爲歌﹑詩﹐吟詠嘆賞﹐長篇短章﹐累千百萬言猶未已。

野春亭在大都文明門外﹐俗號劉十二之別墅也。

五花亭﹑壽山亭﹑翠云亭﹑錦波亭﹑歲寒亭﹑碧雲亭﹑獨秀亭﹑紫燕亭﹑湛然亭﹑月波亭。

遂初亭在京施仁門北﹐崇恩福元寺西門西街北﹐舊隆禧院正廳後。乃章子有平章別墅也。

玩芳亭在燕京東營內。乃粟院使之別墅﹐一時文彥品題甚富。

禮賢亭在健徳門外十里。卽接官亭﹐迎送北來官。

半山亭在居庸關內。行一半則見之。

錦江亭

芙蓉亭今爲馬頭陀寺﹐貯藏經。此亭制作新奇﹐甲於南北二城匠氏。內皆拱斗﹐今時爲槽房之冠。

飲山亭

婆娑亭在彰義門裏近南﹐乃詞客馬文友別墅也。

酈縣亭在涿縣婁桑裏﹐拒馬河所從﹐乃劉先主故里。

南城坊有唐盧龍節度使劉怦碑﹐顏眞卿頵書丹。其碑至厚﹐長四尺。至正壬寅二月﹐鑿斷作四截﹐以象輿入內庭爲臺。四斡耳朵﹕西第一位﹐名疊住斡耳朵﹔第二位﹐世祖斡耳朵﹔第三位完者篤斡耳朵﹔第四位渾都篤斡耳朵。【﹝引自徐氏鑄學齋抄本析津志﹞】

狀元樓前金人任提領建於燕京。原在薊門北街西。

慶元樓在順承門內街西。

白雲樓在北省之西﹐健徳門南十字街西角上。館名旣醉。【今廢。】

樂善樓在文明門裏百步﹐面東﹐禦史臺南。【今廢。】

紫雲樓在文明門之北﹐館名黃鶴。【近廢。】

麗春樓在順承門內﹐與慶元樓相對﹐乃伯顏太師之府第也。今沒官﹐爲大司農司樓。今祠佛焉。

朝元樓在順承門內﹐近石橋﹐慶元樓北。

望海樓在都水監北東一百五十步﹐燕帖木兒師爲相時所蓋。今廢﹐惟存基址與佛堂耳。以其去海子密邇﹐故名。

飛宇樓在鐘樓街西北。太平時最爲勝麗。

凝翠樓在肅淸門西﹐髙梁河南。

安貞樓在安貞門裏。

太平樓在麗正門外西巷街北。今鐘樓街前亦有之。

徳星樓在麗正門南﹐狀元樓北。

懷安樓在北省西。

長生樓在故京丰宜門北﹐街東。

披雲樓在故京燕之大悲閣東南。題額甚佳﹐莫考作者。樓下有遠樹影﹐風晴雨晦﹐人皆見之。

倚風樓在燕。

壽安樓在燕京亡金皇城內﹐東華門之西﹐街南中和槽坊也。

西樓在燕市。

明義樓在燕市東。大安樓在西﹔仁風樓在南。以上三樓在燕市西﹐瓦樓三是也。

崇義樓﹑縣角樓﹑攬霧樓﹑遇仙樓以上俱在南城﹐酒樓也。今多廢。

崇曦樓在平則門外﹐升平館北。

梳洗樓在開陽坊。金所建﹐廢有基址。

遠樓榮祿大夫程公雪樓所創之樓也。

慶春樓在順承門外。

應天樓在金正陽門。【廢。】

喜雲樓在閣前。

明月樓﹑泰初樓。【﹝引自徐氏鑄學齋抄本析津志﹞】

鐘樓京師北省東﹐鼓樓北。至元中建﹐閣四阿﹐檐三重﹐懸鐘於上﹐聲遠愈聞之。【﹝日下舊聞考卷五十四城市引析津志。﹞】鐘樓之制﹐雄敞髙明﹐與鼓樓相望。本朝富庶殷實莫盛於此。樓有八隅四井之號。蓋東﹑西﹑南﹑北街道最爲寬廣。【﹝日下舊聞考卷五十四城市引析津志。﹞】

齊政樓都城之麗譙也。東﹐中心閣。大街東去卽都府治所。南﹐海子橋﹑澄淸閘。西﹐斜街過鳳池坊。北﹐鐘樓。此樓正居都城之中。樓下三門。樓之東南轉角街市﹐俱是鍼鋪。西斜街臨海子﹐率多歌臺酒館。有望湖亭﹐昔日皆貴官遊賞之地。樓之左右﹐俱有果木﹐餅面﹑柴炭﹑器用之屬。齊政者﹐書璇璣玉衡﹐以齊七政之義。上有壺漏鼓角。俯瞰城堙﹐宮墻在望﹐宜有禁。【﹝日下舊聞考卷五十四城市引析津志。﹞】

五位殿世祖所立﹐在太子房子後﹐正四斡耳朵之北後。

遵誨堂

厚徳堂

大冶堂鑄鈔板。

近光堂崇文監周伯琦記。

神機堂在太醫院。阿尼國公所鑄銅人。謝端記。

愼守堂畱守司。

東善堂譯定使司。

儀禮堂在太常禮儀院。

平成堂都水監首領官幕次亭。

持盈堂中尙監。

帥正堂都府。

源泉堂戶部官抄鈔所﹐湧泉堂頓鈔本。

寅淸堂大樂署。

湧泉堂抄紙局。

肅雍堂太禧宗禋院。

秋月堂張公弁學士所居。

養種堂在藉田署。

甘露堂

文會堂

麗澤堂在園橋廣陽坊。

施水堂京師乃人馬之宮﹐分爲一統。都會之朝﹐公府趨事者﹐非馬曷能集事﹐城大地廣故也。而馬疋最爲負苦﹐其思渴尢甚於饑者。頃年有獻施水車﹐以給井而得水於石槽中﹐用以飲馬。由是﹐牛畜馬匹之類咸賴之。仍依於釋氏之側﹐庶幾毋勞於民﹐不妨於其力。其制﹐隨井淺深﹐以犖■﹝石甬﹞水車相銜之狀。附木爲戽斗﹐聯於車之機﹐直至井底。而上人推平輪之機﹐與主輪相軋﹐戽斗則傾於石視中﹐透出於闌外石槽中。自朝暮不輟﹐而人馬均濟。古無今有﹐誠爲可嘉。故記之以旌其善。鳳凰池一﹐思誠坊靑楊樹下一﹐鐘樓東一﹐艸市一﹐集賢院西一﹐禮拜寺前一﹐大長公主府對門一﹐火者門一﹐文明門內一﹐齊化門外一﹐平則門外一﹐西宮北一﹐此爲祖。太廟西一﹐湛露坊南角上一﹐普照寺廟前一﹐平則庫前一。【﹝引自徐氏鑄學齋抄本析津志﹞】

山子上殿閣﹐其道自光天殿西出紅門﹐轉南入紅門﹐轉北至轉角處過西﹐有新殿﹐一派三處﹐始到山子東畔。東有木香洞﹐並山裏菓子樹六﹑七株﹐皆拱抱髙蔓﹐前南有浴堂。堂前東西有殿﹐龍舟在西屋下。山子西有大殿屋﹐一派直抵西墻下。山殿上內頓一小金殿﹐刻漏儀制在焉。皆出自宸衷睿思﹐爲宮庭甲冠。四傍甃植奇譽﹐若獻秀呈祥﹐松栢茂悅﹐美麗明時。此山卽隆福宮基之舊也。閣前南有大正殿﹐殿之前有兩尖亭﹐對峙於靈沼之東西。北宮林木森爽﹐有閬苑淸幽之勝。闌禁自肅﹐無或違焉。壬寅年冬﹐聖上新建刱九龍殿﹐其締構髙廣﹐尢爲奇偉。興聖宮後髙閣與大都總管府正相對。【﹝此諸邑人匠都管﹑總管府。﹞】入內紅門西﹐卽墻內鸚歌房。又西繡女房。墻外南墻內是圓殿﹐一直板房。前卽延華閣﹐東西北有扶空閣。東有芳壁殿。閣西有娑羅樹。微淸殿西有大威徳殿。墻西有方碧亭。正北有兩所花房。在南北延華閣東南﹐偏浴堂西﹐畏吾兒佛殿。正南前﹐延華之門。畏吾殿東墻外﹐有木香殿。延華東芳壁夾墻外﹐有紅門。入四方墻內﹐有鹿頂﹐東西相向二殿。

木香洞﹑延華閣前南髙墻卽徽儀閣。西宣文閣。徽儀閣東﹐有紅門入宮﹐又東有水浸亭在。【﹝順天府誌引析津志。﹞】

門殿記﹕應天門十一楹﹐左右有樓﹐門內有左右翔龍門及日華﹑月華門。前殿曰大安﹐左右掖門。內殿東廊曰敷徳門。大安殿之東北爲宮。正北列三門﹕中曰粹英﹐爲壽昌宮﹐母后所居也。西曰會通門﹐門北曰承明門﹐又北曰昭慶門。東曰集禧門﹐尙書省在東外﹐其東﹑西門﹐左右嘉會門也。門有二樓﹐大安殿後門之後也。其北曰宣明門﹐則常朝後殿門也。北曰仁政門﹐傍有朵樓。朵樓上有兩髙樓﹐曰東西上閣。門內有仁政殿﹐常朝之所也。宮城之前廊﹐東西各二百餘間。分爲三節爲一門。將至宮城﹐東西轉角﹐有廊百許間。馳道兩傍植柳﹐廊脊覆碧瓦。宮闕殿門則純用碧瓦。應天門﹐舊名通天門。大定五年更。七年攺福壽殿曰壽安宮。明昌五年﹐復以隆慶宮爲東宮﹐慈訓殿爲承華殿者﹐皇太子所居之東宮也。泰和殿﹐泰和二年更名慶寧殿。魚藻池﹑瑤池殿位。貞元元年﹐建有神龍殿﹐又有會觀亭﹐又有安仁殿﹑隆徳殿﹑臨芳殿。皇統元年﹐有元和殿﹑有常武殿﹑有廣武殿﹐爲擊球習射之所。京城北有離宮﹐有大寧宮﹐大定十九年建。後更爲壽寧﹐又更爲壽安。明昌二年更爲萬寧宮。瓊林苑有橫翠殿﹑寧徳宮。西園有瑤光臺﹔又有瓊花島﹐又有瑤光樓。皇統元年﹐有宣和門。正隆三年﹐有宣華門﹐又有撒和門。

金志﹕國初無城郭﹐星散而居﹐呼曰皇帝寨﹑國相寨﹑太子莊。後升皇帝寨曰會寧府﹐建爲上京。遼上京攺作北京。城邑﹑宮室﹐與中原州縣廨宇制度﹐極艸創。居民往來無間﹐自前朝門至後朝門﹐皆出入之路﹐無禁。孟春﹐擊土牛﹐士庶老幼咸觀於殿側。民訟未決者﹐多邀駕而訴。至熙宗﹐始有禁。

煬王弒熙宗﹐築宮室於燕﹐三年成。城之四圍﹐凡九里三十步。自天津橋之北曰宣陽門。中門繪龍﹐兩偏繪鳳﹐用金釘釘之。中門惟車駕出入乃開﹐兩偏分雙﹑只日開一門。過門有兩樓﹐曰文﹑曰武。文之轉東曰來寧館。武之轉西曰會同館。正北曰千步廊﹐東西相向。廊之半﹐各有偏門。向東太廟﹐向西曰尙書省﹐至通天門。後攺名應天樓。髙八丈﹐朱門五﹐飾以金釘。東西相去一里又各設一門﹐左曰左掖﹐右曰右掖。內城之正東曰宣華﹐正西曰玉華。北曰拱辰。殿凡三十有六﹐樓閣備之。正中位曰皇帝正位﹐後曰皇后正位。位之東曰內省﹐西曰十六位﹐乃妃嬪居之。西出玉華門曰同樂園﹐若瑤池﹑蓬瀛﹑柳莊﹐各村盡在於是。

都城四圍凡七十五里﹐城門十二。每一面分三門。其正門四傍又設兩門。正東曰宣曜﹐西﹑南﹑北已見前注。此四城十二門也。凡門各有武夫守衛﹐士夫過者不敢瞬目。內城正南門曰通天﹔正東宣華﹔正西玉華﹔正北拱辰。金碧翚飛﹐規模壯麗。

光祿寺﹑萬億庫﹑白雲樓俱有世皇禦座。

薊門在古燕城中。今大悲閣南行約一里﹐基枕其街﹐蓋古迹爾。隳廢久矣。

汾門在涿州南﹐武遂津北﹐近長城。史記世家云﹕孝成十九年﹐趙以龍光﹑汾門與燕﹔燕以葛城﹑髙陽與趙。卽此地也。

閘河水門在和義門北。

金水河水門在和義門南。肅淸門廣源閘別港﹐有英宗﹑文宗二帝龍舟。

厚載門松林之東北﹐柳巷禦道之南。有熟地八頃﹐內有田。上自構小殿三所。每歲﹐上親率近侍躬耕半箭許﹐若藉田例。次及近侍﹑中貴肆力。蓋欲以供粢盛﹐遵古典也。東有水碾一所﹐日可十五石碾之。西大室在焉。正﹑東﹑西三殿﹐殿前五十步﹐卽花房。苑內種蒔﹑若谷﹑粟﹑麻﹑豆﹑瓜﹑果﹑蔬菜﹐隨時而有。皆閹人﹑牌子頭目各司之﹐服勞灌漑。以事上﹐皆盡夫農力﹐是以種蒔無不丰茂。並依農桑輯要之法。海子水逶迆曲折而入﹐洋溢分派﹐沿演渟注貫﹐通乎苑內﹐眞靈泉也。蓬島耕桑﹐人間天上﹐后妃親蠶﹐寔遵古典。【﹝引自徐氏鑄學齋抄本析津志。﹞】

泄水渠初立都城﹐先鑿泄水渠七所。一在中心閣後﹐一在普慶寺西﹐一在漕運司東﹐一在雙廟兒後﹐一在甲局之西﹐一在雙橋兒南北﹐一在幹橋兒東西。

葫蘆套在城南西。奉陪樞府相君祈雨南城﹐因過。所謂葫蘆套者﹐乃相君之苑也。其內樓臺掩映﹐淸漪旋繞﹐水花馥鬱﹐非人間景。於是濟南魏中立賦詩云﹕葫蘆套在城南隩﹐不期六月乘興到。臨歧一徑由崇墉﹐夾道髙楊若引導。周遭寒澑碧悠悠﹐動蕩樓臺影還倒。荷花荷葉展幽芬﹐綠水蒼云競偎靠。雙雙野鳧戲分萍﹐小小漁舟出深澳。西軒虛敞眼室明﹐云扶遠山齊戴帽。平生浪迹走西東﹐每遇林泉端酷好。亦知勝景難久畱﹐且憩片時聊寄傲。快遊不待美所並﹐應禱更奇雨飛瀑。

恆齋﹑汲古齋在燕京丰宜門裏﹐園橋南岸之西。趙吉甫老人所建﹐在種徳園內。

東掖銅馬慕容雋據燕﹐有馬駿而力﹐愛之。遂鑄銅馬像﹐置於東掖門外。今有銅馬坊。

閭城石獸燕京之西﹐有故閭城。中有二石獸﹐至今尙存。然不知何代人所遺也。

燒飯園在蓬萊坊南。由東門又轉西卽南園紅門﹐各有所主祭之﹐樹壇位。其園內無殿宇。惟松柏成行﹐數十株森郁﹐宛然莙髙淒愴之意。闌與墻西有燒飯紅門者﹐乃十一室之神門﹐來往燒飯之所由﹐無人敢行﹐往有軍人把守。每祭﹐則自內庭騎從酒物﹐呵從攜持祭物於內。燒飯師婆以國語祝祈﹐徧灑湩酪酒物。以火燒所祭之肉﹐而祝語甚詳。先﹐燒飯園在海子橋南﹐今廢爲官祭場。

汴京司天渾儀沈括存中所制﹐今在南城披雲樓直南寺中﹐極工。

南城彰儀門外﹐去二里許﹐望南有人家百餘戶﹐俱碾玉工﹐是名磨玉局。南城村有黃土坡﹐凡鑄治佛像﹑供器﹑印篆﹐並及萬億庫鈔板﹐勢須此處取土爲沙模。年例﹐兵部以站車搬運﹐入美利庫中用。

抄紙局西南近城﹐原系阿哈馬平章花園。至今金蓮沼尙存二區。【﹝引自徐氏鑄學齋抄本折津志﹞】

韓禦史﹐先世禹城人。城南遠風臺爲別墅。諸老有詩。【﹝日下舊聞考卷九十郊坰引析津志。﹞】

雙靑楊樹大井﹐關帝廟。又北去﹐則昭回坊矣。前有大十字街﹐轉西大都府巡警二院。直西﹐則崇仁倒鈔庫。西﹐中心閣。閣之西﹐齊政樓也。更鼓譙樓。樓之正北﹐乃鐘樓也。【﹝日下舊聞考卷五十四城市引析津志。﹞】

通州都漕運司﹐在通州大道之北。【﹝日下舊聞考卷一百零八京畿引析津志。﹞】

齊化門外有東嶽行宮﹐此處昔日香燭酒紙最爲利。蓋江南直沽海道﹐來自通州者﹐多於城外居止﹐趨之者如歸。又漕運歲儲﹐多所交易﹐居民殷實。【﹝日下舊聞考卷八十八郊坰引析津志。﹞】

澄淸閘雋景山詩﹕六丁竭力用工夫﹐不用長虹枕海隅。石齒冷涵云迹潤﹐樹頭寒掛月輪孤。嘶風寶馬踏晴雪﹐出蟄蒼龍戲貝珠。佇立細看今日事﹐臨邛未遂馬相如。【﹝日下舊聞考卷五十四城市引析津志。﹞】

刺斡耳朵者﹐卽世祖皇帝之行在也。每聖上巡幸上都者﹐蓋亦行國賦民力﹐其聖慮周知﹐非實以淸暑爲事也。此故老相傳﹐獨異乎今時所聞。蓋過此口漢兒山﹐有界限﹐名靼靼山﹐萬里如坻。【﹝永樂大典卷七七○二京字韻八頁上引析津志。﹞】

白塔在大聖壽萬安寺﹐平則門內。

黑塔在大天源延聖寺﹐太平坊。

靑塔永福寺靑琉璃。

唐憫忠寺無垢淨光塔有銘﹐範陽府功曹參軍兼節度掌書記張不矜撰。至徳二載建。我聞西方有大聖佛伽﹐號曰覺。在迦毗羅城精舍閣內﹐能庇極四天﹐超證諸果﹐而毫照劫界之外﹐罔不諦聽而歸之。時戰荼外道﹐昧佛威力﹐有善相者諗之曰﹕汝當墮無間大地獄﹐受旃檀羅業。若能悔過從正﹐悛心歸眞﹐當於劫﹐毗羅城三歧古塔﹐崩壞日久﹐無人修崇﹐能造輪棖﹐書陀羅尼咒於其塔內﹐念誦精持﹐減罪恆沙﹐受大安樂。其名曰無垢淨光塔。夫塔者﹐所以●像生敬祈者﹔所以昭徳塞違﹐處誠依投﹐罔不示應。我大唐皇帝陛下﹐孝因冥感﹐聖以天資。太上皇不宰功成﹐禪代法禹﹐創業垂統。時邕象堯復寶位﹐爲太與兆人﹐爲父母珍符景命﹐充溢寰瀛﹐止難鋤凶﹐洗淸天宇。光祿大夫範陽郡大都督府長史﹑河北節度兼度支營田海運等使﹑攝禦史大夫歸義王史思明﹐碩量天假﹐宏謀神授﹐仁被動植﹐忠越古今。竭節布懇﹐成成其名。砥心礪行﹐存乎道。昔在平盧也﹐於曹禪師早發弘願﹐於彼造塔。初﹐經始未構﹐屬中原亂離有難﹐便赴範陽﹐其塔便罷修葺。今重承因命﹐允釐東郊﹐緬想誠式﹐副前願。敬於憫忠寺般若院﹐造無垢淨光塔一所。池五飾﹐工力已周。夫其始也﹐堙垝墉精院﹐掘地及泉﹐寔其炭隱﹐以金椎岌其階。公輸運斤﹐離子督墨﹐摹規彟矩﹐而陶甓霧集﹐俗馳緇走﹐而翎甓云屯﹐工以子來﹐人以心競哉。生明月旣望﹐乃勤朴斵夫。其甃凹磨凸刓方鏟圓﹐龍鱗錯落以用﹐密虎傑豎以攢扣﹐栱杈以分﹐赴綺疏回﹐合以洞開。夫如是﹐月有旬矣。爾其層構削成﹐棖輪孤聳﹐金幢插漢﹐截虹霓以中分。寶鐸連星﹐礙舒而假道。密邇睚眥以缺立﹐羣仙�曳而下來﹐怪獸蜿拏而捧龕。石人贔■﹝廠外贔內﹞﹐以承級崒。若蓬壺仙館﹐聳珠闕重﹐皎如天臺四明﹐蒔琪林於絕頂。夕而望之﹐月當蒙汜﹐星辰皛晃而攢臨﹔曉而望之﹐日上扶桑﹐雲霞蔽虧而捧出。旣懺諸累﹐能植勝緣。時八部天人﹐九有緇俗﹐日夕匍匐而歸之。徒觀其趨福庭﹐登梵扃﹐披倒景﹐躋重冥﹐啟洞戶﹐排疏欞﹐勃崒嶙峋靑熒。俯瞰萬像﹐平步髙玄﹐回惶恆悸。旣如折玄牝於閶闔﹐涉級聚武﹐又若搏壁上翠屏。爾乃周遊層甍﹐嬰倚飛楹﹐棧道詰立﹐四顧而震魂。井幹陵臨﹐窮覽周流而失瞬。至於契法者﹐湛乎眞寂。悟入解者﹐得乎律梁。於是艤涅盤岸﹐屏瀑流河﹐窺其神咒﹐置於層剎之中。峩峩梵幢﹐列於毘羅之院。逗影而入﹐苦皆懺聞鈴。而三業都捐﹐用能禪佑熙朝。希嘏保佑門閥﹐修文偃武﹐康於極樂之回歸。馬休牛皷﹐腹於革胥之代﹐求蒙是作﹐式創銘云﹕都聚相之嚴厲兮﹐巍然孤聳﹔如天下來兮﹐若地之踴﹔瓊龕層剎兮﹐駢巃嵷﹔龍蜿獸拿兮﹐鬼神捧﹔輪棖岌嶪兮﹐土宇瞻悚﹔鈴音聰合兮﹐威力潛拱﹔亞相持邊兮﹐被光寵﹔鎭此門兮﹐謀重﹔富國保家兮﹐千萬億。

東一塔安祿山所建﹐塔內有蘇靈芝墨迹在內。

昊天妙聖塔今磚。

延壽殊聖永昌塔。竹林寺塔。崇孝塔。奉福寺塔。以上木塔。

門頭塔。玉浮圖。【唐普慶寺。】聖安莊塔。天王塔。永安寺琉璃靑雙塔。

聖壽莊塔在大興縣﹐磚。萬安塔﹑磚。石佛塔﹑磚。羊市塔﹑磚。髙家塔。龍虎臺塔﹑磚。通州石塔。磚。荼毘塔。海云可庵雙塔【在慶壽寺西。】石佛寺塔。【﹝順天府誌引析津志。﹞】

●大都東西館馬步站

欽惟聖朝一統天下﹐龍節虎符之分遣﹐蠻陌駿奔之貢奉﹐四方萬里﹐使節往來﹐可計日而至者﹐驛馬之力也。本驛﹐上隸朝省﹐下達萬邦﹐乃車書輻湊之所。供億叢劇﹐馳傳實繁。服役者﹐有罄家之憂。居貧者﹐有逃家之苦﹐無能伸訴﹐亦云久矣云云。

國初﹐驛站有諸都統領使司。尋攺升通政院。皇慶初﹐院革屬夏官﹐親站則有驛令提領之職。較站赤於軍民鼎峙而不可漏廢也。然宣朝廷之政﹐速邊徼之警報﹐俾天下流通而無滯﹐惟驛爲重。至元七年﹐裕宗之在東宮也﹐諭諸路如前規。大徳五年﹐通政院奉令旨﹐各路收地造籍﹐諸人毋得爭奪云云。至正二十年五月十九日﹐皇上禦延春閣﹐大臣平章塔失疊木兒等官奏﹕因爲近年調兵﹐軍儲倉廩不敷。若不各處措備呵﹐怎中﹖俺商量來﹐陜西所轄延安路﹐與東勝州相近有。今後專委陜西省官一員﹐延安路所出糧斛內斟酌交和糴﹐運赴東勝州收貯﹐攢運入京等事。制曰﹕可。至正二十年七月十五日﹐歡眞怯薛第一日﹐明仁殿裏﹐有時分﹐速古兒赤八都帖木兒﹑云都赤塔海帖木兒﹑殿中納哈出﹑給事中哈兒八占等有來﹐省官每商量有﹐失列門平章﹑普賢奴都事﹑直省舍人馬兒答沙等奏﹕卽目各處調兵之際﹐全藉饋餉供給﹐已經差官於延安等處和糴糧斛﹐就於彼處創造船隻﹐徑由黃河運至東勝州﹐權且收貯﹐攢運入京。若不驗其陸路遠近﹐整治站赤﹐誠恐臨時失悞。俺商量來﹐而今東勝至白登伍處﹐元設牛站。並使牛人戶除見在外﹐其餘不敷人戶﹐差官僉補。所少車輛﹑牛只﹑布袋等物﹐收買成造。夏永固刱設車牛站一所﹐合用站戶﹐除軍站外﹐委兵部官於附近州縣相應人戶內僉﹐權且應當﹐事寧之後﹐各歸元役。每站設驛令一員﹐專一提調一應事務。仍將各站人戶﹐除免雜泛差役﹐和雇和買﹐怎生麼道太子根前﹐啟呵聖旨識也者。麼道奏呵奉聖旨那般者。欽此。牛站所東勝﹑段家村﹑下水木大祖﹑丰州﹑三莊﹑八撒﹑徒道子﹑上泉﹑白登縣﹑臺頭﹑夏永固﹑兩家店﹐通一十四處。

駱駝站寧夏運糧﹐卽延安糧運入東勝﹐所造船隻順流而下。

站赤大都驛﹐元額馬一千三十七疋﹐驢二十頭。目今見在馬二百單九疋﹐驢五十二頭。

陸運提舉司元額站車五百八十九輛﹐目今四十七輛。

大都步站所元額站車一百九十四輛﹐目今六十五輛。舟站﹑駱駝站﹑牛站﹑車駕幸灤京往還﹐見國朝歲紀。

天下站名

○天下站名

大都【西東四十里至】通州【六十里】夏店【一百】

薊州【一百二十里至此分四路﹕一路正東至遵化﹐轉東北至北京。一路東南至玉田﹐東北行至永平﹐正北至北京。一路東北行八十里】遵化【九十里東北】灤陽【六十里】富民【百二十里】寬河【一百里】神山【一百里】富峪北京【今大寧】玉田【正東八十里】丰潤七个嶺【八十里】永平【正北五十里】建昌【四十里】上灤【八十里】大姑【九十】新店【七十】木思【六十里】甜水【六十里】家店【七十里】城子【八十里】大部落北京至【北分二路﹕一路正北至阿木哥大王府﹐一路正東行至驛安。】

大寧【北京八十正北】恩州【八十里】花道【八十里】狗羣【東北三十里】髙州【正北】阿木哥大王府【正東一百里】叉道【一百十里】西部落【七十五里】橋子站【東南七十里】鹿窖【一百二十里】柳樹部落【一百二十里】驛安【至此分二路﹕一路東北行至西洋州﹐一路南行轉東南至瀋州。】

驛安【東北百五十里】洪州【一百二十五里】寧昌【一百二十里】慶雲【正東偏南】成平府大安【正北一百十里】

賈道鋪【正東微北一百一十里】韓州信州大水濼【正東百二十里】十八里【九十】胡裏出【東北百二十里至西﹐一路東行至塔海萬戶】洋州【至北分三路﹕一路正北肇州轉東北至吉答。一路北行轉東至唆吉】西洋州【正北】斡母【百二十】肇州【正東北三十里】塔魯【東北百四十里】泰州【百二十】離怕合【一百】迪失吉【正北一百】吉答【至此分二路﹕一路東行至失寶赤萬戶﹐一路西行至吾失溫﹐其西接阿木哥。】

吉答【正東】牙剌【百二十】撚站【百二十】苦憐【八十】奴迷【百三十】失憐【百四十】和倫【百一十】海裏捏耒【一百】阿余站失寶赤萬戶吉答【正西】吾憐謀丹招安啖魯斜魯唆吉納的移裏迷桓端吉回引忙剌吾失溫【其西】阿木哥

西祥州【正東】賓州【一百一十】韋口鋪【百二十】幹木火【百一十】上京海哥【七十】鹿魯【八十】撚站【七十】不牙迷【一百】撚站【百八十】哈散【百七十】吾納苦【百三十】忽帖罕塔海萬戶【正南八十】特甫建州【東南一百】石惇【一百】散疊【正東一百】阿忽【一百】禪春【一百】阿母【一百二十】阿剌【一百二十】唆吉【至此分二路﹕一路正東微北至永明城﹐一路正東南至合懶丹。】

唆吉【正東微北百二十里】石迪【正東北五十】甫丹【百一十】東洋州【百二十】土羅火【百三十】希田【百二十】開元【正東】孛迷梁母孛吾阿失吉舍站永明城【其東海東南百一十】謀丹【百一十】南京【百一十】蠻出海【七十】蓬苦【百三十】毛連苦【百二十】木吉【百一十】疊甫【百四十】阿剌可失列【百四十】瑞州【百二十】靑州【百一十】洪寬【百二十】合懶府【髙麗後門其東海】

驛安【正南百二十】懿州熊山【百一十】驛昌【一百】崖頭【正東百二十】彰義【自此分二路﹕一路正東至瀋州﹐一路正東偏南至洞仙。】

彰義【正東】瀋州【正南百二十】東京【南東六十里】頭館【正東六十五】甜水【正東微南六十五】連山【七十】龍鳳【七十】斜烈【七十】開州【六十】陽站【四十】驛昌站誼州【六十】靈州【九十五】宣州【九十】云興【百二十】安信【九十】都獲【九十】肅州【八十五】安定【六十五】東寧【六十】生陽洞仙【其東海﹐其北接合懶府。】

大都【正北微西】昌平【西北八十】楡林【西行至統幕分二路﹕一路北行至上都﹐一路西行至】雷家站【九十】宣徳【一百二十】夏永固【正南九十】天成【六十】白登【六十】牛皮嶺【正西五十】大同【西南九十五】西安社【九十九】安艮子【七十】廣武【七十】太和嶺【正南偏西界】鴈門【九十五】原平【正西南】九原【正南偏西六十五】成皆【正南八十里】冀寧【一路自夏永固不過河﹐直正北一百里石嶺關。又正北四十里忻州。又正北八十里﹐崞州。又正北偏東八十里鴈門。代州在東十五里。又正北一百里廣武。又正北偏東安銀子。正北八十里】洪贊【正北轉東八十】鵰窩【正北偏東八十】赤城【八十】獨石【東北八十】牛羣頭【六十】明安【六十】李陵臺【正西三十六站入和林】桓州【至上都】

上都【正東北二十里】上道【百三十】七个營【百二十】尖山寨【正東偏南百六十】湧泉【正東百二十】新店【至此分二路﹕一路正北偏東十五里至松州﹐一路正東偏南一百一十里至吳家堡與狗羣道合。】

西南【七十】良鄕【六十】涿州【七十】定興【六十見】白塔【六十五】保定【至此分爲二路﹕一路西南行九十由慶都至眞定。一路正南行由蠡州至大名。至此分爲二路﹕一路由定興至保定。一路正南由新城斜迆東南行至陸州。】慶都【六十】中山【五十五】新樂眞定【自此分二路﹕一路正西行由獲鹿至平陽。一路正南由灤城直至懷孟。】保定【正南五十】蠡湖【七十五】安平【六十】舊州【六十】南橋【六十】冀州【七十】寧化【七十】淸河【七十五】曹仁【五十五】館陶【五十五】南館陶【九十】大名【至此分二路﹕一路正南孟固至汴梁﹑杞縣。一路西南至內黃至汴梁。】孟固開州中冉黑岡韓陵杞縣【至河南通許。】眞定【正西八十】獲鹿井陘栢井【七十五】平漳【七十】芹泉【七十五】太安【八十】鳴嗛冀寧【正南七十五】灤城【四十五】趙州【七十五】栢鄕【七十】內丘【正南偏西五十五】順徳【七十五】臨洺【七十】邯鄲【七十】磁州【七十】彰徳【七十】宜溝【七十】淇州【六十】衛輝【正西】獲嘉【九十】承恩【九十】懷孟

冀寧【正南偏西七十】同戈【七十五】洪善【七十】賈令【八二】義棠【八十】靈石【正南】仁義【東南六十】霍州【西南】苗村平陽【至此分二路﹕一路西南由絳州至河中﹐一路東南由冀氏至懷孟。正北八十】成皆【正北偏東六十五】九原【正東北路】平原【九十五】鴈門大和嶺【東北七十】廣武【七十】安銀子【九十九】西安社【九十五】大同平陽【正東二百三十】冀氏【東南三百三十】潞州【正南偏東二百三十】澤州【正南偏東百四十】懷孟【西南七十五西北七十五】絳州【正南八十】聞喜【西南九十】泓芝【七十】臨晉【正南偏西五十】河中大名【西南】內黃【七十】臨河【正南偏西八十】中溝【七十五】史向【九十五】汴梁涿州【正南七十】新城【正南微東七十】雄州【六十】任邱【六十】河間【六十】獻州【七十】阜城【八十】景州【六十】陵州【九十。至此分三路﹕一路東南由平原渡河至徐州。一路正東偏南至益都。一路正南偏西由東昌至歸徳。】平原【九十】髙唐茌平【東南九十】東阿【九十】石橫【一百四十】東平【正南偏西】濟寧【東南七十五】魚臺【七十五】潭口【七十五】胡陵【九十】沛縣楊家場秦溝徐州【正東六十自北至淮安水站。】呂梁【東南一百】邳州阜河

宿遷崔鎭張思忠【六十】耿舉沙【六十】大淸口淮安

陵州【正東】徳州【正南百二十】禹城【東南一百二十】濟南【正東偏南百二十】明水【一百】淄萊【七十】金嶺【七十五】益都【至此分二路﹕一路正東由昌樂至寧海﹐一路正南由盻陽至葛州。】

益都【正東七十五】昌樂【五十五】濰州【百五十】崔官人【一百一十】萊州【一百二十】黃山【百二十】登州【百四十五】孫脊【七十五】寧海【東至海。正南七十】般陽【九十】關店【八十】髙橋【正南微東九十】司馬【九十】葛州【正南九十。至此分二路﹕一路正南由沂州至邳州。一路正東由莒州至寧山。】沂州【九十】新王莊【南】邳州

葛州【正東】莒州蜜州膠州寧山【東海】

陵州【正南偏西百二十】東昌【正南】陽谷【百二十】曹州【正南東九十】歸徳【至此分二路﹕一路正南由杏關至濟州﹐一路正東由於山至徐州】歸徳【東南百二十里】於山【一百】下邑【九十】蕭縣【六十】楮蘭至徐州【正南】杏岡亳州【東南三百三十】蒙城【二百】懷遠【一百】濠州徐州【陸路正南由楮蘭至揚州。水路由呂梁邳州卒河宿遷張思忠耿舉沙大淸口至淮安】楮蘭三村【正南偏東】靈璧【正東偏南】虹縣靑陽泗州【八十】臨淮【正南偏東】平原【東南】石梁馬塘甘泉楊州

汴梁【正南四十五里﹐至此分四路﹕一路正西由當陽至河南府。一路正南由朱僊迆裏東南至蘄州。一路東南由杞縣至壽州。一路西南由洧川至襄陽】朱僊鎭【五十】雀橋【正南微東七十】鄢陵【四十五】屯溝【四十五里】淸水【六十】新寨【七十】上蔡【七十】蔡州左冢眞陽銅鍾羅山【東南】臨崖定遠【七十五】黃陂【五十】金竹【三十五至】麻城【二百】漢津【正南偏東六十】桃花【正南五十五】平楚【四十五】周家山【五十里】陽羅【東五十】矮州【東南至黃陂二百其】光州黃州【正東七十】蘭溪【七十】蘄州【七十】渡江江州【北江西界】

杞縣【正南偏西】通許【西南】雀橋【東南】太康【九十】陳州【一百】項城【七十】界溝【七十】太和【八十】頴州【正東稍南八十】正陽壽春【正南】臨蕳【微東六十】瓦埠【正東六十】定林【六十】廬州【六十】馬野【六十】和州【正東偏南六十】六丈【東南七十五】仁義水口六合眞州

淮安水站正南馬站寶應髙郵邵伯【至此分二路﹕一路水路正東由泰州至海州。一路正南由揚州至瓜步揚子江】入淛泰州如皐通州【海】

汴梁雀橋【正西六十】洧川【西南一百五里】襄縣【六十五】葉縣【六十】保安【六十】裕州【六十】博望【六十】南陽【正西偏南六十】瓦店【六十】新野【九十】安營【正北七十】鄧州【西南】襄陽懷孟【西南七十】孟州【正南八十】河南【正東七十五。至此分二路﹕一路東南由襄陽至葉縣。一路正西由新安至奉元。】河南【正南七十】姬磨【正南偏東百二十】寶丰【一百】葉縣河南【正西七十】新安【九十】沔池【七十】硤石【七十】陜州【九十】靈寶【七十】湖城【五十】閿鄕【七十】華陰【西北卽河中府】華陰【七十】華州【五十】渭南【八十】臨潼【七十五】奉元【正西五十】咸陽【五十】興平【至此分二路﹕一路正北由幹州至沙州。一路正西由武功至鳳翔九十】

武功【六十】扶風【六十】岐山【六十】鳳翔【至此分二路﹕一路正西由咸陽至鳳翔。一路正北由龍橋至察罕腦兒。至此分三路﹕一路正南由寶雞至廣元。一路正西由臨汧至臨洮。一路正北由小川至蘭川﹐又見後。正北一百】龍橋【九十】耀州【七十五】同宮【八十五】宜君【七十五】中邽【七十五】三川【六十五】鄜州【九十五】甘泉【六十五】延安龍安寨門白塔兒察罕腦兒【正北】臨汧【正西九十】汧陽【七十】故關【一百】上邽【六十】杜樹坪【七十】秦亭【百二十】伏羌【一百】文盈【一百】鞏昌【九十】首陽【九十】臨洮俱系鳳翔興平【正北九十】幹州【七十】永壽【八十五】泰知房【九十】邠州【正北偏西百八十】寧州【百八十】慶陽【二百】環州【二百五十】萌井【西北三百五十】靈州【一百二十】嗚沙應理州【百八十】野馬泉【百六十】永昌府【正西北六十】辛汜【百六十】靑寺【百三十】甘州捨站忙不剌肅州赤斤瓜州沙州【自北至兀端﹐至千餘里。】

鳳翔【正北九十】小川【七十】蠻坊董店【百一十】涇州【西北八十】白水【正西】平涼【正西偏北九十】瓦亭【四十五】徳順州【百二十】吳家灣【百二十】會州【百三十】定西州【西北百六十﹐至此分二路﹕一路正西至西寧。一路北西由金州至蘭州。】金州【正北九十】蘭州定西【正西一百八十】西寧

鳳翔【正南九十】寶雞。【九十入】連云棧艸亭樓鳳州【南七十五】陳倉柴關【八十】苗峽【七十五】馬頭【七十五】褒城【四十五】沔陽【九十】金牛【西南五十】羅村【正西偏南】鎭寧。【正西】朝天【正南七十】廣元【正東七十﹐自此分三路﹕一路正東由板石至寶峯。一路正西由臨江至成都。一路由水站至武昌合川江。】板石【九十】永寧【七十】槐樹【七十五】寶峯【至此分二路﹕一路東南由蘆溪至順慶﹐一路東北由相如至】廣安【東北四十】相如﹐【正東】義東北【百三十】榮城【正南百一十】皇華【正南偏西百一十】故縣【東南】廣安【正西六十】臨江劍門隆慶乘泉伯埧綿州【正西偏南九十】臨江漢州﹐【西南一百至成都﹐至此分三路﹕一路正南陸路由木馬至敍州。一路正東陸路由中汜至釣魚山。一路由水路至重慶合廣元。】

寶峯【東南八十】蘆溪【渡江南至順慶】

成都【正南七十】木馬【一百】眉州【正南偏東】靑神【八十】嘉定【東南百二十】犍馬【正東】宣化敍州【正南百二十】中江【百二十】潼川【東百二十里】遂寧白馬令龍【東九十】順慶【西南】平灘【一百正南偏西】鹽灘【百三十】合州【正東北三十】釣魚山

廣元漢江水路﹕問津算泉合水石羊虎溪南部南津新政州子口石狗順慶後津石牛馬石灣云會金沙荔枝

重慶江津涪州咸淳府萬州云陽夔府巫山萬流巴東歸州黃牛鳳樓廉州白水松滋州劉店江陵沙市公安柳子石首調弦小妃小渡嶽州押闌萬頭牌金口武昌陽羅黃州蘭

富池蘄州城子九江武家江州湖口彭澤李王河池口大通繁昌魯港采石大城港龍渡東陽眞州瓜州江陰

襄陽漢江水路﹕新城同口蘇子魚科大石灘安陸洪磧石牌臼日獅子白洑龍涴深紅剅河云澤【沔陽在南】襄下後步滄浪功山甑山涢口蔡店腳剌漢陽【合川江於武昌】

成都川江水路﹕成都廣都安平龍山眉州魚陬靑神峯門牟差喜定趙埧淨江三聖犍爲月波峯宣化眞溪喝口敍州江安瀘州石門重慶【合廣元江】

敍州西南瀘江水路﹕橫江大窩蒲二鹽井華帖【至葉梢鎭陸路】襄陽【正南】武安蠻河利陽安平荊門正南鴉陂十里牌江陵

江陵【正南】梁家莊【正東】新市淸平臨江【過洞庭湖口卽】嶽州【正西】公安【西南】孫王【正南偏西】順林蘭溪澧州靑化大龍常徳桃源【正西偏南】鄭家莊辛店界亭馬底長田楊溪十里辰州寺前白牛盈口沆州便溪晃州平溪平地鎭遠府偏橋羅仲麻站麻峽摩溪面夢徳漸迷普安【西南由江劉店而上至】江安【一百二十】符慶定遠【正西至】葉稍鎭【西南】鬧早合折林雪山【正南】烏蒙亢撒枇杷木渠火合都不魯吉馬龍【東南卽普安﹐西南茂茂都】茂茂都【正南】中慶

中慶【正西微北】剌浪答八環州武定【正南】安寧路品路丰捨資路甸威定沙卻

普潤小雲南白山石大理

大理【西北】鄧川觀音【正西微北】劍川麗江【西南】樣備沙麻加永昌金齒緬國【其西南怒江源】

中慶【正東】晉寧河楊路楊【東南】陸涼【正南偏東】摩者摩矣龍必勒龍維摩【正南】嘉通龍和菜【東南】邕州

嶽州陸路【洞庭東岸正南】迎瑞馬頭新安九塘澤州水路【由洞庭南上】南津鹿角磊石營田笙竹橋子潭州昭港洲頭都石象石泗州【轉正南】皇華遐流七里衡州【西南】辛塘栢坊河湘【東南】泉水祁縣方錄湖口石【正南】永州【西南】柳浦【正西】山角水南江口建安【西南】興安白雲【正南微西】木龍靜江

靜江【西南水路﹕】江月珠玉橫塘【東南水路﹕】興平大碣廟頭昭平【昭平州】格步富川【賀州也】封陽開建【梧州也】州門龍江府口慶徳辛村【其西】封州【正南】徳慶肇慶新州【海】

梧州【西南水路﹕】金雞雙鏡【勝州也】月良北流山北流【東岸容州也】

湘潭【在潭州西南陸路】中路衡州【正西偏南】長塘【正南偏西】歸陽凍靑【正西】土馬金州【西南】咸水興平臨川靜江【正西】遶江永福大石五州康和界首橫州【正西偏南】賓州【西南】

洪村長安邕州

賓州【正南陸路﹕】欽州【正東微南】武村【正南偏東】白家獨竹官塞三義桐由城月雷州【東南】將軍英利呇磊【過小海】白沙瓊州

潭州【正東偏南】南山雙牌【正南】板寨【正東偏南】皇華西村袁州【正北偏東】萬載【正東偏北百二十】上髙【百二十】瑞州【正北偏東六十】烏山【正東偏北六十】龍興

嶽州陸路【正東】朱木橋長安港口官塘咸寧三陂東湖武昌【由大江水路而下至】興國

江州【西南六十】元通徳安【西南】南康【西南】建昌【東南】吳城山樵捨水馬龍興

龍興【正南偏西水陸路】市汊【六十】富州臨江官洲白沙螺川吉安太和五雲水馬造口攸鑑贛州南康小溪

臨江【正南陸路六十五】官洲【七十五】硤江【六十】南嶺【六十】吉安棗柱【正南偏西六十】灘頭【六十】五云【六十】造口【八十】龍下贛州黃全南康小溪南安【正南偏東正八十﹐過梅嶺卽度關﹐自此分】江廣南雄【卽廣東界】結口蘇渡韶州英徳淸遠巴由【正西南】廣州

南雄水路﹕【正南微西】結口蘇渡韶州英徳

龍興陸路﹕【正東】土坊進賢【九十正南】雲山【六十】撫州【五十正南偏東】東館站建昌【正南偏東】

接陂淸遠撫州孔家渡石門建昌【八十】藍田【六十】杉關【去邵武路北福建界】

湖口水路﹕【正南八十】新安【八十】舊縣【百三十】黃金【正南偏東百二十】都昌【東南】餘千安仁貴溪弋陽信州沙溪【正北】玉山

池州陸路﹕【正南偏西】黃山【六十】藍橋【六十】北柵黃牛衝石門椒子饒州【正南偏東六十】餘千【九十】安仁弋陽

信州陸路﹕【正東九十】靑陽【九十】順安【九十】繁昌【七十五】蕪湖港【正東偏南七十五】太平【八十】建康蕪湖港【百五十】寧國程村【百一十】徽州【南至信州七百里】眞州【正南十五里】黃泥灘【渡江】仙鶴觜【正南】東陽建康【正南百二十】溧水【百二十】溧陽【百二十】廣徳瓜州【南渡至】鎭江【水路東南六十里】丹陽【六十】呂城【有壩】洛社常州新安平江【正南】吳江平望嘉興皂林長安【有壩】赤岸【西南】杭州鎭江【陸路正東偏六十】淛西道丹陽【六十】呂城【四十五】常州【九十】無錫【正南】平江平望崇徳【六十】臨平【六十】杭州

杭州陸路﹕【正西七十】福陽【六十】新城【六十】桐廬【四十五】安仁建徳【西南】常山玉山桐廬【正南水路九十】蘭溪婺溪【正東水路】西興錢靑紹興曹娥余姚慶元【海陸路渡江東行】西興【四十五】錢靑【四十五】紹興紹興【正東陸路】三界【八十】新裏【百三十】天臺【九十】臺州【六十】黃巖【七十】大荊【百二十里西南】安淸婺州【正西百一十】龍遊【西南】衢州【正西】玉山【正東】義烏【百二十】諸曁【正東】紹興【三界首。正南六十】茭道【六十】禮康【八十】縉雲【三十五】劉山【四十五】處州

處州【正南四十五】石溪【三十五】鉛山【正南偏東】紫溪【正南五十】大安【五十】崇安湴田【正南微東六十】建陽【正東七十】後沙【四十五】建寧建昌杉關路【正南偏東】杭邵武麻沙

麻沙【入水路東南】水口順昌【東北】南劍【東南】茶洋營項水口小若白沙懷安福州

南劍【陸路東南六十】茶洋【六十】營項【六十】水口【六十】小若白沙【八十】懷安

福州渡螺江【南至】梁山【正西微南五十】太平【六十】蒜嶺【西南六十】興化【正西微北六十】杌亭【正西五十】惠安【正南五十】漳州【渡漳江西北七十】康店【正西六十】國安【六十】洤靑【西南】泉州南海西接潮州【﹝永樂大典卷一萬九千四百二十六﹐站字韻第一頁上。﹞】

●人物

左伯桃﹑羊角哀並燕人也﹐二人爲友。聞楚王待士﹐乃同入楚。至梁山值雨雪﹐糧少﹐伯桃乃並糧與哀﹐令往來楚﹐自餓死於空樹中。哀至楚爲上大夫﹐乃告楚王﹐修禮葬於建康溧水縣南四十五里儀鳳鄕孔鎭南大驛路西。一夕﹐哀夢伯桃告之曰﹕幸感子葬我﹐柰何與荊將軍墓相鄰﹗每與吾戰﹐爲人困迫。今年九月十五日將大戰﹐以決勝負。幸假我兵馬﹐叫噪冢上以相助。哀覺而悲之。如期而往。嘆曰﹕今在冢上﹐安知我友之勝負。乃開棺自刎而死﹐葬伯桃墓中。劉孝標廣絕交云﹕績羊左之徽烈﹐正謂是也。唐大歷六年﹐顏眞卿過墓下﹐作詩弔之﹐書於莆塘客館。大中十一年﹐宣歙池觀察使勤燻﹐徙其詩於宣州北望樓﹐仍作文以記之。今俱不存。宋熙寧﹐太子中允關杞知縣事﹐夢二人告之曰﹕余羊﹑左也﹐爲魏倫所苦。出祭文百餘篇示杞。旣覺﹐僅能記其一云﹕千花落兮奠酒空。明日問之邑人﹐有魏倫者﹐以錢買羊﹑左墓木﹐將伐焉。杞遽止之﹐乃表墓事。宋胡宗愈相弔詩曰﹕古有二烈士﹐羊左哀與桃。結交事遊學﹐心若膠漆牢。遠聞楚王賢﹐待士皆英髦。負笈守燕路﹐不憚千里勞。行行及梁山﹐雨雪塡巖■﹝山上敖下﹞。窮途食不繼﹐餓口空嗸嗸。毋爲俱死爾﹐原野塗身膏。我畱子獨往﹐命各系所遭。慷慨示一訣﹐並糧解衣裒。僵坐空穴中﹐視死輕鴻毛。角哀旣仕楚﹐爵位聯熱羔。顧懷舊交心﹐血泣聲號咷。王聞義其事﹐禮葬遷蓬蒿。孤風激頹俗﹐千古淸蕭騷。誓爲刎頭友﹐名節初相髙。一旦成睚■﹝目比﹞﹐新勒兵相鏖。斬余泜水上﹐論功傳子敖。較此豈不愧﹐淸議焉能逃。凜凜溧水傍﹐危墳望江皐。蔚宗宰玆邑﹐夢暏斯人曹。衣冠甚奇古﹐晤語開欝陶。時示古祭文﹐百本皆王褒。其間記一二﹐花落空奠醪。薄訴魏倫者﹐相侵意貪饕。詰朝究其詳﹐倫乃邑之豪。墓木各合抱﹐移欲揮斧刀。移文禁采伐﹐表識嚴芟薅。英靈儼如舊﹐𨿽久不聞韜。哀我今之人﹐五交戒所操。

蘇秦﹐洛陽人﹐與張儀同事鬼谷先生﹐學縱橫之術。周顯王三十六年說秦﹐秦王不用其言。乃去說燕文公曰﹕燕之所以不犯寇﹐被甲兵者﹐以趙之蔽其南也。且秦之攻燕也﹐戰於千里之外﹔趙之攻燕也﹐戰於百里之內。夫不憂百里之患﹐而重千里之外﹐願大王與趙從親﹐天下爲一﹐則燕國必無患矣。文公從之。

吳漢﹐王莽末以販馬自業﹐往來燕薊間﹐所至皆交名士。

劉虞﹐三國之間爲幽州牧。【﹝順天府誌引析津志﹞】

馮道﹐爲幽州參軍﹐不從劉守光之亂﹐歸晉王。

幸稔﹐爲幽州觀察使。

李嗣源﹐晉王遣將兵牧幽州﹐嶽辟爲州牧。

曹翰﹐宋太宗命攻幽州﹐仍詔督役開河。

曹彬﹐字國華﹐眞定人。幹佑中爲成徳軍平將﹐歸京師世宗帳下﹐補供奉官﹐一介不取。宋有天下﹐遷客省使﹐累敗契丹。統兵伐唐﹐不血刃而平。太祖降璽書﹐褒其淸介﹐拜宣南院使﹐義成軍節度使。太宗卽位﹐加同平章事。雍熙三年﹐詔彬將幽州前軍行營兵馬水陸之師﹐與潘美等北伐契丹於固安﹐破涿州。又破契丹於新城﹐戰於岐溝。【東勝州。】薨年六十九﹐封濟陽王﹐謚武惠。

耶律隆運﹐本漢人﹐姓韓名徳讓。性忠厚謹恪﹐智略過人。景宗嬰疾﹐後燕與史國政擢授東頭供奉﹐充察院通事﹐轉上京城隍使﹐超授遼州節度使﹐攺授同知燕京畱守。

蕭貢﹐字眞卿﹐咸陽人。博學能文﹐大定二十三年進士。自涇州觀察使官召補省掾。不四﹑五月﹐拜監察禦史﹐累遷左司郎中。預備太和律令﹐所上條畫﹐皆委當上心﹐興陵嘉嘆曰﹕漢有蕭相國﹐我有蕭貢﹐刑獄吾不憂矣。遷刑部侍郎﹐入謝曰﹕臣願因是官以廣陛下好生之徳。上大悅。凡眞卿所平反多從之。歷大興府尹﹐徳州防禦使﹐同知大名府事﹐禦史中丞。以戶部尙書致仕﹐年六十六終於家。謚文簡﹐有注史記百卷﹑公論二十二卷﹑五姓譜五卷﹑文集十卷行於世。

李獻可﹐字仲和﹐遼東人。太師金原郡王石之子。太師﹐遼末狀元。仲和﹐世宗元妃之弟。大定十年史詔魚榜進士﹐歷州縣入翰苑﹐累遷戶部員外郎﹐以軍貶淸水令﹐石爲大興少尹﹐遷戶部侍郎﹐終於山東。紹王卽位﹐以元舅之尊﹐賜特進道國公。

張大節﹐字信之﹐五臺人。天眷中進士﹐與興陵有藩邸之舊。任橫海軍節度使﹐咸平大興尹﹐吏部尙書。明昌初﹐告老﹐特授雁門節鉞。如士類滄州徐韙﹑大原王澤﹑大興呂造﹐經其指授﹐卒成大名士。

胥鼎﹐字和之﹐代州繁畤人。父持國﹐大定中爲太子司藏﹐有功母后家。章宗卽位﹐拜尙書右丞。大定二十八年進士。至寧初﹐都城受兵﹐由戶部尙書參知政事。宣宗卽位﹐授大定軍節度使﹐不赴。攺判大興。貞佑二年﹐拜尙書右丞。四年﹐樞密使權右丞相。五年二月朝京師﹐進平章政事。封莘國公。明年﹐以溫國公致政﹐封英公﹐以病薨。

張萬公﹐字良輔﹐東阿人。正隆三年進士﹐任長山令。有惠政﹐入爲有司員外。明昌初﹐累遷禦史中丞。以言忤旨﹐除彰徳軍節度使﹐召爲大興府尹﹐拜參知政事。以母老乞歸養﹐出判東平﹑河北﹑濟南。丁內艱﹐起復爲平章政事。封壽國公。爲相知大體﹐有惇龐耆舊之風。攺致仕﹐眷顧未衰﹐復起爲判濟南﹐安撫山東﹐便宜行事。未幾終。謚文貞﹐繪像於聖宮。配享章宗廟庭。

李楫﹐字濟川﹐淄州人。年十六以蔭補轉運司押遞官。時正隆南徵﹐年甫成童﹐自樹立三歷酒官﹐遷忠義校尉。𨿽在仕﹐爲舉子業不少輟。大定十九年﹐詞賦進士及第﹐換承務郎﹐調歷城主簿﹐攺積石州軍判官。撫治有方﹐民安。遷範陽令﹐召補尙書省令史。明昌三年﹐轉山東東西路勸農副使。奏對稱旨﹐授中都路轉運副使。五年授沁州刺史﹐兼知軍事。欲赴﹐母太夫人張氏無疾而逝﹐哀感過甚﹐殆無以自存﹐食飲淡泊。及葬﹐已逾月﹐柴毀骨立﹐用是得疾而沒﹐春秋五十五。

王翛然﹐範陽人。皇統二年進士。資稟鯁峭﹐甫入仕﹐卽以才幹稱。大定中﹐皇子曹王尹大興﹐翛然爲少﹐與王移鎭北門﹐復以同尹從之。

周徳卿﹐名昂﹐眞定人。年二十一擢第。釋褐南和簿﹑有異政﹐遷良鄕令﹐入拜監察禦史。官累遷﹐後歷臺省﹐爲人所擠﹐竟坐詩得罪﹐謫東海上。十數年﹐始入翰林﹐言事愈切。出佐三司﹐非所好﹐從宮室承裕軍。承裕失利﹐跳走上谷﹐欲徑歸﹐徳卿獨不可。城陷﹐與其從子嗣明同死於難。徳卿嘗曰﹕學不至於邵康節﹑程伊川﹐非儒者也。其說類此極多﹐而天不假年﹐惜哉﹗

王希異﹐名啟﹐大興人。正隆二年進士。累遷戶部員外郎﹐通判刺史。用宰相張萬公薦﹐擢右司郎中。章宗卽位﹐不一歲﹐遷工部侍郎。卽以河北﹑河南路提刑使拜吏部尙書。使宋還﹐出爲絳陽軍節度使。致仕﹐還鄕裏﹐與左丞董公﹑參政馬公﹑宣徽盧公﹑尙書郭公仰敬﹐同爲九老會。年七十九卒。子師揚仲雄﹐南渡後隱居嵩陽。時年已六十餘﹐經傳子史﹐皆手自抄之﹐如健舉子結夏課焉。希顏雷公說仲雄在太學時﹐同捨郎號爲閉戶先生﹐其謹厚家法如此。孫﹐造﹐字成甫。才徳富甚﹐倜儻有大志﹐今居東平。

龐鑄﹐字才卿﹐大興人。家世貴顯。明昌五年進士。風采炯然﹐才徳皎皎﹐爲名流所推﹐時輩所仰羨焉。字畫甚有蘊藉。仕至京兆運使卒。自號默翁。文集有二十卷行於世。

呂子羽﹐字唐卿﹐大興人。大定末進士。仕至陳州防禦使。元光末﹐爲酷吏所誣﹐以乏軍需系獄。比赦至﹐唐卿自縊死。朝臣有辯其冤者﹐詔優復其官。雷希顏作制詞曰﹕毀譽之來﹐在仁賢有所不免﹔是非之論﹐至久遠而乃分。人謂唐卿於此語爲無媿。屏山故人外傳曰﹕呂氏自開國以來﹐父子昆弟﹐凡中第者六人。以六桂名其堂。弟眞幹﹐字周卿﹐尢自刻苦﹐酷嗜文書﹐著碣石志詔數十萬言﹐皆近代以來事迹。幽顯﹑譎怪﹑詼諧﹑嘲評﹐無所不有。在史館論正統﹐獨異眾人。謂國家正當承大遼﹐忤章廟旨﹐謫西京運幕﹐量移北京。致仕﹐自號虎穀道人。晚年感疾﹐又號呂跛子。自作傳以見志﹐閒閒公亦以謂篤志君子也。弟士安﹐字晉卿。士云字祥卿。子鑑﹐字徳昭﹐皆名士。趙伯成﹐字子文﹐宛平人。明昌五年經義﹑詞賦兩科進士。博通書傳﹐有眞積之力。性沈靜﹐言必中理。從在太學日﹐人以趙骨鯁目之。果遷侍禦史﹐拜中丞﹐陜西西路轉運使﹐靜難軍節度使。哀宗卽位﹐召爲吏部尙書。坐爲謗所中﹐罷官﹐卒於嵩山中。潞人宋文之說﹐子文臨終至甚明了。

盧元﹐字子達﹐宛平人。父啟臣﹐字云叔﹐第進士﹐仕宦亦達﹐自號浭水先生。和趙元發﹑劉師魯葛藤詩曰﹕乳兔生長角﹐鏕湯結厚冰。木終成假佛﹐發不礙��。莫認指爲月﹐須明火是燈。拈花微笑處﹐只說老胡僧。子達幼而敏慧﹐年未二十﹐試於長安﹐爲策論魁。擢第後﹐又中策魁。明年﹐章廟設宏詞科﹐命公卿舉所知。子達與郭黻庸第﹐曾俱爲名進士﹐累擢髙第。時人以燕山竇氏方之。子安﹐字希謝﹐翔仲叔﹐正大末登科舉﹐世亂不仕。

範中﹐字極之﹐大興人。承安中進士﹐累官至京西路司農少卿﹐滑州刺史。好賢樂書﹐有前輩風流。貞佑中﹐髙琪當國﹐專以刑威肅物。士大夫被捆摭者﹐笞辱與奴隸等。醫家以酒下地龍散﹐投以蠟丸﹐則受杖者失痛覺。此方大行於時。極之有詩云﹕嚼蠟誰知滋味長﹐一杯卯酒地龍湯﹐年來紙價長安貴﹐不重新詩重藥方。時人傳以爲笑。極之嗜讀書﹐以資於詩﹐詩以往往可傳。壬辰卒於京師﹐年五十七矣。

李芳﹐字執剛﹐大興人。承安二年進士。歷幹﹑坊兩州刺史﹐同知北京都轉運使。爲人警敏﹐敬賢下士﹐欵曲周至。聞人一善﹐極口稱道﹐士論以此歸之。又精於吏事﹐累以廉恥進秩。正大末致仕﹐歿於洛陽之難。

趙攄﹐字子克﹐宛平人。自號醉全老人。詩有古人句意。如早赴北宮詩曰﹕蒼龍雙闕郁層雲﹐湖色粼粼柳色新。絕似江行看淸曉﹐不知身事趁朝人。一時稱許者甚眾。仕至省臺而逝。

韓汝嘉﹐字公度﹐宛平人。父昉遼末狀元﹐仕金源﹐至宰相。嘗作武元皇帝聖徳神功碑﹐爲作者所稱。公度皇統二年進士﹐累遷眞定運使。坐公事﹐遷靑州防禦使﹐召爲翰林侍講學士。

崔遵﹐字懷祖﹐幽州人。父建昌﹐字曼卿﹐大定二十五年進士﹐仕至同知武安軍﹐同知節度使司事。懷祖少失母﹐事繼母孝。與人交有始終﹐持重少語﹐未嘗言及人短長。少日在太學﹐有賦聲。南渡後不就舉選﹐居崧山。日課童﹐治生理亦粗及。前輩如趙禮部仲文﹐張左丞信甫﹑馮亳州叔猷﹐咸爲懷祖丈人行﹐皆與之詩酒相往來。懷祖喜賓客﹐有蘊藉﹐從容文雅﹐使人久與處而不厭也。嘗有宿少林一詩﹐云﹕靑山亦有十年舊﹐小雪又有三日畱。其它往往稱是。

王樞﹐字子愼﹐良鄕人。遼日登科﹐任國朝直史館。尢健於詩﹐如三河道中云﹕十載歸來到故山﹐山光依舊白雲閒。不須更讀元通偈﹐始信人間是夢間。人多稱誦之。仕至翰林學士﹐出爲成徳軍節度使﹐沒於貞佑之變。

郭歧﹐字子髙﹐大興人。父元弼﹐遼尙書省譯史﹐遷儀鸞局副。興陵朝﹐詔舉內外官無過犯者﹐宰相以儀鸞姓名對。且薦其淸愼﹐有幹局。特旨進階五品﹐授遼東轉運副使。子髙﹐大定十九年進士﹐釋褐薊州判官。車駕東狩﹐萬姓縱觀。上親問薊州孰爲好官﹐父老合辭以軍事判官對。問之他﹐所對如前﹐上爲擢朝宮﹐以避親﹐換宛平令﹐遷監察禦史﹑戶部尙書員外郎。歷解﹑深﹑單三州刺史﹐終大名等路按察副使。

郭嶠﹐字子崇﹐大興人。大父願成﹐遼朝進擢第﹐由左班殿直﹐仕至侍禦史。父元弼﹐金遷儀鸞局副﹐仕至遼東轉運副使。兄岐﹐大定十九年進士﹐仕至大名等路按察副使。子崇﹐早習舉業﹐知詩文度律﹐以父任試補尙書﹐吏部掾屬。終更調禹城﹑南宮二縣丞﹐再調沂州防禦判官﹐以廉能升兼費縣令。資稟孝友﹐臨政仁恕篤誠﹐不事表暴。旣久﹐吏民安之﹐歡然有父母之愛﹐使者復以廉幹聞。貞佑之亂﹐河朔郡邑在所陷沒﹐費亦受兵﹐公能以計自脫﹐家口四十餘逃難解散﹐無復歸顧之望。兵退﹐縣治復立。不旬日﹐農民護送﹐家族皆獲完聚。下逮狗﹑馬﹐一無所失。同官諸人均被殺掠﹐有不遺噍類者。識者謂﹐子崇之仁政驗於此矣。子崇春秋髙﹐無復宦情。長子令永寧路﹐西山佳勝﹐衣冠之士多寓於此。與公賈吏部損之﹐趙頒之。

劉文學元鼎﹐李澤州溫甫﹐劉內翰光甫﹐名流陳壽卿﹑薛曼卿﹑申伯勝﹑和獻之諸人﹐徜徉泉石間﹐日有詩酒之樂。大興元年七十有六﹐先洛陽陷一日﹐以病卒於寓捨﹐官至懷遠大將軍上騎都尉汾陽郡開國伯﹐食邑七百戶。

郭嗣祖﹐字奉先﹐大興人。有志節﹐慕荊軻﹑聶政之爲人﹐三十歲卽續出大學﹐諸人髙其行義。

劉伯熙﹐字善甫。【﹝順天府誌引析津志﹞】

●名宦

宅朔方曰幽都﹐幽都﹐山名也。都者﹐京也。禹貢九州島之首﹐冀州是也。世祖皇帝混一華夏﹐定鼎於玆。自今宋亡後﹐迨且百年﹐故家遺民而入國朝﹐仕爲美官﹐樹勛業﹐貽厥子孫者﹐班班可見。蓋由天地英爽之气賦於人﹐而輔翼元化。是以教化之所被﹐炳煥垂遠者﹐豈可不紀述﹐以詔方來。乃作名宦志。

趙汲古﹐汲古﹐自號也。名亨﹐字吉甫。父仕金朝﹐官至燕京畱守掌判﹐迄今有呼趙畱判。家居城南周橋之西﹐卽祖第也。有園名種徳。一時翰苑元老﹐咸有詩題詠。有齋曰汲古﹐蓋先生隱居之讀書處也。有三世孫曰由忠﹐嘗仕三河尹。

王百一﹐自號愼獨老人﹐名鶚﹐世居大名之東明。仕金至翰林學士應奉。至元朝﹐定宗聞其賢﹐而召之至﹐乃授資徳大夫﹐翰林學士。元朝有翰林國史院﹐公爲開府也。有孫﹐見居淸夷門。【﹝有墓志﹐見藝文類門﹐自刻百一帖是也。﹞】

楊朝匚炎舛﹐世皇特旨書大明殿碑與翰林院碑﹐餘皆李雪庵所書。居城南﹐卽采亭之父也。趙江漢﹐名復﹐字仁甫。北方經學自公始﹐有文集行於世。【﹝燕間見藝文類。﹞】

趙禹卿﹐先世宋之汴梁人﹐靖康之亂始徙於燕。禹卿名鼎﹐奉宣命蔭父職﹐爲員外郎。升斷事府參謀。於城東村有別墅﹐構亭曰瓠瓜﹐故人稱曰趙參謀瓠瓜亭。有王鶚記文﹐王盤敍文。一時大老之什﹐咸贊徳云。

郭彥髙﹐首舉元遺山於本朝參政。

楊采亭﹐玉田人﹐號慵齋﹐字春卿。中統建元之初﹐辟衛輝勸農撫使﹐道不行﹐謝去。至元四年起興文署丞校讎。得疾﹐卒於家﹐年六十四。先生仕我朝﹐官至奉訓大夫﹐集賢待制﹐終於薊州知州。子名述祖﹐字孝達﹐號涇溪。循理博學﹐能詩﹐今居薊州。

宋子玉﹐居周橋之西﹐是其故居﹐與種園主趙愼獨爲鄰。亦有田園﹐甚幽邃。薊州楊庸齋有詩題詠之。號海印居士。

王子端﹐名華﹐金朝字學稱第一。王澹遊﹐名萬慶﹐華之侄。

楊西庵﹐名果﹐字正卿。於本朝至元七年﹐爲參知政事。王鹿庵爲墓志﹐商左山書。

髙僉省﹐字逢辰﹐時與龍門中書。當國肇興之際﹐輔翼助贊﹐深有力焉。有孫﹐嘗任飛狐主簿。居白馬神堂之後。

劉便宜﹐名仲祿。其先馬邑人﹐天兵南下﹐建策於上﹐因而獲寵用。有孫﹐爲名宦﹐有祠。在白馬神祠之東﹐有公之故宅也。

韓云卿﹐號漁莊﹐又號損齋﹐由都省掾仕至平章政事。乃祖題其詩曰﹕一釣西風渭水濱﹐一辭東漢富江春﹐大賢出處吾何敢﹐不作仕途僥幸人。又﹕湖海誰能量淺深﹐名𨿽廊廟迹山林﹐鶴書驚破漁莊夢﹐白石淸泉識此心。

髙正卿﹐國朝至元七年﹐由中書省掾仕至宣尉使。子文本。

劉仲簡﹐字居敬﹐大興人。師於王澹遊﹐曾寄詩云﹕別後輕肥入仕途﹐云無過雁水無魚﹐英雄不在一夫劍﹐富貴𨿽勤萬卷書。私事豈妨公事畢﹐交情莫學世情疏﹐寒窗已下陳蕃榻﹐文斾何時至敝廬。

史秉直﹐武淸人。當國朝艸創之時﹐集議出仕。今爲眞定人﹐仕宦者甚多。天倪﹑天安﹑天澤﹑杜格者﹐皆子孫也。

關一齋﹐字漢卿﹐燕人。生而倜儻﹐博學能文。滑稽多智﹐蘊藉風流﹐爲一時之冠。是時文翰晦盲﹐不能獨振﹐淹於辭章者久矣。

劉正臣﹐名貞﹐仕至翰林學士。有子名肅﹐承蔭累官至中順大夫﹐廣平路總管府同知﹐卒於任。無子﹐有侄景初﹐見居燕。

粘合中書﹐有名合達者﹐仕至榮祿大夫。金亡歸我朝。我朝以前金故宦之子孫﹐而累朝寵任之﹐以迄於今。有墳在卿園東。

耶律中書令﹐諱楚材﹐字晉卿﹐遼東丹王九世孫﹐前金丞相文獻公耶律履之子。公有祠在南城閣東北。

耶律柳溪﹑耶律希逸﹐仕至總管。系七夫人家﹐仕至禦史中丞。號柳溪。

單徒公履﹐至元二年拜尙書。

申屠大用﹐吏部尙書﹐士常夾谷之系。

羊舌吉甫﹐先世泰安人﹐貞佑之亂﹐避兵至燕。居崇智門。

姚雪齋﹐字公茂﹐名樞。仕至翰林大學士。

姜靜淵﹐時人以處士稱。孫仕國朝﹐官監納。重孫大川﹐居燕。

盧安﹐耶律中書薦爲翰林編修。

邸西嚴﹐有孫﹐見居潭水院東。

程雪樓﹐西穎川人﹐諱文海﹐字巨夫。入國朝作質﹐仕至平章。

韓禦史﹐先世禹城人﹐因亂及此﹐城南風臺爲之別墅。諸老有詩。

劉詳議﹐有孫貞﹐居城南。

廉訪使閒齋崔瑄。

趙子明﹐有孫﹐見居敬客坊。

中書參政可與張斯立。

韓曜卿﹐仕至尙書。子思忠﹐爲益州尹。

韓秋堂﹐仲晦之子。孫子叔﹐見居京中。

宋仲傑﹐諸色府總管。

吏部尙書如圃梁曾。

牛雪軒﹐無子﹐有女﹐適髙總管。

禮部尙書夢符張孔孫。

劉淸甫﹐有孫﹐居燕之敬客坊。

行省左丞中齋楊鎭。

劉廷玉﹐有孫三人﹐居燕中﹐與上同作總管。

劉嗣宗﹐名胤﹐平江路總管。

平章政事子有張九思。

賈孝祖﹐字子敬﹐燕織染總管。

吏部尙書劉好禮。

張壽月﹐名琪﹐字廷玉。壽月自號。以八月望日降﹐故號壽月。有子文禮﹐承公蔭至內黃尉兵部職官令史。卒無子。居陽春門內。

鄭安卿﹐燕人。仕禦史。少先祖廿歲﹐爲忘年交﹐愛其才徳也。先祖詩曰﹕十年書劍苦窮途﹐一日髙陽說酒徒。桃戶曉風歌白雪﹐糟牀春雨滴紅珠。興來休負花前約﹐醉後從交月下扶。欲挽天池澆宿渴﹐靑旗門外喚人沽。【﹝此乃梁九思集﹐故云先祖者﹐皆九思稱其上世也。﹞】

張仲和﹐燕之孝義者。昆仲八人﹐五世不異居。事親至孝。家有柏溪亭﹐範陽盧疏齋作亭記﹐時彥等咸有贊詠。先祖如園有詩﹕桃李東城酒一杯﹐轉頭紅雨掃莓苔。麻衣醉臥溪亭月﹐不管東風來不來。

梁暗都﹐本漢人梁斗南之孫。奉國朝旨﹐學西域法﹐因名是。授平章。有孫﹐見仕﹐居北城。南城有故宅﹐在閣西南鍼條巷內。

池水安先生﹐隱者也。世居燕之池水裏﹐今爲淸夷關﹐卽此地。有子伯康﹐讀書不替父風﹐蓋詩禮名家也。

劉仲明﹐有別墅在新都文明之南。商左山匾曰﹕野春。一時大老咸有題跋。仲明排序十二﹐今此城有劉十二角頭是也。

焦景山﹐字義甫。其先林【原本缺。】徙於燕六百五十年。讀書作詩﹐有古人句法﹐甚類陶意味﹐父明於縱橫﹐云仙有臺﹐乃先生之父所傳。無子。

李忠宣公﹐名徳輝﹐字仲實﹐通州潞縣人。幼仕世祖潛邸。中統元年﹐授燕京宣撫使﹐歷山西宣慰使﹐太原路總管。至元五年﹐召爲右三部尙書。八年拜北京行省參政。十一年遷安西王相。明年﹐以王相撫蜀﹐又明年﹐拜西川樞密副使。十七年﹐拜安西行省左丞。命下而薨﹐年六十二。贈光祿大夫﹑中書右丞。子頗﹐嘉議大夫﹑安西路總管。有子﹐居通州。

劉仲和﹐名致﹐乃五代劉仁恭之云礽也。有侄繼先﹐由中書掾授嘉興路推官﹐升單州知州。兄允道﹐見居燕中。

李霽峯﹐燕人﹐首作大都賦。

王蘭軒﹐名旭﹐字景初﹐東平人。作黃金臺賦。

宋誠甫﹐諱本﹐世爲燕人﹐住爲美坊。至元二十年﹐父爲杭州錄事判官﹐不受﹐句讀於杭何石崖。大徳三年隨父江陵﹐傳性命義理之學於愼獨先生王奎文昌父﹐後以補江陵傳學﹐爲憲使郝采麟文徵所知﹐將擢爲掾﹐會父卒﹐不果。延佑三年﹐西臺中丞張文忠公希孟薦之省﹐不果。是時英宗卽位﹐大都鄕試。至正元年﹐廷對爲第一﹐賜進士及第﹐授承務郎﹐翰林修撰﹐知誥﹐兼國史院編修官。泰定元年﹐拜監察禦史。二年﹐轉中書左司都事官﹐奉政大夫。天歷元年﹐升吏部侍郎﹐官中憲。明年﹐攺禮部侍郎﹐官中議。不旬日﹐又拜藝文大監﹐兼檢校書籍事。三年﹐攺元至順﹐進奎章閣學士院供奉學士﹐官亞中。二年﹐奏爲河東山西廉訪副使﹐中大夫﹐攺禮部尙書。元統攺元﹐拜陜西行臺治書侍禦史﹐以疾未赴。復以爲奎章閣學士院承旨﹐仍兼經筵。二年夏﹐攺集賢直學士﹑太中大夫經筵官﹐兼國子祭酒。是年十二月二十五日卒﹐年五十四歲。墳在宛平縣。

髙顯卿﹐名興﹐薊州人。至元十二年﹐從忠武王伐宋﹐以功最﹐授懷遠大將軍。後揚歷中外﹐爲顯官。大徳八年﹐授樞密副使﹐十年﹐河南平章﹐官榮祿。皇慶二年薨﹐贈梁國武定公太師上柱國。子徳基﹐貴顯。【﹝已上故家多系有就外傳之時﹐屢嘗竊聽父師所言﹐燕籍居之戶百四十家。向時亦嘗過其家﹐𨿽不能全言﹐三十年後﹐或仕宦於外﹐或貧乏不能存﹐物故者甚多。姑識此。﹞】

陳寧道居士﹐字時可。

魏秀玉﹐字邦彥。

李禦史﹐自稱浩然逸老。

吳定庵﹐夕章﹐字徳明。

馮景山﹐不仕﹐教授鄕裏。

趙景溫。

抑庵宋渤。

梁平叔子﹐名秉秀。孫爲名宦。

集賢學士正平周砥。

翰林學士子靜閻復。

東軒徐世隆。

幸軒李盤。

野齋李盤。

秋澗王惲。

紫微王之綱。

豫章程文海雪樓。

翰林承旨鹿庵王盤。

野莊董文用。

應奉汲郡李穉實。

昭文館學士雪庵溥光。

禦史中丞西溪王博文。

太子賓客弘道宋道。

中書參政容齋徐琰。

淛西察使胡紫山祗遹。

中書左丞性齋馬紹。

制碑銘薊國貞湣公。【﹝不花歐陽玄文。﹞】巙巙書。代國忠遂公。【﹝斡赤王構文。﹞】秦國忠穆公。【﹝斡脫赤元明善文﹐子昂書。﹞】薊國安穆公。【﹝曷刺元明善文﹐郭貫篆書額﹐劉賡書丹。﹞】酸齋文靖公。【﹝歐陽玄文。﹞】

董�﹐恩州人﹐名�﹐字��。爲羊市牙儈。頗遊俠好義﹐士人多折節與之交。仁宗建儲﹐士論未平﹐董排云上仁宗書﹐大忤上意﹐收付刑官﹐已而不加罪。至正間﹐危公爲禦史﹐疏白其心。上命作傳﹐頒付史館。

吳淸﹐字伯澄﹐朔州人。由國子助教﹐有萬言策行於世。【﹝有碑﹐見藝文。﹞】

伯顏﹐字道﹐蒙古氏﹐開州人。心傳正學﹐素有名望。本朝召爲翰林待制﹐修遼﹑金﹑宋三史。還﹐又召爲江西僉事。還﹐再三召﹐不起。至正十九年﹐遇兵不屈而死。從學者甚眾。有語錄。

梁貢父﹐卽天賜夫人之後﹐天京人。以儒業仕至銀靑榮祿大夫﹐平章政事。名曾﹐號如圃﹐又靜勝翁。能詩文。【﹝見藝文類。﹞】

王秋澗﹐名惲。翰林學士承旨﹐作義俠行。【﹝見藝文類。﹞】

趙閒閒﹐述禦史箴。

閻靜軒﹐名復﹐仕至翰林學士。

劉惟齋﹐名賡。

張易平章﹐字仲一。

宋渤﹐元貞二年集賢學士﹐字齊彥。

魏靑崖中丞﹐名初﹐字太初。

焦景山﹐字義甫。

陳剛中﹐安南副使﹐名孚。

陳畸亭參議。

闞彥舉。

馬定齋。

劉無黨。

楊陶然。【東平人】

劉京父﹐渾源人﹐名祁。

李源道﹐字仲淵。

張子素﹐號夢山。

梁抑庵。

劉時齋。

杜止軒﹐字善夫。

陳勿齋。

徐景山。

張玉巖。

張抑庵﹐字遂初。

張二。

史匚炎舛元。

冀天錫。

吳徳明。

李克敬。

梁叔能同知。

梁柏庵提舉。

何聰山平章。

韓成樂祭酒。

梁彥中宣慰。

金景磾學士。

王章甫郎中。

王博文中丞﹐字子勉。

姜文卿中丞。

雷若齋﹐名膺。

陳天佑﹐名佑﹑字慶甫﹐趙州晉寧人﹐起家穆王府尙書。是時國家諸事艸創﹐官無定名﹐職無定分故也。後仕至中奉大夫﹐浙東道宣慰使。【見藝文。】號節齋。緱山親兄弟﹐與苦齋內戚。

陳天祥﹐號緱山。劾桑哥﹐用盧世榮。【見藝文。】

楊宋道﹐號素庵。

陳慶甫提刑。

李野齋﹑名謙。翰林學士承旨。制撰安童丞相神道碑。禦賜墨一笏﹐刻鏤雲龍﹐仍塡以金。其墨謝質上﹐重一斤。上有銘﹐爲墨之冠。

曹通甫【﹝謚文貞公。﹞】

白寓齋﹐金名士。

李嘉盧龍。

劉可齋﹐名遜。

王鹿庵。【﹝有文集。李野齋作墓志。﹞】

劉鵬舉總管。

孟徳卿﹐名祺。

張希孟中丞﹐名養浩。

李道復平章﹐號秋谷﹐名孟。有禦賜畫像贊。子伯貞﹐右丞。

李天輔禦史。

胡祗遹﹐字紹聞﹐號紫山。

王構﹐至元十五年翰林學士﹐字肯堂﹐號瓠山。

孟攀鱗﹐至元七年翰林待制。

李庭直﹐中統甲子春﹐作興貞觀記。

葉李﹐宋景定甲子補太學持正齋生員。入國朝﹐仕至平章。歐陽元功文集內敍其本末。【﹝見藝文類。﹞】

王徳澗﹐大徳三年翰林直學士。

王之繼﹐至元三十年學士。

郭貫﹐字西野﹐作篆書爲本朝冠。集賢學士。

髙西漢﹐名鳴。

呂元卿。

陳頤山﹐集賢大學士。

李鑑。

李敬齋﹐字仁卿﹐名冶。

李鶴﹐字用章。

竇向叔。

姚云。

張疇齋。

李兩山。

張野夫治書。

李自牧﹐名巨源。

鄭春谷﹐仕爲翰林應奉。仁宗立英廟爲儲﹐嘗抗疏﹐以先皇帝捨嫡傳弟﹐今宜以先皇之心爲心﹐意在立明考﹐不報﹐去官。【﹝江西人。﹞】

趙文敏公﹐名孟俯﹐字子昂﹐號松雪道人。【﹝見藝文類。﹞】

龍鱗州﹐字仁夫﹐廬陵人。

姚牧庵﹐名燧﹐翰林學士承旨。

吳艸廬﹐名澄﹐字幼淸﹐翰林學士﹐謚文正公。居撫州崇仁縣崇仁鄕。

虞伯生﹐雍國公裔﹐名集﹐號邵庵。汲井齋子﹐川人。仕至中奉大夫﹐翰林侍講學士。

居撫州崇仁縣。謚文靖公。

孛朮魯子翚﹐名翀。仕至翰林學士。居南陽。

王繼學﹐名士熙﹐東平人﹐參政。

趙子敬﹐名世延﹐平章﹐涼國公。

劉致﹐字時中﹐湘人。

呂仲實左丞。

黃縉卿﹐婺州人。翰林學士﹐名溍。

歐陽玄﹐字符功﹐號圭齋。榮祿大夫﹐翰林丞旨。又號平心老人。

揭曼碩﹐名溪斯﹐豫章丰城人。翰林學士﹐謚文安公。

袁伯常﹐名桷。

姚南榿﹐名櫈孫。

楊仲弘﹐名載。

範徳機。

張起巖﹐字夢臣。

黃淸老﹐字子肅。

龔子敬。

白廷玉﹐名珽﹐字湛園。

滕玉霄﹐名斌。

宋梅洞。

蘇伯修﹐名天爵。

李伯貞。

元明善﹐字復初。【﹝有淸河文集。﹞】

成遵﹐字彛叔﹐左丞。

趙本。

馬舜卿﹐名肩龍﹐以字行﹐宛平人。先世遼大族﹐有知興中府者﹐故又號興中馬氏。祖大中﹐國初登科﹐節度全﹑錦兩州。父成誼﹐字宜之。張楫榜登科﹐京兆路統軍司判官。舜卿少在太學﹐亦有賦聲。宣宗初﹐人有告宗室從坦殺人。從坦子履道﹐一時賢將帥﹐處嫌疑之地﹐人以爲必死而不敢言其冤。舜卿以太學生上書﹐大略謂﹕從坦有將相才﹐方今人物無有出其右者。臣一介書生﹐無用於世﹐願代從坦死﹐畱爲天子將兵。書奏。詔問﹕汝與從坦交分厚耶﹖舜卿曰﹕臣知有從坦﹐而從坦未識臣。從坦冤﹐人不敢言﹐臣以死保之。宣宗感悟﹐赦從坦。授舜卿東平錄事委行臺試驗﹐宰相侯莘與之語﹐不契﹐畱數月罷歸。將渡河﹐與排官紛競﹐篋中搜得軍馬糧料名數及利害事﹐因疑其姦人之偵伺者﹐系歸徳獄根勘。適從坦至﹐命出之。

正大四年冬﹐薄遊鳳翔。徳順州將申愛以書召舜卿﹐舜卿欲往。鳳翔總管以敵兵勢盛張﹐吾城可恃﹐徳順不可守﹐勸勿往。舜卿曰﹕申愛生平未嘗識我﹐一見爲知己﹐我知徳順不可守﹐我往必死。然以知己故﹐不得不死也。乃舉行橐付族父明徳爲死別﹐冒險而去。旣至﹐不數日受圍。城中義兵七﹑八千而已﹐州將假舜卿鳳翔總管府判官﹐守禦一一委之。凡受攻百日﹐食盡乃陷﹐軍中募生致之﹐不知所終﹐時年五十三。詔贈太師﹐配食褒忠廟。舜卿少時﹐過襄垣題酒家一詩﹐詞气豪放﹐時輩少有及者。又如雲﹕玉鞭再過長安道﹐人面依前似花好。殷勤勸我梨花春﹐要看尊前玉山倒。舜卿詩句類此者多。【﹝順天府誌引析津志。﹞】

太師魯國忠武王﹐名木華黎﹐紮剌兒氏。以戚裏從討漠北諸郡﹐有功。歲丙寅﹐拜左萬戶。進兵討金。丁丑封太師國王都行省承制行事。癸未薨﹐年五十四。

王生於阿難水之東﹐生時白气充帳﹐有神巫見而異之曰﹕此非常兒也。及長﹐身長七尺﹐虎形虯須﹐黑面。多謀略﹐雄勇冠一時。與博爾朮﹑博爾忽﹑赤老溫﹐俱以忠勇佐太祖。時號爲掇裏班曲律﹐猶言四傑也。【﹝太常元公撰。﹞】太祖軍常失利﹐會天大雪﹐失牙帳所在﹐臥艸澤中。王與博爾朮﹐濕氈蔽之﹐自暮及曉﹐竟不移足。是歲丙寅﹐太祖卽皇帝位。是歲開禧二年﹐金太和六年也。

癸未春三月﹐王至聞喜縣﹐疾篤。召弟帶孫謂之曰﹕我爲國家助成大業﹐事干戈垂四十年﹐東徵西討﹐無復遺恨。所恨者﹐汴京未下耳。汝等勉之。言訖薨。【﹝出世家。﹞】丞相東平章憲王﹐名安童﹐太師忠武王四世孫。至元二年﹐由宿衛官拜中書左丞相。十二年從皇子行邊﹐二十一年還朝﹐復拜中書右丞相。二十六年罷相。三十年薨﹐年四十九。

世祖皇帝追錄元勛﹐召入宿衛官﹐置位在百僚上。時太夫人帖木倫﹐以椒房之故﹐嘗入宮中。一日﹐上從容問及公﹐夫人對曰﹕安童年𨿽幼﹐公輔器也。上曰﹕何以知其然﹖夫人曰﹕每朝退與前輩老成人語﹐未嘗一親年少輕浮子﹐是以知之。上默然。【﹝出世家。﹞】二十五年見天下大務﹐一入尙書省﹐屢上中書印﹐不許。明年罷相﹐上掌環衛。【﹝勛徳碑。﹞】三十年正月十九日﹐以疾薨於京師樂安裏第。旣殯﹐樹介者三月﹐上震悼曰﹕人言丞相病﹐朕固不信﹐今果喪我賢弼。詔大臣監護喪事。

公生十八登庸﹐在朝位前後二十年。視事之初﹐勵精圖治。除前日苛政﹐待以寬平。抑奢淫﹐薄稅斂。舉賢任能﹐常若不及。如丞相史天澤﹑左丞許衡﹑姚樞﹑參政商挺﹐皆引置左右﹐同輔庶政。由是至元之初﹐朝廷無事﹐物日以繁息﹐倉廩之積﹐盈衍於外﹐海內翕然﹐號爲極治。天子嘉之﹐嘗曰﹕安童在﹐朕得髙枕而臥﹐無所事矣。【﹝世家。﹞】

丞相淮安忠武王﹐名伯顏﹐八鄰氏。其父從宗王居西域。至元初﹐王奉使於朝﹐遂拜中書左丞相。七年攺同知樞密院事。十一年復拜中書左丞相。總兵伐宋。十二年秋入覲﹐拜右丞相。明年春﹐宋亡。第功增食邑六千戶﹐復同知樞密院事。二十六年進知樞密院事。三十一年知太傅﹐錄軍國重事。是歲薨﹐年五十九。至大四年﹐敕建廟於臨安。

至元初年﹐王奉使﹐世祖見其貌偉﹐聽其言勵﹐曰﹕非諸侯王臣也。其畱事朕。遣介還報。建謀發令﹐才恆出廷臣上﹐由是愈賢之。敕中書右丞相安童女弟﹐昭睿順皇后之姊之女。王若曰﹕爲伯顏婦﹐不慚爾氏矣。拜光祿大夫﹐中書左丞相。一時君相慶明﹐朝野晏淸﹐號爲極治。【﹝淸河元公撰勛徳碑。﹞】十一年復拜右丞相﹐總襄陽兵伐宋。上曰﹕曹彬不嗜殺人﹐一舉而定江南。汝其體朕心﹐毋使吾赤子橫罹鋒刃。王受命﹐馳至襄陽﹐諸軍纂嚴﹐禡師啟行。薄郢州﹐漂水溢塗﹐人病於涉。王曰﹕吾且飛渡大江﹐而憚此潢潦耶﹗度使一騎前導﹐諸軍畢濟。【﹝勛徳碑。﹞】阿朮公使左丞阿里海牙來﹐期渡江﹐不答。明日又來﹐又不答。阿朮自來﹐王曰﹕此大事也﹐主上委吾二人﹐餘可知吾實乎﹖潛刻期而去。將自沙蕪口入江﹐宋制置使夏貴將精兵守之。乃陽言明日圍漢陽﹐夏貴來援﹐我遣奇兵襲奪沙蕪口﹐大兵咸會江北岸。宋戰艦屬江中﹐餘三十里﹐我以白鷂千艘﹐爭陽邏堡。夏貴分兵扼戰﹐命阿朮公挽舟逆上﹐載死士三千夜渡。是年十二月也。明旦﹐王戰夏貴﹐江上兵奪陽邏堡﹐逸夏貴﹐諸將請曰﹕貴大將而逸之﹐可乎﹖王曰﹕陽邏之捷﹐吾將遣使前告宋人﹐而貴走﹐代吾使也﹐貴今來矣。未幾﹐果以廬州歸。【﹝勛徳碑。﹞】師旣渡江﹐將佐咸賀。王曰﹕天子威靈﹐阿朮武勇﹐將校用命﹐吾何力焉﹗王師陳鄂城下﹐時漢陽將戰﹐焚其蒙衝﹐火照城中。明日鄂人及漢陽人皆下。畱阿里海涯守之﹐規取荊湖。王與阿朮等﹐東兵興國﹑蘄黃﹑南康﹑江州﹐望旗輒靡。殿帥範文虎以安慶﹐張都統以池州來。【﹝勛徳碑。﹞】二月﹐都督賈似道將師十萬﹐陳丁家洲。我士賈勇索戰﹐軍容甚盛。似道聞皷聲先遁﹐其師遂潰。獲都督府符印﹐斬賊無算。太平﹑寧國﹑建康﹑無爲﹑鎭巢皆送筦鑰請城主。行省駐建康﹐時江東大疫﹐居民乏食﹐乃開倉賑饑﹐發醫起病﹐人大喜曰﹕此王者之師也。四月獻宋主趙顯﹑謝後﹑全後於上都。上禦大安殿﹐降封顯瀛國公﹐遣大臣告成功於太廟。上勞王﹐王曰﹕奉陛下成算﹐阿朮效力﹐臣何有功能﹗詔以陵州﹑藤州增食戶爲六千。四月成宗卽位於上都大安殿。時親王有違言﹐王陳祖宗寶訓﹐述所立成宗之意﹐辭色俱厲。諸王股栗﹐趨殿下拜。五月加太傅﹐錄軍國重事﹐依前知樞密院事。

天以正統命帝元﹐太祖皇帝奮起朔方﹐博爾朮﹑木華黎﹑博爾忽﹑赤老溫四傑輔之。滅克烈﹑滅乃蠻﹑滅夏﹑滅金﹐乃有天下三分之二。宋承中華之運﹐西距蜀楚﹐東際吳越﹐盡有荊揚益三州之野。世祖皇帝紹運撫圖﹐肆容大略﹐發兵二十萬﹐授丞相伯顏﹐不三年而滅宋。聖文神武﹐固勞造化﹐雋功偉烈﹐寔由折衝。四傑開之於其前﹐一相擴之於其後。國家接五帝三王之緒﹐保無疆歷服至於億萬維年。而功臣生分爵國﹐死配朝廷有以也夫。【﹝勛徳碑。﹞】

丞相河南武定王﹐名阿朮﹐兀良合氏。初﹐從父都帥公徵西南夷﹐有功。中統三年拜徵南都元帥﹐將兵伐宋。至元六年加同平章事。十一年春入覲﹐拜平章政事。十二年畱守揚州﹐拜中書左丞相。十三年秋﹐兩淮平﹐還朝﹐第功加食邑二千戶。二十四年薨﹐年五十四。

公沈幾有智謀﹐臨陣對敵﹐英毅果決﹐气蓋萬人。癸丑歲﹐從父都元帥徵西南夷﹐率精兵爲候騎﹐所向摧陷﹐莫敢攖其鋒。至平大理﹐收諸部﹐降交趾﹐踐宋境﹐無不在焉。其破水寨﹐掀闡城﹐奪戰艦於馬湖﹐舟指可鞠﹐索盜馬於山堞﹐賊將生擒。而又鏖戰三湘﹐褰旗五陳﹐是皆樹立之俊偉者也。嘗蒙憲宗賞諭﹕有阿朮未有名位﹐挺身奉國。特

﹣168﹣

賜黃金三百兩﹐以勉將來。其降大任於公﹐兆開於先者﹐誠不偶然也。六年七月﹐大霖雨﹐漢水溢﹐宋將夏貴﹑範文虎﹐相繼以兵來爭。又遣兵出沒東岸林谷間。公按觀兵勢﹐謂諸將曰﹕此虛形﹐不可與戰。宜整舟師﹐以備徵。眾從之。明日﹐南船果趣新堡﹐大破之﹐殺﹑溺﹑生擒者五千﹐獲戰艦百餘艘。於是治戰艦﹐教水軍﹐築圜城﹐以逼襄陽。文虎率舟師來救﹐某知府以百艦泊百丈山掣肘城役﹐皆邀擊於灌灘﹐敗走之。裨將矮張﹐以軍襖百舫躍入襄州。尋乘輪船﹐順流東走。公與都帥劉整分艤戰艦以待﹐然薪照江兩岸如晝。公追戰至匱門關﹐擒張﹐餘眾盡殪。【﹝廟碑。﹞】九年三月﹐破樊城外郛﹐重圍逼之。襄﹑樊兩城﹐漢水出其間﹐宋人植木江中﹐鎭以鐵絙﹐中造浮梁﹐樊恃此爲固。我以機鋸斷木﹑斧絙﹑燔其橋。襄援旣絕﹐公率猛士攻而拔之﹐襄守將呂文煥懼而出降。十二年正月﹐黃﹑蘄﹑江州降。公率舟師趨安慶﹐範文虎出降。繼下池州﹐賈似道統兵扼蕪湖﹐遣宋京來請和。二月﹐似道師次丁家洲﹐公與丞相議之曰﹕且和議未定間﹐昨我船出﹐己亂射﹐又執我邏騎四人。宋人無信﹐惟當進之以兵。若避似道不擊﹐恐已降州郡﹐今夏難守。若欲實和﹐俟渠自來。遂與前鋒孫虎臣對陣。夏貴以戰艦二千五百艘橫亙江中﹐似道將後軍殿。時我已令諸將﹐順江兩岸樹炮﹐擊其中堅。南軍陳動﹐趣我船急進。公挺身登艦﹐手拕衡船﹐雷皷大震﹐喊聲動天地。我師掠彼舟﹐大呼曰﹕宋人敗矣﹗似道倉皇失措﹐舳艫簸蕩﹐乍分乍合。公以小旗麾將校﹐率輕銳橫擊深入﹐宋軍大敗﹐卽回棹前走。丞相以步騎夾岸掎之﹐追犇百五十里﹐殺﹑溺死者﹐蔽江而下。獲戰艦二百餘艘﹐都督府圖籍﹑印符﹐悉爲我有。軍資器仗狼籍不勝計。是日﹐似道以輕舸東走揚州﹔夏貴走廬州。朝廷以宋重兵皆駐江都﹑臨安﹐倚之爲重。四月﹐命公圍守揚州。公次眞州﹐與南舟戰朱金沙﹐殲其千人﹐獲盬艘三千艘。旣抵維揚﹐視揚子橋河路﹐漕眞粟﹐以助揚乏。卽樹柵﹐以斷其餉道。宋都統姜才﹐領馬步二萬來爭﹐期於必取。南軍夾河爲陣﹐公麾騎士踰河直斫姜才陣﹐所將多亡命叛降。餘皆淮卒勁勇﹐養銳日久﹐戰數合﹐堅不能卻。我佯北﹐才軍果逐之。我奮而回戈﹐萬矢雨集﹐彼不能進﹐騎先遁去。我隨以鐵騎蹂之﹐追奔斬截萬千餘級。

兩淮鎭將張世傑﹑孫虎臣﹐以兵萬艘駐焦山東。七月﹐公登石公山萆而望之﹐舳艫連接﹐旌旗蔽江。公曰﹕可燒而走也。遂摘抗健善彀者千人﹐載以巨纜﹐分兩翼夾射。公居中﹐合勢進擊。繼以火矢著其篷檣﹐煙焰赫赫﹐窘無所出。先是﹐虎臣命前船悉沈鐵纜於江﹐示以必死。至是﹐欲走不能﹐前軍爭赴水死﹐後軍哄走。追至圌山﹐獲白鷂子七百艘。是故淮東諸軍不敢出矣。七月﹐朱煥以揚州降。泰州守將開北門﹐納我師﹐執庭芝等出﹐繼奉命戮揚州市。揚﹑泰旣下﹐公申嚴士卒﹐不得入城﹐致毫髮犯。有武衛軍校掠民二馬﹐卽斬徇眾。其號令肅賞罰信﹐有古名將風。

九月﹐兩淮悉平。冬﹐北勤見世祖於大明殿。庭陳宋俘﹐設大宴賀。因上奏曰﹕是皆陛下威徳所致﹐臣何與焉﹗第功行賞﹐實封泰興縣二千戶。二十三年﹐奉命北伐叛王昔剌木等。明年凱還﹐繼西徵至哈剌霍州。以疾薨。

公貴而不有其位﹐難而克任其責。料敵明﹐臨機果﹐聞敵所在﹐忠勇奮發﹐不俟嚴辧﹐躍馬挺槊﹐陷陣深入。故士卒咸服﹐爭出死力。南徵北討﹐四十年間﹐大小百五十戰﹐未嘗敗衂。其追降生擒者﹐皆釋而不問。及處間暇﹐恂恂似不能言。論者謂公智﹑信﹑仁﹑勇四者兼備﹐與孫吳合云。【﹝並廟碑。﹞】

丞相楚國武定公﹐名阿里海涯﹐畏吾氏。幼事潛邸﹐至元元年﹐由中書省郎中參議省事﹐出兼河南行省﹐轉廉訪使。五年治兵於汴﹐復僉行中書省。七年﹐拜參知政事﹐兼漢軍都元帥。十一年拜中書右丞。宋亡﹐拜平章政事。十五年拜湖廣行省左丞﹐未行薨﹐年六十。

公幼聰穎而辯﹐長躬農耕﹐喟然曰﹕大丈夫當立功國家﹐何至與細民勤本畎畝﹗釋耒去﹐求讀北庭書﹐一月而盡其師學﹐甚爲舅氏習拉帶達剌罕所異。嘆曰﹕兒家門戶﹐其由子大。及從事大將卜鄰吉乃﹐俾其子故中書右丞相呼魯不花﹐從受北庭書﹐又薦其忠謹﹐得宿衛潛藩。己未﹐從濟江。帝射虎未殪﹐公捨馬徒步﹐挺矛舂殺之。攻鄂﹐先眾而登﹐擒一人還﹐流矢貫喉出項﹐帝勇之﹐賜銀爲兩半百。先是﹐吐蕃有貯甘露寶函石室藏山穴者﹐凡再使求之﹐皆爲大蛇奇獸所據﹐莫敢前。最後遣公至﹐無所見﹐竟與俱歸。【﹝牧庵撰神道碑。﹞】幼主面縛﹐公入覲賀﹐始庭拜平章政事。還﹐移兵靖江﹐破嚴關﹐敗馬都統於臨川﹐陳﹑張兩總管小客江。諭經略馬曁不下﹐凡攻四十餘日而拔。公以靖江遠中土﹐非長沙匹﹐民性鷙囂﹐易叛難服﹐不重典刑之﹐廣西他州不可言以綏徠。其坑之﹐市斬曁。傳檄下柳﹑郁林﹑橫﹑邕﹑廉﹑象﹑潯﹑藤﹑梧﹑貴﹑昭﹑融﹑賓﹑宜﹑賀﹑化﹑髙﹑容﹑欽﹑雷﹐爲州二十﹔廣﹑肇慶﹑徳﹑慶﹑封﹐爲州三十六﹐以通遞舟。承制以萬戶史格行宣慰司靖江。特磨農士貴﹐南州牧莫大秀﹐皆請內屬。乃開全之湘水三十六。燧嘗讀諸君書﹐善作者不必善成﹐善始者不必善終﹐未嘗不興慨嘆於武敏。聞用兵端﹐視南國爲奇貨﹐思圖形丹靑垂譽竹帛於今日﹐後者如取諸懷。及襄陽下﹐方戍淮西﹐功已不出乎己。大師南伐﹐復分兵淮東﹐渡江捷聞﹐一失聲而死。豈先福始禍者﹐誠如道家所忌耶﹗公皷其軍畱戍所餘不能倍萬﹐名城通都﹐身至力取﹐利畫海表﹐圖地籍﹐民半宋疆理。最所下州﹐荊之南十四﹐淮西四﹐湖南九﹐江之西二﹐廣西二十有一﹐廣東﹑海南各四﹐凡五十八。自余洞夷山獠﹐苛氈被毳﹐大主小酋﹐棋錯輻裂連數千里﹐聽令者猶不與存。其依日月之末光﹐張雷霆這餘威﹐以會其成功者﹐亦一世之雄哉﹗今列其由省幕戎麾與所受降﹐登宰相者有二﹕蒙古帶﹑阿剌韓。平章十二﹕奧魯赤﹑虎突﹑帖木兒﹑阿力史格﹑呂文煥﹑帖木兒﹑李庭﹑李恆﹑張弘範﹑劉國傑﹑程鵬飛﹑史弼。右丞四﹕咬突﹑完顏﹑那懷﹑闒出落也訥。左丞四﹕塔海﹑唐兀帶﹑劉徐﹑趙修已。參政十三﹕賈文備﹑鄭也可﹑何瑋﹑張鼎﹑樊楫﹑朱國寶﹑張學賓﹑家帶﹑烏馬兒﹑孛羅合達耳﹑髙達﹑馬應云﹑從漢龍﹐都元帥宣慰使總管萬夫千夫之長又什伯﹐是觀出其門者眾多。又足徵公蓋推勞人也。【﹝並出神道碑。﹞】

太師廣平貞憲王﹐名玉昔﹐阿兒刺氏﹐賜號月呂祿那演。初襲父職﹐爲右萬戶。至元十二年拜禦史大夫。二十四年將兵平乃顏﹐以功加伏傅。二十九年加錄軍國重事﹐知樞密院事。三十一年進太師。元貞元年薨﹐年五十四。

公小字玉昔﹐迨至貴顯﹐寵以不名﹐賜號月呂祿那演。【﹝譯云能也。﹞】國初﹐官至簡古﹐置左右萬戶﹐位諸將之上首。以公之祖博爾朮居右。公弱歲襲爵﹐統按臺部眾﹐器量宏達﹐襟度淵深﹐莫測其際。世祖聞其賢﹐驛召赴闕﹐見其風骨龐厚﹐解禦衣銀貂以賜。國朝重天官內饍之選﹐特命公領其事﹐侍宴內殿﹐公起行酒。詔諸王妃﹐皆執婦道。上卽位﹐進秩太師﹐佩以上方玉帶﹑寶服﹐還鎭北邊。元貞元年冬﹐議邊事入朝﹐兩宮錫宴酬酢﹐盡歡如家人父子。然還鎭有期﹐不幸遘疾﹐以十一月某日薨。【﹝並出髙唐閻公撰勛徳碑。﹞】

太師淇陽忠武王﹐名月赤察兒﹐許愼氏。至元十八年由宿衛官拜宣徽使。三十年拜知樞密院事。明年加太保﹐錄軍國重事﹐樞密院﹑宣徽使如故。大徳四年進太師。至大元年拜和林行省右丞相﹐封淇陽王。四年朝京師﹐薨﹐年六十五。

王性仁厚儉勤﹐事母備諸孝敬。資貌奇偉﹐望之如神。世祖雅聞其賢﹐復憫其父之死事也﹐年十六召見。容貌端重﹐奏對詳明。上驚喜曰﹕失列門有子矣﹗則命領四怯薛者。國制分宿衛供奉之士爲四番﹐番三晝夜。凡上之起居飲食﹑諸服禦之政令﹐怯薛之長皆總焉。二十七年桑哥旣主尙書省﹐簧皷上聽﹐殺異己者﹐箝天下口﹐以刑爵爲貨而販之﹐咸走其門入貴價以買所欲。貴價入則當刑者脫﹐求爵者貴。不四年﹐紀綱大紊﹐人心駭愕。尙書平章政事也速答兒﹐王之太官屬也。潛以其事告王﹐王奮然奏劾﹐桑哥伏誅。上曰﹕月赤察兒伐人姦發其蒙蔽。乃以沒入桑哥黃金四百兩﹐白金五千五百兩﹐及水田﹑水磑﹑別墅賞其淸疆。上詔王曰﹕公之先佐我祖宗﹐常爲大將﹐攻城戰野﹐勛烈甚著。公之國元老宣忠底績﹐淸謐中外。朕昔入繼大統﹐公之謀猷又多。今立和林等處行中書省﹐以公爲右丞相。依前太師錄軍國重事﹐特封淇陽王。佩黃金印﹐宗藩將領實瞻公麾進退﹐其益懋乃徳﹐悉乃心力﹐毋替所服。【﹝並出淸河元公撰勛徳碑。﹞】四年王入朝仁宗於大明殿﹐眷禮優重。九月六日疾﹐敕禦醫診療﹐勿克﹐三日薨。

樞密句容武毅王﹐名土土哈﹐欽察氏。世爲欽察國主﹐國亡﹐率其種人入宿衛。至元十四年﹐王將兵北伐﹐有功﹐升同知太僕院事﹐領羣牧司事。二十二年拜樞密副使﹐欽察親軍都指揮事。大徳元年遷同知樞密院事。是歲薨﹐年六十一。

公欽察人﹐其先系武平北連川按答罕山部族﹐後徙西北絕域。有山曰玉理伯裏﹐襟帶二河。左曰押赤﹐右曰也的裏﹐遂定居焉。自號欽察﹐其地去中國三萬餘里﹐夏夜極短﹐日暫沒輒出。川原平衍﹐艸木盛茂。土產宜馬﹐富者馬至萬計。俗袵金革﹐勇猛剛烈﹐風土使然。公之始祖曲年﹑髙祖唆末納﹑曾祖亦納思﹐世爲欽察國王。公爲將鷙猛﹐先期制敵﹐應變如神。尢善激昂士气﹐臨陣誓師﹐人百其勇。至若出司閫鉞﹐入贊機樞﹑忠國大計﹐知無不言。古之所謂熊羆之士﹐不二心之臣﹐於公見之。【﹝紀績碑。﹞】

丞相興元忠憲王﹐名完澤﹐土別燕氏。中統三年﹐以大臣子選侍東宮﹐遂拜詹事。至元二十八年尙書省罷﹐拜中書右丞相﹐加太傅﹐錄軍國重事。居相位十三年。大徳七年薨﹐壽五十八。

中統三年﹐封皇子爲王﹐領中書省。是爲裕宗。詔選王府僚屬﹐聞公之賢﹐有以應選。久之﹐署東宮詹事長。入籌帷幄﹐出掌環衛﹐小心畏愼﹐夙夜在公。裕皇甚器重之。一日會燕宗室﹐指公語眾曰﹕先正有言﹐爲人上者當務親善遠惡。若善人如完澤﹐豈易得哉﹖天佑皇元﹐宗臣碩輔﹑稟靈河嶽者﹐不爲不眾。若夫忠藎傳家﹐薦履上臺﹐績用著於累朝﹐處中書十有二考﹐惟公一人。當其四罪咸服﹐治底雍熙﹐旣彰世祖知人之明﹔至於運佐重光﹐元貞載造﹐偃革以宅﹐南交睦族﹐以協萬邦﹐拯災救患﹐博施濟眾﹐克廣聖朝安民之惠﹐致君唐虞之效﹐昭然在人耳目矣。【﹝並出勛徳碑。﹞】

丞相順徳忠獻王﹐名哈剌哈孫﹐斡羅那氏。至元元年﹐朝廷錄勛臣﹐後拜宿衛官﹐襲號答剌罕。二十二年拜大宗正。二十八年﹐拜湖廣行省平章政事。大徳二年﹐拜江浙行省左丞相。是年﹐入拜中書右丞相。七年拜右丞相。十一年夏﹐升和林宣慰司爲行省﹐王以太傅行省事。至大元年薨﹐年五十二。丁未春正月﹐宸禦晚駕﹐時武宗撫兵居北﹐王封府庫﹐稱疾臥闕下﹐理機務如故。中闈以姦臣謀﹐絕北道驛﹐欲行祔廟禮。王格其事﹐密記授使間走﹐踰兩驛﹐始得傳馳報武宗。諸懷詐者﹐數欲害王﹐王不爲動﹐內外栗栗﹐視王以安。會仁宗擒滅其黨﹐發使迎武宗。四月﹐仁宗及皇太后如上都﹐王繼往。五月﹐武宗卽位﹐加太保錄軍國重事。【﹝已上並勛徳碑。﹞】

平章魯國文貞公﹐名不灰木﹐康裏氏。由國學生擢利用少監﹐出爲燕南提刑按察使。召爲參議中書省事﹐歷吏﹑工﹑刑三部尙書﹐拜翰林學士承旨。至元二十八年﹐拜平章政事。三十一年出爲陜西行省平章政事。將行﹐畱爲昭文館大學士﹐平章軍國事。大徳二年加行禦史臺中丞﹐領侍儀司事。薨年四十六。

公於二十四年桑哥憤中書﹐殺盧世榮﹐奏立尙書省﹐盡統中書六曹。誣殺參政楊居寬﹑郭佑﹐中外爲之不寒而栗。大爲句考無遺利矣。勢焰燻天﹐求及門者如輻輳轂﹐自平章而下﹐省退則歸其第。一旦﹐獨延公至堂﹐貌敬而忌忮日深﹐諷巨商僞爲訟冤﹐入大珠貨﹐公拒不受。伺其退食﹐必其不坐刑曹﹐闔省叩請而免﹐遂疢。帝還上都﹐輦載其弟野禮失班﹐謂之曰﹕而兄必以某日來迎。果以其日公立道周﹐見其孱瘠﹐曰卿耽苦於書致者。顧當國臣﹐問祿幾何﹐對以滿病告者﹐卒不給。帝曰﹕其父童丱事朕﹐恪勤至死﹐是又朕所教育﹐貧不能家﹐何以告爲﹖其盡以給﹐且厚賜之。【﹝並神道碑。﹞】

平章武寧王憲王﹐名徹理﹐衍只吉氏。由宿衛擢利用監卿。至元二十八年﹐拜禦史中丞。明年﹐拜福建行省平章政事。大徳元年﹐拜江南諸道行禦史臺大夫。七年﹐江浙行省平章政事。大徳九年﹐入拜中書平章政事。是歲薨﹐年四十七。

中書耶律文正公﹐名楚材﹐字晉卿。遼東丹王突欲八世孫﹐金尙書右丞文獻公履之子﹐爲燕京行省員外郎。歲乙亥﹐城降﹐遂屬國朝﹐扈從徵伐諸國。辛卯拜中書令。癸卯薨﹐年五十五。公以明昌元年六月二十日生。文獻公通術數﹐尢邃於太玄﹐私謂所親曰﹕此子吾家千里駒也﹐他日必成偉器﹐且當爲異國用。取左氏之楚𨿽有材﹐晉實用之﹐以爲名字。【﹝平章宋公撰神道碑余見行狀。﹞】

中書楊忠肅公﹐名惟中﹐字彥誠﹐弘州人。國初﹐奉使西域。歲乙未﹐用兵漢上﹐領軍前行中書省。癸卯﹐拜中書令。壬子﹐出爲河南經略使﹐遷陜右四川宣撫使。己未﹐王師伐宋﹐拜江淮宣撫使。是歲薨﹐年五十五。

總帥汪義武王﹐名世顯﹐字仲明﹐鞏昌人。金季以戰功擢千夫長﹐累遷鞏昌府便宜總帥。金亡踰年﹐始屬國朝﹐職仍舊。尋賜金符﹐伐蜀有功。癸卯歲卒﹐年四十九。萬戶嚴武惠公﹐名實﹐字武叔﹐泰安長淸人。金季據東土﹐歲庚辰﹐籍所部州民來歸。太師國王承制﹐授金紫光祿大夫﹐行尙書省事。甲午朝於和林﹐授東平行軍萬戶。庚子薨﹐年五十九。

萬戶張忠武王﹐名柔﹐字徳剛﹐易州定興人。金季累遷中都畱守﹐行元帥府事。國兵至﹐被執﹐授河北東西等路都元帥。金亡入覲﹐遂遷萬戶。將兵伐宋。中統三年﹐以年老乞致仕﹐封安肅公。至元三年﹐城大都﹐起判行工部事。進封蔡國公。五年薨﹐年七十九。

元帥張獻武王﹐名弘範﹐字仲疇﹐萬戶忠武王第九子。初﹐代其兄攝順天府事。中統三年﹐授行軍總管﹐從徵李璮。至元攺元﹐授順天路總管﹐移守大名。六年兵圍襄陽﹐授益都行軍萬戶﹐攺亳州萬戶。宋亡﹐拜江東道宣慰使﹐請逐益﹑衛兩王﹐遂拜蒙古漢軍都元帥。十六年冬﹐嶺海平﹐入覲。十七年卒﹐年四十三。

太保劉文正公﹐名秉忠﹐字仲晦﹐號藏春﹐順徳邢臺人。少隱武安山﹐因祝發從釋氏遊﹐法名聰﹐爲五臺山書記。後居雲中﹐從海云師應召北上﹐畱侍潛邸﹐凡徵伐謀議皆與焉。至元初﹐翰林王鶚請公攺正衣冠﹐詔從之。遂拜太保﹐參領中書省事﹐十一年薨﹐年五十九。【﹝以上順天府誌引析津志。﹞】

丞相史忠武王﹐名天澤﹐大都永淸人。乙酉﹐嗣其兄職爲元帥。乙丑﹐授眞定﹑大名﹑河間﹑濟南﹑東平五路萬戶。壬子﹐授河南經略使。中統元年﹐授河南宣撫使﹐尋授討淮軍馬經略使。二年入拜中書右丞相。至元三年﹐皇子王領中書省兼樞密使﹐遂拜中書右丞相兼樞密副使。八年﹐加開府儀同三司平章軍國重事。十一年﹐與丞相伯顏總兵伐宋﹐至郢﹐以疾還。十二年薨﹐年七十四。

平章廉文正王﹐名希憲﹐字善甫﹐畏吾氏﹐由父官廉訪使﹐氏焉。初﹐事上潛邸。歲癸丑﹐授京兆宣撫使。丁巳﹐宣撫司罷。中統元年﹐復爲京兆宣撫使。未幾﹐拜中書右丞﹐行秦蜀省事﹐就拜平章政事。四年召入朝﹐拜中書平章政事。至元二年﹐分省山東﹐踰月召還。七年罷相。十一年行省事北京。明年行省江陵。十四年以疾召還﹐十七年薨﹐年五十。

左丞相張忠宣公﹐名文謙﹐字仲謙﹐順徳沙河人。歲丁巳﹐召居潛邸。中統元年﹐拜中書左丞﹐行大名宣撫司事。至元攺元﹐行省事於中興。七年拜大司農卿。十三年拜禦史中丞。明年﹐拜昭文館大學士﹐領太史院事。十九年拜樞密副使﹐是歲薨﹐年六十七。

內翰竇文正公﹐名默﹐字子聲。初名傑﹐字翰卿﹐廣平肥鄕人。歲己酉﹐召居潛邸。中統元年﹐拜太子太傅﹐辭不受﹐攺翰林侍講學士。未幾﹐以疾辭歸。三年復召入朝﹐職如故。至元十七年﹐拜昭文館大學士﹐是年卒﹐年八十五。

右丞姚文獻公﹐名樞﹐字公茂﹐號雪齋﹐營州柳城人﹐復遷洛陽。初﹐爲燕京行臺郎中。未幾﹐辭去。歲庚戌﹐召居潛邸。中統元年﹐拜東平宣撫使。明年﹐召拜太子師﹐辭不受﹐攺大司農。四年拜中書左丞。至元五年﹐出僉河南省。十年拜昭文館大學士﹐詳定禮儀事。十三年拜翰林學士承旨。十七年薨﹐年七十八。太宗世﹐詔孔子五十一代孫元措﹐仍襲封衍聖公。卒﹐其子與族爭求嗣爲訟。及事潛藩﹐帝時曰﹕第往力學﹐俟有成徳達才﹐我則官之。又聞曲阜有大雅樂﹐命東平守臣員﹐闕充補﹐無輟隸習。以宣撫東平﹐嘗閔先聖之後﹐詩書不通﹐義理不究﹐與凡庶等。版洛士楊庸選孔﹑顏﹑孟三族諸孫俊秀者﹐授之經而學夫禮﹐授庸教官﹐以成國家育材待聘﹑風動四方之美。又詳議王鏞煉習故實﹐宜令提舉禮樂﹐庶其歲久不致崩壞﹐皆從之。【﹝神道碑。﹞】

右丞許文正公﹑太史王文肅公﹑太史郭公。【﹝並見太史院注。﹞】

尙書劉文獻公﹐名肅﹐字才卿﹐威州洺水人。金興中登進士第。國初爲東平嚴侯幕官。歲壬子﹐應召北上﹐授邢州安撫使。中統元年﹐拜眞定宣撫使。明年召右三部尙書﹐兼議中書省事。四年致仕﹐仍議中書省事。是歲卒﹐年七十六。

平章宋公﹐名子貞﹐字周臣﹐潞州長子人。國初爲東平行臺幕官。中統元年拜益都宣撫使﹐召爲右三部尙書。王師圍濟南﹐參議行中書省事。至元二年拜翰林學士﹐參議中書省事。未幾﹐拜平章政事。三年以年老辭位﹐詔中書大事卽其家議之。五年薨﹐年八十。

參政楊文獻公﹐名果﹐字正卿﹐祁州蒲陰人。金正大初登進士第。國初﹐爲河南課稅及經略司幕官。中統元年﹐拜北京宣撫使﹐明年入拜參知政事。至元六年出爲懷孟路總管﹐其年薨﹐年七十三。

宣慰張公﹐名徳輝﹐字耀卿﹐冀寧交城人。國初﹐爲丞相史忠武王幕官﹐尋召居潛邸。中統五年拜河東宣慰使﹐入拜翰林學士﹐參議中書省事。出爲東平宣慰使﹐就僉山東行省。復召參議中書省事﹐表乞致仕。未幾﹐起爲侍禦史﹐遂致仕歸。至元十一年卒﹐年八十。

上在潛邸﹐歲丁未﹐遣使來召。旣見﹐王從容問曰﹕孔子沒後﹐其性安在﹖對曰﹕聖人與天地終始﹐無所往而不在。王能行聖人之道﹐卽爲聖人。性固在此帳殿中矣。

左丞李忠宣公﹐名徳輝﹐字仲貫﹐通州潞縣人。初事潛邸﹐中統元年授燕京宣撫使﹐歷山西宣撫使﹐太原路總管。至元五年﹐召爲右三部尙書﹐八年拜北京行省參知政事﹐十一年遷安西王相。明年以安西王相撫蜀﹐又明年拜西川樞密副使。十七年拜安西行省左丞﹐命未下而薨﹐年六十三。

參政商文定公﹐名挺﹐字孟卿﹐曹州濟陰人。其先本姓殷氏﹐避宋諱攺焉。國初爲東平行臺幕官﹐入事潛邸。爲京兆宣撫司郎中﹐就遷副使。中統元年﹐攺宣慰司爲行中書省﹐遂僉行省事﹐明年進參知政事。坐言者罷。起爲四川行樞密院事。至元元年﹐入拜參知政事﹐六年同僉樞密院事﹐累遷副使。十年出爲安西王相﹐十五年王薨﹐十七年王相府罷﹐坐事得免。二十年復爲樞密副使﹐尋以疾辭。二十五年薨﹐年八十。正奉大夫中書參知政事﹐贈推誠協謀佐運功臣太師開府儀同三司上柱國﹐追封魯國文定公。

自號左山﹐蓋取曹南山名也。至元二十五年上問公何在﹖左右對曰﹕居京城南。問公年﹖中丞董文用對曰﹕八十矣。上曰﹕惜乎老矣﹗是年十二月薨。延佑二年﹐其子琦﹐能畫山水﹐時爲集賢侍講學士﹐仁宗皇帝詔曰﹕在昔漢臣若姚公茂實﹑竇漢卿﹑張仲謙﹑商孟卿﹐實佐佑我世祖光啟大業。而商孟卿爵謙未加﹐朕甚憫焉。遂有前謚﹐命琦歸﹐焚黃致祭於其墓。復詔立公神道碑﹐先命翰林學士承旨程巨夫撰文﹐後更命元明善。以翰林承旨趙孟俯書丹篆額。有詩文﹐號左山集。五子﹐琥﹑璘﹑瑭﹑瓛﹑琦。

琥字召符﹐至元二十七年兩拜監察禦史﹐三十年遷國子司業﹐自號獨照。有文集曰彜齋。

瑭﹐字體符﹐爲太子中書舍人﹐年五十掛冠。初江南旣平﹐欲引水通舟楫於京師。與大府掾馬之貞友善﹐薦於丞相伯顏曰﹕此人知水利﹐家故有書。言宋人都汴時﹐僧應言錢塘範金佛舟載以歸﹐東河其迹故在﹐是知復泗水﹐可南達於河﹑於淮海﹑於江﹑北入漳濟﹐引而可通於白漵入海之渠。沂而至於潞縣﹐達於京師﹐則輪販漕運之利﹐不待車輦矣。丞相以聞﹐卽命之貞由通州而南﹐相其原隰﹐集量穿渠。二十六年成﹐便利甚大﹐賜名會通河﹐召實始之。

琦﹐字徳符﹐大徳八年﹐成宗皇帝以勛臣子召入﹐備宿衛。仁宗皇帝在春宮﹐復以充近侍。大徳十一年﹐以春宮旨奏於武宗皇帝﹐擢於集賢學士朝列大夫。調大名路總管府治中﹐不就。皇慶元年﹐授中奉大夫集賢侍講學士。延佑四年﹐詔命以通奉大夫升爲侍讀。仁宗皇帝眷渥特厚﹐旣敕賜立其父神道碑﹐復賜楮幣五百疋。英宗在儲位時﹐一日侍﹐上頤指而示之曰﹕商徳符﹐世祖舊臣。商孟卿子﹐當優遇之。泰定元年﹐除祕書卿﹐卒。

樞密趙文正公﹐名良弼﹐字輔之﹐趙州贊皇人。國初舉進士﹐教授趙州。歲辛亥﹐召居王邸。歷邢州﹑陜西幕官。己未﹐王師伐宋﹐參議元帥府事。中統元年﹐拜陜西﹑四川宣撫使。至元七年﹐授髙麗經略使﹐奉使日本。還朝﹐攺四川經略使。十年拜同僉樞密院事。居官九年﹐以疾辭歸。二十二年薨﹐年七十二。

參政賈文正公﹐名居貞﹐字仲明﹐眞定獲鹿人。初事潛邸。中統元年﹐授中書左右司郎中﹐參議中書省事給事中。至元十年襄陽降﹐授襄陽路總管。十二年僉行中書省事。十四年遷湖北道宣慰使。明年拜江西行省參知政事。十七年薨﹐年六十三。

內翰王文康公﹐名鄂﹐字百一﹐開州東明人。金正大初﹐中進士第﹐累擢尙書省右司員外郎。金亡﹐居保定。歲甲辰﹐召居王邸。中統元年﹐拜翰林學士承旨﹐奏立翰林院﹐詔從其請。至元五年致仕﹐十年卒﹐年八十四。【﹝有行狀及碑銘詳在藝文門。公初仕不受﹐葬金主而後仕。﹞】

內翰王文忠公﹐名盤﹐字文炳﹐廣平永年人﹐金正統中﹐登進士第。中統初﹐擢益都等路宣撫副使。王師圍濟南﹐參議行中書省事﹐遷翰林直學士﹐出爲眞定宣慰使。至元元年﹐復召入翰林﹐尋兼太常卿﹐進拜承旨﹐居翰林。二十年累乞致仕﹐不許。年八十二﹐始遂所請。三十年卒﹐壽九十二。

尙書李公﹐名昶﹐字士都﹐東平須成人。金興定中﹐登進士第。國初爲東平嚴侯幕官﹐中統元年﹐召至京邸﹐明年以翰林侍講學士﹐行東平路總管同議官。至元五年召拜吏部尙書。七年除南京路總管﹐不赴。八年起爲山東東西道提刑按察使﹐遂致仕歸。二十六年卒﹐年八十七。

太常徐公﹐名世隆﹐字威卿﹐陳州西華人。金正大中﹐登進士第。國初爲東平行臺幕官。中統元年﹐拜燕京宣撫使﹐三年除太常卿。至元元年﹐遷翰林侍講學士﹐兼太常卿﹐又兼戶部侍郎。七年拜吏部尙書﹐出爲東昌路總管﹐擢山東道提刑按察使。十五年移江北淮東道。十七年召爲翰林學士﹐又召爲集賢學士﹐皆以疾辭不行。二十二年卒﹐壽八十。

二年移治順天﹐歲饑﹐民乏食﹐公發粟貸之﹐所活者甚眾。三年宣撫司罷﹐公還東平。總管嚴公奏﹕太常登歌樂句﹐聖上觀於日月山﹐旣而發還﹐今十餘年矣。乞增宮懸大樂﹑文舞﹑武舞﹑令舊工教習﹐以備大祀。上可其請﹐就除公太常卿以主之﹐兼提舉本路學校事。四年上問堯﹑舜﹑禹﹑湯爲君之道。公娶書所載帝王事以對。上喜曰﹕汝爲朕直解進讀﹐我將聽之。書成﹐上命翰林承旨安藏譯寫以進。至元元年﹐除翰林侍講學士﹐兼太常卿。朝廷大政諮訪而後行。詔命典冊﹐多出公手。公選前賢內外制可備館閣用者﹐丹百卷﹐曰瀛洲集﹐至今用之。【﹝並出墓志。﹞】

皇元受天命﹐肇造區夏﹐列聖相承﹐未遑文治。上在潛邸﹐獨喜儒士﹐凡天下鴻才碩學﹐往往延聘以備顧問。壬子歲﹐自漠北遣使來徵公﹐見於日月山之帳殿。上方治兵徵雲南﹐因問﹕此行如何﹖公對曰﹕昔梁襄王問孟子﹐天下烏乎定﹖孟子對曰﹕定於一。襄王曰﹕誰能一之﹖孟子曰﹕不嗜殺人者能一之。夫君人者﹐不嗜殺人﹐天下可定﹐況蕞爾西南夷乎﹗曰﹕誠如威卿言﹐吾事濟矣。是歲﹐雲南諸國降。上旣登極﹐每有徵伐﹐必諭以不殺﹐於是四方未稟正朔之國﹐願來臣屬者﹐踵相躡於道。十餘年間﹐際天所覆﹐咸爲一家。土宇之廣﹐開辟以來未有也。不嗜殺之效﹐其捷如此。然一言寤意﹐皆自公發之。

六年作新大都於燕﹐宗廟之制未有議者﹐公奏曰﹕陛下帝中國﹐當行中國事﹐事之大者﹐首推祭祀。祭祀必有淸廟。因以圖上﹐乞敕有司以時興建。從之。踰年而廟成﹐公以所教太常禮樂亦備﹐遂迎祖宗神禦入藏太室﹐因奉安而大饗焉。禮成﹐上悅﹐賞賜良渥。

公明習前代典故﹐尢精律令。事有至難﹐獄有大疑﹐使公決之﹐不暇閱成案﹐立談之間﹐引援區別﹐冰釋理順﹐載法之文﹐法外之意﹐無不包舉。𨿽專門名家者﹐亦不如是之審。至論事﹐口悱悱然若訥者。及秉筆而書﹐頃刻千百言﹐言盡意到﹐燦然成文。人謂尙書說事﹐手敏於口。公之奏議﹐典贍詳悉﹐無迂疏之累﹔古文傳正明白﹐無奇澀之偏﹔歌詩則坦夷瀏亮﹐無雕琢晦深之病﹔四六則駢儷親切﹐無牽就支離之獘。𨿽然﹐在公悉爲餘事。惟愛君憂國之心﹐堅如金石。不以仕宦爲污﹐不以辭退爲髙﹐不以衰老疾病爲憊。苟聞時政有所可否﹐論思獻納﹐常若言責之在己。倦倦不替﹐至死乃已。合於古人畎畝不忘君之義也。【﹝並出墓志。﹞】

廉訪使楊文憲公﹐名奐﹐字煥然﹐奉天人。國初舉進士第﹐授河南路徵收稅課所長官﹐廉訪使。歲壬子﹐參議京兆宣撫司事。乙卯卒﹐年七十。

君母程氏﹐嘗夢東南日光射其身﹐旁一神人以筆授之﹐已而君生。父蕭軒翁﹐以爲文明之象﹐就爲制名。年十一﹐丁內艱﹐哀毀如成人。日蔬食﹐誦孝經爲課﹐人以天性稱焉。又五年﹐師鄕先生吳榮叔。未幾﹐賦策成﹐有聲場屋間。年三十三赴廷試﹐興定辛巳﹐以遺誤下第。同捨盧長卿﹑李欽若惜君連蹇﹐勸試補臺掾。臺掾要津﹐士子慕而不得者。君答書曰﹕先夫人每以作掾爲諱﹐僕無所以肖不能顯親揚名﹐敢貽泉下之憂乎﹗正大初﹐君艸萬言策﹐將詣闕上之。所親謂其指陳時病﹐辭旨剴切﹐他人所不敢言。保爲當國者所沮﹐忠信獲罪﹐君何得焉﹖君知直道不容﹐卽日出國門而西﹐教授鄕裏。【﹝元遺山撰墓碑。﹞】

君著述有還山集六十卷﹐始於古賦﹐次之以古律﹑詩文﹐又次之碑志﹑記說﹑銘贊﹑雜文﹐槪數十卷。隱而天道性命之說﹐微而五經百氏之言﹐明聖賢之出處﹐辧理欲之消長﹐可謂極乎精義入神之妙。天興近鑑三卷﹐自壬辰正月至甲午六月絕筆﹐其書法如古之史臣﹐其議論如胡氏之春秋也。正統書六十卷﹐自唐虞至於五代﹐一年一月一日各有所書事。三代以上存而不議﹐秦漢而後附之以論。其敍曰﹕正統之說其所以禍天下後世者﹐凡以不出於孔孟之前故也。且夫湯武之應天順人﹐後世莫可企及。猶曰﹕予有慚徳﹐武未盡善後世僻王乃復賴前哲﹐槪以正統之傳﹐非私言乎﹗今八例﹐曰得﹑曰傳﹑曰衰﹑曰復﹑曰與﹑曰陷﹑曰絕﹑曰歸。始皇十年貶絕﹑陷者何﹖懲任相之失也﹗太宗傳之而曰得者何﹖志奪宗之惡也﹗責景帝者何﹖短通喪也﹗責明帝者何﹖啟異端也﹗與明宗者何﹖有君人之言也﹗與周世宗者何﹖世宗而在禮樂可興也﹗如是八例﹐其說累數十萬言﹐以謂不如是﹐則是非不白﹐治亂不分﹐勸戒不明﹐𨿽歷百千萬世﹐正統之爲正統﹐昭昭矣。【﹝見魯國東遊錄。﹞】

內翰李文正公﹐名冶﹐字仁卿﹐眞定槁城人。金正大末﹐登進士第。壬辰北渡﹐居太原藩府﹐交辟皆不就。至元二年﹐詔拜翰林學士﹐明年以疾辭歸﹐居元氏之封龍山。十六年卒﹐年八十八。

翰林視艸﹐惟天子命之﹐史館秉筆﹐以宰相監之﹐特書佐之。派有司之事爾﹐非作者所敢自專﹐而非非是是也。今者猶以史館爲髙選﹐是工諛譽而善緣飭者爲髙選也。吾恐識者羞之。【﹝敬齋泛說。﹞】吾聞文章有不當爲者五﹕苟作一也﹔徇物二也﹔欺心三也﹔蠱俗四也﹔不可以示子孫五也。今之作者﹐異乎吾所聞矣﹐不以爲所不當者之爲患﹐惟無是五者爲患。【﹝泛說。﹞】

太史楊文康公﹐名恭懿﹐字符甫﹐奉元人。隱居不仕。至元十二年﹐召至京師﹐未幾辭歸。十六年以修歷召﹐歷成﹐授集賢學士兼太史院事。二十九年以議中書省事召﹐皆以疾辭不行。三十年卒﹐年七十。

十六年詔安南王相惇遣赴都﹐九月入見﹐詔於太史院攺歷。十七年二月副樞領太史易教﹑領太史衡及公等上攺歷。奏曰﹕臣等編考自漢以來曆書四十餘家﹐精思推算﹐晝夜測驗﹐舊儀難用﹐而新者未備。故日行盈縮﹐月行疾遲﹐五行周天﹐其詳皆未精察﹐四方亦未測驗參考。臣等共議﹐權以新儀木表與舊儀所測相較﹐得今歲冬至晷景及日躔所在﹐與所捨分度之差﹐大都北極之髙下﹐晝夜刻長短﹐參以古制﹐創立新法推算﹐成辛巳歷。𨿽或未精﹐然比之前攺歷者﹐附會歷元﹐更立日法﹐令踵故習﹐顧亦無媿。然立每歲測驗﹐修攺歷二三十年﹐庶盡其法。可使如三代日官﹐守其職﹐測驗恆久﹐無攺歲之事矣﹗又合朔歷日﹐日行歷四時一周﹐謂之一歲。日踰一周﹐復與日合﹐謂之一月。一月之始﹐日月相合﹐故謂合朔。自秦廢歷﹐紀漢太初止﹐用平朔法﹐大小相間或有二大者﹐故曰食多在晦日或二日﹐測驗時刻亦鮮中。宋何承天測驗四十餘年﹐進元嘉歷。始以月行遲速定小餘﹐以正朔望﹐使食必在朔﹐名定朔法﹐有三大二小。時以異舊罷之。梁虞■﹝廣刂﹞造大同歷﹐隋劉孝孫造皇極歷﹐皆用定朔﹐爲時所沮。唐傅仁均造戊寅曆﹐定朔始得行。貞觀十九年四月頻大﹐人皆異之﹐竟攺從平朔。李淳風造麟徳歷﹐𨿽用平朔﹐遇四大則避。又言以平朔間之﹐又希合當世﹐爲進朔法﹐使無元日之時。至一行造大衍歷﹐謂天事誠密﹐四大二小何傷﹖誠爲確論﹐然亦循常不攺。臣等更造新曆﹐一依前賢定論﹐推算皆攺從實。今十九年曆﹐自八月後﹐四月並大﹐實日月合朔之數也。是日﹐方列跪未讀奏﹐詔賜魯齋及公坐﹐論曰﹕卿二老毋自勞﹐謹教示諸人耳。四月授集賢學士兼太史院事。【﹝出墓志。﹞】

左丞董忠獻公﹐名文炳﹐字彥明﹐眞定槁城人。少爲槁城令﹐入事潛邸。中統元年﹐宣慰燕南諸道。二年授山東東路宣撫使﹐未至﹐召爲侍禦親軍都指揮使。三年授山東經略使。至元二年授鄧州光化行軍萬戶﹑河南統軍副使。七年攺山東統軍副使。九年遷樞密院判官行院淮西。十一年拜參知政事﹐遂與丞相伯顏合兵伐宋﹐宋亡﹐拜中書左丞。十四年還朝﹐拜僉書樞密院事﹐是年薨﹐年六十二。

王師大舉入宋﹐丞相伯顏行中書省﹐自襄陽東下﹐及宋人戰於陽邏洑。公以九月發正陽﹐十一年正月會丞相於安慶。安慶守將範文虎以城降﹐公請於丞相曰﹕行省兵旣勞於陽邏洑﹐行院兵當前行均勞。宋都督賈似道禦師陳於蕪湖﹐似道棄師走次當塗。公言丞相曰﹕采石當江之南﹐和州對峙﹐不取慮有後顧﹐請先取和州。許之。遂降知州。王喜。三月有詔﹐時向暑﹐師宜持重﹐行中書省駐札建康﹐行樞密院駐札鎭江﹐時眞州﹑揚州堅守不下﹐常州﹑蘇州旣降復叛。久之﹐張世傑﹑孫虎臣約眞﹑揚兵致死於我﹐眞揚兵先期敗﹐不敢出。世傑等陳大艦萬艘碇之焦山下江中勁卒前左公身犯前左﹐載士選別船﹐而弟子士表請從之。公顧曰﹕吾弟僅汝一息﹐吾與士選返﹐士元﹑士秀猶足殺敵﹐吾不汝忍也。士表固請﹐乃請公乘輪船﹐建大將旗鼓﹐翼二子船﹐大呼突陣﹐諸將之飛矢蔽日。戰酣﹐短兵相接﹐宋人亦殊死戰。聲震天地﹐橫屍委伏﹐江水爲之不流。自寅至午﹐宋師大敗﹐世傑走﹐公追及夾灘。世傑收潰卒復戰﹐又破之。世傑走海﹐公船小﹐不可海﹐夜乃還。俘甲士萬餘人﹐悉縱不殺﹐應獲戰艦七百艘﹐宋力自此窮矣。

內翰董忠穆公﹐名文用﹐字彥材﹐忠獻公之弟也。初事潛邸。中統初﹐大名宣撫司奏爲左右郎中﹐歷兵部及西夏行省郎中。至元七年﹐除山東道勸農使﹐攺工部侍郎﹐出爲衛輝總管。十九年召爲兵部尙書﹐明年除禮部尙書﹐遷翰林集賢學士知祕書監。二十二年拜江西行省參知政事。二十五年拜禦史中丞﹐明年除大司農﹐又明年除翰林學士承旨。大徳元年歸老於家﹐薨﹐年七十四。

初遷大司農時﹐欲奪民田爲屯田﹐公固執不可﹐則又遷公爲翰林學士承旨。二十七年隆福太后在東宮﹐以公耆舊﹐欲使公授皇孫經﹐具奏上﹐以上命命之。公每講說經旨﹐必傳以國朝故實﹐丁寧譬諭﹐反復開悟﹐故皇孫亦特加崇禮焉。【﹝行狀﹞】三十一年上命公以其諸子入見﹐公曰﹕臣蒙國厚恩﹐死無以報﹐臣之子何能爲命﹖至再三﹐終不以見。是歲世祖升遐﹐成宗將卽位於上都﹐太后命公從行。旣卽位﹐巡狩三不刺﹐公奏曰﹕先帝新棄天下﹐陛下遠狩﹐不以時還﹐無以慰元元之望﹐宜趣還京師。且臣聞人君猶北辰﹐居�������﹐�����也。上悟﹐卽日可其奏。是行也﹐上每召入帳中﹐問先朝故事﹐公卽盛言先帝虛心納賢﹐開國經世之務﹐談說或至夜半。公自先帝時﹐每侍燕﹐與蒙古大臣同列。裕宗嘗就榻上使賜酒﹐使毋下拜跪飲﹐皆異數也。上在東宮時﹐正旦受賀於眾中﹐見公召使前曰﹕吾鄕見至尊甚憐汝﹐趣親取酒飲之。至是眷賚至渥﹐賜鈔三百錠。是年詔修世祖實錄。公於祖宗世系功徳﹐戚近將相﹐世家勛績﹐皆記憶貫穿。史館有所考訂﹑質問﹐公應之無所遺失。【﹝行狀。﹞】

樞密董正獻公﹐名文忠﹐字彥誠﹐忠穆公之弟也。初事潛邸。中統元年。置符寶局﹐除符寶郎。至元十八年﹐升局爲典瑞監﹐遂除典瑞監卿。未幾﹐拜僉書樞密院事﹐是歲薨﹐年五十二。

國信使郝文忠公﹐名經﹐字伯常﹐澤州陵川人。召居潛邸。歲己未扈從濟江﹐授江淮宣慰司副使。中統元年﹐拜翰林侍讀學士﹐充國信使﹐奉使於宋。宋人館於眞州﹐凡十六年始得歸﹐卒年五十三。公幼不好弄﹐沈厚寡言。金季亂離﹐父母挈之河南﹐偕眾避兵﹐潛匿窟室。兵士偵知﹐燎煙於穴﹐■﹝火欝﹞死者百餘人。母許氏亦預其禍。公甫九歲﹐暗中索得寒葅一瓿﹐扶以飲母﹐良久乃蘇。其卓異於見童稚若此。【﹝髙唐閻公墓志。﹞】金亡北渡﹐僑寓保定。亂後生理狼狽﹐晨給薪水﹐晝理家務﹐小隙則執書讀之。父母欲成其志﹐假館於鐵佛精舍﹐俾專業於迦氏﹐坐達旦者凡五年。蔡國張公聞其名﹐延之家塾﹐教授諸子。蔡國儲書萬卷﹐付公管鑰﹐恣其披覽。公才識超邁﹐務爲有用之學﹐上溯洙泗﹐下迨伊洛諸書﹐經史子集﹐靡不洞究。掇其英華﹐發爲議論﹐髙視千古﹐慨然爲羽翼斯文爲己任﹐自是聲名藉甚。藩帥交辟皆不屑就。初公之使宋也﹐內則峕相王文統忌公害公﹐外則宋權臣似道﹐竊以卻敵爲功取宰相﹐畏公露其丐盟幸免之迹﹐遂主議羈畱。舉國皆知其非﹐似道不卹也。公拘儀眞館十有六年﹐去國未幾﹐而文統伏誅。甫歸國﹐宋探誤國之罪﹐似道殛﹐宋隨以滅。然則懷姦怙寵﹐傾陷善良﹐𨿽暫若得計﹐議發禍敗曾不旋踵﹐抑宋有亡徵﹐公與阨會﹐其患難不渝﹐始終名節﹐僒一時而享萬世者﹐初非不幸也。【墓碑。】公幼至孝﹐撫諸弟極厚﹐待宗族疏近如一。篤友樂施如己者﹐𨿽細惠必報。然偉持方嚴﹐風岸峭立﹐眾不可攀。燻良蕕姦﹐題帖無貸﹐故用世之志﹐適際可爲﹐己墮奇擯﹐旣處幽所﹐日以立言載道爲務。撰續後漢書﹐絀丕儕權﹐還統章武﹐以正壽史之失。著春秋外傳﹑易外傳﹑太極演原古錄﹑通鑑書﹑玉衡貞觀﹑刪注三子﹑一王雅行﹑人志﹐各數十卷。公於辭以理爲主﹐雄渾有气﹐文集若干捲行於世。【﹝墓碑。﹞】

靜修劉先生文靖公﹐名因﹐字夢吉﹐雄州容城人。隱居不仕。至元二十年﹐召爲右贊善大夫﹐未幾辭歸。又召爲集賢學士﹐以疾辭。三十年卒﹐四十五歲壽。延佑中賜謚文靖公。【﹝有祠堂﹐歐陽玄有記。﹞】君天資卓軼﹐早歲讀書﹐屬文落筆驚人。旣久﹐涵浸義理﹐充廣問學﹐故名益大以肆。裕宗方毓徳靑宮﹐聞其賢﹐以贊善大夫召至京師。未幾辭以疾﹐親老歸養。居數歲﹐朝廷尊仰徳誼﹐拜集賢學士﹐又以疾辭﹐踰年遂不起。春秋四十有五。縉紳惜之。【﹝野齋李公撰文集序。﹞】先生上宰相書曰﹕因幼讀書﹐接問大人君子之餘論﹐至如君臣之義﹐自謂見之甚明﹐姑以日近用事言之。凡吾人所以得安居而暇食﹐以遂其生聚之樂者﹐君上之賜也。是以或給力役﹐或出智能﹐各有以自效焉。此理勢之必然﹐亙萬古必不可不易者也。因生四十三年﹐未嘗效尺寸之功﹐以報國家養育生成之徳﹐而恩命連至﹐尙敢偃蹇不出﹐貪髙尙之名以自媚﹐而得罪於聖門中庸之爲教也哉﹗且因自幼及長﹐未嘗一日敢爲崖岸卓絕﹑甚髙難繼之行。或者不察其實﹐止於蹤迹近似者觀之﹐是人有髙人隱士之目﹐因未嘗有此自居也。向者﹐先儲皇以贊善之命來召﹐卽與使者俱行。再奉旨令教學﹐亦實時應命。後以母老中風﹐請還家省視﹐不幸彌畱﹐竟遭憂制﹐遂不復出﹐初豈有意不仕耶﹖今天子一新時政﹐𨿽前日隱晦之人亦將出矣﹗況因非隱者耶﹖因素有羸疾﹐自去年喪子﹐憂患之餘﹐繼以痁瘧。今歲五月瘧疾復作﹐至七月蒸發舊積﹐腹痛如刺﹐下血不已。自念旁無期功之親﹐家無紀綱之僕﹐恐一旦身先朝露﹐必至累人﹐遂遣人於容城墓側營一捨﹐倘病勢不退﹐當居處其中以待盡。遣人之際﹐未免感傷﹐由是病勢日增﹐飲食極減。至八月﹐使者持恩命至﹐因初聞之﹐惶怖無地﹐又累若稍涉遲疑﹐則不惟人臣之心有所不安﹐而蹤迹髙峻﹐已不近於人情矣。是以卽日拜受畱使者﹐待僕病勢稍退與之俱行﹐遷延至今﹐服療百至﹐略無一效﹐乃請使者先行﹐惟閣下俯如矜憫﹐曲賜保全﹐始終成就之。【﹝靜修文集中。﹞】嗚呼﹗金蹂宋踰南﹐兩帝廢徳性之說﹐以辧博長雄爲詞章。發揚稱述﹐率皆誕漫叢雜﹐理偏而气﹐南北崇尙﹐幾無所分別。當是時伊洛之學傳南劍﹐至乾道﹑淳熙﹐士知尊其說闡明之。朱文公統宗據會﹐纖巨畢備﹐正學始崇。又未幾﹐僞學造謗﹐咸諱其以售仕於時。金將亡﹐各各流離自保﹐烏睹所謂經說哉﹖有明其說者﹐獨江漢趙氏﹐私相筆錄﹐尊聞傳信﹐稍自異於流俗。皇元平江南﹐其書捆載以來。保定劉先生因﹐篤志獨行﹐取公文書﹐會粹而甄別之。其文精而深﹐其識專以正。蓋隆平之興﹐使夫道徳同而風俗厚﹐亦不在於目接耳受而有明也。【﹝會稽伯長表公文集。﹞】伏見保定處士劉因﹐隱居教授﹐不求聞達﹐屬裕宗在東宮﹐由布衣起爲贊善大夫授﹐以母老辭去。又以集賢大學士召而不復起﹐是其志趣髙尙﹐有非時輩所敢望。或者謂﹐因矜已傲物索隱之流。臣謂不然﹐夫風俗之薄也久矣﹗世之處士不自貴重﹐聞一人之譽﹐一章之薦﹐喜見顏色﹐惟恐或失﹐不復知有廉恥等事。何則﹖私欲動於中﹐利祿奪於外也。而斯人也﹐授以三品淸要之官﹐辭而不顧﹐非操守有素﹐能如是乎﹖當風俗澆薄之中﹐忽得斯文﹐庶幾息犇競厚風俗﹐而士類亦知懲勸矣﹗【﹝助教吳明進策。﹞】翰林承旨歐陽玄﹐贊先生像曰﹕微點之狂﹐而有沂上風雩之樂﹔資由之勇﹐而無北鄙鼓瑟之聲。於裕皇之仁﹐而見不可畱之四皓﹔以世祖之略﹐而遇不能致之兩生﹐嗚乎﹗麒麟﹑鳳凰﹐圜宇內之不常有也。然而﹐一鳴而六典作﹐一出而春秋成。則其志不欲遺世而獨逞也明矣。亦將從孔子周公之後﹐爲往聖繼絕學﹐爲來世開太平者耶﹗【﹝順天府誌引析津志﹞】

●學校

世祖在王邸時有旨﹐以燕京儒戶免差﹐有碑刻。是時止以大興府學﹐府官春秋二丁致祭﹐有提舉教授專任教養。迨今有提舉一人﹐教授二人﹐學正學錄俱備﹐支郡文宮諸職與京外並同。學在南城章宗養魚池南。學中古刻並石經﹑金朝策士碑等﹐猶有典刑古制焉。此則大都路學。乃作燕京學校志。

太宗五年癸巳﹐初立四教讀﹐以蒙古子弟令學漢人文字﹐仍以燕京夫子廟爲國學。南城文廟有己酉年道士石刻詔云﹕皇帝聖旨﹕道與朵羅角﹑咸得不﹑綿思哥﹑胡土花小通事﹑合住﹑迷速門﹐並十役下管匠人﹑官人﹐這必闍赤一十个孩兒﹐教漢兒田地裏學言語文書去也。不選。但是﹐可以學底公事呵也。教學者﹐宣諭文字﹐但是你每官人底孩兒每﹐去底十八个蒙古孩兒門根底﹐你每孩兒每內﹐更揀選二十二个作牌子﹐一同參學文書弓箭者。若這二十个孩兒內﹐卻與歹底孩兒﹐好底孩兒隱藏下底﹐並斷案打奚罪戾。這孩兒每學得漢兒每言語文書會也﹐你每那孩兒亦學底蒙古言語弓箭也會也。粘哥千僧奴底孩兒亦一同學者﹐若學底會呵﹐不是一件立身大公事那甚麼﹗教陳時可提領選揀好秀才二名管勾﹐並見看守夫子廟道人馮志亨﹐及約量揀選好秀才二﹐通儒道人二名﹐分作四牌子教者。𨿽已先禁治弓箭﹐軍器去來﹐據這上項孩兒每底弓箭不在此限。你每各自鬭教者﹐看誰管者教底先會了也。據住定房舍者﹐那孩兒每教底文書﹐不揀歷日辰﹐起蓋夫子廟廊房﹐並去底孩兒每住的房舍者。那孩兒每教的文書﹐不揀是何文書﹐教都學者。教學施行的文書﹐疾識字的文書者﹐教的時分﹐孩兒每根底休教闌當者。若識字呵﹐背識背寫者。教參學底時分呵﹐自是不蒙古言語去底孩兒每﹐只教漢兒語言說話者﹐會漢兒言語呵。若不漢時言語裏說話﹐卻蒙古言語裏說話﹐一番一簡子打者﹐第二番打兩簡子者﹐第三番打第三簡子者﹐第四番打四簡子者﹐這言語我親省會與來也者。必闍赤每﹐比至會漢兒言語呵﹐說話仰胡土花小通事與兩个熟會言語的通呈轉言語者﹐這必闍赤內有不服教訓難道底人呵﹐具寫姓名﹐我根底奏將來者﹐我這里更不省會那甚麼。仍道與朵羅角﹐仰於新拜降戶內﹐每人撥與使喚的小孩兒一个者﹐各人並教讀人等﹐每人日支米麵各一斤﹐肉一斤﹐本處官人每底孩兒不在此限。外據家糧每人日支米一升﹐這必闍赤孩兒每﹐晚後與解渴酒四瓶。如有愛願就學書人等﹐仰本路課程所官驗人數﹐每人日支米一升﹐不得因而夾帶不是讀書儒人冒請官糧﹐不得違錯。準此﹗蛇兒年六月初九日。

同時有詔二道﹐今載其一。其第二道節該皇帝聖旨﹐燕京去的必闍赤孩兒省諭底聖旨﹐教漢兒文書並言語去也。然𨿽漢兒字難學有﹐那般有𨿽深細的文字不教呵﹐但是容易施行的文字學的會呵﹐不好那甚麼。【以下不專言學校。】

甲午年二月二十四日詔書﹐四教讀者劉某﹑趙某﹐通事二人﹐羅某﹑劉某﹐總教官三員﹐宣授蒙古必闍赤四牌子總馮志亨﹐宣授金牌﹐提舉國子學士﹐中書楊惟中﹐禦前宣國子學事﹑仙孔八合識李志常。按是時國家艸創﹐權就燕京文廟﹐以道士兼教漢兒文字。惟中諱彥誠﹐洪州人﹐時爲中書令領省事﹐憲宗己未卒。時可﹐燕京人耶律中書所薦。志常﹐亦儒者避難爲道家者流﹐濮州人。必闍赤謂學文書者。八哈赤﹐師父之稱。又按﹐建國之始﹐今南城文廟收一修建舊疏﹐云﹕壬午年行省許以樞密院舊基攺建文廟。是歲中都破之第八年也。自是﹐廟有地四頃八十畝﹐皆爲道士馮志亨所據。

又七年己丑﹐太宗皇帝卽位。五年癸巳立四教讀﹐六年甲午金亡。又十五年己酉﹐定宗皇帝之四年也﹐是年十月十五日道士立石。憲宗皇帝元年辛亥﹐道士馮志亨退廟及地﹐與在京儒士主領。明年壬子﹐世祖皇帝潛邸﹐三月令魏祥卿傳旨﹐六月令楊中書傳旨﹐二次令阿魯瓦赤眾斷事官增修文廟。癸丑年六月二日﹐宣授燕京路都總管賽典赤出色銀鈔﹐奉令旨增修一新。此皆文廟石刻所記也。

又載甲寅年令旨一道﹐其文曰﹕長生天气力裏﹐蒙古皇帝福蔭裏﹐忽必烈大王令旨裏﹐道與賽典赤。據恁說將來底宣聖廟並贍學地土﹐已前牙魯瓦赤﹑塔剌渾斷事官每斷定與秀才每來。其先生馮志亨實時當面說與情願分付文字。如今馮志亨卻行爭占奪事﹐爲此今與這文字去也。如委是實已前眾斷定來呵﹐又兼本人旣有情願分付文字﹐如何再爭奪得﹖如今依先斷定底廟捨土地分付與秀才每者﹐馮志亨先生每今後再不得爭奪。準此。甲寅年五月二十八日六盤山口子裏寫來。

又本年七月一日道﹕長生天气力裏﹐蒙哥皇帝福蔭裏﹐忽必大王令旨裏﹐使臣習敕必闍赤到來﹐於七月三十日就宣聖廟﹐會聚燕京儒人趙楠﹑馬大昭等。對眾口傳﹐面奉到忽必烈大王令旨﹐道與燕京秀才每者。你每奏說底已前田地得了也﹐謝的箋文我都理會得也﹐文字說我教好人收著也。你說的道人執結文書﹐要那的則甚麼﹖我先與來的文書﹐你每上了名也﹐不是依著已前皇帝大王體例﹐教以後萬萬年不朽﹐好名聽都知也者。已後我與你每做主底令旨﹐不與去那做甚麼﹖更道與使臣習南必闍赤﹕你上來下去﹐秀才每有的公事言語﹐你休怕﹐我根底奏將來者。

臣夢祥曰﹕自我太祖皇帝開國﹐至太宗皇帝五年癸巳﹐初立四教讀﹐以蒙古子弟參學漢兒文字﹐以燕京爲國學。累朝詔旨﹐取回道士馮志亨占奪亡金學地。及定宗皇帝卽位﹐又十五年辛亥﹐馮志亨始退學地。明年壬子﹐世祖皇帝傳旨﹐斷回廟宇地土與燕京儒人﹐皆記諸石。於此見聖朝崇尙儒教﹐育材備用之至﹐以及列聖廣大之恩﹐繼述愈厚﹐迨今一百五十年矣。而儒士以九等進士﹐入國朝仕。當承平之時﹐則黼黻皇猷﹐翼衛元气﹐紀綱憲度﹐裨贊治政﹔比干戈之際﹐能效死節而進忠者﹐若由成均者幾人﹐登科第者又幾人﹐以儒而吏者又幾人﹐班班可見。而我朝褒忠顯節亦已至矣。所謂上以承先王效忠之志﹐下以成眞儒濟聖之功﹐庶不負開國用儒之初意。君盡君道﹐臣盡臣道﹐於是乎在﹐而區區所以著誌書之意﹐蓋欲炳煥皇元﹐昭彰聖徳﹐以爲學者勸﹐亦曰茂哉﹗

提學詔

○提學詔

上天眷命皇帝聖旨﹕諸路學校久廢﹐無以作成人材。今擬選博學洽聞之士﹐以教導之。據敬鉉可充燕京路副提舉學校官﹐凡諸生進修者﹐選髙業儒生教授﹐嚴加訓誨﹐務要成材﹐以備他日選擢之用。仍仰本路官司﹐常加主領惇勸﹐宜令惟此。中統二年八月二十四日。【﹝碑在講堂西﹐燕京提舉是始於此。﹞】

至元十三年三月日﹐造大都提舉學校官印。【﹝引自徐氏鑄學齋抄本析津志。﹞】

●風俗

酒槽坊﹐門首多畫四公子﹕春申君﹑孟嘗君﹑平原君﹑信陵君。以紅漆闌干護之﹐上仍蓋巧細升斗﹐若宮室之狀。兩旁大壁﹐並畫車馬﹑騶從﹑傘仗俱全。又間畫漢鍾離﹑唐呂洞賓爲門額。正門前起立金字牌﹐如山子樣﹐三層﹐云黃公壚。夏月多載大塊冰﹐入於大長石梘中﹐用此消冰之水醞酒﹐槽中水泥尺深。

幽燕沙漠之地﹐風起﹐則沙塵漲天。顯宦有鬼眼睛者﹐以魫爲之﹐嵌於眼上。仍以靑皂帛系於頭。上多有黑沙者﹐日稍出﹐則髙處卽漧燥。蓋其沙土橫紋故也。

市民多造茶褐木綿鞋貨與人。西山人多做麻鞋出城貨賣﹐婦人束足者亦穿之﹐仍系行纏﹐欲便於登山故也。【﹝以上並見日下舊聞考卷一百四十六風俗引析津志。﹞】

立春﹐太史院奏某日得春﹐移文赤縣﹐以是年立春日支幹。宛平縣或大興縣﹐依上年故事塑春牛﹑勾芒神。比及未立春三日前﹐太史院﹑司農司使請都堂宰輔合府正官﹑司屬官﹐迎太歲神牛於齊政樓之南﹐香花燈燭祀如常。立春之日﹐質明﹐司農守土正官率赤縣屬官﹐具公服拜長官﹐以彩杖擊牛三匝而退。土官大使﹐送勾芒神入祀。中書﹑戶部進春牛。上位﹑儲皇﹑三宮﹑宰輔﹑諸王﹑省院﹑臺﹑部院寺監府。牛制。牛則納音本色蘭坐共一亭﹐案上並飾以金彩衣帶座﹐咸以金裝之﹐仍銷金黃袱蓋於上﹐彩杖渾金﹐垂彩結二尺﹐部官通訖﹐宰輔二人與入宮次第以進﹐然後奉有職位者。

淸明寒食﹐宮庭於是節最爲富麗。起立彩索秋千架﹐自有戲蹴秋千之服。金繡衣襦﹐香囊結帶﹐雙雙對蹴。綺筵雜進﹐珍饌甲於常筵。中貴之家﹐其樂不減於宮闥。達官貴人﹐豪華第宅﹐悉以此爲除祓散懷之樂事。然有無各稱其家道也。

午節﹐宣徽院進寶扇﹑彩索﹑珠花﹑金羅﹑酒醴﹑涼糕﹑香粽。中正院三後所屬衙門﹐各有故典儀物﹐以次進獻。禮部亦然。蓋以此爲大節故耳。

擊球者﹐今之故典。而我朝演武亦自不廢。常於五月五日﹑九月九日﹐太子﹑諸王於西華門內寬廣地位﹐上召集各衙萬戶﹑千戶﹐但怯薛能擊球者﹐咸用上等駿馬﹐系以雉尾﹑纓絡﹐縈綴鏡鈴﹑狼尾﹑安答海﹐裝飾如畫。玄其障泥﹐以兩肚帶拴束其鞍。先以一馬前馳﹐擲大皮縫軟球子於地﹐羣馬爭驟﹐各以長藤柄球杖爭接之。而球子忽綽在球棒上﹐隨馬走如電﹐而球子終不墜地。力捷而熟嫻者﹐以球子挑剔跳擲於虛空中﹐而終不離於球杖。馬走如飛﹐然後打入球門中者爲勝。當其擊球之時﹐盤屈旋轉﹐倐如流電之過目﹐勸者動心駭志﹐英銳之气奮然。𨿽耀武者﹐捷疾無過於是﹐蓋有賞罰不侔耳。如鎭南王之在揚州也﹐於是日王宮前列方蓋﹐太子﹑妃子左右分坐﹐與諸王同列。執藝者上馬如前儀﹐勝者受上賞﹔罰不勝者﹐若紗羅畫扇之屬。此王者之擊球也。其國制如此。

斮柳者於端午日﹐質明鎭南王於府前張方蓋﹐與王妃偕坐焉。是時覃王妃同在﹐諸王妃咸坐﹐仍各以大紅銷金傘爲蓋﹐列坐於左﹔諸王列坐於右。諸王行觴爲節令壽。前列三軍﹐旗幟森然。武職者咸令斮柳﹐以柳條去靑一尺﹐插入土中五寸。仍各以手帊系於柳上﹐自記其儀。有引馬者先走﹐萬戶引弓隨之﹐乃開弓斮柳。斷其白者﹐則擊鑼鼓爲勝﹐其賞如前。不勝者亦如前罰之。儀馬疋咸與前飾同﹐此武將耀武之藝也。【﹝引自徐氏鑄學齋抄本析津志﹞】

六月進肴蔬果。京都六月內﹐月日不等﹐進桃﹑李﹑瓜﹑蓮﹐俱用紅油漆木架。蔬菜﹑茄﹑匏瓠﹑靑瓜﹑西瓜﹑甜瓜﹑葡萄﹑核桃等﹐凡果菜新熟者﹐次第而進。車駕自四月內幸上都﹐太史奏某日立秋﹐乃摘紅葉。涓日張燕﹐侍臣進紅葉。秋日﹐三宮太子諸王共慶此會﹐上亦簪秋葉於帽﹐張樂大燕﹐名壓節序。若紫菊開及金蓮開﹐皆設燕。蓋宮中內外宮府飲宴﹐必有名目﹐不妄爲張燕也。

八月一日﹐與祭太廟官﹐入中書受誓戒﹐詣各原廟行祭禮。

八月﹐灤京太史涓日吉﹐於中秋前後灑馬你子。此節宮庭勝賞﹐有國制。是時紫菊金蓮盛開﹐則內家行在﹐俱有思歸之意。

巡山﹐京都住夏﹐宰相省院臺官聞上位於某日灑馬你子﹐大都住夏﹐宰輔於是日出西山﹐謂之巡山。比回﹐於鎭國寺等處茶飯。

巡倉﹐省院臺官﹐比及車駕至第幾納缽﹐京城省院臺官出通州﹐謂之巡倉。蓋有京畿漕運司故耳。回於某處茶飯。

九月車駕還都﹐初無定制。或在重九節前﹐或在節後﹐或在八月。宮中菊節﹐自有常制。京都街坊市井買賣頓增。駕至大內下馬﹐大茶飯者浹旬。儲皇還宮之後或九日內不等﹐涓日令旨中書或左右丞參議參政之屬﹐於國學開學﹐以羊若干﹐酒若干樽﹐烹宰以燕祭酒﹑司業﹑監丞﹑博士﹑助教﹑典籍等官﹐若或增添﹐亦在主意。【﹝徐氏鑄學齋抄本引析津志。﹞】

十月﹐皇城東華門外﹐朝廷命武官開射圃﹐常年國典。【﹝日下舊聞考卷一百四十八風俗引析津志。﹞】車駕於某日起﹐省院臺官大聚會於健徳門城上。分東西兩班﹐至麗正門聚會﹐設大茶飯。謂之巡城會。自此後﹐則刻日計程迎駕。【﹝日下舊聞考卷五十四城市引析津志。﹞】

罟罟﹐以大紅羅幔之。胎以竹﹐涼胎者輕。上等大﹑次中﹑次小。用大珠穿結龍鳳樓臺之屬﹐飾於其前後。復以珠綴長條﹐禒飾方弦﹐掩絡其縫。又以小小花朵插帶﹐又以金累事件裝嵌﹐極貴。寶石塔形﹐在其上。頂有金十字﹐用安翎筒以帶雞冠尾。出五臺山﹐今眞定人家養此雞﹐以取其尾﹐甚貴。罟罟後﹐上插朵朵翎兒﹐染以五色﹐如飛扇樣。先帶上紫羅﹐脫木華以大珠穿成九珠方勝﹐或疊勝葵花之類﹐妝飾於上。與耳相聯處安一小紐﹐以大珠環蓋之﹐以掩其耳在內。自耳至頤下﹐光彩眩人。環多是大塔形葫蘆環。或是天生葫蘆﹐或四珠﹐或天生茄兒﹐或一珠。又有速霞眞﹐以等西蕃納失今爲之。夏則單紅梅花羅﹐冬以銀鼠表納失﹐今取其暖而貴重。然後以大長帛禦羅手帊重系於額﹐像之以紅羅束髮﹐峩峩然者名罟罟。以金色羅攏髻﹐上綴大珠者﹐名脫木華。以紅羅抹額中現花紋者﹐名速霞眞也。袍多是用大紅織金纏身雲龍﹐袍間有珠翠雲龍者﹐有渾然納失失者﹐有金翠描繡者﹐有想其於春夏秋冬繡輕重單夾不等﹐其制極寬闊﹐袖口窄以紫織金爪﹐袖口才五寸許﹐窄卽大﹐其袖兩腋折下﹐有紫羅帶拴合於背﹐腰上有紫摐系﹐但行時有女提袍﹐此袍謂之禮服。【﹝南燻殿圖像考引自永樂大典服字韻引析津志﹞】

官大街上作朝南半披屋﹐或斜或正。於下賣四時生菓﹑蔬菜﹐剃頭﹑卜算﹑碓房磨﹐俱在此下。剃頭者以彩色畫牙齒爲記。碓則望東南偏爲之。咸稱鄕老云﹐搗碓東南有故事。磨則以土爲貯面之渠。如菓﹑菜以荊筐爲之﹐以代竹。酒以木作長桶盛之擔送﹐名酒稍。

又有紅漆四方盒。有替者盛諸般菓子﹐仍以方盤鋪設案上。若官員﹑士庶﹑婦人﹑女子﹐作往復人情﹐隨意買送。以此方盤不分遠近送去。此盒可以蔽風沙﹐並可收拾﹐並遠年之器。又其下者﹐以荊盤盛於地下﹐或矮桌零賣﹐如燒餅之類。復有以土作墻案﹐貨餅食者。

街市蒸作面糕。諸蒸餅者﹐五更早起﹐以銅鑼敲擊﹐時而爲之。及有以黃米作棗糕者﹐多至二﹑三升米作一團﹐徐而切破﹐秤斤兩而賣之。若蒸造者﹐以長木竿用大木杈撐住﹐於當街懸掛﹐花饅頭爲子。小經紀者﹐以蒲盒就其家市之﹐上頂於頭上﹐敲木魚而貨之。

都中顯宦稅碩之家﹐解庫門首﹐多以生鐵鑄獅子。左右門外連座﹐或以白石鑿成﹐亦如上放頓。若公府站臺上﹐兩南角亦如上制。

市人多服羊皮禦冬寒﹐只一重不復添加。比至來年三﹑四月間﹐多平價賣訖﹐甫及冬冷時卻又新買﹐不復問其美惡﹐多服之。皮袴亦如之﹐多是帶毛者﹐然皆窄狹﹐僅束其腿脛耳。

都中經紀生活匠人等﹐每至晌午以蒸餅﹑燒餅﹑庶餅﹑軟■﹝米凡﹞子餅之類爲點心。早晚多便水飯。人家多用木匙﹐少使筯﹐仍以大烏盆木杓就地分坐而共食之。菜則生蔥﹑韭蒜﹑醬﹑幹塩之屬。

湛露坊自南而轉北﹐多是雕刻﹑押字與造像牙匙筯者﹐及成造宮馬大紅秋轡﹑懸帶﹑金銀牌面﹑紅絳與貴赤四緒絳﹑士夫靑匾絳並諸般綫香。有作萬歲藤及諸花樣者﹐此處最多。

海子﹐東西南北與樞密院橋一帶人家婦女﹐率來浣濯衣服﹑布帛之屬﹐就石搥洗。

都中橋梁﹑寺觀﹐多用西山白石琢鑿闌干﹑狁猊等獸。靑石爲磚﹐甃砌大方﹐樣如江南。鏡面磚﹐光可鑑人。凡橋梁﹑閘門﹑壩堰﹐俱以生鐵鑄作錠子﹐陷定石縫。

木市街停塌大杈﹐叉木柱﹑大小檀椽桷並舊破麻鞋。凡磚瓦﹑石灰﹑靑泥﹑麻刀。【眞靑泥﹐不用黑煤調石灰﹑自是眞靑泥。出於西山。】其破麻鞋﹐役人於水中淨洗曬漧﹐用刀斫爛﹐撏開葺葺﹐如麻薴。若驗船做竈泥炕﹐並用之。

市中醫小兒者﹐門首以木刻板作小兒﹐兒在錦棚中若方相模樣爲標榜。又有穩婆收生之家﹐門首以大紅紙糊蔑筐大鞋一雙爲記﹐專治婦人胎前產後以應病證﹐並有通血之藥。而生產之家﹐門懸艸圈﹐上系以紅帛﹐則諸人不相往來。

在京衙門﹐騶卒各有等第。省官織繡團花﹐校尉﹑樞密院同禦史臺﹐以靑字木牌。省部銀字木牌。大都府皂團領布衫﹐錫朱字牌。首領者辮髮方檐帽。

都中官員士庶之家﹐聘女將嫁之明日﹐家人送女兒入堂中澡浴。男家一應都散湯錢﹐凡應役者賞有差。男家復把避風盞之類﹐比及出門﹐輕者十封﹐及有剃面錢之類。遲明則出嫁。

西宮後北街﹐系內家公廨﹐率是中貴人居止。每家有閽人﹐非老卽小﹐自朝至暮司職﹐就收過馬之遺。皇后酒坊前﹐都是槽坊。各處名望館﹐凡櫛不間﹐於內多有產次。此地別無他經紀。

城中內外經紀之人﹐每至九月間買牛裝車﹐往西山窯頭載取煤炭﹐往來於此。新安及城下貨賣﹐咸以驢馬負荊筐入市﹐蓋趁其時。冬月﹐則冰堅水涸﹐車牛直抵窯前﹔及春則冰解﹐渾河水泛則難行矣。往年官設抽稅﹐日發煤數百﹐往來如織。二﹑三月後﹐以牛載艸貨賣。北山又有煤﹐不佳。都中人不取﹐故價廉。

醫獸之家﹐門首地位上以大木刻作壺瓶狀﹐長可一丈﹐以代赭石紅之。通作十二柱﹐上搭蘆以禦羣馬。灌藥之所﹐門之前畫大馬爲記。

城市人家不祠祖禰﹐但有喪孝﹐請僧誦經﹐喧鼓鈸徹宵。買到棺木﹐不令入喪家﹐止於門檐下。候一﹑二日卽舁屍出﹐就檐下入棺。擡上喪車﹐卽孝子扶轅﹐親戚友人挽送而出﹐至門外某寺中。孝子家眷止就寺中少坐﹐一從喪夫燒毀﹐寺中親戚飲酒食肉﹐盡禮而去。燒畢﹐或收骨而葬於累累之側者不一。孝子歸家一哭而止﹐家中亦不立神主。若望東燒﹐則以漿水﹑酒飯望東灑之﹔望西燒﹐亦如上法。初一﹐月半﹐灑酒飯於黃昏之後。色目大食等﹐則各從本俗。近年﹐亦有色目人不丁憂之例。

市人俗禁﹐人家有喪亡﹐一應賣烏盆﹑叫賣諸物﹐敲打有聲﹐卽來相搏罵﹐爲之驚屍。又喫飯時﹐人於隔壁拍打鋪陳﹐卽宣叫﹐弗令人爲之﹐名曰咽食。

顯宦之宅外門內﹐多作皮帽屋﹐以其似皮帽之制也。【﹝以上引自徐氏鑄學齋抄本析津志。﹞】

●歲紀

元宵宣徽院﹑資正院﹑中政院﹑詹事院﹑三後衙門﹐每歲常辦進士燈燭﹑糕面﹑甜食之類﹐自有故典。皇城遊﹐二月十五日。累朝故典﹐事見歲時風紀內。

四月八日浴佛。宮庭自有佛殿﹐是曰剌麻。送香水黑糕齋食奉上﹐有佛處咸誦經贊慶。國有淸規﹐一遵西番教則﹐京城寺宇進有等差。

十月開垛場。十月太史院涓日﹐都府差官於東華門外作葦茅﹐南向北三所﹐北向南如之﹐約三百步。西一所卽儲皇﹑諸王等﹐二所省院宰輔﹐第三所武職樞所。安措定﹐候旨。至正十六年特旨﹐翰林學士承旨月魯帖木兒﹐提調丞相定住﹐除監修國史。後一日﹐聖上在西宮﹐丞相略聚﹐請太子開垛場禦弓。得旨﹐百辟導從﹐至垛場﹐端箭調弓﹐自有主者揖讓升降﹐動有國典﹐俱用小金僕姑。【名小追風箭。】其制﹕宰執奉弓執箭﹐跪以進﹐太子受弓後﹐發矢至髙遠﹐名射天狼。【﹝俗呼射天狗﹐束芻爲艸人以代天狼﹐非侯。﹞】三矢而止。宰執揖讓﹐進拜太子後﹐開弓發數矢。諸王如上發矢﹐不以虎侯﹐豹虎熊侯﹐以艸爲人作侯﹐遵國典也。以次射畢﹐於別殿張盛燕﹐極豊厚。散飯﹐上位賜月魯帖木兒銀一定﹐羊軆。蓋以勞其提調執事之役也。此謂之胸子茶飯。【﹝胸用牛者﹐俗又名射艸人。﹞】

十一月﹐【﹝達元﹑省方﹑郊祀﹑田獵﹑禮樂﹑立後﹑王禮﹑往聘﹑下嫁﹑徵伐﹑命相﹑冊謚。﹞】回回歷【﹝用紫色印之。﹞】太史院以冬至日進歷。上位﹑儲皇﹑三宮﹑省院﹑臺﹑百司﹑六部﹑府寺監並進。歷有四等﹐國子歷﹑畏吾兒字歷﹑回回歷並上進。上位自有光白厚紙﹐用采色畫成諸相屬。拜郊祀﹐除宰輔軍政之歷﹐非授時之歷也。內庭之歷﹐非士庶可詳﹐姑識其聞見耳。

十二月﹐宮苑以八日佛成道日﹐煮臘八粥﹐帝師亦進。士庶有力之家﹐丰殺不同﹐饋送相尙﹐亦故典也。自此後﹐省臺院各府寺路監大小衙門﹐並儀鳳司屬﹐整點隊伍﹐社直準備朝賀大禮。富春樂﹕【﹝歲時風紀松云撰。﹞】正月皇宮元夕節﹐瑤鐙炯炯珠垂結。七寶漏鐙旋曲折﹐龍香爇律吹大蔟﹐龍顏悅。綜理王綱多傅說﹐鹽梅鼎鼐勞調燮﹐鐙月交輝云翳絕。尊休徹天街﹐是處笙歌咽。

正月一日﹐百官待漏於崇天門下。【﹝詳見朝儀元會聖節同。﹞】二日後﹐內外百辟朝賀飲宴。後隨時說選。丁酉年正月一日﹐內八府宰相領禮部中書省相國﹐以外國大象進士﹐並說納粟補官選。自此後常於斡耳朵聚﹐涓日入中書署事﹐設大燕﹐成典也﹐六部如之。京官𨿽已聚會公府﹐仍以歲時慶賀之禮﹐相尙往還迎送﹐以酒醴爲先﹐若殽饌﹐俱以排辦於案卓矣。如是者數日。車馬紛紜於街衢﹑茶坊﹑酒肆﹐雜沓交易至十三日﹐人家以黃米爲餈糕﹐饋遺親戚﹐歲如常。市利經紀之人﹐每於諸市角頭﹐以蘆葦編夾成屋﹐鋪掛山水﹑翎毛等畫﹐發賣糖糕﹑黃米棗糕之類及辣湯﹑小米團。又於艸屋外懸掛琉璃蒲萄鐙﹑奇巧紙鐙﹑諧謔鐙與煙火爆杖之屬。自朝起鼓方靜﹐如是者至十五﹑十六日方止。宮中有世皇所穿珍珠垂結燈﹐殿上有七寶漏燈。三宮燈夕﹐自有常制﹐非中外可詳。世皇建都之時﹐問於劉太保秉忠定大內方向。秉忠以今麗正門外第三橋南一樹爲向以對﹐上制可﹐遂封爲獨樹將軍﹐賜以金牌。每元會聖節及元宵三夕﹐於樹身懸掛諸色花燈於上﹐髙低照耀﹐遠望若火龍下降。樹旁諸市人數﹐發賣諸般米甜食﹑餅庶﹑棗面糕之屬﹐酒肉茶湯無不精備﹐遊人至此忘返。此景莫盛於武宗﹑仁宗之朝。近年枯瘁﹐都人復栽一小者培植其旁﹐隨年而長。十六日名燒燈節﹐市人以柳條掛焦追於上叫賣之。至十九日﹐都城人謂之燕九節﹐傾城士女曳竹杖﹐俱往南城長春宮﹑白雲觀﹐宮觀蕆揚法事燒香﹐縱情宴翫以爲盛節﹐猶有昔日風紀。曳竹之說見於紀遺。

太廟薦新。春行享禮﹐曰祀。四孟以大祭﹐雅樂先進﹐國朝樂後進﹐如在朝禮。每月一薦新﹔以家國禮。喝盞樂﹐作粉羹饅頭﹑割肉散飯﹐薦時菓﹑蔬韭﹑天鵝﹑鶿老鳥。初獻﹐勛舊大臣怯薛完眞。亞獻﹐集賢大學士或祭酒。終獻﹐太常院使。並用法服﹐宮闈令啟後神龕。大案上菓﹕菱米﹑核桃肉﹑雞頭肉﹑榛子仁﹑栗仁﹔菜﹕筍﹑蔓靑﹑芹葅﹑韭黃﹑蘆菔﹔神廚禦飯不等。見下月﹐酥酪﹑鮪魚。犧牲局養餵牛馬以供祭祀﹐苑中取鹿。又西山獵戶供祭祀野獸﹐後位下﹐牲羊和易於市。藉田署﹐取米以供粢盛﹐【﹝貴山﹑晉山﹐﹞】取水光祿寺。柱把酒﹑【﹝四孟用﹐﹞】霄州蒲萄酒﹑馬你子。

二月天都初八日﹐京西鎭國迎牌出﹐鼓樂鏗鍧儕觱篥。金身佛﹐善男信女期元吉。白傘帝師尊帝釋﹐皇城望日遊宮室。聖主后妃宸覽畢。勞宣力﹐金銀緞匹君恩錫。

至元丁卯四年﹐世祖皇帝用帝師班言﹐置白傘蓋於禦座之上﹐以鎭邦國。仍置金輪於崇天門之右﹐鐵柱髙數丈﹐以鐵緪四系之﹐以表金轉輪王統制四天下﹐皆從帝師之請也。西鎭國寺﹐乃察必皇后創﹐蓋功徳之寺﹐藏下有石室﹐以藏其蓋寺之餘﹐【﹝詳見前注是實。﹞】累朝不開﹐遵祖訓也。

二月二日﹐謂之龍擡頭。五更時﹐各家以石灰於井畔周遭糝引白道﹐直入家中房內﹐男子婦人不用掃地﹐恐驚了龍眼睛。自此後﹐市人以竹拴琉璃小泡﹐養數小魚在內﹐沿街擎賣。

八日﹐平則門外三里許﹐卽西鎭國寺﹐寺之兩廊買賣富甚太平﹐皆南北川廣精麄之貨﹐最爲饒盛。於內商賈開張如錦﹐咸於是日。南北二城﹐行院﹑社直﹑雜戲畢集﹐恭迎帝坐金牌與寺之大佛遊於城外﹐極甚華麗。多是江南富商﹐海內珍奇無不湊集﹐此亦年例故事。開酒食肆與江南無異﹐是亦遊皇城之亞者也。過此﹐則有詔遊皇城﹐世祖之故典也。其例於慶壽寺都會﹐先是得旨﹐後中書札下禮部﹐行移各屬所司﹐默整教坊諸等樂人﹑社直﹐鼓板﹑大樂﹑北樂﹑淸樂﹐儀鳳司常川提點﹐各宰輔自辦嬸子車﹐凡寶玩珍奇﹐希罕蕃國之物﹐與夫百禽異獸諸雜辦﹐獻賞貢奇互相誇耀﹐於以見京師極天下之壯麗﹐於以見聖上兆開太平與民同樂之意﹔下戶部關撥錢糧﹐應付諸該衙門分辦社直等用﹐各投下分辦簇馬只孫筵會﹐俱是小小舍人盛飾以顯豪奢。凡兩京權勢之家﹐所蓄寶玩盡以角富。蓋一以奉詔﹐二以國殷﹐故內帑所費﹐動以二三萬計。

五日二日或三日七日點舉﹐每聚會則散茶飯﹑饅頭﹑麵食﹐俱各豊腴。省院臺大小衙門﹐諸司局﹑寺﹑坊﹑院﹑社直人等﹐並用供給﹐乃能舉此勝事。比及齊辦﹐中書省官奏﹐於十五日蚤﹐自慶壽寺啟行入隆福宮繞旋﹐皇后三宮諸王妃戚畹夫人俱集內廷﹐垂掛珠簾。外則中貴侍衛﹐縱瑤池蓬島莫或過之。迆邐轉至興聖宮﹐凡社直一應行院﹐無不各呈戲劇﹐賞賜等差。由西轉東﹐經眺橋太液池。聖上於儀天左右列立賬房﹐以金繡紋錦疙﹐捉蠻纈結﹐束珠翠軟﹐殿望之若錦云繡谷﹐而禦榻置焉。上位臨軒﹐內侍中貴鑾儀森列﹐相國大臣諸王駙馬﹐以家國禮﹐列坐下方迎引﹐幢幡往來無定﹐儀鳳教坊諸樂工戲伎﹐竭其巧藝呈獻﹐奉悅天顏。次第而舉﹐隊子唱拜﹐不一而足。從歷大明殿下﹐仍回延春閣前蕭墻內交集。自東華門內﹐經十一室皇后斡耳朵前﹐轉首淸寧殿後﹐出厚載門外。宮墻內妃嬪女女嬙罟罟皮帽者﹐又豈三千之數也哉﹖可謂偉觀宮庭﹐具瞻京國﹐混一華夷﹐至此爲盛﹗其遊止斯或就東華門而散會﹐寔蓋累朝故事不缺。近年惟太師右丞相脫脫奉旨﹐前後相遊城二次。上位儲皇﹐三宮后妃俱有賞賚﹐慰其勞於後事也。惟上獨厚﹐緞金銀楮帛各一扛車﹐可謂寵渥天至矣﹗自此以後未見重舉﹐姑筆此﹐餘可類推。

是月也﹐北城官員﹑士庶婦人女子﹐多遊南城﹐愛其風日淸美而往之﹐名曰踏靑鬭艸。若海子上﹐車馬雜沓﹐繡轂金鞍﹐珠玉璀璨﹐人樂升平之治﹐官無風埃之虞﹐政簡吏淸﹐家給人足﹐亦莫盛於武宗﹑成宗﹑仁宗之世。自此後遊翫無虛日。上自內苑﹐中至宰執﹐下至士庶﹐俱立秋千架﹐日以嬉遊爲樂﹐紅女之事殆庶幾焉。然醉臥隔廉﹐香風並架﹐花靴與繡鞋同蹴﹐錦帶與珠襦共飄﹔縱河朔之娉婷﹐散閨闈之旖妮﹐此遊賞之勝事也。

盧師山﹐【二月二日﹐南北二城遊賞如燕九節。】太廟薦新﹕果含桃﹑菜﹑筍﹐並準孟春。祭物﹕哈八兒魚﹑鮪魚﹐二者並黑龍江進﹐其地用樺皮船。神廚禦飯﹑禿禿麻﹑羊頭﹑羊肺﹑粉羹﹑饅頭﹑酪解粥。【﹝余並同前。﹞】

三月京師寒食早﹐苑墻柳色搖宮艸﹐太室薦新皇祖考。培街道﹐元勛銜命歌天保。紫燕遊絲穿翠葆﹐桃花和飰淸明到﹐追遠松楸和淚掃。鶯花曉﹐人心莫逐東風老。是月三日祭三皇﹐上命函香﹐遣大臣代之祀。近於庚申年始用雅樂﹐仿釋奠。是月三日﹐都城風俗﹐謂此日可脫窮貧者﹐競以菽黍稭紐作圓圈﹐自以此圈套其首自足﹐擲之水中﹐云脫窮以訖。二十八日﹐乃嶽帝王生辰﹐自二月起﹐傾城士庶官員﹑諸色婦人﹐酬還步拜與燒香者不絕﹐尢莫盛於是三日。道塗買賣﹐諸般花菓﹑餅食﹑酒飯﹑香紙塡塞街道﹐亦盛會也。【﹝詳見祠祀門。﹞】太廟薦新﹕菜﹑韭﹑葑﹑卵﹑鴨。

四月吾皇天壽旦﹐丹墀華蓋朝儀粲﹐警蹕三聲嚴外辯。聽呼贊﹐千官虎拜咸歡忭。禮畢相君擎玉■﹝角戔﹞﹐云和致語昌宮燕﹐十六天魔呈舞旋。大明殿﹐齊稱萬壽祈請晏。是月八日﹐帝師剌麻堂下曁白塔﹑靑塔﹑黑塔﹐兩城僧寺俱爲浴佛會﹐宮中佛殿亦嚴祀云。初一日﹐各衙門大小官員於中書省誓蒞。二日﹐降禦香入太廟。三日﹐省官與祭官入廟行祭祀禮﹑太常禮儀院司之。初四日﹐蒸餅行賽北嶽菩薩勝會﹐用花玆大羊﹐無主廟﹐有案﹐輪流馬會首。十七日天壽聖節﹐【﹝見歲紀朝儀。﹞】太史院涓吉日﹐大駕幸灤京﹐遵成憲也。【﹝吉日預前期定。﹞】火室房子﹐卽累朝老皇后傳下宮分者﹐先起本位﹐下官從行。國言火室者﹐謂如世祖皇帝以次俱承襲皇后職位﹐奉宮祭管一斡耳朵怯薛女孩兒﹐關請歲給不闕。此十一宮在東華門內向北﹐延春閣東偏是也。自駕起後﹐都中止不過商賈勢力﹐買賣而已。惟畱守司官主禁苑中貴怯薛者職。其故典﹐所謂閉門畱守﹐開門宣徽。是已各行省宣使並差官起解一應錢糧。常典﹐至京又復馳驛上京飛報﹐住夏宰臣多取稟於灤都。兩京使臣交馳不絕﹐聲迹無間﹐直至八月中秋後﹐車駕還宮﹐人心始定。太廟薦新﹕羔﹑冰。

五月天都慶端午﹐艾葉天師符帶虎﹐玉扇刻絲金綫縷。懷荊楚﹐珠鈿彩索呈宮禦。進上涼糕並角黍﹐宮娥彩索纏鸚鵡﹐玉屑蒲香浮綠醑。葵橊吐﹐鑾輿歲歲先淸暑。節前三日﹐中書禮部辦進上位禦扇﹐扇面用刻絲作諸般花樣﹐人物﹑故事﹑花木﹑翎毛﹑山水﹑界畫﹐極其工致﹐妙絕古今。若退暈﹑淡染如生成﹐比諸畫者反不及矣。仍有金綫戲繡出升降二龍在雲中。以玉爲柄﹐長一尺﹐琢雲龍升。上以赤金塡於刻文內﹐又用金綫條縛之如綫系﹐或扇團以銀綫纏之﹐如是者凡數樣﹐制俱不同。有串香柄﹑瑪瑙﹑犀角﹐成雕龍鳳﹐金塗其刻。又有拂子﹐用潔白細冗軟牛毛﹐亦有染色者不一。資正院﹑中正院進上﹐系南城織染局總管府管辦﹐金條﹑彩索﹑金珠﹑翠花﹑面靨﹑花鈿﹑奇石﹑戒止﹑香粉﹑胭脂﹑洗藥﹐各各精制如扇拂。一如上位儀式。太子詹事院並如上儀進。將作院進彩畫扇﹑翠扇﹑金碧山水扇﹑金紗﹑金羅﹑白索等。如涼糕﹑粽餅並同。典飲局並同。光祿寺酒﹑涼糕﹑密棗糕﹑粇米粽﹑金桃﹑禦黃子﹑藕﹑甜瓜﹑西瓜﹐並同各大衙﹐並依上年故事。宣徽院爲首﹐領八作司等院﹐其三官詹事院屬司﹐並如上年式。是節諸項進呈﹐所費五千餘定。灤都行在資正院﹑織染總管府﹐差官一員﹐乘傳赴上都﹐進上位及三宮後﹐以表裏答勞之﹐此常典也﹐或在中途不可定止。是節上自三公宰輔﹑省院臺﹐俱有畫扇﹑彩索﹑拂子﹑涼糕之禮﹔中貴官同﹐故其費厚也。都中於節前二三日﹐小經紀者於是中角頭闤闠處﹐蘆葦架棚掛畫﹐發賣諸般涼糕等項。【﹝事見風紀。﹞】市中賣艾虎﹑泥大師﹑彩綫符袋牌等﹐大槪江南略同。南北城人於是日賽關王會﹐有案﹐極侈麗。貂鼠局曾以白銀鼠染作五色毛﹐縫砌成關王畫一軸﹐盤一金龍﹐若鼓樂﹑行院﹐相角華麗﹐一出於散樂所制﹐宜其精也。太廟薦新﹕菓﹕桃﹑李﹑禦黃子﹑甜瓜﹑西瓜﹑藕﹑林擒﹑李子﹑菜﹕胎心菜﹑蒜﹑茄﹑韭﹑蔥﹑玉瓜﹑苦菜。神位前﹐涼糕﹑粇米粽﹑香棗糕﹑扇拂百索﹐一如所進儀式。無敢有忒酒﹑馬你子﹑筍﹑蒲﹑含桃。六月京師日逢六﹐五更汲水勞僮僕﹐豆面油塩香馥馥。經三伏﹐晨昏鼎鼐調和足。垂舌獅龐伸復縮﹐橊花噴火蒲翻綠﹐雨過藉田苗秀育。皇家福﹐更期四海俱丰熟。是月也﹐京師中多市麻泥﹑科斗粉﹑煎茄﹑炒韭﹑煎餅。五更競汲水﹐以備合醬之用﹐咸謂此日水與獵水相同﹐仍以此日曬漧肉﹐猶獵味也。丁酉年重五日制此詞。是日西北行樞密院遺金字圓牌使臣﹐管絆靺鞨一人﹐同列呼爲聖人。蓬頭垢膩身﹐無裳衣﹐口食泥土﹐不通言泥﹐就令其居樞密院﹐就令其人祈雨﹐至昏得一小雨﹐雷電交作﹐次夜又雨﹐後以無足取財﹐太師汪家奴卻之﹐大慊眾望。太廟薦新﹐瓜菓﹑彘﹑大下麥。

六月灤京天使速﹐恭迎禦酒幹羊肉。原廟宗禋分太祝﹐包茅縮伯五十年。調玉燭﹐史館宸儀天日煜。油然臣子■﹝羔上火下﹞墻肅﹐釋樂祼將從國俗。天威矚﹐不遐皇祖貽多福。是月大都涓日﹐遣翰林院官一員﹐赴上都注香。比到﹐大臣奏上位﹐親囑香授與使者﹐函香﹑禦酒﹑幹羊諸祭物﹐乘傳回京。至健徳門外禮賢亭住夏﹐宰輔百官恭迎至京。凡各寺內有影堂者﹐分其祭儀﹐遣大祝酒﹐則宣徽院令光祿寺一如故事。翰林院三朝禦容。【﹝見祭祀門。﹞】七月皇朝祠巧夕﹐化生庭院羅金璧﹐彩綫金鍼心咫尺﹐堪憐惜。星前月下遙相憶﹐鈿盒蛛絲覘順逆﹐觚稜螢度涼生腋﹐天巧不如人巧懌。年光擲﹐長生殿裏空塵迹。都中人民﹐此日迎二郎神賽願。富人家祀﹐先用麻稭奠酒爲誠﹐買紙錢冥衣燒化於墳。謂元送寒衣﹐仍以新土覆墓。市中小經紀者﹐仍以蘆葦夾棚﹐賣摩訶羅巧神泥塑﹐人物大小不等﹐買者紛然。宮庭宰輔﹑士庶之家咸作大棚﹐張掛七夕牽牛織女圖﹐盛陳瓜﹑菓﹑酒﹑餅﹑蔬菜﹑肉脯﹐邀請親眷﹑小姐﹑女流﹐作巧節會﹐稱曰女孩兒節。覘卜貞咎﹐飲宴盡歡﹐次日饋送還家﹐亦古今之通俗也。上京於是日命師婆涓吉日﹐勑太史院涓日灑馬戾﹐灑後車﹐轅軏指南﹐以俟後月。太廟薦新﹕菓﹑菜﹑鶵鸝。

八月兩京秋恰半﹐金閨勝賞冰輪碾﹐玉管南宮音乍轉。霓裳燕﹐穆淸一曲雲中按。寶釧生涼侵玉腕﹐瑤觴九醞瓜新薦﹐月色人心同繾綣。深宮晚﹐一聲促織瑤階畔。是月也﹐元宰奏太史師婆﹐俱以某日吉﹐大會於某處﹐各以牝馬來﹐以車乘馬潼【﹝詳見歲儀駕回﹞】都城當諸角頭。市中設瓜菓﹑香水梨﹑銀絲棗﹑大小棗﹑栗﹑禦黃子﹑頻婆﹑柰子﹑紅果子﹑松子﹑榛子諸般時菓發賣。宣徽院起解西瓜等菓時蔬北上﹐迎接大駕還宮。宮中怯薛官與畱守官﹐此一月﹐日陳鋪設金繡茵褥﹐請詣赴錦褥納失失﹐胖褥﹑■﹝毛兪﹞■﹝毛瞿﹞地衣﹐便殿銀鼠璧衣﹐大殿上虎皮西蕃結帶璧幔之屬﹐並利用監﹑貂鼠局﹑茶疊兒局人匠鋪設﹐仍各怯薛主之。北城南城內外多人﹐咸望聖駕回日近﹐買賣資羨﹐例有喜色﹐寔人情感聖澤之至望也。上都大安合及宋汴京熙春合﹐我元易置於灤之湫潭之上。至正年間﹐今上新蓋穆淸合與大安相對﹐合之西陲俱有殿﹐特出層霄﹐冠於前古。下亦三面別有殿﹐北有山子殿﹐上位每於中秋於此合燕賞樂﹐如環佩隱隱然在九霄之上﹐著意聽之﹐杳不可得﹐是爲天下第一勝景。蓋其地勢抱皇城﹐締構非凡故耳。然入八月﹐則瓊樓玉宇﹐髙處不勝寒矣。多人南歸之心﹐早已合矣。至是時﹐上位﹑宮中諸太宰﹐皆簪紫菊﹑金蓮於帽﹐又一年矣。而其下百辟﹑執事﹑駕前樂工﹑伎女﹐思歸尢爲浩切矣。上都有老畫師潘子華﹐年逾七十﹐畫紫菊﹑金蓮﹑野艸﹑閒花﹐官員往往構之。作土儀簪珥紅葉﹐上位亦然﹐謂之賞紅葉。黃花時節﹐蕭然有淸秋淒愴之意﹐前詞故及之。太廟薦新﹕菓﹑菱﹑黃栗。

九月登髙簪紫菊﹐金蓮紅葉迷秋目﹐萬乘時還勞萬福。麾幢矗﹐云和樂奏歸朝曲。三後鑾輿車碌碌﹐寶馳象轎香雲簇﹐玉斧內儀催雅卜。天威肅﹐禦人早已籠銀燭。大駕於八月內或九月初﹐自李陵臺一納缽之後﹐次第而至居庸關南佛殿﹐亦上位自心刱造﹐並過街三塔﹐雄偉據髙﹐穹碑屹立。西則石壁﹐東則陟峻深壑﹐蔚爲往來之具瞻﹐界截天塹﹐古今重名﹐此其一也。過此有黃堠店﹐人煙湊集﹐回視山北景物則不侔矣。至龍虎臺﹐髙眺都城宮苑﹐若在眉睫。上位﹑三宮﹑儲君至此﹐千官﹑百辟﹑萬姓多人仰瞻天表﹐無不歡忭之至。再一納缽卽三疙疸也。【﹝詳見迎駕門。﹞】獨守衛軍指揮﹑畱守怯薛﹑百辟於此拜駕﹐若翰苑泊僧道鄕老﹐各從本教禮祝獻﹐恭迎大駕入城。【﹝詳見迎駕門。﹞】上位﹑儲君﹑正宮俱入厚載門。二後﹑三後鑾輿﹐一如上儀﹐於鳳池坊南﹐從西入西宮。自平明入城﹐比及宮車及宮則晚矣。禦人俱以金龍紅紗長柄朱漆龍杖﹐挑擔大紅燈籠罩燭而迎入矣。是日﹐都城添大小衙門﹑官人﹑娘子以至於隨從﹑諸色人等﹐數十萬眾。牛﹑馬﹑驢﹑騾﹑駝﹑象等畜﹐又稱可謂天朝之盛。上位下馬后﹐茶飯次第﹐一如國制﹐三宮亦同﹐各有投下。宰相數日後﹐涓吉日入省視朝政﹐設大茶飯﹐然後銓選。但上位行在處﹐無不說選﹐各省院部亦然。若斡耳朵省院臺官自有定所。【﹝詳見朝儀。﹞】是月九日﹐都中以面爲糕饋遺﹐作重陽節﹐亦於闤闠中笟筴蘆席棚叫賣。如七夕﹐午節。市人又多以小扛車上街沿叫賣。士庶官員亦以追節爲重﹐往還燕禮如常故事。太廟薦新﹕果﹑梨﹑棗﹑黍﹑粱。

十月天都掃黃葉﹐酒漿出城相雜還﹐爇送寒衣單共祫。愁盈頰﹐追思淚雨灰飛蝶。太室迎寒應祭祫﹐黃鍾中管應鍾協。鬯祼神來誠敬浹﹐音容勰﹐常儀太尉應當攝。【﹝太尉主祭地﹐故郊祀太尉攝行。﹞】是月﹐都城自一日之後﹐時令謂之送寒衣節。祭先上墳﹐爲之掃黃葉。此一月行追遠之禮甚厚。𨿽貧富咸稱家丰殺而誠敬。時思風俗﹐人倫之重者也。皇城東華門外﹐朝廷命武官開射圃常年國典【﹝詳見朝儀門。﹞】太廟薦新﹕菓﹑菜﹑兔﹑麻﹑稻。冬月京中號朔吹﹐南郊駕幸迎長至﹐繡綫早添鸞鳳翅。爭相試﹐辟寒犀進宮娥憙。龍裏中官多寵貴﹐銀貂靑鼠裘新制﹐白馬寶鞍銜玉轡。藏閻戲﹐鴛衾十酒人貪睡。是月冬至日﹐太史院進歷﹐回回太史進歷﹐又進畫歷。後市中卽有賣新曆者。宰相於至日﹐親率百辟恭賀﹐上位根前遞手帕﹑隨貢方物。士庶人家並行賀禮﹐饋遺塡道﹐遇節物時令﹐自然歡懌。太廟薦新﹕獐。

臘月皇都飛臈雪﹐銅盤凍折寒威冽。八日朱砂香粥啜﹐宮娥說﹐氈幃窣下休教揭。鼎饌豪家兒女悅﹐豊充羊醴勞烹切。九九梅花塡未徹﹐嚴宮闕﹐宰臣準備朝元節。是月八日﹐禪家謂之臘八日。煮紅糟粥﹐以供佛飯僧。都中官員﹑士庶作朱砂粥。傳聞﹐禁中一如故事。儀鳳司﹑教坊司﹑云和署﹐啞奉禦﹐日日點習社直﹑樂人﹑雜把戲等﹐以備新元部家委官一同點視。咒師於年近除日﹐於宮中大明殿牌下﹐西蕃咒師以扇鼓持咒﹐供羊﹑馬﹑牛﹑酒等物﹐陳設於殿庭。咒師數人﹐動梵樂念咒﹐兩人牽手巾﹐一人以水置其中﹐謂之灑淨。以諸般肉置於桶中﹐二人擡而出殿前﹐一人執黑旗於前﹐出紅墻門外﹐於各宮繞旋﹐自隆福宮﹑興聖宮出﹐馳馬擊鼓舉鐃奔走﹐出順承門外二里頭﹐將所致桶中諸肉拋撒以濟人﹐謂之驅邪。【﹝引自徐氏鑄學齋抄本析津志﹞】

●物產

金﹑銀﹑銅﹑鐵﹑錫﹑畫眉石﹐同出齋堂。其石燒鍋﹑銚﹑盤﹐𨿽百年亦不損壞﹐得名。拳桃﹑葡萄﹑禦桃【貢】﹑禦黃子﹑頻婆﹑禦茄﹑密黃﹑黃精﹑威蕤﹑杏油﹑蠟﹑紙﹑麻鞋﹑石灰﹑乳餅﹑香貍﹑野豬﹑獐麂﹑獾﹑章雞﹑角雞﹑雉﹑石雞。

諸菜敍﹕無菜則曰饉﹐歲荒則曰饑。饑饉相仍。古人云﹕咬得菜根斷﹐何事不可爲﹗又曰﹕平生事﹐百甕虀。又曰﹕士大夫不可一日不知此味﹐而菜果可少歟﹗蓋昔人欲深知此味者﹐戒口腹便嗜﹐從心於饕餮爾。是故丹鼐鉶鑊﹐咸鑄以饕餮獸面﹐以口吞嚙牛﹑羊﹑豬蹄者﹐深有意焉。特人以學而不察味而玩之﹐寧不自愧﹗夫澗芹﹑沼沚﹑溪毛﹐可薦於祖廟﹐可羞於王公。凡耕田﹑灌園﹑沃蔬﹐大夫士又何嘗廢哉﹗山殽﹑野蓛﹑苜蓿之類﹐食之寄諸珍味﹐從可知無擇焉。然種蒔則又各隨其地土之宜﹐風气之不同乎﹖幽燕朔漠﹐雪風霜﹐固其宜也。而其所種咸異﹐或采於山澗﹐或種於田園﹐初無定止﹐亦各有時令主之。今采其目見口嘗者與聞而知者﹐並書於是﹐乃作菜志。

白菜﹐莙薘﹑甜菜﹑蔓靑﹑同蒿﹑葫蘆﹑蘿葡【紅﹑白。】葫蘆服【黃﹑白。】王瓜﹑茄【白﹑紫﹑靑。】天靑葵【卽藿也。】赤根【波菜。】靑瓜【蛇皮瓜。】稍瓜﹑冬瓜﹑蒲﹑筍﹑蔥﹑韭﹑蒜﹑莧﹑瓠﹑塔兒蔥【層蔥。】回回蔥。

右家園種蒔之蔬。

壯菜【卽升麻。味最苦最香﹐甜爲上。】蕨菜【甘則味愈佳。】解蔥【如玉簪葉﹐味香。一如蔥﹐食之解諸毒。】山韭【與園韭同。】山薤【與家種同。】黃連芽【以水煮過。】木蘭芽【湯渫過。】芍藥芽﹑靑虹芽﹑灑花芽﹑灰條【紫白葉圓者。】紫團參【味如山藥﹐卽雞兒花。】槐﹑柳﹑椿﹑梨芽﹑山藥【石縫中生者尢佳。】沙參【淺土生。】皮袴腳【葉皺而味甜。】馬齒莧【治痔。】黃雀花﹑樀蒜【野蒜﹐甚廣。】楡古路錢﹑刺楡仁﹑七擊菜﹑段木芽﹑赤子兒﹑重奴兒﹑芃科﹑豆芽﹑帶三﹑絡英﹑唐菇英﹑山石楡﹑黃必苗【七月有。】養術苗﹑鶯雀兒【黃花﹐生英作角兒。】人杏【如杏﹐葉長而大。】山蔓靑﹑春不老【卽長十八也。】甘露【若地蠶也。】白皮【味如鼠耳艸﹐香甘﹐作米食必用之﹐與粉相使。】苦馬裏【甜﹑苦二等﹐丰州虛內勝勝極多。】沙芥﹑地椒【朔北﹑上京﹑西京等處皆有之。】山蔥﹑戲馬菜﹑白菜。

右京南﹑北﹑東﹑西山俱有之﹐土地所宜。在端午前俱可食﹐午節後傷生。

茴茴蔥【蕁麻林最多﹐其狀如匾蒜﹐層疊若水精蔥﹐甚雅﹐味如蔥等。淹藏生食俱佳。】髙麗菜【如葵菜﹐葉大而味極佳﹐脆美無比。】苦苗菜﹑爽頭【生不落樹上﹐其大者如枇。】磨菇【在官山生﹐其地極冷。】懶頭【生檞葉木上。】香簟【官山。】沙菌。

右菌之屬。

藥之品

艸花之品

菓之品

木之品

竹之品

谷之品

黍之品

豆之品

艸之品

家具之屬

荊條器

野蔬之品

瑞獸之品

獸之品

鼠狼之品

翎之品

題詠

異土產貢

○藥之品

黃精【齋堂村再廣。】葳蕤﹑楡仁﹑半夏﹑柴胡﹑升麻﹑荊芥﹑薄荷﹑當歸﹑蒼朮﹑黃芩﹑地黃﹑細辛﹑五味子﹑山川烏﹑烏頭﹑茯苓﹑茯神﹑防風﹑鎖陽﹑大黃﹑善化屯甘艸【保安善屯產。】

○艸花之品

牡丹【出排林村﹐南城﹐千葉白。】芍藥【椒山產。】桃【鄕桃。】拳桃﹑冬桃﹑山桃﹑麥熟桃﹑鸚哥觜桃﹑梅【江南本。】杏【拳杏。】桃杏﹑小杏﹑山杏﹑禦黃子【如江西蘇山李﹐核小﹐惟黃不紅者味甘。】李【似江南小李﹐紅靑。】林擒花﹑紅柰子【似小李﹐靑黎。】頻婆【結子最晚﹐在禦黃子陵﹐大如桃﹐味佳。】櫻桃【含桃大如珠。】石橊﹑海棠﹑荼縻﹑合歡花【在翰林院﹐夜則葉俱合﹐名馬纓。】棗【龍瓜棗﹐金絲棗﹐小菜﹑胖菜。】荷【千葉白蓮。】芡秋子【似紅李而味勝。】禦馬纓﹑紫荊﹑石竹﹑葵花﹑金盞兒花【金歐菊。】山丹﹑松丹﹑木香﹐薔薇﹑刺薇﹑粉團﹑月季﹑紫菊﹑金蓮【並上都﹐𨿽艸屬﹐皆入畫。】雁傳書【紫花與雁無異。】芍藥【六月間花﹐有千葉大紅者。】獅頭石竹【與南不同。】長十八【白花﹐紅絲﹐白豆。大𨿽幹亦不攺色﹐不凋爛。上都田者﹐作人事用。】馬藺兒【靑﹑紅﹑黃紫色不等。】大花菊【翎根。】樓子﹑芍藥﹑玉簪﹑葵【榦葉葵。】望江南。

右乃上京花艸之名。

○菓之品

葡萄【有如馬乳者進上而紫﹐小核。】頻婆【大如桃﹐上京者佳。】桃【絡絲桃﹑麥熟桃﹑大拳桃﹑山紅桃﹑鸚嘴桃﹑禦桃﹑九月桃﹑冬桃。】栗【西山栗園﹑齋堂栗園﹑寺院栗園﹑道家栗園﹑慶壽寺栗園。祖師以華嚴經爲字號種之。當身迷望﹐歲收數十斛﹐爲常住供。紫荊關下有栗園﹐尢富。歲收栗數千斛。今爲官軍占據之。】瓜【進上瓜甚大﹐人止可負二枚﹐又有小者﹐西山產亦佳。西瓜﹑甜瓜﹑苦瓜﹑冬瓜﹑靑瓜﹑黃瓜。】胡桃﹑香水梨﹑大梨【小山梨。】榛【漢榛胡榛。】棗【牽絲棗﹑胖小﹐密龍瓜﹐匾。】山桃【可取打油﹐香甘腴美小山梨尢佳。】山杏【不食肉﹐取其仁﹐味香﹐甘如把耽。】

○木之品

椴木﹑澀木﹑赤郭木﹑楡木﹑樺木﹑櫸柳木﹑槐木﹑松木﹑楸木﹑桑木﹑梨木﹑白楊木﹑牛筋木﹑靑陽木﹑椿木﹑柏木﹑荊﹑榛﹑橡。

○竹之品

舌竹﹑苦竹﹑綠竹。

○谷之品

髙苗靑﹑詐張柳﹑撐破倉﹑乞達靑﹑鵝兒黃﹑紅鐲腦。

右數等最柰上﹐平川田宜布之﹐猛風烈日無妨。

八稜﹑鏩子﹑皮包﹑賈四﹑狗見愁﹑餓殺狗。右數等髙山上柰風﹐宜種之。

白糙﹑毛谷【進上。】臨熟變﹑狗虫靑﹑柰風鬭﹑麻熟。

○黍之品

糯黍【卽黃黍﹐米宜醞酒。】小黍【宜食。】秫黍【粒大而谷殼厚。】

○豆之品

黑豆﹑小豆﹑綠豆﹑白豆﹑赤豆﹑紅小豆﹑豌豆﹑板豆﹑羊眼豆﹑十八豆。

○艸之品

示儉艸【在大明殿下﹐丹墀之東。以米闌護之﹐世皇旨。】包茅【出湖廣常徳﹑灃州﹐三脊茅是也。上位鬯祼所用﹐在灰池之內﹐每歲進上﹐重報本也。】蓍艸【產汝寧府﹐卽蔡州。白龜池上者佳。此伏羲畫卦揲蓍之祖本也。每歲進上者九尺長﹐公卿七尺﹐各有等第。此二艸皆植禦園。】

○家具之屬

鐵絡﹑量罐﹑椛架﹑馬槽﹑大小木櫃﹑鐙檠﹑盤【髙麗榧子木刳成或旋成﹐大小不等﹐極爲朴質。凡碗碟﹑盂﹑盞﹑托﹑大槪俱有。】櫥﹑矮桌﹑矮牀﹑門匡﹑窗隔﹑蒙古棺【用大木去外皮﹐削成圓木﹐以金戒開作蓋﹐中刳作人形﹐冠服﹐一如平時。合之以鐵條釘合之。】

右此等木器多在海子橋南甚多。哈達門外亦有﹐然皆麄作生活。蓋朔地風沙塵土﹐惟用油漆塗飾窗欞﹐𨿽內廷亦不用純漆。

○荊條器

笆﹑筐﹑笟籃﹑車撘﹑雀籠﹑雜籠﹑米囤﹑無底圈﹑炊飯荊笆﹑糞筐﹑門籬笆﹑屋椽笆﹑挑菜筐。

右荊條籠制諸項器用﹐都城人廣用之。

柳條簸箕﹑斗升﹑井桶﹑車箕筐﹑撮米斗﹑擔水斗。

右以柳條紐編成器﹐無不稱用。

蒲帽畬【有蓋。】蒲合【作韉。】蒸餅盒﹑酒蓋﹑座團﹑鞍韉﹑方座﹑酒甕蓋。

右蒲艸編成﹐有雙單之制。

碾﹑碾房【以牛﹑馬﹑驢﹑騾拽之。每碾必二三疋馬旋磨﹐日可二十餘石。舊有扇廚﹐甚不勞力。西山齋堂村有水磨﹐日夜可碾三十餘石。揙糠則有廚﹐有上輪連者。】旱碾【半邊石糟﹐如月樣﹐數人相推﹐力難而未熟。】紡紗碾【其制甚巧﹐有臥車立輪﹐大小側輪﹐日可三五十斤。】纑紗碾【俱望東南﹐多不在人家房屋內。故老傳云﹕金國替燕﹐人咸感江南之人。後都人詢問昔時供給﹐貢賦糧米俱在江南﹐遂以碾望東南﹐上朝揖而拜。故名搗碾東南。示不忘昔日供給也。】杵臼【多以車頭爲之﹐或以木木兜癭挽之木爲之。亦有就其石之大小爲之。然都中自以手杵者﹐甚廣﹐蓋以杵臼﹐星之燕分地故應之。】蒜臼【鐘鼓前及海子橋上多有之﹐麄惡殊甚。】

○野蔬之品

落雜菜子【杵米。】蒼耳子【可取油。】莠子【杵米。】粺艸子【杵米。】芃蒿子【杵米。】金喬麥【俗呼羊蹄根杵面。】黃臘子﹑紫蘇子【作油。】仁杏子【杵米。】喬麥花葉【幹者杵舂爲末﹐作餅食之。】海藻【庚子年京都人鑿冰而取之﹐煮以充饑﹐救人數萬計。】

右上家具及野艸實。補遺。

○瑞獸之品

角端【太祖皇帝行次東印度骨鐵關﹐侍衛見一獸﹐鹿形馬尾﹐綠毛而獨角﹐能爲人言﹕汝軍宜回早。上怪問於耶律楚叔。公曰﹕此獸名角端﹐日行一萬八千里﹐解四夷語﹐是惡殺之象。蓋上天遣云﹐以告陛下﹐願承天心﹐宥此數國人命﹐定陛下無疆之福。卽日下令班師。】

○獸之品

獅【金色毛﹐尾長﹐尖上有黑毛。口紅如血﹐目睛電閃。二鐵系於項下﹐分東西以木橛系之。】象【房在海子橋金水河北一帶。房甚髙敞。丁酉年元日進大象﹐一見﹐其行似緩﹐實步闊而疾攛﹐馬乃能追之。髙於市屋檐﹐羣象之尢者。庚子年﹐象房廢。今養在芹城北處﹐有暖泉。】豹【金錢毛色﹐甚雄偉。躑躅無停住﹐通有六七﹐隨牽至靼靼山田則■﹝口芻﹞之﹐遇獸無有不獲。】彪【羈於馬后﹐背田則縱之。毛色光耀﹐日照之則有五色花紋。捕獸則蹲伏艸莽中﹐卒然禽之﹐是其態也。】虎【柙項首不甚明﹐仍系之。有索纏束於頸項之間。欲其出﹐先以大索及挺撞其柙﹐迨其威稍警﹐則以手套其喉咣﹐而其拽出則飼之﹐立常以水銀拌肉餧啖之﹐蓋欲其筋力軟而抑其威勢也。】安答海【卽野駱駝也。似驢而差小也。項下垂癭毛﹐朔北野馬川甚廣。其性深喜婦便溺﹐見則忘軀而吸飲之﹐蓋其地艱於水故也。因其喜飲水﹐故以誘其來而陷穽塡獲焉。卽自禁中有之。】黃羊【朔方山野中廣有之。毛黃紅色﹐疏而長。小耳﹐兩角亦尖小﹐成數羣常百數。上位駕回﹐圍獵以奉上膳。其肉味精美﹐人多不敢食。】駱駝【西番﹐寧夏﹐甘肅之北和林者爲好﹐毛色白者﹑黃者﹑黑者最廣。回回田地者多單峯。髙大﹐負重致遠﹐不勞力也。】騾【西域來者異於常﹐髙大過於馬。其行日可五七百里。常見者﹐止不過隨大官爲從人與駕婦人車轎者。及耕田之類則不及馬。】驢【都中有花﹑黑﹑白分明者﹐日可行二﹑三百里﹐時常有之。■﹝馬乍﹞■﹝馬孟﹞牛頭﹐唇反居上﹐驢毛﹐矮小而醜﹐駕車力過牛遠矣。】羚羊【京西山廣有之﹐夜則掛角於險峻巖崖之上以唾。其蹺捷如飛﹐履險如夷。山人乩其往來﹐多獲之。俗呼爲野羊是也。】獐﹑麂﹑麋﹑鹿﹑兔﹑野豕﹑炰香子﹑獾﹑狼﹑豺。【在所山谷俱於不述。】

○鼠狼之品

銀鼠【和林朔北者爲精﹐產山石罅中。初生赤毛靑﹐經雪則白。愈經年深而雪者愈奇﹐遼東嵬骨多之。有野人於海上山藪中鋪設以易中國之物﹐彼此俱不相見﹐此風俗也。此鼠大小長短不等﹐腹下微黃。貢賦者﹐以供禦幃幄﹑帳幔﹑衣﹑被之。每歲程工於南城貂鼠局﹐諸鼠惟銀鼠爲上﹐尾後尖上黑。】靑鼠【其尾有靑慘色﹐光潤瑩軟。腹下有白毛寸許﹐制衣靑爲衣﹐而白者縫掇爲搭護﹐仍以銀鼠緣飾或水獺黑貂並佳。】靑貂鼠【毛色微靑黃﹐差小冗厚﹐輕軟﹐制衣亞於銀鼠。】山鼠﹑赤鼠﹑花鼠【又次之制衣。】火鼠【極北有之﹐生大石山中。以之爲衣﹐卽火澣布也。】黑貂【黑而毛厚者爲上﹐多以之爲領緣。達官以爲衣﹐多以前面衿飾以納失失間絲之異表而出之。有以銀鼠帶尾爲衣飾。緣以黑貂尢爲精美。黑貂間白毛者謂之浣毛。】九節狐﹑赤狐【可作緩帽及幃帳被之屬。】黑貍﹑靑貍﹑花貍﹑豺狼【有靈性﹐知風候﹐能嚙人。三五爲羣﹐人不敢向。】麝【又名香子﹐毛黑﹐露二牙。其性固而舊蹤足認﹐蓋遺糞在焉。積之甚廣﹐斷不他適。若其肝其膝﹐蓋皮心肺皆香麝也。大小不等﹐今西山在處咸有之。肉味脆美。】

右諸獸畜之皮【朔方並制爲衣服﹐名之曰亦出軍毛衣也。】

○翎之品

海東靑【遼東海外隔數海而至﹐嘗以八月十五渡海而來者甚眾。古人云﹕疾如鷂子過新羅是也。努而幹田地﹐是其渡海之第一程也。至則人收之﹐已不能飛動也。蓋其來饑渴困乏﹐羽翮不勝其任也。自此然後始及東國。有制﹐犯遠流者至此地而能獲海靑者﹐卽動公文傳馹而歸﹐其罪贖矣。嘗諏昔寶赤云﹐海靑之外一翅﹐七日或七八日始得至努兒幹﹐其气力不資或饑而眼亂者多溺死。凡能逮此地者﹐無不健奮。故其於羽獵之時﹐獨能破駕鵝之長陣﹐絕雁騖之孤褰﹐奔眾馬之木魚﹐流九霄之毛血。雲間獻奏﹐臂上功勛﹐此則海靑之功也。論其貴重﹐常以玉山爲之立。欲其爪冷﹐庶幾無病﹐冬月則以金繡擬香墩與之立﹐夜則少令其睡。其替毛觀其糞條﹐揣其肥瘠﹐進食而加減之。二替者則又有其說也。按食之際加藥食次第焉。其首籠帽﹐多奇巧金繡﹐以小紅纓﹑馬尾爲束緊之制。爪腳上有金環束之﹐系以軟紅皮系之﹐弗以紅條﹐皆革也。若欲縱放﹐則解而縱之。橫飛而直上﹐可薄雲霄。昔寶赤者﹐國言養鷹之蒙古名﹐亦一怯薛請受而出身之快捷方式也。夫事鷹鷂之謹細養護過於子之養父母也。於是松云子爲之歌曰﹕饑飽有則﹐調攝有時﹐有添心補心瀉心之法﹐有布軸毛軸藥軸之施。飛則擊鼓敲魚以助其力﹐收其俯摹解渴以慰其饑。一出二出爲止﹐一替二替三替爲奇。海靑則立乎饑玉山﹐鴉鵑則立乎繡皮﹐撇條驗其肥瘠﹐補翅助其奮飛。海靑亦有數種﹐玉嘴玉爪爲稀。黃鷹仍有幾般﹐黃眼黑眼爲異。養餵之效﹐備見於斯﹐松云是說可采。乃亦想其庶幾援翅者﹐以其翅別取翅接而補之。】白海靑【白上有黑點者。】靑海靑﹑白黃鷹﹑黃鷹﹑皂雕﹑鴉鶻﹑赤鶻﹑兔鶻﹑角鷹﹑白鷂﹑崖鷹﹑魚鷹﹑鐵鷂﹑木骨鷂﹑崧兒﹑百雄﹑茸垛兒。

以上俱爲羽獵之雄者。

○題詠

劉靜軒題曰海靑詩云﹕

皂雕赤鷂世紛紛﹐羽翮何如白錦文。

東海飛來一點雪﹐西風透入萬重云。

老拳獨擊頭鴉腦﹐俊目仍看狡兔羣。

玉食所需誰可得﹐夜來丹詔賜元勛。

大學士陳熙山﹕

怒挾天風海外來﹐修翎如劍斫雲開。

翻身陟上千尋起﹐得雋雄攀一點回。

萬里老拳無脫爪﹐滿鞲英气不凡材。

山狡野雉休回首﹐神物無心到艸萊。

劉靜軒﹕

扶余玉瓜舊曾聞﹐靑鳥猶沾海气吞。

海上風標有如此﹐眼中神俊更憐君。

平蕪未灑頭鵝血﹐春水惟開獵騎門。

過眼昏鴉莫回首﹐霜拳髙興在層雲。

天鵝﹐又名駕鵝。大者三五十斤﹐小者廿余斤。俗稱金冠玉體幹皂靴是也。每歲﹐大興縣管南柳中飛放之所。彼中縣官每歲差役鄕民﹐廣於湖中多種茨菇﹐以誘之來遊食。其湖面甚寬﹐所種延蔓﹐天鵝來千萬爲羣。俟大駕飛放海靑﹑鴉鶻﹐所獲甚厚。乃大張筵會以爲慶也﹐必數宿而返。【詳見羽獵門。】

禿鶖﹐能食蝗虫蝻子﹐有旨不敢捕食。其形醜惡﹐來則成羣﹐無虫蝗多少﹐悉能食之。而吐出復聚於石上﹐復食之。其頭如長袋。

鶿老﹐在空中飛鳴旋繞三二日﹐必有大風。形如灰鶴差小。

地鵏﹐與天鵝同類﹐但項短而赤。黑花毛﹐甚肥﹐或十斤之上者有之。味與鵝相儕﹐細膩﹐香﹐味美。

地臿大鳥似雉﹐身黑圈﹐黃白毛﹐眼邊紅﹐臉綠﹐嗉赤﹐背項黃白花。尾可長四五尺。裝簇馬首尾者是也。與雉尾同長而可觀爾。故曰尾短曰雉﹐尾長曰辛雞。然亦雉類。白雉卽白鷴也。

朱鷺﹐紅觜紅頭。飛起見翅下淡紅﹐俗呼曰黃鴨﹐與白鷺等爾。構巢於矮樹之上﹐不甚畏人。西山廣多。

鉤觜鷺鶿﹑香匙觜鷺鶿﹑此朔地有之﹐余嘗見其飛喙﹐故書。

山雞﹐遼東人養﹐方才十日卽趕令入山。但候九十月間卽自山捕而歸﹐一一紐死﹐帶毛雞入京中貨之。其色黑﹐味與家雞同。

鶡雞﹐本出眞定﹐九月拔毛﹐一歲三次拔之﹐蓋欲爲罟罟上簪帶也。其本出蔚州五臺山。毛之髙者非三五定不得。其髙者貴重如此﹐尊儀表也。

花頭鴨與江南者蓋多來海子內。與太液池中水鴨萬萬爲羣。丙申年﹐京南白溝等處食盡田苗﹐稼將欲成熟﹐遭此厄難﹐官糧大減﹐𨿽申朝廷﹐物害如故。

雉雞﹑錦紮﹑鷓鴣﹑赤眼鸛﹑喜鵲﹑烏鴉﹑白頸鴉﹑班鳩﹑翠禽﹑山鷓﹑山和尙﹑早種谷﹑拖白練﹑樂官頭﹑杜鵑﹑黑翼﹑胭脂雞﹑靑灰丳﹑黃灰丳﹑啄木﹑絆鷓﹑鵪鶉﹑山雉﹑拖紅練。

以上在處通有﹐故記其名。

角雞﹐味淸潔而美﹐其毛尖而有紋﹐堪畫。

石雞﹑小雞黑色味美﹐二者西山有之。

章雞﹐黃毛黑緣﹐尾長四五尺﹐若野雉尾﹐今之簇馬系於尾者。

銀﹑靑二鼠賦【除靼靼田地有。】通事問徵賦﹐乃約以明年某月某日﹐到來此山中林間相會﹐隨所出產將來。若至期不突﹐則以靑鼠﹑銀鼠皮諸色皮貨﹐不以遠近深淺﹐悉於此日來納。若此日不至﹐則以其所納稅賦之物附掛於樹枝上﹐曰你不至誠我至誠﹐有言說而去。

苦察羊﹑牛﹑馬【無頭有身。】海馬﹑海驢﹑脫落不花﹑皆賦也。哈八魚﹐髙麗等處貢賦【大則以三車載之。】猶爲此未盡﹐此進上之魚﹐以祀太廟。

○異土產貢

野駱駝﹐卽安答海﹐形似騾﹐毛色淡黃黑﹐野馬川最廣。彼中人多設陷穽﹐伺其成羣來飲水時逐入穽中。如獲之﹐故有野駱駝宮在西北上﹐其地水少故也﹐無非沙漠。

白花鹿﹐直西北上來則成羣﹐人設綱罟﹐取者養於家﹐以取你﹐名曰鹿你子。鹿之性最喜飲陰人小便﹐專俟有遺者﹐則忘命飲之﹐此其受禽之愚也。

樹你子﹐直北朔漠大山澤中﹐多以樺皮樹髙可七八尺者﹐匊而作斗柄稍。至次年正二月間﹐卻以銅鐵小管子插入皮中作癭癅處﹐其汁自下﹐以瓦桶收之﹐蓋覆埋於土中﹐經久不壞。其味辛稠可愛﹐是中居人代酒﹐仍能飽人。此樹取後多枯瘁。

葡萄酒﹐出火州窮邊極陲之地。醞之時﹐取葡萄帶靑者。其醞也﹐在三五間磚石甃砌漧淨地上﹐作甃■﹝玆上瓦下﹞缺嵌入地中﹐欲其低凹以聚﹐其甕可容數石者。然後取靑葡萄﹐不以數計﹐堆積如山﹐鋪開﹐用人以足揉踐之使平﹐卻以大木壓之﹐覆以羊皮並氈毯之類﹐欲其重厚﹐別無曲藥。壓後出閉其門﹐十日半月後窺見原壓低下﹐此其驗也。方入室﹐眾力■﹝扌羿﹞下氈木﹐搬開而觀﹐則酒已盈甕矣。乃取淸者入別甕貯之﹐此謂頭酒。復以足躡平葡萄滓﹐仍如其法蓋﹐復閉戶而去。又數日﹐如前法取酒。窨之如此者有三次﹐故有頭酒﹑二酒﹑三酒之類。直似其消盡﹐卻以其滓逐旋澄之淸爲度。上等酒﹐一二杯可醉人數日。復有取此酒燒作哈剌吉﹐尢毒人。

棗酒﹐京南眞定爲之﹐仍用些少曲蘗﹐燒作哈剌吉﹐微煙气甚甘﹐能飽人。

椹子酒﹐微黑色。京南眞定等處咸有之。大熱有毒﹐飲之後能令人腹內飽滿。若口﹑齒﹑唇﹑舌﹐久則皆黧。軍中皆食之﹐以作餱糧﹐幹者可以致遠。【﹝以上並見順天府誌引析津志。﹞】

西山滑石根名之曰﹕不灰木。以之爲粗布﹐不畏火。今西山有之。【﹝日下舊聞考厥一百五十物產引析津志。﹞】

●屬縣

宛平縣

大興縣

固安縣

順義縣

良鄕縣

昌平縣

東安縣

○宛平縣

正廳名承宣堂張巖有記﹐立治右。

廨宇

新建宛平縣門記。宛平之爲邑。密邇王室﹐承命百司﹐指揮旁午﹐賦辭稠疊。環四境﹐控六鄕﹐地方千里。左潞河﹐右太行﹐前抵涿郡﹐後倚居庸﹐四郊憧憧。郵傳供辦之役﹐率以爲常。神州赤縣﹐民湊而俗雜﹐非才不能以立功﹐非智不能以使民﹐故朝廷擇才委職加難焉。然政非官不乂﹐官非署不肅﹐是以君子思一日之葺而不敢後也。

延佑乙卯﹐前令尹李承直世昌﹐顧公署狹陋﹐無以壯縣儀﹐遂植壞起廢﹐先飾廳事﹐序以兩廊﹐次爲幕﹑爲庫﹑爲庖湢﹑爲囹圄﹐構屋近六十楹﹐惟門之制尙闕﹐殆非所以尊吏治崇化之意也。至治癸亥﹐今闔縣諸公論治之暇﹐謂門闥弗立﹐失於因循﹐其可乎﹖亟建之。自監縣賽甫丁忠顯﹑縣侯承徳張讓﹑縣丞李從仕文裕﹑範登仕珪封﹑從仕徳裕﹑主簿將仕愛材﹑孟將仕幹楊﹑將仕忽都不花﹑縣尉進義趙成﹑典史趙鼎﹑王惟正﹑閻成舉﹐無異同之論﹑協力以署。其門經始於秋七月﹐落成於仲冬月。南北廣四尋﹑深得其半﹐規制巖巖﹐匪奢匪僭﹐使吏治尊﹐而民物聳﹐其用力亦窮矣。主簿愛材手書堂門之眉﹐仍請記於予﹐俾刻石以示來者。嗚呼﹗士或不泄邇可以致遠﹐不遺細可以圖大﹐況門爲縣之光範乎﹗世之吏以趨應目前﹐苟簡憚攺作﹐苟可撐抉﹐以了歲月爲能﹐視諸公寧無愧乎﹖公等果悉心竭節﹐乘時就功﹐推此心持之以久﹐終之以不偏﹐他日守大邦﹐爲右內史﹐未必不由此明府其勉旃。泰定元年文林郎湖廣等處儒學提舉。【﹝順天府誌引析津志﹞】

山川

惡風嶺在宛平縣西北淸水村。

渾河金口銅閘在宛平縣西南三十五里東麻峪﹐乃盧溝之東岸。金大定二十七年始開之﹐名曰金口。盧溝以東流﹐其後水漲﹐恐爲城患﹐乃堙之。至正元年因建言今上﹐敕太史院諮諏鄕老利害﹐咸言累朝待開﹐於黎庶便益。以其文備申都堂宰執﹐以聞﹐可命太師脫脫仍以許右丞許有壬董其事。決其水流﹐自麗正門第二橋下通入運糧河﹐值水勢建瓴﹐漫不可遏﹐居民遑遑﹐岸皆崩陷﹐奏旨﹐下銅閘塞之。鄕老傳云﹕此水之源正與昊天寺木塔相等。則其水之髙也塞矣﹗閘有軍千戶於彼守之。【﹝順天府誌引析津志﹞】

寺觀

長春宮南城故老云﹕此宮元是女姑主之﹐後轉爲道宮﹐未知孰是。又云﹕長春宮水碾﹐自古金水河流入燕城﹐卽禦溝水也﹐入南葫蘆套﹐盛雜蓮花﹐復流轉入周橋。【﹝順天府誌引析津志﹞】

古迹

金口至正二年二月初八日﹐也可怯薛等二日﹐延春閣後宣文閣裏有時分﹐速古兒赤巙巙﹑云都赤蠻子等有來﹐脫脫右丞相﹑也先帖木兒平章﹑帖木兒達識平章﹑阿魯中丞等奏﹕世祖皇帝時分﹐太史院史郭守敬言﹐在前亡金時分﹐舊城以西﹐將渾河穿鑿西山爲金口﹐引水直至舊城﹐上有西山之利﹐下乘京畿漕運﹐直抵城有來。在後河道閉塞了。如今有皇帝洪福裏﹐將河依舊河身開挑呵﹐其利極好有。西山所出燒煤﹑木植﹑大灰等物﹐並遞來江南諸物﹐海運至大都呵﹐好生得濟有。若水泛漲﹐河分置大河可置遠閘麼道﹐奏呵﹐奏欲行其間﹐世祖皇帝升遐了﹐不曾挑得這河緣故。俺訪問老人每呵﹐端的善事麼道有﹐不知陰陽人每可宜開挑時不可開挑﹐麼道﹐說與他們這緣故呵。他回說道﹐俺太史院司天監﹐一同陰陽源文書內檢看呵﹐官民便益﹐並無窒礙有﹐麼道。眾人畫了字﹐與了文書也。開與不開﹐取自聖旨﹐麼道﹐奏呵。奉聖旨﹕我也在前這金口水好生得濟麼道將來。據這般意思﹐好勾當有。如今您休疑惑﹐委付著好人開挑成就者麼道有﹐聖旨呵。依著聖旨﹐如今俺省裏教帖木兒達識平章﹑許左丞﹐臺裏教阿魯中丞﹐宣教院裏喃咖八院使﹐畱守司裏章金家納﹐工部裏慶喜尙書﹑也先不花郎中﹐大都路裏斡勒眞達魯花赤﹐都水監裏諳知水利的人委用﹐著將金口舊河深開挑﹐合眾水處做濼子﹐準備闕水使用。挑至舊城﹐又做兩座閘﹐將此水挑至大都南五門前第二橋﹐東南至董村﹑髙麗莊﹑李二寺﹐運糧河口。相合看地形從便開挑呵﹐怎生﹐奏。開挑這河﹐必然將百姓每房舍﹑水碾些小折毀的﹐房舍並碾價不斟酌的有﹐這般也賑濟百姓有。如今開挑河道﹐其間百姓有投作夫者﹐驗工各人每月與米四斗﹐每日與二兩鈔。開挑河怎生﹐奏呵。奉聖旨﹐那般者。欽依施行。詔旨如是﹐當月舉行﹐脫脫親自歸勤﹐百工備舉﹐至十月畢竣﹐命許右丞詣金口﹐用夫開啟所鑄銅閘板二﹐水至所挑河道﹐波漲潺洶﹐衝崩堤岸﹐居民彷徨﹐官爲失措﹐漫注支岸﹐卒不可遏﹐勢如建瓴﹐河道浮土壅塞﹐深淺停灘不一﹐難於舟楫。其居民近於河者﹐幾不可容。始議下銅閘以遏﹐則無補事功矣。初挑開﹐自順承門西南新河﹐大廢民居房舍﹑酒肆﹑茶房﹐若臺榭墟墓。當疏鑿時﹐左丞相許有壬力諍不從﹐後竟成。而決金口銅閘水一版﹐其下如建瓴﹐水勢衝決﹐河兩岸俱崩﹐民庶恐甚﹐終莫能禦﹐遂下閘。鄕老云﹕金口水發源處與通州塔平。又云﹕與南城昊天寺塔頂平。蓋於金口山一望﹐則塔心在平﹐其勢可知矣。【﹝松云聞見﹞﹝順天府誌引析津志﹞】

幡竿嶺通奉泰州﹐今保安州。【﹝順天府誌引析津志。﹞】

齊家莊口在宛平縣西北潛水村﹐奉化先攺名房山﹐路通紫荊關。【﹝順天府誌引析津志。﹞】

王平口在宛平縣西北淸水村﹐有軍人把隘口﹐路入齋堂鄕﹐又一小口南路。【﹝順天府誌引析津志。﹞】

龍門門在宛平縣燕家臺天津嶺﹐上名九山﹐下有潭﹐祈雨必應。先於遇先觀居止﹐次可至潭所。【﹝順天府誌引析津志。﹞】

舊司天臺內苑司天臺﹐海子花房﹐花苑﹑園同在五位殿之北。【﹝順天府誌引析津志。﹞】

○大興縣

橋梁

北魯村三﹐魏棚二﹐黃堠莊十八﹐西下馬四﹐東下馬五﹐李家兔三﹐太子務五﹐北城五﹐盧家兔一﹐南石崖一﹐北石崖一﹐丁家兔二﹐榮家莊二。【﹝順天府誌引析津志。﹞】

古迹

黃堠店在京城西北六十里﹐與皂角納缽相近。每歲大駕往還皆經於此。

大口店在京城西北四十里﹐舊有城﹐今爲店﹐西有髙丘鼎峙﹐曰三疙疸。車駕春秋往還﹐百官迎送於此。【﹝順天府誌引析津志。﹞】

○固安縣

山川

曲洛溝聖水在桃花東﹐陽鄕縣合此水﹐又東經六城縣故城﹐源自督亢陂﹐經縣南﹐東注方城泉。

桃水首受淶水於徐城東南﹐東經陽鄕縣東﹐流入於聖水。

淶水出礬山福祿水。【﹝順天府誌引析津志。﹞】

古迹

新昌故城縣漢屬涿州﹐東漢以其地旱﹐俗謂之陷城﹐遂有唐代宗大歷四年析固安縣復置。

武陽城燕昭王之所城也。東西二十里﹐南北十七里﹐東南有小城﹐卽固安縣之故城也。

韓侯城在方城縣。【﹝順天府誌引析津志。﹞】

宦迹

郭隗燕人也。燕昭王卑身厚幣﹐以昭賢者﹐惟隗。攺築宮而師事之﹐於是士爭趍燕。

韓嬰燕人。漢文帝時爲博士﹐推易意而爲之傳﹐以易授人。武帝時與董仲舒論於上前﹐仲舒不能難也。【﹝順天府誌引析津志。﹞】

○順義縣

山川

牛欄山在縣北二十五里。

豬渡泊作豬肚濼。

溫余河大夏陂﹐伍拾裏至順州。【﹝順天府誌引析津志﹞】

古迹

古城廢置莫考﹐一在呼奴山下。【﹝順天府誌引析津志。﹞】

橋梁

土橋順州四孫村一﹐橫橋一﹐牛欄山一﹐李家臺一。【﹝順天府誌引析津志。﹞】

○良鄕縣

古迹

黑狗臺在良鄕縣南三里﹐有碑。

皇后臺在良鄕縣。

陽臺在源福傳法院。【﹝順天府誌引析津志。﹞】

橋梁

土橋璢璃河二十五座。路村一。廣陽一。公孫一。興裏一。顏仙垡二。顏村東二。西葫蘆一。宜民二。西魯村二。南故一。陶村一。故村二。馬村一。白鷺一。石羊一。南樂一。蠻營二。三義一。顏村西一。【﹝順天府誌引析津志。﹞】

人物

王樞樞尢健於詩﹐如三河道中云﹕十載歸來到故山﹐山光依舊白雲閒。不須更讀元通偈﹐如信人間是夢間。人多稱誦之。仕至翰林學士﹐出爲成徳軍節度使。沒於貞佑之變。【﹝順天府誌引析津志。﹞】

○昌平縣

山川

楡河在州西南二十五里﹐出縣界﹐西南歷堠上保﹐東南接通州與溫余河合。

古北口在州北一百五十里。

大口大駕時巡﹐千官導送至此﹐其迎駕如之。【﹝張翥仲舉。﹞】駐蹕平原上﹐周廬彩仗攢。虎臣攂具劍﹐龍鳥鏤衢鞍。玉饌幪輿入﹐朱弦進酒彈。髙秋望雲气﹐還北候回鑾。�����﹐采采花盈手﹐何以醉先生﹐淸溪淥如酒。

至正戊戌十八年五月奉奏聖旨﹐都堂特委禦史臺治書張衝叔靖﹐翰林學士金剛寶子貞﹐刑部郎中秦裕佰景容﹐工部員外郎周肅友恭﹐省檢校呂謙伯益曁宛平縣達魯花赤﹐和尙國賓與合屬首領官吏﹐爲團結事到來東齋堂村﹐設立萬夫長﹐千夫長﹐牌子頭目人等﹐於各處把隘口﹑寨﹑村﹑嶺﹐必令壘塞去處﹐從實照勘到下項地裏悉具於後﹐與元載大一統志不同﹐故重爲詳分東西四至。於是驗地裏﹐審形勢﹐分四至﹐通路道﹐總得後項口村名目﹐俱以齋堂大寧以爲中﹐故次第而書之。東安大安嶺四十五里﹐至王平二口子四十里﹐通八十五里。東至張廢小道六十里﹐東北至神樹口子六十里。淸白口東南黑塔兒﹐【通王平口﹑昌平二處。】東北淸白口﹐安窠淤子口﹐通楡林站。懷來縣長谷小口﹐南至大安山九蹬湖七十里﹐屬房山界。搶竿嶺口八十里﹐房山界田。【四村﹐黃河村﹐黃塔村壘。】甲局口一百里﹐屬房山界。【東西齋堂壘。】扁鵲口六十里﹐屬房山界。西至漿水河卽抸子口四十五里﹐屬保安州界。西至弩寨嶺口四十五里﹐屬範陽界。【本處有巡檢司自把。】北至天津嶺口六十里﹐屬保安州界。【柏峪梁家莊壘。】支過戶口五十里﹐屬保安州界。【杜家莊。】三叉口四十里﹐屬保安州界﹐通黃蘆石陽峪。九山小道六十里﹐屬保安州﹐人行道。【桓峪斷。】燕家臺天橋兒﹐屬保安州。【燕家臺壘。】齋堂鄕民口記﹕王平口﹐【又一小口南路。】戴家山口﹐【南入涿州北入大都。】佛子莊口龍門口燕家口﹐【已上俱入南通涿州。】雞兔臺口﹐【南路。】靑堰皂東口東拏寨口﹐齊家莊口。【入鎭上進紫荊關。】

居庸關在西北四十里。天下山皆出昆侖﹐其髙一千里﹐猶人之有頂也。上黨爲之脊﹐由上黨而西則爲北條﹑中條﹑南條﹐直入終南﹐隴蜀相接﹐■﹝牜羊﹞牱越寯入於南海。東則膺韓腹﹑趙喉﹑魏口﹐然跨遼東負絕漢﹐連亙數千里﹐入於三韓﹑肅愼﹑髙句麗。居庸在直都城之北﹐中斷而爲關﹐南北三十里﹐古今夷夏之所共由定﹐天所以限南北也。每歲聖駕行幸上都﹐並由此塗﹐率以夜度關﹐蹕止行人。到籠燭夾馳道而趨﹐南龍虎臺﹐北棒搥店﹐皆有次捨﹐國言謂之納缽關。置衛領之以司出入。至正二年﹐今上始命大丞相阿魯圖﹐左丞相別兒怯不花創建。過街塔在永明寺之南﹐花園之東﹐有穹碑二﹐朝京而立。車駕往回或駐蹕於寺﹐有禦榻在焉。其寺之壯麗﹐莫之與京。關之南北有三十里﹐兩京扈從大駕春秋往復﹐多所題詠。今古名流並載於是。【﹝順天府誌引析津志。﹞】

過街塔銘歐陽玄文。關舊無塔﹐玄都百里﹐南則都城﹐北則過上京﹐止此一道﹐昔金人以此爲界。自我朝始於南北作二大紅門﹐今上以至正二年﹐始命大丞相阿魯圖﹑左丞相別兒怯不花等創建焉。其爲壯麗雄偉﹐爲當代之冠﹐有敕命學士歐陽制碑銘。皇畿南北爲兩紅門﹐設扃鑰﹑置斥候。每歲之夏﹐車駕消暑灤京﹐出入必由於是。今上皇帝繼統以來﹐頻歲行幸﹐率遵祖武。一日﹐攬轡度關﹐仰思祖宗勘定之勞﹐俯思山川拱抱之狀﹐聖衷惕然﹐默有所禱﹐期以他日卽南關紅門之內﹐因山之麓﹐伐石甃基﹐累甓跨道﹐爲西域浮圖﹐下通人行﹐皈依佛乘﹐普受法施。乃至正二年二月二十一日﹐以宿昔之願﹐面諭近臣旨意若曰﹕朕之建塔寶﹐有報施於神明﹐不可爽然﹐而調丁匠以執役﹐則將厲民用﹐經常以充費﹐則將傷財。今朕輟內帑之資以助繕﹐僦工市物﹐厥直爲平﹐庶幾無傷財厲民之慮﹐不亦可乎﹖羣臣聞者﹐莫不舉首加額﹐稱千萬壽。於是申命中書右丞相阿魯圖﹑左丞相別兒怯不花﹑平章政事鐵不兒達識﹑禦史大夫太平總提其綱﹐南裏剌麻其徒曰亦恰朵兒﹑大都畱守賽罕﹑資政院使金剛吉﹑太府監卿普賢吉﹑太府監提點八剌室利等﹐授匠指畫﹐督治其工﹐卜以是年某月經始。山發珍藏﹐工得美石﹐取給左右﹐不煩挽輸﹐爲費倍省﹔塹髙陻卑﹐以杵以械﹐墌堅且平。塔形穹窿﹐自外望之﹐揄相奕奕。人由其中﹐仰見圖覆﹐廣壯髙蓋﹐輪蹄可方。中藏內典寶詮﹐用集百虛以召諸福。旣而緣崖結構﹐作三世佛殿﹐前門翚飛﹐旁捨棋布﹐賜其額曰大寶相永明寺。勢連崗巒﹐映帶林谷﹐令京城風气完密。如洪河之道﹐中原砥柱﹐以制橫潰﹔如大江之出三峽﹐瀲灩以遏奔流。又如作室﹐北戶加墐﹐歲時多燠。由是邦家大寧﹐宗廟安妥﹔本枝昌隆﹐福及億兆﹐咸利賴焉。五年秋﹐駕還自灤京﹐昭睹成績﹐乃作佛寺行慶講儀。明年三月二十日﹐中書左丞相別兒怯不花﹑平章政事納璘﹐教化參知政事朵兒典班等﹐請敕翰林學士承旨歐陽玄爲文﹐江浙行省平章政事達世帖木兒書丹﹐翰林學士承旨張超巖篆額﹐勒之堅石﹐對揚鴻釐。上允所請﹐於是中書傳諭臣玄等﹐玄謹拜手稽首言曰﹕自古帝王之建都也﹐未有不因山河之美以爲固者也﹐然有形之險﹐在乎地勢﹐無形而固者﹐在乎人心。是故先王之治天下﹐以固人心爲先。固之之道﹐惟慈與仁﹐必施諸政﹐是故使眾曰慈﹐守位曰仁﹐六經之言也。求之佛氏之說﹐有若符合者矣。我元之初取金也﹐旣入居庸﹐尋振旅而出﹐蓋知金季之政﹐不足以固人心也﹐又奚必據險以扼人哉。

世皇至元之世﹐南北初一﹐天下之貨﹐聚於兩都﹐而商賈出是關者﹐識而不徵﹐此王政也。皇上造塔於其地﹐一銖一粟﹐一米一石﹐南畝之夫﹐一無預焉。將以崇淸淨之教﹐成無爲之風﹐廣惻隱之心﹐行不忍人之政﹐冥冥之中﹐敷錫庶福﹐陰隲我民。觀感之餘﹐忠君愛上之志﹐油然以上﹐翕然以隨﹐此志因結﹐豈不與是關之固相爲悠久哉。且天下三重﹐王者行之﹐制度其一也。制度行遠﹐莫先於車﹐三代之世﹐道路行者﹐車必同軌。今兩京爲天下根本﹐凡車之經是塔也﹐如出一轍﹐然則同軌之制﹐其象豈不感著於是乎﹖車同軌矣﹐書之同文﹐行之同輪﹐推而放諸四海﹐式諸九圍﹐熟能禦之。

珠請眞火詩曰﹕

燕代之山﹐蟺婉西來。气脈趨海﹐折而東回。廓爲皇都﹐磅礡所鍾。司我北門﹐實爲居庸。居庸爲關﹐以邏以遮。中辟黃道﹐歲迓翠華。聖皇凝情﹐妙契佛法。誕卽通達﹐興造寶塔。日官測圭﹐大匠置■﹝執上木下﹞。出貲內府﹐成是截嶭。相彼竺幹﹐浮屠以居。上祠金容﹐次庋寶書。維佛願力﹐證彼三乘。功徳之最﹐浮屠計層。維此居庸﹐地宜玄武。奚崇功徳﹐用鎭朔土。鑿石於山﹐神壓堅良。平壑爲址﹐厥址正方。載塓載堊﹐中道如關。覆地半圍﹐匪璜匪玦。千葉萬綺﹐徑行憧憧。息彼邪道﹐同歸正宗。正宗維何﹐奚靖奚淸。仁不嗜殺﹐慈不尙爭。徳音颯颯﹐王度平平。慧日法云﹐光幬大千。思昔夏后﹐鑄鼎象物。民逢魅魑﹐賴是禳祓。九牧之金﹐裒貢九州島。孰若是塔﹐功成優遊。民不知勞﹐兵不知疲。攘玆扼塞﹐靖安疆場。睠言勝因﹐非比有漏。式翠且固﹐天子萬壽。皇畿巍巍﹐垂裕後人。詞臣作歌﹐請勒堅瑉。

車稜稜﹐石確確﹐車聲彭彭鬭石角﹐馬蹄蹴石石欲落。不知何年鬼斧鑿﹐僅共靑天通一握。上有靑藤來萬仞之崖﹐下有泉噴千丈之壑。太行羊腸蜀劍閣﹐身熱頭疼懸度索。一夫當關萬夫非﹐未必有此奇巘崿。吾皇神聖混地絡﹐烽火不焚停夜柝﹐但有地險今猶昨。我扶瘦筇息倦腳﹐兩崖突出云漠漠﹐平沙風動鳴凍雀。

參政郭彥髙形勢嵳峩壓劍關﹐兩崖突出白雲間。千年畫古丹靑在﹐一合屏開水墨閒。石怪遠吞衰艸闊﹐溪流斜繞亂山灣。布衣多少奔騰客﹐冠蓋誰能滿意還。

焦景山堆藍疊翠扼云川﹐神力堅開固有年。分得蓬萊三島境﹐畫成兜率一重天。雲開道院間門戶﹐雨後人家小市鄽。李杜詩林吟不盡﹐丹靑安得老龍眠。

大司空雲麓俱有詩蕭蕭野店倚晴峯﹐接軫戎車不斷蹤。一徑扼吭通上谷﹐重關跨險控盧龍。山城月落鳴宵柝﹐古寺風寒響暮鐘。八達嶺頭凝眺虎﹐白雲靑嶂幾重重。

陳剛中有居庸疊翠八詠斷崖千仞如削鐵﹐鳥飛不度蒼苔裂。槎枒古樹無碧柯﹐六月太陰飄急雪。寒沙茫芒出關道﹐駱駝夜吼黃雲老。徵鴻一聲起長空﹐風吹艸收山月小。

百招長老有過居庸十詠﹐耶律抑溪喜而和此

萬疊髙山如畫圖﹐峽名綠綺枕平蕪。風淸時聽琴三弄﹐人世知音問有無。【彈琴峽】

幌岫深扃圍宿露﹐云屏環列嶂斜風。枝峯蔓壑堆藍重﹐轉覺無聲自有功。【屏風山】

磨礲靑石點松煙﹐次第朱黃滴露研。姑熟山髙揮徧翰﹐文如摘錦筆如椽。【研石】

翠玉峯巒罨畫間﹐巖扉澗有幾重關。石頭路滑蒼苔冷﹐禪隱雲間盡日閒。【玉峯寺】

驅車犖確上居庸﹐古澗流泉拂曉風。當道朱扉司管鑰﹐過街白塔聳窿穹。碑鐫贔■﹝廠外贔內﹞朝京闕﹐仙與彌陀峙梵宮。巡幸百年冠蓋盛﹐六龍行處五雲從。【南口永明寺過街塔】

罘罳隱隱靜儀形﹐鐵壁銀山莫與京。巖壑風光千古在﹐燕鶯弦愛八弦淸。春花獻秀紅光動﹐夜月浮香紫霧生。愛嶺無誰天作主﹐衰翁來此眼憎明。【屏風山】

研臺千古獨流芳﹐杖履尋幽散老狂。山色水聲涵石潤﹐天光云影沁池香。兩京巡幸多題詠﹐百代興亡要主張。今日干戈愁滿地﹐借君儒筆紀行藏。【研臺】

玉峯寺扁半山隈﹐金碧崔嵬枕石臺。祝壽僧歸樵徑遠﹐往山人去福田開。鑑傳三際尊師徳﹐世出千年劫大災。過客未能分半席﹐何時來此講天臺。【玉峯寺】

泉因人勝號觀音﹐此水應能洗素心。不使貪名鑊巨石﹐直須廉字滌祥襟。曹溪一滴分師派﹐聖澤三源沐士林。才薄自無司馬渴﹐未應三撚賦長吟。【觀音泉】

官亭締構自何年﹐扈臣常經啟大筵。山鳥憤徑聞聖樂﹐野夫曾聽奏鈞天。寥寥公宇臣朝暮﹐落落荒詩記後先。古往今來渾若此﹐滿前芳艸自芊芊。【官亭】

孤松傲兀倚巖巓﹐閱盡行人愁歲年。不伐蒼顏涵雨露﹐共看秀色傲風煙。悠然天籟濤千頃﹐允矣請人韻萬篇。不受秦封天所貴﹐知心雪月伴淸妍。【孤嶺】

堠臺道在有雙艸﹐五里郵亭露一班。主靜往來常默默﹐慣徑寒暑獨閒閒。西風人馬行程遠﹐落日牛羊去路慳﹐土木無知人意重﹐前村殘照不勞攀。【堠臺】

仙枕遺蹤濕蘚痕﹐古今費盡萬詩篇。睡殘渾沌三千界﹐夢破邯鄲五百年。老我乾坤歌白雪﹐任渠熊牧臥靑煙。紛紛名利忘歸客﹐曾是相從一醉眠。【仙人枕】

海內桃溪虎�春﹐北山幽回擬��。花發四月冰初解﹐枝老三春葉未新。地勢髙寒京闕近﹐源深流遠武陵濱。常年大駕南回日﹐數顆香紅獻聖君。【桃花溪】

間宿南關口﹐山髙六月寒。居人艱粟麥﹐行客訴辛酸。羊馬南來富﹐程途北去寬。何時兵革息﹐歸路計平安。【古北關卽居庸關】

百疾由來攻一虛﹐外膏徒見已中虛。楡關政使天齊險﹐閒便癰疽自潰無。

天生石城門鐵樞﹐地分南北北無虞。誰論事去如橫艸﹐反擬中原是盜區。

一身勤儉萬方親﹐巖險何嘗阻得人。安得愚翁鏟疊嶂﹐卻使世主恆修仁。

松亭關與居庸﹑北�關爲三關﹐世並聞之。南口﹑大口在南﹐北口在北﹐卽呼爲漢兒山。過北去是爲■﹝羊旦﹞■﹝羊旦﹞山﹐則萬里如掌﹐十一室﹑溫房子於■﹝羊旦﹞■﹝羊旦﹞山少止﹐易大白牛車凡數十﹐牛機一車﹐轍迹所止﹐咸成居焉。飛放縱情﹐莫樂於是。【﹝松云聞見錄﹞﹝順天府誌引析津志﹞】瓦橋關在歸義縣南﹐距莫州三十里﹐宋白雲北瓦橋也。亦曰瓦子。濟適涿南﹐易東周。顯徳中收復三關﹐其地擅幽薊﹐遂爲雄州。

益津關在燕京南文安縣沙塘。易﹑徐眾河不流﹐皆會北淮﹐一撟津度。唐末劉仁恭拒梁﹐宋拒遼﹑金﹐皆戍此。

薊門關唐開元十八年析幽州之漁陽﹑三河﹑玉田﹐分置薊州﹐取古薊關以州。

祁溝關東北至涿州四十里﹐西北至易州六十里。

紫荊關今在遂州﹐與宛平縣齋堂鄕西界相近﹐卽文廣私下三關之一也。關內外率多栗園﹐綿亙數十里﹐軍民賴之。系彼處寺中所主﹐爲常住資供之產。

鴈門關在代州﹐去城三十里。紫塞北亦系一塞。

艸橋關在雄州。

倒馬關在飛狐嶺。

石嶺關在忻州太和嶺。

靑石關在般陽。

渝關﹑武陽關﹑西正關﹑狗骨關山東益都般陽界。

西關上都。

恨這關汝寧東。

虎牢關﹑武關二關俱在平地。

藍關陜西商於縣﹐去武關三十里。

梅嶺關在江西南安路。

大庾嶺頭上最髙﹐梅花無限。

萬招關在邵武建昌分水嶺。

玉門關﹑蕭關﹑鬼門關在欽州。

劍門關在蜀中夔州府。

昭關在廬州。

鐵門關。

鐵湘關。【﹝順天府誌引析津志。﹞】

橋梁

橋十四。龍虎臺二﹐七里河一﹐雙塔一﹐卽江橋﹐立燕帖木兒碑處。此乃去白浮村五里許。龍王泉祖之廟﹐爲諸泉水之始。楡河一﹐東淸河二﹐東菓一﹐東上一﹐西蘭溝一﹐西柳二﹐韓家莊二﹐義店一。【﹝順天府誌引析津志﹞】

古迹

龍虎臺在昌平縣西北﹐居庸山南﹐髙平寬敞﹐有踞虎蟠龍之勢。大駕每來幸﹐■﹝逞﹐山代口﹞還駐蹕於此。【﹝順天府誌引析津志。﹞】

唐狄梁公廟在京北昌平縣界中。【﹝順天府誌引析津志。﹞】

名宦

狄仁傑今昌平縣﹐有祭神搏虎文碑見在。【﹝順天府誌引析津志。﹞】

人物

寇恂封雍奴侯。【﹝順天府誌引析津志。﹞】

○東安縣

古迹

常道城唐武徳四年﹐安次移於城東約五十里﹐有石梁城。【﹝順天府誌引析津志。﹞】

《析津志楫佚》

﹝元﹞熊夢祥撰

析津志楫佚

﹝元﹞熊夢祥撰

●目錄

城池街市

朝堂公宇

臺諫敍

工局倉廩

額辦錢糧

太廟

祠廟儀祭

寺觀

河閘橋梁

古迹

大都東西館馬步站

人物

名宦

學校

風俗

歲紀

物產

屬縣

●城池街市

遼開泰元年﹐始號爲燕京。海陵貞元元年定都﹐號爲中都。天徳三年﹐始圖上燕城宮闕制度。三月﹐命張浩等增廣燕城。城之門制十有二﹕東曰施仁﹑宣曜﹑陽春﹔南曰景風﹑丰宜﹑端禮﹔西曰麗澤﹑灝華﹑彰義﹔北曰會城﹑通元﹑崇智。攺門曰淸怡﹐曰光泰。浩等取眞定府潭園材木﹐營造宮室及涼位十六。【﹝日下舊聞考卷三十七京城總紀引析津志。﹞】金朝築燕城﹐用涿州土。人置一筐﹐在右手排立定﹐自涿至燕傳遞。空筐出﹐實筐入﹐人止土一畚﹐不日成之。【﹝日下舊聞考卷三十七京城總紀引析津志。﹞】

世祖築城已周﹐乃於文明門外向東五里﹐立葦場﹐收葦以蓑城。每歲收百萬﹐以葦排編﹐自下砌上﹐恐致摧塌﹐累朝因之。至文宗﹐有警﹐用諫者言﹐因廢。此葦止供內廚之需。每歲役市民修補。至元間﹐朱﹑張進言﹕自備己資﹐以磚石包裹內外城墻。因時宰言﹐乃廢。至今西城角上亦略用磚而已。至元十八年﹐奉旨挑掘城濠﹐添包城門一重。【﹝日下舊聞考卷三十八京城總紀引析津志。﹞】

慶壽寺西﹐有雲團師與可庵大師二塔﹐正當築城要衝﹐時相奏世祖。有旨﹐命圈裹入城內﹐於以見聖徳涵融者如是。【﹝日下舊聞考卷四十三城市引析津志。﹞】

西華門在延春閣西﹐蕭墻外卽門也。門內有內府諸庫﹑鹿苑﹑天閒。【﹝日下舊聞考卷三十宮室引析津志。﹞】

厚載門乃禁中之苑囿也。內有水碾﹐引水自玄武池﹐灌漑種花木。自有熟地八頃﹐內有小殿五所。上曾執耒耜以耕﹐擬於耤田也。【﹝日下舊聞考卷三十宮室引析津志。﹞】

崇天門正南出周橋。靈星三門外分三道﹐中千步廊街﹐出麗正門﹐門有三。正中惟車駕行幸郊壇則開。西一門﹐亦不開。止東一門﹐以通車馬往來。【﹝日下舊聞考卷三十八京城總紀引析津志。﹞】

文明門卽哈達門。哈達大王府在門內﹐因名之。【﹝日下舊聞考卷四十五城市引析津志。﹞】

光熙門與漕壩相接。當運漕歲儲之時﹐其人夫綱運者﹐入糧於壩內﹐龍王堂前唱籌。【﹝日下舊聞考卷八十八郊坰引析津志。﹞】

坊名元五十﹐以大衍之數成之﹐名皆切近。乃翰林院侍書學士虞集伯生所立。外有數坊﹐爲大都路教授時所立。【﹝日下舊聞考卷三十八京城總紀引析津志。﹞】

福田坊在西白塔寺。

阜財坊在順承門內金玉局巷口。

金城坊在平則門內。

玉鉉坊在中書省前相近。

保大坊在樞府北。

靈椿坊在都府北。

丹桂坊在靈椿北。

明時坊在太史院東。

鳳池坊在斜街北。

安富坊在順承門羊角市。

懷遠坊地在西北隅。

太平坊

大同坊

裏仁坊在鐘樓西北。

發祥坊在永錫坊西。

發祥坊西北大街﹐磚斗拱﹑扁溥光﹐最爲年遠。三相公寺前﹕善利坊﹑樂道坊﹑好徳坊。

招賢坊在翰林院西北。

善俗坊在健徳門。

昭回坊�都府南。

居賢坊國學東﹐監官多居之。

鳴玉坊在羊市之北。

展親坊﹑惠文坊艸市橋西。

請茶坊海子橋北。

訓禮坊﹑咸宜坊順承門裏倒鈔庫北。思誠坊﹑東皇華坊﹑明照坊與上相對。

蓬萊坊天師宮前。

南燻坊光祿寺東。

甘棠坊﹑遷善坊﹑可封坊在健徳門。

丰儲坊在西倉西。【﹝日下舊聞考卷三十八京城總紀引析津志。﹞】

有東甘泉坊﹐西甘泉坊。【﹝日下舊聞考卷一五六存疑引析津志。﹞】

街制自南以至於北﹐謂之經﹔自東至西﹐謂之緯。大街二十四步闊﹐小街十二步闊。三百八十四火巷﹐二十九衖通。衖通二字本方言。【﹝日下舊聞考卷三十八京城總紀引析津志。﹞】

長街千步廊街﹑丁字街﹑十字街﹑鐘樓街﹑半邊街﹑棊盤街。五門街﹑三叉街﹐此二街在南城。【﹝日下舊聞考卷三十八京城總紀引析津志。﹞】

米市﹑面市鐘樓前十字街西南角。羊市﹑馬市﹑牛市﹑駱駝市﹑驢騾市﹐以上七處市﹐俱在羊角市一帶。其雜貨並在十市口。北有柴艸市﹐此地若集市。近年俱於此街西爲貿易所。

段子市在鐘樓街西南。

皮帽市同上。

菜市麗正門三橋﹑哈達門丁字街。菜市﹐和義門外。

帽子市鐘樓。

窮漢市一在鐘樓後﹐爲最。一在文明門外市橋﹔一在順承門城南街邊﹔一在麗正門西﹔一在順承門裏艸塔兒。

鵓鴿市在喜雲樓下。

鵝鴨市在鐘樓西。

珠子市鐘樓前街西第一巷。

省東市在檢校司門前墻下。

文籍市在省前東街。

紙札市省前。

靴市在翰林院東。就賣底皮﹑西甸皮﹐諸靴材都出在一處。

車市齊化門十字街東。

拱木市城西。

豬市文明門外一里。

魚市文明門外橋南一里。

艸市門門有之。

沙剌市一巷皆賣金﹑銀﹑珍珠寶貝﹐在鐘樓前。

柴炭市集市一順承門外﹐一鐘樓﹐一千斯倉﹐一樞密院。

人市在羊角市﹐至今樓子尙存﹐此是至元間。後有司禁約﹐姑存此以爲鑑戒。

煤市修文坊前。

南城市﹑窮漢市在大悲閣東南巷內。

蒸餅市大悲閣後。

臙粉市披雲樓南。

果市和義門外﹑順承門外﹑安貞門外。

鐵器市鐘樓後。【﹝日下舊聞考卷三十八京城總紀引析津志。﹞】

樞密院西爲玉山館﹐玉山館西北爲蓬萊坊﹑天師宮。

樞密院南轉西爲宣徽院﹐院南轉西爲光祿寺酒坊橋。【﹝日下舊聞考卷一百五十五引析津志。﹞】

●朝堂公宇

中書斷事官廳題名記

中書參議府題名記

中書省左司題名記

中書左司小瀛洲記

中書左司省掾題名記

後記

中書省醫廳壁題名記

中書檢校廳壁記

中書省架閣庫題名記

又記

中書省六政條要題名記

中書省吏部考功堂記

中書省戶部題名記

中書省禮部合化題名記

中書省兵部題名記

中書省刑部題名記

續記

刑部主事廳題名記

中書省工部題名記

中書省照算題名記

中書省。太祖皇帝辛未年十月﹐於燕置行省﹐大業實肇於此。至太宗皇帝己丑秋七月﹐駕幸西京﹐攺從官爲中書省﹐以吾圖撒裏裏爲中書令﹐粘合重山爲左丞相﹐鎭海爲右丞相。我太祖始立中書省﹐至世祖皇帝混一區宇﹐遂於中統元年夏四月戊戌朔﹐立中書省於上都。中統二年九月以�都火宅爲中書省。中統五年詔﹕開平府闕庭所在﹐加號上都。始於燕京修營宮室﹐分立省部﹐四方會同﹐乞正名。準奏﹐稱大都路。其府號大興府。燕署﹐中書令銜﹐置幕位。至元四年二月己丑﹐始於燕京東北隅﹐辧方位﹐設邦建都﹐以爲天下本。四月甲子﹐築內皇城。位置公定方隅﹐始於新都鳳池坊北立中書省。其地髙爽﹐古木層蔭﹐與公府相爲樾蔭﹐規模宏敞壯麗。奠安以新都之位﹐置居都堂於紫薇垣。至元二十四年閏二月﹐立尙書省﹐以宣政院使桑柯爲開府儀同三司﹑尙書左丞相﹐葉李爲尙書右丞相。時五云坊東爲尙書省。自至元七年至至元九年﹐並尙書省入中書省。至元二十七年﹐尙書省事入中書省﹐桑柯移中書省。於今尙書省爲中書省﹐乃有北省南省之分。後於至順二年七月十九日﹐中書省奏﹐奉旨﹕翰林國史院裏有的文書﹐依舊北省安置﹐翰林國史官人就那里聚會。繇是北省旣爲翰林院﹐尙書省爲中書都堂省固矣。殆與太保劉秉忠所建都堂意自遠矣。其於方位制度﹑視北省有間﹐然而朝廷公府﹐更張因革不一﹐故不可不詳。蓋欲使後之稽者﹐知創始之初意。今復以南﹑北二省公宇並列於後﹐乃作朝堂公宇志。

中書省在大內前東五云坊內。

外儀門近麗正門東城下﹐有都省二字牌扁。

中儀門中通五云坊﹑萬寶坊﹐東西大街﹐兵衛戟仗。

內儀門三門﹐中﹑左﹑右。

省堂大正廳五間。東西耳房﹐寬廣髙明﹐錦梁畫棟﹐若屏障墻。耳房畫山水林泉﹐粲然壯麗。由廳後入穿廊﹐又名直捨。

穿廊五間。捨之左右﹐咸植花果雜木。

正堂五間。東西耳房。春冬東耳房﹐夏秋西耳房﹐於內署省事。太子位居中。居正中﹐有闌楯繞護。堂後有花木交蔭石看山。次從屋﹐又有小亭。

斷事官廳三間。

參議府廳三間。

西右司廳三間。

東左司廳三間。

左右提控掾史幕司學相廳前﹐三間﹐向北一間�也。

左右屬司幕司三間。

東檢校廳正廳三間。

西架閣庫正廳三間。東西司房六間。

○中書斷事官廳題名記

皇元初基﹐龍翔徳隆仁厚﹐治尙忠質。太宗英文皇帝﹐奄甸中土﹐肇立憲度﹐乃置斯斷事官。官以斷事﹐名不沿往者﹐尙忠質也。時居官首者﹐領政猶卿輔然。世祖皇帝統一海寓﹐定鼎於燕。省部院臺﹑百�庶府﹑煥若列星。中統﹑至元間﹐嘗以丞相領之。至八年始給三品銀印﹐曰中書省斷事官。爰有常秩﹐以迄於今﹐宣命四員。其在宗藩戚畹膺王爵者﹐各得奏任二員或一員﹐世襲爲之﹐通數十員﹐衣紫橫金﹐身章惟一。世祖神宗於股肱心膂之臣﹐同仁一體﹐凡厥有政﹐俾堂之西與中書參議府相爲對之。連中爲都堂。而斷事官﹐沾翼事當詣﹐乃望視六部之列外垣者﹐校爲親密﹐都堂判送之。凡大獄之當折﹐要囚之當錄﹐必中書省﹑樞密院﹑禦史臺﹑宗正府﹑刑部﹐參伍聽之﹐號稱五府。而中書所任者﹐斷事官也。斷事官之官任重矣。官聯之首﹐爲尢重焉。一日圜聚而僉議曰﹕自忽都魯那演以來星數十終﹐由此登相位﹐歷通顯者相望也。而公署無刻石記名﹐此後將何徵﹖乃具石而來請﹐曰﹕願記也。夫君子於位﹐愼所立名氏﹐有記則樹立﹐得人而稱之。邇有勸﹐遠有聞﹐匪徒識歲月也。若諸公之夙夜思政﹐圖光於前﹐垂於後﹐豈不韙歟﹗故詢其官秩之本始﹐仰長徳意之隆﹐俯述職任之重﹐而序陳之﹐來者得以覽觀焉。至正十五年﹐集賢侍講學士中奉大夫國子祭酒王思誠記。

○中書參議府題名記

中統元年﹐置中書府﹐設參議二員。至元七年﹐尙書省立﹐罷參議﹐設給事中。十三年復設。十八年增爲四員。迨至正十九年﹐百年於玆﹐始求諸故記﹐自賈居貞而下﹐得二百四十人。或久或近﹐或去而復至。迨我皇元起兵北方﹐統一宇內﹐號令所至﹐雷動風行。鋪張文物之盛﹐綜理政務之繁﹐惟求所以祖宗用人弗貳故也。詩曰﹕藹藹王多吉士﹐維君子使。又曰﹕濟濟多士﹐文王以寧。蓋治其天下國家﹐委任尊重﹐參斷大議﹐久則稍以吏事責之﹐動拘文法而不克展其素蘊。然而至今當愼是選是職者﹐諫行言聽﹐膏澤下於民。於是雍容廟廊﹐揚歷華要﹐糜廩祿而承厚恩﹐流聲實於無窮﹐復何議焉﹖若乃循默以容身﹐貪墨以肥己﹐姦詭以阿時﹐書名於此﹐得無指而謂之哉﹗嗚呼﹗吾知悲矣。中奉大夫參議中書省事臨川危素記。

○中書省左司題名記

左右司始自隋世﹐司各置郎一人。尋有六部郎一人﹐而各置承務郎﹐以代理左右司事。唐貞觀初﹐復置左右司﹐又爲左右承務郎中﹐曰大夫。旣而復﹐故曰郎中﹐從五品上﹐員外郎從六品上。其事任甚重﹐二十四曹呼爲都公﹐猶近代號都司也。皇元中統二年﹐中書省旣立﹐乃置提領左右司﹐提領郎中﹑員外郎各二員﹐都事四員。三年﹐落提領﹐置左右司﹐郎中增爲五員﹐都事增爲二員。至元元年﹐員外郎增爲四員﹑都事省爲四員。三年﹐郎中﹑員外﹑都事各以二員爲額。七年﹐罷左右﹐置給事中二員﹐中書舍人二員﹐員外郎二員﹐檢正二員﹐都事一員。蓋用前代三省屬官制。給事中本省下省屬﹐舍人中書省屬﹐左右司尙書省屬也。當時流官所告身﹐各有訓詞。詞𨿽甚簡﹐猶采前代兩制法。翰林學士掌內制﹐舍人掌外制也。八年﹐復爲左右司﹐置郎中三員﹐員外郎﹑都事各二員。十五年﹐左右司分立。左司領左部事﹐郎中二員﹐員外郎﹐都事如舊。十八年﹐郎中﹑員外節各增一員﹐都事增二員。十九年﹐左右復合爲一司。廿年﹐洊分立左司﹐置郎中二員﹐員外郎四員﹐都事二員。厥後時有增損。大徳元年﹐置郎中三員﹐員外郎四員﹐都事四員。今置郎中二員﹐餘如大徳初。其間歲月𨿽久﹐題名石未刻也。至正十二年壬辰夏四月﹐左司郎中汝中栢子眞﹑崔敬伯恭﹐員外郎伯顏帖木兒復禮﹑張讓謙甫﹐都事完者帖木兒秉中﹑王時本中﹑尙絅彥文﹑李敏中好古﹐咸極一時之選。暇日考諸故府﹐得中統建官以來沿革損益。創自今始﹐凡是官者﹐記其名氏爵裏﹐及到任受代﹑選除日月﹐將刻石寘幕府﹐謁予題其端。我聞在昔有言﹐都事學爲宰相者也。蓋爲宰相﹐揚搉天下機務﹐莫如都事﹐余忝館閣三十年﹐當時與餘同官而爲都司者﹐予見其進坐廟堂﹐共秉大政者多矣﹐宰相豈非可學而至乎﹖𨿽然﹐欲學宰相之器業﹐必先學其度量。度量非寬不可﹐器業非厚不能。寬則知大體﹐厚則勝重任﹐此古今良相之資也。其它百爾所長﹐皆有司之事﹐非學宰相者所先務也。官署題名壁記﹐其初不過列名於石﹐記歲月。近世作者﹐往往寓勸相之道焉﹐余故亦進是說云。翰林學士承旨榮祿大夫知制誥兼修國史長沙歐陽玄記。

○中書左司小瀛洲記【在學堂之門右﹐卽提控之專司也】

古之詞臣內相﹐咸曰登瀛。瀛者﹐海中神山。巨鰲戴之以首﹐人間莫得覬覦﹐而及者鮮。可攀龍鱗﹐附鳳翼﹐朝通明﹐謁上帝。天威咫尺﹐呼吸膚寸之云而爲天下霖﹐其叵測也如是。中書東曹掾長幕次於左司之北﹐別爲一所﹐座隅鼎峙﹐几案相接﹐機務之繁﹐提綱挈領﹐靡不在是。或堂議有所未安﹐據引經義以折衷之﹔或符契部屬﹐必署卷末而施行之﹔或承檄辟掾﹐品藻才行而進抑之﹔或勾檢簿書﹐出內稽違而督責之。復設銅章﹐以別詭異之蔽﹐愼乃出令之所宜也。夫廟堂棟梁柱石之大﹐微榱桷之集﹐𨿽公輸之巧﹐不能施以成功也。合抱之木﹐生於毫毛。九重之臺﹐起於累土。莫不升髙自卑﹐始微至著也。由此途而擢翰林﹐歷臺閣﹐秉鈞軸﹐表在人耳目者﹐不可枚舉。政事之餘﹐左圖右書﹐羽扇綸巾﹐與一二知己討論經旨﹐倡和詩文﹔戶牖岑寂﹐松聲森欝﹐較之奔馳塵土﹐伺候門庭﹐頗若相隔僊凡也。扁曰小瀛洲﹐宣文博士爲之大書﹐以鏤於梓。學僊虛誕﹐固不可取﹐詩人之物象比興﹐不以文害辭﹐其孰曰不可哉﹗予遂記之﹐以告來者。鎭陽史君識。

○中書左司省掾題名記

國朝立中書省﹐以總天下之政。分其屬爲六部﹐置左右司以統之。掾初設三十一人﹐後增至六十人。隸左司者三十九人﹐提控掾二人﹐勾銷一人﹐貼黃一人﹐知除六人﹐禮八人﹐徵收總房二人﹐應辦二人﹐雜房十有一人﹐銀鈔戶差四人﹐會總一人﹐惟奏事一人﹐則二司兼焉。其初無題名﹐後至元五年﹐右司始刻石記之。至正元年﹐左司提控霍嗣祖﹑楊允儼將紀其名如右司﹐屬予敍其端。

夫掾持文墨﹐論議以接於上下者也。非有簪紱之華﹐爵位之榮也。然宰相佐天子詔天下﹐進退出內﹐生殺予奪﹐緝熙庶政﹐以成治功者﹐必自掾始﹐責亦重矣。故令以樞密禦史掾及他從一品史才行挺出者爲之﹐流官有令聞者亦選焉。嗚呼﹗自立省以來﹐膺是職者幾何人﹖以賢能而爲公卿勛業﹐著當世者幾何人﹖使其姓名具載﹐則有以見某公某相嘗居職者矣。其泯泯無足稱者﹐則人將曰﹕某亦得與世列乎﹗於戲﹗此題名之所以不可已也。至正元年閏五月初吉﹐朝請大夫同修國史國子祭酒李好文記。

○後記

至正元年﹐中書左司內刻石﹐記省掾姓名。越九年﹐石旣盈而復刻之﹐距今一紀而復盈﹐於是提控掾史君仲良﹑聶君文郁﹐更礱石以圖紀載。臨川危素適在政府﹐則爲之記曰﹕考之周官天官冢宰﹐置史十有二人。史之職掌官﹐專以贊治﹐說者曰﹕六官之事眾矣﹗心志所不能存﹐言語所不能及﹐則載而述之。必有書史掌其官之宜﹐於話無不載焉﹐故曰贊治。史無所用於治﹐掌官出以贊之。而國朝立中書省且百年﹐以其輿圖之大﹐機務至繁﹐掾之在左司者﹐請增其四十人。今存者猶三十人﹐往往簡拔才俊以充其任。制﹐簡拔於一品﹐諸司或辟於七品職官﹐因其地望淸峻﹐不數年位至公卿﹐人莫不欲爲之。然得之殊以爲艱。知其難進﹐則凡所以潔己而奉法﹐從宰相佐天子以出令使﹐其澤被乎生民﹐功施於社稷﹐所謂贊治王道﹐庶幾在是。毋使後之覽者指擿而議焉可也。至正二十年六月庚子﹐通奉大夫中書參政危素記。

○中書省醫廳壁題名記

省醫之設尙矣。察五气之運﹐審六脈之和﹐制爲金石﹑艸木﹑魚虫﹑丸散之藥﹐以驅百病。自丞相執政﹐而下至士庶羣吏﹐咸賴焉。其職任亦要矣。故食其祿﹐積勞至九﹑十月而授以流官七品﹐非通古今一徳﹐行精於其業而勤其事者﹐莫能與玆選。苟在選者﹐皆良醫也。然無著位於省中。至正十七年﹐廬陵宋君心徳請於上官﹐得檢校所之西堂食局之南﹐建屋一間﹐榜而揭之﹐於是省醫有著位﹐自宋君始。乃與同輩楊文貴﹑劉浩﹑鄢元﹑陳正善﹑傅敏謀﹐請識歲月於後﹐並書前人名氏﹐以待後之來者。

按國初歲遠﹐卜太傅﹐徵諸掌故。至元二十年﹐省醫三人﹐二十四年﹐減一人。元貞元年﹐增至四人。大徳元年﹐復減一人。至正二年﹐減二人而增其祿與俸﹐月受米二石﹐中統鈔一百廿貫。今如之。十二年﹐增至五人﹐十六年﹐復增一人﹐今六人云。其受官﹐至元二十二年﹐田子眞一考除架閣庫管勾。李世榮秩滿調徳州同知﹐行省醫。有入爲兵部主事者﹐江淮張徳義。爲武剛縣尹者﹐湖廣孟吉。凡前人止書名氏。據所徵來者以次書之﹐仍書其字若郡於名之下﹐去則書其官﹐以見有終之義。不克終者不書。凡醫省入官皆堂除﹐不拘月日﹐不屬吏部﹐亦異數也。每歲冬﹑夏給藥直與藥而謹﹐治之有常數。分省上都﹐則一人從。夫中書重地也﹐省醫要職也﹐著位常數也﹐居重地守要職﹐而無常數缺典也。自有省以來﹐殆將百年﹐醫之立身行道者不少﹐則無一人及此。顧宋君何﹐抑亦有時乎﹖百工居肆﹐以成其事﹐君子安其身而後動﹐聖人之治天下也﹐使萬物各得其所﹐其道一而已。勤則舉﹐動則息﹐豈獨省醫哉﹗是歲八月之望﹐應奉翰林文字承事郎同知制誥兼國史編修官新安程文記。

○中書檢校廳壁記

中書省檢校官者﹐至元二十八年﹐尙書省以戶﹑工二部營繕出納之繁﹐奏設是官﹐以核其程書。官二員﹐吏四人﹐其署在省之東偏。三十年﹐奏增四員﹐吏六人﹐分督省﹑左右司﹑六部及架閣倉庫文字之稽滯乖違者﹐而糾正之。其官吏從東西曹閱公牘還﹐就署決事。後中書省仍治宮城之北捨﹐因其舊而檢校官署闕焉。徙寓直所至之部。至順二年中徙治官城東南之省﹐檢校官奉政大夫前進士孫敏志道﹑奉直大夫楊益有直﹑中憲大夫王國器鼎臣﹑朝列大夫楊惟恭伯溫﹐以舊署之南爲堂三楹﹐以居其官﹐傍列吏捨﹑庖﹑廏﹐外爲門以列之。是年冬庀工﹐明年五月成。四君子旣視事其間﹐而相言曰﹕是官之設三十有餘年矣﹐而廳事適成﹐於吾四人爲僚友﹐曰﹕可無識乎﹖且昔之居是官者﹐視諸掌故﹐益將百人﹐去而坐丞相禦史府之政事。風節歷歷可徵﹐其可無識以待後之來者乎﹖四君子皆予與遊﹐故來請爲之記。

夫宰相﹐上承天子﹐以出令於天下﹐其屬多矣。官有其事﹐職有其分﹐不得相越也。於文史無不得察視者﹐惟檢校官爲然﹐其非宰相﹐寄乎耳目之明﹐有托於心膂之密﹐而望髙職淸﹐又有若賓客之優遊者焉。蓋他官莫之及也。是以每難其選﹐而常得人焉。凡爲是官者﹐來升斯堂﹐而覽斯文﹐尙思其任之重﹐其有遠大之期也乎﹖

○中書省架閣庫題名記

中書省署之西偏爲庫﹐曰架閣。凡天下之圖書﹑版籍﹐計金穀錢帛出納之文牘﹐尊閎庋藏﹐以待夫考徵之用者﹐咸在焉。其官管勾二人﹐吏書寫十人﹐分釐其事務。次者十五人﹐分周藏史漢掌故遺制云。至正十九年﹐西域阿魯溫沙良甫﹑濟南楊誠子眞﹐選居是官﹐克修乃職﹐寅恭胥協﹐乃議易名其視事之堂曰閱公。取昔人貌閱戶口之義。而子眞大書揭諸顏。予聞太史氏紀蕭相國何﹐能取勝國律令圖書﹐以故知其地形阨塞﹑戶口多寡﹑彊弱處與民之疾苦﹐用輔成漢業。孝宣厲精核實﹐命察計簿﹐欺■﹝目曼﹞者按之﹐使眞僞毋相殽﹐號稱中興。蓋路程品式﹐固爲政不可缺如此。今國家輿圖廣而事務殷﹐端坐一堂之間而考知四海之故﹐惟公則誠﹐私則僞﹔惟公故明﹐私則闇。誠以立己﹐明以檢姦。不瘝乎官﹐不病於民人﹐二君克修乃職﹐以報其上也久矣。後之嗣居是官者﹐其尙勿替於玆﹐因其請﹐書以記其沿革在。其人題名記。庚子年三月﹐國子博士承徳郎張以寧。

○又記

世祖聖徳神功文武大孝皇帝建元中統初﹐立中書省以統百司﹐本庶政教﹑典禮﹑兵刑﹐事之爲成﹐與天下郡縣之版籍﹐當藏棄徵信者﹐設管勾架閣庫官俾典之。至元中立尙書省以釐中書之務﹐則爲尙書省管勾架閣。若後罷尙書﹐歸中書﹐復爲中書省管勾架閣。初秩七品﹐其員增減不常。今四人﹐吏一十四人有常。選賢能之才﹐明禮習章程﹐廉敏有幹局者居之。由是位通顯﹐爲時名卿大夫者有焉。稽之周官﹐民數登於天府﹐猶爲舊章﹐兼是任﹐何重如之﹖國家損益立法﹐樞機圓密﹐品式備具﹐一是考卒敬厥職者﹐宜朝夕盡心力至也。至正十有三年夏﹐中書主管領掾髙昌忽都魯惟敬﹐中書掾濟寧爲好義用中以選居是官。同寅克勤﹐綜理有條﹐官常具舉。爰始立石公署﹐題名氏﹐紀遷次歲月﹐而虛下方﹐以俟來者﹐思職以致遠大者。夫異時所立﹐於玆有考矣。是年歲在癸巳秋七月﹐承事郎國子監丞毛元慶記。

○中書省六政條要題名記【在架閣庫內】

書契之興邈矣。聖人綜理天下﹐以成畫一之治﹐而不迷於久遠﹐其徵諸此者常多﹐有王者作﹐莫之能廢也。不徒不能管﹐又加謹焉。周以太宰統六官﹐掌建邦六典﹐以佐王治於國﹐府史之徵﹐亦有常數﹐蓋其謹如此。皇元稽古建官﹐而與時損益。曰省﹐曰部者﹐其名悉仍乎近代以告。夫居簡馭煩之道﹐則猶周人之遺意也。然地廣務殷﹐視古有加焉。凡中書以天子之命立經制﹐陳教筞而下於四方﹐與四方之事﹐有司不敢專而上於中書者﹐簡牘所充棟廈庋閣之間﹐揭以歲月﹐錯陳雜襲﹐以待羣吏之覆視。更幹幹復以爲姦﹐典守者﹐矧又慢其出納之令乎﹗卷帙紛紜﹐間有亡軼﹐時加比次﹐尋復如故。至正七年三月又十五日﹐中書有大政便殿﹐遂以其事聞。請置局編輯﹐而不以有司從事。董政之大臣﹐筆札之下吏﹐皆取決於上﹐而制皆曰可。編輯之法﹐匪獨以歲之遠近﹐因以匯其因革。所因者又繕錄其大旨﹐別爲一書﹐備觀覽焉。五月二十二日開局﹐明年十二月某日訖事。得卷五十二萬一千九百七十有八宗﹐籍捲冊合八萬五千五百四十三帙﹐所用之條﹐三萬有奇。書成﹐名曰六條政類者﹐亦上旨也。省掾王鼎新﹑郭睿終始有勞﹐謀刊石以記其成﹐且以署在官者之爵氏於左方﹐屬暘述其梗槪。

嗚呼﹗國家立業區區﹐固有天命。而人事存乎其間﹐乂安之餘﹐狃爲玩愒。今天子夙夜勵精﹐思正百度﹐以嗣中統﹑至元之緒。任事之臣﹐承命懷恐﹐懼無以稱塞萬一。上負隆寄﹐故於休戚之系於生民者﹐行之無虛日。以其餘力及此﹐其意槪可覩矣。列聖重光﹐典章大備﹐𨿽其教化之精意﹐徵伐禮樂之微權﹐與夫神謨睿算﹐非外庭所得與聞﹐有不能盡見言語文字之間。若乃宗廟朝廷之彛制﹐土田山澤之委輸﹐庠序之教﹐耕稼之法﹐百工之程章﹐五刑之條令﹐庶官之品秩﹐或以泊於稽兆民之耗﹐登察九州島之廢置者﹐莫不布在方冊。所以持邦紀而定國﹐是以爲億萬斯年之世守也。是可與州縣之簿書同歸﹐故而設爲有司之事乎﹖且暘聞昔孔子能言二代之禮﹐而喟夫文不足徵。孟軻氏能聞其略﹐於班爵祿之制者﹐以諸侯惡而去其籍也。文籍之有關於王政如是﹐其可忽諸﹖矧漢文傳﹐相稱其好。觀漢故事﹐及便宜章奏﹐卒能佐孝宣中興之業。而蔚爲西京之名臣者﹐蓋不無仿也。是舉也簿書云乎哉﹗董正者﹐平章政事定住左丞呂公也。浚儀歸暘記。

○中書省吏部考功堂記

吏部考功堂者﹐行止局也。行止之有籍者﹐古之仕版也。創於大徳之初元﹐申舉於至順之三年。初命文資尙書侍郎董其事﹐郎中﹑員外郎﹑主事﹐督令史書佐繕寫而雜稽之。繼命主事一人﹐不釐他務﹐專掌而疊理。一季則更一當次者焉。省部諸司﹐除吏竣事﹐則登載之﹐中外官沿牒報政則覆考之。約諮問之煩﹐杜往復之獘﹐周慮於平時﹐責信於預定。故凡資序之揚歷﹐功過之殿最﹐或以姓氏﹐或以地望﹐或以致身之塗﹐類聚而羣分﹐綱撮而目■﹝月戶﹞者﹐舊爲四千六百七十有四﹐今所增秩七百六十有八。研磨有方﹐封職有令。用則啟牘﹐而觀之了然﹐燭龜卜也。帙之末﹐有署常蒞事者姓名﹐有姦欺則按詰之。元統二年夏﹐京兆李廷佐﹑灤陽宋存禮爲主事也。克揚厥職﹐卽部之東偏行止局中作廳事﹐顏曰考功。門屏邃嚴﹐窺窬旣絕﹐窗幾虛靜﹐暗昧不生。執事紮於是者﹐心目動朗﹐觀瞻肅然﹐蓋從政之一助也歟﹗他日具石﹐請辭以爲記。

夫自三代而下﹐考課之條﹐年勞之格﹐其事也遠矣。論者謂考課難精﹐年勞易見。思昔聖人不恃一己之聰明﹐舉天下之物﹐輕重長短﹐一聽命於度量權衡者﹐豈有他哉﹖以是爲眾人可守之法也。𨿽然﹐守法固易﹐用法爲難。課最無眞僞之淆﹐年勞無賢愚之滯﹐則在乎善用法者之能執常以馭變也。余因其請﹐旣述其績﹐兼著其法﹐具語以其道焉﹐庶乎其貽方來也。時則有尙書資政大夫唆南班﹑中憲大夫段輔﹑侍郎奉政大夫不花赤﹑郎中奉政大夫忽裏臺焦恭默﹑員外郎承徳郎斡澟﹑朝請大夫劉嗣祖﹐皆盛選云。是年十一月初吉﹐翰林直學士中憲大夫知制誥同修國史歐陽玄記。

○中書省戶部題名記

皇元設官分職﹐以爲民極。今百年文治日盛﹐大小官署題名記皆備﹐而戶部未暇作焉。至正五年歲次乙酉﹐賽因不花買訥﹑李伯述爲尙書﹐疊理威實﹑王恪爲侍郎﹐木八刺沙﹑霍仲賢爲郎中﹐伯不花﹑王徳謙﹑完顏秉文爲員外郎﹐劉安仁﹑邵元振﹑亦速福脫大赤﹑郭繼祖﹑佛保爲司計﹐捏古栢官吉兒藏察罕﹑王可稹﹑呼延進﹑王惠﹑時慶﹑李伯恭等爲主事﹐協贊事功﹐克振乃職。於是架閣舊牘﹐考索前政姓名﹑爵裏﹑到罷月日可徵者﹐悉書而刻之石﹐屬余記之。

夫戶部﹐古之地官。自商周六卿以來﹐典司邦計﹐凡天下萬物﹑籍帳﹑府庫﹑倉廩﹑寶貨﹑錢粟﹑布帛﹐委輸出納﹐登耗饒乏之數咸隸焉。其任重矣﹗在易卦之彖曰﹕天地節而四時成。節以制度﹐不傷財﹐不害民﹐故理財之道﹐興利莫若節用﹐裕國先益民。仕於斯者﹐以是爲經國之計焉。則國用以足﹐民生以蕃﹐而教化興﹐行仁義之效著矣。部署尙書三員﹐正三品。侍郎二員﹐正四品。郎中二員﹐從五品。員外郎三員﹐從六品。司計六員﹐正七品。主事八員﹐從七品。其屬掾﹐譯知印二﹐通事一﹐譯史八﹐回回令史六﹐令史六十一﹐奏差三十二﹐蒙古書寫典吏二十二云。

甲子年云。國家以中統五年建中書省﹐下統六部﹐戶居一焉。民物貢賦之數﹐寶貨倉廩之實﹐會其要﹐考其成﹐皆於是乎。在仕者姓名﹑始末有紀。至正五年初﹐登諸石﹐而翰林承旨歐陽公記之。於今十年而碑以盈告。又自兵興﹐增設職員﹐視舊爲多。今尙書﹑侍郎合郎中﹑員外﹑主事相與謀﹐更伐石﹐樹其次﹐而以文屬曾堅。堅於歐陽公門生也﹐豈敢望執筆以次公後﹗然辭不獲﹐則爲文﹐言曰﹕國家土宇之廣﹐財賄之富﹐前古所稀有也。則戶部之繁且劇﹐視往代之任者﹐其尢難也﹐亦明矣。且八十年之間﹐任戶部者﹐其才略之優劣﹐奉職之勤怠﹐考諸前碑﹐蓋可見也。由是而遷居中書﹑諫臺﹑樞府者﹐亦皆歷歷可數。繼今以往﹐使疆宇謐一﹐復中統﹑至元之盛﹐而仕於斯者﹐人人以財自勉焉﹐功名事業﹐視當日元臣大老﹐相與輝耀﹐豈非生民之至幸歟﹗而堅也並得以其文附於翰林先生之次﹐其尢幸者矣﹗至正十五年閏月吉日﹐承事郎國子助教曾堅記。

○中書省禮部合化題名記

凡職事官﹐悉有司也。惟六官隸丞相府﹐分領庶務﹐頒降文書。春官禮典﹐古秩宗之職﹐或謂南省﹐或謂儀曹﹐其視五官﹐非獨有司之事焉。天子祠郊廟﹐則贊相。中書論制度﹐則與議﹐朝覲會同之班簿﹐聲名文物之品節﹐咨辧位之名數﹐稽載籍之推本﹐莫不於是詳定焉。褒崇旌異﹐勸善成俗﹐報徳尙賢﹐尊右儒學之義﹐咸惇大而涵煦之﹐優柔而裕養之﹐生而不殺之道存焉。與夫饔膳醴齋之薦於上﹐餼牽牲牢之饋於下﹐以仁睦親﹐以徳體物﹐分吏以上四方之職貢﹐專官以比四方之賓興﹐嘉谷靈獸﹐獻禎奏祥﹐皆祔以達彬彬乎。華要之地﹐而大夫士之髙選矣。天歷己巳﹐皇帝禦極之明年﹐餳百官修職﹐禮部奉命惟謹﹐乃相告戒﹐不敢怠於事。登公堂而更相命曰﹕傳所謂禮樂合天地之化者﹐豈不謂玆類耶﹖請用合化爲禮部公堂之名。記堂之始﹐遂公署官名之員聯屬之次於左方云。令甲尙書三員﹐侍郎二員﹐郎中二員﹐員外郎二員﹐主事二員﹐令史十九人﹐通事一人﹐國子譯史二人﹐西域譯史二人﹐知印二人﹐奏差十二人。官並列其姓名﹑序遷之由。令史以下﹐國制以其名﹐俾後之人有徵焉。

○中書省兵部題名記

皇元肇造﹐經國理民﹐志遵古制。中統建元﹐始以右三部爲一﹐左三部爲一。至元之禩﹐合兵刑又爲一。官數嘗有增減﹐而職無少異焉。七年﹐立尙書省﹐分置六部﹐設官敍職﹐庶事畢舉﹐於戲盛哉﹗

按成周六典﹐大司馬掌九法﹐以佐王平邦國﹐以九伐之法正邦國﹐斯夏官之責任也。今之兵曹𨿽不古﹐若其職所專﹐則郵置驛傳遞﹐屯田經正﹐畜牧徵取﹐通朝廷之政令﹐定州郡之廢置﹐此其大槪爾。故其任也重﹐其責也深。擢是官者﹐恪遵成憲﹐以盡經邦之職﹐不其韙歟﹗逮至正四年﹐侍郎王由義謂予曰﹕爰自立都八十年﹐堂未有扁﹐題名缺記﹐汝盍命之。予不敏﹐乃摭周禮平諸侯正天下之語﹐名其堂曰平正﹐署官之名額﹐稽前政歲久而不可考﹐卽以今之尙書﹑侍郎﹑郎中﹑員外郎及幕賓主事﹑歷官次敍﹐勒諸堅瑉﹐並知其同寅協恭﹐禆贊雍熙之治﹐不其少補焉。吁﹗唐虞建官惟百﹐成周六卿分職﹐其人存則其政舉﹐其人亡則其政息。是記之作﹐非徒炫耀於耳目﹐實有以警其忠詐回直可畏哉。是年六月十日﹐正議大夫兵部尙書廉惠山海涯記。文林郎兵部侍郎兀顏思溫書。

○中書省刑部題名記

中書六部﹐置尙書﹑侍郎﹑郎中﹑員外郎﹑主事﹐從唐制也。其品秩亦如之。惟主事今超進五等﹐所掌四法十二律﹐皆仍其舊﹐而其條置頗損益焉。尙書則周秋官大司寇之卿﹐侍郎則小司寇之中大夫﹐郎中則士師之下大夫﹐員外郎則卿士之上士。士師﹑卿士。皆大司寇之屬。

夫古者之制刑﹐所以生人﹐非以殺人。故刑一人﹐則千萬人懼。懼則知攺過﹔賞一人﹐則千萬人悅﹐悅則知勸善。民知攺過而勸善﹐則犯法者少。刑罰淸﹐而民化服。化服則陶之以禮﹑樂﹑詩﹑書。民知禮﹑樂﹑詩﹑書﹐則風可移﹐俗可易﹐極治可臻也。故曰刑期於無刑。刑一無罪﹐則千萬人怨﹐怨則惡日長﹔賞一無功﹐則千萬人怒﹐怒則善日怠。民長惡而怠於善﹐則犯法者眾﹐盜賊多﹐獄訟繁﹐而民不服。民不服﹐則不可得而治矣。是故刑賞者﹐治國之柄。禮樂者﹐治民之本。出於禮樂﹐則入於刑。有天下國家者﹐必求習禮﹐而明刑者置之刑官﹐然後刑可平﹐而治可興也。斯民也﹐三代之民也。以三代之民﹐而五帝三王之治不復見者﹐秦法亂之也。秦廢禮樂而以法吏爲師﹐𨿽治如漢之文景﹑唐之太宗﹐人猶有所憾。況天下上計曰﹕某有罪當罰﹐罰則無不信而聽焉。天下上計曰﹕某有功當賞﹐賞則無不疑而格焉。夫如是﹐天下孰與爲治哉﹗國家之元气日削而不知賢否﹐易位亂相禪而不悟﹐此前代已然之明驗也。

惟我朝自世祖皇帝﹐執信賞必罰之柄﹐激昂天下﹐莫不悅服﹐故天下大治。後如成宗之守成﹐武宗之明斷﹐仁宗之仁恕﹐取任刑官多得其人﹐皆可爲治世之法也。上有聖天子明賞罰之道﹐知守成之體﹐有明斷之資﹐及仁恕之徳﹐好賢而納諫﹐敷禮﹑樂而耽詩﹑書﹐合是數者﹐又佐之以賢相﹐贊之以忠良﹐有舉必行﹐如臂使指﹐𨿽欲唐虞斯世﹐期於無刑可也。此千載一時﹐患不爲耳。居刑官者﹐可不知所稱塞哉﹗於公自稱治獄多陰徳者﹐非縱之也﹐能無冤耳。誠能深識聖人立刑之本﹐懲後世罔民之獘﹐謹視聽之明﹐垂哀矜之心﹐嚴公私之限﹐詳過故之辧﹐絕財貨之門﹐公賞罰之中﹐信賞而必罰。敬哉﹐敬哉﹐毋失其時﹗重惟國家舊有題名﹐不可不斷﹐所以寓勸懲之道也。至正二年十二月﹐翰林侍講學士知制誥同修國史同知經筵事揭傒斯記。

○續記

至正二年﹐刑部題名﹐翰林侍講學士揭文安公爲之記。後十三年書名已滿﹐復謀礱石。尙書﹑侍郎﹑郎中合謀﹐屬素記之。揭公之文﹐論設官之沿革﹐制刑之源本﹐祖宗之成法﹐今上之聖明﹐諄諄然詳且盡矣﹐奚使余瀆告之也。惟我國家立法制刑﹐必當其罪﹐反復審錄﹐恐致銜冤﹐重而絞﹐輕而笞﹐權量校計﹐細入蓬芒﹐弗敢出其私情。苟爲之變﹐變則失其中。非深文則縱出﹐深文則不仁﹐縱出則不義﹐豈命官之意哉﹗

素嘗讀易﹐至噬嗑之象曰﹕君子明罰勑法。至於禮則曰﹕君子折獄至刑。二卦皆取象於雷電。釋者曰﹕雷電者﹐天之威令。而電有曲光﹐𨿽遐遠之境﹐無不達焉。幽暗之處﹐無不燭焉。然而非至明且斷者﹐不足以當其任。古之明刑而弼教者﹐宜莫如漢之於廷尉。守死善道﹐用法平允。唐之侍郎﹐非吾師乎﹖宋之歐陽崇公﹐非吾師乎﹖書名於此﹐誠能取法聖賢於千百世之上﹐則四海之民﹐無煩苛之苦﹐亦有無窮之聞焉。顧不韙歟。尙書﹑侍郎﹑郎中來求爲記者﹐題名於下方﹐故此不著。至正十五年八月﹐工部侍郎危素記。

○刑部主事廳題名記

刑部之名始於隋﹐主事之名始於漢。漢察茂才髙第者爲主事。國家自分設六部以來﹐刑部置主事三員。天下刑名功過之事﹐主事與尙書等官集議而可否之。舊題名附於部官。至正四年﹐茀林哈刺元素﹑遼西王時本中﹑博平皇甫玠子錫﹐同以科第致身﹐擢爲是官。於是﹐本部斯文紀載之典﹐備舉於一時﹐乃謀伐石﹐作主事題名﹐謁予記之。

吾聞法家者流﹐以刑罰輔禮制。名家者流﹐以名分別等威。名一也。生而名之﹐親所命也。仕而名之﹐君所命也。一言一行﹐一事一物﹐皆必有名。名正則言順﹐言順則事成矣。題名之設﹐非特正名﹑分等威而已也。否臧勸懲之道存於斯。近名而爲善﹐固非所尙也。畏危而不爲不善﹐君子有賴焉耳矣。是題名有益於法也。爲法家者﹐其名莫善於矜恕而平允﹐莫不善於慘刻頗僻。語云﹕君子去仁﹐惡乎成名。甫刑云﹕告而詳刑。是年十月﹐翰林學士資善大夫知制誥同修國史歐陽玄記。

○中書省工部題名記

國有六職﹐工居其一。審曲面勢﹐全五材而辧民器者﹐次於王公士大夫﹐其事亦重矣哉。故今工部﹐而古之司空職也。然自設官以來﹐題名記未作。至正六年丙戌冬﹐子阿塔赤蔡守益爲尙書﹐諾海李思齊爲侍郎﹐阿魯鄭衍爲郎中﹐杭州不花白守中爲員外郎﹐乃閱故府﹐歷考前政﹐列其氏族姓名﹑到罷日月﹐而並記之。謁予爲記。余惟工部治百工﹐請以工諭今。夫匠作宮室﹐彜鼎必存其名﹐以著其事之善。事善而名存﹐匠氏且然﹐況居六卿之列者乎﹖題名記作矣。繼自今有職掌於斯者﹐尙敬其事哉﹐則美矣﹐可永存也。至正六年﹐翰林學士承旨榮祿大夫知制誥兼修國史歐陽玄記。同上官銜張起嚴書。嘉議大夫中書工部李思齊題額。

○中書省照算題名記

昔我世祖皇帝﹐稽古建官﹐立中書省﹐總領萬機﹐置六部以分理庶政。而戶部掌建邦國土地之圖﹐與夫占籍人民之數﹐均其政令禁戒﹐以教道民。仍以法﹐或頒郡邑制賦﹐任貢徵斂天下之財﹐以供國用。按周官大司徒之職也﹐而凡天下貢賦之入﹐則有曰田賦戶調﹑曰榷酤﹑曰關市之徵﹑曰山澤之徵﹑曰市舶之徵。茶鹽度量之出入。則有曰上供﹑曰賜予﹑曰吏祿﹑曰祠祀﹑曰邦交﹑曰繕治﹑曰軍食﹑曰養孤寡。歲終﹐則令官府上計致事中書。簡侍郎﹑郎中﹑員外郎一人﹐主事二人﹐掌知出內之數﹐以校邦國是否。凡省﹑宣慰司﹐若路﹑府之賦調出入﹐乃檢核公牘有無姦欺。如式法﹐則從其請否理焉。此照算局之所以置也。其廨在省署東偏﹐壖垣凡幾十易矣。其人則漫不可考。至正六年。適當恪與主事晉寧王可愼﹑【缺】川王惠在是﹐議立石以刻姓名於上﹐俾夫迄今以往﹐繼繼書之。於戲﹗苟刻名於玆者﹐毋使世之人指其名議焉﹐是恪有望於諸公者也。至正六年朔﹐正議大夫戶部侍郎文安王恪撰。

北省始刱認公宇﹐宇在鳳池坊北﹐鐘樓之西。

中書省至元四年﹐世祖皇帝築新城﹐命太保劉秉忠辧方位﹐得省基﹐在今鳳池坊之北。以城制地﹐分紀於紫微垣之次。

樞密院在武曲星之次。

禦史臺在左右執法天門上。

太廟在震位﹐卽靑宮。

天師宮在艮位鬼戶上。其內外城制與宮室﹑公府﹐並系聖裁﹐與劉秉忠率按地理經緯﹐以王气爲主。故能匡輔帝業﹐恢圖丕基﹐乃不易之成規﹐衍無疆之運祚。自後閱歷旣久﹐而有更張攺制﹐則乖戾矣。蓋地理﹐山有形勢﹐水有源泉。山則爲根本﹐水則爲血脈。自古建邦立國﹐先取地理之形勢﹐生王脈絡﹐以成大業﹐關系非輕﹐此不易之論。自後朝廷妄用建言﹐不究利害﹐往往如是。若五華山開金口。決城濠﹐泄海水﹐大修造﹐動地脈﹐傷元气而事功不立。比及大議始出﹐則無補於事功矣。至順二年七月十九日﹐奉旨爲翰林國史院﹐蓋爲三朝禦容在內﹐歲時以家國禮致祭。而翰林院除修纂﹑應奉外﹐至於修理一事又付之有司。今公宇日廢﹐孰肯爲己任言於弼諧者乎﹖知治體者當何如哉﹗

外儀門六部在內西會同館。

中儀門髙門垣墻整峻。

內儀門東西有官曹馬廏﹐門三﹐分左右廊幕。

擁道與月臺接﹐寬廣﹐上有題名記。

箔水卽曝。

正廳五大間﹐東西耳房。

穿廊五間﹐左右花果﹑松栢﹑夜合花﹑合歡花樹。

正堂五間。

左右司﹑參議府﹑庫﹑堂食局﹑省屬幕照磨。

管勾左右北二省大略已見於此。至於分野沿革﹐備細見於城制內﹐不重述。

南省﹑北省﹐金朝時乃二稅賦宰相之莊﹐有曰南相莊﹑北相莊。我朝爲二省﹐乃知地气之王而不歇者如此。

樞密院在東華門過禦河之東﹐保大坊南之大禦西﹐蒞軍政。

外儀門門之內俱是諸衛。

諸衛中衛前衛后衛欽察衛唐兀衛右衛阿速貴赤司武衛左衛右衛崇仁衛西域衛左衛阿速宣忠扈衛左衛率府臨淸萬戶府海口侍衛右翊蒙右侍衛陸鎭衛忠翊侍衛右衛率府金陵州萬戶府右翊侍衛東路蒙古侍衛哈刺漢元帥府寧夏萬戶府遼陽萬戶府忠武衛哈哈里元帥府肇州萬戶府左右翼屯田萬戶府。

中儀門

內儀門中﹑左﹑右。

正廳五間﹑穿廊五間﹐正堂五間﹐東西耳房。院官於內署事﹐春冬在東耳房﹐夏秋在西耳房。內太子位居中﹐以朱漆闌楯四圍護之。堂後二亭。

參議府廳事﹑左右司相孟兩廊幕府﹐一如中書省制。

左右司經歷司﹐承發架閣都事﹐照磨﹑管勾。

客省使廳令史宣使房廊。

斷事官廳經歷知事廳事。

架閣庫﹑官廚局﹑中衛營。儒學太常博士臨川危素撰碑。

中衛營儒學教授廬陵彭君衡書其學之營造顚末以授素曰﹕昔世祖皇帝分置侍從親軍於畿甸﹐爲諸衛所﹐以藩屏王室﹐張皇國威。中衛營在漷州東南﹐距京師百五十里。混一以來﹐兵革偃息﹐每歲鑾輿行幸上京﹐則分其大半﹐以備扈從﹐余則畱屯於營力田﹐以供儲■﹝彳侍﹞。久之﹐生養蕃息居聚﹐視上郡等。元貞三年﹐都指揮使昭勇大將軍珊竹威翼公﹑鎭國上將軍王武穆公﹐首倡諸衛﹐度地十五畝有奇﹐於公署之西建大成殿﹐以祠先聖﹐配享從祀﹐其如令式。中書奏授張鳳翼爲教授﹐撥田千畝﹐以爲師生廩餼。歲月滋久﹐梁棟傾圮。至正五年﹐衛上其事樞府﹐樞府是之﹐乃給粟米﹐命昭勇大將軍副指揮使林公亦憐眞重修葺焉。然宮墻學捨猶有未備﹐衡庀職學宮。適宣武將軍僉司事康裏公觀音奴承詔﹐分司訓農治罷﹐未暇務。衡以興學爲請﹐公慨然舉行﹐室宇大完﹐增弟子員﹐願紀刻石之功徳﹐以傳永久。嗚呼﹗行師用兵之法﹐豈獨貴乎武﹗夫悍卒尙勇以制勝﹐抑教之有其道﹐感之盡其誠﹐使其知尊君親上之義﹐然後可用也。是故古之謀元帥必曰說禮﹑樂而惇詩﹑書。孫權謂呂蒙﹑蔣欽宜學問以自開益﹐況於虎臣獻馘在彼泮宮﹐學校兵政寧有二道哉﹗或者指教事爲緩而不急﹐誠不足以論天下事矣。康裏公爲龍虎衛上將軍﹑中書右丞﹑貴赤親軍都指揮使司達魯花赤﹑中衛指揮使前國公明安之曾孫﹐銀靑榮祿大夫中書平章政事鐵哥泰之孫。其出鎭也多所興建﹐修明肅之樓﹐營演武之亭﹐繕治城闉﹐姦暴平息﹐其善政皆可述者。乃若屯儲充羨﹐是以被上尊幣帛之賜﹐其致力於學校尢爲知本。素旣敍次之﹐而系以詩。其辭曰﹕

瞻彼漷矣﹐其水沄沄。翼我王國﹐爰作中軍。

俎豆先師﹐元眞伊始。禮樂詩書﹐式修人紀。

坐作擊刺﹐戰陣用之。忠君孝親﹐終古弗虧。

肅肅賢侯﹐威翼武穆。乃樹黌宮﹐化民成俗。

侁侁來學﹐武弁峩峩。幹城腹心﹐是曰人和。

歲月推遷﹐棟橈石泐。孰爲繼營﹐著乃嘉績。

嘉績伊何﹐廟學載新。鼓鐘琴瑟﹐衎我聖神。

於赫聖神﹐示民軌則。經訓昭章﹐惠爾無斁。

惟時徐豫﹐弄兵潢池。敵愾孔武﹐振錫天威。

居者務農﹐田有禾黍﹐倉廩旣盈﹐食厥士女。

以養以教﹐觀政之成﹐琢山代石﹐永播頌聲。

儒林郎太常博士臨川危素撰。翰林學士資善大夫知制誥同修國史兼太子諭徳魏郡李好文篆額。【﹝引自徐氏鑄學齋抄本析津志﹞】

●臺諫敍

臺端乃天子耳目之官﹐朝廷紀綱所系﹐故擢官必自聖裁。取其人必忠純體國﹐以成篤厚風紀之政﹐庶幾鹹盡心厥職﹐惟結主知﹐莫不屍言責也。是以開公道路﹐杜邪幸門﹐秉鈞執法﹐莫不與國同休。職其職者﹐則庶績其凝﹐此臺諫之事也。而我世祖皇帝建國以來﹐於至元五年七月詔立禦史臺﹐定臺綱三十六條。三臺立而海宇津肅﹐凡吏之禔身不正者﹐罔不自勵﹐以密贊治道爲心。兼累朝備降詔旨﹐作新風憲﹐可謂任重道遠矣。乃作臺諫志。

創建沿革

禦史臺記

察院題名記

殿中司題名記

○創建沿革

國初至元間﹐朝議於肅淸門之東置臺﹐故有肅淸之名。而今之臺乃立爲翰林國史院﹐後復以爲臺。臺在澄淸坊東﹐哈達門第三巷。轉西有廊房﹐所�館西南二臺及各道廉訪司﹐官吏攢報一應事迹﹐謂之臺房。若廣東﹑廣西﹑海北﹑海南道﹐咸館焉。

禦史臺中臺有題名記。

外儀門三門基髙五尺﹐入門之右察院﹐左殿中司。

中儀門內儀門﹐正廳﹐直捨﹐正堂﹐東西幕廡。

經歷司照磨﹑磨事﹑管勾。

右察院﹑左殿中司﹑架閣庫﹑堂倉局。

○禦史臺記

天歷元年十一月壬申﹐禦史臺臣入見內殿﹐皇帝若曰﹕以予觀於天下之治﹐不有臺憲之司布在中外﹐則何以肅紀綱﹐正風化﹐輔成朝廷之大政﹐而休息吾民者乎﹖昔我世祖皇帝卽位之十年﹐始立禦史臺﹐以總國憲﹐其憂慮遠﹐使吾子孫有以周防於隱微﹐禁制於暴著﹐其在斯乎﹖朕三復貽謀﹐究觀法意﹐懼無以彰皇祖創始之明﹐責任之重﹐其刻石內臺﹐儆有位於無窮焉。

丁亥﹐禦史大夫臣伯顏等言﹕謹具石請刻詔書制誥。國史汝世延﹑汝集等具制文﹐系以禦史大夫以下至監察禦史姓氏。臣世延自中丞行臺江南﹐臣集承詔再拜稽首而言曰﹕我皇元之始受天命也﹐建旗龍漠﹐威令赫然。小大君長﹐無有遠邇﹐師徵所加﹐或克或附。於是因俗以施政﹐任地以率賦﹐出其豪傑以用之。禁网疏闊﹐包荒懷柔﹐故以成其大制作之功﹐蓋有待也。世祖皇帝聖繇天縱﹐神武不殺﹐知善羣榮﹐取善無方﹐定天下於一。乃考帝王之道﹐酌古今之宜﹐建國紀元而著令典焉。立官府﹐置郡縣﹐各有其職。而上下相承﹐內外相維聯焉﹐貫通以通功成務﹐丞相治中書以統之。上承天子﹐出政令於天下﹐較若畫一﹐莫敢踰焉。其或任焉而非人﹐令焉而非法﹐近焉而勿察﹐遠焉而勿達。又修其非以輔其所不逮﹐則責諸風憲。他官𨿽貴且重﹐不得預。況乎朝廷百執事﹐郡縣小大之吏﹐作姦犯科爲不善者乎﹗是故使其君子安焉以盡心﹐使其小人懼焉以遷善﹐而天下之治成矣。此其官所以不可一日缺歟。今上皇帝﹐以武宗之親子久勞於外﹐入正統緒﹐罪人斯得成功﹐必至於無所不至。察乎民庶隱微﹐知其蠹獘深刻而無所告愬﹐故慨然當守﹐興嘆而屬於斯者﹐豈偶然哉﹗謹按禦史臺﹐至元五年四月﹐秩從二品。二十一年﹐升正二品。大徳十一年﹐升從一品。臺有大夫一人﹐後增一人。中丞二人﹐後又增二人。隨復故侍禦二人。考之掌故﹐殿中侍禦史得凡若干人。具載於後。

○察院題名記【馬雍古祖常】

審官之法旣壞﹐仕者雜出﹐而天下始不治矣。或因緣時貴以取進﹐或多貲以交結﹐變易詭詐﹐佞媚側辟﹐一朝居位而臨民﹐民烏得償其積貪乎﹗世祖皇帝至元五年立禦史臺﹐設監察禦史﹐振肅庶民﹐紏劾貪邪﹐以繩吏黷﹐以除民瘼。當是時﹐宋尙未納土﹐饋饟供給﹐羽書四馳﹐中原數十百州﹐日以飛挽爲事。自漢唐之主觀之﹐當以軍府爲急矣。而我世祖皇帝憂民方深﹐不俾瘝官毒我黎庶﹐則𨿽堯舜之明四目達四聰者﹐豈過是哉﹗列聖相承﹐成法具在。天歷皇帝登極﹐顧禦史大夫帖木兒不花若曰﹕內外非臺察﹐則官以墨敗者無由而知﹐貪何以懼﹐姦何以發乎﹖汝可於臺院﹑殿院﹑察院刻石以題名焉。

嗚呼﹗天歷皇帝丕承世祖之謨烈﹐詔臺臣三院題名者。臣馬祖常﹐才𨿽譾薄﹐不識帝王之度﹐要非誇以示人﹐必勸之以善而懲之以不善也。名旣刻題名記後。天歷初﹐有制﹐命禦史臺具石題名。聖言渾灝﹐有訓有戒。天聰民達﹐照物知情。而文字簡易﹐蓋堯舜都兪之音也。夫天地之大﹐日月之明﹐何徳以象之。臣趙世延旣承詔爲文。至順三年九月日﹐臺臣等謹敷宣徳意列載如上﹐維時長貳曹屬之次﹐仍列於下。後之來者尙懲於始而繼之也。且人之善惡咸在﹐是亦懲勸之義而不可廢也。嗚呼﹐愼哉﹗

○殿中司題名記【馬祖常】

國朝官制﹐禦史臺立殿中侍禦史。𨿽王府大臣奏事﹐殿中先相關白。大朝會﹐則知百官序班於庭﹐在臺則百官有故﹐三日各令曹屬報狀云。官獨簡貴﹐平居無文書﹐出則秉憲節﹐爲使一道﹐故職是者﹐必國人世臣之冑﹐必由監察禦史以次進﹐他人不與也。天歷皇帝在位﹐顧臺臣若曰﹕殿中侍禦史題名無刻﹐不宜爾﹐可令自今以上﹐制官之始﹐咸刻之於其署。殿中侍禦史唆南孛羅詣侍禦史馬祖常言記。治書侍禦史二人﹐殿中侍禦史二人﹐治朝著之事。典事二人﹐掌幕府文書之事。後攺爲都事三人。後以都事之長﹐蒙古﹑色目一人﹐爲經歷。檢校二人﹐後廢。管勾三人﹐其一人兼架閣﹑照磨。監察禦史十二人﹐後增至十六人﹐皆漢人。又增蒙古﹑色目人如漢人之數﹐今三十人。

至元十四年旣取宋﹐置南行臺。廿七年﹐專蒞江南之地﹐號江南諸道行禦史臺﹐官秩如內臺﹐而監察禦史今二十四人。西行臺﹐初由雲南廉訪司升行臺。大徳元年移治陜西﹐號陜西諸道行禦史臺。蒞陜西﹑甘肅﹑四川﹑雲南之地。延佑間暫廢﹐復其官秩如南臺﹐而監察禦史今廿人。

至元六年初﹐置各道提刑按察司﹐正三品。有使﹑副使﹑僉事﹑察判﹑經歷﹑知事。廿八年攺肅政廉訪使﹐副使﹐僉事各二人。大司農奏罷各道勸農事﹐歸憲司﹐增僉事二人﹐經歷﹑知事﹑照磨各一人。今天下凡廿二道﹐始建臺時﹐大夫則塔察兒也。今六十年繼居其官者﹐名氏拜罷歲月﹐則有掌故者在﹐謹記。【﹝引自徐氏鑄學齋抄本析津志﹞】

●工局倉廩

柴炭局

異樣毛子局

丰裕倉

○柴炭局

元貞二年﹐欽奉聖旨設立詹事院。本院呈準省部文字﹐依本位下柴炭局例﹐鑄到本局從七品銅印一顆。設局官達魯花赤﹑大使﹑副使各一員﹐俱受勑牒。至治二年例革﹐天歷二年復立。徽政院除受院札提領大使﹑副使各一員。本局設官俱受院札提大付攢管﹐領廣平﹑彰徳路等處課麥提領所。至大三年﹐敬奉皇太后懿旨﹐廣平磁州田土﹐元與可伏兒來那田地﹐如今失列監姑根底與者磨道﹐敬此札付內宰司﹐行下彰徳等處課麥提舉所﹐敬依施行。至元二年拘收還官。本所行從七品銅印一顆。設本所官﹐提領二員﹐俱受院札。地五百十一頃三十一畝五分六釐﹐歲辦錢中統鈔二十四錠二十九兩五錢﹔糧粟麥一千九百五十八石二斗三升。

管房提領所徽政院都事呈禮部符﹐承奉中書省札付本部呈徽政院。至元二年奏準管房提領所﹐比依隆祥總管府管房提領所例﹐鑄到正九品銅印一顆﹐設官隸本院照磨所管。

至正五年﹐撥付諸色府管領。於槪管人戶內選保提領大使各一員﹐受院札。房舍一千一百二十五間半﹐地土三十二頃三畝四分二釐。【﹝永樂大典卷一萬九千七百八十一局字韻第十一葉上﹞】

○異樣毛子局

至元二十年立﹐置使﹑副各一員﹐俱是詹事院札。三十一年﹐攺受徽政院札。大徳十一年﹐攺受勑用八品印。至治三年罷之﹐仍受院札。大使一員﹐副使一員。

上都怯憐口毛子局根腳系唐妃娘娘位下﹐至元六年﹐欽撥裕宗皇帝位下。至元二十四年設局﹐官四員。內受勑達魯花赤一員﹐受徽政院札付三員﹐提領一員﹐大使二員。行使從七品印信。目今止設官三員﹐俱受院札。官提領大使﹑副使各一員﹐司吏二名﹐實在氁子匠二百三十一戶。

縉山毛子旋匠局秩正七品﹐行使銅印一顆。大使一員﹐典史一員﹐司吏一人。【﹝永樂大典卷一萬九千七百八十一局字韻第十五葉下。﹞】

○丰裕倉

丰裕倉﹐至元十九年十月內﹐於海子岸東胭粉庫置倉廒﹐倉赤﹐輪流管領收支。至元二十八年﹐爲收受江淮財賦府糧斛﹐倉房窄狹疏漏﹐並文明門外丰裕倉內收貯。當年十一月內﹐中書禮部絳到從七品印信。大徳十一年八月內﹐徽政院除充監支納大使﹑副使各一員。至治二年例革。天歷二年四月十六日奏準復立。本倉依前設官﹐本倉從七﹐設官三員﹐大使﹑副使從八。攢典二事產﹐廒房三十間﹐院地三十三畝七分五釐﹐門樓一座。【﹝永樂大典卷七千五百十四倉字韻第三十二葉上﹞】

●額辦錢糧

額辦錢糧

錢帛鈔二萬一千二十六錠三兩六錢五分﹐絲四萬三千八百六十八斤七兩六錢﹐糧米二十七萬三百七十四石三斗四升。差撥包銀鈔七千二百六十一錠﹐絲四萬三千八百六十八斤七兩六錢。課程鈔一萬二千九百一十二錠二十兩一錢五分。鹽課一百四十五錠二十四兩三錢。酒課三千七百八十七錠一十一兩二錢九分。醋課五十八錠一十五兩四錢。食羊錢四百三十八錠。稅課八千三百五十六錠二十九兩八錢五分。額外木植河泊等一百二十六錠四十兩六錢七分。契本錢五十一錠三十一兩五錢。歷日錢八百一錠一兩。房地錢一百七十二錠四十兩。稅糧二十七萬三百七十四石三斗四升。事故已免糧二十七萬三百二十六石四斗。差撥鈔七千二百六十一錠﹐絲四萬三千八百六十八斤七兩五錢。實合辦鈔一萬三千七百六十五錠三兩六錢五分﹐糧四十七石九斗四升。約支除畱鈔五千八百九十六錠一十九兩﹐糧四十七石九斗四升。官吏俸鈔四千五百四十錠三十兩﹐糧四十七石九斗四升。海靑鷹食鈔一千三百五十五錠三十九兩﹐合起解七千八百六十八錠三十四兩六錢五分。大都稅課提舉司課程鈔一萬五百二十五錠五錢。大都宣課提舉司課程十萬七千七百十二錠五兩四錢。大都酒課提舉司課程九萬六千三百八十錠。錢帛中統二萬六千五百二十一錠十九兩九錢。絲四萬二千五百二十六斤。糧無。大都路鹽課六千八百九十二錠十七兩八錢一分八釐七圭九絲八忽二微。【﹝順天府誌引析津志﹞】

●太廟

太廟上梁文聖人作事﹐仰憲百王﹐邦邑成規﹐要傳萬世。越皇居之肇造﹐必宗廟以爲先。是故舜紹堯基﹐歸格於藝祖之室。周成洛邑﹐烝祭於文王之宮。典冊相傳﹐古今一制。今皇帝仁涵動植﹐孝奉神明﹐飲食菲薄﹐而豊腆於粢盛。衣服純素﹐而鮮華於黼冕。講求故事﹐太常之禮樂一新。圖任舊人﹐漢官之威儀漸服。竟擇吉地﹐爰立太宮。百堵皆興﹐千楹並列。堅桫文梓﹐半出於江南﹔巨栢長松﹐並來於山北。共勸樂趨之役﹐咸成不日之功。因舉修梁﹐輒伸善頌﹕拋梁東﹐瀚海無波舟楫通。行見新羅兼日本﹐共來助祭賀新宮。拋梁西﹐西域從來路不迷。碧瑱明珠馳滿背﹐香犀藥艸似長堤。拋梁南﹐楚風輕脆尙虛談。共祭包茅宜早貢﹐莫誇天險恃江潭。拋梁北﹐萬湧不能當一徳。龍沙戰土漲天潢﹐舞幹未久苗來格。拋梁上﹐綿蕞新法參法象。禮文隆教相時宜﹐魯國兩生何大彊。拋梁下﹐天開有道扶宗社﹐列聖相稱四紀余﹐只今初覩文明化。伏願上梁之後﹐干戈罕用﹐俎豆常陳。長朱艸於齊除﹐產靈芝於廟柱。烝嘗禴祀﹐保萬世之宗祧。朝覲會同﹐來萬方之玉帛。各安環堵室﹐同作太平人本。

大次殿上梁文太室奉先肹蠁之情﹐斯在齋庭設次﹐敬恭之念彌興。於以爲中嚴外辦之需﹐於以構上棟下宇之壯。配天其澤﹐不日告成。芵惟皇帝陛下﹐先祖是皇﹐神明其徳﹐儀禮盡致曲之道﹐享親極如在之誠。玉瓚黃流﹐躬蒞四時之祭。龍衣玄冕﹐力還三代之儀。且聖人垂遷座之規﹐斯明主制齋心之地﹐度閟宮之密邇﹐掄良梓以經營。繩直準平﹐驗考工之斤斧。芒寒色正﹐炯淸廟之星辰。陟降彤庭﹐往來黃道﹐凡所以如聲容笑貌在其上﹐皆其思居處志意於其中。適谷旦之再涓﹐致栢梁之對舉﹐爰謌六偉﹐用相羣工。梁之東﹐淑气扶於九扇中。獻歲發春當禴祭﹐太平天子宿齋宮。梁之西﹐天子秋嘗執鎭圭。明發有懷常不寐﹐萬幾思慮一時齊。梁之南﹐祠祭淵衷神所鑑。登祭周旋無過舉﹐禮官遷秩聖恩覃。梁之北﹐大烝歲祭騂牛一。聖君方寸盡神通﹐先正千秋南祀食。梁之上﹐三後在天時陟降。風馬云輿彷佛中。神靈只爲多儀享。梁之下﹐天子孝思天下化。欝金秬黍與菁茅﹐錫貢紛紛走諸夏。伏願上梁之後﹐宗社鼎安﹐本枝益茂。黻珽謹彌文於燕翼﹐搢紳執彛器以駿犇。二世穆﹐一世昭﹐永配明禋於文祖。三年祫﹐四年禘﹐載隆純嘏於神孫。泰山四維﹐天子萬壽。

劉致太室次議切以禮莫大於宗廟。蓋宗廟者﹐國家之本﹐禮樂刑政之所出也。唐虞﹑三代﹑漢﹑晉﹑宋﹐靡不由之。洪惟聖元﹐龍興朔陲﹐聖主相承﹐積徳累功﹐百有餘年。

大經大法﹐固已遠追唐虞﹑三代﹐而宗廟未有一定之制。方聖天子繼統之初﹐眾正登庸之日﹐一代不刊之典﹐而爲萬世法程﹐正在今日。適玆新廟告成﹐奉遷伊邇﹐其合於禮而宜於今者﹐故當議而行之也。

按王制﹐天子七廟。三昭﹑三穆﹐與太祖之廟七。而孫毓�太祖在北﹐左昭右穆﹐差次而南。賈公彥曰﹕后稷居中﹐昭處於東﹐穆處於西。古來天子﹐不並坐昭﹑穆。所以別父子遠近親疏之敍﹐而使不亂也。兄弟共爲一世﹐昭皆爲穆﹐七世而止。唐增爲九世十二室﹐趙宋因之﹐爲十二室﹐有定數﹐世無定數。其室次以西爲上﹐太祖居西夾室之東﹐爲第一世。以下各序昭﹑穆﹐次第而東。聖朝取唐。宋之制﹐定爲九世。遂以舊廟八室而爲六室。太祖居中﹐爲第一室第一世。睿宗居西﹐爲第二室爲第二世。世祖又西﹐爲第三室爲第三世。裕宗又西﹐爲第四室爲第四世。順宗居太祖之東﹐爲第五世。顯宗又東﹐爲第六世。兄弟二室一世。武宗又東﹐爲第七室。仁宗又東﹐爲第八室。【﹝以無餘室結彩﹐取於東辟。﹞】近南第二室爲一世﹐故八室止爲六重。其制頗與賈公彥后稷居中相近。而昭﹑穆不分﹐父子並坐﹐不合禮從。新廟之制一十五間。東西二間爲夾室﹐安奉太祖皇帝﹐爲萬世不遷之祖。所存十室﹐太祖旣居中﹐則唐﹑宋之制不可依﹐惟當以賈公彥昭﹑穆次第而列之也。

父爲昭﹐則睿宗當太祖之東﹐爲昭之第一室。世祖居西﹐爲穆之第一。裕宗居東﹐爲昭之第二世。兄弟共爲一世﹐則成宗﹑順宗﹑顯宗三室﹐皆當居西﹐爲穆之第二世。武宗﹑仁宗二世﹐皆當居東﹐爲昭之第三室。英宗居西﹐爲穆之第三世。昭之後﹐居右。穆之後﹐居左。西以左爲上﹐東以右爲上。苟或如此﹐則昭穆分明﹐秩然有序﹐不違禮經﹐脗合事宜﹐誠一代不刊之典﹐可爲萬世法程也。若以舊廟爲累朝定依室次﹐於新廟遷安﹐則顯宗躋順宗之上﹐爲東之第一室。居裕宗之下﹐則爲西之第五室。顯宗之室﹐而英宗之室始可議焉。蓋顯宗在東﹐則仁宗以下更無餘室。顯宗在西﹐則英宗當祔仁宗之下。以禮言之﹐春秋閔公無子﹐庶兄僖公代立﹐其子文公遂躋僖公於閔公之上。書曰逆祀。及定公正其逆序﹐書曰從祀先公﹐爲萬世法。然僖公猶是有位之君﹐尙不可居弟之上﹐況未嘗正位者乎﹗若以此言之﹐則成宗宜居上﹐順宗次之﹐顯宗又次之。若以家國兄弟長次言之﹐則顯宗固當居上﹐順宗次之﹐成宗又次之。英宗居西﹐祔裕宗之下﹐則兄躋弟上﹐猶爲從祀。而孫居父﹑祖之上﹐可乎﹗國家𨿽曰以右爲尊﹐然古人所尙﹐或左或右﹐初無定制。古人右社稷﹐而左宗廟﹐國家宗廟亦居東方﹐蓋禮之所然也。豈有建宗廟之方位﹐旣依禮經﹐而宗廟之昭﹑穆﹐反不應就位﹐則西者復尙右﹐東者復尙左矣﹗公私大小﹑燕會亦然。但人不知察耳。故職居博士﹐宗廟祝文之事﹐所宜建明。然事大體重﹐宜從使院詳酌施行集議﹐取自聖裁。

元永眞眞定玉華宮罷遣太常禮樂議竊聞天子七廟﹐萬世之通義。三代以還﹐莫違玆道。原廟之制﹐隆古未聞。漢孝惠從叔孫通之請﹐始詔有司立原廟﹐遂有衣冠月出遊之名。其後﹐郡國所因﹐各立廟。至元帝永平四年﹐貢禹奏郡國祖宗廟不應古禮﹐宜正矣。天子是其議﹐罷之。謹按尙書﹕黷於祭祀﹐時爲弗欽。春秋之義﹐於友庶君﹐不祭於臣僚云。伏覩聖朝﹐建立七廟﹐崇奉孝享﹐可謂至矣。而睿宗皇帝神禦﹐別在貞定路玉華宮。切惟有功徳於天下者﹐莫如太祖皇帝﹑世祖皇帝。太祖皇帝不聞有原廟﹐世祖皇帝神禦奉安大聖壽萬安寺﹐歲時差官以家人禮祭供﹐不用太常禮樂。今玉華宮原廟﹐別在郡國﹐又非龍興降誕之地﹐主者以臣僚之職﹐供奉禦容﹐非禮之甚。伏望朝廷稽前漢故事﹐攺隆太廟。玉華宮照依京師諸寺影堂例。上命有司以時祭供﹐罷遣太常禮樂。【﹝引自徐氏鑄學齋抄本析津志。﹞】

●祠廟儀祭

祭服

郊祀神位

鐵牛大力神廟在南城施仁門內東南﹐有小廟﹐無碑。

杜康廟在北城光祿寺內。居西偏﹐內有天師宮。奉禮部摽撥道士一人﹐在內提點看經﹐專一焚修香火。蓋爲醞造禦酒﹐每日於上位玉押槽內支酒一瓶﹐以供杜康。提點者自行收貯。

一在南城南春臺坊西大巷內﹐資聖寺西。有酒門。邵先生男邵福欽作碑文﹐今已剝落。其記云﹕故燕城諸酒匠﹐立祠塑像﹐春秋祭祀無缺焉。癸丑歲秋七月丁丑朔建。一在北城崇仁門裏﹐有碑。

嶽廟南北二京有四處﹕一在燕京陽春門﹐卽今朝枝廟﹐無碑。一在長春宮東﹐有禮部尙書元明善所撰碑文。一在燕京太廟寺西﹐有王澹遊所撰碑文。一在北城齊化門外二里許。天師宮張上卿創起﹐後俱是吳宗師閒閒一力完成。有翰林學士趙孟俯子昂奉勑撰張上卿道行碑﹐在街南大園內樹立。其廟宇神像﹐翚飛偉冠﹐實爲都城之具瞻。致其巧思﹐特出意表﹐眞一代絕藝也。每歲自三月起﹐燒香者不絕。至三月燒香酬福者﹐日盛一日。比及廿日以後﹐道塗男人��賽願者塡塞。廿八日﹐齊化門內外居民﹐咸以水流道以迎禦香。香自東華門降﹐遣官函香迎入廟庭﹐道眾鄕老甚盛。是日﹐沿道有諸色婦人﹐服男子衣﹐酬步拜﹐多是年少艷婦。前有二婦人以手帕相牽闌道﹐以手捧窯鑪﹐或捧茶﹑酒﹑渴水之類﹐男子占煞。都城北﹐數日﹐諸般小買賣﹐花朵小兒戲劇之物﹐比次塡道。婦人女子牽挽孩童﹐以爲賽願之榮。道傍盲瞽老弱列坐﹐諸般楫丐不一。沿街又有攤地凳盤賣香紙者﹐不以數計。顯官與怯薛官人﹐行香甚眾﹐車馬塡街﹐最爲盛都。

岱宮之東南﹐有杏園﹐乃若董君宇定所種。不數年﹐而樹皆蕃衍密茂。當春﹐特粲然如錦。城東之勝﹐無與儔匹﹐都人觀賞無虛日。昔邵庵曾遊﹐賦詩美之。有序云﹕至順辛未三月﹐王用亨攜酒宴集﹐與華陰楊庭鎭﹑髙安張質夫﹑莆田陳眾仲﹐觀杏花於東門外岱宗之祠宮。其花則宮之主人董君宇定之所植也。其多蓋至千株。是日﹐風日淸美﹐春事方殷。幾席花間﹐飛英時至乎巾袖杯盤之上。眾仲有詩曰﹕飛來燕子繡檐側﹐蹴落杏花金琖中。集亦有詩曰﹕明日城東看杏花﹐丁寧兒子早將車﹐路從丹鳳樓前過﹐酒向金魚館裏賒。綠衣滿溝生杜若﹐暖雲將雨少塵沙。絕勝羊傅襄陽道﹐歸騎西風擁鼓笳。自是此樂殊罕。

四年五月﹐宇定送杏實一盤﹐集援筆答之曰﹕前年賞花今食實﹐杏自成林頭自白。卻藏杏核向江南﹐手種千株看春色。蓋予有歸志。六月﹐被召上都﹐隨以病告南還。艤舟候涼﹐宇定館我於西捨﹐適眾仲﹑質夫來訪﹐東望嘉樹﹐淸陰如幄﹐有懷舊遊﹐不知其近之�陳也。昔董氏有仙人﹐嘗種杏易谷食饑者﹐虎爲守之。千杏倚云﹐何異昔者﹗相與號宇定爲杏林先生﹐示不忘其先世。杏林先生築固云根﹐灌漑照旒﹐咀英拖實﹐以致明■﹝弓垂﹞爲之名﹐於是爲宜﹐乃賦杏林之詩曰﹕昔人靑門外﹐有田惟種瓜。誰栽千樹杏﹐春深繞捨花。風暄池委雷﹐日上海通霞。煎膠變玄發﹐煉實作丹砂。粲粲白楡上﹐仙人書滿家。頃年﹐邵庵歸田。予謁之於道園別館﹐日與師西皐楊君追懷﹐誦此詩。並誦﹕畫堂紅袖倚淸酣﹐華發不勝簪﹔幾回晚直金鑾殿﹐東風軟﹐花底停驂。書詔許傳﹐宮燭香羅﹐初試朝衫。

禦溝冰泮水挼藍﹐飛燕又呢喃。重重簾幙寒猶在﹐憑誰寄﹐銀字泥椷。報道先生歸也﹐杏花春雨江南。仍以洞簫相和﹐當時此情此意﹐綽有晉風。今書此詩與詞﹐惆悵千古﹐永懷其人。後之視今﹐亦猶今之視昔。

梓潼帝君廟﹐在都城湛露坊北﹐過橋東南﹐面北﹐祖廟也。其餘宮觀附庸者亦有。一在通州羊市南﹐乙未年間新建。

白虎廟一在南城昊天寺北﹐一在齊化門外橋南。

舜帝廟在燕京金故宮西澤潭之西。有碑﹐是唐時所創﹐盧龍節度幸稔所撰﹐顏魯公後人頵所書。

武安王廟南北二城約有廿余處﹐有碑者四。一在故城彰義門內黑樓子街﹐有碑。自我元奉世祖皇帝詔﹐每月支與馬匹艸料﹐月計若干。至今有怯薛寵敬之甚。國朝常到二月望﹐作遊皇城建佛會﹐須令王監壇。一在北城羊市角北街西﹐有碑二﹐記其靈著。一在太醫院前﹐揭曼碩有記。一在南城陽春門東官窯場南﹐有田教授所撰碑。一在開遠坊﹐待制趙燈撰。

淸白神廟在南城聖安寺東﹐有碑志。古老相傳﹐神乃章廟幕官。

樓桑大王廟南城天寶宮前﹐今廢。

崔府君廟在南城南春臺坊街東﹐火巷街南﹐今玉虛宮道士看守。前朝所建﹐無碑。

昆吾公廟南城宣曜門外﹐官窯場南﹐乃古之窯冶置物之初也。而其姓氏莫詳焉。

白馬神君廟昔慕容氏都燕﹐築羅城﹐有白馬前導﹐因祠焉。在舊城東城路北。

三靈侯廟在南城天寶宮近西﹐街南大巷﹐前燕金胡﹐無碑。南舊市之南﹐金大定廿七年十月一日﹐祕書監校勘劉文中撰記﹐東魯闕裏孔祈書丹題篆。其詞曰﹕昔揚子云有言曰﹕一哄之市﹐不勝異意焉。是知賣者欲貴﹐而買者欲賤。苟不立之平﹐而交易必不得其所。凡物之貨易﹐莫不依平而後定焉。況人役物﹐以爲養馬之於人最爲急用﹐代勞致遠者也。易亦云﹕行天莫如龍﹐行地莫如馬。然而馬不可一槪言也。有騏驥﹐有駑駘﹐馬非經伯樂之相﹐王良之馭﹐未易別也。去古𨿽遠﹐而今之馬市之平﹐皆人人善相善馭﹐豈非如良﹑樂者耶﹗緫成人之交易﹐莫不以平爲心。而𨿽有賣欲貴買欲賤者﹐皆取於一二言之定矣。不如是﹐以二百廿餘人﹐家計口算不爲少矣。皆不耕不蠶﹐而取給乎衣食於是﹐非神默佑﹐焉能得搖唇鼓舌各取給歟﹗或者曰﹕我曹實賴神佑﹐舊市之南有神宇焉﹐乃三靈侯之別廟﹐實我曹從來祭祀�所也。柰何歲月綿邈﹐風雨侵頹﹐土木壞裂﹐神將不堪居之。蓋聞神者依人而行﹐苟將欲報神之恩﹐非修完﹐非祭祀﹐其可乎﹖眾聞而忻躍﹐同一心力﹐度費出﹐合謀而新之。規革仍舊之制﹐不日告成。繚之以周垣﹐覆之以峻宇﹐金碧煥耀﹐神鬼參羅﹐輪奐一新﹐超越往日。蘭膏■﹝虫葛﹞炬﹐晦明有常﹐檀桂沈速﹐晝夜不絕。凡過其門者﹐罔不作禮兼嘆美其新飾也。然孰知夫我曹用心之善﹖故以二百廿餘人﹐結爲香紙之邑﹐欲以附之於石﹐傳聞於後。以武功將軍房興﹐爲邑老提點。一日來予﹐齦齦求文﹐願記其事。予嘉其用心﹐遂摭其實﹐以奮其筆而勒諸石。不徒張壯麗之辭﹐抑亦記經營之始也。

蕭何廟在北省之西垣﹐今廢。【﹝以上引自徐氏鑄學齋抄本析津志。﹞】

東西二感聖廟在京都城隍廟南﹐泥像。【﹝日下舊聞考卷五十城市引析津志。﹞】

山川祀典﹐國有常禮。而所在土神﹐因在而立。雨旱穰■﹝禾會﹞﹐無不禱焉。福國福民﹐於焉昭著。然當以理而祀之﹐不可以私諂而瀆。則其去淫祠之譏亦當矣。乃作祠祀。

五嶽四瀆﹐五鎭四海﹐名山大川﹐上降禦香﹐用文翰淸望之臣﹐每歲馳驛至彼﹐代祀行禮。比年﹐除南海南鎭依舊祝香﹐遣使由海道就彼致祭﹐其餘十七處合祭。擇靜潔處所﹐平章等官初獻﹐臺官亞獻﹐集賢院官終獻。所據憲官合行典禮。望祭祝文﹐先行定擬外﹐祭物與本部正官首領官提調﹐用已降支﹐系官鈔兩平收買﹐務要精潔。儀制各自於後。

戶部應付香五斤﹐金銀器皿全。

宣徽院酒三十四瓶。

工部茶疊兒三席﹐拜席。

兵部站車。

府學祭器禮生。

刑部巡綽指揮一名﹐軍三十名。

翰林院撿閣具祭文艸槁就﹐請太常禮儀院博士赴禮部講究祭祀儀禮注。

太史院涓吉。幣十七﹐段各長一尺五寸。香﹑餅﹑稻﹑黍﹑粱﹑稷﹑棗﹑杞子﹑胡桃﹑生菜韭﹐共十七盤。蓮子﹑大燭﹑黑木炭﹑柴﹐祝板十七葉。

東嶽天齊大生仁聖帝﹑南嶽司天大化昭聖帝﹑西嶽金天大利順聖帝﹑北嶽安天大貞玄聖帝﹑中嶽中天大寧崇聖帝。已上五嶽名號。

江瀆廣源順濟王﹑河瀆靈源和濟王【增封】﹑淮瀆長源溥濟王﹑濟瀆淸源善濟王。已上四瀆名號。

東海廣徳虛會王﹑南海廣利靈浮王﹑西海廣潤靈通王﹑北海廣澤靈佑王。已上四海名號。

東鎭元徳東芮王﹑南鎭昭徳順應王﹑西鎭承徳永靖王﹑北鎭貞徳廣寧王﹑中鎭崇徳廣陵王。后土皇地祗。五鎭山號。

幽州鎭山海漕天妃﹐醫巫閭山北﹐幽州鎭山也。未時遣使致祭﹐先用雅樂﹐而後用俗樂。天妃﹐姓林氏﹐興教軍莆田都巡君之季女。生而神異﹐有殊相﹐能知人禍福﹐拯人急患難。室居三十年而捐世﹐邑人祠之﹐靈應。自宋紹興廿年始封靈徳夫人﹐歷封。至景定間﹐加封靈惠溥濟嘉應善慶妃。寶佑間。仍封。神之父母﹑姊兄﹐以及神佐﹐皆有錫命。迨我元累封﹐加護國庇民廣濟福惠明著天妃廟額。興化莆田廟額﹕順濟。天歷二年攺曰靈慈。

神父﹐興化路佑徳廂。神父名孚﹐宋仕福建總管﹐至都巡公﹐封積慶侯。神母﹐王氏。宋封顯慶夫人。神姊﹐大娘﹑十九娘﹑廿娘﹑廿一娘﹐俱自昔勑封。廿三娘﹐宋寶佑間封慈惠夫人。神兄洪﹐殺﹐未封神佐。額名順濟廟。佐神朱大夫名先﹐宋寶佑封靈威侯﹐加封靈威嘉佑侯。

劉便宜祠堂在白雲祝西北隅故行省。便宜劉公仲祿﹐事太祖聖武皇帝。帝方滅西夏﹐取中原﹐略定西域﹐兵威所至﹐無不臣服。旋師金山之西﹐乃命公以手詔迎丘眞人於山東﹐持金虎符﹐長廣尺餘﹐使佩之。其文曰﹕如朕親行﹐便宜從事。當是時﹐官制未定﹐故但稱公爲便宜公。時金將亡﹐山東諸郡南附於宋。而丘眞人在萊州。公涉兩國之軌﹐蹈不測之險﹐竟致帝命迎丘眞人以北。古所謂使於四方﹐不辱君命﹐便宜公有焉。初﹐帝遣公南﹐謂公曰﹕汝能致丘眞人﹐我當居汝於善地。還﹐故俾公居於燕。

公之弟子曰琬孝﹐爲奉議大夫﹐蔚州知州。有女曰弟弟﹐世祖時以婉容淑徳選入後宮。世祖升遐﹐仁裕至皇后以嫁故平章政事張乙九思﹐封魯國太夫人。夫人之言曰﹕吾祖竭忠於國﹐受國厚恩。吾之所以至此者﹐皆吾祖之澤也。吾其敢忘之哉﹗於是捐己貲﹐卽白雲觀處順堂之右﹐刱建新祠﹐以祀公。歲時享祀﹐庶與眞人之祠同爲不朽。嗚呼﹗夫人可謂賢矣。人之所以異於物者﹐以知尊祖也。傳曰﹕顯揚尊祖﹐所以崇孝也。夫人有焉。余嘗遊張公之門﹐故命記祠堂。堂成﹐實延佑三年六月也。集賢大學士趙孟俯記並書。

太師梁忠烈王祠堂有記﹐在玉虛觀﹐文林郎充國史院編修官云騎尉賜緋魚袋龐鑄撰。京師之玉虛觀﹐有故太師梁忠烈王之祠堂在焉。王諱宗弼﹐太祖武元皇帝第八子也。其勛名則已表銘旌﹐當書國史矣。不待此而後著。𨿽然﹐祠堂不可無書。謹按﹐道觀蓋王妃移剌氏始營建之﹐且出其從者爲黃冠﹐而復致有道之士以主香火。洎王薨﹐又建祠其中。正隆猜刻﹐季年尢甚。王之子韓王﹐以英勇得眾相忌﹐抑而死﹐后妃亦死薨。南伐之役﹐虛有後承﹐乃又殺王之外三人﹐王祀遂絕﹐而獨此祠芘於道宮﹐故得受歲時之享。嗚呼﹐天乎﹗王有大功於國家社稷﹐謂宜世胙梁土﹐與國咸休﹐而遽一傳而已耶﹗方且出﹐專旌鉞旁楗重﹐幾叱風雲而走雷電﹐使天威赫然﹐震懾四表。趙構以之浮海﹐劉豫以之面縛。果然羣醜蟻潰雀散﹐豊功茂烈﹐一何雄哉﹗今玆數椽之屋﹐寓迹道館﹐醴醪僅陳﹐犧牲在俎。吁﹗可哀也已。

妃﹐遼文宗女也。明達智略毅然﹐丈夫有所弗及。祠堂之建﹐乃亦出乎誠慮。韓王津惇亨路於廣寧尹﹐道士髙守衝以祠久不葺﹐且以茅翼之。男裏所明報﹐遂葺祠﹐出豫﹐以豕祀焉。鑄於文不工﹐適足以累王之祠。待王之生奴﹐功名富貴爲當代之周公。及其薨也﹐猜君不道﹐棄功伐祀﹐不逮若敖之鬼。是可忍弗書哉﹖且系之以詩﹐使歲時祠王。則歌之云﹕王之勛兮�天地﹐王之名兮威四裔。樓船汛兮江淮沸﹐羽檄飛兮齊社廢。番禺戮兮妖气霽﹐王之薨兮神龍蛻。神在天兮功在世﹐民之思兮無可祭。雍肅肅兮鎭祠堂﹐佐洞眞兮佑虛皇。羨神靈兮馭華鄕﹐飛仙從兮據云裳﹐千秋祀兮庇此一方。大金大和四年八月中秋日立石。【﹝以上引自徐氏鑄學齋抄本析津志。﹞】

原廟行香

完者篤皇帝中心閣正官﹐正月初八日。

曲律皇帝南寺同前。

普顏篤皇帝白塔寺正官﹐二十一日。

世祖皇帝白塔寺大小官員﹐二十二日。

英宗皇帝靑塔寺正官﹐二月初六日。

察必皇后湣忌南梁河寺正官﹐初下日。

老太后周年白塔寺正官﹐二十九日。

普顏篤皇帝湣忌普慶寺正官﹐三月初三日。

亦憐眞班皇帝湣忌中心閣二十九日。

阿咱失裏皇后湣忌普慶寺正官﹐四月初九日。

貞裕徽聖皇后周年黑塔寺大小官﹐二十六日。

順宗皇后忌日普慶寺正官﹐五月初八日。

那木罕主人湣忌髙梁河寺正官﹐六月初二日。

順宗皇帝湣忌普慶寺正官﹐初四日。

裕宗皇帝湣忌白塔寺大小官﹐二十日。

速哥八剌皇后忌日靑塔寺二十一日。

禦容三朝翰林門﹑翰林國史院七月上。【﹝以上引自徐氏鑄學齋抄本析津志﹞﹝大典一七○八五廟字韻第六頁上。﹞】

六月﹐大都涓日﹐遣翰林院官一員﹐赴上都注香。比到﹐大臣奏上位親囑香授使者﹐乘傳回京﹐至健徳門外禮賢亭住夏。宰輔百官恭迎至京。凡各寺有影堂者﹐分其祭儀。【﹝日下舊聞考卷一○七郊坰引析津志。﹞】

○祭服

延佑七年十二月七日﹐八思吉斯奉旨命省部創制三獻禮儀使﹑大禮使﹑近侍官法服﹐下博士廳照擬。

三獻官及大禮使通五員。籠巾貂蟬冠五﹐靑羅服五﹐領緣﹑袖襕﹐俱用白綾。紅羅裙五﹐帛綾爲襕。紅羅蔽膝五﹐其羅﹐牡丹花紋。白紗中單五。黃綾帶五。紅錦綬紳五。佩玉環各二。象笏五。銀束帶五。玉玎璫五副。白羅方心曲領五。赤革履﹑白綾襪﹐各五緉。禮儀使四員。貂蟬冠﹐靑羅服﹐紅羅展﹐紅羅蔽膝﹐白紗中單﹐黃綾帶﹐紅錦綬紳﹐象笏﹐銀束帶﹐玉玎璫﹐白羅方心曲領﹐赤革履﹐白綾襪﹐皆四。

近侍官八員。服制並同﹐惟玎璫用靑玉﹐余載三署法物庫職掌。

至元十二年十一月﹐議擬皇太子爲亞獻。其終獻法服﹑冠冕﹐如一品服。貂蟬籠巾﹐七梁額花冠﹐貂鼠立筆﹐銀立筆﹐犀簪佩劍﹐緋羅大袖一﹐緋羅裙一﹐緋羅蔽膝一﹐緋白大帶一﹐錦玉環綬一﹐白羅方心曲領一﹐白紗中單一﹐銀合勒帛一﹐玉珠佩二﹐金鍍革帶一﹐烏皮履一緉﹐白綾襪一緉。【﹝大典卷一九七九一服字韻二十七頁上引析津志。﹞】

○郊祀神位

昊天上帝槁稭一﹐祿以靑﹐加神席﹐加靑綾褥﹐靑素方座。

皇地祗槁稭一﹐祿以靑﹐加神席﹐靑綾褥﹐靑錦方座。

第一等九位﹐槁稭九﹐祿之席皆以莞﹐加方座﹐各如其方色。第二等以下﹐每位席以莞﹐凡用席三百十有二。

前祀之日﹐張饌幕及二神門﹐皆拖黃額帷。祀前三日﹐百官受誓戒於中書省﹐從奉禮郎布版位﹐及祭亦如之。設燭燎。【﹝大典卷五四五四郊字韻十四頁下引析津志。﹞】

拱衛司所管之控鶴也﹐乃禦前只孫校尉也。其服色或靑﹑或綠﹑或紅﹐皆織造﹐圈珠﹑團花﹑紵絲爲之服。金裹木帶﹐交腳襆頭。擎執幡幢傘蓋者﹐自有執事服色靴巾。每二十人有一押直官﹐騎分左右。如是者﹐二三里路遠﹐皆鑾駕之儀仗也。上位校尉一千六百。正宮同上。二後六百三十。三後二百。太子二百﹐撥過後一百﹐續添一百。服色白花﹐撒子六花﹐只孫靑紅。每一名俸鈔八十兩﹐米二石﹐此丁酉年數也。儀衛司﹐掌太子校尉﹐在順承門北石橋南西巷內。【﹝大典一五一四○第二頁下隊字韻引析津志。﹞﹝以上俱引自徐氏鑄學齋抄本析津志。﹞】

●寺觀

石佛寺又西轉北﹐則城隍廟。自廟前巷口轉北﹐金城坊是。此街坊之內有楊國公寺﹐楊總統之父也。坊之東﹐金玉府內有琉璃碧瓦所蓋八座藏﹐藏經板在內﹐甚爲精制。文宗敕印造三十六部﹐散施諸禪剎。江南亦有賜者。坊內有軍鐵庫帝師。有大佛殿﹐在坊之東。翚飛棟宇﹐甲於他寺。【﹝日下舊聞考卷五十城市引析津志。﹞】

歸義寺在舊城時和坊﹐內有大唐再修歸義寺碑。幽州節度掌書記榮祿大夫檢校太子洗馬兼侍禦史上柱國張冉撰。略曰﹕歸義金剎﹐肇自天寶歲。迫以安氏亂常﹐金陵史氏歸順﹐特詔封歸義郡王﹐兼總幽燕節制﹐始置此寺﹐詔以歸義爲額。大中十年庚子九月立石。【﹝日下舊聞考卷五十九城市引析津志。﹞】

綿山寺在憫忠閣西﹐今已廢之甚矣。【﹝日下舊聞考卷六十城市引析津志。﹞】

報先寺有遼聖文神武全功大略聰仁睿孝天佑皇帝禦書華嚴經覺林菩薩偈。【﹝日下舊聞考卷一百五十五存疑引析津志。﹞】

崇聖寺在咸寧坊﹐至元五年建。【﹝日下舊聞考卷一百五十五存疑引析津志。﹞】

延洪寺在崇智門內﹐有閣。起自中唐﹐至本朝﹐那摩國師重修之。寺西別有洞房﹐尢爲深邃。【﹝日下舊聞考卷一百五十五存疑引析津志。﹞】

聖恩寺卽大悲閣﹐後有方石甃八角塔。【﹝日下舊聞考卷六十城市引引析津志。﹞】在南城舊市之中。建自唐﹐至遼開泰重修。聖宗遇雨﹐飛駕來臨﹐攺寺聖恩﹐而閣隸焉。金皇統九載﹐卽其地而新之。元至元壬午春重修。中奉大夫總制翰林國史集賢院領會同館道教事﹐安藏撰記。二十四年四月立石寺外。閣祠大悲觀音菩薩。【﹝日下舊聞考卷一百五十五存疑引析津志。﹞】

大聖安寺在舊城。金皇統初賜名大延聖寺。大定三年新堂成﹐崇五仞﹐廣十筵。輪奐之美﹐爲都城冠。七年詔攺寺之額爲大聖安。【﹝日下舊聞考卷一百五十五存疑引析津志。﹞】

弘法寺在舊城。金大定十八年﹐潞州崔進之女法珍﹐印經一藏﹐進於朝。命聖安寺設壇﹐爲法珍受戒﹐爲比丘尼。二十三年﹐賜紫衣弘教大師。明昌四年﹐立碑石。祕書丞兼翰林修撰趙沨記﹐翰林侍講學士黨懷英篆額。【﹝日下舊聞考卷一百五十五存疑引析津志。﹞】

永福寺有靑琉璃塔。【﹝日下舊聞考卷一百五十五存疑引析津志。﹞】

興禪寺在燕聖安寺之東﹐憫忠閣之西。【﹝日下舊聞考卷一百五十五存疑引析津志。﹞】

大萬壽寺寺有金世宗﹑章宗後禦容﹐又有佛﹐見收常住寺內﹐有施宜生碑文﹐備載事實。【﹝順天府誌引析津志。﹞】

大憫忠寺在舊城之南﹐有傑閣奉白衣觀音大像﹐髙二十餘丈。閣三層始見其首。有二塔﹕左則史思明建﹔右則安祿山建。有漆布井二口。此佛此閣﹐自古無匹。閣前神仙禮拜﹐有金書字碑。【﹝順天府誌引析津志。﹞】

崇仁寺在舊城玉田坊﹐有興平府道者山大云。【﹝順天府誌引析津志。﹞】

昭覺禪寺在大都常淸坊﹐學士王構譔記。至元三十一年五月五日立石。【﹝順天府誌引析津志。﹞】

崇孝寺遼幹統二年沙門了銖作碑銘﹐謂析津府都總管之公署左﹐有佛寺﹐厥號崇孝。【﹝順天府誌引析津志。﹞】

報恩寺在齊化門太廟西北﹐太子影堂在內﹐俗名方長老寺。又云在南城嘉會坊之萬壽寺西﹐先爲報恩精舍﹐有金朝圓通全行大師碑。其詞曰﹕師﹐燕山劉氏子。太尉侍中燕國公之孫。遼中京畱守。贈開府秦國公之女﹐先朝元勛侍中兗國公之女弟﹐開府平章政事蜀國公崇進任國公之姑﹐今禦史中丞仲誨之祖姑也。祖妣﹐燕國夫人李氏﹔妣﹐秦國夫人張氏。張夫人方娠﹐夢人告曰﹕辯才天女當生汝家。寤以語秦公﹐明日而師生﹐遂以辯才字之。皇統中﹐以蜀登庸﹐恩加錫四字﹐今號所居報恩精舍﹐卽從祖駙馬侍中捨私第而成之者。歷歲滋久﹐寢以隳壞﹐始議作新觀音殿﹐盡捐所有﹐以資眾工﹐不日成之。棟宇宏麗﹐金碧煥然。瀝血濡泥﹐以造尊像﹐莊嚴相好﹐爲都城最。復以餘力﹐別構後殿﹐大藏經龕置四傍。又建祖師﹑聖賢二堂﹐鐘樓﹑寢居﹑門廡﹑廚廩﹐次第繕完。曾不數年﹐爲之一新﹐貴以鉅萬﹐不求他也。燕公之孫﹑秦公之子﹑兗公之弟﹑蜀公之姑﹐其族姓爲何如﹗七齡通經﹐十二業成﹐覆試髙第﹐以慰母心﹐其才辯爲何如﹗煌煌命服﹐受人天供﹐春秋八十﹐康寧以終﹐其福壽爲何如﹗禪悅三昧﹐心地淸涼﹐諸大道師﹐皆所稱贊﹐其知見爲何如﹗人有一於斯﹐顯名當時而傳後世﹐大師則兼而有之﹐其報爲何如﹗大定十三年仲春十有九日中虛老人記。【﹝順天府誌引析津志。﹞】

駐蹕寺在敬客坊南﹐雙廟北﹐街東。【﹝順天府誌引析津志。﹞】

慶壽寺聖容之殿在順承門裏﹐近東。又云大殿之後有聖容之殿﹐專以奉泗州大士僧伽寶公﹐卽集慶志公也。【﹝順天府誌引析津志。﹞】

寶集寺在南城披雲樓對巷之東五十武﹐寺建於唐。殿之前有石幢﹐記越建年月﹐昭著事實﹐備且詳矣。其餘已後興創修造﹐復紀於他石。玆寺之大槪﹐今見於所撰宗原堂記。其詞曰﹕宗原堂者﹐大寶集寺之丈室也。佛殿前石幢刻曰﹕大唐幽州寶集寺。唐碑亦有寶集之名﹐寺創於唐世可考見矣。遼統和間﹐沙門彥珪大開講筵。繼者彥瓊﹑宗景﹐克弘圓頓之教。重熙間﹐慧鑑以左街僧錄檢校文章應制﹐大師賜紫金。傳妙大師思願嘗命較試經典﹐通慧圖照大師﹑崇祿大夫檢校司空智徧﹐皆振其道於天會之時。大定間﹐沙門澄暉重興寺宇﹐行業昭著。翰林學士承旨黨文獻公爲題諸扁榜﹕大覺圓通。大宗師守司空志玄﹐當承安間﹐統領教門。曁歸國朝﹐行業髙峻﹐王侯將相﹐爭趨下風。世稱長公。一傳而爲領釋教都總統傳戒三學都壇主行秀﹔再傳而爲領諸路釋教都總統三學都壇主圜明﹔繼以領釋教都總統開內三學都壇主開府儀同三師光祿大夫大司徒邠國公知楝。至元二十二年﹐世祖皇帝建聖壽萬安寺於新都﹐詔楝公開山主之﹐仍命同門圜融淸慧大師妙文主領祖剎﹐修治獘壞。後至者﹐或久或速﹐緣盡而止﹐咸稱其選。至正三年﹐晉寧則堂儀公彼詔主寺﹐提綱挈維﹐靡不經意。緇徒孔盛﹐宗風蔚然。公爲釋氏之學﹐歷抵名師﹐經論禪律﹐莫不淹貫。燕坐此室﹐無異深山密林﹐與世事邈乎甚遠。虛簾晝靜﹐修竹隱映﹐心境兩寂﹐翛然自如。及宏敞華嚴﹐根本教理﹐圓融行布﹐洞徹無遺。或問堂名之故﹐其以人應之曰﹕吾寺自楝文二師分主大剎﹐若聖壽萬安﹑天壽萬寧﹑崇恩福元﹐天源延壽﹐泊覃懷之龍興﹐以至海內十六名鐔﹐何啻千百。𨿽支分派別滋多﹐寔皆出於寶集﹐此其原之堂。宗者同原之侶﹐苟昧其本﹐則迷謬亦甚矣。況爲一大事因緣﹐出現於世﹐觀其根器不齊﹐乃設方便﹐演三乘五教。從小入大﹐由始至終﹐自頓極圓﹐理事融通。法之歸眞﹐爲羣生之本體。繇寶集而宗於淸涼﹐繇淸涼而宗於賢首。賢首宗雲華﹐雲華宗帝心。帝心宗龍樹﹐龍樹宗馬鳴。馬鳴宗文殊﹐文殊宗於佛。繇佛而宗於心﹐吾師卽是心。而指定慧﹐因其言而詮解。脫心非心也﹐孰爲之本﹖何宗何原﹐非言非默﹐當有證乎此者。儀公嘗承詔較金書藏典﹐爲撰續釋氏通鑑於斯﹐進諸嘉禧殿。上覽徹﹐嘉嘆久之。余旣序其書﹐復又紀其堂﹐並及宗原之旨﹐來者尙鏡之。建於唐﹐歷遼﹐方至金重修。中有三位﹕西曰學位﹔東曰庫司﹔中曰聖位。有洞室四合。無碑刻在里坊。【﹝順天府誌引析津志。﹞】

崇國寺在大悲閣北﹐亦肇於有唐。【﹝順天府誌引析津志。﹞】

天王寺在黃土坡上﹐有塔。【﹝順天府誌引析津志。﹞】僊露寺玉虛宮前。萬壽寺支院。重熙九年二月記。【﹝順天府誌引析津志。﹞】

仰山寺在竹林寺西﹐乃遼穆宗應歷十年歲次辛酉八月十五日建。【﹝順天府誌引析津志。﹞】

勝嚴寺在城南春臺坊西街北。【﹝順天府誌引析津志。﹞】

龍泉寺在天寶宮西北﹐又云在淸夷門西﹐俗號五臺寺是也。【﹝順天府誌引析津志。﹞】

竹林寺在海云寺前稍東﹐亦有古臺城之制﹐有洞房。前金國戚之所宅﹐而後易而爲寺。古徳海公所住﹐迄今宗門有錄曰海西堂是此也。【﹝順天府誌引析津志。﹞】

薦福寺在藥師寺西。【﹝順天府誌引析津志。﹞】

寶塔寺在南城竹林寺西北。有釋伽眞身舍利﹐作窣堵波以瘞之﹐曼陁若冢。其寺地宏大洪敞﹐正殿壯麗。內有南合後影堂﹑東合殿。門有安羅樹影二﹐正北門隙內露現五色祥光。西則有塔影幡幢﹐驗此倒景也。有唐武后碑刻等﹐甚有考索﹐實古剎也。【﹝順天府誌引析津志。﹞】

紫金寺在彰義門內﹐慶壽寺支院。【﹝順天府誌引析津志。﹞】

興禪寺在燕聖安寺之東﹐憫忠閣之西。有碑。【﹝順天府誌引析津志。﹞】

勝因寺在四隅頭﹐元於金時爲苜蓿苑。至中八拱亭﹐此亭乃金朝酒園中之芙蓉亭也。爲名勝﹐行樂觴詠之所。惟以拱斗構架而成﹐旣髙且廣﹐爲金時諸亭之冠。今爲寺中藏經之所。後殿﹐三佛。東方丈﹐東名知足天﹐西名利欲地。方丈東卽廚庫﹐有居眾頭陀之房也。四樂堂﹐前楹有石碑﹐鐫瑞粟三本﹐金朝題贊﹐名瑞谷。殿前﹐正南西向有勝因寺碑山﹐西有雪庵頂像碑題贊。

薄伽梵以貪﹑嗔﹑癡﹐爲世之通患﹐須定力以攝之。頭陁氏以衣﹑食﹑住﹐爲人之甚欲﹐先戒行以節之。由戒入定發慧﹐定慧勝而貪癡遠﹔貪癡遠而佛道立矣。按釋典﹕頭陁之義﹐華言抖擻也。抖擻世緣若塵然。其學以慈儉爲宗﹐眞實爲據﹐伏妄想爲切務。以爲飲食不可以生愛也﹐故宅幽以遠俗﹔衣服不可以生愛也﹐故敝縕以燠體﹔處不可以生愛也﹐故宅幽以遠俗。啟三摩解脫之關﹐拔六根淸淨之蠹。尊經衛法﹐本於教﹔息心了性﹐依於禪﹐止於觀攝﹐念存乎律。要哉﹐正覺之司南﹐眞乘之準酌歟。

大頭陀教勝因寺圓通玄悟大禪師溥光所造也。始祖曰紙衣和尙﹐立教於金之天會﹐示滅之後﹐門人嗣法﹐自河澗鐵華﹑興濟義希﹑雙檜春﹑燕山永安﹑蓬萊志滿﹑眞教猛覺﹑臨猗覺業﹑普化守戒﹑淸安練性﹑白霫妙﹐一十有一傳而至溥光大禪師。師五歲出家﹐十九受大戒。勵志精懃﹐克嗣先業。𨿽寓迹眞空﹐雅尙儒素。遊戲翰墨﹐所交皆當代名流。世祖皇帝嘗問宗教之原﹐師援引經綸﹐應對稱旨。至元辛巳﹐賜大禪師之號﹐爲頭陀教宗師。會詔假都城苜蓿苑﹐以廣民居。請於有司﹐得地八畝。蕭爽靖深﹐規建精藍﹐爲歲時祝聖頌禱之所。聖上禦極之初﹐璽書錫命加昭文館大學士中奉大夫﹐掌教如故﹐寵數優異﹐向上諸師所未嘗有。士庶翕然﹐爭相塔廟之役。前儀眞三務使姚仲實﹐賙急尙義﹐實爲檀施首﹐燕人髙翔亞之。自余不祈而薦貨貸﹐不命而獻力者非一。師亦因仍眾願。爲之以不爲﹐有之以不有。金季﹐瓊林廢館﹐有亭曰芙蓉。劫火之餘﹐巋然獨存。師嘆其規制宏偉﹐購求得之﹐結爲浮圖寶剎。揭以雕檐﹐楯以香木。內設毘盧法象﹐環庋大藏諸經。初聞藏經板木在淛右﹐且多良工。遣法弟空庵普照﹐門人寧道﹐遷取經於余杭普寧寺。楮墨輦運之費﹐仲實悉資之。仲實又以慈氏三大士殿未立﹐一力贊成﹐盡侖奐之美。藻井承塵﹐中堂有甓﹐門宇靖深﹐垣墉堅固﹐方丈淨居﹐蘭若之制悉備。殿內黃金斗帳及諸供具﹐皆髙翔所施。寺役起於至元丁亥﹐訖於大徳癸卯﹐工用以緡計者十萬有畸﹐仲實奉錢獨贏五萬緡﹐仍誓畢余緣以爲己任。其悉心事佛﹐輕財喜施﹐𨿽須達長者布之金﹐不足過焉。寺旣落成﹐礱石請記興造始末。予聞頭陁氏之說﹐毘尼爲之室宇﹐不假締構而崇﹐村口爲之法門﹐不待文字而傳。惟師平生戒行淸修﹐能得人之願力如是。晚節亦自刻苦﹐有合吾儒惡衣惡食而志於道者﹐宜其教風之日競也。是不可不書﹐乃爲詳載其事於石。

師姓李氏﹐字玄暉﹐雲中人﹐自號雪庵。躬督役事者﹐始則法弟如庵﹑李溥圓﹔終則溥照﹑道遷也。溥照爲江南諸路頭陁教門都提點。道遷爲江淛禪云。銘曰﹕頭陀立教宗瞿云﹐藥除世患先癡貪。六塵一灑慧露甘﹐總十二行歸於三。齋居糲食絕嗜耽﹐物不犯命衣非■﹝神上虫下﹞。毗耶之禪不待參﹐志與妙梵爲司南。紙衣闡法今雪庵﹐力扶宗教靑出藍。詔恩許刻文館銜﹐寶華天宇何潭潭。慈氏趺蓮構楩楠﹐文殊猊座觀音巖。法航來往自江南﹐浮圖大藏毗盧龕。神龍訶護七寶函﹐祝皇萬壽鎭輿堪。瑞光長照西山嵐。翰林學士承旨正奉大夫知制誥兼修國史閻復撰。中書省都事張書並篆。大徳七年十月立石。

崇教寺在大悲閣南。

淸安寺在崇國寺東慶堂。

殊勝寺在光泰門近南。

渤海寺在西花潭西。

彌陀寺在古京前堂局南﹐玉虛觀北。

羅漢寺在奉福寺東。

法光寺在竹林寺東街北。

福聖寺按古記考之﹐舊都城右街有精舍焉。額曰﹕福聖。泉甘地勝﹐甲於西北。金大定年間﹐金吾上將軍李常出貲質屋﹐迎致通妙大師圓珙俾居師席。又延沙門行遠者住持。無可居士蔡珪爲記其事。後有張本淸助金重修﹐曇公法師及門人裕正協力復理﹐木庵老衲性英譔重修碑記。又云在養濟院前﹐俗號潭水院是也。

普安寺在開遠坊﹐勑翰林學士承旨程鉅夫撰﹐翰林學士承旨榮祿大夫臣趙孟俯篆額。名勑賜弘教普安寺。碑河西楊氏自釋教總統贈開府儀同三司太師寧國公慧辯永福。又云在舊城彰義門內﹐昔廉相花園。

淨垢寺在美俗坊。有遼陽鄕貢進士髙譔功徳幢記。又云在淨居之西。

冰井寺在南城﹐白馬神堂街西﹐卽冰井寺。

持精寺在春臺坊東局之南。

觀音寺在天壽寺西。

毘盧寺在天壽寺西﹐開陽坊。

寶喜寺在披雲樓東街西。

九聖寺在殊勝寺後。

永寧寺在殊勝寺北東。

原教寺在南巡院﹐卽太廟寺也。

昭慶寺在天慶寺西。

心寶寺在彌寺東。

詔慶寺在施仁門外﹐俗呼石檀寺。

天寧寺在南城東宣耀門外。

天壽寺在閣街東。

萬佛興化寺在天壽寺西北。

華嚴寺在新都小木局北﹐樞密院南街西。

普照寺在大長公主府西北。

法藏寺在石佛寺西北﹐金城坊內﹐有藏經庫八座。

鳳林寺在彰義門外﹐雪堂之西。

釋伽寺在大都海子橋東。

順天寺在新都咸宜坊內。

妙善寺在咸宜坊沙藍監。

姑姑寺

報先寺有遼聖文神武全大略聰仁睿孝天佑皇帝禦書華嚴經覺林菩薩偈。咸雍三年歲次丁未十一月望日祀尼居。

三覺寺在南城天慶寺東。張旦碑文﹐俗稱三覺寺。寺有契丹昭孝皇帝大碑記。在月臺殿之正南﹐有耶律鑄中書碑石刻。【﹝順天府誌引析津志。﹞】

崇恩福元寺碑﹐大徳十一年﹐先帝立極﹐親祼大室﹐乃慨然曰﹐予曾予祖﹐世祖聖徳神功文武皇帝﹑裕宗文惠明孝皇帝﹐至元三十有一年﹐成宗旣祔廟矣﹐而惟皇考﹐實誕眇躬﹐位大尊顯﹐肆類於上帝﹐誄行定謚曰﹕順宗昭聖衍孝皇帝﹐琢玉寶冊﹐納諸廟中﹐尊皇太后以儀天興聖慈仁昭懿壽元之號﹐邇之爲子﹐遠之爲孫﹐其孝以慈﹐可謂致極﹐而於宸心﹐猶若未然﹐明年至大之元﹐詔羣臣曰﹕昔朕萬里撫軍北荒﹐險阻踐踰﹐躬擐甲冑﹐此寇氐平﹐實艱實棘。時有願言﹐皇曾考妣﹑皇祖考妣之丰功茂徳﹐皇考太后之厚澤深仁﹐圖以報塞﹐必俟他日。振旅而南﹐大建寶剎﹐憑依佛乘﹐上爲往聖薦福冥冥﹑慈闈祝釐昭昭﹐下而億兆臣民﹐休祥蒙賴﹐初匪有求年千世﹐專利一己﹐卿曹灼見是懷云云。臣夢祥曰﹐是碑文燧於大徳十一年所譔﹐鐫刻樹立﹐亦旣久矣﹐而我皇上孝思不匱﹐復命學士歐陽玄重爲制文﹐用堅琬琰﹐所以垂憲萬年﹐表貳來哲﹐羹墻之思﹐斯於可見孝之至矣。【﹝順天府誌引輿地要覽。﹞﹝按﹕文有臣夢祥曰﹐可知爲析津志。謂引輿地要覽蓋誤。或碑文爲輿地要覽原文﹞】

石窟寺大金西京武州山重修大石窟寺。昔如來出世﹐爲利益一切眾生﹐故分形化體於無邊華藏莊嚴世界﹐海微塵剎土隨緣赴﹐感應現前。當此之時﹐寶山相滿月之容﹐有目者皆得見。獅子之吼﹐海潮之音﹐有耳者皆得聽聞。而優塡王暫離法會﹐已生渴仰﹐遂以旃檀刻爲瑞相。何況示滅鶴林﹐潛輝鷲嶺﹐眞容莫覩﹐像教方興。宜乎範金﹑合土﹑刻木﹑繪絲﹐而廣興供養者也。然而慮不遠不足以成大功﹐工不大不足以傳永世。且物之堅者﹐莫如石。石之大者﹐莫如山。上摩髙天﹐下蟠厚地﹐與天地而同久。是以昔人畱心佛法者﹐往主因山以爲室﹐卽石以成像。蓋欲廣其供養﹐與天地而同久﹐慮遠而功大矣。與夫範金﹑合土﹑繪絲者﹐豈可同日而語哉﹗

西京大石窟寺者﹐後魏之所建也。凡有十名﹕一通示﹐二雲巖﹐三鯨崇﹐四鎭國﹐五護國﹐六天宮﹐七崇教﹐八童子﹐九華嚴﹑十兜率。按北史﹕魏太祖道武皇帝拓拔珪﹐以東晉武帝太元十一年稱王於定襄之盛樂﹐國號代﹐建元登國。後乃卽眞﹐遷都平城﹐號恆安都﹐今西京是也。二世曰明元帝﹐三世曰太武帝﹐四世曰文成帝﹐五世曰獻文帝﹐六世曰孝文帝﹐始都洛陽﹐攺姓元氏。七世曰宣武帝﹐八世曰孝明帝。孝明之後﹐權歸藩鎭﹐而魏祚衰矣。魏紀﹕凡建寺皆書﹐而不書此寺。惟文獻紀書皇興元年八月幸武州山石窟寺。又按雲中圖云﹕文成和平八年﹐獻文天安元年革興造石窟寺。然未知有何所據。今寺中遺刻所存者二﹐一載在護國﹐大而不全﹐無年月可考﹔一在崇教﹐小而完﹐其略曰﹕安西大將軍散騎常侍吏部內行尙書宕昌鉗耳慶時鐫也。巖開寺其銘曰﹕承藉�福﹐遮邀冥慶﹐仰鐘皇家﹐卜世惟永。蓋慶時爲國祈福之所建也。末云﹕大代太和八年建﹐十三年畢。按道武登國元年﹐卽代王位﹐四月攺稱魏王﹐皇始元年稱帝。天興元帝詔羣臣議國號﹐咸謂國家啟基云代﹐應以代爲號。帝不從﹐詔國號魏。天興至孝文太和十三年﹐凡九十載﹐而碑仍稱代﹐何也﹖參稽內典﹐矛楯爲文﹐元氏錄云﹕道武皇帝攺號神瑞﹐當東晉武帝太元元年。立恆安都﹐於郊西土谷石壁﹐皆劖鑿爲窟﹐東西三十里﹐櫛比相連。按神瑞時明元所攺﹐歲在癸丑﹐當東晉安帝隆安十七年﹐在太元後三十七年矣。其舛誤如此。續髙僧傳云﹕沙門曇曜﹐於文成帝和平中住石窟通樂寺。大唐內典錄云﹕曇曜﹐帝禮爲師。請帝開石窟五所﹐東爲僧寺﹐名曰靈巖﹔西爲尼寺﹐不言其名。僧法軫爲寺記云﹕十寺﹐魏孝文帝之所建也。護國東壁﹐有拓國王騎從。廣弘明集云﹕卽孝文皇帝建寺之主也。帝王於天宮寺以金銅造釋迦像。眾記參差如此﹐竟不知經始在於何帝。以竟推之﹐道武遷都之後﹐終其世才十年。其間創立城郭﹑宮室﹑宗廟﹑社稷﹑百官制度﹐見於史筆﹐其事實繁。至於鑿山爲寺﹐理應未暇。道武毀教﹐末帝𨿽感白足之言﹐尋卽殂落﹐亦非其所爲也。獻文卽位之初﹐幸其寺﹐則寺興於前矣。其間惟明元﹑文成二帝﹐據錄特標神瑞之號﹐明元實經其始。內典錄明載和平之事﹐則文成實繼其後矣。彼和明所記﹐以孝文爲建寺之主者﹐蓋指護國而言也。法軫云﹕十寺皆孝文所建﹐非也。

然則明元始興通樂﹐文成繼起靈巖﹐護國天宮則創自孝文﹐崇福則成於鉗耳﹐其餘諸寺次第可知。復有上方一位石室數間﹐按髙僧傳云﹕孝文時﹐天竺僧陀番經之地也。十寺之外﹐西至懸空寺﹐在焦山之東﹐遠及一捨﹐皆有龕像﹐所謂櫛比相連者也。驗其遺刻﹐年號頗多。內有正光五年﹐卽孝明嗣位之九年也。然則此寺之建﹐肇於神瑞﹐終乎正光﹐凡七帝﹐歷百一十一年。𨿽輟於太武之世﹐計猶不減七﹑八十年。何則崇福一寺﹐五年而成﹐以此較之﹐不爲多矣。錄云﹕魏成於一帝﹐何其謬歟﹗此卽始終之大略也。自神瑞癸丑﹐迄今皇統丁卯﹐凡七百三十四年﹐此卽歷年之大略也。疊嶂崢嶸而西去﹐長沙浩渺以東來﹐嵐影相連﹐波聲不斷﹐勢壯京邑﹐潤分林藪﹐豈特國家之寶﹐抑亦仙聖之宅﹗此則形勢之大略也。峯巒後擁﹐龕室前開﹐廣者容三千人﹐髙者至三十丈。三十二瑞相﹐巍平當陽。千百億化身﹐森然在目。煙霞供寶座之色﹐日月助玉毫之輝。神龍夭矯以飛動﹐靈獸雍容而助武。色楯連延﹐則天皇彌勒之宮。層檐竦峙﹐則地通多寶之塔。以至八部之眷屬﹐諸經之因地﹐妙筆不能同其變﹐辯口不能談其目﹐巧力不能計其數。況若神遊靈鷲﹐宛如身詣於耆闍﹐此則制發響﹐聞者攝心。琢石則醴泉流出﹐飲之愈疾﹐珍禽時聚﹐毒虫屏迹。此則靈感之大略也。唐貞觀十五年﹐守臣重建。遼重熙十八年﹐母后再修。天慶十年﹐賜大字額。咸熙五年﹐禁山樵牧﹐又差軍巡守。壽昌五年﹐委轉運使提點。淸寧六年﹐又委劉轉運監修。李唐以前﹐𨿽無遺迹﹐以近推遠﹐從可知也。此則歷年之大略也。本朝天會二年度之大略也。爾雅云﹕石山戴土﹐謂之崔嵬。此山是山﹐外積黃壤﹐中含翠石﹐髙卑莫測﹐厚薄難知。然而良工預爲其制﹐羣匠爭奮其力﹐迄隳壞績用有成﹐𨿽大禹之鑿龍門﹐六丁之開蜀道﹐不過摧其頑險﹐務於通達而已。方之於此﹐未足爲難。倘非誠心一發﹐聖力潛扶﹐安能至是哉﹖又護國二龕﹐不加力而自開﹐以至扣地則神鐘。大軍平西京﹐故元帥晉國王到寺﹐隨喜贊嘆﹐曉諭軍兵﹐不令侵擾。並戒綱首﹐長切守護。又奏﹐特賜提點僧禪紫衣並通慧大徳號。九年﹐元帥府以河流近寺﹐恐致侵嚙﹐委煙火司差夫三千人攺撥河道﹐此則皇朝外護之大略也。嗚呼﹗靑鴛肇於西域﹐徒見其名。白馬興於中土﹐景隳其志。未知此寺殊功聖迹﹐亙古今而常存者也。

先是亡遼季世﹐盜賊羣起﹐寺遭焚劫﹐靈巖棟宇﹐掃地無遺。皇統初﹐緇白命議﹐以爲欲圖修復﹐須仗當仁﹐乃請惠公法師住持。師旣駐錫﹐卽爲化緣。富者樂施其財﹐貧者願輸其力﹐於是重修靈巖大閣九楹﹐門樓四所﹐香廚客次之綱常住寺位﹐凡三十楹﹐輪奐一新。又創石垣五百餘步﹐屋之以瓦二百餘楹。皇統三年二月起工﹐六年七月落成﹐約費錢二千萬﹐自是﹐山門气象翕然復完矣。師又以靈巖古刻旣爲灰燼﹐護國大碑又復摧毀﹐勝槪不傳﹐居常嘆息。欲表前蹤﹐以垂後世﹐乃礲巨石﹐謁文於予。予旣聞師名﹐又嘉其志﹐遂不復辭﹐爲摭實而書之。

師名稟惠﹐姓王氏﹐弘州永寧人。幼於天成縣幽峯院出家受具﹐自十八歲講華嚴經﹑摩訶演論﹐辯析疑微﹐聽者常數百人。四十五散徒遊方﹐卽其所傳。天眷元年﹐奉聖旨傳菩薩戒。皇統三年﹐轉運司定充本寺提點。申行臺尙書省﹐繼準唐堂帖。師性明悟﹐威儀端重﹐一方欽仰﹐建化之功頗多。至於石窟爲最玄。皇統七年﹐夷門曹衍記並書。傳菩薩戒提點大石窟寺沙門稟惠助辯經武將軍前西京軍器庫使騎都尉太原縣開國男食邑三百戶王慶佑。前西京癸卯年臘月二十四日予自東勝來﹐是日宿於寺之方丈﹐受淸供。次日達西京。次年二月八日始錄上艸本於何尙書思誠東齋。

西祥寺在僊露坊。

女天王寺。

大徳寺石幢﹑法寶石經幢﹐法華經幢。崇仁藏經廒﹐弘法寺八廒﹐法藏寺八廒。【﹝順天府誌引析津志。﹞】

修眞院在舊城開陽西坊﹐創於金天會年間﹐以處剪髮頭陀。大定中﹐大理少卿吳章記。院內有瑞禾石碑。其文曰﹕金大定二十三年八月﹐昌平縣界產異禾一叢﹐莖穗各長二尺有六寸。縣人奇之﹐獻於府庭﹐奉天子命﹐乃刻諸石。推官盧啟贊曰﹕醴泉芝艸﹐鳳凰麒麟。彼出而瑞﹐奚益於人。食爲民天﹐民得而濟。嘉谷蕃昌﹐此爲眞瑞。芃芃異禾﹐得時之中。充箱其穗﹐薦報年丰。公曰休哉﹐一人之慶。於萬斯年﹐紹明繼聖。此刻今在勝因寺東廂。【﹝順天府誌引析津志。﹞】

興教院在南城右鐵牛坊﹐又名頭陀妙眞院。寂照禪師道碑﹐翰林侍講學士知制誥同修國史中順大夫李鑑撰﹐雪庵書。如來以法心付彌勒﹐彌勒以正法垂世立教而修頭陁行。蓋取其淸淨寡欲﹐而自以爲足也。自紙衣應世以來﹐二百年於此。其間慧燈相續﹐奕世不絕。在燕趙間力行之者﹐寂照師是已。

師楊氏之女﹐諱陶眞﹐寂照﹐其自號也。世家薊州之丰潤﹐後徙居北平﹐遂爲平州人。父義﹐母李氏。師以明昌五年生﹐志性夙成﹐不爲兒嬉事。甫五歲出家﹐禮本州島廣濟院趙守道爲親教。師十二受其戒﹐每諷誦諸聖經﹐迎刃而解。老師宿徒﹐莫不以佛器許之。居亡何﹐義州之明眞院﹐閱七年而業成﹐道價藉甚﹐凡川貴徒柳城諸方﹐皆希光而景慕焉。年才十九﹐是歲安眾信士﹐請主其縣之普眞院。明年天兵南下﹐所在云擾。加之以饑饉薦臻﹐人至相食。師竄迹榛莽﹐日采蓬以供餒腹﹐在顚沛流離之際﹐未嘗一攺其度﹐其立志堅忍如此。迨己卯﹐河朔甫定﹐平灤等路總管王公﹐迎師而西﹐復還廣濟。仍送女弟數輩就學於師。其所以執巾持杖履者﹐師未始旦夕離。師天資聰悟﹐日以闡揚爲事。至談論道妙﹐舋舋不絕﹐故學者樂從之遊。燕城右司王公慕師之法﹐又慮其不能致﹐乃備車馬帛幣﹐往復者數四﹐竟爲門弟子所畱﹐不果其行。辛卯冬﹐行臺劉公師之名﹐誓欲投誠﹐以爲�諸七祖﹑�漪大宗師﹐以宗門之。且恭奉文疏﹐檀�李成�安眞楊仲山�勤之意。

肅淸院在盧龍坊。

下生院在僊露坊東﹐舊剎。開山果興建。中統初名殿曰﹕彌勒﹐壇主圓悟通辯大師比丘尼志果興建。有翰林侍講學士趙與■﹝票上灬下﹞譔記。

潭水院落魄猖狂久陸沈﹐蠻金散盡力難任。夢迷灤水雲煙合﹐腸斷燕臺艸樹深。朽索難羈千里馬﹐樊籠空鎖九皐禽。燻風一夜招提客﹐明月關山處處心。【﹝郭招討賦。﹞】

昭慶院在大興縣。

魏家道院在南城曲河坊。

延福院在咸寧坊。

妙眞院在鐵牛坊內。翰林侍講學士知制誥同修國史中順大夫李鑑撰。

大都頭陀妙眞院寂照禪師道行碑﹐雪庵書。

�會院在弘寺西。

釋伽院在咸寧坊。

西禪院在春臺坊。

定眞院在齊化門裏﹐思誠坊南。

善化院﹑居堅院。【﹝又禪寺在美俗坊。至元三年無礙建。﹞】

淸安院﹑蕭家道院﹑牛家道院﹑比藏院﹑空心院﹑福聖院﹑藥師院﹑興國院﹑講院﹑毘盧院﹑普安院﹑淸勝院﹑觀音院﹑弘濟院﹑興化院﹑延慶院﹑廣濟院﹑十方招提禪院。【﹝順天府誌引析津志。﹞】

丹陽觀在周橋西南﹐趙汲古宅之西北也。【﹝順天府誌引析津志。﹞】

天長觀在南城歸義寺南。內有唐碑三。燕京古道觀﹐惟此一也。【﹝順天府誌引析津志。﹞】

崇元觀在大井頭近東。【﹝順天府誌引析津志。﹞】

玉陽觀在敬客坊內。有王百一石刻。古帖所述碑﹐俗呼爲百一帖是也。【﹝順天府誌引析津志。﹞】

洞神觀有虛舟老人碑記。虛舟老人太原李鼎文。長春宮提點彭志祖書。太中大夫參議國信所髙篆。其詞曰﹕天下之事無小無大﹐天非人不因﹐人非天不成。其理藏於恍惚杳冥之中﹐惟有道之士﹐持先天而天弗違之機。掌教誠明宗師張公曁教門提點劉公也。主之者維據後天而奉天時之地。淸眞葆光重古大師教明都提點段君曁體眞大師王公也。玆二僊二師﹐名分年甲𨿽不同﹐其容貌而後天復能運先天之妙﹐知其世間之物﹐天欲與者﹐不可立以力辭﹔不欲與者﹐不可彊以取之﹐理則同爾。又云在南巡院西北。【﹝順天府誌引析津志。﹞】

眞元觀在文明門外。有江東大王祠﹐近河西北岸。有滕斌所作碑。【﹝順天府誌引析津志。﹞】

淸逸觀在周橋之西﹐延慶寺之西北。又云在南城廣陽。有創建碑﹐商挺左山譔。【﹝順天府誌引析津志。﹞】

寧眞觀在南城正南禮樂坊。又云在渤海寺西﹐西營之北。【﹝順天府誌引析津志。﹞】

靜遠觀在薦福寺南。【﹝順天府誌引析津志。﹞】

玉華觀有虛舟老人李鼎碑記。西堂之西北﹐惟有石碑露立。【﹝順天府誌引析津志。﹞】

固本觀在長春宮之南﹐又云在南城開遠坊。【﹝順天府誌引析津志。﹞】

東陽觀俗號左府宅﹐在西營之北。【﹝順天府誌引析津志。﹞】

淸都觀觀在太廟寺之西。【﹝順天府誌引析津志。﹞】

淸眞觀觀在南城奉僊坊。【﹝順天府誌引析津志。﹞】

淸本觀觀在長春宮東南。有北平王粹碑文。【﹝順天府誌引析津志。﹞】

長生觀在丰宜門。【﹝順天府誌引析津志。﹞】

五華觀英宗朝攺爲寺。【﹝順天府誌引析津志。﹞】

東華觀永淸縣統和鄕南石村。有道者捨曰東華。以碑銘考之﹐通玄子賈志堅﹐號純眞大師﹐慕長春之道﹐受業於霸州丁師。丁乃長春之門弟也。歲甲午﹐通玄子於永淸東北一捨余﹐統和鄕南石村擇地創捨﹐此觀之初基也。

建福觀寶坻縣坊市西門外街北。有觀碑﹐金大定年間﹐正一盟威法師王雲巖立石。

十方洞陽觀在大都思誠坊﹐北去轉東。乃長春宮下觀﹐有碑。

神遊觀在會城門外近西。

淸微觀在甄樂院東。

洞祥觀在前堂局西。

煙霞觀在淨土寺西。內有宋柳庵所撰碑。

眞常觀在云僊臺下。

靜眞觀在廣濟寺西。

崇玄觀在南城施仁門北﹐水門街北。

昭明觀在舊皇城內﹐乃金朝昭明宮之故址也。

淸和觀在敬客坊南﹐至元寺之西﹐眞常之北。

葆光觀在聖安寺東北。其碑乃閻子靜先生作。

重陽觀在奉佛寺西。

淸虛觀在大悲閣前沙地內。

云陽觀在西華潭西。

披云觀在大悲閣西南。

靈虛觀在憫忠寺前﹐蝦蟆北岸。內有大古槐一株。

延壽觀在云僊臺西。

雲巖觀在金水河西﹐與髙�寺鄰。有記略曰﹕君諱道盈﹐號天佑道人﹐混成子﹐姓黃氏。父喜﹐母呂氏﹐樂善好施。眞人生於至元九年癸酉三月廿有七日﹐有紅光照空﹐�卽穎悟。聞膠州卽墨縣鱉山劉眞人有道術﹐往師之﹐數年歸。適關西雲遊﹐至緬歷諸方。在途旅中﹐而以飲食制情魔戰睡爲務﹐心目開明。遇道術者張公帶黃教習書細字﹐每芝麻一粒﹐書天地日月國王父母八字。至於方尺扇中﹐取方﹐寫孝經一十八章﹐四畔寫胡曾詠史詩一百二十首。至元三十一年﹐又還至鱉山﹐劉眞人大賞異之。大徳元年﹐雲遊至大都集慶裏﹐得地二畝﹐建雲巖觀﹐起三淸殿﹐殿之後建一室﹐爲供老人之計。至治元年三月﹐敬受完耆臺皇后懿旨﹐特賜金冠法服﹐法號葆崇素圓明貞靜眞人。又奉旨賫禦香往鱉山祝釐﹐事畢﹐奉掌教大眞人法旨﹐充益都路道門都提點。至正四年春﹐奉特進神僊法旨﹐充大都大長春宮詣諸路道教所詳議提點事。至正十二年三月三日﹐於雲巖觀寢室﹐命門人諸侄孫具湯沐衣冠﹐端坐而逝。享年八十。黃益都東關人。黃眞人則師劉雲巖眞人﹐雲巖眞人則師郭眞人﹐郭師王眞人﹐眞人所師﹐則丘眞人也。

碧虛觀在玉虛觀西南。

玉淸觀在黃土坡南盡頭。

修眞觀女冠眾﹐南城裏樓子廟近北有龍頭。

紫峯觀在南城延壽寺後。

五嶽觀在南城文廟西北。

昊天觀在云僊臺下。

沖和觀在順承門外。

弘陽觀在大悲閣西﹐前門藥局。有王秋澗碑。

遇眞觀在兵馬司後。

棲眞觀在大悲閣西南。

延祥觀在南巡警院東。

通眞觀在南兵馬司北。

崇禧觀號黃姑姑觀﹐在禦酒庫西。

淸眞觀在崇元。【﹝以上一段系據首都博物館藏抄本順天府誌卷八。﹞】

通玄觀在遇眞之北。

紫虛觀在陽春門內小巷近南。

保安觀在南院之東。

洞眞觀在煙霞觀東南。

玉華庵庵在南城。

守靜庵﹑妙眞庵﹑大順庵南庵在周橋西。彌陀閣﹑不二庵。【﹝以上順天府誌引析津志。﹞】

白雲宮在長春宮東。

佑聖宮卽新都城隍廟之一方也。有商左山所撰碑文。

太淸宮在南城東太保。

廣福宮長春宮本俗號五祖庵是也。大元勑賜神仙符命﹐金印。武宗登極﹐下儀曹鑄金印﹐兩以數計者一百二十有奇。紅綬駞紐﹐事漢篆爲國書﹐加大眞人之號。文宗於至順初元之七月就上都﹐勑大臣趣行舊典﹐依前再鑄黃金符命﹐較之於昔﹐制度亦大﹐而重數有加焉。又有傳教玉印。

崇仙宮女冠眾﹐在長春宮東南。內有順宗皇帝影堂。

昭應宮在西鎭國寺東。

太和宮在天師宮北﹐去關王廟義井頭東第二巷內。本宮提點彭大年所建﹐有危素所撰碑。

西太乙宮在和義門內近北﹐張秋泉所建。秋泉本戴石屏之後﹐少年習吏﹐微責﹐棄俗而遊京師。自歷涉艱﹐曾無悔色。爲人美丰姿﹐長髯﹐眞一代之奇士。宜乎晚節可觀。初﹐秋泉居京﹐當時名公鉅卿﹐無不傾蓋相親。爲人倜儻﹐有曠愁髙蹈之志。所藏法書﹑名畫甚富。章子有平章尢爲親厚。初﹐在天師宮放逸自居﹐懷孟太后有疢﹐求醫藥符篆之士於朝﹐遂諏於吳宗師。師令其應旨而往﹐符藥俱驗﹐果能闡揚﹐大稱懿旨。厥後恰逢九五之祚﹐一時向仰﹐非復尋常眞人之比。故其所建宮宇﹐計年而成﹐其施助不言而至源源。宮正殿正西祠張上卿﹑吳宗師。實開山之主也。後以年邁歸﹐以所蓄書畫財物﹐盡數付與吳宗師。獨攜米南宮所寶研山石回。當朝諸名公若虞伯生﹐俱有研山詩。

靈應萬壽宮元自開國始創建於西山﹐賜上名額﹐實自太保劉文正公之主也。其祖壇在上都南屏山﹐卽太保讀書處﹐有碑文紀事。而此壇天下有二焉﹐因著其開壇闡教之名氏次第於後﹕第一代宗師劉忠太保文正公﹔第二代李﹔三代張﹔四代林﹔第五代林﹔六代毛﹔七代謝﹔九代劉﹔十代譚﹔十一代潘。

玄元萬壽宮官建﹐命女冠邵眞人住持。

弘陽宮﹑昭明宮﹑玄禧宮﹑洞神宮﹑葆光宮﹑重陽宮﹑建福宮﹑通眞宮﹑寶玄宮﹑五嶽宮﹑眞常宮﹑淸和宮﹑延壽宮﹑靈虛宮﹑修眞宮﹑通眞宮﹑玄天宮﹑披雲宮﹑隆禧宮﹑靜眞宮﹑紫虛宮﹑龍泉宮﹑大淸宮﹑金眞宮﹑眞元宮﹑朝陽宮﹑壽寧宮﹑淸微宮﹑保和宮﹑通僊宮﹑壽陽宮﹑崇徳宮﹑崇道宮﹑泉陽宮﹑洞眞宮﹑玄虛宮﹑紫微宮﹑延祥宮﹑【﹝以上順天府誌引析津志。﹞】

興聖宮丹墀內多桃李。【﹝日下舊聞考卷三十一引析津志。﹞】

●河閘橋梁

京閘壩之源﹐來自昌平白浮村﹐開導神仙泉。西折南轉﹐循山麓﹐與一畝泉﹑楡河﹑玉泉諸水匯合﹐自西水經護國仁王寺西。右始﹕

廣源閘二在寺之西。

會川閘二在西水門外。水由北方入城﹐萬億庫泓渟﹐東出抄紙坊。

朝宗閘二在抄紙局外。此水直出髙梁橋﹐入海子內。

澄淸閘二有記﹐在都水監東南。丙寅橋二﹐蓬萊坊西水自樞密橋下南燻橋﹑流化橋﹐出南水門外﹐入哈達門南文明橋下。

文明閘四在哈達門第二橋下。有皇后水磨一所。

惠和閘二在魏村葦場官柴埠。有民磨一所。

慶丰閘二在籍田東。

平津閘三在郊亭地。

溥濟閘二在午磨。

通流閘二在通州之西北。

髙麗莊廣利閘二至元二十九年八月丁巳得卜興工﹐三十年七月工畢。平章政事段貞專董其事。朝臣奏﹐遂以其興造始末成就數陳﹐世祖嘉其有成﹐賜名通惠。倡瑞建言﹐圖上方略者﹐昭文館大學士中奉大夫知太史院領都水監提調通惠河導漕運事郭守敬也。凡水之上下二百餘里﹐置閘節水二十四﹐實有利於國矣。

朝宗閘卽國家鶩鴈之地﹐水艸丰茂。

萬歲山土﹐乃是畏吾兒之天山﹐又名金山。山之中有泉若乳﹐彼中名曰孫腦兒。金章宗與畏吾兒結婣﹐移北山並泉來燕﹐成此山﹐厭其王气也。詳見志中。山之東北有鹿苑﹐並諸珍禽異獸。【﹝輿地要覽﹕山在宮墻內﹐下有太液池。﹞】

髙梁河原出昌平縣山澗。東南流至髙梁店﹐經苑平縣境﹐由和義門北水門入抄紙坊泓渟﹐逶迆自東壩流出髙梁﹐入海子內﹐下萬寧閘﹐與通惠河合流﹐出大興縣潞河。詩【﹝百詠﹞】天上名山護北邦﹐水經曾見駐髙梁。

一觴淸淺出昌邑﹐幾折縈回朝帝鄕。

和義門邊通輦路﹐廣寒宮外接天潢。

小舟最愛南燻裏﹐楊柳芙蕖納晚涼。

馬落河在濕水東南﹐懸流注壑﹐奔灘十丈﹐謂之馬落泉。亦孟門之流也。

白溝河在安肅州北十五里﹐亦距馬河。宋與遼分界之處﹐卽此也。

朝鮮河此亦名盧溝河。然大一統志與天京事略並無朝鮮河﹐金惟存金故老趙閒閒題詩﹕河分橋柱如瓜蔓﹐路入都門似犬牙。落日盧溝溝上柳﹐送人幾度出京華。楊庸齋﹕長河飛下九天來﹐萬古滔滔繞隗臺。浪滚橫衝滄海去﹐勢雄直截此山開。枇陵獨�鰲頭豆﹐匯岸難防腳底雷。曾見西風飄一葉﹐恰如仙子泛槎回。劉時齋﹕盧水東邊好市廛﹐風光滿眼盡平川。無端一片靑山影﹐遮斷斜陽半壁天。【﹝此卽云溝﹑楊溝﹐水名鮮河也。﹞】

萬安橋在五門外﹐古今號爲國橋。見後注﹐有詩題詠。

龍津橋在麗正門外﹐俗號第一橋。

朝宗橋在左掖門。

拱宸橋在右掖門。

福寧橋在隆福宮前。

朝陽橋在東華門外﹐俗名樞密院橋。

通明橋在光祿寺西﹐俗名酒坊橋。

保劍橋在柴房東﹐俗名柴垛橋。

雲集橋在南水門內﹐碑刻流化橋﹐有碑。

望云橋在後紅門東﹐今澄淸下閘。

神道橋在紅門北東﹐俗名燒飯園橋。

盈進橋在萬億庫前。

洪濟橋在都水監前石甃﹐名澄淸上閘﹐有碑文。

會通橋在舊省西。

升平橋在厚載門﹐通海子水﹐入大內。

析津橋在順承門外。

中和橋同上。

金繩橋在西鎭國寺前。

文會橋在文明門外。

觀光橋在南城通玄門外。

無名橋白雲樓西一。舊省前一。萬億庫東二。西水裏一。健徳門裏外二。肅淸門裏外二。健徳門斜街二。壩河南一。安貞門十字街二。崇仁門裏外二。葆光庵東一。壩倉前後五。光春門外一。長春宮水門外一。中書省前一﹐西一。舊省前一。麗正門外二。麗正宮西二。文明門內外三。平則門內外二。肅淸門內外二。光熙門內外三。崇仁門內外二。健徳門內外二。斜街二。安貞門內外二﹔十字街二。順承門內外一。萬新倉金水河一。海子西金水河一。隆福宮西一。社稷壇前一。萬億庫東二。壩倉前後五。和義門內外三。通政院東一。萬斯倉前三。商稅務前一。衛倉西北角一。四隅頭一。和義門北一。羊角市一。禦史臺西一。齊化門內外二。札魯火赤衙東一。西水門一。更鼓樓一。永濟倉東二。太倉前一。慶壽寺東西二。十字寺前一。河西寺前一。萬安寺東二。夾各參政宅後一。鐵平章宅後一﹐俗呼捨命橋。張法師庵西一。葆先闇東一。忽都不丁宅東一。蒲萄園金河一。會城門西一﹔門外一。崇智門外一。光泰門外一。長春宮水門外一。靑墓子南一。

盧溝橋在京南三十里。水源出金口﹐卽渾河。水至盧溝﹐波濤湧洶﹐狂瀾疊出﹐石齒相角。上架石梁﹐平砥如平。上有獅子闌楯。楊庸齋詩﹕石齒相銜跨兩堤﹐半空隱隱臥虹霓。閱殘浮世千獅子﹐踏破晴霜萬馬蹄。气象北連山腳遠﹐波濤東壓海門低。年來斫盡靑靑柳﹐依舊闌干玉削齊。楊陶然詩﹕十二飛虹架石梁﹐上都津要會羣方。月鉤落水玉痕冷﹐海气截天淸影長。華表未歸千歲鶴﹐紫垣曾望五云鄕。丰碑謾說規模遠﹐此日河流一葦航。陳剛中八景﹐盧溝曉月詩﹕長橋彎彎抵海鯨﹐河水不濺永崢嶸。遠雞數聲燈火杳﹐殘蟾猶映長庚明。道上徵車鐸聲急﹐霜花如錢馬鬣濕。忽驚沙際影搖金﹐白鷗飛下黃蘆立。太保劉文貞公秦樓月﹕瓊花塢﹐盧溝殘月西山曉。西山曉﹐龍蟠虎踞﹐水圍山繞。昭王一去音塵杳﹐遙憐弓劍行人老。黃金臺上﹐幾番秋艸。

西寺白玉石橋在護國仁王寺南﹐有三硔﹐金所建也。庚午至元秋七月﹐貞懿皇后詔建此寺﹐其地在都城之西﹐十里而近。有河曰髙良﹐河之南也。焦景山有詩云﹕鑿斷昆侖白玉根﹐遐觀如雪凍猶存。摩娑體質微生潤﹐雕琢工夫不見痕。碧水遠連深洞府﹐紅塵平沒老乾坤。遊魚到此忽驚去﹐應畏瑉鯨勢欲吞。

髙梁河橋自西來﹐流於東﹐入萬億庫橋﹐過抄紙坊下閘。

鐵平章橋自西而東過橋﹐過東散漫流入於玄武池。

燒飯橋南出樞密院橋﹑柴場橋。內府禦廚運柴葦俱於此入。下則官酒務橋﹑光祿寺流化橋。此水自髙梁橋入城﹐而出城至通惠閘﹐方得到通州。此爲禦河皇后酒坊橋。

馬市橋水自東流入咸宜坊﹐西至曩八總管府橋﹐順城門石橋﹐轉東隆福宮橋﹐流入於太液池。流出周橋右。水自西北來﹐而轉東至周橋﹐出東二紅門﹐與光祿寺橋下水相合流出城。

麗正門南第一橋﹑第二橋﹑第三橋此水是金口銅閘水﹐今涸矣。

文明門南橋二年﹐於上發賣菓菜雜物等貨。

通惠閘下土橋。齊化門外土橋過東嶽與通州﹐內有土橋。

平則門外西土橋﹐健徳門內石橋﹐光熙門內土橋﹐崇仁門內土橋﹐順承門內石橋﹐入南城彰義門橋﹐西又一石橋。

和義門外石橋金所建。

肅淸門橋

雙橋靈椿坊北。

幹橋思誠坊。

瀑橋虹橋在通州河東三十里。

丙寅橋中閘﹐有記。

酒務橋光祿寺。

流化橋酒坊橋﹐中正院屬﹐卽典飯局。

庫橋﹑崇仁橋﹑艸市橋。西曩八總管府橋。管帝師錢糧。

隆福宮橋。

安利橋在丰宜門外。

天津橋﹑通津橋﹑西山橋﹑禦龍橋﹐圻甸槪管一百八十二名。飛放橋。【﹝引自徐氏鑄學齋抄本析津志﹞】

萬寧橋在玄武池東﹐名徵淸閘。至元中建﹐在海子東。至元後復用石重修。𨿽更名萬寧﹐人惟以海子橋名之。【﹝日下舊聞考卷五十四城市引析津志﹞】

安濟橋在鐵平章宅後。【﹝日下舊聞考卷一五六引析津志。﹞】

髙梁河由鐵平章橋流入玄武池。【﹝日下舊聞考卷一五六引析津志。﹞】

周橋義或本於詩﹐造舟爲梁﹐故曰周橋。【﹝日下舊聞考卷三十一引析津志﹞】

閘河水門在和義門北。金水河水門在和義門南。肅淸門廣源閘別港有英宗﹑文宗二帝龍舟。【﹝日下舊聞考卷五十三引析津志。﹞】

●古迹

郊天臺在京城之南五里﹐有壝﹐設郊祀署主之。累朝故事﹕至治三年冬﹐上親祀。至正十五年冬至日﹐上再祀。金大定十一年﹐拜郊所建。國朝因之﹐事實備載太常。

燕臺在南城奉先坊元福寺內。十五年前木庵英長老有詩﹕於期已死不復返﹐空有層臺壯古燕之句。此臺乃後人刱置﹐以惑於時者﹐不過慕名而已。又按通鑑﹕秦始皇十八年﹐其將樊於期得罪於秦﹐亡之燕。太子丹受而捨之。此本紀燕人相傳言﹐今奉先坊元福寺內者是也。

遠風臺在燕京丰宜門外﹐西南行五里。韓禦史之別墅也。

軒轅臺在京西﹐世傳黃帝築此臺。李白雲﹕燕山雪花大如席﹐片片飛入軒轅臺﹐卽此也。

易臺在易水上﹐送別荊軻之臺也。

笞女臺在南城放生池東﹐髙三丈﹐蒿艸芃芃。諏之鄕老﹐俱稱遼蕭太后笞宮女於上﹐因名之。

華陽臺索隱曰﹕燕太子丹與樊將軍置酒華陽館﹐出美人鼓瑟。軻曰﹕好手。斷之盛以金盤。又與千里馬。曰﹕馬肝美。復殺馬進肝。此燕飲之臺﹐又非易水酌別之臺。

葆臺在南城之南﹐去城三十里。故老相傳﹐明昌時李妃避暑之臺。無碑。志所記有寺甚壯麗。乃故京藥師院之支院也。

洗妝臺在南城。金故宮之西﹐壽安酒樓之北。此臺貯李妃﹐以爲梳妝之所。今昭明道觀是也。殿後故基尙存。其壽安酒樓者﹐卽南中和槽坊也。

闌馬臺髙十丈﹐與黃金臺相峙。

中心臺在中心閣西十五步。其臺方幅一畝﹐以墻繚繞。正南有石碑﹐刻曰﹕中心之臺﹐寔都中東﹑南﹑西﹑北四方之中也。在原廟之前。

釣魚臺在平則門西花園子﹐金章宗於春月釣魚之地。今𨿽廢﹐基址尙存。【﹝引自徐氏鑄學齋抄本析津志﹞】

玉淵亭在髙良河寺西﹐枕河堧而爲之。前有長溪﹐鏡天一碧﹐十頃有餘。夏則燻風南來﹐淸涼可愛﹐俗呼爲百官廳。蓋都城冠蓋每集於斯﹐故名之。

艸三亭在南城者最多﹐率皆貴遊之地。金朝故老﹐多有題詠﹐我朝增制不少。北城惟斜街南有數處﹐如望湖是也。

松風亭﹑天香亭俱在五門之東南禦花園。【今廢矣。】

望湖亭在斜街之西﹐最爲遊賞勝處。

通潞亭在通州。王莽置通潞縣時建﹐至今遺址尙存。

匏瓜亭在燕之陽春門外﹐去城十里。亭之大﹐不過尋丈。又匏瓜乃野人籬落間物﹐非珍奇可玩之景。然而士大夫競爲歌﹑詩﹐吟詠嘆賞﹐長篇短章﹐累千百萬言猶未已。

野春亭在大都文明門外﹐俗號劉十二之別墅也。

五花亭﹑壽山亭﹑翠云亭﹑錦波亭﹑歲寒亭﹑碧雲亭﹑獨秀亭﹑紫燕亭﹑湛然亭﹑月波亭。

遂初亭在京施仁門北﹐崇恩福元寺西門西街北﹐舊隆禧院正廳後。乃章子有平章別墅也。

玩芳亭在燕京東營內。乃粟院使之別墅﹐一時文彥品題甚富。

禮賢亭在健徳門外十里。卽接官亭﹐迎送北來官。

半山亭在居庸關內。行一半則見之。

錦江亭

芙蓉亭今爲馬頭陀寺﹐貯藏經。此亭制作新奇﹐甲於南北二城匠氏。內皆拱斗﹐今時爲槽房之冠。

飲山亭

婆娑亭在彰義門裏近南﹐乃詞客馬文友別墅也。

酈縣亭在涿縣婁桑裏﹐拒馬河所從﹐乃劉先主故里。

南城坊有唐盧龍節度使劉怦碑﹐顏眞卿頵書丹。其碑至厚﹐長四尺。至正壬寅二月﹐鑿斷作四截﹐以象輿入內庭爲臺。四斡耳朵﹕西第一位﹐名疊住斡耳朵﹔第二位﹐世祖斡耳朵﹔第三位完者篤斡耳朵﹔第四位渾都篤斡耳朵。【﹝引自徐氏鑄學齋抄本析津志﹞】

狀元樓前金人任提領建於燕京。原在薊門北街西。

慶元樓在順承門內街西。

白雲樓在北省之西﹐健徳門南十字街西角上。館名旣醉。【今廢。】

樂善樓在文明門裏百步﹐面東﹐禦史臺南。【今廢。】

紫雲樓在文明門之北﹐館名黃鶴。【近廢。】

麗春樓在順承門內﹐與慶元樓相對﹐乃伯顏太師之府第也。今沒官﹐爲大司農司樓。今祠佛焉。

朝元樓在順承門內﹐近石橋﹐慶元樓北。

望海樓在都水監北東一百五十步﹐燕帖木兒師爲相時所蓋。今廢﹐惟存基址與佛堂耳。以其去海子密邇﹐故名。

飛宇樓在鐘樓街西北。太平時最爲勝麗。

凝翠樓在肅淸門西﹐髙梁河南。

安貞樓在安貞門裏。

太平樓在麗正門外西巷街北。今鐘樓街前亦有之。

徳星樓在麗正門南﹐狀元樓北。

懷安樓在北省西。

長生樓在故京丰宜門北﹐街東。

披雲樓在故京燕之大悲閣東南。題額甚佳﹐莫考作者。樓下有遠樹影﹐風晴雨晦﹐人皆見之。

倚風樓在燕。

壽安樓在燕京亡金皇城內﹐東華門之西﹐街南中和槽坊也。

西樓在燕市。

明義樓在燕市東。大安樓在西﹔仁風樓在南。以上三樓在燕市西﹐瓦樓三是也。

崇義樓﹑縣角樓﹑攬霧樓﹑遇仙樓以上俱在南城﹐酒樓也。今多廢。

崇曦樓在平則門外﹐升平館北。

梳洗樓在開陽坊。金所建﹐廢有基址。

遠樓榮祿大夫程公雪樓所創之樓也。

慶春樓在順承門外。

應天樓在金正陽門。【廢。】

喜雲樓在閣前。

明月樓﹑泰初樓。【﹝引自徐氏鑄學齋抄本析津志﹞】

鐘樓京師北省東﹐鼓樓北。至元中建﹐閣四阿﹐檐三重﹐懸鐘於上﹐聲遠愈聞之。【﹝日下舊聞考卷五十四城市引析津志。﹞】鐘樓之制﹐雄敞髙明﹐與鼓樓相望。本朝富庶殷實莫盛於此。樓有八隅四井之號。蓋東﹑西﹑南﹑北街道最爲寬廣。【﹝日下舊聞考卷五十四城市引析津志。﹞】

齊政樓都城之麗譙也。東﹐中心閣。大街東去卽都府治所。南﹐海子橋﹑澄淸閘。西﹐斜街過鳳池坊。北﹐鐘樓。此樓正居都城之中。樓下三門。樓之東南轉角街市﹐俱是鍼鋪。西斜街臨海子﹐率多歌臺酒館。有望湖亭﹐昔日皆貴官遊賞之地。樓之左右﹐俱有果木﹐餅面﹑柴炭﹑器用之屬。齊政者﹐書璇璣玉衡﹐以齊七政之義。上有壺漏鼓角。俯瞰城堙﹐宮墻在望﹐宜有禁。【﹝日下舊聞考卷五十四城市引析津志。﹞】

五位殿世祖所立﹐在太子房子後﹐正四斡耳朵之北後。

遵誨堂

厚徳堂

大冶堂鑄鈔板。

近光堂崇文監周伯琦記。

神機堂在太醫院。阿尼國公所鑄銅人。謝端記。

愼守堂畱守司。

東善堂譯定使司。

儀禮堂在太常禮儀院。

平成堂都水監首領官幕次亭。

持盈堂中尙監。

帥正堂都府。

源泉堂戶部官抄鈔所﹐湧泉堂頓鈔本。

寅淸堂大樂署。

湧泉堂抄紙局。

肅雍堂太禧宗禋院。

秋月堂張公弁學士所居。

養種堂在藉田署。

甘露堂

文會堂

麗澤堂在園橋廣陽坊。

施水堂京師乃人馬之宮﹐分爲一統。都會之朝﹐公府趨事者﹐非馬曷能集事﹐城大地廣故也。而馬疋最爲負苦﹐其思渴尢甚於饑者。頃年有獻施水車﹐以給井而得水於石槽中﹐用以飲馬。由是﹐牛畜馬匹之類咸賴之。仍依於釋氏之側﹐庶幾毋勞於民﹐不妨於其力。其制﹐隨井淺深﹐以犖■﹝石甬﹞水車相銜之狀。附木爲戽斗﹐聯於車之機﹐直至井底。而上人推平輪之機﹐與主輪相軋﹐戽斗則傾於石視中﹐透出於闌外石槽中。自朝暮不輟﹐而人馬均濟。古無今有﹐誠爲可嘉。故記之以旌其善。鳳凰池一﹐思誠坊靑楊樹下一﹐鐘樓東一﹐艸市一﹐集賢院西一﹐禮拜寺前一﹐大長公主府對門一﹐火者門一﹐文明門內一﹐齊化門外一﹐平則門外一﹐西宮北一﹐此爲祖。太廟西一﹐湛露坊南角上一﹐普照寺廟前一﹐平則庫前一。【﹝引自徐氏鑄學齋抄本析津志﹞】

山子上殿閣﹐其道自光天殿西出紅門﹐轉南入紅門﹐轉北至轉角處過西﹐有新殿﹐一派三處﹐始到山子東畔。東有木香洞﹐並山裏菓子樹六﹑七株﹐皆拱抱髙蔓﹐前南有浴堂。堂前東西有殿﹐龍舟在西屋下。山子西有大殿屋﹐一派直抵西墻下。山殿上內頓一小金殿﹐刻漏儀制在焉。皆出自宸衷睿思﹐爲宮庭甲冠。四傍甃植奇譽﹐若獻秀呈祥﹐松栢茂悅﹐美麗明時。此山卽隆福宮基之舊也。閣前南有大正殿﹐殿之前有兩尖亭﹐對峙於靈沼之東西。北宮林木森爽﹐有閬苑淸幽之勝。闌禁自肅﹐無或違焉。壬寅年冬﹐聖上新建刱九龍殿﹐其締構髙廣﹐尢爲奇偉。興聖宮後髙閣與大都總管府正相對。【﹝此諸邑人匠都管﹑總管府。﹞】入內紅門西﹐卽墻內鸚歌房。又西繡女房。墻外南墻內是圓殿﹐一直板房。前卽延華閣﹐東西北有扶空閣。東有芳壁殿。閣西有娑羅樹。微淸殿西有大威徳殿。墻西有方碧亭。正北有兩所花房。在南北延華閣東南﹐偏浴堂西﹐畏吾兒佛殿。正南前﹐延華之門。畏吾殿東墻外﹐有木香殿。延華東芳壁夾墻外﹐有紅門。入四方墻內﹐有鹿頂﹐東西相向二殿。

木香洞﹑延華閣前南髙墻卽徽儀閣。西宣文閣。徽儀閣東﹐有紅門入宮﹐又東有水浸亭在。【﹝順天府誌引析津志。﹞】

門殿記﹕應天門十一楹﹐左右有樓﹐門內有左右翔龍門及日華﹑月華門。前殿曰大安﹐左右掖門。內殿東廊曰敷徳門。大安殿之東北爲宮。正北列三門﹕中曰粹英﹐爲壽昌宮﹐母后所居也。西曰會通門﹐門北曰承明門﹐又北曰昭慶門。東曰集禧門﹐尙書省在東外﹐其東﹑西門﹐左右嘉會門也。門有二樓﹐大安殿後門之後也。其北曰宣明門﹐則常朝後殿門也。北曰仁政門﹐傍有朵樓。朵樓上有兩髙樓﹐曰東西上閣。門內有仁政殿﹐常朝之所也。宮城之前廊﹐東西各二百餘間。分爲三節爲一門。將至宮城﹐東西轉角﹐有廊百許間。馳道兩傍植柳﹐廊脊覆碧瓦。宮闕殿門則純用碧瓦。應天門﹐舊名通天門。大定五年更。七年攺福壽殿曰壽安宮。明昌五年﹐復以隆慶宮爲東宮﹐慈訓殿爲承華殿者﹐皇太子所居之東宮也。泰和殿﹐泰和二年更名慶寧殿。魚藻池﹑瑤池殿位。貞元元年﹐建有神龍殿﹐又有會觀亭﹐又有安仁殿﹑隆徳殿﹑臨芳殿。皇統元年﹐有元和殿﹑有常武殿﹑有廣武殿﹐爲擊球習射之所。京城北有離宮﹐有大寧宮﹐大定十九年建。後更爲壽寧﹐又更爲壽安。明昌二年更爲萬寧宮。瓊林苑有橫翠殿﹑寧徳宮。西園有瑤光臺﹔又有瓊花島﹐又有瑤光樓。皇統元年﹐有宣和門。正隆三年﹐有宣華門﹐又有撒和門。

金志﹕國初無城郭﹐星散而居﹐呼曰皇帝寨﹑國相寨﹑太子莊。後升皇帝寨曰會寧府﹐建爲上京。遼上京攺作北京。城邑﹑宮室﹐與中原州縣廨宇制度﹐極艸創。居民往來無間﹐自前朝門至後朝門﹐皆出入之路﹐無禁。孟春﹐擊土牛﹐士庶老幼咸觀於殿側。民訟未決者﹐多邀駕而訴。至熙宗﹐始有禁。

煬王弒熙宗﹐築宮室於燕﹐三年成。城之四圍﹐凡九里三十步。自天津橋之北曰宣陽門。中門繪龍﹐兩偏繪鳳﹐用金釘釘之。中門惟車駕出入乃開﹐兩偏分雙﹑只日開一門。過門有兩樓﹐曰文﹑曰武。文之轉東曰來寧館。武之轉西曰會同館。正北曰千步廊﹐東西相向。廊之半﹐各有偏門。向東太廟﹐向西曰尙書省﹐至通天門。後攺名應天樓。髙八丈﹐朱門五﹐飾以金釘。東西相去一里又各設一門﹐左曰左掖﹐右曰右掖。內城之正東曰宣華﹐正西曰玉華。北曰拱辰。殿凡三十有六﹐樓閣備之。正中位曰皇帝正位﹐後曰皇后正位。位之東曰內省﹐西曰十六位﹐乃妃嬪居之。西出玉華門曰同樂園﹐若瑤池﹑蓬瀛﹑柳莊﹐各村盡在於是。

都城四圍凡七十五里﹐城門十二。每一面分三門。其正門四傍又設兩門。正東曰宣曜﹐西﹑南﹑北已見前注。此四城十二門也。凡門各有武夫守衛﹐士夫過者不敢瞬目。內城正南門曰通天﹔正東宣華﹔正西玉華﹔正北拱辰。金碧翚飛﹐規模壯麗。

光祿寺﹑萬億庫﹑白雲樓俱有世皇禦座。

薊門在古燕城中。今大悲閣南行約一里﹐基枕其街﹐蓋古迹爾。隳廢久矣。

汾門在涿州南﹐武遂津北﹐近長城。史記世家云﹕孝成十九年﹐趙以龍光﹑汾門與燕﹔燕以葛城﹑髙陽與趙。卽此地也。

閘河水門在和義門北。

金水河水門在和義門南。肅淸門廣源閘別港﹐有英宗﹑文宗二帝龍舟。

厚載門松林之東北﹐柳巷禦道之南。有熟地八頃﹐內有田。上自構小殿三所。每歲﹐上親率近侍躬耕半箭許﹐若藉田例。次及近侍﹑中貴肆力。蓋欲以供粢盛﹐遵古典也。東有水碾一所﹐日可十五石碾之。西大室在焉。正﹑東﹑西三殿﹐殿前五十步﹐卽花房。苑內種蒔﹑若谷﹑粟﹑麻﹑豆﹑瓜﹑果﹑蔬菜﹐隨時而有。皆閹人﹑牌子頭目各司之﹐服勞灌漑。以事上﹐皆盡夫農力﹐是以種蒔無不丰茂。並依農桑輯要之法。海子水逶迆曲折而入﹐洋溢分派﹐沿演渟注貫﹐通乎苑內﹐眞靈泉也。蓬島耕桑﹐人間天上﹐后妃親蠶﹐寔遵古典。【﹝引自徐氏鑄學齋抄本析津志。﹞】

泄水渠初立都城﹐先鑿泄水渠七所。一在中心閣後﹐一在普慶寺西﹐一在漕運司東﹐一在雙廟兒後﹐一在甲局之西﹐一在雙橋兒南北﹐一在幹橋兒東西。

葫蘆套在城南西。奉陪樞府相君祈雨南城﹐因過。所謂葫蘆套者﹐乃相君之苑也。其內樓臺掩映﹐淸漪旋繞﹐水花馥鬱﹐非人間景。於是濟南魏中立賦詩云﹕葫蘆套在城南隩﹐不期六月乘興到。臨歧一徑由崇墉﹐夾道髙楊若引導。周遭寒澑碧悠悠﹐動蕩樓臺影還倒。荷花荷葉展幽芬﹐綠水蒼云競偎靠。雙雙野鳧戲分萍﹐小小漁舟出深澳。西軒虛敞眼室明﹐云扶遠山齊戴帽。平生浪迹走西東﹐每遇林泉端酷好。亦知勝景難久畱﹐且憩片時聊寄傲。快遊不待美所並﹐應禱更奇雨飛瀑。

恆齋﹑汲古齋在燕京丰宜門裏﹐園橋南岸之西。趙吉甫老人所建﹐在種徳園內。

東掖銅馬慕容雋據燕﹐有馬駿而力﹐愛之。遂鑄銅馬像﹐置於東掖門外。今有銅馬坊。

閭城石獸燕京之西﹐有故閭城。中有二石獸﹐至今尙存。然不知何代人所遺也。

燒飯園在蓬萊坊南。由東門又轉西卽南園紅門﹐各有所主祭之﹐樹壇位。其園內無殿宇。惟松柏成行﹐數十株森郁﹐宛然莙髙淒愴之意。闌與墻西有燒飯紅門者﹐乃十一室之神門﹐來往燒飯之所由﹐無人敢行﹐往有軍人把守。每祭﹐則自內庭騎從酒物﹐呵從攜持祭物於內。燒飯師婆以國語祝祈﹐徧灑湩酪酒物。以火燒所祭之肉﹐而祝語甚詳。先﹐燒飯園在海子橋南﹐今廢爲官祭場。

汴京司天渾儀沈括存中所制﹐今在南城披雲樓直南寺中﹐極工。

南城彰儀門外﹐去二里許﹐望南有人家百餘戶﹐俱碾玉工﹐是名磨玉局。南城村有黃土坡﹐凡鑄治佛像﹑供器﹑印篆﹐並及萬億庫鈔板﹐勢須此處取土爲沙模。年例﹐兵部以站車搬運﹐入美利庫中用。

抄紙局西南近城﹐原系阿哈馬平章花園。至今金蓮沼尙存二區。【﹝引自徐氏鑄學齋抄本折津志﹞】

韓禦史﹐先世禹城人。城南遠風臺爲別墅。諸老有詩。【﹝日下舊聞考卷九十郊坰引析津志。﹞】

雙靑楊樹大井﹐關帝廟。又北去﹐則昭回坊矣。前有大十字街﹐轉西大都府巡警二院。直西﹐則崇仁倒鈔庫。西﹐中心閣。閣之西﹐齊政樓也。更鼓譙樓。樓之正北﹐乃鐘樓也。【﹝日下舊聞考卷五十四城市引析津志。﹞】

通州都漕運司﹐在通州大道之北。【﹝日下舊聞考卷一百零八京畿引析津志。﹞】

齊化門外有東嶽行宮﹐此處昔日香燭酒紙最爲利。蓋江南直沽海道﹐來自通州者﹐多於城外居止﹐趨之者如歸。又漕運歲儲﹐多所交易﹐居民殷實。【﹝日下舊聞考卷八十八郊坰引析津志。﹞】

澄淸閘雋景山詩﹕六丁竭力用工夫﹐不用長虹枕海隅。石齒冷涵云迹潤﹐樹頭寒掛月輪孤。嘶風寶馬踏晴雪﹐出蟄蒼龍戲貝珠。佇立細看今日事﹐臨邛未遂馬相如。【﹝日下舊聞考卷五十四城市引析津志。﹞】

刺斡耳朵者﹐卽世祖皇帝之行在也。每聖上巡幸上都者﹐蓋亦行國賦民力﹐其聖慮周知﹐非實以淸暑爲事也。此故老相傳﹐獨異乎今時所聞。蓋過此口漢兒山﹐有界限﹐名靼靼山﹐萬里如坻。【﹝永樂大典卷七七○二京字韻八頁上引析津志。﹞】

白塔在大聖壽萬安寺﹐平則門內。

黑塔在大天源延聖寺﹐太平坊。

靑塔永福寺靑琉璃。

唐憫忠寺無垢淨光塔有銘﹐範陽府功曹參軍兼節度掌書記張不矜撰。至徳二載建。我聞西方有大聖佛伽﹐號曰覺。在迦毗羅城精舍閣內﹐能庇極四天﹐超證諸果﹐而毫照劫界之外﹐罔不諦聽而歸之。時戰荼外道﹐昧佛威力﹐有善相者諗之曰﹕汝當墮無間大地獄﹐受旃檀羅業。若能悔過從正﹐悛心歸眞﹐當於劫﹐毗羅城三歧古塔﹐崩壞日久﹐無人修崇﹐能造輪棖﹐書陀羅尼咒於其塔內﹐念誦精持﹐減罪恆沙﹐受大安樂。其名曰無垢淨光塔。夫塔者﹐所以●像生敬祈者﹔所以昭徳塞違﹐處誠依投﹐罔不示應。我大唐皇帝陛下﹐孝因冥感﹐聖以天資。太上皇不宰功成﹐禪代法禹﹐創業垂統。時邕象堯復寶位﹐爲太與兆人﹐爲父母珍符景命﹐充溢寰瀛﹐止難鋤凶﹐洗淸天宇。光祿大夫範陽郡大都督府長史﹑河北節度兼度支營田海運等使﹑攝禦史大夫歸義王史思明﹐碩量天假﹐宏謀神授﹐仁被動植﹐忠越古今。竭節布懇﹐成成其名。砥心礪行﹐存乎道。昔在平盧也﹐於曹禪師早發弘願﹐於彼造塔。初﹐經始未構﹐屬中原亂離有難﹐便赴範陽﹐其塔便罷修葺。今重承因命﹐允釐東郊﹐緬想誠式﹐副前願。敬於憫忠寺般若院﹐造無垢淨光塔一所。池五飾﹐工力已周。夫其始也﹐堙垝墉精院﹐掘地及泉﹐寔其炭隱﹐以金椎岌其階。公輸運斤﹐離子督墨﹐摹規彟矩﹐而陶甓霧集﹐俗馳緇走﹐而翎甓云屯﹐工以子來﹐人以心競哉。生明月旣望﹐乃勤朴斵夫。其甃凹磨凸刓方鏟圓﹐龍鱗錯落以用﹐密虎傑豎以攢扣﹐栱杈以分﹐赴綺疏回﹐合以洞開。夫如是﹐月有旬矣。爾其層構削成﹐棖輪孤聳﹐金幢插漢﹐截虹霓以中分。寶鐸連星﹐礙舒而假道。密邇睚眥以缺立﹐羣仙�曳而下來﹐怪獸蜿拏而捧龕。石人贔■﹝廠外贔內﹞﹐以承級崒。若蓬壺仙館﹐聳珠闕重﹐皎如天臺四明﹐蒔琪林於絕頂。夕而望之﹐月當蒙汜﹐星辰皛晃而攢臨﹔曉而望之﹐日上扶桑﹐雲霞蔽虧而捧出。旣懺諸累﹐能植勝緣。時八部天人﹐九有緇俗﹐日夕匍匐而歸之。徒觀其趨福庭﹐登梵扃﹐披倒景﹐躋重冥﹐啟洞戶﹐排疏欞﹐勃崒嶙峋靑熒。俯瞰萬像﹐平步髙玄﹐回惶恆悸。旣如折玄牝於閶闔﹐涉級聚武﹐又若搏壁上翠屏。爾乃周遊層甍﹐嬰倚飛楹﹐棧道詰立﹐四顧而震魂。井幹陵臨﹐窮覽周流而失瞬。至於契法者﹐湛乎眞寂。悟入解者﹐得乎律梁。於是艤涅盤岸﹐屏瀑流河﹐窺其神咒﹐置於層剎之中。峩峩梵幢﹐列於毘羅之院。逗影而入﹐苦皆懺聞鈴。而三業都捐﹐用能禪佑熙朝。希嘏保佑門閥﹐修文偃武﹐康於極樂之回歸。馬休牛皷﹐腹於革胥之代﹐求蒙是作﹐式創銘云﹕都聚相之嚴厲兮﹐巍然孤聳﹔如天下來兮﹐若地之踴﹔瓊龕層剎兮﹐駢巃嵷﹔龍蜿獸拿兮﹐鬼神捧﹔輪棖岌嶪兮﹐土宇瞻悚﹔鈴音聰合兮﹐威力潛拱﹔亞相持邊兮﹐被光寵﹔鎭此門兮﹐謀重﹔富國保家兮﹐千萬億。

東一塔安祿山所建﹐塔內有蘇靈芝墨迹在內。

昊天妙聖塔今磚。

延壽殊聖永昌塔。竹林寺塔。崇孝塔。奉福寺塔。以上木塔。

門頭塔。玉浮圖。【唐普慶寺。】聖安莊塔。天王塔。永安寺琉璃靑雙塔。

聖壽莊塔在大興縣﹐磚。萬安塔﹑磚。石佛塔﹑磚。羊市塔﹑磚。髙家塔。龍虎臺塔﹑磚。通州石塔。磚。荼毘塔。海云可庵雙塔【在慶壽寺西。】石佛寺塔。【﹝順天府誌引析津志。﹞】

●大都東西館馬步站

欽惟聖朝一統天下﹐龍節虎符之分遣﹐蠻陌駿奔之貢奉﹐四方萬里﹐使節往來﹐可計日而至者﹐驛馬之力也。本驛﹐上隸朝省﹐下達萬邦﹐乃車書輻湊之所。供億叢劇﹐馳傳實繁。服役者﹐有罄家之憂。居貧者﹐有逃家之苦﹐無能伸訴﹐亦云久矣云云。

國初﹐驛站有諸都統領使司。尋攺升通政院。皇慶初﹐院革屬夏官﹐親站則有驛令提領之職。較站赤於軍民鼎峙而不可漏廢也。然宣朝廷之政﹐速邊徼之警報﹐俾天下流通而無滯﹐惟驛爲重。至元七年﹐裕宗之在東宮也﹐諭諸路如前規。大徳五年﹐通政院奉令旨﹐各路收地造籍﹐諸人毋得爭奪云云。至正二十年五月十九日﹐皇上禦延春閣﹐大臣平章塔失疊木兒等官奏﹕因爲近年調兵﹐軍儲倉廩不敷。若不各處措備呵﹐怎中﹖俺商量來﹐陜西所轄延安路﹐與東勝州相近有。今後專委陜西省官一員﹐延安路所出糧斛內斟酌交和糴﹐運赴東勝州收貯﹐攢運入京等事。制曰﹕可。至正二十年七月十五日﹐歡眞怯薛第一日﹐明仁殿裏﹐有時分﹐速古兒赤八都帖木兒﹑云都赤塔海帖木兒﹑殿中納哈出﹑給事中哈兒八占等有來﹐省官每商量有﹐失列門平章﹑普賢奴都事﹑直省舍人馬兒答沙等奏﹕卽目各處調兵之際﹐全藉饋餉供給﹐已經差官於延安等處和糴糧斛﹐就於彼處創造船隻﹐徑由黃河運至東勝州﹐權且收貯﹐攢運入京。若不驗其陸路遠近﹐整治站赤﹐誠恐臨時失悞。俺商量來﹐而今東勝至白登伍處﹐元設牛站。並使牛人戶除見在外﹐其餘不敷人戶﹐差官僉補。所少車輛﹑牛只﹑布袋等物﹐收買成造。夏永固刱設車牛站一所﹐合用站戶﹐除軍站外﹐委兵部官於附近州縣相應人戶內僉﹐權且應當﹐事寧之後﹐各歸元役。每站設驛令一員﹐專一提調一應事務。仍將各站人戶﹐除免雜泛差役﹐和雇和買﹐怎生麼道太子根前﹐啟呵聖旨識也者。麼道奏呵奉聖旨那般者。欽此。牛站所東勝﹑段家村﹑下水木大祖﹑丰州﹑三莊﹑八撒﹑徒道子﹑上泉﹑白登縣﹑臺頭﹑夏永固﹑兩家店﹐通一十四處。

駱駝站寧夏運糧﹐卽延安糧運入東勝﹐所造船隻順流而下。

站赤大都驛﹐元額馬一千三十七疋﹐驢二十頭。目今見在馬二百單九疋﹐驢五十二頭。

陸運提舉司元額站車五百八十九輛﹐目今四十七輛。

大都步站所元額站車一百九十四輛﹐目今六十五輛。舟站﹑駱駝站﹑牛站﹑車駕幸灤京往還﹐見國朝歲紀。

天下站名

○天下站名

大都【西東四十里至】通州【六十里】夏店【一百】

薊州【一百二十里至此分四路﹕一路正東至遵化﹐轉東北至北京。一路東南至玉田﹐東北行至永平﹐正北至北京。一路東北行八十里】遵化【九十里東北】灤陽【六十里】富民【百二十里】寬河【一百里】神山【一百里】富峪北京【今大寧】玉田【正東八十里】丰潤七个嶺【八十里】永平【正北五十里】建昌【四十里】上灤【八十里】大姑【九十】新店【七十】木思【六十里】甜水【六十里】家店【七十里】城子【八十里】大部落北京至【北分二路﹕一路正北至阿木哥大王府﹐一路正東行至驛安。】

大寧【北京八十正北】恩州【八十里】花道【八十里】狗羣【東北三十里】髙州【正北】阿木哥大王府【正東一百里】叉道【一百十里】西部落【七十五里】橋子站【東南七十里】鹿窖【一百二十里】柳樹部落【一百二十里】驛安【至此分二路﹕一路東北行至西洋州﹐一路南行轉東南至瀋州。】

驛安【東北百五十里】洪州【一百二十五里】寧昌【一百二十里】慶雲【正東偏南】成平府大安【正北一百十里】

賈道鋪【正東微北一百一十里】韓州信州大水濼【正東百二十里】十八里【九十】胡裏出【東北百二十里至西﹐一路東行至塔海萬戶】洋州【至北分三路﹕一路正北肇州轉東北至吉答。一路北行轉東至唆吉】西洋州【正北】斡母【百二十】肇州【正東北三十里】塔魯【東北百四十里】泰州【百二十】離怕合【一百】迪失吉【正北一百】吉答【至此分二路﹕一路東行至失寶赤萬戶﹐一路西行至吾失溫﹐其西接阿木哥。】

吉答【正東】牙剌【百二十】撚站【百二十】苦憐【八十】奴迷【百三十】失憐【百四十】和倫【百一十】海裏捏耒【一百】阿余站失寶赤萬戶吉答【正西】吾憐謀丹招安啖魯斜魯唆吉納的移裏迷桓端吉回引忙剌吾失溫【其西】阿木哥

西祥州【正東】賓州【一百一十】韋口鋪【百二十】幹木火【百一十】上京海哥【七十】鹿魯【八十】撚站【七十】不牙迷【一百】撚站【百八十】哈散【百七十】吾納苦【百三十】忽帖罕塔海萬戶【正南八十】特甫建州【東南一百】石惇【一百】散疊【正東一百】阿忽【一百】禪春【一百】阿母【一百二十】阿剌【一百二十】唆吉【至此分二路﹕一路正東微北至永明城﹐一路正東南至合懶丹。】

唆吉【正東微北百二十里】石迪【正東北五十】甫丹【百一十】東洋州【百二十】土羅火【百三十】希田【百二十】開元【正東】孛迷梁母孛吾阿失吉舍站永明城【其東海東南百一十】謀丹【百一十】南京【百一十】蠻出海【七十】蓬苦【百三十】毛連苦【百二十】木吉【百一十】疊甫【百四十】阿剌可失列【百四十】瑞州【百二十】靑州【百一十】洪寬【百二十】合懶府【髙麗後門其東海】

驛安【正南百二十】懿州熊山【百一十】驛昌【一百】崖頭【正東百二十】彰義【自此分二路﹕一路正東至瀋州﹐一路正東偏南至洞仙。】

彰義【正東】瀋州【正南百二十】東京【南東六十里】頭館【正東六十五】甜水【正東微南六十五】連山【七十】龍鳳【七十】斜烈【七十】開州【六十】陽站【四十】驛昌站誼州【六十】靈州【九十五】宣州【九十】云興【百二十】安信【九十】都獲【九十】肅州【八十五】安定【六十五】東寧【六十】生陽洞仙【其東海﹐其北接合懶府。】

大都【正北微西】昌平【西北八十】楡林【西行至統幕分二路﹕一路北行至上都﹐一路西行至】雷家站【九十】宣徳【一百二十】夏永固【正南九十】天成【六十】白登【六十】牛皮嶺【正西五十】大同【西南九十五】西安社【九十九】安艮子【七十】廣武【七十】太和嶺【正南偏西界】鴈門【九十五】原平【正西南】九原【正南偏西六十五】成皆【正南八十里】冀寧【一路自夏永固不過河﹐直正北一百里石嶺關。又正北四十里忻州。又正北八十里﹐崞州。又正北偏東八十里鴈門。代州在東十五里。又正北一百里廣武。又正北偏東安銀子。正北八十里】洪贊【正北轉東八十】鵰窩【正北偏東八十】赤城【八十】獨石【東北八十】牛羣頭【六十】明安【六十】李陵臺【正西三十六站入和林】桓州【至上都】

上都【正東北二十里】上道【百三十】七个營【百二十】尖山寨【正東偏南百六十】湧泉【正東百二十】新店【至此分二路﹕一路正北偏東十五里至松州﹐一路正東偏南一百一十里至吳家堡與狗羣道合。】

西南【七十】良鄕【六十】涿州【七十】定興【六十見】白塔【六十五】保定【至此分爲二路﹕一路西南行九十由慶都至眞定。一路正南行由蠡州至大名。至此分爲二路﹕一路由定興至保定。一路正南由新城斜迆東南行至陸州。】慶都【六十】中山【五十五】新樂眞定【自此分二路﹕一路正西行由獲鹿至平陽。一路正南由灤城直至懷孟。】保定【正南五十】蠡湖【七十五】安平【六十】舊州【六十】南橋【六十】冀州【七十】寧化【七十】淸河【七十五】曹仁【五十五】館陶【五十五】南館陶【九十】大名【至此分二路﹕一路正南孟固至汴梁﹑杞縣。一路西南至內黃至汴梁。】孟固開州中冉黑岡韓陵杞縣【至河南通許。】眞定【正西八十】獲鹿井陘栢井【七十五】平漳【七十】芹泉【七十五】太安【八十】鳴嗛冀寧【正南七十五】灤城【四十五】趙州【七十五】栢鄕【七十】內丘【正南偏西五十五】順徳【七十五】臨洺【七十】邯鄲【七十】磁州【七十】彰徳【七十】宜溝【七十】淇州【六十】衛輝【正西】獲嘉【九十】承恩【九十】懷孟

冀寧【正南偏西七十】同戈【七十五】洪善【七十】賈令【八二】義棠【八十】靈石【正南】仁義【東南六十】霍州【西南】苗村平陽【至此分二路﹕一路西南由絳州至河中﹐一路東南由冀氏至懷孟。正北八十】成皆【正北偏東六十五】九原【正東北路】平原【九十五】鴈門大和嶺【東北七十】廣武【七十】安銀子【九十九】西安社【九十五】大同平陽【正東二百三十】冀氏【東南三百三十】潞州【正南偏東二百三十】澤州【正南偏東百四十】懷孟【西南七十五西北七十五】絳州【正南八十】聞喜【西南九十】泓芝【七十】臨晉【正南偏西五十】河中大名【西南】內黃【七十】臨河【正南偏西八十】中溝【七十五】史向【九十五】汴梁涿州【正南七十】新城【正南微東七十】雄州【六十】任邱【六十】河間【六十】獻州【七十】阜城【八十】景州【六十】陵州【九十。至此分三路﹕一路東南由平原渡河至徐州。一路正東偏南至益都。一路正南偏西由東昌至歸徳。】平原【九十】髙唐茌平【東南九十】東阿【九十】石橫【一百四十】東平【正南偏西】濟寧【東南七十五】魚臺【七十五】潭口【七十五】胡陵【九十】沛縣楊家場秦溝徐州【正東六十自北至淮安水站。】呂梁【東南一百】邳州阜河

宿遷崔鎭張思忠【六十】耿舉沙【六十】大淸口淮安

陵州【正東】徳州【正南百二十】禹城【東南一百二十】濟南【正東偏南百二十】明水【一百】淄萊【七十】金嶺【七十五】益都【至此分二路﹕一路正東由昌樂至寧海﹐一路正南由盻陽至葛州。】

益都【正東七十五】昌樂【五十五】濰州【百五十】崔官人【一百一十】萊州【一百二十】黃山【百二十】登州【百四十五】孫脊【七十五】寧海【東至海。正南七十】般陽【九十】關店【八十】髙橋【正南微東九十】司馬【九十】葛州【正南九十。至此分二路﹕一路正南由沂州至邳州。一路正東由莒州至寧山。】沂州【九十】新王莊【南】邳州

葛州【正東】莒州蜜州膠州寧山【東海】

陵州【正南偏西百二十】東昌【正南】陽谷【百二十】曹州【正南東九十】歸徳【至此分二路﹕一路正南由杏關至濟州﹐一路正東由於山至徐州】歸徳【東南百二十里】於山【一百】下邑【九十】蕭縣【六十】楮蘭至徐州【正南】杏岡亳州【東南三百三十】蒙城【二百】懷遠【一百】濠州徐州【陸路正南由楮蘭至揚州。水路由呂梁邳州卒河宿遷張思忠耿舉沙大淸口至淮安】楮蘭三村【正南偏東】靈璧【正東偏南】虹縣靑陽泗州【八十】臨淮【正南偏東】平原【東南】石梁馬塘甘泉楊州

汴梁【正南四十五里﹐至此分四路﹕一路正西由當陽至河南府。一路正南由朱僊迆裏東南至蘄州。一路東南由杞縣至壽州。一路西南由洧川至襄陽】朱僊鎭【五十】雀橋【正南微東七十】鄢陵【四十五】屯溝【四十五里】淸水【六十】新寨【七十】上蔡【七十】蔡州左冢眞陽銅鐘羅山【東南】臨崖定遠【七十五】黃陂【五十】金竹【三十五至】麻城【二百】漢津【正南偏東六十】桃花【正南五十五】平楚【四十五】周家山【五十里】陽羅【東五十】矮州【東南至黃陂二百其】光州黃州【正東七十】蘭溪【七十】蘄州【七十】渡江江州【北江西界】

杞縣【正南偏西】通許【西南】雀橋【東南】太康【九十】陳州【一百】項城【七十】界溝【七十】太和【八十】頴州【正東稍南八十】正陽壽春【正南】臨蕳【微東六十】瓦埠【正東六十】定林【六十】廬州【六十】馬野【六十】和州【正東偏南六十】六丈【東南七十五】仁義水口六合眞州

淮安水站正南馬站寶應髙郵邵伯【至此分二路﹕一路水路正東由泰州至海州。一路正南由揚州至瓜步揚子江】入淛泰州如皐通州【海】

汴梁雀橋【正西六十】洧川【西南一百五里】襄縣【六十五】葉縣【六十】保安【六十】裕州【六十】博望【六十】南陽【正西偏南六十】瓦店【六十】新野【九十】安營【正北七十】鄧州【西南】襄陽懷孟【西南七十】孟州【正南八十】河南【正東七十五。至此分二路﹕一路東南由襄陽至葉縣。一路正西由新安至奉元。】河南【正南七十】姬磨【正南偏東百二十】寶丰【一百】葉縣河南【正西七十】新安【九十】沔池【七十】硤石【七十】陜州【九十】靈寶【七十】湖城【五十】閿鄕【七十】華陰【西北卽河中府】華陰【七十】華州【五十】渭南【八十】臨潼【七十五】奉元【正西五十】咸陽【五十】興平【至此分二路﹕一路正北由幹州至沙州。一路正西由武功至鳳翔九十】

武功【六十】扶風【六十】岐山【六十】鳳翔【至此分二路﹕一路正西由咸陽至鳳翔。一路正北由龍橋至察罕腦兒。至此分三路﹕一路正南由寶雞至廣元。一路正西由臨汧至臨洮。一路正北由小川至蘭川﹐又見後。正北一百】龍橋【九十】耀州【七十五】同宮【八十五】宜君【七十五】中邽【七十五】三川【六十五】鄜州【九十五】甘泉【六十五】延安龍安寨門白塔兒察罕腦兒【正北】臨汧【正西九十】汧陽【七十】故關【一百】上邽【六十】杜樹坪【七十】秦亭【百二十】伏羌【一百】文盈【一百】鞏昌【九十】首陽【九十】臨洮俱系鳳翔興平【正北九十】幹州【七十】永壽【八十五】泰知房【九十】邠州【正北偏西百八十】寧州【百八十】慶陽【二百】環州【二百五十】萌井【西北三百五十】靈州【一百二十】嗚沙應理州【百八十】野馬泉【百六十】永昌府【正西北六十】辛汜【百六十】靑寺【百三十】甘州捨站忙不剌肅州赤斤瓜州沙州【自北至兀端﹐至千餘里。】

鳳翔【正北九十】小川【七十】蠻坊董店【百一十】涇州【西北八十】白水【正西】平涼【正西偏北九十】瓦亭【四十五】徳順州【百二十】吳家灣【百二十】會州【百三十】定西州【西北百六十﹐至此分二路﹕一路正西至西寧。一路北西由金州至蘭州。】金州【正北九十】蘭州定西【正西一百八十】西寧

鳳翔【正南九十】寶雞。【九十入】連云棧艸亭樓鳳州【南七十五】陳倉柴關【八十】苗峽【七十五】馬頭【七十五】褒城【四十五】沔陽【九十】金牛【西南五十】羅村【正西偏南】鎭寧。【正西】朝天【正南七十】廣元【正東七十﹐自此分三路﹕一路正東由板石至寶峯。一路正西由臨江至成都。一路由水站至武昌合川江。】板石【九十】永寧【七十】槐樹【七十五】寶峯【至此分二路﹕一路東南由蘆溪至順慶﹐一路東北由相如至】廣安【東北四十】相如﹐【正東】義東北【百三十】榮城【正南百一十】皇華【正南偏西百一十】故縣【東南】廣安【正西六十】臨江劍門隆慶乘泉伯埧綿州【正西偏南九十】臨江漢州﹐【西南一百至成都﹐至此分三路﹕一路正南陸路由木馬至敍州。一路正東陸路由中汜至釣魚山。一路由水路至重慶合廣元。】

寶峯【東南八十】蘆溪【渡江南至順慶】

成都【正南七十】木馬【一百】眉州【正南偏東】靑神【八十】嘉定【東南百二十】犍馬【正東】宣化敍州【正南百二十】中江【百二十】潼川【東百二十里】遂寧白馬令龍【東九十】順慶【西南】平灘【一百正南偏西】鹽灘【百三十】合州【正東北三十】釣魚山

廣元漢江水路﹕問津算泉合水石羊虎溪南部南津新政州子口石狗順慶後津石牛馬石灣云會金沙荔枝

重慶江津涪州咸淳府萬州云陽夔府巫山萬流巴東歸州黃牛鳳樓廉州白水松滋州劉店江陵沙市公安柳子石首調弦小妃小渡嶽州押闌萬頭牌金口武昌陽羅黃州蘭

富池蘄州城子九江武家江州湖口彭澤李王河池口大通繁昌魯港采石大城港龍渡東陽眞州瓜州江陰

襄陽漢江水路﹕新城同口蘇子魚科大石灘安陸洪磧石牌臼日獅子白洑龍涴深紅剅河云澤【沔陽在南】襄下後步滄浪功山甑山涢口蔡店腳剌漢陽【合川江於武昌】

成都川江水路﹕成都廣都安平龍山眉州魚陬靑神峯門牟差喜定趙埧淨江三聖犍爲月波峯宣化眞溪喝口敍州江安瀘州石門重慶【合廣元江】

敍州西南瀘江水路﹕橫江大窩蒲二鹽井華帖【至葉梢鎭陸路】襄陽【正南】武安蠻河利陽安平荊門正南鴉陂十里牌江陵

江陵【正南】梁家莊【正東】新市淸平臨江【過洞庭湖口卽】嶽州【正西】公安【西南】孫王【正南偏西】順林蘭溪澧州靑化大龍常徳桃源【正西偏南】鄭家莊辛店界亭馬底長田楊溪十里辰州寺前白牛盈口沆州便溪晃州平溪平地鎭遠府偏橋羅仲麻站麻峽摩溪面夢徳漸迷普安【西南由江劉店而上至】江安【一百二十】符慶定遠【正西至】葉稍鎭【西南】鬧早合折林雪山【正南】烏蒙亢撒枇杷木渠火合都不魯吉馬龍【東南卽普安﹐西南茂茂都】茂茂都【正南】中慶

中慶【正西微北】剌浪答八環州武定【正南】安寧路品路丰捨資路甸威定沙卻

普潤小雲南白山石大理

大理【西北】鄧川觀音【正西微北】劍川麗江【西南】樣備沙麻加永昌金齒緬國【其西南怒江源】

中慶【正東】晉寧河楊路楊【東南】陸涼【正南偏東】摩者摩矣龍必勒龍維摩【正南】嘉通龍和菜【東南】邕州

嶽州陸路【洞庭東岸正南】迎瑞馬頭新安九塘澤州水路【由洞庭南上】南津鹿角磊石營田笙竹橋子潭州昭港洲頭都石象石泗州【轉正南】皇華遐流七里衡州【西南】辛塘栢坊河湘【東南】泉水祁縣方錄湖口石【正南】永州【西南】柳浦【正西】山角水南江口建安【西南】興安白雲【正南微西】木龍靜江

靜江【西南水路﹕】江月珠玉橫塘【東南水路﹕】興平大碣廟頭昭平【昭平州】格步富川【賀州也】封陽開建【梧州也】州門龍江府口慶徳辛村【其西】封州【正南】徳慶肇慶新州【海】

梧州【西南水路﹕】金雞雙鏡【勝州也】月良北流山北流【東岸容州也】

湘潭【在潭州西南陸路】中路衡州【正西偏南】長塘【正南偏西】歸陽凍靑【正西】土馬金州【西南】咸水興平臨川靜江【正西】遶江永福大石五州康和界首橫州【正西偏南】賓州【西南】

洪村長安邕州

賓州【正南陸路﹕】欽州【正東微南】武村【正南偏東】白家獨竹官塞三義桐由城月雷州【東南】將軍英利呇磊【過小海】白沙瓊州

潭州【正東偏南】南山雙牌【正南】板寨【正東偏南】皇華西村袁州【正北偏東】萬載【正東偏北百二十】上髙【百二十】瑞州【正北偏東六十】烏山【正東偏北六十】龍興

嶽州陸路【正東】朱木橋長安港口官塘咸寧三陂東湖武昌【由大江水路而下至】興國

江州【西南六十】元通徳安【西南】南康【西南】建昌【東南】吳城山樵捨水馬龍興

龍興【正南偏西水陸路】市汊【六十】富州臨江官洲白沙螺川吉安太和五雲水馬造口攸鑑贛州南康小溪

臨江【正南陸路六十五】官洲【七十五】硤江【六十】南嶺【六十】吉安棗柱【正南偏西六十】灘頭【六十】五云【六十】造口【八十】龍下贛州黃全南康小溪南安【正南偏東正八十﹐過梅嶺卽度關﹐自此分】江廣南雄【卽廣東界】結口蘇渡韶州英徳淸遠巴由【正西南】廣州

南雄水路﹕【正南微西】結口蘇渡韶州英徳

龍興陸路﹕【正東】土坊進賢【九十正南】雲山【六十】撫州【五十正南偏東】東館站建昌【正南偏東】

接陂淸遠撫州孔家渡石門建昌【八十】藍田【六十】杉關【去邵武路北福建界】

湖口水路﹕【正南八十】新安【八十】舊縣【百三十】黃金【正南偏東百二十】都昌【東南】餘千安仁貴溪弋陽信州沙溪【正北】玉山

池州陸路﹕【正南偏西】黃山【六十】藍橋【六十】北柵黃牛衝石門椒子饒州【正南偏東六十】餘千【九十】安仁弋陽

信州陸路﹕【正東九十】靑陽【九十】順安【九十】繁昌【七十五】蕪湖港【正東偏南七十五】太平【八十】建康蕪湖港【百五十】寧國程村【百一十】徽州【南至信州七百里】眞州【正南十五里】黃泥灘【渡江】仙鶴觜【正南】東陽建康【正南百二十】溧水【百二十】溧陽【百二十】廣徳瓜州【南渡至】鎭江【水路東南六十里】丹陽【六十】呂城【有壩】洛社常州新安平江【正南】吳江平望嘉興皂林長安【有壩】赤岸【西南】杭州鎭江【陸路正東偏六十】淛西道丹陽【六十】呂城【四十五】常州【九十】無錫【正南】平江平望崇徳【六十】臨平【六十】杭州

杭州陸路﹕【正西七十】福陽【六十】新城【六十】桐廬【四十五】安仁建徳【西南】常山玉山桐廬【正南水路九十】蘭溪婺溪【正東水路】西興錢靑紹興曹娥余姚慶元【海陸路渡江東行】西興【四十五】錢靑【四十五】紹興紹興【正東陸路】三界【八十】新裏【百三十】天臺【九十】臺州【六十】黃巖【七十】大荊【百二十里西南】安淸婺州【正西百一十】龍遊【西南】衢州【正西】玉山【正東】義烏【百二十】諸曁【正東】紹興【三界首。正南六十】茭道【六十】禮康【八十】縉雲【三十五】劉山【四十五】處州

處州【正南四十五】石溪【三十五】鉛山【正南偏東】紫溪【正南五十】大安【五十】崇安湴田【正南微東六十】建陽【正東七十】後沙【四十五】建寧建昌杉關路【正南偏東】杭邵武麻沙

麻沙【入水路東南】水口順昌【東北】南劍【東南】茶洋營項水口小若白沙懷安福州

南劍【陸路東南六十】茶洋【六十】營項【六十】水口【六十】小若白沙【八十】懷安

福州渡螺江【南至】梁山【正西微南五十】太平【六十】蒜嶺【西南六十】興化【正西微北六十】杌亭【正西五十】惠安【正南五十】漳州【渡漳江西北七十】康店【正西六十】國安【六十】洤靑【西南】泉州南海西接潮州【﹝永樂大典卷一萬九千四百二十六﹐站字韻第一頁上。﹞】

●人物

左伯桃﹑羊角哀並燕人也﹐二人爲友。聞楚王待士﹐乃同入楚。至梁山值雨雪﹐糧少﹐伯桃乃並糧與哀﹐令往來楚﹐自餓死於空樹中。哀至楚爲上大夫﹐乃告楚王﹐修禮葬於建康溧水縣南四十五里儀鳳鄕孔鎭南大驛路西。一夕﹐哀夢伯桃告之曰﹕幸感子葬我﹐柰何與荊將軍墓相鄰﹗每與吾戰﹐爲人困迫。今年九月十五日將大戰﹐以決勝負。幸假我兵馬﹐叫噪冢上以相助。哀覺而悲之。如期而往。嘆曰﹕今在冢上﹐安知我友之勝負。乃開棺自刎而死﹐葬伯桃墓中。劉孝標廣絕交云﹕績羊左之徽烈﹐正謂是也。唐大歷六年﹐顏眞卿過墓下﹐作詩弔之﹐書於莆塘客館。大中十一年﹐宣歙池觀察使勤燻﹐徙其詩於宣州北望樓﹐仍作文以記之。今俱不存。宋熙寧﹐太子中允關杞知縣事﹐夢二人告之曰﹕余羊﹑左也﹐爲魏倫所苦。出祭文百餘篇示杞。旣覺﹐僅能記其一云﹕千花落兮奠酒空。明日問之邑人﹐有魏倫者﹐以錢買羊﹑左墓木﹐將伐焉。杞遽止之﹐乃表墓事。宋胡宗愈相弔詩曰﹕古有二烈士﹐羊左哀與桃。結交事遊學﹐心若膠漆牢。遠聞楚王賢﹐待士皆英髦。負笈守燕路﹐不憚千里勞。行行及梁山﹐雨雪塡巖■﹝山上敖下﹞。窮途食不繼﹐餓口空嗸嗸。毋爲俱死爾﹐原野塗身膏。我畱子獨往﹐命各系所遭。慷慨示一訣﹐並糧解衣裒。僵坐空穴中﹐視死輕鴻毛。角哀旣仕楚﹐爵位聯熱羔。顧懷舊交心﹐血泣聲號咷。王聞義其事﹐禮葬遷蓬蒿。孤風激頹俗﹐千古淸蕭騷。誓爲刎頭友﹐名節初相髙。一旦成睚■﹝目比﹞﹐新勒兵相鏖。斬余泜水上﹐論功傳子敖。較此豈不愧﹐淸議焉能逃。凜凜溧水傍﹐危墳望江皐。蔚宗宰玆邑﹐夢暏斯人曹。衣冠甚奇古﹐晤語開欝陶。時示古祭文﹐百本皆王褒。其間記一二﹐花落空奠醪。薄訴魏倫者﹐相侵意貪饕。詰朝究其詳﹐倫乃邑之豪。墓木各合抱﹐移欲揮斧刀。移文禁采伐﹐表識嚴芟薅。英靈儼如舊﹐𨿽久不聞韜。哀我今之人﹐五交戒所操。

蘇秦﹐洛陽人﹐與張儀同事鬼谷先生﹐學縱橫之術。周顯王三十六年說秦﹐秦王不用其言。乃去說燕文公曰﹕燕之所以不犯寇﹐被甲兵者﹐以趙之蔽其南也。且秦之攻燕也﹐戰於千里之外﹔趙之攻燕也﹐戰於百里之內。夫不憂百里之患﹐而重千里之外﹐願大王與趙從親﹐天下爲一﹐則燕國必無患矣。文公從之。

吳漢﹐王莽末以販馬自業﹐往來燕薊間﹐所至皆交名士。

劉虞﹐三國之間爲幽州牧。【﹝順天府誌引析津志﹞】

馮道﹐爲幽州參軍﹐不從劉守光之亂﹐歸晉王。

幸稔﹐爲幽州觀察使。

李嗣源﹐晉王遣將兵牧幽州﹐嶽辟爲州牧。

曹翰﹐宋太宗命攻幽州﹐仍詔督役開河。

曹彬﹐字國華﹐眞定人。幹佑中爲成徳軍平將﹐歸京師世宗帳下﹐補供奉官﹐一介不取。宋有天下﹐遷客省使﹐累敗契丹。統兵伐唐﹐不血刃而平。太祖降璽書﹐褒其淸介﹐拜宣南院使﹐義成軍節度使。太宗卽位﹐加同平章事。雍熙三年﹐詔彬將幽州前軍行營兵馬水陸之師﹐與潘美等北伐契丹於固安﹐破涿州。又破契丹於新城﹐戰於岐溝。【東勝州。】薨年六十九﹐封濟陽王﹐謚武惠。

耶律隆運﹐本漢人﹐姓韓名徳讓。性忠厚謹恪﹐智略過人。景宗嬰疾﹐後燕與史國政擢授東頭供奉﹐充察院通事﹐轉上京城隍使﹐超授遼州節度使﹐攺授同知燕京畱守。

蕭貢﹐字眞卿﹐咸陽人。博學能文﹐大定二十三年進士。自涇州觀察使官召補省掾。不四﹑五月﹐拜監察禦史﹐累遷左司郎中。預備太和律令﹐所上條畫﹐皆委當上心﹐興陵嘉嘆曰﹕漢有蕭相國﹐我有蕭貢﹐刑獄吾不憂矣。遷刑部侍郎﹐入謝曰﹕臣願因是官以廣陛下好生之徳。上大悅。凡眞卿所平反多從之。歷大興府尹﹐徳州防禦使﹐同知大名府事﹐禦史中丞。以戶部尙書致仕﹐年六十六終於家。謚文簡﹐有注史記百卷﹑公論二十二卷﹑五姓譜五卷﹑文集十卷行於世。

李獻可﹐字仲和﹐遼東人。太師金原郡王石之子。太師﹐遼末狀元。仲和﹐世宗元妃之弟。大定十年史詔魚榜進士﹐歷州縣入翰苑﹐累遷戶部員外郎﹐以軍貶淸水令﹐石爲大興少尹﹐遷戶部侍郎﹐終於山東。紹王卽位﹐以元舅之尊﹐賜特進道國公。

張大節﹐字信之﹐五臺人。天眷中進士﹐與興陵有藩邸之舊。任橫海軍節度使﹐咸平大興尹﹐吏部尙書。明昌初﹐告老﹐特授雁門節鉞。如士類滄州徐韙﹑大原王澤﹑大興呂造﹐經其指授﹐卒成大名士。

胥鼎﹐字和之﹐代州繁畤人。父持國﹐大定中爲太子司藏﹐有功母后家。章宗卽位﹐拜尙書右丞。大定二十八年進士。至寧初﹐都城受兵﹐由戶部尙書參知政事。宣宗卽位﹐授大定軍節度使﹐不赴。攺判大興。貞佑二年﹐拜尙書右丞。四年﹐樞密使權右丞相。五年二月朝京師﹐進平章政事。封莘國公。明年﹐以溫國公致政﹐封英公﹐以病薨。

張萬公﹐字良輔﹐東阿人。正隆三年進士﹐任長山令。有惠政﹐入爲有司員外。明昌初﹐累遷禦史中丞。以言忤旨﹐除彰徳軍節度使﹐召爲大興府尹﹐拜參知政事。以母老乞歸養﹐出判東平﹑河北﹑濟南。丁內艱﹐起復爲平章政事。封壽國公。爲相知大體﹐有惇龐耆舊之風。攺致仕﹐眷顧未衰﹐復起爲判濟南﹐安撫山東﹐便宜行事。未幾終。謚文貞﹐繪像於聖宮。配享章宗廟庭。

李楫﹐字濟川﹐淄州人。年十六以蔭補轉運司押遞官。時正隆南徵﹐年甫成童﹐自樹立三歷酒官﹐遷忠義校尉。𨿽在仕﹐爲舉子業不少輟。大定十九年﹐詞賦進士及第﹐換承務郎﹐調歷城主簿﹐攺積石州軍判官。撫治有方﹐民安。遷範陽令﹐召補尙書省令史。明昌三年﹐轉山東東西路勸農副使。奏對稱旨﹐授中都路轉運副使。五年授沁州刺史﹐兼知軍事。欲赴﹐母太夫人張氏無疾而逝﹐哀感過甚﹐殆無以自存﹐食飲淡泊。及葬﹐已逾月﹐柴毀骨立﹐用是得疾而沒﹐春秋五十五。

王翛然﹐範陽人。皇統二年進士。資稟鯁峭﹐甫入仕﹐卽以才幹稱。大定中﹐皇子曹王尹大興﹐翛然爲少﹐與王移鎭北門﹐復以同尹從之。

周徳卿﹐名昂﹐眞定人。年二十一擢第。釋褐南和簿﹑有異政﹐遷良鄕令﹐入拜監察禦史。官累遷﹐後歷臺省﹐爲人所擠﹐竟坐詩得罪﹐謫東海上。十數年﹐始入翰林﹐言事愈切。出佐三司﹐非所好﹐從宮室承裕軍。承裕失利﹐跳走上谷﹐欲徑歸﹐徳卿獨不可。城陷﹐與其從子嗣明同死於難。徳卿嘗曰﹕學不至於邵康節﹑程伊川﹐非儒者也。其說類此極多﹐而天不假年﹐惜哉﹗

王希異﹐名啟﹐大興人。正隆二年進士。累遷戶部員外郎﹐通判刺史。用宰相張萬公薦﹐擢右司郎中。章宗卽位﹐不一歲﹐遷工部侍郎。卽以河北﹑河南路提刑使拜吏部尙書。使宋還﹐出爲絳陽軍節度使。致仕﹐還鄕裏﹐與左丞董公﹑參政馬公﹑宣徽盧公﹑尙書郭公仰敬﹐同爲九老會。年七十九卒。子師揚仲雄﹐南渡後隱居嵩陽。時年已六十餘﹐經傳子史﹐皆手自抄之﹐如健舉子結夏課焉。希顏雷公說仲雄在太學時﹐同捨郎號爲閉戶先生﹐其謹厚家法如此。孫﹐造﹐字成甫。才徳富甚﹐倜儻有大志﹐今居東平。

龐鑄﹐字才卿﹐大興人。家世貴顯。明昌五年進士。風采炯然﹐才徳皎皎﹐爲名流所推﹐時輩所仰羨焉。字畫甚有蘊藉。仕至京兆運使卒。自號默翁。文集有二十卷行於世。

呂子羽﹐字唐卿﹐大興人。大定末進士。仕至陳州防禦使。元光末﹐爲酷吏所誣﹐以乏軍需系獄。比赦至﹐唐卿自縊死。朝臣有辯其冤者﹐詔優復其官。雷希顏作制詞曰﹕毀譽之來﹐在仁賢有所不免﹔是非之論﹐至久遠而乃分。人謂唐卿於此語爲無媿。屏山故人外傳曰﹕呂氏自開國以來﹐父子昆弟﹐凡中第者六人。以六桂名其堂。弟眞幹﹐字周卿﹐尢自刻苦﹐酷嗜文書﹐著碣石志詔數十萬言﹐皆近代以來事迹。幽顯﹑譎怪﹑詼諧﹑嘲評﹐無所不有。在史館論正統﹐獨異眾人。謂國家正當承大遼﹐忤章廟旨﹐謫西京運幕﹐量移北京。致仕﹐自號虎穀道人。晚年感疾﹐又號呂跛子。自作傳以見志﹐閒閒公亦以謂篤志君子也。弟士安﹐字晉卿。士云字祥卿。子鑑﹐字徳昭﹐皆名士。趙伯成﹐字子文﹐宛平人。明昌五年經義﹑詞賦兩科進士。博通書傳﹐有眞積之力。性沈靜﹐言必中理。從在太學日﹐人以趙骨鯁目之。果遷侍禦史﹐拜中丞﹐陜西西路轉運使﹐靜難軍節度使。哀宗卽位﹐召爲吏部尙書。坐爲謗所中﹐罷官﹐卒於嵩山中。潞人宋文之說﹐子文臨終至甚明了。

盧元﹐字子達﹐宛平人。父啟臣﹐字云叔﹐第進士﹐仕宦亦達﹐自號浭水先生。和趙元發﹑劉師魯葛藤詩曰﹕乳兔生長角﹐鏕湯結厚冰。木終成假佛﹐發不礙��。莫認指爲月﹐須明火是燈。拈花微笑處﹐只說老胡僧。子達幼而敏慧﹐年未二十﹐試於長安﹐爲策論魁。擢第後﹐又中策魁。明年﹐章廟設宏詞科﹐命公卿舉所知。子達與郭黻庸第﹐曾俱爲名進士﹐累擢髙第。時人以燕山竇氏方之。子安﹐字希謝﹐翔仲叔﹐正大末登科舉﹐世亂不仕。

範中﹐字極之﹐大興人。承安中進士﹐累官至京西路司農少卿﹐滑州刺史。好賢樂書﹐有前輩風流。貞佑中﹐髙琪當國﹐專以刑威肅物。士大夫被捆摭者﹐笞辱與奴隸等。醫家以酒下地龍散﹐投以蠟丸﹐則受杖者失痛覺。此方大行於時。極之有詩云﹕嚼蠟誰知滋味長﹐一杯卯酒地龍湯﹐年來紙價長安貴﹐不重新詩重藥方。時人傳以爲笑。極之嗜讀書﹐以資於詩﹐詩以往往可傳。壬辰卒於京師﹐年五十七矣。

李芳﹐字執剛﹐大興人。承安二年進士。歷幹﹑坊兩州刺史﹐同知北京都轉運使。爲人警敏﹐敬賢下士﹐欵曲周至。聞人一善﹐極口稱道﹐士論以此歸之。又精於吏事﹐累以廉恥進秩。正大末致仕﹐歿於洛陽之難。

趙攄﹐字子克﹐宛平人。自號醉全老人。詩有古人句意。如早赴北宮詩曰﹕蒼龍雙闕郁層雲﹐湖色粼粼柳色新。絕似江行看淸曉﹐不知身事趁朝人。一時稱許者甚眾。仕至省臺而逝。

韓汝嘉﹐字公度﹐宛平人。父昉遼末狀元﹐仕金源﹐至宰相。嘗作武元皇帝聖徳神功碑﹐爲作者所稱。公度皇統二年進士﹐累遷眞定運使。坐公事﹐遷靑州防禦使﹐召爲翰林侍講學士。

崔遵﹐字懷祖﹐幽州人。父建昌﹐字曼卿﹐大定二十五年進士﹐仕至同知武安軍﹐同知節度使司事。懷祖少失母﹐事繼母孝。與人交有始終﹐持重少語﹐未嘗言及人短長。少日在太學﹐有賦聲。南渡後不就舉選﹐居崧山。日課童﹐治生理亦粗及。前輩如趙禮部仲文﹐張左丞信甫﹑馮亳州叔猷﹐咸爲懷祖丈人行﹐皆與之詩酒相往來。懷祖喜賓客﹐有蘊藉﹐從容文雅﹐使人久與處而不厭也。嘗有宿少林一詩﹐云﹕靑山亦有十年舊﹐小雪又有三日畱。其它往往稱是。

王樞﹐字子愼﹐良鄕人。遼日登科﹐任國朝直史館。尢健於詩﹐如三河道中云﹕十載歸來到故山﹐山光依舊白雲閒。不須更讀元通偈﹐始信人間是夢間。人多稱誦之。仕至翰林學士﹐出爲成徳軍節度使﹐沒於貞佑之變。

郭歧﹐字子髙﹐大興人。父元弼﹐遼尙書省譯史﹐遷儀鸞局副。興陵朝﹐詔舉內外官無過犯者﹐宰相以儀鸞姓名對。且薦其淸愼﹐有幹局。特旨進階五品﹐授遼東轉運副使。子髙﹐大定十九年進士﹐釋褐薊州判官。車駕東狩﹐萬姓縱觀。上親問薊州孰爲好官﹐父老合辭以軍事判官對。問之他﹐所對如前﹐上爲擢朝宮﹐以避親﹐換宛平令﹐遷監察禦史﹑戶部尙書員外郎。歷解﹑深﹑單三州刺史﹐終大名等路按察副使。

郭嶠﹐字子崇﹐大興人。大父願成﹐遼朝進擢第﹐由左班殿直﹐仕至侍禦史。父元弼﹐金遷儀鸞局副﹐仕至遼東轉運副使。兄岐﹐大定十九年進士﹐仕至大名等路按察副使。子崇﹐早習舉業﹐知詩文度律﹐以父任試補尙書﹐吏部掾屬。終更調禹城﹑南宮二縣丞﹐再調沂州防禦判官﹐以廉能升兼費縣令。資稟孝友﹐臨政仁恕篤誠﹐不事表暴。旣久﹐吏民安之﹐歡然有父母之愛﹐使者復以廉幹聞。貞佑之亂﹐河朔郡邑在所陷沒﹐費亦受兵﹐公能以計自脫﹐家口四十餘逃難解散﹐無復歸顧之望。兵退﹐縣治復立。不旬日﹐農民護送﹐家族皆獲完聚。下逮狗﹑馬﹐一無所失。同官諸人均被殺掠﹐有不遺噍類者。識者謂﹐子崇之仁政驗於此矣。子崇春秋髙﹐無復宦情。長子令永寧路﹐西山佳勝﹐衣冠之士多寓於此。與公賈吏部損之﹐趙頒之。

劉文學元鼎﹐李澤州溫甫﹐劉內翰光甫﹐名流陳壽卿﹑薛曼卿﹑申伯勝﹑和獻之諸人﹐徜徉泉石間﹐日有詩酒之樂。大興元年七十有六﹐先洛陽陷一日﹐以病卒於寓捨﹐官至懷遠大將軍上騎都尉汾陽郡開國伯﹐食邑七百戶。

郭嗣祖﹐字奉先﹐大興人。有志節﹐慕荊軻﹑聶政之爲人﹐三十歲卽續出大學﹐諸人髙其行義。

劉伯熙﹐字善甫。【﹝順天府誌引析津志﹞】

●名宦

宅朔方曰幽都﹐幽都﹐山名也。都者﹐京也。禹貢九州島之首﹐冀州是也。世祖皇帝混一華夏﹐定鼎於玆。自今宋亡後﹐迨且百年﹐故家遺民而入國朝﹐仕爲美官﹐樹勛業﹐貽厥子孫者﹐班班可見。蓋由天地英爽之气賦於人﹐而輔翼元化。是以教化之所被﹐炳煥垂遠者﹐豈可不紀述﹐以詔方來。乃作名宦志。

趙汲古﹐汲古﹐自號也。名亨﹐字吉甫。父仕金朝﹐官至燕京畱守掌判﹐迄今有呼趙畱判。家居城南周橋之西﹐卽祖第也。有園名種徳。一時翰苑元老﹐咸有詩題詠。有齋曰汲古﹐蓋先生隱居之讀書處也。有三世孫曰由忠﹐嘗仕三河尹。

王百一﹐自號愼獨老人﹐名鶚﹐世居大名之東明。仕金至翰林學士應奉。至元朝﹐定宗聞其賢﹐而召之至﹐乃授資徳大夫﹐翰林學士。元朝有翰林國史院﹐公爲開府也。有孫﹐見居淸夷門。【﹝有墓志﹐見藝文類門﹐自刻百一帖是也。﹞】

楊朝匚炎舛﹐世皇特旨書大明殿碑與翰林院碑﹐餘皆李雪庵所書。居城南﹐卽采亭之父也。趙江漢﹐名復﹐字仁甫。北方經學自公始﹐有文集行於世。【﹝燕間見藝文類。﹞】

趙禹卿﹐先世宋之汴梁人﹐靖康之亂始徙於燕。禹卿名鼎﹐奉宣命蔭父職﹐爲員外郎。升斷事府參謀。於城東村有別墅﹐構亭曰瓠瓜﹐故人稱曰趙參謀瓠瓜亭。有王鶚記文﹐王盤敍文。一時大老之什﹐咸贊徳云。

郭彥髙﹐首舉元遺山於本朝參政。

楊采亭﹐玉田人﹐號慵齋﹐字春卿。中統建元之初﹐辟衛輝勸農撫使﹐道不行﹐謝去。至元四年起興文署丞校讎。得疾﹐卒於家﹐年六十四。先生仕我朝﹐官至奉訓大夫﹐集賢待制﹐終於薊州知州。子名述祖﹐字孝達﹐號涇溪。循理博學﹐能詩﹐今居薊州。

宋子玉﹐居周橋之西﹐是其故居﹐與種園主趙愼獨爲鄰。亦有田園﹐甚幽邃。薊州楊庸齋有詩題詠之。號海印居士。

王子端﹐名華﹐金朝字學稱第一。王澹遊﹐名萬慶﹐華之侄。

楊西庵﹐名果﹐字正卿。於本朝至元七年﹐爲參知政事。王鹿庵爲墓志﹐商左山書。

髙僉省﹐字逢辰﹐時與龍門中書。當國肇興之際﹐輔翼助贊﹐深有力焉。有孫﹐嘗任飛狐主簿。居白馬神堂之後。

劉便宜﹐名仲祿。其先馬邑人﹐天兵南下﹐建策於上﹐因而獲寵用。有孫﹐爲名宦﹐有祠。在白馬神祠之東﹐有公之故宅也。

韓云卿﹐號漁莊﹐又號損齋﹐由都省掾仕至平章政事。乃祖題其詩曰﹕一釣西風渭水濱﹐一辭東漢富江春﹐大賢出處吾何敢﹐不作仕途僥幸人。又﹕湖海誰能量淺深﹐名𨿽廊廟迹山林﹐鶴書驚破漁莊夢﹐白石淸泉識此心。

髙正卿﹐國朝至元七年﹐由中書省掾仕至宣尉使。子文本。

劉仲簡﹐字居敬﹐大興人。師於王澹遊﹐曾寄詩云﹕別後輕肥入仕途﹐云無過雁水無魚﹐英雄不在一夫劍﹐富貴𨿽勤萬卷書。私事豈妨公事畢﹐交情莫學世情疏﹐寒窗已下陳蕃榻﹐文斾何時至敝廬。

史秉直﹐武淸人。當國朝艸創之時﹐集議出仕。今爲眞定人﹐仕宦者甚多。天倪﹑天安﹑天澤﹑杜格者﹐皆子孫也。

關一齋﹐字漢卿﹐燕人。生而倜儻﹐博學能文。滑稽多智﹐蘊藉風流﹐爲一時之冠。是時文翰晦盲﹐不能獨振﹐淹於辭章者久矣。

劉正臣﹐名貞﹐仕至翰林學士。有子名肅﹐承蔭累官至中順大夫﹐廣平路總管府同知﹐卒於任。無子﹐有侄景初﹐見居燕。

粘合中書﹐有名合達者﹐仕至榮祿大夫。金亡歸我朝。我朝以前金故宦之子孫﹐而累朝寵任之﹐以迄於今。有墳在卿園東。

耶律中書令﹐諱楚材﹐字晉卿﹐遼東丹王九世孫﹐前金丞相文獻公耶律履之子。公有祠在南城閣東北。

耶律柳溪﹑耶律希逸﹐仕至總管。系七夫人家﹐仕至禦史中丞。號柳溪。

單徒公履﹐至元二年拜尙書。

申屠大用﹐吏部尙書﹐士常夾谷之系。

羊舌吉甫﹐先世泰安人﹐貞佑之亂﹐避兵至燕。居崇智門。

姚雪齋﹐字公茂﹐名樞。仕至翰林大學士。

姜靜淵﹐時人以處士稱。孫仕國朝﹐官監納。重孫大川﹐居燕。

盧安﹐耶律中書薦爲翰林編修。

邸西嚴﹐有孫﹐見居潭水院東。

程雪樓﹐西穎川人﹐諱文海﹐字鉅夫。入國朝作質﹐仕至平章。

韓禦史﹐先世禹城人﹐因亂及此﹐城南風臺爲之別墅。諸老有詩。

劉詳議﹐有孫貞﹐居城南。

廉訪使閒齋崔瑄。

趙子明﹐有孫﹐見居敬客坊。

中書參政可與張斯立。

韓曜卿﹐仕至尙書。子思忠﹐爲益州尹。

韓秋堂﹐仲晦之子。孫子叔﹐見居京中。

宋仲傑﹐諸色府總管。

吏部尙書如圃梁曾。

牛雪軒﹐無子﹐有女﹐適髙總管。

禮部尙書夢符張孔孫。

劉淸甫﹐有孫﹐居燕之敬客坊。

行省左丞中齋楊鎭。

劉廷玉﹐有孫三人﹐居燕中﹐與上同作總管。

劉嗣宗﹐名胤﹐平江路總管。

平章政事子有張九思。

賈孝祖﹐字子敬﹐燕織染總管。

吏部尙書劉好禮。

張壽月﹐名琪﹐字廷玉。壽月自號。以八月望日降﹐故號壽月。有子文禮﹐承公蔭至內黃尉兵部職官令史。卒無子。居陽春門內。

鄭安卿﹐燕人。仕禦史。少先祖廿歲﹐爲忘年交﹐愛其才徳也。先祖詩曰﹕十年書劍苦窮途﹐一日髙陽說酒徒。桃戶曉風歌白雪﹐糟牀春雨滴紅珠。興來休負花前約﹐醉後從交月下扶。欲挽天池澆宿渴﹐靑旗門外喚人沽。【﹝此乃梁九思集﹐故云先祖者﹐皆九思稱其上世也。﹞】

張仲和﹐燕之孝義者。昆仲八人﹐五世不異居。事親至孝。家有柏溪亭﹐範陽盧疏齋作亭記﹐時彥等咸有贊詠。先祖如園有詩﹕桃李東城酒一杯﹐轉頭紅雨掃莓苔。麻衣醉臥溪亭月﹐不管東風來不來。

梁暗都﹐本漢人梁斗南之孫。奉國朝旨﹐學西域法﹐因名是。授平章。有孫﹐見仕﹐居北城。南城有故宅﹐在閣西南鍼條巷內。

池水安先生﹐隱者也。世居燕之池水裏﹐今爲淸夷關﹐卽此地。有子伯康﹐讀書不替父風﹐蓋詩禮名家也。

劉仲明﹐有別墅在新都文明之南。商左山匾曰﹕野春。一時大老咸有題跋。仲明排序十二﹐今此城有劉十二角頭是也。

焦景山﹐字義甫。其先林【原本缺。】徙於燕六百五十年。讀書作詩﹐有古人句法﹐甚類陶意味﹐父明於縱橫﹐云仙有臺﹐乃先生之父所傳。無子。

李忠宣公﹐名徳輝﹐字仲實﹐通州潞縣人。幼仕世祖潛邸。中統元年﹐授燕京宣撫使﹐歷山西宣慰使﹐太原路總管。至元五年﹐召爲右三部尙書。八年拜北京行省參政。十一年遷安西王相。明年﹐以王相撫蜀﹐又明年﹐拜西川樞密副使。十七年﹐拜安西行省左丞。命下而薨﹐年六十二。贈光祿大夫﹑中書右丞。子頗﹐嘉議大夫﹑安西路總管。有子﹐居通州。

劉仲和﹐名致﹐乃五代劉仁恭之云礽也。有侄繼先﹐由中書掾授嘉興路推官﹐升單州知州。兄允道﹐見居燕中。

李霽峯﹐燕人﹐首作大都賦。

王蘭軒﹐名旭﹐字景初﹐東平人。作黃金臺賦。

宋誠甫﹐諱本﹐世爲燕人﹐住爲美坊。至元二十年﹐父爲杭州錄事判官﹐不受﹐句讀於杭何石崖。大徳三年隨父江陵﹐傳性命義理之學於愼獨先生王奎文昌父﹐後以補江陵傳學﹐爲憲使郝采麟文徵所知﹐將擢爲掾﹐會父卒﹐不果。延佑三年﹐西臺中丞張文忠公希孟薦之省﹐不果。是時英宗卽位﹐大都鄕試。至正元年﹐廷對爲第一﹐賜進士及第﹐授承務郎﹐翰林修撰﹐知誥﹐兼國史院編修官。泰定元年﹐拜監察禦史。二年﹐轉中書左司都事官﹐奉政大夫。天歷元年﹐升吏部侍郎﹐官中憲。明年﹐攺禮部侍郎﹐官中議。不旬日﹐又拜藝文大監﹐兼檢校書籍事。三年﹐攺元至順﹐進奎章閣學士院供奉學士﹐官亞中。二年﹐奏爲河東山西廉訪副使﹐中大夫﹐攺禮部尙書。元統攺元﹐拜陜西行臺治書侍禦史﹐以疾未赴。復以爲奎章閣學士院承旨﹐仍兼經筵。二年夏﹐攺集賢直學士﹑太中大夫經筵官﹐兼國子祭酒。是年十二月二十五日卒﹐年五十四歲。墳在宛平縣。

髙顯卿﹐名興﹐薊州人。至元十二年﹐從忠武王伐宋﹐以功最﹐授懷遠大將軍。後揚歷中外﹐爲顯官。大徳八年﹐授樞密副使﹐十年﹐河南平章﹐官榮祿。皇慶二年薨﹐贈梁國武定公太師上柱國。子徳基﹐貴顯。【﹝已上故家多系有就外傳之時﹐屢嘗竊聽父師所言﹐燕籍居之戶百四十家。向時亦嘗過其家﹐𨿽不能全言﹐三十年後﹐或仕宦於外﹐或貧乏不能存﹐物故者甚多。姑識此。﹞】

陳寧道居士﹐字時可。

魏秀玉﹐字邦彥。

李禦史﹐自稱浩然逸老。

吳定庵﹐夕章﹐字徳明。

馮景山﹐不仕﹐教授鄕裏。

趙景溫。

抑庵宋渤。

梁平叔子﹐名秉秀。孫爲名宦。

集賢學士正平周砥。

翰林學士子靜閻復。

東軒徐世隆。

幸軒李盤。

野齋李盤。

秋澗王惲。

紫微王之綱。

豫章程文海雪樓。

翰林承旨鹿庵王盤。

野莊董文用。

應奉汲郡李穉實。

昭文館學士雪庵溥光。

禦史中丞西溪王博文。

太子賓客弘道宋道。

中書參政容齋徐琰。

淛西察使胡紫山祗遹。

中書左丞性齋馬紹。

制碑銘薊國貞湣公。【﹝不花歐陽玄文。﹞】巙巙書。代國忠遂公。【﹝斡赤王構文。﹞】秦國忠穆公。【﹝斡脫赤元明善文﹐子昂書。﹞】薊國安穆公。【﹝曷刺元明善文﹐郭貫篆書額﹐劉賡書丹。﹞】酸齋文靖公。【﹝歐陽玄文。﹞】

董�﹐恩州人﹐名�﹐字��。爲羊市牙儈。頗遊俠好義﹐士人多折節與之交。仁宗建儲﹐士論未平﹐董排云上仁宗書﹐大忤上意﹐收付刑官﹐已而不加罪。至正間﹐危公爲禦史﹐疏白其心。上命作傳﹐頒付史館。

吳淸﹐字伯澄﹐朔州人。由國子助教﹐有萬言策行於世。【﹝有碑﹐見藝文。﹞】

伯顏﹐字道﹐蒙古氏﹐開州人。心傳正學﹐素有名望。本朝召爲翰林待制﹐修遼﹑金﹑宋三史。還﹐又召爲江西僉事。還﹐再三召﹐不起。至正十九年﹐遇兵不屈而死。從學者甚眾。有語錄。

梁貢父﹐卽天賜夫人之後﹐天京人。以儒業仕至銀靑榮祿大夫﹐平章政事。名曾﹐號如圃﹐又靜勝翁。能詩文。【﹝見藝文類。﹞】

王秋澗﹐名惲。翰林學士承旨﹐作義俠行。【﹝見藝文類。﹞】

趙閒閒﹐述禦史箴。

閻靜軒﹐名復﹐仕至翰林學士。

劉惟齋﹐名賡。

張易平章﹐字仲一。

宋渤﹐元貞二年集賢學士﹐字齊彥。

魏靑崖中丞﹐名初﹐字太初。

焦景山﹐字義甫。

陳剛中﹐安南副使﹐名孚。

陳畸亭參議。

闞彥舉。

馬定齋。

劉無黨。

楊陶然。【東平人】

劉京父﹐渾源人﹐名祁。

李源道﹐字仲淵。

張子素﹐號夢山。

梁抑庵。

劉時齋。

杜止軒﹐字善夫。

陳勿齋。

徐景山。

張玉巖。

張抑庵﹐字遂初。

張二。

史匚炎舛元。

冀天錫。

吳徳明。

李克敬。

梁叔能同知。

梁柏庵提舉。

何聰山平章。

韓成樂祭酒。

梁彥中宣慰。

金景磾學士。

王章甫郎中。

王博文中丞﹐字子勉。

姜文卿中丞。

雷若齋﹐名膺。

陳天佑﹐名佑﹑字慶甫﹐趙州晉寧人﹐起家穆王府尙書。是時國家諸事艸創﹐官無定名﹐職無定分故也。後仕至中奉大夫﹐浙東道宣慰使。【見藝文。】號節齋。緱山親兄弟﹐與苦齋內戚。

陳天祥﹐號緱山。劾桑哥﹐用盧世榮。【見藝文。】

楊宋道﹐號素庵。

陳慶甫提刑。

李野齋﹑名謙。翰林學士承旨。制撰安童丞相神道碑。禦賜墨一笏﹐刻鏤雲龍﹐仍塡以金。其墨謝質上﹐重一斤。上有銘﹐爲墨之冠。

曹通甫【﹝謚文貞公。﹞】

白寓齋﹐金名士。

李嘉盧龍。

劉可齋﹐名遜。

王鹿庵。【﹝有文集。李野齋作墓志。﹞】

劉鵬舉總管。

孟徳卿﹐名祺。

張希孟中丞﹐名養浩。

李道復平章﹐號秋谷﹐名孟。有禦賜畫像贊。子伯貞﹐右丞。

李天輔禦史。

胡祗遹﹐字紹聞﹐號紫山。

王構﹐至元十五年翰林學士﹐字肯堂﹐號瓠山。

孟攀鱗﹐至元七年翰林待制。

李庭直﹐中統甲子春﹐作興貞觀記。

葉李﹐宋景定甲子補太學持正齋生員。入國朝﹐仕至平章。歐陽元功文集內敍其本末。【﹝見藝文類。﹞】

王徳澗﹐大徳三年翰林直學士。

王之繼﹐至元三十年學士。

郭貫﹐字西野﹐作篆書爲本朝冠。集賢學士。

髙西漢﹐名鳴。

呂元卿。

陳頤山﹐集賢大學士。

李鑑。

李敬齋﹐字仁卿﹐名冶。

李鶴﹐字用章。

竇向叔。

姚云。

張疇齋。

李兩山。

張野夫治書。

李自牧﹐名巨源。

鄭春谷﹐仕爲翰林應奉。仁宗立英廟爲儲﹐嘗抗疏﹐以先皇帝捨嫡傳弟﹐今宜以先皇之心爲心﹐意在立明考﹐不報﹐去官。【﹝江西人。﹞】

趙文敏公﹐名孟俯﹐字子昂﹐號松雪道人。【﹝見藝文類。﹞】

龍鱗州﹐字仁夫﹐廬陵人。

姚牧庵﹐名燧﹐翰林學士承旨。

吳艸廬﹐名澄﹐字幼淸﹐翰林學士﹐謚文正公。居撫州崇仁縣崇仁鄕。

虞伯生﹐雍國公裔﹐名集﹐號邵庵。汲井齋子﹐川人。仕至中奉大夫﹐翰林侍講學士。

居撫州崇仁縣。謚文靖公。

孛朮魯子翚﹐名翀。仕至翰林學士。居南陽。

王繼學﹐名士熙﹐東平人﹐參政。

趙子敬﹐名世延﹐平章﹐涼國公。

劉致﹐字時中﹐湘人。

呂仲實左丞。

黃縉卿﹐婺州人。翰林學士﹐名溍。

歐陽玄﹐字符功﹐號圭齋。榮祿大夫﹐翰林丞旨。又號平心老人。

揭曼碩﹐名溪斯﹐豫章丰城人。翰林學士﹐謚文安公。

袁伯常﹐名桷。

姚南榿﹐名櫈孫。

楊仲弘﹐名載。

範徳機。

張起巖﹐字夢臣。

黃淸老﹐字子肅。

龔子敬。

白廷玉﹐名珽﹐字湛園。

滕玉霄﹐名斌。

宋梅洞。

蘇伯修﹐名天爵。

李伯貞。

元明善﹐字復初。【﹝有淸河文集。﹞】

成遵﹐字彛叔﹐左丞。

趙本。

馬舜卿﹐名肩龍﹐以字行﹐宛平人。先世遼大族﹐有知興中府者﹐故又號興中馬氏。祖大中﹐國初登科﹐節度全﹑錦兩州。父成誼﹐字宜之。張楫榜登科﹐京兆路統軍司判官。舜卿少在太學﹐亦有賦聲。宣宗初﹐人有告宗室從坦殺人。從坦子履道﹐一時賢將帥﹐處嫌疑之地﹐人以爲必死而不敢言其冤。舜卿以太學生上書﹐大略謂﹕從坦有將相才﹐方今人物無有出其右者。臣一介書生﹐無用於世﹐願代從坦死﹐畱爲天子將兵。書奏。詔問﹕汝與從坦交分厚耶﹖舜卿曰﹕臣知有從坦﹐而從坦未識臣。從坦冤﹐人不敢言﹐臣以死保之。宣宗感悟﹐赦從坦。授舜卿東平錄事委行臺試驗﹐宰相侯莘與之語﹐不契﹐畱數月罷歸。將渡河﹐與排官紛競﹐篋中搜得軍馬糧料名數及利害事﹐因疑其姦人之偵伺者﹐系歸徳獄根勘。適從坦至﹐命出之。

正大四年冬﹐薄遊鳳翔。徳順州將申愛以書召舜卿﹐舜卿欲往。鳳翔總管以敵兵勢盛張﹐吾城可恃﹐徳順不可守﹐勸勿往。舜卿曰﹕申愛生平未嘗識我﹐一見爲知己﹐我知徳順不可守﹐我往必死。然以知己故﹐不得不死也。乃舉行橐付族父明徳爲死別﹐冒險而去。旣至﹐不數日受圍。城中義兵七﹑八千而已﹐州將假舜卿鳳翔總管府判官﹐守禦一一委之。凡受攻百日﹐食盡乃陷﹐軍中募生致之﹐不知所終﹐時年五十三。詔贈太師﹐配食褒忠廟。舜卿少時﹐過襄垣題酒家一詩﹐詞气豪放﹐時輩少有及者。又如雲﹕玉鞭再過長安道﹐人面依前似花好。殷勤勸我梨花春﹐要看尊前玉山倒。舜卿詩句類此者多。【﹝順天府誌引析津志。﹞】

太師魯國忠武王﹐名木華黎﹐紮剌兒氏。以戚裏從討漠北諸郡﹐有功。歲丙寅﹐拜左萬戶。進兵討金。丁丑封太師國王都行省承制行事。癸未薨﹐年五十四。

王生於阿難水之東﹐生時白气充帳﹐有神巫見而異之曰﹕此非常兒也。及長﹐身長七尺﹐虎形虯須﹐黑面。多謀略﹐雄勇冠一時。與博爾朮﹑博爾忽﹑赤老溫﹐俱以忠勇佐太祖。時號爲掇裏班曲律﹐猶言四傑也。【﹝太常元公撰。﹞】太祖軍常失利﹐會天大雪﹐失牙帳所在﹐臥艸澤中。王與博爾朮﹐濕氈蔽之﹐自暮及曉﹐竟不移足。是歲丙寅﹐太祖卽皇帝位。是歲開禧二年﹐金太和六年也。

癸未春三月﹐王至聞喜縣﹐疾篤。召弟帶孫謂之曰﹕我爲國家助成大業﹐事干戈垂四十年﹐東徵西討﹐無復遺恨。所恨者﹐汴京未下耳。汝等勉之。言訖薨。【﹝出世家。﹞】丞相東平章憲王﹐名安童﹐太師忠武王四世孫。至元二年﹐由宿衛官拜中書左丞相。十二年從皇子行邊﹐二十一年還朝﹐復拜中書右丞相。二十六年罷相。三十年薨﹐年四十九。

世祖皇帝追錄元勛﹐召入宿衛官﹐置位在百僚上。時太夫人帖木倫﹐以椒房之故﹐嘗入宮中。一日﹐上從容問及公﹐夫人對曰﹕安童年𨿽幼﹐公輔器也。上曰﹕何以知其然﹖夫人曰﹕每朝退與前輩老成人語﹐未嘗一親年少輕浮子﹐是以知之。上默然。【﹝出世家。﹞】二十五年見天下大務﹐一入尙書省﹐屢上中書印﹐不許。明年罷相﹐上掌環衛。【﹝勛徳碑。﹞】三十年正月十九日﹐以疾薨於京師樂安裏第。旣殯﹐樹介者三月﹐上震悼曰﹕人言丞相病﹐朕固不信﹐今果喪我賢弼。詔大臣監護喪事。

公生十八登庸﹐在朝位前後二十年。視事之初﹐勵精圖治。除前日苛政﹐待以寬平。抑奢淫﹐薄稅斂。舉賢任能﹐常若不及。如丞相史天澤﹑左丞許衡﹑姚樞﹑參政商挺﹐皆引置左右﹐同輔庶政。由是至元之初﹐朝廷無事﹐物日以繁息﹐倉廩之積﹐盈衍於外﹐海內翕然﹐號爲極治。天子嘉之﹐嘗曰﹕安童在﹐朕得髙枕而臥﹐無所事矣。【﹝世家。﹞】

丞相淮安忠武王﹐名伯顏﹐八鄰氏。其父從宗王居西域。至元初﹐王奉使於朝﹐遂拜中書左丞相。七年攺同知樞密院事。十一年復拜中書左丞相。總兵伐宋。十二年秋入覲﹐拜右丞相。明年春﹐宋亡。第功增食邑六千戶﹐復同知樞密院事。二十六年進知樞密院事。三十一年知太傅﹐錄軍國重事。是歲薨﹐年五十九。至大四年﹐敕建廟於臨安。

至元初年﹐王奉使﹐世祖見其貌偉﹐聽其言勵﹐曰﹕非諸侯王臣也。其畱事朕。遣介還報。建謀發令﹐才恆出廷臣上﹐由是愈賢之。敕中書右丞相安童女弟﹐昭睿順皇后之姊之女。王若曰﹕爲伯顏婦﹐不慚爾氏矣。拜光祿大夫﹐中書左丞相。一時君相慶明﹐朝野晏淸﹐號爲極治。【﹝淸河元公撰勛徳碑。﹞】十一年復拜右丞相﹐總襄陽兵伐宋。上曰﹕曹彬不嗜殺人﹐一舉而定江南。汝其體朕心﹐毋使吾赤子橫罹鋒刃。王受命﹐馳至襄陽﹐諸軍纂嚴﹐禡師啟行。薄郢州﹐漂水溢塗﹐人病於涉。王曰﹕吾且飛渡大江﹐而憚此潢潦耶﹗度使一騎前導﹐諸軍畢濟。【﹝勛徳碑。﹞】阿朮公使左丞阿里海牙來﹐期渡江﹐不答。明日又來﹐又不答。阿朮自來﹐王曰﹕此大事也﹐主上委吾二人﹐餘可知吾實乎﹖潛刻期而去。將自沙蕪口入江﹐宋制置使夏貴將精兵守之。乃陽言明日圍漢陽﹐夏貴來援﹐我遣奇兵襲奪沙蕪口﹐大兵咸會江北岸。宋戰艦屬江中﹐餘三十里﹐我以白鷂千艘﹐爭陽邏堡。夏貴分兵扼戰﹐命阿朮公挽舟逆上﹐載死士三千夜渡。是年十二月也。明旦﹐王戰夏貴﹐江上兵奪陽邏堡﹐逸夏貴﹐諸將請曰﹕貴大將而逸之﹐可乎﹖王曰﹕陽邏之捷﹐吾將遣使前告宋人﹐而貴走﹐代吾使也﹐貴今來矣。未幾﹐果以廬州歸。【﹝勛徳碑。﹞】師旣渡江﹐將佐咸賀。王曰﹕天子威靈﹐阿朮武勇﹐將校用命﹐吾何力焉﹗王師陳鄂城下﹐時漢陽將戰﹐焚其蒙衝﹐火照城中。明日鄂人及漢陽人皆下。畱阿里海涯守之﹐規取荊湖。王與阿朮等﹐東兵興國﹑蘄黃﹑南康﹑江州﹐望旗輒靡。殿帥範文虎以安慶﹐張都統以池州來。【﹝勛徳碑。﹞】二月﹐都督賈似道將師十萬﹐陳丁家洲。我士賈勇索戰﹐軍容甚盛。似道聞皷聲先遁﹐其師遂潰。獲都督府符印﹐斬賊無算。太平﹑寧國﹑建康﹑無爲﹑鎭巢皆送筦鑰請城主。行省駐建康﹐時江東大疫﹐居民乏食﹐乃開倉賑饑﹐發醫起病﹐人大喜曰﹕此王者之師也。四月獻宋主趙顯﹑謝後﹑全後於上都。上禦大安殿﹐降封顯瀛國公﹐遣大臣告成功於太廟。上勞王﹐王曰﹕奉陛下成算﹐阿朮效力﹐臣何有功能﹗詔以陵州﹑藤州增食戶爲六千。四月成宗卽位於上都大安殿。時親王有違言﹐王陳祖宗寶訓﹐述所立成宗之意﹐辭色俱厲。諸王股栗﹐趨殿下拜。五月加太傅﹐錄軍國重事﹐依前知樞密院事。

天以正統命帝元﹐太祖皇帝奮起朔方﹐博爾朮﹑木華黎﹑博爾忽﹑赤老溫四傑輔之。滅克烈﹑滅乃蠻﹑滅夏﹑滅金﹐乃有天下三分之二。宋承中華之運﹐西距蜀楚﹐東際吳越﹐盡有荊揚益三州之野。世祖皇帝紹運撫圖﹐肆容大略﹐發兵二十萬﹐授丞相伯顏﹐不三年而滅宋。聖文神武﹐固勞造化﹐雋功偉烈﹐寔由折衝。四傑開之於其前﹐一相擴之於其後。國家接五帝三王之緒﹐保無疆歷服至於億萬維年。而功臣生分爵國﹐死配朝廷有以也夫。【﹝勛徳碑。﹞】

丞相河南武定王﹐名阿朮﹐兀良合氏。初﹐從父都帥公徵西南夷﹐有功。中統三年拜徵南都元帥﹐將兵伐宋。至元六年加同平章事。十一年春入覲﹐拜平章政事。十二年畱守揚州﹐拜中書左丞相。十三年秋﹐兩淮平﹐還朝﹐第功加食邑二千戶。二十四年薨﹐年五十四。

公沈幾有智謀﹐臨陣對敵﹐英毅果決﹐气蓋萬人。癸丑歲﹐從父都元帥徵西南夷﹐率精兵爲候騎﹐所向摧陷﹐莫敢攖其鋒。至平大理﹐收諸部﹐降交趾﹐踐宋境﹐無不在焉。其破水寨﹐掀闡城﹐奪戰艦於馬湖﹐舟指可鞠﹐索盜馬於山堞﹐賊將生擒。而又鏖戰三湘﹐褰旗五陳﹐是皆樹立之俊偉者也。嘗蒙憲宗賞諭﹕有阿朮未有名位﹐挺身奉國。特

﹣168﹣

賜黃金三百兩﹐以勉將來。其降大任於公﹐兆開於先者﹐誠不偶然也。六年七月﹐大霖雨﹐漢水溢﹐宋將夏貴﹑範文虎﹐相繼以兵來爭。又遣兵出沒東岸林谷間。公按觀兵勢﹐謂諸將曰﹕此虛形﹐不可與戰。宜整舟師﹐以備徵。眾從之。明日﹐南船果趣新堡﹐大破之﹐殺﹑溺﹑生擒者五千﹐獲戰艦百餘艘。於是治戰艦﹐教水軍﹐築圜城﹐以逼襄陽。文虎率舟師來救﹐某知府以百艦泊百丈山掣肘城役﹐皆邀擊於灌灘﹐敗走之。裨將矮張﹐以軍襖百舫躍入襄州。尋乘輪船﹐順流東走。公與都帥劉整分艤戰艦以待﹐然薪照江兩岸如晝。公追戰至匱門關﹐擒張﹐餘眾盡殪。【﹝廟碑。﹞】九年三月﹐破樊城外郛﹐重圍逼之。襄﹑樊兩城﹐漢水出其間﹐宋人植木江中﹐鎭以鐵絙﹐中造浮梁﹐樊恃此爲固。我以機鋸斷木﹑斧絙﹑燔其橋。襄援旣絕﹐公率猛士攻而拔之﹐襄守將呂文煥懼而出降。十二年正月﹐黃﹑蘄﹑江州降。公率舟師趨安慶﹐範文虎出降。繼下池州﹐賈似道統兵扼蕪湖﹐遣宋京來請和。二月﹐似道師次丁家洲﹐公與丞相議之曰﹕且和議未定間﹐昨我船出﹐己亂射﹐又執我邏騎四人。宋人無信﹐惟當進之以兵。若避似道不擊﹐恐已降州郡﹐今夏難守。若欲實和﹐俟渠自來。遂與前鋒孫虎臣對陣。夏貴以戰艦二千五百艘橫亙江中﹐似道將後軍殿。時我已令諸將﹐順江兩岸樹炮﹐擊其中堅。南軍陳動﹐趣我船急進。公挺身登艦﹐手拕衡船﹐雷皷大震﹐喊聲動天地。我師掠彼舟﹐大呼曰﹕宋人敗矣﹗似道倉皇失措﹐舳艫簸蕩﹐乍分乍合。公以小旗麾將校﹐率輕銳橫擊深入﹐宋軍大敗﹐卽回棹前走。丞相以步騎夾岸掎之﹐追犇百五十里﹐殺﹑溺死者﹐蔽江而下。獲戰艦二百餘艘﹐都督府圖籍﹑印符﹐悉爲我有。軍資器仗狼籍不勝計。是日﹐似道以輕舸東走揚州﹔夏貴走廬州。朝廷以宋重兵皆駐江都﹑臨安﹐倚之爲重。四月﹐命公圍守揚州。公次眞州﹐與南舟戰朱金沙﹐殲其千人﹐獲盬艘三千艘。旣抵維揚﹐視揚子橋河路﹐漕眞粟﹐以助揚乏。卽樹柵﹐以斷其餉道。宋都統姜才﹐領馬步二萬來爭﹐期於必取。南軍夾河爲陣﹐公麾騎士踰河直斫姜才陣﹐所將多亡命叛降。餘皆淮卒勁勇﹐養銳日久﹐戰數合﹐堅不能卻。我佯北﹐才軍果逐之。我奮而回戈﹐萬矢雨集﹐彼不能進﹐騎先遁去。我隨以鐵騎蹂之﹐追奔斬截萬千餘級。

兩淮鎭將張世傑﹑孫虎臣﹐以兵萬艘駐焦山東。七月﹐公登石公山萆而望之﹐舳艫連接﹐旌旗蔽江。公曰﹕可燒而走也。遂摘抗健善彀者千人﹐載以巨纜﹐分兩翼夾射。公居中﹐合勢進擊。繼以火矢著其篷檣﹐煙焰赫赫﹐窘無所出。先是﹐虎臣命前船悉沈鐵纜於江﹐示以必死。至是﹐欲走不能﹐前軍爭赴水死﹐後軍哄走。追至圌山﹐獲白鷂子七百艘。是故淮東諸軍不敢出矣。七月﹐朱煥以揚州降。泰州守將開北門﹐納我師﹐執庭芝等出﹐繼奉命戮揚州市。揚﹑泰旣下﹐公申嚴士卒﹐不得入城﹐致毫髮犯。有武衛軍校掠民二馬﹐卽斬徇眾。其號令肅賞罰信﹐有古名將風。

九月﹐兩淮悉平。冬﹐北勤見世祖於大明殿。庭陳宋俘﹐設大宴賀。因上奏曰﹕是皆陛下威徳所致﹐臣何與焉﹗第功行賞﹐實封泰興縣二千戶。二十三年﹐奉命北伐叛王昔剌木等。明年凱還﹐繼西徵至哈剌霍州。以疾薨。

公貴而不有其位﹐難而克任其責。料敵明﹐臨機果﹐聞敵所在﹐忠勇奮發﹐不俟嚴辧﹐躍馬挺槊﹐陷陣深入。故士卒咸服﹐爭出死力。南徵北討﹐四十年間﹐大小百五十戰﹐未嘗敗衂。其追降生擒者﹐皆釋而不問。及處間暇﹐恂恂似不能言。論者謂公智﹑信﹑仁﹑勇四者兼備﹐與孫吳合云。【﹝並廟碑。﹞】

丞相楚國武定公﹐名阿里海涯﹐畏吾氏。幼事潛邸﹐至元元年﹐由中書省郎中參議省事﹐出兼河南行省﹐轉廉訪使。五年治兵於汴﹐復僉行中書省。七年﹐拜參知政事﹐兼漢軍都元帥。十一年拜中書右丞。宋亡﹐拜平章政事。十五年拜湖廣行省左丞﹐未行薨﹐年六十。

公幼聰穎而辯﹐長躬農耕﹐喟然曰﹕大丈夫當立功國家﹐何至與細民勤本畎畝﹗釋耒去﹐求讀北庭書﹐一月而盡其師學﹐甚爲舅氏習拉帶達剌罕所異。嘆曰﹕兒家門戶﹐其由子大。及從事大將卜鄰吉乃﹐俾其子故中書右丞相呼魯不花﹐從受北庭書﹐又薦其忠謹﹐得宿衛潛藩。己未﹐從濟江。帝射虎未殪﹐公捨馬徒步﹐挺矛舂殺之。攻鄂﹐先眾而登﹐擒一人還﹐流矢貫喉出項﹐帝勇之﹐賜銀爲兩半百。先是﹐吐蕃有貯甘露寶函石室藏山穴者﹐凡再使求之﹐皆爲大蛇奇獸所據﹐莫敢前。最後遣公至﹐無所見﹐竟與俱歸。【﹝牧庵撰神道碑。﹞】幼主面縛﹐公入覲賀﹐始庭拜平章政事。還﹐移兵靖江﹐破嚴關﹐敗馬都統於臨川﹐陳﹑張兩總管小客江。諭經略馬曁不下﹐凡攻四十餘日而拔。公以靖江遠中土﹐非長沙匹﹐民性鷙囂﹐易叛難服﹐不重典刑之﹐廣西他州不可言以綏徠。其坑之﹐市斬曁。傳檄下柳﹑郁林﹑橫﹑邕﹑廉﹑象﹑潯﹑藤﹑梧﹑貴﹑昭﹑融﹑賓﹑宜﹑賀﹑化﹑髙﹑容﹑欽﹑雷﹐爲州二十﹔廣﹑肇慶﹑徳﹑慶﹑封﹐爲州三十六﹐以通遞舟。承制以萬戶史格行宣慰司靖江。特磨農士貴﹐南州牧莫大秀﹐皆請內屬。乃開全之湘水三十六。燧嘗讀諸君書﹐善作者不必善成﹐善始者不必善終﹐未嘗不興慨嘆於武敏。聞用兵端﹐視南國爲奇貨﹐思圖形丹靑垂譽竹帛於今日﹐後者如取諸懷。及襄陽下﹐方戍淮西﹐功已不出乎己。大師南伐﹐復分兵淮東﹐渡江捷聞﹐一失聲而死。豈先福始禍者﹐誠如道家所忌耶﹗公皷其軍畱戍所餘不能倍萬﹐名城通都﹐身至力取﹐利畫海表﹐圖地籍﹐民半宋疆理。最所下州﹐荊之南十四﹐淮西四﹐湖南九﹐江之西二﹐廣西二十有一﹐廣東﹑海南各四﹐凡五十八。自余洞夷山獠﹐苛氈被毳﹐大主小酋﹐棋錯輻裂連數千里﹐聽令者猶不與存。其依日月之末光﹐張雷霆這餘威﹐以會其成功者﹐亦一世之雄哉﹗今列其由省幕戎麾與所受降﹐登宰相者有二﹕蒙古帶﹑阿剌韓。平章十二﹕奧魯赤﹑虎突﹑帖木兒﹑阿力史格﹑呂文煥﹑帖木兒﹑李庭﹑李恆﹑張弘範﹑劉國傑﹑程鵬飛﹑史弼。右丞四﹕咬突﹑完顏﹑那懷﹑闒出落也訥。左丞四﹕塔海﹑唐兀帶﹑劉徐﹑趙修已。參政十三﹕賈文備﹑鄭也可﹑何瑋﹑張鼎﹑樊楫﹑朱國寶﹑張學賓﹑家帶﹑烏馬兒﹑孛羅合達耳﹑髙達﹑馬應云﹑從漢龍﹐都元帥宣慰使總管萬夫千夫之長又什伯﹐是觀出其門者眾多。又足徵公蓋推勞人也。【﹝並出神道碑。﹞】

太師廣平貞憲王﹐名玉昔﹐阿兒刺氏﹐賜號月呂祿那演。初襲父職﹐爲右萬戶。至元十二年拜禦史大夫。二十四年將兵平乃顏﹐以功加伏傅。二十九年加錄軍國重事﹐知樞密院事。三十一年進太師。元貞元年薨﹐年五十四。

公小字玉昔﹐迨至貴顯﹐寵以不名﹐賜號月呂祿那演。【﹝譯云能也。﹞】國初﹐官至簡古﹐置左右萬戶﹐位諸將之上首。以公之祖博爾朮居右。公弱歲襲爵﹐統按臺部眾﹐器量宏達﹐襟度淵深﹐莫測其際。世祖聞其賢﹐驛召赴闕﹐見其風骨龐厚﹐解禦衣銀貂以賜。國朝重天官內饍之選﹐特命公領其事﹐侍宴內殿﹐公起行酒。詔諸王妃﹐皆執婦道。上卽位﹐進秩太師﹐佩以上方玉帶﹑寶服﹐還鎭北邊。元貞元年冬﹐議邊事入朝﹐兩宮錫宴酬酢﹐盡歡如家人父子。然還鎭有期﹐不幸遘疾﹐以十一月某日薨。【﹝並出髙唐閻公撰勛徳碑。﹞】

太師淇陽忠武王﹐名月赤察兒﹐許愼氏。至元十八年由宿衛官拜宣徽使。三十年拜知樞密院事。明年加太保﹐錄軍國重事﹐樞密院﹑宣徽使如故。大徳四年進太師。至大元年拜和林行省右丞相﹐封淇陽王。四年朝京師﹐薨﹐年六十五。

王性仁厚儉勤﹐事母備諸孝敬。資貌奇偉﹐望之如神。世祖雅聞其賢﹐復憫其父之死事也﹐年十六召見。容貌端重﹐奏對詳明。上驚喜曰﹕失列門有子矣﹗則命領四怯薛者。國制分宿衛供奉之士爲四番﹐番三晝夜。凡上之起居飲食﹑諸服禦之政令﹐怯薛之長皆總焉。二十七年桑哥旣主尙書省﹐簧皷上聽﹐殺異己者﹐箝天下口﹐以刑爵爲貨而販之﹐咸走其門入貴價以買所欲。貴價入則當刑者脫﹐求爵者貴。不四年﹐紀綱大紊﹐人心駭愕。尙書平章政事也速答兒﹐王之太官屬也。潛以其事告王﹐王奮然奏劾﹐桑哥伏誅。上曰﹕月赤察兒伐人姦發其蒙蔽。乃以沒入桑哥黃金四百兩﹐白金五千五百兩﹐及水田﹑水磑﹑別墅賞其淸疆。上詔王曰﹕公之先佐我祖宗﹐常爲大將﹐攻城戰野﹐勛烈甚著。公之國元老宣忠底績﹐淸謐中外。朕昔入繼大統﹐公之謀猷又多。今立和林等處行中書省﹐以公爲右丞相。依前太師錄軍國重事﹐特封淇陽王。佩黃金印﹐宗藩將領實瞻公麾進退﹐其益懋乃徳﹐悉乃心力﹐毋替所服。【﹝並出淸河元公撰勛徳碑。﹞】四年王入朝仁宗於大明殿﹐眷禮優重。九月六日疾﹐敕禦醫診療﹐勿克﹐三日薨。

樞密句容武毅王﹐名土土哈﹐欽察氏。世爲欽察國主﹐國亡﹐率其種人入宿衛。至元十四年﹐王將兵北伐﹐有功﹐升同知太僕院事﹐領羣牧司事。二十二年拜樞密副使﹐欽察親軍都指揮事。大徳元年遷同知樞密院事。是歲薨﹐年六十一。

公欽察人﹐其先系武平北連川按答罕山部族﹐後徙西北絕域。有山曰玉理伯裏﹐襟帶二河。左曰押赤﹐右曰也的裏﹐遂定居焉。自號欽察﹐其地去中國三萬餘里﹐夏夜極短﹐日暫沒輒出。川原平衍﹐艸木盛茂。土產宜馬﹐富者馬至萬計。俗袵金革﹐勇猛剛烈﹐風土使然。公之始祖曲年﹑髙祖唆末納﹑曾祖亦納思﹐世爲欽察國王。公爲將鷙猛﹐先期制敵﹐應變如神。尢善激昂士气﹐臨陣誓師﹐人百其勇。至若出司閫鉞﹐入贊機樞﹑忠國大計﹐知無不言。古之所謂熊羆之士﹐不二心之臣﹐於公見之。【﹝紀績碑。﹞】

丞相興元忠憲王﹐名完澤﹐土別燕氏。中統三年﹐以大臣子選侍東宮﹐遂拜詹事。至元二十八年尙書省罷﹐拜中書右丞相﹐加太傅﹐錄軍國重事。居相位十三年。大徳七年薨﹐壽五十八。

中統三年﹐封皇子爲王﹐領中書省。是爲裕宗。詔選王府僚屬﹐聞公之賢﹐有以應選。久之﹐署東宮詹事長。入籌帷幄﹐出掌環衛﹐小心畏愼﹐夙夜在公。裕皇甚器重之。一日會燕宗室﹐指公語眾曰﹕先正有言﹐爲人上者當務親善遠惡。若善人如完澤﹐豈易得哉﹖天佑皇元﹐宗臣碩輔﹑稟靈河嶽者﹐不爲不眾。若夫忠藎傳家﹐薦履上臺﹐績用著於累朝﹐處中書十有二考﹐惟公一人。當其四罪咸服﹐治底雍熙﹐旣彰世祖知人之明﹔至於運佐重光﹐元貞載造﹐偃革以宅﹐南交睦族﹐以協萬邦﹐拯災救患﹐博施濟眾﹐克廣聖朝安民之惠﹐致君唐虞之效﹐昭然在人耳目矣。【﹝並出勛徳碑。﹞】

丞相順徳忠獻王﹐名哈剌哈孫﹐斡羅那氏。至元元年﹐朝廷錄勛臣﹐後拜宿衛官﹐襲號答剌罕。二十二年拜大宗正。二十八年﹐拜湖廣行省平章政事。大徳二年﹐拜江浙行省左丞相。是年﹐入拜中書右丞相。七年拜右丞相。十一年夏﹐升和林宣慰司爲行省﹐王以太傅行省事。至大元年薨﹐年五十二。丁未春正月﹐宸禦晚駕﹐時武宗撫兵居北﹐王封府庫﹐稱疾臥闕下﹐理機務如故。中闈以姦臣謀﹐絕北道驛﹐欲行祔廟禮。王格其事﹐密記授使間走﹐踰兩驛﹐始得傳馳報武宗。諸懷詐者﹐數欲害王﹐王不爲動﹐內外栗栗﹐視王以安。會仁宗擒滅其黨﹐發使迎武宗。四月﹐仁宗及皇太后如上都﹐王繼往。五月﹐武宗卽位﹐加太保錄軍國重事。【﹝已上並勛徳碑。﹞】

平章魯國文貞公﹐名不灰木﹐康裏氏。由國學生擢利用少監﹐出爲燕南提刑按察使。召爲參議中書省事﹐歷吏﹑工﹑刑三部尙書﹐拜翰林學士承旨。至元二十八年﹐拜平章政事。三十一年出爲陜西行省平章政事。將行﹐畱爲昭文館大學士﹐平章軍國事。大徳二年加行禦史臺中丞﹐領侍儀司事。薨年四十六。

公於二十四年桑哥憤中書﹐殺盧世榮﹐奏立尙書省﹐盡統中書六曹。誣殺參政楊居寬﹑郭佑﹐中外爲之不寒而栗。大爲句考無遺利矣。勢焰燻天﹐求及門者如輻輳轂﹐自平章而下﹐省退則歸其第。一旦﹐獨延公至堂﹐貌敬而忌忮日深﹐諷巨商僞爲訟冤﹐入大珠貨﹐公拒不受。伺其退食﹐必其不坐刑曹﹐闔省叩請而免﹐遂疢。帝還上都﹐輦載其弟野禮失班﹐謂之曰﹕而兄必以某日來迎。果以其日公立道周﹐見其孱瘠﹐曰卿耽苦於書致者。顧當國臣﹐問祿幾何﹐對以滿病告者﹐卒不給。帝曰﹕其父童丱事朕﹐恪勤至死﹐是又朕所教育﹐貧不能家﹐何以告爲﹖其盡以給﹐且厚賜之。【﹝並神道碑。﹞】

平章武寧王憲王﹐名徹理﹐衍只吉氏。由宿衛擢利用監卿。至元二十八年﹐拜禦史中丞。明年﹐拜福建行省平章政事。大徳元年﹐拜江南諸道行禦史臺大夫。七年﹐江浙行省平章政事。大徳九年﹐入拜中書平章政事。是歲薨﹐年四十七。

中書耶律文正公﹐名楚材﹐字晉卿。遼東丹王突欲八世孫﹐金尙書右丞文獻公履之子﹐爲燕京行省員外郎。歲乙亥﹐城降﹐遂屬國朝﹐扈從徵伐諸國。辛卯拜中書令。癸卯薨﹐年五十五。公以明昌元年六月二十日生。文獻公通術數﹐尢邃於太玄﹐私謂所親曰﹕此子吾家千里駒也﹐他日必成偉器﹐且當爲異國用。取左氏之楚𨿽有材﹐晉實用之﹐以爲名字。【﹝平章宋公撰神道碑余見行狀。﹞】

中書楊忠肅公﹐名惟中﹐字彥誠﹐弘州人。國初﹐奉使西域。歲乙未﹐用兵漢上﹐領軍前行中書省。癸卯﹐拜中書令。壬子﹐出爲河南經略使﹐遷陜右四川宣撫使。己未﹐王師伐宋﹐拜江淮宣撫使。是歲薨﹐年五十五。

總帥汪義武王﹐名世顯﹐字仲明﹐鞏昌人。金季以戰功擢千夫長﹐累遷鞏昌府便宜總帥。金亡踰年﹐始屬國朝﹐職仍舊。尋賜金符﹐伐蜀有功。癸卯歲卒﹐年四十九。萬戶嚴武惠公﹐名實﹐字武叔﹐泰安長淸人。金季據東土﹐歲庚辰﹐籍所部州民來歸。太師國王承制﹐授金紫光祿大夫﹐行尙書省事。甲午朝於和林﹐授東平行軍萬戶。庚子薨﹐年五十九。

萬戶張忠武王﹐名柔﹐字徳剛﹐易州定興人。金季累遷中都畱守﹐行元帥府事。國兵至﹐被執﹐授河北東西等路都元帥。金亡入覲﹐遂遷萬戶。將兵伐宋。中統三年﹐以年老乞致仕﹐封安肅公。至元三年﹐城大都﹐起判行工部事。進封蔡國公。五年薨﹐年七十九。

元帥張獻武王﹐名弘範﹐字仲疇﹐萬戶忠武王第九子。初﹐代其兄攝順天府事。中統三年﹐授行軍總管﹐從徵李璮。至元攺元﹐授順天路總管﹐移守大名。六年兵圍襄陽﹐授益都行軍萬戶﹐攺亳州萬戶。宋亡﹐拜江東道宣慰使﹐請逐益﹑衛兩王﹐遂拜蒙古漢軍都元帥。十六年冬﹐嶺海平﹐入覲。十七年卒﹐年四十三。

太保劉文正公﹐名秉忠﹐字仲晦﹐號藏春﹐順徳邢臺人。少隱武安山﹐因祝發從釋氏遊﹐法名聰﹐爲五臺山書記。後居雲中﹐從海云師應召北上﹐畱侍潛邸﹐凡徵伐謀議皆與焉。至元初﹐翰林王鶚請公攺正衣冠﹐詔從之。遂拜太保﹐參領中書省事﹐十一年薨﹐年五十九。【﹝以上順天府誌引析津志。﹞】

丞相史忠武王﹐名天澤﹐大都永淸人。乙酉﹐嗣其兄職爲元帥。乙丑﹐授眞定﹑大名﹑河間﹑濟南﹑東平五路萬戶。壬子﹐授河南經略使。中統元年﹐授河南宣撫使﹐尋授討淮軍馬經略使。二年入拜中書右丞相。至元三年﹐皇子王領中書省兼樞密使﹐遂拜中書右丞相兼樞密副使。八年﹐加開府儀同三司平章軍國重事。十一年﹐與丞相伯顏總兵伐宋﹐至郢﹐以疾還。十二年薨﹐年七十四。

平章廉文正王﹐名希憲﹐字善甫﹐畏吾氏﹐由父官廉訪使﹐氏焉。初﹐事上潛邸。歲癸丑﹐授京兆宣撫使。丁巳﹐宣撫司罷。中統元年﹐復爲京兆宣撫使。未幾﹐拜中書右丞﹐行秦蜀省事﹐就拜平章政事。四年召入朝﹐拜中書平章政事。至元二年﹐分省山東﹐踰月召還。七年罷相。十一年行省事北京。明年行省江陵。十四年以疾召還﹐十七年薨﹐年五十。

左丞相張忠宣公﹐名文謙﹐字仲謙﹐順徳沙河人。歲丁巳﹐召居潛邸。中統元年﹐拜中書左丞﹐行大名宣撫司事。至元攺元﹐行省事於中興。七年拜大司農卿。十三年拜禦史中丞。明年﹐拜昭文館大學士﹐領太史院事。十九年拜樞密副使﹐是歲薨﹐年六十七。

內翰竇文正公﹐名默﹐字子聲。初名傑﹐字翰卿﹐廣平肥鄕人。歲己酉﹐召居潛邸。中統元年﹐拜太子太傅﹐辭不受﹐攺翰林侍講學士。未幾﹐以疾辭歸。三年復召入朝﹐職如故。至元十七年﹐拜昭文館大學士﹐是年卒﹐年八十五。

右丞姚文獻公﹐名樞﹐字公茂﹐號雪齋﹐營州柳城人﹐復遷洛陽。初﹐爲燕京行臺郎中。未幾﹐辭去。歲庚戌﹐召居潛邸。中統元年﹐拜東平宣撫使。明年﹐召拜太子師﹐辭不受﹐攺大司農。四年拜中書左丞。至元五年﹐出僉河南省。十年拜昭文館大學士﹐詳定禮儀事。十三年拜翰林學士承旨。十七年薨﹐年七十八。太宗世﹐詔孔子五十一代孫元措﹐仍襲封衍聖公。卒﹐其子與族爭求嗣爲訟。及事潛藩﹐帝時曰﹕第往力學﹐俟有成徳達才﹐我則官之。又聞曲阜有大雅樂﹐命東平守臣員﹐闕充補﹐無輟隸習。以宣撫東平﹐嘗閔先聖之後﹐詩書不通﹐義理不究﹐與凡庶等。版洛士楊庸選孔﹑顏﹑孟三族諸孫俊秀者﹐授之經而學夫禮﹐授庸教官﹐以成國家育材待聘﹑風動四方之美。又詳議王鏞煉習故實﹐宜令提舉禮樂﹐庶其歲久不致崩壞﹐皆從之。【﹝神道碑。﹞】

右丞許文正公﹑太史王文肅公﹑太史郭公。【﹝並見太史院注。﹞】

尙書劉文獻公﹐名肅﹐字才卿﹐威州洺水人。金興中登進士第。國初爲東平嚴侯幕官。歲壬子﹐應召北上﹐授邢州安撫使。中統元年﹐拜眞定宣撫使。明年召右三部尙書﹐兼議中書省事。四年致仕﹐仍議中書省事。是歲卒﹐年七十六。

平章宋公﹐名子貞﹐字周臣﹐潞州長子人。國初爲東平行臺幕官。中統元年拜益都宣撫使﹐召爲右三部尙書。王師圍濟南﹐參議行中書省事。至元二年拜翰林學士﹐參議中書省事。未幾﹐拜平章政事。三年以年老辭位﹐詔中書大事卽其家議之。五年薨﹐年八十。

參政楊文獻公﹐名果﹐字正卿﹐祁州蒲陰人。金正大初登進士第。國初﹐爲河南課稅及經略司幕官。中統元年﹐拜北京宣撫使﹐明年入拜參知政事。至元六年出爲懷孟路總管﹐其年薨﹐年七十三。

宣慰張公﹐名徳輝﹐字耀卿﹐冀寧交城人。國初﹐爲丞相史忠武王幕官﹐尋召居潛邸。中統五年拜河東宣慰使﹐入拜翰林學士﹐參議中書省事。出爲東平宣慰使﹐就僉山東行省。復召參議中書省事﹐表乞致仕。未幾﹐起爲侍禦史﹐遂致仕歸。至元十一年卒﹐年八十。

上在潛邸﹐歲丁未﹐遣使來召。旣見﹐王從容問曰﹕孔子沒後﹐其性安在﹖對曰﹕聖人與天地終始﹐無所往而不在。王能行聖人之道﹐卽爲聖人。性固在此帳殿中矣。

左丞李忠宣公﹐名徳輝﹐字仲貫﹐通州潞縣人。初事潛邸﹐中統元年授燕京宣撫使﹐歷山西宣撫使﹐太原路總管。至元五年﹐召爲右三部尙書﹐八年拜北京行省參知政事﹐十一年遷安西王相。明年以安西王相撫蜀﹐又明年拜西川樞密副使。十七年拜安西行省左丞﹐命未下而薨﹐年六十三。

參政商文定公﹐名挺﹐字孟卿﹐曹州濟陰人。其先本姓殷氏﹐避宋諱攺焉。國初爲東平行臺幕官﹐入事潛邸。爲京兆宣撫司郎中﹐就遷副使。中統元年﹐攺宣慰司爲行中書省﹐遂僉行省事﹐明年進參知政事。坐言者罷。起爲四川行樞密院事。至元元年﹐入拜參知政事﹐六年同僉樞密院事﹐累遷副使。十年出爲安西王相﹐十五年王薨﹐十七年王相府罷﹐坐事得免。二十年復爲樞密副使﹐尋以疾辭。二十五年薨﹐年八十。正奉大夫中書參知政事﹐贈推誠協謀佐運功臣太師開府儀同三司上柱國﹐追封魯國文定公。

自號左山﹐蓋取曹南山名也。至元二十五年上問公何在﹖左右對曰﹕居京城南。問公年﹖中丞董文用對曰﹕八十矣。上曰﹕惜乎老矣﹗是年十二月薨。延佑二年﹐其子琦﹐能畫山水﹐時爲集賢侍講學士﹐仁宗皇帝詔曰﹕在昔漢臣若姚公茂實﹑竇漢卿﹑張仲謙﹑商孟卿﹐實佐佑我世祖光啟大業。而商孟卿爵謙未加﹐朕甚憫焉。遂有前謚﹐命琦歸﹐焚黃致祭於其墓。復詔立公神道碑﹐先命翰林學士承旨程鉅夫撰文﹐後更命元明善。以翰林承旨趙孟俯書丹篆額。有詩文﹐號左山集。五子﹐琥﹑璘﹑瑭﹑瓛﹑琦。

琥字召符﹐至元二十七年兩拜監察禦史﹐三十年遷國子司業﹐自號獨照。有文集曰彜齋。

瑭﹐字體符﹐爲太子中書舍人﹐年五十掛冠。初江南旣平﹐欲引水通舟楫於京師。與大府掾馬之貞友善﹐薦於丞相伯顏曰﹕此人知水利﹐家故有書。言宋人都汴時﹐僧應言錢塘範金佛舟載以歸﹐東河其迹故在﹐是知復泗水﹐可南達於河﹑於淮海﹑於江﹑北入漳濟﹐引而可通於白漵入海之渠。沂而至於潞縣﹐達於京師﹐則輪販漕運之利﹐不待車輦矣。丞相以聞﹐卽命之貞由通州而南﹐相其原隰﹐集量穿渠。二十六年成﹐便利甚大﹐賜名會通河﹐召實始之。

琦﹐字徳符﹐大徳八年﹐成宗皇帝以勛臣子召入﹐備宿衛。仁宗皇帝在春宮﹐復以充近侍。大徳十一年﹐以春宮旨奏於武宗皇帝﹐擢於集賢學士朝列大夫。調大名路總管府治中﹐不就。皇慶元年﹐授中奉大夫集賢侍講學士。延佑四年﹐詔命以通奉大夫升爲侍讀。仁宗皇帝眷渥特厚﹐旣敕賜立其父神道碑﹐復賜楮幣五百疋。英宗在儲位時﹐一日侍﹐上頤指而示之曰﹕商徳符﹐世祖舊臣。商孟卿子﹐當優遇之。泰定元年﹐除祕書卿﹐卒。

樞密趙文正公﹐名良弼﹐字輔之﹐趙州贊皇人。國初舉進士﹐教授趙州。歲辛亥﹐召居王邸。歷邢州﹑陜西幕官。己未﹐王師伐宋﹐參議元帥府事。中統元年﹐拜陜西﹑四川宣撫使。至元七年﹐授髙麗經略使﹐奉使日本。還朝﹐攺四川經略使。十年拜同僉樞密院事。居官九年﹐以疾辭歸。二十二年薨﹐年七十二。

參政賈文正公﹐名居貞﹐字仲明﹐眞定獲鹿人。初事潛邸。中統元年﹐授中書左右司郎中﹐參議中書省事給事中。至元十年襄陽降﹐授襄陽路總管。十二年僉行中書省事。十四年遷湖北道宣慰使。明年拜江西行省參知政事。十七年薨﹐年六十三。

內翰王文康公﹐名鄂﹐字百一﹐開州東明人。金正大初﹐中進士第﹐累擢尙書省右司員外郎。金亡﹐居保定。歲甲辰﹐召居王邸。中統元年﹐拜翰林學士承旨﹐奏立翰林院﹐詔從其請。至元五年致仕﹐十年卒﹐年八十四。【﹝有行狀及碑銘詳在藝文門。公初仕不受﹐葬金主而後仕。﹞】

內翰王文忠公﹐名盤﹐字文炳﹐廣平永年人﹐金正統中﹐登進士第。中統初﹐擢益都等路宣撫副使。王師圍濟南﹐參議行中書省事﹐遷翰林直學士﹐出爲眞定宣慰使。至元元年﹐復召入翰林﹐尋兼太常卿﹐進拜承旨﹐居翰林。二十年累乞致仕﹐不許。年八十二﹐始遂所請。三十年卒﹐壽九十二。

尙書李公﹐名昶﹐字士都﹐東平須成人。金興定中﹐登進士第。國初爲東平嚴侯幕官﹐中統元年﹐召至京邸﹐明年以翰林侍講學士﹐行東平路總管同議官。至元五年召拜吏部尙書。七年除南京路總管﹐不赴。八年起爲山東東西道提刑按察使﹐遂致仕歸。二十六年卒﹐年八十七。

太常徐公﹐名世隆﹐字威卿﹐陳州西華人。金正大中﹐登進士第。國初爲東平行臺幕官。中統元年﹐拜燕京宣撫使﹐三年除太常卿。至元元年﹐遷翰林侍講學士﹐兼太常卿﹐又兼戶部侍郎。七年拜吏部尙書﹐出爲東昌路總管﹐擢山東道提刑按察使。十五年移江北淮東道。十七年召爲翰林學士﹐又召爲集賢學士﹐皆以疾辭不行。二十二年卒﹐壽八十。

二年移治順天﹐歲饑﹐民乏食﹐公發粟貸之﹐所活者甚眾。三年宣撫司罷﹐公還東平。總管嚴公奏﹕太常登歌樂句﹐聖上觀於日月山﹐旣而發還﹐今十餘年矣。乞增宮懸大樂﹑文舞﹑武舞﹑令舊工教習﹐以備大祀。上可其請﹐就除公太常卿以主之﹐兼提舉本路學校事。四年上問堯﹑舜﹑禹﹑湯爲君之道。公娶書所載帝王事以對。上喜曰﹕汝爲朕直解進讀﹐我將聽之。書成﹐上命翰林承旨安藏譯寫以進。至元元年﹐除翰林侍講學士﹐兼太常卿。朝廷大政諮訪而後行。詔命典冊﹐多出公手。公選前賢內外制可備館閣用者﹐丹百卷﹐曰瀛洲集﹐至今用之。【﹝並出墓志。﹞】

皇元受天命﹐肇造區夏﹐列聖相承﹐未遑文治。上在潛邸﹐獨喜儒士﹐凡天下鴻才碩學﹐往往延聘以備顧問。壬子歲﹐自漠北遣使來徵公﹐見於日月山之帳殿。上方治兵徵雲南﹐因問﹕此行如何﹖公對曰﹕昔梁襄王問孟子﹐天下烏乎定﹖孟子對曰﹕定於一。襄王曰﹕誰能一之﹖孟子曰﹕不嗜殺人者能一之。夫君人者﹐不嗜殺人﹐天下可定﹐況蕞爾西南夷乎﹗曰﹕誠如威卿言﹐吾事濟矣。是歲﹐雲南諸國降。上旣登極﹐每有徵伐﹐必諭以不殺﹐於是四方未稟正朔之國﹐願來臣屬者﹐踵相躡於道。十餘年間﹐際天所覆﹐咸爲一家。土宇之廣﹐開辟以來未有也。不嗜殺之效﹐其捷如此。然一言寤意﹐皆自公發之。

六年作新大都於燕﹐宗廟之制未有議者﹐公奏曰﹕陛下帝中國﹐當行中國事﹐事之大者﹐首推祭祀。祭祀必有淸廟。因以圖上﹐乞敕有司以時興建。從之。踰年而廟成﹐公以所教太常禮樂亦備﹐遂迎祖宗神禦入藏太室﹐因奉安而大饗焉。禮成﹐上悅﹐賞賜良渥。

公明習前代典故﹐尢精律令。事有至難﹐獄有大疑﹐使公決之﹐不暇閱成案﹐立談之間﹐引援區別﹐冰釋理順﹐載法之文﹐法外之意﹐無不包舉。𨿽專門名家者﹐亦不如是之審。至論事﹐口悱悱然若訥者。及秉筆而書﹐頃刻千百言﹐言盡意到﹐燦然成文。人謂尙書說事﹐手敏於口。公之奏議﹐典贍詳悉﹐無迂疏之累﹔古文傳正明白﹐無奇澀之偏﹔歌詩則坦夷瀏亮﹐無雕琢晦深之病﹔四六則駢儷親切﹐無牽就支離之獘。𨿽然﹐在公悉爲餘事。惟愛君憂國之心﹐堅如金石。不以仕宦爲污﹐不以辭退爲髙﹐不以衰老疾病爲憊。苟聞時政有所可否﹐論思獻納﹐常若言責之在己。倦倦不替﹐至死乃已。合於古人畎畝不忘君之義也。【﹝並出墓志。﹞】

廉訪使楊文憲公﹐名奐﹐字煥然﹐奉天人。國初舉進士第﹐授河南路徵收稅課所長官﹐廉訪使。歲壬子﹐參議京兆宣撫司事。乙卯卒﹐年七十。

君母程氏﹐嘗夢東南日光射其身﹐旁一神人以筆授之﹐已而君生。父蕭軒翁﹐以爲文明之象﹐就爲制名。年十一﹐丁內艱﹐哀毀如成人。日蔬食﹐誦孝經爲課﹐人以天性稱焉。又五年﹐師鄕先生吳榮叔。未幾﹐賦策成﹐有聲場屋間。年三十三赴廷試﹐興定辛巳﹐以遺誤下第。同捨盧長卿﹑李欽若惜君連蹇﹐勸試補臺掾。臺掾要津﹐士子慕而不得者。君答書曰﹕先夫人每以作掾爲諱﹐僕無所以肖不能顯親揚名﹐敢貽泉下之憂乎﹗正大初﹐君艸萬言策﹐將詣闕上之。所親謂其指陳時病﹐辭旨剴切﹐他人所不敢言。保爲當國者所沮﹐忠信獲罪﹐君何得焉﹖君知直道不容﹐卽日出國門而西﹐教授鄕裏。【﹝元遺山撰墓碑。﹞】

君著述有還山集六十卷﹐始於古賦﹐次之以古律﹑詩文﹐又次之碑志﹑記說﹑銘贊﹑雜文﹐槪數十卷。隱而天道性命之說﹐微而五經百氏之言﹐明聖賢之出處﹐辧理欲之消長﹐可謂極乎精義入神之妙。天興近鑑三卷﹐自壬辰正月至甲午六月絕筆﹐其書法如古之史臣﹐其議論如胡氏之春秋也。正統書六十卷﹐自唐虞至於五代﹐一年一月一日各有所書事。三代以上存而不議﹐秦漢而後附之以論。其敍曰﹕正統之說其所以禍天下後世者﹐凡以不出於孔孟之前故也。且夫湯武之應天順人﹐後世莫可企及。猶曰﹕予有慚徳﹐武未盡善後世僻王乃復賴前哲﹐槪以正統之傳﹐非私言乎﹗今八例﹐曰得﹑曰傳﹑曰衰﹑曰復﹑曰與﹑曰陷﹑曰絕﹑曰歸。始皇十年貶絕﹑陷者何﹖懲任相之失也﹗太宗傳之而曰得者何﹖志奪宗之惡也﹗責景帝者何﹖短通喪也﹗責明帝者何﹖啟異端也﹗與明宗者何﹖有君人之言也﹗與周世宗者何﹖世宗而在禮樂可興也﹗如是八例﹐其說累數十萬言﹐以謂不如是﹐則是非不白﹐治亂不分﹐勸戒不明﹐𨿽歷百千萬世﹐正統之爲正統﹐昭昭矣。【﹝見魯國東遊錄。﹞】

內翰李文正公﹐名冶﹐字仁卿﹐眞定槁城人。金正大末﹐登進士第。壬辰北渡﹐居太原藩府﹐交辟皆不就。至元二年﹐詔拜翰林學士﹐明年以疾辭歸﹐居元氏之封龍山。十六年卒﹐年八十八。

翰林視艸﹐惟天子命之﹐史館秉筆﹐以宰相監之﹐特書佐之。派有司之事爾﹐非作者所敢自專﹐而非非是是也。今者猶以史館爲髙選﹐是工諛譽而善緣飭者爲髙選也。吾恐識者羞之。【﹝敬齋泛說。﹞】吾聞文章有不當爲者五﹕苟作一也﹔徇物二也﹔欺心三也﹔蠱俗四也﹔不可以示子孫五也。今之作者﹐異乎吾所聞矣﹐不以爲所不當者之爲患﹐惟無是五者爲患。【﹝泛說。﹞】

太史楊文康公﹐名恭懿﹐字符甫﹐奉元人。隱居不仕。至元十二年﹐召至京師﹐未幾辭歸。十六年以修歷召﹐歷成﹐授集賢學士兼太史院事。二十九年以議中書省事召﹐皆以疾辭不行。三十年卒﹐年七十。

十六年詔安南王相惇遣赴都﹐九月入見﹐詔於太史院攺歷。十七年二月副樞領太史易教﹑領太史衡及公等上攺歷。奏曰﹕臣等編考自漢以來曆書四十餘家﹐精思推算﹐晝夜測驗﹐舊儀難用﹐而新者未備。故日行盈縮﹐月行疾遲﹐五行周天﹐其詳皆未精察﹐四方亦未測驗參考。臣等共議﹐權以新儀木表與舊儀所測相較﹐得今歲冬至晷景及日躔所在﹐與所捨分度之差﹐大都北極之髙下﹐晝夜刻長短﹐參以古制﹐創立新法推算﹐成辛巳歷。𨿽或未精﹐然比之前攺歷者﹐附會歷元﹐更立日法﹐令踵故習﹐顧亦無媿。然立每歲測驗﹐修攺歷二三十年﹐庶盡其法。可使如三代日官﹐守其職﹐測驗恆久﹐無攺歲之事矣﹗又合朔歷日﹐日行歷四時一周﹐謂之一歲。日踰一周﹐復與日合﹐謂之一月。一月之始﹐日月相合﹐故謂合朔。自秦廢歷﹐紀漢太初止﹐用平朔法﹐大小相間或有二大者﹐故曰食多在晦日或二日﹐測驗時刻亦鮮中。宋何承天測驗四十餘年﹐進元嘉歷。始以月行遲速定小餘﹐以正朔望﹐使食必在朔﹐名定朔法﹐有三大二小。時以異舊罷之。梁虞■﹝廣刂﹞造大同歷﹐隋劉孝孫造皇極歷﹐皆用定朔﹐爲時所沮。唐傅仁均造戊寅曆﹐定朔始得行。貞觀十九年四月頻大﹐人皆異之﹐竟攺從平朔。李淳風造麟徳歷﹐𨿽用平朔﹐遇四大則避。又言以平朔間之﹐又希合當世﹐爲進朔法﹐使無元日之時。至一行造大衍歷﹐謂天事誠密﹐四大二小何傷﹖誠爲確論﹐然亦循常不攺。臣等更造新曆﹐一依前賢定論﹐推算皆攺從實。今十九年曆﹐自八月後﹐四月並大﹐實日月合朔之數也。是日﹐方列跪未讀奏﹐詔賜魯齋及公坐﹐論曰﹕卿二老毋自勞﹐謹教示諸人耳。四月授集賢學士兼太史院事。【﹝出墓志。﹞】

左丞董忠獻公﹐名文炳﹐字彥明﹐眞定槁城人。少爲槁城令﹐入事潛邸。中統元年﹐宣慰燕南諸道。二年授山東東路宣撫使﹐未至﹐召爲侍禦親軍都指揮使。三年授山東經略使。至元二年授鄧州光化行軍萬戶﹑河南統軍副使。七年攺山東統軍副使。九年遷樞密院判官行院淮西。十一年拜參知政事﹐遂與丞相伯顏合兵伐宋﹐宋亡﹐拜中書左丞。十四年還朝﹐拜僉書樞密院事﹐是年薨﹐年六十二。

王師大舉入宋﹐丞相伯顏行中書省﹐自襄陽東下﹐及宋人戰於陽邏洑。公以九月發正陽﹐十一年正月會丞相於安慶。安慶守將範文虎以城降﹐公請於丞相曰﹕行省兵旣勞於陽邏洑﹐行院兵當前行均勞。宋都督賈似道禦師陳於蕪湖﹐似道棄師走次當塗。公言丞相曰﹕采石當江之南﹐和州對峙﹐不取慮有後顧﹐請先取和州。許之。遂降知州。王喜。三月有詔﹐時向暑﹐師宜持重﹐行中書省駐札建康﹐行樞密院駐札鎭江﹐時眞州﹑揚州堅守不下﹐常州﹑蘇州旣降復叛。久之﹐張世傑﹑孫虎臣約眞﹑揚兵致死於我﹐眞揚兵先期敗﹐不敢出。世傑等陳大艦萬艘碇之焦山下江中勁卒前左公身犯前左﹐載士選別船﹐而弟子士表請從之。公顧曰﹕吾弟僅汝一息﹐吾與士選返﹐士元﹑士秀猶足殺敵﹐吾不汝忍也。士表固請﹐乃請公乘輪船﹐建大將旗鼓﹐翼二子船﹐大呼突陣﹐諸將之飛矢蔽日。戰酣﹐短兵相接﹐宋人亦殊死戰。聲震天地﹐橫屍委伏﹐江水爲之不流。自寅至午﹐宋師大敗﹐世傑走﹐公追及夾灘。世傑收潰卒復戰﹐又破之。世傑走海﹐公船小﹐不可海﹐夜乃還。俘甲士萬餘人﹐悉縱不殺﹐應獲戰艦七百艘﹐宋力自此窮矣。

內翰董忠穆公﹐名文用﹐字彥材﹐忠獻公之弟也。初事潛邸。中統初﹐大名宣撫司奏爲左右郎中﹐歷兵部及西夏行省郎中。至元七年﹐除山東道勸農使﹐攺工部侍郎﹐出爲衛輝總管。十九年召爲兵部尙書﹐明年除禮部尙書﹐遷翰林集賢學士知祕書監。二十二年拜江西行省參知政事。二十五年拜禦史中丞﹐明年除大司農﹐又明年除翰林學士承旨。大徳元年歸老於家﹐薨﹐年七十四。

初遷大司農時﹐欲奪民田爲屯田﹐公固執不可﹐則又遷公爲翰林學士承旨。二十七年隆福太后在東宮﹐以公耆舊﹐欲使公授皇孫經﹐具奏上﹐以上命命之。公每講說經旨﹐必傳以國朝故實﹐丁寧譬諭﹐反復開悟﹐故皇孫亦特加崇禮焉。【﹝行狀﹞】三十一年上命公以其諸子入見﹐公曰﹕臣蒙國厚恩﹐死無以報﹐臣之子何能爲命﹖至再三﹐終不以見。是歲世祖升遐﹐成宗將卽位於上都﹐太后命公從行。旣卽位﹐巡狩三不刺﹐公奏曰﹕先帝新棄天下﹐陛下遠狩﹐不以時還﹐無以慰元元之望﹐宜趣還京師。且臣聞人君猶北辰﹐居�������﹐�����也。上悟﹐卽日可其奏。是行也﹐上每召入帳中﹐問先朝故事﹐公卽盛言先帝虛心納賢﹐開國經世之務﹐談說或至夜半。公自先帝時﹐每侍燕﹐與蒙古大臣同列。裕宗嘗就榻上使賜酒﹐使毋下拜跪飲﹐皆異數也。上在東宮時﹐正旦受賀於眾中﹐見公召使前曰﹕吾鄕見至尊甚憐汝﹐趣親取酒飲之。至是眷賚至渥﹐賜鈔三百錠。是年詔修世祖實錄。公於祖宗世系功徳﹐戚近將相﹐世家勛績﹐皆記憶貫穿。史館有所考訂﹑質問﹐公應之無所遺失。【﹝行狀。﹞】

樞密董正獻公﹐名文忠﹐字彥誠﹐忠穆公之弟也。初事潛邸。中統元年。置符寶局﹐除符寶郎。至元十八年﹐升局爲典瑞監﹐遂除典瑞監卿。未幾﹐拜僉書樞密院事﹐是歲薨﹐年五十二。

國信使郝文忠公﹐名經﹐字伯常﹐澤州陵川人。召居潛邸。歲己未扈從濟江﹐授江淮宣慰司副使。中統元年﹐拜翰林侍讀學士﹐充國信使﹐奉使於宋。宋人館於眞州﹐凡十六年始得歸﹐卒年五十三。公幼不好弄﹐沈厚寡言。金季亂離﹐父母挈之河南﹐偕眾避兵﹐潛匿窟室。兵士偵知﹐燎煙於穴﹐■﹝火欝﹞死者百餘人。母許氏亦預其禍。公甫九歲﹐暗中索得寒葅一瓿﹐扶以飲母﹐良久乃蘇。其卓異於見童稚若此。【﹝髙唐閻公墓志。﹞】金亡北渡﹐僑寓保定。亂後生理狼狽﹐晨給薪水﹐晝理家務﹐小隙則執書讀之。父母欲成其志﹐假館於鐵佛精舍﹐俾專業於迦氏﹐坐達旦者凡五年。蔡國張公聞其名﹐延之家塾﹐教授諸子。蔡國儲書萬卷﹐付公管鑰﹐恣其披覽。公才識超邁﹐務爲有用之學﹐上溯洙泗﹐下迨伊洛諸書﹐經史子集﹐靡不洞究。掇其英華﹐發爲議論﹐髙視千古﹐慨然爲羽翼斯文爲己任﹐自是聲名藉甚。藩帥交辟皆不屑就。初公之使宋也﹐內則峕相王文統忌公害公﹐外則宋權臣似道﹐竊以卻敵爲功取宰相﹐畏公露其丐盟幸免之迹﹐遂主議羈畱。舉國皆知其非﹐似道不卹也。公拘儀眞館十有六年﹐去國未幾﹐而文統伏誅。甫歸國﹐宋探誤國之罪﹐似道殛﹐宋隨以滅。然則懷姦怙寵﹐傾陷善良﹐𨿽暫若得計﹐議發禍敗曾不旋踵﹐抑宋有亡徵﹐公與阨會﹐其患難不渝﹐始終名節﹐僒一時而享萬世者﹐初非不幸也。【墓碑。】公幼至孝﹐撫諸弟極厚﹐待宗族疏近如一。篤友樂施如己者﹐𨿽細惠必報。然偉持方嚴﹐風岸峭立﹐眾不可攀。燻良蕕姦﹐題帖無貸﹐故用世之志﹐適際可爲﹐己墮奇擯﹐旣處幽所﹐日以立言載道爲務。撰續後漢書﹐絀丕儕權﹐還統章武﹐以正壽史之失。著春秋外傳﹑易外傳﹑太極演原古錄﹑通鑑書﹑玉衡貞觀﹑刪注三子﹑一王雅行﹑人志﹐各數十卷。公於辭以理爲主﹐雄渾有气﹐文集若干捲行於世。【﹝墓碑。﹞】

靜修劉先生文靖公﹐名因﹐字夢吉﹐雄州容城人。隱居不仕。至元二十年﹐召爲右贊善大夫﹐未幾辭歸。又召爲集賢學士﹐以疾辭。三十年卒﹐四十五歲壽。延佑中賜謚文靖公。【﹝有祠堂﹐歐陽玄有記。﹞】君天資卓軼﹐早歲讀書﹐屬文落筆驚人。旣久﹐涵浸義理﹐充廣問學﹐故名益大以肆。裕宗方毓徳靑宮﹐聞其賢﹐以贊善大夫召至京師。未幾辭以疾﹐親老歸養。居數歲﹐朝廷尊仰徳誼﹐拜集賢學士﹐又以疾辭﹐踰年遂不起。春秋四十有五。縉紳惜之。【﹝野齋李公撰文集序。﹞】先生上宰相書曰﹕因幼讀書﹐接問大人君子之餘論﹐至如君臣之義﹐自謂見之甚明﹐姑以日近用事言之。凡吾人所以得安居而暇食﹐以遂其生聚之樂者﹐君上之賜也。是以或給力役﹐或出智能﹐各有以自效焉。此理勢之必然﹐亙萬古必不可不易者也。因生四十三年﹐未嘗效尺寸之功﹐以報國家養育生成之徳﹐而恩命連至﹐尙敢偃蹇不出﹐貪髙尙之名以自媚﹐而得罪於聖門中庸之爲教也哉﹗且因自幼及長﹐未嘗一日敢爲崖岸卓絕﹑甚髙難繼之行。或者不察其實﹐止於蹤迹近似者觀之﹐是人有髙人隱士之目﹐因未嘗有此自居也。向者﹐先儲皇以贊善之命來召﹐卽與使者俱行。再奉旨令教學﹐亦實時應命。後以母老中風﹐請還家省視﹐不幸彌畱﹐竟遭憂制﹐遂不復出﹐初豈有意不仕耶﹖今天子一新時政﹐𨿽前日隱晦之人亦將出矣﹗況因非隱者耶﹖因素有羸疾﹐自去年喪子﹐憂患之餘﹐繼以痁瘧。今歲五月瘧疾復作﹐至七月蒸發舊積﹐腹痛如刺﹐下血不已。自念旁無期功之親﹐家無紀綱之僕﹐恐一旦身先朝露﹐必至累人﹐遂遣人於容城墓側營一捨﹐倘病勢不退﹐當居處其中以待盡。遣人之際﹐未免感傷﹐由是病勢日增﹐飲食極減。至八月﹐使者持恩命至﹐因初聞之﹐惶怖無地﹐又累若稍涉遲疑﹐則不惟人臣之心有所不安﹐而蹤迹髙峻﹐已不近於人情矣。是以卽日拜受畱使者﹐待僕病勢稍退與之俱行﹐遷延至今﹐服療百至﹐略無一效﹐乃請使者先行﹐惟閣下俯如矜憫﹐曲賜保全﹐始終成就之。【﹝靜修文集中。﹞】嗚呼﹗金蹂宋踰南﹐兩帝廢徳性之說﹐以辧博長雄爲詞章。發揚稱述﹐率皆誕漫叢雜﹐理偏而气﹐南北崇尙﹐幾無所分別。當是時伊洛之學傳南劍﹐至乾道﹑淳熙﹐士知尊其說闡明之。朱文公統宗據會﹐纖鉅畢備﹐正學始崇。又未幾﹐僞學造謗﹐咸諱其以售仕於時。金將亡﹐各各流離自保﹐烏睹所謂經說哉﹖有明其說者﹐獨江漢趙氏﹐私相筆錄﹐尊聞傳信﹐稍自異於流俗。皇元平江南﹐其書捆載以來。保定劉先生因﹐篤志獨行﹐取公文書﹐會粹而甄別之。其文精而深﹐其識專以正。蓋隆平之興﹐使夫道徳同而風俗厚﹐亦不在於目接耳受而有明也。【﹝會稽伯長表公文集。﹞】伏見保定處士劉因﹐隱居教授﹐不求聞達﹐屬裕宗在東宮﹐由布衣起爲贊善大夫授﹐以母老辭去。又以集賢大學士召而不復起﹐是其志趣髙尙﹐有非時輩所敢望。或者謂﹐因矜已傲物索隱之流。臣謂不然﹐夫風俗之薄也久矣﹗世之處士不自貴重﹐聞一人之譽﹐一章之薦﹐喜見顏色﹐惟恐或失﹐不復知有廉恥等事。何則﹖私欲動於中﹐利祿奪於外也。而斯人也﹐授以三品淸要之官﹐辭而不顧﹐非操守有素﹐能如是乎﹖當風俗澆薄之中﹐忽得斯文﹐庶幾息犇競厚風俗﹐而士類亦知懲勸矣﹗【﹝助教吳明進策。﹞】翰林承旨歐陽玄﹐贊先生像曰﹕微點之狂﹐而有沂上風雩之樂﹔資由之勇﹐而無北鄙鼓瑟之聲。於裕皇之仁﹐而見不可畱之四皓﹔以世祖之略﹐而遇不能致之兩生﹐嗚乎﹗麒麟﹑鳳凰﹐圜宇內之不常有也。然而﹐一鳴而六典作﹐一出而春秋成。則其志不欲遺世而獨逞也明矣。亦將從孔子周公之後﹐爲往聖繼絕學﹐爲來世開太平者耶﹗【﹝順天府誌引析津志﹞】

●學校

世祖在王邸時有旨﹐以燕京儒戶免差﹐有碑刻。是時止以大興府學﹐府官春秋二丁致祭﹐有提舉教授專任教養。迨今有提舉一人﹐教授二人﹐學正學錄俱備﹐支郡文宮諸職與京外並同。學在南城章宗養魚池南。學中古刻並石經﹑金朝策士碑等﹐猶有典刑古制焉。此則大都路學。乃作燕京學校志。

太宗五年癸巳﹐初立四教讀﹐以蒙古子弟令學漢人文字﹐仍以燕京夫子廟爲國學。南城文廟有己酉年道士石刻詔云﹕皇帝聖旨﹕道與朵羅角﹑咸得不﹑綿思哥﹑胡土花小通事﹑合住﹑迷速門﹐並十役下管匠人﹑官人﹐這必闍赤一十个孩兒﹐教漢兒田地裏學言語文書去也。不選。但是﹐可以學底公事呵也。教學者﹐宣諭文字﹐但是你每官人底孩兒每﹐去底十八个蒙古孩兒門根底﹐你每孩兒每內﹐更揀選二十二个作牌子﹐一同參學文書弓箭者。若這二十个孩兒內﹐卻與歹底孩兒﹐好底孩兒隱藏下底﹐並斷案打奚罪戾。這孩兒每學得漢兒每言語文書會也﹐你每那孩兒亦學底蒙古言語弓箭也會也。粘哥千僧奴底孩兒亦一同學者﹐若學底會呵﹐不是一件立身大公事那甚麼﹗教陳時可提領選揀好秀才二名管勾﹐並見看守夫子廟道人馮志亨﹐及約量揀選好秀才二﹐通儒道人二名﹐分作四牌子教者。𨿽已先禁治弓箭﹐軍器去來﹐據這上項孩兒每底弓箭不在此限。你每各自鬭教者﹐看誰管者教底先會了也。據住定房舍者﹐那孩兒每教底文書﹐不揀歷日辰﹐起蓋夫子廟廊房﹐並去底孩兒每住的房舍者。那孩兒每教的文書﹐不揀是何文書﹐教都學者。教學施行的文書﹐疾識字的文書者﹐教的時分﹐孩兒每根底休教闌當者。若識字呵﹐背識背寫者。教參學底時分呵﹐自是不蒙古言語去底孩兒每﹐只教漢兒語言說話者﹐會漢兒言語呵。若不漢時言語裏說話﹐卻蒙古言語裏說話﹐一番一簡子打者﹐第二番打兩簡子者﹐第三番打第三簡子者﹐第四番打四簡子者﹐這言語我親省會與來也者。必闍赤每﹐比至會漢兒言語呵﹐說話仰胡土花小通事與兩个熟會言語的通呈轉言語者﹐這必闍赤內有不服教訓難道底人呵﹐具寫姓名﹐我根底奏將來者﹐我這里更不省會那甚麼。仍道與朵羅角﹐仰於新拜降戶內﹐每人撥與使喚的小孩兒一个者﹐各人並教讀人等﹐每人日支米麵各一斤﹐肉一斤﹐本處官人每底孩兒不在此限。外據家糧每人日支米一升﹐這必闍赤孩兒每﹐晚後與解渴酒四瓶。如有愛願就學書人等﹐仰本路課程所官驗人數﹐每人日支米一升﹐不得因而夾帶不是讀書儒人冒請官糧﹐不得違錯。準此﹗蛇兒年六月初九日。

同時有詔二道﹐今載其一。其第二道節該皇帝聖旨﹐燕京去的必闍赤孩兒省諭底聖旨﹐教漢兒文書並言語去也。然𨿽漢兒字難學有﹐那般有𨿽深細的文字不教呵﹐但是容易施行的文字學的會呵﹐不好那甚麼。【以下不專言學校。】

甲午年二月二十四日詔書﹐四教讀者劉某﹑趙某﹐通事二人﹐羅某﹑劉某﹐總教官三員﹐宣授蒙古必闍赤四牌子總馮志亨﹐宣授金牌﹐提舉國子學士﹐中書楊惟中﹐禦前宣國子學事﹑仙孔八合識李志常。按是時國家艸創﹐權就燕京文廟﹐以道士兼教漢兒文字。惟中諱彥誠﹐洪州人﹐時爲中書令領省事﹐憲宗己未卒。時可﹐燕京人耶律中書所薦。志常﹐亦儒者避難爲道家者流﹐濮州人。必闍赤謂學文書者。八哈赤﹐師父之稱。又按﹐建國之始﹐今南城文廟收一修建舊疏﹐云﹕壬午年行省許以樞密院舊基攺建文廟。是歲中都破之第八年也。自是﹐廟有地四頃八十畝﹐皆爲道士馮志亨所據。

又七年己丑﹐太宗皇帝卽位。五年癸巳立四教讀﹐六年甲午金亡。又十五年己酉﹐定宗皇帝之四年也﹐是年十月十五日道士立石。憲宗皇帝元年辛亥﹐道士馮志亨退廟及地﹐與在京儒士主領。明年壬子﹐世祖皇帝潛邸﹐三月令魏祥卿傳旨﹐六月令楊中書傳旨﹐二次令阿魯瓦赤眾斷事官增修文廟。癸丑年六月二日﹐宣授燕京路都總管賽典赤出色銀鈔﹐奉令旨增修一新。此皆文廟石刻所記也。

又載甲寅年令旨一道﹐其文曰﹕長生天气力裏﹐蒙古皇帝福蔭裏﹐忽必烈大王令旨裏﹐道與賽典赤。據恁說將來底宣聖廟並贍學地土﹐已前牙魯瓦赤﹑塔剌渾斷事官每斷定與秀才每來。其先生馮志亨實時當面說與情願分付文字。如今馮志亨卻行爭占奪事﹐爲此今與這文字去也。如委是實已前眾斷定來呵﹐又兼本人旣有情願分付文字﹐如何再爭奪得﹖如今依先斷定底廟捨土地分付與秀才每者﹐馮志亨先生每今後再不得爭奪。準此。甲寅年五月二十八日六盤山口子裏寫來。

又本年七月一日道﹕長生天气力裏﹐蒙哥皇帝福蔭裏﹐忽必大王令旨裏﹐使臣習敕必闍赤到來﹐於七月三十日就宣聖廟﹐會聚燕京儒人趙楠﹑馬大昭等。對眾口傳﹐面奉到忽必烈大王令旨﹐道與燕京秀才每者。你每奏說底已前田地得了也﹐謝的箋文我都理會得也﹐文字說我教好人收著也。你說的道人執結文書﹐要那的則甚麼﹖我先與來的文書﹐你每上了名也﹐不是依著已前皇帝大王體例﹐教以後萬萬年不朽﹐好名聽都知也者。已後我與你每做主底令旨﹐不與去那做甚麼﹖更道與使臣習南必闍赤﹕你上來下去﹐秀才每有的公事言語﹐你休怕﹐我根底奏將來者。

臣夢祥曰﹕自我太祖皇帝開國﹐至太宗皇帝五年癸巳﹐初立四教讀﹐以蒙古子弟參學漢兒文字﹐以燕京爲國學。累朝詔旨﹐取回道士馮志亨占奪亡金學地。及定宗皇帝卽位﹐又十五年辛亥﹐馮志亨始退學地。明年壬子﹐世祖皇帝傳旨﹐斷回廟宇地土與燕京儒人﹐皆記諸石。於此見聖朝崇尙儒教﹐育材備用之至﹐以及列聖廣大之恩﹐繼述愈厚﹐迨今一百五十年矣。而儒士以九等進士﹐入國朝仕。當承平之時﹐則黼黻皇猷﹐翼衛元气﹐紀綱憲度﹐裨贊治政﹔比干戈之際﹐能效死節而進忠者﹐若由成均者幾人﹐登科第者又幾人﹐以儒而吏者又幾人﹐班班可見。而我朝褒忠顯節亦已至矣。所謂上以承先王效忠之志﹐下以成眞儒濟聖之功﹐庶不負開國用儒之初意。君盡君道﹐臣盡臣道﹐於是乎在﹐而區區所以著誌書之意﹐蓋欲炳煥皇元﹐昭彰聖徳﹐以爲學者勸﹐亦曰茂哉﹗

提學詔

○提學詔

上天眷命皇帝聖旨﹕諸路學校久廢﹐無以作成人材。今擬選博學洽聞之士﹐以教導之。據敬鉉可充燕京路副提舉學校官﹐凡諸生進修者﹐選髙業儒生教授﹐嚴加訓誨﹐務要成材﹐以備他日選擢之用。仍仰本路官司﹐常加主領惇勸﹐宜令惟此。中統二年八月二十四日。【﹝碑在講堂西﹐燕京提舉是始於此。﹞】

至元十三年三月日﹐造大都提舉學校官印。【﹝引自徐氏鑄學齋抄本析津志。﹞】

●風俗

酒槽坊﹐門首多畫四公子﹕春申君﹑孟嘗君﹑平原君﹑信陵君。以紅漆闌干護之﹐上仍蓋巧細升斗﹐若宮室之狀。兩旁大壁﹐並畫車馬﹑騶從﹑傘仗俱全。又間畫漢鐘離﹑唐呂洞賓爲門額。正門前起立金字牌﹐如山子樣﹐三層﹐云黃公壚。夏月多載大塊冰﹐入於大長石梘中﹐用此消冰之水醞酒﹐槽中水泥尺深。

幽燕沙漠之地﹐風起﹐則沙塵漲天。顯宦有鬼眼睛者﹐以魫爲之﹐嵌於眼上。仍以靑皂帛系於頭。上多有黑沙者﹐日稍出﹐則髙處卽漧燥。蓋其沙土橫紋故也。

市民多造茶褐木綿鞋貨與人。西山人多做麻鞋出城貨賣﹐婦人束足者亦穿之﹐仍系行纏﹐欲便於登山故也。【﹝以上並見日下舊聞考卷一百四十六風俗引析津志。﹞】

立春﹐太史院奏某日得春﹐移文赤縣﹐以是年立春日支幹。宛平縣或大興縣﹐依上年故事塑春牛﹑勾芒神。比及未立春三日前﹐太史院﹑司農司使請都堂宰輔合府正官﹑司屬官﹐迎太歲神牛於齊政樓之南﹐香花燈燭祀如常。立春之日﹐質明﹐司農守土正官率赤縣屬官﹐具公服拜長官﹐以彩杖擊牛三匝而退。土官大使﹐送勾芒神入祀。中書﹑戶部進春牛。上位﹑儲皇﹑三宮﹑宰輔﹑諸王﹑省院﹑臺﹑部院寺監府。牛制。牛則納音本色蘭坐共一亭﹐案上並飾以金彩衣帶座﹐咸以金裝之﹐仍銷金黃袱蓋於上﹐彩杖渾金﹐垂彩結二尺﹐部官通訖﹐宰輔二人與入宮次第以進﹐然後奉有職位者。

淸明寒食﹐宮庭於是節最爲富麗。起立彩索秋千架﹐自有戲蹴秋千之服。金繡衣襦﹐香囊結帶﹐雙雙對蹴。綺筵雜進﹐珍饌甲於常筵。中貴之家﹐其樂不減於宮闥。達官貴人﹐豪華第宅﹐悉以此爲除祓散懷之樂事。然有無各稱其家道也。

午節﹐宣徽院進寶扇﹑彩索﹑珠花﹑金羅﹑酒醴﹑涼糕﹑香粽。中正院三後所屬衙門﹐各有故典儀物﹐以次進獻。禮部亦然。蓋以此爲大節故耳。

擊球者﹐今之故典。而我朝演武亦自不廢。常於五月五日﹑九月九日﹐太子﹑諸王於西華門內寬廣地位﹐上召集各衙萬戶﹑千戶﹐但怯薛能擊球者﹐咸用上等駿馬﹐系以雉尾﹑纓絡﹐縈綴鏡鈴﹑狼尾﹑安答海﹐裝飾如畫。玄其障泥﹐以兩肚帶拴束其鞍。先以一馬前馳﹐擲大皮縫軟球子於地﹐羣馬爭驟﹐各以長藤柄球杖爭接之。而球子忽綽在球棒上﹐隨馬走如電﹐而球子終不墜地。力捷而熟嫻者﹐以球子挑剔跳擲於虛空中﹐而終不離於球杖。馬走如飛﹐然後打入球門中者爲勝。當其擊球之時﹐盤屈旋轉﹐倐如流電之過目﹐勸者動心駭志﹐英銳之气奮然。𨿽耀武者﹐捷疾無過於是﹐蓋有賞罰不侔耳。如鎭南王之在揚州也﹐於是日王宮前列方蓋﹐太子﹑妃子左右分坐﹐與諸王同列。執藝者上馬如前儀﹐勝者受上賞﹔罰不勝者﹐若紗羅畫扇之屬。此王者之擊球也。其國制如此。

斮柳者於端午日﹐質明鎭南王於府前張方蓋﹐與王妃偕坐焉。是時覃王妃同在﹐諸王妃咸坐﹐仍各以大紅銷金傘爲蓋﹐列坐於左﹔諸王列坐於右。諸王行觴爲節令壽。前列三軍﹐旗幟森然。武職者咸令斮柳﹐以柳條去靑一尺﹐插入土中五寸。仍各以手帊系於柳上﹐自記其儀。有引馬者先走﹐萬戶引弓隨之﹐乃開弓斮柳。斷其白者﹐則擊鑼鼓爲勝﹐其賞如前。不勝者亦如前罰之。儀馬疋咸與前飾同﹐此武將耀武之藝也。【﹝引自徐氏鑄學齋抄本析津志﹞】

六月進肴蔬果。京都六月內﹐月日不等﹐進桃﹑李﹑瓜﹑蓮﹐俱用紅油漆木架。蔬菜﹑茄﹑匏瓠﹑靑瓜﹑西瓜﹑甜瓜﹑葡萄﹑核桃等﹐凡果菜新熟者﹐次第而進。車駕自四月內幸上都﹐太史奏某日立秋﹐乃摘紅葉。涓日張燕﹐侍臣進紅葉。秋日﹐三宮太子諸王共慶此會﹐上亦簪秋葉於帽﹐張樂大燕﹐名壓節序。若紫菊開及金蓮開﹐皆設燕。蓋宮中內外宮府飲宴﹐必有名目﹐不妄爲張燕也。

八月一日﹐與祭太廟官﹐入中書受誓戒﹐詣各原廟行祭禮。

八月﹐灤京太史涓日吉﹐於中秋前後灑馬你子。此節宮庭勝賞﹐有國制。是時紫菊金蓮盛開﹐則內家行在﹐俱有思歸之意。

巡山﹐京都住夏﹐宰相省院臺官聞上位於某日灑馬你子﹐大都住夏﹐宰輔於是日出西山﹐謂之巡山。比回﹐於鎭國寺等處茶飯。

巡倉﹐省院臺官﹐比及車駕至第幾納缽﹐京城省院臺官出通州﹐謂之巡倉。蓋有京畿漕運司故耳。回於某處茶飯。

九月車駕還都﹐初無定制。或在重九節前﹐或在節後﹐或在八月。宮中菊節﹐自有常制。京都街坊市井買賣頓增。駕至大內下馬﹐大茶飯者浹旬。儲皇還宮之後或九日內不等﹐涓日令旨中書或左右丞參議參政之屬﹐於國學開學﹐以羊若干﹐酒若干樽﹐烹宰以燕祭酒﹑司業﹑監丞﹑博士﹑助教﹑典籍等官﹐若或增添﹐亦在主意。【﹝徐氏鑄學齋抄本引析津志。﹞】

十月﹐皇城東華門外﹐朝廷命武官開射圃﹐常年國典。【﹝日下舊聞考卷一百四十八風俗引析津志。﹞】車駕於某日起﹐省院臺官大聚會於健徳門城上。分東西兩班﹐至麗正門聚會﹐設大茶飯。謂之巡城會。自此後﹐則刻日計程迎駕。【﹝日下舊聞考卷五十四城市引析津志。﹞】

罟罟﹐以大紅羅幔之。胎以竹﹐涼胎者輕。上等大﹑次中﹑次小。用大珠穿結龍鳳樓臺之屬﹐飾於其前後。復以珠綴長條﹐禒飾方弦﹐掩絡其縫。又以小小花朵插帶﹐又以金累事件裝嵌﹐極貴。寶石塔形﹐在其上。頂有金十字﹐用安翎筒以帶雞冠尾。出五臺山﹐今眞定人家養此雞﹐以取其尾﹐甚貴。罟罟後﹐上插朵朵翎兒﹐染以五色﹐如飛扇樣。先帶上紫羅﹐脫木華以大珠穿成九珠方勝﹐或疊勝葵花之類﹐妝飾於上。與耳相聯處安一小紐﹐以大珠環蓋之﹐以掩其耳在內。自耳至頤下﹐光彩眩人。環多是大塔形葫蘆環。或是天生葫蘆﹐或四珠﹐或天生茄兒﹐或一珠。又有速霞眞﹐以等西蕃納失今爲之。夏則單紅梅花羅﹐冬以銀鼠表納失﹐今取其暖而貴重。然後以大長帛禦羅手帊重系於額﹐像之以紅羅束髮﹐峩峩然者名罟罟。以金色羅攏髻﹐上綴大珠者﹐名脫木華。以紅羅抹額中現花紋者﹐名速霞眞也。袍多是用大紅織金纏身雲龍﹐袍間有珠翠雲龍者﹐有渾然納失失者﹐有金翠描繡者﹐有想其於春夏秋冬繡輕重單夾不等﹐其制極寬闊﹐袖口窄以紫織金爪﹐袖口才五寸許﹐窄卽大﹐其袖兩腋折下﹐有紫羅帶拴合於背﹐腰上有紫摐系﹐但行時有女提袍﹐此袍謂之禮服。【﹝南燻殿圖像考引自永樂大典服字韻引析津志﹞】

官大街上作朝南半披屋﹐或斜或正。於下賣四時生菓﹑蔬菜﹐剃頭﹑卜算﹑碓房磨﹐俱在此下。剃頭者以彩色畫牙齒爲記。碓則望東南偏爲之。咸稱鄕老云﹐搗碓東南有故事。磨則以土爲貯面之渠。如菓﹑菜以荊筐爲之﹐以代竹。酒以木作長桶盛之擔送﹐名酒稍。

又有紅漆四方盒。有替者盛諸般菓子﹐仍以方盤鋪設案上。若官員﹑士庶﹑婦人﹑女子﹐作往復人情﹐隨意買送。以此方盤不分遠近送去。此盒可以蔽風沙﹐並可收拾﹐並遠年之器。又其下者﹐以荊盤盛於地下﹐或矮桌零賣﹐如燒餅之類。復有以土作墻案﹐貨餅食者。

街市蒸作面糕。諸蒸餅者﹐五更早起﹐以銅鑼敲擊﹐時而爲之。及有以黃米作棗糕者﹐多至二﹑三升米作一團﹐徐而切破﹐秤斤兩而賣之。若蒸造者﹐以長木竿用大木杈撐住﹐於當街懸掛﹐花饅頭爲子。小經紀者﹐以蒲盒就其家市之﹐上頂於頭上﹐敲木魚而貨之。

都中顯宦稅碩之家﹐解庫門首﹐多以生鐵鑄獅子。左右門外連座﹐或以白石鑿成﹐亦如上放頓。若公府月臺上﹐兩南角亦如上制。

市人多服羊皮禦冬寒﹐只一重不復添加。比至來年三﹑四月間﹐多平價賣訖﹐甫及冬冷時卻又新買﹐不復問其美惡﹐多服之。皮袴亦如之﹐多是帶毛者﹐然皆窄狹﹐僅束其腿脛耳。

都中經紀生活匠人等﹐每至晌午以蒸餅﹑燒餅﹑庶餅﹑軟■﹝米凡﹞子餅之類爲點心。早晚多便水飯。人家多用木匙﹐少使筯﹐仍以大烏盆木杓就地分坐而共食之。菜則生蔥﹑韭蒜﹑醬﹑幹塩之屬。

湛露坊自南而轉北﹐多是雕刻﹑押字與造像牙匙筯者﹐及成造宮馬大紅秋轡﹑懸帶﹑金銀牌面﹑紅絳與貴赤四緒絳﹑士夫靑匾絳並諸般綫香。有作萬歲藤及諸花樣者﹐此處最多。

海子﹐東西南北與樞密院橋一帶人家婦女﹐率來浣濯衣服﹑布帛之屬﹐就石搥洗。

都中橋梁﹑寺觀﹐多用西山白石琢鑿闌干﹑狁猊等獸。靑石爲磚﹐甃砌大方﹐樣如江南。鏡面磚﹐光可鑑人。凡橋梁﹑閘門﹑壩堰﹐俱以生鐵鑄作錠子﹐陷定石縫。

木市街停塌大杈﹐叉木柱﹑大小檀椽桷並舊破麻鞋。凡磚瓦﹑石灰﹑靑泥﹑麻刀。【眞靑泥﹐不用黑煤調石灰﹑自是眞靑泥。出於西山。】其破麻鞋﹐役人於水中淨洗曬漧﹐用刀斫爛﹐撏開葺葺﹐如麻薴。若驗船做竈泥炕﹐並用之。

市中醫小兒者﹐門首以木刻板作小兒﹐兒在錦棚中若方相模樣爲標榜。又有穩婆收生之家﹐門首以大紅紙糊蔑筐大鞋一雙爲記﹐專治婦人胎前產後以應病證﹐並有通血之藥。而生產之家﹐門懸艸圈﹐上系以紅帛﹐則諸人不相往來。

在京衙門﹐騶卒各有等第。省官織繡團花﹐校尉﹑樞密院同禦史臺﹐以靑字木牌。省部銀字木牌。大都府皂團領布衫﹐錫朱字牌。首領者辮髮方檐帽。

都中官員士庶之家﹐聘女將嫁之明日﹐家人送女兒入堂中澡浴。男家一應都散湯錢﹐凡應役者賞有差。男家復把避風盞之類﹐比及出門﹐輕者十封﹐及有剃面錢之類。遲明則出嫁。

西宮後北街﹐系內家公廨﹐率是中貴人居止。每家有閽人﹐非老卽小﹐自朝至暮司職﹐就收過馬之遺。皇后酒坊前﹐都是槽坊。各處名望館﹐凡櫛不間﹐於內多有產次。此地別無他經紀。

城中內外經紀之人﹐每至九月間買牛裝車﹐往西山窯頭載取煤炭﹐往來於此。新安及城下貨賣﹐咸以驢馬負荊筐入市﹐蓋趁其時。冬月﹐則冰堅水涸﹐車牛直抵窯前﹔及春則冰解﹐渾河水泛則難行矣。往年官設抽稅﹐日發煤數百﹐往來如織。二﹑三月後﹐以牛載艸貨賣。北山又有煤﹐不佳。都中人不取﹐故價廉。

醫獸之家﹐門首地位上以大木刻作壺瓶狀﹐長可一丈﹐以代赭石紅之。通作十二柱﹐上搭蘆以禦羣馬。灌藥之所﹐門之前畫大馬爲記。

城市人家不祠祖禰﹐但有喪孝﹐請僧誦經﹐喧鼓鈸徹宵。買到棺木﹐不令入喪家﹐止於門檐下。候一﹑二日卽舁屍出﹐就檐下入棺。擡上喪車﹐卽孝子扶轅﹐親戚友人挽送而出﹐至門外某寺中。孝子家眷止就寺中少坐﹐一從喪夫燒毀﹐寺中親戚飲酒食肉﹐盡禮而去。燒畢﹐或收骨而葬於累累之側者不一。孝子歸家一哭而止﹐家中亦不立神主。若望東燒﹐則以漿水﹑酒飯望東灑之﹔望西燒﹐亦如上法。初一﹐月半﹐灑酒飯於黃昏之後。色目大食等﹐則各從本俗。近年﹐亦有色目人不丁憂之例。

市人俗禁﹐人家有喪亡﹐一應賣烏盆﹑叫賣諸物﹐敲打有聲﹐卽來相搏罵﹐爲之驚屍。又喫飯時﹐人於隔壁拍打鋪陳﹐卽宣叫﹐弗令人爲之﹐名曰咽食。

顯宦之宅外門內﹐多作皮帽屋﹐以其似皮帽之制也。【﹝以上引自徐氏鑄學齋抄本析津志。﹞】

●歲紀

元宵宣徽院﹑資正院﹑中政院﹑詹事院﹑三後衙門﹐每歲常辦進士燈燭﹑糕面﹑甜食之類﹐自有故典。皇城遊﹐二月十五日。累朝故典﹐事見歲時風紀內。

四月八日浴佛。宮庭自有佛殿﹐是曰剌麻。送香水黑糕齋食奉上﹐有佛處咸誦經贊慶。國有淸規﹐一遵西番教則﹐京城寺宇進有等差。

十月開垛場。十月太史院涓日﹐都府差官於東華門外作葦茅﹐南向北三所﹐北向南如之﹐約三百步。西一所卽儲皇﹑諸王等﹐二所省院宰輔﹐第三所武職樞所。安措定﹐候旨。至正十六年特旨﹐翰林學士承旨月魯帖木兒﹐提調丞相定住﹐除監修國史。後一日﹐聖上在西宮﹐丞相略聚﹐請太子開垛場禦弓。得旨﹐百辟導從﹐至垛場﹐端箭調弓﹐自有主者揖讓升降﹐動有國典﹐俱用小金僕姑。【名小追風箭。】其制﹕宰執奉弓執箭﹐跪以進﹐太子受弓後﹐發矢至髙遠﹐名射天狼。【﹝俗呼射天狗﹐束芻爲艸人以代天狼﹐非侯。﹞】三矢而止。宰執揖讓﹐進拜太子後﹐開弓發數矢。諸王如上發矢﹐不以虎侯﹐豹虎熊侯﹐以艸爲人作侯﹐遵國典也。以次射畢﹐於別殿張盛燕﹐極豊厚。散飯﹐上位賜月魯帖木兒銀一定﹐羊軆。蓋以勞其提調執事之役也。此謂之胸子茶飯。【﹝胸用牛者﹐俗又名射艸人。﹞】

十一月﹐【﹝達元﹑省方﹑郊祀﹑田獵﹑禮樂﹑立後﹑王禮﹑往聘﹑下嫁﹑徵伐﹑命相﹑冊謚。﹞】回回歷【﹝用紫色印之。﹞】太史院以冬至日進歷。上位﹑儲皇﹑三宮﹑省院﹑臺﹑百司﹑六部﹑府寺監並進。歷有四等﹐國子歷﹑畏吾兒字歷﹑回回歷並上進。上位自有光白厚紙﹐用采色畫成諸相屬。拜郊祀﹐除宰輔軍政之歷﹐非授時之歷也。內庭之歷﹐非士庶可詳﹐姑識其聞見耳。

十二月﹐宮苑以八日佛成道日﹐煮臘八粥﹐帝師亦進。士庶有力之家﹐丰殺不同﹐饋送相尙﹐亦故典也。自此後﹐省臺院各府寺路監大小衙門﹐並儀鳳司屬﹐整點隊伍﹐社直準備朝賀大禮。富春樂﹕【﹝歲時風紀松云撰。﹞】正月皇宮元夕節﹐瑤鐙炯炯珠垂結。七寶漏鐙旋曲折﹐龍香爇律吹大蔟﹐龍顏悅。綜理王綱多傅說﹐鹽梅鼎鼐勞調燮﹐鐙月交輝云翳絕。尊休徹天街﹐是處笙歌咽。

正月一日﹐百官待漏於崇天門下。【﹝詳見朝儀元會聖節同。﹞】二日後﹐內外百辟朝賀飲宴。後隨時說選。丁酉年正月一日﹐內八府宰相領禮部中書省相國﹐以外國大象進士﹐並說納粟補官選。自此後常於斡耳朵聚﹐涓日入中書署事﹐設大燕﹐成典也﹐六部如之。京官𨿽已聚會公府﹐仍以歲時慶賀之禮﹐相尙往還迎送﹐以酒醴爲先﹐若殽饌﹐俱以排辦於案卓矣。如是者數日。車馬紛紜於街衢﹑茶坊﹑酒肆﹐雜沓交易至十三日﹐人家以黃米爲餈糕﹐饋遺親戚﹐歲如常。市利經紀之人﹐每於諸市角頭﹐以蘆葦編夾成屋﹐鋪掛山水﹑翎毛等畫﹐發賣糖糕﹑黃米棗糕之類及辣湯﹑小米團。又於艸屋外懸掛琉璃蒲萄鐙﹑奇巧紙鐙﹑諧謔鐙與煙火爆杖之屬。自朝起鼓方靜﹐如是者至十五﹑十六日方止。宮中有世皇所穿珍珠垂結燈﹐殿上有七寶漏燈。三宮燈夕﹐自有常制﹐非中外可詳。世皇建都之時﹐問於劉太保秉忠定大內方向。秉忠以今麗正門外第三橋南一樹爲向以對﹐上制可﹐遂封爲獨樹將軍﹐賜以金牌。每元會聖節及元宵三夕﹐於樹身懸掛諸色花燈於上﹐髙低照耀﹐遠望若火龍下降。樹旁諸市人數﹐發賣諸般米甜食﹑餅庶﹑棗面糕之屬﹐酒肉茶湯無不精備﹐遊人至此忘返。此景莫盛於武宗﹑仁宗之朝。近年枯瘁﹐都人復栽一小者培植其旁﹐隨年而長。十六日名燒燈節﹐市人以柳條掛焦追於上叫賣之。至十九日﹐都城人謂之燕九節﹐傾城士女曳竹杖﹐俱往南城長春宮﹑白雲觀﹐宮觀蕆揚法事燒香﹐縱情宴翫以爲盛節﹐猶有昔日風紀。曳竹之說見於紀遺。

太廟薦新。春行享禮﹐曰祀。四孟以大祭﹐雅樂先進﹐國朝樂後進﹐如在朝禮。每月一薦新﹔以家國禮。喝盞樂﹐作粉羹饅頭﹑割肉散飯﹐薦時菓﹑蔬韭﹑天鵝﹑鶿老鳥。初獻﹐勛舊大臣怯薛完眞。亞獻﹐集賢大學士或祭酒。終獻﹐太常院使。並用法服﹐宮闈令啟後神龕。大案上菓﹕菱米﹑核桃肉﹑雞頭肉﹑榛子仁﹑栗仁﹔菜﹕筍﹑蔓靑﹑芹葅﹑韭黃﹑蘆菔﹔神廚禦飯不等。見下月﹐酥酪﹑鮪魚。犧牲局養餵牛馬以供祭祀﹐苑中取鹿。又西山獵戶供祭祀野獸﹐後位下﹐牲羊和易於市。藉田署﹐取米以供粢盛﹐【﹝貴山﹑晉山﹐﹞】取水光祿寺。柱把酒﹑【﹝四孟用﹐﹞】霄州蒲萄酒﹑馬你子。

二月天都初八日﹐京西鎭國迎牌出﹐鼓樂鏗鍧儕觱篥。金身佛﹐善男信女期元吉。白傘帝師尊帝釋﹐皇城望日遊宮室。聖主后妃宸覽畢。勞宣力﹐金銀緞匹君恩錫。

至元丁卯四年﹐世祖皇帝用帝師班言﹐置白傘蓋於禦座之上﹐以鎭邦國。仍置金輪於崇天門之右﹐鐵柱髙數丈﹐以鐵緪四系之﹐以表金轉輪王統制四天下﹐皆從帝師之請也。西鎭國寺﹐乃察必皇后創﹐蓋功徳之寺﹐藏下有石室﹐以藏其蓋寺之餘﹐【﹝詳見前注是實。﹞】累朝不開﹐遵祖訓也。

二月二日﹐謂之龍擡頭。五更時﹐各家以石灰於井畔周遭糝引白道﹐直入家中房內﹐男子婦人不用掃地﹐恐驚了龍眼睛。自此後﹐市人以竹拴琉璃小泡﹐養數小魚在內﹐沿街擎賣。

八日﹐平則門外三里許﹐卽西鎭國寺﹐寺之兩廊買賣富甚太平﹐皆南北川廣精麄之貨﹐最爲饒盛。於內商賈開張如錦﹐咸於是日。南北二城﹐行院﹑社直﹑雜戲畢集﹐恭迎帝坐金牌與寺之大佛遊於城外﹐極甚華麗。多是江南富商﹐海內珍奇無不湊集﹐此亦年例故事。開酒食肆與江南無異﹐是亦遊皇城之亞者也。過此﹐則有詔遊皇城﹐世祖之故典也。其例於慶壽寺都會﹐先是得旨﹐後中書札下禮部﹐行移各屬所司﹐默整教坊諸等樂人﹑社直﹐鼓板﹑大樂﹑北樂﹑淸樂﹐儀鳳司常川提點﹐各宰輔自辦嬸子車﹐凡寶玩珍奇﹐希罕蕃國之物﹐與夫百禽異獸諸雜辦﹐獻賞貢奇互相誇耀﹐於以見京師極天下之壯麗﹐於以見聖上兆開太平與民同樂之意﹔下戶部關撥錢糧﹐應付諸該衙門分辦社直等用﹐各投下分辦簇馬只孫筵會﹐俱是小小舍人盛飾以顯豪奢。凡兩京權勢之家﹐所蓄寶玩盡以角富。蓋一以奉詔﹐二以國殷﹐故內帑所費﹐動以二三萬計。

五日二日或三日七日點舉﹐每聚會則散茶飯﹑饅頭﹑麵食﹐俱各豊腴。省院臺大小衙門﹐諸司局﹑寺﹑坊﹑院﹑社直人等﹐並用供給﹐乃能舉此勝事。比及齊辦﹐中書省官奏﹐於十五日蚤﹐自慶壽寺啟行入隆福宮繞旋﹐皇后三宮諸王妃戚畹夫人俱集內廷﹐垂掛珠簾。外則中貴侍衛﹐縱瑤池蓬島莫或過之。迆邐轉至興聖宮﹐凡社直一應行院﹐無不各呈戲劇﹐賞賜等差。由西轉東﹐經眺橋太液池。聖上於儀天左右列立帳房﹐以金繡紋錦疙﹐捉蠻纈結﹐束珠翠軟﹐殿望之若錦云繡谷﹐而禦榻置焉。上位臨軒﹐內侍中貴鑾儀森列﹐相國大臣諸王駙馬﹐以家國禮﹐列坐下方迎引﹐幢幡往來無定﹐儀鳳教坊諸樂工戲伎﹐竭其巧藝呈獻﹐奉悅天顏。次第而舉﹐隊子唱拜﹐不一而足。從歷大明殿下﹐仍回延春閣前蕭墻內交集。自東華門內﹐經十一室皇后斡耳朵前﹐轉首淸寧殿後﹐出厚載門外。宮墻內妃嬪女女嬙罟罟皮帽者﹐又豈三千之數也哉﹖可謂偉觀宮庭﹐具瞻京國﹐混一華夷﹐至此爲盛﹗其遊止斯或就東華門而散會﹐寔蓋累朝故事不缺。近年惟太師右丞相脫脫奉旨﹐前後相遊城二次。上位儲皇﹐三宮后妃俱有賞賚﹐慰其勞於後事也。惟上獨厚﹐緞金銀楮帛各一扛車﹐可謂寵渥天至矣﹗自此以後未見重舉﹐姑筆此﹐餘可類推。

是月也﹐北城官員﹑士庶婦人女子﹐多遊南城﹐愛其風日淸美而往之﹐名曰踏靑鬭艸。若海子上﹐車馬雜沓﹐繡轂金鞍﹐珠玉璀璨﹐人樂升平之治﹐官無風埃之虞﹐政簡吏淸﹐家給人足﹐亦莫盛於武宗﹑成宗﹑仁宗之世。自此後遊翫無虛日。上自內苑﹐中至宰執﹐下至士庶﹐俱立秋千架﹐日以嬉遊爲樂﹐紅女之事殆庶幾焉。然醉臥隔廉﹐香風並架﹐花靴與繡鞋同蹴﹐錦帶與珠襦共飄﹔縱河朔之娉婷﹐散閨闈之旖妮﹐此遊賞之勝事也。

盧師山﹐【二月二日﹐南北二城遊賞如燕九節。】太廟薦新﹕果含桃﹑菜﹑筍﹐並準孟春。祭物﹕哈八兒魚﹑鮪魚﹐二者並黑龍江進﹐其地用樺皮船。神廚禦飯﹑禿禿麻﹑羊頭﹑羊肺﹑粉羹﹑饅頭﹑酪解粥。【﹝余並同前。﹞】

三月京師寒食早﹐苑墻柳色搖宮艸﹐太室薦新皇祖考。培街道﹐元勛銜命歌天保。紫燕遊絲穿翠葆﹐桃花和飰淸明到﹐追遠松楸和淚掃。鶯花曉﹐人心莫逐東風老。是月三日祭三皇﹐上命函香﹐遣大臣代之祀。近於庚申年始用雅樂﹐仿釋奠。是月三日﹐都城風俗﹐謂此日可脫窮貧者﹐競以菽黍稭紐作圓圈﹐自以此圈套其首自足﹐擲之水中﹐云脫窮以訖。二十八日﹐乃嶽帝王生辰﹐自二月起﹐傾城士庶官員﹑諸色婦人﹐酬還步拜與燒香者不絕﹐尢莫盛於是三日。道塗買賣﹐諸般花菓﹑餅食﹑酒飯﹑香紙塡塞街道﹐亦盛會也。【﹝詳見祠祀門。﹞】太廟薦新﹕菜﹑韭﹑葑﹑卵﹑鴨。

四月吾皇天壽旦﹐丹墀華蓋朝儀粲﹐警蹕三聲嚴外辯。聽呼贊﹐千官虎拜咸歡忭。禮畢相君擎玉■﹝角戔﹞﹐云和致語昌宮燕﹐十六天魔呈舞旋。大明殿﹐齊稱萬壽祈請晏。是月八日﹐帝師剌麻堂下曁白塔﹑靑塔﹑黑塔﹐兩城僧寺俱爲浴佛會﹐宮中佛殿亦嚴祀云。初一日﹐各衙門大小官員於中書省誓蒞。二日﹐降禦香入太廟。三日﹐省官與祭官入廟行祭祀禮﹑太常禮儀院司之。初四日﹐蒸餅行賽北嶽菩薩勝會﹐用花玆大羊﹐無主廟﹐有案﹐輪流馬會首。十七日天壽聖節﹐【﹝見歲紀朝儀。﹞】太史院涓吉日﹐大駕幸灤京﹐遵成憲也。【﹝吉日預前期定。﹞】火室房子﹐卽累朝老皇后傳下宮分者﹐先起本位﹐下官從行。國言火室者﹐謂如世祖皇帝以次俱承襲皇后職位﹐奉宮祭管一斡耳朵怯薛女孩兒﹐關請歲給不闕。此十一宮在東華門內向北﹐延春閣東偏是也。自駕起後﹐都中止不過商賈勢力﹐買賣而已。惟畱守司官主禁苑中貴怯薛者職。其故典﹐所謂閉門畱守﹐開門宣徽。是已各行省宣使並差官起解一應錢糧。常典﹐至京又復馳驛上京飛報﹐住夏宰臣多取稟於灤都。兩京使臣交馳不絕﹐聲迹無間﹐直至八月中秋後﹐車駕還宮﹐人心始定。太廟薦新﹕羔﹑冰。

五月天都慶端午﹐艾葉天師符帶虎﹐玉扇刻絲金綫縷。懷荊楚﹐珠鈿彩索呈宮禦。進上涼糕並角黍﹐宮娥彩索纏鸚鵡﹐玉屑蒲香浮綠醑。葵橊吐﹐鑾輿歲歲先淸暑。節前三日﹐中書禮部辦進上位禦扇﹐扇面用刻絲作諸般花樣﹐人物﹑故事﹑花木﹑翎毛﹑山水﹑界畫﹐極其工致﹐妙絕古今。若退暈﹑淡染如生成﹐比諸畫者反不及矣。仍有金綫戲繡出升降二龍在雲中。以玉爲柄﹐長一尺﹐琢雲龍升。上以赤金塡於刻文內﹐又用金綫條縛之如綫系﹐或扇團以銀綫纏之﹐如是者凡數樣﹐制俱不同。有串香柄﹑瑪瑙﹑犀角﹐成雕龍鳳﹐金塗其刻。又有拂子﹐用潔白細冗軟牛毛﹐亦有染色者不一。資正院﹑中正院進上﹐系南城織染局總管府管辦﹐金條﹑彩索﹑金珠﹑翠花﹑面靨﹑花鈿﹑奇石﹑戒止﹑香粉﹑胭脂﹑洗藥﹐各各精制如扇拂。一如上位儀式。太子詹事院並如上儀進。將作院進彩畫扇﹑翠扇﹑金碧山水扇﹑金紗﹑金羅﹑白索等。如涼糕﹑粽餅並同。典飲局並同。光祿寺酒﹑涼糕﹑密棗糕﹑粇米粽﹑金桃﹑禦黃子﹑藕﹑甜瓜﹑西瓜﹐並同各大衙﹐並依上年故事。宣徽院爲首﹐領八作司等院﹐其三官詹事院屬司﹐並如上年式。是節諸項進呈﹐所費五千餘定。灤都行在資正院﹑織染總管府﹐差官一員﹐乘傳赴上都﹐進上位及三宮後﹐以表裏答勞之﹐此常典也﹐或在中途不可定止。是節上自三公宰輔﹑省院臺﹐俱有畫扇﹑彩索﹑拂子﹑涼糕之禮﹔中貴官同﹐故其費厚也。都中於節前二三日﹐小經紀者於是中角頭闤闠處﹐蘆葦架棚掛畫﹐發賣諸般涼糕等項。【﹝事見風紀。﹞】市中賣艾虎﹑泥大師﹑彩綫符袋牌等﹐大槪江南略同。南北城人於是日賽關王會﹐有案﹐極侈麗。貂鼠局曾以白銀鼠染作五色毛﹐縫砌成關王畫一軸﹐盤一金龍﹐若鼓樂﹑行院﹐相角華麗﹐一出於散樂所制﹐宜其精也。太廟薦新﹕菓﹕桃﹑李﹑禦黃子﹑甜瓜﹑西瓜﹑藕﹑林擒﹑李子﹑菜﹕胎心菜﹑蒜﹑茄﹑韭﹑蔥﹑玉瓜﹑苦菜。神位前﹐涼糕﹑粇米粽﹑香棗糕﹑扇拂百索﹐一如所進儀式。無敢有忒酒﹑馬你子﹑筍﹑蒲﹑含桃。六月京師日逢六﹐五更汲水勞僮僕﹐豆面油塩香馥馥。經三伏﹐晨昏鼎鼐調和足。垂舌獅龐伸復縮﹐橊花噴火蒲翻綠﹐雨過藉田苗秀育。皇家福﹐更期四海俱丰熟。是月也﹐京師中多市麻泥﹑科斗粉﹑煎茄﹑炒韭﹑煎餅。五更競汲水﹐以備合醬之用﹐咸謂此日水與獵水相同﹐仍以此日曬漧肉﹐猶獵味也。丁酉年重五日制此詞。是日西北行樞密院遺金字圓牌使臣﹐管絆靺鞨一人﹐同列呼爲聖人。蓬頭垢膩身﹐無裳衣﹐口食泥土﹐不通言泥﹐就令其居樞密院﹐就令其人祈雨﹐至昏得一小雨﹐雷電交作﹐次夜又雨﹐後以無足取財﹐太師汪家奴卻之﹐大慊眾望。太廟薦新﹐瓜菓﹑彘﹑大下麥。

六月灤京天使速﹐恭迎禦酒幹羊肉。原廟宗禋分太祝﹐包茅縮伯五十年。調玉燭﹐史館宸儀天日煜。油然臣子■﹝羔上火下﹞墻肅﹐釋樂祼將從國俗。天威矚﹐不遐皇祖貽多福。是月大都涓日﹐遣翰林院官一員﹐赴上都注香。比到﹐大臣奏上位﹐親囑香授與使者﹐函香﹑禦酒﹑幹羊諸祭物﹐乘傳回京。至健徳門外禮賢亭住夏﹐宰輔百官恭迎至京。凡各寺內有影堂者﹐分其祭儀﹐遣大祝酒﹐則宣徽院令光祿寺一如故事。翰林院三朝禦容。【﹝見祭祀門。﹞】七月皇朝祠巧夕﹐化生庭院羅金璧﹐彩綫金鍼心咫尺﹐堪憐惜。星前月下遙相憶﹐鈿盒蛛絲覘順逆﹐觚稜螢度涼生腋﹐天巧不如人巧懌。年光擲﹐長生殿裏空塵迹。都中人民﹐此日迎二郎神賽願。富人家祀﹐先用麻稭奠酒爲誠﹐買紙錢冥衣燒化於墳。謂元送寒衣﹐仍以新土覆墓。市中小經紀者﹐仍以蘆葦夾棚﹐賣摩訶羅巧神泥塑﹐人物大小不等﹐買者紛然。宮庭宰輔﹑士庶之家咸作大棚﹐張掛七夕牽牛織女圖﹐盛陳瓜﹑菓﹑酒﹑餅﹑蔬菜﹑肉脯﹐邀請親眷﹑小姐﹑女流﹐作巧節會﹐稱曰女孩兒節。覘卜貞咎﹐飲宴盡歡﹐次日饋送還家﹐亦古今之通俗也。上京於是日命師婆涓吉日﹐勑太史院涓日灑馬戾﹐灑後車﹐轅軏指南﹐以俟後月。太廟薦新﹕菓﹑菜﹑鶵鸝。

八月兩京秋恰半﹐金閨勝賞冰輪碾﹐玉管南宮音乍轉。霓裳燕﹐穆淸一曲雲中按。寶釧生涼侵玉腕﹐瑤觴九醞瓜新薦﹐月色人心同繾綣。深宮晚﹐一聲促織瑤階畔。是月也﹐元宰奏太史師婆﹐俱以某日吉﹐大會於某處﹐各以牝馬來﹐以車乘馬潼【﹝詳見歲儀駕回﹞】都城當諸角頭。市中設瓜菓﹑香水梨﹑銀絲棗﹑大小棗﹑栗﹑禦黃子﹑頻婆﹑柰子﹑紅果子﹑松子﹑榛子諸般時菓發賣。宣徽院起解西瓜等菓時蔬北上﹐迎接大駕還宮。宮中怯薛官與畱守官﹐此一月﹐日陳鋪設金繡茵褥﹐請詣赴錦褥納失失﹐胖褥﹑■﹝毛兪﹞■﹝毛瞿﹞地衣﹐便殿銀鼠璧衣﹐大殿上虎皮西蕃結帶璧幔之屬﹐並利用監﹑貂鼠局﹑茶疊兒局人匠鋪設﹐仍各怯薛主之。北城南城內外多人﹐咸望聖駕回日近﹐買賣資羨﹐例有喜色﹐寔人情感聖澤之至望也。上都大安合及宋汴京熙春合﹐我元易置於灤之湫潭之上。至正年間﹐今上新蓋穆淸合與大安相對﹐合之西陲俱有殿﹐特出層霄﹐冠於前古。下亦三面別有殿﹐北有山子殿﹐上位每於中秋於此合燕賞樂﹐如環佩隱隱然在九霄之上﹐著意聽之﹐杳不可得﹐是爲天下第一勝景。蓋其地勢抱皇城﹐締構非凡故耳。然入八月﹐則瓊樓玉宇﹐髙處不勝寒矣。多人南歸之心﹐早已合矣。至是時﹐上位﹑宮中諸太宰﹐皆簪紫菊﹑金蓮於帽﹐又一年矣。而其下百辟﹑執事﹑駕前樂工﹑伎女﹐思歸尢爲浩切矣。上都有老畫師潘子華﹐年逾七十﹐畫紫菊﹑金蓮﹑野艸﹑閒花﹐官員往往構之。作土儀簪珥紅葉﹐上位亦然﹐謂之賞紅葉。黃花時節﹐蕭然有淸秋淒愴之意﹐前詞故及之。太廟薦新﹕菓﹑菱﹑黃栗。

九月登髙簪紫菊﹐金蓮紅葉迷秋目﹐萬乘時還勞萬福。麾幢矗﹐云和樂奏歸朝曲。三後鑾輿車碌碌﹐寶馳象轎香雲簇﹐玉斧內儀催雅卜。天威肅﹐禦人早已籠銀燭。大駕於八月內或九月初﹐自李陵臺一納缽之後﹐次第而至居庸關南佛殿﹐亦上位自心刱造﹐並過街三塔﹐雄偉據髙﹐穹碑屹立。西則石壁﹐東則陟峻深壑﹐蔚爲往來之具瞻﹐界截天塹﹐古今重名﹐此其一也。過此有黃堠店﹐人煙湊集﹐回視山北景物則不侔矣。至龍虎臺﹐髙眺都城宮苑﹐若在眉睫。上位﹑三宮﹑儲君至此﹐千官﹑百辟﹑萬姓多人仰瞻天表﹐無不歡忭之至。再一納缽卽三疙疸也。【﹝詳見迎駕門。﹞】獨守衛軍指揮﹑畱守怯薛﹑百辟於此拜駕﹐若翰苑泊僧道鄕老﹐各從本教禮祝獻﹐恭迎大駕入城。【﹝詳見迎駕門。﹞】上位﹑儲君﹑正宮俱入厚載門。二後﹑三後鑾輿﹐一如上儀﹐於鳳池坊南﹐從西入西宮。自平明入城﹐比及宮車及宮則晚矣。禦人俱以金龍紅紗長柄朱漆龍杖﹐挑擔大紅燈籠罩燭而迎入矣。是日﹐都城添大小衙門﹑官人﹑娘子以至於隨從﹑諸色人等﹐數十萬眾。牛﹑馬﹑驢﹑騾﹑駝﹑象等畜﹐又稱可謂天朝之盛。上位下馬后﹐茶飯次第﹐一如國制﹐三宮亦同﹐各有投下。宰相數日後﹐涓吉日入省視朝政﹐設大茶飯﹐然後銓選。但上位行在處﹐無不說選﹐各省院部亦然。若斡耳朵省院臺官自有定所。【﹝詳見朝儀。﹞】是月九日﹐都中以面爲糕饋遺﹐作重陽節﹐亦於闤闠中笟筴蘆席棚叫賣。如七夕﹐午節。市人又多以小扛車上街沿叫賣。士庶官員亦以追節爲重﹐往還燕禮如常故事。太廟薦新﹕果﹑梨﹑棗﹑黍﹑粱。

十月天都掃黃葉﹐酒漿出城相雜還﹐爇送寒衣單共祫。愁盈頰﹐追思淚雨灰飛蝶。太室迎寒應祭祫﹐黃鐘中管應鐘協。鬯祼神來誠敬浹﹐音容勰﹐常儀太尉應當攝。【﹝太尉主祭地﹐故郊祀太尉攝行。﹞】是月﹐都城自一日之後﹐時令謂之送寒衣節。祭先上墳﹐爲之掃黃葉。此一月行追遠之禮甚厚。𨿽貧富咸稱家丰殺而誠敬。時思風俗﹐人倫之重者也。皇城東華門外﹐朝廷命武官開射圃常年國典【﹝詳見朝儀門。﹞】太廟薦新﹕菓﹑菜﹑兔﹑麻﹑稻。冬月京中號朔吹﹐南郊駕幸迎長至﹐繡綫早添鸞鳳翅。爭相試﹐辟寒犀進宮娥憙。龍裏中官多寵貴﹐銀貂靑鼠裘新制﹐白馬寶鞍銜玉轡。藏閻戲﹐鴛衾十酒人貪睡。是月冬至日﹐太史院進歷﹐回回太史進歷﹐又進畫歷。後市中卽有賣新曆者。宰相於至日﹐親率百辟恭賀﹐上位根前遞手帕﹑隨貢方物。士庶人家並行賀禮﹐饋遺塡道﹐遇節物時令﹐自然歡懌。太廟薦新﹕獐。

臘月皇都飛臈雪﹐銅盤凍折寒威冽。八日朱砂香粥啜﹐宮娥說﹐氈幃窣下休教揭。鼎饌豪家兒女悅﹐豊充羊醴勞烹切。九九梅花塡未徹﹐嚴宮闕﹐宰臣準備朝元節。是月八日﹐禪家謂之臘八日。煮紅糟粥﹐以供佛飯僧。都中官員﹑士庶作朱砂粥。傳聞﹐禁中一如故事。儀鳳司﹑教坊司﹑云和署﹐啞奉禦﹐日日點習社直﹑樂人﹑雜把戲等﹐以備新元部家委官一同點視。咒師於年近除日﹐於宮中大明殿牌下﹐西蕃咒師以扇鼓持咒﹐供羊﹑馬﹑牛﹑酒等物﹐陳設於殿庭。咒師數人﹐動梵樂念咒﹐兩人牽手巾﹐一人以水置其中﹐謂之灑淨。以諸般肉置於桶中﹐二人擡而出殿前﹐一人執黑旗於前﹐出紅墻門外﹐於各宮繞旋﹐自隆福宮﹑興聖宮出﹐馳馬擊鼓舉鐃奔走﹐出順承門外二里頭﹐將所致桶中諸肉拋撒以濟人﹐謂之驅邪。【﹝引自徐氏鑄學齋抄本析津志﹞】

●物產

金﹑銀﹑銅﹑鐵﹑錫﹑畫眉石﹐同出齋堂。其石燒鍋﹑銚﹑盤﹐𨿽百年亦不損壞﹐得名。拳桃﹑葡萄﹑禦桃【貢】﹑禦黃子﹑頻婆﹑禦茄﹑密黃﹑黃精﹑威蕤﹑杏油﹑蠟﹑紙﹑麻鞋﹑石灰﹑乳餅﹑香貍﹑野豬﹑獐麂﹑獾﹑章雞﹑角雞﹑雉﹑石雞。

諸菜敍﹕無菜則曰饉﹐歲荒則曰饑。饑饉相仍。古人云﹕咬得菜根斷﹐何事不可爲﹗又曰﹕平生事﹐百甕虀。又曰﹕士大夫不可一日不知此味﹐而菜果可少歟﹗蓋昔人欲深知此味者﹐戒口腹便嗜﹐從心於饕餮爾。是故丹鼐鉶鑊﹐咸鑄以饕餮獸面﹐以口吞嚙牛﹑羊﹑豬蹄者﹐深有意焉。特人以學而不察味而玩之﹐寧不自愧﹗夫澗芹﹑沼沚﹑溪毛﹐可薦於祖廟﹐可羞於王公。凡耕田﹑灌園﹑沃蔬﹐大夫士又何嘗廢哉﹗山殽﹑野蓛﹑苜蓿之類﹐食之寄諸珍味﹐從可知無擇焉。然種蒔則又各隨其地土之宜﹐風气之不同乎﹖幽燕朔漠﹐雪風霜﹐固其宜也。而其所種咸異﹐或采於山澗﹐或種於田園﹐初無定止﹐亦各有時令主之。今采其目見口嘗者與聞而知者﹐並書於是﹐乃作菜志。

白菜﹐莙薘﹑甜菜﹑蔓靑﹑同蒿﹑葫蘆﹑蘿葡【紅﹑白。】葫蘆服【黃﹑白。】王瓜﹑茄【白﹑紫﹑靑。】天靑葵【卽藿也。】赤根【波菜。】靑瓜【蛇皮瓜。】稍瓜﹑冬瓜﹑蒲﹑筍﹑蔥﹑韭﹑蒜﹑莧﹑瓠﹑塔兒蔥【層蔥。】回回蔥。

右家園種蒔之蔬。

壯菜【卽升麻。味最苦最香﹐甜爲上。】蕨菜【甘則味愈佳。】解蔥【如玉簪葉﹐味香。一如蔥﹐食之解諸毒。】山韭【與園韭同。】山薤【與家種同。】黃連芽【以水煮過。】木蘭芽【湯渫過。】芍藥芽﹑靑虹芽﹑灑花芽﹑灰條【紫白葉圓者。】紫團參【味如山藥﹐卽雞兒花。】槐﹑柳﹑椿﹑梨芽﹑山藥【石縫中生者尢佳。】沙參【淺土生。】皮袴腳【葉皺而味甜。】馬齒莧【治痔。】黃雀花﹑樀蒜【野蒜﹐甚廣。】楡古路錢﹑刺楡仁﹑七擊菜﹑段木芽﹑赤子兒﹑重奴兒﹑芃科﹑豆芽﹑帶三﹑絡英﹑唐菇英﹑山石楡﹑黃必苗【七月有。】養術苗﹑鶯雀兒【黃花﹐生英作角兒。】人杏【如杏﹐葉長而大。】山蔓靑﹑春不老【卽長十八也。】甘露【若地蠶也。】白皮【味如鼠耳艸﹐香甘﹐作米食必用之﹐與粉相使。】苦馬裏【甜﹑苦二等﹐丰州虛內勝勝極多。】沙芥﹑地椒【朔北﹑上京﹑西京等處皆有之。】山蔥﹑戲馬菜﹑白菜。

右京南﹑北﹑東﹑西山俱有之﹐土地所宜。在端午前俱可食﹐午節後傷生。

茴茴蔥【蕁麻林最多﹐其狀如匾蒜﹐層疊若水精蔥﹐甚雅﹐味如蔥等。淹藏生食俱佳。】髙麗菜【如葵菜﹐葉大而味極佳﹐脆美無比。】苦苗菜﹑爽頭【生不落樹上﹐其大者如枇。】磨菇【在官山生﹐其地極冷。】懶頭【生檞葉木上。】香簟【官山。】沙菌。

右菌之屬。

藥之品

艸花之品

菓之品

木之品

竹之品

谷之品

黍之品

豆之品

艸之品

家具之屬

荊條器

野蔬之品

瑞獸之品

獸之品

鼠狼之品

翎之品

題詠

異土產貢

○藥之品

黃精【齋堂村再廣。】葳蕤﹑楡仁﹑半夏﹑柴胡﹑升麻﹑荊芥﹑薄荷﹑當歸﹑蒼朮﹑黃芩﹑地黃﹑細辛﹑五味子﹑山川烏﹑烏頭﹑茯苓﹑茯神﹑防風﹑鎖陽﹑大黃﹑善化屯甘艸【保安善屯產。】

○艸花之品

牡丹【出排林村﹐南城﹐千葉白。】芍藥【椒山產。】桃【鄕桃。】拳桃﹑冬桃﹑山桃﹑麥熟桃﹑鸚哥觜桃﹑梅【江南本。】杏【拳杏。】桃杏﹑小杏﹑山杏﹑禦黃子【如江西蘇山李﹐核小﹐惟黃不紅者味甘。】李【似江南小李﹐紅靑。】林擒花﹑紅柰子【似小李﹐靑黎。】頻婆【結子最晚﹐在禦黃子陵﹐大如桃﹐味佳。】櫻桃【含桃大如珠。】石橊﹑海棠﹑荼縻﹑合歡花【在翰林院﹐夜則葉俱合﹐名馬纓。】棗【龍瓜棗﹐金絲棗﹐小菜﹑胖菜。】荷【千葉白蓮。】芡秋子【似紅李而味勝。】禦馬纓﹑紫荊﹑石竹﹑葵花﹑金盞兒花【金歐菊。】山丹﹑松丹﹑木香﹐薔薇﹑刺薇﹑粉團﹑月季﹑紫菊﹑金蓮【並上都﹐𨿽艸屬﹐皆入畫。】雁傳書【紫花與雁無異。】芍藥【六月間花﹐有千葉大紅者。】獅頭石竹【與南不同。】長十八【白花﹐紅絲﹐白豆。大𨿽幹亦不攺色﹐不凋爛。上都田者﹐作人事用。】馬藺兒【靑﹑紅﹑黃紫色不等。】大花菊【翎根。】樓子﹑芍藥﹑玉簪﹑葵【榦葉葵。】望江南。

右乃上京花艸之名。

○菓之品

葡萄【有如馬乳者進上而紫﹐小核。】頻婆【大如桃﹐上京者佳。】桃【絡絲桃﹑麥熟桃﹑大拳桃﹑山紅桃﹑鸚嘴桃﹑禦桃﹑九月桃﹑冬桃。】栗【西山栗園﹑齋堂栗園﹑寺院栗園﹑道家栗園﹑慶壽寺栗園。祖師以華嚴經爲字號種之。當身迷望﹐歲收數十斛﹐爲常住供。紫荊關下有栗園﹐尢富。歲收栗數千斛。今爲官軍占據之。】瓜【進上瓜甚大﹐人止可負二枚﹐又有小者﹐西山產亦佳。西瓜﹑甜瓜﹑苦瓜﹑冬瓜﹑靑瓜﹑黃瓜。】胡桃﹑香水梨﹑大梨【小山梨。】榛【漢榛胡榛。】棗【牽絲棗﹑胖小﹐密龍瓜﹐匾。】山桃【可取打油﹐香甘腴美小山梨尢佳。】山杏【不食肉﹐取其仁﹐味香﹐甘如把耽。】

○木之品

椴木﹑澀木﹑赤郭木﹑楡木﹑樺木﹑櫸柳木﹑槐木﹑松木﹑楸木﹑桑木﹑梨木﹑白楊木﹑牛筋木﹑靑陽木﹑椿木﹑柏木﹑荊﹑榛﹑橡。

○竹之品

舌竹﹑苦竹﹑綠竹。

○谷之品

髙苗靑﹑詐張柳﹑撐破倉﹑乞達靑﹑鵝兒黃﹑紅鐲腦。

右數等最柰上﹐平川田宜布之﹐猛風烈日無妨。

八稜﹑鏩子﹑皮包﹑賈四﹑狗見愁﹑餓殺狗。右數等髙山上柰風﹐宜種之。

白糙﹑毛谷【進上。】臨熟變﹑狗虫靑﹑柰風鬭﹑麻熟。

○黍之品

糯黍【卽黃黍﹐米宜醞酒。】小黍【宜食。】秫黍【粒大而谷殼厚。】

○豆之品

黑豆﹑小豆﹑綠豆﹑白豆﹑赤豆﹑紅小豆﹑豌豆﹑板豆﹑羊眼豆﹑十八豆。

○艸之品

示儉艸【在大明殿下﹐丹墀之東。以米闌護之﹐世皇旨。】包茅【出湖廣常徳﹑灃州﹐三脊茅是也。上位鬯祼所用﹐在灰池之內﹐每歲進上﹐重報本也。】蓍艸【產汝寧府﹐卽蔡州。白龜池上者佳。此伏羲畫卦揲蓍之祖本也。每歲進上者九尺長﹐公卿七尺﹐各有等第。此二艸皆植禦園。】

○家具之屬

鐵絡﹑量罐﹑椛架﹑馬槽﹑大小木櫃﹑鐙檠﹑盤【髙麗榧子木刳成或旋成﹐大小不等﹐極爲朴質。凡碗碟﹑盂﹑盞﹑托﹑大槪俱有。】櫥﹑矮桌﹑矮牀﹑門匡﹑窗隔﹑蒙古棺【用大木去外皮﹐削成圓木﹐以金戒開作蓋﹐中刳作人形﹐冠服﹐一如平時。合之以鐵條釘合之。】

右此等木器多在海子橋南甚多。哈達門外亦有﹐然皆麄作生活。蓋朔地風沙塵土﹐惟用油漆塗飾窗欞﹐𨿽內廷亦不用純漆。

○荊條器

笆﹑筐﹑笟籃﹑車撘﹑雀籠﹑雜籠﹑米囤﹑無底圈﹑炊飯荊笆﹑糞筐﹑門籬笆﹑屋椽笆﹑挑菜筐。

右荊條籠制諸項器用﹐都城人廣用之。

柳條簸箕﹑斗升﹑井桶﹑車箕筐﹑撮米斗﹑擔水斗。

右以柳條紐編成器﹐無不稱用。

蒲帽畬【有蓋。】蒲合【作韉。】蒸餅盒﹑酒蓋﹑座團﹑鞍韉﹑方座﹑酒甕蓋。

右蒲艸編成﹐有雙單之制。

碾﹑碾房【以牛﹑馬﹑驢﹑騾拽之。每碾必二三疋馬旋磨﹐日可二十餘石。舊有扇廚﹐甚不勞力。西山齋堂村有水磨﹐日夜可碾三十餘石。揙糠則有廚﹐有上輪連者。】旱碾【半邊石糟﹐如月樣﹐數人相推﹐力難而未熟。】紡紗碾【其制甚巧﹐有臥車立輪﹐大小側輪﹐日可三五十斤。】纑紗碾【俱望東南﹐多不在人家房屋內。故老傳云﹕金國替燕﹐人咸感江南之人。後都人詢問昔時供給﹐貢賦糧米俱在江南﹐遂以碾望東南﹐上朝揖而拜。故名搗碾東南。示不忘昔日供給也。】杵臼【多以車頭爲之﹐或以木木兜癭挽之木爲之。亦有就其石之大小爲之。然都中自以手杵者﹐甚廣﹐蓋以杵臼﹐星之燕分地故應之。】蒜臼【鐘鼓前及海子橋上多有之﹐麄惡殊甚。】

○野蔬之品

落雜菜子【杵米。】蒼耳子【可取油。】莠子【杵米。】粺艸子【杵米。】芃蒿子【杵米。】金喬麥【俗呼羊蹄根杵面。】黃臘子﹑紫蘇子【作油。】仁杏子【杵米。】喬麥花葉【幹者杵舂爲末﹐作餅食之。】海藻【庚子年京都人鑿冰而取之﹐煮以充饑﹐救人數萬計。】

右上家具及野艸實。補遺。

○瑞獸之品

角端【太祖皇帝行次東印度骨鐵關﹐侍衛見一獸﹐鹿形馬尾﹐綠毛而獨角﹐能爲人言﹕汝軍宜回早。上怪問於耶律楚叔。公曰﹕此獸名角端﹐日行一萬八千里﹐解四夷語﹐是惡殺之象。蓋上天遣云﹐以告陛下﹐願承天心﹐宥此數國人命﹐定陛下無疆之福。卽日下令班師。】

○獸之品

獅【金色毛﹐尾長﹐尖上有黑毛。口紅如血﹐目睛電閃。二鐵系於項下﹐分東西以木橛系之。】象【房在海子橋金水河北一帶。房甚髙敞。丁酉年元日進大象﹐一見﹐其行似緩﹐實步闊而疾攛﹐馬乃能追之。髙於市屋檐﹐羣象之尢者。庚子年﹐象房廢。今養在芹城北處﹐有暖泉。】豹【金錢毛色﹐甚雄偉。躑躅無停住﹐通有六七﹐隨牽至靼靼山田則■﹝口芻﹞之﹐遇獸無有不獲。】彪【羈於馬后﹐背田則縱之。毛色光耀﹐日照之則有五色花紋。捕獸則蹲伏艸莽中﹐卒然禽之﹐是其態也。】虎【柙項首不甚明﹐仍系之。有索纏束於頸項之間。欲其出﹐先以大索及挺撞其柙﹐迨其威稍警﹐則以手套其喉咣﹐而其拽出則飼之﹐立常以水銀拌肉餧啖之﹐蓋欲其筋力軟而抑其威勢也。】安答海【卽野駱駝也。似驢而差小也。項下垂癭毛﹐朔北野馬川甚廣。其性深喜婦便溺﹐見則忘軀而吸飲之﹐蓋其地艱於水故也。因其喜飲水﹐故以誘其來而陷穽塡獲焉。卽自禁中有之。】黃羊【朔方山野中廣有之。毛黃紅色﹐疏而長。小耳﹐兩角亦尖小﹐成數羣常百數。上位駕回﹐圍獵以奉上膳。其肉味精美﹐人多不敢食。】駱駝【西番﹐寧夏﹐甘肅之北和林者爲好﹐毛色白者﹑黃者﹑黑者最廣。回回田地者多單峯。髙大﹐負重致遠﹐不勞力也。】騾【西域來者異於常﹐髙大過於馬。其行日可五七百里。常見者﹐止不過隨大官爲從人與駕婦人車轎者。及耕田之類則不及馬。】驢【都中有花﹑黑﹑白分明者﹐日可行二﹑三百里﹐時常有之。■﹝馬乍﹞■﹝馬孟﹞牛頭﹐唇反居上﹐驢毛﹐矮小而醜﹐駕車力過牛遠矣。】羚羊【京西山廣有之﹐夜則掛角於險峻巖崖之上以唾。其蹺捷如飛﹐履險如夷。山人乩其往來﹐多獲之。俗呼爲野羊是也。】獐﹑麂﹑麋﹑鹿﹑兔﹑野豕﹑炰香子﹑獾﹑狼﹑豺。【在所山谷俱於不述。】

○鼠狼之品

銀鼠【和林朔北者爲精﹐產山石罅中。初生赤毛靑﹐經雪則白。愈經年深而雪者愈奇﹐遼東嵬骨多之。有野人於海上山藪中鋪設以易中國之物﹐彼此俱不相見﹐此風俗也。此鼠大小長短不等﹐腹下微黃。貢賦者﹐以供禦幃幄﹑帳幔﹑衣﹑被之。每歲程工於南城貂鼠局﹐諸鼠惟銀鼠爲上﹐尾後尖上黑。】靑鼠【其尾有靑慘色﹐光潤瑩軟。腹下有白毛寸許﹐制衣靑爲衣﹐而白者縫掇爲搭護﹐仍以銀鼠緣飾或水獺黑貂並佳。】靑貂鼠【毛色微靑黃﹐差小冗厚﹐輕軟﹐制衣亞於銀鼠。】山鼠﹑赤鼠﹑花鼠【又次之制衣。】火鼠【極北有之﹐生大石山中。以之爲衣﹐卽火澣布也。】黑貂【黑而毛厚者爲上﹐多以之爲領緣。達官以爲衣﹐多以前面衿飾以納失失間絲之異表而出之。有以銀鼠帶尾爲衣飾。緣以黑貂尢爲精美。黑貂間白毛者謂之浣毛。】九節狐﹑赤狐【可作緩帽及幃帳被之屬。】黑貍﹑靑貍﹑花貍﹑豺狼【有靈性﹐知風候﹐能嚙人。三五爲羣﹐人不敢向。】麝【又名香子﹐毛黑﹐露二牙。其性固而舊蹤足認﹐蓋遺糞在焉。積之甚廣﹐斷不他適。若其肝其膝﹐蓋皮心肺皆香麝也。大小不等﹐今西山在處咸有之。肉味脆美。】

右諸獸畜之皮【朔方並制爲衣服﹐名之曰亦出軍毛衣也。】

○翎之品

海東靑【遼東海外隔數海而至﹐嘗以八月十五渡海而來者甚眾。古人云﹕疾如鷂子過新羅是也。努而幹田地﹐是其渡海之第一程也。至則人收之﹐已不能飛動也。蓋其來饑渴困乏﹐羽翮不勝其任也。自此然後始及東國。有制﹐犯遠流者至此地而能獲海靑者﹐卽動公文傳馹而歸﹐其罪贖矣。嘗諏昔寶赤云﹐海靑之外一翅﹐七日或七八日始得至努兒幹﹐其气力不資或饑而眼亂者多溺死。凡能逮此地者﹐無不健奮。故其於羽獵之時﹐獨能破駕鵝之長陣﹐絕雁騖之孤褰﹐奔眾馬之木魚﹐流九霄之毛血。雲間獻奏﹐臂上功勛﹐此則海靑之功也。論其貴重﹐常以玉山爲之立。欲其爪冷﹐庶幾無病﹐冬月則以金繡擬香墩與之立﹐夜則少令其睡。其替毛觀其糞條﹐揣其肥瘠﹐進食而加減之。二替者則又有其說也。按食之際加藥食次第焉。其首籠帽﹐多奇巧金繡﹐以小紅纓﹑馬尾爲束緊之制。爪腳上有金環束之﹐系以軟紅皮系之﹐弗以紅條﹐皆革也。若欲縱放﹐則解而縱之。橫飛而直上﹐可薄雲霄。昔寶赤者﹐國言養鷹之蒙古名﹐亦一怯薛請受而出身之快捷方式也。夫事鷹鷂之謹細養護過於子之養父母也。於是松云子爲之歌曰﹕饑飽有則﹐調攝有時﹐有添心補心瀉心之法﹐有布軸毛軸藥軸之施。飛則擊鼓敲魚以助其力﹐收其俯摹解渴以慰其饑。一出二出爲止﹐一替二替三替爲奇。海靑則立乎饑玉山﹐鴉鵑則立乎繡皮﹐撇條驗其肥瘠﹐補翅助其奮飛。海靑亦有數種﹐玉嘴玉爪爲稀。黃鷹仍有幾般﹐黃眼黑眼爲異。養餵之效﹐備見於斯﹐松云是說可采。乃亦想其庶幾援翅者﹐以其翅別取翅接而補之。】白海靑【白上有黑點者。】靑海靑﹑白黃鷹﹑黃鷹﹑皂雕﹑鴉鶻﹑赤鶻﹑兔鶻﹑角鷹﹑白鷂﹑崖鷹﹑魚鷹﹑鐵鷂﹑木骨鷂﹑崧兒﹑百雄﹑茸垛兒。

以上俱爲羽獵之雄者。

○題詠

劉靜軒題曰海靑詩云﹕

皂雕赤鷂世紛紛﹐羽翮何如白錦文。

東海飛來一點雪﹐西風透入萬重云。

老拳獨擊頭鴉腦﹐俊目仍看狡兔羣。

玉食所需誰可得﹐夜來丹詔賜元勛。

大學士陳熙山﹕

怒挾天風海外來﹐修翎如劍斫雲開。

翻身陟上千尋起﹐得雋雄攀一點回。

萬里老拳無脫爪﹐滿鞲英气不凡材。

山狡野雉休回首﹐神物無心到艸萊。

劉靜軒﹕

扶余玉瓜舊曾聞﹐靑鳥猶沾海气吞。

海上風標有如此﹐眼中神俊更憐君。

平蕪未灑頭鵝血﹐春水惟開獵騎門。

過眼昏鴉莫回首﹐霜拳髙興在層雲。

天鵝﹐又名駕鵝。大者三五十斤﹐小者廿余斤。俗稱金冠玉體幹皂靴是也。每歲﹐大興縣管南柳中飛放之所。彼中縣官每歲差役鄕民﹐廣於湖中多種茨菇﹐以誘之來遊食。其湖面甚寬﹐所種延蔓﹐天鵝來千萬爲羣。俟大駕飛放海靑﹑鴉鶻﹐所獲甚厚。乃大張筵會以爲慶也﹐必數宿而返。【詳見羽獵門。】

禿鶖﹐能食蝗虫蝻子﹐有旨不敢捕食。其形醜惡﹐來則成羣﹐無虫蝗多少﹐悉能食之。而吐出復聚於石上﹐復食之。其頭如長袋。

鶿老﹐在空中飛鳴旋繞三二日﹐必有大風。形如灰鶴差小。

地鵏﹐與天鵝同類﹐但項短而赤。黑花毛﹐甚肥﹐或十斤之上者有之。味與鵝相儕﹐細膩﹐香﹐味美。

地臿大鳥似雉﹐身黑圈﹐黃白毛﹐眼邊紅﹐臉綠﹐嗉赤﹐背項黃白花。尾可長四五尺。裝簇馬首尾者是也。與雉尾同長而可觀爾。故曰尾短曰雉﹐尾長曰辛雞。然亦雉類。白雉卽白鷴也。

朱鷺﹐紅觜紅頭。飛起見翅下淡紅﹐俗呼曰黃鴨﹐與白鷺等爾。構巢於矮樹之上﹐不甚畏人。西山廣多。

鉤觜鷺鶿﹑香匙觜鷺鶿﹑此朔地有之﹐余嘗見其飛喙﹐故書。

山雞﹐遼東人養﹐方才十日卽趕令入山。但候九十月間卽自山捕而歸﹐一一紐死﹐帶毛雞入京中貨之。其色黑﹐味與家雞同。

鶡雞﹐本出眞定﹐九月拔毛﹐一歲三次拔之﹐蓋欲爲罟罟上簪帶也。其本出蔚州五臺山。毛之髙者非三五定不得。其髙者貴重如此﹐尊儀表也。

花頭鴨與江南者蓋多來海子內。與太液池中水鴨萬萬爲羣。丙申年﹐京南白溝等處食盡田苗﹐稼將欲成熟﹐遭此厄難﹐官糧大減﹐𨿽申朝廷﹐物害如故。

雉雞﹑錦紮﹑鷓鴣﹑赤眼鸛﹑喜鵲﹑烏鴉﹑白頸鴉﹑班鳩﹑翠禽﹑山鷓﹑山和尙﹑早種谷﹑拖白練﹑樂官頭﹑杜鵑﹑黑翼﹑胭脂雞﹑靑灰丳﹑黃灰丳﹑啄木﹑絆鷓﹑鵪鶉﹑山雉﹑拖紅練。

以上在處通有﹐故記其名。

角雞﹐味淸潔而美﹐其毛尖而有紋﹐堪畫。

石雞﹑小雞黑色味美﹐二者西山有之。

章雞﹐黃毛黑緣﹐尾長四五尺﹐若野雉尾﹐今之簇馬系於尾者。

銀﹑靑二鼠賦【除靼靼田地有。】通事問徵賦﹐乃約以明年某月某日﹐到來此山中林間相會﹐隨所出產將來。若至期不突﹐則以靑鼠﹑銀鼠皮諸色皮貨﹐不以遠近深淺﹐悉於此日來納。若此日不至﹐則以其所納稅賦之物附掛於樹枝上﹐曰你不至誠我至誠﹐有言說而去。

苦察羊﹑牛﹑馬【無頭有身。】海馬﹑海驢﹑脫落不花﹑皆賦也。哈八魚﹐髙麗等處貢賦【大則以三車載之。】猶爲此未盡﹐此進上之魚﹐以祀太廟。

○異土產貢

野駱駝﹐卽安答海﹐形似騾﹐毛色淡黃黑﹐野馬川最廣。彼中人多設陷穽﹐伺其成羣來飲水時逐入穽中。如獲之﹐故有野駱駝宮在西北上﹐其地水少故也﹐無非沙漠。

白花鹿﹐直西北上來則成羣﹐人設綱罟﹐取者養於家﹐以取你﹐名曰鹿你子。鹿之性最喜飲陰人小便﹐專俟有遺者﹐則忘命飲之﹐此其受禽之愚也。

樹你子﹐直北朔漠大山澤中﹐多以樺皮樹髙可七八尺者﹐匊而作斗柄稍。至次年正二月間﹐卻以銅鐵小管子插入皮中作癭癅處﹐其汁自下﹐以瓦桶收之﹐蓋覆埋於土中﹐經久不壞。其味辛稠可愛﹐是中居人代酒﹐仍能飽人。此樹取後多枯瘁。

葡萄酒﹐出火州窮邊極陲之地。醞之時﹐取葡萄帶靑者。其醞也﹐在三五間磚石甃砌漧淨地上﹐作甃■﹝玆上瓦下﹞缺嵌入地中﹐欲其低凹以聚﹐其甕可容數石者。然後取靑葡萄﹐不以數計﹐堆積如山﹐鋪開﹐用人以足揉踐之使平﹐卻以大木壓之﹐覆以羊皮並氈毯之類﹐欲其重厚﹐別無曲藥。壓後出閉其門﹐十日半月後窺見原壓低下﹐此其驗也。方入室﹐眾力■﹝扌羿﹞下氈木﹐搬開而觀﹐則酒已盈甕矣。乃取淸者入別甕貯之﹐此謂頭酒。復以足躡平葡萄滓﹐仍如其法蓋﹐復閉戶而去。又數日﹐如前法取酒。窨之如此者有三次﹐故有頭酒﹑二酒﹑三酒之類。直似其消盡﹐卻以其滓逐旋澄之淸爲度。上等酒﹐一二杯可醉人數日。復有取此酒燒作哈剌吉﹐尢毒人。

棗酒﹐京南眞定爲之﹐仍用些少曲蘗﹐燒作哈剌吉﹐微煙气甚甘﹐能飽人。

椹子酒﹐微黑色。京南眞定等處咸有之。大熱有毒﹐飲之後能令人腹內飽滿。若口﹑齒﹑唇﹑舌﹐久則皆黧。軍中皆食之﹐以作餱糧﹐幹者可以致遠。【﹝以上並見順天府誌引析津志。﹞】

西山滑石根名之曰﹕不灰木。以之爲粗布﹐不畏火。今西山有之。【﹝日下舊聞考厥一百五十物產引析津志。﹞】

●屬縣

宛平縣

大興縣

固安縣

順義縣

良鄕縣

昌平縣

東安縣

○宛平縣

正廳名承宣堂張巖有記﹐立治右。

廨宇

新建宛平縣門記。宛平之爲邑。密邇王室﹐承命百司﹐指揮旁午﹐賦辭稠疊。環四境﹐控六鄕﹐地方千里。左潞河﹐右太行﹐前抵涿郡﹐後倚居庸﹐四郊憧憧。郵傳供辦之役﹐率以爲常。神州赤縣﹐民湊而俗雜﹐非才不能以立功﹐非智不能以使民﹐故朝廷擇才委職加難焉。然政非官不乂﹐官非署不肅﹐是以君子思一日之葺而不敢後也。

延佑乙卯﹐前令尹李承直世昌﹐顧公署狹陋﹐無以壯縣儀﹐遂植壞起廢﹐先飾廳事﹐序以兩廊﹐次爲幕﹑爲庫﹑爲庖湢﹑爲囹圄﹐構屋近六十楹﹐惟門之制尙闕﹐殆非所以尊吏治崇化之意也。至治癸亥﹐今闔縣諸公論治之暇﹐謂門闥弗立﹐失於因循﹐其可乎﹖亟建之。自監縣賽甫丁忠顯﹑縣侯承徳張讓﹑縣丞李從仕文裕﹑範登仕珪封﹑從仕徳裕﹑主簿將仕愛材﹑孟將仕幹楊﹑將仕忽都不花﹑縣尉進義趙成﹑典史趙鼎﹑王惟正﹑閻成舉﹐無異同之論﹑協力以署。其門經始於秋七月﹐落成於仲冬月。南北廣四尋﹑深得其半﹐規制巖巖﹐匪奢匪僭﹐使吏治尊﹐而民物聳﹐其用力亦窮矣。主簿愛材手書堂門之眉﹐仍請記於予﹐俾刻石以示來者。嗚呼﹗士或不泄邇可以致遠﹐不遺細可以圖大﹐況門爲縣之光範乎﹗世之吏以趨應目前﹐苟簡憚攺作﹐苟可撐抉﹐以了歲月爲能﹐視諸公寧無愧乎﹖公等果悉心竭節﹐乘時就功﹐推此心持之以久﹐終之以不偏﹐他日守大邦﹐爲右內史﹐未必不由此明府其勉旃。泰定元年文林郎湖廣等處儒學提舉。【﹝順天府誌引析津志﹞】

山川

惡風嶺在宛平縣西北淸水村。

渾河金口銅閘在宛平縣西南三十五里東麻峪﹐乃盧溝之東岸。金大定二十七年始開之﹐名曰金口。盧溝以東流﹐其後水漲﹐恐爲城患﹐乃堙之。至正元年因建言今上﹐敕太史院諮諏鄕老利害﹐咸言累朝待開﹐於黎庶便益。以其文備申都堂宰執﹐以聞﹐可命太師脫脫仍以許右丞許有壬董其事。決其水流﹐自麗正門第二橋下通入運糧河﹐值水勢建瓴﹐漫不可遏﹐居民遑遑﹐岸皆崩陷﹐奏旨﹐下銅閘塞之。鄕老傳云﹕此水之源正與昊天寺木塔相等。則其水之髙也塞矣﹗閘有軍千戶於彼守之。【﹝順天府誌引析津志﹞】

寺觀

長春宮南城故老云﹕此宮元是女姑主之﹐後轉爲道宮﹐未知孰是。又云﹕長春宮水碾﹐自古金水河流入燕城﹐卽禦溝水也﹐入南葫蘆套﹐盛雜蓮花﹐復流轉入周橋。【﹝順天府誌引析津志﹞】

古迹

金口至正二年二月初八日﹐也可怯薛等二日﹐延春閣後宣文閣裏有時分﹐速古兒赤巙巙﹑云都赤蠻子等有來﹐脫脫右丞相﹑也先帖木兒平章﹑帖木兒達識平章﹑阿魯中丞等奏﹕世祖皇帝時分﹐太史院史郭守敬言﹐在前亡金時分﹐舊城以西﹐將渾河穿鑿西山爲金口﹐引水直至舊城﹐上有西山之利﹐下乘京畿漕運﹐直抵城有來。在後河道閉塞了。如今有皇帝洪福裏﹐將河依舊河身開挑呵﹐其利極好有。西山所出燒煤﹑木植﹑大灰等物﹐並遞來江南諸物﹐海運至大都呵﹐好生得濟有。若水泛漲﹐河分置大河可置遠閘麼道﹐奏呵﹐奏欲行其間﹐世祖皇帝升遐了﹐不曾挑得這河緣故。俺訪問老人每呵﹐端的善事麼道有﹐不知陰陽人每可宜開挑時不可開挑﹐麼道﹐說與他們這緣故呵。他回說道﹐俺太史院司天監﹐一同陰陽源文書內檢看呵﹐官民便益﹐並無窒礙有﹐麼道。眾人畫了字﹐與了文書也。開與不開﹐取自聖旨﹐麼道﹐奏呵。奉聖旨﹕我也在前這金口水好生得濟麼道將來。據這般意思﹐好勾當有。如今您休疑惑﹐委付著好人開挑成就者麼道有﹐聖旨呵。依著聖旨﹐如今俺省裏教帖木兒達識平章﹑許左丞﹐臺裏教阿魯中丞﹐宣教院裏喃咖八院使﹐畱守司裏章金家納﹐工部裏慶喜尙書﹑也先不花郎中﹐大都路裏斡勒眞達魯花赤﹐都水監裏諳知水利的人委用﹐著將金口舊河深開挑﹐合眾水處做濼子﹐準備闕水使用。挑至舊城﹐又做兩座閘﹐將此水挑至大都南五門前第二橋﹐東南至董村﹑髙麗莊﹑李二寺﹐運糧河口。相合看地形從便開挑呵﹐怎生﹐奏。開挑這河﹐必然將百姓每房舍﹑水碾些小折毀的﹐房舍並碾價不斟酌的有﹐這般也賑濟百姓有。如今開挑河道﹐其間百姓有投作夫者﹐驗工各人每月與米四斗﹐每日與二兩鈔。開挑河怎生﹐奏呵。奉聖旨﹐那般者。欽依施行。詔旨如是﹐當月舉行﹐脫脫親自歸勤﹐百工備舉﹐至十月畢竣﹐命許右丞詣金口﹐用夫開啟所鑄銅閘板二﹐水至所挑河道﹐波漲潺洶﹐衝崩堤岸﹐居民彷徨﹐官爲失措﹐漫注支岸﹐卒不可遏﹐勢如建瓴﹐河道浮土壅塞﹐深淺停灘不一﹐難於舟楫。其居民近於河者﹐幾不可容。始議下銅閘以遏﹐則無補事功矣。初挑開﹐自順承門西南新河﹐大廢民居房舍﹑酒肆﹑茶房﹐若臺榭墟墓。當疏鑿時﹐左丞相許有壬力諍不從﹐後竟成。而決金口銅閘水一版﹐其下如建瓴﹐水勢衝決﹐河兩岸俱崩﹐民庶恐甚﹐終莫能禦﹐遂下閘。鄕老云﹕金口水發源處與通州塔平。又云﹕與南城昊天寺塔頂平。蓋於金口山一望﹐則塔心在平﹐其勢可知矣。【﹝松云聞見﹞﹝順天府誌引析津志﹞】

幡竿嶺通奉泰州﹐今保安州。【﹝順天府誌引析津志。﹞】

齊家莊口在宛平縣西北潛水村﹐奉化先攺名房山﹐路通紫荊關。【﹝順天府誌引析津志。﹞】

王平口在宛平縣西北淸水村﹐有軍人把隘口﹐路入齋堂鄕﹐又一小口南路。【﹝順天府誌引析津志。﹞】

龍門門在宛平縣燕家臺天津嶺﹐上名九山﹐下有潭﹐祈雨必應。先於遇先觀居止﹐次可至潭所。【﹝順天府誌引析津志。﹞】

舊司天臺內苑司天臺﹐海子花房﹐花苑﹑園同在五位殿之北。【﹝順天府誌引析津志。﹞】

○大興縣

橋梁

北魯村三﹐魏棚二﹐黃堠莊十八﹐西下馬四﹐東下馬五﹐李家兔三﹐太子務五﹐北城五﹐盧家兔一﹐南石崖一﹐北石崖一﹐丁家兔二﹐榮家莊二。【﹝順天府誌引析津志。﹞】

古迹

黃堠店在京城西北六十里﹐與皂角納缽相近。每歲大駕往還皆經於此。

大口店在京城西北四十里﹐舊有城﹐今爲店﹐西有髙丘鼎峙﹐曰三疙疸。車駕春秋往還﹐百官迎送於此。【﹝順天府誌引析津志。﹞】

○固安縣

山川

曲洛溝聖水在桃花東﹐陽鄕縣合此水﹐又東經六城縣故城﹐源自督亢陂﹐經縣南﹐東注方城泉。

桃水首受淶水於徐城東南﹐東經陽鄕縣東﹐流入於聖水。

淶水出礬山福祿水。【﹝順天府誌引析津志。﹞】

古迹

新昌故城縣漢屬涿州﹐東漢以其地旱﹐俗謂之陷城﹐遂有唐代宗大歷四年析固安縣復置。

武陽城燕昭王之所城也。東西二十里﹐南北十七里﹐東南有小城﹐卽固安縣之故城也。

韓侯城在方城縣。【﹝順天府誌引析津志。﹞】

宦迹

郭隗燕人也。燕昭王卑身厚幣﹐以昭賢者﹐惟隗。攺築宮而師事之﹐於是士爭趍燕。

韓嬰燕人。漢文帝時爲博士﹐推易意而爲之傳﹐以易授人。武帝時與董仲舒論於上前﹐仲舒不能難也。【﹝順天府誌引析津志。﹞】

○順義縣

山川

牛欄山在縣北二十五里。

豬渡泊作豬肚濼。

溫余河大夏陂﹐伍拾裏至順州。【﹝順天府誌引析津志﹞】

古迹

古城廢置莫考﹐一在呼奴山下。【﹝順天府誌引析津志。﹞】

橋梁

土橋順州四孫村一﹐橫橋一﹐牛欄山一﹐李家臺一。【﹝順天府誌引析津志。﹞】

○良鄕縣

古迹

黑狗臺在良鄕縣南三里﹐有碑。

皇后臺在良鄕縣。

陽臺在源福傳法院。【﹝順天府誌引析津志。﹞】

橋梁

土橋璢璃河二十五座。路村一。廣陽一。公孫一。興裏一。顏仙垡二。顏村東二。西葫蘆一。宜民二。西魯村二。南故一。陶村一。故村二。馬村一。白鷺一。石羊一。南樂一。蠻營二。三義一。顏村西一。【﹝順天府誌引析津志。﹞】

人物

王樞樞尢健於詩﹐如三河道中云﹕十載歸來到故山﹐山光依舊白雲閒。不須更讀元通偈﹐如信人間是夢間。人多稱誦之。仕至翰林學士﹐出爲成徳軍節度使。沒於貞佑之變。【﹝順天府誌引析津志。﹞】

○昌平縣

山川

楡河在州西南二十五里﹐出縣界﹐西南歷堠上保﹐東南接通州與溫余河合。

古北口在州北一百五十里。

大口大駕時巡﹐千官導送至此﹐其迎駕如之。【﹝張翥仲舉。﹞】駐蹕平原上﹐周廬彩仗攢。虎臣攂具劍﹐龍鳥鏤衢鞍。玉饌幪輿入﹐朱弦進酒彈。髙秋望雲气﹐還北候回鑾。�����﹐采采花盈手﹐何以醉先生﹐淸溪淥如酒。

至正戊戌十八年五月奉奏聖旨﹐都堂特委禦史臺治書張衝叔靖﹐翰林學士金剛寶子貞﹐刑部郎中秦裕佰景容﹐工部員外郎周肅友恭﹐省檢校呂謙伯益曁宛平縣達魯花赤﹐和尙國賓與合屬首領官吏﹐爲團結事到來東齋堂村﹐設立萬夫長﹐千夫長﹐牌子頭目人等﹐於各處把隘口﹑寨﹑村﹑嶺﹐必令壘塞去處﹐從實照勘到下項地裏悉具於後﹐與元載大一統志不同﹐故重爲詳分東西四至。於是驗地裏﹐審形勢﹐分四至﹐通路道﹐總得後項口村名目﹐俱以齋堂大寧以爲中﹐故次第而書之。東安大安嶺四十五里﹐至王平二口子四十里﹐通八十五里。東至張廢小道六十里﹐東北至神樹口子六十里。淸白口東南黑塔兒﹐【通王平口﹑昌平二處。】東北淸白口﹐安窠淤子口﹐通楡林站。懷來縣長谷小口﹐南至大安山九蹬湖七十里﹐屬房山界。搶竿嶺口八十里﹐房山界田。【四村﹐黃河村﹐黃塔村壘。】甲局口一百里﹐屬房山界。【東西齋堂壘。】扁鵲口六十里﹐屬房山界。西至漿水河卽抸子口四十五里﹐屬保安州界。西至弩寨嶺口四十五里﹐屬範陽界。【本處有巡檢司自把。】北至天津嶺口六十里﹐屬保安州界。【柏峪梁家莊壘。】支過戶口五十里﹐屬保安州界。【杜家莊。】三叉口四十里﹐屬保安州界﹐通黃蘆石陽峪。九山小道六十里﹐屬保安州﹐人行道。【桓峪斷。】燕家臺天橋兒﹐屬保安州。【燕家臺壘。】齋堂鄕民口記﹕王平口﹐【又一小口南路。】戴家山口﹐【南入涿州北入大都。】佛子莊口龍門口燕家口﹐【已上俱入南通涿州。】雞兔臺口﹐【南路。】靑堰皂東口東拏寨口﹐齊家莊口。【入鎭上進紫荊關。】

居庸關在西北四十里。天下山皆出昆侖﹐其髙一千里﹐猶人之有頂也。上黨爲之脊﹐由上黨而西則爲北條﹑中條﹑南條﹐直入終南﹐隴蜀相接﹐■﹝牜羊﹞牱越寯入於南海。東則膺韓腹﹑趙喉﹑魏口﹐然跨遼東負絕漢﹐連亙數千里﹐入於三韓﹑肅愼﹑髙句麗。居庸在直都城之北﹐中斷而爲關﹐南北三十里﹐古今夷夏之所共由定﹐天所以限南北也。每歲聖駕行幸上都﹐並由此塗﹐率以夜度關﹐蹕止行人。到籠燭夾馳道而趨﹐南龍虎臺﹐北棒搥店﹐皆有次捨﹐國言謂之納缽關。置衛領之以司出入。至正二年﹐今上始命大丞相阿魯圖﹐左丞相別兒怯不花創建。過街塔在永明寺之南﹐花園之東﹐有穹碑二﹐朝京而立。車駕往回或駐蹕於寺﹐有禦榻在焉。其寺之壯麗﹐莫之與京。關之南北有三十里﹐兩京扈從大駕春秋往復﹐多所題詠。今古名流並載於是。【﹝順天府誌引析津志。﹞】

過街塔銘歐陽玄文。關舊無塔﹐玄都百里﹐南則都城﹐北則過上京﹐止此一道﹐昔金人以此爲界。自我朝始於南北作二大紅門﹐今上以至正二年﹐始命大丞相阿魯圖﹑左丞相別兒怯不花等創建焉。其爲壯麗雄偉﹐爲當代之冠﹐有敕命學士歐陽制碑銘。皇畿南北爲兩紅門﹐設扃鑰﹑置斥候。每歲之夏﹐車駕消暑灤京﹐出入必由於是。今上皇帝繼統以來﹐頻歲行幸﹐率遵祖武。一日﹐攬轡度關﹐仰思祖宗勘定之勞﹐俯思山川拱抱之狀﹐聖衷惕然﹐默有所禱﹐期以他日卽南關紅門之內﹐因山之麓﹐伐石甃基﹐累甓跨道﹐爲西域浮圖﹐下通人行﹐皈依佛乘﹐普受法施。乃至正二年二月二十一日﹐以宿昔之願﹐面諭近臣旨意若曰﹕朕之建塔寶﹐有報施於神明﹐不可爽然﹐而調丁匠以執役﹐則將厲民用﹐經常以充費﹐則將傷財。今朕輟內帑之資以助繕﹐僦工市物﹐厥直爲平﹐庶幾無傷財厲民之慮﹐不亦可乎﹖羣臣聞者﹐莫不舉首加額﹐稱千萬壽。於是申命中書右丞相阿魯圖﹑左丞相別兒怯不花﹑平章政事鐵不兒達識﹑禦史大夫太平總提其綱﹐南裏剌麻其徒曰亦恰朵兒﹑大都畱守賽罕﹑資政院使金剛吉﹑太府監卿普賢吉﹑太府監提點八剌室利等﹐授匠指畫﹐督治其工﹐卜以是年某月經始。山發珍藏﹐工得美石﹐取給左右﹐不煩挽輸﹐爲費倍省﹔塹髙陻卑﹐以杵以械﹐墌堅且平。塔形穹窿﹐自外望之﹐揄相奕奕。人由其中﹐仰見圖覆﹐廣壯髙蓋﹐輪蹄可方。中藏內典寶詮﹐用集百虛以召諸福。旣而緣崖結構﹐作三世佛殿﹐前門翚飛﹐旁捨棋布﹐賜其額曰大寶相永明寺。勢連崗巒﹐映帶林谷﹐令京城風气完密。如洪河之道﹐中原砥柱﹐以制橫潰﹔如大江之出三峽﹐瀲灩以遏奔流。又如作室﹐北戶加墐﹐歲時多燠。由是邦家大寧﹐宗廟安妥﹔本枝昌隆﹐福及億兆﹐咸利賴焉。五年秋﹐駕還自灤京﹐昭睹成績﹐乃作佛寺行慶講儀。明年三月二十日﹐中書左丞相別兒怯不花﹑平章政事納璘﹐教化參知政事朵兒典班等﹐請敕翰林學士承旨歐陽玄爲文﹐江浙行省平章政事達世帖木兒書丹﹐翰林學士承旨張超巖篆額﹐勒之堅石﹐對揚鴻釐。上允所請﹐於是中書傳諭臣玄等﹐玄謹拜手稽首言曰﹕自古帝王之建都也﹐未有不因山河之美以爲固者也﹐然有形之險﹐在乎地勢﹐無形而固者﹐在乎人心。是故先王之治天下﹐以固人心爲先。固之之道﹐惟慈與仁﹐必施諸政﹐是故使眾曰慈﹐守位曰仁﹐六經之言也。求之佛氏之說﹐有若符合者矣。我元之初取金也﹐旣入居庸﹐尋振旅而出﹐蓋知金季之政﹐不足以固人心也﹐又奚必據險以扼人哉。

世皇至元之世﹐南北初一﹐天下之貨﹐聚於兩都﹐而商賈出是關者﹐識而不徵﹐此王政也。皇上造塔於其地﹐一銖一粟﹐一米一石﹐南畝之夫﹐一無預焉。將以崇淸淨之教﹐成無爲之風﹐廣惻隱之心﹐行不忍人之政﹐冥冥之中﹐敷錫庶福﹐陰隲我民。觀感之餘﹐忠君愛上之志﹐油然以上﹐翕然以隨﹐此志因結﹐豈不與是關之固相爲悠久哉。且天下三重﹐王者行之﹐制度其一也。制度行遠﹐莫先於車﹐三代之世﹐道路行者﹐車必同軌。今兩京爲天下根本﹐凡車之經是塔也﹐如出一轍﹐然則同軌之制﹐其象豈不感著於是乎﹖車同軌矣﹐書之同文﹐行之同輪﹐推而放諸四海﹐式諸九圍﹐熟能禦之。

珠請眞火詩曰﹕

燕代之山﹐蟺婉西來。气脈趨海﹐折而東回。廓爲皇都﹐磅礡所鐘。司我北門﹐實爲居庸。居庸爲關﹐以邏以遮。中辟黃道﹐歲迓翠華。聖皇凝情﹐妙契佛法。誕卽通達﹐興造寶塔。日官測圭﹐大匠置■﹝執上木下﹞。出貲內府﹐成是截嶭。相彼竺幹﹐浮屠以居。上祠金容﹐次庋寶書。維佛願力﹐證彼三乘。功徳之最﹐浮屠計層。維此居庸﹐地宜玄武。奚崇功徳﹐用鎭朔土。鑿石於山﹐神壓堅良。平壑爲址﹐厥址正方。載塓載堊﹐中道如關。覆地半圍﹐匪璜匪玦。千葉萬綺﹐徑行憧憧。息彼邪道﹐同歸正宗。正宗維何﹐奚靖奚淸。仁不嗜殺﹐慈不尙爭。徳音颯颯﹐王度平平。慧日法云﹐光幬大千。思昔夏后﹐鑄鼎象物。民逢魅魑﹐賴是禳祓。九牧之金﹐裒貢九州島。孰若是塔﹐功成優遊。民不知勞﹐兵不知疲。攘玆扼塞﹐靖安疆場。睠言勝因﹐非比有漏。式翠且固﹐天子萬壽。皇畿巍巍﹐垂裕後人。詞臣作歌﹐請勒堅瑉。

車稜稜﹐石確確﹐車聲彭彭鬭石角﹐馬蹄蹴石石欲落。不知何年鬼斧鑿﹐僅共靑天通一握。上有靑藤來萬仞之崖﹐下有泉噴千丈之壑。太行羊腸蜀劍閣﹐身熱頭疼懸度索。一夫當關萬夫非﹐未必有此奇巘崿。吾皇神聖混地絡﹐烽火不焚停夜柝﹐但有地險今猶昨。我扶瘦筇息倦腳﹐兩崖突出云漠漠﹐平沙風動鳴凍雀。

參政郭彥髙形勢嵳峩壓劍關﹐兩崖突出白雲間。千年畫古丹靑在﹐一合屏開水墨閒。石怪遠吞衰艸闊﹐溪流斜繞亂山灣。布衣多少奔騰客﹐冠蓋誰能滿意還。

焦景山堆藍疊翠扼云川﹐神力堅開固有年。分得蓬萊三島境﹐畫成兜率一重天。雲開道院間門戶﹐雨後人家小市鄽。李杜詩林吟不盡﹐丹靑安得老龍眠。

大司空雲麓俱有詩蕭蕭野店倚晴峯﹐接軫戎車不斷蹤。一徑扼吭通上谷﹐重關跨險控盧龍。山城月落鳴宵柝﹐古寺風寒響暮鐘。八達嶺頭凝眺虎﹐白雲靑嶂幾重重。

陳剛中有居庸疊翠八詠斷崖千仞如削鐵﹐鳥飛不度蒼苔裂。槎枒古樹無碧柯﹐六月太陰飄急雪。寒沙茫芒出關道﹐駱駝夜吼黃雲老。徵鴻一聲起長空﹐風吹艸收山月小。

百招長老有過居庸十詠﹐耶律抑溪喜而和此

萬疊髙山如畫圖﹐峽名綠綺枕平蕪。風淸時聽琴三弄﹐人世知音問有無。【彈琴峽】

幌岫深扃圍宿露﹐云屏環列嶂斜風。枝峯蔓壑堆藍重﹐轉覺無聲自有功。【屏風山】

磨礲靑石點松煙﹐次第朱黃滴露研。姑熟山髙揮徧翰﹐文如摘錦筆如椽。【研石】

翠玉峯巒罨畫間﹐巖扉澗有幾重關。石頭路滑蒼苔冷﹐禪隱雲間盡日閒。【玉峯寺】

驅車犖確上居庸﹐古澗流泉拂曉風。當道朱扉司管鑰﹐過街白塔聳窿穹。碑鐫贔■﹝廠外贔內﹞朝京闕﹐仙與彌陀峙梵宮。巡幸百年冠蓋盛﹐六龍行處五雲從。【南口永明寺過街塔】

罘罳隱隱靜儀形﹐鐵壁銀山莫與京。巖壑風光千古在﹐燕鶯弦愛八弦淸。春花獻秀紅光動﹐夜月浮香紫霧生。愛嶺無誰天作主﹐衰翁來此眼憎明。【屏風山】

研臺千古獨流芳﹐杖履尋幽散老狂。山色水聲涵石潤﹐天光云影沁池香。兩京巡幸多題詠﹐百代興亡要主張。今日干戈愁滿地﹐借君儒筆紀行藏。【研臺】

玉峯寺扁半山隈﹐金碧崔嵬枕石臺。祝壽僧歸樵徑遠﹐往山人去福田開。鑑傳三際尊師徳﹐世出千年劫大災。過客未能分半席﹐何時來此講天臺。【玉峯寺】

泉因人勝號觀音﹐此水應能洗素心。不使貪名鑊巨石﹐直須廉字滌祥襟。曹溪一滴分師派﹐聖澤三源沐士林。才薄自無司馬渴﹐未應三撚賦長吟。【觀音泉】

官亭締構自何年﹐扈臣常經啟大筵。山鳥憤徑聞聖樂﹐野夫曾聽奏鈞天。寥寥公宇臣朝暮﹐落落荒詩記後先。古往今來渾若此﹐滿前芳艸自芊芊。【官亭】

孤松傲兀倚巖巓﹐閱盡行人愁歲年。不伐蒼顏涵雨露﹐共看秀色傲風煙。悠然天籟濤千頃﹐允矣請人韻萬篇。不受秦封天所貴﹐知心雪月伴淸妍。【孤嶺】

堠臺道在有雙艸﹐五里郵亭露一班。主靜往來常默默﹐慣徑寒暑獨閒閒。西風人馬行程遠﹐落日牛羊去路慳﹐土木無知人意重﹐前村殘照不勞攀。【堠臺】

仙枕遺蹤濕蘚痕﹐古今費盡萬詩篇。睡殘渾沌三千界﹐夢破邯鄲五百年。老我乾坤歌白雪﹐任渠熊牧臥靑煙。紛紛名利忘歸客﹐曾是相從一醉眠。【仙人枕】

海內桃溪虎�春﹐北山幽回擬��。花發四月冰初解﹐枝老三春葉未新。地勢髙寒京闕近﹐源深流遠武陵濱。常年大駕南回日﹐數顆香紅獻聖君。【桃花溪】

間宿南關口﹐山髙六月寒。居人艱粟麥﹐行客訴辛酸。羊馬南來富﹐程途北去寬。何時兵革息﹐歸路計平安。【古北關卽居庸關】

百疾由來攻一虛﹐外膏徒見已中虛。楡關政使天齊險﹐閒便癰疽自潰無。

天生石城門鐵樞﹐地分南北北無虞。誰論事去如橫艸﹐反擬中原是盜區。

一身勤儉萬方親﹐巖險何嘗阻得人。安得愚翁鏟疊嶂﹐卻使世主恆修仁。

松亭關與居庸﹑北�關爲三關﹐世並聞之。南口﹑大口在南﹐北口在北﹐卽呼爲漢兒山。過北去是爲■﹝羊旦﹞■﹝羊旦﹞山﹐則萬里如掌﹐十一室﹑溫房子於■﹝羊旦﹞■﹝羊旦﹞山少止﹐易大白牛車凡數十﹐牛機一車﹐轍迹所止﹐咸成居焉。飛放縱情﹐莫樂於是。【﹝松云聞見錄﹞﹝順天府誌引析津志﹞瓦橋關在歸義縣南﹐距莫州三十里﹐宋白雲北瓦橋也。亦曰瓦子。濟適涿南﹐易東周。顯徳中收復三關﹐其地擅幽薊﹐遂爲雄州。

益津關在燕京南文安縣沙塘。易﹑徐眾河不流﹐皆會北淮﹐一撟津度。唐末劉仁恭拒梁﹐宋拒遼﹑金﹐皆戍此。

薊門關唐開元十八年析幽州之漁陽﹑三河﹑玉田﹐分置薊州﹐取古薊關以州。

祁溝關東北至涿州四十里﹐西北至易州六十里。

紫荊關今在遂州﹐與宛平縣齋堂鄕西界相近﹐卽文廣私下三關之一也。關內外率多栗園﹐綿亙數十里﹐軍民賴之。系彼處寺中所主﹐爲常住資供之產。

鴈門關在代州﹐去城三十里。紫塞北亦系一塞。

艸橋關在雄州。

倒馬關在飛狐嶺。

石嶺關在忻州太和嶺。

靑石關在般陽。

渝關﹑武陽關﹑西正關﹑狗骨關山東益都般陽界。

西關上都。

恨這關汝寧東。

虎牢關﹑武關二關俱在平地。

藍關陜西商於縣﹐去武關三十里。

梅嶺關在江西南安路。

大庾嶺頭上最髙﹐梅花無限。

萬招關在邵武建昌分水嶺。

玉門關﹑蕭關﹑鬼門關在欽州。

劍門關在蜀中夔州府。

昭關在廬州。

鐵門關。

鐵湘關。【﹝順天府誌引析津志。﹞】

橋梁

橋十四。龍虎臺二﹐七里河一﹐雙塔一﹐卽江橋﹐立燕帖木兒碑處。此乃去白浮村五里許。龍王泉祖之廟﹐爲諸泉水之始。楡河一﹐東淸河二﹐東菓一﹐東上一﹐西蘭溝一﹐西柳二﹐韓家莊二﹐義店一。【﹝順天府誌引析津志﹞】

古迹

龍虎臺在昌平縣西北﹐居庸山南﹐髙平寬敞﹐有踞虎蟠龍之勢。大駕每來幸﹐■﹝逞﹐山代口﹞還駐蹕於此。【﹝順天府誌引析津志。﹞】

唐狄梁公廟在京北昌平縣界中。【﹝順天府誌引析津志。﹞】

名宦

狄仁傑今昌平縣﹐有祭神搏虎文碑見在。【﹝順天府誌引析津志。﹞】

人物

寇恂封雍奴侯。【﹝順天府誌引析津志。﹞】

○東安縣

古迹

常道城唐武徳四年﹐安次移於城東約五十里﹐有石梁城。【﹝順天府誌引析津志。﹞】

