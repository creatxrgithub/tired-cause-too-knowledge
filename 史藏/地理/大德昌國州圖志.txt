大徳昌國州圖志﹝元﹞馮福京修﹝元﹞郭薦纂

目錄

序

卷一

敍州一

沿革

境土

風俗

公宇

城郭

城門

坊巷

社稷

城隍

倉局

卷二

敍州二

學校

貢士莊

翁洲書院

岱山書院

醫學

義莊

社倉

囚糧

鄕村

卷三

敍賦

戶口

田糧

食鹽

漁鹽

酒課

茶課

歷本錢

沙魚皮

貍皮

魚鰾

稅課

卷四

敍山

山

敍水

水

橋梁

津渡

井

﹝石契﹞堰

敍物產

五穀

布帛

禽類

海族

河塘魚

畜類

獸類

花類

果實

竹類

藥類

蔬菜

木類

卷五

敍官

州官

巡捕司

僧正司

鹽司

巡檢司

稅使司

醫提領所

卷六

敍人

進士題名

名賢

任弈

徐浩

兪勉

郭受

薛寘

應傃

徐願

孫枝

應﹝彳繇﹞

余天錫

余天任

趙時恪

任嚴

王文貫

名宦

王安石

柳永

史浩

葛洪

卷七

敍祠

寺院

寶陀寺

普慈寺

吉祥寺

延福寺

萬壽寺

興善寺

回峯寺

隆教寺

祖印寺

保寧寺

潭石廣福寺

華云寺

普明寺

資福寺

封崇寺

保安寺

廣福寺

翠蘿寺

化城寺

普濟寺

梵慧寺

超果寺

宮觀

道隆觀

東嶽行宮

眞武宮

祠山行宮

蓬萊集仙道院

廟宇

惠應廟

隋煬帝廟

徐偃王廟

關王廟

陳大王廟

黃公祠

烈港廟

昌國州圖志前序史所以傳信傳而不信不如亡史故作史者必擅三者之長曰學曰識曰才而後能傳信於天下蓋非學無以通古今之世變非識無以明事理之精微非才無以措﹝褎去禾攺矛﹞貶之筆削三者闕一不敢登此職焉然而有天子之史有諸侯之史晉之乘楚之檮杌魯之春秋是諸侯之史也後世因之郡各有志所以備天子史官之采錄亦豈可易爲哉若昔素王刑賞二百四十二年列國之君臣遊夏且不能贊一辭司馬氏以良史才而作史記議者猶謂十二諸侯年表爲殽亂於聖經然則侯邦之志亦以記事纂言也而可易爲哉往宋末運人主好諛宰相導諛士大夫習諛內外遂以成風操史筆者多患得患失之夫希合顧望不惟泯其實以誣公朝之是非抑且駕其虛以騁私意之向背故光寧理三朝之史皆權臣黨與之蕪辭而郡縣閒一時之志亦侯牧誇張之誕筆今宋史旣與國偕亡惟誌書之見於郡縣閒者版籍所計或以寡爲多風土所宜或以亡爲有形勢所在或以險爲夷貢賦所出或以儉爲泰評人物則多過情之譽陳民風則少退抑之辭妝飾富麗競爲美觀詳核其實百無一二苟上之人按其圖數其貢流毒貽害可勝言哉昔蕭何入關收秦圖籍文書具知虛實險要用以相漢厥功茂焉藉使今世或有踵蕭何之智信往宋所存之記載責其實於天下郡國豈不敗乃公事余益以悲世變之至宋獨圖書史籍一事鑿空駕僞顧不如秦之猶爲務實而且貽禍於來世蒼生也昌國中海而處由縣升州而州誌不作此固僕廝吏不知稽古之務而爲士者亦有罪焉余來首訪圖經徒起文獻不足之嘆越歲餘始於裏民購得其籍大率浮誇如前所云議欲刊削且書混一以來之沿革旣以授州之文學士屬余往吳中此事中輟今瓜戍已踰滯畱臥疾豈其機乎乃趣學官捃摭舊載芟其蕪黜其不實定爲傳信之書使州之闕文者於所補以俟掌建邦之六典者采焉故序作史之大略與異時文勝其質之流獘俾二三子知所決擇而復有以告之孔子曰吾猶及史之闕文也嗚呼史闕則紀綱將板蕩而無稽矣是豈斯民之幸聖人猶幸闕文之及見者蓋逆知他日諸侯惡其籍之害已而去之也今余於舊志得之旣難本復無二二三子不亟圖之餘幸而受代則是籍之存於有司者幾矣嗚呼猶欲及於闕文得乎大徳戊戌七月朔日潼川馮福京序昌國州圖志卷一宋元四明六志弟四十六元馮福京等撰

敍州一

沿革州在東海西星紀之次牽牛婺女之分野昔夏后氏帝少康所封庶子於越之地至越句踐滅吳獲夫差欲使居甬東君百家杜預云句章縣東海中州也國語以爲甬句東注云句章海口外州今州有甬東村是已由秦歷漢屬鄮縣唐開元二十六年以鄮縣置明州領縣四曰翁山今之昌國也立縣始於唐五代時攺鄮爲鄞則又屬鄞往宋端拱二年始置鹽場熙寧六年部使者以蓬萊安期富都三鄕居大海中期會不時置尉主鬥訟之事旣而創縣名爲昌國意其東控日本北接登萊南亙甌閩西通吳會實海中之巨障足以昌壯國勢焉八年又益以定海縣之金塘鄕紹興十三年戶部員外郎沈麟編類民籍戶計萬餘而丁口再倍徳佑二年丙子三月聖朝混一令中書左丞行浙東道宣慰使哈巴岱提師壓境遂歸附焉是爲至元十三年縣仍舊至元十五年二月朝廷謂海道險要升縣爲州以重其任時劉思義授宣武將軍達嚕噶齊以州印來領州事當混一之初人心帖泰實嘉賴之至元十七年復置縣隸於州二十七年縣仍廢止單州焉

境土州所轄四鄕一十九都與州通陸僅富都鄕九都而已金塘四都在州之西南安期三都在州之東南蓬萊三都在州之東北星羅棋布全賴舟楫之利以通舊志皆以潮數約其裏之遠近然海而際天未可以裏計今姑存之東西五百里南北三百里西南至本路三百五里東五潮至西莊石馬山與髙麗國分界南五潮至龍嶼與象山縣分界西一潮至蛟門山與定海縣分界北五潮至大七山與平江路分界東南三潮至韭山與象山縣分界西南二潮至三山與定海縣分界東北五潮至神前壁下與海州分界西北三潮至灘山與嘉興路分界

風俗壤地褊小又皆斥鹵谷粟絲枲之產𨿽微漁鹽舟楫之利甚溥無恆產而有恆心者惟士爲能風聲气習有於越之俗焉

公宇州治【坐鎭鰲山下山自北來爲龍峯蜿蜒南走突而小峯州治據其麓】州門中門廳

鎭鰲堂【廳後中堂】敬簡齋【廳事後西偏】吏目司架閣司吏捨蓬萊道院【廳東偏】愛蓮堂【州治東偏前有蓮池】拂云亭【州治後山】海光亭【拂云亭之上】

城郭州城周廣五里

城門六所重門擊柝以待暴客則封域之有扃鍵尙矣舊無之升州後所創也東江門【東隅】

西門【西隅】南門【南隅】

上榮門【北隅】舟山門【西南隅】艮門【東北隅舊名虞家橋】

坊巷申義坊【學所從入卽州學講堂扁而名】平近坊【州治東】淸晏坊【州治西】詩禮坊【州治東】首登坊【州之東】聯桂坊【州治北往宋嘉定閒爲趙時恪時慥兄弟登第立】神童坊【上榮往宋嘉熙閒爲應翔孫試中童科立】徳政坊【舊名拱星州之北】徳星坊【州西南】圖南坊【南門】惠應坊【城隍廟從入】中洲坊【正監門】教愛坊【巿橋西爲民救母病立】印元坊【巿橋之左】興行坊【巿橋東爲民救父病立】登朝坊【巿橋之右】西上坊【西門外】徳麟坊【舊丞廳南今廢】信麟坊【舊丞廳西】甬東坊【甬東今廢】東明坊【東江今廢】

社稷壇在州西門外去州一百步

城隍廟在州南世傳茹侯維廟之神今州有茹侯村則侯鄕人也侯英烈忠毅至今父老能言之往宋建炎閒賜惠應廟額

倉局永丰倉舊系往宋縣丞廳至元十七年升州遂爲縣治縣旣廢攺爲倉專以儲本州島官民田所納之租海上諸鎭守司附州稍近者軍士於此支給月糧大徳二年春令中書左丞行浙東道宣慰使鎭遏海道到州謂倉之四顧人戶頗疏乃理中廳五閒爲倉屋兩廊析爲軍營後堂以處鎭守官於是倉營雜處蓋以備不虞倉使一人【本州島設】官鹽局至元二十七年以系官房舍一閒爲之在中洲坊之北使副各一人【本州島設】昌國州圖志卷二宋元四明六志弟四十七元馮福京等撰

敍州二

學校學舊在州東一百步往宋熙寧八年令張懿文所建元佑七年簿尉顧復經又徙而東四十步淳熙十六年令王阮徙於丞廳之南役未竟去官令錢棣繼其後始克有成嘉定甲申令趙大忠葺治增益然始創之規逼仄環學皆水終不能有所展拓絜齋袁燮記【闡斯道之奧發是心之良而輔成國家之風教者其惟學乎夫學之於人猶食之有谷粟衣之有桑麻也是豈可一日闕哉四明之有昌國海中一島也厥地甚狹矣而士生其閒俊敏逸羣修潔自將者時時有之其質美矣加以切磋培植之功孰得而禦之前乎此非無賢令也而教養一事多闕而不備豈不知當務之爲急切哉或者其興若廢與兵刑財用不同非有朝廷之威命大吏之督責姑徐徐焉未見其戾故𨿽有所興爲不過一二焉而止其勢然也若夫發於誠心無所畏避而自爲之其度越他人顧不遠哉今承議郎趙侯淸獻公之裔孫也典型猶在喟然興嘆曰事豈有不可爲者哉力或不足痛節冗費可也檢柅姦吏毋俾滲漏可也義所當爲勇於必爲可也士有餘力資以爲助可也如是而後其用乃足左之右之莫不如志而建學之規模亦在其中矣或因其故而葺治之或創攺焉而增益之曰殿曰堂屹然中居曰齋曰序翼然旁列門庭由是壯焉像設由是崇焉祭器祭服由是作焉廩廥以儲之垣墉以衛之承學之士皆得優遊涵泳其中又從而課焉試焉以警厲之鳶飛魚躍咸受其賜無有終極可不謂善於其職乎且南安一小郡耳而東坡蘇公記學之成稱其甲於江西禮殿講堂視夫邦君之居典領得人能使其居有侐理固然也今侯之所爲其亦若是也夫𨿽然侯之設心非獨玆事也嚴祈報之典則冢土是崇卹窮乏之民則委積是丰戶籍之核所以窒欺僞也海步之就與夫嶺路之夷又所以便往來也凡有益於民者是究是圖如恐不及矧爲禮義教化之宮其汲汲也宜如之何侯名大忠三衢人擢進士科居官所至可紀無忝厥祖矣余是以深美之】歸附後升縣爲州學亦隨之至元十七年各道設提學司實五品官遂借擬教授董學事至元二十九年省府例以下州不設教授止存正錄學官二員學正學錄儒戶五十八戶【至元二十七年抄定之數其時彊有力之司存者頗多閒有逃而之彼者今𨿽欲歸儒非申請於上不可】聖旨長生天气力裏大福蔭護助裏皇帝聖旨據尙書省奏江淮等處秀才乞免雜泛差役事準奏今後在籍秀才做買賣納商稅種田納地稅其餘一切雜泛差役並行蠲免所在官司常加存卹仍禁約使臣人等毋得於廟學內安下非理騷擾準此至元二十五年十一月日上天眷命皇帝聖旨諭中外百司官吏人等孔子之道垂憲萬世有國家者所當崇奉曲阜林廟上都大都諸路府州縣邑應設廟學書院照依世祖皇帝聖旨禁約諸官員使臣軍馬毋得於內安下或聚集理問詞訟褻瀆飲宴工役造作收貯官物其贍學地土產業及貢士莊諸人毋得侵奪所出錢糧以供春秋二丁朔望祭祀及師生廩膳貧寒老病之士爲眾所尊敬者月支米糧優卹養贍廟宇損壞隨卽修完作養後進嚴加訓誨講習道藝務要成材若徳行文學超出時輩者有司保舉肅政廉訪司體覆相同以備選用本路總管府提舉儒學肅政廉訪司宣明教化勉勵學校凡廟學公事諸人毋得阻擾據合行儒人事理照依已降聖旨施行彼或恃此非理妄行國有常憲寧不爲懼宜令準此至元三十一年七月朔日大成殿三閒自遷學後殿宇頹圯往宋淳佑丁未令沈叡重建郡人尙書王應麟記【淳佑紀元之六年聖上首善崇化以風四方綠字穗書敷賁廱頖庠聲序音丕冒日出昌國大夫沈叡始至謁校宮時禮殿之建適六十祀矣朽蠹弗葺諸生進而言曰學肇基於縣治之東淳熙閒王令阮遷於芙蓉洲西挹秀涵淸气勢閎偉俊人魁士含章挺生道原文脈實系玆殿盍鼎新之對﹝昜�﹞云漢作人之休徳君曰承流宣化職也敢不祗若嗇用鳩工士歡趍之參預應公嘉其意諗帥守顏公佐以郡少府錢經始於明年暮春越季夏殿成般爾獻巧枚枚弈弈貌像惟肖如臨沂泗侑坐腏食端章儼﹝艼去丁攺赤﹞陟降庭止式禮莫愆冠進衣逢瞻儀興敬觀摩麗習文風藹如明年君入監左帑相與祠於學旣十年諸生思之請著石章應麟鄞末學也辭弗獲嘗讀臨之象曰君子以教思無窮夫澤上有地猶君子之近民也近民則教彌數故周官族閭讀法視州黨尢密今之學郡修而邑弛爲吏者政急而化緩期會訟獄日鰓鰓畏百適慮不越几案而夫子宮墻漫不加省健者舞知怠者視蔭弁髦武城蒲密之言而諉曰難治教化不明醇澆朴散治不愈難歟然非獨今日也漢東京儒雅最盛令長垂意學校者惟宋均楊仁著於傳何其寂寥哉沈君能急所緩喟然興學可謂知本矣昔夫子﹝口旣﹞道不行托興於浮海是邦近天子之光家詩書人孝弟吾道其行矣乎縣大夫𨿽不得宿其業以俟道化之成後之君子弗替引之率時髦士規聖矩賢毋以小成自畫學必正大志必髙明言必仁義行必篤敬進而經綸天下之大經退而居賢徳善俗俾耆老搢紳顧瞻楹桷肅然攺容曰此賢令教思之澤也將見立於朝者爲臯益入其裏者比鄒魯尙當墨筆以頌君化民成俗之功云】歸附後元貞乙未州判官馮福京始至首勉學之士協力修理由內及外爲之一新時學正馮庚苟世英也州判記【天下定於一一者何道是已是故三代之得天下以仁得此道也恭惟皇帝嗣登大寶嘉與天下洗濯維新他未遑及首發明詔惠顧學校使秀於民而爲士者有鳶飛魚躍之樂無風震雨霖之恐所以尊崇斯道者恩至渥也下土一介臣福京授闕銓曹來佐昌國凜凜乎懼學捨之將就頹圮以不稱聖朝新美之造日與諸生是究是圖永肩一心遂集羣力殿堂齋廡修理旣完訓蒙有育徳之堂欞星敞闔辟之戶惟是始創之規地勢逼仄環學皆水𨿽欲充拓無下手處矣諸生來言曰吾黨於此旣幸而獲全性命於國家混一之餘聖恩隆厚又幸而弦誦之安其業遊息之有其所其可自同於蚩蚩之氓而不知帝力之有哉乃者護持廟學之詔旨未克寫諸琬﹝王火﹞以寓諸生觀省迪厲之忱玆不爲大闕典乎於是鳩工﹝石龍﹞石刊諸禮殿之前晨燻夕燈丕照對越𨿽邈在海洲不啻天威之咫尺也因謂諸生曰學旣修矣諸生亦知所以自修者乎修道之教所以率性保命也修辭立誠所以居業進徳也修其天爵所以置人爵於無足言也苟惟廈屋渠渠之是修而不能修其身於暗室屋漏之頃其如修學何古人自入大學已習爲治國平天下之道故胸中所存皆尊主庇民之事業用之則其道行不用則其學傳決不虛生虛老於一世諸生居則曰不吾知也如或知爾則何以哉無亦以任重道遠之事施諸身以一日必葺之規施諸學則芃芃棫朴薪之槱之庶不負聖天子向用斯道之意先聖先師羹墻如見洋洋乎是所望於諸子也乃摭儒籍之預有力於修學者刊其姓名於下方以爲來者之勸云元貞丙申中秋日潼川馮福京】講堂往宋嘉泰三年令葛洪建扁曰申義參政樓公鑰書申義堂三大字並爲之記【東陽葛容父洪爲昌國令建縣庠之講堂名曰申義求書其扁余喜葛君知政之先務又樂其名之美旣爲之大書矣遂並爲之記余分教永嘉時作序齒文以示諸生其略曰孔子稱甚矣魯道之衰也洙泗之閒齗齗如也說者謂齗齗爲相遜孟子曰謹庠序之教申之以孝悌之義頒白者不負戴於道路矣夫洙泗之閒行者相遜何以爲魯道之衰謹庠序之教何與於道路之負戴者及究其說漢地理誌云魯瀕洙泗之水其民涉渡幼者扶老而代其任俗旣益薄長者不自安與幼者相遜也徐廣又曰蓋幼者患苦長者長者忿媿自守故齗齗爭辭所以謂之衰也想其盛時老者晏然如父兄之役子弟無復相遜子所謂老者安之殆爲此也孟子亦謂孝悌旣申則頒白負戴少者自當代之噫後世教養士子以科舉得人之多寡爲庠校之盛衰者與古意豈不甚遠昌國古甬東也民以漁鹽爲業近世儒風日興而猶未盛葛君崇教化以善其俗一聞餘言則曰此名堂之本意也始余從弟鏞尉東陽而歸余啟得人之問以容父爲稱首玆爲鄕邑治聲固已卓然又將興學化民以幾古人之意誠非文法吏所能爲者齊變至魯魯變至道顧不在玆乎鑰旣爲之記而命弟鏞題其上】越明年慈湖先生楊簡復記於其後【嘉泰四年春昌國葛令君訪簡於慈溪石魚對語從容及邑學忽作而言曰名學之堂以申義願簡申之簡欣然奉命令曰此人心所自有惟申而明之爾簡於是益喜令言至當厥明敍而書之孔子曰人者天地之心又曰心之精神是謂聖孟子亦每每道性善又曰仁人心也大哉斯言蓋萬世人心所自有之靈人孰不愛敬其親有不愛敬其親者非人也人孰不徐行後長有不後於長者非人也此心人所自有也不學而能也不慮而知也心之精神是謂聖果如吾聖人之言也其有不然者非其心之罪也惟民生厚因乎物而遷感於物而昏也心之精神無方無體至靜而虛明有變化而無營禹曰安汝止明其本靜止也舜曰道心明此卽道也夫孝天之經地之義人之行事親事長乃天地之心列聖之道可不自知自敬乎】齋舊有四造道進徳存心成性至元壬午本學申請於提舉司添置兩齋曰明善曰立禮其實析四齋之屋而爲之小學在學東廡之南舊名親仁齋歲久不治至元貞乙未州判官馮福京重行修蓋扁曰育徳堂專以爲訓蒙之所請鄕之耆宿郭薦應季挺任教導焉且爲之記【天生烝民有物有則民之秉彜好是懿徳則孩提之童其徳固已渾然及其長也是宜天下無不善之民矣然而世有污隆之異人有君子小人之分豈天之降才爾殊也無乃教道之不興而習俗之污染也康節邵子曰上品之人不教而善中品之人教而後善斯言豈欺我哉自非生知安行之上智其有不待品節裁成之教而能徳勝其气哉是故古之君子欲明明徳於天下者上自王宮國都下至比閭族黨修道之教靡敢一日而廢然而教之必有其序未可躐等而施故童蒙之養聖人愼焉自冑子之教昉興於帝朝而家有塾黨有庠小學之教遂盛於州裏今散見於傳記者甚悉能食教右能言教惟以至視聽坐立灑掃應對莫不有教迨十歲而出就外傅則其朝夕之燻陶气質之所變化已克驗其希聖希賢之質又五年而始入大學教以格物致知修己治人之事知類通達有如時雨化之者則其徳業之成就詎可量哉此隆古盛時道行俗美臣焉而忠子焉而孝人皆有士君子之行者蓋自幼至壯日日時時生生不息之歲月無適而不用其涵養漸摩之教也州庠舊有小學頹圮弗治艸蔓湮塞余始至而懼焉諗於眾曰聖人之教有始有卒小子之學焉可廢也遂辟地而一新之厥旣訖工乃取蒙養之義書育徳堂三字扁焉專以爲發蒙之所而記夫教之不可緩者如此庶不負菁莪樂育之造云】臺門舊有五閒圮毀已久至元甲申重建攝教應季挺實董其事攺扁州學二字欞星門舊植六柱啟六扉歸附後門遂不存元貞元年州判馮福京重建存禮制也祭器舊所存者歲久刓獘簡陋弗完往宋進士趙若諘考訂禮經參以紫陽朱子釋奠圖更造視他學稍整今多損闕未有能新之者籩六十

豆九十簠三十二

簋三十二篚五

爵三十八尊五

杓七坫二十六

奠盆十五罍三

洗二羃巾七

幾十二黃絹帳額子燭臺二十木楪百二十禮服禮冠十禮服十中單十佩十錢糧舊管水田五百九十三畝四十五步二分園地山地柴山一千一百三十二畝三角四十七步砂岸三所屋二座坊基四所舊收米二百二十一石一斗六升六合谷四石錢九百一十二貫六百八十七文十八界續添田地園山舊志無畝步系郎孝祥沒官業見徵【數內巖租十定舊無之始於元貞二年馮州判經理】米折省斛一百五十九石七斗六升三合七勺五抄谷二十七石四斗二升二合小麥折省斛三十九石八斗五升八合六勺五抄豆折省斛一十六石八斗二升五合長短﹝石覽﹞巖租中統鈔一十錠

貢士莊舊於往宋咸淳年閒令姚濂任內以邑民張氏爭訴立嗣縣以其家產業五分之一申於府於臺於部照應隸學置莊專爲貢選士人計偕之費歸附後至元十七年升州存縣以本莊田糧歸學後縣革而學亦廢有司收系入官逮至元甲午欽奉聖旨節該贍學地土產業及貢士莊諸人毋得侵奪欽奉如此𨿽屢告於有司迄今未歸諸學舊管田七十六畝三角一十步地八十二畝三角四十五步山二百丹二畝三角一十七步內除亭戶占種及撥付文昌宮實管數見後系官項下舊收米一十二石七斗谷八十八石一斗小麥三十石一斗五升烏豆一十二石六升租錢四十六貫十八界除見徵數見官租項下余無所稽舊規式鹿鳴宴主賓每位支三十貫文綠羅每匹折送八十貫文鄕舉一百二十貫漕冑宗室舉八十貫宗室取應舉四十貫鄕舉過省二百貫漕冑宗室過省一百五十貫宗室取應過省一百貫鄕舉廷對三百貫漕冑宗室廷對二百貫宗室取應廷對一百貫鄕舉四十貫漕冑宗室補三十貫升上庠釋褐照過省例一百五十貫升宗庠釋褐照過省例一百貫以上舊志所載今存之者欽睹詔書有議行貢舉之法以待來者有考焉

翁洲書院書院在州治之北往宋帥機應公傃讀書之所登進士第侄應公﹝彳繇﹞接踵魁多士官至參政於淳佑年閒理宗書賜翁洲二字因以爲名宗族姻黨之子弟肄業於中聖朝混一各道建立提學司首以應翔孫任山長而江浙行省例以爲闕本院素無田產翔孫於元貞乙未帥其子侄撥己分產隸書院公其出納以爲教養之資州判官馮福京記【翁洲書院往宋參政應公葺芷先生讀書之所也先生由此奮身以詞賦魁天下士立取要官薦登政府急流勇退歸榮故鄕翁洲爲昌國之別名理宗書以寵光其居第先生遂以扁書院延師其閒率其子弟及族之人與夫鄕之俊秀皆造焉講肄程序一遵晦庵朱文公白鹿洞規衿佩兟兟禮樂秩秩實乃爲一方精舍之望先生遺世越三十年大元混一行省例取以充山長之選厥有旣受激謂之以爲養皆望洋而不至則以其族之儒而耆者董行教事旦望捨菜而已歲在乙未曰天定者以省親辭去白之州州俾學正攝聞諸府遂次第以達行省之聽繼準命下詰問資糧之有無存沒之當否州謂院旣無於寸產士又隸於州庠教養咸闕不可徒冒其名具以實告行省幾去其闕先生之猶子全軒翔孫義形於色曰不可使家世詩書之業自我而墜乃輟已分田隸書院公其出納以贍師生告諸提舉司轉聞省人議韙之遂得不廢首選嚴陵何君燁之來任山長事實大徳攺元之蠟月也乃瀝龜朋之吉載刊鹿洞之規爰采新田重恢舊觀於是何君來言曰書院幾廢而復興子實與聞其事願爲之記以示後人嗚呼士無志古道之行久矣三代盛時五家爲比家有塾焉五百家爲黨黨有庠焉爲庠者三十而後合於鄕鄕卽遂也遂有序焉由遂而達於爲方百里之國若庠若序何可勝計則是無尺地而不興學無一民而不受教𨿽兔罝赳赳之夫皆麟趾振振之士三載大比王拜賢書實井田中徳行道藝人也其孝友睦姻任卹之風至今猶可想見豈若後世之郡邑或百里或千里而後有一學又必俟有司之建立縣官之經費哉往宋初造有四書院亦鄕自爲之非出於在上者之驅迫其意甚古自是邈乎無聞今書院再創於翁洲不惟繼志述事以有得於窮神知化之妙且將推一家禮義之澤以漸沐其鄕裏又使黨庠遂序之遺風見諸當世可謂一舉而三得甚盛甚偉非志於古道而篤於力行者能之乎因發余之緒言告夫二三子者以爲切磨之益參政公書院之創爲宗晦庵之學像而祠之所以使來遊來歌者之目擊而道存也二三子知之乎晦庵於經術講說殆徧平生精力萃在論孟學庸之四書蓋謂學者必學於此而能得夫窮理正心之方以爲修己治人之本故爲之章句爲之輯略又設爲或問惟恐辧之不明發之不盡所以嘉惠後學之盛心可謂勤且忠矣今其書具存上自公卿大夫下至齊民之子莫不家傳而人誦固宜君子得聞大道之要小人得蒙至治之澤若大學序文之言矣數十年來庠序曰廣而道學愈不明士籍日增而心術愈不正其故何哉無乃學者誤於耳目之見聞不能眞體實認而知行之未至耳大抵晦庵之書論辧反復訓釋詳明析事理之精微無毫釐之滲漏故讀之者一開卷閒口未絕吟而其理已粲然畢陳於前不待思索皆自以爲有得迨夫捲方釋手一回顧之頃則向者粲然畢陳之理已若空中之華罔然復無所見然則暫曉了於手披口吟之閒不浹洽於躬行心得之妙信奚益哉此道學所以不明心術所以不正遂使先儒之傳注幾爲聖經之贅疣蓋不善讀書者之罪也謝顯道嘗以記問自矜明道程純公以玩物喪志語之是知誦言而忘味者則言乃道之障礙伊川程正公以易傳授尹彥明曰只說得七分學者須自體究是知由辭而得意者則辭乃道之筌蹄此伊洛諸老之成就後學悉皆引而不發優而柔之使自得之饜而飫之使自趨之蓋欲其深造自得實有以見夫道體之大全非徒從事言辭而已也昔王文公注易或曰加詳焉使學者易知何爲而不可曰不可也易知則學者將不思不思則其知也非自得之知旨哉斯言此其爲後學慮者夫豈訓詁諸儒之所及哉孔子曰學而不思則罔思而不學則殆孟子曰心之官則思思則得之不思則不得也二三子其思之乎猶待警發鞭策乎所學所得果何物乎道是已六經皆載道之文然道非心外之物顧思與不思耳思之思之而又思之若有神物以通之超然而覺頓然而悟洞洞屬屬之輝光全心皆道膠膠擾擾之酬酢大道卽心出處語默之閒造次顚沛之頃以至起居飲食之微將無須臾而非道心之形著矣思至於是復何思哉達則道行於世非己之達窮則道藏諸身非己之窮行藏系道已奚與焉矧今聖明禦極詔天下郡國養士且議行貢舉制猗歟盛哉二三子何患乎道之不行也余他日於山澤樵漁之閒聞有自海濱而應聘者必將以爲翁洲之士也二三子其試思之則無負全軒作新書院之意亦何君遠來開堂之所樂也堂捨若干椽田土若干畝此有司之事故不書大徳戊戌正月望日記】學官一員山長屋宇門樓五閒燕居一閒齋二【曰詩曰禮】講堂三閒【扁曰徳善堂】祠堂二閒【本晦庵朱文公應公○﹝按曰﹞有闕文】田土水田四十畝塗田一百五十畝歲收水田租谷六十二石九斗塗田租谷每歲與佃戶兩平抽分丰歉不等

岱山書院書院在岱山因以爲名往宋咸淳癸酉里人魏矩等請於郡以岱山廢酒坊空官地建立未就緒而歸附焉恆產皆無迄於至元三十年本處鹽場官徐應舉朱許芳買民屋二閒遷於巿以存其名江浙行省未知其詳例以爲闕學官一員山長屋宇屋三閒一廈田無

醫學學在州前貞武宮之南至元二十九年醫提領許若璧陳錫壽李繼之買民屋以建前以祠三皇聖像後以爲醫生講肄之所至元甲午胡逢辰以儒者流精倉扁之術來爲學正醫生賴其啟迪

義莊舊有田一百二十一畝地一十八畝歲收米九十一石麥五石專以濟鰥寡孤獨之民今歸有司

社倉舊有田六十七畝淳佑十二年縣令費詡建屋二十楹於龍峯山門之左且率鄕人士祖朱文公遺意醵金於浙右米艘之至頓糴以蓄其中靑黃不接艱食之時則平價以糶歲以爲常亦救荒之善術也歸附後倉毀於火遂廢云

囚糧往宋嘉定己卯縣令於縣治之西取在官之田歲可入粟十斛又取富都中莊洋官田十七畝歲可入粟二十三斛吏爲掌之以濟在囚無親族之供贍者亦良法也今歸之有司

鄕村富都鄕占東北總九都裏二徳行裏

鼓吹裏村二甬東村在東

茹侯村在南墺八十三曉峯

門鹿螺頭

小﹝上竹下甫﹞中莊

小﹝叉頁﹞河盤嶼

大茅小茅

東江楊墺

謝浦翁浦

洞墺嚴家墺

澤浦鄭墺

劉嶺東寺墺

姚家墺祝家墺

大﹝上竹下甫﹞墺馬墺

小﹝上竹下甫﹞墺蘆花

苔浦孟家墺

沈家門田公墺

大翦下塘頭

王大﹝上竹下扈﹞墺邱家﹝石覽﹞南墺東村

施家墺小蘆

釣嶼沈家墺

松子麻嶼

泄墺螺門

小枝郎家墺

東湖北墠

虞家墺大﹝叉頁﹞河小砂墺小翦東茅洋蠶娘墺大舟

大蘆幹﹝石覽﹞三松江五百墺

小舟中莊

溪口李家墺

紙甓侯家墺

東山浦東

南墠溪彈

蘇仲西山頭

宜坑水泉

白泉東湖

西湖虞家墺

柯梅蚶墺

郎家墺茅嶺

大﹝上竹下甫﹞長嶼

軍亭大靑

安期鄕占東南總三都裏一三山裏村三桃花村在東南馬秦村在東扶桑村在南墺四十七梅岑

外黨桑木灣

裏黨長股

短股木邱

黃砂大馬秦

沙角螺墺

小馬秦蠣墺

富溪冊子

陳家墺石述

枝墺南田

吳農北田

北砂桃花

登部千步砂

黃墺石濱

昆斗東弄

嘉芹下砂

大田蝦崎

黃砂外墺

吳家跳杜莊

車敖郎家東西墺朱墺中心

浡塗厲墺

東茆峴竹頭

廟墺西茆峴

金塘鄕占西南總四都裏一湖上裏村二大墺村在西

烈港村在南墺四十三五百墺鑿崎上周上林黃將墺三家村裏墺大墺塔頭夏家墺上干泗洲墺東堠西堠小裏蛤蜊墺烈港岑江宣家墺漲史扶桑盤墺大沙小沙外墺靑墺長白馬墓宜山孤史冊子【岑江背】秀山秀枝雙鴉章門石屋厲墺長塗跋墺深水灌門許家墺稠江冊子【海西】

蓬萊鄕占東北總五都【今並爲三】裏一岱岸裏村三岱山村在東北胊山村在西北北界村在北墺六十九髙亭

南亭西墺

莆洋白峯

靑橫谷墺

松嶼頭鄭家墺千步砂戽斗

秦頭岱支

裏墺砂塘下東墺嶽子

峮頭戚家砂下茆石述

余浦胊東

地砂桑子

巖子楊公衕後墺化坑

楊公額三姑

洋山馬迹

黃家墺嘉湖

﹝彊去弓攺魚﹞門關墺

﹝上竹下甫﹞巉菱湖

礁墺北砂

大小田墺大墺頭外石泗頭墺苔汫長表頭裏行叫兒

墓墺上黃砂雞鳴深水

大小馬公福立

下黃砂神前

莆墺千斜

墺吟大盤

西莊東枯

洛華大小壁下澤下王家墺石衕大發

昌國州圖志卷三宋元四明六志弟四十八元馮福京等撰

敍賦大學曰有徳此有人有人此有土有土此有財有財此有用然天地生財止有此數不聚於民則聚於官故賦斂煩重則民無以爲生此聖人所以言財用必先之以有徳理財正辭必歸諸義而禹貢亦曰庶土交正底愼財賦詳味愼之一辭其取於民有制矣其仁天下之心可見矣

戶口往宋紹熙舊志主戶七千六百六十五口二萬三千一十四客戶五千八百七十六口一萬八千四百八十八紹熙至徳佑丙子又八十餘年生聚日繁蓋亦倍蓰矣歸附後至元二十年通抄數槪管戶二萬二千六百四十民戶二萬一千六百丹六【內僧人戶四十三】儒戶五十八竈戶七百丹二醫戶四十三匠戶五十四軍戶一百七十一打捕戶六口一十二萬六千丹五僧道四十三處計口一千三百五十八【僧道往來不常未可指爲定數】

田糧【舊志輸納苗米之田不載以秋稅之數考之徵米三千二百四十四石六斗二升八合二勺除各寺院田不起租米四百一十二石九斗四升六合外該徵二千八百三十一石六斗八升二合二勺此文思院斛以今省降斛折之止該一千九百三十九石七鬥一合今考在官之籍詳具於後】諸色田土共計二千九百二十二頃三十七畝九分三釐【官民寺觀總數】民苗田一千三百八十二頃六十四畝八分【內有逃避房屋一十二閒納秋稅中統鈔一十四兩四錢】秋糧二千六百九十九石九斗八升九合夏稅中統鈔一百六十一定四十九兩九錢六分七釐【舊志夏稅𨿽有紬絹綿子之數實皆折錢混一以來朝廷以浙東福建爲近邊之地特加優卹未行起徵至大徳元年始以民苗爲數每石徵中統鈔三兩以爲夏稅焉是年十月準奉上司文字欽奉聖旨節該被災人戶合納稅糧損及五分之上者全行倚免有災例不該免以十分爲率量減三分其餘去處普免二分江南新科夏稅今年盡行倚免已納到官者準算來歲夏稅欽此海邦百姓鼓舞慶快何以補報聖恩哉】系官田土五百一十三頃八畝七分三釐秋糧一千六百八十五石八升【內有粳米一百八石七斗八升一合】塗田【塗田者乃海濱塗汛之地有力之家累土石爲堤以捍潮水月日滋久塗泥遂幹始得爲田或遇風潮暴作土石有一罅之決咸水沖入則田復塗矣】往宋元管二百七十六頃八十三畝二角六十九步歸附後至元十八年方計畝起租每畝科徵米二升爲儉於產米以鈔折焉每升準中統鈔六分半則是每畝止科一錢三分此朝廷寬大之恩至元貞二年例行括勘應干隱瞞田土郡委州判提調自是出首叢然是歲秋省委官到府增塗田租稅州縣率皆承意郡檄州判赴府講究州判謂吾州周遭皆海每歲秋潮捍海之堤必有決者不惟無米可收抑且無田可種實非其它州縣止一方一隅濱海之比若照例增租在官之入至微斯民之害無窮甚非朝廷愛養基本之意具狀請於省委官請於郡時路達嚕噶齊月列亦有志於民力主是議遂得不增象山亦援此例額亦仍舊自余州縣增數多矣今有案可考至大徳元年遂管田四百六十一頃九十九畝三分視往宋已倍其數續奉上司指揮科徵正米而田又略增大徳二年至管田四百九十八頃四十六畝八分實徵米九百九十六石九斗三升三合四勺四抄由是無寸田尺土之遺矣【州判講究塗田租米狀昌國州判官馮福京照驗八月十一日承奉總府指揮爲塗田租額句請當職赴府以定擬事奉此於今月十七日到府與各州縣官講究得海塗田畝各各州縣地勢髙低不等元科租額不同切照昌國在環海中槪管四鄕一十九都除富都一鄕與本州島連陸外其餘三鄕都分俱各散在海洋不比其它州縣止是一邊靠海所有塗田周圍皆咸鹵浸灌民自備本築﹝土柰﹞堤岸使塗爲田苟失時不修堤岸崩漏田復爲塗其近堤岸田畝與咸水爲鄰止可種稗其去堤岸稍遠與山腳相接方可種稻若遇久旱則咸气蒸鬱禾盡枯槁設或久雨則山水泛溢禾盡淤沒惟雨水調勻方可得熟然後及其它州縣下等所收之數又兼本州島別無淡水河港其山水注下去處皆與潮通咸水易以衝入以此並無肥田近據民戶畢信等告亡宋時每畝納蠻會十八界五百文歸附後起徵省米八合七抄有零折中統鈔一錢二分以中熟年分秋成價數言之亦可買折省米二升今擬塗田每畝科徵折省米二升似爲相應矣觀此申述則州民之貧困亦可想見豈忍重賦之哉】廣惠院田土一頃四十四畝一分院在慶元路往宋縣以是田所入之租悉送上府以助供給孤老之用亦良法也貢士莊田土一頃六畝五分【詳見前學校後】社倉田三十九畝二分【始末見前】義莊田土一頃三十六畝六分【始末見前】義役田土一頃七十七畝往宋時眾役戶捐己田歲一人掌之專以助有司科調之用曰義役河堰田一十畝五分【坐落富九都林唐墺十二處】又四畝【坐落安一都張家墺】往宋未嘗起租戶絕田一畝四分斷沒田十四畝六分逃避戶田八畝九分三釐岱山教場十畝舊以爲演習教閱弓兵之地職田田土四十一畝四釐以荒閒田土分撥州官充圭租之餘系官地山蕩共計二十頃六十七畝四分租錢中統鈔九定六兩三錢五分五釐戶絕逃避斷沒地一頃七十九畝九分五釐八毫六絲該租錢中統鈔四定一十四兩二錢三分五釐蕩二畝五分該租錢中統鈔三錢二分五釐戶絕逃避斷沒山一十八頃八十七畝四分該租錢中統鈔四定二十二兩六分寺觀田土一千丹五頃九十七畝【不曾起租】僧寺一千五頃一十一畝道觀八十六畝【以上俱系省局報過數日】

食鹽始於至元二十七年抄數之後一應諸色人戶計口請買歲該二千五引一百四十三斤二兩四錢每引中統鈔五十貫民戶閒有逃移物故鄕都凋瘵實艱於錢大徳元年馮州判治郡檄至行省適上司增添鹽價每引通該六十五貫州判謂州民貧乏而鹽價頓增甚非海鄕之利具以聞諸省蒙歲減十分之二實買一千六百四引一百一十四斤海鄕之民旣寬一年之內至大徳二年運司以鹽課壅滯遂於定額外增二千五百六十引本州島遂分得鹽課四千三引二百八十五斤是每歲實增二千四十八引使昨歲無一分收成之歲有如此之增吏與民豈不殆哉若將來鹽法通流則橫增之數必在削去仍辦八分之數矣【省札減鹽指揮據江浙等處行中書省該據昌國州判官馮福京呈本州島坐落海心所轄四鄕一十九都除富都鄕九都與本州島連陸外其餘三鄕一十二都並各散在海洋止是小小山島並無膏腴田土其閒百姓止靠捕魚爲活別無買賣生理鈔兩實爲艱得每年計口請買食鹽句追笞責重費經營自二十七年抄數諸色戶計有二萬二千四百餘戶計一十萬三千五百餘口歲買食鹽二千零五引一百餘斤無問大小每口月該食鹽一十餘兩因此遞年以來逃亡事故民戶比元數已虧而鹽額如故多是里正主首及見在戶口代爲閉買年復一年已皆靠損兼海島別無蔬菜惟食鹹水魚鮮貧戶無鹽亦可度日況今鹽價每引增上二十五貫則二千零五引比舊該增六百餘定必致愈見生受蓋海山之民多無常產若不從宜均定不惟失誤官課將恐民不聊生流爲盜賊深系利害乞照詳事得此行據兩浙都轉運司申照得昌國州周歲該鹽二千五引一百四十三斤二兩四錢今擬十分中量減二分該鹽四百一引二十八斤一十兩八分外實該辦鹽一千六百四引一百一十四斤八兩三錢二分委爲官民兩便省府除已行下兩浙運司準申外合下仰照驗行下合屬驗本州島官下鄕都元派食鹽數目以十分爲率從實普例均減二分毋得因而作獘樁配仍嚴切禁治不致買食私鹽侵視官課違錯須至札付者】

漁鹽歲辦不等舊實無之蓋附海之民歲造魚鯗多買有引客鹽爲用官未嘗置局也自至元三十年昉於燕參政【南康人】之奏於海邊捕魚時分令船戶各驗船料大小赴局買鹽淹浥魚鯗然船戶亦有不爲漁者非官司驅迫鮮有樂於請買自是歲嚴一歲買數愈增大徳元年至買及八百餘引

酒課周歲散辦一百一定四十九兩八錢八分以民苗之多寡爲起課之贏縮其無田而沽賣者亦在其數

茶課周歲起催三定丹五兩六錢四分舊實無之始於至元三十年茶提舉司到州取勘爲無茶園及磨茶戶姑令各都認辦此數

歷本錢每年止奉上司發下歷本數目解錢大歷每冊中統鈔五百文小歷每張中統鈔五十文此官定價數也

沙魚皮歲納九十四張本州島實無所產至元十八年海都船戶以其力之髙下請於官願輸其數以免差發乃在他處買納遂以爲例厥後差發仍存而皮猶納焉富五都五張富七都六張安一都二張安二都四張蓬一二都二張蓬三四都四十一張蓬五都三十四張

貍皮該二十張系捕戶每年送納至元二十八年起徵

魚鰾歲納八十斤於出產都分科徵始於至元三十年金一都一十斤金二都一十斤金三都二十斤金四都二十斤蓬三四都二十斤

稅課往宋以海鄕散漫止產魚鹽商賈之所不至故無徵禁至元二十五年始置每月櫃辦中統鈔一定一十八兩六錢今增至三定半有奇矣昌國州圖志卷四宋元四明六志弟四十九元馮福京等撰

敍山

山余聞山有南北條列如人之脈然有近而不相連有遠而實相續者其遠而相續者隔江河而不絕故大江以南之山皆來自梁綿延過九江接揚州分爲二支其一由彭蠡接閩其一過湖口接吳然則南條陽列之山至定海而絕矣昌國之山何自而來哉信知其爲瀛洲方丈之屬也鎭鰲山在海中屹然有六鰲背負之勢州治據其趾而坐鎭焉因以名其堂黃楊山在州東北通陸之處極巉巖崄峻一峯傑出人目曰黃楊尖翁山一名翁洲去州東一捨抱朴子論古仙者之藥以登名山爲上而以海中大島嶼若會稽之東翁洲之類者次之梅岑山在海之東世傳梅福煉丹之所因以姓此山【一名補陀落迦山佛書所謂海岸孤絕處詳見寶陀寺記】舟山在州之南有山翼如枕海之湄以舟之所聚故名舟山大椎山卽州治照山儼若屏障在前四望其形如一州民卜居者面此山爲風水岝峉山在海之東山之巓產白艾重午人競采之詳見本艸石門山在州之東通陸迥絕處名極樂嶼下瞰滄海渺無涯際旁有兩山對峙如門出此入彼則有兩都之隔惰農老人陳明可過此有詩題其石云兩山對立石爲門疑隔桃源舊日村擡手欲敲終不啟煙封霧鎖過黃昏雙髻山州山之最髙者距州治僅十里層巒聳結宛如雙髻烏龜巖在州之西山有一石狀如龜竹嶼山與舟山對境兩山夾峙上有叢竹附潮而上者由此謂之竹嶼門云嶼山與竹嶼對峙山勢稍崇雲气常滃郁附潮而下者由此謂之云嶼門盤嶼山與竹嶼山相左右中有一小聚落田可耕海可煮編亭置竈於內以其山勢環擁故曰盤丁家礁繇舟山解纜一餉可到左大茆港右螺頭洋亂石嶄然起乎中閒潮溢則礁沒而不露舟人弗戒或與石遇則維楫俱亡令王與善爲之攻堅植表以示來者屹然中流之砥柱螺頭山去州半潮有島突起海心其狀拳然如螺東藿山在海之東北環以大洋世傳徐福至此山有石宛如一枰修竹森立風枝拂掃常無纖塵桃花山在海之東北世傳安期生煉丹之所嘗以醉墨灑石成桃花紋因以爲名馬迹山在海之東北安期生之洞在焉石衕山在海之東北有石玲瓏故名岱山在海之北傳所謂岱輿蓬萊或者名始於此馬秦山在海之東南昔有碧雲庵馬耆禪師修道於此與黃給事龜年等聯句刻諸石有曰團團深鎖碧煙籠【馬】安隱禪居瑞气中【黃】萬頃滄浪終夜月【張居士光】更於何處覓天宮【黃承事嶽年】蓮花峯與馬秦山碧雲庵對峙三石層出如蓮花上有佛腳迹拄杖印馬迹痕山之四隅各有小浮圖地產艸一種名長生不死云順母山在海之東山側有石形如牛方外人謂石牛之口箭巖在馬秦後砂上有箭孔故名黃公山在海之南峯極峭峻絕頂有石碣字漫滅不可讀或云晉時隱者黃公善神術制白虎斃此山故名塔嶺山在黃公山之南土人登山嘗見老僧趺坐石上因壘石爲塔以拜之去嶺數十步有石如婦人狀春月多杜鵑花鼓吹山在州東三十里山之陰曰戰洋曰馬墺偃王祠在前其嶺平如掌可容數百人風雨晦冥之時隱隱有鼓吹聲葛仙峯在州之金塘鄕一潮可至葛仙翁陳禪師金信郎同憩此山山之巓產桃一株花而不實舊有三仙堂遺趾猶存仙翁煉丹井亢旱亦不枯刑馬﹝石覽﹞在岱山之東北名秦頭父老相傳謂昔隋驃騎陳將軍奉命伐流求國領兵至此刑馬祭神今之英感廟靈濟侯是也洋山在蓬萊鄕之大海中因祠隋煬帝於此凡艸不生白石燐燐殿前有池產綠毛龜如錢大若有神司之好事者��不可得玉峯在岱山鷂子尖嶺下岡巒秀拔林樾蒼潤時有白霧蒙其巓人以爲福地往宋幹徳四年徙超果寺於其麓見之樓參政記寺鐘山在秀山去州隔一潮山之頂有古佛殿基階砌儼然旁有井甃以磚存而不毀凡遇陰晦隱隱聞鐘聲因以爲名書字巖在寺鐘山之側一名桂竹嶼危巖懸覆若墜若浮俗傳羅隱嘗畱題故名書字字迹猶髣佛可見佛嶼山在秀山上有一峯表表特立望之儼如丈六金身相旁睨如背負一小佛狀甚怪響巖在馬秦去州隔一潮巖石玲瓏遇陰晦則空洞有聲歇轎岸在馬秦上有石平闊五丈許昔黃給事結庵山側往來停車於此烏石塘在馬秦綿亙百餘丈髙可二丈許枕海之濱表裏皆靑圓石子如龍之鱗甲然下注民田皆成沃壤天色晦冥則光怪閒錯父老相傳謂舊無此塘一夕暴風雨挾而至黑棋子灣在烏石塘之左其形圓巧紺滑欲得之者必禱於神撒黑豆易之白棋子灣與黑棋子灣相望螺蚌之甲隨潮上下淘洗成質瑩潔光潤欲得之者撒白米易之香火礁在馬秦大海中每歲三月閒大魚揚鬐鼓鬣從大洋來會於礁之下十二峯在胊山去州三潮山有十二尖若巫山然銅礁在胊山礁之右如銅水紺碧色碓砧山屬岱山北海至險處以山之形名之中有磁石西蘭山大篛山檉岸山﹝石毚﹞石山滕墺山小竿山【以上在南】大竿山蘭山昆斗山小竿山蛟山登部山黃砂山徐公山雙嶼山石珠山石馬山東句曲山石牛山墺山【以上在東】浪港山深水山莆墺山蛇山竹山洋山東蘭山西枯山東曉山東枯山石蜀山桑子山【舊名桑石】東胊山川石山北壁山西須山須皓山落華山靑�山【以上並在東北】

大磧山東乳山東岱山西胊山大洋山釣嶼山【以上在北】回峯山西良山長塗山三姑山灘山長白山西岱山正策山吳農山如岸山橫子山冊子山西桑山【以上並在西北】

大茆山小茆山【以上在西南】

敍水

水天地至大海次焉州中海而立有崇山峻嶺居其中者但見靑天四垂忽波濤怒起萬怪畢陳而風月光霽一平如掌不觀於此豈知有江淮河漢之眾細面歸諸大哉蜃池在州治前周數十丈方廣如一亢陽不枯舊傳蜃潛其中一名筆硯池東龍潭在州之東介萬壽衍慶兩寺閒據山之頂淸徹無底上有龍王祠遇旱則禱之泄潭瀑布在州東北三十六里據山之腰往宋宣和中歲旱簿尉劉佖投以詩曰未躍天衢臥寂寥碧潭流溢海山腰埋藏頭角𨿽多日鼓動風雷在一朝旣若有心成變化豈能無意澤枯焦神蹤許爲蒼生起願擊香車上九霄詩沈而雨至【又薛主簿寘有詩云秋髙水壯雪飛濤巖木招風怒竅號不是玉虹低澗飲白龍拖雨下山腰】小墺潭在州西三十里餘遇旱則禱之有蜥蜴出焉漩潭在州北五里僅一堂坳水汲之不竭遇旱則祭之靑龍潭在普慈寺之後山一泓鏡如禱雨則出靑蛇以顯其異九節鰻潭在州東五里畦塍閒一古井耳有人於其中得一鰻歸而臠之析爲九將投諸釜怪風倏起視其鰻無有也他日復汲於井則鰻洋洋而出九節顯然鄕人神之以爲龍遇旱必禱焉菖蒲潭在州西岑江之別嶼其潭深不可涯涘有菖蒲生其中歲旱則禱之鄭山龍潭在州東大翦村有山危峭不可躋攀山之巓舊有石罅一村民因采樵浣垢衣其閒視之則紺碧色及其歸若有所憑依譫言觸龍之怒故然後遇旱禱之有金絲蜥蜴者出髙﹝上敖下山﹞山潭在州之岱山東南藏經云東海有山名曰髙﹝上敖下山﹞乃娑竭龍王所居之地上有亭宇遇旱鄕人禱之岱山龍潭依山之麓其潭有三相去數步闊不尋丈深不盈尺禱旱投以尺書則有物若蟹捧而入閒有狀如鰻者躍而出或誠不能感則旣沈之書復浮於水惠泉井在州北一里深可二丈許往宋端拱二年所鑿也大旱不枯閒有白蛇出現井之靈歟聖母池在道隆觀聖母殿之前方廣僅尋丈舊創嶽祠邑有急足洪姓者詣兗州東嶽山取杯水歸鑿斯池以瀦之人有禱者攜紙錢一束投其中神或顧歆則倏然而墜若有掣之者不然則泛泛於上或者視此以爲禍福之驗髙大山龍潭去州東三十里父老相傳有白龍乘雲而下雙睛注地遂成龍淵捲石勺水旱暵不竭有靑蜥蜴常現潭上遇旱則禱焉白泉湖在州東北舊周廣三十里瀦水灌田源泉沕湧值旱則桔橰輻輳黃馬溪在州西北十五里南墠水從茶嶺發源流注於海民田賴以灌漑下塘在州東蘆花村與補陀山相望隔一海舊有此塘父老相傳天气晦冥凡三日劃然開霽自靑山頭至橫山突起一塘一百餘丈其中皆小黑白石子豈非天作地設者邪灌門去州兩潮屹乎中流有一砥柱望之如人拱手而立水匯於此旋湧若沸舟行者必浮以物殺其勢而後過焉風雨將作有聲如雷震驚百里歲旱有所禱則持鐵篆以投之水輒騰起雨隨應或者以爲蛟龍之窟宅云嘉芹去州兩潮在黃公墺之北其水多芹取古人食芹之義因以名聖池在黃公墺之南舊傳此地聚落未成時有二尼築庵於古木下修浮屠業不知何許人因後徙居者眾二尼遁迹而去遺趾尙存中有池瀦水淸冽可食至今以聖池名云岑江港去州西北三十里舊謂之六國港口南北舟舶輻輳於此亦海州之一鎭云

橋梁巿橋舊名狀元橋往宋紹熙元年令王阮刱建第二橋第三橋皆在州巿之南往宋明道初陳氏居士文諒自開封徙居於此捐資建此二橋人不病涉目爲陳太翁橋曉峯橋去州西五里往宋淳熙十五年西監監鹽鮑謂建東江橋去州東五里舊亦陳太翁所建圯於風潮厥後太翁諸孫行覺城居士重爲建造東新橋東江橋之第二橋虞家橋去州北三里虹橋去州北十里枕大溪形如臥虹南墠橋去州北二十里毛家橋去州北三十里岑江巿心葛家橋去州三十里翁浦甬東橋去州十五里

津渡舟山渡

竿纜渡泗洲塘渡冊子渡金塘渡

沈家門渡

井舟山井州南枕山之趾去海不半武泓泉甘美可愛山海相接而鹹淡之味敻異豈泉脈有自來哉四眼井州治之北一井而四穴汲者競趨焉東井周莊井滕坑井

﹝石契﹞堰慶丰﹝石契﹞岑江﹝石契﹞和尙﹝石契﹞翁浦﹝石契﹞蘆花﹝石契﹞甬東﹝石契﹞金魚堰

敍物產土地所生風气所宜不可以不書而多識於鳥獸艸木之名爾雅之注不可誚也

五穀【田之近山者多旱漧近海者多斥鹵粳與糯咸不宜焉則平土能有幾何故歲得上熟僅可供州民數月之食全藉浙右客艘之米濟焉】

粳糯

大麥小麥

蕎麥黍

麻粟

黑豆菉豆

赤豆

布帛【斥鹵之地桑麻皆非所宜民戶閒有髙阜之地始能種植可以株計故絲枲之利絕少】

絹薴麻

麻布

禽類

頻伽【佛書著名補陀有之】鵲

鴿鳩

山鵲雀

鷹鸛

鷗鷺

鶯燕

鸕鶿姑惡

婆餅焦野鴨

畫眉鴝鵒

白頭翁繡眼

黃頭山鷓

百舌雪姑

紅鶴蠟嘴

海族【海物惟錯此固禹貢之所賦州𨿽在海中錯物視臺溫及閩中最少未可槪以海錯責之是州今書其實有者】

魟魚鱸魚

鮵魚鯧魚

梅魚春魚【似石首而小者】

﹝魚庸﹞魚石首魚【一名﹝傻去人攺魚﹞又名洋山魚】

鰉魚【可爲鮓】帶魚

鰉魚﹝魚力﹞魚

篛魚比目魚

泥魚短魚

華臍【一名壽魚一作綬一名老婆魚一名琵琶魚以其形似之】

烏魚鯔魚

鰣魚邵洋魚

烏﹝虫則﹞﹝魚規﹞魚【一名河豚一名烏郎】

書篦魚黃魚

鱟海鯽

馬蛟魚黃鯽

鰻水母

竹夾魚章巨

﹝魚孱﹞望潮

香螺赤蝦

苔蝦蛤蜊

淡菜蝤蛑

赤蟹﹝上族下虫﹞

桀步彭越

蟶子白蟹【有子者曰子蟹】

白蝦瓦壠

辣螺丁螺

拳螺生﹝虫進﹞

地靑龜腳

彈塗

河塘魚

鯉鯽

鱔鰍

畜類

牛羊

犬豕

雞鴨

獸類

獺野豕

麂猴

陵鯉甲

花類

牡丹芍藥

海棠山茶

丁香蘭

瑞香錦帶

紫笑望春

八仙棠棣

紫荊山丹

酴﹝酉縻﹞月計

緋桃鄭花

石竹千葉桃

薔薇荷花

蜀葵紫薇

薝卜【卽梔子花】雞冠

麗春鳳仙【又名滿堂紅】

鶯粟萱【又名忘憂艸】

玉屑木屑

丹桂芙蓉

菊蓀【卽秋蘭也】

梅花紅梅

水仙苔梅

玉簪

果實

櫻桃楊梅

梅李

瓜梨

蓮蒲萄

棗枇杷

柿椑

銀杏林檎

桃栗

橘橙

杏香欒

石橊

竹類

班竹苦竹

紫竹淡竹

箸竹南竹

筀竹桃枝竹

四季竹公孫竹

藥類

艾黃精

磁石白蒺藜

半夏苦參

天南星香附子

蔬菜

冬瓜梢瓜

黃瓜筍

瓠茼蒿

莧苦藚

薺菘

萊服芥

蔥薤

韭芹

茄子蒜

莙薘菠薐

紫菜香菜

蕨道士裙

鹿角菜白菜

油菜蕓薹

木類

樟櫧

檡楝

松杉

柏檜

梧楓

檮柳

朴橡

﹝木革﹞桃楮

欓椒烏臼

皁角黃楊

槿柘

木蘭﹝木�﹞

桑槐

女貞【一名冬靑】

昌國州圖志卷五宋元四明六志弟五十元馮福京等撰

敍官體國經野設官分職𨿽有內外崇卑之殊然皆爲民計也一命以上可不愼哉

州官達嚕噶齊一員【俸錢月三十貫中職田四頃】知州一員【同上】同知州事一員【俸錢月十五貫職田二頃】判官一員【俸錢月十三貫職田一頃半】

巡捕司判官兼大徳二年五月始創【弓兵三十名】鎭守五所【歸附後始置每歲一更戍皆有請正軍也】本州島岱山三姑北界浡塗

僧正司正副各一員

鹽司唐有十監富都居其一今正監是也宋熙寧六年析監爲三曰正監曰東江曰蘆花又有三子場曉峯則隸正監甬東則隸東江桃花則隸蘆花此與州連陸場分也距州南�潮有岱山場距岱山十五里有髙亭場歸附後置管句每場各三員至元三十一年朝廷議汰冗官遂以東江屬正監髙亭屬岱山隸浙東鹽使司元貞元年廢各道鹽使攺場爲司置司令司丞管句各一員鑄從七品印以重其事正監鹽司【往宋東西監額止六千七百八十三袋每袋三百斤爲一引】歲辦鹽六千二百六十一引三百六十九斤每一引四百斤工本錢每引中統鈔一十貫本監舊皆鐵盤取土於六月兩汛之閒八月始起煎亭戶𨿽有上半年之逸若兩汛時分陰雨稍作則歲計遂誤大徳元年管句黃天佑始以上命巧出方略攺鐵盤之制用篾盤隨時起土一如他所春卽起煎亭民遂得時用其力預期補辦無歲終積欠敲撲之峻實多便之人皆稱黃天佑之有才亦典史劉子敬顏園潘厚處置規畫之力云蘆花鹽司【往宋額止四千袋每袋三百斤爲一引】歲辦鹽四千一百三十引岱山鹽司【往宋額止七千二百袋每袋三百斤爲一引】歲辦鹽七千七百六十九引【每引四百斤】

巡檢司五處【巡檢月俸一十貫田一頃】螺頭【在州之西隅七里弓兵三十名】岑江【在州之金三都弓兵二十名】三姑【在金塘鄕之烈港弓兵二十名】岱山【在蓬萊鄕之一二都弓兵三十名】北界【在蓬萊鄕之第五都弓兵三十名】

稅使司都監一員【省差】副使一員【本路總管府差】

醫提領所提領二員昌國州圖志卷六宋元四明六志弟五十一元馮福京等撰

敍人黃金丹砂明珠白璧珊瑚紫貝玳瑁翡翠紋犀象齒之物皆山海之藏所產也昌國據鰲背壓鯨波挾潮汐之膚腴旁日月之光景而地負海涵之所發泄薧鮮咸鹵之外無一物之可貢何哉蓋精气所生在於人而不在於物也故往宋南渡後人才輩出兩有躋政地者不亦貴於物歟

進士題名舊有名石所以榮稽古而勸方來也往宋紹熙癸丑應傃始登進士第破天荒自是舉不乏人至元甲午欽睹聖旨內一款節該中書省議行貢舉之法欽此故特存之以備他日題名故事云應傃【紹熙四年陳亮榜】徐願【太學開禧元年毛自知榜】余開【同上】趙時慥【嘉定四年趙建大榜】趙時恪【嘉定七年袁甫榜弟時慥】孫枝【同上】孫起予【同上父枝】應﹝彳繇﹞【嘉定十六年蔣重珍榜伯傃】余天錫【同上】王文貫【太學寶慶二年王會龍榜】趙崇侜【同上】趙崇佾【同上弟崇侜】任嚴【紹定五年徐元傑榜】孫願質【同上父枝】趙時悟【同上】林虙【同上】王安道【寶佑元年姚勉榜兄文貫】劉應老【寶佑四年文天祥榜】應埜【太學內捨同上】王一桂【景定三年方山景榜】應翼孫【太學同上祖傃】趙若誠【宗學同上】趙時吉【咸淳元年阮登炳榜】趙若諘【宗學同上父時恪】趙必﹝日更﹞【同上】趙必暰【同上兄必﹝日更﹞】範應發【咸淳四年陳文龍榜】陳廙【同上】陶回孫【同上】

名賢

任弈會稽典錄云立言粲盛則有禦史中丞句章任弈梁宏會稽典錄稱爲處士

徐浩唐乾元二年進孝經十卷授校書郎

兪勉字勉道宋政和閒入太學年才十有八時學在東京夏﹝日丙﹞爲博士鄕之遊上庠者昉於此

郭受貫河南府官至奉議郎終於長沙判官宋建炎閒其子維徙居於此以北學教授諸生從者如雲葬於西湖之原榜曰郭先生墓其先以易學四世登科兩尙主有官歷尙書及國子博士

薛寘字持志自號耘齋少以文鳴及長以聖人執權賦預鄕薦登慶元五年第調衡陽簿時史公彌堅帥湖南黑風洞寇相挺而起公被檄往撫諭將至洞有及其姓名者其酋忽言曰非四明作聖人執權賦薛寘耶乃投戈而退

應傃字自得自號蘭坡幼穎悟才四歲默誦語孟六歲賦江路野梅香有橫斜澹月黃昏漏泄早春消息之句鄕老咸異之登紹熙癸丑進士第調烏程尉議毀淫祠獨存徐孺子廟徳淸有沈氏兄弟訟財郡俾公按實公委曲開曉沈有子適魁鄕薦因賦詩警之曰嘉木灌叢春意好可憐不種紫荊花兄弟感動其爭遂息官至文林郎湖南撫機子後字宏道從安晚鄭先生遊見義必爲鄕論推許壯遊江淮信庵趙公一見奇之俾與籌幕裨贊維多制府上功將命以文學不果就右階官至修武郎孫名翼孫字子燕以詞賦入太學登景定三年進士第仕至修職郎曾孫實元貞元年詣闕上書授海南安撫副使奉使蘇龍國鄕人艷之

徐願字恭先居岱山以詩文入太學登開禧元年進士第居官以廉平稱分牧平江繼而除福建提舉適黃勇變起漕帥皆束手退避獨公晏然無懼色身攖其鋒溫辭撫諭亂卒列拜於前曰提舉活佛也乃密指授虎翼都統周喜者殲其渠一方遂平入爲司農卿兼都曹人謂公政事文學出於絜齋先生講貫之素云

孫枝字吉甫邃於文嘗撰普慈寺羅漢閣記篤素張公大參見之稱賞曰海角有此奇士以兄之子妻之嘗登考亭夫子門有答孫吉甫書二子長起予字商友與父同登甲戌進士第郡太守程公覃爲立重桂坊初筮昭武戶曹會有卒伍嘯呼於巿公出撫諭眾乃曰孫司戶淸廉好官員不得相犯一州遂平立朝爲監察禦史終太常少卿官至朝散大夫次願質字去華未弱冠入太學作賦有聲繇捨選登紹定壬辰進士第初任分教池陽曆淸要除諫官入中書官至朝散大夫

應﹝彳繇﹞字之道自號葺芷蘭坡先生之猶子也少穎悟長刻志於學凡經子史集與百家傳記靡不研覽從迂齋樓公先生遊自是文聲日振咸愛敬之兩請漕薦嘉定癸未以詞賦魁南省初調淸江校官次授京教列屬上庠橫經朱邸入祕丘直鰲署旣而丞玉牒兼南宮舍人淳佑四年冬四被除寵史館經筵翰林從橐官至中大夫參知政事封臨海郡侯有子法孫請鄕漕官至承議郎

余天錫字純父自號畏齋世居甬東村其先少傅滌領袖邑庠公擢癸未進士第立登要津榮典鄕郡官至參知政事待宗族有義廩薨贈太師謚忠惠

余天任字子大自號退齋忠惠公之弟嘗請漕舉以覃恩授初秩曁治郡有聲官至兵部尙書贈正議大夫

趙時恪字恭仲自號茞坡嘉定辛未擢右科越甲戌再登進士第調池州靑陽丞三仕於京薦甫及格竟以疾終伯氏時栗弱冠魁漕薦以覃恩授官隱徳不仕其子若誡於景定元年宗學推恩季氏時慥登嘉定四年進士第調廣徳建平簿次維揚法掾旣而司鍵左帑令髙郵興化攺倅撫州鄕人以聯桂榮之

任嚴字汝翼父正之早膺鄕薦隱徳弗耀公忍貧力學預鄕薦一舉擢進士第初調徳安民曹試令建陽分刺臺城遷匠簿知廣徳軍

王文貫字貫道以詩學鳴弱冠薦於鄕登上庠占公闈首選擢寶慶丙戌進士第調儀眞校官秩滿司鑰左帑尋除架閣掌教麟庠添倅東越弟安道先以文名與公同領鄕書甲午再薦擢寶佑癸丑進士第終於婺水學官

名宦

王安石往宋皇佑元年知明州鄞縣事嘗捧郡檄至此題回峯寺詩雲山勢欲壓海禪扃向此開魚龍腥不到日月影先來樹色秋擎出鐘聲浪答回何期乘吏役暫此拂塵埃後熙寧四年入相封荊國公

柳永字耆卿嘗爲曉峯鹽場官其鬻海歌云鬻海之民何所營婦無蠶織夫無耕衣食之原太寥落牢盆鬻就汝輸徵年年春夏潮盈浦潮退刮泥成島嶼風漧日暴鹽味加始灌潮波㙧成鹵鹵濃鹽淡未得閒采樵深入無窮山豹蹤虎迹不敢避朝陽出去夕陽還船載肩擎未皇歇投入巨竈炎炎爇晨燒暮爍堆積髙才得波濤變成雪自從瀦鹵至飛霜無非假貸充餱糧秤入官中得微直一緡往往十緡償周而復始無休息官租未了私租逼驅妻逐子課工程𨿽作人形俱菜色鬻海之民何苦辛安得母富子不貧本朝一物不失所願廣皇仁到海濱甲兵淨洗徵輸輟君有餘財罷鹽鐵太平相業爾惟鹽化作夏商周時節官至屯田員外郎

史浩本郡人往宋紹興戊辰年爲正監鹽官淳熙五年入相官至太師贈越王謚忠定紹定二年祠於道隆觀東偏榜曰眞隱舊遊參政余公天錫記【心之精神是謂聖佛與人同此精神也佛虛明圓覺卽人之英靈慧智佛莊嚴福徳卽人之富貴利達故俊哲挺生謂之一佛出世而觀音大士能現宰言身者人與佛一而二二而一也彼霞錦蜚空云花絢目異香芬郁於無色幻象呈露於有眹豈佛之精神自爾發見哉向非徳詣乎充符心寥乎太一透三乘之正覺締五梵之殊因未易精契神交於儵忽俄頃也四明寶陀環海一絕島乃觀音大士示現威神之地四方來謁敬者祈一睹瑞相而莫得豈大士靈感固靳於人特人之精神不足以感大士耳惟我太師丞相忠定越王攝事昌國一日航葦而至冥心作禮顧瞻徘徊寂無所見歸與瀾師論文殊圓通童子入法界事再至洞下有比丘指之曰巖有竇可以下瞰王攀援而上萬象洞豁瑞相倏現金身玉齒毫彩燦然大圓鏡中恍如悟對旣而邂逅胡僧揖而前曰公有結裹寇萊公也言訖而退竟失所往意者大士百億化身妙耶世皆以公臺之貴現兆於此不知精契神交吻合無二故王以超世證佛已徑入文殊圓通之場而佛以應世委王不得辭萊公結裹之囑事之顚末固已畱題於紹興戊辰之寺壁矣紹定攺元春邑令詹仁澤發揚祕奇卽道隆觀東偏建宇而祠之鳩工𨿽力翚飛未就冬趙汝浥實來弦歌靜閒刃硎遊裕公餘蕆敬伏謁祠下睨其基誠拓矣而庳而弗崇也閱其圖誠工矣而齪而弗敞也耿光輔尉也林燀知監也左之右之經之營之巍刱一室邃碩且顒丹雘輝輝用妥王靈堂列三楹實辟實閎可瞻可儀廊翼兩廡實衍實修可羣可趨西附羽宮而通車備灑掃也東臨積水而建閣憩遊觀也大門峙前新堤信道規模壯麗百倍於前向時巖竇下瞰之瑞相久傳爲實錄欄桿獨倚之勝賞盡萃於目前顧不韙哉嘗聞之佛之爲教爍羣﹝上民下日﹞而獨耀度般若而先涉潛通而廣被密贊而顯現百千萬億河沙世界無不普濟功亦楙矣及其離性離相空相空識欲斂萬有於一無前詮後譯非不誇詡曾不足以扶植世教王以慈悲爲心虛靜爲性一遊蘭若精契神交視貨利如蟻培等名爵如鴻毛一佛再見於佛國者歷三朝至再相三十六年閒相業精神焜耀赫弈珍從詔侑巍然爲淳熙獨相慶澤流衍與宋無極三臺符采再光弈世自嘉定更化以來大政令大紀綱雷霆眾聽日星羣目太平咸觀登閎乎帝王之域亦旣增光前聞人矣及手扶日轂再奠神器殊勛偉績又有以申國家無疆之休了此一大事因緣眞有佛力所不能到一念流通今在在精神矣是佛國固有待於王而王豈有待於佛哉】

葛洪往宋嘉泰二年爲昌國令官至參知政事生祠有記【始予弱冠登東萊先生門四方從遊之士以千計人受其教如羣飲於河隨其分量充然各有所得其後出處𨿽不同至蒞官行法多有足觀者人望之知其爲呂氏之學子也而葛君容甫與餘年齒甲乙相得驩甚後余試尉東陽容甫適滿秩歸裏考徳問業尢爲詳密旣而各東西去嘉泰二年餘自越歸其冬容甫爲令於吾州之昌國昌國古甬東也中海而立去余所居鄞𨿽若甚遠然舟遇風而駛朝發而午可至邑邑多餘親故頌容甫之政者不容口容甫之政視民如子惟恐傷之視民之父兄猶其父兄視其害民者不啻如害己者民以訟至庭不忍鄙夷之爲之明辧曲直了無毫髮枉遇事明敏吏之姦欺莫能逃然而不深窮其窟穴只使不病民而已民旣感服每當受賦租第書其所入之數授之與之約不以吏叩門民如期而輸無肯負者山涯海瀕絕不見吏迹父老嘆謂前此令君固多賢若公則自有邑以來未之有也容甫知民安其政思有以善之始新學宮以申義名堂吾兄文昌公爲之記全州使君楊公又演其說其所以加意於邑人厚矣會予同年生應君傃自得方裏居容甫自山閒以禮聘之致館於邑西之筠坡帥邑人之子弟從焉公退至其處課其惰勤有小善獎之惟恐不及業有未精亦循循誘之大略薄漢能吏以爲不足爲又不屑以循吏名者居三年其效使民有餘蓄而吏日貧豪彊斂手單弱者得職焉相與爲善者至恥入官府人務農立本不肯輕犯法非容甫中心誠善學道愛人安能使其效卓然如此哉容甫將終更諸儒父兄咸惜其去因民之欲繪其像於學以系邑民無窮之思使無忘焉屬記於予記未成容甫知之以書來言邦人非知我者且吾何以堪之吾將禁使勿爲記毋庸作自得亦曰吾無補諸生願無載吾事余曰容甫知爲政而已無媿於心不負其學容甫責也它何庸知之且自居欲辟名而沒人之實不可因謂諸儒父兄立祠是也𨿽非令君意且爲後勸謹勿爲令君所奪祠竟立記有榮焉容甫恥自衒鬻爲人端嚴簡靜處已廉甚譬如蘭生深林不求人知其馨終不可得而閟兩受郡侯薦墨皆未嘗有請列臺狀其政於朝竟莫知所從來此又近世所罕聞是宜特書以告世之馳騖者容甫名洪其學業未易量也開禧元年十一月旦日從政郎新差充廣徳軍軍學教授樓鏞記】昌國州圖志卷七宋元四明六志弟五十二元馮福京等撰

敍祠明有禮樂幽有鬼神尙矣故五等諸侯皆得祀境內山川之神此祠祀之所由作也

寺院

寶陀寺在州之東海梅岑山佛書所謂東大洋海西紫竹旃檀林者是也兩潮可至繇陸則七十里至沈家門止一渡之隔唐大中閒有西域僧來燔盡十指頂禮洞前親感菩薩現大人相爲說法授以七色寶石神通變化已顯於此厥後日本國僧慧諤自五臺山得瑞相欲返故國舟抵新螺礁不爲動諤禱之曰使我國眾生無緣見佛當從所向建立精藍有頃舟行竟泊於潮音洞下有居民張氏目睹斯異亟捨所居雙峯山卓庵奉之俗呼爲不肯去觀音院郡聞遣幕客迎其像置城中爲民求大吉祥已而有僧卽大眾中求嘉木刻像扃戶彌月工竟而僧不見今之儼然趺坐於殿者是也往宋元丰三年內殿王舜封使三韓至是有大龜負舟不聽去望山作禮忽龜沒而舟行洎還以其事上之錫今額紹興元年易律爲禪辛亥眞歇了禪師解會長蘆南遊浮海於此結庵榜曰海岸孤絕處由是飛錫此山者皆具曹溪正法眼藏疇非禪林之秀嘉定七年寧宗賜圓通寶殿四字大士橋三字載新梵宇八年徳紹以佛照禪師法嗣來主叢林值中殿賜金錢喧動都城緇白從風遂乃裒所施刱龍章閣惟大士以三洲感應身入諸國土現八萬四千身手臂目接引羣生與五臺之文殊峨眉之普賢爲天下三大道場歸附後至元十四年住持僧如智捐衣砵之餘建接待寺一所於沈家門之側以便往來者之宿頓朝廷歲遣使降香相屬於道潮音洞【東大洋海西西大洋海南有洞在焉嵌嵒下瞰回顧無畔岸去寺三里由寺至洞下地皆黃沙佛書所謂金砂鋪地者是已向有大士橋亙乎洞前爲潮所嚙今未之葺有待於來者】善財洞【潮音洞右亦神通顯見之地嵒有罅峭峻而蹙狹其中窈不可測外有石壁立泉澑如滴珠久而不竭人謂之菩薩泉瞻禮之人必以瓶罌盛而去目病者可洗】盤陀石【平廣可坐百餘人下瞰大海正扶桑日出之地燭龍將駕天光煥發五色爛然頃焉一輪從海底湧出其大有不可得而名者瞻洞之餘必於此而觀矣】三摩地【寺之西偏登山者由此有亭曰極淸淨嘉木森秀淸泉紺冽亂山錯出有聳而立者有踞而伏者詭形怪狀不可摹寫遊憩於此者往往不減靈鷲焉】眞歇庵【寺山之深處舊了禪師修道於此圓寂玆山冢塔猶存】無畏石【眞歇庵之前突如一石其形方而廣峻不可陟亦一奇也】獅子巖【無畏石之側其形蟠踞如獅子然】正趣峯靈鷲峯觀音峯前越王史公曩官西監時因浮海詣潮音洞下焚香作禮大士具正法眼藏顯見奇特聲聞空中有結裹寇萊公之語異日所到光輔兩朝格天事業果驗不誣越王嘗記所見於寺壁今模而刊諸石可考也紹興戊辰三月望鄱陽程休甫四明史浩由沈家門泛舟遇風掛席俄頃至此翼蚤恭詣潮音洞頂禮觀音大士至則寂無所睹炷香煮茶但碗麵浮花而已歸寺食訖與長老瀾公論文殊簡圓通童子入法界事晡時再至洞下俯伏苔磴凝睇嵚空惟亂石累累興盡欲返有比丘指曰巖頂有竇可以下瞰攀緣而上瞻顧之際瑞相忽見金色照耀眉目了然二人所見不異惟浩更睹雙齒潔白如玉於是咸懷慶快作禮而退旣而治舟還甬東懼此話無傳用書於壁庶幾來者觀此無疲厭心不以一至不見而遂已也一謂天將暮有一長僧來訪云將自某官歷淸要至爲太師又云公是一好結裹底文潞公他時作宰相官家要用兵切須力諫後二十年當與公相會於越遂告去送之出門不知所在往宋乾道戊子以故相鎭越一夕典客報有道人稱養素先生舊與丞相接熟不肯通刺疾呼欲入謁亟命延之貌粹神淸談論鋒起索紙數幅大書云黑頭潞相重添萬里之風光碧眼胡僧曾共一宵之淸話遽擲筆不揖而行公大駭徧遣兵吏尋覓不復見追憶補陀之故始悟長身僧及此道人皆大士見身也今附於此田

塗田地

山

普慈寺距州治三里請之廣教以統諸剎始東晉時僅一小庵以觀音名唐大中十四年號觀音院棟宇略具往宋皇佑中知韶來主斯席治平閒遇恩霈錫今額寺毀於慶元閒寸椽無遺黑山明公禪師極力營建越淳佑五年復厄於劫燼山門獨存足翁麟師繇廬山飛錫至此又從而鼎刱焉視昔增壯自慶元迄淳佑垂五十年而寺之毀者再前明後麟有功於寺有敬實堂里人參政應﹝彳繇﹞爲記【嘉熙戊戌夏四月龍峯普慈寺作堂於雷音堂之西像黑山明老師而敬之以已瑄兩勤舊配扁曰敬實住山雪窗禪師訪邑人應﹝彳繇﹞而請曰祖曰幸備掃漑玆山承雕弛之餘畢力振飭積蠹宿獘一刮絕去憤作壞者眾慨興刱之難念不可不章明前績此堂所爲作今成矣願有以記之﹝彳繇﹞惟先人舊廬在鎭鰲山之東麓距龍峯百餘武暇日素往遊焉故於山中事多所睹記黑山之來寺且毀三年矣經禪頓盡龍象悲泣黑山披瓦礫薙艸莽而營度焉剿形殫智以潰於成規模位置一出意匠棟宇奐犖照映林谷見者無不贊嘆黑山作勝事已移錫�之報恩旣乃復歸示寂塔於山之靑龍之口若有夙昔緣人皆曰黑山有功玆山甚大先是寺不足於食幹淳閒監寺妙已以轉食輪爲己任限大海之濱化爲美田播厥嘉谷歲限取三千以充香積供梅墺有莊名已公示弗忘也宣獻樓公記石𨿽燔裂墨本故在黑山營繕後佛菩薩天及護法主林禦侮力士之像種種莊嚴皆都寺徳瑄祛囊中金爲之復以餘力甃山路千丈造石橋十三所深得佛氏慈悲濟人本旨之二僧者於寺信有勞可以配黑山矣夫學浮屠氏之法者凡能出力辦事必有廉以立身勇以立志勤以率眾而爲之本者曰公公私不兩立公則萬善集私則百病生興廢成敗所由判也黑山名覺明與之稔熟見其天材髙有苦潔之行所居瓶拂外蕭然無長物於私則銖黍不蓄人信其廉故施之者不倦始至指山而誓曰所不能還復舊觀者有如此山人皆笑其孟浪略不退轉一念勇猛故其事竟成禦眾如禦兵取材木負瓦石身親倡役𨿽犯寒觸熱不憚故其徒歡趨此非公以存心者能之乎前已後瑄得之聞見有足稱錄亦本諸此而已嗚呼有堂規如有像儼如晨燻夕燈展如肅如登斯堂瞻斯像使一毫媿於心顙且有泚矣此雪窗意也於是乎書五月一日記】歸附後增葺殊勝爲本州島祝聖道場大徳元年住持覺明建龍峯亭於山門內田三十六頃二十畝地一十頃四十八畝山六十五頃一十二畝

吉祥寺去州三十里富都鄕之錦沙九峯環列一名九峯山始寺之未刱山之南有香柏巖極峻峭人迹罕到常隱隱聞鐘磬聲唐開元閒髙僧惠超居其中艸衣木食戒行精苦閱十三代往宋咸平有眞大悲者繼之善誦神咒鄕民歸敬丁縣尉漸爲捨基請眞公遷其居於山之麓便民祈禱慶曆攺元文珍嗣其業丁縣尉因攺爲院治平元年賜額吉祥自是層觀傑閣金碧輝煌茂林修竹蔭薈蒙密爲一方名剎咸謂之小天童建炎初給事中黃龜年施辟支佛牙舍利盈綴時見五色紹興十八年法寧建閣藏之嘉熙三年餘參政天錫請以顯忠崇孝爲額歸附後大徳元年住持僧淨怡重建選佛堂州判馮福京爲記【昔明道程純公嘗入僧堂適睹飯次趍進揖遜之盛喟然嘆曰三代禮樂盡在是矣蓋謂其徒嚴整威儀𨿽一食頃未嘗少懈而吾儒庠序之閒或有時而乃不如也學泉居士緣起於定來佐昌國每見海上諸叢林中淸規淨戒執持堅固不同他所與時俱遷固不能不發純公之嘆遊山之屐矧敢倍法堂而著邪是邦惟錦沙爲甲剎規模气象與天童雪竇相頡頏又不特甲是邦而已住持說翁禪師淨怡卓錫且十年無世閒心同世行事修漏補苴撤小成大塗塈丹雘周徧中外視始至日益加莊嚴而猶未愜也顧從遊之薦廣而香積之莫供置齋料庫給以長生之本而資其息慮幹溢之不常而食輪之莫轉置藏冰室儲其所售之直以爲之備作外山門所以指修行之路增髙海岸所以護常住之田衣砵是捐成此利益安處徒眾大振宗風吉祥之名至達天聽歲在丙申護持聖旨來自五云猗歟盛哉自有此山得未曾有故凡天龍鬼神之眾以及肖翹動植之微獲被光寵旣與海嶽相爲無窮矣惟選佛之場歲久弗治隨宜整葺則有西扶東頹之患遂發宏誓更新之庀材聚資日積月累始鳩工於丁酉之仲春龍象蹴踏歡喜贊嘆遂迄工於是年之孟冬眼前突兀殆若化城軒豁靖夷倍蓰於舊窗牖簾帷巾單牀席率皆新潔無一闕遺乃謁記於居士將壽諸石以起夫作任止滅者之膏肓居士與說翁爲方外契不得辭爲之言曰我得佛心證諸究竟能以珍寶種種供奉十方如來旁及法界六道眾生此非吾境中補陀落迦紫竹林大士之言乎說翁悟此能使身心二俱捐捨身血骨肉與眾生共故私財之不蓄而斯堂之有成夫豈黃檗老師謂天臺神僧爲獨知自了者哉前後三三來居此堂如祗陀林一千二百五十沙門才聞鐘聲同來食處朝明夕昏作何活計一切惟心萬法惟識聲聞初學未能頓悟妙明眞心與善知識聚散起止念念不斷以思惟心生分別識諸佛淨土由此心識羅剎鬼國亦此心識反復手聞天地懸隔有心無邪有識不獘是眞佛子是名善學菩薩道者試觀世閒醪醴膳羞膻薌之味眾生啖之如蚋飲酰菩薩見之如蠱毒藥笙簧琴瑟靡曼之聲眾生聽之如雌下風菩薩聞之如塗毒鼓珠璧錦繡髙明之室眾生居之如虱處鬣菩薩避之如荊棘林妻子眷屬纏綿之愛眾生戀之如蛾赴燭菩薩厭之如猛火聚世閒諸有畢竟非實煩擾塵愛無可貪愛能令樂國成就苦海能令善根增長惡業凡夫見聞發意勇猛如何出家受具足戒翦除須髮著壞色衣捨菩薩見作眾生見心識顚倒一念差別飲蠱毒藥擊塗毒鼓行荊棘林墮猛火聚皆其自作非由外來善哉說翁是於曩昔圓通六根諦觀三業坐厭離想擇勞忍苦成大佛事於剎那頃心華發明海藏天宮樓閣欄楯龍翔鳳舞雷動風行諸佛境界一時頓現從腐爛處生光明雲從濁惡界作淸淨土善哉說翁無始宿債應當酬畢然而慈悲廣大有進無退此則佛祖之所付囑說翁勉哉翁木臺之仕族捨族受具敵論宗乘領眾主席徧涉禪會若金陵之開福及安吉之天聖皆作殊勝如在吉祥𨿽然師開幻眾建立世界我出幻語遂成葛藤若當來世後五百歲有一居士與一比丘遊行國土宴坐梵宮摩挲此石相視而笑猶如轉輪面面相似了如佛法無變異處過見未來平等不動凡此堂中諸禪衲子如駕車牛隨機努力未悟今悟未證今證則建是堂者爲十方如來木起因地不然猶蠹米虫而坐鬼窟月化日遷不脫迷倍則居是堂者爲負說翁三摩砵根之修甚可畏也居士作是言已顧說翁曰仁者其言也訒餘言得無費乎翁畫一圓笑謂余曰居士𨿽言而實未嘗言殆重轉世尊掌中摩尼珠耳居士謂誰潼川馮福京也時大徳元年﹝月葛﹞月八日記】田四十五頃十四畝地六頃一十六畝山七十三頃四十二畝

延福寺在富都鄕之三都舊名羅漢院唐光化二年僧法融所建往宋祥符元年賜寺額寺有五百羅漢像妥以傑閣寶佑五年趙節使請以繼善衍慶爲額田四十三頃七十八畝地九頃五十五畝山六十三頃七十七畝

萬壽寺在富都鄕之五都舊名永福往宋建隆元年建治平元年賜今額寺有秋蓀綠葉紫莖生於山深林密中名曰萬壽香田四十九頃三十二畝地九頃五十五畝山一百二十八頃四十三畝

興善寺在富都鄕之溪口名曰鳳山以山有鳳舞之形刱於後唐天成二年往宋治平元年賜寺額淳佑十年應參政請以教忠興善爲額田八頃九十九畝地九頃五十五畝山一百二十八頃四十三畝

回峯寺在金塘鄕之岑江往宋建隆元年建賜今額丞相王荊公嘗到有詩【見名宦類】田六頃六十五畝地七頃八十八畝山十頃七十九畝

隆教寺在富都鄕之七都漢幹佑二年建後燼於火僧淸志度土奠基遷於南屏大元混一後住持行圓重建選佛堂田十六頃七十八畝地七十頃六十七畝山二十四頃四十七畝

祖印寺在州治東南寺元在胊山舊名蓬萊晉天福五年建往宋治平二年賜今額嘉熙二年邑令余桂遷至此以接待寺並而爲一田三頃四十六畝地五頃七十九畝山十四頃七十六畝

保寧寺在安期鄕之馬秦山舊名保安晉天福元年建往宋治平二年賜今額田七頃三十二畝地四頃三十六畝山十五頃五畝

潭石廣福寺在安期鄕之二都舊名崇壽往宋端拱二年建熙寧元年易名壽聖紹興三十二年賜今額田一頃二十五畝地二頃九十四畝山四頃五十一畝

華云寺在蓬萊鄕之胊山舊名香蘭周顯徳七年建往宋髙宗南渡攺錫今額郡人迂齋樓公有跋語石刻尙存田三頃一十九畝地四頃三十一畝山四頃九十四畝

普明寺在蓬萊鄕岱山古泗洲堂窣堵波二以鐵爲之世傳阿育王所鑄錢氏忠懿王寘之於此往宋大中祥符中賜今額地三十六畝山三十三畝

資福寺在蓬萊鄕之五都晉天福八年建田一十二畝山一十三畝

封崇寺在安期鄕之桃花舊名資福又名資國周廣順元年建往宋大中祥符三年賜今額田四頃三十五畝地一頃四十四畝山八頃一十二畝

保安寺在州東北金塘鄕之蘭山漢幹佑二年建田三頃四畝地一頃二十畝山七頃九十四畝

廣福寺在金塘鄕之冊子山與回峯寺隔一渡刱於往宋治平閒賜額壽聖淳佑中攺名廣福田七頃三十九畝地八十五畝山十頃五十九畝

翠蘿寺在金塘鄕之海西成於唐開成廢於會昌往宋建隆中錫以銅鐘吳越國受封奉國又鎭以鐵塔寺一名金鐘田四頃五十九畝地二頃二十八畝山六頃九十三畝

化城寺在金塘鄕之烈港舊名羅漢漢幹佑元年建往宋治平二年賜今額田一頃五十六畝地二頃二十九畝山二頃十二畝

普濟寺在金塘鄕周廣順元年黃檗山僧神靜開山名門院往宋治平二年賜今額田一十三頃十七畝地三頃六十九畝山八十九畝

梵慧寺在金塘鄕唐咸通閒建漢幹佑二年名壽聖往宋開寶二年攺名超果治平二年賜今額有佛殿記臨川侯晏惇復撰時建炎辛亥也晏公詠方丈梅詩掗檻欹檐一古梅幾番有意喚春回開花自許淸香入布葉不容炎暑來日射冷光侵几案風搖翠影鎖莓苔遊蜂野蝶休相顧本性從來不染埃田二十八頃四十畝地二頃三十七畝山十六頃四十四畝

超果寺在蓬萊鄕之岱山舊名資福晉天福二年建往宋治平二年賜今額參政樓公鑰有記【明有邑曰定海去郡一百里而近山橫海中名蛟門潮汐之所吞也出門則爲巨浸便風乘潮而後至昌國昌國遠矣岱山在蓬萊鄕其去縣若縣之去定海也則益遠矣山有僧廬自石晉天福二年建於髙亭嶺下號資福困於寇鈔不寧厥居嶺西有白石峯尢爲秀拔林樾蒼潤時有白霧蒙其巓人以爲福地皇朝幹徳四年徙焉茅茨艸刱僅合數楹治平二年明堂恩攺賜今額四年惟吉始建大殿法堂丈室紹興初慧實增葺之遂得苟全歲久腐敗相仍一殿之外殆不足蔽風雨淳熙十祀如一來主是剎喟然曰地𨿽僻乃吾徒所宜居室𨿽壞若一日必葺磨以歲月尙庶幾乎有成當盡吾力以聽緣法失今不爲後不復可爲矣勤爲從事不憚寒暑以次修立增廣舊規不及十年院以告備外嚴三門旁翼兩廡堂以處僧殿以覆藏下至庖湢舉撤而新之輪奐俱美道俗稱嘆一嘗聽學於延慶者因深器之舉以居此人徒知其有得於教乘不知其才具又足以辦此也益以因爲知人當天福時有主僧惠詵於髙亭西墺請海塗爲田崇寧政和閒仲章復田於馬乳山大墺谷墺之地遇上熟才足以支半歲近又得寺僧惠興捐砵盂募眾緣一力經營莊成遂卒歲之望鄕之士民歡喜和會相與言曰吾鄕邈然海山中他處佛屋相望補陀孤絕又去我不遠獨此山未有爲眾植福之所今一公作此殊勝恍若化城且又有以飽其徒是皆可書也前旣不得如天臺章安諸公爲之倡苟無以紀之其何以傳不朽乃摭邑之圖經考院之契券詳建立遷徙之由因國仲觀之光求記於余仲觀鄕之善士也其母與吾母俱汪出少同研席實兄事之嘗寓是邑又與一厚余亦喜一之能有成興克佐之故並爲書之以告來者紹熙三年淸明朝請大夫太府少卿兼玉牒所檢討官樓鑰記】田五頃二十五畝地二頃四十七畝山六頃九十六畝

宮觀

道隆觀在州之南本東嶽行祠往宋敕觀額建炎閒金人闖境斧斫殿柱爲血流金人畏亟遁去一境生靈藉以全活觀舊有金闕寥陽寶殿前忠定史越王嘗賦臨江仙詞云試憑欄幹春欲暮桃花點點胭脂故山凝望水雲迷數堆蒼玉髻千頃碧琉璃我本淸都閒散客蓬萊未是幽奇明朝歸去鶴西飛三山乘縹緲海運到天池庚午歲閣以風雨圯之觀之外植門榜曰蓬萊福地田一百餘畝地一百畝山五百畝

東嶽行宮在道隆觀三淸殿之後文昌宮在州東學之側往宋咸淳五年邦人士刱建以祠事梓潼帝君爲其司桂籍而主斯文也恆產系於貢士莊內撥隸田一十三畝一十六步地三畝

眞武宮在州治之南岱山東嶽行宮往宋宣和閒道者徐淨超募緣以建有田數畝而已

祠山行宮附祖印寺之右

蓬萊集仙道院在蓬萊鄕之胊山至元十四年是鄕之士李心道刱建以爲一鄕祈祝之地

廟宇

惠應廟見前城隍

隋煬帝廟在洋山大海中唐大中四年建黃洽記雲海賈有見羽衛森列空中者自稱隋煬帝神遊此方因宇而祠之或謂神遊之說不經陳稜伐流求國廟於岱山因其臣而祀其君如長沙祀定王而並祀髙文二帝之意往宋建炎四年車駕幸海道以煬帝不可加封特封其二妃爲惠妃順妃夫人爲明徳夫人敕藏於廟復刻諸石嘉定十七年七月郡人蒙齋袁甫記

徐偃王廟在州東地名翁浦俗呼爲城隍頭十道四蕃志云徐偃王城翁洲以居其址今存按史載偃王之敗北走彭城武原東山下以死疑非此海中而韓文公爲衢州廟碑乃記或者之言曰偃王之逃戰不之彭城之越城之隅棄玉几硯於會稽之水則十道四蕃志可信矣

關王廟在州城之東

陳大王廟在蓬萊鄕之岱山王諱稜姓陳氏字長威隋大業中航海伐流求國俘斬頗眾事見隋史廟記云一夕風雨如晦海潮奔湧有巨石浮潮而上岱山場亭戶莫姓者負至數里豎其石於礅上若有神物憑之稱曰吾隋朝陳將軍也語竟罔然如聞空中隱隱有甲馬聲踰時不絕鄕民聚觀撼之莫能動因異其事卽其地而廟焉一境之人惟神是賴雨暘以時疵癘不作遂請於朝賜英感廟額時往宋慶元元年也淳佑九年進士周毅夫述侯之陰功率人士詣府以白加進爵其詞曰【敕慶元府昌國縣岱山鎭英感廟神朕聞海上神山煙霞縹緲爲靈異所宅昌國相望蓬萊而岱山固非尋常島嶼也爾廟食玆土禦菑捍患事迹暴著舊矣邇者雨旱魃於一區風寇帆於半夜哄巿之民賴以寧輯庸非爾力哉部使者以聞宜啟崇封特加徽號尙思靈濟之義以庥我民特封靈濟侯】

黃公祠在東海中下沙晉天福三年建舊圖經𨿽有之其實未詳按晉賈充問會稽於夏統統曰其人循循有大禹之遺風太伯之義遜嚴光之抗志黃公之髙節而會稽典錄亦稱人材則有黃公潔己暴秦之世然則四皓之一也至西京雜記乃曰東海人黃公少能幻制蛇虎常佩赤金刀及老飲酒過度有白虎見於東海黃公以赤刀厭之術不行爲虎所食故張平子西京賦曰東海黃公赤刀墺祝冀厭白虎卒不能救挾邪作蠱於是不售按據不同今兩存之

烈港廟在金塘之烈港乃廣徳張王行祠也往宋紹興二十年都巡檢使李全建

