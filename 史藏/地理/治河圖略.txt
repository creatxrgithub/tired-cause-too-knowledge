

欽定四庫全書

史部十一

治河圖略

地理類四【河渠之屬】提要

【臣】等謹案治河圖略一卷元王喜撰喜爵裏無考其書首列六圖末各系以說而附所爲治河方略及歷代決河總論二篇於後其文稱臣謹敍臣謹論云云疑爲經進之本考元史順帝紀及河渠志至正中河決白茅堤大臣訪求治河方略喜書其作於是時歟其大防取李尋因其自然之說惟以浚新復舊爲主厥後卒用賈魯之防疏塞並舉挽河東行以復故道與是編持論相合則當時固已采錄其言矣特史文闕略未著其進書本末耳卷中所圖河源頗多訛舛蓋昆侖星宿逺隔窮荒自我

國家底定西陲蔥嶺於闐悉歸版籍於是河有重源之迹始確然得其明徴元人所述憑潘昻霄之所記昻霄所說憑篤什【案篤什舊作都實今攺正】之所傳輾轉相沿率由耳食撰元史者且全錄其文於河渠志以爲亙古所未聞喜之踵訛襲謬又何怪乎取其經略之詳而置其考據之疎可也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

治河圖略

元王喜撰臣竊謂水之在天下有自然之利亦有自然之害順而導之者易爲力逆而遏之者難爲功譬猶人之一身血脈流通則無病血脈壅滯則病生審而治之宣其壅滯使之流通則病自去治水之道亦當如此竊見比年以來黃河失道泛濫曹濮間生民墊溺中原雕耗莫此爲甚以致上干宵旰之憂勤次勞廟堂之軫念見者聞者莫不惻然思有以救之然未有出一謀建一策有補於明時者以其但知河之爲害而未知其所以爲害臣故歷考累代河流變遷之故與浚治之術粗得其詳而知其有無不可爲之理且何以言之皆緣下流壅滯水勢不能自泄是以決溢爲害爲今之計莫若浚入淮舊河於南以順其流仍導一新河於北以分其勢大河旣分其流自緩無泛濫之患矣禹之播九河漢之浚屯氏宋之導淸河於南北者卽此道也猶百鈞之物一人舉之則力不能勝兩人舉之則力有餘此理甚明可舉而行今將禹河漢河宋河今河圖陳於左以備睿覽有以考擇庻防拯溺之一助云臣謹敍

臣謹按禹河自於闐蔥嶺兩源合流東注蒲昌海潛行南出積石經龍門三千里而至於華陰又自南而東至於底柱孟津洛汭大伾又自東而北過洚水大陸迆北行至冀東兗北分播於九河趨碣石入海由是觀之气分則緩勢分則弱禹所以治河之法行水之道其功皆在於九河之播也

﹤史部﹐地理類﹐河渠之屬﹐治河圖略﹐治河圖略﹥

臣謹按漢河自孟津底柱以上河行地中無所變遷自大伾以下河髙於地易於泛濫自周定王時已徙故瀆及漢元光間攺向頓邱東北流經濮濟從樂陵入海文帝時決酸棗武帝時決瓠子皆在今濮陽縣遂通淮泗又漢溝洫志河決館陶在今濮州分爲屯氏河在今大名路北流入海其河深廣與大河等蓋亦因其自決之勢就浚此河以泄大河故無復有泛溢之患繇是觀之河之下流壅則塞泄則平漢之所以能息菑弭患者其功専在於屯氏之分也

臣謹按宋河自建紹【按建隆紹聖相距百四十年南渡建炎紹興黃河北屬金界惟紹聖至建中靖國初中間才五六年宋河渠志載議河事最多疑爲紹建之悞後仿此】浚黃河決入鉅野溢於泗以入淮謂之南淸河由汶合濟至滄州入海謂之北淸河初禹導濟水出河之南東入菏澤卽今之梁山泊也南通淮泗北從千乘入海宋河旣徙濟寜之鉅野與濟遂合於一分而爲南北流矣又濟之上流舊有莨蕩渠漢明帝使王景浚之東注浚儀南逹於淮卽隋唐之汴口也金末河決開封則又因汴南流而入於淮矣今其決於曹濮復有合濟之勢臣愚所以參之於古審之於今而知其有必合之理也

臣謹按今河自金末從開封北衛州決入渦河南流卽今之過徐州而入淮者是也比年以來河水泛溢於曹濮而入淮舊河淤塞不通將有入禦河之勢又未得其道以致數郡墊溺爲害不小竊料新塞河道沙土尙虛但浚治稍深則水復故道下流自順非比無源之水假彊鑿之難勞而無功也又計今新決河水防漫無綂未有歸一以致橫流若舊河旣浚水勢自減然後因其橫流所穿之徑順其北流之勢加之防導別爲一川則用力寡而見功疾此可爲永久之利也

臣謹謂治河之法必先浚入淮舊河使水南流復於故道次導入濟新河分半水北流以殺其勢此上策也今汴城之東黃河南岸列渠口數十皆是古時引水注於陳亳宋潁之郊以泄水怒又東至杞縣有三汊河口往年歸徳太康兩處將南北兩汊堵閉不通使三汊之水總於一河安得不致決溢哉世祖皇帝嘗設置分監委任都水馬和之郭若思疏決新河之水導黃流由安山抵臨淸接禦河相地形設閘隄通漕運遂成千載之功今所以導新河北流者卽馬都水之成法也蓋河之末流水勢浩大非一川能容不浚則勢不順不分則患不息是皆歷代已行之明效而非一口之空言臣故圖此以見其有可行之理耳

臣謹按河源自吐蕃朶甘思西鄙方七八十里有泉百餘躡髙山下瞰燦若列星故名鄂惇卽星宿海也東滙於澤又東爲齊必勒一水西來名伊爾齊一水南來名呼蘭一水東南來名伊拉齊合流名都古爾納是爲黃河又東岐爲九渡尙淸淺可涉又東五百里始混濁奔悍又三千里合二水折西經錫哩達昆侖山之陰四時積雪又北東至貴徳州河州吐蕃等處宣慰司所轄然後抵積石與禹貢導積石者合上去星宿海蓋六千七百餘里此據世祖皇帝至元十七年遣招討使篤什親歷而言臣所以並紀此圖以知河源之逺宜其末流之盛大而難制也

治河方略

臣竊謂水之爲利生民之所不可缺有國之所不可無闗於利害至重矣歷代之虞衡水部本朝之都水監所以總天下之水而重其事也而黃河之水又天下之至大者今其決溢爲害下病生民上累國家不可視爲尋常細事明矣必也重其事委重於大臣旁求良策而後可以息菑弭患臣𨿽不敏旣圖敶於前復謂所以息菑弭患者必本於理勢之自然而其要則在於浚舊河導新河二者而已所以能息菑弭患者又必仰於人力之使然而其要則在於專委任優工役二者而已故敢以四事條列於後一先浚舊河合於上流淤塞處約以十里二十里爲率挑出沙土令深或底下見流沙則縛木簰平置沙面爲河水立腳之地仍於兩旁立桔橰長竿提出沙土漸淘漸洗使水得行上流旣通則下流自然淊淊有建瓴之勢不待施工而自順若河水已循故道或可使之全流入淮則於決河北岸用竹絡木櫃等盛石塊壘成河堤𨿽非久逺之計亦可捄患於一時故不如因其自決之勢分爲兩道最爲得宜要在察其逆順審其形勢隨宜量度之耳議者莫不以爲舊河沙土壅積如此之髙新決河水如此之深豈能使之復於故道此自今日所見之勢而言也然所積沙土髙者𨿽有一丈以來低者不下五七尺皆是近年淤積非天生堅頑之物固可以人力去之況其下旣有流沙乃是水脈尙通與決河相平故其餘流浸漬特以沙土壅隔不得流耳浚而治之必有成功是皆他日未形之勢人所未見者也因謂龍門萬仞之顚四山皆石禹尙以人力鑿之以通河道況今河行平地沙土之中決諸東方則東流決諸西方則西流者乎此臣斷斷以爲舊河有可浚之理也一後導新河浚舊河則始上流導新河則始下流蓋舊河旣浚河流旣分泛濫之水漸平卻於下流因其所穿之徑順其勢導一川從北淸河入梁山泊合禦河入海又分一道入南淸河合泗水入淮如此則南北閘河水增舟順可無啟閉之勞而國家永享其利抑且桑土悉平可以耕蓺有倍收之獲而民其利議者莫不以爲大河入梁山泊則必衝壊閘河直趨東平爲害不小殊不知河流旣分力弱勢緩不足爲害且以舊事証之前宋建紹時曾從濟寜鉅野決入其時全河入於濟水下流分爲二道一道從南淸河入淮一道從北淸河入海尙且不聞其破閘河害東平也況今於上流已分半水入汴河其一半入濟水者又分爲南北流則入於梁山泊者僅四之一耳而梁山泊八百里之寛足以渟蓄其怒波則下流自然平緩可保其無患矣此臣斷斷以爲新河有可導之理也一專委任宜選在朝明達大臣一員充總領河防使一應河道合干事務便宜行事仍選有學識有材幹之士以爲之屬同心講究務在兼采眾長取人爲善參酌審量底於功成至如董工役備器物司出納掌簿書則各有司存一優工役宜募民擇丁壯者爲河夫十人爲甲前期給防雇工錢必令稍優使之樂從盡力工作其有不趨事者罰及甲長仍禁有司毋得因而差發騷擾重困一方其鐡匠木匠則常用制造器具不致乏用至如醫工亦所不可缺者或河夫疾病傷損必官爲醫療仍給半糧優卹之凡連年被水菑去處亦湏賑贍之使得以復業

歷代決河總論

臣竊謂洪水之害莫甚於河治水之功莫難於河鑿龍門於上以疏其源播九河於下以殺其流者大禹敷治之功也蓋源疏則水性順流殺則水勢分臣所謂分河之說寔原於此自禹功一立地平天成垂七百七十餘載無復爲患及商之祖乙始圯於耿而河之經流固未嘗攺也又九百四十餘載至周定王之五年河徙砱礫乃攺其故瀆春秋戰國各私其地壅防百川以鄰爲壑故葵邱之會有曲防之戒意者九河或湮或塞皆在此時以及漢之文帝決酸棗潰金隄嘗興卒塞之矣武帝時徙頓邱決濮陽瓠子遂通淮泗泛郡十六害及梁楚𨿽發卒十萬塞之輙復橫潰上去周定王又四百九十二年然後益徙而東田蚡乃狃於私田之利以爲江河之決皆天事未易以人力彊塞由是二十年置弗治及東封泰山臨決河沈白馬玉璧率羣臣負薪塡決河築宣防導河北行浚屯氏以分大河使復禹舊迹八十年不爲害此則分河之明效也成帝時馮逡奏言屯氏河塞靈鳴犢口又益不利獨一川兼受數河之任𨿽髙增隄防終不能泄九河今旣難明請浚屯氏河以助大河泄暴水備非常而丞相禦史不以爲意後果大雨水決金隄灌四郡三十二縣百姓皆墊溺敗壊官亭室廬且四萬區蓋屯氏一塞下流不利以致爲害此其驗也尋遣王延世爲河防使者以竹絡長四丈大九圍盛以小石兩船夾載而下之三十二日隄成【按前漢書作三十六日河隄成】其後李尋議以爲常欲求索九河故道而穿之今且因其自決勿塞以觀水勢河欲居之當自成川挑出沙土然後順天心而圖之必有成功而用力寡遂止不治朝臣以爲百姓可哀遣使者據業賑贍之【按前漢書據業作處業師古曰處業使安處之得居其業】乃求能浚川者於是賈譲言治河有三策大防以爲土之有川猶人之有口治土而防其川猶止兒啼而塞其口豈不遽止然其死可立而待也故善爲川者決之使道善爲民者宣之使言宜徙民放河北流入海出治隄之費以業所徙之民勿與水爭地此功一立千載無患此上策也多穿漕渠於冀地使民得以漑田分殺水怒𨿽非聖人法然亦捄敗之術此中防也若乃繕完故隄增卑培薄勞費無已數逢其害此下防也自今觀之李尋之言最爲近理今所謂因其自決之勢順其自然之性別導一川者卽其說也至如賈讓之防似若可取熟而審之則有未然者其曰徙民放河置而不治則泛濫東西漂泊南北日徙其民猶不足將何以安其生耶其曰多穿漕渠分殺水怒其說近是而又未知河之末流有必分之勢其曰隨決隨塞勞費無已爲下策者誠哉是言也自漢而下決溢之患𨿽代有之而其經流至宋又千二百五十餘載始攺於鉅野尋又攺於開封由禹距今上下三千七百餘載而河流三徙其瀆豈有不假人力之助而遂如斯安流耶方今明見如馮逡材敏如王延世謀議如李尋賈譲者豈乏其人我朝如馬和之郭若思引黃流由安山接禦河相地設牐築隄皆能深知水性以成事功蓋亦不爲無人舉而措之又何難焉臣以後學戇愚竊念生際盛明沐浴膏澤未有涓埃之報恆懷畆之憂覩黃河之橫流哀赤子之墊溺譬有病而必療寜無方之可施庸獻其一得之愚庻或助萬分之補捧漏巵沃焦釡謂宜莫急於此時歌瓠子築宣防端可追功於前代臣謹論

治河圖略

