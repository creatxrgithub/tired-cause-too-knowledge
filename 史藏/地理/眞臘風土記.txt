眞臘風土記

﹝元﹞周達觀

提要

眞臘風土記一卷﹐元周達觀撰。達觀溫州人。眞臘本南海中小國﹐爲扶南之屬。其後漸以彊盛﹐自隋書始見於外國傳﹐唐宋二史並皆紀錄。而朝貢不常至﹐故所載風土方物往往疏略不備。元成宗元貞元年乙未﹐遣使招諭其國﹐達觀隨行。至大徳元年丁酉乃歸﹐首尾三年﹐諳悉其俗﹐因記所聞見爲此書。凡四十則﹐文義頗爲賅贍。惟第三十六則內記瀆倫神譴一事﹐不以爲天道之常﹐而歸功於佛﹐則所見殊陋。然元史不立眞臘傳﹐得此而本末詳具﹐猶可以補其佚闕﹐是固宜存備參訂﹐作職方之外紀者矣。達觀作是書旣成﹐以示吾衍。衍爲題詩﹐推挹甚至﹐見衍所作竹素山房詩集中。蓋衍亦服其敍述之工云。

○總敍

眞臘國或稱占臘﹐其國自稱曰甘孛智。今聖朝按西番經名其國曰澉浦只﹐蓋亦甘孛智之近音也。自溫州開洋﹐行丁未鍼﹐歷閩廣海外諸州港口﹐過七洲洋﹐經交趾洋﹐到占城。又自占城順風可半月到眞蒲﹐乃其境也。又自眞蒲行坤申鍼﹐過昆侖洋入港﹐港凡數十﹐惟第四港可入﹐其餘悉以沙淺﹐故不通巨舟。然而彌望皆修藤古木﹑黃沙白葦﹐倉卒未易辧認﹐故舟人以尋港爲難事。自港口北行﹐順水可半月抵其地曰查南﹐乃其屬郡也。又自查南換小舟﹐順水可十餘日﹐過半路村﹑佛村﹐渡淡洋﹐可抵其地曰幹傍取﹐城五十里。按諸番志稱其地廣七千里﹐其國北抵占城半月路﹐西南距暹羅半月程﹐南距番禺十日程﹐其東則大海也。舊爲通商來往之國。聖朝誕膺天命﹐奄有四海﹐索多元帥之置省占城也﹐嘗遣一虎符百戶﹑一金牌千戶同到本國﹐竟爲拘執不返。元貞之乙未六月﹐聖天子遣使招諭﹐俾余從行。以次年丙申二月離明州﹐二十日自溫州港口開洋﹐三月十五日抵占城﹐中途逆風不利﹐秋七月始至﹐遂得臣服。至大徳丁酉六月回舟﹐八月十二日抵四明泊岸﹐其風土國事之詳𨿽不能盡知﹐然其大略亦可見矣。

○城郭

州城周圍可二十里﹐有五門﹐門各兩重。惟東向開二門﹐余向皆一門。城之外巨濠﹐濠之外皆通衢大橋。橋之兩傍各有石神五十四枚﹐如石將軍之狀﹐甚巨而獰。五門皆相似。橋之闌皆石爲之﹐鑿爲蛇形﹐蛇皆九頭﹐五十四神皆以手拔蛇﹐有不容其走逸之勢。城門之上有大石佛頭五﹐面向西方。中置其一﹐飾之以金。門之兩傍﹐鑿石爲象形。城皆疊石爲之﹐可二丈﹐石甚周宻堅固﹐且不生繁艸﹐卻無女墻。城之上﹐間或種桄榔木﹐比比皆空屋。其內向如坡子﹐厚可十餘丈。坡上皆有大門﹐夜閉早開。亦有監門者﹐惟狗不許入門。其城甚方整﹐四方各有石塔一座﹐曾受斬趾刑人亦不許入門。當國之中﹐有金塔一座。傍有石塔二十餘座﹔石屋百餘間﹔東向金橋一所﹔金獅子二枚﹐列於橋之左右﹔金佛八身﹐列於石屋之下。金塔至北可一里許﹐有銅塔一座。比金塔更髙﹐望之郁然﹐其下亦有石屋十數間。又其北一里許﹐則國主之廬也。其寢室又有金塔一座焉﹐所以舶商自來有富貴眞臘之褒者﹐想爲此也。石塔出南門外半里餘﹐俗傳魯般一夜造成魯般墓。在南門外一里許﹐周圍可十里﹐石屋數百間。東池在城東十里﹐周圍可百里。中有石塔﹑石屋﹐塔之中有臥銅佛一身﹐臍中常有水流出。北池在城北五里﹐中有金方塔一座﹐石屋數十間﹐金獅子﹑金佛﹑銅像﹑銅牛﹑銅馬之屬皆有之。

○宮室

國宮及官舎府第皆面東。國宮在金塔﹑金橋之北﹐近門﹐周圍可五六里。其正室之瓦以鉛爲之﹐餘皆土瓦。黃色橋柱甚巨﹐皆雕畫佛形。屋頭壯觀﹐修廊復道﹐突兀參差﹐稍有規模。其蒞事處有金欞﹐左右方柱上有鏡﹐約有四五十面﹐列放於窗之旁。其下爲象形。聞內中多有奇處﹐防禁甚嚴﹐不可得而見也。其內中金塔﹐國主夜則臥其上。土人皆謂塔之中有九頭蛇精﹐乃一國之土地主也﹐系女身。每夜﹝則﹞見國主﹐則先與之同寢交媾﹐𨿽其妻亦不敢入。二鼔乃出﹐方可與妻妾同睡。若此精一夜不見﹐則番王死期至矣﹔若番王一夜不往﹐則必獲災禍。其次如國戚大臣等屋﹐制度廣袤﹐與常人家迥別。周圍皆用艸蓋﹐獨家廟及正寢二處許用瓦。亦各隨其官之等級﹐以爲屋室廣狹之制。其下如百姓之家止艸蓋﹐瓦片不敢上屋。其廣狹𨿽隨家之貧富﹐然終不敢效府第制度也。

○服飾

自國主以下﹐男女皆椎髻﹐袒裼﹐止以布圍腰。出入則加以大布一條﹐纒於小布之上。布甚有等級。國主所打之布﹐有直金三四兩者﹐極其華麗精美。其國中𨿽自織布﹐暹羅及占城皆有來者﹐往往以來自西洋者爲上﹐以其精巧而細樣故。人惟國主可打純花布。頭戴金冠子﹐如金剛頭上所戴者。或有時不戴冠﹐但以綫穿香花﹐如茉莉之類﹐周匝於髻間。頂上戴大珍珠三斤許。手足及諸指上皆帶金鐲﹑指展﹐上皆嵌貓兒眼睛石。其下跣足﹐足下及手掌皆以紅藥染赤色﹐出則手持金劍。百姓間惟婦女可染手足掌﹐男子不敢也。大臣國戚可打疏花布﹐惟官人可打兩頭花布﹐百姓間惟婦人可打之。新唐人𨿽打兩頭花布﹐人亦不敢罪之﹐以其暗丁八殺故也。暗丁八殺﹐不識體例也。

○官屬

國中亦有丞相﹑將帥﹑司天等官﹐其下各設司吏之屬﹐但名稱不同耳。大抵皆國戚爲之﹐否則亦納女爲嬪。其出入儀從亦有等級﹐用金轎扛四金傘柄者爲上﹔金轎扛二金傘柄者次之﹔金轎扛一金傘柄者又次之﹔止用一金傘柄者又其次之也﹔其下者止用一銀傘柄者而已﹔亦有用銀轎扛者。金傘柄以上官皆呼爲巴丁﹐或呼暗丁。銀傘柄者呼爲廝辣的。傘皆用中國紅絹爲之﹐其裙直拖地﹔油傘皆以緑絹爲之﹐裙卻短。

○三教

爲儒者呼爲班詰﹐爲僧者呼爲薴姑﹐爲道者呼爲八思。惟班詰不知其所祖﹐亦無所謂學舎講習之處﹐亦難究其所讀何書。但見其如常人打布之外﹐於項上掛白綫一條﹐以此別其爲儒耳。由班詰入仕者則爲髙上之人﹐項上之綫終身不去。薴姑削髮穿黃﹐偏袒右肩﹐其下則系黃布裙﹐跣足﹐寺亦許用瓦蓋﹐中止有一像﹐正如釋迦佛之狀﹐呼爲孛賴﹐穿紅﹐塑以泥﹐飾以丹靑﹐外此別無像也。塔中之佛﹐相貌又別﹐皆以銅鑄成﹐無鐘鼔鐃鈸與幢幡寶蓋之類﹐僧皆茹魚肉﹐惟不飲酒﹐供佛亦用魚肉﹐每日一齋﹐皆取辦於齋主之家。寺中不設廚竈﹐所誦之經甚多﹐皆以貝葉疊成﹐極其齊整﹐於上寫黑字﹐旣不用筆墨﹐不知其以何物書冩。僧亦有用金銀轎扛傘柄者。國王有大政亦咨訪之﹐卻無尼姑。八思惟正如常人打布之外﹐但於頭上戴一紅布或白布﹐如韃靼娘子罟姑之狀而略低﹐亦有宮觀﹐但比之寺院較狹﹐而道教者亦不如僧教之盛耳。所供無別像﹐但止一塊石﹐如中國社壇中之石耳。亦不知其何所祖也。卻有女道士。宮觀亦得用瓦。八思惟不食他人之食﹐亦不令人見食﹐亦不飲酒﹐不曾見其誦經及與人功果之事﹐俗之小兒入學者皆先就僧家教習﹐曁長而還俗﹐其詳莫能考也。

○人物

人但知蠻俗人物麤醜而甚黑﹐殊不知居於海島村僻﹑尋常閭巷間者﹐則信然矣﹔至如宮人及南棚﹝南棚乃府第也﹞婦女﹐多有瑩白如玉者﹐蓋以不見天日之光故也。大抵一布纒腰之外﹐不以男女﹐皆露出胸酥椎■﹝髟上告下﹞跣足﹐𨿽國主之妻﹐亦只如此。國主凡有五妻﹐正室一人﹐四方四人。其下嬪婢之屬﹐聞有三五千﹐亦自分等級﹐未嘗輕出戶。余每一入內見番主﹐必與正妻同出。乃坐正室﹐金窻中諸宮人皆次第列於兩廊窻下﹐徙倚窺視﹐余備獲一見。凡人家有女美貌者﹐必召入內其下。供內中出入之役者呼爲陳家蘭﹐亦不下一二千﹐卻皆有丈夫。與民間雜處﹐只於■﹝悤頁﹞門之前削去其髮﹐如北人開水道之狀﹐塗以銀朱及塗於兩鬢之傍﹐以此爲陳家蘭別耳。惟此婦可以入內﹐其下餘人不可得而入也。內宮之前後﹐有絡繹於道途間﹐尋常婦女椎髻之外﹐別無釵梳頭面之飾。但臂中帶金鐲﹐指中帶金指展﹐且陳家蘭及內中諸宮人皆用之﹐男女身上常塗香藥﹐以檀麝等香合成﹐家家皆修佛事。國中多有二形人﹐每日以十數成羣﹐行於虛場間﹐常有招徠唐人之意﹐反有厚饋﹐可醜可惡。

○產婦

番婦產後﹐卽作熱飯抺之﹐以鹽納於陰戶﹐凡一晝夜而除之。以此產中無病﹐且收斂常如室女。余初聞而詫之﹐深疑其不然﹐旣而所泊之家有女育子﹐備知其事。且次日卽抱嬰兒﹐同往河內澡洗﹐尢所怪見。又每見人言番婦多淫﹐產後一兩日卽與夫合﹐若丈夫不中所欲﹐卽有買臣見棄之事。若丈夫適有逺役﹐只可數夜。過十數夜﹐其婦必曰「我非是鬼﹐如何孤眠﹖」淫蕩之心尢切。然亦聞有守志者。婦女最易老﹐蓋其婚嫁產育旣早﹐二三十歲人已如中國四五十人矣。

○室女

人家養女﹐其父母必祝之曰﹐願汝有人要﹐將來嫁千百个丈夫。富室之女自七歲至九歲﹐至貧之家則止於十一歲﹐必命僧道去其童身名曰陣毯。蓋官司每歲於中國四月內擇一日﹐頒行本國應有養女當陣毯之家﹐先行申報官司。官司先給巨燭一條﹐燭間刻畫一處﹐約是夜遇昏點燭﹐至刻畫處﹐則爲陣毯時候矣。先期一月或半月或十日﹐父母必擇一僧或一道﹐隨其何處寺觀﹐往往亦自有主顧。向上好僧皆爲官戶富室所先﹐貧者不暇擇也。官富之家﹐饋以酒米﹑布帛﹑檳榔﹑銀器之類﹐至有一百擔者。直中國白金二三百兩之物﹐少者或三四十擔或一二十擔﹐隨家丰儉。所以貧人家至十一歲而始行事者﹐爲難辦此物耳。亦有捨錢與貧女陣毯者﹐謂之做好事。蓋一歲中一僧止可禦一女﹐僧旣允受﹐更不他許。是夜大設飲食﹑鼔樂﹐會親鄰﹐門外縛一髙棚﹐裝塑泥人﹑泥獸之屬於其上。或十餘﹐或止三四枚﹐貧家則無之。各按故事﹐凡七日而始撤。旣昏﹐以轎傘鼔樂迎此僧而歸。以彩帛結二亭子﹐一則坐女於其中﹐一則僧坐其中。不曉其口說何語﹐鼓樂之聲喧闐。是夜不禁犯夜﹐聞至期﹐與女俱入房﹐親以手去其童﹐納之酒中。或謂父母親鄰各點於額上﹐或謂俱嘗以口﹐或謂僧與女交媾之事﹐或謂無此。但不容唐人見之﹐所以莫知其的。至天將明時﹐則又以轎傘鼓樂送僧去。後當以布帛之類﹐與僧贖身﹐否則此女終爲此僧所有﹐不可得而他適也。余所見者﹐大徳丁酉之四月初六夜也。前此父母必與女同寢﹐此後則斥於房外﹐任其所之﹐無復拘束堤防之矣。至若嫁娶﹐則𨿽有納幣之禮﹐不過茍簡從事﹐多有先奸而後娶者。其風俗旣不以爲恥﹐亦不以爲怪也。陣毯之夜﹐一巷中或至十餘家城中迎僧道者﹐交錯於途路﹐間鼓樂之聲無處無之。

○奴婢

人家奴婢皆買野人以充其役。多者百餘﹐少者亦有一二十枚﹐除至貧之家則無之。蓋野人者﹐山野中之人也。自有種類﹐俗呼爲撞賊。到城中亦不敢出入人之家﹐城間人相罵者一呼之爲撞﹐則恨入骨髓﹐其見輕於人如此。少壯者一枚可直百布﹐老弱者止三四十布可得。秪許於樓下坐臥﹐若執役方許登樓﹐亦必跪膝﹑合掌﹑頂禮﹐而後敢進。呼主人爲巴駞﹐主母爲米巴。駞者﹐父也﹔米者﹐母也。若有過撻之﹐則俯首受杖﹐略不敢動。其牝牡者自相配偶﹐主人終無與之交接之理。或唐人到彼﹐久曠者不擇﹐一與之接﹐主人聞之﹐次日不肯與同坐﹐以其曾與野人接故也。或與外人交﹐至於有姙﹐養子主人亦不詰問其所從來。蓋以其所不齒﹐且利其得子﹐仍可爲異日奴婢也。或有逃者﹐擒而復得必於面刺以靑﹐或於項上帶鐵以錮之﹐亦有帶於臂腿間者。

○語言

國中語言自成音聲﹐𨿽近而占城暹人皆不通話說。如以一爲梅﹐二爲別﹐三爲卑﹐四爲般﹐五爲孛監﹐六爲孛監梅﹐七爲孛監別﹐八爲孛監卑﹐九爲孛監般﹐十爲答呼。父爲巴駞﹐叔伯亦呼爲巴駞﹐呼母爲米﹐姑﹑姨﹑嬸﹑姆以至鄰人之尊年者亦呼爲米。呼兄爲邦﹐姊亦呼爲邦。呼弟爲補溫﹐呼舅爲喫賴﹐姑夫亦呼爲孛賴。大抵多以下字在上。如言此人乃張三之弟﹐則曰補溫張三。彼人乃李四之舅﹐則曰喫賴李四。又如呼中國爲備世﹐呼官人爲巴丁﹐呼秀才爲班詰。乃呼中國官人不曰備世巴丁﹐而曰巴丁備世。呼中國之秀才不曰備世班詰﹐而曰班詰備世﹐大抵皆如此。此其大略耳﹐至若官府則有官府之議論﹔秀才則有秀才之文談﹔僧道自有僧道之語說﹔城市村落﹐言語各自不同﹔亦與中國無異也。

○野人

野人有二種。有一等通往來話言之野人﹐乃賣與城間爲奴之類是也。有一等不屬教化不通言語之野人﹐此輩皆無家可居﹐但領其家屬巡行於山頭﹐戴一瓦盆而走。遇有野獸﹐以弧矢標槍射之而得﹐乃擊火於石﹐共烹食而去。其性甚狠﹐其藥甚毒﹐同黨中常自相殺戮。近地亦有種荳蔻木綿花織布爲業者﹐布甚麤厚﹐花紋甚別。

○文字

尋常文字及官府文書﹐皆以麂鹿皮等物染黑﹐隨其大小闊狹﹐以意裁之﹔用一等粉如中國白堊之類﹐磋爲小條子﹐其名爲梭﹐拈於手中﹐就皮畫以成字﹐永不脫落﹐用畢則挿於耳之上。字迹亦可辧認爲何人書寫﹐須以濕物揩拭方去。大率字樣正如回鶻字。凡文書皆自後書向前﹐卻不自上書下也。余聞之額森哈雅﹐云其字元音聲﹐正與蒙古音相鄰﹐但所不同者三兩字耳。初無印信﹐人家告狀﹐亦有書鋪書寫。

○正朔時序

每用中國十月爲正月﹐是月也﹐名爲佳得﹐當國宮之前縛一大棚﹐上可容千餘人﹐盡掛燈球花朶之屬。其對岸逺離二十丈地﹐則以木接續﹐縳成髙棚﹐如造塔撲竿之狀﹐可髙二十餘丈﹐每夜設三四座或五六座﹐裝煙火爆杖於其上﹐此皆諸屬郡及諸府第認直。遇夜則請國主出觀﹐點放煙火爆杖﹐煙火𨿽百里之外皆見之﹐爆杖其大如炮﹐聲震一城。其官屬貴戚﹐每人分以巨燭﹑檳榔﹐所費甚夥。國主亦請奉使觀焉。如是者半月而後止。每一月必有一事﹐如四月則拋球﹐九月則壓獵。壓獵者﹐聚一國之眾皆來城中﹐教閱於國宮之前。五月則迎佛水﹐聚一國逺近之佛皆送水與國主洗身﹐陸地行舟﹐國主登樓以觀。七月則燒稻﹐其時新稻已熟﹐迎於南門外燒之﹐以供佛。婦女車象﹐往觀者無數。主卻不出。八月則挨藍﹐挨藍者﹐舞也。點差伎樂﹐每日就國宮內挨藍且斗豬﹑斗象。國主亦請奉使觀焉﹐如是者一旬。其餘月分不能詳記也。國人亦有通天文者﹐日月薄蝕皆能推算﹐但是大小盡卻與中國不同。閏歲則彼亦必置閏﹐但只閏九月﹐殊不可曉。一夜只分四更﹐每七日一輪﹐亦如中國所謂開閉建除之類。番人旣無名姓﹐亦不記生日﹐多有以所生日頭爲名者。有兩日最吉﹐三日平平﹐四日最凶﹐何日可出東方﹐何日可出西方﹐𨿽婦女皆能算之。十二生肖亦與中國同﹐但所呼之名異耳﹐如以馬爲卜賽﹐呼雞之聲爲欒﹐呼豬之聲爲直盧﹐呼牛爲个之類也。

○爭訟

民間爭訟﹐𨿽小事﹐亦必上聞。國主初無笞杖之責﹐但聞罰金而已。其人大逆重事﹐亦無絞斬之事﹐止於城西門外掘地成坑﹐納罪人於內﹐實以土石堅築而罷。其次有斬手足指者﹐有去鼻者﹐但姦與賭無禁。姦婦之夫或知之﹐則以兩柴絞奸夫之足﹐痛不可忍﹐竭其資而與之﹐方可獲免。然裝局欺騙者亦有之。或有死於門首者﹐則自用繩拖置城外。野地初無所謂體究檢驗之事﹐人家獲盜亦可施監禁﹑拷掠之刑。卻有一項可取。且如人家失物﹐疑此人爲盜﹐不肯招認﹐遂以鍋煎油極熱﹐令此人伸手於中。若果偸物則手腐爛﹐否則皮肉如故云。番人有法如此。又兩家爭訟﹐莫辧曲直。國宮之對岸有小石塔十二座﹐令一人各坐一塔中﹐其外兩家自以親屬互相堤防。或坐一二日﹐或三四日。其無理者必獲證候而出﹐或身上生瘡癤﹐或咳嗽熱証之類﹔有理者略無纎事。以此剖判曲直﹐謂之天獄﹐蓋其土地之靈有如此也。

○病癩

國人尋常有病﹐多是入水浸浴及頻頻洗頭﹐便自痊可。然多病癩者﹐比比道途間。土人𨿽與之同臥同食亦不校。或謂彼中風土有此疾﹐曾有國主患此疾﹐故人不之嫌。以愚意觀之﹐往往好色之餘﹐便入水澡洗﹐故成此疾。聞土人色欲才畢﹐皆入水澡洗。其患痢者十死八九﹐亦有貨藥於市者﹐與中國不類﹐不知其爲何物。更有一等師巫之屬﹐與人行持﹐尢可笑。

○死亡

人死無棺﹐止以■﹝差﹞席之類﹐蓋之以布。其出喪也﹐前亦用旗幟鼔樂之屬﹐又以兩柈炒米﹐繞路拋撒。擡至城外僻逺無人之地﹐棄擲而去。俟有鷹犬畜類來食﹐頃刻而盡﹐則謂父母有福﹐故獲此報﹔若不食﹐或食而不盡﹐反謂父母有罪﹐而至此今。亦漸有焚者﹐往往皆唐人之遺種也。父母死﹐別無服制﹐男子則髠其髮﹐女子則於■﹝悤頁﹞門翦髮似錢大﹐以此爲孝耳。國主仍有塔葬埋﹐但不知葬身與葬骨耳。

○耕種

大抵一歲中可三四番收種﹐蓋四時常如五六月天﹐且不識霜雪故也。其地半年有雨﹐半年絕無。自四月至九月﹐每日下雨﹐午後方下。淡水洋中﹐水痕髙可七八丈﹐巨樹盡沒﹐僅畱一杪耳。人家濵水而居者﹐皆移入山。後十月至三月﹐點雨絕無﹐洋中僅可通小舟﹐深處不過三五尺。人家又復移下耕種者﹐指至何時稲熟。是時﹐水可渰至何處﹐隨其地而播種之。耕不用牛﹐耒﹑耜﹑鎌﹑鋤之器﹐𨿽稍相類﹐而制自不同。又有一等野田﹐不種常生水﹐髙至一丈﹐而稻亦與之俱髙﹐想別一種也。但糞田及種蔬皆不用穢﹐嫌其不潔也。唐人到彼﹐皆不與之言及中國糞壅之事﹐恐爲所鄙。每三兩家﹐共掘地爲一坑﹐蓋其艸滿則塡之﹐又別掘地爲之。凡登混旣畢﹐必入池洗淨。止用左手﹐右手畱以拿飰。見唐人登廁用紙揩拭者﹐笑之。甚至不欲其登門﹐婦女亦有立而溺者﹐可笑可笑。

○山川

自入眞蒲以來﹐率多平林叢昧﹐長江巨港﹐綿亙數百里。古樹修藤﹐森陰蒙翳﹐禽獸之聲﹐雜沓其間。至半港而始見有曠田﹐絕無寸木﹐彌望芃芃﹐禾黍而已。野牛以千百成羣﹐聚於此地。又有竹坡﹐亦綿亙數百里。其間竹節相間﹐生刺筍﹐味至苦。四畔皆有髙山。

○出產

山多異木﹐無木處乃犀象屯聚養育之地。珍禽奇獸不計其數﹐細色有翠毛﹑象牙﹑犀角﹑黃臘﹔麤色有降眞﹑荳蔻﹑畫黃﹑紫梗﹑大風子油﹑翡翠。其得也頗難﹐蓋叢林中有池﹐池中有魚﹐翡翠自林中飛出﹐求魚番人以樹葉蔽身﹐而坐水濱﹐籠一雌以誘之﹐手持小网﹐伺其來則罩﹐有一日獲三五隻﹐有終日全不得者。象牙則山僻人家有之﹐每一象死方有二牙。舊傳謂每歲一換牙者﹐非也。其牙以摽而殺之者上也﹐自死而隨時爲人所取者次之﹐死於山中多年者斯爲下矣。黃臘出於村落朽樹間其一種細腰蜂如螻蟻者﹐番人取而得之。每一船可收二三千塊﹐每塊大者三四十斤﹐小者亦不下十八九斤。犀角白而帶花者爲上﹐黒爲下。降眞生叢林中﹐番人頗費砍斫之勞﹐蓋此乃樹之心耳。其外白木可厚八九寸﹐小者亦不下四五寸。荳蔻皆野人山上所種﹐畫黃乃一等樹間之脂﹐番人預先一年以刀斫樹﹐滴瀝其脂﹐至次年而始收。紫梗生於一等樹枝間﹐正如桑寄生之狀﹐亦頗難得。大風子油乃大樹之子﹐狀如椰子而圓﹐中有子數十枚。胡椒間亦有之﹐纒藤而生﹐累累如緑艸子﹐其生而靑者更辣。

○貿易

國人交易﹐皆婦人能之。所以唐人到彼﹐必先納一婦人者﹐兼亦利其能買賣故也。每日一墟﹐自夘至午卽罷。無居鋪﹐但以蓬席之類鋪於地間﹐各有處。聞亦有納官司賃地錢﹐小交關則用米谷及唐貨﹐次則用布若乃﹐大交關則用金銀矣。往往土人最朴﹐見唐人頗加敬畏﹐呼之爲佛﹐見則伏地頂禮。近亦有脫騙欺負唐人﹐由去人之多故也。

○欲得唐貨

其地想不出金銀﹐以唐人金銀爲第一。五色輕縑帛次之﹐其次如眞州之錫鑞﹐溫州之漆盤﹐泉州之靑甆器及水銀﹑銀朱﹑紙札﹑硫黃﹑熖硝﹑檀香﹑白芷﹑麝香﹑麻布﹑黃艸﹑布雨傘﹑鐵鍋﹑銅盤﹑水朱﹑桐油﹑箆箕﹑木梳﹑鍼。其麤重則如明州之席。甚欲得者則菽麥也﹐然不可將去耳。

○艸木

惟石橊﹑甘蔗﹑荷花﹑蓮藕﹑芋桃﹑蕉芎與中國同﹔荔枝﹑橘子狀𨿽同而酸﹔其餘皆中國所未。曽見樹木亦甚各別﹔艸花更多﹐且香而艶﹔水中之花﹐更有多品﹐皆不知其名。至若桃﹑李﹑杏﹑梅﹑松﹑栢﹑杉﹑檜﹑梨﹑棗﹑楊﹑栁﹑桂﹑蘭﹑菊蕊之類皆所無也。其中正月亦有荷花。

○飛鳥

禽有孔雀﹑翡翠鸚哥乃中國所無。餘如鷹﹑鴉﹑鷺鷥﹑雀兒﹑鸕鶿﹑鸛鶴﹑野鴨﹑黃雀等物皆有之。所無者喜鵲﹑鴻鴈﹑黃鶯﹑杜宇﹑燕鴿之屬。

○走獸

獸有犀象﹑野牛﹑山馬乃中國所無者。其餘如虎﹑豹﹑熊羆﹑野豬﹑麋鹿﹑麞麂﹑猿狐之類甚多。所少者獅子﹑猩猩﹑駱駞耳。雞﹑鴨﹑牛﹑馬﹑豬﹑羊所不在論也。馬甚矮小﹐牛甚多﹐生敢騎﹐死不敢食﹐亦不敢剝其皮﹐聽其腐爛而已﹐以其與人出力故也﹐但以駕車耳。在先無鵝﹐近有舟人自中國攜去﹐故得其種。鼠有大如貓者﹐又有一等鼠頭腦﹐絕類新生小狗兒。

○蔬菜

蔬菜有蔥﹑芥﹑韭﹑茄瓜﹑西瓜﹑冬瓜﹑王瓜﹑莧菜。所無者蘿卜﹑生菜﹑苦蕒﹑菠薐之類。瓜茄正月間卽有之。茄樹有經數年不除者。木綿花樹髙可過屋﹐有十餘年不換者。不識名之菜甚多﹐水中之菜亦多種。

○魚龍

魚鱉惟黑鯉魚最多﹔其它如鯉﹑鯽﹑艸魚最多﹔有吐哺魚﹐大者重二斤已上﹔有不識名之魚亦甚多﹐此皆淡水洋中所來者。至若海中之魚﹐色色有之。鱔魚﹑湖鰻﹑田雞﹐土人不食﹐入夜則縱橫道途間。黿鼉大如合薴﹐𨿽六藏之龜﹐亦充食用。查南之蝦﹐重一斤已上。眞蒲龜腳可長八九寸許﹐鱷魚大者如船﹐有四腳﹐絕類龍特無角耳﹐肚甚脆美。蛤蜆﹑螺螄之屬﹐淡水洋中可捧而得﹐獨不見蟹﹐想亦有之﹐而人不食耳。

○醞釀

酒有四等﹐第一唐人呼爲蜜糖酒﹐用藥曲以蜜﹐及水中半爲之。其次者土人呼爲朋牙四﹐以樹葉爲之。朋牙四者﹐乃一等樹葉之名也。又其次以米或以剰飯爲之﹐名曰包稜角。蓋包稜角者﹐米也。其下有糖鑑酒﹐以糖爲之﹐又入港濱水。又有茭漿酒﹐蓋有一等茭葉生於水濱﹐其漿可以釀酒。

○鹽醋醬麫

醝物國中無禁。自眞蒲巴澗濱海等處﹐率皆燒山間。更有一等石﹐味勝於鹽﹐可琢以成器。土人不能爲醋﹐羮中欲酸﹐則著以咸平樹葉。樹旣莢﹐則用莢。旣生子﹐則用子。亦不識合醬﹐爲無麥與豆故也。亦不曽造曲﹐蓋以蜜水及樹葉釀酒﹐所用者酒藥耳。亦如鄕間白酒藥之狀﹐蠶桑土人皆不事。

○蠶桑

婦人亦不曉鍼綫縫補之事﹐僅能織木綿布而已。亦不能紡﹐但以手理成條。無機杼以織﹐但以一頭縳腰﹐一頭搭上梭﹐亦止用一竹管。近年暹人來居﹐卻以蠶桑爲業﹐桑種蠶種皆自暹中來。亦無麻薴﹐惟有絡麻﹐暹人卻以絲自織皁綾衣著﹐暹婦卻能縫補。土人打布損破﹐皆倩其補之。

○器用

尋常人家房舎之外﹐別無桌凳盂桶之類。但作飯則用一瓦釡﹐作羮又用一瓦銚。地埋三石爲竈﹐以椰子殻爲杓。盛飯用中國瓦盤或銅盤。羮則用樹葉造一小碗﹐𨿽盛汁亦不漏。又以茭葉制一小杓﹐用兜汁入口﹐用畢則棄之。𨿽祭祀神佛亦然。又以一錫器或瓦器盛水於傍﹐用以蘸手。蓋飯只用手拏﹐其粘於手非此水不能去也。飲酒則用鑞注子﹐貧人則用瓦缽子﹐若府第富室則一一用銀﹐至有用金者。國之慶賀多用金爲器皿﹐制度形狀又別。地下所鋪者﹐明州之艸席﹐或有鋪虎豹麂鹿等皮及藤簟者。近新置矮桌髙尺許﹐睡只竹席﹐臥於板﹐近有用矮牀者﹐往往皆唐人制作也。食品用布罩﹐國主內中以銷金縑帛爲之﹐皆舶商所饋也。稻不用礱﹐止用杵舂碓耳。

○車轎

轎之制﹐以一木屈其中﹐兩頭豎起﹐雕刻花樣﹐以金銀裹之。所謂金銀轎扛者﹐此也。每頭一尺之內釘鉤子﹐以大布一條厚折﹐用繩系於兩頭﹐鉤中人挽於布﹐以兩人擡之。轎則又加一物﹐如船蓬而更闊﹐飾以五色縑帛﹐四人扛。有隨轎而走。若逺行亦有騎象騎馬者。亦有用車者﹐車之制卻與他地一般。馬無鞍﹐象無凳可坐。

○舟楫

巨舟以硬樹破版爲之。匠者無鋸﹐但以斧鑿之開成版﹐旣費木且費工也。凡要木成段﹐亦只以鑿鑿斷﹐起屋亦然。船亦用鐵釘﹐上以茭葉蓋覆﹐卻以檳榔木破片壓之。此船名爲新拏用棹。所粘之油﹐魚油也。所和之灰石﹐灰也。小舟卻以一巨木鑿成槽﹐以火燻軟﹐用木撐開。腹大﹐兩頭尖﹐無蓬﹐可載數人﹐止以棹劃之﹐名爲皮闌。

○屬郡

屬郡九十餘﹐曰眞蒲﹑曰查南﹑曰巴澗﹑曰莫良﹑曰八薛﹑曰蒲買﹑曰雉棍﹑曰木津波﹑曰賴敢坑﹑曰八廝裏。其餘不能悉記。各置官屬。皆以木排柵爲城。

○村落

每一村或有寺﹐或有塔。人家稍宻﹐亦自有鎭守之官﹐名爲買節。大路上自有歇息如郵亭之類﹐其名爲森木。近與暹人交兵﹐遂皆成曠地。取膽前此於八月內。

○取膽

蓋占城王每年索人膽一甕﹐萬千餘枚。遇夜則多方令人於城中及村落去處﹐遇有夜行者﹐以繩兜住其頭﹐用小刀於右脇下取去其膽。俟數足﹐以饋占城王。獨不取唐人之膽﹐蓋因一年取唐人一膽﹐雜於其中﹐遂致甕中之膽俱臭腐而不可用故也。近年已除取膽之事﹐另置取膽官屬﹐居北門之裏。

○異事

東門之裏﹐有蠻人淫其妹者﹐皮肉相粘不開﹐歷三日不食而俱死。余鄕人薛氏居番三十五年矣﹐渠謂兩見此事。蓋其用聖佛之靈﹐所以如此。

○澡浴

地苦炎熱﹐每日非數次澡洗則不可過。入夜亦不免一二次﹐初無浴室盂桶之類﹐但每家須有一池﹐否則兩三家合一池。不分男女﹐皆裸形入池﹐惟父母尊年在池﹐則子女卑幼不敢入。或卑幼先在池﹐則尊長亦回避之﹐如行輩則無拘也。但以左手遮其牝門入水而已。或三四日﹐或五六日﹐城中婦女﹐三三五五﹐咸至城外河中漾洗。至河邊﹐脫去所纒之布而入水。會聚於河者動以千數﹐𨿽府第婦女亦預焉。略不以爲恥﹐自踵至頂﹐皆得而見之。城外大河﹐無日無之。唐人暇日頗以此爲遊觀之樂﹐聞亦有就水中偸期者。水常溫如湯﹐惟五更則微涼﹐至日出則復溫矣。

○流寓

唐人之爲水手者﹐利其國中不著衣裳﹐且米糧易求﹐婦女易得﹐屋室易辦﹐器用易足﹐買賣易爲﹐往往皆逃逸於彼。

○軍馬

軍馬亦是裸體﹑跣足﹐右手執摽槍﹐左手執戰牌﹐別無所謂弓箭﹑炮石﹑甲冑之屬。傳聞與暹人相攻﹐皆驅百姓使戰﹐往往亦別無智略謀畫。

○國主出入

聞在先﹐國主轍迹未嘗離戶﹐蓋亦防有不測之變也。新主乃故國主之壻﹐原以典兵爲職﹐其婦翁愛女。女宻竊金劍﹐以往其夫﹐以故親子不得承襲。嘗謀起兵﹐爲新主所覺﹐斬其趾而安置於幽室。新主身嵌聖鐵﹐縱使刀箭之屬著體﹐不能爲害﹐因恃此遂敢出戶。余宿畱歲餘﹐見其出者四五。凡出時諸軍馬擁其前﹐旗幟鼓樂踵其後。宮女三五百﹐花布花髻﹐手執巨燭﹐自成一隊﹐𨿽白日亦照燭。又有宮女﹐皆執內中金銀器皿及文飾之具﹐制度迥別﹐不知其何所用。又有宮女﹐執摽槍摽牌爲內兵﹐又成一隊。又有羊車﹑馬車﹐皆以金爲飾。其諸臣僚國戚﹐皆騎象在前。逺望紅涼傘﹐不計其數。又其次則國主之妻及妾媵﹐或轎或車﹐或馬或象﹐其銷金涼傘何止百餘。其後則是國主﹐立於象上﹐手持寶劍。象之牙亦以金套之。打銷金白涼傘﹐凡二十餘柄﹐其傘柄皆金爲之。其四圍擁簇之象甚多﹐又有軍馬護之。若遊近處﹐止用金轎子﹐皆以宮女擡之。大凡出入﹐必迎小金塔﹐金佛在其前﹐觀者皆當跪地頂禮﹐名爲三罷。不然則爲貌事者所擒﹐不虛釋也。每日國主兩次坐衙治事﹐亦無定文。及諸臣與百姓之欲見國主者﹐皆列坐地上。以俟少頃﹐聞內中隱隱有樂聲﹐在外方吹螺以迎之。聞止用金車子﹐來處稍逺﹐須臾見二宮女纎手卷簾﹐而國主乃仗劍立於金窻之中矣。臣僚以下皆合掌叩頭﹐螺聲方絕﹐乃許擡頭。國主特隨亦就坐﹐坐處有獅子皮一領﹐乃傳國之寶。言事旣畢﹐國主尋卽轉身﹐二宮女復垂其簾﹐諸人各起。以此觀之﹐則𨿽蠻貊之邦﹐未嘗不知有君也。

