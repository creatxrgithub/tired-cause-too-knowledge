淸初海彊圖說淸兪正燮

天下地輿總論

天下海疆總論

七省海疆總論

京師二東海圖說

江南海圖說

浙江海圖說

福建海圖說

粵東海圖說

臺灣圖說

澎湖海圖說

附錄

臺灣府屬渡口考﹝「癸巳類稿」一則兪正燮

●天下地輿總論

東起朝鮮﹑西至嘉峪關﹑甫濱海﹑北連沙漠﹐道路紆縈各萬餘里。

京都﹐據「一統圖」﹐在東北之境﹔江南﹐在東南之境。江南之東南爲浙江﹐浙江之東南爲福建﹝濱海﹞﹔江南之西南則爲江西﹐由江西而西北則爲湖廣﹔轉而東南則爲廣東﹐廣東之西少北是爲廣西﹝南濱海﹞﹔廣西之西北則爲貴州﹐貴州西南則爲雲南﹐而貴州西北則四川也。河南在京師之西南﹐乃天地之中。京師東南爲山東﹑西爲山西﹔「山西」之西南則爲陜西。由邊而言﹐則遼東﹑大寧皆在京師之東北﹐而大寧爲近﹔開平﹑大同皆在京師之西北﹐而開平爲近。至楡林﹑固原﹐皆在陜西北境﹔寧夏﹐在河套過河而西。寧夏之西轉而南﹐則爲甘肅也。至遼東之東南﹐則山東之登萊﹑揚州之通海﹑蘇州之太倉﹑浙江之定海﹑福建之興泉﹐皆濱大海﹝此自東及東南所至之境﹞。而日本﹑琉球﹐則居東南海中﹔海壇﹑金﹑廈﹐則附閩之興﹑泉﹔澎﹑臺﹐則在東海中﹐近琉球之處也。由東轉而南﹐則廣東之潮﹑瓊﹔由南而西﹐則蘇門答剌﹑安南諸國﹝交趾在安南之東﹑暹羅在安南之西﹞。而雲南孟定等府﹐亦濱海﹔居於海中﹐則西洋等國也﹝皆在西南﹞。正西﹐則雲南之麗江﹔極西﹐則西海之星宿海﹑昆侖山﹑黃河﹑黑水諸處。大抵中國之勢﹐南臨大海﹑北逾和寧﹔西北多山﹑東南多水。故云「天不滿西北﹑地不滿東南」者﹐其是之謂也。

●天下海疆總論

天下形勢至大﹑至廣﹐豈能備述。只觀何事﹐當輯何要。如今日之議水師者﹐則以水師爲主﹐而陸地爲客矣。故於東南皆水鄕之處﹐不得不詳而言之。如東南之海角﹐莫甚於南澳。故從南澳起﹐遵照「總圖」之例由東而西﹔過潮﹑惠﹑香山﹑陽江﹑電白﹑髙州﹑雷州而至瓊州五指山﹐歷廉州﹑龍東以至銅柱分界接交趾之區而止﹐是皆面南大海安南諸國之地也。古書有云﹕瓊州之外﹐則安南﹑交趾﹑柬埔寨﹑暹羅﹑六昆﹑大年﹑柔佛﹑麻六甲﹐東海之地勢已盡。轉渡西南洋﹐而至咖喇吧之西北﹐則紅毛﹑嘆咭■﹝口黎﹞﹑大西洋諸國。若萬丹﹑馬辰﹑文萊﹑蘇祿﹑呂宋﹐則又在中國偏東海外﹕此海道紆回蜿蜒之大略也。故並以各港地名﹑更數﹑出產貨物附載於後。又如南澳爲閩﹑粵交界之區﹐遵照總圖由南而北﹕歷銅山﹑金﹑廈﹑湄州﹑南日﹑海壇﹑南筊﹑烽火營而至浙江北關交界﹐故將外海之澎湖﹑臺灣附記於後。自浙江北關南而北﹕歷溫州﹑黃巖﹑昌國﹑寧波﹑舟山﹝定海﹞而至乍浦﹐與盡山﹑花鳥﹑上海等交界。如江南自上海起由南而起至北﹕歷太倉﹑崇明﹑鹽城﹑安東爲江南之境﹐至山東日照止。又自山東日照起﹐由膠州而東至成山﹝不夜城﹞﹐轉西而入沙門島﹐以至天津﹑京師。由沙門島而北﹐入旅順口以至遼東。七省之海疆﹐究其要者﹐莫甚於粵東﹑閩﹑浙三省矣。但萬里海疆﹐自有東西南北向之轉折。若一直寫去﹐使鸛者茫然不知何方何向。故寫水師之疆城﹐非總圖不足以知天下之形勢﹐非分圖無以辧各省之分界險要之處所。故當合而繪之﹐遵「總圖」而分晰之﹐則了然明白矣。又如島嶼雜﹐多無名之嶼﹐去而不載﹔今昔不同攺名換汛者﹐不必執滯。稽之古圖﹐皆防倭患之設。爲將者守堂陛而不出門庭﹐長他人之志﹑滅自己之威﹐是非所論於今日矣。以今內地十五省加盛京及安南﹑朝鮮十八國佐護聖朝﹐明良喜起﹐瑞祥屢見於天﹑波瀾靜安於海﹐又何有驚濤逆浪之患乎﹗

洋船更數說

大凡陸地往來﹐有里數﹑有程站﹐可以按程計日﹑分毫不謬。惟洋船則不然。蓋大海之中﹐全憑風力。若風信不順﹐則船勢漸退﹐此不可以日期定也﹔汪洋所在﹐杳無山影﹐非同內洋可涯岸垵泊者比﹐此不可以程站計也。故設爲更數﹐以定水程。夫更數者﹐洋船設一漏以貯砂﹐砂隨漏盡﹐則爲一更﹔然不得風力相稱者﹐則又不可以計更。故持木片一塊﹐在船頭放於海中﹐人卽疾趨至船尾﹔其木片亦卽並流至船尾者﹐此其風力相稱﹐卽可隨漏以計更矣。果有此風信﹐盡一日夜可得十更﹐一更可行六十里﹔如陸路之一站也。其所放木片﹐或人走至半船而木片巳先流過船尾者﹐此其風力十分順利﹐則爲過更數﹔過更者﹐則爲兼程也。其所放木片或人走至船尾而木片只流至半船者﹐此其風信不順﹐則爲不及更數﹔不及更者﹐則爲不及程也。故火長之定羅經﹑看船頭﹐從何字行約有幾更﹐該到何處﹔下鐵鎚以取泥沙﹐則知更數之有準﹑鍼道之不移。或轉字與否﹐隨其分別矣。每見洋船回棹﹐被風飄流誤投他處者﹐皆由火長不精﹐錯認更數﹔或被狂風錯認山勢﹑或因失落器具﹐致遭飄流之害耳。故今𨿽泛泛言及更數﹐亦因愚以誘愚﹐何曾深知其微奧﹔卽而有﹐甚者以垵邊之船﹐亦詢及更數。夫旣有垵可泊﹑有程可考﹐舉眼見之不問﹐又安用此無稽之形影乎﹗彼曰因上司之問及﹐欲顯熟識水務之才能﹐不得不抄拾故套以訛傳訛﹐徼幸以博髙官﹔是終南捷徑之法﹐未能免俗﹐聊復爾爾云。

附外國水程更數並所出土產

呂宋﹕水程計七十餘更﹝照順風算﹐一日夜駛十更﹞。土產﹐銀﹑蘇木﹑燕窩﹑鹿脯﹑鹿筋。廣船往販﹐綢緞﹑綿布﹑絲經﹑湖絲。

宋腳﹕水程計一百七十更﹝呂宋轄屬﹞。土產﹐海參﹑沙藤﹑蝦﹑米。廣船往販﹐粗磁器﹑鐵窩﹑銅器。

蘇祿﹕水程計一百四十更﹝呂宋轄屬﹞。土產﹐上好白片﹑珍珠﹑海參﹑玳瑁。廣船往販﹐艸緞﹑絲絹﹑銅器﹑鐵窩。

汶來﹕水程計一百五十更﹝呂宋轄屬﹞。土產﹐上好白片﹑珍珠﹑蚌殼﹑海參。廣船往販﹐土磁器﹑鐵窩﹑雜貨。

宋咕喇﹕水程計一百八十更﹝呂宋轄屬﹞。土產﹐蘇木﹑單艸麻﹑海參﹑西國米。廣船往販﹐土磁器﹑鐵鍋﹑缸瓦﹑雜貨。

咖喇吧﹕土產﹐哆羅絨﹑羽緞﹑嗶吱﹑西洋布﹑丁香﹑荳蔻﹑胡椒﹑鉛錫﹑■﹝口曼﹞咀蓆﹑佳紋蓆

檀香﹑沙藤。廣船往販﹐綢緞﹑布疋﹑銅器﹑磁器﹑藥材﹑武彜茶﹑崧羅茶。

舊港﹕水程計一百四十更﹝咖喇吧轄屬﹞。土產﹐胡椒﹑藤蓆﹑沙藤﹑西國米﹑海參。廣船往販﹐鐵鍋﹑銅器﹑雜貨。

麻六甲﹕水程計二百六十更﹝咖喇吧轄屬﹞。土產﹐西洋布﹑鉛錫﹑冰片﹑象牙﹑犀皮﹑犀角﹑翠毛。廣船住販﹐布疋﹑鐵鍋﹑銅器﹑磁器。

暹羅﹕水程計一百四十更。土產﹐蘇木﹑烏木﹑鉛錫﹑大楓子﹑燕窩﹑海參﹑鹿筋﹑犀角﹐象牙﹑翠毛。廣船往販﹐布疋﹑銅器﹑鐵鍋﹑雨傘﹑京果。

桑佛﹕水程計一百五十更﹝暹羅轄屬﹞。土產﹐胡椒﹑鉛錫﹑海參﹑燕窩﹑冰片﹑海菜﹑沙藤﹑西國米﹑檳榔﹑鞭桿。廣船往販﹐銅器﹑鐵鍋﹑藥材﹑雨傘。

叮咖呶﹕水程計一百六十更﹝暹羈轄屬﹞。土產﹐錫﹑胡椒﹑單艸蓆﹑檳榔﹑沙藤﹑海參。廣船往販﹐銅器﹑鐵鍋﹑藥材﹑雨傘。

赤仔﹕水程計一百五十更﹝暹羅轄屬﹞。土產﹐錫﹑上官燕窩﹑翠毛﹑西國米﹑海參。廣船往販﹐鐵鍋﹑銅器﹑雜貨。

樂昆﹕水程計一百五十更﹝暹羅轄屬﹞。土產﹐錫﹑燕窩﹑沙藤﹑西國米﹑海參。廣船住販﹐布疋﹑銅器﹑鐵鍋﹑磁器。

安南﹝卽是廣西﹑亦是交趾﹞﹕水程計五十更。土產﹐奇南香﹑速香﹑冰糖﹑燕窩﹑檳榔。廣船往販﹐鐵鍋﹑藥材﹑磁器﹑金銀紙﹑雜貨。

柬埔寨﹕水程計一百二十更﹝安南轄屬﹞。土產﹐象牙﹑翠毛﹑藤蓆﹑黃漆﹑鉛錫﹑沙藤﹑鹿脯﹑鹿皮。廣船往販﹐藥材﹑鐵鍋﹑銅器。

東京﹕水程六十更。土產﹐紅銅﹑跤紦﹑跤絹﹐漆器。

——此安南﹑東京二國﹐前朝屬在中國版圖轄屬。

東洋﹝卽是日本﹞﹕土產﹐紅銅﹑海■﹝代上虫下﹞菜﹑鮑魚﹑海參﹑漆器。

馬辰﹕水程計三百四十更。土產﹐胡椒﹑錫﹑沙藤﹑燕窩。廣船往販﹐鐵鍋﹑銅器﹑雜貨。

大﹑小西洋﹝番名爲普圖呀﹞﹕土產﹐紫檀﹑魚翅。

幹絲蠟﹕土產﹐生銀﹝系在呂宋轄屬。呂宋有船可到﹐廣船不可到﹞。

法蘭西﹕土產﹐生銀﹑哆羅絨﹑羽緞﹑嗶吱﹑西洋布﹑檀香﹑木香﹑孩兒茶﹑蘇合油。

英咭■﹝口黎﹞﹕土產﹐哆羅絨﹑羽緞﹑嗶吱﹑木香﹑檀香﹑乳香﹑沒藥﹑蘇合油﹑丁香﹑孩兒茶﹑黑鉛錫。

——此五處地方﹐水程遙遙。他本國船隻多帶二年水﹑米﹐所以難計程途。我中國船隻﹐歷來並無人到其國。

戈思達﹝卽白頭香回回國省﹞﹕他來貿易﹐我們無往。

香山澳門﹝番名曰馬髙﹞﹕西洋人賃居處。

七省海疆總論

稽七省之海疆﹐自遼東爲東北極際﹔沿海而南﹐則北直之天津與山東之登﹑萊﹐三省相連而不可離。山東之膠州歷大勞山﹑田橫島﹑不夜城至登州﹑壽光﹑利津﹝此山東界﹞﹐由天津﹑文安直沽口﹑永平至山海關﹝此北直界﹞﹐轉而錦州﹑金州﹑鳳凰山﹑鴨綠江﹝此遼東界﹞﹐計一千三百餘里﹝此總言大槪﹐海道難以測度也﹞。而登﹑萊突出於海如人吐舌﹐與遼東爲北直之唇齒﹔而天津爲河海運之咽喉也。自山東之膠州至江北之安東縣﹐黃河之水由此入海。次狼山﹐揚子江出焉﹝揚州要害之處﹐通州也﹑狼山也﹞﹕爲南﹑北條二水之歸宿。次祟明﹝崇明爲江南之控扼﹞﹐上江爲吳淞﹑三泖﹑震澤諸水所歸。由此入浙﹐則爲乍浦﹑海鹽之界。其東南﹐則爲定海縣界。沿海而數﹐計一千八百里。日本則在定海之東北﹐東洋諸國在焉。自浙之定海﹝卽舟山﹐爲浙東之控扼﹞﹐由寧波﹑臺州﹑溫州而至浙之蒲門所北關交界﹐計二千里﹝若自乍浦由海寧從杭州﹑慈谿出大海到北關二千七百里﹞。過南關﹐烽火門則爲閩省門戶。迆邋而南﹐則興化﹑泉州﹑漳州三府之間﹐有海壇﹑金門﹑廈門﹑銅山﹑南澳在焉。計閩之南關至南澳二千里﹐而商船之通外洋諸國者悉由廈門出入。澎湖在廈門東南﹐臺灣又在澎湖之東﹔呂宋在臺灣東南﹐琉球在臺灣東北。又自閩之南澳﹝南澳介閩﹑粵兩省之區﹞過潮州﹑惠州﹑香山﹑虎門﹝廣之夷商悉從虎門入﹞﹑髙﹑雷而至瓊州迆■﹝辶裏﹞而南北出入計五千里﹝總而計之﹐七省共一萬。此其大略也﹔若由大洋直澑﹐未必有此多也﹞﹐而安南﹑交趾﹑西南洋等諸國在焉。

考之前明自七省安設衛所﹑開列島嶼﹐記載甚詳﹐著論甚悉。然其獘﹐在於水師之不設﹑水戰之不修。未嘗無哨船也﹐哨小不可以任戰﹔未嘗無水兵也﹐兵弱不可以出洋。將領畏縮而責之小校﹑小校躲避而不敢遠行﹔以致外寇乘虛登岸﹐破殘地方﹐陸兵獲罪﹑水師旁觀﹐計之最左者也。又其初﹐守土之兵出於屯衛﹐以耕爲餉﹔用烏合之﹐驅枵腹之兵。不得已而調客兵﹐接運不至﹑人地不宜﹐任倭奴之橫肆而民間之受眾毒﹕此地利不如人和故也。嘉靖辛酉年﹐倭陷興化﹔戚繼光陸師直抵興化﹑兪大猷整戰艦直泊南日。大猷告繼光曰﹕『公兵主驅﹐我兵主截』。大猷乃創鴛鴦船於南日海上﹐以左右呼吸探於蒲禧﹑吉了﹔船分飛鳥之勢﹐陳兵以待之。繼光兵入﹐攻其無備﹔披靡而奔﹐爲大猷所掩襲﹐不畱一奴矣。時繼光惟知報己合戰之功﹐而遺大猷之勞﹔當事者亦遂以戚功奏。名﹝有﹖﹞告大猷﹕『若當有請辦』﹗大猷曰﹕『不然﹔吾惟知使只倭不歸爲吾閩萬世之安﹐不知有己之勞也』。繼光聞之﹐服其智﹔又得鴛鴦船之法﹐遂下拜爲刎頸之交。彼時故有「兪龍﹑戚虎」之稱﹐倭自此而滅﹕此人地相宜故爲尢重也。第七省之海疆﹐莫甚於廣﹑閩﹑浙﹔廣閩之海﹐惟閩爲最。論形勢﹐東防倭而西防夷。論气候﹐春﹑夏西南之汛﹐狡夷豕突思逞﹔秋﹑冬東北之汛﹐倭奴虎視生心。倭𨿽誅滅﹐而紅夷又爲閩省之患。總兵謝弘儀招慣海漁人能察夷情﹐利而誘之﹐遂焚紅夷夾板船。厥後民窮變起﹐自招撫楊六之後﹐復有李之奇﹑鐘祿﹑劉香接踵噴浪於■﹝魚畺﹞窟蛟穴之中﹐蟻蜂肆毒﹔當事以爲未嘗克陷城池﹐固無足慮。而沿海居民受其蹂躪不堪﹐幾何不從之爲寇乎﹗自此寇氛日熾﹐殃及閩﹑粵。故當日檄鄭芝龍於北﹑明日檄鄭芝龍於粵﹐惟伊是恃。芝龍一木難支﹐畏威懷徳而歸誠。迨其子鄭成功遠遁臺灣﹐延及鄭經以至鄭克塽﹐凡歷三世﹐波濤弗靖﹐沿海居民不遑寧處﹐久廑天心﹔特命大臣將軍侯施瑯率師徵剿。歲在癸亥之六月也﹐進攻澎湖﹐克塽知機就撫﹐納士歸誠。此天以未開之方輿﹐資上國東南之保障﹔足見我朝兵力比於前代﹐何等彊盛﹗昔之封疆大臣無經國遠猷﹐矢志圖賊﹐狃於目前苟安爲計﹔究非所以禦寇﹐實所以引寇耳。玆各濱海要汛之區建造炮臺﹐沿邊哨船晝夜巡防﹔如此嚴密﹐誠海宇肅淸矣。

●京師二東海圖說

山東﹐古靑州地。外引江淮﹑內包遼海﹐西面以臨中原﹐而川陸悉會於徳州。自海道不運﹐遂以其西境爲饋運通衢。南盡邳﹑徐﹐北溯天津﹐歲有河患﹔築塞之勞﹑舟車牽挽之役﹐所在不免。登﹑萊本海運故道﹐然勢險難圖﹐今亦置之。查有水源出髙密縣﹐至膠州分流爲南﹑北新河。自膠州入新河西行二百四十里﹐卽至萊之滄海﹐復入北海﹔以其自膠抵萊﹐故又名膠萊河。元時所浚﹐以避迆東海道數千里之險耳。山東者﹐乃先聖文學之宗﹐遼東近焉。屬在考試故圖﹝﹖﹞﹐山東不可不連遼東。二東爲京師之門戶﹐拱護周密﹐以達天津﹑通九州四海之大﹔誠天府之國﹐難以明言矣。況盛京爲龍興首地﹐府縣齊備﹑部鎭整束﹔東朝鮮﹑西京城﹐北枕長白之山﹑南面登萊之海﹕山川環抱﹑地土肥饒﹐實萬世不拔之鴻基也。且聖明在上﹐河淸海晏﹐日月合璧﹕此亙古未有此熙嗥之盛世者也。然而水師之要﹐在乎廣﹑閩﹑浙三省。兩京﹑山左之形勢﹐就其濱海約略圖繪之﹐以備觀擇焉。

●江南海圖說

江南﹐古揚州地﹐六朝舊都也。江北則徐﹑潁二州﹝鳳陽府屬﹞地跨中原﹐瓜連數省﹔故淮安特建漕運﹐亦示扼抗之勢。安慶當長江委流而控全楚﹝江南﹑湖廣﹐俱楚地﹞﹐爲江表門戶。沿海兵戍﹐本以備倭。而崇明﹑常熟﹝俱蘇州府屬縣﹞之民弗靖﹐江洋一帶出沒波濤﹐時或有之﹔自我朝聖明﹐布置得宜。崇明爲通省之要地﹑狼山爲揚州金山之海口﹐在在有鎭﹑處處有營﹔嚴密周詳﹐民不知兵。松江有提師扼抗於外﹐則內地可衽席而無虞矣。且人情淳厚﹐詩禮傳家﹔經商者連■﹝舟宗﹞於上海﹐物貨富饒﹐各安生業﹐人不爲盜。或閩﹑粵之匪飄泊無依﹐偶爾一過如鄭盡心之類者﹐亦偶耳。故海疆不多﹐略敍其槪﹐以爲知者辧之。

●浙江海圖說

浙江﹐古揚州也。崇山巨■﹝穴上﹝氵帚﹞下﹞﹐所在限隔。然嘉﹑湖與江﹑淮相表裏﹐嚴﹑衢以徽﹑饒爲郛郭﹔左信郡﹑右閩關﹐大海東蟠﹐繞出淮﹑揚之境﹕斯固四通八達之區也。訟訐繁興﹐頗號難治。嘉﹑湖﹑寧﹑紹四郡﹐則震澤﹝今太湖是﹞﹑東海之所經也﹔溫﹑臺並海而南﹐信宿達於福寧﹝福建屬州﹞﹕估客良便之﹐然不能不防他寇也。浙閩制軍滿保承天子命﹐設水師一十三營﹐大小官弁九十九員﹑兵一萬三百八十七名﹔炮臺五十處﹐安炮四百六十五位﹔戰船一百二十五隻﹕至密至嚴﹐可無內顧之憂。且土地肥美﹑人民淳良﹐皆閩﹑粵之匪類乘南風而往﹑北風而回﹐有以致之耳。

浙江之蒲門所北關起﹐至乍浦與江南金山衛相交界止﹐內外海面水程計有二千餘里。除寧波之慈谿﹑紹興之餘姚﹑上虞﹑蕭山等縣並杭州﹑嘉興至乍浦沿海各衛所港澳﹐乃系內海哨船少行之道﹐不圖細詳﹔而自蒲門所北關起﹑至定海縣所屬之金塘山止﹐共作二十二站﹐皆系外海。至於其間行船來往﹐較之閩海﹐大率相類不遠﹔但此亦就其常者而言。若或天時有異﹐颶風巨浪﹐則又未可拘於一定也。

北關﹑金鄕衛﹑鹽田﹑鳳凰﹑三盤﹑玉環﹑大鹿﹑石塘﹑鱟殼﹑馬蹄﹑川招﹑牛頭﹑茶盤﹑臨門﹑石浦﹑昌國衛﹑爵谿所﹑龍門洋﹑南窖﹑霩■﹝雨上﹝行外開內﹞下﹞所﹑崎頭﹑定海縣﹝舟山鎭﹞﹑金塘所。

●福建海圖說

福建﹐古閩越地﹔以溫﹑處﹑衢﹝三府俱浙江屬﹞﹑信爲北藩﹐建﹑昌﹑南﹑贛﹝四府俱江西屬﹞爲右壁﹐惠﹑潮﹝二府俱廣東屬﹞爲外戶﹐海爲門﹐封壤促甚。而重關內阻﹐溪山秀美﹐民用以和﹔然處人輒用盜■﹝走耴﹞流入政和﹑壽寧﹝二縣屬建寧府﹞之境﹐大爲患害。古田﹝縣﹐屬福州﹞﹑福寧﹝州﹐屬福州﹞本竊﹝﹖﹞魚鹽之利﹐山谷邃深﹔逋寇每憑之而嘯聚﹐但不常出也。濱海上下﹐海寇出沒不時。會蒙聖明指示方略﹐教授福督滿保設水師二十營﹐大小官弁共一百五十二員﹑兵一萬九幹三百一十二名﹔列柵聯營﹐星羅碁布。築造炮臺七十七處﹐安炮七百一十八位﹐備造戰船三百一十二隻﹐在在戒嚴﹐安不忘危﹔尙何小醜之足患乎﹗

按閩﹑浙接壤﹐海洋舟楫相通。考水程﹐閩之南澳與粵東分界起﹑至浙之蒲門所北關交界止﹐共計二千里﹐作二十六站。風順揚帆﹐則一日可行五﹑六﹑七站﹔然當視風之輕重﹐方可計行之遠近。若遇頂風■﹝髙戈﹞戧﹐則又當順潮駕駛﹐每日止以一站爲準。

凡圖中所載泊船處﹐除有提﹑鎭﹑協駐札之所﹐則多繪船隻以備稽考﹔其餘﹐則每站止繪一船。而各站地名﹐俱開載於後﹕南澳﹑宮仔前﹑銅山﹑古雷﹑陸鰲﹑井尾﹑鎭海﹑廈門﹑金門﹑圍頭﹑永寧﹑崇武﹑湄州﹑平海﹑南日﹑萬安﹑鼓嶼﹑磁澳﹑瑯琦﹑定海﹑北茭﹑小西洋﹑大金﹑三沙﹑蓁嶼﹑沙埕。

●粵東海圖說

粵東列郡有十﹐濱海者分爲三路﹕潮﹑惠爲東路﹐髙﹑廉﹑雷爲西路﹐廣州省會處中。若肇慶﹑南﹑韶﹐皆山也﹔瓊州﹐海外也。東路與福建相接。外而南澳﹐爲閩﹑粵交界之區﹔扼抗撫背之防﹐甚屬緊要。而南界柘林﹑澄海﹐達濠﹑海門﹑靖海﹑神泉諸處﹐均屬南澳鎭屬﹔又皆跬步海濤﹐在在設汛﹑安設炮臺﹐可謂星羅棋布矣。若惠州海丰屬東南濱海﹐而甲子所﹑碣石衛﹑白沙﹑遮浪﹑捷勝﹑汕尾﹑平海等處𨿽易藏姦﹐而重鎭握兵﹐亦賴以無虞。繼而大鵬﹑沱濘﹑龍船灣﹑佛堂門﹑急水門以及大兪山﹑伶仃洋﹑虎門﹑香山﹑三竈﹑廣海等處﹐則爲雜沓之區﹔而提﹑鎭兼施﹐巡邏周密。外而弓鞋﹑珠池﹑擔桿洲遠隔外洋﹐至於老萬山﹐稍可藏姦﹔近今設防輪守﹐亦云周備。其廣海以下之上下川﹑陽江﹑海陵﹑戙船澳﹑雙魚﹑放雞﹑■﹝石匈﹞州﹐皆稱要地﹔今亦嚴密矣。過而瓊南﹐風水各別﹐舟楫少通﹔非窮寇﹐亦不忍遽臨其處也窺之。明季倭寇爲患﹐則柘林爲首嚴﹐南澳以外有三澎﹔爲盜賊之門戶必經之處﹐當爲戒嚴也。如許朝宗﹑吳平之巢南澳﹐繼而黃霸據之﹝霸渾名「三尺六」﹞﹔澄海東隴朱良寶巢之﹑東湖莫應敷巢之﹑蓬州魏朝義巢之﹑達濠﹝卽大頭埔﹞林道幹巢之。下至碣石﹐則蘇利占據二十年﹔■﹝土取﹞下林奇材巢之﹐香山澳夷賃居其處。外而老萬山﹐則邱輝﹝潮人﹔渾名「臭紅」。歷授僞鎭﹐沒於澎湖﹞爲劫掠住札之區﹔陽江北津有許思之巢﹐瓊山有李茂之巢。揣其由來﹐國亂民貧﹐相率爲匪﹐漸至夜郎自大﹑嵎虎莫攖﹐流毒生靈。自我朝率定以來﹐澤及枯骨﹐華夷賓服﹐梗化者引首就戮﹑俯伏者崇以貴秩﹐恩威並行﹐又何海氛之足慮乎﹗間有如蔡十三等輩乞降無路﹐偶爾猖獗﹔皆由防汛不嚴﹐兩鎭輪巡通省前去後空﹐使知無備之防﹐得挺螳臂之力。及總督楊琳稔悉情形﹐奏分三路築造炮臺以來﹐幾何見潢池之兵乎﹗是楊琳之功爲不泯矣。故爲海疆計者﹐惟慮人地不宜﹑水務不諳。若能嚴於內以防出口﹑巡於外以防劫奪﹐飭漁船之爲匪接濟﹑禁姦人之越境生事﹐將﹝﹖﹞聖祖之訓曰『海上原無賊﹐皆由內地而生』﹔其旨廣﹑其意深﹐誠實心爲國者所宜共勉矣﹗﹝澤園識﹞

粵東海道垵數

南澳﹝閩粵鎭﹞﹑萊蕪﹝澄海協﹞﹑廣澳﹝達濠汛﹞﹑錢澳﹝海門屬﹞﹑靖海﹝海門守分汛﹞﹑赤澳﹑神泉﹝惠來縣屬。俱南澳鎭轄﹞﹑甲子﹝碣石左營﹞﹑田尾﹝碣石中營﹞﹑白沙湖﹝湖內可泊﹞﹑遮浪﹝碣石右營﹞﹑汕尾﹝湖內可泊﹞﹑靑艸﹑大星﹝左三管筆﹑右稔山﹐平海營﹞﹑沱濘﹝大鵬營﹞﹑佛堂門﹝內有赤嵌﹑牛屎灣﹑九龍灣﹑布袋澳可寄泊﹞﹑大急水﹝有三門﹞﹑赤垵﹝新安縣屬。北入廣城﹑南往大兪山﹞﹑赤垵﹝要入廣﹐則至黃田一垵﹑虎頭門至魚珠﹑至廣城﹞﹑大兪山﹝大澳可泊﹞﹑十字門﹝卽澳門外口。有內十字﹑外十宇﹞﹑三竈﹑上下川﹑陽江大澳﹝東南北風可泊﹞﹑海陵﹝內大戙澳可避颶﹞﹑儒茼﹑蓮頭﹝外是放雞山﹑內是電白港﹐四面可泊﹞﹑電白﹝至■﹝石匈﹞州過小洋﹐無澳可灣﹞﹑■﹝石匈﹞州﹝直至海口﹐約有三垵。水道至此﹐必求天后﹔有杯準行﹐一日可到瓊州﹞﹕以上各澳﹐俱有取水之處。共有三十垵﹐折更數有四十更。

粵東新設炮臺

饒平縣﹕臘嶼一座﹝炮八位﹐營房十八間﹞﹑長山尾一座﹝炮八位﹐營房二十六間﹞﹑虎仔嶼一座﹝炮六位﹐營房十間﹞﹑雞母澳一座﹝炮八位﹐營房二十六間﹞。

澄海縣﹕大萊蕪一座﹝炮八位﹐營房二十六間﹞﹑沙汕頭一座﹝炮八位﹐營房二十四間﹞﹑放雞山一座﹝炮八位﹐營房十八間﹞。

潮陽縣﹕蓮澳一座﹝炮六位﹐營房七間﹞﹑廣澳一座﹝炮八位﹐營房十八間﹞﹑河渡一座﹝炮六位﹐營房十二間﹞﹑錢澳一座﹝炮八位﹐營房十八間﹞。

惠來縣﹕靖海港一座﹝炮八位﹐營房十八間﹞﹑赤澳一座﹝八位﹐營房二十六間﹞﹑石牌澳一座﹝炮六位﹐營房七間﹞﹑溪東一座﹝炮六位﹐營房十二間﹞﹑澳腳一座﹝炮六位﹐營房七間﹞﹑神泉港一座﹝炮八位﹐營房十八間﹞。

海丰縣﹕東甘一座﹝炮八位﹐營房十八間﹞﹑西甘一座﹝炮八位﹐營房二十二間﹞﹑淺澳一座﹝炮八位﹐營房十九間﹞﹑遮浪一座﹝炮八位﹐營房二十一間﹞﹑牛腳川一座﹝炮六位﹐營房七間﹞﹑石獅頭一座﹝炮六位﹐營房七間﹞。

歸善縣﹕大星山連環一座﹝炮八位﹐營房二十一間﹞。

新安縣﹕沱濘一座﹝炮八位﹐營房二十六間﹞﹑佛堂門一座﹝炮八位﹐營房十五間﹞﹑南頭一座﹝炮八位﹐營房十三間﹞﹑大嶼山一座﹝炮八位﹐營房二十間﹞。

香山縣﹕前山寨二座﹝連防城﹐共炮三十位﹞﹑三竈一座﹝炮八位﹐營房十八間﹞。

陽江縣﹕北額港一座﹝炮八位﹐營房十六間﹞。

吳川縣﹕淡水頭一座﹝炮八位﹐營房十一間﹞。

石城縣﹕龍頭沙一座﹝炮八位﹐營房十七間﹞。

合浦縣﹕八字山一座﹝炮八位﹐營房十二間﹞﹑冠頭嶺一座﹝炮五位﹐營房六間﹞。

欽州﹕香鑪墪一座﹝炮八位﹐營房十七間﹞﹑石龜嶺一座﹝炮五位﹐營房六間﹞。

陵水縣﹕桐棲港一座﹝炮五位﹐營房十一間﹞。

文昌縣﹕淸瀾港一座﹝炮五位﹐營房十一間﹞。

臨髙縣﹕石牌港一座﹝炮五位﹐營房十一間﹞。

以上共炮臺四十一座﹐安大炮三百一十二位﹔營房六百一十八間。俱系兩廣總督楊琳題定添設﹔其原有舊炮臺多經倒壤﹐不載。至撥防弁兵無有定額﹐任聽鎭﹑協營輪流調度分配操防耳。

●臺灣圖說

臺灣﹐古荒裔地也。前之廢興因革﹐莫可考矣﹔所謂故老之傳聞者﹐近自明始。宣徳間﹐太監王三保舟下西洋﹐因風過此。嘉靖四十二年﹐流寇林道干擾亂沿海﹐都督兪大猷徵之﹐追及澎湖﹐道幹入臺﹔大猷偵知港道紆回﹐水淺舟膠﹐不敢逼迫﹐畱偏師駐澎島﹐時哨鹿耳門外﹐徐俟其敝。道幹以臺無居人﹐非久居所﹔恣殺土番﹐取膏血造舟﹐從安平鎭二鯤身﹝鯤身﹐嶼名﹞隙間遁去占城﹝占城屬廣南﹐今尙有道幹遺種﹞。道幹旣遁﹐澎之駐師亦罷。天啟元年﹐顏思齊爲東洋國甲螺﹝東洋﹐卽今日本。甲螺者﹐卽漢人所謂「頭目」是也﹔夷人立漢人爲甲螺﹐以治漢人﹞﹐引倭屯聚於臺﹐鄭芝龍附之﹐始有民居。旣而﹐荷蘭人舟遭颶風飄此﹔甫登岸﹐愛其地﹐借居於倭。倭不可﹐荷蘭人紿之曰﹕『只得地如牛皮﹐多金不惜』。倭許之。紅夷將牛皮剪如繩縷﹐周圍圈匝已有數十丈地﹔久假不歸﹐日繁月熾。無何﹐而鵲巢鳩居矣。尋與倭約而全與臺地﹐歲願貢鹿皮三萬張﹔倭嗜利﹐從其約。荷蘭人善用炮攻。其居臺也﹐以夾板船爲犄角﹔𨿽兵不滿千﹐而南北土酋咸聽命焉。海濱巨商﹐常往來貿易。庚寅﹐甲螺郭懷一謀逐紅夷﹔事覺﹐召土番追殺之﹐盡戮從者於歐汪﹝歐汪﹐地名﹔卽今鳳山縣仁壽裏。懷一旣誅﹐何斌代爲甲螺﹞。商民在臺者被土番殲滅不可勝數﹐而商賈視臺爲畏途矣﹐已亥﹐鄭成功自江南喪敗﹐其勢日蹙﹐孤軍廈門﹐圖退步地。適紅夷甲螺何斌負夷債逃廈﹐誘其進取臺灣。從鹿耳門屈曲盤旋﹐沙浮水淺﹐非善水者不得渡。時鄭舟至﹐鹿耳水忽漲十餘丈﹐巨艦縱橫畢入﹔豈天假手於鄭﹐以式廓我朝無外之疆域也﹖荷蘭與成功戰不利﹐遂退保臺海土城﹐歸一王﹝歸一王﹐紅夷帥名﹞以死拒之。鄭師力攻不克﹐環山列營以困之。荷蘭勢窮﹐復整夾板船十餘艘與成功決戰。成功因風縱火﹐焚燒夷艦﹔荷蘭大敗﹐然終無降意。成功使人告之曰﹕『此地乃我先人故物﹔今所有珍寶聽而載歸﹐地仍還我﹐兵始罷』。荷蘭知勢不敵﹐爰棄城歸。成功就臺灣士城居之﹐攺臺灣爲安平鎭﹑赤嵌爲承天府﹐總名東都﹔設府日承天府﹐設縣日天興縣﹑萬年縣。未幾﹐成功死。子經居鷺江﹝卽今廈門﹞﹐成功弟世襲陰有竊拒意﹔經攻逐之﹐世襲渡海歸誠﹐經嗣立。攺東都爲東寧﹐攺二縣爲二州﹔設安撫司三﹐南北路﹑澎湖各一。興市廛﹑構廟宇﹑招納流民﹐漸近中國風土矣。辛酉﹐經死。子克塽嗣﹔幼沖在位﹐政出多門﹐人心已渙。康熙二十一年﹐總督姚啟聖探知虛實﹐用間諜陰齎札付到臺﹐離散其左右﹔結傅爲霖爲內應﹐垂成事泄﹐爲霖遇害。越癸亥﹐靖海將軍侯施瑯統率舟師進兵。六月﹐由銅山直抵澎湖八罩澳﹐取虎井﹑桶盤嶼﹐克之。誓師戒嚴﹐不許妾殺。一戰而澎湖耆定﹔克塽識天命有歸﹐遂籍府庫﹐納地輸誠。於是廷議設郡建官﹐制度﹑規模燦然聿新﹐於以徵道一風同之盛云爾。

臺灣自癸亥平定以來﹐風調雨順﹐士民樂業﹐堪稱盛世。不虞歲在辛丑﹐朱一貴等作亂﹔臺鎭總兵歐陽凱﹑安平副將許云俱沒戰陣﹐賊遂陷臺。幸閩浙總督覺羅滿保以廈門水師提督施世驃舟師進剿﹐並檄南澳鎭總兵藍廷珍統師援之﹐遂克焉。然𨿽七日平復臺土﹐皆賴天威遠播﹐豈羣力哉﹗惟是斯地民番雜處﹐山以西屬外番﹑山以東屬內番﹐外番者卽南﹑北二路之熟番。中路爲郡治﹐止五十里。南自大岡山至下淡水五百里﹐北自木岡山上淡水至雞籠城一千五百餘里﹔東盡山﹐西盡海﹕可謂曠蕩無涯。是臺也﹐動固易亂﹑靜亦易治﹔不難於治土番﹐而難於治姦民。必其能化姦爲良﹐斯爲長治久安之法耳。今北路半綫適中之處﹐多增一縣日彰化﹐以分諸羅之勢﹔誠亦熟籌善後之舉也。討究而言之﹐總在治安必計深遠﹑弭患宜防未然。其所以贊萬年有道之世者﹐惟我皇上聖哲遐宣﹑神謨丕顯﹐已召百王而獨上﹑繼天一於無疆。玆以方拓之土﹐實東南離藩。故其分守也﹐臺灣設總兵一員﹐水師副將一員﹑陸師參將二員﹑兵八千名﹔澎湖設水師副將一員﹑兵二千名﹕足以固守奠安﹐誠爲海國之砥柱矣。今則人居稠密﹐農工商賈各遂其生。且滿山皆屬茂樹﹑徧處俱植修竹﹐硫磺﹑水藤﹑糖蔗﹑鹿皮以及一切日用無所不有﹔向之所少者布帛耳﹐玆則木棉盛出﹐耕織不乏。況舟帆四達﹐上通江﹑浙﹐下抵閩﹑廣﹐往來商艘殆數千計。查鹿耳門而外﹐波濤萬頃﹐一望無際。其往內地之船﹐皆寒食後南風盛發﹐出鹿耳門揚帆而去﹔經東﹑西吉﹐旁午至澎湖﹐泊水垵澳﹐利南風也。秋後北風凜烈﹐出鹿耳門必由隙仔開洋﹐亦經東﹑西吉而至澎湖﹐泊网垵﹑內外塹等澳﹐利北風也。若娘媽宮等澳﹐則南﹑北風皆可灣泊。自澎湖往廈開洋﹑則以傍晚爲定期﹔越早﹐而內地之山隱見目前。此就風順而論也。故風稍烈﹐則下一﹑二摺帆以駕駛﹐𨿽稍遲﹐猶無傾摧之患﹔若遇颶風﹐或隨飄而去﹐有不可言矣。至於福州之船﹐則向北直去﹐不由澎湖。若夫往北路之雞籠山﹐則由■﹝口與﹞身而北向﹔往南路之沙馬磯頭﹐則由大港而南行﹕此皆一定而不可易也。更以水程計之﹕自鹿耳至福州水程一十五更﹐風利正南﹔至雞籠港水程一十八更﹐風利正南﹔至沙馬磯頭水程七更﹐風利正北﹕此又行舟者之不可不知也。臺往內地﹐惟正西爲頂頭風﹔內地往臺﹐正東爲頂頭風﹕皆當停泊以待。或遇南風﹑北風﹐皆可往來。蓋南風之气柔弱﹐舟小者易渡﹔北風之气剛勁﹐舟大者爲穩。故三﹑四月行舟﹐鮮有颶風之患﹔而風力不足﹐往往遲滯洋中。六﹑八月﹑十一﹑二月以及正月﹐或颶發臺生﹑報頭驟至﹐宜摺篷駕駛。九月北風凜烈﹐積日累月﹐名爲九降風﹔七月﹑十月天气和煖﹐風時稍順﹐行者便焉。凡南風臺將作﹐則北風先到。﹢一﹑二月若遇南風﹐遲至三日則臺必發。於早晨﹑近午而起西風﹐謂之「發海西」﹔若無西風﹐則天時不祟朝而變矣。日落有黑雲﹐詰朝未必晴霽﹔天邊有斷虹﹐颶風且將立至。海中多鮏气﹐無兩日之晴朗﹔水面如浮糠﹐非浪靜之天時也。若雲气候﹐天有時﹑地有气﹐故气候各殊焉。臺灣地極東南﹐重洋遠隔﹔自二十二年開辟疆土﹐審之天時﹑驗其气候﹐與內郡迥不相侔也。然而全臺之气候與內地異﹐而臺灣縣之气候與鳳山﹑諸羅二縣又異。邑治地居中地﹐和暖時多﹐𨿽隆冬不患凍冷﹔其與諸羅之極北而多寒﹑霜雪頻降者異矣。人居稠密﹐煙火萬家﹐零霜旣稀﹐瘴气不入﹔其與鳳山之極南甫晡而露降﹑日出而霧者異矣。狂風𨿽作﹐一﹑二日而恬﹔其與諸羅之雞籠北風盛發﹑累日不侔者又異矣。附郭之地﹐平原曠野﹑培塿相聯﹐非若雞籠之山气侵人爲可愛﹝﹖﹞也﹔夏暑而冬寒﹑春和而秋暖﹐非若淡水之盛暑入夜猶怯寒。至於澎湖之气候﹐則又與邑治有不同者﹕澎島處汪洋浩渺之中﹐多風而少晴。故有時臺則天晴气朗﹐而澎則風聲凜烈﹔辰方霧掃云收﹐而午後封姨爲祟。又其甚者﹐積日連月靡有寧刻﹔行舟之人遲滯累旬﹐來往已無定期。他如寒暑﹑雨陽﹐則澎之於臺約略相等也。善瞻气候者﹐可以知一邑﹐並可以知全臺矣。

按臺灣形勢﹐狀如腰子﹐枕東北而趨西南。沿邊計程二千餘里﹐坡嶺淸壑﹐鳥道羊腸。自北至南﹐約有三十餘日。自西至東﹐皆深山叢林﹑人迹不到之處﹔傳者皆云有二十餘天。迆東一帶﹐舟楫不通﹐水多老古石﹑山多異人怪毒﹐鮮有能到者。東南以下﹐則萬水朝東﹐莫能回流矣。此圖則西向內地一帶﹐所有可灣船泊宿之處﹐歷繪不爽。其圖中各社﹐多屬番人雜處。山後一帶﹐莫可稽考矣。

●澎湖海圖說

海上有三島﹐澎湖其一也。海洋之外﹐突兀紆回﹐居然天險﹔實與南澳﹑海壇﹐並峙爲三島。至天啟壬戌年﹐紅夷到廈門後﹐遂據澎湖﹔總兵兪咨臯用計移紅夷於臺灣﹐乃得復澎湖。然澎湖地不甚廣﹐無髙山峻嶺﹐樹木稀少。四面小島蔟蔟環圍﹐約有五﹑六十島﹐望之如浮萍水上。上無水田稻粟﹐只以黍稷﹑番薯之類以度生﹔民不知書﹐网魚﹑拾螺以易錢。時際春末﹐炎暑酷人。人不負荷﹐用牛拖以代勞。若遇狂風大作﹐連牛吹刮下海。海多老古石﹐狀如姜芽﹐紅綠可愛﹝離水日久卽變灰色﹞﹔又出紋石﹑空靑浮石等類。澎之入內地廈門者﹐七更船﹔往臺﹐四更船。地從東向﹐與臺灣三林港對照﹔時或晴霽﹐臺之雞鳴﹐澎得而聞。澎之兩邊皆有靑水溝﹐兩重橫洋﹐巨浪衝天﹔𨿽熟諳水師者﹐至此莫不膽戰心寒。內地放洋﹐必尋澎湖爲準﹐可以收泊﹔倘收泊不及﹐勢必澑入東流﹐難以返回。若臺灣放洋﹐亦必經澎湖﹐以望內地﹔倘收泊不及﹐亦如之。急望內地峯尖爲主﹐要在風信得宜﹑更數不錯而後可。昔年克復澎湖三十六島嶼﹝此皆有名之嶼﹞﹐舟泊虎井﹐登山取水﹐野牛甚多﹐見人爭觸﹝今未必復有也﹞。而澎湖斥鹵之地﹐甘泉難得﹝彼時﹐僞將料我師暑天乏水﹐豈能久住﹞﹔孰知天心有在﹐退潮時將鹵水刮淨﹐卽湧出甘泉﹐可食可浣﹐處處皆有﹐能供數萬人之用﹕豈非聖朝洪福﹑帝澤敷施之所及哉﹗而今升平日久﹐生齒繁多﹐漸濡聲教﹔誠盛化無遠弗屆﹐擴千古未有之宏模者也。爰將內地放洋程路開明於後﹐使知四海各有水程之方向焉。

●附錄

臺灣府屬渡口考兪正燮

福建之海門戶爲閩安﹐爲海壇。泉州府北﹐崇山環抱﹐南接金門﹑廈門﹐西南至廣東之香山﹐其南則大洋。金門﹑廈門之東南洋﹐爲澎湖三十六島。澎湖西爲娘媽宮﹔東過洋﹐爲臺灣。臺灣在福建辰巽方﹐東北自雞籠山﹑西南至沙馬碕﹐凡千九十四里﹔與福州﹑興化﹑泉州﹑漳州四府相直。自澎湖往﹐水程四更﹔自廈門往﹐十一更。其山脈發福州之鼓山﹐自閩安越白畎洋關潼山至雞籠山。自雞籠山蔥翠層疊而南﹐山南北峙﹔泛海者﹐以雞籠爲準則也。山中番族百四十有奇﹐人無姓﹐依婦以居。山田植薯芋﹑甘蔗。山有識臺艸﹐一節則一年一臺汛﹔無節﹐則其年無臺﹝臺﹑大具風也﹞。其人文身黑齒﹐言語不通中國。其居曰囤﹐如覆船。番有生﹑熟﹐熟番屬中國。號中國曰「唐」﹔閩﹑粵與東南洋語﹐皆自稱曰「唐」﹐習也。熟番畏生番﹐每出捕鹿﹑收芋蔗﹐啁析而歌﹔大意言願出行﹐不遇生番。然遇生番﹐則盡力殺之。無蠱法﹐解詛咒﹔婦人皆知之﹐咒樹木立死。山之西﹐平壤或十里﹑或五十里﹐今府地也。淡水廳東北有噶瑪闌﹑彰化縣東有埔里社。西面地肥沃﹐南濱七鯤身﹐最險﹔迆北過安平鎭南山爲鹿耳門﹐又北爲北汕﹑靑鯤身﹑南鯤身﹑鹿仔港﹔迆而東北﹐至淡水港。北淡水港對閩安﹑中鹿仔港對蚶江﹑南鹿耳門對澎湖﹐臺灣門戶也。後鹿耳門淤﹐攺由海丰港﹝卽五條港﹞。小水口﹐則雞籠山西至淡水城五﹐中隔諸番社﹔又西南至嘉義水口三十﹐又南至臺灣縣八﹐又東南至鳳山二﹐東南至沙馬碕五。中八里坌對五虎門﹐亦門戶也。又山後烏石港﹑加禮遠港﹐皆東南海﹔與山前三大港皆設稅。其他小者﹐或不通舟。澎湖西有紅溝﹑黑溝﹐臺灣北爲萬水朝東﹐船入之直趨東洋﹔南爲南風气﹐直趨南皆大澑。海水各有界﹑各有所注﹐色不淆。其落勢最險﹐水勢旋轉﹐潮水不能入﹔潮髙水下﹑潮下水乃髙。船入之﹐旋轉不已﹔幸不沒﹐伺潮消長與平時破急澑而出也。沙馬碕西對海爲小琉球山﹐當澎湖之南。隋大業中﹐虎賁將陳梭一至澎湖﹐東向望洋而返﹔宋謂之昆捨那國﹝見馬端臨「通考」「昆捨那」﹞﹐則生熟番也。元置巡司於澎湖﹔明初內徙其民﹐棄澎湖地。宣徳時﹐閹使入洋東至臺﹐始知之﹔謂之臺員﹝見周嬰「東番記」﹞﹐亦謂之北港。天啟二年﹐髙文律擾澎湖﹐總兵兪咨臯用間﹐移之於北港﹝見顧祖禹「讀史方輿紀要」「泉州澎湖島」﹞。嘉靖四十二年﹐兪大猷逐海寇林道幹﹐道幹逃入雞籠山﹔旋又遁去﹔琉球人居之。萬曆時﹐海寇顏思齊逃入臺﹐文報始稱「臺灣」。思齊引倭屯之﹐而琉球東去。萬曆末﹐荷蘭紅毛人自西洋來﹐欲據香山﹐不可﹐則據澎湖﹔又不可﹐乃南據美洛居及葛畱巴。以鴉片煙誘葛畱巴﹐葛畱巴人俱臃腫不敢動﹐役於荷蘭。旣而荷蘭聚集精銳攻香山﹐戰敗﹐揚帆東走﹔至澎瑚﹐使人行重賄於福建巡撫﹐援意大裏亞人居香山故事﹐以求澎湖必得。巡撫使人善諭之﹐則投日本﹐歲納鹿皮三萬求臺灣互市地。適日本人居臺灣者新奉天主教﹐遂許之。築赤嵌城以居﹐今安平鎭是也。荷蘭旣得地﹐卽數數與日本構爭。日本旣染其教﹐爭不勝﹐盡屬東去﹔憤甚﹐盡誅其人之習天主教者﹐並約束琉球。而荷蘭據有臺灣﹐置歸一王﹐亦不復東。天啟初﹐乃西擾澎湖及廈門。四年﹐福建巡撫遂取澎湖﹔其東臺灣旣自古聲教不及﹐不悉其址﹐故「籌海圖編」﹐無其名﹐明尙以爲外荒也。鄭芝龍者﹐閩人也﹔爲日本婿﹐家於臺灣。日本之東歸也﹐芝龍以舟楫人眾橫於海﹔崇禎元年﹐降明。明南渡﹐封南安伯﹐領水師﹔鄭氏之令﹐北自京口﹑南至漳。唐王隆武南徙﹐鄭氏遇之於浙﹐輔而立之﹔其所據﹐泉州﹑興化﹑漳州﹑汀州﹑邵武﹑惠州﹑潮州。大淸順治三年﹐芝龍自安平奉表降﹔以之北行。其子成功﹝本名森﹐唐王時賜攺成功﹞逃入海﹐據泉州之金門﹑廈門。八年﹐舟山平﹔魯王朱以海航海走至金門﹐成功奉之。十一年﹐沈魯王。十八年﹐入京口﹐窺江寧﹔敗而無所歸也﹐徜徉海中者數月﹐乃決計盡力攻臺灣。荷蘭人方守鹿耳門﹐鹿耳門水大漲﹐成功舟浮而上﹐荷蘭大驚﹔徵辭於成功﹐成功曰﹕『吾無他求﹐此我家舊地﹐還我﹔子女玉帛﹐汝悉載以去』。荷蘭人思之﹐終日不敢戰﹐退保平安鎭。成功環山列營﹐塞山水源困之。旣又焚其舟﹐師遂去﹐而伺於噶畱巴。臺灣人猶有習其教者曰教冊﹐成功則盡除之。鄭氏旣有臺灣﹐名之曰東都。值耿氏開藩福建﹐海禁弛﹔乃招徠客民﹐漳﹑泉﹑惠﹑潮習水者趨地利﹐泛海寄居也﹐遂富庶﹐聲勢遙連金門﹑廈門。康熙元年﹐成功死﹔其妻董氏與眾立其子錦。二年﹐荷蘭自噶畱巴遣出海王以師助中國「口」金門﹑廈門。旣而耿逆反﹐錦尾耿逆後取漳﹑泉諸郡﹐攺東都曰東寧承天府﹔運米內渡相持三﹑四年﹐臺地空乏。及耿精忠降﹐諸郡以次收復﹔錦走據金門﹑廈門﹐以爲臺援。十八年二月﹐荷蘭以夾板船助攻﹔錦偵知之﹐分兵破其眾﹐荷蘭遁去。錦旋死。二十二年﹐施瑯克金門﹑廈門﹐取澎湖﹔進兵至鹿耳門﹐不得入﹐泊海中。十二日潮不至﹐舟師得安﹔忽大霧潮長﹐鹿耳門水大漲﹐舟師浮而入。錦子克塽曰﹕『昔先人得臺灣﹐鹿耳門漲﹐以爲天助﹔今復然﹐舟師浮而入﹐皇帝天威不可抗也』﹗遂降。收其地﹐以承天府置臺灣府﹐北爲淡水廳﹔南天興州置諸羅縣﹐承天置臺灣縣﹐萬年州置鳳山縣﹔西爲澎湖廳。立文廟﹐鼓鑄用「臺」字﹔鄕試﹐用「至」字編捲。三十年﹐以臺灣人文盛﹐罷試卷別編例﹔後仍用「至」字號﹝道光八年﹐臺地粵籍士子以非福建戶籍﹐於應鄕試闈中另編「田」字號捲﹞。康熙五十五年﹐南北兩路生番納貢。雍正二年﹐分諸羅北爲彰化﹐爲縣四。乾隆五十二年﹐攺諸羅爲嘉義。五十三年﹐復鳳山舊城。十六年﹐於淡水廳東北三貂嶺外蛤虸闌五圍設噶瑪闌通判﹐編客民四萬二千九百餘丁及番族﹐立樹城﹐東北至嶐嶐嶺爲界。臺灣俗以寄籍分黨﹔沿積習械鬥﹐故易嘯聚﹔中更朱佑龍﹑劉卻﹑朱一貴﹑吳福生﹑林耀﹑楊光勳﹑林爽文﹑莊大田﹑蔡牽之亂﹐皆削平。朱一貴以康熙六十年四月僭號「永和」﹔六月﹐鹿耳門水漲﹐施世驃﹑藍廷珍自南澳濟師討平之。林爽文﹑莊大田以干隆五十一年十一月僭號「順天」﹐以卯月爲正﹐圍諸羅﹔柴大紀拒之﹐黃仕簡由廈門進鹿耳門﹑任承恩由蚶江進鹿仔港﹑徐鼎士由閩安進淡水港。五十二年﹐常靑﹑恆瑞由五虎門進鹿耳門﹐藍元枚進鹿仔港﹐諸羅圍不解﹐而南路鳳山旋復旋失。冬﹐海蘭察自廈門﹑福康安自崇武港﹐俱至鹿仔港。賊女軍師金娘方臨陣誦咒﹐持妖術助戰﹔而降番莊錫捨執以來歸﹐遂擒爽文﹑又南獲大田。賊平﹐頒右旋白螺於閩督署﹐督﹑撫﹑將軍﹑提督過海則佩之﹔五十二年十一月二十一日旨也﹐後仍繳進。嘉慶十年冬十一月二十三日﹐海盜蔡牽自稱「鎭海王」﹐擾鳳山。浙江提督李長庚自寧波抵鹿耳門﹔十一年正月﹐賊逸去。二月﹐以大利益吉祥右旋螺交賽衝阿帶往渡洋。六月﹐賽衝阿督各路師追之﹐賊復返﹐置大舟於鹿耳門而去。蔡牽在海中欲從海東入烏石港﹐取噶瑪闌地﹔地在淡水廳山後﹐去淡水城五百里﹐乾隆時巳漸墾。四月﹐設兵備之。十二年﹐朱濆又謀由海東蘇澳入竊五圍南地﹐禦卻。已漸籌設屯﹔十六年九月乃定﹐設噶瑪闌廳。於是﹐臺灣兼山東﹑山西地。初﹐鄭克塽降﹐眾議守澎湖﹐內徙臺地人民而棄其地﹔施瑯曰﹕『是資荷蘭也』﹗力持不可。及平朱一貴﹐眾議以副將守臺灣﹐而置總兵於澎湖﹐則臺灣有所制﹔藍廷珍爭之﹐乃定今制。臺灣兵一萬四千餘﹐皆內地標兵抽撥﹐泛海更戍。初以臺地沙土浮松﹐不時地動﹐且海外初置郡縣﹐故以樹爲城。承平久﹐人心固定﹐始築土石城。而淡水廳爲竹城﹔噶嗎闌廳在五圍地﹐九芎樹城也。

嘉慶十七年冬至日。

