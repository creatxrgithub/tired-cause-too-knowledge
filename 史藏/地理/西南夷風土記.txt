西南夷風土記

﹝明﹞朱孟震撰

●序

西南夷﹐漢武帝時已通中國。蜀漢中復叛﹐武侯定之。晉﹑魏﹑唐間﹐或叛或復﹐宋則以玉斧畫瀘水﹐遂與之絕矣。元奄有西域﹐乃復屬焉。國朝兵平六詔﹐諸夷納土﹐乃各因其酋長﹐立爲宣慰﹑安撫等官。俾自治其地﹐以時時貢賦。曰木裏﹑曰老撾﹑曰木邦﹑曰八百﹑曰孟養﹑曰緬甸﹐所謂六宣慰﹐國初舊封也。曰南甸﹑曰幹崖﹑曰隴川﹑曰孟密﹐三宣撫一安撫﹐正統時﹐麓賊思任父子作亂﹐王靖遠討平之﹐遺孽播遁迆西﹐靖遠請其棄地封有功也。擺古﹐僖得稜地﹐古剽國﹐夷言朱闍婆﹐又謂之朱波國也。處南海之濱﹐遠在諸夷之外﹐自古不通中國。晉﹑魏間﹐傳聞永昌西南三千里有剽國﹐君臣父子長幼有序。唐眞元中﹐王雍羌開南詔﹐畢牟尋歸唐﹐有內附心﹐隨遣弟悉利福城五難陀﹑獻其國樂至成都。劍南節度使常樂復譜次其音聲以獻﹐於是始與中國通。頃歲師克隴川﹐獲莽人猷﹐得其樂器﹐形類箜篌﹐其聲和﹐其音哀﹐聽之淒然。得非兵戈亂離﹐音隨世變也歟﹖莽瑞體﹐緬甸宣慰之裔也。先時麓賊父子皆爲緬縛獻﹐後爝火復熾於孟養﹐遂與緬世相仇殺。嘉靖間﹐差官勘處﹐竟不思其原﹐爲討賊效﹐以挑鄰釁。乃取其金牌符信而還。瑞體遂窮無所歸﹐逃於整古﹐動心忍性﹐修行學佛。得陵子無主﹐聞其賢﹐迎立爲噠喇者。噠喇者﹐華言公道主人也。各夷分境而治﹐風土旣殊﹐气習頗異﹐而勇怯情僞﹐不能無差別焉。艸木禽獸﹐尢互有異同也。咸據見聞而載記之﹐以備事經略﹑務該博者考云。

●西南夷風土記

天度﹐二月春分日﹐當出卯氐十六度。而出房一度﹐當入酉昂一度﹐而入胃十六度。較之中州﹐似稍過南。夜觀斗極﹐乃在子﹑癸之間﹐又似少偏。其地蚤暮﹐霧靄薰蒸﹐煙霞掩映。夏秋多雨﹐春冬少雪﹐晴霰冰霜﹐則絕無矣。風常溫而不淸﹐月常昏而不朗﹐𨿽深冬雷不收聲﹐電不藏光。常於大營中見大星﹐白而芒﹐燭地﹐有光如月﹐墜於某氏之家。詢之﹐乃虫光也。

風气四時皆熱。五六月﹐水如沸湯﹐石若爍金。三宣﹑蠻莫﹑迆西﹑木邦﹑茶山﹑黑麻﹐皆瘴癘毒惡。緬甸﹑八百﹑車裏﹑老撾﹑擺古﹐𨿽無瘴而熱尢甚。華人初至﹐亦多病﹐久而與之相習。癸未﹐歲除之日﹐師度沙木籠山﹐聞杜鵑聲。次日﹐則甲申元旦也。次日﹐宛見綠艸飛蝶。已而軍莫蠻﹐夷人日獻靑豆﹑紫茄﹑匏瓜之類﹐蓋地气四時如春夏也。

地理﹐總諸夷而度﹐六千餘里。東通中國﹐南濱海﹐鄰暹邏界﹔西抵西洋﹐大小古喇﹑赤髮野人﹑小西天﹐去天竺佛國一間耳﹔北接羌﹑戎﹑吐番。但山則懸崖峭壁﹐河則黑水弱流。遙見隔崖﹐粉墻廬舍﹐儼然車馬往來﹐而世莫能通焉。亦不知爲何地也。

山川原派﹐皆起自昆侖。東山自騰衝分水嶺﹐西山自迆西鬼窟﹐而對峙南下。分枝衍派﹐遵海濱而止。金沙江自迆西南流﹐索於兩山之間﹐會檳榔﹑大盈﹑龍川﹑喇乃﹑木邦﹑虎人﹑溫板諸江之水﹐達於南海。三宣﹑孟密﹑木邦﹑緬甸﹑八百﹑車裏﹑擺古﹐俱在江東。迆西大小古喇﹑暹邏﹐則居江之西也。山澗多蝮蛇﹑孔雀﹐其水多毒。蒲窩之外有毒泉﹐鳥獸飲之﹐無不卽死。毛骨積泉傍者﹐不知其幾許也。緬甸有江名粘利﹐其流百折﹐其水咸黑﹐人馬皆不敢行飲。旋過此﹐回回夷汲水以濟其渴。夷中溫泉最多﹐炎荒地气使然也。

艸木暢茂﹐蓋居民稀少﹐斧斤不加﹐牛羊鮮牧故耳。山多巨材﹐皆長至數百尺﹐木至四五十圍者。所可識者﹐杉﹑楠﹑樗﹑櫟﹑楡﹑楓﹐數木而已。餘皆入眼﹐平生未曾見者也。緬甸所屬﹐地名孟浩﹐有樹葉如車蓋﹐彼土民取之﹐代瓦蓋屋。茶山光腦產魚﹐古竹節長丈餘﹐蠻莫山中木多連理。潞江以外﹐道傍艸﹐皆自相糾結﹐謂之揪頭﹐瘴發則如此也。迆西溪壑之間﹐有艸如蘭﹐吐穗開花﹐狀如胡蝶﹐卸則隨風飄颺﹐直上爲眞蝶矣。附於髙木﹐仍爲花﹐結子可啖。緬甸有山名波羅﹐四面皆絕壁﹐狝猿亦不能升。崖顚有莫結子﹐累累相貫。土人於崖下誦經禮拜﹐其子自墜。抽去其心﹐引繩穿之﹐則數珠也。緬甸金塔寺﹐有佛果樹﹐結實類人頭也。芭蕉﹑檳榔實﹐如碗而尖﹐味皆香美﹐取以供佛。雍命海中﹐水艸蔓生﹐實如雞頭苞。時至其苞自裂﹐內皆小魚進出。彼土人視艸之疏密﹐卜魚之多寡。等練之下﹐溪不盈大。溪之內﹐竹皮軟如麻﹐折而爲縷﹐可供索絢織履之需。溪之外﹐則枝節剛勁﹐以之作弓弩﹐堅勝骨角。溪以東惟一年一獲﹐以西則歲兩告成。咫尺迥異﹐地气所種﹐固如是也。

鳥視中國之所無者﹐鸚鵡﹑孔雀﹔獸視中國之所無者﹐象也。然夷中鳥亦無雁﹑雉﹐獸亦無狐﹐而白鵓鳩又中國之所無也。夷中燕語嗟查﹐不若中國之呢喃足聽。緬甸有鳥﹐四足﹐肉翅大如鵝﹐其鳴似鶴﹐能飛而不能遠。其雛胎生﹐飛行則負雛於背。不踐稼穡﹐不食生虫。殺之﹐必見不祥。故千百爲羣﹐人亦不敢相害也。去騰衝五十里﹐地名緬箐﹐近出二獸﹐大如駱駝﹐毛碧綠色﹐獅首﹑象蹄﹑牛尾﹐有齒無牙﹐頂心肉角隆起﹐見人則伏地而鳴﹐亦莫通其意。土人殺一﹐誤以爲麟﹐白於陳州守。取皮視之﹐非麟也﹐命藏於庫。其肉暴露數日﹐全無臭穢气﹐蠅蚋不附著﹐亦誠可異。傳聞先年八百見此﹐隨與莽酋構兵。大略非惡獸﹐亦非嘉瑞也。畜產亦與中州不殊﹐惟雞差小好鳴﹐其音淒切。凡夷人死無噍類﹐牛﹑馬﹑豬﹑羊﹑雞﹑犬﹐皆以爲鬼﹐人不敢收。縱之於野﹐聽其孳生﹐是以山多野畜。

魚之所同者﹐鯉﹑鯽﹐餘皆不可識別。大盈﹑金沙之內﹐其魚甚多。見人馴擾﹐不必网釣﹐舉手可得﹐大者數十百斤。但味薄﹐不若武昌魚之旨且嘉也。昆虫蚱﹑蜢﹑蝸﹑蜒之類﹐夷人皆生啖﹐云解煩熱。有虫曰隊隊者﹐形如壁虱﹐生有定偶﹐斯須不暫離。夷婦有不得於夫者﹐飼於枕空中﹐則其情自翕合。土官﹑目把﹑富夷之妻﹐皆不惜金珠易之。莽酋城濠內畜有異魚﹐身長數丈﹐嘴如大箕﹐以尾擊物食之。閒以重柵﹐恐其逸出傷人。每日以■﹝犭軍﹞﹑豬﹑羊飼之。緬人名爲龍﹐殆鱷魚之類也歟﹖江頭馬髙﹐魚大如牛﹐蝦大如鴨。老撾一番僧﹐駐錫水涯﹐水內白龜長闊丈餘。僧每誦經﹐龜必出聽。僧若出遊﹐水陸背乘往還﹐至今尙存。僧固髙僧﹐而龜亦神龜也。

五穀惟樹稻﹐餘皆少種。自蠻莫之外﹐一歲兩獲﹐冬種春收﹐夏作秋成。孟密以上﹐猶用犁耕栽插﹔以下爲耙泥撒種。其耕猶易﹐蓋土地肥腴故也。凡田地近人煙者﹐十墾其二三﹔去村寨稍遠者﹐則迥然皆曠土。夏秋多瘴﹐華人難居。冬春瘴消﹐盡可耕也。若待營堡旣固﹐地方稍寧﹐募彼熟夷﹐給以牛種﹐擇厥田之上上者﹐每歲冬春﹐屯種一番﹐可以代轉輸之勞也。事經略者其善圖之。緬甸所屬地方﹐名板楞﹐野生嘉禾﹐不待播種耘耨﹐而自秀實﹐謂之天生谷。每季一收﹐夷人利之。

種類﹐曰阿昌﹑曰百夷﹑曰老緬﹑曰蒲人﹑曰僰人﹑曰剽人﹑曰杜怒﹑曰哈喇﹑曰古喇﹑曰得稜子﹑曰遮些子﹑曰安都魯﹑曰牛噠喇﹑曰孟艮子﹑曰赤髮野人。女多男少﹐蓋西南坤極也。貧者亦數妻﹐富者亦數十。官舍﹑目把動以百計。三宣官目﹐蓄髮加冠﹔六宣土官舍把﹐亦惟禿頭﹐戴六捨五彩尖頭夷帽。其餘部夷﹐男髡頭﹐長衣長裾﹔女堆髻﹐短衣桶裙。男女無貴賤皆穿耳徒跣﹐以艸染齒成黑色。緬人男女﹐自生下不剃頭髮﹐以白布纏之。陽物嵌緬鈴﹐或二或三。三宣﹑六慰﹑酋目﹐亦有嵌之者。男子皆黥其下體成文﹐以別貴賤。部夷黥至腿﹐目把黥至腰﹐土官黥至乳。塗體男以旃檀﹐女以郁金﹐謂極黃爲美。自阿瓦以下﹐女色亦多艷麗。濮水關外有寺緬夷﹐男子駝頭驍勇﹐女亦便捷。夫死則髡其頭﹐不再適。得稜子男駝頭﹐不著上衣﹐下體以尺布蔽之。女蓄髡﹐亦不著上衣﹐止以花帨圍腰下。安都魯﹑遮些子﹐皆迆西遺種。男子藤盔藤甲﹐不畏刀槍﹔女子上下圍以花帨﹐手束紅藤爲飾。牛噠喇﹐男戴黑帽﹐有須者剃之﹐止畱左畔一縷﹔無須者﹐引發下系於顋以當之。古喇﹐貌極醜惡﹐上下如漆。男戴黑皮盔﹐女蓬頭大眼﹐見之可畏。孟艮子﹐性猛好鬥﹐徧體黥以花艸魚鵲。其餘車裏﹑八百﹑老撾﹐總而名之﹐皆曰百夷。男女與六慰不異﹐服飾多與緬同。赤髮野人﹐無部曲﹐不識不知﹐熙熙皞皞﹐巢居野處﹐遷徙不常。狀類山魈﹐上下以布圍之。猿﹑猴﹑麋﹑鹿﹐皆與之遊﹐蓋與禽獸幾希也。蒲人﹑僰人﹑阿昌﹐乃在邦域之中。雜華而居﹐漸變於夏﹐間有讀書登芹泮﹐納粟爲吏承者矣。

飲食﹐蒸﹑煮﹑炙﹑煿﹐多與中國同﹐亦精潔可食。酒則燒酒﹐茶則谷茶﹐飯則糯■﹝米襄﹞。不用匙箸﹐以手搏而嚙之。所啖不多﹐筋力脃弱。自孟密而下﹐所食皆樹酒。若棕樹﹐葉與果房﹐皆有漿可浥﹐取飲不盡。煎以爲飴﹐比蔗糖尢佳。又有樹類枇杷﹐結實頗大﹐取其漿煮之﹐气味亦如燒酒﹐飲之尢醉人。又以竹筍爲醋﹐味頗香美。惟唵酢臭惡﹐不堪食矣。

所居皆竹樓。人處樓上﹐畜產居下﹐苫蓋皆茅茨。緬甸及擺古城中﹐咸僣蓋殿宇﹐以樹皮代陶瓦﹐飾以金﹐謂之金殿。炎荒酷熱﹐百夷家多臨水。每日侵晨﹐男女羣浴於野水中﹐不如此則生熱病。惟阿昌枕山棲谷﹐以便刀耕火種也。

婚姻不用財﹐舉以與之。先嫁由父母﹐後嫁聽其自便。惟三宣稍有別﹐近華故也。其餘諸夷﹐同姓自相嫁娶﹐𨿽叔﹑侄﹑娣﹑妹﹐有所不計。莽著娶莽瑞體之女﹐叔娶侄也﹔著女嫁莽應理﹐妹適兄也。夷狄禽獸﹐大略如此。

治理多如腹裏土司。其法惟殺戮與罰贖二條﹐事情罪重者殺之﹔余則量所犯之大小﹐爲罰之輕重也。緬人崇佛教﹐凡罪人願捨身爲僧者﹐卽止不治。莽瑞體治亦尙寬﹐有人犯法當死﹐亦不加刑﹐惟乘以小舟﹐量載飲食﹐置於海洋之外﹐聽其漂沒自盡。間亦有遇救者﹐然終不敢返故土也。應理性極慘刻﹐凡有罪者﹐羣埋土中﹐露頭於外﹐以牛耙之。復覆之柴艸﹐舉火焚之﹐彼自縱觀以爲樂。江頭城外有大明街﹐閩﹑廣﹑江﹑蜀居貨遊藝者數萬﹐而三宣﹑六慰﹑被攜者亦數萬。頃歲聞天兵將南伐﹐恐其人爲內應﹐舉囚於江邊﹐縱火焚死﹐棄屍蔽野塞江。諸夷所以叛彼來歸者﹐皆由其殺戮太過﹐有以驅之也。當時肯從各酋長之請﹐王師進至孟密﹐應理之頭﹐懸於麾下矣。主將昧於大計﹐有識徒爲扼腕也。

治生﹐男耕嫁﹑女識紝。土地肥饒﹐米谷﹑木綿皆賤﹐故夷中無饑寒告乏者。男反好閒﹐女顧勞力﹐治外負戴貿易﹐以贍其夫。蓋女壯健而男萎靡也。

俗尙佛教﹐寺塔徧村落﹐且極壯麗。自緬甸以下﹐惟事誦經。俗不殺牲﹐所以鳥獸與人相狎。凡有疾病祝佛﹐以僧代之﹐或一年﹑二年﹑三年﹐募人爲之。準古城江心一山頗奇﹐上有金塔大寺﹐唐僧曾寄宿焉。緬甸別有支更城﹐上建二塔﹐以金飾之﹐其下大小寺不可數。猛別城有金塔二﹐金飾寺數區。別有妖精洞﹐可望而不可到。都魯濮水關﹐有唐僧曬經臺。溫古城有金塔寺﹐塔如阜﹐周圍有金飾殿四千間。懸寶幡﹐皆木刻﹐以金飾之﹐塔點萬年燈。塔頂遙望莽酋城﹐如在指掌。又別有金飾塔﹐寺中懸莽酋像﹐廣額大耳﹐扁目闊頤﹐貌頗魁梧。纏以布﹐色尙靑﹐長衣綠錦﹐不褌跣足﹐聽往來者觀之。寺之四旁﹐有池有園﹐芙蕖花卉﹐四時咸秀。板古有河﹐名曰流沙﹐唐僧取經故道﹐貽記甚多。城中有積發金臺﹐臺下池﹐池內有五色芙蕖﹐四時不絕。亦有曬經臺﹑歇涼樹﹑妖魔洞﹐緬人稱爲西方極樂世界。

交易﹐或五日一市﹐十日一市。惟孟密一日一小市﹐五日一大市。蓋其地多寶藏﹐商賈輻輳﹐故物價常平。貿易多婦女。無升﹑斗﹑秤﹑尺﹐度用手﹐量用籮﹐以四十兩爲一載﹐論兩不論斤﹐故用等而不用秤。以銅爲珠﹐如大豆﹐數而用之﹐若中國之使錢也。

城郭有雉堞而無樓櫓。孟密﹑準古﹑緬甸﹑普乾﹑普坎﹑得亞﹑洞吾﹑等溫﹑白古﹑馬髙﹑江頭﹐皆古城也﹐惟擺古乃莽酋新築。然髙者不過十餘尺﹐大不過三數里。惟緬甸﹑擺古﹑江頭﹐差宏闊耳。普坎城中有武侯南徵碑﹐緬人稱爲漢人地方。江頭爲門十二﹐東入者東出﹐西入者西出﹐南北如之。或出入不由故道者罰之。夾道有走廊三十里。至擺古等溫城﹐每日中爲市。市之周圍亦有走廊三千餘間﹐以避天雨。

器用陶﹑瓦﹑銅﹑鐵﹐尢善采漆畫金。其工匠皆廣人﹐與中國侔。漆器貯鮮肉數日﹐不作臭﹔銅器貯水﹐竟日不冷。江海舳艫﹐與中國同。擺古江中﹐莽應理僣用金葉龍舟五十艘﹐中設金花寶座。目把所乘﹐皆木刻成像頭﹑魚頭﹑馬頭﹑鴨頭﹑雞頭等船﹐亦飾以金﹐同圍罨畫甚華麗。部夷船亦如之﹐但不以金飾也。海水日潮者二﹐乘船載米谷貨物者﹐隨之進退。自古江船不可數﹐髙者四五尺﹐長至二十丈﹐大桅巨纜﹐周圍走廊﹐常載銅﹑鐵﹑瓷器往來﹐亦閩廣海船也歟﹖

歲時﹐三宣﹑六慰皆奉天朝正朔。擺古無歷﹐惟數甲子。今亦竊聽於六慰﹐頗知旬朔矣。

禮節﹐不知揖讓﹐見人惟掌作恭敬狀。凡見尊貴﹐有所稟白﹐必俯伏盡恭。子之於父﹐不命坐不敢坐﹐侍側亦不敢怠忽。古傳父﹑子﹑君﹑臣﹑長﹑幼有序﹐此其遺風也歟﹖

邪術﹐三宣有曰卜思鬼﹐婦人習之。夜化爲貓犬﹐竊入人家﹐遇有病者﹐或舐其手足﹐或嗅其口鼻﹐則攝其肉﹐唾於水中﹐化爲水蝦﹐取而貨之。蠻莫之外﹐有曰地羊鬼。髡頭黃眼﹐面黑而貌陋惡者是也。能以泥土﹑沙﹑石換人及牛﹑馬五臟﹐忤之必被其害。初聞以爲怪誕﹐後軍蠻莫威遠營﹐有火藥匠與夷人哄﹐已而病沒。其兄焚之﹐滿腹皆泥沙。軍回﹐過張擺箐﹐見道傍二屍﹐如蛻蟬。詢之﹐乃思鬼所攝者。始知二說皆不謬也。卜思鬼﹐惟狗可以碎之。地羊鬼﹐貼身服靑衣﹐自不能相害。凡入夷者不可不知也。

土產﹐孟密東產寶石﹑產金﹐南產銀﹐北產鐵﹐西產催生文石。芒市亦產寶石﹑產銀。孟艮﹑孟璉亦產銀。迆西產琥珀﹑產金﹑產阿魏﹑產白玉﹑碧玉。茶山產綠玉﹐幹崖產黑玉﹐車裏產貝。緬甸西洋出大布﹐而夷錦各夷皆出﹐惟古喇爲勝。象牙諸司皆產﹐獨老撾居多。象牙供器﹐阿魏入藥﹐與大布﹑夷錦固皆非棄物﹐然非象牙豈無以適用﹖非阿魏獨不可治療乎﹖中國之吳梭﹑越羅﹐溫厚華美﹐可衣可裳﹐又何取於大布﹑夷錦哉﹖至若寶玉﹑琥珀﹐寒不能衣﹐饑不能食﹐取用不無騷擾﹐商販未免通夷。已蒙撫臺禁革﹐旣峻邊關之防﹐復抑華侈之風﹐誠得大體矣。

戰鬥惟集後陣﹐知合而不知分。每以鳥銃當前牌﹐次之槍﹐又次之象。繼槍後短兵旣接﹐象乃突出﹐中華人馬未徑習練者﹐見象必驚怖辟易﹐彼得乘其亂也。破之之術﹐必設疑以分其勢﹐設險以斃其象﹐出奇以搗其堅﹐橫衝以亂其陣。夷中本脆弱﹐恃象以爲彊﹐能曉破象之訣﹐則夷兵不足敗也。火籠﹑火磚﹑火球﹑火箭﹑噴筒﹑霧炮﹑九龍六龍桶﹐皆破象之長技﹐然施放必得其法。攪地龍﹑飛天网﹑地雷炮﹐尢殺象之巧術﹐而布置自有其方。誠能講究﹐得其妙用﹐可以挽南滇﹐滌炎荒之虐焰﹔播蘇薰﹐掃紫塞之瘴煙。何必扼蠻哈而畫金沙﹐據姚關而阻查裏﹐示天下弱哉﹗

形勝惟蠻莫獨擅。後擁蠻哈﹐前阻金沙﹐上通迆西﹑裏麻﹑茶山﹐中通幹崖﹑南甸﹑隴川﹑木邦﹑芒市﹐下通孟密﹑緬甸﹑八百﹑車裏﹑擺古﹐誠爲水陸交會要區﹐諸夷襟喉重地。兼以田地肥饒﹐一年兩收﹐若於此處築堡設屯﹐且耕且守﹐數年之後﹐將見陳陳相因﹐轉輸可省﹐流移日聚﹐生齒漸蕃﹐家自爲守﹐人自爲戰﹐而寡兵亦可撤矣。且居莽賊上游﹐虎視六慰﹐虜在目中。設欲犁庭掃穴﹐建瓴之勢﹐易爲力也。次則迆西﹐其地上抵麗江﹐下接擺古﹐左至西竺﹐右倚金沙。內有孟倫﹑安都六之勁兵﹐中有謙底﹑底乃之險峻﹐外有孟戛裏﹑孟掌之兩卒土地。殆將有木邦﹑孟密﹑緬甸﹑三宣之廣﹐寶藏之富﹐生齒之繁﹐莫如孟密﹔五穀之饒﹐布帛之多﹐莫如緬甸﹑八百﹔魚鹽之利﹐貿易之便﹐莫如車裏﹑擺古﹑緬甸﹑司治。檳榔﹑木邦﹐兩江環帶﹐水陸通達﹐緬人不容華人由之﹐恐妨天朝取徑也。車裏亦有九龍江之天塹。老撾倚山帶河﹐土地延袤﹐山溪險要﹐頗與迆西埒﹐人尢習於水戰﹐乃莽酋之勁敵﹐若能招徠﹐亦樹黨益敵之一策也。木邦自昔稱雄﹐爲永昌之藩蔽﹐惟外無可恃之險。三宣素號富庶﹐實騰越之長垣﹐有險而不知設﹐故年來俱被殘破﹐凋敝不振﹐反藉官兵以爲彼守禦。必須厚其生以蘇其困﹐養其銳以作气﹐俾能自立﹐則騰永之藩垣有賴﹐而兵餉皆可以少省矣。

古夷中自孟密以上﹐山多寶。蠻莫以下﹐地饒五穀。當國初兵力盛時﹐剪荊棘爲樂土﹐易麟介以冠裳﹐特轉移之間耳。然瘴癘毒惡﹐漢人難居。嗟夫﹗固天所限華夷也。祖宗不忍逆天犯忌﹐惟薄羈縻﹐治以不治。二百年餘﹐頗稱無事。邇來莽瑞體避仇整古﹐談佛惑眾﹐雄據南滇﹔木邦﹑孟密因來襲職﹐駁勘刁難﹐二酋相繼投莽求立。迆西無莽相持﹐求援不得﹐亦折而入莽。莽遂兼並八百﹐蠶食車裏﹐漸召老撾﹐於六慰皆屬莽焉。然而畏敬天朝﹐不敢輕犯疆場。原夫夷人之性﹐不甚凶殘﹔夷人之情﹐無大姦詭﹔夷人之心﹐頗知忠順。可以誠感﹐不可以威劫。古人治夷以攻心爲策﹐誠哉是言也。

西南夷風土記

