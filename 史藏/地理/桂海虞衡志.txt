桂海虞衡志宋範成大

●序始余自紫薇垣出帥廣右﹐姻親故人張飲松江﹐皆以炎荒風土爲戚。余取唐人詩考桂林之地﹐少陵謂之「宜人」﹐樂天謂之「無瘴」﹐退之至﹐以湘南江山勝於驂鸞仙去。則宦遊之適﹐寧有逾於此者乎﹖旣以解親友而遂行。乾道八年三月﹐旣至郡﹐則風气淸淑﹐果如所聞﹐而巖岫之奇絕﹐習俗之醇古﹐府治之雄勝﹐又有過所聞者。余旣不鄙夷其民﹐而民亦矜予之拙﹐而信其誠﹐相戒毋欺侮。歲比稔﹐幕府少文書﹐居二年﹐余心安焉。承詔徙鎭全蜀﹐亟上疏﹐固謝不能畱。再閱月﹐辭勿獲命﹐乃與桂民別﹐民觴客於途。旣出郭﹐又畱二日始得去。航瀟湘﹐絕洞庭﹐溯灩﹐馳驅兩川﹐半年達於成都。道中無事時﹐念昔遊﹐因追記其登臨之處﹐與風物土宜﹐凡方誌所未載者﹐萃爲一書。蠻陬絕徼見聞可紀者﹐亦附著之﹐以備土訓之圖。噫﹗錦城以名都樂國聞天下﹐余幸得至焉。然且於桂林﹐至爲之綴緝﹐瑣碎如此。蓋以信余之不鄙夷其民﹐𨿽去之遠且在名都樂國﹐而猶弗忘之也。淳熙二年長至日。○志巖洞余嘗評桂山之奇﹐宜爲天下第一。士大夫落南者少﹐往往不知﹐而閒者亦不能信。餘生東吳﹐而北撫幽薊﹐南宅交廣﹐西使岷峨之下﹐三方皆走萬里﹐所至無不登覽。太行﹑常山﹑衡嶽﹑廬阜皆崇髙雄厚﹐𨿽有諸峯之名政爾魁然大山峯云者﹐蓋彊名之﹐其最號奇秀﹐莫如池之九華﹐歙之黃山﹐括之仙都﹐溫之雁蕩﹐夔之巫峽﹐此天下同稱之者﹐然皆數峯而止耳﹐又在荒絕僻遠之瀕﹐非幾杖間可得﹐且所以能拔乎其萃者﹐必因重岡復嶺之勢﹐盤亙而起﹐其發也有自來。桂之千峯﹐皆旁無延緣﹐悉自平地崛然特立﹐玉┺瑤﹐森列無際﹐其怪且多如此﹐誠當爲天下第一。韓退之詩雲「水作靑羅帶﹐山如碧玉。」柳子厚《訾家洲記》云「桂州多靈山﹐發地峭豎﹐林立四野。」黃魯直詩云「桂嶺環城如雁蕩﹐平池蒼玉忽嵯峨。」觀三子語意﹐則桂山之奇固在目中﹐不待餘言之贅。頃嘗圖其眞形﹐寄吳中故人﹐蓋無深信者﹐此未易以口舌爭也。山皆中空﹐故峯下多佳巖洞﹐有名可紀者三十餘所﹐皆去城不過七八里﹐近者二三里﹐一日可以徧至﹐今推其尢者﹐記其略。讀書巖﹐在獨秀峯下﹐直立郡治後﹐爲桂主山。傍無坡阜﹐突起千丈﹐峯趾石屋有便房石榻石牖﹐如環堵之室。顏延年守郡時﹐讀書其中。伏波巖﹐突然而起且千丈﹐下有洞可容二十榻﹐穿鑿通透﹐戶牖傍出﹐有懸石如柱﹐去地一綫﹐不合俗名馬伏波。試劍石前浸江濱﹐波浪洶湧﹐日夜漱嚙之。疊彩巖﹐在八桂堂後﹐支徑登山太半﹐有洞曲轉﹐穿出山背。白龍洞﹐在南溪平地半山中﹐龕有大石屋﹐由屋右壁入洞﹐行半途有小石室。劉仙巖﹐在白龍洞之陽﹐仙人劉仲遠所居也。石室髙寒﹐出半山間。華景洞﹐髙廣如十間屋﹐洞門亦然。水月洞﹐在宜山之麓﹐其半枕江﹐天然元刂刻作大洞門﹐透徹山背。頂髙數十丈﹐其形正員﹐望之端整如大月輪﹐江別派流貫洞中。踞石弄水﹐如坐捲蓬大橋下。龍隱洞﹐龍隱巖﹐皆在七星山腳﹐沒江水中。泛舟至﹐石壁下有大洞﹐門髙可百丈﹐鼓棹而入﹐仰觀洞頂﹐有龍迹﹐夭矯若印泥然﹐其長竟洞。舟行僅一箭許﹐別有洞門﹐可出巖。在洞側山半有小寺﹐卽巖爲佛堂﹐不復屋。雉巖﹐亦江濱﹐獨山有小洞﹐洞門下臨漓江。立魚峯﹐在西山後。雄偉髙峻﹐如植立一魚。餘峯甚多﹐皆蒼石刻峭。棲霞洞﹐在七星山。七星山者﹐七峯位置如北斗。又一小峯在傍﹐曰輔星。石洞在山半腹﹐入石門下行百餘級﹐得平地可坐數十人。傍有兩路﹐其一西行﹐兩壁石液凝沍﹐玉雪晶熒﹐頂髙數十丈﹐路闊亦三四丈﹐如行通衢中﹐頓足曳杖﹐鏗然有聲﹐如鼓鐘聲﹐蓋洞之下又有洞焉。半里遇大壑﹐不可進﹐一路北行﹐俯僂而入﹐數步則寬廣﹐兩傍十許丈﹐鐘乳垂下累累﹐凡乳牀必因石派而出﹐不自頑石出也。進裏余所見益奇。又行食頃則多歧﹐遊者恐迷途不敢進﹐云通九疑山也。元風洞﹐去棲霞傍數百步﹐風自洞中出﹐寒如冰雪﹝元字胡涓切﹞。曾公洞﹐舊名冷水巖。山根石門砑然﹐入門﹐石橋甚華﹐曾丞相子宣所作。有澗水﹐莫知所從來﹐自洞中右旋﹐東流橋下﹐復自右入﹐莫知所往。或謂γ流入於江也。度橋有仙田數畝﹐過田路窄且濕﹐俯視石罅尺餘﹐匍匐而進﹐旋復髙曠﹐可通棲霞。屏風巖﹐在平地斷山峭壁之下。入洞門﹐上下左右皆髙廣﹐百餘丈中有平地﹐可宴百客。仰視鐘乳森然﹐倒垂者甚多。躡石磴五十級﹐有石穴通明﹐透穴而出﹐則山川城郭﹐恍然無際。余因其處作朝天觀﹐而命其洞曰空明。隱山六洞﹐皆在西湖中隱山之上。一曰朝陽﹐二曰夕陽﹐三曰南華﹐四曰北牖﹐五曰嘉蓮﹐六曰白萑。泛湖泊舟﹐自西北登山﹐先至南華。出洞而西﹐至夕陽﹐洞窮有石門可出﹐至北牖﹐出洞十許步至朝陽。又西至北牖﹐穴口隘狹﹐側身入﹐有穴通嘉蓮。西湖之外﹐旣有四山﹐巖碧玉﹐千峯倒影﹐水面固已奇絕﹐而湖心又浸陰山諸洞之外﹐別有奇峯﹐繪畫所不及﹐荷花時有﹐泛舟故事勝賞甲於東南。北潛洞﹐在隱山之北﹐中有石室﹑石臺﹑石果之屬。石果作荔枝﹑胡桃﹑棗﹑栗之形﹐人采取玩之﹐或以盤相問遺。南潛洞﹐在西湖中羅家山上。佛子巖﹐亦名鐘隱巖。去城十里﹐號最遠。一山起莽蒼中﹐山腰有上中下三洞。最廣中洞﹐明敞髙百許丈﹐上洞差窄。一小寺就洞中結架﹐因石屋爲堂室。虛秀洞﹐去城差遠。大石室面平野﹐室左右皆有徑隧﹐各數十百步﹐穿透兩傍﹐亦臨平野。以上所紀﹐皆附郭可日涉者﹐餘外邑巖洞尙多﹐不可皆到。興安石乳洞最勝。余罷郡時過之﹐上中下亦三洞。此洞與棲霞相甲乙﹐他洞不及也。陽朔亦有繡山﹑羅漢﹑白鶴﹑華蓋﹑明珠五洞﹐皆奇。又聞容州都嶠有三洞﹐天融州有靈巖眞仙洞﹐世傳不下桂林﹐但皆在瘴地﹐士大夫尢罕到。○志金石《本艸》有玉石部﹐專主藥物﹐非療病𨿽重不錄。此篇亦主爲方藥所須者。生金﹐出西南州峒。生山谷﹑田野﹑沙土中﹐不由礦出也。峒民以淘沙爲生﹐А土出之﹐自然融結成顆﹐大者如麥粒﹐小者如麩片﹐便可鍛作服用﹐但色差淡耳。欲令精好﹐則重煉取足色﹐耗去什二三。旣煉則是熟金﹐丹竈所須生金﹐故錄其所出。丹砂﹐《本艸》以辰砂爲上﹐宜砂次之。今宜山人云﹐出砂處與湖北犬牙山北爲辰砂﹐南爲宜砂。地脈不殊﹐無甚分別。宜砂老者白色﹐有墻壁如鏡﹐生白石牀上﹐可入煉﹐勢敵辰砂。《本艸﹖圖經》乃云「宜砂出土石間﹐非白石牀所生」﹐卽是未識宜砂也。別有一種﹐色紅質嫩者﹐名土坑砂﹐乃是出土石間者﹐不甚耐火。邕州亦有砂大者數十百兩﹐作塊﹐黑暗少墻壁﹐嚼之紫黛﹐不堪入藥﹐彼人惟以燒取水銀。《圖經》又云﹕融州亦有砂。今融州元無砂﹐邕融聲相近﹐蓋誤雲。水銀﹐以邕州溪洞朱砂末之入鑪燒取﹐極易成。以百兩爲一銚﹐銚之制﹐以豬胞爲骨﹐外糊厚紙數重﹐貯之不漏。鐘乳﹐桂林接宜融山中洞穴至多﹐勝連州遠甚。余遊洞﹐親訪之﹐仰視石脈湧起處﹐卽有乳牀如玉雪﹐石液融結所爲也。乳牀下垂如倒數峯﹐小山峯端漸銳且長﹐如冰柱﹐柱端輕薄中空如鵝管﹐乳水滴瀝未已﹐且滴且凝﹐此乳之最精者。以竹管仰盛﹐折取之﹐煉治家又以鵝管之端尢輕明如雲母爪甲者爲勝。銅﹐邕州右江州峒所出。掘地數尺﹐卽有礦。故蠻人好用銅器。綠﹐銅之苗也﹐亦出右江有銅處﹐生石中。質如石者﹐名石綠。又有一種脆爛如碎土者﹐名泥綠﹐品最下﹐價亦賤。滑石﹐桂林屬邑及犭洞中皆出。有白黑二種﹐功用相似。初出如爛泥﹐見風則堅﹐又謂之冷石。土人以石灰圬壁﹐及未幹時以滑石末拂拭之﹐光瑩如玉。鉛粉﹐桂州所作最有名﹐謂之桂粉﹐其粉以黑鉛著糟壅罨化之。無名異﹐小黑石子也。桂林山中極多﹐一包數百枚。石梅﹐生海中。一叢數枝﹐橫斜瘦硬形色﹐眞枯梅也。𨿽巧工造作所不能及﹐根所附著如覆菌。或云木質爲海水所化﹐如石蟹﹑石蝦之類。石柏﹐生海中。一干極細﹐上有一葉﹐宛是側柏。扶疏無小異﹐根所附著如烏藥﹐大抵皆化爲石矣。此與石梅﹐𨿽未詳可以入藥否﹐然皆奇物﹐不可不志。○志香南方火行﹐其气炎上﹐藥物所賦﹐皆味辛而嗅香﹐如沈箋之屬﹐世專謂之香者﹐又美之所鐘也。世皆云二廣出香﹐然廣東香﹐乃自舶上來。廣右香﹐產海北者﹐亦凡品。惟海南最勝﹐人士未嘗落南者﹐未必盡知。故著其說。沈水香﹐上品出海南黎峒﹐一名土沈香。少大塊。其次如蔭栗角﹐如附子﹐如芝菌﹐如茅竹葉者佳。至輕薄如紙者﹐入水亦沈﹐香之節因久蟄土中﹐滋液下流﹐結而爲香。采時﹐香面悉在下﹐其背帶木性者乃出土上﹐環島四郡界皆有之。悉冠諸蕃﹐所出又以出萬安者爲最勝。說者謂﹐萬安山在島正東﹐鐘朝陽之气﹐香尢蘊藉丰美。大抵海南香﹐气皆淸淑﹐如蓮花﹑梅英﹑鵝梨﹑蜜脾之類。焚一博投許﹐氛翳彌室﹐翻之﹐四面悉香。至煤燼气不焦﹐此海南香之辧也。北人多不甚識﹐蓋海上亦自難得。省民以牛博之於黎﹐一牛博香一擔﹐歸自差擇﹐得沈水十不一二。中州人士﹐但用廣州舶上占城眞臘等香。近年又貴丁流眉來者﹐余試之﹐乃不及海南中下品。舶香往往腥烈﹐不甚腥者﹐意味又短﹐帶木性尾煙必焦。其出海北者﹐生交趾及交人得之海外蕃舶﹐而聚於欽州﹐謂之欽香。質重實﹐多大塊﹐气尢酷烈﹐不復風味﹐惟可入藥﹐南人賤之。蓬萊香﹐亦出海南﹐卽沈水香結未成者。多成片﹐如小笠及大菌之狀﹐有徑一二尺者﹐極堅實﹐色狀皆似沈香﹐惟入水則浮﹐刳去其背帶術處﹐亦多沈水。鷓鴣班香﹐亦得之於海南。沈水﹑蓬萊及絕好箋香中﹐槎牙輕松﹐色褐黑而有白班點﹐點如鷓鴣臆上毛﹐气尢淸婉似蓮花。箋香﹐出海南﹐香如胃皮﹑栗蓬及漁蓑狀﹐蓋修治時雕鏤費工。去木畱香﹐棘刺森然﹐香之精鐘於刺端﹐芳气與他處箋香復別。出海北者﹐聚於欽州﹐品極凡﹐與廣東舶上生熟速結等香相埒。海南箋香之下﹐又有重漏生結等香皆下色。光香﹐與箋香同品第﹐出海北及交趾﹐亦聚於欽州。多大塊﹐如山石枯槎﹐气粗烈如焚松檜﹐曾不能與海南箋香比。南人常以供日用及常程祭享。沈香﹐出交趾。以諸香艸合和蜜﹐調如薰衣香﹐其气溫﹁﹐自有一種意味﹐然微昏鈍。香珠﹐出交趾。以泥香捏成小巴豆狀﹐琉璃珠間之彩絲貫之﹐作道人數珠﹐入省地賣﹐南中婦人好帶之。思勞香﹐出日南。如乳香歷靑黃褐色﹐气如楓香﹐交趾人用以合和諸香。排艸﹐出日南。狀如白茅﹐香芬烈如麝香﹐亦用以合香﹐諸艸香無及之者。檳榔苔﹐出西南海島。生檳榔木上﹐如松身之艾﹛艸納﹜﹐單極臭。交趾人用以合泥香﹐則能成溫﹁之气﹐功用如甲香。橄欖香﹐橄欖木脂也﹐狀如黑膠飴。江東人取黃連木及楓木脂以爲欖香﹐蓋其類出於橄欖。故獨有淸烈出塵之意﹐品格在黃連楓香之上。桂林東江有此果﹐居人采香賣之。不能多得﹐以純脂不雜木皮者爲佳。零陵香﹐宜融等州多有之。土人編以爲席薦坐褥﹐性暖宜人。零陵今永州﹐實無此香。○志酒餘性不能酒。士友之飲少者莫余若﹐而能知酒者亦莫余若也。頃數仕於朝﹐遊王公貴人家﹐未始得見名酒。使金至燕山﹐得其宮中酒號「金蘭」者﹐乃大佳。燕西有金蘭山﹐汲其泉以釀。及來桂林而飲「瑞露」﹐乃盡酒之妙﹐聲震湖廣。則𨿽「金蘭」之勝﹐未必能頡頏也。瑞露﹐帥司公廚酒也。經撫所前有井淸烈﹐汲以釀﹐遂有名。今南庫中﹐自出一泉﹐近年只用庫井酒﹐仍佳。古辣泉﹐古辣本賓橫間墟名。以墟中泉釀酒﹐旣熟不煮﹐埋之地中﹐日足取出。老酒﹐以麥麯釀酒﹐密封藏之可數年。士人家尢貴重﹐每歲臘中﹐家家造﹐使可爲卒歲計。有貴客﹐則設老酒冬以示勤。婚娶亦以老酒爲厚禮。○志器南州風俗﹐猱雜蠻犭。故凡什器多詭異﹐而外蠻兵甲之制﹐亦邊鎖之所宜知者。竹弓﹐以燻竹爲之。筋膠之制一如角弓﹐惟揭箭不甚力。黎弓﹐海南黎人所用﹐長肖木弓也。以藤爲弦﹐箭長三尺。無羽鏃﹐長五寸﹐如茨菇葉﹐以舞羽﹐故射不遠三四丈﹐然中者必死。蠻弩﹐諸峒犭及西南諸蕃﹐其造作略同。以硬木爲弓﹐樁甚短﹐似中國獵人射生弩﹐但差大耳。犭人弩﹐又名編架弩。無箭槽﹐編架而射也。藥箭﹐化外諸蠻所用。弩𨿽小弱﹐而以毒藥濡箭鋒﹐中者立死﹐藥以蛇毒艸爲之。蠻甲﹐惟大理國最工。甲冑皆用象皮﹐胸背各一大片﹐如龜殼﹐堅厚與鐵等。又聯綴小皮片爲披膊﹐護項之屬﹐制如中國鐵甲葉﹐皆朱之。兜鍪及甲身內外﹐悉朱地間黃黑漆﹐作百花虫獸之文﹐如世所用犀毗器﹐極工妙。又以小白貝累累駱甲縫及裝兜鍪﹐疑猶傳古貝冑朱綬遺制云。黎兜鍪﹐海南黎人所用﹐以藤織爲之。雲南刀﹐卽大理所作。鐵靑黑沈沈不釒舀﹐南人最貴之。以象皮爲鞘﹐朱之上﹐亦畫犀毗花文。一鞘兩室﹐各函一刀。靶以皮條纏束﹐貴人以金銀絲。峒刀﹐兩江州峒及諸外蠻無不帶刀者。一鞘二刀﹐與雲南同。但以黑漆雜皮爲鞘。黎刀﹐海南黎人所作。刀長不過一二尺﹐靶乃三四寸﹐織細藤纏束之。靶端插白角片尺許﹐如鴟尾﹐以爲飾。蠻鞍﹐西南諸蕃所作。不用韉﹐但空垂兩木﹐鐙鐙之狀﹐刻如小龕﹐藏足指其中。恐入荊棘﹐傷足也。後酋鏇木爲大錢﹐累累貫數百﹐狀如中國騾驢酋。蠻鞭﹐刻木節節如竹根﹐朱墨間漆之。長才四五寸﹐其首有鐵環﹐貫二皮條﹐以策馬。花腔腰鼓﹐出臨桂職田鄕。其土特宜鼓腔﹐村人專作窯燒之﹐油畫紅花文以爲飾。銅鼓﹐古蠻人所用。南邊土中時有掘得者。相傳爲馬伏波所遺﹐其制如坐墩﹐而空其下﹐滿鼓皆細花紋﹐極工致。四角有小蟾蜍﹐兩人舁行以手拊之﹐聲全似な鼓。銃鼓﹐犭人樂。狀如腰鼓﹐腔長倍之﹐上銳下侈﹐亦以皮鞔植於地﹐坐拊之。盧沙﹐搖人樂。狀類簫﹐縱八管﹐橫一管貫之。胡盧笙﹐兩江峒中樂。藤合﹐屈藤盤繞﹐成半合狀﹐漆固護之。出藤梧等郡。雞毛筆﹐嶺外亦有兔﹐然極少。俗不能爲免毫筆﹐率用雞毛﹐其鋒踉將不聽使。練子﹐出兩江州峒﹐大略似薴布。有花紋者﹐謂之花練。土人亦自貴重。糸炎﹐亦出兩江州峒。如中國綫羅﹐上有徧地小方勝紋。蠻氈﹐出西南諸蕃﹐以大理者爲最。蠻人晝披夜臥﹐無貴賤﹐人有一番。黎幕﹐出海南。黎峒人得中國錦彩﹐拆取色絲﹐間木綿挑織而成﹐每以四幅聯成一幕。黎單﹐亦黎人所織。靑紅間道﹐木綿布也。桂林人悉買以爲臥具。檳榔合﹐南人旣喜食檳榔。其法﹕用石灰或蜆灰並扶畱藤同咀﹐則不澀。士人家至以銀錫作小合﹐如銀鋌樣﹐中爲三室﹐一貯灰﹐一貯藤﹐一貯檳榔。鼻飲杯﹐南人習鼻飲。有陶器如杯碗﹐旁植一小管若瓶嘴﹐以鼻就管﹐吸酒漿。暑月以飲水﹐雲水自鼻入﹐咽快不可言。邕州人已如此記之﹐以發覽者一胡盧也。牛角杯﹐海旁人截牛角令平﹐以飲酒﹐亦古兕觥遺意。蠻碗﹐以木刻﹐朱黑間漆之。侈腹而有足﹐如惇瓿之形。竹釜﹐犭人所用。截大竹筒以當鐺鼎﹐食物熟而竹不﹐蓋物理自爾﹐非異也。戲面﹐桂林人以木刻人面﹐窮極工巧﹐一枚或值萬錢。○志禽南方多珍禽﹐非君子所問。又余以法禁采捕甚急﹐故不能多識。偶於人家見之﹐及有異聞者﹐錄以備博物。孔雀﹐生髙山喬木之上﹐人探其雛育之。喜臥沙中﹐以沙自浴﹐拘拘甚適。雄者﹐尾長數尺﹐生三年尾始長。歲一脫尾﹐夏秋復生。羽不可近目﹐損人。飼以豬腸及生菜﹐惟不食菘。鸚鵡﹐近海郡尢多。民或以鸚鵡爲﹐又以孔雀爲臘﹐皆以其易得故也。此二事載籍所未紀﹐自余始志之。南入養鸚鵡者云﹐此物出炎方﹐稍北﹐中冷則發瘴﹐噤戰如人患寒熱﹐以柑子飼之則愈﹐不然必死。白鸚鵡﹐大如小鵝﹐亦能言。羽毛玉雪﹐以手撫之﹐有粉粘著指掌﹐如蛺蝶翅。烏鳳﹐如喜雀。色紺碧﹐頸毛類雄鷄﹐鬃頭有冠﹐尾垂二弱骨﹐各長一尺四五寸﹐其杪始有毛羽。一簇冠尾絕異﹐大略如鳳。鳴聲淸越如笙簫﹐然度曲妙合宮商﹐又能爲百虫之音。生左右江溪峒中﹐極難得。然書傳未之紀﹐當由人罕識云。秦吉了﹐如瞿鵒。紺黑色﹐丹朱黃距﹐目下連頂﹐有深黃文﹐頂毛有縫﹐如人分發﹐能人言﹐比鸚鵡尢慧。大抵鸚鵡如兒女﹐吉了聲則如丈夫。出邕州溪峒中。《唐書》﹕「林邑出結遼鳥。」林邑今占城﹐去邕欽州但隔交趾﹐疑卽吉了也。錦雞﹐又名金雞﹐形如小雉﹐湖南北亦有之。山鳳凰﹐狀如鵝雁﹐嘴如鳳﹐巢兩江深林中。伏卵時﹐雄者以木枝雜桃膠﹐封其雌於巢﹐獨畱一竅﹐雄飛求食以飼之。子成卽發封﹐不成則窒竅殺之。此亦異物﹐然未之見也。翻毛雞﹐翮翎皆翻生﹐彎彎向外﹐尢馴狎﹐不散逸﹐二廣皆有。長鳴雞﹐髙大過常雞。鳴聲甚長﹐終日啼號不絕。生邕州溪洞中。翡翠﹐出海南﹐邕賀二州亦有﹐臘而賣之。灰鶴﹐大如鶴。通身灰慘色﹐去頂二寸許毛始丹﹐及頸之半﹐亦能鳴舞。鷓鴣﹐大如竹雞而差長。頭如鶉﹐身文亦然﹐惟臆前白點正圓如珠﹐人采食之。水雀﹐蒼色似。飛集戶庭﹐然與燕雀爲伍。○志獸獸莫巨於象﹐莫有用於馬﹐皆甫土所宜。余治馬政頗補苴漏隙﹐其說累牘所不能載。姑著其略﹐及畜獸稍異者﹐並爲一篇。象﹐出交趾山谷﹐惟雄者則兩牙。佛書云「四牙」又云「六牙」。今無有。蠻馬﹐出西南諸蕃﹐多自毗那自杞等國來。自杞取馬於大理﹐古南詔也。地連西戎﹐馬生尢蕃。大理馬﹐爲西南蕃之最。果下馬﹐土產小駟也。以出徳慶之瀧水者爲最﹐髙不逾三尺。駿者有兩脊骨﹐故又號雙脊馬﹐健而喜行。猿﹐有三種﹕金絲者黃﹐玉面者黑﹐純黑者面亦黑。金絲﹑玉面皆難得。或云純黑者雄﹐金絲者雌。又云雄能嘯﹐雌不能也。猿性不耐著地﹐著地輒瀉以死﹐煎附子汁飲之卽愈。蠻犬﹐如獵狗﹐警而犭制。郁林犬﹐出郁林州。極髙大﹐垂耳拳尾﹐與常犬異。花羊﹐南中無白羊﹐多黃褐白班如黃牛。又有一種深褐黑脊白班﹐全似鹿。乳羊﹐本出英州。其地出仙茅羊﹐食茅﹐舉體悉化爲肪﹐不復有血肉﹐食之宜人。綿羊﹐出邕州溪洞及諸蠻國﹐與朔方胡羊不異。麝香﹐自邕州溪洞來者﹐名土麝。气臊烈﹐不及西蕃。火貍﹐貍之類不一。邕別有一種﹐其毛色如金錢豹﹐但其錢差大耳。彼人云﹐歲久則化爲豹﹐其文先似之矣。風貍﹐狀似黃猿﹐食蜘蛛。晝則拳曲如蝟﹐遇風則飛行空中。其溺及乳汁主大風疾﹐奇效。懶婦﹐如山豬而小﹐喜食禾田。夫以機軸織糸任之器掛田所﹐則不復近。安平七源等州有之。山豬﹐卽豪豬。身有棘刺﹐能振發以射人。二三百爲羣﹐以害禾稼﹐州洞中甚苦之。石鼠﹐專食山豆根。賓州人以其腹幹之﹐治咽喉疾﹐效如神﹐謂之石鼠肚。香鼠﹐至小僅如指擘大﹐穴於柱中﹐行地中﹐疾如激箭。山獺﹐出宜州溪洞﹐俗傳爲補助要藥。洞人云﹐獺性淫毒。山中有此物﹐凡牝獸悉避去。獺無偶﹐抱木而枯﹐洞獠尢貴重。云能解藥箭毒﹐中箭者研其骨少許﹐傅治立消。一枚直金一兩﹐人或求買。但得殺死者﹐功力甚劣。○志虫魚虫魚微物﹐外薄於海者﹐其類庸可旣哉﹖錄偶見聞者萬一。珠﹐出合浦海中。有珠池﹐蜒戶投水采蚌取之。歲有丰耗﹐多得謂之珠熟。相傳海底有處所﹐如城郭﹐大蚌居其中﹐有怪物守之﹐不可近。蚌之細碎蔓延於外者﹐始得而采。車磲﹐似大蚌﹐海人磨治其殼﹐爲諸玩物。蚺蛇﹐大者如柱長。稱之﹐其膽入藥。南人臘其皮﹐刮去鱗﹐以鞔鼓。蛇常出逐鹿食﹐寨兵善捕之。數輩滿頭插花﹐趨赴蛇。蛇喜花﹐必駐視﹐漸近競拊其首﹐大呼紅娘子。蛇頭益俯不動﹐壯士大刀斷其首﹐眾悉奔散﹐遠伺之。有頃﹐蛇省覺﹐奮迅騰擲﹐傍小木盡拔﹐力竭乃斃。數十人舁之﹐一村飽其肉。玳瑁﹐形如龜黿輩。背甲十三片﹐黑白斑文相錯﹐鱗差以成一背﹐其邊裙閱闕﹐嚙如鋸齒﹐無足而有四鬣﹐前兩鬣長﹐狀如楫﹐後兩鬣極短。其上皆有鱗甲﹐以四鬣棹水而行。海人養以鹽水﹐飼以小鱗﹐俗傳甲子庚申日輒不食﹐謂之玳瑁齋日。其說甚俚。蜈蚣﹐有極大者。靑螺﹐狀似田螺。其大兩拳﹐揩磨去粗皮﹐如翡翠色﹐雕琢爲酒杯。鸚鵡螺﹐狀如蝸牛。殼磨治出精采﹐亦雕琢爲杯。貝子﹐海傍皆有之。大者如拳﹐上有紫斑。小者指面大﹐白如玉。石蟹﹐生海南﹐形眞似蟹。云是海氵未所化﹐理不可詰。又有石蝦﹐亦其類。鬼蛺蝶﹐大如扇﹐四翅﹐好飛荔枝上。黑蛺蝶﹐大如扇﹐橘蠹所化﹐北人云玄武蟬。嘉魚﹐狀如小鰣魚﹐多脂﹐味極腴美﹐出梧州火山。人以爲餉遠。蝦魚﹐出漓水﹐肉白而丰味﹐似蝦而松美。竹魚﹐出漓水﹐狀似靑魚﹐味如鱖魚。南中魚品如鯉鯽輩﹐皆有之。而以蝦竹二魚爲珍。天蝦﹐狀如太飛蟻。秋社後﹐有風雨則羣墮水中﹐有小翅﹐人候其墮﹐掠取之爲。○志花桂林具有諸艸花木﹐牡丹芍藥桃杏之屬﹐但培漑不力﹐存形似而已。今著其土產獨宜者﹐凡北州所有﹐皆不錄。上元紅﹐深紅色﹐絕似紅木瓜花﹐不結實﹐以燈夕前後開﹐故名。白鶴花﹐如白鶴﹐立春開。南山茶﹐葩萼大﹐倍中州者﹐色微淡﹐葉柔薄有毛。別自有一種﹐如中州所出者。紅豆蔻﹐花叢生﹐葉瘦如碧蘆。春末發﹐初開花先抽一干﹐有大籜包之﹐籜解花見﹐一穗數十蕊﹐淡紅鮮妍如桃杏花色。蕊重則下垂﹐如葡萄﹐又如火齊纓絡及翦采鸞枝之狀。此花無實﹐不與艸豆蔻同種﹐每蕊心有兩瓣相並﹐詞人托興曰比目連理云。泡花﹐南人或名柚花。春末開﹐蕊圓白如大珠﹐旣拆則似茶花﹐气極淸芳﹐與茉莉素馨相逼。番人采以蒸香﹐風味超勝。紅蕉花﹐葉瘦類蘆篛心﹐中抽條﹐條端發花葉數層﹐日拆一兩葉﹐色正紅如橊花荔子﹐其端各有一點鮮綠﹐尢可愛。春夏開﹐至歲寒猶芳。又有一種﹐根出土處特肥﹐飽如膽瓶﹐名膽瓶蕉。枸那花﹐葉瘦長﹐略似楊柳。夏開淡紅花﹐一朵數十萼﹐至秋深猶有之。史君子花﹐蔓生﹐作架植之。夏開﹐一簇一二十葩﹐輕盈似海棠。水西花﹐葉如萱艸﹐花黃﹐夏開。裹梅花﹐卽木槿。有紅白二種﹐葉似蜀葵﹐采紅者﹐連葉包裹黃梅﹐鹽漬爨幹﹐以薦酒﹐故名。玉修花﹐粉紅色﹐四季開﹐象蹄花﹐如梔子而葉小﹐夏開至秋深。素馨花﹐比番禺所出爲少﹐當由風土差宜故也。茉莉花﹐亦少如番禺。以淅米漿日漑之﹐則作花不絕﹐可耐一夏。花亦大且多葉﹐倍常花。六月六日又以治魚鮏水一漑﹐益佳。石橊花﹐南中一種﹐四季常開。夏中旣實之後﹐秋深忽又大發花﹐且實。枝頭碩果罅裂﹐而其旁紅英粲然﹐並花實﹐折盤筵﹐極可玩。添色芙蓉花﹐晨開﹐正白﹐午後微紅﹐夜深紅。側金盞花﹐如小黃葵﹐葉似槿﹐歲暮開﹐與梅同時。○志果世傳南果以子名者百二十﹐半是山野間艸本實﹐猿狙之所甘﹐人彊名以爲果。故余不能盡識﹐錄其識可食者五十五種。荔枝﹐自湖南界入桂林才百餘里便有之﹐亦未甚多。昭平出核﹐臨賀出綠色者﹐尢勝。自此而南﹐諸郡皆有之﹐悉不宜幹﹐肉薄味淺﹐不及閩中所產。龍眼﹐南州悉有之。極大者出邕州﹐圍如當二錢﹐但肉薄不能遠過常品爲可恨。饅頭柑﹐近蒂起饅頭﹐尖者味香勝﹐可埒永嘉乳柑。金橘﹐出管道者爲天下冠﹐出江浙者皮甘肉酸不逮矣。綿李﹐味甘美﹐勝常品﹐擘之兩片﹐開如離核桃。石栗﹐圓如彈子﹐每顆有梗﹐抱附之類杓柄﹐肉黃白﹐甘韌﹐似巴欖子。仁附肉有白靨﹐不可食﹐發病。北人或呼爲海胡桃。龍荔﹐殼如小荔枝﹐肉味如龍眼﹐木身﹐葉亦似二果﹐故名。可蒸食﹐不可生啖﹐令人發癇﹐或見鬼物。三月開小白花﹐與荔枝同時。木竹子﹐皮色形狀全似大枇杷。肉甘美﹐秋冬間實。冬桃﹐狀如棗﹐深碧而光﹐軟爛甘酸﹐春夏熟。羅望子﹐殼長數寸﹐如肥皂﹐又如刀豆。色正丹﹐內有二三實﹐煨食甘美。人面子﹐如大梅李﹐核如人面。兩目﹑鼻﹑口皆具﹐肉甘酸﹐宜蜜煎。烏欖﹐如橄欖﹐靑黑色﹐肉爛而甘。方欖﹐亦橄欖類。三角或四角﹐出兩江州洞。椰子﹐木身﹑葉悉類棕櫚桄榔之屬。子生葉間﹐一穗數枚﹐枚大如五升器﹐果之大者謂惟此與波羅蜜等耳。皮中子殼可爲器﹐子中瓤白如玉﹐味美如牛乳。瓤中酒﹐新者極淸芳﹐久則渾濁不堪飲。蕉子﹐芭蕉極大者﹐淩冬不凋。中抽漧﹐長數尺﹐節節有花﹐花褪葉根有質﹐去皮取肉﹐軟爛如綠柿﹐極甘冷﹐四季實﹐土人或以飼小兒。云性涼去客熱。以梅汁漬﹐暴漧﹐按令扁﹐味甘酸﹐有微霜﹐世所謂芭蕉幹者是也﹐又名牛子蕉。雞蕉﹐子小﹐如牛蕉﹐亦四季實。芽蕉﹐子小如雞蕉﹐尢香嫩﹐甘美﹐秋初實。紅鹽艸果﹐取生艸豆蔻﹐入梅汁鹽漬令色紅。暴漧﹐以薦酒。鸚哥舌﹐卽紅鹽艸果之珍者。實始結卽頻取紅鹽幹之﹐才如小舌。八角茴香﹐北人得之以薦酒。少許咀嚼﹐甚芳香﹐出左右江州洞中。餘甘子﹐多販入北州﹐人皆識之﹐其木可以制器。五梭子﹐形甚詭異。瓣五出﹐如田家碌碡狀﹐味酸﹐久嚼微甘﹐閩中謂之羊桃。黎朦子﹐如大梅﹐復似小橘﹐味極酸。波羅蜜﹐大如冬瓜﹐外膚如佛髻。削其皮食之﹐味極甘﹐子練悉如冬瓜﹐生大木上﹐秋熟。柚子﹐南州名臭柚。大如瓜﹐人亦食之。皮甚厚﹐打碑者捲皮蘸墨以代氈刷﹐宜墨而不損紙﹐極便於用﹐此法可傳。但北州無許大柚耳。櫓罟子﹐大如半升碗。諦視之﹐數十房攢聚成球﹐每房有縫﹐冬生靑﹐至夏紅﹐破其瓣﹐食之微甘。槎檫子﹐如錐栗﹐肉甘而微澀。地蠶﹐生土中﹐如小蠶﹐又似甘露子。赤柚子﹐如橄欖﹐皮靑肉赤。﹝以下並春實﹞火炭子﹐如烏李。山韶子﹐色紅﹐肉如荔枝。﹝以下八種並夏實﹞山龍眼﹐色靑﹐肉如龍眼。部諦子﹐色黃﹐如火石橊。木賴子﹐如淡黃大李。粘子﹐如指面大﹐褐色。羅晃子﹐如橄欖﹐其皮七重。千歲子﹐如靑黃李﹐味甘。赤棗子﹐如酸棗﹐味酸。藤韶子﹐大如鳧卵柿。﹝以下十三種並秋實﹞古米子﹐殼黃﹐中有肉﹐如米粒。殼子﹐如靑梅﹐味甘。藤核子﹐生白藤上﹐如小蒲桃。木連子﹐如胡桃﹐紫色。羅蒙子﹐黃如大橙柚。毛栗﹐如橡栗。特乃子﹐狀似榧﹐而圓長端正。不納子﹐似黃熟小梅。極易爛﹐爛卽破。肉附核﹐可爲經珠﹐似菩提子。羊矢子﹐色狀全似羊矢﹐味亦不佳。日頭子﹐狀如櫻桃﹐色如蒲桃穗。秋風子﹐色狀俱似楝子。黃皮子﹐如小棗。朱圓子﹐正圓﹐深紅﹐狀如楝子。﹝以下六種皆冬實﹞扁桃﹐大如桃而扁﹐色正靑。粉骨子﹐皮黃色﹐如粉。塔骨子﹐扁如大橘﹐皮裏空虛。布衲子﹐類李而黃。黃肚子﹐如小石橊。○志艸木異艸瑰木﹐多生窮山荒野。其不中醫和匠石者﹐人亦不采。故余所識者少﹐惟竹品乃多桀異﹐並附於錄。桂﹐南方奇木﹐上藥也。桂林以桂名﹐地實不產﹐而出於賓宜州。凡木﹐葉心皆一縱理﹐獨桂有兩紋﹐形如圭制字者﹐意或出此。葉味辛甘﹐與皮無別而加芳﹐美人喜咀嚼之。榕﹐易生之木﹐又易髙大﹐可覆數畝者甚多。根出半身﹐附幹而下以入土﹐故有「榕木倒生根」之語。禽鳥銜其子寄生他木上﹐便蔚茂。根下至地﹐得土气﹐久則過其所寄。沙木﹐與杉同類﹐尢髙大。葉尖成叢﹐穗少﹐與杉異。桄榔木﹐身直如杉﹐又如棕櫚。有節似大竹﹐一干挺上﹐髙數丈。開花數十穗﹐綠色。思儡木﹐生兩江州洞。堅實﹐漬鹽水中﹐百年不腐。胭脂木﹐堅致﹐色如胭脂﹐可鏇作。出融州及州洞﹐桂林屬縣亦有之。雞桐﹐葉如楝﹐其葉煮湯﹐療足膝疾。龍骨木﹐色翠靑﹐狀如枯骨。風膏藥﹐葉如冬靑﹐治太陽疼﹑頭目昏眩。南漆﹐如稀飴﹐气如松脂﹐無力。蕩竹﹐葉大且密﹐略如蘆葦。澀竹﹐膚粗澀如木工所用砂紙﹐可以錯磨爪甲。人面竹﹐節密而凸﹐宛如人面﹐人采爲拄杖。釣絲竹﹐類蕩竹﹐枝極柔弱。斑竹﹐中有疊暈。江浙間斑竹﹐直一淚痕﹐無暈也。貓頭竹﹐質性類箸竹。桃枝竹﹐多生石上﹐葉如小棕櫚﹐人以大者爲杖。箸竹﹐刺竹也﹐芒棘森然。箭竹﹐山中悉有。宿根茄﹐茄本﹐不凋﹐明年結實。銅鼓艸﹐其實如瓜﹐療瘡瘍毒。大菘﹐容梧道中久無霜雪處。年深滋長﹐大者可作屋柱﹐小亦中肩輿之扛。石發﹐出海上﹐纖長如絲縷。扁菜﹐細如荇帶﹐扁如薤菜﹐長一二尺。都管艸﹐一莖六葉﹐辟蜈蚣蛇。花藤﹐鏇以爲器用﹐中有花紋。胡蔓藤﹐毒艸也。揉其艸﹐漬之水﹐入口卽死。○雜誌嶠南風土之異﹐宜錄以備博聞﹐而不可以部居﹐謂之雜誌。雪﹐南州多無雪霜﹐艸木皆不攺柯易葉。獨桂林歲歲得雪﹐或臘中三白﹐然終不及北州之多。靈川興安之間﹐兩山蹲踞中﹐容一馬﹐謂之嚴關。朔雪至關輒止﹐大盛則度送至桂林城下﹐不復南矣。風﹐廣東南海有颶風﹐西路稍北州縣悉無之。獨桂林多風﹐秋冬大甚﹐拔木飛瓦﹐晝夜不息﹐俗傳「朝作一日止﹐暮七日﹐夜半則彌旬」。去海猶千餘里﹐非颶也。土人自不知其說﹐余試論之。桂林地勢視長沙﹑番禺﹐在千丈之上﹐髙而多風﹐理固然也。癸水﹐桂林有古記﹐父老傳誦之。略曰「癸水繞東城﹐永不見刀兵。」癸水﹐漓江也。瘴﹐二廣惟桂林無之。自是而南﹐皆瘴鄕矣。瘴者﹐山嵐水毒與艸莽气﹐郁勃蒸薰之所爲也。其中人如瘧狀﹐治法𨿽多﹐常以附子爲急須﹐不換金正气散爲通用。邕州兩江水土尢惡﹐一歲無時無瘴。春曰靑艸瘴﹐夏曰黃梅瘴﹐六七月曰新禾瘴﹐八九月曰黃茅瘴。土人以黃茅瘴爲尢毒。桂嶺﹐舊不知的實所在。城北五里有尋丈小坡﹐立石其上﹐刻曰桂嶺。賀州自有桂嶺縣﹐相傳名始安嶺﹐在其地﹐今小坡非也。俗字﹐邊遠俗陋﹐牒訴券約專用土俗書﹐桂林諸邑皆然。今姑記臨桂數字﹐𨿽甚鄙野﹐而偏傍亦有依附。﹛不長﹜﹝音矮﹞﹐不長也。﹤門坐﹥﹝音穩﹞﹐坐於門中﹐穩也。﹛大坐﹜﹝亦音穩﹞﹐大坐﹐亦穩也。亻小﹝音裊﹞﹐小兒也。﹛不大﹜﹝音動﹞﹐人瘦弱也。﹛不生﹜﹝音終﹞﹐人亡絕也。﹛不行﹜﹝音臘﹞﹐不能舉足也。大﹝音大﹞﹐女大及姊也。﹛石山﹜﹝音﹞﹐山石之巖窟也。閂﹝音﹤護﹥﹞﹐門橫關也。他不能悉記﹐余閱訟牒二年﹐習見之。大理國間有文書至南邊﹐及商人持其國佛經題識﹐猶有用я字者。я﹐武后所作國字也。《唐書》稱大理國﹐今其國止用理字。捲伴﹐南州法度疏略﹐婚姻多不正﹐村落彊暴﹐竊入妻女以逃﹐轉移他所﹐安居自若﹐謂之捲伴。言捲以爲伴侶也。已而復爲後人捲去﹐至有歷數卷未已者。其舅姑若前夫訪知所在﹐詣官自陳。官爲追究﹐往往所謂前夫﹐亦是捲伴得之復爲後人所捲。惟其親父母兄弟及初娶者所訴﹐卽歸始初被捲之家。艸子﹐卽寒熱時疫。南中吏卒小民不問病源﹐但頭痛體不佳便謂之艸子。不服藥﹐使人以小錐刺唇及舌尖﹐出血﹐謂之挑艸子。實無加損於病﹐必服藥乃愈。○志蠻廣西經略使所領二十五郡。其外則西南諸蠻﹐蠻之區落不可殫記。姑記其聲問相接﹐帥司常有事於其地者數種﹕曰羈縻州洞﹐曰犭﹐曰蠻﹐曰黎﹐曰蜒﹐通謂之蠻。羈縻州洞﹐隸邕州左右江者爲多。舊有四道﹐儂氏謂安平﹑武勒﹑忠浪﹑七源四州﹐皆儂姓。又有四道﹕黃氏謂安徳﹑歸樂﹑露城﹑田州﹐皆黃姓。又有武侯﹑延眾﹑石門﹑感徳四鎭之民﹐自唐以來內附。分析其種落﹐大者爲州﹐小者爲縣﹐又小者爲洞。國朝開拓浸廣州縣洞五十餘所﹐推其雄長者爲首領﹐籍其民爲壯丁。其人物獷悍﹐風俗荒怪﹐不可盡以中國教法繩治﹐姑羈縻之而已。有知州﹐權州﹐監州﹐知縣﹐知洞。其次有同發遣權﹐發遣之屬﹐謂之主戶。餘民皆稱提陀﹐猶言百姓也。其田計口給民﹐不得典賣﹐惟自開荒者由己﹐謂之祖業口分田。知州別得養印田猶圭田也。權州以下無印記者﹐得蔭免田。旣各服屬其民﹐又以攻剽山獠及博買嫁娶所得生口男女相配﹐給田使耕﹐教以武技﹐世世隸屬﹐謂之家奴﹐亦曰家丁。民戶彊壯可教勸者謂之田子。田丁亦曰馬前牌﹐總謂之洞丁。今黃姓尙多﹐而儂姓絕少。智髙亂後﹐儂氏善良﹐許從國姓。今多姓趙氏﹐有舉洞純一姓者。婚姻不以爲嫌﹐酋豪或娶數妻﹐皆曰媚娘。宜州管下亦有羈縻州縣十餘所﹐其法制尢疏﹐幾似化外。其尢者曰南丹州﹐待之又與他州洞不同﹐特命其首領莫氏曰刺史。月支鹽料及守臣供給錢﹐其說以謂宜州徼外﹐卽唐黃家賊之地崇建南丹使控制之。莫氏家人﹐亦有時相攻奪。今刺史莫延葚﹐逐其弟延廩而自立﹐延凜奔朝廷﹐謂之出宋﹝凡州洞歸明者皆稱出宋﹞。犭﹐本五溪瓠之後。其壤接廣右者﹐靜江之興安義寧古縣﹐融州之融水懷遠縣界皆有之。生深山重溪中﹐椎髻跣足﹐不供徵役﹐各以其遠近爲伍。獠﹐在右江溪洞之外﹐俗謂之山獠。依山林而居﹐無酋長﹑版籍﹐蠻之荒忽無常者也。以射生食動而活﹐虫豸能蠕動者皆取食﹐無年甲姓名。一村中惟有事力者曰郎火﹐余但稱火。舊傳其類有飛頭﹑鑿齒﹑鼻飲﹑白衫﹑花面﹑赤揮之屬二十一種。今在江西南一帶甚多﹐殆百餘種也。蠻﹐南方曰蠻。今郡縣之外羈縻州洞﹐𨿽故皆蠻地﹐猶近省民﹐供稅役﹐故不以蠻命之﹐遇羈縻則謂之化外﹐眞蠻矣。區落連亙接於西戎﹐種類殊詭﹐不可勝記。今志其近桂林者﹐宜州有西南蕃﹑大小張﹑大小王﹑龍石﹐滕謝諸蕃﹐地與接﹐人椎髻跣足﹐或著木履﹐衣靑花斑布﹐以射獵仇殺爲事。又南連邕州南江之外者﹐羅殿﹑自杞等﹐以國名羅孔特磨﹑白衣九道等。以道名而峨州以西別有酋長無所統屬者﹐蘇綺﹑羅坐﹑夜面﹑計利﹑流求﹑萬壽﹑多嶺﹑阿誤等蠻﹐謂之生蠻。酋自謂太保﹐大抵與山獠相似﹐但有首領耳。羅殿等處乃成聚落﹐亦有文書公文﹐稱守羅殿國玉。其外又有大蠻落﹐西曰大理﹐東曰交趾。大理﹐南詔國也。交趾﹐古交州﹐治龍編﹐又爲安南都護府。黎﹐海南四郡烏上蠻也。烏直雷州﹐由徐閒渡﹐半日至。烏之中有黎母山﹐諸蠻環居四旁﹐號黎人山。極髙﹐常在霧靄中﹐黎人自鮮識之。久晴海氛淸廓﹐時或見翠尖浮半空云。蠻皆椎髻跣足﹐插銀銅錫釵。婦人加銅環耳墜垂肩﹐女及笄﹐卽黥頰﹐爲細花紋﹐謂之繡面。女旣黥﹐集親客相慶賀。惟婢獲則不繡面。四郡之人多黎姓﹐蓋其裔族﹐而今黎人乃多姓王。蜒﹐海上水居蠻也。以舟楫爲家﹐采海物爲生﹐且生食之。入水能視﹐合浦珠池蚌蛤﹐惟蜒能沒水探取。榜人以繩系其腰﹐繩動搖﹐則引而上。先煮毳衲極熱﹐出水急覆之﹐不然寒栗而死。或遇大魚蛟鼉諸海怪﹐爲鬣所觸﹐往往潰腹﹐折支﹐人見血一縷浮水面﹐知蜒死矣。

