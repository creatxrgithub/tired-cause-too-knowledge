淸一統志臺灣府

臺灣府在福建省治東南五百四十里外﹐又水程一十一更。四面皆海。東西距除澎湖及水程四更外﹐廣一百里﹔南北距二千八百四十五里。東至大山番界五十里﹐西至澎湖島五十里﹐南至沙馬磯頭海五百三十里﹐北至雞寵城海二千三百五十里。自府治至京師七千餘里。

分野

天文牽牛須女分野﹐星紀之次。

建置沿革

自古荒服之地﹐不通中國﹐名曰東番。隋開皇中﹐遣虎賁陳稜略澎湖三十六島。明嘉靖四十二年﹐海寇林道幹掠近海郡縣﹐都督兪大猷徵之﹐追至澎湖﹔道幹遁入臺灣。天啟元年﹐閩人顏思齊引日本國人據其地﹔久之﹐爲紅毛荷蘭夷人所奪。

本朝順治十八年﹐海寇鄭成功逐荷蘭夷據之﹐僞置承天府﹐名曰東都﹔設二縣﹐曰天興﹑萬年。其子鄭經﹝按府誌﹐鄭經一名錦﹞攺東都曰東寧省﹐升二縣爲州。康熙二十二年討平之﹐攺置臺灣府﹐屬福建省﹐領縣三。雍正元年﹐增置彰化縣﹐領縣四。

臺灣縣﹕附郭。東西距除澎湖及水程四更外﹐廣五十里﹔南北距五十里。東至大山番界四十五里﹐西至鹿耳門海五里﹐南至鳳山縣界十里﹐北至嘉義縣界四十里。本東番地﹐本朝順治十八年﹐鄭成功僞置天興﹑萬年二縣﹐屬承天府。其子鄭經升二縣爲州。康熙二十三年﹐廢二州﹐攺置臺灣縣爲府治。乾隆五十三年﹐平定臺灣逆匪﹐欽頒禦制紀事文三篇﹐並禦制碑文﹐勒碑府城﹐垂示久遠。

鳳山縣﹕在府南八十里。東西距五十五里﹐南北距二百七十五里。東至淡水溪大山番界二十五里﹐西至海三十里﹐南至沙馬磯頭海二百三十里﹐北至臺灣縣界四十五里。本東番地﹐本朝順治十八年﹐鄭成功據之﹐屬萬年州。康熙二十三年﹐分置鳳山縣﹐屬臺灣府。

嘉義縣﹕在府北一百十七里。東西距五十一里。南北距二百五里。東至大山番界二十一里﹐西至海三十里﹐南至臺灣縣界七十七里﹐北至彰化縣界一百二十八里。本東番地﹐本朝順治十八年﹐鄭成功據之﹐尋屬天興州。康熙二十三年﹐分置諸羅縣﹐屬臺灣府。乾隆五十二年﹐以賊匪林爽文攻擾﹐時城內義民同官兵守禦無虞﹐賜縣名嘉義。

彰化縣﹕在府北三百九十七里。東西距四十里﹐南北距七百七十里。東至大山番界二十里﹐西至鹿仔港海二十里﹐南至嘉義縣治二百八十里﹐北至雞籠城海六百八里。本東番地﹐本朝順治十八年﹐鄭成功據之﹐尋屬天興州。康熙二十三年﹐屬諸羅縣。雍正元年﹐分諸羅縣北半綫地置彰化縣﹐屬臺灣府。

形勢

屹峙海中﹐延袤二千餘里﹐爲東南屏障﹝臺郡聞見錄﹞。四面環海﹐崇山峻嶺﹐橫截其中﹝臺郡圖志﹞。背負崇岡﹐襟帶列島﹐浪嶠南屏﹐雞籠北衛﹝舊志﹞。澎湖爲門戶﹐鹿耳爲咽喉﹝鳳山縣誌﹞。七鯤身毗連環護﹐三茅港匯聚澄泓﹝客問﹞。

風俗

禾麻蔽野﹐廬舍依然﹔畜牧之饒﹐無異中土﹝臺郡聞見錄﹞。節候稍晚﹐夏乃澍雨﹐人始耕種﹐歲一收獲﹐丰盈常足﹝同上﹞。地無木棉﹐兼民不知蠶﹐布帛多資於中土﹝同上﹞。尊敬長老﹐孤獨廢疾之人﹑則鄕社人共餔之﹝同上﹞。民非土著﹐皆泉﹑漳﹑潮﹑惠之人﹐故習尙與內地無甚異﹝臺灣縣誌﹞。俗尙華侈﹝同上﹞﹐喜斗輕生﹝嘉義縣誌﹞。晚稻丰稔﹐資贍內地﹐所以戶鮮蓋藏﹝臺海使槎錄﹞。

城池

臺灣府城﹕本朝雍正三年﹐建柵城﹐周十一里三百三十四步﹐門七。乾隆元年﹐易七門以石﹐雉堞釘鐵皮﹐樓護女墻。五十三年﹐攺築土城﹐周二千五百二十丈﹐髙一丈八尺﹔以西面濱海﹐按舊基收進一百五十餘丈。臺灣縣附郭。城東門樓上﹐舊祀關帝。乾隆五十三年﹐臺匪林爽文等滋事﹐官軍渡海﹐咸睹神像﹐尋卽蕆功﹔七月﹐奉旨重修﹐禦書扁額曰「神威翊應」。

鳳山縣城﹕在興隆莊龜山之麓。本朝康熙六十年﹐建土城﹐圍以刺竹﹐周四里一百八十步﹐門四﹐有濠。乾隆五十三年﹐移建竹城於埤頭﹐而於此地建龜山石卡﹐駐兵防守。嘉慶十二年﹐仍還舊治﹐攺築石城﹐周八百丈﹐髙一丈八尺﹐建立炮臺﹐門四﹐有樓。

嘉義縣城﹕本朝康熙四十三年﹐建柵城。雍正元年﹐土築﹐周四里一百五十步﹐門四﹐濠廣三丈。五年﹐建城門樓十二年﹐於土城外環植刺竹。乾隆六十年重建﹐周七百四十四丈有奇﹐髙一丈八尺。

彰化縣城﹕本朝雍正十二年﹐環植刺竹﹐周四里一百十八步﹐門四。嘉慶十六年﹐甃以磚石﹐周一千二十八丈﹐髙一丈八尺﹐並於城之四面及八卦山頂添設炮臺五座。

澎湖廳城﹕在臺灣縣西澎湖大山嶼西澳。本朝康熙五十六年建。

淡水廳城﹕在彰化縣北竹塹。本朝雍正十一年﹐環植刺竹﹐周二里一百六十步﹐門四﹐有樓。

噶瑪蘭城﹕在淡水廳所轄三貂溪東五圍。本朝嘉慶十六年﹐栽九芎樹爲城。東西南北相距各一百八十丈﹐周五百四十丈﹐門四﹐有樓。

學校

臺灣府學﹕在府治西南。本朝康熙二十四年建﹐五十一年修。乾隆十四年重建。入學額數﹐閩籍二十一名﹐粵籍九名。

臺灣縣學﹕在縣治東東安坊。本朝康熙二十三年建﹐四十二年修。雍正十二年﹑乾隆十四年重修。入學額數十三名。

鳳山縣學﹕在縣治北門外。本朝康熙二十三年建﹐五十八年修。雍正七年﹑乾隆二年﹑十七年重修。入學額數十三名。

嘉義縣學﹕在縣治西門外﹐舊在西門內。本朝康熙四十五年建﹐乾隆十八年移建今所。入學額數十三名。

彰化縣學﹕在縣治東北。本朝雍正四年建﹐乾隆十七年修﹐二十四年重修。入學額數十三名。

淡水廳學﹕在廳城東門內。本朝嘉慶二十三年建。入學額數六名。

海東書院﹕在府治西南﹐舊在府學西。本朝康熙五十九年建﹐乾隆三十年移建今所。

崇文書院﹕在府城內東安坊。本朝康熙四十三年建﹐乾隆二十四年重建。

南湖書院﹕在府城南。本朝乾隆三十年建。

玉峯書院﹕在嘉義縣西門內舊學宮址。本朝乾隆二十四年建。

白沙書院﹕在彰化縣學宮右。本朝乾隆十年建﹐二十四年修。

明誌書院﹕在淡水廳城北興直莊。本朝乾隆二十八年建。

戶口

原額人丁一萬八千八百二十七﹐今滋生男婦大小共一百七十八萬六千八百八十三名口﹐計二十二萬四千六百四十六戶。

田賦

田園四萬七千三百四十五甲八分有奇﹐又二千二十九頃八十八畝有奇﹐共額徵粟一十八萬八千四百八十四石二鬥七合一勺。續報升課田園六百一十二甲一分三釐有奇﹐額徵銀三百八十三兩九錢二分二釐。人丁餉稅﹐額徵銀一萬三千六百五十三兩八釐。

山川

大目降山﹕在臺灣縣東五十里﹐土番所居。通誌﹕山下有大目降溪﹐蜿蜒而下﹐過平阪﹐隸於番。其南曰柳仔林山﹐列阜如屏﹐延亙數里﹔其西北爲馬鞍山﹐自木岡西遞眾山﹐重疊不一﹐馬鞍其盡處也。按輿圖﹐臺灣之東有大岡山﹐當卽木岡及大目降山﹐字音訛異耳。又通誌﹕自大目降山﹐歷保大裏東﹑保大裏西﹐至新丰﹑永丰二里﹔又南抵崇徳裏﹐相距百里﹐其山崔嵬險阻﹐人迹不到﹐從無名號﹔以此知大岡山蓋大山之統名也。

香洋仔山﹕在臺灣縣東南。通誌﹕山在湖仔內山南﹐■﹝山咅﹞嶁絡繹﹐擁起平疇。

角帶圍山﹕在臺灣縣東南二十六里。通誌﹕在香洋仔山南﹐下有深坑仔紅毛寮溪﹐過此曰岡山溪﹐爲鳳山縣界。按舊志﹐小香洋山東爲深坑仔﹐又西南爲大香洋﹐溪流逶迆﹐山水幽勝﹐卽指此山也。

豬母耳山﹕在臺灣縣東南五十八里。通誌﹕下有鯽魚潭﹑許寬溪﹑咬狗溪﹑石頭坑﹐又有遙接其南者曰湖仔內山。

大岡山﹕在臺灣縣南八十餘里。山頂險峻﹐上有巨岡﹐可望不可登。近鳳山縣之嘉祥裏﹐亦曰江山﹐又曰碙山。其東南爲小岡山﹐近鳳山縣之長治裏。新志﹕大岡在北﹐小岡在南﹐兩山相對峙﹔凡至臺﹐舟過澎湖東吉澳﹐卽見此山﹐與臺灣猴洞諸山相界處也。以輿圖考之﹐臺灣有兩大岡山﹕一在臺灣東稍北﹐當卽舊志大腳山﹐與新志大目降山也﹔一在縣南﹐又南曰小岡山﹐與鳳山縣接界。

木岡山﹕在臺灣縣東北三十三里﹐與嘉義縣相接﹐巍峨特聳﹐其頂常戴雲霧﹐天气淸明﹐始見山形﹐其峯上與天齊。通誌﹕臺灣之山﹐此最髙大﹐爲一府諸山之祖﹐亦縣治之主山也。北至蔦松溪﹐則爲嘉義縣界。山之南有番仔湖山﹐拔地而起﹐與木岡山勢相聯屬。按輿圖﹐臺郡北自雞籠山﹐南至沙馬磯頭﹐二千餘里﹐東偏負山﹐西面臨海﹐其山蜿蜒不斷﹐總名大山﹐亦總呼爲木岡山。

阿猴林山﹕在鳳山縣東﹐林木茂密﹐漸入番界。

赤山﹕在鳳山縣東十里。上有湯池。舊志﹕去府一百四十里。通誌﹕陂阤平衍﹐時有火出其上。由此而南﹐悉屬番社。又鳳彈山東北一山﹐土色純赤﹐亦曰赤山。

觀音山﹕在鳳山縣東南十五里。舊志﹕有水西流﹐入小岡山水。通誌﹕在阿猴林西北﹐起伏盤曲﹐中峯屹立﹐若菩薩端坐﹐眾小峯拱峙於側﹐故名。又七星山﹐聯絡觀音山之北﹐七峯皆戴石如星。

傀儡山﹕在鳳山縣東南六十里﹐土番所居﹐呼爲「加嘮」。通誌﹕在縣治東﹐衝霄聳起﹐常帶雲霧。舟行至澎湖﹐天气晴霽﹐卽見此山。重岡復岫﹐皆人迹所不到。總呼爲傀儡山。野番出沒於此。其分支爲北葉山﹐自是而南爲蜈蜞嶺。其左爲瑯嶠山﹐又南而直抵於波濤中者爲沙馬磯。自磯回轉而東﹐有兩峯並峙﹐髙出天表﹐爲綱卒山﹑老佛山。由二山絡繹而北﹐累累不絕﹐又有朝華離山﹑大柴髙山﹑霄馬於山﹑大烏萬山﹐皆背立傀儡山之後﹐俯臨海中。

毘南謐山﹕在鳳山縣東南二百二十里﹐亦曰卑南覓山。舊志﹕山連延髙峻﹐上多松杉﹐人迹不至。夜望之﹐有光如火。又金山﹐在縣東境外多羅滿港內﹐相傳產金。又大女覓山﹐有芋葉大如屋﹐土番珍之。

沙馬磯頭山﹕在鳳山縣東南二百三十里海濱。其南有仙人棋盤石﹐亦曰仙人山。舊志﹕山形如城﹐下可泊舟﹔水退時﹐有礁狀如馬。通誌﹕呂宋船往來﹐皆以此爲指南。

鳳山﹕在鳳山縣南三十里﹐形若飛鳳﹐縣以此得名。舊志﹕上多巨石﹐嵚崎玲瓏。通誌﹕旁有二小峯如翅。又東北有數小峯如卵﹐曰鳳彈山﹔西南山岡曰鳳鼻山﹐邑治之對山也。

虎仔山﹕在鳳山縣西南七里濱海﹐亦曰打鼓山﹐俗呼爲打狗山。舊志﹕北去府治百里﹐下爲打狗仔港﹐冬產靑魚。通誌﹕山特峙海濱﹐舊有番人居之。明嘉靖間﹐流寇林道幹爲兪大猷所逐﹐遁入於此﹔後從海道逃入占城﹐其遺種尙有存者。今水師營壘尙在。由此山蜿蜒而下﹐勢若長蛇﹐爲蛇山﹐在邑治右。又旗後山﹐在打鼓山西南臨海上﹐爲漁人采捕處。其參差隔海﹐列於打鼓左右者﹐西有石佛﹐石佛北有石塔﹐南有涼傘礁﹐皆屹立海中﹔舟人經此﹐必鳴金焚紙﹐以祭海神。

七鯤身山﹕在鳳山縣西北。通誌﹕自打鼓山穿田過港﹐逶迆六十餘里﹐平地中結爲七峯﹐如鯤魚鼓浪。其山無石﹐皆沙土﹐上多雜木﹐蒼翠可觀。

半屏山﹕在鳳山縣北七里。通誌﹕自臺灣縣大小岡山迆邐而南﹐近附於縣治者﹐爲半屏山﹐形如畫屏﹐故名。蓮花潭直過其下﹐懸巖陡立﹐又呼爲半崩山。又縣左有龜山﹐近接半屏山﹐中多喬木﹐繁陰密蔭﹐望之蔚然深秀。又漯底山﹐在半屏山西北﹐平原中一邱浮出﹐其頂寬平﹐上有小竅出水﹐若無底然。

滚水山﹕在鳳山縣東北。舊志﹕在岡山南二十餘里﹐下有湯泉﹐廣五十餘畝﹐泉源沸突﹐微有硫气﹔流瀦爲潭﹐周數十里﹐有山環障﹐中起三洲﹐古木森列。居民決水灌田﹐饒沃數千頃。通誌﹕有大小滚水二山﹐相距十里許﹐上有濁泥水滚出。

火山﹕在嘉義縣東二十五里玉案山東稍南。通誌﹕山多石﹐石隙泉湧﹐常有火出水中。

大武巒山﹕在嘉義縣東南。通誌﹕由彰化縣大遁山﹐南奔七百餘里﹐山脈停駐﹐挺爲是山﹐特立圓秀可愛﹐縣治之主山也。又牛朝山﹐在縣西北十里。通誌﹕由大武巒迆邐而西二十餘里﹐橫岡如帶﹐近貼縣治之背﹐復自右旋左﹐尾一小山﹐逆列水口﹐爲邑治鎖鑰。按大武巒卽諸羅山。舊志﹕山在縣東﹐地最肥饒﹐縣治其麓﹐多熊豕獐鹿﹐縣之得名以此。

玉山﹕在嘉義縣東南大武巒山之後。色白如銀﹐北與彰化縣之水沙連內山接。通誌﹕三峯並立﹐髙出羣山﹐爲大武巒後障﹐終歲云封其頂﹐惟冬日晴明可見﹐頃刻煙霧復合矣。

多侶居山﹕在嘉義縣東南。舊志﹕在天興州東北百餘里﹐山極髙峻﹐盛夏雪消﹐流成瀑布。

阿里山﹕在嘉義縣東南。通誌﹕山極遼闊﹐內有八社﹔又東南爲大龜佛山﹐同爲邑治左肩﹔又東爲肚武膋山﹐爲番米基山。

馬椆山﹕在嘉義縣東南二十里。通誌﹕自半月嶺而南﹐又西轉爲關仔嶺﹐山徑仄如天險﹐下有漢人耕種其中﹔相近有糞箕湖山。又小龜佛山在糞箕湖西南﹐下有古樹髙數丈﹐相傳有神附焉﹐居民皆徙數里外。東南爲赤山﹐土色皆赤。按此與舊志龜佛山異﹔舊志謂山東臨中港者﹐今爲彰化縣山。

玉案山﹕在嘉義縣東南三十里。通誌﹕山自東而折於南﹐居邑左臂﹐爲學宮對山﹐舊名玉枕。又嵌頭山在玉案山東北﹐其西南爲筆架山。又有翁上天山﹐如老翁扶杖欲行狀。又西爲半月嶺。

大武壠山﹕在嘉義縣東南六十里。通誌﹕山繞玉案山後﹐與學宮遙對。又西北爲五步練山﹐峭險不容足。相並爲消離山﹐其支峯聯絡於南爲鹿馭山﹑東西煙山﹑虎頭山﹑內茄拔山﹑瑯包山﹐下有曠埔﹐漢人多耕種其中。

南馬仙山﹕在嘉義縣南。通誌﹕山勢騰空卓立。其南爲烏山﹐西南爲芋匏山﹑羅漢門山﹑猴洞山﹐山有大石洞﹐洞外舊屬臺灣縣﹐雍正三年﹐割東南界至羅漢門歸諸羅縣﹐以分水嶺爲界。

大福興山﹕在嘉義縣東北。通誌﹕一名大目根山﹐與覆釜金山同爲縣治右肩。又東爲枋仔岸山﹑鹿楮山﹑打利山﹑鹿仔埔山﹐則爲邑右之外輔。

葉仔林山﹕在嘉義縣東北七十里。通誌﹕與大武巒山相接﹐自東旋北﹐居嘉義縣右臂。稍北爲鼎蓋梁山﹐爲梅仔坑山﹐又北爲尖山﹑子山﹐又北爲奇泠岸山﹐又北爲彰化縣界。

寮望山﹕在彰化縣﹐其麓舊爲半綫營﹐今爲縣治。通誌﹕山北爲貓羅社﹐東南爲貓羅山。按舊志有打貓山﹐在嘉義縣東北百餘里﹐多巨木鳥獸﹐當卽貓羅山也。

半綫山﹕在彰化縣東。舊志﹕在廢半綫司東﹐美田疇﹐利畜牧﹐產樟栗可造舟楫﹔明末海寇林道幹竄此。

大武郡山﹕在彰化縣東南四十里。通誌﹕去大雞籠七百餘里﹐在虎尾溪之北。山之西南﹐有大武郡社﹐社東爲南投山﹔有社二﹕溪南曰南投社﹐溪北曰北投社。又有阿拔泉山﹑竹腳寮山﹐內有林冀埔﹐漢人耕種其中。上有九十九尖峯﹐玉筍排簇天際﹐下爲大吼山﹑栲栳山。又東北爲水沙連內山﹐南與嘉義縣之玉山相接。又西隔一溪﹐爲撲仔籬山。

牛相觸山﹕在彰化縣東南六十五里。通誌﹕南北兩峯﹐如牛奮角相觸﹐中隔小溪。溪南爲嘉義縣斗六門界﹐溪北爲縣之大武郡山界。

倒旗山﹕在彰化縣北。通誌﹕山形如旗。由宛裏山而北﹐漸逼於海﹐小峯錯落﹐與倒旗相連者爲礁荖叭山。

岸裏山﹕在彰化縣北。通誌﹕山深險﹐其東北卽南日山﹑貓盂山。

大肚山﹕在彰化縣北。舊志﹕在廢半綫司北。山形圓聳﹐下有大肚溪。通誌﹕與寮望山對峙。山後爲貓霧拺社﹐其北爲沙轆山﹑鐵砧山﹑宛裏山。

南嵌山﹕在彰化縣北南嵌社﹐東爲太平山﹑貓裏山﹑椰裏歷山﹑交眉山。

南山﹕在彰化縣北竹塹社之南。通誌﹕相近爲小鳳山﹐與眩眩山形勢相屬﹐下爲竹塹埔﹐漢人耕種其中。東爲佑武乃山﹐極髙大﹐與合歡大山障蔽南日諸山之後﹐遙接幹豆門諸社及查內山。按府誌﹐幹豆門作關渡門。

大遁山﹕在彰化縣北。通誌﹕由小雞籠蜿蜒而南﹐矗起屼立於淡水港之東北﹐卽奇獨龜侖山也﹔煙霏霧靄﹐峯巒不可枚舉。

圭州山﹕在彰化縣北大遁山之南。舊志﹕在海濱淡水城東。

硫黃山﹕在彰化縣北﹐近淡水城。舊志﹕山下常有火光﹐日照之﹐气能傷人﹐土可煎硫﹐一名磺山。通誌﹕山在大遁山東﹐內有雞柔山﹐外爲北投社﹐西極港口﹐循港逆折而東爲幹豆門。

八里坌山﹕在彰化縣北淡水城西。舊志﹕上有古鐵獵﹐觸之則病。通誌﹕自幹豆門穿港而西﹐山勢雄偉﹐傑出於淡水港之東南。

大雞籠山﹕在彰化縣北海中雞籠城之南。舊志﹕下有港甚寬廣﹐可容巨舟數十。紅毛嘗築城於此。山在港東﹐一望巍然﹐爲全臺祖山﹐凡往來日本洋船﹐皆以此山爲指南。其西有金包裏山﹐山背有二石對峙﹐曰旗桿石。又西有小雞籠山﹐亦曰鼻頭山﹐峻峙海濱﹐有石中空﹐曰石門。

山朝山﹕在彰化縣東北。通誌﹕自大雞籠分支﹐東渡八尺門港﹐雙峯遙峙﹐髙不可極。山南爲生番三十六社﹐居噶瑪蘭地﹐人迹罕到。其南爲買豬末山。兩山相去百餘里。又南爲哆羅滿社山﹐東南爲噶瑪蘭山。又南爲黑沙晃山﹐爲崇爻山﹐二山皆極髙大﹐內有生番十社﹐亦人迹所不到。又南袤接鳳山縣之毗南謐山界。噶瑪蘭﹐舊作蛤仔灘﹐今攺。

澎湖島﹕在臺灣縣西大海中﹐西與泉州金門相望。唐施肩吾有澎湖詩。宋時琉球國在泉州之東﹐有海島曰澎湖﹐煙火相望。元史﹕漳﹑泉﹑興﹑福四州界內﹐澎湖諸島與琉球相對﹐水至澎湖漸低﹐近琉球則謂之「落漈」﹐其水趨下不同﹐最爲險迅。至元二十八年﹐閩人吳志斗言﹐欲伐琉球﹐宜就澎湖發船。明年﹐自汀州渡海伐之﹐不克﹐還駐澎湖。舊志﹕山形平衍﹐東西約五十里﹐南北約二十里﹐周圍小嶼頗多。自泉州府城東出海﹐三日可至。至元末置巡司於此。明洪武二十年﹐盡徙嶼民﹐廢巡司而墟其地。嘉靖中﹐海寇曾壹本﹑林鳳等據爲巢穴。萬曆二十年﹐以倭犯朝鮮﹐增設戍兵。三十七年﹐紅夷一舟闌入澎湖﹐久之乃去。天啟二年﹐有髙文律者﹐乘戍卒單弱﹐以十餘船突據澎島﹐遂因山爲城﹐環海爲池﹐肆毒於漳﹑泉沿海之地﹐要求互市。巡撫南居益遣兵分三路進剿﹐大破其兵﹐乃復澎湖。議於穩澳山開築城基﹐東西南各畱一門﹐北設炮臺。本朝順治中﹐鄭成功保據廈門﹐兼有澎湖。後取臺灣﹐倚爲重鎭。設安撫司﹐領巨艦二百﹐精兵二萬拒守。康熙二十二年﹐施瑯帥舟師南徵﹐抵八罩水﹐進攻澎湖﹐因風縱火克之。通誌﹕澎湖島﹐古稱三十六嶼﹐泛若水中之鳧﹐下有三十澳。其最大而居中者曰大山嶼﹐縱橫各三十餘里。嶼之東偏日香鑪嶼﹐西偏曰雁淨嶼﹐曰沙墩嶼﹐北偏曰奎壁嶼。山外曰錠鉤嶼﹐產紫菜﹐曰雞腎嶼﹐曰員背嶼。又北曰鳴嶼﹐曰白沙嶼。最北曰屈爪嶼﹑吉貝嶼。其最西有目嶼。嶼之東有姑婆嶼﹑鐵砧嶼﹑土地公嶼﹑金山嶼﹑空殼嶼。而正西爲西嶼﹑丁字門嶼。稍北爲鎭海嶼。東則大倉嶼。西嶼之後﹐有四角嶼﹑雞籠嶼﹑桶盤嶼﹑虎井嶼。轉而南﹐有花嶼﹑艸嶼﹑大貓嶼﹑小貓嶼﹑南嶼﹑頭巾嶼﹑八罩嶼﹔嶼周三里餘﹐居民稠密。北爲狗沙嶼﹐相對爲將軍嶼。稍西爲岑圭嶼﹐後爲船帆嶼﹑後埭嶼。其南曰東嶼平﹐曰西嶼平﹐二嶼居南嶼之東﹐而平分一水﹐故名。其下流曰味銀嶼﹐曰鐘仔嶼。又東曰東吉嶼﹐曰西吉嶼﹐參其中曰鋤頭增嶼。渡海者必由二吉以入﹐蓋入臺之指南也。總計嶼實四十有五云。按奎壁嶼﹐舊志作龜壁山。員背﹐府誌作員貝﹐亦稱灣貝。

小琉球嶼﹕在鳳山縣南一百里下淡水南大海中。舊志﹕嶼周二十餘里。通誌﹕突起一峯﹐盤郁蒼翠﹐中無人居﹐多產椰子竹木﹐下多巉巖巨石﹐大舟灣泊甚難﹐蓋鳳山縣之水口也。

浪嶠南嶼﹕在鳳山縣南二百四十里﹐一名瑯嶠山。舊志﹕自沙馬磯頭﹐一潮水可至﹐遠視微茫﹐舟人罕至﹐土番所居﹐地宜羊﹐去下淡水三百餘里﹐多瘴气。

南謐東嶼﹕在鳳山縣南二百二十餘里海中﹐去南謐三里許﹐爲一方之蔽。土番至彼﹐見水中有果稻流出﹐而無從迹也。

北澎湖嶼﹕在彰化縣極北雞籠城東北大海中。舊志﹕嶼低平寬廣﹐周約二十餘里﹐其旁多澑﹐舟人憚之。

海﹕環臺灣府境皆海。舊志﹕舟人渡洋﹐不辧里程﹐一日夜以十更爲率。自雞籠淡水舟行至福州港口五更﹐自臺灣港至澎湖四更﹐自澎湖至泉州金門所七更﹔東北至日本國七十二更﹐南至呂宋國六十更﹐東南至大港二十二更﹐西南至南澳七更﹔皆就順風而言。又自雞籠而東南﹐約三更以外﹐便爲下澑﹐舟不可至。通誌﹕海居極東﹐月常早上﹐故潮水長退﹐視同﹑廈亦較早焉。初一﹑十六﹐潮滿巳﹑亥﹐而竭於寅﹑申﹔初八﹑二十三﹐潮滿寅﹑申﹐而竭於巳﹑亥。然南北亦有不同。從半綫以下﹐潮流過北﹐汐流過南﹐與澎湖同﹔半綫以上﹐潮流過南﹐汐流過北矣。海多颶風﹐最甚爲臺。土番有識臺艸﹐艸生無節﹐則周歲無臺﹐一節則臺一次﹐多亦如之﹐無不驗。

臺江﹕在臺灣縣西門外大海。由鹿耳門入﹐各山溪之水匯聚於此。南至七鯤身﹐北至蕭壠茅港尾。

岡山溪﹕在臺灣縣東南三十里﹐源出大岡山。紅毛寮溪在縣東三十里﹐源出深溝。二贊行溪在縣南二十里﹐合岡山﹑紅毛寮二溪﹐由喜樹港入海﹐爲臺﹑鳳分界處﹐溪北屬臺灣﹐溪南屬鳳山。

蔦松溪﹕在臺灣縣北十里。上源有二﹕北源出縣東北湖仔內山﹐曰咬狗溪﹐西南流﹔南源出縣東柳仔林山﹐西流曰大目降溪﹐過大目降莊﹐北與咬狗溪合﹔經鯽魚潭﹐又西經府城北﹐爲蔦松溪﹐又西入於海﹐亦曰大目溪。又縣東三十里爲卓猴溪﹐源出卓猴後山﹐合洋子港﹔縣東十五里爲許寬溪﹐流入鯽魚潭﹔俱會於蔦松溪。

下淡水溪﹕在鳳山縣東南三十里。舊志﹕自淡水社西流入海﹐旁多水田﹐利畜牧﹐亦名下湛溪。通誌﹕源出東北大山﹐受巴六溪之水﹐西出而爲西溪﹐又與赤山仔所受眾流之冷水坑合﹐入於海。

力力溪﹕在鳳山縣西六十里淡水溪南。源出大山中﹐西南流經力力社北﹐又西南入海。

放■﹝糸索﹞溪﹕在鳳山縣西七十里力力溪南。源出大山中﹐北源曰中溪﹐南源曰畢鄕溪﹐合而西南流﹐經放■﹝糸索﹞社北﹐又西南至鱉興港﹐入於海。

濁水溪﹕在鳳山縣北三十里。通誌﹕源出大滚水山﹐水流極濁﹐南合小岡山之水﹐會彌陀港﹐入於海。

八掌溪﹕在嘉義縣南二十里。通誌﹕源發玉山﹐過枋仔岸山﹑阿里山﹑牛朝山之西南﹐至白須公潭﹐過小龜佛山﹐西至靑峯闕入海。

急水溪﹕在嘉義縣南三十里。通誌作嘓溪﹐源出大武壠山十八重溪﹐合哆囉嘓社北九重溪水﹐過雙溪口﹐西南爲急水溪﹐下急水渡﹐西匯於蚊港入海。

灣裏溪﹕在嘉義縣南七十里。源發縣東南大山﹐西流過灣裏鋪北﹐又西至新港口入海﹐稍北有麻豆溪﹐西流入海。

牛朝溪﹕在嘉義縣西五里。通誌﹕源發大武巒山﹐出大福興山﹑牛朝山之北﹐西過北新莊﹐至槺榔莊﹐爲龜仔港入海。

山疊溪﹕在嘉義縣北二十里。通誌﹕在牛朝溪北﹐發源阿里山﹐西流至雙溪口﹐北會石龜溪﹐又西流至笨港入海。石龜溪發源奇泠岸山﹐西流南與山疊溪合。按府誌作三疊溪。

虎尾溪﹕在嘉義縣北六十五里彰化縣南。二縣以溪爲界。過此而北﹐人煙漸少。舊志﹕源出大山中﹐從柴裏斗六門社流出﹐截溪分流而北﹐經東螺社南﹐折而西南流﹐復合爲一﹐西入於海。通誌﹕虎尾溪源發於水沙連內山麓﹐西流過牛相觸山﹐北分於東螺﹐又南會嘉義縣阿拔泉溪之水爲西螺﹐又西至臺仔挖入於海。東螺溪分自虎尾溪北﹐折而西流﹐匯於海丰港入海。

大武郡溪﹕在彰化縣南。通誌﹕源出大武郡山﹐西流至鹿仔港入海。

大肚溪﹕在彰化縣北十里。舊志﹕源出大山中﹐西流經大肚社南﹐又西入海。通誌﹕溪闊水險﹐源發於南投山﹐過北投貓羅社北﹐合水沙連九十九尖之流﹐西過阿束社北爲艸港﹐入於海。

大甲溪﹕在彰化縣北四十里。舊志﹕源出大山中﹐流經大甲社南﹐又西入海。溪中多石艱於行涉。通誌﹕溪面甚闊﹐源發於岸裏內山﹐西流﹐南分爲牛罵溪﹑崩山溪﹐西入海。

大安溪﹕在彰化縣北。通誌﹕險如大甲﹐溪面較狹。發源於水沙連內山﹐西流過岸裏﹑南日二山﹐支分於南日山之後﹐曰房裏溪﹐分於鐵砧山之北﹐曰貓盂溪﹐西匯於雙寮海口入海。

吞霄溪﹕在彰化縣北﹐發源於南日山﹐西流至倒旗山前﹐入於海。

後壠溪﹕在彰化縣北。發源於貓裏山﹐西流至後壠港入海。

中港溪﹕在彰化縣後壠溪之北。源發於合歡大山﹐西流至中港社西入海。

竹塹溪﹕在彰化縣中港溪之北。源出大山中﹐西流經竹塹社北﹐又西入海。

鳳山溪﹕在彰化縣竹塹溪之北。通誌﹕源發查內山﹐西流至小鳳山埔入於海。

南北大溪﹕在彰化縣東北。俱發源大山中﹐西流入海。

南嵌溪﹕在彰化縣北大溪之北。西流經南嵌社南﹐折而北﹐與社北之水會﹐西北流入海。

長豆溪﹕在彰化縣東北。通誌﹕源發八里坌山南﹐西流入於海。

上淡水溪﹕在彰化縣東北上淡城西。舊志﹕源出東北界大山中﹐深十餘尋﹐緣岸皆古梅﹐舟行數日不窮﹔中產紅心魚﹐長竟丈。其水西流北折﹐會巴浪泉水﹐北入於海。

通誌﹕八里坌山之北﹐爲淡水港海口﹐至幹豆門水程十里﹐內有大澳﹐分爲二港﹐可泊大艘數百。

磺溪﹕在彰化縣東北。通誌﹕源出磺山﹐西流出幹豆門入海。東北卽雞籠港。

馬沙港﹕在臺灣縣西南。舊志﹕西通大海﹐北接臺灣南岸﹐卽安平鎭城﹐亦名馬沙溝。新志﹕安平鎭港潮汐﹐與鹿耳門七鯤身相連﹐寬衍可泊千艘。又北綫尾在鹿耳門南﹐有柴頭港﹐紅毛時水甚深﹐夾板船可入﹐今淤淺。

大圓港﹕在臺灣縣西海港。自鹿耳門以內﹐周環皆堤﹐海舟聚泊﹔後紅毛建城如臺﹐因亦謂港爲臺灣。

网港﹕在臺灣縣西北廢天興州北。舊志﹕漁人恆取魚於此。

新港﹕在臺灣縣北十五里。源出木岡山﹐西流至洲仔尾入海。港南爲臺灣縣界﹐港北爲嘉義縣界。

鱉興港﹕在鳳山縣東六十里﹐放■﹝糸索﹞溪西入海處。

打鼓仔港﹕在鳳山縣西南七里。通誌﹕港口有巨石﹐劈分水門﹐水分兩條﹕南入爲前鎭港﹐又入爲鳳山港﹐至鳳山莊﹔北入爲硫磺港﹐至興隆莊。

蟯港﹕在鳳山縣西北十五里。舊志﹕上源自小岡山西流會觀音山﹐又西經縣西北維新裏入海﹐可泊小舟。新志﹕蟯港系臺灣轄﹐其南爲竹仔港﹐又南爲彌陀港﹐卽小岡山水及濁水入海處﹐又南爲萬丹港。

蚊港﹕在嘉義縣西南六十里。源出縣東大山中﹐曰急水溪﹐西流經鐵綫橋﹐又西入海。其北有八掌溪﹐亦自大山西流經縣南﹐又西入海﹐是爲蚊仔港。其南爲茅港﹑尾港﹐又西南爲麻豆港。按舊志﹐蚊港在縣西北﹐上流爲石龜﹑山疊二溪﹐至縣北合八掌﹑牛朝溪諸水入海﹐俱誤。

龜仔港﹕在嘉義縣西南六十里﹐爲牛朝溪西入海之口。

笨港﹕在嘉義縣西北﹐上流石龜溪﹑山疊溪二水合而西入海。

海丰港﹕在彰化縣西南六十里海■﹝氵義﹞﹐與嘉義縣西北接界。

鹿仔港﹕在彰化縣西十五里。港口有水柵﹐可容六﹑七十人。按輿圖﹐彰化縣海港極多﹐循海丰而北爲三林港﹐又北爲鹿仔港﹐又北爲艸港﹐又北爲大甲港﹐又北爲雙寮海口﹐卽房裏溪﹑貓盂溪入海處﹐又北爲後壠港﹐又北爲中港﹐又北爲竹塹港﹐又北爲鳳山港﹐又北爲南北大溪港﹐又北爲南嵌港﹐又北爲淡水港﹐又東北爲雞籠港﹐又東爲八尺門港﹐又東南爲噶瑪蘭港。

茫丹湖﹕在鳳山縣北半屏山西﹐西通大海。

甘棠潭﹕在臺灣縣東保大東裏﹐居民瀦水灌田。又有無源潭﹐在縣東南永丰裏。承天﹑鴛鴦﹑水漆三潭﹐俱在縣南文賢裏。

鯽遶潭﹕在臺灣縣東北十里﹐俗名東湖。舊志﹕周五里許﹐多魚﹐一名鯽仔潭。其水北流達縣北﹐會蔦松溪水﹐西入海。又鳳山縣亦有鯽魚潭﹐在縣西北維新裏﹐闊百餘丈。

艸潭﹕在鳳山縣東北觀音山莊﹐灌漑甚廣。又縣境有風櫃﹑蓮花﹑金荊﹑三鎭﹑龍須等潭。

鬼面潭﹕在彰化縣北大山中。舊志﹕潭﹐夏秋溢﹐冬春竭﹐有魚蝦之利。

深溝﹕在臺灣縣東四十里﹐俗名深坑仔﹐源出角帶圍內山﹐流入二贊行溪。

月眉池﹕在臺灣縣南文賢裏﹐形如半月。

蓮花池﹕在彰化縣北大山中。池內有嶼﹐土番居此者﹐浸版爲田﹐種禾甚美。

湯泉﹕在鳳山縣。有二﹕一在下淡水社﹐源出赤山﹔一在大滚水社。泉俱溫﹐故名。又嘉義縣東北有溫泉﹐泉上气蒸如沸。

龍目井﹕在鳳山縣阿猴林內竹仔寮。兩井相連﹐狀如龍目。相傳沈痾者飲其水卽愈。又淡水廳大雞籠山麓﹐亦有龍目井﹐下臨大海﹐四周斥鹵﹐泉湧如珠﹐濆地而起﹐味獨甘冽。

紅毛井﹕在嘉義縣署左。其水甘冽﹐荷蘭所鑿﹐故名。

古迹

赤嵌城﹕在臺灣縣南。明嘉靖四十二年﹐流寇林道幹據爲巢穴﹐名北港。旣而倭寇擾閩﹐退屯於此。萬曆末﹐紅夷荷蘭國欲據澎湖﹐尋徙北港﹐因招集人民商賈爲窟穴。崇禎八年﹐紅夷始築赤嵌城。本朝順治十八年﹐鄭成功與倭使何斌通謀﹐破逐紅夷﹐取其地建爲承天府。康熙二十二年﹐鄭克塽降﹐攺設臺灣府﹐尋移治永康裏﹐卽今府治。舊志﹕紅夷所築赤嵌城﹐方圓僅半里許﹐上構重樓﹐以爲居室。府誌﹕赤嵌樓在鎭北坊﹐又名紅毛樓﹐今漸圯。

臺灣故城﹕在臺灣縣西南二十里。明崇禎八年﹐荷蘭夷築。方圓一里。右憑鹿耳﹐左面海洋。並設市城外﹐以通漳﹑泉商賈。後鄭成功居此﹐更名安平鎭。府誌﹕紅毛城在安平鎭﹐亦名安平城﹐又名赤嵌城。荷蘭於一鯤身頂築小城﹐又築外城繞其麓。城垣疊磚凡三層。下一層入地丈餘而空其中﹐雉堞俱釘以鐵﹐廣二百七十七丈六尺﹐髙三丈有奇﹐女墻更寮﹐與內城相聯綴﹐瞭亭螺梯﹐風洞機井﹐鬼工奇絕。本朝康熙五十七年修。

鳳山故城﹕在鳳山縣埤頭。本朝乾隆五十三年移建﹐用刺竹圍插。嘉慶十二年﹐仍復興隆莊龜山舊城﹐以興隆司巡檢及舊城把總駐此。

淡水故城﹕在彰化縣北淡水八里坌山北麓﹐紅毛番築。本朝雍正二年﹐設門四。今爲滬尾營水師分駐之所。城僅十數圍﹐多坍塌。

澎湖暗澳城﹕在臺灣縣西澎湖。明嘉靖間﹐林道幹爲亂﹐都督兪大猷追之﹐道幹遁入臺灣﹐大猷因駐師澎湖﹐築城於暗澳以守。今故址尙存。

萬年廢州﹕在臺灣縣東南二十里二贊行。本朝康熙元年﹐鄭成功置萬年縣。鄭經升爲州。二十二年廢。

天興廢州﹕在臺灣縣東北四十里新港。本朝康熙元年﹐鄭成功置天興縣﹐屬承天府。鄭經升爲州。二十二年廢。

廢雞籠安撫司﹕在彰化縣極北海中。明永樂時﹐中官鄭和奉節招撫﹐嘗三泊雞籠﹑淡水。後荷蘭夷據之﹐築雞籠城。本朝康熙元年﹐鄭成功置安撫司。二十二年廢。今置兵戍守。

廢淡水安撫司﹕在彰化縣北﹐有城﹐亦荷蘭夷築。本朝康熙元年﹐鄭成功置淡水安撫司。二十二年廢。

廢半綫安撫司﹕今彰化縣治。本朝康熙元年﹐鄭成功置半綫安撫司。二十二年廢。

察院舊衙﹕在府治東南。本朝康熙六十一年設巡臺禦史駐此。乾隆五十二年裁。

夢蝶園﹕在臺灣縣小南門外。明季﹐龍溪舉人李茂春遁迹至臺﹐構亭永康裏﹐因以名園。今爲法華寺。

檨林﹕在臺灣縣西南﹐今爲施襄壯侯祠。

忠義亭﹕在鳳山縣港西裏西勢莊。本朝康熙六十年﹐總督覺羅滿保爲粵莊義民建。雍正十一年修。

望海亭﹕在淡水廳營盤後山之畔﹐海市萬狀﹐悉人望中。

秀峯塔﹕在府治西南學宮之巽方﹐髙五丈有奇﹐周六丈﹐凡五級四門。本朝乾隆六年建﹐今廢。

關隘

北關﹕在噶瑪蘭硬枋。髙山險峻﹐大石鱗列﹐爲廳咽喉。本朝嘉慶十五年設外委駐防。

鹿耳門﹕在臺灣縣西三十里。舊志﹕爲臺灣出入咽喉。兩岸皆築炮臺。水流峽中﹐委折回旋而入。中有海翁崛﹐多浮沙﹐水淺風急﹐則深淺頓易﹐最爲險要。門內水面寬展﹐可泊千艘﹐卽大圓港也。今有水師戍守。又縣西北有大目港﹐亦爲要地。通誌﹕鹿耳門在臺灣港口﹐形如鹿耳﹐港甚隘﹐下有隱石﹐行船者以浮木植標識之。

斗六門﹕在嘉義縣北四十里﹐去竹腳寮二十餘里﹐爲生番隘口。本朝乾隆二十六年﹐移臺灣縣新港巡司駐此。五十三年﹐攺設縣丞。

羅漢門巡司﹕在臺灣縣西南六十五里﹐爲臺灣﹑鳳山﹑嘉義三縣之總路。本朝雍正九年﹐設縣丞駐此。乾隆五十四年﹐攺設巡司﹐駐灣崎。嘉慶十五年﹐移駐番薯寮。

下淡水巡司﹕在鳳山縣埤頭。本朝康熙二十三年﹐置於下淡水東港。五十一年﹐移駐赤山之巓﹐尋移大昆山麓。乾隆五十三年﹐移駐興隆莊。嘉慶十二年﹐移駐今所。

大武壠巡司﹕在嘉義縣東南六十五里。本朝乾隆五十三年﹐移斗六門巡司駐此。

佳裏興巡司﹕在嘉義縣西南四十里鹽水港。本朝康熙二十二年﹐置巡司於縣治右。六十一年﹐移駐縣西北笨港。雍正九年﹐復移駐此。

貓霧拺巡司﹕在彰化縣北二十里。本朝雍正九年設。

竹塹巡司﹕在淡水廳城內。本朝雍正九年設。又廳北舊有八里坌巡司﹐亦於是年設。乾隆三十二年﹐移駐新莊。五十四年裁。

大甲溪巡司﹕在淡水廳南一百二十里﹐舊爲彰化縣鹿仔港巡司。本朝雍正九年設。嘉慶二十年﹐以竹塹至大甲溪一帶各口岸海禁緊要﹐移駐於此﹐攺今名。

羅東巡司﹕在噶瑪蘭﹐距廳城三十二里。本朝嘉慶十五年設。

南路營﹕在鳳山縣西龜山下﹐設參將駐守。

又勝﹑永勝二寨﹕在臺灣縣北登臺﹑新莊二處。本朝乾隆三年﹐以其爲生熟番往來要區﹐設立二寨﹐撥鄕勇三十名巡防。又柳樹南莊口﹐另立營盤﹐撥貓霧拺﹑彰化泛兵各五十名駐防。

舊社﹕在臺灣縣東新丰裏。又中港岡﹐在縣東南長興裏。俱有營兵分防。

上淡水社﹕在鳳山縣南。舊志﹕赤山南至上淡水社八十里﹐又二十里至下淡水社﹐又十五里至力力社﹐又十五里至茄藤社﹐又六十里至放藤社﹐又八十里至茄洛堂﹐又一百二十里至浪嶠。嶠內俱深山大林﹐土番或攀蘿捫葛而出﹐不通人行。

麻豆社﹕在嘉義縣南。舊志﹕自臺灣縣新港北五十里至麻豆社﹐又九十里至諸羅山﹐又一百里至他裏霧﹐又一百二十里至大武郡﹐又六十里至半綫﹐又一百十里至水里社﹐又三百里至大甲社﹐又一百四十里至房里社﹐又一百三十里至吞霄社﹐又一百三十里至後壠社﹐又二十里至新港仔﹐又四十里至中港社﹐又一百里至竹塹社﹐又二十里至眩眩社﹐又二百里至南嵌社﹐又八十里至八里坌社﹐又過江十五里至淡水城﹐又三十里至奇獨龜侖﹐又六十里至內圭州社﹐又六十里至大屯社﹐又四十里至小雞籠﹐又超石一百五十里至金包裏外社﹐又十里至內社﹐又超大石二百里至雞籠頭﹐又踰大江二十里至雞籠城。城屼懸海中﹐旁無港澳可泊﹐夏天風靜﹐水程東行四日﹐可至噶瑪蘭。計府治至雞籠﹐共二千三百一十里。

津梁

大枋橋﹕在臺灣縣東安坊。本朝康熙二十三年重建﹐三十三年修﹐乾隆十年重修。又有徳慶橋﹐乾隆十六年建。

蓬溪橋﹕在臺灣縣東十五里永康裏。本朝乾隆十八年建。

磚仔橋﹕在臺灣縣西定坊。明末﹐荷蘭所建。

安瀾橋﹕在臺灣縣西門外。本朝康熙五十九年重建。

徳安橋﹕在臺灣縣。本朝乾隆十二年建﹐三十二年重建。又有塭岸橋﹐亦三十一年建。

坑仔口橋﹕在鳳山縣東南五十里下淡水社。本朝康熙年間建。

二贊行橋﹕在鳳山縣北二贊行溪上。本朝康熙三十一年建。

鐵綫橋﹕在嘉義縣南急水溪上。又下流有茅港尾橋。俱本朝乾隆二十七年重建。

灣港渡﹕在嘉義縣西南木柵保海■﹝氵義﹞。本朝康熙三十五年設。

虎尾溪渡﹕在彰化縣南﹐與嘉義縣交界﹐有中下二渡。

堤堰

新港西陂﹕在臺灣縣新化裏。又有新港東陂﹐在新港社。

公爺陂﹕在臺灣縣新丰裏。

眠牛湖陂﹕在鳳山縣觀音山官莊。大小兩陂相毗﹐漑田千餘畝。又觀音山有許公陂﹑鹽埕陂﹑角宿陂﹑石壁陂﹑面前埔陂。

赤山陂﹕在鳳縣赤山莊﹐周百餘丈﹐注水灌田。

諸羅山大陂﹕在嘉義縣﹐一名柴頭港陂﹐源出八掌溪﹐長二十餘里。

北香湖陂﹕在嘉義縣北一里﹐泉深地廣﹐盤曲三﹑四里﹐大旱不涸。本朝康熙三十四年築。

馬龍潭陂﹕在彰化縣貓霧拺。潭有泉源﹐復合內山之流﹐長二十餘里﹐灌田甚廣。本朝康熙五十六年築。

大突圳﹕在彰化縣二林保。本朝乾隆七年浚築。

埔鹽圳﹕在彰化縣東螺保。本朝乾隆八年浚築。

龜山圳﹕在彰化縣貓霧拺西保。又萬斗六圳﹐在半綫保﹔深耕仔圳﹐在深耕保﹔俱本朝乾隆十三年浚築。

陵墓﹝明﹞

五妃墓﹕在臺灣縣仁和裏。五妃曰袁氏﹑王氏﹑秀姑﹑梅姐﹑荷姐﹐皆長陽王之姬媵也。墓前有碑曰「從死五妃墓」。本朝乾隆十一年修墓立碑。

長陽王術桂墓﹕在鳳山縣維新裏竹扈。

祠廟

朱文公祠﹕在府學左。本朝康熙五十一年建。

功臣生祠﹕在府治禦碑亭後。本朝乾隆五十三年﹐平定逆匪林爽文後奉旨建﹐祀領兵大臣福康安﹑海蘭察﹑鄂輝﹑普爾普﹑舒亮及守土大員李侍堯﹑徐嗣曾等七人。禦制功臣生祠志事詩一首繕寫淸漢字勒石。

五忠祠﹕在臺灣縣安平鎭水師協署之左。本朝雍正五年建﹐祀水師副將許云﹑遊擊遊崇功﹑千總趙奇奉﹑林文煌﹑把總李茂吉。

八蠟祠﹕在鳳山縣興隆莊龜山之陰。本朝康熙四十五年建。

天后廟﹕在臺灣縣西定坊﹐本朝康熙二十三年建。一在縣西澎湖媽祖澳﹐本朝康熙二十二年﹐大兵克澎湖﹐靖海將軍施瑯入廟﹐見神像衣濕﹐知爲神助﹐事聞﹐遣官致祭。一在鳳山縣興隆莊﹐本朝康熙二十二年奉旨建。又嘉義﹑彰化﹑淡水各廳縣皆有廟。

吳眞人廟﹕在臺灣縣西定坊﹐祀宋封英惠侯吳本。又澎湖奎壁嶼及鳳山﹑嘉義二縣皆有廟。

田祖廟﹕在臺灣縣鎭北坊﹐本朝康熙五十五年建。又廣儲西裏﹑保大東裏亦有廟。

將軍廟﹕在臺灣縣澎湖將軍澳。澎湖舊祀其神﹐因以名澳。

元帥廟﹕在嘉義縣治東﹐祀唐張巡﹐本朝康熙二十八年建。一在鳳山縣觀音山。

忠烈廟﹕在嘉義縣西門內玉峯書院之左﹐本朝乾隆二十五年建﹐祀北路參將羅萬倉及妾蔣氏。

水仙宮﹕在臺灣縣西定港口。一在安幹鎭渡口。一在澎湖。又嘉義縣笨港亦有宮。

寺觀

海會寺﹕在臺灣縣治北五里﹐亦名開元寺。本鄭成功北園別館﹐本朝康熙二十九年攺建。

竹溪寺﹕在臺灣縣治東南二里﹐本朝康熙二十二年建﹔林木蒼郁﹐溪澗紆回﹐遊人多集於此。董天工見聞錄﹕寺旁門榜曰「小西天」。

黃蘗寺﹕在臺灣縣北門外﹐本朝康熙二十七年建﹐尋毀﹐三十二年重建。

諸福寺﹕在嘉義縣西門外﹐本朝康熙四十六年建。

南浦寺﹕在嘉義縣南門外﹐本朝雍正五年建﹐乾隆十一年修﹔綠野靑疇﹐煙光在目﹐附郭一佳勝也。

龍湖巖院﹕在嘉義縣赤山莊﹐環巖幽邃﹐前有潭名龍湖﹐中多荷花﹐左右列樹桃梅檜柳﹐遠山浮空﹐宛入圖畫。

碧山巖院﹕在彰化縣東南二十里半綫保﹐本朝乾隆十七年建﹔巖有樹木﹐山水縈環映帶﹐頗饒遊觀。

虎山巖院﹕在彰化縣南燕霧保﹐本朝乾隆十二年建﹔左右依山﹐環抱茂林修竹﹐翠巘丹崖﹐遊覽之勝﹐與碧山巖等。

名宦﹝本朝﹞

施瑯﹕晉江人。鄭成功據臺灣﹐三世負固﹐爲閩海邊患。康熙二十年﹐拜瑯靖海將軍徵之。二十二年﹐瑯統舟師由銅山進入八罩﹐直抵澎湖﹐殲其精銳﹐鄭克塽窮蹙歸命﹐臺灣平﹐封靖海侯世襲。瑯爲善後計﹐特疏陳臺灣棄畱利害﹐請分府縣﹐設兵戍守﹐爲東南數省藩籬。詔報可﹐海氛始靖。

蔣毓英﹕漢軍鑲藍旗人。康熙中初平臺灣﹐以毓英爲知府。毓英至﹐身歷郊原﹐披斬荊棘﹐經界三縣封域﹐相土定賦﹐罷不急之役﹐安撫番夷﹐招集流亡﹐臺地遂爲樂土。任滿遷去﹐百姓刊石紀功。

沈朝聘﹕奉天人。康熙二十三年﹐知臺灣縣﹐方平廉介﹐人不可幹以私﹐姦豪屏息。

靳治揚﹕漢軍鑲黃旗人。康熙三十四年﹐知臺灣府﹐撫輯土番﹐加意教化﹔番童未知禮義﹐治揚立社學﹐延師教之。

李中素﹕麻城人。知臺灣縣﹐善聽斷﹐遇冤獄必竭力申救﹐民以不冤。卒官﹐臺人思之。

衛臺揆﹕曲沃人。康熙四十年﹐知臺灣府。時課諸生﹐分席講藝﹐文教大興。

陳璸﹕海康人。康熙四十一年﹐知臺灣縣﹐爲海疆治行第一。初至臺﹐知窮民苦於水丁﹐申請豁免。值歲旱﹐璸去蓋步禱赤日中﹐甘霖立澍。大水潰堤﹐勢逼倉廒﹐璸躬先負土石禦之﹐堤復完固。修建學宮明倫堂﹐規制煥然﹐士民至今逢璸生日﹐猶張燈以祝。

孫元衡﹕桐城人。康熙四十二年﹐爲臺灣府同知。性剛正﹐諸不便民事悉除之。歲大饑﹐令商船俱以運米﹐多者重其賞﹐否則罰﹔於是南北客艘雲集﹐米價頓減﹐民得不饑。

王敏政﹕漢軍正黃旗人。康熙四十三年﹐仕臺灣道﹐仁厚不苛﹐番民感悅。

周元文﹕漢軍正黃旗人。康熙四十六年﹐知臺灣府。置學田以贍寒士。年荒榖貴﹐申請懇切﹐得免租課十之三。

洪一棟﹕應山人。康熙四十八年﹐知臺灣府。通商惠工﹐裁革水口積獘﹐豁除逃亡丁賦﹐臺人徳之。

歐陽凱﹕漳浦人﹐臺灣鎭總兵官。康熙六十年﹐朱一貴作亂﹐眾至數萬﹐凱帥官軍進剿﹐爲賊所圍﹐力戰陣亡。鎭標左營遊擊孫文元﹑守備胡忠義﹑千總陳元﹑把總石琳﹑中營千總蔣子龍﹑把總林彥﹑南路營守備馬定國﹑把總林富並死之。事聞﹐贈凱太子少保銜﹐賜祭葬﹔文元等並予卹蔭。

許云﹕海澄人﹐臺灣水師副將。朱一貴反﹐云率師赴援﹐與賊軍遇﹐連破之於春牛埔。賊悉眾四面來攻﹐云躍馬陷陣﹐賊不敢逼﹐圍之數重。總兵歐陽凱已陣亡﹐云孤軍無繼﹐矢盡﹐創徧體﹐猶奮力手刃數十賊以歿。同時死者﹐水師左營遊擊遊崇功﹑千總趙奇奉﹑林文煌﹑把總李茂言﹐並賜祭葬卹蔭。

羅萬倉﹕寧夏人﹐臺灣北路參將。朱一貴反﹐府城陷﹐萬倉率眾堅守。賊攻之急﹐萬倉突圍拒戰﹐踰溝墜馬﹐賊以竹篙其■﹝扌豕﹞喉﹐猶揮刀殺賊而死。妾蔣氏聞兵敗自經。事聞﹐賜祭葬﹔蔣氏建坊旌表。

施世驃﹕晉江人﹐瑯第六子。康熙六十年﹐爲福建水師提督。朱一貴之亂﹐總督覺羅滿保羽檄飛促世驃師赴澎湖。迨滿保至廈門﹐而世驃登舟出港兩日矣。朱一貴悉眾攻安平﹐世驃直搗臺郡﹐賊就擒。時南澳鎭總兵藍廷珍﹐同事有功。復與廷珍分兵南北二路﹐以除殘孽﹐臺郡悉平。是年卒於官﹐贈太子少保﹐謚勇果。

陳大輦﹕江夏人﹐康熙六十一年﹐任臺灣道。臺經朱一貴之亂﹐所在殘破﹐大輦至﹐安輯流亡﹐撫綏部落﹐生番歸化者接踵。會餘孽竊發﹐大輦悉捕獲﹐置之法﹐臺民獲安。

王作梅﹕河內人﹐雍正二年任海防同知。時廈門有商艘往來澎島﹐與臺灣小船偸盤米谷﹐名曰「短擺」。作梅廉知﹐急捕之。提標哨船﹐來臺貿易﹐號「自備哨」﹐出入海口﹐不由查驗﹐詳禁之。客頭勾引偸渡﹐久成錮獘﹐痛懲之。民頌弗衰。

夏之芳﹕髙郵人。雍正六年﹐以禦史巡臺灣。振興文教﹐試士公明。性廉介﹐絕苞苴﹔按巡南北路﹐雞犬不驚。

張湄﹕錢塘人。雍正中﹐以禦史巡臺灣。嚴稽冒籍﹐校士公明。

曾曰瑛﹕南昌人。乾隆十一年﹐任臺灣淡水同知﹐攝彰化篆﹐尋擢汀州知府﹐後調臺灣府。所至建學造士﹐修志築堤﹐百廢具舉﹐民風爲之丕變。歲旱步禱﹐病暍卒﹐士民哀之。

赫生額﹕滿洲鑲白旗人﹐臺灣北路協副將。乾隆五十一年﹐林爽文倡亂﹐隨剿至彰化之大墩﹐賊勢蜂擁﹐力戰遇害。時福寧遊擊耿世文帶兵協剿﹐駐營大墩﹔賊夜攻﹐竭力堵禦﹐與彰化知縣兪峻﹑千總陳世傑等俱戰死﹐並予卹蔭。

長庚﹕滿洲鑲藍旗人﹐臺灣北路理番同知。乾隆五十一年﹐賊陷彰化城﹐長庚手刃數賊而死。次子嵩喬及都司王宗武﹑署典史馮啟宗並死之﹐予卹蔭。

李忠揚﹕大荔人﹐臺灣鎭標右營遊擊。乾隆五十一年﹐賊攻諸羅﹐與守備郝輝龍﹑千總蘇明耀﹑魏大鵬﹑把總楊連彪﹑外委李國安﹑典史鍾燕超俱戰死﹐並予卹蔭。

湯大奎﹕武進人﹐鳳山知縣。乾隆五十一年﹐賊攻城﹐大奎募鄕勇力守。城陷﹐自刎死。其子荀業及典史史謙皆遇害。千總丁得秋力戰陣亡。並予卹蔭。

鄭嵩﹕晉江人﹐臺灣水師協右營遊擊。乾隆五十二年﹐率師由海道會剿﹐復鳳山﹐尋復爲賊所陷。嵩奮勇抵禦﹐被槍陣亡。時福寧遊擊延山﹑千總邱安國力戰死﹐署理番同知王雋罵賊死﹐賊攻鹽水港﹐三等侍衛福克津額中炮死﹐並予卹蔭。

邱維揚﹕連平人﹐福建水師提標右營遊擊。乾隆五十二年﹐賊擁眾數萬﹐分擾柴頭港等處。維揚與署遊擊林世春﹑唐昌宗﹑署守備魏際隆﹑千總謝元﹑把總余壽﹑巡檢張芝馨等先後戰死﹐並予卹蔭。

貴林﹕滿洲鑲藍旗人。乾隆五十二年﹐以廣東羅定協副將率粵兵赴臺灣﹐擢浙江溫處鎭總兵。八月﹐賊圍諸羅﹐貴林策應官兵入城而殿其後﹐賊突出遮殺﹐轉戰至正音莊﹐歿於陣。事聞﹐贈卹。

楊起麟﹕閩縣人﹐臺灣水師協中營遊擊。乾隆五十一年﹐偕鎭標遊擊邱能成率師剿賊﹐屢立戰功﹐擢參將。五十二年﹐援諸羅﹐轉戰至正音莊﹐陣亡。都司杭富﹑守備馬大雄等死之。能成尋於西門番仔溝禦賊陣亡﹐守備楊彲死之。並予贈卹。

葉夢苓﹕閩縣人﹐署鳳山教諭。乾隆五十三年﹐賊擾南路﹐偕訓導陳龍池死之。同時死難者﹐縣丞周大綸﹑陳聖傳﹑巡檢渠永湜﹐並予卹蔭。

朱慧昌﹕山陰人﹐臺灣北路理番同知。乾隆六十年﹐臺匪陳周全倡亂﹐在鹿仔港被戕。彰化城陷﹐典史費增運死之。同時死難者﹐遊擊曾紹龍﹑千總郭云秀﹑吳見龍﹑外委任尙標﹐並予卹蔭。

盧植﹕朔州人﹐以都司護理北路協副將。嘉慶九年﹐逆匪蔡牽竄至淡水滋擾﹐植帶兵堵禦﹐奮勇殺賊﹐身被炮傷﹐升副將﹐旋以傷重卒。十一年﹐福寧鎭右營千總陳藝擊賊於鹽水港傷亡。俱議卹如例。

人物﹝本朝﹞

蕭明燦﹕臺灣人。其先居晉江。生踰歲而孤。順治十一年﹐海寇犯泉州﹐明燦甫五歲﹐與母林氏相失。其叔祖攜至臺灣﹐以爲己子。明燦稍長﹐始稔遭寇失母之故﹐行求內地﹐多年不獲。與家人訣﹐誓不見母﹑不復生還。乃於延平遇其母依族人以居﹐遂迎歸孝養焉。

陳致遠﹕字子靜﹐臺灣人。康熙二十二年﹐以軍功署參將﹐從施瑯攻克澎湖。衝鋒陷陣﹐屢立戰功。臺灣平﹐畱致遠安集居民﹐募佃開墾田園二萬餘畝。累遷瑞安副將﹐乞休歸。

王璋﹕字昂伯﹐臺灣人﹐康熙癸酉舉人。爲雲南宜良令﹐潔己愛民。丁母憂﹐百姓數千詣巡撫吁畱﹐璋從間道歸家。服闋﹐起知湖廣房縣﹐升主事﹐遷監察禦史﹐卒於官。

陳士俊﹔字子慶﹐臺灣人﹐好施與。康熙五十七年﹐大饑﹐士俊出粟二千五百石以賑﹐存活無算。置園地於嘉義﹑鳳山二縣﹐以充義冢﹐鄕裏徳之。按府誌作黃仕俊。

王鳳來﹕字端固﹐臺灣人﹐由歲貢任漳平訓導﹐整飭規條﹐示諸生以惇倫樹品之道。康熙六十年﹐秩滿入都歸﹐會朱一貴倡亂﹐上書制府﹐陳剿徵策。寇平﹐授蘇州督糧水利同知﹐監兌漕糧﹐殫精剔獘﹐奉押漕運﹐盡革陋規。歷河南懷慶知府﹐遷兵部員外郎。

黃廣﹕嘉義人﹐事母孝。雍正八年﹐火焚居屋﹐廣與母妻俱出走﹐惟少妹在內﹐母憐女復反﹐廣懼﹐急隨入救母﹐妻力挽止廣﹐廣輒推妻於港﹐遂與母同死火中。

黃孟深﹔嘉義人。兄弟早歿﹐孟深撫侄如己子。男女四十八口﹐同居合爨﹐以耕讀爲業﹐內外無間言。同邑王求﹑李次﹐俱四世同居﹐有司並表其門。

王克捷﹕字仲肯﹐嘉義人﹐乾隆丁丑進士﹐任行唐知縣﹐遷江寧同知。郡人舉進士﹐自克捷始。

鄭其仁﹕鳳山人﹐以武生爲義民首﹐積功給守備職銜。乾隆五十三年﹐賊擾水底寮﹐其仁引導官兵﹐戰死於下埤頭﹐奉旨優卹。

流寓﹝明﹞

王忠孝﹕惠安人﹐崇禎戊辰進士。以戶部主事督薊儲﹐忤監視太監﹐逮治下獄﹐戍邊﹐後得免﹐遁迹臺灣﹐肆志詩酒﹐作方外客。

張士■﹝木郁﹞﹕惠安人﹐崇禎癸酉副榜。遁迹臺灣﹐隱居於東安坊﹐杜門不出﹐日以書史自娛。辟穀三年﹐惟食茶果﹐壽至九十九而終。

盧若騰﹕同安人﹐崇禎庚辰進士﹐由兵部主事遷浙江巡海道僉事﹐潔己惠民﹐浙人祀之。歷鳳陽巡撫﹐後與進士沈佺期﹑許吉燝渡海﹐隱於臺灣澎湖﹐杜門著述﹐詩文甚富。

流寓﹝本朝﹞

壽同春﹕諸曁人。乾隆五十一年﹐林爽文倡亂﹐淡水同知程峻被害﹐同春時爲幕友﹐年七十餘﹐同官兵恢復竹塹城。五十二年﹐帶領義民進剿﹐遇伏被擒﹐百方脇誘不屈﹐賊支解之。事聞﹐予知縣職銜。

李喬基﹕嘉應人。林爽文之亂﹐喬基在彰化﹐首先倡義﹐招募民番﹐分撥義勇﹐協守鹿仔港﹐殺賊甚多。五十二年﹐督義民攻大裏杙﹐被擒迫降﹐不屈﹐磔死。事聞﹐予知縣職銜。

列女﹝本朝﹞

洪之廷妻張氏﹕臺灣人。年十八﹐歸之廷﹐生一女。之廷死﹐氏勤紡織﹐以養舅姑﹐苦節四十年。

辜純湯妻林氏﹕臺灣人。純湯卒時﹐氏年二十﹐無子﹐撫其媵所生二子成立。同邑楊茂仁妻余氏﹑鄭斌升妻陳氏﹐俱夫亡守節。

鄭克■﹝臧上土下﹞妻陳氏﹕臺灣人。克■﹝臧上土下﹞﹐鄭經養子也。經以僞監國印付克■﹝臧上土下﹞。經死﹐諸子囚克■﹝臧上土下﹞﹐夜遣人拉殺之。陳泣請於姑曰﹕『昔爲箕帚婦﹐今爲罪人孥﹐願出居柩旁﹐俟亡夫百日後﹐卽相從地下耳』﹔許之﹐乃旦暮哭奠如禮。旣卒哭﹐自縊以殉。

傅璇妻黃氏﹕臺灣人。康熙二十年﹐總督姚啟聖將討鄭克塽﹐臺人傅爲霖謀舉兵以應﹐事泄﹐爲霖及其子璇均遇害。氏曰﹕『子死父﹐妻死夫﹐義也﹐敢逃義乎』﹖遂自縊。

沈瑞妻鄭氏﹕臺灣人﹐鄭斌女而鄭克塽之族妹也。瑞以傅爲霖事連坐被囚﹐獨遣氏歸。氏請於父曰﹕『兒旣適沈家矣﹐安可獨生』﹖亦就拘。及瑞將死﹐使人來訣﹐氏對使自縊。

謝燦妻鄭氏﹕漳州人﹐歸臺灣縣民謝燦。燦遠賈於外﹐病卒。訃聞﹐氏投繯死。

李宋妻趙氏﹕臺灣人。歸宋時﹐宋已病篤。氏衣不解帶﹐服侍湯藥。及宋卒﹐氏哀慟投環死。同邑曾國妻郭氏﹐年十八﹐國溺海死﹐郭自經以殉。

王尋妻阮氏﹕漳州人﹐歸鳳山王尋。尋卒﹐氏請於伯叔﹐爲尋立嗣﹐殯畢﹐自經死。

歐預妻王氏﹕嘉義人﹐年二十適預。踰年﹐預卒﹐氏治喪盡禮。踰月﹐閉室自經。

陳越琪聘妻黃氏﹕臺灣人﹐許聘未婚。越琪卒﹐氏自縊。康熙六十一年旌。同邑紀惠女﹐許聘吳氏子﹐亦未婚殉節。

袁氏女﹕臺灣人﹐夫亡殉節﹐雍正年間旌。

呂氏女﹕臺灣人﹐守正捐軀﹐乾隆十三年旌。

林妙妻侯氏﹕臺灣人﹐夫亡守節。同邑陳振揚妻吳氏﹑侯孟富妻劉氏﹑沈耀汶妻蕭氏﹐並乾隆年間旌。

李時燦妻王氏﹕鳳山人﹐夫亡守節。同邑烈婦顏氏﹑趙越妻嚴氏﹐俱乾隆年間旌。

吳慶榮妻髙氏﹕嘉義人﹐夫亡守節。同邑劉源由妻江氏﹑番民大治賦妻大南蠻﹑烈婦蘇智妻林昭娘﹐俱乾隆年間旌。

汪劉氏﹑汪余氏﹕彰化人﹐姑婦二人素慈孝。雍正九年﹐大甲西番焚掠其鄕﹐姑謂婦曰﹕『義不可辱﹐當各爲計』﹐遂自刎。婦泣拜訖﹐番猝至﹐觸垣死。同邑節婦翁昌齡妻林氏﹐俱乾隆年間旌。

劉滿姑﹕湘潭人﹐臺防同知劉亨基之女。乾隆五十一年﹐林爽文陷彰化城﹐亨基死之﹐滿姑時年十七﹐奔投屋後水池﹐水淺不卽死﹐號哭痛罵﹐賊割其口鼻﹐罵不絕聲﹐遂遇害。五十三年旌﹐祀臺灣烈女祠。又彰化縣知縣朱瀾媳魯氏﹑女羣姑﹐仁和人﹐乾隆六十年賊匪滋事﹐不屈被戕﹐是年旌。

蕭世華妻李氏﹕嘉義人﹐夫亡守節﹐嘉慶二十年旌。

楊振科妻鄭氏﹕彰化人﹐夫亡守節。同邑林熾妻楊氏﹐俱嘉慶年間旌。

仙釋

絳衣﹑縞衣仙﹕鳳山有沙馬磯﹐其頂常帶雲煙﹐非天朗气淸不得見也。故老言頂上時有絳衣﹑縞衣二仙人對奕。今山上石棋盤﹑石凳猶存。

李茂春﹕龍溪人﹐明季至臺﹐遁迹於禪﹐放浪山間﹐跣足岸幘﹐旁若無人﹐構茅亭曰「夢蝶處」﹐日講佛經自娛﹐人稱「李菩薩」。

土產

鹽。

糖﹕有黑﹑白二種。

飼子飯魚﹕通誌﹕無細骨﹐可和飯以飼幼子。

鹿茸。

三友花﹕俗呼山茉莉﹐亦稱番茉莉。

柑﹕府誌﹕有仙柑﹑紅柑﹑雪柑﹑盧柑﹑九頭柑數種。

龍眼。

菠蘿﹕府誌﹕實生叢心﹐色黃﹐味甘酸﹐淸芬襲人﹐葉攢簇如鳳尾﹐其皮鱗起﹐一名黃梨。

檨﹕通誌﹕紅毛從日本移來之種﹐實如豬腰﹐五﹑六月盛熟﹐有香檨﹑木檨﹑肉檨三種。

椰。

檳榔。

波羅蜜﹕府誌﹕荷蘭國移來者﹐實生樹榦﹐大如斗﹐皮似如來頂﹐味甘如蜜。

芋﹕府誌﹕紅者呼爲檳榔紅﹐白次之﹐大於內地數倍。

番薯﹕府誌﹕明萬曆中得種外番。有文來薯﹐種出文來國﹐最美。一名地瓜。

番民

臺灣縣熟番﹕臺灣番民﹐有生﹑熟二種﹐聚居各社﹐如內地之村落﹐不設土司﹐眾推一人約束。其臺灣縣大傑嶺等社熟番﹐編竹木爲墻屋﹐蓋以茅茨。男前發﹐束以紅帛。衣用布二幅﹐聯如半臂﹐垂尺許於肩肘﹐腰圍花布。寒衣曰「縵披」﹐其長覆足﹐婦衣亦然。俱以銅鐵環束兩腕﹐或疊至數十。嚼米爲酒﹐攜黃梨以佐食。男女相悅卽野合。府誌稱各社終身依婦以處﹐贅婿卽爲子孫。其新港﹑卓猴二社﹐舊屬諸羅﹐今攺隸臺灣縣治。

鳳山縣熟番﹕鳳山縣放■﹝糸索﹞等社熟番﹐相傳爲紅毛種類﹐康熙三十五年歸化。其人善耕種﹐地產香米。男以鹿皮蔽體﹐或披氈敞衣﹔女著衣裙﹐喜懸貝於項間﹐腕束銅環而跣足。捕鹿必聽鳥音﹐以占得失。婚娶名曰「牽手」。女及笄﹐構屋獨居﹐番童以口琴挑之﹐喜則相就。遇吉慶﹐輒艷服簪野花﹐連臂踏歌﹐名曰「番戲」。疾病不事醫藥﹐用冷水浴之。茄藤﹑力力等社皆然。

嘉義縣熟番﹕嘉義縣西諸羅山社熟番﹐相傳亦紅毛種類。男番首插雉尾﹐喜穿耳﹐實以圓木﹐或嵌螺錢。以樹皮績爲長衫。夏常裸體。女盤髮綴小珠﹐覆以布帕﹐項圍白螺珊瑚爲飾。其打貓社﹑他裏霧社﹑柴里社俱在縣北。又縣南曰蕭壠社﹑曰加澑灣社﹑曰麻豆社﹑曰哆咯嘓社。男以竹片束腰曰「篐肚」﹐欲其漸細。截竹爲簫﹐長二﹑三尺﹐以鼻吹之。歲時﹐婦女多以餈餌相饋餉。府誌﹕哆囉嘓社﹐男女成婚後﹐俱折去上齒各二﹐彼此謹藏﹐蓋亦終身不攺之意云。

彰化縣熟番﹕彰化縣屬土番﹐濱海依山﹐種類蕃雜﹐共五十社。其大肚等社番皆以漁獵爲業﹐善鏢箭﹐竹弓竹矢﹐傅以鐵鏃。亦勤耕作﹐暇日或至縣貿易。又西螺等社番﹐其人趫捷﹐束腹奔走﹐接遞文移﹐官給以餼。番婦常挈子女赴縣﹐用谷帛相貿易。

淡水廳熟番﹕淡水廳屬徳化﹑蓬山﹑吞霄﹑中港四社﹐在竹塹城之北。其地濱洋下濕。結茅成屋﹐或以板爲之。飯以黍米﹐鹵浸魚蝦供饌。男婦皆短衣﹐腰圍幅布﹐並力耕作﹐亦事漁獵。又竹塹社在城北五里﹐南坎社﹑淡水內外社俱在城南甚遠。男剪髮齊額﹐或戴竹節帽﹐素衣繡緣如半臂﹐下體圍花布。婦盤髻約以朱繩﹐衣亦如男。常攜葫蘆﹐伋水蒸黍。

鳳山縣歸化生番﹕生番在山谷中﹐深林密箐﹐不知種類。鳳山縣山豬毛等七十四社﹐於康熙五十五年﹑雍正二年先後歸化﹐自立土目約束。其居險隘處﹐疊石片爲屋。男女披髮裸身﹐或以鹿皮蔽體。能績樹爲布。亦知耕種黍稷。見親朋以鼻相就爲敬。婚姻則歌唱相合而成。時挾弓矢鏢槍捕獐鹿﹐以其肉向民人易鹽布釜甑。

嘉義縣歸化生番﹕嘉義縣內山阿里等社﹐康熙二十二年歸化。其人依山穴土以居﹐不諳耕作﹐惟植薯蕷於石罅﹐挾弓矢獵獐鹿以佐食。足趾若雞爪﹐履險如平也。

彰化縣歸化生番﹕彰化縣水沙連及巴老遠﹑沙裏興等三十六社﹐於康熙﹑雍正年間先後歸化﹐其地有大湖﹐湖中一山聳峙﹐番人居其上﹐石屋相連。勤稼穡。身披鹿皮﹐績樹皮橫聯之﹐間有著布衫者。番婦掛圓石珠於項﹐善織罽﹐染五色狗毛雜樹皮﹐陸離如錦。婚娶以刀斧釜鐺之屬爲聘﹐𨿽通舟楫﹐不至城市﹐或赴竹腳寮社貿易。

彰化縣生番﹕彰化縣內山生番﹐居深山窮谷﹐人迹罕到。巢居穴處﹐茹毛飲血﹐裸體不知寒暑﹐登峯越箐﹐捷若猿猱。秋深水涸之候﹐常至近界鏢射﹐遇內地人輒加戕害。番婦鍼刺兩頤如网巾紋﹐能績樹皮爲罽。

淡水廳生番﹔淡水廳屬內山佑武乃等社生番﹐依山而居。男女俱裸﹐或聯鹿皮緝木葉爲衣。食生物﹐性剛狠﹐以殺爲事。隆冬艸枯水涸﹐追射獐鹿﹐攀援樹木﹐趫捷如飛。其竹塹東南內山生番﹐俗亦相等。

附錄

沈鈇上南撫臺曁巡海公祖請建彭湖城堡置將屯兵永爲重鎭書

崇禎十二年三月給事中傅元初請開洋禁疏

泉州府新志摘錄

漳州府誌摘錄

沈鈇上南撫臺曁巡海公祖請建彭湖城堡置將屯兵永爲重鎭書

謹陳爲處置彭湖﹑啟基善後﹑永固閩疆事﹕紅夷潛退大灣﹐蓄意叵測﹐徵兵調兵﹐殊費公帑。昨僣陳移檄暹羅﹑委官宣諭﹑約爲共逐一節﹐未知可允行否﹖

若彭湖一島﹐𨿽僻居海外﹐實泉﹑漳門戶也。莫道紅夷灣泊﹐卽日本﹑東西洋﹑呂宋諸夷所必經焉。地最險要﹐山尢平坦。南有港門﹐直通西洋﹐紅夷築城據之。北有港門﹐名鎭海港﹐官兵渡彭居之。中間一澳﹐從南港門而入﹐名曰暗澳﹐可泊舟數百隻。四圍山地﹐人云可開作園﹐栽種黍稷瓜果等物﹐牧養牛羊牲畜﹐未可遽墾爲田﹐以山多頑土﹐無泉可灌故耳。

今欲使紅夷不敢居住彭湖城﹐諸夷不得往來彭湖港﹐其策有六﹕一曰專設遊擊一員﹐鎭守湖內﹔二曰召募精兵二千餘名﹐環守湖外﹔三曰造大船﹑制火器﹐備用防守﹔四曰招集兵民開墾山場﹐以助糧食﹔五曰議設公署營房﹐以妥官民﹔六曰議通東西洋﹑呂宋商船﹐以備緩急。此六議似宜斟酌舉行者。

夫彭湖險地﹐什倍南澳。南澳地在海島﹐夙盜藪也。萬曆初年﹐撫臺劉凝齋公祖移會廣東制臺﹐題設副總兵坐鎭於中﹐抵今兵民完聚﹐田土開辟﹐屹爲海邦重鎭﹐倭夷不敢窺伺﹐漳潮賴以安枕﹐信明驗矣。今彭湖可仿而行之。請設遊擊一員坐鎭湖內﹐仍設左右翼把總哨官爲之輔佐﹐擇閩中慣歷風濤﹑諳練水路者充之。無事則演藝守泛﹐有事則料敵出奇﹐俾諸夷不得窺中土。並議久任責成﹐凡兵之進退﹑糧之出入﹐咸遊擊是賴﹔三載加銜﹐六載成績﹐特升大將。每歲或委廉幹佐貳不時查點﹐如兵士有虛捏﹐月糧有克減﹐參處查究﹐追出銀兩以充兵餉﹐庶知勸懲﹐永奠沃壤﹐殆與南澳一鎭並爲閩中屏翰矣。此設遊擊之策一也。

夫有官守必有兵戍。戍守哨探之兵非二千餘名不可。每名月糧九錢﹐此定例者。其糧餉或出自漳﹑泉二府﹐或支自布政司庫﹐原有定議。沿海濱捕漁之民﹐愼擇以充之。或撥出洋遠探若干名﹐遇賊則擊之﹔或撥港內守城若干名﹐有警則應援之。遊擊標下親兵與把總哨官人役﹐各自另設﹐不許占用水陸戍兵一人﹐不許虛冒戍兵月糧一分。其月糧按季關支﹐該道委海防館照名數鏨鑿包封﹐逐名唱給﹐不許將官總哨代領﹐以防克減﹐尢不許防館吏書需索常例﹐以奪兵食。此遊兵營堡宿獘﹐亟宜申明禁革之。凡泛地之守探﹐其數總報院道﹐以便查考。夷情之緩急﹐飛報院道防館﹐以便調度。一或誤事﹐自有軍法。庶水陸並進﹐犬牙相制﹐彭島一帶﹐可保無慮。此議戍兵之策二也。

夫各寨遊每船板薄釘稀﹐委官制造﹐價銀十不給半﹔一遇海濤﹐便自潰裂。安可出戰﹖今宜令駕船者領價監造﹐每船歷幾泛方許修理﹐載幾泛方許攺拆﹐而拆造僅給半價﹐則造船駕船均出一手﹐或不敢以敝漏之舟自試蛟龍之窟耳。若火藥尢紅夷所懼者﹐中左所火攻已破其膽。火舟四集﹐自爾宵遁﹐則火舟當多備明甚。而大銃﹑大船尢不可少者。宜造大船十餘只﹐安置大銃十餘門﹐布列港口﹐俟寇至夾攻之。夷酋憚我長技﹐不惟不敢侵我疆土﹐且遠遁無敢再出矣。此議造船火器之策三也。

彭湖山地﹐𨿽云頑土不堪墾田乎﹐而徧度膏腴之區﹐或可布種禾榖者﹐卽黍稷麻豆﹑柑蔗果木﹐均可充兵民口食之需。須廣招同安﹑海澄濱海黎庶乏田園可耕者﹐多四﹑五百人﹐少亦二﹑三百人﹐俾挈犁鋤﹑種子以往﹐就居撥地﹐聽其墾種。每人量給二﹑三十畝﹐仍帶妻子﹐方成家業﹐並畜牛羊﹐捕釣漁利﹐少資糊口。仍禁遊擊總哨各官﹐不許科索粒食。各戍兵下班之日﹐有能用力種植者亦聽之。明示十年以內決不抽稅﹐俟十年以後﹐田園果熟﹐酌量每畝抽銀二﹑三分﹐以爲犒賞官兵之用。務使兵民相安﹐永遠樂業。此議召民開墾園地之策四也。

若官旣守海﹐必有公廨居之﹔戍兵寓民﹐亦須藉營房寮捨爲藏身計。今議蓋遊擊府公署﹐或在鎭海港口﹐或在娘媽宮前﹐當查舊基拓充之。標兵量撥百名﹐環札左右。仍設倉廒數間﹐爲貯糧之所﹐擇寬廣爲教場﹐以備操練。而暗澳口相對二銃城及東北面大中墩各量置營捨﹐以爲守禦﹐方免各兵暴露。船兵﹑營兵﹐輪流撥用﹐少均勞逸。卽召募種植居民﹐或令自蓋房舍﹐或官量給房價﹐咸附兵營居住﹐相依爲命﹐守望相助。此議設官廨兵營之策五也。

夫彭湖大灣上下﹐官兵船隻把港﹐則番船不許出入﹐紅夷不許互市﹐無待言者。然泉﹑漳二郡商民﹐販東西二洋﹐代農賈之利﹐比比然也。自紅夷肆掠﹐洋船不通﹐海禁日嚴﹐民生憔悴﹐一夥豪右姦民倚藉勢宦﹐結納遊總官兵﹐或假給東粵髙州﹑閩省福州及蘇杭買貨文引﹐載貨物出外海﹐經往交趾﹑日本﹑呂宋等夷﹐買賣覓利﹐中以硝磺器械﹐違禁接濟更多﹐不但米糧飲食也。禁愈急而豪右出沒愈神﹐法愈嚴而衙役賣放更飽。且恐此輩營生無路﹐東奔西竄﹐如李旦﹑黃明佐之儔﹐仍走夷鄕﹐代爲畫策﹐更可慮也。不如俟彭湖島設兵鎭後﹐紅夷息肩﹐暫復舊例﹐聽洋商明給文引﹐往販東西二洋﹐經過彭湖﹐赴遊府驗引放行﹐不許需索阻滯。回船之日﹐若帶有夷人在船﹐卽拿送上司﹐以姦細論﹐庶可生意飽商民之腹﹐亦可以夷貨增中國之利。俟彭湖設官建城之後﹐可徐議爲之。此議通商便民之策六也。

以上迂議六款﹐似可爲彭湖善後之一助。後通商一款﹐亦聊備後日通變之微權。伏望撫臺不棄迂朽﹐仍會藩臬巡海守巡司道洎總兵副參等衙門﹐面議停妥﹐一面題請﹐一面舉行﹐匪但彭湖一島堪與南澳並稱重鎭﹐而八閩士民永有攸賴矣。

崇禎十二年三月給事中傅元初請開洋禁疏

今軍需孔亟﹐徒求之田畝﹐加泒編戶﹐此亦計之無如何也。然利害有宜剖晰﹐時勢有宜變通。如閩中洋禁﹐曾奉明旨﹔然臣閩人也﹐謹查先臣何喬遠曾有疏議﹐考其詳槪﹐則又未始不可實行者﹐臣請得按論之。

萬曆年間﹐開洋市於漳州府海澄縣之月港﹐一年得稅二萬有餘兩﹐以充閩中兵餉。至於末年﹐海上久安﹐武備廢弛﹐遂致盜賊劫掠﹐兼以紅毛番時來倡奪船貨﹐官府以聞﹐朝廷遂絕開洋之稅。然語云﹕『海者﹐閩人之田』﹐海濱民眾﹐生理無路﹐兼以饑饉薦臻﹐窮民往往入海從盜﹐嘯聚亡命。海禁一嚴﹐無所得食﹐則轉掠海濱。海濱男婦﹐束手受刃﹐子女銀物﹐盡爲所有﹐爲害尢酷。近𨿽鄭芝龍就撫之後﹐屢立戰功﹐保護地方﹐海上頗見寧靜﹐而歷稽往事﹐自王直作亂以至於今﹐海上固不能一日無盜﹐特有甚不甚耳。海濱之民﹐惟利是視﹐走死地如鶩﹐往往至島外區脫之地曰臺灣者﹐與紅毛番爲市﹐紅毛業據之以爲窟穴。自臺灣兩日夜可至漳﹑泉內港﹐而呂宋佛卽機之夷見我禁海﹐亦時時私至雞籠﹑淡水之地﹐與姦民闌出者市貨﹐其地一日可至臺灣。官府卽知之而不能禁﹐禁之而不能絕﹐徒使沿海將領姦民坐享洋利。有禁洋之名﹐未能盡禁洋之實﹐此臣鄕之大可憂者。

蓋海外之夷有大西洋﹐有東洋。大西洋則暹羅﹑柬埔諸國﹐其國產蘇木﹑胡椒﹑犀角﹑象牙諸貨物﹐是皆中國所需。而東洋則呂宋﹐其夷佛郎機也﹐其國有銀山﹐夷人鑄作銀錢獨盛。中國人若往販大西洋﹐則以其產物相抵﹔若販呂宋﹐則單得其銀錢。是兩夷者﹐皆好中國綾緞雜繒。其土不蠶﹐惟藉中國之絲到彼﹐能織精好緞匹﹐服之以爲華好﹐是以中國湖絲百斤值銀百兩者﹐至彼得價二倍。而江西磁器﹑福建糖品﹑果品諸物皆所嗜好。佛郎機之夷﹐則我人百工技藝有挾一器以往者﹐𨿽徒手無不得食﹐民爭趨之。永樂間﹐先後招徠﹐東西二洋入貢之夷恭謹信順﹐與狡悍不同。至若紅毛番一種﹐其夷名加畱巴﹐與佛郎機爭利不相得。曩𨿽經撫臣大創﹐初未嘗我怨﹐一心通市﹐據在臺灣。自明禁絕之﹐而利乃歸於姦民矣。

夫利歸於姦民﹐而使公家歲失二萬餘金之餉﹐猶可言也。利歸於姦民﹐而使沿海將領﹑不肖有司因以爲奇貨﹐掩耳盜鈴﹐利權在下﹐將來且有不可言者。竊謂洋稅不開﹐則有此害。若洋稅一開﹐除軍器﹑硫磺﹑焰硝違禁之物不許販賣外﹐聽閩人以其土物往﹐他如浙直絲客﹑江西陶人﹐各趨之者當莫可勝計﹐卽可復萬曆初年二萬餘金之餉以餉兵﹐或有云可至五﹑六萬﹐而卽可省原額之兵餉以解部助邊﹔一利也。沿海貧民多資以爲生計﹐不至饑寒困窮﹐聚而爲盜﹔二利也。沿海將領等官﹐不得因緣爲姦利﹐而接濟勾引之禍可杜﹔三利也。

倘以此言可采﹐則今日開洋之議﹐洋稅給引﹐或仍於海澄縣之月港﹐或開於同安縣之中左所。出有定引﹐歸有定澳﹐不許竄匿他泊﹔卽使漳﹑泉兩府海防官監督稽查﹐而該道爲之考核﹐歲報其餉於撫臣。有出二萬餘之外者﹐具冊報部﹐以憑弔用。臣鄕弁鄭芝龍屢立奇功﹐旣受延世之賞﹐仍責以海上捕盜賊﹑詰姦細﹐使人與船無恙﹐計年量加升賞。竊考有宋之季﹐市舶司實置在泉州﹐載在舊制可考。廣東香山澳亦見有稅額。閩﹑廣一體耳﹐此非臣一人之言﹐實閩省之公言也。伏乞敕下閩省撫按﹐查洋禁果否盡閉﹖開洋果否無害有利﹖廣詢泉﹑漳士民﹐著爲一定之規﹐庶姦利可杜﹑兵餉可裕矣。

——以上錄自四部叢刊三編景印昆山圖書館藏稿本天下郡國利病書第三八冊。

泉州府新志摘錄

武衛

國朝洪武初﹐以郡治建泉州衛﹐旁列五所。己乃城水澳爲永寧衛﹐城小兜爲崇武所﹐城廈門爲中左所。復於大擔南大武山外建浯嶼水寨﹐扼大小擔二嶼之險﹐絕海門月港接濟之姦﹐與福州烽火﹑小埕﹑興化南日﹑漳州銅山聲勢聯絡。其爲全閩計甚周。先年烽火﹑南日二寨移入內澳﹐浯嶼寨復移廈門﹐縱賊登岸而後禦之無及矣。嘉靖戊午﹐浙江舟山倭徙巢梅柯﹐復駕舟出海﹐泊於浯嶼﹐負嵎莫攖﹐四出剽掠﹐興﹑泉﹑潮﹑廣並受其害。越一載乃揚帆去﹐此已事之殷鑑也。譚巡撫綸﹑總兵戚繼光議請復舊。旋復旋罷。近又移浯嶼水寨於石湖。說者謂濱海四郡﹐隔藩籬而懷酖毒﹐原非便計﹔乃石湖則於內地尢近﹐置鯨波若罔聞矣﹐儻亦一長慮乎。

旗軍

隆慶志云﹕國初﹐泉﹑永二衛尺籍﹐有歸附軍﹐有投充軍﹐有謫發軍﹐有攺調軍﹐或爲正管軍﹐或爲帶管軍﹐共萬二千有奇﹐比制額過之。其訓練﹐歲二月中旬至夏至止﹐七月中旬至冬至止。出海備倭﹐以中下班更疊。月支亦有定制﹕石二斗爲軍總旗﹐八斗爲差操正軍﹐加行糧四斗爲出海備倭軍﹐六斗爲隻身紀錄軍﹐三斗爲老幼存卹軍。三分守城﹐七分屯種。糧出於所種田﹐而以餘糧輸官﹐爲不支糧屯軍。本府原派廣平等七倉秋屯鹽本折色九萬四千有奇﹐亦定制也。民出榖養兵﹐兵荷戈衛民﹔兵食俱足﹐民亦不困。太平日久﹐軍政不修﹐逃故日多﹐淸勾無法﹔於是所存視制額僅五之一﹐屯因失額﹐操因失伍。及至有事時﹐乃抽選軍戶以兼團練﹐謂之餘丁軍﹔招集市井無賴﹐謂之募兵﹔調之各省﹐謂之客兵﹔又增派民戶丁糧於舊制外﹐以爲一鄕防守﹐謂之民兵與鄕兵。兵增於衛所之外﹐餉增於本折之外﹐皆一時權變﹐非國家經常之規矣。足食足兵﹐修舉振飭﹐必自查復舊制始。

巡司

隆慶志云﹕洪武至正統年間﹐經略諸臣江夏侯﹑焦侍郎等官﹐自福寧州以達漳﹑泉﹐置衛所共二十五﹑巡司四十有五﹑水寨五處。衛所巡司以控賊於陸﹐水寨防之於海。則知巡司衙門𨿽小﹐而與水寨同時建設﹐所以聯絡聲勢﹐保障居民也。邇年兵餉缺乏﹐扣銀解充﹐似亦一時不得已之權。今海防無警﹐生齒日繁﹐彼處離城窵遠﹐則流官彈壓與弓兵防守﹐皆似難免者。況土民漁塭爲生﹐慣習風濤﹐尢堪水戰﹐飛石放鏢﹐乃其長技。近年屢與賊鬭﹐賊亦畏之。若以弓兵工食﹐就彼招募土民﹐籍之於官﹐且耕且守﹐禁其克削﹐作其銳气﹐卽勝兵千餘﹐不召而集﹐恐客兵不及也。

客兵

閩中陸設衛所﹐海立水寨﹐皆系本地官兵﹐原無客兵名目。自嘉靖季年﹐都督戚繼光用浙兵剿倭寇著績﹐嗣而撫按請設參將﹑遊擊等官﹐帶領各處客兵﹐來去不常。至隆慶四年﹐院道議募浙兵一營﹐題設名色把總一員﹑哨官四員﹐招募客兵六百名紮守府城。至萬曆二十年﹐海上有警﹐院道又議添新浙兵一營﹐亦題設把總一員﹑哨官四員﹐以舊營見在者就中裒益﹐每營各額定五百七十五名。至萬曆三十三年﹐以餉絀裁減﹐每營官兵定以四百五十員名爲率﹔內把總一員﹑哨官四員﹑哨長髙招一十七名﹑隊長書記四十九名﹑把總家丁二名﹑健步二名﹑四哨官家丁健步各一名﹑兵夫雜流三百四十七名。每營每月約支糧銀四百六十兩有奇﹐俱派在本府七縣徵給。至於春冬二泛﹐舊營分兵二哨守料羅﹐一哨守安海﹐一哨守圍頭兼顧福全﹐一哨守府城。近議以安海爲泉郡門戶﹐姦盜出沒之藪﹐題設專官駐鎭其地﹐防守宜亟﹔而圍頭尙在福全內地﹐且有浯嶼寨右哨兵船在圍頭洋捍衛於海﹐兼有巡司福全所犄角於陸﹐議將圍頭一哨陸兵掣撤﹐添守安海。其新營﹐二哨守崇武﹐一哨守永寧沙堤﹐一哨紮守府城。

水寨官

舊制﹕水寨統以指揮一員﹐謂之把總。嘉靖四十二年﹐軍門譚綸題奉欽依﹐比照浙江定海等關把總﹐以都指揮體統行事。於是浯嶼寨爲欽總﹐其浯銅遊兵把總及萬曆二十五年新設彭湖遊兵把總﹐俱軍門紮給名色者。

水寨軍兵

舊時水寨舟師皆撥各衛所軍。南日寨則撥泉州衛﹐合興化﹑平海二衛共一千五百餘人。浯嶼寨則撥永寧衛﹑福全所﹐合漳州衛共二千五百餘人。近來軍伍缺乏﹐寨卒悉系募兵﹐而衛所軍止貼駕船。浯嶼兵一千七十名﹝糧每名九錢﹐布政司發給﹞﹐貼駕軍五百八十名。浯銅遊兵五百三十六名﹝糧俱布政司發給﹞﹐貼駕軍三百名。彭湖遊兵八百五十名﹝春汛糧支給於泉﹐冬汛糧支給於漳﹞。

兵船

浯嶼寨管福﹑哨﹑冬﹑鳥等船四十八隻﹐浯嶼遊管冬﹑鳥等船二十二隻﹐彭湖遊管哨船二十隻。

按福船勢力雄大﹐最便衝犁﹐所以扼賊船於外洋。事久備懈﹐皆放賊船入港﹐始議迎擊。港中山澳崎嶇﹐賊船窄小﹐反易趨避﹐而大船轉動多礙﹐皆爲無用之器。故寨中有福船﹐又有次號哨船﹑冬船﹐以便攻戰﹐小號鳥船﹑快船﹐以便哨探﹐或助力襲擊。如福船出洋犁賊﹐賊船勢將內逼﹐哨﹑冬船與鳥﹑快船急搶上風﹐又出賊船之內﹐向外逐打﹐務逼使出洋﹐內外夾擊收功。如一槪從外追打﹐逼賊登岸﹐具有軍法。

信地

浯嶼寨兵分四哨﹐出汛時一屯料羅﹐一屯圍頭﹐一屯崇武﹐一屯永寧。每汛與銅山﹑南日兩寨及浯銅遊兵合哨﹐稽風傳籌。浯銅遊兵分二哨﹐出汛時一屯舊浯嶼﹐一屯擔嶼。每汛與浯嶼寨兵合哨。惟彭湖遊兵專過彭湖防守。凡汛春以淸明前十日出﹐三个月收﹔冬以霜降前十日出﹐三个月收。收汛畢日﹐軍兵放班﹐其看船兵撥信地小防。

按泉郡濱海﹐綿亙三百里﹐與島夷爲鄰﹐其最險要宜防之地有三。一曰崇武﹐在惠安之東北﹐接湄洲與興化連界﹐西通泉州大港﹐東接海洋﹐南與祥芝對峙﹐正當泉之上游﹐海寇入犯﹐首當其衝。一曰料羅﹐在同安極東﹐突出海外﹐上控圍頭﹐下瞰鎭海﹐內捍金門﹐可通同安髙浦﹑漳州廣潮等處。其澳寬大﹐可容千艘。凡接濟萑苻之徒﹐皆識其地以爲標準。嘉靖間倭寇由此登岸﹐流毒最慘。一曰舊浯嶼﹐在同安極南﹐孤懸大海之中﹐左連金門﹐右臨岐尾﹐水道四通﹐乃漳州﹑海澄﹑同安門戶。國初設寨於此﹐最爲遠慮。至崇武而南有永寧﹐料羅而上有圍頭﹐舊浯嶼之北有擔嶼﹑烈嶼﹐南有卓岐﹑鎭海﹐皆海寇出入之路﹐抑其次也。今汛兵屯崇武﹑永寧﹐分哨則獺窟﹑祥芝﹑深滬﹑福全一帶有賴﹔屯料羅﹑圍頭﹐分哨則■﹝犭責﹞洲﹑安海﹑官澳﹑田浦﹑峯上﹑陳坑一帶有賴﹔遊兵屯舊浯嶼﹑擔嶼﹐巡哨則鎭海﹑岐尾﹑烏沙港一帶有賴。彭湖絕島舊爲盜賊淵藪﹐今設有遊兵防守﹐則賊至無所巢穴﹐又泉郡藩籬之固也。乃若選將校﹑核卒伍﹑修艨艦﹑明賞罰﹐使水軍狎風濤而不敢偸安內澳﹐則在人而不在地。

漳州府誌摘錄

洋稅考

嘉靖中﹐有佛郎機船載貨泊浯嶼﹐漳龍溪八﹑九都民及泉之賈人往貿易焉。巡海道至﹐發兵攻夷船﹐而販者不止。總督閩浙都禦史朱紈獲通販者九十餘人﹐悉斬之﹐而海禁嚴。三十六年﹐海寇許老﹑謝策等突至月港﹐大殺掠。明年冬﹐誘倭寇三千人再抵月港﹐散劫八﹑九都﹐往來浯嶼間。寇累歲不息﹐土人乘機爲叛﹐號二十四將﹐沿海騷然。四十三年﹐巡海道周賢宣計討平之。其明年﹐奏設海澄縣治。

隆慶初年﹐巡撫福建塗澤民題請開海禁﹐準販東西二洋。通政唐順之有云﹕『國初﹐浙﹑福﹑廣三省設市舶司。在浙江者﹐專爲日本入貢﹐帶有貨物﹐許其交易。在廣東者﹐則西洋番舶之輳﹐許其交易而抽分之。若福建旣不通貢﹐又不通舶﹐而國初設立市舶之意﹐漫不可考矣。舶之爲利也﹐譬之礦然。封閉礦洞﹐驅斥礦徒﹐是爲上策。度不能閉﹐則國收其利權而自操之﹐是爲中策。不閉不收﹐利孔漏泄﹐以資姦萌嘯聚其間﹐斯無策矣。今海賊據浯嶼﹑南嶼諸島﹐公然番舶之利﹔而中土之民﹐交通接濟﹐殺之而不能止﹐則利權之在也。宜備查國初設立市舶之意﹐毋泄利孔﹐使姦人得乘其便』。其於海禁利害晰如也。

然市舶之與商舶﹐其說稍異。市舶者﹐諸夷舶泊吾近地﹐與內地民互爲市﹐若廣之濠鏡澳然。商舶則土著民醵錢造舟﹐裝土產﹐徑望東西洋而去﹐與海島諸夷相貿易﹔其出有時﹐其歸有候。廣洋巨浸﹐船一開颿﹐四望惟天水相粘無畔岸。而海人習知海道者﹐率用指南鍼﹝卽羅經﹞爲其導向。相傳有航海鍼經。鍼或單用﹐或指兩辰間﹐以前知某洋島所在。約更時當行水路幾許﹐打量水深淺幾托﹝方言幾仞爲幾托﹞﹐海中島嶼作何狀﹐某洋礁險宜愼﹐或風雲气候不常﹐以何法趨避之。異時海販船十損二﹑三﹐及循習於常所往來﹐舟無恙若安瀾焉。蓋海濱民射利精如此。

東洋若呂宋﹑蘇祿諸國﹐西洋暹羅﹑占城諸國及安南﹑交趾﹐皆我羈縻屬國無侵叛﹐故商舶不爲禁﹝東洋有呂宋﹑屋同沙瑤﹑玳瑁﹑宿霧文來﹑南旺﹑大港﹑吶嗶嘽﹑磨荖英﹑筆架山密雁﹑中邦﹑以寧﹑麻裏呂﹑米六合﹑髙藥武運﹑福河侖﹑岸塘﹑呂蓬﹔西洋有下港﹑暹羅﹑舊港﹑交趾﹑柬埔寨﹑丁機宜﹑順塔﹑占城﹑馬六甲﹑順化﹑大泥﹑烏汀礁林﹑新州﹑啞齊﹑交■﹝口畱﹞吧哪﹑彭西寧﹑陸坤﹑占陂﹑髙趾州﹑籬木﹑髙堤裏鄰﹑吉連單﹑柔佛﹑吉寧邦日隸﹑安丁義裏﹑遲悶﹑蘇祿﹑班隘﹔又有雞籠﹑淡水﹐不系東西洋船數﹞﹐而特嚴禁販日本者﹐比於通番接濟之例。

先是海澄未置縣時﹐有靖海館﹐以通判一員司巡緝﹐其後請設海防同知﹐易靖海館爲海防館。萬曆二年﹐巡撫劉堯誨題請舶稅充餉﹐歲以六千兩爲額﹐委海防同知專督理之﹐刊海稅禁約一十七事﹝時海防同知沈植條陳﹞。其禁壓冬議﹐以爲過洋之船﹐以東北風去﹐西南風回﹐𨿽回緩亦不過夏。惟自倭回者﹐必候九﹑十月間風汛﹐且日本無貨﹐只有金銀。凡船至九﹑十月方回又無貨物者﹐明系展轉交倭﹐縱有給引﹐仍坐以通倭罪﹔同■﹝舟宗﹞船夥及澳甲等許其舉首給賞之。於時凡販東西二洋﹑雞籠﹑淡水諸番及廣東髙﹑雷州﹑北港等處商漁船引俱海防官爲管給﹐每引納稅銀多寡有差﹐名曰「引稅」﹝東西洋每引納稅銀三兩﹐雞籠﹑淡水及廣東引納稅銀一兩﹐其後加增東西洋稅銀六兩﹐雞籠﹑淡水稅銀二兩﹔萬曆十八年﹐革商漁文引﹐歸沿海州縣給發﹐惟番引仍舊﹞。每請引百張爲率﹐隨告隨給﹐盡卽請繼﹐原未定其地﹐而亦未限其船。十七年﹐巡撫周釆議將東西二洋番舶題定只數﹐歲限八十八隻﹐給引如之。後以自變量有限﹐而私販者多﹐增至百一十引矣。

其徵稅之規﹐有水餉﹐有陸餉﹐有加增餉。水餉者﹐以船之廣狹爲準﹐其餉出於船商。陸餉者﹐以貨之多寡計值徵餉﹐其餉出於鋪商。又慮有藏匿﹐禁船毋輒起貨﹐以鋪商所接買貨物應稅之數給號票﹐令就船完納而後許鬻賣焉﹝西洋船面闊一丈六尺以上者﹐徵餉銀五兩﹐每多一尺﹐加銀五錢。東洋船頗小﹐量減西洋十分之三。陸餉﹕胡椒﹑蘇木等貨計值銀一兩者﹐徵餉銀二分。雞籠﹑淡水名曰小番﹐地近船小﹐每船面闊一尺﹐徵水餉銀五錢﹐陸餉亦如東西二洋之例﹞。加增餉者﹐東洋中有呂宋﹐其地無出產﹐番人率用銀錢﹝錢用銀鑄造﹐字用番文﹐九六成色﹐漳人今多用之﹞易貨﹐船多空回﹐卽有貨亦無幾﹐故商販回澳﹐徵抽水﹑陸二餉外﹐屬呂宋船者﹐每船另追銀百五十兩﹐謂之加增﹝後各商苦難輸納﹐萬曆十八年量減﹐止徵一百二十兩﹞。每年至五六月﹑七八月間﹐風汛屆期﹐各商船回至海外﹐俱由南澳﹑浯銅諸水寨及島尾﹑濠門﹑海門各巡簡司信地經過﹐隨報府縣及海防館逐程撥船護送防寇掠﹐其實稽察隱匿餉稅者云。

自萬曆四年﹐餉溢額至一萬兩﹐刊入章程錄。至十一年﹐累增至二萬兩有餘。二十一年﹐報倭警﹐禁止通販﹐而海濱民苦爲生難﹐輒違禁私下海﹐或假借縣給買榖捕魚之引故越販。於是巡撫詐孚遠深念之﹐恐復爲變如嘉靖時﹐出示招諭﹐凡畱販人船﹐不論從前有引無引﹑日遠日近﹐俱準駕回照例報官納餉﹐一切私通及壓冬情罪悉宥免。是時越販商人胡臺﹑謝楠等二十四船﹐聞撫綏令﹐皆駕船回澳報餉﹐與正引之商一例徵納。二十二年﹐餉驟益至二萬九千餘兩。然則海民趨利之情﹐與商舶通塞之利病﹐其大略可睹矣。

其後當事者疑稅餉多寡﹐海門館所報不盡實﹐始議仿各處關稅之例﹐歲委各府佐貳官一員輪管之﹐示淸核毋專利窟。而泉州以兵餉告匱﹐分巡興泉道建議於泉州中左所設官抽餉﹐如漳之海防例﹐令漳民販西洋﹐泉民販東洋﹐毋相攙越。事並下府議。時漳民紛爭不便﹐乃具詳言『本府屬縣歲派額餉數少﹐民又多逋﹐軍需往往告匱﹐卽隆慶間開設海澄舶稅﹐僅數千金﹐萬曆間增至一萬兩﹐以此佐之﹐猶且不敷﹐動請司餉濟給﹐考之累年﹐各請發司餉二萬兩﹐往牒具在也。迨十三年以後﹐舶稅增至二萬餘兩﹐兼以槪府尺土半廛凡屬官者﹐靡不括以充餉﹐卽鐵鑪﹑牛行﹑渡船﹑网稅﹐搜無遺利﹐始免仰給司帑﹐然亦必縣餉﹑舶稅盡數徵完﹐方克有濟。查見在十縣餉額共三萬七千七百九十餘兩﹐湊舶稅二萬餘兩﹐大都在六萬上下﹐而水陸官兵月糧﹑修船﹑置器﹑犒賞諸費﹐歲不下六萬兩。如萬曆二十一年禁海餉絀﹐則括府縣帑藏及借諸站剩等銀支用﹐豈有贏餘積藏於庫哉﹖漳﹑泉均爲海郡﹐兵餉並屬喫緊﹐餉在漳則漳利﹐餉在泉則泉利﹐其便均也﹐漳餉匱則請在漳﹐泉餉匱則請在泉﹐其不便亦均也。今欲以東西洋分屬漳﹑泉﹐割漳餉以贍泉兵﹐不惟漳之兵食無所措給﹐從此私販之徒緣爲姦利﹑不漳不泉﹑東影西射﹑公然四出﹑不可究詰者﹐又當什百於昔日。本府籌之未見善畫﹐在彼府計其無獘何如耳』。惟是榷稅不專責於海防官﹐聽上裁﹐於是漳﹑泉分販議罷不行﹐而題請攺設餉館﹐給關防。

會上方大榷天下關稅。二十七年﹐中貴人銜命至閩﹐凡山海關津之稅﹐畢搜羅以進內帑﹐而舶稅歸內監委官徵收矣﹝時議委三司首領一員與內監委官協管﹞。於正稅外派辦進方物費不貲﹐重以委官需索﹐土人狡譎無忌憚者投充爲巡攔﹐恣擾害﹐漳民情用洶洶焉﹐賴有司調停安輯之﹐不爲變。

而是時漳﹑泉民販呂宋者﹐或折閱破產﹐及犯壓冬禁不得歸﹐流寓異土﹐築廬舍﹐操傭賈雜作爲生活﹐或娶婦長子孫者有之﹐人口以數萬計。而同安人張嶷者﹐繆奏言海有機易山﹐與福建相近﹐地產金﹐若采取﹐可得成金無算。有詔遣中貴人委官往勘視。而呂宋番聞之﹐大恐﹔以中國將略取夷地﹐諸流寓人皆內應也。於是盡坑殺漳﹑泉民之在呂宋者以二萬人。事聞﹐張嶷以欺罔首禍置極刑。

三十四年﹐有旨封閉天下礦洞﹐其各直省稅課﹐令所在有司照常徵解。命甫下﹐海內忻忻有更生之望。而所在稅監仍奏請轉解稅課及辦進上土產方物﹐且言稅歸有司﹐於地方無所事事﹐乞召回。於是旨紛出﹐先後互異﹕稅銀準解工部﹐又總解稅監分進內庫﹔土產方物準折辦﹐又敕該監照舊辦進。其布政司銀旣匯解﹐而稅監者又欲州縣有司徑解及代辦方物﹔有司莫知所從﹐事紛然久之。布政司乃具咨呈戶部請畫一﹐而部咨回復﹐以藩司一邦之主﹐若金花稅糧等銀﹐何莫不由藩司﹐而州縣敢於經解乎﹗近者南贛巡撫題奉明旨﹕『各處稅課都著類總解稅監分解應用』。是「各處」者﹐指各直省言也﹔「類總解監」者﹐明令布政司類總也﹐若由州縣徑解﹐當云「各解」﹐何須「類總」爲乎﹖土產方物乃稅監芹曝之誠﹐非有司貢獻之禮﹐撫臣旣題準折辦及措處加平等費﹐續奉明旨照舊辦進﹐並未有有司備辦之旨﹐謹始慮終﹐正在今日。該省撫按亟當移會該監﹐備將歷來明旨開導其詳﹐使知「類總」二字﹐旨意昭然﹐徑解之舉﹐終屬悖謬矣。

自是議稍定﹐當事復申前餉館委官之議。以海澄洋稅原議輪委各府佐貳徵收﹐但外府之官遠來住札非便﹐而增設供應人役﹐所費亦繁﹐不若於本府佐貳五員內歲委一員管理﹐事無專屬﹐旣於原議不悖﹐且於事體爲宜。議允行本府官承委﹐歲一更代云。

先是投礦稅爲羽翼者探知海夷有別種﹐號紅毛番﹐饒財寶﹐擅給中使文移招諭以來﹐船泊彭湖。其人非東西洋種人﹐發純赤﹐彊而多力﹐以船爲家﹐於海島諸港門販鬻爲生涯。其船宏壯甚﹐出沒海洋怒濤中亡所損﹐爲兵器自護衛﹐若佛郎機銃﹑發貢銃之屬亦甚具。其交易頗以信義﹐怒輒殺人﹐海島中諸夷恆畏避之。利中國羅綺﹑繒布﹑器皿諸貨。諸姦人啖以利﹐謂漳之南澳﹑彭湖島可以市舶。紅夷者以爲信﹐至凡數船。事聞﹐撫按行守巡道議﹐以市舶必不可許﹐且奏下兵部﹐覆疏請明旨詰責中使﹐令所在守將督信地兵嚴拒之。紅夷船始去。而漳泉間射利者意觖觖﹐以爲此不費航海而坐收遠夷珍寶利百倍﹐若之何失之﹗嗚呼﹗其亦不思甚矣哉﹗夷性無常﹐非我族類﹐而海邊惡少民尢習狙詐﹐無事猶將勾引接濟﹐爲寇攘地﹐況日夕與豺狼處﹐非欺負貨物﹐激怒夷而至爲變﹐則將爲陰陽播弄﹐啖夷以玉帛子女而爲之向導﹔患之至也﹐其何日之有﹗若嘉靖中倭寇藉入貢蹂躪寧﹑紹間﹐皆起於市貨不售﹐土人貪戾無行者爲構﹐誘煽亂禍﹐蔓延至不可解。殷鑑不遠﹐爲閩計可復爾耶﹗

或曰﹕紅夷性朴直﹐非狡倭比。是又不然。獨不聞廣香山之有澳夷乎﹖其初亦尋常販易﹐今結聚日眾﹐盤據濠鏡澳﹐諸作姦犯科者悉亡命藏匿其中﹐築崇城百雉﹐阨險防兵﹐勢駸迫於省會﹐若癭之附項﹑疽之附骨﹐治之不可﹐養之日深﹐當事者廑以爲憂矣。今之紅夷﹐其疆鷙出澳夷上。邇年與澳夷爭市舶地﹐相賊殺廣之海上﹐澳夷輒不勝﹐而髙峻其城郭以防禦之。其人魁偉者﹐殆防風氏之骨專車焉﹐可玩其狡不如倭而垂涎以爲利藪﹐此姦人之以國爲嘗者也。

紅毛番本名米粟果﹐佛郎機與國也。其國當中國之背﹐晨昏晝夜皆相反﹐去此四萬餘里。由西洋來者轉大浪山﹐大險遠﹔由東洋來者﹐至末利加國半年程﹐更造舟﹐又逾半年程至呂宋﹐或徑達中國。末利加有石磯阻海﹐如南之萬里石塘也。佛郎機於諸夷多所款服﹐又內據香山﹐得中國賄帛﹐雄富諸番。米粟果性賊嫉﹐尙讎殺﹐海外夷與佛郎機俱畏之。常至中國望南澳廣東﹐及掠島嶼人爲向導﹐俱不得達。萬曆癸卯﹐泊下港﹐劫舟商﹐投擇書兩臺內監。五月﹐自泊舟彭湖求互市。內監遽上聞﹐願徵餉數十萬。事下兩臺﹐力持爲不可。亟命督府驅之。先遣檄與其酋﹐且偵舟。舟長五十丈﹐橫廣六﹑七丈﹐五桅﹐上皆以鐵爲网﹐外漆打馬油﹐其光可鑑。夷人皆深目長鼻﹐赤須朱發﹐長軀七﹑八尺﹐能華言華字。讀檄訖﹐投帽於地﹐恚曰﹕『中國疑我耳﹗我金錢滿艘﹐豈遽去哉』﹗導檄者徧視舟。至中艙﹐奉天甚謹。又出一畫軸﹐皆華人衣冠﹐與其酋像羣坐﹐曰﹕『此吾祖也。曾與中國人結兄弟甚好﹐今乃相忘』﹗又至舵後觀銅盤﹐略如中華羅經﹐大徑數尺﹐譯言照海鏡﹐識此可海上不迷。又懸自鳴鐘﹐日夜司更﹐不擊自鳴。其舟內設三層﹐壯者居上﹐稚子居下﹐皆有家室。層設銃三十六枚﹐外向三層皆然﹐名「麥穟銃」。其中桅之下置大銃﹐長二丈﹐中虛如四尺車輪﹐云『發此可洞裂石城﹐震數十里。中國人逼我時﹐烈此自沈耳﹐不願爲虜也』﹗其言語桀黠多類此。往復數次﹐竟欲求彭湖爲香山﹐且中有主之者也。巳聞舟師大集﹐有獻火舟策者﹐十一月乃徙去。然海上姦民私貿易﹐夷巳捆載歸矣。

第今東南隱患﹐又不但此。頃撫臣奏言﹕『閩地斥鹵磽埆﹐田不供食﹐以海爲生﹑以洋舶爲家者﹐十而九也。況今軍需國課半取給於市艘﹐豈能禁之不去﹖但姦民有假給由引﹑私造大船﹑越販日本者矣﹐其去也以一倍而博百倍之息﹐其來也又以一倍而博百倍之息。愚民蹈利如鶩﹐其於淩風破浪﹐直偃息視之。違禁私通﹐日益月盛。有暗結婚姻﹐有私受夷職﹐甚者或賣船以資敵。我無晉魏絳之五利﹐而彼饒中行說之三窟﹐長此安窮﹖況今琉球告急﹐屬國爲俘﹐而沿海姦民揚帆無忌﹐萬一倭奴竊據﹐窺及雞籠﹑淡水﹐此輩或從而勾引之﹐門庭之寇﹐可不爲大憂乎﹗請申飭沿海淸查由引﹐嚴禁壓冬﹐不許私造違式大船﹐及以引餉事權歸海道管核便』。■﹝琉﹐代王﹞下兵部覆﹐如議行。而沿海民大黠猾及憑借有勢力者﹐借東西洋由引而潛趨日本﹐時時有之﹐禁𨿽嚴﹐未全戢。

論曰﹕海舶非正賦也﹐而志之賦役何居﹖嘉隆之際﹐月港之亂﹐余不忍聞焉。自設縣弛海以來﹐使穰穰者騖於利﹐潛銷磨其不逞﹐吾又得操其什一以資軍匱﹐庸詎非算乎﹖顧今東西洋利寖薄﹐賈人侵假而闌入倭境﹐又重設額外之徵﹐橫徵斂以困辱之。獸窮則逸﹐鳥窮則攫﹐況輕悍習亂者﹐其又曷不至焉﹗嗚乎﹗謹衣袽者念之哉﹗

兵防考

洪武三年﹐置漳州衛指揮使司﹐其屬爲經歷﹑爲鎭撫﹑爲千戶所者五。五千戶所各統百戶若鎭撫。後設鎭海衛﹐所統亦如之。又置陸鰲﹑銅山﹑玄鍾守禦千戶者三。衛軍可五千餘人﹐所軍可千餘人﹐耕其屯田而食之。成弘間﹐又調鎭海之後千戶所戍龍巖﹐而以漳州衛之後千戶所戍南詔。此衛所始末之大較也。

銅山﹐漳濱海之重鎭也。國初遣江夏侯周徳興入閩﹐築城備倭﹐置五寨﹐銅山其一焉。寨在井尾澳﹐景泰間移今西門澳。初以衛官有才望者統其事﹐而後更以欽依把總一人﹐玄鍾澳屬焉﹝籌海圖編曰﹕漳州府所轄漳浦一縣最近海嶼﹐設水寨者二﹐銅山西門澳爲把總水寨﹐而玄鍾則受其節制者也。故今止以五寨爲名﹐歲撥鎭海﹑漳州﹑永寧衛及玄鍾﹑銅山所軍分番巡哨。而北自金石以接浯嶼﹐南自梅嶺以達廣東﹐險阨所系﹐匪淺淺也﹞。隆慶六年﹐知府羅靑霄議置土兵五營﹐分鎭諸處﹐或廢或存。萬曆初年﹐又爲銅山置浙兵營﹔而郡西之浙兵營則自萬曆十一年爲吳雙引倡亂而設﹐蓋與主客交駐云。彭湖在漳﹑泉海外﹐與倭僅隔一衣帶水﹐嘉靖以來﹐曾一本﹑林鳳輩往來嘯聚其間﹐數爲邊患。壬辰﹐朝鮮告變﹐時傳倭且南侵﹐當事謂不宜坐棄彭湖﹐爲設官兵據險戍之。又慮孤島遙懸﹐汛期分諸寨兵遞爲聲援﹐以水犀杜其鳧■﹝犭奚﹞。此營寨始末之大較也。

漳入明﹐故領縣五。成化間﹐以溫文進之亂﹐割龍巖居仁等五里置縣漳平﹐謂險遠難制也。正徳間﹐象湖諸處亂起﹐虔撫都禦史王守仁督兵討平之。復釆鄕三老議﹐以爲蘆溪等處地裏遙遠﹐政教不及﹐釀成大禍﹐今動三軍之眾﹐合二省之威﹐𨿽曰殲厥渠魁﹐掃除黨類﹐特一時之計﹐未爲久遠之規﹔乞於河頭中營添設縣治﹐引帶汀潮﹐喉襟淸寧﹐政教旣敷﹐盜賊自息﹐上疏請於朝﹐置平和縣。嘉靖初﹐以南詔廣寇出沒﹐置詔安縣。月港者﹐龍溪海上一大都會也﹐自內外賊盤據爲難﹐烽燧傳警﹐歲無虛日。都禦史朱紈疏請建邑﹐不果。後郡守唐九徳力持其議﹐都禦史汪道昆爲更請﹐置縣海澄。而是時又以初平蘇阿普等於殺狐嶺﹐割龍巖之吐賢裏置縣寧洋。國家剖牧民之符﹐非惟臨長百姓﹐夫亦以父母孔邇﹐威信易敷﹐赤子潢池﹐弄兵自息﹐設險守固﹐勝於數十萬甲兵也。郡又有海防同知﹐春秋防汛。近又特設督捕通判駐雲霄﹐丞主海上事﹐而別駕職內賊。此郡邑始末之大較也。

漳初未有大帥建牙者。嘉靖二十八年﹐以軍興設參將一人。三十五年﹐益以水陸參將二人。三十八年﹐請分福建爲三路﹐三將軍主之。其駐漳者爲南路﹐所轄自詔安廣東界北達祥芝﹐蓋鎭漳而兼控泉矣。先是南澳尙未開府﹐每汛期專駐玄鍾。後南澳旣設﹐移駐銅山。萬曆二十年﹐議者謂偏處一方﹐移駐鷺門﹐居中調度。而南澳者﹐在閩﹑廣交﹐夙爲逋藪﹐吳平﹑許朝光巢穴於山﹐曾一本﹑林道幹遊魂於海﹐至合兩省會剿始平。迨議善後﹐題設副總兵官協守漳潮﹐拓地創鎭﹐無事則玉斧彈壓﹐有事則金鉦窮追﹐並制兩省﹐秩亞驃姚。此將帥始末之大較也。

夫弘正以前﹐承平旣久﹐人不知兵﹐故規制尙略。嘉隆之間﹐所部云擾﹐歲歲苦兵﹐故規制寖詳。然衛所官大則金緋﹐小亦列校﹐歲糜月俸錢甚奢。其錚錚者多脫穎以出﹐樹勛他處。而卑者長傍棨戟﹐乘堅策肥﹐刻削自封﹐恣睢自豪﹐至不識韜鈐爲何物﹑戰場爲何事。告以鼓鼙聲﹐心悸欲絕。且憑空頓於戶下﹐安望其緩急使乎﹗若正統鄧茂七之寇﹐指揮顧斌擁兵銅陵﹐募敢死士入衛﹐遂大破賊﹔二百年來一人而已。彼鎭海爲饒賊所陷﹐諸將束手﹐坐觀板蕩﹔此曹之肉豈足食哉﹗至於衛所軍世守尺籍﹐執其鈍器﹐不能刑雞鶩﹐無論卽戎﹔脫有變﹐棄甲不暇耳。國家養兵世世﹐僅得其空名﹔宇內皆然﹐不獨漳也﹗

正統﹑天順間﹐所在招募丁壯爲民兵﹝卽快手﹑機兵之屬﹞﹐而巡司故有弓兵﹐俱有司操練。然今民壯僅供公門役使。弓兵所緝﹐裏閈鳴吠及負擔興販而已。議者始復仰借於客兵﹐乃客兵之大利大害亦略可言。

方嘉靖鼎沸時﹐海內名將如戚繼光﹑兪大猷俱統重兵入漳徵剿﹐海上父老猶能言繼光時事。賊圍孤城急﹐復四出摽掠﹐父老扶攜登望女墻上﹐冀援兵旦晚且至。嗣見遠煙數點﹐影響似旌旗狀﹐忽炮響﹐官兵業抵近郊﹐與賊接戰﹐大破之。蓋繼光每出師﹐或急或緩﹐人莫能測。賊偵繼光方與所在當道歡飲﹐解甲犒師﹐似未卽發﹐繼光已夜從間道急進﹐出沒甚神﹐賊猝不意﹐輒狼戾死甚眾云。蔡陂之役﹐賊又預度繼光當至﹐設伏待之﹐卒然蜂起﹐兵爲少卻﹐繼光斬前怯者數人﹐身自督戰﹐賊竟潰。四十四年﹐海寇吳平據梅嶺﹐繼光兵來﹐賊遁入南澳﹐繼光追擊之﹐俘斬萬五千人﹐賊潛遁赴海﹐而漳遂平。自漳中賊奴﹐而繼光之功亦與之終始。漳人爲之語曰﹕『兪龍戚虎﹐殺賊如土』﹔皆他路兵也。然事急則徵召﹐事平輒復遣去﹔徵召至而屠戮者已饒受其禍矣﹐故邇者爲客兵置營居守如土著。顧在壬戍﹐參將楊縉以東筦兵來﹐願爲漳備禦賊﹐實約東筦兵爲內應。縉下令﹕『漳民不得夜開門﹐開門輒兵之』。漳大駭﹐諸生相率詣當道固爭﹐富家夜自爲登埤固守﹐不呼而集。次日淸明﹐東筦兵從南郊辱人婦女﹐睥睨殺人﹐郡守始下令鄕兵截殺之。須臾﹐東筦兵頭腦被地幾盡﹐所部始寧。萬曆癸未﹐吳雙引之事覺就誅也﹐有司者慮之﹐議駐客兵於西郊。其後長泰囚越獄刺殺縣令﹐囚實與客兵約爲外應。先一日﹐客兵以庭毆羅中軍﹐有信攺期不得達﹐囚出登城四顧﹐外無援者﹐始就擒。𨿽社稷有靈﹐未焰旋熄﹐不可不謂往事之明鑑也。

夫漳所最苦者莫如倭。嘉靖時﹐閩﹑浙初置巡撫則以倭故。倭非能自來也﹐起於中國之民爲之鄕導。都禦史朱紈練兵甲﹑嚴科察﹐按諸通海者若干人悉誅之。紈竟爲朝議所中﹐忿恚自殺。舶主土豪益自喜爲姦﹐走波濤中交相往來。後乃大舉入寇﹐而海寇應之﹐至陷城郭﹐禍墳墓﹐男女駢戮﹐遠近震駭﹐此亦神人之大痛矣﹗网以亂至而密﹐密則已晚﹔网又以亂解而■﹝琉﹐代王﹞﹐■﹝琉﹐代王﹞則安窮。比歲海濱人視越販爲常事﹐詭給沙埕引﹐無不詣山城君者﹐當事憂之﹐嚴爲令與民更始﹐有更犯者無赦。夫越販起於富人射利﹐其意原非勾賊﹐惟是輸其寶貨﹐露其情形﹐此其漸不可長者耳。禁販自是防倭急務﹐未可謂越販之門一杜﹐而倭便不復來也。海上行劫﹐無處無倭奴﹐犯漁舟﹐居賈舶﹐旋復散去。不逞之徒﹐搏手無生活﹐日覬波心﹐與夷雜處﹐彼狡焉有窺中國之心﹐何日忘之。中山之藩破矣﹐長蛇封豕﹐薦食未央﹐故待敵宜預也。

向者夷從西方來﹐賈胡別種也﹐發盡赤﹐巨艦迎波﹐結中貴人以互市﹐請如東粵香山故事。當事持不可。參將施徳政躬抵彭湖﹐宣威耀武﹐與夷相持者久之﹐夷乃去。其後數歲更入海上﹐申前請益力。當事嚴緝居民不得與售一錢﹐乃更掉指東粵以往。若輩僅以聲勢恫喝﹐然舟大不便動轉﹐卽有變﹐火攻可燼耳。防之無使登岸﹐彼將自消其食指﹔威之無使見瑕﹐彼將自戢其殺機。後此出沒尙未有常也﹐故防敵宜周也。

國家皇靈旁暢﹐然二百年中﹐深山窮谷之區﹐小醜間發﹐始而鼠竊﹐繼而狼噬﹐驅之則終獸散﹐至二十四將而禍烈矣﹝丁巳間﹐洪迪珍等二十四人共造二船接濟番舶﹐因以爲號﹐其後據巢殺掠﹐官兵不能制﹐詳見兵亂﹞。鯨鯢之不淨﹐以煩縣官﹐安能便置反側於度外。萬曆以後﹐帶牛佩犢之萌﹐旋就誅滅﹐然餘黨尙未悉散。往者漳浦見告﹐人或訝其太張皇﹔然與其張皇也﹐猶勝坐視。必以蹤迹之尙未露也﹐而槪置之罔聞﹐人心愈怠﹐城守愈■﹝琉﹐代王﹞﹐脫有眞變﹐烽火在庭而不悟矣﹐詎細故哉﹗語云﹕『涓涓不止﹐流爲江河』。今近郊之內﹐夜半殺人﹐劫掠財物﹐肆行無忌﹐比比有之﹐夫固揭竿之漸也﹐故緝敵宜嚴也。

漳浦林太史偕春之論兵防曰﹐築土堡﹑練鄕兵﹐而又以外賊宜守﹑內賊宜攻﹐纚纚甚悉。此自倥傯時事﹐非所施於承平。且衛所營寨諸軍﹐是亦鄕人也﹐是在練之而已。客兵久於吾土﹐耳目肝腸﹐豈盡異類﹐是在制之而已。張萬紀爲銅山把總﹐每雨雲陰晦﹐意賊且出﹐輒駕小舟﹐身攜一劍﹐以驍勇數輩自隨﹐裝束如漁人﹐因以誘賊﹔賊相遇﹐手自擊殺之﹐或死或縛。萬紀𨿽屢經險阻﹐神意愈王。海上數年間得安枕無恐者﹐則萬紀力爲多﹔是外賊未嘗不可攻也。

頃歲中丞臺巡歷海上﹐一切與將士綜核名實﹐乃其選將僅騎射故事﹐所選兵令抱石以試勇怯﹐著令甚迂﹐而所用又非所擇﹐則何取焉。往事﹕材官及兵目人缺應補者﹐將軍與郡國議上﹐主者裁決之。比歲多自旌門出﹐所不知何人﹐坐名送寨﹐彼其人與地旣不相習﹐而部曲儕伍又不相能﹐安望得其熊羆之用哉﹗諺曰﹕『文臣宜不愛錢﹐武臣宜不惜死』﹔然吾謂武臣愛錢正軍政所爲敗壞而難於收拾﹐第必自文吏大臣始。夫將將者之原旣淸﹐下方自肅﹔不然﹐主者以縟節望之大帥﹐大帥以望偏裨﹐偏裨以望卒伍﹐轉相克剝﹐尢而效之﹐而兵日貧﹐因以日怯﹐𨿽今日更張﹑明日整飭﹐徒侈糜文﹐何裨廓淸之方略矣﹗

鄭尙書曉曰﹕『福建海抱東南﹐汀﹑漳外寇內逋﹐與南贛聲勢聯絡﹐海物互市﹐時起兵端﹐此其治亂﹐非徒一方之機局者』。誠哉是言也﹗故爲差次梗槪﹐以備稽閱如此。

監司

本朝所在郡縣﹐置監司彈壓之﹐曰分守﹐曰分巡。其在濱海﹐則又有巡海。漳在國初屬福寧道。成化六年﹐汀﹑漳﹑潮﹑贛諸處盜賊出沒﹐始設分守漳南道駐上杭﹐轄汀﹑漳二郡﹐遙制江西之贛州。而巡海道舊駐會城。嘉靖九年﹐都禦史胡璉議以漳州海寇縱橫﹐巡海使者遠在數百里外﹐緩急非宜﹐疏請開鎭於漳。是巡海𨿽全制閩中海上事﹐而漳若其專制者蓋四十有餘年。萬曆間﹐承平旣久﹐巡海道復歸會城﹐而漳州奏請特設分守漳南道。自是而率屬興治﹐蒞兵撫民﹐守巡並主其權﹐巡海道但司海禁﹐春秋防汛﹐耀其甲戈﹐或間歲一至﹐他郡邑事不復相關矣。近三十八年﹐撫臣陳子貞議重巡海之權﹐■﹝琉﹐代王﹞請一切軍政俱巡海主之﹐守巡勿復與知。然營寨事無巨細﹐欲盡赴會城﹐上下遼隔﹐不若守巡就近料理爲便﹔且巡道故嘗奉敕稱兵備使者﹐安得不問兵事哉﹖故■﹝琉﹐代王﹞𨿽下部﹐竟不果行焉。守道初設﹐布政使參議﹐後間出以參政﹐近有自按察使或副使兼官至者。巡道初設﹐按察使僉事﹐後間出以副使﹐近有自參政兼官至者。巡海道初設﹐按察司副使﹐近有自布政司兼官至者。

南路參將﹝按參將官級亞於漳潮副將﹐而次序在前者﹐以漳爲所專轄也﹞

嘉靖二十八年﹐浙直軍門朱紈題請福建添設參將一員。至三十五年﹐巡撫王忬題攺設水陸參將二員﹐然未有專管汛地。三十八年﹐巡撫劉燾題請福建分南北中三路﹐添設參將三員﹐以漳州爲南路﹐並水陸爲一參將奉敕分守﹐所轄銅山﹑浯嶼二寨﹑浯銅﹑彭湖二遊﹑漳州﹑銅山二浙營﹑陸鰲一土營﹔漳州﹑鎭海﹑泉州﹑永寧四衛﹑南詔﹑龍巖﹑陸鰲﹑銅山﹑玄鍾﹑崇武﹑福泉﹑金門﹑中左﹑髙浦十所﹐自祥芝以至大城皆爲汛地﹐蓋控漳而兼制泉也。先是南澳未設副總﹐遇汛則參將駐玄鍾調度﹐水陸防禦。南澳設後﹐移駐銅山。萬曆二十年﹐倭躪朝鮮﹐議者謂銅山偏處一方﹐始兼移駐中左所居中調度焉。

銅山寨

洪武初年﹐皆以衛官考選備倭帶領軍兵出守銅山。嘉靖四十二年﹐題準攺設欽依把總一員﹐非汛時月﹐團泊寨澳﹐輪番出哨﹐小防緝盜﹔汛期則分四哨﹐前哨鎭海﹐左哨陸鰲﹐右哨沙州﹐後哨鱟殼澳﹐各防汛信﹐地皆險要﹐而橫嶼﹑菜嶼﹑井仔灣﹑大小甘山﹐則外洋島嶼之最險者。

漳州浙兵營

府城外浙兵營﹐始於萬曆十一年﹐因叛民吳雙引等謀爲變﹐當事集議特設浙兵一營駐札團練﹐營設於西教場。邇以浦頭至鎭門一帶河道﹐萑苻竊發﹐肆掠商舶﹐議設哨船二隻﹐輪營兵坐駕﹐隨潮往來巡緝。平時則府城內外以至鎭海﹑井尾等沿海萬松嶺﹑巖亭孔道﹐皆更番哨守﹔有事則專聽徵調﹐隨賊所向﹐相機徵剿。

銅山浙兵營

銅山浙營始於萬曆九年﹐爲沿邊海警而設﹐駐札銅山所城外。平時則團練彈壓﹐自銅山以至玄鍾﹑詔安等沿海油柑嶺﹑鳳山等孔道﹐皆其哨守﹐有事則專聽調度徵剿。

陸鰲土兵營

陸鰲土兵始於隆慶六年﹐因詔安縣五都土瘠民貧﹐寇盜蜂起﹐當事者議設土兵一營﹐抽選貧民充之﹐爲弭盜安民計。初守銅山﹐續與浙營對調﹐札守陸鰲城外。平時則操練彈壓﹐自該營北抵莆頭﹑南至古雷等沿海﹐與內地雲霄堡皆其哨守﹔有警則隨賊向往剿擊﹐用爲哨探向導耳目。

彭湖遊兵

彭湖一島﹐在漳泉遠洋之外﹐鄰界東番﹐順風乘潮﹐自料羅開船﹐二晝夜始至。山形平衍﹐東西約十五里﹐南北約二十里﹐周圍小嶼頗多。先年原有民居﹐隸以六巡司。

國初徙其民而虛其地﹐自是長爲盜賊假息淵藪﹐倭奴往來停泊取水必經之要害。嘉隆之季﹐萬曆初年﹐海寇曾一本﹑林鳳輩嘗嘯聚往來﹐分■﹝舟宗﹞入寇﹐至煩大舉搗之始平﹐蓋閩海極遠險島也。壬辰歲倭犯朝鮮時﹐有侵雞籠﹑淡水之耗﹐雞籠密邇彭湖﹐當事者集議不宜棄﹐乃設官兵先據險戍之。二十五年冬﹐初創一遊﹑一總﹑四哨﹑冬鳥船二十艘﹑目兵八百有奇。二十六年春﹐又慮孤島寡援﹐增設一遊總哨﹐舟師稱是。又於海壇﹑南日﹑浯嶼﹑浯銅﹑銅山﹑南澳六寨遊各抽哨官一人﹐領堅船三隻﹐汛時遠哨該島﹐以聯聲勢。後慮兵餉難繼﹐裁去一遊﹐而海壇﹑南日﹑南澳三處遠哨船漸各停發。今僅有一總﹑二哨﹑冬鳥船二十艘﹑官兵八百五十有奇﹐月糈則漳﹑泉共餉之。

南澳副總兵

南澳在閩﹑廣之交﹐夙爲盜賊逋藪。先年山寇吳平﹑許朝光﹑海寇曾一本﹑林道干等聚眾爲亂﹐荼毒生靈﹐至合兩省會剿始平。萬曆四年﹐建議善後﹐題請設協守漳潮副總兵官專駐南澳﹐始創城鎭﹐無事坐鎭彈壓﹐有警督兵窮追﹐兼制兩省﹐事權歸一﹐居然海上一重鎭也。所轄南澳遊兵﹑拓林守備二遊﹑防倭中哨二遊﹑福廣二營陸兵。

按癸酉志﹐南澳去玄鍾澳口約三十餘里﹐屬廣東饒平。洪武間﹐居民負險作亂﹐遂墟其地。其澳周圍六﹑七百里﹐有靑澳﹑後澤澳﹐夷船多湊泊於此﹐而深澳尢爲形險﹐小舟須魚貫而入﹐官兵攻剿﹐勢甚掣肘。嘉靖間﹐潮州府用木石塡寨澳口。未幾﹐倭人用善水者撈起木石﹐澳口復通。嘉靖四十四年﹐劇賊吳平鳩集結巢﹐大兵徵剿﹐賊黨𨿽散﹐其地尙爲賊窩。萬曆初﹐同知羅拱辰相視其地﹐議設參將一員統兵屯札。築城三座﹕一在深水澳﹐一在云蓋寺﹐一在龍眼沙﹐互相聯絡﹐立墩臺瞭望﹐調兵哨守。計三處田約四﹑五萬畝﹐可召軍民給牛耕種。羅公當時計劃﹐可謂周悉。自後題設協守副總兵駐紮﹐遂巋然重鎭矣。

南澳遊兵

南澳遊兵設於萬曆四年。見額福哨冬鳥船三十四隻﹐官兵八百七十四員名﹐遇汛貼駕徵操軍四百二十名。非汛時月﹐團泊遊澳﹐輪番出哨﹔汛期則分布宮仔﹑前勝澳﹑靑澳﹑云蓋寺等信洋防守﹐並屬副總兵統轄調度。

——以上錄自四部叢刊三編景印昆山圖書館藏稿本天下郡國利病書第三九冊。

