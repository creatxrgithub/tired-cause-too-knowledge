

欽定四庫全書

史部十一

河防通議

地理四【河渠之屬】提要

【臣】等謹案河防通議二卷元沙克什撰【案沙克什原本作瞻思今攺正】沙克什色目人官至祕書少監事迹具元史本傳是書具論治河之法以宋沈立汴本及金都水監本彚合成編本傳所稱重訂河防通議是也沙克什系出西域防於經學天文地理鐘律算數無不通曉至元中嘗召議河事蓋於水利亦素所究心故其爲是書分門者六門各有目凡物料功程丁夫輸運以及安樁下絡疊埽修堤之法條列品式粲然咸備足補列代史誌之闕昔歐陽元嘗謂司馬遷班固記河渠溝洫僅載治水之道不言其方使後世任斯事者無所考是編所載𨿽皆前代令格其間地形攺易人事遷移未必一一可行於後世而準今酌古矩矱終存固亦講河務者所宜參考而變通矣乾隆四十六年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

河防通議原序

水功有書尙矣禹貢垂統於上而河渠書溝洫志纉緒於下後世間亦有述逮宋金而河徙加數爲害尢劇故設備益盛而立法愈密其疏導則踐禹迹而未臻其壅塞則擬宣房而過之矣金時都水監有書詳載其事目曰河防通議凡十五門其體制今簿領之書不著作者名氏殆胥史之紀錄也今都水監亦存而用之愚少甞學算數於眞定壕寨官張祥瑞之授以是書且曰此監本也得之於太史若思後十五年復得汴本其中全列宋丞司檢周俊河事集視監本爲小異𨿽無門而援引經史措辭稍文論事略備其條目纎悉則弗若之矣署云朝奉郎尙書屯田貟外郎騎都尉沈立撰愚患二本之得失互見其叢雜紛紏難於討尋因暇日擿而合之爲一削去冗長考訂舛訛省其門析其使粗有條貫以便觀覽而資於實用云至治初元歲在辛酉四月吉日眞定沙克什序

欽定四庫全書

河防通議卷上

元沙克什撰河議第一

古今河患

漢谷永以爲河中國之經瀆也聖王興則出圖書王道廢則竭絕今潰溢橫流漂沒陵阜異之大者也修政以應之災變自除是時李尋解光亦言陰气順【按前漢書原文作陰气盛順字疑悞】則水爲之長江河滿溢所謂水不潤下明天道有故而作也又田蚡曰江河之決皆天事未易以人力彊塞未必應天【按前漢書原文作未易以人力彊塞彊塞之未必應天此處蓋有脫文】而望气用數者亦以爲然愚稽考前書三五之世非無失徳之君而河不爲患者豈禹迹之存歟【沈立汴本】

隄埽利病

易曰水流濕火就燥洪範曰水潤下火炎上此聖人言水火之本性也昔大禹治水導河自積石至於大陸播爲九河而歸於海蓋順物性而治之也由是功施三代民無昬墊之憂及乎戰國各利其地不能復禹故迹而務興隄防至於漢世決溢之患作矣當是之時議復禹迹者言甚懇至而卒不能用乃以竹楗石葘善塞爲利殊不知逆性而爲利則賈讓所謂猶止兒啼而塞其口豈不遽止然其死可立而待也烏可爲邪晉魏而下逮乎隋唐用事者往往極言水利至於河事則亦無著聞於時者我國家奄有天下自龍門至於渤海爲埽岸以拒水者凡且百數而薪芻之費歲不下數百萬緡兵夫之役歲不下千萬功備禦河患不爲不至矣而自開寶之後潰溢愈甚議者謂必決之勢有二而完固之有三不敢支蔓其說粗別白而言之夫戰國之時作隄去河猶二十五里𨿽屢移徙而不爲患及乎漢世尙然近者百步逺者數里以今驗之則郡邑民房皆在舊日古隄之間耳又安得不爲患也然觀河水向著之處刷隄腳吞伏勢緊渲入埽下蓋由河堤太狹一川不能兼受數河之任𨿽增髙隄防勞費百倍而亦不能救潰決之患耳此必決之勢一也又河水一石而其泥六斗旣而河道久不移徙其易爲淤澱也可知矣今隄外民田在河水之下幾已數尺故塞而復決此必決之勢二也又監埽使臣與都水修防官及本州知通同兼管轄凡有繕治必候協謀方聽令於省轉取朝防而後行其有可行之事爲一人所沮則遂爲之罷有不可興之功爲一人所主則或爲之行上下相制因循敗事此完固之一也又逐埽所積薪芻之備其退無涯不可按驗【謂捲埽所用之物無磨勘也】由是緣而侵盜鮮能禁止退背之地任其朽敗至於向著之處居常闕乏危急之際無所救防坐待潰決此完固之二也又每埽所屯河淸軍多是差撥上綱及諸處占役有河上功料卻自京東西淮南發卒爲之各離本管貧困苦逃死大半兩失制置【河淸諳熟河役卻令上綱雜役客軍去營三二千里逃死者十四五故謂兩失制置】此完固之三也今以必決之勢不究三而欲殄河患𨿽使神禹復生恐未能也救之急莫若先擇使領之兵不令他役然後商胡北決水復金隄故道則勞費自減其半矣隄防可責完固矣若然則河患或幾乎息歟【汴本】

河事集序

河爲中國患逺矣故國朝嘉祐中內置都水監以總之元丰中外復分南北丞以行之其如分職置吏辟舉繇役官兵謹隄防植材木頒廩賜以至賞罰推劾之有司號令之文皆有成書閱而可考至若河之源流古今決塞與夫治水之成敗建官之因革區區案局或未徧知俊竊役水司行將二紀矣耳目見聞蓋亦多矣今不揆�愚輙用采集庻我水局同於吏道者或賜觀覽焉𨿽無取於毫分恐有補於萬一時建炎二年秋望日銅臺本司進義副尉北丞司檢文字周俊集【汴本】

治水

堯之時洪水淊天浩浩懷山襄陵下民昬墊二十年間四嶽舉鯀治水九年而水害不息功用不成治水無狀乃殛鯀於羽山而死舜舉禹使續鯀之業堯崩舜命禹爲司空平水土禹傷其父之功不成而受誅乃勞力焦思居外十三年過門不入陸行車載水行舟載泥行乘橇【按尙書蔡沈集傳作泥乘輴史記作橇前漢書作毳注孟康曰毳行如箕擿行泥上師古曰毳讀如本字】山行則梮【按尙書蔡沈集傳作山乘樏史記作檋前漢書作梮注居足反】以別九州隨山濬川任土作貢導河自積石至於龍門南至於華陰東過洛汭至於大伾於是禹以爲河所從來者髙其水湍悍難以成功於平地遂疏九渠以引其河同爲逆河入於渤海三代千餘年享其利逮春秋二百四十年不書河患以禹所爲之功未易泛溢也自周定王五年河始小徙而秦復決以灌魏陵夷至於戰國其法壞而隄防作矣戰國之地惟齊與趙魏以河爲境界齊居河之東而趙魏居河之西趙魏依山而髙齊居平地而卑於是齊始去河二十五里爲隄焉自是河流東抵而不得縱橫遂泛溢於西而趙魏亦二十五里爲之隄以防之河勢自此蹙然未至於甚者中間猶得二十五里之濶而河之流尙得優遊而不至於廹也其後邊河之民因水之去則耕牧其中也又爲室廬聚落以居焉及水之來也捐室廬聚落實有所廹之也古之善治河者常空數百里之地以待之豈以咫尺之地爲吝而卒使民受其害也【河事集】

辧信漲二水

信水者上源自西夷逺國來三月間淩消其水渾冷當河有黑花浪沫乃信水也又謂之上源信水亦名黑淩漲水者系六月臨秋生發過常無定上有浮柴困魚

其水腥渾驗是礬山逺水也又水兼深濃【或曰紅濃監本】

十二月水名

正月解淩二月信水三月桃花四月麥黃五月瓜蔓六月礬山七月荻苖八月豆花九月霜降十月伏漕十一月噎淩十二月蹙淩【監本】

河水平安月分

正月二月三月十月十一月十二月

釋十二月水名

黃河自仲春迄秋季有漲溢春以桃花爲蓋冰泮水積【按宋史河渠志作冰泮雨積】川流猥集波瀾盛長二月三月謂之桃花水【按宋史河渠志信水桃花水下載春末蕪菁開花謂之菜花水此處疑有脫文】四月隴麥結秀爲之變色故謂之麥黃水五月瓜實延蔓故謂之瓜蔓水朔方之地深山窮谷固陰沍寒冰堅晚泮逮於盛夏消釋方盡而沃蕩山石水帶腥【按原本作浩蕩山石山帶腥疑有悞今從宋史河渠志所引文攺正】並流入河六月謂之山水今土人常夏秋之交有浮柴死魚者謂之山水非也七月八月菼薍花出謂之荻苖水【按宋史河渠志作七月菽豆方秀謂之豆華水】九月以重陽紀謂之登髙水十月水落安流復故漕道謂之復漕水十一月十二月斷淩雜流乘寒復結謂之蹙淩水立春之後東風解凍故正月謂之解淩水水信有常率以爲準【汴本與監本少異故兩存之】

浪名【以辧河事監本】

馬穩波【深】破頭浪【深】鶻鷀浪斜斂浪【深】截河浪納漕浪【系角土有阿岸下兩流相擊故謂納漕浪深旋】汗心浪【淺】秋河窟臀【若上口有阿不愁下口】夏河口【若下口有阿上口亦有阿】南風灘頭浪【淺】北風浪裏河東風看赤【是河】西風看白【是河亦名逆流浪】逺觀花浪【深】近作腳【深】灘頭斂【髙】河北斂【深】西流【緣大河正流或左右一處岸子陡髙擗水向下與其餘生河水相聚作西流又有瀼底西流系岸下水深或正西流左右岸陡髙二水相擊作拔底西流】

辧土脈

夫治水者必知地理形勢之便川源通塞之由功徒多少之限土壤疏厚之性然後可以言水事矣且水害中國者惟河爲甚禹迹旣亡自漢而下垂千餘年言水事者不可勝記而未聞有成功者不其難乎今列土性與色於後

膠土花淤牛頭沫淤柴土揑塑膠【若先見雜艸榮茂多生蘆茭其下必有膠土】減土帶沙靑帶沙紫帶沙黃帶沙白帶沙黑【此系舊河底死土或多年諸雜糞土經一紀以上變成者】沙

土活沙流沙走沙【此三等活動走流難以成功】黃沙死沙細沙【一云膩沙】

河防令

一每歲選舊部官一貟詣河上下兼行戶工部事督令分治都水監及京府州縣守漲部夫官從實規措修固堤岸如所行事務有可久爲例者卽關移本部仍安流就便檢覆次年春工物料訖卽行還職

一分治都水監官道勾當河防事務並馳驛

一州縣提舉管勾河防官每六月一日至八月終各輪一貟守漲九月一日還職

一沿河兼帶河防州縣官𨿽非漲月亦相輪上提控一應沿河州縣官若規措有方能禦大患及守防不謹以致堤岸疎虞者具以聞奏

一河橋埽兵遇天壽聖節及元日淸明冬至立春各給假一日祖父母父母吉凶二事並自身防娶各給假三日妻子吉凶二事者止給假二日其河水平安月分每月朔各給假一日若河勢危急不用此令

一沿河州府遇防危急之際若兵力不足勸率於擬水手人戶協濟救防至有幹濟或難疊辦須合時暫差夫役者州府提控官與都水監及巡河官同爲計度移下司縣以近逺量數差遣

一河防軍夫疾疫須當醫治者都水監移文近京州縣約量差取所須用藥物並從官給

一河埽堤岸遇霖雨漲水作發暴變時分都水監與都巡河官往來提控官兵多方用心固防無致爲害仍每月具河埽平安申覆尙書工部呈省

一除滹沱漳沁等河【以其各有埽兵守防】其餘爲害諸河如有臥著沖刷危急等事並仰所管官司約量差夫作急救防其蘆溝河行流去處每遇泛漲當該縣官與崇福埽官司一同葉濟固防差官一貟系監勾之職或提控巡檢每歲守漲【此令系金時所著並見監本】

制度第二

開河

自古但遇開河宜先於上流相視地形審度水性測望斜髙於冬月記料至次年春興役開挑仍於上口存畱隔堰必須漲月以前終畢待漲水洪發隨勢去隔堰水入新河乘勢順下可以成功開河之法非止一端又須審勢疏導假若河勢丁字正撞堤岸剪灘截觜撩淺開挑費功不便但可解目前之急亦有久而成河者如相地形取直開挑先須鈐下口【謂上下平岸口也】望分水勢以解堤岸之危若全要奪大勢更於對岸拋下樹石修刺【刺音七】於刺影水勢漸以樹石鈐固河口因復塡實損而復修遂至堅固不摧塌則新河迆邐行流舊河自然淤塞矣【汴本】

閉河

先行檢視舊河岸口兩岸植立表桿次系影水浮橋使役夫得於兩岸通過兼蔽影河流勢於上口難前處下撒星樁拋下樹石鎭壓狂瀾然後兩岸各進艸絍三道土絍兩道又於中心拋下席袋土包子若兩岸進絍至近合龍門時得用手持土袋土包多廣拋下鳴鑼皷以戰河勢【此亦吳人以萬弩射潮之意】旣閉後於絍前卷攔頭壓埽又於絍上修壓口堤若絍眼水出再以膠土塡塞牢固仍設邊撿以防滲漏【汴本】

定平

定平之制旣正四方據其位置於四角各立一表當心安置水平其制長二尺四寸廣二寸五分髙二寸先施立樁在下髙四尺安纂在內樁上橫坐水平兩頭各開小池方一寸七分深一寸三分注水於中以取平或中心又開池者方深同身內開槽子廣深各五分令水通過於兩頭池子內各用水浮子一枚用三池者水浮亦用三枚水浮子方一寸五分髙一寸二分刻上頭令側薄其厚一分浮於池內望兩頭水浮之首參直遙對立表處於表身畫記卽知地形髙下【二本同】

修砌石岸

凡修砌石岸先開掘檻子嵌坑若用濶二尺深二丈開與地平順河先鋪綫道板一片次立簽樁八條各長二丈內打釘五尺入地外有一丈五尺於簽樁上安跨塌木板六片每畱三片每片鑿孔兩个中間撒子木六條於撒子木上用稈艸一束勻鋪先用整石修砌修及一丈後用荒石再砌一丈一例髙五尺第二層除就舊簽樁外依前鋪塌木板撒子木稈艸再用石叚修砌髙五尺第三層亦就舊分例於上修砌髙一丈功就三層通髙二丈【二本皆同】

捲埽

埽之制非古也蓋近世人創之耳觀其制作亦椎輪於竹楗石菑也今則布薪芻而捲之環竹絙以固之絆木以系之掛石以墜之舉其一工以稱之則曰�【按�音混字書大束也】�旣下又以薪芻塡之謂之盤簟兩�之交或不相接則以网子索包之實以梢艸塞之謂之孔塞盤簟孔塞之費有過於埽�者蓋隨水去者大半故也其�最下者謂之撲崖埽又謂之入水埽�之最居上者謂之爭髙埽河勢向著恐難固防先於堤下掘坑捲埽以備之謂之防埽疊二三四五而捲者蓋河堧皆沙壤疎惡近水卽潰必借埽力以捍之也下埽�旣朽則水刷而去上�壓下謂之實墊於上又捲新埽以壓之俟定而後止凡埽去水近者謂之向著去水逺者謂之退背水入埽下者謂之刷向著之埽積�有長三二百步或至千步者埽�之髙自十尺有至四十尺者其�之長不過二十步故一埽稍墊動爲三二十�計其薪芻竹石兵土之費已三二萬緡【官得其人則可省三之一官不得其人則費加倍】若暴水泛溢走流埽�下埽旣去上埽搖動謂之埽喘大危矣【汴本】

築城【此非河事但以近河城郭間若水圯亦或用之】物料附

凡城髙四十尺則厚加髙二十尺其上斜收減髙之半若髙增一尺則其下厚亦加一尺上收亦減其半若髙減則亦減之開池深五尺其廣隨城之厚每身一十五步栽永定柱一條長視城髙徑一尺至一尺二寸夜義各二條每築髙五尺橫用絍木一根甕城至馬面之類準此每欂椽三尺用艸葽一條木橛一个【監本】

料例第三

修砌石岸每步兩縫合用物料【二本同】

簽樁八條【各長二丈徑三寸八分】撒子木一十八條【各長二丈徑六寸】紮縫艸三束【各一十五斤】綫道板一片【長五寸濶一尺厚三寸】石叚一千三百三十三塊三分【各長一尺五寸厚濶各一尺荒整各半】塌木板一十八片【各長一丈三尺濶九寸厚三寸】打攀樁一條橛三條竹索二條

安置壩閘一座物料【汴本】

廂板八十片擗土板八十片底板四十片四擺手板六十片以上計二百六十片各長一丈五尺濶一尺厚二寸截河板六十片【長六尺濶一尺厚二寸】刺水板二十片【各長七尺濶一尺厚二寸】吐水板二十四片【各長一丈六尺濶一尺厚二寸】板橛四十八个【各長六尺方三寸】立貼木一十二條【各長一丈五尺濶六寸厚四寸】臥貼木三十條【各長六尺濶六寸厚四寸】金口立貼木四條【各長一丈五尺濶七寸厚五寸】壓板地栿九條【各長二丈四尺濶五寸厚二寸】轆頰木八條【各長一丈濶一尺厚五寸】順水地栿二條【各長三丈二尺濶一尺厚七寸】過水地栿二條【各長三丈濶一尺厚七寸】排搓木柱二十條【各長二丈一尺濶一尺二寸厚六寸】角柱四條【各長二丈一尺五寸濶一尺五寸厚一寸】金口柱二條【各長二丈一尺五寸濶一尺五寸厚一尺】襯板地栿一十二條【各長二丈四尺濶一尺厚八寸】水地栿五條【各長三丈濶一尺厚六寸】刺水地栿二條【各長二丈五尺濶一尺厚六寸】涎衣梁四條【各長一丈六尺濶一尺二寸厚七寸】門渠栿一條【長二丈四尺濶一尺厚六寸】攀面拽後橛八條【長一丈七尺徑九寸】腳板二片【長一丈五尺濶一尺四寸厚六寸】閘板八片【長二丈三尺濶一尺四寸厚六寸】地丁五十八條【各長六尺徑六寸】吐水樁三十條【各長七尺徑七寸】鳯翅樁二十條【各長二丈徑八寸】�口木四條【各長二丈五尺徑九寸】永定柱五十二條【各長二丈徑七寸】拽後木五十二條【各長一丈七尺徑四寸】轉軸四條【各長七尺徑八寸】上下水攔口樁一百六十條【各長七尺徑七寸】丁鐵梁頭計三千八百七十八个平蓋五寸丁三千一百一十二个候頭一尺丁三百四个梁頭�五十二道【長一尺五寸濶一寸厚三分】釘梁頭三寸丁三百一十二个【每首六个】板釵股三十二个【長二尺徑四分】起板鉤索三十二條【各長四尺每股徑六分】打板索上鉤鐶二副【鉤長五寸鐶徑四分】掛板鉤撘三十二个【鉤長八寸腳四寸】雜用物料好麻索四條【二條長三十尺徑三寸二條長二丈五尺徑二寸半】油八十斤石灰二百四十斤【三斤和油一斤爲�固縫使用】

四擺手合修盤木岸各八步合用物料【例毎三尺六寸使梢艸一束簽樁一條梢艸中停塡埽坑同】

梢六百九十束艸六百九十束簽樁三十條什物席一十片栲栳二十个檐索二十條【各長二丈】

捲埽物色【有梢艸有竹索有樁有橛】

山梢【出河陰諸山埽軍采斫舟運而下分置諸埽塲以其堅直可久故用之】雜梢【卽沿河采斫楡栁雜梢或誘民輸納者】心索【大小皆百尺此索在埽心橫捲兩系之】底摟索【在上曰搭摟索】束腰索【單使令多】箍頭索【兩端用之箍音孤】芟索【捲埽宻排用之亦名綽葽】斯綯索【長三十尺小竹索也以弔墜石】网子索【以竹索交結如网置兩埽之交以實盤簟】簽樁【長一丈八尺埽上以云梯籰下之以貫下埽】枵橛【長二尺首端安橫牙故云枵橛】擗橛【長五尺卽榼橛盤簟卽用之】小橛【長一尺五寸以接索頭】墜石【大小規模類碓觜以斯綯索貫其竅】

捲埽器具

制腳木【用大木枋先置埽臺上以襯鋪埽使其勢不滯也】制木【以枋爲之先置埽下以制綿葽】三腳拒馬【亦用拒埽使不退有進木往往不用】進木【以圓木作轉軸按類而推之每捲埽卽用五七枚於�下使埽�不退】長木籰【以圓木爲之四出樞廓方木爲之如籰之狀恃以下樁】短木籰大石籰小石籰【皆同上】卓鉤【以鐵爲鉤貫木柄用鋪埽勻梢艸】推梯【以大木徑尺許者爲之每二尺鑿一竅以橫木貫之捲埽用數百人拱其橫木堆埽�又有大橫梯蜈蚣梯其制一也但大小不同】云梯【以木爲之如梯橫跨樁首人立以持籰打樁】卓斧拍把櫟木杪棒三稜木艸牛土牛捧頭綿索通河索【皆雜用已上並汴本】

捲埽�髙一丈長二十步合用物料

計用三千八百五十條束梢一千一百束【六百八十七束半鋪埽四百一十二束半盤簟】艸二千六百二十五束【若捲牛子梢倍艸數】二千一百七十束捲埽【一千三百五十六束二分半鋪埽八百一十三束七分半盤簟】四百五十五束打綿葽【有芟盡用】簽樁九條【簟埽用二丈壓埽用二丈或三丈】擗橛七條【亦名榼橛用簟埽】拽後橛六十條竹索四十九條綿葽三百五十條小橛料索計數此其大略也但取見用以爲凖臨時損益則在其人【監本】

造船物料【監本】

船毎一百料長四十尺面濶一丈二尺底濶八尺五寸斜深三尺計用板木二百四十二條片底板二十四片【長一丈濶一尺四寸厚一寸半】逺板四片【長一丈四尺闊一尺一寸厚二寸半】幫板二十二片【長一丈三尺闊一尺一寸厚一寸半】艨板八片【長一丈二尺闊一尺厚一寸半】巾頭板二片【長七尺七寸闊一尺厚二寸】平漫板一片【長七尺闊一尺厚一寸半】側嵓板一片【長七尺闊一尺一寸厚二寸】壓查板一片【長七尺闊一尺一寸厚二寸】照水板二片【長八尺闊一尺厚一寸半】上下連溏板二片【長八尺闊一尺二寸厚二寸】前�二條【長一丈闊八寸厚四寸】後�二條【長九尺五寸闊八寸厚四寸】堵板一十二片【並闊一尺厚一寸半四片長一丈一尺八片一丈二尺】腰梁一十二條【長一丈二尺闊四寸厚三寸】地極木二十條【長九尺闊四寸厚三寸】壁柱二十四條【長三尺闊四寸厚三寸】熟柱二十六條【長三尺方三寸】攀面梁二條【長一丈四尺闊五寸厚四寸】金口木一條【長四尺闊一尺厚八寸】順身梁二條【長一丈四尺闊五寸厚四寸】鋪襯板三十六片�桿一條【長一尺或尺二寸徑四寸】�軸四條【長一丈二尺闊四寸厚三寸】艬板一十片【長三尺五寸闊一尺厚一寸】�牙一條【長七尺五寸闊四寸厚三寸】轉軸一條【長七尺中徑四寸】丁�三千六百八十五个【丁三千六百十一个鐶�七十四个】拐丁二千四百九十七个匙頭丁二十个【長二寸】六寸平蓋丁二百二十一个四寸六百四十三个【十二个重一斤】三寸一百八十四个梁頭丁四十六个汗環一十四副【各重四兩】馬�六十个雜用油五十三斤一十五兩石灰一百六十一斤一十三兩【例三斤灰用一斤油和】麻搗八斤攬索一條竹白一秤竹梢半秤稈艸半秤起湊窪子柴四十秤什物橰六條【各長二丈五尺徑二寸】棹二張【棹頭板】�管一【長二丈二尺徑五寸】橛一條【系攬用長一丈徑三寸半】韝一扇【頭板長一丈闊四寸半厚二寸韝蹉長九尺五徑四寸半】竹檀一合長三百五十尺【用八破竹五竿縛纒麻一斤半】大小麻索九條計重三十斤【檾索一條麻索八條】檾纜索一條八檀麻索一條【長三丈五尺徑七分重按重字下原本脫去斤數】風縴索一條汗索六條【長六十尺徑三分重五斤】帆幔一合縫幔綫好麻一十四兩橰纂六个【各重一斤半】釘纂丁六个【各寸半】平蓋丁一十八个橛纂一个釘纂丁八个

竹葦諸索

捲埽竹索【長一百尺用八破竹陜西竹二十五竿懷州竹三十一竿】小較索【長四十尺圍一寸半用竹四竿圍二寸半用竹六竿】手索【長七十五尺用竹二十竿】定石索【長二百尺用竹二十五竿】綻索【長七十五尺圍四寸用八破竹二十五竿】通河索【長二百五十尺圍一尺二寸用八破竹四百五十竿】欄桿索【長二百五十尺圍二寸用八破竹二十三竿】葦索每條長一百尺合用葦數不等圍一尺二寸用一十二束【每束重十五斤】圍一尺用八束三分三釐圍九寸用六束七分五釐圍七寸用四束八分

綿荊葽

綿葽【長七十五尺徑三寸使艸一束三分長四十八尺使艸八分三釐】荊葽【長七十五尺圍三寸使濕荊一十二斤每束重三十斤打葽二條平】又按修木岸常例荊二十五斤打葽三條

明昌七年定到打造捲埽竹索法

嵩州元納到八破竹自後監造竹索官辧驗得竹細小各有長一二分準充七破竹每條用二十四竿懷州竹破不等【十破竹用一十六竿九破竹用一十八竿八破竹用二十竿七破竹用二十八竿梢尺短少】衛州竹數不等【二寸竹四十二竿三寸半竹二十八竿四寸竹二十一竿元二十四竿梢尺短少】隨埽使用竹索制不用白小較索每條用八破竹二竿不用白止用靑篾子兩股合成長二丈圍二寸半秤制得剩下白重二斤四兩梢根重六兩手索每條用八破竹二十一竿用篾子三股合成長七十五尺圍四寸得竹白二十二斤捲埽大索每條用八破竹二十一竿用竹篾纒裹竹白三股合成長一百尺圍六寸所剩竹根二十一个重六十三兩

河橋司使用竹索

拋定索毎條用八破竹八十竿不用白止用靑篾子三股合成長二百尺圍五寸剝下竹白五十七斤一十二兩二分竹根八十个重一十五斤三兩二分綻索用八破竹二十五竿用靑篾子三股合成長七十五尺圍四寸剝下竹白一十八斤五兩竹根二十五个重四斤一十二兩

﹤史部﹐地理類﹐河渠之屬﹐河防通議﹥

欽定四庫全書

河防通議卷下

元沙克什撰功程第四

功程

按唐六典凡役有輕重功有短長法以四五六七月爲長功二三八九月爲中功十十一十二正月爲短功防詳得夏至日長有至六十刻者冬至日短有至四十刻者若一等定功則枉棄日刻甚多唐六典稱功以十分爲率長功加一分短功減二分凡役夫每日收五時辰功每時收二分如遇風雨寒暑所避時除破役夫每日辧明入沒酉時放罷【河防急不拘此例】夏至後至立秋自己正至未正兩時放役夫憇歇

埽兵假日

天壽節元日淸明冬至【並給假一日】祖父母父母吉凶事並已身嫁娶【並給假三日】妻子吉凶事【給假二日】

修築開掘等功

凡運土修塡積水並量水淺深尺寸爲法增減土尺若有合用梢艸者下樁打索攀系打邊櫃水設禁絍欄之類皆折功水深一尺收土九分水深二尺收土八分水深三尺收土七分水深四尺收土六分水深五尺收土五分水深六尺收土四分水深七尺收土三分水深八尺收土二分

開掘修砌石岸

若旋開掘修砌每以二十尺爲功專以修砌五十尺爲功【打樁下板】開掘檻子嵌坑以五十尺爲功若遇泥水以三十尺爲功折補修砌巖空以三十尺爲功開掘裝擔子開掘裝擔出土以二百尺爲功裝擔出土以二百五十尺爲功擔出土以三百尺爲功添用碎磚瓦三分打築以五十尺爲功

打築臺身

開掘裝土以二百尺爲功【擔般逺近計地裏臨時增減】打築以四十尺爲功

開掘柱窩

開掘出土以一百尺爲功打築以三十尺爲功覆入壤土折五十尺爲功【敲破磚瓦篩沙添用碎磚瓦抄三分在內】

行墻檻子

開掘出土入土以一百二十尺爲功【添用磚瓦三分】打築以五十尺爲功

開挑塞河

開挑裝擔【有泥濘以一百五十尺爲功無泥濘以三百尺爲功】般擔【有泥濘以七十五尺爲功無泥濘以一百尺爲功】

打築堤道

開掘裝擔以二百尺爲功【地裏逺近別計折除】打築以八十尺爲功

築墻

例於墻下畱捍水臺五尺外取土每功土尺開列於後髙七尺取土五十尺髙八尺取土四十七尺髙九尺取土四十四尺髙一丈取土四十一尺墻下無土二十步外取土作貼堤法細計之髙五尺取土四分三釐【以前土尺爲十分此取四分三釐也】髙六尺取四分一釐五毫髙七尺取土四分髙八尺取三分八釐五毫髙九尺取三分七釐髙一丈取三分五釐五毫髙一丈一尺取三分四釐髙一丈二尺取三分三釐五毫

築墻每步功程

髙七尺每步三功髙八尺每步四功髙九尺每步五功髙一丈每步六功髙丈一每步七功髙丈二每步八功

雜作功例

造船一百料合用功役船匠一百六功鋸匠一百六功錛匠一百六功計三百一十八功【雜役夫在外】打樁日下取功每二十人爲朋二丈至一丈八尺每朋二十條一丈六尺至一丈四尺每朋二十五條擗橛拽後橛每朋六十條籠打髙錘樁頭水手每十三人爲朋打八條爲功【每條該一功六分二釐半】

打索葽接索功程

捲埽竹索以一條爲功【長徑見料例】小較索以七條爲功【圍二寸半者四條爲功】手索以一條爲功定石索每條四功綻索每條一功半通河索每條三十四功欄桿索以一條爲功綿葽以十二條爲功【長四十八尺以十條爲功】荊葽以十二條爲功接心索攢七三廝接檐五緷爲十功接摟索兩廝折接三十緷爲十功

采打石叚

每一十塊爲功各長一尺五寸闊厚各一尺重一百二十斤荒整各半用石匠一工體夫一工系毎功采斫五叚二人共得十塊若依常例每夫一名前去舜神山采般石叚一去三十里往廻六十里每塊長一尺五寸闊厚各一尺重一百二十斤每六十斤爲功計二日納前項石一塊荒整各半【鉄匠小鑪塡錘撚鑿大鑪打鐵桁在外】斫樁大小皆以三十條爲功

斫橛材

長一尺五百根爲功長三尺一百根爲功

削橛子

長二百个爲功短四百个爲功

剸剭楡栁

楡以八束爲功栁以一十二束爲功上樹斫栁枝以一百根爲功【長六七尺截在內】栽栁枝用引橛以二百根爲功【斫尖在內】栽栁椑子以二百个爲功【計合栽月分十二月至正月終】雜栽楡栁三百根爲功【掘坑斫橛子下栽打築擔水在內】

澆灌楡栁擔水依擔土例

鋤剗楡栁每五畝爲一功【若難鋤者臨時增減】挑塹遮楡栁以一百二十尺爲功【只是擺土岸上兼於塹外繞遭拍土成岸垠其塹自方一丈五尺深三尺】河勢急望靑采斫楡栁自管束縛靑松以二十束爲功芟艸以二十五束爲功【元十五束疑爲二十五束濕重三十斤】楡栁檉以二十五束爲功靑雜梢自管斫束以二十束爲功【帶�濕重三十斤】束亂稍艸自管打葽以一百束爲功河場收芟艸雜靑紫八月秋成下手每功三十束九月減五束十月十一月又減五束河勢危急轉廻牽拽浮橋腳船擺布系泊遮影水勢每船一隻折五百功打淨鐵以四斤爲功功錢五百四十文泥補墻壁以二百尺爲功仰泥以一百尺爲功

輸運第五

定功腳例

舊定新裏堠比舊裏堠一百里計一百一十里明昌二年二月二十五日準牒奉戶部看定到舊裏堠細算得比新裏堠一百里計一百一十四里

百里百斤腳價

平川【春冬季一百三十五文夏秋季一百五十七八文】山險【春冬季一百單九文夏秋季二百文】

水腳

定到樁橛下水行百里每重一石腳錢四十文三分六絲每石定一百一十五斤每一百斤該腳錢三十五文四釐四毫梢艸每束一十五斤每斤腳錢三分五釐四絲四忽計該腳錢五文二分五釐六毫六絲

淸河上水每百里腳價

明昌六年七月十五日戶部委差官斷定淸州每斤腳錢三貫九百四十文滄州腳錢每斤三分九釐四毫

陸運

凡般擔諸物每擔重六十斤往還六十里爲一功

擡樁橛【明昌七年本監申刑部準擬定例】

樁長三丈六人一條二丈五尺五人一條二丈四人一條拽後橛七尺五寸一人一條擗橛二丈五尺二人一條簽橛一丈二尺或一丈一人一條出漉竹栰解坼上岸竹每人一百竿【不論大小】木一丈二尺至一丈四尺每人四十條一丈八尺至二丈【徑六寸】每人二十五條二丈二尺至二丈五尺每人一十五條積垜梢艸就近般使以二百尺爲功【積垜結山苫蓋般運用積尺見後】般至垜下每功三百束場外般至場裏每功二百束結山苫蓋毎功一百束

水運

輕重船上下水日行裏路上水【重船日行三十五里輕船日行五十里】下水【重船日行一百里輕船日行二百里】

裝船斤重

河橋司渡船每只各長七十尺口濶一丈八尺系八百料今比附定到三百料至八百料船合裝般運物數合用橰梢埽兵如後

三百料一十五人下水裝一萬六千二百五十斤上水裝六千斤四百料一十八人下水裝二萬一千六百五十斤上水裝八千斤五百料二十一人下水裝二萬七千五百斤上水裝一萬斤六百料二十四人下水裝三萬二千四百五十斤上水裝一萬二千斤七百料二十七人下水裝三萬七千四百五十斤上水裝一萬四千斤八百料三十人下水裝四萬三千二百五十斤上水裝一萬六千斤二百料小船合裝物料梢裝六百束艸裝七百束竹索二百一十條樁【三丈二十條二丈五三十五條二丈七十條一丈六尺八十條】拽後橛三百條【七尺五寸】簽橛【一丈百六十條】擗橛一百條【一丈五尺】

般運石叚

若用三百料船可載一百五十塊橰梢水手一十八人船長四十五尺濶一丈除前後水倉占訖一丈五尺外有三丈每尺爲一十料毎一料容重六十斤沿山河放船行若呼小尾是船頭直上行呼擡尾是船頭直下行

歷步減土法【鍬杵功例附】

凡一步內取土以一百尺爲功每展一步則減土積一尺【謂兩步取土則以九十九尺爲功】展至五十步以五十尺爲功每十人破鍬杵二功五十一步至一百步取土每展五步減土一尺展至一百步以四十尺爲功每十五人破鍬杵二功一百一步至二百步取土每展十步減土一尺五寸展至二百步以二十五尺爲功毎二十人破鍬杵二功二百一步至三百步取土毎展一十步減土六寸展至三百步以一十九尺爲功每二十五人破鍬杵二功三百一步至四百步取土每展一十步減土五寸展至四百步以一十四尺爲功毎三十人破鍬杵二功四百一步至五百步取土每展十步減土三寸展至五百以一十一尺爲功毎三十五人破鍬杵二功五百一步以上計檐子往廻六十里每石重六十斤爲功若展步則皆以裏法三百六十步約爲里數計檐子遭數折土尺爲功【謂如五百四十步爲一里半二十遭爲六十里折一十尺爲功】展至三千六百步以一尺五寸爲功每四十人破鍬杵二功【此亦以行六十里擔六十斤爲率毎一石土得實積五百寸蓋土自方一寸重二兩五百寸則一千兩總爲六十斤單四兩以此爲率折爲土功】若遇泥濘泉石之類並冬月地凍日短雨雪官司臨時相度增減

本監定到諸物尺寸斤重樁每一尺重八斤三丈重二百四十斤二丈五尺重二百斤二丈重一百六十斤一丈二尺重五十四斤一丈四十五斤拽後橛每尺五斤七尺五寸三十七斤半【元定三十八斤】擗橛每尺七斤四分一丈五尺一百一十斤竹索毎尺一斤半長一百尺一百五十斤梢每束一十五斤葦毎束一十五斤艸毎束一十三斤荊每束三十斤

諸石斤重

前定石每塊長三尺濶二尺厚一尺重七百二十斤後定石每塊長一尺濶一尺厚一尺重一百二十斤【元定一百三十斤】經角山正石自方一尺重一百三十斤艾葉靑石自方一尺重一百二十七斤白石並沙石自方一尺重一百二十斤舜神山石長一尺五寸濶厚各一尺重一百二十斤

荒淨鐵斤重

荒鐵一秤收淨鐵七斤四兩五錢【用炭二科】

枋木損寸

黃松靑簽赤栝自方一尺重二十五斤【方寸重四錢】白栝自方一尺重二十斤【方寸重三錢二分】常例枋長一丈六尺濶一尺二寸厚六寸得積一萬一千五百二十寸每尺積七百二十寸自方一尺積一千寸每寸重四錢每四十寸重一斤自方一尺重二十五斤【系四百兩】前積計二百八十八斤

山雜木【棗櫟楡槐之類】

自方一尺重三十斤方寸重四錢八分

芟艸靑雜柴

濕重三十斤半幹重二十三斤至入場時重一十五斤全幹

雜用諸物斤重

土自方一寸重二兩【泥重三兩】塼自方一尺重八十七斤半【方寸重一兩四錢】瓦自方一尺重九十斤一十兩【方寸重一兩四錢半】黃金方寸重一斤玉方寸重一十二兩錢一貫重五斤【系八十陌】米每石重一百六斤一十二兩【定一百斤】粳米一斗重一十七斤糯米一斗重一十八斤一十五兩鹽一斗重一十斤濕鹽一斗重一十二斤蜜一斗重一十二斤半漆一斗重一十斤油一斗重九斤

樁梢徑寸

樁長二丈至三丈中徑六寸大徑八寸小徑四寸擗橛長一丈五尺中徑五寸大徑七寸小徑三寸拽後橛長七尺五寸中徑三寸大徑四寸半小徑一寸半

楡栁梢束徑寸

上等徑一尺五寸中等徑一尺至一尺四下等徑五寸至九寸

算法第六

雜法

假令有艸一萬三千五百束各重一十三斤欲折一十五斤艸問折多少答曰一萬一千七百束法曰置艸一萬三千五百束在地以十三斤乘之得積一十七萬五千五百斤以所折艸重一十五斤約之合問

假令使綿葽三百五十條每條用艸一束三分問計用艸多少答曰四百五十五束法曰置綿葽數三百五十在地以一束三分乘之合問

假令竹二十八竿打索一條今有竹一千五百六十八竿問打多少答曰五十六條法曰列竹一千五百六十八竿以二十八竿約之合問

假令有工三百三十三人每三人打索二條問打多少答曰二百二十二條法曰置人數在地按異乘同除法二因三除得數合問

假令有梢艸一萬五千三百五十束過腳赴塲送納議定百里百斤腳錢二百四十四文每束一十五斤到塲九十里問總該腳錢多少答曰五百五貫六百二十九文法曰列百里腳錢二百四十四文以乘九千里得二十一貫九百六十文以百里約之得九十里腳錢二百一十九文六分卽百斤腳錢也以百斤約之得二文一分九釐六毫爲一斤腳錢以每束十五斤通之得三十二文九分四釐爲一束腳錢又以總梢艸數乘之得數合問

積垜

假令有梢艸一垜長八十步闊四十步山髙九尺砧髙八尺問爲梢多少答曰五千束法曰長闊各以步法五尺通之復相乘得八百尺寄左又折半山髙加入砧髙得一十二尺半爲停髙以乘前數得萬尺爲總梢積以每束積二尺約之合問

假令有芟艸一垜長四步闊二步半砧髙五尺山髙六尺問積多少答曰一千束法曰置濶二步半歸尺得一丈二尺五寸長四步歸尺得二丈相乘得積二百五十尺寄左置山髙折半加入砧髙得八尺以乘寄左得二千尺以二尺約之合問

假令有枋一條長三丈五尺闊一尺五寸厚一尺二寸問積多少答曰六萬三千寸法曰長闊相乘得五千二百五十寸以厚一尺二寸乘之合問

假令桅一條長三丈三尺大頭徑一尺二寸小頭徑九寸問積多少答曰二萬七千四百七十二寸半法曰置大小徑各三因之爲周大周得三尺六寸小周得二尺七尺按積寸法大周自乘小周自乘大小周相乘三位並之得二千九百九十七寸以三十六約之得一尺積八十三寸二分半以長三丈三尺通之得數合問

竹索積寸

圍三寸每尺積一十五尺圍四寸每尺積二十六尺六寸六分圍五寸四十一尺六寸六分圍六寸六十尺圍七寸八十一尺六寸六分圍八寸一百六尺六寸六分圍九寸一百三十五尺圍一尺一百六十六尺六寸六分圍一尺一寸二百一尺六寸六分圍一尺二寸二百四十尺圍一尺三寸二百八十一尺六寸六分圍一尺四寸三百二十六尺六寸六分圍一尺五寸三百七十五尺法曰置圍三寸自乘得九寸去二得七分半四因折半得一丈五尺爲每尺積寸其餘以類推之各見每尺積寸【此法未詳姑存其舊】

假令截修堤長三十四步中闊三十五尺髙七尺三十步取土問積多少都功幾何答曰積四萬一千六百五十尺五百九十五功法曰髙濶相乘得二百四十五尺以步法五尺通之得一千二百二十五尺爲每步積以長三十四步乘之得四萬一千六百五十尺爲都積三十步取土例以七十尺爲功以七十尺除都積得都功合問

假令補修一百步舊堤髙一丈五尺闊三尺五寸用夫二百人五日功畢問逺近取土以幾何爲功答曰一百四十步取土三十四尺爲功法曰髙濶相乘以步法五尺通之得一步積又以長一百步通之得二萬六千二百五十尺爲總積寄左置二百人以五日通之爲一千功以除總積得二十六尺二寸半爲一功積卽築堅積也折開地三十四尺以歷步減土法考之乃一百四十步取土也合問

假令修堤一料長一千步髙一丈用三千人以五十尺爲功三日畢問濶多少答曰濶九尺法曰置每功五十尺以三千人通之得一十五萬尺爲一日功積又以三日乘之得四十五萬尺爲都功積以長一千步乘之得四百五十尺爲一步積以步法五尺約之合問

假令堤長九百步髙一丈今欲幫濶一十步用二千人以五十尺爲功三日畢問髙多少答曰一尺三寸三分二釐法曰置每功五十尺以二千人乘之得一十萬尺爲一日功以三日乘之得三十萬尺爲都積以長九百步除之得三百三十三尺爲每步積【不盡打零】以髙一丈約之得數以濶一十步折五十尺半之爲停濶以除之【蓋斜幫成勾股故用停濶】

假令修堤長三百七十五步直髙八尺外貼東頭濶一丈五尺西頭濶二丈七尺欲從東修接長一百三十二步問住處濶幾尺答曰闊一丈九尺二寸二分四釐法曰置西頭濶二丈七尺除卻東頭濶一丈五尺外有一丈二尺以長三百七十五步除之得三分二釐爲每步差以接長一百三十二步乘之得四尺二寸二分四釐爲接住處差復加入東頭濶一丈五尺共爲接住處合問

假令築堤長四十步南頭髙六尺下濶三丈四尺北頭髙四尺下濶二丈六尺一例面濶一丈問積多少答曰二萬一百三十三尺三分尺之一法曰倍南髙加北髙得一丈六尺又並南頭上下廣折半得二十二尺爲停濶以乘之得三百五十二尺寄左倍北髙加南髙得一丈四尺又並北頭上下廣折半得一丈八尺爲停濶以乘之得二百五十二尺與寄左相並得六百單四尺置長四十步歸尺得二百尺以乘之得一十二萬八百尺爲六叚積以六除之不盡者作余分合問

井橛法自乘井橛堤面【堤面自方一尺兩次入土打築一百二十件】謂如髙半寸以每步積土半寸乘之便是每步髙之積土也如要見每步虧功以每虧半寸乘每步功數便是也假令築圓臺一座上周三丈下周六十尺髙一丈五尺問積多少【按此下脫去答曰一條】法曰上周自乘得九百尺下周自乘得三千六百尺上下周相乘得一千八百尺三位相並共得六千三百尺以髙乘之得九萬四千五百尺以三十六除之合問

假令築方臺一座上方三丈二尺下方五丈六尺髙四十八尺問積多少答曰七千九百三十六尺法曰上方自乘得一千單二十四尺下方自乘得三千一百三十六尺上下方相乘得一千七百九十二尺三位相並得五千九百五十二尺以髙尺乘之得二十八萬五千六百九十六尺以三十六除之合問

假令築土牛一座上長二丈五尺下長三丈五尺上濶一丈下濶二丈髙一丈八尺問積多少答曰八千一百尺法曰上下長相並折半得三丈爲停長又上下濶相並折半一丈五尺爲停濶相乘得四百五十尺以髙尺乘之得數合問

捲埽

除心索例常例捲埽梢三艸七心索積於梢積內除之諸埽髙闊不等例長二十步定髙濶各一尺合除心索五尺今列合除心索積於後

髙濶各五尺除一十二尺五寸六尺除一十八尺七尺除二十四尺五寸八尺除三十二尺九尺除四十尺五寸一丈除五十尺一丈一尺除六十尺五寸一丈二尺除七十二尺一丈三尺除八十四尺五寸一丈四尺除九十八尺一丈五尺除一百十二尺五寸一丈六尺除一百二十八尺一丈七尺除一百四十四尺五寸一丈八尺除一百六十二尺一丈九尺除一百八十尺五寸二丈除二百尺法曰置髙闊一尺依圓法自乘三因四除得積七寸半又置髙闊五尺自乘三因四除得積一十八尺七寸半按異乘因除法以例除心索積五尺乘之以一尺積七寸半除之得一十二尺五寸合問【餘類推之】又法曰置各髙濶自乘以五尺通之合問【此法甚要】

假令捲埽一束長二十步髙闊各一丈問積多少合用梢艸幾何答曰梢一千一百束艸二千六百二十五束法曰髙濶自乘三因四除得七十五尺又以長一百尺乘之得七千五百尺爲都積以梢艸積二尺除之得三千七百五十束乃梢艸共數也按梢三艸七三因十除得一千一百二十五束外餘一千一百束又置梢艸共數七因十除得二千六百二十五爲艸數合問

假令有埽墊坑一百八十步闊二十步深一丈五尺每三尺六寸用梢艸一束中半用之問各多少答曰一千八百七十五束法曰長闊步歸尺相乘得九千尺以深一丈五尺乘之得一萬三千五百尺爲積以三尺六寸除之得三千七百五十束半之合問

假令埽墊外展離堤欲上卷重埽固防長二十步濶一丈五尺深七尺至一丈問使梢艸幾何答曰梢艸共六百三十七束半法曰二深相並半之得八尺五寸以元濶乘之得積一百二十七尺半爲一尺積以步法五尺通之得六百三十七尺五寸爲每步積以長二十步乘之得一千二百七十五尺爲都積以每束積二尺約之合問

假令剏塡水渲一處長七步廣六步深一丈於三十步取土修塡問積多少幾功可畢答曰積一萬五百尺總一百五十功法曰置廣歸尺以深乘之得三百尺以長步歸尺乘之得一萬單五百尺爲都積三十步取土以七十尺爲功七十約之合問

假令捲牛子髙濶各一尺例梢倍艸數問使梢艸各多少答曰梢一束二分半艸六分二釐半法曰置髙闊一尺爲圓徑自乘得一百寸三因四除得七十五寸爲每尺積以步法五尺通之爲每步積三百七十五寸以每束積二尺約之得梢艸共數三除爲艸數倍之爲梢數合問

假令修木岸一料長一千三百五十步髙闊各八尺例每三尺六寸使梢艸一束簽樁一條梢艸各用中半問使樁梢多少答曰樁一十二萬條梢艸一十二萬束【各該六萬束】法曰髙濶相乘得六十四尺以步法五尺通之得三百二十尺爲每步積以長一千三百五十步乘之得四十三萬二千尺爲都積以三尺六寸約之合問

開河

假令開渠河一道正長五百步東頭上濶千單四十尺下濶一千尺西頭上濶八百九十尺下濶八百五十尺同深一丈總積二千三百六十二萬五千尺一百步取土以四十尺爲功計五十九萬單六百二十五功今欲分一十四萬四千四百五十功問截長闊多少答曰截長一百二十步截濶九百單六尺【截上濶九百二十六尺截下闊八百八十六尺】法曰置東頭上下濶相並折半得一千單二十尺爲停大闊又置西頭上下闊相並折半得八百七十尺爲停小闊以減停大闊餘一百五十尺爲闊差以正長五百步除之得三寸爲每步差立天天元爲截長丨○以乘每步差爲截住處闊差�加停小闊共爲截處停【三○】�加停大闊爲二叚停藏闊【三○】�以深一丈乘之爲二叚每尺積�五因爲二叚每步積以元一截長乘之爲二叚截積��元截功埽積二之得一千一百五十五萬六千尺與寄左相消得一百五十五萬六千尺爲實九萬四千五百尺從萬一十五從隅平方開之得一百二十步爲截長置截功歸積得五百七十七萬八千尺以截長歸尺除之得九千六百三十尺以深一丈除之爲停截濶倍之內減停大濶一千單二十尺餘九百單六尺爲停截濶倍之得一千八百一十二尺並上下截濶內減上下濶差四十尺餘半之得八百八十六尺爲截下濶復加四十尺得九百二十六尺爲截上濶合問

河防通議後序

六府三事允冶禹功莫大焉猶幸其書之存而可考也僉憲贍公得之講求修齊治平之暇取金宋河防通議一書合而訂正之可謂有用之實學僕貳郡眞定嘗得而推行之玆來嘉禾鋟梓於學以廣其傳三吳水利能取則焉則是編又豈止於防河而已哉至元四年戊寅八月望日亞中大夫嘉興路總管兼管內勸農事和元升防

