蓮峯志

王夫之

總序

王子曰﹕嶽爲峯七十二﹐蓮居其一。爲嶽西偏﹐爲郡東北﹐爲邑西爲上湘東側﹐又南爲中湘南址。地從嶽而去者﹐漸上三十里級嵩。從函口發者﹐以次上八十里。縈一宿河源上者﹐直登二十里。二道稍夷﹐顧遊者從峻級者﹐多略二道。至其千壑萬嶂﹐兩脈墳聚﹐奔乎蓮之一峯。自予觀之﹐形勝表裏﹐可謂奇絕之尢者矣。不顯於宋以上﹐顯於乾道中﹐又湮隔至正嘉間﹐者君子乃益至﹐增吟詠﹐集翰墨﹐講藝興教﹐以迄於今百二十年所。然而搜微洗邈﹐追已往之令徽﹐嗣來者於未洎﹐則玆山之明滅升降系於一日﹐未可不愼以當之也。

夫峯裔於嶽﹐其有志也﹐與嶽存亡。乃舊長玆山者﹐吏率俗。又正嘉間侈尙排比﹐不得記敍遺法﹐如海南鄧公修全志﹐屬者非人﹐以故不馴雅。而安成﹑宛陵別編翰墨﹐亦殉時流﹐又簡略不及林泉之勝﹑烈廟初﹐峯志毀。壬午十二月﹐郡譙樓火﹐全志又毀。議者乃歸之序志之咎﹐不以流散漶漫爲惜。則後起者之不可仍襲苟簡以增陋﹐而不知所休戒﹐其亦明矣。癸未十月﹐予自郡西八十里﹐逢寇鉤索﹐艸屏莽枝﹐奔命於峯之下。趾泥頭霧﹐嚙菜燒葉﹐而心翕然喜之。甲申春﹐出自峯下﹐心不能忘﹐無歲弗至﹐碣石流瀨﹐得盡拾其古茜幽翠之迹。自期玆山與往賢之流攬者﹐幾有遇焉﹐而不我去。乃窮山址﹐溯名寓﹐省裸焫﹐簡物類﹐采遺音﹐推衲宿﹐上斷南宋﹐下止於今﹐且嘉山僧之不以離亂而廢好事﹐編櫛次序﹐作志十二卷﹐爲言二萬二千七百六十有奇﹐庶俾將來增美有級﹐區分簡撰﹐渺意繕之﹐不敢有屬。惟先賢殘節未卽過刪。序記詩歌以人存者﹐或未嫻雅。若徇同遊﹐媚名貴﹐取澤一時﹐則余痛焉艾之﹐其不遑已。而昔之遊者﹐自蔑而明﹐自明而益著﹐如山斯埤﹐功或尋尺﹐千歲悠悠﹐我不敢知來者之何辭也。

神祖烝孝﹐壽母錫經。匪梵斯唄﹐春曉雷霆。我欽王言﹐火不敢壞。配禹九鼎﹐輯南荒怪。恭述敕諭第一。

不有先者﹐我則疇知。安成宛陵﹐嘆詠隆口。名山千古﹐大文不作。予保斷編﹐其忍荒落。述原志序第二。

眺奇多感﹐誰守幽茜。彼遊斯名﹐此抱其靜。天監以前﹐莫有知者。我拜惠海﹐是大喜捨。作沿革第三。

山之悅目﹐惟人自遇﹐靚歆巖石﹐聊寄晨暮。至其蜿蜒﹐有歸有奔。尋支測奇﹐遊者之門。作形勝第四。

尊者坐石﹐其下臨池。洲雪鴻蹤﹐師自不知。寄慨後來﹐誰可欣對。松皴鑊紫﹐映此蔥薆。志古迹第五。

奇人孤坐﹐有萬夫想。奇山僻居﹐百峯精往。我觀此峯﹐雅稱爲蓮。南北東西﹐莖葉田田。作附麗第六。

在宋中葉﹐天步已艱。孰俾哲人﹐於此投閒。捫蘿對歌﹐不攺其度。後來餘子﹐誰實能悟﹗作名遊第七。

靈虫修供﹐不愛雷雨。永新感之﹐涓其豆脯﹐彼涓者人﹐而況廢剟。敬告司籩﹐勿羞豺獺。作祀典第八。

巖花無言﹐嶺雲自橫。爲動爲靜﹐詎可意迎﹖注昔諸師﹐以此得度。嗣者無人﹐荊榛塞路。作禪宿第九。

虎吟必暮﹐猿勢在枝。丹鵾素鷴﹐颼蝟力狉。冬花雪紫﹐春果澗落。無雲晴荈﹐帶泉香樂。作物產第十。

一石或傳﹐千峯不寶。自非寒河﹐白雲腐艸。前自二賢﹐後有湛張。大雅千古﹐不廢嗜菖。纂序記第十一。

或存其人﹐或惜其羣。寧我抱罪﹐不俾墜聞。苦吟髙唱﹐雅道今昔。靑山勞勞﹐閱人無極。刪詩第十二。

與嶽患難﹐惟嶽知余。殘夢不忘﹐我報靈墟。始以宸章﹐迄於韻藻。天地閉塞﹐文之歸老。作總序第十三。蓮峯志卷一敕諭神宗皇帝諭敕壹道

皇帝敕諭方廣寺住持及僧眾人等﹕朕惟佛氏之教﹐具在經典﹐用以化導善類﹐覺悟羣迷﹐於護國佑民不爲無助。玆者聖母慈聖宣文明肅皇太后命工刊印續入藏經十一函﹐並舊刻藏經六百三十七函﹐通行頒布於本寺。爾等務須莊嚴持誦﹐尊奉珍臧。不許諸色人等故行褻玩﹐致有遺失損壞。特賜護持﹐以垂永久。欽哉﹗故諭

之寶

萬曆二十二年月原志序蓮峯翰墨志序

南山之畱﹐余與師泉劉君﹑訥溪周君時對牀。方廣住僧眞定持所藏晦庵﹑南軒二先生曁當時諸賢先後所遺題詠欲爲山誌﹐以傳山中。曰「無俾玆山﹐遭名賢多而守之者﹐顧落寞也﹐亦蘄子有續焉。且將持此爲髙客款也。」余曰「可也。」嶽之勝也﹐髙則祝融﹐深則蓮華。或曰﹐髙不可以久居﹐深可探焉。髙覽而深探﹐嶽之勝也。斯志也﹐蓋具見乎深林窈壑爲深棲之勝者矣。然在今距宋乾道﹐蓋三百餘年﹐何倏如昨日也﹗宇宙寥廓﹐俯仰今昔﹐不有感於遊人者乎﹖二翁遺響﹐至今日諸賢可以指計焉﹐何蹤迹希闊也﹖豈曰花源路迷﹐石梁云隔者類邪﹗言之可誦不一也。而固有厭塵鞅者﹐抒幽憤者﹐適恬曠者﹐肆遐覽而寄閎談者﹐深探邃論﹐皇皇焉﹐身若營乎千古者。知言者之於斯也﹐察性情矣﹐區人倫矣﹐其道污隆﹐其時升降﹐可以觀﹐可以興然者矣。然則君子之至於斯也﹐可以資徳矣。登髙而作賦﹐獨云乎哉﹗玆山僧款客﹐奚止於茗具蔬盤﹐亦奚止淸泉白石﹐煙樹云蘿﹐畢供其所有者哉﹗亦奚止乎其巖棲堪寄﹐爲不落寞也哉﹗因書其簡﹐且爲正其次第﹐題詠之後﹐志二賢祀典祠田﹐並其寺業修復之迹云。嘉靖壬子冬十一月長至前七日﹐三峯山人前監察禦史安城劉陽序。

壬子之夏﹐余求師友於安城﹐與師泉﹑三峯二君子聚講數月。秋﹐復同入南山。至是過蓮峯下﹐謁晦庵﹑南軒兩先生祠。祠在方廣寺﹐云兩先生嘗宿此﹐故祠之。感仰興懷﹐旬餘不能去。寺僧眞定輩裒集今昔諸吟詠﹐刻梓以永玆山勝事。三峯劉君爲次第而序之詳矣。余於玆抑有感焉﹐恆言曰「地靈人傑」﹐是以人之賢不肖責之地也。人亦有言「人傑地靈」﹐是亦地之暗系於人也。觀玆集焉﹐辧矣。南嶽之蓮花峯﹐在崇崗絕洞中﹐深入而幽潛﹐八峯矯好﹐若靑蓮出水﹐蛻埃壗立﹐淨明奇麗﹐嶽之一勝也。禪修寂學者﹐往往擇而棲焉﹐宜其人之髙潔遠俗﹐世緣不能染也。然惟傳梁之時有髙僧惠海﹐迹似影響。嘉靖初有潔空者﹐堅志苫行﹐復興法門﹐是興廢由夫人也。名賢貴客﹐選勝搜奇﹐遊觀必至﹐然惟宋之兩先生及近代諸君子數篇﹐其勝已曄然增輝﹐視和璞白珩有光焉﹐是章暗由夫人也。觀玆集焉﹐辧矣。玆集誠玆山之墨寶乎﹗寺僧能世修其師之志行不替﹐玆山之興而章也﹐其有旣乎﹖兩先生不遠千里﹐會友問學﹐風雨冰雪﹐淬志彌勵﹐笑談詠歌﹐箴規斯存﹐其一遊一息一話一字﹐人皆愛慕敬仰之不置也﹐固宜。後來君子﹐遐心苦志﹐時發泄於吟詠間﹐非徒寄興於山水者。玆集也﹐可以尙友﹐可以考徳﹐可以稽往﹐可以知來﹐覽者將有取焉。余過時荒學﹐仰止前修﹐負良朋而愧山靈也。謹題末簡﹐用記永懷云。嘉靖三十一年壬子冬臘月八日﹐宛陵周怡書。

蓮峯志卷一終蓮峯志卷二沿革

古蓮花峯﹐其地潭也。數峯相逼﹐自山西北混水於是曲流三百餘里﹐至一宿河口入於湘潭。逼水初派﹐瀑爲紓流。傳蕭梁時惠海尊者旉法於此﹐磬煙際舉﹐五丈夫集焉。尊者已心億之分別同異﹐不起於心。法已﹐五丈夫辭去﹐尊者訊之﹐具以龍告﹐且云「聞師威儀﹐以何爲供﹖」尊者曰「以地大供。」良久﹐沒去。有頃﹐雷電振簸﹐左繞潭﹐右林樾﹐籟響夜不停音﹐遲明視之﹐迆峯斥潭﹐平沙如夙洽洽者。居人﹑山衲俱詫異之。時梁武帝方隆佛教﹐天下翕然稱之﹐故其說不中隱﹐以聞於朝﹐則惠海尊者鼻祖之自來也。或曰﹕惠海尊者爲方廣開山﹐蓋海印雙僧之流也。

寺以尊者故建﹐今寺後拜經臺乃其址﹐始於天監二年歲癸未﹐歷陳﹑隋﹑唐﹑宋﹑元﹐或革或沿。然此山以龍立﹐以法沿﹐由梁以前未顯﹐實爲潭始基之故出梁始。旣歷陳﹑隋﹑唐﹑宋﹑元﹐明興﹐寺蓋未絕。年湮久漸圮。嘉靖二年癸未﹐僧潔空徳蘊﹑義天徳仁修之﹐板屋鐵瓦。潔空者﹐卽偈所謂七十三年老潔空之禪悅也。

又歷九十六年所﹐萬曆四十七年己未﹐火。僧少庵如峯﹑安然性柱再建。

又歷甫九年﹐崇禎元年戊辰﹐火。己卯﹐督學使遷治鄖中丞昆山王公永祚﹑澄川屬僧凝然﹑性翰。壬午﹐學使梁溪髙公世泰匯旃益命之。性翰出其衣缽﹑資糧﹐以隆武元年乙酉十一月十二日再造。與其役者﹐楚撫義興﹑堵公胤錫﹑仲緘。衡陽王介之石子﹑管嗣裘冶伸﹑夏汝弼叔直﹑王夫之而農襄之也。

嗚呼﹗山豈不以人哉﹖則朱張二夫子最矣。匪徒峯也﹐自唐元和韓子登南嶽﹐望藍嶺揮涕焉﹐嗣宋三百年矣﹐非二夫子誰可與登嶽者﹖況峯之岧峣一隅﹐多荒歲月者哉﹗又非尹子﹑湛子﹑劉子諸人之興起於二百年後﹐則兩夫子不傳。二賢祠者﹐祠兩夫子者也。湛子若水﹑尹子臺﹑劉子陽初建﹐亡歲月。田與祠﹐尹子所捐也。

嘉會堂﹐湛子所命也﹐以命祠。

祠與寺廢未興﹐髙公世泰問其址﹐乃立五楹﹐駢立﹐窈然幽邃。弘光元年夏﹐堵公胤錫隘之﹐作前宇﹐王介之﹑夏汝弼﹑王夫之實經營之。

始火﹐儀部曾鳳儀舜卿遷祠主於集賢﹐禮也。《記》曰「廟火﹐三日哭。」寄主於別宮﹐古之道也﹐不曠食。

祠成﹐奉主於故宮者﹐衡山知縣董公我前受於﹑衡李朱公子覲永﹑李吳公晉錫。董以癸未殉節死。名祀煌煌﹐援賢益彰﹐非其人弗翔﹐董令協也。形勝

凡峯勝不系於峯者﹐弗綴﹔不倚於峯者﹐弗綴﹕小苗裔於峯者﹐弗綴。故雲峯形之勝﹐自天臺來﹐南迆徑妙髙﹐折入寺。寺徑菁幽﹐泉鳴履下﹐洑出林間﹐耳不絕潺湲﹐日窮於蒼翠﹐到戀響臺下﹐乃復見妙髙以北墳起蜿蜒﹐其一支也。

自觀音峯來﹐西援徑數小峯﹐入寺﹐有三巘壁立﹐若倚傍屏護之。錯落口垂﹐矗爲萬疊﹐而山得不儉﹐此又其一支也。

自國淸東來﹐徑朝陽﹐上爲潭﹐水絕潭而東﹐水气白﹐隔山不能壁立﹐湃騰未息。徑數邱或林麓﹐或頳岡﹐峯之水又注焉。又絕﹐水橋爭接之。入寺﹐則西峯援大坳以迄乎北﹐周匝若羅﹐畫溪繡谷﹐咸在其中﹐此又其一支也。

自大小坳來﹐通天一栝﹐北下鳥道危崖﹐乃得泉石﹐靑蔥幽咽﹐宜遊者之樂憩乎﹗此峯徑之勝﹐莫妙於兩坳。然自寺望之﹐僅見出道﹐不見勝處﹐其一支也。

凡入蓮峯﹐觀其簇立﹐疊瓣堆根﹐知名之自立也。凡入蓮峯﹐四山向拱之﹐天臺揖之﹐兩坳奔之﹐觀音翼之﹐前曠後窈﹐知形之自來也。凡入蓮峯﹐亭午見日狂﹐飈見風﹐或屏或障﹐或控或扶﹐坦焉中開﹐知寺之自基也。凡入蓮峯﹐山見幽﹐水見咽﹐林見未得之樹﹐馴不畏人見猿鹿。人靜道生﹐知兩夫子之有樂於此也。山勝蓋備矣。

譚子曰「方廣宜自爲記。」夫自嶽來者﹐目淫於能仁﹐心醉於福昌﹐渡北斗嶺﹐登親生坡﹐固知嶽之不窮也。得方廣而後饜焉﹐而且得不系之嶽。嶽之有方廣﹐天地之有蜀也。蠶叢道盡﹐是有錦城。今割蜀而委之﹐是昔者小宜有五丁之辟也。然奇險幽異﹐觀於蜀者淺天下。譚子曰﹕方廣宜自爲記﹐大辭也。

雨光初霽﹐林樾洗潔﹐若碧若縈﹐蜿其北峙者﹐湘鄕之荊紫也。山不盡荊紫﹐荊紫最映。下爲平田﹐中間數十里若一畦﹐此又一大支也。

古諺曰「湘隨峯轉﹐望衡九面。」由衡陽下者﹐西見白百岣嶁﹐南見荊紫。由衡山下者﹐昭潭之間﹐髙或見祝融﹐或見天柱﹐未有見蓮花者。湘爲嶽鏡﹐峯匿其英﹐殆山之隱逸者與﹖

峯雪最絕﹐曉云時口﹐彌望森白﹐人立其中﹐天與四映。春晴之夜﹐月檐聞響﹐蕭瑟噌吰﹐困泉初細。𨿽非賞者﹐淒感肌魂﹐果不復信有人間世矣﹗

《衡嶽志》曰「蓮花峯。方廣導居其下﹐四水縈繞﹐山如蓮瓣。」名迹

嘉會堂兩夫子同三山林用中唱和迹也。﹝後毀﹐今建﹞

天下名山宋徽宗禦書﹐降於方廣﹐立坊。﹝後毀﹞

古鑊寺有千僧鑊。﹝今毀﹞

娑羅泉寺後﹐傳有娑羅樹覆其上。

洗衲石石平向﹐泉水逸其上﹐薄流淸駛﹐如可洗濯﹐卽惠海尊者洗濯處也。太守海南李燾斗野鐫其上。

補衲臺寺右﹐惠海尊者補衲處﹐一石鼎立﹐林樾幽集。一曰嘯臺。

嘯臺補衲之別。粵人張博讀書其上﹐嶽和聲鐫之。

戀響臺譚友夏元春以易嘯臺也。

車轍亭寺右﹐相傳百八阿羅議運糧於此﹐憩力分餐﹐以爲靈迹。

嶽遊碑記競陵譚友夏元春撰﹐朱菊水司馬時分帥鄖子﹐命衡倅陳允問鐫之。樹陰泉上﹐乃譚子所自擇處。記見後卷。貌雲響水﹐誠一時之絕構也。

古馬迹橋平田流水﹐上此卽嶽矣。張南軒記云登馬迹橋卽此。

飛來鐘相傳飛來。凡寺多托之。此鐘鳴異常鐘﹐知非人間金火物﹐信寺寶也。

卓錫泉髙禪飛錫地﹐或雙僧之流卓杖於此。

靈源閣譽禪師所居﹐以館洪覺範。宋以上名剎也。

甘露滅齋靈源閣之別﹐覺範有銘﹐見《禪宿志》。其去甘露滅者﹐萬法未起﹐本無甘露﹐而何有滅﹖萬法旣起﹐乃知甘露﹐於是費滅。傳謂範少罹憂患﹐隱衡嶽﹐乃立此齋﹐則其早年未離文字而得魔﹐固非禪覺之夙達也。

潭字黑沙潭三字﹐大徑三尺。蒼蘚剝白﹐遊者或見之。

峯字妙髙峯。寺右。鐫縣岸上。

湧幾王夫之鐫。詩敍曰「大坳而下﹐平橋叢石間覺有異。已忽兩石臨水﹐下石承上石﹐旁壁頂覆﹐可度可登。予命人爲級﹐穿折於肩肘之間﹐攙度裂處﹐顧其逼郁﹐尙以翔移爲苦。造形以來﹐悠悠者誰望而目之﹖則經此者﹐又可知矣。舉酒酹石﹐貌以湧幾。今往後來﹐遊覽相積﹐風雨苔蘚之所不忌﹐則此石其傳也已。時崇禎甲申陽月望後﹕

曠古登應少﹐問之石不知。此山初得主﹐於嶽覺增奇。葉動鳴泉處﹐橋寒亭午時。有來增勝槪﹐切莫突西施。」附麗

南石廩峯在嶽西南﹐其上方闊十丈﹐形如倉廩﹐有二戶﹐一開一闔。《湘中記》云「開則歲丰﹐闔則歲儉。」上有承天寺﹑玉淸宮故址﹑風穴﹑雷泓﹑鬼栽石﹑誦經壇﹑陳眞人煉丹臺。傳有胡浮先生者﹐蓋得道士﹐嘗乘白鹿遊之。峯下白羊坪。寺之址也。

西白雲峯在石水源上﹐有石灰庵﹐出五松樹下﹐聞水田聲﹐卽衡陽矣。

東北天堂峯火嶺頭﹑煉泥塡﹐皆其地也。又爲潛聖峯。

潛聖峯在嶽右。昔髙僧希遷遊南嶽﹐尋方廣惠海尊者﹐了無蹤迹﹐一日見精舍號方廣﹐遇尊者﹐詰之﹐畱一宿去。

妙髙峯寺後。左潛聖﹐右妙髙﹐其中平坦﹐卽五龍擁沙成地之迹。

天臺峯寺西﹐天臺智者拜楞嚴處也。有拜經臺遺迹﹐

西北獅子峯下山矣﹐峙若蹲猊﹐鼻目巉刻﹐然柿蒂峯亦名獅子﹐王子遊此下﹐易其名曰旋帽。自峯下視之﹐若累發﹐光髹宛然﹐小頭嶺﹑石梯子﹑段宿嶺﹐皆寺地也。

南桐油嶺有西明寺﹐林泉曠異﹐下可安步。

明月峯有承天﹑楚日二寺遺址﹐與寺對。逾之﹐卽小嵩山。

排子嶺明月峯後﹐蓮峯之支裔﹐垂結於此。

黃沙潭黑沙潭白沙潭從蓮花峯下注水右繞﹐三潭系之。舊傳梁海尊者送五龍王各居其所。沙以色分﹐黃沙最上﹐黑沙最勝。林官瀑﹐寒風射人﹐森森不可久。卽虎迹黃葉﹐四時皆有﹑兩潭傾注﹐驚湍泛日﹐誠絕觀也。至白沙稍夷下﹐卽馬迹橋。

溪波巖寺西朝陽寺下﹐山穴郛開﹐中容一畝﹐有僧結室於此。相傳虎猿經﹐巖畱嘯而去﹐不敢久睨。出寺西北去﹐卽望見之。

黑山寺西﹐渡兩澗﹐過雙江口﹐絕壁如立﹐山菁幽特甚。自馬迹橋來者﹐二十里外﹐四望蒼黃﹐郁藍懸浸﹐如在頂際。向背數四﹐乃見山植楓粟桃梓﹐大者合抱。世廟時﹐郡建雍王府第曾命官采﹐下至一宿河口﹐至不繼﹐乃輟。今兩傍微徑﹐夾三潭而下﹐傳卽本道也。近稍凋謝矣。而夏風瑟響﹐冬雪瓊峙﹐猶爲巨勝。中有小靜室數十﹐或立或圮不常。

鐵牛庵黑山下古剎也。邇年有慈嚴師卓錫於此﹐曾翻藏方廣。會火﹐將及師處。安坐不動﹐曰「吾將脫。」此火競風回﹐師以無恙。乙酉﹐乃寂去。庵存。

大小坳萬木千章﹐幽泉曲澗﹐下有老營﹐竹樹菁蒙﹐以抵能仁。

親生坡「親生」語出佛典。下坡渡橋﹐兩林蔭山﹐非亭午不見日。有野庵﹐火毀矣。址存。

蓮峯志卷二終蓮峯志卷三名遊朱文公

公諱熹﹐字元晦。新安人。宋寧宗時﹐累拜煥章閣待制。乾道丁亥十一月﹐訪張南軒於潭州。時洪覺範在峯﹐公有懷同異﹐邀張南軒及林擇之﹐由潭抵嶽﹐後自馬迹橋登峯﹐遲久﹐有唱和集﹐公道步天降﹐至遊屐遣興﹐吟章調玩﹐不以方板爲限。今寺中人猶能道之。晚歸武夷﹐遂以終老﹐卒謚文。明贈先賢﹐從祀孔子廟廷。而嘉靖乙巳﹐尹洞山臺合南軒立桐峯下﹐淩今不廢。張南軒

公諱栻﹐字敬夫﹐別號南軒。先世綿竹人﹐父浚以中興功第一。公𨿽將家子﹐尢以道學爲己任﹐與朱文公交良善。乾道中﹐出知潭州﹐同遊方廣唱和﹐有《唱酬序》並詩十八首﹐見後卷。今合祀祠中。公累拜祕閣修撰﹑湖南提刑﹐明贈先賢﹐從祀孔子廟廷。林擇之

林擇之﹐諱用中﹐閩之三山人。同朱張二先生上峯﹐始終與遊﹐偕唱和。官爵亡考。

王夫之曰「方廣之遊﹐唐以上闕。宋得三子﹐而一幾絕。兩公屹然。峻削其列﹐後之視今﹐誰曙誰滅﹖萬星其熒﹐以敵晨月。」顧東橋

顧燐﹐字華玉﹐別號東橋。吳縣人。官撫楚中丞﹔奉祀南嶽。喜詠諷流覽﹐信宿方廣﹐作二詩去。鄒東廓子善﹑孫徳溥附

東廓先生﹐諱守益﹐字謙之。安福人﹐試禮部第一﹐累官國子祭酒。與余姚﹑溫陵諸君子同以雅志新學自任﹐所遊從者日至。登嶽﹐憩方廣﹐有作見後卷。子迹泉諱善﹐孫四山諱徳溥﹐俱以文章儒術著隆萬間﹐先後遊方廣﹐有詩記﹐三世於嶽唱嘆相躅﹐明興一氏而已。尹洞山

尹洞山﹐諱臺。永新人。與甘泉﹑東廓諸子登嶽雅集﹐問二夫子迹﹐愴然久之﹐爲立祠。盡刻詩板﹐買山垂祀。當其時﹐天下無事﹐講帷森立﹐諸君子雅有人望﹐修素期於淸泉茂林間﹐詢弔往迹﹐理弦竹籩豆﹐愾然如見古人。自今言之﹐誠綦盛已。先生累官大宗伯﹐祀於嶽。湛甘泉

甘泉先生﹐諱若水。廣南人。時新會陳徵君者﹐唱正學﹐英絕皆瓣香向之。先生聞道良久﹐宦遊過嶽﹐陟方廣﹐問二夫子祠﹐追和其詩﹐與洞山﹑東廓諸子扳蘿吟嘯﹐旬日乃去。先生累官大司馬﹐受知世廟﹐卒謚文簡。羅念庵

余聞之長老﹕羅殿撰念庵者﹐郡給諫祝公詠之年友也。一旦﹐祝公門啟﹐閽者帚治廡捨﹐有方袍布巾操吳音者﹐呼「祝詠何在﹖」闔室盡訝﹐奔以告﹐給諫曰「此吾念庵也。」攝衣追之﹐已去。迨三十里及焉。褫舄踏芒屩﹐入衡山﹐嘯詠良久乃歸。衡之人士至今以爲美談。殿撰諱洪先﹐字達夫。江西吉水人。正徳間﹐廷對第一。忤大璫﹐出官﹐終贊善。閒恣江湖﹐所至攬山川﹐論道而去。至嶽﹐知二夫子憩蓮峯久﹐欣然遊之﹐作唱和序。方廣名遊﹐當世廟中諸先生濆集﹐而後陽和張太史﹑楊武陵﹑譚寒河之流﹐乃繼以接迹﹐以曁於今。先武後格來者不窮。王子曰「余俟之巳。」劉安成周宛陵

二公遊不詳﹐皆以嘉靖壬子有和念庵詩﹐蓋其後也。安成諱陽﹐號三峯﹐官侍禦。宛陵諱怡﹐號訥溪﹐官給諫。趙文敏張江陵

文敏公諱貞吉﹐字恆之。內江人。江陵相公居止﹐字叔大。兩公以才略相業冠嘉﹑萬間﹐誹歌間作﹐顧沒後﹐人益思之。俱遊方廣﹐有詩。後二公六十年﹐有名臣遊者﹐武陵楊中丞自有傳。曾文簡公曾祠部﹑伍學參附

王夫之曰「爲楚人﹐趾名山下﹐望嶽如衣袂﹐而或不得遊。至嶽矣﹐或不取徑方廣。徑方廣矣﹐或詩與文莫助之。又或吟且記﹐而人不足以將之﹐若嚴分宜之流。下迨周聖楷﹐又不可勝數。而趾嶽之下﹐幾爲虛挾。曠古以來﹐登林岫者永嘆隆邱﹐非此物邪﹖」衡山先代無人士﹐宋初有朱昂者﹐以詩著乾徳間﹐今於嶽無考﹐況方廣乎﹗而湘潭彪居正徳美侍兩夫子遊﹐亦怯寒不果﹐殊爲嘆詫。明興﹐衡人遊者𨿽不一足﹐以予所聞﹐岣嶁祝子習於嶽者﹐而闕然此峯無可憶拾。近則伍定相學父見於詩序。蓋至方廣﹐吟詠訖寂陳。太常宗契﹐詩流也﹐而無登於舊志﹐俱不得采﹐采者三人。

曾文簡公諱朝節﹐字直卿。官大宗伯。以文望淸節著神廟時﹐與陽和張太史之流遊方廣﹐有詩﹐見後卷。時同遊者﹐伍讓益齋﹐工隸楷﹐善詩﹐以大參歷貴州學使﹔曾鳳儀舜卿﹐世江西﹐僑耒修﹐白業﹐早歲棄官﹐歸臥峯下。三君子以有托傳﹐非他湮沒比﹐幹祀之下會有知者﹐揣予所記﹐或籍之以永世。奇尢相逼﹐孤騫不誚﹐我以答三君子也。張太史

陽和張太史﹐遊以萬曆中﹐賦以四詩﹐韻以二夫子﹐和以直卿﹑益齋﹑舜卿三先生﹐而傳其稿於舊志。太史諱元忭﹐浙人。善詩﹐惇交誼﹐曾出徐渭於獄。張無名鄧觀察﹑嶽祠部附

張無名諱博。讀書嘯臺﹐掃落葉鋤野橡﹐積石累土﹐袖捲而往﹐欣然忘日夕。嶽祠部和聲過之﹐揖無名﹐起置酒﹐酣呼達旦﹐大書臺字﹐畱贈詩去。鄧觀察﹐其同邑人也﹐時餉酒佐吟。無名後歸粵﹐觀察亦徙官去衡。嘯臺懸蘿十餘年﹐寒河譚子乃易之。觀察諱雲霄﹐字虛舟。東莞人。治兵衡郴間﹐修嶽志。無名屢上公車﹐不第﹐仕次亡考。楊中丞

中丞諱鶴﹐字修齡。楚武陵人。好客下士﹐坐間常數百人。詩文淸粲閒遠﹐琴篆行艸﹐下至名花觴弈﹐無不旁曉﹐造於精眇。以大中丞理晉兵。才旣雅備﹐揮制不滯﹐竟以此中忌者﹐謫戍粵。過衡山﹐芒屨竹杖上方廣。公修博多髯﹐扳崖如飛﹐山僧驚爲神人。徹夕畱寺﹐大書滿紙﹐盈幾十幅﹐歡呼數日乃去。後歸武陵﹐卒。譚寒河

明興二百五十年﹐有寒河譚子﹐以詩著。其交最深者﹐閩蔡淸憲公復一﹐今少司馬蜀朱公之臣﹐同裏鐘退谷惺。遊情交道﹐冠於一時。尋吳虎邱﹐泛秦淮﹐遲回西湖。歸而自念其爲楚人辭菊水﹐一舠泳潭﹐以丁巳春上嶽至方廣焉﹐其題遊詩也﹐曰「余將以此爲遊首。」遂號《遊首集》。而於方廣則又謂其宜自爲記﹐寫云吹泉﹐拾之如渴﹐坐樹陰﹐觀流響﹐易嘯臺之名﹐想尊者之迹﹐若不忍去。出嶽﹐蓋逐步而望之。作書報朱蔡二公﹐誇鐘伯子﹐歸而名其堂曰「嶽歸」。今記碑立洗衲石上﹐苔蘚蝕剝﹐予將求好石易之﹐未果。譚子諱元春﹐字友夏。郢之竟陵人。早以文章犯時忌﹐聞於朝﹐遂棄衫服。後學使周鉉吉彊之出﹐乃反服。丁卯﹐楚解試第一﹐上公車﹐書不報。祟禎甲戌﹐卒於長店。所著諸集行於世。彭大令

嘉靖中﹐有彭大令簪﹐長宰南嶽﹐至峯﹐祀二賢﹐作記。今勒石寺側﹐自寺火後﹐諸名迹毀敗﹐存者此石﹐彭令以不湮其幸也已。

王夫之曰「自譚寒河後﹐近之遊者有吾師髙匯旃先生世泰﹐今楚撫堵公胤錫。」髙遊以崇禎壬午臘月﹐尋訪徹暮﹐舉野燒數十里﹐燭若白日﹐駭鹿衝筍輿﹐公快叫以爲奇絕。堵遊以弘光乙酉暮春﹐踏新雨﹐問余兄弟匿迹處﹐討續夢庵﹐欣然將登之﹐下嶽﹐舉詩相示索和。二公爲近代偉人﹐諮古迹﹐躡絕嶠﹐逸溪撫蘿﹐山中人謂野臒寒衲不能過之。後有來者﹐求文字於鼎彜歌功之外﹐余此言其實錄已。祀典

凡蓮峯名剎一﹐小剎殆十﹐名剎山廣寺中大雄殿供三世如來﹐鈴鐸之音﹐隨林葉鳴墜。食法喜而居寺下者百有餘眾。有精舍靈源﹐分廊集侶﹐歲時早薯﹐缽衣粲備﹐亦南嶽之一道場也。

三潭﹐舊傳海尊者擾龍之地。歲旱﹐郡邑長宰輒召巫﹐旌旆鼓吹﹐雜以儺唱﹐使泅者偕巫詣水次﹐視奔流乳穴﹐急入奪水﹐出瓶﹐盎之。負才數十里﹐油五立至﹐風雨相繼。傳者以水之重輕爲驗﹐潭次無祠﹐凡禱事修於龍潭寺﹐而後及潭寺﹐去方廣十里﹐距潭隔岫﹐擁出如圓。壺禱誠必應﹐則亦修祀事者之巨典也﹐萬曆二十有二年﹐神宗皇帝旣承頤養﹐乃奉慈懿﹐施僧田﹐建藏經閣﹐以藏法寶﹐僧眞表實尸之。閣今廢矣。想神廟孝事兩之法典﹐若恫乎見之。閣有田以飼護藏者。嗚呼﹗前惟慈氏﹐爰有樓。閣大聖紹降﹐以繼孝則﹐埤之漢儀。輯瑞爲越。施千萬年﹐嶽與無極﹐以俟我文孫之耿烈者也。

二賢祠﹐歲中春秋上丁﹐衡山邑博肩輿而至﹐躬祀乎祠下﹐禮也。中遷之集賢﹐原火也。旣而反之﹐大報始也。牲﹐豕一﹐羊二﹐籩豆焫火備於邑。紹自嘉靖中毛大令﹐中興於董令。而過者宜祭﹐或不備牲﹐涓揖於主下﹐稱名拜贊﹐自髙堵二公昉也。不牲而涓﹐非舊也﹐以意起爲禮也。卒然遇師﹐不備贄﹐可不見乎﹖古之爲禮也﹐幽以準﹐義以推。過而涓揖﹐禮意焉耳。然則有司何隆﹖曰「丁必恪﹐爵必躬﹐以延無窮。」祭文

維明嘉靖二十七年﹐歲次戊申﹐八月朔﹐越祭日﹐衡山知縣毛紹齡等致祭於晦庵朱先生﹑南軒張先生。於惟二公﹐學本身心﹐功多訓詁﹐繼續往聖﹐啟迪後人﹐偕遊祝融﹐駐節方廣﹐吟弄風雲﹐陶適性情。仰止當年﹐宛然如昨。過化之地﹐明薦攸宜。束帛用將﹐微牲是肆。外匪盡物﹐內則告虔。以擇之林先生配。尙饗祭田

寺有常住﹐不隨僧遷﹐以寺定﹐方廣﹐大林也﹐而田少﹐遊衲至者﹐飯於僧缽﹐居峯下。立峯望者﹐可不恥諸﹗然而有豪者起﹐猶爭微末於僧飯之餘﹐良可憤悼﹗王子曰「余揭其田以正告之﹐凡寺凡祠兩祀﹐寸壤無不與者﹐以愧之無窮。」

本寺曰童子庵﹐曰文家衝凡二石九斗八升今存寺。

萬曆乙卯﹐僧性澄募田﹐曰下馬迹橋者﹐曰樓房者﹐一百一十畝八分﹔曰雙江口者﹐四斗﹐今存寺。

藏經殿﹐奉明肅皇太后欽施﹐曰上馬迹橋者﹐五百零八升七合﹐今存殿。

右寺住持者﹐凡正節夏臘飯﹐集眾遊僧及薦紳大夫遊屐過者給之﹐而殿之燈香尙贏取於僧﹐以俟後之好事者。

二賢祠祭田﹐曰天柱寺者﹐六石四斗八升。曾遷祭集賢﹐奇田二石。今祭反矣﹐兵備海南陳公﹑永李姑蘇吳公﹐歸田於祠﹐著令不移。

右祠祭田﹐凡二祭。邑博至﹐遊費﹑胥役之飼取給焉﹔祠間毀﹐則理其甍檐﹐刈其甃所。僧之侍香火獲其餘﹐無幾矣。禪宿方廣海尊者

南嶽方廣海尊者﹐每誦經﹐有五白衣長者列坐聽之。尊者異焉﹐乃詢其姓﹐又詢其居。白衣者自稱非人﹐乃此山龍王也﹐願獻寺基。尊者諾之。一夕擁沙爲平地﹐遂建剎焉。方廣深禪師

南嶽方廣深禪師者﹐上堂﹐僧問﹕「一法若有﹐毗盧墮在凡夫﹔萬法若無﹐普賢失其境界。未審意旨若何﹖」師曰「富嫌千口少﹐貧恨一身多。」方廣有達禪師

南嶽方廣有達禪師﹐僧問﹕「學人上來﹐便請相見。」師曰「袖裏金椎﹐腦後看。」云「破二作三﹐又作麼生。」師曰﹕¨惜取眉毛。」僧便喝﹐師曰「放過卽不可。」僧云「瞎。」師便打。智京和尙

方廣智京和尙嗣知道平。懷紀和尙

方廣懷紀和尙嗣泐潭洪英。隆禪師

方廣隆禪師嗣大易玄。譽禪師

方廣譽禪師失嗣。繼通禪師

方廣繼通禪師嗣上藍順。覺範洪禪師

覺範洪禪師﹐新昌彭氏子﹐謁寶峯克文和尙﹐令看玄沙﹐未徹語。一日忽有省﹐呈偈云「靈云一見不再見﹐紅白枝枝不著花。叵耐釣魚船上客﹐卻來平地摝魚蝦。」峯可之。師博敏﹐兼善詩文﹐每爲世所忌﹐而嘗罹憂患。後歸自海外﹐隱於衡嶽之方廣﹐名其齋曰甘露滅﹐自制其銘﹐敍曰「政和四年春﹐予還自海外﹐過衡嶽﹐謁方廣譽禪師。館於靈源閣之下﹐因名其居曰甘露滅。道人法泰﹐請曉其說。予曰﹕三祖﹐北齊天平二年得法於少林﹐隱於皖公﹐終身不言姓氏。老安﹐隋文帝皇開七年﹐括天下私度僧尼驗勘﹐安曰﹕本無名﹐遂遁於嵩山。二老厭名迹之累而精一其道蓋如此﹐予實慕之﹐乃爲之銘曰﹕吾聞甘露﹐食之長生。而寂滅法﹐谷神不死。惟佛老君﹐其意謂此。我本超放﹐憂患纏之。今知脫矣﹐須髮伽梨。空遁嵩少﹐粲逃潛霍。是故覺範﹐隱於衡嶽。山失孤峻﹐玉忘無瑕。當令舌本﹐吐靑蓮花。」師後歸筠溪而終﹐度臘凡五十八﹐謚寂音尊者。潔空和尙

潔空和尙﹐弘治中自南陽隱南嶽方廣﹐七十三臘﹐端坐而逝。遺偈曰「七十三年老潔空﹐提起西來又弄東﹐於今撒手歸何處﹐一輪明月照秋空。」物產

香稻九月始熟﹐圓長丰香﹐種種之佳者也。

羅漢芋芋根以夜半采之﹐磨漿飛定﹐熟煮如炊五斗粟﹐久乃可食。煮者屏言語﹐事若祕密﹐聞人聲則辛沸不可嘗。亦云鬼芋﹐取此。

茶沿山皆茶。冬雪初霽﹐吐白花﹐滿川谷﹐彌望新粲﹐異香拂人。寒蝶凍余﹐迎距宛轉如春日。雨前采筍芽﹐明焙﹐以峯泉試之﹐浮乳甘香﹐不在徽歙下矣。

筍山筍遭野燒﹐當春怒起﹐則筍甚盛。燒食尢脆美。僧曝制者﹐扳崖敲火﹐煮於林間﹐及幹轉餉山下人﹐以爲厚遺。

方竹繞節皆刺﹐密布如乳紋﹐然不甚廉峭。李衛公所寶﹐或不僅此。

百合根窠大如叢木﹐髙至盈丈﹐花開鮮爛可喜。下采百合食之。

苦菜圓芽旋抽﹐葉類車前艸﹐采其心﹐如卷書旋帽者﹐曝漧。山僧冰路絕糧﹐得勺米同煮食﹐以禦寒月﹐或醋油炸之﹐可餐。入春始香美﹐冬中采者﹐略不可食。

龍須艸生峻石崖下。昔有人於車轍亭下采之﹐墜下江岸﹐經危坡絕壁里許﹐人略無損﹐亦一奇也。

落葉松繁葉如刺柏﹐霜後盡脫﹐蓋檜栝之別種。

鶯桃樹大如常桃﹐中春花間紅紫﹐聞結子可餐。今黑山徧地多有之。

香蕈絕香者生峯下﹐有乳菇雜眞﹐而香味頓殊。

巨材楓杉檜楠之流﹐千章插霄﹐一望蒼郁。近頗傷於樵采﹐山中人始知愛之。二十年後可復初觀矣。

千層石雨後或久晴坌起﹐滿地晶耀﹐薄才一紙。析之﹐逾數十重﹐輕脆如白玻璃﹐隔石視之﹐可辧雲樹。

虎山中虎﹐傳不噬人。予聞其嘯﹐郁洞穹窿然﹐深林黑月﹐簌簌栗人。

鹿牡者角茸髙駿﹐牝者無角差小﹐以百爲羣﹐山脊樹杪所向而有﹐取麂者乘初生捕之﹐哺以羊乳﹐卽馴鹿矣。

山牛一角類牛﹐其鳴鎗然﹐如扣銅器﹐大者數百斤﹐或獵得之。

野彘力尢偉絕﹐能超屋絕澗﹐拔木裂地。山中不常有﹐頗爲稼害。

豪豬其行颼然﹐挾箭而遊﹐蝟之屬也。

猿山果熟時﹐自毗盧各洞來者﹐動以千計﹐山中人頗厭其擾﹐然黠不能致。杪枝危壁﹐其騰益速。拂面不畏人﹐食果盡﹐乃去之。

兔藏茆根下﹐小者才如拳﹐可掬弄。又山鼠類兔﹐峯亦多有﹐俱深褐色﹐以缺唇爲別。

蓮峯志卷三終蓮峯志卷四序記遊南嶽唱酬序張栻

栻往來湖湘逾二紀﹐夢寐衡嶽之勝﹐亦嘗寄迹其間﹐獨未登絕頂爲歉也。乾道丁亥秋﹐新安朱熹元晦來訪予﹐於湘水之上畱再閱月﹐將道南山以歸﹐乃始偕爲此遊。而三山林用中擇之亦與焉。

粵十有一月庚午﹐自潭渡湘水。甲戌﹐過石灘﹐始望嶽頂。忽云四合﹐大雪紛集﹑須臾深尺許。予三人者﹐飲道傍艸舍﹐人酌一巨杯。上馬行三十餘里﹐投宿艸衣巖。一時山川林壑之觀﹐已覺絕勝。乙亥﹐抵後嶽。丙子﹐小憩。甚雨暮未已﹐從者皆有倦色。湘潭彪居正徳美來會﹐亦意予之不能登也。而夜半予獨與元晦決策﹐明當冒風雪亟登。而夜半雨止﹐起視明星爛然。比曉﹐日升暘谷矣。徳美以怯寒辭歸。

予三人聯騎渡興樂江。宿霧盡捲﹐諸峯玉立﹐心目頓快﹐遂飯黃心﹐易竹輿﹐由馬迹橋登山。始皆荒嶺彌望﹐已乃入大林壑。崖邊時有積雪﹐甚快。溪流觸石曲折﹐有聲瑯瑯。日暮抵方廣﹐气象深窈﹐八峯環立﹐所謂蓮花峯也。登閣四望﹐雪月皎皎。寺皆板屋﹐問老宿﹐云「用瓦輒爲冰雪凍裂﹐自此如南臺﹑上封皆然也。」

戊寅﹐明發﹐穿小徑入天臺寺。門外萬竹森然﹐間爲風雪所折﹐淸爽可愛。住山了信有詩聲﹐云「夜月明窗牖﹐間有猿嘯淸。」甚出寺﹐卽行古木寒藤中﹐陰崖積雪﹐厚幾數尺。望石廩如素錦屏。日下照林間﹐冰墮鏗然有聲﹐云陰聚起﹐飛霰交集﹐頃之乃止。出西嶺﹐過天柱﹐下福巖﹐望南臺﹐歷馬祖庵﹐由寺背以登﹐路亦不至甚狹﹐遇險輒有磴可步。陟逾數十里﹐過大明寺﹐有飛雪數點自東來﹐望見上封寺﹐猶縈紆數里許﹐乃至。山髙﹐艸木堅瘦﹐門外寒松皆拳曲擁腫﹐樛枝下垂﹐冰雪凝綴﹐如蒼龍白鳳然。寺宇悉以板障蔽﹐否則雲气噓吸其間﹐時不辧人物。有穹林閣侍郎胡公題榜﹐蓋取韓子「云壁潭潭﹐穹林攸擢」之語。予語二友﹐始息肩﹐望祝融絕頂﹐褰裳徑往﹐頂上有石﹐可坐數十人。時煙靄未盡澄徹﹐然羣峯錯立﹐遠近異態。其外四望﹐渺然不知所極﹐如大瀛海環之﹐眞奇觀也。湘水環帶山下﹐五折乃北去。寺僧指蒼莽中云「洞庭在焉。」晚居閣上﹐觀暗霞橫帶千里﹔夜宿方丈﹐月照雪屋﹐寒光射人﹐泉聲隔窗﹐冷然通夕﹐恍不知此身踞千峯之上也。

己卯﹐武陵胡實廣仲﹑範彥徳伯崇來會﹐同遊仙人橋。路帡石﹐側足以入﹐前崖挺出﹐下臨萬仞之壑﹐凜凜不敢久駐。再上絕頂﹐風勁甚﹐望見遠岫﹐次第呈露﹐比昨觀殊快。寒威薄人﹐呼酒舉數杯﹐猶不勝﹐擁氈坐乃可支。須臾﹐雲气出巖腹﹐騰湧如饋餾。過南嶺﹐爲風所飄﹐空濛杳靄﹐頃刻不復見。是夜風大作。

庚辰﹐未曉雪擊窗有聲﹐驚覺。將下山﹐寺僧亦謂石磴冰結﹐卽不可步。遂亟由前嶺以下﹐路已滑甚﹐有跌者。下視白雲﹐滃渤彌漫﹐吞吐林谷﹐眞有蕩胸之勢。欲訪李鄴侯書堂﹐則林深路絕﹐不可往矣。行二十里許﹐抵嶽市﹐宿勝業寺勁節堂。

蓋自甲戌至庚辰﹐凡七日﹐經行上下數百里﹐景物之美﹐不可殫敍。間已發於吟詠﹐更疊唱酬﹐倒囊得百四十有九篇。𨿽一時之作﹐不能盡工﹐然亦可以見耳目所歷﹐興寄所托﹐異日或有考焉。乃裒而錄之。方己卯之夕﹐中夜凜然﹐撥殘火相對﹐念吾三人﹐是數日間亦荒於詩矣。大抵事無大小美惡﹐流而爲不反﹐皆足以喪志﹐於是始定要束﹐翌日當止。蓋是後事𨿽有可歌者﹐亦不復見於詩矣。嗟夫﹗覽是篇者﹐其亦以吾三人者自儆乎哉﹗南嶽遊山後記朱熹

南獄唱酬﹐訖於庚辰﹐敬夫旣序其所以然者而藏之矣。癸未﹐發勝業﹐伯崇亦別其羣從昆弟而來。始聞水簾之勝﹐將往一睹﹐以雨不果。而趙醇叟﹑胡廣仲﹑伯逢﹑李邱﹑甘可大來﹐餞雲峯寺。酒五行﹐劇論所疑而別。丙戌﹐至櫧州﹐熹﹑伯崇擇之取道東歸﹐而敬夫自此西還長沙矣。

自癸未至丙戌﹐凡四日。自嶽宮至櫧州﹐凡百有八十里﹐其間山川林野﹐風煙景物﹐視向所見﹐無非詩者﹐而前日旣有約矣。然亦念夫別日之迫﹐而前日所講﹐蓋有旣開其端而未競者﹐方且相與思繹講論以畢其說﹐則其詩固有所不暇者焉。丙戌之暮﹐熹諗於眾曰「詩之作﹐本非有不善也﹐而吾人之所以深懲而痛絕之者﹐懼其流而生患耳。初亦豈有咎於詩哉﹗然今遠別之期近在朝夕﹐非言則無以寫難諭之懷。然則前日一時矯枉過甚之約﹐念亦可以罷矣。」皆應曰「諾。」

旣而敬夫以詩贈﹐吾三人亦各答賦以見意。熹則又進而言曰「前日之約已過矣﹐然其戒懼警省之意﹐則不可忘也。何則﹖詩本言志﹐則宜其宣暢湮郁﹐優遊平中﹐而其流乃幾至於喪志。羣居有輔仁之益﹐則宜其義精理得﹐動中倫慮﹐而猶或不免於流。況乎離羣索居之後﹐事物之變無窮﹐幾微之間﹐毫忽之際﹐其可以營惑耳目﹐感移心意者﹐又將何以禦之哉﹗故前日戒懼警省之意﹐𨿽曰小過﹐然亦所當遏也。由是擴充之﹐庶幾其寡過矣。」敬夫曰「子之言善﹐其遂書之﹐以詔毋怠。」於是盡錄贈處諸詩於篇﹐而記其說如此。自今暇日﹐時出而觀焉﹐其亦足以當盤盂幾杖之戒也夫﹗題二賢祠壁羅洪先

宋乾道丁亥十有一月﹐晦翁先生攜三山林擇之﹐赴南軒先生南嶽之遊。始甲戊渡湘﹐丁丑宿方廣﹐明日如南臺﹐出西嶺﹐以次至祝融諸峯﹐庚辰遊絕頂﹐抵嶽市﹐蓋往來七日。所爲諸詩﹐各具五十餘篇﹐而在方廣者三之一彊﹐卽其詩可以知屬意所在矣。𨿽然﹐泉石之勝﹐竹樹之奇﹐雪月煙霜之態﹐今未易也。甍宇之壯麗﹐藻繪之繽紛﹐視昔版屋﹐其侈儉何如也﹗類聚而朋從﹐選車而易徒﹐宿糗而戒夕﹐是足資遊衍者﹐又宜所必同也。不知歌而來﹐詠而歸﹐果皆二先生之不動情於夷險寒燠﹐而必期於自適矣乎﹗其來也﹐果皆恍然冥契﹐而不逐於外境﹔其歸也﹐果皆充然各得而不牽於俗累矣乎﹗自舜禹之後﹐玆山之登者何限﹐何至談二先生必斂襟肅容﹐愧慕之不置﹐此果何自邪﹗夫人之生﹐倏而來倏而歸﹐猶夫登玆山也﹐其亦足令人慕而無以泯泯矣乎﹗

嘉靖乙巳冬﹐洪先率門人尹輒﹑王托﹑劉天健﹐趨周君子恭之約﹐畱方廣者七日﹐緬仰祠下﹐慨然於心﹐於是擇取二先生在方廣諸詩﹐書之壁間﹐庶幾來者有興焉。固不徒以詩已也。祠始謀於尹君臺﹐納主則甘君公亮﹑鄒君守益﹐而湛翁若水署其堂﹐是皆先得我心同然者。是歲十月十一日﹐後學吉水羅洪先頓首謹識。遊衡嶽後記顧璘

夫登山者﹐貴知其情不在勢也。衡嶽之遊﹐不至祝融不足以知其髙﹐不至方廣不足以知其邃。余初至嶽下﹐道上指天柱﹑石廩﹑紫蓋﹑芙蓉四峯﹐導予望之﹐仰面板視﹐排漢礙日﹐若云可望而不可登﹐危乎髙哉﹗旣歷香鑪道間﹐則四峯之椒皆與身等﹐方詫步履在空外。及坐半山亭﹐乃指諸頂﹐疑前舊見非是也。至登祝融之巓﹐俯視四極﹐蒼然一色﹐山川雜陳﹐瑣細莫辧﹐風自遠來﹐其力甚勁﹐候與地下殊絕。比曉觀日出海﹐體象洞見﹐近若疆中﹐東余遊氛﹐浩漫無際﹐限以扶桑﹐其外尙遠。乃嘆寰宇所周﹐僅當天地之中耳。再尋天柱諸峯﹐皆螻邱垤﹐頹乎其在地矣。記曰﹕祝融去地二萬丈。豈其然乎﹗

然靈巖怪石﹐僧寮佛宇﹐深者僅托澗阿林坳之間﹐可一睹而窮﹐未足言邃。明日﹐乃下西嶺﹐歷南臺﹐出諸峯﹐至平地﹐回望蒼郁﹐始若不可量。復陟其嶺﹐入山﹐尋方廣之道﹐峯回澗折﹐徑盡復通﹐髙下連嶂﹐陰晴異壑﹐有溪迢迢﹐夾崖而出﹐觸石澎湃﹐聲自遠至﹐中多菖蒲水艸﹐靑被石上。兩崖喬木挺生﹐陰若洞房﹐日照弗入。積雪縞地﹐間有山茶雜生﹐含萼未吐。自午達昏﹐上下坡陂﹐幾二十里許﹐其狀如一。入寺﹐復極幽奧﹐髙山壁立﹐類城郭狀。有宋徽宗金書榜曰「天下名山」﹐懸正殿額。假榻閒房﹐夜靜﹐泉澑益喧聒。寺僧云「自此入西南﹐山益深﹐水益淸﹐幾不可窮矣。」夫然後知衡山之邃乃若此也。遊南嶽記節略湛若水

厥明﹐遊方廣﹐以路險遠﹐雞鳴秉炬而行。良久﹐旭日東升﹐漸入險路﹐崎嶇萬狀﹐屈曲眞如羊腸然。至方廣寺﹐則見寺坐蓮花峯如蓮心﹐旁圍八峯﹐如蓮瓣然。入蓮庵﹐遂謁朱張之堂而坐焉。天書其扁曰「嘉會」是日遂下﹐宿於嶽廟。遊南嶽記節略張居正

西行四十坐﹐得方廣寺。方廣在蓮花峯下﹐四山重裹如瓣﹐而寺居其中﹐是多響泉﹐聲徹數里﹐大如轟雷﹐細如鳴弦﹐幽艸珍卉﹐夾徑窈窕﹐錦石班駁﹐照爛丹靑。蓋衡山之勝髙稱祝融﹐奇言方廣。然澗道險絕﹐巖壑幽邃﹐人罕至焉。暮謁晦庵﹑南軒二賢祠﹐宿嘉會堂。夜雨。曉起﹐云靄窈冥﹐前峯咫尺莫辧﹐徑道亦絕﹐了不知下方消息。自謂不復世中人矣。止三日﹐李子拉余衝云而下﹐行數里所﹐倏見靑霄霽日﹐豁然中開。問山下人﹐乃云比日殊晴﹐乃悟向者吾輩正坐雲間耳。衡嶽二賢祠記尹臺

往己亥之夏﹐臺奉使冊諸藩﹐其秋反自荊襄﹐道長沙﹐竣事武岡﹐止捨衡山之館稅息焉。旦日謁嶽廟﹐遂陟上封﹐徧覽祝融﹑紫蓋諸名性﹐乃並天往﹐下南臺﹐憩休方廣之寺。慨想晦庵﹑南軒二先生髙風﹐低徊畱之小欲去。於是循寺後麓﹐振衣蓮華八峯之間﹐降觀深窈﹐仿佛當時登遊所載述﹐憮然若從之徜徉其後先也。旁矚寺右空址一方﹐指問僧曰「能丐我以祠二先生矣乎﹖」僧忻然願相厥美。越日﹐還抵衡山﹐搜笥得資金半鋌﹐以授邑令內江章君宣曰「其爲我計創二先生祠。」令曰「是固吾有司事也。」爰屬僧伐木陶埴﹐鳩工庀役﹐不訖歲﹐落成。明年﹐僧遣其徒入京索記。會臺請告歸﹐弗果就。比歷今二十年矣。前僧之嘗詣者復來白下申促﹐臺始得追爲之記。

嗟乎﹗古之君子與其不可傳者往矣﹐乃其遺迹在穹壤間﹐往往去之百千世之久﹐人猶思之不能忘﹐何也﹖夫心之精神通乎天地萬物之表﹐不可以古今間者也。眾人有之而弗存﹐宜其生死溘然﹐名聲隨軀形隕化﹐泯泯無以復詔於後矣。賢肯養而存之﹐以至盛大充塞﹐故能參天地﹐靈萬物﹐烺烺垂耀古今﹐亙久遠而莫之敝也。夫其遺迹之可考見者﹐皆其心之精神之所寓托。士欲尙友古之人﹐抑烏得不卽是求之﹖由二先生登遊玆山所載述﹐推其詠歌稱引戒懼箴儆之所及﹐兢兢焉惟恐一義理之有失﹐倫慮之或不悉中也。此其心之勤然不懈乎道﹗固將通天地萬物爲一身﹐施之百千世而無朝夕﹐豈與世之癖耽奇隱﹐迷溺光景﹐假恢偉壯麗之觀﹐以取快暢於一時者所可同日語哉﹗是故其立之屹然不撼者﹐山之所以常鎭也﹔其行之沛然不竭者﹐川之所以常流也。動而爲寒燠之遷易﹐出而爲雲霞之蒸散﹐則其變化與相周旋矣。感而爲虫鳥之飛鳴﹐形而爲艸木之華實﹐則其性情與相昭察矣。蓋二先生平居間辧相益﹐專力乎千聖相授之遠業﹐故凡其足迹之交﹐耳目之營﹐無一非敬義精微之施用﹐放之出於遊衍﹐則無人而不自得﹐廓之極乎位育參贊之功化﹐則可使上下同流而不息。其心之精神所寓托者﹐豈能一二爲眾人告說哉﹗讀其文﹐誦其詩﹐繹其師友議論切磋之指歸﹐不知反思默契﹐上求二先生之深造﹐以自淑勉其身心﹐不足與言善學矣。斯臺所以祠二先生之志也。嗟乎﹗吾黨之士有升斯堂者﹐亦可惕然自興起夫。祠成之二年﹐安城鄒翁守益﹑吾邑甘翁公亮﹐始納二先生主釋奠。明年﹐增城湛翁若水來﹐署其堂曰「嘉會」﹐其秋﹐吉水羅君洪先復至﹐則取二先生方廣諸詩大書壁間﹐而自題其後以示志。祠自章令屬僧肇工﹐首其規度者﹐主寺潔空﹐迄柑乃成﹐其徒圓琳﹑圓玉也。有助於祠﹐皆不可無載﹐故並記之。時嘉靖己未孟春谷日。遊南嶽記節略張元忭

還至嶽廟﹐時尙未午﹐遂決策爲方廣之遊。由廟後折而右﹐繞山麓﹐路殊平坦﹐然澄溪疊障﹐漸入漸佳。十里許﹐復陟坡嶺﹐又數里﹐爲須彌廢寺﹐一老僧方營構之。須彌而上﹐嶺益峻﹐泉益駛﹐石益槎椏﹐詭怪萬狀﹐水蒲石竹﹐叢生涯際﹐靑翠逼人。時天气尙寒﹐山桃半吐﹐間以白梅﹐恍異人境。幾數十里﹐躋危躡險﹐殊不自覺。至一木橋﹐多澗交瀉其下﹐兩山互抱﹐中爲淸江庵址﹐方廣道中﹐此爲最勝。予佇立橋上﹐良久乃去。逾分水澳﹐復就平坦﹐遙望諸峯﹐簇簇如蓮華瓣﹐方廣寺居其中﹐如擁蓮座。屢渡溪橋﹐乃入寺。宋徽宗書『天下名山」﹐懸大殿﹐其右爲嘉會堂﹐入謁朱張二先生﹐次韻寓懷。已宿於東捨﹐夜雪撲窗欞有聲。曉起輒霽﹐然萬山皆白矣。予又自念﹐以山水之癖而煩僕夫赤足踏冰雪﹐得非罪過﹖則屢酤酒炊黍﹐徧犒之。旋出寺﹐觀惠海尊者補衲﹑洗衣二石。蓋方廣之勝﹐與道中所見又倍蓰矣。方廣記略彭簪

余素有山水之癖﹐澹於進取﹐得宰衡山﹐據南嶽之勝﹐心竊自喜﹐以爲是遇也。旣三年﹐遂自號七十二峯主者。又三年﹐七十二峯遊且徧﹐始以禱雨﹐徒步過蓮花峯﹐方廣寺正在蓮花心也。旋踵得雨﹐喜甚﹐畱寺中半日﹐寺僧指寺前石壁題刻﹐皆唐宋時人姓名。石壁之下泉聲汩汩﹐環繞而出﹐傍泉有補衣石甚奇﹐在寺之右。寺後有娑羅樹﹐懸生巖上﹐不可攀﹐相傳爲數百年物﹐然大不盈把。寺中有千僧鍋﹐已不可炊﹐寺僧弗毀﹐欲以存古迹也。寺始建自梁天監二年﹐中間廢興不可考。宋晦庵朱子與南軒張子遊南嶽﹐至蓮花峯﹐甚稱賞之﹐方廣之名益著矣。寺僧某﹐於今堅苦數十年﹐能以其說普化十方﹐圓成因果。寺宇一新﹐金碧焜耀﹐其自謂佛氏之徒﹐固當如此。余方在寺中﹐屏去騶從﹐焚香獨坐﹐因舉佛書色空之說﹐延引僧話。余謂﹕「吾儒之道﹐非有非無﹐非色非空﹐自有方廣﹐境界如何﹖蓋佛氏之學﹐至於方廣已入最上乘矣﹐猶吾儒之所謂髙明廣大也。」寺僧合掌﹐默然不言﹐似超悟方廣之義者。遂記之。遊南嶽記節略譚元春

與周子訂方廣遊﹐周子許焉。於是遂以明日往。初行﹐平壤十餘里﹐溪山效韻﹐望昨所爲諸峯皆不見﹐無論祝融。陟嶺﹐得疏林﹐云有西明寺﹐意不欲往﹐遂不往。西明而上﹐向背髙低不一﹐沙邊有石﹐石隙有泉﹐泉旁有壑﹐壑下復有奔響。響上有樹﹐樹間有花艸靑紅光﹐光中又有飛流雜波﹐流急處有橋﹐橋上下皆有陰﹐陰內外有幽鳥啼。水可見則水響﹐不見水則汩汩﹐艸樹響。萬松茂一山﹐則山暗﹐一山或未能叢﹐則兩山映之使暗。崖石森沈﹐多如幽齋結構。至於水蒲溪毛﹐宛如盆秀﹐步步懷新。度三十餘里﹐聲影光三絕。惟至半道﹐緩行蔽翳間﹐左右條葉﹐隨目俱深﹐表裏洞密﹐有心斯肅。譚子視周子良久﹐卒不能發一言。此山中太陽易夕。壁無返照。小憩嶺端﹐望之蓮形若浸。暝投方廣寺﹐林火鴻濛﹐泉鳥驚心。僧引至殿旁﹐折入禪棲廊下﹐忽度橋﹐泉聲又自橋出。所宿處聒聒然﹐與來路莫辧。

曉起卽出寺西。由林泉夾道中﹐過洗衲池﹐粱惠海尊者洗衲處﹐一石臥水面﹐旁守以大石﹐亂流匯瀉﹐聲上林間。石去地數寸耳﹐不能簾﹐而亦依稀作簾光。稍進﹐爲尊者補衲石。近人因其勢上置臺﹐題曰嘯。予易以「戀響」。戀響者﹐戀洗衲以下水石樾薄之響也。然亦任人各領之。又西﹐髙徑山開﹐可入天臺寺。意不欲往﹐遂不往﹐惟坐起林邊水邊﹐自西曆東﹐低回澄疏而已。如是者三往返﹐俗人知好﹐童僕共淸﹐乃出方廣路﹐天乃雨﹐影響無一增減﹐但初至重經﹐略有異同。當此之時﹐虎奔迹﹐鹿爭途﹐猿啼一聲卽止﹐蝶飛無算﹐似知春盡者。譚子悵然。明日不雨﹐乃出嶽。善辭嶽者﹐亦逐步回首而望之。南嶽記餘四之一譚元春

方廣之妙﹐在路徑如海潮﹐籃筍如舟楫﹐而又皆覆於空靑曲陰之下。行二十餘里如一步﹐不獨在寺也。然在寺中﹐亦如海潮﹐如舟楫。又與二十餘里如一步﹐是則奇絕。予初欲撰一方廣記﹐後乃乘筆墨之便﹐遂合爲一記﹐詩亦刻石寺中。「以我倚松意﹐知師洗衲心」﹐是攺作﹐與石刻異四字。遊南嶽後記茅瑞徵

往遊嶽者相詡﹐髙推祝融﹐邃推方廣。余旣登祝融﹐掇云日之勝﹐私怪衡爲名嶽﹐曾無珍木奇樹﹐幹霄拂云﹐而衲子室並如斗大﹐亦無琳宮紺宇以稱莊嚴。因問走方廣路﹐循嶽麓﹐入集賢書院。穿徑訪靜室﹐頗幽雅﹐而修竹成行﹐自森挺可愛。輿人謂方廣路絕險﹐攀躋不易。乃前行十餘里﹐曠野坦迆﹐時逢佳石﹐佐以流泉﹐磳硡作響。又前行數里﹐始披蒙茸逾嶺。從者正騎引輿﹐經荒棘中﹐推挽欲疲﹐而泉石每迎輿競爽。薄暮﹐抵西彌寺﹐爲中道。山僧秉炬前導﹐或斷不屬﹐而皓月已在天﹐不啻光明燭﹐與爝火相代。輿中惟覺樹影參差﹐髙髙下下﹐而鳴泉漸奔瀉﹐聲如震霆。前指招提﹐卽所稱方廣寺也。繞寺四圍皆山﹐羣峯環。列如蓮花形﹐而寺適枕其中﹐爲蓮之中瓣﹐是名蓮花峯﹐最稱奇秀。殿基弘麗﹐而僧寮亦棋置﹐緇流可二百餘﹐甲於南嶽。是夕﹐庭月當空﹐舉杯引滿﹐起步前楹﹐徙倚聽泉﹐泠有會。詰朝﹐登閣﹐縱觀經藏﹐謁朱張兩先生祠﹐因徧諸梵宮精舍﹐引流藝竹﹐所至幽勝。而環寺多古樹參空﹐琪花散馥。峯頭晴旭映發﹐蒼翠如點﹐奇石淸泉﹐激蕩成韻。僧引示補衲石﹑洗缽泉﹐皆塵外獨絕。長水嶽中丞和聲刻有嘯臺字﹐踞石枕漱相賞﹐別有眞想。或語余衡嶽諸蜂並隨地湧泉﹐大有靈气﹐而泉石兩擅﹐茂林珍植﹐鎭以招提﹐則蓮花實爲諸峯冠。往遊者以方廣匹祝融﹐豈不或信﹗余今而後可稱盡嶽遊之變矣。

蓮峯志卷四終蓮峯志卷五詩

朱熹元晦後洞山口晚賦

日落千林外﹐煙飛紫翠深。寒泉添壑底﹐積雪尙崖陰。景要吾人共﹐詩畱永夜吟。從教廣長舌﹐莫盡此時心。自方廣過南臺次敬夫韻

素石畱靑壁﹐蒼霞對赤城。我來林壑晚﹐人說夜燈明。貝葉無心得﹐蒲人有舊盟。咄哉寧負汝﹐安敢負吾生。方廣版屋

秀木千章倒﹐層甍萬瓦差。悄無人似玉﹐空詠小戎詩。方廣道中半嶺小憩次敬夫韻

不用洪崖遠拍肩﹐相將一笑俯寒煙。向來活計蓬蒿底﹐浪說江湖極目天。道中景物甚勝吟賞不暇敬夫有詩因次其韻

穿林踏雪覓鐘聲﹐景物逢迎步步新。隨處畱情隨處樂﹐未妨聊作苦吟人。崖邊積雪取食淸甚次敬夫韻

落葉疏林射日光﹐誰分殘雪許同嘗。平生願學程夫子﹐恍憶當年洗俗腸。後洞雪壓竹枝橫道

石灘聯騎雪垂垂﹐已把南山入小詩。後洞今朝逢折竹﹐卻思聯騎石灘時。方廣奉懷定叟

偶來石稟峯頭寺﹐忽憶畫船齋里人。城市山林𨿽一致﹐不知何處是眞身。方廣聖燈次敬夫韻

神燈照夜惟聞說﹐皓月當空不用尋。个裏忘言眞所得﹐便應從此正人心。羅漢果次敬夫韻

目勞足倦登喬嶽﹐吻燥腸枯到上方。從遣山僧煮羅漢﹐未妨分我一杯湯。壁間古畫精絕未聞有賞音者

老木樛枝入太陰﹐蒼崖寒水斷追尋。千年粉壁塵埃底﹐誰識良工獨苦心。泉聲次林擇之韻

空巖寒水自悲吟﹐遙夜何人爲賞音。此日團欒都聽得﹐他年離索試追尋。霜月次擇之韻

蓮花峯頂雪晴天﹐虛閣霜淸絕縷煙。明發定知花簌簌﹐如今且看竹娟娟。枯木次擇之韻

百年蟠術老聱牙﹐偃蹇春風不肯花。人道心情頑似汝﹐不須持向我儂誇。夜宿方廣聞長老守榮化去敬夫感而賦詩因次其韻

拈椎豎拂事非眞﹐用力端須日日新。只磨虛空打筋斗﹐思君辜負百年身。蓮花峯次敬夫韻

月曉風淸墮白蓮﹐世間無物敢爭妍。何如今夜風頭雪﹐撩得新詩續舊篇。方廣睡著次敬夫韻

風檐雪屋澹無情﹐巧作寒窗靜夜聲。倦枕覺來聽不斷﹐相看渾欲不勝淸。感向子平事

翩然遠嶽恣遊行﹐慨想當年向子平。我亦近來知損益﹐只將懲窒度餘生。殘雪未消次擇之韻

腳底悲風舞凍鴉﹐此行眞是躡蒼霞﹐仰頭若木敖瓊葉﹐不是人間玉樹花。張栻敬夫宿方廣寺

俗塵元迥隔﹐景物自天成。山近四圍碧﹐泉雞永夜淸。月華侵戶冷﹐秋气與雲橫。曉起尋歸路﹐題詩寄此情。和元晦後洞山口晚賦

石裂長藤瘦﹐山圍野路深。寒溪千古思﹐喬木四時陰。更得尋幽侶﹐何妨擁鼻吟。笑看云出岫﹐誰似此無心。自方廣過南臺

兩寺淸聞磐﹐羣峯石作城。風生云影亂﹐猿嘯月華明。香火遠公社﹐江湖鷗鳥盟。是中俱不著﹐俯仰見平生。和元晦版屋

茸蓋非陶埴﹐年深自碧差。如何亂心曲﹐不忍誦秦詩。方廣道中半嶺少憩

半嶺籃輿少駐肩﹐眼中已覺渺雲煙。上頭更盡無窮境﹐非是人間別有天。道中景物甚勝吟賞不暇因復作此

支筇石壁聽溪聲﹐卻看雲山萬疊新。總是詩情吟不徹﹐一時分付與吾人。崖邊積雪取食淸甚賦此

陰崖積雪射寒光﹐入齒淸甘得味嘗。應是山神知客意﹐故將瓊液沃詩腸。和元晦雪壓竹韻

山行景物總淸奇﹐知費山翁幾許詩。雪急風號聯騎日﹐月明霜淨倚闌時。和元晦懷定叟戲作

路人靑山小作程﹐每逢佳處憶吾人。山林朝市休關念﹐認取臨深履薄身。方廣聖燈

陰壑傳聞炯夜燈﹐幾人髙閣費追尋。山間光景抵常事﹐堪笑塵寰萬種心。賦羅漢果

黃實累累本自芳﹐西湖名字著諸方。裏稱勝母吾嘗避﹐珍重山僧自煮湯。和元晦詠畫壁

松杉夾路自淸陰﹐溪水有源誰復尋。忽見畫圖開四壁﹐悠然端亦慰予心。和擇之賦泉聲

試問今宵澗底聲﹐何如三嘆有餘音。堂中衲子還知否﹐月白風淸底處尋﹖和擇之賦霜月

月華明潔好霜天﹐遙指層城幾暮煙。妙意此時誰與寄﹐美人湘水隔娟娟。和擇之賦枯木

陰崖虎豹露須牙﹐元是枯槎著蘚花。不向明堂支萬祀﹐玄冬苦節未須誇。聞方廣長老化去有作

夜入精藍意自眞。上方一笑正淸新。山僧忽復隨流水﹐可惜平生未了身。賦蓮花峯

玉井峯頭十丈蓮﹐天寒日暮更淸妍。不須重詠洛神賦﹐便可同賡云錦篇。和元晦詠雪

兀坐竹輿穿澗壑﹐仰看石徑接煙霞。時閒故有春消息﹐散作千林瓊玉花。釋洪覺範海上初還至南嶽寄方廣首座

天風吹笑落人間﹐白髮新從死地還。往事暗驚如昨夢﹐此生重復見名山。倦禪想見崔嵬坐﹐知法應拋放縱間。初嚼芳鮮動詩思﹐一篇先寄倩君刪。顧璘東橋遊方廣

古木陰陰一徑微﹐寒溪十里帶殘暉。僧飯汲泉和雪煮﹐客堂明燭見雲飛。田開白石分疊千﹐山擁靑屏匝四維。行盡衡峯多佛宇﹐無如此地好歸依。又出方廣

一宿霞門便出山﹐泉聲雪色送余還。金書向荷君王寵﹐石髓難醫俗士顏。洞府逍遙塵土外﹐冠裳慚愧去畱間。武皇亦說捐妻子﹐何事吾人大作慳。鄒守益東廓方廣寺次晦庵南軒二先生韻

石梁擊壤對靑蓮﹐月映疏林色更妍。驚起洞龍五日雨﹐山僧解誦白駒篇。

飛泉日夜作龍吟﹐夢裏疑聞廣樂音。欲譜觀瀾翻古調﹐宮商歷亂眇難尋。

小醉山杯同此夜﹐更深洞口白雲還。開門月上云舒捲﹐闔辟乾坤一笑間。

洞口歸云隱薜蘿﹐坐臨飛瀑起髙歌。蓮花峯下春如許﹐合與蓮坪寄一窩。

四合煙雲接太淸﹐泉聲更挾迅雷聲。山前晴雨皆奇景﹐憎愛何勞更恡情。羅洪先念庵住方廣九日悠悠苦不能捨遺以是詩

坐石忽忘去﹐買山無後期。不憐生是寄﹐翻以愛爲悲。門憶曾題處﹐松看初長時。千山風與月﹐來者自棲遲。訪方廣寺大方靜室住一日

一徑遠微微﹐深林自掩扉。結茅鄰虎穴﹐積葉臥牛衣。苦藥朝存食﹐寒藤夜獨歸﹐無心答問語﹐誰辧萬緣非。出方廣作

齋心逾一七﹐經義破三千。黃葉石間路﹐靑松山下泉。客遊朝復暮﹐禪定日如年。回首鐘鳴處﹐深林隔四天。次尹洞山韻追憶朱張二先生雪中宿此愴懷遂志詩末

靑蓮結宇白雲隈﹐大士何年說法臺。瀑水峯頭堪獨往﹐石房松下定誰開。深潭咒雨龍能聽﹐別院分齋鳥自來。立雪有懷人不見﹐山髙歲廣重遲回。湛若水甘泉題嘉會堂

二賢並生世﹐於此際嘉會。七日與朋來﹐唱酬固尙在。我生何不辰﹐獨立無朋輩。憶昔陽明子﹐相期將有待。時勢倏變更﹐至今有遺悔。二賢祠下樹﹐勿翦與勿敗。悠悠千古心﹐泉樾系感慨。蔣信道林次朱張二先生韻

題品從人謾擬蓮﹐中天秀色謝佳妍。角巾晚對蒼煙裏﹐不記蓮翁愛樂篇。次東廓

鞭鶴同誰出薜蘿﹐石泉云外和予歌。太淸淸處堪同住﹐不用靑錢買竹窩。次石泉

嘉會堂髙圍石林﹐泉分卓錫下云森。拈將聖訓君同領﹐落盡燈花夜幾深。末徑可憐空語佛﹐多年卻恐未知心。如今獨喜石泉子﹐肯爲疏狂和不禁。陳大綸豹谷佛地前有古器因擬林上人種蓮有作

諸峯覽下來﹐愛此方廣好。靑蓮天雨花﹐大地云根抱。繇旬髙四百﹐人間迹如掃。移種古佛地﹐堪爲證果笑。永結無心盟﹐坐忘天地老。髙簡太鶴二賢次韻

明月一輪擔滿肩﹐髙秋此夕盡飛煙。穿林冉冉蓮花下﹐獨立祠前別有天。歐陽繼口口方廣

信宿畱方廣﹐秋容別市城。髙風寒葉墜﹐新月夜堂明。虫韻偏依石﹐螢飛卻近楹。與僧談夢幻﹐眞覺愧浮名。蔡汝南白石寄方廣寺朱張精舍

秋風吹夢到名山﹐卻在千峯萬壑間。緣寄薜蘿思久結﹐身嬰符竹迥難攀。並遊先覺曾投迹﹐趺坐禪僧自閉關。偶上江樓見蒼翠﹐分明猶許眼光閒。駱堯知口口宿方廣

夙駕初登嶽﹐從師幾杖新。槲香薄日色﹐溪澑昕天鈞。采藥云迷路﹐攀林月在身。哲人應識我﹐不是浪遊人。劉陽三峯二賢祠同訥溪和念庵韻

石閣云分住﹐嵩堂月每期。不緣閒榻戀﹐因憶古人悲。千載憐眞緒﹐百年虛壯時。莫爲分手計﹐已惜對牀遲。畱紫雲方丈

雪久琴生潤﹐云來戶且扃。澗緣龍气紫﹐峯作藕花靑。石畔收蒟蒻﹐松根劚茯苓。山中畱客住﹐渾不世間營。陳慶口西塘次念庵太史韻

登山殊不厭﹐只恐負幽期。一入諸天寂﹐能忘萬劫悲。澗深石湧處﹐松老鶴來時。竊憶髙賢遠﹐因憐躡履遲。王希賢西溪方廣次韻

到來不擬有佳山﹐鐘磬迎云紫翠間。因記十年曾眺賞﹐還期八月可躋攀。崖云多事仍開霽﹐禪榻無拘莫閉關。寄語石梁同笑者﹐秋髙月白一尊閒。劉穩仁山方廣謁二賢祠

淸晨度翠微﹐傍晚扣禪扉。月上蓮花頂﹐云生薛荔衣。古祠芳艸合﹐髙樹暮禽歸。雲泉訂好夢﹐莫怪令威非。羅朝嶽盤云方廣道中望靑衿峯作

行蹤徧嶽秀﹐題品皆所寄。五峯固殊特﹐靑衿安可卑。何彼來遊人﹐久矣無相知。蔑如等邱垤﹐觀望靡及期。今來忽予覯﹐削筆靑天涯。晴雲映孤岫﹐佳色輝嶷嶷。豈非造化初﹐祝融同根基。惟以不當路﹐遂致低昂之。此情實乖異﹐歧路令生悲。停輿懸相對﹐悠然發長思。我身似爾峯﹐韜晦甘如癡。潛聖峯次韻

步援石磴手捫蘿﹐癖愛山行行亦歌。歌入煙霞拋杖屨﹐萬峯深處卽吾窩。石粱橋次韻

斜日疏林曉色靑﹐鳥驚殘夢墜寒聲。橋頭坐看雲歸洞﹐感動經營邱壑情。張術秋泉方廣奉和東廓

萬里無雲渺太淸﹐鳳簫何處奏天聲。遊人到此渾忘卻﹐吸露飡霞物外情。毛紹綸鶴汀疾風甚雨修祀南嶽時乃大霽天映山靑因得復往蓮花峯奉禮朱張二夫子

鐘傳方廣蓮花下﹐云壑行回徑路長。千載髙賢遊賞地﹐蕭森艸樹又斜陽。張居正叔大方廣寺謁晦庵南軒祠柬諸同志

兩賢異鄕域﹐千里還相求。只爲戀徒侶﹐能忘路阻修。我行躡遺迹﹐仰見祠屋幽。髙山近可仰﹐嘉會亦綢繆。俯首念疇昔﹐戚戚懷殷憂。𨿽抱遺俗心﹐賦質暗且柔。屭贔負喬嶽﹐有志力不道。願我同心侶﹐景行希令猷。涓流匪滄海﹐一簣成山邱。欲騁萬里途﹐中道安可畱。各勉日新志﹐毋貽白首羞。方廣燕坐次念庵韻並寄仰懷

煙雨曉微微﹐山僧未啟扉。花壇分石髓﹐苔壁掛牛農。揮麈頻聞難﹐停輈已忘歸﹐曹溪一宿後﹐眞覺夙心非。趙貞吉大洲出方廣作

偶來何見去何聞﹐耳畔淸泉眼畔云。山色有情能戀客﹐竹門將別卻憐君。瘦筇又逐孤鴻遠﹐浪迹如還落葉紛。塵土無心畱姓字﹐碧紗休護壁間文。陳惟順南崖再遊方廣

泉流百折澗﹐云擁萬重山。虎吼風生地﹐烏啼月滿關。蕙蘭吹嶺气﹐杖屨失愁顏。天縱山人興﹐葛巾任往還。尹臺洞山遊方廣

衡嶽峯陰萬翠隈﹐幽林危剎倚天臺。水搖樹色煙中落﹐山作瑤蓮石上開。終夜星河朱宿拱﹐髙秋雲霧黑潭來。欲辭簪紱隨猿鶴﹐畱語老僧待客回。出方廣望石廩不果登有作

蓮花峯影散參差﹐石廩天梯掛壁危。坐惜陰崖蒼蘚滑﹐難攀絕壑紫蘿垂。風聲晝吼玄冥窟﹐雲气秋翻霹靂池。安得身輕陵絕頂﹐臥承淸露茹仙芝。張元忭陽和遊方廣謁晦庵南軒兩先生次韻

風月行囊總一肩﹐芒鞋得得破春煙。碧桃溪畔花先吐﹐始信山中別有天。

禪堂獨對一燈淸﹐卻訝溪聲似雨聲。虢虢東流無日夜﹐今人剩有古人情。劉之龍遊方廣次韻

幾夜禪房夢獨淸﹐又看翠岫帶溪聲。明朝策馬出山去﹐回首煙雲無限情。黃廷用蓮花峯

山似蓮形開朵朵﹐僧家住在藕花心。銀濤夜瀉滋珠蕊﹐紫霧晴分潤玉林。長向藤蘿看虎伏﹐忽乘風雨聽龍吟。靑蓮玉井華峯上﹐安得驂鸞一往尋﹖曾朝節直齋宿方廣題朱張二先生祠

復峯危嶽極攀緣﹐忽到靈山有洞天。一自西方開白社﹐遂令東土湧靑蓮。周羅花瓣應爲供﹐淸淨天香總似禪。徹夜雨聲眠不得﹐誰知幽響過流泉。鄒徳溥泗山偕從兄汝禹曁伍學父歐用卿周振南同遊方廣

萬山盤翠隱琳宮﹐挈侶尋幽興不窮。曲磴幹層枯木裏﹐飛泉百道亂巖中。香臺漠漠生虛白﹐仙梵微微入遠空。欲問眞如無一字﹐覺來步步是玄同。曾鳳儀金簡入方廣閱藏

獨上招提靜掩扉﹐靑蓮朵朵漾晴輝。齋分香積和云供﹐步引金繩夾日飛。澗水時淸居士耳﹐溪霞巧映定僧衣。少林傳得空王印﹐口口空山第一機。和陽和張太史二賢祠韻

攬勝名山此口肩﹐蓮花深處足風煙。閒臨定水心無事﹐況是陽春二月天。李燾斗野洗衲池

寶地山環碧﹐琳宮瀑供奇。一泓開宿海﹐三峽倒天池。丹鼎銀爲冶﹐龍頭雪作維。從來堪洗衲﹐卽此濯纓宜。嶽和聲次張孝廉無名方廣同宿見贈之作

行盡七千里﹐山中才見君。嶽開蓮作寺﹐人散咳爲云。劍喜雌雄合﹐星占吳越分。不緣淸夜坐﹐自性得聞聞。張博無名嶽儀部過山齋夜談

世外逃喧地﹐林開識使君。言尋南嶽勝﹐更踏萬山云。淪茗畱趺坐﹐髙談入夜分。何緣調流水﹐得向靜中聞。尹嘉賓淡如遊方廣

惟心淨土誰能識﹐火裏靑蓮恁樣開。水鳥樹林都護法﹐山僧猶自覓如來。楊佐明登峯作付方廣

朱明緣北極﹐紫蓋擁南天。勝景觀無盡﹐遊情我獨仙。軟輿披曲徑﹐輕扇拂危煙﹐怒石疑逢虎﹐驚泉似聽蟬。斷崖孤磴外﹐獨樹半山前。洞鎖丹霞古﹐橋封玉版鮮。松篁銜落照﹐云日護飛船。昏黑投僧寺﹐淸涼結梵緣。捧盂憐小衲﹐拂蘚讀新篇。未了嵩風夢﹐初看若木懸。坐亭淩倒影﹐倚塔睇洪川。萬嶂沈幽壑﹐諸天拱法筵。關山收一望﹐塵霧漭無邊。桑下寧三宿。源中逾百年。等閒離洞口﹐悵望武陵舷。周贊春二賢祠次韻

下山復踵踏前肩﹐勢便乘髙破霧煙。趨至蓮花峯頂坐﹐旋開徧地井中天。楊鶴修齡方廣

千巖萬壑竅玲瓏﹐雲气乘噓能混濛。若向名山搜地脈﹐六根何處不靈通。

山中歸臥武陵春﹐倦鳥閒雲自在身﹐靜裏閉門惟打睡﹐起時還作灌園人。宿凝然方丈

今夕眠何處﹐眾山作人語。八月潮聲枕上來﹐扁舟一夜瀟湘雨。譚元春友夏出嶽路

靈雨記起止﹐在山皆晴望。意豈不忘歸﹐歸心聞汪漲。何以迎送予﹐靑松同微尙。愛濤步遲遲﹐人以爲惆悵。我則實不然﹐方寸嶽萬狀。衡岑同異寄報蔡敬夫朱無易二公

五峯木石身﹐沃之以方廣﹐不踏岑山泉﹐空作衡山想。太霽捐山情﹐將無失惝恍。猶念祝融前﹐眾云寒俯仰。中外奔一岑﹐百祥無他往。古嶽任其天﹐所以荊棒長。洗衲池

日下寺峯靜﹐水流橋路深。淸暉向前去﹐奇影自相沈﹐以我倚松意﹐知師洗衲心。聲光融萬物﹐不獨在長林。方廣路

眞幽難測識﹐古路自多驚。深綠搖靈魄﹐空靑蓋眾聲。山釋如水泛﹐地暗雜天明。曲直度千劫﹐髙低分一泓。鹿禽人共道﹐花艸樹同生。如此十餘里﹐難言有限情。窈冥常是夜﹐奇奧曉而晴。梵火濃陰裏﹐何僧不可淸。出方廣

溶溶水木澹多思﹐長嘆聲如良友離。素蝶黃花春盡日﹐暗泉深樹雨來時。將橫石上過馴鹿﹐欲濕橋邊立子規。去住飄然吾夙昔﹐白雲生滿下山遲。茅瑞徵五芝遊方廣寺

窮幽覓古寺﹐峯繞薜蘿深。奇壑煙全鎖﹐晴巒气亦沈。僧來穿鳥道﹐香發出松林。坐聽淸泉瀉﹐何煩絲竹音。郭都賢天門遊方廣

見所見而去﹐問予何太忙。度云聞石語﹐吸露帶甌香。衲洗靈泉水﹐灰飛古道場。蓮花從火現﹐佛法應重光。洗衲池

萬壑千峯翠靄遮﹐上方旁擁碧蓮花。塵夫不解無生法﹐洗衲池邊自喫茶。魏士章方廣對月

爲窮勝迹肯辭疲﹐再過禪房致舊詩。淡淡白雲勞應接﹐輝輝淸影獨猶夷。歸林宿鳥喧歌笑﹐繞石鳴泉恣鼓吹。一榻隔窗人數起﹐幽懷卻被老僧知。堵胤錫仲緘聽澗有感

澗石磥無次﹐濆泉各見功。千崖懸影合﹐密箐曲身通。應有情能感﹐將無理自同。躊躇聽不去﹐端望誦山蒙。謁朱張二夫子祠四首

猶見先生宇﹐巍然古剎前。勿深同異辧﹐翻借磬鐘緣。棟落陰晴雨﹐甍飛晝夜泉。古期今在昔﹐迥戶歷星懸。

羹墻覿小子﹐俎豆拜吾師。居世有無爾﹐髙長山水詩。采泉源在近﹐出戶道多歧。通夕口口口﹐驚寒衣倒披。

四十悲聞力﹐仰面悵何求。從前都過眼﹐夫子在髙頭。未便登爲岸﹐難量水作舟。蹉跎思接引﹐滄海一槎浮。

眾水恆沙下﹐通山煙霧中。難將簪紱子﹐再進簡編功。醒醉無糟啜﹐追亡在跂攻。疏斯何若粺﹐不寐聽梵宮。冒雨遊方廣中道喜晴

危磴垂蘿人徑少﹐盤蹊覓路鳥聲呼。滿頭薄霧通天气﹐一背初晴負畫圖。萬壑中開雲樹暗﹐四山層簇雨連孤。千年澗裏潺潺水﹐流到人間聽有無。周大啟芝田登方廣

曲曲層層側徑通﹐寺尖插出翠微中。山情似我擎拳拱﹐我意窮山劈面逢。花雨半天隨澗落﹐衲云千縷到身空。閒行多少添忙趣﹐揀得懸崖印腳蹤。劉明遇浣松遊方廣

山深春盡尙髙寒﹐探石搜云愛路難。孤瀑忽從天上落﹐眾峯如在掌中看。鳥爭花性啼香艷﹐僧定禪心住世寬。一宿精藍狂念歇﹐然燈選夢入更殘。自九渡路口上嶽山

四顧無行徑﹐曉風迷宿霧。劈空一卷石﹐鑿破尋山路。緣溪一綫行﹐云繞石無數。桃李醉春風﹐爭妍松杉樹。風雨生木末﹐陰雲起竹戶。時聞霹靂聲﹐四望皆瀑布。剔蘚覓奇書﹐苔莓深固護。七十二幻峯﹐峯峯白雲吐。幽人投僧捨﹐僧僚如親故。崖月入我懷﹐髙朗寒生怖。毒舌問山僧﹐殺運如何渡。云超玆劫中﹐須借英雄箸。甫動買山心﹐山鬼已知處。何如入水火﹐度人亦自度。假寐白雲窩﹐定力追天步。夜半曉鐘鳴﹐蘧然發深悟。方廣山房賦贈周芝田先生

湘嶽絕頂祝融峯﹐七十二峯最籠縱。溪巖洞瀑濺空翠﹐春山春澗百花濃。我訪名山周四大﹐西極少華東泰岱。楚嶽山靈新交遊﹐收拾雲霞滿衿帶。中有紫光浮嶙峋﹐萬谷桃李放深春。步雲趨霧叩金英﹐是乃東壁圖書林﹐南和丹繒之眞人。有人駐杖在方廣。崖深煙霧生蓬幌。平章梅柳增顏色﹐鳥戛笙簧眾山響。山僧采蕨供伊蒲﹐春茗壓醐百寶望。气吐精靈蛇龍窟﹐宅噴鮫珠口口口。明眼選佛方廣殿﹐佛子短長絲絲見。洞庭千里奔歸湖﹐百川萬壑開生面。千中掄得補天手﹐撐扶日月還霄漢。掀翻劫運如反掌﹐長夜漫漫明星爛。

蓮峯志卷五終

