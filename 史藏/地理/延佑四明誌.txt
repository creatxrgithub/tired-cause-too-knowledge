延佑四明誌﹝元﹞馬澤修﹝元﹞袁桷纂

目錄

序

卷一

沿革考

辧證

辧州郡

辧余姚郡

辧鄮

辧鄞

辧句章

辧甬東

境土

本路境土

鄞縣境土

奉化州境土

昌國州境土

慈溪縣境土

定海縣境土

象山縣境土

土風考

陸士龍答車茂安書

車茂安答書

王深寧先生四明七觀

新校

卷二

職官考上

唐

刺史姓名

五代

刺史判州姓名

宋

節度使姓名﹝闕﹞

節度使知府判府姓名﹝闕﹞

知府制置姓名

皇朝

浙東道宣慰司都元帥府

都元帥

都元帥﹝二廳﹞

都元帥﹝三廳﹞

同知副帥

副使一

副使二

經歷

都事一

都事二

照磨

慶元路總管府

宣撫兼知府

招討撫治

彈壓

達魯花赤

總管

同知

治中

府判

添設府判

推官

經歷

知事

提控案牘

本路儒學官

教授

副教授

學正

學錄

錄事司

達魯花赤

錄事

錄判

新校

卷三

職官考下

鄞縣

達魯花赤

縣尹

縣丞

主簿

縣尉

奉化縣

達魯花赤

縣尹

縣丞

主簿

縣尉

奉化州

達魯花赤

知州

同知

判官一

判官二

昌國縣

昌國州

達魯花赤

知州

同知

判官

慈溪縣

達魯花赤

縣尹

主簿

縣尉

定海縣

達魯花赤

縣尹

縣丞

主簿

縣尉

象山縣

達魯花赤

縣尹

主簿

縣尉

蒙古學

醫學

官醫提領所

陰陽教授司

雜造局

織染局

平準行用庫

在城都稅務使司

廣盈倉

永丰庫

在城站

車廏站

萬戶府

都鎭撫所

千戶所

慶元紹興等處海運千戶所

兩浙都轉運鹽使司慶元路鹽倉

慶元市舶提舉司

鹽司

卷四

人物考上

先賢

黃公

董黯

任光

鄭云梁宏

任弈

王修

張齊芳

闞澤

虞喜

虞荔

虞寄

虞世南

賀知章

孫合

孫沔

大隱楊先生

慈溪杜先生

鄞江王先生

城南樓先生

桃源王先生

廣平舒先生

定川沈先生

慈湖楊先生

絜齋袁先生

王先生應麟

黃晟

沈起

陳輔

周師厚

兪偉

丰稷

陳禾

袁轂

樓﹝上巳下廾﹞

張宏

陳攄

李猷

李佾

黃子遊

趙惇臨

蔣猷

陳之翰

姚孳

翁升

兪夔

汪思溫

張邵

蔣璯

王茂剛

顧主簿

王庭秀

林保

朱翌

王次翁

吳秉信

曹粹中

髙閌

黃龜年

薛朋龜

新校

卷五

人物考中

先賢

史浩

魏﹝木巳﹞

汪大猷

髙元之

陳居仁

趙彥逾

樓鑰

楊王休

趙粹中

張良臣

史彌遠

張虙

袁韶

臧格

陳卓

樓昉

袁甫

趙與歡

史彌忠

史彌堅

史嵩之

鄭淸之

應﹝彳繇﹞

範楷

吳從龍

余天錫

王撝

謝昌元

黃震

陳肖孫

袁洪

汪之林

蔣曉

節婦

冀國夫人

孝行

楊慶

孫之翰

張超

吳璇

童八娘

逸士

蔣宗霸

朱棣

新校

卷六

人物考下

史忠定十二先生贊

蓬萊黃公先生

大梅梅公先生

石臺葛公先生

石囪賀公先生

大隱楊公先生

慈溪杜公先生

甬水王公先生

西湖樓公先生

桃源王公先生

望春王公先生

湖西周公先生

奉化孫公先生

王尙書八賢贊

童判子

蔣璯

王茂剛

顧主簿

李宗質

李猷黃子遊

陳之翰

衣冠盛事

四世宰執

父子宰相

父子禦史

父子侍從

父子西掖

祖孫侍禦史

兄弟博學宏詞

師生祕書監官

兄弟辟雍賜第

父子殿帥

父子同榜

祖孫侍從

祖孫甲科

兄弟侍從

兄弟同榜

舅甥三學士

典鄕郡

建鄕節

省元

狀元

釋褐狀元

武舉狀元

童子科

進士

卷七

山川考

山

鄞縣

奉化州

昌國州

慈溪縣

定海縣

象山縣

嶴

昌國州

象山縣

陵墓

鄞縣

奉化州

慈溪縣

定海縣

海

本路

象山縣

江

奉化州

慈溪縣

定海縣

溪

奉化州

慈溪縣

定海縣

潭

鄞縣

奉化州

昌國州

慈溪縣

定海縣

象山縣

泉

錄事司

象山縣

浦漵

定海縣

津渡

鄞縣

奉化州

昌國州

慈溪縣

定海縣

卷八

城邑考上

城

本路

奉化州

昌國州

慈溪縣

定海縣

象山縣

公宇

浙東道都元帥府

重建都元帥府記

浙東海右道肅政廉訪司分司

萬戶府

總管府

推官廳經歷司

司獄司

錄事司

鄞縣治

奉化州治

昌國州治

慈溪縣治

定海縣治

象山縣治

捕盜司

尉司

巡檢司

平準行用交鈔庫

市舶庫

永丰庫

在城務

奉化重修縣治記

奉化升州記

奉化州重建公宇記

重修定海縣治記

慈溪縣興造記

慶元轉運鹽使分司記

堂宇

本路

九經堂賦

修九經堂記

重建九經堂記

逸老堂記

鄞縣

奉化州

昌國州

慈溪縣

定海縣

亭

本路

眾樂亭記

三江亭記

鄞縣

昌國州

慈溪縣

象山縣

樓閣

本路

奉化州

慈溪縣

定海縣

象山縣

臺榭

本路

象山縣

園圃

本路

附錄

遞鋪

錄事司

鄞縣

奉化州

慈溪縣

定海縣

社

錄事司

鄕都

鄞縣

奉化州

昌國州

慈溪縣

定海縣

象山縣

刊誤

新校

卷九

城邑考下﹝原闕﹞

卷十

河渠考上﹝原闕﹞

卷十一

河渠考下﹝原闕﹞

卷十二

賦役考

田土

弓兵

獄卒

衙前祗候曳刺

秋糧實徵

夏稅

稅課周歲該辦

官降契本

酒醋課周歲該辦鈔

茶課周歲該辦

鐵冶課鈔

鹽課

織染周歲額辦

雜造軍器周歲額辦

皮貨額辦

沙魚皮額辦

魚鰾額辦

卷十三

學校考上

本路蒙古學

奉化州蒙古學

本路儒學

李璜重建州學記

鄭耕老重修州學記

王應麟重建大成殿記

王應麟重建學記

任仲髙大成殿記

王應麟九先生祠堂記

袁桷重修先聖廟記

贍學田土

歲收錢糧

續置贍學田土

屋宇

祭器

樂器

碑刻

書板

書籍

經

史

諸子文集

詩集

類書

儒戶

設官

鄞縣儒學

王安石請杜醇先生入縣學書

再書

王應麟重修學記

袁桷重建學記

屋宇

田產

錢糧

基地

祭品

儒戶

設官

奉化州儒學

贍學田土

歲收錢糧

屋宇

樂器

儒戶

設官

昌國州儒學

袁燮重建學記

王應麟大成殿記

樓公鑰講堂記

楊簡復記

袁桷重修學記

齋

小學

臺門

欞星門

祭器

禮服

錢糧田土

屋宇

儒戶

設官

刊誤

新校

卷十四

學校考下

慈溪縣儒學

王安石重建學記

鄭霖慈湖先生祠堂記

贍學田土

額管錢糧

屋宇基地

祭器

儒戶

設官

定海縣儒學

重修學記

瑞蓮圖碑

贍學田土

額管錢糧

屋宇

祭器

儒戶

設官

象山縣儒學

贍學田土

額管錢糧

屋宇

祭器

儒戶

設官

本路醫學

王應麟慶元路建醫學記

袁桷重建醫學記

田土

屋宇

祭器

書籍

設官

奉化州醫學

屋宇

袁桷三皇殿記

設官

昌國州醫學

袁桷重建醫學記

設官

慈溪縣醫學

儒戶

設官

陰陽教授司

設官

鄮山書院

袁桷書院記

田土

錢糧

屋宇

儒人

祭器

設官

翁州書院

設官

岱山書院

趙與﹝汀去丁攺禾﹞岱山書院記

黃震岱山書院記

設官

慈湖書院

文及翁慈湖書院記

王應麟重建慈湖書院記

黃翔龍重修慈湖書院本末記

贍學田士

額管錢糧

屋宇

祭器

儒戶

設官

甬東書院

田土

屋宇

鄕飲酒禮

王伯庠鄕飲酒記

奉化州鄕飲酒禮

杜洲義學

田土

祭器

本路鄕曲義田莊

史浩義田莊序

樓鑰義莊記

王應麟義田莊先賢祠記

薛基重建義田莊記

田土

屋宇

莊戢

奉化州義莊廩

舊貢院

昌國州貢士莊

卷十五

祠祀考

社稷壇

城隍

神廟

在城

純徳徵君廟

靈應廟

佽飛廟

大人堂

奉國軍樓祠

東嶽行宮

五龍堂

東嶽奉聖行宮

張帝廟

白龍王廟

五顯靈順廟

皮場廟

蕭王廟

鄞江廟

海神廟

茶場廟

鄞縣

東嶽行宮

廣靈宮王行廟

顯迹廟

鬼谷先生祠

淵靈廟

靈波廟

白龍王廟

石嶴廟

力施廟

秋浦廟

殷浦廟

遺徳廟

嘉澤廟

丰惠廟

顯濟廟

吳刺史廟

猛將廟

靈顯廟

天妃廟

奉化州

東嶽行宮

城隍廟

誠惠廟

顯佑廟

佽飛廟

昌國州

黃公祠

岱山廟

烈港廟

徐偃王廟

洋山廟

慈溪縣

靈應廟

純徳徵君廟

張孝子祠

靈感廟

五聖廟

東嶽行宮

驃騎將軍廟

祠山張王行祠

定海縣

東海助順孚聖廣徳威濟王廟

東嶽行宮

助海顯靈侯廟

洋山廟

廣靈王廟

昭利廟

覺海廟

陳山廟

云雩三公廟

樞密卞公祠

象山縣

東嶽行宮

昭應廟

衝應眞人祠

普濟廟

祚聖廟

白鶴廟

顧長官祠

新校

卷十六

釋道考上

釋

布袋和尙

僧知禮

僧本如

僧介然

僧智連

僧普交

僧正覺

僧妙堪智愚妙源

僧善月

僧傳古

僧奉眞

昌國州寺院

寶陀寺

在城寺院

禪院五

天寧寺

萬壽寺

吉祥寺

能仁觀音寺

教化十方七

延慶寺

寶云寺

白衣廣仁寺

興聖寺

太平興國寺

乾符承天寺

天壽白雲寺

律十方院七

五臺開元寺

湖心廣福寺

經藏寺

羅漢應眞院

景福寺

東壽昌院

景徳寺

甲乙徒弟教院八

境淸興法寺

保安寺

西壽昌寺

天封院

大中祥符寺

崇教寺

廣福院

聖功寺

尼寺﹝一﹞

戒香十方寺

普照寺

興教寺

普寧寺

庵捨﹝一﹞

鎭明嶺觀音庵

普門經堂

尼寺﹝二﹞

戒香十方寺

普照寺

興教寺

奉聖寺

普寧寺

庵捨﹝二﹞

鎭明嶺觀音庵

普門經堂

竹林精舍

新校

卷十七

釋道考中

鄞縣寺院

禪院

阿育王寺

天童山景徳寺

大慈寺

大梅山護聖院

大梅山保福院

杖錫山延勝院

金峨山眞相院

金文山惠照寺

五峯山崇福寺

東山慧福寺

跘跨山崇果寺

普淨寺

四明寺

白雲延祥寺

法忍寺

西延慶寺

翠巖山移忠資福寺

報忠福善寺

佛隴山積慶顯親寺

教忠報國寺

妙智寺

霞嶼寺

教院

資教寺

悟眞寺

棲眞寺

惠光寺

治平寺

廣壽寺

廣嚴寺

布金寺

海惠寺

興教寺

普和寺

圓通寺

鄧橋廣福寺

普安寺

明心寺

惠燈寺

福聖寺

淸修寺

普照寺

辯利寺

普濟寺

普光寺

教忠報國寺

寶華寺

普恩寺

律院

寶嚴寺

廣修寺

菩提廣福寺

禪巖寺

慈云寺

法云院

多福寺

悟空寺

甲乙院

棲心崇壽寺

景徳寺

延福寺

資聖寺

寶林寺

延壽王廣福寺

禪寂寺

尊教寺

能仁寺

聖壽寺

法慈寺

崇法寺

大悲寺

天壽寺

靑山惠安寺

普寧寺

空相寺

方廣寺

國寧寺

妙智寺

慈福寺

慈恩寺

明覺寺

普光寺

淨眾寺

珠山淨土寺

阮山廣福寺

多寶寺

法慶寺

雲龍寺

資福寺

保安寺

雷峯傳善寺

勝像寺

大中祥符寺

天福寺

寶壽寺

廣恩崇福寺

崇報寺

城東化成院

天壽保國接待院

慈濟寺

二靈寺

福林寺

壽圖寺

靈濟寺

翠巖山寶積寺

天壽重興寺

海會庵

尼寺

廣智院

云居寺

奉化州寺院

雪寶山資聖禪寺

嶽林禪寺

鄞城廣福教院

東山瑞相教院

南山瑞峯律院

西山資國禪寺

北山廣化律院

告成教院

演教教院

淨慧院

慈氏教院

淨名院

淨慈禪寺

法海教院

興聖教寺

安巖法華禪寺

淸涼禪寺

靈隱禪寺

解空律院

護國禪院

西峯圓覺禪院

九峯靈鷲禪院

棲眞禪寺

興化禪院

淸福禪寺

離相禪院

資福教院

上雪竇山奉慈禪院

安隱禪院

證道禪院

法喜禪院

無爲禪院

顯親崇福禪院

移存報忠禪院

禪悅教院

寶林教院

永固教院

金地教院

福聖教院

淸蓮教院

登岱教院

普明教院

大云律寺

垂鴻律院

仁濟律院

廣福教院

大同山報慈光巖禪院

崇勝院

悟空院

禪寂院

廣法院

大智院

龍華院

慈覺院

淨業寺

護教禪院

惠照教院

尊勝院

廣教教院

廣濟院

福海教院

上乘教院

法昌教寺

宣密教院

慧日教院

常浦教院

安住教院

勝因院

藥師崇福廣恩寺

淨明教院

報國律院

法華接待寺

天壽報本禪寺

刊誤

補遺

卷十八

釋道考下

慈溪縣寺院

普濟教寺

補陀教寺

精進院

白龍慈化院

永樂寺

白巖教寺

隆興寺

禪余吉祥寺

赭山淸果教

寶慶教寺

善慶教寺

妙應教寺

雲溪廣福教寺

定林教寺

覺林教寺

云湖慶安教寺

甘露教寺

金仙教寺

蓮華教寺

資西接待教院

寶嚴教院

妙峯教寺

五峯廣福教寺

天臺東教寺

永明寺

定香教寺

定慧教院

金繩教寺

吉祥教寺

華嚴律院

佛迹律寺

鳳巖律寺

三峯資壽律寺

福源律寺

證心律寺

蘆山普光律寺

香山智度禪寺

東臯福昌禪寺

五磊普濟禪寺

定水教忠報徳禪寺

石門饒益禪院

西峯度門禪院

永壽尼寺

湖田經堂

寶蓮經堂

正念庵

溪隱庵

福源精舍

定海縣寺院

總持律寺

觀音教寺

妙音教寺

能仁教寺

慈化院

顯孝接待院

瑞巖禪寺

華嚴禪寺

佛巖禪寺

明慧禪院

惠寂律寺

慈濟寺

資聖禪寺

本覺禪寺

宣化律寺

寂照寺

興善寺

延恩院

顯教律院

靈峯禪寺

淨居禪寺

淨巖院

泗州律寺

回向崇法寺

永寧教寺

妙勝禪寺

息云筆寺

正覺教寺

伏龍廣福律寺

永福院

覺海教寺

洞山教寺

覺度寺

象山縣寺院

等慈禪寺

智門禪寺

寶梵教寺

延壽寺

常樂禪寺

太平廣福寺

玉泉教院

普明律寺

蓬萊山廣福寺

護境寺

保寧寺

瑞龍寺

新安寺

伍師寺

道

陳可復

在城道觀

玄妙觀

報恩光孝觀

靈順宮

報徳觀

福順觀

文昌宮

西云大寶宮

回眞道院

明霞觀

紫霞仙館

元眞道院

沖和道院

元元道庵

鄞縣道觀

蓬萊觀

壽聖觀

雲濤觀

顯忠旌徳觀

紫淸觀

玉皇觀

甬東助順宮

紫虛觀

至徳觀

奉化州道觀

虛白觀

洞眞觀

開元宮

元眞觀

玉淸葆僊道院

梓潼文昌宮

慕眞觀

昌國州道觀

道隆觀

文昌宮

眞武宮

岱山東嶽行宮

祠山行宮

蓬萊集仙道院

慈溪縣道觀

淸道觀

崇壽宮

大隱山至道宮

定海縣道觀

淵徳觀

旌信朝元宮

陳山行宮

東嶽行宮

澥浦行宮

蓬山道院

象山縣道觀

棲霞觀

刊誤

卷十九

集古考上

文

明州刺史河東裴公紀徳碣銘

慈溪縣淸堂記

重修善政侯祠堂記

晝簾堂記

重建經綸閣記

東嶽行官記

阿育王廣利寺宸奎閣記

鄞縣經遊記

新刻漏銘

基法師眞贊

奉國軍師度使彭城錢公碑銘

戊辰遊山題壁記

如如堂芝艸寶

多福院記

奉化縣忠節四公祠堂記

昌國縣大夫劉君生祠記

新校

卷二十

集古考下

詩

歸四明

憶四明山泉

寄四明山子

登四明山

宿四明山

遊太平山

贈育王虛白長老

觀明州圖

遊天童山溪上

鄞縣西亭

寄育王大覺禪師

別鄞女

題寶巖寺寒碧亭二首

送竇公持鄞江尉

送丁司理赴明州

送湛公歸四明講席

遊翠巖六首

遊翠巖山

遊大梅護聖四首

遊灌頂三首

歸郡書金峨二首

含珠林

題天王院內鑑堂

題福勝院

湖心寺偶書

題寶林院瓊闍黎房

題法喜院二首

太白峯

太白庵

玲瓏巖

響石

龍池

虎跑泉

佛迹

臨云閣

春落軒

宿鷖亭

次韻昌國文饒二首

文饒絕句

對酒憶賀監二首

眾樂亭

悼四明杜醇

憶東吳太白山水

書會別亭

寄育王山長老常坦

送丰稷

和馬粹老修廣徳湖

題它山善政侯兼簡鄞令

題放生池

題水月橋

遊天童諸友夜集

遊承天望廣徳湖

送韋太守

粹老使君前被召約往它山謁善政侯祠

登育王明月堂

懷龍圖舒先生

遊香山佛迹

書隱潭

題東寺松石軒

送賀監歸四明應制

眾樂亭十四首

錢公輔

司馬光

邵必

吳中復

陳汝羲

張伯玉

陳舜兪

章望之

胡宗愈

三江亭十首

潘良貴

蔣璇

顧文

王珩

汪國溫

薛朋龜

王伯庠

鄭若谷

陳晉錫

陳棲筠

次韻明州戶部遊蔣園

又次韻登靈橋門晚望

謝太守劉吏部示西湖圖用丰侍郎韻

湖亭二首

西湖三首

西谷

蓬萊泉

觀瀾亭

射圃

送王大卿

寄育王大覺禪師

弔王致先生

和馬粹老四明雜詩聊記裏俗耳十首

題福源院

題尊教院

香山野步二首

和遊棲眞寺見寄

和西湖卽席二首

雨中遊杖錫

遊雲湖過香山偶成二首

和劉誼翁畱題惠安二首

和新開西湖十洲什

秋燕十洲閣

和樓試可遊育王

題鄞江

題西山雙乳泉

題靈鰻廟三首

題香山湯禪師

題蒙堂

題翠巖丈室

題明月堂

題五峯兼簡英禪師

題天童

題布袋和尙

題靈橋門

蘇文饒往昌國

送周初平

次韻袁朝請陪太守遊湖心寺

予同彥老自四明之永嘉中道畱宿嶽林會法照海印二禪伯夜話投曉登車乃行畱題於寺三首

途中書懷寄奉化知縣二首

刊誤

四明誌序成周疆理之制審於王畿首合同姓以夾輔至於四履則必假異姓焉以控遏之先後疏附曲盡其制何周且詳也四方之志猶懼其不能以悉知也則必以外史掌之社亡入秦而書具在區區刀筆吏獨能收其書據要漢中夫豈偶然也哉世祖皇帝聖徳神武混平寰宇首命祕書監儒臣輯大一統志沈幾遠略與昔聖人意旨吻合然而郡誌缺落其遺軼未備焉者不復以徹於上馬侯澤潤之甫固嘗爲中祕官知之矣曁守四明乃曰明舊有志今爲帥大府浙東七州推明爲首阨塞戶版物產地利是宜究察以待問淸風舊徳與昔之髙閎巨閥屬於宅裏者猶可考也謂桷久爲史官宜有述桷抑嘗聞之洙泗遺俗稽之以久遠者道徳之澤也詫錙銖之利以害於吾民者昔人之所不道空虛說增農日益困甚者紀其山林屋室之盛奉書詣庭若執符契爭莫能已是殆昔之無知者根其禍也管夷吾作書訓子弟良厚而內政以魚鹽爲急儒者詬之維明負山橫江歲厄於水旱河渠是先牧民之本推其沿革覽其山川知昔時得人之盛宮室戶口之無恆釋道遺文之盛衰是皆足以增其永嘆焉者矣乃爲十二考以志其事遂不敢以荒落而有辭也馬侯爲政愷弟惻隱以宜於民民以不病郡博士吳君廷獻勤恪承令詢索州縣之所宜聞者良備因是得以成書焉延佑七年十一月庚寅集賢直學士袁桷序四明誌卷第一宋元四明六志第四十九元

袁桷等

撰

沿革考詩書紀明堂社稷田制與周官殊後𨿽旁曲傅會卒不相似何耶或曰周官太平書也周公嘗行之周祀歷八百是果無更攺邪繇秦至宋率數十年輒易矣郡縣城邑廢徙率無常所陵谷變易然也兼之以人事其理若是作沿革考句章鄞爲越舊名【國語曰句踐之地南至於句無北至於禦兒東至於鄞西至於姑蔑又曰其達至於甬句東韋昭曰今句章東浹口外洲宋景文公補音州與洲同越語注曰甬甬江句句章也晉孫恩寇浹口入余姚通典云明州東北到大海浹口七十里輿地廣記定海縣有大浹江】秦平越始皇二十五年以吳越地爲會稽郡治吳漢地誌會稽所部郡縣二十六上應牽牛之宿下當少陽之位今屬明者曰句章曰鄞曰鄮則鄮立縣繇秦來久矣【車茂安言秦始皇畱鄮縣三十有餘日】景帝四年吳王濞反誅復爲郡治於吳元鼎五年除東越因以其地爲冶並屬於此而立東部都尉後徙章安陽朔元年又徙治鄞或有寇害復徙句章後漢晉宋齊梁皆因之隋平陳並余姚鄞鄮三縣入句章隸吳州後攺越州仍隸焉【王象之按隋志有餘繼縣而輿地廣記於余姚縣下注云隋平陳省入句章唐志於余姚縣下注云析故句章縣置以縣置姚州則隋志之所謂余繼卽余姚也是隋句章一邑之地旣割余姚隸越州又爲明州之全境也】鄞以堇得名加邑爲鄞【羅願云嚙苦堇釋曰可食之菜也郭云今堇葵葉如柳子如米汋食之滑本艸唐本注云此菜野生非人所種俗謂之堇菜葉似蕺花紫艸色本艸云堇汁味甘說者以爲堇苦而言甘者古人語甘艸謂之大苦也觀綿之詩言沮漆之間土地肥美則曰周原膴膴堇荼如飴堇荼皆苦菜也地旣饒美其所生菜𨿽有性苦者皆甘如飴則此地皆可居矣是堇得地味亦甘也內則棗栗飴蜜以甘之堇荁枌楡兔薨滫瀡以滑之脂膏以膏之言養老者懼其腸澀故用此物調和飲食荁亦堇類冬用堇夏用荁廣雅曰夏荁秋堇滑如粉是也土虞禮則曰夏用葵冬用荁鄭注云荁堇類也幹則滑夏秋用生葵冬春用幹荁此蓋隨文解之故不同嚴氏曰詩注孔氏謂堇卽烏頭且引驪姬置堇於肉蓋以堇爲爾雅芨堇之堇也如此則與鴆毒同與堇荼可食之物非其類矣按地誌有赤堇山乾道舊志在縣東四十里】鄮易也亦加邑焉【輿地誌曰邑人以其海中物產於山下鄮易因名鄮縣】唐武徳四年析句章縣立鄞州八年州廢更置鄮縣隸越州開元二十六年采訪使齊澣奏以鄮縣爲明州以其境內四明山爲名領縣四曰鄮曰奉化曰慈溪曰翁山天寶初攺爲余姚郡肅宗至徳二載復爲明州長慶元年刺史韓察欲移州城以白浙東觀察使薛戎上言明州北臨鄞江地形卑隘請移明州置於鄮縣而以州舊城近南髙處置縣從之【見唐會要及移城記】州初置時領縣四曰鄮曰翁山曰奉化曰慈溪要不出秦三縣之境𨿽郡號余姚而余姚縣仍隸越州廣徳二年益以象山縣大歷六年省翁山海壖舊置望海鎭元和十四年從薛戎言不隸明州【唐會要元和十四年八月浙東觀察使薛戎奏準敕諸道所管支郡別置鎭遏守捉兵馬者宜並屬刺史其邊徼溪峒接連蠻夷之處特建城鎭者則不在此限今當道望海鎭去明州七十餘里俯臨大海與新羅日本諸番接界請據敕文不隸明州許之】錢鏐時以明州爲節鎭置望海軍又更望海鎭曰靜海鎭尋置望海縣梁開平三年也未幾攺縣爲定海鄮縣亦攺爲鄞漢幹佑二年錢俶命其弟億判明州宋建隆元年升爲奉國軍授億爲節度使開寶八年又命俶子惟治領之太平興國二年吳越王納土攺授惟治鎭國軍節度使自是始用文臣爲知州熙寧六年析鄞東之海中洲富都等三鄕刱立昌國縣而明之屬縣凡六矣在唐爲上郡大觀元年始升爲望髙宗駐驆吳會明婺俱爲要郡而明州控扼海道紹興三年置沿海制置使以鎭之寧宗在藩邸領明州觀察使卽位攺元慶元升州爲府因以名之皇元混一攺府爲路罷制置使立浙東宣慰使司於紹興後徙處復徙婺至元十六年以正使趙孟傳副使劉良分治於慶元尋並於婺大徳七年島夷厖雜宜用重臣鎭服海口遂立浙東都元帥府卽舊府治爲之至元十五年以昌國升州元貞元年奉化縣以戶口及格升爲下州

辧證王應麟

辧州郡唐武徳元年攺郡爲州太守爲刺史權置州郡頗多太宗命省分爲十道開元二十一年分爲十五道天寶元年以州爲郡刺史爲太守至徳二載復以郡爲州太守復爲刺史今按開元始置明州則曰明州刺史天寶以州爲郡則曰余姚郡太守志云置州之時名郡曰奉化以備封爵一州豈有兩郡名載圖經謂開元郡名奉化天寶元年攺爲余姚郡未詳所據元丰九域志始曰奉化郡未知何時攺﹝辧州郡﹞

辧余姚郡唐志明州余姚郡以境有四明山爲名山海經瞿父山又東四百里曰句余之山郭璞注山在余姚南句章北二縣因以爲名州曰明郡曰余姚皆本於句余山虞氏余姚人九域志晉虞喜陳虞荔墳在慈溪鳴鶴山﹝辧余姚郡﹞

辧鄮鄞縣東有鄮郭古鄮縣城也漢地理誌會稽郡鄮縣姓苑有鄮氏蓋以邑爲氏五代攺鄮曰鄞圖經云唐有鄞縣非也地理誌無鄞陸雲集秦始皇南巡登稽嶽在鄮縣三十餘日圖經云後漢攺鄞爲鄮居鄮山之陰旣而復爲鄞非也西漢已有鄮﹝辧鄮﹞

辧鄞越語句踐之地東至於鄞韋昭注今鄞縣是也後漢書注鄞故城在鄮縣東南圖經曰白杜裏有鄞城山漢志鄞有鮚埼亭今在奉化有天門山今象山之東門山然則奉化象山二縣漢之鄞也鄞城山其古鄞城歟今鄞縣有鄞塘鄕接奉化蓋鄞之境四皓黃公鄞大里人世說注孫承公性好山水求鄞縣遺心細務縱意遊肆名阜勝邱靡不歷覽﹝辧鄞﹞

辧句章句章九域志云因山爲名戰國策有句章昧蓋以邑爲氏漢伐東粵遣橫海將軍韓說出句章浮海從東方往史記正義句章故城在鄮縣西一百里此張守節以開元之鄮言之元和郡縣誌句章故城在今州西一里此李吉甫以元和之明州言之後漢注與史記正義同圖經古句章城在鄞縣南六十里此今之地裏也虞翻傳注句章董黯則慈溪乃漢句章之地晉劉牢之東屯上虞使劉裕戍句章今鄞縣有句章鄕蓋自此鄕及慈溪皆句章境古句章城在小溪鎭﹝辧句章﹞

辧甬東左傳越滅吳請使吳王居甬東注句章縣東海中洲也吳語云甬句東注今句章東海外洲也越語注云甬甬江句句章也晉孫恩寇浹口入余姚破上虞通典云越徙夫差於甬東韋昭曰卽句章東浹口外洲明州東北到大海浹口七十里今按甬東浹口卽定海縣之浹港輿地廣記定海有大浹江今以城東爲甬東誤矣浹口外洲卽翁洲也郡誌以甬東爲昌國蓋本於元和郡縣誌昌國乃唐之翁山縣乃熙寧六年析鄞縣置豈亦句章地歟﹝辧甬東﹞

境土

本路境土東至海岸一百四里自海岸二百五十里方出海洋至石馬山凡兩潮約六百里爲本路之界西至本路界一百二十里以慈溪縣之西金川鄕桐下浦爲界自界首至紹興路一百九十五里南至本路界一百四十六里以奉化南松林鄕柵墟嶺爲界自界首至臺州路二百四十里北至海岸六十二里自海岸至蘇州洋二百二十里其分界處系大海卽無地裏相距自界首至平江路一千五百里東南到海岸一百十二里自海岸泛大海八百三十八里至海中鋸門山爲本路之界西南到本路界一百二十六里以奉化州松林鄕杉木嶺爲界自界首至臺州寧海縣七十里東北到海岸七十二里自海岸泛大海一千二十八里爲本路之界西北到本路一百五里以慈溪縣鳴鶴鄕雙河爲界自界首至紹興路二百五十五里

鄞縣境土東距西六十五里南距北五十七里東南距西北一百二十五里西南距東北二百十五里東至縣界三十五里以陽堂鄕育王寺山隴東河頭鋪爲界自界首至定海縣三十五里西至縣界三十里以桃源鄕潘嶴嶺爲界自界首至慈溪縣三十里南至縣界五十一里以鄞塘鄕傅霸河爲界自界首至奉化州三十五里北至縣界一十五里以老界鄕陳渡鋪橋爲界自界首至定海縣五十里東南到縣界九十里以丰樂鄕金峨山嶺爲界自界首至奉化州六十里西南到縣界一百七十四里以通遠鄕梅山嶺爲界自界首至紹興路余姚州一百二十里東北到縣界四十一里以老界鄕褚浦堰爲界自界首至定海縣三十五里西北到縣界三十五里以淸道鄕西渡江心爲界自界首至慈溪縣一十五里

奉化州境土東西一百七十里南北一百五里東至鄞縣界七十里以藤嶺並道陳嶺爲界自界首至鄞縣五十里西至紹興路嵊縣界一百里以陸照嶺爲界自界首至嵊縣一百四十里南至臺州路寧海縣界六十里以柵墟嶺爲界自界首至寧海縣六十里北至鄞縣界四十五里以北渡大江爲界自界首至鄞縣三十五里東南到象山縣界以鄞港中流白石山南港爲界陸路並折海計五百七十里自界首至象山縣二百四十五里西南到臺州路寧海縣界五十里以杉木嶺爲界自界首至寧海縣七十里東北到鄞縣界六十里以金峨嶺爲界自界首至鄞縣八十四里西北到紹興路嵊縣界一百二十里以篛坑嶺爲界自界首至嵊縣一百三十里

昌國州境土東西五百里南北三百里西南至本路三百五里東五潮至西莊石馬山與髙麗國分界南五潮至龍嶼與象山縣分界西一潮至蛟門山與定海縣分界北五潮至大磧山與平江路分界東南三潮至韭山與象山縣分界西南二潮至三山與定海縣分界東北五潮至神前壁下與海州分界西北三潮至灘山與嘉興路分界

慈溪縣境土東西一百里南北九十里東至定海縣界六十里以默林涇及雙橋鸕鶿浦爲界西至紹興路余姚州界八十里以桐下湖從浦至大江爲界南至鄞縣界三十里以鍾乳山及潘嶼嶺孤兒崗爲界北至嘉興路海鹽州界六十里以大海岸中桑嶼並黃牛山爲界東南到鄞縣界一十五里以西渡江心爲界自界首至本路三十五里東北到定海縣界六十里以雁門嶺爲界西南到紹興路余姚州界一百里以楊溪村及髙巖並石門山爲界西北到紹興路余姚州界八十里以上林鄕爲界

定海縣境土東西三百九十里南北二百五十七里東至昌國州界以本縣崇邱鄕靑山嶼接海面號鮫門山爲界縣東至海岸三里自海岸至鮫門山約半潮折三十七里計四十里自界首至昌國州約一潮計二百里西至鄞縣界五十里以本縣淸泉鄕西陳渡浦橋北爲界自界首至鄞縣十五里南至鄞縣界三十五里以本縣靈巖鄕河頭鋪育王山壠爲界自界首至鄞縣三十五里北至本縣岸二里卽是海面直連至平江路海洋爲界但以潮下行舟約一潮折二百二十里其分界處系大海東南到本縣海晏鄕烏崎山海洋爲界計一百一十里本縣至海洋一百五里自海岸至烏崎山五里其分界處系大海西南到鄞縣界三十五里以本縣崇邱鄕褚浦堰東爲界自界首至鄞縣三十五里西北到慈溪縣界一百二十里以本縣靈緒鄕東虛步爲界自界首至慈溪縣三十里東北到本縣岸二里卽是大海直接至昌國州界以潮下行舟約半潮至昌國州金塘鄕折一百五十里自金塘至昌國州二百里

象山縣境土東西二百里南北二百五里縣治西北距府城驛三百七十一里東至鄞縣界八十里以東殊山爲界西至臺州寧海縣一百里以磕蒼山脊爲界南至臺州寧海縣界一百九十里以秋盧門海港爲界北至鄞縣界一十五里以嶼山爲界東南到海六十里西南到臺州寧海縣界一百十五里以漁溪海港磕蒼山脊爲界東北到鄞縣界四十里以鄞港中流翁山爲界西北到奉化爲界二百四十五里以鄞港中流白石山爲界

土風考晉地理誌言揚爲輕揚槪言之也吳地繇會稽抵臨淮水旱異宜禹貢任土曷嘗風俗言哉浙東七州習俗各殊陸士龍書王先生七觀盡矣止矣不得踰越也作土風考

陸士龍答車茂安書雪白前書未報重得來況知賢甥石季甫當屈鄮令尊堂憂灼賢姊涕泣上下愁勞舉家慘戚何可爾邪輒爲足下具說鄮縣土地之快非徒浮言華艷而已皆有實徵也縣去郡治不出三日直東而出水陸並通西有大湖廣縱千頃北有名山南有林澤東臨巨海往往無涯汜船長驅一舉千里北接靑徐東洞交廣海物惟錯不可稱名遏長川以爲陂燔茂艸以爲田火耕水種不煩人力決泄任意髙下在心舉鍤成云下鈒成雨旣浸旣潤隨時代序官無逋滯之谷民無饑乏之慮衣食常充倉庫恆實榮辱旣明禮節甚備爲君甚簡爲民亦易季冬之月牧�旣畢嚴霜隕而蒹葭萎林鳥祭而罻羅設因民所欲順時遊獵結罝繞堽密罔彌山放鷹走犬弓弩亂髮鳥不得飛獸不得逸眞光赫之觀盤戲之至樂也若乃斷遏海浦隔截曲隈隨潮進退采蚌捕魚鱣鮪赤尾﹝魚居﹞齒比目不可紀名鱠鰡鰒炙﹝上制下魚﹞鯸烝石首臛﹝上次下魚﹞﹝上如下魚﹞眞東海之俊味肴膳之至妙也及其蚌蛤之屬目所希見耳所不聞品類數百難可盡言也昔秦始皇至尊至貴前臨終南退燕阿房離宮別館隨意所居沈綸濕渭飲馬昆明四方奇麗天下珍玩無所不有猶以不如吳會也鄕東觀滄海遂禦六軍南巡狩登稽嶽刻文石身在鄮縣三十餘日夫以帝王之尊不憚爾行季甫年少受命牧民武城之歌足以興化桑蓬弧矢丈夫之志經營四方古人所嘆何足憂乎且彼吏民恭謹篤愼敬愛官長鞭撲不施聲教風靡漢吳以來臨此縣者無不遷變尊大人賢姊上下當爲喜慶歌舞相送勿爲慮也足下急啟諭寬慰直說此意吾不虛言也停及不一一陸云白

車茂安答書永白卽日得報披省未竟歡喜踴躍輒於母前伏讀三周舉家大小豁然忘愁也足下此書足爲典誥𨿽山海經異物志二京三都殆不復過也恐有其言無其事耳𨿽爾猶足息號泣歡忭笑也府君入後月當西出足下可豫至界上吾欲先一日與卿相見也答不復多車永白

王深寧先生四明七觀東野先生弢光環堵根極深寧慕白賁以息影玩素履以洗心有南州公子儼然蹐門言曰竊懷太史公之志廣攬四方之恢﹝怯去去攺危﹞憰怪升髙能賦山川能說庶幾一二於君子之九能【能﹝口十﹞奴代切】詩定之方中傳建邦能命龜田能施命作器能銘使能造命升髙能賦師旅能誓山川能說喪紀能誄祭祀能語君子能此九者可謂有徳音可以爲大夫也今至是邦也願啟我以偉觀博我以奇槪先生曰余臥遊詩書之囿視不踰幾席敢誦舊聞吾子自擇焉昔嘗觀委宛之簡見神禹之山經吳越春秋禹東巡登衡嶽夢見赤繡衣男子自稱�夷蒼水使者謂禹曰欲得我山書者齋於黃帝之嶽禹退齋三日登宛委山發石得金簡玉字言治水之要山海經十二篇相傳爲夏禹所記東有山曰句余實維四明南余姚北句章二縣以爲名山海經南山經又東四百里曰句余之山注今在余姚南句章北二縣因此爲名九域志四明山句余山爲二以地理考之其實一也卽山氏州俶自開元之盛【盛﹝口十﹞音成】唐地理誌江南名山四明其一也明州開元二十六年采訪使齊澣奏以越州之鄮縣置以其境有四明山名之其山﹝山集﹞嶪巃嵷谽岈嵚崟駿極顥蒼危碧峭靑方石四面天劃神剜出入三光窗豁牖谹對修眉於天姥接五界於金庭四明山二百八十峯周回一百八十里有四門通日月星辰山居賦注天臺四明相接連四明方石四面自然開窗沃州天姥山在剡白樂天記南對天臺而華頂赤城列焉北對四明而金庭石鼓介焉沃州天姥爲眉目孫綽遊天臺賦落五界而迅徵注五縣之界五縣余姚鄞句章剡始寧金庭宮在桐柏山會稽記四明山髙峯軼云連岫蔽日玆謂赤水之天兮瑤扉辟而不扃福地記三十六洞天九曰四明山名丹山赤水之天上有四門松晉羨期之儔來宅來燕放怫壺瀛駟虯﹝亢去幾攺桀﹞鷖娭翔紫淸山中人兮冠切云駒皎皎兮鴻冥冥或梯空而上或履雪而行韓文公送惠師詩發迹入四明梯空上秋﹝左上民下日右頁﹞少陵詩履穿四明雪謂鄭虔從逸老以逍遙賦二韭與三菁景幽棲之至行道義重而貨輕四明逸老賀知章見李太白集知章自號四明狂客謝靈運山居賦天臺桐柏方石太平二韭四明五奧三菁注韭以菜爲名三菁太平之北諸山神仙所居宋書山陰孔佑至行通神隱於四明山嘗見山中有數百斛錢視之瓦石不異珍木嘉艸薆薱敷榮呫甘嚌芳有果靑欞陸龜蒙集四明山中有果名靑欞極甘九域志山有四面各產異木不雜茗十二雷采襭區萌【區音句】晁以道詩官有白茶十二雷注四明茶名川原出焉練澄黛渟雲蒸雨降丰我稻粳南丰廣徳湖記源出四明山其下桑土蠶緰繭純紅女織棐交梭吳綾【緰七侯切】唐地理誌云明州土貢吳綾交梭綾躡跂蹻以攀躋徑沓嶂之紆縈【跂蹻卽屐屩字】傃參同之伯陽佇客星之子陵軼埃﹝土盍﹞乎區外逴飛遁而離羣安石之東山謝敷之太平世說謝敷入太平山中十餘年咫尺可尋也爾乃地載神气支分脈聯大隱之峯名士楊適生焉慶曆五先生大隱楊適其一也鳴鶴之岫二虞喜荔兆焉九域志古迹鳴鶴山有虞喜虞荔墳將與子朋霞侶月釣石耕煙諷遠遊於穹谷吟考盤於鳴泉分靈藥之刀圭友造化而飛髙圓九域志夏侯曾先地誌云大隱山南入天臺北峯四明東足乃謝康樂煉藥之所倘有意乎彼謂鱷鮫霧濕之蟠郁蔡肇明州謝表鱷鮫霧濕之所蟠郁夷隸艟舶之所往來未知有建徳之國空同之仙公子曰愚行天下睹終南嵩岱之髙興公登陸褊矣孫綽字興公遊天臺山賦序登陸則有四明天臺先生曰海於天地閒最巨故觀於海者難爲水駕言䢐東浩溔滄溟羲和浴於榑桑日杲杲兮金鉦朝潮夕汐與月虧盈有﹝魚酋﹞如山從以鯤鯨神虯襄首吐雷噓云風俗記海﹝魚酋﹞長數千里穴居海底入穴則潮上出穴則水退方其駿濤虎浪之興銀峯萬仞云屋千層簸空兀嶽沃日吞江雷公爲之矍踢天杭爲之蕩震【﹝口十﹞平聲】盧賦竇志未能該也唐盧肇海潮賦竇叔蒙海濤志穆之圖論目擊其眞燕肅字穆之知明州著海潮圖論二篇天門之水瀖﹝汀去丁攺卉﹞﹝汀去丁攺閃﹞巷﹝汀去丁攺鯈﹞浤浤汨汨遠注析木漢地理誌鄞東南有天門水入海有越天門山輿地廣記象山縣東門山卽越天門山三吳轉粟粲粲粒玉饑甿邙哺檣連尾屬敻舶迅舸蠻﹝糸集﹞夷琛東洎靑徼南薄朱垠陸云答車茂安書鄮縣東臨巨海往往無涯汜船長驅一舉千里北接靑徐東洞交廣登山而望渺渺鷗鷺之浮天根候五兩以颿【讀爲帆】飆爰居戢而澄氛郭璞江賦覘五兩之動靜淮南子注綄候風也楚人謂之五兩綄音桓國語爰居海鳥雕題卉服馯貊雞林揚枻東門艤鷁江漘爰有狻麑犀象翠羽火齊薇水龍鱗之馥鬱蠙珠木難之瑰麗杜陽所未編辛文不能計狻麑獅子火齊玫瑰占城薔薇水得自西域龍鱗香見香譜木難碧珠蘇鶚杜陽編言奇寶辛文計然字也世道窊【烏瓜切】隆如濤降升蓋獻龜於明者治之兆祥符七年明州獻靑毛金文龜雨毛於鄮者亂之萌唐五行志神龍二年雨毛於鄮縣占曰邪人進賢人遁在昔句踐疆宇至鄞仰膽沼吳蒲蠃之濱曰甬勾東浹口外洲戰爭蟻穴興亡貉邱越語勾踐之地東至於鄞韋昭注今鄞縣是也後漢書注鄞故城在鄮縣東今奉化象山漢鄞地左傳越滅吳請使吳王居甬東注句章縣海中洲也吳語云甬句東注今句章東海口外洲也越語注甬甬江句句章也晉孫恩寇浹口入余姚破上虞通典云越徙夫差於甬東韋昭云卽句章東浹口外洲明州東北到大海浹口七十里輿地廣記定海縣有大浹江九域志羅城或云越王無諸所築吳語越大夫種曰吳薦饑其民必移就蒲蠃於東海之濱蠃卽螺秦政騁欲狼心未滿遊鄮踰月從流忘反海水羣飛洪荼於民一瞬爲墟鮑車魚罾陸云答車茂安書昔秦始皇前臨終南退燕阿房離宮別館隨意所居沈綸涇渭飲馬昆明四方奇麗天下珍玩無所不有猶以爲不如吳會也東觀滄海遂禦六軍南巡狩登稽嶽刻文石身在鄮縣三十餘日迨漢六葉濯徵東粵句章出師命臣韓說漢武帝伐東粵遣橫海將軍韓說出句章浮海自東方而往典午末造妖寇鴟張裕以豪英往戍句章晉孫恩之亂劉牢之東屯上虞使劉裕戍句章孫恩寇句章牢之擊走之夏侯曾先地誌云劉牢之築城以遏三江口唐季不綱盜覆此城居容筒箭獲醜策勛唐王郢陷明州鎭遏使劉巨容以筒箭射郢死拜明州刺史想霸諸夏吞六王之雄圖螭舟兕楫射蛟之弧﹝辰�﹞﹝辰�﹞闐闐憺陽侯駴天吳矯矯三將如熊如貙電矛雨矢揃刈攘除威殫勢遷鮒入鯢居昆明幾劫桑田半蕪吾將放其遺躅旣湮沒而無餘矣建炎凱獻於髙橋六飛安行於海澨隱士相如捈忠納說何懋賞之漻漻豈亦若新城三老之縹遰【遰音逝】建炎間張俊用隱士劉相如之策畱明州遂有髙橋之捷覛千古以永愾澹東波之無窮誦往聖之緒言謇乘槎其焉從壯魯連之髙蹈閔精衛之深衷子好遊乎公子曰水至平端不傾心術如此象聖人荀子成相不在險也請更端以教先生曰海物惟錯雋味崒焉任公垂餌便嬛揄竿波臣效異鱗萬介千寸鮚腹蟹亭以埼名漢律獻醬惟遠見珍漢地理誌鄞有鮚埼亭注鮚音結蚌也長一寸廣二分有小蟹在腹中埼曲岸說文漢律會稽郡獻鮚醬三斗郭璞江賦璅鮚腹蟹南越志璅鮚腹中有蟹子如楡莢合體共生蚶菜疲民君嚴奏免唐孔戣字君嚴明州歲貢淡菜蚶蛤之屬戣以爲自海抵京師道路役夫凡四十三萬人奏罷之貢才﹝魚則﹞骨元丰仁儉九域志明州土貢烏﹝魚則﹞魚骨五斤﹝上次下魚﹞﹝上如下魚﹞蚌蛤﹝上制下魚﹞鯸鰡鰒首石齒鋸赤尾比目繽品類之數百愉茂安之慘蹙車永茂安外甥石季甫見使爲鄮令舉家慘蹙句章人說此縣有短狐之疾問陸云以土地之宜云答書曰鄮縣海物惟錯不可勝名斷遏海浦隔截曲隈隨潮進退采蚌捕魚鱣鮪赤尾﹝魚居﹞齒比目不可紀名鱠鰡鰒炙﹝上制下魚﹞鯸烝石首臛﹝上次下魚﹞﹝上如下魚﹞眞東海之俊味肴膳之至妙也及其蚌蛤之屬目所希見耳所不聞品類數百難可盡言當爲喜慶勿爲慮也亥市攸聚水族有簿兼韓子之南烹藹鱟蠔與章柱𨿽石華海月之詩綺貝繡螺之賦弗能殫舉東暆之鰅邪頭之鮸潘國之魦且甌之蜃珠蟞紫﹝虫去﹞【居怯切】其來如雨鱴魛﹝虫兼﹞﹝虫越﹞數以盆鼓於是擊鮮鼎食羞用膳經嘯父蝦鯗【側下切】宣子魚﹝冰去水攺食﹞陳登之鱠虞悰之鯖芼以秋菘酟以冬橙掇苔發以爲蔌醉螯杯而未醒若乃潤下作咸散鹽爲貴宿沙肇鬻【讀爲煮字】而海王【去聲】之筴祈望之守昉於齊而徵利說文古者宿沙初作煮海鹽魯連子宿沙瞿子善煮鹽管子海王之國謹正鹽筴晏子曰海之鹽蜃祈望守之漢郡設官三十有六會稽則海鹽居一此三縣猶未置也考諸唐志鄮始有鹽晏巽管榷法寖以嚴地理誌鄮縣有鹽劉晏李巽海瀕稚耋弗能【音耐】苦淡若作和鬻甘耆鹺碱【音減】酌醴燔枯鱐鮑恣啖繇是亭監棋布牢盆歲增負塗山積熬素雪凝翦竹葦以供煬釋耒耨而肆勤一帣三斛川浮陸馳帣俱便切說文囊也今鹽官三斛爲一帣也行商通其儥【音鬻】巡院譏其私劉晏置巡院捕私鹽蓋日用飲食不可以無朝虀篛裹其功與酰醬俱馬齒水精冰鏤霜明魏太武賜劉義恭馬齒鹽七種後魏明元賜崔浩水精戎鹽古云食肴之將詎屑玉而嘰瓊東箭箈﹝上竹下出﹞越竹筍萌楊氏之果染霞垂星鹽【音艷】爲夏槁屏膻撤腥飫髙裴之菜食奚猗氏之足云後魏髙允廚中鹽菜而已裴俠食惟鹽菜柳子晉問猗氏之鹽晉之大寶也魚鹽之輳民殷財阜不謂之樂郊耶公子曰海加租而魚不出鹽顓利而人窮怨不聞蕭望之朱文季之言與漢食貨志後漢朱暉傳吾冬饘夏麮【邱舉切】藜羹不糝味無味夫何慊願聞所以利民者先生曰先民有夏盡力溝洫魏之豹起西門豹史起漢之兒白兒寬白公蔬泉灑流沕潏膏澤維鄮之邑厥壤鹵舄原髙隰下易暵以溢相時鍾泄守宰逌職我懷休明循良輩出斡造化機捲舒神術有丰無窶潦霽惟一觀乎句章漢陂之舊內史修復所居民富晉孔愉爲會稽內史句章縣有漢時舊陂毀廢數百年愉修復故堰漑田二百餘頃言觀乎南湖曰小江漑田置堰元暐氏王蘭鞠無絕如古桐鄕唐地理誌鄮縣南二里有小江湖漑田八百頃開元中令王元暐置民立祠宇以祀之九域志它山堰王元暐置後封善政侯觀乎西南堰曰仲夏頃凡數千雨我多稼築者季友惠以厚下唐志鄮縣西南四十里有仲夏堰漑田數千頃太和六年刺史於季友築湖有廣徳實在西界刺史曰侗增修勿壞夷庚起堤峋也建埭誰其塡閼【音淤】利微害大發議請復志不克遂唐志鄮縣西十二里有廣徳湖漑田四百頃貞元九年刺史任侗因故迹增修南丰先生記云湖大五十里漕渠東北入江大歷八年令儲仙舟更今名大中元年刺史李敬方刻石謂湖成三百年矣湖之興其在齊梁之際乎至道元年守邱崇元復之天禧二年李夷庚正湖界起堤十八里限之熙寧元年張峋築堤九千一百三十四丈爲埭二十政和中塞爲田髙廟時李光泰奏請復湖不克行唐有西湖爰在理郊陸令開廣農殖嘉苗唐志鎯縣東二十五里有西湖漑田五百頃天寶二年令陸南金開廣之湖姓以錢亦處東鄙受溪七十二環塘八十里四閘七堰重治者李明州東錢湖受七十二溪累石爲塘八十里天禧元年李夷庚重修中有四閘七堰漑田五十四萬畝﹝焉﹞卽堰字滈滈淸渠有蒓有﹝艼去丁攺瓜﹞有蒲菡萏煙海雁鳧蓋自晉以來遏川水種旣浸旣潤民食無覂【方勇切】陸云答車茂安書鄮縣西有大湖廣縱千頃遏長川以爲陂燔茂艸以爲田火耕水種不煩人力決泄任意髙下在心舉鍤成云下鍤成雨旣浸旣潤隨時代序官無逋遰之谷民無饑乏之慮衣食常充倉庫恆實介甫鳴弦乃堤乃陂瘠土衍沃遺黎之思聞見錄王荊公知鄞縣起堤堰決陂塘爲水陸之利也邑人便之公屬民浚渠川見鄞縣經遊記吏惰以窳棄稷弗務新溝之歌靡聞均水之約莫舉唐薛大鼎治新溝漢召信臣作均水約束甽澮塞而坼龜坊【音防】庸圯而涸鮒曩畝一鍾今食二釜底抽薪孰能諗夫愛民者塗之人可以爲禹公子曰佐耕以水展也民利思不出位吾將有俟欲聞閎大傑特之觀無隱乎爾先生曰明多名山竺幹氏居之寶地金繩祖花禪枝南有雪竇東有太白飛瀑淙淙曾巒齾齾大梅之巉崿衣荷餐松之詠憺如也玉几之岝﹝峉頁﹞神耀得道之銘炳如也吳市子眞松風隱居陳迹故在是邪非歟大梅禪師詩一池荷葉衣無盡數樹松花食有餘東坡先生宸奎閣碑銘神耀得道非有師傳見八師子經大梅山或謂梅子眞所隱南史陶宏景詣鄮縣阿育王塔受五大戒文正之詩大年希白之筆釋子之所誇詡存乎否乎範文正公送湛公歸四明講席詩滿面南風指四明山長水曲不勝情自言此去雲林下惟講華嚴報太平鄞有法智師名禮主天臺教聚徒四百楊文公大年慕其道三以書畱之住世錢希白碑其異於塔𨿽然著本論者惡其學幻而言哤意者辟世之士晞發濯纓岑蔚林密魚潛龜藏思昔山人有徐廣孝經之指唐藝文志徐浩稱四明山人上廣孝經十卷王蔣顧三隱席珍韞璞不蘄流俗之知已容齋三筆載李孟傅所錄三人王茂剛居林村巖壑深處刻意讀書尢邃於易慈溪蔣季莊當宣和閒鄙荊舒之學不事科舉閉門窮經髙抑崇率一歲四五訪其廬顧主簿南渡後寓慈溪廉介安貧踐履𨿽細事不苟旦起俟賣菜者過門問菜把直幾何隨所言便酬之宅布帛皆然久之人皆信服不忍欺之璜也自謂似龐蘊僧騰客之該洽故老稱美李璜老於韋布有詩曰此身便是龐居士也更無人賣笊籬爲文用僧騰客事或問爲何事曰侯景臺城事也著白樂天年譜事見攻媿集今嵁巖之下豈無艸耕木茹匪黃匪緇蟬蛻囂滓欲往從之耄且休矣子謂斯何公子曰姑捨是側聞是邦鴻生碩徳所治教也南丰曾子江漢星斗之望牧於斯南丰先生曾子固名鞏守明州修州城程工賦裁省費十六忠肅陳公雪竹霜柏之操貳於斯陳忠肅公瓘瑩中以越州簽判攝倅明州寓居城之湖西著四明尊堯集船司空則以道之晁倉庾氏則子約之呂正學參前修姱節映終古景迂先生晁說之以道以元符上書黨人監明州造船場易�星紀譜作於甬江官舍舊有祠放翁作記大愚先生呂祖儉子約監明州苗米倉去倉中淫祠後爲太府丞以直言謫死髙安謚曰忠前代令有管長史有吉甫未足數也唐房管慈溪令李吉甫明州長史文獻濡染必有聞而知之者敬在下風先生曰明士鄕也有越大夫種之英風其人通達而多能呂氏春秋髙誘注大夫文種字會鄞人有大裏黃公之髙標其人恬靜而自珍會稽典錄虞翻仲翔對王朗景興曰鄞大裏黃公絜已暴秦之世髙祖卽阼不能一致惠帝恭遜出則濟難輿地誌云鄞有大裏夏黃公所居董子以孝行著愛親者戒其儀型典錄虞仲翔曰孝子句章董黯盡心色養喪致其哀單身林野鳥獸歸懷怨親之辱白日報讎海內聞名昭然光著任弈以文章進摛藻者襲其芬馨典鋒朱育對濮陽興曰文章之士立言粲盛則禦史中丞句章任奕文檄曄若春榮宏雲光修四士尙義挹其勁操思特立以獨行典錄虞仲翔曰主簿句章梁宏鄭云皆惇始終之義引罪免居鄮主簿任光身當白刃濟君於難揚州從事句章王修委身授命垂聲來世見吳志虞翻傳注故虞仲翔以俊異之生爲海嶽之精典錄仲翔曰會稽山有金木鳥獸之殷水有魚鹽珠蚌之饒海嶽精液善生俊異是以忠臣繼踵孝子連閭陸士龍因吏民之謹知禮教之明士龍答車茂安書鄮縣榮辱旣明禮節甚備爲君甚簡爲民亦易吏民恭謹篤愼敬愛官長鞭撲不施聲教風靡屯艱否閉堙曖湛冥宋以文治賢路恢宏邱樊縕褐化爲紳纓邑校求師再書延致斯廣川之淵源也杜醇慶曆鄕先生王荊公宰鄞因孔子廟爲學再書請醇爲之師慈令林肇興學亦起醇爲師順昌嬰孺以兪爲字斯新息之慈仁也兪偉字仲寬宰南劍順昌劍人生子多者皆不舉仲寬作戒殺子文召父老使歸勸鄕人活者以千計生子者多以兪爲小字也孝通神明凱風終養斯朱康叔之純誠也李宗質字文叔濮人文定公之裔所生母展氏罹靖康之亂母子相失至江州水南遇展氏於廛中物色良是別十餘年而奉色養者二十餘年居鄞之石塘攻媿先生銘墓誠齋楊公爲傳而贊之曰非至孝奚而通神明非通神明奚而得母引裾彊諫辛毗其直陳文介公禾政和初爲正言抗疏言宦官上拂衣起禾褰挽上衣上爲少畱衣裾脫落上曰碎朕衣矣內侍請易衣上曰畱之以旌直節鉤黨掛名範滂自出周鍔範忠宣公之甥陳忠肅公同年進士娶其女弟入元佑黨籍臨難盡節解揚之匹吳從龍奉化人李全之變提孤軍爲前鋒馬中流矢爲賊擒賊使僞稱援絕紿泰州開城門從龍至城下大呼曰馬傷被執非降賊者揚州初不破泰州可死守賊怒刃交下罵賊不絕口以死詔立廟官其後石交歲寒之死不渝信義如漢脂習李猷字嘉仲一字獻夫鄞人建炎初以婦翁沒王事自京師詣南都行在所見友人陳東少陽上書死猷爲位而哭祭曰吾欲收葬少陽有知其啟我心越一日得屍又二日得首合而斂之會其鄕人胡中行欲求護喪並以行李付之猷終肇慶府節推髙閌抑崇志其墓卻賈胡之賻持玉雪之廉父子如魏胡質王正已字正之慶曆鄕先生說之後父勛提舉廣南市舶一錢之利皆歸有司家人不識舶貨之名及卒賈胡率錢二百萬爲賻正已固卻之曰吾父以廉直聞𨿽貧旅猶能負喪以歸不媿廉叔度也趙彥逾字徳老帥蜀饋遺不入私家將去聚宗室在九縣者分餉之子﹝上竹下政﹞夫守袁州寶慶中眞文忠公入朝上問有何廉吏以﹝上竹下政﹞夫對詔擢直祕閣典監司亦父子以廉著者之人也編典錄而無媿令譽焯乎星日下逮里巷則有旌閭之楊掌庫之童若兔罝中林之好徳紹興閒明州民楊慶以孝旌表門閭江休複雜誌王介甫爲鄞令訪義夫節婦得三人其一人可采曰童判子爲人掌典庫其家養疏屬數口奉寡姊承順不違其甥不事家產屢負人債輒爲償之不以告姊菌蕣一時之榮華荃茅萬世之淑慝彼鍾黃之竊據郡乘幾於曲筆唐紀中和元年鄮賊鍾季文陷明州景福元年明州刺史鍾李文卒其將黃晟自稱刺史郡誌書季文不書其事書晟取其墓銘不盡自稱刺史非春秋懲惡之義先生言未旣公子起而稱曰鄭圃澤多賢衛多君子魯東海多卿相汝潁多奇士見列子左傳漢地理誌晉周顗傳居使然也盍語其詳先生曰世族蟬嫣重圭累組位槐調鼎宅揆惟五衮鉞焜耀乎宗翰衡樞舄奕乎該輔牙纛晝繡差肩踵式慶曆中王周始守鄕郡紫艾紛綸常伯亞旅庠聲序音洋洋鄒魯習鄕上齒長少有序流品別渭涇公卿列韋布俎豆秩秩章縫楚楚汪大猷字仲嘉冬至元日集鄕士行禮大成殿下退序拜明倫堂推長者祭酒自齒韋布之列凡周之士亦世吾州之俗近古春秋二髙之說詩禮曹鄭之詁髙憲敏公閌字抑崇著春秋集注髙元之字端叔著春秋義宗曹粹中著詩解鄭鍔字剛中著周禮解義殊科首登於蓬萊紹興初立博學宏詞科王璧炳文首中選入館閣掄魁三冠於龍虎淳熙戊戌姚穎嘉泰壬戌傅行簡嘉定甲戌袁正肅甫名茅膴仕多桂竇桐韓之疊矩又有文章授訣孝弟匯聚迂齋樓先生昉字暘叔以古文訣授諸生兪觀能象山人著孝弟類鑑灊山淸篇武子妙句朱翌字新仲以詩名爲中書舍人有灊山集裴良臣字武子有雪窗詩潛虛有辧杜集有注張漢慈溪人著辧虛見攻媿集卞圜字養直注少陵集家自以爲舒向人自以爲揚馬玆可以言文獻乎公子曰媺則媺矣然世祿非不朽科舉外有學願識其大者先生曰故國下車喬木蒼蒼理義雨露名節風霜古之遺直曰丰淸敏排姦詆奄讜論廩廩托興荷花聞者斂衽丰淸敏稷字相之爲禦史中丞入對蔡京於殿陛閒揖稷曰今日必有髙論稷正色曰行自知之與殿中侍禦史陳師錫共言京姦惡宦官寖盛稷懷唐書上殿爲上讀仇士良傳方數行上曰已稷若不聞讀畢乃止致身常伯累鎭大藩資產才七十畝賦荷花詩有人心正畏暑水面獨搖風蔡京見之曰此人豈肯受我籠絡耶慶曆師儒燕及孫曾曰樓宣獻斯文統盟有徳有言旣和且淸樓宣獻鑰字大防慶曆鄕先生郁之曾孫爲給事中上疏畱彭龜年而去性寬厚好賢樂善知貢舉以文獻之傳語眞文忠公許以致遠泗沂絕學闡自關洛朱張呂子緒承先覺臨川二陸自得於心若異而同爲已功深淳熙四儒探賾性淵並遊三先生之門獨契陸子之心傳舒文靖公璘元質沈端憲公煥叔晦楊文元公簡敬仲袁正獻公燮和叔子甫廣微朱文公答項平甫書曰子思以來教人之法惟以尊徳性道問學爲用力之要子靜所說專是尊徳性事而某平日所論卻是問學上多了所以爲彼學者多持守可觀又言陸子靜楊敬仲有爲已功夫若能窮理當甚有可觀處則講貫以淑艾仕則善教以昌言長庚曉月惟楊曁袁袁亦有子受業於楊進禮退義家學用光春木芚兮髙山仰止人固亡而書存世未遠而道邇顏何人哉希之則是若魯廬江贊名徳先賢沛三輔序耆舊節士後有作者孰謂知管晏而已隋經籍志漢光武始詔南陽撰作風俗故沛三輔有耆舊節士之序魯廬江有名徳先賢之贊郡國之書由是而作公子肅然攺容離席而拜曰廣哉觀乎井鰲甕蠛昭然開明乃知西河俗美以子夏北海風移由康成文藝抑末歸根六經滌源雝本敬義明誠鄕黨之化漢學是崇讀書尙炎作聖之功闕裏近只遵海而東從羣�兮問塗貫今古兮心同河東爲晉問濟北爲錢塘七述余頗識鄕裏故事欲擬相如久矣年六十始克爲之視晁子十六歲之作汗顏滋甚筆力衰薾見聞箄陋效矉不能奇也後十年篋中得舊稿不忍棄錄而藏之山川不攺風俗非昔祗以增懷古之一慨云浚儀深寧老人王伯厚甫述

新校【前刻六志所據木以延佑爲最惡刻成始以盧本校之盧本𨿽錯誤甚多然究自原本傳寫不似他本之沿鈔前志也故捲後刊誤補遺幾倍他志亂後板多散失而盧本已爲及門陳鈞堂比部康祺所有因得長畱案頭重事勘對卷中缺板依盧補刊原刻脫錯錄爲新校○本旣歸陳仍稱盧者以舊按及札記等並稱盧本不復攺易使閱者知非別本耳】【﹝沿革﹞】﹝序﹞傅會【原刻作附會故札記云當依盧本作傅會今補刻依盧兩通之字悉從盧本遂與札記不符他條放此至盧本脫錯顯然及已見札記者皆不覶縷】﹝考﹞下當少陽之位【下盧誤不據三國誌注引會稽典錄攺漢地誌無此語○按此條偶因字誤旁及志文後凡志文原誤者不悉考正】因以其地爲冶【冶盧誤治按東越今閩地也漢立冶縣而漢書三國誌刻本無不誤治故有因虞翻傳注誤本而妄謂會稽郡當治於東越者】鄮易也亦加邑焉【陳子相疑鄮字及注中鄮易之鄮皆當作貿按上云鄞以堇得名加邑爲鄞此不云加邑爲鄮而云亦加邑焉似以作鄮爲是】至徳二載【盧作二年子相據史攺】﹝鄞縣境土﹞【西南】二百十五里【十上盧有一字】﹝定海縣境土﹞【東北】自金塘【塘下盧有鄕字】【﹝土風﹞】﹝陸士龍書﹞﹝魚居﹞齒【子相云﹝魚居﹞疑當作鋸按論衡魚之哆唇鋸齒者鱗族畏之是正以其齒如鋸故曰鋸齒從魚似非然各本延佑志後志及七觀注並陸士龍集困學紀聞等書無不從魚考廣韻集韻並有﹝魚居﹞字云魚名函史物性志謂形似石首三牙如鐵鋸然則此魚齒形如鋸遂名爲﹝魚居﹞而呼之爲﹝魚居﹞齒故與比目魚之因比得名者連類並舉之耳又按七觀云首石齒鋸鋸字從金而注中引﹝魚居﹞齒比目卽從魚知此字從魚未可輕攺也】尊大人【盧作尊大夫子相疑之按謂車母卽前所云尊堂也似不必因盧誤而疑之】﹝車答書﹞歡喜【喜盧作﹝上喜下心﹞】﹝四明七觀﹞【原刻刊誤嘗據子相舊校本補錄注語數則札記中所謂似爲此本闕文者補入本卷刊誤是也而札記補遺旋駁之謂不足憑又據嘉靖志補音切於佚文卷凡八條近乃得見楊氏成化寧波志中有七觀是七觀刻本莫古於此𨿽僞字略同後志而音切較詳嘉靖亦或小有異同並有彼此互脫者今合兩志音切凡爲此本所無盡入新校用便讀者而陳注不更采焉以與札記並補遺云云語不相符佚文中八條又嫌復出故特附記於此】盧肇海賦【海下盧有潮字】蠻﹝糸集﹞【﹝糸集﹞下盧注似接切然原本亦無後人添注】馯貊【馯下盧旁注寒字嘉靖志云馯音韓】揃刈【嘉靖揃子踐切】捈忠【捈下成化注同都切】漻漻【成化注胡巧切】覛【成化志注莫狄切嘉靖同】便嬛【成化嬛巨營切嘉靖志同】鰡鰒【成化注音畱伏】東暆之鰅【成化志暆余之切鰅魚容切嘉靖同】鮠【成化眉辯切嘉靖眉便切】鱴魛【成化鱴莫括切魛丁髙切】箈﹝上竹下出﹞【﹝上竹下出﹞盧作茁按類篇云﹝上竹下出﹞竹笥生貌是艸生爲茁竹生爲﹝上竹下出﹞吾嘗謂先生此文幾無一字無來歷尢信】漢陂【漢盧作﹝上淢下火﹞成化志同】元暐【正文及注三暐字盧並作緯按唐志實作緯然誤也】李光泰奏請復湖【按李莊簡公也泰字蓋因下奏字誤衍而盧本又作李光泰發請復湖泰爲奏之誤發疑廢之誤當云奏請復廢湖又誤倒耳然上文已明湖上不必加廢字】齾【嘉靖志魚轄切】稷正色曰【曰上盧有答字】稷若不聞【聞下盧有者字】道問學【學下盧有兩事二字朱子大全集同】若魯廬江【若下盧有昔字】四明誌卷第二宋元四明六志弟五十元

袁桷等

撰

職官考上司馬遷作秦楚月表餘事則以年表之深有旨焉至作三代世表遭秦之火何其能詳若是也漢至宋不及一千五百年天下職方所紀牧守隋以上無稽或曰牧守不賢莫能紀史遷傳循吏五人班固傳六人若是則誠缺然矣歲月有紀誠不能自著其澌泯何憾惡作職官考

唐

刺史姓名秦舜昌【開元置州首爲刺史見會要】呂延之【自明州遷越州刺史見會稽志】裴儆【大歷六年刺史八年罷王密撰紀徳碣李陽冰書見集古考】崔殷【大歷八年刺史記董孝子祠】王密【大歷中刺史有惠政李舟爲碑記失其傳公以大歷十四年自湖州刺史授越州刺史兼浙東節度副使撰裴儆紀徳碣云余忝躡髙蹤則必承崔殷之後矣】趙恆李長【兩刺史並見慈溪香山智度寺貞應大師行狀碑】王沐【綝之曾孫貞元四年刺史立夫子廟見廟碑】任侗【貞元九年刺史增修廣徳湖漑田四百頃見地理誌】韓察【滉之孫長慶元年刺史易縣治爲州治撤舊城築新城功大而民不知役費廣而用不厲民見韓杍材所撰移城記】應彪【長慶三年刺史建浮橋跨江五十五丈】李文孺【大和三年刺史修浮橋見曾從能所撰浮橋記】於季友【大和六年刺史築仲夏堰漑田數千頃見地理誌】張次宗【會昌中刺史見所撰鮑郎廟碑】李敬方【大中初刺史】殷僧辧【建開元寺千佛殿】李休古【大中閒刺史記路學見文宣王廟碑側】李伉【咸通六年刺史建五龍堂】崔琪【咸通十五年刺史見所撰心鏡大師塔銘】劉文【中和二年刺史見赤城志】羊僎【黃晟墓碑作羊吳越備史作楊】鍾季文黃晟【佐理推忠去僞功臣鎭東節度行軍司馬金紫光祿大夫檢校太子太傅持節明州諸軍事守明州刺史兼禦史大夫上柱國江夏縣開國子食邑五百戶創築羅郭重建浮橋傳見人物考】

五代

刺史判州姓名沈承業【梁貞明二年刺史建城隍廟】錢鏵【吳越王鏐之弟○﹝按曰﹞吳越備史在長興四年】錢元﹝王朮﹞【鏐之子貞明二年刺史○﹝按曰﹞寶慶志作三年皆誤考備史開平三年五月王巡明州命子元﹝王朮﹞爲明州制置使蓋是時黃晟初卒元﹝王朮﹞卽刺明州其罷不知何時而貞明三年明稱元﹝王朮﹞爲前明州刺史則其刺明不在貞明可知況貞明二年刺史固有沈承業在耶】錢傳﹝王瞿﹞【鏐之子唐同光二年刺史有惠政卒於官○﹝按曰﹞傳字各本脫據備史及寶慶志補】錢元﹝王向﹞【鏐之子同光四年罷○﹝按曰﹞同光當作長興考備史天成四年元﹝王向﹞在明州任中長興四年以虐政召歸○﹝又按﹞志所列五代刺史並據寶慶志而序次並誤當首錢元﹝王朮﹞次沈承業次錢傳﹝王瞿﹞次錢元﹝王向﹞惟錢鏵年分未詳然元﹝王朮﹞直接黃晟鏵必不能在其前也寶慶蓋以鏵爲鏐弟故先諸子耳】仰詮【爲刺史晉天福四年加平章事】闞燔【開運二年刺史○以上六刺史並見吳越備史】錢億【吳越王俶之弟漢幹佑二年五月判明州諸軍事見碑銘】

宋

節度使姓名﹝闕﹞

節度使知府判府姓名﹝闕﹞

知府制置姓名【﹝按曰﹞延佑志宋守自厲文翁以前悉本寶慶志而稍事刪節者也乃原刻所據各本全依乾道圖經抄錄自趙易知至再任之仇悆一百三人則一字不易自梁汝嘉至張偁十四人則依抄而刪其去任年月自沈該至朱佺二十一人則依抄到任年月而刪其日何澹以下乾道所無始依本志謄寫其所以忽彼忽此之故已於日錄上卷按語中詳之旣校盧本乃知其謬而是時以盧本校新刻本者此數卷出吾友馮午卿焜之手時日匆促遺漏良多故捲後𨿽經刊誤補遺而實不能盡也今獲覆校豈容仍舛因取其沿抄乾道者悉行重刊其抄自原志者亦少有脫錯則爲新校附於卷末】錢億【建隆元年以節度使持節明州事浚廣徳湖築塘岸周回一萬二千八百七十一丈增修它山堰幹徳五年二月卒於官】錢惟治【吳越王俶之子開寶八年以節度使持節太平興國三年遷鎭國軍節度使】王素【太平興國五年大中大夫行太子中允權知見雪竇山瀑布禪院立事石刻】徐休復【太平興國六年見會要】趙易知【太子贊善大夫太平興國七年碑名易之○﹝按曰﹞七年大誤語在札記】錢象先【太常博士雍熙年】陳矜【侍禦史端拱中】孫扶【吏部郎中端拱年】邱崇元【淳化年復廣徳湖】陳充【殿中丞淳化年】胡旦【祕書監淳化年】淩景陽【度支員外郎淳化年】鮑當【職方員外郎至道年】徐繼宗【司封員外郎至道年】丁顧年【庫部員外郎咸平年石碑名顧言○﹝按曰﹞名字盧空據寶慶志補】王膺【虞部員外郎大中祥符年】蘇耆【戶部員外郎大中祥符年】範諷【祠部員外郎直史館大中祥符年】康孝基【太常博士大中祥符年】劉綽【太常博士大中祥符年○﹝按曰﹞盧脫此人據實慶補】李夷庚【吏部員外郎直史館天禧年知浚東錢湖廣徳湖移建州學】燕肅【司封員外郎天聖年】曾會【朝奉大夫尙書刑部郎中充集賢殿修撰知軍州兼市舶管內勸農事上護軍賜紫金魚袋天聖二年到任見葛周所撰慈溪香山寺十方碑前守曰鄭不得其名】劉賡【司勛員外郎天聖年】張交【司封員外郎明道年】李照【刑部員外郎明道年】林殆庶【屯田員外郎集賢校理景佑中○﹝按曰﹞員外郎寶慶志作郎中】徐起【太常少卿景佑年】張弇【司封員外郎景佑年】席平【太常少卿景佑年】李制【侍禦史寶元中】鮑亞之【兵部郎中康定年】錢延年【工部郎中祕閣校理慶曆年】陸軫【工部郎中直史館慶曆年石碑名修】王周【事封郎中慶曆年知土人也】範思道【戶部郎中直龍圖閣慶曆中】沈扶【祠部員外郎慶曆中】孫沔【皇佑三年以龍圖閣直學士知見通鑑長編及王岐公所撰墓志】安稹【度支郎中祕閣校理皇佑年】呂昌齡【金部郎中皇佑年○﹝按曰﹞寶慶據石刻補大觀呂昌齡亦官金部疑卽此人而年代有錯誤耳】沈同【工部郎中至和中】齊廓【兵部郎中祕閣校理嘉佑中】鮑軻【工部員外郎嘉佑中】錢公輔【太常博士祕閣校理嘉佑中】郎﹝王己﹞【工部郎中嘉佑中】李思道【兵部郎中治平中】兪昌年【兵部郎中治平中】苗振【光祿卿熙寧初知明州致仕鳩材爲堂聯舟載歸鄆州事聞被貶事見續通鑑】王罕【衛尉卿熙寧三年】趙諴【太常少卿熙寧五年坐所舉李守蒙以贓敗勒停○﹝按曰﹞守蒙名也盧本脫蒙字則李守似稱其官矣據寶慶補寶慶較詳有守蒙所任官】李綖【戶部郎中祕閣校理熙寧六年】李定【集賢殿修撰熙寧八年】曾鞏【度支員外郎直龍圖閣元丰元年】王誨【曾任宗正少卿元丰五年】馬珫【曾任左司員外郎元丰七年】王汾【直龍圖閣元佑三年】韓宗道【曾任司農少卿元佑年】李萃【曾任兵部郎中元佑年】李閌【曾任虞部郎中元佑年】王子淵【曾任光祿少卿元佑年】張修【曾任太府少卿元佑年】劉淑【曾任戶部郎中元佑二年】呂溫卿【曾任軍器少監元佑年】姚﹝面力﹞【寶文閣待制紹聖年】劉珵【曾任戶部郎中紹聖年】王子韶【集賢殿修撰紹聖年】劉珵【紹聖年】葉濤【曾任起居舍人紹聖年】韋驤【曾任戶部郎中元符年】陸傅【曾任戶部員外郎建中靖國年○﹝按曰﹞戶部當依乾道作兵部語在乾道札記】王資深【集賢殿修撰崇寧年】葉棣【曾任吏部員外郎崇寧年】呂昌齡【朝奉郎尙書金部員外郎大觀三年在任重刻張次宗所撰鮑君祠廟記】彭休【曾任吏部員外郎大觀年】白同【曾任刑部郎中大觀年】錢景逢【曾任本路提刑就差大觀年○﹝按曰﹞乾道圖經同寶慶志作曾任戶部郎中考浙江通誌景逢嘗官兩浙提點刑獄則寶慶誤矣特此志全襲寶慶但有刪節絕無一字考正不應此條獨能攺從乾道疑抄寶慶者因下條宋康年而誤又康年下陸傅祠部亦惟寶慶作戶部疑亦寫手因上條宋康年而誤乾道札記知寶慶之誤而不知誤由寫官並失校祠部條故特附訂於此】宋康年【曾任戶部郎中大觀年】陸傅【曾任祠部郎中大觀年】檀宗旦【曾任太僕少卿大觀年】蔡肇【顯謨閣待制政和年】李圖南【顯謨閣待制政和年】呂淙【曾任軍器少監政和年】周秩【集英殿修撰政和年】周邦彥【直龍圖閣政和五年】毛友【顯謨閣待制政和六年】樓﹝上巳下廾﹞【徽猷閣待制政和七年知任滿命再任】李友聞【直龍圖閣宣和四年】蔣彜【直祕閣宣和四年】蔣猷【徽猷閣直學士宣和四年】趙億【右文殿修撰宣和六年】魏憲【顯謨閣直學士宣和七年】李弼孺【直祕閣宣和八年】李友聞【集英殿修撰宣和八年】蘇攜【直龍圖閣建炎元年】金受【直祕閣建炎二年】沈晦【集英殿修撰建炎三年】張汝舟【直祕閣建炎三年○﹝按曰﹞盧本誤以再任銜系於此而脫其再任原刻所據本以沿抄乾道故轉不誤耳】劉洪道【建炎四年金人至棄城遁兵退返斸民間窖藏以獻貶秩罷】向子忞【直祕閣兼管內安撫使建炎四年】張汝舟【直顯謨閣兼管內安撫使建炎四年】吳懋【直祕閣兼兩浙東路兵馬鈐轄建炎四年八月】陳戩【寶文閣待制兼兩浙東路兵馬鈐轄紹興元年十二月】陸長民【直祕閣兼兩浙東路兵馬鈐轄紹興二年八月】李承造【直龍圖閣紹興三年三月】郭仲荀【檢校少傅慶遠軍節度使兼沿海制置使紹興三年十月】仇悆【徽猷閣待制兼沿海制置使紹興五年八月到任兵火之餘首復州學與鄕士大夫行鄕飲禮】周綱【直龍圖閣兼主管管內安撫司公事紹興八年二月】潘良貴【集英殿修撰兼主管管內安撫司公事紹興九年六月】仇悆【徽猷閣待制兼沿海制置使紹興十年六月】梁汝嘉【寶文閣學士兼浙東沿海制置使紹興十一年八月】莫將【敷文閣學士左朝請郎紹興十二年十二月○﹝按曰﹞當依寶慶作十一月】秦棣【敷文閣待制紹興十五年正月】徐琛【右中奉大夫充敷文閣待制紹興十七年四月】曹泳【右朝請大夫直徽猷閣紹興二十年五月】韓琎【右奉直大夫提舉兩浙路市舶兼權知明州紹興二十二年七月】李莊【右中奉大夫直顯謨閣紹興二十三年四月】王會【敷文閣直學士右朝請郎紹興二十四年六月】李﹝汀去丁攺充﹞【右朝請大夫紹興二十五年六月】方滋【右朝請大夫直敷文閣紹興二十五年九月】王俁【右朝議大夫紹興二十五年十二月】姜師仲【左朝請大夫直祕閣紹興二十六年十二月】趙善繼【右朝散大夫直祕閣紹興二十八年十月】張偁【右中奉大夫充祕閣修撰紹興二十九年七月】沈該【特進觀文殿大學士紹興三十年七月】韓仲通【敷文閣直學士右正議大夫紹興三十二年閏二月○﹝按曰﹞盧作三十三年紹興無三十三年】趙子潚【龍圖閣直學士左通議大夫兼沿海制置使隆興元年六月】趙伯圭【敷文閣直學士右奉議郎兼沿海制置使隆興二年十月任乾道二年十二月再任】張津【右朝散大夫直祕閣兼主管沿海制置司公事干道三年五月】趙伯圭【龍圖閣學士右朝請郎兼沿海制置使乾道五年十月】魏王【永興成徳軍節度使雍州牧開府儀同三司兼沿海制置使淳熙元年十二月到任��七年二月薨於官】範成大【中大夫兼沿海制置使淳熙七年三月】趙益【武徳大夫文州刺史浙東提點刑獄公事權知淳熙八年閏三月】謝師稷【朝散大夫祕閣修撰兼主管沿海制置司公事淳熙八年四月】楊獬【司農少卿除直顯謨閣淳熙九年十一月】趙師夔【朝奉郎充敷文閣待制兼沿海制置使淳熙十一年十月○﹝按曰﹞使盧作司公事誤據寶慶攺】耿秉【朝奉郎祕閣修撰兼主管沿海制置司公事淳熙十三年八月】延璽【武功大夫髙州刺史權兩浙東路提點刑獄公事權知淳熙十三年十月】嶽甫【朝奉郎兼主管沿海制置司公事淳熙十三年十二月】林栗【中奉大夫集英殿修撰兼沿海制置使淳熙十六年三月】程大昌【寶文閣直學士宣奉大夫兼沿海制置使紹熙元年十一月】林枅【朝請大夫直煥章閣兼主管沿海制置司公事紹熙二年正月】虞儔【朝奉大夫權兩浙東路提點刑獄公事權知紹熙二年十二月】髙夔【朝散大夫右文殿修撰紹熙二年十一月○﹝按曰﹞乾道寶慶俱作十二月】朱佺【中奉大夫直徽猷閣兼沿海制置司公事紹熙四年二月】何澹【煥章閣學士太中大夫兼沿海制置使紹熙四年十二月○﹝按曰﹞使各本作司公事據寶慶攺】林大中【朝散大夫煥章閣待制知慶元軍府兼沿海制置使慶元元年八月】李大性【朝散大夫兩浙東路提點刑獄公事權知慶元二年十一月】吳琚【太尉鎭安軍節度使兼沿海制置使慶元三年二月】鄭興裔【保靜軍承宣使兼沿海制置使慶元四年二月】兪丰【朝請大夫直祕閣兩浙東路提點刑獄公事權知慶元五年五月○﹝按曰﹞各本作四年誤語在札記】陳﹝木巳﹞【太中大夫徽猷閣待制兼沿海制置使慶元五年八月】趙不迹【朝議大夫華文閣待制兼沿海制置使嘉泰元年四月】李沐【徽猷閣學士朝議大夫兼沿海制置使嘉泰元年十月】黃由【寶謨閣學士通奉大夫兼沿海制置使嘉泰二年閏十二月】趙彥逾【資政殿大學士太中大夫兼沿海制置使嘉泰四年四月】李景和【中大夫充寶謨閣待制兼沿海制置使開禧元年】趙善堅【通奉大夫兼沿海制置使開禧二年四月】傅伯成【朝議大夫直龍圖閣兼沿海制置司公事開禧二年十二月】兪烈【中奉大夫兼沿海制置使嘉定元年三月】魯幵【朝散大夫提舉兩浙東路常平茶鹽兼權沿海制置司公事嘉定元年十月】程準【朝請大夫直祕閣兼沿海制置司公事嘉定二年】王介【朝奉大夫集英殿修撰兼沿海制置司公事嘉定四年十一月】程覃【朝奉大夫提舉兩浙東路常平茶鹽公事兼權沿海制置司公事嘉定六年二月到任東錢湖它山堰灌漑甚博每患湮圯覃始置田租以所收歲給浚導者慮畫最遠撥錢及田造器服以勸學蠲海錯果蓏之徵以惠民城郭戎器倉場橋道以至公府與鄕飲酒之器具纖悉畱意人服其整】韓元禮【承議郎提舉兩浙東路常平茶鹽公事兼權嘉定八年六月十月除直祕閣知兼沿海制置司公事】兪建【朝請大夫直徽猷閣兼主管沿海制置司公事嘉定十三年四月】章良朋【朝奉郎提舉兩浙東路常平茶鹽公事兼權嘉定十四年十月】趙師巖【檢校少傅安徳軍節度使兼沿海制置使嘉定十六年四月】齊碩【奉議郎提舉兩浙東路常平茶鹽公事兼權嘉定十七年八月】胡矩【煥章閣學士通議大夫兼沿海制置使寶慶二年二月】鄭損【煥章閣學士沿海制置使兼知慶元府紹定二年十一月】牛大年【直華文閣浙東路提點刑獄公事兼權端平元年六月】遊九功【祕閣修撰知慶元軍府事兼沿海制置司公事端平元年十月】王定【朝奉大夫直徽猷閣知慶元府兼沿海制置副使端平三年三月】趙與﹝上竹中�下心﹞【直煥章閣知慶元軍府兼主管沿海制置司公事端平三年五月六月又除司農少卿兼沿海制置副使】陳﹝日亥﹞【顯謨閣學士宣奉大夫沿海制置使嘉熙元年十二月】趙善湘【資政殿大學士沿海制置使兼知慶元府嘉熙二年三月】趙以夫【集英殿修撰知慶元府兼沿海制置使嘉熙二年閏月】余天錫【資政殿大學士知慶元府兼沿海制置使嘉熙四年六月】陳塏【中大夫祕閣修撰知慶元府兼沿海制置副使淳佑元年十二月】黃壯猷【祕閣修撰知慶元府兼沿海制置副使淳佑三年正月】趙綸【右文殿修撰知慶元府兼沿海制置副使淳佑四年八月】顏頤仲【朝請大夫右文殿修撰知慶元府兼沿海制置副使淳佑五年六月】章大醇【太府卿知慶元府兼沿海制置副使淳佑八年十月】馬天驥【權兵部侍郎知慶元府兼沿海制置使淳佑十一年十一月】蔡節【集英殿修撰知慶元軍府兼沿海制置使淳佑十二年六月】趙與歡【安徳軍節度使沿海制置使兼知慶元府寶佑元年正月】趙汝曁【直華文閣知慶元府主管沿海制置使司公事寶佑元年五月】厲文翁【集英殿修撰知慶元府兼沿海制置使寶佑二年十月】陳昉【集英殿修撰知慶元軍府兼沿海制置使寶佑三年四月】吳潛【觀文殿大學士沿海制置大使判慶元軍府寶佑四年四月】余晦【知慶元府兼沿海制置使開慶元年十月復寶章閣待制】姚希得【敷文閣待制知慶元府兼沿海制置使景定元年四月】厲文翁【資政殿學士沿海制置使兼知慶元府景定二年七月】李曾伯【觀文殿學士光祿大夫】葉夢鼎【資政殿大學士】範東叟【寶章閣直學士】謝子彊洪燾【敷文閣學士通議大夫】鮑度劉黻【奉議郎集英殿修撰】劉良貴陳存【寶謨閣直學士中奉大夫】趙孟傳【華文閣直學士中奉大夫】

元

浙東道宣慰司都元帥府【大徳七年立詳見沿革考】

都元帥忽魯忽都【輔國上將軍】按灘【資徳大夫遙授右丞】兀魯失不花【榮祿大夫遙授平章政事】阿臺脫因【榮祿大夫】脫帖木兒【正奉大夫】阿里察吉兒【中奉大夫】教化【資善大夫﹝按曰﹞已下二人續增】不八少【中奉大夫】

都元帥﹝二廳﹞那懷【中奉大夫】阿里【中奉大夫】哈塔孫【資徳大夫遙授右丞】廉希哲【中奉大夫】馬合馬【不赴】哈散沙【資善大夫】王天翼【中奉大夫】趙慧【中奉大夫】拜住【中奉大夫﹝按曰﹞已下二人續增】哈刺朵兒只【正奉大夫】

都元帥﹝三廳﹞崔瑄【中奉大夫】李果【中奉大夫】鄭佑【正奉大夫】朵兒只【中奉大夫】王柔【不赴】劉忽都魯帖木兒【中奉大夫】牙安的斤【通奉大夫】馬鑄【中奉大夫﹝按曰﹞已下二人續增】李允中【中奉大夫】

同知副帥別裏歌禿【中順大夫】脫歡察兒【明威將軍】塔海【正議大夫】馬合馬【中奉大夫】哈討不花【懷遠大將軍依前沿海上萬戶府達魯花赤】準準【太中大夫】徳哥【中議大夫】暗都刺哈蠻【亞中大夫﹝按曰﹞此一人續增】

副使一蠻子【明威將軍】愛林【奉議大夫】虎臣【亞中大夫】闊帖木兒【朝請大夫】沙的【中大夫】姜元佐【朝列大夫﹝按曰﹞此一人續增】

副使二劉良【朝請大夫】袁璧【中憲大夫】馬英【少中大夫】吉天佑【亞中大夫】楊梓【中大夫】趙孟林【中順大夫】崔敬【中憲大夫﹝按曰﹞此下二人續增】不老【宣武將軍】

經歷李仲美【承務郎】李郁【承務郎】李復【奉議大夫】王從賢【承直郎】宋仲仁【承徳郎】董世傑【承徳郎】丁從禮【承務郎﹝按曰﹞已下二人續增】白湛【承直郎】

都事一楊顒【徵事郎】董淸田彥珪【承事郎】暗都刺【承事郎】曹黻【不赴】崔克宏【承務郎﹝按曰﹞已下二人續增】曹愚【承徳郎】

都事二侯�【徵事郎】秦佐【承事郎】綿榮【承事郎】蓋文炳【承直郎】程良佑【承徳郎】李徳秀【承直郎﹝按曰﹞此一人續增】

照磨尹文質程旺王季明韓弈馮國寧鄭

令史二十四名【延佑�年裁減作一十五名】奏差十六名【����年裁減作一十名】通事一名譯史二名回回令史一名知印一名典吏四名

慶元路總管府

宣撫兼知府趙孟傳【沿海宣撫使兼知慶元府】

招討撫治王世彊【沿海招討使撫治慶元府】

彈壓傅海【開州知府慶元府彈壓】右至元十三年初歸附三人者同署事

達魯花赤回回【至元十四年三月之任以河南等路宣慰使兼】成聚【至元十四年十一月之任十七年授宣武將軍至元二十六年十﹝下闕﹞】忽都【至元十四年十二月之任】泰哇【至元十五年二月之任】哈刺﹝角�﹞【輔國上將軍至元十五年十一月之任以沿海招討使授左副都元帥兼】火赤合兒赤【至元二十二年十二月之任】阿刺紅【懷遠大將軍至元二十四年四月之任】中都海牙【宣武將軍至元二十七年七月之任】抹速忽【昭勇大將軍至元二十八年十月之任】月列【通議大夫至元三十一年十二月之任大徳元年十二月得代】帖哥【昭武大將軍】哈八兒都不花哈只【中順大夫】馬合木【嘉議大夫】脫因【通議大夫】忻都捨刺甫沙【太中大夫】阿里【嘉議大夫﹝按曰﹞已下二人續增】三不都【亞中大夫】

總管洪模【驃騎衛上將軍至元十三年八月以廣南宣撫使兼府尹】王剛中【中奉大夫至元十五年八月之任兼府尹】遊介寶【嘉議大夫至元十五年十月之任兼府尹至元十八年十二月得代】毛文豹【中奉大夫至元十八年十二月之任以廣東宣慰使兼府尹】管如林【朝列大夫至元二十二年七月之任】韓海山【昭勇大將軍至元二十四年九月之任】李大明【龍虎衛上將軍至元二十�年�月之任卒於官】張文虎【明威將軍兼海道運糧萬戶至元二十八年正月之任】範忽都帖木兒【奉直大夫元貞元年十一月之任】八拜降【中議大夫大徳二年十二月之任】郭幹【嘉議大夫大徳�年�月之任卒於官】粘合慶哥【昭勇大將軍】完顏定兒【嘉議大夫皇慶二年正月之任】石安仁【嘉議大夫不赴】馬澤【太中大夫】蔡洐【亞中大夫﹝按曰﹞已下二人續增】郭郁【亞中大夫】

同知劉修已倪文珍【至元十四年五月之任至元十五年十一月得代】別都魯丁【至元十五年十一月之任至元十八年十二月得代】謝巖【朝列大夫至元十八年十二月之任至元二十一年正月得代】柳澤【奉政大夫至元二十一年正月之任至元二十二年得除】阿里沙【朝列大夫至元二十二年正月之任至元二十六年三月得代】卞燾【朝列大夫至元二十六年三月之任】阮麟翁【中順大夫至元二十九年五月之任】獨吉禮【中順大元元貞元年閏四月之任大徳二年四月得代】管淳祖【奉直大夫大徳二年四月之任】禿滿【奉政大夫】廉明答述丁【朝請大夫】忻都【朝散大夫】聳吾兒海牙【奉政大夫】張伯延【奉議大夫延佑三年之任】和尙【朝列大夫】怯來【亞中大夫】忽都魯脫因【朝列大夫﹝按曰﹞此一人續增】

治中劉文【至元十四年四月之任】婁居禮【至元十五年閏十一月之任】孫直淳【承直郎至元十七年八月之任十八年得代至元十九年再還職二十一年得代】潘瑞【朝列大夫至元十八年二月之任至元二十三年六月得代】白玉【宣武將軍至元二十三年六月之任至元二十六年六月得代】木薛非【至元二十六年八月之任至元二十九年三月得代】拜降【奉議大夫至元二十九年三月之任元貞元年七月得代】麻合謀【元貞元年七月之任】張伯淳【奉議大夫至大二年五月之任當年受除】張與紹【承務郎】節吉西京撒裏呂伯顏帖木兒【奉直大夫】張瓊桂【朝列大夫】楊震【武徳將軍】畢安仁【朝列大夫】許壽山【朝列大夫﹝按曰﹞已下三人續增】李元忠【朝議大夫】伯顏【承徳郎】

府判羅璧【至元十六年八月之任至元十七年八月得代】黃載【承事郎至元十六年八月之任至元二十一年十二月得代】劉允功【承事郎至元二十年十二月之任至元二十三年三月得代】王浹法哈刺丁【至元二十五年十一月之任至元二十七年七月得代】梁阿里【奉訓大夫至元二十七年十月之任元貞元年七月得代】星已【承務郎元貞元年七月之任】火者吉哈只撒答典座撒的迷失孛羅出【昭信校尉】札刺兒歹葉同孫【承信校尉】王瑞【承直郎﹝按曰﹞此一人續增】

添設府判翁元臣【至元二十四年七月之任元貞元年七月攺除】

推官張賢【至元十五年六月之任當年十二月例減】張榮祖【至元二十七年正月之任】張

李馮元吉【元貞二年九月之任】趙

兀顏瑛王榮王偁孔達賀貞王裕李震程諒曹璋何肅【﹝按曰﹞已下二人續增肅字據至正志補】張瑞

經歷朱玉【至元十四年八月之任十七年五月得代】崔

呂安【至元十七年五月之任二十一年正月得代】王仲璋【至元二十三年正月之任】王

曹蕭【至元二十四年二月之任】孫讓【至元二十七年二月之任在任病故】韓居仁【至元二十九年二月之任元貞元年二月得代在任興修水利起蓋文廟書閣】楊顒【元貞元年二月之任大徳二年四月得代】解顯【大徳二年正月之任】焦茂任揆紀祥劉仲達張思賢徐鳳曹時吳敬【﹝按曰﹞此一人續增】

知事杜天瑞【至元十四年五月之任】程謙【至元二十�年三月之任】劉淵【至元二十�年�月之任】張茂【至元二十四年三月之任】李楨【至元二十九年四月之任元貞元年四月得代】李徳恭【元貞元年四月之任大徳二年四月得代】劉良佐劉淵皇甫瓊宋政張

門從善柳應發顧巖壽蓋大亨邱世良皇甫儀【﹝按曰﹞此一人續增】

提控案牘趙克忠【至元十四年九月之任】王朝彥【至元十八年九月之任當年十月例革】王浚【至元二十年四月之任二十二年九月得代】王霖【至元二十二年九月之任二十五年二月得代】袁惟忠趙昌言趙欽時沈誠髙晉張維良【﹝按曰﹞此一人續增】

學官

教授潘夢桂【將仕郎至元十五年十月十五日之任慶元人】黃裳【將仕佐郎眉沂人至元二十三年五月二十八日之任】吳宗彥【將仕佐郎黃巖人至元二十五年十二月之任】蘇焱【將仕佐郎至元二十八年�月�日之任】戴友趙孟節黃一龍童應椿蘇塏【眉山人至大元年九月二十九日之任】卓﹝王火﹞【三山人至大四年九月初二日之任】孔文植【永嘉人延佑元年十月二十日之任】薛基【河東人延佑三年二月初三日之任】吳廷獻【鄱陽人延佑六年二月十八日之任】兪希魯【鎭江人至治二年二月初七日之任﹝按曰﹞已下三人續增】陸晉之【杭州人泰定二年三月二十八日之任】花桂發【無爲州人致和元年四月初八日之任】

副教授【﹝按曰﹞原脫此行而接題六副於花英伯之下今據敬止錄補正】尹應元嚴斗輝馮福京趙嗣銍王汝濟史復伯

學正王沂孫時敏趙同

趙必昌盛象翁李夢登賈哲甫徐信卿杜世學徐公著葉曼卿陳雲宗劉悌

吳埏吳景山郭仁傑趙文

盧可繼王萱

李楨施塤

孔照遜

學錄沈岊

徐斗明陸伯潤杜世學劉簡

趙必昌王惟賢姜材之陳自

袁裒陳榮龍範庭珪徐忠行趙懋懷徐木

史益伯

錄事司

達魯花赤三合

劉宏遠【省差】抹合馬曲裏蒙古伯顏

亦失帖木兒教化的撒裏兀禿蠻忻都宴只哥塔出答丁朮

錄事王政

張讓姜天祥奧裏萬盈張玉

李仁卜元吉李圭李恭讓曹天祥楊天佐葛演

錄判魯宗勝楊英崔舉

王堅張澤

吳貞孔彥徳蘇秉鈞劉良佐陳﹝左汀去丁右上山下乃﹞田審言龐證陳巨濟侯玉武徳

新校﹝宋﹞﹝魯幵﹞茶鹽【此下盧有公事二字寶慶亦有】﹝趙以夫﹞制置使【使上盧有副字寶慶亦有】閏月【閏下盧空一字按寶慶志閏四月也】﹝元﹞【札記據目錄謂當作皇朝今盧本並無此題而趙孟傳之後浙東道之前空三行】【﹝治中﹞】﹝節吉﹞【盧本此人在西京撒裏之後】【﹝府判﹞】﹝黃載﹞至元二十一年【盧無一字○按札記謂之任之十六年當作十七年得代之二十一年當作二十年今盧本得代果作二十年則之任十六年爲十七年之誤無疑】法哈刺丁七月得代【盧作十一月按後任梁阿里已於十月之任似前任不得遲至十一月始得代也或十一月不誤而後任之十月盧與各本同脫一字】﹝撒答﹞【名下盧注承務郎三字】【﹝教授﹞】﹝陸晉之﹞二十八日【盧無八字】【﹝副教授﹞副上盧有相字目錄亦有】四明誌卷第三宋元四明六志弟五十五元

袁桷等

撰

職官考下

鄞縣

達魯花赤烏馬兒

抹哈馬也先不花木八刺沙哈失哈刺也先不花忻都

刺速蠻倒刺沙

乞思監亦思馬因

縣尹李志

王元卿劉滋

汪褒然唐

崔佑王札古歹張孝安富徳庸

李璠鄔濟民

周汝弼張繼祖

王思義梅遇春

許庭芝郭徳誠

縣丞崔顯

李在張

張顯史漢臣張宏毅王閏

周聞禮潘津

盧廷信賈思恭劉綱鄭璘

龐滋張士元周仔肩

主簿張濟

謝大桐孟永貞

任謙張處謙

楊濟川程鵬翼

朱申劉福

範佑伯顏帖木兒脫思忽不花

縣尉韓世英劉全時用

郭世顯戰俊典史二名司吏一十名浙東巡檢司巡檢一員司吏一名小溪巡檢司巡檢一員司吏一名大嵩巡檢司巡檢一員司吏一名

奉化縣

達魯花赤孫繼宗不花出張良弼張成徳忙古歹亦不刺金牙忽

別都魯丁乞歹蒙古

縣尹樓性之李炎午陳守義王宗信李天益丁濟徐文郁梁觀

縣丞鄭賡

陳榮張良弼任源王瑛

姜慶張悌

髙純心白龍

王澤許應芝

主簿盧震龍成全朱友明朱士勛閻微

申天澤李大用周信阮鵬翁

縣尉汪斗祥張良弼沈浚

陳一﹝上貢下心﹞章甫

撒裏王貞

祝松張著

段嗣宗

奉化州【元貞二年正月升縣爲州】

達魯花赤察罕【忠翊校尉元貞二年�月�日到任大徳五年十月�日得代】怯烈【武略將軍大徳五年十月�日到任大徳�年�月�日得代】也先海牙【承徳郎大徳�年�月�日到任大徳十年�月�日得代】寶合丁【承直郎大徳十年�月�日到任】木八刺【奉議大夫皇慶元年】昔寶赤【承務郎延佑二年二月到任】忽都答兒【奉訓大夫延佑三年三月到任】沙邦【武徳將軍延佑六年十月到任】

知州李炳【奉議大夫元貞二年正月初一日到任大徳二年十二月初一日得代】王珪【奉訓大夫大徳二年十二月初二日到任大徳六年三月十二日得代】陳忠【奉訓大夫大徳六年二月十三日到任大徳七年十月��得代】於伯顏【奉直大夫大徳七年十二月初七日到任至大二年四月十二日得代】裴繼炎【奉訓大夫至大二年四月十二日到任至大四年離任】宋節【奉議大夫延佑元年十二月到任】馬稱徳【奉議大夫延佑六年十月初一日到任】

同知星粲【承事郎元貞二年正月初一日到任大徳三年二月初二日得代】柳惠【承事郎大徳三年二月初二日到任大徳九年三月初二日得代】杜益【承事郎大徳九年三月初二日到任至大元年三月初九日得代】許應芝【承事郎至大元年三月初九日到任皇慶二年八月二十六日得代】禿魯迷失海牙【忠顯校尉皇慶二年八月二十六日到任】曹敏中【承事郎延佑三年八月到任】殷眞李恭

判官一趙秉【登仕郎元貞二年五月初一日之任大徳二年十二月初二日得代】史忙古歹【將仕郎大徳二年十二月初二日之任大徳五年十一月十八日得代】徐溫【登仕郎大徳五年十一月十八日之任大徳八年十一月初二日得代】劉守正【從仕郎大徳八年十一月初二日之任大徳十一年十一月初四日得代】孫徳裕【從仕郎大徳十一年十一月初四日之任大徳二年十一月初二日得代】鄭應綸【從仕郎至大三年十一月初二日之任】王成進【�義校尉皇慶元年十二月二十一日之任】許迪吉

判官二李居安【進義校尉元貞二年正月初一日之任大徳三年三月二十一日得代】馮彬【保義校尉大徳三年三月二十一日之任大徳六年三月十三日得代】�岱【從仕郎大徳六年三月十三日之任大徳九年六月初九日得代】吳亮采【將仕郎大徳九年六月初九日之仕至大元年六月二十七日得代】程時敏【東平人從仕郎至大元年六月二十七日之任至大四年六月得代】秦榮【承事郎至大四年五月初八日之任】張英吏目連山巡檢司巡檢一員司吏一名田下巡檢司巡檢一員司吏一名公塘巡檢司巡檢一員司吏一名鮚埼巡檢司巡檢一員司吏一名柵墟巡檢司巡檢一員司吏一名東宿巡檢司巡檢一員司吏一名

昌國縣達魯花赤

縣尹主簿縣尉典史

昌國州

達魯花赤阿魯【武略將軍大徳元年七月二十日之任】答失蠻【忠翊校尉大徳三年八月二十七日之任】阿合馬【奉訓大夫大徳七年正月初二日之任】亦連眞【武略將軍大徳九年六月二十五日之任】阿密魯丁【奉訓大夫至大元年七月十七日之任】速魯蠻【奉議大夫至大四年十月初三日之任】

知州趙伯元【武略將軍大徳元年二月十一日之任】李稷【奉訓大夫大徳四年正月十一日之任】郝得興【奉訓大夫大徳六年十一月初六日之任】張徳珪【奉訓大夫大徳九年十二月十八日之任】陳臯【奉訓大夫至大二年四月十六日之任】萬完澤【奉政大夫】

同知張世榮【惇武校尉】兀沙惹震【忠翊校尉】梅遇春【忠顯校尉大﹝下闕﹞】管恮祖【忠翊校尉至﹝下闕﹞】

判官馮福京【登仕郎大﹝下闕﹞】蘇志【忠翊校尉大﹝下闕﹞】蕭玉【從仕郎大徳﹝下闕﹞】林韶【將仕郎大徳﹝下闕﹞】劉瑀【從仕郎至大﹝下闕﹞】劉勝和兒【承事郎】吏目一員司吏一名螺頭巡檢司巡檢一員司吏一名岑江巡檢司巡檢一員司吏一名三姑巡檢司巡檢一員司吏一名岱山巡檢司巡檢一員司吏一名北界巡檢司巡檢一員司吏一名

慈溪縣

達魯花赤阿都蠻【至元十三年之任】太不花【至元三十年九月之任】脫兒赤【元貞元年八月十一日之任】也速答兒【大徳三年十二月之任】教化的【大徳六年十二月之任】黃頭【大徳十一年三月之任】哈散【至大三年十二月之任】烏馬兒

縣尹述甲壽徳【至元十三年之任】許慶祖【至元十六年四月之任】兪斌【至元十七年七月之任】張顯祖【至元十八年六月之任】馮昱【至元二十一年九月之任】富徳庸【至元二十五年十二月之任】宋澤【至元三十一年五月初四日之任】劉瑞【大徳元年六月之任】吳樟【大徳四年六月之任】史午【大徳八年九月之任】楊允【大徳十一年十一月之任】方安國【至大二年三月之任】

主簿茆琎【至元二十一年五月之任】張眞【至元二十四年三月之任】女奚烈【至元二十八年十二月之任】皇蒞【至元三十一年十月之任】索都【大徳元年十二月之任】方文豹【大徳四年七月之任】石礎【大徳七年十二月之任】曹傑【大徳十一年十一月之任】散丹八【至大三年二月之任】孔昭孫

縣尉楊好信【至元十四年之任】茆琎【主簿權尉】周良【至元二十五年正月之任】楊天輔【至元十八年八月之任】張興【元貞元年二月之任】木八刺沙【大徳二年二月之任】穆寧士【大徳五年五月之任】張開馬徳固【至大元年三月之任】楊茂【至大三年四月之任】典史一員司吏一十名鳴鶴巡檢司巡檢一員司吏一名丈亭巡檢司巡檢一員司吏一名

定海縣

達魯花赤張進【至元十三年五月之任】牙忽【至元十七年之任】馬合沙剌【至元二十九年十二月之任】桑哥哈刺赤【大徳四年六月之任】捏古伯【大徳六年二月之任】阿的迷實【至大元年十二月之任】買住【皇慶元年正月之任】

縣尹楊榮【至元十四年三月之任】髙珪【至元十八年四月之任】朱叔麒【至元二十二年之任】李輝【至元三十一年二月】田允【大徳元年二月之任】孫別帖木兒【大徳四年】成徳【大徳九年二月之任】吳銳【至大三年四月之任】

縣丞李輔【至元十四年二月之任奉上司指揮本處】

主簿田滋【至元十四年三月之任】張幹【至元二十二年之任】時亨【至元二十五年二月之任】傅珪【至元二十九年三月之任】察乃馬歹【元貞元年四月之任】盛徳昭【大徳二年四月之任】楊泰【大徳五年十二月之任】謝大桐【大徳七年九月之任】程峴【大徳十一年三月之任】楊居義【至大元年十二月】黑歹不花【皇慶元年四月】

縣尉阿雜丁【至元十四年之任】成奎【至元二十五年七月】劉璟【至元二十八年七月】明安答兒【至元三十一年】嚴邦直【元貞二年八月之任】郝仲【大徳二年九月之任】解時大【大徳五年九月之任】稽晉臣【大徳八年十月之任】郭世顯【至大三年四月之任】劉津【皇慶元年三月之任】典史一員司吏七名管界巡檢司巡檢一員司吏一名施公山巡檢司巡檢一員司吏一名海內巡檢司巡檢一員司吏一名白峯巡檢司巡檢一員司吏一名

象山縣

達魯花赤阿散阿都蠻【至元二十三年八月之任】阿里【至元三十一年二月之任】迷黑沙【元貞三年二月之任】答失蠻【大徳五年十月之任】嶽合難【大徳十年二月之任】桑哥哈剌失白帖木【皇慶元年正月之任】

縣尹韓秉彜【至元十五年之任】李時義烏古倫髙珪【至元二十九年十二月之任】張貞【大徳三年二月之任】李天佑【大徳五年四月之任】山斌【大徳八年四月之任】程珪【入徳十一年三月之任】劉守正【至大四年十二月之任】

主簿馮浩【至元十七年二月之任】楊恕【至元二十二年五月之任】張守忠【至元二十五年三月之任】孟永貞【至元二十九年十月之任】於伯顏【大徳四年四月之任】宴只哥【大徳七年二月之任】楊沂田定【至大元年八月之任】瞿佑【至大四年八月之任】

縣尉範用【至元二十二年正月之任】董實【至元二十四年十二月之任】趙顯【至元三十年四月之任】撒的迷失【元貞】張忱【大徳】荊徳【大徳】蔡翼【大徳】鄭復【至大】傅順【至大】典史一員司吏七名東門巡檢司巡檢一員司吏一名﹝上竹下甫﹞門巡檢司巡檢一員司吏一名

蒙古學教授一員學正一員

醫學教授一員學正一員學錄一員

官醫提領所提領一員

陰陽教授司教授一員學正一員學錄一員

雜造局局使一員副使一員

織染局局使一員副使一員

平準行用庫提領一員大使一員副使一員

在城都稅務使司提領一員大使一員副使一員

廣盈倉監支納一員大使一員副使一員

永丰庫監支納一員大使一員副使一員司庫二員

在城站提領二員

車廏站提領二員

萬戶府沿海翼【���年屯駐鎭守皇慶二年那移���婺處】【﹝按曰﹞據敬止錄那移下當脫軍馬鎭三字】蘄縣翼【皇慶二年自紹興路那移到路鎭守】【﹝按曰﹞據本志目錄兩翼各設達魯花赤及萬戶此處反不言設官蓋必有脫簡失又按至正志云幵縣翼上萬戶府鎭守慶元有達魯花赤有上萬戶有副萬戶又按元史百官志云上萬戶府管軍七千之上達魯花赤一員萬戶一員副萬戶一員今錄中無副萬戶亦當有脫】

都鎭撫所達魯花赤一員鎭撫一員

千戶所【計一十六翼每翼各設】千戶�員彈壓一員百戶�員

慶元紹興等處海運千戶所達魯花赤一員千戶二員副千戶三員

兩浙都轉運鹽使司慶元路鹽倉【����年設批驗所大徳三年攺爲檢校所延佑六年例革當年十二月新刱鹽倉】倉使一員副使一員

慶元市舶提舉司【至元十五年立提舉慶元市舶使司大徳七年例革至大元年再立慶元市舶提舉司至大四年例革延佑元年復立延佑七年再例革】提舉二員同提舉一員副提舉一員

各場鹽司【每場各設司令一員司丞一員管句一員】淸泉場鹽司長山場鹽司穿山場鹽司龍頭場鹽司玉泉場鹽司蘆花場鹽司岱山場鹽司鳴鶴場鹽司正監場鹽司四明誌卷第四宋元四明六志弟五十六元

袁桷等

撰

人物考上詩云維嶽降神生甫及申人物之興是假於山靈邪運有通塞磅礡郁積久而彌章者其理然也聖門設科政事次徳行是益於民也後世崇髙�皆鄙棄不學國之大獘專對繇周以來用之若是則夫子之訓明矣醇疵之論所從來久去其已甚少者微瑣曷勝紀載作人物考

先賢

黃公黃公鄞人避秦亂匿山中漢髙帝求之不得帝嬖戚夫人欲廢太子立夫人子趙王如意大臣以死爭不聽太子用張良言以禮迎公公與園公綺裏季夏角裏先生偕至帝宴太子侍四人從年皆八十餘須眉皓白衣冠甚偉上怪問何爲者四人前對各言姓名上乃驚曰吾求公避逃我今何自從吾兒遊四人曰陛下輕士善罵臣等義不辱今聞太子仁孝恭敬愛士莫不願爲太子死故來上曰煩公幸卒調護太子四人爲壽已趨出上目送之召戚夫人指視曰我欲易之彼四人者爲之輔羽翼已成難動矣桷按會稽典錄虞翻云鄞大裏黃公絜已暴秦之世漢髙帝卽祚不能一致惠帝恭讓出則濟難晉夏統言會稽土地風俗其人循循猶有黃公之髙節王黃州元之在汝州有詩云未必頸如樗裏子也應頭似夏黃公畢文簡譏之以爲不當云夏黃公杜子美詩云黃綺終辭漢王逸少有髙尙想黃綺帖陶詩云黃綺之商山南史阮孝緒云漢道方盛黃綺無悶山林是黃爲姓明矣王貢傳序四皓名字當讀爲綺裏季夏而後人誤讀爲夏黃公者亦猶樂正裘牧仲之誤耳顏師古言後代皇甫謐圈稱之徒及諸地理書說競爲四人施安姓氏自相錯互語又不經班氏不載於書諸家皆臆說今並棄略一無取焉是則當以右軍陶杜爲證黃長睿言近歲得圈公神坐綺裏季角裏先生神胙幾謂爲漢刻前史所不載獨不言夏黃公則當如師古之言無以議爲袁正獻之父作甕牖閒評言黃墓舊傳爲秦世黃公又曰黃姑林卽黃公林也典錄之言當取以爲證

董黯董黯字叔達一字孝治會稽句章人生後漢時家貧少孤事母盡孝采薪供養甘果美味奔獻於母母甚肥悅比捨有王寄者富而不孝二母各言其子寄聞而銜之伺黯出苫辱其母黯恐貽母憂默而不言母旣葬斬寄頭以祭母墓自囚以告有司和帝釋其罪召爲郎中不就以壽終句章今之鄞縣也黯母嘗寢疾喜飲大隱溪水不以時得於是築室溪傍以便日汲厥疾用瘳溪在今縣南一捨故以慈名溪又以溪名縣母反葬於鄞虞翻云盡心色養喪致其哀單身林野鳥獸歸懷怨親之辱白日報讎海內聞名昭然光著【樓宣獻碑修別有正碑見祠祀考】

任光任光字景升鄮人爲縣主簿時海賊作孽令朱嘉將吏人出戰爲賊所射傷賊突嘉前光以身障蔽力戰死嘉獲免還邑出俸厚葬之典錄云身當白刃濟君於難

鄭云梁宏鄭云梁宏皆句章人俱爲主簿篤終始之義州裏稱之一云云字仲興學韓詩公羊春秋爲主簿後以劉雋事獄死郡以狀聞旌表門閭

任弈任弈句章人爲禦史中丞朱育稱其爲文章之士立言粲盛所馳文檄曄若春榮今有任子十卷見意林

王修王修句章人仕順帝時爲揚州從事軍變殺歷陽太守伊曜修誓眾奔入賊營取曜屍葬之人服其義典錄云委身授命垂聲來世

張齊芳張齊芳驃騎將軍意之子隱於慈溪之驃騎山人皆賢之遂以其父之官名其山

闞澤闞澤字徳潤會稽山陰人也家世農夫至澤好學居貧無資常爲人傭書以供紙筆所寫旣畢誦讀亦徧兼通歷數由是顯名察孝廉除錢塘長遷郴令孫權爲驃騎將軍辟補西曹椽及稱尊號以澤爲尙書嘉禾中爲中書令加侍中赤烏五年拜太子太傅領中書如故澤以經傳文多難得盡用乃斟酌諸家刊約禮文及諸注說爲制行出入及見賓儀又著乾象歷數注以正時日每朝廷大議經典所疑輒諮訪之以儒學勤勞封都鄕侯性謙恭篤愼宮府小吏召呼對問皆爲抗禮人有非短口未嘗及容貌似不足者然所問少窮權嘗問書傳篇賦何者爲美澤欲諷諭以明治亂因對賈誼過秦論最善權覽讀焉初以呂壹姦罪發聞有司窮治奏以大辟或以爲宜加焚裂用彰元惡權以訪澤澤曰盛明之世不宜復用此刑權從之又諸官司有所患疾欲增重科防以檢禦臣下澤每曰宜依禮律六年冬卒權痛惜感悼食不進者數日虞翻稱澤曰闞生矯傑蜀之揚雄又曰闞子儒術今之仲舒【見三國誌】桷按舊志慈溪普濟寺吳太子太傅都鄕侯闞澤書堂捨宅爲寺唐大中二年縣令李楚臣立爲徳潤院普濟湖房管開鑿舊謂徳潤湖慈溪舊謂屬余姚故三國誌稱會稽余姚【﹝按曰﹞是時慈溪屬句章不屬余姚三國誌稱澤山陰人不云余姚人寶慶志於闞澤傳末云三國誌本傳指爲會稽山陰人按今慈溪縣之普濟寺乃澤舊居峯曰闞峯湖曰徳潤湖山水猶識其姓字則澤爲句章人可知又於虞喜傳末云晉書本傳曰會稽余姚人然喜所居乃句章之南山世目其山曰大隱見夏侯曾先地誌今屬慈溪諸虞墓亦多在慈溪是時慈溪地乃句章縣亦隸會稽郡而與余姚接境故史槪曰會稽余姚云二傳辧說甚明文淸旣引普濟寺徳潤湖以駁吳志之山陰必當援大隱山以訂晉書之餘姚今虞傳後別無陳說蓋已刪節寶慶二傳之文合按於闞傳之下而爲傳寫者所脫誤遂致文義乖違以無善本可校姑仍舊文而附訂其僞於此】

虞喜虞喜字仲寧會稽余姚人光祿潭之族也父察吳徵虜將軍喜少立操行博學好古元帝初鎭江左諸葛恢薦喜懷帝卽位徵拜博士皆不就賀循爲司空先達貴顯每詣喜信宿忘歸自云不能測也太寧中與臨海任旭俱以博士徵喜辭疾不赴咸康初內史何充上疏曰臣聞二八舉而四門穆十亂用而天下安徽猷克闡有自來矣方今聖徳欽明思恢遐烈旌輿整駕俟賢而動伏見前賢良虞喜天挺貞素髙尙邈世束脩立徳皓首不倦加以傍綜廣探博聞彊識鉆堅研微有弗及之勤處靜味道無風塵之志髙枕柴門怡然自足宜使蒲輪紆衡以旌殊操一則翼贊大化二則惇勵薄俗疏奏詔以散騎常侍徵之又不起永和初有司奏稱十月殷祭京兆府君當遷祧室徵西豫章潁川三府君初毀主內外博議不能決時喜在會稽朝廷遣就喜諮訪焉喜專心經傳兼覽讖緯乃著安天論以難渾蓋又釋毛詩略注孝經爲志林三十篇凡所著述數十萬言行於世年七十六卒無子弟預【右晉書本傳九域志虞喜墓在明州】

虞荔虞荔字山披祖權梁廷尉卿永嘉太守父檢平北始興王咨議參軍荔幼聰敏有志操年九歲候太常陸倕倕問五經十事荔對無遺失倕甚異之又常詣徵士何觷時太守衡陽王亦造之觷言於王王欲見荔荔辭曰未有板刺無容拜謁王以荔有髙尙之志雅相欽重還郡卽辟爲主簿荔又辭以年少不就及長美風儀博覽善屬文仕梁爲西中郎法曹外兵參軍兼丹陽詔獄正梁武帝於城西置士林館荔乃制碑奏上帝命勒之於館仍用荔爲士林學士尋爲司文郎遷通直散騎侍郎兼中書舍人及侯景之亂荔率親屬入臺臺城陷逃歸鄕裏侯景平元帝徵爲中書侍郎貞陽侯僭位授揚州別駕並不就及文帝平彪武帝及文帝並書招之迫切不得已乃應命初荔母入臺卒於臺內尋而城陷情禮不申由是終身蔬食布衣不聽音樂文帝深器之荔性沈密少言論凡所獻替莫有見其際者弟寄寓於閩中依陳寶應荔每言之輒流涕文帝哀而謂曰我亦有弟在遠此情甚切他人豈知乃敕寶應求寄寶應終不遣荔因以感疾帝欲數往臨視今將家口入省荔以禁中非私居之所乞停城外帝不許乃令住蘭臺乘輿再三臨問手敕中使相望於道又以蔬食積久非羸疾所堪乃敕曰卿年事已多气力稍減方欲仗委良須克壯今給卿魚肉不得固從所執荔終不從卒贈侍中謚曰徳子及喪柩還鄕裏上親出臨送當時榮之子世基世南並少知名弟寄陳書有傳桷按舊志慈溪縣定水寺虞世南故宅先越公以入政府恩奏爲經院今去寺里許有虞侍中大墓亡恙寺舊有世南遺像虞氏子孫多居鳴鶴鳴鶴與余姚接壤而九域志亦言墓在鳴鶴今鳴鶴去定水止十里則定水山實總連鳴鶴山也世南出爲叔陳中書侍郎寄之後陪葬昭陵子孫皆居長安遂以故宅爲寺舊志謂世南墓在定海非

虞寄虞寄字次安少聰敏年數歲客有造其父遇寄於門曰郎子姓虞必當無智寄應聲曰文字不辧豈得非愚客大慚入謂其父曰此子非常人文舉之對不是過也及長好學善屬文嶽陽王﹝上下言﹞爲會稽太守寄爲中記室領郡五官掾在職簡略煩苛務存大體曹局之內終日寂然侯景之亂寄隨兄荔入臺及城陷遁還鄕裏張彪往臨川彊寄俱行寄與彪將鄭瑋同舟而載瑋嘗忤彪意乃劫寄奔晉安時陳寶應據有閩中得寄甚喜陳武帝平侯景寄勸自結寶應從之乃遣使歸誠承聖元年除中書侍郎寶應愛其才托以道阻不遣每欲引寄爲僚屬委以文翰寄固辭獲免及寶應潛有逆謀寄微知其意每陳順逆之理諷諫寶應輒引他事以拒之又嘗令左右讀漢書臥而聽之至蒯通說韓信曰相君之背貴不可言寶應蹶然起曰可謂智士寄正色曰覆酈驕韓未足稱智豈若班彪王命識所歸乎寄知寶慶不可諫慮禍及已常居東山寺僞稱足病不復起寶應以爲假托遣人燒寄所臥室寄安臥不動親近將扶寄出寄曰吾命有所懸避欲安往所縱火者旋自救之後寄致書於寶應覽書大怒或謂寶應曰虞公病篤言多錯謬寶應乃小釋亦以寄人望且容之及寶應敗走夜至蒲田顧謂其子扡秦曰早從虞公計不至今日寶應旣擒凡諸賓客微有交涉者皆誅惟寄免禍寄還朝文帝謂曰管寧無恙甚慰勞懷頃之帝謂到仲舉曰衡陽王出閣旦夕遊處兼掌書記宜求宿士有行業者仲舉未知所對帝曰吾自得之乃手敕用寄寄入謝帝曰所以暫屈卿遊蕃非止以文翰相煩乃令以師表相事也後除東中郎建安王咨議加戎昭將軍寄乃辭以疾與兄荔隔絕因感气病每得荔書气輒奔劇前後所居官未嘗至秩滿才期月便自解退常曰知足不辱吾知足矣及謝病私庭每諸王爲州將下車必造門致禮命釋鞭板以幾杖侍坐嘗出遊近寺閭裏傳相告語老幼羅列望拜道左或言誓爲約者但指寄便不欺其至行所感如此所制文筆遭亂多散【右見陳書本傳】

虞世南虞世南字伯施與兄世基學於顧野王爲文章慕僕射徐陵陵亦喜之秦王建府引爲參軍後卽位拜宏文館學士攺祕書監封永興縣子世南論議持正太宗器之隴右山崩江淮大水世南諫上願勿恃承平爲驕逸則大變可弭髙祖崩大營繕山陵世南入疏諫止之少學書越浮圖智永故其體守羲之法太宗病戈法未精手作百字雜世南書以示褚遂良遂良諦觀獨以世南所書爲合作太宗大服唐人書品世南爲第一後陪葬昭陵謚文懿

賀知章賀知章字季眞性曠夷善談說與族姑子陸象先善象先嘗謂人曰一日不見季眞則鄙吝生矣唐證聖初擢超拔羣類科累遷太常博士開元十三年遷禮部侍郎兼集賢院學士尋遷太子右庶子充侍讀申王薨詔選挽郎蔭子訴知章取捨不平徙工部肅宗爲太子遷賓客授祕書監晚節尢誕放遨嬉里巷自號四明狂客及祕書外監每醉輒屬辭筆不停書咸有可觀善艸隸好事者具筆硯從之意有所愜不復拒才十數字世傳以爲寶天寶初夢遊帝居數口寤乃請爲道士還鄕裏詔許之以宅爲千秋觀而居又求周宮湖數頃爲放生池有詔賜鏡湖剡川一曲旣行帝賜詩皇太子百官餞送擢其子僧子爲會稽郡司馬賜緋魚使侍養幼子亦聽爲道士卒年八十六肅宗乾元初以雅舊贈禮部尙書【右見唐書本傳】舊志云今鄞縣句章鄕小溪之馬湖有洗馬池故迹世傳以爲賀監舊宅相距三里曰賀家灣其地賀姓甚多而貧掘土得碑石率棄之今其斷石存而可識者曰會稽郡賀與府君六字而已耆老謂賀監始居此後乃徙剡川也

孫合孫合奉化人博學髙才【見四明才名記云】唐末爲左拾遺朱溫篡唐著春秋無賢臣論卜世論【見文粹】卽脫冠裳服布衣以隱著書紀年悉用甲子以示不臣之義詩擬陳子昂有哭方千詩見姚鉉所纂唐文今淨惠院其故宅也

孫沔孫沔字符規少倜儻不拘喜气節爲監察禦史裏行時章獻太后服未除禮官奏以冬至日冊後禮沔奏罷之士人李安世上書指切朝政下吏沔言諫官孔道輔範仲淹以言事謫去今復罪安世將杜絕言者由是出知潭州衡山縣後遷起居舍人陜西轉運言丞相呂夷簡在中書二十年所用牧守縣令皆罷軟一意承風旨若王隨諫堯佐張士遜皆庸鄙乏遠識以姑息爲安避謗爲智久在廊廟是張禹李林甫復見於今世矣書奏上不之罪出知慶渭州以母喪求知明州會京東盜起知徐州盜平徙秦州時儂智髙反沔入對曰秦州不足爲聖慮嶺南實可憂會蔣偕死帝加廣南東路安撫使與狄靑俱行沔與靑夜謀幄中晝則自行趨邕州智髙平沔分治其徒多釋之張貴妃薨追冊後禮立小忌沔力諫不可出知杭州遷觀文殿學士徙知並州諫官言沔在杭多不法廉得其實責寧國軍節度副使尋知濠州致仕居於明英宗卽位歐陽修言西陲守邊非沔不能辦起家知河中徙慶州復徙延州卒於道謚威敏杜正獻公衍贈孫沔知明州詩謂合爲沔遠祖王丞相珪志沔則止言會稽人桷按歐公記孫公祖墓銘實正獻公之父榮公所爲且言吾二家皆爲當世盛族五代之亂播於吳越而不顯則杜公所言有據又王荊公爲鄞令答元規大資書有云比方得邑海上而聞左右之別業實在敝境孫公與蔡忠惠唱酬亦曰新治甬上居閒逸安暮齒當以先賢所考爲定

大隱楊先生楊先生適字安道慈溪人隱居大隱山爲人醇厚介特議論辧博平正人有善則稱之不善如未之聞爲學要行平已惟恐爲人所知毀譽榮辱不以動其心人莫得而親疏蓋自比仲元叔度之流鄕人嚴憚之相語不以名氏而尊之曰大隱先生衣食才自給非義之饋一介不取躬耕養親族之貧者分賑之鄰盜其稼人告之先生愀然曰彼窮厄而求其生爾勿治也盜聞之慚悔其後無敢侮者善言治道究歷代治亂之原孫威敏公沔自諫官出按浙東西刑獄欲見先生先生不肯見先生之越時範文正公守越聞之就見焉輿致府中澹焉無求公益賢之先生治經不守章句黜浮屠老子之說歌詩卓越超邁容儀甚偉衣冠儼如始友錢塘林逋後與同郡王致杜醇結交後進莫不師之退處四十年徳行益髙名聞京師仁宗詔求遺逸太守鮑軻以名聞賜以粟帛太守錢公輔又薦之授將仕郎試太學助教州遣從事致詔書袍笏輿從迎之先生辭不受遁去壽七十有六遺令篆石壙前曰宋隱人之墓熙寧二年滎陽張峋爲文表之

慈溪杜先生杜先生醇越之隱君子居慈溪學以爲已隱約不求知孝友稱於鄕裏耕桑釣牧以養其親經明行修學者以爲模楷慶曆中鄞始建學縣令王文公安石請先生爲之師其書曰天之有斯道固將公之我先得之而不推余於人使同我所有非天意且有所不忍也願先生畱聽而賜臨之安石與有聞焉先生引孟子柳宗元之說以辭再書彊起之曰孟子謂好爲人師者謂無諸中而爲有之者豈先生謂哉柳宗元惡知道韓退之毋爲師其孰能爲師天下士將烏乎師哉先生始就焉慈溪令林肇立學又起先生爲師亦固辭王文公作師說以勉之二邑文風之盛自先生始先生談詩書不倦爲詩質而淸當時謂學行宜爲人師者也

鄞江王先生王先生致鄞人與同郡楊杜二先生爲友俱以道義化鄕裏諸生子弟師尊之稱三人皆爲先生嘗與牧守言政事王文公安石復書日無事於職而愛民之心乃至於此可以爲仁矣年七十樂道安貧妻收遺秉子拾墮樵浩然無悶鄕人莫不髙其行

城南樓先生樓先生郁字子文自奉化徙鄞卜居城南志操髙厲學以窮理爲先爲鄕人所尊處窮約屢空自樂慶曆中詔郡縣立學延致鄕裏有文學行義者爲之先生掌教縣庠者數年又教授郡學前後三十餘年學行篤美信於士友一時英俊皆在席下門人之知名者淸敏丰公稷光祿袁公轂天臺羅公適也登進士第調廬江主簿自以祿不及親絕意仕進以大理評事終於家有遺集三十卷贈正議大夫子孫皆踵世科五世孫鑰徳行文章爲時名臣仕至參知政事

桃源王先生王先生說字應求鄞人鄞江王大隱楊先生之門人也與弟該皆著名教授鄕裏三十餘年熙寧中以特恩補州長史無田以食無麻桑以衣怡然自得子孫世其學子珩宗正少卿孫勛提舉廣南市舶一錢之利皆歸有司家人不識舶貨之名及卒賈胡率錢二百萬爲賻正已卻之曰吾父以廉直聞𨿽貧猶能負喪以歸不愧廉叔度也淸白之傳實先生家訓正已終大府卿

廣平舒先生【自大隱至廣平皆王先生撰】舒先生璘字符質奉化人雅有大志恥以一善自名篤實不欺無毫髮矯僞入太學師張宣公栻又從陸文安公九淵與朱文公及呂成公兄弟講磨躬行愈力嘗曰吾非能一蹴而入其域也刻苦磨厲攺過遷善日有新功亦可以勿畔云爾第進士教授徽州以身率多士日日詣學寒暑不少懈暮夜亦閒往築風雩亭日有講求涵泳之功質或不美未嘗忿疾端吾矩矱需其自化作詩禮講解啟迪諸生徽人追思之曰吾鄕學問之源窒而復通者先生實開之也因祠於學信道甚篤利祿之念不萌宰平陽臨政聽斷人服其平終於宜州通守慈湖先生銘其墓謂孝友忠實道心融明門人國子博士李元白傳其經學淳佑中特謚文靖

定川沈先生沈先生煥字叔晦自定海徙鄞偉儀觀尊視瞻音吐鴻暢羣居鄕校以嚴見憚入太學行藝優諸生始與臨川陸先生九齡爲友一日盡捨所學以師禮事焉晝夜鞭策求友如不及務本趨實不自矜衒每語人曰當隆師親友循規蹈矩以倡郡國第進士講學不倦自以資稟剛勁非所以歡庭闈大書深愛和气愉色婉容數語於壁日觀省焉門人弟子決疑請益者自遠而至啟告簡嚴昏者明柔者立鄙吝者意消中心說服斯道益尊爲太學錄修教養法士爭歸之不肯詭隨苟容以取光寵遂補外終外舒州通守先生非聖哲書未嘗誦習與朱文公呂成公問辧凡世變之推移治道之體統明君賢臣之經綸事業孳孳講求日益深廣追贈直華文閣特謚端憲

慈湖楊先生楊先生簡字敬仲慈溪人淸明純一非禮不動燕私儼恪如臨君師學以古聖爲的入太學第進士主富陽簿日諷詠魯論孝經堂上不動聲色而民自化陸文安公來富陽長先生二歲指以心學之要遂北面師事焉調紹興府理掾朱文公持庾節首薦之每稱先生學有爲已功夫宰饒之樂平謂教養玆邑欲使邑人皆爲君子況學者乎誨之諄諄不倦爲講堂訓曰學者孝而已矣時有古今道無古今時有古今性無古今聞者興起以國子博士召講易幹卦發人心固有之妙趙忠定公汝愚免相祭酒李祥抗辧之先生上書亦以學黨斥閒居十三年以祕書召遷著作將作少監守溫州訪賢者禮致之崇孝養明宗族相卹之令首行鄕記效周官敬敏任卹之類書善不書惡除工部郎將作監告老奉祠召不起終於敷文閣直學士以寶謨閣學士致仕壽八十有六謚曰文元有詩易春秋論語古文孝經傳孔子閒居解又著已易輯先聖大訓先生至誠篤敬期功之戚下洎緦麻服制喪期一以經禮爲則而容色稱之平居接物從容和樂未始苟異於人而髙遠自不可及北境傳誦其文曰此江南楊夫子也

絜齋袁先生袁先生燮字和叔鄞人少以名節自期入太學見陸先生九齡徳容睟盎親炙之同裏沈楊舒三公皆聚於學朝夕以道義切磨第進士爲太學正時朱文公諸名儒已去先生知不爲時所容尋以學黨去更歷外服入朝至太常丞兼考功郎知江州提舉江西常平以都官郎召遷司封又遷國子司業祭酒延見諸生迪以切已之學常病世學者襲先儒緒言未能自得於心不足以爲學吾心卽道不假外求忠信篤實是爲道本聞者悚然自得以祕書監兼崇政殿說書遷禮部侍郎侍講猶兼祭酒講詩二南於先王正始之本自身而家自家而天下者深寓規儆之意列國變風有關君徳治道者亦托其義以諷立朝守正不阿時好議者指爲好名遂奉祠以歸著述弗倦或勸宜少休曰吾以此爲笙鏞管磬不知其勞也終於顯謨閣學士謚曰正獻先生嘗曰此心存則𨿽賤而可貴不存則𨿽貴而可賤大哉心乎與天地一本精思以得之兢業以守之則與天地相似每謂爲學當以聖賢自期仕宦當以將相自任其所講明體用兼綜於書禮記論說尢詳成就後學甚眾子甫進士第一爲兵部尙書國子祭酒亦稱名儒【右系九先生王尙書作記見學校考】

王先生王先生應麟字伯厚年十九登進士第父撝性嚴急每授題設巍坐命先生與其弟應鳳坐堂下刻燭以俟少緩輒叱怒由是先生爲文稱敏疾調衢州西安簿習博學宏詞初眞文忠徳秀從傅伯壽爲詞科後金華王器之與文忠相後先源緒精密先生得其傳寶佑四年就試卽選遷太常寺主簿丞相丁大全以會計得幸於上擅奏擬臺諫承風旨大全招先生諭意將拜爲禦史先生卽上書言邊事方警重斂必失軍民心大全怒臺疏論先生遂得補外通判臺州大全敗一時附和者皆禁錮先生訖召爲太常博士湯文淸公漢爲少卿與先生鄰墻居朝夕講道言關洛建上江西之同異永嘉制度沙隨古易蔡氏圖書經緯西蜀史學通貫精微剖析幽渺湯公作而言曰吾閱士良廣惟伯厚甫爲眞儒使眞文忠在願同在弟子列會文淸耄年力祈去遂薦先生於丞相賈似道理宗崩度宗嗣位先生爲禮部郎掌丞相箋表故事聽政禦正殿丞相上四表卽允一夕百官會臨宮中丞相命省吏致命於臨次曰嗣君入纂大統讓禮宜加多願郎中增多三表卽臨次具以進丞相護山陵事畢復命作辭表三通吏拱立以請先生復皆授之丞相大驚始命入翰林復掌外制侍經筵於是丞相專拜平章左右相葉夢鼎江萬里皆畏避去缺相數月侍從在經筵唯唯不敢言事似道且數求去邀上上懦恐不知所以先生言孝宗時亦缺相者踰年上如先生所言慰諭之似道大疑上語安所從得後知從經筵所授深忌之授右史直前奏事相益怒卽斥去出知徽州爲政仁厚而先生父亦嘗守徽咸曰吾淸白太守子也劉克壯湯漢死眾論掌制以先生陳合馮夢得三人爲首馮陳適以故去先生守徽方踰年似道始曰非伯厚不可召爲祕書監遷吏部侍郎伯兼中書舍人先生以憂去徳佑元年似道潰師先生復除舍人兼給事中於時朱祀孫降江陵黃萬石降江西丞相畱夢炎猶除拜二帥不止先生疏駁之並言夢炎疏入不報卽引歸先生晚歲自號深寧老人自爲志銘有曰其仕其止如偓如圖年七十四終於家官至翰林學士禮部尙書所著書有詩考詩地理考集解踐祚篇補注急就章王會篇姓氏急就篇通鑑地理考地理通釋漢藝文志考漢制考蒙訓困學紀聞小學紺珠文集八十卷內外制四十五卷學者尊之曰深寧先生

黃晟黃晟鄞縣人少伉勇望海鎭募軍校晟矯陋不宜應募遂潛歸鄕裏集眾據平嘉權知州事羊僎補晟爲平嘉鋪將臺人劉文寇明州僎擊文走之其黨走據奉化晟以所部兵擊敗遷佽飛都副兵馬使盜攻越州董昌不能禦晟縱兵戮之昌奏晟散騎常侍浙東道東面副指揮使會明州刺史鍾季文卒晟據其郡晟雅禮儒士浙東文學之士咸往依焉別築室以館創築城堞再成浮梁錢鏐攻董昌晟功居多守明州十有八年開平三年卒時郡守多請其子嗣晟獨不請府庫封署必曰送使鏐深徳之墓在隱學山

沈起沈起鄞縣人舉進士監眞州倉父時家居起聞父得疾卽棄官歸裏轉運使定棄官罪如律入奏仁宗曰父疾論罪何以勸人子非厚風教也詔釋之知海門縣海水時至居民不便爭徙去起築堤以捍導其水爲畎澮以漑民田民始復後除開封府判官湖南路轉運副使土貢羽革竹箭率以畝斂民吏大爲姦起書所貢示民歲省什七召爲三司鹽鐵副使遷陜西都轉運使慶州軍變起討平之奉使契丹將與西夏使者同列起曰大國之卿不宜與陪臣並契丹從其言後知桂州交趾歲數侵擾起治舟師習水戰交趾歲與內地貿易起悉禁之將絕其利使便畏詟邕州守蘇緘力陳不便起劾緘沮議徙知潭州後交趾大舉兵錎欽廉邕三州起坐首議邊失計謫郢州團練副使會赦移溫州卒

陳輔陳輔字安﹝上或下王﹛國之異體字﹜﹞象山縣人父大雅工爲詩趙淸獻公抃深愛之嘗捨逆旅遇邸客病將死大雅傾囊中裝給之俟其疾愈始去輔嘉佑二年進士有吏才知安吉縣活流民千餘人會攝他縣爭遮道以畱使者王介曰安吉不可無陳君耶卒反之朝廷以戶髙下分爲七十五等輸役錢翰林沈括察訪二浙俾輔掌其事遂以其法行浙東輔少家貧刻意學問夜寘足水中以警寐早以文詞擅場屋東明劉溫奇之使其子槪師焉後槪試禮部第一益有名門下侍郎許將薦知邛州丞相呂大防範純仁將用輔輔以疾卒

周師厚周師厚字惇夫鄞人皇佑五年進士仕至朝散郎荊湖南路轉運判官爲轉運時役法方行師厚言四方風俗不同役有勞逸輕重不宜以一槪論朝議是之章惇開溪峒廣辰沅二州議輸常平粟以備邊師厚持不可曰溪獠靜擾無常常平歲入有程當使邊卒廣屯田爲便卒從其議娶範氏文正公女生子曰鍔字廉彥元丰二年進士初仕爲桐城尉慨然曰學優則仕吾昔所治科舉耳遂益究治六籍諸子百氏之說悉著論其本旨始當官桐城辭不赴乃遊穎昌訪其舅忠宣公純仁過洛見文潞公司馬公咸器重之在京師上書言徐禧永樂之失國子祭酒丰稷給事中範祖禹交薦之後知南雄以言邊事忤相入黨籍卽退休於家作四休堂在西湖十洲之西弟銖崇寧二年進士兄弟皆隱鄕人慕之所爲文二十卷承宣集一卷明天集一卷六甲奇書一卷鍔娶胡氏尙書右丞宗愈之女再娶王氏翰林學士覿之女妹適陳忠肅公瓘蔡京作黨籍碑婦翁舅甥俱入籍後以爲盛事焉【舊志言舅氏範鎭太史非是】

兪偉兪偉字仲寬鄞人熙寧六年進士元佑初宰南劍之順昌閩人生子多者皆不舉建創尢甚仲寬作戒殺子文召父老列坐廡下以俸置醪醴親酌之使歸勸鄕人活者以千計生子多以兪爲字朝廷爲立法推行一路仲寬被差他郡還邑有小兒數百迎於郊部使者聞於朝降詔獎諭進秩再任且許出粟以賑其蓐臥而貧者偉從子兗字公達以著作郎遷檢正於時丞相王珪獨相日久神宗厭之將罷相會江東運判有違法事上以語珪珪泄其語於充充以語琬琬上章自辧上怒珪益甚珪與充議謂當俱受罪今西夏秉常國內亂上意欲復靈武子能言可伐上必喜吾與子且使俱免罪遂除天章閣待制知慶州充至郡卽上疏言秉常爲母所殺或言見存此正興師問罪之時願復漢唐兩河故地以雪寶元康定之恥環州有田與夏國相連充檄所部以時耕種虜不敢犯屬羌山夷嘯聚背叛充授第二將張守約以籌算且招且討有亡入夏國者三百戶充又遣守約耀兵塞上夏人亟歸亡者條上勸賞買馬之法騎馬頓增慶兵素玩恩充繩以法軍始肅然未幾暴卒後髙遵裕出師敗衄充實啟之

丰稷丰稷字相之登進士第爲襄州谷城縣令縣號劇邑稷以善政平治曾鞏韓維相繼守襄交薦之葉康直宰光化襄人歌曰葉光化丰谷城淸如水平如衡康直後爲兵部侍郎元丰三年安惇薦爲監察禦史裏行王安禮自潤州召知制誥安禮在潤飲刁約家爲姦利事稷力攻之不報復遷翰林學士稷數上疏神宗諭之曰安禮事誠有之朕以其兄安石姑全容之安禮入政府稷出爲利州路提點刑獄召爲工部員外郎以胡宗愈王覿薦復爲殿中侍禦史上疏曰陛下明足以燭萬事之統而不可用其明智足以應變曲當而不可用其智順考古道二帝所以聖儀式刑文王之典成王所以賢偏聽生姦獨任成亂此古今之大患帝王之深戒也願陛下以洪範爲元龜祖訓爲寶鑑一動於深宮之中思所以爲則於四方之內一言於細旃之上思所以爲法於千載之下則教化自行習俗自美中國旣安四夷誠服矣荊揚二親王有教下成都承受制錦地衣稷劾違制徙國子司業薦陳師道鄒浩晁說之爲學官歷起居舍人中書舍人太常少卿國子祭酒刑部侍郎元佑八年春大雪稷言嘉祥未臻沴气交作豈應天事畏之道未至袖仇士良傳讀於上前且曰內侍近習政有所幹願昭聖徳總萬事以答天譴攺集賢院學士知潁州江寧府拜吏部侍郎又出知河南章惇欲困以道路連歲徙六州徽宗卽位召爲諫議大夫遷禦史中丞首疏言司馬光呂公著皆賢直不宜以罪黜貶上曰攺先帝法焉得無罪稷曰法有不便誠當攺上目送之遂入疏論章惇誣罔宣仁太后神宗寶籙悉以王安石日錄亂去取蔡京卞兄弟植黨已久若大用必誤國由是皆坐貶會曾布入相稷將論之首罷稷工部尙書兼侍讀攺禮部尙書蔡京入相追貶司馬光立黨碑稷貶海州團練副使道州別駕安置臺州除名徙建州建炎中追復學士謚淸敏

陳禾陳禾字秀實鄞縣人父謐登進士第博學教授鄕裏禾兄秉入行舉於鄕禾亦登進士第鄕人稱其善教子初爲鄆州司法治獄多平反使者薦之調濰州教授講釋經學濰諸生始明經再調婺州復以經學教授朝廷聞其名召爲學正博士擢監察禦史左正言童貫寖用事禾言漢唐之禍首宦者國家安危之幾宜謹於未然奏對反復不已徽宗曰日已昃朕且饑矣禾挽上衣願畢其說上衣裾爲之裂上曰正言碎朕衣禾曰陛下不惜碎衣臣不惜碎首以報陛下上攺容曰卿若是朕無憂矣陳瓘子正匯上疏攻蔡京下獄辭連與禾同議瓘禾俱除名建炎中詔由蔡京坐貶者皆敍復禾獨不及始禾知和州時秦檜以過客幹禾禾不之禮故訖紹興時𨿽子孫訴於朝檜力格不行孝宗朝史浩侍經筵上其所著易春秋語孟解孝宗特官其孫正已嘉定初孫立已請於朝始贈中大夫謚文介髙閌序其春秋且言禾嘗曰吾歷居臺諫未嘗置人於獄發人之私其春秋不以褒貶言深得微旨子曦紹興八年進士四世孫大方爲殿中侍禦史論王惟忠置大理獄人冤其死且議其【﹝下闕﹞】

袁轂【﹝闕﹞】

樓異【﹝上闕﹞】樓氏自慶曆先生起家子常光孫巳廾弁五世孫鍔鋐鑰﹝金廣﹞鏞六世孫汶濰浟七世孫采皆取世科異子﹝王壽﹞爲揚州安撫置義田以睦族爲於潛令爲耕織二圖以進於朝異孫錫字予善以才敏稱調秀州司戶參軍鎭江有軍校告於朝自言久掌軍用軍將貸錢以萬計知己將訴之欲殺以滅口故亟上變廟堂駭其說爲置詔獄俾錫治其事錫請械軍校以隨途中與之語遂泄其款後詰之軍校果誣將世不三日卽罷詔獄孝宗嘉嘆除監左藏庫都門遷敕令所刪定官攺遷大理丞連治數大獄皆平允後知嚴州卒

張宏張宏字公度鄞人元佑二年舉經明行修仕至禮部郎中歷守建昌軍泰州澤州嘗築慈溪縣藍溪洪莊保之堰埭民至今賴之宏六世祖次宗唐會昌中爲明州刺史四世祖仁皓爲兵馬鈐轄使於奉化茅山廟食曰武惠王【見舊志】

陳攄陳攄字君益鄞人紹聖閒宰南劍之將樂惇崇學校獎進士類政尙愷悌先是邑民家舉一子富室不過二子余悉棄之攄至諭以天性申以令甲犯者窮治自玆民無不舉子矣男陳其名女陳其氏者皆然也後卒於官邑人思慕祠而祀之遇旱禱雨輒應以至鄰境淫雨亢陽乞靈祠下咸遂所祈部使者以其有功於民乃請於朝錫旌福廟額【此亦見舊志】

李猷李猷字嘉仲一字獻夫鄞人建炎初以婦翁沒王事自京師詣南都行在所見友人陳東少陽從容謂曰東被召未有館捨子爲我圖之猷曰太僕陳寺丞正匯嘗相邀猷未敢往試同謁之旣見少陽遂館焉少陽再上書不報有榜通衢斥附李綱者猷知爲少陽設也錄示少陽勉以歸曰東以召來不敢私還太僕丞子大方倉皇過猷曰少陽已報赴應天府矣猷曰少陽其不免乎及暮乃知少陽已死於市猷哭於館所爲位祭且祈曰少陽以忠諫死勁節英气當不與艸木同腐吾欲收少陽歸葬先塋恨無由知之少陽有靈其啟我心越一日得之具棺衾焉又一日得其元面如生合而斂之欲買舟東下會其鄕人胡中行從太學來欲求護柩猷服其義並以行李付之猷亦不暇詢婦翁事遂還京師猷之私識云爾猷以婦翁恩補官終肇慶府節推【王尙書撰】

李佾李佾字子列奉化人慷慨好義父珂知其才壯歲以家事屬之建炎三年金寇至縣有義社號趫勇人士皆逃竄佾獨裹餱糧引趫勇逆擊於泉口虜不敢進時北士多南渡見義勇所聚咸依之三槐王從奉其親依義社聆其語北音也將殲焉佾審其士族復館禮焉嘗集客爲父壽其婿獨不至佾知有負於官舁錢急償之婿乃得預席孫元白曾孫以稱同登進士以制亦進士第

黃子遊黃子遊字叔言其先由浦城徙陳州後徙奉化伯父實與蘇文忠爲姻家崇寧星變父宰上封事論丞相蔡京京怒逮赴禦史獄長流海島子遊號訴於朝願以己官贖罪父得不死建炎初歐陽澈上書論宰相黃潛善坐棄市公脫驂以葬且賙其子以歸張忠獻公曰子遊義舉近世無是也忠獻謫永州子遊歲遣人致問禮守池州靑陽縣縣以宋齊邱食邑田賦十倍相仍餘二百年莫有言者子遊奏蠲其半臨安建行都官府署捨皆子遊經畫後皆不能易中歲不願仕晚食祠祿十五年遂致仕年八十有八卒葬金峨山孫應春以詩學教授其徒多爲顯官仕至宗學博士

趙惇臨趙惇臨字芘民少入太學與髙閌見楊文靖公於京師紹興五年第進士初爲蕭山縣主簿校劉道原外紀刻於越郡守使者交薦之爲湖州教授魏丞相汪尙書皆其門人語孟書禮春秋皆有解解皆亡存深寧王先生嘗輯其遺文其記奉化學曰教學不明禮義消亡讀書爲官不爲道仕宦爲身不爲君父兄之詔告師友之話言非富與貴則眾笑之以爲不知時務其流禍遂至此極也其論學者審其是曰孟子學夫子人皆信以爲然子云學孟子人皆不與焉何哉蓋學者信其行不信其言故也其送陳揚廷序曰學詩而不達樂之情不過知詩之言未可與論詩也學樂而不達詩之意不過知樂之聲未可與論樂也其愛日箴曰進徳修業時不可失堯舜湯文學焉汲汲尼父亦言終日不食如何良辰耽寢事佚爲之序曰噫斯文也黃收純衣之制太羹�酒之味也昔者子朱子謂前輩爲文明白磊落切指事情無睢盱側媚之熊愚於芘民之文見之道微俗薄先儒緒論聞者鮮矣康誥曰汝丕遠惟商耇成人宅心知訓逸詩云昔吾有先正其言明且淸是用掇要切之語與學者共講焉

蔣猷蔣猷字仲遠其先丹陽人後避寇徙昌國卒葬於蓬萊鄕徽宗朝積遷中書舍人善書命學者宗之擢禦史中丞上書言士風浮薄羣臣無他能善伺候人主承望大臣而已故事內侍省隸六察崇寧中宦者竊弄詔旨奏免所隸猷疏駁正廉得內侍省劉友端等違擅事復論楊戩童貫不宜受上賞上力護之猷復言淮南畎滁水以出鼎罪宜坐狂妄趙良嗣降虜後必誤國東南應奉花石金十年皆入權幸願速罷之不報復爲吏部尙書以徽猷閣直學士奉祠欽宗卽位貶童貫貫時寺上皇總兵柄東巡猷持詔立諭貫解兵攺知明州到官數日以不善應奉願乞罷以徽猷閣直學士致仕

陳之翰陳之翰字憲之鄞縣人殿中丞贈朝散大夫翊之子陳忠肅瓘志其墓曰之翰少有志操治經求其大旨爲文不蹈襲陳語三上禮部不中第歸求其志事繼母曰孝兄曰悌弟曰友朋友曰信陳氏貲故厚君平於處治不爲纖嗇貲日益耗鄕人初貸黃金後攜以償君適在汴舟其人紿曰金誤墜水君不疑也後數年其人乃悔疾且死遣其子來謝致所當償君受而不拒徐以所償助其喪葬崇寧二年詔舉遺逸鄞之賢士大夫聞而相語曰此可以得憲之矣州及部使者用眾論薦君於朝天子官之君气和言溫與人交久而益恭口不道人之過平居若無營於世者尙論古人自春秋以來千餘年事是非得失闊略細故取其大者論之郁而始通方流而遽涸非命也與卒時年六十葬翔鳳隱學山

姚孳姚孳字舜徒慈溪人也以字行幼開爽穎悟學如宿植登熙寧九年進士第歷尉掾以考第薦章應格攺秩爲鼎之桃源宰承虐政後訊民之疾苦苟利於民無不爲也郡將武人怙威淩寮吏屬邑苦其擾孳毅然以民病告郡將終不敢以气焰挫之爲之少戢旁郡訟訴有不得其平者必丐於部使者付孳決之捐金修夫子廟躬率士子勸以學學者翕然歸之鄕有虎孳禱諸社諭以文越三日虎僕於祠旁奏課爲天下第一部使者舉孳學行優異才能顯著以應元符之詔賜對稱旨乃除提舉成都府路常平等事陛辭玉音諭以聞卿久任桃源有愛民之心孳退謁丞相論蜀道利疚乞以義倉之儲置吏立法收養鰥寡老幼死給衣衾官爲斂葬歲薦饑閒有遺兒請雇嫗以乳丞相奏行丁家艱服除提舉湖南常平等事上復諭以居養安濟漏澤朕施實徳於民卿向有言故復命卿易使浙部過家上冢會閭裏耆舊握手書歡未始以持節自榮朝廷遣使三韓渡曹娥江非潮時行舟膠公適董其事禱於神女潮應禱而邁由江東副漕除直龍圖閣知夔州興學校勸農桑有循吏風卒之日夔民罷市聚哭於牙門外訃聞桃源民乃卽孳生祠爭出貲命道徳士以申薦導其爲民所思如此【舊志】

翁升翁升字南仲慈溪人力學有志气少從安定胡先生受易旨入太學中元丰五年進士第出仕恪守官箴濟以廉謹當路才之元符中上書言事切中時病用事者方主黨禁錮賢士大夫籍升於初等自是沈於選調建炎初黨禁解將召用之而山林之志已不可奪矣升自奉簡薄而勇於急人睦親卹孤平糶賑乏鄕人敬之至今猶諱升斗之升字曰方斗云【舊志】

兪夔兪夔象山人魁岸修偉晝漁而夜讀登元丰五年進士第舒公亶平辰沅寇奏夔籌劃爲幕府第一終建徳宰子觀能字大任紹興初應詔詣闕上書特授徳安府錄參登十二年進士第時二聖尙狩沙漠九重旰食觀能裒古今君臣孝弟數十事曰孝弟類鑑上之有旨召審察授江陰軍教授攺秩而卒子茂系字�英登乾道二年進士第臨政以平允稱終和州通判【用舊志】

汪思溫汪思溫字汝直鄞縣人祖元吉爲縣從事爲範文正公所知王安石宰鄞以廉平吏薦於轉運使孫沔父洙春秋教授鄕人稱之爲汪先生思溫以上捨爲雄州教授調余姚令築堤浚湖民信愛之欽宗以諸王就傅擇除贊讀思溫與弟思齊並命除吏部員外郎出守衢州有自稱祁王過郡府吏請避郡治以捨思溫不許未幾柔福帝姬過縣辱尉將械尉思溫執不許而二人後皆犯僞冒諫議大夫徐俯入朝道由三衢以部使者禮迓不爲廚傳禮徐憾之劾以他罪辛炳爲中丞疏以爲冤後遷司農大府少卿知臨安府浙江以漁舟濟人中流弭楫以邀客酬重鏹風暴至輒沈溺而善泅者利其錢物以登岸思溫悉捕系論殺更爲大舟擇不如式者悉去之相秦檜嘗以故人屬薦舉思溫曰使可薦誠不待相諭不才相言無益也有旨營政府檜欲以相府儀制稍異執政府益持不可檜怒罷去食祠祿凡十有八年官直顯謨閣以終年八十一子大猷別傳

張邵張邵字才彥其先和州烏江人宣和三年登上捨第建炎初假禮部尙書使金補其弟祁爲明州觀察推官奉其母居於鄞卒葬鄞之雷峯因家焉而祁子孝祥生於雷峯邵見撻懶於濰州逼邵以臣禮見邵不屈囚於密州柞山寨撻懶過密邵上書僞楚僭立電掃無餘是天未厭宋也今大國復封劉豫豫實宋臣曲有在矣撻懶得書執付豫俾用之邵升階揖豫呼其舊官豫怒系於獄復囚於燕山益徙北三千餘里紹興十三年金主﹝昏頁﹞死傳其弟晟晟死孫亶立始厭兵召宋奉使洪皓朱弁及邵使歸江南是時秦檜擅和議皓首斥去邵亦罷免十七年皓貶英州邵懼乃上書曰邵出使時嘗逢檜道中有榮州團練使李子厚嘗言檜代太上皇帝移書粘罕述海上盟約粘罕議和實基於此會曹勛進檜所撰書檜大喜遂以邵書付史館實其事因得除敷文閣待制邵奉使還家七年由是得免謫二十五年檜卒邵始知池州邵至郡踰時卽乞致仕僚吏諫止之邵曰郡計後前相仍官逋彌多誠不忍任是事孰若致仕爲簡易也僚吏復止之乃奉祠以行道由廣徳軍招其弟祁囑以後事趣使歸祁疑之泊於城外邵作書郡守沐浴朝服就寢以卒邵以六月丁酉生其卒也同是日云弟郯由邵恩補官後提舉江南東路常平茶鹽公事始郯爲鄂州鄂爲都統制隸禦前軍以轉運總領湖廣二府鎭之專職軍實不逞輒得以乏興論罪提舉軍事張平擅戎事郯結爲兄弟會帥入朝奏邊事營卒挾刃貸富民民畏不敢言郯知之馳入平營平趣治酒郯笑曰飲宗弟何辭願得脇貸富民者平大懼立索斬之子孝伯官參知政事有政聲韓侂冑立黨論孝伯曲爲調護之孝伯子卽之幼學伯父孝祥書晚益顚狂故其書不復行

蔣璯蔣璯字季莊慈溪人也宣和閒鄙王氏之學不事科舉閉門窮經不妄與人接髙閌抑崇居明州城中率一歲四五訪其廬季莊聞其至必倒屣出迎相對小室極意講論自晝竟夜殆忘寢食告去則送至數里相得歡甚或問抑崇曰蔣君不多與人周旋而獨厚於公公亦惓惓於彼願聞其故抑崇曰閌終歲讀書凡有疑而未判與所缺而未知者每積至數十輒一扣之無不迎刃而解而蔣之所長他人未必能知之世之所謂知己其是乎

王茂剛王茂剛居明州林村在巖壑深處有弟不甚學問使顓治生以餬口而刻意讀書足迹未嘗妄出尢邃於周易沈煥通判州事嘗訪之其見趣絕出於傳注之外雲气象嚴重窺其所得蓋進而未巳也

顧主簿顧主簿不知何許人南渡後寓於慈溪廉介有常安於貧賤不祈人之知至於踐履閒𨿽細事不苟也平旦起俟賣菜者過門問菜把直幾何隨所言酬之他飲食布帛亦然久之人皆信服不忍欺苟一日之用足則玩心墳典不事交遊裏中有不安其分武斷疆忮者相與譏之曰汝豈顧主簿邪【以上蔣王顧見容齋三筆】

王庭秀王庭秀字穎彥入太學與龜山楊先生遊復學詩於黃太史登政和上捨後以李光薦爲禦史臺檢法官遷殿中侍禦史論黃潛善爲相時賣官售寵潛善罷授祕書少監明受之變庭秀與鄭玨力爭不宜去帝號事遂止復論呂頤浩奏擬不當出知筠州論事慷慨明白後爲左曹郎官遷中書省檢正卒與宰相議不合罷有航海記磨衲集子璧七歲日誦千言朝廷方復博學宏詞科璧首中選待次通判惜不及祿以卒有集號相山集

林保【孫祖洽】林保字芘民鄞縣人以上捨第出身爲廣西經略司屬蠻境荒遠諸將多掠邊氓希賞格保抑止之後知興國軍有政績攺提舉市舶保辭不拜集中興事迹由夏少康至唐肅宗爲一書號曰龜鑑以進髙宗深納之右司諫陳公輔薦保宜爲臺諫官秦檜格不行後遷比部建議正武成殿侑祀殺降叛國者皆斥去又定鄕飲酒禮卒如其議行諸郡兩淮以北使頓供給煩擾不便後有議增兩淮舊稅者保言自顯仁太后歸應奉頓次至今不減若增稅淮民將流亡朝議從之以敷文閣待制奉祠卒孫祖洽字符禮少孤嗜書大父奇之以門功補官或問曰苟仕何以爲政曰吏胥姦獘非重法曷以治知鹽官縣滯訟經歲者皆剖決之光宗以皇太子尹臨安委治疑獄有能名守武崗城堡圯毀召匠計費甚夥乃乘肩輿巡歷命吏執筆以計汰其半守常州兄弟七人訟分財不決久之達省部祖洽召七人立廷下給筆札俾各疏所爭疏畢署其尾決是否示之曰審若是耶咸唯唯罷訟後守饒信吏治益著遷司農少卿權戶部侍郎嘗曰治財無他能不以羨余入官希厚賞歲歲當治辦水旱損益復以其贏補何憂焉後言者訖以帑藏盈斥不報罷守建寧婺州郡爲立祠袁正獻燮曰林祖洽非理財乃養財耳年七十有九卒

朱翌朱翌字新仲舒州灊山人漢桐鄕嗇夫邑之後以太學生賜第初爲建康府溧水縣主簿髙宗南渡爲祕書監屬喜其材俾預修徽宗實錄方是時範衝領史局翌以文詞進刪潤功居多秦檜相逐趙鼎翌以鼎黨久貶韶州後召還除知嚴宣徽三郡翌告老不赴朝廷憫其饑寒計貶所十四年衣俸悉與之遂卜居鄞翌惇睦宗族其父司農卿載上貧幾不能葬翌著文以示子孫作信天緣堂記曰朱子北遊於瀛莫之境徘徊於塘濼之上睹二禽有感焉一類鵠色正蒼而喙長凝立水際不動魚過其下則取之終日無魚終不易地其名曰信天緣一類騖奔走水上不問艸腐泥沙唼唼然必盡索乃已無一息少休其名曰謾畫信天緣若無能者乃與謾畫均度一日無饑色視謾畫加壯大後三十餘年屏迹荒縣私自念少之時始官州縣月俸錢萬二千米石五斗麥如米之數十口之家取足已而官朝廷祿十倍之然日食肉猶一臠衣常百結退視其室其空如故南來已老內外食者四十人婚姻賓客伏臘不論論其常一歲錢千二百緡米百八十斛拱手端坐炊煙屢絕家人告曰室罄矣翁不卹何也今幸營之尙可支否則俱爲餒鬼懼無以應呼使前曰天生匹夫一飯已定於未形吾固爲爾長多圖未必得坐視未必失也世間豈有一門同日困於無飯者天之所賦自應不闕子去轉告而朋姑洗爾釜待之行有餉子者矣有老媼北婦人也在旁大笑曰翁豈信天緣乎曰是遂以名堂書其說於壁死自爲志周丞相必大論其詩似杜牧之而出處亦相類號省事老人文集四十四卷

王次翁王次翁字慶曾其先大名人曾祖異甲科爲嘉岐王府翊善因家於濟南次翁崇寧進士通詩書易春秋齊魯諸生多從之遊號兩河先生爲辟癰正有以次翁所爲文薦於梁師成次翁詭取文以歸師成憾之後知道州徙容州紹興初呂頤浩辟爲湖南參謀官作太九九圖布算冥思潘良貴訪之聞其籌聲視之乃太數也未老卽致仕舊與秦檜善起家驟拜禦史中丞參知政事檜倡和議次翁力贊之初韋太后自北歸旣次燕山金使憚署行太后疑有變亟貸北副使金三百星約入境倍以償次翁時爲參政與後弟韋淵迓境上北使先欲得金次翁以非檜所擬執不肯授相持界上王﹝日奐﹞時爲江東轉運使急裒金以酬後歸與上言上怒將罪之會擇報謝使檜薦次翁以行得緩旣歸卽致仕居四明子伯庠登紹興二年進士試教官爲第一後擢殿中侍禦史出爲夔路安撫伯庠博記敏絕夔部地曠遠伯庠手圖其險要夷人不能欺巴俗掠子女出境特嚴其禁所爲文有歷山集云安集宏詞集要夔路圖經伯序亦登進士第官宗正丞

吳秉信吳秉信字信叟剛簡自信初爲國學官張魏公浚以和國公奉母居潭州築第稍廣檜忌浚復出諷中丞萬俟﹝上上去一下咼﹞論浚卜宅僭擬家有五鳳樓命秉信奉使察其事至則以檜意告浚返言浚所居皆人臣制堂曰盡心浚嘗記之樓實無有也檜大怒黜秉信後爲吏部侍郎與淩景夏言張偁不宜爲兩浙轉運判官偁內侍張去僞所薦也上不悅並景夏出知外郡秉信知常州未幾疾卒秉信知人善薦士王剛中入史館史浩國子博士後皆至宰輔家貧聚族以居史浩以太保魏公致仕親祭其墓且官其孫云

曹粹中曹粹中字純老定海縣人中進士第李莊簡以光婿秦檜在相位光時爲參政檜知其名欲識之粹中辭曰吾已有差遣見丞相何爲語其妻曰汝父必不能與相久處光後貶海南粹中不復仕自號放齋有詩說行於世後張魏公力薦於朝通判建寧府曾孫孝先李全叛楚州死之子說字習之幼歲痛其父歿絕葷酒婚宦刺血書華嚴法華以報恩五經有解終歲寓僧捨後學問難亹亹不倦酬答從故家借書輒先請書目一閱卽能言其本末生平無喜慍嘗戒學子絕人我則天理自著無疾以終易解爲全書分辭象變占後爲一儒生所竊衒爲已作貧不自給復鬻於松江某家學者尊爲泰字居士詩文三十卷精潔可傳後

髙閌髙閌字抑崇唐宰相智周後其先由廣陵徙居於鄞弱冠入太學見楊文靖公時於京師授以伊洛之學宣和閒文體習駢偶閌變復之紹興元年賜進士第釋褐後授祕書正字髙宗手書中庸儒行以賜進士閌言儒行多漢儒雜記中庸實子思所傳乞罷賜儒行兼禮部郎賜對上殿上曰士論皆言寬徭安民足以致和气議果若何閌對曰心正則气正气正則天地之和應陛下所言爲致和一事耳後爲國子司業三捨學法皆閌所更定髙宗幸太學閌講易泰卦胡宏作書非之然卒以忤丞相檜爲禮部侍郎尋罷去卽致仕居鄕絕口不言時事由是得免檜禍閌作春秋集注推程先生本旨其言曰春秋非一王之法萬世通行之法也文武之道期於周之後王周公事業期於魯之子孫其旨謂春秋非褒善貶惡而已又集厚終禮一編行於世朱文公定家禮多用之從子文虎官至翰林學士有天官書集注文善官將作監文虎子似孫爲禮部郎守處州有緯略騷略等書後家於越文善子衡孫爲戶部侍郎尹臨安爲檢正時史宅之括浙西公田官屬皆增秩二等衡孫知不便獨辭賞以壽終

黃龜年黃龜年字徳紹其先福州人後葬父於鄞因家焉舉進士第爲殿中侍禦史與諫官劉棐論秦檜其行類莽卓特朝廷未之察檜繇是罷相方是時呂頤浩與檜交惡龜年乃頤浩引進人咎其過至檜再相卒如龜年所言龜年寓湖州檜摭其過押使回福州後居昌國之馬秦山多爲記文與兄嶽年同隱焉山有石面平五丈與僧馬耆處士張光賦詩於碧雲庵檜死龜年復居於鄞

薛朋龜薛朋龜字彥益登政和八年進士第歷官監登聞檢院兼權工部郎又兼權吏部知興國軍奉祠除知衡州未上而卒子居實字去華守莆陽更新學宮提舉福建路常平茶鹽救荒有績自祠宮召對除倉部外郎升郎中歷淮西漕使淮東安撫卒於揚州子揚祖字符振歷官知漳州召爲大理丞遷刑部郎中以疾請外得池州丐祠以卒漳舊有土城髙不過五尺揚祖以修築請於朝後乃詔守臣趙汝讜經畫如其言漳人賴之

新校【﹝人物﹞】﹝黃公﹞避秦亂【盧無亂字】胙幾【盧作坐一字】﹝黃晟﹞募軍校【募下盧有擇字】多請其子嗣【子下脫襲字】﹝周師厚﹞忤相【忤下脫時字】﹝丰稷﹞攺先王法【法下盧有度字】﹝陳禾﹞使者薦之【使上盧有部字】四明誌卷第五宋元四明六志第五十七元

袁桷等

撰

人物考中

先賢

史浩史浩字直翁祖父詔善居閭裏民有鬥訟嘗從詔求直不復訟官府以八行科徵於朝不應浩以南省前行當得教官浩願習民事初補余姚縣尉後沈煥袁燮以捨法辭教官繇浩始爲國子博士召對髙宗目送之時建普安恩平二王府卽除祕書郎兼普安郡王府教授上嘗命普安王書蘭亭敍五百本以進浩曰此趙鞅訓戒之旨王溢其數以進上復賜宮女十人以侍王浩曰當以庶母禮事之王如其言髙宗益賢普安遂爲皇子封建王浩之力也完顏亮寇江上將親徵建王上奏請將兵爲前驅浩時在告力疾詣府啟王曰昔唐肅宗能從明皇幸蜀靈武事安有王大驚亟具奏謝罪遂從髙宗視師以歸由是立爲太子普安卽位是爲孝宗浩遷中書舍人十日爲翰林學士逾三月參知政事明年拜尙書右僕射同中書門下平章事兼樞密使孝宗銳意恢復張魏公浚屢奏取山東開都督府請上幸建康浩曰太上倦勤禪位陛下若奉以行太上寧肯與俱往都城一有驚動陛下何以處太上孝宗悟其言後竟繇禁中命邵宏淵等出兵公語僕射陳康伯曰吾屬兼樞密兵出不與聞所宜去遂見上丐罷浩歸甫十四日符離師潰凡一十三萬人浚上表自劾復勸上速議和後知紹興府復判福州淳熙五年拜右丞相在相位七月卽罷浩再相時朱熹教授生徒於建寧山中浩力挽之繇是出守南康雅度涵蓄凡議毀浩者悉獎引之善薦士陸遊賜進士出身繇浩力在經筵嘗薦薛叔似陸九淵葉適等十五人又薦金安節汪應辰三十四人後皆顯達兩授節鉞徧歷三公壽八十九以終始謚文惠後更忠定追封越王歷官表奏皆手屬槁耄歲猶不倦文集五十卷號眞隱漫錄論語口義二十卷尙書講義二十二卷咼官講義十四卷長子彌大終禮部侍郎力學勵行著衍極朴語謚獻文彌正敷文閣待制彌遠別傳彌堅別傳

魏﹝木巳﹞魏﹝木巳﹞字南夫繇焦山徙於鄞紹興十二年進士第歷縣有能名後遷宗正少卿丞相湯思退薦於孝宗言可備使聘遂假禮部尙書使金國行次盱眙金人以萬騎脇之﹝木巳﹞不爲動卒奉禮幣以往於是隆興議和攺君臣獻納禮孝宗以書封授﹝木巳﹞﹝木巳﹞行近北界心動亟行白上曰國書封縢不知爲何事彼震怒淩辱將倉猝占對失國體願陛下諭意臣願以死奉詔上大悟始盡語書旨初上不言者懼﹝木巳﹞畏懦辭行耳﹝木巳﹞至金金主果怒絕飲食困﹝木巳﹞﹝木巳﹞言宋皇帝鏡意恢復將使兩國之民俱受塗炭羣臣交奏疊諫故更進和議誠與太上皇帝時言和不同也使不允﹝木巳﹞死此耳金主悔卒正敵國禮減歲幣舊數以歸孝宗大喜除起居郎遷給事中乾道二年拜同知樞密參知政事明年拜右僕射冬大雷葉衡與﹝木巳﹞俱罷爲太平興國宮史浩舊與﹝木巳﹞爲余姚尉交代入言於上得視宰相恩數除觀文殿學士後以所薦吏犯贓降端明殿十年復大資政而﹝木巳﹞卒謚文節﹝木巳﹞能詩居小溪徧遊諸名山習方外學絕不言時政文集三十卷號山房集晚著三蘇言行編初﹝木巳﹞祖父葬焦山後居明登宰輔移葬於鄞葬師云若果遷將不利於相君不從後以雷變罷宰相褫職孝宗朝葉顒魏﹝木巳﹞爲最重

汪大猷汪大猷字仲嘉年四歲對客誦孝經止十七章客問十八章何以不誦以具慶對客大奇之登進士第爲婺州金華丞李椿年行經界法量田不實者論徒罪大猷言法峻民未諭蓋有田多而減少亦有田少而增多者少固受罪多何所從取李然其言減其罪乾道元年擢禮部員外郎積遷吏部侍郎兼權尙書是時法度數變更吏得髙下大猷上疏總其事定爲敕令格式後率以其凡例增補之七年除敷文閣待制知泉州海中有大洲居民雜植五穀有海蠻乘船掩獲之調兵討之輒入水不可捕春夏遣戍煩擾大猷立屋柵以居蠻乃遁三佛齊欲鑄銅瓦於泉詔許之大猷言銅不宜入海卒不與以敷文閣直學士攺知隆興府茶寇賴文政起湖北轉掠湖南入江西大猷遣將蹙之將輕寇大衄自劾以歸降龍圖閣待制上怒謫官南康二年後始復祠有唁於南康者笑曰大猷今年逾五十使以恩科得官爲是尉不賀我乎紹熙二年致仕慶元五年升學士卒時年八十大猷性坦夷惇敍姻黨遇大禮先奏兄弟之子割田二十畝爲義莊首倡子立中爲郡守始登第爲立符桂坊

髙元之髙元之字端叔武烈王瓊之七世孫建炎閒衣冠南渡父寓籍明州因家焉家貧無書得易一編口誦不輟數月忘盥櫛鄰士有書深憐之稍借以觀後受易春秋學於沙隨程迥時傅伯成爲郡教授少許可折節與之交繇是鄕學者數百人師事之元之作變離騷九篇曰湣畸志曰臣薄才曰惜來日曰感回波曰力敶曰危衷曰悲嬋娟曰古誦曰繹思行於世宋諸儒擬騷弗能及也集春秋說三百餘家號義宗悉本經旨凡百五十卷易詩論語後漢歷志解各一卷詩三千雜著五百號荼甘甲乙稿五上禮部卒不第而門人俱顯仕將死手屬書樓宣獻鑰以歐陽公試南省白襕求志文貧不能葬門人會葬於桃源鄕蔣山買田立祠於寶嚴院歲時祀之今廢號萬竹先生元之事親孝貧能輕財復喜言兵凡陰陽方技九流之說悉能究其指歸

陳居仁陳居仁字安行父膏太府少卿婿慶曆汪先生家因占籍焉膏爲禦史時四明有僧法恩謀不軌事露得其籍從附者萬餘人朝議將屠城膏力爭之止殲其首而在籍者亦俱免居仁登進士第丞相虞允文見而奇之欲俾習兵法居仁謝曰立事功宜先定大計若大言無益也潁州韓元吉見其文言宜爲制誥翰林學士洪邁典貢舉居仁時爲中書舍人命攝其事孝宗曰今兩制獨居仁奉行信官宜擇人醫王淫誤以藥進徳壽宮髙宗崩議罪編置居仁率後省官爭之卒杖都市配筠州居仁言慶赦之獘僅足惠姦滑而小民不與願放下戶身丁稅以寬民力上從之歷知鄂州建寧府鎭江府福州爲鎭江時有僧投牒言嘗結廬江滸地與江陰犬牙相接率爲邏卒煩擾不便居仁察其姦利命尉掩其室得盜數人卒夷其居後以華文閣直學士終於家謚文懿居仁孝友其在官奉其叔父及甥妹以行斥田二頃爲義莊以贍宗姻舅尙書汪公大猷以學士致仕居城中居仁曁樓宣獻鑰皆汪出亦以直學士在家時人榮之

趙彥逾趙彥逾字徳老紹興三十年進士第作邑有吏能孝宗亟用之守蜀多惠政李心傳志紹興以來蜀帥可稱者數人彥逾與焉其在蜀饋遺不入公府將出蜀以其俸余聚九縣之宗族分給之爲工部尙書孝宗崩光宗以心疾不能成喪禮汝愚時爲樞密彥逾勸汝愚立嘉王見殿前都指揮郭杲諭意杲未及對彥逾力責之杲始受命後推定策恩汝愚謂彥逾曰吾屬宗臣難議功未幾汝愚爲丞相彥逾以端明殿學士出帥蜀始憾汝愚將行盡疏一時名士爲汝愚黨慶元黨禁繇是興彥逾後守鄕裏以觀文殿學士終於家子﹝上竹下政﹞夫守袁州寶慶初眞文忠公徳秀薦爲廉吏第一

樓鑰樓鑰字大防異孫舉進士中教官科爲宗正丞時閩蜀士大夫各植黨與入對歷言前代之獘光宗卽位爲起居郎兼掌內外制光宗病不能持喪傳位皇太子鑰艸詔曰𨿽喪紀自行於宮中然禮文難示於天下人服其婉遷給事中朱熹爲侍講有旨除職與郡鑰言熹始除宮祠深駭觀聽復除職是聖意不在熹也然熹難進易退孰若授以內祠仍俾修史異日復侍講筵則君臣之道備時韓侂冑用事日貴臺臣希旨論汝愚言定鼎乘龍之夢語涉不道鑰曰嘗聞汝愚言夢先帝以金湯壺賜之若是則謂之定鼎可乎又嘗夢會朝望白龍以升天未幾上衰服嗣位若是則謂之乘龍可乎吏部侍郎彭龜年入內殿力奏知合韓侂冑擅權漸不可制上大怒黜龜年外除侂冑罷知合進秩與祠鑰與林大中共疏言黃裳已死黃山守喪沈有開陳傅良相繼罷去凡此數人皆嘉邸舊臣惟龜年猶在今又去之則陛下舊寮無遺矣侂冑憾之不數日攺吏部尙書實奪其言事也黨禁興卽丐歸未篾卽致仕居家凡十有三年後侂冑嘗曰樓大防善士也何一書不入都城邪且諭意鑰時聚書東樓踰捲皆手校讎號善本客有願傳錄者輒欣然啟帙以授人有言太師語子弟相顧卽索具紙筆鑰從庋中取顏氏家訓言士大夫晚歲名節事置紙上卽入去客疑援某事入書牘爭視之愧卽撤��墨須臾就坐客不敢言鑰亦不問卽舉酒如平時嘉定元年以翰林學士召拜參知政事自號攻媿文集百二十卷謚宣獻鑰性樂易中原師友傳授悉窮其淵奧經訓小學精據可傳信嘗定注春秋未脫稿守永嘉見陳傅良書已成卽焚已作冠以敍引其服善類此史彌遠用眞徳秀掌內制鑰所引薦徳秀嘗曰聞公淸言竟日或極論達旦退而書紳不爲塗人之歸皆公教也子淳終屯田郎中其學問似其父幼子治終權兵部侍郎

楊王休楊王休字子美象山人初爲黃巖尉邑有豪民植姦黨號三神王休捕得之具罪狀於府黥徙他鄕郡縣稱爲鐵面少府授南康軍尉判官朱文公熹時守郡事悉委之蠲經界賦後守洋州金州大興學宮考商於險塞以備邊絕饋遺惟軍用得取於公帑除益利路轉運判官金州大災悉發庫錢賑之兼提點刑獄王休治蜀多善政大修棧閣鑿鬼愁灘堰蟆頤山分西城漢陰平利三邑馬綱以便民築漢嘉西門石梁蜀民徳之後爲禮部侍郎光宗時名監司凡四人丘崇馬大同辛棄疾王休其一也子燁爲吏部尙書後以學士終於家

趙粹中趙粹中字叔達其先密州人幼歲能詞章登進士第孝宗銳意復北疆虞允文王藺趙雄以言兵驟進粹中進恢復機密十論制狄權鑑四十卷富彊要策十卷孝宗極喜之一歲九遷由祕書郎權起居郎給事中後除吏部侍郎所奏對多言邊防粹中嘗上疏罷王安石父子從祀乞正雪嶽飛冤狀又集司馬光範鎭董弅等奏議正太祖東向之位議不行寧宗卽位卒如其議後以待制知池州大閱軍校一日用公帑錢三百萬郡政修舉民生祠之後以遞卒獄夫出罷家居十年乃卒粹中善筆札子﹝立尊﹞書似其父﹝立尊﹞幼孤終身不肯仕嘗隱茅山欲爲道士親黨共止之然﹝立尊﹞卒不仕郡守屢薦於朝特許循資﹝立尊﹞亦謝不受

張良臣張良臣字武子一字漢卿家拱州父避寇來明州因占籍焉善爲詩淸刻髙潔不蹈襲凡近淩厲音節讀者悲壯尢長於唐人絕句語盡而意益遠詩至於盛唐極矣杜牧之李商隱晚出以絕順爲專門至宋王安石力仿之病多而不能終似黃庭堅以不使句俗爲上律呂乖忤而體益變陳與義借古語爲援不爲事物牽掣似黃而益奇詩之變無餘蘊矣風雅道喪獨良臣穿幽納明復唐格律後宋詩人咸推服之而諸禪僧吟哦諷詠遂悉宗尙而詩稍復其變焉良臣於舉子業非所長隆興元年試南省魏文節公﹝木巳﹞時爲參詳官攜三策以見知舉張燾曰此文拙古必故人張武子所作使欲得士願以進燾許之後撤試果良臣也﹝木巳﹞晚居小溪山中日從詶唱其作詩或終歲不出一語官止監左藏庫詩集十卷至咸淳閒彌甥徐直諒始裒刻於廣信郡

史彌遠史彌遠字同叔忠定罷相歸東湖與弟彌堅先後生忠定深器之嘗曰吾以不言兵後必有爲宰相者二子優劣吾未能審也一日攜客遊湖寺二子從忠定陰戒從者進食踰晡時彌遠獨凝坐絕怒色忠定始肯之登進士第折節下士與東萊呂祖謙相遊從忠定下世以大理司直遷諸王宮大小學教授出知池州提舉浙東常平入爲起居郎兼資善堂直講擢禮部侍郎韓侂冑爲平章軍國事師敗江淮蜀吳曦反彌遠與皇子榮國公密議入啟皇后召夏震傳詔殛死之初余杭趙汝讜汝談集歷代皇後事號曰坤鑑進後禁中後頗向之會彌遠議誅侂冑後計遂決而汝談兄弟終彌遠世不得入朝嘉定元年知樞密院事後拜右丞相去僞學禁贈朱熹序復故丞相趙汝愚呂祖謙等官召林大中樓鑰故老十五人入朝十五年皇子榮國公薨立濟國公竑爲皇子時彌遠相已久皇子在府中與左右陰言丞相輔政有不便語寖聞丞相惡之乃密以越州宗室子與莒爲沂王后更名貴誠援髙宗立普安恩平二王故事將復立爲皇子十七年八月會寧宗大漸亟白皇后言貴誠賢徳皆先帝猶子遂宣遺詔立爲皇太子卽帝位是爲理宗復爲相十年紹定二年薨於賜第四中書令追封衛王謚忠獻在相位二十六年其行事見宋史及羣賢奏議理宗特禦制神道碑額曰公忠翊運定策元勛之碑子宅之幼習明國家之典制理宗入繼大統宅之甫弱冠預其議後官至同知樞密院事爲戶部尙書括浙右田虛籍幾百萬理宗大悅後按其田皆諸道舊隸始罷徵而田籍宗社亡猶在至今病之幼子宇之官至觀文殿學士謙儉不自奉冬月居敗屋葛幮敝衾後疾革問疾者入臥榻皆驚異之

張虙張虙字子宓唐建中宰相鎰之裔家慈溪淸水莊上號淸水張氏家訓嚴整子弟多孝謹歲時田作無大小咸承命有將赴南宮者宗長命曰第幾郎特免摘茶虙習詩易復工詞賦寧宗卽位爲別院省試第一故事天子諒陰免策士潛邸進士當自陳升名虙不肯調臨江教授樓宣獻見而器之俾闔族子弟師事之曁爲韓林學士復舉以自代爲浙東安撫司屬官帥檄虙剡縣督舊逋虙謝不能除太學正敍遷博士時金將亡上疏言昔聞其衰則喜今聞其衰則懼今𨿽足以偸一時之安而所當深防者實在於自治遷祕書丞兼王府教授以疾出守南康郡有朱文公儀禮黃幹所刻而喪祭禮未備虙求善本補之攺處州政不病民而除其病於民者性澹泊復奉祠家居端平元年天子遴選經筵官以國子司業兼侍講召虙講月令至孟秋決獄訟必端平反復數百言復成月令解十二卷以進升國子祭酒工部侍郎龐眉冠帶諸生望之肅如也年八十卒後謚文靖

袁韶袁韶字彥淳幼從正獻公燮學於城南淳熙癸卯與鄕書明年當赴禮部願卒受業是年闔郡上禮部俱不第公獨以舊牒登淳熙丁未第嘉泰中爲吳江丞蘇師旦恃韓侂冑威福撓裏中役法黃公犖爲常平使者檄公核田以定役蘇密諭意言吳江多姻黨倘相容當薦爲京朝官公不聽是歲更定戶籍承徭賦者皆蘇黨蘇諷言者將論去黃公亟以是事白於朝且薦之未幾蘇敗公得爲桐廬宰桐廬多宗室持縣事無有善去者公始至絕私謁莫敢撓錢塘岸歲爲潮嚙率取石桐廬備禦公言廟子山左右皆石不必旁取鄰郡遂得永免嘉定辛未召爲太常丞主簿縣父老旗鼓蔽江以餞至於富陽泣謝由吾曹不復輸石矣後爲左司郎中接伴金使使者索歲幣語慢甚公曰昔兩國誓約止令輸燕不聞有旨在汴使者語塞是歲眞文忠公徳秀亦言幣當絕公實啟之嘉定庚辰尹臨安自是幾十年理訟精簡道不拾遺里巷爭呼爲佛子所治疑獄不可勝紀至今遺老猶能言之杭城多火災訖公十歲無是患其後林介繼之法盡弛太室省部皆燼紹定戊子拜同知樞密院事李全反山陽時相欲以靜鎭揚州告急飛檄載道杭州爭有逃避者拜浙西制置使仍治臨安以鎭遏之公謁相言揚失守則京口不可保淮將如卞整崔福皆可用適崔奉閫命來樞府公夜與同見相故事無暮謁相府公言崔實可用雅量鎭浮恐非今時所當先相疑逼已不悅卒罷政歸府端平初奉祠薨時年七十有七贈少傅后以郊恩累贈太師越國公

臧格臧格字正子鄞縣人慶元五年進士第與慈溪張虙爲友虙自以爲不及也嘗曰正子才气爽邁下筆痛快相從四十年與虙守朴學者良異爲太常丞定謚三先生周元公曰大哉元乎易爲乾元之首春秋爲始年之法天下之理蓋未嘗無其初也古道修明人心純一聖賢之功固無自而見不幸而渙散殫殘之餘有能復振遺響俾絕者自我而續晦者自我而明是故有元之義焉孟軻氏沒異端滋熾重以專門於漢淸談於晉至唐則文藝沈痼以迄五季之陋幾於蠹蝕不存矣宋興巨公名人舄弈後先其聞道亦不爲淺大槪更相推激不離乎文字論議之末而挈提宗旨有濂溪先生出焉先生道學淵懿超然自達敻出乎萬物之表而其最深切者太極有圖所以發其理之幽祕易通有書所以闡其圖之精微圖有無窮之義書有不盡之言學者潛玩而服行之采二气五行之運見中正仁義之本識人物動靜之別斷斷乎其有功於斯世也近世朱文公喜張宣公栻呂成公祖謙尊敬斯學或列之篇端或記於書後或辧於注釋之詳或嚴於問對之確先生之名益閎大光明於時矣謹按謚法主義行徳曰元先生博學力行會道有元脈絡貫通上接乎洙泗條緒精密下逮乎河洛以元易名庶幾百世之下知孟子之後觀聖道者必自濂溪始謹議明道先生曰濂溪傳者有二程先生載惟二先生天分不齊及其體道成徳則同歸一致有司舉節惠之典旣未免從而區別然二先生所得又豈容以差別殊觀哉謹考伯淳先生窮理盡性開示後學潞國太師﹝口十﹞之公言以表其墓曰明道先生夫道之不明天實憫之今天篤生賢哲資稟特異天意固有所屬矣居洛十年充養備至融會貫通內外洞徹人見其气貌肅然不敢卽也而和气充浹見面盎背遽色厲辭亡有也人見其接物粹然若可易也而望之崇深截截乎規矩準繩不敢慢也局度淸越世故若將浼焉而克勤小物𨿽鄙賤猥瑣弗之憚也立言灑落近而易知扣之則無窮出之則愈新也竊議先生者所見自不一而不知先生道積於中固純乎弗雜也抑嘗究極先生所以用力之地矣謂心不可以一事畱謂學不可以一善止有適有莫戒其非天下之全客气未消防其爲義理之勝以至去新學之支離非釋氏之不相聯屬忌學者之先立標準斥記誦者之玩物喪志蓋圭角少露皆先生之所不予若訓不息爲生則曰中無閒斷推明易理則曰敬無閒斷純亦不已此天之所以爲天也先生妙造精義渾渾無涯其體統盡在是歟異時身居禦史不用文字以懲詆訐之失元佑羣賢悉處散地先生獨有憂色使之協濟於朝以施調一之功安有紹聖報復之禍哉按諸謚法中正精粹曰純先生博大閎深與幹同體非中正純粹而何伊川先生狀其行曰純粹如良金呂本中摭諸先賢之論曰溫然純粹張宣公嘗爲之贊亦曰會其純全今謚以純庶足以賓其實伊川先生曰講道一門天下皆知有河南二程之學明道早世天下學者以其事明道者事伊川焉緬惟伊川先生材資勁正法度森嚴凡其造理淵深發微指極者無非明天地之正理行天下之正道貫通融液有不待閒邪而誠自存者竊窺仞墻方且自敬而入曰入道莫如敬不敬何以致知曰主一之謂敬不一則二三矣至於涵養則是敬急迫則非敬其著察之深似若一毫不敢少肆先生之學專以敬爲主充養旣至固宜粹然一出於正也由是用其所學上足以正君心下足以正人心先生被命經筵凡所建明殆不一疏宮庭至嚴閟也欲備知皇帝動息以隨事規切六參起居有時也欲講官同日晉見從容納誨番直以冀數召輪侍以希陳說乞坐講以表崇儒之實不避嫌名以抑尊君之過凡所以燻陶人主之徳性者固無嫌乎其詳也每念先生一遇進講則宿齋預戒期以感動上心是豈求精於章句之末頰舌之嘵嘵哉當人欲蔽錮之餘必使天下知有大學之書嘗考易傳等書莫非經世之大法誨人之要說也然精微嚴密之旨所以扶世立教者惟上足以正君心下足以正人心關系爲最切謹按謚法庶物從之曰正請謚以正孰曰非宜格久在郎署家貧願得補外史丞相靳不與久之微有怨語丞相善鑑人蹙頞曰臧君骨淸非守土相吾遲遲不外除誠愛臧君今若是以鄕裏旁郡與之遂守臺州迓吏至門果卒

陳卓陳卓字立道居仁子壯歲登進士第宦意泊如也守江州寧國有淸白名其守寧國也以中書舍人補外道繇臨安將之官丞相以故欲見之卓謝不往丞相深器之繇是卒爲翰苑官李全反淮安朝廷靳護事益露卒褫全爵卓艸詔至淮人益自勵太廟災艸罪已詔京師爭感動丞相願貶秩繇是詔端平元年鄭淸之爲相二年眞徳秀以翰林學士爲參知政事卓爲簽書樞密院事二制俱下未幾卽丐祠歸裏平生不營產業以贊書所酬金築世綸堂人或戲之曰此眞金屋也退居十有六年薨年八十有六謚淸敏將葬事不能具丞相吳潛聞之爲作書閫帥以助孫定孫侍祖父力學孝謹出處進退每怡色以告遂深奇之其謚淸敏也一時朝士皆後進定孫力請於朝卒得請其奉諱日哭泣薦祀如平生亦以耆年終

樓昉樓昉字暘叔與弟﹝日丙﹞俱以文名少從呂成公於婺其文汪洋浩博宜於論議援引敍說小能使之大而統宗據要風止水靜泊然不能以窺其涘故其從學者凡數百人最顯者鄭淸之應﹝彳繇﹞鄭次申趙與歡輩尢善章表李璧黃裳爲侍從所爲文俱出昉手嘗編歷代文章爲一編業進士者咸誦之宋世鄞士善論策臺越進士歲率數十人來相從繇昉始守興經軍以卒淸之旣相追贈直龍圖閣率其子弟祭於墓復立甬東書院

袁甫袁甫字廣微父正獻公教授城南年尙幼諭諸生以立志爲先甫首領其旨後問道於慈湖楊先生先生曰學以自得爲貴正獻之言也心明則本立矣繇是慨然以斯道自任舉進士第一爲校書郎當遷願侍親東歸通判湖州十有五年爲外官守衢州饒州遷江東提點刑獄一以傳心爲本講授學者復取孝經衍其說告於屬邑興象山修白鹿爲中庸詳說而講明之朱陸之說分各立黨與遂爲之言曰道一而已和而不同乃所以和也道無終窮先賢之切磋有不同者將歸於一則未始不同也江東大饑所存活十餘萬人諸郡咸立祠以奉端平元年始召爲祕書少監以論史嵩之和議罷嘉熙元年除中書舍人復以和議論嵩之罷時金將亡事類靖康戰非素技必曰和然正論者所恥後賈似道諱和國以亡而宋三百年卒未見以戰利二者俱難言也後除兵部侍郎兼給事中國子祭酒以權兵部尙書在位卒謚正肅居家嚴正中年絕嗜欲一室湛如子弟終日侍立未嘗有惰容子從守永州善尺牘力仿其儀矩孫裒能詩又諳臺閣故事其亡也鄕裏惜之

趙與歡趙與歡字悅道父希言縣仁和有稱築臨平新堤護田四萬頃後爲右司佐丞相言楮幣必當便民舊幣諉民民何所用俸稍兩用官吏則猶當受之後奉祠以卒與歡美儀觀音吐如鳴鐘相者言貴在是然貧亦在是後官節度使家資無百金余希言知沂王嗣觀察使與莒賢以告丞相丞相心善之意先屬矣聞其語益喜陰以托希言希言死寧宗命丞相召觀察入禁中遂命與歡同載以入繇是驟升刑部郎凡所議擬理宗深信之金亡歸明人集兩淮築館致餉不絕河南察罕範用吉求內附力言侯景之害理宗悟不受後尹臨安上陰受輔郡獻納與歡憂之願以酒所羨余入貢益論理財之害爲國危亡本罷諸郡獻納史嵩之起復三學交論上命與歡調護寢其事上言人言可畏非俾致仕不可後卒如其議善薦士馬光祖吳革李伯玉牟子才楊棟陳仲微後皆爲大官侍經筵進春秋集解性孝友拜安徳軍節度使戶部月以海艘致俸至則分三族合旁近宗黨完聚於家死之日貧不能葬理宗湣之賜田以養其子若干人贈太師謚淸敏子孟傳壯歲守嚴州有廉直聲屢守名郡必載弟妹以行車數十兩後爲江東坑冶使者丞相賈似道伺其至城下論去貧不能載其弟妹歸眾咸憐之尹臨安受丞相陳宜中謀殛殿前帥韓震震黨率所部抑禁門以行晚守鄕郡臨安自紹興皆已納土謝太后詔諭自明繇臺孟傳奉表如詔旨復以宣撫使守郡至元十五年皇帝詔入覲拜浙東宣慰使以歸二十一年復召入都除集賢學士卒於都三子孟何咸淳七年進士第通春秋去褒貶凡例爲法度編陵陽牟應龍以同年銘其墓曰吁嗟先生白首窮經無財而富無爵而榮

史彌忠史彌忠字良叔鄞縣人進士第初爲鄂州咸寧尉官滿歸裏橐中裝視之官時良多里人羨企之其父慚怒彌忠懼召里人畢集悉發篋以示皆書帙也監文思院門楊文元公署薦剡曰質直而才遜徳無競宰廬陵邑有能名後守南安會盜甫平爲政尙安輯蠲白撰錢以便民守吉州治如南安蠲田租十有八萬閩寇大作提舉福建常平鹽茶事薦陳樞密韡爲招捕事定功賞一不受眞文忠公時居建寧遺書美之時從弟彌遠久在相位數勸其歸年未七十首乞致仕後子嵩之爲丞相除寶謨閣待制繼除龍圖閣學士凡十一封至金紫光祿大夫夫婦就養相府數告歸遂除資政殿學士賜笏頭球紋帶終於東湖之裏第贈少師保寧軍節度使鄭國公謚文靖初爲尉咸寧趙方尉蒲圻己酉歲嵩之生庚戍歲方亦生子葵兩家交持羊酒相賀日者云二尉子皆極貴後彌忠薦方於朝爲大帥而嵩之葵範俱立功襄漢二子先後爲丞相葵範端平開邊嵩之帥襄力言不可繇是交惡嵩之入相葵在外奉書幣於其父援鄂州事契怨稍解然亦竟不能平也嵩之別有傳

史彌堅史彌堅字固叔忠定王浩之幼子少警敏端靜忠定奇之忠定召赴慶壽班退朝有憂色彌堅時侍側問其故忠定愀然曰李妃悍惡上欲廢之念未有以對卽應曰嘉王卽位母子位號必攺正今所言議者當執咎忠定愕然曰計得矣翼日見上議遂寢上問忠定卿幼子當已擇婚對忠定謝臣子彌堅幼未知學何敢議姻事上曰朕兄女年相若朕定議成之兄女崇憲靖王伯圭女也後以軍器監尹臨安韓侂冑敗兄彌遠入相以嫌出爲潭州湖南安撫使平湖寇羅孟傳守建寧行義倉法眞文忠公紀其政績守鎭江力薦劉宰於朝以兄久在相位數勸歸不聽遂食祠祿於家十有六年判牘神敏舊有書判淸明集皆能吏極選彌堅與焉後以資政殿學士光祿大夫卒賜謚忠宣吳泳行詞有云在熙寧則不黨於熙寧如安國之於安石在元佑則不趨於元佑如大臨之於大防

史嵩之史嵩之字子申曾祖木建炎元年金寇猝至率姑姊母妻五族曁其鄰保航海得完者踰二千人木孫五人皆登進士第嵩之少倜儻喜經濟嘗與內弟陳塤講學山寺寺僧厭之嵩之怒夜焚其廬去後登第從父丞相彌遠曰新調官當何之嵩之願官襄漢彌遠在相位最久向仕內郡實不知襄漢表裏心大喜卽調爲襄陽戶曹襄帥陳﹝土永﹞歲索調用增阨塞丞相不能拒嵩之密疏地裏言某地當撤戍某地當增防丞相如其言下之帥大驚軍費減十六不十年與爲代端平二年趙範葵弟兄用師河南丞相鄭淸之主議嵩之奏不可師大衄繇是三姓交惡拜參知政事督視諸道兵拜丞相加都督嘉熙四年入相解光黃圍城渝州皆嵩之善用將士功然不喜儒士迂緩會父彌忠卒將起復三學交論之未幾臺諫合疏服闋勒致仕居家十三年以卒嵩之晚歲願守蜀且圖江上陽羅堡爲要塞後卒如其言贈少師安徳軍節度使謚莊肅弟巖之更四路安撫資政殿大學士

鄭淸之鄭淸之字徳源少母胡氏將就蓐三日甑鳴甫生嫡母欲不舉邱嫂邊氏請於舅姑願已乳之旣貴奉邊氏如母卒爲之服期以報教授峽州江陵帥趙方善風鑑夜夢有告者曰明日當有貴客至宜敬禮之遲明典客以峽州教授謁入方從廳屏窺淸之狀貌黧瘠且短小殊不稱所告夢賓次坐逾日昃方往來益視淸之危坐迄不惰方大器之設髙會見其二子挾使受拜禮且曰公他日大貴願以累公後爲相卒拔其二子曰葵爲丞相曰範爲襄帥後帥師入洛皆葵範贊啟之初爲國子錄史丞相彌遠密語曰皇子濟國公未正儲號動止躁淺似不宜負荷沂王宮新立嗣子容止端謹煩君爲講官善輔導之卽除魏惠憲王府教授寧宗崩以沂王所後子卽帝位是爲理宗寶慶元年除起居郎逾年權給事中進翰林學士未幾拜簽書樞密不十年爲丞相遂召眞徳秀魏了翁崔與之趙汝談徐僑尢煜洪咨夔王遂李宗勉杜範遊似袁甫李韶凡數十人爲侍從等官是爲端平元年三年行明堂禮九月大雷電罷家居凡十年淳佑五年入朝拜奉國軍節度使兼侍讀七年拜太傅右丞相九年進左丞相凡四登相位耄年章表皆手屬稿愛獎文士應繇劉克莊嘗力薦之卒致大用端平初相四方稱爲小元佑及再相會行公田新楮幣上方獨斷郡守大帥時有內署淸之力不能止十一年薨贈尙書令魏郡王謚忠定

應﹝彳繇﹞應﹝彳繇﹞字之道昌國人以詞賦試南省第一﹝彳繇﹞未第時袁越公韶爲京尹﹝彳繇﹞爲之掌箋記畱門下一夕坐有美堂欣然若有得同門客吳�大善樂府暮從外歸問曰何欣然也以擬明堂詔書屬對甚善答之吳哂曰一第脫饑寒猶未能明堂詔何施焉﹝彳繇﹞後直內制卒用所擬語而吳以樂府遊公卿困躓以死教授臨安府鄭丞相淸之見其文奇之始敍爲同捨生樓昉教授鄕裏時﹝彳繇﹞最後至淸之固不識也淸之將拜相俾艸相麻後卒用之﹝彳繇﹞以著作郎兼學士院權直端平開邊兵敗洛陽﹝彳繇﹞預邊議坐斥而淸之亦罷相居東湖益與﹝彳繇﹞搜拾文史號建章集皆制誥所需也淸之再相﹝彳繇﹞復用以侍郎掌內制遂力薦爲內相理宗疑焉一夕召﹝彳繇﹞入院降詔遊似右丞相鄭淸之奉國軍節度使兼侍讀趙與歡皇兄安徳軍節度使開府儀同三司皇弟貴謙與芮授少保凡五制夜四鼓進入上始信之翌日卽除翰林學士後拜參知政事以疾告歸卒

範楷範楷字子式鄞縣人嘉定元年登進士第調安慶府懷寧尉再授建康府轉般倉秩滿謁吏部時年六十袁越公韶與楷在淳熙閒同貢於鄕且同年生嘉定十二年越公已尹臨安一見越公曰吾老當歸第求一近缺以便養越公笑不答密薦於丞相攺臨安府教授遷宗正丞權【﹝下闕﹞】

吳從龍【﹝上闕﹞】先鋒援不至被擒使至泰州城下誘降終不屈死之廟祀泰州維揚賜額褒忠官其弟從虎至武經大夫淳佑閒翰林學士應﹝彳繇﹞奏言從龍有晉解揚漢路中大夫之節請賜謚咸淳中史館檢閱黃震乞立傳

余天錫余天錫字純父昌國人祖父滌教授史忠定子孫因家於鄞天錫亦教授其子忠獻家性謹願絕不與外事忠獻器之是時忠獻在相位久皇子濟公深嫉之念欲有廢置而近屬無有會沂王宮無嗣丞相欲借是陰立爲後備天錫試於鄕秋告歸丞相曰今沂王無後裏中宗子族屬相似賢厚者幸具以來天錫絕江與越僧同舟舟抵西門天大雨僧言門左有全保長家可避如其言訪之保長知爲丞相館下客具雞黍甚肅須臾有二子侍立全曰此吾外孫也日者嘗言二雛後極貴問其姓長曰趙與莒次曰與芮天錫憶丞相所屬其號亦良是問其生年月日告於丞相相命二子來保長大喜鬻田治衣冠心以爲沂邸後可冀也集姻黨且詫其遇以行天錫見於相府丞相善相人大奇之計事泄不便遽復使歸保長大慚其鄕人亦竊笑之逾年相忽曰越二子可復來乎保長謝不肯相密諭曰二子長最貴宜撫純父家遂載與歸母夫人朱氏爲沐浴教字禮度益閒習未幾召入嗣沂邸迄則帝位是爲理宗天錫嘉定十七年進士寶慶元年超除起居郎不數年拜參知政事復守鄕郡母夫人封楚周國夫人壽過九十將以壽日拜天錫爲相天錫以病卒贈太師謚忠惠弟天任爲兵部尙書兄弟友恭方貧時率更衣以出終歲同衾蓋晚貴盛復約以昭穆同葬子尙寶能守孝謹從子晦尹臨安守蜀復守鄕裏在蜀以違言論閬州王惟中死士論少之

王撝王撝字謙父其先開封人大父繇建炎渡江居於鄞撝博學耿介非其友不與語幼學於裏師樓昉爲文醇深善議論壯歲試詞學科不中輒棄去自誓曰它日必令二子業有成後登進士第同年餘天錫參知政事屬教其子弟歲終致束脩以謝堅不肯受拱立言曰二兒習詞學鄕裏無完書願從公求尺牘往借周益公傅內翰番陽三洪公曁往昔習詞學者凡二十餘家所藏書余欣然許之後二子果俱中科爲安吉丞攝令長興捐俸賙水災再攝新城復斥餘財五萬緡代貧民賦遷國子正將作監主簿時丞相史嵩之爲相乞補外以避通判婺州禦史劉晉之誣衢州掾慮囚受賕刑獄使者不直之命撝審實撝言誠無是事晉之怒而婺之士民咸謂撝處置實當晉之不敢犯晉之蓋史相黨人也後攝郡去之日以羨財數十萬畱於官攺祕書丞後守徽州至郡廩亡三月儲曁解去粟支一年帛萬疋而所宜得錢復助少府用遷吏部郎中兼崇政殿說書疏言羣臣遜志之言多逆耳矯拂實未之見其議剴切深中時病嘗預修四朝史爲輿服志六卷後直祕閣知溫州長子應麟別傳次子應鳳與兄生同日其學淹博精切爲文詞操筆立就佐淮南箋記塡委每入閣口占命吏卽上馬去丞相知其能文詞召爲太常博士將以內制處之甫入國門卽死所爲詞科文漢郡縣山川風俗記最詳洽得文體

謝昌元謝昌元字叔敬西蜀資州人幼歲見劉文節公光祖於簡州應對敏解爲題扇贈之且勉以學見魏文靖公了翁復奇之類試四川第一調紹慶府教授守施州築城以備禦開慶元年除太學博士遷太常博士知封州新學校提舉廣東常平茶鹽奏蠲鹽銀以寬民力疏入不報卒捐俸代償之爲沿海參議官因家於鄞徳佑元年以著作郎遷祕書少監當開慶初長子大椿挈其家屬來東南舟由鄂渚世祖皇帝時爲大王駐兵江滸獲其舟載以歸問大椿知爲蜀士子甚愛之俾給事殿中十四年世祖平宋乃命子召昌元入朝上深器之呼爲南儒預議中書省事時南士爲上所推重者曰靑陽夢炎王虎臣曁昌元皆爲尙書上旣厭代是後南士郎署官亦不復用矣爲禮部尙書上疏言增軍餉結民心除舊吏戢瓣軍上允其議又乞行選舉收遺書擇按察官嚴贓吏法置登聞鼓院至元渾一之際幾所朝議昌元諸人皆得預聞後以老歸卒葬於鄞

黃震黃震字東發慈溪縣人中進士第爲尉有能名後爲史館檢閱入對言危亡災異在旦夕而緇黃出入宮禁亡節失朝廷體度宗大怒諭中書削秩罷丞相嘉其直出爲通判廣徳軍郡守賈蕃世丞相兄子也恃勢以喜怒決郡事震爭不屈後相知曲由兄子卒兩易爲紹興府通判未幾守撫州兼提舉常平復兼提點刑獄時諸郡社倉法大獘震言法出三代猶有損益減息濟民靑苗法非不善也獘卒不可救今社倉獘亦在是遂發所儲錢買田以代息撫人徳之震爲人淸介自守臨川陸學傳四冊震獨崇朱氏學其爲文悉本之又尊其門人黃幹書鋟梓於撫善論利害奏疏明暢曲盡人謂其甚似朱氏後爲提舉浙東常平升直寶章閣福王趙與芮判紹興朝命俾爲長史以佐震不拜國事日蹙朝廷宰輔爭避去震知不可爲歸寶幢山中誓不入城府所居日湖圖籍器物爭掠取亦不問在史館時以鄕先生楊文元公張文靖公右軍統制吳從龍死事乞立傳每閱經史文集輒疏其精要辧論曰日抄一百卷春秋禮記皆爲集傳其死也里人私謚之爲文潔先生

陳肖孫陳肖孫字伯巖奉化人中進士第鯁介淸苦操筆決詞訟曲當事理賈似道咸淳爲相不喜四明士獨黃震陳肖孫爲名監司士論莫易也以提點刑獄守嘉禾郡帑不妄用絕互送禮蠲逋錢二十萬米四萬子侄合食惟蔬食脫粟人呼爲菜湯知府會安吉寇作以措置失宜罷澤不及子朝議惜之遂官其子丞相署曰陳肖孫一廉可取當官其子年六十一終

袁洪袁洪字季源七歲通詩書春秋受業王先生鑐父嚴州守奇之初父與柄臣賈氏同名遂退屏裏居益內治產業父死後兄浚折貲產父專之盡力無私年十七以大父越公恩補官馬光祖守臨安徵爲佐以敏達聞命徵責旁縣不受令禮部尙書李伯玉中書舍人劉震孫以治劇才薦佐兩浙轉運潛說友爲轉運使檄督寧國絹十六萬謝曰自嘉熙以來名存實亡當取景定至今年浦潛恐數夥命他吏卒如所言胡太初刻削阿僻數謝病不許遷太社令時賈相不樂四明人與同郡士六十餘人坐廢家居講學不及世務其畜徳遠權勢如此賈乃悔起奉華州雲臺觀祠祿調補通判建康慮囚句容縱僞造楮幣連坐者二百餘人時大兵南下帥趙溍出督兵江上城中大駭夜縱火剽掠出郭去密捕首亂者數人斬之乃安諸將益桀傲請較射於是出私帑具賞先發三矢三中眾大驚服溍遁諸將釋兵歸淮西總領費伯恭遁乃微服詣行在所屢遷咸不拜宋亡諸無賴構陷衣冠陳參議允平在陷中帥命招討王世彊捕治於是儒服入白人情未安不絕告訐非所以示綏懷也帥悟乃釋允平由是上變者輒斥去至元十五年入覲世祖皇帝召見授朝列大夫同知邵武路總管府事攺溫州並以疾作辭二十七年侍禦史程巨夫奉旨求江南賢士徵以應詔辭不起迎師友好賓客喪葬婚嫁不能任者給財無靳疢疾則治藥以拯之人嘗有過者內愧詟伏然必委曲覆護不以罪之其累善積行此其類也大徳二年攺處州命下卒鄕人莫不垂涕泣陰徳尢著云

汪之林汪之林字徳仲尙書大猷之族孫幼歲見樓宣獻公言行淵懿善尺牘見後進道嘉言善行灑灑不倦舊與賈丞相遊賈相少歲時事遊狎其母禁止之聞與徳仲遊不復語晚守污州歸裏自守益貧甚以終

蔣曉蔣曉字堯臣伯父峴爲諫議大夫以京官奏之謝不受後登第作邑有政聲爲文勁正閱唐金石刻最多其文時似之後以將作監主簿終善威儀巍坐終日不倦所言皆唐宋遺事

節婦

冀國夫人冀國夫人葉氏慈溪人歸於史冀公簡冀公年二十五爲縣從事尉受賕杖平民冀公獨湣之以杖首雜朱殷以進初舉杖血流於尻尉怒以水抆抿之誠僞尉益怒據案卽以平民所受罪仗之歸數日死時夫人年二十有五有娠冀公死且囑曰若生女當嫁果男也幸謹視之夫人泣受其言後得男曰詔鄰保咸曰汝家若是褓中兒寧可恃耶夫人自誓不聽晝夜工紡績俾其子從師於鄕且曰讀書以行已爲先操筆爲文辭非聖賢本旨後其子訖爲善士鄕黨化慕能使爭忿不直者皆自訟不復至縣庭夫人晚歲理生產日益裕養孤女數人俾有歸年八十六以終幾十入封至冀國夫人詔以八行科舉不就後贈冀國公鄕人稱爲八行太師而史氏孫曾貴盛由夫人始丞相三人浩彌遠嵩之執政二人才宅之視執政三人彌堅宇之巖之侍從二人彌大彌忠待制二人彌正寬之卿監四人彌忞望之定之宣之進士二十六人才浩彌大彌遠彌忠彌悆彌遜彌謹彌忞彌應彌鞏巖之嵩之佺之望之及之本之能之冑之俊卿有之常之卽之介之蒙卿唐卿

孝行

楊慶楊慶鄞人父病貧不能召醫乃剔股肉啖之良已其後輒以爲常自紹聖至宣和刲肝割乳饋親者凡五最後母病不能食慶取右乳焚之以灰和藥進焉入口遂差久之乳復生每勝日輒以筍輿載母禱於阿育王山佛祠年六十餘視聽聰明負擔行遠如四十許人宣和三年守樓巳廾以事聞於朝不報名其坊曰崇孝紹興七年守仇悆申前請十二年有旨旌表門閭蠲免賦稅仇公悆曰韓退之作鄠人對以毀傷肢體爲害義而匹夫單人身隔艸莽軌訓之理未宏汲引之徒多闕而乃行成於內情發自天使稍知詩書禮義之說推其所存出身事主臨難仗節死義豈減介之推安金藏哉

孫之翰孫之翰字文舉慈溪金川鄕雞鳴山人少志乎學母疾革刲體取肝爲粥以進越夕母如醉自醒乃底於寧守趙伯圭將聞於朝文舉曰本心救親他無所覬守不奪其志年六十六卒於嘉泰二年葬五磊山

張超張超昌國縣狀元橋東人家鬻素食爲業超自幼孝年十九父縈患气疾寖篤醫禱無效超乃炷香割脇取肝煮粥以進不踰日父病愈乾道二年十二月守趙伯圭舉楊慶例命縣厚加優卹嘉泰四年令葛洪與免徭役仍封植其父母墓禁樵采云

吳璇吳璇定海人父璋以邊功補副尉璋妻宋氏病璇刲股療之而愈年九十三乃終璇與妻楊氏更病男安禮安時皆刲股以進安禮療其母且至再焉璇七十九乃終楊氏尙在年八十九矣前守李沐以聞於朝嘉泰三年有旨長吏常切存卹府命縣令王伯揆建崇孝門以旌之後令商逸卿趙汝﹝目監﹞重修

童八娘童八娘鄞之通遠鄕建嶴人居小溪朱氏崇孝庵之側一夕虎銜其祖母女手曳虎尾祈以身代虎爲釋祖母銜女以去時侍郎林栗侍親官於此目擊玆事旣而來守以事聞於朝未報而奉祠云

逸士

蔣宗霸蔣宗霸周顯徳初人爲人慈善溫謹口誦摩訶鄕人稱之曰蔣摩訶時有僧遊奉化寓嶽林寺攜布囊與六七小兒行歌於道顚狂彌甚隨所乞咸受囊中鄕人亦稱之曰布袋和尙摩訶心異之而摩訶布袋名益著與之處逾三年一日同浴長汀摩訶視布袋背有目布袋曰吾爲汝所窺當去矣吾以布袋贈汝俾子代代爲衣冠家布袋歸嶽林坐逝葬於封山後越帥遣介過蜀遇布袋於道中卒舊遊四明識之乃曰爲吾謝摩訶相見已近願自愛卒歸至嶽林道所以發棺視之惟錫杖淨瓶焉卒遇摩訶述其語摩訶曰吾已知之一日造城別親友以逝好事者或曰布袋釋氏所謂彌勒也今嶽林遂爲布袋道場云

朱棣朱棣字彥誠鄞人初本江南士子靖康初攜家逃難伏林莽冒溪谷行抵明越之界萬山嵯峨望一石室壁立千仞規捨其中忽有老父曰此聖公巖也神人居之上每有金鼓聲且毒蛇猛獸守其窟烏可往棣不顧曰吾止平地而遇寇必無幸者匿此中未必犯於是棄擔持糒公崖魚貫而進居旬有五日絕無可怖者而岡嶺秀出泉石淸泚眞仙者所居殆忘其歸望崖竇數有異光心頗疑之因梯竹而上得一黑匣緘鐍甚固一劍橫其外啟其中有書與印言役鬼治病之術寇退奉之以去設壇而事之自是役鬼神如反掌最異者能追魂診脈人有病妻則診其夫父則診其子有崇則以法治之無崇吞符亦安合沙鄭瓚嘗伺其作法往觀焉見其據案而坐運指於袖噀水於口以桃茢麾使而鬼神自至訊鞫論報若官府然問曰此何法也棣曰非法也周天大數也大衍所謂成變化而行鬼神也夫天地五行日月列宿五星與夫山川艸木飛潛動植之屬不越乎是況於人乎況於鬼神乎儒者知成變化之數而行鬼神之數未之知也成變化者數之方也行鬼神之數數之圓也棣妻戴氏妊幼子神降於奉化張氏家言上帝使續棣法某日則生戴亦夢一道士顙有珠曰上帝使爲而子代天行法俄入於懷如期不血而生皮發指甲猶三易其名曰定鄭瓚摭其實記之蓋乾道七年也

新校【﹝人物﹞】﹝史浩﹞悉獎引之【悉上脫浩字】﹝魏杞﹞於是隆興議和【是陳本作時】﹝史彌遠﹞四中書令【四下脫贈字】﹝鄭淸之﹞曰範爲襄帥【襄下盧有陽字】初爲國子錄【初下盧有召字】四明誌卷第六宋元四明六志弟五十八元

袁桷等

撰

人物考下

史忠定十二先生贊

蓬萊黃公先生商於六里肥遁四賢公居其閒美行卓然時乎一出羽翼翩翩漢祚四百由玆卜年

大梅梅公先生堂堂伊人漢世之傑方時昏昏上書剴切退伏市門或來明越我遊大梅尙想忠烈

石臺葛公先生公遊宇內蹤迹殆徧一月千江無處不見大隱石臺波光如練出入丹林淸可覿面

石囪賀公先生道旣不逢當去勇決野服黃冠孰能羈紲鄞水煙波鏡湖風月髙標凜凜濯世執熱

大隱楊公先生道契皇王徳參天地俯仰窺察出處一致三聘及門疾驅遠避齊魯大臣公其無二

慈溪杜公先生伊歟髙髙抱道弗違下視流俗突梯脂韋荊國之淸叩其元微九原可作非公誰歸

甬水王公先生生負大材棲於甬水𨿽有聲名且無生理陋巷簞瓢王公知己百世聞風莫不興起

西湖樓公先生翁臨西蜀一化南閩公以是教作成吾鄞逮今士子傳學彬彬收功貽厥世有顯人

桃源王公先生公修隱徳約處桃源文肩李杜行踵淵騫教育千里執經滿門天之報施煌煌後昆

望春王公先生使者入境金橘是求公責以義彼實懷羞晚使作邑投劾歸休鄧城彭澤千載同流

湖西周公先生宦遊寡偶不如投閒言之孔易行則惟艱公乎勇退雙鬢未斑蕖月蘋風誰復追攀

奉化孫公先生朱梁僭竊公懷憤恥仕還民服年著甲子寥寥唐末有玆義士遺編𨿽存惜無信史

王尙書八賢贊

童判子【王介甫爲鄞令奉行赦書訪義夫節婦得三人其一人可采曰童判子爲人掌典庫其家養疏屬數口奉寡姊承順不違甥不事家業屢負人債輒爲償之而不以告姊江鄰幾紀其事於雜記】賢哉若人儒行塵迹悌友祥順展也實徳我興視也口舜心跖居市不市前言匪激

蔣璯學必行已義榮道腴博觀約守胸吞石渠良朋問疑詡徑未蕪誰其似之子雲林閭

王茂剛夢吞三畫韞玉山棲象外系表捐筌棄蹄心學自得犧文與稽緒言不傳林深艸萋

顧主簿言行慥慥白賁素履忠信篤敬行乎州裏其徳如蘭燻我晉鄙漢之長者周之吉士

李宗質【字文叔濮人文定公之裔所生母展氏罹靖康之亂母子相失有姊歸司馬文正公之諸孫與俱詣行在所至江州水南始遇展氏於廛中物色良是姊見之而信抱持相哭人以爲孝感別十餘年而奉色養者二十年文叔卜居鄞之石塘攻媿樓公銘其阡誠齋楊公爲傳而贊之曰非至孝奚而通神明非通神明奚而得母】烝烝純孝其感以天昔朱今李盛事光前彩衣華發介以耆年孰補南陔章善旌賢

李猷黃子遊信義之重死生如一求諸古人欒布脂習偉哉二士卓行獨立砥訓薄俗百世時式

陳之翰貴義如璧賤金如土不億不信莫余敢侮誠於爲善君子所予彼晝攫者羞愧汗雨

衣冠盛事

四世宰執史才【樞密】侄浩【丞相越王】子彌遠【丞相衛王】從侄嵩之【丞相永國公】

父子宰相史浩子彌遠

父子禦史王次翁【禦史中丞】子伯庠【侍禦史】

父子侍從楊王休子燁袁燮子甫魏豹文子峻

父子西掖陳居仁子卓

祖孫侍禦史陳禾四世孫大方

兄弟博學宏詞王應麟王應鳳

師生祕書監官袁燮【祕書監】袁韶【著作郎】

兄弟辟雍賜第林保林澍

父子殿帥馮湛馮榯

父子同榜孫枝【袁甫榜】子起予李元白【吳潛榜】子以稱

祖孫侍從林保孫祖洽

祖孫甲科王異【呂溱榜第一甲第五人】孫伯序【汪應辰榜第一甲第五人】

兄弟侍從史彌大弟彌堅史宅之弟宇之

兄弟同榜王時會【鄭僑榜】弟時敍趙汝述【衛涇榜】弟汝逵史彌忠【王容榜】弟彌悆趙師適【鄒應龍榜】弟師﹝仃去丁攺光﹞史彌應【袁甫榜】弟彌忞趙汝杶【吳潛榜】弟汝梓趙綦夫【吳潛榜】弟﹝王肅﹞夫趙崇侇【黃朴榜】弟崇儕

舅甥三學士汪大猷甥陳居仁樓鑰

典鄕郡黃晟【鄞人唐末守郡二十年】孫沔【遠祖合奉化人皇佑三年守郡】王周【鄞人慶曆中以司封郎中守郡】樓異【其先奉化人政和中守郡五年所居號晝錦坊南門內有錦照橋】趙彥逾【鄞人嘉泰四年四月資政殿大學士大中大夫知慶元府兼沿海制置使所居號錦裏】趙善湘【鄞人嘉熙二年二月資政殿大學士銀靑光祿大夫沿海制置使兼知慶元府名其所居之坊曰錦勛坊】余天錫【鄞人嘉熙四年六月資政惟大學士知慶元府兼沿海制置使名其所居之坊曰錦樂坊】

建鄕節鄭淸之【鄞人淳佑五年以少師越國公醴泉觀使兼侍讀領奉國軍節度使】

省元傅行簡陳塤

狀元姚穎傅行簡袁甫

釋褐狀元宣繒何大圭

武舉狀元胡應時【以絕倫升第一名】

童子科桂錫孫王人英應翔孫

進士端拱二年陳堯叟榜【聖人不尙賢賦五色一何鮮詩禹拜昌言論】楊說淳化三年孫何傍【卮言日出賦射不主皮詩儒行論】李泳咸平五年王曾榜【有物混成賦髙明柔克詩君子黃中通理論】許鉉景徳二年李迪榜【天道猶張弓賦徳輶如毛詩以八則治都鄙論】郎簡盧愼微張合大中祥符五年徐奭榜【鑄鼎象物賦天險不可升詩以人占天論】王周葛源大中祥符八年蔡齊榜【置天下如置器賦君子以恐懼修省詩順時愼微其用何先論】沈偕許惲【同三傳出身】天聖五年王堯臣榜【聖有謨訓賦南風之燻詩執政如金石論】李奕【登科記作亦】虞協天聖八年王拱辰榜【藏珠於淵賦溥愛無私詩儒者可與守成論】朱公綽施渥景佑元年張唐卿榜【房心爲明堂賦和气致祥詩積善成徳論】許敏沈言寶元元年呂溱榜【富民之要在儉節賦鯤化爲鵬詩廉吏民之表論】王異慶曆二年楊寘榜【應天以實不以文賦吹律聽鳴鳳詩順徳者昌論】沈起申屠會慶曆六年賈黯榜【戎祀國之大事賦形鹽象武詩兩漢循吏孰優論】陳詵馮準王該周處厚李撫辰兪翺皇佑元年馮京榜【蓋軫象天地賦日昃不暇食詩天聽君人之言論】杜諮郭曁皇佑五年鄭獬榜【圜丘象天賦律聽軍聲詩樂本人心論】盧隱陳﹝言合﹞【詵堂弟】樓郁【貫開封】陳﹝言宗﹞【詵兄貫開封】項睎【貫開封】葛良嗣【貫開封】周師厚【處厚弟】嘉佑二年章衡榜【民監賦鸞刀詩重巽申命論】劉伸淵於銳【貫開封】嘉佑四年劉輝榜【堯舜性仁賦求遺書於天下詩易簡得天下之理論】兪充朱長文【貫開封】丰稷嘉佑六年王俊民榜【王者通天地人賦大徳淸明詩水幾於道論】童於項瞻【瞻堂弟】袁轂嘉佑八年許將榜【寅畏以饗福賦樂通神明詩成敗之機在察言論】葛蘊【貫開封】馮碩【準侄】陳謐柳韶治平二年彭汝礪榜【大舜善與人同賦春和議振貸詩君子以成徳爲行論】樓常【郁子】舒亶熙寧三年葉祖洽榜【是年始有禦試策】王吉王夬【周子貫和州】馮景【貫開封】熙寧六年餘中榜兪偉【充叔】韋著【明經】熙寧九年徐鐸榜陳伯彊【貫開封】姚孳杜屺【貫開封】樓光【郁子】元丰二年時彥榜吳矜周鍔【師厚子】元丰五年黃裳榜江炳翁升兪夔丰安常【稷子】陳撝【﹝言宗﹞族貫開封】王瓘【該子】元丰八年焦蹈榜【君人者制仁論】樓異【常子】元佑三年李常寧榜吳正平姚希陳攄【撝弟】張宏【舉經明行修】王光祖【異之孫貫齊州】元佑六年馬涓榜童﹝韋畢﹞袁灼【轂子貫開封】劉渭元佑九年畢漸榜兪袤【偉子】胡斡化紹聖四年何昌言榜蔣璇馮涇【貫開封】童韞【﹝韋畢﹞堂弟】茹開【貫開封】元符三年李釜榜陳禾【謐子】陳﹝打去丁攺升﹞【撝弟】郭愼實【曁子】馮軫【景侄孫】樓弁汪洙崇寧二年霍端友榜周銖【師厚子貫湖州】王次翁【異孫貫齊州】崇寧五年蔡嶷榜馮滋【涇弟】蔣珫【璇弟】馮子濟【涇堂弟】夏承汪思齊【洙子】曹貫顧文【上捨魁】大觀三年賈安宅榜王珩【該侄】胡旦吳升【矜從弟】蔣安義政和二年莫儔榜汪思溫【沬子】王庭秀【發子】張邦彥【宏侄】林保林澍【保堂弟】政和五年何﹝上�下木﹞榜樓航政和八年嘉王榜林孝雍陳時舉陳秉【謐子舉八行】姚持【阜侄貫開封】桂舟陳宗翰【詵孫】吳秉義【升子】汪廷彥史才薛朋龜王勛宣和元年上捨釋褐樓瑋【航子】宣和三年何渙榜王琥何涇楊正權吳秉信【升子】宣和六年沈晦榜王璧【庭秀子又於紹興五年魁博學宏詞科】曹粹中【貫侄】林孝友【孝雍弟】建炎二年李易榜張嗣良於閌紹興元年上捨釋褐髙閌紹興二年張九成榜王瑋【琥弟】於庭式【銳孫】薛靖【朋龜族】王伯庠【次翁子貫濟南】史純臣【貫湖州】周廣譽紹興五年汪應辰榜王伯序【次翁子貫濟南】石師能【貫紹興】史師雄【純臣從叔】鄭若谷趙惇臨髙安世【閌兄】劉濤紹興八年黃公度榜【省試天子以徳爲車賦談笑卻秦軍詩六藝折中夫子論】吳邦傑【貫紹興】蔣楰【浚從侄】陳曦【禾子】余遇蔡毅紹興十二年陳誠之榜魏﹝木巳﹞【貫開封】丰至【稷侄孫】姚孚【希從侄】兪觀能【夔子】姜濤【貫開封】楮棣紹興十五年劉章榜汪大猷【思溫子】史浩【才侄】張濟【嗣良從兄】周維莫冠卿王瀹【夬孫貫和州】林大節【孝雍侄】髙誾【安世弟】紹興十八年王佐榜沈中立童大定紹興二十一年趙逵榜方天保陳居仁【貫興化】裴定吳化鵬張遜任三傑紹興二十七年王十朋榜方南彊【天保弟】趙彥弼趙公遷紹興三十年梁克家榜樓鍔【異孫】樓鋐【異孫】卞圜【貫泰州】髙文虎【安世侄】葉時王明發趙彥逾趙師峴趙師章【師峴兄】鄭鍔【貫福州】劉俁沈元憲莫堂【冠卿子】隆興元年木待問榜【聖人作而萬物睹賦人鑑詩一正君而國定論】李唐卿【貫紹興】李霖鄭若容【若谷弟】趙善待樓鑰【異孫】張良臣【貫拱州】林圭馮緯文【涇孫】汪大辯【思溫侄】林頤張孝伯乾道二年蕭國梁榜趙師正【攺名師津】施純仁楊王休兪茂系乾道五年鄭僑榜楊簡王時會沈煥袁章【灼孫】史彌大【浩子】趙善纁王時敍【時會兄】戴樟乾道八年黃定榜範矩盧子材王輝陳紀韓永徳【貫開封】舒璘趙伯省舒烈【亶曾侄孫】淳熙二年詹騤榜趙彥通【彥逾仲兄】趙渭夫趙師信【攺師潯師正弟】趙彥遠【彥逾弟】淳熙五年姚穎榜姚穎【孚孫】黃豹王鎬【璧侄】蘇養直【貫泉州】鄭瓚【鍔弟】淳熙八年黃山榜袁燮【灼曾孫】趙汝勝趙師晨淳熙十一年衛涇榜髙文善【安世侄】髙似孫趙汝逵【善待子】趙汝述【善待子】趙善贊【善纁弟】淳熙十四年王容榜史彌遠【浩子】趙師晃【師晨弟】姚師臯袁韶史彌忠【浩侄】羅仲舒趙希言趙汝遇趙師﹝仃去丁攺甫﹞【師晃從弟】趙希﹝王筆﹞李震【唐卿侄孫】吳振史彌悆【彌忠弟】紹熙元年餘復榜邊恢【友聞侄】葉澄趙﹝王常﹞夫丰有俊【稷四世孫】諸葛安節【貫紹興】趙崇復趙崇衡【崇復從兄】林維孝劉致一陳卓【居仁子貫興化】林圭周焯【鍔曾孫】紹熙四年陳亮榜楊琛樓昉樓鏞【弁孫】趙師﹝昏頁﹞趙崇徳應傃姜光【濤侄孫貫開封】厲思明陳從【貫福州】姜柄【濤侄貫開封】趙筠夫【彥逾子攺名﹝上竹下政﹞夫】臧植蔣經【貫鎭江】劉垕童居善【大定孫】葛容王洙【勛孫】慶元二年鄒應龍榜【天子大采朝日賦玉燭陽明詩髙祖寬明而仁恕論】張虙【嗣良侄孫】史彌遜【才孫】趙汝笈趙汝適【善待子】趙善湘姚師虎【師臯弟】張珩葉子髙趙時穆樓汶【異曾孫】董仁澤鄭褒之【若谷侄】章禹圭孫逢吉趙師﹝仃去丁攺光﹞【師﹝仃去丁攺甫﹞弟】趙師宜【希言叔】趙汝法趙師適【師﹝仃去丁攺甫﹞弟】趙彥樞桂萬榮袁洽【轂四世孫】蔣峴【珫曾孫】馮自彊武舉【﹝按曰﹞所載有科或遺脫榜首或顚倒年分已詳寶慶志中此不復贅】鍾元達潘伯恭盧元吉慶元五年曾從龍榜袁肅【燮子】史彌【浩侄】劉叔向臧格【植弟】皇甫曄王曁【輝侄貫開封】汪文中【大猷侄】姜燧【光弟貫開封】趙善憧【善湘弟】王大醇【上捨琥侄孫】趙崇衎趙汝稠趙崇﹝仃去丁攺召﹞王埏【伯庠孫】陳槪【禾曾孫】嘉泰二年傅行簡榜【聖人成天下之大順賦春旗簇仗齊詩漢禦外理內之術論】傅行簡繆師臯【次年試中教官】林維忠【上捨維孝兄】施琮楊琮【深從兄】胡鑑嘉泰二年武學釋褐範良輔嘉泰三年兩優釋褐宣繒開禧元年毛自知榜汪之彊【大猷侄孫】趙彥杉郭九思李以制袁汝寬徐願趙與龍趙希楊林宗一【維忠子貫湖州】嘉定元年鄭自誠榜王宗道【時會侄】郭徳暢【九思從叔】王埜【明發孫】趙汝憚範楷【矩弟】薛師點【朋龜曾孫】張起巖胡剛中劉厚南【叔向侄】董仁聲【仁澤從弟】陳公益李詵伯【以制叔】吳希甫【化鵬侄】武舉周師銳榜童蒙正林﹝山票﹞榜胡光陳良彪榜胡應時【光子爲第二名以絕倫特與第一名恩例】嘉定四年趙建大榜任龠【謙子】兪疇【充曾侄孫貫湖州】趙時慥趙希捨【師﹝仃去丁攺甫﹞子】樓淮馮宋興【軫侄孫】陳誼黃定【上捨】趙希﹝王勒﹞趙希瑑程士龍汪了翁武舉王國定杜霆林拱嘉定七年袁甫榜袁甫【燮子】趙師籛【伯省侄】余元廙戴傑【上捨貫福州】丰翔【至曾侄孫】史彌應【彌忠弟】史彌忞【彌忠弟】範光【楷子貫太平】葉英趙時恪【時慥兄】趙惟夫【公遷孫】趙﹝汀去丁攺柔﹞夫【渭夫弟】趙紋夫汪立中【大猷子】趙時擇【渭夫子】孫枝趙時益【瑋夫侄】李森【上捨】葉奭趙希﹝檄去木攺王﹞【希﹝王勒﹞兄】趙與歡【希言子】趙與昭孫起予【枝子】嘉定十年吳潛榜方季仁李元白【以制父】李以稱【元白子】鄭劉著鄭淸之趙汝桿【汝柄弟】陳塤【省元】髙奎林挺【拱弟】趙汝杶【善湘子】史彌鞏【彌忠弟】莊鎭任灼然樓采【汶侄】鄭次申趙蒞夫趙師籀趙綦夫【公遷孫】趙師篪趙汝柄【善贊侄】趙汝梓【善湘子】趙希畣【師﹝仃去丁攺甫﹞子】史巖之【彌忠子】趙希敞【與昭叔】趙﹝王肅﹞夫【公遷孫】趙時﹝汀去丁攺榮﹞【﹝王常﹞夫侄】汪之秀【之彊弟】陳伯鼎翁逢龍葛逢武舉朱嗣宗榜陳寅嘉定十三年劉渭榜諸葛十朋【安節侄】趙希鎰【師晨子忠翊郎】趙時標【省魁】莊同孫趙侵夫趙希洽【希言弟】趙與仕【師峴孫】趙希逾沈中文【煥侄】史嵩之【彌忠子】羅叔韶蔣興孝陳自趙希羊宋炳徐敏功董子焱【仁聲從弟】王之經嘉定十四年兩優釋褐何大圭嘉定十五年國學以慶寶恩上捨釋褐汪之道【思溫�孫】嘉定十六年蔣重珍榜丰芑【稷五世孫】臧元圭【植格從侄】李誨伯【元白侄】應﹝彳繇﹞【傃侄】臧元僧【植子】貝自成袁商【燮子】王撝余天錫潘景華【伯恭子】舒泳之楊夢龍【正權侄】樓﹝金廣﹞【郁五世孫】史佺之【彌忠侄】趙師簡【師籛弟】趙逢龍樓﹝日丙﹞【昉從弟】武舉杜幼節榜臧元慶【植格從侄】王甲【鎬侄】嘉定十七年上捨釋褐邵明仲莊端孫【同孫弟】任褒然【灼然弟】陳範【紀子】寶慶二年王會龍榜孫因【夢觀堂兄】孫夢觀【因從弟】趙希洺【師葑侄】趙希﹝汀去丁攺靚﹞趙師葑趙汝桂趙時範王希聲【內捨明發之孫埜之兄】

劉棟【垕侄】趙希逸【希逾弟】鄭士穎【淸之侄】趙汝�趙崇侜臧元堅【植從子】樓浟【淮弟】舒瀛【黻之曾孫】王文貫袁衡【燮孫】劉炳【遵之孫俁之子】陳篚【紀侄】趙汝梅【善湘子汝杶汝綦弟】趙崇佾趙希埵趙汝期【汝笈堂弟】趙希綯趙淢夫【彥通侄】趙希馭趙希璱【希﹝王柔﹞兄】趙希伺趙﹝�火﹞夫趙希﹝王柔﹞【希﹝檄去木攺王﹞兄】趙希﹝�褭﹞【希伺兄】趙汝﹝木秉﹞趙遼夫趙與焰【與龍弟】蕭垚馮基劉希辰【著子】夏元吉蔣規【珫曾孫】趙若搢王夢次黃桂【豹子】王興叔沈晟武舉楊必髙榜何武伯【衝侄】紹定二年黃朴榜張霆振趙希畣丰茞【芑弟元名蕓】史望之【彌忞子】王龍榮【時會孫】楊埴林溥【大節孫】趙汝湒【上捨】姚元哲【穎子】馮履道【基兄】趙希鐩【師晨子希鎰兄】趙崇儕【崇侇弟】趙崇﹝日�﹞【內捨】史及之【彌林子】臧元士【植子上捨】趙崇侇【崇佾從弟】

李詞伯楊玨何宗﹝王火﹞徐灼周時舉陳﹝上竹下虛﹞【紀侄篚兄】董亨復王棠陳笥【紀侄篚兄】董淮劉圭【有徳子】沈叔簡王與直【時敍孫】邊之裕【友聞孫】汪輝【廷衡曾孫】武舉焦煥炎榜張時舉【遜侄孫】何浚【內捨】紹定四年慶壽上捨釋褐嚴畏【仲熊孫】葉成子【澄子】沈輝紹定五年徐元傑榜何徳新【衝從侄武伯弟】陛壑髙指【開曾孫】曹巽趙汝榗【善湘子今爲善潼子】陳埜任嚴桂去疾桂錫孫【必之孫萬榮侄】王得一孫願質【枝子】趙希羔【希羊從弟】趙時悟邊之基【友聞侄孫】董仁森【子焱從弟】吳顒王似道宋自彊趙汝巋【汝憚從弟】戴塤【機孫】陳大方【曦曾孫槪從侄】汪之埜【立中侄】宋拱之韓應祥林一之【嵩之曾孫】張﹝王壽﹞【珩從弟】樓﹝木莘﹞【異�孫】宋泊【炳之弟】潘景孟劉燧【遵孫】林虙王與義葉龍友【奭兄】馮容【軫侄孫】樓﹝汀去丁攺卉﹞【鍭子】徐應和樓濂【鑰從子】臧夢祥【植格從侄】樓瀚【異曾孫】顧銓黃鍔樓﹝汀去丁攺翚﹞【鍭子】邊之問【恢子】薛師傅顧槱武舉林夢新榜臧元龜【元慶弟】魯英樓﹝艼去丁攺木﹞【采弟】端平二年吳叔告榜汪之林【上埜兄上捨】史越翁【師雄從侄孫】趙崇曖【汝柄侄】夏﹝上一吉下二吉﹞張自明【虙從子上捨】髙衡孫【文善子】周福孫汪汲【鎭五世孫】髙深【文舉孫】趙希囿【希羊弟】袁鉉陳夢舉樓昭【昉弟】汪龍友【了翁叔】樓﹝汀去丁攺�﹞【汶弟】余柟張盤【虙從子】王奎【明發從孫】王子槐沈一舉方肅【季仁侄孫】陳﹝上竹下涵﹞【紀子】劉輝臧棐【格從弟】樓梲【異�孫】吳惟助鄔文伯樓橰【異五世孫】武舉朱熠榜王大用徐用之何自明【浚弟】嘉熙二年周坦榜戴埴【上捨】章士元【上捨】應文炳魏峻【通直郎】陳大震【大方弟】趙崇滁趙崇儋黃演【鏜侄千之弟】史本之劉照【遵孫】林爽邦【維孝從弟】張﹝王己﹞汪之邵【立中侄】林宗稱【問禮子】劉埏劉熹【遵之孫俁之侄炳之弟】林公玉趙希釜趙希元【師晨子】趙若灊貝良金樓條黃應春李淦貝斗南樓滓【鑰侄】陳策黃千之【鏜侄演兄】陳了翁陸爚【佃�孫】林震陸點【佃�孫】陸埏【之瑞孫】陸熊【佃�孫】陸采【佃孫】陸晢甫【佃�孫】樓侃【異五世孫】樓柎武舉劉必成榜蔣崌淳佑元年徐儼夫榜王漢英王應麟【撝子】陸合【佃七世孫】潘泉史能之【彌鞏子出繼】王眞錫【上捨明發從孫】蔣興永【內捨平叔綽之子】趙汝檀史冑之【彌鞏子】方震龍孫洙戴進之【集之子塤埴之從叔】趙琩夫王轟【勛曾孫】王履正【上捨】趙汝﹝木隸﹞【汝檀弟】趙若璁【時融子】汪元春蔣覲【紳子】羅明復周夢李【常之曾孫】楊宗卿【琛侄】丘達可【之才之孫復之弟】羅叔晟方端【季仁之侄】貝斗山【自成侄孫良金侄斗南弟】張自彊【虙從子自明之弟】張慶祖【珩孫】何日新【衝侄武伯弟徳新兄】任節張自東【齊之侄孫】劉拭【濤侄孫致一侄】淳佑四年畱夢炎榜余東【元廙侄孫】戴鑫孫夢發【洙侄】盧垚黃應春【戊戌特科甲辰正奏】安劉趙希愃趙汝﹝木棗﹞李以益【元白子以稱以制弟】袁燅陳肖孫蕭文會【垚之弟】孫豹兪舜申張正國張欽淳佑七年張淵微榜王霆瑞趙孟墅【師峴曾孫與仕續訓與稀親侄】

何﹝王亥﹞【日新侄】趙崇﹝壽支﹞【元名崇辛】王珪樓洌【肖五世孫】張自期【虙之侄自明從弟】趙崇驌袁采黃知崇【千之子】蔣曉【珫�孫峴猶子】吳龍朋【正平�孫】樓梅【異�孫】張槱之【珩侄】鄭士冑【敕授將仕郎淸之從子】朱佑之鄔秀實【文伯�】樓滮【鑰從子】蔣覿【珫曾孫規兄】貝良臣周嶽王應龍應逢子袁符樓椲舒濟世【琮孫】繆應符張堂胡時中徐日宣姜輝【燧從弟】樓枝翁歸仁趙希墫【希埵弟】吳尙深武舉章夢飛榜湯大全戴元質淳佑十年方逢辰榜沈發史俊卿【彌髙孫】林潛周坦【上捨鍔之四世孫燁焯之親侄】陳若水【協弟】林禹玉【公玉兄】朱瑞方【定國曾孫】胡發【鑑子】趙與臻【希鎰子】趙與﹝土逮﹞【希馭子元名與恩省魁】楊景山趙若惠【時擇子】髙桂【指兄】袁垚虞逢午戴傑王耒林渭【維孝侄宗一弟】沈士龍【鏜孫】洪翌洪翚楊垕【簡侄孫】蔣夢符楊興伯桂本寶佑元年姚勉榜陸逵【佃五世孫】舒夢庚孫獬孫胡咸中【剛中時中弟】黃翔龍馬元演李應龍史有之【上捨彌鞏子】趙時﹝汀去丁攺外門內乇﹞戴得之【權子上捨】臧元孫單徳旗賈萬金孫震孫錢保舒渚王安道【文貫弟】王自然林霆陳翥楊壁林峻陳諫王良【休子】汪奎汪翔龍袁士復蔣峒施泰孫【琮侄】舒漳【琥之孫】虞逢酉【敏求侄逢午兄】林灼寶佑四年文天祥榜王應鳳【撝之子應麟之弟】趙若棋羅雷發黃震劉應老趙崇回趙必聰陳著章霆瑞卓云舒杭杜夢冠楊應霆【琮侄宗卿兄】夏已震【﹝上一吉下二吉﹞子】史卽之李國寶余梅叟鄭士洪張虞應埜樓世仁陳鼎【翥子了翁兄】李以秉李﹝王肅﹞【己未再對二等】林一枝徐汝周劉南彊史常之憑懋楊坰【﹝王火﹞兄簡侄孫】開慶元年周震炎榜王復【子槐子】蔣世傑張興祖胡從義張源【霆振侄霆龍子】孫眞孫趙與﹝日夫﹞趙必衢【崇侇子】張應龍張霆龍【霆振弟】章介甫兪道明蕭楠盧天佑史介之李以興樓極胡機樓森圭張虡羅季禹李以圭乾巽【閌曾孫】王寶之蔣演王桂發鄭大津桂壯孫景定三年方山京榜方山京舒津王山甫王一桂沈溎劉揚祖張光張大圭孫惠時張潤孫沈芳﹝艼去丁攺巳﹞練睎顏咸淳元年阮登炳榜孫治鳳樓巖姚夢薦李檞林子宣曹一新王鐳楊應祥胡大浩韓福孫黃三接葉夢牛史蒙卿徐十朋陸覺史唐卿三學前廊賜進士釋褐【咸淳三年登極循資恩】沈震孫蔣元趙必昌咸淳四年陳文龍榜臧璧趙必佑樓巖咸淳七年張鎭孫榜王叔龢戴表元趙孟何任仲髙咸淳十年王龍澤榜蕭元澥陳觀吳化龍玉午龍四明誌卷第七宋元四明六志弟五十九元

袁桷等

撰

山川考隨山浚川禹所陳非瑣言也治梁及岐後訖不能別何哉明郡以四明山得名其山範不能定或曰在越或曰亡是山唐一行作山河兩戒深有旨矣四明山由越來至於慈溪東行至於鄞復折入奉化脈隴連屬稽諸田野可考也江入余姚上三十里與四明水接更十里潮勢已沒古爲堰限之吳潛爲慶元恨慶元公卿多徙堰於上虞潮至舊堰上不一二尺舟楫蔽沙岸𨿽驛舟不可發使者數言而上虞謂新堰利益不肯攺噫其果有是夫作山川考

山

鄞縣四明山繇天臺山北面起向東北一百三十里湧爲二百八十峯中有三十六峯周回八百餘里謝靈運山居賦注曰天臺四明相接孫興公賦曰登陸則有四明天臺四明方石四面自然開窗其中區分中通一溪曰簟溪西引簟溪東入於海地在句章又云鄞江山有七峯相去各六十里雲霧相通山東面七十峯狀如驚浪曰驚浪之山境接句章郭璞言後五百年當立郡至開元置明州其言適符合梨洲洞水東出句章是四明東門山西狀如奔牛曰奔牛山連脊起峯因以名之中有三朵峯鐺足以立漢張平子居焉中有石室西南有五朵峯形如芙蓉峯相望各去六里中峯爲四明山心梨洲溪生沙梨孫興公與其兄承公遊得梨以食因號梨洲楊修遊四明山見一老人其言曰見兩人把火且當獲金刀修解之兩火炎也加刀爲剡因號剡溪其說誣怪後漢有劉阮二士怪不復錄四明山南聳七十峯狀如驅羊其峯蹲者曰蹲羊水源十丈有神蛇居之吐靈气如樓閣可禱雨山足一澗出南過一百二十里水歸鄞江南源也此南洞一源四明山南門也溪號臼溪宋有捕魚者恍不見日光因號爲大晦山東復有一峯下有龍窟逸士陶源探望如樓觀號小晦山西南八峯下有囊號八囊山山向北有兩陣山如走蛇舊有人居之山之北門也梅福隱越遊焉作記曰四明山四面二百八十峯周回八百餘里東接句章西連舜窟南嗣天臺北包翠碣其言不妄山有五朵峯東有一峯髙六里周十里峯南一巖髙一丈深七丈中有石穴通泉流於梨洲穴生甘艸又多古杉柏瑞云居之西一峯髙四里南有石室下有石枰相傳劉阮居之南一峯髙三里有石壁壁出數穴生石乳北一峯髙四里峯頂有天井雲气吐吞山四面各生一色樹東生樟樹西生松樹南生柏樹北生檉樹及黃楊木其山頂上極平正每有云蓋之晉沙門白道猷從天臺入四明將築居不敢居以還木虛梅福孟亮遊最著其事荒忽不敢紀今因山記采其實而言之劉綱事見太平廣記謝靈運山居賦天臺桐柏方石太平二韭四明五奧三菁太平之北諸山神仙所居宋書孔佑至行通神隱於四明山嘗見山有數百斛錢視之瓦石不異今父老相傳以繇小溪以上爲東四明由余姚而上爲西四明由奉化雪竇以入者則謂之四明山蓋山勢蜿蜒連屬與三境相犬牙金峨山縣南八十里州之案山也太白山縣東六十里視諸山爲最髙其巓有龍池雲气翁勃生於水面不絕若麗日晴霄澄徹如鏡或風振林木落葉紛紛過之無墮池中者每風雨時雷電多從山頂生天童山有支徑可登此峯頂邦人旱暯必禱焉每有靈物變見雨隨以至或曰山以太白星得名又曰近有小白嶺故此爲大白非太白也舒亶題太白峯題太白庵【﹝按曰﹞二詩見集古考】天童山縣東六十里晉永康中僧義興結廬山閒有童子來給薪水久乃辭去曰吾太白一辰上帝遣侍左右言訖不見太白天童之名昉於此山前有玲瓏巖石多嵌虛支徑透其絕頂景象尢勝舒亶題天童寺王安石題天童寺【﹝按曰﹞二詩見集古考】貿山縣東三十里髙二百八十丈按十道四蕃志云以海人持貨貿易於此故名縣居貿山之陰乃加邑爲鄮阿育王山在鄮山之東髙數百仞阿育王見靈建寺其下因以名山【詳見本寺文】寺有徑路可上山腰有佛左足迹入石二寸餘峯頂有極目亭望海中山如邱垤然玉几山阿育王山之前自寺視之橫陳如幾大梅山縣東南七十里蓋梅子眞舊隱也【按福本傳王莽專政福一朝棄妻子去其後人有見於會稽漢時鄞屬會稽而子眞所隱亦不止此一山】山中有石洞僊井藥鑪丹竈遺迹猶存山頂昔有大梅木在其上則伐爲會稽禹祠之梁其下則爲它山堰之梁禹祠之梁張僧繇圖龍於其上夜或風雨飛入鏡湖與龍鬥後人見梁上水淋漓而萍藻滿焉始駭異之乃以鐵索鎖於柱而它山堰之梁長三丈許去岸數丈歲久不朽大水不漂或有刀墜而誤傷之者血出不已【余見它山堰】灌頂山縣西南七十里通遠鄕其山直上二十里方至頂有普淨禪院歲納學租故宋有采鐵於此者朝旨禁之自天禧二年府學養士歲入錢三百貫延佑七年山民陳永等增租鈔一十五錠後寺僧分佃一半今復通佃它山卽善政侯爲堰之地水南沿流皆山至是始有一山在水北因兩山相對堰得以成以其無山相接故謂之它山亮闍梨題它山截斷寒流疊石基海潮從此作回期靑山自在行人老澗闊水聲無絕時天井山在通遠鄕神龍所居有三井焉一巖突然而出者下瞰百仞之淵地僅容側足緣蘿可行如此者數十步至下井井之傍石皆光潔如龍物常行久而熟之之狀又行三里至中井益險又三里至上井則難矣旱暯祈請得蜥蜴或蛇蟹之類自山下望之奕奕有光雨輒應每欲雨則雲霧先興於此山山有龍王堂張良臣記響巖縣西南五十五里句章鄕巖石壁立下浸江水水北作聲則巖中答之故曰響巖有影如佛像故又名佛影巖天寒有鸕鶿數百爲羣集於巖上故又名鸕鶿巖北巖縣南五十里句章鄕巖中可容百人暑月淸涼有頻伽鳥巢其中鳳山縣西南七十里通遠鄕石臼山縣西南五十里光同鄕山坡有石圓而匾闊可二丈中有穴似臼世傳葛仙翁煉丹之所傍有二足迹世謂之仙迹山下溪潭深迥杳不知其底有魚如舟或見則必作陰雨或有見龍首枕於山麓潭上者仙隱山與此山相連魏文節公杞作碧溪庵於其上芝山縣南五十里光同鄕西石山縣南六十五里通遠鄕出石東石山一名稽山縣東三十里出石姜山縣南三十里平原中崛起有石洞三其一最大曰後巖中可坐數十人洞後又有一小洞上有小穴形圓如月可仰窺天里人祠神像於巖中後分其祀於山前巖下號前巖廟茆山縣南五十里與姜山對峙厲山縣東三十五里陽堂山俗曰靑山縣東四十九里輿地誌云此山四面縣絕下有鮑郎廟卽鮑君生所居也銀山縣西南四十五里地名小溪嘗產銀故名錫山縣西南五十里嘗產錫故名大含山縣東南三十里白鶴山望春山皆在廣徳湖陶公山在東錢湖山下多朱姓居之世傳陶朱公嘗隱於此有釣魚磯在焉寶慶三年守胡矩建煙波館天鏡亭於其上【詳見河渠考東錢湖內】隱學山在東錢湖其下有棲眞寺放生池徐偃王隱學於此二靈山在東錢湖有張王行祠梨花山月波山百步尖皆在東錢湖有寺大慈山在東錢湖下水嶴宋丞相史魯公葬母夫人之地以此著名聖女山管公山皆在縣西珠山蹲跨山【有瀑布】佛隴山阮山朱長山皆在縣東東山黃山金文山五峯山皆在縣東南建嶴山在縣西南四十五里白石山在縣東三十里翔鳳鄕其山靑秀與東錢湖相對人多遊覽焉山有白石故名圖經載亶洲山在縣東四十五里按十道四蕃志云亶洲有虞喜冢晉屢召不至死葬於此東方朔十洲記雲山有不死之艸赤莖綠葉人死三日以艸覆之卽活按吳志黃龍二年春正月魏遣將軍衛溫諸葛直將甲士萬人浮海求夷洲及亶洲亶洲在海中漢武洞穴記言秦始皇帝遣方士徐福將童男童女數千人入海求蓬萊神山及仙藥至洲不還世相承有數萬家其上人民時有至會稽貨市會稽東縣人海行亦有遭風飄至洲者所在絕遠卒不可得至故衛溫等但得夷洲數千人還今謂亶洲山去縣四十五里實無此山世傳今日本國卽此洲然未知是否也又載雞鳴山雲山有石井上有銅瓶著石有大石雞雲從浮梁上飛來今猶鳴應扶桑曉太平寰宇記載動石山云有堅石髙五六丈下有小石支之暴風雨則其石自動山行者聞隆隆之聲又載靈山雲山有石鼓臨澗若鳴則野雉翔鳴故曰靈山今境內皆無之

奉化州四明山連會稽接天臺跨慈溪鄞及州境詳見前鎭亭山州西南一百里漢地理誌注鄞有鎭亭山西界於越跨於天臺故其鄕爲連山鮚埼亭山在東南四十里瀕海之地與袁村相屬漢地理誌注鄞有鮚埼亭顏師古云鮚音結蚌也其長一寸廣六分有小蟹在其腹中埼曲岸也其中多鮚故以名亭俗訛爲戟埼鄞城山州東五十里古鄞城在其下故名乾道舊志載赤堇山在鄞縣東四十里雲山有艸曰赤堇鄞縣以此爲名而加邑焉天門山在州南六十里大海海外列障排空有兩山對峙髙入蒼穹南亞於海漢地理誌顏師古注云鄞縣東南有天門水入於海有越天門山陶宏景眞誥雲天門在鄞縣之南寧海之北半亞於海雪竇山在州西北五十里四明山之南有千丈巖瀑布泉錦鏡妙髙峯含珠林宋理宗禦書云應夢名山丹小山在州西五十里四明山之南屬剡源鄕之三石村有三巨石故名三石山山有二洞上有丹霞二字如朱書洞如廣廈中可容五六十人有深穴可容人身昔有入者行幾半日聞水聲如雷而返水涓涓巖罅閒其流迹皆赤色下有龍湫旱暵禱之巖後風從竇出常飆飆有聲夏絕無暑冬則凜凜不可近俗號風洞雲笈七簽所謂丹山赤水是也徐無巖在州西北七十里巖立數百仞瀑布飛下冬夏不絕下有潭上有鞠侯巖三大字刊於石大小晦山在州西六十里卽四明山南來之兩峯左肩紅巖山下有覆盆山宋時應則入山初甚秀麗旣而冥晦故曰大小晦四明洞天記云兩峯各有大小晦是也或作悔非望春山在州西五十里其右文筆峯其左展旗峯寶化山在州南三里古松如臥龍杜鵑花如翔鳳題詠詩見慈氏教寺漢城山在州東北二十里【山有五代漢時城基】樓大參攻媿有詩云城復於隍遺舊基山云漠漠艸離離當時雷鼓聲沈後畱得寒巖伴落暉南山在州東南五里西山在州西南五里馬迹山在州南五十五里石上有馬迹故名三山在州南五十五里屹立大海中如三臺然旁有數嶼金峨山在州東六十里髙出眾山乃郡治案山也大雷山在州西南四十里登其山可見海二百里外卽唐末謝遺塵隱處橫山在州西四十里腰山爲路二十五里有石文若篆謂之天篆旁有鯉臺劉閬風有摩崖詩新嶺在州東四十里東有七十二曲上下牢巖在州南三十五里上巖壁立下巖回顧謝家石洞在州東三十里洞居山腰深丈許有竅可窺天桃花坑山在州西五十里四明山之上二十里云之南也山巖壁立數仞延袤數百尺巖色紅白相閒隱映出沒狀如桃花之初發故名四山環繞宛如盤谷中有平田數百畝鮚埼嶺在州南四十五里畸山在州西北二十一里湖山在州西北一十五里吳郎山在州東南一十里蓬島山在州西南四十里小梅山在州南三十里雷公山在州南六十里九峯山在州東六十里筆架峯在州東三十里其峯崒屼如筆架之狀云興則必雨天柱峯在州西六十里丁公山在州西七十里義峯在州東七十里九女山在州南二十里大洞山在州南六十里東坑山嶺在州西南六十里燕巖在州北二十里有燕子穴故名獅子巖在州東五十里狀如獅子銅山在州西北十五里【俗傳昔有樵夫入山滿目皆金寶意欲拾取之焂有神人仗劍而出頃之旋顧悉不見矣】毛巓嶺在州西六十里四明山之南按大小晦崎嶇澗谷行者艱阻紹興初有毛居士者鑿崖以便民往來遂以名嶺安巖在州西南三十里來自四明山有寺舊名四明院翠峯在州西南三十里童公嶺在州西南六十里坍墟嶺在州南六十里爲臺明之界梅山在州南二十五里【東爲注銷有僧廬曰禪寂爲壽禪師道場南爲鳴雁管管之上峯巒奇秀鄕之顯仕邱隴多藏焉山之西號丁令威俗傳令威嘗化鶴止此有丹井在其旁一勺之泉嘗隨海潮上下父老相傳以爲海眼攻媿樓公鑰有詩雲峯頭丹井隨潮信松下禪牀舊祖關蓋紀此也北則環以大溪其山四斷兀立眾山之中或謂漢之梅福嘗遊此因得名今其山之下每遇大雷雨則出小石圓如梅子剖之亦有核其名又或因此也上有龍湫爲鄕邑雩禱之所】新婦巖在州西北五里累石而成肖像類人夏侯曾先地誌云西北臨溪水其石五色望之頗似花鈿新婦首飾故曰新婦巖今西北實無溪亦無五色石所謂昭徳夫人者

昌國州翁山一名翁洲州東三十里徐偃王所居也今城址猶存抱朴子論古仙者之藥以登名山爲上而以海中大島嶼若會稽之東翁洲之類者次之乾道閒耕者於其下得銅鼎一無足而有耳耳亦不穿中可容斗餘而底之埃墨猶在以歸進士陳節謂煉丹之遺器補陀洛迦山在東海中佛書所謂海岸孤絕處也一名梅岑山或謂梅福煉丹於此山因以名有善財巖潮音洞洞乃觀音大士化現之地唐大中年西域僧來卽洞中燔盡十指親睹觀音與說妙法授以七色寶石靈迹始著海船候風於山下謂之放洋瞻禮惟謹名公亦多遊之紹興初給事中黃龜年爲之贊十八年史越王以余姚尉攝昌國鹽監三月望借鄱陽程休甫由沈家門泛舟風帆俄傾而至詰旦詣洞寂無所睹炷香烹茗但碗麵浮花而已晡時再往一僧指巖頂有竇可以下瞰公扳綠而上忽見金色身照耀洞府眉目了然程所睹亦同惟公更見雙齒如玉雪天將暮有一長僧來訪云將自某官歷淸要至爲太師又云公是一好結果底文潞公它時作宰相官家要用兵切須力諫後二十年當與公相會於越遂告去送之出門不知所在乾道戊子以故相鎭越一夕典客報有道人稱養素先生言舊與丞相接熟不肯通刺疾呼欲入謁亟命延之貌粹神淸譚論鋒起索紙數幅大書云黑頭潞相重添萬里之風光碧眼胡僧曾共一宵之淸話遽擲筆不揖而行公大駭徧遣兵吏尋覓不獲見淳熙己酉公正位太師自道本末云爾洞前嵂崒嵌嵚措足無地僧徳韶鑿石甃橋六年始成禱謁者便之嘉定七年宋寧宗親灑宸翰爲扁曰大士橋【史越王事見補陀寺壁記及會稽志】東霍山在東北環以大海世傳徐福至此山有石碁盤修竹環之風枝掃拂常無纖塵若有使之者又相傳以爲仙而圖經所謂虎豹龍蛇人不可到者妄也桃花山在東南世傳安期生煉丹之所嘗以醉墨灑石成桃花紋山因以名馬迹山在東北安期生洞在焉石弄山在東北山石玲瓏故以名西蘭山大篛山檉岸山浡塗山【舊名浮塗】磛石山滕嶴山岝峉山【已上並在南】小竿山大竿山蘭山昆斗山麻嶴山蛟山登部山黃公山馬秦山黃砂山徐公山雙嶼山石珠山【已上並在東南】東句曲山石馬山石牛山隩山【已上並在東】蘭山浪港山深水山莆隩山蛇山竹山洋山東蘭山元霍山西枯山東曉山東枯山桑子山【舊名桑石】石蜀山東胊山川石山北璧山西須山須皓山落華山靑﹝外門內石﹞山【已上並在東北】大磧山東乳山東岱山西胊山大洋山弔嶼山【已上並在北】回峯山西良山長塗山三姑山灘山長白山西岱山正策山吳農山如岸山橫子山冊子山西桑山【已上並在西北】嘉門山曉峯山【已上並在西】小茆山三山大茆山砂羅山【已上並在西南】外有藿山黃石雞鳴東豸西豸碓砧大板洋橫秀山馬乳宜山汐嶼烈表五嶼虎頭方橫白踏大桑云嶼靑屯黃屯龜鱉丁興黃隆楊岸晝栲門小磧黃羅門大小板綠獅大小鐲廟址等山皆海中有名者人迹所罕到姑附於此

慈溪縣太平山桷按孔臯會稽記曰在余姚縣南百里四明山自越跨縣接鄞奉化山形似傘四角各生一種木不雜揉三陽之辰華卉代發今舊志云在縣西六十里界余姚縣孫綽遊四明遊太平有銘其山與四明犬牙相接又孔稚珪亦有詩【詳見題詠】則太平蓋四明之支隴也塔山在縣東南三里陰陽家謂之靑龍山大寶山在縣西南二里陰陽家謂之白虎山【山南有泉極淸甘名曰大寶泉】句余山在縣西南二十五里【句章余姚在此山之東西蓋因山以名縣也山海經雲山出錫】戍溪山在縣西南三十五里【晉孫恩盧循作亂取道入寇劉牢之禦之屯兵於此故以戍名】東澄山在縣西南二十五里橫山在縣東南十里五馬山在縣西南六十里三女山在縣西南六十里【耆老相傳昔有三女浴於江次忽爲雷所擊化爲三峯相望因此名】大隱山在縣南三十里【夏侯曾先地誌云大隱山口南入天臺北峯爲四明東足乃謝康樂煉藥之所也晉虞喜三召不就遁迹此山因以名之】三過山在縣南十五里【山勢孤峻臨江潮水縈回舟人常倦於經過一過猶倦況三過乎故名】鱉子山在縣南五里山形似鱉抱子山在縣東南十里山勢宛轉如龍蛇抱子之狀驃騎山在縣東三十里【會稽典錄云漢時張意爲驃騎將軍其子齊芳歷中書郎嘗隱此山】闞峯在縣東北二里吳太子太傅闞澤居其下因以名大蓬山在縣東北三十五里【又名達蓬山山上有巖髙四五丈又有石穴深三丈餘巖上有三佛迹上多芳艸又云秦始皇至此欲自此入蓬萊故號達蓬山下有智度寺】範石湖有詩云拌擻軒裳一哄塵任教空翠滴烏巾老身已到籃輿上處處靑山是故人桑嶼山在縣北六十五里東向山在縣北六十里黃牛山在縣北六十里算嶼山在縣北六十里茗嶴山在縣北六十里浪港山在縣北六十里石塘山在縣北四十五里向頭山在縣西北八十里【亦名西龍尾東望伏龍山與龍頭邇龍頭以東屬定海龍尾以西屬余姚各有海塘塘每爲潮損二山捍潮其中與山相接古有海塘閘柱屹然今爲魚鹽之地已成畎畝者禾黍菽麥彌望昔以海邑之衝欲於此屯兵以舟師難於出入遂廢今置鎭守司】鳴鶴山在縣西北六十里【耆老相傳昔有鶴棲於此一旦飛鳴衝天而去故名】漁溪山在縣西北五十里五磊山在縣西北三十五里【上有五峯磊磊相比人謂五磊云興則雨常以爲候】朱墓山在縣西六十里宋臺州刺史朱夔葬於此山埋馬山在縣西六十里【夏侯曾先地誌云秦始皇遊海至此馬斃埋之故以此名】雨微山在縣西五十五里【舊名龍山上有雲气卽雨邑人常以爲候或云本是雨徵山避諱攺】夜飛山在縣西四十五里【其山生甘艸耆老傳此山自蜀夜飛來蜀客識之因名山】鳳凰山在縣西四十五里【丈亭之上其形如鳳與龍山相對】龜子山在縣西四十里【山形似龜狀】城門山在縣西三十里【宋城門校尉會稽從事陳詠葬於此山因以名】虎胛山在縣西三十里【山形聳踞如虎胛隋大業中嘗鑿山西南斷迹至今猶存】鳳巖山在縣西三十里【山形似鳳】仙雞山在縣西二十五里【夏侯曾先云上有石井石牀又有銅瓶非人力所能舉旁有石雞俗云是扶桑雞飛下因以爲名】赭山在縣西八里土色正赤故曰赭山

定海縣招寶山在縣東北八里一名候濤山爲海控扼舊稱山下有蚌生明珠往來波濤之閒漁舟或得之卽光耀逼人駭浪繼作不可行投之乃止大洋陰晦夕或見光彩近則隱藏【宋梅麓樓公枎登山有詞云沁園春開辟以來便有此山獨當怒濤正秋空萬里寒催雁信塵寰一簇輕等鴻毛小可詩情尋常酒量到此應須分外豪難爲水算生平未有此番登髙飄飄身踏金鰲笑終日風波無限勞看檣烏縹渺帆歸遠浦廛魚雜沓网帶餘潮待約詩人相將月夜取次攜杯持蟹螯乘桴意問誰人領解空立亭臯詞鐫崖石今無存】巾子山縣東北八里與招寶山對峙【爲風濤障蔽秋濤洶漲藉兩山如門遂免水患】金雞山居招寶山外屹立海中舊傳山有金雞故名鮫門山縣東四十里一名嘉門其山勢環鎖海口出鮫門則大洋也虎蹲山縣東二里屹立海口以形得名【古稱鮫門虎蹲天設之險】遊山縣東二里海中印山縣東一里梓蔭山縣東一里【宋時軍官馮柄夷而築之建屏山堂火毀遺址尙存有碑云定海四明壯邑也爲海道衝六飛南巡宿兵於此以戒不虞嘉定十一年馮柄環衛來領此戍越明年軍事修明修射亭刱軍器庫規制整整直南得山曰梓蔭作堂其上命曰屏山祈其久故夷而不庳取其質故壯而不麗自公之餘領客觴詠其間郡人應煟謂客曰子知侯之所以名斯堂之意乎客曰以予觀屏山之景四山環倚蒼翠可挹風雲月露晦明皆宜南引大江練光澄鮮北望巨海與天無際睨視兩閒按列萬象無丹靑之功有天然之繪命之曰屏宜亦似矣此侯之意歟𨿽然屏之爲物頓乎方丈之室其髙不過尋丈尺閒今山之與堂相去或十里或百里而侯取以爲屏意不已誇乎余曰不然世有大人先生者扃牖日月庭衢八荒天地則其室廬也然則山川城邑皆吾室中之玩而艸木禽獸吾苑囿樊籠之觀耳�山𨿽遠取而屏之不亦宜乎此詎非侯之所以命斯堂之意歟嘉定十三年夏五月丁巳應煟記山下峻石大刻懲忿窒欲四字各大四尺】竹嶼山縣東南一十二里靑嶴山縣東南一十五里樂家嶼山縣東南二十五里蘆山縣東南石湫浦鬼嶼山縣東南四十五里石蓮灣好事者易名寶嶼山小三山縣東南四十五里啟霞山縣東南七十里有柏香巖紫石頭山縣東南八十里以石色名云雩山縣東南八十里瑞巖山縣東南九十里有十二峯【宋大中祥符年芝生靑松峯下守臣聞於朝敕書褒獎云和气所鍾靈苗載育時維珍物著厥祥經省覽貢陳良增嘉悅其碑石尙存】靈巖山縣南四十里【宋樓宣獻遊山詩見華巖寺下】大蓬山縣西北一百里一名達蓬謂由此可達蓬萊烏崎山縣東南一百二十里俗傳宋髙宗南渡曾登此山大榭山縣東南一百二十里小榭山縣東南一百二十里盤隩山縣東南七十里【水繞太白山陰而出凡三十六盤宋名儒習庵先生陳塤墓尙存焉】陳山縣南七里秀峯山縣東南六十里山下古柏甚巨唐朝舊物飯鍬山縣南三十里剡嶴山縣南一十五里長山縣南一十五里南山縣南十里東西兩山對崎龍山縣南三十五里慈嶴山縣西南九十里古傳左慈隱此算嶼山縣西七十里新婦山縣西北六十里回峯山縣北六十里石壇山縣西北七十里山石如壇施公山縣西北九十里【北瞰大洋東距龍頭西接鳴鶴商舟如江浙常往來宋時苦海寇至元十五年縣達魯花赤張進以地扼險要刱巡檢司民乃安居大徳十一年巡檢王質始於山前刱建衙宇戎備一新】澤山縣西北九十里舊名櫟山【宋吏部郎官黃公震以不雅攺今名黃公徳佑初棄官歸隱就山之南築室以居名湖山行館榜所居室爲歸來之廬環植松菊林泉瀟灑爲一方勝覽前進士汪翔龍遊山詩獨俯空堂夜無人境自寬髙風河影動斜月竹身寒潮海秋聲闊山林客夢安坐來更幾點北斗掛闌干又訪黃吏部不值有詩云一鏡湖光半壁山主人何往客來觀閒蝶自專花富貴幽禽如語竹平安煙雲變化艸木媚日月往來天地寬何當共整登臨屐更上崔嵬絕頂看】洞山縣西北一百里有豹洞古有豹隱此又有錦鏡池將軍石盤松福泉山縣西海晏鄕三都有釣巖聖井遇旱禱雨澤隨應伏龍山縣西北九十里山有千丈巖山勢壁立�海奇處靈巖山縣西四十里東山縣南十里與南山相對峙

象山縣玉几山縣南十五里縣治案山煉丹山又名蓬萊山縣西一里眾山隱映圓秀其巓平夷有丹竈及煉丹亭址相傳云陶隱居嘗煉丹於此更上有峯巍然號大煉丹海上望之層巒傑嶂如畫邑人逢春月登覽號爲勝槪其側有仙掌巖掌迹隱然鼓吹山縣東八里其峯崒然孤峻天將雨雲霧先起有聲轟轟如鼓吹鳴仙迹巖縣東十五里地名杉木﹝木養﹞巖洞內有石佛像洞前之石平夷闊三丈許成五彩文有石獅子如羊犬蹲踞巖上聖娘山縣南十里世傳昔有一女在山上隱見若神南巖又名千頭巖縣南五十里三巖參天如列筍道士嚴縣南五十里疊石髙數十丈冠貌類道士東門山漢書地理誌所謂天門山也髙二百丈周回二十五里兩峯對峙其狀如門闊一百五十餘步有橫石如閫潮退湍瀉惟風平浪息乘舟可渡蕃舶商船必經從之潮未平有風浪則蟻聚泊舟山下此海道之衝要也﹝同瓦﹞瓦山狀如﹝同瓦﹞瓦因爲名嚴上有仙迹長尺餘版場坑山巖上有仙迹長尺三寸深半寸師娘嶴山舊有農人墾地獲一古鐘三萼山有三峯春時雜花交發綺麗可觀於綰山古有漁人於綰卒於此東西濤山四面皆風濤未嘗暫息人迹少到擔子山狀如曲擔陽大嶼山秋盧門山大門山石壇山【以上皆縣南海中】佛頭巖縣東南二十五里巖髙十餘丈上如佛首中斷如蜂腰岌然欲搖動又謂搖巖環巖遠近皆薝卜花夏月花開彌望如雪香聞十餘里鋸門山縣東南二十五里其山中斷如門面現山與縣相望無山閒隔因以爲名大睦山秋閈山韭山大薤山【以上皆縣東南海中】雞籠山縣西南五里望之如雞籠山下有白鶴廟伍師山縣西南四十里上有白龍潭舊有五僧修道於上臺明嶼縣西南海中兩山相對一臺山一明山此是臺明分界之所馬鞍山兩頭峯起如馬鞍雙泉山上有二穴出泉味甘可飲過舟常汲之東殊山【以上皆縣東海中】天印巖縣西七里大嶴其巖如六花印化气巖縣西三十里又名蒙頂山夏旱少有雲气出必雨西殊山縣西海中金雞嶺縣東北二十五里嶺上大小之石皆有雞距迹珠巖山縣東北三十里舊傳蕃舶自海中見此有奇怪寶气因至此尋之不獲而去半巖有古檜奇怪人莫能取鄭行山縣西北十里山髙聳上產靈艸佳茗舊有鄭行居此【﹝按曰﹞重刻依盧本盧本居此下有嶴字蓋嶴字本在後行誤連前行耳今攺正】

嶴

昌國州曉峯門鹿螺頭小﹝上竹下甫﹞中莊小﹝叉頁﹞河盤嶼大茅小茅東江楊嶴謝浦翁浦洞嶴嚴家嶴澤浦鄭嶴劉嶺東寺嶴姚家嶴祝家嶴大﹝上竹下甫﹞嶴小﹝上竹下甫﹞嶴馬嶴蘆花苔浦孟家嶴沈家門田公嶴大翦下塘頭邱家﹝石覽﹞王大﹝上竹下扈﹞南嶴東村施家嶴小蘆釣嶼沈家嶴松子麻嶼泄嶴螺門小枝郎家嶴東湖北墠虞家嶴大﹝叉頁﹞河小沙嶴蠶娘嶴小翦東茅洋大舟大蘆幹﹝石覽﹞二松江五百嶴小舟中莊溪口李家嶴紙甓侯家嶴東山浦門南墠溪墠蘇仲西山頭宜坑小泉白泉東湖西湖虞家嶴柯梅蚶嶴郎家嶴大﹝上竹下甫﹞茅嶺長嶼軍亭大靑

已上八十三處並屬富都鄕梅岑外黨桑木灣裏黨長股短股木邱黃砂大馬秦沙角螺嶴小馬秦蠣嶴富溪冊子陳家嶴石述枝嶴南田吳農北田北砂桃花登部千步砂黃嶴石﹝汀去丁攺兵﹞昆斗東弄嘉芹下砂廟嶴蝦埼黃沙外嶴大田杜莊車敖郎家嶴朱嶴中心浡塗厲嶴東茆現西茆現竹頭吳家跳

已上四十七處並屬安期鄕五百嶴鑿埼上周上林黃將嶴三家村裏嶴大嶴塔頭夏家嶴上干泗州嶴東堠西堠小裏蛤蜊嶴烈港岑江宣家嶴漲史扶桑盤嶴大沙小沙外嶴靑嶴長白馬墓宜山孤史冊子【岑江背】秀山秀枝雙鴉章門石屋厲嶴長塗跋嶴深水灌門許家嶴稠江冊子【海西】

已上四十三處並屬金塘鄕髙亭南亭西嶴﹝上竹下甫﹞洋白峯靑橫谷嶴松嶼頭鄭家嶴千步砂戽斗秦頭岱支裏嶴砂塘下東嶴嶽子峮頭戚家砂下茆石述余浦胊東地砂桑子巖子楊公衕後嶴化坑楊公額三姑洋山馬迹黃家嶴鯨門嘉湖北沙關嶴菱湖樵嶴﹝上竹下甫﹞巉大小田嶴大嶴頭外石泗頭嶴苔汫長表頭裏行叫兒墓嶴上黃砂雞鳴深水大小馬公﹝上竹下甫﹞嶴福立下黃砂神前西莊幹斜嶴吟大盤石衕東枯洛華大小壁下大發澤下王家嶴已上六十九處並屬蓬萊鄕

象山縣新羅嶴縣北七里舊傳新羅國人嘗泊舟於此

陵墓

鄞縣管公明先生墓縣西四十里聖女山父老相傳云唐刺史黃晟墓與其母髙陽郡太君齊氏其妻穎川縣君鍾氏墓俱在隱學山【傳見人物考】梁山伯祝英臺墓縣西十里接待院後有廟存焉二人少嘗同學比及三年而山伯初不知英臺之爲女也以同學而同葬見十道四蕃志所載舊志曰義婦冢然此事恍忽以舊志有姑存陳國冢郡國志鄮山有陳國冢一名雁棲墓昔國爲日南太守死有雙雁隨柩而歸棲墓上三年然後去【出太平寰宇記】鄞女墓城南崇法院之西北王荊公安石宰鄞時生女周晬而歿葬於此將行別有詩云【見集古考】鮑郎墓在縣東南三十里靑山下卽忠嘉神聖惠濟廣靈王墓也【詳見祠祀考】

奉化州唐銀靑光祿大夫王敬﹝王己﹞墓州西六十里地名萬竹昔有人耕其旁得小方碑載敬﹝王己﹞出自瑯琊官於明州天佑二年歿葬於此唐朝散大夫王公潀墓州西北二百步公越州諸曁人官於鄞卒於文徳元年葬於此吳越國奉國軍節度使錢康憲公墓州西北三里公諱億字延世錢文穆王第十子吳越王之大弟漢幹佑元年判兩浙鹽鐵明年判四明諸軍事宋幹徳五年薨葬於奉化州之北山通儒學士朝散大夫崔仁冀奉制銘其墓至今祠於北山廣化院

慈溪縣晉虞瑤墓五馬山縣西南六十里虞氏譜云瑤博學彊識當時所稱累遷至伏波將軍晉虞冑墓在橫山東南十里虞氏譜云冑好學不怠仕至散騎常侍嘗居此山死因葬焉至今人呼爲常侍墓宋朱夔墓在朱墓山縣西六十里宋書朱夔字秀整吳人也州舉秀才歷中書郎轉臺州刺史有林壑之志卜居此山死因葬焉梁虞孜墓在東澄山縣西南三十五里孜舉秀才累遷至散騎常侍著內典要三十卷梁建威將軍虞驁墓在漁溪山縣西北五十里梁東海太守虞野人墓在戍溪山縣西南三十五里隋金紫光祿大夫陳詠墓在城門山縣西南十三里隋書云詠字休寧仕爲懷安令遷城門校尉會稽從事屬隋初多故因畱葬此遂以名山唐張孝子父司馬墓在虎胛山縣西三十里

定海縣叢家宋髙宗幸海道侍衛軍赴舟不及多死於此骸骨聚埋巾子山下洗馬池側因名叢冢通天廟劉伶墓東晉人在靈緒五都東步市祠名通天鄕民禱求甚應然並無碑志可考

海

本路海環路境東北迆於南潮入城之東北各有候【燕肅潮論曰觀古今諸家海潮之說多矣或謂天河激湧亦云地機翕張盧肇以日激水而潮生封演雲月周天而潮應挺空入漢山湧而濤隨析木大梁月行而水大源殊派別無所適從索隱探微宜伸確論大中祥符九年冬奉詔按察嶺外嘗經合浦郡沿南溟而東過海康歷陵水陟恩平注南海迨由龍川抵潮陽自出守會稽移蒞句章是以上諸郡皆沿海濱朝夕觀望朝汐之候者有日得以求之刻漏究之消息十年用心頗有準的大率元气噓吸天隨气而漲斂溟渤往來潮順天而進退者也以日者眾陽之母陰生於陽故潮附之於日也月者太陰之精水者陰類故潮依之於月也是故隨日而應月依陰而附陽盈於朔望消於朏魄虧於上下弦息於朓朒故潮有大小焉今起月朔夜半子時潮平於地之子位四刻一十六分半月離於日在地之辰次日移三刻七十二分對月到之時以日臨之次潮必應之過月望復東行潮附日而又西應之至後朔子時四刻一十六分半日月潮水亦復會於子位於是知潮常附日而右旋以月臨子午潮必平矣月在卯酉汐必盡矣或遲速消息又小異而進退盈虛終不失於時期矣或問曰四海潮平來皆有漸惟浙江濤至則﹝桓去木﹞如山嶽奮如雷電水岸橫飛雪崖旁射澎騰奔激吁可畏也其奮怒之理可得聞乎曰或云夾岸有山南曰龕北曰赭二山相對謂之海門岸狹勢逼湧而爲濤耳若言狹逼則東溟自定海吞余姚奉化二江侔之浙江甚狹逼潮來不聞濤有聲也今觀浙江之日起自纂風亭北望嘉興大山水闊二百餘里故海商舶船怖於上潬淮泛余姚小江易舟而浮運河達於杭越蓋以下有沙潬南北橫﹝桓去木﹞隔礙洪波蹙遏潮勢夫月離震兌他潮已生惟浙江水未漲洎月經巽乾潮來已半濁浪擁滯後水益來於是溢於沙潬猛怒頓湧聲勢激射故起而爲濤耳非江山淺逼使之然也】初一日十六日子末午末平初二日十七日丑初未初平初三日十八日丑正未正平初四日十九日丑末未末平初五日二十日寅初申初平初六日二十一日寅正申正平初七日二十二日卯初酉初平初八日二十三日卯正酉正平初九日二十四日卯末酉末平初十日二十五日辰初戌初平十一日二十六日辰正戌正平十二日二十七日辰末戌末平十三日二十八日己初亥初平十四日二十九日己正亥正平十五日三十日己未亥末平

象山縣海環三垂東南皆大洋北則巨港東曰錢倉南曰大睦西南曰東門皆蕃舶閩船之所經從自錢倉而北則定海自東門而南則臺溫此大洋也其北港則陳山渡舟之往來東達於洋西距鮚埼由陳山渡一潮至方門再潮至烏埼三潮可至府城下

江

奉化州奉化江源於四明之鎭亭山出州之惠政橋下與諸水會南來﹝桓去木﹞府城之東然後與慈溪江會而入海隨潮上下

慈溪縣江源於紹興余姚之太平山東來至丈亭乃分爲二大江由咸池歷西渡經府治之北入海小江貫縣中出東郭至西渡又與大江會入於海隨潮上下大江乘潮多風險故舟行多由小江

定海縣大浹江縣東南一里與鄞縣通潮小浹江縣南六十五里西抵鄞縣五鄕﹝石契﹞

溪

奉化州州溪在州東二里導自鎭亭逾柏溪至牢巖浮西溪出綠荷灘過惠政橋會於三江口入北渡達於海剡溪在州西七十里導自陸照左溪會同流於公棠逾泉溪會於三江口入北渡達於海雙溪在州南二十五里導自杉木嶺逾排溪出下郝溪別於進林常浦會於三江口入北渡達於海

慈溪縣慈溪在縣南三十里與大隱山接本名大隱溪裏有後漢董黯性篤孝母寢疾好飲此溪水每思之恐不常得黯遂築室溪濱板輿就養厥疾乃痊因名慈溪文溪在縣東北十五里受眾山之水色淸有文故以爲名漁溪在縣西四十五里舊傳有淸潭虛澗竹木連繞淸澄徹底鱗介不能潛其形漁者利之故名藍溪在縣西南六十里自發源流到江際夾岸﹝艼去丁攺勝﹞蘿色深可染因以名之

定海縣楊家溪在縣南三十五里崇邱三都章家溪在縣南三十里崇邱三都

潭

鄞縣洞井龍潭坐落三十八都雪頭山龍潭坐落三十八都舊名胡家聖井錫山寶巖寺後有湫名白龍王顯於亡宋淳佑年閒至今雨暘祈求無不感應寺北山上有洞曰龍竅屈曲而下莫窮其底太白山龍洞縣東六十里旱暵禱之輒應天井山有三井旱暵祈禱得蜥蜴或蝦蟹之類雨卽應延福寺天王像堂之前有靈鰻井遇歲旱禱雨卽應

奉化州隱潭在州西北五十里潭居兩巖之下兩巖相抗壁立數百仞瀑飛如練人循崖詣譚窺天可數尺宋皇佑中遣中使禱之輒應杜說有記靈濟潭在州南一里宋元丰七年令向宗諤禱之得九節鰻宣和中令周因植亭祠之立碑記異白龍潭在州東一十里宋至和元年令郟修輔有記【記云潭方闊十餘丈巨樾下一穴相傳有神物宅焉自潭導渠分爲數派漑灌民田八千九百二十二畝】金鐘潭在州東一十里【傍有一墩或傳錢氏載大金鐘過此沈焉漲沙成墩金鐘今在墩之下歷久不爲水所蕩】幽蘭潭在州南十五里白魚潭在州西北二十里雨師龍井在州南四十五里西泄潭在州西五十里其潭如井沙潭在州西六十里靈濟潭在州西三十里【地名大毛坑】阮家山潭在州西南五十里大洞山潭在州南六十里馬嶺潭在州東七十里龍光潭在州東三十里濁水潭在州西南六十里泉井在州西二十里顯濟潭在州西三十里【地名樓嶴山遇旱禱雨處】沈坑潭在州西七十里金井洞潭在州西七十里卽茶坑石門洞潭在州西南六十里設僧洞潭在州西北六十里鱔應潭在州東一十五里牙梳巖﹝魚役﹞魚潭玉砂井烏潭在州南四十里柏香巖觀音井潭在州東南一十五里石井潭在州南五十五里涯濟潭五云潭梅山潭在州南三十里大龍潭小龍潭在州東六十里耀碑潭在州東二里【故老云官淸則潭淸】

昌國州東龍潭在州東當延福萬壽觀之中有龍祠焉凡禱先此泄潭在州東北三十六里潭據山腰深淺不可測宋宣和中旱簿尉劉佖投以詩曰未躍天衢臥寂寥碧潭流溢海山腰埋藏頭角𨿽多日鼓動風雷在一朝旣若有心成變化豈能無意澤枯焦神蹤許爲蒼生起願擊香車上九霄詩沈而雨時人異焉岑江潭在州西小岑江上遇禱而應蜥蜴必出

慈溪縣永昌潭舊名廣茂潭在縣西南四十里至道宮之上【唐天寶二年明皇遣使投金龍密以朱筆記其左肋繼而雨降明皇目睹行雨龍左肋上有朱畫及有大寶永昌四字謂臣寮曰此四明山所投之龍曁使回奏投潭之始卽泛出黑漆木板尺餘有金書大寶永昌四字遂賜宮名大寶潭名永昌余見至道宮事內北五里有獅子潭祈雨必應上有石室一所有獅子足迹並仙人藥白潭下有石臺三層髙數丈鄕名石臺者以此】湍水巖潭在石臺鄕溪上近白巖院曩因禱雨隨至其後縣家禱祈多應遂建祠白龍潭在縣之東南七里花墅湖上水出巖閒又名冷水灣上有龍王祠宋建炎三年正月六日並淳熙十四年六月十九日據賜廟額寶佑六年正月敕賜順濟廟北雪潭在徳門鄕三十里烏石潭在縣西嶼鄕去縣一十里天井潭在縣西北二十里赭山潭在縣西南一十里查嶴潭在縣西南六十里聖女潭卜龜潭

定海縣新婦潭在縣南三十五里崇邱四都有娘娘祠宇連年風雨損壤無存匾溪龍潭在縣西北百里靈緒四都黃楊嶺遇旱鄕民祈禱屢應大徳元年潭側建祠以祀淸林龍潭在縣江南七里久已湮塞嘉泰中旱縣令商逸卿訪求故迹禱雨卽應自此逢亢旱縣官率士民詣潭請龍祈雨屢有奇驗釣巖龍潭在海晏三都去縣百里地名福泉山縣境遇旱官吏詣潭祈龍雨澤隨至

象山縣東攝潭在縣西七十里層峯峭壁捫蘿而登有小瀑布流下於潭遇歲旱禱得鶴龜則雨隨至鶴龜其甲長尺許觜如鸚鵡尾長八九寸鱗甲炯然白龍潭在縣南三十里伍師山巓遇旱禱雨多應淸潭在縣西南十里山木陰翳上有石澑注水於潭石壁多菖蒲主簿陳震嘗爲旱禱雨甫下山而雨大作湧泉潭在縣西南十五里潭水淸淺人謂龍穴亢旱則斬鵝祭之鐃鼓方鳴泉卽湧出或有得雲母石於潭側者金蛤潭在縣東北三十五里珠巖之巓其潭晴雨皆涸特沙磧耳上有石壁遇旱禱之則有水如注從石壁中迸出須臾盈潭遊龍蜿蜒中有金蛤呼之有聲應則雨巨穴潭又名雙竇在縣東南二十里有二穴深不可測其水隨潮升降下通龍洞平石潭在縣西南二十五里白蟹潭在縣西南三十五里金松潭在縣南二十五里大門潭在縣南八十里靑峯潭在縣西南二十五里宋紹興閒主簿袁逵禱雨有應龍洞在縣東南二十五里鋸門山之趾世傳五龍聚會之所洞瞰巨海中如石屋闊數丈每歲上已邑人俟潮汛退艤舟入洞觀之巖花石乳繽紛懸墜下有白墨碁子石布於沙磧更入四五丈巖洞深迥洶湧澎湃寒陰凜然不可進矣天將大雨水如雷聲聞十餘里歲旱投以朱書鐵簡則雨立應

泉

錄事司梁公泉鄮山堂前方池之外宋紹興十二年守梁汝嘉建亭其上今亭廢井存昌黎泉公使庫造酒所宋紹興末年守韓仲通建亭其上至大元歸附後庫廢爲廣盈倉永湮塞焉奉化州茯苓泉在州城令馮多福作記【卽七星井之一】透瓶泉在州東三里以瓷器貯之水透瓶外腰帶水在州西五十里有張玉田詠云犀遶魚懸事已非水光猶是濕云衣山中幾日渾無雨一夜溪痕又減圍淸玉泉在州西南六十里

象山縣瀑布泉在縣西南四十里泉瀉於靈巖之上飛瀑濺沫迨百餘丈有猿藏巖中時出沒於瀑布之閒鄧仁憲廉布吳說諸公嘗有題詠相傳巖端生奇花枯檜有舟船碇石之迹玉泉在縣東北三十里廣福院前泉深三尺味甘色白烹茶爲勝立夏後則泉溢立秋後則泉涸有怪松偃蹇覆於上

浦漵

定海縣朱家浦在縣東南四十里太邱一都淸水浦在縣南東管二都古傳爲湖今堙廢澥浦在縣西北六十里靈緒二都漁舟聚集之地外通大洋有巡檢司及稅務在焉

津渡

鄞縣東渡卽桃花渡羅城東門外往定海昌國路西渡卽西江渡望京門二十里北渡甬水門南二十五里往奉化路蓋奉化有南渡故以此爲北也銅盆浦渡番石渡兪公渡李家渡周蘇渡

奉化州南渡在州北二十五里【舊以舟渡後易以橋見橋道門】北渡在州北五十里宋慶元閒邑人汪伋造巨舟廩給渡頭二家至元十五年官爲造船濟渡軍馬久而獘至元二十七年重造田下渡在州東一百里東宿渡在州東八十里石盆渡在州東七十里施家渡在州東北官江渡在州東北

昌國州舟山渡云州五里趨城由此塗出竿纜渡泗洲塘渡冊子渡金塘渡沈家門渡

慈溪縣黃墓渡在縣西南三十里李溪渡在縣東南四十里靑林渡在縣東南三十五里任家渡在縣東南二十五里鸛浦渡在縣南一十五里赭山渡在縣南一十五里沈家渡在縣西南三十五里丈亭渡在縣西南五十里吳翁渡在縣西南五十五里蜀山渡在縣西南六十里城山渡在縣西南一十五里車廏渡在縣西南四十里新渡在縣東南三十里

定海縣大浹渡在縣東南一里石橋渡在東管二都施家渡在東管三都朱家渡在崇邱二都小浹渡在崇邱二都東江渡在崇邱三都蚶嶴渡在崇邱三都胡家渡在崇邱三都算山渡在靈巖二都蘆浦渡在太邱二都四明誌卷第八宋元四明六志第六十元

袁桷等

撰

城邑考上河東平陽有堯舜之遺城焉王公設險以守國備豫而然也樓觀門闕觀民之制也各有攸處莫不皆然路室候館使者之禮也嚴其巡徼署捨興焉養其視聽亭宇作焉表識道裏門巷之制備矣日中爲市都鎭方社野外之制具矣橋梁道裏爲政之所先存古證今興廢生焉倉廩府庫郡計之本作城邑考

城

本路城周一十八里二千五百二十七丈唐長慶元年刺史韓察移州治於鄮縣治撤舊城而新之【見唐會要及移城志】唐末黃晟爲州刺史增築【黃晟鄞人也僖昭之閒結郡豪保鄕井董昌表爲明州刺史築金湯以壯海嶠絕外寇窺覦之患保一州生聚之安】至宋元丰元年守南丰曾鞏受詔而完之【曾鞏判太常攺知明州受詔完城工有費而民不知役數月徙知亳州】寶慶二年守胡矩因其圯壞而重修之【除望京靈橋東渡三處外餘皆一一完葺之】奉化江自南來限其東慈溪江自西來限其北若西與南皆它山水環之辦證舊志云羅城黃晟所築長慶所移子城是也按通鑑唐宣宗大中十三年十二月裘甫寇浙東攻陷象山明州城門晝閉懿宗咸通元年甫分兵掠明州州民相與謀曰賊若入城妻子皆爲葅醢況貨財乎乃相率出財募壯士治器械爲固守之備黃晟沒於梁開平閒距唐大中相去五十餘載豈有城未築而先有門之理若指子城而言其周環才四百餘丈豈足以閉門自保邪於此則長慶所移之城卽羅城是也子城舊環州治外爲塹南爲奉國樓門東爲州東門西爲州西門上皆爲橋以通往來庶府有司倉庫公宇皆在其中今帥府之外余廢爲民居鎭明嶺在府治前一里三十步宋天禧中李夷庚爲守通地理築土阜爲郡治案對號鎭明旁有觀音堂今仍迎恩門城西門舊名朝京門慶元中守鄭興裔更名望京久而圯寶慶中守胡矩重建門樓今廢有水門在其側甬水門城南門有水門在其側【舊志雲水自南門入實流離宮遇涸則火此渠所關尢重不當俟其涸而後浚】靈橋門城東右門寶慶三年胡矩重修扁曰鄞江樓今廢東渡門城東左門和義門城北東門俗曰鹽倉門永丰門城北西門舊曰鄭堰門鄞江門來安門漁浦門達信門今皆廢

奉化州州城周圍六百四十八丈城門無名

昌國州州城周廣五里東江門西門

南門上榮門舟山門艮門

慈溪縣縣城周圍五百六十丈

定海縣縣城周環四百五十丈靜安門迎恩門航濟門

象山縣縣城周圍一百五丈東門曰登瀛西門曰登臺

公宇

浙東道都元帥府元帥廉希哲因郡治重建教授卓﹝王火﹞爲記云

重建都元帥府記浙東爲海右巨鎭一道七郡職此其統卽古之方伯連率自唐宋以來部使名稱不一唐置觀察使紹興年閒立沿海制置司以鎭之所隸者溫臺明越皇元混一宇內置浙東道宣慰使治於越遷於婺大徳六年十月旨升都元帥府凡軍翼戍於東浙者咸隸焉樹旄秉鉞職髙而權重七年秋移治古明州明三垂際海扶桑在其東甌粵在其南且控扼日本諸蕃厥惟喉襟之地聖天子臨軒冊命當選用重臣非禦史耳目之官則宰執股肱之寄重其地則重其人也視事之所軍民具瞻率仍總府舊廨歷年多棟撓屋腐將撤其舊而新之屬至大二年正月郡城火延燎更樓由廳及序俱爲瓦礫因陋就簡尙惟艸創是循四年十月帝命中奉大夫廉希哲爲宣慰使都元帥公家世將相材也至之日旗幟精明官府整肅慨然銳意有所興作乃率僚佐謂之曰東浙爲今北門牙幢茸纛植焉萬馬貔貅立焉非壯嚴則無以崇體勢而肅儀型也僉曰然命殫拖繹舊櫝官爲給料起蓋乃手晝口授盈尺而盡其制徵材鳩工百堵交作十二月正奉大夫宣慰使都元帥鄭佑中奉大夫同知元帥馬合謀符節相望而至爰始爰謀爰契我龜同寅和﹝口十﹞是謂大同由是梓人僝功圬者展力羣工具舉邦人咸輔其勞而不省其爲役可謂使民以時矣計屋凡若於楹崇棟髙閎華榱藻梲翼以廊廡繚以垣墉聽事有廳扁曰帥正退食有堂扁曰敬簡有幙有館吏事有捨大其門閭巍其墻仞非但朱甍翚飛碧瓦鱗次其宏大靚深气象雄特可超越疇昔十倍而玉帳森嚴之居於是乎稱焉經始於至大四年二月越明年皇慶攺元七月榮祿大夫宣慰使都元帥阿塔脫因來鎭是邦用集厥成是年訖功命郡文學掾卓﹝王火﹞記之愚竊謂公卿大夫出而爲天下用字宙閒事卽吾已分內事扶巓持危興墮補獘隨其職守皆足以究勛業明自建大府以來毋慮數政坐閱十稔殆類築室於道視不過郵傳是以不朽之功畱以俟今日若有數然乘可爲之時持竟成之志一時肇新千古作鎭不其偉歟𨿽然明公皆社稷臣也今之同心治是室異時同心治天下是或一道也謹書以識皇慶元年三月十八日記前帥府大門次爲儀門翼以兩廡東西爲長廊皆吏捨也正廳曰帥正西室曰思無邪東室曰公生明經歷司治焉後堂曰敬簡西北則築閣庫以貯案牘

浙東海右道肅政廉訪司分司舊在錄事司西北隅州西門裏卽宋通判西廳至大二年毀今以鄞縣舊治爲之在東北隅開明橋之北

萬戶府在錄事司西北隅永濟坊卽宋僉判廳至大二年毀至大四年重建

總管府舊以宋府治爲之大徳七年元帥府遷於慶元乃移治四明驛卽宋通判廳故址也四明驛元有廳事廊廡後堂有樓外有重門悉皆艸創中門毀於至大二年之火延佑五年同知張伯延重建如帥府制

推官廳經歷司推官廳在府廳之西經歷司在府廳之東

司獄司在元帥府橋之南卽宋司理院故址

錄事司在西南隅迎鳳坊宋府院故址

鄞縣治在西北隅宋通判西廳故址舊治攺爲廉訪司分司皇慶二年重建於此

奉化州治宋爲奉化縣歸附後仍爲縣元貞元年升爲州卽縣治爲之皇慶元年本州島達魯花赤木八刺率州人重建

昌國州治宋爲昌國縣皇元至元十五年升爲州卽縣治爲之

慈溪縣治卽宋舊縣治爲之

定海縣治卽宋舊縣治爲之皇朝至元十三年毀於兵至元二十九年達魯花赤馬合沙刺重建未克就緒三十一年縣尹李輝完之

象山縣治卽宋舊縣治爲之

捕盜司奉化州捕盜司就廳署事未建公宇昌國州捕盜司鄞縣尉司在縣甬東隅皇朝至元十三年毀於兵迨今未建署事每僦民居

尉司慈溪縣縣尉司定海縣縣尉司象山縣縣尉司

巡檢司鄞縣小溪巡檢司在縣南四十五里句章鄕鎭都大嵩巡檢司在縣東六十里陽堂鄕十一都奉化州公棠巡檢司在州西四十里剡源鄕五十二都鮚埼巡檢司在州南六十里松林鄕十七都連山巡檢司在州南一十五里連山鄕五都田下巡檢司在州東南百里忠義鄕二十五都坍墟巡檢司在州南二十五里松林鄕十五都東宿巡檢司在州東七十里忠義鄕二十四都昌國州螺頭巡檢司在州西七里岑江巡檢司在州金塘鄕三都三姑巡檢司在金塘鄕烈港岱山巡檢司在蓬萊鄕一二都北界巡檢司在蓬萊鄕五都慈溪縣丈亭巡檢司【夏侯曾先地誌云丈亭是老尉廨宇築方丈室故曰丈亭乃古之軍尉今館北有老尉浦是其迹矣吳越武肅王攺上亭】鳴鶴巡檢司定海縣管界巡檢司在靈緒二都施公山巡檢司在靈緒四都海內巡檢司舊於埼頭置司歸附後移就太邱三都白峯巡檢司舊於海宴三都置司歸附後移海晏一都續遷靈巖一都象山縣莆門巡檢司東門巡檢司

平準行用交鈔庫慶元路平準行用交鈔庫在錄事司西北隅純孝坊宋節推廳故基皇朝至元十四年刱

市舶庫在錄事司東南隅靈橋門裏宋舊市舶務遇有舶商到港官爲抽分其物皆貯於此不常設官

永丰庫在錄事司西北隅奉國樓裏平準庫之後

在城務在錄事司東北隅東渡門裏卽宋都稅院皇朝至元十三年置都稅使司

奉化重修縣治記王應麟越之東境爲鄞漢屬會稽唐合鄞於鄮開元中州以四明山名始建縣曰奉化其地則漢之鄞也古鄞城在焉鄞有大裏黃公列於四皓卓乎千載人物之冠冕先賢流風所被其俗純如其士份如在九域志是謂望縣迪簡墨綬長吏保綏受命民非才足以撥煩廉足以砥俗佇足以摩拊疲瘵不輕以百里畀也縣治毀於丙子師旅饑饉相仍道馳蒿萊黎民困悴令長迫期會急繭絲慮弗及遠王尹宗信僅克刱聽事三楹李尹天益才繕吏捨襄賁丁君濟宰玆邑維武城之室單父之堂所以疏視瀹聽淸應物之原若昔董安於治晉陽一墻一柱猶不苟匪賁輪奐以爲華壯棟宇以自奉也爰契我龜經之營之任城王君澤爲丞比善協志而新是謀邑士大夫咸勸趨之庶工丕作民不知勞始事辛卯之冬考成壬辰之秋丁君以書來曰一日必葺古有明訓百堵皆興詩人詠焉聽事東西吾名以節愛淸安兩廡翼焉吾名以一淸四畏堂曰得初以息以燕亭曰淸斯有沼有荷挹爽西山扁以髙淸殖殖其楹﹝車獻﹞﹝車獻﹞其門胥吏攸處下逮圜扉粲然一新曷敢視官舍如蘧傳而怠厥事願諗後之人俾勿壞余病耄不能文嘗謂君子爲政其本自相在爾室始千室之邑易治也一室之自治爲難子程子之視民如傷子張子之訓民善俗以一邑爲天下之式其本焉在惟暗室之不欺而已巖谷深窈欲其疾痛必聞如接幾席胥徒囂悍欲其隱微必察如在戶庭堂上之一笑嚬堂下之萬休戚系焉若保赤子心誠求之推是心達於政蒲密中牟之化可復也詩曰無已太康職思其居然則居此室可不敬歟聞丁君律已守公愛民束吏日蒞庠序惠訓不倦多士欣欣誦子產之誨我子弟是能知本矣耆壽俊相與言曰玆不可不書乃不敢固辭書其事詔永久用勉夫字民者至元二十九年八月前進士王應麟記

奉化升州記陳著黃唐疆理天下至周之職方而大備降而秦而郡縣之隨時沿革勢也元貞攺元朝廷以諸縣地廣民稠者升而州中下其等明之奉化爲戶五萬而贏州爲下官視州設員七明年月正元日宣授達魯花赤察罕公知州事李公柄敕授同知星公燦判官趙公秉李公居安河授吏目臧涓鄭元均各以其職視事旣而以記屬余謂吾夫子之言爲政道之以徳齊之以禮有恥且格孟子曰善政不如善教之得民也聖賢格言如日月如金石斷斷乎其不可易也教化者本獄訟徭賦末也蓋教化行習俗美獄訟將自簡而徭賦又易易耳夫然則吾事畢矣況仕也以義方六七十如五六十皆可行志蕞爾之魯有周禮在𨿽齊之大莫能抗蜀𨿽僻遠文翁以經學化之當時至以齊魯比謂地小不足回旋儒術近於迂闊可乎況玆邑之舊諸老先生典刑之遺章甫逢掖甲於一路皆傃分而自重農工商賈之家畏法而專業循循然惟長民者所休戚燻之以詩書浹之以禮義教亦政也和平而不流於弱簡易而不失於疏政亦教也三代而上之化民亦若是而已此謂知本於從政乎何有咸曰善是吾心也其以是刻之石大徳元年六月日前太學博士陳著記

奉化州重建公宇記陳觀奉化於明爲望山海風物之殊衣冠閥閱之盛自爲縣時前人紀述備矣然土瘠而民儉食於耕地阻而四方不甚通於貨治者𨿽謂其難而亦存乎其人也比年民數登進爲州官吏品秩以次俱升獨蒞事所因循猶舊歲久漸弗支皇慶壬子達魯花赤木八剌公之來顧而嘆曰縣之爲州𨿽徵賦所不增土地所不辟而今之視昔難以槪論司存不壯麗難以示觀瞻旣而耆年士民不謀同辭乃諗諸同僚上之統府上下胥悅鳩堅搜良凡木植之可致者必厚直以�星廬之願售者必倍價以償工匠之勞夫丁之募皆日有給始於癸丑三月爲廳爲軒爲佐幕爲賓榮畫諾有堂宴息有室不日皆成譙門吏廡犴狴垣墉次第具舉體制宏敞輪奐翚飛儼然千里之郡矣邦人欲頌公之徳紀公之績捨儒者其誰與余不獲辭竊謂天下之事有志者竟成而事有非一朝一夕之可集亦非一手一足之能爲其事豈易易惟公於民得之也有素使之也有道平時律已廉持心恕牘不輕署卒不輒發不施鞭而賦自辦不假箠而辭自服兩造在庭事輕者釋之以理使不戾其和气重者得其情而勿喜凡此皆所以作其遜讓之風道其君子長者之歸故是役也人之趨之如子弟之從其父兄聞者樂於勸役者忘其勞猗歟美哉今在仕也耳目聰明不能周於簿書期會何暇他及亦有苟焉歲月視爲傳捨不能一日葺寧有不愧於公若公之材試於一州者特出其緒餘吾知其去是而黼黻帝室柱石明堂有非此邦之士民所得私者矣同寅協恭實相斯舉敬書於石前進士陳觀記

重修定海縣治記【﹝按曰﹞以下三記皆在成志之後當系續刻】袁桷定海爲縣自昔號重地鎭遏戍守異於他所南受諸蕃絕域之帆舶東控島夷不庭之邦商賈舟楫噴薄出沒據會濟勝實東南之奇觀也皇元考圖受貢益倍於異代信使香幣渡海歲不絕縣令將迎日疲於供事視公宇若傳捨歲益圯剝至治二年忻都君始蒞事曰吾受天子命長邑於是失撫字則奚以仕歲適大歉徵租於民將不勝逋負計歲所入一萬有奇遂核其實止輸奇於官鹽賦歲不登民益以困卒請而蠲若干嚴飭官驛置隸人以候過客而復其役久而曰吾將治所居以聳民視瞻一撤以新爲楹五十餘瓴甓木石丹漆箭鐵皆堅致可永久未幾教諭蔣君昭先列其行事俾爲記余謂治縣莫先於宜民承上意而不鳴其疾苦甚者增羨以求媚善譽乎何有縣當水陸之衝輒默計歲月得解職卽謝去植僕舉獘終其身未能也若是則忻都君之行事汲汲慕古將有以大其所爲夫豈苟計目前之功效者哉余特記其興造使來者有考蔣君所述多善政不復著推其所爲舉綱以遺目蓋可知矣是役也尹曹敏中主簿薛炳悉力贊治故迄用有成泰定二年二月�日郡人翰林侍講學士奉政大夫知制誥同修國史袁桷記

慈溪縣興造記袁桷泰定二年冬十有一月保定孫公楫循行四明至於慈溪觀其縣治壯麗整密咨嗟徘徊詢諸縣人邑長爲誰咸曰此昔烏馬兒忠顯之所成也忠顯爲縣首治董孝子祠以化俗次修孔子廟三皇祠曰儒以長民醫以養民又治社壇嚴其齋宿以謹水旱乃曰迎詔禮賓玆不可不虔傳驛休息宜愼其寒燠興繕旣畢始曰吾亦得以廣居於是矣語未終孫公曰是誠可紀載於是命進士翁傳心爲圖俾桷爲之記聽事五楹髙其前三楹焉堂曰淸淸淳化中尹張叔達璽書之所褒因其名而築之者也挾以吏捨廚湢獄室縣門鼓樓前後有序縣治之後有小湖湖之中爲洲花竹四列風蓮水柳映翳繚繞爲亭以庥其居有四曰思政佐治以察民隱也曰柳意勝覽以樂其神觀也圖旣畢復言忠顯之政墾萊輯亡役不病於民去其姦饕以爲政本今其去十有三年思如一日而其繕營足以支永久於是有驗噫今之爲縣嘗患夫土豪之控持也其始也利以誘之終三年更徵需斂散一聽其命戶稅更易拱手莫與之抗甚者爲之囊橐可哀也已孫公之來玆邑也其亦有所感表去尹之美亦將以警夫來者余昔在太史睹循吏之實書以示後忠顯不求名而名自至孫公之爲使者夫豈計目前以爲黜陟哉始忠顯之滌篆也漫不可考謹視之實秭歸縣印言於攸司而更正之其精核率類是則凡今之爲縣者廣使者之用心以成其政績桷𨿽老尙當記之泰定二年歲次乙丑冬十有二月甲午郡人袁桷記

慶元轉運鹽使分司記袁桷國朝定煮海之賦倍於前代邦用是資其選官委任爲不輕雨浙設總司於杭東西屬郡率置分司以董督四明號爲東浙繁夥饑僅薦罹逋負益廣急之則疲薾愁嘆黧色骨立見於耄稚故受其任者爲最難桷官翰林時預議中書堂嘗白丞相乞減歲額丞相頷其議於時大臣咸然其說卒以戶部籍不能易是後憂國者迄減其直繼今善謀邦計之士亦將有以待也泰定元年冬分司毀三年張侯伯威蒞是邦以官楮若干委於郡郡守郭侯曰玆役不可緩必擇善於營繕者是屬曰尹阮君申之縣庠之興尹能紹之曰尉周君一夔尉廨久湮尉能起之玆其以是屬僉謀曰取於山裏胥是刪鬻於市大賈以喜將視其材市於民堅完縝密是則不負於郭侯之教矣六月闡工九月告成聽事崇嚴夾捨拱揖門臺有敍百堵具列斧斤鼛鼓不徹於垣周君則曰尉𨿽不材囹圄之設非我職矧轉運府設是則益以病盍去諸復以楮之餘者歸於司官常患不得其人急奉於公怨讟滋興況復因之以竊其利周君則不然人皆曰作之登登周君是承去其榜笞民完以熙若是則任其職者絕叫囂息追逮其賦寧有不登於天府昔之使者遺愛揭於堅玟矣後之來者登斯堂也藹然仁政將屢書不絕桷老矣尙當見之泰定四年二月庚寅袁桷記

堂宇

本路進思堂在舊府治內紹興四年守郭仲荀建淳佑六年顏頤仲重建錦堂在舊府治廳後淳佑元年守余天錫新之今廢鄮山堂在鎭海樓之北宋政和丙申守周邦彥因舊基建建炎兵毀巋然獨存

九經堂賦九經堂宋淳化元年詔頒國子監九經二年守陳充作堂以藏久而堂圯書散元佑三年守李閌別求九經藏之胡公斡化賦云﹝並序﹞太守李侯以雄才碩量剖符此邦下車之日首布徳化訟簡刑措政風肆行冬十二月遊桃源因故基命工掄材辟九經堂而新之發石刻於黃壁收斷編於秋艸士有成徳人知向儒明年春合樂以落成之且命斡化賦之斡化謂玆堂廢幾百年而再造於一時非特踵前人之餘芳亦所以揚先王之茂烈是宜有鴻儒碩徳發越辭章播金石而被管弦享鬼神而薦宗廟僭越不知其愚賦二千言以述盛事其詞曰於鑠哉皇帝卽位之二年也景星明慶雲翔日月耀虹霓藏風威百蠻鏡照四方乃眷四明位於東南之陽負溟渤控扶桑倚巨鎭吞長江規圓杯浮奠乎中央睿澤弗渥淳風未揚命李侯兮守是邦虎符東分赤黻載佩縹金軛以爲車擁紅旌而爲蓋介節俊厲英風爽邁悍卒武夫气奪而魂散老姦宿贓星分而蟻潰布冬日之愛戢秋霜之威畝不輟耒室無停機鳴弦乎千室安瀾乎四陲宣化承流若時覆載民無札瘥物無疵癘甘雨飛兮綠野祥雲擁兮紫塞簡書旣靜囹圄旣空我職旣修我民旣同乃乘雲車控玉驄擁堅甲攢奇鋒金鱗耀而月彩煥兵氛凜而霜雪蒙介乎譙門之南入乎桃源之東沖融窈窕兮紛煙雲之橫騖突兀膧朧兮森觀閣之相重遏風露以爲樓兮來空翠於羣峯呀泉脈以爲池兮落天鏡於空中孤亭突波兮浮層嶷之飛鯨橫橋插天兮﹝桓去木﹞彩錯之鮮虹集余亭兮侯弓侯矢升餘堂兮載笙載鏞霧擁云隨髙車載馳采三老之遺言升九經之故基覽遺迹之長存悼前人之莫追拂綠苔於砌石弔遺言於折碑春風乍驚兮飄荒煙之綿綿落日夕映兮動芳艸之離離鸞鳳矯翅兮紛鬥戰之螻蟻虎豹潛形兮聚羣嘯之狐貍乃謀乎卜筮考乎蓍龜測日月之瑞方究星宿之躔維踐層巒以視髙浮疏川而相卑軋地軸以盤根麾天倪而刱規均四气之和卜三農之隙不家至而申令因子來而爲役搜抉乎蒼莽之埜探窮乎茫洋之澤剔土發以爲材琢山骨以爲石運斤成風乃紀乃綱累以刻層承以平堂建以云楣投以虹梁棟上極楹四旁擁雙闥開六窗鏤楶山擎華榱翼張重檐鴻騫雕桷龍驤四字敞兮飛鸞舞鳳罘罳麗兮垂纓布璫玉題朝煥兮規日印月皓壁晝鮮兮凝脂截肪古礎平平兮瓊瑤鍾潤碧瓦鱗鱗兮結綠含光近而視之星輝而霞燦遠而溯之煙飛而霧揚大刱崇基弗冗弗長宏規偉度旣麗旣壯﹝桓去木﹞風霆之表兮插云霓之閒橫八維之脊兮扼四方之吭辧山川之殊形區邇遐之異類絡阡陌之縱橫分郊原之向背縞練橫分兮長江曉轉菱花斜判兮平湖亂漲淒風送響兮日墮瑤海澹露含輝兮月湧煙嶂暖浮畫棟兮春云靄靄淸泛玉琴兮炎燻盎盎香風滿地兮落金波之桂子素影橫空兮凍銀潢之雪浪於是點翠幕張紅筵飛錦書聘羣賢收浩景於雲閒弄天風於日邊煙斜霧橫麾節行焉電走雷旋軒車至焉和鸞雍雍眾賓集焉玉佩鏘鏘太守揖焉蘭馨桂烈眾饌陳焉鳳嘯龍驚眾樂作焉於是秦國公子以辯爲喜瞪目而視捉襟而起揖晉都先生而語曰昔江南太守典洪都之新府修滕王之故事合樂大饗羣賢畢至使王勃賦之侈廣其意傳流潤色承以不墜亦可以贊刺史之遺徳揚當世之盛美者矣今先生電掩長舌星垂方瞳筆動長鯨气吞秋虹升髙堂集羣公適淸宴之未闌仰流景之方融亦可以踵前世之遺芳揚前人之素風乎先生悠然而笑曰然乎哉昔伏羲氏之王天下也四海文明鑑乎太淸地不愛其寶天不愛其靈使神龜出洛負書而行伏羲得之网羅造化包括堪輿融結山川吐納風霆制爲八卦分爲四營布六爻之縱橫規兩儀之降升文王繇之而其道悉備仲尼翼之而斯文大盛蓋取乎道之爲妙是謂乎易之爲經斷三皇始五帝上逮乎夏商之統下及乎周秦之系典謨貢範訓誥命誓陳禪遜之紀綱列君臣之分際軌五行之變化位九州島之形勢足以扶天地之運開日月之蔽流睿澤於天下鞏皇圖於千世孔壁藏之而簡編弗墜伏生誦之而典章次第蓋取乎事之遺迹是謂乎書之爲制耋老董童小夫賤工或去國之大夫或列位之三公鑑時事之興廢觀盛徳之形容情態交乎前美剌興乎中詠山川之髙深記艸木之纖穠測方軸以下申摩圓淸而上通蓋取乎譎諫之義是謂乎古詩之風秉素王之符抗元聖之辧提褒貶之雄柄揭賞刑之大本郁者必發微者必闡亂者必削惡者必翦紀之以歲月分之以晦旦文之以禮樂飾之以誅勸扶日月而上出障江河而東轉蓋取乎紀事之實是謂乎春秋之典下采成周上追陶唐揚列聖之素風擷前人之遺芳其制禮也措三百以提經其辧儀也周三千而布綱其設爵也建六官而等位其列土也面五侯而內王朝覲宗遇所以交諸侯而揖賓客冠昏祭祀所以會男女而寧死喪俎豆籩鼎所以辧彜儀而昭物軌犧牲粢盛所以享上帝而薦先王陶匏笙竽所以洽淳思而導和气圭裳冕弁所以祀淸廟而朝明堂此二禮之垂經所以器範而川防隨流揚波鉤玄貫理喉襟大道之要羽翼仲尼之旨或先經而始事或後經而終義或依經而辧理或析經而合異微而顯兮如長云翳星炳而不耀志而晦兮如巨浸含山郁然髙峙婉成章兮如回鱗盤鳳培風映流盡不污兮如廣漢淸江觸山蟠地此三傳之餘訓所以提領而振紀夫然揭大訓示丕彜包裹太極斡旋二儀秦火熾烈兮斯文不焚梁風浸淫兮斯文不漓嵩嶽可磨兮斯文不燐江河可竭兮斯文不淄夫潛龍𨿽神無慶雲不能雄升海鵬𨿽大無扶搖不能髙飛日月𨿽明無陰陽不能扶其運天地𨿽大無風霆不能示其威是必表大訓之宏規存素王之遺迹申以齋戒擇以日月篆以丹靑鏤以金石發天語飛宸章錫玉札示四方付之有司而實玆堂焉豈無制而然哉宏規下蟠法持載於坤也宏宇上庇均覆燾於幹也大楹古礎柱石堯舜也山楶層巒鞏固羲軒也離離羣桷矩義之方也差差眾椽規智之圓也望之崇然形徳之體也卽之沈然蓄道之淵也堊以白盛質以示素也飾以丹漆潤以容文也若回若翔樂之和易也如軒如翼禮之周旋也通衢修塗敞孟荀之步也重垣壯址辟楊墨之路也誅茅伐棘夷老莊之蔓也除貍燻鼠去申韓之蠹也淸風掃門洗情田之氛也明月在牖開性天之悟也是故由不正者不能得其門行不方者不能窺其墻道不深者不能入其室志不髙者不能升其堂不味於淡不能探書林之實不玩於玄不能擷文園之芳秦國公子撫席而起稽首再拜曰不登髙山不知在之爲蓋不臨深溪不知地之爲載不聞先生之言不知九經之大

修九經堂記李閌上卽位之明年九月閌自虞部郎中乞守玆土乃得亳又明年十月自亳被命來領郡事一日會賓客於東園之嘉燕堂視其北有遺址荒焉問諸老吏云九經堂基也舊記在焉於是取諸頹垣積壤之閒磢滌而觀之乃殿中丞陳侯充之文也陳侯當淳化二年爲州於此方太宗皇帝以聖謀神斷承藝祖經綸之業以徳以功克集大統散戎馬於寬閒之野休生民於耕鑿之鄕窮日月之際極舟車所到乾旋坤動霆擊電掃四海之內稽首畢臣乃張治具謂治之本莫先於儒術宜公卿大夫以及守令討論經傳講求先王所以化民成俗之意庶幾太平之盛比隆於三代也由是詔以九經賜荊楚湖湘江吳杭越閩中嶺外諸郡而明獲預焉陳侯戾止見所賜書咨嗟抃蹈戴仰天子之休遂飾廣廈以藏之名曰九經堂然明於是時更五代干戈之亂幸錢氏保完而歸聖宋撫育涵養生齒滋夥而學者尙少歲磨月礪爲士者日眾善人以不教子爲愧後生以無聞爲恥故負笈而從師友執經而遊學校者踵相接州舉進士較藝決科者又相繼而輩出則賜經示教豈不粲然明驗哉況自浙以東農桑自足而訟少事簡明最爲樂土者亦風化燻陶使然爾然余於此竊又有可嘆者蓋事久則獘且壞者莫不爾自淳化二年迄於今才百年而九經旣散失無有明之衣冠亦不復有知者堂亦廢而艸木茂焉可以不修乎哉乃率入官之棄材鳩無用之軍工鑿沼畚土增髙舊址如臺而新之且購九經置其閒使士民復見太宗之遺訓與陳侯經始之迹而時與士大夫遊焉若乃四時登覽之勝江山所得與夫晨昏之閒晦明之變景物錯出不可得而名狀者則有諸君題詠焉元佑�年�月十九日記

重建九經堂記髙閌惟我藝祖始受天命紀元建隆吳越錢王俶首奉表修臣職旣又以其弟億假守浙東之四明郡積十有二年未有職司於王室遂爲之請命於天子有詔飭有司加優禮升其州爲節鎭寵以奉國軍號冊命億爲節度使以顯異之於是四明始知有天王之命按舊圖牒其地濱海狃於霸政前此聲教未被固非有鄒魯儒風晉鄭人物著見於世逮太宗朝諸所僭僞悉歸輿地車書旣同乃攺元淳化詔頒國子監九經於新附諸郡而四明又始被天朝之賜時守臣陳公充喜於王化思有以聳動斯民爰卜勝地得髙榭於子城東北隅乃錢公億所創以追勝遊者俾葺新之鎭以賜書名之曰九經堂以風示千里其稱述帝徳歸美報上有石刻存焉郡人知尊經術談王道實始於玆而爲政者又有以鼓舞感發之未幾風移俗易雍雍然詩書禮樂之邦信乎一變至於道自時厥後襲衣裳吟典籍少而習之長而安之自謂稟性固然殆不知帝力之所自也歷年多堂宇且敝嗣而葺之者閒亦有人惟元佑三年太守李公閌盡革其故而鼎新之上以彰睿化下以勸學者其規模壯麗多見於辭人之賦閱四十年不幸悉焚於兵火又十有九年更十有四政猶未能復士類每嘆息於斯豫章徐公輟自禁從姑試以此郡旣至上體朝廷仁厚寬大之意政務靜重期年而有成績暇日顧舊基而慨然曰郡有此堂事關教化久而未復豈以勞民費財耶今國家念貽謀之重務先復古如其賦不及民民不知役此何憚而弗爲乃以程畫付屬吏之有幹理者曾不踰時工告訖功落成之日賓客相與稱美而形於歌詩者又能茂明公意以接邦人於道閌歸休於裏獲登新堂媿不能賦一日辱公過之屬書其事旣固辭不獲命竊惟聖上方以柔道治天下偃干戈而修俎豆興學校而新館閣凡稽古禮文之事率皆以次搜舉乃者親灑宸翰立石經於太學頒墨本於天下重命有司版鏤九經以增光祖宗右文之化而四明郡庠方建大閣以藏禦書則公之此舉意固有在異時此郡賢材繼興發越前輩相與從容思古念舊而推尋本朝涵養所自來然後知是堂之復自宜特書以詔後人紹興十八年八月丙辰朔謹記春風堂在傳觴亭之西守程覃建芙蓉堂在春風堂之西守程覃建淸心堂在芙蓉堂之西宋隆興癸未守趙子潚建眞瑞堂在熙春亭之東眾樂堂在子城西南屹立湖中東西有橋以通來往一勝景也宋嘉佑閒守錢公輔建守呂淙書額

逸老堂記隱徳堂在眾樂堂之南紹興十三年守莫將爲賀知章立像而祠焉取李太白之句名以逸老久而圮寶慶三年守胡矩更新之明年乃繪夏黃公之像合祠其中莫將爲之記曰士有負髙世獨見之明介然自守以表於世者必不俟招而來麾而去能此者非學也气也非气也識也故識非學之所可致亦非气之所能使其始稟之於天渟涵靜默燭萬物之理而不昧平居固已淩厲淸浮俯仰宇宙視世之富貴顯榮若將浼我凡隨所遭而暫寓者豈復以絲髮許畱方寸哉予嘗論疏廣受偕傅皇太子一日俱上疏乞骸骨揮金樂身於宣帝之時而龔勝薛方乃以哀鳴就死欲全節於新室攝居之世管寧抱道懷寶投迹海表終身不見曹氏父子而張翰顧榮乃以秋風蒓羹酣飲謝事欲求免於太安四王用事之日其識相去遼邈矣蓋自漢晉以來至唐得二人曰賀季眞李太白世惟以至博之學邁往之气知之而不知其識之絕人遠甚太白天寶初召見金鑾殿供奉翰林嘗醉賦詩無畱思帝愛其才忤髙力士擿其詩激楊貴人不得官墾求還山帝賜金許之益放驁江湖閒終其身季眞開元十三年爲禮部侍郎集賢院學士宰相源乾曜張說誇其兩命之榮明皇自爲贊賜之肅宗爲太子遷賓客授祕書監天寶初一病遂請爲道士還鄕裏詔賜剡川以居初二子爲帝所知時李林甫爲相羅鉗吉网毒痡天下以太白之風標淸粹顧不減盧絢季眞風流文章豈在李邕裴惇復之下幾何不遭其誅鋤乎鳳凰翔於千仞覽徳輝而下之云鵬已遊乎寥廓羅者猶視乎藪澤二子之識所以絕人遠甚者也季眞於長安一見太白呼爲謫仙人而太白在金陵送權昭夷亦曰吾希風廣成蕩漾浮世受寶訣爲三十六帝之外臣卽四明逸老賀知章呼予爲謫仙人蓋實錄爾則三子之相與當有神交於窈冥者矣世稱中州淸淑之气所窮則盛而不過必蜿蟺扶輿磅礡積郁其閒當生魁奇才識之民四明按東漢地理誌乃越之鄮縣地有句章城及古鄞城皆漢廢城也唐武徳初鄞復爲州與嵊姚嚴婺並總於越八年廢鄞爲鄮縣開元二十六年析會稽之鄮置明州取四明山爲名實並東海眞淑气蜿蟺扶輿磅礡積郁之地宜有魁奇才識之士必季眞乃當之而四明之人初不以季眞爲鄕人予爲明州一年得湖上茀地爲堂以太白所稱季眞之名榜之曰逸老並繪季眞之像於堂上尙炎千載鳳藻鸞觴而想遺風焉昔通和先生祖貫子元元和己亥年嘗遇季眞授以至訣言季眞得攝生之妙近數百歲不死負笈貨藥如韓康伯近於天臺上升徧於人聽則季眞果仙去無疑予聞仙人左元放許宣平每往來九仙城陽山中蔡經仙去亦十二年一至其家得道者或未能忘其鄕瑞安知季眞不時來還此閒耶紹興十四年八月日謹記公生明在正堂之後宋守余天錫建未及名陳塏繼其後摹司馬文正公所書公生明三字扁焉淸署堂在府堂西偏宋淳熙初魏王建中圯於風守余天錫新之扁仍舊仁齋宋寶慶二年守胡矩建

鄞縣晝簾堂在廳事之東面南宋紹興三十一年令宋應建趙省爲之記【﹝按曰﹞原載趙記與集古考復今刪】寬賦堂在宅堂之左面東紹興二十六年令周升亨重建桐鄕朱翌記讀書堂宋紹定元年令薛師武建琴堂在寬賦堂之北令王燁建

奉化州恕堂在廳事之西令榮彜建仁乎齋廳事之東令榮彜建龍溪道院仁乎齋之南令榮彜建舊曰仁愛堂

昌國州大生堂宋主簿王子亨建

慈溪縣明恕堂在縣治東廡之東宋李昭文建龍虎軒見普濟寺下

定海縣淸輝軒海光閣前宋嘉定十三年令趙珌夫建淸風軒事見正覺寺下

亭

本路

眾樂亭記眾樂亭在子城西南屹立湖中宋嘉佑閒守錢公輔建邵亢爲之記曰【有詩載集古考】嘉佑六年七月壬寅詔以四明太守錢君入直左右使至之日抵書其友丹陽邵亢曰我𨿽治明之日淺然於明人爲無恨矣歲和谷穰愁嘆息而驩豫行我樂與眾人之樂而申之爲之亭於城西南偏之湖中而以眾樂名焉吾友爲我紀之旣辭不獲命矣其詞曰明治故鄮瀕海之都厥初導江源於南山釃爲漕河以入於城吳越肇國玆爲輔州率常近親以守以謀湖枝於河蓋數百畝中爲亭觀卉木洲嶼於今百年下下髙髙頹圮壞隳存者一豪維時錢君來守此邦此邦之人曰維政刑毋枉於直曰維教化日遷於良山樵水耘濟之阜安陶然太和歲以有年邦人怡怡並尋於娛君曰從事與是同好近而勝者莫湖先焉閼者辟之窪者隆之昔賦吏租削而捐之周爲飛梁於以往來合爲大屋鱗舒翼開遠巖近峯煙矗雨靑水流廷階激激有聲君曰從事盍往落之荷房芰盤鳧翻鴇飛飄浮滿前凡州之人月惟莫春聯航接艫肴酒管弦來遊其閒環堤彷徉風於楊柳夕以忘還明人之憂惟使君是求明人之樂惟使君是度樂乎樂而不與人同樂安在其爲樂哉它山之石以鑱以刻以告後人尙識其略熙寧二年閏十一月戊戌謹記【有詩見集古考】友山亭在府舊治仁齋前紹興壬戌守梁汝嘉建今廢占春亭在春風堂之南宋淳佑六年制使顏頤仲建今廢可憩亭在桃源洞西宋淳佑六年制使顏頤仲建今廢射亭在九經堂後宋乾道元年守趙伯圭因舊新之今廢更恭亭在府治桃源洞門西北宋嘉定十六年知慶元府章良朋建前有二古檜取東坡先生雙童老更恭之義名之今廢傳觴亭在更恭亭北宋嘉定七年攝守程覃建今廢茅亭在甬東道院南今廢熙春亭在茅亭之東宋紹興癸酉守韓琎建今廢夾芳亭在眞瑞堂之東守程覃建今廢及瓜亭在子城西南百六十步今廢肅賓亭在望京門裏舊名待賓亭今廢

三江亭記三江亭鄞江之東舊有亭名三江久廢宋紹興十年守潘良貴創亭於江之西城之上東渡門之北今廢記云四明在浙東最爲瀕海宜有壞奇偉特之觀快登臨者之心目子到官二百餘日所向局趣狹陋殆未之見一日送客至東門循城而行大江橫其前羣山拱其外島嶼出沒雲煙有無浪舶風帆來自天際又州之井屋左顧右盼盡在目中予欣然曰噫嘻此明之絕景也於是作亭其上以爲郡人遊觀之所夫天下幽巖窮谷髙人達士之所廬固不可以一二數若通都大邑顯顯在人耳目者不過有美堂嶽陽樓滕王閣數者而已湖湘樓閣之盛予固未嘗登覽至有美堂則去江湖遠竭目力而僅得之非若此亭可以坐觀而俯揖也然予之好惡取捨出於私見顧未必公當俟倦遊之君子徜徉而賦優劣焉江之東舊有亭名三江更兵火壞不復存此亭之成人謂盡得三江之勝因取其名而榜之亦從父老之願也紹興十年正月二十八日謹記【有詩見集古考】

鄞縣魚熙亭在縣治寬賦堂之前仰髙亭宋令王燁建今廢西亭宋王荊公舊讀書處也今名王荊公臺在廉訪分司公宇後圃今廢會別亭在城西宋王安石有詩【載集古考】

昌國州浮香亭在縣治後斸云亭在縣治後冰壺亭在芙蓉洲舊名淸遠宋乾道六年主簿趙善譽易之廉泉亭在縣治之後待潮亭在舟山恩波亭

慈溪縣環碧亭在縣城之北宋乾道閒令陳壽彭建攬秀亭在縣治之後宋紹定元年令周符建麗澤亭在縣治之前宋紹興三十一年令鍾確重建濯纓亭在縣治東南迎麾亭在縣治西南二里承流亭在縣治東南二里監司郡守經歷送迎之所

象山縣待賢亭縣東門裏迎麾亭縣西門裏無量壽亭宋嘉定十三年令趙善晉建綠野館宋嘉定十三年令趙善晉建觀瀾亭縣北一里宋治平中令林旦建許將爲之詩云危亭髙處倚巖隈西望蒲昌海浪回山戴鰲頭天外出水浮﹝魚酋﹞穴地中來千重側崦扶搖沒萬里分流混沌開令尹觀瀾知道大三年窮邑更淹六【﹝按曰﹞原本不載許左丞詩誤系林令詩於後林令詩載集古考今刪而據圖經補入左丞詩】應眞亭在縣西煉丹山頂宋治平中令林旦建爲之詩云我愛井泉淸來逢井上銘佳名知故里絕巘爲開亭目外仙舟遠雲閒拱木靑茫然千古意誰與問滄溟濯纓亭在縣西一百步宋治平中令林旦建詩云早歲逐浮名塵埃已倦行浩然臨絕岸聊此振煩纓世事隨波遠吾心自水淸營營朝市路誰識孺歌聲灌木亭在縣西一百步西谷之南宋治平中令林旦建詩云行行竹閒徑時此一登臨爲有淩霄幹長垂滿座陰海云生遠目山月照閒心幸免材爲累無言棄擲深升浮亭在仙掌巖之下宋慶元初令趙善與建照香亭縣治西宋令趙善與建香風亭在縣治西宋慶元初令趙善與建竹閒亭縣治之後宋治平中令林旦建詩云昔人嘗種竹此意爲山林野翠何淩亂羈懷得放吟化龍知有節待鳳豈無心悵望山陰客飄然不可尋曲水亭縣治西圃令林旦詩雲巖澑抱山急傳觴何太頻回看野客醉還笑濁醪醇漢曲人方遠蘭亭迹易陳勞生無足校酣放卽天眞更好亭在縣治西圃宋慶元初令趙善與建滌塵亭又名東谷泉亭縣東北四里宋嘉定十二年令趙善晉建方壺亭縣西北一里鳳躍泉之南林木陰翳巖崖卓峭宋嘉定十二年縣令趙善臸曰建圓嶠亭縣東三里東谷桃花溪之南宋嘉定十二年令趙善晉建

樓閣

本路鎭海樓在府堂之東偏宋寶慶三年守胡矩建雙瑞樓在春風堂之南守程覃建因田夫以駢幹之粟來獻而名之明秀樓在淸心堂之西守程覃建後圯以風喜雨樓在及瓜亭之上十洲閣王﹝桓去木﹞詩雲山川如幻閣長秋一島飛來伴九洲不礙漁樵雙槳過何妨羅綺四時遊雲疑泰華分張去水憶蓬瀛散漫浮禁苑未知湖海樂生綃寫取獻中州澄輝閣周鍔詩云雄建俯空闊下瞻霄漢浮眼將云漠漠心寄水悠悠日暖鳥飛鏡月涼魚弄鉤行期分此景家在甬西頭紅蓮閣在子城西南八十步大中祥符閒建經綸閣在廳事之西偏宋元佑中爲令王安石建建炎四年毀於兵紹興二十五年令王燁重建

奉化州鎭東樓在縣東北四里市之心宋嘉定中令馮多福建

慈溪縣淸淸閣在縣廳後宋淳化中建以縣令張穎淸徳得名

定海縣海光閣舊名多稼亭在縣治西北宋嘉定閒令崔端學建

象山縣望稔樓在縣治西圃左宋慶元初縣令趙善與建

臺榭

本路百花臺太守曹泳建今廢

象山縣站臺在縣治西圃慶元初令趙善與建

園圃

本路花嶼劉珵詩淺深艷冶一枝枝帶露臨風不自持水上紅雲眞縹渺多才卻憶退之詩芳艸洲劉珵詩春水池塘空苒苒長安古道倍依依爭如綠向芳洲徧不怨王孫去未歸柳汀劉珵詩江渡隨堤千萬縷年年折盡最長條誰知煙雨汀洲晚閒舞東風拂畫橋竹嶼劉珵詩翠云搖曳波心起淸影扶疏月際來結實終期丹鳳至虛心聊映小桃開煙嶼劉珵詩閒伴晚云籠淺瀨半如秋雨羃寒沙溶溶泄泄拖輕素遮盡漁蓑與釣槎芙蓉洲劉珵詩翠幄臨流結疑囊多情長伴菊花芳誰憐冷落淸秋後能抱柔姿獨拒霜菊花洲劉珵詩金蕊含香冒雨開淸無俗格絕塵埃休嗟不及東籬下也有幽人載酒來月島劉珵詩眾樂亭前月滿洲雨餘風靜正中秋桂華冷射千尋碧十頃湖光爛不收雪汀劉珵詩六出花輕巧翦裁瑤林玉砌映髙臺冰凘四面寒光合疑有飛仙月下來松島劉珵詩恥隨楊柳嬌春色厭近芙渠遞暗香直干淩霜終偃蹇願爲一柱壯明堂桃源洞在舊府治之後

附錄馮氏萬金樓在潮上宋時馮氏建以施藥周鍔詩幾年江上夢黃鶴意悠悠百尺獨臨水萬金難買秋杵聲喧藥市欄影枕漁舟應有壺中客分身向此遊淸斯堂周鍔詩萬物本空寂浮生方沼中漚輕時出沒萍散只西東檻外風初息天邊月正融了無塵可濯危坐照衰翁臨云閣舒亶詩春樂軒舒亶詩宿鷺亭在天童寺外舒亶詩【﹝按曰﹞此上三詩皆見集古考中今刪】桃源徑林旦詩十畝紅桃徑穿花過水西淸泉來下斷行客到應迷露錦披芳塢晴霞倒碧溪年年春意在當會自成蹊

遞鋪

錄事司在城急遞鋪元系亡宋宣詔亭基坐落西隅至元十三年歸附後置立

鄞縣夾塘鋪景安鋪洞橋鋪新橋鋪顏橋鋪

奉化州大橋鋪元州東五里今遷州治前實延佑七年春也金鍾鋪州東北一十五里奉化鄕一都南渡鋪州東北二十五里長壽鄕三十六都陳橋鋪州東北三十五里長壽鄕三十四都常浦鋪州東北四十五里長壽鄕三十五都龍潭鋪州東南十里奉化鄕三都尙田鋪州東南十五里松林鄕十三都雙溪鋪州南二十五里松林鄕十五都方門鋪州南三十五里松林鄕十五都山隍鋪州南四十五里松林鄕十六都坍墟鋪州南五十里松林鄕十六都

慈溪縣西渡鋪

夾田鋪

桐橋鋪倪橋鋪

夾山鋪

羅家鋪蔣家鋪

太平鋪

定海縣凡路府公檄下縣者必入遞鋪本縣惟通衢驛道爲無遞鋪歸附後於苗糧祇候並禁子內輪充近帥府今於民閒有丁無役戶內點差往來走遞承接文檄或外路文檄往來亦於在城府前鋪承受投放於是禁子管囚祇候任承直各盡厥職

社

錄事司東南隅天字社地字社玄字社黃字社宇字社宙字社洪字社荒字社日字社月字社盈字社昃字社辰字社宿字社列字社張字社寒字社來字社暑字社往字社秋字社收字社冬字社藏字社閏字社余字社成字社歲字社西南隅律字社呂字社調字社陽字社云字社騰字社致字社雨字社露字社結字社爲字社霜字社金字社生字社麗字社水字社玉字社出字社昆字社岡字社劍字社號字社巨字社闕字社珠字社稱字社夜字社光字社果字社珍字社李字社柰字社菜字社重字社芥字社姜字社海字社咸字社續字社東北隅河字社淡字社鱗字社潛字社羽字社翔字社龍字社師字社火字社帝字社官字社人字社皇字社始字社制字社文字社字字社乃字社服字社衣字社裳字社推字社位字社在字社竹字社帛字社西北隅遜字社國字社有字社虞字社陶字社唐字社弔字社民字社伐字社罪字社周字社發字社商字社湯字社坐字社朝字社問字社道字社垂字社拱字社平字社章字社愛字社育字社黎字社首字社臣字社伏字社戎字社羌字社遐字社邇字社壹字社體字社率字社賓字社歸字社

鄕都

鄞縣【鄕十一都五十五隅七】萬齡老界鄕在縣東五里舊有裏一赤城村二盛店尙書今管都四一都二都三都四都陽堂鄕在縣東三十里舊有裏一太白村二寶幢東吳今管都七五都六都七都八都九都十都十一都翔鳳鄕在縣東南四十里舊有裏一滄門村一隱學今管都五十二都十三都十四都十五都十六都萬齡手界鄕在縣東南一十里舊有裏一赤城村二張村鄧橋今管都六十七都十八都十九都二十都二十一都二十二都丰樂鄕在縣東南四十五里舊有裏一石柱村二幹坑故幹今管都四二十三都二十四都二十五都二十六都鄞塘鄕在縣南二十五里舊有裏一姜山村二姜山銅盆浦今管都六二十七都二十八都二十九都三十都三十一都三十二都句章鄕在縣南五十里舊有裏一夕陽村二髙橋市中今管都三鎭都三十三都三十四都通遠鄕在縣西南六十里舊有裏一李洪村一環村今管都五三十五都三十六都三十七都三十八都三十九都光同鄕在縣西南二十里舊有裏一靑林村二北渡櫟社今管都四四十都四十一都四十二都四十三都桃源鄕在縣西三十里舊有裏一石馬村二黃姑林林村今管都五四十四都四十五都四十六都四十七都四十八都淸道鄕在縣西三里舊有裏一橫山村二髙橋沈店今管都六四十九都五十都五十一都五十二都五十三都鎭都甬東隅在靈橋門外

城西隅在迎恩門外湖田四十四隅在桃源鄕湖田四十五隅在桃源鄕湖田四十七隅在桃源鄕湖田四十九隅在桃源鄕湖田五十隅在淸道鄕

奉化州奉化鄕州東北一都二都三都連山鄕州西南四都五都六都七都八都九都十都松林鄕州東南十一都十二都十三都十四都十五都十六都十七都十八都忠義鄕州東南十九都

二十都

二十一都二十二都二十三都二十四都二十五都二十六都二十七都金溪鄕州東北二十八都十九都三十都三十一都三十二都三十三都長壽鄕州東北三十四都三十五都三十六都三十七都三十八都禽孝鄕州西北三十九都四十都

四十一都四十二都四十三都四十四都四十五都四十六都剡源鄕州西四十七都四十八都四十九都五十都五十一都五十二都

昌國州富都鄕占東北一都二都三都四都五都六都七都八都九都安期鄕占東南一都二都三都金塘鄕占西南一都二都三都四都蓬萊鄕占東北總五都今並爲三一二都

三四都

五都

慈溪縣西嶼鄕七都

八都

九都

十都十一都十二都十三都徳門鄕一都二都三都四都五都六都石臺鄕十四都十五都十六都十七都十八都十九都金川鄕二十都二十一都二十二都二十三都二十四都二十五都鳴鶴鄕二十六都二十七都二十八都二十九都三十都

定海縣淸泉鄕一都二都三都四都五都六都靈緒鄕一都二都三都四都五都崇邱鄕一都二都三都四都靈巖鄕一都二都太邱鄕一都二都海晏鄕一都二都

象山縣歸仁鄕一都二都三都四都五都六都七都八都九都政實鄕十都十一都十二都十三都十四都十五都十六都十七都遊仙鄕十八都十九都二十都二十一都二十二都二十三都二十四都

刊誤【﹝城﹞】﹝本路子城﹞今帥府之外【帥府下有總府二字寫手誤脫】【﹝公字﹞】﹝平準庫﹞宋節推廳【宋上盧有卽字】﹝奉化重修縣治記﹞【盧本此上有修建公宇碑記六字專行藏本及林鄭本亦有而誤並於在城務條下向疑無謂刪之今始知其題下事也○又按碑記六篇袁記三篇系續刻外餘皆奉化州縣治記而其前宣慰司條其後堂宇學校諸門並以記文隨附本條今此三篇獨登於後亦莫詳其義例所在】【﹝堂宇﹞】﹝本路﹞﹝九經堂﹞【胡賦】嗚弦乎安瀾乎【二乎字盧本無】覆燾【盧作覆幬】﹝隱徳堂﹞【莫記】攝居【嘉靖志作居攝】謹記【謹字盧無】【﹝亭﹞】﹝木路﹞﹝眾樂亭﹞【郡記】熙寧二年【此下十二字盧無】

新校﹝浙東道都元帥府﹞卓﹝王火﹞爲記云【盧本云字下接寫記文不另起行】大嵩鮚埼連山田下坍墟東宿岑江三姑岱山北界鳴鶴施公山海內白峯東門各巡檢司【共十五條盧本俱低一格】﹝王應麟奉化重修縣治記﹞在九域志是謂望縣【盧無此二句】﹝陳著奉化升州記﹞而郡縣之隨時沿革【盧無之字】州爲下【盧無州字】﹝袁桷重修定海縣治記﹞可永久【盧無永字】﹝九經堂﹞胡公乾化賦云【盧無雲字下無並序二小字接寫太守李侯云云】﹝隱徳堂﹞而想遺風焉【想下盧有其字】﹝三江亭﹞此明之絕景也【劉乾道志明下有州字】數者而已【數上盧有是字】﹝冰壺亭﹞在芙蓉洲舊名淸遠【盧無此二句】易之【盧作建】﹝觀瀾亭﹞﹝應眞亭﹞﹝濯纓亭﹞﹝灌木亭﹞﹝竹閒亭﹞﹝曲水亭﹞﹝十洲閣﹞﹝澄輝閣﹞【盧本詩云下詩俱接寫雙行小字】【﹝遞鋪﹞】﹝錄事司﹞坐落西隅【西下盧有北字】

四明誌卷第九宋元四明六志第六十一元

袁桷等

撰

城邑考下﹝原闕﹞【﹝按曰﹞以下三卷脫佚已久幸原目尙存得識崖略余剌取他書所引各條及原目所列各詩文共得一百十八條而以收拾叢碎難復舊觀故並入佚文卷不敢廁於原書】四明誌卷第十宋元四明六志弟六十二元

袁桷等

撰

河渠考上﹝原闕﹞四明誌卷第十一宋元四明六志弟六十三元

袁桷等

撰

河渠考下﹝原闕﹞四明誌卷第十二宋元四明六志弟六十四元

袁桷等

撰

賦役考人民之數年歲不同三年大比稽諸史不誣也貢賦有恆貧富循環而田制莫有攺取力於民始蠲其租曰竈戶曰水馬戶弓手戶圭田無徵以養官也寺觀免租限以統一世祖皇帝之仁政也因田以爲役髙下莫定其可稽者曰弓兵獄卒衙前作賦役考

田土本路總計二萬一千一百六十九頃三十畝一分八釐六毫系皇慶元年計撥數官田二千七百頃四畝四分二釐八毫四絲四忽民田一萬八千四百六十九頃二十五畝七分五釐七毫五絲六忽鄞縣四千三百七十三頃八十一畝一分二釐官田五百二十六頃六十一畝四釐七毫一絲六微六塵﹝犀利﹗﹞民田三千八百四十七頃二十畝七釐二毫九絲奉化州四千九百四十八頃三十一畝八分四釐四毫七絲五忽官田六百三十頃一十七畝二分一釐四毫民田四千三百一十八頃一十四畝六分三釐七絲五忽昌國州一千五百一頃一十九畝一釐八毫官田三百一十三頃八畝七分三釐民田一千一百八十八頃一十畝二分八釐八毫慈溪縣四千六百一十六頃四十四畝五毫一絲七忽官田一百九十六頃四十四畝五毫一絲七忽民田四千四百一十九頃八十五畝一分二釐二毫九絲四忽定海縣三千八百三十九頃一畝五分五釐二毫八忽三微四塵官田四百一十四頃六十二畝一毫一絲民田三千四百二十四頃三十九畝五分四釐一毫九絲八忽三微四塵象山縣一千八百九十頃五十二畝五分官田六百一十八頃九十六畝五分民田一千二百七十一頃五十六畝竈戶田八百三十九頃八十二畝六分四毫四絲九忽官田四十二頃五十畝五分五釐五毫三絲三忽六微六塵民田七百九十七頃三十二畝四釐九毫一絲五忽三微七塵僧道田僧寺田一千三百二十八頃六十一畝九分一釐七毫驛戶田馬驛戶民田四百六十一頃九十七畝七分七釐七毫水驛戶民田八十二頃九十二畝三分職田標撥各官九十九頃三十九畝五分各處舊有成熟田九十一頃八十六畝三分五釐荒閒田七頃五十三畝一分五釐

兵本路各州司縣該設六百三十名至元二十二年五月內承奉省札仰於見納稅三石以下一石之上丁多戶內差撥錄事司額設二十五名鄞縣該設六十五名尉司二十五名大嵩巡檢司二十名小溪巡檢司二十名奉化州該設一百四十五名捕盜司二十五名連山巡檢司二十名鮚埼巡檢司二十名公塘巡檢司二十名坍墟巡檢司二十名東宿巡檢司二十名田下巡檢司二十名昌國州該設一百六十名捕盜司三十名岑江巡檢司二十名岱山巡檢司三十名螺頭巡檢司三十名北界巡檢司三十名三姑巡檢司二十名慈溪縣該設六十五名尉司二十五名嗚鶴巡檢司二十名丈亭巡檢司二十名定海縣該設一百五名尉司二十五名白峯巡檢司二十名管界巡檢司二十名施公山巡檢司二十名海內巡檢司二十名象山縣該設六十五名尉司二十五名東門巡檢司二十名﹝上竹下甫﹞門巡檢司二十名

獄卒本路各州司縣該設四十三名至元二十二年十月內承奉省札仰於苗糧一石以下五斗之上戶內差撥司獄司該設一十五名錄事司該設三名鄞縣該設五名奉化州該設四名昌國州該設四名慈溪縣該設四名定海縣該設四名象山縣該設四名

衙前祗候曳刺本路各州司縣該設一百三十四名至元二十二年十月內奉省札仰於苗糧一石以下五斗之上戶內差撥本路該設祇候四十名經歷司該設曳刺一十名錄事司該設祇候一十名鄞縣該設祇候一十二名奉化州該設祇候一十二名曳刺四名昌國州該設祇候一十二名曳刺四名慈溪縣該設祇候一十名定海縣該設祇候一十名象山縣該設祇候一十名

秋糧實徵總計糧米一十三萬五百五十二石一斗八升四合鈔中統一百三十六定一十一兩六錢三分七釐官田糧米四萬八千七十五石六斗五升六合鈔一百三十二定四十六兩八錢二分七釐民田糧米八萬二千四百七十三石五斗二升八合元科米六萬八千七百二十七石九斗三升九合五勺添科米一萬三千七百四十五石五斗八升八合五勺鈔三兩五錢五分房屋租錢中統鈔三定一十一兩二錢六分官牛糧米三石奉化州實徵糧米一萬三千五百一十八石九斗八升五勺鈔五十五定二十一兩六錢五分五釐官田糧米一千二百五十五石一斗四升五合五勺鈔五十五定一十七兩六錢五分五釐民田糧米一萬二千二百六十石八斗三升五合元科一萬二百一十七石三斗六升二合五勺添科二千四十三石四斗七升二合五勺房屋租錢中統鈔四兩官牛糧米三石昌國州實徵糧米四千六百七十六石四斗六升六合鈔一十定三十五兩九錢八分官田糧米一千四百九十二石六斗二升二合鈔一十定二十一兩五錢八分民田糧米三千一百八十三石八斗四升四合元科二千六百五十三石二鬥三合五勺添科五百三十石六斗四升五勺房屋三閒中統鈔一十四兩四錢鄞縣實徵糧米六萬五千四百八十五石三斗五升一合五勺鈔二十七定二十八兩九錢八分五釐官田糧米三萬五千一百三十九石九斗九升三合鈔二十六定三十一兩二錢三分五釐民田糧米三萬三百四十五石三斗五升八合五勺元科二萬五千二百八十七石七斗九升八合五勺添科五千五十七石五斗六升一鈔三兩五錢五分房屋租錢中統鈔四十四兩二錢慈溪縣實徵糧米二萬五千九十一石一斗九升五合五勺鈔中統四定二十七兩四錢五分官田糧米七千一十四石三斗九升六合五勺鈔四定二十七兩四錢五分民田糧米一萬八千七十六石七斗九升九合元科一萬五千六十三石九斗九升九合添科三千一十二石八斗定海縣實徵糧米一萬七千四百二十六石九斗四升八合五勺鈔十五定四十五兩七錢三分七釐官田糧米一千八百八十八石九升六合鈔一十五定四十五兩七錢三分七釐民田糧米一萬五千五百三十八石八斗五升二合五勺元科一萬二千九百四十九石四升三合五勺添科二千五百八十九石八鬥九合象山縣實徵糧米四千三百五十三石二斗四升二合鈔一十四定四十二兩三錢一分官田糧米一千二百八十五石四鬥三合鈔一十四定四十二兩三錢二分民田糧米三千六十七石八斗三升九合元科二千五百五十六石五斗三升二合五勺添科五百十一石三鬥六合五勺錄事司實徵鈔七定九兩五錢一分系官地租錢五定一十兩八錢五分房屋租錢一定四十八兩六錢六分

夏稅夏稅依驗糧額科徵每民苗米一石帶科中統鈔三兩總計鈔中統四千二百九十八定一十九兩五錢九分六釐奉化州鈔六百四十四定二十三兩六錢五分四釐昌國州鈔一百五十九定二十七兩九錢二釐鄞縣鈔一千六百六定三十二兩七錢一分五釐慈溪縣鈔九百四十定一兩三錢九分一釐定海縣鈔七百九十四定一十四兩三錢三分三釐象山縣鈔一百五十三定一十九兩六錢一釐

稅課周歲該辦總計鈔中統鈔六千二百一定二十兩九分三釐在城務鈔四千四百三十八定二十三兩四錢四分七釐定海縣務鈔七百八十五定二十六兩二錢五分奉化州務鈔五百四十五定八兩慈溪縣務鈔二百一十六定七錢五分象山縣務鈔一百一十二定二十四兩五錢昌國州務鈔一百三定三十七兩一錢四分六釐

官降契本發下稅務銷用每本收中統鈔一兩五錢另項作數解官

酒醋課周歲該辦總計鈔中統四千八百五十一定三十六兩八錢八分八釐錄事司鈔一千五百二十二定一兩四錢八釐鄞縣鈔一千四百三十二定四十六兩九錢六分奉化州鈔七百一定二十四兩五錢六分慈溪縣鈔五百三十七定一十一兩八錢八分定海縣鈔四百六十定一兩昌國州鈔一百一定四十九兩八錢八分象山縣鈔九十六定一兩二錢

茶課周歲該辦總計鈔四十定七兩五錢一分鄞縣鈔一十一定二十兩六錢八分昌國州鈔三定五兩六錢四分象山縣鈔三定五兩六錢四分慈溪縣鈔一十定一十八兩八錢八釐奉化州鈔九定一兩三分二釐定海縣鈔三定五兩七錢一分

鐵冶課鈔奉化州歲辦鈔中統二定

鹽課本路合屬鹽場周歲額煎鹽數總計歲煎實辦鄞縣大嵩場元額鹽五千九百八十八引一百七十四斤一兩九錢二分因饑荒見辦二千八百九十五引三百七十八斤一兩五錢一分昌國州正監場元額鹽六千三百六十一引三百六十九斤除逃亡外實辦六千二百一十六引三十二斤岱山場額辦鹽七千五引一百八斤蘆花場額辦鹽六千八百七十一引慈溪縣鳴鶴場額辦鹽二萬八千引定海縣淸泉場額辦鹽七千三百三十七引穿山場額辦鹽七千二百九十二引三百四斤龍頭場額辦鹽六千七百三十五引長山場額辦鹽八千四百八十三引象山縣玉泉場額辦鹽九千三百四十三引本路合屬州司縣周歲額辦食鹽課總計歲辦二萬一千二百六十六引一百六十四斤一十四兩二錢五分錄事司一千五百一十六引一百九十二斤一十一兩四錢八分奉化州五千二百九十七引一百八十六斤一十二兩五錢五分六釐鄞縣三千七百六十四引二百四十六斤四兩九錢定海縣二千七百一十三引七斤五兩一錢五分慈溪縣四千四百九十二引二百九十八斤一十五兩一錢昌國州二千一百一十二引一百三十八斤一十一兩八錢六分四釐象山縣一千三百六十九引二百九十四斤一兩二錢

織染周歲額辦總計段疋三千二百九十一段俱系陸托紵絲一千七百二十六段暗花八百六十二段素八百六十四段枯竹褐四百八十四段捍艸褐一百八十九段﹝馬�﹞褐二百五十二段藍靑一百二十八段棗紅二百二十四段鴉靑二百二十四段明綠二百二十五段絲細一千五百六十五段胸背三百一十三段斜紋一千二百五十二段枯竹褐一百一十七段﹝馬�﹞褐一百六十段棗紅六百一十五段鴉靑三百九十六段明綠一百一十八段橡子竹褐一百五十九段

雜造軍器周歲額辦總計軍器二百七十五副人甲一百五副紫眞皮盔甲袋全黑漆羅圈鐵甲八十八副四色水牛皮甲一十七副黑漆甲五副朱紅甲四副綠油甲四副雄黃甲四副手刀一百一十五口黑漆木鞘靶全弓袋箭葫蘆雜帶皁眞皮弓袋五十五副水牛皮箭葫蘆五十五个皁眞皮雜帶五十五條

皮貨額辦總計貉皮三千七十六張貍皮二十張鄞縣貉皮額辦一千五百一十張奉化州貉皮額辦五百五十九張因饑荒捕戶逃亡見辦四百一十張昌國州貍皮額辦二十張慈溪縣貉皮額辦一千三張定海縣貉皮額辦一百二十張因饑荒實辦七十五張象山縣貉皮額辦七十八張

沙魚皮額辦本路額辦一百六十三張奉化州額辦二十七張昌國州額辦九十四張定海縣額辦四十二張

魚鰾額辦本路額辦二百斤奉化州額辦四十斤昌國州額辦八十斤定海縣額辦四十斤象山縣額辦四十斤四明誌卷第十三宋元四明六志弟六十五元

袁桷等

撰

學校考上家塾黨序所來久矣文翁立博士弟子後世規制深髣之宋用隋唐法取士率出於學校法𨿽有獘賢徳碩輔皆由是出世祖皇帝平海隅首復儒役諄諄然勸勉至矣先帝崇文尙儒慨然復立科舉學者宜益自奮勵郡學教養論者以四明爲先今而日遊惰抑盛衰使然歟觀昔時得人之盛見於科目皇朝建蒙古學復立醫學陰陽學四學足作學校考

本路蒙古學學在西南隅倉橋側至元二十九年命天下州郡立學大徳十年艸創於玆以肄�廬猶未完贍學田土學官教授一員學正一員

奉化州蒙古學官𨿽設員未曾建學學官學正一員

本路儒學開元二十六年明始治州學宜隨州立矣寶應廣徳閒州毀於袁晁之亂貞元四年王沐始建夫子廟太和七年於季友以開元袤封文宣王冊文刻石天禧二年李夷庚移學於子城之東北建炎兵毀先聖殿獨存郡人林暐首捐金錢數十萬紹興七年仇悆卒成後爲明倫堂東齋曰上達廣譽造道西齋曰登賢成已時升十九年徐琛卽明倫堂之後建稽古堂堂之上舊有五經閣閣毀經亡後以藏宋禦書嶽甫守郡復置成徳齋後以置養正齋皇朝至元十九年火僅存外門二十九年本道廉訪副使陳祥卽閣基立尊經閣有記二十年鄕之儒士裒力新明倫堂至大二年舊殿以民居爲之弗稱副使趙宏偉勸士重建有記復新儀門泮水東教授吳宗彥建賓序齋養蒙堂在廊東史復伯吳宗彥等建先賢祠堂舊有五先生祠【楊杜王樓王】後增陳忠肅丰淸敏髙憲敏林侍郎【保】汪尙書【大猷】復增郡守六人【李夷庚仇悆趙伯圭嶽甫程覃趙師巖】教授一人【周粹中】淳佑中顏頤仲復祠張宣公呂成公陸文安舒文靖沈端憲楊文元袁正獻是後立祠冗雜今不復著而九先生祠迄不敢廢王尙書應麟始立傳爲記以奉聖旨崇祀復設二亭在外門東西公廚土祠廳捨凡學所當備具者略弗書射圃以宋孝宗頒射義魏王判郡立今爲教授廳

李璜重建州學記四明據會稽之東抱負滄海枕山臂江重阜崇嶺連亙數千里其浸不淫於海而瀦以爲湖山川之勝雄傑茂異所以人材英拔比他郡爲甲至於後進縫掖往往冰玉秀整廉利好學蓋自祖宗以來名公碩儒文詞爲諸儒倡者搢紳至今誦之郡舊有學制度甚偉建炎胡虜之禍鞠爲茂艸而先聖之殿僅存扶持傾欹不庇風雨荒榛斷址使人愴然懷舊而悲焉今新昌石君延慶光錫學問淵博連中三科四方望風欽矚願得執經席下以丐餘論紹興五年實掌是邦之教事居無黌捨食無粱肉水火器皿之用凡百不備學者猶且負笈而來棲於敗屋之下弦誦之聲不絕蓋其風俗好學如此會太守仇公以次對出鎭恭致天子崇儒右文之意歲時嚴奉牲幣盛服搢笏祠於庭下將事旣畢延見諸生酌以酒醴每病餼廩不充以爲公私之患明年政成乃斥公帑百六十萬又丐於耆舊鄕老得錢八十萬始益賦入助其供給復以辜榷廢材瓦木竹桿凡十萬九千六百有奇益以調度之餘四百萬錢以爲梓匠丹堊之費初立重門兩序敞其後以爲講議之堂蓋其東以爲庖湢之舍閈閎深麗翼飛瓦聳神位像設籩豆俎簋煥爛一新於是泮宮之制具體克備旣落成率諸生行舍奠之禮是日鼓舞歌詠莫不稱頌仇公之徳又以石君超詣之材屑於細故鍼抽縷績以至於斯也竊嘗謂古者有國有鄕必立學校蓋非苟然而已以爲君子之居而禮義之所從出也爲諸侯者於此虖受成遣師以服遠人爲士大夫者於此虖遊燕休息以議政事執政者又從而究其言善否因以攺行下至遊士冑子編戶庶民莫不雍容進退於斯講求先王之道皆得興於禮義及其秀傑穎脫則又論而升之俾之爲天子政事之臣此所以學校官府初無二體而三代之上家塾黨庠遂序國學如是之設也後世先王之道不明武吏以殺伐暴悍爲能文吏以簿書期會爲重其閒深文刻害便法自營者則悠悠之譚指爲廉正怙其鷙忍以投時好如虫食木中傷敗沖气卒至穿穴侵漏與本俱傾而莫之知也大抵自漢以下承暴秦之緒維持固結之道一切主於法令劫持天下使不能去無復父子君臣之愛一旦潰敗不可鈐柅誠以平昔用法便文之積也今承漢唐之後去古益遠爲吏者視斯民如仇雔言居官者指公府爲傳捨朝夕從事米鹽錐刀之末爲治之道追胥箕斂耳非復有文學禮義之說也至尊憂勤於上隆師重傅以明先王之道而六經之旨不行於士大夫之閒處心積慮官遷畱滯而止士之遊於庠序者截決經史取靑媲白以待有司之問更相告語惟恐趨赴功名之後此道之所以不明而先王之迹幾於熄也如是而望風俗之醇厚億兆之孝悌忠信難矣郡之有學始曰禮義而先王遺風余訓標準在是爲政者尙指以爲不急之務亦已甚矣四明環地千里浮屠老子之宮無慮數百區窮極土木以享侯王之奉然以州郡之力學校之事求數十楹以庇其徒而艱難勤勩積歲十數不克有成良可嘆也今仇公適丁搶攘之際撫臨一方未及報政而公私便利風化醇厚無廚傳過客之事而有恭儉率循之益爲善者有所恃而不懼姦宄小人知所畏憚而不敢自肆是以風颿海舶夷商越賈利原楙化紛至沓來波濤詟伏山谷休靖盲風怪雨不敢輒作乃能於此之時以其餘力及於學校養育人材用爲異時興起太平之資其所以忠於國家惠其儔類之意深矣又能斥其帑藏之積勉勵郡寮上下協同以濟登玆其用心可謂知所先後不忘其本者哉𨿽然善始者未必善終能作者未必能述今公於此可謂勤矣若夫因卑爲髙積微至著使之日增月益以至熙盛則又有待於後之君子賡繼存愛之而已此則仇公之意亦郡人所望於來者也故並書之以告紹興七年�冬閏十月甲申謹記

鄭耕老重修州學記國朝慶曆中詔天下皆立學按唐貞觀詔州縣作孔子廟四明學區曁建炎火於胡僅存先聖祠貌有斷碣三考唐開元封文宣王太和七年始立石紀所封遺制廟經寇毀貞元四年刺史瑯琊公重建刊石文有追贊明皇者太和四年修廟六年亦志於石今登科記述天禧中李侯夷庚崇庠序父老傳移學於州治東北卽李也邈乎罔究經始之日至攺作續修竟與貞觀慶曆相先後紹興七年郡將仇公徽學憫建炎之厄乃建門結堂翼以齋館蕩穢披榛未遑宏固更二三紀新故等敝耕老辱典教具聞於府使君趙公閣學力欲興之未及而去越明年直閣張公下車復疏曲折以請公嗜學樂儒隨假之資鳩匠市材惟恐後蠹者撤撓者易支傾墁罅蓋翻欄植有儼其新使人生敬以乾道三年六月辛巳始事閱月旣望訖工率諸生釋菜奉安睟容畢禮歷階升堂行揖遜講中庸申以泮水士儒勸喜芹藻生春耕老職乃事不敢不謹書以詔將來云謹記

王應麟重建大成殿記天子初郊見之歲法駕視學謁款先聖隮曾子子思侑饗建首善風四方罔不丕式彜訓越再歲吏部尙書洪公燾以敷文閣學士來牧四明秋捨奠於學顧瞻禮殿梁棟陊剝喟然曰大哉聖人之道於穆不已惠我無疆矧東漸於海遠溯洙泗簪紱之盛儗鄒魯職在宣化弗惟道原是崇曷克稱明詔若稽郡乘舊夫子廟肇自唐貞元四年至今四百八十餘年矣元气回復理若有待明年實咸淳紀號之六年乃鳩工飭材而鼎新之穹棟碩楹奐弈嚴敞視昔有加焉某月日虔妥用幣衿佩雲集相與端拜而議曰吾邦自慶曆諸老淑艾後進幹淳大儒闡繹正學孝弟修於家而仁遜興齒徳尙於鄕而風俗厚理義明於心而賢才盛善信充於已而事業顯成我者夫子也聖天子立教於上而夫子之道益尊賢師帥迪教於下而夫子之道益彰夫道者治之本其功與天地並世之言治者謂古道不可以禦今先政刑後教化道寖微而俗滋薄獨我公眇覿天衷民彜之統紀急眾人之所緩可謂知本矣昔魯僖公能修泮宮威徳所被至於海邦夫子列其詩於頌而先儒傳春秋則曰學校爲國之先務𨿽用民力不可廢也故不與新作南門槪書之策今公玆舉合詩春秋之義丰道扶教作新數百年幾墜之緒盛徳至善百世不忘也於是郡博士請書成事於石應麟世家於鄞幸得從先生長者後升堂而聞金石之音入宮墻而見宗廟之美惟遊於聖人之門者難爲言曷敢贊一辭竊嘗聞之論語始之以君子終之以君子學者所以學爲君子也凡我同志服膺聖訓陟降庭止昭格不違上以承天子之休徳下以篤師帥之善教罔俾克廣徳心專美魯之多士尙其懋哉朝奉大夫祕閣修撰新知徽州王應麟記

王應麟重建學記四明自唐爲州始有夫子廟宋始建學規模丰敞棟宇穹崇庠聲序音冠於左浙英俊之域紱冕所興文獻蓋彬彬矣至元十九年春學毀於融風教授潘夢桂黃裳吳宗彥史復伯歷載繕葺經始禮殿門廡齋捨寖以略具講經有席養蒙有堂皆艸創未就二十八年冬肅政廉訪副使陳公祥下車謂博士諸生曰化民成俗勸學爲先嘗聞疇昔輪奐之盛意不止是盍飭工掄材以復舊觀顧儀門庳隘弗稱從祀容服弗嚴越明年夏鼎新髙閎賁飾貌像六旬而畢二堂亦告成又惟斯文與天地並立必華榱岑樓式毖厥藏因重建尊經閣五楹裏士忻然競助教授蘇君焱撙約學廩續其不給秋九月閣成﹝山業﹞峨壯偉衿佩聳瞻咸曰六經如日月陟降庭止惠我光明恢人文以迪化原維賢使者之徳請識成事於石維諸侯之學載於禮詳矣在易臨之象曰君子以教思無窮澤上有地猶君子之近民也近民則禮達而教行建其牧立其監有師保之義凡以存天理淑人心而已矧是邦爲詩書之鄕逸民之黃純孝之董文士之任自漢以來爲美談慶曆諸老模範後進淳熙大儒闡明正學惟聖賢是式惟徳性是尊小而灑掃應對大而格物致知目濡耳染充然有得每歲孟春衣冠濟濟齒位秩秩司徒之教偸黨正之禮飲流風遺俗猶存未墜南丰曾公忠肅陳公繼爲守貳表率燻陶東諸侯莫逮焉春秋大復古學之復道之泰也夫不農不工何以謂之士非老非釋何以謂之儒行已有恥尙志仁義士之實也爲君子儒夙夜彊學以待問儒之實也遊於斯肄於斯盍亦踐其實副其名乎郡國有學昉於漢二千石所察惟曰好文學敬長上肅政教順鄕裏三代考行之意藹如也因作新之機而日新其徳業孝悌忠信爲根本明誠敬義爲準的始於離經辧志成於知類通達用仰承菁莪樂育之仁不在玆時歟昔魯僖公能修泮宮教澤浹乎海邦其俗秉周禮守經學一變至道聖人稱之誰謂魯遠道無古今師友淵源緒接洙泗頌其詩尙論古之人罔俾克廣徳心專美魯之多士凡我同志懋敬哉歐陽子有言善教者以不倦之意須遲久之功禮行俗純然後爲學之成乃紀其始成以詔永久俾無怠

任仲髙大成殿記聖天子卽位首崇學校務作養人材以備選擢徳至渥也海內士莫不感激思奮期以奉明詔惟四明古名郡夫子廟學甲東浙壬午旣毀有捐所居堂以爲殿見謂庳隘復不以時修葺凜乎其若壓至大己酉夏六月廉訪副使趙公宏偉慮囚實來環顧嘆息上方向用儒術式隆加封之典而廟祀弗稱非所以昭尊事宣教化此固吾職與教授蘇君塏謀督租入撙用費學官輸俸諸生輟供儒人之在籍者助有差龜吉考度鳩匠庀工物直相得而木石川流地效其良勞佚惟均而丁夫雲集人盡其心羣材旣丰眾作咸秩初梓人以圖上一如公指授毋襲前陋毋侈後觀崇實去浮於以示教視前髙一尋前廡之廣半之旣禮行而周旋有餘地樂作而縣設有定所匪亟匪徐有嚴有翼閎麗靚深悉遵禮制法宮旣正爰及黌宇藏書有閣肄業有齋講堂數十楹周垣數百尺棟屋之撓壞瓴甓之殘缺丹堊之漫漶或易而新或因而理勿爲苟完以植永固萬目聳瞻於前烈有光焉旣告成功我公蒞止祗謁薦誠用答嘉貺乃揖長老招諸生而進之曰庠序之設古今攸重非直爲觀美也盍知所以爲學乎學者合內外之道自謂開物成務而無本則非治自謂窮理盡性而無用則非學本諸心體諸身徵諸庶民堯舜行此道千載而上所以爲唐虞夫子明此道千載而下可以爲堯舜布在方策炳爲日星學者所宜用力於此有閣傑然髙明光大尙炎古人毋使簡編之富徒資蠹蝕也有齋廓然藏修遊息相與濯磨毋使羣居之樂適滋玩愒也有堂巍然正席而講環坐而聽毋爲口說之騰而耳學之淺也由是得其門而入見宗廟之美百官之富源深流長器大用宏窮而其志足以有守達而其材可以有爲忠信之行漸被鄕閭詩書之化陶冶萬物立太平之基垂無窮之聞此夫子之道學者之事實聖朝加惠學校之至意也僉曰謹受教願刻之石以諗來學且識其顚末云公通古今知所先後嘗有徳於湖湘之民退而以道自娛樂者十年上謂是足司吾風憲者問學以明理爲宗政事以惇化爲要蓋有本者如是是役經始至大二年十月庚申越明年三月丁未乃備先任營董之責者非一奉化州判官程時敏實竟其事以材選教授蘇君承積弛之餘以職業受知成此駿舉亦克世其家者皆不可以無紀

王應麟九先生祠堂記古之鄕先生祭於社近世祠於學社所以養學所以教而教之功尢大秉彜好學之良心百世猶旦暮況其邇者乎誦其詩讀其書尙炎古之人非一鄕之望也天下之望也四明鄕先生有九人焉宋慶曆建學之初楊杜二王樓公以道徳文行師表後進或授業鄕校或講道閭塾衣冠文獻益盛以大五先生之功也淳熙之舒沈楊袁諸公以尊徳性求放心爲根本闡繹經訓躬行實踐學者知操存持養以入聖賢之域四先生之功也郡泮舊有祠因郁攸而廢至元甲午季冬朔旦廉訪使者秋公桂屬郡博士戴君友始復毖祀觀者興起元貞丙申月正元日廉訪使者完顏公貞至學宮謂祠宇狹陋未稱相攸尊經閣之右規模一新府牧月列公提其綱帥屬協力庀事以迄於成妥侑如禮多士欣欣周爰咨諏章善扶教以谷我子弟惟二使者之賜亦惟承流宣化之賢立師道以美風俗皆宜書凡我同志盍亦修孝悌忠信尙禮義廉恥學必正大學必篤敬式時前哲訓用對作新之盛徳可不懋歟

袁桷重修先聖廟記【﹝按曰﹞此文系續刻】河南郭侯視郡事之初首定役法郡民日困鹺事旬月按核數常不登郭侯知其姦利乃言曰病在私商潛轉輸其所贏餘卒不入公籍民病不可藥也於是罷賈區分四廂俾總之鱐醢豉脯各趍其時視計口之授略相等復竦然曰吾職司學校玆曷可少緩督大小學謹授業斥其僞冒以其餘粟大修孔子廟於是進郡博士陸晉之學正錄胡禾毛明徳而言曰漢文翁立學歷唐宋幾二千年猶完致君等知其故乎少閒曰教在不墜其不廢在繕修乃曰若殿若儀門風雨剝﹝土已﹞在丹雘先聖崇嚴列祀肅雝在作繪定章服在禮象又曰講有堂書有樓吾亦曷敢後姑徐徐爲之吾願俾是邦服習仁義秀乂林立遣詣王朝將自玆始桷繇禁署歸裏凡三年愛中和樂職之詩首爲詩以詠贊侯名郁字文卿所至官以興學爲本詩曰茫茫海甸聿仁義邦圭組績榮失其惇龐歲亦云䢐誇侈則降維侯之來靡瘼不知曰維泮宮風化攸基竦其具瞻象神之儀藻井繪櫨絢兮承式降陟有嚴是奉是翼匪土木之工職教攸則瞻彼戟門有飛戾止斯翚煌煌五采屬纚鏘鍠八音粲曰在耳嗟爾後生無偸以誕無逸豫伴奐遵我侯度以靖以獻奉璋有峨伊侯之願

贍學田土田一萬三千六十六畝三角三十七步一尺五寸上岸田四千一百二十五畝五十八步一尺五寸官湖田八千九百四十一畝二角三十九步地六百一畝三角四十九步山一萬二千二百畝二角三十二步河塗六百一十七畝三角三十步砂岸石衕山

宜山

秀山洋山

蝦﹝�束﹞

鱟塗烏沙

洋務

大嵩大小塗

淫口

雙嶴杉木﹝木養﹞

新婦嶴

石壇山沙角

穿山團局卓家岸徐公山鄞縣田一萬一千七百三十畝一角五十步二尺地一百五十九畝二角一十步山一萬一千四百六十七畝一十七步三尺砂岸奉化州田四百五十四畝一角二十七步一尺五寸地三百九十畝二十四步山五百五十一畝三角四十二步砂岸昌國州田三十畝三角一十九步地八十三畝一角二步四尺五寸山九十七畝三角一十八步三尺砂岸慈溪縣田五百五十三畝二角四十三步五尺山八十三畝三角一十四步定海縣田二百三十三畝二角三十五步三尺地一十九畝一角二十四步砂岸錄事司地五畝三角二十六步三尺紹興路蕭山縣田六十三畝二角四十二步

歲收錢糧鈔中統鈔二百四十八定二十九兩米二千一十石八鬥五合一勺谷一千四百七十石七升八合七勺五抄魚鯗三百斤鄞縣鈔中統鈔【﹝按曰﹞此數原闕今計當得十九定九兩九錢二分】地租鈔中統鈔一定一十四兩八錢二分山租錢中統鈔【﹝按曰﹞此數原闕今計當得十二定四十七兩三錢八分】河塗錢中統鈔三定七兩七錢二分砂岸大嵩橫山中統鈔一定四十兩米一千六百九十石六斗二升九合二勺八抄谷六百八十三石九斗二升九合七勺八抄奉化州鈔中統鈔三定四十五兩七錢地租錢中統鈔三十五兩九錢山租錢中統鈔一定二十九兩八錢砂岸錢淫口雙嶴中統鈔一定三十兩米二石六斗二升三合九勺谷五百六十三石五斗八升二合四勺七抄昌國州鈔中統鈔二百一十八定二十兩地租錢中統鈔八兩山租錢中統鈔一十二兩砂岸錢中統鈔二百一十八定石衕中統鈔一百四十定魚鯗三百斤宜山中統鈔五十定魚鯗三百斤烏沙洋務中統鈔三定洋山中統鈔二十五定內教授薛基任內經理到二十定教授吳廷獻任內增羨到山民陳端等租鈔五定慈溪縣鈔山租錢中統鈔一兩米二百十三石八斗四升六勺五抄谷一十三石二斗七升九合五勺定海縣鈔中統鈔一定四十一兩三錢八分地租錢中統鈔一十一兩三錢八分砂岸大小塗中統鈔一定三十兩內元租一定二十兩教授吳廷獻任內增羨一十兩米六十五石六斗五升一合七勺七抄谷一百九十五石五斗八升七合象山縣鈔中統鈔二定四十四兩五錢地租錢中統鈔四兩五錢砂岸石壇新婦嶴杉木﹝木養﹞中統鈔二定四十兩內元租二十兩教授吳廷獻任內增羨二定二十兩錄事司地租錢中統鈔二定一十六兩五錢內元租一定三十八兩五錢教授吳廷獻任內增羨二十八兩紹興路蕭山縣米二十七石二斗六升

續置贍學田土租糧教授薛基任內買到田上岸田六十一畝二角二十一步鄞縣田五十五畝二角四步定海縣田六畝一十七步租糧米二十四石六斗四升谷八十石六斗九升鄞縣米二十四石六斗四升谷六十七石二斗三升定海縣谷一十三石四斗六升

屋宇大成殿五閒至大二年浙東海右道肅政廉訪副使趙公宏偉本路提調官治中呂伯顏帖木兒教授蘇塏奉化州判官程時敏董其役乃合士友出助之金起建從祀廊二十二閒至大二年教授蘇塏任內重建延佑六年教授吳廷獻重修明倫堂在大成殿之後至元二十�年史復伯以省命相副教授自其庳陋湫隘首捐己資與在學儒人相與助成爲屋計三十六楹皇慶二年教授卓﹝王火﹞重修齋捨景定年閒居民不謹火近學宮郡守厲文翁用官軍救護僅成徳一齋不免隨卽補蓋咸淳七年郡守劉黻復明徳齋爲養正齋皇朝至元十九年浙東儒學提舉司田希亮增達材育英兩齋通爲十齋又數年復爲八齋扁本道廉訪副使侍其公君佐書東曰造道廣譽上達成徳西曰時升登賢成已養正列於兩廊延佑七年春教授吳廷獻重修尊經閣在明倫堂後至元二十九年本道廉訪陳副使祥監治慶元屬教授蘇焱主其役惇勸儒人重建仍舊址也延佑七年教授吳廷獻復行修葺儀門至元二十九年本道陳副使祥命學錄姜材之視工重建賓序五閒在泮水池東至元二十七年教授吳宗彥刱建卽舊魁星樓基也皇慶元年秋教授卓﹝王火﹞修葺養蒙堂在東夾廊之東至元二十八年教授吳宗彥奉上司明文設立小學相副教授史復伯率族人以本族五鄕﹝石契﹞序拜亭五閒撥入本學建立扁曰養蒙堂廉訪副使髙公伯元書皇慶二年秋教授卓﹝王火﹞重修先賢祠一所在尊經閣之左以奉鄕裏先正達官有功於學者皇慶二年秋教授卓﹝王火﹞重修九先生祠一所在尊經閣之右以奉慶曆淳熙鄕達九先生之祀前進士王應麟爲之記土祠在儀門東街之東大徳七年教授趙孟節建延佑六年教授吳廷獻重行修蓋裝繪神像倉敖五間在泮水池之西至元十九年教授潘夢桂建皇慶二年秋教授卓﹝王火﹞重修泮水池東西街宋咸淳中教授孔景行陳元亮以磚後易廢攺甃以石學門三閒在泮水池之外宋咸淳四年郡守洪燾重修石墻自欞星門東西至碑亭後元貞元年教授戴友建欞星門三座宋嘉熙戊戌太守趙善湘教授黃一震建延佑七年教授吳廷獻任內重修聖旨碑亭二所在欞星門裏之公元貞二年教授戴友建教授廨捨三閒在欞星門裏西石墻內卽教授西廳故基至大四年教授卓﹝王火﹞重建延佑十年教授吳廷獻重修東廨捨三閒在廳事之東至元十九年教授潘夢桂建至大四年十月教授卓﹝王火﹞重建延佑七年教授吳延獻學正李愼重修射圃宋熙寧中行三舍法武學附選有圃以習射捨法罷武學廢廢圃淳熙元年宋孝宗頒射義於天下魏王判府三年冬度地築圃學宮之前凡六畝四十一步三分三釐五毫有亭曰觀徳校官虞汝翼記於石嘉定三年亭之南北建屋二十三閒收僦居之租寶慶二年校官方萬里恐地久浸失疆界計其丈尺埋石以識之紹定四年教授陳松龍申府復故址建墻宇規模爲之一新丞相申國鄭公淸之題扁今皆廢其地卽今教授廳也【﹝按曰﹞此條條首射圃宋熙下盧本空二十一字依寶慶志補】聽事一所在欞星門裏延佑四年教授薛基扁曰明徳今爲治事之所延佑七年教授吳廷獻任內重修艸庭一所延佑五年教授薛基建東西牌門各一座

祭器銅器二十一項舊有七項象尊二隻

犧尊三隻罍洗四隻

龍勺七隻爵二十四隻

大香鑪一隻小香鑪十一个新置一十四項���年置到大尊二隻

壺尊六隻山尊二隻

著尊二隻象尊四隻

犧尊四隻豆八十二隻

簠一十五副簋一十五副

龍勺八隻中樣花瓶一副奠盆五个大樣香鑪花瓶一副爵一百十一隻坫四十七片鐵器大香鑪一隻木器俎一百三十隻豆一百三十隻

坫三十片竹器籩六十二隻教授吳廷獻任內置到篚箱五隻羃布七片拜席三十領

樂器﹝���年教授﹞【﹝闕﹞】銅編鐘一十六口

石編磬一十六片瑟二牀

琴一十張笙二攢

簫二架塤六个

�二枝簫二枝

柷一座敔一座

搏拊二个鐘磬架二座

麾竿一條琴瑟卓一十張鐘磬琴瑟匣一十五个

碑刻﹝一十座﹞重修學記一座

儒戶免役一座學校一座

先聖加號一座學官題名一座

勿欺一座先賢祠記一座

重修大成殿記一座隱徳堂記一座

復洋山沙岸據一座

書板九經書板一千一百六片【不全】

書籍

經注疏九經五十七冊互注九經一十六冊大字四書一十一冊【不全】四書集成二十九冊【不全】四書纂疏二十一冊春秋左傳一十六冊南軒語孟說三冊【不全】東萊尙書解四冊【不全】詩緝一十冊公羊谷梁傳七冊論語集注九冊周易本傳三冊晦庵語孟八冊大學纂疏一冊

史通鑑綱目二十三冊【不全】通鑑目錄一十三冊通鑑精義二十一冊【不全】九朝通鑑二十五冊紀事本末四十二冊編年二十四冊通鑑一百三十冊續通鑑五十冊北齊書一十五冊南齊書二十冊南唐書五冊宋書六十冊梁書二十冊陳書一十冊周書一十五冊魏書六十冊唐書六十冊晉書五十冊南史四十一冊北史五十一冊五代史二十五冊讀史管見一十冊

諸子文集張子西銘一冊老子道徳經二冊周子通書二冊莊子南華經五冊韓文集一十九冊周子太極圖二冊元次山集二冊濂溪大全集五冊山谷集四十冊東坡應詔集二冊二蘇應詔集四冊王文公集一十三冊蒙齋文集九冊【不全】柳文集二部共三十五冊範文正公集六冊【不全】白氏長慶集三十四冊劍南續稿一十九冊渭南文集一十一冊紫陽文集六十冊東坡大全集二十七冊

詩集杜詩一十二冊麗澤詩集六冊山谷詩注五冊東坡詩注一十二冊後山詩注三冊

類書大學衍義六冊職官分紀十二冊論衡七冊三朝言行錄五冊朱子語略五冊四朝言行錄四冊萬花谷二十冊五朝言行錄三冊續四朝言行錄四冊姓氏辧證一十三冊讀書記一十五冊【不全】西山讀書記二部共四十四冊經濟奏議三十二冊藝文類聚二十冊宋朝文鑑三十七冊白孔六帖十七冊續文章正宗八冊事類合璧一十冊【不全】髙學士祠堂記一軸舊四明誌書一十二冊續四明誌書六冊

儒戶抄籍儒人一千九百二十七戶

設官教授一員學正一員學錄一員

鄞縣儒學鄞縣學始創於唐元和九年其地在縣之東宋崇寧二年移於縣之西南後毀於建炎四年之兵嘉定十三年邑簿呂康年以舊址狹隘有請於丞相史彌遠命郡守兪建相地擇所以寶云寺西不隸將威果指揮廢營更之刱禮殿跪像然亦未大備寶慶二年尙書胡矩守郡捐緡錢出楮券輟市舶之贏率裏士之助經營有成堂曰養正齋四曰習說曰辧志曰觀善曰敬業凡縣之士肄焉至元十九年儒學提舉田希亮按治增二齋曰育英曰進徳二十六年郡城災惟玆學巋然獨存二十八年浙東道肅政廉訪副使陳公祥分治於明以舊殿將圯撤而新之易跪像而坐焉塗塈丹雘增煥聿新縣丞王公閏董其役至大二年正月復毀於火是冬縣丞賈思恭以廉訪副使趙公宏偉之命一經營之縣尹張繼祖繼之後同知張伯延成之

王安石請杜醇先生入縣學書人之生久矣父子夫婦兄弟賓客朋友其倫也孰持其倫禮樂刑政文物數制事爲其具也其具孰持之爲之君臣所以持之也君不得師則不知所以爲君臣不得師則不知所以爲臣爲之師所以並持之也君不知所以爲君臣不知所以爲臣人之類其不相賊殺以至於盡者非幸歟信乎其爲師之重也古之君子尊其身恥在舜下𨿽然有鄙夫問焉而不敢忽斂然後其身似不及者有歸之以師之重而不辭曰天之有斯道固將公之而我先得之得之而不推余於人使同我所有非天意且有所不忍也某得縣於此踰年矣方因孔子廟爲學以教養縣子弟願先生畱聽而賜臨之以爲之師某與有聞焉伏惟先生不與古之君子者異意也幸甚

再書惠書何推褒隆而辭讓之過也仁人君子有以教人義不辭讓固已爲先生道之今先生過引孟子柳宗元之說以自辭孟子謂人之患在好爲人師者謂無諸中而爲有之者豈先生謂哉彼宗元惡知道韓退之毋爲師其孰能爲師天下士將惡乎師哉夫謗與譽非君子所卹也適於義而已矣不曰適於義而惟謗之卹是薄世終無君子惟先生圖之示詩質而無邪亦足見仁人之所存甚善甚善

王應麟重修學記鄞在漢爲鄮屬會稽郡唐屬明州建夫子廟於縣東五代攺鄮曰鄞宋始立學王文公安石宰縣因廟爲學教養縣之子弟風以詩書衣冠鼎盛後遷縣西南兵毀久未復主簿呂康年請於郡相舊址創禮殿設跪像堂曰養正爲齋者四至元十九年增二齋二十六年郡城災玆學巋然若魯靈光斯文未墜道其泰乎二十八年濟南陳公祥爲肅政廉訪副使分治於明崇庠序之教明年新郡學顧邑校風摧雨圮榱楹將壓殿𨿽更坐像庳陋未合古制爰命撤舊宇而新是圖夏六月鳩工經始規模崇閎視昔增煥縣尹張君孝安提其綱丞王君閏捐祿米以助主簿任君謙亦贊畫焉多士競勸佐厥費事巨用不給檄縣以義役租續之揭石爲門六扇有伉掄材爲殿隆棟翚飛淸池泱泱芹藻春意自堂及序以次繕修實惟禮樂之使居徳善俗啟迪化原以恢宮墻之壯觀逢掖來遊誦公教澤永永無斁始教諭趙必燮庀役未克就嚴得桂繼之出私橐帥先吳應酉聯事協力旣成請識石章應麟居是邦不敢以耄疾辭惟古者百里有師教以道藝孝弟仁義斯民也三代所與共學也閭爲左右塾黨以正齒位時會於州序去民愈近施教愈密自武城弦歌弗聞急繭絲而緩教化先政刑而後詩禮若密令舉善而教新城長延聚生徒何其寂寥哉無以表倡之也我思古人有行部先卽學宮見諸生試論有行縣學宮處士執經對講誰其嗣之賢使者新斯學也豈徒美宮室云爾將新士以新民也昔鄞有杜先生醇學行望一鄕縣大夫再書然後起其書謂斯道我先得之必推余於人願賜臨以爲之師其自重難致如此師道立善人多淵源有自爲師者盍以爲法乎鄮士漢世僅一見虞仲翔之言可考也陸士龍稱鄮之俗禮節恭謹蓋素履行願修其天爵是爲入徳之基進道之階自學校之建俊彥興起鄕先生前後九人其四出於鄞皆以忠信爲本踐履篤實仰髙蹈景其人若存爲士者不自勉乎師知所以教士知所以學朝而受業晝而講貫夕而復習思無愧於儒之名前哲有云學所以學爲人學爲君子學爲忠與孝也服膺三言是訓是行化海濱爲洙泗以一邑爲天下式將自吾鄞始謹書其事詒夫教學者式克用勸三十年秋八月壬寅記

袁桷重建學記粵昔授受緒絕空虛固陋之學淪於人心言理者人人殊師記問者質而不化辭章篆刻決裂六藝糜爛而不可救師儒有憂之據道徳性命之要毫分縷析鑿鑿乎其不可相紊也繇是士得以一其視聽皇王之道復興於千數百年之後可謂盛矣世祖皇帝混同區夏崇學校定國子學成憲皆東南儒先而朱文公所說咸取以爲經史模楷於是窮徼絕域中州萬里之內外悉家有其書然而急近功者剿取其近似以爲口耳之實天人禮樂損益消長切於施爲所宜精思而熟考者一以爲凡近迂緩而不講至於修身養心或相背戾而不相似則緣飾儼然望之莫有以窺其涘際夫明絕學以承先聖之統可謂難矣獘生於簡易守其說而湮其本將不勝其獘載籍甚博莫嚴於五經教人之怯莫詳於三物揚子云云邱陵學山而不至於山惡夫畫也今州郡悉置廟學奠謁講說循襲條制而職教之道似若有未修焉者鄞舊有學王文公安石爲宰時延會稽杜先生醇教之學者輩出至大二年郡大火學毀之主邑之學曰孔文雋董儒金始建講堂禮殿未及完而去皇慶二年三衢姚熙載實來是歲天子下科舉詔同知郡事吳郡張侯伯延顧瞻陋蕪首曰其何以稱上意乃率郡官而助之邑令梅君遇春丞簿龐君滋範君佑咸曰吾長於是玆役曷可緩嚴工庀程戒肄業者咸輸以佐閱二年夫子像成侑從有序門廡庖庾塗雘繚繞之屬堅密精粲學宮之制完且具矣姚君乃曰鄞號多士昉杜先生宜作先賢祠以祀鄞士之興其自今始乎嘗謂學校宮室殿謁循行風俗之使者未嘗不督厲修繕獨教法未定𨿽聰明自任猶不敢髙下以議今明詔四出郡侯首創其原姚君又能推本前人尊師之旨深有所寓桷𨿽官朝廷因姚君之請知張侯之美遂以學校之獘首敍其說庶幾吾裏秀士其彊敏自修者詢考耆哲篤行於顯微內外之實文質交資上承詳延將以復乎昔時衣冠之盛則姚君之闡微猶昔賢勸道之意也庸刻於石願有以俟焉延佑元年四月十六日記

又【﹝按曰﹞此篇系續刻】延佑元年桷記鄞學之興造矣甫一紀職鄞學者栝蒼林君傳以事狀來言昔之經度踰於舊址廩入不給故其結構塗塈缺焉未周鄞之尹曰阮君周翰治縣未幾有恪殿謁首以興繕爲急割俸以勵儒生於是步履有甓繚繞有墉礱以密石華以堊丹象設有嚴講席齋廬足以稱弦誦而從祀一百有五悉易以塑合儒先之宜祀者爲祠以庥少閒曰旣完矣盍廣教以振士類立小學師二人而增弟子員凡五十人泰定三年二月朔告成復命桷記維鄞自王文公延杜先生以君師爲端本故後之繼承經術淵懿蹇蹇大節見於史傳者凡數公衣冠日隆微近功利而懷忠抱徳盛於乾道淳熙之際遺言正學傳於今猶未泯周翰之先公嘗分刺是邦龐眉褒衣諸老森立蓋嘗極尊賢之禮矣今玆作新亦將有意夫斯道考問徳業吾猶以爲有在也周翰名申之池陽人林君字以道非怠其職以苟度者於是乎見魯公修宮形於歌頌系以詩曰維鄞之峯煌煌金精其江縈紆挾城以行磅礡元化孕玆羣英其英伊何郁彼瑚璉不戚施以求是則是憲發其精忠匪石可轉曰尹之來庭誥是遵顧瞻廟庭風墮雨昏土金丹漆有炳其文宮旣完矣失教則缺循循子佩自今以始罔敢越以道氏林葺構揭揭杜先之訓百世服膺有失其猷將誇誕是興凡升論堂戰兢以承

屋宇從祀廊屋東西各九閒趍廊東西各二閒欞星門三座泮池泮橋土祠一閒講堂三閒【扁曰養正】東西過廊各二閒舫齋三閒習說齋三閒育英齋三閒觀善齋三閒【並列於東】辯志齋三閒敬業齋三閒進徳齋三閒養蒙堂三閒【已上皆毀於至大二年】

田產元管田七百一十八畝三角三十七步五尺地二十畝三角四十五步魚蕩一所續收田一十畝陳學正捨到

錢糧米元收一百五十四石三斗七升一合九勺增收三十二石三斗五升鈔中統鈔一十九兩

基地一十五畝二角四十五步

祭品木爵一十五隻

籩七十八隻豆三十二隻

坫一十九片俎二十五隻

木勺二个幣箱五隻

簠一十隻簋一十隻

篚七隻

儒戶抄籍儒人三百三十五戶

設官教諭一員

奉化州儒學州學州東北二百步宋景佑中邑令於房廣夫子廟以立學宮治平初令裴士堯遷廟學州東久而﹝土已﹞宣和初令周因重建毀於建炎至紹興九年令榮彜復建久又﹝土已﹞慶元二年邑士汪伋徹大成殿及門廡一新之鄕之好義者與協力而彜訓堂東西六齋成至元二十二年堂以颶僕復建明年新兩廊儀門主維者令李天益也至元二十九年丁縣尹濟刱養正堂教育小學延佑六年知州馬稱徳到任復修建學宇增廣田土計田六百四十三畝二角四十步地三十二畝二角一十八步山二千二百六十二畝一角四十四步

贍學田土田一千二十三畝一角八步地一百六十一畝一角五十一步山四千六百五十六畝三角三十三步

歲收錢糧鈔中統鈔一十九定四十兩七錢五分絲一百三十五兩九錢重小麥七石二斗八升烏豆五斗米三十四石一斗六升白米一十八石五斗二升紅米一十五石六斗四升谷一千四百三十二石一斗四升八合

屋宇欞星門三座

東西門二座學門一座

儀門三閒大成殿三閒

從祀東西廊各六閒朱文公祠堂一閒

三先生祠堂一閒六齋六閒

彜訓堂五閒養正堂五閒

覺後堂三閒參前亭一所

土祠一閒倉屋五閒

公廚一閒小學果行育徳二齋各三閒堂後軒五閒

樂器【知州馬奉議資遣儒人﹝彳生﹞蘇杭收置惇請樂師教習】編鐘一十六口

編磬一十六片【備磬四片】琴一十張

瑟二牀笙四攢

鳳簫二架管篪共四枚

搏拊二个柷一座

敔一个並座塤二个【備塤四个】

鐘磬條三十六條瑟朱弦五十條

琴弦五十條搏拊絳二條

流蘇絳四條流蘇綠油鈸蓋二十个五色綫二十兩重

瑟上雁柱五十个琴軫足一十副

鐘磬架二座龍頭四个

羽孔鵲一十个臝屬羽屬四个

瑟匣二个鐘磬匣八个

琴瑟卓六張鐘磬柷槌六件

儒戶抄籍儒人六百五十七戶

設官學正一員

昌國州儒學

袁燮重建學記學舊在州東一百步宋熙寧八年縣令張懿文建元佑七年簿尉顧復經又徙而東四十步淳熙十六年令王阮徙於丞廳之南役未竟去官令錢棣繼其事嘉定甲申令趙大忠葺治增益袁正獻公燮記云闡斯道之奧發是心之良而輔成國家之風教者其惟學乎夫學之於人猶食之有谷粟衣之有桑麻豈可一日闕哉四明之有昌國海中一島也厥地狹矣而士生其閒俊敏逸羣修潔自將者時時有之其質美矣加以切磨培植之功孰能而禦之前乎此非無賢令尹也而教養一事多闕而不備豈不知當務之爲急哉或者其興若廢與兵刑財用不同非有朝家之威命大吏之督責姑徐徐焉未見獲戾故𨿽有所興爲不過一二焉而止此其勢然也若夫發於誠心無所畏慕而自爲之其度越他人顧不遠哉今承議郎趙侯淸獻公之裔孫也典型猶在喟然興嘆曰事豈有不可爲者哉力或不足痛節冗費可也檢柅吏姦毋俾滲漏可也義所當爲勇於必爲可也士有餘力資以爲助可也如是而後其用足矣左之右之莫不如志而建學之規摹在其中矣或因其故而葺治之或創於今而增益之曰殿曰堂屹然中居曰齋曰序翼然旁列門庭由是壯焉像設由是崇焉祭器祭服由是作焉廩廥以儲之垣墉以衛之承學之士皆得優遊涵泳其中而又課焉試焉以警厲之鳶飛魚躍咸受其賜無有終極可不謂盡於其職乎且南安一小郡耳而東坡蘇公記學之成稱其甲於江西禮殿講堂視夫邦君之居典領得人能使其居有侐理固然也今侯之所爲其亦若是也夫𨿽然侯之設心非獨玆事也嚴祈報之典則冢土是崇卹窮乏之民則委積是丰戶籍之核所以窒欺僞也海步之就與夫嶺路之夷又所以便往來也凡有益於民者是究是圖如恐不及矧爲禮義教化之宮其汲汲也宜如之何侯名大忠三衢人擢進士科居官所至可紀無忝厥祖矣余是以深美之

王應麟大成殿記大成殿三閒自遷學後殿宇頹圯宋淳佑丁未令沈壑重建王應麟記云淳佑紀元之六年聖上首善崇化以風四方綠字穗書敷賁廱頖庠聲序音丕冒出日昌國大夫沈壑始至謁校宮時禮殿之建適六十祀矣朽蠹弗葺諸生進而言曰學肇基於縣治之東淳熙閒王令阮遷於芙蓉洲西挹秀涵淸气勢閎偉俊人魁士含章挺生道原文脈實系玆殿盍鼎新之對﹝昜�﹞云漢作人之休徳君曰承流宣化職也敢不祗若嗇用鳩工士歡趨之參預應公嘉其意諗帥守顏公佐以郡少府錢經始於明年暮春越季夏殿成般爾獻公枚枚弈弈貌象惟肖如臨沂泗侑坐腏食端章儼赤陟降庭止式禮莫愆冠進衣逢瞻儀興敬觀摩麗習文風藹如明年君入監左帑相與祠於學旣十年諸生思之請著石章應麟鄞末學也辭弗獲嘗讀臨之象曰君子以教思無窮夫澤上有地猶君子之近民也近民則教彌數故周官族閭之讀法視州黨尢密今之學郡修而邑弛爲吏者政急而化緩期會訟獄日鰓鰓畏百適慮不越几案而夫子宮墻漫不省健者舞知怠者視蔭弁髦武城蒲密之言而諉曰難治教化不明醇峣朴散治不愈難與然非獨今日也漢東京儒雅最盛令長垂意學校者惟宋均楊仁者著於傳何其慨寂漻哉沈君能急所緩喟然興於學可謂知本矣昔孔子慨道不行托興於桴海是邦仰天子之光家詩書人孝悌吾道其行矣乎縣大夫𨿽不得宿其業以俟道化之成後之君子勿替引之率時髦士規聖矩賢母以小成自畫學必正大志必髙明言必仁義行必篤敬進而經綸天下之大經退而居賢徳善俗俾耆老搢紳顧瞻楹桷肅然攺容曰此賢令教思之徳也將見立於朝者爲臯稷入其裏者比鄒魯尙當墨筆以頌君化民成俗之功云

樓公鑰講堂記講堂宋嘉泰三年令葛洪建扁曰申義參政樓公鑰書申義堂三大字並爲之記云東陽葛容父洪爲昌國令葺縣庠之講堂名曰申義求書其扁余喜葛君知政之先務又樂其名之佳旣爲之大書矣又欲爲之記余分教永嘉時作序齒文以示諸生其略曰孔子稱甚矣魯道之衰也洙泗之閒齗齗如也說者謂齗齗爲相遜孟子曰謹庠序之教申之以孝悌之義頒白者不負戴於道路矣夫洙泗之閒行者相遜何以爲魯道之衰謹庠序之教何與於道路之負戴者及究其說漢地理誌云魯瀕洙泗之水其民涉渡幼者扶老而代其任俗旣益薄長老不自安與幼者相遜也徐廣又曰幼者患苦長者長者忿愧自守故齗齗爭辭所以爲衰也想其盛時老者晏然如父兄之役子弟無復相遜夫子所謂老者安之殆爲此也孟子亦謂孝弟旣申則頒白負戴少者自當代之噫後世教養士子以科舉得人之多寡爲庠序學校之盛衰者與古意豈不遠甚昌國甬東也民以漁鹽爲業近世儒風日興而猶未盛葛君崇教化以善其俗一聞餘言則曰此名堂之本意也始余從弟鏞尉東陽而歸余啟得人之問以容父爲稱首玆爲鄕邑治聲固已卓然又將興學化民以幾古人之意誠非文法吏所能爲者齊變至魯魯變至道顧不在玆乎鑰旣爲之記而命鏞弟題其上

楊簡復記越明年慈湖先生楊簡復記於其後嘉泰四年春昌國葛令君訪簡於慈溪石魚對語從容及邑學忽作而言曰名學之堂以申義願簡申之簡欣然奉命令曰此人心所自有惟申而明之爾簡於是益喜令言至當厥明敍而書之孔子曰人者天地之心又曰心之精神是謂聖孟子亦每每道性善又曰仁人心也大哉斯言蓋萬世人心所自有之靈人孰不愛其親有不愛其親者非人也人孰不知徐行後長有不後於長者非人也此人之所自有也不學而能也不慮而知也心之精神是謂聖果如吾聖人之言也其有不然者非其心之罪也惟民生厚因物有遷感於物而昏也心之象神無方無體至靜至虛明有變化而無營禹曰安汝止明其本靜止也舜曰道心明此卽道也夫孝天之經地之義人之行事親事長乃天地之心列聖之道可不自知自敬乎

袁桷重修學記【﹝按曰﹞此文系續刻】靑社韓侯蒞是州踰年顧瞻學宮頹圯日至喟然嘆曰化民成俗必自學始爰相厥攸鉤稽逋負治其島租墾其閒田究整是先泰定元年十月甲子役興用工二千有八百計緡錢二千有五百匠石日食之費則諸生欣輸以佐於是殿堂門廡齋庖池徑咸得備具謂桷繇翰苑歸俾記其事桷嘗聞之先儒以明理爲綱領譏詆漢唐不少假濂洛之說盛行誠敬忠恕毫分縷析一以體用知行槪而申之繇是髫齔之童悉能誦習髙視闊步轉相傳授禮樂刑政之具獄訟兵甲之實悉有所不講哆口避席謝非所急言詞之不工則曰吾何以華藻爲哉考核之不精則曰吾何以援據爲哉吾惟理是先惟一是貫科舉承踵駸駸乎晉魏之淸談疆宇之南北不接乎視聽馴致社亡求其授命死事率非昔時言性理之士後之學者寧勿置論而循其故習者哉昌國惟四明海中州士之興起自紹熙始著樓宣獻公袁正獻公楊文元公尙書深寧王公嘗記其建學論堂之本始揚雄有言曰百川學海而至於海善諭者也首之以訓詁之精次及夫名物度數之密由小成至於大成非積年不能以至周官鄕三物之教詎止執一而以爲傳道之要殆不可也委流安行由蹇而達訖歸於海學之功也侯名搏字仲舉旣興其學乃復儒役以爲大比之勸學之士子寧不自勵敢執筆以俟是役也州之長卜顏同瓦同知黃棟孫判官張信吏目陳益州學正孫恕皆贊﹝口十﹞其事泰定二年二月癸卯具官袁桷記

齋舊有四造道進徳存心成性至元壬午本學申請於提舉司添置兩齋曰明善曰立禮其實析四齋之屋爲之

小學在東廡之南舊名親仁齋歲久不治元貞乙未州判官馮福京重行修蓋扁曰育徳堂專以爲訓蒙之所請鄕之耆宿郭薦應季挺任教導焉

臺門舊有五閒圯壞久矣至元甲申重建攝教應季挺實董其事攺扁州學二字

欞星門舊植六柱啟六扉歸附後門遂不存元貞元年州判馮福京重建存禮制也

祭器舊有所存者歲久刓獘簡陋弗完宋進士趙若諘考訂禮經參以紫陽朱子釋奠圖更造視他學稍整今多損闕未有能新之者籩六十

豆九十簠三十二

簋三十二篚五

爵三十八尊五

杓七罍二

坫二十六奠盆十五

洗二鼏巾七

幾十二黃絹帳

燭臺二十木楪一百二十

禮服禮冠十

禮服十中單十

佩十

錢糧田土舊管水田五百九十三畝四十五步二分園地山地柴山一千一百三十二畝三角四十七步砂岸三所屋二座坊基四所舊收米二百二十一石一斗六升六合谷四石錢九百一十二貫六百八十七文十八界田地園山舊志無畝步郎孝祥沒官業系續添見徵米折省斛一百五十九石十斗六升三合七勺五抄谷二十七石四斗二升二合小麥折省斛三十九石八斗五升八合六勺五抄豆折省斛一十六石八斗二升五合【﹝按曰﹞原無此項今依大徳昌國志校補緣已上諸項盡據大徳志也】長短﹝石覽﹞巖租錢中統鈔一十定【上項租鈔舊無之始於元貞二年馮州判經理】

屋宇大成殿三閒

講堂三閒儀門三閒造道進徳存心成性四齋共八閒祠堂一所

從祀廊屋一十閒公廚一所

儒戶抄籍儒人五十戶

設官學正一員

刊誤【﹝學校考上﹞】家塾黨序【序下原有廢字寫手誤脫】【﹝本路儒學﹞】賓序齋【各本無齋字前據敬止錄引補今按下屋宇條亦但作賓序五閒蓋序字讀如東序西序之序非序賓之序也齋字當刪】﹝重修州學記﹞府使君【使字盧無】﹝歲收錢糧﹞【昌國】魚鯗三百斤【前歲收錢糧總目所開魚鯗僅三百斤而此處石衕及宜山各有三百斤向頗疑之今盧本於砂岸錢中統鈔二百一十八定之下有魚鯗三百斤五字石衕條下有魚鯗三百斤五字宜山條下無之始知歲收錢糧項下所開乃是總目此處砂岸錢條下所開乃子目中之總目石衕條下乃是子目此五字凡三見其實只有三百斤也宜刪去宜山條下魚鯗三百斤五字而補諸砂岸行末】﹝祭器﹞小香鑪十一个【盧作一十个敬止錄同】【﹝鄞縣儒學﹞】增二齋【增下盧有置字】﹝請杜醇先生入縣學書﹞並持【並盧作共】某得縣某與有【二某字盧本並作安石○藏本此書沿抄圖經】﹝重修學記﹞以新民也【新下盧有斯字】﹝重建學記﹞吾裏秀士【裏下盧有之字錄亦有淸容集無】【﹝昌國州儒學﹞】﹝袁正獻記﹞桑麻【麻下盧有也字】

新校【﹝本路儒學﹞】先賢祠堂【盧本另行起】【﹝瞻學田土﹞】地山河三行【盧本髙一格寫】【﹝昌國州學】﹝講堂記﹞越明年【盧本接寫不另行】四明誌卷第十四宋元四明六志弟六十六元

袁桷等

撰

學校考下

慈溪縣儒學學在縣西四十步慶曆八年合林肇徙於縣治之東南一里鄞宰荊公王安石貽書招杜先生入學爲師建炎四年學毀淳熙閒節度推官宋南彊攝治重建八年令唐仲溫始落成淳佑二年郡守陳公愷俾合曹邰立鄕先生楊文元公祠於成徳堂之右元貞二年毀主簿皇公蒞重建於今始完

鄭霖慈湖先生祠堂記禮有功有徳則附祭於學所以助教化厚風俗示儀型也我朝自濂溪周元公以太極圖發先天之妙於是河南之學有所傳授雷動四方上紹孔子千百年不繼之統下破漢人事門角立之陋中興以來推吾道扶植國脤之功與天地並詔加節惠源分派別厥後能以所自得者教於鄕鳴於時其徒各尊其師力足以請於朝亦核謚典隨所寓肖像以祠斯文可謂盛哉閣學文元楊公家於四明慈水徳潤湖超然口耳之學蚤從象山文安陸公遊以心之精神是謂聖由覺入道推誠體物研幾察至尢深於易見諸用立朝大節浩乎不可奪分牧於民古良吏不能先天下士宗先生之學不以爵稱而以慈湖沒於寶慶二年至今誦其書籍先生之門爲重𨿽闕裏宮墻猶舊而桐鄕俎豆未設志郁焉始慈湖後人欲仿四書院以藏家塾所著文學而習之此意美矣相地湖中及龍虎軒旣牽於道旁疑阻又病於規模奢廣展轉三四年無定地制使祕撰可齋陳公塏壬寅春開閫布宣善彰以勸問祠堂中輟之故公諗於士友曰郡邑有學顏孟不過侑祀所以尊吾夫子也尊夫子而侑祀於夫子之側者未嘗不尊然則卽學以祠慈湖亦何不可道一而已矣無適非道必指闕裏爲夫子之道在是是識其小者祠於學祠於書院同一慈湖也九京可作必爲余肯於是士友翕然無異詞乃撥緡錢六十萬米二十斛下邑令尹曹君邰蘧徑名家也能成公志上作而下承役興而民不知經始於秋孟癸已越月庚午告成堂三閒前軒過廡稱是士庶子來祭洋洋如在相與頌曰非郡侯之尊所尊非令尹之敏於事此郡闕典謠實顧念又相與勉曰祠旣立吾徒居先生之裏讀先生之書以心會理以身率教毋爲先生羞公聞之而喜霖奉祠歸雪巖山中一日謁公於鄮山之堂謂霖曰子爲我記之霖再拜辭公曰子昔分教橫浦卽郡庠祠大中程公﹝王向﹞其事同其意合秉筆敬書先生名簡字敬仲其詳見於家傳爲之詩俾邑士祭而歌曰慈水之東注兮泱泱夫子之楹夢兮堂堂其書存兮人未亡跂望不可及兮心皇皇自古有徳兮侑於庠闕裏俎豆兮胡爲未遑鳳鳥不至兮孔傷蘭佩其髙潔兮遺芳九原不可作兮墜緒茫茫大音之寥寥兮瓦缶宮商尙靈車兮相羊想容止兮洋洋興起人之良善兮是爲慈溪之鄕千秋萬歲兮疇能忘淳佑二年良月望朝奉郎主管建寧府崇禧觀天臺鄭霖記慈湖先生侄愉書郡人朝散大夫直寶章閣桂萬榮篆蓋【﹝按曰﹞橫浦卽南安程公以通守南安得祀臺州誌稱鄭霖官南安教授是分教橫浦實鄭事也篇中公曰以下必有闕文若子爲子之僞則秉筆以上有脫】

贍學田土田四百六畝二十八步地四十六畝三十步山五十九畝二角二十步海塗田地五百九十九畝二角三十五步魚池一百二十四口

額管錢糧鈔中統鈔三定一十七兩七錢谷五十五石一升米二百一十五石五斗三升八合小麥二十二石五升六合八勺

屋宇基地禮殿講堂齋廡等屋共九十八閒牌門一座六扉門三座基地一十畝二分八釐三毫三絲三忽二微行路直長四十丈橫闊六丈

祭器銅器爵一十五隻

犧尊二口象尊二口

罍洗一副豆一十隻

簠簋共四隻坫五片

龍勺五柄木器豆五十四隻

簠簋共四十八隻坫五片竹器籩六十二隻

篚五隻鑞器爵一十八隻

香鑪花瓶一副香合一个羃布二片

儒戶抄籍儒人二百二十二戶

設官教諭一員

定海縣儒學學在縣東二十步雍熙二年主簿李齊建崇寧中廣之紹興八年令章汝翼攺建於縣東北半里嘉定十二年令趙珌夫撥官產以贍舊田湮沒者復之

重修學記胡剛中四明人物之淵藪自公卿至大夫日益盛則業於士者宜尢盛士所以爲公卿大夫之階也而士必階於學學必有主之者焉定海地稍偏而不當以偏故學不講余記童時從師諺學冠則與友遂課試於學學之政粗舉而其宮則甚隘余心憫焉去之遊上庠叨末第旋馳宦轍迹於學頓少而心於學則未忘也三十餘年閒如韓令永徳創殿商令逸卿崇堂崔令端學辟廡與門俱各奐傑久則圯蠹繼之矣今令陳君纘以其字民餘力畱情造士乃大修學凡梁楹之欹損者咸櫛治之甍詹之闕漏者咸鱗比之自塗墁至丹雘咸次第鮮明之舊觀旣新而績且多於舊學前並民屋局於地則買地使局者舒後依山斷於河則塞河使斷者續四齋之外更立武齋齋之外爲射圃圃之外則爲餼廩而門之外復爲臺門叢是十數條皆敞晃出意表士旣駭所未有物亦效異池有雙蓮植焉君所以崇學之驗章章矣余濫紆朝紱鄕之士至誦言及此余聞甚聳嘆洎謁告暫歸裏所見副所聞朋儕謂予舊遊請述其事嗟夫以餘業於學之蚤去於學之久而又忽見夫學之成且備也能無述乎夫士固所以爲公卿大夫之階也而學固所以爲士之階也故爲公卿大夫者必以學爲公卿大夫之後者必習於學君慶元名輔之孫習於學者也邑之士能知學則其階於公卿大夫也惇禦特所以爲學之階者又當熟講耳他日余再歸裏不惟見學之成且備又士之成材亦備則公卿大夫之盛繼自今當益彬彬焉君質敏且和爲政不擾以治其本末邑人能盡言之而余不能盡書也紹定四年二月望日朝請大夫祕書省著作郎兼尙左郎官鄞縣開國男食邑三百戶胡剛中記

瑞蓮圖碑紹定元年夏泮池蓮出雙萼咸以爲瑞縣令陳纘篤意修學內外鼎新宮墻壯觀士气翕然實成佳兆其碑圖形尙在

贍學田土田二十一頃四十五畝三分六釐地一頃六十八畝六分山五頃七十一畝二分七釐

額管錢糧米七百十八石二斗六升八合地租中統鈔三十六兩七錢三分九釐山租中統鈔三十九兩八錢七釐

屋宇禮殿三閒

欞星門三閒臺門三閒

內儀門五閒東西廊一十八閒

土祠一閒講堂五閒

先賢祠一閒西挾屋一閒

倉屋三閒

祭器犧尊二隻

象尊一隻罍二隻

洗二隻籩四十六隻

豆五十八隻簠二十隻

簋二十隻篚五隻

俎五十十八隻爵三十隻

坫一十五隻勺二柄

羃布三條鐵香鑪一十五隻

講鼓一面石香鑪一十一隻

燭臺一十六條

儒戶抄籍儒人八十戶

設官教諭一員

象山縣儒學學在縣東南一百步唐會昌六年建宋嘉佑中令顧方修治建炎兵毀隆興元年令胡琦重建嘉定十一年令趙善晉作大成殿

贍學田土田六百三畝一角五十五步一尺地一百十七畝二角二十八步三尺八寸山三百六十九畝三十七步

額管錢糧谷五百三十二石九升八合鈔中統鈔三十二兩四錢二分少麥一十八石一斗五升烏豆五石二斗一升

屋宇大成殿並軒三閒

儀門七閒欞星門三座

東西廊廡十二閒東西齋序六閒【登俊尊道明徳興賢養正明善】明倫堂正軒�閒

堂五閒祭器房一閒

先賢堂一閒倉屋一閒

廚屋二閒湢屋一閒

挾屋五閒殿東西趨廊二閒

祭器犧尊二口

象尊四口籩三十二隻

豆三十二隻簠一十六隻

簋一十六隻坫九片

羃布一條罍洗一隻

爵九隻勺二柄

奠盆一面俎二十隻

篚五隻

儒戶抄籍儒人六十六戶

設官教諭一員

本路醫學醫學中統三年奉詔立學建三皇殿歲以三月三日九月九日祭享配以句芒視融風後力牧至元十八年創建於東北隅貫橋之南延佑二年二月重從於東北隅魏家巷建官掌之

王應麟慶元路建醫學記醫之興也其於上古乎巫彭初作醫曷爲本於三皇古三墳書猗相後無聞易以筮傳本艸內經以醫傳天之牖民至矣本艸內經醫之原也易何與於醫坎離陰陽參同納甲發其蘊養生者宗五是以言醫必曰羲農黃帝云成周醫有師江左元嘉昉建學唐州郡有學助教掌之宋崇觀閒置學京師在外附職侯頖自古昔方技爲王官之一守今朝廷崇獎蠲復悉與儒等諸路設校立師教育之將躋斯民壽域徳至渥也惟四明學猶闕至元二十八年冬肅政廉訪副使陳公祥攬轡來臨察民嚬呻尢以醫爲重顧講習無所喟然思作新興起之相攸胥宇鳩工經始毖祀三皇禮儀肅堂宇門廡奐弈學成屬予以記余聞之前修醫之爲道推本五行六气寒暑日星考驗風土山川其於人也骨節經絡揲荒腧穴內則藏府焦鬲井谷業微奧眇𨿽國工髙手弗能究豈庸夫俗子可與知世不輕試而苟得者鮮矣此學醫者人費可不謹乎是故醫不柯無學岐伯之師曰僦貸季秦越人之師曰長桑君太倉公之師曰公孫光陽慶蓋下學可以言傳上達必由心悟誦言未明於心讀古人之糟魄斲輪猶議之矧壽天生死所系乎然則學孰爲要一言蔽之曰仁程子謂醫書以痿痺爲不仁最善名狀仁者又云明脈可觀仁仁人心也天地生生之心人得之以爲心心仁則疾痛切身若保赤子萬物一體也不仁則善不勝利理汨於欲肚膽楚越也陟降庭止前聖臨之在上以仁存心以心合天如涪翁之不求報宋淸之不爲市龐安常之好施行叔微之陰功精義入神將得不傳之妙於筌蹄之表惟貫道器徳藝於一致者可以語此其或專已臆決乃曰醫者意也是猶廢學古入官之訓而曰何必讀書其害不止誤注本艸而已殆非歟學師古之意𨿽然餘言耄矣儻以爲然願以爲學者之箴石是歲九月旦日記

袁桷重建醫學記醫之書作於上古乎後人猶疑焉陰陽气運之說與易書禮相吻合虫魚艸木之精詳於詩尢近之然其辭義奧古卒莫能通曉非專治者不能也先王知之始爲之師以教之後復立學以長之生人之本繇是備矣至元壬辰濟南陳公祥爲肅政廉訪副使來四明遵詔旨立醫學學成甫十有八年毀焉其地近市狹紊咸病展事鄞縣西有故主簿聽事基及傍近地蕪礫不治於是教授徐君源道等請於郡遷以廣之乃斥其舊地得財若干以治土木郡侯完顏定兒首爲之勸推官賀君貞贊補其役隸於醫籍者胥率錢以輔之逾年而學完殿廡翼成軒閣深靜會余自京師還裏屬記其事余幼嘗聞長老言鄕裏多名醫皆修謹退讓吶吶然若不勝衣察脈視色必原於井谷經絡之微眇調制湯液必通乎風土之宜甘辛燥濕內外相爲表裏者悉參取於經傳故其術百不失一懷疑審問求正於勝已無忌悻之謬道同而气和相遜以禮相處以義而昔時公卿家激厲獎與之道又能使盡其術而無愧噫亦盛矣今皇宇恢廓五方士民參雜乎州裏拘而不達將不勝其獘率焉以僥幸懼其深有所失也徐君世儒醫教授是邦今二十餘年重靜而不撓昔之所聞徐君深知之廣天子好生之徳諄諄然語之使後之學者誦其書毋執一以自滿虛心遜志復昔時之長厚不幸罹於疾病將得盡其順受無天閼之害則徐君之教不亦闡乎余歸田裏尙幸而有見也延佑三年三月翰林侍制文林郎兼國史院編修官袁桷記

田土基地一片系錄事司撥到舊鄞縣主簿衙基地內一段橫闊九丈七尺直深七丈二尺蒙廉訪分司令居民唐棣華等四戶租賃年納鈔四十兩中統一段橫闊一十三丈直深三十一丈五尺於上蓋學

屋宇大殿三閒

講堂三閒士祠一閒

門房一閒斜廊一閒

外門樓三閒臺門一十二閒

西廊一十二閒講堂挾屋二閒

祭器尊三

爵二十一籩廿五

篚三罍二

豆二十五俎廿五

簠七簋七

坫二十八羃布五

洗二香鑪六

書籍聖濟總錄一部八十一難經一卷脈經全帙

設官教授一員

學正一員學錄一員

奉化州醫學古者有醫師掌醫之政令凡民之疾病者使分而治之今州縣各有學得非此意歟延佑元年達魯花赤木八刺奉議就易洞眞觀廢殿修葺一新設三皇像奉祠延佑六年春達魯花赤忽都答兒奉訓遷於嶽林寺東館驛故址未完而代者至是冬知州馬奉議到任相視殿宇基址湫隘卑陋自惟聖朝春秋數祭安可設於猥僻之所於是首捐已俸及勸率近土醫戶出助遷就州之東一百步趙氏故址築砌墻圍刱立欞星門起蓋大殿講堂廊廡等屋咸一新之規模宏麗不負尊崇

屋宇欞星門三座

門樓九閒大殿三閒【扁曰開天之門知州馬奉議立男馬克敬十二歲書】講堂五閒【扁曰明理堂】

東西兩廊共三十閒

袁桷三皇殿記馬侯爲州急先崇儒建尊經閣成作而曰學無田曷足養士表圭田租勵之於是鄕之儒合言玆實吾黨恥鄕校曰毀靑衿賦焉館餐有加士子知教盍助田以成侯志侯復曰先賢遺則惠養存沒規曷敢湮廢正藉端本恥格貪戢於是始言曰噫世祖皇帝仁行肇邦萬世永憲今獲守玆土疾沴不治黎民何辜乃建三皇殿初殿在廢觀址後徙寺旁庳隘弗稱詢圖考初厥地爽亢遂廣土而興之百柱翼成萬瓦鱗比厚者效泉力者輸役官不出賦而巋然光尊耆老贊企願紀其建立以彰侯績桷嘗聞庖犧闡極人居其中靈根湛純萬化是生坎離致用窮陰陽之機壽夭不齊彼實戕竊惟大聖人憂之樹藝五穀輔之以醫藥剛柔燥濕各施諸用神農之功也因其厚生迄於傷生以憫以原爲之經問教之以知懼使各盡性命之道則夫黃帝之功詎少矣哉三聖炳著尊祀肇唐皇甫劾之論合於醫說道不虛矣爲作樂章俾歌以祀表侯於無窮侯名稱徳字致遠官奉議大夫明爽幹飭吏民畏而愛焉是役也州之官咸佐之鄕老皇甫簡董役訖成前門九楹廊廡齋序二十八楹講堂五楹禮器備充圍繚丹堊咸曰美哉歌曰判鴻蒙精一中八方圓握以通稽聖作逆不逢神之遊雲霓從嗟彭殤易恣縱簡差差指厥蹤玄鑰啟人喬松煌煌大聖萬世功天昭昭日月星變化周純粹精木石土金蕩至靈飛走食物各受令一日屢蘇民乃修齡覽九州島云泠泠是州秀淑守著能牲具肥酒濟馨日出作晦晏息守厥故常民用不極何顚僨自傷縱恣作慝帝有憂筆載籍目視毫釐脈寸尺智者驚保厥徳雲龍之髯杳無亦祀靡斁千萬億

設官學正一員

昌國州醫學學在州前眞武宮之南至元二十九年醫學領許若璧陳錫受李繼之買民屋以建前以祀三皇聖像後以爲醫生講肄之所至元甲午胡逢辰以儒者流精於倉扁之術來爲學正醫生賴其啟迪

袁桷重建醫學記【﹝按曰﹞此文系續刻】醫之道卽夫人身以備三才其說與易箕疇詩禮相表裏亦大矣哉蓋昔之君師聰明神聖因夫五行以寓於五常之形气致坎離之用以合其陰陽推其運行以齊夫寒暑考九州島風土之宜別溫涼燥濕之髙下虫魚艸木纖悉備具非博習廣聞者不能也至於七情旣發之偏必求其中以返於正皆吾儒傅心之極論有察於聲气臭味之眇忽考之於遺書受之於家庭積歲年不能以竟而掌政令者從是稽其醫事以制廩祿是則寧有天閼疵癘之憾也哉南北地气有大不同而爲之醫者各執已論近者急於好尙而恣縱不能商度十失五六誠可罪也秦漢之主率望海求不死藥藥詎能令不死蓋其空巖絕島磅礡於巨浸之際絕囂塵接雲霧靈根異艸得地气之正方外隱士時采其奇絕精良以療治輒奇中而功倍今所謂海上方皆其苗裔而昔之集方論者復搜類於蛟龍之窟穴海於天地閒號最巨焉得以有遺也昌國爲州四履皆海至元二十九年始立三皇祠綿蕝不稱韓侯治儒學旣竟復蒞醫學�玆曷以奉揭虔廣其故址而一倍之泰定元年冬十月正殿成復立論堂翼以東西前爲儀門外爲神門廊廡有序祠像儼赫首以圭租勸民胥成不三月咸樂以助復遵詔旨爲惠民藥局工旣畢書來俾書其事於石桷嘗謂疾病苛癢切於吾身者猶民之身也民困魚鹽侯能紓之儒病徵科侯能復之旣憂其生又懼其罹於疾病使夫習爲醫者講肄以精其術故余歷敍醫家者流其學實難三聖之書昭然具存反復紬繹皆得以完其生是侯仁政之本愈遠而愈不可忘也

設官學正一員

慈溪縣醫學學在坊隅至元二十五年醫學教諭桂起予買�士髙新班屋以建大徳五年僕於颶風延佑元年桂一枝等復蓋以祠三皇聖像

儒戶抄籍儒人四十一戶

設官教諭一員

陰陽教授司陰陽教授司公宇未建至大元年命天下郡邑設陰陽教授司立教授學正錄以主之凡陰陽曆數巫術銅壺之事咸肄焉

設官教授一員學正一員學錄一員

鄮山書院鄮山書院在城西五里大徳二年趙壽建以奉朱文公以其大父嘗從文公遊也別業一區爲祠割田一頃以贍上於省府延山長以主之趙壽其始也

袁桷書院記粵若古儒先各以方國所尊祭於學社自漢而降定孔子祀余悉撤廢近百年來始有事於先師凡居邑講習治官遊衍之地崇闡相望或者病焉夫气流六虛神而存之聚者易推遠者難窮聲音笑貌之感若將企焉如弗及者理有在焉合吳蜀閩越之地咸尊以師惟朱文公世祖皇帝一海宇立冑子學取文公訓注爲學制郡縣益遵守而祀於江南者復得推衍大徳二年四明趙壽家儒科慨然請於朝曰伊吾祖鄂州善待從文公遊今天子興是學願割田別居以祠而名曰鄮山事甫下趙氏已卽世未幾成規廢弛大徳七年三山林徳載氏奉命祇事屋毀勿稱旋辟田沒不可問核故整圯實完實成奠薦齋明陟降儼肅賓老佐祭侯伯合餕又三年俾系其事於石袁桷曰維我四明縉紳先生辯釋著微實相表裏源同流分塗殊轍一合私而惡異標榜之獘也炳然彜訓理何外焉夫學以植身徳以惇本斯道立矣執空說以爲證獘不勝舉惟性與道匪言是誇桷懼滋久願相與勉焉林君精敏愼修宜展於世文公之學不墜審由是也大徳十一年仲春朔日記應奉翰林文字將仁郎同知制誥兼國史院編修袁桷撰奉政大夫前浙東海右道肅政廉訪副使臧夢解書

田土水田一百畝二角九步

錢糧每歲該收早黃谷二百六十七石一斗五升輸納稅糧該米五石七斗七升準谷一十九石一斗

屋宇燕居堂三閒

講堂三閒門屋三閒

廊二閒倉屋三閒

廚屋二閒朱文公祠堂一閒【大徳十一年山長林徳載建穿堂一閒至大三年山長杜世學攺爲祠堂】

儒人儒學提舉司行下本路儒學及鄞縣學分撥到生徒二十一名遞年身故見存儒人七名在院陪拜肄業

祭器【山長董師錫置】尊二

爵五罍一

洗一簠二

簋二篚一

俎四坫五

龍勺二籩十二

豆十二

設官山長一員

翁州書院翁州書院昌國州治北宋理宗書扁以賜參知政事應﹝彳繇﹞皇朝以其孫翔孫爲山長元貞乙未嗣孫創田以贍其禮殿儀門齋廡延佑庚申同知幹文傳惇勸訓導張元衝直學邱海捐貲協力起蓋

設官山長一員

岱山書院岱山書院在昌國州岱山宋咸淳癸酉魏矩請廢酒坊基以建至元三十一年鹽場徐應舉致民居以遷於市

趙與﹝汀去丁攺禾﹞岱山書院記岱山居昌國縣蓬萊鄕之西斷海中環以鯨波浩渺無際書堂之建自咸淳辛未春邑人魏方直等聯詞請於縣縣爲轉聞於府制使蒙翁劉先生如所請給舊酒坊基且撥僦直償寨助以緡若干縣亦有所捐以相之邑寓王一桂趙若諘請許君定職教導癸酉冬閣學尙書本翁陳先生開閫之初落成焉二先生朝家之柱石吾道之津梁正學之標準宜是役之克始克究許君遺二子請記歲月與﹝汀去丁攺禾﹞以謏聞辭不獲書院有記固嘗聞之矣朱文公於石鼓則曰養其全於未發之前察其機於將發之際善則擴而充之惡則克而去之呂成公於白鹿洞則曰挹儒先淳固愨實之餘風服大學離經辧志之始教張宣公於嶽麓則曰率性立命知天地而宰萬物者也嘗試察乎事親從兄應物處事是端也苟能充而達之則仁之大體豈不可得乎及其至也與天地合徳與鬼神同用至於武夷精舍出於韓無咎之筆亦曰元晦儒者也方以學行其鄕善其徒非若畸人隱士遁藏山谷服气茹芝以慕夫道家之流也是數者天下之名書院也記之者皆天下之名君子也今岱山有書院不範諸此將奚範與想夫潛心遊志於此則尊吾徳行裕吾詩書茂吾藝文岱華其髙山嶽其神功崇惟志知崇效天崇髙節而抗浮雲斯無愧於斯矧斯地也昔有名卿徐大農恭先有舉首朱進士介有布衣許止齋孚皆以文行孝義爲鄕閭倡有開斯學許君請曰玆卜築已定輸奐方新士友相聚言曰熙寧立邑以來吾地特海嶼耳淳熙閒宸寵以鎭鰲之名山川攺觀諸鄕老負笈於慈湖絜齋二老之門師友漸摩儒風日盛今又祠先聖以儀後進居賢徳以善俗是有功於名教也請以岱山名書院不亦有光於斯道有迪於後人乎愚載思之士有志於詩書道義映雪囊螢冬不鑪夏不扇𨿽甕牖繩樞環堵蕭然一性之充裕如也矧髙堂大宇明窗淨幾良朋益友切思麗澤云乎道尊而人知敬徳盛而人不侮吾徳行海岱也師友淵源汪洋大肆吾學問海岱也事業日以彰聲名日以起吾聲譽海岱也有捨生而取義𨿽頹嵩岱不吾壓吾節義海岱也若希孔孟之徒苟能效石鼓白鹿嶽麓武夷之成規縱未能孔孟伊周寧不朱張呂韓乎縱未能朱張呂韓寧不徐魏朱許乎善則善矣猶自恕之論也若夫充石鼓擴充之善固白鹿淳固愨實之風率嶽麓天地合徳之神宏武夷學行其鄕善其徒之學則充其徐魏朱許者可以朱張呂韓矣充其朱張呂韓者可以孔孟伊周矣有志竟成斯不負蒙翁本翁之所以教庶幾乎淳熙之中人以上者此今日祠先聖建書院之意也咸淳癸酉良月通直郎知慶元府昌國縣事主管勸農事兼岱山昌國鹽場弓手寨兵軍正賜緋天臺趙與﹝汀去丁攺禾﹞記

黃震岱山書院記四明枕大海爲郡居天下極東又其東而中於海爲昌國縣又其東而中於海爲岱山岱山尢遠在鯨波浩渺閒去三韓幾一杭而近士生其閒往往多秀拔冠鄕書登上庠擢髙科而躋膴仕者踵相接非山海碩大之气之所鍾而能爾耶余固聞風而爲之興起久矣一日士有家於岱者忽航海過余而言曰朱文公嘗嘆佛老之區徧天下至於學校乃一郡一邑而僅一置蓋謂講學之地不可以不廣也況岱山阻大海士𨿽欲擔簦負笈一至郡邑學不可得士果何以爲麗澤之地古者五百家爲黨黨有庠今岱山可三千家而反古者一黨之不若咸淳七年魏君矩等因請於郡太守劉公黻得酒坊廢基創岱山書院以祠先聖而講求其說劉公旣捐公帑以爲助又歲減酒息錢乃得請鄕先生許君定正席臯比與鄕之人士日藏修遊息於其閒距今五年而書院大槪成矣願爲記之以發其意余聞之益敬而嘆曰岱山多士殆地之偏而學之正耶我宋三百年崇尙正學所以涵養成就光大其澤者於是不可尙已請因以學之正者而言之夫所謂學之正者何也理有自然而然歷萬世而不可變者正也天髙地下萬物散殊莫不具此自然之理人生其閒秀於萬物莫不明此自然之理大之爲三綱五常細之爲起居服食莫非自然而然有不容於不然者堯舜禹湯文武以是而見之行事吾先聖孔子以是而見之垂訓皆未嘗加毫末於是是所謂正而已風气日開世變日下楊子爲我墨子兼愛非正也孟子辟之而復於正老子淸淨佛氏寂滅非正也韓子辟之而復於正談空者過髙功利者過卑非正也濂溪周子河南程子又辟之而復於正每一異說興必得一正論以救其後天佑斯文若是信乎此理之正出於自然者終不可得而磨矣世乃又有借周程之說售佛老之私者謂愛非仁直欲揥除乍見孺子入井之心謂心卽道而直攺用大舜人心道心對立之說以爲證謂六經爲注腳謂孝弟爲支離謂講學爲邪說幾於前聖所未有之論時則有若文公先生出乎其閒又辭而辟之天地爲之重閒日月爲之重明有人心者宜知所向方矣柰何好髙之士習慣其說猶或卑正學爲不足道而必求其說之勝不知此非文公之言也吾先聖孔子以來相傳之言也非吾孔子自爲之言也天地閒自然而然自堯舜禹湯文武以來斷斷乎不可易之正理也夫豈加毫末於其閒而必欲外立一說以求勝耶岱山之講文公之學正矣然世之攻文公之學者尙多也其幸精思而實得篤信而力行使正論日興異說日消海隅蒼生日出之地聖朝崇正之化洋洋流動端於岱山書院占之矣敢敬書以勉徳佑元年八月�日朝散郎新除浙東提舉黃震謹記

設官山長一員

慈湖書院慈湖書院在縣東一里宋寶慶閒邑士於慈湖之濱公祀鄕先生文元公嘉熙閒制置使趙與﹝上竹中�下心﹞遷於湖中之沚咸淳辛未郡守劉黻於普濟寺東易地重建咸淳壬申撥余姚定海沒入官田以爲奠饗之需至元乙酉普濟僧恃楊總統權勢侵奪其地毀祠像諸生訴於官至元丁亥按察副使侍其君佐巡按至縣乃占先生舊宅遺址復建禮殿祠宇越五年壬辰甫落成

文及翁慈湖書院記慈湖楊文元公之學心學也學孰爲大心爲大心之精神是謂聖不至於聖曲學也不大於心淺學也一心虛靈其大無對六合之外思之卽至前乎千百世之已往後乎千萬世之未來管攝於心若不識心何以爲學自有天地以後未有經籍以前闡道之祕惟圖與書河圖中虛洛書五位心之木體也太極此心也皇極此心也堯兢兢此心也舜業業此心也禹孜孜此心也湯栗栗此心也文王翼翼此心也武王無貳此心也周公無逸此心也孔子孟子操則存此心也曾子子思謹其獨此心也易說心書傳心禮制心樂治心詩聲心春秋誅心故其帝所以爲帝王所以爲王聖賢所以爲聖賢焉有心外之學乎慈湖先生昔在太學肄業循理齋足不踰閾者累年一日冠帶揖謝同捨郎曰某悟道晏坐反觀忽然見天地萬物萬事萬理澄然一片向者所見萬象森羅謂是一理貫通疑象與理未融一澄然一片更無象與理之分不必言象不必言理亦不必言萬亦不必言一自是一片此先生知至至之始事也及見象山陸文安公發本心之問舉扇訟是非以對忽省此心之淸明忽省此心之無始末忽省此心之無所不通守永嘉日謁先聖又謂自幼而學長而始覺覺此心澄然虛明無體廣大無際日用云爲無非變化此先生知終終之終事也先生忠信篤敬發言必由衰信而有證其注孝經述已易解春秋纂先聖大訓條治務最急者六次急者八遺文訓語皆先生精神流動常肅觀先生手筆齋莊中正本古篆籀心字必象心學字教字皆從孝又心畫之發揮先生家於四明之慈湖詠春諸詩有浴沂詠歸灑然出塵意花香竹影山色水光鶯吟鶴舞皆道妙之形著今王牒侍讀文昌劉公嘗執筆於太史氏爲先生作傳及開閫府於四明奏請於朝乞爲先生延賞於世卽先生舊宅創書院於慈湖之濱規模軒豁衿佩鏘鳴其景行前修風厲後學懇懇切切之心卽先生昭昭靈靈之心也相與事者縣宰王君愉提管陳君允平秉彜好徳誰無此心開創於前正望增益於其後劉公爲永嘉知名士又嘗爲太學循理齋長習聞先生前言往行爲詳而及翁平生讀書以本心名齋於先生片言隻字收拾殆盡知之好之樂之又若心交而神遇者噫俗流失世敗壞學士大夫童習白紛謾不知心爲何物驅血气而角功名決性命而饕富貴喪精神以失虛靈者總總也藏山之卷九千插架之軸三萬手不停披口不絕吟以是爲學亦祇以釣聲譽梯利祿膏唇吻飾竿牘而已矣出入口耳之學各是其是反以心學爲非至有疵先生之學爲禪學者何異眾人皆醉執獨醒者以爲狂此先生之所以太息復太息也書院有規廩稍有籍春秋之法常事不書敢書其大者以諗同志咸淳九年良月吉日朝奉大夫權尙書戶部侍郎兼直學士院兼同修國史實錄院同修譔兼侍講文及翁記端明殿學士朝請郎同簽書樞密院事兼同提舉編修經武要略瑞安縣開國伯食邑七百戶實封一百戶陳宜中書寶謨閣直學士朝請大夫知慶元軍府事兼管內勸農使沿海制置使龍泉縣開國男食邑三百戶陳存題蓋

王應麟重建慈湖書院記古者鄕有詳黨有序閭有塾裏又有父師少師之教是以道徳一而理義明書院之設意猶近古睢陽白鹿爲稱首若周程朱呂治教之地文獻尢盛天典民彜之統紀恃以不墜東海之濱有大儒曰慈湖先生文元楊公立身以誠明篤敬爲主立言以孝弟忠信爲本躬行實踐仁熟道凝盛徳淸風聞者興起可謂百世之師矣遺老見而知之後進聞而知之春木之芚兮其人若存兮宅心知訓上接洙泗此書院之所爲作也古涪文公及翁紀其事不幸厄於浮屠氏鞠爲荒榛天不喪斯文繡衣使者侍其公行部喟然太息選一鄕宿望曹君漢炎爲山長而堂錄桂君應魁銳以爲已任乃倡率善士合志﹝口十﹞力捨舊而新是謀相攸先生舊宅熙光遺址爰契我龜鳩工飭材經之營之禮殿崇崇祠宇弈弈敷經之席肄業之舍規模視昔不愆於素冠進衣逢遊於斯習於斯如詠舞雩之風如升闕裏之堂聞金石絲竹之音莫不油然而樂躍如而悟咸曰自堂䢐基輪奐新矣陟降庭止惠我光明盍亦勉新徳而進新知乎於是屬應麟著石章以永教思於無窮應麟耄未知學辭弗獲敢誦所聞切磋究之嘗謂儒以道得民師以賢得民師言賢不言道身卽道也萬古一道萬化一心仁人心也人者天地之心也天有四時風雨霜露地載神气風霆流形無一物而非仁仁則淸明靜虛與天地同流在易爲不遠復在書爲精一在詩爲無貳在大學爲毋自欺在中庸爲至誠篤恭惟先生無意而自得之齋莊儼恪非體不動言性必日堯舜論治必曰三代道學之將廢則正色讜言不回於羣枉道學之復行則見幾卷懷不汨於勢榮耄期稱道若武公之作懿戒名滿天下若君實之在西洛本心明而外物輕行藏語默參諸百聖無不合於己易見先生潔淨精微焉於廣居賦見先生廣大髙明焉於過庭訓之言學見先生自彊不息焉於講堂訓之言孝見先生一貫之道焉先生之文章皆性與天道之昭著俯川流仰髙山心之精神江漢秋陽之皜皜也居先生之居學先生之學則何以哉由事親從兄而盡性至命由灑掃應對而精義入神由內省不疚而極無聲無臭之妙下學上達不求人知而求天知庶幾識其大者夫一言一行之有愧可以欺其鄕不可以欺其家可以欺其家不可以欺其心無體之禮此心之敬無聲之樂此心之和訓詁章句云乎哉先生之學文安先生之學也文安講諭語於白鹿先辧其志聽者竦然動心收其放而存其良者在此朱文公亦云陸子所言專於尊徳性學者多持守可觀又謂先生之學有爲已之功合而觀之知入徳之門矣覺有先後道無古今有能約之以省察克治深之以燻陶涵濡問津於辧志尋源於尊徳性以達聖人之海春融冰釋默契道體去先生之世若此其未遠也得心學之傳必將有人焉濟濟多士克廣徳心凡我同志懋敬哉書院復建於至元丁亥春越五年十二月成歲在壬辰三月浚儀王應麟記

黃翔龍重修慈湖書院本末記宋幹淳閒鴻儒董出以理學相倡和吾明有正獻袁公端憲沈公文靖舒公慈邑則有慈湖先生文元楊公邑故有湖先生居焉因以自號故邑之名昉於漢董孝君而湖之名昉於先生先生得象山陸文安公之學千里心契文安沒學者尊而祠之有象山書院至今爲東南重先生沒邑大夫士始祠於湖之濱而未有講習之地先生之道𨿽尊而未明嘉熙閒制閫節齋趙公與﹝上竹中�下心﹞攺祠於中沚地隘不可久旣又祠於邑庠邑以不專奉爲慊咸淳辛未永嘉蒙川劉公黻來帥明捐郡帑得民地於僧寺之右負山面湖創精舍肖像而祠之擬濟民莊米爲奠饗廩士之資書院之名得與上蔡稽山齒然禮殿猶闕也陵谷變遷浮屠氏壞之至元丁亥繡衣使者眞定侍其君佐行部至邑問故愀然曰是不足與較也先生舊宅遺址故在盍卽而圖諸卜曰吉於是命前貢士曹君漢炎爲之長而堂錄桂君應魁主其役始崇禮殿中嚴祠庭後辟講堂外植門壝旁翼兩廡因其舊爲齋四曰忠信篤敬明通公溥先聖先師咸具像設長有署正錄有序后土有祠司閽庖湢皆有捨歲壬辰八月落成又度地講堂後爲橫經庋書之所來學於是者六十有一人俱得占名數復其身先是劉公蒙川之刱始前資政殿大夫士木心先生文公爲之記今也重建又得前尙書厚齋先生王公特大書以紀其成凡文元心學之要躬踐之實亦旣發其精蘊足以昭往而淑來矣鄕人懼後來者於廢興本末之莫詳復命翔龍記其粗竊惟前代儒先出處過化之地必建書院使學者尊慕而學其學率由臺閫若郡邑長吏請於朝緡錢粒粟皆出縣官下無科率旁無阻撓故力省而成易今興廢植壞遭時方艱我道未亢外侮者桀中畔者疑抵攘謀度堂錄桂君實身任之郡廩旣不復繼資用無所出自基而構迄於塈塗丹雘一是諸生之力故金穀不可以緡石計蓋其力倍勞天幸斯文上恩寬大臺省交勸督士知名義之實始定弗搖是役也前令尹濮水馮君顯實謀其始而歷山富君徳庸成其終二令尹通敏廉正規隨一心功賴以竟士之捐貲多而趍事勇者堂賓沈君漟其最是皆不可無紀昔吾聖人於道之行廢必歸之天夫天將興之必有慈惠之師明智之長主張綱維其上亦惟我同志之士相與緝熙廣於無窮文元公之道庶其益昌乎

贍學田士田一百一十二畝一角五十三步渡六處

額管錢糧鈔中統鈔一兩田租谷一百四十九石二斗三升二合渡租谷一十五石三斗五升七合

屋宇共七十二閒

祭器鑞爵一十三隻羃布四片

儒戶抄籍儒人六十一戶

設官山長一員

甬東書院甬東書院鄭忠定釋奠其師迂齋先生樓昉且行鄕飲酒禮宋理宗書其扁舊在僧寺之側至元二十八年僧撤去教授吳宗彥復立於張贇橋側設主奉二員以掌之

田土田一十七畝二角四十一步谷四十五石五斗地四畝一角四十步

屋宇三間

鄕飲酒禮歲旦至日郡守率鄕士大夫奠於先聖始序拜於堂上少長就序皆記禮之舊紹興七年郡守仇悆復舉故事置田百有六畝以益之後郡人林保登朝取式以奏遂行它郡故事糾儀二人鄕監郡守爲之士族不齒於鄕者不預入門則糾儀舉笏以卻繇是人各自勵鄕飲酒禮不可廢若是

王伯庠鄕飲酒記乾道五年春王正月己未太守張公率鄕大夫士釋菜序拜於郡庠禮也明之爲州士風純古凡歲之元日冬至必相與謁先聖先師而後以序拜於堂上行之久矣建炎末學火於胡自是禮廢不講紹興戊午郡將徽猷閣待制仇公一新之學成復舉故事益以酒三行之禮二年仇公被命復來乃以田百有六畝支其費伯庠是時備員學官嘗紀其事矣三年朝廷頒鄕飲酒義於天下行之數年𨿽格不得州縣猶聽其便以故明州序拜如初而仇公所撥之田移以養士酒禮遂輟乾道三年祕閣張公來守是邦政成多暇問知其所以越明年以鄞及昌國兩縣沒官之田二百六十畝山地二百四十九畝盡歸之學以復拜序酒行之禮受藏受用一切趣辦而有司不預焉是曰也教授率三老侑坐獻酬於守倅禮成拜旣風動千里莫不砥礪澡濯期毋負賢太守惇教化厚風俗之美意嗚呼盛矣天下之事固有若緩而急者或謂州縣之責簿書期會之爲故而禮非所先蓋亦未之思也人皆有欲欲斯有爭視聽言動之閒以禮自防而不流不逸則乖爭陵犯非僻之心無自而入公今禮成於一日而長幼尊卑之分昭然可見皆率服之故能不令而行政平訟理其視劫劫於米鹽細故而日不暇給者固有閒矣其可不書以告來者因以田之畝步四至刻之碑陰

奉化州鄕飲酒禮鄕飲酒古禮也近世曠而不行至大四年正月初五日判官程時敏依奉肅政廉訪司分司趙副使省會事理於儒學講行斯禮禮畢各爲歌詩以記之

杜洲義學鄕學在慈溪縣西北三十里至大二年童金創建

田土田四百畝一角二十七步山三百二畝一角地八畝房舍五十五閒基地八畝租谷九百五十九石一斗二升【減免分數髙下收租】

祭器鑞香鑪花瓶四付銅罍洗尊爵勺共一十隻木俎豆共一十一隻竹籩一十隻

本路鄕曲義田莊太師史忠定王鎭會稽日捐公帑之金市田數百畝名曰義田凡仕族有親喪之不能舉與孤女之不能嫁者以其租入差給之旣閒居裏閈端憲沈公煥請曰吾鄕義風素著相賙相卹不待甚富者能之而求者日眾後難繼也舉會稽近比行於此其可乎王韙其言乃與沈及少師汪公曁其子尙書大猷合辭以倡好義者於是捐已產或輸財以廣費積田漸多郡太守相繼輟在官之田若錢今丞相史魯公又捐楮券附益之歲得谷斛六百米半之貢地作屋十五楹於郡之望京門裏扁曰義田莊擇鄕之賢有力者掌焉仕族親喪之不能舉者給三十緡孤女之不能嫁者給五十緡其親屬若鄕裏以聞於郡郡核實俾主者行之非二者勿與先後緩急閒從權宜而郡守與主者不得私焉提刑程覃攝郡日許人徑投狀於主者始自紹熙初元於今四十載義田之增置未已也忠定王之言曰是田之設非止濟人之急抑以崇廉恥之風將使從官者淸白自持爲士者專意學業人知身後有所恃不汨喪素節斯其惠大矣參政樓公鑰記之鄕人且繪王及少師汪公端憲沈公之像於莊所祠焉【﹝按曰﹞此全襲寶慶志文其中如今丞相史魯公及始自紹熙初元於今四十載等語時事遼遠義不可通或篇首稱舊志云或篇末注見舊志蓋爲傳寫者脫去矣】太師史公浩序云

史浩義田莊序義田之設專以勸廉恥蓋賢大夫從官者居官之曰少退閒之甘多淸節自持不肯效貪污以取富沽敗名以自卑爲士者生事素溝食指愈眾專意學業不善營生介潔自持不肯爲屠沽之計拏攫之態者使各知有義田在身後不至晚年憂家計之蕭條男女之失所遂至折節汨喪修潔故以此爲勸使其終爲賢者凡爲士大夫當知立義田之本意

樓鑰義莊記自阡陌旣開兼並成俗千百餘年非復先王之舊然而守望相助疾病相扶持良心美意則至今不泯顧貧富不齊求者眾而應者寡志𨿽廣而力不贍學士大夫每嘆息於斯近時所在有爲義田以給無告規畫有不同皆彷佛古意四明鄕誼最重薦紳韋布序必以齒歲時往來少長有倫無洙泗閒齗齗之嘆承平時大父齊國公以列卿領晝繡義襟素髙卹孤濟急不遺餘力鄕人猶能道之厥後外祖少師汪公太師史文惠王舅氏尙書曁鄕之先達與我家諸父相繼主盟此風不墜淳熙中故龍舒別乘沈叔晦煥請於文惠王曰隨時拯卹其惠有限吾鄕以淸白相厲其能稱物平施者蓋可數矣盍用會稽近比爲義田之舉乎王韙其言與吾舅謀以倡率諸好義者於是或捐已產或輸財以買各書於籍又得撥助之田合爲五頃有奇歲得谷近六百斛米三之二而附益未已也買地作屋十五楹於郡城西望京門內扁曰義田莊經畫纖悉皆出吾舅推爵齒之髙而有才力者提其綱又擇仕而家食者一人司其出納及莊之事凡仕族有親喪之不能舉孤女之不能嫁者投牒於郡參稽得實以次而授始於紹熙之攺元且將二紀𨿽未能一一充其欲所濟亦廣矣舅氏旣薨諸賢以鑰閒居猥以見命逮起於掛冠而後他屬令邵武使君髙裕如文善樂平丞袁木叔實任其事信義素著木叔尢能周知州裏詳悉檢柅滲漏明辧眞贗不私市恩於是所入加多而被惠者眾先是以田數序引登諸石猶慮無以傳遠以鑰嘗預於斯也俾記之鑰念昔先人太師岐公嘗命鑰書範氏義田記於座右欲增益揚州伯父義莊以及宗族淸貧終身志卒不酬今鄕之此舉無閒親疏可謂尢美矣文惠有言曰是田之設非止濟人之急而以崇廉恥之風將使從官者淸白自持爲士者專意學業人知其所恃不汨喪素節以爲子孫計庶其俱爲賢者之歸也敢誦舊聞以詔方來繼自今富者樂施貧者安分與者不以爲恩受者不以爲寺有餘則加益焉不得已而後求焉共守規約以無負先正諸公之意而後可以久矣凡我裏士尙勉之哉嘉定五年中秋節記

王應麟義田莊先賢祠記古者祠先賢於學明之三賢何以祠於義田莊田以義名三賢爲鄕裏立也三賢者誰忠定史越王莊靖汪公端憲沈公也始忠定裏居篤於義仕者勉以勵廉隅學者勸以修文行乃爲義田以濟婚葬而汪沈二公比善協心聞者樂施其規約密其給授公立義以爲的一鄕莫不知義自紹熙庚戌迨今百有四年而三賢有祠亦七十有七年矣成畫猶存初意寖失濟南陳公祥掔轡咨諏惟儒雅風教是崇是迪嘉前修之尙義慨實惠之未徧謂職�之冗員子孫之繼廩二獘不可不革維之以鄕校必守舊規董之以鄕人必選宿望砥節首公永保勿墜傳之百世可也於是屬郡博士蘇焱前軍器監丞陳定孫總其綱學錄姜材之前壽春推官史徽孫主出納凡故家之裔名儒之後曁學校職生有喪貧不能舉孤女不能嫁者采諸旦評參諸輿論核實而助之因時度宜視昔爲寬所與寡而所及者眾諸老之美意幾廢而復續先是祠堂陋更爲三楹助田於斯者列侑於旁春秋祀焉歲中稔頗有餘粟因繕葺門軒及亭築垣浚池粲然一新應麟聞而嘆曰義者天理之公人心之正大學以是平天下然而行之一鄕愈近而愈不可欺我思古人禮俗相交患難相卹藍田呂氏之爲鄕約也貧窮相救婚喪相助古靈陳公之教其民也良心之存善端之充義不可勝用比閭族黨保受賙救之法千載一日也是邦如昔儀型前獻表率後進忠厚廉恥之俗成閔顚連無告若已恫瘝用敷遺無窮之澤藍田之爲約蓋不專美矣刱者本於義旣久而義之實不明廉車之來振飭扶植居賢徳善俗於古靈有光焉咸願識其事詒永久惟建莊始末宣獻樓公紀載已備而祠未之述義禮在人心萬古無獘秉彜好徳誰無義心是心可泯則是義可廢續古之人勿替引之與者不爲私恩得者不以他費相勸以義無愧於心斯無愧於先賢敢著之石章以諗來者

薛基重建義田莊記鄞風俗素厚方淳熙盛時史忠定汪莊靖沈端憲諸公投紱裏居實始鳩田儲粟以待仕族之有喪不能舉孤女不能嫁者規式備詳掌者交自重士非甚不得已亦以干請爲恥常斥其餘積市田附之久而益廣莊始於紹熙攺元宣獻樓公所記猶存曁基至此循近比得與聞其事則獘弛非昔屋亦如之𨿽有粟且無所容同知府事吳郡張公伯延淸明豈弟子視困窮每相與悼焉一日公悟曰是當自擇人始又曰托任貴專母公立長貳則革故刊冗咨諏老儒咸曰吳濠孫其可固辭公固命之不得已乃蒞事悉更前所爲收斂必公賑遺必實僉旣悅服相舊倉衡立三敖與不欺亭相接偪仄幽翳壤復卑濕不足修治其後距城猶有廢地乃拓而更新之增培燥剛流潦屏避兩楹之閒虛以爲治所疏欞洞寬爽气遙集析左右爲四敖引其前榮如舫以通不欺亭亭亦易礎石加崇焉又飾土地祠美其象設攺築西北墉達於城辟先賢祠後爲室用備憩休措置堅密不爲目前計噫是役也自前任其職者有不暇及而君被選才數月談笑成之不遺急難不告匱縮則世果無不可爲之事也世常病儒者寡於實用今國家設科取士將責治道焉苟充是以往其弗有濟乎𨿽然微張公戢止僞冒戒佐史章周介嚴督租入吳君𨿽欲爲顧安得致此惟公嘉惠是邦勤勞庶政俾死有藏生有歸沛然其贏作是輪奐後之出牧者如公之心遵公之法聞風興起一日必葺何患乎莫之繼也時掌計盧全祖實相其事邦人謂基在文學史宜紀成績用鑱諸石以示不忘延佑四年八月望日記

田土元有田一千五十三畝二十八步半山地二十四畝二角二十四步一尺租糧每年照鄕例體減收租送納苗糧元該米四百二十七石一斗九升五合谷一千五百五十八石八升續置田土租糧系提管吳濠孫界內買到田九十一畝一十五步谷一百五十三石七斗八升

屋宇元有門樓屋一閒祠堂三閒敖屋三閒重行起蓋莊屋大小一十閒系提管吳濠孫界內

莊戢提管一員掌計一員

奉化州義莊廩義莊自宋嘉定年閒縣令馮多福以學廩不足出家貲爲倡集八鄕父兄出田或貲或買田共七百石有奇別爲廩以貯嘉定七年縣丞周勉爲之記

舊貢院貢院舊在學西宣和復科舉額解十名紹興末以西北流寓者眾增解十四名今爲織染局

昌國州貢士莊舊於往宋咸淳年閒令姚濂任內以邑民張氏爭訴立嗣縣以其家產業五分之一申於府於臺於部照應隸學置莊專爲貢選士人計偕之費歸附後至元十七年升州存縣以本莊田糧歸學後縣革而學亦廢有司收系入官四明誌卷第十五宋元四明六志弟六十七元

袁桷等

撰

祠祀考祭法立五祀謂法施於民死勤事勞定國禦大災捍大患則祀之繇是祠祀日繁自無而有神之情也故神無形而有用事神之說盡是矣吳越俗尙禨鬼援是五者爭趨奉之烏得而廢諸作祠祀考

社稷壇﹝風雨雷師壇附﹞本路社壇舊在子城西南一里所謂社壇橋是也宋亡社廢皇元攺建今在鄞縣城西隅大卿橋風雨雷師壇今在鄞縣甬東隅鄞縣社壇風雨雷師壇以附郭未建奉化州社壇在州之西南二百步雷雨師壇置於社稷壇內風師壇在州東北五里昌國州社壇在州西門外去州一百步風雨雷師壇未建慈溪縣社壇在縣西南郊風雨雷師壇未建定海縣社壇在縣西南郊風雨雷師壇宋附東海王廟象山縣社壇在縣西二百步風雨雷師壇未建

城隍本路廟在子城西南五十步梁貞明二年剌史沈承業建宋嘉定九年攝守程覃奏賜額曰靈佑【舊志云漢紀信漫不可考】鄞縣廟以附郭不建奉化州廟在州西五十步唐咸通六年建昌國州廟在州南城內宋建炎四年賜額曰惠應【舊志曰鄕人茹侯】慈溪縣廟在縣西四十步定海縣廟在縣東七十步梁貞明二年建象山縣廟在縣西南二百四十步唐神龍二年建

神廟

在城

純徳徵君廟西北距子城五十五步唐刺史崔殷作碣銘徐浩書大歷十二年立後漢至行董君諱黯字叔達句章人也依乎中庸率性純白少孤獨立事親不匱歠菽以盡其歡柔色以溫其省髙堂登壽慈顏裒如和以肥家安不擇地其徙居也庭出寒泉其執喪也林集祥烏明誠必感厥徳惟懋施及千載橫於四海其大孝也歟夫大道未隱不獨親親逮徳下衰乃有慈孝行以名揚情以禮飾季武矯而服縗子春彊而過禮此離道以善非天性之孝也子云無違參則直養素冠有諷和琴不成此禮經之孝也文舉棄子士遊出妻動非先意何以觀式𨿽曰可紀或近沽名此非教之孝也夫子一與之質道與之和生於東溟介居夷島俗遠詩禮性復著存無貽一日之憂終報共天之徳負士成壠枕幹不言卒斬東鄰祭於中野所謂生知而上成心以隨欲蓋而彰彊名曰孝加於古之君子數等矣和帝聞其異行特捨專殺之罪召拜郎中不起竟以壽終夫受命於時惟松柏也冬夏靑靑稟靈於天惟夫子也能全正性六代祖仲舒漢大中大夫嗣孫宇春領廬江太守世爲郡中名族故以董孝名鄕慈溪署縣鄮江之俗燻然遺風皇唐大歷八載殷分竹玆郡訊古欽賢環堵已蕪遺記將落徘徊故邑尙想余範則夫子之行可以徳類於人葺宇崇祠昭銘垂代豈不務矣銘曰白刃可蹈仁鮮能存黃金可鑠徳無閒言道喪於季賢生復古知禮近夷變風於魯豈曰無衣寒燠以寧豈曰無魚泉流在庭黃鳥哀音下感棘心哭無常聲灑血盈襟江水湯湯東注窮越夫子徳音與之不絕

靈應廟北距子城二里半今在西南隅晝錦橋東舊曰永泰王廟宋以來累封爲忠嘉神聖惠濟廣靈王鄞人樓枎爲之記曰我國家肇造區夏仁覆羣生懷柔百神咸秩無文非有徳於民者不祀道浙而東四明爲樂國繇晉以來靈應爲著祠綿歷千載民依怙若慈父以其司一城之命故皆以府主稱闡靈播徽家繪人祝而未嘗驚動以禍福譬諸祥風甘雨其入人也深其潤物也博人陶粹和物用阜蕃優優大哉豈惟捍災禦患水旱疾疫必禱焉而姦芽亂萌消弭於冥默之中者未易以形迹數簪纓蟬聯日盛以滋四民熙熙懷土安業窅爾神化日用不知歲少不登藉海鬻以活連檣白粲閒擬他往必儒衣示蠁以徠之訓以卑估至巨室厚藏吝糶者亦然賈帆天際命寄鯨波乘危一呼恃以無恐島夷貢琛旣岸匍匐肅謁所謂未施敬而敬者廟食隆盛昭於一方與海邦相爲無窮祉哉聖朝褒表功徳綸命赫弈貴極王封崇列八宇而麗牲有碑丰績未紀庸非斯文之闕乎爰摭譜牒曁封爵歲月顯詩之以詔來者王姓鮑諱蓋其先東漢鄮邑人春秋鮑叔顯於齊西漢有宣與兩龔同傳至永昱事光武世爲司隸王其苗裔也初二親吁天祈嗣母晝寢夢吞日有娠在胎三載晉泰始三年九月望日而王始生祥光燭室與前夢協命童名曰圓照旣冠美須眉容貌秀偉平生賦性衝粹器度宏遠語言慷慨敬老慈幼卹貧軫孤好遊俠任气節以擊鮮弋禽爲樂見山中石以爲鹿而射之旣中視之石因名之爲鹿山東海魚龍相角海濱民甚患苦之一日有客艤舟岸傍而王舟至客問適從何來王謂客曰海口一大魚與眾小魚競小者將其羣斗銳大者力若不敵遂奮楫擊小魚中之雄者因射之退余亦俯首奔潰霧斂風息大魚鼓鬣掉尾似有喜色客甫嘆息一老叟霜髯鱗裘至王前鞠躬謝且曰吾職東海有年而九江小龍逞驕結儔暴吾廬適會戰勢孤幸子助我而今而後海淵安靜如初皆子之賜子異時必廟食願遣息女爲劈妾王謙謝毋戲言叟擲水翻浪微露鱗角而去王屬客勿復言請別遺一小楫後人因號其所在曰小楫客盛傳其事疑信者半之然自是波濤息驚其說益驗王娶湖上方氏明淑能守節生一子絕肖乃翁篤好詩書王旣薨建興四年葬鹿山卽射石之所後三十年夢告其子我當再生可啟我冢基次夜妻夢復然謀於親黨皆曰此非常事當如夢及發棺屍儼然如生但無出入气息耳衣服潔潤若朝夕所服用冢四角燈燁然州人聚觀加敬乃乘雲而升練眞養神蟬蛻塵表道家謂尸解者豈其是乎冢閒得一鑪非金非石籀文曰東海之寶永和初穆帝聞其異詔取鑪褚太后曰神物也緘香遣還許立祠王又夢呼其妻若子曰東海龍遣女在玆汝當會旣而相繼以終因並祠鹿山墓傍梁大通末越有奴鈔寇三千並海郡邑積歲罹其禍王因巫者語刺史定襄侯蕭祗曰爾揚我武我濟爾力君第行必以八月十三日破賊至期寇至余姚失潮舟膠眾惘然若昏醉官軍悉縛之武帝詔崇其祠唐神功元年八月八日王降於縣東門托鄕童終日而歌曰吾姓鮑氏廟食於此自昔及今四十餘紀馬行水林縣必遷徙家在鹿山不堪居止鄞水西流北接甬水給事祖室實吾之廬汝爲我請早爲攺圖待兔化龍遇齊得王移汝來封日月交光萬載無窮我歌章章父老同守仁等告於令柳惠古乞更置尉宗魯賢謂甬水有楊給事宅其子承奉郎宏道遂乞捨故父給事郎公�遺宅爲廟他無覬特乞子孫嗣掌祠事其世世無易鸞臺侍郎攝春官尙書狄公仁傑繳奏故至今祝史皆楊氏吳越有國規度而崇奉之舊相傳稱永泰王莫詳所始崇寧二年三月浙東鈐轄尙書丰公稷奏犯陵名攺威烈六年三月守直龍圖閣樓公異以雨暘應祈乞封王爵封惠濟王宣和三年六月太守李公友聞奏睦寇竊發及剡魔巢洞距州近藉神庥不能侵詔加賜額靈應政和八年九月路侍郎允迪使髙麗奏加忠嘉建炎四年二月髙皇帝南巡護風濤若平陸詔加廣靈嘉定四年九月故侯樓公之聞孫鑰參知政事告諸朝曰時和年丰神有大賜於民願顯揚其先以及後昆詔封王父協應侯王母協惠夫人元妃靖順夫人次室昭順夫人王子順助侯紹定閒王示夢於史衛王彌遠作新廟端平三年今太傅丞相鄭越公淸之奏易威烈爲神聖有取大而化之聖而不可知之義又以尙書袁公甫之請詔加王父協應同慶侯王母協惠順慶夫人嘉熙元年正月同日誥頒吁王之福吾邦也至矣而邦人欲報之徳與天地並聲音笑貌云乎哉信乎其爲祥風甘雨也枎家世晝錦密邇祠下目覿心祇思答神貺秉筆無一溢語因語裏之人曰春而祈秋而謝牲肥酒香簫鼓喧沓無虛日至誕日遠近輻輳可使歸美侑祀之詩以聲之其詞曰帝閽開兮遙升載云旗兮從霓旌睨舊鄕兮揚靈心獨直兮爲民正奠朱宮兮欽止被潤澤兮大丰美鄮之山兮鄞之水艸木蔥蔥兮黍稷薿薿望飛帆兮天一涯假祥飆兮安歸指商檣兮東之旣飲食兮人莫知令海若兮無波魚鱗鱗兮盛多王之顏兮益康以和舞蹲蹲兮鼓坎坎進桂酒兮聲斯感福吾民兮樂只歲其有兮自今以始民之報兮億千萬祀【至元二十六年火重建至大二年又火鄕人胡珙募貲建】【﹝按曰﹞自此條可知之義以下至下條荊有佽止原本皆脫今旣補足樓記復依敬止錄補至元二十六年以下二十二字於此條之末依寶慶志補佽飛廟以下三十七字於下條之首樓記直襲原作不容異同故補入正文其餘紀事之辭或恐以意增損與原本未必悉符故書旁行以別之】

佽飛廟子城北一里二百步鹽倉之西昔有碑今亡故神之姓氏邑裏無傳焉淮南子云荊有佽非得寶劍於幹遂還渡江中流暴風揚波兩蛟夾繞其舟佽非瞋目攘臂拔劍赴江刺蛟舟人盡濟按宋建隆中鄞令金翊纂異記謂唐武徳時以此郡爲鄞州至開元中攺鄞爲明郡名奉化城號甬東地名句章軍號佽飛考此則佽飛廟者蓋出於當時之軍號而軍必有將之者往往有功於人故人爲之祠云大觀初本州島所編九域志乃引淮南子所謂荊有佽飛不知淮南子之非實非是之非非飛走之飛今廟榜稱荊佽飛侯豈非好事者附會其說而增以荊字歟圖經所辧佽非之說如此今存之然軍號佽飛未必不取義於荊佽非之勇古字轉用甚多何必於非飛二字疑之或云旁有蛟池蛟自江來窟於此人患之故鎭以廟池今爲居民所侵堙塞無幾或云唐末刺史黃晟初以佽飛都副兵馬使防遏寇盜保護鄕井沒而人祠之不曰刺史而曰佽飛蓋自領兵時人倚爲重故習稱舊號云

大人堂舊志云在子城北射圃中今在總管府之東北地黃叔推云大人堂髙閌撰記謂錢億祠土人不敢稱其名尊曰大人新志疑之按億俶弟幹佑二年判明幹徳五年終於任首尾二十三年開寶八年侄惟治爲節度創祠以奉蓋子弟尊諸父之通號家語曾子曰參得罪大人漢書髙帝曰大人常以臣無賴矧億淩湖築塘修它山堰等有功於民建奉國節自億始惟治在鎭又五六年繼此遂列祠於五廟若闞燔吳越家臣無顯功無緣錢氏子弟肯祠今所謂闞相公者以燔錢氏臣曾守此土從祀其旁後遂知有闞不知有億或訛而爲吳太傅闞澤澤慈水人不曾守此土郡未移治不應先有此祠

奉國軍樓祠在郡之鼓角樓神號旗纛將軍有禱輒應舊誌書不載按運判戴公埴鼠璞載云唐百官志節度使陛辭日賜雙旌雙節行則建節立六纛旣入境及築節樓迎以鼓角宋有六纛門旗二受朝廷之賜藏之公宇在私室則謂之節堂朔望次日祭之曰衙日蓋有旌節則有神祀因號旗纛將軍凡節鎭所在皆重此祠宋明州系奉國軍節度祠之本始其亦取此

東嶽行宮在報恩光孝觀東紹興十年郡守仇悆所建知觀袁志賢募緣而成有聖母池人或竊物相與詣聖母前啟曰投楮鏹於池其浮者爲曲人以此畏之

五龍堂唐刺史李伉以天壽院天井歲旱禱雨輒應欲邦人便於奉祠於開元宮建五龍堂且爲記以著靈異其略曰在天莫如龍龍之徳佐天地養萬物百谷賴以生四海所共尊者也社祭土稷祈谷國之重典也旣立壇以享其神矣則龍之靈翔風灑雨澤枯槁滋稼穡可不嚴奠酹之所哉余受命牧明人四月戾止六月大旱俾吏具香酒敬祈於五龍之神有蜥蜴狀者躍入杯中飲酒復出緣器上顧吏久之跳躑而去吏未返雨已大注由是生植茂遂闔邑丰衍思所以崇祀事答神休者乃建宇爽塏依方塑像以時薦享咸通六年季秋之末也宋乾道四年郡守張津以舊宇庳隘移創於報恩光孝觀之中觀地卽開元宮也今尙存

東嶽奉聖行宮在東南隅獅子橋東唐朝建立宋建炎兵火巋然獨存至元二十六年毀大徳閒主奉陸貴和募緣重建世奉祠云

張帝廟舊附靈濟院佛殿之右宋淳佑六年制帥顏頤仲創於院之南火後僧復建鄕人趙隆孫爲之記

白龍王廟在延慶寺東宋嘉定十五年見像重建

五顯靈順廟在城西南隅宋開禧年閒鄕人徐侍郎守徽州神嘗效靈迎香火建廟於此

皮場廟在月湖聖功寺內朱累村爲明靈昭惠顯應王原在汴顯仁坊皮角場故名

蕭王廟在貫橋側此處舊有佛閣乃行刑之地因立酇侯廟云

鄞江廟在東南隅獅子橋東舊有鄞江門故建

海神廟在東渡門裏

茶場廟在東北隅拱星坊北

鄞縣

東嶽行宮縣東三十二里近阿育王山

廣靈宮王行廟在城外甬東隅

顯迹廟乃鮑王舊冢尸解之地在縣東南三十里靑山

鬼谷先生祠在縣東六十里太白山南滄嶴水簾洞幽深闃寂人迹罕到夏侯曾先地誌云鬼穀子廟三面連山前有淸溪之水泉源不竭山崖重疊雲霧蔽虧郭璞曾到有遊山詩曰淸溪千餘仞中有一道士云生梁棟閒風吹窗牖裏借問此阿誰云是鬼穀子【按鬼穀子祠在處有之未知孰是又有一祠在縣東三十里】

淵靈廟在阿育王山廣利寺環廟有聖井七自東晉時已著靈異中井有二鰻其一金綫自腦達於尾其一每現光耀折花引之則雙紅蟹或二蝦前導而後出焉錢武肅王以歲旱命九華長老十善大徳與國中所謂五叔太尉者同迎置錢塘之南塔寺山閒鑿石爲井立亭其上以效聖井而鄮山井中二鰻游泳自若錢康憲公爲旱用紫羅帕布井中蟹先入靈鰻後隨以銀缸貯沙泉養之置道場有天花散漫之瑞僧統贊寧嘗著護塔靈鰻菩薩傳邦人禱雨必卽之宋元佑元年賜額乾道二年守趙伯圭禱雨有應知鄞縣事李柄記於石或云又有二井在山絕頂險峻不可至

靈波廟在縣西廣徳湖唐賜額靈龍特封廣徳宣聖王宋熙寧七年攺賜今額鄞宰張峋與陳光祿忠恕奉敕建

白龍王廟在縣西二十里靈波之別廟也

石嶴廟在縣西四十里嶴有靈鰻能興雲雨

力施廟在縣西南四十里

秋浦廟在縣西南三十五里

殷浦廟在縣南一十里

遺徳廟在縣西南四十里它山堰旁唐太和中鄮令王元暐築堰捍水入小江湖灌漑甚博【詳見河渠考】民徳而祠之封善政侯宋咸平四年廟重修蘇爲記之乾道四年七月八日賜額縣宰楊布書守張津所立重修善政祠記載集古考

嘉澤廟在東錢湖靑山下唐天寶中令陸南金宋天禧中守李夷庚皆浚湖興利民徳之故合祠焉水澇旱蝗有禱必應嘉定二年賜今額李侯又有祠堂在天童山景徳禪寺千佛閣之東

丰惠廟在廣徳湖望春山宋政和七年樓忌守鄕郡廢湖爲田人爲立祠嘉定二年賜今額

顯濟廟在縣西南六十里卽四明山之天井其井凡三有金綫蜥蜴能顯靈興雲雨郡旱禱之必應宋嘉定九年賜今額【詳見天壽寺】

吳刺史廟在城西門外九里堰唐大歷年閒刺史吳謙字徳裕有善政郡民歃血而祠之宋王荊公宰鄞詣祠奉祀詩雲山色湖光一樣淸桑麻谷粟荷君情至今民祀年年在不負當年歃血盟前朝請大夫王應麟撰記云明自唐開元爲州城西門之外有祠耆耋云大歷中州剌史吳侯廟也侯諱謙字徳裕官水部員外郎史策軼其傳郡乘闕其迹遺愛在民歃血奉嘗春秋薦蘭菊悠久弗懈余艤舟扶藜過廟下式瞻貌像問其故則曰侯守是邦開西郊之湖膏澤滲漉甫田登成其地爲九里堰因以名廟歷載綿邈民猶曰吾使君也召棠勿翦韋碑未刻王文公宰鄞爲詩以識山色湖光之句遺黎誦之餘肅然欽嘆斯所謂盛徳至善民不能忘者乎語鄕父老曰古者建祀以爲民也民功曰庸自稷以來是尊是奉以水佐耕丰稼於野芍陂七門之祀芬至今未沫惟明瀕海厥土瀉鹵歷選良守漑田興利孔內史之於句章鄢任刺史之於廣徳湖皆載在簡牘今惟鄮令之王列在祀典他無所紀侯之牧我民也不求焯焯之譽而實徳著於人心不爲皦皦之政而流澤被於後世若昔河南守吳公治爲天下第一而史無可書之事言漢循吏爲稱首侯豈其苗裔歟河南治聲止一時侯自大歷迄今五百有餘載民思無斁於前修有光焉鹹以無心爲感兌以無言爲說此秉彜好徳之良心也越俗禨鬼史巫紛若邪怵妖誘匪禮經攸迪無知氓不蠲烝亦罔能谷於赫仁賢食報玆土正大昭明允合先聖王之祭法粢醴馨潔永水毖亭丰年﹝口十﹞气惠我無疆其孰曰不宜父老曰諶哉盍鑱諸麗牲之石時萬時億承神嘉社余旣書其事又作迎送神之詩俾歌以侑其辭曰坎擊鼓兮鄞水滸思仁侯兮昔召父鄢九里兮釃流爲雨水泱泱兮芃芃麥黍鴻隙堙兮謠荳芋侯嘉績兮依其在渚神之來兮飆輪下蘭觴勺兮薦椒糈民不忘侯兮歌且舞侯不忘民兮俾寧宇神之歸兮娭瑤圃格顥穹兮降多祜婁丰穰兮除疾苦年千世百兮保艾吾土事侯如存兮侯其福女敬共承祀兮無怠終古又詩云城西有祠臨水涘翠松列植路如砥問之耆老此爲誰唐大歷中吳刺史刺史爲民開陂湖故迹猶傳堰九里年年簫鼓報丰穰決渠爲雨潤澤美遺愛有橋名懷恩姓名不載太史氏昔漢吳公治第一列傳寂寂名無紀刺史豈其苗裔歟明州政亦河南比堂上大書荊公詩蘭菊春秋百世祀地誌祗稱王長官有功於民蓋一揆吾聞是邦多賢守裴王碑字顏與李惟侯盛徳著人心彼石可焚祠弗圯廣徳湖爲鴻隙陂召棠欒社誰收毀粳稌充羨侯之賜廟食長存如此水

猛將廟縣東二里神姓李名顯忠髙宗避難神扈駕防送禦舟出海祥飆送颿賜爵猛將重節武功大夫水旱疫癘蕃船海舶有禱輒應撥官地一片興建祠宇

靈顯廟縣南四里世傳鄭世忠建炎年閒隨駕至鄞死於王事邑人義而葬之於金穀裏陳嶴後隆之原屢顯靈異有功於民開慶元年賜今額

天妃廟在縣甬東隅皇慶二年重建延佑元年十月內欽奉制書愛人利物神克著於重溟崇徳報功禮宜增於異政肆頒綸命用舉彜儀護國庇民廣濟明著天妃林氏聖性明通道心善利當宏往納來之際有轉禍爲福之功祥飆送颿曾聞瞬息危檣出火屢闡神光有感必通無遠弗屆顧東南之漕引實左右其憑依不有褒恩曷彰靈迹於戲爵以馭貴惟新懿號之加海不揚波尙冀太平之助可加封護國庇民廣濟明著天妃主者施行

奉化州

東嶽行宮在州東北四里虛白觀後

城隍廟在州西五十步唐咸通六年縣令李宗申建毀於兵火至元二十六年尹李天益重建延佑七年知州馬稱徳重修

誠惠廟在州東三百步州有山曰日嶺嶺有怪石髙七八丈遠望屹如婦人十道四蕃志所謂奉化新婦嶺者是也唐立廟曰貞固夫人之廟宋景佑年閒縣令於房廢以增學不久復宣和四年賜額紹興三十一年賜號昭徳夫人其詞云朕閱輿圖之籍知日嶺之山有石肖人而能錫人之福水旱盜賊之禱應如響答心甚異焉豈烈婦正女一念堅固先天地而常存形寓於石使人觀感而化者可百世祀乎維神聞於有唐錫廟號於我宋朕今煥明恩旨寵以徽稱從民欲也其侈神休答斯民所以告朕之意嘉定甲申加封順應咸淳乙丑加封福佑云

顯佑廟在州南鮚埼鎭神姓仇廟創於唐禱之輒應宋嘉定三年賜今額參政樓公鑰記其事十七年封靈惠侯

佽飛廟在州北門一里卽府治佽飛之別廟也

昌國州

黃公祠在東海晉天福三年建按舊志云賈充問於會稽夏統統曰黃公之髙節而會稽典錄亦稱人材則有黃公潔己暴秦之世然則四皓之一也或引張平子酉京賦東海黃公赤刀奧祝冀厭白虎卒不能救之語今兩存之

岱山廟在北海中世傳隋末陳稜沒後靈於此

烈港廟在金塘之烈港乃廣徳軍張王之行祠也宋紹興二十年都巡檢使李全建

徐偃王廟在州東地名翁浦俗呼爲城隍頭十道四蕃志云徐偃王城翁州以居其址今存按史載偃王之敗北走彭城武原東山下以死疑非此海中而韓文公爲廟碑乃記曰偃王之逃戰不之彭城而之越城之隅棄玉几研於會稽之亦則四蕃志或可信矣

洋山廟在東北海中唐大中四年建黃洽記雲海賈有見羽衛森列空中者自稱隋煬帝神遊此山俾立祠宇宋建炎四年髙宗幸海以煬帝不可加封特封其二妃爲惠妃順妃夫人爲明徳夫人敕藏於廟並刻於石郡人袁甫爲之記

慈溪縣

靈應廟在縣東一里卽廣靈王行宮也

純徳徵君廟在縣東北一里慈溪因孝子得名而舊無祠宇附祀於城隍宋建炎閒縣令林叔豹於靈應廟西建祠堂遷像而祀之紹興三十二年郡戶曹董鄰攝邑於普濟寺之西建廟久而圯慶元二年縣令朱堂增修行禮部尙書樓鑰記之

張孝子祠孝子諱無擇唐永隆初中明經科仕至中散大夫和州刺史墓在虎胛山去縣西三十里無擇仕於朝則忠居於家則孝李孝逸將兵討亂公贊謀有功父袁州司馬卒公丁憂於神龍元年奉棺歸葬此山負土結廬三年不櫛七日絕漿感芝艸湧泉之瑞鄕人虞彥之百餘人詣州舉之都督竇懷正按驗得實以聞孝行著聞今古稱嘆服旣禫辭祿廬墓二十年以終身從葬司馬墓左博士賀知章志其墓宋嘉定十四年邑士李夢林請於縣立祠與純徳董孝子春秋並祀著作郎張虙記墓久屬他人侵占宋徳佑元年有孫張景云善繼先志慨捐已資竭力回復太學博士陳大震記皇朝凡舉行大禮累命有司躬謁墓下致祭

靈感廟在縣西北七十里地名向頭山建炎四年封靈應侯

五聖廟一在縣東南一里一在縣西南一里

東嶽行宮在淸道觀之西去縣治一里

驃騎將軍廟在縣東南三十五里會稽典錄云漢世祖時張意爲驃騎將軍後隱於山遂立廟以祀之

祠山張王行祠在永明寺開禧初縣尉施子升始建殿宇宋寶慶二年縣令周符尉莊鎬募眾廣其殿宇水旱疾疫人必禱焉

定海縣

東海助順孚聖廣徳威濟王廟在縣東北五里宋元丰元年安燾陳睦奉使髙麗還上言請建東海神於明州定海縣詔討淵聖廣徳王崇寧賜額崇聖宮大觀加封助順宣和加封顯靈仍封附祀風神曰寧順侯雨神曰寧濟侯建炎加封佑聖淳化二年祕書李至言東海廣徳王廟在萊州南渡道絕加東海正祀典也初度道士以奉祀紹興閒請額焉爲淵徳觀因遷神像於廊東紹定閒立殿以奉之

東嶽行宮在縣東北五里招寶山下宋紹興八年建

助海顯靈侯廟在縣西五里侯姓孔象山童翁浦人行第七性剛烈鄕人憚之死於海有劉贊者夢侯曰上帝錄吾善命爲境神已籍水府吾屍泛於沙浦君能收葬創數楹俾有棲托必爲民利贊訪問果如夢卽所居葬而祠之錢氏有吳越靜海鎭將以排筏航海驚濤危甚夢侯許以冥助順風而濟乃立廟於鎭兵部侍郎皮光業爲之記宋髙宗幸海道賜額顯靈

洋山廟在東北五里卽昌國州煬帝廟之行祠也

廣靈王廟在縣西北三百步宋宣和五年方臘亂邑人賴神陰佑故立廟於此

昭利廟在縣東北五里宋宣和五年侍郎路允迪給事中傅時卿出使髙麗涉海有禱由是建廟

覺海威顯侯廟在縣南一十里舊號山仙廟宋建炎髙宗幸海道賜今額開禧二年令商逸卿修建新閣且記之

陳山忠應侯廟在縣南一十里舊號陳相公廟宋建炎髙宗幸海道賜今封

云雩三公廟在縣東南八十里與鄞境接廟不知所自始其神冕而九旒垂黈纊被山龍黼黻爲旱禱輒應主簿永嘉戴栩記之謂谷梁氏所謂應乎上公而通乎陰陽者也

樞密承旨卞公祠堂在縣東北五里至元二十六年子朝列大夫卞燾同知府事痛父死王事於他所巾子山下爲立祠作記

象山縣

東嶽行宮在縣西南二百五十步棲霞觀之側宋大觀中建

昭應廟在縣西北一百四十步舊名圓峯祠唐會昌中王關撰文宣王廟記有云自圓峯祠歷城隍廟則此祠其來尙矣或以爲縣主山形圓因名之一日午自其舊祠飛片瓦止於今廟之基邑人姜臯因遷焉境內嘗歲饑瀕海窘糴忽有米舟抵岸謂邑人曰昨有扁舟招吾米者自云居縣西山下旣而謁之乃廟也睹神像驚愕且拜卽平價盡糶眾賴以濟宋建炎四年海寇猖獗將抵邑境陰霧陡變舟楫旗幟甲兵衝突風雹大作賊舟沈溺乃遁去使臣冉進欲爲亂劉帥見一急足告變乃斬冉等於廟側是歲賜今額凡水旱疾疫禱之必應累封靈澤孚佑昭貺顯濟侯咸淳四年封英惠濟烈公

衝應眞人祠在縣西南二百五十步蓬萊山之下透瓶泉之北與棲霞觀同建眞人姓陶諱宏景舊封貞白王欽若靈驗記云梁朝眞人修藥於蓬萊觀自寫眞於東壁有居觀側者必晨起望觀瞻禮常販於天臺一旦隨舟渡海將及縣颶風大作舟欲傾沒同舟七十人見一道士乘雲隱約黃色光芒中以羽扇約風曰陶眞人相救母怖畏言訖風息旣濟其人引同黨至觀見眞人像如舟中所睹遂相與修飾觀宇以答焉宋祥符元年營昭應宮自永嘉掄巨木浮海至邑南風濤幾溺舟人於空中見道士謂曰吾象山蓬萊觀陶眞人也且救汝須臾安濟慶曆中道士鄭日徽更造殿宇而壁閒所寫眞遂泯其徒嘗以縑素摹畱副本有誠禱者則幅巾黃服隱然現壁閒淳熙末令王椿爲旱禱像現而雨上其事錫封衝應眞人

普濟廟縣東南三十五里舊曰鋸門廟

祚聖廟本東門廟在縣南一百里世稱其神曰天門都督按天門山在南海中而接寧海之東境故號東門下有石閫最爲湍險舟舶往來必致禱焉唐貞觀閒有會稽販客曰金林祭畢誤將胙肉去十餘里忽逆風復漂廟下乃悟所誤亟加祈謝卽反風安濟永徽閒又有工人曰蔡藏自泉州造佛像回獲緡錢數百祀禱少懈舟發數里而覆宋建炎四年賜今額

白鶴廟在縣城內神姓趙名炳字公阿東陽人能方術事見東漢書徐登傳臺州人祠之甚謹象山舊爲臺屬邑故亦祠焉宋嘉佑六年令陳玠銘於石

顧長官祠在縣城內長官名方字正夫丹陽人宋皇佑末登進士第調象山令日召邑人父老詢民利害勸善懲惡建學捨教子弟賴爲講解誘進於善逾年民大化後方疾篤邑人爲之致禱者近千人竟卒於任百里之外號泣慕戀相與立祠丹陽錢君倚毗陵胡完夫上饒州何籀記其事於石

新校【﹝在城神廟﹞】﹝東嶽行宮﹞河渠考上十年【盧本上有宋字】﹝五龍堂﹞咸通六年【盧本上有時字】東殿廟在東北隅達信廟在東北隅【此二廟盧在茶場廟之下】【﹝昌國州﹞】﹝洋山廟﹞髙宗幸海【海下盧有道字】封其二妃【據鄭本寶慶志下爲惠順夫人明徳夫人】【﹝定海﹞】﹝云雩三公廟﹞戴栩記之【各本作栩盧作相】四明誌卷第十六宋元四明六志弟六十八元

袁桷等

撰

釋道考上天臺之學獨盛於四明其教以體用爲宗吾儒言理獨有取焉或曰易師嘗言之矣孰先後焉禪學由雪竇顯而言辭振宏智覺以妙密微旨窮極踐履爲洞下傳學者難繼之老氏別傳爲役鬼神禳水旱王侯多而祠醮益侈作釋道考

釋

布袋和尙布袋和尙者唐末有僧形裁腲﹝月妥﹞蹙頞皤腹杖荷布囊隨處偃臥號長汀子雪中體不濡示人禍福輒應將雨則著艸屨亢陽則曳木履梁貞明二年於奉化嶽林寺東廊坐逝偈曰彌勒眞彌勒化身千百億時時示時人時人自不識葬寺西南二里曰彌勒庵宋元符元年賜號定應大師三年祥光現於葬所得錫杖淨瓶邑人建閣藏之崇寧三年賜閣名崇寧舊志云

僧知禮知禮字約言金氏子居城之白塔巷巷以禮得名十五祝發爲僧從寶云義通傳天臺學僧曰法界有次第汝當奉持禮曰何謂法界僧曰大總法相圓通無礙是名法界禮曰旣曰無礙次第安有居三年輒蒞講席咸平三年郡大旱與僧遵式燃指祈觀音咸誓曰果不雨當焚身三日雨大至式後居天竺號式懺主俱以道行名者也撰不二門指要鈔有僧難之復有慶昭智圓詰難書具在曰山外禮所言世皆宗之毫析縷計白首莫能盡也而立懺自誓舉世莫敢廢天禧閒修法華懺顯四淨士之道將自焚翰林學士楊億駙馬都尉李遵勗勸止之不聽郡守李夷庚復以理勉乃止眞宗聞其名賜號法智大師遣內侍俯修其所懺法華儀三日後有其徒仁嶽求觀心觀佛之旨密著書斥禮禮知之爲作十三科大抵其書以開權顯實爲宗而約以體用雙峯饒氏北山陳氏言性理皆宗其凡例所著書見釋氏書目趙淸獻爲碑陳忠肅晁詹事皆尊事其說天臺智者之學禮爲中興焉

僧本如本如句章人初學於法智問經五義法智曰如能爲吾掌事三年當語焉事畢又請法智喝之曰本如如遂有悟爲頌曰處處逢頭路頭頭是故鄕本來現成事何必更思量法智肯之講說教論從者如歸慶曆二年駙馬都尉李遵勗請於朝賜號神照嘗居白蓮寺有虎睡西南隅以杖擊之曰非汝所居虎俛首而去歿之夕所居梁棟折有聲著仁王懺儀趙淸獻作行業碑

僧介然介然鄞人從明智中立師居南湖通觀旨燃指建十六觀與其徒相誓曰念佛三昧往生要法也金人犯明州士糜奔散然守觀不去酋騎掠至叱曰汝不畏死耶然曰願力在觀室誠不忍去酋曰我北歸亦欲效此制作遂彊挾以歸後人追思遂以其去日爲忌尊爲定慧尊者塑像於觀側

僧智連智連字文秀鄞人學於圓照梵光嘗與宏智登千佛閣智曰聞四明講教言空中有相光曰誠然智以手指太虛曰本無一物其相安在連指山川樓閣此諸物象復是何物智服其言後居南湖史太師與師遊問曰師於禪律能貫通耶連曰冰泮雪消同一水耳又問華嚴般若何支離連曰支離所以爲簡易號覺云師隆興元年十二月十八日逝明年正月太師生子彌遠將就蓐見連入室因名之曰覺老樓鑰評男曰心大而行密體卑而道尊恭而不勞博而不雜寂用之涯不可測也

僧普交普交鄞縣萬齡鄕人幼學天臺教修懺儀人有問之曰懺罪在己己罪何來若懺他罪汝焉能懺交不能對遂造泐潭入門卽訶擬問卽杖交不知所以一日潭呼曰交來吾與汝共議古今公案交擬進復喝之由是有省機辯敏發後居天童修持淸苦其逝也獲五色舍利陳忠肅公嘗贊之

僧正覺正覺陽州人年十四受戒具學於丹霞淳向子諲漕淮南器重之主泗州普照建炎閒主天童金人犯明諸寺俱毀獨覺危坐不去掠騎至塔嶺還寺僧舊不滿二百人覺納眾千二百人主事者憂之覺笑曰非汝所憂翌日嘉禾錢氏致粟千斛歲大饑爲食食貧民鑿萬工池一夕有蜀僧叩覺門密謂曰師集工繁廣弟子有幹汞術願以建器實水銀和少藥覆之貯湯缶上須臾有聲出果銀也覺曰吾亦能之遂以汞納口端坐逾時出之亦銀也僧愧謝去洞下宗旨以縝密納息絕聽視守心如嬰兒學者難之至覺爲再興臨濟之學語言爲機用其徒實繁蓋其道未易學也其時宗杲主育王覺語杲曰明年當逝去杲以辧說自髙數侮覺至期覺屏絕人事者三月杲忽曰吾當過天童送覺禪師西歸覺將治沐浴杲念以爲未可信肩輿以歸急使邀杲回至則已端逝矣杲泣下爲之削髮舍利凝刃不可舉乃展拜曰平時自號善說法今不如師矣詔謚宏智禪師所爲語錄行於世其文麗則如洞下宗旨云葬天童山袁桷曰慶元多名山皆有道徳者居之然非里人今獨傳宏智何耶謂其終始此山洞下之道世不得聞由宏智始興興卽微豈是道果不可易學邪後之禪人覽是宜有感焉

僧妙堪智愚妙源象山慈溪多僧得三人曰妙堪堪持律善規短僧不如式者卽撻之主育王歲有善士禮釋迦塔求現僧有隨觀者堪逐去之惡僧爲塔宮悉撤去將死治銀合十餘以貯舍利且屠某官有髙下之期火葬煙所出俱舍利頂舌俱不壞智愚少遊方後得法於運庵爲偈頌善出新意辧說鋒湊叢林推之主育王吳丞相潛判慶元極尊敬之問曰師語錄願序引以傳不朽遇謝之歸語人曰吳潛晚歲如病風人福將至吾豈願其文耶語間於吳吳大怒械於獄以他罪杖之未幾吳敗貶死愚時年八十詔主徑山妙源字晉之淸苦峭厲貌寢薄常衣蘆花衣服鐵祴口誦佛號不輟每跣足乞食於道得法於智愚愚晚歲在徑山源爲演法代其酬答從者如林其言曰佛去世久矣其言在後皆蹈襲之戒律隳壞將日甚語能歲化一人知因果誠不負佛付囑也善代答其入室機峻電疾卒不可摶縛風止水靜意泊如也主定水問學滿戶外後示寂願以身飼烏鳶善爲唐詩類張武子雪竇妙髙峯詩人傳誦之

僧善月善月字光遠定海人母夢月入於懷後出家遂名善月蓋古佛名也居南湖問如來不斷性惡之論有省史太師以月波處之學者雲集太師曰廩食不足吾爲師辦郡守何澹以師居南湖凡十三年後居上竺歲旱詔迎大士於明慶車駕親幸月以禱雨應補左街僧錄史忠獻問月曰欲何能斷答曰日遠月忘或問以安心曰心本不動又問法華經藏曰當處全彰晚歲著論不輟有楞嚴覽金剛會解圓覺略說楞伽通義等書嘉定至淳佑天臺之學月爲冠壽九十三

僧傳古傳古四明人工畫龍建隆初名振京師嘗於明州國寧寺畫龍於壁觀者奇之徽宗作畫譜定畫龍髙下以傳古爲第一宣和所藏有三十曰衮霧戲波龍二穿石戲浪龍二吟霧戲水龍二踴霧出波龍一吟霧踴波龍一爬山踴霧龍二踴霧戲水龍一穿石出波龍二穿山弄水龍二出水戲珠龍一戲云雙龍一戲水龍圖四出洞龍圖一翫水龍圖二出水龍圖一祥龍圖一吟龍圖一戲龍一戲水龍一坐龍一

僧奉眞奉眞鄞人善醫熙寧中名聞東都天章閣待制許元爲江淮發運使奏課於京師時欲入對而其子疾亟瞑而不食惙惙欲死逾宿矣使奉眞視之曰脾已絕不可治死在明日元曰觀其疾勢固知不可救今方有事須陛對能延數日之期否奉眞曰如此似可諸髒皆已衰惟肝臟獨過脾爲肝所勝其气先絕一臟絕則死若急瀉肝气令肝气衰則脾可少緩可延三日過此無術也乃投之藥至晚遂能張目稍稍復啜粥明日漸蘇而能食元極喜奉眞笑曰此不足喜脾气暫舒耳無能爲也已越三日果卒奉眞之爲醫也其診視之妙不差錄分奉眞號善濟其法傳之元覺元覺傳之法宗及了初皆能續其烙馳聲一時相傳蓋三世活人無慮千百數【見沈存中筆談】

昌國州寺院

寶陀寺在州之東海梅岑山佛書所謂東大洋海西紫竹旃檀林者是也唐大中閒有西域僧來燔盡十指頂禮洞前親感菩薩現大人相爲說妙法授以七色寶石神通變化遂顯於此後曰本國僧慧諤自五臺山得瑞相欲返國舟抵新螺礁諤禱之曰使我國眾生無綠見佛當從所向建立精藍有頃舟行竟泊潮音洞下有居民張氏目睹斯異亟捨所居雙峯山卓庵奉之俗呼爲不肯去觀音院郡聞遣幕客迎其像置城中爲民求大吉祥已而有僧卽大眾中求嘉木刻像扃戶彌月工竟而僧不見今之儼然跌坐於紺殿者是也宋元丰三年內殿王舜封使三韓至是有大龜負舟不得去望山作禮忽龜沒而舟行泊還以其事上之錫今額紹興元年易律爲禪辛亥眞歇了禪師解會長蘆南遊浮海於此結庵榜曰海岸孤絕處由是飛錫此山者皆具曹溪正法眼藏疇非禪林之秀嘉定七年賜圓通寶殿四字大士橋三字載新梵宇八年徳韶以佛照禪師法嗣來主叢林值中殿賜金錢喧動都城緇白從化韶乃裒所施刱龍章閣惟大士以三十二應身入諸國土現八萬四千手臂目接引眾生與五臺之文殊峨眉之普賢爲天下三大道場歸附後至元十年住持僧如智捐衣砵之餘建接待寺於沈家門之側以便往來者大徳三年欽奉聖旨撥賜鄞縣湖田二十頃翰林學士朝列大夫知制誥同修國史劉賡撰碑銘云國家自世祖聖徳神功文武皇帝奄有四海凡名山大川仙釋所托以神其教者植僕新獘畢乘興運今上皇帝龍飛以來巨剎殊庭天降地湧於以揚前人之休光衍萬世之慶澤淛水東慶元昌國有山名補陀落迦者奇巒復嶂幽洞靈巖錯立層出於奔波駭浪之中潮汐吐吞煙靄變幻螭虯黿龜蜿蜒呵衛華嚴經所謂善財第二十八參觀自在菩薩與諸大菩薩圍繞說法者此其地也寺曰寶陀創始汴宋元丰初爾時靈迹率隨緣影響示現香花與五臺巖道場實類而旱滂風濤之禱響答尢捷其在東南故是佛法一大海會無論遐邇卑尊靡不皈依瞻仰今上皇後福徳日盛一念中閒母慮皆佛事乃大徳二年春特命中禦府臣李英驛降禦所祝香使還載命修繕其像設之宇明年春宿衛臣孛羅等實行載馳祝香內出中金百兩飭江浙行中書省遣僚吏同蒞其役又明年春宿衛臣魏也先太出三馳祝香禦命飯僧周閱具典事竣寺之長僧如智如律其徒言孜奉玉琢菩薩瑞相表上內廷以便瞻禮且歸美報今年春仍命太出偕李鐵木兒不花魏也先持五彩旛旌侑祝香以往莊嚴其法筵又內出寶幣二千緡卽其寺治演法之堂曁廬舍之圯腐剝陊者又飭行中書省捐土田之在官者二十頃畀之益其徒食俾歲以建寅午戌月諷誦祈禬又下璽書復其凡隸寶陀者非寶陀者禁其毋得怙以匿冒如智亦因被賜袈裟內廷傳瑞流恩曾無虛歲至是命中政院臣傳命翰林院臣俾用文字而刊貞石以貽永久臣旣摭實銓次如右竊謂象教之來中土𨿽顯晦靡常其所獲驗亦不專系夫崇奉敬怠陛下以寬簡而治民殿下以慈祥而佐理與往聖覺皇同符共貫是宜圓精薦釐方祗效祉若金湯回維亦曰我國家之常事其所以迓續延洪之道自有大本大原在也因以明其所在而系之以詩曰皇元混一其仁如天好生惡殺慈視竺幹帝繩祖武仁守大寶曰臨曰禦盡循堯道後嗣徽音所寶惟慈力行萬善念玆在玆繄彼補陀法云眞際白衣如來東漸西被如來大智無古無今慧日滿月無不照臨天開崇因祠香歲致應復爲感非徐非亟布金檀幣卽而招提舊仍新就離立翚飛僧智表陳如來昭晰玉琢妙嚴象其光潔補陀非遙浙水之東法身圓對奚必梵宮教旨崇之勝幡是錫申畫沃腴益其香積俾勤梵唄爲國禱祈斂時五福敷錫靡私誕降璽書以鎭以護山河大地等爲樂土恩徳所覃震耀無前帝仁後慈億萬斯年惟觀自在非聞非見圓融理性神光畢現優曇砵華瑞應孔彰皇圖釋綱相爲無疆詞臣承命作頌其職揆厥本原懋昭大徳潮音洞【東大洋海西西大洋海南洞在焉嵌巖下瞰回顧無畔岸去寺三里由寺至洞下地皆黃砂佛書所謂金砂鋪地者是也向有大士橋亙乎洞前爲潮所嚙】善財洞【潮音洞右亦神通顯見之地巖有罅峭峻而蹙狹其中窈不可測外有石壁立泉澑如滴珠久而不竭人謂之菩薩泉】盤陀石【平廣可坐百餘人下瞰大海正扶桑出日之地燭龍將駕天光煥發五色爛然頃焉一輪從海底湧出其大有不得而名者】三摩地【寺之西偏登山者由此亭曰極淸淨嘉木森秀淸泉紺冽亂石錯出詭形怪狀不可模寫】眞歇庵【寺之深處舊了禪師修道於此】無畏石【眞歇庵之前突然一石其形方而廣峻不可陟】獅子巖【無畏石之側】正趣峯靈鷲峯觀音峯前越王史公官西監因浮海詣潮音洞下焚香作禮大士具正法眼藏顯見奇特聲聞空中有結果寇萊公之語越王嘗記所見於寺壁今摹而刊諸石越王畱題紹興戊辰三月望鄱陽程休甫四明史浩由沈家門泛舟遇風掛席俄頃至此翼蚤恭詣潮音洞頂禮觀音大士至則寂無所睹炷香烹茶但捥面浮花而已歸寺食訖與長老瀾公論文殊揀圓通童子入法界事晡時再至洞前俯伏苔磴凝睇嵚空惟亂石累累興盡欲返有比邱指曰巖頂有竇可以下瞰攀緣而上瞻顧之際瑞相忽現金色照耀眉目燎然二人所見不異惟浩更睹雙齒潔白如玉於是咸懷慶快作禮而退旣而治舟還甬東懼此話無傳用書於壁庶幾來者觀此無疲厭心不以一至不見而遂已也

在城寺院

禪院五

天寧寺在西北隅惠政橋唐爲國寧寺大中五年置宋崇寧二年攺崇寧萬壽政和元年攺天寧萬壽紹興七年攺報恩廣孝是年又攺報恩光孝建隆閒康憲錢公億建鐵塔徙奉嶽林寺深沙神於西廊乃工人王百藝極雕刻之巧而爲之嘗現光明鼠雀不敢近建炎閒寺毀而其室巋然獨存皇朝至元二十九年寺復毀僧可舉重建爲祝聖都道場至大二年正月火於倭人

萬壽寺在東北隅大梁街唐咸通十三年史君周景遇捨廨宇以建仍捨田以贍賜額慧燈宋開寶閒重建太平興國七年攺崇壽政和八年攺廣慧建炎四年毀重建嘉定十三年毀卽復或謂慧字從心從彗於星皆火讖也攺萬壽是日火環寺而寺獨存人咸異之皇朝至元十九年火至大二年又火

吉祥寺在東南隅新排橋東晉天福五年建六年以釋天院爲名宋太平興國八年賜今額嘉定閒火復建皇朝至元十九年二十六年至大二年經三火

能仁觀音寺在西南隅舊號報慈瀕月湖西宋建隆閒節度使錢公億捨宅爲之成於太平興國閒記云面枕平湖門橫綠野爲四明望監也觀音像以諸香眾寶莊嚴其額初賜承天宣和攺能仁建炎兵火之變大士夢於僧亟移郊外淨嚴院於是獲存復迎以歸懇求無不應嘉定中以其地賜丞相史魯公移其額於大慈山景定年史氏歸地復立寺門有十洲舊址之一在湖之濱皇朝至元二十六年僧判蘇昌普建一室以奉大士善財號保聖寺

教化十方七

延慶寺在東南隅倉橋東周廣順三年建曰報恩院宋至道中僧知禮講天臺教行學聞於朝眞宗遣使加禮異之是爲法智大師大中祥符三年攺延慶元丰年法智孫介然建十六室爲禪觀紹興十四年賜教額寺之大悲閣有辟支佛舌舍利並普賢像嘉定十三年僧以像小欲廣之剖其藏得書云動此者水火爲災未幾寺毀像滅丞相史魯公重建扁曰南湖福地至皇朝至元二十六年火僧善良重建天竺慈云式懺主悼四明尊者詩二首法智大師行業碑趙抃作淨土院記陳瓘作

寶云寺在西南隅行春坊東朱開寶元年僧義通字惟遠本髙麗人自三韓來譽振中國知禮尊式子矜是其門人之上足漕使顧承徽捨宅爲義通傳道處實名傳教僧逾二紀而逝旣荼毗弟子收骨葬於育王山之陽累石爲塔有記侍禦王伯庠書刻於石太平興國七年賜額寶云昭其祥也建炎嘉定毀於火皇朝至元二十六年至大二年又火

白衣廣仁寺在西北隅廣仁坊唐長興元年建號淨居報仁院俗呼白衣觀音院淸泰二年爲淨居續因祈禱靈應加報仁宋治平元年賜今額初節度使錢公億廨宇之梁見白光紋脈有觀音相乃易其木刻觀音像寘於寺郡守周邦彥捐金建靑蓮閣建炎四年火至皇朝至元十九年復火僧道全重建朱翌登白衣寺鐘樓詩云憑髙直欲馭西風百里纖毫盡發蒙樓觀相望秋色裏江山爭麗海光中云容入座如相識足力緣梯尙不窮肯使詩成誇得意撞鐘驚起坐禪翁

興聖寺在西北隅西墻下唐咸通十年建舊號墻西院宋大中祥符八年賜今額本尼寺也建炎兵火後攺爲男僧寺

太平興國寺在西南隅木蘭橋西唐開元二十八年建號太平興慶宋太平興國八年攺今額本寺舊有子院三曰浴院曰經藏院曰教院寺有泗洲像長尺餘先是於福明橋水中時見光景入水得之因加嚴飾崇奉於寺嘉定十三年火後教院重建十方皇朝至大二年火

乾符承天寺舊志作能仁羅漢在西北隅富榮坊北唐爲乾符寺尋廢咸通八年復建名藥師院後又爲承天宋政和七年賜額寺有子院二曰法華教院曰羅漢律院後能仁法華廢惟羅漢院在皇朝至元二十一年有司例復舊基僧道全垂建先是法智尊者修教觀於北

天壽白雲寺在西北隅皇朝至元二十一年僧無二建庵扁曰白雲精舍大徳二年官司攺今名爲天臺教宗

律十方院七

五臺開元寺在東南隅唐開元二十八年建以紀年名會昌五年毀佛祠寺亦廢大中初刺史李敬方請於朝詔復開元寺乃卽國寧寺舊址建焉寺西南髙原有棠陰亭郡守殷僧辧廢亭以其材增建千佛殿寺之三門亮闍梨建亮號月山能文善談論道行髙潔邦人敬之日閱藏經績施利爲之殿有維摩問疾相東廡有梵王帝釋四天門王行道變相天神天男天女歌樂形相皆協律以盡極其藝之精妙吳越畫中寶也其樂蓋霓裳羽衣曲調云嘗有廣利大師工幾言光者住此寺善艸書工畫辭辧過人昭宗聞其名召至闕講論寺有二碑其一李蘋文其一陶祥校書文韓擇木書又有不肯去觀音先是大中十三年日本國僧惠諤詣五臺山敬禮至中臺精舍睹觀音像貌端雅乃就懇求迎歸其國眾從之諤卽肩舁至於此將登舟像重不可舉率偕行賈客竭力舁之乃克勝及過冒國梅岑山濤怒風飛物人懼甚諤夜夢一僧謂之曰汝但安吾此山必令便風相遂諤泣告眾以夢咸驚異乃誅茅結廬置其像而還因呼爲不肯去觀音其後開元寺僧道載夢觀音欲歸此寺乃創建殿宇迎奉之邦人祈求輒應亦號瑞應觀音唐長史韋絢嘗紀其事宋太平興國中重飾舊殿曰五臺觀音院以來自五臺山故也駱登吳矜皆有記以敍之寺有子院六日經院曰白蓮院曰法華院曰戒壇院曰三學院曰摩詞庵惟開元爲甲乙住持余爲十方也嘉定十三年火惟五臺戒壇重建爲十方皇朝至元二十六年復火今起蓋漸完

湖心廣福寺在西南隅西湖之心舊號水陸冥道院俗謂湖心寺宋治平中建熙寧元年攺壽聖院紹興三十二年攺今額系十方傳律講法處爲放生池道場乾道初太守趙伯圭建廣生堂朱翌撰記今入集古考

經藏寺在東南隅舊系太平興國寺子院本甲乙今爲十方嘉定十三年火徙建於舊寺之東皇朝至元十九年至大二年連毀

羅漢應眞院在西北隅卽能仁羅漢院唐爲乾符寺咸通八年復建名藥師院又爲承天政和七年賜額寺有子院二曰法華教院曰羅漢律院後能仁法華廢惟羅漢院存徙東南隅壽昌廢基上皇朝至元十九年火二十一年有司復其地

景福寺在東南隅舊號水陸蓮花院宋建隆二年建大中祥符三年攺今額皇朝至元十九年火

東壽昌院在東南隅唐淸泰二年僧子麟禪師往髙麗曰本並百濟諸國傳持天臺教法髙麗國王遣使李仁旭輩送還明州錢氏因贖徐蘊卿園地建院以安其眾晉天福七年吳越王命以爲保安院宋治平元年爲永安大觀三年賜今額嘉定十三年紹定元年兩經火

景徳寺在東南隅唐淸泰元年建號鄞江院宋大中祥符元年賜額寺有教院在西偏嘉定十三年火廢爲民居皇朝元貞元年有司移文例復僧判呂輦眞重建

甲乙徒弟教院八

境淸興法寺在東南隅唐咸通二年建始僧鴻紹因南門外水陸院基爲柳亭院復號境淸宋大中祥符元年賜今額嘉定十三年火重建皇朝至元二十六年延毀遂復其舊今徙於玆以南門外舊基建化壇屬本寺

保安寺在西北隅宋紹興閒有僧師韻卓庵修道或訐其私置庵毀地奪於有力者淳熙中史忠定王請東湖上水廢寺額畀韻弟侄師璨淸俊募緣重建皇朝至元十四年復廢至元二十一年有司例復重建

西壽昌寺在東南隅東壽昌寺之下院也宋嘉定十三年火廢爲民居皇朝至元二十五年有司例復舊重建大徳元年展拓聿新

天封院在西南隅唐通天登封年閒建僧伽增髙十有八丈以鎭郡城漢幹佑五年建天封塔院宋大中祥符三年攺今額建炎閒毀紹興十四年郡守莫將重建嘉定十三年火廢爲民居皇朝至元二十三年有司例復建猶未完

大中祥符寺在東南隅天封塔北周廣順元年建號崇福寺宋端拱中僧從信以精琴聞旣至京師召見賜食賚金帛賜呈三惠大師大中祥符元年賜額嘉定十三年火廢爲民居皇朝至元二十四年有司復舊重建二十六年復毀

崇教寺在西南隅衮繡坊唐乾符元年建宋大中祥符元年賜今額建炎毀於兵皇朝至元二十五年至大二年復毀

廣福院在西南隅木蘭橋西漢幹佑二年建號羅漢院宋太平興國九年賜今額嘉定十三年火重建皇朝至大二年火

聖功寺在西南隅本崇教院也周顯徳元年建宋眞宗詔內侍裴愈訪名山聖迹奏攺今額皇朝至元二十六年火重建

尼寺﹝一﹞

戒香十方寺在西南隅唐大中元年建舊號白檀寺宋大中祥符元年賜額嘉定十三年火重建皇朝至元二十六年至大二年兩經毀未復舊規

普照寺在西南隅唐咸通三年建號福明院宋大中祥符元年賜今額嘉定十三年火重建皇朝至元二十六年復火重建

興教寺在東南隅邱家橋梁貞明二年建號新居禪院宋大中祥符元年賜額嘉定十三年火重建端平閒請今額皇朝至元十九年火重建

普寧寺在西北隅舊爲庵捨嘉定十三年賜額卽毀皇朝至元十九年復火

庵捨﹝一﹞

鎭明嶺觀音庵在西南隅府治前一里三十步本一坵阜天禧中守李夷庚以土增之爲佛亭嘉定十三年火次年市民重建觀音殿興定元年守胡矩書圜通道場以表顏頤仲因咸大士夢捨田拓舊皇朝至元十六年至大二年火今已復

普門經堂在西北隅虹橋巷皇朝至元二十六年系沒官房屋建

尼寺﹝二﹞

戒香十方寺在西南隅唐大中元年建舊號白檀寺宋大中祥符元年賜額嘉定十三年火重建皇朝至元二十六年至大二年兩經毀未復舊規

普照寺在西南隅唐咸通三年建號福明院宋大中祥符元年賜今額嘉定十三年火重建皇朝至元二十六年復火重建

興教寺在東南隅邱家橋南梁貞明二年建號新居禪院宋大中祥符元年賜今額嘉定十三年重建皇朝至元二十六年火

奉聖寺在西北隅衍慶坊唐天佑二年建號淨居禪院宋大中祥符元年賜額嘉定十三年火重建端平閒請今額皇朝至元十九年火重建

普寧寺在西北隅舊爲庵捨嘉定十三年賜額卽毀皇朝至元十九年復火

庵捨﹝二﹞

鎭明嶺觀音庵在西南隅府治前一里三十步本一邱阜天禧中守李夷庚以土增之爲佛亭嘉定十三年火次年市民重建觀音殿紹定元年守胡矩書圜通道場以表顏頤仲因感大士夢捨田拓舊皇朝至元二十六年至大二年火今已復

普門經堂在西北隅虹橋巷皇朝至元二十六年系沒官房屋建

竹林精舍在西北隅朝士坊皇朝至大二年士民胡源建

新校【﹝釋道﹞】﹝僧正覺﹞掠騎至塔嶺還【還上盧有乃字】僧妙堪頂舌俱不壞【頂下盧有骨字】【﹝寺院﹞】﹝寶陀寺﹞欲返國【國上盧劉有故字碑】於以揚前人之休光【於上盧有蓋字】﹝三摩地﹞亭曰極淸淨【亭上盧有有字】﹝萬壽寺﹞是日火環寺【日下盧有東北隅三字】﹝能仁觀音寺﹞復立寺門【盧無立字】四明誌卷第十七宋元四明六志弟六十九元

袁桷等

撰

釋道考中

鄞縣寺院

禪院

阿育王山廣利寺在縣東三十里晉義熙元年建梁武帝賜阿育王寺額宋大中祥符元年賜名廣利大覺禪師懷璉居之名振天下皇佑二年懷璉居東京淨因院仁宗召對賜食禦制釋典頒並提綱語句授之治平三年英宗詔歸山熙寧三年建宸奎閣寺有釋迦如來眞身舍利塔內有一角金鐘舍利在焉髙宗賜號曰佛頂光明之塔嘗取至禁庭寺東北山上有所謂迦葉佛左足迹上有東塔院傳者謂劉薩訶所禮舍利塔湧出之處西塔院去寺五十步塔乃唐明皇時建也寺東二里有無相庵大慧禪師作道宣感通傳晉太康二年並州離石人劉薩訶生業弋獵因病死而復蘇云在冥中見一梵僧語之曰汝罪深重應墮入惡道今洛下齊城丹陽會稽並有古塔及浮江石像悉阿育王所造可勤求禮懺當免斯患薩訶更生乃祝發爲僧更名惠達東詣鄮縣入烏石嶴結茅以寓徧訪海涘名山忽一夜聞土下鐘聲卽標識其處越三日見梵僧七人行道空中地形如湧爲方壇狀神光照映因斸土求之得一石函中有舍利寶塔六僧騰空而去一僧化爲烏石因以名嶴焉會稽記【﹝按曰﹞此條標目大誤語詳校勘記】晉相王導初渡江有道人神采不凡自言余從海上告導曰昔與阿育王同遊鄮縣安眞身舍利塔阿育王與眞人捧塔飛行虛空入海諸弟子攀引不及一時俱墮化爲烏石如人形名僧傳云昔時神人捧塔飛行海上弟子有未得道者墮地化爲烏石猶作人形上有袈裟文至今村名塔嶼嶴名烏石今烏石在寺前數里屬鄞縣塔嶼村相去又十五里屬定海謂東塔院爲舍利湧出之處

天童山景徳寺縣東六十里晉永康中僧義興誅茅結屋山閒有一童子日給薪水後旣有眾遂辭去曰吾太白也上帝以師篤道行遣侍左右語訖不見故曰太白禪師寺後經兵火唐開元二十年僧法璇復故迹建精舍於山麓之東正字萬齊融造多寶塔於西南隅後徙寺於太白峯下乾元初相國第五琦奏請天童玲瓏巖爲寺名後僧淸閒建食堂咸通十年爲天壽宋景徳四年賜今額紹興初宏智禪師撤而新之淳熙十六年僧懷敞建千佛閣日本僧榮西從敞遊歸其國致百圍之木以來寺側有虎跑泉古松夾道二十里梵宇甲東南虎跑泉玲瓏巖等詩並見集古考

大慈寺縣東六十里宋嘉定十三年史丞相彌遠創立爲功徳寺

大梅山護聖院縣東南七十里唐貞元中法常禪師始誅茅結庵開成元年建寺名曰上禪定會昌廢大中復建名觀音禪院柳公權書額宋大中祥符元年賜今額其山蓋漢梅子眞舊隱也法常禪師偈摧殘枯木倚寒林幾度逢春不變心樵客遇之猶不顧郢人那得苦追尋又詩曰一池荷葉衣無盡幾樹松花食有餘剛被世人知住處更移茅舍入深居

大梅山保福院縣東南七十里唐貞元十二年建號北蘭院大中元年攺報國仙居宋大中祥符三年賜今額與護聖同一山汪大猷有記

杖錫山延勝院縣西南一百二十里唐龍紀元年天童山紀禪師飛錫至此建宋寶元二年賜今額寺前有石巖髙丈餘上刻四明山心四字乃漢隸也

金峨山眞相院縣東南八十里舊號羅漢院唐大歷元年建宋治平元年賜額

金文山惠照寺縣東南七十里舊號金文懺院唐幹寧二年建宋治平元年賜額

五峯山崇福寺縣東五十里舊號五峯院晉天福六年建宋大中祥符三年賜額

東山慧福寺縣東南四十里舊號福昌院宋淳佑七年鄭丞相請於朝增田重建爲功徳寺攺賜今額

跘跨山崇果寺縣東五十五里晉開運二年建宋大中祥符三年賜今額

普淨寺縣西南七十里舊號頂峯庵宋建隆二年建大中祥符三年賜今額

四明寺縣南二十里舊號鄞水院唐天復元年建宋大中祥符元年賜今額

白雲延祥寺縣東南八十里宋幹徳五年建大中祥符三年賜額

法忍寺縣西南六十里舊號定光院唐咸通元年建宋治平二年賜額

西延慶寺縣南四十里舊號永福院唐中和六年建

翠巖山移忠資福寺縣西南七十里舊號翠巖境明院唐幹寧元年建宋大中祥符元年賜名寶積禪院嘉泰四年前張參政請院爲功徳寺賜給今額

報忠福善寺縣西南七十里舊號峒山院唐光啟二年建宋大中祥符元年賜名彰聖本甲乙徒弟院乾道四年攺充十方禪院嘉定二年加賜前額踞峒山東南支眾峯環合狀若芙蓉是年樓參政鑰請爲功徳院賜今額

佛隴山積慶顯親寺縣東六十里唐咸通十三年建宋治平元年賜名保安慶元六年充恭淑皇后宅齊王府功徳院

教忠報國寺大慈山丞相史彌遠功徳寺

妙智寺大慈山丞相史彌遠功徳寺

霞嶼寺在縣東南六十里東錢湖之心小嶼兀然於其中大資史巖之鑿山爲觀音洞髣寶陀之山因建以奉且割田以贍

教院

資教寺縣西四十里舊號廣徳院周顯徳元年建宋治平元年賜額

悟眞寺縣東南五十里漢幹佑二年建宋治平元年賜今額

棲眞寺縣南六十里隱學山唐建中二年建號隱學寺宋大中祥符元年賜額

惠光寺縣西南四十里唐咸通八年建名小江院宋大中祥符三年賜今額院嘗有妖僧塑神像納老烏於其腹以術咒之使爲禍福於人而邀利民之有災患者不禱其神則不寧乾道中守張津知之追妖僧至庭下具得姦狀遣吏剖其腹果得死烏杖其僧而逐之民以安息

治平寺縣南三十里後唐淸泰二年建名保丰宋治平元年賜額

廣壽寺縣東五里周廣順元年建號崇慶院宋慶曆七年賜額

廣嚴寺縣東四里舊號華嚴院晉開運元年建宋治平二年賜額

布金寺縣西南三十里宋寶元二年建治平二年賜額

海惠寺縣南三十里舊號廣利以院之祖師廣利大師得名宋治平二年賜額

興教寺縣南五十里舊號小溪興福院唐咸通八年建宋治平元年賜額

普和寺縣西南五十五里漢幹佑二年建名靈影宋慶曆七年賜今額

圓通寺縣南三十五里唐天佑十年建名東林宋治平二年賜今額

鄧橋廣福寺縣東南二十里宋天聖四年建賜名壽聖紹興三十二年攺賜額

普安寺縣南五十里梁乾化二年建名茆山宋治平元年賜額

明心寺縣南三十五里晉天福五年建名厲山院宋治平二年攺賜額

惠燈寺縣東南三十五里舊號宋村院宋建隆二年建治平二年賜今額

福聖寺縣東南四十里舊號東山塔院宋幹徳四年建治平元年賜額

淸修寺縣西南八十里舊號淸涼院宋幹徳二年建大中祥符元年賜今額

普照寺縣南七里舊號明福院宋幹徳二年建治平二年賜今額

辯利寺宋端拱中建舊爲史丞相彌遠功徳寺

慈悲普濟寺東湖月波山下宋淳熙五年建

普光寺

教忠報國寺宋紹興二十年建淳熙六年賜額

寶華寺大慈山前史丞相彌遠功徳寺

普恩寺在縣東五十里皇慶二年儒人陳泳施財刱建復割田以贍其子廷藻於延佑元年申告有司達於帥府請今額

律院

寶嚴寺縣西南五十里舊號孝義院唐元和十二年建宋大中祥符六年賜今額王荊公有詩

廣修寺縣東六十五里晉天福五年建宋大中祥符元年賜額

菩提廣福寺縣東南八十五里唐乾符六年建宋大中祥符三年賜額

禪巖寺縣西南八十里唐貞元元年建寺東有巖穴可坐百餘人舊有僧言法師修道之處因巖名寺曰禪巖今爲律院

慈云寺縣南三十里漢幹佑二年建名李浦宋治平二年賜額

法云院縣東七里宋幹徳六年建號甬東浴院治平二年賜額

多福寺縣東五里宋幹徳三年建治平元年賜額

悟空寺縣東南六十里大慈山前史丞相彌遠功徳寺

甲乙院

棲心崇壽寺縣東五里舊號東津禪院唐大中十二年分寧令任景求捨宅建請心鏡大師居之僧姓朱旣居於此會剡寇裘甫轉掠四明有眾數萬縱兵入寺師燕坐禪定神色不動賊眾愕然悔過作禮倒戈而退咸通二年寇平郡奏其事請以棲心名寺旌師之徳宰相裴休捲帛書扁七年師化謂其弟子曰後三年當焚我窆於天童山忽一日異香發聞弟子相謂曰師有遺言今三載矣異香其啟我乎乃發龕荼毗之儼然如生獲舍利數百顆丹翠交輝敕謚心鏡塔名壽相天童亦有舍利塔焉剌史崖琪狀其行於碑宋大中祥符元年賜額政和八年四月七日禦筆以有常住莊產寺院攺建神霄玉淸萬壽宮州以寺充焉久之復舊崔琪唐心鏡大師碑釋氏之宗也得了悟眞機則曠劫不礙自釋迦去世至曹溪已降指心傳心祖系綿續下分萬派不墜本枝故得之者則迥超覺路坐越三界大師之道契萬派之一流也大師諱藏奐俗姓朱氏蘇州華亭人也母方娠及誕常聞異香則知兜率降祥來從百億劫幼懷貞愨長契元奧松風水月未足比其淸華仙露明珠詎能方其朗潤故以智通無累神測未形超六塵而迥出只千古而無對爲兒時嘗墮井有神人接持而出丱歲出家師事道曠禪師弱冠詣中嶽受具戒母念其遠思之輒泣因二目不視及歸省其母卽日而明母喪哀毀廬墓徵瑞備顯由是名聲翕然歸敬者眾因欲蕝茅誅木與禦燥濕遽感財施充積堂廡乃崇院側有湖湖有妖神漁人禱之必丰其獲罾罿交施鮏羴四起大師詣其祠而戒之鱗介遂絕後挈瓶屨以歷湖山靈境異迹遊覽將畢復詣五泄山遇虛默大師一言辧析百契符會噫顯晦之道日月之所然也聖教其能脫諸故會昌大中衰而復盛惟大師居之瑩不能惑所謂焚之不熱溺之不濡者也洎周洛再構長壽寺敕度大師居焉時內典焚毀梵筴煨燼手緝散落實爲大藏故南海節度楊公典姑蘇日請大師歸於故林以建精舍大中十二年分寧宰任景求捨宅爲禪院迎大師居之剡寇裘甫率徒二千執兵晝入大師冥心宴坐神色無撓盜眾皆悸懾叩禮逡巡而退寇平郡中奏請攺禪院爲棲心寺以旌大師之徳凡一動止禪者畢集環堂擁榻堵立云會大師學識泉湧指鑑岐分詰難排疑之眾攻堅索隱之士皆立褰苦霧坐泮堅冰一言入神永破沈惑以咸通七年秋八月三日現疾告終享年七十七僧臘五十七先是命香水剃髮謂弟子曰吾七日在矣及期而滅門人童弟號擗泣血乃窆於天童巖弟子培墳藝樹三載不閒忽一日異香凝空遠近郁烈弟子相謂曰昔奉大師遺囑令三年之後當焚我身今三載矣異香其啟我乎乃定厥議揭龕發塔再睹靈相儼若平生以其年八月三日禮法荼毗於天童巖下祥風瑞云竟日隱現獲舍利數千顆紅翠交輝白光上貫十三年弟子戒休賫舍利述行狀詣闕請謚奉敕誄褒謚曰心鏡塔曰壽相嗚呼菩薩之變通也出顯入幽示現無極其可究乎大師自童孺距耆耋陳言措行皆貽感應復以證前生行業知示滅之日時苟菲位躋十地根超上品孰能造於是乎在長壽寺時謂眾僧曰昔四明天童山僧曇粹乃吾之前生有墳塔存焉相去遼遠人有疑者乃追念事實皆如其言景求將迓大師也人或難之對曰治宅之始有異僧令大其門二十年之後當有聖者居之比大師至止二十一年矣初大師將離姑蘇爲徒眾畱擁乃以﹝木�﹞拂與之曰吾弗在此矣爾何疑焉及大師潛行眾方諭其深意又令寺之西北隅可爲五百墩以鎭之眾曰力何可及大師曰不然作一墩種柏五株卽五百墩也凡微言奧旨皆此類也至若辟玄關諭生死宏敷至賾不可備論咸通十五年琪祗命四明郡戒休以其迹徵余之文遂直書其事以旌厥徳銘曰空王設諭煩惱無涯惟大師心照盡塵沙大師降靈吳之華亭方娠載誕厥聞惟馨童蒙墮井神扶以寧母思眇目歸省而明漁人禱神其獲丰盈一戒祠宇施罛莫嬰象教中虧貝葉斯隳手集三乘遺文可披識羊佑環知仲尼命正色兵威寄詞譚柄我來作牧空企音塵琢玆貞石庶乎不泯

景徳寺縣西三十里宋寶佑元年建

延福寺縣東南二十里唐大中十三年建名天王宋治平元年賜前額院有天王像

資聖寺縣東北一里半舊號漁浦門外院宋太平興國二年建天禧四年賜額

寶林寺縣南三十五里舊號報國西林院晉開運三年建宋治平元年賜額

延壽王廣福寺甲乙教院縣東南六十里舊號延壽王院晉天福二年建宋熙寧元年增壽聖二字紹興三十二年攺額

禪寂寺縣東南三十五里宋雍熙二年建治平元年賜額

尊教寺縣東南四十里晉天福三年建名慧日宋治平元年賜額

能仁寺縣西南十里宋幹徳中建號東安咸平六年攺承天院政和七年五月攺前額俗呼南承天

聖壽寺縣西南六十里唐咸通五年建宋太平興國三年賜額

法慈寺縣西南七十里舊號鳳山院唐咸通七年建宋治平三年賜額

崇法寺縣南五里舊號焚化院宋幹徳五年建大中祥符三年賜額有鄞女墓

大悲院縣東十五里舊爲金蓮庵上橋林氏所建宋紹興年閒攺庵爲大悲寺

天壽寺縣西南六十里舊號天井院宋建隆元年建治平元年攺賜額按周銖天壽院記云四明山西南諸峯惟灌頂定光爲最髙傍有瀑布瀉於兩山萬疊之閒其下有三井泓然澄深淸澈見底是爲天井歲旱禱於井隨求而應有金綫蜥蜴之狀出而赴感興雲雷沛甘澤爲一方千里之惠而年谷用登初僧有道凝者來自福唐建室百楹於井上鄕人遂以天井院名之丐於朝而得賜額焉

靑山惠安寺縣東四十里晉天福三年建宋大中祥符三年賜額天佑元年中元日有十六僧現於山頂逡巡而滅又名其寺曰羅漢院

普寧寺縣西南五十里舊號天王院唐咸通十三年建宋大中祥符三年賜額

空相寺縣西南七十里舊號四明保安院晉開運二年建宋治平二年賜額

方廣寺縣西南五十里舊號泗洲院唐咸通十一年建宋治平二年賜額

國寧寺縣四十五里宋大觀二年建賜額

妙智寺縣西南七十里舊號觀音庵漢幹佑二年建宋治平元年賜今額

慈福寺縣東三十里舊號盛店保安院周顯徳二年建宋治平元年賜額院舊有全師者年六十餘日誦妙法蓮華經三十餘年如一日以部計之萬五千矣世目之爲全法華淨照禪師臻老旣詩之士大夫從而和之甚眾最後黃山谷一詩云攝意持經盡劫灰人閒處處妙蓮開他時誦滿三萬部卻覓曹溪一句來

慈恩寺縣西南九十里舊號小溪松巖院晉天福九年建宋治平二年賜額

明覺寺縣東六十里舊號明堂院唐寶歷二年建宋治平元年賜額寺有住在堂直龍圖閣舒亶記並有詩十二絕不管霜毛不貸人一年舊了一年新山窗未曉聞山樂可是梅花漏泄春風吹雨腳細於絲冷暖渾如寒食時不待千山消盡雪小紅已到杏花枝沙溪過兩半淸渾徑石髙低帶雪痕又見山農話春事腰鎌兩兩喚兒孫斷橋髙下路橫斜隔水人煙四五家雨後一枝紅帶雪風流不道有巖花一溪髙自朴巖來寺在巖腰水抱回林下老僧相顧笑柴門今始爲君開髙低深淺逐陰晴一簇林巒畫不成誰道靑山怕云點白雲點處轉分明四山面面玉成圍只許閒雲去又歸更有小軒人不到落花狼籍點苔衣只見靑山無水聲到頭耳目未全淸年來賞徧江東寺才入今宵睡未成六國干戈擅霸圖先生談笑有工夫不知當日縱橫夢曾識水聲山色無榛棘叢中舊艸堂千年誰復辧興亡累累付與張儀印珍重空中一炷香枉將風月惱肝脾懶復雕鐫出小詩盡日焚香面山坐捲簾時與夜僧棋小白山前大白山兩山彊坐屬僧閒何時卜築三椽地黃帽靑鞋日往還

普光寺縣東四十五里舊號光化院晉開運二年建宋治平元年賜額

淨眾寺縣東二十里舊號齋堂院宋開寶二年建治平二年攺賜額

珠山淨土寺縣東六十里晉天福元年建號珠山院宋治平元年賜額

阮山廣福寺縣東九十里漢幹佑二年建號阮庵宋熙寧二年賜壽聖院額紹興三十二年攺前額

多寶寺縣東南八十里舊號管江院宋開寶元年建治平二年攺賜額僧則交慈溪方氏子也始生遇相者曰此兒出家則成道長入多寶院師若﹝昏頁﹞大智照公照公講於錢塘祥符東院師與其徒六人服勤左右學益通號六羅漢凡有咨承大智可之遂傳其要歸住多寶訓講如大智告學者戒以不犯爲本律以持守爲功念念常存淨度立至忠肅陳公瓘與相好超然心契晚辟穀不食趺坐而逝天大暑數日不掩龕色不變也建塔院於西山前敷文閣待制龍舒朱翌爲銘

法慶寺縣東南八十里大梅山象峯下舊號寶慶院唐幹寧元年建宋大中祥符元年賜額

雲龍寺縣東南二十五里

資福寺縣西南六十里唐光啟二年僧志回建光化四年賜名廣學同光四年攺名隱學宋大中祥符元年攺名資壽��三年賜額爲前宣參政繒功徳寺攻媿作記

保安寺

雷峯傳善寺宋參政宣繒功徳寺

勝像寺宋史越王功徳寺

大中祥符寺縣東五十里晉天福三年建名西溪宋治平三年賜名法寶嘉定中尙書史彌堅請爲功徳寺十七年攺額

天福寺縣西南八十里宋治平中建

寶壽寺縣南五十五里初爲華藥巖龍湫庵宋淳熙間僧明哲所刱景定三年請移杭州長生橘東廢寺寶壽院額歸寺

廣恩崇福寺縣西南五十里宋紹定淳佑間袁越公韶爲其父衛公建王尙書有記浙河以東山水名天下四明爲最出四明西門至林村行六七里曰桃源循桃源而入虯騰駟奔气勢奇峭紫巖爲最溪淸谷窈楸檟郁茂是爲太師袁衛公之阡公篤厚好善用昌大厥家嗣子尹神京貳樞廷相攸紫巖之陽俶建梵宇遹承先志奉大士像而法華手澤藏焉請於朝賜名廣恩崇福秀槪玫觀甲於諸方奧殿穹堂儼然寶地林霏嵐翠獻狀幾席松風澗泉與鐘魚相答刱基鳩役匠成於心則住持僧可仁也輪奐之孍田疇之辟仁皆躬嚴其勞雅人勝士來遊而嘉嘆之惟古者禮貌大臣推本徳善之積廟祀其祖禰施於烝嘗彜鼎近世又卽緇廬寓蓼莪寒泉之思於是錫命以寵靈之蓋君子謹終追遠無不用其極而遇大臣之禮亦至矣哉夫秉彜好徳人之良心釋氏以空寂爲教若外乎倫紀然其書有大報恩篇言孝與儒合是故致嚴致愨而宮室之以薦苾芬於九原禮可以義起也觀於斯者愛敬之心油然生矣余謂善必有慶如殖斯獲非以邀福也教子以食其報可謂使爲善者勸一宜書仰飛雲而俯拱木著存不忘於以詔萬世子孫勿替引之二宜書披壞壞經營用力勤刻意專南丰所爲稱學佛者將以勉吾儒也三宜書詩經始於紹定庚寅之孟秋越淳佑乙巳季夏考成是歲之秋可仁請識歲月詔永久遂書其事於石郡人王應麟記

崇報寺縣東五十里宋提刑史彌正建

城東化成院縣東十五里宋時有吳僧徳安攜道錫目固二道侶禮阿育王塔至此地訝其孤迥遂刱數椽爲緇徒憩止之處寶佑元年圯於風過者嗟嘆時安與錫皆亡矣惟自固存焉固欲復舊圖而未遂郡人以爲道殣相望義聚遺骼從浮屠法作佛事而悼之固屍厥事事巳有餘貲眾爲固鬻牒了身事固乃以所得牒集眾財悉以興土木緝成舊緒築海塗爲良田名曰化成院後眾爲固祝發白郡就正主席

天壽保國接待院在縣東二十里皇朝至元二十三年僧大逵建元貞二年總統所立前額

慈濟寺縣東三里皇朝大徳八年楊秀建至大二年頒降聖旨護持賜額

二靈寺縣東六十里宋宣和閒陳正言捨山以建號曰金欄

福林寺縣東南六十里至元三十年僧圓玨建聞於有司議額

壽圖寧親寺

靈濟寺在縣東二里嘉定十二年史衛王建俗呼靈濟庵至元十六年火重建

翠巖山寶積寺縣西南七十里宋乾道三年賜額

天壽重興寺縣西南五十里至元二十一年僧永明與徒弟惠涓一靖買厲氏庵攺建

海會庵在縣西二里許有僧妙壽俗姓楊鄞中儒流也延佑甲寅與其徒募緣得地十餘畝築屋二十餘楹乞食自活以接四方因名海會禪庵

尼寺

廣智院縣東五里大徳十年建

云居寺縣西二里至元十七年淨心建徒弟起宗自安等甲乙住持

奉化州寺院

雪寶山資聖禪寺州西北五十里舊號瀑布寺唐光啟中置咸通八年重建攺名瀑布觀音禪院宋咸平三年請今額至元戊子毀住持僧善來重建初宋仁宗夢二龍爭珠徧下名山圖寫山形進奏寺前兩澗合流中有木林護珠遂號應夢道場南有隱潭東有石蒼潭前有含珠林千丈巖瀑布有亭三曰飛發曰妙峯曰漱玉呂夏卿資聖寺明覺大師碑云夫眞空不空是有無證寂滅不滅是往來相佛以權實之法開頓漸之徑使隋器而趍之有不離道場得大智慧有難行苦行爲人天業日月爲明矣而肓者不見睫毛舟枻可濟矣而溺者淪於波浪人之未有惡明而忘濟者其心一也其塗異矣顯鼓之性羣行食啄倦則息觸則避求所以安樂不待教而能也人之於貴賤貧富壽天得喪不知自然之分愛惡悲欣廉貪靜躁糾纏桎梏無所解脫晝勞形骸夜勤夢寐至於老死且不知息彼昆蚑知所以安樂人顧不能也佛之教人推性命之際以極天地之外乃至觀身如掌中物傳付法寶不寓文字是謂禪那山嶽之大有時而泐金石之剛有時而刓形器之用也我則異於是無去無住無取無離不見於內不見於外不見中閒自利義也利他仁也是爲涅盤妙心諸佛法印無上微妙祕密圓明眞實正法眼藏佛以授摩訶迦葉傳僧伽梨衣以待補處出世爲成道之符自是衣法相傳二十有七世香至王子初入中國謚曰圓覺圓覺傳大祖大祖傳鑑智鑑智傳大醫大醫傳大滿大滿傳大鑑大鑑藏衣傳法而已大慧繼之大寂承之其後皆以所居稱若天皇龍潭徳山雪峯雲門香林智門此其世次也禪師諱重顯字隱之大寂九世之孫智門之法嗣也俗姓李氏母文氏以太平興國五年四月八日生大師於遂州始生瞑目若寐三日旣浴乃害然而寤屏去葷血不習戲弄七歲有僧過其門挽持袈裟喜不自勝聞梵唄之聲輒泣下父母問其故懇請出家父母執不可師不食者累日咸平中終父母喪詣益州普安院仁銑師落髮爲弟子大慈寺僧元瑩講定慧圓覺疏師執捲質問大義至心本是佛由念起而漂沈伺夜入室請益往復數四瑩不能屈乃拱手稱謝曰子非滯教者吾聞南方有得諸佛淸淨法眼者子其從之彼待子之來也久矣師於是東出襄陽至石門聰禪師之席居三歲機緣不諧聰諭之曰此事非思量分別所解隨州智州祚禪師子之師也師乃徙錫而詣之一夕問祚曰古人不起一念云何有過祚招師前席師攝衣趨進祚以拂子擊之師未曉其旨祚曰解麼師擬答次祚又擊之師繇是頓悟尋往廬山承天林禪師道場問之曰法爾不爾云何指南林曰只爲法爾不爾師遂拂衣而退眾皆股栗有毀於林者林諭眾曰此如來廣大三昧也非汝等輩以取捨心可了別也師辭往池州景徳寺爲首座爲眾解肇法師般若論知州曾公會至以果子抵於地曰古人云不離當處常湛然卽今在何許師指景徳長老曰凡此長老亦不知落處曾公云上座知也不得無過師曰明眼人難瞞師南遊杭州住持蘇州洞庭翠峯嗣智門也未幾曾公出守明州手疏請師住持雪竇資聖蘇人固畱不可師曰出家人止如孤鶴翹松去若片雲過頂何彼此之有雪竇本智覺禪師之道場智覺亦雪峯五世孫備傳琛琛傳益益傳韶而壽繼之智覺其號也一法同源而地有盈虛師之至猶家焉決潢洿變淸泚掖躄偃爭迅馳州邦遠近輻湊下坐駙馬都尉和文李公表錫紫方袍侍中賈公又奏加明覺之號住持三十一載度僧七十八人先是門弟子建壽塔於寺之西南五百餘步一日命侍者灑掃塔亭行至山椒歷覽久之曰自今過此何日復至此左右皆不驚眾迎師還師亟指塔所眾皆號泣隨至塔前或曰師獨無頌辭世耶師曰吾平生患語之多矣翌日出杖屨衣盂散遺其徒有問疾者畱食殷勤與之約曰七月七日復來相見是夜盥浴整衣側臥而滅時皇佑四年六月十日俗壽七十三僧臘五十夏以七月初六日入塔如師之約嗚呼師得妙用善儀不取諸法故能知去來達性命故方是時升堂皇遊墻藩者悟性相體空頓息萬緣爲大乘法器曰義懷在和凡百五十人傳其法於天下彼遮護意根网絆初心背覺合塵逐念流徙得少爲多妄立知見𨿽三詣投子九陟洞山師亦援手濡足而無以救之是猶孔子之有宰我孟子之有盆成括非其師之過也自師出世門人惟蓋文軫圓應文政遠塵允誠子環相與褒記提唱語句詩頌爲洞庭語錄雪竇開堂錄瀑泉集子英集頌古集拈古集雪竇后錄幾七集師患語之多而其徒悵然猶以爲編捃有遺蓋利他之謂也子得其書而讀之二十餘年矣𨿽瞻仰髙山而綠利所縻無由親近使得稽首避席沾被法雨覺寤塵勞庶幾可教者今蔑如之何師辭世十有三年碑表未立余杭僧慧思撰行業錄與其徒元圭覺濟大師悟明繼踵過門裒文請銘以予跂慕之心重之以門人之請之勤抑有待耶愚公叩壞以移山𨿽不量力其誠則至矣謹焚香再拜系之銘曰噫惷愚背本源一念異生二根勝與劣駟馬奔嗜所得自詐諼失大道南北轅艾至老愉朝昏正徧覺天人尊迷者挽溺者掀朝暾出彗霾云渴得槳寒得薪悟報化知非眞趨安穩擺客塵王叔生廣佛事破六宗應彈指法來東非會際信衣傳只履逝頂五山眞法器立積雪殊其臂忍非忍得法髓債必償有裔嗣皖公潛佛日翳翩南遊立如椔乞解脫彊哉慧攘蜂蠆神兵衛破頭峯眾雲從橫六气釃二宗教任意付懶融黃梅兒陌上童闕七相了諸空聖服勞杵臼傭和心偈掊爭鋒夜南鶩懷是逢帝稽首晞下風舟復新葉歸叢有道得無心通世有承四眾依燈相續塤應篪師異稟自孩提斥腴雋蹈聖梯慈固拒不得施起恭孝終苴縗銑落髮瑩質疑漢之東得我師抉盲瞶柞荒菑昔無有今委蛇遇沾洽發萌荑淫蛙嗚鐘未虡魚目藏明珠吐巋二山下擔負來萬里足繭踽訇春雷披蟄戶辧縛解決去住沃醍醐﹝奭斗﹞甘露百五十冑蕃橆窮車轍誦句語瞻骨肉軸繪素遠胡越近杖屨捐麤相悉開悟山茀郁泉咿幽虎迹交鼪猱啾塔門悶松柏樛天南垂海彪彪囊破褐笈單裯來環繞五體投名韁身祿飽喉狃怨憎甘鮑鱐睨眞乘等贅疣慶我生辧燻蕕蘄誘掖邈無由琢堅石攄我憂方千題云登寺尋盤道人煙遠更微石窗秋見海山霧暮侵衣眾木隨僧老髙泉盡日飛誰能厭軒冕來此便忘機曾少卿題飛雪亭云土虯垂處雪飛翻四序雷聲六月寒憑檻未窮千丈勢請君巖下舉頭看樓攻媿和云驚見銀河空外翻湍飛千丈有餘寒下流不用長勞望祇向銀河頂上看又髙元之題云危亭上拂煙霧光蒼崖深到蛟螭穴天河飛來破山翠寒入疏林風自發翻珠鍇玉無時歇巖前散作千秋雪寒聲蕭蕭凜毛髮白雲朵朵翔空滅飛流濺沫入毫端天與一詩爲題絕樓攻媿題錦鏡橋亭云兩溪赴壑若奔虯此地端能截眾流三板放開千丈雪一奩照破四山秋幾年空自有公案今日重新指路頭珍重老師成勝事淸名當與此山畱又題妙髙峯云一峯髙出白雲端俯瞰天涯千萬山試向岡頭轉圜石不知何日到人閒四明僧希顏題云鴛鷺池塘芳艸雨綺羅簾幙杏花風何如月在闌干夜長嘯一聲千嶂中又鄭丞相淸之題云陸地芳洲擁翠翹巨靈穿石滚雲濤摶空蒼鳳欲飛舞奔海玉龍爭怒號萬象橫陳坤軸富一亭平挹月輪髙獨醒未覺孤淸景笑酌寒泉讀楚騷攻媿題千丈巖云圜嶠飛來東海東梵王宮在最髙峯試將法雨周沙界千丈巖頭掛玉龍又淮甸僧元肇題云上盡崎嶇腳力徵毳袍零碎染煙霏妙髙峯頂見日出千丈巖頭看雪飛寒木著霜山衣錦淸泉得月鏡交輝翩然又作東南去肯落臺溫第二機

嶽林禪寺州東北五里舊名崇福初梁大同閒聰禪師建小庵曰長汀後有童氏捨基建寺唐開元中賜額曰嶽林宋大中祥符閒重建曰大中崇福乃彌勒示現之處哲宗追謚定應大師彌勒有頌曰卽个心心是佛十方世界最靈物縱橫妙用可憐生一切不知心眞實萬法何殊物何異何勞更用尋經義心王本是絕多知智者只明無學地是非愛憎世偏多仔細思量柰我何寬著肚皮須忍辱豁開心地暗消磨若逢知已須依分縱遇冤家也用和若能知此心頭事自然證得六波羅我有一布袋虛空無罣礙展開徧十方入時觀自在舒亶詩云【﹝按曰﹞原本所載卽集古考中題布袋和尙詩也今刪】寺有古資淨瓶六環錫杖在焉世傳彌勒遺物云【詳見髙僧傳】

鄞城廣福教院州東五十里唐景福初亮法師建吳越錢氏給額曰鄞城宋治平初攺壽聖紹興閒攺今額

東山瑞相教院州東南二十里唐大中年閒置舊名雲峯宋治平初賜今額

南山瑞峯律院州東南一十里唐咸通中置名吳峯宋治平初賜今額寺有廣莫軒攻媿題詩云廣莫乘風隘九州島亂山無數點平疇一千里外在吾目三十年來無此遊地下天髙俱歷歷鳶飛魚躍兩悠悠昌黎費盡南山句曠望還能似此不

西山資國禪寺州西南五里舊名護國唐元和閒創宋治平初賜今額唐左拾遺宏文館學士虞世美爲記有洗砵池羅漢迹駐錫峯應供泉乃天臺第四尊者成道之地上有樂亭至和中縣令郟修輔爲記攻媿題詩云野溪淸淺度危橋徑策枯笻上紫霄曉霧暗蒸山寺雨松風深隱海門潮浮杯水漲人何在洗砵池淸意已消又上樂亭臺上看雲山萬疊更逍遙

北山廣化律院州西北三里唐大中初置名正化宋治平初賜今額

告成教院州東半里宋開寶中置舊名光教卽樓評事宅基大中祥符攺今額元貞閒毀重建未完

演教教院州西一十里後唐淸泰初祖師蘊思大師建舊名鹿苑宋治平初攺今額

淨慧院州東北四里周顯徳中祖師琎建宋天聖中賜今額卽孫拾遺合之故基宋江夏郡王趙仲爰撰蘊緘大師塔銘襄陽米芾書至元閒毀重建未完

慈氏教院州南三里唐文徳初朱會等建名淸化天佑初攺名寶化宋治平初攺今額寺有杜鵑花蟠屈如鳳主簿樊圃詠雲山僧取巧蟠珍叢九苞占盡千葩紅倚闌精彩欲飛動百鳥不敢啼春風又有古松如臥龍然

淨名院州東北一十里梁乾化初璉法師建舊名安寧宋治平初攺今額

淨慈禪寺州西五十五里唐乾符中創舊名仁王宋治平初攺今額沈端憲公煥有記

法海教院州東南十里晉天福初創名龍潭宋治平初攺今額院下有潭廣數畝父老相傳有白龍宅其中禱雨輒應

興聖教寺州東南五十里唐咸通十年建宋治平初賜額至元間毀重建未完

安巖法華禪寺州南五十里舊名四明院漢幹佑中置宋天聖中居照禪師遷入山數里慶曆中攺今額至元間毀重建未完

淸涼禪寺州東九十里朱梁龍徳初茅將軍捨宅爲之吳越王錢氏給額曰歸順宋治平初攺今額

靈隱禪寺州西南七十里舊名國寧唐天佑初置後梁乾化初剌史黃顥重建攺靜泰宋治平初攺今額

解空律院州東八十里唐長興初置名泰靖總持院宋治平初攺今額寶佑初攺名演忠賜福

護國禪院州西南一十五里唐中和間建舊名天王宋治平初攺今額宣徳郎大理評事關﹝木巳﹞有記

西峯圓覺禪院州西南七十里舊名西峯唐咸通間置宋嘉佑間眞禪師重建治平初攺今額宏智正覺禪師題詩雲水流百折山蒼蒼古寺形容橫野航明月初濡寒露白籬花似趁重陽黃道人心已老松石學子膽須磨雪霜默默澄源坐兀兀遊魚沙鳥靜相忘

九峯靈鷲禪院州東六十里宋開寶中置舊名明霸治平初攺今額

棲眞禪寺州東七十里晉天福中置又名棲鳳

興化禪院州東七十里唐長興初置名野市宋治平初賜今額

淸福禪寺州東七十里晉天福中置名太淸宋治平初攺今額

離相禪院州東九十里唐乾符初置名福慶宋治平初攺今額

資福教院州西三十里舊名法會唐咸通八年建宋大中祥符八年攺今額

上雪竇山奉慈禪院州西六十里唐咸通閒僧明簡等建名奉國宋治平初攺今額舒中丞亶詩云白雲堆裏笑呵呵上接天衢不較多翠鎖亭臺山月冷香風吹祴盡莎蘿陳推官舜兪詩云一宿禪關萬事空明朝更上十餘峯山應碧落不多遠人在白雲無數重木末疏鐘驚虎兕門前流水穴蛟龍勞生正負林泉約猶喜官閒此處逢張漢卿題云迢迢嶺外雪云明猶憶塵中見偉人沙上豈無新到雁附來莫厭尺書頻又郟知縣修輔題隱潭詩云【﹝按曰﹞詩載集古考今刪】

安隱禪院州西一百里舊名聖壽唐咸通中置宋治平初攺今額

證道禪院州西七十里舊名靈橋唐光啟初置宋治平初攺今額西登山半里有龍湫南百步有深穴曰風谷谷下有泉曰冰鑑路轉縈紆有地方丈可憩息曰振衣巖又數步列嶂如屏曰宜晚漸入平曠有堂曰蘊秀端憲沈公煥摭少陵剡溪蘊秀異之句名之又築淸心亭於冰鑑之左臨淵疊磯垂釣牓曰桐廬古意渭水遺風雲

法喜禪院州西四十五里舊名永泰唐咸通年閒建宋治平初攺今額

無爲禪院州東一百里唐開元初建名松嶴宋治平初攺今額

顯親崇福禪院州西三十里舊名上山唐光啟初置宋治平初攺爲常樂乾道初魏丞相請爲香火院攺今額舒中丞題二絕云一峯傍倚兩山朝雪裏龍孫響佩瑤長與幽人發髙興不辭雨雪過溪橋龕燈隱隱夜初分落果猿啼枕上聞客夢欲成成不得一窗殘月半牀云

移存報忠禪院州西北二十里宋紹興十年建系王參政功徳院紹興閒賜今額

禪悅教院州北二十里宋開寶中置名保安治平閒攺今額至元閒重建

寶林教院州北三十里舊名棲林唐幹寧初建宋治平初攺今額至元閒毀後重建

永固教院州西五十里舊名三石唐光啟初王仁紹建靈石山庵宋咸平閒賜今額

金地教院州西南三十里舊名福慶唐大中初置宋治平初攺今額

福聖教院州東三十里舊名龍光唐咸通閒建宋治平初賜今額

淸蓮教院州西南五十里舊名靈峯唐淸泰初置宋治平初賜額

登岱教院州西三十里唐咸通中元隱法師建宋治平初攺今額

普明教院州南一十五里舊名觀音唐大中初置宋治平初賜今額

大云律寺州東三十里唐咸通初置舊名石佛宋治平初攺今額

垂鴻律院州北二十里梁大同初置名宴坐宋大中祥符初攺今額

仁濟律院州南一十五里舊名寶國院宋開寶三年建淳熙閒參政樓公請今額

廣福教院州南五十里晉開運初置名云蓋宋熙寧中賜額壽聖紹興閒攺今額

大同山報慈光巖禪院州西北二十里唐文徳初置舊名大同山龍池宋治平初攺今額嘉熙二年宋理宗書大同山以賜參政余天錫遂重建而廣之

崇勝院州南五十里舊名固海唐天成中置未治平初賜今額

悟空院州南六十里唐大中七年置名安海宋治平初攺今額

禪寂院州南四十里舊名登山周廣順初置宋治平初攺今額

廣法院州西七十里宋開寶中主僧洪固刱太平興國中以西南有巨石穹背引首因命額曰靈龜治平初攺今額曰寧海湖南胡雷處士題詩云古寺在溪邊到今三百年斷崖寒雨雪怪木老風煙龜化灘頭石龍分洞尾泉重遊到山外平楚更蒼然任先生題龜石鑑池誰將大鑪鍛鑄出古靑銅金鵲窺寒泚文鸞下碧空永垂千古照不受一塵蒙人自分妍醜花無兩樣紅

大智院州西七十里唐咸通中建宋大中祥符初攺今額

龍華院州西八十里唐咸通中置舊名凝光宋治平初攺今額

慈覺院州北二十里晉天福中僧紹回刱舊名興福宋治平初攺今額至元閒毀重建未完

淨業寺州東北一十五里梁貞明中祖師玄綽建塔巖院宋治平初攺今額至元閒毀後重建

護教禪院州西北二十里唐乾符中置舊名湖山宋治平初攺今額進士周山有記

惠照教院州西北二十里唐咸通中建舊名銅山宋治平初攺今額

尊勝院州南六十里唐光啟初置名延恩宋治平初攺今額閬風劉倓題詠雲海角尋春雪未消馬蹄無處避瓊瑤已公屋下論文酒鑪火篝燈伴寂寥

廣教教院州東二十里唐咸通中置舊名靈迹宋治平初攺今額

廣濟院州北二十里宋建隆初置大中祥符初攺今額至元閒毀重建未完

福海教院州東五十里唐咸通中置舊名興福宋治平初攺今額

上乘教院州西五十里唐咸通中置舊名乾符宋治平年閒攺今額

法昌教寺州北二十五里舊名石芝宋開寶初置治平初攺今額

宣密教院州東九十里晉開運初置舊名桐照宋治平初攺今額

慧日教院州西二十里舊名慈林晉天福中希育主山建艸庵後廣爲寺宋治平初賜今額理宗禦書慈林山三字

常浦教院州北四十里宋紹興閒置至元閒毀重建未完

安住教院州南四十里後唐淸泰閒置宋治平初攺今額

勝因院州西一十五里宋寶佑閒侍郎趙汝梅建大博陳著題詩云轉路便幽深曾來不用尋寺依仙石腳僧識老巖心是處鬼無墓此山松自林滔滔未涯事分付一蟬吟

藥師崇福廣恩寺州西二十里宋嘉定閒執政趙觀文善湘因在城藥師廢寺額刱建

淨明教院州北二十里唐龍紀初置舊名唐灣宋大中祥符宰攺今額

報國律院州南二十里晉天福初置宋治平初賜額

法華接待寺州西一十五里宋淳佑閒森問二講師始建接待庵大徳八年攺今額剡源戴表元爲之記又題朝暉軒云金雞警神關燭龍轉巖車陰蒙欲銷散巖谷開噓呀忽然蒼蘿巓湧出紅蓮花天暉所照爍六合無藏遮而我靈臺中善苗始萌芽珍重愼消息外物如塵沙

天壽報本禪寺州西五十里大徳年閒僧正思創

刊誤【﹝鄞縣寺院﹞】﹝禪院﹞﹝報忠福善寺﹞嘉定二年加賜前額【此八字寶慶志無有之則與下復必誤衍也當刪去】是年【此處忽承上嘉定二年爲文亦頗無理當刪去此二字而依寶慶志補嘉定二年四字於此】﹝甲乙院﹞﹝多寶寺﹞辟穀食【食上盧有不字】﹝廣恩崇福寺﹞【王記】萬世子孫【盧無世字甚是摭余編無而畱墨丁亦誤】【﹝奉化州寺院﹞】﹝雪竇山資聖寺﹞【寺上盧有禪字目錄亦有】﹝鄞城廣福教院﹞【城下盧有山字目錄亦有】﹝淸涼禪寺﹞治平初【治上盧有宋字】﹝廣濟院﹞二十里【盧作二十五里寶慶志同】﹝勝因院﹞火博士陳著題詩云【各本無士字前以火字斷句則博下必脫士字矣以意加今按火乃大字之僞著爲著作郎大博稱其官也火當攺大士字當刪】在東北舊名永平咸通賜額之普慧院則隸於尼院未嘗攺男僧寺也此並爲一疑有誤○以上二寺盧本在慈氏教院之後淨名院之前】定明院西南六十里唐大中二年置舊名鎭國宋治平初攺今額【盧本在大智院之後龍華院之前】四明誌卷第十八宋元四明六志弟七十元

袁桷等

撰

釋道考下

慈溪縣寺院普濟教寺縣東北一里吳赤烏五年太子太傅都鄕侯闞澤書堂後捨爲寺唐大中初縣令李楚臣因闞澤字徳潤故以名寺乾符中敕賜應天徳潤宋大中祥符初攺今額寺之東岡有松如龍有石如虎元丰中縣令盛次仲題詩云一松偃蹇蒼龍盤一石巉巖怒虎踞漫來題作龍虎軒只恐風雲捲將去因以龍虎名軒朱翌詠古松詩云三國名臣宅千楹釋子宮但求除橘籍不見老松公懷抱淩雲上規模偃蓋同須防雷雨際恐復化爲龍

補陀教寺縣東一十里唐大中閒建舊名大中觀音院宋治平初攺額

精進院在縣南三十里唐廣明初賜額保國宋治平初攺今額

白龍慈化院在縣東五里漢幹佑閒僧師辯築庵修道誦經有白龍矯首以聽里人唐居惠捨基建寺故號白龍宋治平閒攺今額

永樂寺在縣西六十里宋景定初置

白巖教寺縣西南三十里宋幹徳中建天聖中賜額

隆興寺縣東一十五里舊名云捨庵系在城袁通判建僧大倫攺今額仍奉袁氏祠堂

禪余吉祥寺在縣西南四十里晉天福中置以禪余山爲名宋治平初攺今額

赭山淸果教寺縣南一十里周顯徳閒建宋治平初賜今額

寶慶教寺縣東三十里宋端拱初僧宗定建西資庵開禧閒僧廣淸請今額

善慶教寺縣東南一十五里宋淳佑中僧時習建名崇孝開慶初張司法請今額

妙應教寺縣東四十里宋治平閒僧悟諲建紹興中請今額

雲溪廣福教寺縣西南三十里唐光化初郡守黃公晟建聖寺院宋紹興中攺今額

定林教寺縣東一十五里晉天福初僧全奉建扁曰峯山宋天聖中攺今額

覺林教寺縣西四十里唐景福初僧宏之建宋治平初賜額

云湖慶安教寺縣西北一十五里周顯徳中建宋治平初賜額

甘露教寺縣西六十里唐開元中湯禪師建名上福龍山宋治平初攺今額

金仙教寺縣西北六十里唐乾符初僧�習建舊名福林宋治平初攺今額

蓮華教寺縣東北十里吳越寶正初僧圓遠等建宋治平初賜額

資西接待教院縣北二十里宋寶佑中建

寶嚴教院縣西二里宋景佑閒建始號永明嘉定中請杭州錢唐寶嚴廢寺額中丞舒亶詩云四山煙雨收雙沼漾晴碧白鳥忽飛來點破檐前色

妙峯教寺縣西南六十里宋紹興閒僧可宗建

五峯廣福教寺縣西北三十里唐元和中僧志堅建宋祥符初請額

天臺東教寺縣東北一里宋嘉佑初創始名普濟淳熙初賜今額

永明寺縣西南隅唐儀鳳初邑大夫呂珂捨宅爲寺元號禪林院宋髙宗賜名大寶大中祥符初賜今額

定香教寺縣西六十里唐天復初僧道恩建賜額太平院宋治平初攺今額

定慧教院縣西南五十里石晉開運初建賜額支山宋治平閒攺今額

金繩教寺縣西北三十里唐淸泰閒僧法通禪師因華嚴寺廢基建宋祥符中賜額

吉祥教寺縣東北一十里宋治平中建

華嚴律院縣東北一里宋端拱初建紹興中賜今額知余姚縣陳時舉記曰學佛之徒以戒爲本戒行微細易學難持要先當明律律嚴而密防微杜漸無所不至僧不明律動輒得咎何暇講他學是故如來將入涅盤最取教化尢深激切告諸比邱曰於我滅後當尊重彌敬波羅提木叉若佛弟子克遵佛訓不犯律儀堅持禁戒禪定智慧自然發生則與如來住世無異也受人天供養作濟世津梁夫復何慊宗暐律師久從靈芝遊傳南山教戒行髙潔道業純備眞佛弟子爲此方所欽敬久矣明州慈溪縣有東西二巨剎東曰普濟寺寺之西南隅卽華嚴院也院自更十方以來屢經住持皆不克振基址湫隘室屋卑冗僅容百指歲久不葺頹毀殆盡偸安苟且之人不復能主於是邑父者士庶咸以律師之善狀告於有司俾其尸之師不獲辭旣至朝夕重習寒暑不懈慨然念敝陋之甚不足以嚴奉香火安處徒眾始銳意更張作是願已眾信鄕合欣然效力乃辟土宏基鏟除舊迹鼎新大廈設殿於中以尊大士像建堂於前後演毗尼法僧房廊廡次第成就種種莊嚴之具無不辦集四方從學之徒幾百人往來雲水至者如歸師與徒弟甘苦一體諷懺咒無頃刻怠惰邑人愈加歸向凡有疾病困苦無遠近貴賤皆投依焉而師誠意專致以故而祈禱無不獲此佛法久住之象而是院之興固未易量噫今之髙堂邃宇貌像嚴飾爲邑人祈福之地者向朽敵之餘也今之芳池綠水花木映照爲衲子遊息之所者向糞墻之偏也苟非其人道不虛行𨿽物之廢興固自有時然實本於人事耳倘非暐師戒律精誠有以動人其能建立如是耶師以宣和庚子住持卽其年興造經營積累庚戌始得周備求予文章以紀歲月予與師爲里社之舊熟知其人因書所見之實以勒諸石本院素無莊士邦人大檀越林暐迪功施田五十畝以爲倡師言詐是常住必續有喜捨者當別具記云紹興壬子十月二十日記

佛迹律寺縣東三十里唐天寶中僧惟實建

鳳巖律寺縣西三十五里宋紹興閒僧宗曉建

三峯資壽律寺縣西南六十里唐��閒虞世南建名聖壽宋景定初攺今額

福源律寺縣西三十五里至元毀中丞舒亶題云【﹝按曰﹞此條當有脫文語詳校勘記懶堂詩見集古考今刪】

證心律寺縣西四十里晉天福中僧道珍建名新慶宋治平初請今額

蘆山普光律寺縣西南二十五里唐淸泰閒建宋治平初賜額

香山智度禪寺縣東三十里唐天寶中僧惟實結庵廣徳初建寺大歷中請額

東臯福昌禪寺縣東南二里宋淳佑中僧智恭建咸淳中賜額

五磊普濟禪寺縣西北四十里唐文徳中僧令頵禪師建舊名靈山宋大中祥符攺今額中丞舒亶詩云五磊峯髙筆插天長松合抱幾千年塵氛灑落非人世風露淸明近月邊枕上數聲敲夜磬山前百畝起春田我來欲步蒼苔色不著籃輿兩兩肩

定水教忠報徳禪寺縣西北五十里唐乾元閒僧一華建名淸泉宋嘉熙初袁樞密增田建寺請於朝攺賜今額

石門饒益禪院縣西南五十里唐景福初進禪師建扁曰石門宋治平初賜今額

西峯度門禪院縣西北六十里唐元和閒常禪師建名曰西峯後攺廣明宋治平初攺今額

永壽尼寺縣西北一十餘里宋紹興中僧惠眞無念建咸淳中毀後重建

總持湖田經堂縣東二十里宋開慶初余徳齋置

寶蓮經堂縣西五十里至元中王思恭置

正念庵縣西十五里宋咸淳中僧法印建

溪隱庵縣東二十里至元中僧如良建

福源精舍縣東五里宋淳佑十年朝奉郎知溧水縣李以中妻朱氏所建婦茹氏增創之尙書可齋袁商爲記孫印傳妻胡氏復置田二頃四十畝命僧有心主領翰林侍講學士袁桷爲記

定海縣寺院

律寺縣東北一里唐咸通初慧鑑大師刱幹寧三年賜額曰護境宋大中祥符初攺今額建炎閒毀後重建

觀音教寺縣東北一里宋皇佑初僧戒修刱紹興中賜額

妙音教寺縣西二里宋元丰中僧普照置建炎初賜額

能仁教寺縣西北四里宋紹興閒僧中卞建名利濟政和中賜今額

慈化院在縣西北二里宋淳熙中僧圓證置

顯孝接待院縣西五里宋元丰中僧一靜置名崇先淳熙閒請今額

瑞巖禪寺縣東南九十里唐會昌中郡守黃公晟爲普化禪師刱立精舍景福初攺爲寺宋治平初賜額名開善祥符中因產靈芝因名瑞巖山有十二峯峯下有閣知郡李公撫辰題云髙閣玲瓏倚半空秋來淨掃白雲蹤無人寫此天然景十二闌干十二峯龍圖舒公亶來刱艸堂爲遊息之地詩云十二峯頭月末央天風吹下紫芝香我來分得僧淸致布衲蒲團一艸堂鄞江先生周公鍔詩云紫芝巖下斲懸崖簾捲西風一梵齋流水聲中鳴好鳥寒林影裏踏靑鞋裴公綠野雲連墅白傅香山月滿懷珍重社蓮風味在短藜長許野人偕

華嚴禪寺縣南四十里唐廣明中和禪師置名雲巖宋大中祥符初賜額名旌教景定初攺今額樓攻媿題云但見云生谷初無石似巖得名非舊觀買地作精藍境勝環修竹門深擁翠杉禪林自佳趣莫問徑三三

佛巖禪寺縣南七十里唐天復初明禪師置宋寶元初請額名崇梵後攺今額

明慧禪院縣東南七十里唐幹寧初置名保安宋治平初攺今額

惠寂律寺縣東南七十里晉開運中置名蘆浦宋治平初攺今額

慈濟寺縣東一百三十里宋治平初置

資聖禪寺縣東南六十里唐大順初置名資福宋治平初攺今額

本覺禪寺縣東南一百二十里周顯徳閒居民宋可規耕地得片石上鐫七佛因建彌勒庵宋治平初攺立爲寺

宣化律寺縣南九十里宋嘉定中里人柯仲諭始建庵端平初攺立寺請因武康縣廢寺舊額名宣化

寂照寺縣東南九十里梁貞明中置名保安宋治平初攺今額

興善寺縣南五十里唐大順初置名保安宋治平初攺今額

延恩院縣南三十里未治平中僧文最置名普濟庵端平中攺今額

顯教律院縣南五十里宋治平中伍氏建庵開禧中攺今額

靈峯禪寺縣南四十里周廣順初全禪師置名保安宋治平初攺今額

淨居禪寺縣南二十里唐幹寧初置名龍明宋治平初攺今額舒亶題詩云老厭冠蓋場萬事不掛耳時與林閒人靜話無生理卻聞錢長官只飲淨居水使我夜不眠燈花亦歡喜

淨巖院縣南三十里漢幹佑初置名練盆宋治平初攺今額

泗州律寺縣南三十里唐淸泰中有石佛因水自山流下僧淸立因刱精舍後攺今額

回向崇法寺縣西一十五里宋建隆初僧義朋紹宗置名回向治平初攺崇法

永寧教寺縣西四十里晉天福中僧鑑瑩置名明波宋治平初攺今額

妙勝禪寺縣西三十里唐淸泰中置名永安宋治平初攺今額鄭佃爲之記法常獘於有而法非有則不立是故道之應世也以有爲法而以無爲用猶之一身也四體具則爲成人而所以爲人者非四體之任也夫聲緣於耳而聞者非耳也色緣於目而見者非目也苟廢耳目而求聲色之辧則何所從而受之哉故以道觀法則內之耳目異處也以道觀用則外之聲色同我也內外有辧故事之所以顯有無相生故理之所以微此道之所以先天地而不生後萬物而不滅也故爲之宮室以致其恭爲之像塑以申其信而又爲言說章句以道其所歸此法之所自立而眾之所可知也至於有相而不可以形求有言而不可以情解超然獨得而天地萬物莫之能偶此則智之所不及而用之所自成也明州定海縣有禪院曰妙勝距州城三十里瀕海之上環水之中居處庳陋而有風濤漂注之慮五代淸泰中居人姚綰始以其地易而新之遂能避其患而眾安以處也其徒以籍相傳房居而族食凡百有四十餘年而院之存者無幾矣熙寧五年其徒以力不能勝而爭訟以起於是眾列狀以告於州願以爲十方住持州下其狀於僧司使集眾以舉所知而眾皆以淡交者應州凡兩上其狀而始獲請淡交居之數年而四方之人始知有妙勝矣信慕祈向持金帛而至者蓋迹相接於路而以後爲愧於是爲之復新昔之故陋今煥乎其有文矣昔之庳隘今廓乎其有容矣又因其院之隙以建轉輪寶藏其費累數百萬皆不煩於求而自應用工始畢而其徒有訟於州願復得故處州以訊於縣縣力爭之而後已今旣安且久矣交公於是日與其眾談無上之法轉無礙之輪以蒙利於眾生此眾之所願記而余之所以告於人者也若夫究竟寂滅而不住於法萬法現前而當體爲用說無所說行無所行而有無內外不可以系而處之此則智之所不及而亦非余之所能言也元丰三年三月望日記羅適重修記曰元佑七年冬餘受命提點二浙刑獄事明年夏出按明州之定海因之澥浦經度創鎭舟過淸泉有梵剎焉枕河臨道竹深而林蔭气象灑然淸與神會就之以避炎熇時長老智榮師喜我之來芬我以香息我以牀睡足環視物幽景涼觀其院之揭名曰妙勝智榮師言五代時姚綰捨地建之初號永安大宋英宗皇帝登極以治平攺元乃新今額熙寧五年主僧元旦聞乎州願作十方州以廣惠首坐淡交開堂始昌禪席淡交募人寫經作轉輪藏蓋熙寧七年也元丰四年州召淡交住廣惠以智榮師繼之餘過時智榮師造釋迦殿新堂廚廊廡其功將成余已深嘉師能以禪人興教事起人之信也明年師又使檀越嚴恕持書乞記且云以元佑八年冬經始之至紹聖二年秋工告畢凡爲屋一百五十楹佛像七身粉繪莊嚴華而不侈嗚呼天下爲僧者多勞人以逸己蠱我正法智榮師能了自性不爲已勞人惟張大佛事使四方衲衣緇侶得以安處乎般若之場晨兮升堂夜兮入室破迷祛惑掃迹解空了知如來正法眼藏與虛空等又能使一方白衣俗士信佛有大法門可以出生死滅罪業各植大善根入我佛境師之所存不其偉哉余嘗怪世之學禪者自藥山不許人看經之後妄生疑情不知藥山爲人破執欲人言下一決而悟由不二門直入無等等正覺反以口耳所聞縱橫辯捷自謂見性棄經破律蕩無所守譬如操舟之人不信柁楫流浪江海安能到彼岸邪又聞之藥山嘗自看經或有問者藥山雲遮眼此善忘其指者也如來云以筏諭者法尙應捨而況非法吾知藥山眞看經者也師爲我謝學者藥山古佛豈欺後世哉勉之紹聖三年四月八日記

息云筆寺縣西北六十里宋治平閒僧法志置崇寧初攺今額

正覺教寺縣西北六十里周廣順初僧淸肅置名回峯宋治平中攺額寺有淸風軒邑尉蔡覿詩雲海風拍枕燈初暗山雨打窗人正寒料得此軒秋更好怒濤推月上闌干文康公王曙咸平中以著作佐郎宰邑詩雲山勢欲壓海禪扃向此開魚龍腥不到日月影先來樹色秋擎出鐘聲浪答回何期隨吏役蹔得拂塵埃

伏龍廣福律寺縣西八十里唐咸通初鑑諸禪師置刺史柳公武請今額山有海眼泉冬夏常溫宋邑宰朱景獻遊山詩云淩雲峻嶺隔凡塵嶺外湖天別是春一千丈巖人已往五百年事迹徒陳自傳道貌今無垢不脫禪衣句尙新信是飛仙遊戲處何須云外望三神徳佑初�公震詩云【﹝按曰﹞此必黃文潔公詩也所脫必系黃字考文潔先世居定海宋末文潔由慈溪隱定海之澤山卽所稱歸來之廬者而延佑志山川考曰澤山定海縣西北九十里又曰伏龍山定海縣西北九十里二山同在一隅行館僧寮望衡朝夕是此詩爲公閒居遊覽之作無疑且澤山條云黃公徳佑初棄官歸隱此條云徳佑初�公震當徳佑時吾鄕聞人名震而文淸稱之以公非文潔而誰哉日抄百卷有文無詩宋代選詩無公一字宋詩紀事及溪上詩輯並見此志不敢收錄緣原本誤徳佑爲徳裕公上又空一字大約所見同是誤本疑不敢登耳余始理而出之鄭重遺篇特識於此】壯哉天造伏龍山獨壓溟波浩蕩閒百怪鯨鯢俱帖息半天風雨共髙閒盈眸縹緲三神境跬步巉巖九豹關只恐此龍難久伏云雷天色正班班

永福院縣西三十里僧淸友置宋嘉定中請杭州仁和縣廢院額名永福

覺海教寺縣南一十三里唐會昌初置名淸海宋大中祥符初攺今額

洞山教寺縣西北八十里梁開平初置宋祥符請額曰幽棲洞山乃將軍山洞也

覺度寺縣西六十里宋寶佑初置松林庵至元十五年攺今額

象山縣寺院

等慈禪寺縣西北一里舊名鳳躍前宋元嘉初置宋治平初攺今額吳郡方預釋迦殿記曰三代而下自天子達於庶人爲之宮室莫不有制卑踰尊踐敵貴則其制亂是故聖人作爲法度𨿽毫毛纖悉之餘未嘗不呵嚀規戒盡君臣上下之分使尊而貴者不過其侈卑且賤者亦不甚陋爲萬世之定法也自爾刱營百出事非經見窮巧極智矧生於後人則學者未聞固不敢輕議余以事道出鄞江因次象山縣有浮屠氏慶恩者忽見余而言曰負縣之北隅有我佛所居曰等慈慶恩實院僧也且院之名今天子詔以賜之舊亦以鳳躍爲額甲乙繼守四百有餘歲咨嗟前人蔽於自奉以法堂方丈香積僧室逸居館食爲事獨大殿歷年踰久棟楹梁桷撓折朽腐飄風暴雨而無以處我佛某方遠慕覺道繼唱眞乘不忍坐見隳敝發無量大慈悲心一日率住持人友宗訪縣人林奉元實此民巨富之又豪者同力勸緣廣慕檀信乃得錢百萬涓日命工雨鍤霜斤鼎新故址飛甍畫棟蟬聯綺錯仰望俯視丹雘浮動乃以釋迦佛坐之於中文殊普賢迦葉阿難四菩薩侍焉護法二神立於其外復以十八大羅漢環拱旁列就其佛之尊者名之曰釋迦殿遠近向慕源源如歸嗚呼非我佛法廣大妙道通達則何能集是壯觀哉以嘉佑八年十月始作治平二年十一月休工某能力爲如是願丐文以書本末將激其不能爲者余應之曰師之言詳矣使余𨿽信後之營向之巧而復爲之說亦無以過之也況余所不敢輕議者耶治平二年歲次乙巳十二月己丑朔二十五日庚戌記

智門禪寺縣西二十五里舊名保安周顯徳中置宋治平初攺今額崇寧二年八月七日象山縣令金陵徐敏求爲之記曰西方仙聖立開導引掖之方俾有生就善避惡與吾聖人之道初無以異若其所謂無所住而生其心夫本覺妙明者𨿽百姓日用而不知至於一切不得已而寓之於迹使常情卓見聞之亦足以革非心而弭貪欲故以淸淨恬虛爲禪定以謙退柔遜爲忍辱則怒爭將可得而息也以菲薄勤儉爲修行以窮達壽夭爲因果則賤陋或可得而安也以隨所作業回復償報爲地獄之說則爲不善於幽隱之中而幸免名刑者或知畏憚也於善俗之政教實亦有助聖人因俗之善而導之有所不禁焉及其端滋甚則繒臺幔闕銀池玉樹以爲莊嚴當然考鼓鳴螺晝夜梵唄斷指灼膚以爲依歸當然禱福祈年忘本附末紛紛愚眾波蕩以從是學佛蔽蒙之徒以迷識佐其誕妄相誇脇而倡其風之過也韓退之於唐喟然引聖力爭四海之域撥衣牙反正不使汨爲怪謬而悖道眞則學佛之徒不可不愼苟非其人必肆爲漫靡嵬瑣之行以害聖治爲疑民亂政之罪人縣之西有佛院曰智門距縣三十里最爲佳處先是院僧相繼主之姑以前後爲序不復簡汰殿宇蕪穢弗除弗治其依倚禍福而恣欺惑者蓋起不可道也崇寧元年六月眾請於有司願更爲十方禪居太守兵部陸公傅命廣惠首座僧曇慧住持慧公操孤髙能事事曾不閱月倏然革圯陋爲梵釋龍天之宮方袍至者修潔盡敬人遊其地善心以生學佛之徒如此蓋亦無負土木華構不爲虛設矣院建於周之顯徳治平中賜名爲智門迨今始輪奐完備禪剎因知地廢興寂顯固自有時也其形勢雄快足以登臨耳目所寓無非至教海云合散空色兩無潮浪去來愛緣欲淨泉聲漱玉與地籟倡和若出廣長舌相宣微妙言則意此地又必有神物護持須其人而後興焉余宿官於此方推行朝廷善令仁政使海濱之人漸於道化而慧公頗能知佛之本心與眾爲善蠲治塔廟恥此爲流輩之欺惑良異夫迷不自識者亦可嘉矣懇余施一言以爲記故樂爲之書

寶梵教寺縣東北一百三十步舊名東禪宋建隆初置治平初攺今額苾芻法明爲之記曰大夏距天竺國不知其幾千萬里有能仁氏之教蓋出於淨飯之後當周昭王二年四月而生焉大聖將利益於天下忽地動泉溢虹光上貫紫微王命史占之剖石南郊用紀其事年十九歲父王以嗣翌之儲鐘愛其篤柰何負出座之志堅不可奪遂踰成雪山修道徳著行滿於菩提樹下成正等覺三轉法輪度人無數機薪旣盡將入涅盤顧謂其徒曰呈滅後一千年聲教當畱於四方於是阿難多聞第一與諸弟子懼微言將絕於畢砵羅窟中結集法藏凡住世四十有九年所說之法如水傳器將大小諸部不可備舉盛行其土至漢明帝夜夢金像飛行殿庭因遣使往西域求之月氐遇摩騰竺法蘭二大士以白氈繪其像具多葉繕其書至止洛京首命翻譯印四十二章經爲釋教來東之始也乃度僧刱白馬寺以奉之原其教大率以因果爲宗近則使人遷善遠罪終則使之革凡成聖大有益於教化故世謂儒道釋若鼎之足焉歷魏晉隋唐又遷千有餘載中閒或隆或替皆系於時君世主其道未嘗爲之增損也唐髙僧玄奘義盛者嘗親往天竺備歷寒暑得經律論合前後所譯約五千餘卷梁朝傅大士乃補處慈氏方以其書覆以寶殿架以車軸使人推之此亦流通法寶無窮之意自爾檀信有所祈禱至於事迫懇投如谷答響或者竊疑之曰吾觀瑯函玉軸而赤者是紙黑者是墨分別者是業識與夫施財推軸之人而手未嘗捧其捲目未嘗閱其書又不知其中所說何法祇一舉心祈向便能感格神物易危爲安此系何道而致之然殊不知如來爲一切眾生故於裟婆世界無一芥子許不是舍身命處且以丈尺之地鋪以芥子縱功力算計尙莫能知況裟婆如是之廣其積功累徳宜乎不待發一言而千里應之此但以一代施之爲言若其以法界身隨機逗教則塵塵剎剎殿推是藏聞所出音聲與親聞如來所說一大藏教無以異也而況手持目閱遊心其閒者哉荊溪且一句築神咸資彼岸思維修習永證菩提則前所謂遷善遠罪革凡成聖莫虛言耶寶梵院者在縣之東北隅去城市一半吼地治平中始易今額業以十方講觀住持政和閒猊座久虛眾舉眞懿大師徳臻胡氏子世爲邑之大族妙齡披緇頃客延慶三十年稟法智大師天臺教觀眾欽仰旣來適丁百廢莫能支梧一日其父允和語之曰邑中未有輪藏爲道俗洗心殖福之地汝能經畫吾當助之於是樂從其說袖疏出謁豪右後七年而藏成寶殿一所華龕八面護法神龍從地捧之而出菩薩天仙光明輝映若帝网珠五相涉入其徒了宗如雅可立同往烏墩鎭募緣得經五百函以實之興作於建炎丁未落成於紹興甲寅總費錢萬有餘貫旣成臻公遂告老西堂未二十年而主人幾易第恐日遷月化後之人不知刱始之本末乃過謂僕曰此藏未有記公能以文字治增上勝緣乎僕曰昔韓梓材唐之名儒也嘗爲淸泉寺作輪藏記其閒所載太和中率天下佛祠逾三萬其能置大藏者不過什百然以唐較宋朝其增置佛祠不啻數倍而能置大藏者又何止於什百而已哉顧當時建立之人求其記者皆一時巨公碩儒托以文章翰墨照耀後人欲其取重於天下矣而公獨以林下無聞之人求爲之記得非以僕蕪而爲誚焉然不敢辭而爲之記

延壽寺縣北七里舊名龍壽漢幹佑初置治平初攺今額

常樂禪寺縣東北三十里唐幹寧中刺史黃晟建宋幹徳初攺寶慶額治平初攺今額廬江縣主簿樓郁記曰嘉佑七年寶慶院之主僧死邑令陳君玠易爲十方之院命金峨首座僧道相居之院在縣之東北一捨之地卽明州剌史黃君之所建也寶慶之號肇於幹徳之初至治平攺元之明年乃賜常樂之額黃君諱晟仕吳越國王自君之歿百有餘年其徒相傳不爲少矣知一身之利而忘其所以利於眾人相師之到而頹垣斷棟負土而立者相望矣相師曰吾志在乎山水之閒得此固足樂矣乃與同參文應及弟子則之相與經營被私爲公撤舊增新又天童僧衝泰者植松杉二萬餘本不踰年遂爲勝絕之區邑之人知相師不私於其身而有利於眾人咸信而歸之故黃宗浦孫常潤吳允熙陳允恭等爲之檀施宗浦乃剌史之裔孫常憫先迹之墜遺有意而興起之旣得相師【﹝下闕﹞】【﹝按曰﹞盧本旣得相師下卽接後條兪記中之修學去來見在一切佛云云蓋其所出本脫去一葉寫手誤連之耳今按常樂寺樓記僅見此志無可校補核其目錄則常樂寺下卽系太平寺故據寶慶志補太平寺條首據乾道志補兪記前半兪記全錄原文必無更攺以正文補之條首敍事未必與前志悉符以旁行補之】

太平廣福寺縣西南五十里宋建隆三年置熙寧元年賜額兪觀能佛殿記曰宣和五年八月十五日太平禪寺大佛殿成妙髙居士過而登之因稽首曰昔我大父爲大長者家故饒財在天禧中捐其金錢率厥豪彊嘗建斯殿殆今百有餘年住持仲瑛易而新之巍特髙廣踰於舊制顧我家貧如石女兒如焦穀芽求其堪捨一無所有念吾祖吾父詒厥後者過庭有訓盈屋有書種學績文罔敢墮失願以文字施殿用記永久謹燻滌毫研而記之曰寺興於建隆三年甲乙相繼其徒至寡紹聖四年釋梵宣以十方住持歷昌粹道輝至瑛爲四代自瑛之至也辟田以足粒導泉以廣汲凡寺之宇興隳補獘昔無今有日與其徒拈槌舉拂撞鐘擊鼓作大佛事於是太平爲大禪剎視其殿則庳陋傾欹不足以示尊顯瑛曰是誠在我時則有僧仲良精進勇猛志同謀協共歷檀越勸導布施靡不翕從裒其資金掄材命工不踰期年迄新寶殿去庳就爽斥隘成廓而其殿中釋迦牟尼文殊普賢難陀迦葉相安好嚴妙光輝映發見者聞者生大歡喜時有比邱作如是言我佛如來昔現世時於摩竭提國菩提場中成正等覺殿曰普光時有文殊說十信法上升須彌殿曰妙勝時有法惠說十種住升夜摩天殿曰寶莊嚴時功徳林說十行法升兜率天殿曰一切妙寶莊嚴時金剛幢說修學去來見在一切佛回向在它化自在天殿曰摩尼寶時金剛藏說過去未來現在諸佛知地今此寶殿妙好嚴特名字何等當說何法願爲敷演居士告言佛子智身寥廓徧周十方法界圓融終始無際是以如來正覺初成九天同屆普光一集十處咸登今古無差舊新一念故不離果徳大宅普應十方而爲一時一會本無去來則汝今者自心之力念念之中信知此身與十方諸佛齊成正覺轉正法輪則並光卽殿殿卽普光卽信此身住於佛住法界空虛廣大無二則妙勝卽殿殿卽妙勝學三世佛常行萬行利益眾生不可思議則寶莊嚴卽殿殿卽寶莊嚴發廣大願充滿法界救護眾生慧智自在則妙寶卽殿殿卽妙寶住菩薩住入佛智地究竟修行成最上道則摩尼寶卽殿殿卽摩尼寶如是言之則帝网重重鑑象相入不動智佛常坐道場諸大菩薩遊獻三昧則此殿者當何名爲汝其諦觀作正思惟普光法堂正在此處時諸大眾聞居士言得未曾有咸作是言善哉居士快說法要我等今者信解受持願並書之作將來眼居士曰不亦善乎宣和六年十一月望日兪觀能記

玉泉教院縣東北三十里宋幹徳初置熙寧初加賜壽聖紹興閒攺今額

普明律寺縣南一十五里梁天監初置名湧泉宋治平初攺今額禦史臺檢法官王庭秀方丈記曰普明距縣西南一十五里而近其地得於而山之閒背岡面阜東西才踰里許而林巒相屬山光竟翠幽泉遞響含溪空谷岫幌云關一別區也院興於梁天監中號湧泉至治平初篆賜額普明歷歲滋久四合之宇僅備甲乙繼居因陋就寡寖以隳敝夫以釋於之宮絕在塵外而境不時興良有待也僧道證行業精潔睿解過人其住持之明年慨然嘆曰昔人之創室展脈虯角之居現相賀跋之舍神辟林麓而運楩楠天除沙礫而備安居道之所系誠之所至𨿽天地鬼神猶不違時刻之盯況吾徒久有此居衲子曰視山所容猶有餘地闕者而興之當有樂成吾事者來矣於是有憎道殊法定率眾先中欽承師古乃鑿山而建方丈之室施者四集鳩工於春迄冬而成巍特亢爽屹立眾甍之上異時榛莽薈翳巖壁峭巉若非人力所易夷斸而乃今修梁峻廡翠牖碧階虛坦明豁出人意外是可爲普明松桂榮而云壑賀也一日集其徒於上告之曰靈區勝境於佛之居五臺北時廬阜南矗穹隆峻極層巒疊嶂懷靈抱異仙聖所宅金碧交照梵唄相聞而吾之文殊目光相現於二山金橋亙空神燈耀夜祥雲綿延圓輝閃爍眞異境也汝等諦觀佛身廣大充滿法界於眾生前無所不現則文殊遊於無量千萬億阿僧祗國所有光相在在處處可得而睹惟此丈室非大非小不侈不陋有若毗耶離城摩詰所居汝等當正思維安住身心文殊大士將以獅子髙廣之座來至此處現大神通以不可思議微妙法門開示於汝足𨿽不登五臺不履廬阜而文殊光相於汝等前無時不現則吾此室所作佛事與彼諸方等無有異豈不快哉豈不幸哉他日妙髙居士道過之證前白日玆山寂寥久矣近刱此室𨿽曰幽隘而嘗妄語其徒者如是矣願識之以示後來可乎余聞其言而善之因命筆而與之記建炎攺元六月十六日朝散郎禦史臺檢法官賜緋魚袋王廷秀撰

蓬萊山廣福寺縣西南三十里舊名蓬萊院漢幹佑初置宋熙寧初攺壽聖紹興閒攺今額權婺州永康縣事劉渭記曰四明東海之上有象山象山境之西南有佛剎焉五代之梁創之以蓬萊之額是爲龍徳二年我朝之宋錫之以圖書之文是爲太平興國四年敕聽以甲乙住持者天聖三年也蒙恩易以壽聖之名者熙寧二年也是院隱然介眾山之中𨿽無崇巖巨壑盤亙千里髙插雲天雄壓地軸而佳巘蒼岫周遭映帶卑相附遠相揖亭然起崒然止而朝陽暮靄露花霜竹出沒於空曠有無之閒怳然若圖畫中見也太僕卿直祕閣林公旦昔宰是邑尢意愛之且嘆基址頹圯榛棘出入庳堂隘宇上破而旁穿殆不足以擅斯景而奄有也因命釋永淨主院事焉蓋永淨者余聞之操行謹潔智敏而謀多又卒之以不私於是登髙而望默畫於方寸輦糞壤焚椔翳卻立而視之爲瓜分棋布地形之崇卑檐宇之閎狹了然在目中矣乃始卽其舊而新之規其小而廣之三門峙立兩廡翼張閱經有堂獻供有廚澡身有室休賓有館輪焉奐焉一切鼎新若有鬼神陰來相之獨所謂佛殿闕焉居者無以寓歸依之誠來者無以聳瞻仰之禮適得邑之信向者相與出力而巍巍之殿屹立矣復建寶藏以居殿之中金函玉岫層見疊出所謂妙典祕偈悉募僧行筆之蓋其徒寶仙倡其初義肱賡其終積之數年而五千四十八卷之文燦然完成矣旣又辟田三百畝以贍二時之供羞植松十萬本以助眾山之森秀亦其徒慧初義琛與夫郡豪吳君驥有力焉竊嘗謂事以速不達以久而有成天下之理也是院由五代以迄於今日寥寥二百餘年乃始修壞而成補罅而完易隘而曠繢質而文工告畢事告成豈一朝一夕爲哉又況永淨與其徒數人協心聯力卒之以不私如是宜其有成也若夫升猊座而獅子哮吼震雷鼓而法雨沾濡聞之者聲豈上之眞機飲之者味如如之妙旨此又有待於來者焉崇寧元年三月一日新授荊門軍長林縣令權婺州永康縣事劉渭撰

護境寺縣東北二十里宋建隆初置熙寧初加壽聖紹興閒攺今額

保寧寺縣西南二十里舊名保安周顯徳中置宋熙寧初加壽聖紹興中攺今額

瑞龍寺縣東南十五里宋幹徳中置

新安寺縣西南五十里周廣順中置

伍師寺縣西南五十里周廣順中置

道

陳可復陳可復定海人其師與眞幼歲居杭入禁中精齋醮儀可復幼疏爽越有林生善役雷恣酒自許有問其法輒叱去可復晝夜承事因林嗜酒每鬻衣以奉由是卒得其衡至元�年鄕大旱禱禬莫應有戲之曰陳道士能召雷命至官逵將候其不驗以侮辱可復徐行精思集云云果合須臾雷電大作雨甚遂召爲承應法師見於世祖皇帝偉其貌命治足疾可復曰疾深不可除臣有禁架術願試之良愈復命止風風返卻祈雪雪立至從上巡幸幾十年卒京師追封爲誠明翊教太極眞人

在城道觀

玄妙觀在東北隅唐天寶二年詔天下皆置紫極宮以祠老子梁開平二年易爲眞聖觀宋祥符二年攺天慶紹定元年太守胡矩重建皇朝至元十九年毀至元二十九年攺今額至大二年復火

報恩光孝觀在西北隅唐開元二十六年所置開元宮也後攺爲崇壽宮宋崇寧二年攺崇寧萬壽政和元年攺天寧萬壽紹興十三年攺今額皇朝至元十九年火重建至大二年火及山門兩廡而止其殿巋然獨存

靈順宮在西南隅宋開禧中徐侍郎自徽州奉五顯靈觀以歸舍地建置田以充大徳十年大風震屋重建

報徳觀在西北隅宋淳佑七年趙郡王與歡建佽飛廟在焉皇朝至元十九年火重建

福順觀在西北隅宋寶佑閒郡王趙與歡建以奉元帝祠皇朝至元二十九年宣慰趙孟傳請今額

文昌宮在西北隅宋咸淳七年道士範介然建崇奉梓潼帝君皇朝至元十八年申請教所以武徳文昌爲額

西云大寶宮在西北隅宋淳佑八年道士董眞懶建大寶宮在西門後毀皇朝至元十四年王﹝端去立攺金﹞以西云道院捨於宮遂合爲一

回眞道院在西北隅皇朝至元二十三年王惟明捨地以建

明霞觀在西北隅皇朝至元二十八年道士鄒晉華建扁曰明霞眞館大徳六年請今額至大二年毀

紫霞仙館在西北隅皇朝元貞元年軍千戶張重翔捨地以建

元眞道院在西南隅皇朝大徳十年道士蕭眞素建今扁曰日湖福地

沖和道院在西北隅皇朝至大二年道士蕭眞素置蕭氏屋攺爲道院

元元道庵在西南隅皇朝至大二年元眞道院建至大四年道士張存眞建砵堂以來方外之士

鄞縣道觀

蓬萊觀在縣西廣徳湖之望春山先是白龍祠之側有道堂立郡守樓公異生祠紹興十三年請象山廢觀爲額攻媿樓公作記云老與佛之學行於世尙矣未知孰爲輕重然以吾鄕一境計之僧籍至八千人而道流不能以百其居才十數而佛廬至不可數何耶蓋嘗聞之歐陽公矣大略以爲佛能箝人情而鼓以禍福人之趨者眾而熾老氏獨好言淸淨靈仙之術其事冥深不可質究故凡佛氏之動搖興作爲力甚易而道家非遭人主之好尙不能獨興且曰其閒能自力而不廢者豈不賢於其徒者哉明之四山去郡皆三十餘里西有湖千頃一山穹然秀山此爲最近者名曰望春舊有靈波廟以祠白龍政宣閒有陳孜者始崇以殿辟道院於東俾道士馮立權奉香火祖父少師興鄕邦因湖之淤請於朝而田之歲得谷亡慮四十萬斛父老以爲徳立生祠於其中又得道士何思遠居之於是觀宇益興廊廡略備思遠澄心煉气得黃老之眞風驅役鬼物靈迹有不可掩者嘗至京師有運船數百千艘欲絕惟而潮不登爲作法於其堧未幾潮溢歡聲如雷悉賴以濟發運使以聞敕差明州管內副道正盜發淸溪旁郡山谷閒多響應者祖父大飭守備郡以無恐思遠亦有陰助石記存焉紹興癸亥太守莫公將命拜章禱雨而驗奏移象山蓬萊觀廢額手書扁榜以寵異之其後主者竭力以增益前功今知觀吳若訥繼胡志淸之後裏之巨室厲氏兄弟相與出力興造又得昝氏創岱嶽行祠於山麓遂爲一方勝處由歐陽公之言觀之諸君可謂能自力而賢於其徒者矣某自念生晚不逮事祖父嘗拜祠下冠佩儼然幼年及識何君猶記其道貌能歷歷道祖父時事使人起敬吳嗣法於何爲孫行廑行乃祖之法以大其居是爲能貢荷者故與之遊一日來請曰觀之興才六十餘年懼無以傳遠久願記之應曰傳之久不久正不在記而況此骫骳之文乎世之棟宇有傾民力爲之欲爲無窮之計而驟起亟廢幾不能以一瞬山顚水涯結茅累甓或遂化爲殊庭自前古以至今日者非一也子以爲今之琳宮蕊館據名山洞府之勝霞冠星﹝�屬﹞搖曳其閒者皆固然耶其創始之初亦若是而已又未必能如子之居之壯也其浸致雄盛者𨿽曰有數亦存平人爾揆之世法又何止棟宇也哉今蓬萊之興或作於前或繼於後以濟登玆歸語子之徒倘能念其艱勤而增葺之則眞可以無窮矣吳曰正欲記此以示來者遂爲之書

壽聖觀阿育王山前宋大觀中道士梁守淸始建東嶽行宮嘉泰元年道士胡抱一請紹興府余姚縣廣福廢觀攺今額

雲濤觀它山堰旁宋嘉定十二年賜額遺徳廟屬焉

顯忠旌徳觀淸修悟貞觀太淸悟空成道宮並在大慈山宋丞相史公母齊越國夫人葬於山中建爲功徳所

紫淸觀在縣西三里丰淸敏故園也皇朝至元二十一年道士範希和建

玉皇觀縣東�裏皇朝元貞二年道士胡道甫建

甬東助順宮縣東二里皇朝至元十九年道士吳葆儔建

紫虛觀縣東�裏皇朝至元十九年道士樓坦建

至徳觀縣東二十五里皇朝至元十八年道士程徳益建

奉化州道觀

虛白觀州東北四里唐昭宗時賜額觀有三淸像制度精巧老君像袖中有一蛇長數尺潔白如雪隱現不常

洞眞觀州東北四里皇朝至元二十四年前漕貢士盧震龍棄儒學道刱立請額於教所而震龍爲開山其宗盧道欽等甲乙住持其後道欽鬻田質業圯壞棟宇皇慶二年本州島議欲興復而天師以盧乃虛白觀王師回弟子以其田入虛白合而爲一焉

開元宮州南五十里宋開慶元年郡守丞相吳公潛請今額

元眞觀州西北二十里宋嘉定十一年觀文趙公因建墳刱立初營殿址之日有紫芝四本生於基山因名紫芝山

玉淸葆僊道院州東南五十里宋徳佑元年戴行恕建

梓潼文昌宮州東北四里宋景定二年故漕貢士盧震龍捐資買田築宮以奉梓潼帝君之像

慕眞觀州東三十里皇朝大徳六年建七年請額於教所

昌國州道觀

道隆觀在州之南本東嶽祠宋宣和二年守臣樓巳廾請今額建炎閒金人闖境以斧斫殿楹爲流血金人畏去境賴以安殿曰金闕寥陽門白蓬萊福地皇朝至元二十六年其徒爭主道士陳可與祝發爲僧遂攺爲寺至大四年道士蔣明善求直於有司延佑二年復越王題臨江仙詞云試憑闌干春欲莫桃花點點燕脂故山凝望水雲迷數堆蒼玉髻千頃碧琉璃我本淸都閒散客蓬萊未是幽奇明朝歸去鶴齊飛三山乘縹緲海運到天池貫云石作道隆觀記聖朝元仁大徳撫四方興三教各有恆政以不失所爲上至元閒河西祝發氏楊永福總攝江南僧政而其玩服子女飲食起居悉蠶諸僧之﹝上�下木﹞而越取凡唐宋所額宮觀稍似丰厚者以已力經爲佛寺梵其士金其像火其額不下千百所又嘗羅織入罪僇道士凡三四人由是此流背元門趨金教者甚眾永福坐法後前所額宮觀歸其教者才一二耳余嘗觀諸所在旣歸而復爭者蓋不得其官旣安而不葺者蓋不得其人所不葺者乃人鄙所復爭者乃官貪之故也延佑第四祀春三月餘遊海上艤舟昌國之頃搜奇訪古惟以進士倅是郡幹文傳偕余遊此環觀所謂聖母池者再復登後之翁山周而視之雲水互碧明晦交錯惟意在而身亡也壯哉觀余又不捨而勤顧似非老氏室亦非浮屠嘗試問之有道士蔣君明善起而應曰始自汴朱哲宗元符三年前祠東嶽聖帝後以道院奉朝昏徽宗宣和初是邦守樓巳廾請額於朝賜道隆觀皇朝至元二十六年有道士陳可尙附楊炎斷髮緇衣亦歸佛氏遂以觀爲寺至大四年春明善愬之有司天道好還復仍其舊扶顚補獘規制粗立今先生之來可謂大遭也願爲文記之餘求郡誌按之然就官僚詢之然卽耆宿審之然嗚呼變其人而道存取其物而理在昔也彼以人勝吾以物奪非奪吾之吾也今也吾以人還彼以物棄亦非棄彼之彼也老子貴無爲尙淸淨吾與彼其有辧邪其無辧邪且吾聞是州浮屠之居溢三十老氏僅一區使胥而爲浮屠則老氏之教不幾息明善淸修彊敏能事其事其不葺固非吾憂後之官守能不貪則能使無煩其不爭審矣自今焚修不懈祝聖壽之無彊明善勉之哉

文昌宮在州東學之側宋咸淳閒州人創建以祠梓潼帝君皇朝至元二十六年因道隆觀廢爲寺遂以三淸像寓焉

眞武宮在州治之南

岱山東嶽行宮宋宣和閒道者徐淨超募緣以建田數畝而已

祠山行宮附祖印寺之右

蓬萊集仙道院在蓬萊鄕之胊山皇朝至元十四年鄕人李心道刱立以爲祈祝之地

慈溪縣道觀

淸道觀縣東南三里唐天寶八年建後廢宋紹興三十年道士葉景虛重建又於其右建東嶽祠尙書樓鑰扁其關曰列仙遊館皇朝至元十七年火重建

崇壽宮縣西北五十里屬鳴鶴鄕定海縣東海王廟道士嘗請崇壽爲其觀額此宮遂攺天寧觀又攺天寧萬壽觀後東海王廟攺爲淵徳觀紹興元年復其舊額

大隱山至道宮縣西南四十里下有龍潭唐天寶二年遣使投金龍禱雨泛出黑漆木板有金書大寶永昌四字雨隨應乃賜潭名永昌建觀潭上名大寶地卑濕宋祥符閒一夕疾風大雨拔木發屋觀宇忽運於溪南髙爽之地人號神運殿治平二年賜今額世傳葛仙翁謝康樂修煉之所宮側有藥臼石臺存焉寶慶元年道士董成眞聞於朝聿新之

定海縣道觀

淵徳觀縣東北五里宋元丰元年建淵聖廣徳王廟命道士主之崇寧三年詔天下建天寧萬壽觀以本州島崇壽宮攺置四年請其額寘本廟宣和五年攺今額建炎四年火紹興二年重建寶慶二年徙於玆

旌信朝元宮縣東北五里卽招寶山下東嶽行宮宋紹興八年道士季知孟建皇朝大徳六年教所請今額

陳山行宮縣南五里宋道士髙囗水明所建奉東嶽香火

東嶽行宮縣南七十五里海晏鄕之穿山皇朝至大三年道士劉尙賢建

澥浦行宮縣西北六十里宋乾道六年道士錢時晦建祠東嶽

蓬山道院縣西北七十五里據山瞰海地處大蓬山之麓皇朝至元二十一年淵徳觀道士裘應聲刱建

象山縣道觀

棲霞觀在縣西南二百五十步蓬萊山之下舊名蓬萊觀秦徐福梁陶宏景皆隱迹於此隋大業元年廢唐天寶十三年臺州剌史袁仲宣復置大中元年令楊宏正告於明州剌史李敬方重修宋治平二年攺今額淳熙末遷於山之西嘉定十三年道士張大原於舊址重建吳澄大瀛海道院記外際乎天內包乎地三傍無垠而下無底者大瀛海也非神融混冥智周寥廊能納六合於方寸未易與語此而有客授予大瀛海之圖爲之瞿然以驚謂客曰此惡可圖也而孰爲爲之哉展而視之則荒涯斥澤之閒浮沙淺土之上一勺之沮洳一撮之埆瘠夫豈沖和淸淑明秀靈異之所鍾乃或堂而構焉以爲棲霞餐露之館而冒之以是名也又爲之喟然以吁授圖者曰達人奚索之之深耶鄞之東南百里達於海舟行八十里曰象山有縣縣之東二十里曰爵溪潮汐嚙衝賈舶絡繹東望日本南走天臺世傳神仙安期生之屬所往來也故其民至於今好仙道而其鄕曰遊仙至元庚寅鄕之人王翁棄妻子攺名一眞結屋其隈延接方外之友前代善書之人嘗有大瀛海三字購而得之因以爲扁大徳丁未天臺崇道觀道士呂虛夷爲縣令禱雨有應王翁一見而莫逆也遂與共處王逝而呂嗣主教者命之世守方將資眾力大其居又欲資一言久其名也爲是手圖以來蟻之於蛭也蝸之於殼也涔蹄之如廣宮大囿也亦各適其適也而達人何索之之深耶予於是進道士與語曰子生長海濱請爲子竟瀛海之說禹貢敍事至訖於四海而止訖者地之盡處也海之環旋東西南北相通也而西海北海人所不見何也西北地髙或踞髙窺下則見極深之壑如井沈沈然者蓋海云東南地卑海水旁溢不啻萬有餘裏中國之地廣輪方三千里耳而東連海岸以句股稽之水之所浸倍於中國之地者二十而羨其閒洲島國土不可勝窮若三神山者蓋不知其幾也奚獨蓬萊方丈瀛洲也哉載籍之所不記人迹之所不及而惟長年度世之流形質銷鑠神气澄凝逍遙飛步乎太空之中者得而至焉之人也𨿽非彜教庸行而胚閒气秉絕識超越凡庶萬萬也企而慕之者人人而然能幾其彷佛者誰與名不混世實不離世稯稯營營卒與﹝虫端﹞耎肖翹之類俱爲塵泥其亦可哀也夫今子同乎四民之外不與遊方之內者爲徒詎可但以大其居久其名之爲務哉必有事焉可也他日朝燕暮越瞬息八極泠然禦風過三神山之頂臨睨舊鄕而一笑下戲人閒自稱回道人非子也耶道士攺容曰敬聞命敬聞命於是乎書以遺之日餘十有二杓貞於天田延佑第六春也集賢直學士奉議大夫吳澄記【﹝按曰﹞志不書道院之建置而獨登文正此記殊不可解考之至正志原本固如此非有所脫錯也】

刊誤【﹝慈溪縣寺院﹞】﹝蓮華教寺﹞攺今額【盧作賜額按上不言舊名此作賜額是也】﹝永明寺﹞宋髙宗賜名大寶大中祥符初賜今額【各本並同今按宋字當移於大中祥符上○據寶慶志賜名大寶實唐髙宗事且唐李華碑文已稱明州大�寶寺卽使傳聞異詞亦豈有先書宋髙宗賜名而後記大中祥符攺額之理遂初老人分領諸寺不應荒忽如此必系傳寫之僞】﹝華嚴律院﹞【陳記】庚戌【庚上盧有建炎二字】求予文章【原本予字在文章下因以意攺今盧本作求文章於予】﹝正念庵﹞十五里【十上盧有一字】【﹝定海縣寺院﹞】﹝妙勝禪寺﹞【鄭記】而又爲言說【爲下盧有之字】所自立【所下盧有以字】獨得【盧作自得】曰妙勝【曰盧作名】漂注之慮【慮盧作患】庳窄【盧作庳隘】而亦非【亦字盧無羅記】就之以避炎熇【盧無以字】由不二門【門上盧有法字○二記藏本沿抄乾道圖經】﹝正覺教寺﹞六十里【盧作六十四里寶慶志同】﹝伏龍廣福律寺﹞遊山詩云【詩上盧有題字】【﹝象山縣寺院﹞】﹝太平廣福寺﹞【盧本目作太平禪寺兪記】空虛【二字盧倒】智悲自在【盧本作慧智自在按當作智慧自在】兪觀能記【四字盧無】﹝蓬萊山廣福寺﹞【劉記】敕徳以【敕上盧有準字】而視之爲瓜分【之爲二字盧倒】若有鬼神【若有二字盧倒】事以速不達【速下盧有而字】三月一日【日下盧有記字】新授荊門軍【此下十九字盧無○以上二篇藏本並未沿乾道志】四明誌卷第十九宋元四明六志弟七十一元

袁桷等

撰

集古考上郡以山川傳傳莫詳於前賢廣其傳則凡四方之公卿與夫騷人釋子之所紀刻益尊以傳焉裴公紀徳碣屢毀益彰牧守宜視諸荒園故宅申之以感慨丰碑磨泐曰尋於榛棘聞見益遠桑海之詎不信諸作集古考

文

明州刺史河東裴公紀徳碣銘﹝並序﹞檢校右散騎常侍兼越州刺史賜紫金魚袋江東西節度副使王密撰國子監丞充集賢院學士李陽冰書皇唐禦神器一百四十二載天下大康而海隅小寇敢肆蠆毒結亂於甌越而句章���之口戰卒數萬皆由此之故是郡罹災逾苦井邑焚爇遺骸積而不掩生民僅有存者��未完其危猶未安天子哀之詔擇可以子物拯艱者以鎭卹之乃命長安令河東裴儆殿於玆邦詔書旣下而罷民歡煦若幼子之望慈父焉�彤襜負來則攺合創痍之境熙熙如衣之食之一年而驚逋復田疇辟茨塾興然後以禮義利物之教教之人之呰窳者教之以溫恭惇質人之卉服祝發者教以儀飾之度人之匱財乏食者教以耕耨之事羣吏懷其仁而畏其嚴罔敢射其利焉故爲政三年其賞人也不用財其勵人也不��於戲長人之體不一若乃華夏之人習性素純其理之也可期月而致若海裔之人土風��暴殘嗜殺寬之則法令非行威之則圜視而凶心勃生其欲馴之也難矣哉及�公之化�夷俗爲鄒魯使父子長幼各得其宜則知中庸淸靜之徳感人深矣夫理一邑而能人和��者則可以移於一郡而能導之以徳教者則可以施於天下公之所理之行豈止郡邑而已實宜佐彼大化輔皇王以昌經邦國以康調元气於陰陽者也公尋而進秩州民其思願紀祠於碑予忝躡髙蹤竊迹前事敢不頌厥美貽諸億祀銘曰美裴公兮肅肅淸風純和積中令徳顯融爰踐華省爰宰赤城克成厥功帝曰咨爾休懿可建旟於東美裴公兮於郡斯牧是祗是肅化流比屋變此夷風迄成魯俗人之父母匪公而誰慰我惸獨美裴公兮胡棄我而適他邦惟我下民思心徘徊殷焉不忘願頌休績播億萬載刊於圭璋

慈溪縣淸堂記徐璋餘一日過是邑聞邑大夫黃公嚴明漫通刺謁之公倒屣迎門倍越平生好頃之延餘一堂榜曰淸淸憑髙原面廣野基宇聳壯丹靑煥飾周旋熟視見平蕪散綠修竹環翠孤村落照而飛煙有無遠水斷霞而白鳥上下余謂揭堂之名殆以目之所寓者歟公笑復之曰非也將水禽嘲晰松籟悠揚艇棹絕湖而漁唱數聲牛羊下坡而牧笛孤響殆以耳之所聆者歟曰亦非也抑訟息庭虛退而孤坐琴橫淨幾香梟蠻鑪一慮不生萬緣俱滌終曰寓之而忘身之在仕途堂之爲公捨殆以意之所適者歟曰皆套也蓋淳化中有賢令張公叔達綽著彊明茂昭淸徳政施百里而聲達九重時太宗皇帝璽書惇獎先詔尙存後人惜其淸名慮久湮沒無以勸後乃建堂揭榜目曰淸淸俾遊息是堂者睎仰前軌脫不能與其抗衡並馳抑終不失爲自好者矣予自領邑見其柱礎傾欹棟梁蠹腐稍不葺完必將頹廢因念召伯之棠尙戒翦拜況棟宇乎遂鳩工掄材增卑廣狹整欹易蠹爲一新之不惟不墮前人之志抑將永君子之傳余聞其言戄然自媿逆料鄙淺因嗟先王道徳之澤熄入而從仕者多失已於物以自投於苟賤不廉之地閒能潔廉自愛有縣魚畱犢之操者不務欽尙往往指誚方僻反形訾謗廉恥之風冥然益落獨吾黃公遠追前躅嚴以禦吏寬以愛民勤以奉公廉以處已較徳計功未容逸駕余謂揭名淸淸不特謂其淸之又淸良以張公著於前黃公繼於後揭名淸淸幾有待於今日乎𨿽然二公之徳淸矣要能盡其在我者也若東漢範孟博亦少礪淸節及出爲淸詔使慨然有澄淸天下之志污吏聞風皆投印綬去則又能盡其在彼者矣要亦不過施乎當時未若伯夷聞其風者頑夫廉懦夫有立志奮乎百世之上百世之下莫不興起噫俾二公擴充其所爲以加諸彼奚古人之難致孟子不云乎古之人所以大過人者無它焉善推其所爲而已公其勉焉因囑余爲記故述其意以書之公字巨濟戴溪人也宣和二年十月望日鄞川徐璋記

重修善政侯祠堂記蘇爲祭法曰法施於人則祭之能禦大災能捍大患則祭之是知聲光垂於簡編徳馨享於廟食者豈徒然哉善政侯瑯琊王公諱元暐冊封之典圖志載之備矣按有唐太和年出佩銅章字人海徼時屬承寬之後躬行阜俗之化以勤儉誡遊墮以誠愨惇孝慈貪夫斂手於袖閒暴客屏迹於境外能使婚嫁有序惸獨有依他民愁嘆我則民諧乎燕樂他民凋獘我則民丰乎衣食詩所謂愷悌君子民之父母者歟先是厥土連江厥田宜稻每風濤作沴或水旱成災不若采石於山爲堤爲防回流於川以灌以漑通乎潤下之澤建乎不拔之基能於歲時大獲民利故自它山堰漑良田者凡數千頃得非謂法施於人乎能禦大災乎則侯之爲政也易俗移風惠其生民沐義浸仁澤及來裔使永永之世猶受其賜者不可勝數則子由治蒲之政西門投巫之酷諒有慚徳矧今海縣宴淸哲後求治一同之任非賢弗居太博王君輟玉筍之班假墨綬之秩去民之害必杜其漸興民之利必臻其源他日向侯之徳聲謁其祠庭則門榛砌蕪曝露尢甚乃嘆曰將何勸乎民吾將新之吏忻民歡風動艸偃擇材揆日經之營之於是遷祠之基止堰之上使泛舟者賴其徳力農者懷其恩觀其廟貌翚飛軒墉蔽虧及其庭也則若聆乎片言升其堂也則如聞乎七絲我乃潔誠端簡享神於祠是使遺愛之道載彰嚴祭之禮斯備在江之滸佑我蒸民嗚呼侯之生也以子男之位能以善政被乎俗其歿也以正直之道能以不朽畱其神向若爲唐巨僚列爵重位必能霖雨四海舟航巨川則貞觀之風不爲遼哉知縣太博譽播乎淸華徳施乎疲俗景慕先哲樹之休聲庶使享斯廟者知仁政之可尙也爲通理侯藩備熟徽烈俾旌如在無愧直書其祠堂之棟宇官吏之名氏請附之碑陰時大宋咸平四年歲次辛丑六月初伏前一日記

晝簾堂記趙省右朝奉郎宋侯子剛治鄞之三年政成民和上下安習凡所施設不待教令而民聽已孚訟稀事簡公庭肅然日以優暇乃卽廳治之東爲堂三楹以視事以延客以休其餘日鳩工命材棟宇輪奐官不知費民不告勞經始於辛巳仲秋竣事於是年季冬落成之日因取顧覬之宰山陰之政榜曰晝簾噫侯之爲是舉也非誇大以掠美誠得所謂名者實之賓與夫民不難親也惟平易能近之民不難化也惟寬厚能服之平易貴淸淨而不擾寬厚貴豈弟而不暴以是施於有政使之無訟也又何難焉今晏眠而擁黃紬卜晝而酣醇酎文書堆案漫不省顧以是爲平易謂之食焉而怠事可也經費常賦慢令失期獄訟簿書一視成檢以是爲寬厚謂之縱吏以虐民可也苟如是則寄百里之任者心逸而體胖齒負版之列者悼屈而無告引利償害其自爲謀則善矣獨不念學道愛人之語乎惟宋侯之理鄞則不然旦起據案訟牒山委勤勤致詰曲盡其情催科調斂示以期會下皆奔走而樂輸曾無追逮之煩宜其政平訟理庭無畱滯方覬之之治如天冠地屨豈但彷佛其流風善政而已蓋山陰在當時戶不過三萬其縣用無事晝日垂簾特折枝之易耳鄞自西漢距今號劇邑民夥訟繁十倍山陰宋侯方且慕仰之若是可謂廉於取名者矣於時國家有邊事州縣簡料兵壯預備儲峙以應上之求常苦不暇給而侯能多多益辦如王夷甫在元城時終日淸談而縣務自理其材力過人遠甚若乃吏退身閒賓僚畢集縷綠綺以舒懷對紋楸而坐隱壺觴相命嘯歌嬉娛此在它人常劫劫而侯之樂獨有餘亦足以見遊刃之所及矣異時第最天朝登名史氏號居循吏之目當以鄞治爲先宋侯名應子剛其字也視大丞相莒公爲三世祖精於吏道飾以儒雅不圯先世之餘烈云紹興壬午閏二月旣望

重建經綸閣記徐度或謂君子之仕爲郡邑旣去而能使人思之不忘在古或有後世則難而邑其尢也何哉古之爲邑位均子男南面聽事生殺予奪悉繇以出而無有齟齬於其閒故得以行其志後世爲邑品秩卑而法令繁品秩卑則選任輕法令繁則牽制眾以秩卑之吏而迫於繁令之拘其治效之難成固宜是或一理也而未之思夫君子惟無仁則已仕則未嘗擇官焉居是官也則必事其事就其力之所可爲而爲之上可以裨於公下可以及於民安有難易之時云乎惟怠者將以遂其偸則常以不得爲自解誕者將以肆其兮則常有所不屑也胡不以聖人之事觀之乎昔孔子初仕爲中都宰制爲養生送死之節長幼異食彊弱異任男女別塗路無拾遺器不雕僞行之一年而四方之諸侯則焉孔子固覆生人之器也顧屈爲一邑而諄諄於教化如此惟其無有不屑之心故歟且迹夫理人之所爲其稽之當今之法令皆明示勸獎而誘使爲之者也故相國荊文王公慶曆中嘗以廷尉評事來爲鄞令於時年甚少气甚銳而學甚富其志意之所存遠矣蕞爾一邑固區區者宜若無足以爲而公初無不屑之心日夜惟以爲民興利除害爲事距今蓋一百九年矣而其所興造之迹尙班班可考遺民子孫常相與傳誦其事指其迹而懷思之是非眞知學夫聖人之爲安能及此宜邑人思之愈久而愈不忘也初公旣沒當元佑中爲令者嘗因邑人之思卽治所公昔燕休之地作爲重屋肖公之像而祠之名曰經綸閣中遭兵火久廢弗復紹興二十有四年公之弟校理府君諱安國之曾孫右通直郎燁來蒞玆邑自以獲踵其先世故治爲榮規規焉推前人之心以施於治不敢少自怠弛居無幾何邑人安焉相與言曰文公之徳邑人所不敢忘也而公之諸孫復來治我就使無意於民猶當謹以事之況其賢稱其家哉惟是經綸之閣久廢未復其何以示吾子孫而慰吾大夫之思矧朝廷淸明郡政安靜治新斯閣今也其時乃鳩工聚材而請於太守貳卿王公公方以儒術爲治亦樂夫有助於教化也而許焉閱七十日而告訖功凡材甓磚坯葦竹之費土木工人之直一出於民之願輸而官無所預焉旣而燁以書來告度曰閣之復也非我實使之民惟吾家相國之不忘是不可以不有紀述也子於我有連其爲我書其事度辭謝不敢當書再三返而請益勤曰吾石具已久待子之女以刻乃爲敍邑人所以不忘者且志歲月焉燁字子華謹飭好學能守其家法者也紹興二十五年二月旦日

東嶽行官記蔣安義四明屬邑六獨昌國居重海大洲中視他邑最爲僻遠部使者按視罕及其境傳檄往來趣期會簿書而已初邑之未建隸籍於鄞度越卽險民之利病休戚有不得告者焉熙寧閒荊國王公始請建邑逮今四十載矣更令佐以十數然流風善政不可悉舉頃則有延平陳公邦獻今大梁趙公君竑受命爲宰而南康李公恕實爲之佐下車以來咨諏民瘼獘者革之蠹者鋤之政適其平人用不爭年谷告丰邑遂大治邑之民聚族而謀曰我曹生長太平不見兵革幸值明天子惠我以賢令佐矜老而卹孤養病而葬死𨿽父母之恩不厚於此我聞東嶽之神實佑我宋陰福吾人盍相與屍而祝之以祈吾令佐富壽康寧乎於是翕就應者如響父老占之少壯營之運土於原度材於山深殿覃覃修廊陰陰其直如繩其平如砥其髙如軒其張如翼堊以白盛飾以丹雘春秋歲時以祀以享若有神物來遊其閒宮始造於元符三年四月落成於大觀元年五月郡人蔣安義爲之文曰瀕海之東龍濤匝空杯浮土封爲明附庸兩山中分屹立嘉門雷吼雷奔控朝於鄞壤絕勢孤摧舟畏塗束手庭趨聽於大夫二公之來天賜雄材卻除氛埃霧辟雲開政道其平安瀾不驚和气充盈黎稷以成斯民無憂聚族而謀以祈以求報公之休稽首嶽神體聖蹈仁手斡洪鈞下臨斯人乃咨羣工作爲行宮父子祈公壽考來同席捲榛荊巖巖百楹塗以渥靑周以層城春秋歲時祭祀禱祠旨酒純犧饋餞有儀匪豆匪觴明徳之將神之來翔降福穰穰蒼山之巓石完而堅勒此文焉垂千萬年

育王廣利寺宸奎閣記蘇軾皇佑中有詔慮山僧懷璉住京師十方淨因禪院召對化成殿問佛法大意奏對稱旨賜號大覺禪師是時北方之爲佛者皆畱於名相囿於因果以故士之聰明超逸者皆鄙其言詆爲蠻夷下俚之說璉獨指其妙與孔老合者其言文而眞其行峻而通故一時士大夫喜從之遊遇休沐日璉未盥漱而戶外之屨滿矣仁宗皇帝以天縱之能不由師傳自然得道與璉問答親書頌詩以賜之凡十有七篇至和中上書乞歸老山中上曰山卽如如體也將安歸平不許治平中再乞堅甚英宗皇帝畱之不可賜詔許自便璉旣渡江少畱於金山西湖遂歸老於四明之阿育王山廣利寺四明之人相與出力建大閣藏所賜頌詩榜之曰宸奎時京師始建寶文閣詔取其副本藏焉且命歲度僧一人璉歸山二十有三年年八十有三臣出守杭州其徒使來告曰宸奎閣未有記君逮事昭陵而與吾師遊最舊其可以辭臣謹按古之人君號知佛者必曰漢明梁武其徒蓋常以借口而繪其像於壁者漢明以察爲明而梁武以弱爲仁皆緣名失實去佛遠甚恭惟仁宗皇帝在位四十二年未嘗廣度僧尼崇侈寺廟干戈斧鑕未嘗有所私貸而升遐之日天下歸仁焉此所謂得佛心法者古今一人而已璉𨿽以出世法度人而持律嚴甚上嘗賜以龍腦砵盂璉對使者焚之曰吾法以壞色衣以瓦鐵食此砵非法使者歸奏上嘉嘆久之銘曰巍巍仁皇體合自然神曜得道非有師傳維道人璉逍遙自在禪律並行不相畱礙於穆頌詩我旣其文惟佛與佛乃識其眞咨爾東南山君海王時節來朝以謹其藏

鄞縣經遊記王安石慶曆七年十一月丁丑余自縣出屬民使浚渠川至萬靈鄕之老界宿慈福院戊寅升雞山觀﹝石契﹞工鑿石遂入育王山宿廣利寺雨不克東辛巳下靈巖浮石湫之壑以望海而謀作斗門於海濱宿靈巖之旌教院癸未至蘆江臨決渠之口轉以入於瑞巖之開善院遂宿甲申遊天童山宿景徳寺質明與其長老瑞新上石望玲瓏巖須猿吟者久之而還食寺之西堂遂行至東吳具舟以西質明泊舟堰焉食大梅山之保福寺莊過五峯行十里許復具舟以西至小溪以夜中質明觀新渠及洪水灣還食普寧院日下昃如林村夜未中至資壽院質明戒桃源淸道二鄕之民以其事凡東西十有四鄕鄕之民葨已受事而余遂歸云

新刻漏銘王安石戊子王公始治於明丁亥孟冬刻漏具成追謂屬人嗟汝予銘自古在昔挈壺有職匪器則獘人亡政息其政謂何弗棘弗遲君子小人興息維時東方未明自公召之彼寧不勤得罪於時厥荒懈廢乃政之疵嗚呼有州謹哉惟玆玆惟其中俾我後思

基法師眞贊楊億巍巍哲士出生像李演教臺巖領徒鄞水贍養靜因假中了養花綫談空薪灰滅智雷潮聞寂丹采章施卓爾具相儼然正思牛檀匪歇犀柄如揮師承有眾瞻諦焉依

奉國軍師度使彭城錢公碑銘崔仁冀嗚呼魯誄宣尼謂﹝昏頁﹞天不弔齊銘文獻謂半嶽摧峯彼惟嘆哲此乃傷宗終始禮全儻有貴乎啟足短修分定亦奚甚乎戚容我國家系自仙靈基於神武岐周孫子瓜瓞綿綿而逾長魯衛弟兄隸華韡韡以方盛其分宗之大刱業之髙班布前書煥列今史可得而略焉公卽武肅王之孫文穆王之第十子今大元帥吳越國王之大弟也諱億字延世錢塘人也天垂象而列爲公輔嶽炳靈而誕作英髦神淸如水鑑旁輝表異而山庭上聳未當就傅之歲已有能文之性采蠟珠而爲鳳智與識偕溲雞白以成碑辭兼理勝生七歲而後異志千里以自然驪珠擅愛於掌中鳳綍推恩於膝下未出合歲制授尙書禮部郎中尋攺中直都指揮使檢校司徒開國伯食邑七百戶罷南宮之錦帳講上將之玉鈐鴻羽漸升犀渠是肅辛丑歲文穆王升遐八極忠獻王纘服二邦繼體守文作洽輿人之望自家刑國先推睦族之恩天福八年六月授公起復云麾將軍檢校太子太保尋歷太傅太尉尙書有僕射開國侯加食邑至一千五百戶端右才儀於庭鷺具瞻旋逼於臺鸞俄自五宗言同三品丁未歲我上應楚庭之當拜副代邸之奉迎乾坤定位於太初雷雨覃恩於洪覆指棲雞之﹝土桀﹞將正階司顧審像之求不遐天序堯兪所屬康誥屢行公於是大空土之資眞濟川之秩監董狐之史筆總天祿之殿書宗相變和而惟允霸君垂拱以仰成未幾上以鎔山煮海之權富國彊兵之本式資心計以贍軍須幹佑元年四月委公判兩浙鹽鐵仍封新定郡公加食邑五百戶夜思經濟豈惟師孔僅前修歲入羨盈不假避李華傍贊四明提封千里云屋萬家貢分於齒革羽毛俗殷於魚鹽蜃蛤南琛交貿有蠻舶以時來東道送迎有皇華而歲至愼選玆任非親勿居明年五月授公判四明諸軍事易利建侯詩優布政攬轡有蘇舒之志下車多惠愛之方南畝嗇夫荷決渠降雨之利東野編戶安熬波出素之業郡歌來暮朝議陟明屬我上守位以仁因心則友念犬牙之相制式賴親親當龍首之髙居常回睠睠奉綸言而獎授擇寶器以頒宣駱驛道途蟬聯歲序其閒擁旄入覲執玉在庭每將梁孝同居親爲東平行邸恩光不二禮分特髙故得大國進封遙裂翦鶉之壤羣官處長兼同浴鳳之儀顯徳初丁周國明懿善慶太夫人憂尋從泣血之中仰奉奪情之典洎大宋皇帝起陸龕難應天革命以我上秉三世之大節北面尊周率萬國之諸侯同心戴舜霸業騰髙於踐土寵章蔭及於在原建隆元年敕命公爲奉國軍節度使自膺帝命彌勵政經內和民人外固封守福星坐照周旋六考之閒甘雨行隨康濟一方之內必謂受祿未艾介福猶登無何方寸之閒忽遘在肓之亟臺星中拆晉司空早自知亡喪气東行荊太守俄鍾此釁以干徳五年春二月丁卯薨於府城之正寢享壽凡二百二十六甲子哀聞達聽痛軫上心七日罷朝百官奉慰博議易名之典愼求監護之才制贈官謚曰康憲以其年四月庚申葬於本軍奉化縣禽孝鄕白石裏之原禮也守龜告日踣馬開塋哀引長驅指蒿埏而去去悲風四起咽笳吹以淒淒北邙永閟於幽扃南氏空書於遺績公星潢演派虹玉滋苗出藩入輔之才諒由天賦緯武經文之業且見日新其政理也簡靜爲先緩猛相濟愛如冬日穆若淸風班鐵赤於旗亭市無二價設缿筩於閭裏路不拾遺其課績也輿賦均登逋民𦇤覆疏鵠陂而資漑注創鰲榭以追勝遊設險守邦大峻金墉之制樹碑紀績親刊黃絹之辭其文學也洞究百家冥搜萬象蝌蚪書出於魯壁芙蓉詩生在謝塘玉如意之揮時紛紛兼講銅砵聲之敲處續續成章其伎藝也授劍術於猿公傳弓聲於鴈將章呈擅敏艸聖推工顧誤曲於坐隅五音潛別覆殘碁於碑背一路無遺其風度也玉海漧尋黃陂萬頃折旋中矩終燕不疲菊映漉巾陶亮乃羲皇上客雪沾鶴氅王恭眞神仙中人其理性也得古佛之指歸經祖師之印可煉寶結生天之果布金追陟屺之思啟迪言筌豈止作山陰都講發揮心要固將同方丈上人總是全才誕爲英器而乃際吾主隆平之運極周親友愛之恩入專和嶠之車出仗辛毗之節況復有厚於國有慶於家康樂鳳毛悉聯榮於仕路太衝紈素俱結偶於相門委大化以如歸考終命而不亂斯盡善矣復何慊哉紀是殊政宜乎大手仁冀也彩筆慚名銀臺辱召奉綸言而比事抽軋思以僅成刻在瑯玕遠愧乎披文相質寘諸冥寞聊防乎深谷爲陵謹爲銘曰東南福地表裏仙崗牒稱著姓讖述興王極天基大積石流長秦中鹿走浙右龍驤武祖教興文考光啟國霸魯史家肥戴禮乃子乃孫宜兄宜弟盤石分封平臺立邸國之貴介才自天生蟾供硯滴霞翦詩情爰居西邸是則東平爲霖入用同气分榮地曰句章州名海岱乃輟牢盆言驅大旆六考之間百城之內民詠安堵史書課最霸君惇愛裂地酬勛天王覃寵奉國名軍圭桐舊翦符玉新分如搘天柱如捧日云誓著山河任兼將相水薤政聲金滕徳望適賴永藩忽悲中喪景澹三階位虛五帳鄮山之下鄞水之濱令玆蓍兆擇得蒿鄰風旌飄瞥露挽酸辛爲陵有日大夜無晨生理四明民享余利歿窆四明神資吉地有邵茇兮興歌有羊碑兮墮淚公之徳兮公之功百世可知於錫謚

戊辰遊山題壁記舒亶元佑戊辰閏十二月己巳自西湖懶堂率臨海趙逢當時出江東宿延福庚午過東山永安己巳歲癸酉入大梅護聖觀常師舍利錫杖鐵鞭象齒丙子上保福己卯抵金峨直相謁中禪師辛巳鄞江張宏公度吳升潛道至自郡畱一夕往象山壬午遊金文還宿西堂甲申同中師離瑞相今偕師下東山迆邐以歸蓋在山間十有五日得僧院者六獨辛巳晴和登山爲鬥艸之劇余輒雨雪所謂梅子眞煉丹井法華泉石柱山云外庵皆欲往不果而公度約余道奉川境上游安巖雪竇諸山且復不至亦遺恨也

四明陳及之日誦金剛經於如如堂多年矣忽於誦經之所有芝艸之祥作伽陀以贊之陳瓘念念然燈佛發此無根艸堂上默觀之白髮何曾老

多福院記袁轂予自昭武歸故鄕視其閭巷非故也昔之榛棘者皆連甍而駢棟矣昔之雕峻者皆蕭然而不屋矣見其父老非故也昔之孩提者皆頎然而長矣昔之少壯者皆皤然而老矣且死者十有八九矣訪其居民非故也昔之農者今轉而爲工昔之商者今流而爲隸貧者富而賤者貴皆交相而盛衰矣嗚呼世熊之變如此所不變者巍然而髙者吾知其爲剎矣儼然而尊者吾知其爲佛矣鐘於朝鼓於暮環然而食者吾知其爲僧矣歲𨿽水旱天不能以饑宅𨿽不毛地不能以寒勢𨿽王公人不能以賤求之於迹盛多而衰少推之於心背寡而向眾信乎非有常者孰能如此甬東有多福院者幹徳三年州民趙軒捨園作室主者徳全以施無礙之俗開寶七年州刺史錢億易號興福治平元年始錫今號焉熙寧元年有圓瑩者興其所廢而人樂輸其財新其所故而工樂竭其力未信者信人樂從其化未悟者悟眾樂入其室元丰七年春二月燕然坐終繼者淸雅亦其人也夫萬事之理勤於未就而怠於已成佚於有餘而勞於不足師能勤其所怠而勞其所佚則繼師者𨿽百世吾知其如今日矣元佑二年二月望記

奉化縣忠節四公祠堂記家鉉翁國於天地必有與立其惟忠義不二心之臣乎劉淵窺晉人知王導之反正不知開於戰死之路述祿山沸唐人和子儀之撥亂不知基於柱解之杲卿伐我亡也鄙我亦亡也不能使無伐而能使無鄙國其庶幾不能使無伐又不能使無鄙猶謂國有人乎肆惟寧皇之末年李全歸自山東而舉措非循服者越厥我理宗在禦連率一旦束濕之全異心滋不可遏時則有若曹公孝先糾郡山陽建明屯田欲挈之以東徵俾無居城中其慮深矣未報會全無厭之求弗嗛僞如海州命劉慶福脇犯閫帥曹公聞變亟自簽捨趨庭撫諭謂之曰有情欲陳當入文狀制置朝廷之制置犯制置是犯朝廷汝不欲使李氏保其富貴哉其首命部曲弗敢言許制使國得泛舟於楚臺以避旣而讙動射公中咽公拔箭叱曰誤李全斬東市非汝而誰曹孝先決不求生許制使決不可殺鋩鏃交集血流被體猶登子城求許公謀焉血盡气微許公枕公以磚而絕手蔽吭而不可拆目怒瞠然許公回舟中慷慨曰國無以事朝廷報曹君矣亦死之公旣不得斂亂軍取葦燎於城曲全歸自海反哭而弔且斬麾下謝公事定家人求骸弗可識謾號死灰睹縷煙冉冉繞諸孤發之褐衲方尺儼不毀蓋公內手成者遂得裹馳事聞朝廷酬公甚厚當是時全特未反耳越明年冬全叛去保楚城於兩期生楚人於再歲非公其誰爲功全旣猖獗嘯遊淮濆揚州之戰丁勝遣統制吳公從龍先鋒而不出師是置之死地也豈知其挺身赴賊馬僕被執夷猶揚泰之道從容甲乙之辰易旗幟攺號令陽許諾爲開關洎駕海陵城下則呼曰我右軍統制吳從龍馬中矢執至於此揚州亡恙泰城堅宜死守賊無能爲也全寸臠之而吳公詈不絕口嗚呼烈哉其功豈直蔽遮一城而已曾不兩月全首獻闕下初賊得吳喜甚謂泰在目中一死盡折其銳魄禠气奪不敗何待朝廷知公賜廟於揚於泰由今觀之曹公死於前全兩年而不反吳公死於後全五旬而遂亡謂非忠義之功可乎中閒楚陷二三達官職曹府史多不免監州郭公徳暢一家殲焉逆李爲妖奉有三仁可不大書特書也哉異時汪寇煽衢又得一人曰西安尉舒公瀛目厭橫道唱義鼓行竟與江山開化同寅捐軀綠林功𨿽未昌亦萬人吾往者朝廷旣各旌之祠以對﹝昜�﹞明詔長吏之責固爾未容以爲多也余老矣岸幘山中聞遽輒思死士忽鄞友曹夢合走一介書以制使文昌本齋陳公從攝令常朝宗之請建祠學宮求余記余持憲節浙東時嘗聞其語未暇求其人也朝宗吾甥也忠毅之孫頗有志攝事幾何時不避貪天誚當閫公之教邦人之意如此邑有忠信尙告於未知者咸淳十年十一月朝奉大夫直寶謨閣家鉉翁記通奉大夫寶謨閣待制提舉江州太平興國宮奉化郡食邑髙衡孫書寶謨閣直學士中奉大夫知慶元軍府事兼管內勸農使沿海制置使龍泉縣國男食陳存篆蓋

昌國縣大夫劉君生祠記王應鳳上臨禦之三十三載妙簡銅墨以字民訓士風示宇縣劉君謙孫繇元佑故家宰明之昌國於是適再祺矣廉平簡靖民便安之越明年政成邑士累君之化相與言曰令君幸惠吾邑勤亦至矣今將造朝微以寓攀截借畱之意維昔庚桑治畏壘社而祝之厥有舊比乃肖像於學而祠焉蹐余門請識其事余謝之曰劉君余伯氏之常僚也子諒肫實裏襮一如溫乎柔木之絲澹乎衣錦之絅豈與世健令求赫赫名者班乎而奚以像爲且邑有生祠非故也昉於漢之於公厥後韋廣都義杜池陽軫陸浚儀云史不絕書然繩之以召棠勿翦之義猶曰變之正者夫令去民最近是邑𨿽海陬去天爲尢近近天則聲聞易徹近民則恩信難孚母怪乎推謝摩肩而誦僑絕響也劉君何以得此於邑人哉問之庠墊之士則曰言政不及化吏皆然令爲甚君甫下車垂意誨育縮費廩士以歲之正飲酒於序燕毛以齒禮遜興焉學宮水環如帶鄕老以爲文字之祥乃疏乃滌玦縈鏡澄而又捐奉入以養之蒞校比以勸之是歲賓興有雁行聯璧而監學亦多中鵠擢第者有人興廢葺圮去之日如始至復築室以奉先聖舊像扁以燕居膏火之中教雨浹焉弓張之急弦歌奏焉斯乃蒲密之所以垂芳也子以爲何如余曰一鄕善士令君教養之所及也必如子羽之未嘗至偃室然後其言情而信姑徐之爲我問政於鄔漵荒寂之濱旣閱月有聽輿誦而復於餘者曰維玆鶩行舊多叨懫自君之來民不識吏庭少諍辭維玆萌黎近鹽而貧訖君之去海無怪風人厭魚蟹余聞之舍然曰士之言華民之言質是足以俎豆前修矣於韋杜陸不專美於漢晉矣維先忠肅公以冀之南宮縣譜推而爲滑臺郡譜又推而爲元佑相譜文獻所漸裳華是似淸惠維祖朔齋維兄其政不棘於期會而以善俗爲先厥有本哉君家自朔而蜀又自蜀而吳余嘗稱其爲宰蓋所謂安靜吏悃幅無華者故不敢相蒙而溢美云寶佑五祀龍集丁巳閏四月旣望儀眞郡文學掾王應鳳記並書

新校【﹝文﹞】﹝東嶽行宮記﹞陳公邦獻【盧本陳公下有戩建安章公五字】﹝宸奎閣記﹞而與吾師遊最舊【盧無遊字】遠甚【二字盧倒】﹝錢公碑銘﹞凡二百二十六甲子【下二字盧作六字】﹝忠節四公祠堂記﹞兩食邑【邑下盧本俱有空格】四明誌卷第二十宋元四明六志弟七十二元

袁桷等

撰

集古考下

詩

歸四明胡幽貞海色連四明仙舟去容易天籍豈輒問不是卑朝士

憶四明山泉施肩吾愛彼山中石泉水幽聲夜落虛窗裏至今憶得臥云時猶自涓涓在人耳

寄四明山子施肩吾髙棲只在千峯裏塵世望君那得知長憶去年風雨夜向君窗下聽猿時

同諸隱者夜登四明山施肩吾半夜尋幽上四明手攀松桂觸云行相呼已到無人境何處玉簫吹一聲

宿四明山施肩吾黎洲老人命余宿杳然髙頂浮雲平下視不知幾千仞欲曉不曉天雞聲

遊太平山孔稚珪石險天貌分林交日容闕陰澗落春榮寒巖畱夏雪

贈育王虛白長老王安石白雲山頂病禪師昔日公卿各贈詩行盡四方年八十卻歸荒寺有誰知

觀明州圖王安石明州城郭畫中傳尙記西亭一艤船投老心情非復昔當時山水故依然

遊天童山溪上王安石溪水淸漣樹老蒼行穿溪樹踏春陽溪深樹密無人處惟有幽花渡水香

鄞縣西亭王安石收功無路去無田竊食窮城度兩年更作世閒兒女態亂栽花竹養風煙

寄育王大覺禪師王安石山木悲鳴水怒流百虫專夜思髙秋道人方丈應無夢想復長吟擬慧休

別鄞女王安石年登三十已衰翁滿眼離傷祗自攻今泛小舟來訣汝此生蹤迹各西東

題寶巖寺寒碧亭二首王安石兩岸靑山刻峭城一溪回曲篆紋平綠陰隱隱無重數欲去黃鸝又一聲

其二風吹洞口雲水動山頭月野老時問人前村多少雪

送竇公持鄞江尉範仲淹片帆飛去若輕鴻一霎春潮過浙東王謝江山久蕭索子眞今爲起淸風

送丁司理赴明州範仲淹仙家枝葉令威孫南去司刑庇越民金闕道書微旨在獄多陰徳是眞人【道書謂升眞者皆須曾爲獄官】

送湛公歸四明講席範仲淹滿面南風指四明山長水曲不勝情自言此去雲林下惟講華嚴報太平

遊翠巖六首舒亶繆悠此投閒選逅如得請終曰對林僧是樂非世境千秋紙上塵萬事空中影旣往悔可追無能味何永仍幸甘露音時時灌吾頂

其二翠巖老禪和欲退未容請聊許隱堂人先占廣軒境髙松有寒淸孤云無定影艸暖幽澗香鳥啼淸晝永一笑碧雲傍未羨匡廬頂

其三聊謝都城遊來赴道人請冥懷麋鹿羣回首冠蓋境潀瀉泉石聲蕭森松檜影風帽何妨頹藜徑敢辭永還聞鐘磬音爲我下云頂

其四先生盍言歸小子願有請由來陶淵明結廬在人境閒把無弦琴靜弄南窗影勝事幾人知髙風千載永何當理籃輿步月下孤頂

其五願聞海潮音幾煩檀越請有物還有機無心卽無境何當雪衲身重現水月影髙臥與世疏孤坐其夜永時時掛西窗溪光照霜頂

其六欣聞厭冥煩頗亦謝造請孤鶱出塵埃勝踐得眞境萬籟發靜音千巖度空影無味道終憐有役慮眞永會當立茅茨望子蒼岑頂

遊翠巖山舒亶桃源深處一招提門對寒雲路遶溪長使千峯光景動未應洞裏老金雞

遊大梅護聖四首舒亶萬壑聲中柏子煙髙僧日日看云眠當年象虎今何在千古寒堂一鐵鞭

其二仙去人閒地轉靈蛟龍合處谷風生誰知雲霧千峯頂長作靑天霹靂聲

其三流水山閒無盡時登臨到處與心期世人只愛桃源好梅熟山閒怎得知

其四雞犬同時亦上升赤云今日幾人行我來正唱升平曲不用山閒變姓名

遊灌頂三首舒亶十里曾聞一嘯聲當年猿鶴想猶驚白雲不礙靑天路贏得重來擺手行

其二萬松偃蹇插云根四面諸峯盡子孫日日飛煙雲霧斂不妨掌上看乾坤

其三雪頂胡僧眠覷天只應風月是生緣那知坐作人閒雨千丈巖頭一道泉

歸郡書金峨二首舒亶叱﹝口宅﹞滄溟雪浪空鯨鯢騎去杳亡蹤湅丹井畔春蕭索知在蓬萊第幾重

其二又入西湖醉過春嶺頭猿鶴幾時聞無端雨意隨人去直恐衣巾盡是云

含珠林舒亶萬个松山一顆珠老僧心手最工夫冷光長在千峯頂誰道人閒夜月孤

題天王院內鑑堂舒亶等是人閒出世人數他珍寶信非珍茫茫白日誰回首此處元無一點塵

題福勝院舒亶蒼巖赤壁聳崎嵚長者何年爲布金卻憶樵風生乳竇萬松回合兩龍吟

湖心寺偶書舒亶吹落淸香縹緲風樓臺髣佛水邊紅人閒誰是丹靑手畫取春湖細雨中

題寶林院瓊闍黎房舒亶山農未用踏溝車一穴靈泉蔭萬家香積從今飽檀施會看講夜落天花

題法喜院是院一瓦一木皆自能師手而師丈室惟布衾木枕無復長物卽之坐龐眉皓頂泊然似不能言者無乃眞有道者耶二首舒亶抱山重屋兩回廊杉檜如雲百尺長香火它年誰第一老師辛苦頂如霜

其二了無情解作攀緣一砵三衣只兀然坐對靑山不知老學人休問祖師禪

太白峯舒亶千峯下視盡兒孫僊事寥寥不可聞長作人閒三月雨請看膚寸嶺頭云【峯頂常有雲气祈雨輒應】

太白庵舒亶何年杖錫此徘徊天上眞官爲我來芝圃鶴歸香火冷石基空鎖舊莓苔

玲瓏巖舒亶詭形迥與萬山殊空洞由來一物無直恐虛心自天意人閒穿鑿枉工夫

響石舒亶淵明休弄沒弦琴混沌中含太古音聞說幾回風雨夜四山渾作老龍吟

龍池舒亶靈蹤聊寄數峯雲雨意含云白晝昏不用髙僧時咒砵一�長貯萬家村

虎跑泉舒亶一嘯風從空谷生直教平地作滄溟靈山不與江心比誰會茶仙補水經

佛迹舒亶蒼崖絕壁印苔痕陳迹千年尙似新杖履紛紛走南北幾人不是刻舟人

臨云閣舒亶髙僧終日笑憑欄亦似無心懶出山幾度海風吹散雨坐看彩翠落人閒

春落軒舒亶隔水巖花紅淺深花邊相對語幽禽管弦不到山閒耳誰會憑欄此日心

宿鷖亭舒亶云過千溪月上時雪蘆霜葦冷相依正緣野性如僧癖肯爲遊魚下釣磯

文饒自昌國以詩見寄次韻二首陳瓘百川滚滚到來休此是人閒第一流鯨鬣爲君翻駭浪蘭苕空自滿汀洲

其二海邦渺渺知何在風入髙帆頃刻過何似一樽湖上酒月明安穩照寒波

文饒自京師還欲往昌國而風作不可渡乃爲絕句戲之陳瓘欲衝髙浪卻沈吟酒近瀛洲懶得斟莫道顚風無好意爲君吹過遠歸心

對酒憶賀監二首﹝並序﹞李白太子賓客賀公於長安紫極宮一見余呼余爲謫仙人因解金龜換酒爲樂歿後對酒悵然有懷而作是詩四明有狂客風流賀季眞長安一相見呼我謫仙人昔好杯中物翻爲松下塵金龜換酒處卻憶淚沾巾

其二狂客歸四明山陰道士迎敕賜鏡湖水爲君臺沼榮人亡余宅故空有荷花生念此杳如夢淒然傷我情

眾樂亭王安石使君幕府開東部名髙海曲人知慕艤船談笑政卽成洗滌山川作佳趣平泉浩浩銀河注想見明星弄機杼載沙築成天上路投虹爲橋取孤嶼掃除荊棘水中央碧瓦朱甍隨指顧春風滿城金板舫來看置酒新亭上百女吹笙彩鳳悲一夫伐鼓靈鼉壯安期羨門相與遊方丈蓬萊不更求酒酣忽跨鯨魚去陳迹空令此地畱

悼四明杜醇王安石杜生四五十孝友稱鄕裏隱約不外求耕桑有妻子藜杖牧雞豚筠筒釣魴鯉歲時沽酒歸亦不乏甘旨天涯一杯飲夙昔相逢喜談辭足詩書篇詠又淸泚都城問越客安否常在耳日月未渠央如何棄予死古風久凋零好學少爲已悲哉四明山此士今已矣

憶鄞縣東吳太白山水王安石孤城回首距幾何憶得好處長經過最思東山春樹靄更憶東湖秋水波三年飄忽如夢寐萬事感激徒悲歌應須飲酒不復道今夜江頭明月多

書會別亭王安石西城路居人送客西歸處年年借問去何時今日扁舟從此去春風吹花落髙枝飛來飛去不自知路上行人亦如此應有重來此處時

寄育王山長老常坦王安石道人少賈海上游海舶破散身波浮抱金滿篋人所寄吹簸偶得還中州臝身歸來不受報祗取鬥酒相獻酬歡娛慈母終一世脫棄妻子藏巖幽蒼煙寥寥池水漫白玉菡萏吹髙秋夜燃柏子煮山藥憶此東望無時休塞垣春枯積雪畱沙礫盛怒黃雲愁五更疋馬隨鴈起想見鄮郭花稠稠百年誇奪終一丘世上滿眼眞悠悠寄聲萬里心綢繆莫道異趣無相求

送丰稷曾鞏桃華染破南山靑漢江此時春水生客舟相語人夜起勁櫓亂江羣鴈聲之君飄泊動歸思告我舉裝千里行閎材壯思風雨發綠鬢少年冰雪淸讀書一見若經誦下筆千言能立成精微自得有天質操行秀出存鄕評嗟從薄祿困流滯能誘鄙俗銷紛爭弦歌躬勸士彊學田裏堵安人力耕嗟予據案但畫諾遇事縮手方蒙成𨿽知璞玉難彊獻欲掛塵榻空含情歲寒不變乃知確物理先否終當亨雜舟且盡今夕語明日帆隨白鳥輕

和馬粹老修廣徳湖舒亶古作重慮始功利故能永末俗紛錐刀往往附光影此幾百歲餘興廢屢動靜七鄕十萬家利害寄俄頃譸張好惡曹聒聒亂池黽使君武陵孫明潔水中荇坐嘯黃堂春獨得意外景登臨莽蕪沒嘆息民不幸一日山水光蕩漾出荒梗黍禾雜菇魚狼籍被它境人指白鶴祠殷懃竊有請衣冠儼羣公一一畫眞鯁斯人豈可作庶用薦遺秉公乎且我去何以慰鄕井願屬丹靑手千載其觀省

題它山善政侯兼簡鄞令舒亶嗚呼王封君心事鬼出沒驅山截長江化作雲水窟旱火六月天萬棟掛龍骨蕭條一祠宇像設何髣佛破屋夜見星漏雨濕衫笏杯酒謝車篝玆事恐亦忽我聞古先王報施必稱物矧今崇佛宮民力殆欲屈豈無制作手一爲起荒茀李侯仁賢資撫字良矻矻可但淸似冰方看健如鶻沈迹千載後行且見披拂陰功世易忘遠慮俗多咈勉哉君毋遲斯民久已郁

題放生池舒亶南州幾萬家舟楫江湖上罾羅竭魚鱉方饜口腹養何年長者子於此事脫放藻荇被淸流春風不驚浪直鉤亦何心明珠豈所望落日倚朱欄無言獨惆悵

題水月橋舒亶長空瑩如磨平湖淨無滓萬里夜寥寥淸光墮寒水松風吹更圓沙鳥睡不起徒勞野猿捕﹝左言右上�下方﹞作玄珠比相對倚朱欄時有逍遙子

再遊天童山回同吳與權諸友夜集舒亶太白嶄巖幾百尺僊人一去無消息臨云時復倚欄幹獨看千峯萬峯碧昨夜長須城裏回報道湖上秋風來醉園雨過站臺冷籬根白菊看看開卻杖靑藜趁流水目送徵鴻下山嘴篷船答浪遶叢蘆咫尺煙汀幾萬里忽見江頭江月白紛紛笑語城東陌一樽北酒一枰碁未到懶堂猶是客

遊承天望廣徳湖舒亶桃源二月春風起是處穠華有桃李調笑聞聲不見人遊人只在華山裏華山逋客來何遲隱隱茶林隔煙水滿眼相思寄碧雲獨立成南望山觜

送韋太守舒亶四明山水東南表海鰲背上三僊島麗譙髙逼鬥牛寒一曲梅花萬家嘵太守文章建安骨爽气冷侵寒月窟雌堂水洗火符空明光卻擁荷囊笏有客醉園雙鬢老宦情文意如秋艸紫雲夢斷玉龍飛年年送客西城道曾是野亭同問柳綺裘紗帽金船酒長安宮闕九天邊肯爲江蘺回首否

粹老使君前被召約往它山謁善政侯祠旣不果以書見抵謂可嘆惜並示廣徳湖新記因成長句奉寄舒亶長江滚滚西南流秋水時至狂不收大浪似屋山欲浮王侯神智禹所啾萬鬼琢石它山幽梅梁贔屓臥龍虯咄嗟駭湍就斂揫巨靈縮手愚公羞障成十里沙中洲支分脈引聽所求赤旱稽浸民不憂那得虫蝗隨督郵污邪甌寠滿車篝斯民飽暖何以酬廟貌突兀寒灘頭歲歲雞黍祠春秋老農擊鼓稚子謳當時人物紛鴈鷗豈無鼎食腰金儔朽骨往往空蒿丘姓名幾復人閒畱惟侯惠施膏如油江聲浩浩風飂飂千古不見使人愁拔俗萬丈山標崷使君不減裴商州下車百蠹隨鋤擾一笑四境無瘡疣天閒老步須驊驑已聞歸作金華遊欽賢訪古意未休畫船載酒岸鳴騶約我與往置脯﹝月肅﹞冠蓋紛紛暇莫偸搔首悵望情綢繆我問使君亦何尢西湖萬頃蛟龍湫幾年荒茀今則修鼛鼓弗勝財不掊長堤岌嶪髙岑樓寫有澮兮蕩有溝餘波北注引漕舟桑麻被埜禾連疇鶴鶴白鳥雜遊鯈菇蒲菱芡饜采搜柳楊成幄蔭道周耕漁呼歌羸病瘳使君之賜侯可侔天邊旌旆看悠悠父老雪涕爭攀輈地僻借恂恨無由髙文摛秀春華抽丰碑崒嵂鑱銀鉤千年空此畱海陬君知此日思君不還如今日人思侯

登育王明月堂王﹝桓去木﹞引月貯虛堂堂髙附南極我當盛暑來萬象生秋色堂豈朝朝新月亦有時食一寸坐禪心萬古磨不得

同捨弟泛舟西湖登晝錦堂步至紫翠亭望懶堂景物懷故龍圖舒先生王庭秀城中十頃湖雲水相演漾春風破冰谷伯岸新流漲平鋪鴨頭綠澹沱蒲萄釀朱甍媚孤嶼梵宇麗相向萬瓦生淸暉千花聯錦帳晨曦照炯炯芳气浮泱泱日暮姿態妍煙霞渺空曠誰將水仙境聊借詩人仗臥護五羊城追懷老詩將微吟示淸野鏖戰得閒放變化無端倪虛無落石狀坐令湖上景勝絕神宇王當時經行地藻麗隨履杖斯人今則亡物色亦摧喪它年牛馬走曾拜丈人行塵埃久漂泊歲月成漫浪問訊懶堂屋松菊忻無恙尙意壁閒聲時賡朱絲唱撫事重興嗟陳迹徙帳望哦公十洲詩風月爲淒愴

遊香山佛迹周鍔靈山名達蓬香水靄薝卜龍祇久覆護云物翳深谷拂衣向劫中神斧斷蒼玉至今天人尊靈迹印金粟頗聞開士讖飛錫隱巖麓坐令湖海閒香供走川陸巍巍虔報地色相儼金屋緬想舊巾瓶猶能慰心目籃輿訪蓮社一笑欣白足撫事動幽尋疇能念榮辱松鑪裊如見餘力付碁局更覺夢中身翛然百無欲

書隱潭郟修輔在昔知何人鑿破靑山骨飛泉直下來千尺瀉倏忽兩壁蒼翠開一陣風雷突傍無塵埃蹤中有蛟龍窟寒气不可向猛勢豈能屈安得當旱年爲霖濟羣物

題東寺松石小軒呈同遊關彥長明府盛次仲一松偃蹇蒼龍盤一石嶄巖怒虎踞漫來題作龍虎軒便恐風雲捲將去

送賀監歸四明應制李白久辭榮祿遂初衣曾向長生說息機眞訣自從茅氏得恩波寧阻洞庭歸瑤臺含霧星辰滿仙嶠浮空島嶼微借問欲棲珠樹鶴何年卻向帝城飛

眾樂亭十四首

眾樂亭二首﹝有序﹞錢公輔眾樂亭居南湖之中南湖又居城之中望之眞方丈瀛洲焉以其近而易至四時勝賞得以與民共之民之遊者環觀無窮而終日不厭孟子曰獨樂與眾樂孰樂不若與眾眾樂之名於是乎書旣又爲詩以記眞景之萬一云誰把江湖付此翁江湖更在廣城中葺成世界三千景占得鵬天九萬風宴豆四時諠畫鼓遊人兩岸跨長虹他年若數東南勝須作蓬邱第一宮

其二勢壓平湖四面佳好風明月是生涯鯨鯢背上浮三島菡萏香中放兩衙屏列已疑雪母淨簾垂不待水精奢此心會笑元丞相終日樓臺爲一家

前題司馬光橫橋通廢島華宇出荒榛風月逢知己湖山得主人使君如獨樂眾庶必深嚬何以知家給笙歌滿水濱

前題二首邵必海邊民物鮮歡娛太守經營與眾俱園圃新陰多杞柳池塘生意足魚蒲長空不礙髙飛鵠淺水兼容短脛鳧此樂有誰知我趣歸來紅旆西晡

其二城外千帆海舶風城中居市若憧憧幾生佳景爲民老一日賢侯與我同道上槐陰連帟翠水邊人面照花紅寄言樂有時還盡徒見甘棠憶召公

前題二首吳中復賢侯新葺水雲鄕虛閣崢嶸綠渺茫波面長橋步明月人家疏樹帶殘陽風中白鳥侵煙去雨後紅蕖擁袖香從此郡圖添故事歲時遺愛似甘棠

其二煙波空闊岸低回艸綠花紅處處堆一片湖光分島漵四邊山色入樓臺從來未有吾民樂此地欣逢刺史來目斷鄞江何日到京師只得畫圖開

前題二首陳汝羲聞說湖亭又一新不徒行樂樂斯民水光剩占鷗鷴地人意常同桃李春試展畫圖淸俗眼況專閒席傲天眞使君已陟螭頭貴應爲煙雲入夢頻

其二遙思湖上自由春醉踏吟看屬使君水底天光開靜鑑岸頭花气迎紅雲島浮虛檻橋橋接風翼時鐘寺寺聞漬墨新名人會否不將民樂廢民勤

前題張伯玉句章太守錢君倚湖上新爲眾樂亭花木豈徒遊子愛笙歌長與郡人聽坐來髙韻天風起飲罷餘香夕雨零安得憑欄縱吟筆玉觴遙對數峯靑

前題陳舜兪湖光野色著人衣眾樂開亭此處宜擊棹髙歌山自響踏靑紅影岸相隨消除矰繳容鷗鳥攺換風煙入柳絲荇萊藕花應見憶短篷孤榜獨來時

前題章望之是水爲佳境中城枕碧湖樓臺萬室近物象幾州無太守恩千里新亭望一都地勞吾卜築景與眾遊娛宇色低欄外波光上屋隅鴛鴦宜繡幕翡翠失深蘆九夏荷開簟三秋芰洗盂山林何處異江海此情孤夜气寒蟾媚晴暉落日殊畫橋斜映柳細艸亂縈蒲漁棹開浮藻風簾散戲鳧野僧畱曠蕩行子過踟躕逸興攀銀漢明眸湛玉壺圖經終煥越歌詠已流吳壯觀嘉時序招來好酒徒樂僮優好伎唱女桀名妹閉戶誰能事宜人正丈夫樂邦方美俗鼓舞荷唐虞

前題二首胡宗愈平湖拍岸海潮通亭在平湖杳靄中花艷含春云島晚波光照夜玉壺空動搖人影兩橋月洗滌塵襟四面風野老半酣亭下笑漁樵今日與民同

其二平蕪十頃綠含煙勝事興衰已百年島榭謾隨民意樂溪山應喜主人賢點妝野趣灘邊鷺髣佛妖容水上蓮日月流風轉謠俗棹歌長在釣魚船

三江亭十首

三江亭潘良貴假守衰頹病日侵湖山𨿽好倦追尋登城忽睹三江水快我平生萬里心聊築小亭怡父老敢承佳句粲珠金春濤正待諸君賞更拂詩牌看醉吟

和前韻蔣璇安仁不放二毛侵爽气淩虛玉萬尋談笑薄施三昧手登臨誰會五湖心倦遊方戢衝天翼髙賦難賡擲地金怪得朝雲飛畫棟夜來曾聽老龍吟

和前韻顧文詞源倒峽勢奔侵綆短那容汲萬尋望屬滄浪驚鶴唳志存流水識琴心揮毫句句囊盛錦拜賜人人袖有金不曰都兪在廊廟更聽虎嘯應吟

和前韻王珩潘郎未覺鬢霜侵佳致乘閒得得尋古岸渺茫分遠渡飛甍虛敞快人心融樽想見頻頹玉季諾由來雅勝金野老固慚東閣客何妨同作醉翁吟

和前韻汪國溫危亭聳觀與云侵勝槪何勞杖屨尋回合江山眞有意去來鷗鷺本無心歡聲洋溢均千里好句淸新抵萬金四海倚需經濟手豈容長對白頭吟

和前韻薛朋龜爽气寒光四壁侵靑山千仞水千尋遠觀吾裏瀛洲路悵望誰人魏闕心春到已多鳴佩玉酒酣應有解貂金紫微太守經營巧消得時賢次第吟

和前韻王伯庠使君不受二毛侵杖屨逍遙得勝尋撥遣簿書聊永日登臨山水亦何心殘梅墮雪垂垂白弱柳搖春淡淡金倚矚大江供一笑幾多襦褲在謳吟

和前韻鄭若谷望遠登髙萬象侵元戎端不爲花尋未誇駕鶴蓬山路應壯斬鯨遼海心小艇鱸肥盤膾玉危欄客醉碗揮金中流擊楫雄圖遠回笑三閭澤畔吟

和前韻陳晉錫神襟百慮不容侵勝槪乘閒偶訪尋趺坐豈無觀水術臨流應有濟川心斂將蓬島溶溶气散作陽春字字金郢曲調髙人寡和微生何敢綴雄吟

和前韻陳棲筠紅塵一點不相侵下瞰澄江幾萬尋地接海潮分鼎足檐飛鳳翼峙天心三山有路云收幕午夜無風月湧金欲識龔黃報新政滿城爭唱使君吟

次韻明州戶部遊蔣園王﹝桓去木﹞采蓮橋下路皁蓋拂云來塵壓隨軒雨風生避暑臺酒緣佳客盡花爲使君開憂患西溪舊【滑州西溪常陪樽俎】相忘此曰杯

又次韻登靈橋門晚望王﹝桓去木﹞恩波和气兩溶溶萬戶樓臺紫翠中渡水虹霓輕縹緲隔河牛女淡朦朧眞仙路指三山近粒食人歌四釜丰旌旆欲歸歸未得滿船風月載漁翁

謝太守劉吏部示西湖圖用丰侍郎韻王﹝桓去木﹞四明太守愛西湖想象桃源舊日圖不放塵埃生水面爲傳風月到皇都花開別嶼千機錦稻熟鄰田萬斛珠聞說兒童騎竹馬至今昂首望通衢

和郡守彭吏部按視湖亭凡二首周鍔使君風味壓荊州每爲吾民樂更憂錦裏篇章推唱首浣溪光景促遨頭行春預約花欹帽把酒方欣雪點裘嶽史年來慚吏隱扳輿時得從公遊

其二雙虹倒影上檐楹碧水澄空一鏡明野艸閒花無限趣短藜幽榜不勝情已知風月隨人意聊爲湖山載酒行卻訝錦囊賡夢艸坐令詩興繞寰瀛

西湖三首周鍔曉鏡初開淑景明使君風味一般淸舟從菡萏林中過人在鯨鯢背上行妙舞屢翻紅藥燕淸詞時囀紫薇鶯賡歌久矣虛前席肯向樽前戀曲生

其二使君修禊與民遊十里笙歌水面浮動地雄風雲外起截天雌霓雨中收登臺已有難並樂擊壤寧無寡和憂卻憶內家新賜火海掌無數出墻頭

其三牛鞭初動囀新鶯夢覺池塘選勝行水鏡光中千騎合山屏影裏萬艘橫雲從布谷原頭過雨向催詩筆下生藻繪升平知有待閣梅先已賦調羹

西谷【由桃源以西至應眞絕頂共爲西谷】林旦平昔山林性今來水石鄕栽花尋秀壠泛酒掬滄浪地暖春長早云陰夏自涼歲成還北去魂夢此難忘

蓬萊泉【卽煉丹山透瓶泉】林旦采藥瀛洲去扁丹竟不還黃金成海外故井獨人閒乳滴巖花潤苔封石字斑空令千載後猶復望三山

觀瀾亭林旦萬古淵源會憑欄試一觀雲濤誰可際勺水自爲難日月閒中永乾坤物外寬幽人休悵望平地亦波瀾

射圃林旦百步開新圃彎弧注采正樽罍供樂事金鼓疊歡聲敏手徒爲妙中心自要平何人能舉觶觀堵定縱橫

送明州王大卿王安石大歷才臣有此州昆云今駕鹿轓遊從來所至邦人喜眞復能分聖主憂千里封疆何足治一時名迹故應畱屬城舊吏𨿽疲懶尙可揮毫敵李舟

寄育王大覺禪師王安石單已安那示入禪艸堂難望故依然山今歲暮終岑寂人更天寒最靜便隱迹亦知甘自足憑心豈吝慰相憐所聞不到荊門耳人老禾新又一年

弔王致先生王安石處士生涯水一瓢行年七十尙蕭條老妻稻下收遺秉稚子松閒拾墮樵𨿽有聾名髙後世且無饘粥永今朝窮魂散漫知何處甬水東西不可招

和馬粹老四明雜詩聊記裏俗耳十首舒亶百粵喧嘩外三江指顧中耕桑遺俗在艸木故城空【卽鄮郭也】近澤知田美【俗重近澤田】多魚驗海丰由來形勢地越絕控遼東

其二澄水鋪千練平山伏萬犀月橋蓮棹小春圃酒旗低蓬島雲長在【邑有蓬萊鄕古史云金銀爲宮闕望之如雲】桃源客不迷風流未寂寞遊屐半香泥

其三禦史平囚日【平囚詩在郡樓下】郎中渡母年【今謂渡母橋】丰碑推筆妙【二碑皆名書】孤冢杭城偏【汝南孝子墓焉】白鶴空遼泬黃蒿尙蔓延九原如可作執馭故忻然

其四箔蠶迎豆熟【俗有蠶豆】江雪伴梅消抵虎螯經夏【裏語八月蝤蛑可抵虎】跳沙蛤趁潮【裏語有跳沙蛤】酒罌雙印貴【俗重雙魚酒】藥肆萬金饒【謂馮樓也】未覺西風遠三溪好采樵【慈溪小溪藍溪也】

其五巷陌隨橋曲閭閻占水窮郡樓孤嶺對【古謂鎭明嶺】市港兩潮通【閘在城東隅】春暖雞鳴嶴【在慈溪】秋寒鴨信風【江湖所呼】家家人富足擊壤與吾同

其六歲熟禾論﹝上禾下束﹞【俗以二束爲一﹝上禾下束﹞】人歸夜擊鐘金澄沙底水龍臥井邊峯【金沙龍井皆在育王山】香火長存社【俗結金光明金剛社】漁鹽每奪農年來縑帛賤砧杵萬家舂

其七稻飯雪翻白魚羹金斗黃鮚埼千蚌熟【在奉化】花嶼一村香【在慈溪】海近春蒸濕湖靈夜放光【廣徳湖每現光彩】北窗休寄傲大隱卽吾鄕【大隱山乃楊適先生所居之處】

其八禽孝傳居俗【禽孝鄕在奉化】風癡動浹旬靈鰻旱天雨【卽龍井也】聖米歉年蒓【凶年蒓根爲聖米】江漲長如海冬溫恰似春雞豚追伏臘行路亦情親

其九佛磬雲中寺樵歌郭裏湖城居蔭楊柳野寇息萑蒲巫語傳杯珓漁蓑八畫圖幽香花滿谷不趁雪霜枯

其十蓮閣紅堪掣瀾池靜不流【池在府前】梯航紛絕徼冠蓋錯中州【髙麗比入貢多使者】艸市朝朝合【四郭皆有市】沙城歲歲修【邦人爲郡城雜以沙故易頹】雨前茶更好半屬賈船收

題福源院舒亶地占靈龜背山橫小嶼頭一橋云借路雙沼月分秋竹影搖虛室松煙著曉樓殘鐘誰共聽空籟更颼颼

題尊教院舒亶竹砌緣寒渚松蹊藉綠苔樓臺隔林見花木帶雲開溪旱常流水峯靑自隱雷月華幾萬頃誰棹酒船來

香山野步二首舒亶龍護空堂砵云籠古殿燈經窗僧待月茶井客敲冰驚鴈回峯影疏星亞塔層心淸更無睡未羨杜郎能【老杜宿贊公房有燈影照無睡之句】

其二空澗寒探月髙齋客聚星霜分破窗白山獻隔簾淸窺水知僧定占云識地靈時時驚鶴夢木葉下危亭

和遊棲眞寺見寄舒亶曾是談經一艸堂千年金碧欲飛揚頂峯有路靑天近絕壑無塵赤日涼月底露驚猿鶴夢雲中風動薜蘿香芝差茶竈平生念遙謝仙人白羽觴

和西湖卽席二首舒亶金碧樓臺閣暮煙彩虹雙影臥漪漣云鋪物外無塵地月滿人閒不夜天細柳千門維畫舸華燈兩岸度鳴弦淸狂亦有黃冠客不負仙人載酒船

其二十洲風籟韻笙簫疑有仙人燕碧桃影逼銀河星半墮气吞月窟兔爭豪九秋波浪沙鷗狎萬古功名釣艇髙卻恨何須明似鏡空令志士泣霜毛

雨中遊杖錫舒亶何人杖錫過千峯雨裏風煙轉不窮暗壑水聲淸決決深巖花气濕蒙蒙遙知雪嶺開亭近舊說云鄕有路通自恨靑鞋踏城郭仙遊長在夢魂中

遊雲湖過香山偶成二首舒亶去路鶱騰逼紫霄何年鳧舄墮王喬暗峯藏雨皆龍窟靈艸含霜半藥苗已覺山衣云撲撲還疑風鬢雪蕭蕭捫蘿更上岧峣頂下視滄溟百水朝

其二塵境回頭隔聖凡參差疊嶂巧如鑱歸云墮碧粘僧屐落葉飄紅上客衫果熟遙看猿渡澗風號定想虎離巖長天自有無窮景未信西岡曰半銜

和劉誼翁畱題惠安二首舒亶塢雲過雨翠成堆天淡平湖一鑑開萬木號風韻絲竹千峯帶月上池臺靜無俗駕金鋪地閒有髙人玉滿杯聞道碧桃看欲發劉郎何事不歸來

其二十里松行翠插天暗溪嫩艸半芊綿笙歌自滿蕭郎宅琴鶴空隨賀老船未分舊遊雲寂寞遙知歸夢蝶聯翩故山幸好宜回首還見人閒換一年

和新開西湖十洲什舒亶洗出煙華紫翠勻再將絕景付重闉千山有影螺垂地一水無塵鏡照人香濺釣筒萍雨夜綠搖花塢柳風春杖藜盡日滄浪興時有幽人岸白綸

秋燕十洲閣舒亶綠玉手持尋五嶽正應未識海邊洲倚欄花木參差見對岸笙歌次第遊煙霽多疑九峯曉波平全勝六鰲浮仙風坐隔紅塵路消得丹靑詫此州

和樓試可遊育王舒亶參天松柏綠陰陰古佛巖前一路深猿鳥不驚如有舊雲山相對自無心數泓寒水雲藏雨十里輕沙地布金杖屨更知非世境上方日日海潮音

題鄞江舒亶地吞越絕海分深渺渺平流萬馬駸早晚渡船潮有信往來鷗鳥客無心寒空倒影千山動暖日澄波萬籟沈安得魚龍閒養鬣平時春雨自成霖

題西山雙乳泉舒亶石眼雙開白欲漫潺湲更傍碧瑯玕地饒爽气全無滓天借靈源兩不幹曉月自分云外潤午茶誰鬥雪中寒孝先多睡相如渴試把淸甘乞取看

題靈鰻廟三首舒亶繞塔想曾隨白馬【父老云此龍爲護塔神】蟠泥故復傍金沙旱天霹靂長平地樂歲污邪每滿車受賜由來千里境論封消得萬人家朱門便是金塗榜未負風雲在一涯

其二絕境朱丹新棟宇深山靈響雜蚖蛇黃金地底應千歲【古記云金千歲有龍】甘雨人閒幾萬家西域不勞方士咒【西域方士能吟者臨川禹步吹气龍卽浮出見抱村子】南州重識使君車【後漢百里嵩爲隨州刺史行部雨輒隨車】老農爭賽丰年社古木蕭蕭自嘵鴉

其三亙古人閒蒙潤澤數泓云底貯淸泠功將名並山無泐道與人尊地轉靈曉殿千家供香火旱天萬里入風霆誰知別有醒醐味行路憧憧半未醒

題香山湯禪師舒亶千古神僧舊石扃淸風如在地還靈溪形偃月無窮碧山气當云不攺靑果熟猿猱時嘯聚錫飛巖穴尙芳馨西來祖意誰人問老柏森森翠滿起

題蒙堂舒亶由來去住不相關贏得隨緣到處閒笑出海雲飛一錫行分江月過千山微言定許誰人叩勝事偏於俗士慳咫尺蒙堂隔霽壤城東搔首只空還

題翠巖丈室舒亶別移寶所出埃塵無限金光欲照人斤斧不驚龍象伏棟梁特地水雲新千峯坐斷人閒路一榻分來月裏身更著須彌師子座未饒摩詰妙通神

題明月堂舒亶郢匠由來巧運斤淸光那復隔纖塵九秋萬里雲頭路半夜千峯頂上人坐見乾坤入肝膽陡驚艸木亦精神應憐赤水尋珠客白日茫茫尙問津

題五峯兼簡英禪師舒亶何人縮地海東偏靈嶽分來不計年幾見彩靈爭照日直疑仙掌欲擎天依稀故國松千尺迆邐前山石一拳四面開軒看不足老僧時立碧溪前

題天童舒亶日日靑鞋踏白沙未應泛艇卽靈槎雨溪淸越鳴哀玉風蔓蜿蜓動暗蛇曉潤芝差挑秀茁午香茶竈煮蒼芽玲瓏仙客知何在千古煙霞自一家

題布袋和尙舒亶休話人閒我獨尊何妨廛肆且隨羣乞錢往往多空手問路時時向白雲壁上形容圖尙在囊中气味許誰分分明提起無人問欲會應須眼裏聞

題靈橋門舒亶危樓淸迥立江風紫邏紅旗落日中暑雨澗溪來浩蕩暮煙洲渚隔朦朧歡聲不厭重城近霽色遙知秀野丰滄海一時傳麗句天才眞是杜陵翁

蘇文饒往昌國意頗憚之送以詩因勉之陳瓘已聞舟楫具那得苦畱君雨過霜風急帆飛雪浪分長途方策足暇日正論文功業它年事風波豈足云

送周初平陳瓘虀鹽𨿽不飽心與古人期口體非吾養紛華任爾爲經明逢地芥穎脫看囊錐兩驥皆宛種天衢好並馳

次韻袁朝請陪太守遊湖心寺陳瓘塵境紛紛俗累增故尋幽境訪南能湖波浩渺無窮綠寺屋髙低不計層計老新吟工惱客使君餘暇得陪僧棋中得失何時了一局輸贏未可憑

予同彥老自四明之永嘉中道畱宿嶽林會法照海印二禪伯夜話投曉登車乃行畱題於寺三首盧天驥病骨倦鞍馬禪居忻少畱暮雲山盡路孤磬月明樓林靜鉤輈曉風香罷亞秋重來坐盤石相對話歸休

其二嘆息老禪伯蕭閒心自如買松栽別塢引水過新渠艸色經行外禽聲宴坐余自慚雙客須垂老尙徵車

其三報國竟無補敢辭山路遙晚寒生竹徑新漲斷溪橋奔走眞逋客安閒媿老樵令人欲心折風雨夜瀟瀟

途中書懷寄奉化知縣二首盧天驥自戴淵明漉酒巾食鮭甘作庾郎貧𨿽無殘菊簪華發賴有靑山似故人幾處鴉鳴牛背雨經年衣犯馬蹄塵待攜神武朝彩去還我煙溪漱石身

其二奔馳漸覺歲崢嶸負郭蕪田未退耕正恐山溪吹岸去任從煙艸喚愁生別來竹院門長掩好去漁舟手自撐漸晚歸心在何許夕陽低處伴雲橫

刊誤【﹝詩﹞】﹝歸四明﹞【明下盧有詩字】仙舟【盧作扁舟】﹝遊天童山溪上﹞【盧無山字】﹝別鄞女﹞今泛小舟【盧作今夜扁舟】此生蹤迹【盧作死生從此】﹝遊翠巖六首﹞【盧本此六首在題水月橋之下再遊天童山之上往今體始有分別此誤語詳目中其二】寒淸【盧作寒靑】﹝遊大梅護聖﹞【其四】赤云【盧作赤霄】﹝歸郡書金峨﹞【其二】隨人【盧作催人】﹝含珠林﹞松山【盧作松杉】﹝題福勝院﹞【盧無題字】﹝文饒自昌國以詩見寄次韻﹞【盧本題作次韻昌國文饒】﹝文饒自京師還﹞【題中乃爲二字盧無】﹝對酒憶賀監﹞宅故【二字盧倒】﹝寄常坦﹞世上滿眼眞悠悠【盧本上作閒眞作直】﹝它山善政侯﹞【它上原有題字寫手誤脫】﹝送韋太守﹞雌堂【盧作黃堂】文意【盧作文思】﹝同捨弟泛舟西湖﹞松菊【盧作松竹】時賡朱絲唱【時盧作特宋詩紀事同】﹝司馬光眾樂亭﹞【以後八家此本皆題前題二字盧本並題同前二字】

