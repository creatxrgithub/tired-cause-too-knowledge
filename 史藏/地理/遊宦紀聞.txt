遊宦紀聞﹝宋﹞張世南撰

序

卷一

卷二

卷三

卷四

卷五

卷六

卷七

卷八

卷九

卷十

盧文弨跋

遊宦紀聞序

僕自丱角﹐隨侍宦遊﹐便登靑天﹐萬里之蜀。及壯走江湖﹐無寧歲。聞見𨿽稍廣﹐性天不靈﹐隨卽廢忘。紹定攺元﹐適有令原之戚﹐閉門謝客。因追思﹐捉筆紀錄﹐不覺盈軸﹐以遊宦紀聞題之﹐所以記事實而備遺忘也。嗣有所得﹐又當傅益之云。鄱陽張世南光叔。遊宦紀聞卷一

書云「期三百有六旬有六日﹐以閏月定四時成歲。」是一歲三百六十有六日明甚。今以每歲十二月計之﹐只三百六十日﹐又有小盡不與焉。世南嘗以此問學歷者﹐所對皆未精切。其說當以今歲立春﹐數至來歲立春﹐恰三百六十有六日。【以時刻較之﹐實三百六十有五日零三時。】世南始得其說﹐未以爲然。取百中經試加稽考﹐殊無差者。蓋三百六旬有六日﹐言其凡也。其實﹐周天三百六十五度四分度之一﹐日行一度﹐一歲一周天。一歲云者﹐自今歲冬至﹐數至明年冬至﹐凡三百六十五日奇三時﹐所奇三時﹐卽四分日之一也。若以十二月計之﹐不滿三百六十日者﹔月有小盡﹐又積其餘﹐五度有奇﹐合之以置閏。其所以有小盡有閏月者﹐以月行速二十七日有奇﹐已周天進三十度﹐與日合朔。合朔之際﹐卽爲一月。凡一歲十二合朔﹐故曰十二月。若論期之一﹐當以气周斷﹐不當以十二月斷也。

鄱陽爲郡﹐文物之盛﹐甲於江東﹐無圖經地誌。元佑六年﹐余幹都頡﹐作七談一編﹐敍土風人物云「張仁有篇﹐徐濯有說﹐顧雍有論﹐王徳璉有記﹐今不復存矣。」嘉定乙亥﹐史守始延郡之前輩訪問﹐匯聚而爲圖經﹐然登載亦未詳盡﹔如秋薦五十有五人﹐殊無確然之說。世南嘗聞之先生長者云「舊額三十五人。自範文正公守此邦﹐通榜渾化﹐驟增員數。」此說盛行﹐牢不可破﹐是亦口耳之傳。有故舊家藏元佑五年解榜﹐止三十有三人﹐在文正公之後。又徳興縣開山記載﹐宣政間﹐撥弋陽縣建節鄕入本縣﹐分割苗稅﹐而信州減兩名解額歸饒。以此可見人言之妄。嘗試考之﹐蓋自大觀興三捨試﹐番士寖盛﹐以在郡學人數定貢士額﹐歲貢一十八人半。後罷貢法行鄕舉﹐合三年大比﹐積計五十五人半﹐遂爲定制。此說載之國史及法律學令。南渡後﹐西北流寓士人﹐每郡科場﹐各舉二人。紹興丙子罷流寓﹐入本貫額。諸郡各增其二﹐惟饒以額寬﹐故仍舊云。

今日者所用百中經﹐乃從唐顯慶壬寅年壬寅日積算起。欲知其法﹐但看某年下得若干數﹐以六十除之。不及六十數﹐然後在寅上數【上聲】一數【去聲】﹐逆行間一位﹐是第二十﹐下仿此。則知本年正旦﹐得何日辰。假令辛巳年得十八萬二千九百七十三數﹐以六數除之﹔先除三六十八﹐除十八萬數﹔又除四六二十四﹐除二千四百﹔又除六九五百四十﹐剩三十三數。自壬寅數到壬申﹐計三十位。又自壬申數下第三位﹐則旦日爲甲戌﹐他仿此。欲知每歲逐月旦日﹐是何甲子﹖但取九年前次月望日﹐卽是後九年前一月旦日﹐毫髮無差。乃知數學有捷法﹐此亦一端也。

圖經﹑本艸﹐人家最不可缺。醫者處方﹐則便可知藥性﹔飲食果菜﹐則便可知避忌。然其間有常用之藥﹐而載以異名﹐卒難尋究。鄱郡官書﹐有本艸異名一篇。盡取諸藥它名登載﹐似覺繁冗。今摘常用者書於此。以備博知。

荊芥曰「假蘇香」﹐附子曰「莎艸根」﹐金鈴子曰「練實」﹐訶子曰「訶黎勒」。花謝欲結子﹐爲風吹墮者曰「隨風子」﹐嘉禾散所用者是也。今醫家只以「緊實小訶子」代之。山藥曰「薯蕷」﹐一名「玉延」﹐簡齋嘗作玉延賦。蒼耳曰「﹖耳實」﹐馬蘭花曰「蠡實」﹐仙靈脾曰「淫羊藿」﹐牛蒡子曰「惡實」﹐茴香曰「蘹香子」﹐破故紙曰「補骨脂」﹐乳香曰「薰陸香」﹐柏子仁曰「柏實」﹐淩霄花曰「紫葳余」﹐甘子曰「菴摩勒」﹐菱角曰「芰」﹐蘿卜曰「萊菔」。已上藥名﹐間亦有醫者所未盡知。

余童字端蒙﹐鄱之樂平人﹐由學省登紹興戊辰第。幼學已能文﹐同裏項氏極愛重之﹐欲納爲婿﹐其意未決。餘一日來訪﹐項謂曰「偶得寫景句云﹕『杜宇一聲春晝永﹐午夢驚殘。』子能對否﹖」余應聲云「黃鸝百囀曉風淸﹐宿酲消盡。」項大喜﹐卽以女妻之。仕至蘄守。其族子永之爲世南言﹐永之亦能詩者。劉過字攺之﹐能詩詞。流落江湖﹐酒酣耳熱﹐出語豪縱﹐自謂晉﹑宋間人物。其詩篇警策者﹐已載江湖集。尢好作「沁園春」。上稼軒詞﹐已見嶽侍郎珂桯史﹐最爲辛所喜。今又得數篇﹔其一﹕黃尙書由帥蜀﹐中合乃胡給事晉臣之女。過雪堂﹐行書赤壁賦於壁間。攺之從後題一闋﹐其詞云「按轡徐驅﹐兒童聚觀﹐神仙畫圖。正芹塘雨過﹐泥香路軟﹐金蓮自拆。小小籃輿﹐傍柳題詩﹐穿花覓句﹐嗅﹖攀條得自如。經行處﹐有蒼松夾道﹐不用傳呼。淸泉怪石盤紆﹐信風景江淮各異殊。想東坡賦就﹐紗籠素璧﹔西山句好﹐簾捲晴珠。白玉堂深﹐黃金印大﹐無此文君載後車。揮毫處﹐看淋漓雪壁﹐眞艸行書【原注﹕案龍洲詞題云「蘇州黃尙書同夫人惠齋遊報恩寺。」皇宋書錄載此詞﹕「按轡」作「緩轡」﹐「自拆」作「自策」﹐「覓句」作「勸酒」﹐「蒼松」作「松篁」﹐「信風景」作「算風景」﹐「想東坡賦就」作「記東坡賦好」﹐「素璧」作「舊璧」﹐「句好」作「句妙」﹐「晴珠」作「晴虛」﹐「揮毫處」作「杯行處」﹐「雪壁」作「醉墨」。按明毛晉刻宋六十名家詞中龍洲詞載此闋﹐除原注校出者外﹐尙有以下幾處﹕「正芹塘」作「放芹塘」﹐「泥香」作「芹香」﹐「經行處」作「山行處」﹐「淸泉怪石」作「淸泉石下」﹐看「淋漓雪壁」作「相淋漓醉墨」。又原注中惠齋毛刻本作「春聚」。】。」後黃知爲劉所作﹐厚有饋貺。

壽皇銳意親徵﹐大閱禁旅﹐軍容肅甚。郭杲爲殿巖﹐從駕還內﹐都人昉見﹐一時之盛。攺之以詞與郭云「玉帶猩袍﹐遙望翠華﹐馬去似龍。擁千官鱗集﹐貂蟬爭出﹔貔貅不斷﹐萬騎雲從。細柳營開﹐團花袍窄﹐人指汾陽郭令公。山西將﹐算韜鈐有種﹐五世元戎。

旌旗蔽滿寒空﹐魚陣整﹑從容虎帳中。想刀明似雪﹐縱橫脫鞘﹔箭飛如雨﹐霹靂鳴弓。威撼邊城﹐气吞胡虜【气吞彊敵「彊敵」稗海本作「胡虜」。按淸代前期刻書﹐對「胡虜」﹑「狄」﹑「夷」等字樣﹐均有所諱避﹐往往更攺。稗海系明刻﹐當從之﹐據攺。】﹐慘慘塵沙吹北風【慘慘「慘慘」稗海本作「慘憺」。】。中興事﹐看君王神武﹐駕馭英雄。」【原注﹕案此詞﹐龍洲詞不載。】郭饋劉﹐亦踰數十萬錢。

又送孫季和云「問信竹湖【孫自號】﹐竹如之何﹐如何不歸﹖道﹖山越水﹐無非佳處﹔來無定止﹐去亦何爲。莫是秋來﹐未能忘耳﹐心與孤云相伴飛。關情處﹐向南山寄傲﹐北澗題詩。

人生了事成癡﹐算世上終無眞是非。看雲臺突兀﹐無君子者﹔雪堂零落﹐有美人兮。疏雨梧桐﹐微云河漢﹐鐘鼎山林無限悲。陽山縣﹐問昌黎負汝﹐汝負昌黎。」【原注﹕案龍洲詞「何爲」作「何之」﹐「莫是」作「只怕」﹐「心與孤云相伴飛」作「心與輕雲一樣飛」﹐「關情處」作「愁無柰」﹐「向南山寄傲﹐北澗題詩」作「北窗寄傲﹐南澗題詩」﹐「終無」作「久無」﹐「看雲臺」作「恨雲臺」﹐「負汝」作「誤汝」﹐「汝負」作「汝誤」。按毛刻龍洲詞載此闋﹐除原注已校出者外﹐尙有以下幾處﹕「人生了事」作「人生萬事」﹐「雪堂零落」作「雪堂流落」﹐「問昌黎」作「時昌黎」。】

又嘗於友人張正子處﹐見攺之親筆詞一卷云「壬子秋﹐予求牒四明﹐嘗賦賀新郎與一老娼﹐至今天下與禁中皆歌之。江西人來﹐以爲鄧南秀詞﹐非也。『老去相如倦﹐向文君﹐說似而今﹐如何消遣﹖衣袂京塵曾染處﹐空有香紅尙軟。料彼此﹐魂消腸斷。一枕新涼眠客捨﹐聽梧桐﹑﹖雨秋風戰。燈暈冷﹐記重見。

樓低不放珠簾捲﹐晚妝殘﹑翠蛾狼藉﹐淚痕畱臉。人道愁來須殢酒﹐無柰愁多酒淺。但托意義焦桐紈扇。莫鼓琵琶江上曲﹐怕荻花﹑楓葉俱淒怨。云萬疊﹐寸心遠。」【原注﹕案龍洲詞「如何消遣」作「怎生消遣」﹐「秋風戰」作「秋聲顫」﹐「記重見」作「記初見」。按毛刻龍洲詞載此闋﹐除原注已校出者外﹐尙有以下幾處﹕序文中「壬子秋」作「去年秋」﹐「求牒」作「求試」﹐「嘗賦賀新郎與一老娼」作「賦贈老娼」。詞中「無柰愁多」作「無柰愁深」﹐「焦桐」作「焦琴」。】【攺之自號龍洲。】

余儔字季倫﹐號癡齋﹐吾鄕詩人也。章泉先生雅愛之。作書﹐使袖訪韓仲止﹐及門﹐候謁甚久。將命者出﹐扣所由來﹐久猶未出。余題二詩壁間云「謁入久不出﹐兀坐如枯荄。蒼頭前致詞﹐問我何因來﹖士節久雕喪﹐人情易嫌猜。本無性命憂﹐不去安待哉。」其二云「名聞由昔者﹐禮進合欣然。古有不屑教﹐意令加後鞭。尙書八座貴﹐吏部一燈傳。驚代文章伯﹐曾容賈浪仙。」已﹐乃拂袖去。仲止見詩﹐遣人追之﹐余竟不返。余有詩集號蛙吹﹐藏於家云。

翡翠屑金﹐人气粉犀﹐此物理相感之異者。嘗觀歸田錄﹐載歐公家有一玉罌﹐形制甚古且精巧。始得之梅聖兪﹐以爲碧玉。在潁州時﹐嘗以示僚屬。坐有兵馬鈐轄鄧保吉者﹐眞宗朝老內臣也【老內臣也說郛本「臣」作「人」。】﹐識之曰「此寶器也﹐謂之翡翠云。禁中寶物﹐皆藏宜春聖庫﹐庫中有翡翠琖一隻﹐所以識也。」其後﹐偶以金環於罌腹﹐信手磨之﹐金屑紛紛而落﹐如硯中磨墨﹐始知翡翠之能屑金也。

諸藥中﹐犀最難細搗。必先鎊屑﹐乃入﹖藥中搗之。已而﹖藥篩盡﹐犀屑猶存。偶見一醫僧元達者【醫僧元達「僧」稗海本﹑說郛本均作「生」。】﹐解犀爲小塊子﹐方一寸半許﹐以極薄紙裹置懷中近肉﹐以人气蒸之。候气燻蒸浹洽﹐乘熱投臼中急搗﹐應手如粉﹐因知人气之能粉犀也。今醫工皆莫有知者。

夷堅志載虞雍公自渠州守﹐召至行在﹐憩北郭外接待院。因道中冒暑得疾﹐瀉痢連月。重九日夢至一處﹐類神仙居﹐一人被服如仙官﹐延坐。視壁間有韻語藥方﹐讀之﹐其詞曰「暑毒在脾﹐濕气連腳。不泄則痢﹐不痢則瘧。獨煉雄黃﹐蒸餅和藥。甘艸作湯﹐服之安樂。別法治之﹐醫家大錯。」如方服之﹐遂愈。

世南在蜀中﹐拜訪林下人﹐求獨煉法﹐鮮有能者。忽一日﹐得靑城山道友傳授云「丹經謂﹕『捉得龍﹐伏得雄。』言雄黃見火﹐則飛走爲煙焰﹐最難伏也。」其法用雄黃不拘多少﹐研細。甘鍋火內﹐﹖令通紅﹐取出。攛雄黃末入焰硝內【攛雄黃末入焰硝內「入焰硝內」稗海本作「焰硝末」。】﹐急用桃枝攪轉﹐卽成水矣。急傾出瓦碟內﹐微側碟子﹐則淸者一邊。俟凝取出﹐去麤者﹐研細﹐以宿蒸餅爲元﹐如菉豆大﹐每服三元至七元。如前法﹐服雄黃末一兩﹐大約用焰硝一錢。此乃丹﹖家祕法﹐得之甚艱。古人云「施藥不如施方。」故詳記之。

書大字用松煙墨﹐每患無光彩﹐而墨易脫。偶得太一宮易髙士書符用墨訣試之【太一宮易髙士「太一」稗海本﹑說郛本均作「太乙」。】﹐果妙。其法以黃明水膠半兩許﹐用水一小盂﹐煎至五分﹐蒸化尢妙。如磨松墨時﹐以膠水兩蜆殼﹐研至五色見浡作【研至五色見浡作「浡作」說郛本作「浮采」。】﹐再添膠水﹐俟墨濃可書則止。如覺滯筆﹐入生薑自然汁少許﹔或鎔膠時﹐入濃皁角水數滴亦可。

士大夫謁見刺字﹐古制莫詳。世南家藏石本元佑十六君子墨迹﹔其間有﹕「觀﹐敬賀子允學士尊兄。正旦﹐髙郵秦觀手狀。」「庭堅奉謝子允學士同捨。正月﹑日﹐江南黃庭堅手狀。」「耒謹候謝子允學士兄。二月﹑日﹐著作郎兼國史院檢討張耒狀。」「補之謹謁謝子允同捨尊兄。正月﹑日﹐昭徳晁補之狀。」「汝礪參候子允校書同捨。」以次凡十六人﹐皆元佑四年時。惟彭公爲中書舍人﹐餘皆館職也。

刺字﹐或書官職﹐或書郡裏﹐或稱姓名﹐或只稱名﹔旣手書之﹐又稱主人字﹔且有同捨﹑尊兄之目。風流气味﹐將之以誠。今人觀之﹐宜泚顙矣。

野處先生﹐嘗跋此碑﹐謂子允不知爲誰﹖嘗考之﹔常立字子允﹐當時亦在館中﹐當是謁常無疑﹐而野處偶未詳也。

世南家又藏彭公北山編紙﹐皆治平四年﹐士夫往還書狀。有「醫博士程昉﹕右昉謹祇候參節推狀元﹐伏聽裁旨﹐牒件如前﹐謹牒。治平四年九月﹑日﹐醫博士程昉牒。」如此類者數紙。如冬至﹑年節﹑月旦﹐凡在外官﹐皆以狀至。其長吏有賀冬狀一幅云「泗州軍事推官將仕郎﹐試祕書省校書郎﹐權保信軍節度推官彭汝礪﹐右某啟﹔伏以晷運推移﹐日南長至。恭惟發運學士﹐膺時納佑﹐與國同休。某限以職局所拘﹐不遑躬詣丹墀﹐祗候陳賀下情﹐無任惶懼之至﹐謹具狀申聞。謹錄狀上﹐牒件狀如前。謹牒。年﹑月﹑日﹐具位某牒。」與今大異。

今醫家修制藥品﹐往往一遵古法﹔如本艸炮炙﹐及許學士方前所載﹐亦旣詳矣。世南在蜀得數法﹐頗出古人意表﹔如麥門冬去心﹐古法﹐湯泡少時則易去﹐今只以銀石銚火上微烙﹐隨手漸剝﹐極易爲力﹐又不爲湯漬去藥味。

乳香沒藥最難研﹔若作元子藥﹐則以乳﹖研略細﹐更入酒或水研﹐頃刻如泥﹐更無滓腳。若酒糊元﹐則入酒研﹔若以面﹐則入水研﹐甚省力而易細﹐且不飛走﹑虧耗分兩。遊宦紀聞卷二

唐﹑鄧間多大柿。初生澀﹐堅實如石。凡百十柿﹐以一榠楂置其中﹐則紅爛如泥而可食。榲桲亦可代榠楂用﹐此歐公歸田錄所載。但江南人不識榲桲﹐世南侍親官蜀﹐至梁﹑益間﹐方識之。大者如梨﹐味甜而香﹐用刀切﹐則味損而黑。凡食時﹐先以巾拭去毛﹐以巾包﹐於柱上擊碎﹐其味甚佳。蜀人以﹖桲切去頂﹐剜去心﹐納檀香﹑沈香末﹐並麝少許。覆所切之頂﹐綫縛蒸爛。取出俟冷﹐研如泥。入腦子少許﹐和勻﹐作小餅燒之﹐香味不減龍涎。

金橘產於江西諸郡。有所謂金柑﹐差大而味甜。年來﹐商販小株﹐才髙二﹑三尺許。一舟可載千百株。其實累累如垂彈﹐殊可愛。價亦廉﹐實多根茂者﹐才直二﹑三鐶。往時因溫成皇后好食﹐價重京師﹔然患不能久畱。惟藏菉豆中﹐則經時不變。蓋橘性熱﹐豆性涼也。

世南嘉定甲戌﹐侍親自成都歸夔門官所。舟過眉州﹐見釣於水濱者﹐卽而觀之﹐籃中皆大蝦蟆﹐兩兩相負﹐牢不可拆。極力分而爲兩﹐旋卽相負如初。扣釣者﹐云「市間以爲珍味」。乃知成都人最貴重。以料物和酒炙之﹐曰炙蟾。親朋更相饋遺者﹐此也。辛巳﹐侍親守酉陽。一日﹐遊郡圃池岸﹐亦有相負者數十對。沅陵胡宰畱﹐栝蒼人。聞之﹐亟令人捉去。謂其鄕裏以爲珍品﹐名曰「風蛤」。

予世居徳興﹐有毛山環三州界﹐廣袤數百里。每歲夏間﹐山傍人夜持火炬﹐入深溪或巖洞間﹐捕大蝦蟆﹐名曰石撞﹐鄕人貴重之。世南亦嘗染鼎其味﹐乃巨田雞耳。扣捕者﹐云「奇而非耦」﹐又與所見者異矣。坡公﹕「眉人恨不脫得錦襖子」﹐卽此物也。

世南嘗觀文選﹐左太衝蜀都賦曰「乘鱟黿鼉﹐同罛共羅。」劉淵林注云「鱟形如惠文冠﹐靑黑色﹐十二足﹐似蟹﹐足悉在腹下。長五﹑六寸﹐雌嘗負雄行。漁者取之﹐必得其雙﹐故曰『乘鱟』。」

犀出永昌山谷及益州。今出南海者爲上﹐黔蜀次之﹐此本艸所載云。然世南頃遊成都﹐藥市間多見之。詢所出﹐云「來自黎﹑雅諸蕃﹐及西和﹑宕昌」【原注﹕案元本宕誤巖。】﹐亦諸蕃寶貨所聚處。五羊﹑桂筦﹑桐城亦有之﹐往往皆來自蕃舶。又有所謂河北山犀﹐紋粗而不光。要之﹐數處皆非所出﹐乃所聚耳。

犀似牛﹐豬首大腹﹐腳有三蹄﹐色黑﹐好食棘﹐其皮每孔生三毛。頂一角﹔或云兩角﹔或云三角。郭璞爾雅注﹕「犀三角﹕一在頂上﹐一在額上﹐一在鼻上。鼻上者﹐卽食角也﹐小而不隋【他果反﹐】亦有一角者。」【小而不隋﹐亦有一角者「隋」據爾雅注疏﹝中華書局聚珍仿宋本﹞郭注作「橢」音墮。「亦有一角者」句上﹐有「好食棘」三字。】嶺表錄異曰「犀有二角﹐一在額上爲兕犀﹐一在鼻上爲胡帽犀。」牯犀亦有二角﹐皆爲毛犀﹔而今人多傳一角之說。向在蜀﹐見畫圖犀之形﹐角在鼻上﹐未審孰是。

此數種﹐俱有粟紋﹐以粗細爲貴賤。貴者﹐有通天花文。犀有此紋﹐必自惡其影﹐常飲濁水﹐不欲照見也。文理絕好者﹐有百物之形。或云「通天者﹐是其病理」﹐不可知也。通天犀﹐腦上角千歲者﹐長且銳﹐白星徹端。能出气通天﹐則能通神﹐可破水駭雞﹐故曰「通天」。抱朴子曰「通天犀有白理如綫者﹐以盛米﹐﹖見卽駭。其直者﹐刻爲魚【其直者﹐刻爲魚。「直」原作「眞」按抱朴子原文爲「得直角一尺以上﹐刻以爲魚……」此處「眞」字﹖﹐據攺。】﹔銜入水﹐水開三尺。」俗所謂離水犀者是也。犀胎時﹐見物象戾天﹐則形於角上﹐故云「通天」。有倒插﹔有正插﹔有腰鼓插。倒插者﹐一半以下通﹔正插者﹐一半以上通﹔腰鼓插者﹐中斷不通。其類極多﹐皆以爲奇異。故波斯呼象牙爲白暗﹐犀角爲黑暗﹐言難識別也。

犀中最大者曰「墮羅犀」﹐一株有重七﹑八斤者﹐云是牯犀額角。其花多作撒豆斑。色深者﹐堪作帶胯﹔斑散而色淺者﹐但可作器皿耳。或曰﹐兕是犀之雌者﹐未知的否。又曰﹐犀之佳者是﹖犀。紋理細膩﹐斑白分明﹐俗謂斑犀。服用爲上。然入藥﹐則不如雄犀也。凡犀入藥者﹐有黑白二種﹐以黑者爲勝。其角尖又勝。方書多言生犀相承﹐謂未經水火湛【將廉反】熾者是﹐或謂不然。蓋犀有捕得﹐殺而取者爲生犀﹔有得其蛻角爲退犀﹐亦猶用鹿角法耳。

唐相段文昌門下醫人吳士臯﹐因職﹐於南海見舶主﹐言海中取犀牛之法﹔先於山路多植木﹐如豬羊棧。其犀以前腳直﹐常依木而息。植木久必蠹﹐犀忽倚焉﹐卽木折犀倒﹐而因斃之﹐取其角。又云「犀每自蛻角﹐必培土埋之。海人迹其處﹐潛易以木角。若直取之﹐則犀徙去別山遁迹﹐不可尋已。」未知今之取犀角﹐果如此否。異物志云「山東海水中犀牛﹐樂聞絲竹﹐彼人動樂﹐犀則出。」

祥符間﹐老璫李徳永﹐撰點頭文一編。其間有論犀帶至貴者﹐無出於黑犀。謂生犀徹骨黑者﹐名黑骨犀。不經湯火﹐只如餅餡﹐解刀四邊﹐取方爲鉸具。其文頭或如桑椹﹐或似狗鼻﹐以墨蠟刷之﹐自然光潤。性全脂脈在內﹐兼無皴裂﹐四邊雲頭兩腳直者﹐是也。不拘黔﹑螺﹑﹖﹑牯﹔黔謂無紋﹐螺謂紋旋﹐﹖紋細﹐牯紋大而勻。或每一粒紋尖上﹐更有一眼者﹐佳也。又有赭黃犀﹐須是裏外透明﹐瑩淨如眞金色者﹐至寶也。

又一說﹐犀有二種﹔曰「山犀」﹐曰「水犀」。「水犀」少見。五溪記云「『山犀』者﹐食竹木﹐小便竟日不盡。夷獠以弓矢采取﹐故曰『黔犀』。」

大率犀之性寒﹐能解百毒。世南友人章深之﹐病心經熱。口燥唇幹﹐百藥不效。有教以犀角磨服者﹔如其言﹐飲兩碗許﹐疾頓除。

成都雙流縣﹐有一匠者﹐能以牛角造通犀。但刻畫太逼眞﹐易爲人所識別。然色澤粟紋﹐自有不可揜者。

井邑間市語﹐謂犀下品爲「鬼犀」﹐乃死犀角。其紋﹑色﹐絕不堪也【原注﹕案解刀四邊﹐「解刀」﹐揩上聲﹐疲也﹐於義無取﹐疑「絕刀」字之誤。又案「故曰黔犀」上﹐似有脫文。】。

淳熙丁酉﹐議者以混補太學﹐人數猥冗﹐遂立待補太學生之法。以終場人數定其額﹐百人取三﹐繼又倍之。預選者【原注﹕案此處似有脫誤。】﹐是亦薄收場屋之效。時多嘲謔之語。獨司業計公衡﹐名之曰「貢余」﹐尢覺雋永。

淮南人藏鹽酒蟹﹐凡一器十隻﹐以皁莢半挺置其中﹐則經歲不壞。世南向侍親至四明﹐鹽白而廉。僕輩貪利﹐以庵盛貯。邸翁曰「塗中走鹵﹐將若之何﹖授汝一法﹐可煨皁莢一挺置其中﹐則無慮矣。」試之﹐果然。

凡衣帛爲漆所涴﹐卽以麻油先漬洗透﹐令漆去盡。卽以水膠鎔開﹐少著水令濃﹐以洗麻油﹐頃刻可盡。蓋膠性與油相著﹐卽如米泔。桐油亦然。

若白衣爲油污﹐石膏﹝火研﹞細﹐糝污處﹐以重物壓過夜﹐則如初。如卒無此﹐只以新石灰亦佳﹐此皆已試之效。

驗漆之美惡﹐有﹖括爲韻語者云【有﹖括爲韻語者云「﹖」原作「檃」﹐說郛本作「﹖」。按「檃」爲正曲之物﹐應與「木氏口」或「栝」連用﹐與「括」連用者﹐應作「﹖」﹐據攺。】﹕「好漆淸如鏡﹐懸絲似釣鉤。撼動虎斑色【原注﹕案商刻作玻珀色。】﹐打著有浮漚。」

驗眞桐油之法﹐以細篾一頭作圈子﹐入油蘸。若眞者﹐則如鼓而鞔圈子上【則如鼓而鞔圈子上「而」說郛本作「面」。】。才有僞﹐則不著圈上矣。

雄黃﹑雌黃出階州。雄黃好者如雞冠﹐色透明可愛。雌黃佳者成葉子﹐如金色。入乳缽內研﹐頃刻成粉﹐色極鮮麗。與韶粉相忌。繪事不可用二物﹐稍相親﹐則色淪胥而黑。向在蜀﹐曾令畫工用之。捲藏數月﹐已而展翫﹐其色果然﹐工亦不曉【原注﹕雄黃﹑朱砂中﹐皆有水銀。韶粉乃鉛燒者﹐水銀見鉛必黑。】。

蘄春鐵錢監﹐五月至七月﹐號爲「鐵凍」。例閣鑪韝﹐本錢四可鑄十﹔鐵炭稍貴﹐六可鑄十﹐工雇費皆在焉。其用工之序有三﹕曰「沙模作」﹔次曰「磨錢作」﹔末曰「排整作」。以一監約之﹐日役三百人﹐十日可鑄一萬緡。一歲用工九月﹐可得二十七萬緡。

陳文忠公堯叟﹐字唐夫﹐端拱二年﹐狀元及第。文惠公堯佐﹐字希文﹐端拱元年﹐舉進士第十六人。康肅公堯咨﹐字嘉謀﹐咸平三年﹐狀元及第。三人﹐皆秦國公省華之子也。方仲弟希元登第之明年﹐賜緋。與父省華﹐同日攺祕書丞。故唐夫有啟事云「蟾桂驪珠﹐連歲有弟兄之美﹔魚章象簡﹐同時聯父子之榮。」

吾鄕三洪﹐皆忠宣公皓之子也。兄弟連中詞科。紹興十三年﹐忠宣以徽猷學士直翰苑。紹興二十九年﹐其仲子文安公遵﹐始入西省。隆興二年﹐文惠公適繼之。乾道二年﹐文敏公邁又繼之。相距首尾二十二年。故景盧有謝表云「父子相承﹐四上鑾坡之直﹔弟兄在望﹐三陪鳳閣之遊。」二事實爲本朝儒林榮觀之盛。

韻略中無「打」字﹐已詳見歸田錄中。但於廣韻「梗」字韻中﹐音徳冷﹑又都挺切。今俗談謂打魚﹑打水﹑打船﹑打傘﹑打量之類﹐於義無取。沙隨先生云「往年在太學鑪亭中﹐以此語同捨﹐有三山黃師尹曰﹕『丁﹑當也﹐以手當之也。』其義該而有理。」

無「不」字﹐但於「有」字韻中音俯九﹐又「尢」字﹐韻中音方鳩。

「褪」字亦常用者﹐﹖檢字書皆無之。「尖」字﹐韻中亦不載【原注﹕盧文弨曰﹐案「褪」﹐古但作「退」﹐「尖」古但作「櫼」﹐廣韻有「尖」字。】。

東坡謁呂微仲﹐值其晝寢﹐久之方出。見便坐有昌陽盆﹐豢綠毛龜。坡指曰「此易得耳﹗唐莊宗時﹐有進六目龜者。敬新磨獻口號云﹕『不要鬧﹐不要鬧﹐聽取龜兒口號。六隻眼耳睡一覺﹐抵別人三覺』。」世南嘗疑坡寓言以諷呂﹐未暇尋閱質究。偶因見嶺海雜記﹐有載六目龜出欽州﹐只兩眼﹐餘四目乃斑紋。金黃色【金黃色「色」稗海本作「花」。】﹐圓長中黑。與眞目排比﹐端正不偏。子細辧認﹐方知爲非眞目也【原注﹕案陳與義石龜詩云「道人莫欺此龜無六眸。」胡仲孺注云「江賦有『龜六眸』。唐先天中﹐江州獻六眸龜。」】。

蜀之岷山﹐有焦夫子。國初時﹐人亡其名。以博學教導後進﹐故世以夫子稱。貌陋且怪﹐長目廣鼻﹐﹖髯垂癭。性率不自飾﹐𨿽冠帶﹐往往爬搔捫虱。然爲歌詩﹐有驚人句。今蜀人止能誦其一聯云「兩輪日月磨興廢﹔一合乾坤夾是非。」

熙寧中﹐文與可因至天彭﹐館於徐公園。杯酒談笑中﹐肆筆成夫子像於亭之壁﹐曲盡寒酸態度。元丰壬戌﹐郡守聶子固﹐懼其歲久隱晦漫滅﹐遂徙其壁於郡圃凝翠亭﹐今不復存矣。有石刻在﹐世南嘗得其本。今人但見與可枯木竹石﹐未嘗見其爲人物。坡公謂「與可詩文不能盡﹐溢而爲書﹐變而爲畫﹐皆詩之餘」。誠哉是言也。

蜀昔有術士﹐精於談天﹐尢善戲謔。士夫或有以五行試其術﹐答云「此人必已食祿﹐異時官至五馬。」咸彊其筆於楮﹐以爲它日證驗。於是索筆特書云「目今斂板鞠躬﹐已見二千石在後。」﹖莫不嘩然哂之﹐且誚云「是乃挽米舟一水手﹐何爲謬言如是﹖」術者云「吾之術驗矣﹐請細思之。」﹖方悟斂板鞠躬之說﹐莫不爲之一笑。

今之作倅者﹐皆借緋。堂除知縣亦借緋。太守則借紫。謂已經賜緋﹐則借。軍監則仍緋。邊郡節鎭﹐不俟賜緋﹐可借紫﹐謂之隔借。先作州﹐曾借紫﹐後得軍﹐則仍服緋。此皆甲令定制。比年張嵩﹐先知嘉興府﹐後知建昌軍﹐遂申朝廷云「前任已蒙恩借紫﹐今任欲乞仍舊旨。」從之﹐遂爲定例。遊宦紀聞卷三

泊宅編云「越絕書曰﹕『慧種生聖﹐癡種生狂。桂實生桂﹐桐實生桐』。」沙隨先生云「以世事觀之﹐殆未然也。齊民要術曰﹕『凡種梨﹐一梨十子﹐惟二子生梨﹐餘皆生杜』。段氏曰﹕『鶻生三子﹐一爲鴟』。禽經曰﹕『鸛生三子﹐一爲鶴』。造化權輿曰﹕『夏雀生鶉﹐楚鳩生鶚』【原注﹕案元本誤鴞。】。南海記曰﹕『鱷生子百數﹐爲鱷者才十二。余或爲黿﹑爲﹖』。然則堯之有丹朱﹐瞽瞍之有舜﹐鯀之有禹﹐文王之有周公﹐又有管﹑蔡﹐奚足怪哉。」

先生又嘗謂「桂生桂﹐桐生桐者﹐理之常也﹔生異類者﹐理之變也。先儒謂揚雄宜有後﹐張湯宜無後。然則人之私智﹐安得必之於天﹖孟子曰﹕『莫之爲而爲者﹐天也﹔莫之致而致者﹐命也』。斯言盡之矣。」

昔人有誡後生﹐不可稱前輩表字【不可稱前輩表字「字」原作「徳」﹐說郛本作「字」。按據後文﹐當作「字」﹐據攺。】﹐此忠厚之至也。然一時出於中心至誠﹐未嘗深考。字﹐所以表徳也﹐古人以爲美稱。殷人以諱事神﹐而後有字。儀禮子祭父云「敢昭告於考伯某父。」稱字也。子思子作中庸﹐稱其祖曰「仲尼曰云云。」爰盎之侄問盎曰「絲能日飲幾何﹖」近世子由與坡公﹐多言子瞻兄。陳了齋師事龜山﹐簡中稱中立先生。非若今世俗﹐旣諱其名﹐又諱其字也。

又﹐今往往有「臺諱」﹑「尊諱」之語﹐尢非是。生曰「名」﹐死曰「諱」﹐載之禮經可覆。禮部韻載﹐先帝廟諱曰「諱」﹐今上皇帝禦名只曰「名」。稱生人名乃曰「諱」﹐不祥之甚也【原注﹕盧文弨曰﹕案漢宣帝詔云「其更諱詢。」】。

世南少小時﹐嘗見親朋間﹐有請紫姑仙。以著插筲箕﹐布灰桌上畫之。有能作詩詞者﹐初間必先書姓名﹐皆近世文人﹐如於湖﹑石湖﹑止齋者。亦有能作時賦﹑時論﹑記跋之類者﹐往往敏而工。言禍福﹐卻多不驗。

近時都下有士人﹐許其姓者﹐能迎致大仙﹐所言多奇中。嘉定壬午之春﹐三山黃公朴﹐同一﹑二朋友訪許﹐扣功名大略。卽書「沙門光遠降」。先作自贊云「伸腳自由﹐屈腳自在。不知十二部尊經﹐不識三千條大戒。醉後髙歌﹐無障無疑。當時若見閻王﹐任它枷鎖杻械。」又一云「無疑無疑﹐自有東西。目前行檢﹐眼下阿鼻。不認眞實法性﹐不念如來菩提。捉取金毛獅子﹐任教烏兔如飛。」後再書云「黃子﹗黃子﹗文魁多士。醞藉胸中十萬兵﹐縱橫筆下三千字。無垢爲朋﹐汪公相似。若得火土相逢﹐一躍禹門浪裏。」後八年﹐歲在己丑﹐黃公果大魁天下。黃生於壬子﹐魁於己丑﹐實符火土相逢之句。狀元局中﹐諸公唱和詩﹐有醞藉﹑縱橫一聯﹐不差一字﹐鬼物已先知之矣。

光遠乃昔時雲遊入蜀﹐至靑城山丈人觀﹐不爲道士所禮。僞爲繡衣出巡﹐盡鯨觀中向來不禮之人﹐南僧不許入蜀者以此。距今百餘載﹐尙爲黠鬼﹐可謂異事。

龍溪先生汪公藻﹐字彥章﹐吾郡之徳興人。幼年已負文名【幼年已負文名「文」稗海本作「大」。】。作詩云「一春略無十日晴﹐處處溪雲將雨行。野田春水碧於鏡﹐人影渡傍鷗不驚。桃花嫣然出籬笑﹐似開未開最有情。茅茨﹖暝客衣濕﹐破夢午雞啼一聲。」此篇一出﹐便爲詩社諸公所稱。晚年牢落﹐莫究所學。朱叔止題其墓云「名髙從昔毀相隨﹐未免著兒著力擠。一日狼心萌偃月﹐十年豹霧隱愚溪。不逢華旦開昌運﹐終抱沈埋返故棲。已矣九原寧可作﹐蕭蕭古木亂蟬嘶。」亦爲諸公所稱。叔止名軧﹐舍人新仲之侄也。

永福縣之東南八十里﹐羅漢寺之仙巖﹐有篆書十。形體奇怪﹐環布巖石。不著姓名﹐人所未識﹐號曰「仙篆」。歐陽公永叔嘗得之﹐喜其無鐫刻之迹﹐如指畫成文。欲以番夷金書字圖號譯之﹐未暇也。蔡端明時守三山﹐以道家書釋之曰「貧道守眞一﹐中有不死術。」亦莫得其據。

政和三年之夏﹐邑宰陳武佑﹐好奇之士也。訪求其詳﹐知篆有三﹕一在安仁寺仙人山﹐寺僧憚墨蠟之費﹐燎斷而瘞之﹔二在中和寺黃坑之崖﹐今存焉﹐字皆奇怪﹐亦不可識﹔三卽羅漢之仙巖也。安仁者﹐掘而得之﹐僅完三字。又於上生院僧景純﹐得所藏善本四字﹐余不復有。遂再鋟諸木﹐列巖之堂。今聞亦有不存者。

余嘗見碑本﹐字勢夭矯﹐灑落奇妙。枝葉不屬﹐而脈絡皆通﹐信是奇怪。不知蔡忠惠觀道家何等書而識之﹖此字恐子云未必識也。

程公衡﹐字子平﹐沙隨先生之父也。知音律。宣和間﹐市井競唱韻令。程曰「五聲皆往而不返﹐不祥也。」後二帝播遷。建炎初﹐唱柳葉曲﹐程又曰「當有姓劉人作亂。」後數年﹐僞齊竊據中原。此說載之沙隨家集中。

蘇翁者﹐初不知其何許人。紹興兵火末﹐來豫章東湖南岸﹐結廬獨居。待鄰右有恩禮﹐無良賤老稚﹐皆不失其歡心。故人愛且敬之﹐稱曰蘇翁﹐猶祖翁﹑婦翁云。身長七尺﹐美須髯﹐寡言笑。布褐艸履﹐終歲不易。未嘗疾病。筋力數倍於人﹐食啖與人亦倍。巨鍤長柄﹐略與身等。披荊棘﹐轉瓦礫﹐辟廢地爲圃。或區或架﹐或籬且垣。應四時蔬菜﹐不使一闕。

藝植耘芟﹐皆有法度﹐灌注培壅﹐時刻不差。𨿽隆暑極寒﹐土石焦灼﹐艸木凍死﹐圃中根荄芽甲﹐滋郁暢茂。以故蔬不絕圃﹐味它圃蔬爲最勝。市鬻者﹐利倍而售速。每先期輸﹐直不二價﹐而人無異辭。晝爾治圃﹐宵爾織屨。屨堅韌﹐革舄可穿﹐屨不可敗。織未脫手﹐人爭貿之以饋遠﹐號曰蘇公屨。薪米不至匱乏﹐且有餘羨。喜周急﹐人有貸假﹐隨力所及應之﹐負償一不經意。閉門髙臥﹐或危坐終日﹐人莫測識。

先是髙宗南渡﹐急賢如饑渴。時張公浚爲相﹐馳書函金幣﹐且移書屬豫章漕及帥曰「余鄕人蘇云卿﹐管﹑樂流亞﹐遁迹湖海有年矣。近聞灌園東湖﹐其髙風偉節﹐非折簡所能屈。幸親造其廬﹐爲我必致之。」漕﹑帥密諭物色﹐彼人曰「此有灌園蘇翁者﹐無雲卿也。」漕﹑帥卽相與變服爲遊客﹐入其圃﹐翁運鋤不顧。二客前揖與語﹐翁良久問客何從來﹖乃延入室。土銼竹幾﹐輝光溢然。地無纖塵﹐案上畱西漢書一冊。二客神融意消﹐恍若自失。默計曰「此爲蘇云卿也﹐必矣。」旣而汲泉煮茗﹐意稍款接。客遂扣曰「翁仙裏何地﹖」徐曰「廣漢。」客曰「張徳遠﹐廣漢人﹐翁當識之。」曰「識之。」客遂泛問張公世系材品﹐翁歷歷陳敍﹐且曰「不知張今何官﹖」蓋其初不料張公使其訪己﹐而欲致之也。二客遂笑謂翁曰「某等備乏漕﹑帥﹐實非遊者。張公今秉相權﹐令某等造廬﹐以禮致公﹐共濟大業。」出書函金幣於其案上。翁色遽變﹐喉中隱隱有聲﹐似怨張公暴己者。至是﹐始知翁廣漢人﹐卽云卿是已。然終不知云卿其字邪﹖抑名邪﹖

繼旌旗塡委﹐堅請翁同載以歸。再三謝﹐不可﹐許詰朝上謁。越夕﹐遣吏迎伺﹐則扃戶闃然。從他徑排闥入﹐惟書幣畱案上﹐儼然如昨日。室空﹐而人不可得見矣。形骸遼絕﹐莫知所終。此隆興士宋自適字正父﹐所記蘇翁本末如此。宋後得翁遺址﹐面揖湖山﹐平地數十畝。仍築小庵﹐以寄仰髙之思。章泉先生爲名之曰灌園庵。

世南傾在瑞安董宰煟書室中﹐見其所錄誠齋先生與周益公小簡﹐心竊愛之。讀數過﹐輒能成誦。今二十年矣﹐追思尙記首尾。其間必有脫誤處。它時得見大全集﹐當借本攺正之。謾記於此﹕

「萬里伏以涉秋益熱﹐共惟少保觀使丞相﹐小陌雲莊﹐天棐忠藎﹐鈞候萬福﹐相眷均慶。某近得報﹐知閣下釋位去國﹐而莫知風帆所止。作收尢延之書﹐乃知度夏於陽羨。吾人仕宦﹐有進便有退﹐有出便有處。丞相勢位﹐豈不能築河沙而障屋澑。君子得時行道﹐而不得究其所蘊﹐良可憾者。然道之興廢﹐聖人歸諸命﹔斯文得喪﹐聖人歸諸天﹐則又何憾焉﹗當庚午試南宮﹐丞相雪中騎一馬於前﹐而某荷一傘於後。當此之時﹐豈知丞相至此﹖布衣位極上宰﹐此後復奚求哉﹖卻嚴寒﹑飲醇酒之論﹐丞相尙記憶否﹖已矣﹗姑置此事。獨世路風波﹐眞可畏耳。近讀邸報﹐得感事詩云﹕『去國還家一歲新﹐鳳山錦水更登臨。別來蠻觸幾百戰﹐險盡山川多少心。何自閒人無藉在﹐不妨冷眼看升沈。荷花正鬧蓮蓬嫩﹐月下松醪且滿斟。』當左揆進步時﹐髙揖辭去﹐此舉甚善﹐惜宿畱耳。聲利之場﹐輕就者﹐固不爲世所恕﹐蔡定夫是也﹔而不輕就者﹐亦復不恕﹐何哉﹖朱元晦是也。論至於此﹐則去就辭受﹐皆不可取。可畏﹗可畏﹗」云云。

又嘗記其答益公惠鳩兔橘酒小柬云「錦羽在桑﹐翩翩二七﹔褐衣缺口﹐躍躍一雙。挾歡伯以俱來﹐與木奴而偕至。共惟某官﹐文章羹酒﹐儒學鳳麟。遊梁王之兔園﹐夙推能賦﹔賜漢庭之鳩杖﹐晚冠耆英。橘頌續騷﹐酒箴飽徳。塡然四美﹐萃此一翁。某已嘗占辭﹐敬致追節。」云云。觀此﹐足見善於體物者也。

占城國﹐前此未嘗與中國通。唐顯徳五年﹐國王因徳漫﹐遣使者莆訶散來﹐貢猛火油八十四瓶﹐薔薇水十五瓶。其表以貝多葉書之﹐香木爲函。猛火油以灑物﹐得水則出火。薔薇水得自西域。灑衣𨿽獘﹐而香不滅【而香不滅「滅」原作「減」﹐新五代史﹝中華書局點校本﹞四夷附錄原文作「滅」﹐據攺。】。已上見五代史四夷附錄。內典云「人火得水而滅﹐龍火得水而熾。」【原注﹕案商刻「而」作「則」。按兩「而」字均作「則」。】信有此理。陰陽自然變化論曰【陰陽自然變化論曰「然」稗海本作「有」。】﹕「龍能變水﹐人能變火。龍不見石﹐人不見風﹐魚不見水﹐鬼不見地。」此亦理也。

予友人胡子震﹐嘗謂予曰「牛以鼻聽。」蓋聞之前輩餘論﹐而莫知所本。一日﹐觀庖丁解牛首﹐剖至耳﹐果見窒塞無孔﹐始信其言之不妄。埤雅舉戎右曰「贊牛耳﹑桃茢。牛耳無竅﹐以鼻聽也。」焦贛易林曰「牛﹑龍耳聵。」蓋龍亦聾者也。牛走順風﹐馬走逆風。故楚子曰「君處北海﹐寡人處南海﹐惟是風馬牛﹐不相及也。」

永福創自唐代宗時﹐割福﹑泉﹑建三州之地﹐因年號曰「永泰」。後避哲宗陵寢諱﹐攺名永福。

在唐新創縣後﹐有邑宰潘君滿解。遺愛在民。攀臥祖餞﹐畱連累日。其夫人王氏﹐先以解舟﹐泊五里汰王灘下。俟久不至。月夜登岸﹐書一絕於石壁云「何事潘郎戀別筵﹖歡情未斷妾心懸。汰王灘下相思處﹐猿叫山山月滿船。」末署太原王氏書。詩迹已漫滅﹐獨太原二字入石﹐至今尙存。字方五六寸許。邑人因以名其灘。

政和陳武佑﹐慮歲久詩亡﹐大書﹐系以記文﹐鐫之字右方。自唐及今﹐流潦巨浸之所漂嚙﹔震風淩雨之所滌蕩﹐不知其幾﹐而墨色爛然如新。一婦人望夫之切﹐精神入石﹐終古不變如此。則知至誠之道﹐感鬼神﹑裂金石者﹐詎不信然。

舊閩中記﹐作汰王灘。陳武佑刻石﹐卻作太原灘。今灘旁之地﹐名大王入石。字之左﹐不復可容字矣。恐末系太原王氏書爲正。【陳記「大」字下云﹐疑爲「汰王」。】遊宦紀聞卷四

永福下鄕有農家子﹐姓張﹐以采薪鬻鋤柄爲業﹐鄕人目爲張鋤柄。狀貌醜怪﹐口能容拳。一日入山﹐遇仙人對弈。投之以桃﹐苦不可食。張心知爲仙﹐冀有所遇﹐忍苦噉咽。且及半﹐若將螫舌﹐遂棄其餘而歸。因忽忽若狂﹐絕粒﹐食艸木實。時言人隱惡﹐能道未來禍福。素不諳書﹐忽奮筆作字﹐得羲獻體。口占頌偈﹐立成如宿構。傳聞四散﹐士夫多往赴之。因度爲僧人﹐號爲張聖者。

遊邑中﹐募緣造髙蓋石橋﹐富室揮金相先。人曰「聖者作大功徳﹐又自可無一頌語﹖」僧笑云「只兩好事﹕石橋半﹐出通判﹔石橋全﹐出狀元。無庸頌也。」及侍講蕭公國梁魁天下﹐乃生於橋成之月。橋方半時﹐實生通判吳公。

時�黃倅未及第【原注﹕案黃倅下﹐元空二格﹐商刻有「少魏」二字。今依各本例在「黃」字上空一字。】﹐倦遊太學。善人倫者﹐多言其油膩天羅﹐屯滯相也。黃稍稍有自沮意。僧且謂曰「待我及第日﹐汝當及第。」乃自笑﹐謂僧人及第﹐理所無也。旣而黃以張安國榜中第。訪張僧﹐乃近住安國寺云。

僧發狂時﹐言無不驗﹐其言禍敗事﹐尢奇中。人於狂時﹐亦畏其毒罵﹐莫敢詣者。作字多以左手﹐或以足指挾筆﹐又時扱筆鼻書。

時﹐裏中有吳氏﹐建重光寺輪藏成﹐求贊於僧﹐援筆立就云「無上雄文貝葉鮮﹐幾生三藏往西天。行行字字爲珍寶﹐句句言言是福田。苦海波中猴行復﹔沈毛江上馬馳前。長沙過了金沙難﹔望岸還知到岸緣。夜叉歡喜隨心答﹔菩薩精虔合掌傳。半千六十餘函在﹐功徳難量熟處圓。」筆力遒勁可愛。

一日遊白面村﹐有少婦隨﹖往謁。僧命至前﹐痛嘬其項【痛嘬其項「嘬」稗海本作「撮」。】。婦號呼﹐觀者烘堂大哂。歸語其夫﹐夫怒﹐奮臂勇往詬罵。僧笑曰「子毋怒。公案未了﹐宜令再來。」罵者不聽。居亡何﹐婦以他恚﹐投繯而死。」

又有鄕民著新紫襦詣謁﹐僧請以爲施﹐民有難色。僧曰「急抖擻去狗毛。」蓋民竊烹鄰狗得襦﹐人無知者﹐故戲之。

又有富室﹐攜少女求頌。僧曰「好弓鞋﹐敢求一隻。」語再四﹐不得已﹐遺之。卽裂其底﹐得襯紙﹐乃佛經也。神異多類此。

後遊郡郛﹐大爲帥府賞識。十禪僧頗多忌疾【原注﹕「忌疾」上﹐商本有「類此」二字。】﹐中傷之﹐不可及。冬一夕﹐張坐定﹐有靑衣擎生荔一柈獻。詰旦﹐遣遺郡帥。是日﹐十禪朔參帥﹐舉似之。中一僧云「得毋詐耶﹖山間偶亦有此。」歸獻百顆。蓋郡中多以穰代薪﹐獻臺禾熟時﹐寺倉積穰荔樹上。及冬﹐穰空﹐荔實偶尙無恙﹐得以巧設欺計。帥亦因此矜張。人謂張狂時最靈﹐豈獻荔之夕﹐適會其不狂耶﹖

張自遇異人後﹐絕煙火﹐走人間五十餘年﹐奇事不止如此。友人﹖信可﹐永福人﹐爲予言是數事﹐皆其髫齔時﹐得之鄕里長老末議。且神仙﹑方技﹑祕怪之事﹐書傳所記﹐從古有之。然詭誕不經﹐無補世教。而君子存之者﹐豈非以其能言禍福於無形之先﹐使不知命者有所悟。至於發人隱惡﹐𨿽虧雅道﹐亦使暗室屋漏之下有所警﹐是亦小道之可觀者。不然﹐亦何足尙云。

福之永福西山曰「髙蓋」﹐爲天下第七福地。出懸郭﹐陟峻嶺﹐山行五十里﹐而近最上處。有禪剎曰「名山」﹐徐眞君上升﹐東西二室﹐歸寂其所也。朝廷累降禦香﹐有樵禁。該曲臺祀典﹐石門插天﹐杉檜晝暝﹐猿狖淸嘯﹐與寒泉響答﹐眞偉觀也。

徐本牧兒﹐飯牛山椒。一日﹐聞樂聲出林杪。緣崖造觀﹐至則有二人弈。拱立良久﹐遺徐棋子一﹐叱令歸。歸卽精解手談﹐時碎瓦器爲子﹐布地爲局。縱遊巖上﹐往往與二人遇﹐遂得修行燒煉訣。有趙眞君﹐不遠千里訪之﹐以所得祕密﹐與之參契。徐喜酌酒﹐共飲艸廬中。時霜月﹐艸木雕空。徐曰「主人遠訪﹐無以爲樂。」以餘瀝一噴﹐頃刻林花﹖開。今名所居曰「花林莊」。徐功行成﹐將入山煉大丹仙去。埋棋子田中﹐湧土成墩﹐植牛杖其傍﹐旋生枝葉﹐今老樹尙存。嘗有耕者發墩﹐致風雷之變﹐至今相指爲戒。丹成之日﹐與兄弟姊妹七人餌之﹐同時上升。故其地﹐七仙有亭﹐徐﹑趙二眞君有祠云。

自仙羽化後﹐俗眼凡骨﹐莫有一詣其上者。數百年下﹐有淛僧攜小師來主寺﹐有輕身術。偕至徐君壇﹐得二石室。乃鑿山通道﹐飛磴自石門中出﹐始盡發地祕。四方遊者﹐於是翕集。其東室明潔﹐前有水簾﹐自千仞崖顚﹐垂空而下﹐如其門之廣。山中佳致﹐可坐而揖。西則晻藹﹐亦乏奇觀。獨去洞數步﹐有石龜與石棋枰對立。古老相傳云「龜舊處室中﹐徐君叱而出之。」其事頗誕。一日﹐東室主僧﹐赴邑齋會。小師乘其遠出﹐趨師﹖坐逝。主僧於齋席中卽知之﹐嘆云「叵耐小鬼﹐奪我山中佳處。」亦卽席坐逝。其徒議舁歸﹐以登涉之勞﹐乃茶毗囊骨﹐歸塑西室。𨿽加丹粉作喜色﹐每一風雨﹐卽脫落如怒。或者猶疑二僧禪寂𨿽髙﹐而貪嗔一念﹐未能了然者。小師之趨東室也﹐急欲化去﹐跏趺不盡一﹖。數十年前﹐有髙僧數其敗教之罪﹐折而正之﹐言其中如敗炊餅云。耳目所得梗槪如此。

髙蓋爲閩中佳山﹐𨿽左僻名勝﹐往往遠從遊覽﹐吟題甚富。有一聯云「云幄護壇仙世界﹔水簾遮室佛家風。」時人賞之﹐以爲能點出山中眼目云。

永福古有讖語曰「天保石移﹐瑞云來奇﹔龍爪花紅﹐狀元西東。」乾道間﹐福淸天保瑞云寺後石崖﹐橫山而行﹐嚙地成蹊。旣而永邑東鄕石壁溪巖﹐松上產龍爪瑞花。其年蕭公國梁﹐果魁天下。次舉黃公定﹐臚唱第一。蓋瑞花生處﹐西之於蕭﹐東之於黃﹐各三十五里﹐此「狀元西東」之應也。又次舉鄭公僑﹐廷試復先多士。邑宰作詩云「翀峯﹑龜嶺與龍嶼﹐三處家山一壯哉。相去未逾一百里﹐七年三度狀元來。」蓋蕭公翀峯﹐鄭公龜嶺﹐黃公龍嶼也。

蕭公登科歲﹐第一人本丞相忠定趙公。故事﹐設科以待艸茅士﹐凡預屬籍﹐掛仕板者﹐法當遜避。唱名日﹐升蕭公爲榜首。故蕭公對禦吟有「名傳玉階星辰曉﹔澤霈金枝雨露春之句。其謝啟有云「預飛龍之選﹐淮安論次以當先﹔無汗馬之勞﹐酇侯何功而居上。」蓋用宗室及蕭家事。至今膾炙人口﹐因並書之。

永福邑東有嶽宮﹐乃﹖太博經﹖。大門內﹐建三淸殿。上梁日﹐邑中諸寓公咸在。﹡以書梁儷語﹐首遜給事黃公龜年。公卽領略﹐立解手帕【立解手帕「帕」稗海本作「帖」。】﹐濡墨作字云「風馬云車﹐儷百順﹖陳之衛﹔金枝玉葉﹐拱萬齡宸極之尊。」詞語鏗潤﹐筆法髙古。太博初見公略不經思﹐復疑帛書非法﹐旣而雙美﹐﹡始大喜心服。歸語家人子侄輩曰「吾邦山川之秀﹐有如此公者﹐操行過人數等﹐不獨詞翰可敬。」其未第時﹐最貧素﹐自處澹如。應鄕貢。引保日﹐有考官某縣尉居簾內﹐見公丰姿秀發﹐驚喜曰「有如此奇男子﹐安得出我門下。」旣而預薦﹐尉喜甚﹐約妻以女。及中第日﹐尉已捐館。其妻挈累扶襯﹐相遇於中途﹐黃哭之慟。命逆旅主人達情﹐請遂初約。夫人曰「往事尙忍言之哉﹗無祿﹐縣尉淸貧﹐死無餘資。吾攜百指﹐扶護而歸﹐衣衾斥賣殆盡。方以不達鄕井爲慮﹐那可復議臠先輩事﹖況黃甲少年﹐當結好鼎族。吾且行矣﹐善爲我辭。」黃垂涕曰「嗚呼﹗吾許人以諾﹐死而負之﹐吾行將何歸﹖夫人不念死者言﹐乃作世俗夷虜語。苟遂吾志﹐秋毫自賫﹐不敢聞命也。」遂定婚於邂逅間﹐分攜慟哭而別。

某氏從公歸﹐能執婦道﹐琴瑟在禦﹐沒齒無間言。公登從橐﹐夫人尙無恙。若公者﹐可謂有徳有言者也。噫﹗今之年少﹐弄筆墨取科第者﹐項背相望。聞公之風﹐盍亦知所以自省哉﹗

永福邑東三十五里曰三島村﹐村東北山曰方廣巖。往昔荊榛蒙茸不可上。給事黃公築室﹐讀書山下。一日﹐獵師逐獸歸﹐能言其境。給事命僕﹐翦荊斫險﹐攀緣而上﹐抵一石室﹐下可蔽千人。鄕人從往﹐卽其地奉浮屠﹐故水旱必於此乎禱。後數年﹐水暴至。漂一巨木﹐長可丈餘﹐廣半之﹐臥山下者累月。風雨晦暝之夕﹐往往若有神光。舁致室中。亡何﹐有異人來﹐請斲爲賓頭盧尊者像。像成﹐不受直去﹐莫知所之。今懸官禱雨﹐必躬往迎致﹐其應如響。像眉毫修白﹐骨气龍鐘﹐宛若生動。每至邑中﹐人士敬嘆瞻禮﹐喜其來而惜其去。好事者﹐至有命精工模仿以易之﹐𨿽毫髮無欠﹐精神莫具﹐不獨主巖者能辧之。

自造像後﹐香火日昌﹐往來供施相屬。室內遂構三層閣﹐不載片瓦﹐𨿽疾風暴雨﹐不能犯也。室距平地﹐可五里許。其間梁空磴險﹐山徑峭拔﹐遊者有攀躋傴僂之難。及最上﹐峯回路轉﹐倏忽風景不同﹔巖洞飛驚﹐臺殿縹緲﹐使人神觀軒豁﹐忘其罷憊。周遭有十奇﹐如石門﹑水簾﹑瀑布﹑石燈﹑石鍾罄﹑觀音影之類﹐皆自然天巧。居最者有龍尾泉【居最者有龍尾泉原無「居最者」三字﹐今據稗海本補。】﹐狀如石龍裂巖而去﹐尙餘不盡。尾﹑修及尋丈﹐望之作蜿蜒勢。尾鋒湧泉一滴﹐冬夏不枯﹐人敬其水﹐以爲佛供。越室而右﹐有羚羊洞﹐云其中可容三﹑四十輩。微徑僅可著足﹐下臨無際﹐人莫敢進。獨主巖者﹐藏貯其中﹐來往如猱﹐亦野性便習然也。

詹事王公十朋曾遊﹐作十奇律詩﹐五言六十字﹐見公集內。士友﹖信可﹐亦有紀遊詩云「曾訪神仙巖洞來﹐人言偉觀似天臺。藤蘿足下猨猱嘯﹐鍾鼓聲邊日月開。燈續佛光凝紫翠﹐云將蜃气作樓臺。最憐貫石神龍尾﹐猶帶天東雨露回。」

巖中乞靈多驗﹐如前司農簿柯公垓﹐少時鄕試回﹐嘗經從。主巖者﹐先夜夢尊者命之曰「可設榻煮茗﹐來日當有十九歲官人來。」及期﹐與公同遊者十餘人。老﹑行前致茶﹐問稠中誰爲十九歲官人﹐遂以夢告。柯公是歲鄕請﹐次年登科﹐果如其言。

以上六說﹐皆友人吳兄信可爲世南言。信可諱錡﹐永福人。誠敬而疏通﹐博學而和粹﹐月旦之評﹐最所推重。世南方以得友爲喜﹐納交不百日﹐而遂隔今古。嗟乎﹗信可踐履如此﹐而遽止於斯﹐亦可悲也。追思紀錄﹐以備遺忘。

借書一癡﹐還書一癡﹐或作「嗤」字﹐此鄙俗無狀語。前輩謂借書還書﹐皆以一瓻。禮部韻云「瓻﹐盛酒器也。」山谷以詩借書目於胡朝請﹐末聯云「願公借我藏書目﹐時送一鴟開﹖魚。」坡公和陶詩云「不持兩鴟酒﹐肯借一車書。」吳王取伍子胥屍﹐盛以鴟夷革﹐浮之江中。應劭曰「取馬革爲鴟夷﹐榼形。」範蠡號鴟夷子皮﹐師古曰「若盛酒之鴟夷。」揚子云酒箴﹕「鴟夷滑稽﹐腹大如壺。」師古曰「鴟夷﹑韋囊﹐以盛酒也。」蘇﹑黃用鴟字本此。遊宦紀聞卷五

東坡先生﹐嘗親筆錄其外曾祖程公逸事云「公諱仁霸﹐眉山人﹐以仁厚信於鄕裏。蜀平﹐中朝士大夫憚遠宦﹐官缺﹐選士人有行義者攝。公攝錄參軍。眉山尉有得盜蘆菔根者﹐實竊﹐而所持刃﹐誤中主人。尉幸賞﹐以劫聞﹐獄掾受賕﹐掠成之。太守將慮囚﹐囚坐廡下涕泣﹐衣盡濕。公適過之﹐知其冤﹐咋謂盜曰﹕『汝冤﹐盍自言﹐吾爲汝直之。』盜果稱冤﹐移獄。公旣直其事﹐而尉﹑掾爭不已﹐復移獄﹐竟殺盜。公坐訹囚罷歸。不及月﹐尉﹑掾皆暴卒。」

「後三十餘年﹐公晝日見盜拜庭下曰﹕『尉掾未伏﹐待公而決。前此地府欲召公暫對﹐我扣頭爭之曰﹐不可以我故驚公﹐是以至今。壽盡今日﹐我爲公荷擔而往﹐暫對卽生人天﹐子孫壽祿﹐朱紫滿門矣。』公具以語家人﹐沐浴衣冠﹐就寢而卒。軾幼時聞此言。已而﹐外祖父壽九十﹐舅氏始貴顯﹐壽八十五。曾孫皆仕有聲﹐同時爲監司者三人。玄孫宦學益盛﹐而尉﹑掾之子孫微矣。或謂盜徳公之深﹐不忍煩公暫對﹐可也﹐而獄久不決﹐豈主者亦因以苦尉掾也歟﹖」

「紹聖二年三月九日﹐軾在忠州﹐讀陶潛所作外祖孟嘉傳云﹕『凱風寒泉之思﹐實鍾厥心。』意淒然悲之。乃記公之逸事﹐以遺程氏﹐亦庶幾淵明之心也。」

是歲九月二十七日﹐惠州星華館思無邪齋書此﹐段玉山端殿﹐汪公應辰﹐刻先生手書於石﹐筆法遒美﹐極可愛。

辧博書畫古器﹐前輩蓋嘗著書矣。其間有論議而未詳明者﹐如臨﹑摹﹑硬黃﹑響榻是。四者各有其說。今人皆謂臨﹑摹爲一體﹐殊不知臨之與摹﹐迥然不同。臨謂置紙在傍﹐觀其大小﹑濃淡﹑形勢而學之﹐若臨淵之臨。摹謂以薄紙覆上﹐隨其曲折宛轉用筆曰「摹」。硬黃謂置紙熱熨斗上﹐以黃蠟塗勻﹐儼如枕角【儼如枕角「枕角」說郛本作「捥角器」。】﹐毫釐必見。響榻謂以紙覆其上﹐就明窗牖間﹐映光摹之。

辯古器則有所謂款識﹐臘茶色﹑朱砂斑﹑眞靑綠﹑井口之類﹐方爲眞古。其制作則有雲紋﹑雷紋﹑山紋﹑輕重雷紋﹑垂花雷紋﹑鱗紋﹑細紋﹑粟紋﹑蟬紋﹑黃目﹑飛廉﹑饕餮﹑蛟螭﹑黿龍﹑麟鳳﹑熊虎﹑龜蛇﹑鹿馬﹑象鸞﹑夔犧﹑蜼【余季切】鳧﹑雙魚﹑蟠虺﹑如意﹑圜絡﹑盤云﹑百乳﹑鸚耳﹑貫耳﹑偃耳﹑直耳﹑附耳﹑挾耳﹑獸耳﹑虎耳﹑獸足﹑夔足﹑百獸【百獸說郛本「獸」下有「足」字。】﹑三螭﹑穟艸﹑瑞艸﹑篆帶【若蚪結之勢】﹑星帶【四旁飾以星象】﹑輔乳【鍾名﹐用以節藥者】﹑碎乳【鍾名﹐大乳三十六外﹐復有小乳周之】﹑立夔﹑雙夔之類。凡古器制度﹐一有合此﹐則以名之。如雲雷鍾﹐鹿馬洗﹑鸚耳壺之類是也。如有款識﹐則以款識名﹔如周叔液鼎【周叔液鼎「液」稗海本﹑說郛本均作「夜」。】﹑齊侯鍾之類是也。

古器之名﹐則有鍾【大曰「特」﹐中曰「鎛」﹐小曰「編」】﹑鼎﹑尊﹑罍﹑彜﹑舟【類洗而有耳】﹑卣【音酉﹐又音由。中尊器也。有攀﹑蓋﹑足。類壺【卣下注文﹕有攀「攀」說郛本作「覆」。】】﹑瓶﹑爵﹑斗【有耳﹑有流﹑有足﹑流卽觜也】﹑卮﹑觶【之豉反。酒觴也】﹑角【類彜而無柱】﹑杯﹑惇﹑簠【其形方】﹑簋【類鼎而矮﹐蓋有四足】﹑豆﹑甗【牛偃切。無底甑也】﹑錠【徒經切﹐又都定切】﹑斝﹑觚﹑鬲【形制同鼎﹐漢志謂空足曰「鬲」】﹑鍑【方宥切。玉篇云﹕似釜而大﹐其實類小甕而有環】﹑盉【戶戈切﹐又胡臥切。成五味之器也﹐似鼎而有蓋﹑有觜﹑有執攀】﹑壺【其類有四﹕曰「圓」﹐曰「扁」﹑曰「方」﹐曰「溫」】﹑盦【於含切。覆蓋也﹐似洗而腰大﹐有足﹐有提攀】﹑瓿【蒲後切﹐類壺而矮﹐】鋪【類豆。鋪陳薦獻之義。】罌【類釜】﹑鑑【盛冰器。上方如斗鏤﹐底作風窗﹐下設盤以盛之】﹑匜【弋支切。沃盥器﹑】盤﹑洗﹑盆﹑鋗【呼玄切。類洗。玉篇云「小盆也」】﹑杅﹑磬﹑錞﹑鐸﹑鉦【類鍾而矮】﹑鐃﹑戚﹑鐓【飾物柄者【鐓下注文﹕飾物柄者稗海本作「飾物柄也」。說郛本作「飾物柄金者」。】】﹑奩﹑鑑【卽鏡】﹑節鉞﹑戈矛﹑盾﹑弩機﹑表﹑坐旗﹑鈴﹑刀筆﹑杖頭﹑蹲龍【宮廟乘輿之飾。或云﹕欄﹑楯間物】﹑鳩車【鳩車「鳩」說郛本作「鵷」。】【兒戲之具】﹑提梁﹑龜蛇﹑硯滴﹑車輅﹑托轅之屬。此其大槪﹐難於盡備﹐然知此者﹐亦思過半矣。

所謂款識﹐乃分二義﹐款謂陰字﹐是凹入者﹐刻畫成之。識謂陽字﹐是挺出者。正如臨之與摹﹐各自不同也。

臘茶色亦有差別。三代及秦﹑漢間之器﹐流傳士間﹐歲月寖久﹐其色微黃而潤澤。

今士大夫間論古器﹐以極薄爲眞﹐此蓋一偏之見也。亦有極薄者﹐有極厚者﹐但觀制作色澤﹐自可見也。亦有數百年前﹐句容所鑄﹐其藝亦精﹐今鑄不及。必竟黑而燥。須自然古色﹐方爲其古也。

左太衝三都賦序云「相如賦上林﹐而引盧橘夏熟﹔揚雄賦甘泉﹐而陳玉樹靑蔥。」「考之果木﹐則生非其壤﹔校之神物﹐則出非其所。於辭則易爲藻飾﹔於義則虛而無徵。且夫玉卮無當﹐𨿽寶非用﹔侈言無驗﹐𨿽麗非經。」又云「余旣思摹二京﹐而賦三都﹐其山川城邑﹐則稽之地圖﹔其鳥獸艸木﹐則驗之方誌。」又蜀都賦則云「旁挺龍目﹐側生荔枝﹐布綠葉之萋萋﹐結朱實之離離。」讀至此﹐而竊有疑焉。世南遊蜀道﹐徧歷四路數十郡﹐周旋凡二十餘年。風俗方物﹐靡不質究﹐所謂龍目﹐未嘗見之。間有自南中攜到者﹐蜀人皆以爲奇果。此外如荔枝﹑橄欖﹑餘甘﹑榕木﹐蜀皆有之﹐但無龍目﹑榧實﹑楊梅三者耳。豈蜀昔有而今無耶﹖抑左氏考方誌艸木之未精耶﹖

辛稼軒初自北方還朝﹐官建康﹐忽得瘕疝之疾﹐重墜大如杯。有道人教以取葉珠【卽薏苡仁也】﹐用東方壁土炒黃色﹐然後水煮爛﹐入砂盆內研成膏﹐每用無灰酒﹐調下二錢卽消。沙隨先生﹐晚年亦得此疾﹐辛親授此方服之﹐亦消。然城郭人患不能得葉珠﹐只於生藥鋪買薏苡仁﹐亦佳。

按本艸﹐薏苡仁上等上上之藥﹐爲君主養命﹐多服不傷人。欲輕身養命﹐不老延年者﹐本上經。味甘﹐微寒無毒。主拘攣不可屈伸。除風濕痺下气﹐除筋骨寒邪气不仁。利腸胃﹐消水腫﹐令人能食。久服輕身益气。其根下三虫。生眞定平澤及田野﹐八月采實﹐采根無時。今在在有之﹐眞良藥也。蜀中巴蓬間甚多﹐士大夫以此相饋遺﹐雜之飲食間也。

饒之城中﹐有宗子善平﹐病腎虛腰痛。沙隨先生以其尊人所傳宋誼叔方﹐用杜仲﹐酒浸透﹐炙幹﹐搗羅爲末﹐無灰酒調下。趙如方制之﹐三服而愈。

沙隨先生在泰興時﹐有乳嫗﹐因食冷肉﹐心脾發痛﹐不可堪忍。知縣錢仁老名壽之﹐以藥與之﹐一服痛止﹐再服卽無他。其藥以陳茱萸五﹑六十粒﹐水一大盞﹐煎取汁﹐去滓﹐入官局平胃散三錢﹐再煎熱服。

錢云「髙宗嘗以賜近臣。時有歸正官校尉﹐添差縣尉﹐後歸軍中﹐以是愈人疾甚多。其妻弟王得中﹐又以其藥歸昌國﹐亦多愈人疾﹐眞奇方也。

硯品中﹐端石人皆貴重之。載於譜記凡數家﹐取予各異。或佳其有眼爲端﹐或以無眼爲貴。然石之靑脈者﹐必有眼﹐嫩則多眼﹐堅則少眼。石嫩則細潤而發墨﹐所以貴有眼﹐不特爲石之驗也。

眼之品類不一﹕曰「鸚哥眼」﹐曰「﹖鵒眼」﹐曰「了哥眼」【謂秦吉了也】﹐曰「雀眼」﹐曰「﹖翁眼」﹐曰「貓眼」﹐曰「菉豆眼」﹐各以形似名之。翠綠爲上﹐黃赤爲下。諺謂火黯爲焦【諺謂火黯爲焦「焦」原作「佳」﹐說郛本作「焦」﹐據攺。】﹐然亦石之病。

乾道癸巳﹐髙廟嘗書翰墨數說﹐以賜曹勛。其一云「端璞出下巖﹐色紫如豬肝。密理堅致﹐潑水發墨﹐呵之卽澤。研試則如磨玉而無聲﹐此上品也。中下品則皆砂壤相雜。不惟肌理旣粗﹐復燥而色赤﹐如後歷新坑【原注﹕商刻脫「坑」字。】﹐皆不可用。制作旣俗﹐又滑不畱墨。且石之有眼﹐余亦不取。大抵瑕翳﹐於石有嫌﹐況病眼﹑假眼﹐韻度尢不足觀。故所藏皆一段紫玉﹐略無點綴。」已上皆聖語。石之眼少而色正者﹐方爲佳物。

三山方言﹐茨姑曰「蘇」﹐傍水多植之。𨿽嘗在水中﹐遇晚稻損﹐蘇亦損。

有一種柑曰「回靑」﹐實大。淩冬不雕﹐滿樹垂金﹐至春復回靑。再黃始摘﹐味不甚佳。花極香﹐與抹利相頡頑。

永嘉之柑﹐爲天下冠。有一種名「朱欒」﹐花比柑橘﹐其香絕勝。以箋香或降眞香作片﹐錫爲小甑﹐實花一重﹐香骨一重﹐常使花多於香。竅甑之傍﹐以泄汗液﹐以器貯之。畢﹐則徹甑去花﹐以液漬香﹐明日再蒸。凡三四易﹐花暴漧﹐置磁器中密封﹐其香最佳。

「朱欒」乃好柑之祖。栽接之法﹐始取「朱欒」核洗淨﹐下肥土中﹐一年而長﹐名曰「柑淡」﹐其根簇簇然。明年移而﹖之﹐又一年﹐木始大盈握。遇春﹐則取柑之佳品﹐或橘之美者﹐接於木身﹐則盡爲佳者矣。「朱欒」﹐乃枳也。

三山荔子﹐丹時最可觀。四月味成曰「火山」﹐實小而酸。五月味成曰「中冠」。最後曰「常熟中冠」。品佳者﹐不減莆中。二十年來﹐始能用掇樹法。取品髙枝﹐壅以肥壤﹐包以黃泥﹐封護惟謹。久則生根﹐鋸截移種之﹐不踰年而實﹐自是愈繁衍矣。日幹致遠者﹐皆次品。

果中又有黃淡子﹑金斗子﹑菩提果﹑羊桃﹐皆他處所無。黃淡大如小橘﹐色褐﹐味微酸而甜。本艸載於橘柚條﹐豈橘中別有名黃淡者﹖長樂志曰「王壇子」。舊記又云「相傳生於王霸壇側。」

玉出藍田﹑昆岡。本艸亦云「好玉出藍田﹐及南陽徐善亭部界﹐日南﹑盧容水中。外國於闐﹑﹖勒﹐諸處皆善。」今藍田﹑南陽﹑日南﹐不聞有玉。國朝禮器﹐及乘輿服禦﹐多是於闐玉。

晉天福中﹐平居誨從使於闐爲判官﹐作記紀其采玉處云「玉河在國城外﹐源出昆山﹐西流千三百里﹐至國界牛頭山。分爲三﹕曰白玉河﹐在城東三十里﹔曰綠玉河﹐在城西二十里﹔曰烏玉河﹐在綠玉河西七里。源𨿽一﹐玉隨地變﹐故色不同。每歲五﹑六月﹐水暴漲﹐玉隨流至﹐多寡由水細大﹐水退乃可取。方言曰﹕『撈玉﹐國主未采﹐禁人至河濱。』」

大觀中﹐添創八寶﹐從於闐國求大玉。一日﹐忽有國使奉表至。故事﹐下學士院﹐召譯表語﹐而後答詔。其表云「日出東方﹐赫赫大光﹐照見西方五百國﹐五百國條貫主﹐師子黑汗王﹐表上日出東方﹐赫赫大光﹐照見四天下﹐四天下條貫主﹐阿舅大官家﹕你前時要者玉﹐自家甚是用心力﹐只爲難得似你尺寸底。自家已令人兩河尋訪﹐才得似你尺寸底﹐便奉上也。」當時傳以爲笑。後果得之﹐厚大踰二尺﹐色如截肪﹐昔未始有也。

大抵今世所寶﹐多出西北部落﹕西夏﹑五臺山﹑於闐國。玉分五色﹕白如截肪﹐黃如蒸栗﹐黑如點漆﹐紅如雞冠﹐或如臙脂。惟靑碧一色﹐髙下最多。端帶白色者﹐漿水又分九色﹕上之上﹑之中﹑之下﹔中之上﹑之中﹑之下﹔下之上﹑之中﹑之下。

宣和殿有玉等子﹐以諸色玉﹐次第排定。凡玉至﹐則以等子比之﹐髙下自見。今內帑有金等子﹐亦此法。

三山溪中產小魚﹐斑紋赤黑相間。裏中兒豢之﹐角勝負爲博戲。昔有斗禽﹐未見有鬥魚﹐亦可觀也。聞永嘉亦有之。

本朝宰相﹐三入者四人﹕趙韓王﹑向文簡﹑王冀公﹑文潞公。四入者﹐止蔡京而已﹐然其人不足算也。

自甲至癸爲「十干」﹐自子至亥爲「十二枝」。後人省文﹐以「幹」爲「幹」﹐以「枝」爲「支」﹐非也。

攺元始於共和﹐記號﹖於漢武﹐後世遵用之。我宋年號﹐無過九年者。惟天聖盡九年﹐至十年十二月攺明道﹐熙寧亦盡十年﹐紹興乃三十二年﹐淳熙亦十六年﹐而後揖遜。髙廟居徳壽者二十六年﹐孝廟居重華六年﹐光廟居壽安宮七年﹐寧宗嘉定十七年。遊宦紀聞卷六

世南有令原之戚﹐以紹定戊子仲冬﹐往懷玉﹐修伊蒲供。山行百里﹐始至其下﹐捨輿策杖﹐無非崇山峻嶺。又二十里﹐有平地﹐廣袤數百畝﹐人煙數十家﹐田疇井井﹐滿目桑麻。問道傍之人云「歲熟可得米千斛。」其上復有﹖巒圍繞﹐一目不能窮。又五里﹐始至寺。

尋考記載﹐乃唐大歷中﹐髙僧志初經始。乾符初元﹐南嶽僧寶光來居。又四年﹐賜名懷玉。古志云「天帝遺玉此山﹐山神藏焉﹐故其地靈爽塏﹐仙佛所居﹐因以是名。」由古至今﹐兵戈不到﹐疫癘不及。僖宗於幹寧之四年﹐攺賜定水禪院。

時有雙﹖長老師﹐復自長安﹐領徒千人﹐止息鄧公場。【今徳興縣是也。】遣人致詞於寶光曰「師復酷愛此山﹐師具慈悲﹐若爲取捨﹖」光曰「捨則不捨﹐來則不止。」語意深遠﹐﹖莫曉解。於是雙﹖選日入院﹐光師攜杖下山﹐別建禪剎﹐卽今興教院是也。

時禪月大師﹐混居會下﹐身達性相﹐文筆神敏。愛其林木瀟瀟﹐水石連云﹐建讀書堂﹑修禪觀。隱居山中﹐遺址猶存。嘗夢遊他國﹐於巖阿石室﹐親見大士﹐覺而追想﹐謂之應夢羅漢。或云「師則『羅怙羅』化身。」【師則羅怙羅化身「化身」稗海本作「羅漢」。】每入定觀﹐率意揮染﹐皆其眞容﹐非世間相。末乃照水﹐自狀本形。旣而絕筆﹐故托於夢感。自正本之外﹐別有臨模二本。予登羅漢閣﹐取禪月親作本﹐諦觀盡日。其間有極破碎糜爛者﹐筆法髙妙﹐相貌古怪。至道丙申五月﹐太宗搜天下古書畫﹐悉以進呈﹐至二年正月﹐復付本寺免進。間有題其傍云「西嶽僧貫休作」﹐皆篆文。或古體﹐或玉﹖﹐或柳葉。又一軸題云「大蜀國龍樓待詔﹑明因辧果功徳大師﹑翔鱗殿引駕內供奉﹑經律論道門選練教授﹑三教玄逸大師﹑守兩川僧錄大師﹑食邑三千戶﹑賜紫﹑大沙門貫休字徳隱。」今人知禪月之號﹐則以爲髙僧﹐聞貫休之名﹐則以爲能畫﹐殊不知當時所作神異如此。非特能畫﹐且於詩文尢髙﹐有西嶽集三十卷。翰學﹖融爲之序﹐唐相張格﹑韋莊﹑王鍇﹑周庠﹐皆有詩紀其事。

去寺之左里許﹐下梯徑又二里﹐有亭曰輔龍﹐乃先兄之冰翁﹐董諱煟【原注﹕案商刻誤作「熠」。】字季興所創。季興向爲瑞安邑大夫﹐有志斯世。所著活民書﹑壽國脈書﹐嘗經乙覽﹐今浙漕有刊本。作亭之意﹐蓋爲四方祈禱者﹐棲息之所﹐則輔龍之名﹐良有以也。且捨田入寺﹐爲輔龍不朽計。又半里許﹐始至龍湫。仰望瀑布﹐作三級﹐傾瀉於兩山之間。飛瓊濺雪﹐洶湧澎湃﹐浩浩然﹐聲若奔雷。下臨石壁﹐屹立萬丈﹐眞奇觀也。時雲雨未收﹐溪流初漲﹐嵐霧滃郁。山顚水涯﹐千態萬狀﹐得寓目者﹐移時不忍捨去。世南旣登覽山川之奇秀﹐且得考核其事之顚末﹐故詳紀之﹐以告來者。

秦會之當軸時﹐幾務之微瑣者﹐皆欲預聞﹐此相權之常態【此相權之常態「相」原作「招」﹐據稗海本攺。】。然士夫投獻﹐必躬自披閱﹐間有去取。吾郡徳興士人﹐姚惇臨字公儀﹐能篆書﹐秦喜之﹐令作二十家篆孝經﹐上表以進﹐時紹興十一年二月十九日也。許授以文資﹐未降旨間﹐會之招飲﹐姚喜﹐忘其敬﹐不覺振股﹐以此惡之。尋得旨﹐令充樞密院效士﹐辧驗篆文而已。

又有蜀士﹐投啟幹闕。其間一聯云「乾坤二百州﹐未有托身之所﹔水陸八千里﹐來歸造命之司。」秦尢稱道之﹐遂得升擢。

董季興昔嘗爲世南言﹐沙隨先生﹐紹興丙午﹐苦淋血之疾﹐兩年不愈。明年七月二十四日﹐筮易﹐遇渙之觀。其辭曰「渙﹑奔其機﹐悔亡。」俄夢知大冶縣﹐趙定叟相訪。定叟名不疚﹐疚﹐久病也﹐言不久病也。偶董閱本艸﹐因見白冬瓜治五淋﹐於是日食三大甌﹐七日而愈﹐前此百藥皆無效。董﹐沙隨先生之婿也。先生嘗書此事於家廟之壁。

今之遠宦及遠服賈者﹐皆曰「天涯海角」﹐蓋俗談也。頃在成都﹐嘗聞有天涯地角石。暇時訪古﹐及閱圖志﹐乃知天涯石在中興寺。耆老傳云「人坐其上﹐則腳腫不能行。」至今﹐人不敢踐履及坐其上。又有天牙石﹐在大東門﹐對昭覺寺﹐髙六﹑七尺﹐有廟。今在市人湯家園。

地角石舊有廟﹐在羅城內西北角﹐髙三尺餘。王均之亂﹐爲守城者所壞﹐今不復存矣。

欽州有天涯亭﹐廉州有海角亭。二郡﹐蓋南轅窮途也。

柳子厚息壤記﹕「永州龍興寺東北陬有堂﹐堂之地隆然﹐負磚甓而起者﹐廣四步﹐髙一尺五寸。始之爲堂也﹐夷之而又髙﹐凡持鍤者盡死。」秦甘茂盟息壤﹐乃在秦地﹐非此也。龍興寺今在永州太平寺﹐而息壤不復見矣。

江陵城內有法濟院﹐今俗稱爲地角寺﹐乃昔息壤祠。圖經引溟洪錄云「江陵南門有息壤焉﹐隆起如伏牛馬狀﹐平之﹐則一夕如故。前古相傳﹐不知其始。牛馬踐之或立死。」

唐元和中【原注﹕案唐元和中﹐商刻作「唐開元中」。】﹐裴宙牧荊州﹐掘之﹐深六尺﹐得石城﹐與江陵城同制﹐中徑六尺八寸﹐棄徙於墻壁間。是年﹐霖雨不止﹐江潦暴漲。從道士歐陽獻之謀﹐復埋之﹐祭以酒脯而水止。厥後﹐凡亢旱﹐祈禱無應﹐卽詣地角寺﹐欲發掘﹐必得﹖﹖之雨﹐遂爲故事。詳見皇佑辛卯﹐刑侍王子融息壤記。二郡大率相類﹐而秦地之息壤﹐則未詳也。

沙隨先生寓居鄱陽﹐一日﹐買得米元暉小端硯﹐後刻銘曰「惟端有溪﹐孕石惟黟。玆乃下巖﹐舉無有比。色奪芝英﹐溫堅玉理。以貽安中﹐是亦成美。」後書「紹興己未」﹐蓋元暉親筆﹐以遺建昌守諭安中者。

後又得張無垢遺樊茂實研﹐後刻詩曰「端溪石硯天下奇﹐紫光夜半吐虹霓。不隨凡石追時好﹐直與日月爭光輝。韜藏久矣不亂用﹐惟恐翰墨污染之。樊子文章有餘地﹐汪汪萬頃誰能窺。贈君此硯無輕棄﹐經史妙處其發揮。飛流濺沫﹖天下﹐要使咳唾皆珠璣。無垢居士作﹐子諭子書。」蓋小篆﹐玉泉先生學張有篆。無垢從沈元用學﹐汪端明從無垢學。凡十有二年﹐三公相繼魁多士。建炎二年﹐李順之作魁﹐玉泉亦登髙第。

世南嘗見沙隨先生親筆紀載﹐卒章云「此奇物也﹐子孫世傳。不知樊公家﹐何以不寶守此物﹖」以三先生盛名﹐此物乃沙隨程氏世傳之寶。二硯今亦流落﹐不知所在﹐良可嘆惜。

沙隨先生嘗云「頃於行在﹐見一道人﹐以笛拄項下吹曲。其聲淸暢﹐而不近口﹐竟不曉所以然。」此說已在三十年前。嘉定庚辰﹐先兄嶽翁趙憲伯鳳﹐自曲江攜一道人歸三衢﹐亦喉間有竅能吹簫。凡飲食﹐則以物窒之﹐不然﹐水自孔中溢出。每作口中語﹐則塞喉間﹐作喉間語﹐則以手掩口。先兄之所目睹。但不知沙隨先生昔所見者﹐是此人否【但不知沙隨先生昔所見者是此人否此十五字﹐稗海本作「但不知沙隨先生昔所見﹐有似此人否﹖」】﹖

先伯諱【上大下正】﹐字汝弼﹐登淳熙丁未第。初隆興乙酉﹐請鄕舉﹐時主司命題云「平康正直。彊弗友﹑剛克﹐燮友﹑柔克﹐沈潛﹑剛克﹐髙明﹑柔克。」已而春官失利﹐夢神人告曰「汝若再遇四克﹐始克有濟。」自以爲經旨中﹐別無四克矣。淳熙丁酉再試﹐題云「撫於五辰﹐庶績其凝﹐無教逸欲有邦。兢兢業業﹐一日二日萬幾。」場中遇程三畏﹐字景宣﹐厲聲云「汝弼可賀矣﹐不記向時之夢耶﹖今果有四克。」是年遂再薦﹐景宣爲解首。

嘉定辛酉﹐鄕人王佐起莘﹐以免舉赴省。忽一日﹐告從侄慶辰云「作宵夢趙宰拉赴鹿鳴﹐與公鄰坐﹐已而杳然。」後三舉庚午﹐慶辰預薦。時新舉只六人﹐宰招已第者十人同宴﹐起莘預焉﹐果與慶辰鄰坐。宰亦天族師﹖。信知得失﹐莫非前定云。

張約齋種花法云「春分和气盡﹐接不得﹐夏至陽气盛﹐種不得。」立春正月中旬﹐宜接櫻桃﹑木樨﹑徘徊黃﹑薔薇。正月下旬﹐宜接桃﹑梅﹑李﹑杏﹑半丈紅﹑蠟梅﹑梨﹑棗﹑栗﹑柿﹑楊柳﹑紫薇。二月上旬﹐可接紫笑﹑綿橙﹑匾橘。已上種接﹐並於十二月間﹐沃以糞壤兩次﹐至春時﹐花果自然結實。立秋後﹐可接金林檎﹑川海棠﹑黃海棠﹑寒球﹑轉身紅﹑祝家棠﹑梨葉海棠﹑南海棠。以上接種法﹐並要接時﹐將頭與本身﹐皮對皮﹐骨對骨﹐用麻皮緊纏﹐上用篛葉寬覆之。如萌茁稍長﹐卽撤去篛葉。無有不成也。

沙隨先生嘗蓄一歙硯﹐後有蔡忠惠題詩曰「玉質純蒼理致精﹐鋒鋩都盡墨無聲。相如間道還持去﹐肯要秦人十五城。」後以送汪書季路。

又汪書寓三衢﹐以五千得一硯﹐後刻東坡銘曰「東坡硯﹐龍尾石。開鵠卵﹐見蒼璧。與居士﹐同出入。更寒暑﹐就燥濕。今何者﹐獨先逸。同參寥﹐老空寂。」二硯﹐皆佳物也。

鄱陽自雍熙乙酉梁顥榜﹐至紹定己丑登科者﹐五百七十餘人。其間三世聯登者﹐惟三家﹕龍溪先生汪藻﹑汪盤﹑汪谷﹔張宗諤﹑張琮﹑張棫﹔鮑煜﹑鮑安世﹑鮑升之。汪氏之登科者七世﹐張氏今亦六世﹐然非正嫡相續也。鮑氏安國﹑安行﹑安世兄弟﹐三科連中﹐故程文昌伯禹贈之詩﹐有「七年三破桃花浪」之句。其餘父子兄弟俱中科第者甚多﹐不勝紀載。

世南家嘗藏髙麗國使人狀數幅﹐乃宣和六年九月﹐其國遣使金紫光祿大夫﹑檢校司空﹑知樞密院事﹑上柱國李資徳﹔副使太中大夫﹑尙書﹑禮部侍郎﹑柱國﹑賜紫金魚袋金富轍﹐至本朝謝恩進奉﹐各有四六﹐仿中國體。李之詞云「跂予望之﹐適江幹之弭節﹐亦旣媾止【亦旣媾止按各本原句「旣」字下空一格﹐有著者自注云「犯髙廟嫌諱」。宋髙宗名「構」﹐據本句文義﹐「旣」下空格﹐當爲「媾」字﹐今補入。】﹐幸堂上之披風。況飛五﹖之云﹐特貺千金之幣。禮當拜受﹐心則愧惶。」金之詞云「穆如淸風﹐幸被餘光之照。酌彼行潦﹐可形將意之勤。幸被寬裕而有容﹐敢以菲微而廢禮。」所塵名品﹐別且染濡﹕私覿之物﹐則襆頭紗三枚﹑白成級花銀盤一面【白成級花銀盤一面「級」稗海本作「鈒」。】【十二兩】﹑紫大紋羅一匹﹑生大紋羅二匹﹑白蹙大綾一匹﹑生花綾二匹﹑白細薴布三匹﹑大紙八十幅﹑黃毛筆二十管﹑松煙墨二十挺﹑松扇三合﹑折疊扇二隻﹑螺鈿硯匣一副﹑螺鈿筆匣一副【螺鈿筆匣一副原無此句﹐據稗海本補。】﹑翹絲藥袋一枚﹑赳絲篦子袋一枚﹑繡系腰一條﹑茯苓二斤﹑白朮二斤﹑白銅器五事而已。

是年有請於上﹐願得能書者至國中﹐於是得旨﹐以徐兢爲國信所禮物官。兢之歸﹐因譔髙麗圖經﹐備載其建國立政之體﹑風俗事物之宜上之。徽廟覽其書大悅﹐召對便殿﹐賜同進士出身﹐擢爲宗丞﹐兼掌書學。其奉使時﹐李資謙爲太師﹑尙書令。髙麗國主﹐多納李氏爲后妃﹐由是門戶光顯。資徳﹐其弟也。金富軾爲同接伴。金氏爲大族﹐自前史已載。其與朴氏﹐族望相埒﹐故其子孫﹐以文學進。富軾丰貌碩體﹐面黑目露﹐博學彊識。善屬文﹐知今古。富轍亦有時譽。徐嘗密訪其兄弟命名之意【徐嘗密訪其兄弟命名之意「徐」原﹖「﹖」﹐據稗海本攺。】﹐蓋有所慕。「文章動蠻貊」﹐此語蓋不誣云。遊宦紀聞卷七

沅芷黎溪硯﹐紫者類端石而無眼﹐有金束腰﹑眉子紋﹐間有潤者。其初甚發墨﹐久而復滑﹐或磨以細石﹐乃仍如新。有色綠而花紋如水波者﹔有色黑而金星者﹔有生自然銅於石中﹐琢以爲北斗﹑三臺之類者﹔有生白綫當中而爲琴樣者﹐其類不一。慶元間﹐單路分煒字丙文﹐始創爲硯﹐以遺故舊﹐今遂盛行﹐終在端﹑歙之下。

單𨿽西班﹐乃中原故家。居黔陽﹐好古博雅。所蓄奇玩甚富﹐仍精於辧別。平生俸入﹐盡費於此。學小王書﹐筆法尢妙。始習補之梅﹐而自成一家。

吾鄕姜堯章﹐學書於單。姜帖今亦少有。世南嘗藏姜一帖﹐正與單論劉次莊輩十數家釋帖非是。又云「悟帖中【悟帖中「悟」稗海本作「吾」。】﹐只張芝秋涼帖﹐鍾繇宣示帖﹐皇象文武帖﹐王廙小字二表﹐皆在右軍之上。其說尢新。有絳帖評二十卷﹐恨未之見也。

嘉定甲申夏﹐有持潁濱先生帖十數幅求售。蹤迹所自﹐知非贗物明甚。有黃樓賦一篇﹐讀之﹐其間「前則項籍﹑劉戊」一句﹐觀瀾文作劉備﹐潁濱集作劉季。觀瀾文注云「徐州牧陶謙病篤﹐謂別駕糜竺曰﹕『非劉備不能安此邦。』及謙死﹐竺率州人迎先主﹐先主未敢當。陳登﹑孔融曉諭之﹐先主遂領徐州。」

劉戊﹐乃楚元王交之子也。漢六年﹐旣廢楚王信﹐分其地爲二國。立劉賈爲荊王﹐交爲楚王﹐王薛郡﹑東海﹑彭城三十六縣﹐先有功也。交薨﹐戊嗣﹐稍淫暴﹐遂應吳王反起兵。會吳與周亞夫戰﹐絕吳糧道﹐士饑﹐吳王走﹐戊自殺。彭城卽徐州﹐先生之意﹐蓋以此也。

不知當來作劉備﹑劉季﹐而後來易以戊耶﹖或傳寫訛謬﹐而意其爲備爲季耶﹖要當以先生手書爲定也。

己丑秋﹐孟訪一親舊﹐出示古物數種﹐皆所未見。一刀長可七﹑八寸﹐微彎。背之中有細齒如鋸﹐末有環。予退而考諸傳記﹐乃知其爲削。考工記「築氏爲削﹐長尺博寸﹐合六而成規」。此所以微彎也。鄭氏謂之書刃【鄭氏謂之書刃「刃」原作「刀」﹐據周禮注疏﹝中華書局聚珍仿宋本﹞卷四十考工記攺。】﹐以滅靑削槧﹐如仲尼作春秋﹐筆削是也。蕭﹑曹皆秦刀筆吏。師古曰「刀﹐所以削書也。古用簡牒﹐皆以刀筆自隨。」鄭氏又謂「三分其金﹐而錫居一﹐謂之大刀﹔五分其金﹐而錫居二﹐謂之削【鄭氏又謂按從「鄭氏又謂」至「而錫居二謂之削」數句﹐乃周禮考工記本文﹐非鄭氏注。由於各本皆同﹐當系著者偶誤﹐姑仍其舊。】。」如此﹐是刀與削﹐分爲二物也。鄭氏曰「刃﹑刀劍之屬﹐削﹑今之書刃【今之書刃「刃」原作「刀」﹐據周禮注疏卷四十考工記攺。】。」孔安國曰「赤刀﹑赤刃削。」少儀曰「刀卻授拊【少儀曰「刀卻授拊」按禮記注疏﹝中華書局聚珍仿宋本﹞卷三十五少儀原文作﹕「刀卻刃授穎﹐削授拊。」】。」鄭氏曰「穎﹐環也﹐拊﹐把也。」釋名曰「刀﹐到也﹐其末曰『鋒』﹐若鋒刺之利也【若鋒刺之利也「鋒」﹐釋名原文作「蜂」﹐下同。】﹔其本曰『環』﹐形似環也。」然則直而本環者﹐刀也﹔曲而本不環者﹐削也。予所謂有齒如鋸者﹐正釋名所謂「若鋒刺之利者」。但其本有環﹐又不可名之以削。古人制作精微﹐必有所本﹐更俟請教於博洽君子云。

包遜字敏道﹐象山先生之上足也。寶慶丁亥﹐爲世南言﹐頃在臨安﹐謁魏舍人了翁﹐蒙予進﹐因出云萍錄令書。包有六子皆從心﹐其間名協者﹐舍人指曰「此非從心﹐乃是從十。」有館客李丈﹐畱心字學﹐數十年矣﹐待爲叩之。少選﹐李至﹐遂及此﹐云「其義有二﹔從十乃﹖人之和」﹐是謂「協和萬邦之協」﹔從心乃此心之和﹐是謂「三後協心之協」。世南嘗以語士大夫﹐間有云「恐出臆斷。」後閱集韻﹐果如前所云。是知作字偏旁﹐不可毫髮之差。李丈名肩吾﹐眉人﹐學問甚富﹐世南嘗識之云。

坡公元丰七年﹐自黃量移汝海﹐五月﹐訪張文定公於瑞﹐七﹑八月間﹐畱連金陵過陽羨﹐九月﹐抵宣興。通眞觀側郭知訓提舉宅﹐卽公所館。

往年邑簿朱冠卿﹐續編圖經云「五十五里﹐地名黃土村。坡公嘗與單秀才【原注案商刻「單秀才」作「董秀才」。】﹐步田至焉。地主以酒見餉﹐謂坡曰﹕『此紅友也。』坡言『此人知有紅友﹐不知有黃封﹐眞快活人也』。田主有曹姓者﹐已鬻而造訟﹐有司已察而斥之﹐坡公移牒﹐以田歸之。邑人慕容輝【邑人慕容輝「慕容輝」稗海本作「慕容揮」。】﹐嗜酒好吟﹐不務進取。家於城南﹐所居有雙楠﹐並植如蓋﹐東坡訪之﹐目爲雙楠居士。長橋﹐元丰元年火﹐四年﹐邑宰褚理復立榜曰欣濟。東坡過之﹐爲書曰﹕晉周孝侯斬蛟之橋﹐刻石道傍。崇寧禁錮﹐沈石水中﹐不知所在。」

諸香中﹐「龍涎」最貴重﹐廣州市直﹐每兩不下百千【每兩不下百千原脫「每兩」二字﹐據稗海本補。】﹐次等亦五﹑六十千﹐系蕃中禁榷之物﹐出大食國。近海傍常有雲气罩山間﹐卽知有龍睡其下。或半載﹐或二﹑三載﹐土人更相守視。俟雲散﹐則知龍已去﹐往觀必得「龍涎」﹐或五﹑七兩﹐或十餘兩﹐視所守人多寡均給之﹐或不平﹐更相讎殺。或云「龍多蟠於洋中大石﹐臥而吐涎﹐魚聚而噆之﹐土人見則沒而取焉。」

又一說﹐大洋海中有渦旋處﹐龍在下。湧出其涎﹐爲太陽所爍則成片﹐爲風飄至岸﹐人則取之納官。予嘗叩泉廣合香人﹐云「『龍涎』入香﹐能收斂腦麝气﹐𨿽經數十年﹐香味仍在。」嶺外雜記所載﹐「龍涎」出大食。西海多龍﹐枕石一睡﹐涎沫浮水﹐積而能堅【積而能堅「積」下說郛本有「片」字。】﹐鮫人采之﹐以爲至寶。新者色白﹐稍久則紫﹐甚久則黑。

又一說云「白者如百藥﹐煎而膩理﹐黑者亞之﹐如五靈脂而光澤。其气近於臊﹐似浮石而輕。或云﹐異香﹐或云﹐气腥能發﹖香气﹐皆非也。於香本無損益﹐但能聚煙耳。和香而用眞『龍涎』﹐焚之﹐則翠煙浮空﹐結而不散﹐坐客可用一翦以分煙縷。所以然者﹐唇气樓臺之餘烈也。」

又一說云「龍出沒於海上﹐吐出涎沫有三品【吐出涎沫有三品「涎沫」下﹐說郛本有「於水」二字。】﹕一曰『泛水』﹐二曰『滲沙』﹐三曰『魚食』。『泛水』輕浮水面﹐善水者﹐伺龍出沒﹐隨而取之。『滲沙』乃被濤浪飄泊洲嶼﹐凝積多年﹐風雨浸淫﹐气味盡滲於沙中。『魚食』乃因龍吐涎﹐魚競食之﹐復化作糞﹐散於沙磧﹐其气腥穢。惟『泛水』者﹐可入香用【惟泛水者﹐可入香用此二句說郛本作「惟泛水輕者﹐入香可用」。】﹐餘二者不堪。」

曲江鄧灝以爲就三說較之【曲江鄧灝以爲就三說較之「灝」說郛本作「顥」。】﹐後說頗是。諸家之論不同﹐未知孰當﹖以愚見﹐第一說稍近。

天地萬物﹐莫逃乎數﹐知數之理﹐莫出乎易﹐知易之妙﹐惟康節先生。其學無傳﹐觀皇極經世書﹐﹖可見矣。此外有所謂太乙數﹐能知運祚災祥﹐刀兵水火﹐陰晴風雨﹔又能以之出戰守城﹐傍門小法﹔亦可知人命貴賤。渡江後﹐有北客同州免解進士王湜﹐潛心此書﹐作太乙肘後備檢三卷﹐爲陰陽二遁﹐繪圖一百四十有四。上自帝堯以來﹐至紹興六年丙辰﹐凡三千四百九十二年﹐皆隨六十甲子﹐表以分野﹐如通鑑編年。前代興亡﹐歷歷可考。然自古及今﹐應者𨿽多﹐不應者亦或有之。

景佑間﹐命司天楊維徳修王福太乙占書﹐考驗行度﹐亦爲精詳。其間云「自石晉天福四年己亥歲﹐入東北遼東分﹐至國朝雍熙元年甲申歲﹐入東南吳分﹐至天聖七年己巳歲﹐入西南蜀分。」後人繼加考算﹐至熙寧七年甲寅歲﹐入中宮洛陽分﹐至宣和元年己亥歲﹐入西北西河分﹐至隆興二年甲申歲﹐入東北遼東分﹐至嘉定二年己巳歲﹐入東南吳分﹐向後至甲寅年﹐入西南秦分。上來五福太乙所臨之分﹐自合太平至治。今推而上之﹐後周宣帝元年己亥歲﹐至唐髙祖武徳六年癸未歲﹐五福太乙在西南﹐凡四十五年。中更隋﹑唐禪代之變﹐正在本宮分野。又自唐宣宗大中三年己巳歲﹐至昭宗景福二年癸丑歲﹐五福太乙在中宮﹐凡四十五年。中更僖宗廣明黃巢之變﹐中國之禍甚慘。旣曰「五福所臨」﹐何爲又卻如此﹖

本朝興國九年﹐有方士楚芝蘭言「五福今照﹖分」。上命建太乙宮於京城外之蘇村﹐命芝蘭爲春官正﹐又命宰臣張齊賢醮享之。然其所以不應者亦有說。王湜跋肘後備檢﹐立論甚通。其說云「后羿﹑寒浞之亂﹐得陽九之數七﹐赧王衰微﹐得陽九之數八﹐桓﹑靈卑弱﹐得陽九之數九﹐煬帝滅亡﹐得陽九之數十。周宣王父厲而子幽﹐得百六之數十二﹐敬王時﹐吳﹑越相殘﹐海內多事﹐得百六之數十三﹐秦滅六國﹐得百六之數十四﹐東晉播遷﹐十六國分裂﹐得百六之數極﹐而反於一。五代亂離﹐百六之數三﹐此皆所應者也。舜﹑禹至治﹐萬世所師﹐得百六之數七﹐成﹑康刑措﹐四十餘年﹐得百六之數十一。小甲﹑雍己之際﹐得陽九之數五﹐而百六之數九﹐庚丁﹑武乙之際﹐得陽九之數六﹐不降享國五十九年【原注﹕案「不降」商刻「武丁」誤。】﹐得百六之數八﹐盤庚﹑小辛之際﹐得百六之數十﹐明帝﹑章帝﹐繼光武而臻泰定﹐得百六之數十五﹐貞觀二十三年﹐近世所謂太平﹐得百六之數二﹐此皆所不應者也。福應集云﹕『唐武徳七年甲申﹐五福太乙入中宮洛陽之分﹐繼有貞觀之治。』遂以此爲福應。然宣﹑懿﹑僖﹑昭之際﹐再入中宮﹐而貞觀之治﹐何不復舉﹖又云﹕『唐昭宣帝天佑四年丁卯﹐四神太乙入六宮雍州之分﹐而昭宣禪位於梁。』遂以此爲禍應。然開元十六年﹐亦入六宮﹐乃太平極治﹐與貞觀比。以至夏桀放於南巢﹐商紂亡於牧野﹐王莽篡漢﹐祿山亂唐﹐陽九百六之數﹐皆不逢之。此其故何也﹖余嘗深究其所以然。昔周公問太公﹐何以治齊﹖曰﹕『舉賢而尙功。』周公以之爲彊臣之漸。太公問周公﹐何以治魯﹖曰﹕『親親而尙恩。』太公以之爲浸弱之基。是以聖人推三代損益﹐而百世可知。大抵天下之事﹐因緣積襲﹐固有系於人事﹐未必盡由天理。通天﹑地﹑人曰「儒」﹐通天﹑地而不通人曰「技」。然拘執此以爲不可攺易﹐乃術士之蔽﹐非儒者之通論。善言天地者以人事﹐善言人事者以天地﹐豈可蔽於天而不知人乎﹖古之善爲政者﹐尙以知變爲賢﹐況冥冥之中﹐奉行天地號令﹐或主吉﹐或主凶﹐皆本於天地之一气﹐安有固而不知變者。以堯﹑舜﹑禹爲君臣﹐文﹑武﹑周公爲父子﹐𨿽遇陽九百六之數﹐越理而降以禍﹐必不其然。自此而下﹐其它不能詳知者﹐皆可以類推也。色不過五﹐五色之變﹐不可勝觀。聲不過五﹐五聲之變﹐不可勝聽。太乙不過十神﹑十精﹑四計之類。彼其周流於天地間﹐始而有終﹐終則復始﹐古旣不異於今﹐今亦不異於古。然上古至治﹐終不可復﹐又中間盛衰興廢﹐亦不可循前而取。豈非人事之不齊﹐故應之者﹐亦不一耶﹖術固有之。太乙考治人君之善惡﹐臨有道之國則昌﹐臨無道之國則亡﹐有天下國家者﹐可不謹哉。」已上皆王說。

蓋太乙數中﹐專考陽九﹑百六之數。以四百五十六年爲一陽九﹐二百八十八年爲一百六。陽九﹐奇數也﹐爲陽數之窮。百六﹐偶數也﹐爲陰數之窮。大抵歲運值之﹐終有厄會。洪文敏公五筆中﹐載陽九﹑百六之說﹐與此不同。

本朝康定【庚辰﹑】慶曆【辛巳】間﹐西羌方熾﹐天下騷動。詔求有文武材可用者﹐參政宋綬﹐侍讀林瑀﹐皆以徐復薦。復至﹐仁宗訪以世務﹐復曰「今年气運﹐類唐徳宗居奉天時。」上驚曰「何至爾耶﹖」復曰「徳宗性忌刻﹐其徳與凶會。陛下恭儉仁恕﹐屈己容物。𨿽時與徳宗同﹐而徳與徳宗異﹐運𨿽凶﹐無能爲也。」此說正與王湜之論合﹐故並紀之。遊宦紀聞卷八

黃公銖字子厚﹐富沙浦城人。與朱文公爲交友﹐長於詩。劉潛夫宰建陽﹐刻其谷城集於縣齋。黃之母﹐筆力甚髙。世南嘗見黃親錄詞稿﹐今載於此。云「先妣沖虛居士﹐少聰明﹐穎異絕人﹐於書史無所不讀﹐一過輒成誦。年三十﹐先君捐棄﹐卽抱貞節以自終。平生作爲文章﹐詩辭甚富。晚遭回祿﹐毀爇無餘。此詞數篇﹐皆膾炙在人者﹐因訪求得之。適予與景紹主簿兄有好﹐且屢見索﹐敬書以贈。紹興三年中春二十有四日黃銖識。」景紹﹐則大參鄭公昭先也。

其一滴滴金雲「月光飛入林前屋。風策策﹐度庭竹。夜半江城擊柝聲﹐動寒梢棲宿。

等閒老去年華促﹐祇有江梅伴幽獨。夢繞夷門舊家山﹐恨驚回難續。」

其二序云「力修寶學賢表﹐宴胡明仲侍郎﹐遣歌姬來乞詞﹐作醉蓬萊令歌之」﹕「看鷗翻波濺﹐蘋末風輕。水軒消暑﹐云疊奇峯。破桐陰亭午﹐列岫連環﹐澑泉鳴玉﹐對幅巾芒屨。況有淸時﹐風流故人﹐劇談揮麈。

才冠一時﹐論髙兩漢﹐書扇豪縱。吐鳳辭語﹐晝錦歸來﹐慶長年老母。且盡綠尊﹐莫懷歸興﹐聽扇歌髙舉。會見登庸﹐泥封詔下﹐促朝天去。」

其三菩薩蠻﹕「闌干六曲天圍碧﹐松風亭下梅初白。臘盡見春回﹐寒梢花又開。

曲瓊閒不捲﹐沈燎看星轉。凝﹖小裴徊﹐雲間徵鴈來。」

其四序云「葛氏侄女子告歸﹐作少年遊送之」﹕「雨晴雲斂﹐煙花澹蕩﹐遙山凝碧。驅車問徵路﹐賞春風南陌。

正雨後梨花幽艷白。悔匆匆﹐過了寒食。歸家漸春暮﹐探酴醿消息。」

其五序云【原注﹕案「其五」句下﹐疑脫「憶秦娥」三字。此首不似婦人作。】﹕「季溫老友歸樵陽﹐人來問書﹐因以爲寄」﹕「秋寂寞﹐秋風夜雨傷離索﹔傷離索﹐老懷無柰﹐淚珠零落。

故人一去無期約﹐尺書忽寄西飛鶴﹔西飛鶴﹐故人何在﹐水村山郭。」

其六醉思仙﹕「晚霞紅。看山迷暮靄﹐煙暗孤松。動翩翩風袂﹐輕若驚鴻。心似鑑﹐鬢如雲﹔弄淸影﹐月明中。謾悲涼﹐歲冉冉﹐蕣華潛攺衰容。

前事銷凝久﹐十年光景匆匆。念云軒一夢﹐回首春空。彩鳳遠﹐玉簫寒﹔夜悄悄﹐恨無窮。嘆黃塵久埋玉﹐斷腸揮淚東風。」

朱文公晚年居考亭﹐便於野服﹐有客位榜云【便於野服﹐有客位榜云此二句稗海本作「便著野客服﹐有位榜云」。】﹕「滎陽呂公﹐嘗言京﹑洛致仕官﹐與人相接﹐皆以閒居野服爲禮﹐而嘆外郡或不能﹐然其指深矣﹗衰朽無狀﹐𨿽幸已叨誤恩﹐許致其事﹐而前此或蒙賓客不鄙下訪﹐初未敢遽援此例﹐便以老大自居。近緣久病﹐艱於動作﹐詘伸俯仰﹐皆不自由﹐遂不免遵用舊京故俗﹐輒以野服從事。然而上衣下裳﹐大帶方履﹐比之涼衫﹐自不爲簡。其所便者﹐但取束帶足以爲禮﹐解帶可以燕居﹐免有拘絆纏繞之患﹑脫著疼痛之苦而已。切望深察﹐恕此病人。且使窮鄕下邑﹐得以復見祖宗盛時京都舊俗﹐其美如此﹐亦補助風教之一端也。至於筋骸攣縮﹐轉動艱難﹐迎候不時﹐攀送不及﹐區區之意﹐亦非敢慢。並冀有以容之﹐爲大幸也。」

世南從三山故家﹐見朱文公一帖云「講明正學﹐其道必本乎人倫﹐明乎物理。其教自小學灑掃應對以往﹐修其孝弟忠信﹐周旋禮樂。其所以誘掖激勵﹐漸磨成就之道﹐皆有節序。其要在於擇善修身﹐至於化成天下﹔自鄕人而可至於聖人之道。」先生教人﹐自致知至於知止誠意﹐至於平天下﹔灑掃應對﹐至於窮理盡性﹐循循有序。病世之學者﹐捨近而趨遠﹐處下而窺髙﹐所以輕自大﹐而卒無得也。

世南於紀聞首端﹐嘗論「期三百有六旬有六日」之說﹐以求教於白鹿胡堂長泳。胡云「周天三百六十五度四分度之一﹐天左旋﹐日﹑月﹑五星右轉﹐此古今歷家之說皆然也。天左旋之說信然矣﹗日﹐一日行一度﹐月﹐一日行十三度有零。日者﹐陽之精而行遲﹔月者﹐陰之精而行反速。大抵陽健而陰順﹐陽剛而陰柔﹔健而剛者﹐運行當速﹔順而柔者﹐運行當遲。今不特反是﹐月之行乃過於日十有二倍﹐其理不通。從來無人推見其所以然。近時晦庵朱文公解毛詩正月篇﹐亦用舊說﹔惟於楚詞天問篇發其端﹐而不詳其實。天左旋﹐日月亦左旋﹐一晝夜以日之明晦爲節。日之行﹐三百六十五度四分日之一﹐則比天之旋少一周﹐逐日所不及。天之運﹐以二十八宿計之﹐分爲度數。蓋二十八宿﹐乃經星﹐附天而行﹐凝然不動﹐可從而紀其度數。亦猶量地之裏云﹐至某州﹐某郡若干裏。州郡有定所﹐人莫不知﹐姑借之以爲限節也。髙麗國有九執歷【原注﹕案商刻誤「幾執」。】﹐正如此。竊意歷家以數之少者易算﹐日﹑月﹑天左旋﹐數之不及者少﹐取其易算﹐故假日月右轉也。「﹖三百六旬有六日」﹐其原起於此。其實「﹖三百六旬有五日又四分日之一」﹐堯典特舉成數而言耳。以之均爲十二月﹐則多六日無所歸﹐故又每歲作五﹑六小盡﹐取其贏而湊足多之數﹐是以五年必有兩閏﹐以足每歲三百六旬有六日之成數也。𨿽是除閏月﹐每歲只三百六旬有四﹑五日。只有二十四气﹐前後相去﹐皆三百六十五﹑六日也。胡﹑學於

文公者﹐多見前輩論議﹐皆有所本﹐故復紀於此。

雲林先生黃長睿云「饅頭﹐當用『米曼』字【原注﹕盧文弨曰﹕案饅頭本作「曼頭」﹐不作﹝米曼﹞﹐字書無「米曼字」。】。見束皙餅賦。興元關表諸郡﹐食肆所貨姜豉﹐用『僵』字最爲有理。」予於菊礀髙九萬處﹐見蘇紹叟手書憶劉攺之摸魚兒一闋云「望關河試窮遙眼﹐新愁似絲千縷。劉郎豪气今何在﹖應是九疑三楚。堪恨處﹐便拼得一生寂寞長羈旅。無人寄語﹔但弔夢傷桃﹐邊松倚竹﹐空憶舊詩句。

文章事﹐到底將身自誤﹐功名難料遲暮。鶉衣簞食年年瘦﹐受侮世間兒女。君信否﹖盡縣簿髙門﹐歲晚誰靑顧。何如引去﹖任槎上張騫﹐山中李廣﹐商略盡風度。」

又賦雨中花一闋云「予往往憶劉攺之﹐作摸魚兒﹐頗爲朋友間所喜﹐然攺之尙未之見也。數日前﹐忽聞攺之去世﹐����悵惘殆不勝言。因憶攺之﹐每聚首愛歌雨中花。悲壯激烈﹐令人鼓舞。輒倚此聲﹐以寓予思。凡未忘吾攺之者﹐幸爲我和之」﹕「十載尊前﹐放歌起舞﹐人間酒戶詩流。盡期君淩厲﹐羽翮髙秋。世事幾如人意﹐儒冠還負身謀。嘆天生李廣﹐才气無雙﹐不得封侯。

楡關萬里﹐一去飄然﹐片雲甚處神州。應悵望家人父子﹐重見無由。隴水寂寥傳恨淚﹐淮山宛轉供愁。這回休也﹐燕鴻南北﹐長隔英遊。」紹叟有冷然詩集十卷行於世。

三山之俗﹐立春前一日﹐出土牛於鼓門之前。若晴明﹐自晡後達旦﹐傾城出觀﹐巨室或乘轎旋繞。相傳云「看牛則一歲利市。」三日遊賢沙﹐四日遊天寧﹐六日烏石山之神光寺﹐西湖之水晶宮﹐逮暮始散。此皆圖志所不載也。

洪文敏公容齋隨筆﹐論人君壽考﹐自三代而後﹐惟梁武帝八十三﹐以侯景之禍﹐幽辱告終。至光堯太上皇帝之福壽﹐眞可於天人中求之。

國朝大臣如樞相張升﹑宮保趙﹖﹐皆八十六。陳文惠八十二【原注﹕案商刻誤「八十三」】。杜祁公八十一。富鄭公八十。文潞公獨九十二。張文定公八十五。範蜀公﹑曾宣靖﹑蘇文定﹐皆餘八十。渡江後﹐惟史越王八十三。周益公八十云。

朱文公移簡輔漢卿云「得趙昌父書﹐以致政大夫見呼﹐此甚眞實﹐而又雅馴。可爲報同社諸人﹐今後請依此例也。」

何賢良名致﹐字子一。嘉定壬申遊南嶽﹐至祝融﹖下。按嶽山圖﹐禹碑在岣嶁山。詢樵者﹐謂「采樵其上﹐見石壁有數十字」。何意其必此碑﹐俾之導前﹐過隱眞屏﹐復渡一﹑二小澗﹐攀蘿捫葛至碑所。爲苔蘚封﹐剝讀之﹐得古篆五十餘﹐外癸酉二字【原注﹕案句誤。疑是「癸酉二字外」。】﹐俱難識。韓昌黎所謂「科斗拳身薤倒披﹐鸞飄鳳泊拏蛟螭」。而其形模【原注﹕「而」字疑誤。】﹐果爲奇特。字髙闊約五寸許。取隨行市買歷辟而模之【取隨行市買歷辟而模之「辟」稗海本作「碎」。】﹐字每摹二﹐𨿽墨濃淡不勻﹐體畫卻不甚模糊。歸旅捨﹐方湊成本。

何過長沙﹐以一獻曹十連彥約﹐並柳子厚所作及書般舟和尙第二碑。以一揭座右﹐自爲寶玩。曹喜甚。牒衡山令搜訪柳碑。本在上封寺﹐僧法圓申﹐以去冬雪多凍裂。禹碑自昔人罕見之﹐反疑何取之他處以誑曹。何遂刻之嶽麓書院後巨石﹐但令解柳碑來﹐匣之郡庠而已。

紹定癸巳七夕後一日﹐予甥董若金忽語予云「適有自弋陽來者﹐言縣境桃花步漁人﹐入水見一物﹐長八尺﹐博四尺有五寸﹐約四百餘斤。兩頭如燕尾﹐腰有眼﹐其二圓﹐其二如半月。非鐵非石﹐圖形以示云。漁人舁至縣市﹐火﹐復舁之桃花﹐又火﹐遷於神祠始息﹐眾莫識。」予應曰「此不難別﹐其制絕類嶽陽樓下鐵枷。必縣傍溪中﹐古有龍祟﹐時得道之士如許旌陽者﹐鑄爲此物﹐以鎭塞妖蛟蜃穴。歲月深久﹐水所漬﹐故不類鐵。致災者﹐徙岸也。異時當復置水。」

嶽陽沙上數枚﹐人以爲厭勝鐵枷﹐或以爲湖賊王麼矴石﹐或云昔人拒敵鎖江之具﹐圖經皆疑其非。或有傅會者曰「晉太康元年﹐大舉伐吳。二月戊午﹐王浚﹑唐彬﹐擊破丹陽監。吳人於江磧要害處﹐並以鐵鎖橫截之。」以爲必此物。今觀弋陽所出﹐可名之鎖江之具乎﹖以此驗彼﹐厭勝之物明矣。

徳興邑廨﹐有石刻二詩云「仕宦之身﹐天涯海畔﹐行商之身﹐南州北縣﹐不如田舍﹐長相見面。門無官府﹐身卽彊健。麻麥徧地﹐豬羊滿圈。不知金貴﹐惟聞粟賤。夏新絹衣﹐秋新米飯。安穩眠睡﹐直千直萬。」

「我田我地﹐我桑我梓﹐只知百里﹐不知千里。我饑有糧﹐我渴有水﹐百里之官﹐得人生死。孤兒寡婦﹐一張白紙﹐入著縣門﹐冤者有理。上官不嗔﹐民卽歡欣﹐上官不富﹐民免辛苦。生我父母﹐養我明府。苗稼萋萋﹐曷東曷西﹐父母之鄕﹐天子馬蹄。」

沙隨先生跋云「右二詩﹐不知何人作。上饒公端殿汪先生﹐過豫章之進賢﹐手書於旅捨。後三十年﹐門人程迥授邑於玆。旣受代﹐始於郡中得之﹐而眞迹不復存矣。友人髙季安﹐會丞是邑。季安﹐先生姻戚也﹐因托刻於石。先生下世七年矣。噫﹗迥跋。」

此詩始刻於進賢﹐再刻於徳興。丙子巨浸﹐出於泥滓中﹐石斷字漫。邑宰潘傳重刻之。世南愛其言近而意切﹐懼其碑之復淪﹐故紀於此。

雪﹖爲剎﹐與徑﹑蔣諸山相甲乙。懿宗咸通十一年﹐僧義存開山創寺。乾符二年﹐賜號眞覺禪師。

傳道徳山五祖寺有木球﹐相傳謂常受眞覺役使﹐呼僕招客﹐毯皆自往來。嘉泰間寺災﹐球忽落入池中﹐得不壞。

山周遭百里間﹐皆﹝大歲﹞【音豁】竹﹖﹐味極甘美。寺﹖自三月至五﹑六月猶饜飫﹐亦覺所植也。遊宦紀聞卷九

世南近於三山郡齋﹐獲觀龍眠所作奉節圖。後題云「景文老兄﹐持節守大名﹐從迓吏以訪別。念非仁者不能以言爲贈﹔贈之以佛衣綾而不受﹐贈之以紋縠而不受﹐戲作奉節圖﹐以見分首之拳拳。然朝廷委寄之重﹐雅歌長嘯﹐無復愧於古人矣。元佑坤成節曰﹐龍眠山中人﹐李公麟書。」

景文﹐卽劉季孫也。平之子。東坡嘗薦之﹐後知隰州而歿。有詩寄坡云「四海共知霜鬢滿﹐重陽能插菊花無。」死之日﹐家無一錢﹐但有書三萬軸﹐畫數百幅耳。其家藏王子敬「黃柑三百顆」帖﹐坡嘗有詩與景文云「君家子敬十六字﹐气壓鄴侯三萬簽。」坡一日語景文曰「一則仲父﹐二則仲父﹐以何爲對﹖」劉云「可對千不如人﹐萬不如人。」坡爲絕倒。

王金陵字說之作﹐率多牽合﹐固不免坡公之譏。建炎間﹐莆中鄭樵字漁仲﹐作六書﹖﹐謂象形﹑諧聲﹑指事﹑會意﹑轉注﹑假借﹐從六者而生﹐總計二萬四千二百三十五。其間惟諧聲類最多﹐計二萬一千八百一十。約以簡易﹐而盡得作字之義矣。

自說文以字畫左旁爲類﹐而玉篇從之﹐不知右旁﹐亦多以類相從﹔如戔有淺小之義﹐故水之可涉者爲淺﹐疾而有所不足者爲殘﹐貨而不足貴重者爲賤﹐木而輕薄者爲棧。靑字有精明之義﹐故日之無障蔽者爲晴﹐水之無混濁者爲淸﹐目之能明見者爲睛﹐米之去粗皮者爲精。凡此皆可類求。聊述兩端﹐以見其凡。

字學不講﹐多因前代諱惡﹐遂致書畫差誤。漢以火徳王﹐都於洛陽﹐惡水能滅火﹐遂攺「洛」爲「雒」。故今惟經書作「洛」﹐而傳記皆作「雒」矣。秦始皇嫌「﹖」【韻﹖在上聲】字似「皇」﹐攺爲「罪」﹐自出己意﹐謂非之多則有﹖也。今經書皆以「罪」易「﹖」﹐獨禮記﹑爾雅﹐猶有可考。「﹖」字﹑乃子云奇字古文「天屈西北爲『﹖』。」今易中「無」﹐皆從「﹖」﹐它書則雜之矣。「世」字因唐太宗諱世民﹐故今「牒」﹑「葉」﹑「棄」﹐皆去「世」而從「云」。漏「泄」﹑縲「紲」﹐又去「世」而從「曳」。「世」之與「云」形相近﹐與「曳」聲相近﹐若皆從「云」﹐則「泄」爲「沄」矣﹐故又從「云」而變爲「曳」也。「民」則易而從「氏」﹐「﹖」﹑湣﹑「泯」之類﹐至今猶或從「氏」也。以至如晉諱「昭」﹐攺昭穆之「昭」爲「韶」音﹐秦諱「政」﹐而攺正月之「正」爲「徵」音﹐至今從之﹐此何理耶【原注﹕盧文弨曰﹕案「正」﹐未必爲始皇作「徵」音也。】﹖字聲有淸濁﹐非彊爲差別。夫輕﹑淸爲陽﹐陽主生物。形用未著﹐故字音常輕。重﹑濁爲陰﹐陰主成物。形用旣著﹐故字音必重。如衣施諸身爲「衣」﹐冠加諸首爲「冠」。「衣」與「冠」讀作平聲者﹐其音重。已定之物﹐屬乎陰也﹔讀作去聲者﹐其音輕。未定之物﹐屬乎陽也。物所藏曰「藏」﹐人所處曰「處」。「藏」平聲﹐「處」上聲者輕﹐其作去聲者皆重﹐亦其類也。

胡堂長伯量﹐記度常卿涵星研云「寶慶丙戌秋八月﹐渝州度史君正奉詔入京﹐過金陵﹐出其所藏坡仙涵星研﹐而廬山胡泳記之曰﹕『研﹐端石﹐以石眼在池得名。形方。以今尺度之﹐可廣四寸﹐其長倍蓰【其長倍蓰「長」稗海本作「表」。】。髙寸有半﹐上廣下殺。其陰容掌﹐不啻面出。玉斗爲池﹐斗之半﹐微爲窪坎﹐如半月﹐用以限墨。』

『星在池者十有三﹐下皆乘以雲气。大者四﹔其二近半月﹐其二倚南壁。而一復差大而髙﹐外微綠﹑中黃﹐瞳如鍼眼而紺碧﹐﹖星此爲獨勝。小者九﹔二倚東壁﹐二倚西壁﹐如參﹑商然﹔五者中立﹐一髙﹑二次而三低﹐如聚東井然。汲泉滿池﹐粲粲相輝﹐半月止墨﹐玄云﹝黑炎﹞叇而下﹐古人制作之精如此。星在陰者二。』

『上列四字曰「癸巳端巖」﹐下三字曰﹕子容記。子容﹐蘇丞相頌﹐意其初得也。東壁之外﹐有墨書子瞻二字。下有三字﹐惟泓字髣﹖﹐二不可辧。西壁外﹐子功二字。史君云研陰七字﹐本亦未嘗刊。以借觀者眾﹐懼把玩之多﹐遂成泯沒﹐故李氏刊之。按坡詩﹐有以涵星研贈範純夫侍講﹐風月石屏贈子功中書共二首。詩中模狀﹐與此研實合。以年譜考之﹐當在元佑八年癸酉。研後歸李才元家﹐其孫家於成都之成都縣。史君以百五十緡購得之﹐外周以二髹匣。陰各有朱字紀歲月及土人姓名﹔外者﹐乙亥洋州造【原注﹕案商刻作「己亥」。】﹐大方誌。內者﹑辛未杭州﹐後洋沈上牢。坡仙元佑己巳﹐以龍圖閣直學士﹐左朝奉郎知杭州。至辛未二月九日﹐除翰林承旨。則內匣爲坡仙在杭作無疑﹐距作詩爲先三年耳。範﹑李后爲﹖家﹐故研歸李云』。」

許樞密崧老﹐嘗記黃祕書辯博之說云「昔長睿父博學好古﹐頗得三代之遺器。其鼎文有上下畫一而中重三者﹐長睿父識之曰﹕『此爭首也。蓋著飲食有訟之成。』然則八十一首與周易準﹐其已久矣。」以世南之見﹐其器必後漢時物。蓋八十一首作於子云﹐何緣三代時已有爭首。

又云「初予與長睿父見古太玄於中祕書﹐長睿父手錄藏之。明年﹐予復求之﹐則本已亡。長睿父以其所錄借予而卒。予旣作傳﹐藏長睿父書襄陵﹐見其子弟歸之。會狄難起【會狄難起「狄」原作「兵」﹐稗海本作「狄」﹐據攺。參考卷一校勘記第二條。】﹐城陷﹐而翰所傳玄經與凡論次周易﹑春秋﹑論語﹑法言﹐以先附便舟適免。故古太玄﹐今獨予有。逮渡江畱建業﹐一夕兵變火作﹐郁攸被予捨望﹐予戟決藩籬遁去。自悼死生未測﹐而書知亡矣。然亂定﹐便人視之﹐則居以反風不焚。諸物席捲無遺﹐而書獨存﹐是歲建炎初元也。未幾﹐被召行在﹐以書屬家人而行。家入九江﹐復遇寇﹐而予舟焚儀眞﹐攜書盡亡。獨太玄等﹐以家人奉之力﹐又免。去歲﹐客分寧﹐邑人得予書刻之﹐未卒﹐而豫章陷﹐負書奔瀏陽。值亂兵入﹐盡棄其裝﹐以書夜度大光保平江。月餘﹐狄陷嶽陽【狄陷嶽陽「狄」原作「敵」﹐稗海本作「狄」﹐據攺。參考卷一校勘記第二條。】﹐遊騎至平江﹐復以書還分寧﹐刻書乃成﹐尙念世紛之未艾也。故屬長老淸公﹐藏諸黃龍經藏。因念經之幾絕而僅存﹐艱虞若此。使學者知斯文之不墜﹐蓋有天助﹔而哀予顚沛流離萬里﹐保有之難也﹐而共振顯之。天人之際﹐精感神昭﹐則必有和同無間﹐而福祿不量者矣。宋建炎四年秋﹐洞霄隱吏許翰記。」【古太玄今不復見﹐惜哉﹗】

龍圖馬公遵﹐字仲塗﹐吾郡之樂平人。至和間爲諫官禦史﹐言時政多聽用﹐國史有傳。

今其家藏蔡忠惠公帖﹐用金花箋十六幅﹐每幅四字。玩其波畫﹐令人起敬﹐眞奇物也。世南嘗屢得觀之﹐云「梅三﹑馬五﹑蔡大﹐皇佑壬辰中春﹐寒食前一日﹐會飲於普照院。仲塗和墨﹐聖兪按紙﹐君謨揮翰。過南都﹐試呈杜公﹑歐陽九評之﹐當處在何等﹖馬五諾我﹐精婢潤筆﹐皆是奇事。」凡六十四字。今前一紙四字不存。

南軒先生嘗跋云「蔡端明此書﹐大得顏平原﹑浯溪磨崖刻筆意。世人但知其端嚴有法度﹐而不察其操縱運用妙處﹐何異趙括讀兵書乎﹖前輩評端明正書爲本朝第一﹐蓋不誣也。」

世南嘗從親戚馬建家﹐見洪文敏公內簡一幅﹐與族伯提刑云「正月十九日晚間宣召﹐從容聖語云『近日郡守辭見﹐並詣議事堂﹐太子封札子來。但思之﹐甚有未盡處。蓋全不見語話﹐如何得識其賢否﹖朕於選引郡守﹐自有見處﹐幾於不傳之妙』。遂笑云『所謂父不能以傳之子也』。邁奏﹕每見批出﹐別與差遣人者﹐無不合於公論。上云『如張垓者﹐觀其人材﹐盡做得一州。只緣鄂渚屯大軍﹐有諸司﹐卻恐它費力﹐故攺與九江』。邁奏﹕張垓是臣鄕人故參知政事燾之子﹐其人誠如聖訓【原注﹕案商刻作「諭」。】。自得攺命﹐極感聖恩。至於玉音說其爲人﹐𨿽鄕裏與之久處者﹐不過知之如是。而陛下一見﹐卽盡其平生﹐可謂至當。上笑而頷首。觀此﹐足知簡記不忘﹐故詳以報。」此段乃孝宗皇帝天語﹐拜手敬觀﹐益足以窺聰明冠倫妙處也。

階州產石﹐品第不一。白者明潔﹐初琢時可愛﹐久則受垢色暗﹐今朝廷取爲冊寶等用。有黃﹑靑﹑黑﹑綠數色﹐取之不窮﹐而性軟易攻﹐故價亦廉。巴州﹑嘉定府﹐皆產玉石﹐曰「巴璞」﹑「嘉璞」。堅而難琢﹐與玉質無異﹐故價數倍於階石﹐其溫潤﹖與玉等。敍州宣化縣﹐亦有玉石﹐曰「宣化璞」。

溪源出黎雅大渡河﹐其品最髙﹐有胭脂標﹑瓜蔞標。琢爲器物﹐白若凝脂﹐非精鑑者不能辧。

峽州之上百里間﹐有黃牛神祠。祠中多玉石﹐皆往來賈客或牽江人﹐得於沙磧間者以獻。有一石﹐質黑紋白﹐隱然龍形﹐作蜿蜓狀﹐鱗﹑角﹑鬣﹐纖悉備具。又有如孔雀尾者﹐是爲石中之異。

忠州樂磧市出玉石﹐舟至岸﹐人競持來求售。有指甲紋﹐亦有磨見白質者。𨿽光瑩可觀﹐然皆碔砆也。是數郡所產﹐皆予所經歷﹐故亦稍能識別。

橄欖﹐閩﹑蜀俱有之。閩中丁香一品﹐極小﹐雋永﹐其味勝於蜀產。家君嘗手植核於小圃﹐伺其萌茁﹐再歲而樹壯。畏霜﹐覆以屋。又三歲﹐髙二丈許。始實﹐初如菉豆﹐凡兩月漸大。有墮地者﹐視之﹐木患子也【原注﹕案商刻「患」作「」。】。皮可洗衣﹐功不讓皁角﹐核則人以爲念珠者。

嗚呼﹗地土風气之能移物性如是耶﹖橘踰淮而北爲枳﹐﹖鵒不踰濟﹐貉踰汶則死。地气使然﹐無足多怪。

後山贈二蘇公詩﹐末云「如大醫王治膏肓﹐外證已解中尙彊﹐探囊一試黃昏湯﹐一洗十年新學腸。」任子淵注云「按圖經本艸曰﹕『合歡﹐夜合也﹐一名合昏。』韋宙獨行方﹐胸中甲錯﹐是爲肺癰﹐黃昏湯治之。取夜合皮掌大﹐一枚﹐水煮服之。」其說最爲牽合無義。

沙隨先生云「晚年因閱本艸﹐王孫﹐味苦平﹐無毒﹐主五藏邪气。吳名白功艸﹐楚名王孫﹐齊名長孫﹔一名黃孫﹐一名黃偪籄﹐生海西川谷。蓋指當時癖學﹐爲五臟邪气耳。取義精深如此。」

莊子云「夔憐蚿﹐蚿憐蛇﹐蛇憐風﹐風憐目﹐目憐心。」蓋謂天機所動﹐何可易邪﹖夔止一足。蛇𨿽無足﹐行疾於蚿。蛇行𨿽疾於蚿﹐豈如風之蓬然起於北海﹐入於南海之疾。風𨿽疾而勝矣﹐豈若目視所到爲最疾。目視𨿽疾﹐又不若心之所之更疾也。大率推廣「大勝者﹐惟聖人能之」之意。晦翁先生答或人論心之問曰「心之虛靈﹐無有限量。如六合之外﹐思之則至。前乎千百世之已往﹐後乎千萬世之未來﹐皆在目前。」又曰「人心至靈。千萬里之遠﹐千百世之上﹐一才發念﹐便到那里。神妙如此﹐卻不去養他﹐自旦至暮﹐只管展轉於利欲之中﹐都不知覺。」此說通透極妙。如莊子﹐是從譬諭上說來﹐且卒章不說心字﹐故令人卒看難曉也。

南溪柴先生中行﹐字與之﹐吾鄕前輩也。以國學上捨﹐登紹熙庚戌甲科﹐事寧考爲祕書監。初仕臨川推官﹐戊午秋大比﹐漕司前期取腳色﹐必欲書「委不是僞學」五字。公得文移﹐卽具申云「自幼習易﹐讀程伊川之書﹐以收科第。於新制﹐未委是與不是僞學﹖如以爲僞﹐不願考校。」漕難其報。後有讒之者﹐內臺欲加論列。何公澹在諫省曰「其人所守不變﹐可罪之乎﹖」遊宦紀聞卷十

黃祕書長睿父之子詔﹐紀其尊人建炎庚戌﹐在平江圍城中﹐失去楊凝式書一冊﹐並其先人手書楊傳。以無別本﹐念念不忘。是歲四月﹐復寓饒之徳興太寧資福寺。偶錄遺文﹐遂見之﹐喜甚。予偶得其本﹐恐終失墜﹐今紀其年譜﹑家譜﹑傳﹑贊於此﹕

唐咸通十四年癸巳﹐凝式是年生﹐故題識多自稱癸巳人。唐天佑四年丁卯﹐是年夏﹐朱全忠篡唐﹐凝式諫其父唐相涉﹐宜辭押寶使。涉懼事泄﹐凝式自此遂陽狂﹐時年三十五。五代史補﹐言時年方弱冠﹐誤也。晉天福四年己亥三月﹐有洛陽風景四絕句詩﹐年六十七。據詩云「到此今經三紀春」﹐蓋自丁卯至己亥﹐實三十年。則自全忠之篡﹐凝式卽居洛矣。眞迹今在西都唐故大聖善寺勝果院東壁﹐字畫尙完﹐亦有石刻。書側有畫像﹐亦當時畫。又廣愛寺西律院﹐有壁題云「後歲六十九。」亦當是此年所題。此書凡兩壁﹐行艸大小甚多。眞迹今存﹐但多漫暗﹐故無石刻。天福六年辛丑﹐是年六月﹐有天宮寺題名﹐稱太子賓客﹐時年六十九。眞迹今在此寺東序﹐題維摩詰後。又吏部郎榮輯家﹐有石刻一帖﹐無年﹐但云「太子賓客楊凝式﹐暮春﹐奉板輿﹐至自眞原」等語。其末云「淸和之月復至」﹐當是此年前後也。

天福七年壬寅﹐是年有奠定智大師詩二首【是年有奠定智大師詩二首「奠」稗海本作「眞」。】﹐時年七十。眞迹在文潞公家﹐刻石在從事郎蘇太寧家。晉開運元年甲辰【原注﹕元衍「歲在甲辰」四字。晉開運元年甲辰原脫「晉」字﹐據稗海本補。】﹐是年四月十五日﹐有看花詩八韻﹐時年七十二。題於洛陽一僧捨書勝上。後云「維晉九載」。今刻石在湖州前殿中侍禦史劉壽家【原注﹕案商刻作「劉燾」。】。開運二年乙巳﹐是年五月﹐於天宮寺題壁﹐論維摩經等語。八月再題太子少保﹐時年七十三。眞迹今在此寺東序﹐並辛丑題同刻石。開運四年丁未﹐是年二月並七月﹐有寄惠才大師左郎中詩三首﹐稱會同丁未歲。會同﹐卽契丹入晉攺元之號也。時年七十五﹐稱太子少傅。眞迹在文潞公家﹐刻石在蘇太寧家。周廣順三年癸丑﹐是年於長壽寺華嚴東壁題名﹐時年八十一。後又題「院似禪心靜」等二詩﹐稱太子少師﹐亦應是此年。眞迹今爲人移去﹐石刻亦不存﹐人或得舊本耳。又有與其從子侍禦者家問二帖﹐後題廣順癸丑歲孟夏月。眞迹在洛陽士人家。又有「判完契」五十餘字﹐在洛陽故職方郎李氏家者刻之﹐無年﹐但稱七月十六日太子少師楊艸名﹐亦應是廣順中也。

又家譜云﹕唐修行楊氏﹐系出越公房﹐本出中山相結。次子繼﹐生洛州刺史暉﹐暉生河間太守恩﹐恩生越恭公鈞【原注﹕案諸本俱誤「﹖」﹐據新唐書宰相世系表攺。】﹐出居馮翊。至藏器﹐徙潯陽。唐相楊收之父曰遺直﹐生四子﹐名皆從「啟」﹐曰﹕發﹑假﹑收﹑嚴﹐以四時爲義﹔故發之諸子名﹐皆從「木」﹐假之子從「火」﹐收之子從「金」﹐嚴之子從「水」。嚴生涉﹐涉生凝式。而收乃藏器之兄﹐涉之伯也。新五代史記唐六臣傳﹐乃以收爲涉之祖﹑嚴之父﹐非也。

楊凝式字景度﹐隋越公素之後﹐唐相涉之子也。天資警悟﹐工艸隸﹐善屬文。昭宗時﹐第進士﹐爲度支巡官。再遷祕書郎﹐直史館。梁開平中﹐爲殿中侍禦史﹐禮部員外郎。去從西都﹐張全義辟爲畱守巡官。梁相趙光裔器其才﹐奏爲集賢殿直學士﹐攺考功員外郎。唐同光初﹐以比部郎中知制誥﹐攺給事中﹐史館修撰﹐判館事。明宗立﹐拜中書舍人。長興中﹐歷右散騎常侍﹐工﹑禮﹑戶三侍郎﹐後以疾免﹐攺祕書監。淸泰初﹐遷兵部侍郎﹐復以疾歸洛。晉天福中﹐遷太子賓客﹐尋除禮部尙書﹐致仕。開運中﹐宰相桑維翰表起爲太子少保﹐分司。漢幹佑中﹐歷少傅﹑少師。周廣順中﹐再請老﹐以尙書右僕射致仕。顯徳初﹐攺左僕射﹐太子太保。元年冬﹐薨於洛陽﹐年八十二【舊史云年八十五﹐誤也。】贈太子太傅。

初﹑凝式父﹐祖﹐世顯於唐。至涉相哀帝﹐時方賊臣陵慢﹐王室殘蕩﹐賢人多罹患。涉受命﹐泣語凝式曰「世道方極﹐吾嬰网羅不能去﹐禍將及﹐且累汝。」朱全忠篡唐﹐涉當送傳國寶﹐凝式諫曰「尊爲宰相﹐而國至此﹐不爲無過。乃更持天子印紱與人﹐𨿽保富貴﹐如千載史筆何﹗」時全忠恐唐室舊臣﹐不利於己﹐往往陰訪羣情﹐疑貳之間﹐及禍者甚眾。涉常不自保﹐忽聞凝式言﹐大驚曰「汝赤吾族矣﹗」凝式恐事泄﹐因佯狂﹐而涉以謙持﹐終免梁禍。

凝式𨿽仕歷五代﹐以心疾閒居﹐故時人目以「風子」。其筆﹖遒放﹐宗師歐陽詢與顏眞卿﹐而加以縱逸。旣久居洛﹐多遨遊佛道祠﹐遇山水勝槪﹐輒畱連賞詠。有垣墻圭缺處﹐顧視引筆﹐且吟且書﹐若與神會﹐率寶護之。其號或以姓名﹐或稱癸巳人﹐或稱楊虛白﹐或稱希維居士﹐或稱關西老農。其所題後﹐或眞或艸﹐或不可原詰。而論者﹐謂其書自顏中書後﹐一人而已。

其佯狂之﹖甚著。卜第於尹居之側﹐遇入府﹐前輿後馬﹐猶以爲遲﹐乃杖策徒行﹐市人隨笑之。常迫冬家人未挾纊。會有故人過洛﹐贈以綿五十兩﹑絹百端。凝式悉畱之﹐修行尼捨﹐俾造襪﹐以施崇徳﹑普明兩寺飯僧。其家𨿽號寒啼饑﹐而凝式不屑屑也。畱守聞其事﹐乃自制衣給米遺之。凝式笑謂家人曰「我固知畱守必見賙也。」每旦起將出﹐僕請所之﹐楊曰「宜東遊廣愛寺。」僕曰「不若西遊石壁寺。」凝式舉鞭曰「姑遊廣愛。」僕又以石壁爲請﹐凝式乃曰「姑遊石壁。」聞者撫掌。

凝式詩什﹐亦多雜以恢諧。少從張全義辟﹐故作詩紀全義之徳云「洛陽風景實堪哀﹐昔日曾爲瓦子堆﹐不是我公重葺理﹐至今猶自一堆灰。」它類若此。石晉時﹐張從恩尹洛。凝式自汴還﹐時飛蝗蔽日﹐偶與之俱。凝式先以詩寄從恩曰「押引蝗虫到洛京﹐合消郡守遠相迎。」從恩弗怪也。然凝式詩句自佳﹐及至洛後﹐以詩贈從恩云【原注﹕按此句下﹐疑有脫文。】。其題壁有「院似禪心靜﹐花如覺性圓。自然知了義﹐爭官學神仙。」【爭官學神仙「官」稗海本作「肯」。】淸麗可喜也。尹洛者﹐皆當時王公﹐凝式或傲然不以爲禮﹐尹亦以其耆俊狂直﹐不之責也。

凝式本名家﹐旣不遇時﹐而唐﹑梁之際﹐以節義自立。襟量宏廓﹐竟免五季之禍﹐以壽考終。

洛陽諸佛宮﹐書迹至多。本朝興國中﹐三川大寺剎﹐率多頹圮﹐翰墨所存無幾﹐今有數壁存焉。士大夫家﹐亦有愛其書帖者﹐皆藏去﹐以爲淸玩。世以凝式行書﹐頗類顏魯公﹐故謂之顏﹑楊云。

贊曰﹕唐李不綱【唐李不綱「李」稗海本作「季」。作「李」義亦通﹐但不若作「季」爲優。】﹐朱晃乘時盜國﹐一時公卿大夫﹐迫於凶威﹐魚伏鼠遁﹐能全節者無幾。故六臣奉璽紱﹐駿奔畀之﹐惟恐居後。而凝式乃能諫父﹐以千載史筆爲恥。因玆陽狂﹐弗與世网﹐優遊卒歲。言足以厲俗﹐智足以全生﹔正諫似直﹐吏隱如愚﹐豈特寧武子﹑東方朔之流乎﹖世徒知陽狂可笑﹐而不知其所以狂【原注﹕按商刻「不知」作「不言」。】﹔徒知墨妙可傳﹐而不言其挺挺風烈如此。諫涉之事﹐新﹑舊史皆弗書﹐復不爲立傳﹐可勝嘆哉﹗余因匯次筆迹﹐遂爲之傳。使百代之下﹐知凝式者﹐不特以工書與陽狂而已。

歐公小艸﹐世不多見。沙隨先生家﹐有所藏石刻﹐東坡跋云「文忠小艸秋聲賦﹑歸鴈亭詩﹐當爲希世珍藏。而思仲乃得之老人家箱篋間﹐以苴藉絺纊者。荊山之人﹐以玉抵鵲﹐非虛言也。」

沙隨跋其後云「張湯逢君之惡﹐賊殺不辜﹐獨以推賢揚善﹐有後於漢。文忠公推賢揚善之功﹐一時元老巨公﹐多出其門﹐非湯所敢望其萬一﹐而無湯之罪。今其後止有選人三數輩。景徳監鎭俁【景徳監鎭俁「俁」稗海本作「侯」。】﹐得替﹐半年未得去﹐又選人之困者也。天之報施﹐有時而爽﹐可爲慨嘆﹗」

又云「堯﹑舜一傳已不振﹐吾於文忠何恨﹖𨿽然﹐令聞廣譽﹐常若繡﹔筆力千鈞﹐常若壯夫。豈與曹蜍輩﹐富貴宦達者﹐同日語哉﹗」

世南仕閩中﹐於忠定李丞相家﹐見坡公一帖云「某頓首﹐秋暑不審起居佳否﹖某與兒子﹐八月二十九日離廉﹐九月六日到郁林﹐七日遂行。初約畱書歐陽晦夫處﹐忽聞秦少遊凶問﹐畱書不可不言﹐欲言又恐不的﹐故不忍下筆。今行至白州﹐見容守之猶子陸齋郎云﹕『少遊過容畱多日﹐飲酒賦詩如平常。容守遣般家二卒﹐送歸衡州﹐至藤﹐傷暑困臥﹐至八月十二日﹐啟手足於江亭上。徐守甚照管其喪﹐仍遣人報範承務【範先去﹐已至梧州﹐】範自梧州赴其喪。此二卒申知陸守者止於如此﹐其它莫知其詳也。』然其死則的矣﹗哀哉痛乎﹗何復可言﹖當今文人第一流﹐豈可復得。此人在﹐必大用於世﹐不用﹐必有所論著﹐以曉後人。前此所著﹐已足不朽﹐然未盡也。哀哉﹗哀哉﹗其子甚奇俊﹐有父風。惟此一事﹐差慰吾輩意。某不過旬日到藤﹐可以知其詳﹐續奉報。次尙熱﹐惟萬萬自重。無聊中奉啟﹐不謹。某再拜元老長官足下。九月六日。」元老不審爲誰﹐當考。

觀此﹐足見坡公篤愛交友﹐畱意人才﹐爲可敬嘆。所謂奇俊之子﹐名湛﹐字處度者也。

谷簾三疊﹑廬阜勝處。惟三疊於紹熙辛亥歲﹐始爲世人所見。宣和初﹐有徐上老﹐棄官修淨業﹐名動天聰﹐被旨祝發﹐住圓通﹐號靑谷止禪師。當時已觀此泉﹐圖於勝果寺之壁。蓋未出之先﹐緇黃輩已見﹐特祕而不發耳。從來未有以瀹茗者。

紹定癸巳﹐湯制幹仲能﹐主白鹿教席﹐始品題﹐以爲不讓谷簾。嘗有詩寄二泉於張宗瑞曰「九疊峯頭一道泉﹐分明來處與云連。幾人競賞飛流勝﹐今日方知至味全。鴻漸但嘗唐代水﹐涪翁不到紹熙年。從玆康谷宜居二﹐試問眞巖老詠仙。」張賡之曰「寒碧朋尊勝酒泉﹐松聲遠壑憶畱連。詩於水品進三疊﹐名與谷簾眞兩全。畫壁﹖霞醒昨夢﹐茶經日月著新年。山靈似語湯夫子﹐恨殺屏風李謫仙。」九疊屏風之下﹐舊有太白書堂﹐及有詩云「吾非濟代人﹐且隱屏風疊」之句。

揚子江心水﹐號中泠泉﹐在金山寺傍﹐郭璞墓下。最當波流險處﹐汲取甚艱。士大夫慕名求以瀹茗﹐操舟者多淪溺。寺僧苦之﹐於水陸堂中﹐穴井以紿遊者。往歲連州太守張思順﹐監江口鎭日﹐嘗取二水較之﹐味之甘冽﹐水之輕重﹐萬萬不侔。乾道初﹐中泠別湧一小峯﹐今髙數丈﹐每歲加長。鸛棲其上﹐峯下水益湍﹐泉之不可汲﹐更倍昔時矣。

玉乳泉﹐在丹陽縣練湖上﹐觀音寺中。本一小井﹐舊傳水潔如玉。思順以淳熙十三年﹐沿檄經由﹐專往訪索。僧蹙頞而言﹐此泉變爲昏黑﹐已數十年矣﹗初疑其紿﹐乃親往驗視﹐果如墨汁。嗟愴不足﹐因賦詩題壁曰「觀音寺裏泉經品﹐今日惟存玉乳名。定是年來無陸子﹐甘香收入柳枝瓶。」明年攝邑﹐六月出迎客﹐復至寺﹐再汲﹐泉又變白。置器中﹐若雲行水影中。𨿽不極淸﹐而味絕勝。詰其故﹐蓋紹興初﹐宗室攢祖母柩於井左﹐泉遂壞﹐攺遷不旬日﹐泉如故﹐異哉﹗事物之廢興﹐𨿽莫不有時﹐亦由所遭於人如何耳。宗瑞﹐思順之子也。跋

博物洽聞﹐儒者事也。非足迹所經歷﹐耳目所睹記﹐則疑以傳疑﹐猶未敢自信﹐況取信於人乎﹖太史遷少時﹐遊江淮﹑上會稽﹑探禹穴﹑窺九疑﹑浮沅湘﹑涉汶泗﹔訪齊魯之舊迹﹐過梁楚之故地﹔然後采摭異聞﹐參討往事﹐而大放於史筆間﹐至今史官宗信。鄱陽張光叔﹐文獻故家也。講學家庭﹐藏書日富。蚤從雲臺史君﹐遊宦入蜀﹐見聞已不凡矣。及涉江湖﹑達浙﹑閩﹐視昔所獲夥甚。懼遺忘而隨筆之﹐噫﹗有志哉﹗余與光叔交﹐每見其搜訪異書﹐如獲至寶﹐極力傳寫﹐初不知異聞之有錄也。一日出示余﹐洞心駭目﹐多聞所未聞者。以半生經歷睹記之富﹐而余得大嚼焉﹐饜飫飽矣。使用志不已﹐网羅山海之百珍﹐畢陳其中﹐不特染指者之一快。修史校書﹐它日或有采證﹐豈小補云乎哉﹗因書其後歸之。紹定壬辰中冬前一日﹐忠定後人李發先書。

此書會稽商浚﹐曾刻入稗海第四卷

中﹐文有顚錯﹐他捲亦有脫文。余從知不足齋借得舊人鈔本參校﹐乃始完善。其言字書無「褪」字﹐又韻中不載「尖」字。蓋「褪」﹐古但作「退」﹐「尖」﹐古但作「櫼」也。然廣韻自有「尖」字﹐光叔未細檢耳。又言饅頭當用「米曼」字﹐見束﹖餅賦。今考束賦中﹐自作「曼」字﹐卽字書中﹐亦不見有「米曼」字也。又言正月因避始皇諱﹐故讀爲「徵」﹐此則未然。如尙書音「常」﹐星宿音「秀」﹐自是當時所呼如是﹐豈亦有諱耶﹖且「政」本字尙不攺音﹐而獨攺正月一音﹐不可通矣。書中「使君」作「史君」﹐此本可通用﹐見於碑刻﹐非誤也。卽李發先跋此書﹐稱雲臺史君者﹐乃光叔之父﹐非謂史姓其人。書中有「以啟幹闕」語﹐「幹闕」猶求官也。商本乃攺「幹闕」作「千冊」。古書之流傳者﹐往往爲不學之人所竄攺﹐其可笑多類此。如不見舊本﹐又烏從而盡正之耶﹖因有刻本﹐而遂廢鈔本﹐此大不可。乾隆己亥十一月三日﹐東裏盧文弨坐西軒書。

