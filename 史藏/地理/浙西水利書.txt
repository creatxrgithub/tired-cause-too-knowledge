

欽定四庫全書

史部十一

浙西水利書

地理類四【河渠之屬】提要

【臣】等謹案浙西水利書三卷明姚文灝撰文灝貴溪人成化甲辰進士官工部主事是書以天下財賦仰給東南應天之蘇松常三府浙之杭嘉湖三府環居太湖之傍尢爲卑下太湖綿亙數百里受諸州山澗之水散注澱山等湖經松江以入海其稍髙昂者則受杭禾之水達黃浦以入海滛潦時至輒泛溢爲患蓋以圍田掩遏水勢無所發泄而塘港湮塞故也因取宋至明初年浙西水利者輯爲一編大義以開江置閘圍岸爲首務而河道及田圍則兼修之其於諸家之言間有筆削棄取如單鍔水利書及任都水水利議答之類則詳其是而略其非而宋郟氏諸議則以其鑿而不錄蓋斟酌形勢頗爲詳審不徒采紙上之談云乾隆四十五年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

浙西水利書序

三江旣入震澤底定者浙西前古之水道也海塘南障三江北折者浙西後世之水勢也與古小異矣水已小異則治不盡同欲盡同所以勞大而功微也夫浙西之於天下重也水利之於浙西又重也故爲書焉於宋不取郯議者爲其鑿也是故無書不可也然有書而謂盡於書其可哉治十年冬十月朔旦提督水利工部主事姚文灝題

凡例

一諸家之書取其是而捨其非如不錄宋郟氏諸議及元人置閘篇是也一家之書詳其是而略其非如刪單書七十二防任書十閘金書順形勢正綱領之類是也亦有𨿽是而重言復出者亦略之如王徹趙霖李結任古盧熊等議及重修支川運河顧浦昆山塘等記是也又有以常事而飾異名以人者皆所不錄如橫竪交淫等水淸水渾水等閘五爪龍十翼虎等器是也一郟氏諸議非盡無可取以其大指失之故不得而錄也其可取者已略見於朱祕書治水篇及庸田司水利集而大指之失者則在智者辧之可也

一此書四十七篇筆有爲筆削有爲削非茍然也與我同志者詳考而實驗之自當了然固不能以義例盡也

欽定四庫全書

浙西水利書卷上

明姚文灝撰宋書

範文正公上呂相並呈中丞諮目

某再拜上僕射相公伏防回賜鈞翰又訪以疏導積水之事何巖廊之上而意及畝是伊尹恥一物不獲之心也天下幸甚某連蹇之人常欲省事及觀民患不忍自安去年姑蘇之水逾秋不退計司議之於上窮俗語之於下某爲民之長豈敢曲沮焉然初未甚曉惑於羣說及按而視之究而思之則了然可照今得一二以陳焉願垂鈞造審而勿倦則浮議自破斯民之福也姑蘇四郊略平窊而爲湖者十之二三西南之澤尢大謂之太湖納數郡之水湖東一派浚入於河謂之松江積雨之時湖溢而江壅橫沒諸邑𨿽北壓揚子江而東抵巨浸河渠至多湮塞已久莫能分其勢矣惟松江退落漫流始下或一歲大水久而未耗來年暑雨復爲沴焉人必薦饑可不經畫今疏導者不惟使東南入於松江又使東北入於揚子之於海也其利在此夫水之爲物蓄而停之何爲而不害決而流之何爲而不利或曰江水已髙不納此流某謂不然江海所以爲百谷王者以其善下耳豈獨不下於此耶江流若髙則必滔滔旁來豈復姑蘇之有乎矧今開畝之處下流不息亦明驗矣或曰日有潮來水安得下某謂不然大江長淮無不潮也來之時刻少而退之時刻多故大江長淮防天下之水畢能歸於海也或曰沙因潮至數年復塞豈人力之可支某謂不然新導之河必設諸閘常時扄之以禦來潮沙不能塞也每春理其閘外工減數倍矣旱歲亦扄之駐水漑田可救熯涸之災澇歲則啟之疏積水之患或謂開畝之役重勞民力某謂不然東南之田所植惟稻大水一至秋無他望災沴之後必有疾疫乘其羸十不救一謂之天災實由饑耳如能使民以時導達溝瀆保其稼穡俾百姓不饑而死曷爲其勞哉民勤而生不猶愈於惰而死乎或謂力役之際大費軍食某謂不然姑蘇歲納苗米三十四萬斛官司之糴又不下數百萬斛去秋蠲放者三十萬官司之糴無復有焉如丰穰之歲春役萬人日食三升一月而罷用米九千石耳荒歉之歲日以五升召民爲役因而賑濟一月而罷用米萬五千石耳量此之出較彼之入孰謂費軍食哉或謂陂澤之田動成彌導川而無益也某謂不然吳中之田非水不植減之使淺則可播種非必決而涸之然後爲功也昨開五河泄去積水今歲平和秋望七八積而未去者猶有二三未能播種復請增理數道以分其流使不停壅縱遇大水其去必速而無來歲之患矣又松江一曲號曰盤龍父老傳雲出水尢利如總數道而開之災必大減蘇秀間有秋之半利已大矣畎澮之事職在郡縣不時開導刺史縣令之職也然今之世有所興作橫議先至非朝廷主之則無功而有毀守土之人恐無建事之意矣蘇常湖秀膏腴千里國之倉庾也浙漕之任及數郡之守宜擇精心盡力之吏不可以尋常資格而授恐功利不至重爲朝廷之憂且失東南之利也某已具此聞於相府仰惟中丞有憂天下之心爲亦畱意於此焉干冒威重卑情不任惶懼之至

丘直講至和塘記

吳城東闉距昆山縣七十里俗謂之昆山塘北納陽城湖南吐松江由隄防之不立故風波相慿馳突廢民田田以瀦魚鼈其民病賦入之侵蟊相從以逋徙姦人緣之以邀刼行旅通鹽檟以自利吏莫能禁父老相傳自唐至今三百餘年欲有營作而弗克也有宋至道二年陳令公之守蘇嘗按行之邑人朱玨父子相繼論其事爲州縣者亦繼經度之皆以橫絕巨浸費用十數萬緡中議而沮皇祐中發運使許公建言蘇之田膏腴而地下常苦水患乞置官司以泄之請令舒州通判殿中丞王安石先相視焉朝廷從之王君旣至從縣吏拏荒梗浮傾沮訊其鄕人盡得其利害度長繩短順其故道施之圗繪疏曰請議如許公朝廷未之行也至和初今太守呂公旣下車問民所疾苦蓋有意於疏導矣明年與權爲昆山主簿始陳五利一曰便州楫二曰辟田疇三曰復租賦四曰止賊盜五曰禁姦商其餘所濟非可以勝擬願約古制役民以興作經費寡而售效速若其不成請以身塞責旣而令錢君復言之太守喜其謀之協從於是列而上聞其副以決於監司乃誡庸力經逺邇興屯捨宿餱薪旣成以授有司郡相元君實總之粵十月甲午治役先設外防以遏其下流立橫埭以限之乃自下流浚而決焉其始戒也猖風號霾迅雷以雨乃用牲於神至癸巳夜半雨息逮明休霽以卒其役人皆以爲有相之者始計月餘蓋旬有九日而成深五尺廣六十尺用民力才一十五萬六千工爲橋五十二蒔楡栁五萬七千八百其貳河植茭蒲芙蕖稱是計其入以爲修完料民之餘治小虞自嚴村至於鰻�瀼治新洋江自朱至於淸港治山塘自山南至於東浚諸涇六十四浦四十四塘六於是陽城諸湖若瀼皆道而及江田無洿瀦民不病涉矣是役也昆山治其東長洲治其西以俗名非便更之曰至和識年號也太守嘉其有成謂與權實區區於其間其言必詳命之爲記

蘇文忠公進單鍔吳中水利書狀

臣竊聞議者多謂吳中本江海太湖故地魚龍之宅而居民與水爭尺寸以故常被水患蓋理之當然不可復以人力疏治是大不然臣到吳中二年𨿽爲多雨亦未至過甚而蘇湖常三州皆大水害稼至十七八今年淫雨過常三州之水遂合爲一太湖松江與海然無辧者蓋因二年不退之水非今年積雨所能獨致也父老皆言此患所從來未逺不過四五十年耳而近歲特甚蓋人事不修之積非特天時之罪也三吳之水瀦爲太湖太湖之水溢爲松江以入海海水日兩潮潮濁而江淸潮水常欲淤塞江路而江水淸駛隨輙滌去海口常通故吳中少水患昔蘇州以東官私舩舫皆以篙行無陸挽者古人非不知爲挽路以松江入海太湖之咽喉不敢鯁塞故也自慶曆以來松江始大築挽路建長橋植千柱水中宜不甚礙而夏秋漲水之時橋上水常髙尺餘況數十里積石壅土築爲挽路乎自長橋挽路之成公私漕運便之日葺不已而松江始艱噎不快江水不快軟緩而無力則海之泥沙隨潮而上日積不已故海口湮滅而吳中多水患近日議者但欲發民浚治海口而不知江水艱噎𨿽暫通快不過歲餘泥沙復積水患如故今欲治其本長橋挽路固不可去惟有鑿挽路於舊橋外別爲千橋橋谼各二丈千橋之積爲二千丈水道松江宜加迅駛然後官私出力以浚海口海口旣浚而江水有力則泥沙不復積水患可以少衰臣之所聞大略如此而未得其詳舊聞常州宜興縣進士單鍔有水學故召問之出著吳中水利書一卷且口陳其曲折則臣言止得十二三耳臣與知水者考論其書疑可施用謹繕冩一本進上伏望聖慈深念兩浙之富國用所恃歲漕都下米百五十萬石其他財賦供饋不可悉數而十年九澇公私凋獘深可湣惜乞下臣言與鍔書委本路監司躬親按行或差彊幹知水官吏考實其言圗上利害臣不勝區區謹錄奏聞伏候勅防

吳中水利書

切觀蘇常湖三州之水爲患滋久較舊賦之入十常減其五六以日月指之則水爲害於三州逾五十年矣朝廷屢責監司監司每督州縣又間出使者尋按舊迹使講明利害之原然而西州之官求東州之利目未嘗歷覽地形之髙下耳未嘗講聞湍流之所從來州縣憚其經營百姓厭其出力鈞曰水之患天數也按行者駕輕舟於汪洋之陂視之茫然猶擿埴索途以爲不可治也間有忠於國志於民深求而力究之然有知其一而不知其二知其末而不知其本詳於此而略於彼以鍔視其迹自溧陽五堰東至吳江岸猶之一身也五堰則首也宜興荊溪則咽喉也百瀆則心也震澤則腹也旁通震澤眾瀆則絡脈眾竅也吳江則足也今上廢五堰之固而宣歙池九陽江之水不入蕪湖反東注震澤下又有吳江岸之阻而震澤之水積而不泄是猶有人焉桎其手縛其足塞其眾竅以水沃其口沃而不已腹滿而气絕視者恬然猶不謂之已死且未築吳江岸已前五堰其廢已久然而三州之田尙十年之間熟有五六五堰猶未爲大患自吳江築岸以後十年之間熟無一二欲具驗之閱三州歲賦所入可見矣鍔視熙寧八年𨿽大旱然連百瀆之田皆魚遊鼈處之地低污之甚也其田去百瀆無多逺而田之苗是時亦皆旱死何哉蓋百瀆及旁穿小港歷年不遇旱皆爲泥沙湮塞與平地無異𨿽去震澤甚邇民力難以私舉時官又無畱意疏導者苗卒歸乎槁死迄今十四載其田卽未有可耕之日昔嘉祐中邑尉阮洪深明水利屢上書監司乞開百瀆監司允其請遂鳩工於食利之民疏導四十九條是年大熟此百瀆之驗歲水旱皆不可不開也夫吳江岸界於吳松江震澤之間岸東則江岸西則震澤江之東則大海也百川莫不趨海地傾東南其勢然也自慶曆二年欲便糧運遂築此隄橫截江流五六十里遂致震澤之水常溢而不泄浸灌三州之田每至五六月之間湍流峻急之時視之則吳江岸之東水常低於岸西之水一二尺此隄岸阻水之迹可覽矣又覩岸東江尾與海相接之處茭蘆叢生沙泥漲塞而又江岸之東自築岸已來沙漲成一村昔爲湍流奔湧之地今爲民居民田桑棗塲圃吳江縣由是歲增舊賦不少𨿽然增一邑之賦反損三州之賦不知幾百倍也夫江尾昔無茭蘆壅障今何致此蓋未築岸之前源流東下峻急築岸之後水勢遲緩無以滌蕩泥沙以致增積而茭蘆生茭蘆生則水道狹水道狹則流泄不快𨿽欲震澤之水不積其可得耶今欲泄震澤之水莫若先開江尾茭蘆之地遷沙村之民運其所漲之泥然後以吳江岸鑿其土爲木橋千所橋谼各濶二丈每十橋可開水面二十丈千橋共開水面二千丈隨橋谼開茭蘆爲港走水仍於下流開白蜆安亭二江使湖水由華亭靑龍入海則三州水患必大衰減常州運河之北偏古有泄水入江一十四瀆曰孟瀆曰黃汀瀆曰東函港曰戚氏港曰五防港曰梨溶港曰蔣瀆曰歐瀆曰魏瀆曰支子港曰蠡瀆曰牌涇昔皆以泄眾水北下江陰之江今存者無幾二浙之糧船不過五百石運河止可常存五六尺之水足可以勝五百石之舟以其一十四瀆立爲斗門每瀆於岸北先築隄岸以制水入江若無隄防則水泛溢而不制將見灌浸江陰之民田民居矣昔熙寧中有提舉沈披者輙去五防堰走運河之水北下江中遂害江陰之民田爲百姓所訟卽罷提舉始欲以爲利而適足以害之此未達古人之智以至敗事也鍔覩主簿張寔進狀言吳江岸爲阻水之患涇函不通其言然則然矣𨿽言吳江岸而不言措置之術蓋古之所創涇函在運河之下用梓木爲之中用銅輪刀水沖之則艸可刈也置在運河底下暗走水入江今常州有東西二函地名者此也今先開鑿江河故道湮塞之處泄得積水他日治函管則可若未能開故道而先治函管是知末而不知本也宜興縣西有夾薴干瀆泄長塘湖東入滆湖由滆湖入大吳瀆塘口瀆白魚灣髙梅瀆及白鶴溪而北入常州之運河由運河而入一十四港北入大江今皆名存而實亡累有知利便者獻議欲依古開通皆爲彼豪民計構不行儻開夾薴幹通流則西來入震澤之水可以殺其勢深利於三州之田也熙寧八年歲大旱鍔觀太湖水退數里其地皆有昔日丘墓街井枯木之根在數里之間信知昔爲民田今爲湖也以是推之太湖寛廣愈於昔時昔云三萬六千頃自築吳江岸及諸港湮塞積水不泄又不知其愈廣幾多頃也昨熙寧間檢正張諤命屬吏殿丞張慤相視蘇秀二州海口諸浦將欲疏鑿以快流水慤相視回申以謂若開海口諸浦則東風駕海水倒注反灌民田鍔謂慤曰地傾東南百川歸海古人開諸浦所以通百川也若反灌民田古人何爲置諸浦也百川東流則有常西流則有時因東風𨿽致西流風息則其流亦復歸於海其勢然也凡江湖諸浦勢亦一同鍔又覩秀州靑龍鎭有安亭江自吳江東至靑龍由靑龍泄水入海昔監司恐走透商稅遂塞此一江夫籠截商稅利國能有幾耶湮塞湍流其害實大又況措置商稅不爲難事竊聞近日華亭靑龍人戶相率陳狀情願出錢開浚本縣官吏未與施行鍔觀合開三州諸港瀆不必全借官錢蓋三州人民憔悴之久人人樂開故半可以資食利戶之力也或者謂昔人創望亭奔牛呂城三堰蓋爲丹陽下至無錫地形東傾古人創三堰慮運河之水不制是以創堰以節之以通漕運自熙寧治平間廢去望亭呂城二堰然亦不妨綱運者何耶鍔曰昔之太湖及西來眾水無吳江岸之阻又一切通江河道未嘗湮塞故運河之水嘗慮走泄是以置堰以節之今自慶曆以來築置吳江岸及諸港浦一切湮塞是以三州之水常溢而不泄二堰𨿽廢無害今若泄江湖之水則二堰尢宜先復不復則運河將見涸而糧運不可行此灼然之利害也或曰切觀諸縣髙原陸野皆有塘圍或三五百畝蓋古之人蓄水以灌田以今視之其塘之外皆水塘之中未嘗蓄水又未嘗植苗徒牧養牛羊蓄放鳬鴈而已塘之所創有何益耶鍔曰塘之爲塘是猶堰之爲堰也昔日置塘蓄水以防旱歲今自三州之水久溢而不泄則置而爲無用之地若決吳江岸泄三州之水則塘亦不可不開以蓄水猶堰之不可不復也此亦灼然之利害矣茍堰與塘爲無益則古人奚爲之耶蓋古之賢人君子大智經營莫不除害興利出於人之未到後人之淺謀管見不達古人之大智顚倒穿鑿徒見其害而莫見其利也若吳江岸止知欲便糧運而不知遏三州之水反以爲害又若廢安亭江徒知不漏商稅又不知反狹水道以遏百川今之人所以戾古者凡如此也嘗見蘇州之茜涇昔範仲淹命工開導以泄積水當時諫官不知蘇州患在積水不泄咸上疏言仲淹走泄姑蘇之水不知其利而反以爲害鍔存心三州水利凡三十年矣每觀一溝一瀆未嘗不明古人之微意其間曲折宛轉皆非徒然惟執事者上之朝廷則庶幾三州憔悴之民有望於今日也

蘇文忠乞開西湖狀

臣聞杭州之有西湖如人之有眉目不可廢也唐長慶中白居易爲刺史方是時湖漑田千餘頃及錢氏有國置撩湖兵士千人日夜開浚自國初以來稍廢不治水涸艸生漸成葑田熙寧中臣通判本州則湖之葑合蓋十二三耳至今才十六七年之間遂湮塞其半更二十年無西湖矣蓋杭之爲州本江海故地水泉鹹苦居民零落自唐李泌始引湖水作六井然後民足於水井邑日富百萬生聚待此而後食今湖狹水淺六井漸壞若二十年之後盡爲葑田則舉城之人復飲鹹苦其勢必自耗散白居易西湖石函記雲放水漑田每減一寸可漑十五頃每一伏時可漑五十頃若蓄泄及時則瀕湖千頃可無凶歲又西湖深濶則運河可以取足於湖水若湖水不足則必取足於江潮潮之所過泥沙渾濁一石五斗不出三歲輙調兵夫十餘萬功開浚而河行市井中吏卒搔擾泥水狼籍爲居民莫大之患此皆西湖之不可廢者也臣以侍從出膺寵寄目覩西湖有必廢之漸豈得茍安歲月不任其責輙已差官打量湖上葑田計二十五萬餘丈度用夫二十餘萬功伏望少賜詳覽特出聖斷賜臣度牒一百道使得盡力畢志半年之間目見西湖復唐之舊臣不勝大願

朱祕書長文治水篇

地傾東南而吳之爲境居東南最卑處故宜多水昔禹之治水也因其勢之可決者疏而爲三江因其勢之必聚者瀦而爲五湖乃底於定微禹其能不魚乎觀昔人之智亦勤矣故以塘行水以涇鈞水以塍禦水以埭儲水遇淫潦可泄以去逢旱歲可引以灌故吳人遂其生焉前代經營之迹多不見史至唐元和中開常熟塘古碣僅存頗稱灌漑之利錢氏時嘗置都水營田使以主水事募卒爲都號曰撩淺蓋當是時方欲富境禦敵必以是爲先務國朝天禧天聖間吳中水災於是命發運使張綸同郡守經度於昆山常熟各開眾浦以導積水景祐中範文正公來治此州適當歉歲深究利病不茍興作公以爲松江不能獨泄震澤諸湖之水𨿽北壓揚子江東抵巨海河渠至多湮塞已久不能分其勢今當疏導諸邑之水東南入於松江東北入於揚子與海也於是親至海浦開浚五河是時論者沮之或曰江水已髙不納此流或曰日有潮來水安得下或曰沙因潮至數年復塞或曰開浚之役重勞民力公謂江海善下故得爲百谷王豈能不下於此謂江水已髙不納此流者非也彼日之潮有損與盈三分其時損居二焉乘其損而趨之勢孰可禦謂日有潮來水安得下者非也新導之河必設諸閘常時扄之沙不能塞每春理其閘外工減數倍亦復何患謂沙因潮至數年復塞者非也東南所植惟稻大水一至秋無他望俾之導達溝瀆脫百姓於饑殍佚道使之𨿽勞不怨謂開浚之役重勞民力者非也於是力破浮議疏瀹積潦民到於今受其賜有盤龍匯者介於華亭昆山之間步其徑才十里而洄泬迂緩逾四十里江流爲之阻遏盛夏大雨則泛溢旁齧淪稼穡壞室廬殆無寧歲範公嘗經度之未遑興作寶元中太史葉公淸臣漕按本路遂建議釃爲新渠道直流速其患遂弭厥後轉運使沈立之又開昆山之顧浦頗爲深浚嘉祐間吳中薦饑朝廷選擇守將經制其事蔡秦州抗自校理典是郡嘗請行縣按水親度其利是時轉運使王純臣建議請令蘇湖常秀修作田塍位位相接以禦風濤令縣教誘殖利之戶自作塍岸定邑吏勸課爲殿最當時推行焉及李兵部復圭爲轉運使韓殿省正彥宰昆山於是復修至和塘使之完�民得因依立塍堨以免水患而韓君又開松江之白鶴匯如盤龍之法皆爲民利熙寧元年六月有詔興修水利二年十一月頒農田水利約束三年廣東安撫司機宜文字昆山郟亶上言蘇州水利大槪以爲環湖地低故常多水沿海地髙故常多旱治田爲先決水爲後欲取所謂水田者略循古法七里爲一縱浦十里爲一橫塘因出土以爲隄又取所謂髙田者一切設堰瀦水以灌漑之則髙田不涸而水田亦減流注之勢度用二十萬工水治髙田旱治下澤要以三年而蘇之田畢治矣其後士人傅肱欲決松江之千墩金城諸匯又欲開無錫之五瀉堰以泄太湖而入於北江導海鹽之蘆瀝浦以分吳松而入於海於昆山常熟二縣深辟諸浦遇東南風則水北下於揚子遇西北風則水南下於松江庶可紓患夫治水者當浚其下流下流旣通則上流可道也範文正公嘗與人書雲天造澤國眾流所聚或淫雨不能無災而江海之涯地勢頗髙溝瀆𨿽多不決不下如無所壅良可減害若其浚深江潮乃來愆亢之時萬戶漑此所以旱澇皆爲利矣此智者之言也範公之迹固未逺求其舊而纘其功不亦善哉至於羣言眾說各有見焉擇其便者裁而用之可也夫事有興於古人而廢於後世有遺於前代而補於來今茍於古人所興者勿廢前人所遺者必補則何利之不成何病之不柅哉

毛轉運治績

紹聖中浙部水溢詔賜緡錢二百萬以賑之轉運副使毛漸奏數州被害卽捐二百萬儻仍歲如之將何以繼請官貸錢七十萬緍按錢氏有國時故事起長安堰至鹽官徹淸水浦入海浚無錫芙蓉湖武進廟堂港常熟疏涇梅李以入揚子江又開昆山七鴉下張諸浦東北道吳松江開大盈顧匯二浦柘湖新涇下金山小官浦悉入於海自是水不爲患

徐提舉開江

崇寧二年宗正丞徐確提舉常平考禹貢三江之說以爲太湖東注於海松江直其下流向來潮泥湮塞水溢爲患請自封家渡古江開淘至大通浦直徹海口以常平錢米十八萬三千餘充調夫之費因令饑民就食確躬操畚臿以先之水道遂通或言饑民就役多死者降三秩確曰此役不興饑者當騈首就斃以此獲譴吾所願也

政和開諸浦

初中書舍人許光疑奏蘇州水患莫若開江浚浦蓋太湖入海然後水有所歸今境內積水視去歲損二尺前歲損四尺良由開松江浚八浦之力吳人謂開一江有一江之利浚一浦有一浦之利願委官詳究利害遂詔吳擇仁相度而開江之議復興矣政和六年四月禦筆訪問平江三十六浦自古置閘隨潮啟閉歲久湮塞遂致積水爲患仰守臣莊徽專委戶曹趙霖具逐浦經久利害破驛劵遞馬赴尙書省指說霖旣上其說九月奉禦筆差趙霖充兩浙提舉常平前去措置興修其開浦置閘工料依元相度檢計逐旋開治更不候保明先次施行去農隙月分不逺趙霖更不引見上殿疾速發赴新任水患日久占壓良田甚多一方受獘應有前後違礙並依今來指揮合用錢米幷辟官置司等令趙霖速具畫一開奏奏報並入急遞於內侍省投進仍差童師敏充承受奏報文字霖旣受任復條具事目以聞悉依禦筆違者以違禦筆論諸路監司州縣如有稽慢闕誤以違制論其合用錢米越州鑑湖封樁米支撥十萬石借支本路諸州常平本錢十萬貫如闕則以常平米及常平封樁錢貼支幷降空名度牒二千道給賣承信承節將仕郎官告各五十道其命詞並以興修水利爲名別立價直將合用工料召有力戶備錢米官爲募夫監部開修候畢工計實用錢米紐直給告或給空名許令變賣並與免勘防有無違礙書塡仍不作進納出身就平江置局所奏辟官不拘常制直牒指差理爲在任月日不許辭免內選人考第舉官合格水利職事未畢未得赴部磨勘依方田官法就任攺官幹當公事文武官各四員準備差遣檢踏官共四員所用材料木植專辟使臣三員分往淮南江南路及溫處等州收買幷辟置監轄造堰閘官俵散錢糧巡視催促檢覆工料官點檢醫藥飯食官等員其差辟官屬其間有才吏理須旌別以示勸奬特於提舉常平司歲舉官數外攺官從事郎一員縣令二員武臣陞陟二員積水之地正在昆山常熟兩縣各權暫添差縣丞一員今來開修平江諸浦緣常湖秀等州水勢防聚以成積水據所役人夫先於平江府雇募如闕卽分下常湖秀州雇募霖以宣和元年正月二十一日役夫興工前後修過一江二港四浦五十八瀆至二年八月十日罷

楊炬重開顧防浦記

三江東注震澤介其間潦集川溢畎澮皆盈而浙右數被水患蘇秀湖三州地形益下故爲害滋甚紹興甲子夏吳門之東沃壤之區悉爲巨浸部使者飭郡邑詢求故道導源決壅以泄水勢於是監司曹公以身任責慨然興嘆曰吾嘗循行屬邑講問民瘼亦旣有得於此顧未有以發之也雲間爲縣連亙百里彌望皆陂湖沮澤當春農事方興則桔橰蔽野必盡力於積水而後能樹藝是疑地勢愈卑當有支渠分導瀦水而納之海乃歷覽川源考視髙下訪於父老謀之邑僚得顧防浦自縣之北門至靑龍鎭凡六十里南接漕渠而下屬於松江復得慶曆二年修河記於縣圃而知玆河廢興之歲月與夫淺深廣狹之制役徒錢糓之數判然察其惠利之實有在於此蓋歷百有餘年河久不浚而淪塞淤澱行爲平陸遂以狀請於朝籍食利之民以疏治之官給錢糧而董以縣令公偃冒風霜率先僚屬興工自十月二十六日役三月而河成起靑龍及於北門分爲十部因形勢上下爲級十等北門之外增深三尺而下至靑龍極於一丈面橫廣五丈有奇底通三丈據上流築兩挾隄復於河之東辟治行道建石梁四十六通諸小涇以分東鄕之渟浸不旬浹水落土墳自簳山東西民田數千頃昔爲魚鼈之藏皆出爲膏腴役以工計二十萬糧以石計七千二百錢以緡計二萬五千訖工之辰憲臺以常平官覆視公與邑僚泛舟從遊還謂炬宜書以刻於碑

趙侍郎相視導水方略

紹興二十八年九月日兩浙轉運副使趙子防知平江府蔣璨言近被防相度水利徧歷吳江吳長三縣民田渰沒去處相視以至常熟北至揚子江又自昆山東至海口推究源流講求利病今詢訪得浙西諸州平江最爲低下而湖常等州水皆歸於太湖自太湖以導於松江自松江以注於海是太湖者數州之水所瀦而松江又太湖之所泄也然以數州瀦水巨浸而獨泄於一松江宜其勢有所不逮是以昔人於常熟之北開二十四浦疏而導之揚子江又於昆山之東開一十二浦分而納之海兩邑大浦凡三十有六而民間私下涇港又不可勝數皆所以決壅滯而防泛濫也後因潮汐往來泥沙積淤舊置開江之卒尋亦廢去此太湖所以湮塞而民田有漂沒之憂也天禧天聖間運使張綸於常熟昆山各開諸浦以導積水景祐間郡守範仲淹親至海浦開浚五河以疏導諸邑之水使東南入於松江東北入於揚子與海政和間提舉趙霖將命興修水利開浚三十六浦及役工僅常熟兩浦昆山一浦而罷迄今四十年諸浦湮塞又非前日之比遂致民田告澇十歲八九今相視合開緊切去處常熟縣梅裏塘白茅浦崔浦福山浦黃泗浦昆山縣新洋江小虞浦顧浦郭澤塘總計役夫三百三十七萬四千六百工錢三十三萬七千四百貫米一十萬一千五百石各有奇昆山縣四浦工力不多止用本縣食利戶開浚常熟縣五浦工力浩瀚系與吳長等縣利害相及欲於三縣見賑濟人內募彊壯人充當所有差官起工等事續次條具申請緣平江府積水今經兩月未退已妨種麥若不於農隙之際支給錢米雇夫開治深恐來歲春雨積水愈甚虧失常賦不便望賜指揮施行詔從之

陳轉運相度水利

隆興二年八月臣僚言大江之南海瀕有三十六浦泄浙西陂湖之水入於海因無水患近歲諸浦淤塞甚多且有力之家圍田支礙紹興二十八年朝廷差趙子防措置開浚未及興工攺用任古比子防所計十減八九議者非之今次議得三十六浦實有四等如茜涇下張崔浦黃泗七鴉掘浦奚浦金涇八所爲最要六鶴楊浦千步涇甘艸六河髙浦司馬浦東浦九所又其次也浪浦參浦五嶽川沙顧遙野兒西陳水門塘浦黃鶯耿涇瓦浦唐浦石幢鄔溝北浦十六所又其次也如白茅福山許浦三所不大淤塞欲望選官先將三十六浦擇切要處計度開浚或圍田有礙水勢亦行開掘詔兩浙運判陳彌作前去相度措置彌作繼言常熟之浦二十有四皆北入於江昆山之浦十有二皆東入於海蓋以太湖居其上流昔人患松江之不能勝而使眾水徑得其歸者也諸澤之興始於天禧成於景祐逮政和間稍已湮廢嘗命趙霖浚之僅能復常熟昆山二三浦而罷切考周官有稻人掌稼下地之法所以瀦水則今之塘湖是也所以瀉水則今之諸浦是也今諸邑之間曰湖曰瀼以累百數而並江瀕海小川故道往往淤滯不特所謂三十六浦而已瀦水過多而防之過少重以今歲淫雨泛濫橫溢非常年比識者皆知開浦之利不但今日特以工費甚廣不敢輕議故近浦置閘在政和已不能成開江置卒在中興已不能復朝廷自紹興二十八年以後屢委監司守臣及遣禦史親行按視竟至中輟今若並舉大役切慮歉歲民無餘力官無羨儲反至勞擾輙擇其宜先治者凡十浦而其緩急又半之興工之日仍乞以緩急爲先後又言勢家請佃冒占合開掘圍田十三處詔命守臣沈度依具到項目限兩月開掘如有未便事件具狀開奏

範文穆公水利圗序

嘗躬耕昆山之東鄙其諸鄕稻田瀕積水處自紹興二十八年來歲歲築隄隨卽漂沒民間拱手罪歲歸之天時竊謂天人之理必相因而其力亦常相半人事已十五六則其不可柰何者當歸之天在人者未盡復不幸遭遇便謂天實爲之此不待智者皆知其不然蓋嘗與老農計之欲爲救災捍患之術其大槪二曰作隄曰疏水其小槪一曰種茭今之塍岸率去水二三尺人單行猶側足其上旣卑且狹又坎坷斷裂累累如蹲羊伏佃戶貧下至東作時質舉以備糧種其勢無餘力以及畚臿之工婦子持木鍁探污泥補綴缺空累塊亭亭一蹴便隕謂之作岸實可憐笑𨿽殫力耕耘終歲勤動而不念四維之不足恃秋水時至相以飄風莫之障防與江湖同波農人轉徙而他明年復能歸業或召新租事力愈薄鹵莾增甚長民者不爲檢較沒世窮年永爲曠土今宜考二十八年以來被水之田其邊鄰湖瀼土人所謂搭白之處增築長隄使髙五六尺基廣七八尺以上秋冬之交潢潦幹源手足所及土皆可取閱春夏半年至秋雨風潮土已堅定艸茅生之可恃爲安較之臨時補綴客土杌隉不可同年而語築隄當以邊湖瀼處爲急至於夫力則同頃共利者不殊如一頃之田南髙而北下水必先自北入其中央與三面之田𨿽有異岸僅如門戶不能禦浪漸次吞蝕一二日間全頃皆沈今當先築北隄北邊有田之人固當悉力三邊眾戶亦合並工同作其邊岸或稍髙及不瀕大水則量因舊增崇令與北邊略相當夫有田而無岸水平入之輙復罪歲愚甿受獘沒世不悟誠可太息蓋作隄之說如此隄防不修固不能拒水而水之所以善溢而難殺者又自有故昆山田從昔號爲下濕數十年前十種九澇自趙霖鑿吳松江積潦三十年來歲無薦饑今吳松之利自若而邑中港浦頗有湮郁之處姑以郭西小虞一浦論之北受鰻�諸瀼之水而南出之江今自黃墓北數里間兩涯之土爲水所漱齧蕩激推移積而爲塗出於中流舟行者顧循其兩傍並岸而過兩潮之來潢流泥渾其歸也水去而泥畱江中之塗日以增髙郭東支港直新洋江者亦多類此水之漲溢暴至者亦不能久畱若河脈疏通則一溢而退人又並力車而出之猶可望歲且水之常勢灌注不壅則亦自不能數爲田害今乃若人之咽喉而有物窒之一遇暴漲之後迂滯畱連不得亟去人𨿽欲車救而內外之形方相持平至於旬時稍欲退淺則稻本已腐無可救藥如此等處每港不過數十丈一二里間斷絕有之今宜行視凡出江之港有如前所云皆決而疏之使水得肆行無畱用力甚少效驗立見而隄岸始爲田用蓋疏水之說如此二說旣備猶有小節焉田之所恃以拒水者以隄隄之所恃以殺水者以茭嘗見江東圩埂髙厚如大府之城舟行常仰視之並驅其上猶有餘地至水發時髙浪奔突𨿽有如城之隄數十百圍一夕皆破其有茭葑外防者往往獨存蓋其紛披搖曳與水周旋而不與之忤比其及岸已如彊弩之末狂怒盡霽茭之能殺水如此昆山附田故皆有茭葑近歲騎軍就牧斬刈殆盡明年陳根復茁芽葉已微而牧者又至矣卑缺之岸以方張不制之水臨之無有全理今馬牧旣未能免顧陂濼漫生之茭不可以頃畝計獨令赦附隄者猶不乏軍興宜與主將之了了者通知利害明立表識使樵斤無得過此其茭所不產處卽置葑田傅之今獨築隄而不議畱茭猶不得爲出萬全也夫旣作隄以捍水植茭以防隄又疏港浦以利水之往來三說具舉無遺防矣凡此梗槪見於所圗者已得要領舉一方足以例其餘愚不能盡名其處也此非有隠情奧理待探賾而後知州縣屬吏有解事者使躬行阡陌不三日利害皆在目今誠因農隙稍捐倉粟以助作者此命一下見其歡然翕從指顧而成矣

文穆昆山縣新開塘浦記

隆興二年浙西郡國七大水吳之屬縣五昆山爲甚長老之記以爲三江具區占揚州地勢最下是爲東南水之所都其東地益下爲昆山又東愈益下海也故昆山常受三江具區之委以入於海其野甚平而善淤霖潦時至則水多髙居必以橫塘縱浦疏瀹四出然後民得污邪而稼之今歲久弗浚塗泥滿溝夫地愈益下而脈絡壅底則其沈濇獨甚於他邑固宜明年春民大饑且疫皆仰哺於官河陽李結次山適爲其邑長私念水利未修則水害無終窮也按農田令甲荒歲得殺工直以募役乃飭供上之羨若勸分所得爲之糗糧屝履畚臿號召前仰哺者一昔麕至浚浦五曰新洋曰小虞曰茜涇曰下張曰顧浦浚塘三曰郭澤曰七鴉曰至和五旬而告休用民之力役凡十有三萬四千六百有奇糜緍錢萬一千二百有奇稻麥以鐘計七千七百有奇而官儲不知公徙無與焉余時備史官次山使來�書以爲記余聞其土水患舊矣間者朝議屢欲遣使發縣官錢用諸費以從事論議藏有司充屋卒以事大重無敢承命者次山獨能羣餓羸之餘嘗試之其績已不可掩後有來者逢年而有餘力必且師前人之意彷佛其緒而緝之隨水之變而爲之救將終古無後艱此余之所以欲書者饑疫之烈也延緣數十縣見大夫錯立其間左奉食右執飲嗟餓者於路窮日力且弗給方是時人其敢以從容修廢望其長哉有能賈瀕死者之餘力以舉是役君子謂之賢勞而黯然無傳僅與不爲者相絕如毫釐耳此又余之所以欲書者是爲記

許正言華亭縣浚河置閘碑

皇帝克肖天徳剛健精粹髙明悠久夙夜於治道日月以照之雷風以動之小大之臣乃震乃肅丕應徯志奔走率職成順致利罔不從欲以能大宅天命昭彰光堯之盛烈羣生雍雍焉惟蘇湖常秀四郡涇渠數百畎澮數千脈絡交防旁注側出更相委輸自太湖松江而注於海而所入之道歲久塡閼雨小過差則泛濫彌漫決齧隄防浸灌阡陌乃隆興甲申秋八月淫雨害稼明年大饑上臨朝咨嗟分遣使者結轍於道發廩賦粟以活饑者乃博謀於庭曰維雨暘之不時予敢不懋於徳然使水旱之不能災者寧無人謀或曰巨家嗜利因歲旱漧攘水所居以爲田則𨿽以鄰爲壑而不卹旣瀦水之地益狹而不得不溢盍盡覈所占而鑿之以還水故宅民病其少瘳乎上曰是固有之然不可悉鑿也寧疏水下流而導之防有言蘇秀勢最下華亭尢近海十八港皆有堰捍潮可一切決之四湖所瀦水宜爲斗門以便節減上覽而異之亟命兩浙轉運使姜詵與令丞行視其宜姜侯開明彊濟誠愛果達有仲山匪懈之節旣受防卽馳布徳意諏訪故老周覽川野窮原委度髙下審逆順取衝要盡得其便利以聞曰今宜浚通波大港以爲建瓴之勢又卽張涇堰傍增庳爲髙築月河置閘其上謹視水旱以時啟閉則西北積水順流以達於江東南鹽潮自無從入卽丐以常平之帑贍其役且與守臣鄭聞防其事制許焉則相與庀徒揆日賦材計功一木一石一夫一工皆窮校研覈纎悉周密費而有節旣具以授縣令侍其銓侍其亦健吏也始協謀終盡力威以怩姦恱以使人一木一石一夫一工必手自賦給不可廋匿檢程視作弗容茍簡乃浚河自簳山達靑龍江二十有七里其深可以負千斛之舟因其土治岸防靑墩傍故水所敗田數萬畝還爲膏腴爲閘於邑東南四十有八里始於仲冬之朔凡五十有五日而畢蓋斂未嘗及民而民亦若不知有是役也於是耕夫野人相與來言曰昔者十日不雨吾倚鋤而待澤雨而十日吾捧土以增防今四州之人自是知耕斂而已雨惟天可也此吾君之澤而二三大夫之力吾儕鄙人也持牛尾抃蹈而歌嗚嗚言語下俚不可聽也盍爲我文之克昌竊迹前事鄭白之渠成而闗中沃野無凶年其民歌之班固志焉於今蕩耳目也今天子仁聖勤儉宮中無一椽之營獨念稼穡之艱難遇災而懼食不甘味寢不奠枕務以興天下之利而忠恪之臣畢智慮展四體迄此成功乃野人之歌不足以被管弦垂汗靑儻太史氏又以爲主上盛徳大業固已不可勝載玆特一方之細故略而不悉則是使四州之大利曾不得齒於闗中之二渠垂光萬世此承學之罪也乃爲歌五章以遺斯民使扣角擊壤以極其鼓舞歡愉之情用發揚聖徳亦使知自今農爲可樂而招之反本云若夫念圖功之孔艱嗣美績於無窮加治於未壞時浚而勿壅尙屬諸來者其詞曰水橫流兮無津涯浩浩洋洋兮誰東之帝不寧兮謀臣來謀臣兮夙夜水滔滔兮迆而下不搴茭兮但耕稼君王智兮如神禹川後雨師兮莫予敢侮且決且漑兮介我稷黍我受一防兮終善且有汝行四方兮曾不足以糊其口盍歸來兮君王錫汝以萬金之畝帝謂兮三臣錫之福兮慰汝勤報吾君兮歲後天施我孫子兮彌丰年

羅文恭公乞開澱湖圍田狀

浙西圍田湮塞水勢所在皆有獨澱山湖一處爲害最大因被姦民包裹圍田築斷堰岸致水勢無由發泄此湖上通蘇湖秀三州之水全借古來斜路等港通泄湖水下徹大小石浦出吳松江入海遂委吳縣主簿劉允濟同昆山縣尉躬親看視采問利害據申到澱山湖東西三十六里南北一十八里旁通大湖匯蘇湖秀三州之水上承下泄不容少有壅遏華亭在湖之南昆山在湖之北湖水自西南趨東北所賴泄水去處其大者東有大盈趙屯大石三浦西有千墩陸虞道褐三浦中間南取澱山湖北取吳松江凡三十六里並湖以北中爲一澳系古來吞吐湖水之地今名山門澑東西約五六里南北約七八里正當湖流之衝非眾浦比貫山門澑之中又有斜路港上達湖口當斜路之半又西過爲小石浦上達山門澑下入大石浦凡斜路港大小石浦分爲三道殺泄湖水並從上而下通徹吳松江江湖二水曉夕往來疏灌不息以此浦港通利無有沙泥壅塞可以宣導水源今來頑民輙於山門澑之南東取大石浦西取道褐浦並緣澱山湖北築成大岸延跨數里遏截湖水不使北流盡將山門澑中圍占成田所謂斜路及大小石浦泄放湖水去處並皆築塞父老嘗言圍岸初築時湖水平白漲起丈餘盡壅入西南華亭縣界大小石浦並斜路港口旣被圍斷其浦腳一日二潮則泥沙隨潮而上湖水又不下流無緣蕩滌通利卽今淤塞反髙於田遇水則無處泄瀉遇旱則無從取水大抵水性趨下下流旣壅其勢必須潰裂四出散入民田理無可疑者事聞有防命羅丈躬親相視開掘農民聞命歡躍不待告諭已自裹糧合夫萬餘先行掘鑿並湖巨浸復得爲田百姓感恩人人以手加額刻置碑石備書所降聖防不得再有圍築以爲無窮之利

衛文節公與提舉鄭霖論水利書

某寓居江湖間自曉事以來每見陂湖之利爲豪彊所擅農人被害無所赴愬澱山一湖廣袤四十里澤被三郡沿湖民田百年無水旱之患蓋湖之勢髙而水淸江之勢下而水濁湖水不壅則江中海潮濁泥得湖水沖動不能停積凡通潮浦漵無壅塞之患江湖之水相通乃爲農人之利也數十年來湖之圍爲田者大半無非豪右之家旱則獨據上流沿湖之田無所灌漑水無所通泄旁湖被江民田無慮數千頃反爲不耕之地細民不能自伸抑鬱受獘而已每爲慨嘆淳熙間今僉書羅丈爲使者因閱詞訴遣僚吏相視利害事以上聞卽報曰可彼時開掘山門澑五千餘畝乃一湖喉襟由是數十年之害一旦盡除灌漑之利亦漸復八年間小有水旱果不爲災此利害曉然易見者紹熈初爲中天竺寺指占使司吏輩並緣爲姦子宜徐丈亦不深究遽爾給佃因民詞再得防開掘事𨿽施行緣冒佃者不曾行遣小人無所忌憚今春復有頑民數輩約從毀撤向來禁約石碑公然圍築浙西多仰陂湖之利非他處比前後圍裹陂湖禁戢甚嚴具載申命臣僚申請尢多某昨得淮東陛辭日曾論此事甚詳少定或檢尋得當錄呈求教也

圍田利害

紹興二十三年諫議大夫史才言浙西民田最廣而平時無甚害太湖之利也近年瀕湖之地多爲兵卒侵據累土增髙長隄彌望名曰壩田旱則據之以漑而民田不沾其利澇則逺近泛濫而民田盡沒欲乞盡復太湖舊迹使軍民各安田疇鈞利二十九年知平江府陳正同言相視到常熟諸浦舊來𨿽有潮沙之患每得上流迅湍可以推滌不致淤塞後來被人戶圍裹湖瀼爲田認爲永業乞加禁止戶部奏在法瀦水之地眾共漑田者輙許人請佃承買幷請佃承買人各以違制論乞下平江府明立界至約束人戶毋得占射圍裹有防從之隆興二年八月詔江浙勢家圍田湮塞流水諸州守臣按視以聞其平江府委陳彌作相度彌作乃上其宜先治者凡十浦並合開圍田一十三處詔令守臣沈度依限開掘旣成復詔浙西提刑曾逮躬親審實六年十二月監進奏院李結獻治田三議曰務本曰協力曰因時大略謂浙西低田恃隄爲固若隄岸髙厚則水不能入乞於蘇湖常秀諸州水田塘浦要處官以錢米貸田主乘此農隙作堰增令髙濶方此饑饉俾食其力因其所利而利之秋冬水涸涇浜斷流車修築尢爲省力詔令胡堅常相度以聞其後戶部以三議切當但工力浩瀚欲諭有田之家各依鄕例出錢米與租佃之人更相修築庶官無所費民不告勞從之

開江指揮

五代錢氏創宋因之有卒千人爲兩指揮第一指揮在常熟縣第二指揮在昆山縣一在吳江縣吳越時置都水營田司以主水事募卒爲都號曰撩淺亦云撩淸範仲淹奏疏亦云曩時蘇州有營田領四都共七八千人專爲田事導河築隄以減水患本朝以來江南圍田浙西河塘太半墮廢嘉祐四年招置開江兵士立吳江常熟昆山城下四指揮每指揮二百人八年五月兩浙轉運司請撥常州望亭廢堰兵士隸蘇州開江指揮就昆山置營興修至和塘元丰六年樞密院裁定止以八百人分布諸浦逐閘執役崇寧四年蘇湖秀三州開江兵士共一千四百人幷使臣二員提舉常平徐確奏請毋得勾抽差使違者以違制論不以赦降原減宣和二年提舉趙霖興修水利四指揮添置共二千人每指揮五百人自朱勔進花石綱盡奪營卒以往建靖之後不復招置紹興二十九年監察禦史任古於常熟昆山各招置一百人其後止有城下吳江兩指揮兵士百餘太半力役於官乾道初轉運判官陳彌作知府沈度開浚十浦請仍招置兵士常熟昆山兩縣各一百人仍於本府見管使臣內選差二員部轄開浚自此以後境宇日蹙勤水力穡之事有司無復講矣故不得而詳焉

趙知縣修復練湖議

湖自淳祐以來復爲流民占塞景定三年朝廷委浙西憲司相視修復丹陽知縣趙必棣建議云練湖原有斗門三石防六函口一十三多被風水沖坍上湖則褰裳可渉下湖則如履平地夫去獘以漸而不可急處事以時而不可緩今水道久已湮塞似宜急於開通也然上湖李編修家所侵可以理諭而下湖流民所據未可卒復須有道以處之使之陰消潛弭可也函管正以備蓄泄似宜急於修理也然湖中水滿則須資函以泄今旣水淺乃區區從事於無用之物則非徒無益也此所謂去以漸而不可急也今歲八九月間遇旱湖水方涸加以京倉取運甚急本府不得已放水以濟運河湖愈淺涸寧不滋流民之姦計乎不特流民而鄕民之頑者又寧不垂涎乎舊年傾頽處止是下湖西埂四百餘丈今上湖橫埂三百六十丈上金斗門三十五丈南石防基七丈皆先後坍壞官府若復悠悠不卹則東傾西頽非惟水無所蓄而流民頑民仿效侵耕其來未艾也今霜降水涸正宜用工百姓樂於應募官司易於收功儻日復一日則民疲而怨生勞大而效寡此所謂處事以時而不可緩也乞量支錢米募夫及今水涸運土補築壞埂然後植松插栁候措置樁石陸續釘砌若失此時後悔無及憲司上其說遂支撥安邊太平庫十八界防子二萬二千五百餘貫及於平江府新收義米內支撥九百石差官修築

浙西水利書卷上﹤史部﹐地理類﹐河渠之屬﹐浙西水利書﹥

欽定四庫全書

浙西水利書卷中

明姚文灝撰元書

任都水言開江

仁發伏讀書云三江旣入震澤底定三江乃婁江東江吳松江也震澤乃太湖也太湖納百川之水而注之江三江泄太湖之水而入於海水有所歸復有所泄則震蕩者平定尙何淫潦之足憂哉二江已塞僅有吳松一江今下流河沙匯淺塞若及早開浚工費省而易爲力數年之後愈久愈湮工費倍而難爲功所當預爲之圖也大抵治水之法須識潮水之背順地形之髙低沙泥之聚散隘口之緩急尋源溯流各得其當庶不徒勞民力虛費錢糧昔範文正公蘇東坡歐陽文忠公葉內翰朱晦庵皆陳言修浚或吝於浩費而不行或惑於浮議而弗講或始行而終輟或營修不得其法因循歲月少見實效歸附以來缺官董治愈見湮塞二十餘年水利大壞以致蘇湖常秀之良田多棄爲荒蕪之地深可痛惜區區管見惟以開江圍岸置閘爲第一義也

任都水水利議答

議者曰吳松江前時深通今日何爲而塞豈非如海變桑田之說非人力所可爲者歟答曰東坡有言若要吳松江不塞吳江一縣之民可盡徙於他處庶上源寛濶淸水力盛沙泥自不能積何致有湮塞之患哉歸附後將太湖東岸出水去處或釘柵或作堰或築狹爲橋及有湖泖港汊又慮私鹽船往來多行塞斷所以淸水日弱渾潮日盛沙泥日積而吳松江日就淤塞正與東坡所見合若曰如海變桑田一付之天則聖人手足胼胝盡力溝洫皆虛言也聖人豈欺我哉所當盡人力而爲可也議者曰錢氏有國百餘年止長興間一次水災亡宋南渡百五十餘年止景定間一二次水災今或一二年三四年水災頻仍其故何也答曰錢氏有國亡宋南渡全借蘇湖常秀數郡所產以爲國計常時盡心經理髙田低田各有制水之法其間水利當興水害當除合役軍民不問繁難合用錢糧不吝洪大必然爲之又使名卿重臣專董其事豪富上戶簧言不能亂其耳珍貨不能動其心又復七里爲一縱浦十里爲一橫塘田連阡陌位位相接悉爲膏腴之產以故二三百年之間水災罕見國朝四海一統又居位者未知風土所宜視浙西水利與諸處無異任地之髙下任天之水旱所以一二年間水旱頻仍也議者曰蘇州地勢低下與江水

平故曰平江古稱澤國其地不可作田今欲圍築亦逆土之性耳答曰晉宋以降倉廩所積悉仰給於浙西之水田故曰蘇湖熟天下足若謂地勢低下不可作田此誠無稽之論何以言也浙西之地低於天下而蘇湖又低於浙西澱山湖又低於蘇湖彼中富戶數千家每嵗種植茭蘆編釘樁篠圍築埂岸豈非逆土之性何爲今日盡成膏腴之田此明效大驗不可掩也旣是澱山最低之處尙可經理爲田卻說已成之田不可作田何其愚也議者曰水旱天時非人力所可勝自來討究浙西治水之法終無寸成答曰浙西水利明白易曉何謂無成大抵治之之法有三浚河港必深濶築圍岸必髙厚置閘竇必多廣設遇水旱就三者而乘除之自然不能爲害儻人力不盡而一切歸數於天寧有丰年耶東坡亦言浙西水旱乃人事不修之積正此謂也昔範文正公親開海浦議者沮之公力排浮議防浚積潦數年大稔民受其賜載之方冊昭然可考謂之無成可乎議者曰河渠圍岸閘竇三者俱備則水旱可無民食可足誠爲久逺之計朝廷何爲而廢之答曰範文正公宋之名臣盡心於水利嘗謂修圍浚河置閘三者如鼎足缺一不可三者備矣水旱豈足憂哉國家收附江南三十餘年浙西河港門岸閘竇無官整治遂致廢壞一遇水旱小則小害大則大害是以年年有荒蕪不可種之田深可痛惜今朝廷廢而不治者蓋募夫供役取辦於富戶部夫督役責成於有司二者皆非其所樂所以猾吏豪民構扇必欲沮壤而後已朝廷未見日後之利但厭目前之擾是以成事則難壞事則易東坡亦云官吏憚其經營百姓畏其出力所以累行而終輟不能成久逺利也議者曰行都水監旣是有益衙門何眾口一詞皆以爲無益而明議罷之答曰民可使由之不可使知之事之利害久而始明彼小民無知但見工役之繁豪民肆姦又吝供輸之費所以百般阻撓但謂無益以敗乃事殊不知浙西有數等之水拯治方略皆不相同非立專司豈能成功使水監衙門眞爲無益古之有國者亦廢而不置久矣何爲周漢唐宋之世未嘗一日不用心盡力經營水利之事列之史傳代有其人諺曰水利通民力松斯言信矣若浙西低下之地不須水監卽今中原髙阜之處安用水監河道司爲哉然則髙阜之處水監旣不可缺而低下之處乃謂不必置何不智之甚也數年之後河港淺塞水害滋甚有憂民忠國者出必復興修水利之事彼橫議者豈得終沮之哉議者曰水利固不可不修然今隴西漢唐二渠止是責於有司修浚民更不擾浙西水利何不亦責之有司答曰隴西二渠長流水也浚成深渠水自下流治之無難浙西水性不一整治方法亦殊豈可以漢唐二渠例視之哉宋賢如範文正公蘇文忠公王荊公朱文公皆命世大儒經綸天下之大材尙各建防設官置卒專力經營必有所見若令有司兼管何往而不敗事

潘應武言決放湖水

浙西地勢極低米糧丰厚自福山而下有二百八十餘里沙岡身以限滄溟岡身之間有港浦一百五十餘處太湖三萬六千頃受納三州之水溢流而下一路徑下吳松江二百六十餘里抵海又一路自急水港五十里下澱山湖由港浦而入海古人開港溇涇瀝之類無非爲去水計使民居無昏墊而土可耕種居民常常修築圍塍官府常常修浚水路澇則車水出田旱則車水入田公私之利豈不博哉若公私之力少有不及則民居蕩析而厚利以失錢王時置撩淺軍四部七八千人專爲田事導河築隄宋初廢弛故常有水患至仁宗朝範文正公親歷海瀕開浚五浦費錢米一十八萬餘貫石自後置農田水利使者專管湖塘河渠趙運使任內用錢米四十餘萬至理宗朝創立魏江江灣福山水軍數千人專修江河湖塘僅免水患歸附後軍散營廢河港湮塞其澱山湖中有山寺宋時在水中心東有出水港曰斜瀝口曰港口曰小曹港曰大瀝口曰小瀝口各濶十餘丈通潮水往來潮退則引湖水下大曹大盈等浦入靑龍蟠龍江而出海古人謂之尾閭門宋法禁人占湖爲田爲泄水路故也歸附後權勢占據爲田今山寺在田中𨿽有港溇悉皆淺狹潮水湖水不相往來攔住去水東南風水回太湖則長興宜興歸安烏程徳淸等處泛溢西北風水下澱山湖泖則昆山常熟吳江松江等處泛溢皆因下流不決積水往來爲害去夏一水澱山湖太湖四畔良田至今不可耕種今年可耕者皆是以人力與天時爭勝負農家日夜踏車車水出田子女腳皮生趼田外河水髙於田內數尺近有稻禾將熟又爲暴風驟雨激破圍塍全圍渰沒子女號天慟哭老農血淚交頤今秋𨿽熟卽目菜麥無土可種或遇風雨來嵗又是荒歉建言屢矣未見施行一日過一日一年復一年積久不決圍塍坍壞再遇淫雨悉爲魚池民居蕩析公私坐失厚利彼時修治用費旣廣民力困乏悔亦無及愚昨隨營田司官親曾相視水勢與髙年老農知識地理人講究得澱山湖東大小曹港斜瀝等處固是泄水尾閭今爲權勢占據卒難復舊澱山湖北有道褐浦石浦千墩浦小瀝口四處取江頗近水勢順便今若先於此四處開浚決放水路以救百姓以保公私實爲居安慮危經理根本之計候水減退然後次第開浚諸處河港此卽古人所謂下流旣通上流可導也

復言便宜

伏詳東坡先生曰三吳之水瀦爲太湖太湖之水溢爲松江以入海海水日兩潮潮濁而江淸潮水常欲淤塞江路而江水淸駛隨輙滌去海口常通則吳中少水患此數句包盡浙西水路下一駛字斷盡浙西水性駛疾也言水要活要疾要流要駛如萬馬之奔驟也浙西水道自丙子言歸附時招民官慮恐哨船入境擄掠鄕村將河港釘塞吳江長橋系太湖眾水之咽喉其橋南堍古來水到龍王廟後被築塞五十餘丈沿塘三十六座橋洞實鄕村眾流之脈絡多被釘斷亦有築實爲壩者所以不流不活不疾不駛不能滌去淤塞以致澱山湖東小曹大瀝等處潮沙壅積數十里之廣被權勢占據爲田湖水潮水不相往來如人便溺不通水滿胸腹間四年兩澇朝廷虧失米糧數百萬石浙西百姓離散大半今日參政相公敷奏決放湖水入海百姓父老聞風鼔舞已有更生之望續見諸人陳言俱非救獘良防切恐有誤國聽徒費錢糧爲今之計以決放湖水爲急務澱山湖北道褐浦石浦千墩浦小瀝口四處實系今日湖水入江下海要處今先浚此使湖水通流然後開浚沿塘橋道鄕村河港謹條具事宜於後一澱山湖北一帶自廟兒頭港至趙屯浦一百餘里共有港浦一十三條今皆淤淺應武昨與營田劉副使登澱山寺鐘樓上逺望惟有道褐浦石浦最低下取江頗近水勢順便叩問當地耆老俱曰十年前潮水往來近方湮塞此處宜及早修浚一沿塘三十六座橋道及葑門外至吳江七里橋多有上下塘橋道壩塞不通數內第四橋下水路來自湖州大錢港衝出塘東湖泊間入笠澤湖汾湖白蜆江下急水港直至澱山湖自來此處水甚洶湧歸附後被人占據又造橋築隄水益淺狹宜委官相視仍復通放一舊時長橋南堍水至龍王廟側歸附後壩塞五十餘丈見蓋房屋與軍戶居住以致太湖出口狹小水不通徹易致泛濫宜委官往視指定龍王廟基諭防軍戶移入營內仍舊造橋相接一吳江長橋實三州太湖之咽喉沿塘橋道實鄕村河港之脈絡前宋立水軍三四千人吳江知縣職衘帶提督湖塘河渠縣尉職帶巡視湖塘河渠設官田米三千餘石名修橋米歸附時又名修浚縣河米凡有橋道坍毀水路湮塞本縣自行支取隨卽修治自此浙西三十年來並無水害範文正公治水議乞勑諸路行勸課之法取其簡約易從之術頒賜諸路轉運使及面賜一本付新授知州知縣等此養民之政富國之本也今日參政爲浙西生靈陳請決放湖水入海此三百年一遇深恐去後仍舊廢弛沿塘橋道河渠失於修浚如防以官田撥付吳江縣管隸選委經任好人充吳江縣尹職衘帶提領湖塘河岸勸農事縣尉職帶巡視湖塘河岸昆山縣尉職兼巡視江湖河岸常切視前項沿塘橋道河渠並道褐浦等處但有圯壞湮塞隨卽修浚如此則自然永無水患實爲公私無窮之利也

都水庸田司瑪哈穆特治水方略

參詳浙西田土多借太湖灌漑所利甚大若河港閉塞不能通徹稍遇大雨湖水泛溢渰沒田禾爲害不輕吳松江原受太湖澱山湖諸處上源急流自古可敵千浦浙西之水來旣有源去亦有委近年以來上源吳江縣一帶橋塘樁釘壩塞流水艱澀又沿江左右並澱山湖泖等處權豪種植蘆葦圍裹爲田及邊近江湖河港沙灘滋生茭蘆阻遏上源水勢以致湖水無力不能衝滌潮沙遂將東江塞滿今太湖之水不流於江而北流入於至和塘由太倉出劉家港入海並澱山湖水東南流於大曹港柘澤塘東西橫泖由新涇上海浦注江達海今平江路總管李通議並昆山州官常從仕嘉定州達嚕噶齊雅克特穆爾上海縣石縣尹知水利人張桂榮朱文祥何珍徐鑄任千戶一同講議理合相其地宜順其水性分疏派泄庶銷湖水泛溢之患將上源吳江州一帶石塘橋洞一百三十餘處每處展濶一丈使太湖水勢快便將太湖東南澱山湖迆東湮塞河道浚令深濶以泄湖泖之水及將平江路昆山嘉定應有湮塞河道亦行開挑分泄湖水添注劉家港入海又將各處江湖河港一切樁壩並圍裹成田魚籪茭蘆葑稗阻水去處盡行起除禁約諸人不得似前侵據阻遏水利

都水庸田司集江湖水利

越絕書云太湖周圍三萬六千頃西南湖州諸溪西北宣州諸溪並注之蓋諸山峙於西地形髙阜兼南北東江海之岸皆髙水積其中勢若盤盂非借江河深利何以通泄設遇雨澇則泛濫四溢環湖低田其能免渰沒乎範文正公所謂天開澤國眾流所聚而江海之涯地勢皆髙若欲導泄積水在乎時時檢太湖東岸北岸通江河道不致諸物閉塞可也蓋環湖低田利在泄潦兼沿江傍海髙田亦仗湖流奔注衝散潮沙使江河深利乃可引潮澆灌由是言之凡太湖出水隘口宜常通利不宜略塞也諸小湖在太湖迆東及北者甚多皆能接泄太湖注江達海數內澱山湖闗系吳松江注泄尢爲切要其湖周圍二百五十里自大盈趙屯等浦以出吳松江諸湖惟澱山湖與渾潮相接最近若上源所注不急則潮沙注湖漸成淤澱按韻略澱者水中泥也卽淤之謂也湖以澱名豈非始於是乎富勢由淤澱而圍裹成田由是湖水與諸浦漸逺而所泄益微若非就湖內圍田多開河渠及時時修浚諸浦則此湖之塞恐不止於是也又按昆山郟亶云吳江石塘障遏東流之勢是致下流潮沙日漲半爲平地此處乃太湖泄水下吳松江第一要處古賢交口立論以曉人者必是此處不當閉塞古來於隄間多置木橋多鑿水洞上則通行下則泄水蓋欲仗其急流奔注江河衝滌潮泥免致水患然尢慮橋柱之阻水今人不知此意或便於行路則壩塞河口或惰於巡防則密置樁橛此又不止於橋柱之阻水也矧以茭蘆魚籪等物障遏必得官司於此處榜示告戒使之咸知利害可也吳郡續圗經云自太湖東至松江有環曲而爲滙者甚多賴疏瀹而後免水患有白鶴滙者乃嘉祐間李兵部復桂崇寧間郟漕使亶宣和間趙提舉霖三次開浚又有顧浦滙者乃沈諫議立之開浚又有千墩金城諸滙乃儒者傅肱乞行疏決又有盤龍匯者範文正公嘗經度之寶元間葉內翰淸臣乃灑爲新渠道直流速水患遂弭推原此匯皆由上源閉塞湖流遲緩潮沙積聚而成今有河沙滙者漲塞江心阻水尢甚民尢病之及有新華觜分莊觜嚴家觜暴漲爲害俱合開鑿蓋觜卽匯之異名也

吳執中言順導水勢

浙西古揚州之域厥土惟塗泥厥田惟下下得水之利𨿽博而被水之害亦大宋有郟僑者嘗論天下之水以十分爲率自淮而北五分由九河入海大江而南五分由三江入海書所謂三江旣入震澤底定是也大抵浙西水澤之藪外髙內低勢若盤盂但遇霖淫水輙泛溢欲使泄於江海其江海日有兩潮抑遏湖水渾流倒注來速去遲日積月增漸致淤澱導之有方則有無窮之利治之無術則有無窮之害古之智者蓋未嘗不深察於此而盡力乎溝洫也國家收附江南之初年谷屢登不聞水患所司因循失於經理積而至於至元二十四年二十七年二十九年六年之間三遭大水所在膏腴悉成巨浸百姓缺食賣子鬻妻不可勝記官糧虧失後中書省奏準大興工役開挑太湖練湖澱山湖等處並通江達海河港又加以修築圍岸自此歲獲丰收所在官司宜將已開河道時常拯治庶幾不廢前功柰何牧民者略不顧問大盈等浦漲塞如舊吳松江面淤澱愈增幸而數年之間雨水頗調不覩其患儻值往年淫潦爲患非輕近防朝廷設都水庸田司專督其事惇本防災可爲良防每年勸率百姓修築田圍拯治河道粗有成效然而數年之間事功齟齬識者固已憂之去年春夏之交淫雨頻作平江松江大被水災溝洫滿盈田園損壞今都水庸田司又已革去修浚之責歸於有司且吳松江舊云可敵千浦今則東自河沙匯西至道褐浦兩岸漲沙將與岸平其中僅存江洪比之舊時百不及一𨿽汪洋之勢見於上海新涇太倉劉家港豈能盡泄諸郡之水又鎭江丹陽縣有練湖亦被權豪於湖面髙處圍裹成田侵奪眾利浙西水鄕農事爲重河道田圍必常修浚二事可以兼行而不可偏廢今修圍一事有司已有定式澱山練湖亦有原定界畔必須嚴切申明常加浚治吳松古江已被潮沙湮漲役重工多似非人力可及其澱山舊湖多爲豪戶圍裹成田恐亦未易除毀卽今太湖之水迂回宛轉多由新涇及劉家港流注於海合無順其必趨之勢於上海太倉等處相視可開河港盡行開鑿務使支脈貫通流泄順便乞照腹裏防通河並新開通惠河撥戶差軍體例設立撩淺人夫專一修理以防向後復淤之患官民幸甚

復立都水庸田司

大徳二年春二月中書省奏立浙西都水庸田使司三品衙門於平江路設置專一修築田圍疏浚河道澱山等湖已有官定界畔諸人不得似前侵占復爲民害違者聽庸田司追斷又潮沙淤塞河港亡宋時設撩淺軍人專一撩洗仰庸田司於二八月內依時督責如法疏浚毋致壅遏合用人工如何措置可以常久通行行省更爲從長計議又浙西官田數多俱系貧難下戶種納春首闕食無田主借貸圍岸缺壞又自行修理官司不爲存卹以致逃竄荒廢官田今後管民官司並不得將此等佃戶差充里正主首及當一切催甲等役妨廢農務失誤官租如違仰庸田司究治又澱山練湖諸人占湖爲田歳納租米另行收貯若有合用修浚工料從庸田司募工支用

立行都水監

大徳八年夏五月中書省準江浙行省咨任仁發言吳松江淤塞奏立行都水監仍於平江路設置直隸中書省及命行省平章薩裏提督疏濬繼降詔條云修浚河道閘壩合用一切物料行省卽於官錢內收買應付又浙西苗糧戶內起夫一萬五千名自備什物每名工役一年免糧一十五石其軍站除贍役地外依上料著僧道伊囉勒琨達實愛滿不分常住並權豪官員不以是何投下不納官糧之家以地五頃著夫一名從行都水監選委廉幹官員部夫督役其有釐事立功廉能稱職者行都水監具迹舉明其著夫人戶雜泛差役權行蠲免

名臣事略吳松江記

前海道千夫長任仁發以吳松江故道湮塞使震澤之水失其就下性爲浙西居民害垂二十年慨然上疏條其利病疏道之法中書省以聞特命平章徹裏公董其役公乃相其山川形勢之宜髙深廣狹之度工役之數錢谷之費畚臿之用飲食之需命民索綯成屋厚稾稭以防其卑濕爲醫藥以防其疾疫時作輟以防其倦怠上以誠感下下以誠應上民乃歡呼四集樂於趨事赴工始於大徳八年冬十一月望西自上海縣界吳松舊江東抵嘉定石橋洪迆邐入海長三十八里深一丈五尺濶二十五丈役夫爲數一萬五千爲工一百六十五萬一千六百有奇至九年二月晦畢工物無疵癘民無夭閼而事竟集

至大初督治田圍

行省以去歲災傷田禾不收物價湧貴百姓艱食𨿽曰天災流行亦因人力不至卽今春首農作將興各處田圍合修陂塘岸塍溝渠曉諭農家依法修置遇旱車水澆灌遇澇泄水通流防集行都水監李都水講究得修浚之際田主出米佃戶出力系官圍田若無總佃貧窮不能修浚者量其所須官爲借貸收成日抵數還官事有成效勸農正官定擬陞賞聞奏失誤者治罪其拋荒積水田土多因租額太重無人承佃勸諭當鄕富上人戶自備工本修築成圍聽令本戶佃種爲主拋荒官田止納原租初年免徵次年準半三年全納積荒則三年後苐依民田輸稅諸人不得爭奪俱照庸田司五等圍岸體式修築

泰定初開江

泰定元年江浙行省以平江松江通海河道壅塞軍民官勢侵占水面爲田遞年水旱相仍官民虧失大利委官同彼處正官踏視講議到吳松舊江二道烏泥涇大盈浦二河合挑緣癸巳歲禁止動土請諸工部論報云上項河道江浙省已嘗講議修則官無虧糧民可足食難與其餘土木之工一體停罷由是中書奏命行省左丞多爾濟巴勒知水利前都水少監任仁發董督常州湖州嘉興平江與本府不分是何人戶實有納苗田一頃五十畝差夫一名計名四萬有奇每名日支口糧三升中統鈔一兩賜仁發銀一錠襖子二領始於是年冬十二月五日次年正月十五日訖功仍令講究久逺不致淤塞良法

至順後水因閘患復開元堰直河

閘置乖宜旱淫交病府請於行省略曰太湖周回八百餘里吞吐百川之水連接澱山湖長泖俱由六閘而出每閘止濶二丈總計一十二丈欲泄浩蕩無窮之水豈無滯乎兼以隨潮啟閉一日之間不過數時去歲天雨連綿湖泖水漲緣諸港閉塞不能急泄致將田苗一槪渰沒城郭民居皆成巨浸今歲八月又值淫雨復行盈溢推原其因蓋因石閘啟閉有時水勢不能直達故也其烏泥涇閘內舊有河身徑直入浦合趁此農隙將舊河直道從宜開挑以導宿水否則來春雨水田苗必復被渰小民愈困深系利害未報間司臬按部下議促之府復請而始報可次年二月開浚凡旬有三浹計庸工萬一千九百有奇二三年間水勢流通厥患始弭閘吏多克紳昆以權開陳乞於府從堰如初至元四年水復爲患華亭尹郭額森布哈承議而又克鑿之六年知府楊巴雅臺復決潘家浜閘內舊堰直河迄今農剩爾澤焉

復立都水庸田司浚江河

至正元年中書以江浙行中書左丞相欽察臺開府言浙西水利近年有司失於舉行隄防廢弛溝港湮塞水失故道民受重困今後莫若都水監官歲委一員分治仍令各處農事正官帶知圍田署衘責任有歸及監察禦史言宜復立都水庸田使司愼選諳曉水利恪守官箴之人披按圖志討論舊治於必合開挑之處將原額租稅除豁合用工本官爲支給使專其任責以成效於是奏立使司復於平江路設置命工部尙書圖嚕行省平章政事珠爾噶岱南行臺與浙西廉訪司官各一員選知水利之人相其舊迹必合開挑各處農事正官結衘知渠堰事聽受使司節制各官旣輳嘉興首防郡堂以商論尙書訏謀大興臿斸隆尙厥功平章見役鉅民疲特略之論遂不合而罷吳人陸行直者承平章風指上書言於有司曰辛巳太歲位在東南浙間丁其方位修營動土歷家忌之有司騰其言以次達於朝尙書知之怒系行直而使請中書規駁論罪之以故報曰大元疆封浩大無垠寰宇茫茫難擬方位由是肇工於是年之冬十月撩漉吳松江沙泥浚各閘舊河直道與漕渠張涇及風波南兪北兪鹽鐵官紹盤龍蒲匯六磊石浦等塘爲夫一十九萬八百人用糧四千七百石鈔三千一百定各有奇次年春二月訖功

周文英三吳水利

蘇湖常秀土田髙下不等以十分爲率低田七分髙田三分所謂天下之利莫大於水田水田之美無過於浙右五代末吳越錢王獨居東南專享此利宋範文正公嘗論於朝曰江南圍田每一圍方數十里中有河渠外有門閘旱則開閘引江水之利澇則閉閘拒江水之害旱澇不及爲農美利嘗詢訪髙年云曩時兩浙未納土時蘇州有營田軍四部共七八千人又有撩淸夫專爲田事導河築隄以減水患於時歲熟錢五十文糴米一石自歸宋之後慢於農政不復修舉田圍河港太平墮壞今江浙之米石不下一貫比之當時其貴十倍民不得不困國不得不虛矣前都水監於江面置閘節水終非經久良法且如見置閘三處本意潮來則拒入江之水潮退則放江水決潮殊不知江水之源築塞水勢細緩內水外水髙低無幾又閘之相去不逺決放之水旣淺且緩又烏能衝激潮沙而不積於江也施之常年初無損益設遇澇歲覬其傾泄江湖巨浸則見其不能此所謂徐行拯溺緩步救焚者也海者百川之所宗水有所歸則不泛濫善治水者必識其源流可也嘗經行太倉劉家港及吳松江之左右登髙眺逺隨流尋源爲今之計莫若因水勢之所趨順其性而疏導之則易於成功劉家港南有一港名南石橋港近年天然深濶直通劉家港西南通橫塘以至夏駕浦入吳松江其中間有迂回窄狹處若使疏浚深濶則太湖泄水一大路也某今棄吳松江東南塗漲之地姑置勿論而專意於江之東北劉家港白茅浦等處追尋水脈開浚入海者蓋劉家港卽古婁江三江之一也水深港濶此三吳東北泄水之尾閭斯所謂順天之時隨地之宜也惟開浚之法付之有司例將有田之家差夫動擾猶爲未便乞從省府差委諳通水利官詣沿海各處相視合浚港浦具數計工擬議申聞或都水監分官前來或選省府能官於浙間富戶內勸率百十家斟酌逺近及功績巨細照依捨糧賑饑例優以官祿擬定品級令其開浚考其成功如工役輕省者量行優敍如功績重大者優以一官激勸勉勵庶幾勞而無怨擾不及眾假如凶年勸令富戶捐糧賑濟不過救一歲一處之災尙優以官推此恩例成此美績則可弭浙西數郡久逺之災寧不偉歟經治之後更須都水監差官按行嚴督各州縣每歲修葺使其經久不廢或委行省官專一提調庶幾惇督事嚴免致有司樂歲則茍且玩視以爲常程設遇澇歳則束手無措敗事傷農詩所謂迨天之未陰雨徹彼桑土綢繆牖戶者此也水利有成則樂歲相仍國富民安誠非小補

浙西水利書卷中

欽定四庫全書

浙西水利書卷下

明姚文灝撰

今書

夏忠靖公治水始末

永樂元年四月上以蘇松水患爲憂命戶部尙書夏公原吉特往疏治八月遣都察院僉都禦史兪士吉賫水利集賜公使講究拯治之法公於是上奏臣奉職不稱重貽宵旰之憂夙夜警惕惟勤咨訪欽承聖諭愧感交集臣與共事官屬及諳曉水利者參考輿論得其梗槪蓋浙西諸郡蘇松最居下流太湖綿亙數百里受納杭湖宣歙諸州溪澗之水散注澱山等湖以入三江頃爲浦港湮塞滙流漲溢傷害苖稼拯治之法要在浚滌吳松江諸浦導其壅滯以入於海按吳松江舊袤二百五十餘里廣一百五十餘丈西接太湖東通大海前代屢浚屢塞不能經久自吳江長橋至夏駕浦約百二十餘里𨿽云通流多有淺狹之處自夏駕浦抵上海縣南蹌浦口可百三十餘里潮沙障塞已成平陸欲卽開浚工費浩大且灔沙淤泥浮泛動蕩難以施工臣等相視得嘉定之劉家港卽古婁江徑通大海常熟之白茅港徑入大江皆系大川水流迅急宜浚吳松南北兩岸安亭等浦引太湖諸水入劉家白茅二港使直注江海又松江大黃浦乃通吳松要道今下流壅遏難疏傍有範家浜至南蹌浦口可徑達海宜浚令深濶上接大黃浦以達湖泖之水此卽禹貢三江入海之迹每嵗水涸之時修築圍岸以禦暴流如此則事功可成於民爲便上從其言命集民丁開浚公每身先勞之布衣徒步晝夜經營不遑寢食目爲之赤或勸公少休公曰吾自安之𨿽盛暑不張蓋或持蓋至公曰眾暴體赤日吾忍獨求涼乎時役兵民數萬曲盡撫卹之道疏壅滯修隄防浚溝洫水患乃息旣而有欲幹澤於上者奏以水退淤肥宜召民佃種以益國用文移抵公所公嘆曰民疲極矣救死且不暇況復役乎卽馳奏曰車戽則徒勞民力耕種則已失時何益於國上悟事遂寢

魏文靖公重修捍海塘記

浙江按察使陳公璇述其同寅僉憲陳公永重修捍海塘之槪以書來屬予記之蓋太海去海鹽城東一里許而洪濤巨浪晝夜舂撞古有塘岸專以捍禦潮汐其保障軍民之功不止海鹽一邑而浙西諸郡皆賴之其利豈淺鮮哉永樂初塘壞有司以聞上遣通政使趙公居任董蘇松嘉湖數郡軍民修築僅完宣徳中巡撫侍郎周公忱復俾民於塘裏增土五丈仍令嘉興府差夫七百人分方守候遇坍卽修歲以爲常正統九年秋風潮大作塘復衝決水溢四境傷民禾稼及郡縣倉糧知府黃懋復請於朝下布按二司相勘於塘裏重築新塘用銀且四十萬因令所屬有罪人納贖以充費景泰五年夏四月僉憲公實領其事乃因塘故址外砌大石內實瓦礫勞來工役曲盡恩意於是人爭效力費省而功倍塘之廣十有二丈髙一丈八尺眞足以障怒濤而捍居民然予惟賢智之士爲民興利除害不患其難成患其易壞蓋繼之者無其人則已成之功未有不墮廢者也此憲使公汲汲欲紀僉憲公之績之本意後之爲藩臬爲郡縣者嗣其功而時葺之則海隅蒼生豈復墊溺之憂乎是爲記

錢文通公浚松江蒲匯塘記

書云三江旣入震澤底定然水至吾松則又分二道而入海蓋西北窪下則自太湖入澱山湖經吳松江以入海東北髙仰則受杭禾之水達黃浦以入海髙下旣殊旱淫交病然旱惟東北受病其患小水則西北列郡無所歸泄其患大吳松江自勝國末湮塞迨今逾百年興言修浚非無其人然或沮於浮議或怵於鉅費因循歲月卒莫能舉稍遇淫雨卽成一壑國賦虧而民艱食矣天順二年都憲崔公奉勑巡撫東南首詢水患以松爲尢甚乃舉府判洪侯景徳曁二縣尹楊昕李紋治之侯等相視以爲江之故道𨿽浚必合莫若從新地鑿之力易爲而功不壞起自大盈浦東至吳松江巡司計二萬二千丈又自新涇西南至蒲匯塘入江計四千丈濶皆一十四丈深皆二丈而低鄕之潦可泄東北則自曹家河平地鑿及新塲計三萬餘丈深濶皆與江同又自華涇塘六磊塘嬰竇湖烏泥涇入浦而髙鄕之旱亦免大小聫絡無不通貫噫亦勤矣哉用工總三萬五千餘沿江耆耄相與鼓舞而言曰玆江之湮爲吾民病久矣曩時字人者𨿽防得利害而訖無成功寧知物有通否必待其人耶是舉也程工而授計口而食民𨿽勞而不怨則圗本垂永之計熟愈於此哉溥松人也且職史事故請書之

何布政宜水利防略

竊惟水利乃民事之最大者有志於養民者必先究心於此也夫天地以生物爲心天之意寧不欲雨暘時若以成百谷以養萬民然而气運不齊不能無水旱之災是以人猶有所憾也食天祿而亮天工者誠能於水利而盡心焉使旱澇有備百谷用成則人自無憾於天地矣斯非易所謂裁成天地之道輔相天地之宜中庸所謂贊天地之化育者哉蓋水利興修則不必散府庫之財而民自受莫大之惠不惟當時之民受惠而後世之民亦無不受其惠也若水利非民事之大則孔子之於神禹何獨以盡力溝洫而贊之乎吾每巡行兩浙聞有知水利者未嘗不從容延訪蓋已得其大槪但其中有宜於此而不宜於彼宜於彼而不宜於此者又在乎斟酌而行之也一修築圍岸苦於無土若圍外河水淺狹卽將外河車幹取土若外河深濶則將圍內溝洫車幹取土是皆一舉兩得之術也一凡圍內有徑塍者遇澇易於車戽是以常年有收其無徑塍者遇澇難於車戽是以常年無收宜諭令田戶凡大圍有田三四百畝者須築徑塍一條五六百畝者須築徑塍二條七八百畝以上者皆如數增築可也一圍岸四畔或土脈虛浮外水滲入晝𨿽車幹夜復漲溢者宜於岸塍中心開掘一槽深及外河之底隨防河泥塡及一半俟其稍幹用杵築令堅實又復防泥築滿則水無自而入矣又有圍岸因鰍鱓窟穴或樹根朽爛遂成漏洞者亦依前法築之若田中有泉水爲害者可用磚灰圍砌泉口如井欄樣則泉不能漫散矣又法將泉口掘作深坎用大缸覆之卻以江土圍築缸上而泉亦不能出矣一髙田去河遼逺無水可車者須於田內計畝開塘如田一畝開塘一分有田二畝開塘二分其三畝四畝以上各宜依數開之庶可防旱或有愚民吝惜不肯將田開塘者可以善言諭之曰爾有田二畝若將二分開塘則彼一畝八分更不憂旱年年有收是所費者小而所利者大若惜此二分之田不以開塘則彼二畝旱卽無收是所惜者小而所害者大古人寧捐膏腴之產而廣溝洫之制者爲此故也以此善言諭之彼豈不樂從乎一開浚溝渠修築圍岸所以爲民也或有頑民惰農餙爲巧詞告稱頻年水旱田禾無收米價方貴民食缺乏民困未蘇不能用工乞待年谷頗登米價頗賤民食頗足民困頗蘇之時爲之者可以善言諭之曰正爲頻年水旱是以開浚修築以防旱澇使田禾由此而得收米價由此而得賤民食由此而得足民困由此而得蘇況古人有言不一勞者不久逸不暫費者不永寧今若又不興修水利則田禾何由而收米價何由而賤民食何由而足民困何由而蘇譬如有一貧民無他產業止是與人傭工求取錢米度日偶然一日不能傭工不曾求得錢米已是饑餓一日若明日忍饑急去傭工則明日便有錢米便可得食若因今日饑餓不去勉彊傭工則明日又是忍饑終無錢米可用饑過數日必死以此善言諭之彼豈不樂從乎

葉給事廷縉請賑饑治水奏

臣竊惟直隸之蘇松常浙江之杭嘉湖約其土地𨿽無一省之多計其賦稅實當天下之半況他郡所輸猶多雜賦六郡所出純爲粳�郊廟之粢盛在此內府之珍膳在此百僚之俸給六軍之糧餉亦在此至於京師士庶以億萬計亦皆待飽於給餉之餘是六郡之賦稅誠國家之基本生民之命脈不可一日而不經理也若水道不通爲六郡農田之害所系亦重矣司國計而任民牧者豈可不加之意乎蓋天目諸山之水瀦爲太湖而六郡環乎其外太湖之水又由江河以入於海聞昔人於溧陽則爲堰壩以遏其衝於常州則穿港瀆以分其勢於蘇松則開江河以導其流惟是入海之處潮汐往來易於湮塞故前代或置開江之卒或設撩淺之夫以時浚治僅免水患歷歲旣久其法廢弛遂致諸湖巨浸壅遏於中江河故道淤漲於外土民利其膏腴或堰而爲田或築而爲圃上源之來者不衰而下流之去者日滯是以川澤浸淫經冬不涸圍田沮洳終歲不幹加以夏秋淫雨浹旬山水橫發渰沒田疇漂淪廬舍固其所也方治四年一澇如人初病猶之可也迨五年復澇如病再發已難支持幸而六年頗收稍得蘇昔而今歲大水視昔尢甚六郡人民困苦流離不可勝言如病發於羸憊之餘若不多方救藥則災害何自而弭財賦何自而出民何以爲民國何以爲國乎卽今撫按等官相繼論奏伏望聖明以天地爲心以民命爲急思糧儲爲國家之大用水患爲東南之大患於廷臣之中選差有才力通曉水利者一二員授以節鉞重其委任卽日前去防同撫按官講求民瘼設法賑卹軍需之可停者停之逋負之可蠲者蠲之俟民心稍定民困稍蘇然後指定地方分投相視詢訪故老尋求遺迹何地爲山水入湖之衝何港爲太湖入海之道自源䢐流一一按究然後相與度其經費量其事期大加浚治務使下流得以宣泄而上源不致泛溢可也然當此饑歉之際欲興大役若非任事者處之得其道則民力不堪不能不重困也臣生長其地目擊其患又叨居言職不敢默用是敷布心腹陳其利害如此至若水道之曲折工費之多寡事期之久近則不敢以遙度也伏惟陛下俯垂睿覽卽賜施行幸甚幸甚

錢修撰與謙上海縣捍患隄記

吳故多水患而近時尢數且甚命吏居民薦罹沓戹相顧錯愕罔測厥儗加之撫者資及按者期至俟陟計滿莫懷永圖是以溝壑塡枕而上不惜下亦知其無所於倚而甘心焉良可悼也惟我皇上宵旰兢惕畏災憫農曁一二同徳胥戚之臣軫念及此而撫臣是擇爰得新昌何公世光以右副都禦史來廣儲博貸戒防飭浚如恐不及於是吾民始有生意而爭來言利矣時則有若鄞進士董君啟之出尹上海承公之意進父老諏厥便得策獻之其言曰邑分東西鄕髙下迥絕東抵海障類髙亢患旱利於浚西跨五湖鐘震澤下流類卑窪患澇利於防故嘗有浚防之令矣役弗鈞而力偸規弗定而文觀患自若也玆浚則擇其人嚴其戒而已而防爲艱請以民之義孚力贍者督其役且以履畝計防程其工而分督之地濶而防遠者多爲之畛以析之以拒漫延使食其地者各效其力而無勞於官役於官者官食之而食之所出處之以權於廩藏無損也又曰農罔獲冬愈隙矣毋俟春溢弗及也且因而食之有助斂不給之義焉何公聞而賢之詳授以區畫之方埤闕之計勸懲之典而聽其行且令曰凡吏吳者式是規浙臬僉事雷公元芳以其職與聞乎是亦偉而許之君於是奉令惟謹躬率其僚馮丞以下相利庀材如其防築之應期而成延袤凡百餘里凡其崇視凶歲漫迹加尺者三蓋丈有二尺也凡其廣加崇尺者三而其閷三分去一蓋防制也其側植楊插茭以防之凡其障而築之也析竹織蘆而匝之以干凡其材悉出於官凡奪田益隄而妨於藝者官計其地而鈞其賦於其疆之人而東之浚者不與焉旣而有以患聞者上乃命工部侍郎徐公原一率厥屬主事祝君惟貞大舉浚防而何公以下至於董者皆與之君子謂是役也先國之謀而上合焉預民之患而下樂焉創於一邑而四國則焉成於羣議而若出一人焉惟患之捍而饑則賑焉不可泯也乃碑於其地曰撫都禦史何公以上海董君隄於是是爲治甲寅十二月朔日也

徐尙書治水奏

臣等竊惟東南地勢低下水患自古有之永樂初元水復漲溢太宗文皇帝命戶部尙書夏原吉大加疏治方得止息逮今九十餘年各處港浦仍復湮塞爲患滋甚仰惟皇上軫念地方命臣等防同修浚蓋將拯墊溺之民於袵席之上化魚鼈之區爲稻粱之域臣等敢不罄竭駑鈍以圗仰副聖意用是夙夜不遑寧處相度施工竊見嘉湖常鎭水之上流蘇松水之下流上流不浚無以開其源下流不浚無以導其歸於是督同委官人等將蘇州府吳江長橋一帶茭蘆之地疏浚深濶導引太湖之水散入澱山陽城昆承等湖又開吳松江幷大石趙屯等浦泄澱山湖水由吳松江以達於海開白茅港並白魚洪鮎魚口等處泄昆承湖水以注於江又開七浦鹽鐵等塘泄陽城湖水以達於海下流疏通不復壅塞開湖州之溇涇泄天目諸山之水自西南入於太湖開常州之百瀆泄荊溪之水自西北入於太湖又開各斗門以泄運河之水由江陰以入江上流疏通不復湮滯自治七年十一月十七日興工至八年二月十五日工畢幸而一向天气晴和人無疫癘凡百眾庶爭先效勞卽今水患消弭人無墊溺之憂田有丰稔之望列郡士民莫不慶抃是非臣等之能皆皇上盛徳大福廣被東南之所致也今將修浚過港瀆畫圖貼說謹具奏聞

楊主事君謙治水紀績碑文

上臨禦之七年爲治甲寅乃眷南顧以玆吳浙之間數被水患黎民阻饑思大拯救之爰采廷議特命工部左侍郎徐公防同巡撫都禦史何公經略其事浚築惟便而以其屬員外郎祝君惟貞從行贊畫公深惟大江之南自鎭䢐杭膏腴千里而震澤瀦聚其間西納東吐本利非害自壅遏不導故胸腹受病肆爲災沴然水有上下治亦宜鈞乃率司府僚吏周巡列郡討源求委盡得其利害曲折公乃與巡撫公度地計工當用人二十萬乃足事因創差夫之法一甲三人而以其餘爲資給又別給米人一石先食後役措畫孔艱凡在守令無不相率視效罔敢逸怠以是年十一月經始嚴神享肅官箴而後卽工惟蘇之松陵爲震澤喉襟而吳松七浦白茅則奔海之大道利博而治最急者也乃令張通判旻先以萬六千人之長橋疏其竇八十有五又於其外薙荻去澱凡千畝決爲通波隨流北折而東又以萬五千人開七浦四十里及鹽鐵尢涇各十餘里又以人八萬開白茅六十里其上曰鮎魚口者湖流之出是凡四渠爲新開河爲龍潭洪爲白魚洪爲落星港盡皆疏之悉徹海焉自昔以吳松灩沙浮蕩不可治公按而視之曰此正三江要道水下最捷何可已也其地隸松乃以郝通判希賢率人四萬五千開其下流凡七十里以復江之舊常州之境惟是宜興百瀆及江陰入江諸港歲久湮塞乃以姚通判文灝開瀆五十放之太湖又開港三導運河入江用人亦五萬而吾蘇守史侯公鑑獨以勤勩爲諸郡先而松守陳遜之常守華廷佐鹹殫心力以相其事公又以諸溇不通則苕霅之水不得入於太湖通而不爲之隄則水乘風泛溢爲其傍災其地浙也則以周大參公瑞發人二萬開溇七十有二作石隄七十里以利湖州又浚西湖利杭又作石隄三十里利嘉興蓋上源下流鈞修並治水以大通而員外郎祗敬公命日無寧居與雷僉憲元芳往來提調兼督防田之事責成尢篤浚治之外岸益髙厚大凡是役以丞簿稽工以義民部夫所至頓次捨置井竈時止作薪芻並給醫藥有備民用是不困而皇上聖徳格天一霽經時人以和適無沾塗櫛冒之苦役不百日而成六郡人士莫不胥慶以爲上恩洪大思粒食玆土遂以公來建是丕績恵延無窮歷觀前代致力於斯者非不甚眾然言浮於實或以近效自畫迄無逺謨惟國朝永樂中一治垂利蓋八十載然考之郡記其時授地調役亦未有若今日之大者則稔歲之臻有不加於前乎哉惟公忠貞博大禦之以整暇是以動用大眾終始晏然所謂社稷大臣臨事決議愈大而愈靖者公其有焉工之畢當作之明年二月𨿽成未驗旣而大雨兼旬水驟長驟縮流若箭駛雨與昔同而利病懸異然後人之信且喜滋甚卓哉巍乎垂宇宙誇古今斯實一代之偉烈不可尙已

舉人秦慶請設淘河夫奏

臣惟國家財賦多出於東南而東南財賦盡出於水利方今時務莫要於此不可以爲緩而忽之也近年以來列郡數被水災民不聊生推原其故皆由於太湖之溢而太湖之所以溢則由於三江眾浦之失其道耳治七年巡撫都禦史何鑑具以上聞旣而給事中葉紳巡按禦史劉廷瓚相繼論列伏皇上軫念地方特命工部侍郎徐貫來總水事凡通湖達海隘口支川無不疏治自七年冬至八年春不數月而成功一時水患十去八九列郡人民仰荷皇上再造之恩如天地之難名也然臣以爲疏導之利𨿽已於一時而經制之宜猶未及於永久惟昔之善治水者每於平成之後必立宣防之法如近代撩淺開江等卒亦皆制置有定浚治有常是以當時利興而害去國富而民安臣以爲今當略仿前制思患預防乞勑該部轉行巡撫及水利官督率府縣治農官徧詣三江各浦地方相視要害講求便宜用其土著之民專習搜淘之事免其別差著爲定令仍須往來勸督驗其功程以行賞罰務使水道不復壅遏而旱澇不能爲災可也經久之宜莫善於此伏望皇上矜其愚而垂仁采納焉臣不勝激切願望之至

松學生金藻三江水學

禹貢曰三江旣入震澤底定又曰九川滌源九澤旣陂今東江已塞而松江復微是川源無滌也太湖泛濫隄防不修是澤無陂障也惟其無陂所以靡定惟其無滌所以靡入東風則西決西風則東潰一雨連旬數月如海此頻年水患所以不可救治者良由備之不預慮之不周托之不重而任之不久也孔子稱禹盡力乎溝洫孟子稱禹以四海爲壑愚以爲禹貢之法孔孟之言萬世所當順守而不可忽者也治水君子順此而行之則有無窮之利忽此而不行則有無窮之害順之之道有六曰探本源也順形勢也正綱領也循次序也鈞財力也勤省視也所以行之之要在任得其人而已矣任得人而六事不舉者未之有也六事舉矣水不爲利而爲害者亦未之有也所謂任得人者治水救民莫大之事況國家財賦多出東南伏聞堯舜治水必委之於神禹而輔之以伯益故能地平天成萬世永賴洪惟我太祖髙皇帝設立府縣司牧區圖糧裏所以重農事也太宗文皇帝專任戶部尙書夏公總督江南水利數十年來民防其澤但當時任之不久而繼之無人所以其功不全其利不逺今之治水總之以僉憲而已凡百舉動不得自爲事功難成愚以爲若欲水患消除必遵祖宗之法專任大臣而輔之以所屬責成守令而催辦於糧裏不宜泛遣他官而墮失厚利添設耆塘而擾害良民也是故有敬徳有實學有髙識有逺慮有仁慈有剛果不恃一已之聰明而采納天下之公論不卹一已之勞逸而體悉萬夫之凍餒斯可以膺大任而成大功也所謂勤省視者伏聞神禹治水十三年居外三過其門而不入後世君子乃欲不出郊原而求其刑賞當水利修自生民以來未有能濟者也是故有亷能不省視與無防能同省視不賞罰與不省視同賞罰不繼續與不賞罰同省視之時與民約信某日到某鄕某月到某縣三月一周一年三徧非大寒暑不休息非大風雨不更期大約省視一年二年圍岸可成三年四年溝洫可深五年六年浦瀆可通七年八年三江可入至於九年閘竇可完石隄可備一圖水利省視在里長一區水利省視在糧長治農縣丞則省視一縣治農通判則省視一府而守令則兼之也提七郡之綱而以水功分數爲殿最者大臣也參贊乎上綱紀乎下者大臣之佐也若夫相與調劑以成其事者巡撫也相與糾舉以正其法者巡按也如此而水利不興菽粟不如水火者吾未之信也顧君子省視何如耳所謂鈞財力者財不鈞則無食無食則多怨力不鈞則無功無功則徒費愚謂圍岸溝洫田戶存者不須起倩隨其田旁而責其戶以自修之一尺一步皆有歸著今之修圍者不令自爲須要起倩彊者不服役弱者不得休其獘甚多不可附說往年開河每裏起夫二三十里傷於太多在家人戶又無所助𨿽或有之亦是弱者官府給糧不過數斗倉廩有限其能再乎愚謂總是民財何須勞擾爲今之計莫若每甲朋出長夫一名三時治水一冬休養其餘九戶分爲九等每月一戶貼錢三百六十文十夫一舟往來宿食百夫十舟千夫百舟自正月發運已畢水工方興至十月開倉納糧水工又止千夫修一處萬夫修十處各自立功以慿賞罰惟是石隄閘竇或憂浩廢欲乞朝廷暫將七郡魚課船課竹木雜課量停起解畱充水用待至功成之後悉依原議庶幾不以積習害機宜不以近利墮永制而萬年之功成矣所謂循次序者事有緩急功有難易知所先後水利修矣昔人以開江置閘圍岸爲東南第一義又以河道田圍二事可兼修而不可偏廢此皆確論但惜其失先後之序故後人祖之者率多以開江爲急而圍岸溝洫漫不之省是以用力多而成功少積習久而曲論生愚以爲江固當開閘固當置圍岸溝洫則在開江置閘之先而圍岸又當先於溝洫也修圍之法水漲則專增其裏土不狼籍水涸則兼築其外岸方堅固圍大者其中須畫界岸但今低鄕圍岸蕩無根基須得樁笆方可修築若乃震澤諸湖須用石隄如髙郵三湖可也髙郵三湖資其行舟以運糧震澤諸湖資其灌田以出糧皆宜專任大臣經理其事而不惜所費況江南運河亦資震澤諸湖之利豈可獨畱心於彼而不加意於此乎開溝無他法惟在深廣而已開河之法疾流搔乘緩流撈剪污泥盤弔平陸開挑開江之法與開河同但各處包帶積荒田土與夫沙塗水蕩卻用長夫開以溝洫畫以疆界墾辟成田召人耕種抵足原租余充閘費待至開江之時遇有所損之處卽以此償之如此則上不煩官下不損民中不害事而橫議息矣老農云種田先做岸種地先做溝此二句切中今時之病蓋髙鄕不收無溝故也低鄕不收無岸故也至若池塘又髙鄕急務大約有田一頃開塘十畝可以蓄水而防旱矣所謂探本源者天下之事有利有害莫不皆有本源也利於民者則當厚其本深其源害於民者則當拔其本塞其源況水之利害財貨之盈縮生民之休戚國家之安危系焉尢當深探其本而窮究其源者也竊見治五年江南久雨湖泖相連風濤洶湧民居漂蕩迨及六年乖气流行疫癘大作至於七年宿水連春夏雨過時菜麥禾苗極目沈淪饑民逃竄絕野蕭條凡此災害𨿽曰气運之常亦人事不修之故今欲救其已然之災不若因之以救未然之災除一二年之害不若因之以除千百年之害救已然一二年之災倉廩府庫是也救未然千百年之災江湖田野是也江湖浚治然後田野開辟田野開辟然後百谷丰登倉廩盈溢盜賊可息獄訟可簡教化可興禮樂可作尙何災害之足憂哉荀卿曰田野者財之本也倉廩者財之末也事業者貨之源也府庫者貨之流也孟子曰無政事則財用不足程子曰五事內也謹而明之六府外也時而治之朱子曰順五行修五事財之本也治水君子明而至於肅乂哲謀聖則修矣治而至於時雨時暘時燠時寒時風則順矣五事修矣五行順矣於是相克而生百谷生谷而成六府六府而資三事而成九功九功敍九敍歌此禮樂所由興也是故修隄防以救澇土克水也修江湖以救旱水克火也修鑪治以爲耜火克金也修斧斤以爲耒金克木也修耘耨以生谷木克土也夫五行之序不同而所同者水爲先也是天下萬物無有先於水者也先於水者兩儀也兩儀之所先太極也譬則太極祖也兩儀父母也五行五子也水長子也欲乾父母之蠱固在乎子而長子尢其所重也夫五行以水爲先猶五事以貌爲先治水君子恭敬以修其貌咨訪以修其言巡省以修其視采擇以修其聽備慮以修其思以合五行以敍九功以慰萬民之所望以副聖天子之所托庶幾端本澄源而君子所當畱心者歟

三江水學或問上

或問三江旣入震澤底定此禹貢揚州治水之法予旣掲之以爲一篇之綱領者當矣而又引九川滌源九澤旣陂何也曰三江流水也滌源流水之所以入也震澤止水也旣陂止水之所以定也使禹貢無此二句總結於後將謂三江旣入震澤自然底定矣自漢以來治經者多忽此惟蔡氏得紫陽夫子之傳故其言曰九州之川浚滌泉源而無壅遏九州之澤已有陂障而無決潰治水君子篤信而深思之則諸澤陂障自有不可得而已者曰三時治水一冬休養與論語使民以時孟子不違農時不同何也曰斷不可泥至冬乃役之說以陷於死亡也蓋至冬乃役如上入執宮功之類非若水利乃野外工役不可以冬月爲之也詩云蟋蟀在堂役車其休又曰塞向墐戶入此室處又曰三之日於耜四之日舉趾書於仲春曰平秩東作於仲冬曰厥民隩蓋三時勤苦一時休養今古之通誼也曰近日開河亦是冬月如何亦成曰幸得一冬晴暖所以不見甚傷然終不可爲法蓋嘉定人夫亦多死者曰開河必動大眾如何保得不死曰程子開河他人管者多死程子管者不死一人只是處置得宜耳曰役夫眾多如之何可以全其生也曰冬月不役是求生之一路也老弱不用是求生之一路也衣食溫飽是求生之一路也痛革暴虐是求生之一路也有疾卽與之藥而發回是求生之一路也船捨近便足蔽風雨是求生之一路也如此求生而猶不免於死是誠當死者也然亦不可不爲之祭埋而厚卹其家也曰常年治水不亦勞乎曰春秋常事不書凡用民力無不書者所以重民力也合義不合義必書得時不得時必書惟修泮宮不書立閟宮不書修阡陌不書浚溝洫不書二百四十二年無一筆豈皆不用民力於疆畎哉誠以四事如飲食然不可一日而闕者也聖人之教萬世至矣曰春秋有浚洙之文何也曰洙魯北水名莊公畏齊來伐故浚以防之非爲農民興水利也

三江水學或問下

明日客復來曰九川滌源九澤旣陂言九州之川澤也子之引之卻是專言揚州可乎野人曰旣言九州則揚州在其中矣客曰不用耆塘可也又用糧裏可乎野人曰糧裏舊所置也耆塘今所增也不足而增可也旣足而增可乎所謂十羊九牧者也客曰上得其人則𨿽用耆塘亦不害野人曰與其上得人而下不得人孰與其上下皆得人乎客曰府縣下鄕省視得無擾民如栁子之論乎野人曰先之勞之聖人之言也勸課農桑守令之責也星言夙駕說於桑田公侯之事也循行國邑周視原野司空之職也何有聽民自爲而坐食者乎栁子之論爲擾民者發之過也客曰隨其田旁自修溝岸不若計其田畝鈞其工程爲善蓋田有長倚涇者有橫出涇者有不出涇者用子之法則長倚涇者用工太多橫出涇者用工太少不出涇者無工可爲豈得爲鈞乎野人曰舊時鄙見亦如此然鈞則鈞矣終是甲治乙田丁修丙岸非惟不肯盡心抑且無慿賞罰思之十年始遇有識乃上海陸宗愷卻與華亭曹憲副定庵之意正同蓋不出涇之田澇則不得泄旱則不得漑糞則難於入斂則難於出凡有此田者多是貧難下戶當優卹者也若其橫出涇者與長倚涇者旱則易於漑澇則易於泄糞則便於入斂則便於出有此田者多是殷實有力者也故定爲此法允愜輿情使貧乏者旣得以安生而有力者又無計以偸閒堅固浚滌者旣得以防賞而淤淺疎脆者又無計以逃罪愚所謂一尺一步皆有歸著一賞一罰皆得其當者誠非臆度之言也客曰低鄕無土如何修岸野人曰此則須用載土撈泥且如商賈從長沙販米經年累月涉歷風濤只是欲得米故不辭艱苦今在平河載土近處撈泥得一船卽是一船之米得萬船卽是萬船之米但寄之於田歲歲取之無窮也人患不載不撈耳客曰天下本無事庸人自擾之野人曰四年渰沒萬姓漂流尙謂之無事乎且愚見不過遵祖宗之法守聖賢之規修隄防浚溝洫滌川原而已何擾之有客曰探本源只當雲探水之本源如何說得到五事上野人曰三江之水原自太湖太湖之水原自諸山諸山之水原自天雨天雨原自地气地气原自人心人心善則五事修五事修則五行順五行順則五气和五气和則五休徵應反此則五咎徵應矣故曰天未始不爲人人未始不爲天也

浙西水利書卷下

