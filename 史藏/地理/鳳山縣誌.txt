鳳山縣誌

施序梁序王序王序李序凡例輿圖卷之一卷之二卷之三卷之四卷之五卷之六卷之七卷之八卷之九卷之十

施序

從來山川風土﹐何限於薄海內外﹗卽荒陬殊域﹐素未入版圖而一經聖天子恩波所沾被﹑化日所照臨﹐優遊歲年﹐生聚而教訓焉﹔安在井裏桑麻之不咸歌樂土﹑詩書禮樂之不漸擬中邦耶﹗

臺灣地當海外﹐從古職方所不載。曩吾先襄壯公平海功成﹐疏諸朝﹐郡縣其地﹔分爲邑治三﹐而鳳山其次也。邑以山得名﹐屬郡治之南﹐周圍疆界延袤可數百里﹐與臺灣﹑諸羅二邑鼎踞各一方。計自隸天朝版籍以來﹐設官分治﹐三十餘稔於玆矣。近者邑宰李君鳴琴斯土﹐政修事理﹐百廢具興。念邑乘猶闕﹐無以昭長吏職﹔爰請諸上官﹐集諸才士次第而編輯之。書旣成﹐以地爲先襄壯公開辟﹐而余提師繼父任﹐走郵筒徵序於余﹔蓋追念所自也。

余按其輿圖﹐觀其規制﹐見夫祀有典﹑賦有額﹑軍防有所以及宦迹人物之悉陳﹑民風物產之具列﹐參稽旣詳﹐紀載尢備。余用是撫今追昔﹐思夫昔之窮陬絕徼﹐今皆比屋連廬﹐人煙叢簇矣﹔昔之蔓艸荒榛﹐今皆靑畦綠畝﹐稼穡盈寧矣﹔昔之蛟宮鯨窟﹑雕題黑齒所憑依﹐今皆家塾黨庠﹐學士經生所講誦矣。一方如此﹐他邑類然。可知盛朝車書一統﹐聲教無遠弗逮﹔實能使異方殊俗﹐漸化而與中華等。乃益追想吾先襄壯公伏鉞專徵﹐仰藉聖天子廟算威靈﹐得乘風破浪﹐爲天家廓未入之版圖。當年事業﹐幸至今猶赫赫人耳目間也。

夫開疆賴有人﹐保治尢賴有人。余不才﹐膺玆重寄﹐惴惴惟隕越是懼。所願與封疆諸當事曁僚屬各將吏﹐殫心經理﹐百計綢繆﹔思所以整飭汛防﹑撫安黎庶﹐俾新造邦土﹐永固苞桑於萬年﹐庶可以答主恩﹑承先烈而無慚隕越也。因斯志告成﹐嘉李君纂輯心勞﹐且寓意相勸勉﹔遂不辭所請﹐涉筆而序諸簡端。

康熙五十九年﹝歲次庚子﹞﹐提督福建水師等處地方軍務﹑統轄臺澎水陸官兵事務﹑總兵官左都督﹐帶余功一次﹑加三級﹐施世驃撰。

梁序

「鳳山縣誌」成﹐邑宰李君抱是編而請於余曰﹕願得一言以弁其端也﹗余語之曰﹕子知夫志之所系者重乎﹖「周禮」﹕職方氏掌天下之圖﹐以掌天下之地﹔大司徒掌以天下土地之圖﹐周知其地域廣輪之數﹔土訓掌地道圖﹐以詔地事﹔而太史輶軒所至﹐復采其聲詩以備列國之風。舉凡戶口﹑阨塞﹑學校﹑選舉﹑祭祀﹑秩官之大以及百工末技﹑昆虫艸木之微﹐無不犁然畢載於天府。秦𨿽焚諸侯之史記﹐而圖籍具在﹐故蕭何入關得以收之。厥後司馬遷作「史記」﹑班固作「漢書」﹐其間「天官」﹑「河渠」諸書﹐「地理」﹑「食貨」諸志﹐莫不采擇舊聞﹑考據圖籍﹐以成一代之典﹔俾世之欲觀形勢﹑考風俗者覽之﹐若指諸掌。其爲事顧不重與﹖今臺灣之入版圖三十餘年於玆矣。聖天子大無外之化﹐𨿽海外窮荒之島自古不通中國者﹐皆臣妾而郡縣之。設之官司﹑立之學校﹐衛以重兵﹑通以商旅﹔易雕題黑齒之鄕﹐爲文物聲名之俗。幅員之所及﹑聲教之所曁﹐洵歷代之所未有。中朝士大夫之欲睹形勢而考風俗者﹐不知幾何矣﹗而紀載之書缺焉未備﹐遲之至今而始獲睹其成﹐是何前人之安於陋而子之勤厥職也﹖李君曰﹕不然。夫事無一定之重輕也﹐相其時之緩急而重輕之﹔故前之人不嫌於有所俟﹐而後之人亦不得以自諉。方臺地之始平也﹐劃削數十年盤踞之殘孽﹐人心未定﹑番漢雜處﹕蒞玆土者﹐以拊循長養爲急。又其學捨﹑倉庫﹑廨宇之制﹐課農﹑度地﹑徵收之法﹐纖悉畢集﹔以責效於一旦﹐固未暇遑筆墨之事也。今則不然。規制已定﹐綱舉目張﹐踵成法而奉行之﹐自簿書期會之外﹐非有艱巨之事之待經營規度也﹔因得以其暇﹐考山川﹑詢土俗。其父老之有識者願獻其芻蕘﹐以廣見聞﹔其子弟之秀良者皆懷鉛握槧﹐願少供纂修之驅使。皆曰庶幾勒成一書﹐上以備太史之采風﹑下以當凡蒞玆土者舊令尹之告也。則是今日之事之重﹐誠無踰於此者﹔而猶得以前人之緩緩之乎﹖在昔「周禮」之作﹐成於永淸大定之後﹔而遷﹑固之書﹐皆歷數朝而始出焉。豈非修明禮樂﹐不可責之經綸艸昧之時﹔而典章圖籍之修﹐不可緩於風气大備之日與﹖余旣樂其書之成﹐又嘉其不自矜共能以掩前人也﹐於是乎書。

康熙五十八年﹝歲次己亥﹞七月﹐福建分巡臺灣廈門道兼理學政按察使司副使加四級紀錄六次﹐壽春梁文煊撰。

王序

志於內地郡縣爲重﹐而於海外郡縣爲尢重。何也﹖內地郡縣建設旣久﹐規模素定﹔風气相承﹐典章文物縱有散佚﹐猶時時雜見於他書。一經修舉﹐秩然可考。海外則本我皇上聖神天縱﹐首辟洪荒﹐徑始﹑善後多端﹐不纖悉搜羅﹑畢登於簡﹐何以上佐職方著無外之模﹗後之君子有志修明﹐亦苦於今日之湮沒而不彰者多矣。

余不敏﹐叨守是邦。計延袤二千餘里間﹐沾王化幾四十年﹔生齒日繁﹑貨殖日廣﹐學校興而人文蔚起﹑兵防密而守禦倍嚴﹐番黎之愚弱有卹﹑姦宄之流竄有防﹐山林川澤開治旣多﹑丁糧雜課額不加溢。凡有事物﹐皆有可記﹔曷敢以載筆諉非我事﹖顧自前觀察髙公初纂「郡誌」已數經考訂而定﹐然只備其大綱﹔其條分縷解﹐尙俟三屬縣誌成﹐相爲輔翼﹐則在各尹之雅有同心也。歲丁酉﹐諸令周君先以志成告﹐臺﹑鳳因之亦踵事開館。玆「鳳山誌」又成﹐李君來乞弁言。余爲較閱﹐其捲有十﹑其目有六十五﹔其爲詞也簡而該﹑其敍事也周而晰。佳哉志乘之手﹐擅史氏長矣﹗余與李君共事﹐知其勤敏精鋉之才﹑廉平公正之心﹐政教卓犖﹐素爲上憲所獎薦﹔宜其書成﹐體裁謹嚴﹑義例周備﹐足垂一邑不刊之典。嗣是「臺志」不久亦竣﹐可繼「諸乘」並呈憲覽﹐與「府誌」長相表裏。且徵聖朝經制之詳﹐治外無殊乎治內也﹐豈不洵稱盛事哉﹖余旣藉光彌甚﹐乃不辭固陋而爲之序。

康熙五十八年己亥秋﹐知臺灣府事﹐上黨王珍雄樵氏撰。

王序

夫邑之有志﹐蓋以驗風俗﹑核貢賦﹑考文物﹑觀政治者也﹔其所關亦甚巨矣。臺灣遠在重洋﹐雕題黑齒之族從來未奉教化。自康熙二十二年始隸職方﹐建爲臺郡﹔立屬邑三﹕臺灣縣附郭﹐鳳山居南﹐諸羅居北。各設有司以理之﹐選教職以訓之﹐特命憲副以統之﹐再置總戎以鎭之﹐幾與內地之郡邑無異。而蒞玆土者﹐以艸昧初開﹑諸事尙簡﹐故邑之志乘無聞焉。北平李君博雅多聞﹑經綸素裕﹐當其宰南平也﹐撫字維勤﹑催科有術﹐士民亦輸將恐後﹐新舊錢糧俱於歲內全完﹔仰邀兩院給匾優獎﹐題請議敍﹐特旨加級。此其治績之章章可考者。迨調補鳳山以來﹐尢多善政。前撫軍陳大中丞又經特疏薦舉﹐不次之擢﹐當在指顧間矣。乃念我皇上軫卹荒服﹐蠲賑頻施﹔各憲臺仰體宸衷﹐時加教養。邇來海隅漸有起色﹐生齒日以繁﹑田土日以辟﹑商賈日以集﹔民間子弟殫心誦習﹐而文風亦日以興。不有以志之﹐後之采風問俗者憑何考證乎﹖於是退食之餘﹐加意旁搜廣輯。或得於耆舊之傳聞﹑或得於耳目所聽睹﹔至於詩歌記載有關於風教者﹐一言必錄﹑片紙不遺。延集宿儒俊彥論定而纂訂之﹐越五月而「鳳邑志」成。己亥秋七月﹐李君持其書詣余索序。余受讀終捲﹐舉凡一邑之封域﹑規制﹑祀典﹑秩官﹑武備﹑賦役﹑人物﹑風土﹑藝文﹑雜紀﹐無不該載。由邑而綜於郡﹑由郡而匯於省﹐將來修明「大一統志」﹐史氏必重有藉於是書也。李君非具良史才﹐奚能淹博而精詳若此哉﹗夫旣憲副梁公曁郡伯王公咸樂君之有功於是書﹐克觀厥成﹐各以如椽手筆弁其冊首﹔余固陋不文﹐焉用序爲﹖然幸而同事巖疆﹐躬逢其盛﹔爰贅數言﹐以紀其大槪云。

康熙五十八年己亥秋七月﹐臺灣府海防總捕同知加一級﹐虞山王禮謹序。

李序

方輿圖志﹐古也。鳳山自康熙二十二年開拓臺疆﹐始得爲邑﹔事多創始﹐百廢未興﹐志無由也。三十餘年來﹐聖天子文教覃敷﹐民風丕變。戶口日以繁﹑土田日以廣﹐農耕於野﹑商貿於市﹐家弦戶誦之風﹐蓋彬彬乎盛矣。鳳之事物殆非昔比也﹐於此弗志﹐後將何稽﹖「周官」﹕大司徒掌天下土地之圖﹐周知九州島廣輪之數﹐凡山林﹑川澤﹑原隰﹑名物皆辧焉。又有職方氏之圖﹐若人民也﹑財用也﹑九榖六畜也﹐纖悉畢記﹔曰山鎭﹑曰藪澤﹑曰川﹑曰浸﹑曰區產﹑曰民生﹐細大不遺。志曷可少哉﹖

夫天下者﹐郡之積也﹔郡者﹐邑之綜也。天下所志視諸郡﹐郡國所志視諸邑﹔邑之所志﹐宜詳而不宜略也審矣。況鳳山初入版圖﹐前未有志﹔志之更不可不詳。城郭津梁之創置﹑山川疆域之險易﹑丁糧之增減﹑水利之廢興﹑學校祠壇選舉之宜詳﹑阨要兵制之損益以及風聲時尙忠孝節烈﹐罔有或闕。下至一名一物﹐苟有可觀﹐皆有可取﹔苟有可取﹐皆有可志。矧邑自淡水而南﹐文身黑齒之所聚族也﹐其廬舍﹑其服飾﹑其器用﹐飲食居處﹐與漢人迥不相侔﹔志之又安可以或略﹖余自五十六年春調宰斯邑﹐目之所睹﹑耳之所聞﹐參之「郡誌」不無異同。因詳請各上憲開局纂輯﹐延明經陳君文達﹑鳳山學生李君欽文﹑諸羅學生陳君慧﹐相與參互而考訂之﹐凡五閱月而脫稿。分爲十卷﹐列其目六十有五﹔事必周詳﹐言必有據。目前考證﹐瞭如眉睫﹔而後之采風問俗﹐庶可按策而稽﹐飾華增美﹐以上佐聖天子文明之治焉。是爲序。

康熙五十八年己亥夏六月﹐知鳳山縣事加一級﹐李丕煜撰。

凡例

一﹑凡郡邑誌書﹐類皆博稽典籍﹑咨詢故老﹐以是著之史冊﹐足以正人心而維風俗﹔垂之奕祀﹐足以藉舊章而鏡得失﹕良非苟焉已也。鳳邑地屬開辟﹐徵信無資﹔𨿽有府誌﹐略而不詳。自愧才非良史﹐焉足以證今而傳後﹗惟撮其大要者輯而成之﹐以俟後之采風問俗廣厥見聞焉﹐斯已耳。志爲捲有十﹑爲目六十有五﹔序次於篇首。

一﹑邑治之地﹐較臺灣爲廣﹐而視諸羅則惟十得其三。疊聳峯巒﹐鮮千里之綿亙﹔紆回溪澗﹐乏百出之分流﹕「郡誌」「山川」幾盡之矣。今止按其次第﹑溯其源委﹐繪之於圖﹔毋使參差遺陋﹐俾觀者了然目睫間焉。

一﹑「祀典」﹐爲經國大謨﹔今天下車書統一﹐九州島之內奉爲憲章﹐罔有或殊。邑治爲新造之邦﹐苟有缺略﹐無以昭聖天子崇文之治﹔故特編爲一卷﹐志之必詳﹐使荒徼人士咸仰而遵行之。

一﹑名宦﹑鄕賢﹐所以崇徳報功﹐亦以示獎勸至意。邑治新辟未久﹐後之官斯土者﹐保無有循良著績躋於前代者乎﹖賢士大夫﹐保無有立徳﹑立功足稱不朽者乎﹖故附其目於「祀典」之後﹐寧詳毋闕﹔亦以昭盛世從祀之典也。

一﹑人物﹐實有關於盛治。其間以科名顯者﹐固足爲楨幹之資﹔至於忠臣﹑孝子﹑烈女﹑貞婦﹐無非閒气之所鍾﹐而爲國家之瑞。故並志之﹐以俟表彰。

一﹑邑治居民叢處﹐雞犬之聲相聞﹔然皆四方雜萃﹐非如內地之聚族而居者也。風聲气習﹐難以一轍。至於番俗﹐不特與漢人異﹐卽各社亦多有不同者。悉詳載之﹐以備參考。

一﹑有田有賦﹐普天無異。臺灣正供悉皆本色﹐邑治亦然。自開辟以來至康熙四十三年止﹐舊額﹑新墾詳諸「郡誌」﹔故依「郡誌」所載錄之﹔其民丁之有增者補之。附之以「存畱經費」﹐亦足以見「生食爲用」之道也。

一﹑海外土產﹐飛潛動植之類﹐「郡誌」載而略﹔以彼時艸創﹐地未盡辟﹐無由多詳也。數十年來﹐聖天子徳教遠施﹐土廣物丰﹐故「諸羅志」搜括靡遺。然地分南北﹐物產亦有不盡同者。姑就「郡誌」﹑「諸志」之中而損益之﹐豈曰將以求異乎﹖增其所有﹑刪其所無﹐不至眩人耳目斯已爾。

一﹑災祥﹑古迹﹑寺廟﹑墳墓﹐各志俱載﹐四海攸同也﹔怪異之事﹐不登焉。邑治屬在海外﹐間有一二﹐或得之傳說﹑或得之親見﹑或采諸「郡誌」之中﹐集爲「雜記」﹐附諸「外志」之末﹐以廣見聞。

一﹑「藝文」﹐最宜愼選。邑治新拓﹐搜輯無自。就「郡誌」中擇其事之有關於化理﹑文之有系於風教﹔而又采其新篇﹐略加次第而登載之。外此﹐槪不錄焉。𨿽不敢謂摛藻擷華﹐亦庶幾不失立言之體云。

輿圖

卷之一

封域志

星野建置疆界形勝山川海道﹝附﹞

先王立國﹐畫地分疆﹐罔有或紊﹔定其髙下﹑辧其燥濕﹐合人情﹑宜土俗﹐抑何其周且至也﹗臺灣僻處荒裔﹐萬頃汪洋﹔其土肥﹑其地廣﹑沃野千里﹑不是過矣。而鳳山實隸於南焉﹐山則拱秀於東﹑水則環流於西﹔分野於玆而定﹑創建由玆而起﹐綱舉目張﹐實有賴於是。是烏可以弗詳耶﹖志封域。

星野

建置

疆界

形勝

山川

海道﹝附﹞

星野

宇宙茫茫﹐星野於何而知。蓋星以辧野﹑野以載星﹐俯仰之間﹐亦有故而可求者。臺郡星野從閩﹐鳳山於臺郡爲屬邑﹐則星野亦宜從閩審矣。按閩﹐「禹貢」揚州之域﹐天文牛女分野。牛女於辰爲丑﹐銀海之屬﹑星紀之次。銀海﹐元武象也﹔星紀﹐吳越分也。劉向曰﹕『吳越﹐屬斗牛女分』。晉﹑隋﹑元志﹕『吳越﹐其辰在丑』。伊古以來﹐未有非之者。而說者曰﹕『呂宋居巽已入翼十度﹐日本在寅艮入軫八度﹔臺海背接呂宋﹑右連日本﹐其值翼九度無疑』。夫臺之去呂宋也﹐水道七十更有奇﹔其去日本也﹐水道亦七十更有奇。二島不在九州島之內﹐荒遠難稽﹐星野實不足拘。若由臺開棹中流﹐至澎四更焉止耳﹔由澎至廈﹐七更焉止耳。澎舊隸同安﹐星野其能別異乎﹖澎不能別異﹐而謂臺星野其能別異乎﹖且自省會達雞籠水道亦祗七更﹐浮嶼如關童﹐白畎以及旗干等處﹐似蛛絲馬迹﹑脈絡昭然可尋﹔是鳳山星野當依「郡乘」從閩省牛女﹐確乎某不可易也。倘謂鳳山星野入翼九度﹑諸羅星野入翼八度﹐則同郡之地至差一度﹐而呂宋水道去臺六﹑七千里而遙者反謂其入翼十度﹔捨耳目之近而持渺茫無據之論﹐未敢以爲信也。

建置

臺灣地極東南﹐孤懸海外﹐原無所謂鳳山縣也。前此﹐莫可稽矣。明宣徳間﹐太監王三保舟遇風經此。嘉靖四十二年﹐流寇林道幹沿海作亂﹐都督兪大猷追殺之﹐逃居打鼓山。斯時荊棘盈郊﹑居民鮮少﹐鹿豕猿獐之屬出沒靡定﹐雕題黑齒之輩蹤迹莫稽﹔旣非族類﹐安能久畱﹐遂遁去。

天啟元年﹐東洋甲螺﹝番設以管漢人﹐卽所謂頭目也﹞顏思齊引倭踞之﹐鄭芝龍附焉。崇禎間﹐荷蘭舟遭颶風借居於倭﹐築土城一﹝安平鎭城是也﹞﹑赤嵌城一﹝在臺灣縣﹐今貯火藥軍器﹞。時荷蘭甲螺郭懷一謀逐荷蘭﹐事覺被戮﹐其黨悉受誅。

懷一旣死﹐何斌立焉。國朝順治十八年辛丑﹐鄭成功江南敗歸﹔適斌逃廈﹐謀成功以襲臺。舟至鹿耳門水漲﹐揚航而入﹝鹿耳門﹐入臺必經之港也。港道窄﹐僅容一舟﹔兩傍皆沙綫﹐舟犯之立碎。是時水漲丈餘﹐故得入焉﹞。荷蘭力戰不利﹐遂歸故國。成功居於土城﹐攺名安平鎭城。設一府﹑二縣﹔曰萬年縣者﹐卽今鳳山界也。後復攺二縣爲二州而裁其府﹐設安撫司﹔州官以管漢人﹐安撫以管番民。分淡水溪爲界﹐溪以北漢人居之﹑溪以南土番處焉。成功死﹐子經嗣﹐制皆由舊。辛酉經死﹐子克塽立。福建總督姚啟聖縱反間計﹐陰結僞行人司傅爲霖內應﹔事垂成而泄﹐誅爲霖而盡僇其與謀者。

康熙二十二年癸亥﹐上命施瑯爲水師提督﹑掛靖海將軍印﹐統大師進剿。由銅山直抵澎湖虎井澳﹐僞將劉國軒率舟師拒之。師敗﹐克澎湖﹔事在六月二十二日也。按六月多颶風﹐非行兵之時﹔虎井多老古石﹐非泊舟之處。當我舟之次虎井也﹐國軒抵掌而笑曰﹕『焉用戰爲』﹗詎知風反爲恬﹐險反爲平。克塽見天意有歸﹐人心離叛﹐納款歸誠。

八月﹐我師入臺時﹐鹿耳門水亦驟漲﹐豈非天湧安流而迎我王師哉﹗瑯因具疏﹐請畱臺灣爲四省之藩籬。設縣治於興隆莊﹐取其名曰鳳山﹔蓋因其地而稱也。聲威遠曁﹑徳教覃敷﹐擴海宇而壯山河﹐振古未有若斯之盛哉﹗

疆界

「郡誌」載﹕縣治在臺灣府南一百二十五里。東至淡水溪二十五里﹑西至打鼓山港二十五里﹐東西廣五十里﹔南至沙馬磯頭三百七十里﹑北至臺灣縣文賢裏二贊行溪一百二十五里﹐南北延袤四百九十五里。當其時﹐以新造之域﹐事多創始﹐未及周詳﹔東西朔南之區僅得之傳聞﹐約略計之﹐非確有所徵而實有所據也。

康熙五十三年﹐上命大人涉波濤﹑歷險阻﹐親按疆域﹐勘丈里數﹐而遠近確然畫一﹐較之「郡誌」大相徑庭﹔登版圖於天府﹐疆域庶乎其不差矣。縣治東南抵髙岡﹐西北臨大海﹔東﹑北界諸羅縣﹐北界臺灣縣﹐南至沙馬磯山﹕隸臺灣府﹝南八十里﹞。東至淡水溪二十五里﹑西至打鼓仔巷一十里﹐東西廣三十五里﹔南至沙馬磯頭二百一十里﹑北至二贊行溪六十五里﹐南北延袤二百七十五里。

形勝

邑治旗﹑鼓兩峯﹐實天生之挺翠﹔龜﹑蛇二岫﹐壯文廟之巨觀。十里荷香﹐蓮潭開天然之泮水﹔七鯤漁火﹐海島列圖畫之藩籬。半屏以嵯峨得名﹐鳳山以形似誌異。勝槪殊觀﹐莫過於此。至若傀儡髙峯﹐近接天際﹔琉球孤嶼﹐遠映海中。山曰沙馬磯﹐挺一方之特秀﹔城曰安平鎭﹐冠三邑而稱奇。豈非海外之雄圖﹐亙萬古而不渝者哉﹖

六景﹕鳳岫春雨﹑泮水荷香﹑岡山樹色﹑嫏嬌潮聲﹑安平晚渡﹑鯤身曉霞。

山川

邑治之山﹐自大岡山迆■﹝辶裏﹞而南二百有餘裏。其近而附於邑治者﹐如列嶂﹑如畫屏﹐曰半屏山﹝蓮池潭直通於山下﹞。濃遮密蔭﹐近接於半屏山之南者﹐爲龜山﹝山多喬木。下有觀音亭﹐上有天妃宮﹔別見「寺廟」部﹞﹕是邑治之左肩也。秀茂屹立﹐而特峙於大海之濱者﹐曰打鼓山﹝俗呼爲打狗山﹐原有番居焉。至林道幹屯兵此山﹐欲遁去﹐殺土番取膏血以造舟﹔番逃﹐而徙居於今之阿猴社﹞﹔水師之營壘在焉。從打鼓山蜿蜒而下﹐勢若長蛇﹐爲蛇山﹕是邑治之右肩也。隔海參差﹑遠近浮沈而列於打鼓山之左右者﹐西有石佛﹝大石屹立於海中﹐形似佛﹐故名。舟經此﹐鳴金鼓以獻紙﹞﹔石佛之北有石墖﹑石佛之南有涼傘礁﹝皆石生海中﹐而以形名者﹞﹐皆所以馮翼乎玆山者也。有橫列於東南形似飛鳳﹐曰鳳山﹝旁有二小石如翅﹐故名﹞。又有數小峯圓淨丰滿﹐錯落於鳳山之東北者﹐曰鳳彈﹝形似卵﹐俗呼爲鳳卵﹔文廟視此爲案山﹞。其在西南而與鳳山相附者﹐曰鳳鼻﹝有小侖形似鼻﹐故名﹞﹕悉皆環拱於邑治之前﹐而爲邑之對山也。其在打鼓山之西南﹐曰旗後山﹝山不甚髙﹐臨於海邊﹞﹔爲漁人采捕之區也。有如丘﹑如陵浮於平原曠野之中﹐爲漯底山﹝其頂寬平﹐上有小竅出水﹔別詳「古迹」部﹞。臺之山皆在東﹐而此則獨位乎西﹐率皆近而爲邑右之外輔也。穿田過港﹐逶迆六十餘里﹐北趨而列於汪洋萬頃之際﹐爲七鯤身﹝土阜結成﹐如鯤魚鼓浪﹔𨿽波濤衝湧﹐不至崩潰﹞﹔則又遠而外輔於邑治之西北﹐而爲全臺之拱衛也。由鳳山過淡水溪﹐坡峨平衍﹐時有火出其上者﹐曰赤山﹝詳見「古迹」﹞﹔巡司之衙署在焉。由此而南﹐悉屬番社之所集也。其自鳳彈而聯於東北之方者﹐亦曰赤山﹔以其土赤色而名也。起伏盤曲﹐屹然中立﹐而眾小峯拱持於側﹐若菩薩之端坐﹐曰觀音山。七峯磊落﹐圓密如星﹐而聯於觀音山之北者﹐曰七星山。兩山相聯﹐有泥水滚出﹐而大滚水﹝山無甚髙。「府誌」注﹕此山甚髙﹐非也﹞﹑小滚水以名﹝離大滚水山十里許﹐地勢相接﹞。玉筍瑤篸﹑孤峯秀出﹐曰尖山。俯而視之﹐則有巨石圓秀﹐其形若冠﹝人呼爲紗帽石﹞附於山上者﹐爲小岡山。有叢林陰翳﹐平豁而寬廣者﹐曰大岡山﹝與小岡山相聯﹐無甚髙。內地來臺﹐舟過澎湖東吉﹐卽見此山﹞﹕是爲邑治之分支﹐而與臺灣之猴洞諸山﹑諸羅之南馬仙山相界者也。東而趨入大山﹐霧瘴煙靄﹑衝霄而起﹐聳出於郡山之巓者﹐曰傀儡山﹝山髙﹐常帶霧。內地舟至澎湖﹐天時晴霽卽見。內多野番﹐性極■﹝舛上馬下﹞悍﹔常殺人取其頭﹐去肉存骨﹐飾以金而懸於門首﹞﹔昔皆負固﹐而今漸次來歸者也。羅列震方﹐峯巒不可勝紀。重疊復袖﹐類皆人迹不到﹑野番出沒之處﹐而總以傀儡山槪之。由東而趨於南﹐崎嶇屈曲﹐險而峻絕者﹐爲蜈蜞嶺﹝過嶺﹐盡爲山後之山﹞。綿亙於蜈蜞嶺之左﹐蹲踞崚嶒﹐飄渺於煙霞之外者﹐爲嫏嬌山﹝山髙而險﹐下有番社﹞。又南﹐而巃嵷磅礡﹐直抵於波濤之中者﹐則爲沙馬磯頭山﹝呂宋往來之船﹐以此山爲指南。相傳常有仙人降遊﹐詳「古迹」﹞。邑治之山﹐至此而盡。其在西南大海中﹐突起一峯﹐郁乎蒼翠﹐爲小琉球﹝山下多巉巖巨石﹐大舟難以灣泊。近有駕小舟到此﹐斫取薪木﹞﹕是又邑治之外輔﹐若遠而若近者也。自沙馬磯回轉而東﹐則有兩峯並峙﹐髙出於天際之表者﹐曰网卒山﹐老佛山。自兩山絡繹於北﹐若連若斷﹑或髙或低﹐累累而不絕者﹐又有朝華離山﹑大柴髙山﹑霄馬幹山﹑大烏萬山﹐率皆背立於傀儡山之後﹐而俯臨於大海之中者也。又北﹐而爲卑南覓山﹝有社曰卑南覓社﹞﹔則與諸羅之崇爻山相界。邑治山後之山﹐至此而止焉。

臺灣大海在西﹐而水源則出自東﹐無以異也。邑治背西北而面東南﹐其視海﹐則在西北﹑西南之區﹔而水源之所從出﹐則在乎東北﹑東南之地。其間有自大山發源而流入於海者﹐謂之溪﹔有從海流入而與溪會﹑或海■﹝氵義﹞無源隨所至而止者﹐均謂之港﹔有承雜流之水﹐源淺而流不長者﹐則坑以名。邑自府治抵海﹐溪港之類亦不多見。其港之在西北者﹐曰萬丹港﹝海■﹝氵義﹞﹐冬天港口沙流塞斷﹔春夏雨水沖開﹐才有港道。有汛﹐詳「防汛」﹞。發源於東北之山者﹐曰濁水溪﹝自大滚水山流出﹐水皆濁﹐故溪流亦濁﹞﹔合小岡山南之水﹐受鯽仔潭流﹐會彌陀港﹝港口甚闊﹐水不甚深﹞入於海。彌陀港之北﹐爲竹仔港﹝海■﹝氵義﹞港道窄狹﹐船不得通﹞。竹仔港之北﹐經臺灣之蟯港﹝海■﹝氵義﹞港口寬大。其防汛系臺邑所轄﹞而發源於大岡山之北﹐曰岡山溪﹔過依仁裏﹐爲二贊行溪﹝春冬駕竹橋﹐夏秋有渡﹔詳「橋梁」﹐「津渡」﹞﹔經長治裏至永寧裏﹐合喜樹仔港﹝海■﹝氵義﹞有橋﹐詳「橋梁」﹔有汛﹐詳「汛防」﹞之水入於海。邑治西北之水﹐盡於此。外此﹐則爲七鯤身﹐與安平鎭大港﹝有汛﹐詳「汛防」﹞相聯﹔汪洋大海﹐一望無際矣。其港之在西南者﹐曰打鼓仔港﹝海■﹝氵義﹞港北爲打鼓汛﹑港南爲岐後汛﹔詳「汛防」﹞。分一條而南入﹐爲前鎭港﹝小船到此。有汛﹐詳「汛防」﹞﹔又入﹐而爲鳳山港﹝有橋﹐詳「橋梁」。港小﹐船不得到﹞。至鳳山莊止﹐分一條而北入﹐爲硫磺港﹝竹筏﹞﹔港北﹐則爲興隆莊。有發源於東北之大山﹐過大澤機﹑搭樓二社﹐受巴六溪之水﹐曰淡水溪﹝有渡﹐詳「津渡」﹞﹔西出而爲西溪﹝有汛﹐詳「汛防」﹞﹐合冷水坑﹝水源自赤山仔受眾小流。坑甚窄狹﹞之水入於海。淡水溪之南﹐爲力力溪﹝春冬水淺﹐行人可渡﹔夏秋水深﹐設竹筏濟人﹞﹐發源於東南之大山﹐會東港﹝海水流入而與溪會。有汛﹐詳「汛防」﹞入於海。力力溪之南﹐發源於大山﹐經放索社爲放索溪﹝春冬水淺﹐可渡﹔夏秋水漲﹐設竹筏以濟人﹞﹔會關帝港﹑茄藤港﹝有汛﹐詳「汛防」﹞﹐西出爲鱉興港﹝海水流入而與溪會﹞入於海。邑治西南之水﹐盡於此。過此﹐則歷大昆鹿﹑加六堂諸社而爲沙馬磯頭﹐浩乎其靡有涯焉。

海道﹝附﹞

汪洋浩瀚﹐何從而計其路程﹔然南北往來﹐亦各有可考者。邑治由七鯤身南至打鼓仔港﹐水程三更﹔打鼓港至沙馬磯頭﹐水程四更﹕則以北風爲順。西北至廈門﹐水程一十一更﹔以東南風爲順。由沙馬磯頭南至呂宋﹐水程六十四更﹔以北風爲順﹝往呂宋之船﹐自沙馬磯頭髮﹐兩日夜卽見呂宋山。沿山而行﹐四﹑五日夜始至﹞。由七鯤身西北至日本﹐水程七十餘更﹔以東南風爲順。北至福州閩安鎭港口﹐水程一十五更﹔以南風爲順﹝凡往內地之船﹐俱經澎湖。往福州之船﹐風順則向北直去﹐不用到澎湖焉﹞。

卷之二

規制志

城池衙署公館學宮義學社學文廟田學田義學田倉廒

社倉坊裏街市橋梁津渡水利郵傳阨塞養濟院義冢

畫土分疆﹐而後其制不可不詳也。邑初開疆﹐規自今始﹐而制必衷諸先王。城郭有設歟﹖學宮有建歟﹖州黨鄕閭有學歟﹖何者爲聽政之所﹖何者爲防患之密﹖市裏﹑津梁必修﹐水旱﹑丰凶必備﹔下而至於無告之窮民﹐皆得所養焉。豈曰將以飾大觀﹑誇盛事乎﹗蓋規旣定而制必周﹐用以彰聖天子無外之模﹐而著道一風同之化焉。志規制。

城池

衙署

公館

學宮

義學

社學

文廟田

學田

義學田

倉廒

社倉

坊裏

街市

橋梁

津渡

水利

郵傳

阨塞

養濟院

義冢

城池

縣治在興隆莊﹐城未築。

按康熙二十二年間開辟臺疆﹐就興隆莊而卜縣治。創制方始﹐百廢未興。兼以汪洋遙隔﹐磚石之屬無所取焉﹐工料又數倍於內地﹔苟非糜金數萬﹐難觀厥成。宰斯土者薄俸無力﹐烏能計及。今聖天子深仁厚澤﹐無遠弗屆﹔三十餘年海波不揚﹐民歌樂土。無事之日﹐髙枕可以無虞﹔苟或艸寇竊發﹐髙壘何在﹖深溝何在﹖其不爲劉卻之剽掠者﹐吾未之見也﹝卻﹐諸羅人也。四十二年間作亂﹐毀營汛﹑散官兵﹐劫掠市中財貨﹞。「諸羅志」曰﹕『有不藉壁壘而堅者﹐莿竹是也。其附根節密﹐其枝橫生﹑其莿堅利﹐若環植而外布渠答﹝鐵蒺藜也﹞﹐堅築敵樓於東西南北之衝﹐卽矢石炮火可左右下﹐敵不得近﹔𨿽云梯百丈﹐無所用之。此固一時權宜之計﹐然亦不患守禦之無備矣』。果如其法而植之﹐三﹑四年間參天叢茂﹐藉以爲壁壘焉﹐則亦庶乎其可矣﹗

衙署

鳳山縣署﹕在興隆莊。四十三年奉文歸治﹐知縣宋永淸建。年久傾圮。五十七年﹐知縣李丕煜重修大堂以聽治﹑川堂以退食﹐後堂爲住宅﹔東西廟房齋閣﹐各有次第。大門﹑儀門﹐規制整肅。儀門之內﹐則書吏宿焉﹔大門之內﹐則輿隸居之。諸費悉捐己俸﹐不與民間。

典吏署﹕在興隆莊縣治之西。康熙二十二年建﹐歷任官重修。

淡水巡檢司署﹕原在下淡水東港﹔水土毒惡﹐歷任皆卒於官﹐甚至合家無一生還。康熙五十一年﹐巡檢趙元凱移建下淡水赤山之巓。秩滿﹐轉遷。淡水司之升始此。今仍之。

儒學署﹕未建。

朝廷設儒學一官﹐資以教育士子﹑作養人才。𨿽云苜蓿寒氈﹐而實有名教之任。知縣治民﹑教諭課士﹐不可偏廢。矧鳳邑屬在海外﹐更宜化導振興﹐使之漸仁摩義﹔處則爲有用之材﹑出則爲廟堂之用。學署豈可缺乎哉﹖當俟庀材鳩工而爲之建也。

參將署﹕在興隆莊縣治之右。康熙二十三年建﹐歷任官重修。

守備署﹕在興隆莊參將署之前。康熙二十三年建﹐歷任官重修。

公館

公館之設﹐爲造謁上司居停地﹐毋致擾累民居者也。而縣官之公館﹐不寧惟是。縣治離府八十餘里﹐業戶居郡城者十之七﹑八焉﹔正供槪系本色﹐開徵之後﹐就府治催此﹐民之輸將更便﹑官之催科不煩。而水師之糧米亦多取給於鳳山﹐稍有疏略﹐不無侵漁之患。故縣官不憚跋涉﹐而僕僕來往者﹐勢不得不爾也。

鳳山縣公館﹕在府治東安坊。康熙二十三年建﹐歷任知縣捐俸重修。

典史公館﹕在土墼埕保。康熙二十三年建﹐歷任捕廳捐俸重修。

儒學公館﹕原在西定坊﹐歷任教官居焉。四十六年傾圮﹐僅存空地﹔司鐸者賃屋而居。五十四年﹐教諭郭濤詳請變價﹐得白金五十五兩﹔捐俸湊置房屋一座﹐在東安坊﹐用銀七十五兩。外修理費白金�十餘兩﹐悉系諸生協力而成。前後餘地寬敞。五十八年﹐教諭富鵬業捐建土地祠於署右﹐建茅亭小屋於署後﹐爲講學之地﹐蒔花木以供淸玩。

參將公館﹕在府治鎭北坊。康熙二十二年置﹐歷任官重修。

學宮

學宮之建﹐有由來矣。始於隋﹑繼於唐﹐而盛於宋。此合九州島而言也。鳳山之學﹐則自康熙二十三年始。知縣楊芳聲建焉﹐在興隆莊。前有蓮池潭﹐爲天然泮池﹔潭水澄淸﹐荷香數里。鳳山對峙﹐案如列榜。打鼓﹝山名﹞半屏﹝山名﹞插於左右﹐龜山﹑蛇山旋繞擁護﹐眞人文勝地﹐形家以爲甲於四學。年久飄搖﹐僅存數椽以棲先師之神﹐而風雨不蔽。遇春秋丁祭﹐張篷行禮﹐祭畢撤去。四十三年﹐知縣宋永淸捐俸重建﹐髙大前制。大成殿在前﹑啟聖祠在後﹐兩廡﹑欞星門畢備。柰海外颶風時作﹐棟宇虫蛀﹐幾於傾圮。五十八年﹐知縣李丕煜復起而重新之。廟貌巋然﹐規制悉周﹔壯麗巨觀﹐莫有過於此者矣﹝詳載「藝文」「重修文廟記」﹞。

康熙二十四年﹐禦書「萬世師表」匾額﹐懸掛直省各府州縣文廟。二十五年﹐禦制「至聖先師孔子贊」﹑「四賢贊」﹐頒行直省各府州縣﹐勒石學宮。二十六年﹐駐防鎭江將軍董某疏稱﹕『臣見京口官兵徑過文廟﹐多有不下馬者﹔乞通行禁飭』。於是詔於學宮照墻東西﹐各立下馬牌﹐天下羣知有文廟之尊矣。

至聖先師孔子贊﹝並序﹞

益自三才建﹐而天地不居其功﹔一中傳﹐而聖人代宣其蘊。有行道之聖﹐得位以綏猷﹔有明道之聖﹐立言以垂憲。此正學所以昌明﹐人心所以不泯也。粵稽往緒﹑仰溯前徽﹐堯﹑舜﹑禹﹑湯﹑文﹑武達而在上﹐兼君師之寄﹐行道之聖人也﹔孔子不得位窮而在下﹐秉刪述之權﹐明道之聖人也。行道者勛業炳於一朝﹐明道者教思周於百世﹔堯﹑舜﹑文﹑武之後﹐不有孔子﹐則學術紛淆﹑仁義湮塞﹐斯道之失傳也久矣。後之人而欲探二帝三王之心法﹐以爲治國平天下之準﹐其奚所取衷焉﹗然則孔子之爲萬古一人也﹐審矣。朕巡省東國﹐謁祀闕裏﹐景仰滋深。敬摛筆而爲之贊曰﹕

淸濁有气﹐剛柔有質﹔聖人參之﹐人極以立。行著習察﹐捨道莫由﹔惟皇建極﹐惟後綏猷。作君﹑作師﹐垂統萬古﹔曰惟堯﹑舜﹐禹﹐湯﹑文﹑武。五百餘歲﹐至聖挺生﹔金聲玉振﹐集厥大成。序「書」﹑刪「詩」﹐定「禮」﹑正「樂」﹔旣窮象系﹐亦嚴筆削。上紹往聖﹐下示來型﹔道不終晦﹐秩然大經。百家紛紜﹐殊途異趣﹔日月無踰﹐羹墻可晤。孔子之道﹐惟中與庸﹔此心此理﹐千聖所同。孔子之徳﹐仁義中正﹔秉彜之好﹐根本天性。庶幾夙夜﹐勗哉令圖﹔溯源洙﹑泗﹐景躅唐﹑虞。載歷庭除﹐式觀禮器﹔摛毫仰贊﹐心焉遐企﹗百世而上﹐以聖爲歸﹔百世而下﹐以聖爲師。非師夫子﹐惟師於道﹔統天垂世﹐惟道爲寶。泰山巖巖﹐東海泱泱﹔墻髙萬仞﹐夫子之堂。孰窺其藩﹖孰窺其徑﹖道不遠人﹐克念作聖。

四賢贊

顏子

聖道早聞﹐天資獨粹﹔約禮博文﹐不遷不貳。一善服膺﹐萬徳來萃﹔能化而齊﹐其樂一致。禮樂四代﹐治法兼備﹔用行舍藏﹐王佐之器。

曾子

洙﹑泗之傳﹐魯以得之﹔一貫曰惟﹐聖學在玆。明徳新民﹐止善爲期﹔格致誠正﹐均平以推。至徳要道﹐百行所基﹔纂修統緒﹐修明訓辭。

子思子

於穆天命﹐道之大原﹔靜養動察﹐庸徳庸言。以育萬物﹐以贊乾坤﹔九經三重﹐大法是存。篤恭愼獨﹐成徳之門﹔捲之藏密﹐擴之無垠。

孟子

哲人旣萎﹐楊﹑墨昌熾﹔子輿辟之﹐曰仁﹑曰義。性善獨闡﹐知言養气﹔道稱堯﹑舜﹐學屏功利。煌煌七篇﹐並垂六藝﹔孔學攸傳﹐禹功作配。

生員額數﹝附﹞

取士之制﹐明以前﹐額數無可稽矣。明初設廩膳﹐府學定爲四十人﹑縣學定爲二十人。後復添設增廣附學。明季間﹐大約科﹑歲每學各取進一百零名。國朝順治四年﹐定大學四十名﹑中學三十名﹑小學十二名﹔先科考﹐後歲考。十五年歲考﹐復定府學二十名﹑大縣學十五名﹑中縣學十二名﹑小縣學四五名。十八年﹐科﹑歲考並爲一次。康熙九年﹐復定府學二十名﹑大縣學十五名﹑中縣學十二名﹑小縣學七八名。十二年﹐仍行科﹑歲兩試﹔先歲考﹐後科考。十八年﹐又攺定科﹑歲各取進四名。至二十年科考﹐再定科﹑歲各十五名﹔其大小學額數﹐依康熙九年例﹐遂爲定制。其廩額﹕府學廩膳已成材生員四十名﹐增廣未成材同﹔大縣學﹑中縣學廩膳二十名﹐增廣同﹔小縣學廩膳十六名﹐增廣十二名。康熙二十三年﹐置鳳山縣。二十五年﹐題定照內地中縣學之例﹐歲﹑科兩考各取進文生員十二名﹔廩生減內地之半定爲十名﹐增廣同。重津遠隔﹐學使難以親臨﹔照陜西延安﹑廣東瓊州之例﹐以臺廈道兼理學政。各項冊務﹐附福建學臣解部。

武生﹕國朝順治初年﹐武童考試依文童例﹐三年一歲考﹐取進無定額。武生於歲考錄科﹐無科考。九年﹐令直省督﹑撫﹑提﹑鎭於本省就近副﹑參﹑遊內﹐委諳練騎射者一員﹐會同學道取進武童。康熙十年﹐題定武童進學額數﹐上﹑中﹑下縣悉依文童取進之例。十四年﹐題準學道考試武童﹐不必會同地方武職官。鳳山縣學﹐自康熙二十六年﹐始每歲考定﹐照中縣學之例﹐取進十二名﹔亦歸臺廈道考試。

順治九年﹐命禮部刊刻「臥碑文」於學宮之左﹐曉示生員﹕

朝廷建立學校﹑選取生員﹐免其丁糧﹑厚以廩膳﹐設學院﹑學道﹑學官以教之﹐各衙門官以禮相待﹔全要養成賢才﹐以供朝廷之用。諸生皆當已報國恩﹐下立人品。所有教條﹐開列於後﹕

一﹑生員之家﹐父母賢智者﹐子當受教﹔父母愚魯或有非爲者﹐子旣讀書明理﹐當再三懇告﹐使父母不陷於危亡。

一﹑生員立志﹐當學爲忠臣﹑淸官。書史所載忠淸事迹﹐務須互相講究。凡利國愛民之事﹐更宜畱心。

一﹑生員居心忠厚正直﹐讀書方有實用﹑出仕必作良吏。若心術邪刻﹐讀書必無成就﹑爲官必取禍患。行害人之事者﹐往往自殺其身﹔常宜思省。

一﹑生員不可求官長﹑結交勢要﹐希圖進身。若果心善徳全﹐上天知之﹐必加以福。

一﹑生員當愛身忍性﹐凡有司官衙門﹐不可輕入。卽有切己之事﹐止許家人代告。不許他人詞訟﹐他人亦不許牽連生員作證。

一﹑爲學當尊敬先生﹐若講說﹐皆須誠心聽受﹔如有未明﹐從容再問﹐毋妄行辧難。爲師者亦當盡心教訓﹐勿致怠惰。

一﹑軍民一切利病﹐不許生員上書陳言﹔如有一言建白﹐以違制論﹐黜革治罪。

一﹑生員不許糾黨多人﹐立盟結社﹐把持官府﹑武斷鄕曲。所作文字﹐不許妄行刊刻。違者﹐聽提調官治罪。

康熙四十一年﹐禦制「訓飭士子文」﹐頒行天下學宮﹐訓飭士子﹕

國家建立學校﹐原以興行教化﹐作育人材﹔典至渥也。朕臨馭以來﹐隆重師儒﹑加意庠序﹐復愼簡學使﹐釐剔獘端﹐務期風教修明﹑賢才蔚起﹐庶幾朴棫作人之意。乃比來士習未端﹐儒教罕著。𨿽因內外臣工奉行未能盡善﹐亦由爾諸生積錮已久﹐猝難攺易之故也。玆特親制訓言﹐再加警飭﹐爾諸生其敬聽之﹗

從來學者﹐先立品行﹐次及文學。學術事功﹐源委有敍。爾諸生幼聞庭訓﹑長列宮墻﹐朝夕誦讀﹐寧無講究﹗必也躬修實踐﹐砥礪廉隅﹔惇孝順以事親﹐秉忠貞以立志。窮經考義﹐勿雜荒經之談﹔取友親師﹐悉化驕盈之气。文章歸於醇雅﹐毋事浮華﹔軌度式於規繩﹐最防蕩軼。子衿挑達﹐自昔所譏。苟行止有虧﹐𨿽讀書何益﹖若夫宅心弗淑﹐行已多愆﹕或蜚語流言﹐脇制官長﹔或隱糧包訟﹐出入公門﹔或唆潑姦猾﹐欺孤淩弱﹐招呼朋類﹐結社要盟。乃如之人﹐名教不容﹑鄕黨弗齒﹐縱幸脫褫朴﹑濫竊章縫﹔返之於衷﹐能無愧乎﹖況乎鄕會科名﹐乃掄才大典﹐關系尢巨﹔士子果有眞才實學﹐何患困不逢年﹖顧乃標榜虛名﹐暗通聲气﹔夤緣詭遇﹐罔顧身家﹔又或攺竄鄕貫﹐希圖進取﹔囂淩騰沸﹐网利營私﹕種種獘端﹐深可痛恨。且夫士子出身之始﹐尢貴以正。若玆厥初拜獻﹐便已作姦犯科﹔則異時敗檢踰閒﹐何所不至﹗又安望其秉公持正﹐爲國家宣猷樹績﹐膺後先疏附之選哉﹖朕用嘉惠爾等﹐故不禁反復惓惓。玆訓言頒至﹐爾等務共體朕心﹐恪遵明訓。一切痛加攺省﹐爭自濯磨﹐積行勤學﹐以圖上進。國家三年登造﹐束帛弓旌﹐不特爾身有榮﹐卽爾祖父亦增光寵矣﹗逢時得志﹐寧俟他求哉﹖若仍視爲具文﹐玩愒勿儆﹐毀方躍冶﹐暴棄自甘﹐王章具在﹐朕不能爲爾等寬矣。自玆以往﹐內而國學﹑外而直省鄕校﹐凡學臣﹑師長皆有司鐸之責者﹐並宜傳集諸生﹐多方董勸﹐以副朕懷﹔否則﹐職業弗修﹐咎亦難逭﹐勿謂朕言之不預也。爾多士﹐尙敬聽之哉﹗

社學生﹕順治九年﹐準鄕社學擇文義通曉﹑行誼謹厚者補充﹐免其差徭。提學按臨﹐造冊申報查考。康熙二十五年﹐裁去。

贊禮生﹕康熙二十五年﹐令府﹑州﹑縣學愼選在學肄業﹑文行兼優﹑聲音宏亮者補充。贊禮生﹐大學六名﹑小學四名。考試時準爲優等﹐不許濫充﹔仍行報部。

樂舞生﹕康熙二十六年﹐令郡﹑縣選樂舞生﹐以靑年無過﹑俊秀子弟補充﹐習樂﹑習舞。每學八十六名。大令樂以祀先聖﹐免其差徭。督學按臨之日﹐造冊申報﹐準其應試。

奉祀生﹕康熙二十五年﹐令聖賢嫡裔有充奉祀生者﹐仍給衣頂﹐開名數報部。

國朝順治二年﹐詔各省府﹑州﹑縣﹐每歲正月十五日﹑十月初一日於儒學舉行鄕飲酒禮。設賓﹑僎﹑介﹑主﹐讀律令﹐申明朝廷之法﹐惇敍長幼之節。其動費﹐於存畱錢糧內支辦﹔永爲定例。

九年﹐頒行「六諭」﹐令地方官責成鄕約人等每月朔望宣誦。

一﹑孝順父母。

一﹑尊敬長上。

一﹑和睦鄕裏。

一﹑教訓子孫。

一﹑各安生理。

一﹑莫作非爲。

康熙九年﹐頒「上諭」十六條。十八年﹐頒鄕約全書﹐每月朔望﹐有司偕紳衿齊集明倫堂及軍民人等俱聽宣講。

一﹑惇孝弟﹐以重人倫。

一﹑篤宗族﹐以昭雍睦。

一﹑和鄕黨﹐以息爭訟。

一﹑重農桑﹐以足衣食。

一﹑尙節儉﹐以惜財用。

一﹑隆學校﹐以端士習。

一﹑黜異端﹐以崇正學。

一﹑講法律﹐以儆愚頑。

一﹑明禮讓﹐以厚風俗。

一﹑務本業﹐以定民志。

一﹑訓子弟﹐以禁非爲。

一﹑息誣訟﹐以全良善。

一﹑戒窩逃﹐以免株連。

一﹑完錢糧﹐以省催科。

一﹑聯保甲﹐以弭盜賊。

一﹑解讎忿﹐以重身命。

是年﹐恩詔﹕給賞耆民絹一疋﹑綿一斤﹑米一石﹑肉十斤。

二十七年﹐恩詔﹕軍民年七十以上者﹐許一丁侍養﹐免其雜派差役。八十以上者﹐給與絹一疋﹑綿一斤﹑米一石﹑肉十斤﹔九十以上者﹐倍之。

四十二年三月﹐奉恩詔﹕軍民年七十以上者﹐許一丁侍養﹐免其雜派差役。八十以上者﹐給與絹一疋﹑綿一斤﹑米一石﹑肉十斤﹔九十以上者﹐倍之。至百歲者﹐題明給與建坊銀兩。

五十二年三月﹐恩詔﹕軍民年七十以上者﹐許一丁侍養﹐免其雜派差役。八十以上者﹐給與絹一疋﹑綿一斤﹑米一石﹑肉十斤﹔九十以上者﹐倍之。至百歲者﹐題明給與建坊銀兩。

五十二年三月十八日﹐恭遇皇上六旬萬壽﹐各省耆老親詣闕廷叩祝。皇上召至暢春苑宮門外﹐賜宴。奉上諭云﹕『「書」稱「文王善養老者」。孟子云「七十者﹐非帛不暖﹑非肉不飽」。帝王之治天下﹐發政施仁﹐未嘗不以養老尊賢爲首務。近來士大夫只論做官之賢否﹐移風易俗之效驗﹔所以不暇講究孝弟之本心。今日之會﹐特出此意﹕若孝弟之念稍輕而求移風易俗﹐其所厚者薄而其所薄者厚矣﹗爾等皆是老者﹐比回鄕井之間﹐各曉諭鄰里﹐須先孝弟。倘天下皆知孝弟之重﹐此諴移風易俗之本﹑禮樂辭讓之根﹐非淺鮮也。昨日甘霖大沛﹐四野沾足﹐朕心大悅。爾等毋誤農時﹐速回本地。特諭』。

義學

在興隆莊文廟之左。康熙四十九年﹐知縣宋永淸建。

社學

在土墼埕保。康熙二十八年﹐知府蔣毓英置。

文廟田

在硫磺水土番園。載中則園九十里六分零。康熙四十八年﹐知縣宋永淸置。

按文廟之田年所收之粟﹐除納正供外﹐撥二十石爲看守文廟殿夫之勞。掌其事者﹐首貢廩生也。正供及所費之外﹐估其價值﹐上下手相承﹐以爲修理文廟﹑義學之用。宋之用心﹐可謂周且至矣。數年前﹐廟墻﹗﹐尙有修葺之役﹔比年來﹐聽其傾壞而不顧﹐致費有司之經營。所當更爲設法﹐俾毋侵漁之患﹐則善矣。

學田

一﹑在赤山莊。下則園十甲。歲輸正供粟二十四石滿﹐其餘爲師生燈火之資。康熙二十六年﹐教諭黃賜英置。

一﹑在嘉祥裏。下則園二十甲。歲輸正供四十八石滿﹐其餘爲師生燈火之資。

義學田

在興隆莊。下則園四甲三分。歲輸正供十石零三斗二升滿﹐其餘爲義師束脯之資。康熙四十八年﹐知縣宋永淸置。

倉廒

一﹑在興隆莊。計十二間﹝內興隆莊七間﹐系僞時建﹔嗣後管事自修。觀音山莊二間﹑赤山莊二間﹑半屏山莊一間﹐系四十五年各莊管事自建自修﹞。

一﹑在嘉祥裏。一間﹝系管事自建自修﹞。

一﹑在觀音山莊一間﹝系管事自建自修﹞。

一﹑在安平鎭城內。計十間﹝系僞時屋。歷年各業戶管事同修﹞。

一﹑在土墼埕保。計六間﹝康熙三十一年﹐知縣閔逵置。歷年業戶管事同修﹞。

一﹑在府治東安坊公館西。計三十間﹝系僞時建﹐名萬年倉。歷年業戶管事同修﹞。

一﹑在府治東安坊公館南新營尾。計一十一間﹝系各業戶管事同建同修﹞。

一﹑在府治東安坊公館北。計五間﹝系各業戶管事同建同修﹞。

社倉

按社倉之設﹐系康熙四十八年福建巡撫張伯行令各縣設立。捐粟則官與紳衿共之﹐看守則倉長與鄕耆同之。出入聽民間自便﹐官不得過而問﹐令各學教官查核其實數焉。

一﹑在興隆莊。一間。

一﹑在下中洲。一間。

一﹑在內土庫。一間。

一﹑在半路竹。一間。

一﹑在半屏山過甲。一間。

一﹑在下陂頭。一間。

一﹑在港東裏嵌頂。一間﹝俱系康熙四十八年知縣朱永淸捐建﹞。

坊裏﹝原轄七里﹑二保﹑六莊﹑一鎭﹑十二社。今兆民日眾﹑人居日廣﹐復設港東﹑港西二里﹔合九里焉﹞

縣屬轄九里﹑二保﹑六莊﹑一鎭﹑十二社。裏﹑保﹑莊﹑鎭皆漢人所居﹐社則土番處焉。

裏﹕仁壽裏﹑維新裏﹑長治裏﹝俱在縣治之北﹞﹑嘉祥裏﹝在縣治之東北﹞﹑依仁裏﹝在縣治之北﹐與臺灣縣交界﹞﹑新昌裏﹝在縣治之西北﹞﹑永寧裏﹝在縣治之西北﹐通七鯤身﹞﹑港東裏﹑港西裏﹝俱在縣治之西南﹞。

保﹕喜樹仔保﹑土墼埕保﹝俱在縣治之西北﹞。

莊﹕興隆莊﹑大竹橋莊﹑小竹橋莊﹝俱在縣治之南﹞。

鎭﹕安平鎭﹝原統稱臺灣。及鄭氏居此﹐名曰安平鎭。考泉州南關外六十里有埠頭曰安平﹐爲鄭氏聚族﹔而斯地亦以安平名者﹐不忘故土也﹞。

社﹕上淡水社﹑阿猴社﹑搭樓社﹑大澤機社﹝以上俱在縣治之東﹞﹑下淡水社﹑力力社﹑茄藤社﹑放索社﹑小琉球社﹑加祿堂社﹑嫏嬌社﹑卑南覓社﹝俱在縣之西南﹞。

街市

興隆莊街在縣治內。

下陂頭街屬竹橋莊。店屋數百間﹐商賈輳集。莊社街市﹐惟此爲最大。

新園街屬港西裏。近年始設。

萬丹街屬港西裏。近年始設。

——以上俱系縣治南。

楠仔坑街東屬觀音山莊﹑西屬仁壽裏。

中衝街屬仁壽裏。近年始設。

阿公店街屬仁壽裏。

半路竹街屬維新裏。

大湖街屬長治裏。

——以上俱系縣治北。

安平鎭街商賈輳集。近海街市﹐惟此爲最大。

橋梁

赤山仔轎屬港西裏﹐在赤山仔山下。木爲之。鄕人同建。

鳳山港橋屬鳳山下莊。木爲之。鄕人同建。

竹仔轎在竹橋莊。木爲之。鄕人同建。

萬丹轎屬港西裏。木爲之。鄕人同建。

坑仔口橋屬觀音山裏。木爲之。三十一年﹐南路參將吳三錫建。歷年居民同修。

鯽子潭橋北屬維新裏﹑南屬仁壽裏。三十三年﹐南路參將吳三錫建。大水沖壞﹐夏秋之間行人涉水以濟﹐往往淹沒。五十三年﹐居民林鼎取石於半屏山砌而築之以爲基﹐上架以木﹐可通車馬﹐堅牢殊甚。由是﹐人無淹水之患。

二橋仔屬長治裏。架竹爲橋﹐可通車馬。夏秋間﹐溪水漲滿衝去﹐以竹筏濟人。九月﹐則仍架橋以通車馬。

二贊行橋屬長治裏﹔橋北屬臺灣界。架竹爲之﹔上覆以土﹐可通車馬。夏秋之間﹐溪水漲滿衝去﹐以小船濟人。九月間﹐復架橋焉。

大甲橋在依仁裏。三十一年﹐南路參將吳三錫建木橋﹐以通往來。夏秋水漲衝去。厥後﹐居民重建重修。

喜樹仔橋屬永寧裏。架木爲之。由陸路往七鯤身經此。

津渡

硫磺水渡竹筏濟人。在硫磺水港。

淡水溪渡闊數里許。秋冬水涸﹐往來可通﹔春夏漲滿﹐非舟莫濟。姦人藉此居奇﹐設渡船橫索渡錢﹐行人病之。五十七年﹐知縣李丕煜攺歸番社傭工撐船﹐民便利涉﹐姦計莫施﹔仍令巡司王國興稽察。

喜樹仔渡屬永寧裏。小船濟人。

安平鎭渡自鎭至臺灣大井頭﹐相距水程約五﹑六里﹔風順片時登岸﹐風逆則遲。若風大﹐則不得渡。

以上市鎭﹑橋梁﹑津渡﹐有爲「郡誌」所未載﹔蓋當時地方初辟﹐居民鮮少。今開疆已久﹐人居稠密﹐生聚教訓﹐靡不畢周。故凡街市﹑津橋之屬爲昔無而今有者﹐畢詳考而登之﹐以徵土廣民聚之盛焉。

水利

邑治田土﹐多乏水源﹔淋兩則溢﹐旱則涸。故相度地勢之下者﹐築堤瀦水或截溪流﹐均名曰陂。深而有泉者﹐𨿽旱不涸﹔淺而無泉﹐積雨水以資灌漑者﹐曰涸死陂。不用築堤而地勢卑下﹐有泉不竭而不甚廣者﹐曰潭﹑曰湖﹔無泉堪以積雨水者﹐亦曰潭﹑曰湖﹔有源而流長者﹐曰港﹑曰坑。郡誌所載﹐年久而壞者刪之﹐未及載者補之。大約陂之名十有七﹐而有泉者六﹑無泉者十一﹔潭之名有五﹐而無泉者四﹑有泉者一。而以港名者二﹑以湖名﹑以坑名者各一。名𨿽不同﹐是皆有利於田土者也。至夫就海濱築岸以資采捕﹐謂之塭﹔其有益於民間之食者不小﹐故附載於後。

陂﹝臺灣槪寫爲「埤」。考「正字通」﹐非此義﹔應從「陂」爲是﹞

將軍陂在鳳山下莊。有泉。開臺後﹐將軍施所築﹐故名。又名新陂。

竹橋陂在竹橋莊。水源在阿猴林來﹐灌竹橋莊之田。僞時所築。又名柴頭陂。

三鎭陂在維新裏。有泉。灌三鎭莊之田。僞時所築。

三爺陂在維新裏。有泉。灌三爺莊之田。僞時所築。

大湖陂在長治裏。有泉。灌大湖莊之田。僞時所築。

赤山陂在赤山莊。周圍百餘丈﹐注雨水以灌赤山莊之田。僞時所築。

賞捨陂在鳳山莊。注雨水以灌田。僞時所築。

蘇左協陂在維新裏。注雨水以灌田。僞時所築。

烏樹林陂在維新裏。注雨水以灌田。僞時所築。

北領旗陂在維新裏。注雨水以灌田。僞時所築。

王田陂在嘉祥裏加冬腳。注雨水以灌田。僞時所築。

大陂在嘉祥裏。注雨水以灌田。僞時所築。

五老爺陂在衣仁裏。注雨水以灌田。僞時所築﹐大水沖崩。五十七年﹐業戶再築。

中衝崎陂在仁壽裏。注雨水以灌田。僞時所築。

祥官陂在依仁裏。注雨水以灌田。僞時所築。

硫磺水陂在硫磺水。有泉。灌文廟田。

新園陂在長治裏。注雨水以灌田。僞時所築。

潭

艸潭在觀音山莊。有泉。灌田甚廣﹐而魚利亦甚奢。

石螺潭在仁壽裏。注雨水以灌田。產魚亦多。

蓮池潭在興隆莊。修且廣﹐爲學宮泮池。蓮花香聞數里。興隆莊之田﹐資以灌漑。產魚甚多﹐奉文歸學掌管。年久淤泥壅塞。四十四年﹐知縣宋永淸重浚。

鯽仔潭在維新裏。雨則滿﹐旱則涸。有橋﹝別載「橋梁」﹞。

金荊潭在鳳山打鹿洲。雨則滿﹐旱則涸。灌鳳山莊之田。

湖

竹仔湖在長治裏。雨則滿﹐旱則涸。

港

井水港在半屏山。水源自觀音山出﹐灌蘆竹潭之田。屬仁壽裏轄。

菱角港東灌嘉祥裏之田﹐西灌長治﹑維新二里之田。

坑

紅毛寮坑在依仁裏。水源自臺灣縣紅毛寮出﹐灌依仁裏之田。坑廣而流長﹐𨿽大旱而水源不竭。

塭

大湖塭在長治裏。

風櫃門塭在永寧裏。產虱目魚甚多。

竹滬塭在長治裏。

鹽埕塭在永寧裏。

郵傳

鋪兵之設﹐所以傳遞公文。始於宋之建隆間﹐沿至於今罔有易焉。內地十里爲一鋪﹐鋪各有兵﹐仍舊制也。邑自建置以來﹐有縣治必有文移之往來﹐有文移必有飛遞之供役。自興隆鋪北而至於府治鋪﹐凡有六﹔自興隆鋪南而至於淡水鋪﹐止有一。其裏道之遠近不同﹐大率以十里﹑十五里爲率﹔惟興隆鋪至淡水鋪﹐則五十有二里焉。鋪兵共二十八名﹐淡水司弓兵一十八名﹐﹝工食附「賦役志」﹞。

興隆鋪在縣前。設鋪兵四名。

楠仔坑鋪在楠仔坑街。設鋪兵四名。

中衝崎鋪在仁壽裏。設鋪兵四名。

鯽仔潭鋪在仁壽裏。設鋪兵四名。

二贊行鋪在長治裏。設鋪兵四名。

府前鋪在臺灣府前。設鋪兵四名

——以上俱屬縣治之北。

淡水鋪在港西裏。設鋪兵四名。

——屬縣治之南。

——淡水巡檢司弓兵一十八名。

阨塞

澎湖爲臺灣之門戶﹐鹿耳門爲臺灣之咽喉﹔雞籠則北方之險要﹐沙馬磯則南隅之砥柱﹕此就全臺而言也。聖天子威靈遠震﹐規畫畢詳﹔水陸安置﹐碁布星羅﹐靡不擇其要而阨之矣。鳳山地處於南﹐於山則無疊嶂之延亙﹑於水則鮮瀠洄之湍激。所以由來添兵之議﹐屢見詳於北而未嘗計及於南﹐豈誠置之不論哉﹗誠以民居接壤﹑煙火相聯﹐無容多慮也。間嘗舉其要而論之﹕如水之打鼓﹑陸之淡水﹐二者最爲阨地。打鼓距鹿耳門水程不過二更耳﹐而船之自內地來者﹐遇北風盛發﹐恆至打鼓登岸。全臺恃鹿耳門爲咽喉﹐港道窄狹﹐舟不得進﹔而鳳山之打鼓﹐則直可揚帆而至﹐所當加意以備不虞者也。今分水師把總帶兵駐防﹐加以哨船二隻時出巡察﹐制云周矣。而又密邇於南路之營盤﹐首尾可以相應。所貴精其器械﹑勤其操閱﹐以示安不忘危之意。至於下淡水之地﹐離邑旣遙﹐姦宄易以竊發。今分陸路之千總帶兵汛防﹐若再嚴其稽察﹐加以訓練﹐則姦宄無從而生﹐黎民得安衽席﹔無事共享升平﹐有事則不患無備。苞桑之固﹑盤石之安﹐寧有過於是哉﹗

養濟院

陀在土墼埕保。康熙二十三年﹐知縣楊芳聲置。

義冢

在府治之寧南坊魁斗山﹝俗呼爲鬼仔山是也﹞。

卷之三

祀典志

文廟壇廟祠

歷代之祀各有定制﹐而國朝之典爲加詳﹔大合樂祀春秋﹐詔天下大小武臣俱入廟陪祭。其尊禮聖哲﹑宣贊文治﹐超百王而特盛者也。朱子闡明聖道﹐開萬世之愚蒙﹐功爲不少﹔升之十哲之位﹐典尢隆焉。他如壇壝﹑廟祠﹐亦各祭所當祭﹔毋僭毋瀆﹐用協典則。豈曰諂鬼神而不務民義乎﹖至於名宦﹑鄕賢﹐𨿽以新辟之區﹐不能無待﹔而巨典所彰﹐不可缺焉而不存也。志祀典。

文廟

壇

廟

祠

文廟

考祭義﹕漢祀孔子於闕裏。隋始命州﹑縣學﹐皆以春秋仲月釋奠。唐貞觀四年﹐詔郡邑學立孔子廟。宋﹑元因之﹐廟崇王號。宋眞宗加至聖文宣王﹐元成宗加大成至聖文宣王。先賢﹑先儒﹐歷代加封公﹑侯﹑伯有差。舞樂﹐南宋用六佾﹐唐用宮懸。宋景佑間﹐始詔上丁釋奠﹐設登歌之樂。明永樂八年﹐正文廟﹐聖賢塑像以祀。成化間﹐加八佾之樂。嘉靖九年﹐詔封號曰至聖先師孔子﹔撤座像﹐題以木主。樂仍用六佾。國朝崇文重道﹐視前代爲特隆。康熙二十六年﹐詔天下郡縣選舉樂﹑舞生﹐大合樂以祀先聖。定例﹕丁祭﹐國子監十籩十豆﹐舞仍六佾﹔各府﹑州﹑縣八籩八豆﹐舞亦六佾。其祭先師﹐用帛一﹑羊一﹑豕一﹑爵三﹑豋一﹑鉶二﹑簠二﹑簋二﹑籩豆各八﹔四配﹐共享羊一﹑豕一﹑各帛一﹑爵三﹑豋一﹑鉶二﹑簠一﹑簋一﹑籩豆各六﹔十哲﹐共享帛二﹑豕二﹑各爵一﹑鉶一﹑簠一﹑簋一﹑籩豆各四﹔每廡共享帛一﹑豕一﹐每四壇﹐共享爵四﹑簠一﹑簋一﹑籩豆各四。外用勺一以挹酒﹑云靁樽一以盛初獻酒﹐象樽一以盛亞獻酒﹐犧樽一以盛終獻酒。大合樂﹐麾一﹑柷一﹑敔一﹑琴六﹑瑟二﹑鐘罄各十有六﹑塤二﹑篪二﹑簫四﹑鳳簫四﹑笙六﹑笛四﹑搏拊鼓二﹑應鼓如之﹔樂生三十八人﹐工歌六人。旌二﹑鑰三十六﹐翟如之﹔舞生二十六人。祭於春﹑秋二仲上丁之日。正獻官一﹝掌印官是也﹞﹑分獻官四﹝殿上佐貳﹑兩廡教官﹞。是年﹐詔天下﹕武臣自副將以上入廟陪祭行禮。四十九年﹐詔自把總以上俱入廟陪祭行禮。自是﹐而弁韐諸臣皆得有事春秋。由漢以來﹐未有若斯之盛者也。五十一年﹐詔以朱子升十哲之末位。

鳳山二十五年設學﹐乃有釋奠之祭。廟在縣治之興隆莊﹝詳見「規制」﹞。

其祝文云﹕維某年某月某日﹐某官敢昭告於至聖先師孔子﹕惟先師徳配天地﹐道冠古今﹔刪述六經﹐垂憲萬世。維玆仲春﹝秋﹞﹐謹以牲帛醴齊粢盛庶品﹐祗奉舊章﹐式陳明薦﹔以復聖顏子﹑宗姓曾子﹑述聖子思子﹑亞聖孟子配。尙饗﹗

東配﹝二位﹞

復聖顏子回﹝魯人。兗國公﹞﹑述聖子思子伋﹝至聖孫。沂國公﹞。

西配﹝二位﹞

宗聖曾子參﹝南武城人。郕國公﹞﹑亞聖孟子軻﹝鄒人。鄒國公﹞。

東哲﹝原五位﹐今詔朱子升十哲之末﹐見祀六位﹞

閔子損﹝魯人。費國公﹞﹑冉子雍﹝魯人。薛國公﹞﹑端木子賜﹝衛人。黎國公﹞仲子由﹝卞人。衛國公﹞﹑卜子商﹝衛人。魏國公﹞﹑朱子熹﹝新安人。徽國公﹞。

西哲﹝五位﹞

冉子耕﹝魯人。鄆國公﹞﹑宰子予﹝魯人。齊國公﹞﹑冉子求﹝魯人。徐國公﹞﹑言子偃﹝吳人。吳國公﹞﹑顓孫子師﹝陳人。陳國公﹞。

東廡先賢﹝三十一位﹞

澹臺子滅明﹝武城人。金鄕侯﹞﹑原子憲﹝魯人。任城侯﹞﹑南宮子適﹝魯人。汝陽侯﹞﹑商子瞿﹝魯人。須昌侯﹞﹑漆雕子開﹝魯人。平輿侯﹞﹑樊子須﹝魯人。益都侯﹞﹑公西子赤﹝魯人。巨野侯﹞﹑梁子鱣﹝齊人。千乘侯﹞﹑冉子孺﹝魯人。臨沂侯﹞﹑伯子虔﹝魯人。沭陽侯﹞﹑冉子季﹝魯人。諸城侯﹞﹑漆雕子哆﹝魯人。漢陽侯﹞﹑漆雕子徒父﹝魯人。髙宛侯﹞﹑商子澤﹝魯人。鄒平侯﹞﹑任子不齊﹝楚人。當陽侯﹞﹑公良子孺﹝陳人。牟平侯﹞﹑奚容子蒧﹝魯人。濟陽侯﹞﹑顏子祖﹝魯人。富陽侯﹞﹑句井子疆﹝衛人。滏陽侯﹞﹑秦子商﹝魯人。馮翊侯﹞﹑公祖子句玆﹝魯人。卽墨侯﹞﹑縣子成﹝魯人。武城侯﹞﹑燕子伋﹝秦人。汧原侯﹞﹑顏子之僕﹝魯人。宛句侯﹞﹑樂子欬﹝魯人。建城侯﹞﹑邽子巽﹝魯人。髙堂侯﹞﹑公西子輿如﹝魯人。臨朐侯﹞﹑公西子蒧﹝魯人。徐城侯﹞﹑陳子亢﹝陳人。南頓侯﹞﹑琴子牢﹝衛人。陽平侯﹞﹑步叔子乘﹝齊人。傅昌侯﹞。

西廡先賢﹝三十一位﹞

宓子不齊﹝魯人。單父侯﹞﹑公冶子長﹝齊人。髙密侯﹞﹑公晢子哀﹝齊人。北海侯﹞﹑髙子柴﹝衛人。共城侯﹞﹑司馬子耕﹝宋人。睢陽侯﹞﹑有子若﹝魯人。平陰侯﹞﹑巫馬子施﹝魯人。東阿侯﹞﹑顏子辛﹝魯人。陽榖侯﹞﹑曹子卹﹝魯人。上蔡侯﹞﹑公孫子龍﹝楚人。枝江侯﹞﹑秦子祖﹝秦人。鄄城侯﹞﹑顏子髙﹝魯人。雷澤侯﹞﹑壤駟子赤﹝秦人。上邽侯﹞﹑石作子蜀﹝成紀人。成紀侯﹞﹑公夏子首﹝魯人。巨平侯﹞﹑後子處﹝齊人。膠東侯﹞﹑公肩子定﹝魯人。梁父侯﹞﹑鄡子單﹝聊城人。聊城侯﹞﹑罕父子黑﹝魯人。祈鄕侯﹞﹑榮子旗﹝魯人。厭次侯﹞﹑左人子郢﹝魯人。南華侯﹞﹑鄭子國﹝魯人。朐山侯﹞﹑原子亢﹝魯人。樂平侯﹞﹑廉子潔﹝衛人。胙城侯﹞﹑叔仲子會﹝魯人。博平侯﹞﹑狄子黑﹝衛人。林慮侯﹞﹑子蔑子忠﹝聖兄孟皮子。鄆城侯﹞﹑施子之常﹝魯人。臨濮侯﹞﹑秦子非﹝魯人。華亭侯﹞﹑申子棖﹝魯人。文登侯﹞﹑顏子噌﹝魯人。濟陰侯﹞。

東廡先儒﹝舊有朱熹今升十哲﹐見祀一十七位﹞

左子丘明﹝汶上人。中都伯﹞﹑榖梁子赤﹝魯人。睢陽侯﹞﹑髙堂子生﹝魯人。萊蕪侯﹞﹑毛子萇﹝河間人。樂壽伯﹞﹑杜子子春﹝偃師人。侯氏伯﹞﹑王子通﹝河津人﹞﹑歐陽子修﹝廬陵人﹞﹑周子惇頤﹝道州人。道國公﹞﹑程子頤﹝洛陽人。洛國公﹞﹑張子載﹝郿州人。郿伯﹞﹑楊子時﹝將樂人。將樂伯﹞﹑羅子從彥﹝南劍人﹞﹑陸子九淵﹝金溪人﹞﹑蔡子沈﹝建陽人。崇安伯﹞﹑許子衡﹝河內人。魏國公﹞﹑陳子獻章﹝新會人﹞﹑王子守仁﹝余姚人。新建伯﹞。

西廡﹝先儒一十七位﹞

公羊子髙﹝臨淄人。臨淄伯﹞﹑伏子勝﹝濟人。乘氏伯﹞﹑子國子安國﹝先聖十一世孫。曲阜伯﹞﹑董子仲舒﹝廣川人。廣川伯﹞﹑後子蒼﹝郯城人﹞﹑韓子愈﹝南陽人。昌黎伯﹞﹑胡子瑗﹝秦州人﹞﹑程子顥﹝洛陽人。豫國公﹞﹑邵子雍﹝涿州人。新安伯﹞﹑司馬子光﹝涑水人。溫國公﹞﹑胡子安國﹝崇安人。建寧伯﹞﹑李子侗﹝劍浦人。越國公﹞﹑呂子祖謙﹝壽州人。開封伯﹞﹑張子栻﹝漢川人。華陽伯﹞﹑眞子徳秀﹝建寧人。浦城伯﹞﹑薛子瑄﹝河津人﹞﹑胡子居仁﹝余幹人﹞。

啟聖祠

在大成殿之後。祭於春﹑秋二仲﹐與釋奠同日。�教官先行致祭。其牲帛﹑籩豆視四配﹐四配視十哲﹐四從祀視兩廡。祭儀如先師廟﹐惟用鼓吹﹐無樂舞。

其祝文云﹕惟公誕生至聖﹐爲萬世王者�功徳顯著。今玆仲春﹝秋﹞﹐謹以牲帛醴齊粢盛庶品﹐用伸常祭﹔以先賢顏氏﹑曾氏﹑孔氏﹑孟孫氏配。尙饗﹗

東配先賢

顏氏無繇﹑孔氏鯉。

西配先賢

曾氏點﹑孟孫氏成。

東從祀先儒

周氏輔成﹑朱氏松。

西從祀先儒

程氏晌﹑蔡氏元定。

按啟聖舊無祭。宋眞宗封齊國公﹐元文宗封啟聖王﹑明嘉靖封啟聖公﹐立祠以祀。啟聖之祀﹐自﹝此始﹞。以顏子父無繇﹑曾子父點及孔鯉﹑孟孫氏配﹐﹝並以﹞程晌﹑朱松﹑蔡元定從祀。萬曆間﹐復以周輔成從祀﹐位居程晌之上焉。

壇

社稷壇

壇而不屋﹐宣天地之气也。其制﹕髙三尺四寸﹐方﹑廣各二丈五尺﹐東西南北出陛各三級。壇下﹐前一十五丈﹐東西南各五丈﹐繚以垣﹐由北門入。神以柱石爲主﹐長二尺五寸﹑方一尺一寸﹔剡其頂形如鐘﹐瘞於壇之正中近南。上露圓尖神牌二﹐左稷﹑右社﹐以木爲之﹔朱漆靑書﹐題「本縣縣社之神」﹑「本縣縣稷之神」。牌藏於城隍廟﹐祭之日始設於壇以致祭。社祭五土﹑稷祭五穀。宋合社稷﹑風雨師共一壇以祭﹐明則另立一壇以祭焉。

邑治壇未建﹐每歲以春﹑秋二仲上戊之日﹐就興隆莊龜山之陰﹐設神牌張篷以祭。正印官蒞祭﹐行三獻禮。祭品﹐用羊一﹑豕一﹑籩豆各四﹑簠簋各二﹑鉶各一﹑爵各三﹑帛各一﹝用黑色﹞。

其祝文云﹕品物資生﹐蒸民乃粒﹔養育之功﹐司土是賴。惟玆仲春﹝秋﹞﹐禮宜告﹝報﹞祀。謹以牲帛醴齊粢盛庶品﹐式陳明薦。尙饗﹗

山川壇

壇之制﹕坐北﹑向南﹐東西南北出陛各五級。不設石主﹐他制與社稷同。歷代之祭﹐其典不一。唐則合山川﹑雨師﹑雷師以祀﹐宋則合山川﹑社稷以祀﹐元則合祀風雲雷雨﹑社稷﹐而別祀山川。明初﹐分山川﹑風雲雷雨爲二壇﹕城西北爲山川壇﹐城西南爲風雲雷雨壇。六年﹐合山川﹑風雲雷雨爲一壇。十四年﹐更以城隍合祭焉。神牌三﹕中爲風雲雷雨之神﹐左本縣境內山川之神﹐右本縣城隍之神。

邑治壇未建﹐每歲以春﹑秋二仲上已之日﹐就興隆莊龜山之陰﹐設神牌張篷以祭。正印官蒞祭﹐行三獻禮。祭品﹐用羊三﹑豕三﹑籩豆各四﹑簠簋各二﹑鉶各一﹑爵各三﹑帛各一﹝用白色﹞。讀祝在風雲雷雨神位前。

其祝文云﹕惟神妙用神機﹐生育萬物﹔奠我民居﹐足我民食。某等欽奉上命﹐職忝玆土﹔今玆仲春﹝秋﹞﹐謹具牲醴庶品﹐用伸常祭。尙饗﹗

邑厲壇

厲祭之典﹐由來舊矣。至各府﹑州﹑縣設壇以祭無祀鬼神﹐則自明洪武三年始。壇之制﹕方﹑廣各一丈五尺﹐髙二尺﹔前陛三級﹐余無階。每歲祭凡三舉﹕春淸明日﹑秋七月十五日﹑冬十月一日。先期三日﹐主祭官牒告城隍。至日﹐迎城隍神位於壇上﹐主其事﹔牲用羊一﹑豕一﹐爵三。設無祀鬼神牌於壇下左右﹐書「本縣境內無祀鬼神」。用羊二﹑豕二解置於器﹐酒醴﹑羹飯﹑冥衣畢備。其行禮止於城隍神位前。

其祝文云﹕某官尊奉禮部札付﹐爲祭祀本縣闔境無祀鬼神等眾事。欽奉聖旨﹕普天之下﹑后土之上﹐無不有人﹑無不有鬼。神人�����𨿽殊﹐其理則一。故天下之廣﹑兆民之眾﹐必立君以主之。君總其人﹐又設官分職於�州縣以各長之﹐各州﹑府﹑縣又於每處戶內設一里長以細領之。上下之職﹐綱紀不紊﹕此治人之法如此。天子祭天地神祗及天下山川﹐王國各府州縣祭境內山川及祀典神只﹐庶人祭其祖先及里社﹑土社之神﹔上下之禮﹐各有差等。事神之道如此。尙念冥冥之中無祀鬼神﹐昔爲生民﹐未知何故而歿﹖其間有遭兵刃而橫傷者﹑有死於水火盜賊者﹑有被人取財而逼死者﹑有被人彊奪妻妾而死者﹑有遭刑禍而負屈死者﹑有天災流行而疫死者﹑有爲猛獸毒虫所害者﹑有爲饑餓凍死者﹑有因戰鬥而殞身者﹐有因危急而自縊者﹑有因墻屋傾頹而壓死者﹑有死後無子孫者。此等鬼魂﹐或終於前代﹑或歿於近世﹐或兵戈擾攘流移於他鄕﹐或人煙斷絕久闕其祭祀﹔姓名泯歿於一時﹐祀典無聞而不載。此等孤魂死無所依﹐精魂未散﹐結爲陰靈﹔或倚艸附木﹑或作爲妖怪﹐悲號於星月之下﹑呻吟於風雨之中。凡遇人間節令﹐心思陽世﹐魂杳杳以無歸﹔身�沈淪﹐意懸懸而望祭。興言及此﹐憐其淒慘。故敕天下有司﹐依時享祭。在京都有泰厲之祭﹑在王國有國厲之祭﹑在各府州有郡厲之祭﹑在各縣有邑厲之祭﹑在一里又各有鄕厲之祭﹐期於神依人而血食﹐人敬神而知禮﹔仍令本處城隍﹐以主此祭。欽奉如此﹐今某等不敢有違﹐謹設壇於城北﹐以三月淸明日﹝或七月十五日﹑或十月初一日﹞置備牲醴﹑羹飯﹐專祭本縣闔境無祀鬼神等眾﹔靈其不昧﹐來享此祭。凡我一縣境內人民﹐倚有忤逆不孝﹑不敬六親者﹐有姦盜詐僞﹑不畏公法者﹐有拗曲作直﹑欺壓良善者﹐有逃避差役﹑靠損貧戶者﹐以此頑惡姦邪不良之徒﹐神必告於城隍發露其事。使遭官府輕則笞的杖斷﹐不得號爲良民﹔重則徒流絞斬﹐不得還生鄕裏。若事未發露﹐必遭陰譴﹔使舉家並染瘟疫﹐六畜﹑田蠶不利。如有孝順父母﹑和睦親族﹑畏懼官府﹐遵守禮法﹑不作非爲﹑良善正直之人﹐神必達之城隍﹐陰加護佑﹔使其家道安和﹑農事順序﹐父母妻子保守鄕裏。我等闔縣官吏人等﹐如有上欺朝廷﹑下枉良善﹐貪財作獘﹑蠹政害民者﹐靈爲無私﹐一體昭報。如此則鬼神有鹽察之明﹐官府非諂諛之祭。尙饗﹗

廟

城隍廟

城隍無專祭﹐而水旱﹑疾疫必禱之﹐致敬﹑宿齋必告之﹔故立之廟﹐使神有所憑依也。邑未有設。康熙五十七年﹐知縣李丕煜捐俸鼎建﹔在興隆莊文廟之後﹐而隸於右焉。

其祝文云﹕敢昭告於本縣城隍之神曰﹕惟神妙用神機﹐生育萬物﹔奠我民居﹐足我民食。某等飲崇上命﹐忝職玆土﹔今當仲春﹝秋﹞﹐謹以牲醴﹐用伸常祭。尙饗﹗

旗纛

軍牙六纛之神﹐無立廟。鎭防官設位於衙署之右﹐霜降前一日率軍士具儀仗﹑肅軍容﹐迎旗纛於演武亭﹐用羊一﹑豕一﹑帛一以祭﹐行三獻禮。祭畢﹐仍束裝戎服﹐依次而回。

其祝文云﹕惟神正直無私﹐指揮軍士﹔助揚威武﹐皆佚神功。某等領承上命﹐守禦玆土﹔時維季秋﹐謹以牲醴庶品﹐用伸常祭。尙饗﹗

祠

八蠟祠

邑原無八蠟祠。康熙四十五年﹐蝗虫爲災﹑知縣朱永淸禱之有應﹐乃建祠以祀。蓋仿古者蠟百神於南郊之義也。廟在興隆莊龜山之陰。

名宦祠﹝未建﹞

鄕賢祠﹝未建﹞

卷之四

秩官志

知縣典史巡檢儒學教諭

臺屬縣設有三﹐鳳山序居其二。令以主治河陽﹐花滿春郊﹔屬以分猷苜蓿﹐香盈幾席。或捕盜﹑或撫番﹐𨿽秩之大小不同與職之煩簡互異﹐要皆竭臣工之心力﹐上以分黼座之憂勤者也。溯自開辟至今﹐任不一氏﹔爲歷志其名﹐亦使後之人擬而議之曰﹕某也賢﹑某也否﹑某也廉﹑某也貪﹐以爲勸懲之一助焉爾。志秩官。

知縣

典史

巡檢

儒學教諭

知縣

楊芳聲﹕直隸萬全衛人﹐歲貢。由同安縣知縣調補﹐康熙二十二年任。秩滿﹐升戶部江南司主事。

閔逵﹕江西南昌縣人﹐己酉順天舉人。康熙二十九年任。秩滿﹐升行人司行人。

朱繡﹕陜西鳳翔人﹐乙丑進士。由仙遊縣知縣調補﹐康熙三十四年任。以憂去。

劉國輔﹕奉天人﹐歲貢。由福安知縣調補﹐康熙三十八年任。秩滿﹐升湖廣��知州。

宋永淸﹕旗下籍﹐山東萊陽人﹐監生。由武平知縣調補﹐康熙四十三年任。秩滿﹐升直隸延慶知州。

時維豫﹕旗下籍。由武平知縣調補﹐康熙五十一年任。秩滿﹐升泉州府廈門同知。

李丕煜﹕直隸灤州人﹐歲貢。由南平知縣調補﹐康熙五十六年任。

典史

王輅﹕直隸北山衛人﹐吏員。康熙二十二年﹐由同安縣典史調補。秩滿﹐升漢中府照磨。

劉麟趾﹕山東濟寧州人﹐吏員。康熙二十九年任。秩滿﹐升湖廣潛江縣主簿。

戚嘉燦﹕順天通州人﹐吏員。康熙三十三年任。

魯論﹕直隸房山縣人﹐吏員。由建安縣典史調補﹐康熙三十七年任。秩滿﹐升贛州照磨。

章壽昌﹕順天涿州人﹐吏員。由淸流縣典史調補﹐康熙四十二年任。秩滿﹐升刑部司獄司。

閻瓚﹕山西鄕寧縣人﹐吏員。由仙遊縣典史調補﹐康熙四十五年任。卒於官。

葉廷獻﹕霸州大城縣人﹐吏員。由崇安縣典史調補﹐康熙四十五年任。卒於官。

侯天福﹕開封府密縣人﹐吏員。由閩縣典吏調補﹐康熙五十二年任。秩滿﹐升廣東永福司。

周起渭﹕直隸通州人﹐吏員。由南安縣典史調補﹐康熙五十六年任。

巡檢﹝下淡水巡檢司巡檢﹞

袁玟﹕順天右衛人﹐吏員。晉江祥芝司調補﹐康熙二十三年任。卒於官。

謝寧﹕浙江會稽縣人﹐吏員。康熙二十五年任。卒於官。

樓鴻基﹕浙江義烏縣人﹐吏員。康熙二十七年任。卒於官。

髙宗遊﹕江南山陽縣人﹐吏員。康熙三十三年任。卒於官。

沈翔升﹕直隸燕山右衛人﹐吏員。康熙三十三年任。告老解任。

孫朝聘﹕直隸香河縣人﹐吏員。由侯官縣五縣司調補﹐康熙三十八年任。卒於官。

郭培桂﹕山東金鄕縣人﹐吏員。康熙三十九任。卒於官。

徐志弼﹕山東登州人﹐吏員。由同安縣灌口司調補﹐康熙四十一年任。卒於官。

趙文秀﹕直隸保定府人﹐吏員。由仙遊縣迎仙司調補﹐康熙四十二年任。卒於官。

馮吉﹕直隸大名府人﹐吏員。由侯官縣五縣司調補﹐康熙四十六年任。以憂去。

趙元凱﹕保定府安肅縣人﹐吏員。由永福縣際門司調補﹐康熙五十年任。秩滿﹐升河南府照磨。

王國興﹕直隸大興縣人﹐吏員。由桃源店司調補﹐康熙五十五年任。

儒學教諭

黃賜英﹕晉江縣人﹐癸卯舉人。康熙二十六年任。秩滿﹐升直隸樂平縣知縣。

黃式度﹕晉江縣人﹐庚申舉人。康熙三十年任。秩滿﹐升山西臨縣知縣。

丁必捷﹕平和縣人﹐歲貢。由松溪縣教諭調補﹐康熙三十五年任。以憂去。

鄭占春﹕福淸縣人﹐歲貢。由永春縣教諭調補﹐康熙三十七年任。秩滿﹐升山東棲霞知縣。

吳周楨﹕晉江縣人﹐歲貢。由閩淸縣教諭調補﹐康熙四十二年任。秩滿﹐升京衛武學教諭。

施士嶽﹕晉江縣人﹐歲貢。由福淸縣教諭調補﹐康熙四十七年任。秩滿﹐升四川遂寧知縣。

郭濤﹕福淸縣人﹐歲貢。由永春縣教諭調補﹐康熙五十一年任。五十五年秩滿﹐升直隸永年知縣。

富鵬業﹕晉江縣人﹐乙酉舉人。由連城縣教諭調補﹐康熙五十六年任。

論曰﹕古公侯之封﹐不過百里﹔今之縣令﹐其受視古公侯有過之﹑無不及也﹐鳳山僻在海外﹐建邑𨿽歷三紀﹐而生聚未盡蕃也﹑遊惰未盡農也﹔弦誦者未盡比戶﹑鼠竊者未盡屏迹也。於是乎有師儒以課士﹑有捕尉以詰姦﹑有巡司以佐治﹐令從後而觀厥成焉。眾正匯徵﹐相助爲理。若此者﹐亦祗盡臣分所當然﹐其敢曰厥職遂無曠乎哉﹗

卷之五

武備志

營制陸路防汛歷官水師防汛墩臺教場

志之有武備也﹐非徒���壘﹐詳列歷官﹐與夫墩臺之設簡閱之地���﹐蓋將使後之人歷覽斯篇﹐知國家立制之必詳﹑建官之必�﹐�時制變﹐道與禮樂刑政相協﹐所謂防患於未然﹐而使外侮之盡消也。鳳山地處南隅﹐三十餘年來民歌樂土﹐海波不揚﹐共享升平之休。而當事時深籌劃﹐增防汛﹐立炮臺﹐斯誠「安不忘危」之意也。夫有備無患﹐自昔爲然。今日者水陸官兵星羅碁布﹐罔有或疏﹐其所以固疆圉者誠周且至也。於此而猶有浮����之中作������者﹐吾知其…………………。

營制

陸路防汛

歷官

水師防汛

墩臺

營制

����������卽有武�以治兵﹐營�之設豈可緩哉﹗鳳山在府治之南﹐故曰南路。康熙二十三年﹐額設南路營參將一員﹑中軍守備一員﹑千總一員﹑把總四員﹑步戰兵五百名﹝內撥歸鎭閩將軍標三十名﹞﹐實在步戰兵四百七十名﹑守兵五百名﹝內撥歸鎭閩將軍標三十名﹞﹐實在守兵四百七十名﹐共步戰﹑守兵九百四十名﹝五十八年﹐奉令撥歸北路淡水營步戰﹑守兵五十名﹞﹐實在戰﹑守兵八百九十名。共自備馬二十四匹﹐內參將自備馬八匹﹑守備自備馬四匹﹑千把總各自備馬二匹。參將則統轄於臺鎭﹐守備﹑千把總則統轄於參將﹑���則統轄於守備﹔把總而下﹐又有百������頭目﹐其制與內地等焉。但內地����定額﹐無所謂換班之名。臺灣全郡之兵﹐皆從本省各標營調撥而來。康熙二十四年﹐靖海將軍侯施瑯�請三年一換﹐屆期就各標營兵數多寡照額調遣。������臺灣各處換班﹐南路營之兵視�����有殊焉。

陸路防汛

�����縣治﹕南路營參將一員﹐守備一員﹐隨防千總一員﹐把總一員﹐步戰﹑守兵四百九十名。

分防下淡水汛﹕千總一員﹐步戰﹑守兵一百四十名。內分�頂塘目兵五名﹑茄藤塘目兵五名﹑麻网塘目兵一十一名﹝康熙五十六年新設﹞﹑大昆鹿塘目兵一十一名﹝康熙五十七年新設﹞。

分防鳳彈汛﹕把總一員﹐步戰﹑守兵六十名。內分打鹿潭塘目兵六名﹑小竹橋塘目兵五名﹑���塘目兵五名﹑��門塘目兵五名。

分防觀音山汛﹕把總一員﹐步戰﹑守兵一百三十名。內分������名﹑��������名﹑�������名﹑�������名﹑�������名﹑�������名﹑角宿塘目兵五名﹑援剿右塘目兵五名﹑赤嵌塘目兵五名﹑彌陀港塘目兵五名。

分防康篷林汛﹕把總一員﹐步戰﹑守兵七十名。內分半路竹塘目兵八名﹑大湖塘目兵六名﹑陂頭塘目兵五名﹑岡山塘目兵七名﹑府底塘目兵六名﹑瀨口塘目兵五名。

右陸路防汛﹐南至下淡水﹑北至瀨口﹐��險夷﹐置兵之多寡﹔悉屬南路參將統轄焉。

歷官

南路營參將

田朝弼﹕陜西米脂縣人﹐行伍。康熙二十三年任。二十五年﹐赴部候補。

楊懋紱﹕江南寶應縣籍﹐遼東義州人﹐將材。康熙二十五年任。二十九年升副將。

熊成秀﹕山東歷城縣人﹐行伍。康熙二十九年任。三十年革職。

吳三錫﹕浙江紹興府人﹐將材。康熙三十一年任。

趙文璧﹕浙江人﹐癸丑探花。由海壇鎭標左營遊擊調升﹐康熙三十五年任。

林云漢﹕直隸通州人﹐戊辰榜眼。由邵武城守營參將調補﹐康熙四十年任。四十四年﹐升務關營參將。

何肇彩﹕福建同安縣人﹐行伍。由邵武參將調補﹐康熙四十四年任。四十八年﹐升�州副將。

魏平﹕福建漳州府人﹐功加左都督。由��鎭左營遊擊升補﹐康熙四十九年任。五十三年﹐升廣西潯州副將。

馬建邦﹕陜西西寧衛人﹐行伍。康熙五十四年任。五十八年﹐升北直獨石路參將。

守備

許祥﹕浙江諸曁縣人﹐行伍。康熙二十三年任。二十五年﹐赴部候補。

陳斌﹕福建莆田縣人﹐行伍。康熙二十五年任。康熙二十九年﹐升河南南汝左營遊擊。

張星光﹕山西夏縣人﹐己未進士。康熙二十九年任。三十四年﹐升浙江黃巖鎭標守備。

戴坤﹕山東人﹐行伍。康熙三十四年任。

張龍貴﹕山西襄垣縣人﹐將材。由江南江北東海營守備調補﹐康熙三十六年任。

謝時晟﹕江南昆山縣人﹐癸丑進士。由建寧城守右營守備調補﹐康熙四十年任。

陳平﹕福建泉州府人﹐行伍。康熙四十四年任。

髙必華﹕福建福州府人﹐行伍。康熙四十五年任。

李應源﹕江南華亭縣人﹐甲戌進士。康熙四十九年任。五十四年﹐升湖廣夷陵鎭標左營遊擊。

秦簡瑞﹕廣東廣州府人﹐行伍。康熙五十四年任。康熙五十八年﹐升北直柴溝堡守備。

千總

馬龍﹕陜西膚施縣人﹐行伍。康熙二十三年任。二十五年﹐撤回候補。

戴參﹕福建長泰縣人﹐行伍。康熙二十五年任。

兪啟﹕福建連江縣人﹐行伍。康熙二十五年任。

黃宗﹕福建漳浦縣人﹐行伍。康熙二十五年任。

劉奇﹕山西平陽府人﹐行伍。康熙二十三年任。二十七年﹐升澎湖水師左營中軍守備。

莊成名﹕浙江臺州府人﹐行伍。康熙二十八年任。

張彥卿﹕福建浦城縣人﹐行伍。康熙三十三年任。

陳望﹕福建長泰縣人﹐行伍。康熙三十九年任。

魏朋﹕山東濟寧州人﹐行伍。康熙三十九年任。

郭正伯﹕福建漳州府人﹐行伍。康熙四十一年任。四十五年﹐請復姓名陳國星。

王才﹕�����人﹐行伍。康熙四十二年任。卒於官。

陳鹿鳴﹕福建福州府人﹐��。康熙四十二年任。卒於官。

周特士﹕福建福州府人﹐武舉。康熙四十五年任。卒於官。

宋仁﹕�����人﹐行伍。康熙四十七年任。

林治﹕�����人﹐行伍。康熙四十七年任。

池有成﹕福建同安縣人﹐武舉。康熙五十一年任。五十二年﹐卒於官。

張林﹕福建安溪縣人﹐行伍。康熙五十二年任。����﹐������選。

���﹕������﹐��。康熙五十六年�。

張天虎﹕陜西寧夏人﹐行伍。康熙五十二年任。五十�年﹐��赴部候選。

陳一得﹕福建漳州府人﹐行伍。康熙五十五年任。

把總

曾■﹝火丰﹞﹕福建平和縣人﹐行伍。康熙二十三年任。二十五年﹐撤回候補。

畢友成﹕浙江人﹐行伍。康熙二十三年任。二十七年﹐革職。

陳良選﹕福建平和縣人﹐行伍。康熙二十五年任。二十六年﹐革職。

莊成名﹕福建漳州府人﹐行伍。康熙二十五年任。三十八年﹐補本營右哨千總。

張彥卿﹕福建浦城縣人﹐行伍。康熙二十七年任。二十三年﹐補本營右哨千總。

沈右﹕福建同安縣人﹐行伍。康熙二十七年任。

陳輝﹕福建龍溪縣人﹐行伍。康熙二十七年任。

張弘祥﹕浙江人﹐行伍。康熙二十八年任。

周連﹕福建漳州府人﹐行伍。康熙二十三年任。

李克和﹕福建漳浦縣人﹐行伍。康熙二十七年任。

�其彪﹕江西人﹐行伍。康熙二十七年任。

張良﹕江西廣信府人﹐行伍。康熙三十七年任。

李隆﹕福建泉州府人﹐行伍。康熙二十九任。

李三英﹕福建泉州府人﹐武舉。康熙四十二年任。

李薦﹕福建泉州府人﹐行伍。康熙四十二年任。

彭燦﹕山東人﹐行伍。康熙四十二年任。

蔡有徳﹕福建福州府人﹐行伍。康熙四十七年任。

陳浩﹕福建福州府人﹐行伍。康熙四十七年任。

何傑﹕福建同安縣人﹐行伍。康熙四十七年任。

朱球﹕�����人﹐行伍。康熙四十八年任。

沈加祿﹕�����人﹐行伍。康熙四十九年任。

曾光﹕福建福州府人﹐行伍。康熙五十二年任。五十七年﹐拔補福寧右營��千總。

李美﹕福建福州府人﹐行伍。康熙五十二年任。五十五年﹐卒於官。

孫壽﹕福建福州府人﹐行伍。康熙五十二任。五十六年﹐軍政參革。

薛雄﹕福建漳州府人﹐行伍。康熙五十五年任。

李興盛﹕福建連江縣人﹐行伍。康熙五十六年任。

林富﹕福建汀州府人﹐行伍。康熙五十七年任。

張文學﹕福建福州府人﹐行伍。康熙五十七年任。

水師防汛

按水師副將統轄三營﹐駐札邑治之安平鎭﹔而不詳其營制﹑不列其歷官者何也﹖水師一協實爲臺灣一府之額設﹐而非鳳山一縣之額設也。特以安平鎭之城遠眺於汪洋萬頃之中﹐爲全郡之阨要﹐故置重鎭以駐之﹐而分其汛於南﹑北﹑中之三路。玆所載者﹐惟東邑治之防汛云。

駐防安平鎭﹕副將一員﹐遊擊三員﹐守備三員﹐千總五員﹐把總十員﹝以上各官﹐副將不時駕船出哨﹐遊﹑守則分三縣地方輪班遊巡﹐千﹑把總則分三縣地方輪班防汛。蓋一協而全臺沿海要區悉賴焉﹐當斯任者其可不加之意乎﹞。配船步戰﹑守兵八百五十六名﹐戰船二十二隻。

防守紅毛城﹕千總一員﹝三營輪撥﹞﹐步戰﹑守兵五十名﹝內中營十六名﹑左營十七名﹑右營十七名﹞。

防守大港汛﹕��一員﹝中營撥﹞﹐步戰﹑守兵六十名﹝中營撥﹞﹐戰船一隻。

������﹕步戰﹑守兵一十名﹝中營撥﹞。

������﹕�������﹝�營撥﹞﹐����。

���﹕�����﹝�����﹞。

墩臺

���汛﹕炮臺一座﹝安炮一位﹞﹑煙墩一个﹑望髙樓一座。

��港汛﹕炮臺一座﹝安炮一位﹞煙墩一个﹑望髙樓一座。

打鼓汛﹕炮臺一座﹝安炮一位﹞﹑煙墩一个﹑望髙樓一座。

岐後汛﹕炮臺一大座﹝安炮六位。鎭標右營撥兵三十名看守﹞﹑煙墩一个﹑望髙樓一座。

�溪汛﹕炮臺一座﹝安炮一位﹞﹑煙墩一个﹑望髙樓一座。

東港汛﹕炮臺一座﹝安炮一位﹞﹑煙墩一个﹑望髙樓一座。

��汛﹕炮臺一座﹝安炮一位﹞﹑煙墩一个﹑望髙樓一座。

﹝下有脫頁﹞…………………

卷之六

賦役志

戶口土田田賦鹽餉陸餉水餉雜稅存畱經費﹝附﹞

國家用度旣已取諸民間﹐而百凡臼興作又復藉夫人力﹐賦役之際﹐亦在位者之所宜深念也。𨿽山林川澤爲天地自然之利﹐而定其經制﹑輕其差徭﹐使戶口蕃息﹑家多蓋藏﹐人事節宣之功居多焉。善乎﹗孟子之論富民也﹕「易薄以先之﹑時禮以繼之」﹐斯眞千古爲治之龜鑑也。志賦役。

賦役考

「禹貢」三壤有則﹐「周官」少司寇掌登民數﹐蓋因地定賦﹐義取均其事役﹐原不忍盡民之力﹑盡民之財也。漢制﹕民十五以上﹑五十六以下出賦錢﹔固戶口之賦之所由始。唐立租﹑庸﹑調之法﹝丁男田百畝﹐歲納粟二石謂租。每丁隨鄕土所出﹐歲輸絹及綾�各二丈﹑棉三兩﹐不蠶之土輸布二丈五尺﹑麻三斤謂調。每丁歲定役二十日﹑不役則日爲絹三尺謂庸﹞﹐有田則有租﹑有戶則有調﹑有身則有庸﹔其法﹐以丁身爲主。迨徳宗朝﹐楊炎變爲兩稅並租﹑庸﹑調而一之﹕夏輸無過六月﹑秋輸無過十一月﹔戶以見居爲簿﹑人以貧富爲差。其法﹐以資產爲主。以丁身爲主者獘至於田亡而賦存﹑戶亡而籍存﹔以資產爲主者﹐獘至於庸錢旣納﹐而差役如故﹕其累均也。然自兩稅之行﹐相沿至今不廢者﹐時爲之也。明初﹐以黃冊定天下戶口﹑土田之賦﹔後流爲四差之獘﹝里甲均徭﹐驛傳機兵﹞。萬曆中﹐變而爲「一條鞭」﹔括一縣丁糧﹑徭役﹐備載每名一歲應納之數﹐下帖民間使納銀而官辦其差徭。乃行之旣久﹐遂以差徭合徵之賦爲正賦。

至國朝定鼎﹐又有輪值之大當﹝九甲一切夫役﹑雜費﹐俱就現年徵比﹞。是明初黃冊已不免於兩稅之外﹐另有差徭﹔自一條鞭法行﹐則又折差徭爲額徵﹐而力役之徵終不能免﹔大當繼之﹐在當日特以濟一時之急﹐不意久而不革﹐遂相習爲固然也。及甲寅三藩之變﹐兵餉米運色目益繁。康熙十九年﹐總督姚啟聖慨然請除大當。其時臺𨿽未附﹐然自二十二年至今﹐民得含哺鼓腹﹐不知有額外之徵﹑無名之賦者﹐皆姚公之力﹑聖天子之賜也。前鄭氏不分主客﹐計口算丁﹔今則三縣以有室家者均編客戶﹐單丁不與焉。康熙五十二年﹐詔曰﹕『海宇承平日久﹐戶口日繁﹐地畝並未加廣﹐宜施寬大之恩﹐共享恬熙之樂。嗣後直隸各省地方遇編審之期﹐察出增益人丁﹐止將實數另造淸冊奏聞﹔其徵收錢糧﹐但據康熙五十年丁冊定爲常額﹐續生人丁永不加賦﹐仍不許有司於造冊之時藉端需索﹐用副朕休養生息之意』。於是部議﹕俟後編審﹐另造新增人丁爲盛世滋生戶口冊。大哉皇仁﹐與天無極﹔自玆以往﹐永無加賦之累矣。然戶口常額恩詔已定﹐而土田利獘百出難窮。蓋昔鄭氏上下率自占其田園﹐以十分爲一甲﹐有官佃﹑文武官佃之分﹔而徵輸之額﹐其則例亦遂以別。內附之後﹐官佃﹑文武田園通勻﹐無異舊時課額各爲豁減﹐聽民自徵﹐無參差畸零之費﹔而所耕田園﹐有子孫世業之安。故合一縣之地而計之﹐其則有三﹔合田園之主而名之﹐其目有四。一曰官莊﹐是郡屬各官招墾以遞授於後官者也﹔一曰業戶﹐是紳衿﹑士民請墾納賦或自承買而賦於官者也﹔一曰管事﹐是鄕眾共推一人理其鄕之賦稅差役﹐公計田園以酬其勞而賦稅不與之者也﹔一曰番社﹐則番自爲耕﹐無租課而有丁米而且賦及番婦者也。至於田園三壤﹐則肥磽之不一。其……﹝原刊本缺兩頁﹞。

戶口

土田

田賦

鹽餉

陸餉

水餉

雜稅

存畱經費﹝附﹞

﹝戶口﹞

……丁五百八十二﹐合計通縣共二千四百四十五戶﹑四千零七十八口﹐共徵銀一千九百四十一兩一錢二分八釐。

康熙五十五年編審﹐增出滋生人丁一百三十四﹐奉文永不加賦。

外八社土番﹐並歸本縣四千三百四十五丁口。內除老疾番少男女﹑番婦七百五十三丁口豁免外﹐實在派徵男女番三千五百九十二丁口。內教冊﹑公廨番丁九十七丁﹐每丁徵米一石﹐共徵米九十七石﹔壯番一千三百九十五丁﹐每丁徵米一石七斗﹐共徵米二千三百七十一石五斗﹔少壯番二百五十六丁﹐每丁徵米一石三斗﹐共徵米三百三十二石八斗﹔壯番婦一千八百四十四口﹐每口徵米一石﹐共徵米一千八百四十四石。以上八社土番丁口共徵米四千六百四十五石三斗﹐折粟九千二百九十石六斗。

土田

臺之田園﹐各有上﹑中﹑下則之殊。總以十分爲一甲﹐每甲東西南北各二十五戈﹐每戈長一丈二尺五寸。其坵段之方圓曲直不等﹐則計尺寸折算。

康熙二十二年地歸版圖﹐淸查本縣舊額田園﹐實在共五千零四十八甲六分零八毫三絲六忽。內田二千六百七十八甲四分九釐六毫八絲一忽﹝內上則一千八百零四甲三分八釐七毫五絲六忽﹑中則一百八十七甲二分二釐六毫二絲一忽﹑下則六百八十六甲八分八釐三毫零四忽﹞﹐園一千三百六十九甲七分一釐一毫五絲五忽﹝內上則七百三十八甲九分一釐一毫一絲五忽﹑中則二百二十九甲二分一釐五毫六絲四忽﹑下則一千四百零一甲九分八釐四毫七絲六忽﹞。

今康熙二十四年﹐新墾田園共五百二十五甲五分六釐五毫二絲八忽。內田二百六十六甲五分六釐零六絲八忽﹝內上則八十三甲九分七釐﹑中則九十甲零五分二釐﹑下則九十二甲零七釐六絲八忽﹞﹐園二百五十九甲零四毫六絲﹝內上則九十一甲一分六釐﹑中則七十六甲五分﹑下則九十一甲三分四釐四毫六絲﹞。

二十五年﹐新墾田園共一百七十甲八分九釐八毫二絲八忽。內田三十九甲六分﹝內上則九甲二分﹑中則七甲三分﹑下則二十三甲一分﹞﹐園一百三十一甲二分九釐八毫二絲八忽﹝內上則四十甲零九分一釐﹑中則二十九甲二分﹑下則六十一甲一分八釐八毫二絲八忽﹞。

二十七年﹐新懇田園共一百八十六甲八分八釐三毫三絲八忽。內田八十五甲零六釐七毫零八忽﹝內上則一十三甲﹑中則三十八甲六分﹑下則三十三甲四分六釐七毫零八忽﹞﹐園一百零一甲八分一釐六毫三絲﹝內上則五甲﹑中則一十六甲﹑下則八十甲零八分一釐六毫三絲﹞。

二十八年﹐新墾田園共二百七十七甲八分二釐二毫。內田三十三甲九分五釐﹝俱下則﹞﹐園二百四十三甲八分七釐二毫﹝內中則五甲﹑下則二百三十甲八分七釐二毫﹞。

二十九年﹐新墾田園共四百六十三甲三分三釐。內田一百三十六甲三分﹝俱下則﹞﹐園三百二十七甲零三釐﹝內中則一甲﹑下則三百二十六甲零三釐﹞。

三十年﹐新墾田園共一百零四甲零四釐。內下則田八甲﹐下則園九十六甲零四釐。

三十一年﹐新墾田園共一百九十五甲六分五釐。內下則田一十六甲四分九釐﹐下則園一百七十九甲一分六釐。

三十二年﹐奉文令裏民自首二十九﹑三十兩年新墾田園共二百五十甲三分三釐二毫四絲。﹝內﹞二十九年新墾下則田一十五甲三分﹑下則園一十一甲﹐三十年新墾下則田四十七甲四分三釐八毫四絲﹑下則園一百七十六甲五分九釐四毫。

三十二年﹐新墾田園共二十六甲四分五釐。內下則田四分﹐下則園二十六甲零五釐。

三十三年﹐新墾田園共四十一甲二分二釐。內下則田七甲四分二釐﹐下則園三十三甲八分。

三十四年﹐新墾田園共一百一十甲九分三釐二毫四絲二忽。內下則田五甲二分﹐下則園一百零五甲七分三釐二毫四絲二忽。

三十五年﹐新墾田園共二百八十五甲八分七釐二毫五絲七忽。內下則田二十三甲六分五釐﹐下則園二百六十二甲二分二釐二毫五絲七忽。

三十六年﹐新墾田園共一百五十三甲五分零二忽。內下則田七十九甲二分﹐下則園七十四甲三分零二忽。

三十七年﹐新墾田園共一百二十六甲一分九釐。內下則田七分三釐﹐下則園一百二十五甲四分六釐。

三十八年﹐新墾田園共四百一十二甲一分一釐三毫四絲八忽。內下則田一十九甲八分二釐四毫六絲﹐下則園三百九十二甲二分八釐八毫八絲八忽。

三十九年﹐新墾田園共二百七十甲四分九釐八毫七絲四忽。內下則田二甲六分四釐﹐下則園二百六十七甲八分五釐八毫七絲四忽。

四十年﹐新墾下則園六十甲零五分二釐。

四十一年﹐新墾下則園一十二甲三分。

四十三年﹐新墾下則園六甲五分。

以上自康熙二十四年﹑至四十三年﹐新墾田園共三千六百八十甲零六分一釐八毫五絲七忽。內田七百八十七甲七分七釐零九絲四忽﹝內上則一百零六甲一分七釐﹑中則一百三十六甲四分二釐﹑下則五百四十五甲一分八釐零七絲六忽﹞﹐園二千八百九十二甲八分四釐七毫八絲一忽﹝內上則一百三十七甲零七釐﹑中則一百二十七甲七分﹑下則二千六百二十八甲零七釐七毫八絲一忽﹞。

合計通縣新﹑舊田園﹐共八千七百二十九甲二分二釐六毫九絲三忽。內田三千四百六十六甲二分六釐七毫七絲五忽﹝內上則一千九百一十甲五分五釐七毫五絲六忽﹑中則三百二十三甲六分四釐六毫二絲一忽﹑下則一千二百三十二甲零六釐三毫八絲﹞﹐園五千二百六十二甲五分五釐九毫三絲六忽﹝內上則八百七十五甲五分八釐一毫一絲五忽中則三百五十六甲九分一釐五毫一絲四忽﹑下則四千三十甲零六釐二毫五絲七忽﹞。

田賦

國朝議定賦役規則﹕上則﹕田每甲徵粟八石八斗﹐園每甲徵粟五石。中則﹕田每甲徵粟七石四斗﹐園每甲徵粟四石。下則﹕田每甲徵粟五石五斗﹐園每甲徵粟二石四斗。

舊額田園﹐實徵粟二萬九千零一十八石一斗二升二合九勺三抄六撮。

康熙二十四年新墾田園﹐應於二十五年起科粟二千八百九十六石一斗九升九合七勺八抄。

二十五年新墾田園﹐應於二十六年起科粟七百三十石零二斗三升一合八勺七抄二撮。

二十七年新墾田園﹐應於二十八年起科粟八百六十七石零六升八合零六抄。

二十八年新墾田園﹐應於二十九年起科粟七百八十石零一升七合八勺。

二十九年新墾田園﹐應於三十年起科粟一千五百三十六石一斗二升二合。

三十年新墾田園﹐應於三十一年起科粟二百七十四石四斗九升六合。

三十一年新墾田園﹐應於三十二年起科粟五百二十石六斗七升九合。

三十二年裏民自首二十九﹑三十兩年開墾﹐遵照部文以自首之年起科粟七百九十五石二斗八升六合八勺。

三十二年報墾﹐應於三十三年起科粟六十四石七斗二升。

三十三年報墾﹐應於三十四年起科粟一百二十一石九斗三升。

三十四年報墾﹐應於三十五年起科粟二百八十二石三斗五升七合八勺八撮。

三十五年報墾﹐應於三十六年起科粟七百五十九石四斗零九合一勺六抄八撮。

三十六年報墾﹐應於三十七年起科粟六百一十三石九斗二升零四抄八撮。

三十七年新墾田園﹐應於三十八年起科粟三百零五石一斗一升九合。

三十八年新墾田園﹐應於三十九年起科粟一千零五十石五斗二升八合六勺一抄二撮。

三十九年新墾田園﹐應於四十年起科粟六百五十七石三斗八升零九勺七抄六撮。

四十年新墾田園﹐應於四十一年起科粟一百四十五石二斗四升八合。

四十一年新墾田園﹐應於四十二年起科粟二十九石五斗二升。

四十三年新墾田園﹐應於四十四年起科粟一十五石六斗。

康熙二十四年起﹑至四十三年止新墾田園﹐共徵粟一萬二千四百四十五石八斗三升四合九勺二抄四撮。

合新舊田園徵粟﹐共四萬一千四百六十三石九斗五升七合八勺六抄。另徵八社土番男婦丁口米四千六百四十五石三斗折粟九千二百九十石零六斗﹐計通縣新舊田園並番男婦丁口米折粟﹐共徵本色粟五萬零七百五十四石五斗五升七合八勺六抄。

鹽餉

鹽埕一千三百二十二格﹐共徵銀一千六百八十兩。

陸餉

舊額﹕民丁三千四百九十六﹝每丁徵銀四錢七分六釐﹞﹐共徵銀一千六百六十四兩零九分六釐。

康熙三十年起﹑至五十年止﹐新增人丁五百八十二﹐共徵銀二百七十七兩零三分二釐。

土番社四社﹐共徵銀一百七十九兩二錢二分二釐四毫﹝內加六堂社徵銀四十九兩三錢九分二釐﹑嫏嬌社徵銀五十一兩一錢五分六釐﹑琉球社徵銀九兩八錢七分八釐四毫﹑卑南覓社徵銀六十八兩七錢九分六釐﹞。

生番歸化山豬毛社﹝大澤機後山頂﹞﹑八絲力社﹝巴六溪山頂﹞﹑加蚌社﹝與加無朗社相連﹞﹑加無郎社﹝下淡水山頂﹞﹑礁朥其難社﹝與加無郎社相連﹞﹑加少山社﹝在阿猴山頂﹞﹑北葉安社﹝與施汝臘社相連﹞﹑山裏畱社﹝與施汝臘社相連﹞﹑施汝臘社﹑錫幹社﹝與施汝臘社相連﹞﹕共十社﹐年輸鹿皮五十張折銀一十二兩。

按下淡水﹐在僞時只有八社納粟之番。自入聲教﹐又有四社內附﹐年增餉銀百有餘兩。已足徵帝徳遠被﹐土地不辟而日擴矣。乃五十四年山豬毛等十社亦聞風來效貢職﹐不敢或後。信乎梯航日出之鄕﹐凡有血气者之莫不尊親也。封疆末吏﹐何幸而躬逢其盛哉﹗

土墼埕瓦厝一百零一間﹝每間年徵稅銀三錢零三釐八毫﹞﹐共徵銀三十兩零六錢八分三釐八毫。

艸厝一百零二間﹝每間年徵稅銀二錢一分七釐﹞﹐共徵銀二十二兩一錢三分四釐。

安平鎭瓦厝三十間﹝每間年徵稅銀三錢零三釐八毫﹞﹐共徵銀九兩一錢一分四釐。

水餉

安平鎭渡船三十四隻﹐計載梁頭九百八十九擔﹝每擔徵銀七分七釐﹞﹐共徵銀七十六兩一錢五分三釐。

采捕小船二百五十六隻﹐計載梁頭五千零�十八擔﹐共徵銀三百八十七兩九錢二分六釐。

港潭六所﹝除拋荒無人承贌一所﹞﹐實五所﹐共徵銀二百一十八兩零三分零四毫。

雜稅

罟﹑罾﹑■﹝罒上令下﹞﹑縺﹑蠔﹑■﹝糸衮﹞﹑泊三十五張條﹐共徵銀二百六十七兩一錢二分。內罟一十一張﹝每張徵銀一十一兩七錢六分﹞﹐共徵銀一百二十九兩三錢六分﹔罾二張﹝每張徵銀四兩二錢﹞﹐共徵銀八兩四錢﹔■﹝罒上令下﹞一條﹐徵銀五兩八錢八分﹔縺一十一條﹝每條徵銀五兩八錢八分﹞﹐共徵銀六十四兩六錢八分﹔蠔八條﹝每條徵銀五兩八錢八分﹞﹐共徵銀四十七兩零四分﹔泊二條﹝每條徵銀五兩八錢八分﹞﹐共徵銀一十一兩七錢六分。

采捕烏魚給旗九十四枝﹝每枝徵銀一兩零五分﹞﹐共徵銀九十八兩七錢。

蔗車九張﹝每張徵銀五兩六錢﹞﹐共徵銀五十兩零四錢。康熙三十二年新升蔗車二十張﹐共徵銀一百一十二兩。

存畱經費﹝附﹞

各項正雜餉稅﹐額銀四千八百五十一兩七錢四分七釐六毫。除解兌兵餉銀二千九百四十一兩一錢四分九釐五毫五絲一忽九微﹐實存支應銀一千九百一十兩零五錢九分八釐零四絲八忽一微。內支給款目﹕

分巡臺廈道薪湊俸銀四十二兩九錢五分六釐﹝閏年加銀三兩五錢七分九釐六毫六絲七忽﹐照例奉裁充餉﹞。皂隸一十二名﹝每名工食銀六兩﹞﹐共銀七十二兩﹝閏年加銀六兩﹐年帶徵銀二兩四錢﹞﹐實給銀七十四兩四錢﹔快手一十二名﹝每名工食銀六兩﹞﹐共銀七十二兩﹝閏年加銀六兩﹐年帶徵銀二兩四錢﹞﹐實給銀七十四兩四錢﹔聽事吏二名﹝每名工食銀六兩﹞﹐共銀一十二兩﹝閏年加銀一兩﹐年帶徵銀四錢﹞﹐實給銀一十二兩四錢。

本府知府薪湊俸銀四十二兩九錢五分六釐﹝閏年加銀三兩五錢七分九釐六毫六絲七忽﹐照例奉裁充餉﹞。庫子四名﹝每名工食銀六兩﹞﹐共銀二十四兩﹝閏年加銀二兩﹐年帶徵銀八錢﹞﹐實給銀二十四兩八錢。

本縣知縣俸銀二十七兩四錢九分﹝閏年加銀二兩二錢九分零八毫三絲三忽﹐照例奉裁充餉﹞﹐薪湊俸銀一十七兩五錢一分﹝閏年加銀一兩四錢五分九釐一毫六絲七忽﹐照例奉裁充餉﹞。門子二名﹝每名工食銀六兩﹞﹐共銀一十二兩﹝閏年加銀一兩﹐年帶徵銀四錢﹞﹐實給銀一十二兩四錢﹔皂隸一十六名﹝每名工食銀六兩﹞﹐共銀九十六兩﹝閏年加銀八兩﹐年帶徵銀三兩三錢﹞﹐實給銀九十九兩二錢﹔馬快八名﹝每名工食銀六兩﹞﹐共銀四十八兩﹝閏年加銀四兩﹐年帶徵銀一兩六錢﹞﹐實給銀四十九兩六錢﹔燈夫四名﹝每名工食銀六兩﹞﹐共銀二十四兩﹝閏年加銀二兩﹐年帶徵銀八錢﹞﹐實給銀二十四兩八錢﹔轎傘扇夫七名﹝每名工食銀六兩﹞﹐共銀四十二兩﹝閏年加銀三兩五錢﹐年帶徵銀一兩四錢﹞﹐實給銀四十三兩四錢﹔禁卒八名﹝每名工食銀六兩﹞﹐共銀四十八兩﹝閏年加銀四兩﹐年帶徵銀一兩六錢﹞﹐實給銀四十九兩六錢﹔庫子四名﹝每名工食銀六兩﹞﹐共銀二十四兩﹝閏年加銀二兩﹐年帶徵銀八錢﹞﹐實給銀二十四兩八錢﹔斗級四名﹝每名工食銀六兩﹞﹐共銀二十四兩﹝閏年加銀二兩﹐年帶徵銀八錢﹞﹐實給銀二十四兩八錢﹔民壯五十名﹝每名工食銀六兩﹞﹐共銀三百兩﹝閏年加銀二十五兩﹐年帶徵銀一十兩﹞﹐實給銀三百一十兩。

本縣典史俸銀一十九兩五錢二分﹝閏年加銀一兩六錢二分六釐六毫六絲六忽﹐照例奉裁充餉﹞﹐薪湊俸銀一十二兩﹝閏年加銀一兩﹐照例奉裁充餉﹞。門子一名﹐工食銀六兩﹝閏年加銀五錢﹐年帶徵銀二錢﹞﹐實給銀六兩二錢﹔皂隸四名﹝每名工食銀六兩﹞﹐共銀二十四兩﹝閏年加銀二兩﹐年帶徵銀八錢﹞﹐實給銀二十四兩八錢﹔馬夫一名﹐工食銀六兩﹝閏年加銀五錢﹐年帶徵銀二錢﹞﹐實給銀六兩二錢。

臺灣府學齋夫二名﹝每名工食銀六兩﹞﹐共銀一十二兩﹝閏年加銀一兩﹐年帶徵銀四錢﹞﹐實給銀一十二兩四錢。

本縣儒學俸銀三十一兩五錢二分﹝閏年加銀二兩六錢二分六釐六毫六絲六忽六微﹐照例奉裁充餉﹞。本縣學齋夫三名﹝每名工食銀六兩﹞﹐共銀一十八兩﹝閏年加銀一兩五錢﹐年帶徵銀六錢﹞﹐實給銀一十八兩六錢﹔膳夫二名﹝工食銀連閏﹞﹐共銀一十三兩三錢二分三釐三毫三絲﹔門斗三名﹝每名工食銀六兩﹞﹐共銀一十八兩﹝閏年加銀一兩五錢﹐年帶徵銀六錢﹞﹐實給銀一十八兩六錢。

下淡水巡檢司俸銀一十九兩五錢二分﹝閏年加銀一兩六錢二分六釐六毫六絲六忽﹐照例奉裁充餉﹞﹐薪湊俸銀一十二兩﹝閏年加銀一兩﹐照例奉裁充餉﹞。皂隸二名﹝每名工食銀六兩﹞﹐共銀一十二兩﹝閏年加銀一兩﹐年帶徵銀四錢﹞﹐實給銀一十二兩四錢。

本府進表合用綾袱紙張﹐實給銀二兩五錢二分八釐九毫八絲二忽一微。

本縣聖廟香燈銀﹐二兩五錢二分。

春秋二祭啟聖公﹑文廟﹑山川﹑社稷﹑邑厲等壇祠﹐銀一百四十八兩。

鄕飲二次﹐銀六兩。

習儀﹑拜賀﹑救護﹐銀六錢。

祈晴﹑禱雨謝神香燭﹐銀一兩二錢。

修理文廟﹑城隍﹑社稷﹑無祀等壇祠﹐銀一十一兩三錢五分七釐。

新中舉人花紅旗匾﹐銀一兩三錢三分三釐三毫三絲﹔會試舉人盤費﹐銀三十兩﹔進士花紅旗匾﹐銀二兩﹔本縣學歲貢生旗匾﹐銀一兩二錢五分﹔本縣學廩生一十名﹝每名連閏該廩糧銀二兩八錢九分三釐三毫三絲﹞﹐共銀二十八兩九錢三分三釐三毫。

存卹孤貧夏冬衣布銀﹝本縣屬孤貧六十名口﹐每名年給銀一兩五錢八分七釐三毫﹞﹐實給銀九十五兩二錢三分八釐。孤貧月糧﹝每口月給銀二錢三分零九毫二絲八忽﹞﹐實給銀一百六十六兩二錢六分八釐一毫零六忽。

囚犯月糧﹐銀二十兩。

下淡水巡檢司弓兵一十八名﹝每名工食銀一兩七錢六分六釐六毫六絲六忽七微﹞﹐共銀三十一兩八錢﹝閏年加銀二兩六錢五分﹐年帶徵銀一兩零六分﹞﹐實給銀三十二兩八錢六分。

縣前﹑下淡水﹑楠仔坑﹑中衝崎﹑鯽魚潭﹑岡山﹑臺灣府等七鋪﹐每鋪司兵四名共二十八名﹐每名工食銀六兩﹑火把銀八錢四分﹐共銀一百九十一兩五錢二分﹝閏年加銀一十五兩九錢六分﹐年帶徵銀六兩三錢八分四釐﹞﹐實給銀一百九十七兩九錢零四釐。

論曰﹕內地郡縣賦役折色者多﹐臺以新辟海邦﹐獨就田徵榖﹑計口輸銀者﹐因地制宜﹔在聖天子勞來徳意﹐原無內外之殊也。至如八社番未種地﹐土番識番字者每名歲徵一石﹐壯番一石七斗﹐少壯番一石三斗﹐番婦亦每口一石。嗟此番黎﹐蠢愚無知﹐竭終歲之勤動﹐以餬其口猶且不足﹐復加以丁口之米﹔至其婦女﹐亦歲令納米焉。當日以初平定﹐章程艸創﹐或未及詳。要之﹐朝廷蠲租賜復﹑澤及萬匯﹐豈惜此數千稻穀以重困無知之民哉﹗倘得男番之米勻減一石﹑番婦之米盡行豁免﹐則少一分﹑民受一分之惠矣。「諸羅志」所引宋永淸賦役之論﹐蓋有慨乎其言之也﹗

卷之七

風土志

漢俗番俗﹝附番器﹞气候歲時風信潮汐物產

風之行也自上﹐俗之成也自下。然而五方之嗜好不同﹐四時之消長亦異。惟劑於中和﹐使無愆伏之患﹔示以樽櫛﹐用追康阜之隆。庶乎時旣若而地效靈﹑因之波不揚而海淸晏﹔則太和已在宇宙﹐而熙皞可望唐虞。於以徵一道同風之盛也﹐顧不休與﹗志風土。

漢俗

番俗

气候

歲時

風信

潮汐

物產

漢俗

臺郡古荒遠地﹐所聚廬托處者﹐非有祖貽孫承世其家業也﹔大抵漳﹑泉之人來居之。此外﹐或自福興而至﹐或自惠﹑潮而來。𨿽各循土風﹐而大端亦不甚遠焉。兄弟患鬩墻矣﹐臺則同居常至閱世﹔葬地在必擇矣﹐臺則親柩不致久淹。鄰里詬誶﹐榔檳可以解紛﹔有無相通﹐傾囊亦所不惜。至於平原沃野﹐有竹木果植之饒﹔濱海溪渠﹐萃魚鹽蜃蛤之利。服賈則用舟楫﹐任載必需車牛。農無火耕水耨之瘁﹐商有冰紈氈裘之華。歲不再收﹐������﹐隙地並蒔花蔬﹔則農之無遺力也。�夫巾幗之流﹐從容就義﹑白首完貞﹐所在多有﹔則女之能立節也。乃淳未盡還﹑僕未盡返者﹐何也﹖昔者﹐岐﹑丰之地﹐文﹑武治之﹐而興讓畔之風﹔政﹑亥繼之﹐而爲慘刻之習。是移而易之﹐不在傷肌膚之效也。

夫服飾僭侈﹑婚姻論財﹑好飲酒﹑喜賭博﹑子不擇師﹑婦入僧寺﹑好觀劇﹑親異姓﹐全臺之敝俗也。鳳山自縣治北抵安平鎭等處﹐俗略與郡治同。由縣治南至金荊潭一帶﹐稍近喬野。自淡水溪以南﹐則番﹑漢雜居﹐而客人尢夥﹔好事輕生﹐健訟樂斗﹐所從來舊矣。噫﹗衣食者﹐民生之大命也。而臺俗宴會之設﹐動費中產﹔卽廝役牧豎衣曳綺羅﹐𨿽販婦村姑妝盈珠翠。男不耕而食者有之﹐女不織而衣者有之。積習不變﹐伊於胡底﹖𨿽冠﹑婚﹑喪﹑祭與內郡同﹐但縟節太煩而眞實不足﹐浮費過盛而權輿難承。孔子曰﹕『禮與其奢也﹐寧儉﹔喪與其易也﹐寧戚』。信斯言也﹐將淳可盡還﹑朴可盡返﹐海外之治蒸蒸近古矣。

番俗

土番之俗﹐與漢人不同。不知姓字﹐不知年月生辰。父母外﹐無伯叔甥舅之親﹐無祖先祭祀之禮。

男女皆跣足裸裎﹐以短衣蔽其上﹐以靑布圍其下。番婦又用靑布裹脛﹐頭上多戴花艸。男約十四﹑五歲﹐或編藤箍腰﹐使嫻於奔走﹔拔去髭須﹐不畱身上一毛。女髮稍長﹐斷其半﹐以艸束之﹔齒用生艸染黑。穿耳孔﹐以木環貫其中。手帶鐲﹐或銅﹑或鐵。鳥翅垂於肩﹑螺貝懸於項相誇詡﹐以爲美觀。

俗重生女﹐不重生男﹔以男則出養於人﹐女則納婿於家。婚嫁之初﹐男吹嘴琴﹐女出與合﹔當意者﹐告於父母﹐具酒食邀飲同社之人﹐卽成配偶﹐名曰「牽手」。一切耕作﹐番婦同之。偶有不合﹐不論有無生育﹐輒出其夫﹐所有家私則平分焉﹔番婦復「牽手」於他番。

產子﹐同嬰兒赴水濯之。疾病無醫藥﹐惟濯於河﹔曰﹕『大士置藥於水以救我』。冬日﹐亦浴水中以爲快。

死則縣黑布於竿鳴鑼﹐使同社聞之。所有器皿﹑衣服﹐與生人均分﹔將死者應得之數﹐同其屍埋於門內之右。三日後﹐會集同社啟土﹐取死者出﹐各酹以酒﹐然後葬﹔葬無棺槨。

不曉卜筮﹐凡出門樵獵﹐必聽鳥聲以占吉凶而後往。

無寒暑﹐夜必鑪榾柮於地﹐環而寢坐其側﹔樵采﹑獲稻皆然。無榾柮﹐則析薪﹑掃敗葉同爇至旦。

其廬舍﹐髙地四﹑五尺﹐廣狹如舟形﹐門柱皆畫五采﹔常掃地﹐不著一塵。四圍植椰樹﹑修篁。家無被褥﹐寢以鹿皮。廚無鼎竈﹐■﹝木戈﹞三足於地以架鍋。碗則用椰瓢﹐箸則用手指。

米隨日而舂。酒嚼米而成﹔客至﹐酌以相敬﹐必先嘗而後進。

手各帶兩鐵圈﹐走則相撞有聲。所執鏢鎗長五尺許﹐取物於百步之內。弓用堅勁之竹爲之﹐以麻繩塗鹿血爲弦﹑以鳥羽系竹矢爲翎。

耕田以艸生爲候﹐秋成日謂之一年。

土官有正﹑副﹐大社五﹑六人﹐小社亦三﹑四人。各分公廨﹐有事則集眾於廨以聽議。能書紅毛字者﹐號曰教冊﹔掌注銷入之數。削鵝毛管濡墨橫書﹐自左至右﹐不直行。

由淡水再入深山﹐又有狀如猿猱﹐長僅三﹑四尺﹐語與外社不通。見人﹐則升樹杪﹔人視之﹐則張弓相向。

又有一種鑿穴而居者﹐名傀儡。番性好殺﹐下山藏於茂林丰艸中﹐伺人過﹐取其頭﹐飾以金﹔且多聚髑髏以示勇。

番俗𨿽不盡同﹐撮其大略如此。

﹝附﹞廬舍器用

番屋之制﹐不圓﹑不方﹐廣四﹑五丈﹐深十餘丈。聯梁通脊﹐形若余皇。悉於脊頭開門﹐封土爲�。髙三﹑四尺﹐架木橋而上。四壁悉�篔簹﹐覆以茅艸﹐�灑絕塵。前後左右疏通﹐外環植莿竹﹐密衛如城。編竹爲門﹐自成一家。屋邊六畜圈欄﹑廩囷悉備焉。

匏﹐大約容二﹑三斗﹐味苦不可食﹔截其頂﹑出其瓤﹐選小匏之底截以爲蓋﹐適相配焉。懸之室中﹐以多爲富。番人往役以實行李﹐雨行不濡﹑水渡可浮﹔輕而且便﹐𨿽重價沽之不售也。

薩時宜﹐制長三寸許﹐如竹剖半﹐狹其一端﹐煉鐵爲之。繩貫凹中﹐約於掌背﹐束鐵劍脊釧於手。�行則手隨之而動﹐薩時宜自擊於釧脊﹐聲鏗鏗然。疾行則疾響﹐若駟馬和鸞﹐而淸音徹越﹐遠�過之。

臂環﹐以鐵爲之。形如蟶殼聯串二三十環﹐錚亮如銀。束至手彎以爲飾。

蘆笛﹐截蘆近尺﹐駢管而吹之。以綫札其口如鴨嘴﹐聲亦淒然而悲切。每於秋髙月夜間聞之﹐令人起塞上之思。

鼻簫﹐截竹尺餘﹐��孔﹔另通小孔如豆大於竹節之旁﹐按於鼻孔以气吹之。調旣不宛轉﹐聲亦不響亮。

口琴﹐削竹如弓﹐長尺許﹔以絲綫爲弦﹐一頭以薄篾折而環其端﹐承於近弰弦下末疊系於弓﹐而�其背﹑爪其弦﹐自具一種沈曼之音。驟聆不甚入耳﹐靜聽之亦覺纖逸。夜深﹐番男女潛相彈和以逗情私﹔然幽響不能遠聞。

鏢鎗﹐以竹爲桿﹐長五﹑六尺。鎗鏃鐵齒﹐勾倒「个」字﹐活入桿中﹔系長繩於桿末。鏢鹿中之﹐則釣入而難脫﹔鹿善逸狂奔﹐則桿繩絆紲於雜木﹐追而獲之。

短刀﹐長止尺許﹔或齊頭﹑或尖葉﹐快不可當。番男女出門﹐以木鞘韜之﹐橫系於背之腰間。

弓﹐以竹爲之。而密札其藤於竹上﹐不用筋角膠漆﹔以薴繩爲弦﹐漬以鹿血﹐堅韌勝於絲。無弰﹐不虞其反弛。底局𨿽膂力挽之﹐不能殼也。

箭﹐取堅直之小竹爲之。羽括四面密纏以絲﹐不需膠漆﹔鏃則自煉鐵以制﹐薄而尖小﹐銛利穿骨。

竈﹐■﹝木戈﹞三木於地﹐閣木扣於上﹔或以三石塊支之﹐若鼎峙焉。無釜鐺﹐陶土爲之﹔圓其底﹑縮其口﹐微有唇起以承甑﹝卽木扣也﹞。甑者﹐刳巨木而虛其中﹐若通筒﹔編篾爲臍﹐盛米通气以炊。

臼﹐以巨木爲之。髙二尺餘﹑徑三尺許﹐虛其中﹔旁通三﹑四小孔﹐覆於地上。鑿其面如鍋底﹐盛米於內﹐番婦執杵以舂。舂則左右其手﹔昏暮之間﹑黎明之候﹐丁東之聲遠邇相間。番之制器﹐殆別有一種心思焉。

藤籠﹐以藤爲之。有底﹑有蓋﹐與篾籠同。其制或方﹑或圓﹐或豬腰形﹔番用以貯物者。漢人則加以漆﹑釘以銅﹐更爲堅固﹔盛衣服﹑器皿之屬﹐雅致殊甚﹐並堪鎖鑰。

霞籃﹐編竹爲之。其制圓﹐以貯米﹑粟﹑豆﹑麥之類﹔小者容一﹑二斗﹐大者可三﹑四石。番無升斗﹐以此量籽粒之多寡焉。

木牌﹐以堅木爲之。髙不滿四尺﹑闊二尺餘。形如龜殼﹐以五色畫八卦﹑彩雲﹑花鳥之類。內橫一木﹐手執之可以蔽身。

禾間﹐所以貯粟者。於居室前後豎竹爲墻﹐上蓋以茅﹐廣不過丈﹐髙止八﹑九尺。下用竹木橫直疊架﹐離地二﹑三尺﹐編竹爲席置於上及四旁之間。所收禾粟﹐悉貯於內。上可以蔽風雨﹐下可以去濕气。

气候

臺灣气候異於內地﹐大抵暑多於寒。鳳山自下淡水外﹐多與郡治同。富貴之家﹐獸炭﹑貂裘旣無所用﹐細民卽無衣褐﹐亦可度歲。花卉或不時盛開﹐木葉或經年不脫。瓜熟於冬﹐涼生於雨﹕此寒暑之气候﹐一也。

春苦旱﹑秋苦潦。西南云合而沛甘澍﹐東北云密而負日暄﹕此雨暘之气候﹐二也。

四時之風﹐惟颶爲甚。雷轟浪激﹐楫傾檣摧﹔奔濤之聲﹐聞數百里。曉東而暮西﹐與內郡之早西暮東者異矣﹕此風颷之气候﹐三也。

自鳳山溪南至於淡水等處﹐早則東風大作﹐及晡鬱蒸﹐入夜寒涼。冬少朔風﹐不用裝綿。土多瘴气﹐來往之人恆以疾病爲憂。此淡水之气候﹐四也。

歲時

元日﹐早起禮神﹑祀先畢﹐無貴賤﹐禦新衣詣親友賀歲﹐主人出辛盤共款。往來交錯﹐數日仍止。

立春﹐前一日有司迎春東郊﹐備儀仗﹑彩棚前導﹔士女蜂集看春以爲適。

上元﹐作花燈﹑火炮之屬。子弟扮仙獅﹑竹馬﹑龍燈慶鄕間﹐主人酬以厚禮﹔否則﹐堅辭不納也。別有善歌曲者數輩﹐制如飛蓋狀﹐行遊市中﹐絲竹雜奏﹐謂之「鬧傘」。各市鎭坊裏神祠﹐必延僧道設醮。醮畢﹐裏眾集飯祠中。數夜之間﹐又有無賴少年挾鼠炮以角勝負﹐𨿽延燒衣履不惜也。

二月二日﹐鄕閭居民彷古「春祈」﹐斂金宰牲﹑演戲祀神畢﹐羣飲廟中﹐分胙而歸﹐謂之「做福」。

三月三日﹐采鼠曲艸合粉爲粿薦祖考﹐余以相贈遺。不聞有士女秉蕳之風。

淸明﹐追薦祖先﹐插柳戶上。前後日﹐人多墓祭﹐邀親朋與俱﹔輿步壺漿﹐絡繹郊原。婦女盛服靚妝﹐駕車同至墓所。祭畢﹐藉艸銜杯﹐遞相酬酢。婦人設帷車中以飲﹐薄暮乃歸。

四月八日﹐有洗佛之會﹔寺之僧尼主之。婦人多詣寺中參拜焉。

端午﹐家蒸角黍﹐取「陰陽包裹」之義。服雄黃酒﹐懸艾及菖蒲於門首。兒童帶繭虎﹐系以五色縷。俗鬥龍舟﹐遊人放�持豚酒餉之。

六月一日﹐家制半年丸﹐以紅曲雜米粉爲之。亦頌禱團圓之義云爾。

七月七夕﹐女兒乞巧﹐持瓜果﹑熟豆相爲贈遺。

七月十五日﹐作盂蘭會。以一老僧主之。黃昏後﹐登壇說法﹐設酒食以祀鬼﹐謂之「普施」。人家亦以是日追薦祖先﹐與淸明同其孝享。而說者謂是日乃地官赦罪﹐使赴厲壇之祭﹔今而祭其祖先﹐是以有罪待祖先也。噫﹗春露秋霜﹐孰無報本之思﹖謂以有罪待祖先﹐此正所謂彊詞奪正理耳﹐惡足訓乎﹗

中秋﹐祭土地。鄕村里社悉演戲﹐爲費甚奢﹔仿古「秋報」之義也。是夜士子會飲﹐制大餅﹐中書「元」字﹐用骰子擲四紅得者﹐取「秋闈奪元」之兆。

重九日﹐登髙﹔菊尊萸佩﹐互爲潦倒。好事作風鳶﹐放於曠野之處﹐方言謂之「放風箏」。夜則懸燈其上﹐遠望若炯炯巨星。但時當朔風﹐聲近悲切﹐不免發「旅人思歸」之興耳。

十一月冬至﹐家家作米丸祀神。祭畢食之﹐謂之「添歲」﹔卽所謂「亞歲」也。

臘月二十四日﹐俗傳眾神上天﹔備牲醴以祀﹐謂之「送神」。二十五日﹐俗傳爲天神下降﹔家各薦茶果如儀。至來歲正月四日復祀﹐謂之「迎神」。

除夕﹐前數日親朋持禮物相贈﹐謂之「饋歲」。是夕祀先﹑禮神﹐謂之「辭年」。祭畢﹐舉家擁鑪飲酒﹐謂之「守歲」﹔爆竹之聲不絕焉。

至於客莊﹐亦多內郡之人﹔故儀文不至大相遠云。

風信

淸明後﹐地气自南而北﹐則以南風爲常﹔霜降後﹐地气自北而南﹐則以北風爲常。反其常﹐則颲風將作﹝颲音列﹐風暴至也﹞。

南風柔而順﹐北風烈而嚴。南風駕船﹐常患風不勝帆﹐故以舟小爲速﹔北風駕船﹐常患帆不勝風﹐故以舟大爲穩。風大者爲颶﹝音具﹔海中大風。「南越志」﹕『颶風者﹐具四方之風也』。楊升庵曰﹕『以颶作颶﹐誤』﹞﹐又甚者爲臺﹝考「字匯」無此字﹐今姑從俗﹞。颶常驟發﹐臺則有漸。颶或倏發倏止﹔臺則常連日夜﹐大約發於六﹑八月居多。至九月﹐則北風初烈﹐或至連月﹐俗稱「九降風」是也。船在洋中﹐遇颶猶可爲﹐遇臺則難當矣。又有風驟起者﹐曰「報頭風」。凡過洋﹐以三﹑四﹑五月及七月﹑十月爲穩﹔蓋三﹑四﹑五月少報風﹐七月寒暑初交﹐十月天多晴而風順也。最忌六﹑九及十二月﹔六﹑九﹝月﹞多報風﹐十二月風時難定也。

十月以後﹐北風常作﹐報風無定期﹐舟人乘風隙以來往。五﹑六﹑七﹑八月應南風﹐臺發﹐則北風先至﹐轉而東南﹐又轉而西南乃止。九降﹐則無雨而風。五﹑六﹑七月間風雨俱至﹐卽俗所謂「西北雨」﹑「風時雨」也。舟人視天色有點黑﹐則收帆嚴舵以待之﹔瞬息之頃﹐風馳雨驟﹐隨刻而止。若預待少遲﹐則難以濟矣。

天邊有斷虹﹐亦臺將至。止現一片如船帆者﹐曰破帆﹔稍及半如鱟尾者﹐曰屈鱟。出於北方﹐又甚於他方。海水驟變﹐水面多穢如米糠及有海蛇浮游水上﹐亦臺將至。

十二月二十一日起﹐一日有風﹐應明年正月有大風﹔二日應二月﹐三月以至九月俱按日相應。或一日之間風作二次﹐則來年所應之月﹐臺颶亦二次焉﹔多亦如之﹐無不應者。

凡山澳泊船之處﹐有南風時澳﹑有北風時澳。南風﹐則以南負山而北面海者爲澳﹔北風﹐則以北負山而南面海者爲澳。獨五﹑六月應南風﹐或驟遇北風﹐不可泊北風澳﹔蓋以北風轉南﹐呼吸變更﹐臺雨嚴厲﹐恐駕避不及也。

每年每月各有報日﹐名目𨿽怪誕不經﹐而驗之多應。今並志之﹐以便於趨避﹔亦舟行者之急務也。正月初四日﹐接神報﹔初九日﹐玉皇報﹝是日有報﹐各報俱驗﹔若無報﹐則各報俱不驗﹞﹔十三日﹐關帝報﹔二十九日烏狗報。二月初二日﹐白須報。三月初三日﹐上帝報﹔十五﹐眞人報﹔二十三日﹐媽祖報﹝眞人報多風﹐媽祖報多雨。以上三个月共三十六報﹐此其大者﹞。四月初八日﹐佛子報。五月初五日﹐屈原報﹝系大報旬﹞﹔十三日﹐關帝報。六月十二日﹐彭祖報﹔十八日﹐彭祖婆報﹔二十四日﹐洗炊籠報﹝此三報﹐俱系大報旬﹞。七月十五日﹐鬼仔報。八月初一日﹐竈君報﹔初五日﹐系大報旬﹔十五日﹐魁星報。九月十六日﹐張良報﹔十九日﹐觀音報。十月初十日﹐水仙王報﹔二十六日﹐翁爹報。十一月二十七日﹐普庵報。十二月二十四日﹐送神報﹔二十九日﹐火盆報﹝自二十四日至年終﹐每遇大風﹐名送年風﹞。

潮汐

天地間﹐一气耳。海潮者﹐地之喘息也。記云﹕『卯﹑酉之月﹐气以交而盛﹔朔﹑望之日﹐气以變而盛﹕故潮獨大』。此以餘月﹑餘日論也。周翠渠云﹕『海居地上﹐地有俯仰﹐潮因有往來。气升於北﹐北盈則南虛﹐地必南俯﹐故潮皆趨南﹔气升於南﹐南盈則北虛﹐地必北俯﹐故潮皆趨北』。此以地乘气﹑潮因地論也。惟俯仰之形與喘息之義﹐略有異焉。月臨卯﹑酉﹐則潮漲乎東西﹔月臨子﹑午﹐則潮平乎南北。此以太陰天盤論也。自朔至望﹐常緩一夜潮﹔自望至晦﹐復緩一晝潮。此太陰西沒之期緩於太陽故也。海之極遠者﹐其得气尢專﹐故潮因之﹔東海﹑南海﹐其候之遠近可考矣。若晝潮大於春﹑夏﹐夜潮大於秋﹑冬﹔潮漲多在春﹑夏之中﹐濤大每居朔﹑望之後。此則天地之常數﹐統四海而一者也。然亦止於封域之內。若夫南望北斗與蒸一羊脾熟而天復明之外﹐及今紅毛番所言彼地有夏秋曁晝﹑春冬永夜之處。又船爲風所飄﹐嘗至萬水朝東﹐水各東流而彊急﹐無復潮汐南北流﹔愈甚﹐則水泥而沸﹐非東風盛發﹐難以返棹。凡若此類﹐理之所窮﹐又非人所能蠡測矣。

臺郡地屬東南﹐日常早上﹕十七﹑八之夜﹐月臨卯﹑酉﹐僅在初昏。故潮之長退﹐視同安金﹑廈亦較早。同安金﹑廈﹐初一﹑十六潮滿子午﹐而盡竭於卯﹑酉﹔初八﹑二十三潮滿卯﹑酉﹐而盡竭於子﹑午。臺則初一﹑十六潮滿已﹑亥﹐而盡竭於寅﹑申﹔初八﹑二十三潮滿寅﹑申﹐而盡竭於已﹑亥﹕差二時焉。則潮又以地異矣。且如臺之半綫以下﹐潮流過北﹑汐流過南﹐與澎島同﹔半綫以上﹐則潮流過南﹑汐流過北。惟習知其候者﹐舟行據其上流﹐方保無恙。

夫潮也湧從何來﹖汐也歸於何處﹖其吞吐消長﹐眞不可以究詰﹔故以爲地之喘息焉。

物產

稻之屬

早尖﹕有赤﹑白二種。粒小﹐早熟。種於二﹑三月﹐成於六﹑七月。園中種之。

埔尖﹕赤多﹑白少。種於三﹑四月﹐成於八﹑九月。園中種之。

尖仔﹕以純白者爲佳﹐諸稻之極美者。種於五﹑六月﹐成於九﹑十月。田中種之。

糯稻﹕卽秫也。「古今注」謂『稻之粘者爲秫』。有早種﹑晚種。歲時以爲團﹑粽﹑糕﹑粿﹐釀酒尢佳。

虎皮秫﹕殼赤﹐有文。米白﹐粒大。

赤殼秫﹕殼赤﹐米白而粒小。諸秫中之最下者。

大伯姆﹕種於窳下之田。水髙一尺則長一尺﹐水不能浸。米白而大。

竹絲秫﹕米靑白色﹐故名曰竹絲。

生毛秫﹕以其殼有毛﹐故名。粒大而米白。

過山香﹕味香賽諸秫。粒長而大﹐較諸秫倍之。置一撮雜他米以炊﹐滿鍋皆香。土番種之園中。購者必數倍以易焉。

鵝卵秫﹕粒短而肥﹐殼薄而色白。性甚軟﹐諸秫中之最佳者。

禾秫﹕殼白﹐而米極軟。土番種於園。登場後會社飲酒﹐八﹑九月之候也。

麥之屬

大麥﹕「說文」曰﹕『麥﹐金也。金王而生﹐火王而死』。冬至種﹐淸明熟。三﹑四月之間﹐靑黃未接﹐賴此以當榖﹔其有益於民食者甚大。

小麥﹕磨粉成面﹐爲用甚巨。種於深冬﹐成於初夏。

蕎麥﹕色黑﹐而實三稜。秋種而冬熟。亦可磨粉。斂汗用之﹝見「藥部」﹞。

番麥﹕似黍而低﹔花吐於心﹑實結於葉。一葉一莖﹐莖可百餘粒﹐狀如石橊子。初生色白﹐熟則黃。煨而食﹐亦香美焉。

黍稷之屬

黍﹕粒圓﹐色黃﹔可以釀酒。「說文」曰﹕『以大暑種﹐故謂之黍也』。

薯黍﹕葉長大如蘆﹐粒差大而色赤。俗呼蘆黍﹐卽秬黍也。

黃粟﹕稷之別名。有粳﹑糯二種。

麻﹕卽胡麻﹔一名脂麻。臺產甚多。有白﹑黑二種﹐可作油。葛雅川以一葉兩夾者﹐名巨勝。

鴨蹄黍﹕穗似鴨蹄﹐故名。

菽之屬﹝物理論」曰﹕『菽豆之總名也』﹞

黃豆﹕皮黃﹐粒大倍於白豆。臺產甚多。販至內地﹐人甚珍之。

白豆﹕皮白﹐粒小。可作腐﹐亦可爲醬。下淡水多種之。

黑豆﹕皮烏。可作豉。亦可和藥浸酒﹐服之能愈風疾。

米豆﹕皮白﹐可和米作飯。一名九月豆﹔以其九月而熟也。

綠豆﹕皮綠﹐粒小﹔性涼。爲粉甚佳﹔用以作糕品﹐尢稱美焉。

虎爪豆﹕以其形似虎爪﹐故名。一檖數莢﹐一莢可三﹑四子。無甚佳﹐故人亦不貴之。

落花生﹕俗名土豆。蔓生﹐花開於叢﹐實結於根﹔一房可三﹑四粒。堪充果品﹔用以醡油﹐可代�。

蔬之屬

姜﹕種於山�少水之處﹐乃能盛長。

蔥﹕有風蔥﹑香蔥﹑麥蔥三種。風蔥可治小兒風疾。

韭﹕葉狹小者爲眞﹔闊而差大者﹐蒜瓣包麥所生也。莖曰韭白﹐根曰韭靑。割而復生﹐不用再種。

薤﹕有靑﹑白二種。似韭﹐而葉差大。「爾雅」謂薤爲鴻薈﹑「本艸」謂之菜芝﹐均是也。

胡荽﹕俗呼園荽。莖柔﹐味辛香。西方書又名興渠。

芥菜﹕有二種。一種紫芥﹐可作芥辣用。

六月菜﹕俗呼辣芥。

蘿卜﹕性甚冷。一名蘿菔。昔婆蘿門僧東來﹐見食麵者﹐曰﹕『太熱﹐柰何』﹖及見食中有蘿菔﹐曰﹕『賴此解之耳』。

白菜﹕「通誌」曰﹕『本出北地﹐今海外亦多』。莖闊而白者爲佳。

莧菜﹕「埤雅」曰﹕『有紅莧﹑白莧二色。莖葉皆髙大』。俗傳﹕不宜與鱉同食。

芥藍菜﹕「通誌」曰﹕『葉如藍而厚﹐靑碧色﹐菜之美者』。俗呼爲隔藍菜。相傳大士�鯉魚﹐以此菜隔之。未知是否﹖

莙薘菜﹕葉厚而柔﹐曬之難幹。「本艸」謂其補中下气。俗呼爲厚薘是也。

菱﹕俗呼爲紅根菜。種自頗菱國來﹐作菠淩非。

茼蒿﹕「泉郡誌」曰﹕『葉似艾﹐花似小菊。性冷﹐微香』。

芹﹕有荻芹﹑赤芹二種﹔荻芹莖白﹐赤芹莖赤。一名水菜英。「爾雅」謂之楚葵。興隆莊產最多。

油菜﹕「通誌」曰﹕『似白菜﹔色靑﹐根微紫。子可醡油﹐謂之油芥』。

白花菜﹕莖紅黑色﹐枝葉微帶毛。花白﹐故名。腌以爲菹﹐味極香美。

浮藤菜﹕蔓生﹐莖微紅﹐葉略圓而厚﹔子紫黑色。俗謂之蟳菜。

菜瓜﹕蔓生。「泉郡誌」曰﹕『色綠而斑點。又有白者﹐曰白瓜』。

絲瓜﹕亦名菜瓜﹐俗呼鼠瓜。老則其中有絲﹔去皮取絲﹐用以擦鍋去垢。又呼爲天羅布。

金瓜﹕有二種。小而圓﹐有瓣﹐色鮮紅﹔但以充玩﹐不堪食也。又有圓而大且長者重至數斤﹐老則色黃﹔可充蔬菜。泉人呼爲番冬瓜。

王瓜﹕「本艸」一名土瓜。漳﹑泉謂之刺瓜﹔熟於三﹑四月。鳳山十二月卽熟焉。

苦瓜﹕以其味苦﹑故名也﹔亦名�瓜。俗呼「防羊」﹐言不可與羊同食也。

冬瓜﹕形似枕﹐大者重可二十餘斤。性寒﹐經霜。陶隱居曰﹕『利解毒消渴』。

茄﹕有紫﹑白二種。一名落蘇。「南方艸木狀」謂﹕『種茄宿根﹐有三﹑五年漸成大樹。熟時﹐梯樹取之』。此則不經見之物也。

匏﹕蔓生。有胡蘆匏﹑有長匏﹑有勁匏。大者﹐土番佩以渡水。

長豆﹕亦名菜豆。莢小而長。有靑﹑紫二種。

扁豆﹕俗呼肉豆﹐泉人呼爲乳豆。形似皂莢﹐色靑。花有紅﹑白二種。

刀豆﹕形似刀﹐皮厚。而中有子﹐皆可食﹔味甚甘美。

紫菜﹕生粘海濱石上。潮滿﹐其散髼髼然﹔潮落﹐復粘於石。又以其生於子月﹐故亦名子菜。

甕菜﹕「遁齋閒覽」曰﹕『本生東彜古倫國﹐番船以甕盛之﹐故名』。種於園者爲園甕﹐種於水者爲水甕。

枸杞菜﹕陸璣曰﹕『一名苦杞。生於春﹔味苦﹐食之能淸心明目。子可入藥。惟甘州出者佳』。

果之屬

西瓜﹕內郡熟於六﹑七月﹔鳳山則種於深秋﹐熟於隆冬。貢大庭﹐以三月萬壽前至京﹐名曰萬壽果。其餘以漸次熟焉。

龍眼﹕形圓如彈丸。殼黃﹐肉白而甘味﹐亞內地。後荔枝熟﹐又名爲荔奴。

檨﹕實如豬腰子﹐熟於夏。有香檨﹑木檨﹑肉檨三種﹔香檨最佳而少﹐木檨次之﹐肉檨爲下。此臺果之上者。肉粘於核﹐必切片而始堪食也﹝按檨﹐「正韻」無此字﹔臺人因其名﹐會意書之﹞。

波蘿蜜﹕實生樹榦﹐大如斗。色綠﹐似如來頂﹐液粘如漆。子略似栗﹐熟而食之﹐味亦頗甘。

橘﹕柑屬。江以南多有之。皮薄而光﹐俗通呼爲柑誤矣。又有公孫橘﹐長年俱花﹔實前結者紅﹐後結者靑。味酸不堪食。

柑﹕橘屬。皮厚而皺﹐種類甚多。鳳山止有紅柑﹑雪柑二種﹐其味比內地頗酸。

木瓜﹕樹直而髙﹐無旁枝。花色白﹐實結於幹。腌而食之﹐甚佳﹔能療足疾﹝見「藥部」﹞。

鳳黎﹕葉似蒲而闊﹐兩旁有刺。果生叢心中﹐至熟而色黃﹔味酸甘。末有葉一簇似鳳尾﹐故名。

釋迦果﹕樹髙出墻﹐實大如柿。色綠﹐如釋迦頭。味甘而膩。熟於夏﹑秋之間。又名番梨。

椰子﹕樹髙數丈無旁枝﹐似檳榔而幹尢大。殼堅﹐可作瓢。殼外有衣如棕﹐用以洗鍋﹐可去油垢。

檳榔﹕樹似栟櫚﹐葉亦相類。幹有節﹐有房如籜。花在房中﹐花開而房脫﹔色白﹐細而香。一穗結實數百粒﹐熟於秋。切開﹐夾以扶畱藤﹑蠣灰食之﹐可去瘴气。淡水產甚多。

扶畱藤﹕蔓生。子如桑椹。其藤可夾檳榔而食﹐根尢佳。俗呼爲蔞藤是也。

桃﹕花開於春﹐熟於夏。味酸於內地﹐亦不及北淡水之多﹝又載「花部」﹞。

梅﹕四月熟。味酸而生津﹐所謂「望梅止渴」是也。北淡水多於南淡水﹝又載「花部」﹞。

石橊﹕種自塗林安石國﹐故名安石橊。有紅﹑白二種﹔紅者實大而味甜﹐白者實小而味酸澀。可療痢疾。

番石橊﹕俗呼梨仔茇。花白而味香。實大者如�﹐皮靑﹐肉微紅﹔气濁﹐非佳果也。曠野之�﹐無處不生。

柑子蜜﹕形如彈子而差大。和糖﹐可充茶品。

番柿﹕形似柿﹐有毛。俗所謂生毛柿是也。

柚﹕種類甚多。鳳山有紅﹑白二種。其味酸﹐比內地之文旦仙凡矣。

菱﹕「說文」曰﹕『菱﹐■﹝阝菱﹞也』。一名芰﹐俗呼爲芰角。「武陵記」以兩角曰■﹝阝菱﹞﹐三角﹑四角曰芰。鳳所產者﹐惟芰而已。生水面。

甘蕉﹕俗呼爲荊蕉﹔又曰牙焦。花色紅如蓮﹐子隨花闔﹔一闔有十餘子﹐闔落而子現﹐味甚甘美。

桄榔子﹕五月熟。子若多生﹐則是歲有年。樹似栟櫚﹐中有屑如面。

甘蔗﹕「廣志」﹕『一名藷蔗。顧凱之食蔗自尾至本﹐曰「漸入佳境」』。煮糖另是一種﹐曰竹蔗。

菩提果﹕俗名香果。花白﹔實靑黃﹐味甘而香。置諸几案﹐以供淸玩﹐眞不愧其名云。

香櫞﹕俗曰香圓。初生色靑﹐熟則黃﹔味淡而香。四時俱有。

佛手柑﹕狀如佛手﹐其指有屈者﹑有伸者。色黃﹐中無肉﹔其味淸香異常。

薯﹕皮有紫色者佳﹐白者稍遜。蔓生。葉長而尖﹐結根而成﹔一根可數條。有一根一條者﹐長四﹑五尺﹐重至十餘斤﹔俗呼爲田薯。

芋﹕一名土芝﹐一名蹲鴟。鳳之芋有三種﹕曰檳榔芋者﹐中有紅根相連﹐如檳榔子﹔曰秫米芋者﹐以其軟而粘也﹔又有淡水芋﹐大者重四﹑五斤﹐不歉蜀中焉。

山藥﹕「本艸」曰﹕『薯蕷生於山上石隙之間﹐有長至六﹑七尺者』。

布之屬

毛布﹕番婦以獸毛和薴織成。漢人買以代氈﹐或爲包裹之用。

貨之屬

鹽﹕瀨口所出。色黑而粒大﹐腌物不至朽腐。「漢書」﹕『牢盆煮鹽﹐用鐵爲之』。鳳山止用曬法。

糖﹕蔗汁煮而成紅糖﹐紅糖覆以泥土而成白糖﹐再煮則爲水糖。

酒﹕用艸曲制之﹐雜以糖水﹐無甚佳者。惠﹑泉﹑鎭江諸酒﹐俱來自內地。

曲﹕以艸和米粉制成﹐名曰白曲。

油﹕有脂麻油﹑蓖麻油﹑菜油﹑落花生油四種。麻油勝於內地。

藤﹕有水藤﹑莉藤二種。郡所產水藤尢多。

菁■﹝艸殿﹞﹕種之園中。本地出者﹐其色比內地尢佳﹔商多販往內地各處發賣。

菁子﹕內郡多來臺采買。

紵﹕粗而且短﹐不及內地之細潤而長也。土番間或種之﹐漢人則無有也﹝俗作薴﹐非﹞。

麻﹕作絲﹐系物之用。鄕間無人不種。

薯榔﹕皮黑﹑肉紅﹐染皂之用。

茄藤皮﹕生海邊。紅者皮可染絳﹐功同薯榔﹔白者凶歲取其子﹐可佐食。又名海蒹葭。

炭﹕雜木燒者甚多﹐以九荊木燒者爲上。

灰﹕蠣房殼燒成。臺多以車螯等殼雜之﹐故不甚粘。

藤﹕枝葉多生刺。爲用甚多﹐凡乘屋﹑捆糖﹑椗■﹝糸索﹞諸類悉資之。

鹿皮﹕春皮淺而薄﹐冬皮深而厚。土番用以爲席。

獐皮﹕黃黑色。去毛存鞹﹐用以爲襪﹔染皂﹐用以爲靴。

麋皮﹕鹿之大者。俗呼爲蔣皮。商人販往外國。

器之屬

車﹕軌用堅木爲之。中駕一牛引重致遠﹐旁用一牛佐之。

木櫃﹕長七尺餘﹐闊三﹑四尺。藏寶貨﹐衣服於其中﹐人寢其上以備盜也。

甲萬﹕其制本之紅毛。長三尺許﹐闊二尺。木取堅厚。商人以貯賬目。

牀凳﹕衣架之屬﹐多以竹爲之﹔以價廉而工省也。

藥之屬

天文冬﹕葉細多莿﹐蔓生。結根在地下。「山海經」所謂■冬是也。

麥文冬﹕比天文冬而小。「本艸」謂『久服輕身』。

土茯苓﹕白者似茯苓﹐赤者俗呼爲山尾薯。

鹿茸﹕鹿角初發爲茸﹐性溫補。以大者爲佳。夏至解角﹐故能補陽。

麋茸﹕冬至解角﹐故能滋陰。

鹿角膠﹕取角砍碎﹐浸長流水數日﹐熬煉成膠。

鹿角霜﹕膠之粗者爲霜。功亞於膠。

穿山甲﹕卽鯪鯉殼。

桕菇﹕小兒口痛﹐煎洗可愈。

菻荼菇﹕有紅﹑白二種﹔紅者治白痢﹑白者治紅痢。

蕎麥﹕﹝亦載「麥部」﹞﹕能收冷汗。

三柰﹕與姜相似﹐而味辛。

藕節﹕荷葉根也。性和而補脾。

枸杞﹕其實爲地仙子﹐根爲地骨皮。

菖蒲﹕生於石者爲石菖蒲。一名蓀﹐一名水劍艸。

香附﹕卽土香艸根。

穿山龍﹕疥瘡洗﹐效。

土木瓜﹕「本艸」名通艸。蔓藤大如指﹐結實如小木瓜。

薏苡﹕土番種。粒較小於內郡。

白扁豆﹝載「蔬部」﹞。

金銀花﹕蔓生。花白﹐隔夜而黃﹔解毒之用。「本艸」謂卽忍冬藤花是也。又名鴛鴦艸。

水燭﹕生水中。形如燭﹐葉如蒲。色赤﹐中有白絮﹐可治刀傷。

蛇艸﹕蛇傷﹐煎泡酒服﹐立愈。形如波菱﹐有小白花﹐並搗爛敷患處。

艾﹕可灸百病﹐故「爾雅翼」謂之醫艸。

益母艸﹕宜於孕婦﹐故名益母也。花與艸皆可用﹐取之端午日者爲佳。

木賊艸﹕獨莖如箭﹐莖而無葉﹐寸寸有節﹐淩霜不雕。

蒲公艸﹕「本艸」名蒲公英。專治婦人乳上生毒。

薄荷﹕葉莖似荏而尖。治風寒要藥。

澤蘭﹕���紫節﹐花白﹔能散血。

班節相思﹕與薄荷相類。散血用。

白雞冠﹕曬漧﹐能治婦人血崩。

蒼耳子﹕俗呼「羊帶來」是也。

車前子﹕卽詩所謂芣苴也。俗呼爲五根艸。

蓖麻子﹕紅者能治風疾。

急性子﹕卽鳳仙子。熟時以手微按﹐其縫卽開﹐故名。

蟬退﹕蟬殼更生﹐脫其舊﹐掛於樹間。

石決明﹕「本艸」曰﹕苗三﹑四尺許﹐花黃白色﹐子如菉豆而銳。主明目﹐故名。

風藤﹕其形方﹐與他藤異。近海者佳。浸酒服之﹐可治風疾。出下淡水。

木鱉子﹕蔓生。葉似苦瓜﹐生靑﹑熟紅。肉上有莿﹐核似鱉﹐故名。

紫萍﹕生水中。面靑﹑背紫﹔赤若血者﹐爲紫萍。一曰七月十五曬漧密丸﹐能入肺經﹑達皮膚﹐治腳气及胎孕有傷﹔名「紫萍一粒丹」。

竹之屬

莿竹﹕竹之極髙大者。旁枝橫生。����人種之屋後﹐可以防盜。茅屋梁柱悉資之﹐爲用甚大。

長枝竹﹕椅﹑棹﹑牀﹑櫥皆資其用。亦名鱟腳綠。

鳳尾竹﹕俗呼觀音竹﹐一名箭竹。榦小﹑葉細﹐髙止六﹑七尺。

麻竹﹕比莿竹尢大。質不堅韌。車籠﹑糖籠﹑倉笨等物悉資之。

空涵竹﹕產山中。髙二丈許﹑圍二﹑三寸﹐無旁枝。艸屋則以爲桷。

棕竹﹕皮似棕而節密﹐髙不滿四尺。

蘆竹﹕似黍。生水涯濕處。

木之屬

樟﹕卽豫章也。大者數抱﹐歲寒不雕。久年卽內腐而中虛﹐不堪成材。

楠﹕卽柟也。色稍黑﹐遜於內地。又有土楠﹐質堅﹐爲輔輻之用。

猴栗﹕木性甚堅﹐可爲梁柱﹐與栗亦無甚異。

朴﹕樹髙大。「通誌」曰﹕『葉如加條差小﹐皮鱗皺而厚』。

百日靑﹕俗名土杉。𨿽枯﹐而色尙靑也。

柳﹕「本艸」﹕『柳花名絮﹐卽楊柳也。多種水畔。又有禦柳﹐幹赤﹑條細如綠絲。亦名垂絲』。

赤鱗﹕赤色﹐皮鱗。質堅﹐入土難朽﹔大者取爲車心。

烏栽﹕皮色黑。其質不堅。供薪而外﹐別無所用。

象齒﹕木直而色白。人多取以爲桷。

荊﹕樹無甚大﹐隨處皆生。有五葉﹑七葉二種﹔七葉者﹐能療中暑之癥。

棟﹕葉似槐而尖。春至而開花﹐實如小鈴。俗謂之苦棟子。唐詩有「棟花開後春光好莿」之句。

萬年靑﹕枝圓﹐色綠﹔無花﹐葉髙至丈餘。一名綠珊瑚﹐又名綠玉樹。種本呂宋。

黃目樹﹕樹髙大﹐質脆。實可澣衣。

茄藤樹﹕產海濱。可以供薪。

菻荼﹕樹類菠蘿﹐而髙大至丈餘。鄕人多於園外密種之以爲籬﹐牛羊不得入。

水漆﹕生海泥中。皮有黏液﹐著膚則腫。用以編籬﹐多生枝葉。

九荊﹕樹如紫薇。村落艸屋及編籬﹐多用爲柱。俗呼爲九芎。

榕﹕大者垂蔭可余丈。王敬美曰﹕『多根﹐故易茂而難拔﹔不材﹐故寡伐而長壽』。

楓﹕「說文」曰﹕『楓木厚葉弱枝﹐善搖。漢宮殿多植之。至霜後﹐葉丹可愛』。「爾雅」曰﹕『楓攝攝』。以其求風則鳴也。

莿桐﹕垂陰如梧桐﹐開花如連焦﹐而大恍惚班支。一枝數十蕊﹐色鮮紅﹔先花後葉。無地不種。

破故子樹﹕葉似梧桐而小。結實如苦棟﹐腌之可食﹐且能消積。

桄榔﹕樹似栟櫚﹐中有屑似面。木有文理﹐堪以爲用。

花之屬

梅花﹕開當首春﹐故爲花魁。色白者爲上。有單葉﹑百葉﹐而單葉者最佳。本地所產﹐皆系白而單葉﹐但不如內地之蕊大而淸香耳。

山丹﹕花一朵百蕊﹐狀如繡毯而色紅。長年皆開。

紫薇﹕樹無皮﹔爪其本﹐枝葉皆動﹔「通誌」曰﹕『不耐癢花』是也。世人多以此爲紫荊﹐誤矣。

芙蓉﹕「通誌」曰﹕『一名櫃霜。花開於秋。淸晨色白﹑午則淺紅﹑晚則深紅﹐名曰三醉芙蓉者種最佳。又有單葉而色白者﹐曰山芙蓉』。

佛桑﹕葉似桑﹐故名。四時長開﹐有朱紅﹑淡黃二色。葉單者﹐曰照殿紅。

樹蘭﹕「泉志」曰﹕『叢髙成樹﹐其花碎點淸香』是也。有三葉﹑五葉二種﹔五葉者佳﹐名曰暹蘭﹐以其自暹羅來也。

指甲﹕搗其葉塗指甲上令紅﹐故名。花細而色白﹐一枝可數百蕊﹐𨿽香而實濁。

石橊花﹕有深紅﹑淺紅﹑白﹑黃數種。百葉者不結實。

茉莉花﹕夏開﹐色白。「南方艸木狀」曰﹕『自西國移來』。又有百葉者﹐花大數

倍﹐名番茉莉﹔更爲可佳。

木槿花﹕臺人呼爲水錦。有紅﹑白二種﹐白者爲佳。小兒口破﹐搗汁擦之卽愈。

棣棠﹕一名郁李。有白色﹑淡黃色二種。

長春﹕色淡紅。四時相續盛開。臺人呼爲「月見」。

麗春﹕花似長春﹐而大過之。色深紅﹐故名麗。

玉樓春﹕花色白﹐而中帶黃。香而濁者﹐卽百葉黃梔花是也。

金絲蝴蝶﹕「泉志」曰﹕『花黃﹐形類蝴蝶。微風至﹐則動搖』。

一丈紅﹕似葵而葉大﹐直起無旁枝。花色淡紅。一葉﹑一花﹐自本開至杪。髙近丈﹐故名。

荷花﹕有紅﹑白二種﹔又有白而紅邊﹑百葉最佳。「爾雅」曰﹕『荷﹐芙蕖﹔其莖茹﹑其葉�﹑其本�﹑其花菡萏﹑其實蓮﹑其根藕』。內郡夏天始開﹐本地隆冬之時尙有花。地气之不同乃爾耶﹗

菊花﹕種類甚多。臺地至十二月菊尙盛﹐不必秋夕才餐落英也。

玉芙蓉﹕葉似艾而微香。婦人插之﹐能去油垢。

龍船花﹕卽頳桐也。其色鮮紅﹔競渡之時花��開﹐故名。本地則長年皆花﹐又名百日�。

夜合﹕花開至暮卽合﹐故名。又名合歡。「古今注」曰﹕『合歡枝葉互相交結﹐每一風來﹐輒自相解。樹之階庭﹐使人不忿。稽叔夜種之舍前』。

千日紅﹕花絕耐久。數日以熱湯濯之﹐色更鮮紅如新。

金錢花﹕午開子謝﹐故又名午時花。

繡毯花﹕蔓生。施壁上﹐一簇數蕊﹐與內郡異。

月下香﹕似萱而花白。一莖數十蕊。自下開至上。薄暮放花﹐至晚益香。又名雪鴛鴦﹔以其花白﹐開輒兩蕊相對也。

葵花﹕有黃﹑白﹑紅三種。花開﹐朝向東﹑暮向西。自下而上﹐開盡乃上。與一丈紅頗相類。

雞冠花﹕有紅﹑白二種。「閩中記」曰﹕『秋生﹐紫色﹐如繡畫雞冠之狀』。

金銀花﹕蔓生。花有黃﹑白二色﹐淸香殊甚﹝又見「藥部」﹞。

素馨﹕蔓生。花白而蕊小﹐淸香異常。佛書曰﹕『昔有劉王妾素馨冢上生此﹐故名』。又有黃色者﹐花小而香亦稍遜焉。

兔絲﹕一名淩霄花。蔓生。色鮮紅﹐朝開暮謝。

鳳仙花﹕一名金鳳。有深紅﹑淺紅﹐有紅白相間﹐有紫﹐有白。內地開在夏﹑秋之間﹔本地則花開子落﹐隨發隨開﹐不拘四時。

番瑞香﹕蔓生。花微綠﹔一簇數蕊﹐香甚淸遠。夏月盛開。

曇花﹕有紅﹑白二種。佛寺中多種之。開於夏月﹔一莖可數十蕊﹐香亦甚異。

胭脂花﹕有紅﹑黃二種。開於夏月。

錦竹﹕一名石花竹。叢生﹐花如纈錦。

落陽錦﹕叢生。諸色俱備﹐又有純白者。蕊旁如剪﹐謂之白剪絨。

剪春蘿﹕「通誌」曰﹕『花淡紅﹐旁如剪刻﹐故名』。又名翠剪蘿。

噴雪﹕花白﹑蕊細﹐如雪亂點﹔「通誌」所謂潑雪是也。

月桃﹕葉似蓮蕉而狹小﹔花黃﹑白相間﹐味濁。一莖數十蕊﹐倒垂﹐端午摘插小兒髻上﹔又名虎子花。采其葉包糯米﹐以爲角黍。

萬壽菊﹕花似菊而色金黃﹐但不香耳。

蓮蕉花﹕有紅﹑黃二種。俗誤爲美人蕉。

番花﹕樹髙大﹔花黃﹑白相間﹐味濁。花��葉。

番蝴蝶﹕葉似槐﹔花紅﹑黃相間﹐一枝數十蕊。四時長開﹐實如扁豆。

莿桐花﹕色殷紅﹐一莖數十蕊﹐先花後葉﹔類於班支。

美人蕉﹕似蕉而小。花出蕉心﹐恍惚蓮蕉﹐色鮮紅。經月餘始謝。

蘭﹕種類甚多﹐有玉幹﹑大靑﹑拜歲﹑鶴頂﹑素心﹐��。本地所有者﹐惟大靑而已。「爾雅翼」謂﹕『一干數花者蕙』。然則世所種者﹐皆非眞蘭也。

桃花﹕有淡紅色﹑有白色﹐俱百葉﹔逢春卽開。又有絳紅而百葉者﹐春深始開﹔名曰「三月浪」。

艸之屬

藜﹕幹淺紅﹐葉微紅帶黃色。髙可八﹑九尺﹐形似老萊嬌。枯則取以爲杖﹐所謂「藜杖」是也。

仙艸﹕煮爛﹐取汁去渣﹐和米粉再煮而成凍﹐可解暑毒。

茅﹕有金絲茅﹑大頭茅二種。金絲茅用以蓋屋。

菅﹕似茅而粗大。煮糖多用之以燒火。

鼠曲﹕生平原壙野中。花色黃而細﹐艾軒集﹝﹖﹞謂之暑菊。曬漧煮熟去其渣﹐雜米粉作糗。

白曲艸﹕�以麵粉爲白曲﹐用爲釀酒。

乳艸﹕葉紫綠而細﹐生附地上。婦人少乳者和雞食之﹐能通乳竅。

仙人掌﹕狀似人掌﹐故名。

藻﹕「爾雅翼」曰﹕『根生水底﹑葉浮水上﹐不若浮萍之無根而漂浮也』。

萍﹕浮水上。江東人謂之藻。

龍舌艸﹕形似舌﹐旁有莿﹔俗呼謂蘆薈是也。

莿莧﹕多生園中。髙三﹑四尺。赤色而多莿﹐故名。

齒艸﹕枝柔﹐色綠﹐髙尺許。葉如浮藤�而差小﹐心如枸杞。番人取其嫩枝以擦齒﹐久之皆黑﹔因以得名。

畜之屬

牛﹕有水牛﹑黃牛二種。水牛自內地來﹐研糖用之。黃牛近深山多有﹐取而馴習之﹐用以耕田﹐亦用以代步。駕車﹐則二牛皆堪用。

狗﹕「爾雅」﹐以犬未成毫爲狗﹔「說文」﹐以狗之有懸蹄者爲犬。今俗通謂之狗。

豬﹕毛粗而硬﹐故謂之剛鬣。「爾雅」曰彘﹐亦謂之豕﹔其子曰豚。

羊﹕毛細而軟﹐故謂之柔毛。「周禮」曰﹕『祭祀﹐割羊登其首』。

貓﹕有黑﹑白﹑黃等色﹐又有雜色者。能食鼠。「酉陽雜俎」曰﹕『目睛旦暮圓﹔及午﹐黑睛爲綫。鼻端常冷﹐惟夏至一日溫』。

雞﹕「古今注」﹕『雞名燭夜』。又雞本朱氏翁化﹐故呼雞曰「朱朱」。

鵝﹕長頸而善鳴。「爾雅」謂『鳴可驚盜』。養之園林﹐則蛇皆遠去。

鴨﹕似鵝而小。近溪澗處﹐又有水鴨﹐能飛﹝別見「羽部」﹞。

羽之屬

鳶﹕鴟類。「禽經」曰﹕『暮鴉鳴﹐則小雨﹔朝鳶鳴﹐則大風』。

鴿﹕人家畜之。能知往還。

鸛﹕狀類鶴﹐但小而無朱頂。「禽經」曰﹕『鸛俯鳴則陰﹐仰鳴則晴』。

鶺鴒﹕「爾雅」曰﹕『鶺鴒﹐雝渠』。郭璞注﹕『鵲屬也。飛則鳴﹐行則搖』。

雉﹕雄者有冠﹐尾長﹐身具五彩﹔其羽爲翟。雷始動﹐則雉鳴而雊。

烏﹕「爾雅」『純黑﹐反哺者爲慈烏﹔腹白﹐不反哺者爲鴉』。亦名鷽﹔詩曰『弁被鷽斯』是也。

燕﹕「說文」曰﹕『燕作窠﹐避戊己』。陶隱居曰﹕『胸紫﹑身小爲越燕﹐胸班黑而聲大者名胡燕』。

鳩﹕卽班鳩也﹐與內地異。色靑黑者﹐曰班甲﹔項下赤色者﹐曰火鳩。無地不有。又一種身綠﹑嘴足紅者﹐曰金鳩﹔惟淡水出焉。

鷺﹕毛白﹐項有絲﹔嘴長﹑腳髙。「禽經」曰﹕『鷺啄則絲偃﹐翔集必舞而後下』。

畫眉﹕「通誌」曰﹕『白眉﹑褐質﹐好鬥﹑善鳴』。「興化志」曰﹕『聲似鶯而小﹐淸圓可聽』。本地所出與內地等﹐但眉不白耳。

鸜鵒﹕斷舌﹐可使效人言。一名八哥。

布谷﹕色淺黑﹐白腹﹔頭亦微白。春作方殷﹐人以鳥至識耕農之候。江東呼爲「護榖」。

鳧﹕似鴨而小﹐浮於水面。陸璣云『鳥之謹願者』。俗呼爲水鴨是也。

雀﹕「雀」字通「爵」﹐古作「爵」。「禽經」曰﹕『雀交不一﹐雉交不再』。

鷗﹕水鳥也。隋帝謂『「鷗」字「三品鳥」﹐宜封「碧海舍人」』。

翡翠﹕俗呼爲釣魚翁。人取其羽爲飾。常宿水﹐伺魚食之。「異物志」曰﹕『雄赤﹐曰翡﹔雌靑﹐曰翠』。

伯勞﹕「詩」所爲鳲鵙是也。亦曰博勞。「興化志」曰﹕『一名梟』。

黃鶯﹕色純黃﹐聲巧囀可聽。一名倉庚﹑一名黃鸝﹐又名黃鳥。「詩」﹕『睍睆黃鳥﹐載好其音』﹔又『倉庚於飛﹐熠耀其羽』是也。

鷂﹕色蒼黑﹐比鶯而較大。善擊鳥﹔「詩義」疏﹕「隼鷂」是也。

長尾三娘﹕色靑﹑嘴朱﹐紅足﹑紫尾。長尺許。疑卽靑鷴。

鷹﹕「周書」曰﹕『驚蟄之日﹐鷹變爲鳩﹔處暑之日﹐鷹乃祭鳥』。大者一名扳雄。

烏鶖﹕色黑﹐較小於鷹。能搏鳶。人取其雛而飼之。與雞子同爲飲啄﹐鳶不敢近。

蓽雀﹕色紫﹐較小於雀。置之籠中﹐喞喞能吟。

海雞母﹕色黑﹐形如雞母。宿海邊。味淸而骨脆。

海鵝﹕俗呼爲「南風戇」。常於海中取魚。其羽可爲箭翎。

鵂鶹﹕狀如鷹﹐頭目如貓。鳴﹐雌雄相應。晝不見物﹐伏於叢艸中﹔夜則出﹐鳴聲若老人。俗呼爲孤黃是也。

毛之屬

豹﹕似虎而小。陸璣疏曰﹕『毛赤而文﹐謂之赤豹。又有玄豹』。古詩曰﹕『餓狼食不足﹐饑豹食有餘』﹔言狼貪而豹廉也。本地所出﹔間或一﹑二﹐不可多得。

鹿﹕毛色黃﹐有白點。「說文」曰﹕『解角獸』。「爾雅翼」曰﹕『鹿與麋爲友。鹿陽獸﹐遊山﹔夏至得陰气而解角﹐從陽退之象也』。

麋﹕毛蒼黑色﹐無白點。「說文」曰﹕『麋陰獸﹐遊澤﹔冬至得陽气而解角﹐從陰退之气也』。

獐﹕毛黃色﹐似鹿而小。性悍善跳﹐無角。

麂﹕亦似鹿而小。「爾雅翼」曰﹕『其聲兒兒然﹐實獐類也。有角而短細』。

兔﹕「論衡」曰﹕舐雄毛而孕﹐生子從口中吐出﹔故「埤雅」曰﹕『兔﹐吐也』。其居三窟。其毫利爲筆﹐名兔毫。

熊有人熊﹑豬母熊。其膽可療眼疾。臺無人熊﹐眼疾多以此代之﹐亦佳。

猴﹕一名狙﹐一名胡孫。「爾雅」曰﹕『猱﹐母猴也』。相傳猴無脾﹐故行以消食。王廷壽賦曰﹕『儲糧食於兩頰﹐稍委輸於胃脾』﹔卻是有脾矣。

野豬﹕似豬而小﹐尖嘴﹑髙腳。牙銛利﹐與家畜者異﹔「漢書」『景帝遊上林﹐野豬入廁』是也。

獺﹕居水上﹐食魚。「月令」﹕『正月﹐獺祭魚』。

鼠﹕出之人家者爲家鼠﹐出之田中者爲山豪。

鱗之屬

海翁﹕大者能吞舟。浮於水面﹐則風將作。

鯊﹕有白沙﹑胡沙﹑雙髻沙。其最佳者﹐皮上有圈文﹐曰龍文沙。

泥■﹝魚賣﹞魚﹕形似馬鮫而大﹐無鱗。味甘美。重者可二十餘斤。

烏魚﹕各港俱有。冬至前出大海散子﹐味極甘﹔後引子回原港﹐曰回頭烏﹐則瘦而味劣矣。子成片﹐鹽過曬漧﹐味甚美。「本艸」謂之鯔魚。

馬鮫﹕類泥■﹝魚賣﹞而細﹐無鱗與鯁。海魚之佳者。

鎗魚﹕身扁﹐色白﹐無鱗。以其首銳﹑腹廣﹑尾細如鏢鎗﹐故名﹔海魚之最貴者。又有一種色黑者爲烏鎗﹐有微黃色曰金鎗﹔俱不及也。

午魚﹕味甘美﹐大者爲佳。以其出於午月﹐故名。本地出於冬﹐則與內地異矣。

紅紗﹕皮紅如淡朱﹐有鱗。出於秋。大者可三﹑四斤。

鰳魚﹕與鰣魚相似。味淸而多刺﹐巨口而鱗粗。

敏魚﹕似鱸而大﹐重至二十餘斤。肉粗﹐不甚佳。

烏頰﹕身短﹐色微黑。味甘美。

黃魚﹕色微黃﹐形扁﹔鱗細﹐肉有微刺。長不過六﹑七寸。

扁魚﹕形似貼沙﹐俗名塗剃。曬漧﹐味甚甘美。

繩魚﹕俗呼大麥繩﹐以其麥熟時正出也。色靑﹐無鱗﹐體圓而味腥。

麻虱目﹕形如鯔魚﹐產海邊塭中﹔無種﹐入夏﹐水熱則生。味淸而不腥﹐大則稍遜。

貼沙﹕身薄而扁﹐背紫色﹑腹白。貼沙而行﹐故名。大者爲佳。

金鐘子﹕細鱗﹐形圓扁。

狗母魚﹕身圓﹐肉粗﹑多刺。有細鱗﹐赤黑色。魚品之最下者。

白帶魚﹕身薄而長﹐其狀如帶﹐故名。泉人呼爲澳魚。

獅刀﹕郭璞注曰﹕『鮆魚也』。又名刀魚﹐形似刀。味淸而多刺﹐大者爲佳。

鱸﹕巨口﹑細鱗﹐與鱖魚相似。生於暑天﹐肥且美。

花鈴﹕長二﹑三寸﹐而體微圓﹐靑色。

金錢﹕體薄﹐多刺﹔不及花鈴之厚而甘也。

黃翅﹕以翅黃﹐故名。又曰黃翼。

鐵甲﹕鱗硬似甲﹐故名。

■﹝魚共﹞魚﹕形圓而扁﹐無鱗﹔口在腹中。尾長於身﹐似鎗。大而色微黑者爲黃■﹝魚共﹞﹐肉粗而澀﹔小而色微黃者爲燕■﹝魚共﹞﹐肉潤而甘。

獨魚﹕大者如掌﹐皮粗。曬漧﹐用以磨木器。

靑鱗﹕有鱗﹐色靑﹐故名。長不過六﹑七寸。「通誌」﹕『一名靑鯽』。

鮡魚﹕瀨口產者佳。身有白花點﹐故俗呼爲花鮡。

鯉魚﹕鯉爲魚之長。色有紅﹑有黑。池澤皆有之。「埤雅」曰﹕『鯉進於魚矣﹐殆亦龍類。故仙人乘龍﹐亦或騎鯉﹐乃至飛越山湖』。

鱺魚﹕溪澗中﹐魚之最惡者。引於游水﹐眾魚不敢犯。

黃爵﹕身薄而小﹐色黃多刺。長不過五﹑六寸。

沙梭﹕長五﹑六寸﹐身圓。味淸﹐肉丰。

嘴尖﹕嘴長二寸許而尖﹐故名。

白腹﹕狀似馬鮫而腹白﹐故名。

鰻﹕有蘆鰻﹑烏鰻。蘆鰻可二十餘斤﹐烏鰻大者斤余。陂中所出﹐肉細而潤﹐品之最佳者。「埤雅」曰﹕『有雄無雌﹐以影鰻體而生子』。又有出於海者曰海鰻﹐大者可二十餘斤﹔然其味則遠甚矣。

鯽魚﹕「本艸」﹕『一名鮒』。「埤雅」曰﹕『此魚旅行﹐吹沫如星以相卽也﹐謂之鯽﹔以相附也﹐謂之鮒』。

塗虱﹕頭扁﹐頰有兩刺﹔身微圓﹐黑色。產陂圳中。「漳志」﹑「興志」皆謂彈瑟﹐「泉志」謂之塗虱。

鬥魚﹕長三﹑四寸﹐有花文﹐紅綠相間﹐以麒麟尾者﹐爲佳。善斗故名。一名丁班﹐一名三班。

泥鰍﹕穴泥中﹐似鱔而短。身多涎﹐難握。俗謂之鰍魚。本地所出者骨較硬。

鮎魚﹕身圓﹑頭扁﹐色黑黃﹐無鱗。多涎沫。出陂中。

鱺鮐﹕身上有班點﹐體圓而尾有星。穴於泥塗中。

鱔魚﹕俗謂之鱔。似蛇無鱗﹐體多涎沫。生泥窟中。

金魚﹕色紅﹐以蝦尾而囊金者爲貴﹐有黑色而囊金者更佳。

烏鰂﹕一名墨魚。常噴墨於波以衛身﹐大魚不得近。漁人見水黑﹐卽撒网取之﹔欲全身而適以害身也。中有骨如小舟﹐名海漂蛸。

水雞﹕一名田雞﹔以其多出於田中也。夏間﹐久旱遇暴雨﹐田水滿﹔夜持火炬照之﹐昂頭而視﹐更不轉動﹐捕之易易也。至第二夜見火則跳﹐難以捕獲。

靑蛙﹕「圖經」曰﹕『背靑絲色﹐謂之靑蛙』。俗呼爲靑約。

介之屬

龜﹕生陂圳中。「爾雅」曰﹕『俯者靈﹐仰者謝』。「大戴禮」曰﹕『甲虫三百六

十﹐而龜爲之長』。「古今注」謂之黑衣督郵。

鱉﹕段成式曰﹕『鱉伏於淵而卵剖於陵﹐此思化也』。

鱟﹕殼黑色﹐可作杓。血藍色。尾長如鎗。有足十二﹐生在腹下。子可腌以爲醬﹐甚佳。

蟹﹕「考工記」﹕『仄行﹐蟹屬』﹔故曰旁蟹。螯生毛﹐又曰毛蟹。生於溪澗之中。

蟳﹕「圖經」曰﹕『後足闊者﹐名蝤蛑』。上海濱泥塗。螯無毛﹐故異於蠏。赤嵌出者最佳。膏多於肉曰紅蟳﹐無膏者曰菜蟳。

牡蠣﹕磈礧相連如房﹐故又名蠣房。內地架石於海濱而生﹔臺無石﹐生於海中。取者乘桴﹐用長竹如剪﹐釣諸海底。

蚶﹕蚌蛤之屬。殼厚﹐而外有稜如瓦壠然﹐故「嶺表錄異」曰瓦屋子。

花蛤﹕殼有班文﹐比車螯而較小﹐謂之文蛤。本地所出者﹐殼黑色﹐有白點﹔與內地不同﹐味亦亞之。

蚌﹕殼綠黑色﹐類蛤而長大。鷸蚌相持﹐卽此也。

蠘﹕殼上有班點﹐其螯甚銳。

西施舌﹕綠殼黑色﹐似蚌而薄。其肉有舌最美﹐海錯之至珍者。

蛤蜊﹕殼圓﹐色微黑。肉黃﹐味亦甚淸。

車螯﹕俗呼爲蟯。殼厚而堅﹐色微黃。肉白﹐多漿。

螺﹕香螺﹐大者長六﹑七寸﹐肉白而脆﹐尾有膏﹐味淸甜﹔其品最上。又響螺﹐其殼可吹。花螺﹐如田螺而小﹐殼圓﹑色白﹐紅點相間﹐味甚淸。又有一種味苦不甘﹐其殼可作鸚鵡杯。

田螺﹕殼薄。「本艸」曰﹕『生水田中﹔含泥在腹﹐久而猶活﹐能伏气飲露』。又有生池潭中者﹐曰石螺﹔而殼厚耳。

海豆芽﹕形扁﹑殼綠﹐較大於蜆。有尾如豆芽﹐故名。一曰塗杯。內地甚賤﹐本地以爲珍。

鯪鯉﹕一名穿山甲﹔謂能穿土爲穴也。見人﹐則身縮不敢動。形如鼠﹐渾身皆甲。有白皮﹑紅皮二種﹔白皮者能卻風疾。

水龜﹕俗呼龍虱。腌食之佳。

蝦﹕種類不一。紅蝦味甘﹐沙蝦次之﹐黃梔米又次之﹔艸蝦則有班節而肉粗﹐其最下者也。

虫之屬

蜂﹕有數種。其毒在尾。能釀蜜者﹐曰蜜峯﹔無毒。有蜂王﹐羣峯采其花之佳者﹐戴於首以獻。多出淡水。餘如長腰虎頭蜂﹐則皆有毒矣。

蜾蠃﹕一名■﹝虫醫﹞螉。似蜂﹐腰小而長。取小虫置於木空中﹐七日化爲己子。

蚯蚓﹕一名土龍﹐一名蜿蟺。郭璞贊曰﹕『蚯蚓上�﹐無心之虫。交不以分﹐淫於阜螽﹔觸而感物﹐乃無常雄』。

蝴蝶﹕有純白者﹑有黑白相間者﹑有五彩者﹐種類甚多。今但呼爲蝴蝶。

蝙蝠﹕肉翅。「通誌」曰﹕『類鼠而有翼﹐晝伏夜飛』。又名伏翼﹐又名夜燕。

蟬﹕色黑。以協鳴。翅輕薄﹐其聲雄以壯﹐鳴於夏者也。又有一種色綠而小﹐其聲細而悲﹐鳴於秋者也﹐曰秋蟬﹔吸露飡霞。

蜻蜓﹕「爾雅」曰﹕『虰蛵負芳』。郭注曰﹕『卽蜻蛉也』。「埤雅」曰﹕『蜻蜓飲露』。

螥螂﹕漆色。能飛﹐多藏壁間。「漳志」謂之蝤虫。

蜘蛛﹕有數種。「爾雅」曰﹕『在地中布网者﹐爲土蜘蛛﹔絡幕艸上者﹐爲艸蜘蛛﹔又蠨蛸長踦﹐卽小蜘蛛﹔長腳者﹐俗謂之喜子』。陸賈曰﹕『蜘蛛集而百事喜』。

蛾﹕一名慕光。好撲燈火。

蜉蝣﹕朝生暮死。

蠅﹕班固曰﹕『靑蠅﹐嗜肉汁而忘溺死』。又有一種大而色靑者﹐糞爲物中卽變虫。

蚊﹕積雨生蛆變成者。樹木多﹐則蚊尢多。

螳螂﹕「爾雅」謂之莫貈是也。螳螂食蟬﹑雀食螳螂﹐故俗謂之『螳螂捕蟬﹐不知黃雀在後』。

蟻﹕臺產最多﹐種亦不一。色赤而極小者﹐爲黃絲蟻。色黑而走疾者﹐爲走馬蟻。色白而生於濕處者﹐曰白蟻﹔凡衣服器物近濕處﹐多爲所壞。

蜒蚰﹕形如蚯蚓﹐長二﹑三寸。黑夜吐白涎﹐有光。俗呼爲靑賴。

螢﹕一名夜光﹐一名霄燭。腐艸化生者。

螽斯﹕蝗屬。或曰﹕股黑有文﹐以兩股相切作聲。一生九十九子﹐故「詩」美其不妒。俗呼艸蜢。

蟋蟀﹕善斗。一名莎雞。「爾雅」謂之■﹝艸蠶﹞泉﹐呼爲艸雞。

蠅虎﹕蛛屬。�黑色。專捕蠅而食之。

水蛭﹕生於濁水﹐卽馬蟥也。「爾雅」疏曰﹕『水中虫﹐得入人肉者﹐一名馬蜞﹔俗呼爲蜈蜞。楚王食寒菹﹐得蛭並吞之﹔王素有結積疾﹐因是而愈』。

蛇﹕舌雙﹐耳聾﹑聽以目。其毒在涎。種類甚多。其食鼠不傷人者﹐曰山辣﹔其背有文如龜殼者﹐曰龜殼花﹔有頭扁﹐逢人輒昂其首而噴鼻者﹐曰飯匙倩﹔有色綠而小者﹐曰靑竹絲﹕皆最毒而傷人者。又有色花而小﹐不傷人者曰艸花仔。

蝦蟇﹕似蟾蜍。背有黑點﹐皮粗。陶隱居曰﹕『腹大﹐皮上多痱磊』是也。按張暢弟收爲猘犬所傷﹐食蝦蟇可療﹔收難之﹐暢含笑先嘗﹐收乃食﹐瘡亦旋愈。又取其肝塗疔瘡﹐無不驗。

蜥蜴﹕「說文」﹕『在艸曰蜥蜴﹐在壁曰蝘蜓。蝘蜓﹐守宮也。漢武帝令人於五月五日取蝘蜓﹐飼以丹砂﹐身盡赤﹐搗之以塗宮人﹐有私者其迹卽滅﹐故曰守宮。東方射覆曰「以爲龍﹐又無角﹔以爲蛇﹐又有足。跂跂胍胍﹐善緣壁﹐非守宮﹑卽蜥蜴也』。又名壁虎。本地出者能鳴。

卷之八

人物志

科目貞節流寓﹝附﹞

萃山川之秀气﹐而人生其間﹐或以道徳著﹑或以事業彰﹑或以隱逸顯﹐類皆抱不世出之才而爲邦家之彥者也。自科目之制興﹐而登賢書者有人﹑薦鷹揚者有人。蓋將盡天下之賢才﹐而收之場屋之中。臺自開辟以來﹐與內地並應鄕﹑會之興﹔而奪幟秋闈﹐則自鳳山始焉。其以明經貢大廷﹐亦如內地之例。他若忠臣﹑孝子﹐新造之區固難卒見﹔而至於節烈之流﹐𨿽荒徼絕域未入版圖之時﹐已有後光輝映者﹐勿謂巾幗中無人也。�並列之﹐而附流寓於後。

科目

貞節

流寓﹝附﹞

科目

�朝取士之法﹐不一其途。至宋神宗﹐始以八比�天下士。而�其尢者升於天府﹐曰進士。明洪武﹐則立鄕試﹑會試二大典﹔以子﹑午﹑卯﹑酉年八月爲鄕﹐以辰﹑戌﹑丑﹑未年二月爲會。福建鄕試解額﹐定一百零五名。本朝鼎定以來﹐鄕﹑會同之而裁解額之半﹐定爲五十三名。康熙五年丙午﹐易制義爲論策﹐鄕﹑會無異﹔行之一科而止﹐後仍用制義取士﹐各直省皆然。臺灣尙未內附﹐何有鳳山﹖二十二年初辟﹐臺廈道周昌詳請具題立學校﹐鄕﹑會悉如內地例。二十六年﹐福建陸路提督張云翼疏稱﹕請照甘肅寧夏生員事例﹐另編字號額中一﹑二名﹔行之數科﹐俟肄業者眾﹑造詣者精﹐仍撤去另號﹐勿復限以額數。奉旨﹕臺灣一府三縣生員另編字號﹐額外取中文舉人一名。是科﹐中鄕試者首自鳳山。三十五年丙子﹐詔天下分上﹑中﹑下省各增解額﹔福建在中省之例﹐增解額爲七十一名。三十六年﹐臺灣四學士子僉呈﹐請撤另編字號﹐通省勻中﹔閩浙總督郭世隆疏請﹐詔可臺灣之勻中﹐自三十八年己卯科始也。四十一年壬午﹐另編官捲﹐每十名加一名。是科﹑官生中鄕試七名。四十四年乙酉﹐另增五經卷中式三名。是科﹐廣解額爲八十三名。五十年辛卯﹐又廣解額爲九十九名。五十二年﹐恭逢皇上六十萬壽﹐特開恩科﹐定解額爲八十五名。五十六年丁酉﹐罷五經卷﹐解額照上科之例﹔官生﹐則以十名加一爲遞增。

武科之設﹐自唐歷宋﹐屢罷屢復。至理宗�佑間﹐校以騎射。明成化間﹐較騎射﹑策論。本朝定鄕﹑會兩試﹐與文一體﹔鄕則以子﹑午﹑卯﹑酉十月﹐會則以辰﹑戌﹑丑未九月。福建鄕試﹐定額五十三名。康熙七年定例﹕先試馬﹑步箭﹑後試策論。十三年議定﹕鄕﹑會射馬﹑步箭外﹐再試開弓﹑舞刀﹑��驗其技勇﹔三場考試策論。二十九年庚午﹐中試鄕試者﹐亦自鳳山始焉。三十一年定例﹕頭場試馬箭﹐九箭中四箭者合式﹐準入二場﹔二場試步箭﹐九箭中二箭者合式。馬﹑步箭外﹐再試八力﹑十力﹑十二力弓﹐八十斤﹑一百斤﹑一百二十斤刀﹐二百斤﹑二百五十斤﹑三百斤石。三項內有能一﹑二項者﹐準入三場﹔全不能者﹐亦不準入三場。三場試策二道﹑論一篇。四十八年﹐詔各省﹕綠旗營兵有通曉文義﹑願應武鄕試者﹐在充伍地方﹐令該營將弁申送巡撫﹐同武生一體鄕試﹐於原額內取中﹔如不中者﹐仍令歸伍。如鄕試中式之後﹐有願歸伍者﹐亦暫令其歸伍。千﹑把有願應會試者﹐同武舉一體會試。營兵之應鄕試﹑千把之應會試﹐自此始也。四十九年行各直省﹕考試武生﹑武童﹐用論二篇﹔第一篇

出「論語」﹑「孟子」題﹐第二篇

出「孫子」﹑「吳子」﹑「司馬法」題。其鄕﹑會試亦照此例﹐第一篇

出「論語」﹑「孟子」題﹐第二篇

出「孫子」﹑「吳子」﹑「司馬法」題﹔作論二篇外﹐作策一篇。五十二年十一月內﹐奉旨﹕文武考試𨿽曰兩途﹐俱系遴拔人才。而習文之內﹐亦有學習韜略﹐善於騎射者﹔習武之內﹐亦有精於制義﹐學問優長者。如或拘於成例﹐以文﹑武兩途不令通融應試﹐則不能各展所長﹐必致遺漏眞才。著九卿﹑詹事﹑科道會議﹕嗣後文生員有願攺入武場﹑武生有願攺入文場者﹐照文﹑武生員鄕試例﹐起送各文武場﹔文舉人鄕試有願攺入武場﹑武舉有願攺入文場者﹐照文﹑武舉人會試例﹐起送各文武場會試。其中式者﹐照例造入新冊﹔不中者﹐仍各歸入文﹑武原冊內﹐不準再行攺考。奉旨﹕『依議』。通行八旗﹑漢軍﹑直隸各省並奉天一體遵行。文﹑武通融應試之例﹐自康熙五十三年甲午科始也。

歲貢﹐明以前無此名目。其詔天下府﹑州﹑縣學每歲各貢生員一人至京試經書義﹑判語﹐中式者入國子監肄業﹐則自洪武十六年始也。正統二年﹐令府學年貢一人﹑縣學二年貢一人﹐以食餼淺深爲先後。本朝順治四年﹐行直省各府﹑州﹑縣﹐將屢經科舉應貢生員三人﹐一正﹑二陪﹔學臣考核文字荒謬﹑年力衰邁者﹐給以衣頂﹐正陪者充貢。康熙元年﹐停歲貢。八年再復﹐永爲定例。鳳山之有貢﹐自康熙二十八年始也。又有拔貢﹝將優等生員考取﹐拔其尢者爲貢﹐府學二人﹐縣學一人﹐十餘年而一舉者也﹞﹑恩貢﹝遇覃恩﹑將首貢取充﹔不論年歲者也﹞﹑副榜貢﹝中式副榜者﹐以貢用﹞﹐例貢﹝援例捐納者也﹞﹐由庠生捐者﹐序次附入﹔由俊秀捐者﹐不與焉。

論曰﹕科目之設﹐代各不同。至本朝之典爲特隆﹐車書統一﹐人文日盛﹐增解額以收天下之賢士﹐定官捲以卹在廷之大僚。甲冑之眾﹐得與觀光﹔通經之儒﹐獲叨巨典。又恐文武判爲兩途﹐致使有才弗彰﹐復著互試之令﹐使惇詩說禮﹐得見美於穿揚﹔挾矢操弓﹐益肆力於二酉。斯誠曠千古而一覯者也。鳳山屬在海外﹐幸際聖世﹐共親盛典﹔應各自砥礪﹐以聖賢相期許。異日作楨王家﹐蒼生霖雨﹐安在荒徼絕島之區﹐竟無懷才抱徳之士哉﹗

舉人

康熙二十六年丁卯﹝蕭弘梁榜﹞﹕蘇峨。

康熙二十九年庚子﹝潘金卣榜﹞﹕邑星燦。

康熙三十五年丙子﹝余正健榜﹞﹕王際慧﹝龍溪教諭﹞。

貢生

康熙二十八年﹕曾聯標﹝歲﹞。

康熙三十年﹕黃巍﹝歲﹞。

康熙三十二年﹕何則鳴﹝歲﹞。

康熙三十三年﹕莊一煝﹝府學。鳳山撥入。歲﹞。

康熙三十四年﹕蔡邦彥﹝歲﹞﹑柳夢和﹝府學。鳳山撥入。歲﹞。

康熙三十六年﹕梁六善﹝歲﹞﹑郭允豪﹝恩﹞﹑施世榜﹝拔﹞﹑鄭光基﹝府學。鳳山撥入。歲﹞。

康熙三十八年﹕張祚﹝歲﹞。

康熙四十年﹕王蕙崗﹝歲﹞。

康熙四十二年﹕葉朝弘﹝歲﹞﹑陳騰祥﹝府學。鳳山撥入。歲﹞。

康熙四十四年﹕李爲澤﹝歲﹞。

康熙四十六年﹕鄭其炳﹝歲﹞﹑王鳳來﹝例貢。附生捐。漳平訓導﹞﹐陳許楫﹝例貢。附生捐﹞﹑林其蕡﹝例貢。附生捐。泰寧訓導﹞﹑饒嗣珍﹝例貢。府學。附生捐。大田訓導﹞﹑李桃﹝例貢。附生捐﹞。

康熙四十八年﹕陳宗達﹝歲﹞。

康熙四十九年﹕蔡光座﹝府學。鳳山撥入。歲﹞。

康熙五十年﹕呂世昂﹝歲﹞﹑張應時﹝府學。鳳山撥入。歲﹞。

康熙五十二年﹕吳臺成﹝歲﹞﹑鄭應球﹝恩﹞﹑蔡振聲﹝府學。鳳山撥入。歲﹞﹑張道升﹝例貢。府學。鳳山撥入。廩捐﹞。

康熙五十四年﹕鄭其灼﹝歲﹞﹑蔡文達﹝例貢。附生捐﹞﹑王麟﹝例貢。附生捐﹞﹑鄭應捷﹝例貢。附生捐﹞﹑王應選﹝例貢。附生捐﹞﹑陳附柏﹝例貢。附生捐﹞﹑林懷瑾﹝例貢。附生捐﹞﹑廖中起﹝例貢。附生捐﹞。

康熙五十六年﹕蔡駿聲﹝歲﹞﹑楊文定﹝府學。鳳山撥入。歲﹞。

武進士

康熙四十八年己丑﹕柯參天。

武舉

康熙二十九年庚午﹝臺灣武開科始此﹞﹕林逢秋。

康熙三十五年丙子﹕許儀鳳。

康熙四十一年壬午﹕吳有聲﹑曾國翰﹑陳進元﹝府學。鳳山撥入﹞。

康熙四十四年乙酉﹕柯參天﹑張化龍﹑施世黻﹝府學。鳳山撥入﹞。

康熙四十七年戊子﹕蔡一聰﹑蔡朝鳳﹑翁士俊﹑謝希元。

康熙五十年辛卯﹕顏士駿﹑林培﹝府學。鳳山撥入﹞。

康熙五十六年丁酉﹕趙奇遇﹑李行可。

貞節

阮氏蔭娘者﹐年十六﹐適王尋﹔居於安平鎭。未有生育。尋伯兄歿﹐有遺腹子﹐嫂已別適﹔氏撫之如同己出。未幾﹐尋歿﹔其仲兄偕嫂遠來哭。尋殯畢﹐氏請所撫侄爲夫立後﹐仲許之。夜深人靜﹐氏合戶自縊﹔得家人救蘇。旣卒哭﹐又乘隙就縊﹔嫂急救且慰曰﹕『叔死不可復﹐姒何自苦乃爾』﹖氏曰﹕『夫死﹐誓不獨生。倘得槁葬夫側﹐以遂同歸之願足矣』。仲憫其志﹐使人防護﹔氏醉之以酒﹐嚴妝潔服從容就繯。事在康熙二十二年五月也。

黃氏棄娘者﹐安平鎭黃堂壯次女。年十九﹐歸僞賓客司傅爲霖次子璇。爲霖以反間謀泄﹐父子俱置極刑﹐眷屬發配。時堂壯已故﹐胞兄銓爲氏營救獲免﹐得領回家。氏決計身殉﹐其兄多方慰藉﹔氏曰﹕『今日之事﹐子爲父死﹐妻爲夫亡﹐於理甚順﹔妹復何憾』。遂自縊死。

鄭氏月娘者﹐年十九﹐婦儒士王曾儒。甫閱年﹐曾儒病卒﹔月娘跪泣﹐乞暫停夫柩。越數日﹐語其翁﹕『願死從夫葬』。翁駭然﹐囑鄰媼勸止。月娘曰﹕『吾當夫病劇時﹐卽以死許之﹔義不可移』。投繯而死。邑侯宋公嘉其節﹐親祭其墳﹐額其廬曰「百年今日」﹔蓋侯挽詩有『百年今日乾坤老』之句也。通聞上憲﹐獲褒獎焉。合葬依仁裏內園路西。

徵詩小引

節婦鄭氏者﹐海國鍾靈﹐閨門毓秀。爰以弱質﹐作配烏衣。方偕伉儷如賓﹐旋痛幽明隔世黔婁短被﹐頓覆王生﹔梁案齊眉﹐難同鄭女。慘淡孤鸞之操﹐悲鳴獨鵠之歌。乃猶佯作承歡﹐少冀得疏防範。我心匪石﹐斷一息於靑絲﹔遺恨終天﹐締三生於石上。渺矣魂歸夜月﹐淒然海泣洪波。靑史不遺﹐願徵詩而表著﹔海天生色﹐先拈韻以闡揚。瓦礫當前﹐珠璣爲繼。詩曰﹕

繡幕塵生破鏡鸞﹐一朝春色已凋殘﹔從容就義水心苦﹐慷慨辭親血淚幹。渺渺幽魂隨地下﹐萋萋衰艸泣江幹。百年今日乾坤老﹐一夜西風俎豆寒。

廿載紅顏誓柏舟﹐霜天皓月耀中州﹝鄭氏所居﹞。繪來環佩皆生气﹐死去綱常屬女流。早訂雙棲同土壤﹐肯畱隻影度春秋﹗尺絲魂斷聲名振﹐愧殺須眉萬古愁。﹝吳周楨。鳳山諭﹞。

一死從夫孰頡頏﹖蓋棺猶著嫁衣裳。丹心直付水霜冷﹐白骨能同日月光﹗天上玉樓應有伴﹐人間巾幗獨流芳。塵闤那得畱仙種﹐兩兩精魂依北邙。﹝孫曰髙。桐城人﹞。

雙鳳喈喈戀儔匹﹐屈指餘生年二十。恩情兩載重如山﹐一朝影只吞聲泣。啼鵑血淚染鴛鴦﹐連理枝殘欲斷腸。水雪心肝甘自矢﹐輕生重節植綱常。數語辭親自厄塞﹐回視親顏心轉迫。髙堂勿復念殘軀﹐薄命殘軀奚足惜﹗生別死離在須臾﹐戚族羅拜皆長吁。精神頃刻化天地﹐斯稱巾幗如眉須。君不見﹐湘竹淚斑傳自昔﹖又不見﹐古來望夫化作石﹖以玆寸息付靑絲﹐山爲枯容水爲赤﹐吁嗟乎﹗鄭女節烈耀人間﹐千載畱名垂史冊。﹝李欽文。廩生﹞

吾家孫女名月娘﹐少小聰穎識書帙。十九及笄歸王門﹐嘗服敬恭稱良匹。何意王生命不辰﹐一朝捐背嗟云沒﹗義重如天女知之﹐矢志從夫淚成血。我聞其語奔相視﹐女自雍容正言說﹕尺絲昨夜手自裁﹐願與納甫﹝王生字﹞棲同穴﹔婦式禮言一與齊﹐煢獨此身不欲活。鄕裏見者爲酸辛﹐自視聲吞皆哽咽。拜辭尊長與姑嫜﹐禮數周詳到毫末。舉止安閒若平時﹐頃刻房中命已絕。精誠凜凜塞兩間﹐生气飄飄淩白日。似此貞烈信難哉﹐哀汝命名不媿月。吁嗟乎﹗共姜苦誓「柏舟」詩﹐陶嬰「黃鵠亦歌」拙。何如舉案泉壤間﹐地久天長樹名節﹗﹝鄭鳳庭。廩生﹞

論曰﹕三女之節操﹐堪垂不朽。鄭則褒章累牘﹐阮﹑黃則泯泯無聞﹔豈非時爲之乎﹖藉令當日「郡誌」不及載﹐則二女貞烈﹐徒抱恨於九泉之下耳。今並登之邑乘﹐𨿽未經褒獎﹐而與鄭女同爭光於日月矣。

流寓

寧靖王﹐諱術桂﹔字天球﹐別號一元子。明洪武九世孫長陽郡王次支也。配公安羅氏女。始授輔國將軍﹐晉鎭國將軍。乙酉﹐隆武攺封爲寧靖。王初棲金門﹐癸卯挈眷來臺。癸亥六月﹐我師克澎湖。二十二日﹐王語諸妃曰﹕『我之死期至矣﹗汝輩聽自主之』。妃云﹕『王能全節﹐妾等寧甘失身﹗請賜尺帛﹐從王以死』。各冠笄被服﹐齊縊堂中﹔袁氏﹑王氏﹑秀姑﹑梅姐﹑荷姐其人也。王親視殮畢﹔越二十六日﹐具冠﹑素服﹐投繯而死。葬於長治裏竹滬﹐與元妃羅氏合焉。鄕人建廟塑像祀之﹐有禱輒應。妃五人﹐別葬臺灣縣仁和裏魁斗山之後﹔豎其碑曰「寧靖王從死五妃墓」。王無嗣﹐以益王裔宗位之子儼鉁嗣﹐年方七歲。歸附後﹐奉旨安置河南開封府杞縣﹝有傳載「藝文志」﹞。

李茂春﹐字正靑﹔漳之龍溪人也。登明隆武丙戌鄕榜﹐遁迹至臺。好吟詠﹐喜著述﹔仙風道骨﹐性生然也。構一禪亭﹐名曰「夢蝶處」﹔與住僧誦經自娛﹐人號李菩薩。尋卒﹐葬新昌裏。

論曰﹕當明社之旣墟也﹐王東奔西竄﹐靡有寧處。及其渡海而東﹐天涯海角之際﹐庶幾得保其全軀乎﹗澎湖一北﹐鄭氏歸誠﹐而王竟以身殉﹐傷矣﹗五妃從死﹐閨閣中之以忠烈顯者﹐又何多也﹗正靑遁身全志﹐吟詠自樂﹐飄然於世俗之外。「夢蝶」故處﹐其亦可哀者夫﹗

卷之九

藝文志

傳記賦詩

藝文之志﹐豈踵事增華哉﹗政教之得失﹑風俗之淳漓﹐咸於斯鏡之。而且掞國華﹑徵邦瑞﹐用垂不朽﹐顧容缺略弗備歟﹖邑固新辟﹐著述罕覯﹔然而博雅之才﹐何地蔑有﹖其間或采諸「郡誌」﹑或廣搜見聞﹐凡有關於邑治﹐選其文之尢者﹐輯而載之﹔從此文明漸啟﹐富有日新﹐安在海外歌章﹐不足上登黼座乎﹗志文藝。

傳

記

賦

詩

傳

明寧靖王傳﹝「郡誌」采入﹞陳元圖﹝會稽人﹞

寧靖王﹐名術桂﹐字天球﹐別號一元子﹔明太祖九世孫遼王后﹑長陽郡王次支也。始授輔國將軍。配公安羅氏女。

崇禎壬午﹐流寇破荊州﹐王偕惠王曁藩封宗室避湖中。甲申京城陷﹐崇禎帝殉社稷。福王嗣立於建業﹐王與長陽王入朝﹐晉鎭國將軍﹐令同長陽守浙之寧海縣。乙酉夏﹐浙西郡邑盡歸我大淸﹐長陽率眷屬至閩中﹔王尙畱寧海。而鄭遵謙從紹興迎魯王監國﹐時傳長陽入閩﹐存亡莫測﹐監國封王爲長陽王。鄭芝龍據閩﹐又尊唐王爲帝﹐建號隆武﹔王奉表稱賀﹐隆武亦如監國所封。後聞其兄尙存﹐已襲遼王﹐王具疏請以「長陽」之號讓兄次子承之﹔隆武不允﹐攺封「寧靖」﹐仍依監國督方國安軍。

丙戌五月﹐我師渡錢塘﹔王乃涉曹娥江﹐奔避寧海﹐覓海艇出石浦。監國亦由海門來會﹐同至舟山。十一月﹐鄭彩率舟師北來﹐因芝龍與隆武未洽﹐知越州不守﹑監國出奔﹐故遣迎之﹔王與監國乘舟南下。歲杪抵廈門﹐而芝龍已先歸命北行矣。是時鄭鴻逵迎淮王於軍中﹐請寧靖監其師。合芝龍子大木兵攻圍泉州﹐經月不下﹐鴻逵乃載淮王﹑寧靖同至南澳。值粵東故將李承棟奉桂王之子稱帝肇慶﹑攺元永曆﹐王因入揭陽﹔永曆令居鴻逵師中﹐月就所在地方支膳銀五十兩。戊子春﹐命督鴻逵﹑成功師。

庚寅冬﹐粵事又潰。辛卯春﹐王仍與鴻逵旋閩﹐處金門。及成功取臺灣﹐王輒東渡﹔成功事王﹐禮意猶有可親。成功死﹐授餐之典廢﹐視等編戶﹔無以資衣食﹐乃就竹滬墾田數十甲以瞻朝晡。鄭氏又從而徵其田賦﹐悉索募應﹐困甚。

戊午﹐聞靖海將軍調集水師樓船進討﹐鄭氏諸臣燕雀處堂﹐晏如也﹔王獨蒿目憂之。常言『臺灣有變﹐我再無他往﹐當以身殉』。癸亥六月﹐我師克澎﹔二十六日﹐鄭兵敗回。王向諸媵妾曰﹕『我之死期已到﹐汝輩或爲尼﹑或適人﹐聽自便』。侍妾僉云﹕『王旣能全節﹐妾等寧敢失身﹗王生俱生﹑王死俱死﹐請先賜尺帛﹐死隨王所。「從一而終」之義﹐庶不忝耳』﹗王曰﹕『善』。妾袁氏﹑王氏﹑秀姑﹑梅姐﹑荷姐俱冠笄被服﹐齊縊於堂上。乃大書曰﹕『自壬午流賊陷荊州﹐攜家南下﹐總爲幾莖頭髮﹐保全遺體﹐遠潛外國。今四十餘年﹐六十有六歲﹔時遭大難﹐全發冠裳而死﹐不負髙皇﹑不負父母。生事畢矣﹐無愧無怍』﹗次日﹐校役升主人柩﹔王視之﹐無他言﹐但曰﹕『未時』。卽加翼善冠﹑服四團龍袍﹐束玉帶﹑佩印綬﹐將寧靖王麟鈕印送交鄭克塽﹐拜辭天地﹑祖宗﹔耆士老幼俱入拜﹐王答拜。又書絕命詞曰﹕『艱辛避海外﹐總爲幾根發。於今事畢矣﹐祖宗應容納』﹗書罷﹐結帛於梁自經﹔且曰﹕『我去矣』。遂絕。眾扶之下﹐顏色如生。越十日﹐槁葬於鳳山長治裏竹滬﹐與元妃羅氏合焉﹐不封不樹。妾媵五棺﹐埋於臺灣仁和裏魁斗山﹐豎其碑曰「明寧靖王從死五妃墓」﹔去王墓三十里。

王無嗣﹐繼益王裔宗位之子名儼鉁爲後﹐時年七歲﹔安置河南開封府杞縣。

其平生﹐得諸臺之故老云。

記

文廟記﹝「郡誌」采入﹞施士嶽﹝鳳山諭﹞

聖天子禦極二十有二年﹐廓淸臺灣﹐以其地爲郡縣﹐定鳳山爲一邑﹐建黌宮於南路蓮潭上﹔山明水秀﹐臺之發科者自鳳山始。特事因艸創﹐所作聖廟﹑啟聖祠﹐規模猶朴略也。十餘年間風雨飄搖﹐僅存數椽﹐先聖廟堂窘於寒暑。

四十三年﹐萊陽宋公永淸以平川令移宰於斯。行釋菜禮﹐愴然念之。曰﹕『鳳山自有君天下以來﹐版圖未入﹐文教不施﹔今聲名人物得與中土媲美﹐稱爲盛事。苟廟宇猶然卑陋﹐無以體聖天子尊師崇儒至意﹐其誰之責哉』﹗於是請諸上憲﹑集諸紳衿﹐捐俸樂輸﹐鳩工興建。髙大前制﹐增兩廡﹑欞星門﹐因地制宜﹐靡不周備。棟梁得大木﹐垣墻固磚礫﹐云錦丹漆﹐塗飾以法﹔誠壯麗巨觀也。侯之用心﹐可謂至矣。而侯猶慮無以廣聖澤﹐爰設義學﹑設學田﹐其爲厥廟籌更深也。

士嶽來教是邑﹐諸生具陳其事﹐請爲文以記。士嶽謂文廟告成﹐士皆歡感﹔從此子益知孝﹐臣益知忠﹐工文章者顯當世﹐立事業者昭後代﹐莫不由文教中來。是則侯之爲政能達本也﹐功徳大矣﹔寧特以廉明勤愼爲良吏已哉﹗謹刻石以記。

義學田記﹝「郡誌」采入﹞李欽文﹝廩生﹞

聖天子尊師重道﹐文教振興﹔詔府﹑州﹑縣設立義學﹐延師課督寒士﹐爲制已久。臺固以初辟地﹐未遑也。

邑侯宋公﹐以武平調補鳳山。甫至﹐而建興文廟﹐自大成殿﹑啟聖祠﹑兩廡以及欞星門﹐次第畢舉。乃復置義學﹐擇鄭應球爲之師﹔日有試﹑月有課﹐頑者秀之﹑陋者文之﹐士之登其堂者﹐彬彬乎盛矣。又慮其久而輒廢也﹐捐俸購田﹐以供束脯﹔而以半給燈火之資。請諸列憲報可﹐令勒石以垂不朽。

斯舉也﹐有三善焉﹕宣朝廷崇文至意﹐一也﹔樂育人才﹐二也﹔海外之士篤於文行﹔三也。欽文備列弟子員﹐逢玆盛事﹐謹記始末﹐俾後之學者知邑侯之功有如此。

重浚蓮池潭碑記﹝「郡誌」采入﹞鄭應球﹝鳳山庠生﹞

蓮池之浚﹐始於顏氏。歲久淤泥壅塞﹐幾與地平。附近田園向資灌漑者﹐無利賴矣。居民謀疏通之﹐絀於力而止。

四十八年﹐邑侯宋公隨郡憲周公巡行至此﹐見艸奧其宅﹐耜懸於室﹐地亙數里盡爲石田﹐目擊心傷﹔於是歷阡陌﹑相地勢而觀流泉﹐由茄冬坑至半屏山麓﹐議築壩開圳﹐以便蓄泄。計費不貲﹐侯慨然出粟千二百石以貸民﹔鳩工興作﹐塡岸鑿渠﹐淤者瀹之﹑塞者通之﹐計長千三百丈﹐費金四百有奇。而蓮潭灌漑之利﹐徧興隆莊矣。

四十九年孟夏告成﹐父老子弟羣相感嘆曰﹕『微巡行之役﹐不及此﹔今而後﹐旦暮耰鋤﹐歲樂倉箱之慶者﹐皆郡憲﹑邑侯賜也』。爰立石而爲之記。

新建縣署記﹝「郡誌」采入﹞宋永淸﹝縣令﹞

邑之有署﹐固傳捨也。然向明而治﹐且居髙望遠﹑退食思過﹐實攸賴焉。臺入版圖﹐其分土設官﹐𨿽有此疆彼界﹔而衙齋朴陋﹐蕭蕭數椽﹐日就傾頹﹐殆不足以蔽風雨。來蒞政者﹐輒假館郡治﹐久遂習然﹔問所謂公署﹐無有也。

四十三年夏﹐予奉移鳳山。過縣治﹐方將集父老子弟﹐與之諮地方因革之大﹑農桑方土之宜﹔而檐桷傾圮﹐幾無以爲使者停車之地。嗟乎﹗鳴弦而治﹐卽非其人﹔然制度規模付之荒煙蔓艸﹐上而朝廷﹑下而民社﹐體統不肅﹐如觀瞻何﹖爰捐薄俸﹐命梓人亟襄其事﹔於頭門﹑於儀門﹑於大堂﹑於川堂﹐內而衙署﹑外而六房﹐皆爲次第經理﹐稍存規制﹐未敢增華。累石栽花﹑移亭就樹﹐非求安逸﹔蓋海邦寧謐﹐政有餘閒﹐或與二﹑三多士論文賦詩﹐陶其气質﹑養其文章﹐則衙署之設﹐固系聽政平情之所﹐亦爲士民發祥之地乎﹗

署成﹐父老子弟來慶於此﹐請爲文以記。予無以辭﹐爰書以述其槪。

重修鳳山文廟記富鵬業﹝鳳山諭﹞

文廟之廢興﹐前人記之詳矣。鵬業蒞任之初﹐從邑侯李公丕煜行釋菜禮。時大成殿﹑啟聖祠以及兩廡﹑欞星門靡不畢備﹔聖天子文明之治漸被海外﹐猗與﹑盛哉﹗越明年冬﹐颶風大作﹑廟門﹑欞星門曁兩廡壞墻圮者﹑壤者﹑傾者﹑塌者磚瓦之屬﹐封姨捲之而去。蓋自是﹐興者又幾於廢矣。侯憮然曰﹕『是烏可以已耶』﹗爰取大木﹐亟命工師仍舊址而建欞星門焉。瓦之塌者補之﹑門之壞者新之﹑墻之傾者築之﹑兩廡之圮者葺之﹐取其實﹐不取其華﹔取其堅固而久遠﹐毋取其苟且於目前。

廟旣新﹐鵬業因進諸生而語之曰﹕而亦知侯新廟之意乎﹖夫宇宙莫大之事業﹐由於文章﹔千古不朽之勛猷﹐本於名教。修身立行者﹐大儒有用之學也﹔砥礪名節者﹐士人經世之具也。古之學者本窮理之識﹐以盡乎正心識意之功﹐而修齊治平之理寓焉。是故出其所學以獻之廷﹐爲王國之楨也﹔本其所學而體諸躬﹐爲有徳之彥也。今之學者不務經術﹑實修﹐而孜孜焉帖括是尙﹐以爲弋取功名之具﹐庸詎知功名非可彊求﹔毋論其必不可得也﹐卽或幸而偶得﹐終無當於經濟之學。嗚呼﹗何其不思之甚也。司馬溫公曰﹕『士先徳行而後文學』。徳行不立﹐文將安用﹖韓退之「進學解」曰﹕『業精於勤﹐荒於嬉﹔行成於思﹐毀於隨。諸生業患不能精﹐毋患有司之不明﹔行患不能成﹐毋患有司之不公』。今之學者業果能精乎﹖行果能成乎﹖若猶未也﹐將誰之咎哉﹗朝廷尊師重道﹐作育人才﹐立「臥碑」以教督﹐而又制「訓飭士子文」頒行天下﹐務使天下之士崇正學而黜邪說﹑惇實行而棄虛聲﹔士苟能惕然自勵﹐以振拔於庸眾之流﹐朴者進於雅﹑頑者化於秀。海外多士﹐相與觀摩切磋﹔則從玆以往﹐文教日盛﹐鄒魯之風何難再見於今日乎﹗是則予之所厚望也夫。

重修縣署記李丕煜﹝鳳山令﹞

親民之官﹐莫如縣令﹔所謂民之父母是也。苟聽斷無所﹐不惟無以肅觀瞻﹐而公餘退食之暇﹐將何所憩乎﹗邑自開辟之來﹐𨿽卜地於興隆莊以爲治﹐而衙齋淺陋﹐制多簡略﹔官斯土者﹐輒就郡之公館而居。四十三年﹐奉文歸治。前令萊陽宋君﹐始庀材鳩工而新營之﹐於今十有六載矣。榱桷將傾﹐棟宇僅存﹔頭門﹑儀門﹑偏廂之屬﹐俱成片土。捨此弗修﹐將必有鞠爲茂艸之患。

於是命匠經理﹐廢者興之﹑圮者葺之﹐大堂﹑川堂﹑後堂煥然一新矣。而又建頭門﹑儀門﹐以別內外而大規模﹔建六房﹐以積案牘﹔建外箱﹐以居皂隸。經半載﹐而工始竣。制𨿽云備﹐然亦不過崇朴尙素﹐不致聽斷之無地焉﹐斯已耳。若夫飾華增美﹐則端有望於後來。

新建城隍廟記李丕煜

國家先成民而後致力於神﹐非緩之也﹐民爲神主﹐急其所當急﹔而凡百興作﹐乃不至於緩所不可緩。鳳山置縣自蕩平後﹐已餘三紀﹔而秩官相繼﹐亦不一人。予以康熙五十六年﹐由南平移調斯邑。始至之日﹐而見夫厥土之已辟也﹑厥野之已治也﹐文廟之巍然在望﹐而美富之有其基也﹔𨿽未大備﹐心焉少慰。獨城隍廟缺焉未舉﹐斯民水旱﹑癘疾之害﹐孰爲之除﹖盈寧壽考之祥﹐孰爲之召﹖明有以治而幽無以贊也﹐又惕然慮之。

夫國依於民﹐民依於神。今縣之東北層巒疊嶂﹐何啻百丈之言言也﹔其西南瀾翻濤激﹐何殊表海之泱泱也。苟匱神乏守﹐是誰之過歟﹖用是卜地於縣治之左﹐鳩工庀材﹐作廟翼翼。自此﹐而讀法有其所﹐祈報﹑賽禱有其地﹐朔望行香﹑陟降俯仰有其鹽觀。是前人之所緩﹐正今日之不可不急者也。

工始於五十七年夏﹐成於五十七年冬。所有規制﹑材木取其堅固﹐不取其華麗﹔取其可垂於永久﹐不取其觀美於一時。尢願後之君子﹐凡所以治民者﹐求其可質諸神﹐使海嶠之治﹐遹觀厥成焉﹗是則予之厚望也夫。

康熙五十八年七月朔日記。

賦

臺灣賦﹝「郡誌」采入﹞髙拱幹﹝臺陽觀察﹞

系洪荒之未辟兮﹐含混沌而茫茫。迨河山之旣奠﹐爰畫野而分疆。裂九州島而成天下兮﹐誰不知海之爲百谷王。維禹功之所不及兮﹐遂棄之於莽莽而蒼蒼。

一自地借牛皮﹐謀成鬼伎﹔斷髮裸身﹐雕題黑齒。營赤嵌之孤城﹐築平安之堅壘。隱樓櫓於鯤身﹐藏火攻於鹿耳。貿易徧於三洲﹐資生憑於一水。藉三保而標名兮﹐致懷一以不軌﹔哀商賈之何辜兮﹐聚魂魄於蒿裏。

嗣是荷蘭煽虐﹐天贊成功。鹿門潮漲﹐滃窟戍空。時移事去﹐兵盡矢窮﹔竄餘生而歸國兮﹐遂此地爲蛟宮。非天心之助逆兮﹐蓋劫運之未終。不謂寇我疆場﹐焚我保聚。時乘無備﹐而肆其鴟張﹔或因不虞﹐而資其竊取。收亡命於淮南兮﹐聚無良於水滸。民不聊生﹐王赫斯怒。咨左右之夔龍﹐率東南之熊虎。定百計以安瀾兮﹐果一戰而納土。於焉擴四千載之洪蒙﹐建億萬年之都邑。風旣變爲新裁﹐俗亦除其舊習。文武和衷﹐干戈載戢﹔誰肆志以行吟﹐豈有懷而靡及﹗

若夫狂瀾旣倒﹐海若呈奇﹔一時琥珀﹐萬頃琉璃。情渺渺兮孤往﹐天靑靑兮四垂﹔風輕兮水面﹐雲淡兮山眉。卽孤臣與孽子﹐亦撫掌而忘饑。至於輝璧耀奎﹐陰陽分位﹔月白飛銀﹐空明捏翠。乘舴艋兮小舟﹐結金蘭兮同志。玉樹三章﹐靑州兮一醉。實自幸世外之有身﹐誰復疑此間之無地。

又若山山紫气﹐樹樹凝靑﹔層巒疊嶂﹐戴月披星。或瓊飛而皓皓﹐或體潔而盈盈。時微云以四抹﹐忽巧鳥兮一聲﹔懷髙岡兮彩鳳﹐聞此地兮仙靈。羗應接而不暇兮﹐又何讓乎山陰﹗爾乃石尢乍起﹐馬首長驅﹔雷鳴海底﹐霧失天隅。濤倉皇而山立﹐浪怒激而箭趨﹔驚聞聲爲飛炮﹐訝入眼而墜珠。乾坤兮云狗﹐風水兮人魚﹔則惟有寄余生於泡影﹐誰復望視息乎斯須﹗

若乃水土無情﹐番彜裸處﹔旣慣狎鷗﹐誰傷碩鼠﹗𨿽敬老而尊年﹐柰輕男而重女。富賽懸壺﹐糧無宿貯。圍尺布之蒙蒙﹐謂衣裳而楚楚。蛇目蜂腰﹐雀行鳥語。而或蕩子從軍﹐貞臣流寓﹔哭倒行於途窮﹐傷逆施於日暮﹔奮一臂而長呼﹐輕餘生以不顧。至闔室以雉經﹐且從容而遵路。於是水變爲愁﹐山眞如醉﹔叫泣月之子規﹐淚批風之贔■﹝廠外贔內﹞。魂黯黯兮牢騷﹐魄淒淒兮憔悴。固志士之不忘﹐亦斯文之未墜。

乃至蝦須百丈﹐鱛骨千尋﹔貝文似鳳﹐魚首如人。大黿之壽三萬歲﹐蝴蝶之重八十斤。非此邦之物產﹐蓋在乎南海之濱。又如蜃樓縹緲﹐海市髙低。碧雲擁日﹐滄海爲梯﹔光從定後﹐圓始天躋。非此邦之風景﹐又在乎東海之靑﹑齊。更或橋邊鱉泣﹐別淚如珠﹔山頭劍舉﹐雪城爲墟。飛女仙之一石﹐起剡史於沾濡﹔扶紅裳之魚女﹐使之返於沮洳。而玆邦又無此怪異﹐或見之於洞庭湖。

噫嘻﹗戶滿蔗漿兮人藝五穀﹐地走風沙兮羣遊麋鹿。厭五畝之宅而不樹桑兮﹐任三家之村而亦植竹。道無遠近兮﹐肇牽車牛﹔人無老幼兮﹐衣帛食肉。惟占籍而半爲閩人兮﹐故惇厚亦漸而成俗。若欲盡寫夫杳渺之離奇兮﹐恐或見嗤夫齊莊而端肅。卽飲食亦平易而無奇兮﹐原未足以窮夫人間之水陸。惟聖世而能破夫天荒兮﹐幸滄溟而亦拓其地軸。聊搦管而賦其物情兮﹐用以佐夫大風之一曲。

亂曰﹕秋風起兮楓木丹﹐天地閉兮荷始攤。燠多寒少兮厥民析﹐雷轟海發兮響空山。爲王尊兮應叱馭﹐爲王陽兮心一酸。於山則見太行之險﹐於路則見蜀道之難﹔於海道之難上難﹑險上險﹐普天之下望洋興嘆者﹐吾知其無以過乎臺灣﹗

紅毛城賦李欽文

系臺灣之荒裔﹐實海國之神區﹔地屬東南之極﹐星分牛女之墟。當洪蒙之未啟﹐恣鹿豕之所如﹔三保因風而避險﹐道幹遁此以全軀。知造物之有意﹐顯示扼要於海隅。迨夫倭寇屯聚﹐荷蘭竊窺﹔借鷦棲於窮島﹐願得地如牛皮。相厥土壤﹐築城荒陲﹔繚以磚垣﹐層層累累。納百川之巨浸﹐會潮汐之奔馳。天實假手以開創﹐夫何羨乎紅彜﹗

至若成功敗績﹐因甲螺而竄於異域﹔虎勢方張﹐狐威頓息。鵲窠竟爲鳩居﹐荷蘭遂歸故籍。於焉修營壘﹑繕金革﹐列市肆﹑分庶職。辟土地於榛蕪﹐聚卒徒而力穡。宮殿兮巍峨﹐舳艫兮山積。彼將設險爲負隅﹐自誇不世之良畫。詎知造物有意﹐復假手於鄭氏﹐而開天家之澤國。

爾乃王師丕振﹐命將專徵﹔艨艟蔽日﹐波浪翻騰。樹參天之髙桅﹐喧鼓鼙之雄聲﹔懸迷雲之巨■﹝舟風﹞﹐啟八窗之淨■﹝舟零﹞。旌旗所指﹐山瀆效靈。澎湖奏捷﹐鄭氏輸誠。水漲兮洶湧﹐■飛兮縱橫﹔𨿽鹿耳門之沙積﹐亦滂湃而彌泓。始信天意之有歸﹐又何待乎經營﹗爰請天子﹐立郡建營。分三邑之疆界﹐擁一萬之重兵﹔大帥居中而彈壓﹐副戎統制於安平。維濱海之雄鎭﹐端有賴於玆城。

修斥堠﹑嚴戍卒﹐肅軍容﹑申紀律。遙望波濤而靡涯﹐俯矚鯤身而有七。其或陰昏靉靉﹐霧障雲集﹔日月掩其光華﹐乾坤倏而變色﹕明晦忽易於斯臾﹐東西莫辧於咫尺。𨿽造化之屢更﹐而玆城終無攺於今昔。又或海气將騰﹐炎蒸鬱結。轟轟殷其若雷﹐滚滚噴其如雪﹔海狶驟起而戲波﹐靈鼉夜吼而弗輟。登玆城以遠眺﹐非石燕之飛翔﹐則少女之方烈。若夫明星皎皎﹐河漢當空﹔蟾影沈碧﹐漁火搖紅。島嶼若連而若斷﹐水天一色而交融。睹玆城之勝槪﹐豈遠遜於庾公。至於朝曦乍升﹐微風徐起﹔萬頃晴光﹐縐鱗千里。羣山聳峙於震方﹐商艘錯列於鹿耳﹔人煙密邇而叢居﹐大井紛華而隔水。極宇宙之殊觀﹐悉玆城之佳致。

乃知天威遠屆﹐聖徳汪洋﹔山嶽兮永奠﹐海波兮不揚。民丰物阜兮俗厚而康﹐安如盤石兮固若金湯。熙熙皞皞兮﹐願頌億萬年於無疆﹗

詩

東寧雜詠﹝十首選二。「郡誌」采入﹞髙拱幹﹝臺陽觀察﹞

曉來吹角徹蒼茫﹐鹿耳門中幾戰場。流毒猶傳日本國﹐偏安空比夜郎王﹝臺地先爲倭奴所踞﹐旋歸荷蘭﹑後屬鄭氏﹞。樓船將帥懸金印﹐郡縣官僚辟艸堂。使者莫嫌風土惡﹐番兒到處繞車旁。

竹弧射鹿萬岡嶺﹐■﹝罒上令下﹞网張魚百丈淵。幅布無裙供社餉﹐只雞讓食抵商錢。文身才起瘡痍色﹐赤手誰將垢敝湔﹗爲語綰符銜命吏﹐遠人新附倍堪憐﹗

安平晚渡﹝「郡誌」采入﹞

日腳紅彜壘﹐煙中喚渡聲。一鉤新月淺﹐半幅淡帆輕。岸闊天將瞑﹐風微浪不生。漁樵爭去路﹐總是畫圖情。

臺灣雜詠﹝十首選二。「郡誌」采入﹞齊體物﹝郡司馬﹞

釀蜜波羅摘露香﹐傾來椰酒白於漿。相逢歧路無他贈﹐手捧檳榔勸客嘗。燕婉相期奏口琴﹐宮商諧處結同心﹔𨿽然不辧求凰曲﹐也有泠泠太古音。

興建文廟恭紀﹝「郡誌」采入﹞宋永淸﹝本縣令﹞

荷香十里地﹝廟前有蓮花潭﹐廣盈十畝﹞﹐喜建聖人居。泮壁流天際﹐圜橋架水渠。千秋陳俎豆﹐萬國共車書。巍煥今伊始﹐英才自蔚如。

新署落成

百里山城幾代瓜﹐我來猶自少官衙。承宣何地藏公案﹖聽斷無從隱使車。茅屋幾間開枳棘﹐竹籬四壁帶煙霞。羣山極目含佳气﹐春色晴光到萬家。

臺灣吟﹝四首選一。「郡誌」采入﹞黃學明﹝粵淳徳人﹞

山花滿插鬢頭光﹐蠻婦蠻童一樣妝。久嚼檳榔牙齒黑﹐新成曲蘗口脂香。艸間察節知風色﹐日下承暄度歲霜。獨有生男無喜處﹐女郎求室迓兒郎。

半屏山李丕煜

陡然拔地起﹐半擘淩芳洲。翠色空霄漢﹐嵐光銷綠疇。鳥道晴峯拱﹐雲帆碧海收。影入蓮潭水﹝山下爲蓮池潭﹞﹐千年勝迹畱。

傀儡番

汝豈生人類﹐■﹝犭裊﹞然亂似麻﹗身文腰佩箭﹐齒黑鬢堆花。杯飲椰爲酒﹐崖居穴是家。憑淩山絕頂﹐夜月數吹笳。

登紅毛城

安平雄鎭海連天﹐海盡天窮何處連﹖海島休誇天塹險﹐天威直破海門堅。天橋入海天涯斷﹐海柱遮天海外懸。鎖鑰海邦天府重﹐擎天互海自巍然。

其二

海外孤城別有天﹐海天相際水雲連。天開海國朝宗久﹐海擁天家砥柱堅。薄海車書今一統﹐中天日月正雙懸。樓觀滄海摩天漢﹐海角天涯意惘然﹗

前題林鳳飛﹝榕城人﹞

海畔孤城落日昏﹐水天無際欲銷魂。云拖兩腳鯤身島﹐風送潮頭鹿耳門。堪笑霸圖歸幻夢﹐獨畱遺迹弔寒暄。紆回磴路誰過問﹖止有萋萋細艸痕。

前題曾源昌﹝明經﹞

巨海水奔流﹐安平鎭最要。斯地古荷蘭﹐磚城築何巧﹗暮角聲淸淒﹐震天萬疊炮。自誇不拔基﹐伊誰敢與較﹖詎知鄭氏藩﹐劍芒日邊耀﹔吞並气正雄﹐乾坤慶再造。割據三十年﹐舳艫城下繞﹔門戶鍵澎湖﹐臺彜奉僞詔。無何振王師﹐海氛倏已掃﹔揚帆窮絕絕域﹐波臣樂前導。皇恩何汪濊﹐殘黎徧慰勞﹔酋長納款多﹐諸社齊歡笑。今我渡江來﹐城髙恣憑眺。層層磴紆回﹐靄靄云籠罩﹔潔井泉猶甘﹐地洞路仍拗﹔墻宇嗟傾頹﹐庫藏憐破耗﹔庭角黑沙堆﹐櫚頭殘月照。忽聽潮聲喧﹐西風晚狂叫。鯤身七點浮﹐戍卒嚴水道﹕羽旗巡殘堞﹐鼓鼙無亂噪。愛此淸晏時﹐遊情隨處好。

前題黃名臣﹝茂才﹞

雄鎭當年控上游﹐波濤萬頃望中收。鯤身云合晴皆雨﹐鹿耳風生夏亦秋。潮汐時通滄海气﹐乾坤中劃大江流。從玆島嶼風煙靜﹐極目縱橫盡釣舟。

前題陳慧

回想當年匠石工﹐層層疊繞捲長風。波流遠去潮聲急﹐山勢飛來地脈雄。幾葉漁舟隱現裏﹐數村煙火渺茫中。而今一眺情何限﹐鹿耳沙鯤壯海東。

前題李欽文

髙築堅城自昔時﹐登臨遠眺快襟期﹕潮聲暗逐風聲急﹐鴈影還隨日影遲﹔鹿耳浮沈天以外﹐鯤身隱現水之湄。於今休問當年事﹐總爲王朝壯帝基。

番社

社屋參差路轉紆﹐社中忽見數番奴﹔文身自昔稱殊國﹐斷髮於今入版圖。墻以竹環皆郁翠﹐屋因茅構束薪芻。爭彈口裏同心調﹐攜手成婚醉酪酥﹝番彈口琴而成夫婦﹐名曰「牽手」﹞。

蓮潭夜月陳文達

淸波漾皓月﹐沈璧遠銜空。山影依稀翠﹐荷花隱現紅。潭心浮太極﹐水底近蟾宮。莫被采菱女﹐攜歸繡幕中﹗

過寧靖王墓郭必捷﹝明經﹞

萋萋芳艸憶王孫﹐碧水丹山日閉門。弔月蟪蛄悲故府﹐號風松柏泣忠魂。一枝聊借猶堪托﹐四海無家豈獨存﹗歷盡艱辛逃絕域﹐但畱正气塞乾坤。

打鼓山﹝舊傳林道幹妹埋金此山﹞施陳慶

聞道山中有白金﹐百年遺迹卻難尋﹔山中寂寂金無語﹐惟有哀猿泣茂林。哀猿鳴狖兩爲伍﹐怪石巉巖如吼虎﹔破址頹垣今尙存﹐埋金狹女終塵土。茫茫不見埋金人﹐白雲來往埋金塢。須臾山上有樵來﹐一擔枯株一柄斧。告我曾知埋金事﹐笑指靑山爲錢虜﹔■﹝山上﹝弓攵﹞下﹞光斂晦已多年﹐有時隱現若將睹。伊昔樵夫有奇緣﹐采樵日暮卻忘還。山中竟遇埋金女﹐繡閣籹樓在目前﹔巍峨不類人間屋﹐置酒張燈肆綺筵。舞劍雙鬟來勸飲﹐奉金爲壽醉瞑然﹔羅幃翠被三更夢﹐冷露陰風一夜眠。醒來只在荒林下﹐何處山中有人煙﹖挑得白金一擔歸﹐欲尋舊迹似登天。依稀如入桃源去﹐漁父樵夫可並傳。世人多爲樵夫誤﹐欲覓白金不知路。我聞此語爲謬傳﹐問卻靑山不能吐。

岡山道中施世榜﹝明經﹞

陰陰竹裏隱啼烏﹐迢遞岡山百里途﹔四顧昏林煙歷亂﹐獨憐疲馬步踟躕。溪橋崩後旋深淺﹐野店燒殘乍有無。遙望南村何處是﹖徘徊歧路問樵夫。

題前阿仙堂﹝堂祀五文昌及東王公﹑西王母﹞何借宜﹝茂才﹞

海島由來是駕鰲﹐幽阿隱隱結蟠桃。風過竹樹鸞笙遠﹐云掛茅檐鶴馭髙。星聚一堂扶世運﹐文司百代萃仙曹。丹成九轉千年事﹐此日閒遊興自豪。

鳳岫春雨﹝山爲文廟邑治對山﹞李泌﹝圭海人﹞

鳳山多翠色﹐陰雨漸侵晨。雷奮翻龍角﹐波淸躍錦鱗。禾苗皆獻瑞﹐艸木亦生春。知是聖澤遠﹐衢歌徧海濱。

泮水荷香謝正華﹝茂才﹞

海國多奇卉﹐蓮開待臘霜﹝臺地臘月﹐荷花尙開﹞。池塘初夢艸﹐菡萏已成房。藕帶芹泥綠﹐葉翻泮水香。地靈佳气萃﹐濃艷豈尋常。

岡山樹色洪成度﹝明經﹞

去城五十里﹐忽見大岡山﹝山南﹐有小岡山相聯﹞。絕頂平而坦﹐荒蹊阻且彎。濃陰隱現際﹐落照有無間。遙睇人煙少﹐白雲自往還。

娘嬌潮聲張士箱﹝茂才﹞

娘嬌聳出碧雲空﹐俯撼流波勢更雄。日影隨潮寒欲曙﹐松聲臥海午生風。依稀雪湧浮天外﹐恍惚雷轟入耳中。自是聖朝恩澤溥﹐河淸共慶九州島同。

安平晚渡黃元弼﹝茂才﹞

落日海天紅﹐孤城一葦通。潮平輕蕩槳﹐浪急半推篷。不盡棲飛鶩﹐無邊斷續虹。幾回思共濟﹐舉首待長風。

鯤身曉霞柳存信﹝茂才﹞

彩霞朝起燦江天﹐歷歷沙鯤幾嶼連。玉鏡初開云外現﹐紅綃一縷望中懸。潮來錯認波生錦﹐霧散翻疑彩作箋。極目滄溟無尋處﹐祥光豈向海門偏﹗

卷之十

外志

災祥﹝兵亂附﹞寺廟古迹墳墓雜記

事紀其大﹐而近小亦不可遺﹔言取乎詳﹐而眚災亦不宜略。蓋塞翁得失﹐休咎固難齊觀﹔而盛徳姱修﹐沴戾翻爲迪吉。至若梵宮棒喝﹑淸廟鐸音﹐探舊迹於荒郊﹑弔忠魂於廣莫﹐有關風教﹐例在必書。卽涉傳聞﹐亦備采輯。敢曰搜討遺逸﹐非操觚者所當加意耶﹗作外志。

災祥

寺廟

古迹

墳墓

雜記

災祥

順治十八年﹝辛丑﹞夏五月﹐鹿耳門海水漲。

先是﹐鹿耳門港道淺窄﹐內外多沙綫﹐巨艘不得並進。是歲﹐鄭成功師至﹐水驟漲至丈餘﹔大小戰艦﹐縱橫畢入。遂克臺灣﹐鳳山屬焉。

康熙十九年﹝庚申﹞夏六月﹐有星孛於西南。其形如劍﹐長數十丈﹔經月乃沒。﹝二十﹞年﹝辛酉﹞﹐疫。

先是﹐有神曰「天行使者」來居安平鎭陳永華宅﹐永華與相酬接。自是﹐鄭之主臣﹑眷屬凋喪殆盡。

二十一年﹝壬戌﹞﹐大饑﹝斗米價六錢余﹞。秋七月﹐地產毛。八月﹐岡山鳴。九月﹐雨發。

二十二年﹝癸亥﹞八月﹐鹿耳門水漲﹐大師入臺﹐闔郡皆薙發歸順。

二十五年﹝丙寅﹞四月﹐地震。

二十九年﹝庚午﹞冬﹐大有年﹝自蕩平後﹐年榖時熟﹐幾不勝書。是歲尢大稔﹞。

三十年﹝辛未﹞秋﹐大風壞民居及船隻﹐飄碎無數。

三十二年﹝癸酉﹞冬﹐大有年。

四十四年﹝乙酉﹞冬﹐饑。知縣宋永淸會狀詳府﹑知府衛臺揆轉詳﹑巡撫李斯義委勘詳報具題﹐奉旨﹕四十四年應徵糧米﹐俱著蠲免。

四十六年﹝丁亥﹞冬﹐饑。知縣宋永淸會狀詳府﹑知府周元文通詳﹑巡撫張伯行委勘詳報具題﹐奉旨﹕照例蠲免十分之三。

四十九年﹝庚寅﹞﹐饑。

五十年﹝辛卯﹞秋九月﹝乙酉﹞﹐地震﹝民居﹑倉廒傾圮甚多﹞。

五十一年﹝壬辰﹞﹐恩詔蠲免本年應徵粟石。

先是﹐四十九年奉上諭﹐通行蠲免直省地丁銀兩。部議恐乓餉不敷﹐奉旨勻爲兩年。康熙五十年﹐直隸﹑奉天﹑浙江﹑福建﹑廣東﹑廣西﹑四川﹑雲南﹑貴州九省先行蠲免﹔於是福建內地折色俱蠲﹐臺﹑鳳﹑諸止免丁銀。三縣士民公吁臺廈道陳璸﹑知府周元文詳照奉天府尹廖騰煃題請蠲免米豆之例﹐臺屬三縣本年應徵粟石一例蠲免。巡撫黃秉中具折奏請﹐奉旨﹕『臺灣府屬五十年應徵粟已經徵完﹐在官𨿽蠲免﹐小民無益。其應徵五十一年粟石﹐著行蠲免﹝按請蠲五十年粟石而特旨蠲五十一年者﹐聖徳同天﹐務使民實受其惠。愷澤和風﹐眞無遠弗屆﹑無微不周矣。其爲祥孰大於是﹐故特附於「災祥」之後焉﹞。

五十四年﹝乙未﹞秋九月﹐地震﹑大風。

五十五年﹝丙申﹞秋九月﹐地震。

五十六年﹝丁酉﹞春正月﹐地震。秋九月﹐大風。學宮頹壞﹐民居傾圮甚多。

﹝附﹞兵亂

明天啟甲子年﹐荷蘭酋攻逐倭眾﹐取之﹔遂築臺灣﹑赤嵌二城。

崇禎戊辰年﹐海寇劉長卿攻掠臺地﹐不克遁去。

戊戌年﹐荷蘭酋長肆虐﹐郭懷一謀襲﹔事泄﹐被殺。

辛丑年﹐鄭成功取之﹐荷蘭乃遁歸本國。時順治十八年也。

洎康熙二十二年﹐靖海將軍侯施瑯奉旨東徵。六月﹐先攻澎湖﹐拔之。秋八月﹐鄭克塽歸誠。侯奉旨入臺受降﹐耕市不變﹐老幼歡迎。𨿽曹武惠之下江南﹐不是過矣。

寺廟

天妃宮﹕一在安平鎭渡口。一在興隆莊左營。一在興隆莊龜山之頂﹝廟𨿽窄狹﹐層級而上﹐盤曲幽折﹐古木陰森﹐背山面海﹐頗稱勝致﹞。

按妃莆田海濱人﹐宋巡檢林願之女。幼時﹐卽能知休咎﹐人稱神女。所居與湄島對峙﹐常用席以渡。厥後人見其衣朱衣飛騰海上﹐因建廟��祀之﹐且並祀於其鄕之地名紅螺者。宣和癸卯﹐給事中路允迪使髙麗舟行遇風﹐神降於檣﹐因得無恙﹔還奏﹐賜號順濟。歷紹興﹑開禧﹑景定間﹐屢顯靈加號。元以海漕底績﹐賜額「靈濟」。明永樂﹐封爲「護國庇民﹑妙靈昭應﹑弘仁普濟天妃」。國朝攺封天后﹐環海內外各港澳無不立廟奉祀。康熙二十二年﹝癸亥﹞﹐靖海將軍侯施瑯奉旨䢐徵臺灣﹐師次平海。時方苦旱﹐有井在妃廟之左﹐舊不能資百口﹔至是﹐泉忽大湧﹐四萬餘眾汲之裕如焉。及澎湖旣克﹐我師登岸﹐見妃像臉汗未幹﹑衣袍俱濕﹐乃知神功之默相也。事聞﹐上遣禮部郎中雅虎致祭。其文曰﹕『國家茂膺景命﹐懷柔百神﹐祀典具陳﹐罔不祗肅。若乃天庥滋至﹐地紀爲之效靈﹔國威用張﹐海若於焉助順。屬三軍之奏凱﹐當重譯之安瀾﹔神所憑依﹐禮宜昭報。維神鍾靈海表﹐綏奠閩疆。昔藉明威﹐克襄偉績﹔業隆顯號﹐禋享有加。比者慮窮島之未平﹐命大師以致討。時方憂旱﹐井澤爲枯﹔神實降祥﹐泉源驟湧。因之軍聲雷動﹐直搗荒陬﹔艦陣風行﹐竟趨巨險。靈旗下颭﹐助成破竹之功﹔陰甲排空﹐遂壯橫戈之勢。至於中山殊域﹐冊便遙臨﹔伏波不興﹐片帆飛渡。凡玆冥佑﹐豈曰人謀﹗是用遣官﹐敬修祀事﹔溪毛可薦黍稷惟馨。神其佑我邦家﹐永著朝宗之戴﹔眷玆億兆﹐益弘利濟之功』。

關帝廟﹕一在永寧裏。一在安平鎭﹝攺舊遺房屋而更拓之﹐宏麗甲一方﹞。一在土墼埕﹝神像先祀於烈嶼。時值播遷﹐有賊舟犯島﹐民多震驚﹔是夜見帝提刀躍馬﹐沿海馳擊﹐賊遂散去。島民因奉像來臺祀焉﹞。一在興隆莊。一在半屏山大灣。一在大竹橋。

按明太祖都金陵﹐城中建廟十四﹔一曰「漢前將軍壽亭侯廟」。自是﹐廟祀徧天下。嘉靖十年﹐太常卿黃芳始奏攺稱「漢前將軍漢壽亭侯」。蓋漢壽﹐本封邑﹔亭侯﹐則其爵也﹐列第五等﹐在國侯﹑邑侯﹑關內侯﹑鄕侯之下。今人以侯仕漢﹐以壽亭爲封爵﹐非也。萬曆甲寅十月﹐司禮太監李恩始賫九旒冠﹑玉帶﹑龍袍﹑金牌﹐敕封爲帝。然祭祀﹐則仍舊稱。天啟元年﹐太常少卿李宗延有修明祀典疏﹐謂臣詣漢壽亭侯廟﹐見其匾稱「帝君」﹐冠冕俱系帝服。如訛傳敕封﹐自有三尺﹔果系皇祖加恩﹐不妨命閣臣撰制。此封號所宜詳考﹐不可從俗誤稱者也。

慈濟宮﹕一在鳳山上莊。一在硫磺水莊。一在半屏山後。在安平鎭者三。一在興隆莊北。一在維新裏竹仔港。一在觀音山大社。一在土墼埕。

按大道公﹐卽眞君﹐宋時人也﹔吳姓﹐名本﹐泉郡同安白礁人。母夢吞白龜而生。長而學道﹐以治疾多效。及卒﹐人肖像祠之﹐有禱輒應。景佑間﹐敕廟額爲「慈濟」。慶元間﹐敕爲「忠顯」。開禧間﹐封吳惠侯。人羣稱之爲大道公焉。

水仙宮﹕在安平鎭。祀禹帝﹑伍員﹑項羽﹑屈原﹑魯班。

元天上帝廟﹕在興隆莊者一。在大竹橋■﹝魚逮﹞港者二。

觀音宮﹕一在興隆莊龜山下。一在鳳山下莊。一在淡水新園。一在萬丹港街。

仙堂﹕在長治裏前阿社內。鄕人何侃鳩眾所建。祀五文昌﹐能降乩。環植竹木﹑花果﹐頗有勝致。後建艸亭﹐爲遊人憩息之所。近復合祀東王公﹑西王母於內。

元帥廟﹕在觀音山裏。祀唐張中丞巡。俗稱爲元帥廟。

無祀祠﹕一在一鯤身﹝鄭氏時﹐行刑於此。祗今風雨晦冥之間﹐鬼哭神號﹐淒切不堪入耳。五十三年﹐水師副將張國建祠祀之。鬼有所歸﹐自是鄭伯有不爲厲矣。額曰「萬善宮」﹞。一在淡水港東﹝鄭氏時﹐以嫏嬌一帶爲安置罪人之鄕。故死於斯者﹐往往爲祟。居民觸之﹐頻以疾病爲憂。康熙五十八年﹐知縣李丕煜令淡水司巡檢王國興建祠祀之﹔庶幾疫厲不生﹐而民長享康寧之休矣﹞。

古迹

紅毛城﹕在安平鎭一鯤身。頂築小城﹐又遶其麓而周築之爲外城。東南由鯤身二十里﹐通瀨口大路。城垣用糖水調灰疊磚﹐堅埒於石。凡三層﹐下一層入地丈餘﹐而空其中﹔凡百食物及備用者﹐悉貯之。雉堞俱釘以鐵。廣二百七十七丈六尺﹑髙三丈有奇﹐女陴﹑更寮星聯內城。鄭氏攺建內府﹐外城內樓屋曲折髙低﹐梁棟堅巨﹐灰飾精致﹐瞭亭﹑螺梯﹑風洞﹑機井﹐鬼工奇絕。近海短墻年久傾塌﹐潮水輒至城下﹐日夕衝激﹐非復昔日舊觀。五十七年﹐知縣李丕煜奉文重葺﹐堅牢如故。至於政府﹑歌樓﹑花囿﹑舞榭﹐今已化爲荒煙瓦礫矣。

紅毛井﹕在安平鎭城內﹐荷蘭所鑿。鎭四面環海﹐獨此井之水最淡﹐他井不能及焉。

龍目井﹕在阿猴林內竹仔寮﹐爲小竹橋﹑觀音山二莊交界。兩井相連﹐狀如龍目﹐故名。相傳沈痾者飲其水﹐卽愈。

石洞﹕大岡山之頂﹐蠣■﹝虫房﹞殼甚多﹔滄海桑田﹐亦不知其何時物也。山上有湖﹐雨則水滿。山陰有小石洞﹐莫測其所底﹔或以瓦擲之﹐窅然無聲。相傳謂其下通於海云。

火焰山﹔港西裏赤山之頂﹐不時山裂湧泥﹐而火焰隨之﹐有火無煙。取薪芻置其上﹐則煙起。考「諸羅志」亦有火山﹐皆從水中炎上。造物化工﹐眞不可解﹔殆相克乃能相生者耶﹖二十二年﹐我師將進港﹐出火三條﹐如彩虹亙天﹐至三日夜而始散﹔又顯示以「出幽遷喬」之象焉。頂四傍並無艸木﹐名爲火焰不誣也。

大﹑小滚水山﹕山不甚髙。其上瀵湧出泉而溫﹐故名大滚水。又有小滚水﹐�與大滚水相去十餘里﹐脈絡聯屬如弟兄。但水源濁﹐故山下所匯之溪﹐亦以濁名﹔附近之田﹐資以灌漑焉。

仙人山﹕山在砂馬磯頭。其頂常帶云﹐非天朗气淸不得見也。故老言﹕時有服絳衣﹑縞衣者對奕。說近無稽﹔然生成之石碁盤﹑石凳猶存﹐亦或有可信者也。

漯底山﹕山在仁壽裏。頂平而寬﹐上有小竅如蟹眼。水�竅中噴出﹐多雜沙泥而不淸﹐與小滚水略相似。

月眉池﹕池在竹滬。爲明寧靖王術桂所鑿﹔植蓮花其中﹐不時觀玩以自遣。今尙在。

蓮池潭﹕潭在興隆莊﹐修且廣。荷花滿沼﹐香聞數里。今爲文廟泮池。

墳墓

明寧靖王墓﹕在維新裏竹滬。

雜記

明都督兪大猷討海寇林道幹﹐道幹戰敗﹐艤舟打鼓山下。恐復來攻﹐掠山下土番﹐殺取其血和灰袽舟以遁。其餘番﹐走阿猴林。今之比屋而居者﹐是其遺種也。相傳﹕道幹妹埋金山上。又有奇花異果﹐入山樵采者或見焉﹐啜而啖之﹐甘美殊甚﹔若懷歸則迷路﹐𨿽默識其處﹐再往終失之矣。夫異方固多異境﹐豈南田石洞﹑五黃山諸勝特擅其靈祕也耶﹗

大呂覓山﹐舊爲番一聚落也。相傳﹕有芋一叢﹐髙丈餘﹔月將出時﹐有二物如鳳凰﹐從芋下振翮騰飛。眾番驚異﹐因相與移居社內。

臺地從無產珠。開辟後﹐鳳山下莊海中﹐蠣■﹝虫房﹞產珠如稷米大﹐名鳳山珠﹔不堪飾簪珥﹐只用以充藥品。

維新裏大岡山﹐形家謂其形肖犬。故凡有異謀者輒被獲焉﹐以犬善警故也。山之靈﹐其信然耶﹖山能鳴﹐鳴則吉祥之兆。

近治之山﹐皆培塿耳。卽有髙者﹐樵采可通。獨傀儡千峯崇聳﹐直插天際﹐人迹不到﹔終日雲霧裹羃﹐鮮有晴朗。若日中云收﹑峯巒可數﹐必不日而雨矣。夫泰山之云觸石膚寸﹐不崇朝而雨徧天下。傀儡之山晴朗﹐反爲雨候﹔方知荒遐之山川﹐亦別有異气也。

沙中有骨堅結如石﹐積潦奔衝﹐地崩沙潰﹐始露峯挺崿﹔仰皆劍攢﹐垂非乳滴。質𨿽不堅﹐而一種爽峭竦聳﹐彷佛英石。

風將作﹐海气先動﹐浪勢洶湧﹐聲聞數十里。臺海四圍皆沙綫環繞﹐故聲響雄於雷殷。迄風靜而浪勢尙髙﹐聲吼如故﹔必二﹑三日海气息而浪方恬﹐聲不振矣。聞之舵師曰﹕海將反﹐先一﹑二日海水忽變腥臊﹐颶風卽作﹐波浪簸騰。乃天地之气交逆﹐地鼓气而海沸﹐天風雨而飄搖﹐遭之往往沈舟傾檣。若海气不鼓﹐天風𨿽烈﹐舟行如飛﹔若迅突﹐則折帆順風而馳﹐眞同鯤鵬之徙。人但知有天風之患﹐殊不知實地气之交構作颶﹐爲患始烈矣。

地常動而不甚震﹐甚至連日動或日數動﹐罕有終年不動者。豈萬峯髙峙大海之中﹐同仙嶠之浮蒂巨鰲之更翻無次耶﹗

相傳﹕明太監王三保投藥水中﹐令土番染病者浴之﹐卽愈。夫土番性樂水﹐不論有病﹑無病﹐日就水淋澡﹔故生產﹐亦浴水中。三保藥力如許通靈﹐此語殊屬荒謬。

地懸海表﹐風气亦殊。將曉則東風拂拂﹑近午則西風烈烈﹐與內地之早西﹑晚東﹐迥不相侔。若西風不透發﹐天气則將變矣。

牧畜旣多﹐選旱犢之牝者﹐身小足疾﹐性良易馴﹐熟則備鞍韀以代步。價廉易購﹐不用摧秣。夏秋濘泥﹐�覺輕快。

臺無虎﹐鄕人車糖及柴炭﹑五穀之類﹐率於夜間駕車以行。旣不妨永日之功﹐而水牛之負重亦無酷熱之患﹐便孰甚焉﹗

