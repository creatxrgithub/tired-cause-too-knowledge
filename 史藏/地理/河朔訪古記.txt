河朔訪古記元納新

●卷上常山郡部﹐眞定路。《禹貢》冀州之域﹐春秋鮮虞之地﹐晉滅之﹐戰國屬趙﹐秦爲巨鹿郡地﹐漢初置恆山郡﹐避文帝名﹐攺常山郡﹐屬眞定國。晉仍爲常山郡﹐魏因之﹐徙今治。後周立恆州﹐隋復爲恆山郡﹐唐初曰恆州﹐天寶攺常山郡﹐又攺平山郡﹐尋復常山。元和避穆宗諱﹐攺鎭州﹐升成徳軍。五代梁曰武順軍﹐晉曰順徳軍﹐漢曰成徳軍﹐周及宋皆因之。宋尋攺眞定府﹐爲河北重鎭﹐金因之﹐置河北西路。國朝初﹐仍爲河北西路﹐懷﹑衛﹑邢﹑﹑磁﹑相﹑保﹑大名﹑河間皆隸焉。後攺眞定路總管府﹐領縣九﹕曰眞定﹑曰欒城﹑元氏﹑靈壽﹑獲鹿﹑平山﹑阜平﹑槁城﹑涉縣﹐領府一﹑曰中山﹐領州五﹕曰冀﹑深﹑蠡﹑晉﹑趙﹐府州所鎭縣凡二十有一。眞定路錄事司﹐國朝所建立﹐專理城內﹐城之外則眞定縣所理。城中今置燕南河北道肅政廉訪使﹐及眞定路總管府以鎭之﹐錄事司﹑眞定縣二官署﹐皆在城中。漢髙祖攻陳﹐攺曰眞定。魏爲常山﹐郡治故城今在縣南。元魏移郡治於府城中。隋廢郡﹐唐復爲眞定縣﹐屬鎭州。宋﹑金因之﹐屬眞定府。國朝爲眞定路倚郭縣。槁城縣。戰國趙武靈王爲九門縣。漢爲槁城﹐屬眞定﹐九門屬常山。晉省槁城﹐北齊置巨鹿郡﹐省九門。唐置廉州﹐復攺槁城州﹐尋廢﹐又置九門縣曰觀州﹐州亦廢﹐並屬鎭州﹐天置槁平縣。宋置槁城﹐省九門入焉﹐開寶三年廢。金復置﹐國朝因之﹐屬眞定路。欒城縣。春秋晉靖公孫賓食邑﹐賓因以欒爲氏。西漢爲關縣﹐卽今治也。東漢爲欒城縣﹐故城在趙州西北十六里﹐今曰輪城是也。晉省﹐後魏復置﹐隋置欒州﹐尋廢。唐攺欒氏﹐屬趙州﹐後屬眞定。宋爲欒城﹐金因之﹐國朝爲眞定路屬縣。中山府城。占中山﹐唐堯始封此﹐《禹貢》爲冀州之域﹐春秋﹐鮮虞國也。初爲中山﹐魏並之﹐秦爲上谷﹑巨鹿二郡地。漢置中山國﹐治盧奴。後燕慕容垂都此﹐北魏爲中山郡﹐隋爲博陵郡﹐尋攺髙陽。唐爲定州﹐又復攺博陵郡﹐升義武軍。宋攺定武軍﹐升中山府中山郡。金仍爲中山府﹐國朝因之爲中山府﹐隸眞定路﹐領縣三﹕曰安喜﹐爲附郭縣﹐曰新樂﹐曰無極。安喜縣。春秋﹐鮮虞之地。戰國爲中山﹐魏文侯使樂羊取之﹐以封太子。至漢爲盧奴﹑苦陘二縣之地。東漢爲漢昌縣﹐魏攺魏昌。元魏立安州﹐尋攺定州。北齊遷安喜於今治。隋廢安喜﹐屬博陵郡﹐尋置鮮虞縣。唐復爲安喜﹐宋﹑金因之。國朝以安喜爲中山府﹐倚郭縣兼理城中。趙州城中﹐《禹貢》冀州之域。春秋屬晉﹐戰國屬趙﹐秦屬邯鄲郡。漢屬恆山﹑巨鹿二郡地。晉爲趙國﹐北魏趙郡﹐兼置殷州﹐理象城。北齊爲趙州﹐隋攺欒州﹐尋爲趙郡。唐復爲欒州﹐尋攺趙州﹐又爲趙郡﹐屬河北道。宋初仍爲趙州﹐崇寧中升慶源軍﹐尋升慶源府。金天徳三年﹐攺沃州﹐因與趙音同﹐又取以水沃火之義云。國朝復爲趙州﹐隸眞定路﹐領縣七﹕曰平棘﹐爲附郭縣﹐曰寧晉﹐曰臨城﹐曰髙邑﹐曰柏鄕﹐曰隆平﹐曰贊皇。平棘縣。漢初屬常山郡﹐後置宋子縣。晉屬趙國﹐後魏爲趙郡﹐治所復置宋子縣。隋自象城移趙州治此﹐攺置平棘縣。唐﹑宋﹑金皆因之。國朝爲趙州屬縣﹐倚郭縣兼理城中。管仲曰「髙阝邑之黍。」春秋﹐納荀卿於柏人﹐鄙爲晉邑。柏鄕﹐卽柏人﹐今治卽髙阝邑也﹐漢屬巨鹿郡。髙祖八年﹐次柏人趙相貫髙謀殺上﹐上心動﹐問縣名柏人﹐上曰「柏人者﹐迫於人也。」去﹐弗宿﹐卽此地也。光武卽位於縣之五成陌幹秋亭﹐更名髙邑﹐爲冀州刺史治所。魏攺陌仁﹐隋置柏鄕縣於彭水之陰﹐卽今治也。唐因之﹐屬趙州﹐天寶攺堯山縣。宋省柏鄕入髙邑﹐而存堯山。金復爲柏鄕﹐屬沃州。國朝因之﹐爲趙州屬縣云。元氏縣西北三十餘里﹐曰封龍山。《星文圖》曰「山應軒轅十星﹐屈折若飛龍之狀﹐故云。」山陽有龍首峯﹐髙二百丈﹐上有立石數莖﹐望之若龍骨也。峯東北五里﹐又有獅子峯﹐髙五百丈﹐若獅子蹲踞。又有熊耳峯﹐髙五百丈。又有玉石峯﹑螺峯﹑南北天井﹐皆西北最髙之峯﹐各以其形相類而名也。又有石人峯﹐在東南隅﹐三石相向屹立﹐各髙三四丈﹐儼如人形。又有孩兒﹑華蓋二峯名。仙人臺﹐則在螺峯之西﹐怪石相承如臺故云﹐山絕頂有二塔。獅子峯後數百步﹐有白雲洞﹐世傳張果老所居。又有龍井﹐而水簾在龍泉之上﹐垂二丈許﹐𨿽祁寒不凍﹐大旱﹐禱輒應云。十萬壘。趙州平棘縣南五里﹐安濟橋南﹐有壁壘曰十萬﹐今俗呼爲「西壁營」。昔漢安帝永初元年﹐以鄧騭﹑任尙討羌﹐無功而還﹐後羌遂侵河內﹐趙﹑魏﹐民驚恐。北軍中侯﹐宋寵將五營兵屯孟津﹐詔魏郡﹑趙國﹑常山﹑中山繕作塢壘六百十有六所﹐此卽一也。今河羌人居之。﹛山﹜山﹝音權髦﹞。在柏鄕縣南﹐乃上山也。今屬順徳路唐山縣境﹐卽古柏人也。﹛山﹜山﹐出五色石。眞一泉。眞定路府治西街﹐居民舍下有一井﹐極甘美﹐曰「眞一泉」。金章宗嘗取惠山泉與此水較之﹐其味大勝﹐章宗因曰「眞一潤二。」遂以名其泉云。盧水。中山府城濠﹐水流入城中﹐爲盧水。《水經注》曰「盧奴城西北隅﹐有水淵而不流﹐南北一百步﹐東西百有餘步﹐水黑色﹐俗名黑水池。或曰黑水﹐曰盧不流﹐曰奴故﹐曰盧奴云。」自﹝原本缺一字﹞至燕﹐皆引氵寇水入城。今水竇旣毀﹐地道亦絕﹐惟池水流出城外﹐潭積微漲滑滑﹐東北流注於氵寇水也。陘邑縣。故城安喜東南五十里﹐本趙之陘城也。《史記》曰「田叔趙﹐陘城人也。」漢爲苦陘縣﹐屬中山國﹐章帝攺漢昌。魏攺魏昌﹐北齊廢。隋置隋昌﹐屬博陵郡。唐攺唐昌﹐屬定州﹐天寶間﹐攺陘邑。至宋康初﹐省入安喜﹐迄今爲墟市。民居甚眾﹐豪商大賈皆集焉。市衢之西﹐有西門豹之廟﹐此卽《史記》所謂陳余遊苦陘﹐得富人公乘氏女所也。新城。在縣北三十里。曰新城鎭﹐卽古新市縣也﹐爲白狄鮮虞之國。漢爲中山屬縣﹐王莽曰平樂縣也。《趙記》曰「新市縣有藺相如﹑廉頗﹑李牧三將之宅。故其城勢作成三曲﹐西北避相如宅﹐東北避頗宅﹐東南避牧宅。」又云「相如祖塋皆在城中。」今爲新市鄕新城鎭﹐居民數百家﹐爲墟市。十二月﹐夜宿鎭上蘇氏逆旅﹐是夜大雪。九門故城﹝董氏族附﹞。槁城縣西北三十里﹐荒城一區﹐蓋戰國時趙邑。本有九室居之﹐武靈正攺曰九門。《史記》「王出九門﹐如野臺﹐以望齊巾山之境」是也。惠文王二十八年﹐藺相如城之﹐漢爲縣﹐今爲九門鎭﹐野臺在城側﹐俗呼爲「寒臺」云。城中世家﹐惟董氏一族﹐故自其龍虎衛上將軍俊帥孤軍內附﹐滅金之役﹐戰死黃河之上﹐謚「忠烈」。其子文炳忠獻公﹐受知世祖﹐身兼左轄僉樞之職﹐討滅宋國﹐事載信史。次文用﹐爲翰林承旨﹐謚「忠穆」。次文忠﹐僉樞密院﹐謚「忠貞」。其孫上選陜西平章﹐謚「忠宣」。子孫淸顯﹐世罕及之者﹝內翰元文敏公明善﹐撰公家傳贊曰「或曰爲將三世﹐其後受其不祥。董氏貴顯四世﹐子孫數千百人。或曰活一人者﹐必有後。龍虎公﹑忠顯公爲大將﹐不妄殺﹐濱死而生之者﹐無慮數十萬人。其諸以是爲徳與後。臺臣上章﹐累請援史張功臣例﹐進封王爵﹐子孫辭不受﹐蓋以滿盈爲誡也。余嘗過其第中﹐見其冠蓋蟬聯﹐子孫皆淸修好學而有承平公子之風。」觀乎此﹐淸河元公之言益信﹞。南欒故城﹝千金渠附﹞。柏鄕縣南千山﹑言山二山之西也﹐俗呼爲「南陵城」。《十三州誌》曰「昔陳公子完﹐避亂奔齊﹐桓公以此封之。」漢武帝封趙敬肅王子它﹐爲南欒侯﹐卽工莽之富平也。《左氏傳》曰「齊國﹐夏伐晉﹐取欒。」其後南徙﹐故曰南欒云。城西有千金渠﹐唐開元中﹐縣令王佐所浚以疏積潦﹐其堰則謂之「萬金堰」也。眞定路之南門﹐曰陽和。其門頗完固﹐上建樓櫓﹐以爲眞定帑藏之巨盈庫也﹐上作雙門而無棖臬通過而已。左右挾二瓦市﹐優肆﹑娼門﹑酒鑪﹑茶竈﹑豪商大賈並集於此。大抵眞定極爲繁麗者﹐蓋國朝與宋約同滅金﹐蔡城旣破﹐遂以上地歸宋﹐人民則國朝盡遷於此﹐故汴梁﹑鄭州之人多居眞定﹐於是有故都之遺風焉。槁城縣西二十五里﹐故城東髙臺三所﹐圮址尙存﹐郭況故臺也。今臺傍有三村落﹕一曰臺西﹐一曰故城﹐一曰內族﹐此卽郭后所居也。昔光武擊王郎﹐至眞定過此﹐因納郭氏爲後。今臺三所作南﹑西﹑北三面。北臺之上建盧郎神廟﹐不知何神廟﹐東向﹐神像具唐服﹐民至今祀之。今眞定平山縣東﹐有綿蔓故城﹐卽光武所封況之侯國也。安喜縣東南三十里荒臺一所﹐曰雞鳴臺。世傳﹐漢世祖自薊而南﹐於此捨宿﹐其地窪下﹐遂築此臺﹐雞鳴���以名云。趙州城中﹐州衙南﹐皇華驛之東﹐有望漢臺。此卽東漢耿純所築﹐以望東武之所也﹐歲久摧圮。宋大觀四年﹐知軍州事劉戒﹐惜其遺迹湮沒﹐乃築而新之。其髙七尋﹐其基延袤二百八十尺﹐上廣六十尺﹐仍構屋以覆之﹐命州判官趙徽之撰《望漢臺銘》﹐刻石﹐其碑今在州衙前金刺史趙溫諤碑樓下。望漢臺但一荒丘耳。趙州城南平棘縣境﹐通津有大石橋﹐曰「安濟。」長虹髙跨通衢﹐上分作三道﹐下爲環洞﹐兩挽復各爲兩洞﹐制作精偉﹐蘭刻蹲獅﹐細巧奇絕。華表柱上﹐宋臣使金者刻題甚多﹐不能盡讀。有刻曰「連鵬舉使大金﹐至絕域﹐實居首選﹐宣和八年八月壬子題。」橋上片石﹐有驢足迹四所﹐世傳神仙張果老之迹。或云﹐當時匠者之戲。匠者曰李春﹐隋寺人也。張果老《列仙傳》云「果﹐眞定蒲吾人﹐隱封龍山﹐唐髙宗召﹐不起﹐明皇迎入禁中﹐賜號『通元先生』。後不知所終。」今眞定平山縣東十三里﹐有蒲吾古城﹐卽果老居也。趙州城西門外﹐平棘縣境﹐有永通橋﹐俗謂之「小石橋」。方之南橋﹐差小而石工之制華麗尢精。淸波二水合流橋下﹐此則金明昌間﹐趙人裒錢而建也。建橋碑文﹐中憲大夫致仕王革撰。橋左復有小碣﹐刻橋之圖﹐金儒題詠並刻於下。李書院﹝吟臺附﹞。元氏縣封龍山龍首峯下﹐有宋丞相李讀書堂及吟臺皆在焉。李公書堂本三所﹐東溪爲浮屠所占﹐西溪蕪沒不可考﹐今建書院者﹐卽中溪也。吟臺在東北隅﹐疊石爲之﹐髙三丈餘﹐宋碑一通尙在。逮國朝至元三年﹐李文正公冶﹐自翰林學士辭歸﹐隱山中﹐因其故基以築大成殿﹑講堂齋捨﹐招延學者王文忠公磐爲撰書院記。李文正公﹐字仁卿﹐自號敬齋﹐云金進士﹐欒城人也。有文集行世。王文忠公﹐字文炳﹐號鹿庵﹐廣平人﹐亦云金進士。入國朝﹐爲翰林承旨﹐年九十二﹐以壽終。徐童樹。在元氏縣封龍山修眞觀。四周多徐童樹﹐樹類梧桐﹐香气時襲人﹐其子可以染碧﹐移植他所﹐則輒死﹐俗呼爲「徐童華」。世謂北嶽徐眞君登仙於此﹐記云「駱元素遇一老人﹐得藥十粒﹐且告曰﹕『服此則不饑。吾本姓徐氏﹐字元英﹐新受長桑君牒﹐爲北嶽長史。』言旣﹐化童子乘白雲而去﹐因以名云。」中山府學講堂前﹐有雪浪石﹐承以丈八芙蓉石盆。盆口鐫蘇文忠公《雪浪石銘》﹐其石紋作波濤痕﹐復有若臥牛立鳳之狀者。昔蘇公守定日﹐甚愛此石﹐構小室置之﹐榜曰「雪浪齋」云。西廡下一碑﹐圖石之形﹐並刻其銘於右學中。又有唐王維畫竹碑二通﹐一黑一白﹐世謂「陰陽竹」也。玉華宮﹐在眞定路城中﹐衙城之北﹐潭園之東﹐是爲睿宗仁聖景襄皇帝之神禦殿奉安禦容者也。外爲紅綽楔垣墻﹐四周槐柳森列﹐重門戟﹐廣殿修廡﹐金碧輝映﹐宏壯華麗﹐擬於宮掖。制命羽流崇奉香鐙﹐置衛土以守門闥﹐歲時月日﹐中書以故事奏聞﹐命集賢院臣代祀函香致醴﹐遣太常雅樂率燕南憲臣﹑眞定守臣﹐具朝服﹐備牲牢﹐行三獻之禮。延間﹐禦史元永貞上疏略曰「聖朝建宗廟﹐崇孝享﹐可謂至矣。而睿宗神禦別在玉華宮﹐竊惟功徳莫如太祖﹑世祖﹐不聞有原廟世祖神禦奉安大聖壽萬安寺﹐歲時以家人禮祭供﹐不用太常雅樂。今玉華宮又非龍興降誕之地﹐伏望朝廷﹐照依京師諸寺影堂例﹐止命有司祭供﹐罷太常樂﹐斯得典禮之正矣。」疏上不報。元統乙亥﹐監禮官薩都拉天錫有詩詠其事﹐詩曰「大天香出內宮﹐孝思與世總無窮。百年禮樂行三獻﹐一派簫韶起半空。使者領班雲气裏﹐女仙搖佩月明中。小臣監禮陪淸列﹐兩袖葵花映燭紅。」天錫進士﹐時爲燕南廉訪司照磨云。開元寺。在眞定路城中﹐鼓角門天祿坊西﹐此卽張五村故地也。寺內三門石柱刻曰「大歷十二年﹐槁城主簿李宿撰《解惠寺三門樓贊》云﹕『後魏興和二年﹐建寺曰淨觀﹐至隋開皇十一年﹐攺曰解惠﹐後復攺﹐開元寺。寺有千石鐘﹐聲聞數百里﹐今爲官府昏曉之警鐘。樓拱間有趙閒閒所遺墨迹。正殿皆石欄環繞﹐鐫刻花木﹑禽獸﹑人物極爲工致纖巧。寺復有轉藏經碑﹐乃梁王承規集王右軍書也﹐妙絕當世。復有封居賦小篆千文碑﹐在寺中。』」臨濟寺。在眞定府城中﹐定遠門東街﹐飛雲樓之東。其三門下﹐有唐吳道子所畫《布袋和尙像》及《搖鈴普化眞贊》﹐東坡《墨竹綠筠軒詩》等石刻﹐極爲精妙。寺乃臨濟祖庭﹐其靈塔﹐則金世宗所建也。昔﹐臨濟和尙結茅於此﹐嘗與木塔﹑河陽二師圍鑪而坐﹐木塔曰「搖鈴普化﹐果是凡是聖﹖」普化適至﹐揭簾而入﹐「汝謂我是凡是聖﹖」臨濟大喝一聲﹐普化作偈曰「河陽新婦子﹐木塔老婆禪。臨濟小廝兒﹐倒具一雙眼。」世傳本寺﹐趙王熔所賜墨君和故宅也。趙州城中東門內﹐有柏林院﹐世呼爲「趙州古佛道場」﹐蓋唐末僧趙州和尙修行之所。舊在城外﹐後城旣展﹐而在東門內矣。院西丁字街﹐有石浮圖﹐俗曰「大石塔」﹐髙可四五丈﹐制作極工﹐上刻古薤葉篆﹐亦妙﹐宋景五年﹐西廂人所建也。中山府城中﹐天寧寺後﹐有小寺﹐世傳慕容垂之後宮也。其妃以誣被殺﹐冤血濺砌石﹐石白血殷﹐漬而不滅﹐每雨過﹐其色愈鮮。余嘗考《北史》﹐垂妃無它被殺者﹐惟段氏諫垂廢太子寶﹐垂不聽﹐寶深銜之﹐及卽位﹐令自殺﹐疑此卽段氏之血也。欒武子廟。欒城縣西四里﹐彪冢村髙丘一所﹐曰「欒武臺」﹐臺有廟﹐曰「欒武祠」﹐此卽欒伯書之廟也。書謚曰「武」﹐故云。廟西南有一冢﹐曰「彪冢」﹐俗傳武子獵於此﹐射一彪﹐死葬於此焉。中山府文廟西﹐宋丞相魏忠獻王﹑韓公琦祠堂存焉。琦爲帥﹐有惠政﹐州人爲立祠﹐祠下有碑一通﹐其略曰「仁宗朝﹐出知定州。時州兵不治﹐將爲亂﹐及至﹐卽用兵律裁之﹐察其橫不知教者﹐斬之。有死於戰敵者﹐賞其家﹐其孤兒使繼衣廩。乃考古兵法﹐列方﹑圓﹑銳三陣﹐親教習之。由是定兵彊勁可用﹐號稱雄鎭﹐聲振契丹」云。眞定路城中﹐開元寺後﹐繡女局內﹐唐淸河郡王李寶臣紀功碑一通。其碑極髙大﹐永泰二年立。《類要》云「李寶臣紀功二碑﹐一在眞定府治東三十步﹐卽此碑也﹔一在府西一十步﹐大歷三年立。今在居民房屋土底﹐常有人掘見」云。眞定路城中﹐開元寺後﹐繡女局內﹐復有鉅碑埋土中﹐止露碑首﹐長及丈五。題曰「王武俊碑﹐貞元五年立。」文字皆不可考。《類要》云「王武俊碑﹐去眞定府治東門二十步。」卽此碑也。眞定路南關﹐陽和門外﹐史丞相遺愛碑一通。螭首龜趺﹐髙四十尺﹐冠以華屋﹐壯麗崇峻。其文﹐則郡教授吳時起撰也。碑略曰「公姓史氏﹐名天澤﹐大都永淸人。國初﹐嗣兄天倪爵﹐爲河北兵馬都元帥﹐尋除眞定等處五路萬戶﹐又擢經略宣撫使。世祖皇帝卽位﹐中統二年﹐超拜右丞相。至元元年﹐進光祿大夫。三年﹐進輔國上將軍﹐爲樞密副使。四年﹐復爲左丞相。六年﹐以榮祿大夫﹐爲平章政事。八年﹐加開府儀同三司﹑平章軍國重事﹑中書左丞相。公出入將相五十年﹐柱石四朝﹐儀表百辟﹐古之社稷之臣也。其保障河北﹐戰三峯山﹐掊金搗宋﹐皆建奇功。嘗同巴延淮安忠武王統大軍至鄂渚﹐以病召還﹐明年薨於位﹐卽十二年二月七日也﹐享年七十二﹐贈太尉﹐謚忠武﹐葬眞定縣太保莊。墓碑﹐翰林學士圖克坦公履撰﹐神道碑﹐則翰林承旨王磐撰﹐皆敕賜文也。延六年﹐加贈『推忠贊治同徳佐運功臣太師開府儀同三司上柱國鎭陽王。』初公之治眞定也﹐披荊棘﹐驅狐貍﹐開城郭﹐立官府﹐以招人民﹐成天下之劇郡﹐四方之都會。武仙之亂﹐公兄元帥天倪遇害﹐主將欲盡誅郡人﹐以雪其恨﹐公恐失脇從罔治之義﹐忍忿含垢﹐亟諫數四乃得全活。壬辰﹐招降老幼十萬餘口﹐將護北渡﹐使其自便處所﹐或使歸鄕裏﹐一無所問﹐其徳可勝言哉﹗公甲第﹐今在子城西﹐黑軍營北。第中有靜治堂﹑靑樾樓﹑景光亭﹑江漢堂」云。十二月早﹐渡滹沱河﹐抵陽和門外﹐日卓午矣﹐飯於旅捨﹐遂至南關﹐下馬讀其碑而去。眞定路府學尊經閣下﹐有劉法《墨史圖》石刻﹐及楊祕監《邦基畫》﹐及金諸賢詩﹐極精妙也。舊在墨史堂﹐今龕閣壁云。唐恆州刺史陶云碑。在眞定路府治廡下﹐有唐恆州刺史陶云碑一通﹐字爲行艸書﹐筆勢遒勁﹐而不著書者姓名。其文﹐則唐申州錄事張義感所撰。其略曰「云﹐字大舉﹐河南伊闕人。髙宗時﹐爲恆州刺史」。其碑則永淳三年立也。昔宋歐陽文忠公爲河北轉運使﹐至眞定﹐見碑僕府門外﹐半埋土中﹐命工掘出﹐立於廡下云。三公神廟碑﹝白石神君﹑無極山二漢碑附﹞。三公神廟﹐在元氏縣西北三十里封龍山下﹐其廟兩兩相對﹐若泰階六符之狀。蓋三臺近於軒轅﹐故廟於此山。今榜曰「天臺三公之廟」﹐廟有漢封龍山頌碑一通﹐漢三公山碑一通。縣西故城西門外﹐八都神壇﹐亦有三公山碑一通﹐漢光和四年常山相馮巡所立。壇側又有唐三公山碑一通。八都者﹐總望八山而祭於此。明帝永平中幸此﹐詔復租稅六年﹐勞來縣吏下及走卒皆蒙恩賜。其後﹐章帝北巡﹐又幸元氏﹐祀光武於縣堂﹐祀明帝於始主堂﹐皆奏樂焉。白石神君碑﹑無極山碑﹐二漢刻﹐皆在封龍山下。唐盧捨那瑉像碑﹝鐵塔附﹞。元氏縣城中開元寺﹐有唐蔡有鄰隸書盧捨那瑉像一通。歐陽文忠公曰「唐世能名八分者四家﹐韓擇木﹑史維則世傳頗多﹐而李潮及有鄰特爲難得。慶曆中﹐昭文韓公始得此本﹐有鄰小字尢佳﹐若《石經藏贊》《崔潭龜詩》﹐與三代鼎彜何異也。」又云「其碑石刻﹐在中山府城中﹐蓋傳聞之誤耳。」開元寺內西北院中﹐有生鐵塔﹐髙四五丈﹐其制亦機巧。定武蘭亭石刻。舊在中山府庫中﹐爲天下名本﹐今埋沒不知所在。昔唐太宗詔供奉臨蘭亭﹐惟此本乃率更令歐陽詢所拓也。上命刻石畱禁中﹐以他本賜外臣﹐一時貴尙摹拓﹐惟禁中石奉獨完善。至五代石敬瑭棄中國﹐而契丹耶律徳光﹐自中原輦寶貨圖書還﹐北至殺虎林而死﹐永康立﹐其國交兵﹐遂棄石而歸。慶曆中﹐李學究者得之﹐韓忠獻婿始以墨本出示韓公﹐索其石觀﹐李遂瘞地中﹐李死﹐其子出石﹐始售於人﹐每本必千錢﹐由是好事稍稍得之。後李負官緡無償﹐時宋景文公祁守定武﹐以公帑金代李輸之。取石﹐匣藏於庫﹐非故舊不得�。熙寧間﹐薛師正守是邦﹐求者沓至﹐薛惡其摹打之聲﹐乃刻別本於外﹐以遺求者﹐然此郡已有二刻眞贗矣。其子紹彭摹他石以易元刻。暗以自別﹐遂於古刻「湍」﹑「流」﹑「帶」﹑「右」﹑「天」五字﹐各刻損二筆爲記。或謂古迹「仰」字如鍼眼﹐「殊」字如蟹爪﹐列字如丁形。又云字微帶肉﹐此爲唐刻本也。大觀中﹐徽宗詔取此石於薛氏家﹐其子嗣昌進納禦府﹐上命龕置宣和殿。靖康﹐金入汴京﹐其石不知所存。云金以紅毯輦歸金﹐東南諸刻無能仿佛者。天臺桑澤鄕世昌編《蘭亭博議》一書甚詳。趙州城東北三十里﹐平棘縣境上﹐古宋子城﹐城中有漢耿球碑一通﹐作漢隸﹐蓋耿純宋子人也。城西有耿鄕﹐漢光武封純爲侯國﹐世謂之宜安城﹐至今民多姓耿﹐皆純之後也。宋子故城﹐卽秦髙漸離﹐匿作宋子而歌之所也。按衛恆《四體書勢》曰「鉅鹿宋子城耿球碑﹐師宜官書﹐袁術立球純之後」云。徐整碑。在柏鄕縣西南七十里。柏鄕故城之西門內﹐漢柏人令徐君碑一通。君名整﹐桓帝時爲柏人令﹐有惠政﹐民懷之﹐爲立碑。此卽髙祖動心不宿之地也。柏鄕縣城中通衢﹐居民檐下﹐柏鄕尉蘭君碑一通。君名儼﹐字望之﹐唐會昌間﹐尉柏鄕有遺愛民伐石立碑﹐潞州進士張環制文。將樹碑時﹐皇叔觀察使完顏從郁適朝京還﹐因題詩一章於碑後﹐曰「卿材皆願識將軍﹐事簡將軍少出巡。白酒不沽誰犯禁﹐黃雞無禍得司晨。問耆撫幼非干舉﹐止社停巫豈慢神。數尺去思碑上語﹐後官知勸可書紳。」鄕人並刻其詩於碑後。「吉日癸已」石刻四字﹐周穆王所刻也。昔在趙州贊皇縣城南十三里﹐壇山崖石之上。《穆天子傳》云「穆天子登贊皇山﹐以望臨城﹐置壇此山﹐因以名焉。」癸巳﹐志其日也。又有四望山者﹐謂穆王登山望祭四方者﹐傳中但云登山﹐而不言石刻。然字畫亦奇怪﹐若杖畫狀﹐土人謂壇山爲「馬鐙山」﹐以其巳字之形類鐙也。宋尙書廣平宋祁﹐以皇四年秋﹐自毫移鎭鎭陽道﹐出趙州﹐命人於壇山石壁模得此字。時趙之守將武臣也﹐遽命鑿山壁﹐輦其字歸趙龕之廳壁﹐聞者莫不嘆惋。嘉己亥﹐移置髙邑縣廳壁。元至元二十三年乙酉﹐復移龕贊皇廟學之壁云。槁城縣城中文廟內﹐有漢槁長蔡湛碑一通﹐光和四年立﹐並碑陰全。廬陵歐陽文忠曰「天章閣待制楊畋嘗謂餘言﹐漢時隸書在者﹐此最爲佳﹐畋自言平生學此字也。」槁城縣九門城中﹐有隋九門令鉗耳府君碑﹐不載書撰名字。碑首題云「大隋恆山郡九門令鉗耳淸徳之頌。」君名徹﹐華陰朝邑人﹐本周王子晉之後﹐避地西戎﹐世爲君長﹐因以地爲姓。曾祖靜﹐魏馮翊太守﹐祖朗﹐成集二州刺史。父康﹐周荊﹑安﹑寧﹑鄧四州總管﹐別駕龍門二郡守。字畫遒勁﹐非歐﹑虞不能及也。九門城中﹐有隋李康城淸徳頌碑一通﹐不著書撰名氏。文爲聲偶﹐而字畫奇古可愛。康﹐隴西狄道人也。碑首題曰「大隋冠軍將軍﹑大中都督﹑恆州九門縣令隴西李君淸徳之頌。」字多訛闕﹐其後曰「十一年﹐歲在辛亥﹐大將軍在酉二月癸丑﹐朔十二日甲子建。」年上二字磨滅不可識。按﹕隋開皇十一年﹐歲在辛亥﹐其二字乃開皇也。大將軍在酉之說﹐出於陰陽家﹐前史不載﹐而見此並記之。槁城縣九門城西﹐浮圖碑一通﹐題云「九門縣合鄕城人等﹐爲國建浮圖之碑。唐應詔四科舉董行文撰文﹐淸河傳節得書。唐髙宗上元三年﹐歲在丙子﹐建浮圖﹐在智短寺。」寺今亦廢久矣。馮樂陵。在新樂縣東北二十里﹐卽漢馮昭儀之墓也。昔昭儀﹐隨其子中山孝王興就國﹐王爲母築宮於樂裏以居之。樂裏﹐卽今新樂城也。昭儀在元帝之時﹐有當熊之功﹐成帝優異之﹐賜禦服﹑鼓吹﹑鹵簿﹐名其居曰「樂裏」。旣終﹐敕葬樂裏東北﹐因名其墓曰「馮樂陵」云。十二月﹝原本缺二字﹞早﹐自新樂縣起﹐午前至馮樂陵午飯遂至荒陵﹐眺望而去。午後﹐雪復大作。漢中山王陵。安喜縣東﹐唐河西北有二墳﹐卽漢中山哀王﹑憲王之陵﹐世訛爲「二女陵」﹐非也。哀王乃孝王之孫﹐康王之子﹐《寰宇記》曰「氵寇水﹐又名唐河﹐自唐縣界流入﹐東注京丘北對君子岸﹐岸上有哀王﹑憲王二陵。」又聞中山懷王﹑順王﹑夷王數陵﹐在安喜縣境內﹐今皆不可考矣。李左車墓。趙州城西七里﹐淸水之曲﹐有髙冢一所﹐世傳爲李左車之墓。冢上今爲佛地﹐中有一井可汲﹐余無考者。冢上但有元魏景明二年所立﹐兗州刺史李使君碑一通而已。欒城縣西陲﹐有村曰「陳居」﹐陳余墓在焉。此余遊趙日所居﹐死歸葬此。欒城縣城東﹐石欄橋東二里﹐有冢極髙﹐爲漢蒲關侯柴武之墓也。隋開皇間﹐武有遠孫爲浮屠氏﹐曰英師﹐並葬於冢側﹐今臺冢亦漢制也。冢旁有臺頭寺﹐俗訛爲「柴世宗墓」﹐非也。近冢曰柴村﹐卽武族之所居也。眞定縣南十里﹐古常山城下治河之濱﹐荒冢隱然﹐是爲漢膠東侯賈復之墓。昔浚沿河發古冢﹐得骸骨異常﹐身擐鐵甲﹐一戟在旁﹐尋復得其墓志﹐始知爲賈復之墓也。太守馬公斂以衣衾﹐更瘞之。後燕南憲掾孫茂先見其事﹐後三十年﹐告於郡知事王徳禎﹐因礱石﹐請監察禦史楊君俊民爲文刻諸石﹐名曰「懷賢」之碑﹐以表其墓。其略曰「侯﹐南陽人﹐光武﹐拜執金吾冠軍侯。建武間﹐封膠東侯﹐食六縣。後罷將軍﹐以列侯就第﹐卒謚「剛正」﹝按《後漢書》作剛﹐無正字﹞。侯嘗破五校於眞定﹐創甚﹐光武念之﹐約爲婚姻﹐卒後﹐哀其成績﹐詔葬於此﹐或史之所逸也。又述宋洪適之言﹐辧論埋銘之原﹐以爲自漢明帝時﹐都尉路君墓門始﹐至爲詳博。王君字之﹐保定人。好古篤實﹐君子以余爲忘年友也。楊君字士傑﹐郡人﹐舉進士﹐揚歷館閣﹐今爲國子司業﹐亦余之故人也。郎氏墓碑。在新樂縣東南十五里曲郡村﹐有郎氏墓。墓林中有郎茂﹑郎穎二碑﹐皆李百藥撰﹐宋才書﹐字畫甚偉。碑云「茂從煬帝幸江都而卒﹐穎事唐爲大理卿。隋唐之時﹐屢更定律令﹐蓋法律士也。」穎之碑陰題名云「柱國府僚佐三十二人﹐常山公府國官一百七人﹐合一百三十九人爲一卷。柱國府長史﹑司馬﹑掾屬各一人﹐諮議﹑記室﹑司倉﹑司功﹑司戶﹑司兵﹑司鎧﹑司法﹑司田﹑司士﹑參軍事各一人。又有參軍事五人﹐行參軍十人﹐典﹛﹜三人﹐常山國官國令大農各一人﹐常侍﹑侍郎﹑國尉各二人﹐典尉六人﹐舍人四人﹐城局﹑廟長﹑學官各一人﹐食官﹑廏牧各四人﹐典府長一人﹐典府丞二人﹐親事七十五人。」穎以貞觀四年卒﹐此蓋唐制也。眞定之西關外﹐社壇西北隅﹐城濠之外﹐眞定縣境上﹐也有褚先生墓。墓下小碣一通﹐其略曰「先生褚氏﹐諱承亮﹐字茂先。宋宣和二年擢第﹐調易州戶曹﹐會金皇子郎君破眞定﹐拘境內舊進士七十三人﹐赴安國寺試策。策曰﹕『以上皇不道﹐少主失信。』舉人希旨﹐極口詆毀。先生離席揖主文劉侍中曰﹕『君父之過﹐豈臣子所當言耶﹖』長揖而出場屋﹐劉爲之動容。比揭榜﹐先生被黜﹐余悉放第。狀元許必輩自號七十二賢。榜時﹐人謂先生曰﹕『有徳先生。』朝廷重其名﹐命知槁城﹐漫一應之﹐尋解印去﹐年七十終。弟子周伯祿等百餘人﹐因私謚曰『元貞先生』」云。十二月早﹐謁拜墓下。眞定縣北十五里﹐大安鄕曹家疃道左﹐墓碑題曰「元故僉浙東海左道肅政廉訪司事甄君之墓。」墓前一碑﹐中奉大夫﹑陜西諸道行禦史臺侍禦史趙郡蘇天爵撰文﹐國子司業王理書﹐翰林直學士謝端篆。碑略曰「君諱世良﹐字賢卿。世爲眞定人﹐年四十餘﹐始遊江南﹐試吏四明﹐擢浙東西憲掾﹐進南臺察院。受知文皇帝﹐尋貢中臺﹐除廣西廉訪知事﹐遷帥府都事。際遇今上於潛邸﹐比紹大統﹐召君入朝﹐臺臣奏爲山南經歷﹐上不允﹐攺通政都事﹐尋拜監察禦史﹐出僉浙東憲。至元元年九月十八日﹐卒於金華官舍﹐年六十八。君任廣西﹐調護聖躬﹐夙夜無懈。嘗書『賢卿』二字賜之。及遷浙東﹐又賜緡錢五千貫﹐其恩眷類此。子二人﹐曰英﹐曰蒙」云。蓋君之在四明也﹐與先君子最厚善﹐每過余家﹐喜余誦讀﹐語人曰「此子可教也。」今予自海上歸南陽﹐將上京師﹐道出鎭陽﹐竊幸拜君之墓。嗚呼﹗二十年之間﹐見君之窮達生死﹐而予棲遲艸萊﹐年益邁而學益荒﹐負君知人之鑑矣。眞定縣北﹐新城鎭南二里許﹐墓林蓊蔚﹐羊﹑虎﹑翁仲皆白石鐫鑿﹐極爲偉壯﹐是爲嶺北行中書省郎中蘇君之墓。隧前一碑﹐乃蘇氏先塋之記﹐奎章閣侍書學士蜀郡虞公集撰﹐翰林承旨吳興趙文敏公孟ぽ書丹﹐爲二絕之筆也。君墓碑亦虞公撰﹐其略曰「君名志道﹐字子寧。以吏起家﹐爲丞相掾﹐三命爲樞密經歷。延三年歲丙辰﹐關中有變﹐遂及和林﹐人大震恐﹐並皆奔散﹐會天大雪﹐深丈餘﹐車廬人畜盡壓沒﹐民皆枕藉相食﹐道無行人。朝廷超拜君爲中憲大夫﹑嶺北等處行中書省左右司郎中。君請厚價募民粟﹐至和林以賑﹐饑民遂得全活。明年﹐行至京師卒。其子天爵﹐奉柩歸葬於此。」天爵字伯修﹐以文章起家﹐揚歷臺閣﹐爲時名人。今以國子祭酒﹐選爲京畿奉使宣撫。十二月大雪﹐畱新城不得發﹐至墓稍晴。遂同李亨散步至墓上﹐讀虞公所撰碑。過墳庵﹐又讀費著﹑周伯琦等燕南考試回題壁。守墓者邀餘二人啜茶﹐且言昔耕墓旁﹐得古碑之蓋一段﹐其制若今搗練方石﹐字皆漫滅不可讀﹐蘇公定爲碑蓋也。蓋古人埋銘﹐必以石覆其碑﹐恐土蝕其字畫﹐故碑蓋則大篆其題目﹐今之碑文曰「篆蓋」﹐卽其遺意也。槁城縣東南二十里﹐倪家莊側﹐有唐倪若水墓。莊多姓倪氏﹐皆若水子孫也。若水﹐字子泉﹐擢進士﹐開元初﹐爲中書舍人﹑尙書右丞﹐出爲汴州刺史﹐政淸靜﹐興州縣學﹐風化大行﹐未幾﹐入爲戶部侍郎﹐復右丞卒。槁城縣二十里新興村﹐滹南王先生墓在焉。先生諱若虛﹐字從之。金進士及第﹐仕至翰林學士。國初遁此﹐自號「滹南遺老」﹐篤志經學﹐尢長於經義﹐南北師尊之以爲法。後登太山﹐端坐而逝﹐歸葬於此。有《慵軒集》及《經史諸書辧疑》行世。墓前碑﹐則元遺山所撰也。有司今立祠縣學以祀云。●卷中魏郡部彰徳路。《禹貢》冀州之域。商河甲居於此。戰國爲魏之鄴地﹐秦爲上黨﹑邯鄲二郡地。漢置魏郡﹐曹操受封於此﹐稱鄴都。後趙石虎﹑前燕慕容雋並據之。後魏曰相州﹐東魏曰司州﹐北齊攺爲淸都郡。唐曰相州﹐又攺鄴郡。梁置昭徳軍﹐石晉攺彰徳軍﹐金升爲彰徳府。國朝先屬眞定路﹐後攺彰徳路﹐立總管府﹐領司一﹐縣三﹕安陽﹑湯陰﹑臨漳﹐州一﹐林州。彰徳路城中﹐宋隸安陽縣。國朝置錄事司以領之。城之外﹐仍屬安陽縣。城郭周十九里﹐總管府錄事司治﹐及安陽縣治皆在城內焉。安陽縣。春秋爲戲陽﹐戰國爲魏寧新中邑。秦更名安陽﹐漢廢﹐以其地入蕩陰﹐屬河內郡。魏並入鄴﹐晉置安陽﹐屬魏郡。後周移相州及鄴縣於安陽故城﹐治此。隋復曰安陽﹐尋攺堯城﹐屬魏郡。唐以安陽爲相州治﹐攺堯城曰永定。宋攺永定爲永和﹐尋省入安陽﹐及省鄴縣﹐分其地半入焉。宋﹑金皆曰安陽縣﹐國朝因之爲彰徳路倚郭縣。湯陰縣。古裏之地。戰國爲魏之蕩陰邑﹐漢爲蕩陰縣﹐屬河內郡。晉屬魏郡﹐後魏省。隋攺蕩源縣﹐大業二年省。唐初﹐分安陽縣地入蕩源﹐屬衛州。貞觀元年﹐以蕩水微溫﹐攺爲湯陰縣﹐屬相州。宋﹑金﹑國朝皆因之﹐爲彰徳路屬縣云。臨漳縣。本漢鄴縣地﹐晉建興二年﹐以湣帝諱攺名臨漳。東魏孝靜﹐置鄴縣於今鄴鎭﹐又別置臨漳縣。周武帝平齊﹐自鄴城移縣於今治﹐仍屬魏郡。隋開皇三年﹐攺隸相州﹐十年﹐分縣地置長樂縣﹐大業十年﹐始築縣城。曁唐及宋﹑金皆爲臨漳縣。國朝因之﹐爲彰徳路屬縣云。林州。漢置隆慮縣﹐東漢攺隆爲林。隋析置湛陽縣﹐後攺置巖州﹐金爲林州。國朝至元二年﹐復爲縣﹐又並輔巖入焉﹐未幾復爲州﹐割輔巖入安陽﹐仍以州隸彰徳路。磁州。《禹貢》冀州之域。春秋屬晉﹐戰國屬趙﹐秦爲邯鄲郡地﹐漢爲魏郡趙國地﹐晉爲廣平郡地。後周﹐置成安郡﹐隋置磁州。唐天﹐攺惠州﹐尋復磁州。宋曰滏陽郡﹐金以隸彰徳。國朝屬廣平路﹐領縣四﹐曰﹕滏陽﹑邯鄲﹑武安﹑成安。滏陽縣。漢爲武安縣地。魏置臨水縣﹐屬廣平郡。後周置滏陽縣﹐屬成安郡。隋置磁州治於此﹐唐﹑宋﹑金並因之。本朝爲磁州倚郭屬縣﹝按﹕磁州滏陽縣﹐惟金以之隸彰徳。元本屬廣平路﹐蓋是書爲記遊覽古而作﹐路徑滏陽﹐歷記所見﹐實未徧歷邢也。故附見於彰徳路云﹞。黃華谷天平山。彰徳之西九十里﹐曰林州﹐卽古林慮縣也。州西北二十里﹐曰黃華谷﹐谷多秋菊﹐故名。昔金翰林學士熊嶽﹑王公庭筠﹑子端﹐皆隱居谷中﹐號「黃華山主」﹐所居曰「讀書巖」。公文章﹑書法髙出流輩﹐字學米元章﹐墨竹類文湖州﹐金章宗所謂昔人君子者也。谷之西南﹐諸峯峭拔奇秀﹐林木陰翳﹐仙宮佛廟金碧輝映﹐巖崖泉石﹐名號百什﹐不可窮紀。其迸珠簾﹑桃花巖者﹐不減天臺﹑赤城之勝。其最知名者﹐谷南之天平山谷寺也。谷莫夜﹐陰崖石壁間﹐燦然作金光若燈火﹐神幻不可致詰。前賢多作歌詩以紀﹐曰《金燈集》。安陽縣北三十里﹐臨漳縣南十五里﹐鄴鎭之西曰蔡村﹐有濁流奔迅﹐俗謂之「漳河」也。《禹貢》曰「覃懷底績﹐至於衡﹑漳。」《水經》云「濁漳之源﹐出晉寧路長子縣西﹐發鳩山東北﹐流過壺關﹑屯畱﹑潞縣﹐合眾山之水﹐其流始大。又東過武安縣﹐有淸漳水﹐自涉縣東南來注之﹐其水合流﹐謂之「交漳�」﹝淸漳﹐源出上黨沾縣大黽谷東北﹐過磁州武安﹐與濁漳合﹞。遂東過鄴縣西﹐又東過三戶津﹐又東北過景州曲周﹑平恩二縣﹐又東北過冀州﹐又東北過景州東光縣弓髙鎭﹐又東北過瀛州樂壽縣景城鎭﹐又東北過平舒縣而入於海」云。漳水﹐自出山至入海﹐凡行一千六百八十里。按《史記》﹕「魏文侯時﹐使西門豹爲鄴令﹐豹卽發民鑿十二渠﹐引漳水漑民田﹐民皆煩苦。豹曰﹕『民可與樂成﹐不可與慮始。今𨿽患苦﹐百歲後﹐期令父老子孫思我言。』民後果得其利﹐至今鄴人祠祭不絕。」又《西漢書》﹕「文侯曾孫襄王﹐嘗與羣臣飲酒祝曰﹕『令吾臣皆如西門豹之爲人臣也。』史起進曰﹕『魏氏之行田也以百畝﹐鄴獨二百畝﹐是田惡也。漳水在旁﹐豹不知用﹐是不智也﹔知而不興﹐是不仁也。仁智未盡﹐豹何足法﹖』於是襄王使起爲鄴令﹐遂引漳水漑田。揭水東注﹐號『天井堰』﹐裏中作一二登﹐登相去三百步﹐使相灌注﹐一注分十二流﹐皆懸水門﹐鄴人名曰『晏陂澤』。河內之民﹐以致殷富﹐民歌之曰﹕『鄴有賢令兮﹐曰史公﹔決漳水兮﹐灌鄴旁﹔終古舄鹵兮﹐生稻粱』。」今史﹑漢所載﹐二說不同﹐余疑當時豹嘗鑿渠﹐而後湮廢﹐至起紹修﹐故民歌之﹐今並錄焉。十二月早﹐出彰徳北門﹐至蔡村西行三十里﹐狹處作土橋以渡。時漳水退縮﹐層冰峨峨﹐逐流東下。士人云「春夏水漲﹐至與岸平﹐闊可數里﹐號『小黃河』。」又曰「水旁多石子﹐俗傳可以暖腹。」又有紋石﹐濱河之民取以爲器﹐貨之。安陽橋。在安陽縣北五里﹐橋下卽洹水也。洹水出上黨洹氏縣洹山﹐山在長子縣﹐東過隆慮縣北﹐黃水注之。又東北出山連﹐逕殷墟東北﹐過鄴城南﹐謂之新河。又東逕安陽故城東﹐過內黃縣﹐北入於白溝云。《春秋左氏傳》言「聲伯夢涉洹水。」杜預注曰「洹水﹐出汲郡林慮縣。」李宗諤以此說爲然﹐遂言洹水源出林慮西北﹐平地湧出﹐初甚微細﹐東流九十里至安陽縣界﹐泉脈漸大﹐又曲而東北﹐入大名府洹水縣界。今按《水經》所言﹐洹氏在澤州髙平縣西﹐並無洹水。蓋縣邑遷攺不常﹐故酈元所記有異同耳。余嘗觀許敬宗論《禹貢》﹕「道氵允水東流爲濟﹐入於河﹐溢爲榮。」其說甚詳。蓋天下之水﹐無有不發源於山﹐其有自平地出者﹐皆γ流再發也。且濟水之源出王屋山之顚﹐γ流至平地﹐再出﹐卽今濟源縣濟瀆廟泉是也。今李宗諤第見洹水初起林慮﹐遂以《水經》所記爲異﹐殊不知林慮乃γ流再發也。呂忱《字林》﹑許愼《說文》皆云「洹水﹐出晉魯之間。」又言「林慮黃水﹐發源神困之山谷﹐東流至谷口﹐潛入於地下﹐東北十里復出於柳渚。」然則﹐洹水γ流至林慮再出﹐蓋可信矣。蕩水。出湯陰縣西石尙山﹝案﹕《太平寰宇記》作牟山﹞﹐東流經縣故城﹐縣因水以取名。又東北至內黃縣﹐入於黃澤。唐貞觀元年﹐攺爲湯水﹐以其水微溫也。水。在裏北二里﹐有橋曰橋﹐橋下卽水也。《水經》曰「水﹐出湯陰縣西北四十里西山韓大牛泉。東經城之北﹐積水成淵﹐方十餘步﹐深一丈餘。又東至內黃縣﹐與防水會。又東歷黃澤﹐而入蕩水」云。宜師溝。在湯陰縣西南三十五里宜師站。又﹐在縣西南二十七里﹐又有宜師橋在站側。鄴宮。元帝禪晉﹐晉常館帝於此。光熙元年夏五月﹐馬牧帥汲桑叛﹐敗魏郡太守馮嵩﹐遂陷鄴城﹐燒宮﹐旬月煙焰不滅。曹魏之殿閣﹐蓋於此時盡矣。至石勒﹐將營鄴宮﹐以廷尉續咸﹑尙書令徐光切諫而止。後因霖雨﹐中山西北﹐暴水漂巨木百餘萬株﹐集於堂陽﹐勒大悅﹐謂公卿曰「諸君知此非爲災也﹐天意欲吾營鄴宮耳。」於是﹐令都水使者張漸﹑少府任汪等監營﹐勒親授規矩而建焉。鄴都南城。在鎭東南三里半。按﹕魏孝文天和十八年﹐自雲中遷都洛陽﹐經鄴宮﹐畱數日﹐臨引軍發﹐懸飯一瓢於城門上而去。尙書崔光語人曰「掛飯者﹐懸飧也。後世元孫必興於此矣。」至孝武永熙三年﹐髙歡逼帝西入關﹐乃立淸河王之子善見於洛陽東北﹐攺元天平﹐以十月丙子車駕北還於鄴。十一月庚寅至鄴﹐居北城﹐攺相州爲司州﹐牧以魏郡林慮﹑廣平﹑陽丘﹑汲郡﹑黎陽﹑東濮﹑淸河﹑廣宗等爲皇畿。於城東置臨漳縣﹐城西置鄴縣﹐城東北置成安縣。臨漳三百鄕﹐鄴縣五百鄕﹐成安二百五十鄕。二年八月﹐發眾七萬八千營新宮。元象元年九月﹐發畿內十萬人城鄴﹐四十日罷。二年﹐帝徙禦新宮﹐卽南城也。又《鄴中記》云「城東西六里﹐南北八里六十步。髙歡以北城窄隘﹐故令僕射髙隆之更築此城﹐掘得神龜﹐大逾方丈﹐其堵堞之狀﹐咸以龜象焉。」按《北史﹖髙隆之傳》云「隆之領營構大將﹐以十萬夫撤洛陽宮殿﹐運於鄴﹐構營之制皆委隆之。增築南城﹐周二十五里﹐以漳水近城﹐乃起長堤爲防﹐又鑿渠引漳水周流城郭﹐以造水碾」云。銅爵﹑金鳳﹑冰井三臺﹐皆在臨漳縣鄴鎭東南二里﹐古鄴都北城西北隅﹐因城爲基。三臺相距各六十步﹐中爲銅爵臺﹐南爲金鳳臺﹐北爲冰井臺。此蓋曹操於漢獻帝時﹐爲冀州牧所築也。《鄴中記》曰「建安十五年﹐銅雀臺成﹐操將諸子登樓﹐使各爲賦。陳思王植﹐援筆立就。金鳳臺﹐曹公初名金虎﹐至石氏攺今名。冰井臺﹐則淩室也。金虎﹑冰井﹐皆建安十八年建也。魏銅雀臺﹐髙一十丈﹐有屋一百二十間﹐周圍彌覆其上。金虎臺﹐有屋百三十間。冰井臺﹐有冰室三﹐與涼殿皆以閣道相通。三臺崇舉﹐其髙若山」云。後至趙石虎﹐三臺更加崇飾﹐甚於魏初。於銅雀臺上﹐起五層樓閣﹐去地三百七十尺﹐周圍殿屋一百二十房﹐房中有女監﹑女伎。三臺相面﹐各有正殿﹐上安禦牀﹐施蜀錦流蘇斗帳﹐四角置金龍頭﹐銜五色流蘇。又安金鈕屈戌屏風牀﹐牀上細直女三十人﹐牀下立三十人﹐凡此眾妓﹐皆宴日所設。又於銅爵臺穿二井﹐作鐵梁地道以通井﹐號曰「命子窟」。於井中多置財寶﹑飲食﹐以悅蕃客﹐曰「聖井」。又作銅爵樓﹐巓髙一丈五尺﹐舒翼若飛。南則金鳳臺﹐有屋一百九間﹐置金鳳於臺巓﹐故名。北則冰井臺﹐有屋一百四十間﹐上有冰室﹐室有數井﹐井深十五丈﹐藏冰及石墨。石墨可書﹐又之難盡﹐又謂之石炭。又有窖粟及鹽﹐以備不虞。今窖上﹐石銘尙存焉。三臺皆磚﹐相去各六十步﹐上作閣道如浮橋﹐連以金屈戌﹐畫以雲气龍虎之勢。施則三臺相通﹐廢則中央懸絕也。又按《北史》﹕「齊文宣天保二年﹐發丁匠三十萬人﹐營三臺於鄴﹐因其舊基而髙博之。構木髙三十七丈﹐兩棟相距二十餘尺﹐工匠危怯﹐皆系繩自防。文宣登棟脊疾走﹐了無怖畏。時復雅舞折旋中節﹐觀者莫不寒心。又召死囚﹐以席爲翅﹐從上飛下﹐不死免其罪戮。臺成﹐攺銅爵曰金鳳﹐金虎曰聖井﹐冰井曰崇光」云。至後建徳七年﹐三臺遂廢。及隋大業三年﹐韋孝寬討尉遲迥﹐遂焚毀蕩徹﹐了然空虛矣。十二月﹐余過鄴鎭﹐登三臺﹐眺望見其殘丘斷隴﹐而問諸山僧野老﹐猶能於荒煙野艸中﹐指故都西陵之遺迹﹐相與悲慨。且言「銅爵臺﹐今周回止一百六十餘步﹐髙五丈﹐上建永寧寺。金鳳臺﹐周回一百四十餘步﹐髙三丈﹐上建洞霄道宮。冰井臺﹐則北臨漳水﹐周回止一百餘步﹐髙三丈﹐爲漳水沖嚙﹐一角已崩缺矣。」余聞世傳鄴城古瓦研﹐皆曰「銅爵臺瓦」﹐磚研皆曰「冰井臺磚」。蓋得其名而未審其實。夫魏之宮闕﹐焚蕩於汲桑之亂﹐及趙﹑燕﹑魏﹑齊代興代毀﹐室屋尙且攺易無常﹐況易壞之瓦礫﹐其存於今者亦幾希矣。按《鄴中記》曰「北齊起鄴南城﹐其瓦皆以胡桃油油之﹐油卽祖所作也。蓋欲其光明映日﹐歷風雨久而不生蘚耳。有筒瓦者﹐其用在覆﹐故油其背。有版瓦者﹐其用在仰﹐故油其面。筒瓦之長可二尺﹐闊可一尺。版瓦長亦如之﹐但闊倍耳。」今其眞者皆當其油處必有細紋﹐俗謂之琴紋﹐有白花謂之錫花。相傳當時以黃丹鉛錫和泥﹐積歲久﹐故錫花乃見然﹐亦未言其信否也﹖古磚大方可四尺﹐其上有盤花鳥獸之紋﹐又有「千秋」及「萬歲」之字。其紀年非天保卽興和﹐蓋東魏﹑北齊之年號也。又有筒瓦者﹐其花紋年號與磚無異﹐蓋當時或用以承檐澑﹐故其內圓外方﹐有若筒然﹐亦可制而爲研。然則世傳有古鄴之研﹐多北齊之物耳。鄴人有言曰「曹操銅爵臺瓦﹐其體質細潤﹐而其堅如石﹐用以爲研﹐不費筆而發墨﹐此乃古所重者﹐而今絕無。」蓋魏之去今千有餘年﹐若其瓦礫皆磨滅爲塵矣。且齊之磚瓦﹐至今亦五六百年﹐村民掊土求之﹐往往聚眾數百人﹐而逾年不得一二全者﹐則鄴人所謂銅爵冰井者﹐蓋特取其名以炫。遠方其不知者﹐從而信之。今鄴人僞造彌眾﹐惟嘗識者﹐知其不如古耳。故荊國王文公有詩曰「吹盡西陵歌舞塵﹐當年屋瓦始稱珍。甄陶往往成今手﹐尙記虛名動世人。」蓋當時亦有此嘆也。夫古之眞瓦﹐不期於爲研﹐今之僞瓦﹐止期於爲研。其甄陶固精於古﹐然其質終燥﹐其用不久者﹐火力勝故也。𨿽和以黃丹鉛錫﹐烏能作潤哉﹖惟古之磚瓦﹐散沒土中千餘載﹐感霜露風雨之潤﹐火力旣盡﹐復受水气﹐此其所以含蓄潤性﹐而滋水發墨也。華林苑。在臨漳縣鄴城東二里﹐苑後卽南鄴城之西也。按﹕石虎時﹐有沙門吳進言「趙運將衰﹐晉當復興﹐宜役晉人以壓其气。」虎於是使尙書張羣﹐發近郡男女十六萬﹐車萬乘﹐運土築華林苑。周回數十里﹐及築長墻數十里。趙攬等上疏切諫﹐虎大怒﹐曰「墻朝成夕壞﹐吾無恨矣﹗」乃從張羣﹐以燭夜作起三觀﹐四門通漳水﹐皆設鐵扉﹐暴風大雨﹐死者數萬人。又鑿北城﹐引水於華林園﹐城崩壓死百餘人。虎於苑中植人間名果﹐作蝦蟆車箱﹐闊一丈﹐深一丈﹐合土載花木﹐所植無不榮茂。至髙齊武成間﹐增飾華林苑﹐若神仙所居﹐攺曰「仙都苑」。苑中封土爲嶽﹐皆隔水相望﹐分流爲四瀆﹐因爲四海。匯爲大池曰「大海」﹐海中置龍舟六艘﹐其行舟處﹐可廿五里。又爲殿十二間於海中﹐五嶽各有樓﹑觀﹑堂﹑殿﹐四海中亦有宮殿﹑洲浦。其最知名者﹐則北嶽之飛鸞殿﹑北海之密作堂也。飛鸞殿十六間﹐以靑石爲基﹐瑉石爲礎﹐鐫刻蓮花﹐內垂五色珠簾﹐緣以麒麟錦﹐楹柱皆金龍盤繞﹐以七寶飾之。柱上懸鏡﹐又用孔雀﹑翡翠﹑山雞﹑白鷺毛當鏡﹐作七寶金鳳﹐髙一尺七寸﹐口銜金鈴﹐光彩奪目﹐人不能久視也。密作堂﹐周回廿四架﹐以大船浮之﹐以水爲激輪。堂爲三層﹕下層刻木人七﹐彈箏﹑琵琶﹑箜篌﹑胡鼓﹑銅鈸﹑拍板﹑弄盤等﹐衣以錦繡﹐進退俯仰莫不中節﹔中層刻木僧七人﹐一僧置香奩﹐立東南角﹐一僧執香鑪﹐立東北角﹐五僧左轉行道至香奩所﹐以手拈香﹐至香鑪所﹐其僧授香鑪於行道僧﹐僧以香置鑪中﹐遂至佛前作禮﹐禮畢整衣而行﹐周而復始﹐與人無異﹔上層作佛堂﹐旁列菩薩﹑衛士﹐帳上作飛仙右轉﹐又刻紫雲左轉﹐往來交錯﹐終日不絕。皆黃門侍郎﹐博陵崔士順所制﹐奇巧機妙﹐自古罕有。其苑中樓﹑觀﹑山﹑池﹑臺﹑殿﹐自周乎齊之後﹐皆廢毀矣。今其基址詢之故老﹐猶能記其萬一。余以記載可考者﹐錄敍如右。彰徳路總管府治後花圃﹐曰康樂園。昔宋至和中﹐韓魏公以武康之節歸﹐典鄕郡﹐因辟牙城作甲仗庫﹐以備不虞﹐遂大修亭池﹐名曰康樂園﹐取斯民共樂康時之義故云。魏公自爲記﹐書而刻諸晝錦堂上。園中舊有七堂曰﹕晝錦﹑燕申﹑自公﹑榮歸﹑忘機﹑大悲﹑涼堂。又有八亭曰﹕禦書﹑紅芳﹑求已﹑迎合﹑狎鷗﹑觀魚﹑曲水﹑廣春。又有休逸﹑飛仙二亭。故老相傳﹐黃堂廳事﹐肇啟建於節度韓重ど。宋太宗歸自河東﹐視其廳曰「朕之所居﹐亦不過也。」上欲畱宿﹐重ど奏曰「臣以一方之力﹐積歲成此﹐今陛下居一夕﹐卽虛之矣﹐不免勞民重建﹐乞賜守臣﹐豈勝榮幸﹖」上乃命設幄宿於廳下而去。至魏公大加完飾﹐郡廨園亭﹐雄壯華麗甲於河朔。又傳﹕休逸堂﹐魏公取鄴城冰井臺四鐵梁爲柱﹐初鐵梁棄鄴臺歲久﹐光瑩無蘚剝﹐人以爲神物﹐訶護不敢動﹐及以爲堂柱﹐羣疑始定。今園亭廢毀﹐皆不可考﹐惟飛仙臺基﹐在府治敏功堂後﹐今構觀音堂其上。臺北十餘步﹐逾小巷﹐後園有休逸堂基﹐面山。亭基﹐金節度完顏熙載作養素樓其上﹐今廢﹐其碑尙存﹐其餘則不可知矣。晝錦堂記碑﹐今移至魏公祠堂云。公有《康樂園詩》曰「名園初辟至和中﹐思與康時共樂同。一紀年光𨿽易老﹐萬家春色且無窮。歸來敢炫吾鄕勝﹐到此須知舊鄴榮。病守縱疲猶彊葺﹐欲隨民適醉東風。」十二月﹐余至彰徳府治﹐後因遊康樂園﹐今皆菜畦麥隴﹐可考者惟休逸臺荒基﹐餘皆不復辧矣。彰徳路城中﹐富財坊南﹐街西第二巷﹐閭門扁曰「胡公里」﹐故胡按察私第在焉。公諱﹐字紹聞﹐武安人也。祖父俱第進士﹐公北度居相州六十年﹐旣卒﹐監郡伊爾布哈中順尊慕徳望﹐卽所居﹐立胡公里。緱山書院。彰徳路城南門﹐大街道左﹐髙綽門榜﹐曰杜文獻公緱山書院。諱英﹐字文玉﹐信安人也。避亂居雒陽﹐謀隱緱山﹐故以此自號云。甲辰間﹐尼瑪哈行省徵至彰徳﹐辟爲諫議官﹐不就。遂隱居教授﹐日與王鹿庵﹑劉神川倡和爲樂。中統元年﹐世祖聞其賢﹐命爲大名等路提舉學校官﹐年七十卒﹐葬安陽縣西十里王裕村。今其孫秉彜﹐字徳常﹐以鄕貢進士﹐積官中書左司郎中﹐請建書院。因贈資徳大夫﹑翰林學士﹑魏郡公﹐謚「文獻」﹐設緱山書院﹐列於學官云。省城。湯陰縣東北三十五里有城﹐周回一百步﹐髙二丈﹐土人呼爲「雀城」。世傳﹐文王厄於裏﹐武王築此城以望之﹐有赤雀見﹐因名云。涼馬臺。湯陰縣北十二里有臺﹐髙三十尺﹐周回五百步﹐曰涼馬臺。按﹕《鄴中記》曰「後趙石虎所築。建武六年﹐虎都鄴﹐洗馬於洹水﹐築此臺以涼馬﹐故以名」云。觀音禪院﹝八角井附﹞。彰徳路城中丰安坊﹐有寺曰觀音禪院。唐天禧二年所建﹐寺有八角井。父老相傳﹐井中嘗有雲气如虹﹐眾謂有寶﹐探之﹐其深不可測。郡人周邯﹐得昆侖奴﹐善入井﹐曰水精﹐使之入井底﹐良久﹐出曰「一黃龍﹐抱數顆月明大珠熟睡。」水精驚﹐亦病死。初﹐州城在井北﹐避洹水泛溢南徙﹐乃包此井於城中云。隋龍興寺碑。在彰徳路北關外﹐古寺坊東﹐龍興寺寺前﹐丰碑一通﹐是爲隋龍興寺。範陽張庭圭﹐八分書﹐其文則相州刺史越王撰。蓋所謂「信行禪師傳法碑」也。陶唐廟﹐在安陽縣西北六十里乞伏村。廟有金應奉翰林文字﹑同知制誥趙秉文所撰碑一通﹐並書篆額。後銘曰「鬼神睢盱﹐伏羲受圖﹐人文權輿﹐彜倫旣敍﹐五穀旣敷。唐文煥乎披昏﹐挾塗藥民之愚。有典有謨﹐位非我娛﹐萬民其孥﹐丹朱其疏﹐陸水其都﹐人蠱其居。吁嗟﹗都兪思漸﹐於膚今其已夫。祝焉忽諸﹐道祠路隅﹐田婦耕夫﹐或祝或巫﹐白馬同車﹐淸風肅如﹐神來有無﹐淸漳之墟﹐歲熟萬區﹐神遊藐姑﹐明昌有道﹐千載同符﹐擊壤康衢﹐走不知乎今世陶唐氏之民歟﹖」湯聖王廟。在安陽縣西北五十里﹐廟有少中大夫﹑山東東西道按察使胡所撰碑。裏城文王廟。城在湯陰縣北六里道左﹐朱綽門﹐門榜題曰「裏城」﹐周文王之廟。其城﹐周回二百五十步﹐髙二丈餘。門榜﹐則正議大夫﹑河南江北道肅政廉訪使康裏回回所書也。廟有一碑﹐則太常博士﹑借注戶部員外郎兼奉翰林文字胡記﹐大元至元六年夏十有二日建廟壁龕﹐翰林承旨永年王磐五言古詩石刻一通。按《史記音義》﹕「裏﹐蓋獄名也。夏曰均臺﹐商曰裏﹐周曰囹圄﹐皆圓土也。」又按《史記》﹕「崇侯虎﹐譖西伯於商紂﹐紂囚之裏﹐西伯乃演《周易》﹐作六十四卦。其臣閎夭太顚之徒﹐求有莘氏美女﹑驪戎之文馬﹑九駟及他奇怪﹐因商嬖臣費仲﹐獻之紂﹐紂大悅﹐乃赦西伯﹐賜之弓矢﹑鐵鉞﹐使得徵伐。」又曰「紂囚文王﹐將殺之﹐或曰﹕『西伯聖人也﹐不可殺。』紂曰﹕『吾聞聖人有靈徳﹐吾將驗焉。』乃殺伯邑考﹐醢之以食文王。文王食之﹐已而﹐嘔於裏之門外。於是眾信文王爲聖人﹐因以土封其嘔處﹐謂之『嘔子冢』。」其冢今尙存﹐土人訛爲「狗子冢」云。王承旨鹿庵廟壁所刻詩曰「水淺且淸﹐裏余荒城。文王徳如日﹐曾此夷其明。陜樹憩召伯﹐箕山棲許生。後人起敬愛﹐木石含芳榮。嗟爾一壞土﹐耕犁未全平。千秋不磨洗﹐永被囚聖名。我行蕩陰道﹐過之爲停徵。念昔有殷季﹐虐主方狂酲。鋒戮賢聖﹐若刈寸艸莖。左啖鄂侯脯﹐右啜鬼侯羹。玆時無裏﹐何以紓淫刑。裏深杳杳﹐裏髙亭亭。君王在縲紲﹐不異南面聽。淑气發神慮﹐淳和助心靈。演開伏羲畫﹐剖出天地精。一時𨿽冥昧﹐萬古垂日星。若無裏拘﹐易經何由成。易經在所重﹐裏那可輕。」康裏公﹐字子淵﹐積官至遼陽平章。布呼密文貞王之子﹐翰林承旨庫庫之兄﹐父子皆國之名臣也。西門豹祠。漳水之上有祠﹐門扁曰「西門大夫之廟。」按﹕魏文侯使西門豹爲鄴令﹐至鄴﹐會長老問民疾苦﹐對曰「苦爲河伯娶婦。」豹問其故﹐曰「鄴俗﹐祀河伯﹐巫視民女好者﹐云當爲河伯婦﹐卽聘取﹐治齋宮河上﹐令女齋戒十日﹐乃洗浴粉飾如嫁狀﹐令坐牀上﹐浮河中﹐行十餘里﹐女乃溺。俗傳否則漂沒﹐其民人久以爲然。故三老﹑廷掾﹐歲斂民錢數百萬﹐止用二三十萬﹐與巫祝共分餘錢持歸。故民有好女者﹐皆遠逃去﹐鄴民困貧﹐其所由來久矣。」豹曰「至爲河伯娶婦﹐願幸相告﹐吾亦往送女。」眾曰「諾。」至其時﹐豹往會﹐其巫嫗年七十餘﹐從弟子女十人﹐皆單繒爲衣﹐立大巫後。豹呼婦視其妍醜﹐巫引女出帷﹐豹曰「是女醜﹐不足爲河伯婦﹐煩大巫嫗入報河伯﹐更求好女﹐它日送之。」卽使吏卒抱巫嫗投河中。有頃﹐曰「何久也﹖弟子當趣之。」乃投一弟子河中。有頃﹐曰「何久也﹖」復投一巫﹐凡投三弟子。豹曰「巫皆女子﹐不能白事﹐煩三老入白之。」復投三老河中。豹簪筆磬折﹐向河立待﹐顧曰「巫嫗﹑三老不來﹐柰何﹖當使廷掾長者一人趣之。」皆叩頭流血﹐豹曰「河伯豈常畱客哉﹖」於是﹐眾誓不敢爲河伯娶婦﹐皆罷歸矣﹐淫祀遂絕。豹又鑿漳水漑田五百餘頃﹐民甚徳之﹐因建祠云。廟有宋修祠碑一通﹐則錢塘楊蒙所撰﹐其略曰「元八年癸酉﹐余奉檄策委定武將亂衡漳﹐遲舟於客館﹐父老集琴堂下﹐曰﹕此地之東有祠﹐云西門大夫﹐𨿽時祭不乏﹐而廟制湫陋﹐邑大夫君行農而謁焉﹐愴然虔矚﹐乃鳩工修祠」云。其後辭曰「漳水可涸兮﹐君之澤方洋洋。西山可頹兮﹐君之名方巍巍。新厥宇兮神妥斯﹐琢諸石兮來者師。」十二月﹐至祠下拜謁﹐讀碑而退。史云「廟東北曰水樂浦﹐浦西五里﹐俗謂之祭陌河﹐卽西門豹投巫之所也。」﹝按晏殊《類要》﹕「祭陌河﹐作紫陌河」。﹞扁鵲廟碑。在湯陰縣東南二十里﹐伏道村村之道左﹐一碑題曰「神應王扁鵲之墓。」其廟並在墓側﹐廟有二碑﹐一碑教授張仲文撰﹐一碑大中大夫﹑江南浙西道提刑按察使武安胡撰。墓旁生艾﹐治疾爲天下第一﹐今每歲充貢云。伏道者﹐昔商紂知獄繁民怨﹐乃置防城﹐以兵防裏之囚﹐又伏兵於道左﹐故云。廟壁﹐有左司劉昂題詩一首﹐曰「昔爲捨長時﹐方技未可錄。一遇長桑君﹐古今皆嘆服。天地爲至仁﹐旣死不能復。先生妙藥石﹐起虢效何速。日月爲至明﹐覆盆不能燭。先生具正眼﹐毫釐窺肺腹。誰知造物者﹐禍福相倚伏。平生活人手﹐反受庸醫辱。千年廟前水﹐猶學上池綠。再拜乞一杯﹐洗我胸中俗。」宋仁宗景元年九月﹐詔封扁鵲爲「神應侯」﹐因上疾愈﹐從醫許希有之請。今日「神應王」﹐未知何代所封也。尉遲公廟碑。彰徳路城中﹐晝錦坊後﹐周太師蜀國公尉遲回之廟在焉。回爲周將﹐徵伐有功﹐初滅北齊﹐以回爲相州總管。至隋文帝﹐以計徵回﹐欲圖之﹐回乃率諸州舉兵數十萬﹐及爲楊素﹑韋孝寬﹑髙等師所敗﹐遂上樓自殺。至唐開元中﹐州多怪厲﹐刺史至輒死﹐吏民疑懼。於是﹐刺史張嘉﹐以回死國難﹐忠臣也﹐爲立祠以祀之。後﹐刺史吳克﹐復加以冕服。初﹐嘉﹐之建祠也﹐顏眞卿爲記其事﹐蔡有鄰書之。碑陰紀回靈異之事﹐言「雨﹐隨禱輒應。回風驅蝗﹐使境內無害。每至秋夜﹐有雙鶴下集廟廷。郡人至今稱以爲異」云。唐張嘉貞﹑宋皆刺相州﹐有惠政﹐今並配食廟廷。魯公所撰碑﹐略曰「有周上柱國﹑蜀國公河南尉遲回﹐字居羅﹝按﹕《周書》﹐作薄居羅﹞﹐代人也﹐因部立家﹐遂雄荒服。父俟兒﹝按《周書》﹐作俟兜﹞﹐尙魏大祖姊昌樂公主﹐贈太傅。回仕魏爲散騎侍郎﹐歷大丞相帳內都督﹐尙金明公主﹐進爵車騎將軍﹑領侍中尙書左僕射﹐伐侯景有功﹐詔兼梁﹑益等十八州事。周之興也﹐進蜀國公﹐邑萬戶﹐總秦﹑衛﹑文﹑康十四州事﹐大司馬冊太師﹐加上柱國﹐授相州總管。宣皇晏駕﹐京師將徵公﹐公以隋公當權﹐辭不受。代公子魏安公沁東之敗也﹐公綠巾尙整﹝按﹕《周書》﹕「回別統萬人﹐皆綠巾錦襖﹐號曰『黃龍兵』。」﹞﹐猶背城請戰﹐黃龍已潰﹐則登樓自裁。」又云﹕」公凡事二代﹐易九朝﹐忠不辱隋﹐節能奉上。唐武徳中﹐攺葬表墓。開元丁丑﹐乃建廟」云。開元二十六年二月二十一日﹐華州鄭縣尉閻伯敍﹐祕書省校書郎顏眞卿銘﹐蔡有鄰書。彰徳城中﹐嘉惠曲晝錦坊﹐故宋丞相魏國忠獻韓公琦之廟在焉。重門修廡﹐中爲大殿。殿肖公像﹐衮冕龍榻﹐侍從之臣相向拱立﹐儼然廟堂气象。蓋公熙寧初﹐力辭上宰﹐再典鄕邦﹐未半歲﹐河北地震水災﹐命公安撫四郡﹐移鎭大名﹐相人思之﹐卽公晝錦坊故第﹐築生祠以祠公。廟昔有宋中書舍人王靚所撰碑﹐兵毀不存。國朝重建廟碑一通﹐晉州判官髙書訓所撰。髙公﹐太原人﹐官至國子博土﹐故尙書髙鳴雄飛子也。庭西晝錦堂記碑一通﹐至元間再摹而刻。宋參知政事歐陽修撰﹐翰林學士蔡襄書﹐龍圖學士邵必大篆﹐世稱爲「四絕碑」云。府學之西﹐亦有公祠堂﹐宋鄂州嘉魚令丘﹐爲撰廟記﹐其碑今置府學儀門下。安陽縣治之南﹐護國顯應廟西隅﹐亦有公廟﹐蓋宋敕建者﹐郡人稱爲「雙廟」也。至若大名府之廟碑﹐則丞相溫國文正公司馬光撰。磁州之廟碑﹐則知眞定楊子縣事徐薦撰。其陜西之秦州﹐河東之太原﹐淮南之揚州﹐河北之眞定曁中山府﹐皆有公廟。大河南北﹐凡人所至﹐今皆祀之不絕也。晝錦新廟殿壁龕﹐公書《晝錦堂詩》石刻一道﹐詩曰「重向髙堂舉晏杯﹐四年牽彊北門回。故園風物都如舊﹐多病襟懷遂一開。白髮恥誇金絡騎﹐綠陰欣滿石梁臺。因思前彥榮歸者﹐未有三曾晝錦來。」西廡則有郡人緱山杜英所題詩扁﹐詩曰「輪困日下五雲飛﹐此是先生唱第時。龍上靑天蛇有力﹐鼠潛舊穴馬空肥。縱橫邊議三千牘﹐照耀身名六一碑。壞壁百年遺像在﹐郡人爭看錦爲衣。」按﹕公薨於相之府治﹐神宗震悼﹐命陪葬山陵﹐其家懇辭﹐乃命入內都知張茂﹐則敕葬公於安陽縣西北三十里丰安鄕。天子禦制碑文﹐題曰「兩朝顧命定策元勛之碑」﹐命龍圖閣學士宋敏求﹐卽墳所書。冊賜守墳寺曰「傅孝報先之寺」云。十二月﹐余偕下郟人李亨﹐至祠卜謁拜﹐讀庭下二碑﹐及讀詩扁而退。安陽縣西北五里四十步﹐洹水南岸﹐河甲城有冢一區﹐世傳河直甲所葬之所也。父老云「宋元丰二年夏霖雨﹐安陽河漲﹐水嚙冢破﹐野人探其中﹐得古銅器﹐質文完好﹐略不少蝕﹐眾恐觸官法﹐不敢全貨於市﹐因擊破以鬻之﹐復塞其冢以滅迹。自是﹐銅器不復出矣。」黃堆冢。在河甲西南。世傳﹐乃河甲後之冢也。魏武髙平陵。在鄴鎭西南三十里﹐周回二百七十步﹐髙一丈六尺。十二月﹐余登銅爵臺﹐西望荒郊煙樹﹐永寧寺僧指示余曰「此曹公之西陵也。」曹操疑冢。在滏陽縣南二十里﹐曰講武城﹐壁壘猶在。又有髙臺一所﹐曰將臺。城外髙丘七十二所﹐參錯布置﹐累然相望﹐世云「曹操疑冢」。初﹐操之葬﹐以惑後人﹐不致發掘故也。冢間有曹公廟殿﹐屋甚華麗。廟北﹐一髙丘之前﹐巨碑一通﹐螭首龜蚨﹐齊忠王之碑﹐姜一芝所撰云。西望西陵不十餘里﹐煙樹歷歷可見。十二月﹐余按轡其間﹐自午抵暮﹐縱橫出入墓中﹐不知所向﹐噫﹗何其用心之詐也﹖使操能見武侯八陣圖﹐則有愧多矣。朝陽陵。在臨漳縣鄴鎭東北九里﹐卽魏文帝文昭皇后朝陽陵也。按《魏略》﹕「甄后﹐中山無極人﹐初嫁袁紹子熙。及魏武帝破鄴﹐文帝時爲太子﹐因納爲夫人﹐生明帝﹐爲郭后所譖﹐賜死。後文帝以郭后無子﹐詔爲養子﹐明帝以母不以道終﹐意甚不平。嘗從文帝獵﹐見子母鹿﹐文帝射殺鹿母﹐遂使射其子﹐帝曰﹕『陛下已殺其母﹐臣不忍復殺其子。』因涕泣﹐文帝收弓矢﹐大奇之﹐而建儲之意遂定。及帝卽位﹐追謚曰『文昭皇后』。太和四年﹐使太常卿甄霞﹐持節攺葬於朝陽陵。」今陵旁一冢﹐父老曰「李夫人冢」。後與夫人甚相善﹐故得葬焉。安陽縣東四十里﹐永和鎭城西二百步﹐漢欒巴廟在焉。範蔚宗《漢書》﹕「欒巴﹐魏郡內黃人也。好道而性質直﹐順帝世累遷爲太守﹐後爲尙書﹐以上書極諫起憲陵﹐侵毀小民墳冢﹐下獄禁錮還家。及陳蕃﹑竇武輔政﹐召拜議郎﹐蕃﹑武被誅﹐巴復上書極理其冤。帝怒﹐下詔切責﹐收付廷尉﹐巴自殺﹐遂歸葬﹐而邑人於此立廟」云。墓在鎭東南二十六里﹐周回一百步﹐髙二丈云。晉嵇侍中廟墓。湯陰縣西南一百二十步﹐曰浣衣裏﹐道左小碣﹐題曰「晉忠臣嵇紹之墓」。墓周回二百步﹐髙二丈餘。廟在墓側﹐有宋碑一通﹐乃淮南節度使﹑司徒兼侍中﹑判大名府兼北京畱守司事﹑大名府路安撫使﹑魏國公韓琦記並書﹐熙寧三年八月十五日﹐縣令張琳立石。其碑曰「夫以忠事君﹐人臣之常分也。然遭大變﹐臨大節﹐或心無所主﹐爲禍福所動﹐以苟一時之生﹐而貽萬世之戮者多矣。若其鼎鑊在前﹐鋒刃加己﹐能挺然知義之所在﹐分固當爾。輕其命若鴻毛然﹐卒死而不顧者﹐幾何人哉﹖惟晉侍中﹑贈太尉﹑忠穆嵇公則其人也。方惠帝昏弱﹐諸王肆亂﹐各萌僭奪以相屠害﹐故帝之北徵也﹐公馳赴行在﹐力當國難。而成都王穎﹐以兵犯乘輿﹐衛從奔散﹐獨公端冕侍側﹐以身帝﹐至血濺禦衣而殞。嗚呼﹗公之知義明分﹐可謂得其死不爲難也。故其大忠偉節﹐赫然與日月爭光﹐然與山嶽爭髙﹐天地不可窮﹐而公名亦不可窮矣。宜乎百世之下﹐有國家者﹐欽遺風﹐想餘烈﹐置祠奉祀﹐永遠不絕也。相之湯陰﹐卽公死難之所﹐其廟在焉。前之爲邑者﹐不知追顯忠義﹐爲政所先﹐因循不葺﹐底於大壞。今令張君琳至則首拜祠下﹐睹其隳敝之甚﹐驚而嘆曰﹕『玆不職之大者也』﹐亟舉公事迹﹐與夫朝廷崇祀之意﹐諭於邑民﹐民皆欣然﹐願共力以完之。令乃寬與之約﹐聽其營辦。不數月而祠宇一新。於是﹐民益知夫賢人之忠於國者﹐𨿽死於不幸﹐後世必載祀典﹑嚴廟貌﹐奉事尊仰之如此﹐皆思勉而爲善。自一邑而推諸一郡﹐由一郡而推諸四方﹐則其爲勸也豈小補哉﹖廟完﹐具書來告﹐以余嘗兩守鄕邦﹐願志本末。噫﹗忠義之心﹐人皆有之﹐但勉而不力﹐執之不固﹐遂不至於占人。余亦勉而執之者﹐歧忠穆之風﹐尢寤寐以自激﹐文𨿽甚陋﹐惡敢吝而不書﹖」又《晉書》載﹕「公死難﹐血濺禦衣。事平﹐左右欲浣所衣﹐帝曰﹕『此嵇侍中血﹐勿去。』詔葬縣南﹐賜曰『浣衣裏』﹐仍立廟焉。」廟有國朝翰林承旨﹑鹿庵王磐律詩一首﹐曰「十載家艱恨未消﹐又持手版事昏朝。已知定亂功難就﹐猶幸臨危節可要。忠血數斑沾藻火﹐英名千古迫雲霄。一杯欲酹祠前土﹐野鶴昂藏未易招。」磐﹐字文炳﹐廣平人﹐亡金進士﹐入國朝﹐累官至承旨﹐致仕﹐居東平﹐年九十二歲卒﹐謚曰「文忠」。十二月﹐早至湯陰南門﹐拜謁廟墓﹐讀碑而去。余嘗讀趙文敏公《松雪齋文集》﹐有「紀夢嵇侍中」曰「延元年十一月十九日﹐彰徳朱長儒﹐道其邦人之意﹐求書『晉嵇侍中之廟』六字。余每敬其忠節﹐不辭而書之﹐運筆如飛﹐若有神助。是夜﹐京口石民瞻館予書室中﹐夢一丈夫﹐晉人衣冠﹐蓬首立衣﹐流血被面﹐謂民瞻曰﹕『我嵇侍中也﹐今日趙子昂爲余書廟額﹐故來謝之。』民瞻旣覺﹐猶汗流﹐亦異事也。翰林學士承旨﹑榮祿大夫﹑知制詰﹑兼修國史﹑吳興趙孟ぽ志。」臨漳縣南﹐鄴鎭西北五里﹐紫陌側﹐晉髙僧佛圖澄墓在焉。澄﹐天竺人﹐俗姓帛氏。永嘉年﹐來洛陽﹐𨿽未嘗讀儒家書﹐與一時學士辧論﹐無能屈者。澄身長八尺﹐腹旁一竅﹐常以絮塞﹐夜欲讀書﹐則拔其絮﹐竅中光出﹐照於一室。又常至水際﹐引腸滌之還內腹中。善誦神咒﹐役鬼神﹐以麻油雜燕支塗掌上﹐則洞見千里外事﹐令齋戒者皆得見之。又能聽鈴音以言吉凶﹐無不驗。石勒兵屯葛陂﹐大殺沙門﹐澄匿勒大將郭黑略家﹐黑略言於勒﹐召試道術﹐取缽水咒之﹐生靑蓮花﹐勒由是信之。勒之獲段末波﹐擒劉曜﹐皆先驗澄之鈴音也。至石虎﹐傾心敬事﹐使衣綾錦﹐乘雕輿﹐太子常侍皆舉輦扶翼升殿﹐主者唱大和尙﹐羣臣皆起﹐以彰其尊。後﹐虎大饗太武殿﹐澄吟曰「殿乎殿乎﹗棘子成林﹐壞人衣乎﹗」虎發殿石視之﹐果有棘生焉。澄意本在冉閔﹐小字棘奴也。澄還寺﹐獨語曰「得三年乎﹖」自答「不得」。又曰「得二年﹑一年﹑百日﹑一月乎﹖」自答「不得。」遂不復言。謂弟子曰「戊申禍亂漸萌﹐己酉石氏當滅﹐吾及其未亂﹐先化去矣。」遣人與虎辭﹐虎詣寺見澄﹐澄曰「出生入死﹐道之常也。修短分定﹐非所能延。今意未盡者﹐以國家心存佛理﹐崇顯寺廟﹐宜享休祉。柰何布政猛烈﹐終無福祉﹐若降心易慮﹐惠此下民﹐則國祚延長﹐道俗慶賴﹐歿無恨矣。」虎知必逝﹐悲慟嗚咽﹐卽命於漳水西紫陌﹐鑿壙營壽藏。十二月八日﹐澄卒於鄴宮寺﹐是歲﹐晉永和四年也。後有沙門雍州來﹐稱見澄西入關﹐虎發壙視之﹐惟一石。虎惡之曰「石者﹐朕也﹐葬我而去﹐吾將死矣。」明年﹐虎果死。湯陰縣北十里﹐有古壘﹐南北斜長五里﹐父老云﹕唐九節度師營壘也。壘東北有萬人冢﹐卽九節度潰兵之遺骸。乃節度使薛嵩掩骨作此大冢﹐命幕府禦史陸長源撰記刻碑﹐立冢上云。安陽縣西北五十里永治村﹐魏國韓諫議墓在焉。諫議﹐丞相忠獻公父也。神道之碑﹐則樞密使富弼撰﹐翰林承旨王圭書。碑首題曰「宋故大中大夫﹑行右諫議大夫﹑南陽郡開國男﹑贈開府儀同三司﹑太師﹑中書令兼尙書令﹑魏國公韓公神道碑。」銘其碑﹐略曰「公諱國華﹐字光弼。太宗初﹐中興國二年甲科﹐授大理評事﹐通判瀘州﹐遷右贊善大夫﹐攺彰徳節度判官。盡抉姦隱﹐諸豪不敢犯﹐升祕書省著作郎﹐監上蔡稅﹐以監察禦史召望髙臺閣屬。天子議復燕﹑薊﹐揣廷臣勇而善辭令者﹐諭髙麗﹐西攻契丹﹐以分其力。旣曰﹕『非韓某﹐不可卽。』假以太常少卿爲使。公馳舸至其國﹐其王負固不受命﹐公諭以禍福﹐王大恐﹐遣大將領兵數萬﹐渡汰江以侵契丹。公復命﹐天子大喜﹐拜左拾遺﹐直史館﹐賜五品章服﹐兼判登聞鼓院﹐入三司爲開封推官﹐遷左司諫充鹽鐵判官。久之﹐契丹大將蕭寧使叩雄州約戰﹐知州畱福信之﹐以聞天子。因思髙麗功立﹐命公走雄州﹐按其事﹐亦令代福作報書﹐索其情僞。寧之意﹐欲我先發﹐公固願息兵養民﹐念國體不可屈書﹐乃謝使者﹐急令備邊。還奏﹐天子又大喜﹐歷判鹽鐵度支﹑戶部三司院。有密讒於帝者﹐帝雅信公﹐詔總判三司﹐賜三品章服。公益奮條三司不便事二十七上之﹐官民偕利﹐遂著爲法。俄而﹐出爲京東轉運副使﹐卽拜峽路轉運使。眞宗卽位﹐入判大理寺﹐秩凡五遷﹐爲職方郎中﹐出知河陽徙潞州。契丹入掠河朔﹐公以精騎屯吳二谷﹐契丹不敢犯境﹐帝嘉之﹐褒以璽書。契丹再至澶淵﹐首命公假祕書監爲國信使。江南饑﹐又遣巡撫一道﹐還朝﹐權開封府判官﹐出知曹州﹐徙泉州。天子封太山﹐擢諫議大夫﹐召歸﹐道病﹐卒於建陽驛﹐泉人聞之﹐傾一州來會哭。朝廷舉卹﹐典賜一子宮。公六子﹐球徳淸尉﹐珙將作簿﹐琚兩浙轉運﹐珙河陽參軍﹐璩祕書著作郎﹐不幸繼亡。琦相仁宗皇帝﹐被遇今天子﹐立爲門下侍郎﹑兼兵部尙書﹑同中書門下平章事﹑昭文館大學士﹑魏國公﹐望重天下﹐勛冠列辟。以公積徳儲慶﹐所宜享厚報﹐然恨公早世﹐不克待其發﹐而發於丞相﹐丞相以似以繼﹐其傳之者其可涯邪﹖」銘曰「士孰不官﹐公官獨難。使臨東夷﹐跨海渺漫。指揮出師﹐勢分狄患。壬始倔彊﹐恃遠且艱﹐視詔揀刺﹐不奉其虔。公怒移書﹐以訶以讕﹐諭以禍福﹐日月之觀。王𨿽島首﹐聞義惕然﹐發兵饋糧﹐革頑易忄監。封廬褥薩﹐伏命館門﹐能俾遠人﹐舉國奔職。不憚已勞﹐不畏鄰隙﹐又俾彊敵﹐斂其毒螫。二邦由公﹐一舉斯得。繼走朔郵﹐議收弋。坐策立判﹐敵姦不施。不爲其款﹐國不挫威。兩使外禦﹐天子再怡。出知四州﹐大用是宜。而卒不用﹐讒人之爲。復不永年﹐道卒不歸﹐遐邇奔赴﹐與考同之。位不都躬﹐萃於幼嗣。曰將曰相﹐勛徳名世﹐本忘源流﹐公得何異﹖何以異之﹐天相其類。天實使然﹐人亦靡然。書之寞然﹐其昭昭然。」劉神川先生墓。安陽縣南門﹐焦道庵士劉神川先生槁殯之所也。先生名祁﹐字景叔﹐潭源人﹐金狀元﹐南山翁之曾孫。正大間﹐監察禦史從益﹐字云卿之子。先生與弟郁﹑字文季﹐皆以文章徳行﹐馳譽大河南北。後﹐寓輝州。甲辰﹐尼瑪哈中書招置幕下﹐年四十七卒。有《神州遁士集》行世﹐又著《歸潛誌》﹐以紀金末喪亂之事﹐與太原元裕之《壬辰雜編》﹑關西楊奐然《天興近鑑》﹑東明王百一《汝南遺事》微有異同。今修三史﹐金國之事﹐蓋多取其語云。●卷下河南郡部河南府路。《禹貢》﹕豫州之域。周武王定鼎於郟辱阝﹐則今王城也。成王卜氵釐水東﹐澗水西﹐卽今府城也。秦置三川郡﹐謂大河﹑伊﹑洛三川也。項羽以瑕丘﹑申陽爲河南﹐至漢爲河南郡。光武都洛陽﹐魏置司州襲都於此。西晉亦都洛﹐魏孝武自此遷都長安。東魏攺洛州﹐周大象間﹐爲東京﹐置洛陽郡。隋爲洛州﹐大業間遷都於此﹐攺曰豫州﹐尋爲河南郡。唐復爲洛州﹐號曰東都。五代梁攺西京﹐宋爲西京河南府﹐金攺曰金昌府全勝軍。國朝攺曰河南府路﹐領州一曰陜州。陜州統縣四﹕曰洛陽﹑曰偃師﹑曰登封﹑曰鞏﹝謹按《元史﹖地理誌》當作「領州一﹐縣八。縣曰洛陽﹑宜陽﹑永寧﹑登封﹑鞏縣﹑孟津﹑新安﹑偃師。州曰陜州。陜州統四縣﹕曰陜縣﹑靈寶﹑閿鄕﹑澠池。」﹞洛陽縣。周之下都﹐是爲成周也。漢爲河南郡﹐治曰平陰縣。東漢攺洛陽縣﹐晉曰金墉城。唐曰來庭縣﹐神龍初﹐仍攺洛陽﹐宋﹑金因之。國朝爲河南府路﹐附郭縣。白馬寺。洛陽城西雍門外白馬寺﹐卽漢之鴻臚寺也。水平十四年﹐摩騰三藏法師﹐以白馬馱經至此﹐因建寺以白馬名。鴻臚寺﹐漢爲掌四譯客官署﹐三藏以西域僧﹐故得館於此。自古惟官府有寺﹐佛廟得名﹐蓋踵鴻臚之名始於白馬也。寺有斗聖堂一所﹐世傳三藏與褚善信讎校經義之所。又有三藏贊碑一通﹐撰文﹑書篆皆宋眞宗禦制也。又有翰林學士蘇易簡所撰碑一通﹐備載寺之興廢始末甚詳﹐至欽宗靖康時毀於金人兵火。逮國朝至元七年﹐世祖皇帝﹐從帝師帕克巴之請﹐大爲興建﹐門廡堂殿﹐樓閣臺觀﹐郁然天人之居矣。庭中一巨碑﹐龜趺螭首﹐髙四丈餘﹐碑首刻曰「大元重修釋源大白馬寺賜田功徳之碑。」榮祿大夫﹑翰林承旨閻復奉敕撰碑﹐曰「聖上大徳攺元之四年冬十月﹐釋源大白馬寺告成﹐詔以護國仁王寺水陸田在懷孟六縣者﹐千六百頃﹐充此恆產﹐永爲皇家子孫祈福之地。仍命翰林詞臣書其事於石﹐臣復謹按淸慧眞覺大師文才﹐所具事迹﹐漢永平中﹐摩騰竺法蘭以白馬馱經﹐至於西雍﹐初假館於鴻臚﹐後卽東都雍門外﹐建白馬寺﹐爲譯經之所。嗣後﹐沙門踵至﹐若康僧會之於吳﹐佛圖澄之於晉﹐鳩摩羅什求那跋摩之於宋﹐元奘無畏之於唐。千載而下﹐經論日繁﹐教風日競﹐北至幽都﹐南逾瘴海﹐東極扶桑﹐西還月窟﹐蓮宮梵宇﹐彌亙大千﹐實權輿於此﹐綿歷劫火﹐寺之興廢﹐有可考者宋翰林學士蘇易簡文石在焉。國初﹐有僧曰英山主﹐以醫術居洛﹐罄藥囊之貲﹐謀爲起廢。或訝其規模太廣﹐工用莫繼﹐則曰﹕『玆寺中華佛教根柢﹐他日必有大事﹐因緣余第爲張本爾。』至元七年﹐帝師大寶法王帕克巴﹐集郡國教釋諸僧﹐登壇演法﹐從容詢於眾曰﹕『佛法至中國﹐始於何時﹖首居何剎﹖』扶宗宏教大師﹐龍川講主行育﹐時在眾中﹐乃引水平之事以對﹐且以營建爲請。會白馬寺僧行政言與行育﹐協帝師嘉納聞於世祖。聖徳神功文武皇帝﹐特敕行育﹐綜領修寺之役。經度之始﹐無所取財﹐徧訪檀施於諸方﹐氵存更歲龠而未睹成效。帝師聞之﹐申命大師丹巴董其事。丹巴請假護國仁王寺田租﹐以供土木之費﹐詔允其請。裕宗文惠明孝皇帝﹐時在東宮﹐亦出帛幣爲助。於是工役始大作﹐爲殿九楹﹐法堂五楹。前三其門﹐傍翼以閣云房﹑精舍齋﹑庖庫廏﹐以次完具﹐位置尊嚴﹐繪塑精妙﹐蓋與都城萬安﹑興教﹑仁王三大剎比績焉。始終閱二紀之久﹐緣甫集而行育卒﹐詔贈司空鴻臚卿﹐謚『護法大師』。文才繼主席酬酢眾﹐務率其屬敏於事者﹐曰淨汴等以畢寺之餘功落成之際﹐仁王寺欲復所假田租。文才卽遣僧言於丹巴曰﹕『轉經頌禧﹐寺所以來眾僧也。有寺無田﹐眾安仰﹖』丹巴令宣政院官達什愛滿等奉請﹐遂有賜田之命﹐且敕有司世世勿奪」云。寺二﹕一在宜陽縣治西九十里﹐又一在永寧縣東南二十五里。應天禪院。在河南府城東北市坊火燒街﹐卽太祖降生甲馬營故基也。大中祥符九年﹐西京應天院太祖神禦殿成﹐爲屋九百九十一區﹐命宰相向敏中爲奉安聖容禮儀﹐使入內都知張景管句奉迎﹐敕諫議大夫戚綸告永昌陵。上淸宮。在洛陽縣西北北邙山之西﹐唐老子廟﹐乾封賜額曰「元元皇帝廟」。開元末﹐西北別建元元觀﹐復攺曰「上淸宮」。宮壁有吳道子畫神堯﹑太宗﹑中宗﹑睿宗﹑元宗五帝禦容。又有《元宗齋宮詩》碑。朱溫廢爲老子廟﹐後唐莊宗復爲上淸宮云。杜少陵有《冬日洛城謁元皇帝廟詩》﹐卽其宮也。牛口谷﹑楡窠園皆在宮之相近云。廟壁龕杜甫五言古詩一首﹐唐陸肱所書碑也。嵩陽宮。在登封縣北五里﹐本漢武帝宮也。後魏建精忠觀﹐隋攺上陽觀﹐唐武后攺嵩陽宮﹐大中祥符二年﹐攺天封觀﹐後復爲嵩陽宮。宮有漢武帝禦井﹑古柏二株﹐蔭數百步﹐武后皆封五品大夫﹐世稱大小將軍云。宮前聖徳感應頌碑一通﹐唐徐浩書。殿東柱刻曰「國子博士韓愈與著作郎樊宗師﹑處士盧仝﹑道士趙元遇﹐元和四年三月二十六日題。」崇福宮。在登封縣東北四里﹐乃占太乙之所治也。宮後有太乙殿﹐殿後有太乙泉云。至宋章聖朝﹐合州進木文丈人﹐其事甚怪﹐比至京﹐木中人呼萬歲者三。詔賜崇福宮安奉﹐故李チ方叔有詩曰「眞人友造化﹐故與物爲一。持此誠與神﹐可貫金與石。何爲輒入木﹐厭世未肯出。衣冠儼如生﹐隱若顧陸筆。」測影臺。在登封縣東南二十五里﹐天中鄕告成鎭﹐周公測影臺石迹存焉。告成卽古嵩州陽城之墟﹐是爲天地之中也。臺髙一丈二尺﹐周十六步﹐可容八席﹐《周禮》﹕。「大司徒以土圭之法﹐測土深﹐正日景﹐以求地中﹐建王國焉。日至之景尺有五寸﹐謂之地中。」唐開元十一年﹐詔太史監南宮說﹐以石立表。宋太中三年﹐汜水令李偃重建﹐增崇七尺。國朝至元十六年﹐太史令郭守敬奏設監候官十有四員﹐分道測景。十八年﹐奉敕於古臺之北築臺﹐髙二十六尺﹐中樹儀表﹐上爲四銅環﹐規制極精致。命有司營廨捨門廡﹐又於古臺新臺南﹐建周公之廟以祀之。其碑則河南憲史李用中撰文也。臺西則天中觀云。嵩山中嶽廟。在登封縣東一十二里﹐曰中嶽廟。殿屋宏麗﹐垛樓四闕﹐角復道聯屬﹐擬於宮庭。三門之下﹐二衛神皆鐵鑄﹐極雄偉。兩廡碑石森列﹐皆國朝代祀者所立也。又有唐碑一通﹐韋行儉所撰。宋碑三通﹐盧多遜﹑王曾﹑陳知微所撰。國朝修廟碑一通﹐則盧陵歐陽元撰也。廟西又有鎭皇廟云。中嶽之神﹐今封爲「中天大寧崇聖帝」。中嶽中天崇聖帝廟。在登封縣。按﹕中嶽﹐唐武太后垂拱四年﹐攺嵩山爲神嶽﹐加嶽神爲太師﹐使持節仲嶽大都督封中天王﹐禁斷芻牧。萬歲登封元年﹐尊爲神嶽中天黃帝﹐天靈妃爲天中黃後﹐後罷之。明皇天寶五載﹐封中天王。至宋大中祥符四年﹐號中嶽崇聖帝。貞明後﹐乾興元年﹐攺顯明皇后﹐唐開元八年建。考唐制﹕每歲土王﹐河南尹奉詔祀嶽。至宋亦知府往祠﹐慶曆後﹐通判攝事。今在縣東北九里。按﹕其神性慈﹐傳五戒﹐不享葷辛。廟始在東南嶺上﹐今廟之東。後魏太武帝大安中﹐徙於神蓋山﹐在今廟之北。至宋大武﹐方移於此。廟南有雙石﹐闕外石人一對﹐闕上多記刻﹐後漢安帝元初年建。升平太子廟。在偃師縣南﹐古緱氏縣東南二十里﹐曰府店。店南緱氏之上﹐有升仙太子廟﹐古曰「王仙君廟」﹐漢武建西王母祠於其右。王母姓緱氏﹐故以名其山云。唐武后萬歲通天元年﹐攺賜今額﹐又曰「賓天觀」。觀有唐二碑﹕一通﹐乃左相陳希烈撰文﹐徐浩書﹔一通則武后自書撰也。二碑今皆不存﹐今惟有一碑﹐國朝陳天祥所撰者也。天祥揚歷臺諫﹐素有風節﹐爲時名臣﹐贈平章政事﹑趙國公﹐謚曰「文忠」﹐世尊之爲「緱山先生」。按《神仙傳》曰「周靈玉太子名晉﹐字子喬﹐好吹笙作鳳鳴﹐遊伊洛之間﹐浮丘公接以上嵩髙山﹐學神仙之道﹐三十年後七月七日﹐乘白鶴而去﹐因立祠於緱山之下焉。」祠南有浴鶴池﹑仙屋﹑石室。武后於石室中﹐開石匣得一古劍﹐神光赫然。緱山﹐大抵若覆盂之狀﹐髙不百尋﹐周不數里﹐且無泉石之勝﹐因仙居之名而著聞四方也。土人云﹐至今風月淸夜﹐然時聞笙簫之聲。漢光武帝原陵。在臨平亭南﹐方三百二十步﹐髙六丈﹐西望平陰﹐去洛陽東南十里﹝按《帝王世紀》﹐作十五里﹞。漢明帝顯節陵。在洛陽縣東南三十七里﹐故富壽亭也。陵周三十丈二尺﹐無周垣﹐行馬四出﹐在殿北﹐提封田七十四頃。漢章帝敬陵。《帝王世紀》曰「在洛陽縣東南三十九里﹐陵周三百步﹐髙二丈六尺﹐無周垣﹐爲行馬四出﹐司馬門﹑鐘ね皆在﹐行馬內寢殿園省在東園寺﹐吏捨在殿北﹐提封田十二頃五十七畝八十五步」﹝按《河南志》﹐作提封田二十頃五十五畝﹞。和帝愼陵。在洛陽縣東南四十一里。陵周三百八十步﹐髙十丈。順帝憲陵。在洛陽縣西十五里。陵周三百步﹐髙八丈四尺﹐北邙山下﹐制度並同前﹐但鐘ね在司馬門內﹐寢殿園省寺吏捨在殿東﹐提封田四十八頃十九畝三十步。魏明帝髙平陵。在洛陽縣東南四十里大石山﹐卽萬安山也。宋太祖永昌陵。在芝田西四十里﹐陪葬子孫十五墳。宋太宗永熙陵。在芝田西南四十里﹐皇堂深百尺﹐方廣八十尺﹐陵臺方二百五十尺﹐置守陵五百人﹐陪葬子孫凡八墳。眞宗永定陵。在芝田北五里﹐皇堂深八十一尺﹐上方百四十尺。仁宗永昭陵。在芝田北十二里。初崩﹐發諸路卒四萬六千七百八十人﹐修奉山陵。英宗永厚陵。南至定陵七里一百三十步﹐東至昭陵九十步。神宗永裕陵。在永厚陵之西。哲宗永泰陵。在裕陵東北。漢劉寬墓。在洛陽上東門外。墓南二碑﹐漢隸﹐蔡邕所書。碑首題曰「漢太尉﹑車騎將軍﹑特進逯鄕侯劉公碑。」其一碑﹐門生殷包等所立﹐碑陰刻﹕「贈物綠含玉﹑落星錦之類。」一碑故吏李諫所立也﹐碑陰刻故吏鄕裏名氏云。二碑所載﹐與《漢書》同﹐但遷官次序頗略異耳。寬以漢中平二年卒﹐至唐咸亨元年﹐其裔孫胡城公爽﹐以碑歲久皆僕於野﹐爲再立之﹐並記其世序云。嗚呼﹗前世士大夫世家著之譜牒﹐故自中平至於咸亨﹐四百餘年而爽能知世次之詳也。今之譜學亡矣﹐𨿽名臣巨族﹐未有家譜。然而俗尙苟簡廢失者﹐豈止家譜而已哉﹗杜氏墳。在鞏縣西五十二里首陽山東。唐杜審言﹐及於閒﹑孫甫三世墓﹐皆在焉。宋參知政事範文正公仲淹墓。在洛陽縣南七十里神陰鄕彭姿店東北萬安山下。其子﹐丞相忠宣公堯夫以下皆葬。兆內文正公之碑﹐則歐陽文忠公撰文﹐額曰「懷賢之碑」。忠宣公神道碑﹐則曾文昭公肇撰文﹐額曰「世濟忠直之碑」。墓東則守墳裒賢寺﹐寺有範氏復祖墓碑一通﹐天臺陳基之文也。其略曰「宋太師魏國範文正公以上三世墳墓﹐皆在吳門之天平山﹐至公始葬洛陽。母謝夫人之兆﹐其子丞相忠宣公以下三世皆焉。靖康之亂﹐子孫在吳﹐弗獲展墓﹐逮我元混一﹐故公克登祀典﹐有司致祭惟謹。公八世孫文英﹐謂其子延方曰﹕『吾子孫幸生明時﹐憑藉余澤﹐食有義田﹐居有義宅﹐教有義塾﹐而祖宗邱隴鞠爲芻牧之區﹐尙安得爲子孫哉﹖』延方自吳門﹐不遠數千里﹐致其父命於河南﹐僉憲李齊﹑禦史沃海壽出金﹐爲倡率其鄕黨牧ヘ奉牲墓下﹐豪民觀感﹐卒復所封舊地ヘ艸繚垣壤樹築室﹐俾甥趙氏廬其上。」又曰「文正公以閒生之气﹐王佐之才﹐致位將相﹐爲宋忠臣。誦其詩﹐讀其書﹐可以立忠信而尊君父﹐興王道而致太平。其父子窀穸﹐使斧斤耒耜相尋其中﹐豈國家屍祝以待先賢之意乎﹖」基字敬﹐初能詩文﹐遊京師名稱藉甚﹐則余之故人也。邵康節先生之墓。在洛陽縣南﹐伊闕西南九里﹐曰辛店﹐伊水西也。《洛陽金石刻》漢碑﹕太尉劉寬碑一通﹑丞相蕭何碑﹝折作兩段﹞。魏碑﹕三斷碑二通﹝皆漫無字﹞。齊碑﹕佛龕碑﹝天統三年立﹐武平二年刻﹞﹑二祖天師碑﹑馮翊王平等碑。後魏碑﹕侍中廣平穆王碑﹝俗云陵冢碑﹐大昌元年立﹞﹑景王碑﹑魏汝南文宣王碑﹑末帝碑﹑元魏碑﹝韓殷隸書﹐天平四年立﹞﹑升仙太子廟碑﹝梁雅文﹞﹑唐碑﹕啟母廟碑﹝楊炯文﹞﹑金字碑﹝韓書﹞﹑義成軍節度使曹公碑﹝長慶四年立﹞﹑程公碑﹝陸賢書﹐開元二十年立﹞﹑劍南東西川鹽鐵靑苗租庸等使兼殿中侍禦史虢州刺史嚴公碑﹝顏顧書﹐元和中立﹞﹑龍門龕石像碑﹝袁元哲書﹞﹑彭王傅贈太子少師徐浩碑﹝次子徐峴書﹞﹑啟聖宮臺敕碑﹝太子亨題﹞﹑洛陽尉馬允中碑﹑黃門侍郎孫公碑﹑荊州長史孫公碑﹝張延諷書﹞﹑延州刺史孫公碑﹝開元二年立﹞﹑齊州刺史崔府君碑﹝崔平書﹐大中八年立﹞﹑陳公碑﹝蕭立﹞﹑右僕射曹公碑﹝正元四年立﹞﹑左僕射牛公碑﹝長慶二年立﹞﹑邕州刺史裴公碑﹝鄭還古書﹐開成五年立﹞﹑房州刺史盧府君碑﹝張文禧書﹐正元九年立﹞﹑東都畱守盧府君碑﹝開元中立﹞﹑太原少尹盧府君碑﹝張文禧書﹐正元九年立﹞﹑歙州刺史郭府君碑﹝開元十二年立﹞﹑散騎常侍黎公碑﹝嗣子書﹐太和中立﹞﹑塞軍使張君碑﹑丞相司空李公碑﹝太和中立﹞﹑明威將軍田府君碑﹑韓尊師道徳碑﹝開成四年立﹞﹑太子賓客王府君碑﹝周式書﹐大歷中立﹞﹑工部侍郎趙公碑﹝王宣書﹐開元十年立﹞﹑左衛太將軍卞國公泉公碑﹝彭杲書﹞﹑左僕射太子少保劉公碑﹑都督隴右羣牧韋公碑﹑秦公碑﹑太子少保崔公碑﹑廬州司馬劉府君碑﹑眞堂記碑﹑測景臺記碑﹑會喜寺碑﹝徐洪八分書﹞﹑嵩嶽廟碑﹝八分書﹞﹑嵩山寺頌碑﹝胡莫書﹐開元十七年立﹞﹑辧正禪師奉先塔銘碑﹝徐峴書﹞﹑太子翊善鄭公碑﹑光福寺塔題名碑﹝王仲舒書﹞﹑嵩山題名碑﹝韓愈書﹞﹑江陰縣令武登碑﹝長慶四年立﹞﹑澠池縣南館記碑﹝盧元卿八分書﹞﹑太子賓客孟簡碑﹑普寧郡王陳府君碑﹝蕭書﹞﹑權公碑﹑太原尹唐公碑﹝盧曉八分書﹞﹑工部侍郎趙國公碑﹑襄陽李公碑﹑惠林寺題名碑﹑惠林寺新修軒廊記碑﹑淸河崔公碑﹑太子賓客孔府君碑﹑諫議大夫王府君碑﹑白樂天墓志碑﹑刑部尙書自居易碑﹝許書﹞﹑吏部郎中盧府君碑﹑如雲筠禪師碑﹝楊遠書﹞﹑尊勝幢碑﹝篆書﹞﹑心經幢子碑﹝篆書﹞﹑白樂天龍門八節灘詩碑﹝樂天自書﹞﹑鄭州司馬王公碑﹝景龍三年立﹞﹑伊州刺史衡府君碑﹝長安三年立﹞﹑蕭府君碑﹑杭州刺史李公碑﹝部公書﹞﹑邛州刺史狄君碑﹑幽林思嵩山詩碑﹝韓覃作﹞﹑杜甫題元元皇帝廟詩碑﹝陸肱書﹞﹑白樂天香山寺詩三十韻碑﹝賀拔書﹞﹑李徳裕平泉山居詩碑﹑天后禦制詩碑﹝王知恭書﹞﹑後魏大將軍泉府君碑﹑華夷圖碑﹑洪州錄事參軍趙道先碑﹑節度使畢公碑﹝唐惟蔚書﹐咸通六年立﹞﹑魏公碑﹝太和六年立﹞﹑隋州錄事參軍狄公碑。

