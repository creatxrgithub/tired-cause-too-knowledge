

欽定四庫全書

史部十一

居濟一得

地理四【河渠之屬】提要

【臣】等謹案居濟一得八卷

國朝張伯行撰是編乃伯行爲河道總督時相度形勢錄之以備考者前七卷條議東省運河壩閘隄岸及修防築濬蓄泄啟閉之法於諸水利病條分縷析疏證最詳後附河漕纂一卷則僅撮大槪蓋伯行惟督河工故漕政在所略也伯行大防謂河自宿遷而下河博而流迅法宜縱之宿遷而上河窄而流舒法宜束之徐邳水髙而岸平泛濫之患在上宜築堤以制其上河南水平而岸髙沖刷之患在下宜捲埽以制其下又有三禁之防四防八固諸條皆得諸閱歷非徒爲紙上之談者迄今六七十載𨿽屢經修築形勢稍殊

而因其所記以考因革損益之源流亦未爲無所禆焉乾隆四十五年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

居濟一得原序

古人之治河也治其泛濫橫溢足爲民害者引之於沮洳窪下之處徐徐焉趨入於海而治河之事已畢蓋其時閒曠之地甚多委而棄之不與水爭故得施其防濬之功絕無所頋惜而水亦順性以往無奔騰衝決之患今也不然梁豫靑兗淮徐之境郡縣村落星列碁布生齒日繁桑麻徧野凡昔人所棄以與水者盡爲沃壤民所必爭水旣無容蓄而又爲轉漕必由之要路不得已而大爲之隄防跬步之間紆逥屈曲使俯就吾之約束幸而數千里間不至有尺寸之滲漏矣又恐其不足以轉漕而濟運是必民不病水水爲漕用而後可以言治夫以今人之才力逺不逮古人乃其遭際之艱難似有倍於古人者柰之何不智勇坐困用力多而成功少也哉𨿽然滄桑變易自古有之彼蒼愛民之心決不忍使數十郡縣無辜之赤子頻遭昬墊則所恃以利賴而安全之者要在人事之補偏救獘相時度勢毋拘成格毋循覆轍善爲之節宣而已矣豈宜諉之气數之適然曰古今人不相及耶余自庚辰歳奉

命效力河工日夕奔馳於淮揚徐泗數百里之間考古人之制度驗今日之形情源流分合髙下險夷亦旣悉其大槪矣閱四載而膺山東治河之

命甫視事適遇雨潦堤堘在在澷溢民田處處淹沒夙夜殷憂求所以無負厥職者越歳又值亢旱運河水涸致厪

宸衷命廣善庫郎中徳成格馳赴封閘催漕並諭宜設法蓄水量塘放船余與徳公恪遵

訓防體究詳盡漕運果得無阻早達

神京此皆

聖謨逺照足爲千古之良法者余不揣固陋流窮源力求有益於民生

國計數年以來越阡度陌相度經營兼詢之故老攷之記凡蓄泄啟閉之方宜沿宜革或創或因偶有所得輙筆之於書以備他日防考積久成帙分爲若干捲敢曰遵是說也將以補偏救獘獨任其難而不愧於古人節宣之義乎亦聊以自盡其一得之愚云爾善乎印川潘公有言曰時勢可行則行之不可行則緩之愼毋使我誤後人後人更誤後人此卽余之素志也抑有說焉事不久任權不歸一則功敗於垂成如同築捨前明宋尙書之已事可鑑已夫以數十郡縣生靈之命而皆仰借一人之謀畫事寧有重大於此者惟在愼擇其人假以便宜之柄使得久於其位而不爲浮言眾議所揺奪凡利多而害少者毅然獨斷行之無稍顧忌建非常之原以貽千百世生民之福功孰偉焉若徒汲汲於補苴罅漏防護壅塞歳縻

國家無窮之帑徼幸於旦夕之無事謂可借手告無罪於古人適足貽笑後人而已矣是烏足與言治河之術哉

康熙戊子三月朔儀封張伯行書於榕城之正誼堂欽定四庫全書

居濟一得卷一

禮部尙書張伯行撰

運河總論

運河乃宋尙書未成之工也其創開者則濟寧州佐畢輔國始築金口壩以遏泗水又開金口閘引泗水由府河至濟寧濟運又築堽城壩以遏汶水又開堽城閘引汶水由洸河至濟寧濟運但濟寧地勢北髙而南下故水之往南也易而往北也難北運每虞其淺阻永樂九年宋尙書聽老人白英之計引汶水於南旺分流濟運引之誠是也但於是年到任卽奉命取材於蜀平江伯陳瑄繼成其功於戴村僅築土壩其後潘季馴築石爲壩萬恭累石爲灘亦僅百丈餘耳汶河水發之時不能暢流入海盡入運河堤岸難保而民田每受其害若戴村建閘建壩如堽城金口之制使可以蓄泄而運河自不至於泛濫矣是汶河之工尙未成也至於泗河並未議及𨿽今亦蓄之馬塲湖但府河淤塞已爲平地泗河之水入馬塲湖有限以故雨潦之年運河水大馬塲湖水亦大天旱之年運河水小馬塲湖水亦小而十里鋪閘與安居閘又近濟寧二閘一開湖水泄盡無餘故馬塲湖𨿽有蓄水之名泗水並無濟運之實是泗河之工尙未成也泗水不至馬塲湖盡由魯橋入運而汶河口在南旺之南故雨潦則南陽夏鎭一汪洋而天旱之年阿城東昌處處淺阻今宜將汶河口攺於南旺北十里許將泗河口開於南旺南十餘里許再將府河挑挖深通如舊則用泗水以濟南運用汶水以濟北運則南運無泛濫之虞而北運亦無淺阻之患矣再查南旺運河兩岸土積如山每逢大挑百倍艱難若將汶河口移於南旺北十里許不惟兩岸平坦大挑易於爲力而數年之後戴村閘壩修完則將汶水引入湖中換湖中淸水入河濟運而大挑亦可免矣汶水泗水並出濟運自無水小之患矣若猶慮水小則閘座不可以不嚴也查荊門上下閘阿城上下閘所以闗南旺以北之水猶之天井在城閘趙邨石佛閘所以闗南旺以南之水也天井在城趙村石佛鎖鑰俱掌之濟寧道則荊門上下阿城上下四閘亦宜嚴加鎖鑰掌之捕河防如天井在城趙村石佛之例一啟一閉則水自不至於妄泄矣況沙河棗林河皆系濟運之河特以數百年來盡皆淤塞水勢不通若大加疏濬令其深通暢流則水自有餘而無不足之患或曰汶泗二水並出濟運再加以沙河棗林河之水運河之水不慮其太大乎曰不然天井閘以上水大則有永通閘在宜將永通閘修補完固一遇水大卽爲開放泄入牛頭河至江南海州下海若荊門閘上水大則有五空橋減水壩在若慮壩底太髙不能泄水則宜於大感應廟東建減水閘一座一遇水大卽爲開放泄入鹽河由濟南府雒口下海如是則水旣足以濟運又不患其大矣此運河之大勢酌乎古人之成法驗之當今之地勢誠屬萬全不易之良策也但餘識見短淺言未必當敬錄於此待質髙明

嶧縣縣丞

嶧縣縣丞專以蓄防山湖水爲職蓋微山湖水所以蓄之濟八閘之運者也故韓莊湖口閘最闗緊要堵閉不嚴則水從此泄必將兩板嚴下中間用埽堵實則水不妄泄矣但徐州往來民船皆從此閘入運河閘夫借此取利則湖口閘必不能閉宜時爲稽察疎失嚴究

臺莊等八閘

臺莊等八閘月河皆宜挑挖寛深使防山湖之水有所泄則濟寧南鄕及魚臺沛縣徐州之田地自不至於淹沒矣蓋八閘月河盡皆淤塞微山湖向出荊山口由彭家河泄今則荊山口已經淤平不能宣泄若將月河挑挖深通則湖水可泄必不至泛濫於濟寧魚臺一帶此今日最急之務也倘防山湖水小自宜蓄之濟運八閘仍宜下板嚴閉不可輕泄

防山湖

微山湖水所以接濟運河之不足者也故常宜閉板蓄水至八閘下板水猶不足然後酌量啟板以接濟之蓋湖水小則八閘宜下板湖水大則八閘不宜下板若湖水盛大八閘不下板仍宜開八閘月河以放之此湖南岸宜築堤以障黃水自沛縣太行堤接築由荊山口南至子房山下若不築此堤或數年或數十年後防山湖勢必如堽頭湖淤爲平陸不特無水濟運黃水且灌入運河運河又必淤塞矣夫舊運河原在南因黃水淤塞攺開泇河若泇河再淤又從何處攺挑乎此不可不早爲之計也

又

防山湖南宜築攔黃堤一道上接沛縣太行堤下至徐州荊山口黃水泛漲時使由堤南東行入彭家河至貓兒窩防山湖淸水使由舊河出荊山口合彭家河亦至貓兒窩蓋堽頭湖俱經淤平防山湖已淤大半南岸若不築堤不數十年黃水屢灌防山湖勢必淤平不惟不能蓄水濟運恐泇河亦受其淤所闗運道非淺鮮也

彭口

每年彭口當大挑之期宜於彭口上源築壩使水由三河口入運河又於運河彭口之上築攔河大壩一道使運河之水由呂壩入防山湖則彭口上下內外俱可以挑挖矣旣挑完彭口運河俟闗壩之後卽將彭口內石壩上石壩下盡挑挖深通俟五六月伏水將發之時然後將三河口上源築壩將彭口上源之壩開放使水由彭口而入運然後將三河口石壩上下挑挖深通以便大挑之時使水仍由此入運若以築壩不便卽輪年遞挑亦可今年挑三河口卽使水由彭口出明年挑彭口卽使水由三河口出以一年之力挑河而河有不深通者乎

又

彭口之水原從三河口出今三河口內現有石壩其後攺於彭口亦照三河口建壩每於冬月挑河之時將壩上里許築一土壩遏水他流然後將石壩上下挑濬深廣使足容沙而正河不至於淤塞其後河官樂於簡便遂止挑正河而石壩上下置之不問不知挑石壩上下而正河必不淤淺不挑石壩上下而正河勢必淤淺今彭口每年止挑正河一遇水漲河身卽爲淤塞糧船旣被阻滯撈挖倍費人力此余所目睹者也其如人情難於更始何哉

河隄事宜

山東之河南陽一帶每年潰決者皆由舊有減水閘三十二座今皆無存所餘者三兩座耳水不得歸湖是以潰決堤岸似宜查明修補滕嶧兩縣石工前經估計三十二萬兩勢必難行擬於湖邊用艸河邊用土築成土堤一道俟秋後用夫采艸冬月可做

減水閘

防典云昭陽湖周圍八十餘里在滕沛魚臺三縣界內舊設減水閘十四座遇河泛漲啟閘泄水下達防山等湖以濟韓莊閘東泇河運道愚按減水閘所以節宣運河之水使常平者也今查減水閘所存者僅四座耳數年以來運河水大不能宣泄以致衝決堤岸淹沒民田其害不可勝言皆由減水閘不復之故也今若將舊閘照舊修復運道民生庶兩益矣

滕縣主簿

滕縣主簿亦以收水入湖爲職三空橋朱姬莊減水閘皆湖口也每遇運河水大及伏秋水發卽宜從此收水入湖蓄以濟運境內有彭口每年宜挑若彭口以下淺處多則宜將彭口以上築攔河大壩使水由引河西行至呂壩入湖以便挑挖彭口以下淺工若彭口以上淺處多則宜將夏鎭人家頭築壩又將朱姬莊減水閘下築壩使彭口之水由漸家口出朱姬莊減水閘入湖則彭口之上皆可挑挖若彭口上下皆淺則宜開康畱壩卻將彭口上源築壩使水由三河口入運河再於夏鎭之南築壩使水仍由呂壩入湖則彭口上下皆可挑挖矣運河北岸又有修永閘所以節宣泉水以濟運者也其內引河宜時加疏浚以備蓄泄朱姬莊一帶堤工單薄處甚多亦宜時加修築不可或懈至境內泉源皆以濟運尢宜時爲稽察俾疏浚深通暢流入運庶爲稱職

沛縣主簿

沛縣主簿専以收水入湖爲職微山湖口有呂壩滿壩二處遇河水盛大或伏秋水發卽當開此二壩收水入湖蓄以濟來歳之運不可有悞若少有怠玩不能蓄水卽爲溺職沿河兩岸亦宜時加修築境內有鮎魚泉每遇天旱中輙幹斷不能通水宜時加疏濬令暢入運

珠梅閘

珠梅閘系江南沛縣閘其上爲山東邢莊閘舊例兩閘不相聞問並無防牌蓋以成規久廢獨山湖與運河相連水大之時獨山湖水可以接濟故上源之水不至膠舟一遇天旱棗林邢莊處處淺阻皆由珠梅閘放船無節泄水太過之所致也予己將獨山湖築堤界出故此二閘須用防牌照例啟閉庶水不至於大泄若遇水小則開獨山湖口放水以助之若水太小船隻難行須珠梅閘一啟板放船五六百或七八百然後珠梅閘再啟板灌放則水不太泄而船自易過矣

魚臺主簿

魚臺有南陽獨山二湖皆所以蓄水濟運也運河兩岸俱有閘座爲主簿者惟在蓄泄得宜啟閉有方乃爲稱職今閘座俱已廢壊堤岸悉皆殘缺非大加修理必不能有濟於運主簿以蓄水之多少爲該職之稱否但南陽湖低於運河若將各閘門堵閉不放水入湖獨山湖髙於運河若將各湖口開放將水放盡此則溺職之甚者也魚臺境內泉源甚多尢宜時爲稽察俾疏浚深通暢流入運斯爲稱職

南陽閘官

南陽閘官管南陽利建邢莊三閘此三閘最闗要下板一不嚴而魯橋棗林勢必淺阻故此三閘與棗林閘均宜防牌必上下兩閘閉板中間一閘乃可啟板則水勢不致妄泄而糧運自無淺阻之患矣

棗林閘

棗林閘上下俱不深通故每遇天旱之年輙有淺阻而以上師家莊仲家淺新閘並無淺阻之患乙酉初夏遇淺阻船不得行予設一法令啟師家莊閘板而船仍不行又啟仲家淺閘板而船遂通行直過上兩閘上下俱無淺阻此亦已試之一法也然又須南陽利建邢莊多下閘板艸塞蓆貼不使過水則水不妄泄而船可通行

浚白馬河

白馬河之水原出魯橋以濟南運者也自河身淤淺每逢天旱則河水阻斷不能出而濟運故議大加挑浚使之寛深庶河水可出而南運爲有賴矣

師家莊閘

此閘宜酌量上下水勢上下水勢俱足則此閘宜下板蓄水如棗林閘上水淺船不能行糧船旣過棗林閘棗林閘閉板卽啟師莊閘板如仍淺阻卽並啟仲家淺閘則船自易行矣

濟寧以南各閘放船之法

濟寧以南不患水少故宜隨到隨過到一幫卽過一幫到兩幫卽過兩幫切不可一塘止灌一幫令一幫占一塘則山東四十八閘四十八幫船占住而船遂無可行之理矣

石佛閘

石佛閘閘背亦低趙村閘背旣接髙四尺石佛閘背亦宜接髙三尺閘板宜上十四塊則上源之水有所蓄而不至於過泄矣

趙村閘

趙村閘閘背亦低在城閘背旣接髙五尺趙村閘背亦宜接髙四尺閘板宜下十六塊始足以蓄水而糧船不阻

山東運河

山東運河闗鍵全在各閘而最闗要者尢在天井在城荊門上下磚板二閘也此六閘啟閉得宜則糧運必無淺阻之患而其職掌則在閘官閘官職微非有擔當者每聽命於往來之差船宜令防官主其事天井在城則以運河防主之荊門上下則以捕河防主之磚板二閘則以上河防主之查上河防向駐札東昌府而臨淸亦有衙門宜令攺駐臨淸若有差船欲恃彊啟板令閘官稟於防官防官以理諭之令其遵照定例隨漕打放若防官再不能主則申報濟寧道定奪但閘官系専職恐有民船受賄私放者亦未可定須道防各官不時稽查如有啟閉不時乖違職掌者立卽掲報河院斥逐則閘官有所畏憚亦不敢私自啟板而狥私謀利者尢莫過於閘夫且有閘夫啟板而閘官不知者尢宜嚴飭閘夫使各依閘規方無錯誤

在城閘

在城閘背宜加髙二尺其閘板宜用二十二塊啟閉宜嚴蓋此閘系南運門戶最闗要防道官宜不時稽查少有差錯上源必致淺阻其閘底閘墻亦宜時加修理恐有漏水之處且此閘閘官最闗要倘啟閉不得其宜河水必致妄泄糧船恐有淺阻之患蓋此閘與荊門下閘相照一里二閘皆所以闗水也

又

在城閘舊例下板十八塊始足蓄水蓋天井閘髙此閘最下若下板或少則水一泄無餘故此閘最闗要其稽查之勤宜倍於天井閘始足以闗住上源之水而不至於下泄此南運之一大闗鍵也其放船之法亦宜隨到隨放則濟寧以南之船自不至於壅積然此塘之船須盡塘灌放庶水不至於多泄而上源亦免淺阻之患

又

在城閘宜下板十八塊蓋天井閘髙而在城閘低非多下板則天井閘一啟板而水皆下泄矣故宜多下板而天井閘上之水始有所蓄如下源水小或致淺阻或再啟一板放一漕水下去或酌量啟板一二塊放水下去俟水足用卽照舊下板蓄水毋得多泄

又

在城閘啟閉視南陽一帶水之大小如南陽一帶水大則將在城閘板少啟在城閘下積船一百二三十隻足滿一塘然後啟板灌塘則水之所泄必少而南陽一帶不患乎水大矣如南陽一帶水小需水甚急則在城閘啟板宜勤到一幫卽過一幫不拘船數之多少則水之所泄必多而南陽一帶不患乎水小矣總之下用水則宜泄下不用水則宜蓄務斟酌得宜蓄泄有方乃爲盡善

又

在城閘地勢甚低而其閘背亦低故不能多下板塊不能多下板塊卽不能闗上源之水宜將此閘背再接髙五尺則板可以多下或二十塊或二十二塊則上源之水有所闗而不至於過泄前言下板十八塊者以閘背太低不能多下非謂十八塊足以闗水也

天井閘

天井閘亦視南陽一帶水之大小如南陽一帶水大則將天井閘以上如南旺之十字河先行堵閉如水仍大則五里營閘十里鋪閘及安居閘酌量堵閉務使水不甚大而後已如南陽一帶水小則將安居閘十里鋪閘及五里營閘酌量開通如再不足用然後將南旺之十字河開通若蜀山湖之利運閘則斷斷不可開者也往年天井閘水勢甚澑每過一船需夫四五百名一日過船不過一二十隻至多不過三四十隻以致在城閘下糧船積聚至數百隻或千餘只皆因在城閘祗下板十二塊天井閘板一啟水勢建瓴而下在城閘之泄水旣多不獨天井閘糧船難過而漕井橋及安居一帶在在淺阻司事者不思咎由於在城閘之下板甚少而反歸咎於上源之來水太防則又開蜀山湖之利運閘以助之利運閘一開而獨山湖南陽湖與運河一汪洋湖河莫辧由是濟寧南鄕及魚臺沛縣徐州數百萬頃良田悉化爲湖蕩已二十年矣而此四州縣之民並不知爲人事所致反歸咎於天災之流行嗚呼天以生物爲心何至不仁如是哉余到任年餘日乘小艇上下往來周詳審視考之古人之制度驗之今日之形勢固已了然於胸中矣一日適在天井閘催船見水勢甚澑一船需夫數百名縴挽呼號之聲不絕而船之過也維艱且天井閘船未過完而漕井橋安居一帶又報淺阻矣余詢之於人或曰非開利運閘則糧船必不能前進矣余曰利運閘必不可開者也乃令在城閘增板至一二塊而水勢仍澑又增至三塊四塊而水勢稍平更增至五塊六塊連前共十八塊而水勢悉平天井閘過一船不過需夫三五名而已且船未過而漕井橋安居一帶糧船俱已行動嗣後天井閘一日一夜過船二百八十餘只而糧船乃不知有天井閘之難過矣余恐日久獘將復生故書之以備後人之采擇

又

天井閘宜用板十五塊使水蓄在閘上常使有餘毋使不足此閘啟板在城閘須下板十八塊勿使水泄過多如下邊水小酌量啟板一二塊放下些須足用而止不可過泄須與在城閘兩相照應爲妙

又

天井閘舊例板系十五塊此一定不可易者也板不全下則上源必致淺阻閘官宜常稽查閘牌同知州判亦宜常稽查閘官蓋閘夫利於少下少下一塊則少啟一塊此好逸惡勞之常情也若聞閘上一帶水淺必此閘下板未足之故急宜查考加板則上源永無淺阻之虞至於此閘之船必須隨到隨放不可稍遲以致濟寧以南一帶之船壅滯不行此閘放四次或五次通濟閘始可放一次若此閘水小不能放船卽令通濟閘放船則此閘有水矣然又不専恃通濟閘上之水須馬塲湖水常盈滿或開安居閘或開十里鋪閘水自足用若長溝建閘則止開長溝閘十里鋪安居閘俱可以不開矣

運河源委

運河之開始於濟寧州佐畢輔國建金口壩開金口閘引泗河之水至濟寧又建堽城壩開堽城閘引汶河之水至濟寧由楊家壩至蓮亭前分流濟運然地勢北髙而南下故於蓮亭之東建天井閘又於天井閘下里許建在城閘所以堵水使不南下也又於濟寧之北百里外建開河閘所以放水使北行也豈知水之往南也易而往北仍難此濟寧州佐只知引水至濟寧濟運而未嘗合南北之地勢而通計之也至尙書宋禮聽汶上老人白英之計攺河於南旺分流濟運蓋白英世居南旺亦只知引汶水於南旺而未嘗合南北總計之並未知畢輔國開河之始仍資泗水濟運也兼以尙書宋禮於永樂九年到任旋於是年奉命取材入蜀是以𨿽攺壩於戴村而未如堽城壩堽城閘之制度盡善也所以數百年來𨿽漕運享其利而南旺歳挑勞民傷財遂貽數百年無窮之害且南旺以南魚沛之間因泗水全注於南一派汪洋甚至濟寧以南盡被渰沒而南旺以北東昌一帶仍苦水小每有膠舟之患後又議開金龍口引黃河之水至張秋接濟北運豈知黃河之水一經漲發其勢莫禦故張秋屢被水患而金龍口永議堵築金龍口旣堵之後北運仍然水小卒亦無如之何也且南旺運河兩岸土積如山將來挑河恐愈艱難矣白英只知有南旺而引水於南旺猶畢輔國只知有濟寧而引水於濟寧者也今合南北之大勢計之宜將汶河之分水口攺於南旺之北十里開河之南分流濟運而又於戴村壩攺建如堽城壩堽城閘之制度再將泗河之水引至獲麟古渡以西使泗水由馮家滚水壩舊河出壩西入運河或曰馮家滚水壩所以泄蜀山湖之水入馬塲湖也此壩一開不虞蜀山湖之水南下乎不知馮家滚水壩之西挑河入運卽以挑河之土築蜀山湖之湖堤則蜀山湖之水旣不至於南泄而泗河之水又可以濟北運且戴村壩旣如堽城壩堽城閘之制度則南旺之歳挑可省魚沛之間旣不苦於淹沒東昌一帶又不至於膠舟眞萬世之永利也此竭四載之奔走耗四載之心血而僅有此一得恐致湮沒故附錄於此以就正有道焉

濟寧分水

郡誌曰按汶水西流其勢甚大而元人以濟寧分水遏汶於堽城非其地矣每遇水發西奔坎河洸流益防運道或壅故元時防通歳漕不過數十萬石不若海運之爲多也愚按元人分水於濟寧亦未審乎地勢之宜耳濟寧北髙而南下故水之南行也易而北行也難𨿽天井閘離分水口僅數丈而開河閘去分水口一百餘里然究之南水每有餘北水常不足故南旺每有淺阻宋禮聽白英之計攺分水口於南旺其制善矣但止言汶水而不及泗水亦未爲法之盡善也𨿽泗水蓄之馬塲湖中亦由安居閘十里鋪閘入運不知運河水大而馬塲湖水亦大運河水小而馬塲湖水亦小究歸無用蓋因府河淤塞水不大通也況安居閘十里鋪閘猶是當年之舊閘當年馬塲湖受蜀山湖之水故宜由此入運今馬塲湖不受蜀山湖之水而受泗河之水故今馬塲湖之水不宜由安居閘十里鋪閘入運而宜於獲麟古渡建閘一座使泗河之水由此入運則以泗河之水合諸泉水以濟南運而以汶河之水專濟北運則北運自無淺阻之患矣或曰安居十里二閘亦可以入運何必又攺於獲麟古渡不知安居十里二閘地勢最下不足以敵汶水獲麟古渡在通濟閘之上泗水若由此入運便足以敵汶水使汶水不致南泄專濟北運又何有不足之患乎

閉楊家壩

楊家壩自總河楊芳興已經奉

防堵閉今復言閉楊家壩何也秪因濟寧紳衿士民旋謀馬塲湖湖地肥美盡皆占種故楊家壩時常盜開楊家壩一開而西湖之水涸矣今議必爲嚴禁如有盜開者卽以盜決河防論然禁止者官而賄賂之說行官亦不肻認眞矣非極有撡守不顧情靣者萬不能禁也

金口閘

金口閘泗水濟運之要路也所闗甚重不可忽略查舊例每年挑完南旺卽挑府河蓋以泗水入黒風口由兗州府而行故謂之府河蓄之馬塲湖以濟運自十數年來官役河棍羨慕馬塲湖地肥美南旺大挑之後府河並不挑挖泗水之入馬塲湖者不及十分之一故將泗河竟置之無用之地而馬塲湖竟盡成民田矣訪之土人舊府河有丈餘深今沿河考之深者尺餘淺者不及數寸水之所以入馬塲湖者正有限也若將此河挑挖照舊寛深引水入馬塲湖而湖水又不使之出安居十里鋪閘而使之由大長溝入運則泗水可以濟南運而汶水專濟北運則北運東昌一帶可永無淺阻之患再將戴村照堽城金口之制建閘建壩引水濟運餘水由鹽河入海則運河南北四十餘州縣永無淹沒泛溢之患卽南旺之大挑可省而山東之夫役可永息矣

金口壩

金口壩遇冬月挑河煞壩之期卽將此壩嚴閉使泗河之水盡歸金口閘入馬塲湖以濟運

大挑府河

府河所以引泗水濟運者也舊例南旺大挑之後卽挑府河近數十年來府河竟不挑矣故有淤至五六尺至七八尺者府河淤淺不能容水兩岸又無堤工一經水發兩岸民田盡被淹沒故必大加挑浚卽以挑河之土築兩岸堤工則河旣寛深卽能容水而民田不至淹沒然須從黒風口內卽大挑寛深庶泗水之入府河也易不致由金口壩南泄矣

又

查府河舊有丈餘深年久淤墊深者不過二三尺淺者不過數寸以故泗河不能濟運畢輔國原引泗水至濟寧濟運今楊家壩旣堵築泗河之水不由濟寧入運乃由濟寧北闗入馬塲湖查馬塲湖原受汶河之水由蜀山湖東馮家滚水壩而來者也故今一大挑府河並挑馮家壩下至引河仍將馮家壩建閘一座又將馮家壩築隔堤一道以堵蜀山湖之水卻將馮家壩西開引河一道使水由十字河北入運再將獲麟古渡建閘一座【獲麟古渡卽今之大長溝渡口是也】

居濟一得卷一

欽定四庫全書

居濟一得卷二

禮部尙書張伯行撰

沂河濟運

查沂河之水原合泗水由黒風口入府河濟運者也數十年來舊制不修河失故道沂河之水不合泗水入黒風口竟由金口壩下直趨魯橋矣今應照舊修理使沂河之水合泗河之水仍入黒風口由府河濟運使水無旁泄而於運道大有裨益

又

查沂河舊制合泗河由金口閘入濟運者僅一二分【金口閘卽今黒風口是也】而出魯橋入運者乃八九分今舊制盡湮河道淤墊沂河之水並不能由金口閘濟運而盡出魯橋矣故今宜於金口壩之東南建壩一道如金口壩之制又將沂河合泗河之舊制挑挖深通使沂河之水合泗河之水由金口閘入府河由馬塲湖出馮家壩由十字河濟運再泗河沂河之水可以專濟南運汶河之水可以專濟北運

引沂泗二水入運

明臣劉珝金口堰記略云堰距兗州東五里許以其障沂泗之水入金口閘西達濟寧防通河因號今名考之後魏及隋元以來皆嘗修築以通漕運都之建不一堰之興廢亦不一曁我太祖髙皇帝定鼎金陵無事乎堰太宗文皇帝駐蹕北京復通漕運而堰多事矣前此堰築以土每夏秋之交波濤洶湧卽圮無餘萬夫之役不貲之費爲之蕩然自永樂以迄於成化朝廷𨿽數命官修固卒莫能底定歳庚寅都水主事宜興張公克謙祗承是任乃曰與其屢廢以病民孰若一勞而永逸乃易土以石自地平石計五層髙七尺湫口三處眎水之消長時其啟閉橫巨石爲橋以便往來愚按金口堰卽金口壩也原障沂泗二水入金口閘西達濟寧防通河自府河淤塞而二水不能濟運矣今宜大挑府河引水至長溝入運而汶河口移北十里則南旺大挑旣易而東昌一帶不至於淺阻夏鎭一帶不至於湖河相連矣此運河萬世之利也是在後之君子畱心運河者力舉而行之耳

沂水

紀略雲沂水發爲二流其一由金口壩以防泗者僅什一其一由捲裏以濟師家莊閘者則什之八九均之利也而天井急何者天井髙而師家莊平也萬一泗水渴濟河淺天井澁則遏沂益泗當不可已

復永通閘

永通閘所以泄運河之水入牛頭河者也每逢水漲運河難容則由此閘宣泄故天井閘水不甚大糧船得以遄行自永通閘堵閉運河之水無處宣泄天井閘水勢湍激糧船難行一船用數百名夫一日僅過數船此糧運所以遲滯也今議復建此閘水大則泄之水小則蓄之斯善矣

馬塲湖

馬塲湖原受蜀山湖之水者也由馮家滚水壩入湖故於五里營建束水堤一道以蓄水又建減水閘一座以泄水又於十里鋪安居各建減水閘一座以備蓄泄此古制也自馮家滚水壩堵築開五里營堤口而馬塲湖乃不受蜀山之水而受府河之水矣府河卽泗河也旣引泗河之水入馬塲湖自應於馬塲湖內開河一道於長溝開一泗河口放水濟運如南旺汶河口之制則泗水始爲有用矣以泗水濟南運以汶水濟北運而北運之水自無不足之患矣

又

濟寧州誌云本衛河道北岸有馬塲湖一處周圍六十里蓄水濟運軍民不得占種立有禁碑

又

馬塲湖原受蜀山湖有餘之水由馮家滚水壩以入湖故於五里營東築壩以障之而於五里營西建閘又建十里閘安居閘皆所以放水濟運者也但昔日受水之處在北故放水之處在南今則受府河泗河之水矣受水之處在南故放水之處又宜在北須於大長溝東或大長溝西建閘放水以濟漕運實爲允當蓋有此一閘而十里閘安居閘楊家壩俱可不開矣

馬塲湖小閘

濟寧城西馬塲一湖乃系蓄水濟運之區舊由安居十里鋪二處斗門放水入運但安居十里鋪二處斗門在於東南地勢甚窪一開斗門水勢直瀉且於通濟閘上不能接濟今議於小長溝迆南河東岸建一出水小閘將馬塲湖之水由此入運上抵栁林閘啟板之水不至下流直瀉用濟小長溝並通濟閘上下一帶之河此閘一修啟閉以時蓄泄得宜誠屬有益於漕運

馬塲湖地

河防一覽內載馬塲湖中原有髙亢從不上水之田九十三頃當魚滕被淹之時曽將此地令人佃種賠補魚滕二縣之糧後二縣田地涸出卽將此地仍歸馬塲湖不許耕種若果有民田被淹卽以此地頂補似無不可豈濟寧之田可以賠補魚滕之糧反不可以賠補濟寧之地乎況地界相連畊種爲便又非有隔縣百餘里之遙也

復馬塲湖

馬塲湖舊制七百餘頃自知州吳檉栽葦園招佃種而馬塲湖盡爲民田矣加以府河淤塞久不挑濬而泗河之水盡由金口壩南下由魯橋入運金口閘內淤塞府河不通泗河之水不復至馬塲湖而馬塲湖廢矣故今日欲復馬塲湖須查吳知州栽葦園者若干頃招人佃種者若干頃使俱歸於湖而又大挑府河引水入湖以濟運則馬塲湖之舊制可復矣又宜將馮家滚水壩攺建閘座使水由大長溝迆西對十字河入運庶爲盡善

淸查湖界

漕河一綫轉運數百萬

國糈是以開河以來設立各閘蓄以濟之奉有

兪防不許姦民盜種法至善也查馬塲一湖在濟寧城西相距城廓止二三里許承受府洸二河之水蓄以濟運名曰水櫃舊制原額七百三十頃因年久時湮湖界無存姦民兾其肥腴日深一日悉成民田以致湖不足額受水無幾弗能濟漕一遇雨水連綿山水暴發泛濫四出不惟淹沒民田抑且有妨於漕堤應委官踏丈俾足原額七百三十頃南有漕河無庸築堤外北邊建築湖堤一道不惟衛湖水不能四出淹沒民田抑且使小民不得侵種庶界限淸而於漕運民生大有裨益矣

勸民耕種涸田

濟寧南鄕一帶地勢窪下邇來疊罹水患有地不盡耕種懸磬興嗟哀鴻堪憫皆因楊家壩開通放水不入馬塲濟運而徑由運河轉至南陽湖南陽一湖不能容納遂漫入南鄕一帶是以民田受淹余將楊家壩堵閉不使過水則南鄕民田俱可涸出又查得宋家窪之水與忙生閘盜決之水亦爲南土之害余將宋家窪之水開河引向北流入運河直達臨淸忙生閘嚴飭禁閉更將南旺湖之水疏浚北流則南鄕一帶從前受害之田自此可無慮矣

風花臺

風花臺在城西十里屹然一邱突起湖濱臺四周皆荷花淸芬撲人風夕倍勝故名逺望之如翠嶴浮海面

安居閘

安居閘亦不可輕開爲其泄水太甚也必俟白嘴不能入運方可開放此閘然開放亦當有節須閘上下板酌量放水使僅足濟運無致太泄仍於閘內引河兩旁開副河二道每道開水之小渠五處二道共十處如用水時先開一渠如不足再開一渠又不足乃再開一渠漸次開放水足卽止不可多開致水盡泄十里鋪閘亦宜仿此

通濟閘

通濟閘舊例下板十二塊今宜仍舊但閘夫利於少下故閘之上下每有阻澁須時爲稽查使板全下則運艘自可通行矣如船少時自當一塘灌一塘若濟寧以南一帶船多須天井閘過四塘或過五塘此閘始放一塘則水不妄泄上下自無淺阻之虞若上下水勢足用又不必盡塘灌放耽延時日須一塘約過二百隻可滿寺前閘一塘足矣予斟酌南北之宜專以此閘爲界水第三閘蓋寺前閘啟板放船則此閘之板嚴下水自不至於南泄也

又

此閘亦宜下板十八塊以積泗河之水使常盛滿則南運之水自沛然有餘矣

又

通濟閘宜下板十八塊蓋必多下板方能蓄水而閘板又不宜多啟恐其泄水太甚故或三日一次啟板或二日一次啟板必不得已亦必一日一次啟板斷不可一日二次或三次以致泄水太甚後不能繼啟板之後船已過完卽速下板而防牌亦不可早送必俟次日方可送到寺前鋪閘使馬塲湖水必由白嘴入運河將通濟閘上一塘灌滿然後啟寺前鋪閘則上源之水不致多泄而南旺上下不致淺阻矣

白嘴

白嘴宜建閘一座使馬塲湖之水由此入運則不致一泄無餘蓋此處宜與通濟閘相照應如通濟閘下板須使馬塲湖水灌滿運河然後送防牌到寺前鋪使寺前鋪啟板則南旺之水不致大泄於南矣

大長溝東宜建閘

南旺之水南北分流往往南則有餘北則不足蓋以南尙有諸湖以爲之接濟而北止有南方一綫之水也須使馬塲湖之水足以敵南旺之水使南旺之水不致大往南泄則北運之水自不至於不足故宜於大長溝東建石閘一座使馬塲湖之水由馮家滚水壩下引河內入運則足以敵南旺之水而不使南泄或曰馬塲湖之水𨿽五里營閘已壊尙有安居閘十里鋪閘及楊家壩皆可以泄水何必又於大長溝建閘乎不知安居閘十里鋪閘俱在通濟閘下不足以敵南旺之水此閘一開直以馬塲湖濟南運不足則開金口壩以助之以汶河之水專濟北運不足則以蜀山湖馬踏湖之水助之是以泗水濟南運汶水濟北運中止隔寺前鋪至栁林閘一塘以相爲貫通而已

南界水閘

宜於大長溝擺渡口建石閘一座以界泗水使泗水不得北行則以泗河之水専濟南運而濟寧以南一帶運河可無淺阻此閘亦宜下板十八塊積水使由十字河入南旺湖中

泗河口

宜於小長溝疊路之南開一泗河口卽於馬塲湖內開泗河一道直引泗河之水由此入運仍於泗河之南築堤將馬塲湖界出則以泗河之水濟南運而以汶河之水専濟北運則東昌一帶運河永無淺阻之患泗河北仍宜建界水閘一座

又

泗河口宜開十字河對過使水由馮家滚水壩往西由蜀山湖南岸開引河一道再於引河之北築堤一道隔斷蜀山湖直引至十字河對過開河口一道使入運河水小則用以濟運水大亦可由十字河分泄入南旺湖中蓄以濟運

又

泗河口宜攺於寺前鋪閘之北使從利運閘入運將利運閘之南汶河東堤之東開泗河一道又於泗河之東建堤一道以禦蜀山湖之水使泗河之水由馬塲湖由馮家滚水壩往北直至利運閘八運以濟南運則南運之水亦無不足之患矣

攺泗河口

宜於兗州府金口閘之北相地勢所宜近於泉河者再開泗河口一道使之由泉河入洸河至濟寧北隔斷府河於府河之北另開引河一道引水至蓮水坡【卽今濟寧州西葦湖也】使由馮家滚水壩入運

寺前閘

寺前閘最宜嚴謹蓋南旺之水南行最順此閘一不嚴謹則水之泄於南者太多而北運勢必淺阻若逢天旱之年汶水不足濟運開利運閘以濟北運則此閘尢爲要此閘旣嚴而栁林閘十里閘開河閘俱不下板而水始可以通行北注若一閘下板水卽不能北往矣乙酉初夏汶河水微不能濟運已經用此法以濟北運甚覺有益予相度形勢特以此閘爲界水第二閘蓋栁林閘啟板放船專恃此閘嚴謹下板堵水使不南行若此閘下板或少或板不嚴謹則水之南泄太多不惟濟寧以南之民田被渰而北運反苦無水矣故以此閘爲界水第二閘亦以堵水之南行也

寺前鋪閘

寺前鋪閘不可多開啟板太勤則泄水必多閘下糧船必積二百餘只足滿一塘方可啟板閘板一啟卽速過船船過完卽速閉板則水之所泄必少矣

又

寺前鋪閘宜下板十八塊蓋板須多下則水不大泄如閘上水大令由盛進口張箱口入南旺湖以蓄之務使水足濟運而止尢宜加板艸塞蓆貼毋使泄水乃妙查此閘最闗要蓋南泄太多則水之北行者必少也

中界水閘

宜於寺前鋪閘作中界水閘使泗水不得北行汶水不得南行則汶河泗河各有專濟之功矣此閘亦宜下板十八塊積水使由焦鸞口盛進口張箱口入南旺湖中蓄以待用

利運閘

此閘專節宣蜀山湖水湖水若小則此閘宜堅閉萬不可開湖水若大則將閘板全啟將北界水閘中略水閘多下板塊使蜀山湖之水由焦鸞盛進張箱三口直過南旺湖中蓄以待用則南旺湖中旣可以蓄水而蜀山湖以北之民田亦免致漫淹矣

又

利運閘必不可開蓋利南運而不利北運者也南運原無不利何須此閘北運每逢淺阻則此閘適足爲害此閘一開南方之運行固利而南方之民田淹沒者正復不少且南方多此一水止多一淹民田之水而北方少此一水遂少一送糧船之水矣故此閘斷不可開也

又

利運閘在寺前鋪閘之北在栁林閘之南爲蜀山湖之門戶相以爲濟南運而不濟北運予始亦信以爲然見南來濟運之水甚多而北運每苦無水故二年以來堅閉利運閘不令開放使蜀山湖水由田家樓口邢家林口入汶河出南旺分水口濟運至初夏

聖駕回鑾見運河自南旺以北水勢甚小乃相度形勢量水淺深知利運閘之水可以北注於是令閘官堅閉寺前鋪閘並啟栁林十里開河三閘之板開利運閘放水北注其勢暢流心竊喜之遂赴臺莊接

駕豈期閘官不用吾命寺前鋪閘數日並不下板以致水盡南往南旺以北水勢仍小

聖駕一到予恐有淺阻乃閉開河閘板袁口閘板靳口閘板俟

聖駕到時卽爲啟板幸得

龍舟無阻方

聖駕在五里鋪下營見河水甚小一夜之間內侍到閘數次問水大小眾河官紛紛議論有謂利運閘濟南運而不濟北運者有謂當閉利運閘者有謂當閉栁林閘者予𨿽有百口無能置辧及

聖駕已過河水更小蓋因隨

駕船隻不時北上閘板難下泄水太過糧船停泊南旺塘內已月餘矣不能行走乃堅閉寺前鋪閘啟栁林閘十里閘開河閘各板開利運閘放水北注而從前停泊之糧船遄行無阻自此以後河官閘官乃皆知利運閘可以濟北運矣前言濟南運而不濟北運者蓋以利運閘之水一過寺前鋪閘至通濟閘有三十餘里之逺且地勢最下水勢就下安得而不往南乎北過栁林閘至十里閘止十里逺又有汶水南行栁林閘一啟板汶河之水且往南流利運閘之水又安能北往乎是利運常開則止濟南運而不濟北運矣余今用一法南北兼濟將閘板常閉南邊少水則閉栁林閘啟寺前鋪板開利運閘放水以濟南運水勢足用卽行下板不可多泄北邊少水則閉寺前鋪閘啟栁林十里開河三閘之板開利運閘放水以濟北運水勢足用卽行下板則南北可以兼濟而水勢不致妄泄似爲得節宣之要矣

栁林閘

栁林閘板宜嚴下用蓆貼艸塞毋使過水閘下亦須積船二百餘只方可啟板板啟完卽速過船船過完卽速閉板不可走泄水利吾欲以栁林閘爲界水閘使汶河之水盡濟北運南運則用馬塲湖水以濟之如馬塲湖水不足用南旺水以助之

又

栁林閘爲南運第一閘最闗要須多下板艸塞蓆貼不可輕忽蓋南行水多則北運之水必少且此塘無慮水大水大則由斗門入南旺湖以蓄之北運用水則放之北行南運用水則放之南行斷不可使之輕易過栁林閘也蓋直欲以此閘爲界水閘使汶水止濟北運而泗水竟濟南運也此閘之板尢宜少啟或三日一次或兩日一次至不得已亦須一日一次決不可使水多泄於南也

栁林閘放船法

栁林閘爲南運之第一閘南旺以南湖水甚多不虞水少故栁林閘宜常閉南旺以北止恃此一綫之水故十里閘開河閘宜常開但恐北旣有餘而南或不足又宜暫閉十里閘將栁林閘亮板一塊以接濟南運然惟北運之水有餘乃可不然恐南有水而北又無水矣不可不慮也南旺塘河原所以酌南北之宜南運水小宜啟栁林閘板放水使南北運水小宜啟十里閘板放水使北若南北水俱足用而汶河之水仍大則宜閉栁林閘十里閘使水由斗門入南旺湖仍以備南北不時之需舊例栁林閘爲南旺上閘十里閘爲南旺下閘一例啟閉予今直以栁林閘爲界水第一閘常閉此閘堵水使不南行汶水専濟北運泗水専濟南運栁林閘下糧船積至二百方可開放一次決不可輕易啟板使水南泄也蓋南運原不少水多泄於南不惟堤岸難保民田受淹而糧船亦難行走況北運之需水更急乎

北界水閘

宜以栁林閘爲北界水閘使汶河之水不得南行直注北河則自南旺以至臨淸可無淺阻之患矣此閘宜下板十八塊若運河水大使由五斗門入南旺湖中蓄以待用

蜀山湖

蜀山湖所以蓄水濟運也故冬月挑河時將汶河之水盡收入湖以備春夏之用較他湖爲最要但從前湖水盛大則由馮家壩滚入馬塲湖今馮家壩已經堵築閉塞矣蓋馬塲湖已受府河泗河之水故不必再加以此湖之水也但數年以來開利運閘則此湖之水多泄於南故北運每苦淺阻今宜將利運閘永爲閉塞而此湖之水専濟北運迨北河水小然後開田家樓邢家林河口出分水口閉栁林閘開十里閘使水北注則北河之水自無不足矣

又

蜀山湖周圍六十五里零一百二十步計地一千八百九十餘頃除宋尙書祭田地十二頃並髙亢地八頃五十三畆令民佃種外其餘一千八百六十九頃四十六畆二分蓄水有南月河口邢家林口田家樓口胡家樓口又長溝有滚水石壩一道東岸有陳蔡口每湖水大則從此出入馬塲湖

南旺湖

南旺湖蓄水原以濟運河之不足者也南運不足則開濟運閘放水使南今之十字河是也北運不足則開闗家大閘五里鋪滚水石壩放水北注不知始於何人起自何年竟將闗家大閘滚水石壩實行堵築而所常開者十字河也南運湖水旣多而又常開十字河故濟寧魚臺民田每受淹沒北運旣無湖水以爲之接濟而又將闗家大閘滚水石壩永行堵塞所以東昌一帶糧船每遭淺阻今宜將十字河永行堵塞將滚水石壩仍行開通或再將闗家大閘開通或將王化家莊對岸河南開通建石閘一座以濟北運則北河永無淺阻之患矣

復南旺湖

或曰安山湖招墾陞課矣固宜復南旺湖並未招墾陞課湖未嘗不在也而又何爲言復乎予曰𨿽未招墾而汶鉅嘉之私墾者不下數百頃矣特未陞課耳湖旣佃種則將十二斗門盡行堵閉汶河之水𨿽值大發之時涓滴不得入湖湖𨿽未廢而其實已經久廢矣今欲復南旺湖惟將各斗門盡行重修仍置閘板酌量啟閉仍將各斗門內之引河大加疏濬務使深通則南旺湖之舊制庶可復矣

南旺主簿

每年重運過完之後如遇汶河水發卽將栁林閘嚴閉宜將寺前閘嚴閉使水由各斗門入南旺湖再看水勢之大小如水不甚大卽將十里閘並開河閘亦嚴閉收水入南旺湖如南旺湖滿水勢仍大卽將十里閘開河閘及迆北各閘閘板全啟放水北行蓋北行入海爲近不百里卽有戴家廟三空橋泄水入海再北又有張秋五空橋泄水入海再北又有聊城之減水閘博平之減水閘皆泄水入海者也所以嚴閉栁林寺前二閘者以水不可往南行南行之水入海甚逺也查南行之水直至宿遷始有西寧橋可以泄水入海南旺至宿遷七八百里安能一時入海中間田地之淹沒者不知幾何也予所以分汶河之水専濟北運而以泗河之水専濟南運者以水小之時東昌一帶不至膠舟水大之時南陽夏鎭徐州邳州不至盡爲澤國也然此就微山湖昭陽湖南陽湖水大而言之也若此三湖水小又宜閉十里開河二閘放水南行蓄之各湖但南旺去徐沛甚逺水之大小恐無由知而南陽甚近又同屬運河防轄視南陽水之大小則知徐沛矣

南旺各斗門

南旺各斗門俱宜重修仍照舊下板每遇伏秋水長河水入湖則啟板收水湖水入河則下板蓄水不使泄出至秋後無水可收仍於湖口築壩堵水直至春夏水小糧運難行時方可酌量開放陸續接濟

南旺湖九斗門閘

各閘俱宜下板以便蓄水各閘仍宜夫四名輪流守板常有二名在閘汶河之水入湖則啟板放水若湖水入河則宜下板堵閉蓄之湖中俟運河之水不足用時然後酌量開放而仍不由此斗門開放如北運不足宜於北湖堤頭建閘一座其下開引河一道使由開河以北出兼濟閘接濟

南旺分水

南旺分水最宜斟酌如春月重運盛行之時南邊淺阻則多放水往南北邊淺阻則多放水往北若遇伏秋水長運河水大重運在北則水往南放重運在南則水往北放蓋使水勢常平糧船易行也

又

南旺分水地形最髙所謂水脊也主事王寵論蓄泄之大略曰南旺旱漧嘗在二三四月方其旱也每有淺阻之患前此或濬泉源或放湖水或築土壩多方以蓄之愚以爲不若一日一啟以嚴閘座爲上防每泛濫於六七八月當其溢也每有衝覆之患前此或開南旺湖或開減水閘或決金口壩多方以泄之愚以爲不若以不閉閘座開月河行船爲上策予嘗當旱涸之時自分水逆流而上至黒馬溝凡二十里或三百料或五百料或千料船皆能通行於兩河而無阻則閘座之爲要可知又嘗窮歷汶源至萊蕪原山之陽不過三百餘里之泉源而欲分流以供三千餘里之漕渠使非築塞疏濬啟閉有方又安能行轉運哉則閘座之當要又可知矣至於旱亁之甚則當行水車之法試以百船論之每船漕卒十人至南旺盤剝當費百也此法行則每船止用一人給車二十輛什二守閘什八踏車以挽湖水每車用四人二十車用八十人一車加水七寸二十車則加一丈四尺逮五十里之湖水亁則天雨必至矣此所以可行而無獘也水大之甚則開南旺以收水開永通閘以行船不惟可分殺滔天之勢且免濟寧一帶閘河之險矣而潘公季馴則曰南旺地髙決諸南則南流決諸北則北流惟吾所用耳當春夏糧運盛行之時正汶水防弱之際分流則不足合流則有餘宜效輪番法如運艘淺於南則閉南旺北閘令汶盡南流如運艘淺於北則閉南旺南閘令汶盡北流當其南也更發濱南諸湖水佐之當其北也更發濱北諸湖水佐之泉湖兼注南北合流卽遇旱暵靡不克濟此誠以智役水以人勝天力不勞而功倍也舊例大挑三年再舉正月十五築壩絕流興工至二月中完主事笪東光議創上源閘壩以省大挑略曰竊照運河實國家命脈攸闗而其最莫如南旺分水每遇大挑徵夫以萬計支銀以千計非惟勞費不貲且斷流二月南北舟楫不通是一利亦一害也歳丁夘一挑越己巳又挑三年之內再舉大役民力得無竭乎推原其故皆因南旺上接汶河及䢐徠諸泉平時固皆淸流霖雨驟至則數百里之沙泥盡洗而流入汶河至南旺則地勢平洋而又有二閘橫攔故沙泥盡淤比他處獨髙每水漲一次則淤髙一尺積一年則髙數尺二年不挑則河身盡塡此大挑之役亦勢之不得不然者也乃從來大挑用工甚拙不識分工自下而上放水爲便每築隔起水晝夜不息皆用力於無益之地其始也有打壩築隔之勞其旣也有起水之苦其終也又費起壩挑隔之力曠日旣久大壩一開上水隨至各處淤淺俱不及挑傾堤亦不能築名曰大挑實非完工矣曷若於上源打壩之處設立石閘一座隨時啟閉又於閘之左右各建減水閘一座名曰鬥門一通馬踏湖一通蜀山湖平時則斗門盡閉中閘常開放水入運一遇洪水則斗門盡啟中閘下板五塊沙泥盡隨斗門入湖如此則二湖之役不惟可爲冰櫃亦可爲沙櫃矣縱橫水混濁未可盡汰亦能去其十之七八𨿽十年一挑亦可也萬一各處或有淤淺傾頽欲行濬撈則一札板之下可以斷流不用樁艸夫力之煩又無曠日稽遲之苦用力少而成功多𨿽每年一挑亦不爲勞矣河道侍郎萬恭議攺於九月誠爲先事預圖且量地施工力旣不費於槪挑乘時興役夫又不苦於凍沍回空已盡築壩絕流疏濬一完籍水封閉是新運之便也萬曆四年開鑿月河間年一大挑每年一小挑大挑之期定於九十月起工其回空及一應船隻皆由月河行走官民稱便自明季崇禎壬午年間土防旱荒一時並作月河堙廢於是攺爲十一月開壩十二月正月挑浚祁寒膠凍墮指裂膚人夫施力十倍艱辛今閘基河形俱在設法修復猶屬易事國用稍裕卽應整理至南旺運河兩岸每年挑河積土成山一經霖雨仍淋入河中徒勞挑浚殊爲無益南岸積沙近已捲去北岸尙未興挑應於閒曠之時展運使平嗣後責令挑河夫役務將所挑沙土擡至廣衍處所不得卽置岸旁庶爲得之

南旺大壩

南旺大壩正月議定開壩之期卽於先期三日將南越河口北越河口田家樓口徐建口盡行堵築堅固勿令過水然後開壩開壩之後先通漕放水三日然後各閘下板栁林閘十里閘板皆全下以後南河水小將栁林閘板少下十里閘板多下如北河水小將栁林閘板多下十里閘板少下如水太小卽將十里閘板全啟如過船之時恐船淺擱下板數塊蓄水養船船過之後依舊全啟大壩旣開之後卽宜赴州縣疏濬泉源使水暢流濟運南旺開壩安居閘十里閘楊家壩金口壩十字河俱不宜開止宜開魯橋壩俟南河水小之時先開安居閘如水再小方可開十里閘如遇天旱之年北河水小南旺塘內及開河塘內不得存船以致壅蔽水勢不得暢流

南旺大小挑

查宋尙書祠記云用白英計作壩戴村橫亙五里遏汶水令盡出於南旺乃分爲二水以其三南入於漕河以接徐呂以其七北防於臨淸以合漳衛此舊制也其三分往南者蓋以南有府河泗河洸河並馬塲獨山南陽昭陽防山各湖又有彭家口大泛口二河自余諸泉不可勝數此所以三分往南而不患其少也不知始自何年竟攺爲七分往南惟其七分往南所以每逢雨澇之年濟寧魚沛一帶民田往往淹沒今議仍攺爲三分往南則民田得免淹沒之患其七分往北者蓋以北止有安山一湖接濟所以七分往北而不患其水多不知始自何年竟攺爲三分往北水勢甚防而安山一湖又經招租起科無水接濟所以每逢亢旱之年東昌一帶在在淺阻今議仍攺爲七分往北庶糧船無淺阻之患

居濟一得卷二﹤史部﹐地理類﹐河渠之屬﹐居濟一得﹥

欽定四庫全書

居濟一得卷三

禮部尙書張伯行撰

十字河

十字河不可輕開蓋南旺湖水原蓄以濟北運者也若南運水小需用南旺湖水亦必待金口壩黒風口五里營閘十里鋪閘安居閘並楊家壩盡皆開放而水仍不足以濟運然後開十字河十字河旣開須俟重運一過南旺卽行堵閉蓋南水之入海旣逺而中間之水如彭口大泛口徐塘口之入運河者又多且兼以獨山湖南陽湖昭陽湖防山湖各處之水滙流入運河以達海運河旣小宣泄不及勢必泛溢民田此十字河之必不可開蓋恐其助南行之水而爲虐也古人分水三分往南良有故也

汶河

汶河源出山東萊蕪縣原山之陰一由本縣寨子村一出太山之陽仙臺嶺三水俱名汶至靜封鎭合流經泰安州寧陽縣分爲二一自東平州戴村壩西南流至汶上縣防白馬河鵝河凡八十里南北流號爲分龍口一自寧陽縣堽城壩西南流合泗沂二水凡一百餘里至濟寧州南天井閘東合分水南流之汶

汶河口

宜以南旺分水攺爲汶河口専往北行不分水於南則北河之水自足濟運矣如糧船盛行水不足用則酌量出蜀山湖水以助之如再不足則宜開洪仁橋放馬踏湖水以助之則北河一帶之水自無不足之患矣

又

汶河口宜攺於分水龍王廟之北十里五里鋪滚水壩對過専濟北運則東昌一帶自無淺阻之患矣汶河口旣攺於滚水壩之對過則滚水壩之南北仍宜各建閘一座以泄運河有餘之水入南旺湖蓄以濟運

又

南河水小之時先開安居閘如水再小方可開十里閘如遇天旱之年北河水小南旺塘內及開河塘內不得存船以致壅蔽水勢不得暢流

汶河中閘

汶河中閘之板當視分水口之志樁以爲啟閉如運河五尺水足以濟運則止用五尺水過五尺則酌量下板使水至五尺則止不足五尺則酌量起板使水至五尺而止如中閘下板則將東西二斗門啟板收水入湖俟中閘啟板之時仍將二斗門閉板毋泄湖水如中間之板全啟運河水猶不足用則將斗門酌量啟板放出湖水接濟足用卽止不可過泄蓋湖中之水常使有餘毋使不足也

汶河堤岸

汶河之水發源於松山之麓及新泰萊蕪至汶上而河始大故每逢水長則汶上先受其害今宜於汶河兩岸加築堤岸則汶河水長庶不至於渰沒矣

築汶河堤岸

康熙四十一二兩年寧陽汶上濟寧滋陽魚臺滕縣嶧縣及江南之沛縣徐州邳州連遭水患者皆由於汶河堤岸不修之故也查寧陽汶河南岸有石梁口最稱險要歷來各州縣被水皆由於此至四十一二兩年爲害更烈而汶河南岸之衝決者又不止石梁一口也又有桑家等口俱經衝決所以淹沒之慘較往年而倍甚余於九月間親往查勘見堤工甚是單薄且系頂衝而離堤數十丈內有髙阜之地可以加築越堤又見石梁口上下堤岸殘缺甚多若於石梁口內添築越堤再於桑家等口堵築堅固又於沿河一帶堤岸加幫髙厚不惟寧陽不受水災而汶上濟寧滋陽魚臺滕縣嶧縣及江南之沛縣徐州邳州俱寧陽之福矣蓋石梁等口一開先淹寧陽次及濟寧滋陽汶上漸至魚臺滕縣嶧縣而並及於江南之沛縣徐州邳州是此十數州縣之被淹皆由於寧陽石梁等口之衝決也夫堵築石梁等口加幫汶河堤岸非有浩大工程難以奏績也爲功甚少而造福無窮從前皆因循悞事逮至衝決十數州縣被淹之後始行堵築則何益矣應批行藩司轉行各府縣將石梁口加修越堤桑家等口堵築堅固沿河堤岸加幫髙厚並嚴飭汶上縣令其照依寧陽加幫汶上堤岸庶水不爲害而寧陽汶上濟寧滋陽等十數州縣之民均免淹沒之患矣

修泗汶堤

濟寧一帶疊罹水災皆由泗河汶河堤岸不修之故防濟寧州北鄕鄕約張永爵稟稱黒風口迆北汶河一帶堤岸殘缺每逢水漲不能捍禦以致泛濫淹沒民田等語余查勘得實飭縣將黒風口迆北泗河汶河殘缺堤岸多集人夫星夜修築一律髙厚嗣後伏秋水發不至衝漫淹害民田矣

飭修湖堤

官湖之設各有圏築湖堤以蓄水勢秋雨稀少湖河無水是以閉金口壩水歸入馬塲湖廣爲蓄儲以濟來歳重運誠恐湖堤不修水勢傍泄淹沒民田且妨來歳新漕應飭地方官凡有殘缺之處立督人夫星夜修築務使湖水廣積勿令傍溢走泄水利再將南旺湖堤殘缺卑薄者催令修築一律堅平

采割湖艸

湖產之艸因壩工修堤需用往例放夫采割但所需夫役人等豈得借稱官物攔阻小民且搶奪民艸有悖山林川澤與民共之之大義也應嚴行禁止聽民采取

分水口上建閘

山東之運河不知壊於何年乃至今日而敝極矣夫以一千二百餘里之河而總以南旺分水口爲闗鍵宋尙書白老人不知幾經籌畫而始定爲規制其三分往南者有利運閘安居閘十里閘五里營閘及府河洸河泗河及硯瓦溝磨鏈溝以相接濟而又有獨山湖南陽湖昭陽湖防山湖以助之且以下八閘每閘俱有泉源此所以三分往南而不患乎水少也其七分往北者以止有安山一湖相接濟乃今並安山湖而亦廢之其下有戴家廟之三空橋沙灣之五空橋東昌之減水閘九座皆泄運河之水由鹽河以達海者也此所以七分往北而不患乎水多也不知起於何人始自何年竟攺爲三分往北七分往南惟其三分往北故每遇天旱之年七級土橋一帶在在淺阻惟其七分往南故每遇雨潦之年濟寧魚臺一帶竟成巨浸田禾淹沒一空百姓日受其害而不知誰實爲之也今欲修復舊制仍使三分往南則馬塲湖不可以不復也濟寧一帶之長河不可以不挑也仍使七分往北則戴家廟之三空橋沙灣之五空橋東昌府之減水閘九座皆不可以不復其故也此其大略也其中之細防曲折不可枚舉如南旺分水口之上汶河應設石閘三座中爲汶河左右二閘一通馬踏湖一通蜀山湖平時則中閘常開左右二閘盡閉放水入運一遇洪水泛漲則中閘下板左右二閘盡啟使泥沙隨水入湖大挑始爲省力余讀全河備考乃知此成化年間舊制前人笪東光曾議復之也不覺嘆古人之先得我心也

挑濬月河

一先期挑濬月河南旺舊例兩年一大挑築壩斷流不通舟楫始開月河官民稱便欲挑正河必先挑月河一時兩役並興夫多苦累時廹則工必略工略則沙必淤自萬曆十八年挑正河爲大挑十九年挑月河爲小挑以爲著爲定防而舟楫往返旣不阻於稽緩夫役用工亦不病於煩難矣

大壩口

大壩口所以節宣運河之水者也運河之水不足則將大壩口開寛小壩口堵塞使汶河之水盡出濟運若運河之水有餘則將大壩口收束使窄將小壩口開通收汶口有餘之水入蜀山湖蓄以待用總酌量運河之水足用而止以爲大壩口之寛窄無使不足亦無使有餘

老壩口

老壩口舊在徐建口之下壩下系大挑之工不知始自何年竟攺築於王士義口之下以致王士義口之上至徐建口一叚並不挑挖殊非大挑之意今應仍築於徐建口之下自大壩至分水口一叚遇大挑年照舊挑挖庶塘河不至淤墊而大挑之工較省矣

小壩口

小壩口所以致汶河有餘之水入蜀山湖蓄以待用者也汶水小則堵塞此口令汶水盡出大壩口以濟運汶水大則將大壩口酌量收束小壩口開放使運河水足運而止餘者盡由小壩口入蜀山湖俟汶水小時仍行堵塞宜建小閘一座以備蓄泄更爲妥當

胡家樓口

此處宜建石閘一座若汶水大發則啟板使水由此直入蜀山湖中若蜀山湖水大則開南月河口及林家村口使出汶河口由五斗門入南旺湖中若湖水仍大則開利運閘使水由三斗門入南旺湖中則胡家樓口之上自可無淹沒之患矣

何家壩

宜將石壩攺閘一座北運水小可以開放接濟汶河水發亦可分泄蓄積其用與王堂口等

王堂口

王堂口宜建石閘一座北運水小時則啟板從此放水接濟北運如南旺水小則開蜀山湖口以助之若汶河水發亦可啟板從此分泄蓄之沙河棗林河內若安山湖復設亦可蓄之安山湖內

戴村壩

戴村壩以下宜築艸壩四五處束水南流則南旺運河之水自不至於漫溢而爲南北數十州縣之害艸壩之上搭橋以便行人而渡船亦可不設矣更有一法將戴村壩下用土實築壩一道以攔正河卻於東岸建閘或三座或四座若挑引河使水由閘而南則汶上各縣不致湮沒而閘亦可啟可閉以備蓄泄漕運民田均有賴矣

又

予問人曰戴村壩旣決而後淹歟抑不決而卽淹歟如其不決而卽淹也髙築土壩良是也如其旣決而後淹也是土壩太髙之過也或曰土壩髙而東平猶淹土壩卑而東平不更淹乎予曰不然當未分水南旺之時東平州何以不淹也以其水有所歸也

又

戴村壩尙書宋禮未竟之功也元人引汶水由堽城至濟寧濟運故於汶河建堽城壩以蓄水又於汶河南岸建堽城閘引水至濟寧濟運故當冬春水小之時則閉堽城壩開堽城閘引水入運又系淸水河不得淤及至伏秋水漲之時又系混水帶有泥沙則閉堽城閘開堽城壩泄水入海而運河不致泛濫制誠善也迨明季尙書宋禮攺河由南旺濟運則於戴村建壩宜如堽城壩之制仍宜於戴村建閘如堽城閘之制冬春水小而淸則開閘放水以濟運伏秋水大而濁則閉閘泄水以入海庶民田無淹沒之患運河收利濟之功或謂防通河初開之時運糧無多故閘水可以濟運今日運糧數倍於昔建閘放水恐水不足用柰何予曰閘可多建照堽城閘制先建三閘如不足用再建一閘又不足用再建一閘五閘想無不足之理而再於坎河口下多建數閘如堽城壩制水大則泄之入海將閘板盡啟放水北行水小則蓄之濟運不止各閘下板仍將石壩上加一沙壩或一尺髙或二尺髙務使足以濟運而止

又

戴村壩距東平州六十里一名周李村長五里十三步汶水從陶泰而來就鹽河由博興車瀆入海永樂九年宋尙書用老人白英計分水南旺築此壩橫遏汶水南流防通河始得濟運誠全河之屛障也其壩屢修屢圮營費不貲天順五年知州潘洪增築髙厚上植以栁至今不壊先年設夫增土植栁培防周宻張純守壩論曰漕河之有戴村譬人身之咽喉也咽喉病則元气泄走四肢莫得而運矣昔在創建之初歳增土以培之植栁以防之多設夫以守之其防禦蓋甚宻也后土日增栁日固則夫議停役矣所以寛民力也然物久則壞防弛則廢卽今單薄日甚而原植防栁什無一二存矣況兗地土疎汶性湍急萬一水失其性得無慮與然則爲之柰何乘泉夫之餘力歳加修築增鋪捨植新栁令現役之夫力加守防則盤錯根深壩將自固壩固將無所事節乎曰不可也彼其淜湃浩蕩之勢非有以順之則沸非有以蓄之則溢沸與溢等害耳故每遇水潦須決坎河口以殺之殺之不足則開滚水壩又不足則開減水諸閘或順之入海以披其勢或蓄之入湖以納其流防則盡塞令餘波悉歸於漕是節之者固所以守之也此營衛吐納之說也不然三汶爭趨源大流長夏秋水潦怒激奔逸豈一壩所能支歟誠至論也今歳久防弛以漸單薄宜如舊例督夫培土栽栁乃運河第一闗鍵不可不加之意也

戴村壩議

築壩戴村遏絕汶流引水南旺分行濟運明臣宋禮之功也冬春大挑歳勞民力夏秋水長運河澷溢南北被淹者不啻四五十州縣在明臣陳瑄似不能無過也蓋戴村壩乃宋禮因堽城壩而制之者也查元至正二十年朝議以轉運弗便乃自任城開河分汶水西北流至須城之安民山今之開河閘卽當年之舊閘也故今日之河底較當年之閘底髙一丈有餘是其明驗也始濟佐奉符畢輔國於堽城之左作斗門一遏汶水入洸後都水少監馬之貞又於其東作雙虹懸門閘虹相連屬分受汶水而於汶河築沙壩一道以遏汶流其後屢築屢傾歳勞民力議者乃欲攺作石壩爲一勞永逸之計而馬之貞又以石壩能走水而不能走沙沙漲淤平與無堰同河底塡髙必溢爲害後成化庚寅張克謙旣築金口壩並欲築此壩未幾遽以言者召還已而巡撫牟公觀其成績作斗門六春月水小則將斗門盡閉使汶水盡出堽城閘至濟寧以利漕運若遇伏秋水漲則閉堽城閘將六斗門盡閉使水與沙盡由斗門入海故運河無泛濫之虞而濟寧塘河亦未聞如今日南旺大挑之甚也其制度盡善盡美莫有加矣溯明永樂九年宋禮以地勢南下而北髙故水之南行也易而北行也難因用老人白英之計攺分水口於南旺而於戴村築壩以遏汶流又自戴村開河九十里至南旺防模方定偶以防過防督責以儒巾治事旋命取材川蜀而明臣平江伯陳瑄卽於是年經理河漕續成其功而與侍郎金純都督周長兼督其事功成後人隨於南旺立祠祀陳瑄金純周長此後數十年止知爲陳瑄之成並無有知其爲宋禮之功者故明臣文淵閣大學士邱濬過南旺詩曰淸江浦上臨淸閘簫鼓叢祠飽餕餘幾度防同河上過更無人說宋尙書謹身殿大學士李東陽詩曰文皇建都向幽薊中汶泗通漕綱尙書宋公富經略世上但識陳恭襄治十七年工部左侍郎李鐩題請表彰宋禮白英之功其後又經工部尙書張升等具題至正徳六年四月初五日又經工部尙書費宏具題初七日奉防是宋禮等旣有功運道準立祠致祭是於數十年後始知爲白英之計宋禮之功也而不知白英之計未盡行宋禮之功尙未成也若使宋禮白英始終其事則戴村壩自應如堽城壩之制戴村自應建閘如堽城閘之制啟閉有方蓄泄得冝又何至冬春大挑歳勞民力夏秋水漲南北運河漫溢淹沒四十五州縣哉惟陳瑄不能曉宋禮攺河之意旣未竟厥功而萬恭壘石爲灘潘季馴常居敬築石爲壩亦未曉馬之貞沙淤壩平之說也至今日而沙淤河髙底與壩平馬之貞之言已驗矣故今日之戴村壩宜照堽城壩之制除舊壩一百丈外再築一百丈較舊壩再髙二尺中作斗門閘八座視水之消長以爲啟閉仍於戴村建閘二座如堽城閘之制引水由閘至南旺以節宣運河使不至有甚大甚小之患如是而白英之計始全宋禮之功始成矣然此特就戴村壩而言之也若以防通河之全勢論之則更有可議者再查畢輔國始築金口壩引泗水由府河至濟寧濟運又建堽城壩以遏汶水開堽城壩引汶水由洸河至濟寧濟運分流南北汶泗蓋並用也斯時糧運僅至安山而止自安山至臨淸俱用陸運其後壽張尹韓仲暉及太史邊源相繼建言由安山開河至臨淸可免陸運之勞遂以總督漕河馬之貞相厥形勢開通成河而防通河始成洪武二十四年河決原武黒羊山以衝張秋而防通河淤塞數百里舟不得行自濟寧至臨淸又用陸運至永樂九年命尙書宋禮復開防通河及用老人白英之計攺築壩於戴村又開河九十里引汶水至南旺分流濟運於是汶河有専功而泗水無全力矣但自南旺以至臺莊有泗河沂河及彭口大泛口之河又有馬塲湖獨山湖南陽湖昭陽湖防山湖之水且有滕嶧鄒魚之泉水皆可以濟運而自南旺以至臨淸並無涓滴之水可以濟運止有安山一湖可以蓄水而今又經佃種矣故南運之水每有餘而北運之水恆不足先時徐有貞因北運淺阻乃於金龍口築壩引黃河之水以濟北運其後張秋屢被衝決屢決屢塞而卒無如北運之淺阻何也余往來河上者三年相厥形勢溯其源流乃知北運之不足皆由於泗河之水未盡其用也再查今濟寧之蓮亭門首卽古之分水口也以汶泗二水防源於濟寧卽於濟寧南北分流以濟運南至天井閘僅十數丈耳北至開河閘則一百餘里蓋南運不患乎無水而北運每苦於水少故也後尙書宋禮攺汶河於南旺分流濟運竟置泗水於不問殊失畢輔國汶泗並用之意成化六年建南旺上閘曰栁林建南旺下閘曰十里而水之北行始難十八年又建安山閘正徳十二年又建袁家口閘嘉靖十六年又建戴家廟閘而水之北行者愈難水之北行者難是以北運水小又兼以泗河之水俱往南行是以南運水多而北運之水愈覺其小也故今宜於獲麟古渡開一泗河口又於其內開泗河一道兩岸置湖蓄水如汶河法則以泗河之水合諸水以濟南運而以汶河之水専濟北運則北運自無淺阻之患矣然而南旺分水口猶有可議者查笪東光議築上源閘壩以省大挑略曰宜於每年打壩之處設立石閘一座隨時啟閉又於閘之左右各建減水閘一座名曰鬥門一通馬踏湖一通蜀山湖平時則斗門盡閉中閘常開放水入運一遇洪水則斗門盡啟中閘下板五塊沙泥盡隨斗門入湖如此則二湖之役不惟可爲水櫃亦可爲沙櫃矣縱洪水混濁未可盡汰亦能去其什之七八𨿽十年一挑亦可也萬一各處或有淤淺傾頽欲行濬撈則一札板之下可以斷流不用樁艸夫力之煩又無曠日稽遲之苦用力少而成功多𨿽每年一挑亦不爲勞矣必如是而後防通河庶其成矣乎余故將戴村壩之始末緣由備詳於此

又

戴村壩在坎河口石壩之南五里土堤是也今直呼坎河口石壩爲戴村壩矣後人之誤也

修戴村壩

查戴村壩建有滚水亂石玲瓏三壩乃遏汶水南流防於南旺分濟南北闗系最鉅惟亂石一壩無容修葺其滚水玲瓏二壩並裹頭石塊年久未修間有傾卸錯亂之處必須修理整齊方可束水濟運應調取泉淺夫役將傾卸處所速爲修葺

坎河口

坎河口壩宜照堽城壩金口壩之制連建數斗門以時啟閉但今沙淤日積河底漸髙將與壩平故宜比舊制稍髙當南接戴村北盡坎河其間設斗門八座如閘之制石壩旣長斗門又多則可以泄水而戴村壩無衝決之虞矣又恐壩底太髙水不能泄但照舊制於石壩之上每當春月再築土壩一道或二尺髙或三尺髙蓄水濟運至伏秋水發聽其衝去來歳再築所費無幾甚爲妥便

又

坎河口系汶水泄入鹽河之處遏之不能縱之河竭萬曆十七年題築滚水石壩一座長六十丈水漲任其外泄而湖河無泛濫之患水平仍復內蓄而漕渠無淺澁之虞

又

坎河口閘在戴村東宋尙書旣築壩於戴村遏汶水之入海者注之南旺水無旁泄畱坎河口不壩以備分泄入海每歳重運過時止用刮沙板作一沙壩於坎河口卽涓滴盡趨南旺若水漲則連沙衝出坎河後河身漸移近坎河口全河之水直灌坎口故土壩歳築歳決萬曆初侍郎萬恭壘石爲灘而每歳築壩勞費不貲且全流漫衍而入鹽河南旺每至膠舟萬曆十七年總河潘季馴築石壩四十丈髙三尺上博丈五尺下益尺六之一兩翼之長視壩減五之二其髙倍之左右爲土堤二百三十丈東岸爲石隄厚一丈其法用丈許大石夾砌如墉實細石其中塗以堊拊上鋭於丰狀如魚背水髙於壩漫而西出漕無溢也水卑於壩順流而南漕無涸也二十一年水大發尙書舒應龍又於河口之下開渠泄水因於兩傍各築石堰以防沖刷利賴甚重防守宜嚴當石壩未築之先主事佘毅中議應築石壩略曰汶河原從迆南松山之麓衝向戴村入海故宋公築壩戴村遏汶趨南旺而畱坎河口不壩以備分泄入海比時松山之麓正河深廣水性就下卽順流而南故坎河口止用沙壩近松山一帶沙漸淤平河身移近坎河全河之水俱入故土壩歳築歳決萬曆以來創爲石灘似亦良法但重運水渇之時有隙可以泄水而伏秋水溢之日則無路可以通沙以故正河淤塞日甚每歳築壩之勞費如故爲今之計急宜大集泉壩人夫從正河見流之身挑去淤沙使漸近松山一帶照舊深廣水入正河旣順則入坎河漸防但坎河口深廣倍昔沙土堤壩必不足恃欲爲經久之策莫若連建數閘以時蓄泄如元人堽城壩之制蓋國朝運道之有戴村猶元人運道之有堽城堽城可閘則坎河亦可閘也其次莫若采大石爲壩如馮家滚水壩之制查迆東龍山一帶可取大石去坎河僅五里許合無量動河道官銀募工制器如式開鑿運砌西接戴村東盡坎河俱挑沙入地數尺先砌石基後酌量水平建滚水長壩其兩土岸俱用大石砌爲雁翅以防水之旁衝主事張文奇又議應仍築土壩略曰宋公築壩戴村而畱坎河不壩者勢不可也諸泉合流三汶爭趨其勢曷常一日不欲東注之海哉況霖潦之時乎故方其水涸春夏三四月秋冬九十月運道咽喉所系卽涓滴盡歸南旺湖可泄也若夏秋之間則南旺濟寧一帶通漕啟板水尙漲溢與運河岸平坎河口𨿽開而迆下王堂王巖何家缺口十餘處且不免一二衝決汶邑民田多罹淹沒宋公之慮深逺矣邇來議者因土壩歳築勞費創爲石灘但方其水溢勢甚洶湧若石灘阻壅不能大泄勢必多潰裂於王堂諸口及艸橋上下驟水所經民田受害非細不便一且灘能走水不能走沙淤沙日積河身日髙漸與灘平反助障阻不便二況未及兩年石灘衝動水涸之時乘隙而泄土壩仍不能免又奚賴焉議者又欲築建滚水大壩以淤沙不能衝出獘與石灘等爲今之計坎河旣決一俟霜降後卽當仍舊歳築土壩計每歳之費大約不逾百金且水直衝坎河則上源之勢旣殺而下源之勢稍防王堂諸口不致盡決汶邑民田得免淹沒以利害計𨿽歳有數十金之費利倍於害矣加之歳挑西岸沙嘴使正河深廣漸復故吾水不東逼徑流趨南則戴村壩根旣被沖刷之患坎河壩兩際亦不至盡決無存議者愼無重惜小費輕議難成壅遏漲水而貽意外之虞也二公之議不無異同然其慮未始不周迨張公居敬循行汶上規畫建言而潘公季馴之石壩始成宋公之渠於以永賴乃知創建非常昔人不敢輕視一坎河也宋公畱其口而不壩萬公以石爲灘潘公以石爲壩因時異建罔弗合宜蓋愼之也後之人披覽往迹其可妄行舉廢哉

坎河口石壩

坎河口石壩止百餘丈不足以備分泄每逢水長戴村土壩常被衝決故宜將石壩再加寛一百丈庶乎水易分泄而戴村壩可保汶上亦免淹沒之患

居濟一得卷三

欽定四庫全書

居濟一得卷四

禮部尙書張伯行撰

疏浚泉源

東省運河專賴汶河之水南北分流濟運而汶河之水尢借泉源以灌注若夏秋雨澤愆期山水未至大漲各湖水不能暢滿河流防細僅足浮送回空來歳新運深屬可慮必將泉源大爲疏通俾水盡歸汶河俟閉壩挑河時由馬踏蜀山二湖口將水盡行收入兩湖之中以待來歳新運經臨放以接濟甚屬有益應飭泰安新泰萊蕪肥城寧陽東平汶上平陰八州縣各將境內泉源泉頭泉眼泉池並泉溝防河乘此農隙之時印官親督人夫逐泉大加挑挖淺者深之窄者濶之務使水勢沛流達汶庶於糧運大有裨益

馬踏湖

馬踏湖所以濟北運也其湖口有曰徐建口有曰王士義口皆放湖水入汶河出分水口者也有曰新河頭有曰仁橋皆放湖水入運河者也故徐建口王士義口不宜開放至北河水小或開新河頭或開仁橋以接濟之若北河水勢足用仍宜堵閉蓄水此一定而不可易者也

又

馬踏湖周圍三十四里零二百八十步計地一百四十餘頃每歳收蓄汶水有北月河口王士義口徐建口其上爲釣臺泊水漲則滙入此湖出開河閘迆北由仁橋入運

馬踏湖宜築北堤

查馬踏湖水與仁橋相通故水大之時盡由仁橋泄入運河以故不能蓄水稍遇天旱便成亁涸今宜於開河以東築湖堤一道其髙寛宜與運河之堤相等則水有所蓄而不至於亁涸矣

十里閘

此閘亦宜下板十八塊與栁林閘同用積水入南旺湖中蓄以得用

又

十里閘啟閉宜得法平常水足之時宜與栁林閘一例啟閉不可或偏獨至北運水小之時則此閘宜少下板一二塊如水仍小則再少下一二塊如北邊水勢十分小時則此閘之板竟可不下使此塘之水南至栁林閘北直至開河閘十里閘竟可不用如北邊水仍小則開河閘亦宜酌量下板矣然此閘之板要少遲而啟使汶河之水灌滿塘河則水之所蓄旣盛十里閘一開往北之水自多矣栁林閘閉板之後必遲一二日十里閘方可啟板

十里閘放船法

十里閘不下板故糧船一過栁林閘栁林閘下板卽可竟過十里閘與開河閘而直抵袁家口閘矣若北運之水旣盛而栁林閘以南水或不足用卽將此閘下板栁林閘亮板一塊而南運自無不足矣然又宜視分水口水勢之大小若分水口不足六尺十里閘卽宜酌量下板數塊若仍不足六尺卽宜再下幾塊若足六尺卽止若過六尺卽酌量啟板蓋以六尺爲率過卽當啟板不足卽當下板而開河亦當下板總貴相機啟閉斟酌得宜也然此爲北河水小故也若北河水勢足用遇汶河水大卽宜將栁林十里兩閘閘板全下使水由斗門入南旺湖蓄之備用

十里鋪閘

十里鋪閘在五里營閘之上五里營閘已經廢壊不必修矣至十里鋪閘亦不可輕開蓋此閘界在湖心一經開放則湖水一泄無餘必運河水涸糧船淺阻萬不得已然後可開此閘且看後邊糧船多少如糧船已多乃爲可開若糧船尙少必不可輕開蓋恐後不接濟也惟白嘴開放無妨

閘座之制

查栁林爲南旺上閘十里爲南旺下閘山東一千餘里之運道其闗鍵總在於南旺則南旺之所系爲最要也查南旺以南接濟之水甚多南旺以北並無涓滴之水助運則栁林閘與十里閘正未可等視也今議將栁林閘爲界水閘則使汶河之水盡濟北運而南運則用府泗等河馬塲湖之水以濟之其要在栁林閘之啟閉宜嚴也尋常有水之時十里閘與栁林閘照舊啟閉無容分別一遇北河水小之時將栁林閘板嚴下十里閘板盡啟使水盡往北行若汶河水長兩閘仍舊下板使水俱由斗門入南旺湖蓄以濟運迨至水勢勝大之時則啟十里閘板而栁林閘板仍行嚴閉使水由彭石口孫彊口劉賢口入南旺湖若水漫過栁林閘板仍將寺前鋪閘板嚴下使水由張廂口盛進口焦鸞口入南旺湖是以栁林閘爲界水頭閘寺前鋪閘爲界水二閘總使汶河之水専濟北運不令南行也而又用蜀山湖之水出分水口以濟北運用馬踏湖之水出新河頭仁橋以濟北運又用南旺湖之水出闗家大閘五里鋪滚水壩以濟北運則北河之水自不至於太小而東昌一帶糧船無淺阻之患或謂南旺之水盡濟北運栁林閘下不慮水小乎不知若遇栁林閘水小再將十里閘板嚴下將栁林閘板酌量啟閉而南河亦不患無水矣總之必須南旺閘官汶上主簿小心謹愼啟閉得宜方克有濟

五里鋪滚水石壩

五里滚水石壩蓋泄運河有餘之水入南旺湖蓄以濟運者也每逢運河之水有餘則泄入湖中及運河之水不足則由開河之下兼濟閘放出濟運不知始自何年竟爲堵築矣運河水大旣不能泄入湖中運河水小又無慿開放以濟之古人蓄泄之法盡廢矣今宜仍爲開通以備蓄泄庶於漕運大有裨益矣此壩底髙於河底四尺有餘小則蓄以濟運大則泄入湖中查栁林閘以南有盛進口張廂口焦鸞口三斗門泄水入湖此不用斗門而用石壩者蓋北運無水接濟倘或過泄恐不足以濟運也故用石壩以備蓄泄此古人制度之盡善者也

關家大閘

關家大閘亦所以泄運河有餘之水蓄以濟運者也因年深日久廢壊無存遂失古人蓄泄之利矣今宜重爲修整

開河閘

開河閘要與十里閘栁林閘酌量啟閉尋常水足用時一例啟閉無容置議矣獨至北運水小之時則此閘啟閉須要得法如水甚小十里閘旣不下板矣此閘或下板六塊或下板四塊或下板二塊或可不下板亦竟不必下如南旺塘河內糧船淺阻則酌量下一二塊或三四塊使糧船得行便止不必多下

又

此閘亦宜下板十八塊積水使由闗家大閘及五里鋪滚水石壩入南旺湖中蓄以待用

開河放船法

開河閘板可不必下開河若下板北運再無不淺阻之理或曰開河不下板十里閘下糧船淺阻柰何曰俟糧船淺阻時再將開河酌量下板三五塊至糧船齊幫後則將板盡啟放船及船放完時閘板又不必下矣然亦當視分水口水勢之大小若分水口不足五尺五寸則十里閘宜酌量下板矣此閘不下板其法固善但恐袁口閘一少下板而上源之淺阻立見是不若開河仍下板開河放兩塘袁口放一塘或船太多有三兩幫塘內不能容者仍一塘放一塘

仁橋建閘

查仁橋馬踏湖之門戶也馬踏湖水大每由此分泄入運但未有閘座則蓄泄不便故宜建閘一座以備蓄泄庶水無甚大甚小之患也

袁家口閘

袁家口閘板宜多下乃可蓄水蓋遇北運水小之時十里閘開河閘俱可不必下板而専以此閘收束上源之水故此閘最爲要若啟閉稍不如法非上源淺阻必下源淺阻

袁家口放船之法

袁家口閘爲北運咽喉最闗要若不從此處放水北注北運之淺阻勢所必至故糧船至此必須積至三百或二百餘只則水自充足有餘而後啟板放船若水非有餘船決不可放必將開河閘板十里閘板盡啟使南旺之水全注於此若開河閘上有船卽將上塘之船歸並此塘以便蓄水蓋船不虞多惟患水小耳此閘板須全下始足以蓄水十里閘開河閘不下板始無淺阻之虞茍此閘下板或少則十里閘開河閘上下未有不致淺阻者且栁林不能蓄水南運勢必不足此不可不知也此閘船多水足始無淺阻若船少卽放未有不淺阻者卽以今年論春間每塘放二三百隻並無淺阻至閏四月初忽然五十隻一放六十隻一放將水放盡乃至淮安二幫五十八隻船一板止放四十一隻餘船十七隻遂至淺阻竟不能放蓄水一日又啟一板始能放下然此閘旣須兩板始放一幫船而開河十里閘船乃處處淺阻俱不能行矣後黃閘官問乃知亦系閘牌少下板之故此閘之板必須多下始足蓄水然而船亦須多者何也蓋塘內水大固足以水送船塘內水小亦可以船送船何爲以船送船數塘合一塘是也如此塘之船不能行走卽將上塘之船歸並此塘蓋船多則水亦長而船俱可下矣如半盆水內置西兩三个則盆內之水立刻長滿是其驗也此又各塘放船之法不獨袁口爲然也袁口積船旣多將啟板放船必須先著人令開河下板則水不至於大泄俟袁口放完船下板之後開河仍舊啟板若開河下板袁口之船不能放完上下或有淺阻卽將開河亮板一二塊船自無不行矣此法固善但昨於閏四月初一下板少而上下俱經淺阻又不可不慮也是不若開河仍舊下板開河放兩塘袁口放一塘袁口放兩塘靳口放一塘自無淺阻之患若一塘有三二百勢必不能容兩塘者亦可以一塘放一塘此又在人之隨時通變耳

又

袁家口閘上下河水甚淺每逢天旱船最難行此閘放船須先將栁林閘板嚴下用人看守然後將十里閘板全啟放水北注若閘上有船卽令隨水放下至開河閘又將開河閘板全啟放水北注若閘上有船亦令隨水放下並放到袁口閘然後將袁口閘板全啟放船自無淺阻之虞放過袁口卽將此板勿下再啟靳口閘板放船直待船放完時卻先將靳口閘下板然後再下袁口閘板卻將栁林閘板全啟將閘上之船直放至袁口若開河閘上水淺將板略下一時水足卽啟自無不通行者

靳口閘

靳口閘地勢最髙故閘上之水視閘下之水每髙四五尺必須安山閘多下閘板則此閘上下之水不至大相懸逺若此閘上水比閘下髙四五尺卽知安山閘少下板塊須速著人去叫安山閘下板安山閘旣多下板則此閘上下水勢自不大差無論啟板之時糧船易放而閘上之水亦不至一泄無餘袁口上下亦不至於淺阻矣此閘放船一完卽送袁口防牌而不送安山防牌須俟袁口再放一塘來此閘再放一塘去然後送安山防牌使安山放船蓋此閘放兩塘安山始可放一塘也

安山閘

安山閘板宜多下蓋以靳口閘地勢太髙若此閘一少下板則靳口閘水勢必致太峻且閘上之水一泄無餘而袁口開河上下必致淺阻矣此必然之理也然亦宜俟靳口放兩塘此閘始可放一塘也

復安山湖

安山湖與南旺湖同用皆所以節有餘補不足者也遇天雨連綿運河水大則蓄之湖中天道亢旱運河水小則放出濟運蓋一歳之中必有陰雨之時必有亢旱之時湖也者所以酌有餘補不足而使運河之水常平者也非謂今歳之水蓄之以濟來年之運也自姦民羨湖地肥美因而盜種遂爲久假不歸之計乘兵餉急名爲助餉而安山湖地遂爲納租之地而不爲蓄水之湖矣以致數十年來每遇天旱東昌一帶輙有膠舟之患糧運遲滯職是故也故今宜復安山湖以蓄水則北運可永無淺阻之虞矣

又

查從前北運不淺阻者有安山湖以蓄水也自安山湖閉而東昌一帶每有淺阻之患矣今宜復安山湖並各湖口閘照舊修補完固以備蓄泄則水有所蓄而北運自無淺阻之患矣

又

安山湖所以蓄運河有餘之水者也運河水大則蓄之湖中下板堵閉運河水小則啟板開放接濟糧艘故安山閘上有通河閘內有引河尙可收水戴家廟閘上有積水河閘地勢太髙似不能過水又有八里灣閘地勢稍平似猶可以過水惟有似蛇溝閘地勢甚窪盡可以蓄水故此湖之地仍宜除糧用以蓄水庶於漕運大有裨益矣

鹻荒貽害

安山湖地原屬瘠土亙未開種於康熙十八年前任總河靳輔委官丈量荒地共九百五十二頃零名曰丈出令民開墾認種不知此地澇則一望爲壑旱則徧生鹵鹻不堪播植民生絕望致糧餉無從徴比康熙四十四年士民陳聖謨等連名呈懇題豁應照所請一槪豁租將原根開墾之九百五十餘頃大加挑濬仍作蓄水官湖應於運道有益

復各湖議

明嘉靖間河南道禦史王廷奏略曰今之欲種湖地者仍倡爲水入而不能出之說臣近親歷各湖湖髙於河殆六七尺春夏水涸每借各湖之水以濟河漕況各湖原設水車各三百五十輛若遇盛旱亦令車水以濟奚謂入而不出乎臣又覽觀地勢詢訪民謡湖櫃之說不但漕河有利而庶民亦有賴焉蓋泰山以西地漸窪下秋水發俱奔注此中宋末嘉祥鉅野曹濮壽張之間遂成巨浸是以有梁山水泊之亂今東平去梁山不逺而水旣入湖湖外皆納糧民田也若隄防稍廢則水將漫衍淹沒而嘉祥鉅野曹濮壽張之間又成巨浸矣是所利者止數百家而所害者幾千百萬家及數州縣也事有召釁法有啟姦不尢可慮乎此就其害於下者言之耳若湖廢河亁漕運不通其所闗系尢重且大又不可不深慮也

戴家廟放船法

戴家廟閘舊荊門閘防牌以致遲滯今不宜荊門閘防牌但安山防牌一到卽便啟板放船蓋荊門閘舊止一閘下板不防牌恐致通漕今上下兩閘俱經下板一啟一閉必無通漕之患矣

大感應廟東減水閘

張秋迆南八里廟有沙河一道出道人橋入運其源出滑縣開州有魏河洪河小流河三道俱由濮州範縣以達張秋每遇雨潦之年其水甚大勢莫能禦再往南沙灣有棗林河一道出小閘入運其上源自荊隆口舊決口至張秋有六七百里之遙每逢大雨之年此六七百里逺之水俱至張秋出小閘入運河沙河棗林河之水俱入運河運河勢不能容曹家單薄必致衝決此以前屢決屢塞最稱險要者也然曹家單薄地旣窪下土又虛松勢難建閘故宜於大感應廟東地勢髙阜之處開引河一道建閘一座使水過閘東行仍由曹家單薄舊河入鹽河下海則旣可以泄運河有餘之水又可使鹽船直入運河且可以通商賈往來而濮州範縣陽谷壽張東阿永無淹沒之患矣所謂一舉而三善備焉者也

曹家單薄以北減水閘

再於曹家單薄之北建閘一座逓相啟閉以備蓄泄運河水小則兩閘俱閉蓄以濟運運河水大則兩閘俱開放之入海若運河之水稍大則量爲下板斟酌啟閉務使得中使水大不至於淹沒民田水小不至於淺阻糧運斯爲立法之盡善也

開沁河議

古之治河也易今之治河也難古之治河止以除水之害今之治河兼以資水之利蓋水也者天地之血脈原日流行於天地之間者也故順之則利逆之則害治得其道則可以轉害而爲利治不得其道亦可以變利而爲害今日之防通河是也古人治得其道而漕運通利民田無害今日不得其道故南旺以北糧艘每至淺阻南旺以南民田每被淹沒則今日之治河惟有使河還其爲河湖還其爲湖閘座還其爲閘座民田還其爲民田而已而其要總在於復古人之舊制通今日之時變準乎古而不泥於古酌乎今而適宜乎今而已無餘事何言乎古制之當復蓋南旺湖所以蓄水濟運也自南旺湖盜種而水遂不容入湖矣水不入湖而南旺悉種田禾矣南旺佃種而濟運無資矣此湖之不可不還其爲湖者也馬塲湖亦所以蓄水濟運也自開楊家壩而馬塲湖不蓄水矣使府河泗河之水由楊家壩入運河至南陽由減水閘入南陽湖又由牛頭河至濟寧南鄕夫馬塲湖不用以蓄水使數百年之滄海悉變而爲桑田豈非一大利乎但所苦者濟寧南鄕一帶之百姓與魚臺之百姓耳夫馬塲湖召租納稞所得能幾何哉而使濟寧南鄕與魚臺數千百頃良田悉變而爲滄海其心又何忍乎今惟有使湖還其爲湖而民田還其爲民田斯善矣至聊城縣之進水閘減水閘又堂邑之進水閘博平之減水閘皆宜酌量修復而其各引河皆宜急爲疏通者也何言乎酌今之宜古人治防通一河不知幾費經營而始克成之且經數百年前後之修理數十人心思之所區畫而始克成之其爲功亦大矣獨是以二千餘里之運河而僅恃此一綫之泉水雨潦之年糧運無阻而民田每受淹沒亢旱之年民田不淹而糧運又多淺阻此數百年之患而人亦卒無如之何者也至明季因北運淺阻議於荊隆口建壩引黃河之水至張秋以濟運豈知黃河之水有利而亦有害者也至治五年黃河決荊隆口而張秋被淹矣治六年劉大夏方治之至於順治六年而荊隆口又決矣順治七年楊芳興治之自是之後而荊隆口不敢復議開矣而卒無如北運之淺阻何也今查得沁水發源於山西至河南懷慶府合丹河之水至武陟縣而入黃河若於武陟縣東木欒店開引河一道使由原武陽武至封邱而入荊隆口舊河至張秋以濟運而北河不虞其淺阻矣若慮張秋水淹沒民田宜於大感應廟東建減水閘一座使水由鹽河下海則不惟民田不淹而商賈之船且得以往來矣

引沁入運

查沁河由河南武陟縣木欒店入黃河夫黃河之水至大而加以沁河之水尢大是以其害爲最甚與其入黃河而爲黃河之害何如入運河而爲運河之利查陳橋至張秋原有舊河一道名爲棗林河卽金龍口舊河也可以穿運河至濟南府雒口下海不煩大爲挑浚而木欒店至張秋亦有沙河一道但久經淤淺若由木欒店挑浚至陳橋分爲二河一由沙河入運一由棗林河入運而於張秋運河東岸建閘以備蓄泄水大則啟板放水入海水小則閉板蓄水濟運而又於棗林河之雙河集建閘二座南運水小則閉北閘使之由小黃河牛頭河以濟南運至沭陽下海若北運水小則閉南閘放水北行以濟北運又於曹州之白茂建閘二座可以分水由曹縣城武單縣金鄕魚臺入南陽湖又於宋家窪開河一道冬月使水由小黃河入南旺湖蓄之以濟春運是此河一開旣可以除黃河之害又可以資運河之利可以使河南開封漕米由陳橋上船歸徳之漕米由東明杜勝集上船可以不至衛輝府亦可不至小灘矣並可以興西北之水利使河南山東北直江南俱爲水田其利眞無窮也此區區一得之見不能無望於後之君子力爲舉行耳

開沁河

國家歳漕數百萬糧以實京師全賴防通一河而防通一河又借汶河之水至南旺分流濟運南旺迆南尙有馬廠數湖接濟南旺以北止有安山一湖而今已報租佃種矣所以每逢天旱之年東昌一帶處處淺阻以致糧艘稽遲非一日矣歷來司河者非不多方籌畫而卒無如之何也今查得沁河發源於山西由河南武陟縣東四十里木欒店往東南防入黃河若將此河攺來入南旺濟運則南北俱無淺阻之患矣但沁河之水防則利大則害須於引河頭建閘一座水小時開放濟運水大時下板閉閘使不爲害仍宜於十月以後開閘放水至五月初一日卽行閉閘仍於閘外建築土壩使水不至閘則下源永無泛濫之虞此河由武陟獲嘉原武陽武至封邱劉廣挑通六里至王防莊卽入荊隆口舊河由祥符長垣蘭陽東明曹縣定陶曹州至雙河集往東由鉅野縣安興墓巡檢司至鄆城縣東由宋家窪入南旺湖又由南旺湖北流出兼濟閘濟運又於上源北岸封邱縣劉廣分支河一道由長垣東明曹州開州濮州範縣壽張至東阿出沙河濟運又於曹州雙河集分支河一道由鄆城汶上壽張陽谷東阿入棗林河出小閘濟運又於上源南岸長垣白茅集分支河一道由曹縣單縣金鄕栁溝河入魚臺南陽湖又於鄆城東分支河一道由鉅野嘉祥小黃河入濟寧牛頭河至魚臺亦歸南陽湖又由南陽湖至沛縣昭陽湖防山湖由徐州荊山口下邳州貓兒窩出彭家河口過運河入駱馬湖又由宿遷西寧橋歷桃源淸河安東沭陽海州頭圖口大伊山下海但徐州荊山口已被黃水淤墊卽使挑挖隨挑隨淤必無善法須接沛縣太行堤建築攔黃堤一道由張谷山藺家山荊山口南至子房山使徐州以上黃河之水出黃河者仍由子房山下歸入黃河不惟荊山口之淤墊可以挑挖而邳州一帶之湖不致淹沒俱可爲膏腴之田矣此河一成若慮張秋水大又可於大感應廟東建閘一座使水由曹家單薄入鹽河下海若於此處挑深成河而鹽船及商民船隻俱可以往來且濮州範縣亦免淹沒民田之患矣此河旣成又可於戴村壩仿堽城壩制建石閘一座將戴村壩下汶河築壩堵塞使水由閘入運冬春水小則放入濟運伏秋水大恐有沙淤則堅閉石閘開坎河口使水由鹽河下海則南旺塘河免致淤墊而亦可省每歳挑挖之費矣

沁水入運河頭

沁河在武陟之東四十里木欒店爲入黃河之路其水勢由西北而東南至黃河交防處尙有二十五里宜於木欒店內沁河之東挑引河一道使之由東南而西北逆流而上河頭建艸壩一座中畱丈餘寛口門往西北每里許建艸壩一座須用四座重重闗鎖則水自不至於泛濫而爲害又於四座艸壩之中建石閘一座若遇山水泛漲則將石閘下板謹閉毋使東行若水十分大漲石閘恐不足恃則將四座艸壩擇其易堵者下埽築堵使水全不能過則自不至爲下源之害矣蓋以沁水之性防則利大則害不可不防也

引沁水利

沁河開成則水利可興山東宜添水利同知一員專司其事或以黃河同知兼攝亦可濟寧魚臺汶上鄆城壽張陽谷東阿俱可以修水田運河水足則沁河之水可以灌田運河水小則沁河之水可以濟運且此河一通而各州縣之水俱可以歸河民田永無淹沒之患矣再將沛縣太行堤接築至子房山則黃河之水不入淸河荊山口以下徐邳之地皆可以修水政再築彭家河兩岸則邳州諸湖俱成水田其利爲無窮矣

趙王河

查趙王河若欲大開先將東阿縣鹽河挑成可以下海然後引沁河水通金龍口河以達張秋使由鹽河下海則北直河南山東船隻俱可以通行矣查明天順八年金景輝疏稱陳橋原有黃河故道船可往來止是陳橋迆西三十餘里淺狹水小時月不得通流若開挑深濶亦可分引沁河之水以通運河是其所不通者止三十餘里耳卽使年久淤塞開通亦無甚難也查沁河入黃河之處在武陟之東其去陳橋不過百有餘裏耳卽無河形創爲開之亦似可行況河形現在乎若欲小做止將古黃池北二堤挑開使通金龍口河再將黃陵岡扒頭二堤挑開使通趙王河然後將白茅集三空橋堵築使古黃池至黃陵岡一百七十里河內之水盡入趙王河又將雙河集下堵築使由小黃河至南旺湖南馬村集開河引入南旺湖內由運河斗門出而濟運再將魏河洪河小流河開通使由張秋沙河濟運此河各衙門俱有案卷經登州府同知楊廷望查明濮州範縣陽谷壽張各縣情願自挑後因史通判有欲未遂竟不果行案卷可查河圖昭然此二河開南旺迆北運河可無淺阻之虞矣

挑趙王河沙河

天時亢旱河流防細其南旺以南河道將各湖之水開放接濟一切糧船可以前進惟南旺以北一帶運河止賴汶河分流浮送糧艘並無湖水接濟實屬可慮查張秋城河舊有趙王河沙河二處之水堪可濟運應委員確勘飭行曹州濮州鄆城陽谷壽張汶上各屬速將境內趙王河沙河淺阻之處多撥人夫加意挑挖深通放水濟運不惟漕艘得以接濟而民田亦不致淹沒矣

棗林河

棗林河由沙灣小閘入運其上爲邱坡之水又其上爲天鵝坡之水逓而上之以至於荊隆口六七百里之遙若稍爲疏通其利當無窮也柰今處處淤塞水滯不行急宜疏通以利運道者也

又

此河自張秋南沙灣小閘起系東阿縣地方三里至丁家橋又七里至萬家橋河東岸系東平州地方河西岸系陽谷縣地方又三十一里至黒虎廟系壽張縣地方又十四里至李家橋系汶上縣地方又九十里至紅船口橋系鄆城縣地方又二十五里至閻什口橋系濮州地方直至雙河集兩坌分流一入小黃河至南旺下入牛頭河一卽爲棗林河其源自陳橋古黃池來

疏濬沙河

查張秋迆南舊有沙河一道上通魏河洪河小流河由濮州範縣而來原有商賈往來祗因數十年來淤塞淺阻不通舟楫而濮州範縣之水不能宣泄是上之無以濟漕運而民生屢被淹沒商賈不能通往來爲害莫甚焉故急宜疏濬而疏濬之法又不動國帑皆紳衿士民情願樂挑者也是此一舉上之有益於漕運下之有益於民生而且可通商賈之往來亦何憚而不爲乎

五空橋

張秋城南五空橋所以泄運河之水入鹽河下海者也其每空宜酌量再低二三尺其兩旁鑿槽下板如閘制然以備蓄泄甚於運河有益或於大感應廟東建閘一座引水至堤內往東開引河一道至曹家單薄入鹽河下海亦可以備蓄泄保固堤岸

又

五空橋減水壩宜攺爲減水閘蓋壩底太髙不能泄水故也攺爲減水閘則啟閉有方蓄泄自然得宜矣

荊門閘放船法

荊門閘塘河與磚板閘天井在城均爲水門闗蓋不使水之下泄也自司閘者不詳察古人建閘之義往往兩閘齊啟齊閉以致上源之水一泄無餘湖水甚大船猶可行天旱之年湖水一小東昌一帶在在淺阻皆由啟閉失宜之故也故宜仿磚板閘天井在城閘例上啟下閉下啟上閉務使船皆可出而水不大泄此誠運河之一大闗鍵也今春一用之而東昌上下水勢足用並無淺阻之患張秋迆南水勢甚大可備異日之用又何慮糧儲之不早登

天府乎如閘上積船太多又不可拘此例須兩閘齊啟板則放船更快但船少之時須一啟一閉決不可兩閘齊啟致泄水勢也上下兩閘板俱要各下二十塊少則不足以蓄水矣

荊門上閘

荊門上閘所以闗南旺以北運河之水也其閘與天井閘相對故宜設鎖如天井閘之制而其鑰匙宜掌之於捕河防一啟一閉繳上閘鑰匙使領下閘鑰匙繳下閘鑰匙使領上閘鑰匙不得混行開放以泄水勢

荊門下閘

荊門下閘亦宜設鎖其鑰匙亦宜掌之捕河防蓋此閘與在城閘相對故亦宜照在城閘之例與上閘之一啟一閉庶乎蓄泄得宜而水勢常足矣

阿城閘放船法

阿城兩閘其上啟下閉下啟上閉亦與荊門閘等其在荊門之下猶天井在城之有趙村石佛也蓋其斟酌得宜古人不知幾經籌畫而始建此良規數年以來亦因司閘者失其意而齊啟齊閉以致水勢太泄每逢水小之年北運輙有淺阻今亦爲訂正之使悉遵古人之制一啟一閉則水勢有餘而糧運無阻矣若閘上積船太多亦宜上下兩閘齊啟放船又不可執定一啟一閉反致船行遲滯也

阿城上下閘

阿城上下閘皆陽谷主簿所管也主簿衙門現在張秋今宜移於阿城亦掌二閘之鎖鑰蓋此二閘與趙村石佛相對故宜與趙村石佛之例一啟一閉逓爲開放以蓄水勢庶糧運不致於淺阻亦如荊門閘繳上閘鑰匙則領下閘鑰匙繳下閘鑰匙則領上閘鑰匙則水有所蓄而不至大泄矣

七級放船法

七級塘河亦系上啟下閉下啟上閉者也但七級塘河止二里許而至周家店則有十二里二里塘河之水焉能足十二里河之用此周家店所以每有淺阻而七級放船必兩閘並啟也夫兩閘並啟旣慮泄上源之水而下啟上閉二里塘河又不足十二里之用爲之柰何則惟有並塘之法焉七級放兩塘周家店始放一塘若仍不足七級放三塘周家店始放一塘再無不足之理船愈多則水愈髙至船盡歸下塘而水仍畱上塘此法之至善者也查七級塘河可灌六七十隻兩塘則有百餘只三塘則有二百隻卽發防牌於周家店令周家店啟板放船此一定不易之理也若一塘灌二三十隻兩塘止灌四五十隻而周家店卽行啟板則水仍多泄矣故七級必盡塘灌放乃爲得法也若閘上積船太多亦宜上下兩閘齊啟放船更爲便防

周家店放船法

周家店距七級十二里而七級塘河僅有二里餘以二里餘之塘而灌十二里之河水勢自不足用故必七級放兩塘而周家店始放一塘乃爲得法或七級放兩塘而周家店水勢仍小則俟七級放三塘而周家店乃放一塘水勢再無不足之理若一塘放一塘周家店上下未有不致淺阻者司閘者不可不知蓋船少則泄水必多而船多則泄水必少故周家店放船必須百五十隻多不過二百隻少亦必須百隻始可放一塘則船旣易出而水亦不至太泄矣

東昌府上下各閘放船法

東昌府第一閘爲周家店其上閘爲七級下閘七級旣放兩次周家店始放一次七級二里之塘所容不過四五十隻船是七級放二塘其船不過百隻若七級放二塘周家店水仍不足用不妨再放一塘是七級放三次周家店始放一次約周家店之船少不過百隻多不過百五十隻其以下各閘之水諒無不足用者倘或再不足用須兩塘並一塘如此塘水小船不可過閘卽將上塘之船合並此一塘內再無不足之理或疑船多一塘不能盡放不知船愈多則水愈髙譬如置一大盆水止半盆若置西二三个於盆內其水立時卽滿四月初間催民船進京各閘水小乃將五塘歸並一塘民船六百二十五隻

皇木筏十七弔糧船二十四隻各閘俱過並無淺阻用此道也蓋船少則用水多船多則用水少此不易之理也

居濟一得卷四﹤史部﹐地理類﹐河渠之屬﹐居濟一得﹥

欽定四庫全書

居濟一得卷五

禮部尙書張伯行撰

治水

治水者使水有所歸而已孟子曰禹疏九河瀹濟漯而注之海卽今山東之河是也數年以來疊被水患皆因入海之路淤塞不通故泛溢平野而民田悉受其害也查東昌府舊有減水閘九座皆泄運河有餘之水以入海者也今則閘座廢壊河底墊髙水不能出故常盈溢甚則衝決此必至之勢也

土橋閘

土橋至梁家鄕止十二里至戴家灣乃三十五里故十二里之水每不足三十五里之用必須土橋放兩閘戴家灣始可放一閘則上下之水俱足而無淺阻之虞矣若照常例一塘灌一塘則土橋以上必致淺阻而難行若土橋放兩次戴家灣水勢仍小卽再放一塘是土橋放三塘而戴家灣始放一塘合三塘之水以爲一塘之水合三塘之船以爲一塘之船而水又焉有不足者乎而船又焉有淺阻者乎

又

此閘離梁家鄕閘十里離戴家灣閘三十里以十里之水放入三十里塘內故每有淺阻之虞此放船之所以甚難也法宜戴家灣閘上常存船數十隻或百餘只則此塘之水可以接濟土橋之水土橋放船自無淺阻之患土橋放完然後戴家灣閘啟板將前數十隻或百餘只盡行放出卻將土橋新放下之船存在塘內使土橋再放一漕然後啟板將此船放出又將再放之船存入塘內以接濟後船如此節節放去淺阻之患庶可免矣此土橋放船之的著也

戴家灣放船法

戴家灣閘上離土橋三十里下離磚板閘四十里乃運河一大關鍵也此處最宜斟酌得宜蓄積有方必先計算船數之多寡水勢之大小或土橋放兩塘此閘放一塘或土橋放一塘此閘放一塘或土橋放一塘半此閘放一塘則土橋三塘可分爲此閘二塘要使水勢足用運行無阻乃爲盡善然此處放船必酌量磚板閘之水使不大不小蓋水大則恐漫溢水小則恐其淺阻必審奪至當使之得宜則旣無淺阻之虞亦無漫溢之患矣此閘宜多備板塊若水勢太大則此閘可蓄積倘一放至磚板閘勢不能畱矣然此閘放船尢宜多無論磚板閘能出不能出皆宜多放蓋外河水小則船難出口而磚板閘以上不可不多存船隻者則以船蓄旣多外河水一長卽可俱出矣若不先存船數百只恐外河水一漲卽欲放而無船故戴家灣閘放船宜多也

又

戴家灣閘離磚板閘四十里離土橋閘三十里此閘最關要啟閉一不如法則七十餘里之塘河未有不致淺阻者故必蓄水旣多則放閘之時上下自無淺阻之患若一塘灌一塘蓄水必不能多須土橋放船兩次此閘始可放船一次則蓄水旣多而上下皆有餘裕矣或謂土橋放兩閘恐船太多此閘不能放完不知土橋放兩閘其船不過二百餘只卽使三百四百無不可放前者一塘曾經放過民船六百餘只並無淺阻又何慮乎

磚閘放船法

磚閘灌塘必先於板閘多下板塊使水不下泄則無論船之多少皆可灌放而無難若下閘下板太少灌塘之時板閘水已下泄則船必不能多放而上源恐致淺擱惟於磚閘灌塘時板閘多下板塊板閘放船時磚閘多下板塊則水不妄泄而船皆可出口矣或板閘不能放完塘內淺阻或磚閘亮板一塊以接濟之或板閘下板磚閘啟板再灌入數十隻一時開放惟在臨時相機酌奪審時度勢以一心權衡之而已

又

閘上之水若可以過一百五十隻船者止過一百隻卽送防牌俟戴家灣再放一塘有水接濟然後再放若放船太多水之消耗已盡則戴家灣閘船恐難放矣此處之水常使有餘無使不足蓋一經水小則接濟甚難也

又

昨見報一塘五十七隻船做三次放一次放船三十隻二次放船二十隻三次放船七隻切思七隻之船而放一漕之水豈不可惜此後如一塘可放完者極好若一塘不能放完做二次放亦可或二次仍不能放完或餘幾隻可將板閘下板磚閘再啟板灌塘另做一漕放如此塘放一次二次不能放完仍有餘剰者卽再將板閘下板磚閘再啟板灌塘灌完再放務使水皆有用不致空泄爲妙

又

此閘上水有十四五捺時卽送防牌令戴家灣閘放船接濟若至十三捺則不可放船矣須至戴家灣放下船來板閘方可放船予前聞磚板放船每日止三二十隻或十數隻心竊疑之故親來監放每日放至一百二三十隻甚至一百八十五隻乃悟從前之放船極少者以放水之時不放船放船之日已無水也何以言之戴家灣放船之時磚板閘水大之時也磚板閘旣不放船而防牌又不多加板塊使水直從板上空過至戴家灣放完船而水亦盡矣防牌始至磚閘啟板放船已無水矣況外河水小板閘一啟板水去而船畱故放船無多也予力爲攺之使放水之時卽放船放船之日始放水故一日過船至一百八十五隻惟於閘上酌量水勢水將大則亮板以放船水將小則加板以蓄水不過啟閉得宜蓄泄有方而已

板閘放船法

灌塘之時必使糧船在先民船在後蓋民船喫水甚小而糧船喫水甚大若先放民船及至水小糧船不能行矣四月間曾目覩放船每板止放糧船三四隻皆因先放民船甚多也必先放糧船俟糧船淺阻不能出口之時然後放民船蓋民船甚輕至糧船不能行而民船猶自易行也如此放去則糧船所放必多矣蓋外河之水甚小則閘河之水當如惜金豈可以有用之物而置之無用之地乎外河水小板閘一啟板水泄而船淺擱矣故放船最難也予心竊憂之復設一法於板閘啟板之時將磚閘之板多下滴水不致空泄俟板閘啟完板放船出口視船將淺擱之時卽將磚閘之板酌亮一塊或二塊或三塊使足送船出口而止又視糧船可以盡出口閘不致淺擱之時卽將磚閘之板依舊嚴下毋使泄水如此則水不空泄而船多得出矣故從前每日止放船三二十隻自予行此法每日出船一百二三十隻甚至一百七八十隻附志於此以備後人之采擇焉

又

山東四十餘閘放船皆易惟板閘放船獨難蓋板閘之下卽系外河更無閘以蓄水也而獨外河水小之時放船爲尢難蓋以板閘一啟板則塘內之水一泄無餘糧船每致淺擱須於磚閘灌塘之時板閘放船之時磚閘多下板塊無使水勢下泄直至塘內淺阻不能出口然後亮磚閘板一塊或二塊以接濟之然又不可待其旣淺而後亮板也旣淺而後亮板則糧船一時恐難行動須於將淺之時卽行亮板如放二十隻後始淺則放至十五隻時卽行亮板則水足接濟到底不淺矣然必磚閘板閘多下板塊上源蓄水盛滿然後可行不然上源無水恐板亦難亮矣

板閘

板閘底壊漏水所以從前東昌一帶糧運淺阻予於甲申乙酉桃河時將閘底修好至今再不淺阻如再淺阻必閘官閘夫啟板誤漕不可以不察也

閘官

磚板二閘一官荊門上下一官天井在城二閘亦止可用一官上新中新二閘旣廢其夫亦可不設

竹薄壩板閘放船之法

用核桃粗竹竿照依秫稭薄樣用單綫好蔴繩織成薄根朝下者削尖比他竹竿長五寸每三尺逺用木杉篙一根兩頭刮一般粗下亦削尖於西橋上里許河淺處所兩岸築土壩壩土用竹薄攔河展開竹竿杉篙俱釘入河底杉篙項上用繩畱住於竹壩未做之先先將西浮橋對上鎖橋上用土布袋數十壓船下水上止畱一二捺浮水上則此橋已足堵水又於橋上存重載民船百餘只令各擺開則此船又足堵水再於船南竹薄壩堵水上靣如再有重載船亦令擺開堵水則水不能下而板閘之內外自不至於淺阻矣

治河之法

治河之法有宜酌復古制者焉有宜隨時變通者焉何言乎古制之當復也運河兩岸之進水閘減水閘是也古人旣開防通河以濟運矣又慮其水之有時而涸也於是多設進水閘以助之或湖水或坡水或河水務使皆得入運以濟河水之不足所以𨿽逢天旱之年而河水不苦於涸竭者恃有此也

築漳河壩引漳水濟運

外河水大則板閘之船易於出口若外河水小板閘之船出口甚難須於魏河漳河築壩使水由支河經元城館陶而入衛河則外河之水自然有餘而無淺阻之患矣但魏縣元城系大名府轄非山東之官所可専行須預先詳眀河院使行文大名道則事無不濟矣但漳河之水小時固足爲運河之利而一經漲發又恐爲元城館陶之害須於重運到臨淸時將漳河築壩引水入衛濟運至重運過完仍將漳河壩開通將入衛支河堵塞則元城館陶俱不受害矣

引漳入衛

衛河之水發源於河南輝縣之百門泉源逺而流長及至臨淸其流漸細以故北河一帶每遇天道亢旱糧船不無淺阻查淸河縣東北漳河去衛河僅十餘里有舊河一道名曰蔡河康熈四十二年大水時曾由此入衛河後被武城堵塞若疏通成河使漳河之水由武城縣西關北頭引入衛河則北河一帶可永無淺阻之患若慮伏秋之時二水交發其勢太大查恩縣四女祠北減水閘下原有引河一道今宜疏通寛深使水由古黃河下海則運道民生均受其利矣

又

漳河發源𨿽有淸漳濁漳之分然東支西總合流於河南彰徳府之合彰村由合彰而下注於東省之邱縣城濠分爲二股其一自城北分流經廣宗鉅鹿諸邑向西北至寧晉之大陸澤防滹沱釡陽諸水由天津入海其勢浩大卽不長水亦可舟楫通行今勿論也其一自城東分流經威縣南宮淸河武城各村莊向東北亦由天津入海名淸陽江又名黃路河對淸河之沙土村有蔡河一道接黃路河之水可以入衛濟運惟是蔡河𨿽有河形現今無水地勢髙於黃路河五六尺不等自張寛村俱系民間承糧之地延袤二十餘里至武城之北三官廟方可引入運河若將蔡河挖掘深通引之濟運無論壊民田無數萬難開挖卽使開挖成河則黃路河現今水小之時尙寛至二三丈五六丈之處不等一經水發洶湧浩瀚其勢莫當恐一綫之運河不能承受反有衝決之患且止可濟武城以北之淺而武城以南之淺處尙多亦必不能使水逆流而上以濟之也查直之成安縣栢寺營有通漳河之新河一道直至山東館陶之沙河卽古之所名馬頰河者綿長一百二十餘里寛自一丈七八尺至二丈四五尺不等深自一丈七八尺至二尺四五寸不等獨至沙河因其淤成一片沙坡故接新河之水止有涓涓一滴入衛惟無河身不能束水所以不暢若將沙河挑挖使有河身束水則漳河之水混混而暢流入衞矣漳水入衞旣暢則衞水盛衞水盛則外河之水靣自髙閘河之水亦不致建瓴而下而臨淸迆北各州縣古淺之處不事疏浚而自無阻滯之慮矣且漳水旣分入衛則直屬成安廣平諸邑沿河村莊禆益正復不淺運道民生均爲有益

衛河

衛河舊名禦河源出河南輝縣蘓門山東北防洪漳諸水過臨漳分流爲二其一北出經大名至武邑以入滹沱其一東流經大名東北出臨淸合防通河至直沽防白河入海愚按臨淸以北運河每有淺阻此河旣至臨漳分流爲二若遇臨淸迆北水小之時將臨漳分流處其北出入滹沱者堵閉則東流出臨淸合防通河者水自大矣再將武城蔡河開通又何水小之足患乎

四女寺進水閘

四女寺進水閘所以泄民田之水入運河者也今已廢壊無存閘內引河亦皆淤墊故民田之水不能泄出百姓每受淹沒之患查此閘原系恩縣知縣孫居相修建今日山東河工不動錢糧此等工費勢無所出若爲民父母者肻爲民除害則用本縣之民力救本縣之百姓當亦人情所欣然者亦何憚而不爲哉

四女寺減水閘

四女寺北舊有減水閘一座原所以泄運河有餘之水者也運河有餘之水從此泄出則上不致爲害於山東下亦不致爲害於北直此古制之最善者也乃數百年來閘座廢壊不修引河淤塞已平運河之水無處宣泄泛溢於南則山東受其害泛濫於北則北直之吳橋東光等處悉受其害此固不可以不復者也然閘座之復猶易而引河之復甚難蓋引河久已淤平百姓悉皆佃穜今欲仍挑爲河此人情所甚難者故必照原舊河身挑挖則人亦無辭但工程浩大費無所出此工一成並有益於北直若北直之吳橋東光及天津一帶州縣肻相幫助則亦何難之有哉

急修閘座

東省河道設有四十四閘節宣水利以濟糧運原系上下完固水不滲漏方克有濟但查勘沿河閘座有創建數百年亦有重修數十年者閘墻閘底處處過水並閘底之萬年枋損壞者甚多𨿽有閘座之名並無蓄水之實應飭各州縣乘閉壩挑河得以見底各將管下閘座上下築壩掣水查勘閘底有缺石者添補石塊萬年枋損壞者作速添換修理完固其有隙縫以及閘墻隙縫過水者湏用木板實塞其小隙縫用油灰蔴穣照依艌船之法修艌堅實其縫上下脗合庶水不致走泄得以蓄積則於糧運大有攸賴矣

東省湖閘情形

餘效力河工有年防

恩補授濟寜道任事以來冰兢自矢畱心體察期報主恩而答知遇今閱臺臣樊一疏爲請陳東省湖閘情形等事余不能無辧焉防疏稱查運河修工始於戴村壩引汶水一支由東平而南逓汶邑西以抵南旺卽分水龍王廟等語查永樂九年宋尙書用白英計分水南旺築壩戴村橫遏汶水南流會通河始得濟運每水潦則掘坎河口以殺之不足則開滚水壩又不足則開減水諸閘或順之入海以披其勢或蓄之入湖以納其流水微則盡塞使餘波悉歸於漕此戴村壩所由來也旣築壩戴村遏汶水入海者注之南旺水無旁泄畱坎河口不壩以備分泄入海每重運過時用刮沙板作一沙壩於坎河口涓滴盡趨南旺若水長則連沙衝出坎河後河身漸移近坎河口全河之水直灌坎口故土壩歲築歲決每歲勞費不貲且全流漫衍而入鹽河南旺每至膠舟萬曆初侍郎萬恭疊石爲灘十七年總河潘季馴築石壩四十丈髙三尺水髙於壩漫而西出漕無溢也水卑於壩順流而南漕無涸也二十一年水大發尙書舒應龍又於河口之下開渠泄水故於兩旁各築石堰以防沖刷當石壩未築之先主事佘毅中議建石閘略云欲爲經久之計莫若連建數閘以時蓄泄如堽城閘之制蓋堽城可閘則坎河亦可閘也其後主事張文奇又議仍築土壩略曰坎河旣決一俟霜降後卽當仍舊歲築土壩計每歲之費大約不逾百金且水直衝坎河則上源之勢旣殺而下源之勢稍微王堂諸口不致盡決汶邑民田得免淹沒以利害計𨿽歲有數十金之費利倍於害矣夫以佘毅中言之則當建石閘此一勞永逸之計也以張文奇言之則宜仍歲築土壩此補偏救之說也建石閘則工大而費繁築土壩則力省而較易然近日東平汶上之所以被水者以石灘石壩僅百丈耳夫以汶水全河之勢而恃此百丈之壩以泄之且過三尺而始泄之石壩旣窄土壩又髙所以蓄水旣髙則汶上被淹及其衝決坎河則驟水所經而東平亦被淹所謂川壅而潰所傷必多也爲今之計建石閘則酌奪啟閉固屬萬全卽歲築土壩亦無不可獨是築土壩宜凖石壩之制而稍髙尺許使水小之時則全蓄以濟運水大之時則任其衝決一俟水落或霜降後卽爲修築庶汶上東平兩不受害矣或曰爲汶上計則得矣東平以百丈之壩而猶不免於淹沒今曰土壩凖石壩之制水大則任其衝決東平之受害不更甚乎予曰不然東平之所以受害者以土壩旣髙蓄水日盛一經衝決則驟水所經而民田乃被其害也若曰土壩卑則東平被淹然當日未分水南旺之時全汶之水盡由鹽河下海亦未聞東平之受害若何也今南旺旣分一半而東平又慮其淹無是理也此戴村壩坎河口之大較也防疏稱又恐汶水一支不足濟運爰諸泉使之同歸於運河然孟冬挑淺汶無所注仲春重運河無所資終未盡善再查運河之東有二湖北曰馬踏南曰蜀山皆在汶邑境內所以停蓄諸水漕艘備至則次第開放以濟運道之不足土人名曰水櫃運河之西有湖一區名曰南旺亦在汶邑境內挑淺則由斗門撒水以入於湖或河水湧溢則開斗門泄水亦歸於湖此固其大槪等語但旣曰孟冬挑淺汶無所注而又曰有馬踏蜀山二湖所以停蓄諸水非汶之所注乎旣曰仲春重運河無所資而又曰漕艘備至則次第開放以濟運道之不足非卽河之所資乎防疏稱從來雨澤水勢常不足於冬春而盛於秋夏故於秋夏之交汶水迅發勢如黃淮兼之泉流合聚諸泉洶湧攜汶勢而並注於湖湖不能容因而洋溢民田罹災等語查南旺之北原有何家滚水石壩又有王堂口水大則從此泄入石頭口等處入運河是旣有以濟北運而南亦不至於泛濫也蓋南旺以南如馬塲湖府河泗河硯瓦溝磨防溝蜀山湖南陽湖昭陽湖微山湖彭口大泛口其餘諸泉不可勝數濟運之水不患其少也南旺以北舊止有安山一湖而今盡成民田張秋以南沙河一道棗林河一道亦系濟運而今盡行淤塞是南旺以北無涓滴之水以濟運也有餘之水宜泄於北而不宜泄於南者也爲今之計何家石壩當爲修整王堂口宜建石閘一座伏秋遇汶水盛大則開放以泄之春夏之交遇運河水小則開放以濟北運蓋重運一過南旺則栁林閘嚴行封閉使南旺蜀山馬踏三湖之水由龍王廟往北而汶河之水由王堂口往北入運則南旺以北之運河自無膠舟之患矣防疏稱昔人計出萬全於蜀山湖之南置滚水壩於南旺湖之西南建忙生閘遇水勢泛漲越滚水壩以達濟寜之西湖由西湖以入於河自河以入於南旺湖湖滿水溢則開忙生閘入牛頭河歷南陽等處下抵海口其時流順瀾安運通而民田無恙等語夫曰越滚水壩以達濟寜之西湖由西湖以入於河其說是矣又曰由河以入於南旺湖夫西湖之十里閘安居閘皆入運河者也其去南旺尙有五六十里不知何以能逆流而上以入於南旺湖也此余之所不觧者也防疏稱後世不師古人懷私自利髙築滚水壩蜀山之水無出路堵塞忙生閘南旺之水無所泄等語查滚水壩𨿽髙築而利運閘已建蜀山湖之水未嘗無出路也忙生閘𨿽經堵塞而十字河已經開通南旺湖之水未嘗無所泄也但堵何家石壩王堂諸口使水涓滴不向北流而又建利運閘以放蜀山湖水開十字河以放南旺湖水使水盡往南行此則運河防任同知之懷私自利也蓋南旺以南爲運河防之境而南旺以北則漸至捕河防境止顧一已不顧他人止顧一境不慮全河運河同知任璣誠有不能辭其責者矣防疏稱湖水猛溢蜀山之北如平原顏氏次邱及汶城東北一帶村落南旺之西北如宋家窪大屯小屯一帶屯莊盡行淹沒𨿽數日之內水順河下不致久停然近湖之地如宋家等窪民田數千百頃至今二十餘年汪洋浩瀚無一可施犁鋤等語查平原次邱俱在汶邑之西南而其所以被淹者以何家石壩堵塞王堂諸口不能泄水水不北行自必向南矣水盡南行此其所以被淹也而顏氏一村又與宋家窪等屯俱在汶邑之西南宋家窪等處之所以被淹者以南旺湖堤二十餘年不經修補故也余自到任後每日讀治河書以考古人之成法又朝夕奔走河幹以驗今日之形勢知宋家窪之所以被淹者皆由於南旺湖堤之不修夫南旺湖堤舊系民修今嵗見百姓災荒故令運河防蘓稷督汶上縣主簿劉聲浩率淺夫於今春已經修補完竣宋家窪一帶之紳衿士民於今夏又經加髙加寛而南旺湖之水已不得過宋家窪二十餘年不施犁鋤之地已漸畊種殆盡矣使早修湖堤又何至淹沒二十餘年乎湖堤一修不惟宋家窪不受湖水之淹卽使開忙生閘亦不能泄宋家窪之水矣數年以來宋家窪之水所以大者又有故查南旺湖原有關家大閘口在十里閘下又有五里鋪滚水石壩在關家大閘之下皆泄南旺湖之水以濟北運者也數十年關家大閘已廢壊無存矣五里舗滚水壩又經堵塞矣此二處不能泄水而乃開十字河使南旺以北每逢天旱之年處處膠舟而南旺以南無論旱潦處處淹沒二十餘年不得畊種如宋家窪濟寜南鄕魚臺沛縣滕縣各處又何止數千頃哉自今歲閉利運閘堵十字河嚴下栁林閘板盡啟十里閘板開新河頭使水盡向北行所以宋家窪濟寜南鄕魚臺滕縣沛縣各處俱經畊種而南旺以北重運亦得遄行並無淺阻之患矣且又令疏關家大閘引河並令疏五里舗滚水石壩引河將來仍開關家大閘滚水石壩使南旺湖水仍向北行出兼濟閘濟運而忙生閘無容議開矣且宋家窪之水又自有出路查宋家窪以北原有引河一道由開河閘下兼濟閘入河旣得以濟北河之運又以泄民田之水今俱經淤塞已飭令運河防及汶上縣主簿勸諭一帶鄕民照舊開通是宋家窪之水古人原有定制特後人未之遵行耳防疏稱曩經具詳指畫區處同濟寜嘉祥會勘無如行而復止飾爲時移勢易陵谷變遷之說謂事可行於古而不可行於今夫自古迄今水性有不就下者乎況忙生閘乃牛頭河之北口自前運河防任璣堵閘令淺夫多收埽艸遂將忙生閘堵塞水道不行漸至壅阻等語夫濟寜嘉祥之受水猶之汶邑也汶邑之水南下濟寜嘉祥先受其害在汶邑顧汶上之百姓而濟寜有不顧濟寜之百姓嘉祥有不顧嘉祥之百姓者乎其爲愛養百姓而欲救之無以異也且忙生之建置徧查諸書無可復考想任璣之意豈不以運河關系重大在昔日由牛頭河行運開忙生閘所以濟運今牛頭河旣不行運故將忙生閘堵閉開十字河放湖水入河以濟今運此亦爲運道計而非必有他意也但不知南旺湖之水宜開關家大閘五里舗滚水壩以濟北運而不當開十字河以濟南運使南旺以南一帶之民田受淹也何也南運原未嘗缺水也防疏稱疏浚牛頭一河疏浚之事亦不過令沿河有田之民髙者平之水艸芟之湖水一泄隨河而南則湖河不致倒溢民田不致淹沒等語查前會題疏內原令地方官各縣修築各縣堤岸疏浚各縣河道牛頭河並未嘗令其不行疏浚也今宜再行嚴飭地方官令沿河有田之民速爲疏浚無致再淹民田如有抗玩指名掲報處庶各州縣亦勇於任事而無敢推諉者矣防疏稱山東撫臣彚題兩閘一開濟寜之水一泄無餘抑何其言之不經也且閘所以司啟閉備蓄泄也水少則蓄而閉之水多則宣而泄之蓄泄因時啟閉由人何至一泄無餘等語查宋尙書挑河之始原深三尺數百年來河底漸淤加以堤土淋漓運河之底髙於牛頭河底一泄無餘又何足怪乎若曰閘所以司啟閉備蓄泄也水少則蓄水多則泄是矣但司啟閉者亦必有官備蓄泄者亦必有人信如是也則閘官閘夫又當添設不多此一費乎且南旺湖往北旣有關家大閘又有五里舗滚水壩濟北運往南又有十字河放水濟南運今必欲開忙生閘將閉十字河而不濟南運乎況一開一閉不又多此一畨攺更之勞乎無論其不必更攺也卽使開忙生閘泄盡南旺湖之水旣有妨於漕運果何益於百姓且失百姓魚藕菱蒲之利矣況南旺爲四大水櫃之一原系蓄水之所今不用以蓄水而使之出忙生閘入牛頭河則以有用之水置之無用之地且驟水所經牛頭兩岸如嘉祥濟寜魚臺之民田受害將無窮也卽曰牛頭河之水原有南陽湖昭陽湖入微山湖下抵海口獨不思徐州以西九十里無堤岸伏秋水漲漫入微山湖且將逆流而上逼微山湖水使往北行而牛頭河之水又安能獨向南行乎是開忙生閘徒見其有害而未知利之何從也防疏稱如督撫所題使兩閘永塞諸邑永困非所以安民生而利運道也伏祈

敕諭撫臣河臣再爲秉公細查思當日所以設閘之意並訪後來閉閘之害如其按形查情則必復滚水壩開忙生閘浚牛頭河以利運道者利民生等語查泉河史云忙生閘系泄湖水入永通閘牛頭河由魚沛運河而下者近年魚沛水盛南泄不多常苦滙積濟寜東南之境是在當日已淹濟寜矣且開忙生閘亦止可以泄南旺湖水而不能泄宋家窪水蓋湖堤間隔宋家窪水固不能入南旺湖又何由而出忙生閘乎若夫馮家滚水壩前此之所以開後此之所以閉皆非無故也查馬場湖原受蜀山湖之水故開馮家壩引水東流又於馬場湖東五里營建湖堤一道以禦之又於五里營西建閘一座十里舗建閘一座安居建閘一座放水濟運是馬場湖原受蜀山湖之水而不受泗河之水矣泗河之水原由楊家壩至蓮亭門前入河濟運楊家壩在濟寜州城東泗河之水貫兗州西流合洸水同經此口南入運道原未嘗設壩正徳間因劉寵之亂築壩引水西繞以爲濟城外防始有壩基自明季崇禎十七年流防猖獗東省震動於是復築此壩障水防城至今未攺泗洸之水爲此壩所遏由夏家橋入馬場湖濟運後又將馮家滚水壩堵築使蜀山湖之水不至馬場湖自此以後馬場湖止受泗河之水而不受蜀山湖之水矣數十年來府河淤塞泗河之水亦不能至馬場湖湖地盡皆涸出姦民俱經盜種矣故在今日宜將馮家滚水壩西另建蜀山湖堤一道以禦蜀山湖之水再將府河大加疏通使依舊寛深兩岸築堤束水引水至馬場湖又將馬場湖西至馮家壩之舊河大加開通引水至馮家壩又將馮家壩攺閘一座外挑引河一道放水至大長溝西頭入河濟運再將獲麟古渡建閘一座蓋獲麟古渡卽今之大長溝擺渡口是也蓋昔日馬場湖受蜀山湖之水水從西來故宜由安居閘十里舗閘五里營閘放水濟運今馬場湖不受蜀山湖之水而受泗河之水故不宜由五里營閘十里閘安居閘放水濟運而宜由馮家滚水壩至大長溝西頭入河濟運如此則泗河之水始得以濟運而不至置之無用之地矣泗河之水旣出以濟運則南運不患水少而汶河之水口又不宜在南旺而宜攺於五里舗水口旣攺使汶河之水由湖入河運河不至淤墊可以不必挑挖卽使挑挖兩岸平坦施功甚易亦不至如南旺兩岸如山工夫百倍也如此則用泗河之水以濟南運用汶河之水以濟北運濟寜以南旣可免淹沒之患而東昌一帶亦不至有淺阻之虞此誠萬全之策也馮家壩所以障蜀山湖水是滚水壩所以泄蜀山湖有餘之水者也若任璣所建之利運閘則並蜀山湖底之水而亦泄之是知用利運閘則泄水太多而有妨於運開滚水壩則蓄泄得宜而有禆於運故宜將利運閘永行堵塞重修滚水壩使水由大長溝西頭入運以備蓄泄此古制之不可以不酌復者也防疏稱南旺湖泄運河之湧盛非蓄水以備用湖心髙於何身湖水卽泄何渉於河又何至有妨於濟運之水等語查宋尙書經理運河旣成而又恐泉水不足設四水櫃以濟之在汶上曰南旺湖在濟寜曰馬場湖在東平曰安山湖在沛縣曰昭陽湖此四大水櫃也卽以南旺湖言之十里閘下有關家大閘所以放水濟北運者也再下有五里舗滚水壩亦所以放水濟北運者也南有濟運閘所以放水濟南運者也載在河防一覽河圖中及全河備考河圖中昭昭可防謂無渉於河可乎謂無妨於濟運之水可乎今但開河家滚水壩王堂口使水往北行而南且不淹矣且開馬踏湖之新河頭仁橋以泄馬踏湖之水而蜀山湖之水亦可由馬踏湖而泄總之爲民生計而忙生閘不當開爲運道計而忙生閘愈不當開若曰汶上被淹獨不思雨潦之年濟寜魚臺皆不免淹沒之患何獨汶上乎然而南旺以南每苦於民田之淹沒南旺以北每苦於膠舟之難行者則又有故查宋尙書分水原系往南三分今則往南七分矣而又開利運閘以放蜀山湖之水又開十字河以放南旺湖之水南旺以南焉得而不淹乎原系往北七分而今則往北三分矣又將關家大閘五里舗滚水壩堵築南旺之水不能濟北運也又將仁橋新河頭閉塞馬踏湖之水不能濟北運也南旺以北又安得而不淺阻乎今新河頭已開仁橋已疏通關家大閘引河現在疏通矣五里舗滚水壩亦將開放矣如此則南自不至淹沒北自不苦於膠舟諸邑又何至於永困乎然而諸邑之所以連年被水者又自有故查尙書宋禮聴用白英之計攺河南旺嗣後以微過防督責方以儒巾治事未防奉命取材川蜀間其一二未竟之緒至平江伯陳瑄始續成之是則宋尙書之攺河原未竟也查舊運河引汶水一支出堽城閘由洸河入濟寜始得濟運而於堽城閘下建堽城壩一道中畱七空如閘制然亦系下板遇冬春之際汶河之水俱系淸流閉堽城壩開堽城閘引淸水濟運一遇夏秋之交山水泛漲沙隨水行則閉堽城閘開堽城壩使濁水向鹽河下海洸河不至淤墊而濟寜塘河未聞歲歲挑挖也此古人之制度盡善盡美無復遺憾者使宋尙書得終其事攺河旣完自必仿堽城壩之制以建戴村壩仿堽城閘之制以建戴村閘南旺運河分水口上流亦如洸河之制止納淸流而不納濁流則南旺塘河沙不得淤亦可免歲歲大小挑之費矣無柰攺河未成隨以微過督責以儒巾治事未幾隨去而平江伯陳瑄又不求其盡善遂貽後世無窮之害𨿽萬恭壘石爲灘潘季馴築石爲壩總不出馬之貞之所逆料至今日馬之貞之言不幸而中焉者也爲今之計惟有坎河口石壩之下將戴村壩北頭仿堽城壩之制亦畱七空如閘制然現今汶河俱是流沙不能建閘可於東岸擇土性堅實之處仿堽城閘之制建閘三座卽於南北各開引河一道使水由閘而行然後將往南旺之汶河築土壩以堵之遇冬春水小之際閉壩開閘納淸以濟運如伏秋山水大發之時則閉閘開壩放濁流以入海則南旺之塘河止納淸流而不納濁水自不至於淤墊矣卽曰分水口以上現今河淤勢必歸塘河一時不能免於挑挖然而用工亦少矣是萬世之利也或曰今兩河分流而東平仍歲受水患若將戴村建閘遇河水大發將閘嚴閉使水盡由鹽河下海東平州不更虞淹沒乎獨不思古時未有堽城閘未有洸河之先汶水盡由鹽河下海東平州何以不淹也未有分水南旺之前汶水盡由鹽河下海東平州又何以不淹乎然而東平之所以被水者亦有故河底沙淤日髙而鹽河兩涯又無堤岸此其所以被淹也今惟添築鹽河兩岸堤工而又加幫汶河兩岸堤工則水有所束諸邑俱可以不淹矣此又一勞永逸之法也

居濟一得卷五

欽定四庫全書

居濟一得卷六

禮部尙書張伯行撰

治河議

善治水者爲其水大而能治之使小水小而能治之使大也水大而能治之使小所以除水之害也水小而能治之使大所以資水之利也故古之治河也易今之治河也難古之治河止以除水之害今之治河兼以資水之利惟其止以除水之害故禹之治水使水以四海爲壑而已無餘事惟其兼以資水之利故不得聴其以海爲壑必使之曲折廻旋致其水爲有用之水而其餘乃歸於海也此善治水也若竟聴其以海爲壑則不得資水之利矣若使之曲折廻旋致其水爲有用之水而其餘不使之歸海焉則資水之利而防不免於受水之害烏覩所謂善治水者乎我

國家嵗漕東南數百萬以實京師所借者防通河一綫之水耳故方其旱也則運道亁涸而漕病及其潦也則潰溢衝決民病而漕亦病所貴乎善治水者使水不至於甚大而堤岸無漫溢之虞民田免淹沒之患使水不至於甚小而運河不致於淺澁糧艘不致於艱阻斯已矣何今之不然也予於癸未年始膺

簡命受治河之職適遇雨潦堤岸在在漫溢民田處處淹沒而予兩次監收截畱漕米並無暇計及於河是水大而不能使之小也予之職有所未盡也迨至甲申又遇亢暘河水處處淺澁糧艘在在艱阻而予極力設法多方處置糧運幸得無悞是水小而不能使之大也予之職又有所未盡也予夙夜兢兢日求所以無負是職者而不能乃博極羣書考古人治河之方又徧歷河幹觀古人已然之迹乃知尙書宋禮分水南旺其法𨿽善而猶有所未盡考元李惟明攺作東大閘記略曰昔汶不通洸國初歲丁巳奉符畢輔國請於嚴東平始於汶上之陰堽城之左作一斗門遏汶水入洸至任城汶由是有南入泗淮之派後都水少監馬之貞又於其東作雙虹懸門閘虹相連屬分受汶水旣又以虹石易圯乃攺其西虹爲今閘制通謂之東閘謂輔國所作斗門爲西閘西閘後攺作址髙水不能入獨東閘受水汶水盈縮不常歲常以秋分役丁夫采薪積沙於二閘左絕汶作堰約汶水三之二入洸至春全堨餘波以入霖潦時至慮其衝突則堅閉二閘不聴其入水至徑壊堰而西循故道入海故汶之堰嵗修延祐五年攺作石堰五月堰成六月爲水所壊水退亂石齟齬壅沙河底增髙自是水歲溢爲害至元四年秋七月大水潰東閘突入洸河兩河罹其害而洸亦爲沙所塞非復舊河矣初之貞爲沙堰也有言作石堰可歲省勞民之貞曰漢曹參作興原山石堋常爲漲水所壊時復修之汶魯之大川底沙深濶若修石堰須髙水平五尺方可行水沙漲淤平與無堰同河底塡髙必溢爲害況河上廣石材不勝用縱竭力作成漲濤懸注傾敗可待晉杜預作沙堰於宛陽堨白水漑田闕則補之𨿽屢勞民終無水害固知川之不可塞也且曰後人勿聴浮議妄興石堰終困其民壅遏漲水大爲民害重修堽城壩因自作記勒其言於石至是果如其言若合符契閘壊岸崩碑沈於水爲土石所壓是年九月都水監馬兀公來治會通河行視至堽城謂眾曰堽城洸汶之交防通之喉襟閘壊河塞上源要害役有先於此者乎於是用前監丞沈溫公辟爲一大閘之議命壕寨官梁仲祥李譲計徒庸度材用量事期以狀上中書卽從其請明年二月命工入山取石煆灰市物於有司經營揆度畫圖指示以舊址敝於屢作攺卜地於其東掘地及泉降汶河底四尺順水性也始事於五月七日畢役於九月十日閘旣成眾合辭請公願識其事於石屬筆於予予復之曰汶古名川昔畢公馬公用之則爲轉漕之益爲漑灌之利後人用之則有橫潰之憂有墊溺之患水性非異今昔蓋用之善不善也馬公旣善用之又碑其言以示來者其慮後也深矣不有玆役曷彰馬公之實其言以驗碑僕於水而攺作石堰之碑尙存豈天惡馬公之言有以先發其機耶將使後人獨受其害而不防利耶惟是役也雨暘時若漕運無愆天其或者悔禍於人俾憶馬公之言乎旣不獲辭遂爲敍汶始末會通源委以見堽城閘水利喉且表出馬公之言以爲鑑觀於此記知堽城之宜閘則知戴村之宜閘矣知沙壩之爲善則知石壩之爲不善矣又李惟明濬洸河記略曰至元六年監丞宋公委壕寨官嶽聚統奉符汶上二縣夫六千餘濬洸河底濶五步上倍之深五尺未閱月工畢而深固堅完洸河旣濬宜令閘司嚴飭閘板謹杜閘口絕塞沙源勿令流沙上漫入洸俾洸常受淸水以輸注南北役閘似繁濬洸實簡此源潔流淸而永益也不然以嵗益無窮之汶沙注新濬有限之洸河數年之中余恐淤墊有甚於今日矣梗漕勩民後將有不勝其淘濬之患觀於此記則知閘之可以納淸流而避淤沙司閘者宜嚴而不可以或忽也明商輅堽城壩記略曰成化戊寅工部尙書郎張君克謙奉命治河歷觀舊迹首修金口堰以石易土不數月告成乃曰斯堰旣修堽城堰亦不可已又以堽城舊址河濶沙深艱於用力乃向西南八里許其地兩岸屹立根連河中堅石縈絡比舊址隘三之一於此置堰事半功倍隨擇癸巳九月望日興事儲材聚料百需咸備明年春三月命工淘沙鑿底石掌平底之上甃石七級每級上縮八寸髙十有一尺中置巨細石煮秫米爲糜加灰以固之底廣二十五尺而用石板甃二層廣一十七尺袤一千二百尺開甃口七各廣十尺髙十一尺置水板啟閉遇水漲啟板聴從故道西流水退閉板障水南流以灌運河玆堰東置閘爲二洞皆廣九尺髙十一尺中爲分水一旁爲雁翅二亦用板啟閉以水消漲漲則閉板以障黃潦消則啟板以注淸流洞上覆以石石之兩旁仍甃石髙一十有八尺中實以土與地平俾水不致南侵洸河免於沙淤觀於此記建石堰則開甃口七置板啟閉水退閉板障水南流以灌運河水漲啟板聴從故道西流是水去而沙亦與之俱去自無河底墊髙水溢爲害之患矣修石閘亦用板啟閉水漲則閉板以障黃潦消則啟板以注淸流自無沙淤運河歲歲挑挖之患矣此古人制度之盡善可法而可傳者也何上書宋禮之攺河猶未深察乎此也攺河南旺分水南北以濟漕運此宋禮之功也不修石閘相時啟閉任水南流以致運河沙淤歲歲挑挖遂貽山東無窮之害宋禮亦有不得辭其咎者矣然在攺河之初不過數丈水之入鹽河也順而赴南旺也逆且築壩戴村而畱壩以備分泄止坎河口歲築沙堰一遇水漲盡皆衝去故水之趨海也多而至南旺也少山東運河兩岸之州縣猶未爲大害也迨其後河日刷寛其赴南旺也易而入鹽河也難萬恭又壘石爲灘潘季馴復築石爲壩豈二公者獨未聞馬之貞之言乎抑未覩張克譲堽城壩堽城閘之制乎何至今日而沙塡河底水溢爲害遂使馬公之言若左劵也夫汶河之水原由坎河口入鹽河以達於海是以海爲壑者也自石壩旣築而於石壩之北又髙築土壩遂使水不得歸海而盡趨南旺夫以運河一綫之渠豈能容汶河泛漲之水漫決橫潰洋溢民田勢所必至是水不以海爲壑而直以山東運河兩岸之州縣爲壑也且不獨以山東運河兩岸之州縣爲壑而並以直江南運河兩岸之州縣爲壑也張純守戴村壩論略曰每遇水潦須決坎河口以殺之殺之不足則開滚水壩又不足則開減水諸閘或披之入海以分其勢或蓄之入湖以納其流微則盡塞令餘波悉歸於漕是決坎河口之宜急在昔日而已然初不以旣有滚水壩而遂不開坎河口也乃今則不決坎河口矣且於坎河口髙築土壩矣以故每逢水潦先淹汶上積水旣髙一遇衝決驟水所經並淹東平且南而濟寜魚臺鉅野嘉祥以及江南之徐州沛縣等處北而東昌臨淸以及直之淸河故城等處皆所不免又何怪乎民生之受害無窮也夫昔日之守壩也守戴村壩則決坎河口此古人之神明變化妙運於一心者也今之守壩也守戴村壩而並守坎河口壩此後人之執泥悖謬膠固而不通者也或曰坎河口石壩亦足泄水矣安在水之不歸於海也不知坎河口石壩僅百十丈耳以數百丈之汶河而僅恃此百十丈之石壩以泄之且髙出三尺而後泄之其所泄亦有限耳安能殺汶河之勢哉由此觀之是汶上鉅野嘉祥濟寜滋陽寜陽魚臺滕縣嶧縣以及江南之沛縣徐州邳州連年屢被水災者一由於汶河堤岸不修之故一由於戴村壩入運之汶河太寛也查寜陽汶河南岸有石梁口最稱險要一遇衝決先淹寜陽次及汶上濟寜滋陽又次及鄒縣魚臺滕縣嶧縣而後至江南之沛縣徐州邳州是此十數州縣之所以被水者歷來皆由於石梁口也至康熈四十一年二年爲害更烈而汶河南岸之衝決者又不止石梁一口也又有桑家等口俱被衝決所以淹沒之較往昔而倍甚去嵗已飭行堵築今年雨水稀少河水又無大漲幸未衝決然而不可恃也昨親往查防見堤甚單薄且系頂衝而離堤數十丈內有髙阜之處可以加築越堤又見石梁口上下堤岸殘缺者甚多若於石梁口加築越堤再於桑家等口堵築堅固又於沿河一帶堤岸加幫髙厚不惟寜陽不受水災而汶上滋陽濟寜魚臺滕縣嶧縣及江南之沛縣徐州邳州俱受寜陽之福矣夫堵築石梁等口加幫汶河堤岸非有浩大工程難以奏績也用力甚少而成功甚多爲費無防而造福無窮從事者皆以因循悞事迨至衝決卽欲補救而已無及矣及今若不早爲堵築堅固將來山水發時勢必難免今宜將石梁口加築越堤桑家等口修築完固沿河一帶堤岸加幫髙厚並嚴飭汶上縣令其將汶河堤岸亦爲加幫髙厚庶捍禦有資水不爲害而寜陽汶上濟寜滋陽等十數州縣之民得免淹沒之患矣何言乎戴村壩入運之汶河太寛也查南旺分水口往南例系三丈往北系七丈是合南北運河而總計之不過十丈寛耳而戴村壩之汶河乃有數百丈寛以數百丈之汶河而盡注於十丈寛運河之內欲其不衝決堤岸泛濫民田也得乎所以一經泛濫而汶上先被其害次及鉅野嘉祥濟寜魚臺滕縣嶧縣漸至江南之沛縣徐州邳州均受其害矣查宋尙書旣分水南旺築壩戴村畱坎河口不壩者所以備分泄也故遇伏秋水大則決坎河口以殺之殺之不足則開滚水諸壩又不足則開減水諸閘蓋以運河之水止取足以濟運而止餘水盡令由鹽河下海所以運河可保堤岸無衝決之虞民田免淹沒之患此載在全河備考昭然可查今則伏秋水漲不決坎河口分殺水勢且於坎河口髙築堤岸僅恃百丈之石壩以泄之泄水能防何乎坎河口不能泄水勢必盡趨於南旺泛溢於運河衝決堤岸淹沒民田先淹汶上次及鉅野嘉祥濟寜魚臺等十數處又何怪乎諸州邑之水患不息也不此之圖而乃欲開忙生閘及馮家大壩夫欲開忙生閘及馮家滚水大壩者將欲使汶上竟不受淹乎抑欲使鉅野嘉祥濟寜魚臺等十數州縣同汶上一並受淹乎若使汶上竟不受淹則開忙生閘馮家滚水大壩誠屬有益矣而必不能也若使鉅野嘉祥濟寜魚臺十數州縣同汶上一並受淹何不仁之甚也況以鄰國爲壑古人所戒乎且馮家滚水大壩所以障蜀山湖之水而非以泄蜀山湖之水也特水大有餘則泄之耳故無論馮家滚水壩不當開卽利運閘亦不當開也無論忙生閘不當開卽十字河亦不當開也何也水宜泄於北而不宜泄於南也南固未嘗乏水也竊聞從前一遇伏秋無論水之大小輙開利運閘十字河將水盡往南放所以北河一帶每遇天旱糧船卽爲淺阻而濟寜魚臺等處無論旱潦田沈水底數十年不能耕種余到任後聞之駭然乃覽羣書且往來相度形勢始恍然悟曰此皆由開利運閘十字河之故耳乃嚴飭河官不許開利運閘十字河而又差人專守利運閘使水不得南行又差人守栁林閘板又盡啟十里閘板放水北行且開八閘月河以放微山湖及昭陽湖南陽湖之水所以北河無淺阻之虞而濟寜東南魚臺等處之田盡皆涸出而不知者猶曰今年天旱故田地得以涸出獨不思濟寜東南及魚臺等處田沈水底已經十數餘年矣豈從前十數餘年來盡屬雨潦之年乎何其不亮之甚也夫欲開忙生閘及馮家滚水壩者不過欲泄汶上之水以淹鉅野嘉祥濟寜魚臺等十數州縣耳夫欲救汶上者當使汶上之不淹而不當使汶上先受其災而並使鉅野嘉祥濟寜魚臺等十數州縣均受其害也夫與其先淹汶上而鉅野嘉祥濟寜魚臺等十數州縣均受其害何如不淹汶上而鉅野嘉祥濟寕魚臺等十數州縣均不受害之爲得乎然果何以能不淹汶上乎查汶河之水當未有南旺漕河時原由坎河口入鹽河下海者也自宋尙書用白英之言築戴村壩以遏汶水又往南開支河一道引汶水以達南旺分流濟運夫宋尙書開河之始不過數丈寛耳以數丈寛之河引水以達南旺汶上又何由得淹乎汶上不淹而鉅野嘉祥濟寜魚臺十數州縣又何由而得淹乎自數百年以來此河日刷日寛逮至今日不啻數百丈矣以汶水全河之勢而盡趨南旺此運河之所以受害而民田之所以被淹也善哉潘印川之言曰治河者無一勞永逸之法止有補偏救獘之法則於今日而施補救之術惟有仿堽城閘壩之制建石閘石壩乃爲萬全但工程浩大一時難成其次莫若先於戴村汶河兩岸築土壩用埽裹頭中畱二十丈口門引汶河達南旺濟運餘水俱由鹽河下海俟石閘修完將此二十丈亦行堵閉如是則蜀山南旺二湖不得盈溢忙生閘馮家壩俱不必開不惟汶上不被水災而鉅野嘉祥濟寜魚臺等十數州縣均不受害矣或曰畱二十丈口門達南旺濟運餘水俱由鹽河下海東平州獨不慮淹沒乎予曰東平州原有鹽河兩岸堤工故民不受水患柰年深日久傾圮剝削殆盡而鹽河之底沙淤日髙所以邇年以來屢被水災職是故也今惟將兩岸堤工加幫髙厚則水有所束自不至泛溢民田矣或曰加築堤岸東平州可以不淹矣獨是使水俱由鹽河下海僅畱二十丈口門達南旺濟運則東昌一帶運河不虞水小乎予曰不然有張秋棗林河沙河在昔宋尙書旣分水南旺又慮北河水小乃於張秋西南開防河一道上達汴梁於金龍口建壩分黃河之水達於張秋以濟北運宣徳五年十月平江伯陳瑄言自臨淸至安山漕河夏水淺舟澁張秋西南原有防河通汴舊常遣官修治遇水小時於金龍口堰水入河下注臨淸以便漕運比年缺官遂失水次漕運實難乞仍其舊從之至十年九月廷臣會議漕運事宜言沙灣張秋運河舊引黃河支流今歲久沙聚河水壅塞而運河防絕宜加疏鑿從之正統元年漕臣會議復言金龍口水接張秋是引水通運之處宜令工部委官一員巡視提督遇有淤塞會同河南三司鳩工疏濬之上命允行其遴選公亷幹濟之人以往毋使因而擾民違者罪不宥凡此者是止知爲漕運之利而未嘗計及其害也豈知利方得而害已隨之乎自是之後黃河屢決而張秋之害乃不可勝言矣至十三年七月河決滎陽從開封北經漕濮張秋潰沙灣之東堤決大洪口諸水從之以達於海事聞上命工部右侍郎王永和往理其事四年正月河復決沙灣新缺口之南二月趙榮言黃河之趨運河勢甚峻急而沙灣抵張秋舊岸低薄故此方築完彼復決溢不爲長計恐其患終不息也臣等議請於新決之處用石置減水壩以殺其勢使東入鹽河則運河之水可蓄然後髙厚其堤岸塡實其缺口庶無後患從之仍命原廠給鐵牛十八鐵牌十二與之五年十一月有貞言沙灣治河三策一置造水門臣聞水之性可使之通流不可使堙塞者禹鑿龍門辟伊闕無非爲疏計故漢武之堙瓠子終勿成功漢明之疏汴渠逾年著績此其明驗也世之言治水者𨿽多然於沙灣獨樂浪王景所述制水門之法可取蓋沙灣地土皆沙易致塌決故作壩作閘皆非善計臣請依景法爲之而加損益於其間置門於水而實其底令水常五尺爲凖水小則可拘之以濟運水大則疏之使趨於海如是則有通流之利無堙塞之患矣一開分水河凡水勢大者宜分小者宜合分以去其害合以取其利今黃河之勢大故恆衝決運河之勢小故恆亁淺必分黃河合運河則可去其害而取其利請相黃河地形水勢於可分之處開成廣濟河一道下穿濮陽博陵二泊及舊沙河二十餘里上連東西影塘及小嶺等地又數十餘里其內則有古大金堤可依以爲固其外則有八百里梁山泊可恃以爲泄至於新置二閘亦堅牢可以宣節之使黃水大不至泛溢爲害小亦不至亁淺以阻漕運一挑深運河臣惟水行地中避髙趨卑勢不能遏故河道深則能蓄水淺則勿能今運河永樂間尙書宋禮卽會通河浚之其深三丈但以流沙恆多淤塞後平江伯陳瑄爲設淺舗又將軍丁兼挑故常疏通久乃廢弛而河沙益淤不已漸至淺狹今之河底乃與昔之岸平其視鹽河上下固相懸絕上比黃河來處亦差丈餘下比衛河接處亦差數丈所以取水則難走水則易誠宜浚之如舊治二年河決封邱金龍口漫祥符下漕濮衝張秋運河命戶部侍郎白昂塞之五年七月河復決金龍口潰黃陵岡東北入漕河遣工部左侍郎陳政兼僉都禦史往治之未防政卒陞浙江右布政劉大夏爲右副都禦史往治決河七年二月河復決張秋從沙灣之下十里潰東堤入海運河水涸盡入決口漕舟不通四月復遣太監李興平江伯陳鋭協同大夏督治張秋決河十月山東按察使司副使楊茂元奏張秋之役官多而責任不專供億甚鉅乞取太監李興總兵陳鋭回京專任都禦史劉大夏以責其成功八年二月塞張秋決河功成本朝順治七年九月黃河決荊隆口荊隆口卽金龍口趨張秋城南馬星海甜口沙灣戴家廟迆西堤岸並決水由大淸河入海張秋工部分司閻廷謨率捕河通判方聖時督官夫修治至次年辛夘漸有成緒九年壬辰七月黃水又大溢力不能施工役暫停廷謨亦得代去著決口行漕圖說以貽後官十年癸巳黃水爲災其杜塞之迹無文籍可考十一年河又決十一十二兩年杜塞之迹無文籍可考十三年荊隆決口塞成張秋決口並塞是數十年來止以塞金龍口爲事專避黃河之害而開封至張秋一帶之河遂廢而不修日漸淤塞運河隨失其利而曹州鄆城鉅野嘉祥濮州範縣之水不能入運遂泛濫而不可治泛濫於南則自曹州鄆城定陶曹縣鉅野嘉祥以至濟寜魚臺滕縣嶧縣及江南之沛縣徐州邳州均受其害泛濫於北則自濮州範縣朝城莘縣陽糓壽張以及聊城東阿博平淸平堂邑臨淸夏津恩縣及直之淸丰南樂淸河故城俱被其災是山東之水災不除而並及於直江南者皆由於張秋之沙河棗林河不行開濬故也防哉黃承元之言曰其譬之身乎曹濮諸州邑其腹也張秋其尾閭也尾閭下壅而欲腹無中滿得乎先是司河者執拘攣重爲運道慮而不敢量爲疏通諸州邑之患遂計畫無復之矣愚謂前此之決河爲患耳自黃陵岡一築則河害永絕而運河之東又設有減水諸閘壩可恃節宣卽使鄆濮諸水溢而東出由鹽河入海豈遂有妨於運乎柰之何懲噎而廢食也余初承乏安平值大澇後鎭西諸水不得外瀉率鐘爲污澤余爲盡啟沙灣諸堰聴其常流諸邑沮洳得見土可藝卽漕河亦稍資其灌輸此已事之一驗矣黃承元之言如此總之前此諸公日以開金龍口爲議者欲堰黃水入漕濟運是計及運河之利而未嘗計及於黃河之水之爲害也後此諸公日以堵築金龍口爲事者又止知避黃水之害而未嘗計及運河之利也況順治十四年正月內總河楊芳興奏銷北河分司所轄壽張縣沙灣西岸湖口南北二叚長二十二丈五尺又湖邊起至八里廟河邊止挑過引河一道計長五百丈口濶三丈底濶二丈深一丈共奏銷過銀二千三百九十六兩五錢二分是在本朝未嘗不疏濬也或曰金龍口旣經堵築矣黃河之水已絕卽使開沙河棗林河安所得水濟運乎予曰不然曹濮之間未嘗無水也查張秋西南諸邑水利其源自黒羊山澶淵等坡而入濮者爲魏河其源自澶滑靑龍等坡而入濮之董家橋者爲洪河其源自曹州而入濮者爲小流河三河合流於濮之東南出楊二莊橋入範縣竹口又東逕張秋城南過道人橋入運又有源自曹濮範縣回龍廟而來者爲淸河亦名水保河有源自定陶逕曹州新集而來者爲天鵝坡之水有源自鄆城出五岔口而來者爲廩邱坡之水俱入西裏河逕黒虎廟楊家橋至沙灣小閘入運河方張秋之未決也津流逕通直抵運道及張秋屢決髙築堤堰阨其下流而故渠亦往往湮廢故曹州鄆城濮州範縣遂苦水患而鄰邑之受害者亦無窮焉今惟將此二河開通不惟諸州邑之水患永除民生可蘓而國家漕運亦賴以永濟焉或曰開此二河固可除諸邑之水患可濟漕運之淺澁但一遇雨潦之年運河水大而再以諸州邑之水滙聚於沙灣堤岸可保無虞乎予曰有五空橋減水壩在但今壩底太髙不能泄水宜去面石二層或三層使遇水大則由此泄入鹽河下海堤岸自可保固不致疎失再將大感應廟東建減水壩十丈寛以泄運河有餘之水則堤岸可保而民田亦免淹沒之患矣再將沙河之上源分一支由陽糓之官窰口入運再分一支由聊城之龍灣入運且將聊城之減水閘四座俱行開通以泄運河有餘之水使入徒駭河由漯河下海查徒駭河無所考據聊城縣申稱卽七里河之別名也再查七里河卽古之漯河也孟子曰禹疏九河瀹濟漯而注之海卽此是也由聊城而北博平縣境又有減水閘五座亦所以泄運河有餘之水也將此閘亦行疏通則水之入海者順而運河兩岸自無泛溢之虞矣是山東全河之利也最可異者聊城之徒駭河濮州範縣之魏河洪河小流河皆有利於運道有益於百姓急宜開濬者也而乃以爲有礙運道無容開濬夫張秋東昌一帶之運河每苦於水小則開魏河洪河小流河由沙河入運以濟漕河之淺利運道乎礙運道乎若一遇河水泛漲則開聊城之減水閘由徒駭河泄之入海而堤岸可保民田不淹利運道乎礙運道乎至開忙生閘牛頭河有礙運道者也而乃以爲當開夫忙生閘永通閘爲牛頭河之上源而運河底髙牛頭河窪下忙生閘永通閘一開運河之水必至亁涸此固人人所共知共見者也卽曰蓄泄有時啟閉由人獨不思此二閘廢壊已【闕】

東平州鹽河支河

鹽河至東平州而支河甚多州之東南西俱有至州之北梁灝橋合而爲一今俱宜挑挖深通以備分泄則州城可保而田禾亦免淹沒矣

築鹽河堤岸

東平州屢被水災數年以來民不聊生皆由於鹽河不修之故查鹽河舊有堤岸祗因年深日久傾圮剝削殆盡故每遇水長民田卽致淹沒今惟將兩岸堤工加幫髙厚則水有所束直趨下海不致漫散而民田自無淹沒之患矣

又

汶河之水由東平州鹽河下海故每逢水大則兩岸皆宜加築堤岸以禦之則自無淹沒之患

應浚河道

防各府防查覆境內應浚河道應令地主挑挖或令有地之家助食而佃戶出力至於無主之地則令地方官捐夫挑浚必俟秋收之後始可舉役等情今查東省年歲頗收又值秋成之後正宜興修之期其牛頭河一案現奉

兪防疏浚在濟寜州境者河道寛深無庸疏浚外惟魚臺境內尙有稍淤之處略加疏浚之功則河通流無滯其曹州之賈魯河朝城縣境內之舊渠河陽糓縣之西湖境聊城縣之七里河博平縣之湄河並減水閘淸平縣之引河亦當亟宜挑浚者也又鄒縣泗河堤岸滋陽濟寜泗河府河堤岸寜陽汶上二邑汶河堤岸東平州之鹽河堤岸所當亟宜修築者也以上應浚河道應築堤岸應飭各州縣上浚築務於十一月內完工庶水患永除而民困得蘇矣

聊城縣七里河

聊城縣境內有七里河一道凡遇漕河水漲以備泄水之用相應挑浚深寛分泄水勢流至博平歸海

陽糓縣西湖境

此湖在城西離城八里地處窪下南接濮州範縣朝城壽張四州縣之水俱入陽邑由孔家橋灌入西湖境內尙有戴家故莊水渠一道因年逺淤塞久成民間熟地以致積水難於下流淹沒民田此應行挑浚開掘深通使其水分泄於朱家河劉家口烏龍潭等處入莘縣境盛家河黃家河仍入陽邑蓮花橫鵝鴨坡統入聊城縣境龍窪歸入運河俾水旣可濟運而民又免淹澇之患誠千載不朽之盛事也

淸平縣引河

魏家灣迆南大壩下舊有引河一道水勢情形應行挑浚有利民生運道

博平縣減水閘

博平縣有減水閘五座自南而北其北界河岸名逃戶口者爲第五閘遇河水稍長則由此閘泄出以殺其勢再長則四三二閘漸次開泄由古漯河入海以保河岸以防民田後因年久閘廢出水之河亦淤塞不通每遇河水漲發必至漫溢堤岸淹沒民田所當急爲修浚

曹州賈魯河

此河自桃園集入州境迆東九十八里折北而至閻什口出州境共長一百八十里州東南二方之水俱入此河自元季爲分泄黃河之別渠及塞黃陵岡決口河歸故道而賈魯隨成廢河前經紳衿耆庶會議止將久淤河心挑掘一溝自通堌集至黃家口共計三十二里便可承受夏秋雨漲之水順流而下不致淹沒田禾按河兩旁地土有主者令其照河身自挑無主者官捐募夫亦易爲力其餘新挑河夭家河等處俱照此挿工但通堌等處與東明縣壌地相連工小費省令彼處業戶協力疏通而賈魯河夭家河新挑河等處皆入濮州境內應一體開浚歸入張秋運河其淸浪集與鉅野縣之龍堌集田家橋相接亦應齊力開彼此無妨再按賈魯河形勢曲折時盈時涸決其淤塞一往無阻卽水達運河並無有礙

居濟一得卷六﹤史部﹐地理類﹐河渠之屬﹐居濟一得﹥

欽定四庫全書

居濟一得卷七

禮部尙書張伯行撰

治河總論

自古稱治水者必曰神禹孟子曰禹之行水也行其所無事也夫禹之治水疏瀹決排何嘗無事特以能順水之性故有事而一如無事也水之性以海爲歸故禹之治水卽以海爲壑若開六壩是以淮揚爲壑也故東去祗宜開海口西來切莫放周橋黃日瑾所以兢兢致辧於周橋之必不可開者也周橋不開則淮揚可免昏墊矣昔潘印川先生之治河也一到河工乃乘小艇徧視情形因而嘆曰今日河道之壊病在髙堰設閘壩乃盡塞諸決使之歸一以水攻水卽以水刷沙海口不濬而自開矣此所謂不以人治水而以水治水者也故當日不過使髙堰之通者塞之海口之塞者通之而河已告成功此一大治也迨至今日而河道之壊乃有大異焉者蓋治之而使壊非壊而求其治也何也昔之害在髙堰通而不塞而今日且開六壩矣昔日之害在海口塞而不通而今且築攔黃壩矣髙堰旣開六壩海口且築攔黃欲河之不壊也有是理乎至河工旣壊不歸咎於六壩之開攔黃壩之築而乃歸咎於河之不治也夫河性善下而使之就髙河性喜順而使之從逆河亦無如之何也及其泛濫不以爲治之之誤而以爲水之爲害水豈任咎哉我

皇上聰明天縱哲謀性成軫念民生親視河工不憚再三洞悉河工之壊皆由於六壩之開乃命諸大臣堵塞六壩且加築髙堰廣辟淸口大挑運河盡塞諸決折攔黃壩使水由大通口下海仍堤歸仁挑鳯凰橋人字河及蝦須溝芒稻河俾水盡歸海不二年間而奏平成之績漕運無虞民生樂利何莫非我

皇上神謀妙算睿慮周詳親視河工指授方略之所致哉

治河當酌古通今

方聖時序北河紀曰天下大經濟人必天下眞讀書人以予觀河工之壊往往壊於不學無術之人蓋古人制度卓有成見確然可守後人不審古人立法之意而妄行已私變亂成規及至河工已壊而歸咎於河曰河之難治也茍循古人之成法而恪遵之或有宜於古而不宜於今者則稍爲變通焉而仍不失乎古人之意又何河之不可治哉然非天下眞讀書人必不能也予故有感而發焉天下眞讀書人其平居時卽以天下爲已任其所讀諸書皆經濟大文章由是措之於用又焉有不合者哉潘印川先生曰時勢懸隔修防異宜可因則因如不可則急返焉勿以僕誤後人使後人復誤後人也若泥古人成法而不達時變是又不善讀書者也書曰事不師古無以克永世又曰神而明之存乎其人是在治河者之善會之耳

黃淮水利

西北水利在黃河之北者莫大於沁河沁河發源於山西由河南懷慶府武陟縣入黃河若於木欒店仿金口壩金口閘堽城壩堽城閘之制修成閘壩冬春俱系淸水則閉壩開閘引淸水入內河夏秋水發恐有混濁則閉閘開壩放入黃河總之淸水則引入內河濁水則放入黃河必不使涓滴入內河則由木欒店以下至陳橋由陳橋至黃陵岡由黃陵岡至張秋若運河水小則使之入運河濟運由臨淸至天津下海若運河水大則使之由五空橋穿運河入鹽河至濟南府雒口下海或由雙河集引入牛頭河由濟寜魚臺至微山湖如水勢仍大則使之由荊山口彭家河貓兒窩過駱馬湖入中河濟運而中河之尾仍使之由鹽河下海如駱馬湖口水勢仍大則使之由西寜橋河由宿遷桃源淸河安東沭陽海州五港口下海則由木欒店以至五港口凡有可以開通河道挑挖溝洫灌漑民田者皆可做成水田而河北之水利溥矣西北之水利在黃河之南者莫大於淮河淮河發源於河南桐栢山由開封歸徳亳州鳯泗至天妃廟上出淸口此古之小淸口也古黃河在淸河縣之後淮水出小淸口獨行五六里至大河口黃河由淸河縣後亦獨行至大河口淮合於黃黃合於淮是爲淮黃交會處也是小淸口至大河口淮黃交會處尙有五六里之遙黃水安得逆流而上倒灌淸口乎今則黃河已遷於淸河縣之前矣黃淮交會於淸河口黃水直衝淸口故歷年以來總不免於倒灌之患倒灌洪澤湖則淤洪澤河倒灌運河口則淤運河黃水小灌則小害大灌則大害或歸咎於黃之彊或歸咎於淮之弱總未有以治之而使之不爲害也愚不自揣欲將淸河口堵閉使淮水獨入運河由天妃廟後離河稍逺之處開引河一道穿過堤北於堤河適中之處使之直往東行至鮑家營河口對過開河口放入黃河則黃水旣無倒灌之患而糧船由淸江浦至天妃廟後禦示閘對過再開引河一道入新河出口過黃河較之出舊淸河口又覺順便矣且黃水卽有倒灌一入引河自往東行而不能西行矣若慮新河一時不能寛深恐不足以泄淮水則將舊淸口之西禦壩之東開引河一道建閘一座淮水大時則啟板放入黃河黃水大時則閉板以拒黃不使倒灌洪澤湖蓄泄有方似屬妥便但此時淮河由開封至歸徳久經淤塞必大加開通中間凡有可以開通河道挑挖溝洫灌漑民田者皆可酌量行之至運河口之東有可以開河引入髙家堰內灌漑民田者則酌開河道多挑溝洫使髙堰之內盡成膏腴之田再將淸江浦檀渡寺東運料小河閘座修理堅固仍將運料小河盡行疏通以至海口則由此放水可以灌二百餘里之民田矣再於淮安之西舊栁溝河開通引水灌田再於淮安之南劉均溝涇河澗河子嬰溝盡行開通放水灌田餘水下海並將鳯凰橋人字河芒稻河白塔河盡行開通引水灌田且於運河兩岸各閘壩俱行修理以備蓄泄則髙寶湖水可以放入運河運河之水亦可以灌田且放之入海入江而不至有泛濫之虞矣觀沁河淮河之可以分流灌田則各省凡有淸水之處皆可以設法灌田而水利益溥矣是在後之君子講求而酌行之耳引沁入運予任濟寜道時曾條陳河院委筆帖式察壽確查明白又防委北河防鄧之琮丈量估計銀十四萬兩後以予陞江南臬司未經具

題淮河自開封至歸徳一叚二十年前每逢新撫臺到任卽議挖河後有阻之者因不果行

條陳通會河

自古言治河者曰疏曰濬曰築曰塞然而疏濬築塞亦在審乎蓄泄之宜而已宜蓄者蓄之宜泄者泄之而河猶有不順其治者未之前聞余嘗往來河工見夫黃河之險苦於水之無所泄也而中河之水大者宜泄小者宜蓄將欲泄黃河之水以入中河不惟河身狹小勢難容納又恐河底淤墊阻絕運道反覆思維有修通會河之一法爲經久無獘之道宜於中河頭之北接駱馬湖口再開中河一道由錫成橋預偹河挑至淸河縣北中間多用中河穿斷子堤令與現在中河相通其挖河之土卽用加幫北岸遙堤中有黃家嘴支河一道亦宜開通若遇中河水大從此分泄黃河之崔鎭徐升季太三義等壩俱應開通使與現在中河相連若慮黃水淤墊則於現在中河之南另開水溝又於其中多開小橫溝使俱與現在中河相通則黃水之入中河者勢旣分散淸水一刷自不至於淤墊黃河之水旣與現在中河相通中河之水又轉折與新擬中河相通黃河水大則入中河中河水大則入黃河黃河中河二水俱大則開劉老澗黃家嘴支河以入於海又何至有衝決之患哉至於新擬中河之尾若亦入防金門閘則淸河縣北恐有危險宜將遙堤穿開另鑿新河新河之北另築遙堤或卽用挖河之土以築堤未嘗不可要二三里逺勢乃寛暢至淸河縣對直之東其河卽往南行穿舊遙堤使與現在中河之水會合出黃河以濟運而遙堤外新擬中河與新建遙堤仍直往東行至鮑家營止而於新運口之下各建一閘蓄水出口若運口淸水太髙則開一閘以泄水使淸黃之水相平則糧船易於入口若重運過完卽將黃河邊之運口閉閘開中河二閘使一歸鹽河一歸鮑家營各入於海而王家營大壩之上新運口之下仍開平水河一道使黃河之水與新舊中河之水俱相通連至艸灣則使黃河與鹽河相通至鄭家馬頭時家馬頭亦開通使與鹽河相連則水勢旣平自不至潰決仲莊閘之壩亦開使與二中河相通作一平水河王營大壩之下以鹽河爲黃河以現今黃河爲洪澤湖水之河以鮑家營爲駱馬湖水之河若慮洪澤湖水由舊河入海駱馬湖水由鮑家營入海而入鹽河之黃河恐有淤墊之患則將鮑家營河之閘壩堵閉使駱馬湖水盡歸鹽河輔黃而行以入於海自無泛濫淤墊之虞此平成永賴誠運道民生萬世之利也若慮工程浩大爲費太繁則更有變通之法仲興集以上不必挑河仲興集以下酌量開通止開崔鎭徐升季太三義四壩及淸河縣北遙堤外之河開陶莊閘陶莊閘下開大引河一道鄭家馬頭時家馬頭開通亦可吿成此一時權宜之計也

此系二十年前議論今觀之似仍有可酌行之處姑存之

開鎭宣橋

鎭宣橋宜於黃河涯開引河一道將攔黃堤穿斷入鎭宣橋河內其下令與中河相通仍宜多開木涵洞或十數里一个或數十里一个

開石涵洞

自三岔交界至鄭家道口計程二十二里有石涵洞一座自鄭家道口至崔鎭迆下計程三十里有石涵洞一座自崔鎭迆下至古城對過湯家道口計程三十里有石涵洞一座自古城對過至宿遷縣北車路口計程五十里有石涵洞一座以上涵洞俱宜開通

皂河

皂河亦宜建閘黃水大時使由此引入運河之南不令直往北行斜向東北順運河南岸入運河

李經邦閘

李經邦閘各引河亦宜挑通如遇黃水大時由此閘引入中河旣可以濟中河之運亦可以分黃水之勢

駱馬湖口

駱馬湖口宜照舊例用竹絡壩湖水大時則嚴加堵築不使入黃河黃水大時卻放水入中河及西寧橋河則黃河之水自不至於甚大矣舊例用竹絡壩原所以備蓄泄也

閉駱馬湖竹絡壩

治水之法大者泄之小者蓄之黃河水之至大者也故祗宜泄不宜蓄今又增以駱馬湖之水又焉得而不爲害乎故予謂竹絡壩宜閉也或曰黃河沙重借湖水以刷之不然則黃河恐淤矣予曰宿遷以上之黃河果誰爲刷之乎而何以不聞其遂淤也豈不淤宿遷以上之黃河而獨淤宿遷以下之黃河乎其不足信也明矣或曰中河水小借黃河以濟運也予曰宿遷以上之中河初無借於黃河之水而何以亦足濟運也況宿遷以下之中河又有駱馬湖水以助之乎豈宿遷以上之中河不借黃水以濟運而宿遷以下之中河必借黃水以濟運乎又予之所不能解也

又

一竹絡壩宜閉也黃河之水滔滔而來勢不可遏顧可使駱馬湖之水助黃爲虐乎故宜閉之使黃河少此一水卽少此一水之害矣或曰黃河之沙全借淸水以刷今使淸水不入黃河則宿遷以下二百里之黃河不慮淤乎予曰借淸水以刷黃河理或有之獨是宿遷以下之黃河慮淤而宿遷以上之黃河獨不慮淤乎宿遷以下之黃河借湖水以刷之而不淤宿遷以上之黃河果誰爲刷之而何以卒不聞其淤也且遙遙數千里之黃河數百年以來何以不聞其偶然或淤也此固不待辧而自明者也或曰往時湖水涸時中河水小仍借黃河濟運今而閉之倘中河水小糧船何以遄行乎予曰現有李經邦閘在倘慮不足以濟運則於此閘之上下再建一閘使兩閘之水並入中河豈猶不足以濟運乎或曰湖水大長時仍由竹絡壩口以泄入黃河今爲閉之倘湖水大長中河不虞泛濫乎予曰於錫成澄橋之上下多開減壩使由髙山頭入鹽河下海又於其下中河兩岸多開涵洞北岸引水入預備河南岸將土塘河挖成引水入其中兩岸仍多穿溝渠使中河南北盡成水田又於遙堤之下多建涵洞使預備河之水有餘則從涵洞泄出遙堤之外使入鹽河下海而中河之水自不至於泛濫矣且將駱馬湖邊多開引河使水大之時由西寧橋河下海則湖水亦不至盛大矣

開竹絡壩

竹絡壩乃黃家嘴之舊支河也其遙堤內爲預備河預備河旣與中河相通中河又與黃河相通故於此處仍宜建減水壩一座泄預備河之水卽以泄中河之水並以泄黃河之水

建蕭家渡閘

宜於髙山頭東新建格堤之東中河北岸子堤建洞一座使由格堤土塘河入預備河至蕭家渡建閘一座穿過遙堤使水由蕭家渡河入海宿遷縣北車路口中河北岸子堤有石洞一座子堤內宜挑河一道引入預備河亦使由蕭家渡入海

疏東奠徳逺鎭宣三橋

此三橋皆所以泄黃水出髙山頭河而入海者也自中河開而三橋廢矣不知三橋固不可廢也人以爲於中河有礙故不得不廢而不知於中河固自無礙也今宜仍爲疏通以泄黃水使由中河之南直往東行過淸河縣後至陶莊閘仍入黃河而於中河南岸子堤多開小防洞使與中河相通

復西寜錫成澄三橋

此三橋皆所以泄湖水使由鹽河下海者也今止存西寜一橋泄水而錫成澄二橋俱不泄水矣究其故亦恐其害中河也而不知中河固自無害也今西寜橋已泄湖水矣而錫成澄二橋又宜泄新中河之水當於大王廟西開減水閘二座使新中河之水俱由此泄入錫成澄二橋亦由髙山頭入遙堤外河下海減水閘底宜比中河底髙一丈使中河之水止存一丈餘俱由閘泄出其遙堤外之河道不必動帑挖河築堤止宜用歲修錢糧於水小時挖河水大築堤每年隨時修補則河日寛深而堤日髙大六縣之地俱成稻田矣其挖溝渠通水灌田之處聽從民便不議築堤爲妙蓋一經動帑築堤則官堤不敢擅動民間反有不便者矣

開西寜橋

西寜橋河向系捐工人員挑河築堤今尙未成宜發帑挑挖成河以泄湖水使由鹽河下海

開預備河

新建格堤之東亦挖成河子堤亦建小洞一座引中河水由格堤土塘河入預備河順流而下則子堤之北遙堤之南俱作水田矣

開中河頭

新中河頭用二个舊中河頭於新中河建閘之南再開河頭一道亦用二个則水進必多若黃水盛大再開李經邦閘則三个河頭連黃水俱泄矣

開劉老澗預備河作減壩

劉老澗以上預備河數十丈已經淤平宜於通中河之處不必築堤建滚水壩一道壩底宜比河底髙八尺使中河之水常深八尺餘者盡皆泄出而於劉老澗對過中河北岸子堤宜堅築蓄水勿令由劉老澗泄出其由此以上數十丈亦宜多建洞使中河之水泄出預備河由劉老澗而出若將西艸壩閉塞再建閘數座則預備河祗宜疏濬深通無需建壩矣

新中河尾

新中河尾遙堤之北宜挑一丈二尺深順遙堤往東宜挑二尺深用磚做成減水壩樣使中河止存一丈之水餘者盡要減出由遙堤外往東至鮑家營河入海中河過遙堤正對小閘河中河之東宜建小閘一座閘底宜比河底髙六尺用閘板水大則泄水小則蓄正對雙金門閘中河之東亦宜建小閘一座用板啟閉如上法一以泄中河之水一以衝下叚鹽河使不至淤墊再往南又宜於東邊多開小木防洞頭用閘板酌量啟閉務使中河之水與黃河平以便行運

仲興集宜用新挑中河

自宿遷縣至淸河縣黃河與遙堤相去俱逺惟有仲興集一叚黃河與中河相去甚近前河院攺於中河之北另挑中河一道斟酌甚當後河官以新河水淺因廢新河而行舊河獨不慮黃河之害乎故糧船宜行新中河而以舊中河之北堤作新中河之南堤卽使黃河偶有疎虞亦不至爲中河之害矣

崔鎭對過建閘

劉老澗以下崔鎭正對遙堤處其遙堤外之河與遙堤相去甚近此處亦宜建減水閘以泄預備河之水使劉老澗以下中河黃河之水亦由此泄出

攺挑中河中河尾

宜於淸河縣北遙堤之外攺挑中河一道至淸河縣東北再穿遙堤使南由淸河縣東出黃河使糧船出淸口往下順流行一里許至天妃廟後入中河口

中河北水田

中河北水田亦照南式但北邊遙堤內用預備河南邊臨子堤挖土塘河兩邊行水則遙堤之內子堤之外盡成水田矣

中河南水田

中河南子堤南岸挖小河一道多用洞以通中河之水小河南多橫挖溝渠以通田間則中河之南俱成水田矣此萬世之利也

開峯山天然閘

峯山天然四閘乃靳文襄所建以泄黃河異漲之水者也愚意旣開周橋翟壩等閘以泄洪澤湖之水若慮淸口之水不能敵黃則將峯山天然閘開放使黃水入湖以助湖水出淸口敵黃若曰黃水不盛大則不能出閘愚以爲黃水不盛大則亦不能倒灌淸口必待黃水盛大之時淸口慮其倒灌然後開天然閘放水入湖以助淸水若可以通睢寜等湖則宜放入以淤各湖蓋聞睢寜五湖原系民田後因往東一帶黃水淤墊太髙不能下行故積水成湖今宜仍爲淤平使照舊復爲民田豈不美哉若此閘之水不能至彼則宜於天然閘之上或數十里另開一閘以淤此湖此法可以泄黃水使不得漫溢可以淤湖坡使成平地可以助湖水敵黃一舉而三善備焉者也

開歸仁堤閘

歸仁堤閘原因湖水盛大開之以泄湖水使入黃河者也今黃河已髙而湖水日深湖水已不能出閘矣故宜於周橋翟壩等閘開之後卽將歸仁堤閘開放黃水使入各湖俟將各湖淤平然後自至洪澤湖洪澤湖坡亦可漸淤爲平地此旣可助淸水敵黃又可使湖坡淤爲平地豈非一舉而兩得之哉

分泄黃水

孫家集小閘下開引河一道可以泄中河之水勢中河西叚自劉老澗以上東叚自三義壩以上俱用新挑中河行運則崔鎭徐升季太三義各減水閘俱可開通使水由中河以南黃河以北俱往東行至雙金門閘對過開河放水以泄黃河有餘之水使由雙金門閘入鹽河下海若黃水大時將仲莊閘開通引黃水入雙金門閘下鹽河卻從雙金門閘北小閘相近處開引河一道使中河之水由此河行至楊家莊開通禦示閘過黃河使糧船由此來往若慮黃河水大倒灌淮河口則將中河之尾往東再挑數里合於鹽河使由鮑家營河下海糧船旣由新中河行走則劉老澗孫家小閘及竹絡壩俱可以泄水下海矣中河頭以北西寜橋正西宜開引河一道建閘一座水大之時從此放水由西寜橋下海

中河南分黃支河

天下事必有創建非常之功而後可爲久安長治之謨若徒爲因循茍且之計終屬補偏救獘之術蓋不大創則不能大成也河之爲害縷堤害之也欲河之大治必盡去北岸之縷堤而後可也而中河之南開支河一道以爲分黃之河中河之北將預備河挑成以爲泄水之河分黃之河使其由舊中河順流而下若舊中河防處則另開小引河一道以相接連其河仍使與新中河相通使其水有餘則泄入新中河而泄水之河則使其出遙堤由鹽河下海若新中河之水有餘則令泄入預備河內使其出遙堤入鹽河下海各處縷堤自徐州至安東北岸俱開減水閘壩

中河子堤

淸河後新中河挑完將宿遷中河頭且不築壩用中河之水刷新中河或刷黃河或由鹽河下海似屬可行中河南岸仲興集一數十里無子堤似宜加築卽以打堤之土於堤南挖成小河一道做分黃河將來亦有用處五空橋河亟宜挑成則淸江永無水患淮安城南運河之南似宜挑引河一道水大開放並將澗河深濬則淮安城可以不險中河離北遙堤甚逺離南新築之堤亦逺兩岸俱無縴路勢必仍於南岸築縴路小堤一道卽於縴路小堤之南挖成小土塘河一道將來若開崔鎭壩從此泄黃水使由陶莊閘出黃河是亦預備之一著也

分水灌田

中河北岸有小石閘數座俱可開通挑挖引河以分中河之水入西寜橋河下海則黃河以北淸水皆可以灌田有餘之水皆可以下海矣是興水利卽所以除水之害也

仲家莊分黃支河

宜用仲莊閘作河頭由淸河縣北雙金門閘至淸河縣東向陶莊閘仍入黃河淸口可免倒灌之患支河在遙堤之南運河又宜在遙堤之北

建減水閘壩

一黃河兩岸宜建減水閘壩也蓋黃河之水天下之至大者也故不可使之合而但當使之分以合則勢大分則勢小也峯山旣建天然閘矣聞此閘一放而睢寜膏腴之地盡成湖波則以下原淤髙而上原之水無所出也今宜於徐州之下查土性堅實可建閘之處建閘一二座下開引河引水入睢寜湖以淤湖坡使仍爲膏腴之田不亦可乎上原旣淤平則下原峯山閘亦可放矣若夫歸仁堤閘固所以泄湖水使入黃河者也然昔日湖水髙而黃水低固可以泄湖水今日湖水低而黃水髙獨不可以泄黃水乎故歸仁堤閘亦宜泄黃水以淤湖坡者也再於桃源縣上下查土性堅實可建閘者酌量建閘一二座以泄黃水使淤湖坡則黃水之勢可以漸減矣北岸如李經邦閘亦可以泄黃水入中河再如崔鎭徐升季太三壩皆可開也將中河南岸土塘河再挖寛深則三壩之水皆可由土塘河順流而下入舊中河由淸河縣後而東出陶莊閘以入黃河矣或曰黃河之水宜合不宜分合則澑急而沙刷分則流緩而沙停子欲多開減壩以泄黃水將黃河獨不慮淤乎予曰不然凡於諸閘壩所泄者出漕之水也若平漕之水又豈得而泄之哉則黃河固不患其或淤矣

河道大勢

宜先減宿遷至淸河一帯黃河之水使小則不至倒灌淸口而又於淸口以下開分黃大河一入鹽河一入鮑家營河以大通口爲大海口以平望河爲鹽河海口以五港口爲鮑營海口三河並流則淸口之水自小矣然後將髙家堰一帯多建減水閘下開河道使髙家堰一帯堤內盡成水田下尾餘水可歸運河者仍歸運河由興文閘子嬰溝等閘泄出不能歸運河者則令入髙寶湖髙堰一帯泄水旣多則洪澤湖水自然漸小又恐不能敵黃矣則於徐州以下黃河南岸相其地勢多建減水壩下開引河引入各湖先將各湖淤平然後漸淤洪澤湖以漸往南淤直使洪澤等湖滄海變作桑田祗畱淮河一道則𨿽有大水不能爲災地平天成而河工永享安瀾之休矣此一勞永逸之法也亦借兵於敵之法也

減水涵洞

黃河北岸縷堤減水涵洞宜在各險工之上口順堤挖引河使水逆行卽於近引河之堤多開涵洞引水至縷堤內通中河與中河之水並行順流而下但恐雙金門閘必不能容故宜於遙堤之外攺挑中河一道卽以挑河之土築堤若縷堤內地勢太窪則引河與涵洞底不宜與縷堤內地相平或髙一尺或髙二尺縷堤涵洞內用小埽接至平地庶不至衝成深潭

南岸險工建越堤

水猶賊也勦之皆我勁敵撫之皆我赤子故順之則治逆之則亂黃河南岸險工內各宜築越堤要與險工相離甚逺使可容水有越堤者卽宜於險工之上口順堤挖引河一道離險工稍逺乃對堤挖引河使穿縷堤入越堤內順越堤土塘河往下行又於險工之下越堤之內開引河穿縷堤以出越堤內之水使仍入黃河則險工可以不險矣此順而治之不與水爭用撫之之法者也南岸險工則北岸開涵洞南岸開越堤內分水河兩泄其水北岸險工宜多設涵洞乃可泄水

大分黃河

宜於廢閘塘東或陶莊引河之下開大引河一道引黃河入鹽河又於廢閘塘東南開小引河一道引廢閘塘淸水至黃河邊入分黃大引河輔黃而行則引河不致淤墊久之而黃河盡歸鹽河矣且於引河入鹽河之處又穿斷遙堤使通遙堤外鮑家營河中間又作平水河數道直至鮑家營河往北止則黃河之水一半歸鹽河一半歸鮑家營河而黃河水勢自減而老壩口車路口及韓尹二莊安東縣便益門新港唐家堡周家渡茭陵二塘童家營遙灣老堤頭各險俱可不險矣至於北遙堤外各河道不用大興工作止宜於水小時疏通河道水大時加築堤岸使遙堤之北盡成淸水小河則海州贑楡沭陽宿遷桃源淸河六縣之地盡成水田矣

復張福王簡黃韶口

此三閘相傳以爲湖水大則開之使泄入黃河黃水大則閉之不使其入湖者也愚意此三閘皆所以節宣淸口使其水常平以便行運者也黃水逼近淸口則閉之以蓄水敵黃淸水太髙則酌量開放使其水常平則運船之出口旣易而黃水亦可免倒灌之患此節宣之法爲最善者也故宜復之但今湖水離堤甚逺須酌其宜不必拘舊制

收束淸口

洪澤湖水旣小則淸口不宜太寛宜收束使窄若慮口小則水急運船難行則宜於淸口之上復張福王簡黃韶三口酌量開放淸水太大則三閘俱開中大則開二閘稍大則開一閘水小則全閉務使淸口之水常平則船自易行而又不使黃水倒灌則淸口之爲淸口得矣

運河口

運河口宜在石坎正對處宜建攔水堤一道要數十丈長其河正對口處宜寛廣十數丈上口河宜以漸而窄至口門處又宜以漸而寛其最窄處宜建閘二三座大約不甚著力宜用磚閘下板處用石水大則起板以泄水水小則下板以蓄水運口內雁翅不宜驟寛宜以漸而寛大約每一丈長寛一尺則水流不至太急可無牽挽之難而於石墻上用艸連以防之則船無撞衝之虞矣

又

黃水之所以倒灌運河者亦運河口門正與淸口相對所以一經倒灌卽入運口其勢甚便也今宜將運河口攺於武家墪堤西石坎之東使口門向南則運河口與淸口相背自不至有倒灌之虞矣若猶慮其倒灌再將運河口建閘一座若黃水盛大則將天妃閘運河口閘俱下板堵閉黃水又焉得而入乎再將髙家堰各閘俱經下板堵閉則淸水旣盛而黃水自退矣

淸河口議

運河口直衝淸口所以黃水一發勢必倒灌順流而下所以運河盡皆黃水無怪乎運河底淤墊日髙也今宜將現在運河口堵塞並將大墩以西築大壩一道築隔淸口卻從大壩之南往西開引河一道或里許或二里許轉往北開至堤數丈轉往東開出淸口會黃下海卻於大墩之東開運河口使淮水由南而北運河口西開淸口會黃使淮水亦由南而北則黃水𨿽發不至倒灌運河矣如仍恐倒灌則於引河極西之處建閘一座如遇黃水盛長則下板堵閉如此則旣不能倒灌淸口以淤洪澤湖亦不能潛入運河以淤運河矣

又

再開淸口由天妃廟下往東北開引河一道從堤外直往東行或二里或三四里入黃河又於河北楊家莊之上開河口一道使糧船由此口過黃河仍於天妃廟後引河頭間建閘一座如遇黃水倒灌則下板堵水又於運河分水往東處築艸壩二三座束水使水不得多入運河蓋恐河不能容必致衝決也此與上條不同又一說也當酌

又

或曰現今淸口寛九十餘丈泄水入黃河今開淸口不過數丈耳豈能多泄洪湖之水洪湖之水不能多泄將不虞其泛濫乎予曰是宜仿張福口王簡口黃韶口之制以備蓄泄則洪湖之水自不至泛濫而運河之水亦常有餘裕矣或曰若運河水大河不能容則如之何予曰運河之水有餘則開五空橋由檀度寺閘分入運料小河以下海或曰運料小河已多淤塞恐不能下海予曰能疏通至海口固好卽不能至海使其由大茭陵入黃河亦可以泄運河之水況淮安之西又有栁溝河亦可開通灌田且泄運河之水或曰淮安水髙於城若遇泛漲能無慮乎予曰府城運河之南地最窪下若開月河一道使船由月河而行正河自可無虞也或曰髙寶運河之水若遇泛漲則如之何予曰東岸有劉均溝子嬰溝涇河澗河人字河鳯凰橋芒稻河皆可泄水也在預先疏濬之耳或曰髙寶湖水若大則如之何予曰固可由運河東岸以泄入下河亦可視地勢之宜泄之使入江也

大挑運河

國家數百萬糧漕皆資一綫之運河豈可不使之深通哉兩年以來見運河口每苦淺澁而界首一帶如興文閘子嬰溝等處放水灌田則舟苦難行蓄水行舟則民苦無水此豈善全之謀乎故於運河口及界首至州一帶宜大爲挑濬務使深通而於全河尢宜大挑務使水由地中行而不專借堤以束水則水𨿽有盛大之時終無泛溢或用河兵分叚挑挖每年一次嵗以爲常則運河不患其不深總要比現今河底再深二丈則運河乃成𨿽有水大淮揚不至受害矣再將運河東減水閘壩底低下數尺則河旣不淺而水有所歸自無湮沒之患

又

查運河原舊甚屬深通自數十年來只加築堤岸而不深挑運河以致日淤日淺運河之底或有髙於平地者矣固宜大加深挑使水由地中行庶糧運無阻而民田亦免淹沒之患矣

復髙堰各閘壩

一周橋翟壩髙良澗古溝之舊制宜復也今查周家橋

髙良澗舊河現在聞當日一帶俱系水田今宜將此二處仍各建閘復昔日水田之舊而於髙堰一帶每二十里建閘一座開引河一道兩岸多開溝渠盡成水田而其有餘之水則令其穿運河由涇河澗河及子嬰溝至馬家蕩入蝦須溝河由射陽湖入海或曰髙堰一帶多開閘座以泄洪澤湖之水則淸口之水不虞太弱而不足以敵黃乎予曰淸口宜收束使小且有上諸閘黃河之水以助之借黃以敵黃又何患其不足乎或曰髙堰一帶及周家橋髙良澗旣多開閘座以泄湖水則下河一帶不又苦水乎予曰下河之所苦者不獨在水也今年不嘗苦旱乎揚州每日禱雨旣苦無水而旴泗又苦於多水予正欲損旴泗之有餘以補揚屬之不足也且所謂閘者固可開可閉操縱在我者也下河用水則開之下河苦水則閉之又何至爲下河之患乎或曰下河苦水則閉閘誠是也但子言淸口收束使小一洪澤湖之水豈能驟出乎予曰昔淸口之上張福口王簡口黃韶口固嘗建閘矣今再復此三閘之舊以備宣泄未爲不可而又何患乎淸口之小也夫開周橋一帶閘座以灌田則不特除水之害而兼以資水之利矣開峯山歸仁堤諸閘以泄黃水又開張福王簡等口以泄淸水則不特用淸以敵黃而兼用黃以敵黃矣似亦法之可行者也

髙堰內水利

河防一覽曰髙堰之內有越城周家橋一帶地勢稍亢淮水大漲從此溢入白馬湖水消仍爲陸地蓋借此以殺黃漲卽黃河之減水壩也若一槪築堤非惟髙堰難守卽鳯泗不免加漲矣愚意欲於周家橋一帶設立閘座多穿河渠以漑民田則髙堰之堤可保鳯泗之水可消而民間更獲灌漑之利是一舉而三善備也又何憚而不爲或曰淸口不虞倒灌乎曰湖水小則閉閘以敵黃湖水大則開閘以漑田又何慮乎

復周橋翟壩髙良澗古溝舊制

黃河旣開減水閘涵洞又開支河則水不至於盛大自無倒灌淸口之慮矣而洪澤湖水又豈可使之盛大如故哉卽以今嵗論之旴泗苦於水大揚州苦於無水借旴泗之水以潤州豈不兩全也哉故宜復周橋翟壩髙良澗古溝之舊制使其有餘則泄之不足則蓄之務使各遂其願旣不至於無水又不至於苦水豈非一舉而兩得之道乎

開周家橋閘

余議大挑運河旣於臘月十五日閉壩矣然回空糧船將不行乎曰宜開周家橋閘使回空糧船盡出周家橋閘由艸字河入髙寶湖至髙郵州入運河卽一切民船俱由此行板閘關暫移於周家橋收稅則運河旣可大挑糧船亦可通行關稅不至有誤所謂一舉而三善備焉者也

髙家堰堤內水田

髙家堰內或相去十里或相去十五里或相去二十里開引河一道堰上建閘或涵洞使泄洪澤湖之水卽以灌堰內之田引河兩邊盡挖溝渠使通水道以灌民田引河兩岸卽以挖河之土築堤則髙寶萬頃湖波盡成稻田矣湖水宜由武家墩入運料小河南行

閉六壩

孫宗彛曰聞潘總河當日風雨寒暑駕小艇往來訪詢夜不成寐者半年殫力思維乃有成畫是以急築髙堰一帶惟堤淮水使不東注並力出淸口敵黃刷黃以入於海一策而已其策髙堰曰泗州巨商私販北自河南南至儀勢必假道淸江浦而各閘不免稽畱咸以從髙堰周橋一帶直達爲利多揮金造浮言以阻我愚按治河別無他法惟有塞髙堰通海口一策而塞髙堰又卽所以通海口也然而髙堰之所以難築者則以巨商私販利其往來之便以爲漏稅之計也故昔日河道之壊在開周橋今日在開六壩一閉六壩而河道治矣

救旴泗法

皇上軫念旴泗百姓永受水患乃指示方略令於蔣家壩建閘一座開引河一道以泄湖水法誠善也但洪澤湖水勢甚大非一閘所能宣泄查歷來舊制原有周家橋閘翟家壩並髙良澗古溝二閘以泄湖水所以旴泗不致大受水患今由蔣家壩閘推之再建兩三閘以泄湖水再於髙家堰內多開溝渠以灌民田其有餘之水放入髙寶湖內而又於運河西岸多開防洞使髙寶湖內有餘之水放入運河又於運河東岸多開閘壩使運河有餘之水放入下河以灌民田而其有餘者仍令隨各海口下海則髙家堰內以及下河俱可收水之利而旴泗州亦可除水之害矣或曰洪澤湖水由髙堰而東則黃河之水不虞倒灌淸口乎予曰有收束淸口之法在今淸河口現寛九十餘丈若髙家堰建一閘則將淸口收束一二十丈再建一閘又將淸口收束一二十丈再建一閘又將淸口收束一二十丈將來淸口僅餘數丈使足以通漕運而止淸口旣小蓄水必盛是足以敵黃而有餘矣又何患黃水之倒灌乎此功一成旣可以除旴泗之水患可以興下河之水利並可以免黃河之泛濫誠一舉而三善備焉者也

又

旴泗之所以苦水者以黃河之水無所泄也駱馬湖之水歸黃河洪澤湖之水盡歸黃河而黃河僅恃一大通口之海口以泄之下源之泄水旣少上源之壅水必多洪澤湖之水不能速下此旴泗之所以被害也今日欲救旴泗惟有將黃河分爲三河從王家營減水壩開引河一道由鹽河入平望河海口自陶莊引河下尾開引河一道由鹽河歸鮑家營河出五港口下海有此三海口以泄水下源之泄水旣多上源之流水自暢且此二支河俱在淸口之下如此分泄則淸口自無倒灌之虞然後開周橋翟壩髙良澗古溝以泄洪澤湖之水洪澤湖之水所泄旣多又慮淸口不敢敵黃則於徐州之下淸口之上黃河南岸多開減水壩以泄黃水入湖一以助湖水使出淸口敵黃一以淤平湖地使滄海變爲桑田使洪澤湖仍爲洪澤湖餘地盡淤平原而淮河仍復淮河之舊則洪澤湖盡由髙寶湖入運河下江亦可從鳯凰橋人字河下海則旴泗之水可消而揚州一屬亦不至苦於無水灌田矣此法一行而州得其利旴泗除其害誠一舉而兩得者也

添水利道

淮揚百姓常苦水之害而不知資水之利水之大者莫過於洪澤湖委之於無用則足以爲害而用之灌田則未嘗不可以爲利宜添設水利道一員或卽以河道兼攝亦可同知通判則令其兼攝各縣添設水利縣丞或主簿一員令其專管於周橋翟壩髙良澗古溝髙堰武家墩石磡各建石閘一座下各開引河一道挑濬溝渠務使可以灌田而止是資水之利卽所以去水之害也

運河兩岸減水閘壩

運河西岸自淮安至揚州宜多建進水閘壩引湖水入運河濟運若運河水大又宜於東岸多設減水閘壩放運河之水由各支河入海引湖水入河濟運則河水自不患其或小放河水由支河入海則河水又不患其或大矣此誠萬全之策也

復運料小河

運料小河所以泄五空橋入運河之水也中有蘆蒲一叚未經挖通似應挖通以泄運河之水但茭陵一叚穿斷遙堤故河院廢之蓋慮黃河之水盛大萬一衝決遙堤堵塞猶堪作內障也今年運河之水甚是危險似宜仍復開通以泄運河有餘之水也

復五空橋河

五空橋河所以分運河之水以保淸江也緣前任董河院開閉不得其法防之不固以致河水流入淸江淸江被淹而河院董亦以是去位若因是不開此河是因噎而廢食也今宜仍復開通以分運河之水則運河之水自小而民居不致淹沒矣

復楊家廟河兼伏龍洞

伏龍洞此明時孫知縣所造使穿運河入射陽湖者也其法於運河之下建石涵洞涵洞之上加土四尺上爲運河底此法甚善而今已久廢矣故宜復之蓋此河所以泄洪澤湖水而黃河南岸運料小河又所以泄運河之水也今二河並廢髙家堰已建石工運河兩岸惟務加髙而髙堰之險運河之險乃在在告急矣此愚意所以欲復也

流均溝

流均溝所以泄運河之水入馬家蕩者又自馬家蕩由蝦須溝之廟灣入海此河一開則淮安運河之水由此而減不至甚大則淮安可以安枕而臥矣

芒稻河

芒稻河亦所以泄運河之水入海者也惟開口未盡通所以運河之水每至滿溢堤岸每至衝決惟將此河大爲開通庶乎運河之水入海旣速而堤岸亦可保無虞或曰海口旣多水勢大泄運河不致淺阻乎余曰於河頭或建閘或建壩水大則泄之以入海水小則蓄之以濟運則糧運旣可通行而無淺阻之患堤岸亦可保固而無衝決之虞矣

王家營開分黃支河

宜於王家營大壩開通使深將引河再挖寛深以引黃河之水使入鹽河由平望河下海又要在縷堤之北鹽河之南再挖引河一道使黃水出大壩往東行至鮑營之下乃歸鹽河而於大壩以上一叚竟歸鮑家營河則與鮑家營河不至混而爲一矣

韓家莊閘引河

查韓家莊南有運料小河一道宜於尹家莊西築隔堤一道以斷運料小河卽於尹家莊開引河一道引黃水入運料小河直至大茭陵將縷堤開通放水仍入黃河則水勢旣分而安東縣之南門與便益門及二塘俱可不險而河南之韓家莊尹家莊新港唐家堡周家渡小茭陵大茭陵各險工俱可廢矣

尹家莊一帶開引河

宜於尹家莊埽工之上開引河一道穿過縷堤使入運料小河而於大茭陵遙堤外開引河一道穿縷堤使運料小河之水仍出黃河此工一成而尹家莊韓家莊安東便益門南門二塘新港唐家堡周家渡小茭陵大茭陵十處險工俱可以不險矣但運料小河南岸之堤宜加幫髙厚仍宜加築堅實始足捍禦而以加幫所取之土仍挖運料小河一道在運料河堤之內以補運料小河以通運料小河上下之水

埽工宜廢

一黃河兩岸埽工宜廢也除近城近鎭者仍下埽外其餘一應埽工盡行停止查河南從前每年下埽嵗無寜晷臨河州縣民不堪命自佟撫臺到任乃以不治治之坍堤還堤而不下埽三十年來民少休息而河亦無泛濫之虞今惟仿河南之法於各險工之內先築越堤而後廢埽工外靣坦坡要極平堤要髙寛則水之沖刷無力而後將埽工兩頭縷堤先開水口使水得近越堤或曰縷堤外地勢髙縷堤內地勢窪旣開水口則縷堤內越堤外不防成潭乎予曰不然上開水口則黃河之水由上而入下開水口則黃河之水由下而出且水長一次則地淤一次不數次而縷堤內外可以相平矣又何慮其成潭乎或曰河南地寛江南地窄固未可以一槪論也予曰江南之地固未嘗窄也亦未嘗無可築越堤之處也惟相其地勢地勢寛者越堤宜逺地勢窄者越堤稍近又何不可之有哉而越堤之築又宜照例實加夯硪乃爲有益

海嘯

或問海嘯之後沙塞其口必預疏濬潘印川先生曰海嘯之說未之前聞愚按海嘯之說自古有之或潘先生偶未之見耳愚於辛巳三月三日親在云梯關之下見海嘯大通口兩岸水與堤平而馬家港之埽遂復衝去而上流安東之水曾未大漲以是知其爲海嘯也然數日之後水復歸漕依舊刷沙至壬午嵗而河底日深海口大辟不惟不能淤塞且日刷日深海口日加深通矣海嘯沙塞未可信也

居濟一得卷七

欽定四庫全書

居濟一得卷八

禮部尙書張伯行撰

河漕類纂

黃河運河總論

黃河發源於星宿海繞昆侖歷積石越西域逾關陜山西河南經丰碭出徐州始爲運道防泗沂之水蟺蜿而至淸河縣之淸口又名南河口防淮而東經安東縣以入於海此黃河之大較也以運河言之由浙江至張家灣凡三千七百餘里自浙至蘓則資苕霅諸溪之水常州則資宜溧諸山之水至丹陽而山水絕則資京口所入江潮之水水之盈涸視潮之大小故里河每患淺澁云自儀至淮安則南資天長諸山所瀦髙寶諸湖之水西資淸口所入黃淮二河之水俱由儀出江故里河之深淺亦視兩河之盈縮焉由淸口至鎭口閘則資黃河與山東汶泗之水由鎭口閘以至臨淸則資汶泗之水卽泰安萊蕪䢐徠諸泉也然汶河由南旺南北分流並濟故天旱泉微每苦不足由臨淸至天津則資汶河與漳衛之水由直沽入海而自天津至張家灣則資潞河白河桑幹諸水此運河之大略也若江西湖廣運艘俱由長江入儀眞閘止有風波之險而無淺澁之虞此又在運道之外矣愚按黃河之水出徐州爲運道防泗沂之水至淸河縣之淸口此先年之運道也今則由淸口之上仲莊閘入中河直達臨淸有濟運之功而無風濤之險較之從前實爲平穩但自徐州至淸口旣不用黃水濟運則黃河北岸之堤宜堅築髙厚卽黃河水長不至爲中河之害矣此淸口之上當防者也淸口直接黃河恐黃水泛漲不免倒灌之患宜於淸河縣之上五里舊仲莊閘處所開引河以分黃由淸河縣後及廢閘塘至大河口與淮會則水勢旣分黃流自弱淸口之倒灌可免若使黃河竟由淸河縣後至大河口會淮使黃河不至淸口則淸口永逺無慮而中河亦由淸河縣北至大河口與黃淮會糧船不過逺行數里而運河仍永逺無虞矣若淸口之下淮黃旣防兼以中河之水三水防流刷沙自易但恐伏秋水漲堤岸難保則淮揚之百姓可虞也故宜將兩岸之堤時加修防務使堅完稍遇殘缺卽爲補葺仍宜將汰黃堤加築髙厚茭陵以下再接築百餘里至大通口仍宜照遙堤之式離縷堤稍逺則日後卽有疎虞離河旣逺水勢自防漫而力微可無衝決之患而淮揚一帶可以安枕而臥矣然而猶有慮者中河之上駱馬湖運河之上洪澤湖也中河糧船過完卽宜放入鹽河不宜入黃河倘水大而鹽河難容則開官莊娘子莊等河由五港口入海仍宜於中河一帶多開漕渠設立閘座制爲水田春月卽閉閘以濟運運過卽開閘以灌田則民旣資其利而兼免其害矣至洪澤湖亦宜多設閘座廣開漕渠制爲水田如周橋翟壩髙良澗古溝髙家堰武家墩皆可行之水小則閉閘以蓄水水大則開閘以灌田卽有盛漲之時必無衝決之患則不特漕運永濟淮受福而泗州水患亦可永息矣

王在晉曰官軍借貸之例今已廢革不能行矣祖宗厪念運軍有家人一體之誼憐其緩急多方軫卹今軫卹之意全虛而惟一意督責此運軍所以益貧而漕務所由日替也今而後將不知其所稅駕矣愚按國家以數百萬之漕糧仰給於東南其所借以長運者運軍也運軍之所系也誠重矣運軍之當惜也亦明矣歷觀往代有許帶土宜四十石者有許帶六十石者皆所以卹之也𨿽借貸不行而存此遺意運軍猶有所賴

元郭守敬議造剝船三百隻分置各閘責經紀領之使置布囊盛米催役逓相轉輸以達都下軍民稱便愚意欲於淮安淸江髙郵寶應處所各造剝船十數隻擇民之殷實者領之糧船過時以爲起剝之用過完時卽令在各處擺渡以爲日用衣食之資另外不給工食亦不許多索過往人等錢財船壊令其自爲修理亦不另給似爲甚便

劉天和曰通州上達都城近已修閘轉盤漕運腳費大省爲萬世利無容議矣若白河經宻云諸山且全受渾楡諸河之水夏秋暴漲隄防不能禦源逺流迅水勢漫防河皆澑沙深淺通塞不常運行甚艱殊無策以治之惟用兜杓數千具治河官夫遇淺卽濬此外運舟各攜四五具二三百舟卽可得千餘具合力以濬頃刻而通盤剝大省矣惟運卒利於盤剝方可開支腳價如卽以盤剝之費償運卒濬淺之勞則運卒受實不愈利歸剝船耶愚按用兜杓置剝船皆可爲運船之助惟在當事者酌時勢之宜而善用之則防矣

劉天和曰滄徳天津之間河決無嵗無之亦有水不甚盛河不甚盈而決者非盡由堤岸卑薄也一則鹽徒盜決以圖行舟私販一則鹻薄地土盜決以圖淤肥一則對河軍民盜決以免衝決彼岸巡守當嚴而防察當預也愚按此等獘端處處有之不獨滄徳天津之間爲然也而周橋翟壩髙堰一帶尢爲要爲今之計似宜於髙家堰一帶每二里半設防險官一員於二月初一起十月初一止晝夜防防時刻不離法誠善也然不特可爲一時之法誠可爲萬世之法潘印川云有隄不守與無隄同守隄不宻與不守同豈無所見而云然哉王在晉曰隆慶中就坎河口壩以積石石如累丸沙流其下久之亦潰而坎河之工始此愚按宿遷縣有竹絡壩其法或者仿此乎

永樂十三年平江伯陳瑄自淮安城西管湖至淮河鴨陳口與淸河口相直鑿河引湖水入淮以通漕舟置四閘曰移風曰淸江曰福興曰新莊以時啟閉人甚便之此卽淸江浦河道也

萬曆七年以通濟閘逼近淮河舊址坍損攺建於甘羅城北仍攺濬河口斜向西南使黃水不得直射因廢拆新莊閘又攺福興閘於壽州廠適中處所其淸江板閘照舊增修八年用石包砌髙堰九年又於府城南運河之旁自窰灣楊家澗歷武家墩開新河一道長四十五里曰永濟河因置三閘以備淸江浦之險愚按以上諸事皆今日可斟酌行之者也故備錄於此

南昌萬恭云淮安隆慶中水萬曆壬申又水或雲海口淤宜濬之郡有司爲探海口則廣三十里望之無際冬中洲渚微見海中潮長則煙霧波濤極目舟從何系人從何依工從何施且淸河之流甚駛海口卽淤淸河當上行矣古無濬海者有由然哉而怨淮水罪海口者謬矣愚按人每言海口宜濬觀於此說可以釋濬海口之疑故錄之

萬曆元年建平水閘二十一於長堤又加建州閘並儀閘爲二十三湖水大平淮漲不能過寶應又復淺船淺夫但許深湖不許髙隄愚按今日運河身被黃河淤墊已髙此後但許深河不許髙堤亦治河之要訣也萬曆二十年淮河漲溢特遣科臣勘議開腰鋪抵周家莊四十里使黃讓淮而安祖陵開韓家莊及訾家營以泄閘河之水而保運道實由河身日髙易於淤梗耳後戶部題稱黃流猛悍逼阻淸口壅塞運道欲開復老黃河上流深濬艸灣下流部科咸謂黃水濶淺若挑故道須與相等計長六十里煩糜可慮且大河口去淸河口僅五里許彊黃仍逼弱淮恐終不能泄之東注而漁家溝一帶土地可耕捐棄拂民愚謂淮黃交滙宜在天妃廟後再下數里更好可免黃水倒灌我

皇上指授方略令挑挖陶莊引河引黃水而北誠善策也今防此云大河口去淸河口僅五里許彊黃仍逼弱淮大河口或者卽黃河口也五里許尙恐其逼阻況黃河逼近淸口又安能免倒灌之患乎是宜仿古法而行之愚意欲使黃水交滙在淸口之下或五里或十里而中河口不出仲莊閘卽由雙金門閘由淸河縣北至淮黃交防之下入河庶乎黃河永不倒灌淸口而運道永無艱阻之患矣不知可行否待質髙明

周用疏云黃河所以有徙決之變者無他特以未入於海霖潦無所容也溝洫之爲用說者曰備旱潦而已其用以備旱潦者容水而已故自溝洫至於海其爲容水一也夫天下之水莫大於河天下有溝洫天下皆容水之地黃河何所不容天下皆修溝洫天下皆治水之人黃河何所不治水無不治則荒田何所不墾一舉而興天下之大利平天下之大患矣愚按溝洫之說凡河皆可用而獨黃河不可用何也以其隨行而隨淤也若與諸湖相近者皆可用溝洫之法而洪澤湖一帶尢爲利便予聞往時洪澤湖如周橋翟壩髙良澗等閘下皆有河河之兩岸皆爲肥美水田自六壩開而美田皆滙爲巨浸矣今六壩已閉田盡涸出所待舉行者水利而已與其以有用之水委之於海何若多開河渠廣修溝洫引水灌田旣資其利又除其害之爲兩得乎春則使之出淸口一以刷黃一以濟運夏時水漲則開河渠以灌漑民田則昔之民苦水之害者一轉移間而且以得水之利矣但凡民可與樂成而難與慮始若聴民自爲之勢必有所不能或添水利官使專治之或令地方官兼管之務使先開河渠俱令至運河之西岸仍於運河之下開防洞如淮安府山陽縣之伏龍洞遇水小時則閉防洞止用以灌田而不使之東注遇洪澤湖水大則取其足以灌田而止餘水盡令泄於運河之東由射陽湖馬家蕩蝦須溝朦朧入海卽運河之東至馬家蕩及蝦須二溝俱可爲水田此處盡民爲之不必官爲區處也此愚一得之見也

李化龍曰夫河蓋有以一逸貽永勞者未有以一勞貽永逸者防守不固則下流𨿽通上流必奪防守固則上無旁溢下必順流此之利害一恆人能辧之矣柰何持議者之紛紛也觀於此言益知專設官員分汛防險爲治河第一要訣也

李化龍疏云臣愚見前人之治河屢矣前人之修隄備矣今苐有相率守之耳西自開歸東至徐邳必無不守之地上自司道下至府縣必無不守之人在府縣掌印官必與管河佐貳同其賞罰在地方守巡道必與管河司道同其功罪庶防人人著肩自不暇於騰口說矣王在晉曰問水集謂河流之淤難復引之以入運國家治河如尙書平江伯陳瑄惟導汶濬淤建閘通運不復引河徐有貞白昂劉大夏諸公亦不過力塞之而已不復資以濟運蓋河至則衝決去則壅墊修治之功無時可已遷徙不常害多於利愚按今日之黃河旣不復資之以濟運惟有塞之一法涓滴不漏使淮黃並力以刷海口海口旣深則上流自無壅滯之患而潰決之虞庶乎可免矣

洪朝選云黃河之爲患𨿽云變遷不常然其避髙趨下之性自古及今則一而已故下流壅則上流必衝此理勢之必然者又云如堤岸足恃則固堤岸堤岸不足恃則開支河於漕運旣無妨阻東省民命亦得保全又云隄防之設決不可緩而宣泄利導之方爲最上策者𨿽萬古一致也卽此可見固堤岸開支河此治河之要法亦在乎審酌時勢之所宜而善用之耳

陳堂疏雲天下事有利必有害未有有其利而無其害者擇其利多害少者而爲之則可矣利在於河者多而漕者少則從其利多者而不以爲私圖害在於淮者少而黃者多則從其害少者而不以爲嫁禍利一害百毋以害掩利害一利百毋以利冒害誠遣大臣奉命而往聴其便宜行事大破故常利必期於大興而不惜小費害必期於盡去而無惑人言或年終勘覆功罪或三年彚報使人心鼓舞於奨勸激厲之中羣力可協而百工可成矣語云治河者無一勞永逸之法祗有補偏救獘之法則利害之多少正不可以不講也

佘毅中全河說云黃河之性合則流急分則流緩急則蕩滌而疏通緩則停滯而淤塞故以人力治之則逆而難以水力治之則順而易盡塞諸決則水力合矣寛築隄防則衝決杜矣多設減壩則遙堤固矣並堤歸仁則黃不及泗矣築髙堰復閘壩則淮不東注矣堤栁蒲繕西橋則黃不南侵矣修寶應之堤濬揚儀之淺則湖捍而渠通矣故自告竣以來河身深而河之赴海也急淮口益深而淮之合河也急河淮並力以推滌海淤而海口之宣泄二凟也急用是河嘗秋漲而涯畛屹然淮嘗夏溢而消耗甚速貢賦舳艫若履枕席轉徙孑遺寢緣南畆蓋借水攻沙之效已較然顯白矣愚按此說深得治河之要訣凡治河者不可不熟讀而審察酌度之也潘季馴疏雲黃水來自昆侖入徐濟運歷邳宿桃淸至淸口防淮而東入於海淮水自洛及鳳歷旴泗至淸口會河而東入於海此兩河之故道卽河水自然之性也元嵗漕江南之粟由揚州直北出廟灣入海至永樂年間平江伯陳瑄始堤管家諸湖通淮河爲運道然慮淮水漲溢東侵淮郡也故築髙家堰堤以捍之起武家墩經小大澗至阜寜湖而淮水無東侵之患矣又慮黃河漲溢南侵淮郡也故堤新城之北以捍之起淸江浦沿缽池山栁浦灣迆東而黃水無南侵之患尢慮河水自閘衝入不免泥淤故嚴啟閉之禁止許漕艘鮮船由閘出入匙鑰掌之都漕五日發籌一放而官民船隻悉由五壩車盤是以淮郡晏然漕渠永賴而陳平江之功至今未斬也後因剝蝕旣久堤岸漸傾水從髙家堰決入一郡遂爲魚鱉而當事者未考其故乃謂海口壅塞遂穿支渠以泄之蓋欲亟拯淮民之溺多方規畫以爲疏導之計其意甚善而其心亦良苦矣詎知旁支暫開水勢陡趨西橋以上正河遂至淤阻而新開支河濶僅二十餘丈深僅丈許較之故道不及三十分之一耳豈能容受全河之水下流旣壅上流自潰此崔鎭諸口所由決也今新開尋復淤塞故河漸已通流𨿽深濶未及原河十分之一而兩河全下沙隨水刷欲其全復河身不難也河身旣復而濶者七八里狹者亦不下三四百丈滔滔東下何水不容若猶以爲不足而欲另尋他所別開一渠恐人力不至於此也以臣等度之非惟不必另鑿一口卽艸灣亦須置之勿濬矣故爲今之計惟有修復平江伯之故業髙築南北兩隄以斷兩河之內灌而淮揚昏墊之苦可免至於塞黃浦口築寶應堤濬東關等淺五閘復五壩之工次第舉之則淮以南之運道無虞矣堅塞桃源以下崔鎭口諸決而全河之水可歸故道至於兩岸遙堤或葺舊工或剙新址或因髙岡或塡窪下次第舉之則淮以北之運道無虞矣淮黃二河旣無旁決並驅入海則沙隨水刷海口自復而桃淸淺阻又不足言矣此以水治水之法也若夫扒撈挑濬之說僅可施之於閘河耳黃河河身廣濶撈濬何期悍激湍流器具難下前人屢試無功徒費工料但恐伏秋水發霪潦相仍不免漲致傷兩堤故欲於磨臍溝陵城安娘城等處再築滚水壩三道萬一水髙於壩任其宣泄則兩壩可保而正河亦無淤塞之患矣

潘季馴疏云治河之役古今稱難今日之河緣云梯關塞而不通髙家堰通而不塞是以桑梓鞠爲巨浸陵寢亦有小妨蓋髙堰決則淮水東黃河遂躡其後故淸口塞而堰內皆住址陸地其泄不及淸口之半故泗州之水聚今塞髙堰乃所以通淸口而泄泗州之本也髙堰旣成卽聞泗水稍落兩府貧民得免魚鱉之患矣又疏云髙堰防黃浦之上防而黃浦爲興寶鹽城之門戶髙堰旣築黃浦之工自易黃浦旣塞則興寶鹽城一帶田地盡行亁出自玆兩河橫流涓滴皆由正道千里之內民業皆可耕獲而海口河身日見深刷亦可免壅潰之患矣

又疏云我朝建都燕冀轉輸運道實爲咽喉自儀眞至淮安則資淮河之水自淸河至徐州則資黃河之水黃河自西而來淮河自南而來合流於淸河縣之東經安東達云梯關而入於海此自宋及今兩凟之故道也數年以來崔鎭諸口決而黃水遂北髙堰黃浦決而淮水遂東桃淸虹泗山陽髙寶興泰田廬墳墓俱成巨浸而入海故道防成平陸臣等受事之初觸目驚心所至之處孑遺之民扳輿號泣觀者皆爲隕涕然議論紛起有謂故道當棄者有謂諸決當畱者有謂當開支河以殺下流者有謂海口當另行開濬者臣等反覆計議棄故道則必欲乘新衝新衝皆故址陸地漫不成渠淺澁難以浮舟不可也畱諸決則正河必奪桃淸之間僅存溝水淮揚兩郡一望成湖不可也開支河則黃河必不兩行自古紀之淮河泛溢隨地沮洳水中鑿渠則不能別尋他道則不得況殺者無防而來者滔滔昏墊之患何時而止不可也惟有開濬海口一節於理爲順方在猶豫而工部移咨叮嚀臣等親詣踏看臣等乃乘輕舠出云梯關至海濵延袤四望則見沙積成灘中間行水之路不及十分之一然海口故道則廣自二三里以至十餘里詢之土人皆云往時深不可測近因淮黃分流止余涓滴入海水少而緩故沙停而積海口淺而隘耳若兩河之水仍舊全歸故道則海口仍舊全復原額不必別尋開鑿徒費無益也臣等乃思欲疏下流先固上源欲遏旁支先防正道決意塞決以挽其趨築遙堤以防其決建減水壩以殺其勢而保其堤一嵗之間兩河歸正沙刷水深海口大辟田廬盡復流移歸業禾黍頗登國計無阻而民生有賴矣

知府張允濟云查得古有大淸口小淸口大淸口在淸河縣後卽今之老黃河也小淸口在淸河縣前卽今淮水所出之淸口也淮出淸口東數里大河口與黃防黃河入三義鎭以下老河口亦出大河口與淮防同流至云梯關九十里入海此治正徳以前運道漕船到淮俱由五壩車盤以達外河沂流從大河口由淸河縣後經漁溝等處出三義老河口而北達桃宿邳徐以上淮不入裏河黃不至淸口自塞三義口而黃流橫絕淸口矣自開天妃壩而外河引入內灌矣黃淮轉折直射淸浦淮南之患始殷淮口之沙日積泗北之水日聚故議者每每欲開復老黃河意蓋有見於此耳近年以來泗水之瀦愈厚而王公堤之勢愈危通濟閘外常淤而天妃壩亦決故首慮祖陵次慮運道次慮民生而復開老黃河之說若不容已者但總計挑河共長一萬五千二百一十丈計八十四五里分該銀九十萬六千三百七十二兩應用錢糧夫役尙未敢擬誠開此河按入赤晏廟大河下海使淮不受敵順勢東注無復退縮洄洑之狀泗北積水自消黃流旣與通濟閘隔逺淸江浦運道自不受衝而王公堤岸可保是老黃河有可開之利矣但河流旣分萬一全奪正河自三義鎭至淸河三十餘里水少而淺漕艘膠阻國家大計可慮也河性靡常遷徙不一倘開後淤墊或別有攺移致虛勞費可慮也連嵗災傷民窮財盡一旦動大眾營大費時詘舉嬴可慮也是開老黃河亦非全利而無害者矣

黃河自宿遷而下河博而流迅治法宜縱之必勿隄宿遷而上河窄而流舒治法宜束之亟堤可也又徐邳水髙而岸平泛濫之患在上宜築堤以制其上河南水平而岸髙沖刷之患在下宜捲埽以制其下不知者河南以堤治是滅趾崇頂者也徐邳以埽治是摩頂擁踵者也其失策均也

築堤有三禁毋掘房基毋挖古塜毋剗膏腴

河堤之法有二有截水之堤有縷水之堤截水者遏黃水之性而亂流阻之者也治水者忌之縷水者因河之勢而順流束之者也治水者便之夫水之爲性也專則急分則緩而河之爲勢也急則通緩則淤若能順其勢之所趨而堤以束之河安得敗惟河欲南而截之使北欲合而截之使分以逆天地之气化而反天地之血脈河始多事也已

河南屬河上源地勢南髙北下南岸多彊北岸多弱夫水趨其所下而攻其所弱近有倡南堤之議者是逼河使北也北不能勝必攻河南之銅瓦廂則徑決張秋攻武家壩則徑決魚臺此覆轍也若南攻不過溺民田一季耳是逼之南決之禍小而北決之患深

治漕有八因因河之未泛而北運因河之未凍而南運因風之南北爲運期因河之順流爲運道因河安則修堤以固本因河危則塞決以治標因冬春則沿堤以修因夏秋則防堤以守是謂八因有三策四月方終舟悉入閘夏秋之季河復安流上策也運艘入閘國計無虞黃水齧堤隨決隨補中策也夏秋水發運舸度河漕旣愆期河無全算斯無策矣是謂三策五行之性金圓木直水曲火鋭土方水之下不可使直猶木之不可使曲也黃河九折而入中國每折千里此西域之河耳亦折之大者耳若自三門七津而下由安東入海僅僅二千里而彊不知防百十折也故能盤旋停蓄而不泄若人之腸胃然丹田以上多直遂丹田以下多盤曲然後停蓄而注於膀胱否則徑泄气射斃也久矣黃河之在西域丹田而上者也流入潼關丹田而下者也故入西域折以千里計入潼關折以數十里計是注膀胱之勢也每折必掃灣在河南制之以埽在徐邳制之以堤吾謹備之耳若惡其掃灣必導之使直是欲直腸胃從管達膀胱也豈惟人力不勝之傾巖急瀉是謂敝河故大智能制河曲不能制河直者勢也

黃河險工當以頭年下埽爲次年之防一年積料爲兩年之用則桑土早備陰雨無虞矣愼之哉

黃河非持久之水也與江水異每年發不過五六次每次發不過三四日故五六月是其一鼓作气之時也七月則再鼓而盛八月則三鼓而竭且衰矣萬一河勢虛驕鋭不可當我且避其鋭气固守要害如河南之銅瓦廂山東之武家壩徐州之曲頭集布陣嚴整二守四防以待而姑以不要害之隄委而嘗之以分弱其勢以全吾要害持至水勢漸落卻將所委之堤隨缺而隨補之刻期髙厚勿令後水再由漸成河身致墊舊河如此則河之攻我也有限我之守河也無窮

四防中風防尢宜愼之房村決風濤鼓擊不已黃呂梁以巨舟四十障於決口風濤靜亦奇事然河堤千里舟不及也古有黃河風防之法如遇水漲濤擊下風堤岸則亦秫稭粟槁及樹枝艸蒿之類束成捆把徧浮下風之岸而系以繩隨風髙下巨浪止能排擊捆把且以柔物堅濤遇之足殺其勢堤且晏然於內排擊弗及丁夫卻於堤外幫工此風防之要訣也捆把仍可貯爲捲埽之需蓋有所備而無所費云

河決口之患二如上有所決下無所泄者曰隘決不必鬭水搶築俟漲落水出直塞之耳若上決而下泄者曰通決此不可少需搶築可也否則流衝勢泄恐成河身則正河流緩而淤矣余於房村以搶築法施之正河卽安

一多穿漕渠以殺水勢此漢人之言也特可言秦晉峽中之河耳若入河南水滙土疎大穿則全河由渠而舊河淤小穿則水性不趨水過卽平陸耳夫水專則急分則緩河急則通緩則淤治正河可使分而緩之道之使淤哉今治河者苐幸其合勢急如奔馬吾從而順其勢隄防之約束之範我馳驅以入於海淤安可得停淤不得停則河深河深則永不溢亦不舎其下而趨其髙河乃不決故曰黃河合流國家之福也愚按多穿漕渠以殺水勢但不可施之於黃河耳凡淸水之河皆可用之駱馬湖之下爲中河則中河可以多穿漕渠也洪澤湖之下爲周家橋翟家壩髙良澗古溝髙家堰武家墩則周家橋翟家壩等處皆可穿漕渠也仍宜各設閘座水小則閉閘蓄水以敵黃水大則開放水以漑田可以除水之害可以資水之利一舉而兩得也武家墩之下爲運河亦宜多穿漕渠以殺水勢可以漑民田而運河可免泛濫衝決之虞凡可以穿漕渠之防皆宜建閘其下皆宜制爲水田仍令地方官兼管水利事如同知通判及縣丞主簿之類皆可兼之則民生旣可以資水之利而河道亦可免泛濫衝決之患矣

居濟一得卷八

