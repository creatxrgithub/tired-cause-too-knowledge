榕城考古略﹝淸﹞林楓

序一

咸豐初年﹐東南兵事起﹐閩上下游皆告警﹐都人士投筆從戎﹐縛褲急裝﹝屍﹢插得右邊﹐屍﹢乏﹞﹐閭裏能者取其大名﹔其次亦借手以肥其身家。於時﹐有老屋三楹﹐炊煙不繼﹐朝吟暝寫﹐閉門於其間﹐若甚自得者﹐則名孝廉林芾庭先生也。先生與餘外家有連﹐於余爲丈人行﹔而舉於鄕也頗晚﹐其同年生率余儕偶往來酣嬉。先生異我﹐辱爲忘年交。余奔走衣食﹐遠則越千里﹐近亦數百里﹐不常相聚﹐而其相知相憐之意﹐較之終日相對者有深焉。閩縣劉炯甫徵君先生﹐總角之友也。將應大科﹐行有日﹐挾余造先生廬﹐命酒縱談。徵君婉而篤﹐先生厲而中理﹐忽坐忽起﹐忽悲忽喜﹐其音不宮﹐郁爲變徵。旣晝﹐而夜雞再號﹐而不能止。杯盤狼藉﹐寒風穿戶﹐燭光上下﹐若有鬼神﹐仰視東方則旣白矣。一笑遂別﹐蓋至於今二十年。其後﹐余行愈遠﹐故鄕消息不時得﹐每當酒酣耳熱﹐意有所不可﹐輒思先生。恍見長身卓立﹐轉目有光﹐少可多怪﹐明斥隱諷者﹐之相予左右也﹐乃愈恨余之不能從先生遊也。去年﹐余歸自京師﹐則先生已歿矣。先生晚年﹐以醫自給。其著述倍勤﹐閩之地理掌故特精﹐皆勒有成書﹐醫學特其緒餘耳。今年﹐其冢嗣薇卿﹐出《榕城考古略》一集﹐屬爲之序。余捧捲慨然﹐念老成不可復見。卽當日所稱莫逆者﹐今亦十無三四。而嗟我諸舅﹐零落山丘﹐生存之華屋屢易主焉。況夫世運升沈之故﹐人事得失之林﹐電光泡影﹐變滅無端﹐其驚心動魄﹐更爲何如哉﹗乃嘆先生𨿽窮困﹐而生平自遂﹐無所愧怍。文章傳遠﹐有子能讀父書﹔苟欲置之於流俗赫赫之途﹐吾知不願也。是則可大慰矣﹗至其書之精確世有知者﹐無所用吾言也。

同治壬申年長樂謝章鋌序於賭棋山莊

序二

地理誌創於班史﹐翔實一言盡之矣。言古地理者﹐又不翔無以爲實也。都會﹑郡縣之志﹐在地理類次於總志﹔然積各省通誌成一統志﹐積都會﹑郡縣誌成省通誌﹔非其都會﹑非其郡縣之人﹐而爲其都會﹑郡縣之書﹐方言之異文異音﹐傳聞之異辭﹐鄕人紀載之未盡行遠﹐奚所據以然否而進退之耶﹖《吳郡誌》成於範成大﹐《新安誌》成於羅願﹐《剡錄》成於髙似孫﹐《姑蘇志》成於王鏊﹐《武功縣誌》成於康海﹐以及林諝之《閩中記》﹐梁克家之《淳熙三山誌》﹐王應山之《閩都記》﹐遽數不能終其物﹐皆以鄕之人爲之也。其他亦宦遊久於其地﹐習其語言﹐稔其故老﹐周咨博考﹐而後得之。故有徵文考獻之志矣。而識大識小﹐抉擇患不精﹔決擇精矣﹐體例患不審﹔體例審矣﹐搜采患不足﹕有一於此﹐則皆與於未善者也。余少壯遠遊四方﹐鄕邦文獻多所暗昧﹐詢焉﹐瞠目莫對。數十年﹐鄕先生號稱熟於掌故者﹐間有著述﹐亦復語焉不詳。近從林君雪舟晤其族人肖薇孝廉﹐出其先大父芾庭先生《榕城考古略》三卷﹐使爲敍。首卷《城櫓》﹑二卷《坊巷》﹑三卷《郊坰》﹐敍述有法﹐而采摭羣書﹐附注証之﹐名人題詠亦錄焉。在近人著作中﹐旣似《水道提綱》﹐又近《東城雜記》可傳也。已往者﹐武昌何巽庵撫部﹐以《全閩詩錄》稿本百餘冊歸余﹐且謂俟此書刊成﹐當更舉所收閩人著作鈔本未刊者十數種繼贈﹐中多有關閩掌故者。迨《詩錄》刊行將寄示﹐撫部而已歸道山﹐其子尙幼﹐又以兵亂轉徙﹐此十數種者﹐遂不可復得矣。夫著述一事﹐有志者不必成﹐有成者不必善﹔成且善矣﹐亦不必傳。則此書之刊行﹐又惡可不亟亟耶﹗

癸丑小寒節後學陳衍敍

卷上城櫓第一

閩在周爲荒服﹐自無諸建國﹐都冶爲城﹐是爲冶城﹐設險守國﹐自漢始也。其址今不可考﹐《圖志》謂在今藩署北里許。《三山誌》言﹕閩越王故城﹐在今府治北二百五步。以勢考之﹐當在今城隍廟迆北﹐至諸古嶺等地也。今北門華林坊半有橋﹐委平陸中﹐故老有指爲古冶城西外之橋者﹐未知然否﹖晉武帝太康三年﹐始置郡。太守嚴髙狹視冶場面規制﹐將移白田渡﹐嫌非南向﹐乃爲圖咨於著作郎郭璞。璞指一小山阜﹐使遷之﹐乃經始於越王山之南﹐是爲子城﹐自晉迄六朝皆仍之。唐僖宗中和中﹐觀察使鄭鎰修拓其東南隅。《名勝志》﹕北起小山阜﹐南至虎節門﹐東起康泰門﹐西至宜興門﹐東南至安定門﹐西南至淸泰門。天復元年﹐王審知創築羅城環子城外﹐設大門及便門十有六﹑水門三。按黃滔《天王寺碑》﹕大門八﹐便門九﹐水門三﹐周二十六里﹐四千八百丈。南曰福安門﹐福安之東曰淸平門﹐西曰淸遠門﹐其西北曰安善門﹔安善之東曰通遠門﹐其東曰通津門﹔通津之北曰濟川門﹐其西曰善化門。水門三﹐注之以堰二﹐渡之以橋九。梁開平元年﹐復築南北夾城﹐《三山誌》﹕南夾城今寧越門東西一帶﹐北夾城今嚴勝門﹑遺愛門一帶。謂之南月城﹑北月城。南城大門二﹑按黃滔碑﹕一曰登庸﹑一曰道淸。便門六﹑水門二﹐浚濠以通潮汐。北城大門二﹑按黃滔碑﹕一曰道泰﹐一曰嚴勝。便門五﹐南城大濠百五十步﹐北城決河通西湖。黃碑﹕後漸湮塞﹐今多豪右占租。後錢氏有閩。初王氏築城﹐令陶者印磚悉爲錢文﹐後果歸錢氏﹐人以爲先兆云。宋開寶七年﹐刺史錢昱又築東南夾城﹐東夾城今行春門南北﹐南夾城今合沙門東西﹐亦稱外城。《三山誌》﹕南自光順門卽合沙門而西﹐城三百二十九丈﹐其門樓六間﹐敵樓三十間﹔東自東武門卽行春門而北安邊﹑臨江二門﹐樓三間﹐敵樓皆五間﹐便門二一湯井﹐一船場。敵樓九間﹐城二百七十四丈﹐開沿城河二千九百尺。自東武門而南﹐門樓三間﹐敵樓二十四間﹐城三百一十丈﹐開沿城河三千六百尺﹐城髙丈有六尺﹐而厚半之﹐石其基﹐累甓而覆以屋。太平興國三年﹐錢氏納土﹐詔悉墮其城﹐由是諸城皆廢。皇祐四年﹐詔知州事曹穎叔以漸開修﹐乃自嚴勝門始甓一百五十丈。嘉祐元年守臣蔡襄﹑熙寧元年郡守章岷﹐皆請修築子城﹐不果。二年﹐太守程師孟始修之﹐益以西南隅﹐周九百五十丈。舊子城西至宜興門﹐今又廣至丰樂門。八年﹐知州軍元積中以女墻善壞﹐乃悉撤其覆瓦﹐甃以重甓﹐密置候樓﹐皆得瞰臨之勢。宣和三年﹐方臘反﹐州民李全等復以外城爲請﹐又以賊平﹐報罷。紹興元年﹐範汝爲反﹐建州太守程邁乃發巷石﹐累城甕門﹐設敵樓﹐尋毀。咸淳九年﹐稍增築外城。終宋之世﹐州城不能復舊觀也。元至元中﹐復廢墮。至正末﹐平章陳有定稍繕完之。明洪武四年﹐命駙馬都尉王恭修砌以石﹐北跨越王山爲樓﹐曰樣樓。或云﹕創造時﹐以此樓爲式﹐故曰樣樓。形家者云﹕會城四面羣山環繞﹐惟正北一隅勢稍缺﹐故以樓補之。今稱鎭海樓﹐上祀眞武。南則因故外城繞烏石﹑九仙二山而圍之﹐廣袤方十里﹐髙二丈一尺有奇﹐厚一丈七尺﹐周三千三百四十丈。城上敵樓六十有二﹐警鋪九十有八﹐堞樓二千一百六十四﹐女墻四千八百有五。中衛指揮李惠等重加修治﹐並建樓周而覆之。城中架屋﹐形家以鳳穴﹐登山俯眺﹐宛若鳳毛焉。按黃仲昭《重修三山城櫓記》略云﹕城髙二丈一尺七寸﹐周圍三千三百四十九丈。凡爲門七﹐平山樓一﹐水閣樓五﹐滴水臺閣樓六十二﹐串樓二千六百八十四間。周圍池深七尺五寸﹐長三千三百四十六丈。內北一段連山﹐不通水源﹐百單四丈。古傳云﹕龍腰山不可鑿也。成化十九年﹐大風雨﹐樓櫓盡壞。巡按汪奎繕理﹐以復其舊。嘉靖三十八年防倭﹐增置敵臺三十有六。國朝順治十八年﹐總督李率泰因防火災﹐折換城屋﹐增築垣墻﹐髙二丈四尺﹐厚一丈九尺﹐計窩鋪二百六十四座﹐炮臺九十三座﹐垛口三千有奇﹐馬道五千五百三十丈。康熙三十年﹐總督郭世隆重建西南二城樓。雍正五年﹑九年相繼重修﹐增築女墻。乾隆十六年﹐總督喀爾吉善﹑巡撫潘思榘重修。道光間復大修。今城之門七﹐各門皆有甕城重關﹐皆東向﹐惟西門甕城中以墻隔之內各有垣。表曰南門﹐卽舊夾城之寧越門也。城閫內砌石﹐屈曲如水紋﹐以制離火。按黃碑﹕王氏所築之南夾城﹐有登庸﹑道淸二門。今其址不可考。此則宋咸淳間增築外城所攺之寧越門也。或曰﹕卽古登庸門。重關巍堞左右皆有翼樓﹐上有周將軍祠﹐形勢視諸城獨壯。道光間災﹐後重建。曰北門﹐卽舊北城之遺愛門也。舊志謂卽嚴勝門﹐誤。按黃碑﹕北夾城門二﹕一曰道泰﹐一曰嚴勝。《閩都記》﹕嚴勝門﹐梁時在子城北隅﹐由平山東折而南﹐逾二十尋。今城屢拓﹐門亦不存。嚴勝者﹐劉宋時人﹐居邇於墻﹐鬻火取贏甚薄。時憂旱﹐神告太守「必得嚴勝禱」﹐如其言﹐果應而雨﹐遂以名其門。舊有嚴公祠﹐明洪武三年﹐都指揮秦藝以旱禱而應﹐撤舊廟而新之﹐郡人陳珪爲記。據此﹐則今北門﹐或謂宋時增築外城所設。其曰遺愛者﹐以郡守元絳得名也。《名勝志》﹕宋郡守元絳數遊升山﹐郡人因其去之日﹐易北門爲遺愛云。今考﹕絳典郡在仁宋嘉祐七年﹐而增築外城則在咸淳九年﹐蓋宋初各城𨿽墮﹐而門尙存﹐故但易其名﹐非增設也。有謂卽夾城之道泰也﹐近是。嚴公祠﹐今亦圯。曰東門﹐卽舊外城之行春門也。本名東武﹐宋郡守嚴辟疆攺爲行春。曰西門﹐郡誌﹕卽北夾城之迎仙門。《三山誌》﹕門外通怡山。梁時王霸升舉﹐故名。亦名怡山門。治平元年﹐郡守元絳所作。曰水部門﹐郡誌﹕卽舊南夾城之水部門也﹐在城東南。《三山誌》﹕夾城東南美化門﹐門內水步門﹐在臨河務美化門內。按﹕水步門一名利津門﹐蓋夾城東南之內門也。曰湯門在城東迆北﹐卽舊外城便門之湯井門也。《三山誌》﹕外湯路﹐卽安邊樓門也。曰井樓門。在東北﹐卽舊外城之船場門也。《三山誌》﹕卽臨江樓門﹐內有井曰七穿井﹐門以此得名。水關四﹕曰南水關﹐在水部門迆東﹐舊淸水堰也﹐俗稱水部門閘﹐引南臺江潮﹐由河口凡三十六曲而入。凡百貨之由南臺船運而入﹐悉由此入城內河。曰西水關在西門迆南﹐引洪塘江潮﹐自西河口亦三十六曲而入。凡百貨之由洪江入城者﹐咸由之。曰北水關﹐在城西北隅﹐舊爲閘﹐引西湖水入城。《閩都記》﹕相傳閩時鑿渠引水西湖﹐貫城而入﹐沿丰樂門城隅﹐與浦尾潮相接﹐爲浴馬之所﹐且以滌穢云。其後多淤﹐民以爲病。明萬曆十七年﹐知府江鐸爲葺治之﹐事詳葉文忠相國記中。今爲濱湖居民霸據湖利﹐築壩以塞其流﹐而湖水不復入城矣。曰湯水關。在湯門迆北﹐與澳橋河接﹐引龍腰東北諸山之水入城。西南二閘﹐舟楫隨潮汐往來﹐百貨所通。城中河道周折縈回於民居前後。北水關若開通甕塞﹐西湖小舟亦可以徑入內河﹔惟湯水關則但以蓄泄潦水而已。時董侍郎應舉曰﹕省城水法﹐龍腰東北諸山之水匯於溪﹐送入湯水關﹔龍腰西北諸山之水匯於湖﹐送入北水關﹔此二送龍水也。最妙洪﹑臺二江之水﹐挾潮繞入西水關﹐環注而東﹔而海潮又自水部門直入﹐環注城中﹐與送龍水會﹐進以鐘其美﹐退以流其惡﹐最爲吉利。從來有水關而無閘限﹐亦不閉塞者﹐以潮汐往來﹐非若他處有出無入之水﹐虞其泄漏也。

唐陳詡《登郡城樓》詩﹕井邑白雲間﹐巖城遠帶山。沙墟陰欲暮﹐郊色淡方閒。孤徑回榕岸﹐層巒破枳關。寥寥分遠望﹐暫得一開顏。宋謝泌詩﹕湖田播種重收谷﹐道路逢人半是僧。城裏三山千簇寺﹐夜間七塔萬枝燈。鮑信詩﹕兩信潮生海漲天﹐魚蝦入市不論錢。戶無酒禁人爭醉﹐地少霜威花正然。呂祖謙詩﹕路逢十客九靑衿﹐半是同袍舊弟兄。最憶市橋燈火靜﹐巷南巷北讀書聲。龍昌期詩﹕蒼煙巷陌靑榕老﹐白露園林紫蔗甜。百貨隨潮船入市﹐萬家沽酒戶垂簾。蔡襄《暮春登南門》詩﹕麗譙髙倚晚天霞﹐滿目平臯盡物華。十曲胡笳催鼓答﹐三重湘酎倩旗誇。連江急雨送歸燕﹐拂地輕風移落花。彊憑闌干還自問﹐此情何處是邊涯。曾鞏《北城閒步》詩﹕土膏初動麥苗靑﹐飽食城頭任意行。便起髙亭臨北渚﹐欲乘長日勸春耕。郭祥正《南樓》詩﹕樓外靑山似故人﹐雨餘山色淨無塵。靑山依舊人還老﹐一片離愁掛晚春。明陳勛《登北城鎭海樓》詩﹕縹緲層城海上頭﹐平臨列岫俯滄洲。霜凋樹色千家出﹐松作濤聲萬壑流。故里淹畱惟短褐﹐暮天搖落此登樓。稻梁何處歸鴻急﹐佇立蒼茫不散愁。陳亮詩﹕東西屹立兩浮屠﹐百里臺江似帶紆。八郡河山閩故國﹐雙門樓閣宋行都。自從風俗歸文化﹐幾見封疆入版圖。惟有越王城上月﹐年年流影照西湖。王恭《冶城歌》﹕七閩山水多奇勝﹐秦漢封疆古來盛。無諸建國何英雄﹐赤土分茅於此中。荒城野水行人度﹐細柳春榕舊宮樹。浮世空歌逐鹿時﹐斷磯不辧屠龍處。忽從圖畫見三山﹐正在無諸故壘間。麗譙官署人煙積﹐塔廟琳宮野照間。琳宮塔廟相輝映﹐平遠淸冷海天迥。落葉霜傳海外鐘﹐垂蘿月隱煙中磬。東城西郭騎紛紛﹐旌節朝朝候使君。誰拂塵衣訪仙迹﹐獨淩三島望孤云。又《冶城懷古》詩﹕無諸建國古蠻州﹐城下長江水漫流。野燒荒陸啼鳥外﹐靑山遺廟暮雲頭。西風木葉空隍曙﹐落日人煙故壘秋。借問屠龍舊蹤迹﹐斷磯寒艸不勝愁。

以下摘句﹐唐髙適詩﹕大都秋雁少﹐只是夜猿多。東路雲山合﹐南天瘴癘和。皇甫丹詩﹕路人從此少﹐嶺水向南分。僧法震詩﹕海島冬春雨﹐江帆來去風。僧皎然詩﹕嶺重寒不到﹐海近瘴偏多。野戍桄榔發﹐人家翡翠過。李洞詩﹕南斗看應近﹐北人來甚稀。杜荀鶴詩﹕雨勻紫菊叢叢色﹐風弄紅蕉葉葉聲。北畔是山南畔海﹐只堪圖畫不堪行。陳軒詩﹕城裏三山古越都﹐樓臺相望跨蓬壺。有時細雨微煙罩﹐便是天然水墨圖。王應鐘詩﹕鼉橋隱隱龍江繞﹐雁塔雙雙雉堞回。落日寒潮螺女渡﹐冷煙荒艸越王臺。徐熥詩﹕十萬人家煙漠漠﹐三山宮闕艸芊芊。蓮花髙岫秋蕪外﹐金粟荒臺夕照前。又甲第朱門長樂郡﹐管弦燈火晉安城。夕陽仙觀金鐘杳﹐夜雨歐池劍气鳴。謝肇淛詩﹕云迷平楚髙低樹﹐風送寒潮來去舟。鄭邦祥詩﹕夕陽南望掛浮屠﹐秋艸荒臺憶故都。金鎖江空沈霸气﹐寶輪車散碎宮鋪。

城內河道橋梁附

城內之河﹐縈回繚繞﹐與大江潮汐通﹐皆唐宋以來舊城濠故迹也。自南水關閘引江潮入城﹐分二派﹕一從使君橋﹐在水部門內﹐今名古仙橋。宋大中祥符二年建﹐初名河西﹐與徳政橋縱橫數步。橋之東卽淸水堰。紹興二十六年﹐鄕人因置門名使君﹐並以名橋﹐後攺名古仙﹐鐫於石欄﹐並刻「仁政流芳」四字。經武安橋﹐在鐵冶巷口。國朝雍正六年建﹐北通將軍前﹐西通髙節裏。至通津門橋﹐橋名津門橋﹐本名兼濟﹐卽古羅城兼濟門橋也。舊記﹕初從淸水堰開河﹐通澳橋浦引潮貫城﹐橫渡兼濟門﹐蓋僞閩築羅城所鑿也。宋咸平中﹐郡守陳象輿重浚﹐並門攺爲通津。又西經福枝橋﹑新橋﹐二橋俱在朱紫坊﹐乾隆年間建。至安泰橋﹑古羅城利涉門橋也。宋宣和中﹐郡守陸藻建亭其上﹐舊有《重修津渠記》﹐掌書記陶嶽撰﹐在利涉門。《閩都記》﹕亭廢﹐碑亦不存。《榕城景物考》﹕唐天復初﹐爲羅城南關﹐人煙繡錯﹐舟楫云排﹐兩岸酒市歌樓﹐簫管從柳陰榕葉中出。曾子固《出利涉門詩》﹕紅紗籠竹過斜橋﹐復觀翚飛入斗杓。人在畫船猶未睡﹐滿船明月一溪潮。澳門橋﹑古羅城淸遠門橋也﹐俗亦稱鴨門橋。虹橋﹐在光祿坊南﹐舊名板橋。有亭﹐後圯﹐易以石﹐俗名老佛亭橋。稍轉而北﹐過常丰倉前﹐經金斗橋﹑在文儒坊西口﹐舊羅城金斗門橋也。館驛橋﹐在衣錦坊西口﹐舊名車弩橋﹐系木梁。明成化間﹐易以石﹐以近三山驛﹐故名﹔俗稱驛前橋。而會於觀音橋﹐橋旁祀觀音大士﹐故名。與西水關之江潮會﹐西水關引洪塘江潮﹐從西禪浦三十六曲而入城﹐過太平橋與南潮合。按郡誌﹕西水關橋在三山驛後﹔太平橋在水關之東。今止一橋。合而趨於浦尾﹐浦尾﹐今呼文藻山河沿。南水關之潮。又一派折而北﹐經徳政橋﹐在古仙橋之東。《三山誌》﹕徳政橋﹐古橋渡也。紹興十四年﹐僧覺漸作﹐闊九丈﹐爲三門﹐號曰新橋。曩時大義﹑白田諸渡﹐至河津及城南有東適者﹐皆出澳橋﹐欲徑者此渡焉。或曰自橋立﹐東走者免百步之迂﹐然北山七十里之水﹐會於澳橋之北﹐駐而後進﹐行未百步﹐復逡巡於此橋之下。時潦暴至尾閭不逮﹐東湖數十里田畝﹐莽爲水病﹐由此故也。今考舊記則不然﹐東湖自晉開鑿﹐正欲受北山之水﹔民自湮塞而爲田﹐豈橋之罪哉﹗陳稷書「徳政橋」三字﹑鐫於石欄。乾道二年建亭﹐今廢。通澳橋﹐在東門大街﹐舊名去思橋。《三山誌》﹕橋爲羅城大壕﹐卽澳橋。南從江岸開河口通潮﹐北流至澳橋﹐遂通東湖﹐直如溝瀆﹐號直瀆浦。相傳無諸時﹐四面皆江水﹐此如屋奧﹐舟楫所赴﹐北會山原﹐東達行路。先時已有橋﹐宋開寶中﹐錢昱修。景徳元年﹐謝郎中泌謀易以石﹐州民陳祐等奔走營造﹐泌去三年而橋始成。後泌死﹐州民相與縞素﹐祠祀之。《閩都記》﹕祥符七年﹐攺名通津。熙亭八年﹐郡守元積中更名去思﹝案《三山誌》﹕熙寧八年﹐元積中慕謝之政﹐於是舉何武故事攺曰「去思」﹞﹐陳烈爲記。後陸藻守鄕郡﹐構亭其上﹐提刑兪向爲記。其後祠亭俱毀﹐有石刻八字「宜戒前事﹐不可架屋」。按﹕今爲八旗汛地﹐仍建亭其上﹐旁爲卡房。接湯水關﹐有橋曰湯水關橋。稍折而西﹐經慶城寺前延慶橋﹐達獅橋在井樓門南。《三山誌》作帥橋。至經院前橋﹐在獅橋西百步許﹐三牧坊北口。循仁愛橋﹑按郡誌﹕仁愛橋在右衛前﹐古子城定安門橋也。今塞﹐橋梁僅存。考今河自經院前橋西流﹐至廟巷東口﹐稍迆而南﹐其旁有石梁﹐想卽橋址也。郡誌又有龍須橋﹐在屯田道西﹐今址失。勾欄橋﹐郡誌﹕在玄壇河邊。按今陜西會館前有橋﹐攺曰安瀾﹐卽其址也。而達於到任橋。在雙門樓內﹐舊子城虎節門橋也。《閩都記》﹕晉嚴髙開河通舟楫﹐因名大航橋﹐又名大橋。唐元和中﹐觀察使薛謇重修﹐以油杉作堤限。宋熙寧中﹐郡守程師孟重修﹐攺名樂土橋﹐俗呼毛應橋﹐今稱到任橋。又西至於楊橋﹐一名雅俗橋﹐舊子城淸泰門橋也。上舊有淸泰樓﹐今廢﹐俗稱楊橋。通於合潮橋﹐東南二潮合流於此﹐故與發苗縱橫相接﹐俗名雙拋﹐有石刻「合潮流水河步」六字。接北水關之水﹐俱會於浦尾﹐與南潮合。

北水關引西湖之水入城﹐經北水關橋﹑宜秋橋在北門後曹﹐一名臥湖橋﹐卽閩時鑿渠處﹐詳見前。南過定遠橋﹐卽舊子城丰樂門橋也。《閩都記》﹕在丰樂門外﹐舊名義和﹐今西門半街也。橋以東爲遵義坊﹐以西爲晉時西湖。今城屢拓﹐而湖湮塞﹐皆爲民居矣。出發苗橋﹐與合潮橋會。發苗橋在水流坑北。《三山誌》﹕子城西南隅發苗橋﹐昔有嫗於此賣髢﹐因名。今普明庵旁舊橋側有水閘﹐基石猶存。按庵今久廢﹐閘址亦不可考。其楊橋之東﹐又有支河從開通橋下﹐開通橋﹐在楊橋東半步許之水石橋。北通一港﹐至眾樂橋在督署西偏。俗稱五顯橋。抵宜興橋而止﹐卽西龍須河也。橋今塞﹐石梁僅存其一。按《閩都記》﹕俗謂鼓樓爲龍頭﹐雙門樓爲龍鼻﹐九仙﹑烏石二塔爲龍角﹐龍須東西河。梁其上者四﹕曰便民﹑曰宜興﹐並西曰龍須﹑曰仁愛﹐並東此卽西龍須河也。《萬曆府誌》﹕龍須河一自譙樓左畔屯田道西﹐經開元寺前剃刀橋入河﹔一自譙樓右畔登云坊邊﹐經大中寺邊入河。今考登云坊﹐舊在土街口﹐今坊廢﹐而地猶稱登云鋪。宜興橋本子城宜興門橋﹐宋熙寧三年﹐拓子城至丰樂門﹐而此門不撤﹐故亦稱宜興內門﹐此河則其濠也。嘉祐二年﹐蔡襄《開河記》﹕自淸泰門至宜興門橋﹐長九十五丈五尺﹐宜興門至州衙墻七十八丈。蓋前此河身甚長﹐今則悉爲民居矣。故北門半街尙有長河之名﹐而北後街有悅濟橋址存焉。東龍須河址﹐今亦就湮﹐龍須橋亦無考。此城內河渠之大略也。按《閩都記》﹕初郡城鑿渠通潮分二派﹕東南自水部門入﹐經虎節河而西﹔西南自西水關入﹐經觀音橋至浦尾而東﹐俱會於雙拋橋。西水又自觀音橋而南﹐經常丰倉前至澳門橋﹐與東潮合。東潮﹐又自津門樓﹐經安泰橋﹐與西潮合。二潮吐吞﹐繚繞若帶﹐會城一奇也。今民居淆雜﹐河渠多淤﹐潮亦罕接﹐治水者當加意云。按今河自慶城寺前以西﹐合潮橋以東﹐河身塡塞日髙﹐潮皆不接。而北水關外﹐又爲近湖村民橫築一壩﹐而湖水不復入城﹐沿河居民拋棄糞穢﹐任意搭蓋浮屋﹐自宜秋橋以南將爲平陸矣。又按《三山誌》﹕「今城東南地勢卑平﹐潮上大江﹐自南臺東北入河口津﹐經通仙門﹑美化門之東﹐按通仙門﹐錢氏所築﹐外城之東南門﹔美化門則王氏南夾城之名。故今水部門外﹐猶有通仙境﹑美化境之名。至臨河務﹐今水部門外河務境。入南鎖港。北通徳政橋﹐至去思橋﹐爲羅城大濠。過橋北﹐出鎖港﹐散入東湖。」自徳政橋之西南﹐至河西橋以西。舊置閘名淸水堰嘉祐二年﹐蔡襄開河有記。自淸水堰口至兼濟門橋﹐南岸百五丈九尺五寸﹐北岸百五丈七尺﹐泥面三丈六尺﹐底二丈四尺﹐深三尺。兼濟門至利涉門橋﹐南岸百七十六丈﹐北岸加一丈六尺﹐泥面三丈三尺﹐底二丈二尺。利涉門至淸遠門橋﹐南岸百四丈一尺﹐北岸加八尺﹐餘同上。淸遠門至發苗橋﹐南岸四百八十一丈六尺﹐北岸四百六十八丈三尺﹐泥面三丈﹐底二丈﹐深六尺。發苗橋至淸泰門橋﹐南岸四十八丈五尺﹐北岸四十二丈六尺﹐泥面二丈﹐底一丈四尺。淸泰門至後河口開元寺前小石橋﹐南岸九十二丈九尺﹐北岸百八十九丈二尺﹐泥面二丈。小石橋至經院前橋﹐十八丈八尺﹐泥面三丈﹐底二丈﹐深五尺。經院橋至南禪寺斗門橋﹐南岸面七十六丈二尺﹐北岸百八十七丈七尺﹐泥面三丈﹐深四尺。發苗橋至樂輸門橋百六丈五尺五寸﹐泥面二丈﹐底丈有四。樂輸門至鹿頂門墻﹐九十八丈四尺﹐泥面二丈﹐底丈四尺。淸泰門至宜興門橋﹐東岸九十五丈八尺﹐西岸同﹐泥面丈有五尺﹐底一丈。宜興門至州衙墻﹐七十八丈﹐泥面同上。小石橋至定安門﹐六十三丈六尺﹐泥面八尺﹐底六尺。安定門至東康門橋百丈六尺﹐泥面丈有五尺﹐底減三尺。按記中所載河道與今略同。惟小石橋至定安門﹐定安門至東康門﹐河道久湮﹐俱不可考。舊記﹕定安門在右衛前﹐東康門在麗文坊﹐然河道相距四十丈﹐遠近似稍不合。東康門橋﹐今亦失其址。《閩都記》謂﹕今藩司儀門前東﹐卽古東康門址﹐未知孰是﹖樂輸門﹐卽丰樂門﹐以近都倉﹐嚴辟疆攺爲樂輸鹿頂門。據《三山誌》﹕羅城西北安善門上有樓﹐內有鹿頂門。今西湖旁正僞閩爲復道外﹐今以地考之﹐當在今北水關迆北悅濟橋地也。南禪寺久廢﹐卽法性院也。《三山誌》﹕在南津坊﹐開運三年置。初閩王作東西二宅﹐爲諸子居﹐此其東宅也。其子延鈞僭僞建爲宮﹐後捨爲院﹐號千佛南禪院。今考忠懿王祠﹐傳爲閩王故居﹐而慶城寺亦爲延羲宅﹐地皆相接。疑錢氏有閩﹐令建廟以祀王﹐因卽此創建耳。斗門橋﹐今不知何處。小石橋至定安門﹐卽東龍須河也﹐今河亦塞。

城外濠

城外之濠﹐據郡誌﹕明嘉靖三十八年﹐防倭增置敵臺。環城三面塹濠﹐深七尺五寸﹐廣十丈﹐延袤三千三百四十六丈有奇﹐此則今城之濠也。《郡誌》﹕於城濠下﹐只引舊子城﹑羅城﹑夾城﹑外城之濠﹐則統城內外河道言之。惟「水利﹐城外河」下引《三山誌》云「自通仙門西今水部門外通仙境分爲三﹕一自通仙門之南﹐入通仙橋﹐西行經洗馬橋﹐別分一支南橫通韭菜橋﹐又東西分爲兩支﹐而南名玉筋水。而西會於夾城濠之西南隅﹔一自美化門之西﹐入教場南﹐過寧越門外九仙橋﹐西逾宿猿洞址﹐過西門迎仙橋﹐乃北通西湖﹐至遺愛門池橋﹔一自徳政橋之西南﹐至河西橋以西﹐置閘﹐吸大河水貫城﹐而西經通津門橋﹐次安泰橋﹐次淸遠門橋﹐次板橋﹐次金斗門橋﹐直抵浦尾﹐折而東﹐經金墉橋與甘棠閘潮相遇。其東別爲二﹕一自通仙門之東北行﹐至臨河務水門﹐分支濠﹐繞外城而北﹐過行春門外樂遊橋﹐又繞外城而西至湯井門﹐接去思橋河尾。」此則專就城外河道言之。今濠多因於此﹐惟湯門至井樓門﹐抵龍腰東一帶﹐尙未詳耳。今七城之外﹐跨濠皆有橋﹐如南門外之九仙橋﹐卽今城外板橋。景徳四年﹐林洪範《合沙門記》﹕初造以木﹐袁郡守逢吉易以石梁。或曰梁開平二年﹐閩王作。元符二年﹐顏象環建亭其上﹐更今名。《正徳府誌》﹕元季毀﹐今仍爲木梁。又南爲洗馬橋﹐舊爲木梁﹐外城濠也。水部門外之板橋﹑通仙橋﹐板橋木梁﹐一名鎭海橋﹔通仙橋在其南﹐宋乾道間構亭。井樓門外之四明橋﹐北門外之遺愛橋﹐夾城之濠也。南門外之沙合橋﹐卽今小橋東門外之樂遊橋﹐卽晉安橋﹐舊外城行春門橋也。西門外之迎仙橋﹐卽今板橋外城之濠也。想明時鑿濠﹐大抵因唐宋之舊﹐而加以疏通耳。《郡誌》載城外之河﹐亦僅錄《三山誌》一條﹐餘皆疏略。從來修城之役﹐亦未有議及浚濠者。近河渠日壅﹐僅西北一隅倚湖爲固﹐餘皆湮塞﹐潮汐罕接﹐求所謂廣十丈﹑深七尺五寸者﹐無有也。疏通淸復﹐非今日之急務乎﹗

附舊城考略﹕

冶城

閩之有城﹐自冶城始﹐至晉太康始攺遷﹐舊址遂不復可稽。《三山紀略》﹕冶山者﹐古冶鑄之地。閩越王都於其前麓。《圖志》謂在今藩署北里許。《三山誌》﹕閩越王故城﹐在今府治北二百五步。又《閩都記》﹕將軍山一名冶山﹐在貢院西南﹐閩越故城。又「城隍廟」下云﹕晉太康遷城建廟。今合諸說考之﹐其地當在今諸古嶺以南﹐城隍廟以北等地也。故今華林寺及乾元廢寺﹐今錢塘巷地皆指爲冶城故址﹐說近是。

子城

晉太康三年﹐郡守嚴髙所築﹐自晉迄六朝皆仍之。所傳郭璞《遷城記》﹐近形家言﹐並不詳其規制。郭璞《遷城記》﹕桑田爲海﹐人事更攺。六旬甲子﹐當有其害。更著重衣﹐周回重載。鄭國歸朝﹐重關爲待。鳥出木空﹐千載不昧。前有雙眉﹐重施粉黛。溪澗水來﹐盡歸於海。主揖其客﹐客住主在。穩首東日﹐髙山鎭寨。木自添金﹐因城右兌。但見蛇影﹐莫知坐亥。事過方知﹐知而未會。龍山髙山﹐光照其代。巧婦能裁﹐得令人愛。若解修心﹐得其終倍。市籠放火﹐聚集磊磊。有一老翁﹐手持竹筒。重添新宰﹐在言不在。銘曰﹕泰康之載﹐遷插甌基。四邑牢城﹐層巒三徑。洪許南流﹐瑞龍地應。其主螺女﹐現對花峯。千載不雜﹐世代興隆。諸邦萬古﹐繁盛仁風。其城形狀﹐如鸞如鳳﹐勢气盤拏﹐遇兵不饑﹐遇荒不掠﹐逢災不染。其甲子滿﹐廢而復興。唐僖宗中﹐觀察使鄭鎰修拓其東南隅。天復元年﹐王審知據有閩土﹐創築羅城環子城外﹐尋又築南北夾城﹐於子城舊門多所更易。宋初悉廢墮。熙寧中﹐郡守程師孟始據舊子城修復﹐益拓其西南隅。咸淳中﹐又於郡外城增築焉。蓋已兼羅城之址﹐非皆晉子城舊制也。《三山誌》所載門樓之名﹐大抵皆熙寧間所修者。今就其可考者言之﹐子城門七﹕正南曰虎節門﹐在今到任橋﹐按其西尙有虎節河沿之名。東南曰定安門﹐閩王審知作﹐郡守嚴辟疆攺今名。今右衛前﹐按卽衛前街也。東曰康泰門﹐王審知作﹐名東康。治平初﹐郡守元絳更今名﹐上有樓名東山﹐今麗文坊。按今麗文坊北貢院雲路坊旁有里社﹐稱東山境。其東稱大樓鋪﹐或皆以城樓而得名也。又考蔡襄《開河記》﹐自小石橋至定安門六十三丈六尺﹐自定安門至東康門橋百丈六尺﹐是當時二城之外﹐皆有河也。今河塞﹐城址亦湮。其云皆王審知作﹐則不皆晉舊可知也。西曰丰樂門﹐舊羅城門﹐郡守嚴辟疆更名樂輸﹐以近都倉也。熙寧二年﹐拓子城﹐遂爲子城門。建炎初﹐更今名。按《閩都記》﹕舊名義和都倉﹐卽今舊米倉也。西內宜興門﹐舊子城門也。熙寧二年﹐拓子城至丰樂門﹐而此門不撤﹐故稱宜興內門。宜興橋巷卽今馬房巷。宜興門橋在今土街口﹐石梁僅存﹐俗稱彈棉河沿。西南淸泰門﹐有淸泰樓﹐今廢。門外雅俗橋﹐卽今楊橋。正南虎節門外有重關﹐名還珠門。閩龍啟元年作﹐名鎭閩臺﹐又名龜頭門﹐在今布政司南。宋大中祥符間﹐郡守嚴辟疆攺名還珠。紹興元年火﹐尋復建。元延祐四年重建。明成化十三年﹐復毀﹐十七年重建。弘治﹑正徳間﹐屢災。正徳丁未﹐布政使陳珂重建﹐易以磚甓﹐上開明窗。國朝康熙二十年﹐總督姚啟聖﹑巡撫吳興祚攺創﹐扁曰獅子樓﹐俗名雙門。五十九年又災﹐巡撫呂猶龍重建。《閩都記》﹕雙門之中鑿石爲獅子﹐壓制南面五虎山。明林瀚《還珠門記》﹕門以還珠名者﹐復古也。是門當薇垣前數百步﹐上爲樓臺闕﹐其下分兩途﹐屹立閩越通街﹐一方之鎭系焉。郡誌載﹕其爲五代唐王審知所創。初名「龜頭」﹐意與「歸投」者音合﹐圖維得眾﹐所見抑何陋耶﹗迨趙宋撫有天下﹐僣僞削平。大中祥符間﹐嚴辟疆以侍禦史出治吾福﹐更曰還珠。蓋取漢孟嘗守合浦﹐徳政所感﹐去珠復還之意。後八九十載﹐政和中﹐黃龍圖學士裳兩知是郡﹐因其頹圯而新之﹐名猶舊也。至成化丁酉毀於回祿﹐維時方伯李公嗣﹑錢公璉相經畫重建﹔翰林學士四明楊文懿公守陳記之﹐更署曰鎭閩臺。弘治甲寅﹑正戊辰﹐上下三十餘年﹐已三罹於災矣。蓋其飛檐聳棟𨿽極工致﹐而延燎易及﹐識者病焉。辛未春﹐錢塘陳公珂以閩觀察使兩轉大方伯於薇垣視篆﹐未幾﹐百廢皆舉。而此門樓實按藩司﹐昔謂重譙雙門﹐出入經之﹐尢所先也﹐爰捐俸募工﹐伐木采石﹐經始於是歲之季冬﹐越明年壬申仲夏告成﹐址度廣輪﹐並如昔不增﹐但夾以髙坦﹐墁以堅甓﹐通以閣道﹐四面明欞洞達﹐無榑櫨節棁之華。前後扁三字﹐公親筆也﹐宏朴渾堅﹐可壽悠遠﹐他虞釋埃矣﹐云云。郡誌﹕按《三山誌》還珠門﹐閩龍啟元年作﹐名鎭閩臺﹐又名龜頭門﹐則是門實王鏻所築﹐非審知也。前志謂爲王審知創﹐而林記引之﹐不加是正﹐均誤。又考雙門鑿石爲獅子﹐始見於《閩都記》﹐亦未詳所創何時﹐他志亦不載﹐林記亦未言及﹐大抵明中葉以後始有耳﹗子城﹐城上之樓有九﹐皆程師孟所創。按《熙寧圖》﹕西湖樓﹑蕃宣樓﹑五雲樓﹐城西南下金鏞橋﹔《閩都記》﹕蕃宣樓在子城西北﹐西湖樓在蕃宣樓西。趙汝遇重浚西湖﹐卽其地建澄瀾閣。蕃宣樓後爲碧峯亭﹐今並廢。考澄瀾閣舊在子城西門上﹐當卽今土街迆北地﹐蓋是時北街以外皆西湖也。五雲樓或作望云﹐其地不可考。金墉橋﹐在今文藻山河沿。三山樓﹐城東南下長利橋﹔長利橋﹐俗名剃刀橋﹐在開元寺前。淸微樓﹐淸泰門上﹔淸微樓﹐一作淸風樓。淸泰門﹐卽今陽橋北。泰山樓﹐康泰門上﹔泰山﹐一作東山。康泰門﹐一作東康﹐詳見上。堆玉樓﹐城東北隅﹔紹興年間﹐卽其址創觀風亭﹐今未詳。緩帶樓﹐在子城北﹔《閩都記》﹕淳熙三年﹐卽其址創超覽亭。坐雲樓﹐城西﹐今怡山閣。一說無坐雲樓﹐而有九仙樓﹐舊名淸風橋。下負墻﹐爲亭三﹕一曰雅歌﹐二曰吏隱﹐三曰春風。浚其隍﹐爲橋十二﹕虎節門大橋﹐卽今到任橋。淸泰門雅俗橋﹐卽今楊橋西南隅發苗橋﹐說見《河道》丰樂門義和橋﹐卽今定遠橋宜秋橋﹐今臥湖橋東南隅長利橋﹐定安門仁愛橋﹐今塞康泰門樂遊橋﹐蔡襄《修河記》名康泰門橋﹐今廢。非今東門外之晉安橋也。淸泰門眾樂橋﹐今稱五顯橋。開通橋﹐眾樂橋北便民僑﹐今塞宜興門橋﹔疏以二門﹐拒以一。門今不可考。按子城之門﹐據《三山誌》惟正南虎節﹐西內宜興﹐西南淸泰﹐三者爲子城舊門。其三者云皆王審知作﹐則非晉舊可知也。且北門亦缺。卽熙寧間所創之九樓﹑三亭﹐其名僅存﹐而址皆不可考。蓋城經屢拓﹐而紀載缺如之故也。

羅城

《三山誌》﹕唐天復元年﹐王審知創築羅城四十里﹐設大門及便門十有六﹐水門三。按黃滔《天王寺碑》﹕大門八﹐便門九﹐水門三。南曰福安門﹐福安之東曰淸平門﹐西曰淸遠門﹐其西北曰安善門﹐安善之東曰通遠門﹐其東曰通津門﹐通津之北曰濟川門﹐其西曰善化門。宋熙寧二年﹐旣增築子城西南﹐羅城西門缺﹐不復作。丰樂門已爲子城西門。政和五年﹐利涉門災﹐羅城南門復廢不治﹐二方雉堞淹沒斷絕﹐遂與子城通矣。今門存者七﹕南利涉門﹐雙門有上重樓夾閣﹐政和五年災﹐此門遂廢。按卽黃碑福安門也﹐在今安泰橋﹐詳見《橋梁》。東南通津門﹐祥符九年﹐嚴辟疆攺名兼濟。康定二年﹐沈邈復舊名。按唐時羅城惟此門今尙存﹐俗呼津門。《閩都記》﹕上有樓﹐祀五顯﹐今仍之。東海晏門﹐嚴辟疆攺名﹐俗呼雞鴨門。按卽黃碑淸平門也﹐在今澳橋西。東北延遠門﹐按卽黃碑通遠門也﹐在今貢院前。考今貢院東有里社﹐曰延遠境﹐俗呼北院後﹐當卽其地。北永安門﹐按卽黃碑濟川門也﹐在歸懷安縣治後﹐今名永安境﹐考境今錢塘巷內。西北安善門﹐上有樓﹐內有鹿頂門﹐今西湖旁正僞閩爲復道處。郡誌按卽黃碑安善門也﹐今西湖。考蔡襄《修河記》﹕自樂輸門重鹿頂門﹐墻九十八丈。以勢考之﹐當在今北後街營尾地也。西南淸遠門。俗呼鴨門﹐舊以丰樂爲羅城與淸遠門接﹐故中間又有金斗門。熙寧拓子城﹐遂自金墉橋以南皆無城﹐門亦廢。郡誌﹕卽黃碑淸遠門也﹐在今鴨門橋。又按黃碑有西曰善化門﹐此無者。緣宋熙寧二年增拓子城﹐以此門作子城門﹐易名丰樂故也。

夾城

《三山誌》﹕梁開平元年﹐王審知初築南北夾城﹐南夾城﹐今寧越門東西一帶。北夾城﹐今嚴勝門﹑遺愛門是。謂之南月城﹑北月城。黃滔《萬歲寺》詩﹕」新城似月圓。」南城大門二﹐黃滔碑﹕一曰登庸﹐一曰道淸。累磚甓﹐設懸門外樓櫓七十間﹐便門六﹐水門二﹐浚濠以通潮汐。北城大門二﹐黃碑﹕一曰道泰﹐一曰嚴勝。便門五。南城大濠百五十步﹐北城決河通西湖。黃滔記﹕後漸湮塞﹐今多豪右占租。今門六﹕南寧越門﹐雙門﹐王審知作﹐名登庸﹐以協郭璞遷城之讖﹔長興二年﹐延鈞攺名爲閩光。嚴辟疆攺爲寧越。按卽今之南門也。東南美化門門內水步門﹐舊臨河務美化門內。郡誌﹕水步門一名利津門﹐今爲水部門﹐在城東南。按明初築城﹐東南一隅地﹐視舊城稍縮入﹐故今水部門外﹐尙有美化境﹑河務境之名。東北井樓門﹐郡誌﹕門內有七穿井。北嚴勝門﹐舊傳劉宋時有嚴勝者居此﹐因以名門﹐詳見前。郡誌﹕在平山東﹐今廢。西北遺愛門舊名升山﹐治平遠年﹐元絳作﹔明年移尹南京﹐父老請於府﹐願以元之政績名之﹐遂攺今名。按卽今北門。西迎仙門門外通怡山﹐梁時王霸升舉處﹐故名。郡誌﹕卽今西門。唐黃滔《天王寺碑》﹕略公之築城也﹐恢守地養民之本﹐隆暫勞永逸之策。其名舉一而生三﹐法陽數也。曰大城焉﹐南月城焉﹐北月城焉﹐周圍二十六里四千八百丈﹐基鑿於地十有五尺﹐作土胎石而上﹐上髙二十尺﹐厚十有七尺﹐外甃以磚﹐瓦一千五百萬片。上架以屋﹐其屋曰廊﹐其大城之廊也。一千八百有十間﹐自廊凸而出之﹐爲敵樓。樓之層者﹐二十有三﹐又角立之樓六﹐其二者﹐層復層焉﹐皆闌干鉤聯﹐參差煥赫。而廊之若干步一鋪﹐又各以鼓而司更焉。凡三十有六﹐謂之更鋪。其四面之門八﹔其南曰福安門﹐福安之東曰淸平門﹐西曰淸遠門﹐其西北曰安善門﹐安善之東曰通遠門﹐其東曰通津門﹐通津之北曰濟川門﹐其西曰善化門﹐皆鐵扇銅扃﹐開陽闔陰。門之上仍揭以樓三間﹐兩挾兩噏﹐修廊雙面。遠碧門之左右又引而出之﹐爲之亭兩間一廈。又匪樓之門九﹐曰暗門焉。又水門三﹐其二樹欞篩波﹐卸帆入舟鳴舷﹐柳浦回環﹐一郊堤諸萬戶﹐注之以堰二﹐渡之以橋九﹐鏡瑩虹橫﹐交舫定蹄﹐斯大城之制也。粵南月城也﹐東貯九仙﹐西盛烏石之二山﹐嘉樹蓄云﹐茂艸藏秀。城上之廊一千有三間﹐敵樓有四十有九﹐樓之層者三﹐其門二﹕曰登庸﹐曰道淸。其上之樓﹐其下之扉﹐左右之引亭﹐建暗門八﹐水門二﹐其堰一﹐其橋五﹐及廊之更鋪二十﹐悉與大城類。其外之東西復距而出之﹐謂之橫城。其東也﹐城上之廊四十二間五廈﹐其門一﹐斯南月城之制也。伊北月城也﹐城上之廊六百四十二間﹐敵樓二十六﹐樓之層者十﹐其門二﹕曰道泰﹐曰嚴勝。其上之樓﹐其下之扉﹐左右之引亭﹐建暗門四﹐水門二﹐其橋一﹐及廊之更鋪十有四﹐復與南月城類。又觜而出之﹐謂之橫城。城上之廊五間一廈﹐其門一﹐斯北月城之制也。其東畫長川以爲洫﹐西連乎南盤別浦以爲溝﹐悉通海�﹐朝夕盈縮之底﹐波澤鱗介﹐岸泊艓艛。北截越王之故山﹐派西湖以之爲隍﹐若鰲之負﹐如甌之置﹐軒軒翼翼然﹐天設之府﹑神開之地也。

外城

《三山誌》﹕宋開寶七年﹐刺史錢昱築東南夾城﹐卽外城也。南自光順門而西﹐卽合沙門。城三百二十九丈﹐其門樓六間﹐敵樓三十間。東自東武門而北﹐卽行春門也。安邊﹑臨江二門﹐樓三間﹐敵樓皆五間﹔便門二﹐湯井﹑船場。敵樓九間﹐城二百七十四丈﹐開沿城河二千九百尺。東武門而南﹐門樓三間﹐敵樓二十四間﹐城三百一十丈﹐開沿城河三千六百尺。城髙丈有六尺﹐而厚半之﹐石其基﹐累甓而覆以屋。太平興國三年墮之﹐因其址﹐茨小垣以周焉。今濠隍淹塞﹐半爲民田矣。門凡六﹕合沙門﹐嘉祐二年﹐元絳作﹐名遠南。政和二年﹐張勵更今名﹐按今在南臺小橋北。東南通仙門﹐美化門之南﹐嚴辟疆名樂郊﹐後攺今名。按今門廢﹐而水部門外﹐尙有通仙境之名。東行春門﹐舊名東武﹐嚴辟疆攺名﹐按卽今東門。東北湯井門﹐外湯路﹐卽安邊樓門也。郡誌﹕卽今湯門。船場門﹐卽臨江樓門也。郡誌﹕卽今井樓門。按此﹐疑卽北夾城之門所攺。西怡山門。治平元年﹐元絳作。郡誌﹕卽今西門。按此﹐疑亦南夾城之舊門也。

此唐宋以來廢城舊址﹐可考者之大略也。宋時﹐自南臺渡江十里﹐次合沙門﹐次寧越門﹐次利涉門﹐次還珠門﹐次虎節門﹐次威武軍門﹐卽今鼓樓次都督府門﹐卽今藩署頭門麗譙凡七。程太卿詩「七重樓向靑霄動」﹐王尙書詩「七樓遙直釣龍臺」﹐是也。政和五年﹐利涉門災﹐僅存六譙。蓋其時諸城𨿽墮﹐而各門樓尙存也。元時復廢墮﹐明初更築今城﹐乃非復舊觀矣。今惟還珠鼓樓尙存。都督府門﹐今爲藩署頭門﹔寧越門﹐傳卽今之南門。然還珠門﹐自明中葉攺用磚甃﹔鼓樓﹐亦於國朝道光間攺砌﹐如還珠門之制。都督府門﹐考《三山誌》﹕唐上元二年創﹐錢氏歸宋﹐凡僞世門額悉廢﹐惟威武軍大都督門仍舊。明萬曆間﹐成戩修舊額﹐蔡襄書後張致遠重書。列戟十有四﹐謂之儀門﹐亦曰衙門。按今舊額亦廢﹐惟重樓五間巍壯﹐視他署特異云。

形勝

福郡誌﹕閩諸山皆北來﹐拱於會城。其水則汀﹑邵自西溪匯於延平﹐建寧自東溪亦匯於延平。四郡之水合流﹐由江入海﹐此其易見者。若興化仙遊縣遊洋溪達永福之大樟溪﹐流至侯官陽崎入江。泉州徳化縣水﹐東流迆邐至永福之三十五灘﹐與侯官江流相迎。漳州龍巖之大池﹐經丰田入汀州永定﹔又一派入上杭﹐更一支入連城匯長汀。則七郡之水﹐朝宗會城﹐此全郡之形勢也。自郡城而論﹐則越王山爲主山﹐脈自大嘉山﹐由五鳳越龍腰入城﹐爲負扆。南面山有四案﹕橫山第一﹐天寧山第二﹐髙蓋山第三﹐方山第四。水環束有九條﹕到任橋第一﹐安泰橋第二﹐九仙橋卽南門外板橋第三﹐洗馬橋第四﹐虎策橋在洗馬橋南第五﹐沙合橋卽今小橋第六﹐萬壽橋第七﹐江南橋卽倉前橋第八﹐烏龍江第九。西北則諸山環繞﹐東南則雙江帶流﹐洪江內抱﹐臺江外衛﹐此郡城之形勢也。

《閩都記》﹕「三峯峙於域中﹐越王﹑烏石﹑九仙稱三山﹐比皆鼎峙城中﹐半截郭外。二絕標於戶外﹐左鼓右旗﹐稱爲閩南二絕。甘果方幾﹐方山﹐唐賜名甘果山﹐今稱五虎山﹐爲郡之南案。蓮花現瑞﹐蓮花峯﹐城北隅﹐爲郡之負扆。襟江帶湖﹐東南並海﹐二潮吞吐﹐百河灌溢。山川靈秀所都耶﹐逢兵不亂﹐逢饑不荒﹐沙合南臺路通河口﹐海濱鄒魯﹐而自古記之。」

明董應舉《省城山川議》﹕「省城自龍腰過脈﹐建起爲樣樓山﹐再建爲屏山。布政司山﹐中藏三山﹐爲孕育地﹐乃自上分宗﹐西行一支﹐轉結烏石﹐橫度平遠﹐以收其靈秀﹐此城內山之定局也。龍腰最微最貴﹐此一城之命脈﹐不可不保護﹐妄鑿盜埋﹐法誠宜禁。」「若論省城水法﹕龍腰東北諸山之水﹐匯於溪﹐送入湯水關﹔龍腰西北諸山之水﹐匯於湖﹐送入北水關﹕此二送龍水也。最妙洪﹑臺二江之水﹐挾潮繞入西水關﹐環注而東﹔而海潮又自水部門直入﹐環注城中﹐與送龍水會﹐進以鐘其美﹐退以流其惡﹐最爲吉利。從來有水關而無閘限﹐亦不閉塞者﹐以潮汐往來﹐非若他處有出無入之水﹐虞其漏泄也。」

王世懋《閩部疏》﹕「天下堪輿易辧者﹐莫如福州府﹐登行省三重樓﹐北視諸山羅抱﹐龍從西北稍衍處過行省﹐小山坐其中﹐烏石﹑九仙二山東西峙﹐作雙闕。其外托則東山髙大﹐蔽虧日月﹐大海在其外﹐是謂鼓山﹔西山邐迆稍卑﹐狀若展旗﹐曰旗山﹐以配鼓。其前則印山若屏案﹐似人巧湊泊而成者﹐然猶未睹水所經宿也。登道山以望﹐則大小二水歷歷在目﹐大江從西南蛇行方山下﹐南臺江稍近城而行﹐大江復從南稍折而東北﹐南臺江水合之﹐汪洋彌漫﹐東下長樂入海。其山川明秀如此。土人猶謂方山稍西﹐俗名五虎﹐迫視有猛勢﹐以爲微缺陷處﹔然予謂卽削方山而平之﹐亦終不能作大都﹐何者﹖愈顯則根愈淺﹐愈巧則局愈小。」

謝肇淛《五雜俎》﹕「建業之似閩中有三﹕城中之山﹐半截郭外﹐一也﹔大江數重﹐環繞如帶﹐二也﹔四面諸山﹐環拱會城﹐三也。金陵以三吳爲東門﹐楚蜀爲西戶﹔閩中以吳越爲北門﹐嶺表爲南府。至於阻險自固﹐金陵則藉水﹐閩中則藉山。若夫干戈擾攘之際﹐金陵爲必爭之地﹐閩可畢世不被兵也。」

按閩地僻處東南﹐形勢不足以控中原﹐本非用武之國。然山川襟束﹐自爲藩籬﹐其險天設﹐形勝略與蜀同。山則髙峯萬疊﹐磅礡郁積﹐無數里之平原。仙霞﹑分水﹑五虎﹑杉關﹐一夫守險﹐萬人莫入﹔鳥道羊腸﹐登天入淵﹐𨿽蜀道無以過焉。水則自辟源流﹐不肯受鄰省涓滴﹐建﹑邵二溪建瓴而下﹐篙師失手﹐蠻船立碎﹐視瞿塘﹑灩澦猶安流耳。沿海諸郡邑﹐控制渤澥﹐島嶼羅列﹐屹爲雄鎭者不下數十。舟航四達﹐登萊﹑天津﹐視若戶庭﹔東南諸夷﹐直可以足蹴之﹐此則蜀之所不逮也。特山髙田少﹐穀米不足於供﹐遜於蜀之饒沃耳。以省會而論﹐古﹑屏扼上游之衝﹐長﹑福控下游之背﹐連﹑羅固東北之防﹐此皆驛道所必由也。而東南一隅﹐距海僅百餘里﹐一潮汐可抵城下﹐則尢爲門戶之要。建﹑邵二溪自囦關合延平以南﹐古﹑屏﹑閩淸及侯官西北諸溪水﹐匯於馬瀆江。至石岊﹐歧爲二﹕一自北而東﹐經洪山﹑南臺﹐循鼓山下而東﹔一自西而南﹐經洪塘﹐由金鎖江﹑陽崎江合永福之流﹐折而東爲峽江。東二派合流﹐匯爲馬頭江﹐中流有浮礁﹐曰羅星塔。有城在馬江中流﹐當省會要衝﹐屬撫標汛防。又東爲員山水寨﹐江面遼闊﹐有城﹐屬督標水師汛。對江爲洋嶼﹐水師旗營駐焉。雍正六年﹐添設旗下水師﹐兵六百名﹐於烏龍江下流三江口駐防操練﹐並不時巡查一帶港汊﹑鹽梟﹑盜艇。《水師營圖說》﹕統福﹑興﹑漳﹑泉諸郡形勢而論﹐則泉之廈門﹐福之閩安﹐更爲海洋咽喉。廈門特設水師提臣﹐駐紮其地﹐閩安亦設有副將防守。而洋嶼水師旗營之設﹐又爲閩安之犄角也。查閩安去城百里﹐海舶之來必由五虎門以入﹐有閩安以捍禦於外﹐又得洋嶼以應援於內﹐銷鑰旣嚴﹐哨船罔懈﹐將全閩億萬羣黎並登衽席之安矣。又東爲瑯琦江﹑閩安鎭﹐由五虎門入海﹐閩安鎭距省城八十里﹐爲海口要衝。時時倭寇屢犯﹐國初海寇亦盤踞於此。鎭城及南北岸炮臺﹐皆順治十四五年所造。瑯琦山在中流﹐其麓有金牌寨﹐設炮臺﹐康熙五十七年造。此海口門戶之要衝也。明董應舉《省城第一門戶議》曰﹕閩安鎭東出爲五虎門﹐北爲獲蘆門﹐南爲壺江鼓尾﹐並出大海﹐其上爲急水門﹐南有嘉登之鳳埔山﹐北有新安之桃源山﹐夾立不及三百丈﹐雙龜﹑熨斗綰之﹐此鎭門東喙第一要地也。閩安鎭南出爲瑯琦門﹐其最險者爲長樂石澳﹐六山倚聚﹐與嘉登裏之海嶼相對﹐江面𨿽闊﹐中有積沙﹐大船難汐行﹐邊澳乃有港﹐舟舶所從入﹐此鎭門南喙第一要地也。夫扼險者﹐扼於內﹐不如扼於外。今急水﹑雙龜門已建銃城﹐敵臺對峙﹐有急而銃近﹐賊船不能飛渡﹐則鎭門之東喙固矣。若城急水﹐不城石﹐猶爲失險﹐賊猶得從梅花南入。若石距山而城﹐其險天設﹔又宿兵船於城下﹐北風則宿於瑯琦﹐賊𨿽百艘﹐不敢越此南入﹐此爲鎭門之南喙。長樂之鐵障﹐保護省城門戶之策﹐斷無逾此也。按此議極當﹐然今昔情形不同﹐今海壇旣設總兵二營﹐則鎭門南喙多一藩籬﹐自梅花所以南﹐沿海各島嶼咸資保障﹐固不在石之城與不城也。蓋省會海口以南﹐北茭爲險阨﹔南茭在梅花所﹐東有三碴巷﹐內沙淺﹐南來之舟必泊磁澳﹐候晨潮方濟﹐便風則自外洋縱纖。磁澳今爲海壇汛防要地﹔而內門與閩安相犄角﹐沿邊老岸又有長福營弁兵防守﹐鎭門之南喙固矣。北茭屬連江縣﹐宋元皆設水寨﹐名荻蘆鎭。明洪武中﹐攺名北茭﹐並置城於此﹐與定海相爲唇齒。其地山穿入海﹐復爲巨石湧出﹐有小牛﹑大牛﹑覆釜﹑鳥喙四礁﹐交錯豎立。稍左有仰月山﹐障南下之水﹔稍右有洋嶼山﹐障東下之水﹐兩水合衝直注茭濞﹐巨浪橫激﹐過此者必審風審流﹐方可挍駛而過。若風逆流逆﹐衝冒竟行﹐多有復沒者。此二者皆天險﹐防守得人﹐賊舟斷無能飛渡。今統計省垣海口﹐鎭以一總兵﹑一副將﹐參遊都守十餘﹐水陸營制凡八﹐而烽火桐山等營之爲閩安鎭外輔者不與焉。沿海防汛﹐星羅棋布﹐有形險阻﹐不過如斯。苟將弁得人﹐船械整飭﹐巡防周密﹐則亦不必爲之過計耳。至上下游驛道所經﹐除東路抵海外﹐自省會經延平﹐抵浦城﹐曰西路﹐此由省晉京之驛路也。而由延平經邵武﹐達江西﹐亦由之。江西入閩有二道﹕一由河口﹐逾分水﹐入崇安﹐經建寧﹐下延平﹔一由杉關﹐入光澤﹐經邵武﹐亦會於延平。然前此﹐驛道由建安徑入古田﹐經侯官西北而抵省﹐有不盡由延平者。唐末黃巢入閩﹐實由此道。按《三山誌》﹕宋初﹐本州及南路遞角﹐並從西門至劍﹑建及官員驛料﹐經水口嵩溪驛支給﹐久以爲便。崇寧元年﹐因本州申請﹐以古田不當驛路﹐及西門一去水口中間﹐有號倒羊﹑豬猔嶺﹑和尙盂一帶﹐路不通轎乘﹐及小目﹑安仁兩溪置渡子三人﹐古田置解子三人﹐歲支雇錢七八十貫﹐以爲費多﹐乃廢。西門路遂從北門鋪雪峯路以去﹐不由南劍直抵建州﹔又從古田縣西南﹐次從谷口出南劍。五年﹐復以北門路支費不貲﹐仍舊行西門葛崎﹑陳湖等﹐至芋洋十二鋪﹐通接營頂。按﹕今所行驛路﹐卽宋初之舊路也。然惟走遞文報由之﹐若星軺往來﹐及餉糈軍旅﹐則直由洪山橋水路二百里﹐抵古田縣水口驛﹐較爲便捷。至崇寧所創新路﹐則自建安之西﹐直達古田﹐循雪峯﹐經大湖縣丞所轄之五縣寨﹑岡洋等鄕﹐由上﹑下寮抵省北門﹐𨿽道途寥寂﹐輕齎之行旅﹐亦多由焉。若地方有事﹐則上游之間道也。自省南門過大橋﹐經白湖﹑三角埕﹐渡江抵大義坊口﹐接福淸界﹐曰南路。此下游與泉﹑漳入省之孔道﹐而由粵東來者﹐亦由之。然自宋﹑明以來﹐驛道變易不常﹐歧路之中亦有歧焉。《三山誌》﹕往時驛路出方山渡﹐江面彌漫﹐無風準二十里﹐有風準七十里﹐沿兩沙洲隨潮而進﹐二時乃濟。旣有傾復之患﹐又有候次之旁﹐風潮弗律﹐候或一二日。甫登南岸﹐卽陟方山嶺﹐又有佛嶺﹑白蒲嶺﹑熱隔嶺﹐乃達太平驛。宣和六年﹐兪提刑向以西峽水面五里私商往來之道﹐命本邑治道﹐由玉泉院﹑峬尾﹑鼓山入新路﹐經彌陀山﹑西方院﹑眞隱峽江北岸亭渡﹑沈峯﹑白鹿寺逾嶺﹐抵福淸界﹐行者便之。尋自枕峯前良步角﹑良山院通麻溪橋﹑瀨溪橋﹐過常思﹐通舊路﹐遂不登白鹿﹐履道尢坦。於是﹐以方北鋪移西峽路石鋪橋頭﹐方南鋪移於枕峯院前﹐大田鋪移於大田驛﹐下接常思鋪。今於城門村渡以避峽流之迅﹐且約數里也。《萬曆府誌》﹕原路自北而南來者﹐由橫山﹑江南﹑白湖﹑龍臥﹑方北﹐凡五鋪﹐至峽江渡江﹐由圓屯﹑枕峯﹑方南﹑梁山﹐凡四鋪﹐至大田驛。萬曆四十年﹐攺設官路﹐避峽江之險﹐從倉前鋪折入侯官白鷺鋪﹔由陽崎渡江達閩縣蒙山﹐蕭家道諸鋪﹐至大田驛﹐始會歸路﹐於是江南十八鋪俱廢。又﹐萬曆四十一年﹐以陽崎不便往來﹐復自南臺起二十里﹐至吳山建一公館。於雞母嶼﹐置一浮橋﹐又由雞母嶼渡江﹐抵蕭家道登岸﹐又建一公館。其陽岐鋪捨仍存兼行。按二路兼行本一時事﹐見葉文忠記中。尋復行峽江路﹐而陽峽遂廢。今惟興化肩販﹐從永福辜嶺至大樟﹐順流抵陽岐﹐爲捷徑云。自省城井樓門來宜鋪﹐逾北嶺﹑湯嶺﹐經連﹑羅抵福寧﹐曰北路。而由浙東溫﹑臺來者﹐亦由之。其由東門逾古嶺﹐循山徑﹐亦可達連江。此道裏四達之大槪也。其由粵東入閩者﹐或由大埔達上杭﹐上杭縣之峯市﹐與廣東大埔接壤﹐爲粵鹽入汀之孔道。經連城下永安﹐由延平抵省城。其由龍﹑永二州入省者﹐亦多取道延平﹐不必皆由興﹑泉一路也。城內古迹總略其地有專屬者﹐皆分系於坊巷之下﹔其難以分隸者﹐總錄於此。

榕城

福州舊產榕﹐故有榕城之稱。宋英宗治平中﹐張伯玉守福州﹐編戶植榕。熙寧以後﹐綠陰滿城﹐暑不張蓋。程師孟守是郡﹐有詩云「三樓相望枕城隅﹐臨去猶栽木萬株。試問國人來往處﹐不知曾記使君無﹖」

三山九山會城舊有三山之目﹐又曰九山。諺云「三山藏﹐三山見﹐三山看不見。」是也。見者曰﹕越王山﹑九仙山﹑烏石山鼎峙城中﹐三者最巨﹐故稱三山。其藏與不可見﹐向無定論。或以羅山﹑芝山﹑丁戊山爲藏﹐靈山﹑鐘山﹑玉尺山爲看不見。其實省城山脈﹐自龍腰入城﹐建起爲郡負扆者﹐曰越王山。越王山南行復起爲烏石﹑九仙山也﹐東西峙爲門戶。三山之脈﹐蜿蜓起伏﹐如瓜引藤﹐貫於城中﹐隨地異名。冶山﹑芝山﹑靈山則越王山之支者﹐羅山﹑丁戊山則九仙山之支也﹐玉尺山﹑鐘山則烏石山之支也。今以古迹之隸於各山者﹐分疏於後。

越王山在城北﹐半蟠郭外﹐周回數里。其南曰屏山﹐以形若屏扆也。一名平山﹐貢院負焉。其上今爲各營火藥庫。越王山巓舊有環峯亭﹐宋光宗禦書。有絕學寮﹑宋丞相張浚讀書處。《三山誌》﹕環峯亭﹐舊名四見。有太守劉瑾﹑羅畸詩﹐後更倚云。乾道丁亥﹐光宗賜名環峯﹐仍灑宸翰以賁之。又有天泉池﹐池側有泉山堂﹐宋紹興間殿撰薛弼建。又有玩琴石﹑相傳爲越王鼓琴處飲馬泉﹑今在越山書院後金雞井﹐下爲華林寺。錢氏時建﹐詳見《坊巷》。明初﹐跨山築城﹐建樓於其上﹐曰樣樓﹐今更名鎭海樓。上祀眞武。《閩都記》﹕舊有翠濤亭﹐以松名﹐今廢。下爲越山書院﹐國初郡人建﹐爲都人士肄業之所。道光間﹐官延師主講﹐郡守令捐俸﹐爲生童膏火﹐遂與鰲峯﹑鳳池兩書院埒。前爲講堂﹐後爲六子祠﹐又後爲文昌閣﹔閣之左有泉一泓﹐鐫曰「飲馬泉」。旁團瓢數椽﹐額曰「古叫佛庵」。據《閩都記》﹐明建也。前左爲陳觀察巖祠。南爲普濟堂。國朝雍正二年奉文建﹐計堂房百三十九間﹐以養孤貧者。其南麓冶山也﹐又名泉山。城隍廟在其麓﹐俗稱城隍山。其西曰王墓山﹐內有一邱隆起﹐相傳爲無諸塚云。左曰將軍山。宋《治平圖》曰泉山﹔《熙寧圖》曰將軍山。山下有宣毅﹑廣節諸營也。今曰冶山﹐又曰城隍山﹑王墓山﹐其實皆一山耳。蓋越山之支南下者﹐自貢院以西﹑藩署以東﹐皆相聯屬。經拓試院﹐又創建神宇﹐益以民居淆雜﹐開鑿者多﹐故隨地異名耳。近城隍山左右無知者﹐復創建司神廟宇﹐妄行�鑿﹐山無完膚矣。唐時刺史裴次元於其南辟球場﹐卽山爲亭﹐勒二十四勝。《名勝志》作二十九勝。有望京山﹑觀海亭﹑雙松嶺﹑登山路﹑天泉池﹑玩琴臺﹑筋竹巖﹑枇杷川﹑荻蘆岡﹑桃李塢﹑芳茗原﹑山陰亭﹑含淸洞﹑紅蕉坪﹑越壑橋﹑獨秀亭﹑篔簹砌﹑八角亭﹑盤石椒諸勝﹐今皆廢。西有小阜﹐藩署負焉。《閩都記》﹕晉嚴髙卜遷﹐爲圖以咨郭璞﹐璞指一小山阜﹐使遷之﹐卽此。又《萬曆府誌》﹕西麓曰馬牧山。《方輿紀要》﹕南唐攻福州﹐自馬牧拔寨而入﹐卽此﹐今未詳其地。按《三山誌》云﹕《漢書﹟朱買臣傳》﹕故東越王居保泉山﹐今更徙處南行﹐去泉山五百里﹐居大澤中﹐今發兵浮海﹐直指泉山﹐可破滅也。是時武帝六年﹐東越王余善之立已二十五年﹐買臣故言﹕舊時東越王只守泉山之險﹐今乃去之而南﹐可直指其巢穴而取之﹐蓋爲所都之地。顏師古曰﹕卽今泉州之山﹐謂福州也。自隋文平陳﹐攺丰州爲泉州。唐及元置福建折衝﹐亦號泉山府兵﹐皆卽今之冶山爲名耳。按此則《寰宇記》指今泉州之淸源山﹐古名泉山﹐爲余善所保之地者﹐恐誤。又按《浦城志》以邑之福羅山爲古之泉山﹐謂爲余善所保之地﹐恐亦非。宋李覯《越王山》詩﹕臘後梅花破碎香﹐望中情地轉淒涼。遊山只道尋髙處﹐髙處何曾見故鄕。陳襄《和程公辟大卿遊越山亭》詩﹕荔子園林海日邊﹐幽亭更在碧雲巓。江山舊是無諸國﹐樓殿今爲極樂天。五馬如君多暇少﹐一樽惟我共遊偏。須知白首畱連意﹐已有新詩寄北船。元薩天錫《越王山》詩﹕越王故國四圍山﹐雲气猶屯虎豹關。銅獸暗隨秋露泣﹐海鴉多背夕陽還。一時人物風塵外﹐千古英雄艸莽間。日暮鷓鴣啼更急﹐荒苔野竹雨斑斑。貢性之《越山淸曉》詩﹕曙光晴散越王臺﹐萬壑千巖錦繡開。欹枕僧鐘云外落﹐捲簾魚唱鏡中來。樹藏茅屋雞聲斷﹐露濕松巢鶴夢回。安得畫圖分隙地﹐移家仍住小蓬萊。明諭應益《登越王山》詩﹕遙天海色滿髙邱﹐歷歷山川城上頭。選地得幽如在野﹐望春宜遠更登樓。千村景駐林花霽﹐三市煙和井樹浮。無復閩王遺迹在﹐空餘松老不知秋。

烏石山在城西南隅﹐與九仙山東西對峙﹐眉目海上﹐聳若雙闕。山周回逾於九仙﹐形家謂爲左弱右彊。唐天寶中﹐敕攺爲閩山。宋守程師孟謂此山登覽之勝﹐可比道家蓬萊三山﹐攺名道山。山有三十六奇﹐曰﹕盤陀塔﹑山頂古磚塔﹐一日塔門忽裂﹐有一眞身。郡人陳公元云﹕爲兒時﹐見石橋上有曰《盤陀和尙眞身塔記》﹐末云」大足元年建於此「。放鶴亭﹑在東峯﹐唐觀察使崔幹創亭﹐曰四向﹐因得靑田鶴置於此﹐忽衝天而去﹐因以名亭。熙寧中﹐程師孟攺爲衝天臺。石龜﹑父老恐千年後或輕舉﹐乃於左腋鑿一竅。觀稼亭﹑唐閻濟美守是郡﹐陛辭之日﹐徳宗諭以農事﹐且言南方山水之富﹐到官首建是亭﹐以茂帝寵。薛老峯﹑山頂突起三字﹐曰「向陽峯」﹐不著姓氏。唐咸通中﹐侯官令薛逢與神光僧靈觀遊﹐創亭其側﹐仍側書「薛老峯」三字。周朴詩云「薛老峯頭三个字﹐須知此與石齊生。直教截斷蒼苔色﹐浮世人儕眼始明。」見《閩中實錄》。《閩都記》﹕五代開運元年﹐雷雨大作﹐薛老峯三字倒立﹐是年閩亡。坐禪石﹑東峯﹐勁直如筍﹐以一指觸之﹐卽動搖。又名降睡石。天臺橋﹑東峯巖側﹐有巨石梁﹐如天臺石橋狀。仙井﹑在西峯﹐仙人任放煉丹於此﹔鑿石得泉﹐一名任公井﹐今失。宿猿洞﹑怪石森聳﹐藤蘿陰翳﹐昔有隱者蓄一猿﹐俗因以名之。景福三年﹐大築城﹐遂隔城外。湛郎中兪解官﹐棲隱於此﹐詳見《郊坰》。金剛迹﹑峯石上有巨迹般若臺﹑在華嚴巖左﹐昔有沙門持《般若經》於此﹐因名。後名金粟庵﹐今久圯。初陽頂﹑閻公暇日﹐酷愛此峯﹐謂從事﹕每旦羣山猶暝﹐獨此峯太陽先升。因題石上云。落景坪﹑卽初陽之西百道階﹑王氏時築鴉浴池﹑在山巓。古記云﹕雷震石壇﹐成一穴﹐丈餘﹐不知泉脈所出﹐夕陽時羣鴉亂浴﹐故名。王廷對詩﹕「一派浴鴉池似鏡﹐半空度鵲石爲橋。」道山亭﹑在山之西。宋熙寧中﹐郡守程師孟建。前際海門﹐回覽城市。元丰二年﹐曾鞏爲記﹐林希書。《記》略云﹕城之中﹐三山鼎立﹐佛老之宮以數十百。光祿卿程公爲是州﹐得閩山嵚崟之際﹐爲亭於其處﹐其山川之勝﹐城邑之大﹐宮室之榮﹐不下簟席﹐而盡於四矚。程公以爲在江海之上﹐爲登覽之觀﹐可比於道家蓬萊﹑方丈﹑瀛洲之山﹐故名。《閩都記》﹕今廢。萬曆初﹐督學胡定復作亭於其側﹐諸生豎《感知碑》﹐林燫爲記。按今亦圯。國朝郡人林佶﹐於其地建瓣香堂﹐以祀曾南丰﹐佶自爲記。五臺山﹑王氏始創文殊臺﹐西﹑東﹑中﹑南﹑北五臺﹐仿佛眞定府云。華嚴巖﹑西北峯中﹐有僧持《華嚴經》於此﹐一夕雷雨大震﹐劈石爲巨室﹐僧遂宴坐於其間。李陽冰篆﹑在華嚴巖左。唐大歷七年﹐禦史李貢造臺﹐李陽冰大篆《般若臺記》﹐刻於石﹐字徑一尺﹐與處州《新驛記》﹑縉雲縣《城隍記》﹑麗水《忘歸臺銘》﹐世稱「四絕」。王氏像設﹑景福二年﹐王氏開國﹐至乾寧四年﹐大建院宇﹐設像鑄﹐以資福田。迦毗羅神﹑釋氏護法之神尊勝眞堂﹑知州孟彪﹑崔幹祠像。崔公井﹑尊勝堂前。崔公賞其甘美。石觀音﹑僧廣惠於尊勝堂後得異石﹐琢爲之。慈氏閣﹑巡官鍾泉建射烏山﹑相傳何氏九仙於九日登髙﹐引弓落烏雲際﹐故名。謝公浴堂﹑鑿石引泉爲之髙僧行道處﹑相傳有僧創一磚室於西峯﹐白日宴坐﹐淸宵經行﹐一日端坐而逝。其夕﹐人聞爆裂之聲﹐詰旦﹐見一石塞行道之處。涅盤佛﹑臥佛也大悲院﹑有僧常止廬嶽三十年﹐誦《大悲神咒》。空中言曰﹕功已成﹐出去救人。後歸鄕﹐創此。四聖院﹑祀梁武帝﹑志公和尙﹑婁約法師及大士。神光寺額﹑左神策鍾﹑咸通五年賜﹐以上俱僧神解所記。淩霄臺﹑在山絕頂﹐「淩」亦作「鄰」。臺側有朱子﹑趙汝愚登烏山紀遊石刻。蔡襄詩﹕「峭拔幾千仞﹐獨髙無四鄰。低徊傾北斗﹐突兀起東閩。締結靑雲上﹐登臨滄海濱。溪山來面勢﹐歌吹徹穹旻。子夜看先日﹐陰崖得後春。去天知不遠﹐呎尺仰威神。不危亭﹑在淩霄臺。初創時﹐四面料瓦土垔﹐皆秤而後用﹐約曰﹕損則勿修。於是﹐屹立霄漢之中。後人不悟﹐創法修之﹐不逾時而壞。《閩都記》﹕今名淸虛亭。國朝康熙十年重建﹐旋壞。蟠桃塢﹑在山之陰﹐疑傳盤陀爲名。有楷書三字﹐徑二尺﹐鐫於石﹐不載姓氏年代。明陳宏己詩﹕「蓮峯嶻嶪遙浮塔﹐桃洞參差半壓城。」王世懋詩﹕「金鰲對湧丹樓出﹐石燕斜侵玉洞寒。」石像﹑唐天寶八年五月六日﹐大雨雷電﹐須臾晴霽﹐石壁中湧出石觀音像。歐陽詹有記﹐詳見郡誌。記末載「貞元六年七月十五日」。按卽今石壁大士。銅像﹑王氏用銅六萬觔﹑黃金三百兩﹐鑄彌勒像﹐方三丈六尺。向陽峯﹑舊附薛老峯﹐今析焉。幽幽亭﹑宋明道初﹐沈邈爲侯官令﹐得釋迦院東北隅地﹐作臺曰峻靑。後十年﹐復來守郡﹐寺僧請因臺作亭﹐以爲遊觀﹐因復至其下﹐名之曰幽幽亭﹐邀蔡襄爲序﹐並詩云「路盡得佳賞﹐川原何淨明。周圍地象壯﹐灑落世塵淸。背郭千峯起﹐涵虛一水橫。風帆人共遠﹐潮嶼歲重耕。曉市炊煙合﹐秋容物外呈。表閒幡弄影﹐覺靜磬傳聲。官舍今稀訟﹐轓車此駐行。唱篇知寡和﹐君世負詩名。」理宗末﹐建海濱四先生會館於此。跨鰲亭﹑卽木雁亭﹐孫覺有詩。三賢堂﹑侯官令薛逢﹑四明詩人周朴﹑僧鑑空﹔或以爲靈觀﹐唐末人。箋香臺﹑石塔﹑宿云庵﹑卽瑞云也。云﹐道人名。明林鴻《秋日同登宿雲臺》詩﹕「野客滄洲至﹐乘閒上古臺。江分平野斷﹐樹盡遠天開。散策尋芳艸﹐班荊坐石苔。秋陰將日去﹐雁影帶寒來。香積雕胡飯﹐筵芳竹葉杯。相逢成暫醉﹐何必問蓬萊。」擊壤亭﹑橫山閣﹑金蟒穴﹑在宿猿之東。唐天成間﹐大石穴有巨蟒﹐鱗甲如黃金﹐蟠屈六七丈﹐王氏命運土塞之﹐因建大殿以奉佛﹐今葫蘆城是也。剛顯廟﹑《閩都記》﹕在淩霄臺側﹐祀唐處士周朴。朴﹐吳人﹐寓閩﹐隱烏石﹐黃巢入閩﹐脇降﹐朴曰「我尙不臣天子﹐豈從賊﹖」賊怒殺之﹐閩人祀之。紹興間﹐張浚謫福州﹐將遊雙峯﹐夢一僧與一金紫人及白袍士來謁。翌日登山﹐見三人像如夢中﹐異之。三人者﹕朴與觀察李瓚及雙峯僧懶安也。朴與懶安爲方外友﹐瓚曾請雙峯寺額﹐故並祀之。及浚帥閩﹐乃疏於朝﹐賜號剛顯﹐鄭昂爲記。以上乃後人以神解所記﹐三十六奇未盡善﹐如般若臺以李陽冰篆得名﹐而兩出之﹐失之贅。於是﹐以不危亭以下﹐易李陽冰以下十六名。按以上俱《三山誌》文﹐第所雲山有三十六奇﹐乃僧神晏原記只三十三﹐卽後人以不危亭以下易之﹐則仍止三十三。若合計之﹐又得四十九﹐其總數不符也﹐蓋不可考。自後省各府誌﹐洎《閩都記》《名勝志》諸書﹐俱雲山有三十六奇﹐乃其目與舊參差離合﹐又頗益以元明以來之新迹﹐而三十六之數﹐亦均不備﹐難以憑信。玆仍取《三山誌》本文詳著之。凡諸書所續名爲奇者﹐附列於此﹐以便考覽﹔其名同此者﹐不重見云。天章臺﹑在山之東﹐有楷書三字。元薩天錫《天章臺石上晚酌》詩﹕「髙臺在層霄﹐肩輿上絕壁。露下酒尊涼﹐月出海門白。坐拂衣上云﹐醉臥林下石。西風吹鬢毛﹐南斗在肘腋。題詩向天閽﹐奎光射瑤席。」天香臺﹑淸冷臺﹑倚石罅架木﹐下瞰淸陰覆檐﹐艸樹蒙密﹔伏日溽暑﹐若在秋冬之間﹐故名。明鄭閻《登淸冷臺》詩﹕「髙臺淩絕頂﹐我輩此時過。落景空山滿﹐秋聲晚樹多。宿云依澗集﹐野鳥向人歌。薄暮歸城市﹐塵氛柰若何。」霸石﹑以上俱有石刻。長樂臺﹑在千福院中。按千福院一作千佛院﹐梁乾化三年建。程師孟有石刻。又有飛燕亭。以上見《萬曆府誌》。石天﹑在石觀音之左﹐三石撐架﹐可坐百餘人﹐有行書二字﹐徑一尺四寸﹔旁隸書﹐嘉靖丁亥春﹐髙禧﹑潘積中﹑謝宜相題。明徐熥句「徑小疑藏穴﹐山窮忽遇橋」。祝融岣嶁峯﹑嘉靖中﹐禦史李元陽摹刻《禹碑》於山之南。天香巖﹑霹靂巖﹑度半山橋﹐有巖傑立﹐類鬼斧神工成﹐爲林中最髙處。程師孟篆「霹靂巖」﹐鑿深寸許﹐勁直﹐石色如鐵。王文旭詩﹕「芒鞋踏盡煙霞色﹐石壁常含霹靂光。」王世貞詩﹕「數聲霹靂開丹竈﹐四面芙蓉出化城。」林廷玉詩﹕「艸樹迷蒙謝豹啼﹐江山依舊世人非。野翁識破塵凡意﹐一度登臨一醉歸。」放生池﹑宋天禧﹑紹興間﹐每聖壽日﹐郡守率了屬﹐命緇流放生於此。社稷壇﹑在山西。宋時柯述建﹐自爲銘刻石上。致養亭﹑亦柯述創﹐以烏石在西南坤維也。橫山館在山之南。嘉靖間﹐有僧作庵﹐今並廢。以上見《閩都記》。頭陀巖﹑唐文安頭陀宴坐處﹐詳見「南澗寺」﹐見《名勝志》。以上並見郡誌。按諸書所錄諸勝﹐今存者十僅二三﹐余圯廢。姑就志中所述﹐全錄之。其注中未備者﹐參《古迹》《金石》各志增補焉。其爲志所未及﹐並後人所創近迹﹐附錄於後﹐以備考覽云。靈鷲庵﹑在山南麓﹐跨射烏﹑宿猿洞之巓。嘉靖間建﹐焚修雜沓﹐督學姜寶廢之。後爲陳方伯洙別業﹐今攺爲斗姥宮。東爲範忠貞祠。遺民浮宅﹑在靈鷲庵左。宋遊汶所居﹐汶字魯望﹐以不直貢賈以道罷官﹐家福州。元初不仕﹐自題其居曰「遺民浮宅」﹐穿一布袍﹐自書其背曰「遺民破衲」。新庵﹑亦嘉靖間建。南俯白龍江﹐西據橫山之勝﹐遊人接踵。三十八年﹐倭迫郡城﹐都禦史阮鶚以閩中有「烏山靑﹐動刀兵」之謠﹐撤之。太虛庵﹑在淩霄臺下。嘉靖初﹐有自號「太虛道人」者﹐自北來﹐嘗頂大篛笠﹐趺坐巖畔﹐結廬以居﹐禁足四十餘年﹔後地爲郡人董應舉別業。榕庵﹑在山陰。明諸生韓廷錫﹑林蕙讀書處﹐有三榕門最奇勝﹐後有石牀。廷錫有《榕庵賦》。其左有蒙泉﹐上鐫「蒙泉」二字﹐大旱不涸﹐爲城南泉之一。今爲郡人別業﹐俗稱蒙泉山館。雙峯夢﹑山巓有石刻三字﹐徑一尺四寸。射烏樓﹑今在城上﹐未詳所始。道山觀﹑在山之東南﹐舊有玉皇閣。國朝順治中﹐郡人孫昌裔捨地增修﹐有石刻「孫子長讀書處」六字。閣後卽崔幹放鶴亭址﹐有篆書「衝天臺」三字﹐徑二尺五寸。閣下石聳立﹐有楷書「望潮峯」三字﹐旁有佛老庵。天后宮﹑在山之陰﹐鹺商所建。九賢祠﹑在山東般若臺旁。祀宋儒楊時﹑遊酢﹑胡安國﹑羅從彥﹑李侗﹑蔡元定﹑蔡沈﹑黃榦﹑眞徳秀。內有漱經堂﹐郡人黃守儛建﹐祀學使沈涵。薛公祠﹑祀明先儒薛瑄宗公祠﹑在淩霄臺西。祀明提學宗臣。萬曆初﹐觀察徐中行建﹔徐卒﹐郡人並祀焉。王世貞有碑。福字坪﹑在觀音巖旁。朱子楷書「福」字﹐長丈餘﹐與鼓山「壽」字匹﹐旁有「開禧丁卯正月郡人張元簡」十一字。國朝道光初﹐郡人建文昌閣於其下。呂祖宮﹑彌陀寺。宋李彌遜《遊烏石山飲鴉浴池》詩﹕「老懷不知春﹐但愛遠峯碧。乘髙恣遐觀﹐未快雙目擊。稍爲松根坐﹐遂與參井逼。女媧補天余﹐墜此百煉石。摩挲蒼蘚痕﹐上有鴉浴迹。引觴起自斟﹐醆面不容滴。舉頭挽飛雲﹐頗覺天半窄。追隨二三子﹐顧我獨衰白。向來舞雩春﹐勝踐同今昔。偶望千歲憂﹐共此一笑適。」明周元《登烏石山》詩﹕「松門媚煙景﹐探玩輟輕策。林谷諧宿驩﹐川云返初迹。鳴弦希叔夜﹐躡屐企安石。妙賞心宇元﹐芳遊發驚白。詎耽緇錫流﹐幸接鄒魯籍。俯仰百年身﹐能爲幾時客。晨風應序至﹐好鳥欣春及。物候俱有情﹐人生豈無適。餘花映樽俎﹐落日散巾舄。笑語淡忘歸﹐重期諒趨隔。」鄭善夫《遊烏石》詩﹕「道山秀盤石﹐春半更嬋媛。海水雙江入﹐巖花二月繁。衰容妨艸昧﹐故老問桃源。憐爾南遊思﹐風煙數斷魂。傅汝舟《中秋登烏石》詩﹕「良夜孤峯頂﹐天秋陰復晴。天江煙下滅﹐低月雨邊明。雁過聲猶濕﹐云收意未平。狂歌誰獨和﹐漁笛隔寒城。」徐熥《登烏石山》詩﹕「絕巘分靑靄﹐髙臺接絳霄。鐘聲多近寺﹐墨迹半前朝。徑小疑藏洞﹐山窮忽遇橋。憑欄時縱目﹐滄海望中遙。」諭應益《登烏石山》詩﹕「淩霄臺倚白雲平﹐日日看山不出城。祀塔已迷前代寺﹐摩崖半記古人名。幾家占勝爲園就﹐一徑通幽傍石行。滿目煙花非舊國﹐登臨漫道客愁輕。」陳勛《登淩霄臺》詩﹕「層臺縹緲俯靑霞﹐春盡相將問落花。酒榼夤緣丹嶂外﹐巾袍瀟灑白雲涯。中天樓閣三千界﹐撲地閭閻十萬家。覽勝賞心傾倒極﹐浩歌驚起暮棲鴉。」僧惠《淩霄臺》詩﹕「平臺屹峯巓﹐去天不盈尺。云來隱巉巖﹐雲散露影迹。長笑觀大荒﹐塵襟盡冰釋。不知身世遠﹐但覺乾坤窄。一勺滄溟浮﹐萬家煙樹隔。解衣恣磅礡﹐謝家山水癖。極目送斜暉﹐遙遙海天碧。」

九仙山在城東南隅﹐一名於山。《閩都記》﹕髙一百十五步﹐周回三百一十步﹐與烏石對峙。相傳漢有何氏兄弟九人居此仙去﹐故名。《閩中記》﹕越王無諸九日燕集玆山﹐有大石樽尙存﹐故又曰九日山。《名勝志》﹕山有二十四奇﹐最著者曰平遠臺﹐居中占勝。有楷書石刻三字。舊有三山閣﹐宋建﹐後圯。明宣徳間﹐太監梁著建樓閣於上﹐今亦毀。嘉靖四十二年﹐戚繼光平倭日飲至勒石於此。中丞汪道昆爲序與銘。許惇仁《三山閣》詩﹕「蓬萊方丈與瀛洲﹐東引長江欲盡頭。幾次壇場渾得道﹐萬家樓閣半封侯。名園荔子嘗三熟﹐負郭潮田插兩收。七百年來遺讖事﹐釣臺沙合瑞煙浮。」元黃淸元《登平遠臺》詩﹕「六鰲簸蕩元圃碎﹐三島崩騰失空翠。海風掣斷南山云﹐分我滄洲半江水。臺南巖谷靑岌岌﹐奇松怪石作人立。山巓恐有風雨來﹐林徑空蒙落花濕。水東屴崱結平陸﹐積霧飛嵐坐堪掬。蓬萊迢迢幾萬里﹐一碧天光浸寒玉﹐吟翁回首看不足﹐緩步策蹇度空谷。誰知咫尺山中幽﹐望斷殘碑立修竹。」明周元《平遠臺燕集》詩﹕「髙臺翠微裏﹐振袂淩蕭散。坐觀滄海流﹐仰視白日短。飄颻居化城﹐羈離賦文館。偶玆耽琴樽﹐詎非避書簡。境絕萬塵滅﹐趣愜眾妙管。川上風雨來﹐蒼然望中滿。煙鐘度山暝﹐野燒穿林晚。東城領車騎﹐相邀下崇阪。」遊士豪《飲平遠臺》詩﹕「羣峯面面削芙蓉﹐翠壓層臺樹萬重。落日影含孤塞雁﹐微風聲斷遠山鐘。一樽對客呼明月﹐獨鶴迎人下古松。招隱空回王子棹﹐剡溪興盡不相從。」野意亭﹑有孟庾﹑韓世忠畫像。孟朝服﹐韓戎服﹐二人於建炎四年﹐領禁兵入福州﹐平建寇範汝爲之亂者﹐事詳見「止戈亭」。鰲頂峯。在平遠臺東南。宋爲嘉福院地﹐因宋狀元陳誠之讀書於此﹐俗名狀元峯。自山坪躡級以登﹐千峯萬井皆在屐舄之下。旁有玉蟬峯與鰲頂峯相聯。又有煉丹井﹑浴鴉池﹑磊老巖﹑躍馬巖﹑喜雨臺﹑仙人牀﹑金積園﹑杏壇﹑廓然臺﹑有楷書三字鐫石上。朱子有《寄題廓然臺》詩﹕「昨遊九日山﹐散發巖上石。仰看天宇近﹐俯嘆塵境窄。歸來今幾時﹐夢想掛蒼壁。聞君結茅地﹐恍復記疇昔。年隨流水遠﹐事與浮雲失。了知廓然處﹐初不從外得。遙憐植杖翁﹐鶴骨雙眼碧。永嘯月明中﹐秋風桂花白。」琴臺﹑靑牛洞﹑醉鄕石﹑九日臺﹑龍舌泉﹑石龜池﹑梅嶺﹑獅子巖﹑集仙巖﹑小華峯﹑金粟臺程師孟取金粟如來像爲名﹐元絳篆「金粟臺」三字刻石﹐徑二尺﹔絳從子積中繪金粟像於臺畔。明鄭善夫《金粟臺秋望》詩﹕「鰲峯烏石宛相對﹐越王城中亦壯哉﹗正堪乘此黃花節﹐況得銷憂金粟臺。斜日遠天寒雁到﹐緒風髙樹暮蟬哀。芙蓉冷落秋江淨﹐故國驚心白髮催。」諸勝﹐多程師孟所命名。《閩都記》又有四徹亭﹑唐元和中﹐郡守元錫建。碧霞洞﹑天仙羊石。並無考。今山之勝最大者﹐曰九仙觀﹐本王氏寶皇宮故址。宋崇寧二年﹐郡人謂烏石﹑九仙右彊左弱﹐乃建觀於上﹐名天寧萬壽觀。紹興間﹐攺報恩廣孝﹐尋更光孝。政和間﹐郡守黃裳創樓閣。元至正初﹐攺今名。永樂﹑正統間﹐建寥陽殿﹐有喜雨樓。北有玉皇閣﹐歲久傾圯。山之陰﹐多爲豪右所蝕。萬曆辛卯﹐郡人﹑布政使林懋和重建玉皇閣。相傳漢何氏兄弟修煉於此﹐後解化於九鯉湖﹐有石刻古記一篇﹐文類讖諱﹐詳見《金石志》。元陳旅《九仙觀》詩﹕「力士持兵守絳宮﹐吹笙人去鬥壇空。白楡城闕秋云上﹐紅樹樓臺夕照中。鴻寶昔疑丹井謬﹐龜泉今訝玉池通。他年不跨芝田鶴﹐曾向淸虛學禦風。」明林鴻詩﹕「仙山有樓觀﹐虛爽軼浮埃。昔有九仙人﹐跨鯉玆山來。赤鯉去不遠﹐仙人安在哉﹗空餘彈棋處﹐白石生蒼苔。至今羽人居﹐往往聞風雷。檄雨古壇暝﹐禮星寒殿開。嘗聞至言人﹐內景融春臺。羣生若芻狗﹐大道如嬰孩。飈車天與接﹐豈但登蓬萊。」徐熥《登玉皇閣》詩﹕「傑閣開靈境﹐瑤臺接太空。層甍靑嶂裏﹐飛檻白雲中。海上蓬萊島﹐人間太乙宮。六鰲峯迢遞﹐五虎勢巃嵸。漸與塵寰隔﹐還於帝座通。天都低日月﹐地軸隘華嵩。遠眺龍臺古﹐回看雉嶸雄。階生苔艸綠﹐鑪伏火丹紅。寶訣傳金母﹐髙幡擁玉童。驂鸞逢子晉﹐騎虎揖韓終。自識元關妙﹐因知道教宗。九仙遺迹在﹐何必訪崆峒。」法云寺﹑在山之麓。五代唐淸泰元年建﹐初名地藏通文寺﹔宋祥符間﹐賜額法云。明宣徳中﹐重建。大雄殿之北爲法堂﹐其西爲千佛閣﹐東南爲吸翠亭。山門之內砌石數十級以登﹐乃爲二門﹐東南山川若俯而視焉。萬曆乙卯﹐詹萊書「白玉仙人臺」扁於閣上。國朝乾隆間﹐布政使陶士僙攺名白雲寺。崇報祠﹑在法云寺西南﹐祀明都憲林廷玉﹑副使髙文達。正徳間﹐衛卒進貴倡亂﹐二公有平寇功﹐故祀之。報功祠。祀明尙書馬森。嘉靖四十一年﹐倭變﹐衛卒郭天養作亂﹐尙書與陳參政珂再出﹐撫諭乃定。萬曆初﹐請建祠﹐有司致祭﹐吳人皇甫汸﹑嶺南歐大任有碑。按《閩都記》﹕山頂舊有戚繼光勒功碑亭﹐今廢又有攬鰲亭﹑倚鰲軒﹑應鰲石﹑接鰲門﹑步鰲坡﹑聳鰲峯﹐俱禦史錫山王英創﹐有《六鰲說》刻於石。今亦廢環山左右﹐又有文殊院﹑在山東南﹐王潮所建。圓明院﹑在山南﹐周顯徳五年﹐僞臣李廷諤所造﹔天禧三年攺圓通禪寺﹔天聖二年﹐攺「通」爲「明」。小華山﹑野意亭﹑廓然臺在內。天王院﹑在山下﹐崇寧間建。育王院﹑在山下﹐宋嘉祐間建﹐程師孟有詩。資福尼院﹑在山之南勝觀亭。在平遠臺舊嘉福院內《三山誌》﹕又有報慈崇因經院﹐郡誌﹕在左二坊。宋太平興國間建。本潮州刺史李彥暉故宅。有記云﹕彥暉從王氏起建州﹐以功出鎭越臺﹐分符潮郡﹐遂賞玆宅。及太平興國初﹐歸欵﹐乃曰「幻質無常﹐終歸壞滅。」因捨爲寺。以上今俱廢﹐附於此。宋蔡襄《九日登九仙山》詩﹕「偶爾尋幽上翠微﹐遊人啼鳥似前期。花間行印露沾紙﹐山下放衙云滿旗。艷艷舞衣朝日處﹐飄飄商櫓落潮時。傳杯且與乘春醉﹐身世悠然兩自遺。」明林敏《九仙天王院》詩﹕「珠宮隱上方﹐載酒一乘興。雨歇瀑水涼﹐雲歸古樹暝。忘機野禽狎﹐發詠山鬼聽。坐對月明時﹐空山響煙磬。」王佐《遊法云寺》詩﹕「巍巍紺殿擁層岡﹐此日登臨野趣長。貝葉獨聽雙樹法﹐金猊晴吐一鑪香。云騰瑞气連禪榻﹐雨落曇花滿石牀。惆悵忽聞鍾梵定﹐數聲歸鳥背斜陽。」趙世顯《法云寺對月》詩﹕「西望煙雲晚盡收﹐銀蟾如鏡掛飛樓。數聲砧杵千家夕﹐萬里關河一雁秋。古寺淸鐘醒鶴夢﹐空林寒露濕貂裘。何時得共含香侶﹐載酒重來此地遊。」徐熥《春日居法云蘭若》詩﹕「移來書捨傍琳宮﹐隔斷紅塵路不通。遊履半聞新雨後﹐佛幡髙掛亂雲中。夜深松偃疏簾月﹐春盡花飛晚磬風。漫謂空門人迹少﹐相尋日日有支公。」「登臨正及看花期﹐靑艸葳蕤步屧宜。雨翳松聲過院冷﹐風傳鶯語出林遲。閒尋緇錫談三昧﹐偶伴黃冠禮六時。自是山中堪避俗﹐更無蹤迹世人知。」「古路蒼蒼入鷲峯﹐煙霞斷隔往來蹤。時將眞偈燈前課﹐每與遊僧竹下逢。滿架瑤函藏貝葉﹐遠村山色絢芙蓉。閉門冥坐塵緣息﹐又聽云堂起暮鐘。」「滿徑蒼苔過客稀﹐疏鐘才動暝煙飛。輕敲竹院殘僧返﹐亂落松花一鶴歸。夜靜石燈分佛火﹐春寒山剡借禪衣。上方萬籟已俱寂﹐但有經聲出翠微。」國朝郭雍《九日登於山》詩﹕「聊復登髙去﹐仙臺一放歌。夕煙天外淡﹐疏雨鳥邊多。秋色老如此﹐流年傷若何﹗蓬山不可接﹐江水落松蘿。」

羅山

在古羅城通津門外﹐九仙之支也。其下有法海寺。詳見《坊巷》山今多鑿鏟﹐惟寺後及閩縣署後山址僅存耳。

丁戊山卽嵩山﹐一名中山﹐亦九仙之支也。在城東南﹐隱隆磅礡闤闠間﹐占形勝之中。舊有安福寺﹐唐咸通十三年建。梁乾化二年﹐王審知始造木塔七層於其上﹐號新塔。元丰間﹐以主僧不謹﹐廢田入學。後寺亦災﹐官籍其地﹐售民以居。今新塔街至塔崎頂等地﹐皆塔寺之故址。《閩都記》﹕舊有中山堂﹑雪峯庵諸勝。今亦廢﹐余詳見《坊巷》。

閩山

在城西南隅﹐一名玉尺山﹐烏山之支也。舊有法祥院﹐宋初建﹐舊號閩山保福寺。《閩都記》﹕宋建隆三年鐫觀音像﹐有刻曰「寺𨿽新號﹐山則舊名。」熙寧三年﹐程師孟以光祿卿知郡﹐遊此﹐僧爲鐫「光祿吟臺」四字於右﹐今入民居﹐巨石巍然﹐遊客罕至。按光祿坊得名以此。又名玉尺山者﹐以上有石﹐平如尺也。程師孟《光祿吟臺》詩﹕「永日淸陰喜獨來﹐野僧題石作吟臺。無詩可比顏光祿﹐每憶登臨卻自回。」明陳朝錠《登光祿吟臺》詩﹕「薛老峯前返照深﹐名山髙絕敞云岑。偶過光祿吟詩處﹐聊與髙人說道心。花影滿庭香气散﹐涼飈吹樹月華新。王猷最有探奇癖﹐何日重邀過竹林。」

鐘山

在城西南﹐亦烏山之支也。其地舊名鐘山巷。《三山誌》﹕本梁太守袁士俊居第﹐內有小山﹐時聞鐘聲。普通三年﹐因捨爲寺﹐號袁寺。隋仁壽二年﹐始以舍利爲塔。大業二年﹐攺爲鴻業寺﹐尋爲鐘山寺。唐上元元年﹐更名福唐寺。會昌間﹐廢。太平四年﹐復之﹐賜額曰﹕大中寺。天聖中﹐災。元丰攺元﹐復之﹐有定慧塔﹑八百羅漢像﹑觀音像。明萬曆間﹐廢。其地半入馬恭敏森居第國朝雍正十二年﹐寺毀。今攺爲長福營公館。按今地﹐有大中內鋪﹑三官巷﹑尙方頂之名﹐皆寺之故址也。明曾仕鑑《鐘山寺》詩﹕「﹝HT6SS﹞寶地深雙樹﹐鐘山匝一枝。蓮燈供夜讀﹐香積假晨炊。過懶僧畱奕﹐消愁獨詠詩。無心與俗混﹐名姓恐人知。」陳椿《憩鐘山寺》詩﹕「微月淡娟娟﹐淸風靜四禪。地疑靈鷲湧﹐山似巨鰲聯。燭影將分夜﹐鐘聲欲曙天。上乘何處悟﹐願借一燈傳。」

靈山

俗訛作龍山與芝山相連﹐一山二名﹐皆越王之支也。歷代鏟鑿殆盡﹐微見岡阜。今自靈山巷﹑井樓門迆南﹐至開元寺後﹐皆有巨石連絡﹐卽山址也。其麓有開元寺。詳見《訪巷》

會城七塔郡誌﹕舊傳閩寺始晉太康﹐終晉世惟增二寺。至唐有二百六十七寺。宋則富室翁媼傾貲建築者累累﹐至慶曆間﹐郡寺通計千六百二十五所﹐是郡之蠹也。《三山誌》﹕閩之浮圖始於蕭梁﹐髙者三百尺﹐至有倍之者﹐銛峻相望。乾符間﹐巢寇焚殄無遺。開平中﹐閩王審知復其二﹕大中寺定慧塔及神光寺報恩塔也。報恩塔院﹐在神光寺傍。《三山誌》﹕唐大中十一年﹐觀察使楊發以隙遊亭地﹐命僧鑑空創寺﹐及塔七層。咸通九年﹐敕號神光之塔﹔院曰報恩塔院。乾符五年﹐巢寇焚殄無遺。開平中﹐閩王審知復之。唐周朴詩﹕「良匠用材爲塔了﹐神光寺與得髙名。風雲會處千尋出﹐日月中時八面明。海水常流倭國野﹐天文方載福州城。相輪頂上望浮世﹐塵里人心應總平。」明陳亮《登神光塔》詩﹕「寶塔層層見﹐天燈面面紅。玉毫光不夜﹐火樹迥當空。七級髙標壯﹐千門屬望同。朱闌淸映月﹐金鐸遠鳴風。馳禁逢元夕﹐焚修溢梵宮。遊觀多士庶﹐登涉有文雄。共喜超同品﹐應知仰六通。迷津如可照﹐於此息微躬。」是時﹐復創萬歲定光塔﹑詳見「萬歲寺」下安福寺崇慶塔詳上「丁戊山」﹐卽新塔。及太平寺開元塔。詳見「開元寺」下王延羲又造石塔。詳「石塔寺」。謝郎中泌詩﹕「城裏三山千簇寺﹐夜間七塔萬枝燈」是也。按今諸塔俱毀﹐惟定光﹑堅牢二塔獨存﹐所稱會城雙塔也。又《三山誌》所載其數僅六﹐其一或云卽普光塔。《閩都記》﹕普光塔寺在甘棠坊。宋熙寧五年建﹐舊有塔五級。明洪武間﹐增爲七級﹔宣徳間徙建寺西﹐後塔毀﹐寺僅數楹。徐﹑謝肇淛皆有詩﹐詳見郡誌。

蘇公井宋提刑蘇舜元所鑿﹐凡十二井﹐皆在城內﹐俗稱蘇公井。在閩縣者四﹕一在嘉榮坊內﹐嘉榮坊卽今南營﹐井在張氏祠前。一在開元寺南﹐一在慶城寺南﹐一在石井坊。卽石井巷在侯官者八﹕一在登俊坊內﹐卽今楊橋巷﹐井在登俊境內。一在桂枝坊﹐卽今牛育巷內一在官賢坊﹐卽今侯官縣前﹐井在官賢境內。一在泔液鋪﹐卽今後街宮巷﹐俗名丰井營﹐井在巷口泔液境內。一在西察院後﹐西察院﹐卽今海道裏地﹐井在長福營公館之後。一在萬歲寺前﹐萬歲寺﹐舊在今廟巷內﹐今寺廢而井猶在巷中﹐然當隸閩縣。一在斷事司前﹐斷事司﹐卽今都司巷地﹐井猶在巷內。一在鹽運司前。

七星井亦宋蘇舜元所鑿。其六在宣政街左右﹔卽今鼓樓大街其一在還珠門外﹐今東街口初名第一泉﹑第二泉﹐後更名福井。相傳第一井以銅爲底﹐無泥气﹐舊時鼓樓壺漏取此水﹐輕重適宜。國朝乾隆二十年修浚。今諸井𨿽存﹐而淤塞過半﹐且四傍隙地﹐亦多爲闤闠所侵﹐疏浚淸復﹐亦復古之一事乎﹗注水斗斛俗有「七星﹑八斗﹑十六斛」之稱。其斗斛之制﹐不知昉自何時﹐志乘皆無明文﹔大抵與七星井同時並置﹐皆取壓制南離﹐消弭火患。《閩都記》載﹕東街內有注水石斛四﹕今考﹐其一在三牧坊口﹐近亦淤爲平地﹔其三皆不可見。東街口兩斛﹐現在穹窿宮兩邊火墻內。其自西門大街至同街一帶﹐向所見萬壽宮前﹑善化坊口﹑西峯裏口﹑舊米倉口﹑總督署前﹑鼓樓東口﹑廠巷口﹑境巷口﹑軍門前﹐﹔凡八處僅存。今亦惟萬壽宮前第八斗﹐有乾隆二十八年《奉憲淸復古迹碑》尙存﹐餘皆塡塞。𨿽碑亦無有﹐督署前之斛﹐則以道光間內署災﹐總督劉韻珂惑形家言﹐移在頭門西偏。

卷中坊巷第二

福州附郭之縣二﹕城內坊巷﹐東南屬閩縣﹔西北屬侯官。而鼓樓當三山之中﹐自鼓樓而南曰宣政街﹐至於還珠門。自還珠門至南門﹐皆曰南門大街。其東﹐閩縣治之﹔其西﹐侯官治之﹔是爲合治之街。其外屬閩縣者爲坊四﹕曰左一坊﹑左二坊﹑左三坊﹑南津坊﹐統鋪八十有奇。屬侯官者亦坊四﹕曰左一坊﹑左二坊﹑右一坊﹑右三坊﹐統鋪八十有奇。其中街巷大小﹐經緯縱橫﹐今昔殊稱。而俗又以里社別之﹐曰某境﹑某社焉。今自其中旁及四隅﹐凡衙署﹑學校﹑壇廟﹑寺觀﹐及古迹之已廢者﹐皆系於其地。序其次如下﹕

鼓樓

《閩都記》作﹕全閩第一樓﹐卽威武軍門也。《三山誌》﹕本唐元和十年﹐觀察使元錫所建州府也。乾寧三年﹐州升爲威武軍﹐遂爲威武軍門。宋嘉祐八年﹐給事元絳更爲雙門﹐上建樓九間。熙寧二年﹐始創滴漏﹐有鼓角更點。下爲亭以翼之﹐左宣詔﹐右班春。《萬曆府誌》嘉祐間﹐火﹐安撫使楊長孺重建。元泰定四年又火﹐重建﹐石柱四十四﹐長各二十八尺﹐廣二尺八寸﹔樓髙九十八尺﹐深十一尺﹐廣二百八十尺。《閩都記》﹕元至正二十三年﹐陳有定平章事﹐鼓樓鴟尾﹐吐气如霧。明宣徳二年﹐爲大風所圯﹐禦史方端命僧了心募緣重建﹐深廣如舊﹐髙減二尺﹐復置銅壺滴漏。嘉靖四十三年﹐布政使陳大賓攺建﹐南額曰「海國先聲」﹔北額曰「拱辰」。萬曆三十九年﹐左布政丁繼嗣﹑右布政袁一驥重修﹐顏曰「第一樓」。南額曰「海天鰲柱」﹔北仍舊。以門直方山五虎﹐因杜中門﹐從左門出。《通誌》國朝順治十八年﹐火﹐石柱俱壞。康熙十一年﹐布政使何中魁重修﹐規制卑狹﹐非復前日之舊。按﹕道光甲辰火﹐總督劉韻珂攺用磚甃﹐如還珠門之制﹐按﹕《舊志》﹕建炎二年﹐江待制常申明約束﹐守漏四人﹐分兩番值日。貯漏水奩具中﹐候魚珠落銅盤﹐乃移秤刻﹐卽告戶外報時者。諸衙報牌九人﹐以鼓角匠輪差於外﹐只應告報。直漏五人﹐分直五更﹐並以撾鼓人輪差。奩具等物﹐五十日一滌。昏時鼓角﹐八人各二十六聲﹐爲三疊。撾鼓八人﹐角聲止﹐乃各撾鼓爲三通。凡三角﹑三鼓而華。四更三點及申刻﹐各吹角三聲爲小引﹐更以鼓點以鉦。銅鉦款識云「梁開平五年﹐歲次辛未﹐七月壬午朔﹐十三日甲午造﹐重者二十斤。」世傳閩王點﹐卽此也。據此﹐則宋時銅鉦尙存﹐其失不知何時。宣徳間復置滴漏﹐亦不知卽舊物否耶﹖程師孟《滴漏新成》詩﹕「臺門新漏一聲聞﹐從此朝昏百刻分。他日郡人思太守﹐也須談及蔡參軍。」「風雨𨿽昏漏不移﹐百年應未失毫釐。須知萬戶千門裏﹐正得人間凶吉時。」又《曉登威武軍鼓角樓》詩﹕「百尺譙門戍萬兵﹐黃昏初動畫龍聲。銅鉦猶是閩王點﹐銀秤才懸漢守更。四面僧誇金作界﹐半年人看玉爲城。官程稍近千餘里﹐不可儂家向此行。」

布政使司署當三山之中﹐後枕越山﹐前案方山。晉太守嚴髙初建爲郡衙。唐爲都督府﹐又爲觀察使衙﹐爲威武軍節度使衙。五代梁爲大都督府。閩王審知建牙於此。其後攺作逾制﹐有文徳殿﹑長春宮等諸名。及錢氏納土﹐悉廢撤﹐獨明威殿僅存﹐守臣避不敢居﹐以爲設廳﹐卽其旁建大廳視事。天聖中﹐郡守章頻創都廳﹐郡守鄭載重建大廳。景祐四年﹐範亢於都廳創後堂﹐更名淸和。端宗卽位於閩﹐以設廳爲垂拱殿。元爲行中書省﹐又爲宣慰使署﹐更置不常。《閩都記》﹕至元十九年火﹐右丞蒙古歹建省廳﹐於設廳舊址置左右司﹐創誠心堂﹑立僅門﹐列東西吏捨庫廡。明洪武初﹐攺爲福建承宣布政司﹐堂曰政本。初名宣政復攺爲紫微堂。左右布政宅﹐在堂西。萬曆二十九年﹐左布政丁繼嗣﹑右布政袁一驥重修﹐國朝因之。康熙二十年﹐布政使佟康年重建。雍正十年﹐內署火﹐布政潘啟丰建。道光間內署火﹐又重建。按《閩都記》﹕僅門前卽古東康門﹐西卽古西園門。後堂北有小阜﹐喬木數株﹐卽嚴髙卜遷處。考古都事廳署迆東一帶﹐卽古東康門地也。督糧道署及經歷署﹐皆古西園門地也。

附舊迹﹕案王氏有閩﹐多所創建。《明一統志》所載﹕王氏舊宮有長春﹑寶皇﹑大明﹑紫薇﹑東華﹑躍龍諸宮﹔又有文徳﹑文明﹑大酺﹑明威等殿﹐及紫宸﹑啟聖﹑應天等門。錢氏納土後﹐悉行毀廢﹐惟明威殿獨存。宋端宗攺爲垂拱殿﹐今稱紫薇堂是也。然亦非舊制。宋元以來﹐守臣多所創造﹐今亦漸卽圯廢。郡誌所錄舊迹頗多﹐然其址率多湮沒﹐不可考。玆仍尋其略﹐俾覽古者考焉。

大都督府門《三山誌》﹕唐上元二年創。錢氏歸宋﹐凡僞世門額悉廢﹐惟威武軍門﹑大都督門仍舊。慶曆間﹐成戩修舊額﹐蔡襄書﹐後張致遠重書﹐列戟十有四﹐謂之儀門﹐亦曰衙門。按卽今藩署頭門。

設廳

在衙內﹐舊有之。慶曆六年﹐蔡襄重建﹐自書梁。宣和五年﹐兪向復修﹐通判黃琚記。詳見前。

大廳

在設廳西﹐舊有之。天聖九年﹐鄭載重建。

都廳

在大廳東﹐一名簽廳。天聖五年﹐章頻建。

小廳

在大廳西。景祐四年﹐範亢建。熙寧中﹐更名淸和堂。靖康時塑三淸像﹐更名三淸堂。旁有觀音堂。

修令堂在都廳前。乾道二年﹐王之望立額。

自公堂在修令堂後。王之望詩﹕「叢石當軒峙﹐橫池傍砌深。還將修竹繞﹐半入古松陰。晝賞風瀾皺﹐宵憐月影侵。聊舒滄海志﹐寄此小山林。」

九仙樓在小廳西樓下﹐東衣錦閣﹐西五云閣。舊有淸風樓﹑爽心閣。蔡襄《登淸風樓》詩﹕「郭外靑溪溪外山﹐溪雲飛上破山顏。晴明天气琉璃色﹐何處峯頭帶雨還﹖」

燕堂

在大廳北。嘉祐四年﹐燕度建安民堂﹔熙寧間﹐又創談笑軒於安民堂北﹐後皆名燕堂。堂之西廡有舫齋。紹興十三年﹐葉夢得以校理黃伯思摹索靖《急就章》一千四百五十字﹐刻於堂壁。宋林積詩﹕「濟川須用楫﹐网水或行舟。四海風波路﹐安眠是勝遊。」

眉壽堂在燕堂西。安撫使張浚爲其母秦國夫人建。

雅歌堂在眉壽堂北。乾道間﹐王之望建。

和樂堂雅歌堂北﹐淳熙間創。

信美堂嘉祐間﹐元絳建。

篔簹軒嘉祐間建。

愛山堂紹熙間建。

萬象亭在燕堂北。紹興間葉夢得建﹐薛弼修。宋富直柔詩﹕「堂後山川面面通﹐向來奇觀有蒿蓬。元戎小試經綸手﹐萬象都歸指顧中。雨罷捲簾憑爽气﹐酒酣極目送飛鴻。明年鳳閣鸞臺上﹐好賦新詩下北風。」李彌遜《畱題萬象亭》﹕「斷取方壺壯郡濠﹐鉤連野色上亭臯。星移日轉天容麗﹐江靜山明地軸髙。下榻延賓供嘯詠﹐凝香罷寢動風騷。使君八九吞云夢﹐小展風煙遺我曹。」

止戈堂在燕堂東﹐安撫廳後﹐架閣庫北。元丰四年﹐劉瑾建。舊爲甲仗庫。建炎四年﹐建寇範汝爲猖獗﹐程邁乞師於朝﹐韓少師世忠討平之﹐飲至於此﹐遂以名堂。李綱《甌粵銘》﹕「相彼甌粵﹐民俗剽悍。負气尙勇﹐輕生喜亂。巨盜挺之﹐蜂附蟻從。曾未期年﹐同惡內訌。王師之來﹐如雷如霆。討叛捨服﹐千里震鳴。鋒蝟斧螳﹐猶敢彊拒﹐轉戰逐北﹐嬰城自固。怒其鷇麛﹐以抗裔獄﹔翹其萌芽﹐以激霜雹。肥牛僨豚﹐一舉碎之。宥彼脇從﹐戳其鯢鯨。凶徒逆儔﹐屍相枕籍﹐天威所臨。敢有違者﹐君臣之義﹐父子之恩。克篤父子﹐乃明君臣﹐咨爾甌民。自今以往﹐愛育子孫﹐尊君親上。焚爾甲冑﹐折爾甌兵﹔服勤耒耜﹐以保爾生。孝慈以忠﹐砥礪名節。勒銘山阿﹐敬告耆耋。」朱松《題止戈堂》詩﹕「髙堂巖巖面勢尊﹐洞見萬井開重門。元戎務簡玉帳靜﹐緩帶酌客娛朝昏。憶初餓隸起篁竹﹐一嘯千里來黥髡。將軍攬鏡媚巾幗﹐何異搏虎驅狐豚。只今休父八州牧﹐身佩重寄憂元元。驚塵錯莫羽書密﹐𨿽有美酒誰同樽﹖沈機且復長轡禦﹐瀝瀝何啻血肉論。樓船一夕飛渡海﹐漢家上將來天閽。狂童束手赴烈火﹐雕戈不污妖血痕。坐礁飲至凱歌入﹐船粟往哺遺民存。五嶽包裹髙閣束﹐止戈新榜眞成言。便當頻與方外吏﹐徒倚風月星河翻。幾年牡籥飛不守﹐河濟逆气腥乾坤。知公快挽天河手﹐坐視黠虜方遊魂。權輿閩越聊小試﹐寧復久此淹遐藩。農桑萬里望公等﹐願見四海無營屯。」

凝翠堂在止戈堂東。

逍遙堂在甘棠院東。大觀中﹐羅崎修﹐徐競篆。

流觴亭在逍遙堂西。宋元絳詩﹕「春風流水出巖扉﹐載酒輕舟揚彩旗。把得玉杯還自笑﹐老翁眞个似童兒。」

佚老庵在逍遙堂西北。宋元絳建﹔後攺爲隱幾﹐又攺爲淨名。元絳詩﹕「分得藩符近海濱﹐溪山深處養天眞。幅巾隱幾春庵靜﹐直是羲皇以上人。」

會稽亭在佚老庵西南﹐元絳建﹐以元公開國會稽名。公出守﹐龐籍﹑王珪﹑範鎭﹑王安石﹑司馬光五十三人﹐賦詩五十七章﹐以寵其行﹐刻其顯示者於壁。

熙熙亭在逍遙堂前。亭畔有池。政和元年黃裳更名得象﹐自爲記。

偃蓋亭紹興十年﹐張浚理夢蝶亭故址﹐新之。二十二年﹐張宗元攺爲秀野亭。

淸風亭在秀野亭南。張宗元建。

雙松亭在秀野亭東北。蔡襄建﹐並隸書額。

坐嘯臺在逍遙堂北﹐舊爲養和亭。熙寧二年﹐程師孟建﹐初名玩月。宣和五年﹐兪向以得象亭材創﹐更名月榭。

怡山閣在坐嘯臺東﹐舊荔枝樓﹑望雲樓﹑聞射堂之地。元祐五年﹐柯述建。

懷隱庵在和樂堂後。紹興十四年﹐葉夢得建。兩旁有亭﹐東曰歸意﹐西曰柏悅。夢得自題《懷隱庵》詩﹕「春風的的爲誰來﹐繞捨閒花亦漫栽。庵內不知庵外事﹐夜來微雨小桃開。」

淸閟亭在九仙樓下。紹興十六年﹐薛弼建。又建亭於春﹐曰興春。

日新堂在設廳北﹐蔡襄建。

春野亭在日新堂東南。慶曆六年﹐蔡襄建。襄有《新作春野亭》詩。附明範汭《閩宮詞》﹕「露華如水蘸宮墻﹐紅豆花開荔子香。多少蛾眉閒待月﹐九龍帳底貯歸郎。」「四條弦上按新聲﹐半是先皇手教成。舊事內人誰敢泄﹐春來燕子不呼名。」

督糧道署在布政司儀門右﹐原淸軍驛傳道署。國朝雍正四年﹐驛傳並歸鹽運司﹐攺爲監糧道署。後仍兼驛務。今爲督糧兼分巡福州﹑福寧海防兵備道署。其前巷內爲布政司經歷署﹐俗稱糧道。後有里社﹐祀閩王。

自鼓樓迆南﹐至於獅子樓﹐曰宣政街。俗稱鼓樓大街。內舊爲元肅正廉訪司署﹐故亦稱肅政鋪。內有七星井六﹐詳見《古迹總略》。到任橋﹑獅子樓﹐並詳見上卷。其東屬閩縣者﹐有﹕

東衙巷舊爲閩時官廨所。有東總門﹐一名大東衙。今皆爲民居。巷之半有橫巷﹐南通廟巷﹐北達按司前。

廟巷

舊名萬歲巷﹐以古有萬歲寺也。又有陳古靈祠﹐今祠﹑寺俱廢。有橫巷達於東河沿﹐其東口達於開元寺街。

沿河東巷今名玄壇河沿﹐以內有玄壇廟也。北通廟巷﹐南有巷達東街。河折而北﹐達於三牧坊衛前街及開元寺街。有橋二﹕曰通闤﹐曰勾欄。詳見《河道》。玄壇廟對岸有山陜會館。

大龍湫巷古稱左院巷。宋時司理列署於此﹐今俗名龍湫巷。巷折而北達玄壇河沿。

自獅子樓直南﹐至於安泰橋﹐皆稱南大街。東爲東街。詳見後。

連桂坊巷今名廠巷﹐舊名梳行。以宋給捨黃唐佐居之﹐劉延康以其兄弟登科建坊﹐名連桂坊。有橫巷﹐北達東街﹐南通石井巷。巷口有注水石斛一。

花巷

《閩都記》﹕名使旌坊巷﹐以宋李任漳郡守﹐鄕人榮之﹐故名。俗呼梅枝巷﹐今名花巷﹐以通百花務也。南通石井。

通賢境巷內有通賢里社﹐故名﹔今但稱境巷。有廟祀趙眞君。南折通織緞巷﹐而達於南營。

織緞巷名未詳何取﹐舊嘉榮坊地也。內有蘇公井一﹐在張氏祠前。南折通於南營﹐亦通境巷。

館前街今稱軍門前街。閩時內有五州諸侯館也。宋屯田郎中湛兪隱居於此﹐三召不起﹐名旌隱坊。元宣慰使魏天祐寓坊內﹐亦名福星坊。中有橋委平陸中﹐名釣鱸﹐亦曰銚鑪。相傳其下有支河﹐此或羅城水門之橋。

釣鱸橋折而北﹐爲南營。古駐泊營也。宋時將卒自他所調集者居此﹐有橫衝﹑百勝﹑促生諸營﹐環坊隅以居﹐鈐轄監押領之﹐此其舊址也。南營之中有委巷﹐折而達於塔崎頂。有撫標參將署﹐按《閩都記》南營之東爲坐營司。明初爲巡海都指揮公署。嘉靖末﹐倭寇軍興﹐添設總兵﹑參將等官﹐以其署爲遊擊府。以地考之﹐當卽其址。塔影樓。今在廖氏宗祠內。陸遊《老學庵筆記》云﹕段成式《酉陽雜俎》言﹐揚州東市塔影忽倒﹐老人言海影翻則倒。沈存中以爲塔有影必倒。予在福州見萬壽寺塔﹐成都見正法塔﹐蜀都見天目塔﹐皆有影﹐亦皆倒也。然塔之髙如此﹐而影止二三尺﹐纖悉皆具。或自天窗中下﹐或在廊廡間﹐亦未易以理推也。案﹕陸此記﹐則是樓自宋已有之﹐今尙存。樓左板扉間一竅﹐日中則有影倒立﹐目爲神技鬼工。鄭誦徳開極曾居此。以上見郡誌。又考《閩都記》﹕有南樓在嵩山之陽﹐朱普祖宅﹐元黎伯韶卜也。三峯環宇﹐兩塔插空。兩河九陌﹐虹流鱗次。普字孔周﹐宋進士﹐儒林郎敏中之裔。明王恭有《南樓奇觀爲朱孔周賦》詩﹐然不言塔影事﹐未知卽此樓否﹖姑附錄於此。南營口之東爲巡撫署﹐在嵩山麓。其地爲閩五州諸侯館。宋時尙書王祖道宅。明洪武初﹐爲駙馬都尉王恭公署。正統間﹐鎭守內官居之。嘉靖初﹐攺爲提學道署﹐倭亂﹐始設巡撫開府於此。四十四年毀於火﹐隆慶元年巡撫塗澤民重建。萬曆三十二年﹐巡撫徐學聚攺建。市西北民居百餘間﹐拓廣之。三十九年﹐巡撫丁繼聚再葺﹐今仍之。署之左爲柏姬廟。明巡撫商周祚攺建。商自爲記略云﹕閩會城有柏姬廟。舊志﹕柏帖穆爾﹐蒙古人。至正間﹐以行省郎中蒞閩﹐國朝兵下福州﹐知城不可守﹐乃引妻妾登樓﹐諭以大義﹐於是死者七人。其女甫十歲﹐亦與其難。後人憐而祀之。一說﹕麻喇國哈卜滿﹐永樂十三年率妻子入朝﹐卒於三山﹐遂家焉。事聞﹐詔有司營葬﹐月給其家餼三石。其子感國恩﹐築望京臺﹐畜白雞司晨朝拜。令女養雞﹐雞斃﹐女以奉父命不謹﹐懼而從井死。自是家人時見女與雞出入壺闥。今神卽此女。又案﹕《晉安逸志》﹕麻喇國王女﹐前身名阿罕得兒。奉如來之教﹐師事蔥嶺獨眉和尙﹐以心慕貴盛﹐遂輪回麻喇王宮。獨眉聽知之﹐必欲終度此子﹐亦合掌而逝﹐托生王宮爲白雞。王女見而絕愛之。永樂間﹐王率妻子詣閩內屬﹐未幾病死。女與白雞居﹐雞忽人語曰「阿罕得兒來前﹐頗憶蔥嶺周旋否﹖」女大悟﹐叩頭懺悔。雞乃說偈竟﹐女卽持雞而化。閩人異之﹐號曰白雞小姐。三說頗有同異﹐其孰從而辧之﹖由前之說﹐理甚正﹐而說亦有據﹔由後之說﹐稍涉怪誕﹐似不經見。博采先正之論﹐多從柏姬﹐且廟去柏氏之宅不數武。白雞云者﹐未必非拾遺之訛。廟舊在院署之後﹐復遷於左。余更爲特祠祀之﹔捐俸佐者﹐將軍褚翰也。

自安泰橋古利涉門橋也﹐詳見《河道》。至於南門﹐亦曰南街。今稱學院前其東河沿曰朱紫坊﹐以宋通奉朱敏功兄弟四人居之﹐朱紫西門故名。舊名新河。內有二橋﹐皆達於撫署前。中有巷達花園﹐東口接津門橋。

一峯書院在朱紫坊﹐祀明羅倫﹐今廢。

洎臺

在朱紫坊。明長史謝汝韶別館﹐子方伯肇淛世居。今久易主。

學院署在南門大街東﹐舊貢院地也。明成化間﹐遷貢院於平山﹐攺爲南察院。嘉靖間﹐巡撫都禦史居之﹐後爲提學道署。萬曆四年﹐攺爲淸軍祭院﹐尙書林燫爲記。十一年﹐副使耿定力復修葺﹐爲提督學校公署。二十七年﹐礦稅太監居之﹐後復攺爲督學道署。原有文館﹐在烏石山北﹐國朝毀於火﹐地廢爲城守營﹔乃於署中置東西文場試士﹐左有逢源亭﹐儀門外有寅賓館。雍正九年﹐督學戴瀚葺文場而新之。乾隆十七年﹐郡人何際逮捐建東西考棚﹐增置案座。嗣後歷有修葺。今署東有小徑﹐通郡學射圃。又明倫堂西有門﹐亦通署之東轅門。

興賢坊在府學街口。初名進徳﹐宋政和中更名興賢﹐俗稱府學前。折而東爲﹕

府儒學唐初儒學﹐在今布政司右。大歷八年﹐觀察使李椅移建於此。乾寧元年﹐觀察使王潮於州置四門義學。梁龍徳元年﹐閩王審如置四門學。吳越時作新宮﹐號使學。宋初學制壞。太平興國中﹐轉運使楊克讓始作孔子廟。景祐四年﹐權州事謝微表請於廟立爲學﹐從之。會微罷去﹐郡守範元﹑許宗壽踵其事﹐歷五載乃成。植宇六十礬楹﹐中設孔子與髙弟十人像﹐又繪六十子及懦像於壁。有九經閣﹑三禮堂﹐黌捨齋廬皆具。熙寧三年災﹐郡人韓昌國﹑劉康夫等二百人以狀言於府﹐請自創蓋。郡守程師孟許之。旣而各縣文士﹐各請如昌國等集錢二百萬﹐爲門﹑爲殿﹑爲公堂﹐環列十齋﹐以居學者﹔別爲藏書堂﹑講義齋﹐以處師友﹔合百二十間。自孔子以下至十哲﹐塑像冕服。先是學養士歲才數十人﹔元丰初始漸增。元祐八年﹐郡守王祖道斥東西序之北二百四十尺﹐增益十齋。又於中門外之左爲小學﹐中門外之右爲客次﹐直中間之南爲外門﹐歲補生員五百。崇寧元年﹐三捨法行﹐增養士之額﹐益廣爲三百五十一區。有禦書﹑稽古閣二﹔養源﹑議道﹑駕說堂三。齋二十有八﹐曰﹕審禮﹑由智﹑祖義﹑隆仁﹑崇徳﹑事道﹑興能﹑賓貢﹑尙志﹑逢源﹑愛日﹑譽髦﹑文中﹑端身﹑通理﹑嗣音﹑明善﹑拔萃﹑遜志﹑依仁﹑養徳﹑育英﹑致道﹑蒸髦﹑壯猷﹑制勝﹑克己。小學自訟後﹐捨法罷省爲十二齋﹐東廡曰﹕興能﹑事道﹑崇徳﹑時習﹑祖義﹑由智。西廡曰﹕明善﹑嗣音﹑通聖﹑端身﹑隆仁﹑譽髦。外職士位四﹐祭器﹑樂器庫各一﹐印書庫一﹐養士二百人。紹聖初﹐建先賢堂﹐祀陳襄﹑鄭穆﹑劉彜﹑周希孟﹑陳烈五先生﹐後益以陳祥道﹑劉康夫﹑鄭俠﹑柯述與唐觀察使常衮稱十先生。後又益以王祖道。紹興中﹐安撫使張浚乃位常公於中﹐益以唐歐陽詹﹐與諸賢列左右﹔繼又益以陸祐爲十三人。淳興四年﹐帥守陳俊卿始創射圃﹐南北十三步﹐東西五十步有奇﹐構亭曰序賓。紹熙四年﹐教授常浚孫重修經史閣﹐卽舊禦書閣後址也。嘉熙元年﹐構櫺星門。景定四年火。明年﹐帥守王鎔建養源堂於殿之東北﹐奎文閣於堂之北﹐又立戟門﹑櫺星門﹐別建學門於東﹐鑿池爲橋﹐西米廩﹐北中門學廳。又北橫辟三廊而重之﹐廊凡十五齋。咸淳二年﹐帥守吳革創經史閣於養源堂之東北﹐閣下有止善堂。其北創道立堂﹐祠周濂溪以下諸賢﹐以及鄕賢﹐及賢牧附焉。元大徳六年﹐教授劉直內更創尊道堂於經史閣之東﹐繪諸賢像而祠之﹐列兩廡﹐東祀鄕賢﹐西祀賢牧。堂之東鑿池架亭﹐北曰思樂﹐南曰光風霽月﹐稍西曰采芹。皇慶元年﹐省十五齋爲六齋﹐各設訓導。延祐四年﹐憲使趙宏偉拓禮殿﹐髙廣有加﹐奉舊聖哲像於中﹔辟兩廡﹐塑從祀像一百有五。更立戟門﹑櫺星門。東﹐神廚﹔西﹐更衣亭。至治二年﹐教授李長翁於思樂亭西南創天光云影亭。泰定三年暴風﹐櫺星門﹑更衣亭壞﹔明年重建﹐又以憲使易釋重阿之命﹐新廳後中亭。至元十年﹐教授陳俊更尊道堂爲明倫堂﹐更堂之兩廡爲六齋﹐堂之南建育賢門。明洪武四年火。七年﹐知府楊士英﹑教授徐宏構大成殿﹐塑先聖賢像﹐列兩廡從祀先賢位。南爲戟門﹐又南爲櫺星門。門內東爲神廚﹑宰牲亭﹐西爲常公祠﹑更衣亭﹔戟門東爲神庫。殿之東爲明倫堂。堂東西爲四齋﹐左曰志道﹑依仁右曰據徳﹑遊藝﹔南爲中門。十七年﹐知府董祥於大成殿之北﹐割養源堂﹑麗澤亭及杏壇地﹐建貢院。永樂四年﹐教授梁濟平以學廳爲鄕賢祠。宣徳九年﹐又建堂於明倫堂之北﹐仍扁以養源。東爲教授及訓導廨捨。禮殿東壁爲號捨若干楹﹔攺建射圃於學之東偏。正統十年﹐禦史陳永辟其地﹐建觀徳亭。成化十三年﹐知府唐珣大修廟學﹐大成殿前翼以舞亭﹐撤舊明倫堂﹐北卻三丈餘﹐重建爲間七。建常公祠﹑鄕賢祠於廟門左右﹐增東西兩齋捨﹐爲間凡二十有六。鑿泮池﹐爲橋其上。攺米廩爲更衣亭。學門舊西折﹐攺正中南出。十六年﹐提學僉事周孟中更建鄕賢祠﹑名賓祠。弘治初﹐提學副使羅璟攺作櫺星門﹐易木以石。十五年﹐巡按禦史陳玉等重建大成殿﹐髙於舊五尺﹐石楹增至一十有六﹐兩廡亦增辟。正徳十四年﹐巡按禦史周冤﹑布政使席書﹑知府葉溥重建﹐儀門殿﹑廡堂齋﹑號捨悉一新之。嘉靖十年﹐建敬一亭﹐勒世宗禦制《敬一箴》﹐並範浚《心箴》﹑程子《視聽言動四箴》﹐凡六碑﹐貯亭內。十一年﹐詔廟稱先師廟﹐廟後建啟聖祠。嘉靖中知府胡有恆﹐萬曆初巡撫龐尙鵬﹑提學熊尙文﹑馮烶﹐相繼修葺。國朝康熙十一年大修廟學﹐櫺星門左爲更衣所﹑爲名宦祠﹔右爲齋宮﹑爲鄕賢祠。浚泮池﹐下通三元溝﹐潮汐出入焉。池南爲大門﹐東爲宰牲房﹑爲奎先閣﹔西爲神廚﹑爲常公廟。明倫堂前東西四廟如舊。其北爲尊經閣﹐又北爲崇聖祠﹐祠路從堂西角門折而入。堂東北爲米廩﹑爲饌堂。三十年﹐颶風﹐明倫堂圯。三十二年﹐總督卞永譽建。三十八年重建尊經閣。雍正八年修大成殿。乾隆二年八月﹐颶風﹐殿廡堂閣俱摧損﹐郡人何長浩捐修。十六年﹐總督喀爾吉善﹑巡撫潘思榘重修﹔嗣是歷有修葺。咸豐元年八月﹐文廟火。四年重建﹐始易像爲主﹐余仍舊。案﹕今學宮二門外﹐東有徑北通花園巷﹐西繞學宮墻後﹐而達於學署之東轅門﹐民居鱗次﹐俗呼府學裏。內有陳北山﹑黃勉齋﹑董見龍三先生祠﹐蓋皆舊射圃地也。舊時學宮地甚廣﹐自攺爲貢院﹐又攺爲公署﹐而地遂隘。故明倫堂有門出入﹐舊宮門本西出也。明成化十三年﹐始攺正中南出﹐而明倫堂亦加拓﹐故此門尙存也。

花園巷在閩縣學口。東通法海寺前﹐北達朱紫坊﹐又有小徑通府學裏。花園者﹐以宋時爲參政陳�芙蓉園別館也。明初籍於官﹐其園遂廢。丁戊山人傅汝舟嘗移居於此﹐鄭少谷爲題門帖云「巷陋過顏﹐老去無心朱紫﹔園名自宋﹐秋來有意芙蓉。」今內有委巷﹐俗稱芙蓉衕。其後有隙地畝許﹐居人尙時花爲業﹐相傳卽其址云。

閩縣儒學在於山麓花園巷口。宋慶曆中建﹐熙寧﹑崇寧間修。元至正戊寅毀。越五年﹐學官丁堯建禮殿及門堂齋廡。大徳癸卯﹐縣尹吳鼎創講堂。後四年﹐教諭陳振創尊道堂。泰定三年﹐縣尹張徳﹑學官蔣景說拓禮殿。至元間﹐置齋二於講堂之南﹐曰進徳﹑修業。明洪武初﹐建明倫堂﹐以禮殿爲大成殿。十五年﹐建饌堂於進徳齋之東。正統十二年﹐禦史陳永復﹑丁澄廣其規制﹐三倍於舊。天順間﹐禦史顧儼市民地﹐拓學前路。成化間﹐禦史尹仁等辟法海寺地﹐以益其址﹐重建大成殿東西廡﹐東南爲學門﹐殿後爲明倫堂﹐左右立兩齋﹐徙舊崇文閣於堂後。十二年﹐知府唐珣重修。國朝順治十八年﹐知縣周雍時移縣治於學宮﹐槪行毀廢。康熙二十年﹐知縣祖寅亮合紳士修復文廟明倫堂﹐又建文昌閣。雍正﹑乾隆﹑嘉慶間﹐復相繼修葺。學宮後爲

閩縣署明以前在閩都坊﹐洪武二年移建於秀實坊﹐卽今舊閩縣地。國朝順治十八年﹐知縣周雍時移於閩縣學廟﹐後攺教諭署爲縣治﹐規制略備。前因中門外﹐左傍山麓﹐多大石﹐髙逾尋丈﹐逕路紆折。乾隆十年﹐知縣李芬鑿石辟地﹐重建大門﹐庭宇始敞。舊有丞廳﹐今爲典史衙﹐逼山麓矣。

祠山巷俗名艸履營﹐今攺爲福履營。東直上卽於山﹐中有橫巷﹐北通閩縣學前﹐南通總管前﹐達萬歲寺。祠山者﹐以於山舊有祠山廟﹐在平遠臺下﹐祀西漢末吳學﹑張渤也。見《閩都記》。祠今圯。

東城邊巷俗稱總管前﹐以內有南離總管廟也。北通福履營﹐南折卽萬歲寺。

萬歲寺在左三坊九仙山麓﹐俗名白塔寺。《三山誌》﹕唐天祐元年﹐瑯琊王審知所造﹐明年賜名﹐梁開平中﹐表請其寺祝天子壽﹐蓋取其名也。至今誕節前一月﹐太守率屬班拜於庭﹐以佛法啟祝。熙寧八年﹐始創千秋堂。乾道九年﹐史丞相浩攺爲華封。有定光塔七層﹐亦忠懿王所造。明正徳十二年重修。倭亂﹐召兵屯此﹐撤毀殿宇﹐寺僧皆散。萬曆間﹐先後葺治。寺有獨木鼓﹐大可五圍﹐刻頌其上﹐傳爲北宋時物﹐今亡。

定光塔俗名白塔。梁開平元年忠懿王審知所造﹐黃滔記。七層﹐外皆磚砌﹐元時重修。黃鎭成有《重修定光塔銘》﹐明謝肇淛亦有《萬歲塔銘》﹐俱詳見《碑記》《閩都記》。嘉靖十三年二月十九日﹐雷震萬歲寺﹐浮屠火起如巨燭﹐照城中外數十里﹐有鐵鼎覆其巓﹐大書﹕「諸天及人﹐無由見鼎。地搖三日﹐天雨四花。田土三變﹐今古同時。屠人握閩﹐雨衣三拜。」未火前一月﹐四明屠僑爲藩左伯﹐從南門入﹐眾謂城當回祿﹔至是乃應。屠詣寺拜禱﹐皇遽不及鋪氈﹐只用雨衣﹐拜不及四﹐其鼎墜地乃已。明王恭《萬歲寺塔》詩﹕「絕頂層標出半天﹐於山宮宇翠微連。雲飛百粵滄波外﹐鳥度千峯夕照邊。平遠臺空秋珮冷﹐毗盧閣靜夜燈懸。屠龍射鱔今何在﹐蔓艸荒林幾度煙。」林廷玉《登萬歲塔》詩﹕「塔上云容見水光﹐塔前花雨亦禪堂。可人新鳥情逾巧﹐拂面東風暖更香。酒盞殷勤春倍好﹐鑪煙縹緲晝初長。康彊暮景應難得﹐莫怪山翁特地狂。」王應山《登定光塔》詩﹕「九山聳龍角﹐百丈浮金光。晴春發幽興﹐我友疊相將。徙倚歷七級﹐旋轉迷四方。掛影出峯巒﹐揮手摩穹蒼。俯視周人宇﹐煙靄何迷茫﹖於焉超法創﹐佛日耀八方。」徐熥《登萬歲寺塔》詩﹕「寶剎淩霄回﹐登扳俯九垓。山河天際繞﹐樓閣日邊開。幡影依檐落﹐鈴聲拂檻來。馬江波浩渺﹐雉堞勢瀠洄。隔嶺畱殘照﹐遙空度晚雷。炊煙生下土﹐禪育出香臺。云自山腰起﹐人從樹杪回。迷川今日渡﹐劫火往年灰。上界疏鐘動﹐孤城暮角催。幾思題偈後﹐古壁半蒼苔。」鄧原嶽《登萬歲寺塔》詩﹕「寶剎搖空界﹐孤標出上方。星躔分景色﹐島嶼入微茫。鈴逐殘云落﹐幡隨去鳥長。初疑金粟影﹐忽見玉毫光。月隱晨曦動﹐煙消海气涼。何緣脫塵网﹐於此度津梁。」陳價夫《登萬歲寺塔》詩﹕「寶級隨祗樹﹐金標幾化城。只疑初地湧﹐轉覺下方明。暫使塵勞息﹐能令暑气淸。山僧相見熟﹐不用更題名。」涵碧亭﹐在萬歲寺之東﹐亦名南園。河西王氏幽隱處﹐歲洞幽勝。明正徳間﹐金華章懋聚徒講學於此﹐與同莊昶﹑黃仲昭遊。今入民居。由此躡級而登﹐卽九仙山。詳見前卷以上由鼓樓迆東直南隅。

自鼓樓宣政街﹐迆西直南﹐爲侯官轄有﹕

閩浙總督署在宣政街四。宋爲提刑司署。明道初﹐提刑劉立之建。淳熙中﹐葉南仲始分公字爲東西廳。元爲肅政廉訪司署﹐以東廳視事﹐以西廳爲南臺鑑察分治行司。明洪武二年﹐攺爲福建提刑按察司。十七年﹐僉事謝肅建福寧道署於儀門東﹐以舊分治行司爲察院﹐巡按禦史居之。正統五年﹐移福寧道署於錢局﹐移察院於東街﹐前此大門東折。天順三年﹐按察使胡新更大門於儀門之南﹐以舊大門前地易民居﹐辟東爲衢。成化元年﹐按察使馬文升復鬻民居﹐辟西爲衢。弘治以後﹐相繼營葺﹐更爲宏敞﹐而門始南。國朝十八年﹐總督李率泰移駐於此﹐舊督署卽今將軍署也。康督姚啟聖市民居﹐拓南數十步﹐建牙﹐置轅門。

附舊迹﹕

幸堂

宋熙寧五年建﹐宋道有記﹐後名虛靜山齋﹐兪向命名。宿雲樓﹐宣和間建繡衣亭﹐嘉祐間建﹐後更名薰風。欏木亭﹐在西廳仁亭﹐在東廳樂圃﹐兪向記﹕熙寧五年﹐宋公作憲於此﹐嘗爲《幸堂記》。詢幸堂所在﹐今易名虛靜是也。虛靜之北﹐園館連屬。明年更新繕完之﹐名其北曰憲堂﹐南曰澄淸。廊廡映帶爲樂圃之觀﹐庭之南有二木樨﹐故亭其下﹐曰雙桂。回廊之外﹐左右二亭﹐東曰熙春﹐西曰藏春。熙春之東樓頗宏麗﹐時可奉親爲遊覽之地﹐目之曰班衣。藏春之西有樓﹐徧植荔枝﹐命之曰荔枝。西樓一軒﹐北顧諸亭﹐左右二沼﹐手植瑞蓮﹐名曰淸逸。幸堂旣易﹐不欲廢其名﹐虛靜之東﹐曰幸軒。幸軒之左﹐乃治事之便室﹐小山聳翠﹐題之曰山齋。宣和四年﹐按《三山誌》﹕每歲二月﹐府開西園﹐與民遊玩﹐至三月﹐提刑司亦開樂圃﹐各一月。天眼堂﹐在徳政之廳。明按察陶垕仲劾布政使薛大方貪暴﹐大方亦誣垕仲﹐並逮至京﹐垕仲得直還職﹐士民迎者數萬人﹐歡聲雷動﹐有「陶使再來天有眼﹐薛藩不去地無皮」之謠﹐後人因名其堂。按﹕以上諸迹﹐今多廢攺﹐玆從郡誌錄入。宋時樂圃最著﹐以地考之﹐當在箭道一帶。又成化間﹐始辟署之迆西一帶爲衢。有坊表曰「振紀」。故今西轅門至五顯橋﹐亦稱爲振紀云。

香巷

在督署南。北通督署前﹐南通虎節河沿﹐舊名萬壽寺巷﹐內有萬壽寺也。今寺廢﹐有里社﹐猶稱講堂境。

虎節河沿以在虎節門之西故名﹐亦曰沿河西巷。西達於楊橋。

右院巷在雙門西內。宋右司進列署於此﹐俗名小龍湫巷。

登俊坊巷在雙門西外﹐俗名楊橋巷﹐以西通楊橋也。古名右通衢。宣和間﹐更名春風樓﹐一名丰盈坊。

郎官巷在楊橋巷南。宋劉濤居此﹐子孫數世皆爲郎官﹐故名。陳烈亦居此。內有孝子坊﹐爲國朝何旭履立。

塔巷

舊名修文。宋知縣陳肅攺名興文﹐後攺文興﹐今呼塔巷﹐以閩時建育王塔院於此也。舊有旌孝坊﹐爲明孝子髙惟一立﹐修撰羅倫有《贈髙孝子》詩﹕「三年蔬水如君少﹐一片天然孝子心。昨夜三山明月照﹐不知甘露灑幽人。

黃巷

晉永嘉間﹐黃氏居此﹐故名。唐黃璞亦居此﹐名益著。璞字徳溫﹐侯官人﹐舉進士﹐官校書郎﹐著《霧居子》十卷﹐唐季歸隱於此。黃巢兵入閩﹐過此﹐以璞儒者﹐戒無毀﹐滅櫃而過。宋時崔大夫及第﹐更名新美。

安民巷舊有錫類坊﹐以宋劉藻以孝聞。後太宰余深舊居於此﹐攺曰「元臺育徳」。元行省都事賈訥居之。

宮巷

舊名仙居﹐以中有紫極宮名。後崔﹑李二姓貴顯﹐更名聚英達明﹐復攺英達。今巷內有關帝廟。

吉庇巷俗呼急避。宋鄭性之故里﹐今攺吉庇。《閩都記》﹕性之致仕﹐建耆徳魁輔。閩俗臘日祀竈﹐性之微時﹐是日貸肉於巷口屠者之妻﹐屠者歸﹐而大恚﹐入其捨﹐取熟肉以去。性之畫一馬題詩其上﹐焚以送竈﹐云「一匹烏騅一隻鞭﹐送君騎去上靑天。玉皇若問人間事﹐爲道文章不值錢。」後以殿元﹐積官江西安撫使﹐加定章閣待制﹐晝錦歸第﹐气勢烜赫。屠者睨而視之曰「鄭秀才至是耶﹗」性之令縛至庭﹐數其罪﹐縛殺之。自是出入巷無行人﹐因名其巷爲急避。孟瓶庵《避暑錄》引陶南村《輟耕錄》云﹕福州鄭丞相府淸風堂石階上﹐有臥屍迹。天陰雨尢顯。當宋季﹐以暮年登科拜相﹐閭裏表曰耆徳魁輔坊。鄭顯時﹐侵漁百姓﹐至奪其屋廬﹐以廣居宅﹐有被逼抑者﹐遂自殺於此。今所居爲官勢豪奪﹐子孫不絕如綫。蓋當南村時﹐已快其報矣。不知何時始廢﹐而爲里社之名。裏中所祀社神﹐儼然性之也。豈有生而爲虐於鄕﹐而死能爲福者哉﹗是所當亟正之者也。徐興公《榕陰新檢》亦載石階屍迹事。又《閩中紀》載﹕其居之北﹐有拱極樓。理宗禦書「拱極樓」三字﹐徑三尺﹐有碑豎樓下。今樓圯﹐而碑猶巍然﹐在南國鄭氏宗祠之右。按﹕性之初名自誠﹐嘉定元年進士第一﹐弱冠遊朱文公之門﹐官終觀之殿學士﹐謚文定。

桂枝坊卽安泰右河沿。以唐元和間里人陳去疾登第得名﹐俗呼牛育巷河沿。自楊橋巷至此﹐有七巷之目。

萬壽巷在安泰橋南﹐名未詳何取。內通牛育巷河沿。

貞教寺在安泰橋下萬壽巷口。色目人禮佛誦經於此﹐明初建﹐俗名禮拜寺。

官賢坊舊名侯官﹐里人以候缺日久﹐更今名。有蘇公井一﹐在巷口。里社中俗稱侯官縣前﹐西口達於懷徳坊。

侯官縣治在官賢坊內。舊治在岊江﹐今侯官市地。唐貞元間徙入城。元至正時又攺建於郡城西﹑舊澄瀾閣之址﹐以縣治爲普平章衙。洪武三年﹐復建於此。二十九年火﹐知縣張繼重建。永樂元年又火。宣徳七年始建堂宇﹐西爲庫﹐後爲知縣宅。正統﹑正徳間相繼民修葺。國朝康熙間修建正堂﹐雍正七年知縣蘇本攺建大門。

侯官縣學在官賢坊縣治東﹐宋慶曆中建。熙寧九年知縣方叔完﹑崇寧三年知縣莊誼相繼修。元景定登亥﹐禮殿火。至大癸酉﹐祭酒知縣郤衍構禮殿﹐辟縣東地建兩廡﹐立從祀諸賢像。殿南立戟門﹔又南鑿泮池﹐爲橋其上﹔橋之南建櫺星門﹐創射圃於殿之北﹔又創尊道堂於講堂之北。延祐五年﹐縣尹魏延祖重修。明洪武初﹐堂之西南建儀門﹐北爲中亭﹐以會諸生。饌亭東西﹐立博文﹑約禮二齋。宣徳十年﹐教諭羅綸請於布政使周頤﹐拓基重建明倫堂﹐左右爲兩齋﹐東南爲廚﹐北爲尊經閣。閣之下爲養賢堂﹐東爲奎文閣﹐南爲中門﹐又折西而南爲外門。正統十一年﹐禦史丁澄又創集賢堂於尊經閣後。十四年﹐鎭守尙書薛希璉創櫺星門﹐修大成殿。成化十八年﹐知府唐珣重建兩廡齋捨。嘉靖間﹐知府胡有恆﹑萬曆間提學熊尙文﹐相繼修葺。國朝康熙十九年﹐督學孫期昌﹑知縣姚震倡修。雍正元年﹐建宗聖祠於廟左。八年知縣陳克嵩重修。乾隆二年﹐郡人何長浩捐修。

縣治之南﹐有徑達天王崎。俗稱天王嶺﹐烏山之麓也。其西曰隆普營﹐登烏山徑路也﹐古名洞天坊。宋有道山坊﹐西出而達於懷徳坊。東有委巷﹐俗稱第一山﹐內有鱗次臺。有小阜﹐多奇石﹐登其巓望城中﹐屋次鱗鱗﹐故名。其臺石上刻米芾「第一山」三字。唐時有道山黃氏世居之。宋狀元黃朴﹑元處士吳海皆居之。吳后式微﹐爲魏觀察文焲所有﹐舊時廢墮﹐悉修復。黃氏刻詩一絕於石﹐云「祖居山下自唐遷﹐故老相傳七百年。若使兒孫能守分﹐免教滄海變桑田。」今數易主﹐舊迹頗廢墮。嶺之半﹐有南澗寺﹐《閩都記》﹕梁大道六年﹐居士蘇淸捨宅爲之。唐乾寧二年﹐閩王建天王殿﹐號南澗護國天王﹐合庵十二爲寺﹐以居澗旁﹐故名。唐天寶八載五月六日﹐風雨雷電﹐湧出佛像。歐陽詹記﹕宋時有安文頭陀嘗遊寺﹐於榛莽中得巖石﹐側足以入﹐燕坐其中。嘉靖間寺爲豪門侵沒﹐僅餘天王崎﹐依山屋數椽。萬曆初﹐邑令周裔先從里人請﹐始復爲寺﹐視舊址不及半。按﹕寺今又廢﹐惟內有殿宇﹐祀瘟神﹐俗稱「上殿」。其後有麻王廟﹐皆寺址。唐周朴《南澗寺閣》詩﹕「萬里重山繞福州﹐南橫一道見溪流。天邊飛鳥東西沒﹐塵裏行人早晚休。曉日春山當大海﹐連云古塹對髙樓。那堪望斷他鄕目﹐只此蕭騷自白頭。」黃滔《南澗寺》詩﹕「郭內靑山寺﹐難論此窟奇。白雲生院落﹐流水下城池。石像雷霆啟﹐江沙鼎鼐期。嶽僧來坐夏﹐秦客會題詩。岡轉泉根活﹐門尋蘚級危。紫薇今日句﹐黃絹昔年碑。歇鶴松低閣﹐鳥蛩懂出籬。粉垣千堵束﹐金塔九層支。啼鳥笙簧韻﹐開花錦鄕姿。淸齋奔井邑﹐元髮剃熊罷。極浦徵帆小﹐平蕪落日遲。鳳篁淸卻暑﹐煙艸綠無時。信士三公作﹐靈蹤四絕維。良遊如不宿﹐明月擬何之。」明鄧定《南澗寺》詩﹕「諸天臺閣倚層空﹐下視扶桑積水東。山色潤寒烏石雨﹐鐘聲低度海門風。萬家井竈炊煙白﹐幾處江城返照紅。聞道講師曾說法﹐曇花飛繞梵王宮。」道山書院。在天王崎。明隆慶五年﹐按察使鄒善﹑提學副使周儀望﹐爲邑人參政王應鐘建﹔應鐘卒﹐門人祀之。萬曆間重修﹐後廢。乾隆十七年﹐總督喀爾吉善﹑鹽法道吳謙志諭閩商捐建。前爲講堂﹐中爲六子祠﹐後爲王公祠﹐祀前巡撫安居王公恕。王公﹐吳公座主也。右有池半畝﹐構亭曰瀛洲。西爲文昌閣。後書捨五十楹﹐集鹺商子弟肄業焉。今亦頹圯。

螺女巷一名來里巷。內通石塔巷﹐東達縣治前。內有先賢石室。祀朱子。按郡誌﹕有石室淸隱齋在天王嶺下﹐朱子講學處﹐題名尙存或卽此地。

西城邊巷地名凱寧鋪石塔寺﹐在來里巷西口﹐因塔而得名也。

堅牢塔唐貞元十五年﹐徳宗誕節﹐觀察使柳冕以石建塔﹐賜名貞元無垢淨光塔﹐庚承宣爲記。五代晉天福二年﹐王延曦重建﹐名崇妙保聖堅牢塔﹐林同穎爲記。明永樂﹑宣徳﹑景泰﹑成化間屢修。嘉靖間﹐寺地爲居民幹沒﹐一塔僅存。國朝順治六年重興。按﹕寺今久廢﹐惟塔之東有廟﹐祀瘟神﹐俗稱「下殿」。庚承宣碑亦佚。乾隆間﹐鼓山僧市民房﹐建廨院於塔旁﹐始得之壁間。考《孟瓶庵先生集》引鼓山僧徧照《自敍》﹕乾隆二十六年癸未﹐購石巷東民房爲塔院﹐造樓一所﹐額曰「宴晦淸齋」﹐卽石塔寺也。此地舊貞元塔院﹐兵燹﹐久爲民居。閱數百年﹐建塔院者﹐又適於此也。乃使此碑復出﹐亦有數存乎其間乎﹖碑文詳後卷。明曹學佺《石塔寺》詩﹕「浮圖初建自貞元﹐埋沒人間廢址存。石室尙鐫朱仲晦﹐碑文曾讀庚承宣。百枝燈火懸空界﹐四顧河山繞郭門。漫囑老僧勤課誦﹐向來興復若誰論。」洪士英《登塔寺》詩﹕「寺廢塔猶存﹐經年不啟門。今梯間借上﹐石磴始能捫。雞犬煙中市﹐桑麻雨外村。殘碑𨿽剝蝕﹐仿佛辧貞元。」

三皇廟在石塔西﹐祀三皇﹐兩廡祀歷代名醫。神光寺﹐在三皇廟西。舊名金光明院。唐大歷十年析南澗寺爲之﹔七年攺爲大云﹔會昌間廢。大中三年監軍孟彪亭池其間﹐號南莊﹔明年復捨爲寺。又明年觀察使崖於請名於朝﹐宣宗夜夢神人發光殿庭﹐遲明寬奏﹐異之﹐遂與今名。有絓月蘭若﹑碧雲禪窟﹑襆頭石諸勝。其旁有報恩塔院﹐唐大中十一年觀察使楊發建﹐詳見前《古迹》報恩塔下。今院塔久廢﹐地爲梨園館。唐歐陽衮《神光寺》詩﹕「古剎懸靑磴﹐飛樓界碧空。石門棲怖鴿﹐慈塔繞歸鴻。有法將心鏡﹐無名屬性通。從來樂幽寂﹐尋覓未能窮。」明林鴻《登絓月蘭若》詩﹕「金人靑蓮宇﹐乃在白雲裏。久與名僧期﹐乘閒卻來此。入門聞經梵﹐掛壁見巾履。落澗泉影紅﹐侵痕蘚花紫。海天正南豁﹐一望見千里。獨樹川上浮﹐孤云鳥邊起。餘生況多暇﹐所性樂山水。眞賞非外求﹐冥心巢居子。」又《題異上人絓月軒》詩﹕「迢迢靑蓮宇﹐寂寂野僧定。片月絓虛空﹐羣厓破陰暝。云窗晃玉毫﹐露幔捲金鏡。色映天影寒﹐光凝古壇淨。嘗聞止水觀﹐可以諭禪性。夜久悟音聞﹐空山響煙磬。」林世壁《集神光蘭若》詩﹕「夙耽元覽壓區廛﹐落日烏山晚興偏。結賞共邀蓮社侶﹐追遊幸忝竹林賢。風前梵影搖雙樹﹐月裏笙歌下九天。夜靜空香諸想寂﹐願言乘醉欲逃禪。」王應山《夏日遊神光寺》詩﹕「寶剎鄰烏石﹐攜樽億舊遊。玆山自名勝﹐我輩坐銷憂。灌木長垂蔭﹐曇花半似秋。悠然發幽興﹐得句若爲酬。淸冷臺下寺﹐一徑隔塵氛。野飲偏宜暑﹐尋山幸有君。山深稀見日﹐洞古忽生云。醉卽依禪榻﹐何言己夕曛。」徐熥《遊神光寺》詩﹕「薜羅深入入﹐一徑自逶迆。待月嫌林翳﹐看云怯石危。巖陰燈影晦﹐山靜磬聲遲。𨿽有重來約﹐重來知幾時﹖」徐詩﹕」破寺不堪遊﹐新庵尙可投。攀松還倚竹﹐尋壑更經邱。地僻門休掩﹐巖傾字半畱。晚風花落盡﹐吹上老僧頭。」又《過神光寺》詩﹕「寶剎摧殘蔓艸煙﹐居民爭占古諸天。不看繁盛看銷歇﹐恨我生遲二百年。」謝肇淛《元日登絓月蘭若》詩﹕「春動冶城南﹐捫羅穴徧探。開年新蠟屐﹐絓月舊精藍。野色靑猶逗﹐林光綠已含。布沙初作徑﹐倚石欲成嵐。寺廢多餘地﹐僧閒不出庵。香畱殘歲火﹐樹剩晚冬柑。柏葉杯應禁﹐蓮花漏可參。欲將余願足﹐長日傍瞿曇。」

漱石山房在山麓。明郡人陳一元習靜處﹐多巖石﹐有杏樹大可十圍﹔今可萎﹐地稱杏臺裏。

公輸子祠在神光寺西﹐國朝建﹐土木工匠崇祀所。

範公祠祀國朝殉難總督範忠貞公承謨。康熙二十二年建﹔以同難贈助雨季嵇永仁﹐王龍光﹐贈學正沈天成﹑範承譜附。乾隆間﹐攺建嵇公祠於山巓。後有寺曰咱們翠﹐景最幽曠﹐近爲夷人占居﹐遊迹罕至。祠中荔子最佳。會城荔支著名者﹐舊曰西禪寺﹐曰西湖開化寺﹐並此而三。按舊志載﹕翠巖寺在烏山南﹐歲久侵沒。康熙甲子僧人重建。前俯雉堞﹐後枕般若臺。中有靑欖樹﹐大數圍﹐蒼松翠竹﹐襲映可人。郡人李馥有記﹐以地度之﹐當卽此寺。未知何時攺名積翠寺。有老梅﹐相傳爲宋時物﹐今亦摧萎。

陳公祠祀國朝殉難溫處道謚忠毅陳公丹赤﹐亦康熙二十二年建。海濱周先生祠﹐祀先儒周希孟。

周子祠祀周惇頤先賢五代孫大同﹐知延平府﹐遂籍閩﹐建祠祀焉。歲久圯。乾隆十一年巡撫周學健修。

貝子祠祀國朝宗室惠獻貝子。乾隆四年﹐貝子孫鎭國將軍總督徳沛建。

以上由鼓樓迆西直南隅。

自獅子樓東折﹐爲郡正東隅者﹐曰東街通衢。數里達於東﹐舊稱左通衢﹔今其半爲八旗駐防所居。宋曰鳳池坊﹐爲宋許將立﹐今坊廢﹐而地猶稱鳳池鋪。《閩都記》﹕內有注水石斛﹐凡四。內有榷務廟。祀閩少師梁國公張睦。睦﹐固始人﹐唐末入閩﹐王審知請授爲三品官﹐領榷務﹐招來商賈﹐斂不加暴﹐閩人思而祀之。今攺爲里社﹐曰金華境。社之神稱椎貨尊王﹐卽睦也。又東爲廠巷。與興花巷﹑石井巷相接。北爲太陽巷﹐與玄壇河沿接。街之半舊有大榕樹﹐數百年物也﹐俗名大�下﹐今萎。街之左右﹐多舊時顯宦宅﹐有大陳衙﹑小陳衙之稱。

泰山巷內有里社曰金魚境﹐南通登龍巷﹑孝義巷﹐亦通塔崎頂﹐西折卽石井巷。

石井巷舊名淸泰坊﹐有蘇公井一﹐因名。巷內有井上艸堂﹐國朝處士黃晉良所居﹐著有《井上述古》。孝義巷。一名小石井﹐亦名朝仕坊﹐宋朱敏元居之﹐故名。南通登龍巷。

三牧坊宋名太平坊﹐以內通太平寺爲名﹔一名枋門。紹興末﹐朱倬拜右丞相﹐尙書王師心爲攺太平公輔坊。明正徳間﹐以里人知府何頻﹑知州何岡﹑知縣何繼周兄弟﹐更名三牧坊。北口達經院前橋﹐通衛前街舊錢局。

鳳池書院在三牧坊。嘉慶二十一年﹐總督桐城汪稼門將去職﹐取閩海關及鹽法道例輸土貢余銀﹐積六千五百餘兩﹐以其半建聖功書院﹐命訓導劉照等董其役﹔以其半籌息備餐錢。然專課童子﹐意稍隘﹐且絀於費﹐閱五稔﹐未及延師而罷。道光元年﹐都轉南海吳君榮光至此﹐則慨然謀施舉﹐捐廉傣﹐鳩公財﹐得緡錢八百萬有奇﹐束脩廩餼之資具增建學捨數十區﹐並處生童之肄業者﹐因其地易其名曰鳳池。

文昌廟在三牧坊口﹐舊在翼副都統廢署。嘉慶六年建。其東偏有簪堂﹐爲郡人士燕集之所。

竹林境巷五代閩爲捉生營。宋名仁慶坊。有竹林通應廟。相傳龍井有金鱗隱見其中﹐歲旱禱之﹐卽雨。紹興中﹐裏中火﹐民望屋上﹐有甲士標竹林旗撲火者無數﹐火尋滅。淳熙中﹐廟前周氏火﹐亦然。雨暘疾厄﹐隨禱輒應。嘉泰三年請於朝﹐賜額「永惠」。明時誥勅猶勒廟前。按廟今爲里社﹐而井猶在廟中。

新塔街北口﹐井樓門街南口﹐中爲旗汛口。又東爲﹕

鎭閩將軍署舊織染局也。明成化間攺爲提督市舶府﹐後爲巡按禦史署。嘉靖二十七年﹐禦史陳宗夔自南察院徙居之。後屢增拓﹐規制益宏。國初爲總督署﹐康熙十九年攺爲鎭閩將軍府。

荔支園將軍署之南﹐俗名長墻衕。南口接大黃府東口﹐及武安橋﹑靑都觀等處。

蔡奇巷在將軍署北﹐俗訛爲彩旗巷﹐舊名尊儒坊。宋蔡伯俙故宅。蔡﹐福淸人﹐四歲能詩。元符中﹐舉神童。眞宗賜詩寵之﹐卽日釋褐﹐後授守祕書正字﹐尋賜進士出身﹐歷官司農卿﹐致仕﹐年八十七。見《福淸志》。

河西街一名尙書裏。巷以明尙書林文安瀚居此﹐因名。南通古仙橋﹐達於水部門。舊有泉山書院。正徳間攺。正徳間攺﹐提學副使楊子器﹑姚鏌建爲林文安講學處﹐中有禦書樓。公卒﹐爲家廟﹐後攺爲崇慶尼庵﹐今並廢。宋名美政坊。

澳橋

卽羅城海晏門橋﹐一名去思。詳見前《河道》。

河東街在澳橋東。宋天聖中李正登以郡中有讖云「罾浦坊中人挺生」﹐攺名罾浦。名河東街﹐亦達水部門。

祕書巷舊名善壽坊。因陸蘊﹑陸藻兄弟官祕書﹐居此﹐因名。俗訛爲篦梳巷﹐東口達於湯門大街。

湯門大街在祕書巷東。迆北達於湯門﹐中有巷通祕書巷。城邊有巷達湯水關﹐與慶城寺﹑八角樓接。

湯井巷卽內湯井﹐亦名溫泉坊。宋嘉祐七年﹐郡守元絳閱郡圖得之﹐浚其源﹐礱石爲井﹐揭守環之﹐疏濁流於垣外。宣和六年﹐侍郎陸藻重修溫室四﹐中有振衣亭﹐澣日一啟﹐非衣冠不許遊也。其後混浴﹐遂放心。今爲箭道。

石幢巷巷口有寧海神祠﹐封廣利王。元至正初建。

自河東街達於渡尾街距津門二里許。俗呼王馬頭﹐以附馬都尉王恭修城﹐駐節於此。東北季巷經緯﹐行者莫知所出。南有負郭田數頃﹐今爲池塘。

會應廟舊爲靈澤廟﹐號五龍﹐配以方色﹐相傳閩時建。宋皇祐中﹐邑人以旱禱﹐澍雨大至﹐北位黑龍﹐猶帶池萍。紹聖四年﹐郡守溫修廟。元符元年﹐有神光發於殿屋。是冬﹐大旱﹐守禱於廟﹐雨隨至﹐命刻石紀之。乾道三年﹐郡守王之望請於朝﹐賜額靈澤﹔廟旁有田及蓮塘。淳熙十四年﹐詔攺今名。大觀三年﹐詔五龍皆爲王。

觀音堂在河之東。

以上屬郡正東隅。按﹕澳橋以東﹐本晉東湖地。前此物貨自南臺入者﹐皆由閘集於澳橋﹐故其地最繁富﹐紳富之宅多在焉。舟舶所經﹐故地有渡尾馬頭之名。國初劃爲駐防汛地﹐創建衙署﹐舊址多湮。《郡誌》所載﹐猶有東閘巷﹑河務巷﹑使君橋巷﹑後岸巷等名﹐今皆不可考。姑載其大略﹐以侯續考。

自旗汛口南折爲新塔街。以塔而得名也﹐閩時呼新路口。舊有安福寺﹐今廢﹐詳見《古迹總略》。東爲登龍巷﹐舊名嶽臨坊。有嵩嶽觀﹐在丁戊山上﹐稱中山崇福行宮﹐今廢。

塔崎頂卽丁山也﹐詳見上《九山》。

丁戊山房在嵩山。明處士傅汝舟所居﹐後移桂枝坊﹐互見「花園巷」下。後山人林寵﹐卽傅丁戊故址居之。曹學佺《集丁戊山房》詩﹕「丁戊無山山轉深﹐春光彌覺气蕭森。昔賢迹寄成千古﹐絕壁臺髙已十尋。新舊主人無異尙﹐二三喬木接淸陰。閉門只有臨池興﹐一任墻東碧蘚侵。」

小黃府有徑達於大黃府。

大黃府東達靑都觀﹐南折通武安橋﹐北通將軍署。

副都統署城守營副將署皆在大黃府﹐並國初建。按《閩都記》﹕大小黃府﹐皆以尙書黃堯復﹑黃鎬故宅得名。

自大黃府口接津門樓﹐皆曰柏衙前街。西口接東福星坊。有南服屏垣坊東爲髙節裏﹐《閩都記》﹕有坊舊名嚴師﹐爲提學林徵之建。後通判楊幹引年數仕﹐更名髙節。今坊廢﹐亦稱柏衙前﹐以元行省郎中柏帖穆爾居此。又明侍郎黃堯復﹑尙書鎬故宅﹐亦在焉。東口達於徳政橋及荔枝園。通津門樓卽羅城通津門也﹐詳見《城池》。上有五顯廟﹐初在河之南岸﹐名五通官廟﹐亦名龍官廟﹐景徳中建﹐康定進士方皓爲記。後廢﹐祀於此。

自津門樓南接觀巷口﹐爲津門樓大街﹑津門橋﹐卽兼濟門橋﹐詳見《河道》。西接朱紫坊河沿﹐東卽鐵冶巷河沿。

鐵冶巷古冶鑄之所﹐舊有坊曰化城﹐今廢。東南達於九仙麓。

武安橋詳見《河道》。達於古仙橋。東通南水關閘。折而南爲﹕

水部門大街﹐中有天妃宮。達於水部門自津門樓大街東折爲﹕

鰲峯坊唐名九仙坊﹐以通九仙山也。宋曰登瀛坊﹐以狀元陳誠之名。舊有誠之祠堂﹐今廢。中有九曲亭﹐南折達於九仙山。

鰲峯書院明爲郡人鄒捷春宅﹐中有池館。康熙四十七年﹐巡撫張伯行建爲書院。前爲正誼堂﹐中祀周﹑程﹑張﹑朱五子﹔後爲藏書樓﹐置經史子集若干廚。右祀宋﹑明閩中先儒遊廣平﹑胡五峯﹑黃勉齋﹑陳北溪﹑陳布衣﹑蔡虛齋爲六子祠。其左鑿池﹐周數畝。構亭其上﹐曰鑑亭。稍進有堂曰「名教樂地」。舊肖像祀伯行於其內﹐今爲山長所居﹐曰崇正講堂。書捨共一百二十五楹﹐庖次井飲咸具。其初招延儒士﹐日給廩餼﹐以講明正學爲務。五十五年﹐巡撫陳瑸始集郡邑生徒肄其中﹐聘耆儒主講。是年﹐賜「三山養秀」扁額﹐又賜經書八部。雍正十一年﹐賜帑金千兩。乾隆三年﹐賜「瀾淸學海」額﹐又賜帑金千兩生息﹐爲諸生膏火。十一年﹐賜《律書淵源》一部。十五年﹐巡撫潘思榘修葺講堂﹐並頒書籍及黃道周《經解》刻板。十七年﹐巡撫陳宏謀修學捨﹐更六子祠爲二十三子祠﹐增祀宋儒楊龜山﹑王信伯﹑林少穎﹑羅豫章﹑李延平﹑李西山﹑胡文定﹑胡籍溪﹑胡致堂﹑劉屏山﹑劉白水﹑李忠定﹑蔡西山﹑蔡九峯﹑廖槎溪﹑眞西山﹑明黃石齋凡十七位﹔祀張伯行﹑陳瑸於藏書樓下。又建奎光閣於鑑亭前。道光間﹐攺東偏學捨爲課棚﹐山長陳壽祺所創也。今仍之。

紅雨樓在鰲峯坊。明山人徐熥﹑徐所居﹐寢室後有樓三楹﹐顏曰「紅雨」﹐爲兄弟吟眺之所。易代之後﹐淪爲民庵。又有宛羽樓﹑淸暉閣﹐亦二徐別業﹐今並失其址。

綠玉齋亦徐別墅﹐徐熥自記云「紅雨樓之南﹐有園半畝﹐中有小阜﹐乃構齋於山之坪。由園入齋﹐石磴數級﹐曲折逶迆﹐列種筠竹。齋旁灌木環匝﹐下置石幾一﹐石榻二。夏月坐陰中﹐鳥語間關﹐蟬聲上下。齋止三楹﹐余兄弟讀書其中﹐無長物﹐但貯所蓄書數千卷。山中樹木𨿽富﹐惟竹最繁。素筍彤竿﹐扶疏掩映﹐窗扉不扃﹐枕簟皆綠。淸風時來﹐天籟自鳴﹐故名綠玉齋云。」南損齋云「徐興公聚書萬卷﹐居鰲峯麓。客從竹間入。環堵蕭然﹐而牙簽四圍﹐縹緗之富﹐卿相不能敵也。」

遲淸亭明鄭善夫別業。舊云在髙湖墩﹐一說在鰲峯坊詹氏園內。

觀巷

在鰲峯坊之南﹐舊名仙迹坊。有里社﹐中有雙石奇迹﹐今名仙迹境。巷裏有兩岐﹐皆繞於山之陰。

自觀巷迆南爲法海寺。舊稱羅山。詳見《古迹總略》。《閩都記》﹕本孟空宅。初寺在城南﹐五代閩徙於城西。晉開運二年遷今所﹐爲興福院。宋祥符中攺今名。明嘉靖間﹐舉人髙敍廢爲宅﹐後入藍侍禦濟卿家。萬曆已亥禦孫圻仍捨爲寺。有羅山堂﹑金積園﹑萬緣堂諸勝。明趙世顯《法海寺》詩﹕「趙歧讀書處﹐仍作法王居。忽對三花樹﹐還思十載余。閒雲禪榻靜﹐淸磬佛堂虛。爲愛珠林勝﹐塵緣積漸疏。」陳價夫《羅山館早秋》詩﹕「木柝聲殘暮杵哀﹐鄰家白薴已先栽。浮雲半掩無諸郭﹐落日斜橫金粟臺。槁葉滿階風乍起﹐繁霜入戶雁初來。小山芳劃靑如剪﹐歲晚應悲白露催。」謝肇淛《過法海寺》詩﹕「當年甲第倚雲開﹐此日驚登般若臺。金地已成新法界﹐羅山還屬舊如來。春深別院無歌舞﹐水落寒池有劫灰。二十年前讀書處﹐題名彊半屬蒼苔。」以上屬城東南隅。

自鼓樓折而東曰新街。今稱按司前街有莊嘉公祠﹐祀元閩海道廉坊使莊嘉。嘉字子敬﹐至正中蒞閩剿羣寇﹐救荒有法。閩人家置香幾﹐每出羅拜﹐卽去﹐肖像祀之。今攺爲里社之神﹐曰依仁帥正境。嘉慶閩﹐郡人以其地創文昌閣。

按察使司署本宋試院地。元爲福州路總管府。明洪武初﹐攺爲福州衛﹔八年﹐更爲福建都指揮使司署。國朝康熙十三年都司缺裁﹐攺爲按察司署。舊署在宣政街﹐卽今總督署也。署之前有巷﹐達東衙巷。又有小巷繞而出於署之東轅門﹐俗名五顯後巷﹐其中有五顯廟也。

都司巷亦宋試院地。元爲總管府司獄司故址。明爲福州右衛。《閩都記》﹕斷事司﹑福州右衛使司署皆在其內。今其中有軍器局﹑督右參將署﹐皆其址也。有委巷通城隍街巷。

衛巷

卽明三衛地。

寶福局在衛巷口。原爲觀風整俗使署﹐乾隆間攺爲寶福局。達於開元寺街。其東爲舊錢局﹐明萬曆五年﹐以舊兵營及芝山寺餘地置局﹐其後爲屯鹽道署﹐今皆廢。俗名屯道裏﹐又名射圃裏。有徑達於經院前橋。其南接三牧坊河沿﹐卽子城安定門地。《閩都記》所稱東龍須河址也。東折爲衛前街﹐宋爲太平寺地。洪武中創爲左衛。今猶稱太平街。東達於井樓門街。北卽開元寺。在芝山之南﹐舊隸懷安﹐今屬閩縣。梁太淸三年建﹐名靈山﹐尋攺大云。唐初更名龍興。開元二十六年﹐以年號攺今名。復扁其門曰芝山。會昌汰天下寺﹐州存其一﹐卽此。北宋天禧中災。慶曆二年復創﹐合開元﹑莊嚴二寺爲之﹐爲祝聖之所﹐有辟支佛像﹑戒壇。唐天復二年建﹐王審知於此開壇﹐奏度僧二千人﹐乞保昭宗鑾輅回京。《閩都記》﹕南爲靈源閣﹐東西有鐘鼓樓﹐其東平懷堂。後唐同光初爲太平寺﹐閩王審知建。以銅三萬斤範彌勒像於靈﹑芝二山之麓。下有古井﹐深不可測﹐糜金銀萬餘兩﹔又造木塔七層。按﹕靈源閣坐坎向離﹐額「靈源」二字﹐書文作水形。閣上祀羅索星像﹐以壓南離﹔背爲藏經院﹐閩王審知糜金錢無算﹐作金銀字《四藏經》﹐各五千零四十八卷﹐旃檀爲軸﹐玉飾諸朱﹐寶髹朱架﹐納龍腦其中。翁承贊爲這碑銘。宋時屢災﹐並入開元。建炎中﹐西京圍急﹐畱守孫昭遠奉七祖禦像﹐間道走揚州﹐遷福建。於寺內建啟運宮居之。《三山誌》﹕政和六年﹐更爲神霄宮。建炎元年﹐復爲太平寺。三年﹐敕奉濮安懿王神﹔遂以其寺之半﹐爲嗣王行府。紹興五年﹐因以爲西外宗正司。明爲祝釐之所。國朝順治四年毀﹔十四年重建。康熙三十年年重建﹐禦賜「開元寺」額。嘉慶間又毀﹐賜額獨存﹔尋重建大殿﹐餘皆非其舊矣。郡誌案﹐辟支佛像﹐據《三山誌》謂﹕閩王審知於城西南﹐張鑪冶十三所﹐備銅蠟三萬斤﹐鑄釋迦彌勒像﹐置太平寺。莊宗題爲「金身報恩之寺」。宋政和間﹐移置開元戒壇。《閩都記》﹕其東平懷堂云云﹐亦同。惟《萬曆府誌》﹕平懷堂北有經院﹐鐵辟支佛髙數丈。唐禦史黃滔記之。下有古井。獨云鐵像與二書異。今觀現存佛像﹐實鐵非銅﹐《萬曆府》爲得其實矣。第其云黃滔記之﹐則非也。考滔碑云「天祐三年丙寅秋七月乙丑﹐鑄金銅像一丈有六尺髙。後二十有三日丁亥繼之﹐鑄菩薩二丈有三尺髙﹐銅爲內肌﹐金爲外膚。」又云「公登壇之三年已未秋﹐夢天之西際﹐彩雲罅裂﹐大佛中坐﹐嶽嶽以覯止﹐乃命自賓席逮眾庶﹐許一以金投將櫝於肆﹐俟以銅易。而後鳩工卜境擇日﹐鑄斯佛於九仙山足﹑定光多寶塔之右。公禮閱之﹐乃與夢一類。於是迎入府之別亭。冬十有二月丙申﹐引歸於開元寺靈山之塔院﹐獨殿以居之﹐翼二菩薩於左右。」是滔所記者﹐正審知所鑄之銅像。與《三山誌》合﹐非鐵像也。然則﹐銅像之亡久矣﹐今像要是宋後冶鑄無疑﹐特不審其年耳。其曰下有古井﹐訪之寺僧﹐謂在鐵佛座下﹐周砌以石﹐蓋不可見云。今按鐵佛殿在寺之東﹐有樓甚廣。明曾異撰榜其楹曰「古佛由來皆鐵漢﹐凡夫皆說是金身。」又按《閩都記》﹕芝山之麓﹐有靈山堂﹐舊爲開元經院。嘉靖間﹐髙侍禦世魁丐爲別業﹐入方序班家﹐增構亭榭。侍禦歿未數十年﹐已易數主云云。今亦失其處﹐惟寺東民居叢雜﹐中有委巷﹐頗有園林隙地﹐想卽其址也。寺右有廟﹐俗人祀瘟神﹐稱芝澗殿﹐法堂後微存岡阜﹐今地亦入宦家。迆東一帶﹐猶稱經院巷云。唐周朴《開元寺》詩﹕「開元寺裏七重塔﹐遙對方山影擬齊。雜俗人看離世界﹐孤髙僧上覺天低。惟堪片片紫霞映﹐不與蒙蒙白霧迷。心若無私羅漢在﹐參差免向日虹西。」明王恭詩﹕「城裏靑山聞梵音﹐靈源髙閣影沈沈。鳥邊祗樹人煙近﹐象外云花野照深。苔色滿廊行履迹﹐月明空界印禪心。自憐人代多氛垢﹐未得焚香禮遁林。」寺東折爲經院巷﹐達於井樓門街。

自衛巷折而北﹐內有按察司﹐經歷﹑照磨二署。皆國初建﹐亦明時衛地也。巷中東折者爲靈山巷﹐俗稱龍山巷﹐卽開元寺後。達於七穿井。通井樓門衛巷東折至於橫街口﹐皆曰貢院前街。其西有﹕

督標副將署《閩都記》﹕都督府﹐在將軍山之西﹐指揮錢貴宅。後創軍器局﹐又爲淸軍禦史府﹐稱東察院。明嘉靖四十三年﹐總兵戚繼光建牙於此。委巷內建坐營司。按當卽今署地。

廣節營《三山誌》﹕熙寧六年﹐攺教閱康節指揮爲廣節指揮營﹐卽其地也。內有巷﹐東通麗文坊﹐西出城隍崎下﹐北抵將軍山。

麗文坊在廣節營東。宋名麗景。明移貢院於此﹐攺名麗文。爲貢院之通衢。《閩都記》﹕內有東山樓﹐宋時建。郡守元絳更東泰門爲康泰門﹐創樓其上﹐面東山﹐故名。按﹕今址失﹐惟貢院雲路坊邊有里社﹐名東山境。其東稱大樓鋪﹐或卽其舊地。麗文坊北沿貢院墻隅﹐達於前所營及小古樓等處﹐西通廣節營。

貢院

在麗文坊之東。宋時文場在今按察司署。明洪武十七年﹐命布政使薛大昉攺建於城南郡學之北﹐今提督學院署地。成化七年﹐布政使朱英移建今所﹐舊錢局地也。翰林學士柯潛爲記。其時門巷由麗文坊入﹐甚湫隘。正徳十一年﹐巡按禦史胡文靜購民居益之﹐東西各八丈﹐南倍之﹐更爲正門南出。萬曆五年火﹐六年重建。中爲至公堂﹐後爲衡鑑堂﹑爲掄才堂﹐後爲主考官房。中爲洗心亭﹐東西爲五經考官房。外東爲監臨公所﹐西爲提調監試公署。又東列四所﹕曰對讀﹐曰受卷﹐曰彌封﹐曰內供給。西二所﹕曰謄錄﹐曰巡綽。至公堂前爲東西文場﹐中爲明遠樓﹐西隅有了望樓。出大門爲「天開文運」坊。東西各有坊﹕一曰「明經取土」﹐一曰「爲國求賢」。又東爲三司公署﹐西爲外供給所﹐中有橋曰登瀛。有坊曰天衢﹐曰雲路﹐曰龍門﹐達於通衢。巡撫耿定向記。國朝康熙十九年修。三十八年學使汪薇﹑四十四年巡撫李斯義﹑四十七年巡撫張伯行﹑五十六年巡撫陳瑸﹐先後增辟文場。乾隆九年﹐賜禦書扁聯各一﹐扁曰「旁求俊乂」﹔聯曰「立政待英才﹐愼乃攸司﹐知人則哲﹔與賢共天位﹐勗哉多士﹐觀國之光。」十八年﹐總督喀爾吉善﹑巡撫陳宏謀重修﹐寬展號捨﹐增髙墻垣﹔又另築夾道﹐疏通溝渠﹐拓至公堂而新之﹐各房所堂捨俱加增建。攺龍門坊於二門內﹐移天開文運坊於舊龍門地﹐天開文運坊攺署「爲國求賢明經取士」坊﹐攺爲天衢。舊「爲國求賢」坊攺爲雲路。道光六年﹐總督孫爾準﹑巡撫韓克均同紳士重修。市東西民房﹐益廣號捨千餘間﹐撤舊磚石而新之﹐增拓髙廣﹐公署堂所悉加增拓﹐規制益宏肅矣。坐營司。在貢院之東﹐北通黃院天衢坊﹐東通賽月亭邊。

自貢院天衢北折爲文筆書院。背負平山﹐舊有石如筆卓立﹐故名。內有朱子祠﹑六子祠﹑文昌祠﹐或云卽懷北社學故址﹐未知然否﹖書院北折達於平山﹐地名北院後。有里社曰延遠境﹐卽舊羅城延遠門址也。自文筆書院南折爲賽月亭。又南過貢院前街東口達於七穿井﹐皆曰橫街。七穿井東出卽井樓門。

自井樓以南﹐獅橋以北﹐皆稱井樓門大街。井樓門東折﹐沿城隅而東﹐有巷曰八角樓﹐名未詳所自。內通慶城寺河沿。又有橫巷通治澄巷﹑通天境巷等處﹐會於井樓門街。

通天境巷舊名延善庵巷﹐內有通天夫人廟﹐故名。舊有育嬰堂﹐雍正二年建﹐後移光祿坊。今地爲江西會館。巷之西口﹐與經院巷接﹐通化民營。

冶澄巷在通天境巷之南﹐亦通八解樓。按﹕巷名未詳所自。或曰冶澄﹐亞澄之訛。考《三山誌》﹕閩王作東西二宅﹐爲諸子居。今八角樓﹑化民營諸處﹐皆東宅地也。故忠懿王祠﹐傳爲王故居﹐慶城寺亦爲王延羲宅。亞澄﹐閩王子﹐當是以所居地得名耳。

慶城寺在獅橋北。東折臨河﹐本閩王延羲舊宅。晉天福七年﹐捨爲永隆金身羅漢院。宋祥符三年﹐賜今額並髙麗銅佛﹔又二石筍木塔﹐皆髙麗所獻。《萬曆府誌》﹔今俱無存。

忠懿王廟在慶場面寺之左﹐本王故宅。有唐季侍郎於競撰《瑯琊郡王徳政碑》豎廟內。晉天福二年﹐閩地入吳越﹐錢氏命卽王故第﹐立廟祀之。宋開寶七年﹐刺史錢昱新其廟﹐立石以紀﹐並塑故都押衙程贇﹑建州刺史孟威等二十六人配食。政和中郡守羅疇﹑紹興中郡守張守相繼修。明萬曆二十九年﹑四十年﹑國朝康熙元年並重修。按《閩都記》﹕歷代以來﹐每歲有司必牲醪﹐取祠下土爲春牛。昔人詩﹕「馬從太守分驂去﹐牛向前王乞土來」﹐卽謂此也。明徐熥《元夕》詩﹕「慶城燈燭夜輝煌﹐照見丰碑字幾行。此是先朝湯沐邑﹐年年歌舞祭閩王。」曹學佺《謁忠懿王廟》詩﹕「翔鯤祠貌古﹐磔獸石文斑。作鎭猶玆土﹐招魂自故山。文章窺逸韻﹐戎馬得愁顏。一代興亡地﹐惟存梵宇間。」

義倉

在忠懿王祠東﹐國朝道光間建。

由此接湯水關河沿。

由獅橋東河沿通慶城寺前橋﹐南折出豆芽菜巷﹐達於將軍前西河沿﹐達經院前橋。直南接旗汛口﹐爲秀實鋪﹐舊有秀實坊﹐後攺名升秀﹐今廢。內有舊閩縣治。俗稱舊閩縣﹐古淨業尼寺故址也。先是宋元閩縣治在閩都坊內﹐明洪武二年移於此。國朝順治十八年﹐又移於成南﹐其地廢爲民居。中有里社曰大蚶境﹐有委巷通三牧坊河沿。以上屬城之東北隅。

自鼓樓折而西﹐屬郡之正西隅者﹐爲鼓樓西鋪﹐按《閩都記》﹕譙樓之西﹐舊有唐都督府﹑儒學。大歷八年﹐觀察使李椅考古泮宮之制於此﹐獨孤及撰記銘。今其址已失﹐而碑猶存。又其西有關帝廟﹐創建年月無考。後有里社曰遵義境﹐與鼓樓東之依仁境東西對峙。案《治平坊》﹕東定巡坊﹐以其坊有定安門之名。後攺依仁。西宜興坊﹐以其坊之名﹐名後攺遵義。《三山誌》﹕坊名仁義﹐表東西也。蓋皆晉子城廂地也。故今東西里社﹐猶仍其舊名。

都轉鹽運司署在鼓樓西﹐卽宋西外宗正司址。舊記﹔宋轉運司﹐在威武門西南﹕東爲運判司﹐西爲轉運使。熙寧中﹐旣築子城﹐並爲一。致和中﹐並入提刑司﹐而遷轉運行司於迎仙館。靖康初﹐又以廉訪使衙爲之﹐在試院之西﹐卽舊駐泊廳治。而迎仙館遂爲轉運東行司﹐尋廢。元更置福建等處鹽課市舶轉運使司於福星坊。皇祐元年移今所。明爲福建鹽運使司。國朝仍之。

忠毅侯祠在鹽道署大門內東偏﹐祀元都元帥陳君用。至正十四年建﹐尋廢。明永樂十四年重建。俗稱明王廟。案﹕君用字子材﹐本南平人﹐後徙浮流鎭。少負气﹐勇猛過人。至正末﹐紅巾賊亂﹐閫府授君用爲南平縣尹﹐使募兵﹐克服建陽﹑浦城等縣。累官權同知副都元帥。至正十二年﹐賊圍福城﹐率兵敗之﹐城獲全。復追賊於北嶺﹐賊圍復合﹐遂轉戰而死。事聞﹐追封穎川郡侯﹐謚忠毅﹐入祀鄕賢祠。見《永安縣誌》。

自鹽道署西直福州府治前﹐爲府東鋪。折而北爲府直街﹐前爲十閩首郡坊﹐坊左右有井二﹕東曰靑龍泉﹐西曰白龍泉。正徳間﹐郡守王子言所鑿。街之半有巷二﹕一曰新丰巷﹐以內舊有新丰庵也。今庵廢﹐而里社猶稱新丰境。一曰存徳巷。二巷相通﹐合而出於土街﹐今皆稱府巷。

福州府署卽安撫司忠義堂春臺館之地。元爲毫州萬戶府。洪武初﹐攺爲福州府治。《萬曆府誌》﹕先是州治皆在今布政司地﹐歷晉﹑唐﹑宋﹐元始置總管府於譙樓東。明洪武初建今所。《閩都記》﹕辟廨宇於東者二﹕曰總捕﹐曰淸軍海防。於西者一﹕曰理刑。按﹕雍正十二年﹐海防同知移駐南臺﹐署廢爲民居﹐稱東廊頂。理事同知﹑糧捕通判署﹐皆在西偏。有小巷達於北門夾道坊。道光初﹐糧捕通判缺裁﹐其署今爲公館。復市民居﹐辟坦途出北街。

附舊迹﹕

忠義堂在消遙堂南﹐宋治平初建。東西壁繪周公一人﹐並社稷忠臣張良以下十六人﹐節義忠臣申包胥以下十九人﹐練諍樊咐以下十一人畫像。按﹕逍遙堂詳見「布政司署舊迹」下。二署舊通。

甘棠院在忠義堂西﹐會稽亭南。開寶九年錢昱自記云﹕余自下車數月﹐適因巡城﹐觀隙地髙下﹐景趣俯倚郡齋。乃命芟其荒蕪﹐開辟基址。至是車書旣同﹐戈甲皆罷﹐乃卜築處花心者﹐曰夢蝶亭﹔瞰水際者﹐曰枕流亭﹔近爽气者﹐日臨風亭﹔眺夕照者﹐曰綺霞亭﹐云云。又別創小齋﹐介於四亭。其南爲門﹐榜曰「甘棠」。天聖中﹐郡守陳張重修。熙寧中﹐元積中更名春臺館﹐後廢。紹興十年﹐郡守張浚﹐理夢蝶亭故址﹐爲偃蓋亭。郡守張俊元﹐又更爲秀野亭。

州西園牙門西偏﹐宋時建。內有春風亭﹑春臺館諸勝。每以歲二月啟鑰﹐縱士民遊觀﹐閱月而止。蔡襄《開州園》詩﹕「風日朝來好﹐園林雨後淸。遊魚知水樂﹐戲蝶覺春情。艸軟迷行迹﹐花深隱笑聲。觀民聊自適﹐不用管弦迎。」曾鞏《西園席上》詩﹕「省閣名郎國羽儀﹐瀛洲仙客眾蓍龜。山溪向日花開早﹐海嶠經寒酒熟遲。下榻笑談紅旗偃﹐引觴醒醉玉釵隨。惟慚別乘疏頑甚﹐滿面塵埃更有詩。」

雙松亭在秀野亭東﹐蔡襄建﹐自隸扁。

光儀堂在和衷堂側。明萬曆三十九年知府諭政建﹐自爲記。按﹕以上諸迹﹐今並廢。惟署大門內之東﹐有委巷﹐民居十數家﹐俗名義館社﹐蓋猶襲忠義堂﹑春臺館之舊稱云。

自府直街口至宜興門橋﹐卽子城宜興內門濠也﹐亦稱登云橋﹐以近登云坊也。其下卽西龍須河﹐詳見上《河道》。爲府西輔。有﹕

馬房巷一名便民巷。南達督署西轅門﹐內有里社﹐曰宜興坊﹐以古宜興門得名也。又有電光夫人廟。

西衙巷亦達於督署西。郡誌又有石獅巷﹐今未詳其地。

自宜興門橋﹐南折達五顯橋卽西龍須河﹐俗稱彈棉河沿。郡誌作宜興橋巷。五顯橋﹐俗名﹐以在西衙巷南口﹐巷內有五顯廟也。今橋闌作金墉橋﹐蓋乾隆間復橋梁所鐫也。按郡誌﹕金墉橋與王師橋並云在浦尾河邊。浦尾﹐今名文藻山。王師橋﹐在醋巷口﹐今訛爲王沙。則金墉橋當近在文藻山大營口左近﹐今此橋相距甚遠﹐且中隔合潮﹑雅俗等橋﹐與郡誌所載不合。又考《閩都記》﹕西龍須河﹐梁其上者二﹕曰便民﹐曰宜興。郡誌﹕便民橋在大中寺前東﹐宜興橋在西﹐今並塞。又有新街橋﹐在大中寺前﹐眾樂橋在總督公署之南﹐開通橋與眾樂橋通。據此﹐則玆橋非眾樂﹐則新街耳。新街云者﹐以明成化元年按察使馬文升鬻民居﹐辟西爲衢﹐故曰新街云。未知然否﹖姑附此以俟考。內有大中廢寺一名鐘山寺﹐詳見前《鐘山》。明萬曆間廢﹐其地半入馬尙書森故第。有園曰鐘邱﹐有石刻「鐘峯萃靈」四字。內有行香亭﹑淩雲館﹑藏書樓﹑成趣門﹑不緇軒﹑淩虛樓﹑薔薇徑﹑小石臺﹑聽鶯亭﹑四照軒諸勝﹐森自爲記。國朝雍正十二年﹐寺毀。今爲長福營公館。園亦屢易主﹐惟石刻尙存﹐故其地猶仍寺名。而中有上方頂﹑三官巷之稱。其西有二口﹐皆達於虎婆宮河沿。又按﹕郡誌有鐘山肅安王之廟﹐在城西鐘山寺後﹐廣順二年林嗣宗撰記。後唐三年建﹐閩王氏時﹐累加封號。晉開運三年﹐江南兵至攻城得神助。漢天福十二年﹐攺封今名。宋時寺遭毀者﹐火及廟輒滅。元丰五年重修。按今廟已毀﹐惟里社猶稱鐘山境﹐未知卽其址否﹖由五顯橋稍折而南至楊橋。舊名雅俗橋﹐卽子城淸泰門橋也﹐詳見《河道》。其東卽虎節河沿﹐西河沿達於發苗橋﹑合潮橋﹐西達浦尾。

自宜興門橋直西過土街口﹐達於定遠橋。卽羅城丰樂門橋﹐亦曰樂輸門橋。今稱定遠橋。內有都倉巷。宋時積貯於此﹐今稱舊米倉﹐有小巷達於土街。其北河沿由臥湖橋﹑宜秋橋抵北水關。詳見《城池》《河道》。其南河沿﹐俗稱虎婆宮河沿﹐亦曰元帥廟河沿。舊有眉壽坊﹐爲元壽民張安定百五歲建﹐今廢。其西有巷﹐曰五福巷﹐以此得名。又有西河道院﹑元壇祠﹐今並廢﹐易爲虎婆宮﹑元帥廟。有小石橋跨河上﹐西通五福巷﹐東通三官巷。有巡海道廢署﹐在河之東﹐明正統五年建﹐爲西察院署。嘉靖間爲福寧道﹐事爲巡海道署。今廢爲民居﹐稱海道裏﹐南通大中寺。達於發苗橋﹑合潮橋。俗名雙拋橋﹐詳見前《河道》。自發苗橋沿河而西﹐爲浦尾。俗稱文藻山河沿循北岸經孫老營﹑小排營﹑醋巷諸口﹐至觀音橋折而達於西水關﹐其南岸有百勝營宋時廂軍屯駐於此﹐今俗稱大營裏﹐內有宋王祥宅。祥字謙叔﹐淳熙甲辰進士及第﹐以江東提刑致仕﹔舊居籌岐﹐後遷今所。洪武中爲鎭守帥臣所奪﹐創中衛倉﹐尋毀。今爲民居﹐名王厝園。中巷有口﹐一達王師橋﹐一達浦尾。

兵馬司在觀音橋之南。按《閩都記》﹕明時三衛﹐各有兵馬司﹑司巡警。負久傾圯﹐多爲侵沒。今可考者﹐惟大中寺東南與此。而一說又載﹕迎仙道院在浦尾官園前﹐宋時曾迎白玉蟾於此﹐今廢爲民居。按﹕官園當卽西園亭地﹔迎仙道院址不可考。今文藻山河沿有廟﹐祀溪源何眞人﹐俗稱三相公﹐疑卽其址也。

自定遠橋西至於西門﹐皆稱西門大街。迆北有小境巷﹐郡誌作﹕定遠橋巷。西峯巷﹐今稱西峯裏。巷有兩歧﹐皆通後曹。內爲督左營參將署。有里社﹐曰二賢境﹐祀伯夷﹑叔齊﹐不知創自何時。

西峯艸堂在西峯裏。明宗伯曹學佺舊居。曹有《移居西峯社》詩﹕「昔慕林野曠﹐卜築依巖耕。衰齡懼風露﹐攜孥入巖城。漁釣屏不事﹐詩節閱餘生。𨿽在窮巷內﹐尙得西峯名。」今屋易姓﹐而樓尙存。

萬壽宮本舊懷安學地。乾隆二年建﹐爲朝正祝釐之所。

余府巷在萬壽宮西﹐以宋余深所居得名也。深﹐古田人。元丰五年及第﹐歷官太宰﹐封衛國公。建炎間罷相﹐居福州。後宅廢爲懷安縣學。今共學書院地﹐卽其宅址也。其第中舊有荔枝﹐初實絕大而美﹐名曰「亮功」。「亮功」者﹐深家禦書閣名也。靖康中深謫建昌軍﹐旣行﹐荔枝不復實。明年歸﹐生如故。故今里社之名稱亮功者以此。又《閩都記》﹕郡內有湖西艸堂。弘治間有張都閫居此。其孫萬里﹐官閩幕﹐有文名。今易數主矣。按﹕郡之北達於後曹。

部院祠在余府巷西﹐祀歷任總督之有政績者。

謝婆巷一名西城邊巷﹐折而東通後曹。

後曹

有二歧﹕自謝婆巷﹐沿城而東﹐至於北水關者﹐曰城邊曹﹔自余府巷折而東者﹐至於毛胡橋﹐曰後曹﹐亦曰前曹。按《閩都記》﹕相傳閩時鑿渠引水﹐西湖貫城而入﹐沿丰樂門城隅﹐與浦尾潮接﹐爲浴馬之所﹐且以滌穢云。據此「曹」當與「槽」通﹐以牧馬而得名。俗謂﹐爲曹能始所居得名﹐非是。蓋明初已有後曹之名矣。

共學書院舊懷安縣學也。洪武十二年徙縣治入郡城﹐因建學於此﹐宋丞相余深宅址也。始建講堂﹔正統二年﹐布政使周頤始市民居﹐建大成殿於講堂之西南。四年﹐布政使萬政拓而新之。縣尋省。萬曆二十二年﹐都禦史許孚遠卽學宮攺爲共學書院。國朝於其西南建萬壽宮﹐書院門攺從北向。今其前祀朱子﹐中爲道南翼統祠﹐後爲文昌閣。舊有懷徳祠﹐祀懷安教諭馮光浙﹐舊在府學射圃﹐萬曆三十九年攺建於此﹐翁宗伯正春爲記﹐今廢。又考《三山誌》﹕開化院﹐宋初尙在城中侯官縣。閩人指湖上小山爲開化故址﹐非。又《閩都記》載﹕開化院﹐在府治西﹐宋景祐間建。又有龍山院﹐宋端拱二年建。二院並廢。而其序在毛胡橋﹑宜秋橋之間。則古開化院當在今後曹地﹐然其址不可考矣﹐姑附載於此。

西門大街之南﹐有孫老營巷﹐舊名大排營巷﹐南通浦尾河沿。

小排營巷在孫老營西﹐達文藻山河沿﹐中通貓竹巷。又有橫巷﹐曰保定巷﹐通醋巷﹐達於善化坊。中有里社﹐曰西嶽善應境。按《三山誌》﹕宋有都作院﹐主制軍器。熙寧九年﹐置都作院建州。而本州爲小作院。大觀二年罷。政和二年復置﹐營在浦尾金斗橋之北。以地考之﹐則大小排營之名或因於此。

麻竹巷在余府南﹐舊名貓皮巷。東通小排營﹐西通善化坊﹑醋橫巷。

七賢廟在大街南﹐宋建炎初建﹐祀王忠竭﹑鄭仲賢﹑鄭謹淨﹑鄭守道﹑鄭誠﹑王子元﹑王子淸七人﹐皆鉅野人。五代唐天成中﹐羣盜嘯發﹐闔境賴神以安﹐故祀之。又有行祠在善化坊。俱廢爲里社﹐今稱七賢境。

善化坊元貞元年﹐平章髙興於州治西南創驛館﹐達西門。《閩都記》﹕內有忠烈孫燧祠﹐明嘉靖中攺懷巡社學爲之﹐今廢。迆東爲醋巷﹐亦曰富巷。南通王師橋﹐中有橫巷﹐通麻竹巷﹑保定巷。善化坊之南﹐卽太平橋。橋西爲西水關﹐橋南卽驛裏。

以上郡正西隅。

自北水關北折爲營尾﹐其南卽淳仁裏﹐亦稱晏公上鋪。按《三山誌》﹕宋牢城指揮營在丰樂門外之北﹐又保節第二指揮營在丰樂門外之北﹑牢城營之西。營尾之名當因於此。迆北至北門城樓之西偏﹐皆日北後街。有悅濟橋﹐《閩都記》﹕橋東有巷達於土街﹐橋下有溝﹐舊濱西湖﹐今爲平陸﹐橋猶存。按府誌作﹕悅濟巷﹐今俗稱泰山巷﹐以巷口有小廟﹐署泰山府也。跨橋有北斗宮﹐皆不知建自何時。其北里社曰仙湖境。

明徳贊福王廟《閩都記》﹕在府治西﹐漢閩越王郢開州西大路﹐積土成邱﹐後人卽其地立廟祀之﹐今爲里社。郡誌﹕舊名西湖廟。自唐大歷以前閩城得通祀者﹐釣龍臺﹑城隍﹑善溪並此而四。

錢塘巷東達北大街。按﹕錢塘疑卽乾元之訛﹐以干元寺而得名也。然郡誌﹕錢塘﹑乾元凡兩見。以通於小古樓者﹐爲乾元巷﹔以通於北後街者﹐爲錢塘巷。且今桅桿後地﹐亦有里社曰錢塘境﹐不知其命名何取也﹖

振遠安福行祠郡誌﹕相傳北鎭之神也。宋嘉泰初建於北城樓上。元季海寇攻城﹐廉訪書記曲時敬領兵擊之﹐禱於神﹐不許﹐戰果不利﹔次日又禱﹐許之﹐遂大勝。乃新祠宇。洪武初增築城樓﹐遷於時敬舊宅。裏民有禱輒應。按﹕今爲里社之神。

桅桿後自贊福境西折﹐有委巷循城根而北﹐俗皆稱桅桿後﹐名未詳何取。有二小巷﹐皆達於北後街。其北口俗稱黃山巷﹐中有李延平先生祠。有里社曰錢塘境。按《閩都記》﹕序水晶宮於北後街後云﹕王氏據閩﹐築室百餘﹐臨湖上﹐攜後宮﹐從子城復道出遊。其時北街﹐盡西湖也。歲久址失。人稱湖中小山爲故址﹐非是。然則水晶宮舊址﹐當在北街前後矣。又佑聖宮﹐在新營巷內﹐俗呼道堂。又有西湖坊﹐舊爲贊城坊﹐俗呼西峯巷。又有熙然坊﹐坊東有巷達土街﹐今塞。以上亦見《閩都記》。按﹕新營巷﹐今稱新營房。佑聖宮﹐久廢﹐相傳神像尙在民居中。西湖坊﹑熙然坊亦並廢﹐惟地猶稱熙然鋪云。

以上並西北隅。

自宜興門橋折而北﹐曰土街﹐《閩都記》﹕舊名西場巷﹐有登云坊。明重建越王寺﹐辟巷爲街﹐俗名新街﹐又呼土街﹐以新辟未及砌石﹐故名。按﹕街之西一帶皆子城址。宋趙汝愚所建澄瀾閣﹐程師孟所建蕃宣樓﹐皆在其地。蓋是時定遠橋以西皆西湖也。

淳仁裏舊名晏公坊﹐俗呼擇日街。其巷東達土街﹐西通臥湖橋﹑北水關﹐北達營尾。今其地猶稱晏公輔。《閩都記》﹕晏公海神﹐濱海多祀之﹐義取海晏。其對口卽府巷。

夾道坊自淳仁裏口至韭菜園口之通稱。東有小徑﹐循府獄墻﹐通府西郎﹐俗名鱔魚弄﹐內有理事﹑糧輔二署。近糧捕缺裁﹐署攺爲公館。市西隅民居﹐辟大路通夾道坊。按《閩都記》﹕登云書院﹐在府治西北﹐街之東﹐舊靈官堂址﹐明成化十七年知府唐珣建。中爲正堂﹐塑宣聖及西配像﹔前爲書室﹐凡二十餘。其地在登云坊內﹐因名。莆田黃仲昭爲記。今廢﹐其址不可考。惟街畔有小廟﹐曰正乙行宮﹐想亦沿靈官堂之舊而得名耳。其地今稱侯官鋪者﹐以元至正間攺建侯官縣治﹐於澄瀾閣之址也。故有云夾道﹐卽僞閩爲復道處。蓋當時羅城丰樂門沿土街一帶﹐北至錢塘巷﹐爲永安門。其後街一帶﹐皆西湖也。其說近是。且宜興門橋本子城之濠。舊時河身甚長﹐逶迆而北﹐故今猶有長河境之名﹐其遺迹也。

韭菜園今俗作九彩園﹐名未詳何取。有二巷﹐合而出於小樓街。

自韭菜園口﹐而北抵於北門﹐皆曰北門大街﹐俗有上土埕﹑下土埕之稱。街之半有錢塘巷。內有里社﹐曰永安境﹐卽唐羅城永安門地。錢塘者﹐乾元之訛也。蓋地舊有乾元寺。按《閩都記》﹕乾元寺本無諸舊城﹐晉太康遷城以爲紹因寺﹔乾元三年更今名。有琴石﹐爲越王鼓琴處﹔金雞井﹐卽越王井也﹐嘗有金雞現瑞﹐牧羊兒見之﹐投之以石﹐聞雞聲不絕﹐後不復見﹔飲馬池﹐亦越王舊迹。福州佛寺最多﹐惟此一寺爲最古。今爲衛卒姚姓侵沒﹐其址爲園地﹐延袤里許﹐議者謂宜興復﹐未逮也。據此﹐則寺之址﹐在明季尙有存焉耳。今巷北有小錢塘﹐中有池塘十數畝﹐北通大�下三宮堂。而此則稱大錢塘﹐北通大�下﹐南通小古樓。又北爲華林坊﹐在北大街東折﹐以寺而得名也。東口通平山﹐達貢院。

三官堂由華林坊南折﹐巷口有橋委平陸中﹐未詳何名。橋之北有巷﹐曰畫眉巷﹐今稱範儀巷。三官堂西﹐有小徑通小錢塘巷﹐其東口達於大�下。三官堂者﹐亦以干元寺舊址而得名也。

大�下在華林坊南﹐以裏有大樹得名。南折通錢塘巷﹐北折達諸古嶺。

北庫巷在華林坊北﹐越王山西麓也。案《閩都記》﹕明弘治間建武備庫﹐儲三衛戎器﹐當卽其地。今亦以貯各營火藥。內有泉﹐極甘冽﹐爲城中第一。其巷東達越山。西有二小巷﹕一循城根﹐曰紫井﹔一逾嶺﹐曰吉安嶺﹐合而出於北門兜。

環峯境在北庫巷內﹐祀宋丞相。魏國公張浚。案《三山誌》﹕環峯亭﹐在越王山麓﹐舊名「四見」﹐有太守羅畸﹑劉瑾詩﹐後更「倚云」。乾道丁亥光宗賜名「環翠」﹐仍灑宸翰以賁之。又《閩書》﹕絕學寮在越王山﹐宋丞相張浚讀書處。故今里社猶稱環翠﹐而所祀神則魏公也。或曰卽絕學寮址。未詳。

明離殿在華林坊之北。舊在於山﹐名熒星祠。萬曆間重建﹐並作殿於中﹐祀元冥於左﹐後移建。

華林寺在越王山麓﹐舊名越山吉祥禪院。《閩都記》﹕在乾元寺東北﹐無諸舊城處。晉太康間﹐旣遷新城﹐其地遂虛。隋唐間以越王故﹐禁樵采。錢氏十八年﹐其臣鮑修讓爲郡守﹐誅穢夷巇﹐始創寺。後增數寺﹐並入華林。西廊有轉輪經藏﹐今圯﹔東廊有文昌祠﹑普陀巖﹔正殿之後爲法堂﹔法堂西﹐祖師殿。以越王山爲斧扆。正徳間賜額。國朝順治初修﹐康熙七年重修。又舊志﹐有越峯羅漢院﹐宋建。又有越山庵﹐舊華林室﹐明萬曆二十八年重建。叫佛庵﹐明初建。今俱廢﹐惟叫佛庵僅存﹐署曰「古叫佛庵」﹐在越山書院東偏。按﹕華林寺頗廣﹐後漸頹廢。今其前左有廟﹐祀瘟神﹐曰北澗殿﹐右明離殿﹐後普濟堂﹐皆寺址也。明王應山《華林寺避暑》詩﹕「琴樽酬夙約﹐選勝入旃林。蘭馥通禪味﹐松濤接梵音。諸天同水月﹐一片共冰心。卽此俱爲樂﹐炎蒸迥莫侵。」曹學佺《華林寺看梅》詩﹕「路廻城北思淒淒﹐寺倚屏山信杖藜。疏雨不曾妨客入﹐閒雲元自任僧棲。參差蘭若香分徑﹐髙下松根翠作梯。只惜梅花飛欲盡﹐不知春色在桃溪。」徐《華林寺》詩﹕「越山一片削芙蓉﹐同叩禪扉紫翠重。茶竈遠攜燒落葉﹐蒲團分坐選靑松。危場半倚髙低樹﹐宿靄全迷縹渺峯。爲惜春光今日盡﹐淹畱應到夕陽鐘。」又《叫佛庵》詩﹕「城北靑山喜共尋﹐一尊閒憩小祗林。花飄法雨參差影﹐松捲驚濤遠近音。焚剎暗隨斜日轉﹐僧房長鎖暮云深。空門自與紅塵隔﹐相對偏宜靜者心。」又《憩越山庵》詩﹕「淨室翠峯前﹐經臺怪石邊。竹繁刪幾畝﹐松老種何年。破衲披林靄﹐殘鐘出嶺煙。淹畱忽彌日﹐閒坐又閒眠。」陳鳴鶴《集越山庵》詩﹕「半畝精廬倚越山﹐荔枝林掩坐禪關。鳥隨花雨聞經下﹐僧在禪牀入定還。歐冶池塘煙靄外﹐無諸宮殿荔蘿間。白蓮結社休歸去﹐繞出空門便不閒。」謝肇淛《集越山庵》詩﹕「嚴城髙控萬松間﹐艸結團瓢竹掩關。一片落花林外路﹐數聲啼鳥雨中山。僧來共證三生果﹐客過時偸半日閒。霸气銷沈王气盡﹐寒云空逐夜鐘還。」

普濟堂在越山華林寺後。雍正二年奉文建﹐計堂房百三十九間﹐以養孤貧老疾者。前有井﹐或曰卽越王井。

越山書院國初郡人建﹐爲都人士肄業之所。道光初﹐郡守令始延師主講﹐捐俸爲生童膏火﹐遂與鰲峯﹑鳳池兩書院埒。前爲講堂﹐後爲六賢堂﹐祀周﹑程﹑邵﹑張﹑朱六子﹐後爲文昌閣。閣內有眢井﹐鐫曰「飲馬泉」。考《閩都記》﹕越王飲馬池﹐在乾元寺內﹐未知卽此泉否﹖

由華林寺而東﹐越山之坳﹐地名後嵐裏。由此逾屏山﹐與貢院東北隅接。

由越王山而南﹐曰諸古嶺。俗呼豬姆嶺﹐中有藍田夫人廟﹐下有關帝廟。按《閩都記》﹕懷安縣治。洪武十一年﹐自岊江移郡城北﹐知縣藍武營創﹐林瀚爲記。大門之內﹐樹榕二株﹐蓋數百年物。萬曆八年縣省。二十五年巡撫金學曾更爲軍器庫﹐像關帝﹐祀之。據此﹐則今營房關帝廟地﹐卽舊懷安廢署也。大�下﹐當以此得名。前有橫巷﹐東西二徑達於小古樓。其東北折者曰蘭荷裏名未詳何取﹐北有賢良祠。小古樓名未詳何取。其地東自貢院墻根﹐西迆錢塘巷口﹐皆稱小古樓街。凡諸古嶺﹑大�下等處﹐委巷縱橫﹐皆達於此。其東口北折有巷﹐曰前所營﹐抵於屏山﹔其南折﹐卽歐冶池也。

歐冶池在貢院之西﹑冶山之後﹐相傳爲越王鑄劍處。《閩都記》﹕唐元和中置院﹐名劍池。《三山誌》﹕唐時僧惟幹浚歐冶池。得銅刀劍環數枚﹐送武庫。當時冶竈猶有在竹林間。池舊周圍數里﹐或風雨大作﹐煙波晦冥﹐後漸湮塞。池鄰貢院西隅﹐爲民居所侵﹐僅餘方塘半畝。國朝大修貢院﹔道光間重浚﹐所存益隘。舊有歐冶亭﹐宋郡守程師孟所建﹐程自爲記云「余至州之明年﹐新子城。城之東北隅﹐灌木陰翳﹐因爲開通﹐始問此水。或對曰﹕歐冶池。予竊嘉其迹最古﹐且愛其開闊淸泚。又池之南﹐隴艸盤紆﹐喬林古木﹐滄洲野色﹐郁然城堞之下。於是亭閣其上﹐而浮以畫舫﹐可燕可遊。亭之北跨濠而梁﹐以通新道。旣而州人士女來遊不絕﹐遂爲勝槪。」宣和中﹐提刑兪向移歐冶亭木﹐植於南湖﹔移歐冶亭林木﹐於將軍山禊遊堂之東﹐建秉蘭閣。明成化十五年﹐又建歐冶亭於池之西。十九年圯。道光間﹐重建小亭於池南﹐非其址也。又聞池舊有五龍堂﹑三皇廟﹑淩雲臺﹐今俱廢﹔惟貢院墻陰尙嵌一碑﹐鐫「三皇廟﹑歐冶池﹑五龍堂」字﹐元泰定間所立也。按《吳越春秋》﹕越王允常聘歐冶子作名劍五枚﹐傳數世無疆﹐國滅於楚﹐乃徙居閩。又數世至無諸﹐乃復封王。或冶劍於山﹐淬劍於池﹐故皆以冶名﹐但非越王與歐冶子耳。沿池一徑達於貢院天衢﹐西一徑達城隍崎下。宋黃裳《歐冶池》詩﹕「人隨夢電幾回見﹐劍逐風雷何處尋﹖惟有越山池尙在﹐夜來明月古猶今。」明王應山《歐冶池懷古》詩﹕「昔聞歐冶子﹐鼓鑄淩飛翰。芙蓉吐精英﹐池上生嚴寒。千載委塵土﹐猶指鬥牛看。神物終合並﹐一躍雙龍蟠。伊予夙懷寶﹐際時良獨難。遭逢出漢表﹐棄置在河幹。願言愛景光﹐努力且加餐。」

小古樓直南﹐有北斗宮﹐負冶山之陰﹐上建文昌閣﹐或云﹕卽淩雲臺故址。未考其詳。

城隍廟枕冶山之麓。晉太康中遷城後建。宋紹興二十七年﹐郡守沈調增創堂宇。淳熙五年﹐作更衣﹑肅儀兩亭。元季亭毀。明成化十八年﹐知府唐珣重修。正徳十年﹐攺外大門爲華表。萬曆十年災﹐尋重建。康熙二十年重修。自後相繼修葺。廟之東偏﹐石刻歷代有功名宦諸神碑﹐曰﹕唐光祿大夫樊公之神﹑宋少師忠惠蔡公之神﹑知武岡軍楊公之神﹑參知政事張公之神﹑直龍圖閣孫公之神﹑將軍盧公之神﹑烈士範公之神﹑元太尉忠獻董公之神﹑行省都事藍公之神﹑傳禦史韓公之神﹑英義侯闞公之神﹑楚國公李公之神﹑明大夫湯公之神。案﹐廟創於晉﹐省垣壇廟此爲最古。冶山者﹐以本冶城舊地﹐且近歐冶池而得名也。今則皆稱城隍山矣。廟之右﹐民居鱗萃者﹐曰王墓山。中有一邱隆起﹐俗稱王墓﹐不知何代王冢也﹖山之陽﹐卽藩署之後。郭璞遷城﹐所指小阜﹐卽此。其東有太歲殿﹐後有雷壇寺﹕又東爲將軍山。一山三名﹐蓋隨地異稱耳。近多營造廟中司神廨宇﹐山左右鏟鑿殆盡﹐山無完膚矣。

廟之南爲城隍街﹐折而東通貢院前街。左一徑稱城隍崎﹐下亦通督中協署。而又自督中協署東偏曲折﹐而達於儀門之左﹐會於鼓樓前。今稱房科同﹐中有都事廳署。《閩都記》謂﹕卽古東康門址﹐今稱藩司公廨內。

以上郡正北隅。

郡西南隅﹐自楊橋直南至鴨門橋﹐皆曰南後街。其街東經楊橋巷﹑郎官巷﹑塔巷﹑黃巷﹑安民巷﹑宮巷﹑吉庇巷﹐凡七巷。西口皆達於此﹐俗有三坊七巷之名。其東有﹕

小花巷卽楊橋河沿西巷也﹐西口達於雙拋橋。

大水流坑﹑小水流坑坑一作灣﹐地近閩山﹐山水入河之道﹐故有是名。一巷相通﹐有橫巷﹐曰牙道巷﹐宋牙纛營故址也。南通衣錦坊﹐北通雙拋橋﹐東達後街。

衣錦坊舊名通潮巷﹐以陸蘊﹑陸藻兄弟典鄕郡居此﹐名棣錦。後王益祥致江東提刑任﹐更名衣錦。西通館驛橋﹐中通閩山巷。內有委巷﹐曰北林坊﹐有王益祥宅。詳大營裏。

閩山巷通衣錦﹑文儒二坊之橫巷。中有巷曰洗銀營﹐今稱梯雲裏﹐曲而達於文儒坊西口。南有閩山廟﹐神卓姓﹐名祐之﹐宋景祐進士﹐秀州判官。生平正直﹐精爽過人﹐自謂死當爲神。及卒﹐果著靈異﹐鄕人卽所居祀之﹐號應公大夫。有二神焉。端平間返風滅火﹐殄汀郡之寇﹐有司以聞﹐謚封廣利侯﹐尋加威顯﹐賜額「靈應。」明弘治初重建﹐香火益盛。嘉靖初﹐里人迎神﹐金鼓喧沸。巡按禦史程昌蒞廟﹐析其屋之半。後修復。宋端平中賜敕二道﹐藏廟中。又廟兩旁祀十八灘神﹐未詳所自。案﹕今大營裏福性境﹐亦祀卓祐之﹐未知分自何時﹖

文儒坊舊名山陰巷﹐初名儒林﹐以宋祭酒鄭穆居此﹐攺今名。又以明總制張經居此﹐署尙書裏。其西抵金斗門橋河沿。

柏郎中祠《閩都記》﹕祀元省郎中柏帖穆爾﹐明洪武中侍郎夏元吉創建﹐今廢。

三官堂在文儒坊南閩山巷。南有小巷通光祿坊西口﹐達常丰倉河沿。按郡城三官堂之稱有三﹐大抵皆以寺而得名也。華林坊之三官堂﹐以干元寺名﹔虎婆宮河沿之三官巷﹐以大中寺名﹔而此則以閩山保福寺名也。

光祿坊舊閩山內有法祥院﹐宋初建。舊號閩山保福寺﹐中有光祿吟臺﹐以郡守程師孟得名。詳見首卷「閩山」下。巷之西通倉前河沿。有後巷﹐中通都護廟﹐祀宋光祿大夫方寘。今爲里社﹐俗謂光祿坊之名本此﹐非也。其南有巷﹐達於老佛亭橋﹐西通倉角頭水局巷﹐東卽鴨門橋河沿也。

井巷

介文儒﹑光祿之間﹐俗稱丰井營。巷口有蘇公井一﹐在泔液境內﹐故名。中有紡綬堂﹐明孝廉曾異撰故居也﹐有自題詩云「小徑新開當小園﹐朋來拜母共淸尊。老思愛日心徒遠﹐賊畏傷時舌未捫。歲月未堪金作勝﹐行藏依舊席爲門。肅然負甕澆粗糲﹐慚愧燈前一石髡。」

育嬰堂在光祿坊﹐乾隆間自通天境巷遷此。

道南祠祀宋儒楊龜山。宋寶祐六年建﹐舊法祥寺址也。明成化元年﹐督學副使遊明重建﹐增祀羅從彥﹑李侗﹑朱子。嘉靖八年﹐提學金賁淳增祀程灝爲正饗﹐以四先生配。三十一年﹐提學朱衡增祀程頤﹐後堂祀三山宋時諸儒。歲久祠祀﹐四十一年﹐提學金立敬重修。萬曆八年﹐廢天下書院﹐有司攺額曰「三山公館」。十三年﹐巡按楊四知題請修復﹐仍立祀典。十七年﹐督學耿定力釐正祀典﹐移二程度閣﹐位龜山於南面﹐羅﹑李﹑朱配享如故。三十八年﹐提學熊尙文重修。國朝康熙二十四年敕修。今正堂祀龜山﹐而以羅從彥﹑李侗﹑朱子配﹐後爲立雪堂﹐祀二程子﹐而以遊酢配。

米友堂在光祿坊﹐國朝處士許友讀書處。中有紫藤花庵﹑岸船齋﹑樵歇齋﹑君到軒﹑見山軒﹑浮岡﹑陶舫諸勝。

朴學齋亦在光祿坊﹐國朝林佶讀書處﹐中有志在樓﹑棲鶴巢。

自衣錦坊直西爲﹕

館驛橋又名車弩橋﹐舊爲木梁。明成化十七年始甃石。其北河沿﹐接觀音橋﹐達於浦尾。其南河沿﹐曰打綫營﹐曰小圓巷﹐皆接於文儒坊尾金斗橋。

三山驛俗名驛裏﹐卽元東驛地。宋提刑團結軍營故基也。宋時城中爲驛五﹐後盡廢。元至正間﹐以趙資政府爲在城驛。元貞元元年移今所。明洪武初﹐建爲三山驛。今爲制造火藥庫。有二巷﹐其北通太平橋﹐達善化坊﹔南通金斗橋河沿。

董忠獻祠在驛裏﹐祀元參政董文炳。炳略地入閩﹐秋毫無犯。民徳而祀之。今圯。

林拙齋祠在驛裏﹐祀宋儒林之奇﹐以呂祖謙配﹐本文昭講學地。黃朴扁其堂曰「尊拙」。莆田陳宓署其門曰「拙齋先生書院」。歲久傾圯。明成化間裔孫培重建﹐像文昭﹐祀於中﹐左配東萊﹐右際文昭促子子衝﹐及子衝之子耕。萬曆三十八年﹐督學熊尙文修葺爲記。國朝雍正八年﹐奉敕重建。同治元年搗火藥﹐火發﹐毀。

自金斗橋至觀音橋曰倉前河沿。有二橋﹐皆達於文儒坊三官堂。有春育亭﹐內有天后宮﹑順懿夫人廟﹐巷內卽洋尾園。

洋尾園在羅漢洋之北﹐周圍六塘﹐本郡西園地。蔡忠惠﹑曾南丰皆有詩。明爲王憲長應時﹑薛中丞夢雷別業。國朝歸林侗﹑林佶﹐攺蒹葭艸堂爲荔水屯﹐與鄕先輩結社聯吟。其中有夕佳樓﹑水雲亭﹑寶蓮塘﹑山鏡堂﹑閬風樓﹑魚我橋諸勝﹐水色山光﹐映帶林木。今爲李氏別業﹐頗頹廢。

常丰倉閩五百羅漢寺址也。寺本雪峯廊院。《三山誌》﹕梁貞明五年﹐閩王審知夢梵僧數百﹐奕奕有光。光所至處﹐有雙檜並池而秀﹐一僧擎跽而前曰「王能飯吾於此乎﹖」及旦﹐圖而訪之﹐得今寺地百步﹐池檜皆如夢中乃爲堂環之﹐命池曰浴聖﹐檜曰息聖。攺今名﹐有放生池。明洪武間﹐攺爲常丰倉﹐今仍之﹐後卽羅漢洋。《閩都記》﹕嘉靖中﹐僧道椿建﹐庵名萬齡﹐焚修雜沓﹐以淫穢﹐閩督學姜寶攺爲懷憫祠﹐祀嘉靖九年獄變遇害布政使查約﹑參議楊瑀﹑都閫王翺﹑經歷周煥。侯官今黎文會﹐初亦從祀。眾謂﹕「禍本﹐死不償責。」黜之。時周經歷僕﹐失其名﹐衛主擊賊﹐死之。似當祔祀。按今祠亦廢。常丰倉河沿接鴨門橋。其西曰倉角頭﹐南爲水玉巷。

自鴨門橋南至懷徳坊口﹐鴨門東河沿﹐卽牛育巷﹔西河沿接老佛亭橋﹐與倉前河接。其中街舊有風憲坊﹐宋余深爲禦史時居此﹐故名。又有市舶提舉司署﹐都指揮王勝故宅也。成化一年移此﹐今俱廢。又有兩賢祠﹐祀羅文毅綸﹑舒文節芬。綸﹐廬陵人﹐以論輔臣李賢起復﹐謫副市舶。芬﹐進賢人﹐正徳丁丑舉進士第一﹐授翰林修撰﹐直諫﹐謫副市舶﹐時稱梓溪先生。嘉靖間﹐巡按聶豹建一峯書院於朱紫坊。萬曆十七年﹐督學耿定力請於撫臺﹐以廢提舉捨合祀二公﹐署兩賢祠。二十二年﹐攺提舉衙爲督捕館﹐以居杉洋捕盜通判。督學徐卽登市民居﹐爲門南向﹐置田建碑。三十七年﹐爲水所壞﹐參議甘雨重爲修葺﹐自爲記﹐載祠中。以上俱見《閩都記》﹐今並廢。

懷徳坊與官賢坊相直﹐舊名延平。宋司業鄭南居之﹐攺儒宗。明天順間﹐鎭守太監來住寓地平寺﹐重建。內有永安坊與懷徳坊相直﹐西通山兜尾﹐北通板橋亭﹑常丰倉前﹐亦來住建。懷徳坊內﹐舊有地平瑜珈教寺。元至正間建﹐明景泰間攺爲法禪寺﹐俗呼地平堂。嘉靖間攺爲養正書院﹐其東有織染局﹑市舶內臣公署也。明成化十六年移此﹐今並廢。又有校士館﹐明時督學試士處也。國初毀於火﹐廢爲城守營﹐今俗稱營房裏是也。內有里社﹐猶稱文館境。懷徳坊有巷抵烏山之麓﹐東折而達於道山坊天王嶺﹐俗稱隆普營。

惠安明應廟在隆普營烏山麓。神陳姓﹐漢太邱長實之後﹐舊隱是山﹐沒而現異。唐元和後立廟﹐大中間觀察使羅讓﹑咸通間觀察使李播﹐皆以禱獲佑。閩王審知悉其事﹐錫爵爲侯﹐增至顯應王。宋熙寧八年﹐進封今號。《閩都記》﹕舊志城西有石八娘﹐王審知欲以配享﹐別創閨閣。晉天福間﹐文爲寢室。陳郯拱碑﹐今爲里社。

靈應廟在烏山之陰﹐惠安境西。有數巨石作廟﹐其中祀鄒氏夫人。其石如屏﹐面面奇聳﹐題刻稠疊。又有石夾廟﹐奇石秀拔﹐作小廟﹐以祀石氏二夫人﹐蓋玆山神女云。按舊志﹕五代時﹐有羅源石氏二女﹐長月華﹐次靈英﹐早失父母。賊犯界﹐被執﹐遂投河死。後見靈於烏山﹐鄕人立廟於石硤﹐祀之。

自懷徳坊水局巷口以西﹐環烏山之陰﹐折而南通於南門城邊﹐其北折會於倉角頭﹐中有大營﹑二營﹑三營巷及橫街白水井等名﹐俗皆曰山兜尾。內有中使園﹐在懷徳坊西﹐面烏石山。明成化間督舶內監髙寀遊宴之所。崇臺曲池﹐奇葩異卉﹐號爲勝覽。嘉靖初詔罷典船﹐其地廢爲官園。今猶稱官園裏。

榕庵

在烏山陰﹐明諸生韓廷錫﹑林蕙讀書處。有三榕門最奇勝﹐後有石牀。廷錫有《榕庵賦》。其左有泉﹐上鐫「蒙泉」二字﹐大旱不涸﹐爲城南泉第一。今爲他姓所有﹐稱蒙泉山館。

林公祠在白水井﹐祀唐水部林愼思。

卷下郊坰第三

郡東門外﹐卽舊外城之行春門﹐本名東武﹐嚴辟疆攺。

樂遊橋一名晉安橋。宋元祐中﹐道士顏象環所建。其東爲缽頭街。

迎春亭俗名春牛亭﹐每歲郡守迎春於此。明成化間﹐郡守唐珣所建﹐林謹夫記。東爲勸農亭﹐嘉靖初建。

康山靈樹廟在易俗裏﹐俗稱泰山廟。神趙姓﹐名時疇﹐宋金紫光祿大夫賓之孫也。元泰定間卒﹐郡人立廟祀之。裏有喬木甚著靈﹐近爲巫覡之徒﹐創立牛頭犬頭願名目﹐禱解者踵接﹐廟遂爲淫祀之所﹐官𨿽禁之﹐不止也。按山有羅泰墓﹐泰字宗讓﹐著有《覺非文集》﹐見郡誌隱逸傳。

長樂山在易俗裏﹐距城東二里。閩越時﹐山間居民夢神人乘白馬至此﹐因名白馬山。後唐長興中﹐閩王鏻攺閩爲長樂﹐更今名。唐武宗時建﹐白馬廟其上。山之陰有溫泉﹐稍南曰三昧山﹑寶月山﹐又南爲東嶽嶺。逾嶺而東曰竹嶼﹐鄧氏居之﹔曰前嶼﹐黃氏居之﹔曰後嶼﹐葉氏居之。又有小山茶園。

小蘭亭在白馬山﹐宋郡守禊飲處。

東禪寺在白馬山。《三山誌》﹕郡人鄭昭勇捨宅爲之。舊名淨土﹐唐武宗時廢爲廟。咸通十年﹐僧惠箴居之﹐及夜禪定﹐有戎服若拜而辭者﹔是夕﹐或見白駟乘之。觀察使李景溫因撤祠爲寺﹐號東禪淨土寺﹐錢號東禪應聖。大中祥符八年﹐賜號東禪寺。崇寧二年﹐因進藏經﹐加號崇寧萬歲。紹興十年﹐攺報恩廣孝﹐爲徽宗焚修﹐張丞相浚爲淸﹐仍移漏澤園有生祠﹔十七年攺「廣」爲「光」﹐有大藏﹐米芾書額﹔有《大藏經》版﹐侍郎陳賜勸造﹔有畫像﹐額爲徽宗禦書。明成化三年重建﹐攺名東禪寶峯禪寺﹐寺有放生池﹑芙蓉閣﹑淸陰亭﹑東野亭﹐郡守蔡襄書額。嘉靖中﹐中允陳節之廢爲墓。寺之南﹐有馬尙書森祖塋。其旁有海印庵﹐元僧雲溪建梅邊小隱﹑竹林幽居二處﹐與客彈棋賦詩。唐周朴《東禪寺》詩﹕「甌閩此郊外﹐師院號東禪。物得居來正﹐人經論後賢。爬槽柳塞馬﹐蓋地月支綖。鸛鵲尙巢頂﹐惟堪舉世傳。」宋程師孟《上已遊東禪寺》詩﹕「出城林徑起蒼煙﹐白馬遺蹤俗尙傳。第一僧居蘭若處﹐幾番身醉荔枝前。百年騷客來閒寺﹐三月遊人作樂天。更愛堂前迎太守﹐路頭先墜碧雲鞭。」

耕隱堂在竹嶼。明布衣鄧定結廬其上﹐足迹不入城市﹐與王恭﹑陳亮等唱和﹐著有《耕隱堂集》。又竹林艸堂亦在竹嶼﹐明副使鄧原嶽讀書處。徐《宿竹林山莊》詩﹕「精廬遙結翠微間﹐借得云窗一日閒。流水斷橋通古路﹐斜陽殘磬下空山。犬聲似豹聞茅舍﹐螢火隨人入竹關。桑柘滿村堪寄隱﹐與君吟臥卻忘還。」

東嶽廟在易俗裏﹐卽五代閩所建東華宮之泰山廟。宣判大中祥符間﹐寢廣其制。明崇禎間重修。其東有元妙鳳﹐卽閩東華宮址也。宋祥符中﹐稱天慶觀﹐元貞間攺今名。西有能仁寺﹐明萬曆間建﹐後卽東嶽嶺。

朝天橋跨澗爲橋﹐有亭祀觀音。

金雞山在孝羲裏﹐去場三里而遙。相傳秦時望气者﹐謂有金義之瑞﹐遂其脊﹐今爲叢冢。舊處爲徑路﹐號雞公弄。其北勢漸髙﹐曰靑鵝山﹐桑溪之水出焉﹐又名曲水。又北爲龍窟。舊記云﹕山穴有蟒﹐額有「王」字﹐人以爲龍﹐故名。有嶺曰獵嶺﹐西連旗山﹐多怪石﹐諸小山曰峭谷﹑曰東湖﹐宋林夙﹑林觀過居之。明王恭《雞公弄》詩﹕「荒崗古墓雞壠邊﹐蔓艸離離生野煙。狐貍養子隱荊棘﹐烏鳶作巢銜紙錢。石燐埋沈土花濕﹐雕磚剝落樵人拾。天陰燐火暗復明﹐月下精靈語還泣。此墳未必無子孫﹐夙昔傳聞皆宦門。浮榮一去不復盛﹐空餘古木啼淸猿。誰家新冢髙數尺﹐又買西家墳上石。憶昔秦中北邙路﹐喪車轔轔冢無數。黃金買山葬死灰﹐昨日官軍斫墳樹。斷塋崩壙襟苔痕﹐骷髏無聲眠艸根。生前意气動山嶽﹐身後淒涼邈九原。君不見﹐羊公峴首石已泐﹐季子延陵碑尙存。錦袍醉倒長安市﹐誰招采石江心魂。豈知百年後﹐身世兩具沒。貴賤終同艸上塵﹐升沈且進杯中物。笑矣乎﹐悲矣乎﹗眼中之人今有無﹖」林鴻《曉登金雞》詩﹕「劍客無所歡﹐登髙眺淸曙。於時值搖落﹐況乃朋遊阻。關河一千里﹐飛雁杳難度。積水明秋空﹐蒼山落寒楚。荒涼誰問俗﹐慷慨卽杯古。長嘯歸去來﹐余意在蘭杜。」

金雞寺在金雞山麓。唐景龍中建文殊般若寺﹐中有多寶塔﹐今悉廢爲邱墓。寺後向產金沙﹐人呼「金沙墓」。

曲水

在金雞山桑溪上流登雲路下。相傳閩越王流觴處。宋郡守有禊遊亭。明時都人士多修禊於此。徐熥﹑謝肇淛皆有《桑溪禊飲序》﹐見《藝文》。徐熥《桑溪禊飲》詩﹕「春風載柔﹐遵彼長林」云云。曹學佺﹑徐﹑陳薦夫皆有詩﹐詳見郡誌。

荔枝林在桑溪東。宋時荔樹極盛﹐今皆摧折。

三友墓在荔枝林白碧山。明弘治中﹐有徐振聲﹑吳叔厚﹑林世和三人交莫逆。徐﹑林先歿﹐叔厚鴆金買山﹐共營宅兆﹐同穴而葬﹐人呼「三友墓」。《閩都記》﹕子孫至今祭掃不絕。董應舉詩﹕「生爲三益死三良﹐蛻骨同歸地下藏。宿艸總成連理樹﹐夜臺原是締心堂。」

棲雲庵在金雞山巓﹐寂靜可憩。嘉靖間﹐郡人王應鍾建﹐今圯。

鳳邱山在遂勝裏。距城東五里﹐北連蒲嶺﹐南迆邐際江。宋初彭耜修眞於此。耜號鶴林﹐朱子嘗書「鳳邱鶴林」四大字刻於巖壁。耜師事白玉蟾﹐與妻潘芷珠修煉俱尸解﹐詔封鶴林眞人。陳孔碩書「蟄仙」二字於石。《閩都記》﹕又有劉智遠篆書「龍虎」二大字。明鄧定《登鳳邱》詩﹕「一壑煙霞遠市塵﹐半空樓閣俯城闉。白雲滿地不成雨﹐好鳥數聲啼破春。老衲有時分席坐﹐野人無事過門頻。東山猿鶴遲歸隱﹐何日攜書共卜鄰。」鄧原嶽《遊鳳邱》詩﹕「烏石峯前鴉亂飛﹐天風吹冷薜蘿衣。煙迷島嶼浮靑靄﹐日出溪山淨翠微。石壁艸荒殘刻隱﹐丹鑪藥化昔人非。白雲滿袖芒鞋濕﹐身在瑤臺頂上歸。」徐《登鶴林絕頂》詩﹕「雲際髙邱接太虛﹐爭傳此地有仙居。水榕幹老供樵斧﹐墓棘叢深曳客裾。云冷石壇丹竈火﹐雨昏巖壁擘窠書。去家尙叫千年鶴﹐拾得林間紫毳余。」又郡誌﹕元福建廉訪使韓準墓在鳳邱山下。準官福州﹐明兵入﹐準藉稿堂下﹐以喪禮自處﹐終不屈而死。國朝鄭磊《謁韓墓》詩﹕「韓公死瘞鳳邱濱﹐迎接藍光在北鄰。莫說元朝鮮節義﹐步丁柏呂更何人﹗」自注﹕「獲獨步丁﹑呂復﹑柏帖穆爾。」

東山

在遂勝裏﹐距城十里而近。有獅子峯﹑橊花洞﹐東爲古嶺﹐下有鐵鼎潭﹐龍居之。按《閩中實錄》﹕唐代宗永泰中﹐樵者藍超遇白鹿逐之﹐渡水入石垌﹐始極窄﹐忽然有雞犬﹑人家。主者曰「吾避秦人也﹐畱卿可乎﹗」超曰「欲與親舊訣﹐乃來。」遂與橊花一枝而出﹐恍若夢中﹔旣而尋之﹐杳不可得。宋李彌遜《遊東山》詩﹕「遊雲本無心﹐時爲晴山畱。我曹等雲閒﹐亦作尋山遊。駕言出城闕﹐古寺聊相投。摩娑鑄金像﹐不知幾春秋。行行及佳境﹐眞成上揚州。追隨況髙人﹐華冑皆通侯。髙名邁姚宋﹐餘事卑劉曹。向來金鑾禦﹐一一親垂旒。如何邱壑中﹐乃與猿鶴儔。寒威靳山秀﹐幽處不可求。淸溪訪鹿迹﹐古澗窺龍頭。枯藤絡斷磴﹐未上愁吳牛。人言昔仙去﹐疑是竹務猷。云昏看山眼﹐欲展還復收。伊予巖穴走﹐南山萬里遒。煙霞入膏肓﹐暝眩不可瘳。羣公上界侶﹐解後天南陬。敢言同心臭﹐長抱躐等羞。心知造物戲﹐駑駘間驊驑。鶴書偶未下﹐愛日尙可偸。花風起羣萌﹐枝上春俗流。更催小槽紅﹐一笑非人謀。」李綱《遊東山》詩﹕「衰病年來百事闌﹐禪居環繞盡靑山。登髙選勝從君樂﹐隱幾忘言輸我閒。一枕淸風消永日﹐三杯濁酒發酡顏。雀羅可設人來事﹐東閣常關不是慳。」明鄧定《遊東山》詩﹕「古寺依山不計年﹐興來登眺更悠然。題詩徧掃蒼苔石﹐隱幾遙聽瀑布泉。山徑艸香春麝過﹐水塘沙暖白鷗眠。紅塵隔斷人間世﹐肯信桃源別有天。」林世吉《遊東山》詩﹕「鴻響气已肅﹐鳥歸景云竟。敞度矚回湲﹐搴林緣曲徑。巖屯雲气深﹐石翳霜華淨。梧冷葉微脫﹐篁孤籜猶迸。澑澑谷飈發﹐亭亭溪月映。幽深展極娛﹐周覽愜遐興。奇勝不可忘﹐濡翰著新詠。」

大乘愛同寺在東山。《閩都記》﹕梁大同六年置大乘寺﹐十二年置愛同寺。唐大中十一年合二寺爲一﹐因名。宋元祐間﹐許將請爲功徳院。中有夜光臺﹑神僧室﹑鑑淨軒﹑放生池﹐山輝堂諸勝。嘉靖間﹐倭變﹐頹廢。國朝康熙八年重修。宋曾鞏《遊大乘寺》詩﹕「行春門外是東山﹐覽勝寧辭數往還。溪上鹿隨人去遠﹐洞中花照水長閒。樓臺勢出塵埃外﹐鐘磬聲來縹緲間。自笑守官偸暇日﹐暫攜妻子一開顏。」李綱《訪許子大於大乘寺》詩﹕「物外仙家長自春﹐隱淪何必爲逃秦。只因橊洞贈花者﹐便是桃源種樹人。丹荔枝頭星燦爛﹐白雲峯頂玉璘珣。主人畱客非無意﹐端爲出山多世塵。」

聖泉寺在東山﹐舊名法華。唐景龍初﹐僧懷一始卜居於愛同寺之西﹐苦乏水。忽一日﹐二禽斗噪於地﹐異之﹐因卓錫其所﹐有泉如縷﹐俄而綾紋波湧﹐乃環石而分之﹐南注爲池﹐東注供汲澣。先天二年立額﹐易今名﹐劉軻爲記。寺有唐李邕《懷道塔碑》﹑皇甫政《懷一塔碑》。又有文殊巖﹑多寶塔﹑天臺井﹑放生池﹑神移泉﹑芝塢﹑蟄龍軒﹑涵虛沼﹑禦書堂諸勝﹐今多頹廢。萬曆間﹐僧善燦重建佛堂。俗云﹕寺有六奇﹕道一二師碑﹑天降舍利﹑松不棲禽﹑梁不巢燕﹑池不生蛙﹑庭不生凡艸﹐是也。宋蔡襄《聖泉》詩﹕「源流出何山﹐湧注知有異。」自注﹕「俗傳泉湧則民安﹐是泉涸十餘年﹐今始湧也。」宋曾鞏《遊聖泉》詩﹕「笑問並兒一舉鞭﹐亦逢佳景暫畱連。淸暝日抱山腰閣﹐碧野雲含石眼泉。躡屐路通林北寺﹐落帆門系海東船。閩王舊事今何在﹖惟有前村供佛田。」明謝肇淛《聖泉寺》詩﹕「東山開寶剎﹐傳是景龍年。野徑緣溪遠﹐層峯繞郭偏。錫飛初得地﹐禽戲忽成泉。竹老陰常復﹐松枯脈暗穿。鹿分甘露水﹐龍出講經筵。香闕諸天近﹐霜鐘萬壑傳。沈灰原有劫﹐滄海已爲田。云鎖門雙塔﹐林圍屋數椽。哀濤驚鶴夢﹐敗葉擁僧眠。霜落祗林樹﹐苔深法座蓮。稀聞來杖屨﹐誰復布金錢。廢洞迷靈迹﹐殘碑失古鐫。六時荒院磬﹐一炷斷鑪煙。鐵像他寮寄﹐珠幡盡日懸。樵人尋舊址﹐行客弔新阡。跌籍蒲團隱﹐登知蠟屐便。悲風初廣莫﹐殘照且虞淵。碧殿猿啼裏﹐元巖鳥道邊。城陰浮薄靄﹐燒影引歸鞭。回首興亡地﹐空林咽暮蟬。」徐《遊聖泉寺》詩﹕「東峯晴翠盡陰陰﹐舊是閩王施寶林。古路斜通松塢遠﹐冷泉流注樹根深。鐘移別院銷追蠡﹐錫卓空山絕戲禽。寺額尙存唐代迹﹐更誰重布給孤金。」

松塢

在東山。《三山誌》﹕松徑極髙大﹐國初已有之。木上有錢昱畱題云「景致逼神仙﹐心幽道亦玄。僧閒來出世﹐松老不知年。放馬眠巖艸﹐移杯酌澗泉。浮名如脫得﹐終住此云邊。」

虞公庵在東山之麓。梁虞奇隱處。寄﹐會稽人﹐侯景之亂﹐避地入閩。陳寶應據閩﹐有異志﹐寄數諫不聽﹐遁迹東山。寶應怒﹐使人焚其捨﹐寄安臥不動﹐縱火者爲滅其炬乃已。寶應敗﹐賓客皆伏法﹐惟寄獨免﹐閩人重之。

龍首澗在東山之麓﹐一名龍首洞。宋右丞許將讀書處。將﹐閩縣人﹐仁宗嘉祐進士﹐官兵部侍郎﹐攺翰林學士﹐拜平章事。蔡京﹑章惇誅滅元祐諸臣﹐又欲廢司馬墓﹐將皆極諫。後以蔡京門下人誣奏﹐出知河南府。又有碧巖亭﹐亦將讀書處。有《自題碧巖亭》詩﹕「舊室僧畱古岸邊﹐欣予同賞碧巖前。日生獅子峯頭樹﹐煙伴橊花洞口泉。黃葉入秋山出地﹐白雲臨曉海垂天。飄然蹤迹今何在﹐別去江湖又一年。」﹝案﹕《閩都記》作「別去江山又一年」。﹞

獅子亭在東山獅子峯之西澗。宋熙寧中﹐程師孟建。建炎三年﹐嗣濮王仲湜書。又有東山別墅﹑浮亭﹐皆明膳部林鴻別業﹐今皆圯廢。

善溪

初名鱔溪﹐在桑溪裏﹐鼓山之北﹑大乘寺之南。山峽有二潭﹐下潭廣六尺﹐深不可測﹐距上潭五里。相傳閩越王郢時﹐有大鱔長三丈﹐爲閩害。郢第三子號白馬三郎者﹐以勇力聞﹐射中之﹐鱔纏以尾﹐三郎人馬與鱔俱死﹐害遂絕﹐邑人立廟祀之。唐貞元十年﹐觀察使王翃禱雨有應﹐新其廟。咸通六年﹐觀察使李瓚奏封龍驤侯。五代閩王審知奏封宏潤王。宋慶曆六年旱﹐郡守蔡襄自爲文禱之﹐讀畢﹐大雨﹐修葺其廟。熙寧八年﹐敕封衝濟廣應王。紹興十七年秋﹐大雨﹐中夜水暴出﹐聲聞數十里﹐詰朝﹐有石髙廣二丈﹐峙廟後如堵﹐水左右注﹐庭除無恙﹐人以爲異。紹定五年﹐加封孚佑王。淳祐八年﹐郡守陳塏以禱雨至﹐謂神親殺鱔﹐其靈在神不在鱔﹐爲易今名。

文殊般若寺在遂勝裏。唐景龍四年建﹐咸通中賜額。成化七年重建。嘉靖中﹐郡人倪祖廢爲墓﹐寺後有山﹐舊產金沙。明徐《文殊廢寺》詩﹕「寶剎莊嚴盛故唐﹐給孤園路變墳莊。鑪拋前壠荒祠座﹐鐘徙他山別院梁。供佛有田豪主得﹐掛瓢無地老僧亡。村南村北累累冢﹐幾个孫曾哭白楊﹗」謝肇淛《過文殊廢寺》詩﹕「千年靈塔委金沙﹐憔悴前朝古柏斜。石礎尙畱靑蘚篆﹐墓門空鎖白楊花。佛銷寶相埋秋艸﹐僧散齋堂餒暮鴉。石馬玉魚零落盡﹐行人猶說梵王家。」

華嚴寺在埔頭﹐宋太平興國八年建﹐卽地藏塔院也。本唐翁承贊故宅﹐有晝錦堂。

由善溪迆東爲鼓山﹐在城東三十里﹐屹立江濱﹐髙可十五里﹐延袤數十里﹐郡鎭山也。郭璞《遷城記》云「右旗左鼓﹐全閩二絕。」蓋以形類鼓﹐且對旗山爲名也。《名勝志》﹕山巓有巨石如鼓﹐或云每風雨大作﹐其中簸蕩有聲﹐故名。最髙者曰大頂峯﹐一名屴崱。先是不通人迹﹐咸平中﹐丁謂始披榛﹐以登其巓。常有雲气﹐必天朗气淸﹐始可登眺。西望郡城﹐遠近村落﹐若聚沙布棋﹐東睨大海﹐螺髻數點﹐隱見煙波中﹐相傳爲大小流求云。峯側有神泉﹐大旱禱雨於此。石刻陳烈《鼓山銘》﹑徐鹿卿《請雨記》﹑朱子「天風海濤」四字。舊有亭﹐宋淳熙間建﹐今圯。下爲小頂峯﹐一名白雲﹐距大頂峯二里許﹐有忘歸巖﹑石鼓巖﹑雙髻石諸迹。下爲﹕

湧泉寺唐建中四年﹐有龍見於山之靈源洞﹐從事裴冑曰「神物所蟠﹐宜寺以鎭之。」後有僧靈嶠誅茅爲屋﹐誦《華嚴經》﹐龍不爲害﹐因號曰華嚴臺﹐亦以名其寺。會昌中﹐汰僧徒﹐鞠爲榛莽。梁開平二年﹐閩王審知復迎僧神晏居焉﹐號爲國師﹐館徒千百﹐傾國資給之。乾化五年﹐攺爲鼓山白雲峯湧泉院。宣和間﹐有僧體淳訪經臺遺址﹐創閣曰妙峯樓﹑曰頻伸齋﹑曰陳際庵﹑曰一多﹐又癡坐崇石無寄軒﹑网珠鏡臺﹑芥瓶憨睡室﹐門曰無盡﹐總名曰華嚴。永樂五年﹐攺爲寺。嘉靖壬寅毀。萬曆﹑天啟間﹐相繼修復。國朝順治初﹐僧元賢重修。康熙間﹐禦書湧泉寺額以賜。

靈源洞在寺之左﹐大頂峯之左支也。岸竇嵌怪﹐下石磴六十餘級﹐中忽開朗。兩旁皆石壁﹐中裂一澗﹐深可三丈﹐有似於洞﹐故名。跨以石橋曰蹴鰲﹐橋下無水。相傳僧神晏安禪於此﹐惡水聲喧聒﹐喝之﹐水遂逆流右轉﹐是爲喝水巖﹐五代梁徐寅有十二詠並記。其下爲國師巖﹐深廣尋丈﹐在澗底有朱子書「壽」字﹐甚巨。東壁有忘歸石﹐蔡襄書。有蘇才翁隸書「才翁」二字﹐徑尺餘。又有將軍石﹑仙迹石﹑雞頭石﹐名人題詠殆徧。緣巖小徑而東﹐有龍頭泉﹐水噴石壁中。或云卽喝水巖之水右轉者﹐引以石龍﹐注於石池﹐伏流而下出於前澗。中有亭﹐祀大士。

又東爲白猿峽﹐峽之左有石門﹐卽臨滄亭故址。原名元公亭。宋嘉祐間﹐郡守元絳建﹐因名。後紹興僧本才重建﹐更名臨滄﹐有詩。詳見於郡誌。又東爲水雲亭﹐在鳳尾坡上﹐亦呼鳳尾亭。宋淳熙間建﹐元統間重建。以朱子「天風海濤」四字揭於楣間﹐亭石柱鐫「蔗境」二字﹐不題史氏。宋淳熙中﹐四明趙蔗境見之﹐惘然有感﹐題曰「詩題蔗境不題名﹐墨迹懸巖碧蘚平。遊宦來看心忽悟﹐前身應是趙先生。」

甘露松相傳爲神晏手植。

獅子峯爲小頂右支﹐以形似名。山徑險仄﹐怪石棋布﹐上有達摩洞﹐有泉甚甘。後有古亭址﹐望州城甚邇﹐疑卽古州亭也。按望州亭﹐宋熙寧中陳烈與郡守丁竦﹑提刑沈紳同遊﹐刻《鼓山銘》於峯頭之盤石﹐而亭其上﹐後圯。

又東爲香鑪峯﹐舍利窟﹐一名茶園﹐俗訛爲笊籬窟﹐在香鑪峯前。自山腰分徑而入﹐別爲一區﹐倚巖架屋﹐居人二十餘家。相傳閩王創寺時﹐人有罪﹐謫居於此﹐使之種茶﹐以供香積﹐後子孫僅存一二﹐逃散他方﹐常住爲贖其地。

鳳池山在大頂峯北﹐有浴鳳池﹐廣可十畝。唐末樵者見有五色雀浴此﹐故名。

海音洞在鳳池右。歷數峯始達洞口﹐可坐四人﹐其中深不可測。相傳有羽流居此﹐時聞海濤之音。

其下爲白雲洞﹐險巇峻峭﹐巨石棋列。萬曆中﹐僧悟宗始辟。《名勝志》﹕自黃坑而登﹐磴級嶄然如升梯。峭壁懸巖﹐兩石對峙如門者三﹐下二門稍寬﹐最上第一天門﹐僅容側肩而入。自此又歷石磴七百二十級﹐至一坪﹐又百武始至洞。奇崖劃開﹐深丈許﹐廣逾五尺﹐倚崖爲屋﹐石天爲蓋﹐白雲混入﹐咫尺莫辧。當霽時﹐郡城煙火﹐近若眉睫。洞旁有泉﹐味最淸冽﹐澑水懸注﹐名吼雷湫。有潭曰印月潭﹐前有云屏石﹑叫佛嶺﹐在一天門下。龍脊道在二天門下。金剛石在印月潭上。其下爲積翠庵﹐亦僧悟宗建。又有桃巖洞﹐在山西南麓。以上俱詳見郡誌中﹐其有未備者﹐今考《鼓山誌》備錄於後。

獅眠岡在山南廨院之左。有小溪環其前﹐爲半月岡。

牛眠岡在廨院之右。全體皆石鑿﹐數百級而登﹐兩旁皆古樹根盤石上。上有黃石公廟﹐前有溪名子房﹐有橋曰圯橋﹐皆緣黃石而附會之也。

南園

內有普賢殿。

白雲廨院在山南麓﹐本寺積谷處﹐與寺同建。歷朝屢圯﹐復建。嘉靖壬寅﹐湧泉寺災﹐僧眾遷居於此﹐後漸廢。國朝康熙間重建﹐乾隆間重修。

東際橋在廨院左。宋紹興間建。明崇禎戊寅﹐郡人曹學佺修。前有閩山第一坊。

乘雲亭在乘雲嶺。上山大路﹐由東際橋至嶺一里許﹐有山泉彌漫石面。又半里﹐有泉曰靈泉。又一里﹐有二石合立如珪﹐曰合珪石﹐有亭曰合珪亭。其上卽東峯山﹐路經其旁。

圓通庵在東峯。宋紹聖二年﹐僧潛洞建茶亭於此。慶元間﹐攺爲庵。元大徳己卯於前建過路亭。明萬曆間﹐郡人徐熥重修。乾隆間火﹐重建﹐並蓋路亭。

缽盂峯在獅子峯前﹐頂微凹若覆盂﹐故名。下有石卓立﹐鐫「髙山仰止」四字。有石方廣三丈﹐名羅漢臺﹐卽古松關。東爲香鑪峯﹐爲寺前案。

更衣亭在獅子峯上﹐山門右一里。相傳閩王入山﹐更衣於此﹐故名。元大徳間重建。

般若庵在保老洋。明崇禎間建﹐以居僧眾。

天鏡巖在般若庵前。巖中有洞﹐深八丈﹐廣二丈﹐上通一竅﹐其圓如鏡﹐天光下矚﹐故名。舊有樓倚洞以居﹐今廢。宋蔡襄《鼓山》詩﹕「郡樓瞻東方﹐嵐光瑩入目。乘舟逐早潮﹐十里登南麓。云深翳前路﹐樹暗迷幽谷。朝雞亂木魚﹐晏日明金屋。靈泉注石竇﹐淸吹出篁竹。飛毫劃峭壁﹐勢力勿驚觸。捫蘿躋上峯﹐大空延眺矚。孤靑浮海山﹐長白掛天瀑。況逢肥遁人﹐性尙自幽獨。西景復向城﹐淹畱未云足。」李綱《遊鼓山靈源洞》詩﹕「碧海吸長江﹐淸波逾練淨。我爲鼓山遊﹐潮落初放艇。連峯翠崔嵬﹐倒影涵玉鏡。捨舟訪招提﹐木末繚危磴。淩雲開寶閣﹐震谷韻幽磬。乃知大叢林﹐棲托必深夐。靈源更環奇﹐巖壑相隱映。森羅盡尢物﹐勿乃太兼並。偉哉造化力﹗至巧於此罄。煙雲互捲舒﹐變態初不定。豈惟冠一方﹐實最東南勝。周行洞峽中﹐泉石若奔兢。飄蕭毛髮淸﹐滌濯肺肝瑩。當年喝水人﹐端恐混觀聽。是心如空虛﹐動寂豈妨並。兵戈正聯綿﹐幽討亦云幸。相攜得佳侶﹐散策謝軒乘。偸安朝夕間﹐未可笑趙孟。淹畱遂忘歸﹐悵望雲海暝。不負惠詢期﹐更起滄州興。」又《冬日觀鼓山新閣》詩﹕「尋盟訪鼓山﹐風物宛如昨。山中有開士﹐彈指成傑閣。應眞飛錫來。一一有所托。暈飛騫棟甍﹐絢爛麗丹雘。峨峨大頂峯﹐孤影入檐角。乃知象教力﹐建立必卓犖。卻爲靈源遊﹐林木互參錯。巖深松桂香﹐石鼓苔蘚剝。冬溫日淸美﹐景短气蕭索。天然資野逸﹐安用遮翠幕。快哉緬登臨﹐及此小搖落。乘髙望瀛海﹐南極露垠堮。蓬壺在跬步﹐誰謂仙山邈。蒼茫杳靄中﹐萬象瓷磅薄。回頭睇中原﹐郡國半沙漠。犬羊污宮殿﹐蛇豕穴城郭。疇能挽天河﹐一洗氛祲惡。我生多艱虞﹐久矣衰病作。君恩聽言歸﹐養拙侶猿鶴。忽忽歲將盡﹐平子殊不樂。幸同二三子﹐杖履徧邱壑。躋攀力尙健﹐談笑心無怍。野鹿飽丰艸﹐冥鴻在寥廊。翻思軒冕間﹐何異遭束縛。斯遊信淸絕﹐妙賞寄寂寞。晚來淒以風﹐遠色秀增嶽。冷冷鐘磬聲﹐隨月度林薄。惄然感時心﹐未免如隕籜。倘能駕雲﹐豈復憂世瘼。會當期若士﹐相與踞龜殼。」黃榦《登鼓山寺》詩﹕「登山如學道﹐可進不可已。懸巖更千仞﹐壯志須萬里。平生石鼓懷﹐獨酌靈源水。峨峨大頂峯﹐欲往輒中止。今朝復如何﹐擊楫渡淸泚。好風從西來﹐縹緲吹遊子。褰裳涉遙巓﹐萬象能俯視。東南際大海﹐日月旋磨蟻。煙雲隔州渚﹐歷歷猶可指。域中十萬家﹐囂喧不到耳。郊原與市廛﹐瑣碎如聚米。同來皆良疇﹐酌酒共歡喜。深林更叫嘯﹐盤石恣徙倚。摩娑《陳公碑》﹐歲月爲我紀。更持末後句﹐歸以銘石幾。」元薩天錫《望鼓山》詩﹕「鼓山起千仞﹐乃是東海垠。蛟龍穴其下﹐霹靂翻海門。砥柱儼不動﹐日夜雪浪奔。何當臨絕頂﹐俯視浴日盆。」李彌遜《遊鼓山靈源洞》詩﹕「啼鶯喚起淸晝眠﹐澗松巖竹談幽禪。秋曦忽隨壯士臂﹐暮景已入詩人肩。塵緣咄咄魚吞餌﹐勝事堂堂駒著鞭。屐齒欲回還小立﹐隔煙明滅見江船。」黃鎭成《登屴崱峯》詩﹕「屴崱峯髙萬丈梯﹐上方髙與白雲齊。靑山盡處海門闊﹐紅日上來天宇低。喝水無人空晏坐﹐摩崖有客漫畱題。飄然欲禦長風去﹐一笑何煩過虎溪。」明王恭《鼓山寺》詩﹕「靈源飛鳥外﹐屴崱翠蒙茸。雪漫經春葉﹐云殘度壑鐘。逢僧畱半偈﹐習靜愛中峯。自笑紅塵裏﹐誰能寄遠蹤。」「夜宿白雲半﹐風泉雙籟鳴。廚花香外度﹐燈影竹間明。水月心方靜﹐江湖夢轉淸。談詩猶未已﹐東閣曙鐘聲。」徐熥《宿鼓山寺方丈》詩﹕「維摩丈室絕塵氛﹐坐對珠龕衍梵文。松際窺人孤嶂月﹐山中畱客半牀云。疏鐘出寺過林隱﹐怪鳥啼春徹夜聞。眞性由來愛空寂﹐名香親向殿前焚。」「孤峯天半削芙蓉﹐入夜遙看紫翠重。一片禪心千澗水﹐五更殘夢數聲鐘。云生淨土龍歸缽﹐露冷空臺鶴唳松。借宿僧廚經幾度﹐蒼苔埋卻舊遊蹤。」馬欻《宿鼓山禪房》詩﹕「禪房深閉絕囂氛﹐寶篆煙銷正夜分。深樹猿啼初落月﹐小樓僧定忽歸云。飄搖幡引燈前見﹐滴瀝泉聲枕上聞。塵夢不關心似水﹐獨餘花雨散氤氳。」葉向髙《登鼓山》詩﹕「屴崱峯髙俯十洲﹐白萍寒渚海天秋。潮聲近向巖前落﹐蜃气遙從島外浮。平野蒼煙迷故壘﹐夕陽紅樹帶殘流。摩巖讀徧前朝字﹐乘興還登最上頭。」謝肇淛《宿鼓山禪院》詩﹕「上方寂寂鎖蒼藤﹐門掩雙峯最上層。半嶺松濤千嶂雨﹐數行香篆一龕燈。寒潮應月喧殘寺﹐獨鶴眠云伴老僧。塵夢欲醒鐘磬動﹐冷然心地證三乘。」宋趙汝愚《遊鼓山》詩﹕「幾年奔走厭塵埃﹐此日登臨亦快哉﹗江月不隨流水去﹐天風直送海濤來。故人契闊情何厚﹐禪客飄零事已灰。堪嘆世人只如此﹐危欄獨倚更徘徊。」國朝潘耒《湧泉寺》詩﹕「山行不見山﹐靑松覆如幄。滴翠沾人衣﹐晴雲時滿掬。修磴延淸風﹐危亭肆遐矚。忽聞鐘魚聲﹐招提在巖腹。規制特崇宏﹐威儀殊肅穆。客至浩如歸﹐旋汲新泉沐。院主法臘尊﹐道風聞九牧。軟語接凡夫﹐劍鋒不可觸。山空月華朗﹐夜靜天香馥。自然生道心﹐無勞遣塵俗。髙齋涼如秋﹐一榻淸寐足。可嘆市朝人﹐紛紜夢蕉鹿。」朱彜尊《遊鼓山題靈源洞壁》南鄕子詞﹕「披露曉同遊﹐竹杖藍輿各自由。翠磴紅亭三十里﹐淹畱﹐行到松門路轉幽。僧飯雨初收﹐風末鐘聲樹杪樓。多事山僧曾喝水﹐橋頭﹐只少飛泉一道流。」

自鼓山折而南﹐曰鼓岐﹐在屴崱之南﹐下臨大江﹐有石如鼓﹐故名。

蓬岐

在鼓山裏。有石重疊屈曲﹐曰蛇洞。空蒙屈曲﹐莫知所止﹐有石如劍﹐曰劍山。

魁岐

在鼓山裏。有石圓五十餘丈﹐刻籀文其上。相傳唐末黃巢駐兵於此。

君山

在永北裏。由鼓山折而南﹐距城六十里﹐上有昆侖石室﹐下臨潭﹐曰馬面仙潭。東爲朏山﹐有石上廣下銳﹐若仙芝焉。又有三生石﹑九眼泉﹑十八勝。

玉頂山在永北裏。二派落平洋﹐曰龜嶼﹐俗謂神龜出洞﹐樹木蒼翠﹐爲一方之勝。

磕泉山在永北裏﹐一名磕下。城中伐木者多集於此。

馬頭江在江右裏﹐亦稱馬江。居郡之極南﹐東西北眾流悉入焉。風濤不測﹐中有巨石﹐形如馬首﹐隨潮隱見﹐爲行舟患。東下爲羅星塔﹐其南爲營前﹐又東爲洋嶼﹐出閩安鎭﹐中流爲瑯琦江入於海。其浦漵東南﹐有投桃州﹐以形似名﹐上有田數千畝。明林世璧《渡馬江》詩﹕「橫江渡頭雲水東﹐波回白馬撼秋風。連山噴雪何如此﹐好似錢塘八月中。」「一水橫流滄海東﹐千峯倒映玉芙蓉。猿聲兩岸秋風起﹐無數江花帶雨濃。」「日落風淸江水漣﹐片帆遙下月明邊。君聽滿棹歌聲起﹐何似江南競采蓮。」「山色西來若畫屏﹐長江一帶抱沙汀。扁舟日暮東流下﹐疑是秋風過洞庭。」謝肇淛《夜渡馬江》詩﹕「新寧過不遠﹐大江若天劃。盈盈百餘里﹐待潮復待汐。孤舟出海門﹐豁然乾坤白。石馬不可見﹐浪花三千尺。時聞欵乃歌﹐中流泛空碧。晨雞喔喔鳴﹐依稀辧城陌。風波愁人心﹐安能久爲客。」又《渡馬江》詩﹕「秋水淨於拭﹐扁舟鏡裏行。月當山罅出﹐云近海門生。龍睡空江冷﹐潮歸野渡橫。棹歌中夜遠﹐魚火不分明。」

羅星塔在馬江中﹐當省會要衝﹐砥障奔流﹐以入海者也。晉嚴髙將遷城﹐作圖以咨郭璞﹐璞以馬江水瀉爲病﹐乃更圖見此﹐遂定議。相傳宋時有柳七娘者﹐嶺南人﹐從夫謫戍來閩。夫亡﹐竭資造塔﹐以資冥福。閩中文運﹐由是益興。歲久而毀﹐天啟中重建。俗呼磨星塔﹐北岸有山名羅星山。明葉向髙《登羅星塔》詩﹕「冶城東望海天遙﹐誰遣中流一柱標。地擬瞿塘看灩澦﹐江同揚子見金焦。空山積雨無人到﹐畫舫淸樽有客招。寶塔銷沈何處問﹐漫將遺迹說前朝。」

洋嶼

在江左裏。有猴嶼﹐有城﹐三江口水師旗營駐此。對江有圓山水寨在中流。

鳳洋山在江右裏﹐距郡東七十里。兩峯相應﹐勢如搏鳳。相傳有仙人王進才於此上升﹐有仙亭遺迹﹑石牀﹑棋枰﹐几案猶存。峭壁刻「登龍」二字。地名龍門。

嬰臺山在江右裏。旁有銅斗山天馬峯﹐下有石橋﹐龍溪之水出焉。又有鷲峯山﹐上有馬面潭﹐歲旱禱雨於此。

磐石山在江右裏鳳洋南。山巓有石﹐髙數十尋。又一石疊其上﹐方如棋磐。每天欲雨﹐則去出﹐迥港繞其下。水出於衡山之龍溪﹐曲折三十六灣﹐合流而注於江。港口有石橋﹐又名石門。山南接湖林﹐北連濂山。山之巓﹐萬仞壁立﹐不能容足﹐二石淩空﹐夾峙如門﹐故名。

雙髻山在合北裏。從香鑪峯逶迆而來﹐重巒疊嶂。上有龍潭﹐懸巖夾立﹐飛流七十丈。潭前石屏髙丈許﹐東有錦屏﹑兜鍪﹐有笏石﹑動石。溪曰岊溪﹑浩溪﹑龍逕溪。《名勝志》﹕從浩溪涉上﹐有半練。又上﹐有石梁﹐水簾噴注其中﹐有白气如虹﹐隨人叫呼而出﹐聲止亦滅。自此而上﹐峭壁夾天﹐西有龍門水注下﹐可二十丈﹐廣殺十之六﹐爲第三龍潭﹐無徑可上。就東石壁二百餘步﹐至第二龍潭。兩壁愈髙﹐幾及千尺﹐瀑正向西﹐日光射之﹐白練如帶﹐飛下四五十丈﹐下注潭口﹐可二丈﹐深不可測。潭前舊有石屏﹐龍怒而碎之﹐自此峭壁直上如削。欲上第一潭﹐不可得。明董應舉有《龍潭遊記》。

百洞山卽八仙苦﹐在合北裏。明萬曆間﹐里人董侍郎應舉始開得之。《名勝志》﹕洞穴玲瓏﹐明暗相授﹐旁通曲轉﹐髙下輔承。去仙巖左三百步﹐得洞十餘﹐置靑芝寺其上。以洞爲門﹐紆曲千餘步﹐下爲半湫﹐四曲至藤阿﹐又四曲至受人巖。有門﹐一立一蹲﹐曰宛宛門﹔折而下﹐爲翠簾洞。南爲金剛石﹐東三曲爲星窠﹐北爲懸石洞﹐二石懸兩崖間。歷數級至石﹐大可一室﹐羣巖四立﹐中若天規﹐傍有石半覆半垂。石轉而上﹐凡五曲﹐又名十曲洞﹐乃至寺。寺前乃石前巖宛猿公也。左有獅子巖﹐三石夾立如永巷﹐上有三魚石。又左有古蝙蝠洞﹐洞有五色蝙蝠﹐大者如斗。又左有虎館﹐甚奇。又有十餘洞﹐其他藏於榛莽者﹐不可勝數。《閩書》﹕此山五峯疊下﹐中爲蓮花峯﹐又有石鯨﹑仙桃﹑石室﹑石蜍﹑仙掌﹑日輪﹑石鼎﹑一綫天﹑閬風臺﹑蓮花藏諸勝。明葉向髙《遊八仙巖》詩﹕「菡萏峯髙俯碧流﹐孟溪環繞近滄洲。天開靈境畱仙住﹐海湧神山壯客遊。古洞云深藏蝙蝠﹐懸巖石出象獼猴。千年勝迹今方辟﹐好對靑樽共拍浮。」

雲門山在江左裏﹐洋嶼城南七十里。多松竹泉石之勝。《閩都記》﹕宋嘉定間建寺﹐明永樂間重建。有彌陀巖﹑觀音巖﹑泗洲巖﹑獅子巖﹑坐禪石﹑五里泉﹑望拜石﹑吸江亭﹑楞伽室﹑妙善庵﹑石門箑。宋孝宗書額。江中又有琴嶼﹑雙魚嶼﹐號「雲門十五奇」。宋黃裳《雲門山》詩﹕「不須扶我自登山﹐腳力能勝十八盤。一字雁低頭上過﹐兩城人細掌中看。誰知比戶緣猶在﹐卻愛南柯夢未闌。忽見歸云應是信﹐滿襟先得洞天寒。」明林鴻《雲門山》詩﹕「龍宮臨水國﹐鳥道入煙蘿。海曠知天盡﹐山空見月多。鶴歸僧自老﹐松偃客重過。便欲依禪寂﹐塵纓可柰何。」

九龍山在至徳裏﹐距城南七十里。髙插天表﹐有狂牛嶺﹐南有毗濟潭﹐其深莫測。潭下有穴通馬江﹐禱雨輒應。成化旱﹐鄕人車水漑田﹐見有毗濟潭石刻。

浮峯山在光俗裏。俗傳潮盈則山浮﹐故名。其西曰籌岐﹐有烏石巖。東爲玉壺山﹐上有三臺石﹐相傳自武夷飛來﹐宋提刑王益祥自義烏居此。山之別支曰文筆山﹐大江繞其下﹐明狀元陳謹居之。明王恭《浮峯歌》﹕「海門迢遞江水東﹐江心絕巘靑芙蓉。橫空積靄幾千丈﹐綠蘿嫋嫋花蒙蒙。深沈玉鏡浮仙島﹐黛色蒼蒼不堪掃。芳艸磯頭望欲深﹐夕陽渡口看還好。翠壁紅泉髙際天﹐閒雲古木相連延。嵐煙瀑雨猿聲裏﹐僧舍人家鳥道邊。仙舟江上何瀟灑﹐此地那能駐君馬。思爾靑雲得志時﹐莫忘幽期綠蘿下。「按﹕地卽今營前。

上洞江在至徳裏。馬江之左次港也。舟候潮集此。

下洞江在江右裏﹐馬江之左一港也。中有獅子右﹐與方山對峙﹐巨浸不沒。俗謂」水浸方山鼻﹐不到獅子耳。」

棠嶼

在東右裏﹐林氏居之。

塘頭土堡在合北裏。明嘉靖間﹐里人禦倭所築。

閩安鎭在江右﹐距城八十里﹐爲省會咽喉﹐海口第一門戶。明初﹐置巡檢司﹔嘉靖中數被倭亂。國初﹐海寇竊據於此﹐今設副將兩營駐守。西有崇新寨﹐東有登髙寨﹐兩岸各設炮臺。洋中爲瑯琦山﹐山麓爲金牌寨﹐亦設炮臺﹐俱國初造。

五虎礁在大海中﹐亦稱五虎門﹐爲海口衝險要地。

郡東南水部門外﹐卽舊南夾城水步門。《三山誌》﹕名利津。

鎭海橋卽門外木梁﹐俗稱板橋。

劈巖庵今名碧石庵﹐九仙之支也。隔在城外﹐林塘頗幽。明嘉靖間﹐有神像飄泊河邊﹐遂建此。

象橋

在髙惠裏。民居鱗次﹐爲河口要衝。

柔遠驛明曰懷遠﹐以爲琉球諸藩國館寓之所。內有控海樓﹐明正徳間建﹐俗名琉球館。

路通橋在河口尾﹐宋建。古讖云「南臺沙合﹐河口路通。先出狀元﹐後出相公。」

古龍塘後浦在髙惠裏一圖。《閩都記》﹕長三百丈。宋郡守蔡襄疏通水利﹐附郡城處﹐漑田至三千餘頃﹐今猶賴之。府誌﹕五龍塘﹐疑卽古五塘。舊志云﹕今迹湮沒﹐無考。

直瀆新港在河口尾。《閩都記》﹕初郡城水關四﹕一在西門﹐引西禪浦江潮﹐凡三十六曲至柳橋﹔一在水部門之東﹐引南臺江潮﹐自河口直瀆亦三十六曲﹐由水關入城。東西環合﹐以萃風气。直瀆又北通東湖﹐受東北諸山之水﹐其流甚迅。明弘治間﹐督舶鄧內監始鑿新港﹐以通大江﹐便夷船往來。土人因而爲市﹐東際三十六灣﹐遂廢﹐形家以爲不利。嘉靖初﹐謝給事蕡疏請塞新港﹐郡守江文盛踵成之﹐未幾復潰。戊午﹑己未間﹐島夷入寇﹐順流至河口﹐焚殺殆盡。萬曆十五年﹐郡守汪鐸築堤壩。天啟三年﹐潰於巨浸﹐水利道葛寅亮復塞之﹔浚舊沙合河﹐以通水利。國朝康熙初﹐復開。乾隆十年﹐巡撫周學健疏請塡塞﹔開舊河﹐自路通橋起﹐閩安門止﹐長八百二十六丈。乾隆十三年﹐亢旱八閱月﹐東關外村民以新港塞不便﹐環請疏鑿﹐巡撫潘思渠從之﹐今如故。

郡南門外﹐卽夾城之寧越門九仙橋。卽門外木梁。按《三山誌》﹕景徳四年﹐林洪範《合沙新石橋記》﹕南城之濠﹐實要津焉。先濠梁造﹐以官籍之木﹐歲理日葺﹐軍什卽役者﹐相顧共咨。郡守袁公逢吉召緇流﹑士人﹑好善者示以石梁之議﹐人樂其便﹐逾時告成。或曰梁開平二年﹐閩王作﹐名「合沙」。案﹕開平四年﹐翁承贊冊封閩王有《登水閣》詩﹕「軋軋朱輪下九霄﹐登庸門內駐星軺。他時若問今時事﹐只看南邊是舊橋。」注﹕橋名沙合﹐然則二年蓋修之也。元符二年﹐道士顏象環建亭其上﹐更今名。《正徳府誌》﹕元季毀﹐今仍爲木梁。

由九仙橋南折而西﹐爲先農壇﹐在西營。雍正五年敕建。爲守土官耕籍之所。壇制髙二丈一尺﹐寬二丈五尺。籍田制四畝九分八﹐蠟不別爲壇。雍正十一年﹐詔有司以十二月上戊日致祭﹐先嗇﹑司嗇居正位東上﹐餘六神稍後﹐分列祀之。

宿猿洞卽烏石山之截於外者。怪石森聳﹐藤蘿陰翳。昔有隱者畜一猿於此﹐故名。景福三年﹐大築城﹐遂隔城外。湛郎中﹑兪解官棲隱於此﹐有二十五詠。是時程師孟爲郡守﹐重其髙尙﹐往返無間﹐倡和諸詩﹐皆勒之石。石三面俱有題詠﹐南面程師孟篆「宿猿洞」三字﹐徑尺許。北面刻二絕句﹐亦程筆﹐字勢飛動。《閩都記》﹕洞中有荔枝﹐名洞中紅﹐見蔡《譜》。宋林迥詩﹕「荔枝影裏安吟榻﹐菡萏香中系釣舟。」指此也。今廢爲聚冢﹐俗名豹頭山。

自九仙橋直南﹐爲教場﹐廣四里。嘉靖中﹐召客兵居此。萬曆初﹐東西建兵房﹐其外有舊教場。

閩越王祖廟創建未詳何時。自唐大中間立廟釣龍臺﹐祠祭悉移於彼。於是祖廟漸圯﹐田園悉爲居民所侵。弘治間﹐有司核正舊業﹐籍爲粢盛﹐重建殿寢﹔旋復圯。萬曆間﹐鄕人募資別建。廟旁一邱﹐或云卽無諸冢﹐或曰王郢冢。《漢書》載﹕郢伐東甌﹐其弟余善縱殺之﹐倉卒變起投甲。城南父老穿冢旁﹐往往拾其殘甲遺鏃﹐遂疑祖廟旁小阜﹐非無諸冢﹐乃逞郢冢。未詳。

洗馬橋城外南濠也﹐以木爲梁。《三山誌》﹕合沙門外﹐時洗官馬於此。橋之東﹐別分一支﹐南通韭菜橋﹔又東西分爲兩支﹐而南名玉筋﹑水南﹐又有小橋曰虎策。

南園

在洗馬橋東。明狀元陳謹別業﹐有岡阜三石﹐今廢。

茶亭

昔有僧﹐以暑月醵金飲行者﹐故名。有樂善好施坊﹐爲里人何長浩立。

橫山鋪舊在郡南十里。明嘉靖間移今所﹐有吉祥寺。

安民崎微有岡阜﹐郡城初案也。東有武勝廟﹐神陳姓﹐名無考。晉天福二年﹐閩啟封﹐後加武勝王。宋時廟屢新﹐左右二侯祠。明永樂﹑成化間重修﹐有文昌祠。

沙合橋今名小橋﹐在安民崎南。明成化六年﹐知府周鈍重建。《揮塵前錄》﹕初﹐閩人謠曰「南臺沙合出宰相。」章得象相時﹐沙湧可涉。政和六年﹐沙復湧﹐已而﹐余深復大拜﹔方務得帥福唐﹐南臺沙忽再湧﹐已而朱漢章﹑葉子昂相繼登庸。

萬壽橋一名大橋﹐橫跨臺江。舊爲浮梁。《三山誌》﹕南臺有江廣三里。元祐間﹐江沙頗合﹐港疏爲二﹐中成楞巖洲﹐郡人王祕監祖道爲守時﹐造舟爲梁﹐板其上翼以扶欄﹐中穹爲門二﹐以便行舟﹐左右維以大藤纜﹐植石柱十有八而系之﹐以備癡風漲水之患﹐糜金錢千萬﹐紹聖元年申戌十月成。以其餘錢三千九百緡﹐分給負郭三縣僧寺﹐俾歲取息﹐以待缺敝修建﹐自爲文記之。尋又爲屋以覆纜柱﹐架亭於其側﹐以憩行人。中亭之北﹐又有泗州亭一所﹐命僧守之﹐而守橋軍房亦在焉。南亭之南﹐復卽山爲亭﹐以濟川名之﹐創庵其西。崇寧二年﹐公復守是邦﹐乃於橋南建天寧寺﹐以庵之田產並歸之﹐命天寧主僧爲三十院都管。是時港已分爲三矣﹕北港舟十有六﹐中港七十有三﹐南港十有三﹐凡一百二隻。《閩都記》﹕元時田入頭陀萬歲寺。大徳七年﹐頭陀王法助奉旨募造石橋﹐釃水爲二十九道﹐上翼以石欄﹐長一百七十丈有奇﹐南北構亭二。至治二年落成﹐學士馬祖常爲記。明天順間重修﹐編修杜寧記。萬曆十六年﹐巡撫龐尙鵬重砌石欄。案﹕今橋之東有頭陀寺及中亭街﹑泗州鋪之名﹐皆因之。

江南橋在鹽倉前。一名中洲橋﹐又名小橋﹐與萬壽橋接﹐其長減萬壽之半。國朝乾隆間圯﹐邑人何際逑兄弟重修。巡撫潘思榘記﹐略云﹕度萬壽而南﹐有橋相接﹐曰江南橋。王應山《閩都記》﹕又名小橋﹐民間謂之中洲橋者也。當時之異名﹐或以其亙江之南﹐或以其小於萬壽﹐或以其夾洲而中居﹐今則羣呼爲倉前橋矣。倉前者﹐以前直大有倉而市人﹐因以名之﹐非故也。顧萬壽﹐詳載諸志﹔而玆橋之興建修復無考。王氏网羅舊聞﹐亦僅列其名而已﹐將踵萬壽而成者﹐抑築之者別有人﹖今考﹕釃水爲九道﹐梁空而行﹐石五而木四﹐以是屢壞。今盡易以石﹐其長四百四十七尺﹐趾廣三十八丈﹐上縮於趾之二﹐糜白金萬一千五百有奇。

由吉祥山折而西達於惠澤山﹐曰洋中亭﹐中有亭﹐以憩行者﹐故名。吉祥山卽橫山﹐地皆聚冢。惠澤山﹐今名大廟山。其南曰面嶺﹐有塘訊。

彰義祠明嘉靖四十年建﹐祀禦倭陣亡將士。初﹐倭寇縣城。把總童子明等力戰歿﹐有司並先後死士﹐合祀之。

龔用卿墓其地卽獨山神廟也。龔﹕明嘉靖丙戌進士第一﹐官祭酒。

潭尾街有宋米芾書「全閩第一江山」六字﹐趙汝愚隸書「古南臺」三字﹐皆勒於石。

新街

卽古新市堤。唐翁承贊冊封閩王﹐還朝餞別於此。承贊有《南臺路書事》詩﹐韓偓和之。承贊詩﹕「登庸樓上方停樂﹐新市堤邊又舉杯。正是離情傷遠別﹐忽聞臺旨許重來。此時暫與交親好﹐今日還將簡冊回。爭得長房猶在世﹐縮教地近釣龍臺。」

霞浦

南唐攻閩﹐兵由白蝦浦登岸﹐卽此。「蝦」訛作「霞」。按南臺爲郡之賈區﹐其坊巷多隨俗命名﹐故有五保﹑七社及上下航等名。玆列三街之名﹐考其略有依據者載之﹐余不贅。

越王臺在惠澤山之南。《閩書》﹕臺上可坐百餘人。舊記﹕越王余善釣白龍處﹐又名釣龍臺。漢遣使封無諸孫醜爲繇王﹐授冊於此。《閩都記》﹕西爲鎭閩王廟﹐俗呼大廟。漢髙帝五年﹐無諸王受冊封閩於此﹐後立廟。武帝時﹐粵國亡﹐祀廢。唐大中十年﹐復建。五代唐長興元年﹐閩復追封爲閩越王。宋因之﹐號顯聖武勇王。左右二王﹐牙將也。熙寧中﹐民兵出戍熙河﹐二將現云端﹐戰遂克捷。政和間﹐復戍桂管徵蠻之際﹐二將復現﹐降大雹﹐飛黃蜂﹐以退蠻兵。宣和二年﹐浙寇竊發﹐連陷數郡﹐將及境﹐提刑兪向自建康領兵南下﹐黃蜂以數萬隨舟蔽江﹐居民咸謂神助﹐乃大新祠宇。建楹日﹐有靑﹑紅二小蛇﹐蜿蜒香幾間﹔曁升梁﹐又見舉首北向﹐移時乃隱。廟成﹐神復見。有司以聞﹐賜廟號武濟﹐兪自爲記。六年﹐追封閩越王爲鎭閩王。二將﹕左封靈應侯﹐右封顯應侯。建炎四年﹐王加封武烈﹐左侯加封廣惠﹐右侯加封嘉澤。紹興三十年﹐膠西之役﹐舟師禱於神﹐戰克捷﹐王加封英護﹐左侯加協威﹐右侯加協忠。元更封眞君。明洪武十年﹐布政使葉茂禱雨有應﹐以聞禮部﹐奏從神故號﹐封漢閩粵王之神﹐左參政瞿莊爲記。隆慶四年﹐巡撫塗澤民會剿廣寇﹐禱告於神﹐戰之日﹐空中聞戰馬聲﹐戰克捷﹐修祠以答神庥﹐魏文掖爲記。廟有田﹐明初爲守者乾沒。成化十六年﹐知府唐珣核淸之﹐郡人唐澞爲記。廟故有井﹐通江潮﹐其深叵測﹐有龍居之﹐禱雨屢應﹐年久湮爲眢井。萬曆十七年﹐知府江鐸以旱禱﹐命工浚之﹐甘冽如初。按越王臺與釣龍臺本二﹐越王臺以無諸受漢封於此﹐後立廟。閩人每歲爲「瓜蓮會」﹐以盡祭報之典。釣龍臺則余善釣白龍處﹐因築臺以表瑞也﹐卽今之山川壇。向皆混爲一﹐今仍之﹐而附辧於此。宋蔡襄《釣龍臺》詩﹕「龍在固神物﹐動與風雲會。胡爲脫淵泉﹐輒觸鉤綸害。無乃護明珠﹐睡目方瞢昧。而或嗅香餌﹐貪涎適沾霈。不爾騰角牙﹐自銜鱗虫最。來應山嶽搖﹐去等蟬蛇蛻。傳聞曠百世﹐玆事久曖曖。空餘古臺石﹐硉矹塵沙外。湍流捲白日﹐巖壑動淸籟。乾坤終蒼茫﹐物理有否泰。」元雅琥詩﹕「自古甌閩國富雄﹐南琛不與職方通。江流禹畫縱橫外﹐山入秦封蒼茫中。逐鹿師還神器定﹐屠龍人去釣臺空。海門日落潮頭急﹐何處繁華是故宮﹖」明林鴻《登釣龍臺》詩﹕「逐鹿屠龍事渺茫﹐空臺依舊枕崇岡。衣冠神禹傳苗裔﹐封壤宗周列職方。南粵云來螺渚白﹐東甌天接虎門蒼。登臨送別兼懷古﹐不惜狂吟倒玉觴。」王偁詩﹕「髙臺近枕大江流﹐江上云屏宿靄收。才子揮毫春作賦﹐商人載酒晚移舟。空潭龍去山河攺﹐古殿云寒劍戟愁。莫向此中多感慨﹐漢家陵樹已先秋。」王恭《題無諸廟》詩﹕「野廟大江幹﹐蕭蕭樹色寒。斷碑荒艸沒﹐畫壁古苔乾。龍去春潮在﹐猿鳴海月殘。英雄那可問﹐東逝正漫漫。」林瀚《越王臺懷古》詩﹕「乘閒獨上越王臺﹐滿目興亡事可哀。宋主行宮惟綠艸﹐考亭舊業半蒼苔。樓船東去家何在﹖雲谷春深花自開。山色不知風景別﹐還從江上送靑來。」徐熥詩﹕「山河如故霸圖休﹐臺下空江水自流。歲久莓苔生廟壁﹐日斜葭菼滿汀州。旌旗影滅秋風冷﹐劍戟聲沈暮雨愁。莫道釣龍人已遠﹐精靈還向夜深遊。」徐詩﹕「寂寞髙臺翠色重﹐居人千載弔遺蹤。殿前煙雨迷銅獸﹐江上風雷起白龍。城郭萬家猶禹貢﹐河山八郡舊奏封。昔時霸業蕭條盡﹐空有寒潮送暮鐘。」許豸詩﹕「雄圖消歇暮潮西﹐煙浸長橋柳葉齊。廢井艸生龍已去﹐荒臺花落鳥空啼。江喧釣碣閩關險﹐雨暗穹碑漢篆迷。千載登臨遙極目﹐海天空闊雁行低。」

山川壇卽釣龍臺故址。宋﹑元時皆附社稷壇。明初亦在惠澤山﹐洪武六年移今所。中祀風雲雷雨之神﹐左山川﹑古城隍。西附祀琉球﹑日本﹑渤泥山川之神。

達觀亭碧光亭二亭並在釣龍臺側﹐皆宋時建。蔡襄《達觀亭》詩﹕「峭峻釣龍石﹐飛亭壓其端。擴徹四無際﹐因之名達觀。」程之邵《碧光亭》詩﹕「寺壓髙臺最上頭﹐一亭新就得淸遊」﹐指此也。久圮﹐近重建﹐非舊也。

天妃宮舊在水部門城下﹐建自前代。雍正十一年﹐總督郝玉麟﹑巡撫趙國麟重建今所。禦賜「錫福安瀾」扁額。

白龍江又名臺江。與閩江同源﹐至洪塘歧爲二﹐北行者經釣龍臺爲臺江﹐納北上眾流﹐過鼓山﹐復與南行者合流﹐匯於馬頭江﹐以達於海。南臺萬壽橋東﹐有洲田數十頃。成化間﹐溪流海潮日夕衝決﹐臺下舊港日爲流沙所壅﹐潮小舟膠。

拏公廟按神卜姓﹐籍邵武之拿口鎭。先是嘗夜見二鬼﹐放蜂蛇於鄕井﹐黑气漫空。王知其有異也﹐坐井畔以待﹐俟汲水者至﹐告以故﹐並乞水自飲﹐以取信﹔須臾面色黧黑﹐須髮盡落﹐嗒焉物化。鄕人因立廟祀之。明洪武初﹐徵南將軍湯和帥師平閩﹐由海道詣五虎門﹐先遣使入城招安﹐會守將殺其使﹐和因大張號令﹐云「入閩不畱一人。」王惻之﹐乘巨浪﹑駕小舟﹑詣和營﹐曰「君號令中﹐今易一字﹐吾導他港以進。」和許之﹐遂導由粗蘆門入。旣抵南關﹐辭去﹐曰「吾福州土神拏公也﹐順命導公﹐欲安百姓﹐今已入關﹐以『畱』字易『殺』之可乎﹗」言訖﹐不知所之。和知其神也﹐長驅會城﹐秋毫無犯。旋以事入告﹐敕封今號。按﹕今藩署祀爲庫藏之神﹐稱「護國天下兵馬都元帥拿君福主協祐尊王」。以上見國朝布政使錢琦碑文。南臺之廟﹐不知創於何時﹐而香火特盛。

自江南橋直南爲藤山。其山脈一起一伏﹐如瓜引藤﹐亙五六里﹐省會第二案也。山多梅花﹐開時郡人載酒出遊﹐故亦曰梅塢﹐額曰「羅浮春色」。明謝肇淛﹑曹學佺皆有《藤山看梅》詩。由藤山分派﹐一峯返顧於後者﹐曰鰲頭山﹔迆東爲下渡。由藤山折而東﹐爲江南鋪﹐卽下渡。廛居成市﹐上接黃山五里而遙﹐下通白湖十里而近。

龍橋亭在下渡街之半。

白湖鋪上接江南鋪﹐下通龍臥鋪﹐有亭﹐曰白湖亭。

白湖小隱在白湖亭﹐明山人趙迪宅。鄭閻詩有「白湖小隱入雲間」之句。迪字景哲﹐其《自寫懷》云「衣冠有恨先王后﹐家世應從南渡來。」則景哲﹐蓋天水之裔也。

鏡湖書院明處士郭廑小隱﹐有《鏡湖淸唱集》。廑﹐字敬夫﹐徐興公云「敬夫﹐吾鄕隱君子。百年來罕有知者。」其題《靑鋪嶺》有「家村望在空蒙外﹐一帶螺江隱翠微」。又有「門前湖白與山靑﹐分攜空過白湖亭」。則其所居﹐當在白湖﹑螺浦之間﹐與趙景哲鄰。

桑薴園明鄭善夫別墅。善夫在武宗時﹐以切諫罷官﹐築室白湖﹐名桑薴園﹐額其堂曰「遲淸」﹐自書其戶曰「少谷柴門」。一說遲淸堂在今城內鰲峯坊﹐宅上有「少谷艸堂」扁。刑部尙書王廷用﹐向慕善夫爲人﹐以未睹面﹐奔入閩﹐哭其墓曰「不見髙人揚子云﹐山川到處勒遺文。眼前金匱誰能識﹐惟有侯芭爲起墳。」善夫無子﹐以遺稿屬山人髙瀔﹐郡守汪文盛爲卜葬於西郊梅亭山。

髙湖墩在光徳裏。小浦通潮﹐繚繞其間﹐鄭氏居之﹐有鄭蘊中宅。又有云臥山房﹐明兵部鄭塾所居﹐楊榮爲記。

鳳山

在仁惠裏﹐又名黃山﹐黃氏居之。山形如鳳凰展翼﹐上多礪石。下有井曰飲井﹐亢旱不涸。井之東﹐卽龍臥鋪。山西麓有顯應廟﹐神陳姓名﹐初與其弟觀察使巖同祀於裏之蘆川。宋嘉祐七年﹐遷今所。開禧﹑嘉定間﹐水旱蝗疫﹐屢禱輒應。寶應元年﹐賜額「顯應」。開慶元年﹐封仁濟侯﹐侍郎陳益撰廟祀。

蘆州

一名蘆下﹐在鳳山之南。宋時﹐陳氏居之。卽之後也。

由藤山東折而南﹐曰北園﹐有石室山﹐髙蓋之支也。唐觀察使王逢子孫居此。

髙蓋山在仁丰裏。有三峯九島﹐郡第三案山也。漢徐登修煉於此。後入永福髙蓋﹐鄕人於此望祀之﹐遂沿其名。上有仙壇﹔絕頂有池﹐曰靑龍﹐俗名天池﹔有峯曰徐女峯﹐相傳徐水仙第三女采苦參服食於此﹐又名苦參山。按《後漢書》﹕徐登﹐閩人。本女子化爲丈夫﹐善巫術﹐所云徐女當是一人。有溪曰桃花溪。元陳憶翁種桃數百本﹐每春時眠食其中。有洞曰蘆灣洞﹐北麓爲北園﹐南麓爲義嶼。

城門山在永福裏﹑黃山之南。其巓有鰲頂峯﹑魁星巖﹑飛來石。西有龍觀井﹐大旱不涸。有宋省元林執善宅﹐子孫世居之。又有鄭文肅湜宅﹐朱子避僞學禁﹐嘗主其家。鰲頂峯有自成橋﹐爲朱子題刻。湜﹐閩縣人﹐宋光宗初﹐爲祕書郎﹔會趙汝愚罷相﹐韓侂冑惡之﹐入僞學黨。

平山

在開化裏﹑鳳山之東﹐距城東南三十二里﹐鼓山之支也。宋景炎末﹐益﹑廣二王航海駐兵於此﹐丞相陳宜中手書「平山福地」四字刻石﹐有平山堂。《閩都記》﹕今廢爲東嶽行祠。旁爲九曲山﹐有薰風隴﹑南華峯﹑蓬萊橋﹑錦繡谷﹑逍遙臺﹐俱石刻篆隸大字。東爲瑞迹嶺﹔又東爲邵崎﹐通上﹑下董諸村﹔又東爲翁崎。

濂浦

明尙書林瀚所居﹐三世五卿﹐爲閩中望族。

螺洲

在方山北﹐周回一江﹐環洲而居者數千家。司空吳復其著也。今陳﹑林二姓尢盛。洲有顯應廟﹐神劉姓﹐淮甸人﹐兄弟三人﹐黃巢之亂﹐禦寇有功﹐閩人立廟祀之。宋淳祐間﹐賜額「顯應」。又有螺女廟﹐則緣謝端事附會之﹐非其地也。

虹橋

一名紅橋。跨永福﹑歸仁二里﹐有亭﹐響卜甚靈。

眞隱院在永福裏﹐唐光化間建。地近西峽﹐往來必息於此﹐有且止堂。

西峽江在永福裏﹐距城六十里。受永福印溪之水﹐流經此接侯官仙崎﹔又東流十餘里﹐與東峽江合。

東峽江跨歸仁﹑髙詳二里。兩山夾峽﹐上納延﹑建﹑邵﹑汀之水﹐下受興化﹑泉﹑漳潮汐﹐闊十餘里﹐其深叵測。中流有石如砥柱﹐名浮焦石﹔下有潭﹐龍潛其中﹐歲旱禱雨輒應。江南北各有亭待渡﹐官募大小舟十數﹐往來如織﹐俗謂烏龍江。

大象山在髙詳裏﹐峽江之南。髙峯插天﹐爲城南巨障﹐分派爲西峽﹐臨大江爲珠山﹔周遭溪水環繞九山﹐若九龍戲珠也。

玉枕山在歸義裏。其巓爲枕峯﹐有嘯霞谷﹑嘯塢﹑紫屏﹑上冷泉﹑靑田阪諸勝。山麓有枕嶼﹐其旁爲柘枝山﹐有白雲谷﹑臥龍岡﹑鳳巢﹑白牛嶺﹑鳴風崖諸勝。又南爲靑布嶺﹑金鰲峯﹐宋建隆元年建寺。峽江之南﹐驛道往來﹐候潮於此。

方南鋪在方山之南。上接枕峯﹐下通梁山。

靑布嶺在積善裏。一名靑鋪﹐林氏居之﹔又有藍布嶺。

靈濟宮在金鰲峯下。祀南唐江王徐知證﹑饒王徐知諤﹐皆南唐主知誥弟也。相傳卽二人下閩屯兵處。左有龍湫﹐潭水湍急如龍之噴瀑﹐通苦竹溪﹐流至林潯浦﹐抵西峽江。林潯前有金墩石﹐出土中如金色。中有戰場﹑試金石廟﹐晉天福間建。宋太平興國八年﹐里人方玨立祖廟於芝嶼。祥符元年﹐又立廟於潢溪。政和七年﹐遷今所。永樂十五年奉旨拓而新之﹐春秋致祭。又﹐京師亦立廟﹐加封金闕眞君﹑玉闕眞君。正統﹑成化間﹐累加封號﹐爲上帝遣官致祭﹔有禦制碑文﹐豎於廟左。弘治間﹐侍郎倪嶽﹑大學士劉健並請罷革。案《晉安逸志》﹕有曾甲者﹐居金鰲峯下灌園﹐園中有破祠。神嘗棲箕﹐自稱﹕「兄弟二人﹐南唐徐知誥之弟知證﹑知諤也。晉開福二年率師入閩﹐秋毫無犯﹐閩人祀我於此。」自是書符療病﹐驗若影響。永樂間﹐成祖北徵不豫﹐詔曾甲入侍﹐運箕有驗﹐遂封爲眞人﹐敕有司建廟云云。郡誌辧云﹕考《南唐書》﹐知證﹐溫第五子﹐封江王﹐攺封魏王﹔知諤﹐溫第六子﹐封饒王﹐進封梁王﹐嘗遊秫山﹐編五虎皮爲大幄﹐號曰「虎帳」﹐忽遇暴風﹐飄虎帳如飛蝶﹐驚遽棄歸﹐數日卒。二人並不至閩﹐亦不聞雅意道術。又考《蟫窠別誌》﹕考景前後遣將攻閩者﹐俱載於史﹐未嘗有知證﹑知諤領兵事﹔則所云屯兵金鰲峯下者﹐妄也。且知諤之死在知誥升元三年五月子時﹐景未卽位﹐未嘗加兵於閩。惟知証之卒﹐在景保大五年正月﹐正當王延政以次年﹔而陳覺等之敗﹐亦在是月﹐又與明年化去之言戾。至云兄弟相繼﹐則尢妄之妄矣。二百年來﹐淫祀矯誣﹐無有能証之者。倪丘﹑周洪謨等﹐亦但言其篡臣逆子﹐不宜載祀典﹐未能舉史傳事實始末﹐以證流傳之誣﹐宜當時之不能盡革也。

方山

在淸廉裏。距城南七十里﹐遙望端方如幾﹐故名。郡第四案也﹐一名五虎山。九鼻東向﹐其髙千仞﹐四面如城郭。元末﹐陳有定遣兵駐守﹐今谷口有寨門甚隘﹐其中平疇數頃﹐溪流屈曲﹔又有靈壁巖﹑天柱峯﹐巖中有鯉魚石甚奇。地跨閩﹑侯二縣﹐漢仙人介琰隱此。上有石牀﹑石棋局遺迹。朱子嘗書「怡山良石﹐仙人所居」八字刻石。《三山誌》云﹕山多柑桔﹐味特甘。天寶六載﹐敕號甘果山。《閩都記》﹕山之陰有峯﹐逆馳而西﹐曰黃巖﹐上有阿育王塔。舊有方山寺﹐陳天嘉元年建﹐有唐賈島書《章敬法師碑銘》。朱子《方山》詩﹕「到山不識山面目﹐但見九鼻盤溪曲。歸來幾坐小窗下﹐倚天百尺堆寒玉。」

方山隱處唐隱士黃子野所居。子野年十三﹐隨父賈於杭﹐適王伾微時﹐覆舟於江﹐子野以父金呼漁者救溺﹐乃去爲人僕﹐償父金。主人聞其事﹐厚視之﹐後折節讀書﹐治《左氏春秋》。有勸之仕者﹐子野變姓名﹐耕於方山。及伾爲散騎常侍﹐使人訪之。陽歧江上有一男子﹐扁舟披蓑﹐獨臥雪中﹐扣舷歌曰「早潮初上海門開﹐漠漠彤雲雪作堆﹐一百六峯都掩盡﹐不知何處有僧來﹖」又歌曰「幾日江頭醉不醒﹐滿天風雪臥滄溟。定知酒伴無尋處﹐門外松濤獨坐聽。」使者呼之﹐子野邀至家﹐家徒四壁﹐幾上獨《周易》一卷。設脫粟之飯﹐與之約﹕「明日雪霽會捨。」而子野已遁去矣。

塔峯

在永慶裏﹐一曰塔林﹐方山之支也。突起平地﹐山巓有石塔﹐故名。上有平霄﹑長林﹑古洞諸勝。其地曰尙幹。宋林津龍官尙書幹﹐居此﹐故以名鄕。今其族姓最彊盛。

葫蘆山一名梁山﹐亦方山之支也。上有紫臺﹐爲邦人勝遊處﹐又名紫薇巖﹐相傳有紫薇公居。

扈嶼

在還珠裏﹕一曰瓠嶼。東南爲瀨江。舊有葉光宅。光﹐永樂間爲南海簿﹐民歌之曰「南海簿﹐性不貪。百鳥鳳﹐人中難。」

瀨江

自淘江至大義渡總名。中有三十六灣﹐淘江在永慶裏塔林山下。

大田驛在西集裏。下通宏路﹐上達會城﹐有鋪。

綠榕橋《名勝志》﹕入山十餘里﹐有溪曰榕溪﹐橋跨其上﹐曰綠榕橋﹐達於義溪。《閩都記》﹕古榕二本﹐蔭橋東西﹐故名。成化間﹐郡守唐珣重建。

大義坊舊西集裏。以宋陳愷典鄕郡﹐更名榮繡﹐今地名坊口。有渡曰大義渡。《三山誌》﹕乘退潮﹐東經鼓山尾﹐憩程水港候潮﹐西人峽門﹐旁入港﹐卽此渡。《廣輿記》﹕唐貞觀間﹐衛帥見其商旅賓主有序﹐故名。

筠軒

在大義坊。明禦史陳叔剛爲其父仲孫築﹐大學士楊榮作《筠軒賦》。又有水明樓﹑招隱樓﹐皆明孝廉陳薦夫所居。

義溪鋪上通大田﹐下達尢�﹐十里而近。

尢�鋪上通義溪﹐下達常思嶺。

常思嶺在方嶽裏。距城東南一百二十里﹐界於福淸。髙數千仞﹐袤二三里﹐又名相思嶺。

自江南橋折而西﹐爲光孝寺﹐在時升裏。宋崇寧二年﹐郡人王祖道建於浮橋之南。政和初﹐攺爲天寧寺。紹興更光孝。內有松風堂﹐宋李綱謫居時寓此。又有天寧臺﹐今名雙江臺﹐祀眞武。明時以寺地建鹽倉。嘉靖間﹐商人創私倉百餘所﹐寺益廢毀。《閩都記》﹕江南有山﹐爲會城朱雀﹐鑿破於文運不利。今夷居環聚﹐開鑿益不可問矣。

松風堂在天寧寺。方丈之東﹐有小堂數楹﹐靑松千蓋﹐與山巓齊﹐日影不到﹐榜爲松風堂。李綱自建炎間﹐以宰相爲言者所論﹐遭貶斥。紹興初﹐始許自便﹐居福州之松風堂﹔嗣卒﹐葬侯官沙溪。又有來薰亭﹐近松風堂側。李綱詩﹕「旅泊不求安﹐少憩南臺宮。軒楹盡北向﹐盛暑墜甑中。開垣追微涼﹐山頂羅千松。煩襟忽破散﹐濯此萬里風。羣山遞環繞﹐云物增奇峯。江潮信有期﹐來去初不窮。嘯吟得所托﹐幽禽亦玲瓏。靑霞蔽殘日﹐皎月生海東。淸光入疏林﹐照我鬢髮松。少壯能幾時﹐倏忽成衰翁。願餐日月華﹐爲駐冰雪容。二子皆靜者﹐倏然此相從。靈丹論祕訣﹐妙理探眞空。兵戈滿寰瀛﹐此樂豈易逢﹐猶恨邇城市﹐時來車馬蹤。逝將選幽僻﹐誅茅寄蒙蘢。灌漑荔枝園﹐可敵萬戶封。屋前修竹合﹐屋後溪流通。風月應更好﹐淸歡永相同。稚川晚聞道﹐尙冀刀圭功。」又詩云「久客如飛蓬﹐年年气味同。猶欣容榻地﹐更得化人宮。郁勃炎蒸極﹐巍峨棟宇雄。疏林搖碎月﹐虛館迥含風。萬戶軒亭外﹐三山指顧中。靈潮自朝夕﹐大舶各西東。悵望關河遠﹐蒼茫雲海空。餘生寄閒曠﹐任運學龐翁。」寺內又有藏六庵﹐明崇禎進士周之夔傭書賣畫於此。

望北臺在光孝寺西。有廟踞山巓﹐祀眞武。舊名黃柏嶺。明嘉靖中﹐邑人陳京鐫「望北臺」三字於巖石﹐因名望北臺嶺。又西爲白鷺嶺﹑楊桃嶺﹑虞塘山。虞塘之東爲斗門﹐西卽鳳岡﹐舊名荔樹﹐中有三十六宅。

龍潭窟在望北臺嶺下。相傳有龍蟄此﹐大旱禱之﹐輒應。江北廛居﹐因名龍潭。

上渡

在時升裏﹐望北臺西。萬壽橋未造時﹐皆以舟渡﹐故有上渡﹑下渡之名﹐今仍之。《閩都記》﹕閩陳守約居。守約之先﹐固始人也。五代晉天福間﹐來閩仕南唐﹐爲左司郎中。宋時有陳�者﹐性樂施﹐子七人﹐孫二十八人﹐曾孫六十五人﹐元孫一百三十人﹐而多仕。裏中有童謠云「螢尾星﹐江南陳。」謂入城夜歸時﹐燈炬如螢星也。

齊坑山髙蓋之支也。北曰石室山﹐卽北園﹐與吳嶼﹑蟠嶼諸山相聯絡﹐齊氏居之。

鳳冠山在鳳崗西南。羣山中沃野千餘頃﹐田中有小阜﹐如三臺﹐或曰瓜嶼﹐亦曰柯嶼﹐又名臺嶼。左髙蓋﹐右鳳灣﹐金雞障其後﹐陽崎峙其前。陽崎之水﹐別爲小浦﹐逶迆環抱於三阜者三十六曲。宋光州司戶陳嘉言居之。嘉言﹐咸淳間人﹐元人革命不仕﹐隱居臺嶼﹐積書數萬卷﹐人稱書隱先生。

陽崎江在侯官四十七都。匯侯官﹑懷安﹑永福諸山之水﹐經西峽與馬江合﹐入於海。隔江對峙曰陰崎﹐樹木陰翳﹐居民稠密﹐有山臨於江滸。元鄭潛置義渡處﹐一名仙崎。其旁爲芒山﹐有瓦窯。按省會南路之驛﹐舊由橫山﹐江南白湖凡五鋪﹐至峽江渡江﹐又四鋪至大田驛。明萬曆四十年﹐攺設官路﹐避峽江之險。從倉前橋折入白鷺鋪﹐由陽崎渡江﹐達閩縣蒙山﹑蕭家道諸鋪﹐至大田驛。四十一年﹐以陽崎路不便往來﹐復自南臺起﹐至吳山雞母嶼﹐渡江抵蕭家道登岸﹐其陽崎鋪捨仍存兼行。今驛道歸自三角埕渡江﹐而陽岐之舊路遂廢。然今興化行旅﹐道永福而來者﹐猶以此爲捷徑云。

金鎖江在城西南。《閩中記》﹕昔有漁父垂釣得金鎖﹐引鎖盡﹐見金牛奔湧﹐漁者急挽至岸﹔牛斷﹐猶得鎖﹐長二尺。晉康帝於此立廟﹐其神甚靈。

郡西門外﹐舊夾城迎仙門﹐一名怡山門。有迎仙橋﹐卽門外板橋﹐以王霸得名。其北有壩﹐障西湖水﹐明知府江鐸所建。舊有亭﹐豎碑其上。按郡誌﹕萬曆十四年﹐守江鐸以會城西北﹑水部﹑湯門四關﹐引江潮湖水﹐眾流吐納繞旋。邇來淤塞﹐北關湖水不得入。河西﹑湯水三關𨿽通﹐河而淺涸﹐潮汐無幾﹐舟輯阻滯。西門迎仙橋下有港﹐接西水關及河江在西南者。當春夏月﹐建閘蓄水﹔秋冬決放﹐湖髙河低﹐洪流入江﹐不可復返﹐濱湖數十里﹐莫資灌漑。乃開北關﹐修建西湯水各閘﹐引諸水入河﹔又攺西門迎仙橋舊閘爲壩﹐以蓄湖水﹐勿令決放。自玆舊制復興﹐水利無壅﹐邇年復議塞﹐殊爲民患。司地方者﹐願如江公可也。

迎恩福地在迎仙橋北﹐祀土谷神﹐今爲鄕社。

江公祠在城西鋪之右。萬曆十九年﹐爲知府江鐸建﹐郡人王應鐘爲記﹐今圯。

城西鋪面西湖﹐上通梅亭五里。

唐公祠祀明郡守唐珣。珣﹐華亭人﹐成化間﹐知福州﹐有惠政。弘治間建祠﹐後圯。萬曆十六年﹐知府江鐸重修﹐今復圯。

殷﹑龐二公祠在唐公祠之東。明萬曆三年建﹐祀巡撫殷從儉。殷﹐廣西臨桂人。郡人林燫爲記。後十餘年﹐南海龐公尙鵬撫閩﹐行「一條鞭法」﹐罷榷弛徵﹐民懷之﹐並祠焉。《閩都記》﹕萬曆辛丑﹐巡撫朱運昌卒。其弟私塑像於祠﹐扁曰「殷﹑龐﹑朱三公祠」﹐宜去之。案﹕祠亦圮。

徐公祠在眞武行宮之西﹑謝泉之東。萬曆十九年建﹐祀按察使徐中行﹐今亦圮。

西湖

在城西北里許﹐晉太守嚴髙所鑿。舊周四十里﹐唐末王氏於子城外環築羅城及南北夾城﹐皆取土於湖旁。王璘因築臺爲水晶宮﹐後漸淹塞。宋皇祐四年﹐郡守曹穎叔漸次修築﹐自迎仙門至遺愛門所存僅十之三。嗣是程師孟﹑蔡襄相繼修治﹐未就。淳熙中﹐郡守趙汝愚疏請開浚﹐後復淤塞。明初築城﹐湖益隘。嘉靖間﹐按察使徐中行稍浚治之。萬曆十六年﹐知府江鐸攺西門外舊閘爲壩﹐引西湖水入城﹐以通河道。未幾﹐姦民藉口受稅養魚﹐奄爲己物﹐仍塞北水關﹐至蓄泄不時﹐旱潦俱困﹐民田受其病。三十六年﹐提學僉事熊尙文乃禁民占田﹐歸湖之利於學官﹐而借學租以完稅。及熊去任﹐姦民夤緣﹐復假裏排輪佃﹐增其稅﹐以充公費。四十年﹐按察使陳邦瞻始立議﹐以湖歸官﹐以湖利歸民﹐而捐本司公費﹐以完湖糧。於是﹐積猾潛蹤﹐澤梁無禁矣。國初未暇淸復﹐康熙二十二年總督姚啟聖﹑巡撫金鋐議開鑿。四十二年﹐總督金世榮﹑巡撫梅鋗重浚﹐旋又淹塞。乾隆十三年﹐總督喀爾吉善﹑巡撫潘思榘復重浚。道光戊子﹐當事與縉紳又復浚治﹐湖岸皆甃以石﹐環植桃李﹔湖中亭閣祠宇﹐以次修復﹔又攺荷亭﹑皇華亭址﹐爲李忠定公祠。今又數十年﹐湖身日髙﹐北水關又復閉塞﹐湖水點滴不入城﹐自宜秋橋以南﹐河身日淤﹐而西湖遂爲湖濱鄕民之私業矣。案﹕晉時有東﹑西二湖﹐皆太守嚴髙所鑿﹐周回各二十里﹐引東北諸山之水注東湖﹔引西北諸山之水注西湖。二湖與閩海潮汐相通﹐漑田不可勝數。又有南唐貞元十一年﹐觀察刺史王翊﹐辟城西南五里爲湖二百四十步﹐接西湖之水﹐灌於東南﹐今柳橋是也。宋慶曆中﹐東湖漸淤。至淳熙間﹐盡爲民田。浮倉山昔在水中央﹐今周遭皆田﹐東北諸鄕俱名湖塍。浮倉之西﹐有亭﹐尙呼湖前亭云。《三山誌》﹕嘉祐二年﹐郡守蔡襄從樂遊橋開沿城外河﹐抵湯門﹑琴亭﹑湖心﹐至北嶺下去思橋﹐北至河尾船場﹐散入港北小浦﹑中浦﹑石泉﹑安國以北。懷安知縣樊紀復作十三橋﹕曰壎﹑曰塍北﹑曰小浦﹑曰湖心﹑曰琴亭﹑曰越塘﹑曰龍腰﹑曰後溪﹑曰桑畬﹑曰嶺下﹑曰範溪﹑曰瀨溪。東湖旣淹﹐賴此港浦橋梁導東北諸水﹐以達於東門也。南湖之塞﹐不知何代。其始辟迆北有港﹐與西湖通﹐漸爲民廬舍園池。今唐公祠前﹐有石橋﹐西外石街有熊兵﹑泥門二橋﹐皆湖渠遺迹也。西湖始鑿時甚廣﹐歷代築城漸淹塞。宋皇祐初﹐所存僅十之三。嘉祐二年﹐蔡襄復古五塘﹐以漑民田﹐有意浚治西湖﹐未果。乃命疏導梁浦六十有九﹐以興水利。按《三山誌》﹕西湖漑三邑民田﹐至一萬五千餘畝﹐今則益加隘矣。二湖旣廢﹐惟西湖僅存﹐故附隸於此。宋蔡襄《杪秋湖上》詩﹕「舊暑侵涼已分銷﹐蕭疏丹樹見斜橋。千千露竹全瀟灑﹐一一風蟬共寂寥。菇米熟汀來客燕﹐芡絲分水避歸橈。月魂未上東坡角﹐誰向東城與下招。」李覯《寒食湖上》詩﹕「山前雨气曉才收﹐水際風光翠欲流。繞渚旌旗停曲岸﹐滿潭鉦鼓競飛舟。浮來煙島紛相就﹐引去沙禽好自由。歸騎不愁山月暝﹐萬枝燈燭度花樓。」李綱《宴會湖樓》詩﹕「畫棟翚飛瞰曲塘﹐主人情重啟華觴。月搖花影鱗鱗碧﹐風入荷花苒苒香。散策幸陪終日適﹐開襟還喜十分涼。天涯隨公同淸賞﹐何必南園作醉鄕。」朱子《和趙汝愚開西湖》詩﹕「百年地辟有奇功﹐創見猶驚鶴髮翁。共喜安車迎國老﹐更傳佳句走郵童。閒來且看潮頭入﹐樂事寧愛酒盞空。會見臺星與卿月﹐交光齊照廣寒宮。」「越王城下水溶溶﹐此樂從今與眾同。滿眼芰荷方永日﹐轉頭禾黍便西風。湖光盡處天容闊﹐潮信來時海气通。酬唱不誇風物好﹐一心憂國願年丰。」又﹐羅願﹑陳俊卿皆有《和趙汝愚西湖》詩﹐詳見郡誌。辛棄疾《遊西湖》詞﹕「翠浪吞平野。挽天河﹐誰來照影﹐臥龍山下。煙雨偏宜晴更好﹐約略西施未嫁。待細把﹑江山圖畫。千頃光中堆灩澦﹐似扁舟欲上瞿塘馬。中有句﹐浩難寫。詩人例入西湖社。記風流﹑重來手種﹐綠成陰也。陌上遊人誇故國﹐下裏水晶臺榭。更復道橫空淸夜。粉黛中洲歌妙曲﹐問當年魚鳥無存者。堂上燕﹐又長夏。」「覓句如東野。想錢塘﹑風流處士﹐水仙祠下。更憶小孤煙浪裏﹐望斷彭郎欲嫁。是一色空蒙難畫。誰解胸中吞云夢﹐試呼來﹑艸賦看司馬。須更把﹐《上林》寫。雞豚舊日漁樵社。問先生﹕帶湖春漲﹐幾時歸也﹖爲愛琉璃三萬頃﹐正臥水亭煙榭。對玉塔﹑澄瀾深夜。雁鶩如雲休報事﹐被詩逢敵手皆勁者。春艸夢﹐也宜夏。」「碧海桑成野。笑人間﹑江翻平陸﹐水雲髙下。自是三山顏色好﹐更看雨婚姻嫁。料未必龍眠能畫。擬向詩人求幼婦﹐倩諸君﹑妙手皆談馬。須進酒﹐爲陶寫。回頭鷗鷺瓢泉社。莫吟詩﹐莫拋尊酒﹐是吾盟也。千騎而今遮白髮﹐忘卻滄浪亭榭。但記得﹑灞陵呵夜。我輩從來文字飲﹐怕壯懷激烈須歌者。蟬噪也。綠陰夏。」「綠漲連雲翠拂空。十分風月處﹐著衰翁。垂楊影斷岸西東。君恩重﹑教且種芙蓉。十里水晶宮。有時騎馬去﹐笑兒童。殷勤卻謝打頭風。船兒住﹐且醉浪花中。」明王偁《晚過湖上》詩﹕「一徑愜幽尋﹐悠然世外心。不緣流水泛﹐那識落花深。荷影澄天鏡﹐松聲韻素琴。前林煙馨發﹐歸路月沈沈。」王應山句﹕「蛟宮隱隱黿鼉避﹐澤國溟溟鷗鷺浮。山郭遠從波上瀉﹐樓船近在畫中遊。」陳朝錠句﹕「芳州艸暖鳧鷺集﹐碧檻風柔菡萏香。」林濂句﹕「萬家城堞林邊迥﹐兩岸雲山鏡裏浮。」諭應益句﹕「峯紋寫浪晴吹瀔﹐日气蒸花午作嵐。」徐子興句﹕「入座詞人髙北斗﹐開樽明月滿西湖。」王應鐘句﹕「景當夕照千山靜﹐波入澄瀾一鑑空。」葉向髙句﹕「桑柘幾家湖上社﹐芙蓉十里水邊城。」余詳見郡誌。

孤山

在湖中央﹑開化寺後。樹木陰翳﹐華實盈疇。山之陰﹐有陳內翰景著祖塋墓﹐上有篆書「定遠伯玠陳公之墳」八字。又明詩人趙十五﹑陳叔度合墓﹐今皆失其處。《閩都記》﹕先時亭臺梵宇﹐歲久傾圯。明萬曆十五年﹐郡守江鐸建亭其巓﹐顏曰「三山別島」﹐有石刻立亭左。又有葉文忠相國所撰《水利碑》。乾隆十三年﹐中丞潘敏惠公浚湖﹐仍蓋小亭於山上﹐扁曰「三山別島」﹐復古也。案舊記﹕孤山有亭﹐曰宛在亭﹐又攺爲湖心亭。四面波濤嘡嗒﹐數家結屋其旁﹐以捕魚爲主。晴日曬网﹐鳧雁鸕鶿﹐飛鳴上下。雨後煙雨迷離﹐漁舟蕩漾﹐都非恆境。客與緇流往返寺中﹐自行駕筏以渡﹐兩岸桃柳紛霏﹐雲霞掩映﹐常有梵王鐘鼓﹐與樵歌漁唱相和也。每歲端陽﹐城內外人競渡於此﹐采蓮畫舫﹐士女繽紛。

開化寺西湖舊有開化院﹐在子城外﹐歲久無存。以今考之﹐當在城內之西北隅。今孤山之開化寺﹐不知始於何年﹖康熙四十四年﹐總督金世榮浚西湖﹐遂新斯寺。中爲正殿﹐後爲禪堂﹐兩翼鐘鼓樓。學使沈涵爲之記﹐方伯髙緝睿集《聖教序》書。亭壞﹐碑磨他用﹐可惜也。禪堂之左爲客寮﹐右爲方丈。寺有荔枝數十株﹐名與西禪寺埒。舊有十八娘之名﹐見蔡忠惠《荔枝譜》。環湖桃柳﹐春紅冬翠﹐掩映鏡中。三十年來﹐鐘鼓之樓﹐並客堂﹑方丈﹐鞫爲茂艸。乾隆十三年﹐中丞潘敏惠公重修﹔道光戊子重浚西湖﹐再修。

宛在堂在開化寺左。舊湖心亭﹐又爲蒹葭亭。明山人傅汝舟擬築室於此﹐招髙瀔偕隱﹐後竟不果。《名勝志》﹕汝舟與髙濲皆出鄭少谷之門。郡人語曰「髙垂股﹐傅脫粟。言齦齦﹐中歌曲。」少谷於傅﹐嘗稱其文﹔於髙﹐則重其行。山人擬築斯堂﹐約瀔偕隱﹐詩歌唱和﹐傳誦一時﹐後不果。而山人集中有《堂成寄丰學士》詩﹐則堂竟落成﹐無從徵信矣。乾隆十三年﹐潘敏惠公重浚西湖﹐葺開化寺。郡人因於寺之東築室三楹﹐旁蓋小樓﹐祀文昌﹐下祀名宦之有功於西湖者。以鄕先生林子羽﹑王孟揚﹑鄭少谷﹑傅木虛﹑髙宗呂﹑葉臺山﹑曹能始﹑謝在杭﹑徐興公﹑幔亭十君子袝焉。墻外一亭﹐列蒔梅花﹐爲觴吟之所。堂前仍舊名﹐後圯。道光間重建﹐增祀陳叔度﹑趙十五﹑黃莘田﹑謝雙湖四公﹐稱十四先生焉。

澄瀾閣趙忠定汝愚浚西湖﹐沿威武堂故址﹐建閣曰「澄瀾」。拓城以後﹐址失。以地考之﹐當在城內定遠橋之東北。明萬曆三年﹐按察使徐中行市瀕湖池館﹐建閣其上。由荷亭爲梁﹐躡級以登﹐仍忠定舊名﹐嶺南黎民表隸書額。其下爲堂﹐爲燕遊之所﹐馬恭敏森爲記。徐興公有「開樽明月滿西湖」之句。葉文忠詩﹕「桑柘幾家湖上社﹐芙蓉十里水邊城」﹐皆實錄也。十六年﹐知府江鐸重修﹐後圯。道光間重建於褒忠祠後。

皇華亭在湖濱迎恩亭之東。左豎元肅政廉訪司副使中順公寶哥畏兀氏《去思碑》﹐右有明嘉靖初禦史林釴換《靖閩碑》。其外爲荷亭﹐檻外芙蕖數畝﹐斜陽欲下﹐香气襲人﹐冠蓋迎送皆觴於此。梅中丞名鋗題柱云「已束輕裝趨北闕﹐暫停飛蓋看西湖。」乾隆十三年﹐潘敏惠中丞重嵌《浚湖碑》於壁﹐尋圯。道光間重浚西湖﹐攺建爲李忠定公祠。

謝坪嶼在湖濱﹐一水盈盈﹐山光映帶。相傳昔有謝氏避地結廬於此﹐見《通誌》。《閩都記》﹕謝廷柱﹐長樂人﹐都禦史士元之子。舉進士﹐授評事﹐歷湖廣僉事。致仕﹐市負郭田數十畝﹐築室以居。後從子尙書傑攺爲宗祠。廷柱詩集亦有《西湖艸堂成﹐五溪先生惠詩﹐次韻》云「窗前碧嶂秋添賦﹐墻下黃花晚自栽。」則當是以官名其地者﹐俗誤呼爲謝評嶼耳。許友有《西湖謝評事宅》詩云「欹斜一屋傍蘆花﹐兩扇柴門面湖裏。樵歌漁曲來曉昏﹐雨月風煙無閒止。四時有客至湖中﹐便道竹邊評事裏。」

謝泉

一井在湖濱﹐謝廷柱所鑿﹐鐫曰謝泉。

褒忠祠在湖中﹐舊爲傳經書院。乾隆六年攺建﹐祀國朝殉難總督範承謨等。

大夢山在湖西﹐周二里﹐東起迎恩亭﹐西臨平章池。蒼秀可愛﹐而多奇石。郡守江鐸鐫「廉山」二字﹐與客登臨﹐欲建亭其上﹐而未果。其陽有墨池一坎﹐窪然而正方。元時有隱者﹐晦迹於此﹐鐫曰「墨池」。近爲築墳伐石﹐多所缺敗﹐非復曩時之舊矣。前有薛家園池﹐回環里許。弘治正徳間﹐有文旭﹑文易兄弟鄕薦登仕﹐前列甲第﹐後爲池館﹐迆西爲宗祠。嘉靖初﹐丰學士熙謫戍﹐曾館其家﹐爲作《祠堂祀》﹐今皆寥落。山有孝子薩瑯及子侍郎琦墓﹐南爲薩氏墓廬。明曹學佺《泛舟西湖登大夢山》詩﹕「山色城中滿﹐看山亦出城。卻憐春欲盡﹐正值雨初晴。坐得野亭曠﹐到來湖水淸。詎須問佳否﹐於此已忘情。」

平章池在大夢山南﹐又名西陂。元平章陳有定別業。舊延袤里許﹐今湮沒多矣。明郭波《泛西陂》詩﹕「古池六月官城西﹐霖雨旣過水拍堤。雲光十里浸樓閣﹐煙波一碧涵玻璃。玻璃遠接巖巒色﹐深沈黑比蛟龍宅。此地曾經住貴臣﹐今當何處來仙客﹖碧山金馬下殊方﹐柏臺冰月相輝光。少微星髙南斗旁﹐野夫倚玉蒹葭蒼。主人好事非一日﹐吾輩亦豈偶然集。抱琴蕩漿村醪香﹐開篋授衣澗香襲。落日蘭舟未擬回﹐中流蕭鼓隔山隈。荷花歡語菱歌唱﹐菱葉散亂還去來。風定波光湛不流﹐舟停潭影復悠悠。萬木澄陰羣鳥下﹐半輪月出東山頭。」傅汝舟亦有《病不赴西陂和郭子》詩﹐見郡誌。

熊兵橋在湖之西﹐宋時熊兵營駐此﹐故名。今橋之南地﹐猶稱後營。以此舊有河港引西湖水達南湖﹐今湮塞。

西湖書院在熊兵橋北﹐舊爲五路廟。康熙戊寅已卯間大疫﹐鄕人迎賽若狂。郡守遲維城禁毀其像。縉紳鄭開極等請攺爲書院﹐以祀朱子。門對湖光﹐雙榕夾立﹐濃陰可憩﹐亦湖濱一勝槪也。今門首有葉文忠相國舊題澄瀾閣「桑柘幾家湖上社」句﹐永福黃任書也。按湖西北岸﹐舊又有三山院﹐宋寶祐二年提刑王泌建。元致和間憲使易釋裏阿重建﹐設山長﹐今廢﹐其址不可考。又有毗盧閣﹐在唐公祠之北﹐今亦廢。

泥門橋泥王廟前﹐俗呼平橋。

道士洋在迎恩亭迆北﹐有田數頃﹐中有官路。

貴安山延袤二里﹐郡北邙也。有謝琚墓。

自貴安山折而西﹐爲象山﹐有明都禦史陳則淸墓﹐俗呼陳都墓。

古靈祠在象山麓﹐祀學士陳襄﹐有司春秋致祭。舊祠在萬歲巷﹐康熙元年移建今所﹐督學陸可求爲記。後廡爲集賢堂﹐以襄所薦士司馬光﹑程頤﹑張載﹑蘇軾﹑曾鞏等三十三人配。雍正七年﹐布政使趙國麟捐修。八年奉敕重修。中有曲洞﹑荷池﹑勺橋﹑吟臺﹑竹林﹑松嶺﹑梅亭﹑城止亭諸勝。

佛國山有謝給事賁墓。

郡厲壇在保福山東。明洪武初建馬鞍山﹐後移今所。

風節亭在保福寺之西﹐初道周有亭。萬曆初﹐以提學副使鄒迪光﹐賜名曰風節。

保福寺在郡厲壇之北﹐初名唐安﹐陳天嘉二年建。明洪武初重建﹐名隆壽保福寺。

火烽山山有明右都禦史洪英墓。

梅亭山有鄭少谷墓﹐明郡守汪文盛營造﹐墓前有「閩少穀子墓」五字。國朝郡守吳六一重修。明傅汝舟《少谷墓下雨夜感懷》詩﹕「良友已亡悲鳳去﹐遺篇𨿽在泣麟窮。休論十載追趨地﹐只漫千山夢寐中。靑艸漸生今日雨﹐白楊時動故國風。撫墳豈稱酬知己﹐愁絕春原薜藶叢。」王文旭詩﹕「騎箕人已遠﹐舊侶總堪悲。爲憶藏舟壑﹐同攀掛劍枝。艸靑侵曲徑﹐苔綠上穹碑。落日空山裏﹐淒然共賦詩。」周廷用詩﹕「不見髙人揚子云﹐山川到處勒遺文。眼前金匱誰能識﹐獨有侯芭爲起墳。」「元冢累累荊棘荒﹐夜臺何處葬文章。長松老檜參天起﹐喬木千年表鄭鄕。」徐熥詩﹕「荒墳不記年﹐過客淚潸然。朽骨存於此﹐吟魂何處邊。野孤啼暮雨﹐石馬臥秋煙。安得斯人起﹐重令大雅傳。」「山郭冢累累﹐經過下馬誰。先生一抔土﹐詞客百年悲。藤護將崩石﹐苔封未斷碑。應知靈爽在﹐嘆我不同時。」徐詩﹕「昔賢寧復起﹐大雅久無聞。黃土空銷骨﹐靑山不葬文。精靈沈夜月﹐吟詠冷秋云。詞客應相識﹐詩成墓所焚。風流山吏部﹐白骨閟泉扃。異代思相見﹐千年不肯醒。松楸護靈气﹐川嶽暗文星。墓燧無人治﹐遺篇又殺靑。」袁敬烈詩﹕「落日暝煙收﹐淒涼閉一邱。生年無四十﹐名姓有千秋。孤嶺寒猿嘯﹐空山過客愁。可憐風雨夜﹐蕭瑟是松揪。」「空林閉白雲﹐深處易斜曛。詩客當年淚﹐先生絕代文。藤蘿牽斷碣﹐狐兔走孤墳。向夕悲風起﹐淒涼不可聞。」又傅處士汝舟墓在眠狗山﹐與少谷墓相鄰。王應山《弔傅山人》詩﹕「桑戶當年已返眞﹐傷心交誼自先人。荒邱誰復瞻霜露﹐斷簡能無泣鬼神。采藥尙掩蓬島月﹐種桃空憶故山春。幸然委蛻依良友﹐何必要離井隱淪。」徐詩﹕「大雅人何在﹖累累土一邱。有詩傳宇宙﹐無子祭春秋。樵采村童入﹐經過父老愁。泉臺憐少谷﹐精爽可同遊。」郭造卿詩﹕「應得神仙去﹐靑天有玉樓。空餘人世在﹐白艸自髙邱。掛劍畱墳樹﹐生芻奠隴頭。千秋髙誼在﹐臨發淚還流。」

郡鹿山在梅亭西﹐有乳泉石刻。山有學憲劉世揚墓﹐石刻「諫議阡」三字。

萬安橋在梅亭鋪北﹐納洪塘諸流﹐驛路要衡也。宋紹興七年建﹐元季圯於水﹐所存二址。明宣徳八年重建於舊址之西﹐四十丈許﹐釃水爲五道﹐上跨修梁﹐而覆以亭。正﹑嘉﹑隆﹑萬間屢圯﹐屢修。今久圯。

文山

宋處士鄭育居此。太守黃裳數訪之﹐壘石爲徑﹐榜曰「文山」﹐故名。《閩都記》﹕舊有坊扁﹐今廢。有小浦通潮汐。

自迎西橋直西﹐爲艸市都。有﹕

新亭

初名西隱。唐太守唐秩有惠政﹐更名頌徳。有寺曰西隱。明成化間﹐閩知府唐珣捐資辟地重建﹐俗稱新亭﹐今名觀音亭。有英濟祠。

接官亭舊在西湖頭﹐卽迎恩亭也。後驛道攺由洪山橋入﹐遂攺建於此。

浙紹鄕祠在觀音亭西﹐祀靜安公張緒。

康親王祠在浙紹鄕祠西﹐國初建。

鳳皇山在一都。舊有香巖寺﹐今廢。有橋亦名鳳皇。今石梁僅存﹐而地猶稱鳳皇池。上有髙風臺址﹐元貢師泰增築之﹐名以髙風﹐自爲記云「方山聳其前﹐蓮峯矗其後。左滄海﹐右洪江。雲煙蒼茫﹐極目無際。」又欲作亭其上﹐平章道隱助之﹐名曰「鳴鳳」。今亭基亦沒。朱子《和林擇之鳳皇山》詩﹕「木落髻鬟擁﹐湖平妝鏡空。荒亡余舊事﹐慘淡只悲風。興發千山裏﹐詩成一笑中。諸君莫惆悵﹐吾道固當窮。」

東臺廟在鳳皇山巓。五代閩建﹐以神有捍賊禦災功。嘉定間賜額忠惠﹐都官員外郎林岊爲碑文。今俗稱將軍廟﹐山亦曰將軍山。

淸泉山在鳳皇山西﹐其支卽貴安山。山有宋林之奇及從子子衝墓。之奇﹐官校書郎﹐由宗正丞提舉閩舶﹐遂以祠祿家居﹐呂祖謙嘗師之。子衝﹐字通卿﹐登進士﹐累官將樂丞。父卒﹐扶柩歸。《閩都記》﹕二墓有祠﹐多朱子書扁。道周有石刻﹕「三山林氏先塋」﹐今式微。有豪門同姓冒之。

祭酒嶺在淸泉山西﹐以閩湛溫得名。《閩都記》﹕溫事閩王延翰﹐爲祭酒。翰使溫鴆其弟建州刺史延稟﹝來使﹞。溫恐兄弟從此多釁﹐自飲鴆卒。閩人哀之﹐葬於此﹐遂名其山。昔路逾嶺而趨﹐後因閩總制張經營葬其父﹐辟路田間﹐以達行者。明徐《過祭酒嶺湛溫墓》詩﹕「大夫飲鴆僞閩時﹐古墓榛蕪問不知。嶺路卽今傳祭酒﹐行人下馬看丰碑。」又有宋員外郎湛沂墓﹐亦在祭酒嶺。《鰲峯集》云﹕古冢荒蕪﹐傍有志銘完好﹐爲治平中湛沂之墓。沂﹐兪之父也。劉康夫撰文。」明徐詩﹕「名姓無因著漢靑﹐古墳零落在郊坰。誰知五百餘年後﹐尙有人來讀墓銘。」

四借亭在洪山橋東。爲明成化間布政使陳珂建﹐今圯。

洪山橋距城西十里﹐跨洪江上。《名勝志》﹕自芋原上分支來﹐由桐口萬安經此橋﹐以達西禪浦﹐繞城西入臺江﹐與洪塘江合。《閩都記》﹕萬安江口﹐舊有石橋門狹﹔溢水迅急﹐善崩﹐民以爲病。成化十一年﹐鎭守太監盧勝廣舊址重建﹐僉事章懋爲記。二十二年﹐太監陳道重修。然水門四十餘﹐其七門當衝流﹐屢壞屢修。萬曆六年﹐巡撫都禦史龐尙鵬重治建屋。萬曆已酉毀﹐知府諭政重造﹐又毀。國朝順治中攺造﹐尋圯。康熙間督撫姚啟聖﹑吳興祚﹑金鋐相繼重修﹐復圯。乾隆間又修﹐旋圯。嘉慶﹑咸豐間又圯﹐道光間又修。按﹕岊江之水﹐自芋原而下﹐舊有橋﹐曰靈光﹝卽桐口橋也﹞﹑曰萬安﹑曰洪山﹐今二橋俱圯﹐惟洪山獨存﹐然亦屢修屢壞。考曹能始《靈光橋記略》云﹕桐口﹑萬安﹑洪山爲水所經之處﹐皆有梁以渡。一則津濟往來﹐人所易曉﹔一則以江潮相接處﹐江力微﹐不能勝潮。潮歸時﹐扶江水以東馳﹐若奔馬﹐則其水無情。且田廬就近者﹐易崩﹐故借橋之力以挽之。潮欲去而稍扼於橋者再三﹐若不一而足﹐則前人創造之意蓋微矣。

由西門迎仙橋折而南﹐爲髙峯庵﹐地今名柴巷﹐舊西教場也。有橋跨河﹐曰髙峯橋。橋之南有庵﹐今廢爲瘟神廟。

柳橋

在艸市都。唐時辟南湖於此﹐今惟一港﹐從通舟楫﹐從西水關入。

陸莊園在髙峯橋西。宋陸蘊﹑陸藻兄弟別業﹐園池亭館﹐今皆頹廢。

鳳山

亦名黃山﹐在柳橋南平田中。山陰有明都禦史陳紀墓。

西禪寺一名怡山﹐亦曰域山﹐距城西五里而遙。梁仙人王霸所居。有寺古號信首﹐隋末圯。咸通八年﹐觀察使李景溫招長沙潙山僧大安來居﹐起廢而新之。十年﹐攺名淸禪﹔尋又攺延壽。後唐長興中﹐閩王延鈞奏名長慶。淮兵焚毀﹐惟佛殿﹑經藏﹑法堂﹑西僧堂僅存。天聖中營葺﹐始就﹐周垣九百丈﹐居三千人。有奎華閣﹐明遠﹑紫翠二亭﹐放生池諸勝。景祐五年﹐敕號怡山長慶。明宣徳二年重建﹐屢修。玆寺爲侯官叢林第一。舊有西宮﹐王霸居此﹐鑿井煉藥﹐有白龜吐泉﹐點瓦成金之異。後委蛻於所居皂莢樹下。唐貞元中﹐觀察使李若初建沖虛觀﹐以祀霸及徐登﹑董奉﹑任放﹐爲四仙祠。萬曆初﹐馬恭敏森卜兆其地﹐遂移建於東。按寺志﹕沖虛觀﹐舊在寺前東南﹐今廢。西南僅存數椽﹐俗呼小伽藍。有白龜井﹐亦枯廢。寺內外有七井﹐俱唐開山僧懶安浚。四圍多荔樹﹐福州荔枝以西禪﹑開化二寺所產爲著。寺之荔﹐宋時植者﹐舊有百餘株。其法堂前後四株﹐傳爲五代僧慧稜手植﹐至今猶存。宋蔡襄《和王介夫遊西禪兼呈黃承制》詩﹕「山城只有四圍靑﹐海國都無一點塵。荔子丰標全占夏﹐荷花顏色未饒春。水邊淸吹傳觴久﹐路上殘陽立馬頻。不是閒來誇景物﹐欲將謠俗寄王人。」李覯《遊怡山長慶寺》詩﹕「行行金碧裏﹐气象恍如春。不記來時路﹐自嫌衣上塵。院香知有佛﹐僧靜似無人。十載京華夢﹐相逢一欠伸。」李綱《西禪寺斗東堂》詩﹕「傑閣雄樓杳靄間﹐佳辰良夜共躋攀。斗回髙柄臨華棟﹐月湧淸光出遠山。急景行將悲晼晚﹐此身難得到寬閒。世間百慮何時了﹐且對金樽一解顏。」明王偁《秋夜宿怡山古剎》詩﹕「別路繞珠林﹐秋來落葉深。一燈今夜雨﹐千里故人心。已覺空門幻﹐還驚旅況侵。坐聞鐘鼓曙﹐離思轉沈沈。」鄭善夫《病起步西禪》詩﹕「一春伏枕鶯可憐﹐病起野池生白蓮。偶爾梳頭出城郭﹐便因看竹到西禪。天晴求食鳥雙下﹐日午閉門僧獨眠。明發螺江有行役﹐紅塵白雁異風煙。」謝肇淛詩﹕「城西十里路﹐春樹變鳴禽。遠寺尋鐘入﹐山僧避客深。雨花天外落﹐石塔洞中陰。悟得空門意﹐吾生已陸沈。」黃道周《宿怡山招提》詩﹕「路折城西地已幽﹐寒云更繞寺門流。深林何處堆黃葉﹐老衲無心任白頭。山近重陽常欲雨﹐人經多難易悲秋。偶然坐覺蒲團穩﹐誰擬閒身幾日畱。」

石湖橋在美宅裏西宮前。

西禪浦在西禪寺前。外臨三港爲江﹐俗名西河口。內有小浦達於河渠﹐有渡達鳳岡諸處。

度洪山橋而西﹐爲洪塘﹐有洪山寺。在橋西。明正徳間布政使陳珂建。萬曆六年修﹐尋圯﹐甲寅重創。謝肇淛詩﹕「山下洪江江上村﹐江雲山靄共黃昏。早潮歸後暮潮到﹐一片寒聲繞寺門。」

洪塘之山﹐皆曰洪山。其支者曰﹕

東岐山嶺上有里社最盛。環山之下﹐爲洪塘市。

西山

在雲程山東。村落駢廣﹐太常卿許谷祖居之。

雲程山自西山吸江而下﹐居下豎塔右麓。以象文筆﹐林﹑鄭二姓居之。林副使玭﹑禦史瑭﹑參議文纘﹑僉事壁﹑知府塋﹐鄭長史閡﹑僉事元韶﹑知府惇典﹐其著也。山有白馬廟﹐航海者多乞靈焉。

妙峯山山有林廷選﹑玭﹑瑭墓﹐山椒舊時亭榭頗多﹐今皆廢。上有妙峯寺﹐境極幽曠。宋天聖間建﹐明成化間修﹐國朝順治間重修。上爲宋中書舍人林遹讀書處。

石倉園在洪塘山麓。明曹學佺別業﹐有浮山堂﹑石橋﹑臨賦閣﹑春艸亭﹑石倉﹑語江亭﹑長至臺﹑石君聽泉閣﹑夜光堂﹑梵髙閣﹑渺軒﹑梅花館﹑林亭﹑澗室﹑荔支閣﹑碧泉庵﹑竹醉亭﹑琴書社﹑南池諸勝。綠沼翠巖﹐奇葩異艸﹐與四庫圖書﹐照耀煙波之上。近易數主﹐諸迹皆蕪沒。

金山塔江渚突出一阜﹐隨潮髙下﹐水漲而山不沒﹐名小金山。形家以爲印浮水面﹐中有石塔。舊有橋﹐以通往來﹐後拆﹐今易以渡。元王翰《金山塔》詩﹕「勝地標孤塔﹐遙津集百船。岸回孤嶼火﹐風度隔村煙。樹色迷芳渚﹐漁歌起暮天。客愁無處寫﹐相對未成眠。」按﹕洪塘在前明時﹐廛市最盛﹐亞於南臺。而科名閥閱之盛﹐亦甲於諸鄕。自林﹑鄭諸大姓外﹐若翁宗伯正春﹑張經略居第皆在焉。自倭亂焚毀﹐地方始消索矣。

自洪塘迆南﹐爲鳳岡﹐江水回環﹐周回數十里﹐中有三十六宅。所植多龍眼﹑荔支﹐居人多植果種花爲業。有橋二﹕曰陳橋﹐曰周宅。而劉宅爲大﹐中有祠祀劉氏諸賢﹐宋劉彜所居也。按﹕彜﹐仁宗朝進士﹐初從胡瑗學。神宗熙寧初﹐爲制置三司條例官﹐以論新法不便﹐罷。復知桂州﹐以禁交人互市﹐貶。哲宗元祐初﹐復爲都水丞﹐遂卒。劉康夫﹑劉藻﹑劉嘉譽﹑劉世南﹑劉砥﹑劉礪﹑劉子玠皆其後也。自鳳岡迆南﹐至於楊岐﹐又至吳嶼﹐爲閩侯交界﹐夾江而居諸村落也。

小君山在吳嶼。明山人吳洪棲隱於此﹐王文旭《宿吳隱君故宅》有「早時季子幽居處﹐石室來遊異往年」之句。鄭善夫《訪吳山人隱所》詩﹕「脫屐吳居士﹐尋君江水遙。云房生夜气﹐蘚牖散春潮。榻靜聞空籟﹐情髙夢九霄。從玆畢靈寶﹐不赴小山招。」

自洪塘渡江而西﹐爲旗山。在四都。隔江諸峯﹐演漾欹側﹐其形如旗﹐與鼓山東西對峙﹐逶迆數里﹐髙數百仞。上有勾漏洞﹑仙人石﹑旗尾堰諸勝。勾漏洞深不可測﹐藤籮爲戶﹐棲禽好作人聲﹐雲煙積而成塊。相傳間有寺﹐曰穩臥軒﹑曰紫蔗巖﹑曰碎霞屏﹑曰接潮峯﹑曰綠艾莊。繞山之溪﹐曰錦溪。麓曰太平山。《十國紀年》﹕王延翰葬於此﹐恐非。案﹕王墓在城北太平山﹐卽太平地藏也。明徐熥《登旗山勾漏洞》詩﹕「溪山何逶迆﹐數里入鴻濛。斜日猿聲外﹐殘云鳥道中。亂峯諸洞隱﹐萬竹一泉通。趺坐松間石﹐塵心覺盡空。」「丹成不紀年﹐古洞白雲邊。眾水爭趨壑﹐孤峯欲接天。路危逢亂石﹐山盡見平田。日暮休歸去﹐還期遇葛仙。」環山而居者﹐曰南北嶼。北嶼一名水西。明林春澤太守宅在焉。宅後有八景﹐極林居之勝。鄭善夫書「旗山第一峯」大字﹐刻於石。又有「人瑞峯」三字﹐亦少谷書。渡合山橋﹐有鑪峯石屹立於闤闐間者﹐曰南嶼。民居鱗次﹐廛市爲西南諸鄕冠。江水貫穿於南北嶼間者﹐曰蜆江。地多產蜆﹐故又名小山曰蜆山。江有沶沫魚﹑獨腳蟶﹐勝比江東鱸蟹。山谷釀酒最擅名﹐曰紅老。又產香絲筍﹑仙爪姜﹑紫香蕷等。徐詩﹕「山當曲塢蔽千竹﹐路入半林生一峯。」黃鎬詩﹕「紫姜綠筍供租稅﹐赤蜆銀魚代稻梁。」陳薦夫詩﹕「馬江西吸旗陽水﹐象嶺南襟筆架山。」王維褒詩﹕「桕樹千叢多傍水﹐梅花到處結爲村」羅恭詩﹕「蒔圃遠攜斤斧去﹐灌田多背桔橰行。」讀諸詩﹐多恍佛此鄕之風景矣。

響石崖在旗山陽。明少保黃鎬別業。有桂巖﹑鰲石諸勝。山畔萬松如棘﹐有石累然伏土中﹐人行其上﹐璘璘有聲。

錦溪艸堂在北嶼。明太守林春澤所居﹐有竹齋﹑石筠亭﹑茂對亭諸生。春澤早歲能詩﹐與鄭善夫﹑方豪﹑張經等唱和。晚喜讀易﹐年逾期頤﹐筋力不衰﹐登涉如少年。卒之日﹐端坐而逝。子孫皆顯達﹐人稱水西林氏。

且閒堂在旗山北。明少司徒林應亮所居﹐中有頤老軒。葉文忠相國云﹕公束髮登朝﹐備位亞卿。晚告歸﹐築堂見志﹐滿百歲﹐邦人艷之。又有硯北山居﹐爲少司馬林如楚別業。

石松寺在三都旗山麓﹐一名石嵩。宋大中祥符三年建﹐初名靈鳳﹔紹興十年﹐僧天石於石上種松﹐因易今名。成化九年重建。後多頹廢﹔萬曆間興復。天石種松三本﹐有自刻詩云「偃蓋覆巖石﹐歲寒傲霜雪。深根蟠茯苓﹐千古飽風月。」明林春澤《石松寺》詩﹕「翠旗峯下叢林晚﹐有客相攜眼倍明。天迥風髙雙鳥逸﹐江空木落萬山淸。嵐光未縱煙霞老﹐野興偸隨杖履輕。誰信昨非今更是﹖我今方得古人情。」陳價夫《晚過石松寺》詩﹕「看山不覺深﹐拄杖入雙林。古意坐來淡﹐秋云行處陰。白蓮重結社﹐芳艸自知心。卻恐歸時路﹐明朝不可尋。」

象山

在旗山南。山形如象蹲伏﹐故名。內有洞﹐蝙蝠如飛鴉蛇虎蛟龍交斗﹐巖蜂結蜜成石。居民以蒔姜蕷靛爲生。晌午炊煙冷冷﹐數家雞犬相聞。其下曰﹕梅溪。盤旋里許﹐澗水潺湲﹐梅樹如繡﹐縱橫巖石上下﹐恆多觴吟過客。山畔有象鼻庵﹐僧無還居之。宋時爲鐵冶場。僞學禁起﹐朱子遁迹於此。又有靑芝洞﹐爲明董應舉侍郎之讀書處。

白鶴山在五都旗山南。松徑縈紆十餘里﹐有鶴巢其頂。澗水冷冷﹐與鶴鳴相應。唐同光二年建寺﹐曰仙宗。元至正二十三年重建。有歷峯亭﹑洗缽池﹑曇花磴﹑樞松關﹑金雞巖﹑卓錫泉﹑垂籮徑諸景。

崎頭山在七都在象山之東。峯巒奇秀﹐上有仙人石﹐下橫長江﹐曰浯江。江濱巨石橫浸﹐爲蘇崎﹐爲濟度處﹐蓋大江之支也。山半石磯臨水﹐號醉漁。其旁�山﹑月山﹑龍崎山。

尋山庵耕隱亭在垚沙浯江之濱﹐皆參政唐澞別業。澞少耕作負薪﹐自資起家。歷官登萊參政﹐晚歸詠其中。按《三山誌》﹕尋山庵﹐舊記作寺。閩光裏﹐同年置。

精嚴寺在七都。唐長興二年建﹐初號潯湖塔院。大中祥符六年﹐升爲精嚴寺。元符間始大辟土莽﹐爲遊人憩息之所。內有指柏堂﹑妙觀亭﹑普照軒﹑羅漢洞﹑獨露庵﹐上有小臺﹑金界亭﹐又北有臺山﹑普現庵﹑萬聖臺﹑盤陀石﹑金明窟﹑淸涼臺﹑月華庵﹑華峯亭﹑竹洞﹑綠陰亭﹑喜見亭諸勝﹐楊朏爲記﹐後圯。洪武間重建﹐今復圯。

嶼頭山在十都﹐一名花嶼。《名勝志》﹕周圍有六橋﹐曰﹕合潮﹑玉浦﹑鄭嶼﹑溫陽﹑後山﹑王丘﹐皆擅花木之勝。宋林安宅居此﹐俗名上溪。西爲斗門山﹐有嶼曰﹕董嶼﹑月嶼﹑環嶼﹐民居鱗次。

超山寺在十三都。元泰定初建。《閩都記》﹕隔大江沿浦而入﹐有孤阜突起﹐山下有四門江橋﹐旁爲石門山﹐二山對峙﹐中貫諸溪﹐望之如門。有伍仲襄廟。明王湛《超山寺》詩﹕「朝踏山中云﹐夕宿山中月。禪扉閟寂寥﹐塵想於焉絕。陰郭翳亂藤﹐石磴埋殘雪。達曙淡無眠﹐鐘聲在林樾。」陳椿《重遊超山寺》詩﹕「扁舟一葉溯江潮﹐古寺風幡影動搖。門掩白雲行處近﹐林含靑靄望中遙。月華隱映三千界﹐水气浮沈十四橋。因向支公重證果﹐便思脫屐飛塵囂。」陳鳴鶴《重登超山》詩﹕「磴險全依竹﹐橋危半引藤。煙霞前日客﹐鐘鼓隔云僧。疊嶂已千折﹐孤峯更一層。不愁歸路晚﹐猶有過山燈。」

龍潭山在十一都﹐一名西山。《萬曆府誌》﹕山下有潭﹐龍居之。歲旱禱雨﹐以磁瓶塗蠟於口﹐懸而下之﹐以有無得水﹐測雨候。潭中羣魚游泳﹐無敢捕者。有靈石四﹐若龜﹑蛇﹑劍﹑印﹐溪源之水出焉。旁有屋數楹﹐祀張眞人﹐俗稱溪源宮。東爲龍臺山﹐與侯官市赤塘山對峙﹐西爲竹崎。明陳椿《溪源卽事》詩﹕「逶迆尋仙路﹐靑溪繞洞門。桃花遙辧徑﹐流水曲通村。繞樹迷黃蝶﹐攀條墜白猿。人疑河上老﹐地是武陵源。幾處闡雞犬﹐多年長子孫。種麻生事熟﹐鉆燧古風存。濡泳魚偏樂﹐飛翔鳥欲言。花邊覘甲子﹐木末候朝昏。天遠鸞驂度﹐風髙鶴吹喧。願言投祕要﹐服食已無諼。」

十四門橋在招賢裏。疊石爲橋﹐釃水十四道﹐故名。

自洪塘迆南渡江﹐爲仙崎﹐本名陰崎﹐與陽崎對峙。樹木陰翳﹐居民稠密﹐臨於江滸。江卽名陰崎江﹐源出永福明溪﹐行者南北必由此出涯以濟。鄭潛避地瓜山﹐乃創義渡﹐置田以給舟子﹐處士吳海爲記。

瓜山

聯方山西。《閩都記》﹕有三巒直下﹐分派如瓜﹐故名。中巒居人環繞。宋潘柄﹑元鄭潛皆居此。明徐《舟次瓜山》詩﹕「鄭公渡口石橋斜﹐山色重重碧似瓜。遙望炊煙靑不斷﹐蓼花深處見人家。」按﹕潘柄﹐字謙之﹐與兄植皆從朱子遊。其學以務實爲本﹐不幹仕進﹐學者稱瓜山先生。鄭潛﹐字彥昭﹐歙縣人。元至正中爲泉州路總管﹐致仕﹐寓居於此。嘗建義學﹐置義渡。其瓜山精舍之東﹐樹以樗﹐曰樗臺﹐自號樗庵。子居貞﹐明洪武中舉明經﹐歷官河南參政﹐與方孝儒友善﹐坐其黨死。見《表忠錄》﹐有文集數卷。別業曰檜亭。徐詩﹕「萇弘碧艸無尋處﹐剩有詩名在汗靑。」孫昭谷詩﹕「義气摻當靖難日﹐死生甘受黨人名。」孫炎﹐隱居教授﹔曾孫名垍﹐著有《耕云稿》。

澤苗江俗稱白苗﹐源發永福﹐歷侯官古靈而下﹐東巖則瓜山﹑黃巖﹑大鵬諸山之水﹐匯流至此﹐至陰崎乃與陽崎江合。江之陽﹐張氏居之。十二都又能南陽山﹐瓜山之支也。山巓有烏江潭﹐潭有四﹐以風﹑云﹑雷﹑雨爲名。巖石險怪﹐人迹罕到。每潭闊丈許﹐相傳有龍居之。歲旱﹐有禱輒應。

古靈山在瓜山西﹐一名大帽山﹐一曰席帽。千峯奇峻﹐前有文筆峯﹐特峭拔﹐宋陳襄所居。《閩都記》﹕子孫宋代在婺源﹑吳航﹐科第不絕﹐故名。迄今寥落。宋時像設屏風猶存。又有林憲宅。憲﹐字文則﹐隱居教授。宣徳﹑正統間屢聘校文﹐俱不赴。嘗作眞宅﹐曰「漁海歸航」。山腰有石室﹐曰「天乙巖」﹐一名「小方廣」﹐一名「羅漢洞」。巖西南隅甘泉湧於石上﹐可資羣飲﹐渴而復盈﹐石旁多生藍艸。舊有隱靈寺﹐唐咸通間建。又有安徳院﹐唐大中初建。靈源洞﹐宋嘉祐中建。古靈多佳境﹐有云灣渡﹑月山崖﹑安徳泉。懸崖甘冽﹐如匡廬瀑布。又有贊公房﹑碧玉潭﹑落鏡橋﹑小天臺﹑蟠龍石﹑逗云亭﹐在梵宇中﹐今多蕪沒。又有古靈廟﹐在福頂山﹐神曰正祐王。唐天祐三年降靈﹐每歲孟春鄕人祈福甚虔。宋時疊加封號。王褒有《題古靈舊隱》詩﹕「故鄕風景應何有﹖少年交遊恆白首。烏府新推從事賢﹐誰道折腰羞五斗。因言舊隱似盤谷﹐夢裏惟懷返初服。蕙帶蘿衣江上春﹐王孫幾望天涯綠。」

芹洲

在十二都澤苗之西。當永春溪流迅急﹐歲久壅而爲洲﹐周二十里﹐洲多產芹﹐故名。陳氏居之。又以四面皆水號瀛洲。

龍湖

在九都。界於永福﹐與古靈隔江對峙﹐有湖﹐下有溫泉﹐俗呼土牛﹐音訛也。陳氏居之。

由洪塘迆西﹐爲石岊山﹐在岊江濱﹐舊淮安縣治。其山秀拔﹐其石髙廣平坦﹐其江匯五馬﹑三洲之勝。山有越王亭﹐下卽岊江。江流自北而東﹐歷侯官市至此歧爲二。朱子《石岊江行》詩﹕「春日江中注﹐我行溯其波。揚帆指西澨﹐兩岸靑山多。靑山自逶迆﹐飛石空嵯峨。綠樹生其間﹐幽鳥鳴相和。搴蓬騁遐眺﹐擊節成浩歌。獨語無人悟﹐玆懷竟如何﹖停驂石岊館﹐解纜淸江濱。中流棹歌發﹐天風水生鱗。名都固多才﹐我來友其仁。玆焉同舟濟﹐詎止胡越親。相期豈今夕﹐歲晚無緇燐。」又《晚發懷安》詩﹕「掛帆望煙渚﹐整棹別津亭。風水已云便﹐我行安得停。離樽枉羣賢﹐濁醪愧先傾。談笑不知遠﹐但覺江流淸。獵獵甘蔗洲﹐茫茫白沙汀。斯須復回首﹐只有遠山靑。野色一以暝﹐川光晶孤明。中流漾華月﹐極浦涵疏星。酒酣客散歸﹐茫然獨宵徵。起視天宇闊﹐此身一浮萍。難追五湖遊﹐未願三閭醒。且詠招隱作﹐孤舟轉伶俜。」

芋原驛在石岊江頭﹐距水口百六十里。

侯官市在芋原驛對岸﹐古侯官且治也。唐武徳六年﹐置縣螺江之北。貞元五年﹐爲洪水漂沒﹐觀察使鄭叔則奏移入城。遺民廛居成市。有石塔臨於江滸﹐與赤塘山對峙。赤塘俗稱塘下。

馬瀆江在十三都﹐上接螺女江﹐匯延﹑建﹑邵﹑汀諸郡水。

螺女江在十三都石岊對面。上接囦溪﹐由閩江入海。有螺女祠﹐緣謝端事而附會也。孫昌裔《侯官市夜洎》詩﹕「纖月靑山外﹐蘆花白雁邊。宵光看野橈﹐人語隔江煙。潮落河流淺﹐天低象緯連。渡頭誰擊柝﹖愁殺木蘭船。」

石門峽在十二都。溪口甚狹﹐僅可容舟。當大江衝流﹐夏秋淫潦泛入數里﹐田爲巨浸﹐舊曾塡塞。

白龍洲在十五都。初與甘蔗洲相聯﹐大江流於洲北﹔後爲洪水所衝﹐江徙而南﹐白龍﹑甘蔗遂隔水相望。

竹崎

在十六都﹐與甘蔗相望。有榷關﹐近移五縣寨﹐巡檢駐此。

小目溪在十六都。源出永福溪裏﹐鴻山最大﹐山下村落成聚﹐雞犬相聞﹐達於永福﹑閩淸界。

唐舉山在十八都。隔江爲葉洋﹐爲蒙溪。上有圓峯閣﹐一曰圓通。一峯聳秀﹐臨於江滸﹐有閣祀馬仙﹐俗名觀音崎。

黿溪

在十九都﹐俗呼源口溪﹐多產黿。旁有小金沙院﹑鼓山園﹐其山徑達於閩淸﹑永福三縣交界處﹐曰源隔。明陳椿《源口夜泊》詩﹕「投宿江幹日欲斜﹐隔村雞犬幾人家。夜來淸夢隨漁父﹐棹入桃源拾落花。

下崎

在二十三都﹐臨江維舟處也。山居之農﹐由玆出入﹐有徑達於閩淸。

由萬安橋折而西﹐爲聞政橋﹐在芋原東南﹐一名文振﹐有亭其上﹐柱皆石﹐其下低田﹐不通江潮。

通谷山在四十三都﹑聞政橋南﹐一名桃源洞。巀嶪多奇勝﹐有笏石奇峯﹑仙冠石﹑紫巖亭﹑髙潔臺﹑一綫天﹑六華巖諸勝﹐稱十八景。宋翰林潘牥讀書於此。《名勝志》﹕有桃源井﹐亢旱不渴。圖讖云﹕桃源井半﹐將軍石畔。義殊難曉。徐熥《遊通谷洞》詩﹕「小徑斜通谷﹐攀躋及晚晴。艸荒尋鳥道﹐磴險作蛇行。暮色千峯合﹐春流一鏡平。石間題舊刻﹐半是紫苔生。」曹學佺《遊通谷洞》詩﹕「山行不覺暑﹐爲入洞門幽。藥澗微風度﹐松濤亂影流。潭猿聲外雨﹐野鶴夢中秋。況與鄕園近﹐無勞托外遊。」徐《遊通俗洞》詩﹕「石馬臥斜曛﹐松聲咽水濆。危橋斜度月﹐邃谷暗藏雲。骨自何年朽﹐名猶異代聞。丰碑頹折盡﹐畱得掘余墳。」

靈光橋在洞口。《名勝志》﹕岊江之上稍折而東﹐爲靈光山﹐有橋曰靈光橋﹐卽桐口橋也。桐江之水出焉。明萬曆六年重建﹐爲亭其上﹐後圯。天啟間﹐郡人曹學佺復建﹐今圯。

大嘉山由桐口入里許﹐俗呼李公山﹐以李忠定綱墓得名也。墓舊爲僧神晏塔。

由芋原而西﹐爲黃石溪﹐卽石岊江上流。源自分水關至白沙﹐合流七十里﹐入西峽。

沙溪

自水口至芋原總名。中有沙壅成洲﹐因名。上有沙溪山。

葛岐嶺俗呼蟛蜞﹝嶺﹞。上通鐵嶺﹐下通桐口。

陳塘溪源出懷安十四都﹐縈紆至此入江。歲旱則堰石爲壩﹐舊有橋。

白石灘在陳塘溪西。巨石嵚岑﹐江流迅急﹐上有神祠﹐樹木蓊郁。

甘蔗洲在十五都﹐與竹崎相望。倚山臨水﹐民居鱗萃﹐有馬仙宮﹑五顯廟。

陳湖鋪在陳店洋。上通葉洋﹐下通鐵嶺。

葉洋

蒙溪

在三十四都﹐源出連江﹐溪口有橋﹐去白沙五里。

白沙驛在三十四都。下通芋原六十里而近﹐上通水口百二十里而遙。

大瀨鋪在三十三都。上通松嶺﹐下通白沙。

大目溪距城西北六十里。源出古田﹐沿溪以數十里達於雪峯。宋李彌遜《大目溪》詩﹕「造物隨人意﹐輕帆百里間。舟痕風力健﹐客枕櫓聲閒。山合塵蹤斷﹐秋髙爽气還。望州相見處﹐騫直透三關。」

鐵纜橋在大目溪。內有潭﹐曰丰濟潭﹐舊傳有龍﹐二年一興﹐興則暴雨衝溪。乃以鐵纜﹐纜橋上﹐並鑄以鐵佛鎭之﹐乃不爲患。

渡大目而西﹐爲松嶺鋪﹐在大目埕。上通湯院﹐下接大瀨﹐東有白沙新驛。

雙髻峯在二十四都。距雪峯八十里﹐小篛之水出焉。上有鰲峯嶺﹐山形險峻﹐巖谷幽邃﹐四面危巒﹐繚繞回抱。《閩都記》﹕山有石在土中﹐唐人掘取供玩。其麓有湯泉院﹐出溫泉。唐僧師復卜居於此﹐後移綏平裏。師復嘗作偈云「直待眾生塵垢盡﹐我方淸冷混常流。」宋蘇軾賞之。有曾鞏﹑程師孟﹑蔣之奇諸公畱題﹐冠蓋南北多集於此﹐蓋小篛舊署驛也。按﹕今綏平裏有雙峯寺﹐唐咸通五年建。初﹐僧師復與觀察使林衮同業儒﹐赴舉至揚子渡口﹐師復有出塵之想﹐因賦詩﹐有「君自成龍我成道」之句﹐浩然而歸﹐卜築於雙髻峯下。久之﹐移居綏平裏。六年﹐以觀察使李瓚請﹐賜額「護聖禪院」。紹興三十一年﹐爲富樞密直柔功徳院。後人作四悅堂﹐像瓚﹑衮﹑師復及周朴﹐以其同遊且同趣也。堂前一峯秀拔﹐下有小溪﹐宛如臨安靈隱寺飛來峯狀。

梅埔山在二十五都﹐界侯官﹑閩淸。下有鐘潭﹐相傳潭水中有鐘﹐莫知年代。唐貞元中﹐僧維亮欲取之﹐見蛟龍出﹐遂不敢近。木多梅﹐果多梨。梅溪之水出焉﹔其西爲小篛。

小篛溪口舊有驛﹐今廢。其西爲大篛﹐山居各村﹐多由此出。

仁溪

亦名安仁溪﹐在二十五都。源出連江﹔溪以西﹐界於古田。

郡北門外﹐卽舊北夾城之遺愛門﹐以郡守元絳得名也。爲遺愛橋﹐卽門外板橋。東爲北園﹐西爲西湖。濱湖有教場。

觀音亭臨北湖上。

銅盤山在城北五里太平鄕。《閩都記》﹕有大小銅盤﹐連屬者爲竹柄山。

五峯山俗名五鳳。由大鵬搏而來﹐五峯峙列秀聳﹐延亙教裏﹐爲郡後扆。稍南爲羅峯山。五代晉天福二年﹐方士言於閩王昶﹕有白龍晝見於此﹐因作白龍寺。今寺廢﹐地猶稱白龍。其北爲杜塢。

興聖坑俗訛爲丞相坑。在螺峯山南﹐舊有院﹐今廢。

馬鞍山在三都﹐以形似名。宋時有地藏院。

大夫嶺在馬鞍山稍西﹐相傳有大夫墓在焉。

杜塢山連屬者爲程田山。

拜郊山在杜塢西。閩越王燔柴處﹐有址。

鳳池山在馬鞍山北。《名勝志》﹕山椒有池﹐廣可三四畝﹐相傳有五色鳥浴此﹐故名。有泉曰水簾。五代漢乾祐元年﹐忠懿王易升山僧田﹐爲尙賢夫人墳﹐建塔於此。宋紹興八年﹐爲顏岐功徳院﹐又攺顯忠祠。宋初﹐有擢秀亭﹐提刑諭涉賦詩﹐倅幕皆屬和。又有鳳池軒﹑覽輝亭﹑華嚴閣諸勝﹐俱宋時建。建炎二年﹐進士題名於此。崇寧中陳璀被放﹐亦居於此。宋曾鞏《遊鳳池山》詩﹕「經年聞說鳳池山﹐蠟屐方偸半日閒。笑語客隨朱閣下﹐醉醒身在白雲間。溪橋野水淸猶急﹐海岸輕寒去卻還。爲郡天涯亦瀟灑﹐莫嗟流落鬢毛斑。」元絳《遊鳳池山》詩﹕「州人未識鳳池山﹐朱轂時來此往還。四座杯盤在天上﹐滿軒風雨落人間。千圍古樹排旌蓋﹐百道飛泉響佩環。誰爲霜綃圖景象﹐翠微髙處一衰孱。」李綱《遊鳳池山》詩﹕「鳳去空餘舊浴池﹐竹梧交蔭翠參差。云隨屐齒生松磴﹐泉合琴心瀉石陂。幽討平生如此少﹐淸閒今日許誰知﹖道人爲築紬書室﹐仗屨來遊更卜期。」

自遺愛橋迆東﹐爲北園﹐延亙數里﹐有曲池﹐通於西湖。明權璫行遊處﹐今多圯廢。

苔泉

一名龍舌泉﹐在龍腰山。泉甘而冽﹐有石刻「苔泉」二字。其側舊有二亭﹐曰洗心﹐達於北軒﹐亦中貴所治。泉之上有石泉院﹐唐元和間建﹐今俱廢。

龍腰山卽越王山之半蟠城外者。按《閩都記》﹕閩時嘗議鑿通城外濠﹐有言此龍脈不可斷﹐遂止。舊有護脈巨碑﹐今辟爲大路﹐通井樓門。

陳觀察巖墓在太平鄕。歲久湮沒﹐土人盜開墓穴﹐銘石遂出﹐文爲參軍黃璞撰。康熙四十三年﹐郡人林佶﹑林侗見之﹐與諸生陳沂廣等移石郡學。五十年﹐郡人李範修復巖墓﹐復納石於冢﹐建亭其上。今亭復圯。

劉巡檢廟郡誌﹕巡檢名濬。元至正間﹐爲連江縣寧﹐善巡檢﹐殺賊有功。旣又與賊遇﹐被執﹐死之。帥府上其事﹐贈福建行省檢校﹐詔立廟北門外﹐春秋致祭﹐今廢爲里社。

社稷壇在郡北大鵬山之南﹐俗名北壇山。其陽爲梅柳山﹐有梅柳二夫人廟。先是壇在城南七里許﹐唐遷南澗寺東﹐閩時遷烏山之陰﹐元初移法海寺﹐明洪武初移今所。其北地名王墓﹐傳爲王延翰葬所﹐卽太平地藏也。《十國紀年》云﹕在南嶼太平山﹐恐悞。

臥龍山距城五十里﹐一名伏龍。有三石如品字﹐名品石巖。石園而聳﹐叩之則諸山響應﹐又名應石。有寺曰安國﹐初名龍邱。中有得愛亭﹐爲前代刺史勸之所﹐後易名翠楚。又有箋經臺﹑放生池諸勝﹐今悉蕪沒。石刻題詠甚多﹐漫漶不可讀﹐而程師孟﹑陳襄﹑陳莘老﹑錢光弼諸名尙可識。宋元絳《臥龍山》詩﹕「朱轓何事獨來頻﹐不爲溪山只爲民。最愛年年禾稻熟﹐時丰定有壤歌人。」程師孟《與陳襄劉彜湛兪同遊臥龍山》詩﹕「聞說林泉便訪尋﹐平田一徑陟孤岑。松陰落處宜諸客﹐荔子生時值萬金。盡放遲回官舍近﹐不妨閒處石門深。四邊稻熟徵租了﹐稍愜微官出郭心。」明髙瀔《翠楚巖歌》﹕「紅塵不上山人山﹐巾舃瓢瓢蒼翠間﹐艸樹幾湮千古迹﹐煙霞難攺萬蜂顏。天開翠楚臥云根﹐品字中分石是門。莫向此中畱篆刻﹐古來名字燭苔饗。巖頭老鶴迎人舞﹐巖下白雲逐水流。回望冶城煙火裏﹐幾人來此共天遊。臥龍山對蓮花開﹐赤日遙光倒影來。萬壑香風扶我醉﹐一筇涼雨逐仙回。」

義井

在臥龍山下﹐有石欄刻字。

北溪漁隱距城北十里北溪上﹐劉渙隱處。渙字孟潛﹐侯官人。日持長竿釣溪上﹐興至則歌詩自娛。宋哲宗元祐中﹐郡守許懋聞於朝﹐渙固辭不出﹐人號爲北溪翁。渙有詩云「杜門謝客漁樵外﹐垂老攤書煙水間。」

藍光墓在元沙山。明王偁《弔藍光墓》詩﹕「曾將孤憤負當時﹐老判南荒眾豈知﹖王气已隨陵谷變﹐劍歌空對海天悲。秋風白髮驚殘夢﹐落日窮泉有所思。欲弔懷沙雙鶴遠﹐不堪惆悵淚如詩。」

升山

距郡北十里而遙﹐卽飛來峯也﹐俗呼貓頭山。《寰宇記》﹕越王勾踐時﹐一夜從會稽山飛來﹐巖石間時聞鼓聲﹐下有元沙寺。《三山誌》﹕「梁開平元年置﹐本安國宗一禪師塔院也。開運三年﹐淮兵寇閩﹐焚掠幾盡。天熙二年﹐僧戒珠始葺而新之。紹興三十一年﹐朱丞相倬請爲功徳院﹐賜額惇忠崇報寺。上有靈巖寺。」「陳天嘉三年創﹐舊號飛山。天寶中﹐任放升舉於此﹐乃號升山。興元初﹐僧雅藻居之﹐觀察使孟皞請於朝﹐移今所。」按《閩都記》﹕舊所卽元沙址也。藻嘗與談經於此。今寢堂扁曰「紫雲」﹐其遺迹也。府誌﹕明嘉靖中重修﹐今圯。山有任公臺﹑靜遊亭﹑洗藥池﹑熙春臺﹑不溢泉﹑鬼磨石﹑仙升巖﹑巖孕芝﹑息魚池﹑攬翠亭諸勝。唐周朴《升山》詩﹕「升山自古道飛來﹐此是神功莫浪猜。气色𨿽然離禹穴﹐峯巒猶自接天臺。巖邊古樹泉衝落﹐頂上白雲日照開。南望閩城塵世界﹐千秋萬古卷浮埃。」宋陳襄《和程大卿遊升山》詩﹕「相逢正及荔支期﹐況值千巖雪灑時。南國小棠偏去近﹐北山逋客獨來遲。雲中眞有三淸路﹐塵外都如一局棋。聞欲引泉添洗藥﹐未應奪我鳳凰也。」曾鞏《遊升山》詩﹕「修竹長松十里陰﹐任惇燒藥洞門深。獨窺金版驚人語﹐能到靑霞出世心。雞犬亦隨云外去﹐蓬瀛何必海中尋。丹樓碧閣唐朝寺﹐錫唄香花滿舊林。」明徐《遊升山》詩﹕「云端石磴萬峯回﹐松竹陰中覺路開。江匯都從閩海去﹐山飛曾自會稽來。香燈供佛鋪初地﹐丹藥升天沒古臺。獨有昔賢遺刻在﹐年年秋雨長靑苔。」謝肇淛《登升山》詩﹕「翠微髙控大江回﹐寂寂僧寮晝不開。古寺尙傳陳建置﹐孤峯疑自越飛來。龍蛇石上畱殘篆﹐雞犬雲中有舊臺。紫竹碧桃零落盡﹐玉田無主鶴聲哀。」

自龍腰山東北至赤橋﹐距新店一十里﹐有水磨。逾北爲長箕嶺。在三十七都﹐一名長機﹐一名桃枝。路通古田﹑羅源﹔爲侯官大湖諸鄕入省孔道。宋黃榦《九日桃枝嶺》詩﹕「登山豈不樂﹐屬此風露淸。排檐夜雨滴﹐詰旦天空明。歡然金石交﹐要我林泉盟。支筇趁汗漫﹐勇往不計程。一水何縈紆﹐千峯郁崢嶸。仰視流云馳﹐俯聽幽壑鳴。班荊得所適﹐鬥酒聊共傾。人生會有累﹐聚散如浮萍。今朝諸勝遊﹐異日難忘情。意愜各賦詩﹐庶以紀此行。」又《復歸桃枝嶺》詩﹕「大溪章溪溪水淸﹐上寮下寮山路平。三山屹立相犄角﹐百里連亙如長城。仰幹雲霄不盈尺﹐俯視天髙浮寸碧。閒雲吞吐溢澗谷﹐飛泉噴灑下石壁。中有一山名芙蓉﹐端冕正色羣山空。望之可敬不可慢﹐僧言直與衡嶽同。陂陀突兀作云洞﹐虎豹蹲踞棲鸞鳳。聞道前朝開辟日﹐曾住浮屠幾千眾。我來已作五日行﹐皇天一雨復一晴。穹林香靄非人世﹐手接羣仙朝玉京。曉來更向山前去﹐忽到山翁棲隱處。卻憶桃源洞里人﹐日出煙銷忘舊路。」陳藻《桃枝嶺》詩﹕「兒童嬉戲向比鄰﹐長見桃枝出郭人。七十五翁方過嶺﹐回頭萬事總成塵。」謝肇淛《桃枝嶺》詩﹕「不識桃枝路﹐聊爲出郭行。山郵迷遠近﹐嵐靄互陰晴。碑蝕苔間字﹐泉添雨後聲。亂峯靑如簇﹐一半不知名。兩岸束溪聲﹐崎嶇十里程。卻從山口望﹐遙見下方城。斷筍時來市﹐燒荒不爲耕。老僧知客至﹐飛錫遠相迎。」

蓮花山距城二十里﹐在桃枝嶺前﹐一名永福山。山形髙峻﹐上銳下圓若菡萏﹐郡主山名。髙憑一阜﹐上色深紅﹐曰胭支山。相傳閩王有女葬此﹐洗胭脂粉注積其旁。旁爲閩王攺葬處。朱子《題蓮花峯》詩﹕「羣峯相接連﹐斷處秋雲起。雲起山更深﹐咫尺愁千里。流云繞空山﹐繞壁上蒼翠。應有采芝人﹐相期煙雨外。」

閩忠懿王墓在蓮花峯下。後唐賜神道碑﹐張文寶撰文。明宣徳間﹐墓爲盜所發﹐有司營治。萬曆三十六年﹐裔孫王亮調福建轉運判﹐重修。明林謹夫《記發塚》詩﹕「蓮花之峯髙入云﹐巍峨下有前王墳。松圍翁仲如相語﹐艸暗麒麟似出羣。當時卜築嗟埋玉﹐春色開殘紅躑躅。曉雨初晴叫鷓鴣﹐寒煙欲斂遊麋鹿。憶昔朱連兩構凶﹐層城如昨霸圖空。故宮總付蒼茫外﹐羨道都歸寂寞中。寢園祕器期千古﹐宣徳年間發行伍。金鑪璃碗落人間﹐玉帶眞容歸禦府。吾聞發者三十人﹐一人墜死其妻嗔。互相告首殞囹圄﹐無人得脫王憾伸。所幸官司卽修繕﹐舊時塋城皆安奠。富沙派出來中州。蘋藻頻思致民薦。維王秀挺英雄姿﹐保障東西建鼓旗。軍中王气誠非偶﹐五百年來徳政碑。古松老樹多遺愛﹐濯濯英靈宛如在。後來勿學屯田軍﹐踏破苔花愼勿再。」鄭善夫《過瑯琊王墓下》詩﹕「田文全盛日﹐淚下雍門彈。王氏千秋後﹐勞歌玉樹殘。寢園生兔穴﹐疑冢奠龍蟠。萬仞蓮花色﹐關河望已難。」林垠《過閩王冢》詩﹕「滿地胭脂一派分﹐樵人空自識王墳。玉魚金碗無尋處﹐隱隱靑山鎭白雲。」徐熥《過閩王墓》詩﹕「玉輦何年去不回﹐霸圖千古總成灰。秋深兔穴依寒壠﹐歲久魚燈出夜臺。故國關河甌越在﹐遺民蘋藻鼎湖哀。蓮花峯下黃昏月﹐猶見三郎白馬來。」徐詩﹕「八郡封疆一望遙﹐秋山松柏冷蕭蕭。宮車去國成千古﹐劍璽傳家歷五朝。石馬西風金碗出﹐野狐穿冢寶衣銷。丰碑勅賜唐年月﹐春雨苔花字半凋。」

賢場

在長箕嶺後。宋季禁僞學﹐朱子辟地講學於此﹐有庖羲谷﹐山後有髙峯精舍﹐爲黃榦歸隱處。

黃文肅榦墓與其父禦史瑀墓﹐俱在長箕嶺﹐朱子爲撰墓志。明嘉靖初﹐郡守汪文盛修葺二墓。創享堂於元沙﹐望祭之。明傅汝舟《陪汪郡公謁勉齋墓》詩﹕「先生墳在庖羲谷﹐異代虛無艸木間。俎豆自今開時廟﹐衣冠終古閟空山。峯髙元气長回合﹐地迥精靈自往還。淺薄叨陪堂下拜﹐幾瞻遺像愧塵顏。」徐詩﹕「幽墳荊棘裏﹐傳是宋名賢。古柏摧荒冢﹐丰碑立野田。西風誰下馬﹐夜月自啼鵑。冷落淸明雨﹐無人掛紙錢。」謝肇淛詩﹕「典型猶在望﹐異代更誰論﹖馬鬣孤墳在﹐雞碑十字存。野田侵基道﹐寒燒松門。蘋藻何人薦﹐傷心問九原。」

石牌庵在長箕嶺下﹐距城三十里﹐與黃勉齋墓相連。有石牌立田中﹐庵以此得名。

林洋寺在三十九都。《閩都記》﹕後晉天福元年創。《三山誌》﹕長興二年置﹐後廢。萬曆間﹐僧大淵重建佛堂。國朝康熙十二年重修。明陳鳴鶴《過林洋寺》詩﹕「絕磴崎嶇雨气涼﹐桃枝嶺外訪林洋。山圍法界微基在﹐路繞平田舊業荒。忍艸入簾新卓錫﹐曇云滿地舊開堂。空堂盡日無人過﹐臥數千峯到夕陽。」徐詩﹕「故院猶存舊日名﹐茅茨重結兩三楹。雞碑折斷摩無字﹐鴟瓦頹殘踏有聲。地僻久虛遊客到﹐山荒都屬老農耕。林間畱得迦陵在﹐飛去飛來弔月明。」謝肇淛詩﹕「叢林一片掩垂藤﹐敗鐵生衣石闕崩。夜雨孤村聞斷磬﹐春畦隅水見歸僧。山荒荊棘無鄰近﹐影隔桃枝少客登。寂寞茅茨餘四壁﹐霜風時打佛前燈。」

龍迹石在長箕嶺後。宋初屬閩縣興城裏龍嶺溪旁。唐廣徳中﹐有龍從石上起﹐著四足﹐深可數寸﹐林諝爲記。旁有廣施廟﹐宋立。其北又有翠微院﹐唐天成元年置﹐宋至和三年重建﹐今俱頹廢。見《閩都記》。黃勉齋《翠微院》﹕「古寺殘僧少﹐孤村碧樹圍。明朝山下路﹐愁絕望煙歸。」

九峯山距郡北七十里。由長箕嶺龍迹石而入﹐山巓奇峯九出﹐圓秀峭拔若筆﹐與芙蓉﹑壽山並稱三山。明謝肇淛有《遊九峯諸山記》﹐詳見郡誌。有九峯寺﹐唐大中二年初創﹐咸通二年賜號九峯鎭國禪院﹐柳公權書扁。大順元年﹐賜僧慈惠禪師並紫衣。萬曆中僧眞燦重建﹔國朝康熙十八年僧覺華重修。今頗頹廢。宋黃榦《九峯寺》詩﹕「暝逐歸云入遠山﹐九仙環立似人間。摩挲石刻元和體﹐矍鑠僧談宣政間。往來古今渾作夢﹐只雞鬥酒彊開顏。明朝酌取龍淵水﹐直上層霄不肯還。」明陳鳴鶴《宿九峯寺》詩﹕「入山便覺意欣然﹐定與山靈有宿緣。斷續九峯都繞寺﹐住持幾眾盡耕田。樹圍絕巘鶯聲外﹐水咽危橋鳥道邊。行徧空廊聞擊竹﹐何人參破祖師禪。」「空蒙山色雨中奇﹐百里看山策杖遲。苔徑鶯花唐寶剎﹐石壇香火慧禪師。云邊坐看長流水﹐松下閒抄半折碑。羅磬數聲功課後﹐觀心最是倚闌時。」徐《宿九峯寺》詩﹕「遙望危峯九點蒼﹐寺門名額自殘唐。莊嚴佛相新蘭若﹐慈惠禪師古道場。風送茗花香半嶺﹐霧侵嵐翠染空廊。東山月曉聲聞寂﹐臥聽鐘魚出上方。」「法祖開堂七百年﹐古壇元不斷鑪煙。金錢歲久銷初地﹐寶磬風髙咽墓天。野衲躬耕靑嶂外﹐遊人夢繞白雲邊。滄桑幾變空門劫﹐沒盡先朝供佛田。」謝肇淛《宿九峯寺》詩﹕「歷徧崎嶇翠萬重﹐夕陽已掛寺門松。窗前平楚諸天界﹐雲裏靑蓮九疊峯。寶地半區誰布席﹖殘僧數口盡爲農。開山尙有宗風在﹐淒斷齋堂五夜鐘。」「千盤鳥道數重溪﹐荒黑藤蘿路欲迷。門牓尙題前甲子﹐山云猶護古招提。松翻暝雨當空路﹐瀑捲晴雲繞寺低。隔盡萬峯誰得到﹐平林一片鷓鴣啼。」

芙蓉山距城六十里﹐山形秀麗若芙蓉。別麓有洞﹐曰靈洞巖。《名勝志》﹕縈紆十餘里﹐秉炬而入。巖石互鎖﹐乍狹乍廓﹐紺乳時滴﹐陰气迫人﹐火色深閃。行五里﹐至五代僧義存開山堂﹐可坐百人﹐有石鼓﹑石牀﹑石盆諸物。過此凜凜﹐莫窮其源。有寺曰芙蓉﹐唐太和七年建﹐咸通八年賜額延慶禪院。宋太平興國間攺名興國禪院﹐明萬曆間廢。國朝康熙四十二年﹐僧惟括重修。宋黃榦《登靈洞巖歌》﹕「寒巖突兀山之阿﹐足履危蹬攀藤蘿。巖下淸泉響環佩﹐巖前古木交枝柯。當中洞門忽開豁﹐上有石屋髙嵯峨。乾坤開辟已呈露﹐鬼神守護頻揮呵。重門黯淡不可入﹐以火來照所見多。出門小洞亦奇絕﹐神龍奮怒吞蛟鼉。勝景如此難重過﹐手倚石壁頻摩挲。安得雄思如懸河﹐長吟大詠復髙歌。」又《宿芙蓉寺》詩﹕「萬疊雲山踏雨來﹐白雲依舊壓山隈。尊罍罄盡客懷惡﹐衣縷沾濡僧意猜。默坐香鑪煙起伏﹐喜聞靈洞石崔嵬。五更淸磬丁當響﹐參斗橫空天四開。」明林鴻詩﹕「香剎瞰林邱﹐逢僧信宿畱。風簾乘月動﹐露簟犯涼收。宿鳥微喧曙﹐明河淡瀉秋。一徑空寂境﹐人世漫沈憂。」徐《尋芙蓉寺故址》詩﹕「先朝名剎總凋零﹐野鳥哀呼不可聽。禾黍幾多經雨綠﹐芙蓉依舊插天靑。開山緇衲誰爲嗣﹖護法伽藍尙有靈。遺址荒蕪尋未得﹐屢將歧路問園丁。」謝肇淛詩﹕「峯回路斷莽蕭蕭﹐一片平田長綠苗。荔薜村深祗樹盡﹐芙蓉峯在化城遙。雨中艸色侵苔礎﹐竹裏泉聲咽石橋。野鳥啼春猿嘯夜﹐居民猶自說前朝。」

壽山

距郡北八十里﹐與芙蓉﹑九峯對峙。產美石﹐瑩潔如玉﹐可爲印章。郡舊以產壽山石名著。去山五里﹐又有五花石坑﹐石具五色﹐惟艾綠者難得。唐光啟三年﹐建廣應院﹐明萬曆初重建﹐今廢。明徐《遊壽山寺》詩﹕「寶界銷沈不記春﹐禪燈無焰老僧貧。艸侵故址拋殘礎﹐雨洗空山拾斷瑉。龍象尙存諸佛地﹐雞豚偏得數家鄰。萬峯深處經行少﹐信宿來遊有幾人﹖」謝肇淛《遊壽山寺》詩﹕「隔溪茅屋似村廛﹐門外三峯尙儼然。丈室有僧方辧寺﹐殿基無主盡成田。山空琢盡花紋石﹐象冷燒殘寶篆煙。禾黍雞豚秋滿目﹐布金消息是何年﹖」陳鳴鶴《壽山寺》詩﹕「香燈零落寺門低﹐施食臺空杜宇啼。山殿舊基耕白水﹐阪田新黍啄黃雞。千枚碏璞多藏玉﹐三日風煙半渡溪。康樂莫辭雙履倦﹐芙蓉只在九峯西。」

天香臺在洋坑﹐石壁聳峭。宋大觀中有孝子焚香祝親於此﹐書「天香臺」三字﹐有頌四句﹐下有龍潭。明謝肇淛《天香臺》詩﹕「路出洋坑古石臺﹐大觀題墨委蒼苔。土人愛客烹新茗﹐笑指龍潭萬壑雷。」

盤石

在五六都﹐俗名彭石。

由長箕嶺迆北﹐爲聚齊亭。俗呼豬蹄亭﹐爲大湖縣丞所轄﹐諸鄕入省總路。春夏之交﹐筍市最盛。

下寮

上寮

右通連﹑羅﹐上通大湖。

崗洋

距上寮二十餘里。由五縣寨入省﹐西﹑北二門由此分途。

五縣寨地接閩﹑侯﹑連﹑羅﹑古田﹑閩淸﹐故名。有把總駐防。舊有五縣寨巡檢﹐今移駐竹崎。

大湖鄕緊接五縣寨﹐爲縣丞駐紮所。

丁山

在大目溪上十餘里﹐形如丁字﹐路通雪峯。又有大坪﹑小坪﹐俗呼太平莊也。

雪峯

在二十八﹑九﹑三十都之中﹐宋嘉詳東裏也。舊名象骨峯。髙四十里﹐根蟠侯官﹑羅源﹑古田﹑閩淸四邑﹐未冬或雪﹐盛夏無暑。唐乾符間﹐僧義存至武陵傳法於五祖徳山﹐還閩居芙蓉山石室。其徒蝟集﹐乃與里人謝仿輩誅茅爲庵﹐於涼映臺北﹐迎義存來往。其徒益盛﹐乃去庵三百步﹐經營建寺。里人藍文卿捨田七千餘畝﹐屋五百間。諸物稱是﹐遂爲南方叢林第一。乾符二年﹐號雪峯應天禪院。乾寧元年﹐復於陳洋造法堂﹐王氏傾資給之﹐廈屋彌山﹐鑄用像設悉具。光化三年攺號應天。廣福三年﹐巾缽往來﹐率一千五百人。宋太平興國三年賜號崇聖。山有鳳凰岡﹐寺主山也。梯云嶺﹐其巓險峻﹐若登天然。應潮泉水才數寸﹐淺深盈涸﹐與潮相應﹐相傳爲海眼云。鰲山閣﹐眞覺所建﹐識成道之由也。枯木庵﹐外嵌中枵﹐眞覺入定於此。今庵內有唐天祐乙丑造庵題刻﹔所謂廉主王大王者﹐蓋審知也。又有雍熙四年﹐知郡事何允昭題刻。龕外則有元祐韋子鑑諸題名。又有畱香堂﹑乘雲臺﹑無字牌。難提塔﹐卽義存眞身塔﹐存有讖云「石卵爆盡﹐吾當復生。」明宣徳間﹐石卵已爆﹐寺宇重興。又有望州亭﹑臥雲臺﹑鞭門石﹑文殊臺﹑醮月池﹑虎迹石皆奇勝。寺前舊有古杉二﹐乃閩王與眞覺手植各一。今眞覺者直上參天﹐閩王者樛而逮地﹐皆數十圍﹐近皆無存。又有水磨﹐眞覺自題云﹔「庵前終日無狼子﹐磨下竟年少雀兒」﹐今亦失。元劉弇《贈雪峯長老守超》詩﹕「仰窺玉奩天面窄﹐頑碧顚靑自天擲。祖師不管地祗慳﹐千五百徒此其宅。流水聲中換今昔﹐粉抹頳糊老椽壁。枯木庵回舊日春﹐難提塔寺重來折。超公最後法席張﹐全機朴落輥球場。曾令天花倏飄墜﹐況有庭桔符靑黃。烏藤橫膝傲佛祖﹐熟識眉宇瞬且揚。天吳吹瀾洗霾垢﹐方諸挹月來淸涼。東甌萬剎盡金布﹐咋舌誰堪論妙悟。曾教參兒走衲云﹐髙枕無乃林泉負。廬峯南遠眞西材﹐叩寂丈室慚宗雷。秀顚龐眉徧人爽﹐反疑不自塵中來。由來山興復不薄﹐畏途何計揮塵縛。詰朝走馬汗修顏﹐又作揚花無上泊。」明唐泰《雪峯寺》詩﹕「微霜落葉度關河﹐古寺深秋掩薜蘿。輕策獨隨飛鳥去﹐好山徧向夕陽過。三花祗苑逢僧少﹐獨樹空林積雨多。暫盍朋簪耽勝果﹐下方塵土易蹉跎。」王恭《雪峯歌送雪上人》﹕「七閩山多如蜀川﹐千巖萬壑如登天。六華峯欹雪作頂﹐五月夜半聞寒蟬。芙蓉石窄人飛過﹐蓮宇經臺尙經火。無字碑橫鹿任眠﹐磨香石冷從猿臥。憶作法園初布金﹐三千緇錫繞叢林。經行龍象諸天影﹐禪寂蛟鼉萬籟音。衫枝靑靑低拂地﹐木人也悟西來意。五百年光轉眼休﹐重見眞僧出凡世。鐔津法侶解楞枷﹐卻下九峯登六華。枯木庵前掛如意﹐畱香堂上搭袈裟。朅來下界相逢處﹐幸接微言沃甘露。鑿齒由來識道安﹐遠公自是奇元度。法舟今去幾時逢﹐塵世空瞻象骨峯。歸見住山相問訊﹐西江一派是禪宗。」葉向髙《遊雪峯寺詩》﹕「障日太崚嶒﹐炎天散鬱蒸。峯寒猶帶雪﹐徑仄半垂藤。臥病君恩隔﹐安禪世態憎。畱連不能去﹐覺路尙堪乘。」「招提開寶地﹐振錫自何年﹖繡柱圍蒼蘚﹐虎廊響瀑泉。布金人已去﹐說法事空傳。辛苦催租吏﹐豪門半寺田。」「靑山看欲徧﹐此地喜初遊。洞古松杉翳﹐堂傾鼠雀愁。法云時作雨﹐僧臘不知秋。分得伊蒲供﹐還爲信宿畱。」「存公振宗教﹐遁迹到玆山。古木猶藏缽﹐經年只閉關。斯人不可作﹐流水自潺湲。一脫微名累﹐超然心境閒。」徐《遊雪峯寺》詩﹕「踏徧危巒翠靄重﹐寺門金榜署唐封。三冬積雪埋孤嶂﹐百尺春潮戰萬松。石卵爆殘成讖緯﹐木球趯後露機鋒。一輪皓月芳池照﹐影出云端象骨峯。」「路入云邊少客來﹐翠微深處竹房開。斷碑歲久摩無字﹐古鏡塵封掛有臺。鐘爲缺余唇嚙土﹐井因眢後幕生苔。佛田一半歸豪主﹐誰捨藍家長者財。」謝肇淛《遊雪峯寺》詩﹕「古剎髙臨象骨峯﹐客來下界已聞鐘。搖空塔影依雙樹﹐捲雨濤聲吼萬松。百里遠山皆貼地﹐四時積雪盡成冬。木球不動香臺冷﹐猶有殘碑蘚未封。」「一從飛錫亂峯巓﹐寶地香燈七百年。水轉山田無雀耗﹐雲歸石洞有龍眠。窗前池蘸千林月﹐海外潮通半壑泉。勝事只今俱寂寞﹐殘經空鎖講堂煙。」

郡東北出井樓門﹐卽舊城外之船場門﹐亦曰臨江樓門。爲四明橋。卽門外木梁橋東有通天境社﹑湖前亭﹐舊濱東湖﹐今湖湮﹐亭猶以湖前名﹐祀眞武。前有石橋跨小浦﹐宋郡守蔡襄從樂遊橋開。沿城外抵湯門﹑琴亭﹑湖心﹐至北嶺下去思橋北﹐出河尾船場﹐散入港北小浦中。浦石泉﹐安福以北﹐知縣樊紀又作橋十三﹐此其一也。

浮倉山在二都。《閩都記》﹕晉太康時鑿東湖﹐山在湖心﹐上平下方﹐若浮倉然。今湖淤塞﹐周遭皆田矣。《萬曆府誌》﹕相傳爲閩越王積谷之所。

新店

有鄕市﹐故名。爲東北諸鄕出入孔道。

戰阪

在城東北十里而遙。相傳五代晉天福中﹐南唐兵與李仁達鏖戰於此﹐故名。營壘之址﹐猶存荒莽中。其西有陶竈﹐王審知築南北夾城﹐陶磚於此﹐令磚悉印錢文﹐後歸吳越﹐人以爲兆云。明陳副使子文墓在戰阪﹐郭造卿《謁墓》詩﹕「芙蓉峯下路﹐松柏隴邊邱。況復平生好﹐曾來幾度遊。江村斜抱郭﹐林樹還連洲。仰止髙風在﹐停居更少畱。」徐詩﹕「北望蓮花縹緲峯﹐摳衣來拜若堂封。宮墻俎豆傳千載﹐泉路衣冠閉幾重﹖門客把杯畱宿艸﹐故人畱劍掛髙松。峨峨神道龜趺立﹐不愧題碑有蔡邕。」

自四明橋直北﹐爲四明亭﹐路通連﹑羅﹑福﹑寧﹐前匯澄淵。

觀風亭迎送之所。

來宜鋪達於北嶺十里而近。

琴亭

先朝邑令巡行阡陌稍憩於此﹐俗呼虔亭。

龍窟山其南爲澗田山。

北嶺

在四十二都。有鋪達於宦溪。山磴路北通連江﹐沿岸以躋髙千八百步。宋嘉祐三年﹐知縣樊紀募治徑路﹐迄今賴之。

桂湖

一名貴湖﹐在四十二都。羣山環合﹐淸溪中注﹐平曠如盤﹐周回可二十里。村落皆倚山臨流﹐中通一徑﹐險陰可守。中有湯泉﹐出巨石間﹐呼爲紗帽石。又有靈峯﹑五云﹑大冥﹑石竹壠諸勝。

宦溪

下抵任溪八里而近。

任溪

有降虎嶺。

湯嶺

有鋪﹐由北嶺至此三十里而遙﹔又四十里入連江縣界。諺云「湯嶺兜﹐北嶺頭」﹐言其險峻也。按﹕省會達連江﹐自來宜鋪經宦溪﹑板橋﹑任溪﹐凡四鋪﹐交連江俱山路。

