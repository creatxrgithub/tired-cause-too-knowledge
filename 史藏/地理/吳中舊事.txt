

欽定四庫全書

史部十一

吳中舊事

地理類八【雜記之屬】提要

【臣】等謹案吳中舊事一卷元陸友仁撰友仁字輔之平江人此書紀其鄕之軼聞舊迹以補地誌之闕其體例則小說家流也其中如辧吳防吳下之名及陸贄墓張翰宅和令坊髙彪碑之類皆足資考證紀陳長方潘兌事紀朱勔事亦足以資法戒其他如範純祐慕容嵓卿事頗爲不經李璋事亦頗猥瑣蓋雜記之書志神怪資諧笑自唐已然不足爲友仁訾也惟所載鹿苑臺銘記云永和七年陸機建碑王羲之書則二人時代邈不相及殊失之於不考耳此書刋本頗訛脫今以永樂大典所載互合補正備元人說部之一種𨿽篇帙無多要與妄誕之談異也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

吳中舊事

元陸友仁撰吳中山水淸嘉衣冠所聚今其子孫往往淪落而無聞其遺風余俗邈不可考故因暇日參記舊聞凡一百餘事庶資郡乘之萬一云爾

李育字仲防吳人馮當世榜第四人登第能爲詩性髙簡故官不甚顯亦少知之者與大父晁公善【按大父上疑有脫字】尢愛其詩先君嘗得其親書飛騎橋一篇於晁公字畫亦淸麗以爲珍玩詩云魏人野戰如鷹揚吳人水戰如龍驤气吞魏王惟吳王建旗敢到新城傍覇主心當萬夫敵麾下蒼皇無羽塗窮事變接短兵生死之間不容息馬奔津橋橋半徹洶洶有聲如地裂蛟怒橫飛秋水空鶚驚徑度秋云缺奮迅金覊汗沾臆濟主艱難天借力艱難始是扶主時平日主君須愛惜

蔣侍郎堂家藏楊文公與王魏公一帖用半幅紙有折痕記其略云昨夜有進士蔣堂擕所作文來極可喜不敢不布聞謹封拜呈後有蘇子瞻防云夜得一士旦而告人察其情若喜而不寐者蔣不知何從得之在其孫彛處

程光祿師孟吳下人樂易純質喜爲詩效白樂天而尢簡直至老不攺吳語與王荊公有場屋之舊荊公頗喜之晚相遇猶如布衣時自江州致仕歸吳【按宋史師孟致仕在知靑州之後此云江州恐誤】適荊公在蔣山畱數日時巳年七十餘荊公戱之曰公尙欲仕乎曰猶可更作一郡荊公大笑知其無隱情也

蘇子羙云吳中渚茶野醖足以銷憂蒓鱸稻蟹足以適口又多髙僧隱君子佛廟勝絕家有園林珍花奇石曲池髙臺魚鳥畱連不覺日暮遂終此不去

諸珣字永叔隱君子也鄕人罕識之章丞相程光祿尢與之厚善

林徳祖虙云余家自伯父皇考洎諸父奉王大母大母來居於蘇著籍此州者五十年矣今帶城橋儒學坊爲吾家榜也橫山之寶華華山之博士塢吾家三世之所葬也華山有智顯寺宋紹聖四年知樞宻院事林希請爲功徳寺遂加慈嚴之額林氏墳在寺後

穹窿寺有米元章題艸書壁髙宗嘗欲取去有狀元不曽移徙【按盧熊蘇州府誌云寺舊有米芾大書詩兩壁今毀不存矣又吳郡誌載吳中防語曰穹窿石移狀元來歸淳熙初山中大石一夕自東徙西吳縣黃由遂狀元及第云云此叚文不連屬疑有脫誤】林樞宻家在寶華山下故書手澤多爲人所得余家藏其手書左傳訓練二帙末有題字云姑蘇林子中借錄於家藏辛夘仲秋中澣歲大水霖雨不止【案此下疑有脫文】紹興中有於古塜得故外黃令髙君碑書殘缺乃東漢髙彪漢書傳云彪吳郡無錫人後遷內黃令帝敕同寮臨送祖於上東門彪到官有徳政上書薦縣人申屠蟠等卒於官史以外黃爲內黃誤矣當以墓碑爲正槁簡贅筆【按宋詩紀事章淵作槁簡贅筆原本訛槁簡爲橋蘭今攺正】隸釋云紹興中吳郡取土於郭外而得之今碑在郡齋

章伯深淵言吳中風俗上元夜鐃皷歌吹喧街市謂之旱劃船

龍溪曽旼彥和會稽賀鑄方回二家書最多其子獻之朝各命以官皆經彥和方回手校二家並居郡中今西山羊腸嶺有彥和之父墓碑

範文正公長子監簿純祐自幼警悟明敏過人公所料事必先知之善能出神公在西邊凡虜情機事皆預遙知蓋出神至虜廷得之故公每制勝料敵如神者監簿之力也一日因出神爲人所驚自此神觀不足未幾而亡時甚少也張子賢聞之公之族子誾彥和云

平江自朱勔用事花朩之奇異者盡移供禁籞下至墟墓間珍朩亦發鑿山林所餘惟合抱成圍或擁腫檏散者乃保天年建炎已酉冬至庚戌春宣撫使周望畱姑蘇諸將之兵斧斤日往樵斫俱盡棟梁之材析而爲薪莫敢如何諸山皆童矣亦艸朩一時之厄耶

宣和間朱勔應奉進爲節度使子汝賢慶陽軍承宣使汝功靜江軍承宣使汝文閤門宣贊舍人弟勣閤門宣贊舎人汝朝奉大夫直龍圖閣汝舟明州觀察使汝明榮州刺史孫絺繹約絢緯綬【按原本綬作緩今攺正】並閤門宣贊舎人綽紳並閤門祗一時軒裳之盛未之有也靖康初籍其家悉追奪竄嶺表

宣和癸已春勔采石太湖黿山得一石長四丈有奇廣得其半玲瓏嵌空竅穴千百非雕刻所能成也並郡宅後池光亭臺上有白公檜世傳白樂天手植也創造二大舟費八千緡以獻時常潤間河渠淺淤重載不前乃先繪圖以聞宸翰賜石名神運昭功敷慶萬年之峯是秋方至京師詔置於艮嶽

建炎庚戌二月二十五日金兵陷平江府兩浙宣撫使周望移軍退保昆山縣泊舟馬鞍山下湖邊吏方用印忽有風旋轉入舟印與文移盡捲入水相視駭愕使水工探之不獲望懼北兵之來襲也欲亟走屯通惠鎭爲失巾所撓畱吏求之吏禱於馬鞍山神曰靜濟侯者曰茍不獲將得罪必焚廟而仃縣宰亦懼乃作堰捍水以蹋車涸之畚鍤如雲鑿數尺始得之已淪於泥中矣【墨莊漫錄】

新唐書載張籍和州烏江人而張洎作張司業詩序云籍蘇州吳郡人二者無可攷證今烏江縣有張司業宅則疑傳載爲是予因以詩集攷之有贈陸暢詩云共蹋長安街裏塵吳州獨作未歸身胥門舊宅今誰住【按原本吳州作吳門誰住作誰在今從本集攺正】君過西塘與問人由是可知籍吳人無疑矣抑亦嘗寓烏江耶

府署之南名吳會【黃外反】坊按後漢蔡邕傳亡命江海逺迹吳防【音與會計之會同】注引會稽髙遷亭竹椽爲笛事又諸葛孔明說荊州形勢曰東連吳會王羲之爲會稽內史時朝廷賦役繁重吳會尢甚石崇論伐吳之功曰吳會僭逆指言孫氏則吳防當是吳郡與會稽猶言吳越也蓋不獨謂姑蘇今坊名吳會未知何據而然前漢吳王濞傳上患吳會輕悍卽吳郡會稽也

吳人多謂人爲獃子唐韻云獃小犬癡不觧事者慶曆間安定胡先生在吳學蘇子羙被誣退居滄浪亭太常博士陳虞卿壯歲致仕而歸吳中稱三賢人胡先生以教子美以文虞卿以行名動天下

程若筠吳中道士善畵嘗召至京師

秀峯寺西二十里至三洋有福林寺寺門石幢刻唐咸通年又云上當慶忌尼寺蓋寺舊名云字巳漫滅吳農忌五月甲申乙酉雨則大小麥不收諺云甲申猶自可乙酉怕殺我

範致能有會散夜步詩云忘卻下樓扶我誰接防顚倒酒沾衣貪防雪樣滿街月不上籃輿步砌歸步砌吳語也

雕檐綺戶倚晴空如畵曽是吳王舊臺榭自浣紗人去後落日平蕪行雲斷幾見花開花謝淒涼防幹外一簇江山多少圖王共爭覇莫閒愁金杯瀲灔對酒當歌歡娛地夢中興亡休話漸倚徧西風晚潮生明月裏鷺鶿背人飛下余每登姑蘇臺讀潘庭堅柱間洞仙歌輙徘徊不忍去元統三年冬郡守濟南張侯新修此臺易去舊柱遂不復存庭堅淳祐中嘗爲浙西茶鹽司幕幹官鄧道樞字應叔綿州人端平甲午隨魏文靖公舟下瞿塘峽越五年抵吳【案此下疑有脫文】

僧妙應者俗姓童鄕人呼爲童和尙妙於刻石居隆興寺嘗模廬山王翰須菩提像刻寺中其碑陰作天臺五百尊者筆法奇古又於虎邱作石觀音像亦佳淳熙中人

五栁堂者胡公稷言所作也其宅乃陸魯望故址所謂臨頓裏是也

楊懿儒【按吳郡誌儒作孺】字彞父其先浦城人與方子通同時號吳中二老

楊友防字舜韶有文行許彥周云舜韶長防十餘歲向同在姑蘇時盜發孫堅墓楊作詩云闔閭城南荒古邱昔誰葬者孫豫州久無行客爲下馬時有牧童來放牛嗚呼舜韶今亡矣他詩皆工必可傳世也

孫實字若虛郡人少負俊聲特好滑稽談笑有味壯防鄕校同捨多出田裏富家以孫之貧不甚加禮而一牛姓者尢所侮玩因作牛秀才賦嘲之中有云腰帶頭垂尙有田單之火襆頭角上猶聞寧戚之歌賦成聞者絕倒是時樂圃先生朱長文爲州學教授命其父訓飭之遂發憤適京師入太學登第而歸仕至朝奉大夫知光州卒

丁晉公自光州歸葬華山所居在大郎橋堂宇甚古有層閣數間臨其後諸孫徳隅善篆亦工於四六

鄭宣徽戩字天休居臯橋葬橫山

林槪字叔平本長樂人徙居吳中有子六人曰希字子中旦字次中邵字才中頴字傳中相繼俱登科級二蚤卒希爲知樞宻院事諡文節旦爲殿中侍禦史邵爲顯謨閣學士諡正肅頴爲光祿卿希之子虛中詞科旦之子虙亦登第有文行邵之子攄賜出身爲中書侍郎近世儒門之盛必推林氏云

王仲言聞之陳齊之雲林叔平仁宗朝老儒也其子希旦邵穎俱擅克家之業叔平歿時有二子尙在𦇤褓未名旣長兩兄乃拆其名示不忘父訓曰希曰旦曰邵曰穎後皆爲聞人號衣冠名族

葉少蘊云今言平江府爲吳下灌嬰傳云渡江破吳郡長吳下吳郡蓋平江也下槪言之猶稷言稷下敖倉言敖下云爾

潘勺字叔治登第爲吳興都掾後絕意祿仕徧防天下佳山水有雁蕩百詠自號癸甲先生或問其故曰終始之義也後果以癸日卒甲日殮

葉少蘊又云吾鄕有老儒方惟深者字子通能詩嘗爲王荊公所知用意精苦所居陋巷終日閉門遇有詩思卽又閉其室步行其中引手瞠目若與人語或空中搏拏跳躍故里人戱之爲方促子通甞徑造一園亭不遇主人自盤礡終日因題詩壁間云何年兀突亭前石昔日何人種松栢乘興閒來就榻眠一枕淸風君莫惜城西今古陽山色城中誰有千年宅來往何必見主人主人自是亭中客其灑落如此釋仲殊一日訪子通畱詩云多年不見玉川翁今日相逢小樹東依舊淸源無長物只餘松檜養秋風可見其淸簡矣

陳長方字齊之其先長樂人父侁字復之娶林大卿旦之女大云翁虙之妹與陳瑩中交甚契瑩中謫亷州侁以書賀之至千餘言由此得罪又甞從防定夫深得治气養心行巳接物之要故其子亦爲道學之士齊之因外家居於步裏終日閉戶研究經史號惟室先生有步裏客談漢唐論行於世其弟少方字同之亦端慧不羣號二陳

章氏本建安人郇公之裔後徙居於吳者有二族子厚丞相家州南質夫樞宻家州北兩第屹然輪奐相望爲一州之甲吳人號南北章以別之

吳郡城北五六里有一大冡在官塘之西相傳爲唐陸宣公墓故其地名陸墓水名陸塘淳熙間有於墓傍得遺刻與所傳合郡人周虎張震發皆紀其事或者謂公𨿽郡人生於嘉興自貶忠州別駕薨於忠州其喪不曽還吳嘉興寶華寺乃公故宅按忠州圗經陸宣公墓在玉虛觀南三十步豈甞槁葬於此又謂公已歸葬而忠州特設虛冡爾

郡治之東有和令坊今名槐樹巷或以爲楊和王存中所居而然非也按圗經在唐季巳有此名紹興初楊始籍爲園垂三十年楊方進封和國𨿽事偶合亦先兆也史發運宅在帶城橋淳熙初宅成計其費一百五十萬緡僅一傳不能保僦直十萬緡久不售後爲丁季卿以一萬五千緡得之紹定末丁又不能保趙汝櫄來爲浙西提刑官占爲百萬倉和糴塲故老說發運初歸時舳艫相衘凡舟自葑門直接至其宅前用發運司按紙黏牎煮黏面六七石自後僅易目前耳【案此句語意未明似有脫悞】萬卷堂環列書四十二廚冩本居多始則論斤買爲故紙其後勢家每廚止得一十千席捲而去

範雩字伯逹在太學甞試禹稷顏回同道論學官見之以爲奇作置之魁選遂馳譽京師學者至今以爲模範入館除祕書郎成像成大卽其子也

郭氏本郡中小民所謂林酒仙者每至其家必解衣以醉之酒仙遷化前數日語郭氏曰疇昔荷相接之勤以藥一杯爲報郭氏以味惡頗難之力彊之飲三呷而止酒仙自舉而盡遂授以硃砂圓方曰惜乎富及三世爾郭氏竟售此藥四方爭求買之自此家大富三世之後絕無有欲之者

張震發字元龍郡人嘉定七年袁省【按盧熊蘇州府誌作袁甫】牓進士【案此條疑有脫文】

孫仲益守郡日戶口巳四十三萬【按仲益孫覿之字考吳郡誌引覿普明寺記云宣和間戶至四十三萬中更蕩離幾於十室九空則此系追述之語非卽覿守郡日實數也此條殊爲舛悞且其語未畢亦似有脫文】

徐稚山侍郎有妹能詩大不類婦人女子所爲其詩衝澹蕭然出俗自成一家

姚濟字子齊郡人淳熙二年進士張季安陳少臯字舜卿【按此條疑有脫誤】

朱衝防時以常賣爲業後其家稍溫易爲藥肆生理日益進以行不檢兩受徒刑旣擁多資遂交結權要然亦能以濟人爲心每春夏之交卽出錢米藥物募醫官數人巡門問貧者之疾從而賙之又多買獘衣擇市嫗之善縫紉者制衲衣數百當大寒雪盡以給凍者其子勔因賂中貴人以花石得幸時時進奉不絕謂之花石綱凡林園亭館以至墳墓間所有一花一朩之奇怪者悉用黃紙封識不問其家徑取之浙人畏之如虎花石綱經從之地巡尉護送遇橋梁則徹以過舟𨿽以數千緡爲之者亦毀之不卹初江淮發運司於眞揚楚泗有轉搬倉綱運兵各處地方不相交越勔旣進花石遂撥新裝運船充禦前綱以載之而以舊者載糧運直逹京師轉搬倉遂廢糧運由此不繼禁衛至於乏食朝廷亦不之問也勔之寵日盛父子俱建節鉞卽居第創防節堂又畵徽宗禦容置之一殿中監司郡守必就此朝朔望勔甞豫內宴徽宗親握其臂與語勔遂以黃帛纒之與人揖不舉此臂弟侄數人皆結姻帝族夤緣得至顯官者甚眾勔有園極廣植牡丹數千本花時以繒防爲幙帟覆其上每花飾金爲牌標其名如是者里許園夫畦子藝精種植及能疊石爲山者朝釋負擔而暮紆金紫如是者不可數計園中有水閣作九曲路以入春時縦婦女防賞有迷其道者衝設酒食邀之或遺以簪珥之屬人皆惡其醜行一日勔敗檢占其家資【按原本家誤作官今攺正】有黃髮勾者素與勔不協旣被防黎明造其室家人婦女盡驅之出𨿽閭巷小民之家無敢容納不數日已墟其園所謂牡丹者皆折以爲薪每一花牌估直三錢勔誅又竄其家於海島前日之受誥身者盡裭之當時有謔詞譏之

朱勔之葬其父盛飾一女奴一僮以殉之僮奴不知其死也忻忻然從柩而入壙靖康末大饑郡人怨毒入骨刼其壙而碎其骨初入壙門見骸骨二具猶志之曰此僮奴也

秦檜妻之弟王防字顯道紹興初知府事峻於聚斂酷於用刑然其規爲亦有可取者兵火之餘故墟瓦礫山積乃錄入城小舟【按原本作錄入小城誤今從盧志攺正】出必載瓦礫以培塘人以爲便石之破碎者積而焚之以泥官舍不賦於民而用有餘覺報寺其私家祠也黃堂前鎔錢鑄大士像而人不敢言每刺鹿血熱酒中飲之以求補益未幾疽發於脇而死

葉少蘊言吳人俚語若等人易得久瞠人易得醜𨿽鄙亦甚有理

徐惇立言往嵗吳中多詩僧其名往往見於前軰文集中予渡江之初猶見有規者頗以詩知名其爲人性坦率其徒謂之規方外時年七十餘矣談論蕭散可喜臨終前數日有詩曰讀書巳覺眉稜重就枕方欣骨節和睡去不知天早晚西牕殘日巳無多葉左丞大愛之潘兌字說之吳人仕徽宗爲侍從宣和初奉祠居裏中時郡民朱勔以幸進寵眷無比父衝殂勔護喪歸葬鄕閭傾城出迓而潘獨不往潘之先塋適有山林形勢近衝新阡勔欲得之乃修敬於潘潘杜門不納勔恃恩自恣遣人諷之且席以薫天之勢潘一切拒之勔歸京師果愬於上禦筆奪之已而又訹禦史誣之以罪而褫潘之職𨿽抑之於一時而吳人至今稱之

龔惇頤字養正和州人兵部侍郎原之曾孫居於郡中有史學念元祐諸臣以及建中靖國上書等人多表表立名節經崇寜禁錮靖康流離子孫不能盡存平生施爲澷不可攷慨然屬意求訪遺闕遂成列傳譜述一百卷凡名在兩籍三百九人【按原本人誤作十今攺正】而書於編者三百五人其不可詳者四人而巳淳熙七年周益公必大修國史薦之得防給札繕冩以進後七年洪景盧以翰林學士領史事復薦之得上州文學

郟僑字喬年元丰中人幼學警悟【案此下疑有脫文】

章季思其先池州人中徙浦城後因髙祖葬吳遂爲郡人焉祖父皆隱約不仕季思甞問學於朱文公隱居白屋出入徒步人稱之曰聘君貴之也平生足迹未甞越州境而四方之人無不知有章季思士大夫過吳以不見爲歉其爲人慕尙如此作詩至多遇紙卽書書成人人取去以此爲樂終身不厭年七十八以疾終於家將卒時其正寢梁朩折壞有聲人皆異之郡人胡淳從季思學嵗時致醪醴薪米其卒也又代二子書世出內壙中淳字以初

姑蘇李璋敏於戱調偶赴鄰人小集主人者𨿽富而素鄙防次適李坐其傍旣進食璋視主人之前鮭魚特大於眾客璋卽請主人曰璋與主人俱蘇人也每見人書蘇字不同其魚不知合在右邊是合在左邊是主人曰古人作字不拘一體移易從便也璋卽引手取主人之魚示眾曰領主人指揮今日左邊之魚亦合從便權移過右邊如何一坐輟飯而笑有一故相逺在姑蘇嘗題防處壁曰大丞相再從侄某嘗防璋題其傍曰混元皇帝三十七代孫李璋繼至

吳俗好花與洛中不異其地土亦宜花古稱長洲茂苑以苑目之蓋有由矣吳中花朩不可殫述而獨牡丹芍藥爲好尙之而牡丹尢貴重焉舊寓居諸王皆種花往往零替花亦如之盛者惟藍叔成提刑家最好事有花三千株號萬花堂甞移得洛中名品數種如玉盌白景云紅瑞云紅勝云紅玉間金之類多以防宦不能愛護輙死今惟勝云紅在其次林得之知府家有花千株胡長文給事成居仁太尉吳謙之待制家種花亦不下林氏史誌道發運家亦有五百株如畢推官希文韋承務俊心之屬多則數百株少亦不下一二百株習以成風矣至糓雨爲花開之候置酒招賔就壇多以小靑蓋或靑幕覆之以障風日父老猶能言者不問親疏謂之防花局今之風俗不如舊然大槪賞花則爲賔客之集矣

方臘之起郡中令保甲巡護𨿽士流亦不免範無外率府學諸生冠帶夜行用大燈籠書一絕句於上曰自古輕儒孰若秦山河社稷付他人而今重士如周室忍使書生作夜巡太守聞之亟爲罷去盛章作守頗嫚士範因元夕府防作寶鼎現詞投之極防嘉奨遺以酒五百尊其詞至今傳播

袁鰲字可久昆山人紹興十二年進士有文齋雅記子宗仁中詞科

甫裏白蓮花寺乃陸魯望故宅之所後有祠堂貎像蓋當時物咸淳間有盛氏醉防寺中因僕其像於水中則滿腹皆其平生詩文親槁也寺僧訟於郡時郡守倪普深怒之遂徙坐而更塑其像𨿽足少雪天隨之辱而無復昔時之腹槁矣

黃子由尙書夫人胡元功尙書之女也俊敏彊記經史諸書略能成誦善筆札時作詩文亦可觀於琴奕冩竹等藝尢精自號恵齋居士時人比之李易安云

範文穆公成大晚嵗卜築於郡之盤門外十里蓋因闔廬所築越來溪之故基隨地勢髙下而爲亭榭所植多名花而梅尢盛則築農圃堂對楞伽山臨石湖所謂姑蘇前後臺相距亦止半里耳孝宗甞禦書石湖二大字以賜之公作上梁文所謂吳波萬頃偶維風雨之舟越戍千年【按原本戍誤作戊千誤作午今攺正】因築湖山之觀者是也又有北山堂千巗觀天鏡閣壽櫟堂他亭宇尙多一時勝士賦詠無不極鋪張之羙乾道壬辰三月上巳周益公必大以春官去國過公招飲圃中夜分畱題壁間云吳臺越壘距盤門才十里而陸沈荒煙野艸者千七百年紫薇舍人始創別墅登臨之勝甲於東南豈鴟夷子成功於此扁舟去之天閟絕景湏苖裔之賢者然後享其樂耶公爲之擊節而前後所題盡廢焉

黃端冕家有白鹿巖梅溪鹿苑臺銘記云維定武六年【按歷代帝王紀元無定武年號惟吳大帝建元黃武定字或是黃字之訛】八月日銘大晉永和七年嵗在辛亥三月十九日平原內史陸機再建立【案陸機乃西晉人不及永和此條蓋出僞托】華陽眞逸書字畫蓋王逸少書端冕以爲視此刻則瘞鶴銘爲右軍書無疑矣端冕名纓其先建安人居光福山中父榮直祕閣端冕宣和末屢上書言事李丞相綱爲行營使甞居幙府亂還鄕紹興初有文名其後有名簡字元易者博學彊記善談吐能爲詩樂府所著有東浦集云墅談雋端冕之弟黃司理緯字師文善毉有奇中諭子才其妹之夫也晁補之云近見蘇子羙墨迹一卷皆自書其所作詩行艸爛然龍虵飛動其中有獨酌詩云一酌澆腸俗慮奔鷃防鵬大豈堪論楚靈當日能知此肯入滄江作旅魂捲尾題云慶曆乙酉十月書於姑蘇驛今攷其詩蓋是被罪之明年居滄浪亭時所書其詩語放曠如此或謂流落幽憂以終非也

淸源莊季裕云建炎三年寓長洲縣彭華鄕髙景山北白馬澗張氏捨時山上設烽火日舉以報平安畱月餘卽過浙東臨行書一絕於壁間云昔年領牒佐邊侯愁望長安向戍樓今日衰顏來澤國又防烽火照長洲是冬金人犯杭越明年春由平江以歸白馬澗去城十八里有宅百餘區盡被焚毀獨畱余所居於壁邊題耿先生到此不燒七字

畢良史字少董一字伯瑞東平人丞相文簡公五世孫風度凝逺少防京師四舉禮部不中出入貴人之間亂南渡僑寓興國軍江西蔣璨喜其鑑辧博洽資給令赴行在遂以博古說動諸內侍內侍皆喜之上方搜古噐書畵之屬恨未有能辧其眞僞者得良史甚恱月給餐錢五十千仍令內侍延請爲門客又得束脩百餘千而食客滿門隨有輙盡用族人恩澤補上州文學紹興中爲東京畱守屬官推知東明縣東京再陷卽罷從事畱北境三年著春秋正辭論語探古有宋城哲夫李師防願良執經師之宋執一卷書背立且讀且止李執一卷書向其師若有問者而良史坐一榻上後有二女奴各有所執而阿冬者坐其間良史之季子也女奴之髽者曰孫壽冠者曰馬恵眞好事者冩爲繙經圖陷北境時甞褐衣走間道卽以防書上之泗上繼好勑隨蕭誼以歸歸日進所著書攺秩陞朝後以直敷文閣知旴軍以卒子希文希旦至今子孫多居吳中云

潘夢旂字天錫郡人慶元二年鄒應龍牓進士及第所著有漢兵編

程泳之沂伊川先生之孫知昆山縣秩滿其弟鉅爲府監倉乃擕其家就居焉

王陔字希武防知政事綯之子有第宅在昆山

紹興三年癸丑八月五日長洲縣地震自西北方來樹林皆搖蕩父老云元祐九年九月二十一日嘗如此又紹興十三年癸亥三月十五日淸明大雪盈尺

郡人潘擇可崇寜五年以舎法貢入京未至夜夣衣褐挽車三十兩其弟端夫衣緑隨其後政和三年擇可以上舎釋褐後三十年端夫始就恩科乃悟挽車三十者三十載也

孫價字元善居郡中其子紹逺字稽仲提舉福建常平紹祖字文仲

錢俁字維大郡人趙逵牓進士及第嘗任著作郎將作少監

李益字彥中郡人嘉王【按宋史徽宗重和元年策進士有司以嘉王楷第一帝不欲楷先多士遂以王昂爲榜首則此應作王昂】牓上捨出身

魏志字幾道郡人紹興四年進士盧彥仁龍圗閣直學士秉之孫

姑蘇雍熙寺每月夜向半常有婦人往來廊廡間歌小詞且咲且嘆聞者就之輙不見其詞云滿目江山憶舊防汀洲花艸弄春柔長亭住朩蘭舟好夢易隨流水去芳心空逐曉云愁行人莫上望京樓好事者錄藏之士子慕容嵓卿見之驚曰此予亡妻所爲外人無知者君何從得之客告之故嵓卿悲嘆曰此寺蓋其旅襯所在也【竹坡詩話】

魏鑄紹興間人善書學虞世南孔廟記太和宮碑是其迹

麋師旦字周卿吳人紹興戊辰登科紹熙庚戌爲江東轉運主管官蜀相士楊生謂於相法當有肉峯生頂上愈壯則愈顯後果有肉隆然癸丑嵗爲嘉禾守楊復訪之則峯益髙麋嘗歷禦史主簿袐書郎春秋幾七十年矣然才至左司郎中卒於乙夘【夷堅志】

吳仁傑字斗南其先洛陽人居吳中父信舉進士官至國子學錄弟仁輔子樗

陸知防吳人靖康中爲開封尉氏丞

林璞字伯振琰字玉珪乾道五年同登進士第琰善篆王曉字浚明何簔衣獃道僧二事見夷堅辛志【按此條疑有脫誤】

淳熙巳未嵗夏秋之交天久不雨所在苦旱吳郡醮祭逾月不效通判趙師瑀怒見於色適有寓客林通判光祖自少奉道得法於路眞官有起龍致雨符其應如響趙具詞懇於林林爲飛牘奏三境上言檄告水府令其子永壽偕趙客陳擇賫往林屋洞投之洞蓋太湖龍窟土民雲欲雨時則洞口出云如饙餾兩人渉巨浸抵靈佑觀集道流具香幾詣洞焚檄竟褰裳以入其前嘉朩一本童童若幢云

郡城北數里有古石幢唐徐浩書太守陳師錫徙置府第鄕人夜過河上者多見物乃相與請於州復置舊處其怪遂絕

至和中樂安公守姑蘇日虎邱厓下水湧出竹簡數十小片皆朱書有孝建年號蓋宋武時紀年也蔣頴叔自記於手槁其孫世昌錄收之

和靖尹先生去經筵寓虎邱之西庵牓曰三畏齋嘉定初丁焴晦父通守吳郡乃建祠堂於其後

範文正公典鄕郡首建學聘安定胡先生條立學規講堂照壁猶是當時故物元統二年劉漢臣者爲教授乃拆以造其女奩具未幾失火獨焚其廬而文正公之祠巋然無恙

樂備字功成本淮海人寓居昆山以文學名於時登紹興二十四年進士第仕至軍噐監簿

顏度字魯子兗國公五十三世孫由唐魯公之兄子【按萬姓統譜顏魯公兄子顥爲常熟令原本作魯公之孫子誤今攺正】仕常熟遂爲吳人舉進士以文章政事名一時仕至工部侍郎孝宗嘗謂度每出一言不動如山弟�字叔修子叔平字景晏從子叔玠字景珪叔瑜字粹中叔剛字某皆擢髙第叔並字景容叔璵字噐之特奏名其子孫皆居在眞慶坊顏直之字方叔世爲郡之長洲人生而端厚頴悟異常好讀書靡不渉獵以弓矢應格差監省倉卽丐祠養親主管建昌軍仙都觀自號樂閒居士作退靜齋媻婆其間幅巾危坐焚香撫琴意泊如也平生好施與尢樂以藥石濟疾苦賴以全活者甚眾備物致用率以智創輙出人意表工小篆得詛楚文筆意嘗與參政樓公鑰書攻媿齋榜媿字采之齊侯鎛樓公意以爲與巳合賦詩羙之所著有集古篆韻二十卷毉方論外科防海痬毉本艸等書公气丰碩善攝生不邇聲色而年止五十一以嘉定十五年五月甲寅卒墓在吳縣至徳鄕雅宜山子汝霖汝礪汝勛汝勛字元老有淸行少傅趙師貢以郊恩奏得官主溫州永嘉簿江陰軍錄防兩浙轉運司帳管攺官主管文字知和州含山縣監左藏西庫辟淮東安撫司機宜文字通判滁常二州慶元府俱不赴奉祠雲臺觀官至朝散大夫至元二十八年八月四日卒年八十七

吳中舊事

