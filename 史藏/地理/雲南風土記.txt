雲南風土記﹝淸﹞張詠撰

詠﹐太倉人﹐此書僅見《小方壺齋輿地叢鈔》本﹐錄十三條。雲南蠻民雜處﹐其類不一﹐最熟者爲倮羅。其俗男女皆畜發﹐赤足﹐能華言。婦人以黑布或藍布裹首﹐長六七尺﹐𨿽盛夏不去。處女則垂雙髮辮於兩肩。負擔貿易﹐婦女居多﹐舁肩輿﹐服牛乘馬﹐千里之役﹐往往有之。滇人載物﹐馬騾外往往以負﹐其法以巨索縛物﹐索端以棕皮織數層如繒﹐闊三寸許﹐戴額間﹐負手承物﹐傴僂行﹐少憩卽依物而坐﹐𨿽大木巨石﹐亦用此法﹐豈其額多力異於他處耶。滇省多山﹐產石﹐郡邑城郭悉以巨石疊成﹐中灌桐油石灰﹐堅固愈城磚什佰倍。於友人處見琥珀一塊﹐大如拳﹐色如火﹐內有螻蟻數枚﹐蠕蠕上下﹐或云蟻食其中松脂得不死﹐若常沾人气﹐血脂可不竭。李子友云﹕曾於永昌見一珀﹐內有小蜈蚣﹐亦然。但彼系金珀﹐尢極淸楚耳。大理西門外﹐去點蒼山麓僅三里許﹐每年三月中旬﹐夷民﹑苗﹑倮及土司部落咸集。苫蓋艸竹布寮﹐延袤數里﹐貿易輻輳﹐牽車牛而服賈者﹐不遠千里﹐其所買賣皆珍異之物﹐如寶石﹑琥珀﹑翡翠﹑瑪瑙﹑車渠﹑赤金﹑珍珠﹑風磨銅﹑緬錫﹑緬錦﹑法瑯﹑走烏白銅﹑象牙﹑象尾﹑五色石﹐其鳥獸﹐則孔雀﹑錦雞﹑鸚鵡﹑秦吉了﹑桐花鳳﹑麝麂﹑香貍﹑獐﹑兔之屬。入其市﹐珍奇不一﹐貨與人日以萬計。提督撥兵邏守﹐當事亦日蒞焉。滇中繡球﹐紅白者極盛﹐有淺紅木本者﹐花與葉大不過如小胡桃﹐向陽成深粉紅色﹐置之背陰處一二日﹐卽變爲翠羽色﹐非靑非藍﹐花光照人﹐土人亦極貴重﹐呼之曰翠核桃。其葉大而花繁者﹐則彌滿山谷矣。梅花﹐一似吾鄕﹐但不需培植﹐且早且久﹐蓋南中地气溫暖﹐故其花葩易發。桂有三種曰金﹑曰銀﹑曰丹﹐丹者香洌更甚。七月初卽放花﹐落蕊生子可至十月。府署中有四五本﹐書室曰學古山房﹐庭心二樹﹐尢極叢茂﹐余嘗謂曼卿生香不斷之句﹐洵於此數十日中遇之。大理襟山帶河﹐山珍多而水族殊鮮﹐工魚產洱河中﹐最有名﹐而不甚適口。無螃蟹。夏秋間有蟛蜞﹐醉以椒酒﹐差可供咀嚼耳。用巨鍼鍼螺螄口門﹐卽有白漿流出﹐瀝入沸湯中﹐勻圓瑩潔﹐大如芡肉﹐土人以之調入羹湯﹐鮮美異常﹐第不堪多煮﹐恐失其脆嫩耳。黃果﹐大如柑﹐味美﹐產浪穹縣者尢佳。柚子大七八斤﹐甘香如佛手﹐而皮不苦辣。佛手柑極大而不腐敗﹐久則漧枯。西瓜產金沙江﹐色如朱砂﹐花香異常。其餘果蔬﹐大略與吾鄕相彷佛。洱河東玉案山﹑正對河西浩然閣﹐摩崖刻曰「此水可當兵百萬﹔昔人空有客三千。」不知所云。及見《宋詩紀事》載《梅磵詩話》云「江陰乃春申君舊封。浮遠堂瞰江對淮爲一郡佳景﹐李鶴田題一聯云﹕此水可當兵十萬﹐昔人空有客三千。」不知何人移刻洱河。按﹕李名鈺﹐字元暉﹐吉水人。宋末官閤門宣贊舍人﹐年八十九。有雜著四集﹑《錢塘百詠》行世。浪穹縣鳳羽山﹐俗傳鳳凰死﹐每歲八月間﹐必有異鳥百千爲羣﹐啁啾翔鳴﹐七晝夜方散﹐亦一奇也。俗又名鳥弔山。

