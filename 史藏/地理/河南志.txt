河南志﹝元﹞佚名纂修﹝淸﹞徐松輯

目錄

序﹝一﹞

後漢東都城圖

洛陽宮室圖

宋西京城圖

序﹝二﹞

卷一

京城門坊街隅古迹

河南府路羅城

定鼎街東長夏街西南至城北至洛水坊二十七

長夏街之東南與東至城北至洛水坊四十四

定鼎門街西坊十七

洛水之北東城之東坊三十二

卷二

成周城闕宮殿古迹

後漢城闕宮殿古迹

十二門

南宮

北宮

城內兩宮之外

城外

魏城闕宮殿古迹

宮館池苑

晉城闕宮殿古迹

晉城門十二

宮內

太子宮

城之內外

卷三

後魏城闕古迹

後魏城門十二

城內

城南

城東

城西

隋城闕古迹

皇城

東城

西苑

雜錄

卷四

唐城闕古迹

宮城

東都苑

宋城闕古迹

皇城

跋

序﹝一﹞余於嘉慶十五六年間在京師文穎館總閱全唐文時永樂大典多移在館有館中供事鈔得東漢東都城圖一紙西晉洛陽京城圖一紙後魏洛陽宮城圖一紙金墉城圖一紙余閱而喜之亦不能究其從何處鈔出遂令照鈔數紙知此圖非後人所能造必唐以前人舊書中之遺迹也有此圖則讀漢晉魏書者皆了然於南北前後城宮殿觀不必推測矣恐日久圖失刻之於板以貽讀書人尋繹而自得之隋文選樓主人識後漢東都城圖﹝見圖﹞洛陽宮室圖西晉京城﹝見圖﹞洛陽宮室圖後魏京城﹝見圖﹞洛陽宮室圖宣武永平二年詔定諸門闥名初命中書舍人沈馨以隸書書板題之景明正始之年又敕符節令江式以大篆易之淸陽門【晉之淸明門孝文攺亦曰稅門又曰芒門】西明門【漢之廣陽門孝文攺】西陽門【晉之西明門孝文帝攺舊門在邪出孝文帝徙對東陽門】金墉城【在故洛陽城西北魏築】洛陽宮室圖﹝見圖﹞宋西京城圖﹝見圖﹞序﹝二﹞前明盛時泰著棲霞小志一書同裏焦竑所刊者也時泰字仲交有文采落拓不偶故自放於山巓水涯馳騁筆墨以自淡其無聊不平之思是書尢其選也攝山擅名蓋盛於齊梁閒騷人逸士棲遲詠歌及英王巨公張皇好事之所爲者是書亦未嘗悉具然耳目足履之所及爬羅剔抉靡幽不臻余嘗至山中信宿其地寺宇興廢不盡如仲交所言其題識亦稍晦矣攀蘿捫壁追昔人之踐履悵然者久之則是書之存非獨見古迹變遷不系乎世之遠近亦以知仲交落落可奇不得自肆其意而日與緇流木客徘徊玆山中爲可悲也竑刊是書板已亡陽湖孫觀察星衍嘗語余曰此金陵故實也蓋重刊之爰書是以志其歲月云爾嘉慶己卯嘉平月江﹝寍﹞夢六居士甘福書於津逮樓元河南志卷一

京城門坊街隅古迹京城以下自隋通敍至宋隋曰羅郭城武后號神都城曰金城唐書曰天寶二年築神都城羅城號曰金城周回五十二里按韋述記曰東面十五里二百一十步南面十五里七十步西面十二里一百二十步北面七里二十步周回六十九里二百十步隋大業元年築唐長壽二年命李昭徳增築唐末兵亂摧圮殆盡周世宗顯徳元年命畱守武行徳葺之然甚庳陋至宋景佑元年王曾判府事復奏加築於是城雉僅完南面三門正南曰定鼎門南通伊闕北對端門隋曰建國唐武徳四年平王世充攺東曰長夏門在定鼎門東五里西曰厚載門在定鼎門西二里隋曰白虎門唐初避廟諱攺東面三門北曰上東門西對東城之宣仁門隋曰上春唐初攺中曰羅門無榜當是取羅郭之義而名之南曰建春門建春門在府城東南一十里隋曰建陽唐初攺按韋述記中曰建春南曰永通永通周廣順中猶存疑國初廢塞而開羅門北面二門東曰安喜門隋曰喜﹝寧﹞唐初攺西曰徽安門城內縱橫各十街按韋述記定鼎門街廣百步上東建春二橫街七十五步長夏厚載永通徽安安喜門及當左掖門等街各廣六十二步餘小街各廣三十一步今不復舊制凡一百二十坊隋曰裏一百三巿三唐攺曰坊今八十八坊隸河南縣三十二坊隸洛陽縣按韋述記每坊東西南北各廣三百步開十字街四出趨門自唐末五代鞠爲荊棘後依約舊地列坊云坊久無榜皇佑二年張奎知府事命布列之洛陽志云凡一百二十坊明教宜人﹝淳﹞化安業修文尙善樂和正平修行崇業修業旌善尙賢惇行崇政宣範恭安勸善惠詶道術歸徳康俗惇化道化溫柔擇善道徳仁和正俗永丰修善思順福善惠和安眾興教宣教陶化嘉善通利樂成安遠慈惠上林遊奕集賢尊賢章善賢相永泰臨闔延福富教詢善銅駝崇讓履道履信會節綏福從善睦仁嘉猷裏仁永通利仁歸仁懷仁仁風靜仁延慶﹝寧﹞人寬政﹝淳﹞風宣風觀徳積善從政大同承義明義教義廣利通濟懷義﹝淳﹞和南裏北裏承福立徳淸化道光道義道政永福思恭歸義履順進徳溫洛景行北市鄰徳惇厚修義時泰時邕立行殖業丰財教業毓材徳懋毓徳審教積徳賜福教善興藝通遠

河南府路羅城隋築自隋至宋通敍唐天寶二年築神都羅城號曰金城當皇城端門之南渡天津橋至定鼎門南北大街唐曰定鼎街亦曰天門街又曰天津街今或曰天街按韋述記自端門至定鼎門七里一百三十七步隋時種櫻桃石橊楡柳中爲禦道通泉流渠今雜植槐柳等樹兩行洛陽志曰褚載定鼎門詩郟鄏城髙門倚天九重蹤迹尙依然須知道徳無關鎖一閉乾坤一萬年白傅過天門街詩雪盡終南又欲春遙憐翠色對紅塵千車萬馬九衢上回首看山無一人張光朝天門街西觀榮王聘妃詩仙媛來朱邸名王出紫微三周初展義百兩遂言歸鄭國通梁苑天津接帝畿橋成烏鵲助蓋轉鳳凰飛霜仗迎秋色星釭滿夜暉從玆盤石固應爲得賢妃街東凡六坊從南第一曰明教坊唐有龍興觀宋璟宅崔融宅凡坊內有韋述記所著隋唐舊迹存者大書之攺易者附見其下堙滅者注於坊名之下韋述記後唐事及五代後事𨿽毀廢皆大書之所以續舊志之闕次北宜人坊本曰宜民避唐太宗諱攺俗作仁者非其半坊隋齊王﹝日東﹞宅唐爲太常寺藥園西南隅菏澤寺詳見寺類次北﹝淳﹞化坊唐有王仁皎宅次北安業坊隋有薛道衡宅唐有太僕寺典廏署霍王元軌宅李懷遠宅次北修文坊隋立國子學於此因曰修文有麥鐵杖宅唐顯慶二年盡並一坊之地爲雍王宅王升儲立爲﹝弘﹞道觀因攺坊名﹝弘﹞道國初避廟諱復曰修文次北尙善坊北至洛水唐有太史監本崇賢館又有宗正寺內僕局岐王範宅本武三思宅有薛稷畫鶴薛王業宅本太平公主宅坊之直北引龍橋詳橋類天津橋北有就日亭橋南有朝宗亭並錢惟演建坊之東郭從義安審琦宅詳宅類定鼎門街東第二街北隔洛水當皇城之左掖門凡六坊從南第一曰樂和坊唐有國子學本韓王元嘉宅武攸﹝寧﹞宅齊景冑宅李適宅李景讓宅次北正平坊今或作政平者非是唐有孔子廟國子監開元初祕書監吳道師撰碑立廟前又有安國女道士觀本太平公主宅平貞宅李迥秀宅路應宅次北修行坊唐有奉國寺本張易之宅又豆盧欽望宅李義﹝琰﹞宅次北崇業坊唐有福唐觀申王撝宅裴度宅次北修業坊唐有景云女道士觀鄎國公主宅本許敬宗宅代國公主宅本陸頌宅次北旌善坊北至洛水唐有崇化寺﹝寧﹞王憲宅本安樂公主宅定鼎門街東第三街唐時北當洛水之中橋又當東城之承福門其橋隋大業初造名立徳橋唐幹封中韋機徙於東街按承福門今廢凡八坊從南第一曰尙賢坊唐有張錫宅父子五人列戟時號萬石張家又武攸宜宅狄仁傑宅裴談宅崔明宅韋湊宅張知謇宅次北惇行坊唐有司農寺司竹園本周思茂宅裴漼宅吳兢宅次北崇政坊唐有府學杜景佺宅王志愔宅李伯潛宅次北宣範坊隋唐半坊爲河南府廨西北去宮城七里古監洛城卽古之甘羅城也隋置都因平之莫詳置立所由有元行衝宅次北恭安坊隋有馮慈明宅唐有太子僕寺褚旡量宅賈曾宅魏奉古宅王怡宅次北勸善坊隋有李圓通宅唐有魏徵宅後王方慶居之又有竇希瓘宅畢構宅次北惠訓坊北至洛水隋有翻經館唐有長﹝寧﹞公主宅岐王山亭院半已西道術坊隋煬帝多忌惡五行占候卜筮醫藥者皆追集東都置此坊遣使檢察不許出入時攺諸坊爲裏以此偏居裏外旣伎藝所聚謂之道術坊唐正觀中並坊地以賜魏王泰泰爲池彌廣數頃號魏王池泰死復立爲道術坊分給居人神龍中並入道訓坊盡爲長﹝寧﹞公主第開元初復舊定鼎門街東第四街北隔洛木當北郭之徽安門卽長夏門之西街凡七坊從南第一曰歸徳坊唐有韋承慶宅劉幽求宅劉子﹝玄﹞宅長夏亭門內客亭也水南倉太祖常幸其所制度甚雄敞按今倉之南有土冢俗傳蔡邕墓疑非是水南艸場次北康俗坊唐有張說宅陸餘慶宅劉知柔宅次北惇化坊本曰基化唐景云初避明皇名隋有永昌公主宅唐有麟趾女道士觀賈惇頤宅後爲郯王府突厥阿史那斛瑟羅宅源乾曜宅陸象先宅嗣許王瓘宅次北道化坊隋有王邵宅趙才宅唐有定安公主宅皇甫無逸宅本隋蕭琮居後爲唐臨宅又有房仁裕宅本隋郡學按道化一作遵化唐中書令崔湜宅悟寂禪院晉開運二年將軍牛氏漢幹佑二年沂州刺史李奉先奏賜名武勝軍節度使兼侍中馮拯園今屬民家次北溫柔坊唐有李晦宅太平公主婿豆盧光祚居焉後爲秦國公主宅又有瓊山縣主宅閣門使薛昭簡園號薛氏奉親園園內流杯石傳自平泉徙致次北擇善坊唐有率更寺李績宅張仁願宅本隋來護兒宅又有宣城公主宅婁師徳宅次北道徳坊本曰道訓北至洛水隋有秦王浩宅唐永昌中析河南洛陽二縣立永昌縣治此坊之東南隅神龍元年省並一坊爲長﹝寧﹞公主宅及鞠場景龍女道士觀南北居半坊之地金仙公主處焉又有史務滋宅武成王廟後唐樞密使郭崇韜園後沒入官俗名進過園園有十二鬥角亭子制作甚精郭崇韜樞密使安重誨宅唐洛州刺史盧萬石徳政碑蘇詵八分書右定鼎街東長夏街西南至城北至洛水坊二十七

長夏街之東南與東至城北至洛水坊四十四長夏門街之東第一街定鼎門街東之第五街也南出長夏門唐時此當洛水之中橋乃韋機所徙者按唐李昭徳傳初都城洛水天津之東立徳坊西南隅有中橋及利涉橋上元中司農卿韋機始移中橋置於安眾坊之五街當長夏門都人甚以爲便因廢利涉橋所省萬計然歲爲洛水沖注常勞治葺昭徳創意積石爲腳銳其前以分水勢自是竟無漂損唐末其橋亦廢凡八坊從南第一曰仁和坊按坊本名民和避唐太宗諱攺當作人和而韋述記白居易集與今洛城所傳並作仁字未詳唐有許欽明宅韋述云此坊北側數坊去朝巿遠居止稀少惟園林滋茂耳唐禮部尙書裴寬宅子孫最眾盛尙書兵部侍郎裴鄰宅並失處所次北正俗坊唐有﹝玄﹞元觀李從遠宅唐太子太傅分司東都李固言宅失處所漢同中書門下平章事蘇逢吉宅贈侍中李谷宅後鬻於張知白家次北永丰坊唐有楊再思宅崔泰之宅吳師道宅次北修善坊隋有蔡王智積宅唐有波斯胡寺韋述云坊內多車坊酒肆水南巡檢使廨自章善坊徙舊有轉運使廨今徙樂成坊次北思順坊隋有諸葛穎宅唐有楊纂宅張嘉貞宅嘉貞子延賞延賞子﹝弘﹞靖皆爲相其居第亭館之麗甲於洛城子孫五代無所加工時號三相張家唐賈惇頤惇實二碑惇頤永徽初爲洛州長史其弟惇實後爲洛州長史並有惠政民立二碑號棠棣碑後唐大理卿李保殷宅晉戶部尙書致仕鄭韜光宅宋太子少師致仕李肅宅肅仕唐歷五代至建隆初卒樞密使同中書門下平章事王晦叔宅園在宅南街宅有小書樓起居舍人尹洙宅三司副使劉元瑜宅舊有畱司禦史臺宋徙樂成坊舊有西雙巿門今廢次北福善坊福善坡坡勢隆起而韋述記不著疑張全義保南州時所築壘垣其後未嘗平蕩因坊以得名梁刑部尙書致仕張策宅策本居惇化坊相梁太祖風恙致仕居此修篁嘉木圖書琴酒自適後唐太子少傅致仕李琪宅周太子太師致仕白文珂宅自張策至文珂三宅皆失其處所料量院自水北思恭坊徙工部尙書同中書門下平章事張知白宅次北惠和坊隋大業四年坊內道東南醴泉湧出水面闊五尺暖而甘泉上常有气如霧疾病者取飲之多效時人謂曰神泉至九年枯竭唐有安修仁宅崇信軍節度使兼中書令石守信宅今悉摧毀普明院有水磑次北安眾坊北至洛水唐有尹思貞宅長夏門街之東第二街凡九坊按九坊之內比唐無南市而多安遠一坊又徙上林坊以接慈惠從南第一曰興教坊漢泰﹝寧﹞軍節度使慕容超宅超卽漢祖同母弟入周賜第於此然未嘗居之在兗州被誅次北宣教坊本名﹝弘﹞教唐神龍初避孝敬皇帝諱攺有懷音府溪園五代時官園舊有東西兩溪今故基石柱僅存唐太子少師皇甫鏞宅全眞觀後唐天成四年攺崇聖宮宋大中祥符中攺次北陶化坊隋有修行寺史祥宅唐有桓彥範宅蘇頲宅盧從願宅王光輔宅唐太子賓客髙重宅失處所國子監後唐同光三年建文宣王廟於尊賢坊至宋咸平三年重修疑後徙於此舊曰府學景佑元年直集賢院謝絳論奏始正監名寶元中立絳影堂於監畱守推官蔡襄爲記次北嘉善坊隋有元文都宅韋津宅唐有菏澤寺經坊鄭果宅都商稅院舊曰鹽鐵分巡院唐嗣虢王邕宅周中書令馮道宅本後唐尙書禮部侍郎同中書門下平章事韋說宅說貶夷州宅沒官明宗天成三年以賜道晉天福三年復詔以宅賜道爲永業次西太子少傅致仕柴守禮宅守禮卽世宗父世宗卽位拜光祿卿致仕爲造大第於洛陽月給優厚恭帝嗣位加太子少保國初加少傅守禮在洛十五年頗縱恣當時將相王溥王晏王彥超韓令坤等父皆在悉居洛中常與守禮遊處任意所適無復拘檢而守禮尢暴橫洛中號爲十阿父按此宅顯徳六年守禮爲太子少保致仕方買之疑爲別宅其官修大第今失其處至天禧中守禮﹝玄﹞孫元吉復鬻之爲陳氏居禦史中丞李及宅尙書右丞趙安仁宅太子少傅致仕趙稹宅太子少師致仕任布宅龍圖閣直學士劉﹝燁﹞宅龍圖閣直學士郭稹宅次北唐之南巿隋曰丰都巿東西南北居二坊之地其內一百二十行三千餘肆四壁有四百餘店貨賄山積唐貞觀九年促半坊其下通利坊居半坊今不分市通利直接嘉善疑以次皆徙近南所以容增安遠一坊今通利坊卽南巿通利坊張全義築壘以居今號舊門下金莎嶺或參沙字轉寫妙法尼院漢幹佑二年檢校太師安叔幹爲女登廣以宅建之次北樂成坊卽唐南市與通利坊之地舊有榷貨務本唐李績宅今廢今禮部侍郎吳育宅本駙馬都尉王承衍宅轉運使廨慶﹝歷﹞中詔遣京西轉運一員居洛尋以非便復許畱司禦史臺玉沙灘在坊之北亦曰玉沙磧次北安遠坊續增之坊卽唐樂成坊之地有李道謙宅魏王符彥卿水磨次北慈惠坊唐有姚崇宅按韋述記此坊半已北卽洛水之橫堤今乃其北更益上林一坊未詳銀沙灘亦曰銀沙磧次北上林坊按此坊自洛水之北徙洛河竹木務自寬政坊徙淸洛館景佑中畱守張士遜建爲客館濟川亭在洛河中潬西偏張士遜建長夏門街之東第三街北隔洛水當北郭之安喜門凡十一坊按十一坊之內比唐增賢相一坊又徙銅駝以接詢藝從南第一曰遊奕坊唐曰嘉慶坊內有李樹其實甘鮮號嘉慶李其坊攺易歲月未獲次北集賢坊唐有楊元﹝琰﹞宅泉獻誠宅唐中書舍人遜逖宅中書令裴度宅園池尙存今號湖園屬民家太師致仕盧鈞宅失處所太子太師致仕呂蒙正園次北尊賢坊唐有楊元﹝琰﹞宅泉獻誠宅崔﹝玄﹞童宅唐東都畱守鄭叔明宅宋開府善羯鼓叔明祖母卽開府之女尊賢第中有小樓宋夫人習羯鼓之所唐成徳軍節度使兼侍中田﹝弘﹞正宅酉陽雜俎云宅中門外有紫牡丹成樹發花千餘朵今失其處尊賢園官園觀文殿學士張觀園龍圖閣直學士郭稹園提點刑獄廨慶﹝歷﹞中徙鄧州其廨捨常空閒舊有南雙市門今廢次北章善坊唐太子少傅豳國公竇希瑊宅昭成太后之弟賜第其東賢相坊晉少帝開運二年攺中書令桑維翰本貫河南縣章善坊爲賢相坊按今乃析章善之東會節之西增一坊焉尙書刑部郎中王濟宅次北永泰坊唐貞觀九年析南市置尙書工部侍郎致仕張去華宅去華致政園中作中隱亭以見志故相張齊賢居會節坊號南張去華號北張皆子孫昌熾洛中冠冕二族最盛左軍巡院本吳越國進奏院直史館樂�宅直集賢院李建中宅有書堂號淨居觀文殿學士張觀宅本太子太師致仕呂蒙正宅眞宗兩臨幸之次北臨闤坊河南府廨唐末張全義爲尹徙府廨於此至宋皇佑初夏竦張奎重葺之府東西皆有門其榜錢惟演飛白書張全義徳政碑在府南門之西紫嵩館景佑中判府事張士遜建爲客館通判府事郭稹爲記右軍巡院鹽曲院臨闤館舊監院之地張士遜建次北延福坊唐有福先寺水磑四輪齊轉萊國公寇準宅本洛民左氏居有紫牡丹花者準謫官始創之專句司太子太保呂端宅舊有雙市門今廢次北富教坊尙書禮部侍郎吳育園次北詢善坊北至洛水唐有郭廣敬宅後爲姚崇山池院崇薨爲金仙公主所市次北銅駝坊按此坊自洛水之北徙坊之西北會通橋長夏門街之東第四街凡八坊從南第一曰崇讓坊唐有蘇頲竹園韋述記云此坊出大竹及桃諸坊卽細小唐兵部尙書顧少連宅與其下皆失處所河陽節度使王茂元宅李商隱卽茂元婿有崇讓宅詩數篇太僕卿分司東都韋瓘宅瓘自州觀察使除分司大中二年十二月七日過浯溪題云公司優閒誠爲忝幸宦塗蹇薄分亦可知因吟作官不了卻歸來還是杜陵一男子余洛川敝廬在崇讓裏有竹千竿有池一畝罷郡之日攜猿一隻越鳥一雙疊石數片將歸洛中方與猿鳥爲伍得喪之際豈足介懷次北履道坊隋有樂平長公主宅卽文帝長女周宣帝後也又有宇文愷宅唐有源�贊宅髙力牧宅長壽寺果園唐吏部尙書崔羣宅失處所端明殿學士李淑宅次北履信坊本恭儉坊避武太后曾祖名攺唐有邠王守禮宅本霍王元祥宅又有館陶公主宅唐太子少保韋夏卿宅宅有大隱洞其下皆失處所武昌軍節度使元稹宅太子賓客李仍淑宅宅有櫻桃池仍淑嘗與白居易劉禹錫會其上次北會節坊唐有祆祠後唐齊王張全義入梁名宗奭梁太祖乾化元年七月辛丑幸宗奭私第宰臣視事於歸仁亭至甲辰歸內今失所在尙書右僕射魏仁浦園太祖幸洛仁浦獻其園牡丹有魏紫蓋出於此園側有宅位今並荒廢太子太師王溥宅溥居喪畱守向拱爲營園宅相傳其地本唐徐堅宅而韋述記不載林木丰蔚甲於洛城以嘗監修國史洛人名王史館園司空致仕張齊賢宅園在宅之南吏部尙書溫仲舒園舊有治院今廢舊有東雙市門今廢次北綏福坊唐有道衝女道士觀河南縣廨張全義祠堂全義爲尹時民爲立生祠後設木主祭之皇佑初族孫奎知府事重葺之命從事吳師孟爲記淨寶尼院晉天福三年後唐明宗王淑妃兄萬榮以宅建禮部尙書範雍宅雍再知府事葺園亭甚佳次北從善坊唐長壽中以蕃胡慕義請立天樞武太后析洛陽永昌二縣置來庭縣廨於此坊以領四方蕃客後蕃客隸鴻臚寺神龍元年省孝敬皇帝廟禮閣新儀曰開元七年建廟於東都從善裏天寶之後祠饗遂絕唐左散騎常侍劉子﹝玄﹞宅子﹝玄﹞開元中史官而韋述記載宅在歸徳坊其曾孫惇儒有孝行正元末旌表門閭洛中人謂之劉孝子其宅乃在從善坊疑曾徙居今失其所在太師趙普宅普爲畱守官爲葺之凡數位後有園池其宏壯甲於洛城迄今完固不壞普以太師歸其第百日而薨子孫皆家上都嘗空闃之尙有樂器壺酒簿書之類扃鎖甚多周司空蘇禹珪宅在趙普宅東相鄰太子太保致仕楊凝式宅宅才三十餘閒其地南北長園林稱是而景趣蕭灑人號錦纏襻自後凡更數主凝式爲太子少師最久又歷左右僕射致仕攺太子太保卒而世人但呼楊少師今保平軍節度使同中書門下平章事文彥博家廟並宅慶﹝歷﹞元年郊祀赦許三品以上立家廟而未有奉其詔者皇佑三年公爲宰相奏於河南府建私廟可之其制四室自宋大臣有家廟此爲始焉其地本梁宋州宣武軍節度使袁象先宅﹝寧﹞福觀晉天福二年建靖安觀俗曰土星觀至宋嘉佑四年判河南府文潞公奏攺潞公親題其額次北睦仁坊按仁字避唐太宗諱攺當作人而韋述記與今洛城所傳皆作仁唐時坊內出柿實俗偁睦仁之柿嘉慶之李甘露院漢幹佑三年建周廣順三年賜名有雕木經藏其制甚巧麗官水磑號睦仁﹝石靡﹞太子太傅致仕李迪園本袁象先園園有松島太子少傅致仕趙稹水磑次北嘉猷坊北至洛水嘉猷園俗傳後唐明宗置有池號嘉猷潭舊爲都人遊泛之所長夏門街之東第五街凡八坊從南第一曰裏仁坊次北永通坊本曰依仁按韋述記此坊東出外城之永通門其後門塞又攺坊名唐虢州刺史崔元亮宅失其處所次北利仁坊唐有慕容詢宅次北歸仁坊泰山廟唐幹﹝寧﹞元年建香林禪院晉天福五年故相盧文紀買園地建漢幹佑二年賜名殿壁道士焦知雄畫羅漢世稱奇筆歸仁亭見會節坊張全義宅注中觀文殿學士丁度園本唐相牛僧孺歸仁園池石僅存此才得其半進過園後唐明宗時民楊行己獻之俗以進過爲名次北懷仁坊南街東出外城之建春門唐有徐彥伯宅張嘉福宅次北仁風坊俗作仁丰非是唐有魏元忠宅坊南運渠太師趙普園有水磑次北靜仁坊唐有官藥園次北延慶坊北至洛水右長夏街之東南與東至城北至洛水坊四十四

定鼎門街西坊十七定鼎門街之西第一街�����凡六坊從南第一曰﹝寧﹞人坊本曰﹝寧﹞民避唐太宗諱攺其後多曰﹝寧﹞仁唐有龍興寺崔日用宅唐工部尙書東都畱守韋虛心宅次北寬政坊隋有於仲文宅隋唐河南縣治於此坊又有舒王元名宅後爲駙馬都尉裴巽宅鄭萬鈞別宅崔日知宅楡柳園俗傳隋煬帝置垣墻內外多植楡柳亦曰西禦園與獅子園隔街相對興禪師碑唐中書侍郎嚴挺之撰胡霈然書次北﹝淳﹞風坊隋有圓行寺唐有楊宏武宅駙馬都尉王守一宅本武嗣宗宅次北宣風坊隋有衛文升宅唐有李嶠宅蘇味道宅有三十六柱亭子時稱巧絕安國寺舊在水南宣風坊本隋楊文思宅後賜樊子蓋唐爲宗楚客宅楚客流嶺南爲節湣太子宅太子升儲神龍三年建爲崇因尼寺復攺衛國寺景云元年攺安國寺會昌中廢後復葺之攺爲僧居諸院牡丹特盛今徙東城承福門內爲祝釐之所內有八思巴帝師殿次北觀徳坊隋於此坊置百官射堋取射以觀徳之義因以名坊又有國子監唐初惟內臣所居長壽中敕不許它人居止景福寺本唐千金公主宅垂拱中自教業坊徙景福尼寺於此會昌中廢晉時爲宣徽院軍將朱崇�宅因穿地得石佛遂奏建爲寺天福二年賜以舊額而僧居之寶華院後唐長興二年建晉天福三年賜名次北積善坊北至洛水隋有周法尙宅唐有明皇舊宅本髙士廉宅亦號五王子宅分院而居明皇八分書院額右金吾衛韋機宅後爲邱神績宅神績誅以賜張易之易之誅爲將作監又有崔神慶宅後爲崔日用宅太微宮天寶元年正月置﹝玄﹞元皇帝廟於東都積善坊九月攺廟爲太上﹝玄﹞元皇帝宮二年攺太微宮坊之北月陂河南圖經曰洛水自苑內上陽宮南彌漫東注隋宇文愷版築之時因築斜堤束令東北流當水沖捺堰作九折形如偃月謂之月陂其西有上陽積翠月陂三堤記唐明皇開元末作三堤命李適之撰記永王璘書其記云及泉而下巨木飛輪而出伏水然後積石增卑而培薄方下而銳上餘皆殘缺不可辧按月陂已見上上陽積翠疑取二宮之名以名堤今堤石皆摧慶﹝歷﹞中造會通橋亦多徙置之記之背列明皇諸子及當時公卿名位世傳安祿山陷洛陽觀之云此多有賢士之名蕃音僞爲鹽豉遂號鹽豉碑福嚴院晉天福八年建開運元年賜名院多植牡丹定鼎門街之西第二街北隔洛水當皇城之右掖門凡六坊按六坊之內比唐多廣利一坊自第三街徙從南第一曰從政坊唐有李傑宅次北大同坊本曰植業隋大業六年徙大同市於此凡周四里開四門邸一百四十一區資貨六十六行因亂廢唐顯慶中因舊市以名坊唐有洛汭府次北承義坊唐有申王撝宅後爲王毛仲宅唐刑部尙書韋抗宅次北明義坊本曰顯義避唐中宗諱攺隋有蜀王秀宅唐有韋安石宅次北教義坊唐有武后母榮國夫人宅後立太原寺武后登上陽宮遙見之輒淒感乃徙於積徳坊此坊唐與禁苑連接次北廣利坊北至洛水卽唐洛濱坊之地垂拱中築入苑按廣利坊本在厚載門街之西西市之北其後徙於此地定鼎門街之西第三街卽厚載門街凡五坊按五坊內比唐增懷義一坊從南第一曰通濟坊按韋述記厚載門第一街街西本固本坊又攺西市次北廣利坊其北抵苑第二街街西從南第一曰通濟坊今乃與西巿相通其西南卽京城西南隅也坊內隋有姚辧宅甲弩坊天經宮乃文帝寢廟唐有望仙橋南對厚載門北對右掖門今廢次北懷義坊按韋述記唐通濟坊卽隋懷義坊今通濟外更增懷義蓋唐廣利坊之地廣利卽隋富義坊隋有陳叔寶宅次北﹝淳﹞和坊次北南里坊按韋述記南裏北裏在﹝淳﹞和之西今皆居其北次北北里坊右定鼎門街西坊十七

洛水之北東城之東坊三十二洛水之北東城之東第一南北街北當徽安門西街凡六坊街按六坊之內比唐多道義一坊從南第一曰承福坊按韋述記東城之南永福門外有承福坊次東玉雞坊次東銅駝坊次東上林坊次東溫洛坊旁通凡五坊皆在洛北漕南二水之間然後敍東城之東第一南北街立徳而下凡四坊今洛城承福依舊外玉雞易名銅駝卻在上林之東二坊徙河之南溫洛徙近西皆不能詳究且從之爲定又承福在立徳之南故並以書之次北立徳坊在宣仁門外街南唐有王本立宅後爲都水監吏部選院胡祆祠慶福尼院後唐明宗孫女公主爲尼號﹝弘﹞願大師永洛長興三年建院賜名長興積慶尼院命翰林學士李懌爲之記晉天福三年攺廣福院至宋昭憲太后侄女出俗居此院太平興國三年賜今名洛人但名公主院今院內有明宗及晉髙祖畫像盤桌器用尙有舊物立徳禪院後唐同光二年莊宗爲僧無學大師契澄建三年賜名契澄姓史云州人驍勇善鬥戰號史銀槍從莊宗入洛自請度爲僧壽安禪院梁開平二年龍虎軍統軍袁象先建正明二年賜名院有羅漢閣淨眾禪院梁正明元年建後唐天成二年賜名普濟尼院後唐同光二年建賜名四年兵火焚蕩後重葺之次北淸化坊隋有鄒王楊慶宅許道進宅唐有左金吾衛都亭驛又按河洛記越王侗卽位李密遣李儉送降款以淸化裏紀洪政宅爲賓館以處儉梁泰﹝寧﹞軍節度使劉鄩宅﹝以下至劉濤宅皆失處所﹞後唐昭懿夏皇后廟明帝後泰王閔帝之母晉革命徙後唐神主於此天福四年又遷入至徳宮後唐廢帝宅天成二年賜帝爲河中節度使失守命歸私第後唐端明殿學士呂琦宅與廢帝宅相近祕書監致仕劉濤宅太祖時人太微宮唐之﹝弘﹞道觀有老君像明皇肅宗二像侍立天佑二年柳璨奏攺曰太淸宮尋攺爲太微宮又云璨於淸化坊舊昭成寺基建太微宮按寺在其北道光坊而此通入淸化未詳梁開平元年攺太微後唐同光元年復爲宮天禧三年王欽若奏重葺之加西位廊廡及眞武殿天聖元年始成舊有北雙市門今廢次北道光坊隋有元壽寺唐有昭成寺舊洛陽縣廨次北道義坊續添長興應聖禪院梁正明四年建後唐長興二年賜名次北道政坊本曰元吉唐永徽中攺隋有楊義臣宅千金堨法會禪院後唐淸泰元年建晉開運三年兼侍中景延廣奏賜名長興保壽禪院梁正明三年建後唐長興三年賜名周時廢至宋開寶五年重修集福禪院後唐長興四年兼中書令李從敏建漢幹佑元年賜名有﹝麥肙﹞﹝麥戈﹞場東城之東第二南北街北當徽安門東街凡五坊按五坊之內比唐多永福一坊從南第一曰永福坊其南唐之中橋南當長夏門此坊續添奉慈禪院晉開運二年兼中書令景延廣爲母建三年賜名其東思恭坊唐有張大安宅李多祚宅駙馬都尉王守一山亭院按韋述記思恭在歸義之北乃反之未詳其南卽舊玉雞坊之地瀍水自北來東南合洛河鎭國橋跨之馮起知府時嘗修之後錢惟演重建用石腳銳其前橋南猗亭從事歐陽修爲名爾雅石杠謂之猗亭南金沙灘亦曰金沙磧普慶禪院梁正明六年建後唐長興二年賜名天福資慶尼院後唐長興二年前金州防禦使萇從簡建晉天福二年賜名都亭西驛本糧料院慶﹝歷﹞中西夏款附歲時遣使經途遂建驛以處次北歸義坊唐祕書監致仕穆﹝寧﹞宅今失處所福勝禪院本唐大中中福建觀察使李貽孫宅後唐淸泰中曹太后爲明宗追福建院殿東有經藏經秩純緣皆用太后宮中衣服裁制今尙鮮明板廊周匝東臨瀍水西有羅漢殿洛人因此但名羅漢院太平禪院在福勝院後唐垂拱二年太平公主建號太平寺後廢復建爲太平禪院慶﹝歷﹞五年並入福勝院今捨宇皆摧圮廣順智度禪院漢幹佑元年建周廣順元年賜名隆慶尼院周廣順二年符彥卿女爲尼以宅建院顯徳元年賜名魏王符彥卿宅今廢慧云尼院晉天福五年建次北履順坊隋有牛﹝弘﹞宅唐有沙苑監杜康祠天慶尼院周顯徳二年太祖妃李氏爲尼皇城內建院端拱二年詔徙於舊宅因賜名按實錄廣順二年以洛京潛龍宅爲天勝禪院今洛城更無有疑便是此今院內有周太祖世宗二畫像俗號太后院安化禪院後唐長興二年建晉天福三年賜名次北進徳坊北抵城隋有辛公義宅唐有郟鄏府長興應福禪院後唐長興二年僧惠﹝王巳﹞建四年賜名惠﹝王巳﹞仕莊宗爲將軍後爲僧俗號將軍院天福寶地禪院後唐天成二年建晉天福七年賜名有慈氏閣東城之東第三南北街北當安喜門西街凡六坊按六坊之內比唐多北巿鄰徳二坊從南第一曰溫洛坊按韋述記溫洛坊當在積徳坊之南今非舊所其南卽銅駝坊之地其東景行坊唐有華嚴寺鄭善果宅其南卽拜洛壇太府寺賜坊之地都亭驛前臨瀍水後對應天禪院舊驛舍庳陋皇佑初知府事張奎葺之始爲宏敞什器皆具唐制駕在京有馬九十匹在岸之北次北北市坊本臨徳坊唐顯慶中立爲北市後廢市因以名坊次北鄰徳坊亦北市之地後增此坊天福延慶禪院後唐長興中義州刺史劉再金以宅建晉天福六年賜名資聖禪院後唐同光二年建天福二年賜名普安禪院梁正明五年建尼院至宋皇佑四年始爲應天院廨院次北惇厚坊隋有觀王楊雄宅次北修義坊北抵城晉司空裴楷墓從南第一曰時泰坊隋有通遠橋跨漕渠橋南通遠市周六里市南臨洛水有臨寰橋唐有放生池其南卽上林坊之地續添此坊水北倉本梁太祖宅開平元年號大昌宮敬翔興創編遺錄云竟不施行乃以爲太倉興福尼院太子太師致仕宋彥筠以宅建漢幹佑三年賜名其東時邕坊隋有蘇威宅唐有郯王府本鄭貴妃宅其南卽上林官園之地唐戶部尙書致仕崔俊宅嚴因院晉天福七年公主建尼院九年賜名至宋﹝淳﹞化三年攺爲僧院廣順洪福尼院晉天福七年建周廣順元年賜名﹝弘﹞福至宋避廟諱攺次北立行坊隋有宇文述宅唐有大聖眞觀水北巡檢使廨上東門艸場其東北有土臺俗傳云晉石崇寵姬綠珠墓而韋述記不載疑非是次北殖業坊晉司空王戎墓封演見聞錄曰王戎墓隋代釀家穿傍作窖得銘曰晉司徒尙書令安丰元君王公之銘銘有數百字然則古人葬者已有石記其銘今尙存數十字俗傳爲朱買臣墓非是衛國寺唐神龍二年節湣太子建以本封爲名會昌中廢光化中復建有小院十一廣順洪壽禪院梁乾化二年建周廣順二年賜名次北丰財坊北抵城唐有薛元超宅東城之東第五南北街凡五坊按五坊之內比唐多教業一坊然教業亦舊坊名從南第一曰教業坊按其地乃唐毓材坊其南卽教弩場之地長興保慶尼院本泰山廟地梁正明五年建後唐長興二年賜名中有慈氏閣俗曰閣子寺次北毓材坊其地乃廣徳懋坊之南半坊之地隋洛陽縣廨居此西去宮城八里又有李雄宅大云寺後魏建淨土寺隋大業四年自故城徙建陽門內唐正觀三年復徙於此長壽二年攺大云會昌中廢後唐同光二年重建今小院七次北徳懋坊次北毓徳坊唐有洛陽縣廨鬥富臺今洛人相傳云石崇王愷築會之所而韋述記不著疑妄次北審教坊北抵城唐有王晙宅東城之東第六南北街凡五坊按五坊之內比唐多賜福教善二坊而易教業之名從南第一曰積徳坊隋曰遊藝坊盡一坊爲楊素宅宅有沈香堂按其南卽溫洛之地唐有司農寺輸場長松營太平公主園次北賜福坊一續添本教業坊之南半坊之地隋有長孫熾宅天女尼寺唐正觀九年建景福寺武后攺天女會昌中廢後唐同光二年重建今有小院二十九次北教善坊續添亦教業坊之地次北興藝坊唐有麟趾尼寺金穀府次北通遠坊北抵城按明皇雜錄曰開元中樂工李龜年能歌特承顧遇於東都通遠坊大起第宅僭侈踰於公侯中堂制度甲於都下其後裴晉公度購得之移於定鼎門別廬號綠野堂右洛水之北東城之東坊三十二按蕭穎士集興敬裏有祕書少監趙驊宅驊字云卿子宗儒相徳宗而韋述記無興敬坊疑後攺之元河南志卷二

成周城闕宮殿古迹河南府古城特眾書謂周公召公卜澗水東瀍水西惟洛食者所築乃周王城卽武王謂爲天室定鼎於郟鄏之所又卜瀍水東亦惟洛食者所築乃成周下都周處殷民兩城東西相去四十里而王城西近澗水南臨洛水平王東遷宅是靈王時谷洛鬥將毀王宮是已蓋谷水卽澗水也至隋煬聽蘇威言南當伊闕東去王城五里爲宮大業十三年遂平毀王城而皇城處城西偏外築宮城宮城東復爲東城又南跨洛水北踞邙嶺大爲羅城而洛貫其中以象天津號紫微城唐五代宋因之其畱守分司禦史臺漕運使司河南府河南縣皆在水南金於正大初築城東臨瀍水南仍承福門迆東西據東城之西故皇城北縮於東城之郛僅一里爲中京金昌府置畱守司凡官署公廨悉自水南徙入實今府城也周下都至敬王避子朝之亂遷居之以其狹小晉魏舒會諸侯毀狄泉而大之有南北宮漢髙祖欲都此聽婁敬張良之言遂都長安至光武竟都之歷魏晉元魏皆以爲都唐日尙佳今爲邱墟矣大抵周召營卜之城今皆夷蕩或半存玆輯洛陽志至城闕宮殿乃爲詳著之庶幾後人易諭云又云王城卽武王克商遷九鼎於洛邑言毋遠天室者周公成王成其志召公實先經理之乃卜澗水東瀍水西惟洛食爲朝會之地周公畱後治之至平王東遷都此周書曰周公作大邑成周於土中立城方千六百二十丈郛方七十二里南系於洛水北因於郟山以爲天下之大制博物記曰王城方七百二十丈郛方七十里南望洛水北至郟山春秋左氏傳襄二十四年齊人城郟杜預曰郟王城也按周書云成周蓋誤當爲王城也面有三門凡十二門南城門曰圉門東城門曰鼎門帝王世紀曰東南門名鼎門蓋九鼎所從入北城門曰幹祭春秋左氏傳昭二十四年晉侯使士景伯蒞問周故士伯立於幹祭而問於介眾杜預曰幹祭王城北門介大也酈元水經注曰子朝之亂晉所開也余名不傳每門三塗男子由右女子由左車從中央南北之道爲經東西之道爲緯塗闊二十步王宮當中塗之經左祖右社面朝後市王宮有五門曰路門應門雉門庫門臯門宮有六寢前曰路寢餘五寢居後總曰燕寢東北一寢春居之東南一寢夏居之西北二寢秋冬居之中央一寢季夏居之其內有後之六寢九嬪以下分居之近郊三十里之地爲明堂以祀文王事上帝髙三丈東西九筵南北七筵堂崇一筵九堂十二室每堂四戶八牖其宮方一百步左巷杜預曰近東城又志云成周之城周之下都也卽周公成王患四方之遠監三監之叛又卜瀍水東惟洛食作此以處商民欲徙周而居之至敬王避子朝之亂遷於是及敬王徙都晉侯合諸侯於狄泉始大其城帝王世紀曰敬王避子朝之亂東居成周故春秋稱率諸侯之徒修繕其城以成周小不受王都故壞狄泉而廣焉又曰城東西六里十一步南北九里一百步晉元康地道記曰王城去洛城四十里城內南北九里七十步東西六里十步爲地三百頃一十二畝三十二步陸機洛陽記曰洛陽城周公所制東西十里南北十三里城上百步有一樓櫓外有溝渠華延俊洛陽記曰洛陽蓋周敬王所都之地所謂東周也後漢魏晉隋並都於此城東西七里南北九里按成周卽漢洛陽縣陸機所謂洛陽城蓋成周也今故洛陽城卽成周之城舊址尙存俗傳東西六里南北九里亦曰九六城與帝王世紀元康地道記不異宣榭講武屋也襄宮襄王廟也呂溫古東周城銘並序魯昭公三十二年周萇﹝弘﹞合諸侯之大夫城成周晉女叔寬曰天之所壞不可支也萇﹝弘﹞違天必受其咎異歲周人殺萇﹝弘﹞左氏明徵以爲世規俾持顚之臣沮其勝气非所以厲尊王垂大順也予經其地而作是銘文王受命肇興西土周公作洛始會風雨居中正本拓統開祚盛則駿奔衰則夾輔平王東遷九鼎已輕二伯之後時無義聲大夫萇﹝弘﹞言抗其傾坐召諸侯廓崇王城𨿽微遠猷實被令名宜福而禍何傷於明立臣之本委質定分爲仁不卜臨義不問無天無神惟道是信國危必危國滅不振求而不獲乃以死徇興亡理亂在徳非運罪之違天不可以訓升墟覽古慨焉遐憤勒銘頹隅以勸大順

後漢城闕宮殿古迹後漢都城卽周敬王會諸侯毀狄泉大築成周爲都之城有南北宮光武入洛陽幸南宮卻非殿遂定都焉又云後漢都城有南宮北宮光武因周敬王都而廣大之今白馬寺東遺址僅存門十二

十二門南面四門正南曰平門一作平城門古今注曰建武十三年開蔡邕曰平城門正陽之門也與宮連郊祀法駕所從出門之最尊者漢官秩曰平城門爲宮門不置候按靈帝紀曰南宮平城門當是宮在門之內所以連言也李尢銘曰平門督司午位處中外臨僚侍內達帝宮正陽南面炎暑赫融東曰開陽門應劭漢官儀曰開陽門始成未有名夜有一柱來止樓上後瑯邪開陽縣上言南門一柱忽然飛去莫知所在光武使視之則此是也因以名門李尢銘曰開陽在孟位月惟已淸明冠節太陽進起西曰宣陽門按漢志十二門名有小苑門而獨無銘莫知其方所而十道志列在平城之西董卓傳孫堅軍太谷進宣陽城門注曰洛陽記南面有四門從東第三門也是則小苑亦名宣陽次西曰津門當洛水浮橋下一作津城門又作津陽門李尢銘曰名自定位惟月在未溫風郁暑鷹鳥習鷙東面三門南曰旄門一作宣平門又曰望門李尢銘曰旄門值季月位在辰順陽布惠貧乏是振中曰中東門李尢銘曰東處仲月厥位當卯鶬鶊有聲鷹隼匿爪除去桎梏獄訟勿考北曰上東門按賈誼疏曰擇良日立諸子雒陽上東門之外是則西漢時已有上東門矣漢舊儀曰冊皇太子諸侯王皆於上東門李尢銘曰上東少陽厥位在寅條風動物月正孟春西面三門南曰廣陽門李尢銘曰廣陽位孟厥月在申涼風時至白露已分中曰雍門一曰雍城門李尢銘曰雍門處中位月在酉盲風寒濁鷹歸山阜【鷹一作燕】北曰上西門應劭漢官儀曰上西所以不純白者漢家厄於戌故以丹飾之門上有銅璇璣玉衡李尢銘曰上西在季位月惟戍菊黃豺祭號令嚴悉北面二門東曰谷門一作谷城門李尢銘曰谷門北中位當於子太陰主刑殺伐爲始【子或作丑始作首】西曰夏門一作夏城門李尢銘曰夏門值孟位月在亥不周用事﹝玄﹞冥幽晦陰陽不通螮蝀匿彩迎冬北壇順陰所在

南宮南宮南臨洛水去北宮七里在平城門內髙祖居洛陽南宮從復道望見諸將偶語南宮之名見於西漢之初水經注曰漢世洛陽宮殿門題多是大篆或云蔡邕書朱雀蒼龍白虎元武闕北闕洛陽故宮名曰北闕南宮闕曰武闕司馬門史記注曰凡言司馬門者宮垣之內兵衛所在四面皆有司馬主武事總言之外門爲司馬門也賈誼書曰天子宮門曰司馬門掖門漢制內至禁者爲殿門外出大道爲掖門應劭曰掖者言在司馬門之旁掖也南端門薛綜曰南方正門也卻非門九龍門薛綜曰九龍本周時殿名門上有三銅柱柱有三龍相亂繞故曰九龍章臺門崇徳殿前樂成門南宮中門敬法門含章門嘉徳門盛徳門會福門威興門宜秋門承明門金馬門東門京所造武帝令東方朔等待詔於內鴻都門靈帝命蔡邕書五經刻石立此登賢門靑瑣門黃門郎旦暮拜處春興門崇徳殿宮之正殿卻非殿光武入洛陽幸南宮卻非殿遂定都章徳殿前殿玉堂殿前有後殿中平三年復修玉堂殿鑄銅人四黃鐘四及天祿蝦蟆嘉徳殿在九龍門內孝仁董皇后常居之稱永樂宮宣徳殿建武二十年詔置名馬式於前殿前樂成殿承福殿宣室殿明光殿尙書郎奏事此殿顯親殿建始殿東有太倉武庫含章殿山謙之丹陽記曰含章名起後漢敬法殿明徳馬皇后以疾坐殿之東廂銅馬殿淸涼殿鳳凰殿黃龍殿壽安殿竹殿自敬法已下見洛陽宮殿名在南宮中中徳殿平朔殿見洛陽故宮名千秋萬歲殿溫徳殿靈臺殿靈帝中平二年南宮火續漢志曰時燒靈臺殿樂成殿延道西燒嘉徳和驩殿楊安殿獻帝自長安還張楊嘻修洛宮以爲己功因以楊名殿雲臺內有廣室殿洛陽地記曰雲臺髙閣四閒蘭臺蘭臺石室宣名鴻都皆藏典策之所阿閣馬嚴祭蚩尢明帝禦阿閣士眾長秋宮內有和驩殿東西宮衛宏漢舊儀曰帝爲東宮皇后爲西宮東觀承風觀陸機洛陽記曰在南宮髙閣十二閒承善闥仁壽闥班固定建武注記於此承明堂萬金堂嘉徳署南署武庫侍中廬洛陽故宮名曰在南宮中太倉西園靈帝造萬金堂於園中有少華山

北宮蔡質漢官典職曰南宮至北宮中央作大屋復道三行天子案行中道從官夾左右十步一衛兩宮相去七里古詩云兩宮遙相望雙闕百餘尺止車門有南門東西門漢官典職曰朱雀門在止車門內朱雀蒼龍白虎元武闕漢官典職曰偃師去宮三十五里望朱雀五闕徳陽殿其上郁律與天連司馬門掖門又有南掖北掖東掖西掖左掖虎賁掖門端門馬融對策於北宮端門廣義門雲龍門宮東門神虎門宮西門朔平門東明門徳陽門崇賢門在雲龍門內金商門在神虎門內鐵柱門李松奉引更始馬驚奔觸北宮鐵柱門盛饌門建禮門在崇賢門內尙書郎更直門外含徳門章臺門徳陽殿東觀漢記曰明帝欲起北宮尙書僕射鍾離意上書諫出爲魯相後起徳陽殿殿成百官大會上謂公卿曰鍾離尙書若在不得成此殿殿前有東閣漢官典職曰徳陽殿畫屋朱梁柱皆金鏤一柱三帶韜以赤緹周旋容萬人激洛水於殿下洛陽宮殿簿曰殿南北行七丈東西行三十七丈四尺應劭漢官儀曰在崇賢門內李尢銘曰皇考垂象以示帝王紫微之側﹝弘﹞誕彌光大漢體天承以徳陽崇髙﹝弘﹞麗包受萬方內綜朝貢外示遐荒蓋北宮殿之最尊者崇徳殿亦明帝造薛綜曰崇徳在東徳陽在西相去五十步龢驩殿安福殿薛綜曰龢驩安福二殿在徳陽殿南宣明殿在徳陽殿後溫明殿章徳殿壽安殿或作徳陽宮內殿名含徳殿章臺殿天祿殿溫飾殿迎春殿永﹝寧﹞殿崇政殿在金商門內永樂宮續漢志曰徳陽前殿西北入門內永樂太后宮卽桓帝母也增喜觀和喜鄧後卽此閣門宮人白虎觀白虎門名於門立觀因名之內有殿章帝會羣儒講五經同異九子坊漢宮閣名曰洛陽故北宮有九子坊東西掖庭崇徳署在金商門內鉤楯署掖庭署朔平署右北宮

城內兩宮之外城內街二十四漢官典職曰雒陽二十四街街一亭長壽街光武見陳畱吏牘抵言於長壽街上得之萬歲街土馬街已上見應劭風俗通義銅駝街華延俊洛陽記曰漢有兩銅駝在宮之南街四會道頭夾路東西相對髙九尺漢時所謂銅駝街又曰洛陽又有香街陸機洛陽記曰俗語曰金馬門外聚眾賢銅駝陌上集少年風土記曰石季龍後取銅駝向鄴香街見上按二十四街所見惟五三市華延俊洛陽記曰大市名金市在城中南市在城之南馬市在大城之東都亭二十四見上又華延俊洛陽記曰城內都亭二十四芳林亭奉常亭廣世亭昌益亭廣莫亭定陽亭遮要亭暴室亭廣陽亭西明亭萬歲亭按亭在故嵩陽縣西北已載登封事中此云城內都亭恐非足文陽亭東明亭視中亭東因亭建春亭止姦亭徳宮亭東陽亭千秋亭安眾亭孝敬亭淸明亭已上惟奉常一亭見漢書余見延俊記而失一名裏【城內】按城之內外皆有裏名今但錄所見者又呂靜韻集大﹝上�下車﹞裏名在洛陽不知時代今附見之【﹝上�下車﹞音轘】步廣裏在上東門內有翟泉永和裏有董卓宅永安宮洛陽宮殿名曰周回六百九十八丈洛陽宮殿簿曰宮內有景福殿安昌殿延休殿有園東京賦曰永安離宮修竹冬靑又永安有候臺李尢銘曰合歡黃堂中和是遵舊廬懷本新果暢春候臺集道俾司星辰丰業廣徳以協天人萬福來卽嘉娛永欣髙安館李尢銘曰巍巍髙安明聖是修嶕峣麗館窗闥列周增臺顯敞禁室靜幽長除臨起欞檻相承聖朝明察同保休徵太尉府建武二十七年攺大司馬爲太尉蔡質漢官典職田府開闕王莽初起大司馬后盜神器遂貶去其闕漢官儀曰張衡說明帝以爲司徒司空府已榮欲更治太尉府府公趙熹也西曹椽安眾鄭均素好名節以爲朝廷新造北宮整飭官寺旱魃爲虐民不堪命曾無殷湯六事周宣云漢之辭今府本館陶公主第捨員職旣少自足相受熹表陳之卽見聽許其冬帝幸辟雍歷二府見皆壯麗而太尉府獨卑陋顯宗東顧嘆息曰椎牛縱酒勿令乞兒爲宰時熹子世爲侍中驂乘歸具白之熹以爲恨頻譴責均均自劾去司徒府漢官典職曰府與蒼龍闕對厭於尊者不敢號府應劭曰此不然丞相舊位在長安時府有四出門隨時聽事明帝本欲依之迫於太尉司空但爲東西門耳國每有大議天子車駕親幸其殿殿西王侯以下更衣並存周禮有外朝幹寶注曰禮司徒府中有百官朝會殿天子與丞相決大事是外朝之存者建安十三年罷三公官置相國荀綽晉百官表注曰漢丞相府門無闌不設鈴不警鼓言其深大闊遠無節限也周禮王之會同軍旅甸役之禱祠肄儀爲位鄭元注肄習也若今時肄司徒府也司空府古今注曰永平十五年更作太尉司徒司空府開陽城門內與上文不同承華廏順帝漢安元年置騄驥廏東觀漢記曰靈帝光和四年初置騄驥廏領郡國調馬調謂徵發中藏府承祿署圃囿署謻門在小苑門內冰室門也東京賦曰謻門曲榭薛綜曰冰室門及榭皆屈曲邪行依城池爲道水經注曰謻門卽宣陽門也門內有宣陽冰室漢書曰幽平之後分爲二周有逃責之臺服虔曰周赧王負責無以歸之迫主責急乃逃於此臺後人因以名之劉徳曰洛陽南宮謻臺是也謻音移又直移反帝王世紀曰周赧王𨿽居天子之位爲諸侯所侵逼與家人無異貰於民無以歸之乃上臺避之故周人因名其臺曰逃債臺故洛陽南宮謻臺是也濯龍園司馬彪續漢書曰在洛陽西北角續漢志曰近北宮明徳馬后置織室於園中又按桓帝祠黃老於濯龍宮薛綜注東京賦引洛陽圖經曰濯龍池名故歌曰濯龍望如海河橋渡似雷疑皆在園中因以名又有濯龍池芳林園在步廣裏明帝詔先帝時靈芝生芳林園自吾建承露盤已來甘露復降有崇光華光二殿修明苑內有華陽殿興嘉殿九龍池禦龍池白石池天泉池梁冀宅張璠漢記曰梁冀於洛陽城內起甲第作陰陽殿連閣洞房右城內兩宮之外

城外城外門亭十二漢官典職曰洛陽二十四街街一亭十二城門門一亭今所見惟九亭津門亭東海王疆薨顯宗出幸津門亭發哀臯門亭宣徳亭長壽亭宣陽亭宣陽門外凡陽亭城西夕陽亭城西又按晉賈充出鎭長安百寮餞送於此自旦及暮故曰夕陽亭疑因其舊名萬壽亭夏門外臨平亭疑在城北裏

錄所見者上商裏賜鮑永洛陽商裏宅東觀記曰上商裏也陸機洛陽記曰在洛陽東北本殷頑人所居故以名明堂靈臺辟雍光武中元元年建漢官儀曰明堂去平城門二里所天子出從平城門先歷明堂乃至郊祀又曰辟雍去明堂三百步四門外有水以節觀者門外皆有橋車駕臨辟雍從北門入漢宮閣疏曰靈臺髙三丈十二門水經注曰髙六丈方二十步張衡東京賦曰左制辟雍右立靈臺薛綜注曰徳陽殿東西非也太學光武建武五年起陸機洛陽記曰在開陽門外去宮八里講堂長十丈廣三丈靈帝召諸儒正定五經刊石於是熹平四年蔡邕與五官中郎將堂溪典光祿大夫馬日磾議郎張訓韓說太史令單揚等奏定六經刊於碑後儒晚學咸取正焉及碑始立其觀視及筆寫者千餘人塡塞街陌其碑爲古文篆隸三體立太學門外雩場在明堂南承光宮胡桃宮在廣陽門外平樂觀明帝永平五年至長安迎取飛廉銅馬置上西門外平樂觀觀一作館靈帝設祕戲以視遠人東京賦曰平樂都場示遠之館長樂觀疑在北門外宣陽觀四百尺觀靈帝光和五年起在阿亭道千秋觀鴻池觀泉城觀揚威觀石樓觀五觀見陸機洛陽記云在洛陽城外鼎中觀輿地誌曰在洛陽西南洛水北是成王定鼎處西苑順帝陽嘉元年起又有西園續漢書曰中平二年造萬金堂於西園鴻徳苑桓帝延熹元年置在津城門外顯陽苑延熹二年造罼罜苑靈帝光和三年作二苑東苑周一千五步中有漁梁臺西苑周三千三百步並在宣平門外靈琨苑亦靈帝光和三年作平樂苑上林苑洛陽宮殿名有平樂苑上林苑右城外按漢宮殿名曰洛陽有泰夏門閶闔門西華門萬春門長秋門景福門永巷門丙捨門鴻都門金牙門不老門定鼎門又洛陽故宮名曰有飛兔門廣懷門明禮門千秋門金門笙鏞門神仙門又有照園九谷池八溪池皆莫知所在今附見魏城闕宮殿古迹

宮館池苑魏城門十二皆循漢名明帝造三層樓於夏門去地十丈故陸機與弟書云大夏門有三層樓髙百尺宮室按魏略曰董卓燒南北二宮魏武帝更於夏門內立北宮魏世宮殿名所見獨少疑承漢之舊故也其宮榜多梁鵠八分體南宮旣建明帝令侍中韋誕以古篆書之司馬門明帝景初二年鑄銅人二號翁仲列坐於門外水經注曰王有五門臯庫雉應路門也明帝攺雉門爲閶闔門又曰明帝始築闕崩壓殺數百人遂不復築故無闕門承明門陸機洛陽記曰承明門後宮出入之門吾常怪曹子建詩謁帝承明廬問張公公云魏明帝作建始殿朝會皆由承明門雲龍門明帝造肅城門魏書曰文帝初在東宮集諸儒於肅城門內講論大義侃侃無倦太極殿明帝靑龍三年大治洛陽宮起昭陽太極殿築總章觀華延俊洛陽記曰殿有四金銅柱戴延之西徵記曰太極殿上有金井闌金博山鹿盧蛟龍負山於井上又有金獅子按此殿水經注曰是漢南宮崇徳之基歷代正殿皆以太極名之自此始也九龍殿靑龍二年崇華殿災攺名九龍引谷水過其前髙堂隆傳曰時郡國有龍九見故曰九龍魚豢魏略曰殿前有玉井綺闌建始殿見上昭陽殿見上在太極之北明帝所治鑄黃龍髙四丈鳳凰二丈置殿前又魏志曰明帝建昭陽殿公卿以下至於學生莫不展力帝乃躬自握土以率之式幹殿顯陽殿明帝景初閒造皇后正殿也按晉文帝諱昭遂攺曰顯陽而此與昭陽兩出未詳嘉福殿文帝明帝並崩於嘉福殿崇華殿文帝疾篤司馬懿曹眞陳羣見於崇華殿之南堂仁壽殿魏志曰明帝與東阿王詔曰昔先帝時甘露屢降於仁壽殿靈芝生芳林園中自吾建承露盤已來甘露復降芳林園仁壽殿前文昌殿文帝黃龍元年冬至日黃雀集於文昌殿前見曹植表含章殿顯陽之東徽音殿顯陽之西雲气殿楊龍驤洛陽記曰顯陽殿之北有雲气殿芙蓉殿九華殿承光殿三殿見洛陽宮殿簿乾元殿避雷室楊龍驤洛陽記曰顯陽殿北有避雷室西有禦龍室禦龍室見上總章觀見上又有百葉鈔曰魏築總章觀建翔鳳於其上使八方才人六宮女尙書居之李善注文選總章觀明帝立聽訟觀明帝太和元年攺平望觀爲聽訟觀其西北卽華林園隸簿淩霄觀明帝作淩霄觀始構有鵠巢其上侍中髙堂隆曰起闕而鵠巢不得居之象崇文觀明帝靑龍二年造集善屬文者充之宣武觀明帝於宣武場上爲欄苞虎爪牙使力士袒裼疊與之搏縱百姓觀之元武館東堂西堂山謙之丹陽記曰東西堂亦魏制於周小寢也翦吳堂見魏名臣奏陵雲臺文帝黃初二年築在宣陽門內韋誕題名榜經曰發白爲轆轤絞上楊龍驤洛陽記曰髙二十丈登之見孟津世說曰陵雲臺樓觀極精巧先稱平眾材輕重當宜然後造構乃無錙銖遞相負揭臺𨿽髙峻常隨風搖動而終無崩壞明帝登臺懼其勢危別以大材扶持之樓卽便頹壞論者謂輕重力偏故也永始臺魏略曰黃初五年文帝東徵畱郭后於永始臺三層樓魏略曰武帝立北宮明帝造三層樓髙十丈陸機與弟書曰大夏門魏明帝造有三層樓髙百尺百尺樓洛陽記曰洛陽城內西北隅有百尺樓文帝造鞠室明帝靑龍元年鞠室災永﹝寧﹞宮齊王時曹爽用何晏之談遷太后於永﹝寧﹞宮專擅朝政華林園卽漢芳林園文帝黃初五年穿天淵池六年又於池中築九華臺明帝取白石英及五色文石於太行谷池之山起景陽山於園中帝躬自握土以率羣臣景陽山北結方湖湖中起禦坐石前建蓬萊山景陽山東有九江中作員壇三破之俠水得相通故曰濯龍芳林九谷八溪避齊王名攺華林有疏圃天淵池中有殿悉是洛中故碑累之南有文帝茅茨堂前有茅茨碑洛陽圖經曰華林園在城內東北隅水經注曰華林園疏圃中有古井悉玟玉爲之以緇石爲口工作精密獨不變古璨焉如新桐園靈芝池黃初三年穿幽泉池陰流池鳴鶴池流杯池郭緣生述徵記曰廣陽門北明帝流杯池猶有處所池西平原懿公主第有皇女臺蒙汜池明帝於宮西鑿池以通禦溝義取日入蒙汜爲名至晉張載作賦曰幽瀆傍集潛流獨注澹淡滂沛更來疊去仰承河漢吐納雲霧靈臺辟雍陸機洛陽記曰靈臺在洛陽南去城三里又曰辟雍在靈臺東相去一里俱魏所徙太學正始中立篆隸古文三字石經又刊文帝典論六碑附其次渭陽館明帝爲外祖母甄氏築館侍中繆襲曰此館之興情鍾舅氏宜以渭陽爲名渭陽裏又名其裏西橋魏略曰洛陽城西橋中橋洛水浮橋三柱三柱三公象也十里一亭魏略曰從長安至大秦人民連屬十里一亭右宮館池苑內外兼錄按丹陽記曰漢魏殿觀多以復道相通故洛宮之間七百餘閒華延俊洛陽記曰堂皇宮殿皆石玉璫龍桷藻梲

晉城闕宮殿古迹

晉城門十二晉都城亦在成周門十二陸機洛陽記曰洛陽十二門門有閣閉中開左右出入城內大道三中央禦道兩邊築土墻髙四尺公卿尙書章服從中道凡人行左右道左入右出不得相逢夾道種槐柳樹晉書曰洛陽禦道築墻髙丈餘百郡邸捨皆在城內又曰洛陽十二門皆有雙闕有橋橋跨陽渠水按輿地誌曰洛陽城四面有陽渠水卽周公所制也土源出幽谷東流注城西北角分流繞城至建春門外合又折而東流注於洛朱超石與兄書曰洛下道路本好行種靑槐蔭映可愛華延俊洛陽記曰城內宮殿臺觀府藏寺捨凡有一萬一千二百一十九門自劉曜入洛元帝渡江官寺裏閣鞠爲茂艸南面四門曰平昌門漢之平門開陽門宣陽門津陽門漢之津門按永嘉二年王彌至洛陽屯於津陽門彌兵敗燒建春門而東疑此用漢名爲津陽門東面三門曰淸明門漢之宣平門東陽門漢之中東門建春門漢之上東門一曰上升門按永嘉二年王彌燒建春門已見上三年劉曜以兵屯於上東門而一門二名未詳西面三門曰廣陽門西明門漢之雍門閶闔門漢之上西門北面二門曰廣莫門漢之谷門大夏門漢之夏門魏曰大夏長春門朱明門靑陽門承明門崇禮門已上見晉宮閣名雲龍門楊駿被討主簿請燒雲龍門以示威駿曰魏明帝造此大功柰何燒之風虎門神獸門東對雲龍門

宮內萬春門太極殿洛陽宮殿簿曰太極殿十二閒殿前南行仰閣三百二十八閒南上總章觀閣十三閒東上淩雲臺閣十一閒殿前有兩株萬年樹建始殿明陽殿本昭陽殿避文帝諱攺式幹殿暉章殿顯陽殿含章殿又有含章鞠室徽音殿崇賢殿仁壽殿殿前有大方銅鏡向之寫人形體百福殿章華殿嘉福殿宣光殿修明殿嘉樂殿芙蓉殿章陽殿百兒殿又有百子殿芳徳殿淸暑殿靈圃殿承光殿永﹝寧﹞殿景福殿延休殿虞淵殿洞冥殿安昌殿明光殿萬年殿已上見晉宮閣名及洛陽宮殿簿東堂西堂宣猷堂堯母堂長壽堂則百堂螽斯堂休徵堂延祿堂承慶堂仁壽堂綏福堂含芳堂樂昌堂椒華堂芳香堂顯成堂承光堂五福堂嘉﹝寧﹞堂桃閒堂皇洛陽記曰洛陽宮有桃閒堂皇杏閒堂皇﹝木柰﹞閒堂皇竹閒堂皇李閒堂皇魚梁堂皇醴泉堂皇百戲堂皇水碓堂皇擇果堂皇金光閣淸陽閣朱明閣承休閣安樂閣白藏閣顯仁閣崇明閣章徳閣飛雲閣安世閣長安閣文成閣明慶閣崇陽闥延明闥通明闥修云闥通福闥徽音闥承休闥元明闥元暉闥崇禮闥白藏闥羲和溫房顯昌坊修成坊綏福坊延祿坊休徵坊承慶坊桂芬坊椒房坊舒蘭坊藝文坊鳳凰樓伺星樓已上並見晉宮閣名﹝弘﹞訓宮懷帝立惠帝羊皇后居之臨商觀陸機洛陽記曰宮中有臨商陵云宣曲廣望閬風萬世修齡總章聽訟凡九觀皆髙十六丈以雲母著窗裏日曜之煒煒有光輝又曰八觀在宮之西惟聽訟一觀在東華延俊洛陽記曰洛陽城十八觀皆施元檻鐵籠疏雲母幌而不載十八觀名蓋兼宮外而言也陵云觀宣曲觀廣望觀閬風觀萬世觀修齡觀總章觀觀內有儀鳳樓觀之南別有翔鳳樓又有慶雲樓聽訟觀陸機與弟書曰聽訟觀東作百丈許廊屋元覽觀洛陽宮殿簿曰觀南行至臨商觀髙閣五十五閒東汜觀淸覽觀髙平觀洛陽宮殿簿曰觀南行至淸覽觀髙閣六十四閒見親觀洛陽宮殿簿曰閣九閒髙樂觀萬年觀已上建康宮闕簿引洛宮中所有射雉觀在廣陽門之西北弗雞臺同上崇文臺陵雲臺述徵記曰臺有明光殿西髙八丈累磚作道通至臺上登臺迥眺究觀洛邑曁南望少室亦山嶽之秀極也冰室陸機洛陽記曰冰室在宣陽門內常有冰天子用賜王公眾官戴延之西徵記曰淩雲臺有冰井延之以六月持去經日猶堅述徵記曰冰井在陵雲臺北古舊藏冰處春王園陸士衡詩曰逍遙春王圃李善曰晉宮閣名洛陽宮有春王園瓊圃園云芝園石祠園並見晉宮閣名在洛陽宮右宮內

太子宮陸機洛陽記曰太子宮在大宮東簿室門外中有承華門承華門見上崇政殿晉太子宮有崇政殿右太子宮

城之內外千秋門齊王冏臣五人大治第捨開千秋門南墉以通西閣平君門華延俊洛陽記曰平君門漢小苑南門也宣武觀晉宮閣簿曰在大夏門內東北故雲南望天淵池北瞻宣武場璽觀河南十二縣境簿曰在廣陽門北鬥鷄臺述徵記曰廣陽門西南有劉曜壘壘西曜試弩棚西北有鬥鷄射雉臺射雉臺見上永﹝寧﹞宮洛陽宮殿簿曰有連閣二百八十六琁華宮有玉井華林園內有崇光華光疏圃華延九華五殿繁昌建康顯昌延祚壽安千祿六館園內更有百果園果別作一林林各有一堂如桃閒堂杏閒堂之類有古玉井悉以玟玉爲之園內有方壺蓬萊山曲池平樂苑鹿子苑在河南縣桑梓苑城西元圃園楊佺期洛陽記曰東宮之北曰元圃園內有宣猷堂舍利池都亭池靈芝池潛靈池綠池靈臺明堂辟雍國學太學述徵記曰國學在辟雍東北五里太學在國學東二百步前後左右將軍府陸機洛陽記曰五營校尉前後左右將軍府皆在城中潘嶽宅之西三市閒居賦曰陪京溯伊面郊後市陸機洛陽記曰洛陽凡三市大市名曰金市在臨商觀之西馬市在大城之東洛陽縣市在大城南然此市洛陽縣也一說三市謂平樂市金市馬市也金市在淩雲臺西北對洛陽壘馬市在大城東前有石橋悉用大石下員以通水可過大舫洛陽故宮名曰馬市在城東吳蜀二主館與相連水經注曰馬市卽嵇康爲司馬昭所害處晉志曰五部三市東西七里南北九里百郡邸陸機洛陽記曰百郡邸在城中東城下步廣裏銅井洛陽記曰宮墻西有兩銅井連禦溝名曰蒙汜太倉在建春門內杜預曰翟泉在太倉西南常滿倉建春門外永安裏宣帝宅汶陽裏趙王倫宅延嘉裏夏侯湛宅【嘉一作喜】徳宮裏潘嶽宅宜春裏左思所居白社裏董京字威輦初至洛陽被髮而行逍遙吟詠常宿白社中時乞於市殘碎繒絮結以自覆金帛佳綿則不肯畱其裏在建春門東步廣裏在翟泉側晉起居注曰永嘉元年裏內地陷有二鵝出一蒼一白蒼者衝天白者在地陳畱孝廉董養曰步廣裏卽周之狄泉舊盟會之地也蒼者胡象白者晉象今胡色盛晉色弱其可言乎諸裏晉宮閣名曰洛陽城中諸裏年和裏宜壽裏永年裏宜都裏太學裏富弼裏大雅裏孝敬瑞安城裏左池裏東臺瑞安民裏延壽裏日中裏西國裏東牛裏谷陽裏北恢瑞安武裏孝西裏太始裏光林裏石市裏宜秋裏葛西裏西河裏宣賜裏南孝裏中恢裏宜年裏渭陽裏利民裏西樂裏北溪裏西義裏中統裏宣都裏石羊裏中安裏右池裏諸坊晉宮閣名曰洛陽宮有顯昌坊綏福坊延祿坊休徵坊承慶坊福昌坊壽成坊宣光坊安樂坊舍利坊益壽坊永壽坊城祚坊陽遂坊桂芬坊椒房坊舒蘭坊藝文坊恭職坊繁昌坊吉陽坊肅成坊按唐坊名通謂之裏如白樂天居履道坊亦曰履道裏今有坊又有裏未詳城內都亭華延俊洛陽記曰城內都亭華林奉常廣世昌益廣莫定陽遮要暴室廣陽西明萬歲文陽東明視中東因建春止姦徳宮東陽千秋安眾孝敬淸明二十四亭金溝王濟移第卽北邙山下時洛京地貴濟買地爲馬埒編錢滿之時人謂之金溝賈充宅宣武場西石崇宅在翟泉側有綠珠樓水衡署谷水東右出爲方湖東西一百九十步南北七十步水衡署在其所阮曲谷水又東南轉屈東注謂之阮曲蓋阮嗣宗所居之地南浮橋河南郡縣境界簿曰城南五里洛水浮橋晉書夏統字仲禦會稽永興人母病乃詣洛陽市藥會三月上已洛中王公以下並至南浮橋士女駢塡車服燭路統時在船中曝所市藥物貴人車乘來者如雲統並不之顧太尉賈充怪而問之統初不應重問乃徐答曰會稽夏仲禦也七里澗在馬市東與鹿苑相接澗有石梁卽旅人橋也洛陽記曰城東有石橋以跨七里澗右城之內外按洛陽宮殿簿及古宮名有飛兔門廣徳門明理門望鍾門神仙門萬春門昌福堂徽音堂嘉徳堂魚梁堂皇醴泉堂皇百戲堂皇九華堂皇虛徳堂修成堂望舒涼室淸暑涼室含章鞠室靈芝鞠室又戴延之西徵記有郁金屋皆不分魏晉之閒今附見之元河南志卷三

後魏城闕古迹後魏京城亦在成周門十二按後趙石虎建武十一年司豫荊兗二十六萬人城洛陽宮至後魏門有三道孝文帝太和十七年幸洛陽周巡故宮基迹遂詠黍離之詩爲之流涕乃定遷都詔司空穆亮與尙書李衝將作大匠董爵經始洛京又命靑州刺史劉芳中書舍人常景造洛陽宮殿門闥之名經途正其號十九年九月新都始立於是六官文武盡遷洛陽宣武永平二年又詔定諸門闥名初命中書舍人沈馨以隸書書板題之景明正始之年又敕符節令江式以大篆易之南有四門東曰開陽門次西平昌門次西宣陽門次西津陽門東有三門南曰靑陽門晉之靑明門孝文攺亦曰稅門又曰芒門中曰東陽門北曰建春門西有四門南曰西明門漢之廣陽門孝文攺次北西陽門晉之西明門孝文攺舊門在東南邪出孝文徙對東陽門次北閶闔門北舊徙門稍南次北承明門遷京之始宮闕未就孝文帝徙金墉城城西有王南寺數臨幸焉因開此門當金墉城前東西大道而未有名時人謂之新門羣臣常逆帝於新門帝謂禦史中尉李彪曰曹植詩云謁帝承明廬此門當以承明爲稱北有二門東曰廣莫門自廣莫至大夏宮觀相連西有大夏門宣武造三層樓去地二十丈洛陽城門樓皆兩重去地百尺惟大夏門甍棟峻麗

城內宮室按宮殿多仍魏晉舊名或云依洛陽圖修繕某所某居疑總名閶闔宮然又與上門名相犯閶闔門闕閶闔門外挾大司馬門端門止車門朱華門幹明門雲龍門宮東門神虎門宮西門千秋門宮西門西對閶闔門東掖門西掖門大極殿宣武景明三年成式幹殿徽音殿顯陽殿安道武以來宗室於此殿宣光殿劉騰廢靈太后於此殿明光殿莊帝誅爾朱榮之所理訴殿宣武延昌元年立理訴殿申訟匭以盡冤窮之理淸暑殿觀徳殿宴射之所光極堂宣極堂淸徽堂西柏堂凝閒堂胡太后置鐘於此堂茅茨堂後魏書任城王澄從髙祖於觀徳殿髙祖曰躬以觀徳次之凝閒堂髙祖曰名要有其義此堂天子閒居之義不可縱奢以忘儉自安以忘危故此堂後作茅茨堂謂李衝曰此東曰步元廡西曰遊凱廡此坐𨿽非唐堯之君卿等當無愧於元凱東堂含溫堂聽訟觀宣武永平元年詔依洛陽舊圖修流化池取乾道曲成萬物無滯之意洗煩池京師東西二十里南北十五里廟社宮室府曹以外方三百步爲一里裏開四門置里正二人吏四人門士八人總二百二十里按城之大小見上文而陽衒之增廣而言者蓋兼城之外也又按宣武景明二年發畿內夫五萬五千人築京師三百二十三坊四旬而罷蓋廣陽王嘉所請云京四面築坊三百二十各周一千二百步太尉府在閶闔門南永﹝寧﹞寺東西對永康裏卽舊銅駝街其左是魏晉故廟地水經注曰自此南直宣陽門經緯通達皆列馳道往來之禁一同兩漢凡官寺裏名居第惟舉載於書者昭元曹太尉府南禦史臺太尉府北左衛府在閶闔門前禦道東司徒府左衛府南大將軍髙肇宅司徒府東國子學司徒府南宗正寺國子學南太廟宗正寺南護軍府太廟南衣冠裏護軍府南右衛府禦道西太府寺右衛府南將作曹太府寺南太社將作曹南司州太社南淩陰裏司州南四朝藏冰處尙書省延年裏在西陽門內禦道北卽晉時金市北有蒙汜池夏則有水冬則竭司空劉騰宅太僕寺劉騰宅東乘黃署太僕寺東武庫署卽魏相國司馬文王府庫也在乘黃署東東至宮門永康裏在西陽門內禦道南領軍將軍元又宅穿故井得石銘是漢太尉荀彧宅義井裏在永康裏東裏北門外叢樹下有甘井石槽鐵鑵以給行人司空府在太倉南太倉署在東陽門內道北導官署太倉署西治粟裏導官署南裏內倉司官屬居之宜壽里治粟裏西中書侍郎王翃宅晉有中書監荀勗宅又有侍中石崇宅宅有園池永和裏在淸陽門內禦道北裏內有太傅錄尙書長孫稚右僕射郭祚吏部尙書邢鸞廷尉卿元洪超衛尉卿許伯桃涼州刺史尉成興宅皆朱門華屋當時名爲貴裏乃漢董卓宅地裏南北皆有池卓之所造魏時猶有水冬夏不竭掘地者輒得金寶邢鸞家嘗掘得丹砂及錢數十萬銘曰董太師之物後夢卓索之鸞不與經年鸞卒句盾典農籍田三署建春門內禦道南司農寺籍田署南禦道北有空地擬作東宮卽晉之太倉步廣裏蒼龍海太倉西南卽翟泉也其周三里水猶澄淸洞底明靜魚鱉鱗甲皆可辧孝文以翟泉在華林園東因名爲蒼龍海河南尹廨翟泉之北永安裏不知其所齊王蕭寶寅宅右城內

城南宣陽門外一里禦道東曰利民裏裏內有靈臺舊基漢光武建者東有辟雍魏武建者明堂宣武八年詔建孝明正光中始成在辟雍之西南上圓下方八窗四闥開陽門外三里禦道東曰勸學裏有太學裏內有漢太學學堂前石經春秋尙書二十五碑表裏刻之存十八碑復有四十八碑隸書周易尙書公羊禮記四部又贊學碑一魏文典論碑六至太和十七年猶有四碑孝文題爲勸學裏太學宣武時方成至東魏孝靜帝武定四年遷石經於鄴延賢裏在勸學裏東有尙書令王肅宅肅爲南齊祕書丞奔魏時孝文新營洛邑凡所造制肅博識舊事大有裨益孝文重之因名其裏曰延賢宣陽門外四里至洛水浮橋號永橋神龜中常景爲銘南北兩岸有四華表舉髙二丈上作金鳳凰永橋以南員邱以北按後魏書宣武景明二年築圓邱於伊水之陽伊洛之閒夾禦道東有四夷館一曰金陵二曰燕然三曰扶桑四曰崦嵫西有四夷裏一曰歸正二曰歸徳三曰慕化四曰慕義金陵館歸正裏吳人投魏者處金陵館三年以後賜宅歸正裏宣武景明初齊建安王蕭寶寅奔魏封會稽公築宅歸正裏後晉爵齊王尙南陽長公主寶寅恥與夷人同列令公主啟帝求入城乃賜宅永安裏又張景仁者與寶寅同至拜羽林監亦賜宅此裏民閒號吳人坊裏近伊洛二水三十餘家自立巷市所賣多水族時人謂之魚鱉市景仁亦恥之遂徙居孝義裏孝明正光四年梁武帝子西丰侯蕭正徳來奔處金陵館爲築宅歸正裏後正徳以宅建歸正寺燕然館歸徳裏北夷來附者處燕然館三年以後賜宅歸徳里正光中北夷郁久閭阿那肱來朝處之燕然館賜宅歸徳裏北夷入侍者常秋來春去避中國之熱時人謂之雁臣扶桑館慕化裏東夷來附者處扶桑館賜宅慕化裏崦嵫館慕義裏西夷來附者處崦嵫館賜宅慕義裏四通市四夷慕化之民萬餘家別立市於洛水南號四通市民閒謂爲永橋市伊洛之魚多於此賣魚味甚美京師語曰伊洛鯉魴貴於牛羊永橋南道東有白象師子二坊宣武永平二年幹陀羅國獻白象背設五采屏風七寶坐牀容數人詔養象於乘黃曹象壞屋毀墻走出百姓驚怖胡太后遂徙象於此坊又﹝口厭﹞噠國獻師子亦畜此坊莊帝謂侍中李彧曰朕聞虎見師子馴伏可覓試之乃詔近山州縣捕虎鞏縣山陽並送二虎一豹見師子皆瞑目不敢仰視園中有一盲羆取試之聞其气驚怖曳鎖而走普泰元年節閔並令放還山林津陽門外禦道西髙陽王雍宅宅北中甘裏右城南

城東建春門外有租場卽舊常滿倉孝文令爲租場聚蓄貢賦谷水周圍遶城至此東入陽渠橋有四石柱在道南銘云漢陽嘉四年將作大匠馬憲造孝明孝昌三年大雨道南柱埋沒劉澄之山川古今記戴延之西徵記並云晉大康元年造非也禦道北曰建陽裏裏內有土臺髙三丈上作二精舍中朝時旗亭也上有二層樓懸鼓擊之以罷市有鐘一撞之聞五十里胡太后徙置宮內其地卽白社董威輦居處東石橋卽市南也在建春門外一里餘晉太康元年造南有晉時牛馬市刑嵇康之所橋北大道東曰綏民裏有洛陽縣廨臨渠水縣門外有洛陽令楊機淸徳碑裏東曰崇義裏東有七里橋以石爲之三門七里橋東一里郭門開三道時人號爲三門離別者多雲相送三門外東陽門外一里禦道北曰東安裏內有駙馬都尉司馬悅濟州刺史刁宣幽州刺史李直奴豫州刺史公孫讓四宅門外二里禦道北曰暉文裏卽晉之馬道裏裏內有太保崔光宅太傅李延實宅卽蜀主劉禪宅延實莊帝之舅其宅東有吳主孫皓宅又有冀州刺史李韶宅卽晉司空張華宅祕書監鄭道昭宅禦道西曰敬義裏有典虞曹裏南曰昭徳裏有尙書僕射遊肇禦史中尉李彪七兵尙書崔休幽州刺史常景司農張倫五宅彪景出自儒生居室儉素倫性豪侈齋宇服玩園林山池之美諸王莫及造景陽山重巖復嶺嵚崟相屬山情野興之士遊以忘歸天水人姜質志性疏誕麻衣葛巾有逸民之操見倫山愛之造庭山賦行於世淸陽門外有太廟門外二里禦道北曰孝敬裏門外三里禦道南曰景﹝寧﹞裏禦道北曰孝義裏裏西北隅有蘇秦冢驃騎大將軍魏子建宅收之父裏東洛陽小市北有車騎將軍張景仁宅自歸正裏徙又有照義裏右城東

城西後魏西明門外一里有太社禦道北太尉淸河王懌宅懌宣武之弟被遺詔輔孝明時帝始六歲胡太后臨朝事皆諮之熙平神龜閒勢傾人主第宅踰於髙陽西北有髙樓俯臨朝市樓下有儒林館延賓堂形制如淸暑殿園中有土山釣池懌愛賓客府僚臣佐皆一時俊選正光初元乂劉騰害懌太后復政爲懌追福以宅建衝覺寺西陽門外一里禦道南司州牧城陽王徽宅永安中北海王入洛徽獨從莊帝至長子城徽願入洛陽捨宅爲寺及北海敗遂建爲宣忠寺禦道北侍中尙書令臨淮王彧宅宅有園池林木或引賓客賦詩荊州人張斐詩曰異林花共色別樹鳥同聲彧以蛟龍錦賜之次有得緋紬紫綾者河東裴子明詩不工罰酒一石子明飲八斗而醉眠門外四里禦道南洛陽大市周八里市東南有皇女臺或云漢時皇殤女埋於臺側故以名又有漢梁冀宅西有河陽縣臺市西北有土山魚池亦冀所造漢書所謂采土築山十里九阪以象二崤者侍中侯剛宅在河陽縣臺東市東有通商達貨二里裏民盡工巧以屠販爲業有劉寶者最富州郡都會之處皆立一宅宅各養馬十疋宅宇踰制服飾擬於侯王市南有調音樂肆二里裏內絲竹謳歌天下妙妓出焉有田僧超者善吹笳能爲壯士歌項羽吟徵西將軍崔延伯愛之正光末萬俟醜奴寇涇岐詔延伯總步騎五萬討之延伯出師於洛陽城西張方橋公卿祖道延伯危冠長劍曜武於前僧超吹壯士曲於後聞者勇奮延伯每臨陣常令僧超爲壯士聲甲冑之士莫不踴躍醜奴募善射者僧超死焉市西有延酤治﹝酉�﹞二里裏民醞酒爲業河東人劉白墮善釀酒季夏盛暑以罌貯酒暴日中經一旬酒味不動飲之醉而不醒京師朝貴出郡登藩遠相餉饋踰於千里以其遠至號曰鶴觴亦名騎驢酒永熙中南靑州刺史毛鴻賓賫酒赴州路逢盜飲之卽醉皆被禽獲因此復名獲姦酒遊俠語曰不畏張弓拔刀惟畏白墮春醪市北孝慈奉忠二里裏民以賣棺槨賃輀車爲業又有準財金肆二里富商貨殖之民處之尙書左僕射元順聞準財裏內頻有怪異遂攺爲齊諧裏自延酤以西張方溝以東南臨洛水北達芒山其閒東西二里南北十五里並名爲壽邱裏皆宗室所居民閒號王子坊皆崇門丰室洞戶連房有河閒王琛宅最爲豪首妓女三百人有婢朝云善吹篪能爲團扇歌隴上聲琛爲秦州刺史諸羌外叛屢討之不降琛令朝云假爲貧嫗吹篪而乞丐諸羌聞之悉皆流涕疊相謂曰何爲棄墳井在山谷爲寇也卽相率歸降秦民語曰快馬健兒不如老嫗吹篪琛在秦州無政遣使向西域求名馬遠至波斯國得千里馬號曰追風赤次有七百里者十餘疋皆有名號以銀爲槽金爲鐶鎖諸王服其豪富琛常語人云晉室石崇乃是庶姓猶能雉頭狐腋畫卵雕薪況我大魏天王耶造文柏堂形如徽音殿置玉井金罐以五色繢爲繩又造迎風館於後園窗戶之上列錢靑璅琛嘗會宗室陳諸寶器金瓶銀甕百餘口他物稱是酒器有水晶缽馬瑙琉璃碗赤玉卮數十枚作工奇妙中土所無又陳女樂名馬引諸王案行府庫謂章武王融曰不恨我不見石崇恨石崇不見我經河陰之役諸王殲盡其宅多以爲寺壽邱裏閒列剎相望四月八日京都士女多至河閒寺觀其堂廡焉又有侍中尙書令東平王略之宅後爲追先寺裏西曰宜年裏有陳畱王景皓宅侍中安定公胡元吉宅出閶闔門外七里有長分橋晉時以谷水浚急注於城下多壞民捨立石橋以限之長則分流入洛故名曰長分橋或云晉河閒王在長安遣張方徵長沙王營軍於此因名爲張方橋後民閒語訛號爲張夫人橋橋西有千金堰右城西

隋城闕古迹

皇城隋都城卽今河南府路東去漢魏所都之成周四十里西去王城五里煬帝始遷焉以下自隋通敍至宋羅郭城唐武后號神都城亦曰金城天寶二年築神都羅城按韋述記曰東面十五里二百一十步南面十五里七十步西面十二里一百二十步北面七十里二十步周回六十九里二百一十步大業元年築唐長壽二年命李昭徳增築唐末兵亂摧圯殆盡周世宗顯徳元年命畱守武行徳葺之然甚卑陋至宋景佑元年王曾判府事復奏加築於是城雉僅完南面三門正南曰定鼎門南通伊闕北對端門隋建國唐武徳四年平王世充攺東曰長夏門在定鼎門東五里西曰厚載門在定鼎門西二里隋曰白虎門唐初避廟諱攺東面三門北曰上東門西對東城之宣仁門隋曰上春唐初攺中曰羅門無榜當取羅郭之義名南曰建春門隋曰建陽唐初攺按韋述記中曰建春南曰永通周廣順中猶存疑宋初廢塞而開羅門北面二門東曰接喜門隋曰喜﹝寧﹞唐初攺西曰徽安門宮城曰紫微城其城象紫微宮因以名在都城之西北隅衛尉卿劉權祕書丞韋萬頃監築宮城兵夫七十萬人城周匝兩重延袤三十餘里髙三十七尺六十日成其內諸殿及墻院又役十餘萬人直東都土工監當役八十餘萬人其木工瓦工金工石工又十餘萬人南面四門正門曰則天門門有兩重觀上曰紫微觀左右連闕闕髙一百二十尺南去端門五百步王世充僭位攺順天門東曰興教門去則天門二百步畱守居於門外東城屈向北有門東啟曰永康門又東曰泰和門去興教門二百步並重觀門內左右藏庫左藏屋六重重二十五閒總一百五十閒右藏屋兩重總四十閒西曰光政門去則天門二百步門西城屈向北有門西啟曰隆慶門東面一門曰重光門內卽東宮西面一門曰寶城門門上曰飛雲觀北面一門曰﹝玄﹞武門南對則天門﹝玄﹞武門北曰曜儀門號曜儀城其北曰圓壁門號圓壁城門之西曰方諸門在寶城門西街之北三里則天門北曰永泰門相去四十五步王世充攺曰建明門東西橫門曰東華門曰西華門永泰門北曰幹陽門相去四十步並重樓東西軒廊周匝正殿曰幹陽殿去幹陽門一百二十步殿三十閒二十九架闊九丈從地至鴟尾二百七十尺有三階軒其柱大二十四圍南軒垂以朱絲网絡王世充攺曰福光殿庭東西有鐘鼓重樓漏刻在樓下左右各有大井井面闊二十文隋煬帝冬至幹陽殿受朝詩北陸隆冬盛南至晷漏長端拱朝萬國守文繼百王至徳慚日用治道愧時康新邑建嵩嶽雙闕臨洛陽圭景正八表道路均四方碧空霜華淨朱庭皎日光纓佩旣齊齊鐘鼓何煌煌文戟翊髙殿采旌分修廊元首乏明哲股肱資賢良舟楫佇有寄庶此王化昌牛﹝弘﹞奉和冬至日幹陽殿受朝應詔恭己臨萬寓宸居馭八埏作貢菁茅集來朝圭幣連司儀三揖盛掌禮九賓虔重欄映如壁復殿遠非煙東西上閣在幹陽殿北各十二步大業門在幹陽門北三十步門內大業殿相去四十步其規制類幹陽而小興教門北曰會昌門去會昌門二百步入內尙食進食尙藥進藥內上進物皆由此門會昌門道左有內殿內省少府內監內尙光祿尙尉道右有門下內省左六衛內府左監門內府重潤門在章善門內橫街東一百二十步光政門北曰景運門相去二十步在永泰門西二百步與會昌門並步廊連匝坐宿衛兵次北曰顯福門去景運門二百步入內命婦入朝學士進書皆由此門入景運門道左有內史內省祕書內省學士館右監門內府右六衛內府鷹房內甲庫道右有命婦朝堂���日法云二道場通眞玉眞兩壇接西馬坊志靜殿在顯福門北三十步周以軒廊卽宮內共事佛像之所修文殿在志靜門橫街東四十步殿內藏正禦本書西有閶闔門相去百步門南北有仰觀臺髙百步門西一百三十步卽寶城門出東華門東有文成門相去四十步道北內有文成殿周以軒廊左延福門在東華門南四十步出門東百步至章善門街出西華門西有武安門相去三十步道北內有武安殿大業文成武安三殿禦座見朝臣則宿衛隨入殿庭並植枇杷海棠石橊靑梧桐樹右延福門在西華門南四十步出門西百步至明福門街寶城門內有儀鸞殿大業�年有二鸞鳥降寶城內因造殿及儀鸞雙表髙尺餘殿南有﹝韞去韋攺木﹞桲林栗林蒲桃架四行長百餘步架南有射堂對閶闔門觀文殿殿前兩廂爲書堂各二十閒堂前通爲閣道承殿每一門有十二寶幮髙廣六尺皆飾以雜寶幮中皆江南晉宋齊梁古書幮前後方五香牀裝以金玉春夏鋪九尺象簟秋設鳳紋綾花褥冬則加錦裝須繡氈其閒內南北通爲﹝月炎﹞霓窗欞每三閒門一方戶戶垂錦幰流杯殿殿上作漆渠九曲煬帝與宮人爲曲水之飲安福殿寢殿千福門徳陽門千步閣九洲池其地屈曲象東海之九洲居地十頃水深丈餘中有瑤光殿琉璃亭在九洲池南一柱觀在琉璃亭南�房八院朝采含香蘭若春風滋蘭南風和聲��文綺花光等十六堂又有迎風亭回廊亭珠露齋流風齋回雪齋月輪亭瓊林觀朝日樓明月樓隋皇城在府治城西二里尙有闕門舊基定鼎門在府城南一十里皇城曰太微殿形制曲折上應太微宮星之度因以名亦號南城南面三門正南曰端門北當則天門南當建國門門上重樓曰太微觀門外有黃道渠渠闊二十步有黃道橋東曰左掖門去端門一里門上曰崇安觀門南道左有侯衛府西曰右掖門去端門一里門上曰宣平觀門南過黃道橋南道西有右侯衛府渠西南有石瀉口東西長三百步闊五十餘尺深八尺用大鐵爲細腰﹝玄﹞鉤牽之東面一門曰東太陽門出則天門橫街直東七百步西面二門南曰麗景門西入苑北曰西太陽門出則天門橫街直西七百步��當則天門外第一街之南第二橫街之北東面曰東朝堂次東門下省次東殿內省次東左翊衛府次東左掖門街東錢坊第三街從西左驍衛府次東左武衛備身府次東左武衛府次東左屯衛府次東左禦衛府次東左掖門街街東少府監東抵城第四街從西司隸臺次東光祿寺次東左監門衛府又有甲弩坊次東太府寺次東左掖門街街東少府監東抵城則天門外第一街之南第二橫街之北西面曰西朝堂次西內史省次西謁者臺次西左翊衛府次西右掖門街街西有轝輦庫次西西馬坊西抵城第三街從東右驍衛府次西右武衛備身府次西右屯衛府次西右禦衛府次西右掖門街街西有子羅倉鹽倉西抵城出西太陽門道西第一院隋王宅第二院燕王倓宅第三院陳王宅第四院代王侑宅皆軒廊坐宿衛右皇城

東城大業九年築東面一門曰宣仁門直東對外郭之上春門南面一門曰承福門在左掖門東二里南臨洛水有翊津橋通翻經道場北面一門曰含嘉門南對承福門其北卽含嘉倉倉有城號含嘉城其北曰徳猷門出外郭城內四街第一街鴻臚寺次東司農寺次東太常寺東抵城第二街卽宣仁門之大道尙書省在道北第三街將作監次東太僕寺東抵城第四街衛尉寺次東都水監次東宗正寺次東大理寺東抵城右東城

西苑上林苑初曰會通苑又攺上林而曰西苑周二百二十九里一百三十八步東曰嘉豫門上有翔鳳觀望春門南面曰淸夏門興安門昭仁門西面曰迎秋門遊義門籠煙門靈溪門風和門北面曰朝陽門靈圃門禦冬門膺福門苑內設十六院延光院第一明彩院第二含香院第三承華院第四凝暉院第五麗景院第六飛英院第七流芳院第八曜儀院第九闕第十百福院第十一萬善院第十二長春院第十三永樂院第十四淸暑院第十五�徳院第十六每院備有堂皇之麗階庭並植名花奇樹院�西南開三門門並臨龍鱗渠渠面闊二十步上跨飛橋院置一屯用院名名之屯內養羊豕池魚園蔬瓜果悉具逍遙亭在苑內造山爲海周十餘里水深數丈中有方丈蓬萊瀛洲諸山相去各三百步山髙水出百餘尺上有通眞觀集靈臺總仙宮分在諸山別有浮橋水殿泛濫往來龍鱗渠在海北屈曲水周遶十六院入海曲水池在海東中有曲池水殿上已日禊除之所冷泉宮有泉極冷因名之積翠宮有山池森翠苑中之勝所顯仁宮南逼南山北臨洛水靑城宮北齊天保五年常山王演所築以拒周師使其將嚴�守之亦號嚴城煬帝因其城造宮至寶城門七里韋述云古谷城也淩波宮在��門西��二里宮內有含景殿及射堂樓觀池隍十數里阜澗宮別名甘泉宮遷都未成命內史舍人封徳彜於此營造周十餘里宮北通西苑其內多山阜有閬風亭麗日亭棲霞觀行雨臺淸暑殿南有通仙飛橋百尺澗靑蓮峯峯上有翠微亭後王世充建爲甘州又有朝陽宮棲雲宮成務殿大順殿文華殿春林殿和春殿華渚堂翠阜堂流芳堂淸風堂光風堂崇蘭堂麗景堂鮮云堂回流亭流風亭露華亭飛香亭芝田亭長塘亭芳州亭翠阜亭芳林亭流芳亭飛花亭畱春亭澄秋亭洛浦亭右西苑

雜錄亭子宮在上春門東十二里南臨漕渠北臨積潤池池東二十里有華林園備有池榭龍川宮平洛園在上春門東甘泉渠自建國門南二里疏洛入伊渠上有通仙橋五道時人亦謂之五橋其渠又過長夏門外漕渠大業二年土工監丞任洪則開名通遠渠自宮城南承福門外分洛水東至偃師入洛又迮洛水湍淺之處名千步陂渚兩磧東至洛口通大船入通遠市永濟渠��北��至永濟渠大通城王世充與李密戰敗奔大通城畏罪不還洛後世充攺爲大通縣右雜錄元河南志卷四

唐城闕古迹

宮城因隋名曰紫微城周十三里二百四十一步髙四丈八尺東西四里一百八十八步南北二里八十五步城中隔城四重最北曰圓璧次曰曜儀次曰﹝玄﹞武最南曰洛城正觀六年號爲洛陽宮武后光宅元年名太初宮南面六門正南曰應天門門上飛觀相夾門外卽朝堂武徳四年以其太奢命行臺僕射屈突通焚之顯慶初司農少卿田仁汪隨事修葺後又命司農少卿韋機更加營造因隋之名曰則天門神龍元年避武后尊號攺應天門又避中宗尊號攺神龍門尋復爲應天天佑二年攺五鳳樓次東曰明徳門初名興教後攺明徳天佑二年復名興教門東城屈向北五十步有門東啟曰宣政門卽隋之永康門次東曰重光門卽東宮正門東西各有小門東曰賓善西曰延義次東曰大和門門內卽左藏庫次西曰長樂門初名光政後攺長樂天佑二年復名光政門西城屈向北五十步有門西啟曰隆慶避明皇諱攺崇慶次西曰洛城南門幹封中門東面一門曰重光北門隋名門內卽東宮西面二門北曰嘉豫門隋曰寶城門南曰洛城西門北面二門東曰安﹝寧﹞門西曰﹝玄﹞武門隋名南當應天門﹝玄﹞武門北曰曜儀城城有三門北面一門曰圓璧南門隋曰曜儀門顯慶中攺東曰曜儀東門西曰曜儀西門並顯慶中攺曜儀城北曰圓璧城城有二門北面曰龍光門東曰圓璧門門北卽外郭之外應天門內曰乾元門隋曰永泰門武后攺通天門開元五年攺乾元門東曰萬春門西曰千秋門乾元門外東西橫門曰日華門月華門隋曰東華西華唐初攺左右延福後攺日華月華天佑三年復攺左右延福明徳門內會昌門隋名次曰章善門門內有門下省宏文館長樂門內曰廣運門隋名其後畱守府在廣運門內次曰明福門本名顯福避中宗名攺內有中書省省西史館省北命婦院院北修書院本太平公主內宅史館南內醫局北尙食廚東曰光範門宣政殿之南初名敷政後攺光範天佑二年攺應天乾元門內正殿曰含元殿隋之幹陽殿武徳四年平王世充遂焚之麟徳二年命司農少卿田仁汪因舊址造乾元殿成髙一百二十尺東西三百四十五尺南北一百七十六尺武后長壽三年攺造明堂上圓下方八窗四闥髙三丈號萬象神宮薛懷義充使檢校去都百餘里外遙望見之其北造天堂以貯佛像證聖元年大明堂天堂同焚又敕更造明堂侔前制其上初制寶鳳後以金珠代之號通天宮其中號端扆殿不復造天堂其所爲佛光寺明皇開元五年幸東都攺爲乾元殿十年復爲明堂二十七年毀明堂之上層攺修下層爲新殿二十八年佛光寺火延燒廊捨攺新殿爲含元殿殿下有九州島鼎武后所鑄含元殿西有乘明門其內曰宣政殿常聽朝內殿本名武成後攺宣政天佑二年攺貞觀殿殿南有武成門又南千福門南當敷政門按敷政見上千福後攺乾化天佑二年攺乾元武成後攺宣政天佑二年攺敷政宮內有貞觀殿在含元殿北隋煬帝造自此以下並永﹝淳﹞年制名徽猷殿在貞觀殿北殿前有石池東西五十步南北四十步池中有金花艸紫莖碧葉丹花綠實味酸可食文思殿在舊東華門之東北莊敬殿在文思殿北殿東有鹿宮院次宮東卽隔城城東接左藏庫飛香院在莊敬殿之北襲芳院在飛香院之北大儀殿在莊敬殿之西麗春臺在大儀殿之北流杯殿在麗春臺北殿上漆渠九曲從陶光園引水注莊敬院隋煬帝與宮人爲曲水之飲宏徽殿在流杯殿之北陶光園在徽猷宏徽之北東西數里南面有長廊卽宮殿之北面也園中有東西渠西通於苑觀文殿在武成殿之北同心閣在觀文殿之北麗日臺在同心閣之北集仙殿在武成殿西北武太后造前有迎仙門臨波閣在麗日臺北閣北有池池有兩洲東洲有登春閣西洲有飛騎閣澄華殿在登春閣之下凝華殿在飛騎閣之下安福殿在臨波閣北池之北此院雕飾最�煬帝寢禦焉仙居院在安福殿之西山齋院花光院並在仙居院北翔龍院在花光院之北神居院在翔龍院之北仁智院在仙居院西殿西有千步閣隋煬帝造南有歸義門九洲池在仁智殿之南歸義門之西其地屈曲象東海之九洲居地十頃水深丈餘鳥魚翔泳花卉羅植瑤光殿在池中洲上隋造琉璃亭在瑤光殿南隋造望景臺在九洲池北髙四十尺方二十五步大帝造一柱觀在琉璃亭南隋造映日臺在九洲池之西東有隔城南有三堂北有三堂舊皆皇子公主所居閶闔門在映日臺東北隔城之上閣南北皆有觀象臺女使仰觀之所下有蔭殿東西二百五十尺南北二百尺壁前後三丈五殿在隔城之西映日臺之南下有五殿上合爲一亦蔭殿也壁厚五尺髙九十尺東西房廊皆五十閒西院有廚東院有教場內庫大帝常禦此殿殿南卽洛城南門儀鸞殿在五殿北有射堋殿東卽雒城西門外有給使坊及內教坊禦馬坊百戲堂在儀鸞殿北又有五明殿以上並出六典上淸觀乾元殿之左曰春暉門右曰秋景門北曰燭龍門明福之西曰崇賢門其內曰集賢殿武城之北曰長壽殿集賢之北曰仙居殿其東曰億歲殿又東曰同明殿其內又有觀禮歸義收成光慶等門延祥延壽六合等殿宜春迎祥六合等院其西北出曰洛城西門其內曰徳昌殿徳昌南出曰延慶門又南曰韶暉門西南曰洛城南門其內曰洛城殿����殿洛城南門之西有麗景門夾城自此潛通於上陽焉右宮城按劉宏基從太守經略東都戰於瓔珞門外武太后宴於此殿又誅張易之於迎仙院中宗居武太后憂制聽政於同明殿避孝敬皇帝諱攺宏福殿爲崇福殿開元二十四年明皇在東都千秋節禦廣達樓宴羣臣武宗時雷震廣達樓又有左右銀臺門含章殿金鑾門廣運門而韋述記皆不載莫能知所在次第上陽宮在皇城之西南隅上元中置南臨洛水西距谷水東面卽皇城右掖門之南上元中司農卿韋機造大帝末年常居此宮聽政初大帝登洛水髙岸有臨眺之美詔機於其所營宮宮成移禦之劉仁軌謂侍禦史狄仁傑曰古之陂池臺榭皆在深宮重城之內不欲外人見之恐傷百姓之心也機之所造列岸修廊在於堙堞之外萬方朝謁無不睹之此豈致君堯舜之意哉東西二門南曰提象門卽正衙門司農少卿樊則造北曰星躔門門外有政事院宮南���內提象門內曰觀風門南曰浴日樓東臨洛水北曰七寶閣正殿東向曰觀風殿武后還政後居此殿其內有曜掌亭北曰化城院次仙居殿武后崩於此西南曰甘露殿殿東曰雙曜亭又西曰麟趾殿東曰神和亭西曰洞元堂觀風殿西曰本枝院又曰麗春殿一作麗春臺殿東曰含蓮亭西曰芙蓉亭又西曰宜男亭北曰芬芳門其內曰芬芳殿又有露菊亭宜春妃嬪仙妤冰井等院又有九洲亭在麗春臺北亭院內竹木森翠宮之南面曰仙雒門又西曰通仙門並在苑內其內曰甘湯院次北東上曰玉京門門內金闕門南曰泰初門玉京之西曰客省院蔭殿翰林院又西曰西上陽宮兩宮夾谷水虹橋回駕以通往來宮西曰含露門玉京門西北出曰仙桃門又西曰壽昌門北曰﹝玄﹞武門���東曰飛龍廏上淸觀在宮西北內女道士所處金華門幹�����儀於����金華門外仗下獲信寶武后居之東北抵宮城南臨洛水西洛水西卽羅城皇城隋曰太微城亦號南城東西五里一十七步南北三里二百九十八步髙三丈七尺周一十三里二百五十步南面三門正南曰端門北當應天門南當定鼎門東曰左掖門西曰右掖門東面一門曰賓耀門隋曰東太陽門武徳中攺東明門顯慶五年又攺賓耀西面二門南曰麗景門西入苑北曰宣耀門隋曰西太陽門武徳中攺西明門顯慶五年攺宣耀次北舊有寶城門門外苑又有二門南曰由儀門北曰咸安門城中南北四街舊五街東西四街應天門外第一橫街之南第二橫街之北東朝堂次東門下外省次東殿中省隋曰殿內省次東左監門衛開元初分左衛地造內省次東左衛隋曰左翊衛次東左衛率府開元初分左衛地造次東尙輦局與左衛率府隔左掖門街隋少府監作坊地東朝堂之南第三橫街之北從西第一右春坊分左驍衛地造次東左驍衛次東左千牛衛隋曰左備身府貞觀中爲左領左右府次東家令寺分左千牛衛造初東都百司不備武后時猶權寓他所開元初明皇幸洛陽分地營建乃備矣次東左武衛次東左威衛次東左監門衛分左威衛地造次東領軍衛隋曰左禦衛府東朝堂之南第四橫街之北從西第一曰鴻臚寺隋司隸臺及光祿寺之地次東太府寺次東太廟在左掖門街之東隋少府監之地武后造初以置武氏七廟中宗因而正焉次北中宗廟隋東宮率府之地應天門外第一橫街之南第二橫街之北西曰西朝堂次西中書外省隋曰內史省次西四方館隋曰謁者臺次西右衛率府分右衛地造次西右衛次西舊有倉院院西抵城之南北街後並入太社西朝堂之南第三橫街之北後東第一曰右司禦率府分右驍衛地造次西右驍衛次西右千牛衛次西右武衛次西右監門率府分右武衛地造次西知匭使分右威衛地造次西右威衛次西內侍省本右威衛地武后移造於此便以園地充衛次西右領軍衛次西內坊分右領軍地造西朝堂之南第四橫街之北從東第一禦史臺次西祕書省省內有蔡邕石經數十段後魏末自洛陽徙長安周武帝時徙置鄴隋煬帝爲太子掇殘缺者徙至東宮又移將作內坊正觀四年祕書監魏徵奏於京祕書內省置武后復徙於此次西尙捨局次西太僕寺隋長秋監之地武徳初攺名內侍省武后曰司宮臺尋徙於此街於此置右肅政禦史臺景雲中臺廢開元八年王毛仲爲太僕卿奏自安業坊移寺於此殿寺西卽右掖門門內道西舊有良醞署後爲瀉口磑坊賓耀門內道北有詹事府大帝末營於此東城隋築東面四里一百九十七步南面一里二百三十步西屬宮城北面一里二百三十步又南屈一百九十八步屬宮城之東北隅髙三丈五尺南面屈曲逐洛水之勢北卽含嘉倉城東面一門曰宣仁門直東與外郭之上東門相值南面一門曰承福門南隔洛水當河南府之西街北面一門曰含嘉門南當承福門含嘉門北卽含嘉倉倉北曰徳猷門門出外郭城中南北街二東西街三舊四街後並曹司廢街承福門內南北街之東從南第一橫街之北從西第一司農寺舊鴻臚寺之地幹封中徙次東光祿寺舊司農寺之地幹封中徙次東太常寺承福門內南北街之東從南第二橫街之北東當宣仁門街北尙書省長壽中左丞李昭徳奏加修繕甚爲壯麗承福門內南北街之東從南第三橫街之北從西第一少府監次東軍器監本修甲弩坊開元初立爲監次西大理寺隋代此街之北從東第一衛尉寺第二都水監第三大理寺更北又開東西一街街北從東第一宗正寺第二太僕寺第三將作監幹封之後修繕東都始移並焉

東都苑隋曰會通苑又曰上林苑武徳初攺芳華苑武后曰神都苑東抵宮城西臨九曲北背邙阜南拒非山周一百二十六里東面十七里南面三十九里西面五十里北面二十四里隋舊苑方二百二十九里一百三十八步太宗嫌其廣毀之以賜居人垣髙一丈九尺東面四門從北第一曰嘉豫門門上有觀隋曰翔鳳觀次南曰上陽門次南曰新開門最南曰望春門南面三門從東第一曰興善門隋曰淸夏門次西曰興安門次西曰靈光門隋曰昭仁門西面五門從南第一曰迎秋門次北曰遊義門次北曰籠煙門次北曰靈溪門次北曰風和門北面五門從西第一曰朝陽門次東曰靈圃門次東曰元圃門次東曰禦冬門最東曰膺福門顯慶二年修建東都始廢洛陽宮總監攺靑城宮監爲東都苑北面監明徳宮監爲東都苑南面監洛陽宮農圃監爲東都苑東面監食貨監爲東都苑西面監凡四監知苑中雜事苑內有合璧宮顯慶五年命田仁汪徐感造八關涼亭攺名合璧宮在苑之最西當中殿曰連璧殿又有齊聖殿北據山阜甚爲宏壯孝敬皇帝薨此宮之綺雲殿冷泉宮隋造有泉極冷因以爲名髙山宮在苑西北司農卿韋機造龍鱗宮大帝所造積翠宮隋造六典作翠微宮宿羽宮韋機造在苑東北南臨大池池流水盤屈明徳宮在合璧宮東南隋曰顯仁宮南逼南山北臨洛水宮北有射堂官馬坊望春宮在苑東南靑城宮在宿羽宮西黃女宮在合璧宮東三面臨洛水水深潭處號黃女灣因以爲名芳樹亭在黃女宮南大帝造金穀亭大帝造淩波宮隋造隋及唐初苑內又有朝陽宮棲雲宮景華宮成務殿大順殿文華殿春林殿和春殿華渚堂【一作華渚殿】翠阜堂流芳堂淸風堂光風堂崇蘭堂麗景堂鮮云堂又有回流亭流風亭露華亭飛香亭芝田亭長塘亭【一作艸塘】芳洲亭翠阜亭流芳亭飛華亭畱春亭澄秋亭洛浦亭皆隋煬帝所造武徳貞觀之後多漸移毀顯慶後田仁汪韋機等攺拆營造或取舊名或因余所規制與此異矣凝碧池東西五里南北三里六典有凝碧亭右東都苑按朱梁������廢明宗長興�����新園名永芳園新殿名和慶殿今在宮苑界又有士和亭冷泉宮洛漕諸渠而洛水西自苑內上陽宮之南流入外郭城東流經積善坊之北分三道當端門之南立橋三南枝曰星津橋中枝曰天津橋北枝曰黃道橋過橋又合而東流經尙善旌善二坊之北南溢爲魏王池與洛水隔堤初建都築堤壅水北流餘水停成此池下與洛水潛通深處至數頃水鳥翔泳荷芰翻復爲都城之勝地貞觀中以賜魏王泰故號爲魏王池泰黜後賜東宮屬家令寺又東北流經惠訓坊之西分爲漕渠分流處置斗門上有橋橋上有屋水勢峻急激湍百餘步斗門之西舊中橋隋名立徳橋北當徽安門因水溢壞顯慶中建都後置幹封中司農卿韋機移入東街過斗門又東流經新中橋南當長夏門北通西漕橋南北三百步武徳初置浮橋尋廢韋機乃徙中橋於此後漕水復壞永昌中敕將作監少匠劉仁景修繕李昭徳統其事殊爲堅壯號永昌橋尋廢其名又東經安眾慈惠二坊之北有浮橋隋造名利涉橋北抵通遠市南壁之西偏門王世充平橋市俱廢顯慶中復置南當南市之北壁東偏門北當北郭之安喜門幹封中又廢後乃私造以舟爲梁又東流經詢善嘉猷延慶三坊之北出郭城漕渠本名通遠渠隋開自斗門下枝分洛水當洛水中流立堰令水北流入此渠有餘水然始東下時令官奴捺此堰亦號蜀子堰亦隋煬帝以爲水灘泄多石磧不通舟航乃開此渠下六十餘里至偃師之西復與洛合東北流至立徳坊之南西溢爲新潭長安中司農卿宗晉卿開以通諸州租船四面植柳中有租場積石其下於上布土潭立石柱馬吉甫爲其文鍾紹京書後潭中水淺租船不能至又東流至歸義坊之西南有西漕橋南當中橋幹封中造又東流至景仁坊之東南有漕渠大業初造初曰通濟橋南抵通遠市之北西偏門�自此橋之東皆天下之舟船所集常萬餘艘塡滿河路商旅貿易車馬塡塞若西京之崇仁坊又東流經時邕毓財積徳三坊之南出郭城之西南洛水之北有分谷渠自苑內分谷水東流至城之西南隅入洛水渠南隋有石瀉後入上陽宮仁風坊有南運渠自城東流至外郭之東南隅屈而北流經永通建春門外又屈而西流入城經此坊之南又經從善坊南分爲二流屈曲至臨闤坊南而合至南市北有福先寺水磑又北流經延福富教訓善坊之西入洛通濟坊南有分渠自苑內支分洛水經此坊之南東北流經西市東折而東流至河南縣之西又北流至寬政坊之西北隅東流過天門街經宜仁正平坊北流至崇政坊西過河南府宣範恭安坊西北又東北抵擇善坊西北東流經道徳惠和樂成富教睦仁靜仁六坊之南屈而北流過官藥園延慶坊之東入於洛其渠至天寶中壅蔽不通遂乃涸絕立徳坊北街有泄城坊自含嘉倉城出循城南流至宣仁門南屈而東流經此坊之北至東北隅遶此坊屈而南流入漕渠又坊西街寫�渠從宣仁門南歧分泄城渠南流與皇城中渠合循城南流至此坊之西南隅遶出此坊屈而東流入漕渠西有司農官磑道政坊�千金堨事具河南縣中歸義坊中瀍水南流瀍水自修義坊西南流入外郭城南流經進徳履順二坊之東又東南流穿思恭坊至南門南流經此坊入漕渠分洛堰在厚載門外十八里令每葺堰分洛水以入都城

宋城闕古迹宋

按宋以河南爲別都宮室皆因���或增葺而非創造今先序五代而以宋統之宮城舊名紫微城周九里三百步疑西與北經損滅南面三門正中曰五鳳樓因唐天佑之名東曰興教門西曰光政門二門因唐舊名東面一門曰蒼龍門隋之重光門門內道北卽東宮西面一門曰金虎門隋之寶城門唐之嘉豫門北面一門曰拱宸門隋唐之﹝玄﹞武門大中祥符中攺南當五鳳樓五鳳樓內正內曰太極殿門隋之永泰唐之通天乾元後隋殿名攺易太平興國三年名太極門景徳四年攺曰太極殿門門東西各有門唐初曰萬春千秋今無榜太極殿門外東西橫門曰左右永泰門隋之東西華���左右延福����殿曰太極殿隋之幹陽唐之乾元明堂�������三年攺朔元殿後唐同光�年������福七年避髙祖諱攺宣徳殿後復爲明堂宋太平興國三年攺太極按殿中藻井有盤木黃龍勢如飛動太祖嘗彈落其目睛殿前有左右龍尾道日樓月樓東西橫門曰日華月華門殿後有柱廊次天興殿大禮宿齋於此舊曰太極後殿太平興國三年攺後有殿閣其地卽隋之大業唐之天堂後門北對建禮門太極殿門之西面南曰應天門唐之敷政光範又攺應天次北曰乾元門唐之千福乾化又攺乾元次北曰敷政門唐之武成宣政又攺敷政次北文明殿正衙殿也唐之武成宣政又攺貞觀梁開平三年攺文明殿東南隅有鼓樓西南隅有鐘樓東西橫門曰左右延福門殿兩挾曰東上西上閣門殿後有柱廊次曰垂拱殿按唐天佑�後������傳是此殿太平興國����垂拱殿後通天門後有柱廊興教門內曰左安禮門���門東偏左藏庫其西北鑾和門太平興國三年攺車輅院門曰鑾和其內車輅庫今庫內貯唐及五代車輅甚多太祖開寶九年雩祀用之左安禮門北曰左興善門唐左銀臺門梁開平三年攺東偏雜納庫今庫後盡空地植花木甚盛其北左銀臺門唐曰左章善門梁開平三年攺東偏斑院在雜納庫北�偏�坊�光政門內北中書在應天門東中書西右安禮門�庫之景運門然稍在西不對光政門次西橫門曰永福門按後唐同光建左右永福門在���南疑興善門是門西北三司次西斑院右安禮門北曰右興善門唐右銀臺門梁開平三年攺門內東偏樞密院院北裝戲院與宴殿相近後唐莊宗好俳優疑同光中置西偏崇文院其北右銀臺門唐曰右章善門梁開平三年攺右興善門內東有橫門過宣徽院其南待漏院北學士院蒼龍門之正西有東隔門����膺福門唐曰含章門天佑二年攺次西接通天門之柱������東有西隔門次東曰千秋門唐曰金鑾門天佑二年攺次東接通天門之柱廊建禮門在天興殿後南對五鳳殿北有隔門次北拱宸門建禮門之西曰廣壽殿門門內廣壽殿本名嘉慶殿後唐莊宗末劉皇后焚其殿而遁往太原明宗天成四年重修殿成有司請丹漆金碧以瑩之明宗曰此殿經焚不可不修但務宏壯不勞華侈乃攺爲廣壽殿殿後隔捨卽內東門道其北明徳殿太平興國三年攺廣壽第二殿曰明徳第三殿曰天和第四殿曰崇徽其次天和殿其次崇徽殿廣壽殿門之西曰明福門其柱廊接通天門南對文明殿明福門內曰天福殿門門內天福殿唐天佑之崇勛殿後唐同光二年攺中興������寢殿並門名晉天福二年又攺今名������也卽後唐之絳霄殿太平興國三年攺寢殿曰太淸第二殿曰思政第三殿曰延春其次思政殿其次延春殿其次面北武徳殿後唐同光二年以解卸殿爲端明殿太平興國三年攺明福門之西曰金鑾殿門門內金鑾殿唐天佑中號太極殿又名思政梁開平三年攺曰金鑾用敬翔爲金鑾殿大學士卽此殿也後唐莊宗復攺太極長興中攺二儀殿後復攺金鑾今殿內有佛像經藏金籙道場什器局之�其次壽昌殿�殿�梁之���太平興國三年攺金鑾第二殿曰壽昌第三殿曰玉華第四殿曰長壽第五殿曰甘露第六殿曰幹陽第七殿曰嘉興其次玉華殿其次甘露殿其次長壽殿今宮內次第如此其次幹陽殿其次嘉興殿已上洛人名爲七殿金鑾殿門之西曰含光殿門在千秋門之西對右銀臺門門內含光殿宴殿也其南廊有裝戲院殿東廊後有紫雲樓宮中觀宴之所樓前射弓小院含光殿後洗澤宮一位建禮門北之東廊曰禦廚相對卽內東門門外有石師子二制作精巧太祖常以彈彈之其迹見存眞宗著彈丸記刻石北賜食廳其外卽北隔門北對拱宸門已見上門南������門門西有隔門門內面南有講武殿與武�殿相對按唐天佑中�文思球場梁開平三年以行從殿爲興安殿球場爲興安球場疑是此殿後攺名講武殿後有柱廊有後殿無名隔門相對西隔門門西淑景亭位又有隔門以西入後院內有長春殿後唐同光二年建殿有柱廊後殿以西卽十字池亭其南砌臺冰井娑羅亭貯奇石處世傳是李徳裕醒酒石按五代通錄徳裕孫敬義本名延古居平泉舊墅唐光化初洛中監軍取其石置之家園敬義泣謂張全義請石於監軍監軍忿然曰黃巢賊後誰家園池完復豈獨平泉有石哉全義嘗被巢命以爲詬己卽奏斃之得石徙置於此其石以水沃之有林木自然之狀今謂之娑羅石蓋以樹名之亭宇覆焉前有九江池一名九曲池梁太祖沈殺九王之處������傾側墮於池中宮女侍官持扶登岸�������也其南有內園門在含光殿門之西東宮在蒼龍門����銀���門相對後門在東池門之內按後唐莊宗子繼岌爲北都畱守興聖宮使及平定河南而使名不攺明宗初入大內居興聖宮疑當時以東宮爲之宮後東池門內有飛龍院其西軍器庫門內有散甲殿梁開平三年攺弓箭庫殿爲宣威殿疑是此殿殿後柱廊有後殿其北相對有夾道門在拱宸殿內今宮室��九百九十餘區云按唐畱守府在大內廣運門內����殿天佑三年攺延喜門爲宣化門萬壽門爲萬春門積慶門爲興善門含淸門爲延義門延和門爲章善門保﹝寧﹞殿爲文思殿天佑中又有積善宮安福��唐同光二年攺應順門爲永曜門太平門爲萬春門通政門爲廣政門鳳鳴門爲韶和門萬春門爲��門莊宗母貞簡曹太后居長壽宮應順時有廣順殿天興殿淸泰時有敷政殿﹝玄﹞武樓梁有保﹝寧﹞鞠場以上皆無考

皇城隋曰太微城亦號南城宮城之外夾城也周八十里二百五十八步四面中央共開九門南面三門中曰端門北對五鳳樓南對定鼎門東曰左掖門西曰右掖門東面二門南曰賓耀門隋之東太陽門武徳之東明門太帝攺賓耀北曰啟明門西對宮城之蒼龍門������金耀門東對賓耀門疑卽隋之西太陽門北曰幹通門東對宮城之金虎門西面外夾城又二門南曰麗景門東對金耀門五代實錄皆云上陽門疑曾更易北曰開化門東對幹通門北面一門曰應福門門西向其城至微缺一角按其門五代以來曰甲馬門蓋諸班直宿其內城內東偏有太廟尙書省次北左軍二門在興教門之東門內皆班院西偏郊社禦史臺臺中有開元中禦史刻石題名及五代文簿數庫次西右軍一門在光政門之西門內皆班院及禦園西夾城內有內侍班按唐百司署捨皆列皇城內今悉摧圯失其處但舉所在者云梁及後唐有師子門蓋城西門之俗名也﹝玄﹞武神祠景徳三年知河南府邊�言宮苑有﹝玄﹞武神京邑人人崇祀已久靈異之迹著於傳聞臣已葺皇城北門欲移像於彼從之右皇城按������園������四年朝陵入洛因臨幸而謁上淸宮東城宮東之外城也隋築唐與宋皆仍舊東面一門曰宣仁門���������福門今爲陽監前門北面一門曰含嘉門今不復�門構但城墻缺��在�城內有洛陽監金初仍宋制正大初以河南爲中京攺河南爲金昌府築城東據澗水南接東城之南郭西亦因東城之西郭北縮於舊僅一里先於正隆初遷府治自水南入城宣仁門裏天眷閒遷宣聖廟學於東城東二百餘步大內塞南面左右二門元朝皆如舊制但故皇城內曁水南種�民田城內止十四坊東城春融坊崇聖坊思賢坊進賢坊西城宣������通������思政坊銅駝坊樂丰坊西關富教坊洛賓坊津陽坊然居人稀少���舊【下闕】跋

光緒壬申袁漱六前輩臥雪廬藏書輦來廠肆火神廟名鈔舊校觸目琳瑯而值極昂荃孫境又極窘無計得之又不能自己心躍躍然目炯炯然逐日蹣跚書城之側寢食俱廢見友人中能得者則謹志之爲他日借閱地一日見河南志鈔本一巨帙無卷數用全唐文格子封面題河南志識是徐星伯先生手筆城池宮闕自周至唐悉具知是宋次道河南志之首冊而星伯先生修全唐文時所錄者議價不成次日卽爲人購去懊惱欲絕後探知歸常熟師所因乞歸錄副而細校之開卷卽云河南府路羅城方知大典所錄爲元河南志而仍是宋志原文至述元時寥寥數語必是星伯先生止錄宋志元代事則置之耳唐朝最詳東京城坊考全取於此北魏朝校以伽藍記頗有益處周漢魏晉只能以正史寰宇記校之私心喜甚祕之篋中廿年甲辰交梓人丁徳洲刻於金陵三年始畢今春門人陳橫山徵君忽覓得阮文達公所刻魏晉四朝洛陽宮殿圖云出自大典亟假讀之文達公跋云余於嘉慶十五六年閒在京師文穎館總閱全唐文時永樂大典多移在館有館中供事鈔得東漢東都城圖一紙西晉洛陽京城圖一紙後魏洛陽宮城圖一紙金墉城圖一紙余閱而喜之亦不能究其從何處鈔出遂令照鈔數紙知此圖非後人所能造必唐以前舊書中之遺迹也有此圖則讀漢晉魏書者皆了然於南北前後城宮殿觀不必推測矣恐日久圖失刻之於板以貽讀書人尋繹而自得之隋文選樓主人識實則摹從此志阮僅以漢晉洛陽宮城圖標題而宋西京圖亦附存焉入之此志丰城劍合矣吾輩抱殘守缺竟有吻合無迹出於意料之外者若唐宮城圖見東京城坊考不必轉摹惟宋次道河南志二十卷李氏得月樓書目尙有其書儻一旦復出世閒此數卷書畱覆醬瓿亦所願矣光緒戊申中秋前四日繆荃孫跋阮圖訂誤漢都城罼罣苑罜誤罣上商裏上誤止西晉京城雍門雍誤﹝玄隹﹞陵雲臺陵云誤淩靈聽訟觀訟誤松顯陽殿陽誤揚式幹殿式誤武陰流池陰誤除應有魏京城圖闕金墉城魏明帝築非後魏後魏京城大夏門門誤殿李直奴李誤季崔休休誤林邢巒巒誤爲城陽王徽宅城誤成延酤裏酤誤酷觴治里治誤冶宋西京城圖夾道門夾誤央娑羅亭娑誤挲內園門園誤�共三萬九千七百七十八字

