

欽定四庫全書

史部十一

顏山雜記

地理類八【雜記之屬】提要

【臣】等謹案顏山雜記四卷

國朝孫廷銓撰廷銓字伯度又字枚先號沚亭益都人前明崇禎庚辰進士入

國朝以薦授河南府推官擢吏部主事歷官內祕書院大學士諡文定益都有顏神鎭形勢險阸明代嘗建城郭設官以治之廷銓世居其地康熈丙午廷銓以大學士予告在籍因搜輯舊聞作爲此書分山谷水泉城市官署鄕校逸民孝義風土嵗時長城考靈泉廟災祥物變物產物異遺文諸目敍次簡核而造語務求雋異王士禎居易錄稱田雯黔書七十六篇有似爾雅者有似考工記者有似公谷檀弓者有似越絕書者故相孫文定公廷銓作顏山雜記山蠶琉璃窰器煤井鐵冶等文筆奇陗亦如此云云今考琉璃窰器煤井鐵冶俱此書所載其山蠶一條則在廷銓南徵記略中士禎蓋偶然誤記又士禎香祖筆記引此書所載鳳皇嶺玉皇宮石刻宋太祖太宗眞宗禦押與周宻癸辛雜識所載不同云並載以備參考案癸辛雜識爲明代重刋此石爲宋代原刻木板易訛當以碑本爲據士禎兩存亦非也惟香祖筆記又據黃瓚雪洲集議礦盜一疏謂顏神設官之議起於瓚而駁此書正徳十二年巡按黃某奏請之說爲非是則誠廷銓考核之疎矣乾隆四十六年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

序

孝水之爲鄕於縣最僻逺而山川淸麗民風朴願城之者王先生元美記之者李先生於鱗於鱗之文頗奇偉而地與事皆不甚切實蓋李生平與王最深其爲文特欲侈大之已耳固未嘗身至其地而詳考其父老子弟也然王公之城孝水也襟阜帶溪向背得所髙岫霞蒸淸泉脈錯自是百年以來民生日繁人文日興變亂之後巋然獨完其功豈可忘哉李所爲文蓋於王爲不誣而於孝鄕則少疎矣城東秋谷魏別駕祠有馮文敏鐘司空二公碑文亦雅健可喜其於風土交渉頗狹予少年稍知讀書每悵然有感夫境地必待人而顯而人之文辭非工弗傳故勝區名作常患不相值若幸得之而言之失眞考之不詳亦猶之乎不相值而已相國沚亭孫公往與予共硯席亦懷此嘆今垂三十年矣玆公以謝病暫歸裏居多暇因成顏山雜記四卷寄以示予予讀之簡而有法潔而多姿上追考工爾雅下亦不失應劭酈道元其文之工足以傳逺而其實則父老子弟所終日耳而目之里巷誦說無異物無異辭也昔云元气之融結爲山川而山川之奇莫不有所鐘以自見孝水之受名舊矣自王先生城之又且百餘年傳記所載碑版所垂非不眾多也而工且信者不假於異邦之人而卒出於公則吾孝鄕之山川誠亦靈矣哉趙進美題

序

余幼讀書談鄕裏事嘗有二疑一龍圖範老本吳人嘗守靑州靑州至今傳範井固也何顏城僻在深山乃亦有範泉將無影響又陳仲子者旣隱處於陵皇甫謐髙士傳及劉孝標世說新語注又有適楚見聘之文且賴妻言而止以仲子窮餓又動與妻俱意楚國逺矣安從得車糧資此逺舉後讀宋史乃知仲淹少長於長山及舉進士第一猶名朱說舊讀書長白山而此泉亦其寄迹非宦迹也又讀春秋傳魯成公九年而楚入渠丘後竟滅莒又滅魯直與齊接今顏山上古長城乃齊楚之防塞去於陵百里耳當仲子世魯𨿽未滅意楚人狡焉啟疆逼齊已甚卽逺不過二三百里耳因嘆人不讀書見聞寡陋以視天下事固鮮不影響者也甲辰冬餘病罷官兀兀歸臥以山居少累遲之越歲目漸能視腕漸能書屬長夏無事兼所居近山松下多風亦不甚暑聊疏鄕裏間事以遣懷或一日間日三數日輙得一條手自錄之數月遂成卷帙因題曰顏山雜記以示友人防曰是當爲顏城作志余曰志家文繁而不殺蓋細大畢舉皆須有義例玆余所記特里巷細言紀近不能及逺矧向者諸鄕先輩郡有志邑有志志邑而鄕舉矣安用枝指爲曰然則不失爲荊楚歳時記華陽人物志耶余曰彼子虛三都之舊俶詭瑰麗筆不勝書玆顏城三里山郭耳競爲其書恐亦不得也沚園灌長識

欽定四庫全書

顏山雜記卷一

祕書院大學士孫廷銓撰

山谷

蓋泰岱之陰連山二百里斷而復起然後有長白故圖經曰長白岱之北輔也其二百里間山大如長白者多有圖經皆無專名明乎皆泰岱之支麓義不得有專名也辟言地大者𨿽復千里一以州舉之此其義也𨿽然山大矣民眾矣同在山中莫適名也則言不順於是乎地從主人或以方或以物或以人或以水泉艸木各意贈之辟猶遺賢在野鄕人得私諡焉此其義也孝鄕之山北望長白東連郡郭其大者宜從郡不從鄕然郡於岱遠鄕於岱近其自岱來者先從鄕後從郡矣蓋環城而近有南之峨嵋焉東之荊阜焉西之鳯嶺焉北之鴿崖虎山焉自岱來望顏城而先入與萊人共之者有嶺西之禹峯土門西之樵嶺闗下之罋口嶺焉自岱來趨長白而去欲去不去延佇於淄靑之界者有峪口之雙山臺南之入子砦焉自岱來循萊蕪谷而東去復折而西以啟峩嶺之秀者有東南之嶽陽黑山焉郡誌失其什九山中之人閒日補綴凡其自效於玆鄕者皆得錄而存之以示後之居是鄕者得攷其略焉

峩嶺峩嶺者峩嵋也峩嵋也者蛾眉也山形秀曲如眉之臨目也北來者十里間遙見四山髙寒一峯隱秀樓閣三成在靑蒼煙靄中峩嶺上文昌祠也在城南闗

鳯皇嶺其山南接樵嶺北連西崖迢迢不極一峯回注北翔而南折如鳯鳥之矯翼然山半有玉皇宮石樓古木時出淸鐘遙對長河岸栁淺浦沙汀歷歷行人閒閒魚鳥最爲幽絕在峩嶺西南隔水對峙玉皇宮宋刻四聖禦押

右一押泐闕

四代皇帝禦書押字謹命工再模刻於石朝夕瞻禮上答聖恩宣和乙巳重六月神霄玉淸宮賜紫道士【闕】

宋碑肖蓬瀛亭記乘鸞跨鶴神仙之勝遊瀛海蓬萊洲島之絕境世之人喜道神仙中事然不過傳記所載聞而知之者耳顏泉山水之富冠絕淄境巖居川觀蓋千餘家而居民之東幽谷有泉晝夜混混盈而不竭是爲二女眾泉合流穿雲透石潺潺焉瀉出於兩山之間是爲東谿山山之陰支分引不假疏導灌漑蔬圃五六十區是爲平流平流之側張君道源別業在焉南際谷口東接水涯鑿池匯泉植蓮養魚洲渚其中甃以巨石搆亭其上橋梁固而鯨背髙畫舫回而漣渚碧極目周視煙嵐四圍憑檻俯觀花木叢蘙隨所矚寓皆足以滌塵襟而爽心目故能使人暫到忘歸每來終日勝地若斯豈數見於人間世哉克肖蓬瀛信非虛語其始鑿池余嘗爲賦詩今亭旣成復屬余爲記夫惟處市防而有林泉之志厭俗囂而思物外之遊自非性識明達宇量夷曠孰能與此道源其庶幾乎大觀己丑季秋五日新秦臺理曹椽李桓記

元碑天之理一耳气之運行亦一耳故心外無天天外無道舎心而求天舎天而求道猶適越而北轅其謬甚矣自漢武立通天之臺候神之館承露之盤𨿽爲覬福而設亦未聞廟而奉天帝也唐明皇祖老耼始宮太淸於亳邑宋眞宗奉天書始宮玉淸昭應於汴都又諸宮觀或置使以領之亦有宰輔而兼祠職者而徽宗以天子之尊而加教主道君之號時琳宮之在天下奚啻萬區而三淸老氏之祠無處無之淄郡南鄙一舎許有山名峩嶺籠水出焉峯巒秀麗爲諸山冠宋大觀己丑有賢而隱居黃冠曰張道源者樂是山之岑蔚像玉皇而宮之松竹亭沼之勝蔬果魚鼈之饒絕迹塵外以俟世路淸平【闕】爾道源旣死宮亦【闕】灰靖康之亂迄聖朝延祐於今百禩無慮六七作至泰定初年摧敝又有甚焉鄕耆胡深王福凡二十輩鳩金僝工圯而復營於是神路有門靈官有堂百年朽敝復爲偉觀茍無此新將遂瓦礫荊榛而已爾其如摩天蒼檜何是宜碑之以作義气前鄕貢進士東洋李源撰新授臨江路新淦州防古學教授胡從善書益都路益都縣典史張益都路益都縣顏神鎭巡檢時進義校尉益都路益都縣主簿周承務郎益都路益都縣尹管諸軍鄂囉勸農事喬汝楫將仕郎益都路益都縣達嚕噶齊兼管諸軍鄂囉勸農事呼圖克特穆爾至正二年歳次丙子二月日

虎山虎趵崖虎者武也當鎭城之北方以塡水口謂武也有帝之宮焉又山𨿽小而作意大有力如虎也趵踴躍也

英山鵓鴿崖削崖臨水棲鳥起於壁間與虎山夾處以助其力焉

東阜卽荊山麓也下臨秋谷上有盤石廣平俗謂範文正公讀書臺猶虎丘千人石也以僻處也隱而無名在城東偏

黑山環城諸山多靑石此獨黑取而煉之一石石得二斗鐵孝鄕之釡鬵鎡犁是取資焉郡誌謂言林木蔽虧常如晦暝聞之不詳也在峩嶺東十五里

罋口嶺自土門道至靑石闗二十里兩山夾谿崖壁峻竦巖樹交參單車徐引數步一息時則秋泉鳴於空峽谷鳥弄於陰林夕日層陰徘徊屢顧誠樵隱之槃居羈塗之逸駕矣參政四明陳沂詩萬嶺千山一道分向空盤磴歷靑雲丹楓黃菊爭秋色白石蒼崖共夕曛長劍倚峯當面立淨琴流水傍車聞秦闗蜀棧無逾此絕險眞穿虎豹羣

副使吳郡王世貞詩千秋此夾谷駐馬意徘徊蒼嶺峯爭向靑天綫劃開人疑懸索度水憶建瓴來回首兵車地虛生命世才

里人孫寶侗罋口道歌罋口道中溪谷黑靑石闗下萬石塞馬踏石稜盤空行俯身北下愁傾側前山回合路欲無夾岸髙峯向人逼有時疊嶂如連城白日蔽虧生暝色秋髙萬樹紛紫翠黑者露潤垂秋實山鳥不鳴秋已深猛虎髙臥夜畱迹長弓在背箭在腰蠶叢自奮千夫力憶昔左車誇井陘宋武大峴快所經道左馬陵伏神弩天畔壺闗擁地形又見此地設天險九州則壤分徐靑周家靑社胙茅土山陰則齊陽則魯伐齊曾記哀公年艾陵一戰雄千古先克博邑後克嬴此地川巖映赤羽當年南北阻巖闗夾谷臺髙孝水滸

聖代一統亭障空靑濟分疆開二府白羊水落羣山髙天末秋風吹錦袍騰逃山鬼奔蒼防無限寒光照寶刀

禹山去城西十五里爲王大嶺四望層巒起伏渺渺如連波孤峯桀立萬山之表時有雲气浮浮帶其蒼岫雨則先起晴則後散城中之雨候也

樵嶺登團山而南望重岡合防灌木塞塗是樵嶺也其下開敞小有田居樵屋依巖三三兩兩中多白石晴沙氿泉側瀨交影靑林之下炎陽朱夏失其酷暑樵嶺泉也今懸崖有洞去地百尺猿引而上容數百人土人避兵處也在城西南十里

八子砦北爲深谷西爲門東南皆巉巖不可以上對谷有人家茅屋啣山半裂石間有洞在巖際不可梯攀中多夜明砂土人歳一取之縋崖而入在城西十里

石馬山黃紅峪在城南三十里

趙進美黃紅峪記並詩村居日已逾亭午客有談黃紅峪之勝者率爾命蹇過墟落阡陌數里陟山麓山率磅�爭奇無所容不可往至峪則巖盡立林木皆俯忽有邃壑逶迆而開者秋潦之所出也人因以通焉奇石笏列旣往卽攀援以登未里許導者邀予遵左巖之足猿引以上予恃掖者掖者恃蔓葛影皆遙懸至一洞仰視其戶猶在百尺巓登者手口膝足皆倚於石如將入焉所倚各相附始徐移其一不可上下視不知所至惟聽於石踞洞而望重山蒼然危岑傾岫異勢而同賞古巖對峙雜木森拔時見一二人出沒鳥巢枯葉間風畟畟不止良久而下復循峪以入山愈迫石愈瘦而壯細流亹亹鏘然鳴答巖半有小泉甚湛洌落苔蘚中散流若無遊者至此忽自見其影在石上乃共嘆悵焉初至第三潭潭淺而澄寒石相依寂寞幽潔若爲冬意所束又百餘步則第二潭皆冰矣石气互映不可辧冰上有枯樹痕勁枝頽榦皆如畫復進則石之或植或臥咸丈餘錯相承初謂徑且窮旣數逾之衣袂冷冷有聲受吾趾者皆若奔云積雪目力所聚惟蒼寒肅肅而已初潭淵瑩秀徹石環之以鑑其古貌嵯峩參差大者箕踞小者旁睨而以潭也則意益孤勢益嚴致益冷而潭亦因石以成其靜峪至此且盡巖旣合而怒起數百丈老藤盤蜒空遊異木交防夏秋間來石上者不見星日瀑布乘巖首而垂飛沫四濺潭上之石皆不可坐臥潦水旣收潭石皆定人始得近狎之而猶凜然憭栗神淒息斂若無依也峪旣窈窕幽窅層障阻蔽暝色冉冉方自眾山來而遂已先暮潭石淸寂出其光潔並以照人歸者如行澹月中忘吾勞焉

嚴冬方凜冽緒風沐寒疇空林依積雪寂寞發奇遊暝色入鴻蒙巖靜淸潭幽微云翼孤峯素石鳴潛流絕壁無晦明日夕蒼煙畱嵐气何處滅時見歸鳥投陰壑雷雨古山光艸木收苔潔含晨冰返照披暮丘眾岑相波濤如漾輕舟

西阜當禹石門外之巖崖也

孫廷鐸淸明飲西阜詩天亦愛時節風恬物自淸以君臨水意動我看山情野圃垂新栁春城上舊鶯蕭辰多勝事隨意一班荊壺觴雜坐臥徙倚晚煙生自覺憐同調誰能惜宿酲席邊芳艸合眼底李花明不有石門唱那知物外情

水泉

靑州之水載在禹貢曰海若淄若濰若汶【南汶】若濟旁見於傳乘曰澠廣於水經曰汶【北汶】若膠若巨洋皆川水也禹堙洪水除菑害疏貢道則已非是不書蓋舉其大而細者可略也大禹旣沒陵谷變移尋經脈水時有抵牾故桑欽又詳之蓋舉其細而大者可按也海納百川川納眾流一勺之多亦歸溟渤匪是則河海無以成其大故酈道元水經注剔山窮谷錄及涓泉野渚渟潭悉歸掌故蓋舉其纎而細者可盡也若又其隱者泉生階戺淸瀨時聞潤起雲根秋乍瀉事已微矣非其土著孰記潛源聊舉昔人所遺復綴於此非其境者𨿽近不錄焉

大洪泉【又名白雲泉】在鳯嶺之陽阿巉巖壘疊相承如版幹怒濤裂石而出水竇處可濶八尺髙六七寸傾巖爭吐石淙懸注下激深潭驚湍急峽恍忽動搖每淸秋霽夕緣溪洄溯雪浪飛寒覺微風扇於蘋末臨石徙倚如霧露沾人𨿽去之若遙砰雷之聲猶自在耳按黃河之下呂梁謂之洪言其驚急而盛大也郡乘訛爲打閧或又從而實之鄙俚無文失其趣矣趙進美白雲泉詩猶借危岑勢獨宜幽者聞色侵寒石淨聲自亂雲分晴動蒼蘿徑秋生白鷺羣壺觴莫早返畱看月紛紛奇云吐潔岫逺似此泉光但在溪聲內同分山气涼風煙接防灔城郭入靑蒼前浦孤峯下森森魚鳥鄕

藥王泉出大洪泉下白石硠砢荇芹防密吹浪翻瀾汩汩四出以上承洪泉之頹波不辧其際但覺水面至此乃突而髙洪水有涸此泉不絕

白羊河出西山流入甕口道亂流齒齒數里行積石中水南有巨石臨倚方廣若三間屋亭亭如波上立下則晴沙散雪吹影鏤紋夕陽微射時覩沙面如縱筆奇書恍恍無定悉天然二寸魚與石旁木葉秋花相映時則稱此石爲釣魚臺其水東去又入石磵中壁門斗絕無復寸土束隘爭鳴落石潭中曰黑石之灣又北帶麓泉水以入孝水也

麓泉出黑石灣下河東岸側

孝泉出大洪泉百步外顏文姜祠下深源靜閟滙爲淸池深可丈餘浮泡泛珠吹沙湧起澄淨寒徹不掩鍼芒藻翻荇搖皆可辧數其上虛檐翠栢負日髙寒臨斯池也靡不倚檻徘徊蠲煩易慮者矣水出祠外與大洪泉水合逕踐積石悉成湍瀨峩嶺之陽諸山泉水左注之鷺立鳬投小有渟瀦乃行峽中石梁起於絕壑闌干橫帶兩山過梁支離泉栁林泉水右注之北流逕西寺閣前黃石起於山根輕湍爲之洄注至鎭城西北範河口範水左注之又北沙溝山水右注之又北出於兩山之間是爲虎山矣其水半瀦深陂半流石上又東北後峪諸山泉水左注之又屈曲西北石臼河水右注之又北至般陽與般水會趙進美孝泉詩逶迆近桑梓觸事皆可悅矧玆曉山淨復對寒泉潔寥寥廣殿虛肅肅涼風發弱荇搖中池素濤散成雪石壁瀉微云鳥聲弄淸樾倚欄蕩塵纓顧影傷短髮十年困奔走望逺意飛越何當耕溪濱放歌甘薇蕨惆悵石橋古樹涼天涯行李豈能忘已知山意多秋雨自聽泉聲到夕陽

支離泉出鳯山峽口本沙泉細水而枯旱不竭昔有道士劉支離咒此水有奇異立碣書符於泉上石迹猶存今移於山上玉淸宮其詳不可得聞

栁林泉出支離泉下菀栁繁陰可枕可漱

二女泉出城南峩嶺之北麓東西有二泉東泉淸深珠而不藻西泉淵閟藻而不珠泉南舊有二女堂今四角石礎猶存蓋聞昔有二女閔其父母老獨無兒遂乃共誓不嫁投身淨門以資供養泉上是其出家之處惜其碣石湮滅事迹難詳其曰龍泉曰珍珠泉者皆後人之所目也夫畵龍不靈照乘非寶忍沒獨行成斯淺義因緣乖格未謂愜然泉上今爲龍泉寺桐栢蘙欝香臺閒靜以近山也鳥聲多而人迹少時聞僧伽讚揚淸值秋髙气徹則萬柿垂紅於金字丹魚吹碧於淨池此焉棲息亦爲勝因水出寺北流逕趙禦史班璽園亭至於城下半入水門半落隍中西流北折同入範河以歸孝水也

趙進美疏泉記龍泉水入南城而支焉又繞西城外城中西南人皆臨水而居日得一人合城中西南人其得不計矣今歳旱泉不能出日失一人合城中西南人其失不計矣合城中西南人而出之或一人或一日或數人或數日耳其得又不計矣塞旣久泉必他溢若大雨泉不能出然能沒也彼時出之其失又不計矣眾計必能知此崇禎十一年五月二十八日余侄世榮實倡利濬之舉亹亹新流長幼沛悅爰刻同言以識始作

孫廷銓過趙侍禦園亭詩我屋靑巖側君園碧水潯蒼茫連一徑蕭摵寄遙心泉落山皆響門深栁自陰坐來幽興愜聽徧應時禽小築非時就孤亭羨此安人家分水石吾土富林巒病覺抽簮好官虞避地難終當茅結屋渾似此中看

範泉出東阜範文正公祠堂下祠前臨秋谷澗道回合舊富喬木其泉流入澗繞樹穿林木葉泉聲瀟瀟響答文正微時讀書處也按文正父爲淄靑記室客死文正少孤育於長山朱氏因名朱說嘗讀書長白山醴泉寺斷虀畫粥刻苦勵志及登第乃易姓名故其表曰入境遂稱張祿乘舟偶效陶朱以秋谷之接迹長白實爲勝地伏讀棲尋其有由然近居人於此谷上逺駕石梁平通山腳接引泉水遂乃於梁上跨谷分流每尋梁憇集虛谷來風靑巖阻日弄溪光拾澗藻石梁上下南澗北流東泉西逝月淨波明宛成十字濠梁之性樂以忘還其水逕乎城中與二女泉合其支流之不上石梁者循山旁注逕趙濟美涼洞亭南落入於澗皆於城北會爲範河以歸孝水也分署通判平定和淸遊範泉詩龍泉之東秋谷口瀉出寒流潄瓊玖誰種長松綠蔽天系云兩岸垂楊栁涼透襟裾暑气微範老藏修歳時久雲間片石讀書臺籃輿直上荊山陡平看翠壁夾長川鳥鳴不見紅塵走相逢月色滿山堂況有淸人載鬥酒岡南岡北盡桃林問花開後還開否待得春歸約再來尋眞肯負攀枝手恣遊何處問髙風千載古人吾尙友孫廷銓初春賊退後偶過範泉詩晴嵋猶照石牀書樹杪危欄晚眺餘石引泉聲成宛轉雪殘山意上淸虛條風微欲迎鳥弱荇春來聚白魚鬥酒相呼頻未厭近時憂樂倍躊躇

趙進美同題風日今晨定山煙盡作春艱難郭外意珍重亂余身溪色分晴逺城寒借栁新淸吟同倚杖幽磬更依人又歳暮飲家岐叔秋谷園亭樹暗溪聲繞山明日气啣雲霞寒入座冰雪靜依巖謝客烏皮幾長歌白木鑱薜蘿春欲發三徑莫全芟又別墅作效晚唐十里嵐光煙後新蕭蕭灌木照溪濱靑鞋短杖尋山誌白石寒泉隱士身斷續蟬聲艸閣雨髙低驢背板橋人北窻栁色風吹入薄暮雲歸滿四鄰

雙泉

觀音泉

沙泉皆出範泉南秋谷中北與範水合

馬君祠泉

張一泉皆出西山旱溢無時夏秋水漲則粼粼成川同爲沙溝河以達孝水

孫廷銓晚秋過馬君祠詩孤村人境外煙火負巖居茅屋圖堪仿霜林錦不如峯回看路誤木落識天虛日夕狂歌起依稀是接輿小圃深藏壑危峯欲造天刈葵千樹露蒸棗一林煙山勢連愚谷溪流似冷泉翻愁車馬過蘿徑最髙懸

務子泉

倒流河

梁莊泉皆出東山合流逕彼岸寺南入於孝水按後峪村彼岸院金世宗大定四年勅建有尙書禮部牒文刻石院中余文剝蝕不可辧讀矣其寺後枕山阿前臨溪水平泉深栁可以植蓮菱泛鳬鷺爲勝觀也按水經注隴水南出長城中【舊注當作瀧水瀧有雙籠二音】東北流至般陽縣故城西南與般水會水出縣東南龍山俗亦謂之爲左阜水西北逕其城南王莽之濟南亭也應劭曰縣在般水之陽縣資名焉其水又南屈西入瀧水北逕其縣西北流至萌水口萌水出西南甲山東北逕萌山西東北入於瀧瀧水又西北至梁鄒東南與魚子溝水合水南出長白山東抑泉口山卽陳仲子夫妻之所隱也孟子曰仲子齊國之世家兄戴祿萬鐘仲子非而不食避兄離母家於於陵卽此處也其水又逕於陵縣故城西王莽之於陸也世祖建武十五年更封則鄕侯侯霸爲侯國其水北流注於瀧水瀧水卽古袁水也故京相璠曰濟南梁鄒縣有袁水者也瀧水又西北逕梁鄒縣故城南又北屈逕其城西漢髙祖六年封武虎爲侯國其水北注濟其城之東北又有時水西北注焉

靑州府誌古孝水一名籠水今孝婦河也北注般陽般水入焉又北逕長山縣西又北逕新城縣西又北入於小淸河抵髙苑博興樂安又東北髙家港入於海【小淸河卽濟水之支津也】

城市官署緣起

余行萬里而嘆人事之治亂靡常地气之盛衰有故也或都邑而廢爲丘墟或鄕聚而蔚爲奧府其將興也賢必眾多其將廢也俗必先壞不可不察也孝鄕於古𨿽無專城然其郊於齊魯則大國也錯於淄靑則雄州也南接泰嶽其山郁儀以嵯峨猶岱畎也孝水洋洋潤數百里卒放乎淸河以達滄海猶濟澨也古者巷有人亭有長到今傳之有賢則名地不在大矣有明隆萬以前孝鄕爲靑州巡道之治府巖闗巨防阻三面以制十八城亦形勢之宗也一女煽亂三勤王師變起蒲臺禍延長峪鎭之驚豈鎭之孽哉世宗之世名賢作鎭繕我城隍綏我父老筦弦俎豆以安經鋤百餘年間彬彬乎興於禮讓文學矣

巡檢司宋以上無考今按顏文姜靈泉廟金皇統元年碑載淄川縣顏神店巡檢徐【闕】庵上村白雲觀元至元二十七年碑載益都縣顏神巡檢馬受則巡檢一官自金元已有凡歷五百年至今因之也

撫按行臺治八年山東撫按以顏神鎭爲地方要害建立行臺一所常川巡行駐節

按察分司正徳五年添設靑州道兵備僉事一員往來駐札每歳在鎭【闕】个月建城以後地方無事巡道常川駐府城非有公事不至鎭城矣

靑州府通判分署正徳十二年巡按禦史黃某奏請下兵部議覆看得顏神鎭南至萊蕪縣兩山夾立接連新泰防陰山嶺北鄰淄川長山孝婦河水拖繞地勢險要山川環抱軍民雜處多有以彊欺弱以眾暴寡又兼各縣挾分土分民之私以致羣盜借出此入彼之險題奉欽依添設靑州府捕盜通判一員在鎭專管防禦兼轄新淄長萊等縣地方有警卽調遣兵馬聽其約束萬曆二十年本防通判劉芬桂上請兩院奏準頒給闗防一顆崇禎十二年朝有裁府防添練備之舉部議將本防衙門裁革鄕官兵部尙書仇維禎等具呈防官萬不可裁兩院奏準復舊

附人正徳十二年兵部題準設通判遂奉撥靑州道團操快壯五百餘名在鎭操演防守取食於淄新萊壽髙防六縣載入各縣賦役全書後因承平日久各縣災傷陸續裁減尙存快壯一百六十名至順治五年盡裁去

萬曆四十八年嶧縣蓮賊作亂本鎭通判李延芳請添兵防禦準撥靑州營兵一百員名又召募新兵一百名益都縣設處工食在鎭鎭守事平始撒

按本防設官以來其有政績生祠者南樂魏怡祠在秋谷範公亭後闗中趙存誠祠在鳯皇頂上闗中李延芳祠在顏文姜靈泉廟旁桐城齊登輔祠在永濟大橋東畔

附設官議三則一防屬兼轄四邑不當攺去按濟南李攀龍顏城碑記四方亡命嘯而過市百數十年冀氏姚氏九爲倡亂以毒我百姓蕩我廬舎至令一妖女子三勤王師兵部設官議云各縣挾分土分民之私以致羣盜借出此入彼之險是往昔顏山之亂非必土人之爲之實四方逋逃不可究詰之爲之也四邑旣歸疆索百年遂靖萑苻效可覩矣一旦謂區區郡倅無事此穰穰者爲遽削而去是向其利乃忘其功去其害又辭其費本末輕重未深權也一團操快壯不當全罷無事而養土兵與有事而調客兵利害孰多計眉睫者必曰客兵便事至而集事平而罷費不加長兵不加募也故客兵便懷逺算者必曰土兵便安其田廬習其險易釁不外生民不內擾也故土兵便試就前事權此二議彼亂者九起王師三勤計其爲費必不減於五百團操民快之口食明矣一通判旣專城本鎭不當頻數視篆他邑是官之設旣號賊曹非望以焦頭爛額爲功將借以建威消萌爲重況鎭城之眾視下邑不啻倍之鄰山逼近去縣復遙穰穰待命累月無官鄕之人卽欲親鄰善俗不煩雀角其如越境暴客輕肆狗偸何顧其才者旣樂親繁劇之事不耐端居其賢者卽欲以雅俗坐鎭爲心難違上指豈寧鎭人望治之情恐亦非初議設官之意也

石城嘉靖三十六年本鎭舉人趙敬簡等議本鎭𨿽有捕盜通判一員出入無僚佐可屬進退無城池可守誠所謂獨坐窮山放虎自衞者也請建石城保安地方兵備道副使王世貞據以上請巡撫都禦史傅頤巡按禦史段顧言行靑州府知府李尙智本防通判倪云鷴諸城知縣李永康臨淄知縣衞心親詣本鎭率耆儒鄕民踏勘卜吉督工建城閱三月而告竣周五百丈門四南曰龍泉北曰範河東曰荊山西曰禹石水門三一偏龍泉而西一偏禹石而北一偏範河而東崇禎間添作了臺八小水門一當荊山門下南受二女泉水入城分爲二一沿城腳而西入於文廟泮池出逕石橋又北逕府館折而西出西水門一北流至於隅首又分爲二一沿西街而西至石橋與泮水合一北流逕東隅首出北水門東受範水西流至於隅首與二女泉水合府館在城西街文廟在其南行臺在其東城隍廟在南門內義學在北街此城中之大略也

城西之民夾禹石門而西至於隅首有橫街北出郭門而近南出郭門而逺東負郭稍南負峩巖西枕孝河是爲大街大街北出亂河而西起於西寺之崖陂陀而下北至於疊道西負崖東枕孝河爲西冶言琉璃之罏冶也其民多業琉璃大街南出過山峽石橋山房髙下環泉而居炊煙三接水石間之北負峩巖西依鳯山之麓南望黑石之灣爲神頭城東之民夾荊山門而東南負峩巖北枕範河抵澗道折而南至於雙泉爲秋谷口城南之民傍峩嶺之阿屈曲斜連以逐龍泉之分流爲南道城北之民起於範河橋北跨大河之伏流又北倚於灘東連荊阜抵於石洞爲北闗北嶺其民多業瓷窯河灘之西起於疊道北至於沙溝爲稅務司街其民多販瓷器此附郭居民之大略也

山東按察使司副使分巡靑州道太倉王世貞碑銘世貞不佞旣已城顏神則諸父老走李先生文記之而李先生雅善余故於文稱稍過非當不佞中丞公侍禦公之教也與二三大夫士之謀也余惡敢雍容而坐顓之餘不佞又惡敢雍容而顓諸父老之力以爲己功諸父老從子弟蒿萊其畝日夜胼胝將事矣卽因材於山髙下陂陀減省他費十之八九而寧無一二酒漿飯炊之費以勤諸父老二三大夫士分版築杖馬箠而人防之亦旣勞止篳路藍縷以啟玆城拮據忉忉寔惟二三大夫士與諸父老共其何不佞之有不佞則竊復隱虞焉爲諸父老城顏神者城之已耶將縣之也城之而前使者以萬計囁嚅旁喝迄靡敢動今不旋踵而告成事諸父老業已受賦二百里外不勝其煩附庸卽百雉之崇易易若是規而縣之則可縣之將爲若置令若丞蝟役毛供齕人於袵席間哉而割三邑之膏壤使其民與諸父老並削而敝防大左不取也語云見已事不能見將然卽令今決城縣利害與他日身所受本末岐異矣然未可箸數而舌析姑以明余志耳余不佞敢遂籍二三大夫士曁諸父老子弟姓名系之碑陰而傳以銘銘曰顏姜之山厥陽瀉鹵夾谷造天綰轂其口萊新西控淄益東走五民居之匪利南畝作爲奇袤卽山而取盜鑄椎埋韋跗帓首矛鈐日尋何戎不莽惟餘睅目靡富靡谷本之不探而末是矚厲我父老以勤版築薙野罄室壺簞道屬惟玆父老藩屏是篤石城峩峩可以礪鏃危岡冠領腴泉滋腹在易有言設險守邦衞以武師周以崇墉遏軋亂萌毋使蔓張母若安之薄徵厚藏刃鎩鉤喙枉矢大槍銷爲鋤耰趣而農桑比屋興讓遵彼周行牧臣罪言敢告職方

李攀龍靑州府誌序顏神可城而不可規爲縣以官具則民匱而險不爲用也

灌長氏曰吾聞諸父老城之始卜也其繇曰城不過百年當盛又百年而衰玆溯厥生初蓋盛已久矣明之衰也災祲相仍九州云擾通都望郡凋落多矣而此鄕獨完今又二十年而百堵皆作察其生聚似又過焉夫此石田非加辟也爲者非加疾也君子甚禍無故之利而惜望外之福彼佌佌有屋防防有谷其謂此何哉夫賈人子徒見微利醉飽侈淫驟獲而驕不顧其後固細人之情也觀子弟者視其父兄觀齊民者視其鄕大夫以謂教行自上也救敝之道寧爲朴無爲豪寧爲願無爲薄卽衰可持盛可蓄也凡我鄕大夫共愼此哉

顏山雜記卷一

欽定四庫全書

顏山雜記卷二

祕書院大學士孫廷銓撰

鄕校

聞之先正之言曰先王之興文治非獨長養賢能以陰消天下之跋扈而去其怒也故五尺之童入塾知敬杯酒之聚無禮必嘩庠序之教顧不重哉及其敝也士气浮薄莠言日進使秦人遷怒於詩書而一炬盡之又厲禁焉卒之民气飛揚教猱升木其禍旋自中之乃更速於遊談而詩書固至今存也故禮教𨿽薄勝於無禮學術𨿽敝善於無學何也璆然充盛者甲兵之色也溫文遜志者俎豆之容也今試與建羽旄擐甲冑千夫決拾鼓角而起𨿽仁者於此奮焉有殺人之心矣試與列歌陳詩史講席在前更老在右𨿽勇者於此油然有安禮之志矣若是者何也勢固使然𨿽其衰敝勿可廢也鎭之學宮莫詳其始宋元嘗設山長以主守之蓋僅矣明嘉靖間通判羅賢增修式廓自是春秋釋菜品式備具諸士皆從禮俗寖昌文學興起世有顯者矣

按石馬村古佛院元世祖至元二十五年碑刻是益都縣顏神教諭鄭琥書恐卽當時山長也今廟中明碑乃云此廟之設創於元統三年元統是順帝最初年號豈學官已設於元初而學宮顧遲於元末耶且元統紀號止歷二年嗣卽復襲世祖故號攺元至元又並無元統三年也其說訛誤不足

徵今不載

趙汝弼字【闕】嘉靖癸夘鄕科

趙敬簡號龍泉嘉靖丙午鄕試第【闕】名鞏昌府通判趙敬賓字玉臺敬簡弟嘉靖戊午鄕科宿遷知縣李時華字還靑萬曆癸酉鄕科

趙爾待字需齋敬簡子萬曆癸酉鄕試第四名金華府推官

李時輝字惟靑時華弟萬曆戊子鄕科己丑進士西安府推官兵部主事復降大同府推官邑人通政曹璜有傳禿翁李贄焚書有答李惟靑書

欒行言字訥庵萬曆乙酉鄕科霍丘知縣

劉若虛字惺源萬曆辛夘鄕科

張曉字明衡萬曆庚子鄕試第二名丁未進士兵部尙書總督宣大

趙振業字塈垣萬曆戊午鄕科天啟乙丑進士禦史巡漕江南督學江南副使晉階參政

王化字懷麓萬曆戊午鄕科茶陵知州

張聯軫字朗生曉子天啟甲子鄕試第三名

孫景昌字羲侶崇禎癸酉鄕科庚辰進士南昌知縣有傳在別集

劉龍光字昆祿崇禎丙子鄕試第四名丁丑進士行人趙進美字韞退振業子崇禎丙子解元時年十七歳庚辰進士給事中參政

孫廷銓字伯度崇禎己夘鄕科庚辰進士大學士孫廷鐸字道宣崇禎壬午鄕科

趙班璽字受介爾待曾孫順治乙酉鄕試第四名丙戌進士禦史巡按四川山西

張聯箕字卽公曉子聯軫弟順治戊子鄕科乙未進士鄕寧知縣

張之翰字平侯暁孫順治辛夘鄕試第二名時年十六歳

李融和字介昭順治庚子鄕科

呂維檊字仲英康熙癸夘鄕科丁未進士

按益都縣孝婦鄕編戶二十一社鎭城附郭八社耳右所集錄悉附郭人外如列卿記所載王讓字宗禮幼有孝行嘗廬墓致湧泉之應洪武末由鄕薦授國子學錄永樂中簡侍皇太孫讀書讓在講筵首陳堯舜之道惟在孝弟人主躬行孝弟則天下感化不勞而治每談經必端凝拱立敷宣明暢太孫敬而愛之時同事之臣陳山張瑛以順防被寵戴綸林長懋則彊諫不少詭隨惟讓謙黙寡言每進規諷亦委曲切中事情太孫斂容聽之及扈從北行常被召見適甘泉教諭張昱東阿教諭韓岫永年教諭劉順皆被簡擢爲國子博士侍皇太孫讀書讓𨿽先進以官序折節下之意恬如也洪熙初太孫正位東宮進左春坊庶子未幾東宮卽位是爲宣宗以傅導功陞讓吏部右侍郎綸等皆居其次時同官黃宗載負才尙气讓每懷退遜遂交好日密在部二年因浙江秋租負欠積多命讓督理未幾卒時七十四讓言若不出口而持身素履人所不及洊歷榮顯恭儉若布衣時爲上簡注未嘗矜耀忠亮淸介始終如一孝鄕八陡社人也又郡誌列鄭光溥號一山嘉靖丁酉以選貢舉北京解元戊戌進士除行人歷陞山西提學僉事贍通五經先行後藝西士向風孝鄕原泉社人也翟鳯翀字淩萬曆甲辰進士知任丘擢禦史以中涓漸作威福主權慮有旁落抗疏指斥呂貴冉登等且曰陛下一切政令批發𨿽曰親裁獨斷實非公聽並觀大臣造膝無從小臣叫閽不應所當前而善爲逢迎者皆宦寺也參嗔喜而居其防巧陰陽以行其私相引相煽轉伺轉工請乞差遣之命至不逾時而用人行政偏以閡隔釀叢脞之階折檻批鱗之士或傅重辟而元惡大憝反以夤緣生出脫之路營惑屢售浸假遂開如呂貴冉登淩應登之事旬日間疊見告矣天髙難問長此安窮臣憂其終故怖其始後至天啟間卒如其言遂退居不出及魏璫敗起兵部侍郎天津巡撫孝鄕西河社人也皆以村居稍逺未敢敍列余尙多人悉如此例

灌長氏曰余自童丱時常遊鄕校見堂下喬木皆大於車輪後學徒不戒失火延燒而泮池銀杏扶疎交防猶至今存思人愛樹系人已深況近聖人之居乎學宮之側故有郵亭歳久摧敝鞠爲茂艸別駕葉君先登取其廢地辟爲講堂以益學宮欲與諸士讀書講藝其中其事未就遽已罷去而亦非其罪也惜哉

逸民

夫風俗之盛豈不闗教化哉彼匹夫一節之行固不出於鄕閭而詩詠徧徳書稱從欲動闗主極若此者以醇龎近古一以見教化之行一以見王澤之久茍其隱約而型世小人之澤固亦猶夫君子也彼汝南先賢益部耆舊去古人已遠讀其書猶想見其時況三五之際乎孝鄕僻陋在山中而隆萬以前風俗龎固賢行髙致時在諸生布衣間於今亦少微矣夫公慚卿卿慚長自昔嘆之觀世者寧無惄於中乎聊論次其傳志向往焉李封公寶字魯峯少以力聞長更折節教諸子以儒學顯而自隱居藥籠間人慕其樂易所居輙倍售同業皆不及又卜別業孝水之濱種植竹樹蓄琴酒狎漁樵以自娛子時輝舉進士有學行實爲孝鄕之倡魯峯嘗有句手香丸藥後心靜理琴余又題竹詩主人愛竹比瑯玕幾度栽培幾度看今已枝枝成大節直將斫作釣鼇竿聞之其孫篤云

張南野先生名堯封先世稱白馬張氏先生移家傍學宮自幼習於禮容俎豆被服造次必於儒者教四子皆爲莊士家法醇謹不得輕是非人物卽對門生後進詞色溫溫其言若訥其行若俯不敢以齒徳加人至人有急難空乏望門投止則解衣推食若將不及臨行贈餞卽家無有常假貸與之叔子明衡公旣貴乃折劵焉

趙貢士祜自號玉沙性簡淡讀書深黙甚有檢裁父應時嘗以貢士爲蘭陽主簿家故淡薄祜又耽讀不措意生產愈益貧落或至齋時已過妻孥尙懸釡以待有不堪者輙顧笑曰姑徐徐無妨我讀也居常晏坐一室冬夏不謝衣冠萭步徐行意閒閒旣無惰容亦無窘步以此人未或窺其際焉晚好靑鳥之言𨿽已防名閉戶不仕追摹伏讀著地理紫囊書若干捲寒夜手錄凡三易槁而成邑人兵部尙書邢玠爲序而傳之世多有其書玆不論

欒翁誥余鄕布衣也幼頴俊喜讀書更能彊記人有試之者窺翁一覽之書謬摘一二事以爲談柄翁卽揭其本末源源不竭顧性端慤不趨時閒居肆志竟絕意於功名登山臨水搖膝吟詠以此自樂萬曆丙申歳忽思壯遊遂度鴈門登五臺翺翔闗塞時疆吏漸已惰窳每遇風物蕭條銅鐎夜起輙興嘆吒賦物流連以攄其磊砢落拓之气迨歸積詩滿冊置巾箱中六十年無知之者其孫珽偶檢廢簏得之乃付梓余弟保安令廷錫爲論定之餘讀集中如宸居工靜攝宰府喜相傾地利猥云盡天階敢謂平此𨿽庶人之議實當時實錄藥言而惜乎君相之不聞也間錄如左

金雀屏

金雀非凡鳥如何數更多三春飛不去終日戀靑柯似有諷意

五臺山

勢聳天原近云連禪院孤雪山迎客凍寒月照僧疎石影虛空住溪聲誦無禪那眞妙相不數輞川圖奉和撫軍魏公與劉靜老飲於部署

秋色看將盡歸圖尙未成不嫌杯酒淡重與故人傾近塞寒常早憂時气未平鴈門如潁上應奏徳星明塞上稀知已夫君有素心自公時一過追往意何深月落燈爲續秋涼杯可任白頭人已倦多事未投簮和鴈門晚眺

絕塞溪聲不斷流空山落木報髙秋邊庭火息徵人喜邸閣寒生旅客愁千里孤臣懷北闕數行歸鴈過南樓天涯知己誰同在不擬人間說壯遊

曾大父栁溪公諱延壽故處士也家世朴魯曾大父獨信向儒術小子六歳就塾師於孝感裏舎時侍曾大父起居每見鄰父三數老翁來就曾大父笑言數數有所稱說或復相太息又時探篋發籌防共布算事竟還納封之間治壺榼攜與俱去小子方防昧意不辧也曾大父先故有石田悉已付兩大父所居惟堂一寢一餘屋八九間僕婢才給灑掃晨起檢料畢卽還視罏座工人罏座者余家自洪武垜籍所領內官監靑簾世業也維國家營建郊壇饗殿則執治其櫺扉簾幌之事而鱗次之琉璃晶映上徹罘罳義取乎靑象穹蒼答貺也籍內廷班匠事焉故世執之也過是則復退檐下其前鄰父笑言啞啞矣一日小子顧見所居堂楣梁間有防茸塵封者以問諸父曰彼捲然者何也曰文軸也盍張焉曰敝矣敝則曷用藏之曰昔我翁有髙義爲鄕裏盛推有贈言焉誼不可廢也其髙義柰何曰昔髙苑南鄙人有販硝於我裏者旣得貲納槖裝矣俄而過市而逸其驢以喪其槖突入乎吾家我翁發之見爛然貲也緘縢以待徐招其人而還之寶則其寶也而驢腹加果矣其人慕此髙義歸治贈言返頌謝焉至今猶曰孫如竹者其人也我翁以謂人茍有一善未嘗不重於鄕將以教示吾曹故𨿽敝不可廢也曾大父儀容丰頎廣顙疎眉鬑鬑有須然畢皤矣年及杖置鳩杖一然不時杖也小子稍益大以身爲杖曾大父杖焉時杖杖時杖小子負劍辟咡匍匐奉履綦以足受之意欣欣色煦煦也時及弟鐘更疊互進小子進所得果餌必令分遺弟弟進亦令以遺小子且撫之曰我教若兩祖力學垂四十年鄕裏謂且置我輿上日可期也今不能辦馬耶命也夫吾老矣時小子漸有心知感其言乃憶諸父老檐下共語時數數稱說者乃謂孫氏惇龎好禮能事詩書行大其世且說書史道故舊爲娛樂也其太息者憂時念亂謂兒曹行見此也其探防布算還復納之者相與醵金爲賙給寡乏婚葬資出入服息必歸其餘簿錄之也其壺榼俱去者爲人排難解紛或裏中有報賽當往爲祭酒也是皆老而無倦矣曾大父善歗歌歡至而歌樂也融融每以歳七月初度置酒北堂兩大父洗斚奉觴諸父薦盤飱小子輩授幾布席曾大父顧而樂之賓至離席降阼階攝齊從事拜獻卽席金奏作鼓一再行無算爵賓主雝雝成禮而退賓乃顧曰樂哉衣冠之會四世一堂歌斯詠斯聚族於斯自裏中諸大姓未有此也以是熙熙爲八十年太平人物卒後十五年子孫遂以次顯

李布衣時白字嘿庵爲人爽朗善談吐嘗遊公卿間意邁往不屑山水禽魚襟瑯瑯也性好詞令兼善丹竈頗量情惜福不以侈汰爲豪每閉戶丹成出以示人不過銖兩取足以給壺餐具雞黍而已曰吾福薄不敢以多財賈禍也余嘗讀嘿庵詞令二卷音調每有未葉然當其意得瀟灑閒曠如鶴唳霜臯鳩啼春晝如月圓月缺一時霎不識江山也折倒的有形骸沒話說百年身千年調誰是豪傑天生下李侈奢輕財那管燈明滅世不學假惺惺心似鐵他怎知酒杯寒再斟重熱休笑俺酒泉竭气分折吟成愛向楓林寫醉懶從他竹徑欹閒情只共沙鷗說澹人營業衷腸話說的來寧貼假做眞到底成寃孽隨邪事從來不徹閙炒炒苦調甜急忙忙悲攪樂亂紛紛巧弄拙你看我紅梅緑竹堂白酒黃雞社但逢塲耍些杜甫曲江春浩然驢背雪庾亮樓頭月風光到處閒何必逢佳節休等待人情問者知那日覺醒來急回頭晚了也

孫志武字景烈本江都人少年避仇來孝水樂此土遂土著爲人瀟爽喜讀書善談議潑墨作梅竹皆疎挺有生气旣入庠爲益都諸生教授生徒來者日眾乃於屋後起小亭子棐幾竹榻怪石花藥卽事爲工有籬菊悠然之意每晨興升講席諸生長幼各以班處危坐橫經抗聲講義四座悄然稍倦輙掩卷說他事及古今人物雜以笑謔聽者粲然爲之解頥破顏殆忘其煩乃整襟復講以此人人自得如對友朋之樂學日進而不自知其故也旣罷退入竹亭散發偃仰具香茗客至則防談終日諸生卽有疑難轉相教說人盡其意亦不復數數進混先生也後徙居顏泉東墅年已八十尙日夕勤勵引燭鈔書纎纎作細字或步顏泉之上吟風弄月以歸不知老之將至焉

翟徵君良字玉華弱冠聰悟有思理從父宦遊武昌嬰弱疾劇甚會遇明醫數月得差從此刻意方書窮治防緬如是七年轉得綂緒旣盡發古人之奧府又能以意參互用之及歸爲諸生方治博士家言而其好方書日益甚鄕裏友朋或病者時一投藥試之並輙間可已而小試小效大試大效不復能自避閟輪蹄童叟日集門庭所活人不可量數矣順治戊子徵書下撫軍撫軍下郡縣守令到門勸爲之駕趣乘傳詣京師旣至館於光祿署酒醴餼牽大官朝夕供張甚厚又數召入禁門皆適以他故中休未得輙賜燕見會有心害其能居數月罷去年七十餘嘆

曰醫小道也後生不敏或束書不讀或復讀之不能通其意將以救人之爲適足殺人者蓋多多矣乃綜輯舊聞辧其同異摘其謬誤著其機要其未發者間以己意疏演並論次之著書數編曰脈訣彚編經絡彚編藥性對搭本艸古方講意痘科編余嘗爲刋行之嘗有病家患閉祕者延醫數輩來皆不效乃迎翁至按其前方曰我知之矣乃取提气一藥倍投之諸醫皆相顧笑翁曰第觀之方就食藥熟以進食未旣主人報曰可矣一座盡驚乃謝曰此病气不下行也我輩力下之猶不得令反提其气而效若是此何理也翁曰諸君獨不見含水葫蘆乎滿而不瀉者止有一孔气不得通故也今吾上通其气而下自行此自常理顧諸君不察耳眾乃服其生平持論通亮如此附孝義三人

冷茂才日升龍州扶櫬記曰先君諱植元字養衝性好遊東渉髙句麗西窮哈密山川風土人物歷歷可指掌談也又數遊嶺南己夘歳攜仲子日晟而南兵火翺翔滄桑代謝長往異域生死昧如己廿餘年矣己丑歳洋舶飄入浙東風傳多中華人不孝隨督學翟於園先生以往歷訪年餘罔有蹤迹乃歸又數歳適韞退趙先生擢嶺西大參不孝間闗俱往遇鄕裏喬君際防將客遊粵西不孝忽心動長跽泣涕托之訪求意亦不敢知也會韞退先生將賫捧入賀於京苦無所依往返閱歳輙與俱北再至端州而喬君自粵西來微聞先君旅櫬消息似在龍州不孝乞韞退先生移文左江道且具扁舟相送端州至龍州五千餘里溯牂牁而上灘險凡三百七十有奇其最者如蒼梧之長洲滚龍南平之崆巄銅鼓潯州之龍門虎跳南寧之火焰烏蠻太平之羊尾魚影波勢怒號危石側立舟蟻貫其中稍失尺寸立成虀粉𨿽長年篙師至此無不惴惴色變呼吁神明以求須臾之濟路出石門日亭午舟子牽挽間虎出叢薄搏一人而去其舟與人虎相牽絆幾俱廢柁師斧斷之得免至鹿村大風壞舟進退無防仰天而號忽有乘風揚帆而來者急呼求救至則豫章劉基臣韞退先生端州幕中所晤客也握手相慰遂附之同舟過橫州永淳其地多盜艇日夜行刼往來裹足及達南寧則左江道已去任窘甚謀之基臣卽以嶺西之移陳情於南寧太守虞公慨然移書於思明府郡丞左右之蓋以土屬皆所統轄也再逾壺城則無復中華人矣男婦形狀侏語言文字不通無可柰何適遇廬陵彭翔如者際防疇昔交也往來於此歳月滋久深得彼中風俗語言際防嘗以先君之事寄托之恰自明江下防棉不期而遇信宿商略俱返龍州際防之於先人計至矣又有鹺客王姓者傳不孝仲弟晟寄寓遷隆地近分茅嶺卽古銅柱界也岐路彷徨艤宿不眠中夜嗚咽鄰舟有亷君石玉者聞之問故遂贈言削牘與其朋好明江任玉書加意區畫其人任俠諸土司所信服也又有同鄕許君鳯山徳平人避地於此哀不孝事毅然佐之同往明江思明當事因玉書防導甚備遷隆去思明又二百餘里中道阻水風雨驟至昏如深夜人不相見幾於飄沒旣至晉會司官情極悃窽且曰予龍州甥也總角時往來外家見有客傾倒座上予戲其旁舉座盛稱之曰此冷先生也今丰度尙可記憶若有子客寓於予峒屬予必知之因聚各鄕榔頭詢查僉曰未有始知防棉鹺客之傳多訛闕矣於是乘舟順流急還明江復因玉書集明江之耆艾問之有那利蔡鄭二客年皆髦矣舊客龍州嘗與先君邂逅近以避亂徙居聞不孝之請扶杖偕往由此之龍州路經滑石灘適與葬師譚先生遇蔡叟曰事有緒矣譚卽太翁忘形交也要與俱至甫停舟鄭叟引不孝至北門交帶橋遙指曰太翁佳城當在此中矣太翁客此時與土官出遊周覽指防嘆賞後聞舉以相贈某依稀記之及至其處荒茅郁森無迹可辧不但不孝泣血計窮二叟亦徬徨無措乃逐屋切訊冀一遇之越二日市人嚴世隆者見不孝驚顧相訊知其故嘆曰小子君弟之友也太翁之葬予以力助焉地不在北而在東生前形容若何疾病若何棺木若何墓形若何土色若何葬後交趾內犯土人奔竄君弟抱病不知所終不孝亟起再拜同至東郊大江之左土地祠之右墓封若斧形不類土司之圓而鋭也墓內土色以鍬取視亦如其言遂慿葬師譚先生於四月初六日啟攢三日之內所需悉具移柩之辰大雨如注不孝黙祝曰雨若此何以舉事意者先靈不欲歸骸故鄕耶移刻忽大霽啟棺一如嚴言且殉衣顏色尙未損平日家居所常服也維時土官督備及與先人不孝一面之識者咸弔奠如禮爲不孝加額嗟乎不孝之罪重矣阻絕廿余年萬里窮裔遂克奉遺櫬以歸實先君之靈式慿之至若先生長者二三親知周旋翊掖不遺餘力甚至天涯未謀面殊服異俗之人翕爾同情不孝何修防此不孝膚陋無文不諳紀述然仁人君子之用心不敢冺也謹摭始末書其槪云

灌長氏曰觀生之貌殆文弱士也而意思深篤不忘其親初其往也鄕裏悲其意而疑其事豈不以道險且逺歷時之久茫茫萬里在蠻荒中措手何從哉乃艱難百折而其事卒濟觀其成也蓋有天幸焉抑可謂難也已矣余讀其傳不忍沒也有子若此𨿽逺遊可矣

趙春盛籠水人父謨使酒無賴失其祖資好鬭鄕裏畏之春盛甫冠卽賊曹爲健兒家貧不能治弓矢器具但以膂力時侮其同輩庚辰冬大饑萊蕪新泰間揭竿日起使者檄交下責賊曹不擒賊舊制賊曹本郡外兼制四邑各以健兒數十人赴賊曹習指揮後邑長率輕賊曹索餉多不應健兒無食往往亡去時賊曹主者爲隴西李君別駕年已老得檄無措亟率騎數人步數人馳詣新泰合淄川騎五十人新泰土兵四百人別駕喜曰可破賊矣趣往新泰令與健兒長世奇諫不聽會使檄又下不亟往且得罪辛巳正月初六日出新泰四十里卒與賊遇賊約數千皆盤長矛往來呼躍亟發炮擊之中數人不卻俄而四面驟至眾潰騎者皆馳別駕老不能馳遂墮春盛爲步卒力戰已出圍返顧別駕墮復還攜之走未一里賊愈眾不能去道傍有短墻扶別駕上自與賊鬭刺十餘人死賊環攻之中數十創兩臂不能舉乃僕而死別駕亦遇害趙進美曰己夘春濟南陷萊蕪新泰盜羣起事定率悔解去賊曹天雄董君至萊蕪徐牖其魁斬之事平旋中考功法庚辰賊初合不過數十騎餘皆荷鋤夫耳若以兩郡兵殱之易易也乃相望不前而力驅數百鄕農與之戰豈遂以此爲可勝抑猶冀賊之悔而自解耶濟則斥於文法不濟則身殉之又何賊曹之不幸乎春盛爲予族弟年甫二十一而能力敵以死其長然則謂世無其人不可也竭閭閻以供戰士久矣一夫之烈豈足輕重而卒不多聞何哉【此傳見淸止閣集】

許經歷尙忠者初不識字十餘歳給事人家每見童子誦讀常竊聽之又好問時以手畫地作字數歳粗暁大意好濶談所如輙不合曰此不知我輙去之後事禦史任公濬爲書史初任巡按中州流氛大擾因病解歸越歳復起督師河南闖賊去來窺汴已三歳矣乃簡徒以行尙忠與焉前至長垣其軍中車騎材官持文書迎者皆至夜宿傳舎忽城中大噪城下賊適至舎中人悉起應之則前車騎材官盡賊也已入傳舎刼任以行從者皆散走尙忠獨從至順徳不降俱被縛去欲兵之尙忠在後呼曰死則死矣相公心放正者不可亂任被創悶絕復蘇賊乃緩之俱囚窄室中守者入夜少怠尙忠從中抽椽發屋欲縱主人去賊覺之未得行後持至京師賊敗乃俱歸順治中尙忠以倉塲從事年勞選授瓊州府經歷安撫山峒黎人又有勞效得其風俗要領以歸自記履歷道其事甚詳殊可聽

風土歳時

蟋蟀在堂好樂無荒昭唐俗之儉坎其擊缶宛丘之道知陳國之亡老人嬉戲才如嬰兒識漢道之昌市有醉人以爲上瑞兆李祚之替然則觀風問俗察其民气𨿽甚細事亦得失之林治亂之迹也昔子貢觀於蠟而譏一國之人皆若狂孔子曰百日之蠟一日之澤賜也非爾所知也夫裏閈之情通乎伏臘誰能違眾離俗自托於上古之世哉抑長慮卻顧固不可不懷良士之思也聊述風土見人情焉

立春日迎春於秋谷觴於範泉

元夜以琉璃碗燈薦佛並散門庭又集峩嶺下作三日酺

十六日女兒相將作小姑戲

二月二日家家庭內以豆萁灰作廩圏謂宜五穀又作符置門上禁防蠍也

十五日上冢添土令髙次日展謁

寒食作水漿推飯經夏不餲日以涼水沃之卻暑病解劬勞

淸明飯牛益一干糒田家語曰打千罵萬淸明一飯女兒家作秋千戲

三月十五日四月十八日七月三日集顏文姜靈泉廟酬香願四方畢至也

端午挿艾葉以雄黃塗耳卻防害也絲縷如故

六月六日炒小麥作麫和蜜食之謂卻熱除泄疾春雨杏花秋山紅葉處處登髙無須重九

秋七月設祭顏娘墳並及翁姑其祝詞是顏娘語官爲攝事綠情而設推孝之至此禮天下無也

八月朔日未出取花上露洗眼謂去風熱益淸明又濡墨防小兒腹疾猶雪白花紅靧面作華容也

十月一日旣滌塲蒭茭在野取之不問主人

巫皷樂神十一月大盛

臘八作粥投諸果餌食之

匠人作屋𨿽復廣堂髙樓只一敷仰瓦不須重合歳久不漏他處效之輙漏也

民間娶婦輙以甓一雙置門上

娶婦納幣女家輙以筳箸納酒尊中謂十停九住作吉祥也

喪家裝老不用綾紽綢縀止取絹綿謂綿者綿綿絹者眷也猶綣綣也

執喪孤子無婦或無子婦主內治者間以治喪日省禮成合謂共更父母之喪同事異室於禮爲權而傳曰縗麻非所以接弁冕也

喪者相弔楮錠太丰𨿽貧家動損數百錢此禮恐難繼也

喪家競作佛事道釋竟禦箏或曰此亦天樂須有楞嚴經曰辟如琴瑟箜篌琵琶𨿽有妙音若無妙指終不能發故天王帝釋執持不廢也此𨿽微言終成戲論

大家治喪邀人作棚塲結爲樓閣雕墻髙者二三丈皆以布帛雜采爲之照耀山谷此太侈不可久也

春秋丁祭無官分獻諸生攝之

主人召客席終遙見粉湯則客起爭門按範致明嶽陽風土記湖湘間賓客燕集供魚淸羮則眾皆退如中州之水飯也

四月蠶熟槲葉長皆取葉裹粟米麫山花作角食八九月拾橡栗作粉食

顏山雜記卷二﹤史部﹐地理類﹐雜記之屬﹐顏山雜記﹥

欽定四庫全書

顏山雜記卷三

祕書院大學士孫廷銓撰

長城考

昔魏武侯美山河以爲固吳起猶曰在徳不在險此固七雄之始也後世不耀徳而觀兵乃以河山之險爲未足復表崇墉以冠山絕洪川以立防彼其霸心雄舉塹山堙谷卽殫民力絕地脈豈遑卹哉今試按圖籍履巉巖探故迹之所存敗垣榛莽蓋久墟矣聊述見聞助後人之一嘅云爾

古長城在峩嶺之巓西絕孝水跨鳯皇嶺【俗稱小頂】團山迆南入泰山萊蕪界東逾秋谷東阜而東皆長城舊迹也

史記六國年表顯王元年齊威王十一年趙取我長城趙成侯七年侵齊至長城

竹書紀年顯王十八年梁惠成王二十年齊人築房以爲長城按此齊威王之二十八年也

楚世家楚人說頃襄王曰王請出寶弓碆新繳射噣鳥於東海還蓋長城以爲防朝射東莒夕發浿丘夜加卽墨顧據午道則長城之東收而泰山之北舉矣水經注引京相璠曰平陰城南有長城東至海西至濟河道所由名防門又小泰山上有長城西接岱山東連瑯琊巨海千有餘裏蓋田氏之所造也齊紀宣王乘山嶺築長城西起齊州東至海以備楚括地誌長城西起鄆州平陰縣沿河歷泰山北岡由穆陵闗至密州瑯琊臺入海

靑州府誌臨胊大峴山穆陵闗旁爲長城嶺自穆陵東至莒州安丘縣界歷太平山四十里接髙柘之巓逺望如長虹轉而南絕浯水過臥牛城又南傍髙華頂漸入諸城縣界至膠州大朱山入海在瑯琊臺北南距臺尙六十里謂由瑯琊臺入海者非也

灌長氏曰史稱秦始皇遣防恬築長城起臨洮至遼東延袤萬餘里蓋已侈矣及按季萴伯陵之故墟危堞千里齊固已有之又歷稽載籍梁惠王十九年築長城塞固陽魏固已有之自代並陰山下至髙闕趙又有之築嬀州之北至遼東燕又有之皆始皇之前事也夫事不遽極因埶而大害無一至積敗而成古人所以重始也

顏文姜靈泉廟

前人有徳以名其鄕志思也閨閣有行以食其土志難也今顏氏陋巷志載烈女文姜蓋顏子之裔其世無聞而人樂得而道之者善善從其類耳彼酒泉以水字郡酸棗以棘名邦猶勿替也況此獨行顯徳鄕所得名將世式之可無述乎謹按廟碑及諸記載可考者並著於篇

晉郭緣生續述徵記梁鄒城西有籠水雲齊孝婦誠感神明湧泉發於室內潛以緝籠覆之由是無負汲之勞家人疑之時其出而搜其室試發此籠泉遂濆湧流漂居宇故名籠水唐歐陽詢藝文類聚徐堅初學記並引此文

唐李冘獨異志淄川有女曰顏文姜事姑孝謹樵薪之外復汲山泉以供姑飲一旦緝籠之下湧泉淸泠可愛時謂之顏娘泉至今利物

宋碑一軍事判官宣徳郎試大理評事周沆撰孝爲天地之經神乃陰陽不測生當異矣死則廟焉顏娘之神是其徒也事姑至孝汲水爲勞聿有靈泉潛生密室當籠覆而湛處外莫知其感通曁源發而流眾方駭其靈異孝婦之水因玆以名圖經備詳此得略述屬以年禩寖逺祠宇久隳會博州牧守安侯奉帝兪治郡事值旬休務簡具淸酌庶羞飛蓋出城齋心謁廟至止周覽思諸葺完遂乃召班爾之徒度材木之用凡所匠費悉自俸金不再浹旬來告工畢室連甍而大壯墻圬粉以過奢使彼道途觀乎輪奐則知我太守安侯好事致力庸至於此沆佐幕無畫屬辭寡聞承請抽毫勉彊從命時大宋咸平六年歳次癸夘十一月五日記承奉郎守殿中丞通判軍州兼管內河堤事上騎都尉借緋魏得升金紫光祿大夫檢校吏部尙書使持節博州諸軍事博州刺史充本州團練使兼禦史大夫上柱國武威縣開國伯食邑九百戶知軍州兼管內河埧事兼管勾淄齊沂密登萊等州捉賊公事安贇

按咸平宋眞宗初年紀號其時淄齊等州爲京東東路而博州河北東路今東昌府聊城地若實本州刺史豈得越路管勾公事耶考宋初制承宣觀察團練刺史等官俱無職任特爲武臣遷轉之次有正任遙郡之殊其恩數亦遼絕想此博州刺史實系遙郡管勾捉賊乃正任耶又恩加檢校官諸軍指揮使得至吏部尙書金紫光祿大夫又吏部尙書應加散官也上柱國二品勲開國伯四品爵宋制文武勲階官爵得互借此實武臣爾又幕職初授得爲判官試大理評事知此周沆是其掌書記爾

宋碑二距淄之南五十里有水發源於山足趨梁鄒而貫乎淸濟昔人搆室於源上以爲祠按地誌齊有孝婦顏文姜常逾歷山險負汲新泉奉姑之所嗜一旦感泉湧室內流逺注故目其地曰顏神水曰孝水祠曰顏姜之廟其碑志多所剝剠獨梁乾化中刺史髙霸以歳旱祈禱卽日獲雨而命顏休續其屬紀始年僅可詳究淄州地界齊魯之郊南皆山阜北頭大河皇朝開國百餘年內外晏然四方無事其民專意施耕作本境之內靡有閒曠𨿽歳小有水旱以其屈髙占下未嘗大凶民皆樂生安業不卹疾苦之至故於土廟之神惟歳時奉祀而已頃之長民之官至者苐推祀典按例致答一胥持祀而往禮數盡矣熙寧紀號上大饗明堂歳九月詔以比部郎王公爲之守閱明年農事旣興眷肅賓僚躬謁祠下因以雨澤爲請觴奠旣畢嘉霖繼霈百谷用成庾廩充積民自爲足不知所以致之於是公以春秋二祀令甲所載皆革去故舊特命屬官親致餼幣又明年盛夏之月天久不雨民胥告勞公夙駕再往旋及中途雨大作浹日之間闔境告足凡州居之民無有逺近歌詠歡呼喜神之賜相與倡諭更引疊進走公之庭咸願出力以新其廟公乃訪其傍近之徳士得新授博州防禦判官張及主辦其事增起新址寵敞有加功興於中夏迨仲秋而祠成自乾化迄今百有六十年中間殆嘗經葺至是再新而基搆始大然古者邱陵川谷之神有益於民者在禮皆得祠之至其爲烈彰彰者朝廷比嘗詔以封爵或國邑之號追崇之若孝姜之靈於淄民用是而報之禮未爲過今王公特順民之欲崇於廟貌虛此而弗議蓋有餘不敢盡爾熙寧六年八月二十四日州學教授商億記張洙書【闕文】練管堤勸農事上輕車都尉賜緋魚袋借紫王【闕】立石

按熙寧宋神宗初年紀號詳此刻文王公實淄守文臣之借武階者也

宋勅一牒文州碣並附

勅淄州孝婦顏文姜朕躬執珪幣郊見上帝覬爲萬民防嘉气獲美祥旣又詔天下凡山林川谷之神能出雲雨殖財用有功烈於民而爵號未稱者皆以名聞將徧加禮命以褒顯之如此非特以爲報也蓋帝王制祀之【闕】也惟神聰明正直庇於一方供民之求如應影響守臣列上朕甚嘉焉疏錫寵名以昭靈徳且俾民奉事不解今可特封順徳夫人仍賜靈泉廟爲額

熙寧八年六月日

中書

令

中書

侍郎



右正言知制誥【臣】鄧潤甫宣奉行

奉

勅如右牒到奉行

熙寧八年六月日

侍

中

使

門下

侍郎



給事

中使

六月二十五日未時都事丁昭嗣受

右司

郎中

付吏

部

左僕

射

右僕

射

吏部

尙書

在中書

起居舎人直集賢院判史館兼權判衡

尙書工部郎中充祕閣校理直舎人院兼同修起居注權同判藻吏部

侍郎



吏部

侍郎

在中書

左

丞



告淄州靈泉廟順徳夫人奉

勅如右符到奉行

主事



光祿寺丞充館閣校勘判宗古

令史梁中立

書令史唐師孟

熙寧八年六月日下

中書門下牒文

太常禮院奉準中書批送下諸州府軍監等奉準赦書節文應天下祠廟祈禱靈驗未有爵號者並以名聞當議特加禮命內𨿽有爵號而褒寵未稱者亦仰聞奏當院今據逐州府狀及圖經看詳到合與不合加禮命具列如後候

勅防

淄州

孝婦顏文姜

州狀祈雨有應圖經載孝婦水及顏神廟引輿地誌齊孝婦顏文姜靈泉生於室內唐天寶五載立廟於水次

牒奉

勅宜特封順徳夫人仍賜靈泉廟爲額牒至準勅故牒

熙寧八年六月

日牒

右諫議大夫參知政事呂

禮部侍郎參知政事王

吏部侍郎平章事韓

吏部尙書平章事王

淄州碣子

淄州準中書札子奉

聖防降到

勅告二道以孝婦顏神圖經具載祈雨獲應

封爲順徳夫人仍賜靈泉廟爲額其眞本二道已用漆匣盛貯付廟戶本家收掌今摸勒於石永存無窮時大宋熙寧十年歳次丁巳九月戌申朔七日甲寅上石

軍事推官朱惟孝

軍事判官

宋綱

朝奉郎守殿中丞通判軍州事李偁

朝奉郎守尙書膳部郎中知軍州事周覺

右格一遵廟中石刻以備觀當時遺制按宋承唐制宰相置三省中書取防門下覆奏尙書施行中書令中書侍郎右諫議大夫右正言起居舎人皆中書省也侍中門下侍郎給事中皆門下省也尙書令侍郎左右僕射左右丞左右司郎中皆尙書省也平章宰相之稱其次爲參知政事考熙寧八年六月平章則王安石韓絳參政則王珪呂惠卿皆與此碑合矣至史館諸官如直集賢院祕閣校理館閣校勘皆貴重之職非狀元制科一任及大臣論薦不得與選試記注官缺必於此取之非經修注不得知制誥今得與宰相雜署行下軍州信貴職也至三省列銜似間有顚錯合是上石之誤爾至明初乃分三省之職中書攺爲內閣門下分爲六科通政司尙書全歸六部所謂宰相者專掌看詳章奏擬防進呈不得與於封駁施行之事亦無印信文移行下諸司矣

宋碑三承議郎前任順安軍州學教授陳琦續翁姑因地記【節錄】夫人祠之左有所謂翁婆堂者夫人之舅姑也舅姓李氏家於鄒邑李顏村姑郭氏故居之地今顏廟是也舅贅於郭氏生夫人之夫壯室顏氏卽亞聖之裔順徳夫人也廟戶郭勍姑之逺親自天寶以前父子相承世守其事迨今數百年曾無匱乏如緣丁壯被差保役者漕使過而問之卽脫其籍如因道流指占是廟者太守明以斷之卒從其初宣和七年歳次乙巳正月立

按宣和宋徽宗第六年號

宋董逌顏泉記【見廣川書跋】余見李勝作顏泉記昔文姜事姑則異一日泉發其居遂廟食於此或曰昔李陽冰甞尉淄川刻碑廟中今所書蓋據李監說余往來求陽冰記不得其後得破石僅尺蓋爲礎或視之書字可讀按其說文姜姓顏余與今廟中刻石所記無異嘗見唐李冘作集異記書文姜事姑以孝謹樵采之外汲山泉以供飲一旦緝籠之下湧泉淸泠可愛時謂顏娘泉李冘所記後世據之按顧野王輿地誌謂顏文妻也事姑感得靈泉生於室內嘗以緝籠蓋之姑出籠卽泉湧居宅時號籠【闕】水野王所記自是當時所傳李冘以爲顏文姜誤也今考地誌淄川爲齊邑唐武徳分於齊郡而爲州治當唐陽冰爲尉於郡邑其事不妄而謂顏氏文姜則不得其實按此水本號萌水出甲山東北逕萌山西注般陽入於籠下與齊水合者萌水口也不知冘陽冰在唐世猶不得其水名而輿地誌固已辧其出可無信耶余修官書見熙寧中封顏文姜爲順徳夫人當時不知詳考但據李冘所記此其失也

按水經注隴水南出長城中北流至般陽縣故城西南與般水會卽顏娘泉也萌水另源自出西南甲山注甚分明胍其迹當是今明水俗稱岔河者也北去般陽縣般水會處尙二十餘里乃與孝水合而此記誤以顏泉爲萌水用譏李冘之失不已逺乎廣川書跋似謂精博猶爾未詳酈注謬誤如此恐其書中類此多矣甚矣讀書好辧之未易易也

又宋題名石碣一枚大書甚工附錄淄川衡元度王巨載渤海任徳充陽丘髙擇之三城傅子容政和七年三月十四日同謁祠下明年二月十六日巨載子容同趨奉髙再謁祠下廟戶郭勍摸刻

按政和徽宗第四年號

金碑一皇統攺元春旱躬禱祠下四月旣望乃雨越二日乃報神貺同至者耿徳甫孟徳基張子美孫叔廉李彥宏徐伯充李子彊趙仁仲韓徳霖王伯城董逸飛陽康深甫題保義校尉差監淄州淄川縣顏神店【闕】趙【闕】四【闕】保義校尉特差充淄州淄川縣顏神店巡檢徐

廟戶郭寧摸刻

按皇統金主亶第二年號當宋髙宗世

防古碑一【節錄】按齊地誌淄州以南四十五里有孝婦顏文姜祠自唐於今代有封爵降及貞祐年間兵革遽興連年大擾加之以饑饉羣盜蜂起恣意刼掠水忽自變黃流四十里人見之無不驚異因相謂曰此水從來淸且久矣今日如是莫非神明之示異救我民乎因相與避之頃之有外冦至得免其窨水明日復初壬辰之歳有太守兼元帥王公分治淄郡置司於是邑謁廟視其基址僅存四壁立余悉化爲焦土徘徊興嘆重起經營之志【闕】使山東行省楊【闕】以奉【闕】眾亦能體太守之美意軒楹廊廡煥然復新且喜神之有托鄕人之禱祀歳歳而慰所望也於是乎書乙未年季夏日定逺大將軍元帥右都監淄州刺史兼知軍州事提舉常平倉事加防軍太原郡開國侯食邑一千戶食實封【闕】戶王珍立石按此碑稱貞祐者金主永濟年號當宋寧宗世末稱乙未年者是防古太宗七年其時尙未有年號止稱防古至世祖方攺國號曰元

元碑二【節錄歌辭】卓哉夫人孝行絕倫生爲烈婦死爲明神【闕】之禮夙夜殷勤天地感應湧泉粼粼漸成川逝入於海津上下灌漑利益斯民熙寧之封爵號順徳廟額靈泉褒揚懿則殿宇嵯峨在山之阿四方瞻禮誠敬孔多犧牲博碩筦弦聲和千秋萬載徳音可歌至元二十八年四月日

承務郎益都路總管府【闕】陳承務郎益都路總管府判姜奉議大夫同知益都路總管府事麥朝【闕】

大夫益都路總管府尹本路諸軍鄂囉總管兼管內勸農事特黙昭毅大將軍益都路總管府達嚕噶齊兼本路諸

軍鄂囉總管府達嚕噶齊兼管內勸農事特哩哈雅按至元元世祖第二年號順帝亦號至元不至二十八年達嚕噶齊華言掌印官也

元兵部侍郎郡人於欽齊乘一則按水經注籠水南出長城中【今按原注非籠水字】寰宇記云古名孝水齊有孝婦顏文姜事姑孝養逺道取水不以寒暑易心感得靈泉生於室內文姜常以緝籠蓋之姑怪其須水卽得值姜不在入室發籠觀之水卽噴湧壞其居宅故俗呼爲籠水今孝婦河也

籠水辧按述徵記梁鄒城西有籠水而水經注前文隴水南出長城中後文又作瀧水異字同音自昔無定後人好異獨喜緝籠種種之說更數百千年增飾多方違情日逺遂有如齊乘所言甚矣民之濫聽也今略按事理裁其是非夫姑之嗜水量非杯勺實取饜飫文姜旣感泉生於室當必顯告於姑以慰旦夕之求今掩覆祕密居爲私藏若將懷慳市重於姑者孝者固若是乎其謬一也婦禮無出門之義而文姜至以逺汲爲勤則是室無多口室無多口則必居無廣宅環堵之間一席之地姑來婦往靡日不通曷有耳目之前可容蓋藏不虞終露𨿽愚者不爲其謬二也文姜旣以至孝格天天卹其勤而生此水卹婦也實以慰姑又何昭示而令蓋藏慰姑也又須避姑若其不受於天而有私覆無端懷異不爲善承其謬三也姑卽不仁有婦如此宜從孝格果疑此水當從面詢何必瞰亡乃來發覆如其果爾非姑頑嚚不可誠通則婦慳深難以情得大孝之家豈其然乎其謬四也天生此水旣以應姑之求則應發之無罪卽其有罪當緣孝婦之心而恕之何遽爲殃今勃焉憑怒壞其居宅姑婦兩無所處美始而惡終是禍水也實駭人情豈名天道其謬五也此緝籠者當受於天乎抑成於人耶若受於天則事等於虹流星霣當有光怪先動裏閭不必覆泉然後著異若還成之於人一桮棬窶藪耳曷有神力足爲變徵蓋則水渟發則泉湧其謬六也姑嗜此水須飲無時婦取呈姑日焉三發乃婦頻發而不驚姑一發而致患是必姑之惡毒觸犯神明忽焉降割惡毒之人不應鑑憐先爲生水其謬七也原其始倡不過出於巫祝誇誕之詞成於愚氓輕信之口學者不察其害義遽又援以入書獨有李冘所記粗爲省淨然逺稽晉魏之注事旣難詳近察熙寧之勅芟而不錄王言有體疑信昭然應遵古初還稱孝水不必引虛誕失實之言雕飾前賢以滋謬醜也康熙四年四月五日記

明碑一山東提學副使四明楊文卿記【節錄】顏文姜祠歳久摧敝四方禱祀之人蝟集鱗聚失所瞻依歳入施錢皆爲旁近無賴所私治八年汝南都憲熊公翀奉璽書巡撫山東行部於靑道過祠下顧盼徘徊重念國家以孝治天下而孝婦有廟若此何以勸勵風俗乃以濟南衞百戶朱英核實施錢之入用以市材鳩工廟貌若生士庶具瞻孝思興起謂文卿不可無述夫大道未隱人各親其親孝之名未著世徳下衰始以孝爲卓行然季武矯而服縗子春彊而過禮文舉忍而棄子飾情要譽非孝之經至於姜詩之妻溯流汲江以順姑好董黯因母思飲大隱溪水徙居溪旁以愈母疾此皆本乎天性協於至情其事有同於孝婦者焉若婦之孝生旣能召室湧泉沒又能神於一方以福庇其人民其孝之至者與顯受封號而廟祀於無窮豈不宜哉庸書以著厥美並系頌禱神辭俾鄕人歌以祀孝婦於永永辭曰泉涓涓而湧室兮孝婦之徳河湯湯而逺逝兮孝婦之澤澤之流兮民受福徳之化兮民無忒食斯土兮其廟翼翼視如在兮其靈濯濯永神休兮與國無斁牲蠲潔而在俎兮柔醪在堂靈風飄而滿旗兮神其來甞歳用登兮時雨時暘人用康兮厲鬼潛藏惠孔嘉兮佑善以祥昭厥鑑兮有惡斯殃俗用熙熙兮儷美陶唐【記中引黃水事今節之】

黃水不爲菑辧顏文姜祠下泉出山坎水至淸深時發黃水則地有災防若兵若疫傳聞若一事皆有徵崇禎初餘一見水黃獨無徵順治甲午歳八月二十一日水又黃里人奔告余往察之泉中水如濁河出祠外卽少湜湜及峽半之又不一里而淸余曰此不爲菑民濫聽也按左氏春秋成公五年梁山崩壅遏河三日不流晉侯召伯宗問焉絳人之告宗伯曰山有朽壞而崩可若何今此泉水漱山而出是其伏流所經山中當有朽壤崩入於水水勢衝激汩泥而出黃者土非水也故不宜有異也曰然則前此之變其水或黃或赤是不一焉何也曰土之在山墳壤異脈土赤而赤土黃而黃也然則變而復也時有久速流有逺近何也曰土崩非一夏秋水漲泉出迅激其力足以汩泥而行故逺而後沈也其久者崩朽壤適多土盡則止也然則其爲菑也事著於碑皆有左驗何也曰天象有變應在分野謫見齊分不得及魯在晉分不得及秦今泉水記異或在境內或在封外此不足徵民濫聽也聞者訝然皆未之信遂書以識之至今更十餘載卒無他是余兩見水黃皆不驗而曩歳戊寅以逮庚寅鎭人苦兵苦盜紛紛四來始歷一紀迄無寧歳水顧不黃豈文姜之神固今昔靈替殊耶則前說附防累理甚矣若乃此一紀中𨿽屢遇兵凶事輙輕於旁縣亂而不損此則神休固不必以水徵也康熙四年五月記

明靑州府誌顏孝婦廟後周建唐天寶間更建殿制無梁大枋木相承錯�而上舊傳郭子儀督造今廟側有令公祠國朝成化十三年提學簽事畢諭奏請載祀典每歳秋七月鎭顏神本府通判致祭

按子儀爲唐將功名常在西北及貴爲使相生平蹤迹未至淄靑此臆說也聞之故老此廟側之祠舊曰郭公旣而訛郭令公旣而訛郭汾陽王原其根因姑固姓郭而其宗人世爲廟戶如郭勍郭寧者或其家親私祠附近此廟側後郭氏絕世中更兵火亂離轉致訛傳爲此曲說耳其廟工作一仿內殿亦非無梁鄕人未覩大工遽謂爲異

國朝碑山東按察司僉事分巡靑州海防道前都察院左副都禦史戶部右侍郎大梁周亮工撰【節錄】今夫泉受澤於天含滋於地類體坤而終事者撓之不濁激之愈淸類抱貞而靜處者餴饎濯漑挹注不窮類含而致養者委蛇善下而不盈泛濫百折而必東類婉娩而順從孝思之不匱者昔者貳師解佩甘露晨流耿恭正冠靈漿瀵出維忠維孝實本一源蓋天人之理合人事盡則天不愛道而地不愛寶後先之揆一先迹存則賢者思齊而不肖者思奮世祀相傳廟貌日新厥有以耳

康熙三年十二月日記

又碑淄長梁鄒之間有孝婦河其源南出長城山下則顏文姜靈泉廟也志稱文姜事姑至孝常自負逺山新泉以供姑一旦緝籠之下忽湧一泉淸泠可愛時謂顏娘泉後人則卽其居廟祀之唐淄川尉李陽冰朱梁刺史髙霸皆嘗刻石廟中惜斷滅莫遡始年

卽其廟初但委土而已宋神宗熙寧中大饗明堂徧禮羣祀乃按州守臣所上圖狀封爵之曰順徳夫人仍賜靈泉廟額則其始大也嗣是作者非一明成化間學臣畢諭復請於朝以登簿正常以歳七月府別駕職致餼幣焉而其自古在昔靈貺綿邈常有福利於其裏邑吏民賴之以不疾災疢又甚著也夫立百行之原宜得眾心之聚斯廟之興闗乎名教旣非淫祠黷祀諸不應經義者得而髣髴矣邑有先徳而不報是廢典也前王有嘉禮而繼代弗章是變古易常也天子重神敬祀而守臣不博采境內以聞是有司之責也且其靈泉古廟攬勝爲工蒼巖翠栢云合於其上白石寒泉鯢旋於其下旣以閎壯矣又寢門之外有曰公姑父母者則祠之祠其類也有曰王友郭公者則祠之祠其所有事也夫生而事之死又能世世俎豆之惟夫人之孝爲不匱愛其人以及其所事又敬其祠以及其所有事惟鄕人之追孝爲不衰然則繼乎此者𨿽百世可知也昔余在司農防

恩歸省嘗過謁祠下見其經時漼然頺敝莫厭眾心乃集鄕裏相與謀新之維時司馬中丞耿公焞撫軍東省百廢俱興聞而綣然願悉俸以首其事而鄕侍禦趙君班璽願命匠以考其成凡邑居之老幼歌詠神休而樂其有是舉也亦靡不歡呼踴躍以赴之於是前宮後寢臺觀門屏悉從攺作更鑿山石規拓其垣宇而壯又過之四方之至者一拜其庭登其堂周瞻彷徨寥泬淸敞若山川益增其勝而神人之意倍暢於昔者未嘗不猶猶然崇起孝思於無已也乃寢成而耿公適已去則於其側祠而並祀之亦猶郭公之意也夫乃劖石書事而麗以銘銘曰孝水洋洋東國是疆介邱封麓長城巨防猗猗孝婦灼灼顏姜視逺惟邇執徳惟常克勤竭節以奉姑嫜於沼於沚載雨載霜召彼靈泉湧此閨房涓涓不絕乃成谷王河潤千里達於海邦萬姓諴和旣走烝甞百王有作殷禮重光考徳作廟典命焜煌守臣受之爛其有章淸泉文藻翠栢虛廊云旗飄緲桂殿芬芳無怨無恫布濩嘉祥年谷庭碩樂土安康蟊賊殄滅防虎摧藏羣心醉飽瞻就彷徨式我儀刑薦以馨香闐闐靈皷藹藹華堂新宮載啟刻桷雕梁肪截磐礎麐聚冠裳應侯順徳無忝孝鄕我作斯銘勿替景行

康熙丙午秋八月光祿大夫內祕書院大學士前少保兼太子太保吏戶兵三部尙書孫廷銓撰

按文姜有墓在對廟河幹春秋饗祀之處所也舊有饗堂經亂墮廢又自金元碑刻有曰武安順徳夫人仁孝衞國順徳夫人今考宋勅殊無此文將謂後代更封察其刻文又無述記此不可曉傳疑可焉

災祥物變

昔者周置馮相以察災祲禹鑄九鼎以辧神姦故記異之文史家必備然而詳略殊者以國爲體也春秋一國之書而爲天下記異故日食星雨五石六鷁必盡其辭其防則隱其義則逺非列史之志矣若禨祥小數僻在下邑其事無闗國史卽偶有述不過以志匹夫匹婦占年望歳之心以助田父牧堅墻陰之語不紀逺而紀近固其本志矣乃至生死死生之異精气遊魂之變何地蔑有存乎達觀視犬猶奴𨿽怪亦常見駞言馬𨿽常亦怪宜廣見聞以資曠識若夫璇象天官靈臺云物其爲錯異天下共見不系一塗則太史氏存非野人之所得與知矣玆姑略之

永樂十三年蒲臺人林三妻唐賽兒以妖術嘯聚賊眾董彥杲等六千餘人據謝石棚嶽陽寨出沒作亂攻陷莒州萊蕪等城事聞勅安逺侯栁升勦之乘夜襲我軍營多被殺傷都指揮劉中戰死賽兒竟不獲

嘉靖間大街欒氏子數歳患痘死已二十許日其母頻夢見兒來告復活乃同家人往啟視之果活遂以歸其族人以爲詐詬誶百端屢經官府聽治竟莫有顯證其非者乃息官名之曰蘇家名曰顧言云按晉武帝咸寧二年瑯琊顏含之兄曰畿病死棺殮已久家人感夢畿謂已曰我未當死爲藥所傷耳可亟開棺遂出之漸能飲食屈伸瞻視惟不能行語其後家人怠於服事含乃解官視之十餘年乃死京房易傳曰至陰爲陽下人爲上厥妖人死復生

嘉靖二十四年姚世淸聚礦徒百餘人作亂

萬曆乙夘大饑人相食

天啟丁夘年孝河大漲範河尢急稅務司街民居漂沒大半拔其古槐而去

崇禎間有人於峩嶺後鑿煤井攻山出石其理自然而解文成鱗甲悉如魚龍一邊突起一邊凹如相印鑄精妍密麗殆非雕繪所及形家以爲恐傷地脈遂塡平之

丙子年文廟殿梁間產芝一本趙禦史振業家東門新第堂上亦產芝一本光瑩昭彰大如團扇事聞京輦一時士大夫多歌詠其事有寶菌堂題冊存其家其秋子進美遂領解年才十七

戊寅年鎭有兵警無害

又文廟前居人孫繼善入井而坍眾謂必死試救取之出其石向盡乃聞其聲在井底坐巨石撐柱頭上水旣不浸石亦不壓徐出之乃得上

己夘年西門屠者劉時刲羊方縛治置杌上銜刀在口其乳羔在後伏地哀鳴甚切屠者不顧旣而捉刀回指之曰莫叫莫叫殺他了次將及汝方奮刀欲下未及措手忽僕地而死

庚辰年鳯山玉淸宮庭中老檜久不作花其春忽大作花

庚辰辛巳間歳大饑人相食龍泉範泉盡涸孝河十里下亦絕流

壬午年鎭有兵警無害

甲申年三月初八日大風晝晦人不相見其風自西北來觸人腥惡蒙蒙欲沾衣其五月闖賊權將軍郭升自南來聲勢甚赫到鎭防聞李賊闗門之敗一宿而去鎭無所苦長峪道暗靑朱崖諸山村亂起

崇禎間市民尙可法約同鄰舎攜酒向家邊山上圓月可法後至有人在路呼之遂與共坐岸邊對月吟笑傾酒共酌可法恍惚都不記憶所期何人盡醉而歸夜半酒微醒乃憶其人是孫名起死已久旦日視其坐處酒瀝狼藉在地空罇在焉竟亦無恙

又國氏女嫁人少死三日後其夫獨宿忽見妻盛飾自外冉冉而至初甚恐旣而言笑防婉恩意如平生淩晨攬衣而去衣作紙聲夫久亦安之月餘忽涕泣爲別云當赴泰山自此遂絕

順治戊子年孝河大漲永濟大橋水髙出其上石欄皆盡橋外樹林拔去無餘南郭門外三元廟前古栁掛淤髙過廟門廟中乃無水又峩嶺上水自山椒而下浸灌西門外居人數十百家是歳多淫雨龍鬭於空又先年鎭嘗大水山谷皆漲其水每在髙處流下處反無水又或中流如脊髙立兩邊乃下

丁亥庚寅間沂防諸山亂民爲盜出沒不常顏城左右攻城掠村殆無寧日東西山塢傷人頗多長峪道亦不靖

康熙癸夘年多震雷峩嶺死一男子馬嶺死一婦人並所乘驢子神頭死一男子鄕人云此人乃平其先冢作田適此日送飯餉田間工人遇雨來歸經煤井旁其龍自炭中起井上人皆望見之初但縷縷如白煙

甲辰年四月二十四日大霜殺麥時麥將成霜初過芁芃不減田家幸之旣而有芒無粒十不獲一

乙巳年三月已向熱駱駞嶺道邊有冰條髙掛棘枝晶晶可愛

乙巳良莊有震雷死者三人有毛氏子者方倚樓望雨震起忽不自覺自窻間飛出落立塲中了無傷損旁近九人皆死余蘇其六

乙巳丙午大無麥

又近有城內人趙起鳯有潔疾又善疑常擇井而飲擇米而炊賃人挑水必棄其後罌卽逺出在塗非自滌羮釡治餐寧餓不食嘗適市買米已付錢訖須其人送米到門偶見其人項不潔輙失色曰污吾米不復可用矣遽令持去亦不索錢一日將之奉髙或戲謂曰蒿裏山畵夘耶遽增悶恚爲之罷行曉夜憂疑數日殆不自遣乃募市中人教以話言厚贈之令前行相待於土門道神祠中乃自於旦日俶裝前去行過廟前其人趨出厲聲曰汝安往耶對曰敬赴蒿裏山畵夘其人叱曰可疾歸去今無事用汝矣應曰諾乃歸其疑乃釋後其妻懷妊憂曰是家將穢吾居可柰何己又見所食井上有蛛网大恚曰吾固不堪也今又斷吾水殆無生理矣乃自經而死將死之前日徧持錢物餉梓匠僧人挽郎防衣家眾驚曰何爲者耶曰苐存之吾有所望於君及死諸得錢者乃共治葬之竟無後

灌長氏曰水之爲利害大矣哉孝鄕山居而數有水患況江海之民乎菌芝載在爾雅郭璞亦以爲三華瑞艸迨宋眞宗東封至泰山而王欽若等一旦獻芝至三萬八千餘本物多則賤使人訾之若夫崇臺虛宇蒸濕之所不乘畵棟疏寮霧露之所不入紫雲九華忽焉自吐此之非寶實則矯談彼事之一至者固不格於儒者之論也

顏山雜記卷三﹤史部﹐地理類﹐雜記之屬﹐顏山雜記﹥

欽定四庫全書

顏山雜記卷四

祕書院大學士孫廷銓撰

物產

蓋民之爲道本業不足然後有貨殖貨殖非古也不耕而食則長遊惰不織而衣則生僣侈皆風俗之敝而仁義之防也然有異焉孝鄕山多田少而生齒日益繁生齒繁則食粟多山多田少則得粟難若是而不疾作也則饑甚故其民力力焉鑿山煮石履水蹈火數犯難而不息凡爲饑驅也此𨿽不耕不織猶夫自食其力也顧燒琉璃者多目災掘山炭者遭壓溺造石礬者有喑疾炒丹鉛者畏內重縱謀而獲亦孔勞矣然則孝鄕之多藝也以其民貧也其無棄貨也以其土瘠也矧錐刀之幾何而彊半在官中也是用綴俾來者知其故焉石炭炭山灰也義從土然土得水而泥此不泥宜從石然石引火而不然此則然宜從薪木然木遇金而柔此不柔故一物而徳具焉者炭爲多

凡炭之在山也辧死活死者胍近土而上浮其色防其臭平其火文以柔其用宜房闥圍罏活者胍夾石而潛行其色晶其臭辛其火武以剛其用以鍜金治陶或謂之煤或謂之炭塊者謂之硔或謂之砟散無力也煉而堅之謂之礁頑於石重於金鐡綠焰而辛酷不可爇也以爲礬謂之銅磧故礁出於炭而烈於炭磧棄於炭而寶於炭也

凡胍炭者視其山石數石則行靑石砂石則否察其土有黑苗測其石之層數避其沁水之潦因上以知下因逺以知近往而獲之爲良工

凡攻炭必有井幹焉𨿽深百尺而不撓已得炭然後旁行其隧視其炭之行髙者倍人薄者及身又薄及肩又薄及尻鑿者跂運者馳鑿者坐運者僂鑿者螬臥運者鼈行視其井之幹欲其確爾而堅也否則削入其隧欲其燥以平也否則趼凡井得炭而支行其行隧也如上山左者登右必降左者降右必登降者下墄登者上墄循山旁行而不得平一足髙一足下謂之仄墄胍正行而忽結磻石阻其前非曲鑿旁達不可以通謂之盤錮胍乍大乍細窠窠螺螺若或得之而驟竭謂之雞窩二者皆井病也

凡行隧者前其手必燈而後入井則夜也燈則日也冬气旣藏燈則炎長夏气彊陽燈則閉光是故鑿井必兩行隧必雙令气交通以達其陽攻堅致逺功不可量以爲气井之謂也

鐡冶采石黑山鑄而爲鐡百石之罏三合之屑火烈石礁風生地穴淸气如珠精爲液得柔斯和過剛或折作爲劍器蛟龍可截以鋼性易脆生不若熟也

瓷器孝鄕之瓷出於山頭務店者碗鉢爲多出於邀光者礶爲多出於八陡者缾罍爲多出於西河者魚缸醯罋爲多然皆疏土也夫物無美惡乘時爲貴器無雕朴適用爲宜故云靁之鼎以之適野不若瓦缶之便也犧象之尊以之饟師不若陶匏之給也且物之美好者生民之大累也孝鄕之瓷疏土也其用農也而不爲貴也廢者亦幸不爲賤者累也今夫天之生物其爲奇麗者一其爲朴野者常百則不以一廢百也先民制器其爲淫巧者一其爲拙簌者且萬則不以一廢萬也何也生人之道始於飲食飲食天下之大欲也則飲食之器天下之大用也今夫農之爲食脫粟麥飯也及其驩然一飽則脫粟麥飯固無以異於脯修羶薌也農之食之爲器瓦缶陶匏也而及其屬饜則瓦缶陶匏固無以異於犧尊靁鼎也且農之食有其脫粟麥飯焉則間有其酒漿醯醬焉夫酒漿醯醬則非獨農之食也旣富之家共此矣農之器有其瓦缶陶匏焉則又有其壺尊罋瓿焉夫壺尊罋瓿則非獨農之器也大貴之家又共此矣今舉富貴之家而進之以農之食如所謂脫粟麥飯者不屑也而至於酒漿醯醬不能絕也此固向者農之食也今舉富貴之家而奉之以農之器如所謂瓦缶陶匏者不屑也而至於壺尊罋瓿不能舎也此固向者農之器也孝鄕之瓷疏土也貧且賤者用之而富且貴者不能違聖人不貴異物賤用物以此也

黃丹炒鉛爲之丹重則鉛爲丹鉛急則丹復爲鉛炒多鉛气中人令人中垂而死臨丹竈者必塞其鼻實其腹令中气常勝鉛气不能入也然後可久

白礬白礬者夾炭石屑也取以爲礬晶晶者冰皚皚者雪也當其爲石墨墨者鐡也取而變之存乎冶也凡燒礬必卽嵚巖之半削其髙以爲壁斥其平以爲臺壁斬斬臺板板也於其旁也塹土而堲周之以爲池闕地及泉幹爲井底爲釡築之污之旁通火焉以爲竈布罋以爲盝編荊而塗之以爲廩其行火也移石就臺負壁而築之若連牀之方焉陂陀其腳而防閷之烈火而焚之由內以攻外火盡取屑傅之又盡又傅之每盡傅之斬斬之壁則易以爲髙也板板之臺則易以爲廣也陂陀微閷以行水潦則行火者易以爲養也故燒者久與巖齊𨿽雨三日而不浸火三月而不滅也乃取其燒以納於塹擊之汰之得其滋焉乃取其汰以納於竈熬之煎之流其液焉乃取其液以納於罋澄之凝之泛其屑焉體魄旣成精魂未盈非硝不爲功取而和之復納於竈火气竭矣其精乃生取而漉之以納於廩水气竭矣沈緊浮松外彊中空鑿其瓏冰雪衝衝此之終也

綠紅土綠者炭中銅磧也法如白減其工半精爲綠滓爲紅土按之初皆黑質而辛螫也及其變也或白或碧其滓則皆紅以染則碧復爲黑其醮水又爲黃蓋具五焉夫天下之臭味過差而善變者固若斯之亟也君子之用物也亦善其變哉

淄石硯淄石坑在城北庵上村倒流河側千夫出水乃可以入西偏則硬東偏則薄惟中坑者堅潤而光映日視之金星滿體暗室不見者爲最精大星者爲下米元章曰淄石理滑易乏在建石之次蘇子瞻曰淄石號韞玉發墨而損筆端石非下嵓者宜筆而褪墨二者當安所去取用褪墨硯如騎鈍馬數步一鞭數字一磨不如騎驘用瓦硯也不知淄石顧有發墨而不損筆者惜二公之未見也

琉璃琉璃者石以爲質硝以和之礁以鍜之銅鐡丹鉛以變之非石不成非硝不行非銅鐡丹鉛則不精三合然後生白如霜亷削而四方馬牙石也紫如英札札星星紫石也稜而多角其形似璞淩子石也白者以爲幹也紫者以爲輭也淩子者以爲瑩也是故白以爲幹則剛紫以爲輭則斥之爲薄而易張淩子以爲瑩則鏡物有光硝柔火也以和內礁猛火也以攻外其始也石气濁硝气未澄必剝而爭故其火煙漲而黒徐惡盡矣性未和也火得紅徐性和矣精未融也火得靑徐精融矣合同而化矣火得白故相火齊者以白爲候其辧色也白五之紫一之淩子倍紫得水晶進其紫退其白去其淩子得正白白三之子一之淩子如紫加少銅及鐡屑焉得梅蕚紅白三之紫一之去其淩進其銅去其鐡得藍法如白焉鉤以銅磧得秋黃法如水晶鉤以畫碗石得映靑法如白加鉛焉多多益善得牙白法如牙白加鐡焉得正黑法如水晶加銅焉得綠法如綠退其銅加少磧焉得鵞黃凡皆以焰硝之數爲之程

琉璃之貴者爲靑簾取彼水晶和以回靑如箸斯條若水斯冰緯爲幌薄傅於朱瑞煙徐起旭日始升影動幾筵光浮禦屏棲神像以合防用之郊壇焉用之淸廟焉於司空以稱國工

其次爲佩玉丁當連珠綴纓絳紗作盛弁冕盈廷乃球鏘鳴古者百僚朝祭之法服也

其次爲華燈屏風礶合果山皆穿珠之屬錯采雕龍口則無功

其次爲碁子風鈴念珠壺頂簪珥料方皆實之屬圍碁滴之風鈴範之料方亦如之條珠纒之細珠寫之大珠纒之戞之簪珥惟錯車磲者雜二色藥而糅之瑪瑙者琺瑯防之纒絲者以藥夾絲待其融也引而旋之

其次爲泡燈魚缾葫蘆硯滴佛眼軒轅鏡火珠響器鼓璫皆空之屬凡制琉璃必先以琉璃爲管焉必有鐡杖剪刀焉非是弗工石之在冶渙然流離猶金之在鎔引而出之者杖之力也受之者管也授之以隙納气而中空使口得爲功管之力也乍出於火渙然流離就管矣未就口也急則流緩則凝旋而轉之授以風輪使不流不凝手之力也施气焉壯則裂弱則偏調其气而消息之气行而防舌皆不知則大不裂小不偏口之力也吹圓毬者抗之吹膽缾者墜之一俯一仰滿气爲圓微气爲長身如朽株首如鞀鼓項之力也引之使長裁之使短抝之使屈突之使髙抑之使凹剪刀之力也凡爲葫蘆先得提後得腹接處爲腰爲含子葫蘆先得子次得提納子焉後得腹凡爲魚缾先得口次得腔次得山後得果枝凡爲花簪先得莖後得頂斷而殊之易手而燎之後得蜂末凡爲響器先得下口後得上口凡爲硯滴先得頂口次得腹次得提後得吐水凡爲燈碗先得圓毬吸其下按其上斷其臍而坐之上反爲底下反爲面凡爲鼓璫先得葫蘆旋燒其底而四流之以均其薄欲平而不平使微杠焉以隨气之動乃得鳴鼓璫者響葫蘆也言微气鼓之而璫鳴也辟之爲鼓也聲者其面也響之應者其腔也實則其空也故大空則大鳴小空則小鳴此老氏之說也當其無有有之用也凡爲空者先養其气气圓而體圓此學書之說也心正則筆正也

按通鑑唐代宗初誅元載召江西判官李泌入見語及載事曰朕面屬卿於路嗣恭而嗣恭取載意奏卿爲防州別駕嗣恭初平嶺南獻琉璃盤徑九寸朕以爲至寶及破載家得嗣恭所遺載琉璃盤徑尺俟其至當與卿議之胡三省注曰程大昌曰漢西域傳罽賓國有琥珀流離師古注曰魏略云大秦國出赤白黃黑靑綠縹組紅紫十種流離此蓋自然之物采澤光潤逾於眾玉今俗所用皆消冶石汁加以眾藥灌而爲之虛脆不耐實非眞物按流離今書附玉旁爲琉璃字師古之記是矣亦未得其詳也穆天子傳天子東徵有采石之山凡好石之器於是出升山取采石鑄以成器注云采石文采之石也則鑄石爲器古有之矣顏氏謂爲自然之物恐不詳也北史大月氏傳魏太武時月氏人商販京師自云能鑄石爲五色琉璃於是采曠石於山中卽京師鑄之旣成光澤乃美於西方來者自是琉璃遂賤用此言推之則𨿽西域琉璃亦用石鑄無自然生成者兼外國奇產中國未始無之獨不聞有所謂眞琉璃然中國所鑄有與西域異者鑄之中國色甚光鮮而質則輕脆沃以熱酒隨手破裂其來自海舶者制差鈍朴而色亦微暗其可異者𨿽百沸湯注之與磁銀無異了不復動是名番琉璃也番琉璃之異於中國其別蓋如此而未嘗聞以石琢之也余謂路嗣恭所獻者蓋師古所謂大秦琉璃自然之物否則代宗何以謂之至寶哉程大昌考之不詳耳

水磨栢香水之爲利莫大於灌田是故近水者得天之半焉孝鄕田髙水下不可灌也頃有教以水車之法試而引之髙之上又有髙焉終不可灌也是失天之半矣幸可爲水磨又獨能平輪不能爲側輪也平輪者必爲飛水以飛輪飛水者必髙其閘閘已庳則注水勢弱水𨿽大輪不飛也飛輪者必深其坎下其水而疾去之水平而去不疾則輪濡注水𨿽髙輪猶不飛也輪不飛則其戴石也力薄而功微是失水之半矣側輪者水擊其輞而力橫施可以磑可以舂也平輪者水擊其牙而力上行是不可舂徒磑耳是失磨之半矣髙其閘者必髙其堰堰已薄則沙易頽也已厚則力不償費也秋潦爲患山水暴長堰之廢者非潦盡不可以復興而磨常半歳閒是磨之半又失半矣是故孝鄕之水磨常格於天時費於人力而不盡乎地利也

灌長氏曰吾觀於鄕而知擇術之必愼擇業之必精也當明之末庚辰辛巳間江北旱災琉璃之家死者什九非以其無用器耶若其在時和淸宴亦可以觀人情矣彼瓷炭用物也其行不越數百里丹赤土用舎半之其行千里琉璃無用器也然且北至燕南至百粵東至髙麗西至河外其行萬里彼物情之不齊亦獨何哉其用彌寡其行彌逺

物暴

齊故無虎也初餘生長孝鄕山中四十餘年逮所傳聞又何啻百年鄕之人曾無故而談虎者齊其果無虎也齊有虎其自今以始也抑聞之昔者孔子嘗過泰山之側而嘆苛政焉則是齊故有虎也前此有矣曷始乎此托始焉爾虎之爲徳旣不若麒麟騶虞而爲暴又甚於豺狼微鄕人惡之凡跂而角蹄而善走窟而善藏者彼其族也固未有樂虎者也傳曰一有一亡曰有今而履尾愬愬白晝攫人有一於斯矣君子危之而著其實則托始焉爾其托始也柰何春秋魯史也而魯齊近郊也多麋有蜮必謹而書之【闕】

今虎之爲暴其爲麋蜮又多乎哉托始乎此蓋振振

然其諸亦無樂乎此也

西莊人【闕】上山刈葛忽聞蠭聲在近稍進窺之有虎負嵎蠅飛薨薨在其須目倉卒墜崖而免猶病瘧彌月

嶺西村農民王朝臣因野豬害稼與其妻夜守廬一日夜半朝臣忽欲出遺其妻心動止之不可甫撤扉出其妻遽聞有物僕地亟起視之夫已爲虎攫去就田火追逐之遙見火光中有巨物徐行黑气籠罩形不甚辧夫挺然赤露首足互著地蓬轉而行於後隨之衣已脫然在道帶結如故並未開解將次及之巨物隱不見夫僵死在艸間坐守移時忽覺闇中出巨掌爪批其面頰顚於磧下惛然不復覺久之始蘇遂失夫所在

王生家石馬莊佃客二人秋夜耦耕宿野棚下雨甚漏濕忽思笠子掛樹上可出取之一人出一人聞其顚僕聲有異怖不敢動天明視泥中有虎迹鳩眾尋求得其半體於七層堰上荒艸間所著褲子委道旁系有鐡舌鞓帶宛在褲間亦未解

樂疃人孫氏家竪子於薄暮驅驢向鄰村駝水遇虎自投堰下石隙中虎至踞堰上凝睇注視以爪探之不及尺竪子伏不敢動瞪視良久虎亦不下其家怪竪子曛黑不來數人往迎之山路黑暗喧豗而行虎聞其聲乃舎竪子攫其驢去

峩嶺巓文昌閣孤居無鄰近年一道士來居之一日昏暮出汲還閉戶臥至日齋羣牧過其下怪閣門未啟呼之良久不應相與撼其門開有狼突出躍然而去道士殘矣

壬午年兵自南來萊蕪已破鎭人倥傯方事城守余從眾在城角了臺覘者夜還報曰兵至矣靑石闗迆南迆北列營舉火似繁星矣眾方驚急有狼在城下對臺而號其聲百出斥之不去守者視之皆色土天未明大營果至卓旗東西兩山下瞰城中食頃拔去竟無他

數年前鎭多狼孽傳說多異余家門外空園子栁下鑿井夜夜有羣狼來戲井上意憎之一夜比鄰劉美聲秀才家擾擾有聲甚可疑怪比曉使訊焉乃有狼夜入其家突於廚竈竈下人驚狼亦驚亟不得出皆嘩不知所措適其日有莊客因事到官秀才援之得解尙未去聞故抽椽櫨遽入擊之應手而斃取其皮白澤可愛值數貫錢後亦無他或曰此自來送一品坐裀耳野獸無故入人家當爲怪豈足信哉

鎭無野豬近與虎偕來其爲民害乃長於虎虎一而已野豬恃其豶牙率其種族以與鄕之人爭食此土也家苦之村苦之日夜苦之且孝鄕之民非有廣疇沃野可辟而耕也非有湖陂蓮勺稻秔魚藕之饒樂也終歳孑孑焉鑿嵁石辟檉椐得若席焉則田矣若幾若箕焉則田矣山髙土淺水暵不收幸而至於秋也而黍離離而豆有萁率彼婦子夜守前谿少一不戒忽焉盡之豕則飽人則饑吏則呼閭則殫無遺矣禮祠八蠟祭虎爲其食田豕也夫虎暴矣至使古人爼豆奉之以爲功惟豕之故則謂其害長於虎也亦宜

似鹿短小而肉角者曰麅麅卽麋也多則害稼易取亦易馴性不耐夏每日止於早涼一起趂水食食已卽擇防伏終日不起其首所向卽其起行所向也獵人取麅常以淸旦升髙了之前逐水食及還臥處皆已曉了又察其首所向卽數百步外兩目閃閃於艸際見之乃於前路設网左右設伏從後發蹤追逐十獲八九鎭西闗李氏家嘗蓄一麅馴矣其家門外卽山麅有時出暮必來歸屬當文廟秋祭例用鹿官督獵人急無所取爲向李氏欲得此麅主人惜之不許麅亦如故祭有日矣獵人請之不已主人疑遲曰君且休矣余當議之其日麅去遂不歸

灌長氏曰萬物愚於人人愚於天顧人發殺機物或知之天發殺機人鮮知也彼死權死寵死於聲利卽事理彰顯禍在燃眉尙謂彼人愛我迷而不悟者眾矣況幾先禍始動於萌蘗之間隔於視聽之表者乎嗚呼此麅智於臨江之麋多矣

遺文

道簡則貴物少則珍事約則精辭寡則要天之道物之情也夫登髙能賦則可以爲大夫古之人猶且難之若前人所絕後人宜可無作乃在今日不啻燕函粵鏄夫人而能爲之矣顧今人作之後人復用覆醬瓿終不如其無作也以顏城蕞爾僻在山陬上客輶軒通人覉旅載塗旣稀遺篇自鮮間有殘碑斷碣埋沒荒榛拂拭鈔傳以存世變去其繁弱亦得雄篇也若此邦人士辟荊棘而居之讀書學古創始新邑間有綴述淵源未廣其爲工拙存替以俟後之人故不槪錄焉

顏神鎭石城記濟南李攀龍撰

公旣以璽書按察靑齊諸郡縣卽靑齊諸郡縣治也則之部請城籠水曰是淄萊新益之間一都防哉天不弔百姓一二長吏怠於疆事俾一二不逞子弟揭竿如林而負固自喜以爲父母憂四方亡命嘯而過市有業甒於篚中覆之利劍莫敢以發而釋擔一呼爲皆制挺又安可誰何百數十年來冀氏姚氏九爲倡亂殺我一二長吏之戍者以荼毒我百姓焚蕩我廬舎不畏明至令一妖女子三勤我王師翦滅此而後食惡在其按察靑齊諸郡縣爲也余不佞蓋未嘗一日忘之桴鼓之鳴如出宇下卽於璽書又得臨籠水以春秋耀吾軍士豈其防民而暴之中野必曰疆塲之事一彼一此棄命廢職其若父老何我必不然不佞之業在烝民之七章矣中丞傅公謂禦史段公曰余觀於大夫才可使無徵役百姓而義不可使眾爲政夫固謂一人慮始而榮施不可有也不然夫豈不知淄萊新益之間嗷嗷者以時絀爲解也大夫實云畏此簡書卽有後事安可言勿與知也曰昔在庚戌少司馬城潞水上乃天子有錫命此自大夫家政吾二人將有賴焉以干城王室備他盜也大夫實云無亦大夫按察靑齊諸郡縣列城數十豈謂是西遊津梁之上有急難也勿更使父老失望於我則公遂營焉曰是在不佞此一役耳何至言鉅萬吾因石於山因灰於石𨿽隆之天不可勝用矣豈猶不堅而覆簣爲之其又令暴風雨潦以攻一日之費石城非不倍委土而十年爲計一再築之後石城之費立盡是使父老終歳率子弟而城已公乃屬之靑州守李尙智倅倪云鷴自三月至七月守尙智倅云鷴乃以效於公算才官錢九百餘緡而城髙丈尋方廣若干丈各門焉二水門出南北城下因壑爲池百姓忽自有之矣公以報成今中丞丁公也攀龍弱冠時一二長吏及彼中豪言城顏文姜事且三十年此無他則長吏過自好欲無受勞民傷財名不者大役難成恐中廢作者不任又不者如匪行邁謀與眾爲政耳如此必使城自地出然後可百數十年來冀氏姚氏凡九倡亂一妖女子三勤王師亡論所蕩焚卽芻餉供億豈但可爲十城然遂以棄之乃平居則又不復作一錢事而曰吾已爲儲芻餉供億於某所令足待變矣夫豈爲計哉公名世貞字元美吳郡人少司馬名忬公其子云

郡別駕魏公祠堂碑記郡人馮琦撰

顏神之山盤紆而中裂水出文姜故址者繞其下厥土墳而埴宜陶陶者以千數靑以西淄萊新益之間斯一都會也而於山近故亡命時有陶故鼓鑄四方貿易輻湊而不可法匪其不可法亡恩以用其法故也恩以用其法蓋昔者郡別駕河北魏公以之魏公之蒞玆鎭也五十年於此矣披翦艸萊創建綱紀闓澤惠政未易縷指而及其得代之日鎭民擁道遮畱塞乎轅轍之間車爲之枳己而借公弗獲則肖其貌祠之歳時伏臘必祀祀必防儼然如對公行而經其宇下者低回不能去也農者曰是嘗勸課我緩我租商賈者曰向者無擾於吾市其嘗有犯於公者曰是眞我公也猶有惻惻矜憐之色焉至是而疇昔之壯者老老者寖以物故祠亦日圯乃相與聚而謀新之以請於守道盛公盛公曰吾志也吾將表其治以風於東國於是捐糈鳩工順民欲而經始焉逾月落成堂故兩楹拓而四之故無廡左右翼之公是時蓋衛武抑戒之年矣仍如其彊仕時廟之制從新貌從舊志思也祠於範文正公之側明埒也而揆公與文正吾必以公爲難何也當孤鎭於專城當艸創於坐理當倅於守霄壤矣而民之祠之也同公何啻難乎昔晉太保王休徵氏之佐州也民歌之曰海沂之康實賴王祥邦國不空別駕之功夫以海沂重地安危系一別駕而所指以爲別駕功者在國不空耳公視政事三年垂槖以歸積羨金四百置公署作經費推此志也寧復有剝民膏血以困此小大東者耶自太保而後至始興世始大啟吾以爲公之淳徳淸節似太保而公之冡中丞公似始興也公凡三子皆以制科爲聞人長公子復七人並以文學顯以比於江左諸王若合符矣嗟乎天之報善人也以子孫民之報廉吏而祀之也如其子孫世乃有謂亷吏可爲而不可爲者則何也公名怡號節齋中丞公名允貞號見泉同與百姓建是祠者則本鎭通判五臺張君蘊道闗中趙君存誠也法得並書

又碑

郡人鐘羽正撰吾郡顏神鎭故有別駕魏公生祠與範文正公並民思魏公徳祠所以報也祠比於範公者其徳埒也公去鎭蓋五十餘禩而民思之若新當事者更拓地爲堂三楹兩廡翼之修葺以時垂於有永藩臬羣公屬余爲記余考今昔吏治隆污之際則慨然以嘆而逺想先輩長者之風夫其奉職無擇官拊循其民無擇地精心一意而無所爲於其間故感人深而流風逺余蓋聞於故老稱說魏公之所爲顏神者一何豈弟淳至也顏神蒼孤萬山篳路藍縷以啟之苫蓋荊棘以居之魏公以別駕來蒞於玆其爲置防無異公卽不鄙夷之治官如家訓飭其民如其子弟農有勸蠶織有賞弭盜有法其大指乃在教訓安利之無取赫赫治辦者久之而民乃大和訟息於庭民安於塾老穉嬉於野而公雅潔修一絲不以自混得代之日羨金四百置之而去蕭然空槖而已大略魏公之治如古循吏所勉而不自功公之節如古亷吏所檢飭而不自名其去顏神也萬人號畱車枳而不得發家繪公像飲食必祝也其祠宇之存者日飾月辟五十祀而若新是何修何營哉別駕之卑顏神之僻宜賢者之所弗樂而公且以爲畏壘桐鄕此公之所以爲長者也世蓋有矯厲能稱職者矣或其官與地足以階榮借聲者也然刻飾塗澤眞意不偕而味亦不淵永其資與地無所復冀則不漁其民以身爲壑已稱爲賢者矣何暇論於屍祝之間哉余故樂道公事而爲之記非獨致景行也且欲以風世焉正爲公伯子中丞公所薦士中丞公淸忠沈毅有古大臣之節仲子又餘同年相善季子刑部公亦名士蓋公積慶之澤將滿宇內祠不以重公也抑以系邦人之思云爾

山雨樓圖記

退谷孫承澤撰山雨樓圖者枚先太宰圖其讀書之樓也太宰家靑之顏神鎭海岱諸山蜿蜒而來結聚於此林麓娟秀溪流回合大江以北所未有也太宰久宦長安思歸未得乃繪而爲圖髙樓矗起巋然其中樓無不宜而曰山雨者海气挾雨滃然東來四顧如畫集於一樓其最勝景也每公餘退食焚香展捲宛如登臨其上而載歌載詠也往時大司空劉淸惠好樓居而未能搆文衡山作層樓圖以贈之至今傳焉近年於姜黨先生思其鄕之山水某宜亭某宜閣某宜橋梁繪爲意先捲彼時士紳羨而題之今太宰之捲圖耶樓耶要不必問而其意則逺矣居嚴重之地事務鞅掌議論煩雜人所斂眉棘手者獨處之以靜正整暇具於是捲見之矣余嘗言古之能辦天下事者皆如不欲辦者也故車書玉帛兵陳會盟紛紜勞攘而意境蕭然有山林空寂之气故足貴也太宰有之矣其樓之爲圖圖之爲樓舉足慕也

題山雨樓卷詩鎭州梁淸標

曾展沚園秋色圖又看樓閣倚芳湖細栁陰陰垂野岸涼風翦翦行菇蒲霜橋楓浦遙映帶山禽晨夕如相呼斯樓搆自何年始四時風物尙書裏尙書雅望裴王儔門庭淸寂心如水身依日月志巖扉家山繪入丹靑裏虛敞髙樓天半開當窻逺岫何崔巍防蒙海气溪云合蕭颯天風山雨來山雨滿樓秋气爽飛流瀑布山泉響主人髙吟秋水篇客來時蕩蘭舟槳尙書退食寶此圖開襟示我同披賞尺幅宛移濠濮間臥遊如立東山上漠漠亭臺入翠微賜沭山公許暫歸白雲紅葉迎孤棹茒堂沙逕生淸暉畫樓無恙煙霞防如君家慶眞難遇兩親老傍鹿門棲鳯毛蚤擅淩雲賦舒嘯幽篁明月低稱觴絲管行雲駐三徑𨿽髙元亮風九重雅重曲江度中朝人物待持衡未容逸興盟鷗鷺久客餘懷亦倦遊百尺思臥元龍樓嵗月蹉跎歸未得淒霜苦雨胡偪仄浩蕩秋風起太行三復此圖興嘆息

題沚園秋望卷詩

安邱劉正宗

京洛厭塵氛勝情易索寞邈焉曠土懷尺幅存寄托淹見孝水涯秋色防寥廓卜築俯川原帶山復近郭登陟富緑陰瀠洄湛淸壑雙峯峙白雲長虹飲嵐腳幾席分潺湲逺從天際落柿葉敵霜楓白石沃粲若豈必羨濠梁自足知魚樂頓覺人境遙嵗月失炎熇棲尋匪外求位置嗤丹雘乃知地無偏幽奇在領略誰信啟事餘淸興儕猿寉披圖恣臥遊煙巒歸臆度何日負行笈短屐與同著

又題

駢邑馮溥

羣峯環緑野松菊盡堪圖水碧煙嵐接沙明鴈鶩呼巖從秋樹老風入夜孤

帝切嘉謨念無疑是鑑湖栁色參差處溪流帶小橋石牀醒酒易竹徑借風饒露下香沾屐朝來黛防椒何時扶病過未惜馬蹄遙謝公多逸興小築水之濱靜得川原適淸無市井塵霞鮮遮日壁松種長龍鱗魚鳥歡情性忘機傍主人相期尋舊約山徑久曽經此日三公圃他年二老亭月明環水白雲散見峯靑誰唱滄浪曲悠悠最可聽

附錄十三經注疏序

洛書出而文字立文字立而經乃伊始矣自尼山記政教得失易詩書禮樂春秋並列爲六司馬遷因之稱曰六藝班史無譏焉又以五學配五常而論語孝經並記六藝略中若漆園氏述孔子西藏書周室繙十二經以說老耼則一以爲六經六緯一以爲易上下經十翼一以爲春秋十二公經也周續之通十經則五經五緯也唐甲部經錄其類十一則易詩書禮樂春秋孝經論語防緯經解小學也其明經取士之九經則禮記春秋左傳爲大經詩周禮儀禮爲中經易尙書春秋公谷爲小經宋合三傳舎儀禮而以易詩書周禮禮記春秋爲六經又以孟子論語孝經爲三小經則宋所稱九經也若夫石室十三經始自孟蜀蓋上翼五經若繁星配斗而下比小學防緯諸篇則又江淮河洛之俯視夫蒲具區貕養余祁矣且夫漢儒之爲功於經也烈矣自秦火熄挾書令除然三代舊篇淹沒淪喪髙堂北平顏芝伏勝後蒼費直毛萇向歆父子孔安國之徒口授筆錄网羅放失發冢壁之藏編煨燼之迹逮東京魏晉馬融鄭服防王弼何休趙岐王肅杜預郭璞範寗鄭眾諸賢咸攷詳異同辧正得失鑽厲遺言窮年白首迄乎六朝云擾南北中分章句好尙互有偏執南人簡約得其精華北學深蕪窮其枝葉以至正義辧於貞觀二禮詳於永徽端拱咸平復加較正經傳注疏始成全帙蓋桃弧棘矢篳路藍縷以唘山林莫諭其勞而典章名物艸木鳥獸字析句比𨿽繅人治絲鍼人治組天官之九野三垣建章之千門萬戶莫諭其詳且宻也而士茍志在稽古正學則舎此何適焉然學士或白首不見全書卽辟雍之籍蠧老塵封齋受誦讀卒業者闕焉又或僞謬相衍抵牾不保讀之如含瓦石毛生玆刻獨爲完善於以羽翼聖經有功於王者表章之事者也且此書之聚訟亦從來多故矣十翼後先象彖分合孰是孰非孔壁伏書古今何辧豳何別乎雅頌衞邶何分闗雎盛衰安昉冬官何闕考工何補職方禹服山川曷據王制月令漢儒何以附防夏時周月正朔焉憑膏盲墨守廢疾之論三傳優劣胡爲紛紛以至詩之有齊魯韓內外易之有施孟梁丘京氏書之有歐陽大小夏侯禮之有大小戴春秋之有吳助何存者什一亡者什九疑信廢興斯編具在昔人云聖人之經昭若日月而先儒又謂六經注我我注六經夫以人心自有之六經而窺乎日月我注注我正復不隔誠好學深思以探其意又安在漢人窮經而經亡哉故曰六經載道之文能觀聖人作經之意知爲儒者希天之業也嗚呼深逺矣漢博士以五經待詔每國有大政大疑則各以所名一經奏斷而朝廷稱制決焉雋京兆處衛太子事𨿽復引義不精而猶能援古決疑倉卒定變況其果能以禹貢治河以春秋折獄以三百篇當諫書以周禮致太平以論語半部佐定天下者哉則其窮經致用執此以往有不可勝用者矣嗟乎毛氏一經之功臣也漢有二毛其苗裔乃能合十三經而日星之其亦可謂淹雅綜勤有志表章豈特爲海虞稽古正學之一人哉此邑先生任尙書濬按吳時所作也尙書與餘同在山間村墅相按奇才博識文章淩轢秦漢曩嘗共事司農毎有劇談愧其綜雅今其旣沒遺文散亡家人竟無存錄良可惜也此文𨿽有毛刻行世其間雕印僞誤頗多聊爲校勘附載於此以示鄕之來學慨自古樂之亡後生小子虛防寡昩其於經史源流曚然莫辧才拾坊牘余沈鈔錄成行輒已傲然自題名士安知前軰作者用意若此之勤乎

顏山雜記卷四

跋

孝鄕之於郡邑亦不數數也昔明嘉靖間鄕之耆舊馮海浮先生纂集郡誌見稱於時萬曆中司空鐘公又取而附益之二公於世旣爲聞人其書號爲巨麗而其於孝鄕頗爲濶略質諸所聞殆闕如也蓋孝鄕僻逺在郡邑二百里外二公生平旣未嘗攬轡從容一覽其溪山省其風土而孝鄕之人又習爲願朴未嘗厚自雕飾取名譽而冒進於名賢作者之前此其沒沒近於無聞者也初王元美創置顏城而李於鱗爲之碑記則雜引外事以作談鋒如妖女之祟九起之亂一切附麗文詞歸之孝水此或因所寄托用壯蔚其文筆爲銘功紀徳之資則可要未得爲衷言信史也至李中麓采掇流聞率爾命筆其爲疏濶抑又甚焉試規於近事如史賊揭竿於萊野李孽肆踞於龍山謝遷播虐於淄川沂寇延蔓於長峪是皆亂氓蠭起近在門庭獨孝鄕之民中處其間按堵晏然無一人從亂者蓋其子弟之安於耕鑿習於教訓志定而難犯久矣此則元美氏之功爲不沒也家相國自昔家食每言及此喟然興嘆嘗以謂君子一言之垂有風气焉有法式焉有鑑戒焉故言不可以不愼也玆以謝政餘閒優遊在裏常侍防談於先光祿公每聞鄕中遺賢故老之行事退而察其習俗之變態乃綜括大端作顏山雜記四卷以付小子校錄之竊惟古者人物風土之書如三輔決錄西京雜記等篇並疎雅散朗略存舊觀意到則書初無倫次似不在甲觀七略之中而百世之下讀之者若親侍昔賢語笑而揖讓其間覽時變則慷慨傷懷撫山川則欣然欲往昔漢武帝讀司馬相如大人賦飄飄有淩雲气遊天地之間意亦文章之盛事也若聞詩而得興觀問禮而起莊敬則文章不足以槪之矣敬因校讐之次撫捲興懷附識所聞云爾

康熙丙午秋七月男寶仍謹書

