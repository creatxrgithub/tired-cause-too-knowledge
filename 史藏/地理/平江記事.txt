平江記事﹝元﹞髙徳基撰

欽定四庫全書

史部十一

平江記事

地理類八

雜記之屬

提要

臣等謹案平江記事一卷元髙徳基撰徳基平江人嘗官建徳路總管其書中有記幹文傳修遼金宋史事則當成於至正中矣所載皆吳郡古迹而亦兼及神仙鬼怪詼諧滛諺之事可禆圖志佚聞其間不免疎謬者如引圖經虞山者巫咸所居而不知其語出越絕書引吳越春秋稻蟹不遺種而不知其語出春秋外傳又胥蘇二字古人本通用故國語史記皆作姑蘇而以爲後人之訛字凡此皆失於考證然而序次詳贍條理秩然足供采擷者甚多亦龔明之中吳紀聞之流亞也

乾隆四十三年六月恭校上

總纂官臣紀昀臣陸錫熊臣孫士毅

總校官臣陸費墀

欽定四庫全書

平江記事

﹝元﹞髙徳基撰

虎丘初名海湧吳王闔閭葬其下池廣六十步水深一丈五尺銅棺三重澒池六尺玉鳬之流扁諸之劍三千盤郢魚膓之劍在焉發卒六十萬人治之葬三日白虎蹲其上故名虎丘舊傳又云秦始皇帝因循海右自滬瀆經此山欲發王墳取其寶鍔忽有白虎出而拒之始皇帝挺劍刺虎虎奔去不見乃攺玆名山去吳縣西九里二百步髙一百三十丈周二百一十丈東晉成帝咸和二年二月二十五日獻穆王珣同弟中書令瑉捨宅爲寺始則一山中分二寺就劍池東西建之宋初合爲一寺山在寺中門垣環遶包羅勝槪先入寺門而後登山故張籍有詩云老僧只怕山移去日暮先教鎖寺門後人有詩云出城先見塔入寺始登山僧志閒亦雲中原山寺幾多般未見將山寺裏安蓋以天下名山勝剎皆山中藏寺虎丘乃寺裏登山海內福地未嘗有也至元間雲遊僧秋江月到寺題云平生只見山中寺今日來看寺裏山亦得古人余意

眞娘唐時名妓也墓在虎丘劍池之西往來遊士多著篇詠惟王黃州題刻甚佳其詩云女命在乎色士命在乎才無才無色者未死如塵灰虎丘眞娘墓止是空土堆香魂與膩骨消散隨黃埃何事千百年一名長在哉吳越多婦人死卽藏山隈無色固無名丘塜空崔嵬惟有眞娘墓客到情徘徊我是好名士爲爾傾一杯我非好色者後人無相咍後來題詠甚多至徳中舉子譚彥良題一絕云虎丘山下塜累累是處松楸盡可悲何事世人偏重色眞娘墓上獨題詩後人由是閣筆云

哈雅平章飲食必仰首攪舌大嚼不巳或曰虎食狼餐相也余獨以爲不然考之相書云食爲性命之本飲食失節則气不和舉物當徐而有序嚼物欲寛而有容食粗者多肥食細者多瘦含物不欲言食物不欲語虎啖狼食朱紫滿門昻口張吻非吏卽卒食如鳥啄家道貧薄大抵食欲快而啜欲安吞不欲鳴此食之相也仰首含物磨牙攪舌非吉非祥馬嚼鼠咀貧賤餓死嚼在舌頭餓死他州後平章卒死鋒鏑之下

吳中蠏味甚佳而太湖之種差大殻亦脆軟世稱湖蠏第一正月上元漁人所藏看燈蠏三四隻重一斤風味殊勝故陸龜蒙有蠏志傅子翊作蟹譜髙似孫撰蠏略皆發揮蟹族之風致也大徳丁未吳中蟹厄如蝗平田皆滿稻穀蕩盡吳諺有蝦荒蟹亂之說正謂此也考之吳越春秋越王勾踐召範蠡曰吾與子謀吳子曰未可也今其稻蟹不遺種其可乎蓋言蟹食稻也蟹之害稻自古爲然以五行占之乃爲兵象是亦披堅執銳介甲之屬明年海賊蕭九六大肆剽掠殺人流血

大徳丙午七月七日醋坊橋民人王佑家酒甕忽作牛鳴聲聞百步許以物覆之則止去復鳴鳴三日乃已嘗聞釡鳴乃鐵母相感而然若甕鳴則不知其何爲然也事之怪異有不可曉者此其一也

太伯廟舊在閶門外錢俶移置門內避兵燹也失其剏建之由至大戊申石牌巷西吳永寧家淡池得舊碑古廟事迹具載漢明帝時太守糜豹所建池旁廟基髙下尙存皆爲民居分占池西大朴樹半已摧折

吳城平門舊名巫門至大庚戌古濠中得石扁上有篆書巫門二字故老云巫咸商大戊時賢臣也其墓在門東北三里許故以名門巫字與平字相似後乃訛爲平門考之圗經云虞山者巫咸所居是則巫咸嘗居虞山而葬於此耶

胥山在吳縣西四十里吳王殺子胥投之江吳人立祠江上名其山爲胥山闔閭卽其山築臺以望太湖名姑胥臺下有九折路南出太湖故老云吳音謂胥爲蘇今以須爲蘇是也故謂山爲蘇山臺爲姑蘇臺後人號州爲胥州訛爲蘇州至今不能攺也

嘉定州去平江一百六十里鄕音與吳城尢異其並海去處號三儂之地蓋以鄕人自稱曰吾儂我儂稱他人曰渠儂你儂問人曰誰儂夜晚之間閉門之後有人叩門主人問曰誰儂外面答曰我儂主人不知何人開門視之認其人矣乃曰卻是你儂好事者遂名其處爲三儂之地

洞庭西山水月禪院正在縹緲峯下去吳縣百餘里剙於梁天監三年舊名明月禪院大中祥符中易今名故老謂當時湖中有木牌爲風浪打壊漂巨木百餘根湧至山下泛罟船鉤致之每木上刻水月二字各船以爲神木捨送禪院構爲大殿寺僧永照神其事遂攺今名吳民舊有丁身錢歲納四十五萬有餘宋大中祥符四年詔除免之民間無計口算緡之事至大辛亥省臺復徵之吳中大嘩值武宗上仙仁宗登極亟除之

吳江鱸鄕亭在長橋之側宋熙寧中郎中林肇所建取陳文惠秋風斜日鱸魚鄕之句爲名亭勢俯瞰太湖爲江南絕勝過者多題詠之又於亭旁畫範蠡張翰陸龜蒙像謂之三髙至元丙子裏巫爲土偶祠事之張邁過而題壁有云功迹盡髙天下士豈惟吳地作三髙夜夢老人與論祠事謂張陸吳產也吳人固當祀之範蠡越產與勾踐陰謀十年卒以滅吳吳之讎也吳人不當祀之子何從而附會之乎子之詩吾不與也搖手而去邁覺異其所言志於祠壁今剝落矣

吳城玄妙觀玉皇閣一角忽墊計數千緡方可扶薦觀主以緣募弗就因循數年事不克舉皇慶癸丑燕山一匠者來自稱張撥天謂觀主不須拆卸惟換一小馱梁添一斗栱卽皆端正主人從之匠者挾鋸登其上斷下舊梁易以新木架栱敲擊之悉皆如舊觀主話及數年興造後官事弗絕匠者曰此必山門長短不齊也視之左實長寸餘卽削去之自是官事果絕

虎丘石井泉味極淸冽陸羽嘗取此水烹啜世呼爲陸羽泉張又新作水品以中泠爲第一無錫惠山泉第二虎丘井第三惠山泉煮羊變爲黒色作酒味苦虎丘泉則不然以之醸酒其味甚佳又新第之次於惠山其然否乎

吳城舊傳吳王闔閭時子胥所築故名闔閭城吳越春秋謂子胥伐楚還師取丹陽及黃瀆土以築利其堅也城形如亞字世俗不知以爲龜形本土城也粱龍徳中錢氏加以陶甓至元三十一年重修築之甓上歲月工匠皆具蓋土壞皆澄漿爲之欲其堅久故也

閶門舊名閶闔門闔閭時所名也舊有重樓閣道吳之麗譙也夫差從此門出兵伐楚攺爲破楚門吳屬楚遂名閶門至元修曰金昌門作亭門內名金昌亭然吳人呼昌門已久不能遽攺名之如故故亭亦圮焉

許市去吳縣西二十五里舊傳秦始皇帝求吳王名劍白虎拒丘上帝刺之虎西走二十五里而沒地裂爲池因名其地曰虎疁至南唐諱琥錢氏諱鏐遂攺名許市後人訛舊音於許字加點水爲滸市訛爲墅迄今兩稱之不能辯云

栁毅爲洞庭龍女傳書事乃荒唐之說今吳城有栁毅橋太湖濱有栁毅泉意毅乃吳人也彼橋乃住宅之路泉乃別院之井耳井水滿而不溢大風撓之不濁久旱不耗此其異也人以爲下通太湖龍宮使果有龍神宮府何不於巨浸中出入而反以此偪仄之井爲通道耶荒唐之言不察其理俱不足信

太伯有國自號勾吳說者云勾語辭吳音也吳者虞也太伯於此以虞志也越滅吳子孫以國爲氏今吳中吳氏甚多而語音呼魚爲吳卒以橫山下古吳城爲魚城方言以訛傳訛有如是者

皇度攺元有張三郎者善弄笛八月五日夜在鶴橋上作伊州曲夜靜有老人來同坐石闌上語曰爾笛固淸未能脫去塵俗爲爾釐正之當熟記心毋忘可也乃指教其孔換易數字曲益淸峻張更求別教一曲老人取笛自吹超出塵俗張問曲內云何老人歌曰月旣明西軒琴復淸寸心鬥酒爭芳夜千秋萬歲同此情歌宛轉宛轉淒以哀願爲星與漢光景共徘徊再歌曰悲且傷參差涙成行低紅掩翠方無色金徽玉軫爲誰鏘歌宛轉宛轉怨復悲願爲煙與霧氛氳共容姿張問何人所作答曰仙姝劉妙容歌也張叩何人記指答曰妙容傳我復請授其指調老人笑而起曰子凡心易忘我豈能教爾耶去數步不知其處張后以指尋其曲終不能得其髙古之趣

吳人自相呼爲呆子又謂之蘇州呆每歲除夕羣兒繞街呼叫云賣癡呆千貫賣汝癡萬貫賣汝呆見賣盡多送要賒隨我來蓋以吳人多呆兒輩戲謔之耳吳推官嘗謂人曰某居官久深知吳風吳人尙奢爭勝所事不切廣置田宅計較微利殊不知異時反貽子孫不肖之害故人以呆目之謂之蘇州呆不亦宜乎

吳俗以芒種節气後遇壬爲入梅凢十五日夏至中气後遇庚爲出梅入時三時亦十五日前五日爲上時中五日爲中時後五日爲末時入梅有雨爲梅雨暑气鬱蒸而雨沾衣多腐爛故三月雨爲迎梅五月爲送梅夏至前半月爲梅雨後半月爲時雨遇雷電謂之斷梅入梅須防蒸濕入時宜合醬造醋之事梅雨之際必有大風連晝夜踰旬而止謂舶棹風以此自海外來舶船上禱而得之者歲以爲常鄕氓不知訛此爲白艸風又曰拔艸風雲

支硎山在吳縣西南二十五里晉沙門支道林嘗卓錫於此山多平石平石爲硎又以支公處此故名支硎舊傳道林嘗居石室中所遺故物有木鞋鐵拄杖之屬旁有放鶴亭馬迹石皆因之得名延佑乙夘土人耕其地得小石碣刻偈云風旣不來山亦不去逢羊遇狗合做一處後有小字云阿多摩偈人皆不解其說石刻見在白雲寺中

昆山州國初縣也元貞初升爲州州治去府城七十二里延佑中移治太倉未移之先太倉江口打碗花子徧地盛開民謡云打碗花子開今搬州縣來遷移之後常有鼠郎出沒廳事上民復謡云黃郎屋上走州來住不久至正間果復移回玉峯舊治

嘉定州治本昆山州春申鄕練祁市宋嘉定十一年六月髙行孫致立縣基於馬軍司酒坊之地十月興工十二年正月縣成國初尙爲縣元貞間升爲州延佑以來治中官吏多物故者家口皆不安有一客僧號知風水謂州治內屍气動作屋鎭之乃安否則日盛一日不可救理時州主任立聞其言從之僧指治後東偏地曰此處爲庫藏鎭之則吉任遂構架閣庫於上落成後其患果息

延佑攺元太倉有一丐者堆髻額上身披皂衣赤腳手攜大瓢常於府水軍萬戶寨及張京馬頭往來酒家乞酒度日酒醉輒奔走叫云牛來了牛來了眾人跟我去日以爲常奔走叫噪凡三月餘又於寨木及人家門壁上連書火字人皆惡之或詈之或撲之者不知所往是冬海賊牛大眼烏合不逞自劉家港至太倉大肆剽掠水軍寨張京鎭人家俱被燒毀殺人橫地不可枚數人始悟昔日丐者之言

吳城東禪院古佛像容貌端嚴頂珠圓徑數寸宋乾符甲午歲忽有毫光紅黃靑紫頂中出現士庶觀瞻檀施山積後三日有老翁疑其怪固請梯升卽佛光焰而窺之乃見佛像之首開一穴以手捫之有二白鼠長可尺餘自穴躍出緑光焰焰入藻井內遂得碎幡數片以紅旛映頂珠卽紅光出靑黃紫亦然人皆嘆息而去或曰佛金僊也而白鼠之禍作光於其頂得非金气盛乎是後兵果作

吳人制鱸魚鮓鰿子臘風味甚美所稱金虀玉膾非虛語也宋大業中以此充貢延佑以來守臣修故事偹爲方物因之歲不敢缺鱸魚肉甚白雜以香柔花葉紫花緑葉白魚相間以回回豆子一息泥香杏膩拌之實珍品也鰿子魚選肥美者去頭尾潤以酥油風漧爲臘亦加香料相兼他魚無可爲敵回回豆子細如榛子肉味香美一息泥如地椒回回香料也

昆山髙一百五十丈周回八里在今松江華亭縣治西北二十三里昆山州以此山得名後割山爲華亭縣移州治於州北馬鞍山之陽山髙七十丈孤峯特秀極目湖海百里無所蔽歷年久逺人不知其故卽呼此爲昆山而忘馬鞍山之名矣山多奇石秀瑩若玉雪好事者取之以爲珍玩遂名爲昆山石山陽有慧聚寺依巖傍壑皆浮屠精舍雲窗霧閣層見疊出人以爲眞山似假山云

幹文傳昆山人中延佑元年鄕榜明年廷試賜同進士及第一夕夢入選掛名爲長吳正官覺而笑曰此正爲胡夢亂夢我吳人安得作長吳二縣正官必無此理初授官階承事郎昌國州同知益笑前夢之不足徵也次當攺選乃授平江路長洲縣尹意爲偶然又以爲不偶然亡何攺知烏程轉婺源州知州自以爲前任長洲偶與夢符今已升知州安得再爲吳縣正官旣而調吳江州知州非吳縣也人之官祿事皆前定自已之神先已知之形諸夢寐故相報耳而文傳吳人兩爲本路之官亦稀遇也後爲翰林待制修遼金宋史加禮部尙書

白鶴觀在吳城東北隅鶴舞橋之東宋信安郡王藏春園地至元間艸石荒涼井旁大松樹獨存雲遊道人張應玄初來結屋松下以棲身丁丑三月朔有羣鶴自東南來徘徊久之一白鶴畱松上不去經歲作巢廣若酒家七石缸性若靈異淸晨俛首長鳴日必有大檀越至候之以爲常預偹齋供以待士眾皈依喜捨雲集應玄更爲應鶴欲剏立道觀以焚修不久物故弟子集應眞承其業緣募十方卒成其事觀成鶴乃飛去遂名爲白鶴觀

黃窯鹽場負課甚多延佑丙辰一夕海潮暴長夜有火光熠熠數日皆然煮鹽變色如紫粉味鹹如故每鑊出鹽增常數三倍南人初恐難售皆不肯支領後見日煮數多不得已支去雜以他場白鹽貨賣日久白鹽皆變紫色入飲食中略無他故色不相染本場逋課償補皆完課完復爲白色物變異也其理無可究竟

王介軒名鑑字明卿眞定安平人少卓異不羣長益耿介厲名節娶同郡富翁女資裝甚盛鑑悉歸之一無所畱壯遊燕都受學於虞邵庵之門用力於明體達用不攻詞藻朝貴薦其才行試以侍儀司舎人鑑不就曰某𨿽不敏安能爲人所役哉卽還故里益加砥礪扁所居爲介軒因以自號其父擢官平江路吳縣尹某侍養終任樂吳中風土遂隱居吳城臨頓裏西閉門獨處足迹不出戶者二十年應門惟一婢客至輒叩鄰家貰酒酒至對客劇飲酒幹乃已家貧無擔石之儲然非其義一毫不茍取於人其介老而彌篤性嗜蟹人或饋兩蒲靑願易一詩曰吾豈可以口腹害物命耶盡放之江中而償其詩

徐孝祥居吳江同裏𨿽苑屋數楹而樹石自然幽勝有田數畆足以供饘粥而已隱居好學不求仕進尙文好客客至必畱飲以故歲常醸酒數石而自奉惟布衣艸屨泊如也一日後園徐步見樹根一穴坍陷諦視之下有石甃啟之皆白物也乃亟掩之一毫弗取人無有知者幾三十年值至治壬戌歲大歉民不聊生孝祥曰是物當出世耶乃啟其穴物皆如故日取數錠收糴以散貧人所全活者不可勝計物盡乃已女將適人惟荊布遣之而於藏中之物錙銖無犯其子純大以明經發解官至翰林供奉樞宻承旨孝祥受封如其官壽至九十七而卒

達嚕噶齊巴爾圗國公倜儻爽邁博文彊記凡宴會以文爲謔滿坐風生一日同寅後堂會飲僚佐願求一令以資勸酬公曰吾不讀書弗能爲令但有兩字隱語請眾賢商之解者免弗解者請一巨觴眾曰如命公曰一字有四个口字一个十字又一字有四个十字一个口字在坐者皆不能解悉就飲飲竟叩之公以箸畫案上乃圖畢二字也

泰定中有一道翁自稱古無極不知何許人攜一竹籠荷一竹杖來假居葑門道堂後架小室數椽棲息其中四圍上下皆以白堊塗之正中設小木榻出籠中瓢笛漁鼔之類懸壁間以書一束爲枕市酒一甕置於牀頭自釀自飲人有求飲搖手弗許飲竟復醸日以爲常扁其室曰小小蓬居室中皎然如雪不生一虫蚊蠅無敢入者暑月開戶安眠不用帷帳貓犬至其門卽俛首疾回不敢窺其內經年累月四壁無塵人不見其揮拂或以蠨蛸之類投其中卽不知其處堂主見其日坐臥室中未嘗出外緣募籠中靑蚨不乏疑有妙術逼其傳授翁只大笑一夕收其所用之物不知何往明日物色追之葑門婁門盤門昌門之人皆云是日見其負籠荷杖出門去矣

致和攺元七月之望士人楊彥采陸升之載酒出遊蓮塘舟回日夕夜泊橫橋下月色明霽酒各半醒聞鄰船有琵琶聲意其歌姬舟也躡而窺之見燈下一姬自弄弦索二人徑往見之詢其所由答曰妾大都樂籍供奉女也從人來遊江南值彼往雲間收布妾獨處此候之尙未回也二人命取舟中餕余肴核就燈下同酌姬舉止閒雅姿色娟麗二人情動於中稍挑謔之姬亦不以爲嫌求其歌以侑觴則曰妾近夕冒風喉咽失音不能奉命二人彊之姬曰近日遊訪西子陳迹得古歌數首敢奉淸塵不訝爲荷凡一歌侑飲一觴歌曰風動荷花水殿香姑蘇臺上宴吳王西施醉舞嬌無力笑倚東窗白玉牀再歌曰吳王舊國水煙空香徑無人蘭葉紅春色似憐歌舞地年年先發館娃宮又曰館娃宮外是蘇臺鬱鬱芊芊艸不開無風自偃君知否西子裙裾拂過來又曰半夜娃宮作戰場血腥猶雜宴時香西施不及燒殘蠟猶爲君王泣數行又曰春入長洲艸又生鷓鴣飛起少人行年深不辧娃宮處夜夜蘇臺空月明又曰幾多雲樹倚靑冥越焰燒來一片平此地最應沾恨血至今靑艸不勻生又曰舊苑荒臺楊栁新菱歌淸唱不勝春只今惟有西江月曽照吳王宮里人彥采曰歌韻悠柔含悲聳愴固云美矣苐西施乃亡人家國妖艷之流不足道也願更他曲以滌塵抱何幸如之姬更歌曰家國興亡來有以吳人何苦怨西施西拖若解亡吳國越國亡來又是誰彥采曰此言固是然皆古人陳言素所厭聞者大都才人四瀆五嶽精靈間气之所聚會有何新聲傾耳一聽又歌曰家是紅羅亭上仙謫來塵世巳多年君心旣逐東流水錯把無緣當有緣歌竟掀篷攬衣躍入水中彥采大驚汗背而覺一夢境也尋升之共話醉眠腳後不能寤也翌日事傳吳下

花木之妖世固有之未有如平江牡丹之甚異者致和戊辰八月鐵瓶巷劉太醫家牡丹數株各色盛開開凡三度初開者若茶盂子大中間緑蕋有如神佛之狀數日乃謝第二度開者若五升竹籮花蕋成人馬形耐有半月之久第三度開者只如酒盞大其蕋細長若幡幢旗幟狀而羅衫紫與粉紅樓子甚多三日而萎觀者日數百人闌檻盡皆擁毀不可止遏童謡云牡丹紅禾苗空牡丹紫禾苗死明年明宗登極五月暴崩而廟諱乃和字也其應不爽如此

天歷已已平江十字翼萬戶府初構正衙解巨木中分有天下太平之王六字其大如斗字畫相連如纚不斷眾皆以爲瑞世之符識者云此木妖也是歲色哷萬戶卒明年攺元至順又明年有寧宗之變

