西湖水利考﹝淸﹞吳農祥撰宋蘇文忠公軾曰「杭州之有西湖﹐如人之有眉目。」愚以文忠比西湖於眉目﹐猶淺視西湖也。譬之人身﹐血脈治則四支堅彊﹐西湖則杭之營衛也。且人身六經爲川﹐腸胃爲海﹐九竅爲水注之气﹐西湖則杭之腸胃也。眉目而失淸揚﹐未足以爲病﹔營衛不能通水谷﹐則𨿽有神醫無能救矣。眉目而失淸揚。卽足以爲身累。腸胃不能受水谷。則𨿽自以爲無病﹐見之者必反走矣。自唐宋以來﹐李長源泌之始開六並。白樂天居易從而修之。嘉祐中﹐沈太守文通於六井之南開南井。熙寧中﹐陳太守述古又疏之。元祐中。蘇太守軾患其湮涸﹐復爲經理。六井𨿽由城中開鑿﹐而實引湖水爲本源﹐陰相灌輸。使易斥鹵爲甘醴﹐則西湖非杭之營衛乎﹖白氏之通石函﹐也蘇氏之築石堰也。石函之流。細其言曰﹕凡放水漑田﹐每減一寸﹐可漑十五餘頃。每一復時﹐可漑五十餘頃。此石函之利也。堰則用瓦筒﹑石槽匯之西湖者。注之運河﹐春漲不使泛行﹐秋霖不使驟益。制以定﹐而有常。自仁和以抵海寧阡陌數千頃﹐皆賴湖水以救亢旱﹐此石堰之利也。諸邑犬牙繡錯。而皆賴湖水﹐則西湖非杭之腸胃﹖平湖自南宋漸成繁華﹐而元廢不理﹐勝國之初仍之﹐浸成池沼﹐爲民居。倡爲浚湖之說者﹐宣徳﹑正統時﹐則有都禦史劉敷﹑禦史吳文元。成化﹑弘治﹑正徳時﹐後先則有太守胡浚﹑禦史謝秉中﹑布政使劉璋﹑按察使楊繼宗﹑禦史吳一貫﹑太守楊孟瑛。而孟瑛任事至猛。議當開者有五﹐漸復唐宋之舊。然湖之究不得復者有三﹕一曰﹕積習之難拔也。自本朝溯勝國﹐自勝國溯元﹐已四百餘年矣。昔所云﹐豪右之圈占者﹐今皆爲易主之世產也。昔所云版籍之漏沒者﹐今皆爲國計之徵辦也。無尺寸之不售於民﹐亦無尺寸之不納於官也。今使執子孫所應割之產業﹐以追求其祖宗所當吐之田廬﹐則已夏五郭公所見異辭﹑所聞異辭﹑所傳聞異辭矣。況所授受展轉﹐則又齊景公之所樂﹐而皆爽鳩之所貽也。能止羣謗之不興乎﹖能防浮議之不格乎﹖溫原之賜﹐殆不可必之於郤氏﹐而汶陽之疆﹐豈能遽正之於魯也。一曰﹕國賦之難除也。湖之遷而爲蕩﹐湖之廢而爲田﹐其來已久。而明初定湖蕩正糧﹐每畝二斗七升﹐抄沒官田多至六斗以上﹐可謂重矣。以極重之徵﹐而民實之而不忍捨者﹐豈非旱潦無憂而獲利加倍乎﹗如欲奪其所有﹐必當捨其所應納之賦與役。而成化開浚之議起﹐臨湖查勘﹐已不敢明告於君上﹐悉舉其所以然﹐而鋤去稅糧百三十餘石﹐彊派之堤西有產之家。於是失產者怨。而有產者亦怨﹐無幾何而圈築如故矣。當時劉﹑楊諸公皆具經濟﹐能﹝專刂﹞割。成化時﹐且承平﹐能信大臣。爲國爲民之事﹐而始終乖違若此﹐則亦可見任事者之難﹐不第紛紜之口舌已也。一曰﹕國費之難供也。鄴侯之成六井﹐事奇而費約﹐可以意揣矣。蘇文忠之浚湖也﹐請上供額解出糶常平﹐增減折耗之餘米一萬餘石。又請降度牒減價出賣﹐募民開治。又奏新舊菱蕩﹐課利錢送錢塘縣收掌﹐謂之開湖司公使庫﹐以備逐年雇人開葑﹑撩淺。又計避浮山之險﹐以開龍山之運河﹐用度錢十五萬貫﹐用捍江兵及諸郡廂軍三千人﹐計二年始成。由此觀之。古人之成一事﹐未有不通前後計劃而能有成者也。通前後而計劃﹐未有於國不費一錢﹑不雇一夫。而能公私無困者也。長蘆之築。宋章獻皇后臨朝﹐內出錢數十萬貫。龜山河之開。神宗亦賜錢十萬貫﹑米十萬石﹑起夫九萬二千人。今議浚湖無亦通前後而一計之﹐此尢近日之急著也。乃世之以浚湖爲不便者﹐《成化志》載之矣。曰﹕西湖自宋亡後﹐歷元入明﹐官無厲禁。爲官民﹑寺觀侵占。蘇堤迆西﹐直抵西山之麓﹐盡成桑田。僅畱六小港﹐以行缺瓜舟子。其酒船無論矣。裏湖稍僻。皆成私居。外湖則自蘇堤北第一橋迆東。沿西泠橋﹑孤山﹐沿城而南抵南屏﹐爲池蕩﹑田廬。彌望湖身窄小﹐昔稱外湖南北十里。今五里而近焉。浸淫至神﹑熹。又可知矣。而議者則曰﹕湖濱之爲民恆業也。小民男女﹐萬人養生送死﹑身口衣食。仰給於此。且竈突相接。桑柘成林。墳冢梧楸﹐林木茂密。而忍平其馬鬣﹐塞其井竈﹐是非仁者所爲。則應之曰﹕公之所惜者。傍湖之三百餘戶也﹐今之所惜而欲浚之者﹐一郡之風气﹑數萬戶之生死也。全數萬戶與三百戶﹐孰大而孰小﹖爲一郡計盈縮。與環湖之民家計可否。孰智而孰愚﹖議者又曰﹕湖水西來。其勢髙城二尺。辛棄疾所謂「決之可以灌城者」是也。今分削其勢。似亦爲宜。則應之曰﹕湖髙城卑﹐公無乃誤瀆前賢語乎﹖陳同甫欲宋孝宗都建康﹐圖恢復。故詭言錢塘不可都。以激發庸主耳﹐非實謂湖身髙於城﹐如明季汴渠之墊也。今以匠氏之臬計之﹐西湖之廣二十里﹐而近郡城之廣四十里﹖而遙非無晉陽之畏智伯﹑樊城之蹙於禁也。以二尺二十里之狂澗﹐注四十里﹐開東西北三關之地﹐有順而四走耳﹐何能爲害哉﹗而議者則又曰﹕杭地穿城四河﹐東西北水門各受他河之經絡﹐與湖殊隔﹐各河所受潮水及吳山諸源之水﹐本自有餘。今上塘之河﹐匯臨平湖而來﹐趨艮山水門﹐抵斷河而止。下塘之河﹐中匯三里洋﹑十二里洋。水勢平衍。由市河出武林水門﹐皆隔西湖。西湖所泄﹐一入新河及壩而止﹔一入下湖及古蕩而止。𨿽東有小河﹐又有淸河三閘﹐兼阻二壩﹐與運河寥闊﹐上塘絮下塘﹐髙且一丈﹐湖水安得逆流以漑夾河之田耶﹖則應之曰﹕杭城之通西湖﹐沈司務守正言之悉矣。其言曰﹕杭城之水有上﹑中﹑下三河轉展遞注。皆受西湖之水。三道入城。一奔湧金門﹐一奔湧金陸門之下﹐一奔淸波門流福溝。經府縣南﹐過運司及織染局﹐會曲阜橋外﹐南抵藩署之左﹐北達八字橋。又播爲二﹕一西經舊五道前﹐穴臬署環扉。越車橋出武林水門﹐止淸湖等閘。一北經張中丞﹑江學士之門﹐出眾安橋外﹐又播爲二﹕南行則經千勝廟等橋﹐逆流而上﹐至淸泠橋。迆東穴新宮橋運河﹐沿通江橋﹐直出鳳山水門﹐越南新﹑海月等橋﹐抵浙江驛之南龍山閘而止﹐入於江。一經巡撫公署。過軍橋而東﹐越保安等橋﹐出候潮水門﹐至永昌﹑會安二壩而止。北行則經度生橋﹑貢院西橋﹐徑天水等橋﹐順流而下﹐亦出武林水門。會淸湖等閘而止。溢則流入下河﹐是曰上河。其會安壩內﹐有淸涼﹑柳林二閘﹐泄入五里塘﹑東新關﹑李王塘至海寧長安壩而止。南流則入艮山水門﹐上抵巡鹽官署之東﹑斷河頭而止﹐是曰中河。合上﹑中河諸壩閘之水﹐溢而下流﹐舟楫四通﹕東至海﹐北達神京﹐是曰下河。由司務者思之﹐則開浚誠急矣。蓋杭城所賴水道﹐前江後湖﹐茅山﹑鹽橋兩河通江潮者也。城中所云三道通湖水者也。然江潮迅疾易壅塞﹐子瞻所謂重修堰閘﹐阻截江潮﹐不放入城﹐而城中諸河。專引湖水爲一郡之利是也。江潮𨿽苦﹐櫛爬撈埽之敝﹐而實不可阻。子瞻所謂猶慮缺乏﹐宜引江水以助之是也。江﹑湖似亦並重﹐而湖爲主﹐江爲客﹔湖爲淸﹐江爲濁﹔湖晝夜灌注﹐江則候有潮汐﹐是則防江以卻其泥沙﹐通江以受其灌漑﹐固不可廢。而湖之爲利。尢深矣。勝國宣徳時﹐海宇無事﹐講求國事﹖稍興開浚之說。而未及毅然行之。成化十年﹐撫按諸公得祖其說。凡舊隸湖而被侵占者﹐不分遠近﹐盡行芟薙﹐仍於修復之處﹐築堤表之。起段橋東﹖至雷峯而止﹐計二千餘丈﹐址一丈五尺﹐上七尺。髙五尺﹔湖身始復。而豪右爭以爲不便﹐引賠糧之說以逆阻之﹐已作而旋棄。由嘉靖以至於熹廟﹐無有敢言之者。卽有之﹐卽中以他罪﹐使去官。而李侍郎旻至。銳身排難﹐引王安石之行水利﹑呂惠卿之壞蘇堤﹐以爲浚湖之罪。要而論之﹐唐宋諸賢行之而得遂其志者﹐杭城土薄人稀﹐民未蒙浚湖之利﹐而先受斥鹵之害。故事立而功溥。勝國諸賢﹐未嘗無白﹑蘇之願﹐而旋作而旋廢者。杭郡土厚水深﹐民已食西湖之利﹐而忘其斥鹵之害。故論行而物敗之。唐宋諸賢行之而無獘者。兩朝寬文法以禦下。下卽以便宜從事﹐其所奏請﹐朝報夕可﹐未嘗有太府之疑駁﹑度支之靳惜﹐故諸賢得視國事如家事。勝國諸賢﹐纖悉動相掣肘﹐不得逞其三尺之喙。而戶部自黃冊編定之餘﹐尺寸無從寬假﹐所有奏請﹐每阻於國費。故有審侵占﹐而誤許納糧。有當開除﹐而重使賠累。而諸賢上無利於國﹐下亦無利於民﹐果能鑑勝國之所以失用﹐唐宋之所以得﹐則不患無任事之臣﹖如李﹑如白﹑如蘇者也。西湖水利續考西湖形勝﹐爲一郡所藉賴﹐昔賢言之詳矣。愚以爲宋之水利與唐異﹐明之水利與宋異﹐本朝之水利又與明異。何也﹖唐之水利﹐奪湖於江者也。奪湖於江。其法利用瀦湖﹐使江不至於侵湖﹐而郡受其利矣。宋之水利﹐分湖於江者也。分湖於江﹐其法利用衛湖﹐使湖彊而江弱﹐湖爲主而江爲輔﹐而郡受其利矣。唐宋以後﹐斥鹵之境﹐漸化爲膏腴﹔葑荇之泥﹐已除其枝蔓。而沿湖之地﹐一歲收數鐘之益﹐於是築爲僧廬﹑宮觀者﹐十之二﹔揭爲邱墓﹑園林者﹐十之三﹔堤爲池渚﹑田蕩者﹐十之四。勝國自洪﹑永以及於神﹑熹﹐豪右摺紳之家﹐各私湖利﹐爲傳家之產﹐而湖日瘠且隘﹐勢必至於折入於私家。而後止其法。利湖之開﹐使湖之舊壤得復﹐而後湖足以納萬峯之水。湖足以納萬峯之水﹐而後湖之隱者﹑﹝氵伏﹞者﹑突者﹑激者﹑下通於海者﹑傍穴於山者﹑潛行於地者﹐皆得不逼﹑不削﹑不堙﹑不絕﹐而郡受其利﹐此勝國言西湖者之大槪也。本朝承勝國凋敝之餘﹐而西湖之水利久置不講﹐而上﹑中﹑下三河受西湖之水﹐從湧金水陸二門奔注者﹐陸則流福一溝﹐沙土塡塞﹐無從引湖以達城。於是旱則運司一河﹐龜坼瓢裂﹐浸成平地。一雨則吳山諸嶺之水﹐呀呷嘭濞﹑﹝氵廣﹞滉溟漭。下至民居﹐上至官署﹐皆懸竈而炊﹑束版以渡﹐爲公私所病。水則抵藩署﹐穴臬獄者。殘流哽咽﹐僅危一綫﹖以會於淸湖等閘。水弱不能勝舟﹐泥壅不能載物﹐於是南則經千勝等廟。逆流而出鳳山水門﹐北則經度生橋順流而出武林水門者。處處爲瓦礫﹑民居所占。譬則人身﹐百脈不通﹐經絡停滯﹐將成痞隔。否則痺痿不仁。其法利疏湖之支﹐排湖之幹。支疏﹐則體輕﹕幹排﹐則气達﹔體輕﹐則上流可以受幹﹔達則下流無所積而郡始受其利。此本朝言水利於西湖﹐此其大槪也。今大臣任封疆之責者﹐蒿目而憂﹐已從事於支幹。謀於下僚。籌於故老﹐舉難與慮﹐始樂於觀成之眾﹐拔其疑根。又洗滌閭裏橫互吞噬之積習﹐一切勒還之官。其策之不可謂不深。其行之不可謂不斷矣。而愚則鰓鰓然過計者﹐良醫之治病也。其藥餌之所不及者﹐酒醴湔之﹔其酒醴之所不及者﹐金石伐之﹔其金石之所不及者﹐鍼灸救之。如功已十﹐有其九而中止﹐則其病又深於膏育﹑腠理之間﹐故曰樹徳務滋﹐除惡務盡也。今城中水道﹐民居其九﹐兵居其一。今屯戍者﹐割二門以隸之﹐如八字橋﹐以及張中丞﹑江學士等諸河﹐各隸圈營。北人不識水利﹐其所營造﹐互相排窄﹐所居官屋﹐戍滿卽歸﹐非子孫授受之產﹐非金錢市易之券。責其從公開浚﹐勢必苟且塞責。如鋤未能豁客土﹐甃不及錯土石。建不得髙梁橋﹐芟不欲傾馬廏。有一於此﹐其成將敗。水之性﹐迅而就下﹔土之性﹐疏而善崩。必將由淺及深﹐因髙臨下。春霖秋潦﹐灝渙碾擊﹐滲淫委輸。不必一年﹐又將阻塞。閱歷歲月﹐獘且仍前﹐此其一也。城中諸河﹐湖之支幹也﹐湖則諸河之本源也。古之人愛西湖﹐比於眉目者﹐如鏡之不可受塵﹐受塵則淸光掩矣﹔如劍之不可觸穢﹐觸穢則寶气喪矣。古人之狎此湖也﹐植以杞柳﹐夾以芙蓉﹐榮以桃李﹐參以竹柏﹐豈止飾遊觀﹑追嘯傲矣哉﹐所以堅堤塹﹑翼根基也。今湖中淵泉百道。久多抑沒﹐而湖中時長陰沙﹐如昔所謂息壤者。隆崇崔嵬。坡陀曼衍。處處峙起。湖中三潭﹐昔云深不見底者。波光云影。可得俯浴。城中日暮﹐小兒吹角導馬出城﹐萬蹄馳突﹐往往渾濁水色。腐敗茭艸。閱歷歲月﹐或變桑田﹐此其一也。愚謂城中諸河﹐隸屯內者﹐旣非如土著戶口﹐可使計工竣事﹐又非如閒田甌脫﹐可置棄而不問。亦莫若官自爲之﹐計道裏。輸畚幹。因原隰呈糗糧。必使內外如一﹐方可支久。一身之中﹐計已抉筋﹑搦髓﹑揲胃﹑浣腸﹐而一手一足之微﹐不爲除去﹐使畱病本。爲後日周身之患﹐非智者也。至若湖中陰沙。當時時挑浚。泉眼請如吳越時﹐特置撩兵千人﹐每歲視其梗塞者﹐循環疏通。蓋西湖諸泉燦如列星﹐開此則塞彼﹐前坍則後漲﹐以葑弱而易生﹐又卽芟而卽長﹐乘梅雨之候﹐葑根易動之時而撩之﹐此治之以時計者也。乘舴艋之舠﹑操笭箵之器﹐因利乘便。使葑不至狂蔓沿堤迅撩﹐此又治之不可以時計者也。乃國馬爲武事所須﹐而江幹曠遠。傳有云「川澤藏垢」﹐宜徙馬肆於江幹無人居之域。采苜蓿則易﹐縱飲齕則安。必不可使近西湖﹐亦治西湖之要計也。夫治湖而不及慮其本源﹐亦猶日計運河﹐而不計黃河也。黃河得其故道﹐而運河自治者有之矣。黃河橫嚙奔決﹐而日修運河之版閘﹐自謂運河無虞﹐不可得也。抑又聞之餘杭南湖者。西湖之祖也。南湖𨿽隸余杭。實爲三吳水利要害。北塘毀余邑十六壩﹖首被之浸潰於仁和﹑徳淸﹐而吳興受其災。南塘毀余邑靈源﹑章鄭﹐首被之浸潰於錢塘﹑石門﹐而嘉禾受其害。趙宋時京尹趙與﹖﹐因湖水旱竭﹐乃引天目山之水﹐自余杭塘達澑水橋﹐凡歷數堰﹐桔橰運之。以注西湖﹐則又以西湖接南湖之說也。治西湖以開通一郡﹐治南湖以開通數郡﹐乃緩急偏全之局也。

