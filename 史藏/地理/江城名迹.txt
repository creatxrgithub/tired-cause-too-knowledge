

欽定四庫全書

史部十一

江城名迹

地理類七

古迹之屬

提要

﹝臣﹞等謹案江城名迹四卷國朝陳宏緒撰宏緒字士業新建人明末以薦授晉州知州時劉宇亮以閣臣督師欲移兵入晉州宏緒扼不納坐謫爲湖州府經歷鼎革後終於家是書以江西省會爲南昌新建二縣地因考其名迹以城之內外爲限凡去城逺者則不及多詳於樓觀祠宇梵剎園亭之類卷上爲考古卷下爲證今自序謂古與今不以時代爲斷而一以興廢存亡爲斷蓋事皆目歷非徒按籍而發也宏緒文章淹雅在明末號能復古故作是書序次頗有條理考證亦多精核惟喜載雜事多近小說且多曼衍旁渉如天寧寺條下載寺僧淫褻之類頗乖大雅亦非地誌之體是則體例未嚴不免爲白璧之瑕矣

乾隆四十六年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●江城名迹自序

名迹記記江城內外之名迹也城之爲門者十有二今僅存其七其四隸南邑其三隸新邑新邑濵章江渡江而西則漸遠於城矣南邑地皆平野帶郭之闤闠頗盛民居盡而阡陌林莽出則又漸遠於城矣遠於城者槪不記記固以城之內外爲限也吾郡之名迹夥矣而僅以城內外限者何也城內外吾之所日涉而遠於城者非吾所日涉也非吾所日涉者猶吾父母之邦之名迹也而顧可略之乎緩急之異也吾日接四方賓客問我以遠於城之名迹而吾茫然孰與夫問我以城內外而吾茫然者之可恥也故曰緩急之異也且夫城內外名迹非獨吾日涉之亦四方賓客之所日涉也其問我也必先乎城內外而後徐及乎遠於城者其徐及之吾亦可以徐及之也析爲上下二卷者何也玆則古今之異也薛道衡之所艷王勃之所稱杜牧之之所揚詡倐忽而歸於灰飛煙滅薛與王與杜之所未及見而待吾軰爲之薛與王與杜者亦倐忽彊半而歸於灰飛煙滅其不能遽議汶陽之復者於是題之曰考古其幸而尙在與新構者於是題之曰證今古與今不以時代爲斷而一以興廢存亡爲斷焉此上下卷之所由析也嗚呼吾愧非道衡也愧非勃也牧也然而百年有盡之軀則有時而古矣古則人恕而存之恕而存之又安問其爲道衡爲勃爲牧哉而又安問其不恕者哉石莊居士陳宏緒題

●欽定四庫全書

江城名迹卷一

新建陳宏緒撰

○考古【一】

名勝志云漢郡城周十里八十四步開六門南曰南門松陽門西曰臯門昌門東北二門各以方隅爲名晉咸安中豫章太守範寗更辟東北西南二門唐初築城西南隅四分之一卽今府治所也垂拱元年洪州都督李景嘉增築之凡八門題額俱吏部侍郎越州徐浩書元和四年刺史韋丹更築城東北隅於是廣比漢城倍之宋洪州城又倍之紹興六年李綱來帥是邦始截其東北隅入三里許開十二門

松陽門續博物志云豫章城南曰松陽門門內有樟髙七丈五尺大二十五圍垂蔭數畝漢官儀曰豫章郡樹生庭中因以爲名豫章記雲松陽門內有大梓樹大四十五圍舉樹盡枯死永嘉中一旦忽更榮茂大興中元皇帝果繼大業庾仲初揚都賦所云瘣木薈於豫章郭璞南郊賦云獘梓棹秀於祖邑宣帝祖爲豫章太守故云祖邑也按樟與梓皆在松陽門內或一事而誤傳或眞有此兩種俱不可考而豫章以樹得名則漢官儀之言爲得其實耳

南浦亭豫章記南浦亭在橋步門外往來艤舟之所復齋漫錄云豫章有南浦亭前軰賦詩多以江淹送君南浦傷如之何爲始余觀楚詞云子交手兮東行送美人兮南浦乃知江淹取此也文天祥詩半生幾度此登臨流落如今雪滿簮南浦不知春巳晚山山但覺日初陰誰憐龜鶴千年語空負鵬鷗萬里心無限故人簾外雨夜深如有廣陵音

避暑樓城東南敵樓也武陽公韋丹所創貞元十四年觀察使李巽辟而新之夏日常同僚屬賓客宴會於此南昌副使符載爲之頌

雙門豫章記云郡墻東南雙門吳太守維揚府君張俊宇子彥所造按吳建衡二年孫皓左夫人王氏卒皓哀念過甚數月不出民皆訛言皓死章安侯孫奮當立奮母仲姬墓在豫章豫章太守張俊疑其或然掃除墳塋皓聞之車裂俊夷三族時豫章吏十人乞代俊死皓不聴事見吳志

鳴鑾路南唐中主李璟建都時禦道邑人王仲序詩雲長衢通輦路宛馬競紛紜帝子淩風去鸞聲盡日聞雜花迎隊繞禦柳看行分千載宸遊地臨歧惜別君予與諸公作江城懷古詩亦有此題今朱邸荊榛誰問偏霸荒涼故迹哉李主謀遷都洪州諭羣臣曰建康與敵境隔江而巳又在下流敵兵若至閉門自守借使外諸侯能救國難卽爲劉裕陳霸先爾今吾徙豫章據上流而制根本上策焉羣臣多不欲惟樞宻使唐鎬贊成之遂升洪州爲南昌建南都建隆三年春以世子從嘉監國國主如南都所過慰勞守宰存問髙年疾苦會齊王景逹於廬山歷覽勝境與從臣譚宴浹日而去至南都苦豫章迫隘宮府營署皆不能容羣臣日夜思歸國主悔怒唐鎬慚懼發瘍卒六月國主殂於南都年六十有四在位十有九年廟號元宗徐鉉曰國主少有至性仍懷髙世之量始出閣卽命於廬山瀑布前構書齋爲他日終焉之計及迫於紹襲遂捨爲開元精舍常患民間侈靡第宅衣服咸爲節制驅惰遊之人率歸農業及大漸之際羣鶴翔於空雙龍據殿屋遂奄然而死聞者莫不痛悼璟割江南後金陵對岸卽爲敵境因遷都豫章舟車之盛旌旗絡繹凡數千里有司儀衛洎禁校帑藏不絕者竟一載每比顧忽不樂澄心堂承旨秦裕臧徵利引屏風障之嘗吟詩云靈槎思浩渺老鶴憶崆峒

長春殿南唐李主所建李主寢疾其中不復進膳日惟啖蔗漿咀藕華疾革遺令畱塟西山累土數尺爲墳且曰違吾言非忠臣孝子迨李主殂其子煜不忍從遺令迎喪塟於金陵

洪州在南宋時因隆佑太后曾至其地亦稱東朝髙宗紹興二年閏四月勅朕向巡狩於南國以豫章爲東朝云云是其證也又宋制天子卽位嘗領州縣自防禦州而下皆升軍名節鎭州則建爲府孝宗在潛藩曾領鎭南軍節度使故洪州遂升爲隆興府實亦相沿舊章如是但用年號爲異耳

寜王府卽今察院官署正徳末以宸濠謀逆遂廢始封寜獻王諱權髙皇帝十六子生而神姿朗秀白晳美須髯始能言自稱大明奇士好學博古諸書無所不覽洪武中冊封大寧文皇帝踐阼攺封南昌所居宮庭無丹彩之飾覆殿瓴甋不請琉璃媾精廬一區蒔花藝竹鼓琴著書其間晚節益慕沖舉自號臞仙建生墳緱嶺之上數往遊焉所著通鑑博論一卷漢唐祕史二卷史類一卷文譜八卷詩譜一卷神隱肘後神樞各二卷壽域神方四卷活人心二卷太古遺音二卷異域志一卷遐齡洞天志二卷運化玄樞琴阮啟蒙各一卷乾坤生意神奇祕傳譜各三卷采芝吟四卷其它注纂數十種經子九流星歷醫卜黃冶諸術皆具古今著述之富無逾王者又作家訓六篇寜國儀軌七十四章寜靖王女安福郡主能屬文尢長於詩配孔景文亦善吟居常聫章賡和積成卷帙主號桂華軒有桂華軒集四卷五七言詩一百七十餘首聫句三之一新諭胡憲副榮云予觀集中夏景詩炎炎赤日景偏長宮院無風亦自涼安得片雲彌太宇淸陰幕幕徧遐方與唐詩緑樹碧檐相掩映無人知道外邊寒者異趣矣主尢善艸法今集中數幅筆勢遒俊無花骨欹斜之態

陽春書院寜庶人宸濠建以祀髙禖祈嗣廣求詩文揄揚每士子秋捷設宴邀請人各一律得一聫雲光聫滕閣文章煥春透徐亭艸朩香宸濠嘉賞刻榜懸之標爲絕唱

建安王府在髙士橋東建安簡定王之宮殿也簡定王諱覲鋉寜靖王之第四子再世而傳莊定王宸潚三世而傳昭靖王拱榐四世而傳康懿王多■﹝火節﹞五世而傳王謀壠壠號豈軒能詞翰而耽禪學至六世而遂遭鼎革國除其府第傍有園可數畝頗饒古朩奇石鄭仲夔偶記云建安王半隱園有古池深丈許中有石砌一方堆若古墓然內時作金鼓聲

樂安王府在永和門內寜惠王第三子昭定王奠壘肇封於此昭定子鎭國將軍覲■﹝釒蓋﹞先卒孫宸湔嗣封覲■﹝釒蓋﹞追謚溫隱王宸湔謚靖莊王靖莊子端簡王栱欏號眠云以文雅才辧著稱善繪菊石嘉靖四十年端簡子多焿嗣王爵再傳而賦黍離所謂兔園雁池鶴洲鳬渚盡蕩爲牧馬之場過者哀之

舊澹臺祠在總持寺左祀魯武城澹臺子羽祠額曰友教堂宋轉運副使程大昌剏建並撰祠記堂背卽澹臺子羽墓按吾郡碑文之佳者王勃滕王閣序韓昌黎重修滕王閣記曾鞏徐孺子祠堂記與此記四篇而已而大昌之記世罕傳誦備載於此記曰豫章總持寺之東有澹臺子羽墓本圖經所傳爲信也司馬遷記子羽從弟子三百人南遊至江班固又言子羽居楚友教士大夫豫章在春秋爲楚則子羽宜有墓然京相鏜記子羽泰山南武城縣人也有塜水經陳畱裘氏鄕又有子羽冢是一子羽也而稽之圖記其墓三出矣酈氏𨿽知泰山陳畱必有一悞顧不敢堅決以爲孰是則豫章圖經其得獨爲信哉且子羽名施後世自子遊之宰武城始以予所聞世蓋有西武城也左馮翊淸河定襄皆以名縣而淸河時曰東武城者以其與定襄皆隸趙且定襄在西故也若子遊之所宰其實魯邑而東武城者魯之北也故漢儒又加南以別之史遷之傳曾參曰南武城人者剙加也論語無此也子羽傳正次曾子遷務省文故敍其裏邑止曰武城至京氏則指其墓在南武城縣明其爲魯也夫子嘗欲適趙及河而返曰洋洋乎丘之不濟此命也韓愈亦曰孔子西行不到秦是秦趙之地皆未始經行也語曰子之武城聞弦歌之聲是弦歌云者於南武城乎聞之豈其秦趙與東武城有弦歌臺遷志遂定著以爲子遊所宰之邑則悞矣夫聖賢遺迹眾矣詢考二事其眞僞固已相半其可勝辧哉𨿽然予於其僞也而有喜焉受之鹿臺魋之石槨徧四海無復出者荊山歷山首陽則不一其地後世去古聖賢絕遠旣無所事畏亦豈其有諛而爭獵以自誇耀乎是有一事而彼此互相同者此其意不甚可喜也哉嗚呼其可以使人慕向如此無乃古聖賢之澤久而不冺也與其亦民之秉彜者殆無古今故好是懿徳也與則其僞也乃其所以爲可尙也況今之疑未必非昔之信者與淳熙元年予將江西漕過子羽墓嘆曰楚在春秋士能讀墳典邱索巳博矣其後屈宋遂爲儒宗非友教遺澤歟其尊鄕固宜遂築堂祠之命曰友教

徐髙士祠在東湖南小洲上卽舊孺子臺也一云孺子亭南唐時重建範土爲像儼漢代衣冠徐鉉記云前臨康荘傍眺城闕平湖千畝凝碧於其下西山萬疊倒影於其中依然懸榻之場想見致芻之況誦此語光景如昨曾南丰爲太守卽故處結茅爲堂祠以中牢詳見南丰祀記晉陶潛集聖賢羣輔錄得漢五處士以豫章徐孺子爲首朱仲晦詩孺子髙風何處尋東湖臺觀水雲深生芻一束人如玉此日淒涼萬古心宋趙師秀詩欲識髙眠處滄江景切鄰巳知難卽鹿惟有獨潛鱗萍長過荷葉藤深失樹身閒思昔微子猶自得稱仁宋郭祥正詩東湖入望晚波平蒲葉圓荷各自靑不用更尋徐孺宅編茅搘竹一碑亭宋黃廷堅詩喬朩幽人三畝宅生芻一束有誰論藤蘿得意干云日蕭鼓無心進酒樽白屋可能無孺子黃堂不是欠陳蕃古人冷淡今人笑湖水年年到舊痕洪武中寜波許方知南昌府夢一儒者曰吾廬冒風雨久矣冀太守修之及見徐孺子像儼如所夣遂葺其亭以延香火許因此一事獲載通誌名宦傳新祠卽宋環波亭故址明洪武七年知府許方剙建永樂間巡撫禦史張庸重構萬曆間知府盧廷選於湖中四周疊石環護祠基崇禎初年推官李嗣京以子徐胤門人張超配享今俱毀於兵此祠何可不亟議汶陽之復也

武陽郡公祠在章外祀唐觀察使韋丹頓大中三年詔尙書司勲員外郎杜牧撰碑銘丹功徳碑在大悲寺覆以石亭後丹子宙復爲觀察使奏置祠於寺左復奏置田以供香火今乃有寺而無祠自應議復

武陽郡公新祠在三橋東巷內初正統元年按察使石璞奏許旌陽韋觀察俱有功徳於江西請列祀典從之韋祠居鐵柱宮內之傍有胡儼撰許韋二公功徳碑成化五年知府王詔移建於此萬曆中布政使陸長庚重修以武陽公之子觀察使宙配享顏其堂曰奕世累仁武陽以元和二年拜洪州觀察使洪俗比屋皆茅竹結構民苦火災公始至計口取俸除去冗事取公私錢教人陶瓦不二歲凡爲瓦屋萬四千間樓四千二百間又洪地卑薄苦水潦公泒湖入江爲斗門節其暴溢作長堤一十二里以捍江漲復憂民之病旱也則鑿陂塘五百九十有八灌膏腴畝萬二千有餘頃江西民得免水火而樂耕稼安其生業皆出公賜至今歌詠不忘焉按吾郡當太平時秩祀相望士子弦誦其中者踵趾錯然旌忠祠正學書院與武陽祠尢盛諸祠旣廢遠近負笈而來無復弛擔之處城內外遂絕不聞咿唔聲但啼鵂鶹而竄鼪鼯而巳未知何日復覩文明之象也明熊大司馬明遇詩觀察唐朝使甘棠召伯亭河堤堅保障瓦屋教陶型古壁猶生白遺文可殺靑峩峩冠冕像章貢表精靈【又】古祠鄰曲巷髙樹望茫然祝典春秋舉聲名父老傳香臺供木豆虛院甃花磚請看東湖水津橋裊瑞煙

大忠祠在四道後街祀宋忠臣嶽飛文天祥謝枋得飛平馬進於洪州授江西制置使天祥以同都督出兵江西枋得爲江西招諭使按安撫制置使李忠定公綱江西時遭金人殘破之後綱措置悉中機宜如賑濟饑民招塡軍額建置營房修築城池招捕盜賊繕治器甲增修官府剙蓋倉庫皆於咄嗟之頃不擾而辦其區畫至今可仿而行也髙宗庸主竟以臺諫之讒罷公宋事遂益潰決大忠祠固不可不復忠定一特祠吾土又曷可少哉忠定嘗言洪州城池北面尢爲闊遠皆系荒閒田地無人居止又城外一帶盡是漲沙髙與城齊可以下瞰城中若欲爲可守之計不得不亟爲修治此亦經理江右之所宜知也

忠臣廟在五桂坊西洪武初勅建祀後翼統軍元帥趙徳勝右副指揮使劉齊左翼元帥牛海龍樞宻判官李繼先左副元帥趙國旺統軍元帥許珪右翼元帥同知朱濳千戶張子明臨江府同知趙天麟百戶徐明士伍張徳山夏茂成洪都知府葉琛行省都事萬思誠共十四人皆僞漢攻會城先後死難之文武也洪武十年丁巳遣行人李子南諭祭文曰開國之初朕賴爪牙之士宣力四方以拓疆土其有捐軀殉國而歿於王事者朕尢卹之故嘗加封並賜廟食今者天下旣定大告武成追憫有功之臣不及親受其報一念至此其何能忘爰命禮官再加討論其大者進以上公之爵配享仁祖淳皇帝廟廷其諸有廟食者不能徧及亦皆贈官賜謚用表朕懷仍具衣衾官給塟事以昭勸忠之道其南昌功臣廟除爾徳勝巳贈開國輔運推誠宣力武臣榮祿大夫柱國同知大都督府事仍追封梁國公賜謚武桓外爾繼先可加贈開國輔運推誠宣力武臣榮祿大夫柱國仍追封隴西侯賜謚忠勇爾齊可加贈開國輔運推誠宣力武臣榮祿大夫柱國仍追封彭城侯賜謚荘毅爾珪可加贈開國輔運推誠宣力武臣榮祿大夫柱國仍追封髙宻侯賜謚景襄爾國旺可加贈開國輔運推誠宣力武臣榮祿大夫柱國仍追封天水侯賜謚荘節爾濳可加贈開國輔運推誠宣力武臣榮祿大夫柱國仍追封沛郡侯賜謚威悼爾國勝可加贈開國輔運推誠宣力武臣榮祿大夫柱國仍追封安定侯賜謚忠湣爾琛可加贈開國翊運推誠守正文臣榮祿大夫柱國仍追封南陽侯賜謚貞肅爾海龍可加贈開國輔運宣力武臣驃騎將軍上護軍仍追封隴西伯賜謚壯穆爾天麟可加贈開國翊運守正文臣中奉大夫護軍仍追封天水伯賜謚襄烈爾思誠可加贈朝列大夫騎都尉仍舊封龍泉縣子爾子明可加贈定遠將軍輕車都尉同知指揮使司事仍謚忠節爾徳山可加贈懷逺將軍輕車都尉同知指揮使司事仍謚忠節爾明可加贈明威將軍上騎都尉僉指揮使司事仍舊封合肥縣男爾茂成可加贈明威將軍上騎都尉僉指揮使司事嗚呼崇階峻爵𨿽不及於生前美號榮名尙永垂於身後遣官賜祭用妥爾靈九原有知庶其歆享按郡人胡儼撰廟記槪不及諸公之謚而又以思誠之贈無聞豈未見諭祭文耶頥庵生當國初而紀載巳不免抵牾益信考証之難諭祭文共十五人而忠臣廟祀止十四人無安定侯程國勝蓋國勝同牛海龍夜刼友諒營牛中流矢死程泅水得脫徑逹金陵請援隨駕戰歿鄱湖而南昌城中不知遂與海龍之死同報後釐正祀典知國勝己列康郎廟祀因未除去重復於此耳

大節祠在髙橋南直街內祀建文壬午死事諸臣太常寺卿分宜黃子澄禦史大夫新淦練子寜大理寺少卿鄱陽胡閏大理寺丞南昌劉端刑部郎中南昌王髙翰林修撰吉水王艮濟陽教諭吉水王省衡府紀善泰和周是修監察禦史廬陵曾鳯韶大理寺丞永丰鄒瑾監察禦史永丰魏冕大理寺丞萬安彭與明賓州知州南康蔡運沛縣知縣廬陵顏伯瑋子顏有爲共十五人萬曆四年詔建黃分宜逮至京不屈死從子文富福遠等六十五人皆死姻黨戌邊者四百餘人練新淦被族其姻戚張烏仔楊文壽等論死者百五十一人戍邊者數百人胡鄱陽懸屍武功坊凡與胡有連者俱差舍人柴斌簿錄到京老弱婦女死道路死桎梏及拷掠者無算抄提全家計二百十七人自方正學而下受禍慘酷未有如吾江右三公之甚也按江西又有張彥方龍泉人由徵辟授給事中以便養告攺樂平知縣建文四年勤王詔下彥方糾義起兵抵江口遇靖難師執至樂平梟其首暴屍譙樓時暑月經旬顏面如玉無一蠅集父老竊塟縣治之淸白堂後又有徐子權新淦人洪武乙丑進士歷刑部主事靖難師至聞練子寜不屈慟哭賦詩有翹首謝京國飛魂返故鄕之句俄自經死兩公應同十五人祠祀當時表忠者偶失於博訪耳

旌忠祠先在惠民門內舊爲五顯神祠正徳十四年宸濠反巡撫都禦史孫公燧按察使副使許公逵死之郡人士哀痛立主於廟祭焉後巡撫都禦史王守仁左布政使陳策按察使伍文定先後以其事聞而禦史唐龍至復以表異忠義請詔贈燧禮部尙書謚忠烈贈逵左副都禦史謚忠節【後亦加贈禮部尙書】命有司建祠春秋祭享賜額曰旌忠時軍興後創制未遑因葺前祠繪二公像祀之南京禮科給事中王予謨復以主事馬思聰參議黃宏死節事請遂又贈宏太常少卿思聰光祿少卿俱配享旌忠祠嘉靖二年巡撫右副都禦史盛應期下車祗謁以爲規制湫隘弗稱乃與鎭巡三司合議請以舊貢院廢址攺創因念按察司副使周憲正徳七年父子死節華林應得從祀爲言於朝會禦史鄧顯麒題黃宏馬思聰不當與孫許同堂享祀奉旨以周憲配享黃宏馬思聰撤去嘉靖三年正月祠成乃遷主祔廟扁曰勅建旌忠祠大學士余姚謝遷華亭徐階並有記

王文成公祠在大忠祠右卽射圃亭址祀新建伯前巡撫江西都禦史王公守仁嘉靖初前提學副使徐階建魏良弼撰祠記浙有三先生其在科目中者劉靑田曁先生其在科目外者方正學孝孺皆昭代之異人也先生致良知之學直接陸子靜易簡之傳其論學諸書及學記尊經閣等文程朱所欲爲而不能者江西辭爵與撫田州等疏唐陸宣公宋李忠定公所不逮也古稱三不朽惟先生足以兼之政不徒功業彪炳而巳新建伯之封實以吾邑署稱而廟貎陸沈鑪煙消滅抑何以慰畏壘之輿情哉先生平宸濠疏云先是臣等駐兵丰城眾議安慶被圍宜引兵直趨安慶臣以九江南康皆巳爲賊所據而南昌城中數萬之眾精悍亦且萬餘食貨充積我兵若抵安慶賊必回軍死鬥安慶之兵僅僅自守必不能援我於湖中南昌之兵絕我糧道而九江南康之賊合勢撓躡四方之援又不可望事難圖矣今我師驟集先聲所加城中必巳震懾因而並力急攻其勢必下巳破南昌賊先破膽奪气失其根本勢必歸救如此則安慶之圍自解而逆藩亦可以坐擒矣其決勝於呼吸之間眞不啻燭照數計也廬山有文成題識云正徳巳卯六月乙亥寜藩宸濠以南昌叛稱兵向闕破南康九江攻安慶遠近震動七月辛亥臣守仁以列郡之兵復南昌宸濠擒餘黨悉定當是時天子聞變赫怒親統六師臨討遂俘宸濠以歸於赫皇威神武不殺如霆之震靡擊不折神器有歸孰敢窺竊天鑑於宸濠式昭皇靈嘉靖我邦國正徳庚辰正月晦提督軍務都禦史王守仁書是時世廟尙未繼統乃有嘉靖邦國之語至誠前知文成殆足以當之

豫章二十四先生祠在正學書院之東初祀豫章羅從彥梭山陸九韶復齋陸九齡象山陸九淵文定李燔商伯黃灝元徳張洽艸廬吳澄康齋吳與弼一峯羅倫敬齋胡居仁東白張元禎號十二先生祠巡按禦史徐栻撰記後增祀南野歐陽徳東郭鄒守益念庵羅洪先水洲魏良弼四人學使江以東撰記後又增祀梓溪舒芬整庵羅欽順廬山胡直近溪羅汝芳塘南王時槐定宇鄧以讚見羅李材濳谷鄧元錫共二十四人凡十三郡理學諸賢通祀於此此外如廬陵孫督學鼎南昌鍾學博甬廣信婁學博諒丰城楊宗伯濓泰和劉員外魁永丰聶司馬豹南昌萬光祿廷言南昌章訓導潢吉水鄒總憲元標俱可斟酌議補庶免遺漏而二十四人中亦有可刪者須以各郡邑志參考之

豫章先賢祠在鐘鼓樓右故崇儒書院萬曆間學使沈九疇攺爲祠先後舉祀澹臺滅明徐穉羅從彥胡儼張元禎舒芬魏良弼萬廷言萬思謙鄧以讚李材十一先生皆吾郡之名儒也乃章文節不與俎豆誠所不解他日有議及禋祀者亟應增補此祠旣成新建張相國位首倡四季捐金爲本祠會講之費額曰豫章會館

五賢祠在迎恩坊祀漢尉梅福陳尙書蕃徐髙士穉晉範太守寗唐韋武陽郡公丹宋慶曆七年知洪州張環建按範寗牧豫章日大設庠序遠近至者數千人資給一出私祿韋公弼學記謂自漢至晉曠數百年間有功於學校者範寗一人爾以範與四公並祀甚當張太守固自具眼

蘇公祠在百花洲上祀宋蘇云卿以配徐孺子正統七年巡按禦史昆明張仲益建胡儼有記宋知府眞徳秀詩魏公孤忠如孔明只手能支天柱傾蘇公髙節如子陵寸膠解使黃河淸等是世間少不得問津耦耕各自適後人未可輕雌黃兩翁之心秋月白

三李祠在府城睡仙觀側三李者宋殿中丞李寅及其子工部侍郎李虛已洗馬李虛舟也後人卽其故居建祠肖像祀之元末毀今遂不復知有三李姓名

三先生祠祀張南軒栻呂東萊祖謙陸象山九淵宋建知隆興府吳子良撰記子良以提學攝府事畱心理學祠祀辧朱張呂陸異同之故甚晰

豫章三賢祠在射圃亭卽總鋪地址祀南昌熊恭肅浹進賢舒文節芬新建魏太常良弼萬曆三十四年提學參政姜士昌行府屬三縣剏建大學士張位撰記

督學名臣祠在校士公署後祀江西學使者黃仲昭蘇葵邵寶蔡淸李夢陽徐一鳴徐階江以東王宗沐朱廷益王玨陳璲李齡夏寅潘子秀邵鋭張嶽共十七人皆萬曆四十年以前舉祀其中不無濫附尙須刪定而近代之黃公汝亨魏公說蔡公懋徳侯公峒曾皆文章節義並著而侯死難尢烈均應增入書以俟後之議祀典者

督學王公祠在正學書院後祀前提學副使王宗沐王著有敬所先生文集𨿽臺閣體亦饒經濟名篇

督學李公祠在東湖南祀江西提學副使李崆峒先生夢陽崆峒以气節顯於正嘉間而尢擅文章之譽孫淇澳太史愼行選明四大家首崆峒次羅圭峯玘次王遵巖愼中次唐荊川順之然予友艾千子詆崆峒甚力茅鹿門坤亦有論文書云李夢陽堀起北地豪儁輻輳已振詩聲復掲文軌而曰吾左史與漢矣已而又曰吾黃初建安矣以予觀之特所謂詞林之雄耳其餘古六藝之遺豈不湛滌淫濫而互相剽裂已乎剽裂二字深中北地膏肓固不獨千子之力詆也然其集中如左宜人墓志銘族譜大傳陳思王集序要自不可磨滅讀者分別而去取之無以耳食而隨聲可耳先生自序其詩集云予之詩非眞也王茂叔所謂文人學士韻言爾出之情寡而工之詞多每欲自攺以求其眞然今老矣曾子曰時有所不及學之謂哉其不能滿志如此後人沾沾不置固未若其自知之審也督學楊公兆魯曰李獻吉先生戒人勿讀唐以後書謂其气日靡格日下追而愈上則愈簡且奧是則然矣然而胡傳未作則春秋之義不立洓水氏無通鑑則編年紀事之學不傳紫陽氏無綱目則十七史之是非不定西山氏不選文章則古文辭之條例不明大全性理諸書未出則十三經之旨趣茫乎不知所凖然則讀書行文將求之唐以前乎抑唐以後乎駁獻吉悞處無如此數語痛快學者所宜佩服

懷仁祠在章江門外石亭寺左祀巡撫江西都禦史周公如斗公號觀所嘉靖丁未進士浙江余姚人萬曆初蒞任力行一條鞭法拮據四閱月規模欵緒釐然以積勞致病病且劇諸司視之猶手書空作一字蓋以一條鞭徇也其功徳在吾省宜與章江同其悠長而祠址乃爲市猾姦胥所侵無有過而問者眞可爲長太息耳

鄧文潔公祠祀吏部右侍郎文潔公以讚在東湖傍與其故宅相去不數武文潔每言幼時聞家姑夫對先大人曰如今世上沒有个怕人的人予肅容拱之家姑夫曰我此言可聴麼予敬對曰至哉言也後數年予在京博一第先大人戒之以書曰周公大聖只是不驕桓公失在一言而諸侯多叛予以此書粘座右常面顧瞻對賴無他失此書予見之項徵君承爵處蓋其封君儼手筆也時文潔初中會元書中無一字以科名相詡娓娓數百言皆勉以戒愼恐懼之學乃知文潔理學固有所自來也或曰怕人不過畏禍豈足以盡學問予曰怕人卽是謹獨非畏禍也曾子所謂十目所視十手所指意正如此能怕人則威武不能屈矣文潔序張宮諭元抃文集雲宮諭常修郡邑二志其人物傳引以自専或欲限一年所宮諭曰莫信於耳目又以嫌自避而欲推之所不知何人自視得無薄乎於是槪取而裁之不以一語相借是時予南昌亦修志予與萬督學張大學士皆謙讓不敢居且爲限年予謂大學士曰以此視宮諭其力量豈不相遠哉大學士曰委有専有不専耳予曰試再思之卽委専矣其能任乎大學士凝神久之答曰子言是也此書以萬督學列張大學士之上先軰居鄕尙齒而不尙官其處人以禮類如此予讀書文潔祠最久暑月湖風淸佳漁罾布滿甕橋錦鱗撥刺於荷香中超然忘在城市文潔之子履園以蔭任常州倅恂恂儒者其猶子左之孝亷履右時萟古文皆能自成一家天假之年宜不讓前賢鄧文潔也

仁政祠在府學右卽靑雲樓址祀巡撫江西都禦史劉公元濟前爲門一楹中爲廳三楹後爲樓五楹旁爲四廂各三楹皆繚以石垣額曰仁政公創行條鞭於江右民得脫離湯火相慶更生卽召入爲大司農去之日耄倪數萬遮道涕泣因肖像而屍祝之事詳南昌萬恭新建吳桂芳祠記公膏澤浹於十三郡百世人猶食其利乃兵革半載廟貎遽爲姦民鳩奪此何可不一淸查一而議復也

文徳祠在髙橋之北祀章斗津先生潢友人朱試上私謚曰文徳諸門人建祠遂以名之

舊貢院在東湖之左前對百花洲按豫章續志豫章舊無貢院每遇大比卽以城東開元寺爲之宣和元年始創於仙市坊未幾經兵火不復存紹興以來乃寓能仁上藍寺後應試者浸多寺不能容遂旁益以光華館乾道戊子帥守吳芾議卜築爲經久計未定所止故老相率請曰開元寺故址廢不治久矣舊嘗以比試進士且受東湖之勝面直繩金塔其旁多隙地實可架屋湖水泓澄塔勢孤聳識者謂有詞源筆峯之象地無易於此卜之吉於是鳩工庀材命樂平主簿髙鼎董其役宋季院廢元延佑甲寅攺創於琉璃門之北壬辰兵毀遺址半爲城半爲營洪武初每試士於上藍寺二十九年始拓地於東湖之左得三皇廟故址而創建之嘉靖甲寅巡按禦史吳遵復並徙鎭守府道徳觀而重新之視舊規模益加宏敞今已焚圮元吳澄豫章貢院卽事云客裏秋光好歸心不厭遲墻低孤塔見院靜一簾垂隔紙聞風怒臨階看日移宛然似三徑未負菊花期又貢院和張仲美云墻外浮圖壓古城案頭文字浩縱橫不辭霜鬢年華老又辦天朝歲貢英秋隴故園迷蝶夢曉窓客枕厭雞聲何當孺子亭前去快想髙風浣俗情

聚奎樓在貢院前明初建劉儼有唱和序

宗濓精舍舊在望雲門外龍沙岡祀周濓溪先生宋理宗曾親書宗濓精舍賜額元末廢或疑精舍乃釋氏之稱於濓溪無當按古昔名儒教授生徒其所居皆謂之精舍後漢包咸在海東立精舍朱子有武夷精舍葉少蘊有石林精舍他如曾敷姜肱皆有精舍讀書又曰精廬若以爲浮屠名稱則陋儒不能稽古之失耳

東湖書院在府城東宋李寅涵虛閣故址嘉定四年賜額今廢元巴延子中黃澤楚望皆曾任東湖書院山長巴延後爲南贑參政全普庵辟置幕府及陳友諒陷虔普庵徇節巴延間道入閩復浮海至京師陳江南緩急之勢歷官至兵部侍郎未幾閩粵悉入版圖乃遁迹進賢之北山洪武已未江西布政使沈本立以禮來徵巴延賦七哀詩飲藥而卒黃澤字楚望居書院時嘗掲六經疑義千餘條以示學者後年老不復教授歸歲大祲家人采艸根木實以贍饑晏然不以爲意劉誠意伯得祕本於異人而不解其義爲之指授者黃楚望也

正學書院在進賢門內卽廢陽春書院攺建者嘉靖二十五年學使王宗沐創中曰講經堂堂後爲祠祀周濓溪曁程明道伊川三先生萬曆十五年學使沈九疇重修門外榜曰正學祠西有芳潤軒今攺貢院按濓溪先生宰南昌歷任最久凡名賢過化之地必有専祠南昌沐浴於光風霽月者數載宗濓精舍旣廢此祠又不復存則吾郡得無於元公恝然耶擇爽塏以薦俎豆亟望於綰符諸賢幸毋曰不急之務

校士公署在舊廣積倉之西卽分宜嚴氏嵩居屋廢址後爲豫章書院萬曆九年學使孫代攺建中有寶翰樓藏書甚富多嚴氏自祕閣抄錄之本與前後學使購求於四方而貯之此地者往往爲書賈竊出轉鬻今其樓已付烈焰無問縹緗之帙矣此署旣毀吾郡每試士暑則張蓋烈日寒則露坐淒風似不可不補此缺陷

孺榻軒在南昌府舊署明郡守盧公廷選建盧號貞常勸學禮賢雅慕陳仲舉之風仿下榻遺意構玆軒月課士於其中刻有孺榻軒論秀錄得人爲盛

雙松堂在故南昌縣之廳側前植古松二株閱歲頗久宋司馬光送沈紳令南昌詩有長江湛湛帶楓林古朩寒云縣寺深之句紹興中知縣蔡宰建堂因以雙松榜之

圓常寺在城南太洲村其址卽唐福山舊名唐福院萬曆間建藏經閣於此經律論俱非南北藏本相傳宋元刻板此藏旣毀而永寜寺所請北藏亦委刼灰僅西山香城寺有徑山支那藏本而巳法寶素爲人天呵護亦不免赤熛之厄也

觀音寺在蓼洲晉初建今已久廢

九蓮寺在進賢門外溫忠武祠後唐神龍元年建寺前有九蓮池

淸泰寺在南關口唐初建寺於京家山明景泰間遷此

宣妙寺不知何代所建舊志俱未載其名成化間參議李芳詩有圓覺寺連宣妙寺大觀樓映聚奎樓之句則此寺當在蓼洲今鹺商之旗星列故基不復可考矣

薦福寺在新城門外寺有鐘光化三年節度使鍾傳造今並寺湮沒無考

大梵院在城北宋大中祥符間賜額元廢洪武初遷寺於南昌縣之灌城鄕

永和庵在永和門外宋勅賜彌仙觀萬曆間攺爲庵又名應龍禪院以禱雨龍現有應

萬善庵在楊家洲其地艸色蔥秀水光瀲灩白鷗輕鯈翩然有塵外之致每陽春二三月冶郎倩女結伴遨遊不啻置身方壺蓬島滄桑後蕩無成迹但一片靡蕪荒涼令人淒惋

三摩庵祀觀音大士門有大樟樹祀土地於其下一稱土地堂先少保淸襄公【諱道亨】裏居避暑時就樹陰偃息著有三摩筆記

吉祥庵在進賢門外僧寂光屬予爲募疏成之寂光燕人伊蒲之饌大異常品所制朩耳糕山藥丸皆精絕煨芋煮筍香气氤氳非他處齋廚所有也桑門戒律日中一飡樹下一宿而太平之久亦遂不免以口腹爲事山耆野衲追思神廟之徳澤豈能一日而相忘哉寂光自奉淡約其設此特以供四方龍象與檀那爾未可以飲食僧相目也檇李李日華云僧如濓號竹西性僻潔飯必精粲飲無混濯必惠泉所制■﹝飠臭﹞餌精甚剔剝松桃之屬爲饀每食止畱其二三居一小樓明窓四圍一榻一幾不置雜物夜寢別所置一鑪其中純薦沈麝旦開戶卽去之欲使香气縹緲而不逢其煙燎也萬曆中比丘受享大率多如此矣滄桑反復四望丘墟求髙峯瓔珞粥一匙豈可易得

水陸院在章江門外夷堅志云正臨川流有小剎四五聨處其下

江城名迹卷一

●欽定四庫全書

江城名迹卷二

新建陳宏緒撰

○考古【二】

鳥遮塔俗訛爲烏遮塔在望雲門外天王院舊傳隋仁壽中分布舍利於五十州建置寶塔此其一也初到院日有大頭鳥前道故名罹建炎兵盜塔毀基存其徒僅立屋數椽以居莫能復舊觀淳熙七年杭人諭紳來爲府鈐轄妻徐氏夢異僧引詣廢寺有故塔遺址羣鳥聚焉徐氏素崇禮西方覺以語紳使訪測厥祥或以天王院告因過之儼然夢境乃盡捐囊中所藏以造寺寺旣久廢多爲人蔇菆其間紳白府帥悉起之凡十數冢其一有小石碑髙不盈尺廣半之細視則陶埴所作範其上爲蓮葉下爲荷傍爲花中有眞書文曰神武聖文皇帝之廟兩傍夾書曰貞元二十一年紳觀之而懼但畱石碑復掩其竁而髙築其處按貞元乃唐徳宗紀年以二十一年正月終十月葬於崇陵其生時稱聖神文武沒謚神武孝文此四字𨿽略同然本葬長安又碑在地中而印文曰廟不可曉也

彭眞觀在舊新建縣西卽宗華觀相傳彭眞君伉故宅晉義熙十年名觀曰宗華謝康樂書額內有彭眞君丹井舊刻南唐隱士許堅詩久不存彭伉字武陽蘭陵人仕晉爲尙書左丞密修仙術師事許眞君納女爲其子婦後辭官移居豫章再詣眞君門下盡傳其道宋永初中闔門二十六口白日飛升

靈應觀在通仙坊不知造於何代今己丘墟

五嶽觀在進賢門內東營巷唐長慶二年建

玄妙觀在廣潤門內唐天師胡慧超過此見大樟樹爲妖焚其樹創觀以鎭之初名信果觀唐末江南有道士厲歸眞者曾遊觀內見三官殿功徳塑像有明皇詔以夾紵制作甚妙然主者不甚嚴護多被鴿糞污穢歸眞遂於殿壁畫一鷂筆迹奇絕自此雀鴿無復棲止

凝眞觀元時淸溪徐道士所創在徐孺子蘓云卿二祠之右南陽納新有挽徐君詩云豫章湖上列仙居曾借仙人夜讀書碧乳分茶烹雪水靑精煮飯薦冰蔬攜尊屢醉云卿圃著屐同過孺子廬夢斷人間如轉燭悲歌千里送靈車

龍興觀在徳勝門外唐神龍間賜額舊有假山髙數丈可以登陟按吾郡假山之奇者建安府園此樂園校士公署園李宗伯閬園徐念孺世淸園皆玲瓏聳秀出自天成今鍛煉於昆明之刼摧折殆盡可嘆也宋知洪州程師孟詩誰將怪石疊危巒移得仙家小洞天烏鵲過時無玉抵黃花散處有金鈿茶煙早晚成雲霧松雨髙低作澗泉莫道此山都是假世間萬事盡皆然

開元觀在修仁坊舊有天師萬振徳業碑唐滕王元嬰撰振字長生南昌人隱現齊梁間人莫知其年嘗以符咒己人祟疾隋文帝賜號天師詔於洪崕山爲館以居之唐時漁者得靑石長七尺扣之有聲郡以獻於朝命碎之得二劍鐔上刻振姓名髙宗嘆異召見於曜日殿處之如師友龍朔初尸解去已殯數日啟棺惟一劍一杖存詔以銅函盛劍杖葬於西山天寶洞之側

道徳觀宋建以祀老君觀基後入貢院攺建東湖之北今廢

太乙觀在城東本梅子眞宅唐貞觀十五年刺史周遜奏建以居天師萬振一名天寜觀

淸眞觀在徳勝門外今廢

甘棠廟在東湖南祀周時召公奭知縣何遷重修

賈萌廟在新建縣治北按舊志云賈萌漢河東人仕爲郡守與安成侯張普約同起兵誅王莽普負約遂獨戰死卽日顯靈於津渚因爲立祠其主簿嚴丰亦臨難抗節配享祠中

武烈廟在髙士坊神陳杲仁字世威晉陵人陳時爲江西巡察大使有賑荒之惠入隋拜司徒唐武徳中卒豫章人立廟祀之唐封爲忠烈公南唐時以神兵助戰冊加武烈帝徐鉉有記

睡仙樓亦名睡仙觀在府治西南大魚巷宋時爲酒庫紹興間有一人幅巾野服橫壁睡臥於此眾聚觀之其人徐起以袖障面趨出遂失所之後人因建樓肖像以祀郡人王仲序詩樓觀依城北眞仙睡起遲云深虹影靜月落樹陰移鶴唳原無警猿啼亦未知陳摶如見問不減華山時明劉冢宰崧贈睡仙觀魏煉師並柬黎鐵峯仙者云我忽不樂思西山浮雲孤飛道裏艱睡仙之宮隔秋水縹渺半落靑霞間何年流火如隕石郁攸煽天鬥牛赤朱鬛蒼龍天上飛金甲神人露中泣當時煉師事逺遊噀酒不到西江頭歸來三日哭灰燼玄■﹝犭員﹞弔月寒啾啾復獨乘雲翳鸞鳯贑水南邊謁林洞千章喬朩閟煙霧逝此伐之作梁棟空山畱滯今幾年斷礎荒甓淒寒煙堂中老仙髮如雪吹笛日望南歸船南平監州最惜別手挽瓊珂弄明月誓將緑簡授玄祕恨不攜之覲瑤闕鐵柱仙人鐵峯老須眉飄蕭顏色好一徑淸風掃落花千巖碧霧畊瑤艸昔曾暫宿淸隱宮石鑪夜看燒丹紅煩君乞與換骨藥明當跨鶴長相從按槎翁此詩睡仙觀毀於元末而魏煉師采朩於虔以謀復之但未知果酬此願否耳

金波樓宋末逸民熊與和建與和字天樂新建人性介澹無妻不食肉獨喜飲酒洪州酒之佳者曰雙泉曰金波用以名樓志其所嗜也與和通經史百家之書布衣艸履遨遊諸名山挾琴就松風彈之竟日忘返工艸書酷類張顚詩尢有奇崛气臨江杜本淸碧選入谷音集中

物華樓在府城南洗馬池宋治平間知洪州程師孟建臨川王安石寄程詩云千里名城楚上游江山多在物華樓遙知玉節臨樽爼獨臥柴門隔獻酬想有新詩傳素壁怪無餘墨到滄洲偶陪南望重重緑章水還能向北流

杏花樓在東湖傍相國張文端公位別業長堤蜿蟺垂柳毿毿覆之樓孤峙於水中央四面蒼波翠影環抱寂無左右鄰居萬曆末予與彥會十一人結社其處

積翠樓在章江門外王仲序詩髙樓峙江泛突兀起空碧戶牖近星辰樓甍麗云日開軒面洪崖逺黛翠如積日落秋江明遙空同一色

緑雪樓明大司馬熊良孺先生明遇建先生居諫垣時讀書其中多所著述碣石舒公稱其前後諸艸合新都之浩瀚北郡濟南之髙古吳下之宏雋並爲一人傳者信爲實錄先生爲予父執居更密邇然未嘗持鄙文求正偶見代某老作邑侯詩序忽語予曰某老不能有此當是君爲之捉刀耳予笑而不敢自匿後見予友吳次尾應箕文序問此何人頓挫酷類子長而議論骯髒當是須眉男子予爲言次尾生平甚悉今次尾一死己不愧文陸先生亦自閒關蓬轉埋骨首陽久矣悲夫公子伯甘銓部與予少同筆硯所著熊山詩泠然漢魏之遺響也

褒賢閣在東湖傍宋樞吳君厚建於私第以藏賜書徽宗親書褒賢之閣四字以寵之今廢

臨湖閣在東湖傍宋向巨源建乾道中巨源構北閣以書求記於洪景盧邁景盧爲作記甚奇文多不錄巨源書筆於此自某卜居南昌擅東湖之陽人行湖邊俯大明鏡荷花十里照景徹日晨霏夕靄開闔而摩蕩屬玉交靑浮游而後先西山橫長蜿蟺旁薄空翠長煙舒慘異狀常若洪崖浮丘翁挹袂拍肩其間凡湖山賦我以佳賞撩我以環觀謂不能俯而有也今吾臨之以傑閣崇而爲丈者四去一以爲從益一以爲橫旣成而日登焉湖之所以爲湖山之所以爲山次且自失不能嘉遁相與收精會神爼豆於吾軒楹之間東則十畝之園池臺竹樹輸幽呈茂有章堂在湖堤北其北與西折旋皆山淡然如修眉橫逺可玩而不可狎物色位置大略似輞川臨湖亭故卽而名之吾猶夷其上非更衣就枕不釋也

列岫亭在府城北龍沙前對西山取謝朓牕中列逺岫之句朱晦翁過吾郡每徘徊於此謂列岫望西山最正殆無毫髮遺憾滕王秋屏皆不及也作絕句二首城中望西山拄頰空朝暮不到列岫亭詎知親切處東西水平分南北山中判妙處毫髮間商略無遺算又晚飲列岫七言絕句危亭披豁對蒼霞策杖重來日未斜滿目江山一樽酒哦詩莫遣大雄誇

滕王閣二亭閣初建時夾以二亭南曰壓江北曰拱秀宋末二亭並廢

吏隱亭在府城東湖內新建縣學西南祀梅子眞與南昌縣學東南徐孺子亭對峙萬曆三十五年知府盧廷選創建有題句云疏艸孤忠扶赤漢湖云千載擁丹經又梅仙亭在進賢門外亦祀子眞元末巳廢於兵燹矣

豫章溝亭在府城故望云堤上宋嘉佑中知洪州程師孟建宋楊傑詩溝環故道穿城角沙漲平江壓水涯江外西山銜落日幾重蒼翠襯殘霞明胡鼎詩桃花浪暖拍天飛湖漲溟蒙岸亦移避水人家城上嘆舊溝重鑿待何時

望江亭在府城東湖之西臨城上唐觀察使韋丹建今廢韋公遺迹僅傳此亭選勝地以存故名庶因遊觀而寄蔽芾之思耳會城雉堞頗低東湖沿城一帶皆可以眺望江山棄平而取之於髙則以樓閣爲宜且可以逺濕蒸之患也

臨章亭在南浦亭之東唐崔輔國詩楊柳映春江江南轉佳麗吳門緑波裏越國靑山際遊宦常往來津亭暫臨憩驛前蒼石沒浦外湖沙細向晚宴且畢孤舟悠然逝云畱西北客气歇東南帝獨有淒淒心誰知怨芳歲

舊龍沙亭在府城北龍沙岡唐時有之乃洪州熊秀才之淸風亭也觀察判官權徳輿與客燕集於此賦詩徳輿爲之序今己久廢

龍沙亭在龍光寺之南其前爲聽松寺萬曆中布政使吳獻臺陸長庚創立學使錢檟有記參政張恆詩閒亭新卜築晏坐覺心閒靜似維摩室香侵般若臺沙云秋澹蕩水月夜徘徊好結靑蓮社公餘遞舉杯右布政使丁繼嗣詩頻攜勝地有餘淸物外翛然不世情沙白水明龍作穴天空人靜鷲爲京芙蕖挹露浮香玉薜茘團星點化城握麈步移松下聽風聲猶詫是經聲

羨魚亭宋吏部尙書徐忠湣公禧建於東湖上山谷詩有紫髯將軍不復見空餘叢桂緑婆娑之句蓋徳占旣狥當時之難山谷過其地而追憶之耳

豫章臺一稱龍沙臺在府北江水之濱白沙湧起堆阜蜿蜒如龍舊俗爲重九登髙處臺側有碑刻宋蔡九峯詩明初駕至南昌登玆臺集父老諭之曰陳氏據此軍旅百需民甚苦之今俱不以相勞其各事本業爲吾良民父老皆感悅忭舞宋況志寜詩城陰零落豫章臺平地晴沙捲雪來欲訪鄰翁問塵迹小園芳徑長莓苔明王中翰仲序詩城西千古豫章臺遺址荒涼翳艸萊出地尙疑根錯落翻風猶憶影崔嵬江澄月滿龍初蟄朩落霜飛鴈正來念子攜家歸舊隱靑原山下詠寒梅

風站臺在郡子城上本江站臺宋陳之茂攺名舊有碑記

水操臺在徳勝門外龍沙之北崇禎間巡撫都禦史解公學龍建每歲秋月練兵於此臺後有止戈泉淸冽爲郡城諸水之冠宏緒詩閱武臺空更此臺曾聽孤角曉雲開長江冷落鵜鶘影不見中丞豸繡來

梅君堂寰宇記曰梅福宅一名梅君堂在縣東北三里西接開元觀有東西墨池及書堂後漢徐穉少有髙行追美梅福之風乃於福宅東築室以居古梅仙祠在尉廳祀漢壽春梅子眞有蓮花池故址相傳子眞所創按陳繼儒香案牘云墨池在南昌縣水竹幽蔚王右軍典臨川郡日每過此盤礡不能去因號墨池先是梅福種蓮池中嘆曰生爲我酷死爲我梏形爲我辱妻爲我毒遂棄妻入洪崖是則墨池之名起於右軍梅子眞種蓮其中但可名之蓮花池爾前漢梅福傳福棄妻子去九江至今傳以爲仙人有見福於會稽者變姓名爲吳市門卒或云吳門乃今洪州之吳城鎭去九江亦不逺矣豫章職方乘雲梅嶺在西山極崇峻羊腸而上五里至頂山下有梅仙觀今號陽靈觀觀之上有梅仙壇舊說梅子眞棄南昌尉學道於此唐羅隱作梅先生碑記猶存宋黃庭堅梅仙宅詩吳門不作南昌尉上疏歸來朝市空笑拂巖花問塵土故人子是國師公宋髙宗紹興二年閏四月己未封漢南昌尉梅福爲吏隱眞人見通鑑長編

此洗堂在東湖之濱明章斗津先生潢建每月集諸友人羣弟子於堂中講習開發指湖南謂眾友曰今南昌人品動稱徐孺子豈孺子後南昌遂空無人耶今構此堂南峙徐亭庶幾成人勿使笑卑薄之域於千載耳先生慨正學之日漓悲心源之日汨以通天地人曰儒自命爰自古太極圖河洛圖與夫天地道道人道之全皆分類纂集名曰圖書編凡三百二十七卷又作易象義詩原體書原始春秋測義禮記札言各若干捲直指吳安節公用胡敬齋列疏薦於朝少宰正庵楊公時喬奏授順天訓導萬曆丙午主江省試者以先生與吳康齋鄧潛谷劉瀘霄四君子徵辟事發策諸生語詳錄中督學蘓弼垣公率賓興江右士謁先生豫章書院而受學焉七十餘乃卒

雙泉堂在薦福寺內其地有淺沙泉馬跑泉水品爲會城第一宋程公辟作雙泉堂潘興嗣爲記傍有淸源眞人祠所謂灌口二郎也事見周益公文集

蘓翁圃在百花洲俗名三洲蘓圃翁蜀之廣漢人逸其名字曰云卿與宋丞相張浚友善遁迹豫章以種蔬織履爲業徳逺常函金幣貽書洪帥及漕曰故人蘇云卿今之管樂流也幸爲我造廬禮致之帥與漕使更服造請云卿揖坐松根因泛問徳逺識量云卿曰長於知君子短於知小人時南宮黍離徳逺志在恢復因又問曰張公能了此否云卿曰恐未能了得二公徐拱立出書幣云卿神色不怡喉間隱隱有聲似怨張暴己者二公請與同載謝曰來日專當修敬翊日遣使至云卿己遁去矣宋劉子翚有蘓云卿傳宏緒詩滄桑又見古城中此地還隨廣漢翁始識剪桐眞是戲荷鋤閒撥菜根虫

唐觀察使路嗣恭宅在府城北徳勝門外後爲王虛觀唐柳渾佐江西幕嗜酒好入廛市不事拘檢時路嗣恭初平五嶺元載奏言嗣恭多取南人金寶是欲爲亂陛下不信試召之必不入朝三伏中遣詔使至嗣恭不慮請待秋涼以修覲禮渾入而泣曰公有大功方暑而召是爲執政所中今少遷延必族滅矣嗣恭懼曰爲之柰何渾曰健步追還表緘公今日過江宿石頭驛乃可嗣恭從之代宗謂載曰嗣恭不俟駕行矣載無以對事見唐國史補

唐來鵬宅在東湖傍鵬有寒食山館書情云獨把一杯山館中每經時節恨飄蓬侵階艸色連朝雨滿地梨花昨夜風蜀魄啼來春寂寞楚魂吟後月朦朧分明記得還家夢徐孺宅前湖水東鵬詩思淸麗弟鵠師韓柳爲文大中咸通間兄弟聲名藉甚

南唐中書令宋齊丘宅在府城東齊丘兩爲洪州節度使所居舊裏愛親坊攺爲錦衣坊大啟第宅窮奢極壯居坊中人皆使修飾墻屋門巷備極華潔民不堪命相率逃去坊中爲之一空齊丘初赴鎭烈祖曰衣錦晝行古人所貴賜以錦袍親爲著之因遂名其坊曰錦衣元宗時以罪歸靑陽齊丘曩曾結廬九華山卽舊第之外別院處之重門外鎖穴墻以給食明年自縊死謚醜繆如此人乃竊譚景峭之書以行世然其早歲嘗作鳯凰臺詩亦自楚楚風雲月露之詞固不足道也鄭文寶江表誌云徐公撰江南錄議者謂之不直蓋不罪宋國老也又云國老當淮甸失律之後接引門人陳覺李徵古掌樞密之任且授其意曰天命已去元宗當深居後苑請國老攝國事令陳喬艸勅喬力諍之而止舉國皆聞爲臣之道如是餘可知矣齊丘宅後捨爲中宮寺

南唐節度使林仁肇宅在府城東仁肇建陽人剛毅有膂力姿質偉岸文身爲虎兒因謂之林虎兒周世宗徵淮甸江南割地退師仁肇方爲潤州節度使密說後主曰中原承衰亂之後前年徵蜀今取交廣往還數千里兵己罷獘請假臣兵數萬北渡直抵壽春分據正陽因其思奮之民累年之粟覆取淮甸勢如轉丸仍乞臣起兵之日聞於北朝言臣據兵竊叛事成歸國否則請族臣家以明陛下之無貳後主驚曰汝無妄言宗社危矣幹徳三年以仁肇爲洪州節度使畱守南都與皇甫繼勲輩不協因構仁肇求援於宋欲自王江西後主潛使人鴆之陳喬聞仁肇死嘆曰事勢如此而殺忠臣吾不知其死所矣按城東宅當是仁肇畱守時所剙今己迷不知處

唐平南王鍾傅宅在府城崇梵坊今爲永寜寺宅傍有娉婷市陸友仁曰洪州娉婷市五代鍾傅侍兒所居後以名市畢少董謂可對溫柔鄕胡鼎詩云訪寺行吟日未西荒園故址艸離離老僧對客無多語只說南平冨貴時鍾傅髙安人唐末乘王仙芝之亂擁眾據洪州逐觀察使髙茂卿卽拜爲洪州刺史僖宗時加鎭南軍節度使封潁川王俄徙南平自廣明亂後州郡不貢士惟傅歲辟薦行鄕飲酒禮率賓佐臨視後大會以餞之資以裝賫解元三十萬解副二十萬其餘皆不減十萬故士皆不逺千里來赴據江西幾三十年卒子匡時自立爲節度使淮南楊渥將秦裴攻陷洪州執匡時去地遂爲淮南所並廬陵永福鄕陽臺有南平王祠宋熙寜間風雷忽作祠自徙平陂廟傍有夢閣凡舉子來占夢往往奇驗

陳晉公宅按豫章職方乘三司使陳晉公恕建第東湖上今迷不知其處晉公有子五人其一人爲宰相恭公次爲北部君最少爲司農卿良器皆以任子起家文章政事輝映當時恭公相業備載仁宗禦制文而北部與司農卿俱王介甫爲之碑志敍次遒逸可誦北部葬江陰司農卿葬祥符俱弗獲遂首丘之願吾郡未有能傳其軼事者北部嘗上書自言疾病且死無田園以歸而介甫亦言司農卿家無田園僅僦官屋棲身以宰執之子宰相之介弟又躬歷膴仕而亷潔至此眞可使頑懦聞之而興起矣司農卿嘗判洪州值大水城之不滅者十五水得城竇以入舉城惶擾不知所爲公豫具薪槁不終日而障塞之城賴以全其爲徳於梓裏尢巨北部司農各有集二十卷而司農兼工篆籀之學

宋殿中丞李寅宅在府治南羊巷之東洪武間攺爲南昌左衛后並入都司寅又於東湖北建涵虛閣國初猶存王仲序涵虛閣詩有鸂■﹝氵鶒﹞晴沙芳艸外芙蓉秋水片雲中之句東湖別有涵虛亭唐宣宗時建至宋廢其址爲環波亭輿地紀勝云亭下有釣磯洪邁作記豈此亭更名後李寅遂襲其舊而標之於閣上耶按李寅建安人有淸節仕江南至諸司使宋初授官不拜子虛已登進士通判洪州迎養於署樂其山水淸妙遂家焉弟虛舟以蔭歷尙書虞部郎兄弟皆孝友淸愼克世其家涵虛閣楊億有記富弼晏殊蘓洵皆有詩在宋初諸名賢流連其地不減元嬰之滕王閣也

倦殻軒宋洪玉父炎軒名黃魯直題倦殻軒詩後曰洪氏四甥才器不同要之皆能獨秀於林者也潘大臨字邠老有倦殻軒詩云封胡羯末謝龜駒玉鴻洪千載望四謝四人天壤同時人以急口令譏之

洪氏兄弟故宅今已莫識其處其見於紀載老鴻父有翛然堂龜父有淸非齋玉父有照曠齋山谷俱爲作銘玉父常有遷居詩雲從官三十載故山凡幾歸昔歸尙有屋再歸巳傾欹今歸但喬朩竹落荊薪霏止爲鸛鳥都不爲雞犬棲相彼東北隅三畝以爲基積塊與運甓實窪而培卑成玆道傍捨空我囊中資堂室取卽安牖戶隨所宜嘉桐三四株當窻發華姿馨香入懷袖似與遷徙期我今六十老豈不知前非骨相似不媚況復筋力微收此衰病身與汝長相依松楸幸相望鄰曲不相遺葛巾隨里社庶以報期頤按此玉父晚年乃居郡城東北隅所謂照曠齋者應卽再歸傾圮之屋矣元佑黨碑文武共三百九人黃庭堅洪羽洪芻余爽余卞列余官百七十七人之內皆豫章名士也崇寜中天下監司皆立此碑後因星變乃毀百家詩選云豫章洪氏山谷四甥皆以文詞知名朋字龜父同郡黃著集龜父詩百篇爲一集山谷以爲句句可傳也芻字駒父殫洽開豁溢於文詞擢諫議大夫爲詩百餘篇著老圃前後集炎字玉父登第元佑之末試吏紹聖之初顯於宣和貴於紹興著西渡集一卷羽字鴻父元符之末上書入籍遂終其身兵火之後詩文無傳焉朝廷官其一子

潘淸逸宅在府城前舊中宮寺南本宋齊丘別業後爲宋學士潘愼修所有愼修孫興嗣更築江月看經二臺及淸逸樓巨松軒號一郡之勝興嗣字延之以父蔭授將作監主簿與周惇頤王安石曾鞏王回袁陟友善初調徳化尉謁江州刺史許瑊瑊倨不爲禮興嗣投劾歸自號淸逸居士屢薦不起隱處六十餘年手植朩皆大十圍盧志列之逸民誠南州之髙士也吾豫章自徐孺子後獨有此君差可後先掩映著文集六十卷俱已散軼呂東萊選其爭論原諫通論送趙希道序周茂叔墓銘題張唐公香城記後七篇煜煜乎五緯之並麗足以崢嶸於天壤矣逍遙亭亦興嗣建自賦詩云作亭名逍遙此禮成不虛寛於一天下原憲惟桑樞況我卜淸曠風雨庇有餘方池容瀲灩小徑足縈紆花朩頗窈窕松筠亦扶疏鳴蛙送鼓吹好鳥來笙竽可琴亦可詠可飲亦可娯盤𨿽無下筯賓食亦有魚恢論或申旦隱幾忘移晡困來展足眠醉倒從人扶率爾但敷暢因煩而領無鄴架三萬軸方朔五車書棄置復棄置任自相賢愚無妨吾逍遙此樂誠何如吾郡在宋以任子傳者延之與陳恭公執中恭公當皇佑初召爲吏部尙書同平章事秉政五年人不敢幹以私四方問遺無及門者封岐國公致仕卒贈太師謚曰恭仁宗命張方平撰神道碑禦書其額曰褒忠可謂明良遇合極一時之盛而延之抗志物表終老不出要不礙其並傳也恭公爲右正言時王冀公深忌之一日眞宗賦禦溝柳詩宣示兩省皆令屬和恭公因進詩曰一度春來一度新翠光長得照龍津君王自愛天然色恨殺昭陽學舞人句意俱髙惜其遺文無考耳宋郭祥正潘公園詩南昌城中潘令宅淸逸樓髙二千尺斜飛四角河漢躔密排萬瓦鴛鴦碧

東湖居士宅宋樞密徐俯建俯字師川卜築東湖自號東湖居士黃山谷之從甥也系年錄云金人欲帝張邦昌集百官議皆以次書名司門郎中徐俯獨不書持王時雍號慟大呼掛冠而去先時買一婢子名爲昌奴遇朝士至卽呼昌奴前驅使之宋髙宗紹興二年十有二月右諌議大夫徐俯入對勸上熟讀光武紀上書以賜之曰卿近進言欲朕熟看世祖紀以益中興之治因思讀之十徧未若書一徧之爲愈也先以一卷賜卿𨿽字惡甚無足觀者但欲知朕不廢卿之言耳俯因建亭湖上以藏禦書紹興三年以徐俯簽書樞密院事故事簽樞下執政一等至是特詔鈞禮又例外賜以金帶秦檜專政以金人成和大赦天下俯方罷樞密提舉臨安府洞霄宮上表云禍福倚伏情僞多端恐未盡於事幾當復勞於聖慮時湖北京西宣撫使嶽飛表云願定謀於全勝期收地於兩河唾手燕云終欲復讎而報國矢心天地尙令稽首以稱藩知廣州連南夫表云𨿽虞舜之十二州昔皆吾有然商於之六百里當念爾欺三人表章一時皆盛相傳誦檜見而大惡之

宋謙父宅故基今不可考謙父名自遜別號壺山居士金華人徙居南昌父子兄弟皆能詩而謙父尢著文筆亦髙絕當代名流皆敬愛之方虛谷亟稱其殘年日易晚夾雪雨難消之句所著詩餘名漁樵笛譜

灌園庵在三洲蘓圃林下偶談云蘓云卿圃後屬郡人宋自適趙章泉題其室曰灌園庵自適字正父謙父之弟別號伏龍山民又構湖山淸隱居於西山乃唐詩人陳陶故圃也

宋丞相京鏜宅在府城錦衣坊嗚呼此卽南唐宋齊丘之故址也仲逺何其似宋之甚北距徐孺子亭咫尺益令人輕纓緌而重布衣爾南州爲宰相於宋者三人陳恭公執中京莊定鏜興分寜之章鑑也章固盛徳不幸而遭攺玉遂致泯泯仲逺報謝金人弔喪之役請免宴請撤樂侃侃昌言至脇以兵而不動何其壯耶一旦依附韓侂冑遂至敗盡生平恭公之介節正性自不必言當眞宗倦勤時大臣莫敢及建儲事公獨進演易三篇以蚤定國本爲說逾月遂建立太子此與韓魏公挾孔光傳以諷何異迨乎入參機務不招權勢不植黨與而又能急流勇退庶幾可稱全人恨不得褒忠碑一快讀以悉其建豎之始末也

世美堂在郡城修仁坊宋端明殿學士兵部尙書豫章郡公李大性建大性以嘉定四年出守吳寜宗親書世美二字寵其行遂因以署堂額其曾祖諱積中者起家進士歷官殿中侍禦史翰林學士列元佑黨人謫居吾郡遂家焉殿中生衛尉丞良弼衛尉生戶部知徐州安國戶部子七人豫章郡公其長子也次大異寶謨閣學士封豫章郡侯次大理知眞州大柬江淮制置使亦封豫章郡公次大京知撫州次大成主管建昌仙都觀次大鎭朝奉郎一時父子兄弟持節剖符爲公爲侯先後相望洪武間太史蘓伯衡應其七世孫國子正宗頤之請追作世美堂記宗頤以薦辟官至禮部尙書

熊天傭宅元豫章先生熊朋來建朋來丰城善坑人與其弟召子世連墻以居後徙家郡城每歸必捨召子所召子至郡城必捨朋來所兄弟自相師友如軾轍然朋來博通羣籍載於元文類者僅見一斑唐荊川稗編錄其論經學諸文皆世所未見予疑荊川先生家當有其全集屬友人訪之果然因覓傭書繕寫遭亂未遂所求今不知得免刼灰否

杏花小隱居洪武中黃徳文所構朱善記曰豫章郡庠東有杏村焉望之而其气之蔚如卽之而其俗之醇如其中多隱君子昔之居是村者有黃陳二姓陳先生仲易旣以經學爲南北學者所宗而黃氏昆季伯善仲美復以文獻故家爲貴遊所重皆吾丰城產也伯善棄世其子徳文克紹前業辟一室曰杏花小隱日讀書其中取前朝名公巨卿幽人處士所作詩文以類編之凡百餘卷而搜尋遺逸志猶未已焉按徳文所編不知何名勝國一代著作備具應與元文類並垂惜乎其竟不傳也

仰髙樓明初南昌羅徳厚建眺望西山峯巒歷歷朱學士善自遼海歸館於其家爲作樓記云按圖志西山之髙與廬阜等而諸峯競秀環三百餘里其巖洞之幽深泉石之淸美竹箭之茂密艸朩之靈異琳宮梵宇之相望良田名圃之相屬所產之富足以衣被城中十萬之眾其利澤之所及者逺矣抑吾因是有感焉是山之大能與廬阜同其髙則斯人之居是邦者獨無與是山同其悠久者乎稽之古人忠節如梅子眞髙風如徐孺子孝友如黃太史固皆足以惇薄立懦乃若煜然道徳之光粹然言行之懿奮乎百世之上而百世之下靡不師法而宗仰之者其惟濂溪周子乎

胡頤庵先生宅在進賢門外距南關半里許祭酒胡公儼之居大司冦蟠峯李公遷敍其集曰先生自幼學卽屬意元渺抗志崇竑探道徳之源窮性命之奧𨿽居會城闤闠然於天文地理罔不究子史丘索罔不讀其學則實學已斆華亭諸邑尹桐城若尺蠖之屈神龍之蟄何隱約也己而入禁廬承顧問代絲綸又何其榮顯也然處之若終身履之若固有完節榮問歸老東湖行則實行已所云會城闤闠卽此處也先生賦豫章十景各五言律一章曰西山逺翠曰南浦飛雲曰徐亭煙柳曰蘓圃春蔬曰鐵柱仙蹤曰洪崖丹井曰滕閣秋風曰東湖夜月曰章江曉渡曰龍沙夕照後人用其題繪屏障屬和者甚眾國初吾郡之文潔淨莫如先生而或傷於率簡質莫如朱公善而或傷於淺然皆不失韓歐矩矱自王李出海內競以剽竊相髙江右亦不免墮其雲霧比年稍知奉廬陵爲不祧吾社二三兄弟返古之力要自不可誣爾先生重修府誌序略云豫章之有志始於雷次宗後其書亡南唐塗廙補撰豫章古今志時時引次宗舊記爲證至宋洪芻字駒父謂廙書贍則近穢疎則及漏又時有抵牾非完書也乃掎摭書傳疏所見聞取其舊書析爲十二部謂之職方乘元劉有慶潘斗元又補述續志凡十四卷然流傳不廣書久湮沒歷世旣久人皆殘缺所謂郡之文獻誠不足徵也先生以水墨禿筆冩羊鹿甚生動亦能竹石蘭蕙其精於繪事又如此洵非一端可盡其長先生家食二十年年八十三而卒嘗自言詩文得法於鄕先生熊釗釗得之虞道園故其學有本原釗字伯幾富於著述有幾亭文集若干捲入國朝膺聘校書會同館爲先生敍頤庵集亦自謂五六十年承事先輩得敍事書法之指要也

範禦史宅在惠民門外禦史名敬先字思祖洪武初舉進士授監察禦史指陳闕失無所忌諱一日忤旨命磔諸市磔者己披其兩乳敬先曰姑無相廹吾將有所獻索筆札具艸進上閱之一詩也爲霽威命釋之遂失兩乳後以他事削籍還家乃賣卜於惠民門外貧不能餬口年八十餘卒如此禦史而未有專祀彼爼豆累累者伊何人哉

臨淸軒在洗馬池北胡祭酒儼記云豫章洗馬池在子城東南隅舊傳爲浴仙池事不經儒者不道郡誌載潁陰侯灌嬰初定豫章常飲馬於此故名此或然也今在闤闠中與民居相接歲久隘塞廣不及半畝而深不至尋丈有司以爲古迹樹朩欄以護其三面而池之北則範仲華氏之所居作軒於池上名臨淸

張學士宅吏部左侍郎張東白先生元禎之居在黃牛洲土人云宅甚卑小淸流回繞鳬鷖在門今棟宇久已蕩盡想見先生進講文華孝宗設低幾就聽之一時君臣遇合誠希有之盛事也吾郡貴顯在成弘間絕無創宅於郭內者嘉隆間會城始有甲第然率依典制規模梁棟斗拱無敢汰侈如冢宰熊公浹之在北城大司馬胡公訓之在南城其廳事皆僅堪旋馬獨總漕司空吳公桂芳架雄壯屋頗爲淸議所譏至萬曆間則才登膴仕便締層潭廣廈重軒繡栭雕■﹝石鳥﹞見者晃目驚心未幾土朩召禍兵甲頻仍不旋踵而俱畀之祝融矣子輿氏喚醒本心首致戒於宮室之美而堂髙數仞榱題數尺徒博古人之輕藐士君子豈肯喪名節於居處耶

余徳甫先生宅在東湖傍南昌余憲副曰徳之居先生與吾郡王元美歷下李於鱗吳興徐子與武昌吳明卿揚州宗子相歙郡汪南溟結七子社一時名燥寰區後又與銅梁張肖甫及其弟助甫談詩元美所謂吾黨有三甫者是也子欽耀孫正垣皆以才華爲詞壇推重正垣卽予友小星也移居進賢門內扁其池上小圃曰昔耶園著有昔耶園詩集近時選家不錄徳甫先生隻字力以卑弱誚之殊非持平之論吾宗伯璣詩慰中極贊賞於小星古別離贈張公亮與撥悶諸篇於是人更遡厥淵源於乃祖矣詩之去取亦各從其所好也

香月軒在進賢門內明張魯叟先生壽朋讀書處先生詩文超妙縱筆而往隨紙長短爲盡而尢濡首於制蓺手自編集凡一千八百篇皆世所諷誦者其未刻尙萬有餘篇別有庸言史評筆訓約五六十卷今行世者僅深息窩詩十餘卷而已先淸襄公擢操江旋裏先生作十絕投贈其一云我亦羨君恬我亦羨君謙我獨胡狂躁非龍且好潛自云此實實向公前懺悔之語非套詞也前輩虛心樂善如此一日過予香蕉館索絹素大書曰垂老生涯也大奇擔頭詩筆與花枝販來春色憑君買一半梅花一半詩書訖擲筆扶杖而去

枳園管理石城府事朱郁儀先生謀瑋構雜花香艸繽紛馥鬱老樹偃蹇其間蕭然塵外先生把卷吟哦晨窻午夜亹亹忘疲𨿽朱邸猶之蓬戶也園中藏書甚富疊架連屋先生手所著作百餘種刻有書目堪與升庵鬥富予抄得二十餘種兵亂悉被拋擲僅存醫詮二十二篇黃岐鉤玄三十一篇其言曰戴人張子和探黃岐之妙用闡醫道之易簡所制方不過三十餘而可以該治萬千之病其要有三曰吐曰汗曰下而已矣然其書具存識之者寡愚夫闇士安於庸術坐視危篤乍聞三法莫不縮頸而咋舌豈知三法所以治病其所謂滋補調理之方助病爲虐藉兵賫盜以糧也先生論醫眞稱卓出千古其他方伎無不析其精妙而尢深於經學詳在予郡乘傳中其論歷學云往予觀大統歷思得其術弗得也得顧乃徳之說焉得潘塤之說焉得袁表之說焉非術也揣摩歷故而己矣乃發二十一史先之唐大衍歷焉繼之漢太初歷焉又繼之宋祖衝之歷焉隋劉焯張賓之歷焉得曆術矣而於大統之歷未合也繼乃究夫元史郭氏歷經焉又獲覩我朝夏官正劉信之歷法通經焉予於歷亦勞苦矣其論星學云五行家以日幹爲主視月令之休囚王相以裁成焉甲者陽朩成林之朩也乙者陰木方萌之朩也丙者陽火方焰者也丁者陰火伏於朩石中者也戊者燥土己者濕土庚者已煆之金辛者未煉之金壬者江河之水癸者雨露之水也甲恃庚以成材乙恃戊以得茂丙恃甲以不滅丁恃庚以得生戊能遏壬癸之勢癸能滋戊己之燥五行相須其玄妙有不可勝言者所謂才官印綬末世之技耳大抵五行貴乎中和失其中則資運气以佐之故運气亦在所重也丈夫以官爲之子婦人以食爲之男蓋特封贈奉養之意誠鄙夫之陋見也甲無生庚之理丙無育壬之象庚不孳丙乙不乳辛惟戊已爲土能產甲乙壬癸爲水能澤戊己而已然丙乙得土丙丁得朩戊已得水未有乏夫嗣續者也以是而推其理彰矣論奇門遁甲云人有常言年吉不如月吉月吉不如日吉日吉不如時吉信有之也選時之例惟遁甲奇門爲上六壬藏沒次之藏沒者一日之中惟四時可用若遇甲戊庚日則六神固藏四殺固沒矣他日則殺可藏而神不可沒若遁甲則十二時中奇儀星門各有所宜無施不可忌五不遇時避五入墓時而己其餘若有奇門無往不吉也胡舜申以陰陽備用符應經類集門要發其端倪郇慶長著爲樞要分畫演之僕遂集此使開卷了然若奇與門俱不一得而以藏沒用之亦庶幾焉胡郇二公之言如此非僕臆說也謝肇淛曰今天下藏書之富王孫則開封睦挈南昌郁儀兩家而己開封有萬卷堂書目余托友人謝於楚至其所鈔一二種皆不可得豈祕之耶南昌蓋讀書者非徒藏也而卷帙不甚偹按睦挈字灌甫號西亭周定王之後覃精經學撰五經稽疑授經圖若干捲亦非僅以藏書名者郁儀西亭皆能於聖學榛蕪之日孜孜魯壁汲冢之遺眞當代劉子政也吾郡自郁儀外宗侯則有時卿士庶則有熊仲舒諭季布而仲舒尢多帳中祕本滄桑以來土炕柳墻處處皆數家墳典而吾郡弦誦遂至輟響可勝嘆哉

都督第在進賢門內大將軍劉公綎故宅公以家世名將好謀善戰威震海內東事亟從田間起用時經略楊鎬素不相協公率健兒馳驅數千里而來甫解鞍鎬卽麾之前進不得己與都督杜松分道疾驅連破數寨養子劉昭孫曰孤軍深入而援兵糗糧無一至柰何公曰汝視楊經略豈復肯慭遺我輩耶報主致命得其所矣軍次淸風山力戰而死鎬亦以失機坐辟崇禎初鎬年八十餘司冦據例當免烈皇曰全盛封疆壞於渠手此豈可引年以赦耶竟論如法吾郡以武功顯者晉則胡壯侯藩陳則黃威公法■﹝奭毛﹞公智略似藩勇敢似法■﹝奭毛﹞萬曆五十年間聲名雷震一世歿之日華亭張侗初先生鼐檄海內文士作志士不忘在溝壑勇士不忘喪其元制蓺以弔之操觚時多爲之墮淚云明徐世溥劉將軍祠待客書感云奕世西南拓地聲中原只有杜齊名一呼气作三軍膽百戰功髙萬里城帶礪未酬恢井絡衣冠空殉應欃槍關西祠廟何如此夜作雙虹貫紫淸登州檢討島新剙佛寺寺側一祠祀遼亡死事者劉杜張何而下俱列焉祠成地忽徧產五色芝碧色者居半或以爲忠義熱血逐東風而迸灑於此也

只立軒在東嶽廟側明舒碣石先生曰敬建先生以制蓺名海內四方問業屨滿戶外家食數十年荊門晝掩博極羣書嘗假予新吳呂公坤集把玩竟歲亟嘆賞其文以爲可以救世其自序雲天之未喪斯文也則新吾先生當爲今日之韓子予請附於籍湜諸人之後隆萬間江右以制萟傳者新建鄧文潔以贊臨川湯若士顯祖安福鄒泗山徳溥進賢李媿庵光元共先生而五迨臨汝陳艾章羅出海內或推置於五先生之上艾千子獨不然其說然學五先生不至未免威烈愼靚之奄奄學臨汝不至猶有桓文雄伯之气故才士樂趨之而不厭至於坐明堂而奏韶濩朝諸侯則終以五先生爲正統也

古閒齋在東湖之東北大學士劉文端公一燝卽先世舊廬構此公爲庶常給假歸讀書其中者七載博覽羣籍靡不貫穿立朝端方廉介以身系安危者數十載爲海內眾正領袖去國一疏傷楊左而詆客魏諸逆忠悃淋漓尺幅鄒忠介以爲可與出師表並傳其生平詳載予重修郡乘惜未能廣搜遺文以傳也公爲正詹掌翰林院嘗充東宮侍班官會開講公當請對乃書聨曰呼嵩稱萬壽蓋用嵩山神呼漢武萬歲事並引詩言萬壽者闡揚其義時因挺擊欲搖國本借呼嵩義闡揚之以尊元良而規護儲君東宮對曰讀史惜三餘公拜手揚言以賀東宮乃光宗也公在政府日每語人曰言官恢張則六卿無實用善禦者調六轡善治天下者任六官夫與天子行天下事者六官也六官任事而言路得以繩其愆言官陳事而政府得以裁其是則天下治於是一切條陳皆下六官有不經者詔格罷蓋懲萬曆末年言官囂沸政府倒權天下日益多事故其持議如此

芳樹齋在城隍廟前予友萬茂先徵君時華早歲讀書於此修廊矮屋雜植碧梧丹桂山茶玉蘭於前取徐文長鳥下窺書古花飛綴字紅之句題於檐楹芳樹齋詩之所爲刻也後卜築漑湖遂名其集曰漑園頃兩地俱委蔓艸殊增人樵車寂歷之感爾茂先文擬柳州古詩在陶韋間近體時義山時放翁要成茂先本色不拘拘叔敖之衣冠也其生平詳予惇宿堂萬徵君傳吾郡以諸生崇祀學宮者僅茂先而喪亂之後朩主化爲烏有亟當補入以畱文範於異代茂先詩經偶箋微辭冷語眞能令人解頤吳門己爲重梓漑園詩賴吾宗伯璣評選可無遺珠之嘆獨文集刻板煨燼不無望棗棃之資於同志爾黎美周徐巨源俱爲茂先作傳其生平胸懷蹈履惟光風霽月四字庶足以擬之太丘叔度之後吾未見有如此文士也

義竹林在東湖上萬大司馬元吉與其弟給諫六吉縣尹九吉同居於此曰義竹者以此兄弟之連枝而交讓也司馬與予稱莫逆而給諫復與予同年辟舉道義切磋詩酒款洽月無虛日司馬每談及張許文陸忠烈事輒慷慨喜見眉宇卒能自踐其言今碧血未藏而故廬己成荒莽回憶共金昆玉友步月石欄聽鶯柳岸時眞不禁涕泗之漣如也司馬字吉人給諫字次謙皆有文集傳世司馬理歸徳作定市價書絕類周官監武陵相國軍事歷盤谷涉侯趙川自河內至幽州凡所謂八陘者無不崎嶇攀陟作太行山圖說二書皆可備經濟實用未知世有藏本否

浠湖相國宅在徳勝門內大學士新建姜公曰廣構郡人黃孝廉文旦曰相國年且髙也自知非管樂比只■﹝扌棄﹞這身子出來伴人作事不愛一死毫無顧惜此可謂誠忠然亦得死所矣

半舫齋予友劉士云文學斯陛之居傍有銀杏婆娑覆之逺近號爲白果樹劉前爲泛閣藏書多祕本跨池曰漪亭波光寒靜照人須眉士云初刻半舫齋制萟已刻漪亭新萟筆勢雄快天風海濤震蕩無際而蒼然古色不作耳目近玩其自艸新萟序雋永而兼气骨晉魏之名篇也惜才大如海而不克永年未能竟其所志爲可嘆耳譚友夏有劉士云園亭醉歌云世人爲園丘壑假奇人爲園中懷寫愛玆嘉卉成古朩主人坐我月明下垂楊拂水水荇開芳艸上階階有苔吾家煙月徧林麓春光隨身千里來此夜歌聲細亦緩能飲不飲觴各滿章大力世純萬美叔曰佳甘禹符元鼎朱子彊健余小星正垣朱子美徽李平叔曰奇俱曾讀書半舫齋而予與鄧孝廉履右徜徉其中最久禹符落第擬古樂府十四首徐巨源極相贊賞手爲評閱付梓今竟無隻字之存而平叔左之之著作久己燼於爨下朱子美憲副自金陵歸得其兄所著蒼崖子亦以家食蕭條不能重鏤板也

楡溪古魏元君煉丹地臨溪多楡故名去云卿蘓圃僅數十步爲郭內佳勝處予友徐巨源徵君世溥結廬其間所著詩文因名楡溪集巨源最愛江文通恨別諸賦而尢醉心韓嬰外傳以爲嬰敍事澹蕩婉勁有司馬遷逸致迥出西漢諸家故其作愛秋光賦東湖漁者賦彷佛醴陵操觚而他文抑揚吐气意在筆先有韓生之風焉晚乃力摹昌黎有酷肖者詩則少陵沈鬱昌谷奇麗時亦錯出見奇山居日久應酬諸文絕少予嘗語巨源祝詞始自虞伯生其壽兩尹先生序雄偉固足不朽此外如王陽明之壽湯雲谷歸震川之壽孫黙齋曁程白庵羅圭峯之壽彭彥寛歸季思之壽王孟夙母俯仰數百年僅此五六文足傳今連篇累牘穢而不慚眞萟苑一阨君文無此殊令讀者六鑿淸快巨源以爲知言其後丁時之徵君仁宜作戒妄作詩文篇首及諛生以祝初度亦與予意相同巨源屢爲盜苦竟死於盜死且甚慘生平著作煙雲蕩散天之苦文人抑何其毒虐至此耶巨源如芋談如本事詞皆點染風華爲案頭所不可少而易正禮因則羽翼孔孟之書也昔之綠林豪客知珍重李涉之句而此盜乃以巨源著作畀投炎火抑豈能逃同輩之唾罵哉

匡吾王府建安鎭國將軍朱多某之居家有女優可十四五人歌板舞衫纒綿婉轉生曰順妹旦曰金鳯皆善海鹽腔而小旦彩鸞尢有花枝顫顫之態萬曆戊子予初試棘闈場事竣招十三郡名流大合樂於其第演繡襦記至斗轉河斜滿座二十餘人皆沾醉燈前拈韻屬和予詩有風振幽鳴花夢醒月寒香玉酒巡頻之句大爲泰和曾端甫先生嘆賞一夕風流可數曾幾何時路隅寶玦散亂於秋雨梧桐而匡吾老人亦已厭世久矣子謀垔字禹卿能爲五七言近體追琢不遺餘力刻有深柳居種園諸艸

犀齋予友蘓武子桓構與徐巨源楡溪艸廬密邇武子貧無立錐南大司徒馬公鳴起奇其文館之署中始獲結數椽奉母以居偶泛明聖湖適同裏萬某爲杭州太守武子投刺請見太守倨不爲禮武子怒訶其門者太守遂系之囹圄後知爲大司徒客乃謝過出之武子不相見而去及武子已卒相國溧陽陳公名夏以其遺稿馳示相國金公之俊金遂作讀蘓武子遺稿序極其推揚嗟乎以同裏而不知有國士以能文之宰相而心折於己朽之蓬茅人之度量相越果不可同年而語也自艾千子倡古文於天下茂先巨源和之摧陷廓淸之功不小溧陽闡揚尢力駸駸乎足以起八代之衰矣及溧陽被刑海內競爲徐庾駢偶取靑嫓白金聲玉耀文益萎薾不振誠世道之憂也或曰溧陽冰蘗盟心何以致禍之烈曰昔洪武中宋學士濂以孫愼故獲罪安置茂州行抵夔憩某寺與一髙僧共語濂曰吾聞內典善惡必以類報吾平生所爲自以爲無愧何至是哉僧曰先生於勝國曾爲官乎對曰翰林國子編修僧黙然濂是夜遂自縊觀此則溧陽固宜不免也

鹿囿在章江門外陳友諒聚鹿數百於此嘗自跨一角蒼鹿綴琴珠爲纓絡掛於角上縷金爲花鞍羣鹿皆飾以錦繡遨遊江上明初駕至南昌宴於滕王閣上乃命儒臣賦詩放其所蓄鹿於西山友諒愛姬苕華夫人善月琴友諒出師必以隨呼爲妝駕鹿囿其遊觀之地也友諒旣亡有宮人小春逃於民間嫁蒲亭彭本淸本淸問陳氏宮中事小春言後庭數百人皆錦衣玉食用極奢侈又友諒喜食玉葉羮以西山羅漢菜及丰城曲江金花魚爲之味頗佳

章江驛在城西章江門古曰昌門漢建安中孫策遣虞翻與華歆交語卽此處所稱石亭公館是也後攺驛於廣潤門之南浦亭今爲南浦驛渡江卽石鎭鋪舊又有石頭驛宋汪藻作記韓退之次石頭驛詩憑髙回馬首一望豫章城人由戀徳泣馬亦別羣鳴寒日夕始照江風逺漸平黙然都不語應識此時情退之詩朴率類如此然其惓惓於吾土直以並州爲故鄕吾土寜能漠然於退之哉嘗欲構數椽於滕閣右祀子安退之於其間書以告後之議祀典者唐武徳中嘗以豫章之西境爲西昌俾縣令治其地卽今石鎭鋪也吾邑稱西昌以此

弋苑卽北沙舊武場邑人王仲序有詩云閱武臺前離思饒將軍長憶漢嫖姚沙明行伍龍蛇變風動旌旗組練飄禍亂幾經凋瘵日涓埃無補聖明朝向來俯仰俱陳迹頓使吟魂爲客銷

陳處士園在東湖南岸南唐處士陳陶隱居洪州辟小園植花竹種蔬茹日自灌漑陶有閒居雜興雲一顧成周力有餘白雲閒釣五溪魚中原莫道無麟鳯自是皇家結网疎唐末自稱三教布衣開寶中人猶見之或云己得仙矣蟬聲將月短艸色與秋長比屋歌黃竹何人撼白楊右張爲取作主客圖陶題徐穉湖亭云伏龍山橫洲渚地人如白蘋自生死洪崖成道二千年惟有徐君播靑史釋貫休書陳陶隱居云有叟傲堯日發白肌膚紅妻子亦讀書種蘭淸溪東白雲有奇色紫桂含天風卽應迎鶴外窅羨於洞洪又云髙步前山前髙歌北山北數載賣柑橙山資近又缺注陶種柑橙令山童賣之陶字嵩伯予嘗從英華類選諸編中手錄其句欲共施希聖肩吾詩合梓題曰西山二隱詳具予鴻桷集孫光憲云陶著癖書十卷聞其名而未嘗見之

皆春園在東湖傍宋寜州章丞相鑑所辟竹石叢峙花朩疎野丰城王提舉義山請於章願得以娯老章慨然畀之爲易其扁曰共春園義山字符髙丰城人通易學兼工詞賦予藏有其稼村集詹詹小言而時有致至其易學未見也章號杭山度宗時爲丞相立朝寛厚與人多許可士大夫目爲滿朝歡居鄕以長者稱相隔四百年吾郡不復知分寜有此相矣杭山當元革命之後屏居山中布衣蔬食恬然也過毛竹山有句云不信世間陵谷變野樵偏識舊衣冠此豈不髙於劉忠齋輩數倍哉

南園在郡治之東南舊名桃源洞宋乾道中吳帥芾更築臺榭

北園在郡治之東北直貢院前宋乾道中吳帥芾剙築

東園在郡城東湖上直環波亭宋淳熙中張帥子顏剙築

樂園卽宋漕司花囿紹興中轉運判官趙奇符剙後運副汪召嗣余應求相繼增築至慶元年趙祕閣不迂牓曰樂園

芙蓉園在府城東北嘉靖中瑞昌府奉國中尉朱多煃構多煃字用晦工爲五七言詩與里人余憲副曰徳相倡和刻芙蓉園稿其同府鎭國中尉朱多■﹝火貴﹞字宗良亦博雅修詞與多煃齊名萬曆初諸王孫稱詩未有不屈指於宗良用晦者迨後七子一派海內羣相詆訶於是案頭有兩君之集者輒指而揶揄之然其於選體顏謝諸篇終未若兩君之精熟也

閬園在永和門內李太虛宗伯明睿構弋陽王之舊邸也有山腰宮閣古石堂碧欄池浣花池天池諸迹公自言閬園以池勝以竹勝尢以松勝他園不敢望焉建聖沙樓藏書其中甲戌自華亭歸得宋板書一船皆上海潘文恪家舊藏每部有文恰公小像董玄宰手書子孫寶藏等字於護殻宗伯特構一小閣庋焉署曰宋板居

龍沙古墓按水經注贑水北徑龍沙西沙甚潔白髙峻而陁有龍形連亙五里舊俗九月九日升髙處昔有人於此沙得故冢刻磚題云西去江七里半筮言其吉卜言其凶而今此冢垂沒於水所謂筮短龜長也慮志止采前三四語舊俗以下悉被刪去竊謂唐宋事文垂至今日已數倍於髙曾之傳況其度越於此者而何忍其湮沒之乎道元生於後魏此冢不知葬自何時用筮龜而不用相墓之說則猶景純未著書之前事也

周澹臺滅明墓在府城總持寺左宋紹興中漕使髙述題曰有魯澹臺子羽之墓南平王鍾傅初入洪州命修一城軍使散掘墓磚以稱用工畢傅夢一人古服頎長貌如子路來詣傅曰將軍何得暴我居處覺問軍吏賓客莫有知者市老羅通入謁曰舊圖云城東南角三十一步有子羽先生墓甚靈恐軍人取磚有所觸犯傅使人視之果驗卽命甃砌修飾更立亭於上以表古迹旣畢復夢致謝傅以束帛賞羅通焉

漢徵士許劭墓在故松陽門內漢末中國大亂劭爲揚州刺史劉繇奔豫章時大疫劭中路被病繇以舟先送劭至豫章會卒權殯於松陽門內因失其屍吳天紀二年太守吳興白日於廳事恍惚見一人著黃巾練衣稱汝南許子將求葬因遂不見時皆莫知柩所在乃招魂葬之

漢灌嬰墓在今順化門外二里許舊印土寺右寺今廢世傳爲城隍墓

漢徵士徐穉墓在進賢門外望仙寺東濱濠隧道深五尺墓居其中墓上石刻隸書漢南州髙士徐孺子之墓酈道元雲贑水歷白社西有徐孺子墓塗廙古今志墓在南門外尉廳之側寰宇記墓道在郡城南十里號曰白社吳嘉禾中太守長沙徐熙於墓隧種松赤烏中太守南陽謝景立碑於墓側永安中太守梁郡夏侯嵩於碑旁立思賢亭後攺名聘君亭宋南渡後南昌尉劍津張敬之因葺公廳披榛墓出按圖牒墓旁有九里井求之得井又有甿耕桓伊墓下得甓三款識云晉南平將軍墓去聘君墓七里敬之乃表其墓復其亭元至正中行省參政東平徐琰識墓植垣明洪武中知府許方王莊相繼修理天順中左布政使黃琛卽墓建祠弘治中府同知張汝舟重建仰髙亭淸風堂萬曆十五年知府範淶復修門堂冢墓豎漢髙士寢路枋於衢側張九齡曲江文集有徐徵君墓碣並銘杜少陵讀其碑思整棹以弔之八哀詩云再讀徐孺碑猶思理煙艇其爲常時傳誦如此唐陳陶詩郟鄏妖興炎漢衰先生南國臥明夷鳯凰屢降玄纁禮瓊石終藏烈火詩禁掖衣冠加宋鵲湖山耕釣沒堯師千年壠樹何人哭寂寞蒼苔內史碑明陳昂伯徐孺子墳詩削有朩蘭棹崩濤不我親晚停南浦驛先與徐墳鄰每讀髙士傳知爲千載人淸風二鼓後南斗掛秋旻

郭璞墓舊傳在滕王閣東污池內太平寰宇記云葬於江陰黃山不應有墓在此

明知府陳國儒墓在府城總持寺傍國儒字邦民徽州人至正間任衢州路都事元兵破衢被執過新安賦詩以自誓至京不屈安置天戒寺以條自經爲僕夫覺免無何仲子仲鏡喪哭曰鏡死老親疇依天其奪予志乎數月召授內省都事歲餘除洪都太守期年政成坐事被系因述生平出處自盡民撫屍而哭者接踵附葬徐孺子墓側有雪厓文集行世

江城名迹卷二

●欽定四庫全書

江城名迹卷三

新建陳宏緒撰

○證今【一】

洪都明初壬寅歲髙皇帝定洪都命都督官朱文正增拓舊城周二千七十丈有奇髙二丈九尺有奇建七門東曰永和又名澹臺以門內有澹臺墓舊名壇頭門爲仙人黃紫庭臺壇址東南曰順化舊名琉璃以門內延慶寺有晉建武時琉璃佛像在焉南曰進賢舊名撫州俱以道路相通得名又曰望仙以漢梅尉故廨在門外又南曰惠民挽輸至惠民倉其路由此舊名寺步以近隆興寺也西南曰廣潤舊名柴步又名橋步西曰章江以在江濵故名舊曰昌門孫策遣虞翻與郡守華歆交語於此北曰徳勝舊望雲門李綱移築於此又名新城明初禦制周顚仙碑云朕於南昌東華門道左見男子一人拜於道傍朕謂左右曰此何人也左右皆曰顚人按吾郡城門未聞有東華之名豈此時永和門亦稱東華門與

章江在郡西章江門外水經所謂贑水出豫章是也控引眾流總成一川後漢郡國志曰贑有豫章水雷次宗云似因此水爲其地名𨿽十川均流而此流最遠故獨受名焉十川者贑廬章淦旴蜀余鄱僚循爲十川也緒按豫章自以樹得名次宗之言未爲核實蜀江在新建西南六十里一名筠河自瑞州髙安入境合象牙潭水入章江亦名錦江述異紀云漆澄釣於蜀水水中忽得金鎖引之不絕俄頃盈舟旣而有物出水上黒色不見首尾舟人驚惶惟澄略不變色澄豫章人也旴水出南城縣西北流徑南昌縣西南注贑水

東湖在城內亦名太湖水經注云東太湖十里二百二十二步北與城齊南緣回折至南塘水通大江增減與江水同湖至淸深魚甚肥美沿堤舊皆植栁名萬栁堤亦曰萬金堤唐李紳詩菱謌罷唱鷁舟回雪鷺銀鷗左右來霞散浦邊云錦截月升湖面鏡波開魚驚翠羽金鱗躍蓮脫紅衣紫菂摧浦口值春偏悵望數株臨水是寒梅啟禎間承平旣久吾郡又爲藩封盛地諸王子公侯曁士大夫流連光景縱意遊觀忽有開浚東湖之舉一時畵舫蘭橈珠簾翠幙幾與西湖爭勝予有東湖詞云萬古空煙月今朝錦纜叢栁翻蘇圃浪鳥弄杏花風新調吳吹滿長橋夜火通滕王歌舞後樂事聖朝工【又】繡幕流蘇遶誰家翠袖過衣香勾舞蝶低笑出深荷載酒輕橈緩聴簫寂坐多尙饒艸玄客鷗外獨編摩【又】競架臨湖屋朱欄侈此時兩齋誇秀倩三笠較幽奇洗研頻衝雨論文每傍祠無人淸賞處曉露獨離離【又】不怕魚鹽棹沿洄盡勝流西江新韻士寜邸舊諸侯挾瑟蒹葭岸垂鞭鳬雁洲爲歡苦未足醉臥數更籌【又】孺子祠前水斜過吏隱亭昔垂髙士釣今伴酒人星燈滿盂蘭社魚依橋甕萍幾翻看競渡虹影掛香軿【又】粉垣長帶月遙映石欄煙一派瓊瑤蕩四時風露妍樓懸東壁迥樹傍斗珠連此地鯨吞快尊空覓釀泉辛稼軒送元濟之歸豫章詞名江神子有二月東湖湖上路官塗桞嫩野梅香之句南渡以後東湖風景彷佛在目前又不特近代遊觀之盛爲可誇也今但荒艸萋迷求一艇一橈不可復得矣明宛平余奕正字司直著天下金石志有唐崔璹書洪州東湖記蓋東湖亭記也遺漏一字遂致失實崔璹又有洪州刺史王守眞石碑今俱不知消沈何處

三湖九津在府城內舊東湖金分爲三曰北湖曰東湖曰西湖城內之水匯焉湖水出城下水關橋置內外閘湖彊則直放而西逹於江江湖俱彊則閉外閘使章水不得侵入乃開內閘引湖水逹濠遶廣潤章江徳勝永和四門而過之東歸蜆子湖艾溪湖出牛尾閘趨楊家灘入鄱陽湖城內別有九津以殺三湖之勢廣潤門東曰五行津東南曰五事津【卽水關橋】惠民門下曰八政津進賢門西曰五紀津順化門北曰歸極津永和門北曰三徳津徳勝門下曰稽疑津章江門北曰庻徵津南曰五福津水各由津以歸濠焉舊傳東湖尾閭龍精守之中有坎諺雲海眼深不可測江漲難於堤扞韋公未遇時適龍精化爲白黿爲漁者所得韋見而買置江中後韋官此土龍精見夣曰予東湖之龍曩者魚服蒙公恩救無由仰報公將築東湖之尻予且徙居象牙潭以成公績然恐有他龍復據必置城隍廟內四金人用四死囚同塡其中乃永無敗韋公異日如其言卽今之五事津也韋公疑是韋丹

豫章郡城雄跨一省山之鎭曰西山屏障西北望曰羅山【屬丰城】屹時東南其大川西曰章江東曰撫河匯爲巨浸鄱陽湖大脈三支中爲南昌分丰城東河之東爲進賢西河之西爲新建奉靖寜武此其大槪也

章江堤在府城西章江門上下成化間巡視大理卿夏時正因江水嚙岸廹於城濠捐官銀伐石修砌未竟成化十二年知府祝瀚繼成其績北起龍興觀南至南浦橋

周公堤在府城北徳勝門外嘉靖四十二年巡撫都禦史周相因江水沖沒民居括所屬鍰金伐石砌岸民徳之立亭於北關上名曰周公亭

南塘堤在郡城西南斗門外漢太守張躬築堤扞江唐刺史韋丹重修亦名韋公堤唐陸龜蒙南塘曲妾住東湖下郎居南浦邊閒臨煙水望認得采菱船

南昌府學自晉至唐皆建於郡西宋治平二年知洪州施元長遷於洗馬池東明堂路西卽今之儒學也舊志止載元虞集興學頌而遺前宋余靖之記與南宋楊萬里之記予巳采入於藝文志又元貞元年吳文正公澄遊豫章西山憲幕長郝文仲明迎先生入城請學易淸河元文敏公明善時屈在行省掾見先生問春秋大義數十條願爲弟子受業終其身城中居官之人請先生至郡學爲說修己以敬一章反復萬餘言聴者千百人多所感發按此乃吾郡學官佳話今人但知陸子靜白鹿洞故事而巳孔子旣沒魯哀公誄爲尼父漢平帝元始元年謚褒成宣尼父後魏文帝大和中攺謚文宣尼父後周宣帝大象二年追封鄒國公隋文帝贈先師尼父唐髙宗幹封元年贈太師武后封隆道公玄宗謚文宣王宋眞宗加謚至聖文宣王父叔梁紇爲齊國公元加封大成至聖文宣王加齊國公爲啟聖王明嘉靖十年攺稱至聖先師孔子攺啟聖王爲啟聖公自十哲而下及門弟子舊有封號者俱攺稱先賢某子余配享者稱先儒某子洪武癸酉崇仁學訓導羅恢上疏言孔子廟廷從祀者當以道學論當時有若優於宰予論語記有若言行者四皆有禆於世教記宰予者亦四皆見責於聖人宜以有若居十哲而宰予居兩廡疏上不報時皆服其議論之當附載於此宋北山程至道云嘗觀浮屠氏自釋迦佛傳心法與夫講解之宗至於今將二千年而源派譜牒一一可數下至醫巫祝卜百工之技莫不有所師惟吾儒師承之道乃今蔑焉無聞所謂學宮師弟子如適相遇於塗爾蓋可嘆也賜書樓在明倫堂北都禦史韓雍建髙三丈許藏書其上學士錢習禮有記郡庠司教鐸而稱名臣者丰城朱善鄞縣黃潤玉南昌鍾甬也朱善字備萬以薦辟歷文淵閣大學士有送翰林典籍羅原奎序云洪武十年春善與江西教官同赴召者十有二人而居翰林者惟善與羅氏原奎劉氏仲質三人焉時學士宋公新以承旨致仕歸裏於是善以修撰典誥命原奎與仲質以典籍掌書冊先是內府羣書祕書監實典之九年冬始命移置翰林內直之署實在奉天門之左凡爲書數萬卷云

南昌縣儒學在東湖之北卽故東湖書院也宋嘉定四年通判丰有俊得李寅涵虛閣故址遂請於權府計使胡槻創書院以館四方遊學之士後計使滕彊恕兼府事稍徙東二百餘步元元綂中縣尹程大度更於撫州門外創縣學明洪武初知縣黃徳銘遷建於此景泰四年巡撫都禦史韓雍重修並於明倫堂後創魁星樓正徳末焚毀隨復建萬曆間知縣林應訓鬻民居並嚴氏沒產增拓東隅三十五年知府盧廷選知縣周起元浚學前湖址四圍砌石成堤以壯學宮形勝近毀於兵巡撫兵部尙書兼都禦史張公朝璘督學楊公兆魯捐俸重建明胡儼記略云豫章之學宗雙峯饒氏雙峯得之李弘齋弘齋則遡紫陽朱子以續夫濓洛之傳者也初勉齋黃公爲新建丞與弘齋講學於玆極論道徳性命之旨當是時雙峯實從弘齋而與有聞焉雙峯之學傳之徽庵程氏徽庵之學傳之吳文正公其所以開來學者實肇於此諸君子之接踵從遊者可不知所重哉洪武已夘南昌縣儒學掘泮池得二石獅子無鼻學傍兒戲以朱塗之是年劉瑞王髙同舉並坐方孝孺事劓鼻而終

新建縣儒學在東湖之北卽故宗濓書院也初望雲門外【卽今徳勝門】龍沙岡有宗濓精舍宋淳佑二年知隆興府江萬里建祀濓溪周子元元綂初縣尹薛方卽其地建縣學後別創宗濓書院於東湖上明洪武五年攺書院爲儒學景泰四年巡撫都禦史韓雍檄修並創宗濓書樓萬曆間知府範淶知縣餘夢鯉戴士衡增葺三十五年知府盧廷選知縣吳嘉謨浚學前湖址四周砌石成堤以壯學宮形勝又創梅子眞亭於湖之西偏以固水口天啟五年知縣龍文光再新之弘緒爲記歲戊子毀於兵亂提學僉事武進楊公兆魯請於巡撫侍郎某公廷佐各捐俸金贖鍰並檄郡丞髙公培重建楊有修學碑記胡頥庵先生儼學記云宣徳七年巡撫吏部侍郎趙公合藩臬及郡邑長吏慨然以教育人才爲事聿新學宮自禮殿逹於門廡自講堂及於齋捨曁藏修之室靡不輪奐增美傑出於湖光天影之間按所謂趙公者乃杭州趙公新也由太學生歷官至吏部侍郎江右以少宰巡撫者僅公一人初蒞吾省尙循朱文正故事稱鎭守後乃攺爲巡撫至成化間原傑金紳亦以侍郎至則並稱巡視云江丞相祠舊在新建縣學東廡下祀宋丞相江萬里

城隍廟在府東南直深三十八丈橫闊二十六丈舊廟在郡子城東洪武三年知府趙文奎移建於此正徳間知府胡本惠重修張房傑記景泰間知府蘓仕宣修韓楊記萬曆間知府範淶復修兩廡淶自記文多俱不錄府城隍相傳爲漢灌嬰考通誌西漢初嬰嘗定豫章始築郡城故祀以爲神卽今灌城鄕實始於此漢髙帝六年封潁陰侯南唐時封輔徳王宋淳佑八年封忠惠王洪武三年令天下城隍廟止稱某府州縣城隍之神悉革封號塑像凡祭風雲雷雨山川則神配享祭厲壇則神主之載在祀典南昌諸生劉端世稱古岡先生爲諸生時肄業邑校偶夜半過城隍廟廟內神語曰過門者乃忠臣也令舉火送之直扺學宮而退次日司廟門者往邑校詢知爲端拜而賀之端以爲誕後果驗江西左轄黃公卿淸白自持卒於官市人有夢鼓吹迎新城隍者諦觀之乃方伯黃公也公卒適符所夢之期果爾則城隍非復灌將軍矣

社稷壇在徳勝門外俗稱北壇洪武間知府趙文奎自城西北遷建歲春秋二仲月上戊日致祭

風雲雷雨山川壇在進賢門外俗稱南壇洪武間知府趙文奎攺建歳春秋二仲月上已日致祭

郡厲壇在徳勝門外洪武三年始頒降禮制每歲春淸明秋七月十五日冬十月一日致祭

旗纛廟每歲霜降都司致祭

永寜寺一名上藍寺在崇梵坊初郡故子城西有蛟井在梁豫章王師葛鱏宅東南天監中龍闘井中豫章王蕭綜造大佛鎭之鱏復於太淸初捨宅名大佛寺唐開元間攺爲開元寺有唐明皇銅像號眞容殿大歷間馬祖建道場於此大中間毀後南平王鍾傳奏復建爲上藍院以居上藍山僧令超宋眞宗時攺承天寺政和間攺能仁寺明初以寺址剏南昌縣治遷寺於元故帝師殿【卽鍾傳之故居】景泰間更今名爲祝釐習禮之所有藏經閣萬曆間建江西道一禪師漢州什邡人也姓馬氏本邑羅漢寺出家形容奇異牛行虎視引舌過鼻足下有二輪文幼歲依資州唐和尙落髮受眞於渝州圓律師唐開元中習禪定於衡嶽山中遇讓和尙同參六人惟師宻受心印始自建陽佛迹嶺遷至臨川次至南昌龔公山大歷中隸名於鍾陵開元寺時連帥路公嗣恭親授宗旨由是四方學者雲集座下入室弟子一百三十九人各爲一方宗主轉化無窮師於貞元四年正月中登建昌石門山於林中經行見洞壑平坦謂侍者曰吾之朽質當於來月歸玆地矣言訖而回旣而小疾院主問和尙近日尊候如何師曰日面佛月面佛二月一日沐浴跏趺入寂元和中謚大寂禪師塔曰大莊嚴百丈山懷海禪師與西堂智藏南泉普願同號入室時三士爲角立焉明州大梅山法常禪師初參大寂問如何是佛寂曰卽心卽佛師卽大悟遂之四明梅子眞隱處縛茅燕處馬祖聞師住山乃令僧問和尙見馬大師得个甚麼便住此山師曰大師向我道卽心卽佛我便向這里住僧曰大師近日佛法又別師曰如何僧曰又道非心非佛師曰這老漢惑亂人任他非心非佛我祗管卽心卽佛其僧回舉告馬祖祖曰梅子熟也伊閟伏牛山自在禪師參祖求發明心地後居伏牛山上堂曰卽心卽佛是無病求藥句非心非佛是藥病對治句僧問如何是脫灑底句應曰伏牛山下古今傳亮座主蜀人也頗讀經論因參馬祖祖問見說座主大講得經論是否師曰不敢祖曰將甚麼講師曰將心講祖曰心如工技兒意如和伎者怎講解得師抗聲曰心旣講不得虛空講得否祖曰卻是虛空講得師不肯服便出將下階祖召曰座主師回首祖曰是甚麼師豁然大悟便禮拜祖曰這鈍根阿師禮拜作麼師曰某常所講經論將謂無人及得今日被大師一問平生功業一時冰釋禮謝而退乃隱於洪州西山更無消息陸放翁言其從子慧綽爲浮屠傳豫章西山香城寺之傍有埜人身被緑毛每雨霽多坐石上暴日見人輙避去追之不可及有識者曰此馬祖弟子亮座主也襄州居士龎蘊者衡州衡陽縣人字道玄從石頭來參馬祖問曰不與萬法爲侶者是甚麼人祖曰待汝一口吸盡西江水卽向汝道士於言下頓悟玄旨乃畱駐參承二載有偈曰有男不婚有女不嫁大家團欒頭共說無生話自爾機辧迅捷諸方向之【已上南嶽下二世馬祖一禪師法嗣】鄧州丹霞天然禪師本習儒業將入長安應舉方宿於逆旅忽夢白光滿室占者曰解夢之祥也遇禪者問曰仁者何往曰選官去禪者曰選官何如選佛曰選佛當往何所禪者曰今江西馬大師出世是選佛之場仁者可往遂直造江西才見馬祖以手拓撲頭額祖顧視良久曰南嶽石頭是汝師也遽抵石頭剃髮又爲說戒再往江西謁馬祖未參禮便入僧堂騎聖僧頭而坐時大眾驚愕遽報馬祖祖躬入堂視之曰吾子天然師卽下地禮拜曰謝師賜法名因名天然令超禪師唐末住髙安上藍寺及鍾傳爲南平王迎至洪州住開元寺仍以上藍名焉僧問如何是上藍本分事師曰不從千聖借豈向萬機求曰祗如不借不求時何如師曰不可拈放汝手裏問善財見文殊後爲甚麼卻住南方師曰學憑入室知乃通方曰彌勒爲甚麼卻遣見文殊師曰道廣無涯逄人不盡至唐大順正月初告眾曰吾本約住此十年今化事旣畢當卽行矣齋畢聲鐘端坐長往謚元貞禪師禾山無殷禪師從雪峯出家依之後具謁九峯許以入室南唐李主昪召見特蒙禮遇嗣主璟賜號澄源命居洪州翠巖時上藍亦虛其室仍命師來往闡化建隆元年示寂有甘露被樹皓鶴盤空之異上藍院光寂禪師靑原下稱心明之法嗣也上堂橫按柱杖召大眾曰還識上藍老漢麼眼似朩突口如扁擔無問精粗不知鹹淡與麼住持千百過犯諸禪徳還有爲山僧懴悔底麼良久曰气急殺人卓柱杖下堂法燈禪師住南昌上藍云居齊禪師往依之法燈便知莊司燈偶見齊呼曰每見祖師西來意話莊司如何商略齊曰不東不西燈曰若與麼會了無交涉曰未審尊意如何燈良久曰西來有甚意便去齊於是頓悟其旨上藍寺石閣貯大藏經一部萬曆初古心禪師道安所建也閣有接引佛像範金爲之崇十有六尺莊嚴甲於諸剎閣後有老君殿或謂無生法侶而祀柱下史殊爲不倫予考仙傳呂巖始在𦇤褓馬祖見之曰此兒骨性不凢自是風塵表物他時遇廬則居見鐘則扣畱心記取後遊於廬山始遇大龍眞人傳天劍遁法因號純陽子咸通中舉進士時年六十四偶遊長安酒肆遇羽士狀貎奇古乃鍾離權也遂授以靈丹並靈寶異法至今在世行化度人是則純陽亦馬祖授記而登仙此地固不獨爲選佛之場也老子之祀其或以純陽之故歟五燈會元載純陽爲靑原下八世黃龍機法嗣嘗以偈呈黃龍云棄卻瓢囊碎卻琴如今不戀汞中金自從一見黃龍後始覺從前錯用心其解悟超脫如此惜遇馬祖時方在𦇤褓之中悠悠百餘年尙不免飛劍一錯洪州太守許式參洞山得正法眼一日與泐潭澄上藍溥坐次澄問聞郎中道夜坐連云石春栽帯雨松當時答洞山甚麼話公曰今日放衙早澄曰問答泗州大聖在揚州出現底是否公曰別點茶來澄曰名不虛傳公曰和尙早晚回山澄曰今日被上藍覷破溥便喝澄曰須是你始得公曰不柰船何打破戽斗明太祖入南昌城微行至能仁上藍禪寺周遊細玩傍若無人僧叩其姓名不答固叩之乃題殿壁曰殺盡江西數萬兵腰間寶劍血畱腥野僧不識山河主只管叨叨問姓名題畢擲筆竟出一雲遊僧見而磨去更題曰禦筆題詩不敢畱畱時惟恐鬼神愁好將法水頻頻洗猶有毫光射鬥牛翌日上欲加罪此寺見所題詩曰寺固有人遂赦僧眾唐時寺僧棲隱少而端麗神解天然出塵後服勤於學深入毗尼壼奧又兼擅風雅每於花朝月夕晚照髙秋煉句成聫合篇爲集往往遒健瀏亮散在人口居常與貫休處黙修睦爲詩道之友處士沈顏曹松張凝陳昌符皆其倡酬之友也詩集百餘首曰桂峯集近代等可禪師行溥吾邑西山農家生子夢老僧持菊至室中曰我貫休也遂名休兒五六歲出家於此其師富資財等公獨好筆墨作小詩自喜遂惡之蜀僧過永寜寺等公奪其扇題曰老師問我西來意般若波羅上大人蜀僧大奇之已徧遊名勝著北遊艸五百餘首舟過泖湖遇盜並其詩盜去等公曰吾生平悔作詩偸兒愛我後友人劉文學不息梓其僅存之稿百十五首等公自署曰棗堂剰語吾宗伯機選刻詩慰集中東山寺唐慧禪道場宋大中祥符中禪僧修演建寺寺有臥如來像今並入永寜寺

大安寺在城北初名東寺有鐵香鑪髙六尺許識云赤烏元年造晉時西域僧安世髙來止於此遂名大安寺【一云晉隆安二年鎭西將軍謝尙施宅爲之】唐武徳間攺名宣明寺大中間又攺名普濟寺明初重建復今額安淸字世髙安息國王子也幼以孝行見稱又加志業聰敏刻意好學外國典籍及七曜五行醫方異術乃至鳥獸之聲無不綜逹嘗行見羣燕忽謂伴曰燕云應有送食者頃之果有至焉眾咸奇之儁異之聲早被西域讓國出家修道博曉經藏尢精阿毘曇學旣而逰方徧歷諸國以漢桓初年到中夏通習華言宣譯諸經多有神迹自稱先身己經出家有一同學多嗔值施主稍不稱意輙懟恨之髙屢加訶諫終不悛攺如此二十餘年乃與同學辭訣云我當往廣畢宿世之負卿明經精勤不在吾後而性多恚怒終當受惡形我若得道必當相度旣而適廣州值冦亂道逄一少年唾手挾刃曰眞得汝矣髙笑曰我宿命負卿遠來相償卿之忿怒故是前世時意也乃延頸受刃容無懼色少年殺之觀者塡陌莫不駭其奇異後神機還原爲安息王太子遊化中國值靈帝末關洛擾亂乃振錫江南云我當過廬山度習同學行逹■﹝共阝﹞亭湖廟此廟舊有威靈商旅祈禱能分風送船上下各無畱滯嘗有乞神竹者未許輙取舫卽覆沒竹還本處自是舟人敬憚莫不懾影髙同旅三十餘船奉牲請福神乃降祝曰舫有沙門可便呼上客咸驚愕請髙入廟神告髙曰吾昔外國與子俱出家學道好行布施而性多嗔怒今爲■﹝共阝﹞亭廟神周回千里並無所治以布施故珍玩甚丰以嗔怒故墮此補報今見同學悲欣交集壽盡旦夕而醜形長大若於此捨命穢污江湖當度西山澤中此身滅後恐墮地獄吾有絹千疋並雜寶物可爲立法營塔使生善處也髙曰遠來相度何不出形神曰形極醜異眾人必懼髙曰但出眾不怪也神從牀後出頭乃是大蟒不知尾之長短至髙膝邊髙向之梵語數番讚嘆數次蟒悲淚如雨須臾還隱髙卽取絹物辭別而去舟侶揚帆蟒復出身登山而望眾人舉首然後乃滅倐忽之頃便逹豫章卽以廟物爲造東寺髙向暮渡江此時忽有一少年上船長跪髙前受其咒願忽然不見髙謂船人曰玆之少年卽■﹝共阝﹞亭廟神得離惡形矣於是廟神無復靈驗後人於西山澤中見一死蟒頭尾數里今潯陽郡蛇村是也

普賢寺在惠民門內晉故禪居寺隆安四年武昌太守熊鳴鵠【一作鳴鶴】捨宅建至唐神龍元年攺爲隆興院亦稱隆興寺於是惠民門亦曰寺步門以其與寺相近也會昌間觀察使裴休迎黃蘗山希運禪師居此南唐保大二年袁州刺史邊鎬以鐵二十萬斤鑄普賢乘白象寺遂以普賢名明永樂中重建黃蘗希運禪師閩人也幼於洪州黃蘗山出家額間隆起如珠音辭朗潤志意衝澹逰京師因人啟發乃往參百丈一日丈問師甚麼去處來曰大雄山下采菌子丈曰還見大虫麼師便作虎聲丈拈斧作斫勢師卽打丈一摑丈冷冷而笑便歸上堂曰大雄山下有一大虫汝等諸人也須好看百丈老漢今日親遭一口裴相國鎭鍾陵建大禪院請師說法以師酷愛舊山還以黃蘗名之公一日拓一尊佛於師前跪曰請師安名師名曰裴休公應諾師曰與汝安名竟公禮拜一日請師至郡以所解一編示師師接置於座略不披閱良久曰會麼裴曰未測師曰若便恁心會得猶爲較勝若便形於紙墨何有吾宗裴乃贈詩一章曰自從大士傳心印額有圓珠七尺身掛錫十年棲蜀水浮杯今日渡章濵一干龍象隨髙步萬里香花結勝因擬欲事師爲弟子不知將法付何人師亦無喜色自爾黃蘗門風勝於江表矣大中四年師寂賜謚斷際禪師唐鍾陵隆興寺僧淸徹不知何許人也周逰津肆宻護根門初新吳開元寺北院道恆律師深談理致憲宗元和八年癸巳約志著記二十卷亦鳩聚諸家要當之說解南山鈔號集義焉豫章武昌晉陵講士多得此義

延慶寺在順化門內晉元帝時得琉璃佛像詔建寺以處之名琉璃寺唐咸通二年觀察使嚴譔表請重建因延慶節奏上攺名延慶順治二年毀於兵僧淨鍍復新之南唐徐鉉有延慶寺碑其略云晉元帝卽位之歲郡人有耕於東湖之艮隅者獲琉璃像焉其髙三尺其狀殊異守臣上啟詔立寺以處之至唐太和三年文宗以夢寐交感特詔修崇有僧普願者率勵眾力剏造飛閣極髙明之制盡臨觀之美瞻仰之徒勝賞仍在會昌沙汰旋復殄夷時有寺住僧神確躬奉端容瘞於堂下大中攺制將復修完像遂湮沒求不可得而靈迹所在羣心未忘咸通二年連帥嚴譔表請重建因紀誕聖之節署爲延慶之寺廣明中巢冦亂遂羣賊蜂起三災所及寺復焚毀光啟二年亷使王師甫卽其故址又加營繕自是厥後百載於玆市朝屢更興廢不一及國家奄有寰區恢弘教法北藍寺監守寺僧智淸推成以化人節用以成務峻其卑庳葺其傾頺攺作正殿及廊廡共七間疏楹廣廈雕甍藻棁鎖窓洞戶珠网金鋪蹇產鴻紛塗泥煥爛闕政備矣能事畢矣弘緒過延慶寺晤成中上人詩十年不過城東寺重構香臺歷幾秋亂後禪燈依約在老來笻杖委蛇遊橊花作雨胭脂冷竹影連云翡翠浮話到無生諸累盡只難消遣邵平愁

浴室寺在永寜寺東相傳馬祖剏建蓋沐浴之所也戊已變後子入郭首過其處見荒葛滿塗不勝紛濁之感作江城懷古六十首遂以玆寺爲冠予友黎左嚴學使旣成和章復作募疏重新之僧逄祖鑿小池種花環繞額曰醉花池一時名流俱有題詠或謂醉花非僧所宜呂道州不云乎君看池水湛然時何曽不受花枝影上人之醉固卽如來之微笑矣

繩金塔寺在進賢門外舊名千佛院唐天佑間建有繩金寶塔相傳建塔時掘地得鐵函劍三金瓶舍利三百俗名塔下寺舊有趙松雪碑郡人推爲墨寶繩金塔初建時尙在城中舊記稱此塔能厭火災豫章民謡云藤斷葫蘆剪塔圯豫章殘蓋謂潮王洲舊有閣與滕閣並峙後忽傾倒於是進賢門外古城如葫蘆形者遂截出在外攺作今城矣頃歲戊已之變相輪漸偏不可不加意預防也潘興嗣記塔寺羅漢云西山云堂院有禪月大師貫休畫十六羅漢像歲旱民奔走山谷間請禱輙應此本天下奇偶數而傳之者未有彷佛予捐俸錢使徧模繩金塔院壁間輙兾民之祈禱者得以便焉市林寺晉泰始六年建今並入塔下寺明吳國倫詩古塔崚嶒萬象蟠西山如鷲捧危欄扶笻漸與彌天近引筏新知覺路寛雙樹影回平野暮百鈴聲徹大江寒毫光夜夜淩無極並作南州鬥气看

章江寺在章江西岸沙井渡口舊名章江禪院

宋潘愼修記

明洪陽張位記

泰定寺在徳勝門外劉上寶斯瑋重建結放生社臨川陳際泰序

下泰定寺在龍光寺右

石亭寺在章江門外唐時僧靈徹建仰山慧寂禪師於此演教初名大悲寺又名觀音院唐時韋公丹觀察西江與寺僧靈徹爲忘形交常寄徹詩云王事紛紛無暇日浮生冉冉只如雲已爲平子歸休計五老峯前必共論徹答云年老身閒無一事麻衣學坐只容身相逄盡道休官好林下何曽見一人後立韋丹遺愛碑於寺左覆以石亭至大中十五年丹子宙復觀察西江奏以爲石亭院裴休題額宋政和間廢爲觀明初復爲寺亦稱石亭觀音院明嘉靖年間巡撫都禦史汪玄錫再加修葺有殘碑尙存寺左國朝順治十五年巡撫都禦史張公朝璘淸拓舊基捐貲重剏寺後左右甃砌圍墻前砌石岸後建觀音大殿前建鈞天閣與滕王閣並峙左建張公祠右建僧房以延賓客丹艧煥然遊觀接踵並捐置贍田八十餘畝以供香火按僧靈徹生於會稽本姓湯氏字澄源與吳興詩僧皎然遊皎然薦之包佶李紓以是上人名由二公而揚而韋公倡和之句尢爲世所爭傳韋在洪都又有懷西林慧永禪師詩云空山泉落松窓靜閒地艸生春日遲白髮漸多身未退依依長在永禪師武陽拔俗之致往往形於篇什匪特寄靈徹之句也仰山慧寂通智禪師韶州懷化葉氏子年九歲於廣州和安寺投通智師出家十四歲父母取歸欲與婚娶師不從遂斷手二指跪至父母前誓求正法以答父母劬勞父母乃許再詣通智而得披剃初謁耽源已悟玄旨後參爲山遂升堂奧一日有梵師從空而至師曰近離甚處曰西天師曰幾時離曰今早師曰何太遲曰遊山玩水師曰神通遊戲則不無闍黎佛法須老僧始得曰特來東土禮文殊卻遇小釋迦遂出梵書貝多葉與師作禮乘空而去自此人號師小釋迦師往觀音院【卽石亭寺】時出榜云看經次不得問事有師來問詢見師看經旁立而待師捲卻經問會麼曰某甲不看經怎得會師曰汝已後會去在其僧到巖頭頭問甚處來曰江西觀音來頭曰和尙有何言句僧舉前話頭曰這个老師我將謂彼故紙埋卻原來猶在再遷東平將順寂說偈曰年滿七十七無常在今日日輪正當午兩手攀屈膝言訖以兩手抱膝而終洪州觀音院從顯禪師泉州人僧問如何是觀音家風師曰眼前可取曰忽遇作者來作麼生見侍曰貧家祇如此未必便言歸問久負沒弦琴請師彈一曲師曰作麼生聽其僧側耳師曰賺殺人太平興國中無疾坐化建塔西山明王守仁夜舟泊石亭詩廿年不到石亭寺惟有西山只舊靑白拂掛墻僧己去紅欄照水客重經沙村遠樹凝春望江雨孤蓬入夜聽何處故人還笑語東風啼鳥夣初醒

總持寺在進賢門內唐開元中建舊名總持院有碑刻乾符二年牒中和五年牒各一通寺內有雷公堂又有龍井祈雨屢驗周益公必大記云乾道庚寅四月泛舟過總持院本唐僧子畋所造畋精太乙術能祈雨乞晴今有井禱求不廢雷堂之後有澹臺滅明墓洪駒父云史記𨿽云滅明居楚又有渡江斬蛟之事然豫章非眞楚尙可疑也平江亦有澹臺墓院中老僧年七十及從徐師川遊能寫字鼓琴自總持過講武亭登舟按子畋乃唐僧而盧志云元大徳間僧不知益公錄中己有子畋其人矣院中老僧能解冩字鼓琴又與徐師川遊應非尋常衲子今其姓名無傳尢爲惋惜吾兄孝亷維謙字仲容讀書寺中時萟髙古人如其文嘗作文志曰負總持山右逺府治川分東湖嘉樹環之弱葦竹箭蔓艸俯仰蒙綴水淸以旋日月之光時入而波不波而平王孫甲第云連笙謌時落西望峻者厭原如鋸蘓公祠漫坁中折岸而陽漢髙士亭東行數武澹臺古墓弟子已塟衣冠湖上曲徑深峭行幽峭地立髙美樓以祠見羅李先生是萟也則髙美樓與諸兄弟歲月所得者也移自龍沙故曰龍沙然則予𨿽面空主持世道之契立矣余𨿽執萟仁義名節之警心也久矣丁已仲冬陳維謙書仲容與其弟仲來名維恭俱爲艾溪工文章惇气誼之士曩予數過總持見仲容所輯成弘以來時萟疊置烏皮連屋蔽牖艾千子文定文待諸選所未及也咸陽一炬灰飛煙滅三百年作者心血遂盡於此爲之於邑

百福寺在繩金塔之東宋建明熊大司馬明遇詩仙梵曾聞共一堂靑牛白象儼西方郊原抱郭開初地鐘鼓翻經供法王花朩禪房春寂寂旃檀寶閣曉蒼蒼門題百福嘉王舊泛作慈云蔭豫章

天寜寺在徳勝門外舊名孝光寺元薩都拉過孝光寺詩云秋日畱題翠壁層出山聊聽在山僧肩輿又上沙頭渡隔水人家兩岸燈薩字天錫元綂中遷閩亷訪司知事詩應作於此時胡元瑞曰天錫誦法靑蓮如海嶂連雲起江潮入市流故廬南雪下短褐北風前夜臥千峯月朝飡五色霞朔風吹夜艸寒日下邊城句法宏整在大歷元和間殊不多得閩友林祖鼎嘗遇玆寺適有艶婦至寺僧某以目挑之俄攜手入室林見大加詆訶某僧遂出不遜語予過寺題二絕於壁間有禪房寂寂啼烏靜紅雨香風動綺羅之句某僧負愧向祖鼎謝過托爲洗去後果悔懴前愆精持戒律憶黃魯直袈裟頌云丈夫出家當被壞色衣蜀僧袈裟多似苾蒭尼輕羅縐縠染成春柳絲撩蜂引蝶惟欠遠山眉不意眞有遠山眉也吾軰遇此固當金剛弩目以護之

菩提寺在城東每歲迎春於此

太定寺在徳勝門外劉尙寶斯瑋重建結放生社於此每月一舉臨川陳大士有放生會序大士不觀釋典獨以儒者愛物之理諄切言之亦足與魯公碑競美也雲棲禪師放生之法不拘時日見卽買放於某月下書某日放生若干巨生以个數計細生以觔數計歲終總算存以自考此法最善可免姦人預捕急售附記於此

龍光寺在城北龍沙岡三面積沙蜿蜒擁抱南有蓮花池池水澄瑩不受沙侵一郡好爲奇勝布政使陸長庚丁繼嗣建公館於左郡文學結社課藝右爲禪堂張公壽朋題曰沙佛居大通禪師說法其中禪師名無來南城人爲諸生才名藉甚俄削發出家持戒精嚴專提楞嚴甚深微妙之旨慧辧無礙建安豈軒王頻枉駕訪之侍郎徐公作禦史李公曰輔皆居士中之髙足也著有大通禪師語錄明劉冡宰崧賦龍沙贈友人別云朝出城北門遙見城下沙簌簌鳴北風蕭蕭入人家波陀皓如雪漫漫不可越水落黃金澄天晴紫煙滅別君沙下亭逝此歌揚舲春來倘相憶芳艸是中靑譚元春詩誰使龍沙立周遭繚作墻古蛟聲嘿嘿野鶴倚荒荒徙去終依寺吹來不礙塘我同遙集士疑信到斜陽龍沙讖相傳許眞君上升所畱其言曰吾仙去後千二百四十年當出弟子八百師在豫章宋潘興嗣詩云五陵無限日宻視龍沙記龍沙𨿽未合气象已靈異昔時蛟龍湫半作桑麻地地形帶江轉洲浮有連勢陵谷豈可常淵竇在何歲微生久慕道恬淡輙忘味愧無及物功碌碌恆匏繋生蒙塵土厚未受神仙祕何時與孤鶴冉冉從此逝

應天寺在進賢門內唐啟光元年建一名掬林寺相傳有掬林禪師禱雨大著靈驗因攺名應天宋文丞相天祥重新之

興福寺在城南宋悟寛禪師講經於此有白蛇來聽

圓覺寺在蓼洲晉泰始七年建內有大觀樓張元禎題扁今不存蓼洲卽古軥■﹝舟鹿﹞洲北堂書鈔云豫章城西南有軥■﹝舟鹿﹞洲去度支步可二里是呂蒙作句鹿大艑處水經注贑水徑谷鹿洲舊作大艑處按谷鹿卽軥■﹝舟鹿﹞之訛廣雅云船也音鉤鹿大觀樓舊有詩集姑蘓杜庠爲之序庠詩雲南浦北邊圓覺寺西山東面大觀樓乾坤上下不知極今古去來無盡頭鬥酒江湖余老興鳴鑾歌舞一浮漚史官楣扁題方了喜見先登二嶽侯時周王二方伯過訪故結語及之

慈云庵在永和門內豫章城中無田惟慈云庵傍平疇數畝殊有郊野之致兵後廢爲荒隴弘緒詩城東華廈多朱門丹艧炫爛搖晨暾臂弓腰箭旃裘滿烈火蕩盡雲霞村蓬蒿影裏鴟吻出古屋還遮斑駁佛琉璃燈光半欲無黠鼠白書圍僧膝病樵輟斧聊一到恍記當年醉殘照淸水三山幾變更老人謦咳如鴉聲

生生庵在洪恩橋內有湖上亭崇禎間李少文司理嗣京建自爲記華亭陳徵君繼儒爲之跋板蕩迄於梵天此亦招提之魯靈光矣有蜀僧住持頗久戊已江城之變目擊圍城中事每日午陰風黯淡健兒持鉤倚樓檐以伺見道上行人或數軰連臂而過輙捨去或孤行無侶則鉤取屠割人皆饑甚气僅如絲屠割時不能號呼呀然一聲則肢體狼藉幾上矣今孑遺落落晨星皆鉤取之餘肉也司牧者其幸多方而生全之

西方庵在裏洲黎學使元寛重建

沙塘庵在進賢門外大司馬熊公明遇建有記

妙濟萬壽宮在廣潤門左故子城之南晉時建祀旌陽令許眞君遜宮左有井與江水相消長中有鐵柱許旌陽所鑄【西山雙嶺前亦有鐵柱一】以鎭蛟螭之患唐咸通中額曰鐵柱觀宋大中祥符間賜名景徳觀政和八年攺延眞觀嘉定中禦書額鐵柱延眞之宮明壬寅初春髙帝至龍興過鐵柱觀嘉靖中賜今名萬曆二十八年毀復建前有勅書亭後有玉皇閣仙傳云眞君諱遜字敬之南昌人生而頴悟博極羣書從吳猛得神仙祕法卜居西山下有售鐵燈檠者知爲金而還之里人化焉太康元年任蜀旌陽令後以晉室將亂棄官而歸送而從之者如營壘今許家營是也南昌縣長亭鄕許仙村乃眞君故居吳赤烏二年已未母夫人夢金鳯銜珠墜於掌中翫而吞之因而有娠正月二十八日辰時生眞君勾曲山遠遊君邁護軍長史穆皆眞君再從兄弟也至晉孝武帝寜康二年甲戍八月朔旦有云仗忽自天而下二仙乘輦降庭宣玉皇詔曰上詔學仙童子許遜卿在多刼之前積修至道勤苦偹悉經緯愈深萬法千門罔不涉歷救災拔難除害蕩妖功濟生靈名髙玉籍眾眞推仰宜有甄升可特授九州島都仙太史髙明大使賜紫衫羽袍瓊旌寶節玉膏金冊各一合詔至奉行眞君再拜登階受詔一仙曰余乃玉眞上公崔子文一仙曰余乃元眞上卿段丘仲告眞君以沖舉之期遂乘雲車而去是月望日大營齊會少長畢至日中遙聞音樂之聲祥雲四布羽蓋龍車從官兵衛仙童彩女前後導從二詔使復至又宣玉皇之詔乃揖眞君升龍駕命陳勲時荷持策前導周廣曽亨驂禦黃仁覽與其父族侍從旴烈與其母部從仙者四十二口同時升舉雞犬亦隨飛騰畱下修行鐘並一石函曰世變時遷卽爲陳迹聊以爲記宋徽宗政和中降玉冊上尊號曰神功妙濟眞君攺觀爲宮仍加萬壽二字眞君慮後世姦雄妄作乃因鐵柱以爲讖記有鐵柱鎭洪州萬年永不休八索鉤地脈一泓通江流天下大亂此地無憂天下大旱此地薄收地勝人心善應不出姦謀若有姦謀者終須不到頭之句又預讖云吾仙去後一千二百四十年間豫章之境五陵之內當有地仙八百人出其師出於豫章大揚吾教郡江心忽生沙洲掩過沙井者是其時也眞君嘗言此地水陸衝要人物繁夥豈無分合得仙之人試以丹藥數粒雜他藥貨之令其信緣而取旣而買者𨿽多竟無一人得遇眞君吁嘆以世間仙才之難得也宋臨川王安石有重建許旌陽祠記明宋濓鎭蛟靈柱頌【有序】豫章郡鐵柱二旌陽令南昌許遜敬之鑄以鎭蛟者也郡地濵於江水虫騁妖故民多江禍旌陽與西安吳猛世云用正一斬邪三五飛步之術追殱其妖於長沙復懼遺孽洊興使工冶鐵柱壓其窟穴一在西山雙嶺南湮沒己久一在牙城南井迄今猶存柱出井外僅尺下施八索謂能鉤鎖地脈云唐咸通六年節度使嚴譔來爲郡將發視之未及咫尺烈風雷雨江水暴溢譔恐而止其見於道家書者如此濓竊聞之周有壺涿氏【秋官】掌取水虫若欲殺其神則以牡橭午貫象齒而沈之則其神死淵爲陵神謂龍岡象之屬是也古蓋有其術矣矧單陽則飛制以重陰乃伏而不動鐵陰而蛟陽者也斯柱之建其亦沈橭象之遺意歟於戲豫章之民與蛟不兩立微旌陽西安民其魚矣濓不敏謹狥郡守葉君琛之請勒文柱下以頌神功於億萬載頌曰吳楚合城翼軫分經南昌巨都蛟孽所庭咮攓波潏脽運濤縈夫諸獸驗勝遇禽徵沈竈鼃產■﹝飠蜀﹞阜泓成靈伯應歷鬼憲宣刑嶽籙三辰鬥劍七星揮斥電戰刉割霆升河眚黒廓川液紅星軌妖設鎭冶金建楹祝融主焰閼伯司型八神錫羨五官儲精上旋圓樞下鍵方扄溟妃捧鑑淵後持衡飊笙鶴瀨月吹鳬汀仙旍回紫童節流靑玄勛潛湯素牒晶熒龜山鐵絙龍鼎文銘翊扶鴻宰幹運淸寜泰山可礪靈柱弗傾明胡儼云豫章鐵柱歷代名賢多有題詠熊朋來詩曰九州島失貢金司空不行水蛟龍弄波濤魑魅入城市吁嗟淸談晉萬事漫不理遂令千載人稽首旌陽子正言反應詞簡意髙虞學士詩曰老龍無意弄新波化作鳬翁倚柱歌點石神方寜復得沈沙遺戟不堪磨汾陰鼎鼐千年出海底珊瑚百尺過誰在蓬萊期刼外下騎黃鵠一摩娑此詩初出人皆未諭其旨公曰此柱未敢必爲旌陽之物故詩皆設疑詞以問之鐵柱詩𨿽多獨熊虞二公之詩超於眾作陸文裕公深云鐵柱宮之東南隅方丈甃池作石欄檻鐵柱在焉相傳爲許旌陽治蛟之物甲午冬初余與同僚偶往俯觀焉微露其端乃石耳非鐵也亦不作柱形豈厭勝所爲與宋臨川謝逸鐵柱詩豫章城南老子宮階前一柱立積鐵云是旌陽役萬鬼夜半舁來老蛟穴挿定三江不沸騰切勿搖撼坤軸裂蒼苔包裏鱗皴皮我欲摩娑肘屢掣旌陽挈家上天去只畱千尺應門戶西山髙處風露寒玆事恍惚從誰語安得猛士若朱亥袖往橫山驚北部廬陵劉辰翁詩海市蜃樓十萬家支祁從此罷騰拏偶畱封植一柱觀愼勿飛揚博浪沙壯士釗身翻水赤都城弩手射潮邪要知此老神功妙大地千年一系槎胡應麟曰許旌陽得道贈遠祖由王虛僕射曽祖琰太微兵衛大夫先祖玉太極把業籙籍典者父肅中嶽仙官賜所居宅曰仙曹左府右官皆天帝所令今人但知旌陽拔宅事不知許仲武逃堯後復有此贈未審天上玉虛僕射較地下九州長何似耳眞君與郭璞訪名山求善地爲棲身之所得西山之陽逍遙山金氏宅遂徙居之今逍遙福地玉隆萬壽宮是也宋徽宗政和中感眞君入夢授藥愈瘡詔洪州攺修玉隆萬壽宮建炎中金人冦江右欲火宮庭俄而水自楹桷間出火不爇酋長大驚爲記其事而去時天會八年正月初二日也傳顚名得一乃鐵柱宮道士往來臨江之新淦蹤迹莫測夜坐風雪中鼻息如雷人咸以顚目之淳熙元年召對徳壽殿賜號靈寶大師光堯贈以詩云有客東來欲試茶倦投松石坐欹斜暗香一陣連風起知有薔薇澗底花江文忠公萬里有禦制詩跋大略言太上文奎寶箑賁於方外之臣矞云絢采圓月騰輝則此詩蓋光堯親書扇以賜之者一時宰臣史皓大參範成大儒臣朱熹皆有贈得之詩朱絕句云到處逢人說傅顚相看知是幾生前直把北斗傾銀漢去作龍宮第二仙史丞相詩不足觀遂不錄左克明豫章道士也寓鐵柱宮所輯古樂府自三代至陳隋溯流窮源妙契作者之旨太和劉冡宰崧有寄鐵柱宮左錬師詩紫霞樓上左仙翁不在南塘在玉隆虛閣飛鳬云影外亂山騎虎月明中銅駝荊棘秋風落鐵柱波濤海气通別後玉簫渾少聽令人長憶萬年宮宮中舊有鐵柱延眞語錄彚編道士熊常靜所輯前後詩集大學士朱善爲序常靜師事左克明彚編蓋左克明未竟之書而常靜成之

紫極宮在惠民門外晉建唐天寶書額內有吳彩鸞冩韻軒眞仙通鑑曰吳彩鸞不知何許人或曰吳猛之女也唐太和末書生文簫客鍾陵西山其俗以中秋爲許旌陽上升日士女羣集遊帷觀簫亦往觀焉見一姝歌曰若能同步陟仙壇應許文簫嫁彩鸞自有繡繻並甲帳瑤臺不怕雪霜寒生大驚異因伺之夜分姝與三四軰告別獨秉燭穿大松去徑盡陟山捫石冒險而升焉生以潛躡其後燭將盡有仙童軰持松炬迎之生因失聲姝回首曰非文簫耶曰然姝笑曰吾與子數未合何太速生隨至山項有几案帷幄金鑪異香侍衛甚嚴與生坐定有二仙娥各持簿書而前指江湖覆溺事生因徵其事姝不對生請益堅不得己乃告之曰此天機不合泄於子吾當爲子得罪矣仙娥卽去忽天地晦冥風霆震擊帷幄几案一時傾覆姝倉皇著衣秉簡叩齒肅容俯地待罪俄而風雲頓息星宿燦然有仙童自天而降持天判宣曰吳彩鸞以私欲而泄天機謫爲民妻一紀遂與生夜攜下山歸鍾陵舊處生貧不能自贍姝曰君具紙筆我爲冩孫愐唐韻運筆如飛日得一部鬻之獲錢五緡盡又爲之將十載人稍有知之者姝與文簫潛奔新吳縣藥王山側鄒舉村中一日題詩壁間別鄒舉云一班復一班隱入藥王山世數今逃盡煙蘿得再還簫聲凝露滴鶴翅接雲閒一粒主人藥服之能駐顏夫婦各跨一虎入藥王山而畱仙丹一粒遺舉服之亦得卻老今洪都城南紫極宮冩韻處爲冩韻軒是也元虞伯生集冩韻軒記略云隆興紫極宮寫韻軒髙據城表面西山之勝俯瞰長江間乎民居官舍之中特爲夐絕秋髙气淸望見上游諸郡山若臨江之玉筍撫州之太華寸碧天際森列戶牖他處之所莫及也世傳吳■﹝糹束﹞鸞冩韻於此軒以之得名余昔在圖書之府及好事之家往往見其所寫唐韻凡三四本皆硬黃書之紙素方潔界畫精整結字遒麗神气淸明要皆人間之奇玩登斯軒而想其丰采亦足以寄遐思也乎虞集詩仙人本自好樓居偶下重簾冩韻書最愛夜寒天闕近碧牕畱得玉蟾蜍宋洪朋詩紫極宮下春江橫紫極宮中百尺亭水入芳洲界玉局云映連山羅翠屏小楷四聲余翰墨主人一粒盡仙靈文簫彩鸞不復返至今神宇夜冥冥劉會孟記略云冩韻軒𨿽江山明麗而棟宇雕殘加以俗書滿壁類無不愧文吳二才子者後十六年餘自廬山還過之則殿角如飛髙出廊右前欄俯月澄景內涵中分爲三官之祀謂吳氏故司江湖水官附焉於是祀三官猶二仙云會孟又云凡吳氏唐韻皆反復作葉子書朱墨分部精楷婉麗開玩如新近年猶有數本尙存世人不能效也緒按陸務觀云永康軍導江縣有迎祥寺藏唐女貞吳彩鸞書佛本行經計六十卷吾郡知有唐韻而不知有佛本行經𨿽博聞彊識如伯生亦未曽及此淸隱堂在紫極宮內元時道士余永和建永和數傳至玄穀道人余天熙創太古樓幽雅冠於郡城吳文正公澄過豫章輙造其地與聚談信宿不厭是時道士共七泒惟玄谷一泒最勝故其徒多有聞於士大夫間餘六泒則盡冺冺矣唐玄宗有親書紫極宮額載天下金石志宋徐鉉有紫極宮石鐘銘皆此地之佳話也

文昌宮舊在城內明鍾翰王仲序詩云國祀元皇禮有餘紫雲古殿近淸虛文光上接三臺位星象中分六府居喜有神仙司桂籍諒無名字灑瓊書今來亦欲從君去白鷺沙洲共釣魚宮已久廢僅此詩存耳萬曆間中貴潘相重建宮於磨子巷丹楹雕題頗稱秀麗

玉淸觀在進賢門外水次倉口宋慶元二年九江道士黃自然來此有道術善療疾疫京丞相鏜捨園爲立觀祀玄帝

建徳觀在易俗坊晉咸和間建相傳南嶽紫虛元君魏華存修眞處觀後塘內有魏夫人丹井井上有亭亭舊藏玉皇天尊各像皆金銅物僧道義復建月濤庵於側文士每盤桓而偃息僧亦延欵不倦也

妙濟觀在蓼洲元至正二年建觀右有許眞君咒劍丹井

觀音閣在進賢門外弘緒詩琉璃燈影在人世幾滄桑艸樹天無際江山鳥獨忙僧閒龍隱缽寺古鴿棲梁記得停船日風吹茉莉香

玉虛觀在徳勝門外祀玄天上帝元至正壬辰年兵毀道士載眞空重剏永樂中學士曽棨有記

純陽觀在進賢門外陳仲舉祠左宋建崇禎間重修明熊公明遇詩東臯朝日近迆北白雲天犬吠仙源裏鶯啼道院邊石壇苔色古松塢月華鮮聞道純陽子曽經此探玄

新關聖帝君廟在大成坊右最稱雄偉後爲閣以奉觀音大士廟外左右坊額曰仁至義盡弘緒有特建碑記漢前將軍假節鉞督荊州事漢壽亭侯姓關氏諱【某】字雲長小字長壽河東解梁人漢靈帝中平元年帝君奔涿郡依先主率校尉鄒靖討黃巾賊獻帝初平元年隨先主討董卓建安元年隨先主拒袁術五年封漢壽亭侯十二年先主奔江南帝君綂舟師屯於樊口先主與孫權將周瑜共拒曹操於赤壁破之帝君隨先主追操至南郡十四年先主領荊州牧以帝君爲蕩冦將軍襄陽太守十六年先主入益州帝君與諸葛亮張飛趙雲等鎭荊州十九年先主以帝君督荊州事召諸葛亮等引軍會成都是時先主領益州牧二十年帝君在荊州與孫權將魯肅相拒二十四年七月先主稱漢中王以帝君爲前將軍假節鉞八月出師圍曹操將曹仁於樊又遣別將圍呂常於襄陽十月曹操使其將徐晃救樊孫權使其將呂蒙襲江陵十一月引兵南還保麥城十二月被害卒於漢鄕漢後主景耀二年追謚忠義侯宋徽宗崇寜元年追封忠惠公四年加封崇寜眞君大觀二年加封武安王宣和五年加封義勇武安王髙宗建炎二年加封忠義義勇王淳熙十四年加封英濟王明成化十七年封崇寜義勇武安王萬曆十年封協天大帝四十三年加封三界伏魔大帝神威遠鎭天尊關聖帝君帝君常云日在天之上普照萬方心在人之中以表丹誠又云願天帝生好人願人常行好事大哉言乎當與六經相表裏矣

月城關聖廟在北門月城內承平時郡人皆於此中祈禱歲無虛日弘緒謁關聖廟詩中天懸赤日亙古照丹心漢鼎因增重明封孰敢侵鐵衣三界望汗馬百魔欽蘋藻尋常供公前倍覺馨不負長髯曵千秋孔與君華夷名徧震義勇鼎三分魚鼓傳耆老鯨鐘響夕曛遙知禪悟處刀影冷層雲瑣屑吳仇事髙懷芥蔕空偏安虛壯略護國凜英風婦孺魂頻懾牲醪久愈崇肅然瞻拜處仙佛仗神功

城西北關聖廟在撫院公署傍巡撫兵部侍郎兼都禦史蔡公士英建學使黎元寛有碑記文甚奇崛刻廟中

蓼洲關聖廟按吾郡祀帝君於郭外新城門外濵江廟爲最古蓼洲則鹺商所建廣潤門外則居民所建然以地狹俱不免湫隘未若郭內之巍峩也帝君籖有東坡解碧仙注而占驗僅存一二條殊爲缺漏鄙意以郭外諸廟爲舟車叢集之地廟各置簿題曰占驗增補令往來人各以其所見所聞之靈異者備書之每數歳延文士潤色附入占驗之下亦闡揚之快舉也他處俱可以此推行之

馬王廟在順化門內前祀馬王之神後祀關聖考周禮馬祖爲房星其所祭先牧則始養馬者俱未嘗以王稱此稱爲王者或曰馬鳴王或曰釋迦之馬鳴大士或曰道家之馬師皇俱不可考始仍其舊稱以告虔焉可也弘緒有重修募疏

江東廟在廣潤門內神姓石名固秦丗贑人漢灌嬰擊南越神降絕頂峯告以克捷之期已而功成因祠祀之宋隆佑太后駐蹕於贑金人深入至皂口彷佛見神擁陰兵護衛前後靈應甚眾備載贑州江東廟宋濓記吳楊溥時封神爲昭靈王宋封至崇惠顯慶昭烈忠佑王元三易封爲護國普仁崇惠靈應昭烈忠佑王紹興志云江東廟在城東北三里神姓石名固秦世贑人廟食於贑江之東漢陳嬰討南越神以捷聞此廟起之始按此則擊南越者乃陳嬰非灌嬰也大梁趙與時賓退錄亦云江西郡縣城隍人多指爲灌嬰其實不然友人蕭大年考功臣侯表始知爲陳嬰蓋嬰自定東陽爲楚將項羽死屬漢定豫章浙江封棠邑侯都浙流俗所傳不爲全無所據但誤其姓耳與時之言與紹興志脗合存之以備參考

文孝廟在章江門外祀梁昭明太子蕭綂昭明旣薨長子歡應嗣位武帝捨嫡孫而立其第三子晉安王綱是爲簡文帝止封歡豫章郡王后薨於江州謚曰安及簡文見廢侯景矯詔奉歡子棟卽帝位棟方與妃張氏鋤葵而法駕奄至驚不知所爲泣而升輦未幾攺號天正加昭明太子爲昭明皇帝安王爲安皇帝或曰後梁嶽陽王詧稱帝江陵時所上尊號詧蓋昭明帝三子也臣於魏魏屯兵江陵守之傳巋琮二主至陳後主禎明元年爲隋所滅盧志不知天正攺元己有追尊昭明之事輙謂詧歸魏自立始尊綂爲皇帝豈未讀南北史耶江右南康與金陵俱有廟祀昭明其題額曰文孝昭明字徳施小字維摩武帝之長子也生而聰睿三歲受孝經論語五歲徧讀五經悉通諷誦性仁孝自出宮恆思戀不樂帝知之每五日一朝多便畱永福省或三日五日乃還宮其母丁貴嬪有疾昭明朝夕侍左右衣不解帶及薨步從喪還宮至殯水漿不入口每哭輙痛絕武帝勅中書舍人顧協宣旨曰毀不滅身聖人之制痛不勝喪比於不孝有我在那得自毀如此可卽彊進飲粥昭明𨿽奉詔勸偪終喪日止一盂不嘗菜果之味體素壯腰帶十圍至是減削過半每入朝士庻見者無不下泣所著文集二十卷又撰古今典誥文言爲正序十卷五言詩之善者爲英華集二十卷文選三十卷按後梁稱帝江陵中宗詧享國七年世宗巋二十三年莒公琮一年臲卼於周齊分據陳隋擾攘之秋竟能保有蕞爾至三十餘年不可謂非昭明之徳澤也王仲淹帝魏頗爲縫掖所譏若以詧繼湘東至開皇七年梁亡始大書隋髙祖年號而以綂屬之於南或亦筆削之一義與棟爲武帝嫡孫其嗣位甚正但屬侯景推戴遂不克令終然進帝昭明實出自於棟耳

黃司空廟祀陳司空黃法■﹝奭毛﹞萬曆間太守範淶重修府同知黃在裘記法■﹝奭毛﹞字仲昭新建人少勁健有膽力步行日三百里距躍三丈梁侯景之亂於鄕裏合徒眾太守賀翊下江州法■﹝奭毛﹞監知郡事陳武帝討侯景令周文育屯於西昌法■﹝奭毛﹞遣兵助文育屯新淦縣侯景黨於安慶分兵來襲新淦與戰卻之進克笙屯俘獲甚眾敬帝卽位封新建縣侯割江西四郡置髙州以法■﹝奭毛﹞爲髙州刺史鎭巴山廣州刺史蕭勃遣歐陽頠來攻法■﹝奭毛﹞拒戰頠敗走及武帝踐阼入陳以破王琳擒余孝頃功授平南將軍開府儀同三司又與周廸共平熊曇朗功最大天嘉中周廸反率兵會都督吳明徹討廸於上塘誅之明徹拜都督江吳二州諸軍事鎭南大將軍江州刺史廢帝時大舉北伐以法■﹝奭毛﹞爲都督出歷陽齊遣將來援禦於大峴破齊軍盡獲人馬器械遂克歷陽進攻合肥降之加侍中攺封義陽郡公累遷都督以功大故祀之

孚應廟【額佳山福地】在修仁坊相傳唐隱士崔姓自汾寜逰至此值城中患疫隱士以丹擲井折柳示人汲飲病者卽愈井在今淸平坊之上街所著有入藥鏡一篇載道書勅封佳山孚應侯廟久廢萬曆間疊建額曰佳山福地或云神晉人崔姓子玉其名唐憲宗得奇疾諸醫不效忽有道人賣藥於市一粒而愈問其姓名曰臣豫章人崔姓俄不知所往遣使覓之乃於此地得崔公祠詔封英烈侯與前所載不同並存之黃谷瑣談云永靑山有大王廟廟額云西齊護國王人不知何神也考東嶽懴曰岱嶽顯聖威靈護國西齊王崔府君則固嶽神位下第一護法也府君名子玉隋大業三年六月六日生唐貞觀時爲鼓城令據此則神乃貞觀時人與典午氏無涉吾土或亦以東嶽輔佐之故而祀之耳廟內舊有古槐載範淶志

藥王廟在文昌宮右

火神廟在磨子巷祀熒惑星君萬曆間建

白馬廟在府學左祀際眞護法白馬忠懿侯王神產分寜兄弟三人從許旌陽斬蛟二兄己被害忠懿奮勇而往卒擊殺蛟豫章爲立廟祀之

三聖廟在廣潤門外祀白馬神兄弟頃乙未歲四月初三日夜半烈風雷雨廟祝見怪自江中來目光如炬水湧起丈餘漸近石堤祝急鳴鐘吁神廟中隱隱作叱吒聲怪遂奔回揚子洲石堤賴以無損

陳司徒廟在進賢門外徐孺子墓傍去祠濵江之南二十里有髙風廟亦祀司徒陳蕃字仲舉先爲靑州樂安太守郡人周璆髙潔之士也前後太守召俱莫肯至惟仲舉能致之字而不名特設一榻去則懸之後左遷豫章復以此施之南州髙士徐穉仲舉所虛心折節惟此兩人至大將軍梁冀威震人主遺書詣蕃有所請托輙不得通使者詐求謁遂笞殺之其加禮韋布而不畏彊禦如此稱爲天下義府豈徒然哉範史載周璆事於仲舉傳而豫章設榻則載於徐孺子傳中讀者往往失於參考遂専以屬之孺子耳

溫忠武公廟在進賢門外居江之濵祀晉江州刺史溫嶠南昌胡儼有記俗誤以爲祀司馬溫公遂稱司馬廟至今未正其訛

唐忠烈祠在章江門外祀顏常山魯公兄弟俗稱大王廟相傳魯公爲監察禦史辧寃獄於五原遂致甘霖故建祠以禱水旱兼嘗歷饒州刺史吉州司馬此亦其過化之地也祀常山當以袁履謙配祀魯公當以李蕚配海內祀三顏者須以吾言告之魯公貶吉州司馬時日與詩人文士倡酬爲樂世傳有廬陵集十卷

章江廟一名沛澤廟在新城門外祀郡人漢章文以其獻地築城佐灌將軍而有功於吾土也宋大觀中祈禱甚靈賜額沛澤廟廟傍隙地數武僧幻修建凖提閣萬時華爲作募疏

澹臺祠在府學前大成坊萬曆中巡撫都禦史四明王公佐特建以祀澹臺先生郡大夫士講學肄業其間每有地方公務亦於此祠商酌月有講會有文會公議移豫章館諸鄕紳所貯金買田以濟會費因置伍諫鄕安丰莊田五百二十四畝每歲管祠郡大夫士輪掌無與在位事天啟末逆閹魏忠賢斥賣郡國書院助水衡錢此祠亦在賣中業已有售之者至曵澹臺先生像投於江濵崇禎初烈皇登極首殛大璫特旨復諸祠太守彭期生奉澹臺主以歸諸廢悉皆振舉甲申後講席忽化爲廐捨巡撫兵部侍郎兼都禦史蔡公士英見而嗟呀盡驅後垣之鳩居者遂傾囊金召匠作葺舊祠而新之同藩臬諸公延請郡大夫黎元寛曁陳弘緒課士其中復設處百金買田一百畝以佐膏火巡撫兵部尙書張公朝璘復捐囊重修懸示以止使車假寓甚力歲戊戍黎與弘緒懇辭祠務至再至三遂以田盡歸南昌府儒學詳具黎澹臺祠紀略中大司馬熊明遇少宰熊文舉並有祠記督學楊兆魯有澹臺祠欵約祠舊有塑像塑工以意爲之按李龍眠畵七十二子像滅明猛毅甚於子路夫子所謂失之子羽者謂其貎武而行儒耳

同仁祠在洪恩橋祀明都禦史孫燧副使胡世寜許逵都禦史王守仁知府伍文定禦史唐龍凡六人皆正徳已夘宸濠之變前後殉難及戡亂之諸臣也萬曆間知府範淶重葺知府盧廷選再修之新建丁此呂撰祠記

褒徳祠在南浦驛南香巷祀巡撫江西都禦史夏公良心萬曆二十九年建有特賜祭田

陸公祠在徳勝門外水晶坊祀巡撫江西都禦史陸公萬垓萬曆間建祭田二十六畝七分余大學士張公位撰祠記

江城名迹卷三

●欽定四庫全書

江城名迹卷四

新建陳弘緒撰

○證今【二】

滕王閣在府城西臨章江唐顯慶四年滕王元嬰都督洪州時建後都督閻伯嶼九日大宴宿命其壻吳子章作序以誇座客時絳州王勃省父交址道出江西先一日次馬當去洪州七百餘里遇中元水府神以天風助之詰朝抵城下與宴閻公出紙筆徧請客莫敢當王勃慨然不辭閻公怒起更衣遣吏伺其文有句輒報及得落霞秋水之句乃矍然曰天才也請遂成之極歡而罷元和中袁州刺史韓愈有重修閣記記稱三王文詞卽勃與王仲舒記王緒賦也大中間閣毀觀察使紇幹眾重建韋愨記宋大觀元至元元統間累修前後撰記者左丞範致虛直學士姚燧學士虞集也明壬寅春正月髙皇帝幸龍興開宴閣上命儒臣咸賦詩縱觀燈火歡遊連夕守臣檻陳友諒所蓄白鹿至命放之西山景泰間巡撫都禦史韓雍因閣舊址築而廣之額曰西江第一樓萬曆二十七年巡撫都禦史夏良心剙新閣於其右面直西山額曰髙閣臨江崇禎間巡撫解學龍拓其臨江者而新之額曰環漪閣屬萬時華陳弘緒輯歷代詩文刻滕王閣集攺革之際閣毀於兵順治十一年巡撫兵部侍郎兼都禦史蔡公士英捐貲重建定爲西向以攬江山之勝公自爲記復徧徵海內詩文並前集彚刻之板藏按察司公署王子安九歲時得顏師古注漢書讀之作指瑕以摘其失十三作滕王閣序楊升庵引三國典略曰蕭明與王僧辧書凡諸部曲並使招攜赴投戎行前後雲集霜戈電戟無非武庫之兵龍甲犀渠皆是雲臺之仗唐王勃滕王閣序紫電靑霜王將軍之武庫正用此事以十三歲之童子胸中萬卷千載之下宿儒猶不能知其出處豈非間世奇才杜子美韓退之極其推服之良有以也明柴惟放曰姚鉉選唐文不取滕王閣序蓋其全集不入排耦之文及詩賦亦不入排律律詩則王勃之作原與選之意不合也宋王介甫詩白浪翻江無己時陳蕃徐孺去何之愁來徑上滕王閣覆取文公一片碑詩意似不滿子安閣序蘇子由亦有排語終倉猝之句不獨見刪於姚鉉也王子安唐時人如杜牧張喬曹松皆有滕王閣詩【又】李涉絕句云滕王閣上唱伊州二十年前向此遊半是半非君莫問西山長在水長流全首不事雕鏤而自然淒婉固是晚唐翹楚宋範成大云余至南昌登滕王閣其故基甚侈今但於城上作大堂耳榷酤又借以賣酒佩玉鳴鑾之罷久矣其下江面極闊雲濤浩然按石湖詩南渡時此閣乃在城上錄之以識滄桑廬陵文公天祥詩五云窻戶瞰滄浪猶帶唐人翰墨香日月四時黃道闊江山一片畫圖長回風何處搏雙雁凍雨誰人駕獨航回首十年此飄泊閣前新柳己成行此詩一字不襲子安序而雄渾蒼勁直與少陵頡頏宋王平甫安國詩滕王平日好追遊髙閣依然枕碧流勝地幾經興廢事夕陽偏照古今愁城中樹密千家市天際人歸一葉舟極目煙波吟不盡西山重疊亂雲浮時平甫年亦十三郡太守張侯見而異之爲啟宴張樂於其上劉敏求字好古太和人號松菊老人題滕王閣云閣中環佩知何處帝子不來春欲暮鶯鳴煙柳樹搖風疑是當年舊歌舞古來興廢君莫嗟君看西山紅日斜西山不攺舊顏色換盡行人與落霞山谷稱賞再三以此知名宋僧洪覺範有同世承世英世隆三伯仲蔡定國劉達道登滕王閣詩云承英連璧光照座更著阿隆如鼎安老兵先馳啟關鑰西山奔走登欄桿劉郎端黙自凝逺蔡侯奮髯齒牙寒但餘衰老百無用搜句倚欄方細看所謂承英三伯仲者乃郡城吳氏之子覺範集有次韻寄吳氏兄弟詩其略云朱門連屬南昌郡東湖褒賢拔髙峻西山捲簾入欄楯富貴遮人不容進我初見之不敢瞬吳家諸郎特風韻戱語嘲之終不慍筆峯落處風雷趁合覺範二詩觀之承英伯仲自非凡兒而郡誌逸其名無從索之於緗素矣元虞文靖公集嘗宿寫韻軒辛好禮諸才子侍因進問曰西江登眺之所據江山之勝無踰於滕王閣望湖亭二處公不知其幾過皆不畱題何也虞曰諸公曾見東坡及僧晦機二詩否請與諸公誦之晦機滕王閣詩云檻外長江去不回檻前楊柳後人栽當時惟有西山在曾見滕王歌舞來其第一句言往事不可問也第二句言檻前楊柳亦是後人所栽第三四句謂當時曾見滕王歌舞者惟有西山在耳含蓄無限之意寓無窮之感東坡望湖樓詩云黒云翻墨未遮山白雨跳珠亂入船捲地風來忽吹散望湖樓下水如天陰陽變化機關開闔於頃刻之間且气雄語壯所謂吞云夢者八九二詩皆不可及是以不曾有題明日虞與諸公登滕王閣卽席賦詩若干首但記其三律與一絕耳其一曰髙閣城頭戶牖開江中照見碧崔嵬文章誰復三王后雲气長從五老來畫角數聲南斗落白鹽萬斛北風回洲南先有蛟龍窟怪得詩成急雨催其二曰天寒江閣立蒼茫百尺欄桿送夕陽歲久魚龍非故物春深蛺蝶是何王帆檣星斗通南極車蓋風雲擁豫章燈火夜歸湖上雨隔鄰呼酒說幹將其三曰危樓百尺倚欄桿滿目靑山不厭看空翠逺凝江樹小落霞飛送酒杯幹千年劍气淩牛斗半夜天香下廣寒我欲乘鸞朝帝闕五云深處是長安絕句云豫章城上滕王閣不見鳴鑾佩玉聲惟有當時簾外月夜深依舊照江城昔人云詩不可以茍作觀公之意可見矣此胡祭酒自謂得之吳用中云文靖又言幼過豫章見滕王閣扁吳傳朋公所題也徘徊顧盼嘆其深穩端潤非近代所能及洪玉父舍人有侍兒名曰小九知書能爲洪檢閱洪甚愛之嘗月夜攜登滕王閣賦詩云桃花浪裏散花樓南浦西山送客愁爲理伊州十二疊緩歌聲裏看洪州後因兵亂失之洪悵恨不已又和前詩云西江江畔見江樓江月江風萬斛愁試問海潮應念我爲將雙淚到南州已而洪復尋得其人爲賦珠還合浦絕句十章明胡儼有閣賦曹學佺有七言古並稱佳作俱以篇長不能盡載布政使陳文燭雨中登閣詩雲飛閣蒙蒙雨气涼開樽風送百花香春深艸色同鸚鵡江逺濤聲到鳯凰【鳯凰章江灘名】帝子豪華流水逝昔人麗藻落霞長誰言勝地逢難再喜得髙朋數舉觴在眾作中此爲探驪之珠矣江文忠萬里韓記跋云唐之文三變而至韓韓之文一倡而遂古絺章繪句如王所爲則其未變時也未變之作𨿽先焉已有自我作古者突過其上孰能爲先於古也哉萬里被命來洪敬取韓記大書特書之居中正位以示森嚴而沂沕穆王也姑附見焉豫章修滕王閣成監司舉落成宴於閣上吳康齋先生與弼便道偶過其下因書一絕云孺子亭空春艸長忠臣祠老燕繁梁千門萬戶皆沈夢何事虛空畫渺茫蓋諷之也宴罷一廉訪見之訝曰此吳康齋先生筆隨命人追之己至謝埠矢彊挽之卒不能返萬首唐詩載白樂天絕句雲翠幙紅筵髙在云歌聲一曲萬家聞路人指點滕王閣看送江州白使君吾郡餞送嘗以此當陽關三疊而傳誦甚少詩亦有遇不遇耶明黎遂球滕王閣夜別徐巨源詩宋玉悲秋正黯然登臨送逺賦情牽半簾明月生髙樹一縷微云界淡天落水泛波舟趁葉浮燈接漢艸如煙愁來我暫因風去髙閣畱君對昔賢遂球字美周番禺人多才藝而深信內典篤於聲气每傾囊周人之緩急以薦授職方主事狥節於虔城虔城人合楊閣部廷麟萬司馬元吉姚侍郎奇胤龔驗封棻五人建祠祀之額曰五忠祠嶺北參藩周公體觀詩獨上膝王閣洪都勝勢開山連巴蜀逺江匯貢章來秋風吹城闕鄕心怯酒杯低徊辭賦客剩有仲宣才【又】賓筵開燕喜髙閣集羣才勝地常如此王生安在哉江山傳藻麗棟宇系徘徊聞有逍遙客丹書召不來蔡中丞彚刻吿竣方得此詩遂不及載入因記於此元趙孟俯書滕王閣序楊文貞爲之跋萬曆間石刻則華林董宗伯其昌書崇禎間則王文學猷定書重建後則熊學博文登書昌黎記獨無佳書斷碑臥苔蘚中剝蝕遂無完字玉堂佳話云李升水墨滕王閣圖合幅上畫人物宴集甚盛又南唐衛賢畫滕王閣景世稱工絕宋郭忠恕有滕王閣王勃揮毫圖載宣和畫譜嘉靖初巡撫陳洪謨於閣後建堂三間祀文文山謝疊山名曰二忠祠洪謨詩云文章气節兩堪傳前有三王后二賢自是忠貞禆世敎從來人物孕山川撐扶宋室誰能並崇祀江鄕理則然蘋藻秋風瞻拜起巍巍北斗正髙懸

攬秀樓在布政司之左萬曆三十四年布政使陸長庚王佐伐石築基建樓其上俯瞰雉堞蒼翠四圍長江如帯城內之巨觀也臨川湯顯祖有賦右使丁繼嗣詩層層百尺瞰平蕪此日新成燕雀呼不盡岧嶤千障合卻余蒼莽萬花鋪風淸月白時爲主海闊天髙故是吾拄笏大觀難再得接■﹝罒離﹞狂倒莫須無右使來三聘詩雄峙洪都百尺樓檐楹飛壓大江流窗含萬井晴光麗簾卷千山爽气浮吟嘯坐看庾亮月登臨興入杜陵秋風帆沙鳥何須羨北倚欄桿動杞憂

鐘鼓樓在府治東南東湖上廣濟橋之南舊樓在東湖之西洪武間圮乃移普賢寺鐘鼓樓於此萬曆十六年知府範淶復修後毀於兵巡撫兵部侍郎蔡公士英重建萬司馬恭云豫章東湖之濱有岑樓焉崇可十尋博半之飛榱勒棟叢梲錯節聳東湖而隘西山若天柱焉不知何代所爲風雨不圮霜雪不剝巓懸大鏞故老傳說宋末所鑄大二十圍重六百鈞舉之三年不可上有神僧過焉罵曰何不上乃以其緇衣服之紐其端復罵曰上上於是百人舁之一躍及巓今紐端緇服猶在按司馬所謂岑樓卽舊鐘鼓樓其上有銅鑄巨鐘乃南唐林仁肇施非宋末也知府範淶詩共上髙樓意若何樓中玉漏瞰金波雲霞半向疎欞入蒼翠平臨逺樹多煙篆乍浮新棟宇鐘聲長滿舊山河憑欄問俗情無限不是尋常載酒過

偰家樓在府治西北元末偰列篪闔門死難有司徙其樓於城上爲遊觀之所一作薛家樓嘉靖間巡撫都禦史何遷取陶淵明山气日夕佳之語更名曰夕佳樓布政使陳文燭有夕佳樓記偰列篪字世徳龍興人父文質官於江西遂家焉列篪由翰林出監海潮州有惠政罷歸民畱之不得至正間紅巾亂藩臣檄掌東門之管旣奉命往別道士陳白雲曰予世爲忠臣兵事不可測誓不辱國辱先請以身後爲托歸具牲酒酬祖墓囑妻孥曰城倘不守爾等當卽赴池井勿污子賊城陷列篪遂投井死妻妾子女死者十有一人明日道士乃浚井竭池求屍具棺槨以葬聞者爲之感慨弘緒洪乘編遺云偰家樓旣攺名夕佳李少文嗣京司理吾郡爲復舊名而置偰公木主於其中請於撫按春秋致祭列篪死難事己見盧志但其記兄弟五人名殊未詳核蓋善著乃偰越倫之子𨿽登第而不在五人之列五桂坊所表則玉立直堅哲篤朝吾並列篪而五人也五人皆偰文質之子長玉立登延佑戊午第次直堅登泰定甲子第次哲篤登延佑乙卯第次朝吾登至治辛酉第最少者列篪登至順庚午第盧乃遺朝吾而以越倫之子當之謬矣明學使李夢陽偰家樓詩閒遊北城隅俯視淸江郭洪州帶名都形勢日相錯樓觀藹鬱鬱街巷紛以漠北城良已髙況陟城上閣輕裳拂倒影飛檻聆天樂春夕一何蒼夏潦彌井絡衝風擊回流玄云駭灘泊暗觀逝者危遂悟居者樂慷慨諒易感捫心果誰惡夷險非我爲彈劍且盡酌萬時華詩朝登北城風怒號沙飛十丈寒云髙春鴻欲歸呼其曹樓頭歌管聲嘈嘈此地管弦朝復夕父老經過多太息城中少年那復知云是當年偰家室偰公生長自邊塵百花洲畔唫餘春秋風五桂散遙馥兄弟出入皆朱輪潮陽歸來徧紅巾翰林樹幟城東門堞摧櫓折鼓聲死淸池湛湛哀英魂從者妻子十一人葬者道士陳白雲東風花開鎖空宅狐啼鼠竄無朝昏偰家之樓夕佳額滄桑轉眼悲行陌憑闌風物誰獨存章流靜照西山色城邊擊鼓白日低明月光中烏夜啼遊人醉舞公獨悲霜天客散揚朱旗一朝幸遇李夫子爲汝拂拭揚須眉樓頭歌舞如昔時樓下朩主公安之南州一片中華土節義晶晶亙今古後來孫許气如虹日月河山共吞吐中原冦馬今復馳江南江北多鼓鼙公排帝閽叫閶闔爲我擊賊綏蒸黎

新貢院在進賢門內左布政使盧公震陽建並正學書院旌忠祠及旁近居民而締造之前有塔峯後有俯城阜於形象最稱秀傑爲堂於中曰至公爲堂於後曰協一爲房曰京考曰房考爲所曰受卷曰彌封曰謄錄曰對讀曰供給爲樓於前曰明逺爲樓於四隅曰瞭髙凡故典所應有者罔不釐然畢具焉熊少宰文舉有重建碑記

蔡公講堂在章江門外縉紳士庶爲巡撫兵部侍郎兼副都禦史蔡公士英特建以識去思郡人黎學使元寛有記

京山堂先少保淸襄公剙造先少保參劾逆璫魏忠賢掛冠歸裏囊無長物僅遺京山數椽旋以饘粥不給鬻其半於鄰居又一載而鶴繡之袍燕居之服亦盡質之於錢家笥中遂無餘衣棄養後米公萬鍾爲更其題曰思堂以識不肖孤風朩之痛而京山舊匾則移之於前廳焉傍曰見山樓藏書八萬卷予寢食其中丹鉛靡間寒暑乙酉仲夏盡爲鳩居營卒散擲溝壑幸存二萬卷輦至寒崕擇抄本二千餘卷別貯之石室戊子兵變鐵騎捆載而去兼以居民攫取遂蕩然無復枕篋之貯而予亦欲漸去筆硯從事於無何有之鄕矣弘緒所自著而現存者周易備考四卷詩經解義八卷石莊集六卷恆山存稿二卷鴻桷篇四卷惇宿堂畱書六卷峿齋詩集五卷山房讀書跋四卷咫聞編四卷寒崕餘論六卷荷鋤雜誌十一卷豫章藝考六卷南昌郡乘五十五卷自著而毀於兵者明文類抄一百二十卷諸經存疑四十卷楸窻冗記十二卷洪乘編遺十卷熊吏部人霖見山樓雅集題詞雲開言多煦社雨生寒花欲笑以還啼鶯怯飛而頻坐帷前艸色有夢相通戶外屐痕無風自掃舉頭見月快逢君子之光信足過門已入髙人之室兄及弟矣莫逺具來子之好之不期而會寅階揖客竹影低襟子夜分杯花光漾酒已而欲窮逺目更陟危樓楚火微紅點綴魚舲夜色峯嵐淺碧飛來城闕春陰況復爆竹響中忽紙鳶之髙舉風笳聲裏乍火樹以橫披巷有康衢市無宵嘆斯則騷人之逸興狂士之深思良有不能自已焉者矣楚賦大風旣多玖李瑤桃之報周詩小序聊爲象瑜馬璧之光維旹丙子花朝後十日

放生池在東湖之西唐光化二年都督張廷珪奏置北海太守李邕撰碑文

百花橋在東湖北岸地名百花洲宋紹興間張澄建亭匾曰講武以習水軍洲畔有橋卽以百花爲名況志寜詩講武亭前水四流遊蜂飛蝶滿芳洲西風戰艦知何處贏得斜暉伴白鷗【又】波光淸淺玉虹橫過客誰題柱上名錦繡鋪張春色滿小車花外麗人行

髙士橋在府城跨東湖以近孺子宅故名俗呼髙橋萬曆初範使君淶易名躍龍又以近兩邑學宮也國初中翰王仲序詩云橋列東湖隱素秋橋前故宅抱淸流馬嘶波影靑龍見魚戲檐陰紫貝浮題柱誰論支大廈濟川人意在南州臨分莫動河梁思把臂何年憶再遊

艸鞋橋在新城門外艸鞋巷郡人胡文早喪其婦年少守節甚苦身自織布以給食頭面恆不梳洗足著艸鞋鄰里從其夫姓呼爲胡艸鞋每令人持布至橋橋上人爭買之曰此胡艸鞋夫人布不二價者也

李君子巷在蓼洲宋有李生者逸其名南昌人好義樂施每歲稔積谷社囷歉則和糴平凖里人賴之世亂集義勇以衛一方紹興間李成冦饒置家洪州生瞰成出率眾戮其妻子成恨甚下令致生不然且屠洪州旣得生錮之於火神廟縛縶手足系於巨板冦環守之期以旦日剖心祭亡魂眾各熟寢至夜半忽火神揷劍躍起割生左右縛生執劍自開余縛雞鳴走出城南從筠州入楚迎嶽飛兵討成大破之飛表生行軍長史不就人名其居爲李君子巷

秋屏閣在城北曾子固云豫章樓閣可盡西山勝覽者惟秋屏耳弘緒詩今古都消檻水聲後來何地又飛觥霜風吹醒無邊夢恰見西山渡口橫

投書渚在城西石頭渡殷羨投書於此羨字洪喬爲豫章太守都下縉紳托羨致書者若干函行次石頭渡盡投水中曰沈者自沈浮者自浮洪喬不作致書郵其性之介如此

江城名迹卷四

