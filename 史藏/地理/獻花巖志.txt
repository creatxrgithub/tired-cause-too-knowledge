《獻花巖志》

序距都城南三十里﹐有崇丘茂林﹐曰獻花巖者﹐唐融法師觀心處也。與祖堂﹑天闕綺錯而居﹐登臨之美﹐爲一方最。嘉靖中﹐內翰石亭陳公﹐遊而樂之﹐攬筆爲志﹐流播於時。去之二十載﹐余讀書其地﹐問之巖僧﹐已無知者。意嘗念之。萬曆壬寅﹐閒步西園﹐沈君生予示公墨本﹐手迹若新。同遊者相顧愕眙﹐得未曾有。於是歐陽惟玉請校刻之﹐而屬余爲序。夫公以雄詞奧學﹐領袖玉堂。其進於朝也﹐掌帝制﹐潤國猷﹐卓爾以冠羣哲﹔其遊於斯也﹐暢天機﹐棲顥气﹐倚然而遺萬物。風華文采﹐照耀林壑。凡有識者﹐疇不慕之。矧是志也﹐軼謝客之山居﹐同楊街之寺記﹐使禪誦者知托﹐遊矚者忘歸。固僧寮之名績﹐舊都之勝事也﹐傳其可後。是歲秋仲﹐余與公孫延之﹑吳肅卿﹑陳藎卿﹑惟玉兄弟惟禮惟功﹑葉循甫七人﹐憩玆精藍﹐迨於信宿。下上巖穀﹐消搖亭館。陟髙岡﹐俯長江。羣峯積翠以回合﹐楓葉流丹而映發。莫不懷昔賢之髙蹈﹐撫遺徧而太息。乃相與剔蘚捫蘿﹐摩挲碑版﹐取巖中賦詠﹐裒而錄之﹐並系卷末。嗟乎﹗內翰作之﹐惟玉述之。一則品題山川宗廟之琳瑯﹐一則激揚材美東南之竹箭﹐後之考者﹐其在斯言。癸卯夏京兆焦竑弱侯書。自序金陵諸山在北者皆石﹐負大江﹐蟠踞都邑﹐崖壁峻削﹐髙數十仞﹐阸阝區關阻﹐莫之可越。西爲城闉之限﹐而石者亦多﹐故隋置石頭城。自北以東﹐鐘山爲都邑之鎭。靑龍黃鹿延亙於秣陵淳化者﹐土石相半。城南山多子石﹐去十里外皆土﹐不甚髙。惟牛頭山去城三十里﹐石居土之十七﹐僻奧而郁秀﹐兩峯角立﹐望之若牛頭然。上有浮圖佛宮。釋氏書云「江左牛頭」是也。山之南五里﹐有峯起相埒﹐自麓至顚﹐皆碧石被蘚﹐藤樹雜糅﹐與石相生。崖之半一石窟﹐曰獻花巖。釋氏書謂唐釋師法融居此﹐雪中有奇花﹐又有鳥銜花之異﹐巖因以名。而山亦以巖顯。故金陵稱叢林必曰牛首﹑獻花巖﹑祖堂﹐而地實相連。舊剎惟牛頭幽棲寺﹐卽今弘覺寺。此巖惟僧庵耳。皇明成化間﹐山東僧古道師至巖下﹐堅坐不動數年。黔國之宰何公﹐飯僧於祖堂之山﹐北望雲气被彩﹐陟岡而北﹐气自巖出。何公愕然。步至巖﹐見古道危坐﹐問之不答﹐而貌又古﹐益怪異之。是年卽捐金爲佛宮﹐別治堂與之居。請敕賜寺額曰花巖。古道化去﹐弟子再傳者曰徳達﹐善弘教﹐受祠部札子﹐領之逾年。尋山之蹤﹐窮水之源﹐芟辟灌莽﹐夷衍埼砠﹐因髙爲臺﹐緣曲爲梯﹐懸虛以爲樓閣﹐挹曠以爲軒檻﹐凡幽潛祕匿之所﹐始畢張大﹐榜之於木﹐刊之於石﹐何公之志﹐至此益廣。由是獻花巖之名﹐大盛於牛頭山。予覽而奇之。四年﹐與諸大夫五宿山旁﹐陟歷甚徧﹐考索彌詳。因志其山石﹑巖洞﹑水泉﹑臺甃﹑宮宇﹑卉木﹑異蓄各一章﹐具載於篇﹐題詠諸詩﹐別附於後卷云。志山石第一花巖山

《大藏經》云﹕山髙千四百餘尺﹐圍四十里餘三十步﹐蓋巖之大山也。山多奇石﹐峻爲起峯。每登望至窮﹐紆回復有髙處﹐至顚有土平丈﹐數石如布席可坐。江山四望﹐可數百里。南瞰姑熟﹑宣﹑歙﹐西俯大江﹐自浦口循三山至於天門﹑牛渚﹐映帶遠近﹔東自天印﹑絳巖諸山﹐至於三茅﹐起伏綿亙﹐猶聚米然﹔北望都城宮闕﹐若畫采地上﹐歷歷在目。惟江北諸山﹐於鐘山之外﹐隱隱數峯而已。予嘗登牛頭巓望之﹐莫有及焉。芙蓉蜂在巖之東﹐上數丈﹐巨石嵕聚﹐若芙蓉然。拱北峯芙蓉峯之上﹐又百步有石﹐巃嵸矗立﹐北拱都邑﹐因名。亦以牛頭山形勢相背﹐此特表出之耳。天盤嶺巖之東界有嶺﹐卽山之右隅﹐曰天盤。或謂其髙巖盤空﹐故名。蓋祖堂北來之支脈也。西風嶺巖之西界有嶺﹐山之左隅也。橫瞰大江﹐北面牛頭﹐南俯祖堂﹐𨿽於大山之髙峻莫及﹐而夷曠過之。中峯西嶺之西而南﹐緣崖二里許﹐有僧廬於峯下。又南向﹐岡壠起伏﹐蜿蜒微徑約三里﹐至牛頭山中峯。蓋兩山之中也。志巖洞第二獻花巖佛宮之西﹐去山嶺甚邇﹐有石窟如室。入深丈餘﹐廣尋﹐上石穹窿﹐下平土無石。《神僧傳》云﹕唐貞觀十七年﹐法融來修戒定。二十一年﹐巖下講《法華經》時﹐素雪滿階﹐獲奇花二莖﹐狀如芙蓉﹐燦同金色。《大藏經》云﹕又有百鳥銜花翔集﹐卽此巖也。巖之外有石額﹐題「獻花巖」三字﹐蓋近時人立者。伏虎洞巖之東﹐上芙蓉峯﹐下有石窟。比巖差小。亦云法融談經處﹐嘗有二虎伺於門。神蛇洞巖之西﹐自徑而降﹐艸莽蒙翳﹐中一石穴﹐深不可測。常有蛇出﹐長丈餘﹐目如星火。相傳亦法融時之馴蛇也。象鼻洞在神蛇洞之下。石穴如象鼻相貫。志水泉第三八孟塘山麓之北﹐澤廣數十畝﹐有橋其上﹐以達山徑﹐曰八孟塘。意昔有孟氏漑田者也。龜衝在塘之少東山坳間﹐有泉出達於溪。查塘堰在衝之下瀦水處。息泉入山徑﹐歷上一里許﹐有井﹐其泉芳冽。登者每疲輒息於此﹐取飲之﹐因名息泉。有亭構於上。淨香泉去息井﹐又歷上數百步﹐至玉板臺。下有井大竹間﹐曰淨香泉。意取杜少陵「雨洗涓涓淨﹐風吹細細香」之句。太白泉在佛宮西﹐香積廚前。云古道師棲石室中﹐有翁皓髯至前﹐長揖曰「吾椒金李也﹐願效瓶缽之供。」躍去百步﹐忽不見。師杖錫卓之﹐泉湧出。椒﹐山顚也﹔金﹐西方之气。意爲太白之精所捨也。遂甃爲井﹐曰太白泉。長庚池佛宮外﹐歷上數十步﹐過巖之西亦數卜步有池﹐水四時不涸﹐味與太白泉不殊。僧云「波脈相通﹐乃法融時所有者。」傳名長庚﹐豈亦太白之意歟﹗近復深浚丈餘﹐周匝甃石﹐有磴﹐下可汲。志臺甃第四息臺自山之北麓入徑﹐皆石甃﹐而上約一里﹐平曠﹐因山爲臺﹐躡者至此必息﹐卽息泉亭之上也。小憩臺由息臺又歷上數百步﹐少平﹐因增廣方丈爲臺﹐布坐石﹐而躡者得以少憩。牛頭山之浮屠佛宮掩映樹間﹐亦可坐玩也。玉板臺自憩臺緣徑又數百步﹐逶迆而上﹐一巨臺﹐臺下環以大竹因名玉板。大觀臺從大竹傍少西﹐縱步而上﹐入石門﹐臺廣數丈﹐繚以短垣。下瞰數仞羣峯﹐平臨萬木。俯視池之顯敞﹐無逾於此。大觀堂之前陛也。瞰雲臺自入佛宮﹐凡三歷石級﹐至方丈。又延蔓而上﹐臺甃不可記。至拱北峯下﹐有石削起平廣﹐曰瞰雲臺。澄江臺巖之兩有微徑﹐緣崖數十步﹐至此平曠﹐長江遠瞰如練。蕓臺巖之下一微徑至臺﹐僅容席﹐傍多蕓艸。菩提臺蕓臺下﹐艸莽中向西一髙丘﹐旁有菩提樹一株。待月臺佛宮之東嶺有石臺曰待月。東望曠迥﹐月自下起﹐蒼涼景色盡於此矣。補衲臺下待月臺數步﹐有石圍數丈﹐敻起﹐面甚平﹐四隅如劈判者﹐具存可異﹐曰補衲。云亦法融補衣處也。志宮宇第五佛宮入山麓微徑﹐有石額曰「出塵勝境」。乃緣崖而上﹐約三四里﹐至佛宮。蓋山之半處也。規制僅辟一山門﹐朱其垣﹐北向。山門內之左右﹐建樓二﹐置鐘鼓。中石甃數級﹐上有天王殿四楹。殿之後有大悲殿﹐皆不甚崇廣。然蓋覆盤據﹐甚得構山之宜。殿後又歷上有亭﹐置修建之碑﹐大宗伯李公本所撰文﹐紀歲爲成化丙午也。僧居殿之右有堂曰選佛場﹐歲有僧禪定於此。殿之左曰香積廚﹐諸僧會食處。殿之後﹐石級數仞﹐上有堂曰白雲﹐方丈欄檻﹐出殿之上﹐僧領寺者居之。東有堂一區﹐曰東退居﹐蓋方丈之別院也。方丈之左右各十數楹﹐以棲眾僧﹐屋皆負山。右廬之前若干間﹐以儲僧粟。翠微房出方丈上﹐長廊短檻﹐制極古雅﹐亦僧廬也。宿星房又出翠微之上﹐其制略同。六觀亭宿星房西數步﹐有亭六角﹐名六觀。蓋取釋氏「如夢幻泡影﹐露電如是觀」之說也。芙蓉閣亭之西﹐芙蓉峯之下﹐石谽谺懸出處﹐嵌一閣﹐因石之髙下﹐爲棟之長短。梯亦借石之紆轉處﹐補甃而上﹐規制極巧麗。云一遊方僧手治者。都庫部《遊山記》謂山之最佳處卽此。大觀堂大觀臺處堂啟數楹﹐重櫳復檻﹐備幽寂顯敞之妙。大夫士觀遊者﹐多宿此。息息所息臺處有堂曰息息所﹐以登者至此必息。金陵舊有勞勞亭﹐而此曰息息所﹐蓋不惟欲其息力也。堂後有小室﹐室旁有湢所茶廚﹐皆以供遊人者。僧徳通嘗閉關於此。延爽軒在方丈之西。聳翠亭在拱北峯上﹐羣峯聳出﹐地之絕佳處也。銀臺馮公命此名﹐大書爲額。大宗伯喬公題「白巖到此」小篆四字﹐紙爲雲气蒸濕﹐又爲大風揭之﹐今額已不存矣。歸云亭入巖而東出數步﹐至亭。其制極宏麗﹐樹石掩映可愛﹐上有白巖公篆額。中峯庵中峯下﹐前後數十間﹐僧古潭構以自居者。極幽寂。每自牛頭山來遊花巖者﹐必經此少息。林木深翳﹐亦有不知者。志卉木第六松檜山麓至佛宮﹐松檜數萬株﹐雜樹交植不可紀﹐蓋自建寺時所植者。大竹凡數百竿﹐環植於玉板臺下。大者可拱﹐筍勝常味。菩提樹在菩提臺下﹐樹髙丈餘﹐有子結於葉上﹐懸絲寸餘﹐大如桐子。貫其中﹐可爲計數珠。山栗徧山皆有之。秋來登眺﹐僧旋取供客﹐更助野況。蕨

山坡間甚多﹐春來苗特出﹐其端如拳﹐色微紫﹐可茹。冬取根﹐搗以水﹐沃之﹐其滓成粉﹔熟之﹐柔韌細滑。比菉豆粉風味爲勝﹐大略似蒓羹也。僧能自爲之。優曇葉山有艸﹐葉如柿﹐黛色。每葉上一英數出﹐如茉莉然。其色與葉不殊﹐頗奇異。好事者嘗求得之﹐亦有不能得者。僧益神其說﹐云卽優曇別種。蕓艸莖叢生如邪蒿而香﹐秋來細葉多粉如艾。貯之衣篋書笥間﹐可辟蠹。古稱蕓香﹐卽此。蕓臺傍多生之。鼠刺山有艸長二三尺﹐勁榦多葉﹐色光淨而方稜有刺﹐若皂莢然。亦可觀也。誌異蓄第七佛齒有齒長三寸﹐徑寸之七﹐方而稜﹐色微碧。齒端有紋如梵書﹐復有竅含子如粟﹐頗異。僧以金刻龍首函之﹐云佛齒。內翰吳石樓有詩。佛骨如拇指大﹐數片﹐色白質堅﹐類寒水石。僧云此佛骨﹐然不可辧。聞與齒皆自滇南受諸西域之僧﹐已百年。貯之金函﹐觀者頗有興傅奕﹑趙鳳之心者。附獻花巖詩遊獻花巖陳沂野寺逢人少﹐山僧與世疏。四禪惟有性﹐六法本無書。古洞棲蘿幌﹐淸泉引竹居。懶融無復見﹐丈室一燈余。登芙蓉閣次韻丹閣懸靑磴。浮雲宿處低。俯窺寒雁度﹐欹聽曉猿啼。瀑水侵雕檻﹐飛蘿護絳題。香臺在深處﹐卽此是曹溪。大觀堂次韻飛蘿懸碧嶂。回榭入丹霄。閣瞑慈云結﹐林晴瑞露消。目隨孤島盡﹐心共片岑遙。佛座嗚淸磬﹐惟聞下界飄。別達僧出山次韻出郭本無意﹐棲山似有緣。道心融寶梵﹐塵路厭華韉。風鐸花香度﹐云牀葉影懸。招提一回首﹐人世隔蒼煙。重遊獻花巖攀躋人蘿磴﹐迢遞指花宮。巖岫云初斂﹐樓臺雪未融。院松添古色﹐階竹攺新叢。往事頭俱白﹐重來問遠公。宿小星槎幽棲向飛閣﹐髙座恍虛槎。窗迥含星動﹐闌回傍月斜。飄形禦仙气﹐揮手拂天花。未可投冠冕﹐徒令羨出家。宿達公房舊地人重宿﹐勞生夢一醒。亂峯明積雪﹐虛殿納疏星。僧發老逾白﹐佛燈寒更靑。翛然牛道念﹐對坐說金經。登絕頂山頂捫蘿上﹐風髙兩腋輕。大江橫禹甸﹐重巘擁周京。疆域連天盡﹐煙雲接地平。握圖傳令主﹐瞻望不勝情。宿寺次升之韻遠寺尋幽再結期﹐同遊陶謝況能詩。禪房一徑穿雲葉﹐塵世三生感露葵。山下夕陽人去靜﹐水邊秋色雁來遲。知君觸法能參悟﹐何必東林問遠師。古臺秋晚客閒憑﹐渺渺寒原思不勝。巖日乍沈嗚遠磬﹐野煙初暝出疏燈。山分僻路惟聞鳥﹐寺轉空廊不見僧。入境已離人世界﹐此身還宿翠微層。次吳太常韻愛山之癖再自許﹐山非吾來屬誰主。花巖出郡三十程﹐興到何曾擇晴雨。一驢載裹三日糧﹐惟劚筍蕨食盈莒。那知列卿興更豪﹐風雨亦不能終沮。千盤百折到絕頂﹐回首下方同一俯。牛頭兩峯插云標﹐但覺飛鳥宿無所。小山翁年八十彊﹐愛此徘徊兒延佇。符臺養志極奉歡﹐徧約羣公共杯舉。座中風雅發歌詠﹐不作依依兒女語。一時物與人意洽﹐山影汀光落天宇。車塵愧不能相逐﹐空餘想象勞心腑。澄江臺葵丘王韋混合開天塹﹐蒼茫壯帝畿。帆檣移夕景﹐樓殿動朝暉。落日波濤隱﹐浮煙島嶼微。登臺歌古詠﹐長憶謝玄暉。芙蓉閣緣曲疑難至﹐馮虛恐未安。狻猊金鎖冷﹐鸚鵡雪衣單。竹倚瑯玕聽﹐云移罨畫看。如何翠微上﹐猶自著塵冠。宿寺次升之韻石牀畱客滯歸期﹐靈徹年來最愛詩。生饋淸齋然曉竹﹐吟揮輕箑制秋葵。山中落葉俱飛蚤﹐門外閒雲欲散遲。世事悠悠重如此﹐擬將瓶缽去投師。上方臺殿此難憑﹐瑟瑟西風冷不勝。雲起竹壇朝施食﹐雨餘花梵晝傳燈。髙秋重臥他年客﹐落日獨歸何處僧。更欲攀躋巖塔上﹐滿山松桂石層層。奉陪潘司諫﹑黃祠部諸君子遊獻花巖有作南郭肩輿曉共乘﹐花開猶記昔年曾。畱題最憶同遊客﹐問道還尋舊識僧。每愛閒身求小隱﹐不妨病骨快髙登。明朝酒醒歸城市﹐更逐塵勞恐不勝。次吳太常韻結駟招提更誰許﹐東南彥碩成賓主。靈鷲銜花經幾秋﹐至今散作空山雨。行廚不用玉爲盤﹐山蔌溪毛薦筐筥。振衣直與髙寒期﹐躡屐肯爲嶄巖沮。飛閣緣崖鐵鎖攀﹐此時可仰不可俯。勞勞陌上已無亭﹐息息山中欣有所。暫揮落日與徘徊﹐卻望閒雲共凝佇。吾翁浩歌叢杜篇﹐風吹髯鬢飄然舉。寂寥眾籟不敢鳴﹐坐逼靑霄聽鈴語。牛山不礙長江流﹐匹練西來亙寰宇。何時共約佛圖澄﹐盡挽波濤濯塵腑。宿寺次升之韻吳郡顧璘遠從傘外結幽期﹐馬首風煙憶舊詩。絕壁啼猿多古木﹐荒園棲蝶有殘葵。山深落日逢人少﹐路轉長林入寺遲。總渭六朝禪誦地﹐碧雲無處訪湯師。翠壁丹臺豈厭憑﹐西風寒露晚難勝。雲中石影懸樵徑﹐樹裏經聲見佛燈。物象迥看殊世界﹐禪心已覺近山僧。不知捐佩重來日﹐許借花宮第幾層。冬日遊獻花巖風林下馬叩龍宮﹐雪磴扶筇踏虎蹤。把酒峯頭看海月﹐開門庭際俯雲松。鐘聲夜傍諸天動﹐巖翠寒﹖萬木濃。若說移家身已老﹐暫來猶自未從容。宿寺寶應朱應登名山隔歲與心期﹐古寺經過再賦詩。僮僕解裝先藉艸﹐主僧畱客旋烹葵。泉鳴澗壑秋生早﹐樹隱房櫳日上遲。豈獨有緣參法界﹐同行吏部亦吾師。長廊捲慢得閒憑﹐南國秋容望不勝。香閣梵音傳遠磬﹐石幢寒影護懸燈。山深宜有長生藥﹐寺古應多入定僧。人語忽然飄下界﹐始知身在白雲層。曉自牛首望獻花巖聯句牛山信宿尙多情﹐曉向花巖更問程。﹝應登﹞下界日光疑世隔﹐半天雲气近天行。﹝沂﹞自憐病骨緣崖怯﹐轉覺秋懷入寺淸。﹝燐﹞共起題詩滿巖石﹐摩挲寧獨感三生。﹝穆﹞至花巖寺聯句天髙地迥萬山開﹐騁望龍宮坐不回。﹝衷﹞眞境獻靈花欲雨﹐髙僧傳偈鹿還來。﹝應登﹞林穿石窟臨飛閣﹐路人煙蘿接古臺。﹝沂﹞況有醍醐相對飲﹐一杯同洗十年埃。﹝璘﹞與王考功欽佩﹑華玉升之己巳歲重遊花巖﹐宿大觀堂﹐聯句四首溪口入松蘿﹐﹝沂﹞危橋下馬過。到門逢客少﹐﹝韋﹞倚閣見山多。興遠渾忘病﹐﹝璘﹞心淸漸伏魔。徘徊遲華月﹐﹝應登﹞延賞樂如何。石徑緣云上﹐﹝璘﹞長林選樹休。山深秋气早﹐﹝應登﹞洞古夕陽幽。飛棟依巖起﹐﹝沂﹞危闌擁砌周。回頭望城市﹐﹝韋﹞塵迹愧淹畱。﹝璘﹞天宇澄無際﹐﹝應登﹞秋生萬壑中。雲歸巖樹斷﹐﹝沂﹞月照石林空。道念依蓮葉﹐﹝韋﹞閒情托桂叢。浮生更何事﹐﹝璘﹞擾擾逐飛蓬。﹝應登﹞待月坐東嶺﹐﹝韋﹞淸光欲上遲。開軒納秋色﹐﹝璘﹞吹笛起涼颸。諸品隨僧寂﹐﹝應登﹞孤情與世違。惟應珠樹鶴﹐﹝沂﹞長與結幽期。﹝韋﹞芙蓉閣萬壑蒼煙積﹐﹝顧﹞諸天白月低。祗花秋自放﹐﹝朱﹞靈鳥晝常啼。撫景懷傳侶﹐﹝顧﹞畱歡待後題。眷玆巖洞杳﹐﹝朱﹞何羨武陵溪。﹝顧﹞小飲白雲方丈兩日山中坐﹐塵心覺頓銷。饑烏當風下﹐﹝顧﹞驚雉去人遙。把酒還餐菊﹐﹝朱﹞畱詩謾折蕉。從來戀丘壑﹐﹝顧﹞終分老漁樵。﹝朱﹞訪達上人不值落葉滿山寺﹐﹝顧﹞禪僧初出關。蒲團虛一榻﹐﹝朱﹞竹戶鎖雙環。久擬畱衣別﹐﹝顧﹞何當乞食還。道心方自悟﹐﹝朱﹞玄論底須慳。﹝顧﹞將出寺作乍與靑山近﹐﹝顧﹞翛然世味疏。芳菲屯外相﹐﹝朱﹞淸淨佛前書。欲去還憑檻﹐﹝顧﹞重來擬卜居。村墟寄花竹﹐﹝朱﹞還似上皇余。﹝顧﹞宿小星槎上元許隚歲晚遊人少﹐僧閒盡掩扉。背巖畱積雪﹐髙樹駐斜暉。學道悲年長﹐觀空悟昔非。坐深法境滅﹐盡日競忘歸。披云穿鳥道﹐踏雪見狐蹤。感舊悲長笛﹐扶衰藉短筇。霞光明舍利﹐山色秀芙蓉。欲借東林住﹐湯師擬見容。鐘定諸天寂﹐山空孤月明。不辭長夜飲﹐欲盡故人情。俯仰驚陳迹﹐悲觀憶舊盟。重來何日是﹐塵世易紛更。雪後登獻花巖躡屐尋幽不憚危﹐亭臺隨處可畱詩。風華迥與人間別﹐山色偏於雪後奇。花散諸天香雨細﹐燈傳千載碧光遲。情緣心事何年了﹐巖下從師禮六時。限韻太原喬宇兩峯余秀結蒼巖﹐巖畔花開色相兼。選勝地多方外據﹐逃禪心向醉中淹。泉烹石乳香鼎﹐戶繞松枝翠入簾。古寺南朝能幾見﹐棲霞東指攝山尖。次吳太常韻山遊一約眾卽許﹐符臺奉親實爲主。峯回牛首巖在南﹐仿佛空花散飛雨。山中選勝不一足﹐坐列盤餐行載筥。我亦平生愛登臨﹐興到輒往誰復沮。力穿龍窟險猶上﹐腳踏鰲峯低可俯。大如泰華小金焦﹐江北江南固其所。聞君山水解承歡﹐金陵梵宮幾延佇。列卿追陪擁冠蓋﹐道傍嘖嘖稱盛舉。獻壽南山歌頌多﹐不是尋常燕遊語。歸來爲我道其事﹐怪卻玆行惟少字。大篇彊和謝山靈﹐莫笑雕鎪費肝腑。遊獻花巖丹徒楊紹芳名山才一到﹐世慮便雲輕。色相黃余界﹐淸虛白玉京。寶花隨雨墜﹐松障與云平。來去巖前鶴﹐飛鳴漫有情。宿大觀堂丹陽孫育入境塵緣淨﹐登山步屧輕。慈云連法界﹐佳气擁神京。階磴林中轉﹐川原檻外平。講堂同宿夜﹐香供亦多情。早秋登獻花巖秋髙尋勝躡丹梯﹐艸樹蒼茫石徑微。絕壁軒窗淸爽气﹐上方臺殿麗晴暉。靜中淸梵松風度﹐象外眞空花雨飛。磴轉芙蓉峯頂處﹐五云平望盡王畿。與思和遊獻花巖吳郡徐霖散睇目先豁﹐窮躋心益開。靑山爲準好﹐白髮屬吾來。深遠入圖畫﹐畱連寬酒杯。夕陽促歸騎﹐回首重徘徊。遊花巖古濠沐嵩覽勝到巖巓﹐江山偶劃然。潭深龍穴靜﹐樹古鶴巢穿。去日驚林外﹐飛霜繞殿前。官閒趁遊賞﹐不暇問僧禪。遊花巖定遠沐嶽嵯峨一剎聳髙山﹐殿角周回樹石間。幽澗艸香知麝過﹐疏林日落見僧還。及門先遣前呵徹﹐題殿重將舊句刪。帝釋不來天女去﹐寶花無意獻塵寰。陪劉尙寶扶侍遊獻花巖長洲吳一鵬牛山髙﹐髙幾許﹐今古何人作山主。劉子迎親江左來﹐紫翠叢中坐煙雨。老氏斑農春滿庭﹐陸郎霜橘香生筥。遠近山人皆走觀﹐徳色援鋤幾慚沮。對山三日捧霞觴﹐拜獻一興還一俯。借彼禪林選佛場﹐爲我符臺奉親所。陶情更賴絲與簧﹐年在桑楡好延佇。席上公卿嘆賞余﹐至樂百年眞盛舉。東海應添仙屋籌﹐南山敢效詩人語。巋然公壽定無疆﹐喜气隨春溢眉宇。宦遊南北縱驅馳﹐長把牛山藏肺腑。山遊果得天公許﹐攜酒仍煩東道主。一笑揚揚並馬行﹐今日晴明作陰雨。緋桃畱艷映疏巾﹐靑杏帶酸盛小筥。天闕嵯峨望眼中﹐﹝牛首山﹐一名天闕山。﹞此興勃然誰復沮。雲山排闥翠相迎﹐野水繞山淸可俯。前朝廢寺古城隅﹐金碧翚飛余兒所。尋春方欲恣遊遨﹐解轡何妨少停佇。東山墅賭謝安石﹐北海尊開孔文舉。天披圖畫萬峯攢﹐樹隱管弦羣鳥語。汀東自昔號繁華﹐第一禪林名海宇。諸公剩有紀遊詩﹐句句淸新從肺腑。觀佛骨久矣金仙氏﹐遺骸尙儼然。珍藏堪駭俗﹐蟬蛻不知年。江表誇希見﹐滇南想祕傳。傅韓嗟莫作﹐俯首對鑪煙。次早入城曙色霏微出寺門﹐蒼顏猶覺帶余曛。流螢溪面如星度﹐怪石林間似虎蹲。幾樹藤蘿疑隱路﹐數家雞犬自成村。滿襟風露山行慣﹐觸熱誰將褦襶論。遊獻花巖景陵魯鐸淸塵曉雨乍霏微﹐落絮遊絲總不飛。絕巘路通行委曲﹐大江帆遠見依稀。雲中絳閣初疑畫﹐洞口靑苔欲上衣。擬借巖房畱信宿﹐隔林啼鳥謾催歸。次吳太常韻牛首花巖景如許﹐有美符卿遙作主。星言速客更輿親﹐天爲淸塵夜來雨。溪毛野蔌紛采掇﹐脆碧柔靑積箱笛。若翁與客興皆豪﹐攀壁緣厓色無沮。伐木鳴鶯歷窈深﹐問梓尋橋看仰俯。林幽花鳥不辧名﹐壑轉煙霞各爲所。題名塔頂頗危升﹐窺燈佛洞聊凝佇。奇觀書葉詩屢成﹐小憩班荊杯輒舉。離離天際見帆來﹐忽忽空中聽人語。要知會合不尋常﹐試指鄕山列寰宇。坐來卿月在尊罍﹐更吸淸輝照肝肺。次吳太常韻余姚王守仁春尋指天闕﹐煙霞渺何許。雙峯久相連﹐千巖暫來主。浮屠刺中天﹐飛閣淩風雨。探秀澗阿人﹐蘿陰息筐笛。滅迹避塵纓﹐商歌入深沮。風磴仰捫歷﹐淙壑屢窺俯。梯云躋石閣﹐下榻得吾所。釋子上方候﹐鳴鐘出延佇。頹景耀回盼﹐層飆翼輕舉。暖曖林芳暮﹐泠泠石泉語。淸宵耿無寐﹐峯月升煙宇。會晤得良朋﹐可以寫心腑。次吳太常韻三衢徐文溥巨靈何年劈開天闕髙如許。我欲攜屐作山主﹐祝融爲我先驅除。掃重陰﹐息淫雨。春風拂衣帶﹐艸露濕筐笛。嵐光帶日生﹐殘云隔林沮。文軒逐隊各後先﹐山花壓帽時欹俯。暖風氤氳似欲醉﹐神遊汗漫何底所。浮圖空中髙雙立﹐行行我亦勞瞻佇。須臾捫歷巉嵅之石磴﹐雙袖飄飄輕霞舉。千丈峯頭一長嘯﹐萬籟風生驚相語。君不見﹐白馬小兒昔渡江﹐萬古浮雲散天寧。我今安得解悟眞乘人﹐與之三年面壁忘心腑。羣公大手誇燕許﹐擊竹豪吟忘賓主。得句大叫山神驚﹐揮毫落素飄風雨。孤鶴啄煙忽飛去﹐山僧洗研供茗莒。我亦挺戈騷壇下﹐距踴直前無卻沮。況當絕頂望大荒﹐千山萬壑眼中俯。當時何人坐說法﹐百鳥銜花獻其所。蒼苔渺茫不可尋﹐石上惆悵空復佇。鬥酒且作詩百篇﹐玉盞生波不停舉。醉來便卽臥艸茵﹐靜聽古洞神龍語。山中樂事殊末央﹐疏林夕照淩層宇。卻怪馬蹄促我歸﹐城闉擾擾還塵腑。次吳太常韻吳江周用牛首之山在何許﹐欲問明朝南道主。誰遺紛紛江山云﹐化作蕭蕭夜來雨。平明童子市中歸﹐紫筍靑芹動盈笛。門前車馬慘不發﹐座上賓客色皆沮。當面羣山頂可摩﹐入耳淸歌首先俯。便欲移文訟雨師﹐龍國何人在王所。百壺聊用洗愁寂﹐雙足那能慰延佇。洞天窈窕懷小酉﹐詩陣縱橫圖載舉。長卿此興復不淺﹐東向招招作吳語。當今白日照塗泥﹐坐見靑春轉寰宇。肯辦官曹十日閒﹐謾與山林論肺腑。花巖戈陽汪偉萬松徑折誤東西﹐絕頂方知下界低。洞小恰畱云宿處﹐竹深剛洗鶴來蹊。原頭樵牧行堪數﹐汀上帆檣望不迷。勝地三千勞夢想﹐敢辭多病怯攀躋。花巖偶成江東李熙再訪招提感舊遊﹐茶瓜重爲已公畱。雨晴江郭塵氛淨﹐春入郊原艸樹柔。金剎何年開梵相﹐白雲長日護山樓。振衣欲盡登臨興﹐直到華巖最上頭。登盡牛山萬木低﹐五石遙望帝城西。江流浩渺浮天闊﹐石勢崢嶸與日齊。金碧殿庭開畫障﹐翠巖樓閣嵌丹梯。地偏自覺塵心遠﹐風景依稀似虎溪。大觀堂升大觀兮淩靑霄﹐跨金鰲兮參泬寥。俯鵬背兮遊逍遙﹐揮八極兮捫斗杓。發天籟兮聞云韶﹐觀眾妙兮形神超。萬慮息兮惟寂﹐欲羽化兮翛翛。歸云亭云兮云兮何心﹐胡爲歸兮山岑。朝冉冉兮霧合﹐夕黯黯兮嵐森。晝明晦兮忽變化﹐隨捲舒兮披幽襟。千峯樹色不可辧﹐滃然窪兮深復深。巖有龍兮未躍﹐終隨起兮爲霖。澄江臺郁崔嵬兮髙臺﹐俯長江兮西來。渺千里兮爲塹﹐羌地辟兮天開。湛空明兮如練﹐日將夕兮波頹。風恬恬兮淨拭﹐望孤嶼兮浮埃。鼓中流兮安在﹖感往事兮興哀。獻花巖巖虛兮若室﹐震空兮飛錫。融來兮安禪﹐苦空兮面壁。談玄兮花開﹐點頭兮化石。感百鳥兮有情﹐總六觀兮無迹。息泉幽泉咽兮泠泠﹐鑿山麓兮淸深。遊人止兮病渴﹐挽一勺兮如金。旣非貪兮亦非盜﹐老融卓錫傳至今。芙蓉閣石蹲蹲兮巃嵸﹐憑飛閣兮如空。棧勾連兮鬼鑿﹐嵌山竇兮云通。望芙蓉兮巖簇﹐飄蘿蔦兮驚鴻。聳翠亭矗幹仞兮幹霄﹐濕空翠兮孤標。跨蒼虯兮聞云墩﹐淩雄風兮靑鸞招。蕭史降兮吹玉簫﹐秦女更奏雲中韶。孤亭翼然世莫識﹐翻笑坡老臺名超。待月臺待月臺﹐煙蘿數仞荒蒼苔。金波溶溶猶似舊﹐不見融老光徘徊。昔從月下了殘經﹐一聲淸梵穿靑冥。江山不攺臺不朽﹐畱與今人邀對酒。補衲臺日烜烜兮朝陽﹐融師遠兮臺荒。鍼化棘兮蘿帶﹐云片片兮飛裳。想孤蹤兮何在﹐矻千仞兮蒼蒼。長庚池下有太白泉﹐上有長庚池。泉水甘不涸﹐池水淸漣漪。淸漣漪﹐纓可濯﹐十年塵土污京洛。閒來此地見淸深﹐云是昔年山鬼鑿。庚星耿耿銀河秋﹐北斗倒浸池西頭。山空月皎萬籟寂﹐源頭活水流不息。秋日遊花巖林屋蔡羽花巖最絕頂﹐下與人境懸。峭壁下蒼霧﹐飛梯入靑天。江影如秋毫﹐吳楚浩無邊。竹蔭不漏日﹐翠厚常流煙。隱隱藤蘿中﹐金磬忽泠然。東山動餘靄﹐羣巘缺爭效妍。空虛亦悽神﹐還尋曲房眠。主人棄客去﹐獨負東林緣。獻花巖上元謝承舉出郭二十里﹐上山三百盤。知名九齡日﹐乘老一來看。紺殿爭多麗﹐朱樓揭大觀。經營翻世累﹐佛本半巖安。遊獻花巖秣陵顧源綠鬢今朝酒﹐靑山舊日緣。香雲連大地﹐花雨冪諸天。虎迹畱深洞﹐龍光映占禪。尙憑何日暇﹐同爾奉金仙。古殿秋深野气涼﹐石燈如月照禪牀。隨緣豆缽畱淸供﹐任意花叢作妙香。塵土半生皆是夢﹐鬢毛回首忽成霜。來尋開士譚空相﹐苦海從今度有航。大觀堂淮陰胡璉艸堂方餉午﹐石路已迎曛。上剎行應到﹐疏鐘坐復聞。開堂虛得月﹐下榻暖畱云。一切淸心地﹐松花靜夜焚。獻花巖新諭黎龍石磴穿雲上﹐山花帶雨開。聽經慣猿鶴﹐護榻老莓苔。骨立金牛瘦﹐雄飛紫鳳來。十年還夙願﹐今日醉新醅。花巖寺江東羅輅隔年重到花巖寺﹐劇賞還如初度來。山色遠含千古秀﹐洞門深向半巖開。喬松鬱鬱啼靈鳥﹐曲磴層層蔭碧苔。況有髙僧容借榻﹐凡襟從此脫塵埃。觀佛齒骨長洲吳子孝齒骨存余教﹐開函意愴然。空門長寂寂﹐畱鎭已年年。諦玩驚希得﹐深藏問所傳。夕陽回馬首﹐浩嘆下蒼煙。花巖寺古滇何迪古寺尋幽處﹐攀蘿入翠微。鳥從霄漢沒﹐僧向石橋歸。玉露沾烏帽﹐松花點素衣。肩輿一回首﹐西嶺下晴暉。宿寺西岷山人趙琮跨蹇尋山寺﹐花巖寄此宵。僧房懸石壁﹐燈影出林梢。睡醒風塵夢。鐘聞次第敲。起看紅日上﹐遙對兩峯髙。獻花巖濮陽李廷相融公萬丈巖﹐遠在江之滸。昔有獻花禽﹐今無衛門虎。歸云亭尋幽坐翠微﹐嵐气濕人衣。日暮髙亭上﹐雲歸僧未歸。聳翠亭孤亭面牛頭﹐四望云生嶺。春深翠欲流﹐坐久衣裳冷。小星槎廬陵賀涇一派銀河路未賒﹐浮塵回首卽仙家。步閒欲問支機石﹐須向牛山覓舊槎。芙蓉閣花作樓臺石作枝﹐靑山蓉閣兩爭奇。開懷欲遣當窗興﹐恰被千松落酒巵。翠濤軒萬竹瀟瀟翠欲流﹐淸風披拂小亭幽。可憐何處登仙子﹐猶自吹簫跨鳳遊。跋

世生也晚﹐不及侍先大父﹐常常於手澤窺之。自乞歸來﹐家居者十三﹐山居者十七。至天闕﹑獻花諸勝﹐尢所染神。曾作《獻花巖志》﹐尋散去。好事者爭索之而不得﹐今後遊人作一話柄﹐良足嘆也。壬寅立秋日﹐門人歐陽惟玉結社沈生予西園﹐生予出前志以示﹐爲先大父手書者﹐行款犁然﹐墨花藻潤。共展閱間﹐惟玉獨愛玩﹐不忍去手。蓋其生平曠淡﹐神情旣關山水﹐而復棲托於筆硯﹐於亡祖有眞賞焉。遂攜此冊﹐校而鏤之﹐爲社中一大快事。無何﹐秋且杪﹐同社從焦太史信宿於天闕。侵晨﹐過獻花巖﹐太史度巉巖﹐尋石上題詠﹐手雪苔蘚﹐並讀一過﹐惟玉復裁赫蹄記之。歸而次第﹐附諸末簡﹐浸浸乎爲丘壑一杌乘也。嗚呼﹗以銷沈數十年者﹐而一旦昭揭﹐先大父不歿矣﹐抑亦山靈不欲祕此奇事耶﹗其徼於名賢之表章者多也。癸卯夏孫弘世薰沐書。

