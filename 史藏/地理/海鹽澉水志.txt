

欽定四庫全書

史部十一

海鹽澉水志

地理類三【都防郡縣之屬】提要

【臣】等謹案海鹽澉水志八卷宋常棠撰棠字召仲號竹海鹽人仕履未詳澉水在海鹽縣東三十六里水經所謂谷水流出爲澉浦者是也唐開元五年張庭珪奏置鎭宋紹定三年監澉浦鎭稅修職郎羅叔韶使棠爲志凡分十四門曰地理曰山曰水曰廨捨曰坊巷曰坊塲曰軍寨曰亭堂曰橋梁曰學校曰寺廟曰古迹曰物產曰碑記曰詩詠敍述簡核綱目該備而八卷之書爲頁止四十有四明韓邦奇撰朝邑縣誌言約事盡世以爲絕特之作今觀是編乃知其源出於此可謂體例精嚴藻不妄抒者矣乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

海鹽澉水志卷一

宋常棠撰

地理門

沿革

澉浦舊屬防稽元和郡誌云禹貢揚州之地周時吳泰伯置城爲越所並漢順帝永建四年陽羨令周喜上書遂分浙江東爲會稽郡西爲吳郡輿地廣記云秦置海鹽縣屬會稽郡吳越時分境於檇李檇李今屬嘉興縣界以此考之澉浦乃古越地石晉時吳越錢氏奏置秀州始隨分隸又水經云東南有秦望山傍有谷水流出爲澉浦秦望山在防稽及鮑郎塲十竈九在秀而一在越是知澉浦古紹興而今嘉興

風俗

輿地廣記云古揚州地人性輕揚尙鬼好淫祀此方不事田產無倉廩儲蓄好侈靡喜樓閣惟招接海南諸貨販運浙西諸邦网羅海中諸物以養生水咸地濕俗僣

形勢

鎭南鎭西諸山峻秀東與北多低矮白山不種林木東枕大海相望秦駐蹕山實爲崄要

戶口

戶口約五千餘主戶少而客戶多往來不定口尢難記

稅賦

縣之徳政鄕田肥稅重惟石帆秦山二村在鎭東海邊多致陷沒

鎭名

唐開元五年張廷珪奏置【按水經云秦望山谷水流出爲澉浦因名】

鎭境

東西一十二里南北五里【武原志云周圍二里半紹興間人民稀少今煙火阜繁生齒日眾故不止此】

四至八到

東至海岸邊海界西至六里堰近潮村界南至篠山邊海界北至官艸蕩新浦橋界東南到葛母山界西南到鹽官靈泉鄕界東北到秦駐山界西北到鮑郎浦界

水陸路

水路西去海鹽縣四十里北去嘉興縣九十里陸路東去海鹽縣三十六里南去鹽官縣八十里

海鹽澉水志卷一

欽定四庫全書

海鹽澉水志卷二

宋常棠撰

山門

長墻山在鎭東三里髙八十丈周圍十九里山之阿有黃道祠山之下有造船塲山之巓立烽燧山之外捍大海秦始皇東遊登山望海以其孤聳遙望如堵墻因名

葫蘆山在鎭西南四里四望絕在海中如葫蘆出沒之狀潮生潮退葫蘆自若

篠山在鎭東南六里

秦駐山在鎭東北一十五里有始皇廟下有聚落有荒艸蕩俗爲秦駐塢始皇東遊曾住此山

沈氏山在鎭東北五里

半潮山在鎭東北五里

靑山在鎭東三里爲鎭市之主山

廟山在鎭西北三里地名�頭上有�王土地廟

澤山在鎭西南五里

黃毛山在鎭西北四里

右九山不種林木官給亭戶養艸煎鹽之所

�山在鎭西北五里上有普明院及有朱令公廟

陸墓山在鎭西北五里因姓得名

石屋山在鎭西北五里上有石壘成屋舊傳黃巢時民避兵處

楊山在鎭西北六里

碧裏山在鎭西北九里

吳家山在鎭西四里

右六山不種林木百姓牧養牛羊處所先是亭民百姓互爭柴山自五代至本朝有訟屢經禦判人以石匣貯文以藏於地二百年初無定屬每嵗交鋒山上殺死不已淳熙十一年倉使石檢詳起宗及幹辦公事常於公暇采輿論參酌予奪各分定界永爲不易之論具奏上悅由是息爭

譚家嶺山在鎭西南十里與臨安府鹽官縣邵灣交界

泊櫓山在鎭西三里髙冠諸山輿地誌云始皇渡海泊櫓此山因名舊傳昔海舟泊此山下後沙漲接鎭境

荊山在鎭西南五里占永安湖之勝山有悟空寺寺有五顯靈官廟其感應通靈

葛母山在鎭南五里

橫山在鎭西三里柵橋上

颺山在鎭西南五里永安湖側

月山在鎭西三里堰下

竇家山在鎭西三里

鳳凰山在鎭西南二里

吳家山在鎭西南三里

雞籠山在鎭西南五里

馬鞍山在鎭西北五里

金牛山在永安湖西北

塘灣在鎭東市中捍海岸也後聚居其上遂爲市井

棊子灣在鎭東長墻山外

羅漢灣在鎭西泊櫓山側

慈竹灣在鎭南二里

細柳灣在鎭西三里

竇家灣在鎭竇家山上

張灣在鎭西南六里堰上

蔡灣在鎭西南孫堰南

南姚灣在鎭西北五里

北姚灣在鎭東北五里

西陳灣在鎭西北黃毛山背

東陳灣在鎭西北石屋山側

夏灣在鎭東北八里

陸吳灣在鎭西北五里

橫山灣在泊魯山前

徐灣在柳家橋南

邵灣在六里堰下

張撘在鎭市塘上古捍海增岸後民旅聚居其上爲市今俗呼曰塘上

陸撘在六里堰下

沈撘在鎭市南

鴉鵲墓在陸撘客船不上岸者多在於此泊舟爲埠頭

海鹽澉水志卷二

欽定四庫全書

海鹽澉水志卷三

宋常棠撰

水門

海在鎭東五里東達泉潮西通交廣南對防稽北接江陰許浦中有蘇州洋逺徹化外西南一潮至浙江名曰上潭自浙江一潮歸泊黃灣又一潮到鎭岸名曰下潭東北十二里名曰白塔潭可泊舟防亦險要處𨿽在澉浦金山兩軍之間相去隔遠夜暮緩急卒難應援昔日朝廷欲立巡檢寨今澉浦水軍置鋪於此

招寶塘在鎭市中海濱髙峻易涸易盈淳熙元年奉禦筆命守臣趙善悉相視重濬面闊三丈底闊二丈二尺深五丈市鎭止有此渠

永安湖在鎭西南五里周圍一十二里元以民田爲湖儲水灌漑均其稅於湖側田上稅𨿽重而田少旱四圍皆山中間小堤春時遊人競渡行樂號爲小西湖

東浦在鎭東大海透入東北�頭潮入汲煮鹽鮑郎浦在鎭西北十二里古老云昔鹽塲開基於此有姓鮑者鑿浦煮鹽因名曰鮑郎者吳俗女夫之通稱也後沙漲移入東浦側紹興經界爲田是浦接連招寶塘爲河至今俗呼爲鮑郎浦又按南史孫恩作亂海鹽令鮑陋遣子嗣之追奔陷沒於此

放生池南渡以來本鎭創亭於海瀕收稅卽今之風亭也亭之東鑿小湫每遇聖節鎭官率合鎭見任寄居文武兩班於此祝聖放生

艮澤黃道山下枕龍眼潭泊舟處地勢髙峻客旅居民無井可汲山之腰有泉源先是廟僧善機用工浚鑿以濟汲用淳祐十一年統制邢子政開廣立屋三間因扁斯名

六里堰在鎭西六里髙下相去數仞爲惠商澉浦石帆三村灌田隄防之所緣舟船往來實爲入鎭門戶因置車索今屬本鎭提督

三里堰在鎭西三里元無此堰淳祐九年六月大旱居民沿河私捺小堰至水通諸堰悉復毀去獨此堰爲居民私置車索邀求過往久爲定例然軍船之往來鹽塲之綱運酒庫之上下與夫稅務諸塲之版解商旅搬載海崖南貨別無他岐河流易涸實爲不便況此方旣有六里堰足以防閉水利此堰贅立委是爲害淳祐十年茶院酒官朱南申縣開握濟利一方但提督諸堰實鎭官常宜覺察重捺邀求之獘

孫家堰在鎭西南四里

沈家堰在鎭西南半里

北湖堰在鎭西南蔡灣側

鎭閘在鎭市中今鎭官司

海鹽澉水志卷三

欽定四庫全書

海鹽澉水志卷四

宋常棠撰

廨舎門

鎭廨昔鹽塲兼職嘉定十四年察院羅君相請分專員紹定六年羅叔韶始買丁橋東民地以剏廨

鮑郎鹽塲廨在通江橋側

巡檢廨在安徳橋側

坊巷門

阜民坊在鎭前街西

張家衖在鎭市北

張搭衖在鎭市南

義井巷在鎭市南

塘門衖在鎭市南

廣福坊在鎭前街東

馬官人衖在鎭市南

海鹽衖在鎭市北

坊塲門

澉浦稅塲系鎭官兼職嘉定十四年朱俯修鹽塲得舊額有騎都尉監澉浦鎭稅兼鮑郎鹽塲大觀二年重修字朱俯以前卻以鮑郎鹽塲兼澉浦鎭稅煙火公事繋衘至是始分專員

鮑郎鹽塲東亭元五竈南亭四竈緣東亭人貧額重南亭人多盤少嘉定十四年十二月申明倉臺移東亭一盤過南亭添作五舎東亭減作四捨

戶部犒賞子庫酒庫昔在璵城後遷茶院去鎭西一十二里紹興初有鞠姓者抱倅防緡錢繼屬漕司庫官兼之因立子庫於市淳祐八年增剏新樓

市舶塲在鎭東海岸淳祐六年創市舶官十年置塲

抽解竹木舊系監鎭提督抱納漕司竹木錢淳祐四年漕使袁右司差專官下鎭抽解自後爲例鎭官無預抽解抱納錢如故雇

鐵布軍需塲鐵布舊屬鎭稅淳祐九年浙西安撫司差官下鎭置局

軍寨門

水軍寨在鎭東海岸淳祐間撥許浦水軍百人於長墻山下嵗易一戍開禧丙寅統制王復古置寨殿司

巡檢營在鎭市浦東

亭堂門

風亭在海岸卽鎭官收稅之地紹熙間監鎭葉樾創名曰觀瀾寶慶三年監鎭趙潛夫攺今名

宣詔亭在鎭前端平元年監鎭張思齊立閱武亭在長墻山上王復古立

時阜堂卽鎭廨之東防監鎭傅朋壽扁斯名秀野堂在鮑郎塲西側

美固堂在水軍寨淳祐九年統制邢子政立

橋梁門

跨浦橋在鎭東浦上

新橋在鎭東五里

閘橋在鎭市中

丁家橋在鎭廨前

通江橋在鮑郎塲前

鴻橋在鎭市北浦上

西石橋在鎭市西犒賞子庫側過橋南爲入永安湖路

鹽倉橋在鎭西橋下水通�頭鹽倉捨

安得橋在巡檢廨側

柵橋在鎭西三里本鎭纂節發引收稅之處望湖橋在鎭西南五里地至澉墅西通永安湖東至海岸中分水�至錢家港入鎭市

戴家橋與望湖橋爲八字橋下南至東王村通海岸北通孫家堰

新浦橋在鎭北二里入縣路上

張公橋在六里堰下本鎭運河水脈至此始分爲二由橋側上西南王家莊到茶園通港由橋下入西北火燒涇到通通港然皆淺狹易涸欠浚鑿

金家橋在鎭西北六里客旅巨舟重販者多於此泊入鎭貿易復歸解纜

孫老橋在六里堰下或遇淺涸客貨多以步擔運於此發舟

海鹽澉水志卷四

欽定四庫全書

海鹽澉水志卷五

宋常棠撰

學校門

鎭學昔時未有嘉定十一年鎭官徐之紀繪夫子像就禪悅敎院行舍菜禮自後嵗節冬至於此序拜鄕飲

寺廟門

禪悅敎院在市中元祐二年僧惠林建施水院建炎元年請到院額實本鎭祝聖行香處

悟空寺在鎭西南荊山建隆二年僧徳升開山爲永安寺治平元年賜額

祐福禪庵在鎭市門東寶祐二年僧永固開建觀音殿及塑菩薩像爲焚修所按延雲水棲止安禪

廣慧禪院

在金粟山下國初錢武肅王賜號施茶院祥符元年攺今額

福敎院在鎭市浦東乾道元年僧普澄建觀音院爲焚瘞所後爲徑山接待院

法院在鎭西北五里若山周顯徳六年僧寶彊立觀音院治平元年得額

東嶽行祠在鎭市東北建炎間有白猿出入神馬驅馳毛巡檢夢神曰何不創嶽祠毛乃於營側立祠毎嵗暮春諸鄕民社祈求丰稔感應如響

張帝廟在鎭南市嘉泰三年立紹定三年重建後泊戶以廟門爲酒肆寶祐二年監鎭張焯與茶院陶監酒折去酒店立李太尉小殿對廟門以免穢雜

眞武祠在澉市浦東淳祐五年鎭守澉浦鎭統領水軍南京指揮尙景捨資塑眞武像並龍虎君

醫靈祠在鎭之東靑山西南側王家防之西開熙三年里人孟毅夢神呼曰吾閩中吳眞君當食此方福祐斯民晨見海中有一神主浮海至岸遂居於側毅因捨基剏殿尊奉後閩商繪像傳塑但祈療病者甚驗四方咸集遂成叢林

顯應侯廟元在長墻山後石帆村因海廢此村半陷爲潮遷出山頭建炎二年僧若中開山俗呼爲黃道大王寶慶三年都運諸大卿請到廟額黃道大王不知何所從始或謂楚黃歇封於吳其子隱海邊修道石帆村旣癈爲海嵗久因循無所考究或謂古有姓黃入居山後山以人而得名故就稱爲黃道山神以山而得名故就稱爲黃道王嘗觀東坡載儋耳山云里人呼爲山胳膊僞稱其神爲鎭海王元丰五年七月始詔封山之神曰廣徳靈王初無姓名來歷今里人俗呼爲黃道大王至寶慶始勅封顯應侯陸防云甌粵山椒水濱多廟貌信夫廟中有神曰楊太尉尢爲靈異凡客舟渡海祈禱感應如響意其亦是石帆村聰明正直之人遵海而南無不尊敬

廣福廟在鎭東市廣福坊側舊傳建炎間潮入東浦人於水際得木主題曰廣福明王時人因祠爲當界土地沈氏捨基爲廟至今每嵗以得木主日爲生慶誕

吳越王廟在鎭西南三里地名澉墅崇寧間立爲土地祠今考吳越國王傳錢俶字文明祖鏐唐末據吳越地俶嗣位至我朝宋雍熙元年攺封吳越國王今澉墅吳越地也意錢俶其神乎若以爲吳王夫差越王勾踐考其本傳吳王闔廬興師伐越越擊吳敗於檇李射傷闔廬垂死告其子夫差曰必毋忘越及吳圍越於防稽勾踐請爲臣妾後越破吳吳退棲姑蘇使公孫雍肉袒膝行請成於越越王曰吾置王甬東吳王曰臣老矣不能事君王遂自殺夫差以父闔廬之寃未報可謂不共戴天之讐九泉下恨不食其肉又肻共廟血食乎今俗訛而爲吳越二大王兼塑二王像非也嘗觀武林圖經論忠淸廟事舊制以夫差爲首祀與申胥並列特所未諭疑其神未必爲夫差乃俗之傳訛也今吳越祠亦類此

古迹門

龍眼潭在鎭東海口舊傳白龍窟於此今客舟艤泊以待潮

石帆在靈潭右聳若帆掛有神現其上潮生帆不爲減潮退帆不爲增月霽則吐蚌珠陰晦則曜神火舟觸必碎人莫能涉

白龍母塜在鎭東南長墻山後叢棘中每嵗秋間白龍來視母塜必然風雨大作

隱馬石在鎭西南舊傳有馬隱入山中今石有人形馬形隊形等類

穿山洞在長墻山外下臨大海石巖如洞俗呼爲穿山洞有神曰陳都監

黃巢衖在六里堰左夾道陰翳古老云黃巢聚兵處

金牛洞在黃巢衖南金牛山下據武原舊志云民人臯伯通兄弟逐金牛入洞忽不見因名據郡誌與海昌圖經皆云臯蘇二將上有二大王廟髙宗南渡後祭文云義气同稟剛毅莫儔騎馬來此緣逐金牛牛沒尾掉空回可羞拔劍自刎曾無怨尢人亡廟存英气橫秋至今父老能道所由天子初郊典禮加優樽酒旣設淸酌庶羞尙饗又據鹽官縣誌云按寰宇記昔吳楚間有金牛自毘陵奔此而沒因名洞深不可測當建炎初黃灣居民多避兵於此

望夫石在永安湖仰天塢之右山巓有石磐磐側有立石昔日有海商失期不返其妻登磐望夫泣殞化而爲石因名

石碑在六里堰西地名根竹有二石碑夾道而立髙一丈五尺舊傳漢戚姬葬碑嵗久磨滅

茶磨山在黃巢衖側周回山下有港港外周回有城塹舊傳唐末黃巢伏兵處

秦王石橋柱在秦駐山背舊傳沿海有三十六條沙岸九塗十八灘至黃盤山上岸去紹興三十六里風淸月白叫賣聲相聞始皇欲作橋渡海後海變洗蕩沙岸僅存其一黃盤山邈在海中橋柱猶存淳祐十年猶有於旁灘潮裏得古井及小石橋大樹根之類驗井磚上字則知東晉時屯兵處

王家防在長墻山下石帆村古田防也今田廢爲海尙存數家生聚於潮花鼓舞間

海鹽澉水志卷五

欽定四庫全書

海鹽澉水志卷六

宋常棠撰

物產門

早稻名

雀奧

紅蓮

黃箭子

杷椏烏絲糯金州糯百日子

金成六十日子

雜谷

大麥

小麥

蕎麥

豆

油麻

稗

鸎粟

絲布

絹

綿

薴

麻

黃艸

貨

鹽

花

芍藥牡丹荼防木香瑞香紫笑長春水仙薔薇月丹海棠石橊山茶石竹萱艸鳳仙芙蓉金沙雞冠梔子粉團棠棣玉簪夜合木樨白鶴佛手雀梅鶯粟金橙茘春芭蕉聚仙眞珠佩桃

梅李

杏

葵

菊

蘭

荷荇

茶

槿

果

桃

梅

李

杏

棃

柿橘

柚

蓮

棗

枇杷林檎橊

栗

葡萄銀杏

菜

蘿卜冬甜菠稜萵苣苦蕒山菇茄

菘

芥

薤

蔥莧

蒿

蕈

蕨

韭

蒜雞頭芋頭枸杞胡蘿卜

竹

筀

�

紫

斑

筋

金篾

木

松

桑

檜

栢

杉

柳楮

椿

楡

楝

柘

楓梧

桂

槐

檀

楊

朴椒

楠

皂莢烏桕

藥

白術

連翹

茴香

韭子

杏仁

龍腦

槐花

半夏

枳實

瞿麥

紫蘇

荊芥

靑蒿

赤小豆良姜

牛膝

桑皮

車前子枸杞子香附子天花粉桑螵蛸谷精艸麥門冬黒牽牛白僵蠶香白芷白茅根宻蒙花紫蘇子羊蹄根淡竹葉馬屁勃海浮石馬鞭艸匾白豆地錦艸

禽

鷹

鴈

鸛

鷗

鷺

鴉鵲

鴿

鷰

雀

鳩

鶉雕

鶻

雉

鶩

百舌啄木杜鵑竹雞布谷野鴨

畜

牛

羊

犬

馬

鵞

鴨雞

豬

貓

狗

驢

騾

海味

鯔

鯧

鰵

鮫

�

鱸梅

蠣

蛤

鰕

鰻

鯊防

鱭

防

蟶

蛇

銀鯿

拳螺香螺淡菜帶魚鰞鰂蟛老婆蟹

望潮魚

白蟹黃�土鐵沙蟹蚌蛤沙魚海蟄

河味

鯽

鯉

鮎

鱖

銀

鼈鰍

鱔

蟹



蛙

鰕黃顙吐哺白鰷黑魚

海鹽澉水志卷六

欽定四庫全書

海鹽澉水志卷七

宋常棠撰

碑記門

澉浦鎭題名記

東南財用大抵資煮海之饒海濱斥鹵牢盆相望而闗市有徵未能去也自郡邑外每因大聚落而置官司或至於兼二則其責彌重來者難之澉浦爲鎭隸秀之海鹽鮑郎在焉自鹽塲兼鎭稅課額日廣居官者救過不給宣城胡君應云之來防疆事適殷屯戍隨增兵民雜居其難視異時數倍廼從容其間庀事無闕經入有羨於以補償舊政宿逋裕如也行且滿考部內穉耋相帥上其治狀於郡使者於臺於省欲借畱之而不能得君淳熙丁未進士一第二十年憂患屏居及是始筮仕未嘗作滯淹之嘆而以平時講畫者次第出之廉以律已勤以涖官事不付之吏手薄徵以惠行旅與亭戶期約不失信義宜其上下相孚彼此交舉如此然則爲政者豈不在人哉君受代有日詢訪昔之官守者得一十九人列其姓氏而刻之石俾余書其端惟禇與君共登慈恩且居是邦因紀所見以告來者云君名從龍應云其字也嘉定九年四月望日年末朝防郎宗正丞兼江淮創制置大使司參謀官常禇記

陳南美【左文林郎紹興二十二年到任至二十五年滿】李格【左從政郎紹興二十五年到任至二十七年丁憂】林極【右文林郎紹興二十七年到任至三年滿】袁藻【右廸功郎紹興三十年到任至三十一年罷】姚廷襄【右廸功郎紹興三十二年到任至乾道二年滿】沈大卿【左廸功郎乾道二年二月到任至五年六月滿】蔡興世【右修職郎乾道五年六月到任至八年八月滿】魏衡【右迪功郎乾道八年八月到任至淳熙二年六月替】林楠【迪功郎淳熙二年十月到任五年三月替】趙師名【迪功郎淳熙六年四月到任至九年八月滿】吳仁表【修職郎淳熙九年八月到任至十二年滿】髙文慶【修職郎淳熙十二年八月到任至十五年滿】王子洪【從事郎淳熙十五年到任紹興二年八月替】葉樾【文林郎紹興二年十二月到任至慶元元年二月滿】周焯【迪功郎慶元元年二月到任至七月丁憂】吳華國【承直郎慶元元年十二月到任至五年十月滿】王顯世【迪功郎慶元六年到任至嘉泰二年十月滿】曾晏【修職郎嘉泰二年十月到任至開禧元年四月滿】胡從龍【從事郎開禧元年四月到任至嘉定元年四月滿】詹防【從職郎嘉定元年閏四月到任四年滿】劉三畏【迪功郎嘉定六年七月初三到任五年二月丁憂】葛挺之【迪功郎嘉定六年二月廿八到任九年滿】徐之紀【儒林郎嘉定九年四月十七到任十一年七月丁憂】賈嶽【迪功郎嘉定十一年六月初九到任十四年十月滿】

澉浦鎭新剏廨舎記

鎭治舊是兼職元在安定橋西嘉定十二年內朝紳有請增置靡有定寓或假民廬或泊僧捨因循嵗月巳數政矣四明羅文林叔韶司鎭於此紹定壬辰始置民產於丁家橋東旁有小港開而通之逼於垂滿僅建正防穿堂而已癸巳孟夏思齊實爲之代亦僦氓防以居慨念親民之官司旅之職聽訟徵稅觀瞻系焉曾未兩月亟廣前規鳩工度財分毫不擾於民由是宣詔有亭戒石有銘榜示有房俱列於外廊廡吏舎翼乎左右防之挾屋分爲二塾扁以肅賓倒屣闡防側以爲帑外嚴公廚恪奉錫宴添買鄰地以爲東防四時花卉雜植於前中辟一戶以通東廡循披廊而趨則有看街之所由角門而入則有翫月之亭堂宇峻聳房室得宜東西小閣寒暖隨處以至庖湢之類纎悉備具申明前政郡守喜而給牓蠲其牙皂之資除其元輸之賦自落成以來雨暘時若戶口日繁民與軍而相安商與賈而共悅俱曰澉川當由此而益盛矣若夫序沿艸之詳細述建造之始末紀到滿之月日自有大手筆在何幸拭目以觀之端平三年上已日儒林郎監嘉興府海鹽澉浦鎭稅煙火公事張思齊記

澉浦鎭題名記

寶祐二年宣城胡君用虎調尙書署澉浦司舶揖里人常棠曰先君子昔領是鎭兼鮑郎鹽塲先大夫采訪前任名氏目濡耳染經始記石玆輯舊記則在鹽塲碑陰累政莫紀半途已稅是大闕脫詮次幸今鎭尹張君焯政通人和振華徳勉續窳墜嗣文贊鋭吾輩責也棠曰惟嘉定初元先正視鎭事余先君考敍題名余叔祖實肇厥記十一年廷紳請分二並卽鎭廨爲鹽塲翻碑陰以志嵗月鎭則或僦民廬或寓蕭寺玩愒簡陋紹定六四明羅叔韶始相基殖庭勤塗曁茨門防賓堂鸞鵠停峙明年錢塘張思齊踵至外庭內廡朴斵丹雘東剏西辟跂翼寢奧微二君則爰處靡寧其所然齊瓜戍代猶乏紀勒越嵗十九今張君甫克勇遂先是胡君下車摩挲舊記僅二十四人防省帥及列局廢置鎭徵艱重事力築底欲勉茂請繼囁嚅久之張君聞而嘆曰余檢餘俸且不給伏臘瑣細逺取諸家必伺公帑以辦此無時而可爲矣廼捐已書石攟摭未紀者十有二政前後附麗並鏤新瑉不肖幼稔胡君重建有幸今得相與繼志述事張君賜也噫賢如張君使是鎭之財賦弗減疇昔則於光斯曜必有可觀豈止一題名而已是嵗二月朔竹牕常棠記並書

朱俊之【迪功郎嘉定十四年十月到任十五年五月嶽祠】史灒【文林郎嘉定十六年四月到任寶慶二年九月滿】趙潛夫【從事郎寶慶二年九月到任三年夏卒】張廣年【承直郎寶慶三年十月到任紹定三年三月滿】羅叔韶【修職郎紹定三年二月到任五年轉文林郎六年四月滿】張思齊【儒林郎紹定六年四月到任至端平三年六月滿】趙�夫【文林郎端平三年六到任嘉熙二年十一月滿】曾羣【文林郎嘉熙三年十一月到任三年二月滿】傅朋�【儒林郎淳祐三年三月到任六年四月滿】朱嗣立【從事郎淳祐六年四月到任七年轉承直郎九年四月滿】趙汝洄【從事郎淳祐九年四月到任十二年八月滿】張焯【承直郎淳祐十二年八月十二到任寶祐三年十月十五日滿】周之綱【從事郎寶祐四年十一月到任】趙孟若【迪功郎開慶元十月廿二到任】胡沬【修職郎景定五年五月到任】

徐衍祖【承直郎咸淳三年四月廿九到任五年十月準吏部符不候替職離任】李興宗【迪功郎咸淳六年八月二十到任】

美固堂記

余領軍事越三載舟楫器械視昔具備一日暇登髙望逺兩山橫倚巨海瀕浸營壁中立若之伏焉門辟三面如尾如足東首而猶垣之無廼形勢有未全乎詢諸宿老答曰陰陽所忌者卯風焉嘗辟復窒余應之曰此未識變通者也使益墻仞而臺臺之上而屋則有形勢之備無卯風之嫌其不可乎哉眾皆曰然於是度材僝工築室搆堂欄楯眞景晨光濕翠夜影防璧師休役簡當知與眾同樂其不在玆乎是堂也於以全此營之形勢而山海也又以壯此堂之形勢故以美固名者美哉山河之固昔武侯語也余是取焉落成之日淳祐庚戌六月癸未二十六日庚申浮光邢子政並書以記

黃道山水池記

澉浦之陽有山曰黃道山之腰腰之麓曠而平繞而曲潮汐所不及維天降澤掘地以積一勺之多可飲可汲負山而居航海而來咸所仰給淳祐十一年夏秋不雨防堂之上涔蹄之微潢潦無根溝澮其涸居者行者罔不病渴總軍路鈐邢子政來視曰是殆所積之未大也先是軍中有二池規模淺陋路鈐浚之一軍賴以生活𨿽旱甚不竭於是山僧善機合民旅之詞以請曰軍民一體也願推涖軍之惠以大此山之池可乎舶徵潛放首贊其決路鈐廼約同時之仕於此者監鎭趙汝洄舶門朱南傑鹽塲兪塤酒官李得基木宮戴安節思警張思湛登山度地鳩工飭材委統領袁主之鑿土築池闊四丈深二丈有奇壘挈提之道以達逵三十丈架屋四楹以司啟閉以處守護者凡役皆營壘生聚曁奔走先後者而剸犀搏蛟之徒則不使之與焉凡費皆取辦於路鈐而官府司存市肆貿易亦有助楮者經畫於秋之半落成於秋之杪其容廣其蓄深其惠博路鈐用之大功蓋將與此山相爲無窮矣

思賢碑

寶慶二年秋黃巖空明山趙君潛夫來鎭澉浦明年夏卒鎭人將仕郎趙與珦泣請曰吾不忍父老之巷哭也哭之哀不如傳之遠也鎭月解昔多貸諸賈今寧空其室人簪珥也估客昔畏重徵逸外江不可挽今恬熙輕平風帆雨楫輻集也訟有檄自臺府者屢聴不服今片言笑折之咸服其神也徵之地昔浮埃飊起瞇目不能仰視今亭以風短墻疎箔花柳間植燕賓友也釋奠鄕飲習於梵宮進退揖遜雍雍濟濟又昔未聞而今見之也非吾私其宗願子有述也顧余方駭慟重哀其不幸而何忍述𨿽然又何可辭缺職商稅旦暮急也而君寛以裕之俗販魚鹽錐刀較也而君風敎以厚之頑夫嚚婦鞭箠且不然也而君兒女以遇之持是爲縣爲郡爲國豈惟材稱哉余聞鎭旁浸巨湖君嘗輕裘大帶蹇驢踏月或夜泛扁舟水靜天碧扣舷把酒可以識君之趣矣蓋君髙標逺韻迥在物表嘗謂余善畫者莫我圖也舊嘗識於水心葉先生章泉趙公藩交以詩經薦趙公汝譡尢敬愛之其涖澉浦未數月也侍郎黃公宣以著述薦提舉司馬公述以練達薦是將以有爲也而遽死宜有以冩鎭人之哀思也因系以長言使嵗時歌以招君君其蓋求乎君從事郎字景壽登嘉定十六年進士第自號鶴所君之來兮鶴自九臯駕以去兮渺天地而逍遙縞衣裳兮橫大海之驚濤云旂先驅兮霓旌旖�月皓皓兮風灑灑靑山之上兮黃灣之下挹北鬥兮椒漿羽扇綸巾兮佩璆鏘盻而笑兮玉潔水光鳴鸞鳳兮舞黿鼉馮夷鼔兮宓妃歌魚詠龍吟兮蛟螭護訶言歸兮南圃颿飛兮過舶艣春復秋兮終古七月望日建安葛紹體撰渭南髙不華書

徳政碑

國家張官置吏凡以理民惟州縣之長官於民爲最親歷觀往史霸遂以守郡稱恭茂以宰邑顯鎭之治狀無紀焉非無治狀也無若人耳繼自今以治鎭得名者蓋自羅君始澉浦爲鎭人物繁阜不啻漢一大縣紹定庚寅春羅君來領鎭事至之日見吾土風淳厚思與三載相安下令曰民旅交闗必欲其兩平軍民雜處必欲其兩愼毋啟訟毋傷和毋犯幹有司丁寧數語開心見誠善始之意固可逆覘其終矣君廉而勤公而明寛而不縱嚴而不苛昔民訟苦繁今折以片言牒防自簡也昔闗徵苦重今輕以什一版賦自若也嵗時行鄕飲禮僎介雍雍長幼秩秩相觀相化俗躋鄒魯朝廷命簡鄕兵用防海道他有司兒戲耳君出其胸中甲兵大閱於長墻山之右士馬整肅旗幟精明儒有頗牧疇不嘉嘆民病厲遣吏勞問給藥散財更生者幾千人旱閉糴賑粟千斛損價售之濟囏食者又幾千人鎭廨自隸鹽塲更一紀又四政僦民廬棲梵宇不常厥居也始君下車欲新是圖顧未有基址壬辰之冬始於丁家橋得楊氏地至是垂滿矣君曰一日必葺古人有訓時哉不可失吾曷敢惜費且憚勞哉先是丁家橋之下河流壅遏血脈不通廼命疏鑿淸泚洋洋庶民子來荷臿云滃亙三四里如壁斯環蠟月乙未廨舎落成門楣崇翚防事雄倨心匠黙運不愆素繩眞有造五鳳樓手段越明年春率士民登鉅扁三字名筆鸞鳳飛翥海邦民物觀瞻一新君經始防模可謂宏且遠豈爲已計哉遺我鎭無窮之利耳至如建三廟之甍瓦加新橋之設楯鑿池而放生祀聖人壽也立坊而名廣福錫庶民富也凡此大槪累指不能數無非學道中流出推是以往宰邑則恭茂守郡則霸遂相天下則伊傅周召矣功名事業後必有史官書之所紀者特其治鎭之狀耳君名叔韶字儀甫四明人丁丑入冑子學庚辰取太常第至是再調焉初受業於約齋李先生蓋東萊大愚之源委也樞尹袁公韶憲使吳公淵倉使袁公肅太守黃公壯猷俱以材學薦君行且造朝去如始至藹藹遺愛何日忘之他日入公之廨者必曰此廨廼今日甘棠紹定六年二月望日楊啟書

鮑郎塲題名記

榷鹽之利後世不得已也不得已而又爲之賦則臨蒞貴乎專經理在乎久鮑郎爲塲列竈九嵗課三萬五千六百石有奇而年督年課及指買不與焉廼寖就弛獘言路上疏謂窘於兼二之冗庚辰詔典銓注顓官毋與鎭稅事癸未又詔今後鎭官免以鹽塲繋衘膺是選者僉爲難之蓋惟煎之職𨿽舊而玆方爲剏昔之官守之多而此爲初政更剏則責任不防一額有虧諉以何咎初政則來者審擇不可不審必就其良噫嘻難歟霅川朱君俯爲昔國相曾孫公謹廉勤得於家傳始服玆事其規模蕩如也諗辭於民民勞而瘁詰故於事必治姦黠廼肅申約曰官不可虧虧官負課則法必懲狥私傷生回媮心而赴功宣上防以布政而必度量斥地之廣狹陞降戶額之輕重易心滌慮去閒防窒塞鼠穴之滲泄廼飭藏宇廼流水渠廼置程籍凡一介蠧公害民之事悉就罷矣至於復廨請賦稍定輿皂郁然如方興之家甫期而課增新羨比及三年視諸塲爲冠可謂能其所難矣垣車防勲必有爲王誦之君旣請代屬余曰舊有題名二十四人更十七載俶落紹興壬申訖於嘉定辛已中間胡君所立也今釐事方新請爲摭其略而攺圖吁螭首趺巋然防事豈徒姓字遷次云哉於以識嵗月紀治理夫經營疏浚爬羅剔抉則源深而流長扶持全防訓飭道齊則本固而末懋君其有志於此歟余聞之一牛鳴近敢爲之記若呂溫所謂不居其官民而代人記者則媚人宗也何媚之有嘉定十七年甲申仲春月朔朝奉郎新充福建路轉運司主管文字李昌宗記

國學免廨進【闕】

孫書

朱俯【迪功郎嘉定十四年三月到任十五年三月復循從政郎十七年七月滿】史彌炳【迪功郎嘉定十七年四月到準登握授以從政郎寶慶三年二月丁憂】應彌明【紹興從政郎三年五月到任紹定三年丁憂】薛師仁【紹興十二年二月到任次年五月慶壽恩】顧用卿【從政郎紹定六年十一月到任嘉熈元年二月滿】周應旂【嘉熙元年三月到任二年準所辟錢糧官三年七月丁憂】趙希槻【從事郎嘉熙三年十一月到任淳祐五年奉聖防典嶽祠】厲夢龍【迪功郎淳祐二年七月到任五年八月滿】施中【從事郎淳祐五年八月到任六年十二月養親離任】詹元善【儒林郎淳祐七年四月到任總領浙西江東財賦淮東準備】兪塤

王九齡

還朝序

周官三百六十而鹽人屬諸天官其任至專其責至重及考其所掌之政令而鄭司農廼謂授入教所置是也蓋受入處置一或失當則爲瘝官曠職是豈容於不謹乎海鹽鮑郎鹽塲嵗入三萬五千六百石有奇曩嵗監官兼領鎭稅事務繁夥賦課爲難嘉定庚辰言路抗疏上兪其請始詔特置顓員吳興朱君不卑小官毅然發軔籕挾日一定式程井井有條淸夷不紊三載考績課額獨登防鎭有闕政暫煩共二且將幾年曾不以代庖而有遐心以文防友以禮鄕飲以道理剖曲直商旅阜通閭裏安輯人皆曰所以幸吾邦者不淺余謂記止是乎亭民境壤與齊民接挺私怙彊舊染成俗亭民之謹畏者固不爲亭民之頡頏者不免也齊民之惡少者所樂從齊民之善良者不安也君其爬羅事功以興君其導齊人心以格亭民於是乎自愛齊民由是以自適又何其幸歟𨿽然此亦迹爾要以廉勤爲本以公恕爲守故君子觀其終而後爲不失君今還朝其能以條畫事悉力而開陳之則儒術之行天下自富豈特此時已哉姑敍槪以示終譽君名俯字伯昻中興宰相之聞孫也嵗在甲申日丙戌黃寅序

秀野堂記

鮑郎鹽塲鎭舊廨也廨西一臺扁曰秀野堂之外有淸樹翠蔓淒神寒骨如英雋之排列者有龍蹲虎踞嵒防霮防如珪璋之挺特者有方臺中址蟠回詰曲如前村後墅之通行者有馴毛集羽斜窺澹竚如甌哈越語之不覊者堂之內有騷人墨客獻瑰吐琦如壺鑑之淸瑩者有牙簽玉軸裁綺純繡如河漢之美麗者有米老詭畫嵐溪煙嶠如夜竇秋色之曠逸者有蔡邕焦枯髙山流水如叢篁聞佩之邃幽者堂之上遙岑寸壁石劍泉紳可夢而知中衡淸淑之气堂之下蒼苔依砌花影畫簾可醉而思枕簟入林之僻云捲空舒月桂霜蟾天宇修眉鬥牛璀璨時則三光五嶽之气盎乎盈目疎風春雨榕齋琴續隔墻讙呼樵牧倡應時則於彼幽壑之竅洋乎充耳然則秀野得名宜哉是名之立嘉定癸未苕溪朱君俯始分專員扁之未幾頹壁敗霤相繼摧毀越十五姑蘇周君應旂鉶退食慨曰吾寧捐俸起廢可其仿例弗爲於是鋤莠削蕪藝梅畚竹重楹列牖蓋瓦級磚丹如也堂成廼芊奧寢廼跂書宇靡鳩靡斂次第塗雘視舊廨攺觀矣𨿽然西峯秀野不遇魏家法名世則傳舎其官府蕞爾亭民榛蕪莽沒於靈芝乎何有今吾周君傳山房之芳拾世科之芥故能不日之間而萬木向榮胸中邱壑當不在魏侯下肻使秀野專美西峯嘉祐已亥夏五旣望竹窻常棠記承議郎新充兩浙路轉運司主常棣書

鮑郎塲政績記

鮑郎催煎塲舊共澉浦政事裕如也自分創以來局冷如冰廩稍不足以供事育庚子嵗大歉亭民相臠肉自捄九竈不煙幸活無幾宿姦陸棍倒持蓮勺撞搪傲睨來者當署涉筆噤不敢問催煎之職至是難爲矣東陽厲君夢龍到官庭空皁走案卷塵蕪埜廢盤捨鹺火爝熄上司朱黝紛來自立不容頃於是喟然曰旱魃肆虐饑饉薦臻則鹽不可催銜勒寛縱期防玩愒則鹽不可催賂門乘機洗手未及則鹽不可催倚海築塲刮壤聚土暴防釣咸漏竅瀝鹵三日而功成驟雨至則前功又廢催鹽之職重難如此廼淸苦檢飭奉公竭廉戴月披星鋤狝狡蠧盡心力而爲之復鹽竈一所復鹽丁四十餘戶復鹽額一萬六千八十七石有奇一年而鹽塲之課額羨所謂才全而能鉅者也田疇多俾耕且耨戶百有餘家饑者得君之食創亭中路掘土甃砌艸塲一十二井渴者得君之漿官浦不通六十餘年參度髙低疏浚約七百餘丈曝灰者得君之水僦居者得君之地省臺剡薦奬諭疊至將以上幕奏辟不曰有功於鹽塲乎哉淳祐五年七月澉人歌舞相告謂厲君歸矣政誠不記何以詔諸竹窻常棠遂書以記

海鹽澉水志卷七

欽定四庫全書

海鹽澉水志卷八

宋常棠撰

詩詠門

題金粟寺庵

通判軍府周壽淸池帶蒼巘結搆俯林麓扶疎竹外山相向隔羅縠老禪謝人境嵗晚收白足誰聆跫然音息隱尙爭逐通塲作十刼不愧桑下宿定中觀潮汐絕事心已熟

和前韻

招提敞山巖新庵隱巖麓石沼引淸流風漪皺文縠晴暉滿虛室一水含自足【庵前有含暉亭】心明身宴閒境寂誰防逐寒林帶月行夜榻和云宿若欲問西來一齋飽秋熟

三里塘搯梅

監鎭葉樾

扶疎不耐繁華意足自然淸絕壁間幻出橫斜只欠紗牕明月

風亭

監鎭趙潛夫怪他蟹捨蠔房地不是吟情住亦難數尺短墻圍晝寂半鉤疎箔障春寒水生艸滿蛙鳴合日薄花陰鶴夢安底處靑衫病司馬浩歌東望取琴彈

稅亭卽事

監鎭曾焄

林居懶出二十年試吏彊書中下考靑山自覺見人羞白髮眞成被官惱葛山坐對日無聊秦望閒看云卻好潮聲自爲訴不平誰念詩人愁欲老

題西湖水閣

判曹常顓孫倚湖松竹擁樓臺景物招人得得來誰識我身非俗物洞門深鎖不容開

遊悟空寺【二首】

梅隱沈叔虞碧梧低地一聲鵲白鳥浮空三四鷗澉墅湖邊松石底有人領略暮天秋

晨出北湖頭午炊南山下飯已撐葉艇來訪阿蘭若老僧薦茶瓜徘徊檐日斜趺坐燒石鼎水香浮荇花

遊若山寺

適軒常令孫薝卜花中燕子飛旌旗小隊到招提客車陸續氊重席僧饌雍容藿間藜文奕已先元墅奪詩壇漸壓魯山低歸來醉步誰扶杖月在

牛欄西復西

一

秦皇廟

竹牕常棠

古廟三間矮棘叢帝魂枉自气淩空早知今日容身窄前此阿房不作宮

花婆井

前人

一灣秋月浸香痕滌盡山前萬古塵猶記當時老梳洗淡妝明鏡照眉顰

海鹽澉水志卷八

紹定三年鎭尹羅儀甫屬余撰澉水志𨿽一時編集大略而儀甫滿去竟弗暇間逾七八政粵嵗旣久訂正尢詳因【闕】邊孫君來此聽訟優長遇事練熟𨿽鎭塲廢壞非疇曩比然能公謹廉敏明燭隱幽才幹有餘趂辦自足爰割已俸售募鐫行水軍袁統制聞而喟然曰是書不刋於鎭稅全盛之前乃刋於鎭稅雕獘之後甚可嘉已鋭捐梓料肅贊其成噫元和郡縣誌丞相李吉甫所制也後三百餘年待制張公始刻於襄陽今余所編澉水志後二十七禩權鎭孫君卽鏤於時阜則是書之遇知音又不大可慶耶竹窻常棠書

