

《景定嚴州續志》﹐宋鄭瑤﹑方仁榮同撰﹐瑤時官嚴州教授﹐仁榮時官嚴州學錄。前有方逢辰序﹐全書共十卷。第一卷

爲州郡之志﹐分節鎭﹑城關﹑戶口﹑列廨﹑倉場﹑庫務﹑館驛﹑行衙﹑坊市﹑橋染。第二卷

爲州郡之志﹐分郡官建置﹑知州題名﹑通判題名﹑添差通判題名﹑賢牧﹑名宦﹑瑞產﹑荒政﹑稅賦﹑物力﹑軍響。第三卷

爲州郡之志﹐分學校﹑書院﹑州學教授題名﹑貢舉﹑登科題名﹑鄕飲﹑鄕會﹑人物。第四卷

爲州郡之志﹐分山﹑水﹑寺觀﹑祠廟﹑古迹﹑碑碣﹑書籍。第五卷

至十卷爲建徳﹑淳安﹑桐廬﹑遂安﹑分水﹑壽昌諸縣誌﹐各卷分學校﹑鄕裏﹑官廨﹑知縣題名﹑山﹑水﹑橋梁﹑寺觀﹑祠廟﹑古迹﹑碑碣﹑救荒記﹑字民銘﹑登科記﹑孝行記等分目。

景定嚴州新定續志﹝宋﹞鄭瑤﹑方仁榮撰

景定嚴州新定續志十卷文瀾閣傳抄本宋鄭瑤﹑方仁榮撰方逢辰序曰﹕郡之有志﹐所以記山川﹑人物﹑戶口﹑田賦﹐凡土地之所宜也。嚴於浙右爲望郡﹐而界於萬山之窟。厥土堅而隔﹐上不受潤﹐下不升鹵﹔雨則潦﹐霽則槁。厥田則土淺而源枯﹐介乎兩�﹝缺﹞﹐節節級級﹐如橫梯狀。其民苦而耐﹐其俗嗇而野﹐其戶富者畝不滿百﹐其賦則土不產米﹐民僅以山�﹝缺﹞而入帛。官兵�﹝缺﹞廩﹐則取米於鄰郡以給﹐而百姓日糴﹐則取給於衢﹑婺﹑蘇﹑�﹝缺﹞之客舟﹐較之浙右諸郡﹐其等爲最下下。而嚴之所以爲望郡﹐而得名者﹐不以田﹑不以賦﹑不以戶口﹐而獨以「雲山蒼蒼﹐江水泱泱」﹐有子陵之風在也。郡誌自淳熙後缺而不修者﹐距今七十餘年矣。吳越錢君可則以太府丞來守嚴﹐政事之暇﹐爲之訪搜﹐以補其缺。編削訖事﹐走書屬予爲序。予謂嚴爲我太宗皇帝﹑髙宗皇帝建旄之地﹐今皇儲賜履之封﹐則一郡之山川﹑人物﹑風俗﹑戶口﹑田賦﹐職方氏皆欲究知之﹐矧爲天子聖明﹐勤卹民隱﹐凡州牧之出辭入覲﹐必詳訪焉。是編之作﹐非惟可以備顧問﹐亦可能少助宵旰民瘼之萬一也。﹝《蛟峯集》﹞欽定四庫全書《景定嚴州續志》提要﹕臣等謹案﹕《景定嚴州續志》十卷﹐宋鄭瑤﹑方仁榮同撰。瑤時官嚴州教授﹐仁榮時官嚴州學錄﹐其始末則均未詳也。所紀始於淳熙﹐訖於咸淳。標題惟曰《新定續志》﹐不著地名﹐蓋刊附紹興舊志之後﹐而舊志今佚也。嚴州於宋爲遂安軍﹐度宗嘗領節度使。卽位之後﹐升爲建徳府。故卷首載立太子詔及升府省札﹐體裁視他志稍殊。惟物產之外﹐𨿽增「財產」一門﹐但紀景定「麥秀四歧」一條﹔「鄕飲」之外﹐別增「鄕會」一門﹐但紀楊﹑王主會一條﹐則皆乖義例耳。然敍述簡潔﹐猶《輿記》中之有古法者。其「戶口」門中﹐載寧宗楊皇后爲嚴人﹐而「鄕會」門中﹐亦載主會者爲新安郡王﹑永寧郡王。新安者楊谷﹐永寧者楊石﹐皆後兄楊次山之子也。而《宋史》乃云「後﹐會稽人」﹐當必有誤。此可訂史傳之訛也。乾隆五十一年十月恭校上。總纂官﹕﹝臣﹞紀昀﹑﹝臣﹞陸錫熊﹑﹝臣﹞孫士毅總校官﹕﹝臣﹞陸費墀

景定嚴州續志卷一

節鎭嚴州在國初仍唐舊﹐爲睦州﹐隸吳越。建隆元年﹐太宗皇帝以皇弟領防禦使﹐車書混一﹐州隸兩浙西路。政和中﹐升建徳軍節度。宣和三年﹐攺州爲嚴州﹐軍爲遂安軍。十二月﹐髙宗皇帝以皇子領遂安﹑慶源軍節度使。詔敕悉載前志。翠華駐蹕錢塘﹐郡爲畿輔﹐地望日雄。寶祐五年十一月﹐詔以皇子忠王﹐特授鎭南遂安軍節度使。景定元年六月﹐禦筆立爲皇太子﹐而此邦節鎭﹐至是愈增重云。《皇子忠王授兩鎭節度使制》﹕「門下﹕禦家者親﹐親所以隆天性之愛﹔詔爵者貴﹐貴所以植宗國之彊。式稽舊章﹐茂賁元子。作眞王而啟宇﹐望已重於承祧﹔易巨鎭以建旄﹐崇莫加於疊組。肆涓榖旦﹐誕舉徽章﹐爰咨在列之良﹐式聽揚庭之命。皇子崇慶軍節使﹑開府儀同三司﹑忠王食邑八十﹝疑千﹞戶﹐食實封三千戶。體凝四气﹐性備五常﹐言必詩書﹐信矣。隆師親友之效﹐動循法度﹐見諸鳴玉曳履之間。𨿽岐嶷之夙成﹐亦進修之加益。每見晨昏之定省﹐能知宵旰之憂勤﹐契於朕心﹐豈非天意﹗乃者﹐蕆祠重屋﹐祫禮二觴﹐祖考神祗之顧歆﹐遠近內外之歡洽。丰水數世﹐將益廣於周仁﹔大國十城﹐詎可拘於漢制﹗洪惟端拱之屬賢嗣﹐常領荊湖而建將壇。庸按版圖﹐丕崇令典。新定﹐則我太宗之舊建﹔洪都﹐則我壽聖之初潛。植纛建牙﹐煥陳儀於兩鎭﹔加田陪食﹐仍視禮於三臺。以承累世之休﹐以共萬之福。於戲﹗立愛立敬﹐朕非假名器之私﹔克儉克勤﹐爾尙贊邦家之治。往服明訓﹐益綏令猷。皇子可特授鎭南遂安軍節度使﹐依前職位﹐加食邑一千戶﹐食實封四百戶。主者施行。」《節度使榜》﹕「遂安軍節度使﹕應遂安軍管內官吏﹑軍人﹑僧道﹑百姓等。玆者﹐仰荷乾尊﹐誕申巽命。漢眞王之璽綬﹐仍履舊封﹔唐兼鎭之節旄﹐特昭異數。眷嚴陵於左輔﹐實髙廟之初潛。祗榮已凜於涉水﹐延見懼違於問曉。洪惟上聖﹐動契天心。謂社稷太平之階﹐積於彊本﹔而父母生民之澤﹐寓在立親。家之安者下之寧﹐近之篤者遠之舉。凡爾縉紳多士﹐介冑連營。丕體皇恩﹐葉肩職分。粵若緇黃之侶﹐曁夫斑白之氓﹐宜以慈善廣教風﹐宜以孝悌形媺俗。諸有尊屬﹐並存問之。右榜遂安軍仍散下管內﹐各令知悉。寶祐五年月日。皇子﹕鎭南遂安軍節度使﹑開府儀同三司忠王押。」《禦筆立忠王爲皇太子》﹕「朕祗承統業﹐於今三十有七年﹐夙夜不敢康﹐懼弗克昭受上帝命。惟曩一親郊﹐嗣是明禋﹐凡十有一﹐嚴恭將事﹐時靡怠遑。獨主鬯猶虛﹐孰相大禮﹐恐無以答幽顯之望。皇子忠王﹐仁孝恭順﹐有聞於時﹔涵養踐修﹐尢敏於學。是用蔽自朕志﹐庸正儲闈﹐將以一忱﹐對越在上。庶幾祖宗顧歆﹐神人闓懌﹐裒時多祉﹐於以隆萬世不拔之基﹐可立爲皇太子。仍攺名孜﹐其官屬﹑儀物﹑制度﹐令有司討論﹐典禮以聞。」《立皇太子詔》﹕「門下﹕三代治安至千歲﹐所以明有道之長﹔一人元良正萬邦﹐所以衍無疆之慶。惟君臣父子之並處﹐實天地祖宗之顧歆。朕以眇躬﹐嗣臨大統﹐閱歷春秋之滋久﹐祗勤夙夜以靡渝。事會孔殷﹐敢諉興王而啟聖﹔鑑觀於赫﹐終幸福善而禍淫。方將嚴禋祀以報稱﹐戒臣工而妥祐。爰念承祧之至重﹐詎容主鬯之尙虛。蔽自朕衷﹐孚於羣聽。皇子鎭南遂安軍節度使﹑開府儀同三司忠王﹐食邑九千戶﹐食實封三千四百戶﹐孝敬而雍穆﹐浚哲而溫文。學寓虎闈﹐獨得息養瞬存之力﹔禮行鶴駕﹐具知宵衣旰食之勞。娛心一本於詩書﹐律己悉安於禮義。朕惟藝祖開基之運﹐若循環之方來﹔髙皇與子之心﹐每契合而無間。肆予元祀﹐申錫嘉名。渙宸號於大昕之朝﹐位隆二極﹔炳陽精於積燎之後﹐瑞應重光。穹昊之眷可占﹐黎元之望允愜。則辰穆卜﹐縟典肇修﹐於以聳前星少海之令儀﹐於以對世室明堂之景貺。於戲﹗聖賢聞於天下旣克﹐當貽燕之謀﹐謨烈啟我後人﹐尙益懋延洪之業。祗若朕命﹐惟懷永圖﹐可立爲皇太子。攺名﹐仍令所司擇日﹐備禮冊命﹐主者施行。」《立皇太子冊》﹕「維景定元年﹐歲次庚申﹐七月丁卯朔﹐十七日癸未。皇帝若曰﹕太子﹐天下之本也。乾象呈祥﹐前星有耀﹐震宮主鬯﹐神器是司﹐於以答景貺於三辰﹐於以衍慶源於百世。元良正則萬邦正﹐此三代所以爲有道之長也。朕惟我朝﹐聖聖相傳﹐世世並受﹐宏規懿範﹐用敷遺後人休肆。予涼徳﹐祗承大統三十有七年矣﹗庸舉圓丘之禮﹐屢修重屋之禋。今玆孟秋﹐又將講上儀﹐陳美報﹐羣公庶尹﹐先後駿奔﹐克相祲容曰﹕惟元嗣﹐爰敷大號﹐庸建儲宮。咨爾皇子﹑鎭南遂安軍節度使﹑開府儀同三司﹑忠王﹐食邑九千戶﹐實封三千四百戶﹐睿性淵澄﹐英標玉粹。荷烈祖萬年之澤﹐爲重華四世之孫。自開朱邸以承休﹐日侍皇闈而毓徳。問寢視膳﹐謹三朝也﹔尊師就傅﹐遊六藝也。冠冕服黻﹐威儀蹌濟﹐動有則也﹔苴茅授鉞﹐滿假不有﹐行有常也。曁渙汗甫頒﹐離明洞照﹐羣陰退斂﹐萬宇肅淸﹐允葉天人之望也。行當秉植圭﹐嚴亞祼﹐庶幾宗廟顧歆﹐百神享之矣﹗是用穆卜剛辰﹐端禦路朝﹐冊命爾爲皇太子﹐攺名孜。於戲﹗惟仁可以厚基本﹐惟明可以辧邪佞﹐惟謙可以去驕吝﹐惟儉可以抑華靡。繼自今親正人﹐聞正言﹐行正道。勉之﹐勉之﹗保我祖宗無疆之景祚。」《升建徳府省札》﹕「都司還房門下﹕中書後省狀照對兩省準尙書省札子﹐勘會溫﹑嚴﹑宜﹑忠州﹐系今上皇帝潛藩之地﹐合升府額﹐須議指揮﹐三省同奉聖旨﹐令中書門下省﹐日下擬定﹐申尙書省等。今開具下項﹕一﹑溫州。本州有永嘉縣﹐系前代年號﹐今欲用紹興﹑隆興﹑慶元﹑寶慶典故﹐以初元爲府號﹐欲擬升咸淳府﹔一﹑嚴州。本州有建徳縣﹐今欲擬升建徳府﹔一﹑宜州。本州系慶遠軍節度﹐今欲擬升慶遠府﹔一﹑忠州。本州有龍渠縣﹐今欲擬升興龍府。伏侯指揮施行申聞事。照得後省所申﹕溫﹑嚴﹑宜﹑忠四州﹐系今上皇帝潛藩之地﹐合升府額﹐內嚴州擬升爲建徳府﹐宜州擬升爲慶元府﹐嘉名已稱。第溫州元擬爲咸淳府﹐近郡稱謂稍生﹔忠州元擬升興龍府﹐所稱尢覺未妥。今欲將溫州攺升爲瑞安府﹔忠州卻作爲咸淳府。八月六日﹐奉聖旨依。右札付建徳府。咸淳元年月日押。」《升建徳府制可》﹕「敕門下﹕朕嗣宅丕後﹐誕保受民。皇天全付有家﹐敢怠繼承之敬。乾元首出庶物﹐聿懷潛躍之初。念聖考之詒謀﹐擇價藩而賜履。嚴陵龍水之鎭﹐授節齋壇﹔永嘉忠南之封﹐分茅王社。眷言屏翰之重﹐允協謳歌之歸。漢輿地之上圖﹐若稽先典﹔周舊邦之新命﹐並賜府名。以永萬年之觀﹐亦尙一人之慶。其溫州攺升瑞安府﹐嚴州攺升建徳府﹐宜州攺升慶遠府﹐忠州攺升咸淳府。故玆詔示﹐想宜知悉。咸淳元年八月二十八日﹐太傅右丞相魏國公臣似道﹑參知政事臣萬里﹑同知樞密院事兼權參知政事臣爚﹑兼給事中臣夢炎﹐詔書如請。右奉詔付外施行。咸淳元年八月二十九日午時制可。」

城關州城﹕宣和中﹐知州周格重築﹐歲久頹圮弗治﹐至爲樊墻﹐以限逾越。嘉定癸酉﹐知州宋鈞﹐復興板築﹐越一期有半﹐乃訖工。築凡東西八百二十有二丈﹐南北三百四十有四丈﹐葺補者不與焉。今瀕江一帶﹐雉堞如制﹐累經巨浸﹐莫能壞。余𨿽土垣﹐猶乃堅好。城門八﹐洎以召去﹐別儲帑成之﹐今悉經攺作矣﹗朝京門前志爲望雲門﹕今門樓與和平門樓﹐皆今侯錢可則重建。朝京門前志爲望雲門﹕今門樓與和平門樓﹐皆今侯錢可則重建。定川門﹕今門樓﹐知州王佖重建。安泰門﹑安流門﹕今門樓﹐知州趙孟傳重建。善利門﹑嘉貺門﹕今門樓﹐知州李介叔重建。子城﹕周圍三里。正南爲遂安軍門﹐門有樓甚偉﹐淳祐壬子圮於水。明年﹐知州季鏞築基鳩材﹐念民疲﹐不敢亟﹔又明年﹐替去﹐知州吳槃成之。樓成﹐不減舊觀﹐參政徐淸叟爲之記。譙樓﹕因州門爲之。門之外﹐左爲宣詔亭﹐右爲頒春亭。壬子水﹐郡以厭勝之說﹐取州碑漂之。明年﹐知州季鏞搜舊篆更置﹐樓亦浸獘。開慶己未﹐知州謝奕中重修﹐校官鄭瑤爲之記。

戶口前志載﹐紹興己未﹐戶七萬二千二百五十六﹐丁一十一萬一千三百九十四。淳熙丙午﹐戶八萬八千八百六十七﹐丁一十七萬五千九百有三。蓋昔者丁錢未蠲﹐民苦重賦﹐故生子有不舉。自乾道五年﹐張宣公知州﹐抗疏祈免﹐奉旨減放有差。至淳熙﹐丁口之數﹐比紹興增凡六萬四千五百有九。開禧元年十二月﹐禦筆盡免兩浙身丁錢﹐從中殿之請也。蓋恭聖仁烈皇太后爲嚴人﹐故有是請。今爲戶凡一十一萬九千二百六十七﹐口凡三十二萬九千二百有六﹐比淳熙之數益增﹐豈非先太后深仁厚澤所致哉﹗故大書之﹐以著邦人之追慕云耳。

郡治郡治﹐在子城正北。宣和中﹐知州周格重建﹐僅足公宇而已﹐燕遊之地﹐往往蕪廢。故前志所載﹐自千峯榭﹑髙風堂﹑瀟灑樓之外﹐餘皆名存實無﹐充拓迨今﹐甫稱諸侯之居。設廳之北爲坐嘯﹐又北爲黃堂舊名凝香﹐又北爲正堂﹐曰秀歧舊名省心。今侯錢可則以近郊獻雙穗麥﹐因更此名。瀟灑樓﹕在正堂北舊名紫翠﹐其下爲思範堂。堂之北爲月臺。燕堂﹕在治事廳之北﹐又北爲綠蔭﹐東爲東齋。髙風堂﹕在治事廳之東﹐又東北爲植賢亭﹐爲松月亭。堂北有柏石﹐刻「壽柏」二字﹐識其古也。千峯榭﹕在髙風堂之北﹐憑子城爲之﹐其東爲環翠亭。松關﹕在千峯榭之下。由松關而北爲荷池﹐池之東﹐爲潺湲閣﹐西爲木蘭舟舊名荷池。讀書堂﹕自爲一區﹐在木蘭舟之西﹐舊爲北園。淳祐己酉﹐知州趙孟傳攺建。擬蘭亭﹕在潺湲閣之東﹐掬泉爲流觴曲水舊名流羽。其東北爲釀泉。錦窠亭﹕在釀泉之南舊名采歧﹐知州吳槃攺今名。桂館﹕在瀟灑園池之西﹐杏園﹑桃李莊又在其西。面山閣﹕自爲一區﹐在錦窠亭之東﹐其下爲賦梅堂舊名黃堂﹐知州季鏞易今名﹐而以黃堂扁於設廳之北﹐於義爲稱。瀟灑園池﹕郡圃之總會也舊名後樂。射圃﹕在瀟灑園池之南﹐爲堂曰「正己」。東溪﹕在射圃之南﹐亭曰「銀潢左界」舊名飛練。又南爲「翔蛟」。

列廨通判廳﹕在軍門內西﹐風月堂在公廳後。景定庚申﹐通判曹元發始以舊扁題之。南董堂在公廳右﹐嘉定癸酉﹐通判謝采伯建。錦繡堂﹕在南薰堂右﹐淳祐辛亥﹐通判吳溥建。園曰西園﹕爲亭三﹐曰第一開舊名梅亭﹑曰愛蓮﹑曰仰髙。舊有茅亭﹑湛碧﹑蔬畦三亭﹐今廢。添差通判廳﹕在東山下﹐淳熙丙午﹐知州陳公亮始以公館爲之。平分風月堂在公廳後。光風霽月堂﹕在公廳左﹐通判潘墀建。秀亭﹕枕東山爲之﹐足遠眺望。寶祐癸丑﹐通判楊敬之重建﹐越三年乙卯﹐通判吳堅以舊扁題之。余廳如前志。

倉場庫務平糴倉﹕附於常平倉﹐寶祐戊午﹐知州李介叔置。先是﹐知州宋鈞捐帑買田﹐爲催科義莊﹐以便役者﹐後乃淪沒﹐至是始根括還官﹐歲收其入﹐以備凶荒焉﹗郡人黃蛻爲之記。合同場﹕在輯睦坊﹐通判楊敬之重建。軍資庫﹕舊在儀門外東﹐今移街西﹐卽回易庫廢址。抵質庫﹕在軍門內東﹐淳祐辛亥﹐知州趙汝歷以舊醋庫攺充。神泉鑄錢監﹕在朝京門外﹐今廢。安養院﹕淳祐壬子﹐知州趙汝歷卽神泉監廢址爲之。餘如前志

館驛前志有新定驛﹐有公館﹑如歸館﹑定川館﹑東館﹑西館﹐今悉非其舊。庸志其攺作者焉。

行衙二﹕一在儀門外東。開慶己未﹐知州謝奕中以新定驛攺建﹐卽軍資庫舊址。一在都稅務西﹐卽多慶園舊址。淳祐丙午﹐知州章大醇攺建。盍簪亭舊名東館﹕淳祐壬子毀於水﹐明年﹐知州季鏞重建。安流亭﹕在朝京門外江滸。溪山偉觀﹝亭﹞﹕在城上﹐朝京門之南﹐與南山瀟灑亭相望。羣山獻奇﹐二江成字﹐甍棟鱗層﹐桅櫓上下﹐一舉目而盡得之﹐眞偉觀也。景定辛酉﹐今侯錢可則建。泳澤亭﹕在湖堤上﹐與湖心寺相望﹐旁爲二亭翼之﹐曰「淨碧」﹑曰「泛淸」。今侯錢可則建。

坊市前志﹐在城十有九坊﹐今二十有五坊﹐蓋續建者六﹐易舊名者六﹐用析書之。宣化坊在譙樓外西。桂華坊在梓潼殿西。狀元坊在軍門外﹐淳祐庚戌﹐知州趙汝歷以方逢辰大對第一﹐故表之。淸靜坊在天慶觀東。遷善坊在兜率寺前。安樂坊在純孝坊內。右續增。英達坊舊名育英。純孝坊以上一字犯禦﹐舊名攺。裏仁坊舊名仁裏。畱愛坊舊名遺愛。物阜坊舊名阜俗。朝京坊舊名望云。右續攺。

橋梁定川門外﹐跨新安江爲浮梁﹐凡百二十艘﹐舊名政平﹐前志名永通。寶祐丁巳﹐知州李介叔重建。至景定庚申﹐甫四年﹐往往腐脫﹐往來者病焉。今侯錢可則一新之﹐名之曰濟川﹐爲亭於橋之北﹐曰要津。石橋﹕在城內者十有三﹐在近郊者五。前志或載或否﹐今悉書之。一在軍門前﹐曰臥龍橋。一在市心五聖樓下﹐曰龍津橋舊名伏龍。一在子城東門外。一在嘉貺門內西。一在雙桂坊北。一在百順門內東。一在建徳縣治前。一在縣前直南。一在縣東﹐曰章家橋。一在縣東南﹐曰舍人橋。一在建安坊﹐曰馬賀橋舊傳以爲馬賀二家共建名得名。一在安泰門內。一在後瀝舊放生池側。一在朝京門外﹐曰佘浦橋。景定辛酉圮於水﹐郡貢士王炎捐資重築。一在和平門外。一在陪郭塢口﹐曰獅子橋。一在陪郭塢﹐曰風硎橋﹐有亭八楹﹐景定辛酉圮於水。一在獄廟東一里許﹐曰杜橋。

景定嚴州續志卷二

郡官建置州屬《禹貢》﹕「揚州之境」。秦郡縣天下﹐隸郡太守。漢建武十三年﹐置新都郡新都太守﹐卽今徽﹑嚴兩州之境是已。晉太康中﹐攺爲新安郡﹐宋﹑齊﹑梁﹑陳咸因之。其分封有新安王﹐其治郡有新安太守。隋仁壽三年﹐始以新安﹑遂安﹑桐廬三縣置睦州﹐領以刺史﹐卽今州境是已。後攺睦州爲遂安郡﹐置郡爲守﹐而以歙州爲新安郡。唐武徳中復爲睦州﹐天寶元年攺睦州爲新定郡﹐後𨿽沿革不一﹐然皆以刺史領州。五代時隸吳越國﹐初以防禦使遙領﹐吳越納土後﹐命殿中丞李繼敏權知睦州﹐自是爲知軍州事。政和中升爲節度州﹐宣和三年攺嚴州。寶祐三年三月﹐始命守臣兼節制軍馬﹐乾徳中置通判軍州事﹐其後有添差通判﹐省置不常﹐今爲定員。其學官有州學教授﹐聞有添差教授﹐然不常置。有釣臺書院﹐山長以州學教授兼領﹐其郡僚有節度掌書記與觀察支使通差﹑節度推官﹑觀察推官﹑錄事參軍﹑司理參軍﹑司戶參軍﹑司法參軍。其兵官有路分都監一員﹐州都監兩員﹐監押一員﹐間有路鈐轄﹑州鈐轄﹐不常置。近又有添差路鈐﹑路分﹐員冗滋甚﹐送迎廩稍﹐郡計患之。今侯錢可則﹐奏省兵鈐以下添差官﹐旨從之。其監當官有都酒務﹑比較務﹑贍軍務﹑在城都稅務﹑東津稅務。今三酒務會爲一官﹐亦省員。舊有神泉監﹐監廢﹐官亦隨省。諸縣官疏於各縣之下。

知州題名前志題名僅紀歲月﹐而政績例不書。今自寶慶攺元以來﹐序其次﹐摭其有政績者附書之﹐使後之觀者有考焉﹗謝采伯朝議大夫。寶慶元年十月初八到任﹐寶慶二年二月初六日宮觀。先是爲通判州事﹐至是正守陵祠位﹐在任有惠政。陸子遹奉議郎。寶慶二年十一月十五日到任﹐紹定二年三月二十二日赴召。祖佃﹑父遊皆出守﹐列於州學之世美祠。始創釣臺書院。陳畏朝奉大夫。紹定二年三月二十五日到任﹐紹定三年六月二十五日去任。衛朴朝奉郎﹐在任轉朝散郎。紹定三年八月十六日到任﹐四年九月十三日除太府寺丞。備禦衢寇在功﹐在任有惠政。李彌髙朝奉大夫﹐在任轉朝散大夫。紹定五年六月十七日到任﹐六年四月十七日去任。趙汝桿朝散郎。紹定六年四月十七日到任﹐當年七月十九日﹐除直寶章閣兩浙運判。顏頤仲朝奉郎﹐在任轉朝散郎。紹興六年八月二十四日到任﹐端平元年九月十三日﹐除司農寺丞。在任有惠政﹐奏用全會入納。葛逢朝散大夫。端平元年十一月十三日到任﹐二年四月十五日﹐除祕書省著作郎。王會龍承議郎。端平元年十一月十三日到任﹐二年四月十五日﹐除祕書省著作郎。趙汝柄奉議郎。端平三年五月二十六日到任﹐嘉熙元年六月初一日去任。前任守汝桿弟。萬一薦朝散大夫。嘉熙元年十二月十三日到任﹐三年四月內去任。衛湜朝散郎直祕閣﹐在任轉朝請郎﹐又轉朝奉大夫。嘉熙三年七月初六日到任﹐四年十二月二十六日赴召。前守朴之叔﹐刊《禮記集說》一部。趙與汶朝請郎直祕閣。嘉熙四年十二月二十六日到任﹐淳祐元年二月二十一日﹐別與州郡。王佖朝奉郎﹐在任轉朝散郎。淳祐元年三月十四日到任﹐二年九月二十六日去任。救荒有大功﹐修州學﹐行鄕飲﹐修釣臺書院﹐始教養嚴氏子孫。何處信朝議大夫。淳祐二年十二月初六日到任﹐三年七月初三日去任。趙希朴朝議大夫。淳祐三年八月初三日到任﹐四年七月二十一日﹐除軍器少監﹐五年正月﹐除金部郎官。前守師古子﹐父子皆有惠政﹐列於學之世美祠。章大醇朝奉郎﹐在任轉朝散郎。淳祐五年二月初九日到任﹐六年十月初四日﹐除侍左郎官。在任有惠政。髙斯得朝奉郎﹐在任轉朝散郎。淳祐七年三月初四日到任﹐八年六月除浙東提刑﹐當年七月十九日去任。在任有惠政。趙孟傳宣教郎直寶謨閣﹐在任轉通直郎﹐又轉奉議郎。淳祐八年七月二十九日到任﹐十年二月﹐除刑部郎官。增廩士月給﹐又增貢院夾廊﹐奏增貢額未允。趙汝歷奉議郎﹐在任轉承議郎。淳祐十年六月初三日到任﹐十二年四月﹐除司農丞。增創釣臺書院。季鏞承議郎。淳祐十二年八月初一日到任﹐寶祐二年八月十三日替。拯溺有大功﹐修學捨﹐采齒飲﹐郡政綱目悉舉。吳槃朝奉郎。寶祐二年八月十三日到任﹐三年三月﹐札兼節制軍馬。寶祐四年正月二十七日去任。造貢院詩卓﹐重修軍門﹐造魁星樓﹐奏增貢額未允。李介叔朝奉郎﹐在任轉朝散郎。寶祐四年四月初三日到任﹐六年六月初五日滿替。置平糴倉﹐伐民輸稅逋。謝弈中朝散郎﹐在任轉朝請郎。寶祐六年六月初六日到任﹐景定元年五月十一日除都官郎官﹐當年六月十八日替。前守采伯侄。重修譙樓﹐修明經界舊籍﹐奉請都城隍廟額﹐攺創儀門外行衙﹐修夫子殿﹐重造戟門﹐造兩廊從祀簾。錢可則承議郎。以直寶章閣於景定元年六月十八日到任﹐二年十二月準省札升直華文閣權任﹐三年四月初八日﹐升直敷文閣﹐知嘉興府﹐五月初一除尙左郎官﹐十一日升直徽猷閣﹐除浙東提舉﹐六月初八日替。郭自中奉議郎。景定三年六月初八日到任﹐四年三月初二日﹐準省札令赴都堂稟議﹐當年四月十五日去任。全槐卿朝散郎﹐以右文殿修撰於景定四年四月十五日到任﹐五年三月六日﹐準省札攺知徽州﹐於當年四月二十六日去任。趙孟立義承奉郎﹐在任轉承事郎﹐又轉宣義郎。景定五年四月二十六日到任﹐咸淳元年八月初七日﹐除直祕閣江淮都大﹐於當年十二月初六替。史冑之朝請大夫﹐在任轉朝議大夫﹐咸淳元年十二月初六日到任﹐二年二月十日去任。楊潮南朝散郎。咸淳二年七月十九日到任﹐三年五月九日﹐準省札令赴都堂稟議﹐當月十日去任。趙與植承議郎﹐在任轉朝奉郎。咸淳三年五月初六日到任﹐五年正月十三日﹐除浙西提舉﹐當年二月二十七日去任。呂直之宣教郎﹐在任轉奉議郎﹐又轉承議郎。咸淳五年三月二十一日到任﹐於六年四月初九日﹐除兵部郎官兼說書﹐於當年七月七日去任。李萊老朝請郎。咸淳六年六月十六日到任﹐當年八月六日﹐丁本生母憂去任。

通判題名姜彌明奉議郎。端平三年十二月初八日到任﹐嘉熙二年正月二十六日﹐攺添差通判臨安府。魯之損朝請大夫。嘉熙二年十月十一日到任﹐嘉熙四年十二月初六日滿。武迪中奉大夫。嘉熙四年十二月七日到任﹐淳祐三年二月二十七日滿。徐士特朝奉郎。淳祐三年十二月二十八日到任﹐淳祐五年二月十二日去任。張澄朝奉郎。淳祐五年三月初八日到任﹐七年六月初二日滿替。史望之朝散郎。淳祐七年六月初三日到任﹐八年十一月初七日﹐除宗正寺簿。謝焱朝散郎。淳祐八年十二月二十七日到任﹐十一年正月初二日﹐差知嶽州離任。吳溥奉議郎。淳祐十二年正月初三日到任﹐於當年六月初七日去任。孫一飛朝散郎。淳祐十二年七月二十五日到任﹐當年十一月十七日去任。宣�朝奉郎。寶祐元年六月十三日到任﹐於當年十月十八日去任。陳棠朝請郎。寶祐二年三月初九日到任﹐四年三月二十二日滿。朱逢朝奉郎。寶祐四年三月二十三日到任﹐於當年五月十八日去任。史松卿奉議郎。寶祐二年八月十七日到任﹐開慶元年八月二十八日替。曹元發宣教郎。開慶元年八月二十八日到任﹐景定元年除國子博士。康務本朝議大夫。景定元年十二月二十一日到任。

添差通判題名郭磊卿奉議郎。端平三年十月到任﹐在任轉承議郎﹐又轉朝奉郎。嘉熙二年九月除太博。陳叔遠宣義郎。嘉熙三年十一月十九日到任﹐在任轉宣教郎。四年六月十七日去任。韋鑑承議郎。嘉熙四年八月二十日到任﹐淳祐元年正月二日去任。孫夢觀奉議郎。淳祐元年十二月十三日到任﹐二年四月十九日予祠。趙與澣宣教郎。淳祐二年六月三日到任﹐在任轉奉議郎。三年六月二十六日予祠。趙時豪朝請郎。淳祐三年九月十九日到任﹐五年四月除太府寺簿。畱張遇奉議郎。淳祐五年四月二十二日到任﹐淳祐七年六月十一日滿。吳湜承議郎直祕閣。淳祐七年六月十二日到任﹐在任轉朝奉郎。九年六月十六日滿。謝奕正通直郎。淳祐九年六月十七日到任﹐在任轉奉議郎。十一年七月二十二日滿。潘墀宣教郎。淳祐十一年七月二十二日到任﹐在任轉奉議郎。寶祐元年七月二十二日滿。楊敬之通直郎。寶祐元年七月二十四日到任﹐二年十二月六日﹐別與差遣。吳堅宣教郎﹐寶祐三年四月十一日轉奉議郎﹐五年四月二十六日滿﹐除太博。郭和中承奉郎﹐徽州通判兩易﹐寶祐五年四月二十七日到任﹐開慶元年十一月丐祠。林子烈朝奉郎。開慶元年十一月二十日到任﹐轉朝散郎。樓晏承議郎。景定三年十二月二十五日到任。

賢牧嚴爲瀟灑郡﹐典領山川者﹐非淸髙不稱焉﹗前志所記田諫議﹑範文正﹑趙淸獻﹐眞能稱其山川者也﹗南渡以來﹐有光於三君子者相望﹐宜嗣書之﹐其方翺翔天衢﹐未究遠業者﹐姑俟後之秉筆者焉。潘良貴﹐字子賤﹐號養空﹐婺之金華人。名望巋然﹐純徳君子也﹗紹興二年﹐以直龍圖閣知州。𨿽在郡之日甚淺﹐而郡人尊之﹐至於今不忘﹐其爲政可知也。今有祠在學宮﹐列於名侯。胡寅﹐字明仲﹐號致堂﹐建寧人﹐文定公子。紹興六年﹐以徽猷閣待制知州﹐政教並行﹐民用胥勸。明年﹐文定公自衡山抵書曰﹕汝在桐江一年矣﹗大凡從官作郡﹐一年未遷﹐卽有怠意。汝宜作三年計﹐日勤一日﹐思遠大之業。未幾﹐移知永州。今學宮﹐公所攺作也。有祠﹐列於名侯。張栻﹐字敬夫﹐號南軒﹐謚曰宣﹐廣漢人﹐魏公子。以理學爲朱文公﹑呂成公友。乾道五年﹐以直祕閣知州。其治不嚴而威﹐不疾而速﹐大抵以教化爲先務。奏蠲丁鹽錢絹﹐民以蕃庶。旅名山﹐斥淫祠﹐至今遺老猶能誦張直閣焉。今學門﹐公所創也﹐與呂成公並祠於學。景定辛酉旨封華陽伯﹐秩於從祀。今侯錢可則仿帝學繪祀﹐因捨采焉。

名宦紀名宦次以歲月﹐不以官。呂祖謙﹐字伯恭﹐學者尊之﹐曰東萊先生﹐謚曰成﹐婺之金華人。乾道五年﹐需太學博士次﹐來爲郡員外博士﹐鐸音大振﹐士由遠方負笈者日眾﹐潘宮至不足以容之。在學著《春秋講義》。明年﹐張南軒爲守﹐政教胥善。南軒奏免丁錢狀﹐先生所作也。與南軒並祠於學。寶慶丙戌﹐其子延年宰建徳﹐邦人見之﹐如見先生。越月﹐以戎簿召。景定辛酉﹐追封先生爲開封伯﹐秩於從祀。今侯錢可則仿帝學繪祀﹐因捨采焉。時其孫寶之﹐仍以建徳宰行獻事。徐僑﹐字崇父﹐號毅齋﹐婺之義烏人﹐從東萊﹑晦庵二先生遊。開禧和議成﹐適以謁選畱京﹐陳所以折敵之策﹐𨿽言不果用﹐而朝論韙之﹐畱爲京學教授。公竟從選部授觀察推官來嚴﹐在郡多所禆贊﹐事有不可﹐必反復論諍﹐不爲矯激﹐意𨿽異已者﹐久益知敬。郡守欲舉公﹐適同僚有謀穎去者﹐公遜先之﹐再舉卒不受。朝紳以學洞聖原﹐行表鄕曲薦之﹐遂以掌故登朝。後仕至工部侍郎﹐與參政眞西山﹐俱系時望云。郭磊卿﹐字子奇﹐號兌齋﹐天臺人。端平三年﹐由太社令來爲添差通判﹐延納儒生﹐誨以義理之學﹐一干以私﹐輒叱去。郡政不逮﹐多所正救。部使者以訟牒屬公﹐日旁午﹐公從容剖決﹐大抵以厚風俗﹐媺教化爲本﹐舞文弄法之徒﹐姦莫能遁﹐邦人士翕然尊之。後召爲太博﹐及居言路﹐皆稱其官﹐世以不及大用爲惜。子和中﹐寶祐五年﹐以兩易來繼父官﹐其精明實似之。

瑞產物有素產﹐亦有瑞產﹐前志所紀﹐素產備矣。今續志登成﹐瑞產適應﹐庸大書之。景定壬戌夏四月九日﹐郡民孔文桂等言﹕麥秀兩歧﹐在東郊公田中。知州錢可則遣視良實﹐就采之﹐得歧穗餘一百﹐繪圖狀實﹐以獻天子。有旨宣付國史館。會皇弟太師嗣榮王﹐亦以所得函活﹐爲圖以進。玉音報曰﹕祥非偶至﹐應必有先。由輝聯華萼﹐以陶和致秀。啟麥歧而薦瑞﹐兆王師之不用﹐慶農扈之告登。上協天心﹐美鐘地產﹐繪圖來進﹐嘉意良勤。報聞邦人鼓舞歡悅﹐願托琬琰﹐以詔將來天時不能遁也。爲刻石﹐置郡治之髙風堂。

荒政郡墾山爲田十一二﹐民食仰糴旁郡航粟﹐一不繼﹐便同凶年﹐況旱潦乎﹗庚子之旱﹐壬子之水﹐辛酉之絕糴﹐非天假仁侯﹐竭力拯惠﹐民其枯魚矣。用摭其實﹐以告來者。嘉熙四年﹐夏秋大旱﹐明年春﹐民采橡蕨﹐救死不給﹐路殍相枕藉﹐郡無以救。於是將作鹽丞王公佖﹐被選求甦。公下車﹐首扃廚傳﹐節浮費﹐一意救荒﹐乞米於朝﹐勸分於鄕﹐靡不力﹐民賴以活。去郡時﹐民遮道以酒餞公﹐公爲舉一杯酹之。公字元敬﹐金華人。淳祐十二年夏六月辛酉﹐大水被九州﹐闤闠爲壑﹐五日乃縮﹐壞公私廬舍亡數﹐民苦溺且饑。天子遣使歷九州存撫﹐命奏院季公鏞出守拯是邦。公下車﹐虛己問俗﹐首蠲秋苗十六﹐力控廟朝﹐寬京府榷糴之令﹐發廩分賑﹐民飽實惠。捐抽解場木﹐予被水者戶有差﹐不幾時﹐頓復舊觀﹐民亦忘其爲昏墊也。秩滿﹐民借畱不許﹐遺愛藹然。公字伯韶﹐古括人。景定二年秋七月戊寅﹐浙右大水﹐湖﹑秀爲甚﹐至於冬十月不退。嚴𨿽水駛不久溺﹐然航粟遂梗﹐民無所得糴﹐趨利者冒衢﹑婺禁﹐肩負斗斛至﹐價日翔踴。時東嚴錢公可則﹐司牧是邦﹐喟然曰﹕民可一日無食乎﹕亟發廩賑之﹐﹝鏤﹞﹝屢﹞諭俗以儲蓄運糶爲勸。略曰﹕本州環山爲郡﹐地非沃衍﹐家乏蓋藏﹐一年耕且不足以給一年之食﹐此公私所以俱匱也。今歲水潦之後﹐浙右諸郡﹐莫不告歉﹐先具無備﹐折運方艱﹐不早圖救﹐其將安仰。太守日夜念此至切﹐如折絹糴米﹐期者舊敝﹐申請省部﹐力抗鄰邦。爲軍食計﹐固毋或不盡其心﹐乃若民食之天﹐日不容闕。兢兢軫慮﹐由己饑之。本州它無公儲﹐止有義倉米斛﹐亦旣申臺府行賑給。惟有通放摺運﹐招誘客商。近已控吁於朝﹐嚴戒屬邑矣。然來者有限﹐食者無涯﹐深山窮谷之氓﹐老弱疲癃之輩﹐莫能遠致﹐寧免嗸鳴﹗非富室大家﹐隨地應糴﹐安得人人而濟之。嚴之所謂富室大家﹐積倉髙廩﹐狼戾腐紅﹐視他處固不多見﹐苟存心於愛物﹐於人必有所濟。要自有佩服格言﹐力行好事者﹐敢以二事勸﹕曰儲蓄﹐曰運糶是也。夫一鄕一里之內﹐豈無十數大家﹐伏臘輸官之餘﹐豈無窖囷寬剩﹐或三二百石﹐或七五十石﹐下而至於一二十石。家計之不足﹐鄕計之有餘﹔鄕計之不足﹐邑計之有餘。謹其閉藏﹐時其發糶﹐皆足以濟人也﹗官司方幸饑者有告糴之地﹐必不彊以賑濟﹐必不加以科率﹐必不指無爲有﹐證少爲多﹐使之有官吏搔擾之費﹐如此何憚而不儲積。土狹人稠之境﹐固無谷粟寬余﹑產嗇財丰之家﹐要必事力埪實﹐或取之客販﹐或取之鄰境﹐或取之產米之鄕﹐移其他經營之資﹐爲此時懋遷之舉﹐𨿽所以利人﹐亦所以利己。定時而斂﹐及其而發﹐是獨不可爲歟﹗官司何幸﹐富者有好義之心﹐必不裁其價直﹐必不限其數目﹐必不驅東就西﹐彊此從彼﹐使之有州縣奔走之撓。如此又何憚而不運糶﹗又況官民有相因之勢﹐貧富有相依之情﹐貨財谷粟有相通之理。凡所以爲是委曲者﹐不過砍轉貴糴而爲平糶﹐回饑歲而爲丰年﹐一邑一鄕﹐俱得一飽﹐隱然有安富卹貧之道﹐皆因所利而利之耳。有人心者﹐詎肯坐視。𨿽然﹐官司亦不以虛談而致實利﹐有能爭先倡率﹐悉意奉行﹐爝然惠及於民﹐自當第其輕重﹐隨其多寡﹐厚加旌賞﹐以示表厲。如土庶之借補﹑蠲役﹐寓官之減剡升秩﹐申之臺閫﹐請之朝廷﹐有勞必酬﹐的非文具。若夫閉糴增價﹐泄糶出境﹐有司之法昭昭﹐太守亦不得而私也。力控廟朝﹐弛旁郡糴禁﹐捐帑分糴﹐列四局平糶﹐市價隨減。又稅家運糶﹐應勸急公﹐民以全活。棠蔭蔽芾﹐環召有日﹐邦人有借恂之願焉。公字正己﹐五王之冑﹐相國之孫﹐今爲天臺人。

稅賦郡處萬山中﹐土最瘠﹐民最貧﹐均賦任役﹐不可一日無仁政。紹興界多歷年所﹐圖籍淪散。豪民猾吏﹐相爲姦欺﹔貧民下戶﹐俯首受困。至舉其所謂仁政者﹐而仿佛之﹐反曰不仁﹐人情之難齊久矣﹐不均不平﹐不澄不淸。寶祐乙卯﹐行手實不及境。戊午﹐知州謝奕中奏請修明經界之舊﹐有旨諭之。於時屬縣奉行﹐有虔有不虔﹐故民瘼有甦有不甦﹐仁政之行﹐果難矣哉﹗諸縣稅額﹐悉前志之舊﹐今不復書﹐姑摭建徳縣修明之略於左方。它縣𨿽以成籍來上﹐然未足以傳信﹐不敢書。建徳縣民產官產之不均稅者在外﹕坊郭基地﹐以丈計﹐得三萬三千八百六十四田﹔以畝計﹐得十三萬一千六百三十五山﹔若桑牧之地﹐以畝計﹐得五十四萬五千二百九十七石巖雲霧地之不均稅者在外。物力﹕坊郭基地﹐以三等均數計﹐物力三萬一千一百七十二貫有奇﹔田山桑牧之地﹐爲等不一﹐計物力七十七萬四百四十八貫有奇。總計八十萬一千六百二十貫有奇。民戶入納﹐有產稅﹐有和預買﹐悉輸絹。蓋產稅之外﹐別敷和預買﹐名色淆紊﹐起敷碎煩﹐小民至不能曉。又於內各有分數﹐俾之以錢代絹﹐謂之折帛錢﹐是致小民重爲吏攬所愚﹐每年起敷之數﹐吏得以髙下其手。今合產稅﹑和買之絹爲一﹐每物力四十一貫二百﹐均敷絹一匹﹐卽一貫三十文敷一尺﹐坦然明甚﹐合而計之﹐正足元額一萬九千一十匹之數。外折帛錢﹐徑以物力一百貫﹐敷納三貫﹐其物力十五貫以下人戶﹐免敷。合而計之﹐用足元額一萬九千九百八十貫之數。他如茶錢﹑役錢﹑稅綿﹑上供絲之類﹐大率仿此。官無虧賦﹐民無重徵﹐眞百幸事也。籍成﹐邑宰潛說友爲序﹕紹興經界﹐距淳熙末﹐圖籍以多散失﹐且嘗詔漕臣﹐督州縣補葺之。則自淳熙至今日﹐其獘又可知已。豪右詭名規避﹐姦胥舞文變易﹐賦額銷蝕﹐豈惟嚴陵哉﹗寶祐戊午﹐版曹始用舊額﹐徵諸郡太守﹐告院謝公﹐諗於眾曰﹕有土此有財﹐固也﹐泛以舊額責之縣﹐則產去稅存者﹐其奚堪﹐毋已﹐則按經界之舊而修明之乎。亟聞於上﹐玉音兪之。說友學制附庸﹐奉行惟謹﹐遂詢僉謀﹐賓鄕望﹐嚴選任﹐曾不期月﹐而九鄕二十一都﹐各以其籍來上。乃視鄕分廣狹﹐計物力多寡﹐裁其溢而核其虧﹐因其輕而革其重﹐不底於均﹐不止於是﹐舊額無損﹐新徵頓輕。義役成規﹐藉以息民詞﹔科買均配﹐藉以應上命﹐宿姦老蠹﹐旣爲之風灑雪滌﹐而數十年之苦於白輸者﹐脫然如沈屙去體。聖君﹑賢太守之賜﹐不其大哉﹗旣成﹐父老請以等則鋟諸梓﹐俾勿壞。用略述其梗槪。朱文公曰﹕三十年一翻經界方好﹐至哉言乎﹗潤澤而推廣之﹐尙有望於來者。開慶己未月旣望﹐宣教郎﹑特差知嚴州建徳縣﹑主管勸農公事兼軍正潛說友序。

軍餉郡以絹三萬六千匹﹐代婺輸上供﹐易婺米一萬五千碩﹐以供郡餉﹐此皇祐指揮﹐所以便兩郡也。今代婺之絹﹐戶部直重於嚴﹐而婺米每每負償﹐𨿽朝旨督之﹐輒不報﹐嚴以之困。前守屢申廟朝﹐欲令嚴自糴米﹐婺自輸絹﹐未兪也。景定庚申﹐今侯錢可則力控得請。景定元年八月空日﹐都省札子指揮節文﹐照得嚴州每歲爲婺州代納上供絹三萬六千匹﹐婺州卻撥米一萬五千石﹐準還嚴州﹐應副支遣。自皇祐間有此指揮﹐其來已久。嚴州之絹﹐起解版曹﹐不至有欠﹐惟婺州之米﹐多是占吝﹐遂至拖壓。蓋以嚴爲鄰郡﹐莫可誰何﹐未免忽視。今據嚴州申﹐積欠米計二萬八千三百餘石﹐今年合撥之米﹐又不在此數。嚴州𨿽屢常申述﹐朝廷亦屢行催督﹐婺州官吏視爲故常﹐更不遵奉。今若不與區處變通﹐則婺以抵拒爲得計﹐而嚴之瀆撓卒未已。合議指揮﹐聖旨令嚴州於歲額代婺絹內﹐截畱一半﹐一萬八千匹﹐自市米充軍食﹐仍以一半絹解赴戶部。婺州亦令解絹一萬八千匹﹐補足戶部元額﹐卻與免撥米還嚴州。並自景定元年分爲始﹐仍下戶部﹐照應施行。其婺州所欠米數﹐照元行下運司﹐嚴催撥還。如朝旨﹐猶是嚴代婺輸絹一萬八千匹﹐而婺乃盡免餉﹐嚴婺兩郡得失﹐較然明甚﹐而婺猶拒命不聽。明年﹐戶部以兩郡申請不以白於朝﹐復如皇祐指揮﹐但插婺米先入於嚴﹐然後趣嚴絹入部。景定元年十月空日﹐省札戶部申﹐照得嚴州代婺州解絹﹐以充上供﹐婺州撥米還嚴州充軍糧﹐其來非一日矣。邇年兩郡互有申請﹐施詳案櫝﹐其曲不在嚴而在婺。蓋嚴代婺解絹﹐乃承戶部拘催﹐不可稽違﹐婺還嚴之米﹐旣無統攝﹐率是違欠﹐甚至開慶年間﹐尙欠二萬餘石﹐宜乎嚴之有請於朝﹐欲將代解之絹﹐從本州折價糴米﹐徑令婺自解絹。準省札行下﹐許令嚴州於代解絹內﹐截畱一半﹐計一萬八千匹﹐自市米以充軍食﹐仍以一半絹解赴戶部。亦令婺州解絹一萬八千匹﹐補足戶部元額﹐卻與免撥米還嚴州。自景定元年始﹐續婺州乞解絹米﹐各仍舊貫。本部又已節次﹐備申續準行﹐不若婺州仍欲舊貫。今項預辦一年之米一萬五千碩﹐發還嚴州﹐方可從申續。又據婺州申﹐已樁到米一萬石﹐卽還嚴州。今嚴州人申﹐每歲差撥人船取米﹐每被坐困﹐乞照近降指揮﹐監婺州解絹﹐容本州自措辦軍糧。及謂婺州所報﹐見有米一萬石﹐以待本州取發者﹐平時率是虛給﹐友脫本州先次解絹。本部今與酌可行之說﹐爲悠久之計﹐嚴州解本部之絹﹐不患其不足﹐婺州還嚴州之米﹐深慮其失信﹐欲催嚴州之絹﹐當先催婺州之米。州郡一也﹐體統一也﹐豈可謂本部可催嚴州之絹﹐而不爲嚴催婺州之米乎﹗況嚴州申請不已者﹐止以婺州之米不還﹐米苟還矣﹐其將何辭﹖所有景定元年﹐互撥米絹﹐嚴州已將合解一半之絹﹐折價糴米﹐以充軍糧訖﹐況隔一載﹐難於再理﹐當令婺州將合還嚴州景定元年米一萬八千石﹐每石照農寺司折價解部﹐買絹補還元額﹐專官前往﹐守待啟發。所有景定以後年分﹐其婺州還米一萬五千石﹐嚴州解絹一萬八千匹﹐各分作三綱須管﹐婺州先自啟登本色米斛﹐至嚴州交管﹐同嚴州絹綱﹐申發赴部。第一綱十一月下旬﹐第二綱十二月下旬﹐第三綱次年正月下旬。婺米之交管﹐嚴絹之起綱﹐定在如期﹐同時到部。仍委各州僉判﹐任責提督﹐申自今後﹐各郡僉判批考及離任須管﹐具本年本任內﹐各處發米發絹數目﹑月﹑日﹐申本部點對﹐如無欠缺﹐侯行下﹐方許批書。欲乞札下嚴﹑婺兩郡遵守﹐並乞札下吏部遵守施行。侯指揮﹐照得嚴﹑婺州兩易絹米事﹐昨降指揮﹐已自平允﹐今戶部以兩郡析申不已﹐區畫悠久之說來上﹐理亦不行﹐須議指揮。十月二十二日﹐奉有聖旨﹐依戶部所申事理﹐令各處遵守施行。仍令各郡正任通判任責催發﹐不許違戾。婺果守信﹐嚴亦何不利之有﹖第婺爲反復﹐終不如行兩易之爲愈也。

景定嚴州續志卷三

學校州學﹕在城西北隅﹐始學門屈折東出。乾道五年﹐張宣公知州﹐始辟南向。直北爲櫺星門﹐又北爲潘水﹐爲大成殿門。殿於一學爲中殿﹐廡爲從祀﹑爲前廊位﹐兩廡有俠廊。錢糧庫在其東。由殿門而東爲肅儀位﹐爲魁星樓。西爲公廚。大成殿之北爲明倫堂﹐堂之東爲名侯祠宋廣平﹑田諫議﹑範文正﹑趙淸獻﹑張宣公﹑胡致堂﹑潘養空。西爲先賢祠嚴先生﹑皇甫吏部﹑李都官﹑江諫議﹑詹光祿﹑方元英﹑諭玉泉﹑趙復齋﹑錢融堂。卽堂廡爲四齋﹐東曰時習﹐曰近思﹐西曰克已﹐曰篤志。明倫堂之北爲敕書樓﹐下爲南軒﹑東萊二先生祠。東爲世美祠﹐以祠郡侯之世守者。西爲直捨。學計病不給﹐每有獘壞﹐必州郡捐帑葺治。初﹐雍熙二年卜今址﹐更田諫議﹑範文正﹑趙淸獻三大賢﹐然而棟宇之制﹑教養之具悉備。自雍熙至大觀﹐一新之﹔自大觀至紹興﹐又一新之。蓋百五十年間﹐三攺作矣﹗自紹興至今﹐百二十年﹐補苴支吾﹐僅免頹壓﹐撤故就新﹐未易議也。今侯錢可則﹐廉知學有樵山一段﹐宦家以薄租專其利滋久﹐命奪以還學﹐專以地利給修造費﹐美意爲作繼云。諸生立石於學。魁星樓﹕爲一學偉觀。前知州吳槃﹐旣勤朴斫﹐今侯錢可則始丹堊其上﹐以奉魁星﹐郡人方逢辰書其扁。其下爲會食之所﹐始名育英﹐眉山楊棟爲記﹐今攺爲登云。釣臺書院﹕釣臺距城五十里﹐範文正公始創祠宇。紹興四年﹐知州顏爲嘗加葺治﹐名其閣曰客星﹐軒曰羊裘。八年﹐知州董弅作招隱堂於祠之左。前志列於桐廬縣古迹下。淳熙五年﹐知州蕭燧重修﹐呂成公爲記。紹定戊子﹐知州陸子遹始創書院。淳祐辛丑﹐知州王佖始延堂長﹐訓嚴氏子孫﹐月計所廩給之。又十一年辛亥﹐知州趙汝歷鑿石累土﹐以廣其地。益以棟宇﹐爲門三間﹐榜曰釣臺書院。歷級而升﹐爲官廳﹐左仍先生祠也。羊裘軒﹑客星閣悉仍其舊﹐以招隱堂廢址爲燕居堂﹐下爲門廡﹐榜曰燕居之門。由官廳而右﹐爲講堂﹐榜曰淸風堂﹐堂之北爲復屋﹐榜曰遂髙堂。堂之南﹐臨流爲閣﹐榜曰雲峯煙水。爲四齋﹕曰明善﹐在淸風堂之左﹐希賢在其右﹔曰尙志﹐在雲峯煙水之左﹐修己在其右﹐爲鑪亭﹔曰會友﹐山長﹑堂長有位﹐祭器有庫﹐儲畜有倉﹐庖湢有所。於是延致衿佩﹐教養其間﹐綸釣之地﹐有弦誦聲矣。攺登臺路﹐於書院之右﹐山腰有亭﹐以待憩息。東臺舊有亭﹐更爲亭西臺﹐對立相望﹐第董事者識。凡芟夷古木﹐路取徑直﹐無復盤旋之舊﹐識者非之。郡捐帑五萬緡﹐就城爲抵質庫﹐月收其息﹐以助養士。明年﹐知州季鏞聞於朝﹐以州學教授兼山長﹐循故實﹐以四仲月守致詞﹐遣山長率職事致祭﹐守亦時往。書院之制﹐蓋略備矣。然枕髙憑虛以爲基﹐經王子世浸﹐溝湮土頹﹐不十年廩﹐廩欲壓。景定辛酉﹐今侯錢可則亟修治之﹐視舊益勝。客星閣﹐舊淪於僧捨﹐頹圮滋甚﹐命僧撤其故爲法堂﹐更卜爽塏於佛廬之左建焉。此山艸木﹐自是益精神矣。書院有田﹐今六十四畝有奇﹐以嚴氏孫掌之﹐而山長稽其出納﹐養士錢仍給於州。山之陰有平疇山﹐先生故所耕也。

州學教授題名學惟教授一員﹐宣﹑靖兵興﹐至乃缺官﹐紹興二年始復置。乾道五年﹐呂成公以太學博士﹐需次來爲員外教授﹐後未有繼者。淳祐十二年﹐省並京局官爲在外添差官﹐乃復員外置﹐以監封樁庫﹐江一鶚爲之﹐然非常員。前志例無題名﹐今補其缺﹐自紹興二年始。石嗣慶紹興二年八月初三日到任。朱良弼紹興五年十一月初四日到任。沈傃紹興八年十二月初五日到任。鄭範紹興十一年十二月初五日到任。繆若虛紹興十四年十二月初五日到任。王大治紹興十八年十二月二十五日到任。葛騏紹興二十一年閏四月十三日到任。陳祖言紹興二十三年十月初六日到任。嚴抗紹興二十六年五月初三日到任。鄭南紹興十二八年四月二十六日到任。徐存紹興三十一年五月初二日到任。沈必豫隆興二年六月初三日到任。鄭庶乾道三年六月初十日到任。呂祖謙乾道五年九月十五日到任。曹嶧乾道六年七月初七日到任。蔡霖乾道六年十一月十九日到任。程弘圖乾道八年九月初七日到任。袁樞乾道九年二月二十四到任。顧彊淳熙三年二月二十六日到任。祝華淳熙六年二月初三日到任。楊寅淳熙八年八月初二日到任。劉文富淳熙十年六月二十四日到任。蔡衝飛淳熙十三年八月初一日到任。鄭昉淳熙十六年十月二十七日到任。練文紹熙三年十二月初三日到任。黃楫慶元元年十二月十七日到任﹐五年二月十三日滿。兪森慶元五年二月十三日到任。何剡慶元五年六月二十四日到任﹐嘉泰二年八月召除學官。林式之嘉泰二年八月二十日到任﹐開禧二年二月十八日滿。侯允開禧二年二月十八日到任﹐嘉定二年三月二十一日滿。葉洪嘉定二年三月二十一日到任﹐五年三月二十一日滿。徐有孚嘉定五年三月二十日到任﹐八年四月十七日滿。陳潮嘉定八年四月十八日到任。元伯潛嘉定十年十一月二十六日到任。施琮嘉定十二年六月二十九日到任﹐於十五年八月替滿赴班。陳震嘉定十五年九月初一日到任﹐寶慶二年正月初八日滿。李大同寶慶二年正月初九日到任﹐三年十月十五日﹐準省札兩易慶元府教授。卜夢符慶元三年十二月初七日﹐兩易到任。林石紹定二年四月初五日到任﹐五年五月初三日﹐滿替赴班。戚達先紹定五年五月初四到任﹐當年十二月去赴班。陳鑄紹定六年八月二十四日到任﹐端平元年六月初六日﹐兩易行在省倉上界門。葉英端平元年七月十五日到任﹐嘉熙元年十月十四日滿。周琮嘉熙元年十二月二十五日到任﹐淳祐元年三月二十四日任滿。陸壑淳祐元年三月二十四日到任﹐當年五月二十日去任。桂錫孫淳祐元年十月初二日到任﹐四年十月十六日滿。章士元淳祐四年十月十六日到任。王得一﹝原缺﹞。趙良維淳祐八年四月二十九日到任﹐十一年六月十六日滿。沈應丑淳祐十一年六月到任﹐寶祐二年八月內滿替。方畿寶祐二年八月十三日到任﹐四年十月初二日去任。林申寶祐四年十二月二十七日到任﹐開慶元年二月七日滿。江一鶚寶祐六年﹐特旨添差﹐十一月初三日到任﹐至景定元年十一月得旨﹐特差提領戶部犒賞所準遣。鄭瑤景定元年正月二十五日到任﹐四年二月十三日滿替。陳夢虎景定四年二月十三日到任﹐咸淳二年二月二十六日滿。聞大有景定三年﹐指揮增差詩賦教官﹐咸淳攺元﹐以釋褐被旨﹐特與堂除﹐塡見闕。是年二月十六日到任﹐四年七月二十日滿替。翁淳甫咸淳二年二月二十六日到任﹐五年三月二十一日滿替。方用咸淳四年七月二十日到任趙希埊咸淳五年三月二十一日到任﹐八年六月初八日滿替。唐則天后﹐以地字從也﹐非誼﹐別制「埊」字。老子云﹕居善地。趙希埊﹐卽用天后所制之地字。地﹐漢書作墬。

貢舉貢院﹐在州學之西﹐賓興就試者﹐餘七千人﹐解額僅十八人。淳祐己酉﹐知州趙孟傳增創西廊八間。寶祐乙卯﹐知州吳槃﹐采巨木﹐造試桌﹐分置廊廡﹐以革納案雜沓之患。初﹐端平甲午﹐詔增天下解額﹐視辛卯舉終場人數爲差。辛卯﹐衢寇猖獗﹐郡與衢鄰﹐士以保護鄕井﹐多不暇試﹐終場人數比他舉不逮﹐故增額亦不及之。今以書學專門者﹐餘二千五百人﹐而貢者四人﹐艱亦甚矣。淳祐丁未﹐舉人黃蛻大對﹐爲天下第二﹔庚戌﹐舉人方逢辰大對﹐爲天下第一。知州趙孟傳﹑吳槃﹑今侯錢可則﹐疊援近比﹐以增解額爲請。天髙聽遠﹐尙仍其舊云。

登科題名郡山川奇勝﹐士生其間﹐淸髙相尙﹐科第餘事耳。趙淸獻公知州﹐始刻碑州學﹐紀登科者名﹐後來者續刻之。洎淳熙丁未﹐刻石殆徧﹐更爲第二碑﹐今又將徧矣。蓋郡之士風日盛﹐射策君門者﹐比舉益眾﹐碑之屢續也固宜。乃若黃蛻爲丁未第二人﹐方逢辰爲庚戌第一人﹐又皆以气節自貴重﹐無忝大名﹐非但鄕閭之榮也。今續題名﹐自寶慶二年始。唐文泉子劉蛻復愚﹐一說長沙人﹐一說系桐廬人。黃蛻卽用文泉子舊名﹐景慕鄕先輩而起﹐信乎﹗復患之爲桐產也。寶慶二年王會龍榜﹕洪夢炎余肆葉微馬登龍葉端平趙孟修趙師緝趙爖夫趙汝綰趙汝氵得趙彥嶽紹定二年黃朴榜﹕方應旗汪自彊洪牧胡伯驥紹定五年徐元傑榜﹕江時舉洪揚祖姚夢角李浚端平二年吳叔告榜﹕江應發趙由迪嘉熙二年周坦榜﹕邵應豹林旂上捨方若吳季子王鈜何應旂方洪趙采夫淳祐元年徐儼夫榜﹕邵甲翁應弼黃宗仁洪松櫳淳祐四年畱夢炎榜﹕餘夢洪胡夢魁舒文龍淳祐七年張淵微榜﹕黃蛻榜眼葉曇甲科趙與椯洪元忠國學方元善國學趙儼夫上捨翁文龍翁旂李鴻冀淳祐九年方逢辰榜﹕方逢辰元名夢魁禦賜今名方登甲科方吉馬季麟吳洪徳洪蘭胡夢麟寶祐元年姚勉榜﹕黃應棪國學葉閎祖任桂發洪承祖方繢寶祐四年文天祥榜﹕洪文伯上捨趙與東黃嘉洪伏龍盧萬里時賽鄭涇開慶元年周震炎榜﹕洪榕何應斗翁蒙正鄭琚景定三年方山京榜﹕方炎午上捨方槐吳雄飛上捨胡順昌上捨余義端省試前名濮桂發胡夢髙內捨方龍榮周濂

鄕飲古者黨庠術序﹐鄕飲有常﹐後乃視爲曠典﹐𨿽名都大藩﹐或百載不一舉﹐況於嚴乎。亦越名侯相望﹐思美教化﹐用能酌時之宜﹐爲之損益﹐以無忘古意焉。故特書之。紹興間﹐知州蘇簡行鄕飲﹐禮成﹐有詩示諸生﹐刻於學。嘉定戊寅﹐知州鄭之悌行鄕飲於貢院﹐會者千餘人﹐郡人詹艮爲賓。淳祐壬寅夏四月癸丑朔﹐知州王佖行鄕飲於貢院﹐會者千餘人﹐郡人錢時爲賓。明日﹐時詣學講書﹐有紀事一卷﹐校官桂錫孫爲之序。寶祐甲寅﹐知州季鏞﹐修學告成。秋七月辛丑朔﹐捨采於先聖先師﹐祀畢﹐升堂講書﹐因酌諸生。會者百餘人。景定辛酉﹐今侯錢可則﹐以正月甲午捨菜於先聖先師﹐祀畢﹐序拜齒飲﹐會者五百有十人﹐郡人黃巖爲賓﹐推髙年者爲老﹐飲畢﹐饋寶老以幣。有紀事一卷﹐校官鄭瑤爲之序。學所以明人倫也。古者黨有庠﹐術有序﹐鄕有學。鄕飲之儀﹐歲一行於黨﹐再歲行於州﹐三年一行於鄕﹐人倫之化﹐無時而不明也。世降而下﹐至乃視爲曠典。今嚴爲輔郡﹐士儉俗貧﹐綰使符者﹐率支補不給﹐搜墜舉逸尢弗暇。蓋自壬寅之後﹐寥寥至今。景定初年﹐東巖先生來宣天子徳意﹐政教並行﹐人士胥悅﹐遊刃之下﹐不見肯綮。先立春數日﹐戒學宮﹐飭舊典﹐其以攺歲之二日﹐釋菜於先聖先師﹐爰命邦人序齒拜飲﹐庶昭學校明倫之意。瑤﹐稟承未幾﹐先生卽以成式示﹐居敬行簡﹐井然有條。卽事之日﹐先生率作僚﹐延三老﹐質明鹹集﹐登降有度﹐獻酬有文﹐尊老有饋﹐仁義之气靄如也。耆耇在右﹐怡怡愉愉﹐俊秀在列﹐肅肅雍雍﹐顧瞻敬嘆﹐莫敢逾越。信哉﹗學之所以明人倫也。矧是邦人士﹐夙陶宣公﹑成公之化﹐二公有祠﹐與學同久。今儲君以歲上元﹐奠謁於膠庠﹐首躋二公於從祀之列﹐而先生又以儲邸之戚﹐相門之英﹐來修二公之化﹐以嘉惠儲君之治﹐道脈國脈﹐相爲無窮。先生致澤之規模﹐其殆昉於此矣﹐邦人士徳先生之意甚厚。

鄕會鄕會所以篤枌楡之誼﹐惟唱第畢﹐鄕之位於朝與仕於京者﹐張宴湖山﹐爲新貴者慶﹐最爲盛集。嚴爲恭聖仁烈皇后毓慶之鄕﹐後兄楊惠節王次山﹐學仲甫﹐後姪敏肅王谷﹐字聲之﹐忠憲王石﹐字介之﹐每集必爲統盟其後﹐節鉞蟬聯﹐纓紱輝映﹐率繼先志。今節使蕃孫之子鎭﹐以尙帝姬益貴﹐期集益有光焉﹗每集必有題名﹐今摭紹定龍飛所題於左。紹定龍飛題名主集﹕新安郡王永寧郡王與集﹕王臨應伯方俌士武

鄭穎茂叔

方萬里子萬王井深父趙時傒民望趙時恢洪道邵克勤宗禹王彜倫叔敍餘輝文炳詹好徳懿子洪擬祖季擬方若水善甫朱淮長源洪潓汝忠方應旂正甫汪自彊行之洪牧尊之朝伯驥徳甫

人物郡人物﹐表表相望﹐大抵尙气節而輕功名﹐有子陵一絲之風。南渡人物﹐前去尙闕如也﹐今嗣書之。詹至﹐字及夫﹐郡人。父安﹐爲鄕先生﹐躬教四子﹐皆登進士第﹐公其次也。建炎初﹐通判鞏州﹐金兵將及境﹐郡守假它檄去。公合民兵七千人﹐授甲登陴﹐入與家人訣﹐出約死守。敵力攻五日而遁。紹興初﹐詔有事於明堂﹐公奏﹕與其崇孝餉之虛文﹐曷若厲復仇之大義﹐請移費佐軍﹐剋圖恢復。事𨿽不行﹐識者韙之。張忠獻公督師﹐辟公掌機事﹐以功除直祕閣。忠獻公去國﹐不復用。後爲永興等路提點刑獄﹐丐祠歸沒。張宣公銘其墓。詹儀之﹐字體仁﹐至猶子也。登紹興二十一年進士第。乾道間﹐張宣公守鄕郡﹐呂成公分教﹐公方占家食﹐日以問學爲事。淳熙二年﹐公知信州時﹐朱文公﹑呂成公俱在鵝湖﹐往復問辧無虛日。及帥廣東﹐首以濂溪舊治﹐立祠曲江上﹐張宣公爲之記。後論廣鹽官鬻之獘﹐孝廟韙之﹐除公吏部侍郎﹐知靜江府﹐因任六年﹐官鬻獘革。未幾﹐代者飛語中公﹐有袁州行。光皇登極﹐念公故宮僚﹐許自便﹐旣歸而沒﹐公論惜之。胡國瑞﹐字嘉言﹐郡人﹐登崇寧二年進士第﹐以博學稱。大觀初﹐命修《九域志》﹐尋爲刪修官﹐又除爲編修官。時奔競成風﹐公獨以在館中爲樂﹐不覬他官。宣和寇起﹐鄕郡命公爲鄕導剿之。後仕至吏部侍郎。葉三省﹐字﹝缺﹞﹐郡人﹐以太學生釋褐﹐仕爲中書舍人。紹興二十二年﹐坐�﹝缺﹞休兵爲非﹐下之理﹐責居筠州。諭樗﹐字子才﹐登建炎二年進士第﹐嘗受業龜山。趙忠簡公崇尙洛學﹐薦公除正字﹐告祠有曰﹕頃窮西洛之淵源﹐遂見古人之大體。𨿽爲眾所嫉﹐而忠簡知之益信。有《中庸大學論語解》及《土泉語錄》行於世。寶祐甲寅﹐知州季鏞繪肖於學宮﹐祠之。葉義問﹐字審言﹐郡人﹐登建炎二年進士第。紹興二十九年爲吏部侍郎。時相主和議﹐兵備寖弛。公奏有備無患﹐請防海道﹑守淮甸﹑遣戍卒﹑嚴斥堠﹑揀軍﹑牧馬﹐此六者今日急務﹐卒行則不及﹐預備則有餘。尋除兼尙書。三十一年﹐以知樞密院視師江淮﹐遂有采石之捷。馬大同﹐字會叔﹐郡人﹐登紹興二十四年進士第。自爲小官﹐卽以剛介聞。攺秩除國子監﹐簿對便殿﹐上與語則奏不然。明日﹐謂宰執曰﹕夜來﹐馬大同奏對﹐朕與之辯論﹐凡不然朕說者三﹐气節可喜。由是簡知孝廟﹐有大用意。後每對上﹐輒陳恢復大計。歷中外要官﹐必求盡職﹐以洗冤澤物爲己任﹐所至𨿽遐僻﹐童孺無不知公名。仕至戶部侍郎。趙彥肅﹐字子欽﹐郡人﹐號復齋先生。天資孝友﹐畱意聖賢之學﹐窮理盡性﹐弗深造自得弗措也。登乾道二年進士第。會光皇遺劍﹐輟三年不仕﹐宰臣周必大薦之孝廟甚力﹐先生益以近名爲嫌。仕止寧海節度推官。有《易說》及《廣學雜辧》《士冠士昏饋食圖》行於世。朱文公觀其書嘆曰﹕近世未有如此看文字者。嘉定己卯﹐知州鄭之悌卽祥符寺遺址建堂祠之﹐命學官春秋詣祀。寶祐甲寅﹐知州季鏞﹐復繪肖於學宮之先賢祠。鄭穎﹐字茂叔﹐郡人﹐遊太學有聲﹐登嘉定十年進士第。宦轍所至﹐輒以最聞。守嘉禾﹐以理卿召﹐言者詛之﹐且逮吏稽在任出納﹐擿其疵﹐無所得﹐私嘆服之。後其子璹爲大理評事﹐會時相以意嫉邊守﹐下之理﹐必死之。公謂璹曰﹕殺人以苟容﹐如天理何﹗璹奉法如公教﹐竟以忤歸。公笑曰﹕是足爲吾子矣﹗公自嘉禾歸﹐十五年竟不復仕。錢時﹐字子是﹐郡人﹐號融堂。少力學自貴重﹐後著書立言﹐以鄕先生稱。嘗以易領漕舉﹐試南宮輒不利﹐絕意仕進。嘉熙二年﹐宰臣喬行簡奏上﹐補迪功郎﹑祕閣校勘﹐兩入史館﹐終不蘄顯仕。有《周易釋傳》《尙書演義》《學詩管見》《春秋大旨》《四書管見》《兩漢筆記》《國史宏綱》《蜀阜前後續稿》《冠昏記》等書行於世。寶祐甲寅﹐知州季鏞﹐繪肖於學宮之先賢祠。

景定嚴州續志卷四

山郡之鎭山曰仁安﹐支脈蜿蜒﹐下走平曠﹐其繚入郡城者﹐各有名﹐前志不書﹐乃今書之。錦砂岡元字犯光廟嫌諱﹕在城內北﹐正脈融結﹐萃爲郡治。東山﹕在郡治東。秀山﹕以秀亭得名﹐西連東山。建安山﹕在百順門內。樊家山﹕在雄節營北。道埸山﹕以陳尊宿得名﹐西連西山。水

新安江﹑東陽江合流於城東南﹐前志列於建徳縣下﹐今不再書。摭湖井之宜書者書之。西湖﹕在城西南﹐祝聖放生池在焉。景定二年秋七月暴雨﹐仁安山洪流迸出﹐決湖趨江﹐湖涸遂蕪。今侯錢可則亟以冬隙堤之。明年正月﹐祝堯之日﹐放生於湖如常年。碧波溶溶﹐鱗介咸遂﹐邦人樂其有愛君之心焉。添倅東陽樓晏爲之記。郡城﹐岸江枕山﹐泉味甘冽﹐舊爲井者九﹕曰桂泉﹐在雙桂坊﹔曰淸泉﹐在子城外西北﹔曰華泉﹐在兜率寺西百步﹔曰甘泉﹐在軍門內西﹔曰釀泉﹐在郡圃今連筒入公庫﹐資歲釀﹔曰秀泉﹐在添差通判衙東﹔曰海底泉﹐在和平門內西﹔曰龍泉﹐在安泰門外﹔曰碧波泉﹐在嘉貺門外。或謂甘泉﹑秀泉不列於九井﹐然皆未有考焉﹔其他綆汲之所尙多﹐如雙井﹐在善教坊南小巷中﹔蟹黃泉﹐在樊家山下﹔舍人井﹐在舍人橋東﹔丁家井﹐在濠堘墈下路北﹔龍泉﹐在錦砂岡西今連筒入三務﹐資歲釀﹐是皆宜書。

寺觀寺觀﹐比前志無大更革﹐摭其關於郡典者書之。郡官之祀聖滿散﹐詣天慶觀兜率寺。郡官之行國忌香﹐詣能仁院。郡官之追崇徽廟﹐詣南山光孝禪寺。郡官之勸農﹐詣近郊寺院﹐無常所。法善禪寺﹕舊在州城內東﹐今城西九峯庵﹐請具額。甘泉道院﹕在軍門內西。井於闤闠中﹐民居偪仄﹐易穢。紹定戊子﹐知州陸子遹買民地﹐爲亭覆之。近道院以奉佑聖﹐郡以羽士主之。東山道院﹕在子城外東。景定庚申﹐知州謝奕中建﹐以羽士主之﹐亦奉祐聖。

祠廟郡爲吳俗﹐昔多祠宇﹐自張宣公知州﹐斥淫祠之不在祀典者﹐故今所奉皆名神。摭其更革者志之。城隍靈應廟﹕在子城內西﹐神以建安王爲稱﹐然莫知封號之始。景定辛酉﹐今侯錢可則薦請於朝﹐始賜額靈應﹐更辟廟門﹐以侈新渥。祠山行宮﹕舊在兜率寺東廡間。淳祐辛丑﹐知州王佖﹐辟寺東廢址遷焉。南臨通衢﹐廟貌斯稱。郡博士桂錫孫爲記。梓潼眞君行祠﹕舊在天慶觀廡間。景定庚申﹐今侯錢可則拓地於觀之右﹐大飭祠宮﹐南臨通衢﹐面勢軒豁。明年大比﹐士之領薦者拱前後﹐率有吉讖﹐今吏書葉夢鼎爲之記﹕景定二年大比興﹐賢太守寺丞知嚴陵錢侯﹐卽郡之桂華坊作梓潼眞君祠﹐世言帝命司桂籍﹐主人間科級者也。介教授鄭君瑤以書來徵記曰﹕惟嚴陵山水秀天下﹐鐘奇產英﹐魁儒相繼出﹐志道義﹐崇气節﹐不但以詞藻名世也﹗聲光蕩摩﹐達於疃畊瀨釣之區﹐家誦書﹐人業儒﹐交勉爲士君子之行﹐又不但以名弟相眩慕也﹗侯始至﹐諗其國俗﹐而喜尙之﹐凡學宮爼豆之事﹐庖廩之供﹐必敬必飭﹐乃復經始斯役﹐揭虔妥靈﹐蘄以相斯文﹐福多士。藝闈設棘﹐而祠宮適成﹐羣六邑之彥﹐雷動霧滃﹐顧瞻奐輪﹐興起風烈﹐至有感吉夢而占上游者﹐斯亦異哉﹗余惟上以徳藝賓士﹐士知自修而不蘄上之知﹐古之道也。自科目興﹐應書自衒﹐而古意日以薄﹐顧復使大魁修劍者流﹐盼盼焉乞靈於神﹐以志一得﹐余始惑焉。旣乃訪之蜀珍﹐稽諸志課﹐則知神之生也﹐世以忠孝顯。夫忠孝百行之魁冕﹐其剛大浩然之气﹐精純不二之心﹐耿耿宇宙間﹐殆日月並揭﹐河漢同流﹐風霆烈而山嶽峙也﹗眉山蘇公所謂「不依形而立﹐不特力而行﹐不待生而存﹐不隨死而亡」者﹐其是物歟﹗是以神之廟食被四﹐蜀人士嚴奉﹐如錦官夫子石室﹑諸葛忠武祠﹐歷千百載若一日。中更西事沸擾﹐黠酋暴客﹐過輒投戈羅拜﹐是何威靈气焰﹐動悟人物如此。秉彜好徳﹐無間哲愚﹐是必有以觸其天矣﹗國家吁俊尙賢﹐三歲有詔﹐與郊見神示之典同﹔萬乘臨軒﹐與冊拜公孤之儀等﹐甚重事也。士由此選﹐蓋將致其爲臣爲子之大節﹐明綱常以準世﹐弘徳業以庇民﹐顧豈使之弄鈆槧﹐徼祿利而已﹗今賢侯身勸爲駕﹐爾嚴之士﹐方衮衮上春官﹐奉大對﹐當思天髙地厚中﹐立此身﹐君親之報難窮﹐忠孝之節易擾﹐惟無負於君親﹐卽無愧於天地﹐而亦不爲爾神羞。此侯作祠之初意﹐所以望爾士者厚﹐而垂教思者遠也。抑神九十四化之說﹐祝夫傅會﹐侮聖瀆靈﹐世未有明辧之者﹐而神陰翼世教之意泯焉﹗夫化者﹐謂能神其道以化俗﹐非如釋氏以幻爲化也。故神之福善也﹐惡者化而爲善﹔神之祐順也﹐逆者化而爲順。神之好是正直也﹐邪者﹐諂者化而爲正直﹐皆忠孝之感也。洋洋乎在上﹐必有監於斯言。侯名可則﹐吳越五王后﹐丞相魏國忠靖公嫡孫﹐蓋世載忠孝云。大中大夫﹑權兵部尙書﹑兼權吏部尙書﹑兼同修國史實錄院同修撰﹑兼太子詹事﹐寧海縣開國男﹐食邑三百戶﹐天臺葉夢鼎記。朝奉郎﹑主管成都府玉局觀方逢辰書。朝奉大夫﹑新除宗正少卿﹑兼太子侍讀畱夢炎題。靈順行祠﹕爲樓﹐跨龍津橋﹐嘉泰元年建。招商神祠﹕在輯睦坊北﹐祠廢已久﹐地爲民居。淳祐﹐火延數十百家﹐自居祠地者始。郡以民請﹐復建祠。然舊以招商爲名﹐豈非土儉俗貧﹐假懋遷之利﹐以粒斯民﹐故汲汲然耶。雀府君廟﹕在子城西巷內。天王堂﹕在子城西北隅。

古迹郡相傳有三阜元字犯光廟嫌諱﹑九井。若九井﹐旣志之矣﹔三阜﹐俗傳爲郭璞窨﹐一在通判廳治前﹐一在建徳縣廳治前﹐一在水南。大悲殿北有古井焉﹐陶土爲欄﹐識歲月其上﹐蓋天寶三年三月也。且識是年米﹐斗二十錢。

碑碣《集古錄》載此郡﹐唐時石刻頗不一﹐今往往不存﹐其所存者﹐前志已輯之矣。玆志其後來者焉。禦制戒石銘。守臣顏爲立石。禦書籍田詔。守臣羅汝楫爲立石。錫宴戒州縣禦筆。守臣趙孟傳立石。戒貪並錄勛裔禦札。守臣李介叔立石。訓廉禦札。守臣錢可則立石。司馬溫公訓儉文。知州盧憲立石。申用全會入納回降本末。知州顏頤仲立石碑陰舊爲篆﹐書人風歌﹐知州盧憲模立。申免嚴婺兩易未絹始末。知州王佖立石碑陰舊爲減免丁錢鹽絹本末﹐知州詹亢宗述。右在設廳。知州提名二。琴川冷世光撰碑陰﹕其一﹐張魏公釣臺詩﹔其一﹐重修軍門樓記。範文正髙風堂記碑陰刻泰山壽字。範文正公桐廬郡十詠碑陰﹕建千手千眼觀音記。張宣公祀仁安山祝文。重修浮梁記三。其一﹑三省架閣黃灝﹐爲知州鄭之悌撰碑陰舊爲蠲減諸縣賦斂省札﹐知州宋鈞述﹔其一﹑朝奉大夫許邦憲爲知州謝徳輿撰﹔其一﹑郡人方逢辰爲知州李介叔撰。修譙樓記。校官鄭瑤爲知州謝奕中撰。經總制錢始末。知州許興裔立石。申用全會納坊錢本末。知州章大醇立石。瑞麥宣付史館省札並圖頌。今侯錢可則立石。平糴倉記。郡人黃蛻爲知州李介叔撰。撥代解婺州絹糴米餉軍省札。知州錢可則立石碑陰同上。四公帖。韓魏公﹑富鄭公﹑文潞公﹑範文正。詛楚亞駝文。狐鳥亭記。知州鄭之悌立石。明道﹑東坡二先生訓語。右在髙風堂庭廡間。通判題名二﹑西園記。建徳縣尉康朝撰。右在通判廳。禦制至聖文宣王贊及加號詔碑陰刻瞻學產段細數。禦制八刑八行詔。皇帝賜辟雍詔。禦書孝經。禦書賜學官詔。右並立石大成殿。教授題名。進士登科記。趙淸獻公知州日始立石﹐後知州鄭滋易石增廣。續登科記。知州謝徳輿立。趙淸獻公初學詩。增置學田記。郡人詹炎撰。育英堂記。今禮書楊棟撰。重建學門記。校官江一鶚撰。蘇公簡鄕飲詩。陸放翁詩帖。右在州學。重建軍門樓記。參政徐淸叟爲知州吳槃撰。重修西湖放生記。添倅樓晏爲今侯錢可則撰。梓潼廟記。今吏書葉夢鼎爲今侯錢可則撰。城隍靈應廟記。校官鄭瑤爲今侯錢可則撰。濟川橋記。校官鄭瑤爲今侯錢可則撰。溪山偉觀記。校官鄭瑤爲今侯錢可則撰。呂成公作重修嚴先生祠堂記。虞佀良書﹐世稱一美。舊石毀於火﹐僅存斷闕﹐過者嘆息。今侯錢可則礱石臨鑱之。重修釣臺書院記。郡人方登爲今侯錢可則撰。

書籍郡有經﹑史﹑詩﹑文﹑方書﹐凡八十種﹐今志其目。六經正文語孟正文櫟齋禮記集說玉藻講義通鑑記事本末南史唐鑑周子太極通書胡氏春秋傳胡氏春秋通書春秋後傳春秋後傳補遺尙書說命講義尙書無逸講義謝先生論語爾雅義近思錄知郡華文錢寺丞任內刊近思續錄知郡華文錢寺丞任內刊橫渠集朱文公家禮朱文公小學書南軒先生文集融堂四書管見知郡華文錢寺丞任內刊師友問答鶡冠子鬻子程氏遺書己易世說新定志新定續志知郡華文錢寺丞任內刊嚴陵集嚴陵別集釣臺詩釣臺續集釣臺別集皇甫集大字劉賓客集咸平集陶山集䢐徠集定肅顏公文集劍南詩劍南續稿江諫議奏議閫範關化書洛陽名園集開元天寶遺事聖政艸老學庵筆記鄕飲酒記事竇氏聯珠省事老人集陳宋集西崑酬唱集唐禦覽詩鉅鹿東觀集潘逍遙詩東裏詩千巖集七里先生自然庵詩淸眞集順庵集史氏指南方史載之方衛濟方本事方二典義產寶方癕疽方淸眞詩餘

景定嚴州續志卷五建徳縣縣爲附庸﹐凡賦斂率輸於州﹐縣無贏貲﹐亦無逋責﹐土儉俗醇﹐治貴簡靜。知縣事率京官爲之﹐佐官有丞﹑簿﹑尉﹑主學﹐兵官有管界寨巡檢。

學校縣有宣聖廟﹐圮於水。嘉定戊寅宰陳徳一﹐始卽縣門內東建廟。淳祐庚戌宰惠徳夫﹐建門廡堂序﹐名講堂曰明倫﹐卽堂廡爲達徳﹑尊徳﹑明徳﹑建徳四齋﹐堂北爲直捨﹐曰忠恕。潛齋王埜作記。鄕裏縣管鄕九﹐其爲裏者四十﹐詳載前志。獨新亭鄕之孝悌裏﹐淳祐丁未﹐太守髙斯得書裏名表之。官廨縣治在子城外東﹐公廳之左爲近民堂﹐右爲淸白堂﹐中有道愛堂。知縣題名綠車靑節﹐胙土苴茅﹐紅旆碧油﹐建旄授鉞﹐嚴陵其三聖之始基乎﹗面受二江﹐背負一龍﹐弦歌滿城﹐密依治鎭﹐建徳其六邑之冠冕乎﹗然則綰銅章﹐紆墨綬﹐爲邑長於斯者﹐是不可以無紀也。植學制此來﹐竊謂當今天下﹐每嘆無可爲之邑﹐正以賦輸不均﹐催驅良難﹐幸而粗可展布﹐人不當忘其所自來﹐遂由寶祐令君京尹﹑戶侍潛公而下﹐乃爲一碑。蓋公之爲是邦也﹐約供上之所出﹐均田賦之所入﹐一毫不求多於民﹐民至今利賴之﹐而宰亦藉是多滿去。庸冠首刻﹐敬詔方來﹐使後之縣大夫﹐無忘公意﹐相與守之﹐則是名也﹐流芳垂榮﹐何千百年。庚午長至擬。承議郎﹑知建徳府建徳縣﹐主管勸農公事兼弓手寨兵軍正﹐賜緋魚袋余植記。朝請大夫﹑試尙書戶部侍郎兼同詳定敕令官﹑兼知臨安府浙西按撫使潛說友題蓋。潛說友從政郎侍班攺﹐寶祐五年十二月到任﹐次年正月攺宣教郎﹐開慶元年十月攺添差行在點檢﹐贍軍激賞酒庫所主管文字。孫桂發宣教郎﹐開慶元年十二月十一日到任﹐景定二年正月二十七日除主管官告院。呂寶之宣教郎﹐景定二年二月十五日到任﹐至四年四月二十八日離任。遊鏞宣教郎﹐景定四年六月二十八日到任﹐景定五年十一月離任。趙與禾資奉議郎﹐咸淳元年八月十一日到任﹐當年九月內準告轉承議郎﹐咸淳二年三月內準敕賜緋魚袋﹐咸淳三年七月內準尙書省札子﹐奉聖旨差通判建徳府﹐塡見缺。先是宰邑之次年﹐民以旱澇告﹐遂請於朝﹐得粟一萬斛以濟。曁解任﹐以積下俸錢﹐並通判廳辦備堂以物錢﹐預爲本邑人戶﹐代輸咸淳四年茶租錢一全年於府。余植通直郎﹐咸淳三年十月二十一日到任﹐四年五月轉奉議郎﹐咸淳七年正月二十二滿替。山

邑境皆山也﹐摭其著名者﹐以補前志之缺。髙峯山﹕去縣東五里許﹐仁安山之支也﹐圓通院居之。累甓爲浮圖﹐在其巓。舊傳有識云﹕卯巽二峯重建塔﹐狀元從此魁羣英。此正卯位。南山﹕與城對峙﹐馬目山之支也﹐光孝禪寺居之﹐有浮圖七層。屯軍山﹕去縣西一里許。屏風山﹕去縣西二里許﹐自舊封禁。橘山﹕在東陽江之東﹐去縣十里許。巓不可登﹐上有羅浮橘一本﹐橘熟風飄墮地﹐得者詫爲仙人橘。萬歲山﹑明山﹑巖山﹕在新亭鄕﹐巒秀環聳﹐爲佳山水處。五寶山﹕在建徳鄕﹐並新安江西溯八十里。五山共一源﹐曰金山﹐相傳石上有金牛足迹﹐因以爲名。曰銀山﹑銅山﹑綠山﹑鐵山﹐皆以地所產得名。宋惟鐵山尙資冶課﹐餘皆礦竭坑存。楊溪峯﹕在慈順鄕﹐峯如卓筆。尖山﹕在宣政鄕﹐峯亦峭拔。水

前志不及溪澗﹐今志其達於江者。楊溪隸慈順鄕。下達溪隸慈順鄕。馬目溪隸建徳鄕。緒塘溪隸龍山鄕。黛潭溪隸龍山鄕。右在邑之西境﹐入於新安江。吳家溪隸白鳩鄕。洋潰溪隸白鳩鄕。大洋溪隸宣政鄕。小洋溪隸宣政鄕。右在邑之南境﹐入於東陽江。苔溪新亭﹐兩源之水出焉隸新亭鄕。胥口溪隸芝川鄕。坌柏溪隸芝川鄕。右在邑之東境﹐入於浙江。橋梁道城北﹐度仁安嶺與驛道合﹐阻溪而爲橋者四﹕在龍山鄕者曰大興橋﹐在芝川鄕者曰朱紫橋﹑治平橋﹑杜息橋。惟治平橋有田百畝﹐給修造費﹐里人童天任所捐也﹐今命釣臺九隴寺主之。余橋非驛道不書。寺觀寺觀在郊關者﹐已於郡誌志之。今志其餘﹐以補前志之缺。報恩光孝禪寺前志名廣孝寺﹕寺有瀟灑亭﹐爲一郡勝處。景定攺元﹐東巖錢公可則由上饒入覲﹐登亭有詩云「有緣結得南山境﹐瀟灑亭髙最可人。此境古今吟不盡﹐熙熙客裏且行春。」明年六月﹐開藩於此﹐豈非有「行春」之讖歟。九峯法善寺﹕前志爲九峯庵﹐後請州城廢寺﹐易其額。圓通院﹕卽前志髙峯院。普證院﹕在仁行鄕。嘉熙間﹐僧維政請處州廢額建。萬壽寺﹕在芝川鄕。淳祐間﹐邑民請南山舊額建。多福院﹕在龍山鄕。嘉熙間﹐邑民請仁安山廢額建。普濟院﹕在建徳鄕。建炎間﹐邑民請桐廬縣廢額建。善濟庵﹕在仁行鄕。寶祐間﹐僧文行請額建。思濟庵﹕在芝川鄕。淳祐間﹐邑民請桐廬縣廢額建。永隆宮﹕在龍山鄕﹐距城七里﹐曰靑山。淳祐間﹐道士許守正請遂安縣廢額建。鳳翔觀﹕在慈順鄕之朱池。寶慶間﹐邑民請分水縣廢額建。西眞宮﹕在建徳鄕之銅山。道士邵含光請遂安縣廢額建。龍興觀﹕舊在仁安山之巓﹐觀廢﹐爲仁行鄕澤山新觀請額云。淳祐壬子﹐仁安山復自爲觀。祠廟廣濟廟﹕蓋紹興甲子所賜額也。前志止云仁安靈應王廟﹐紀神號曰忠顯仁安靈應昭惠王。嘉熙丁酉﹐攺昭惠爲廣澤。淳祐壬子﹐申錫嘉號曰忠顯靈應廣澤孚惠王。順濟廟﹕前志止云兩港龍王廟﹐淳熙己酉始賜廟額。慶元庚申﹐封新安江之神﹐曰靈濟侯。開禧攺元﹐封東陽江之神﹐曰廣潤侯。峴山羊太傅廟﹕在新亭鄕之和村﹐神名祐鄕。有遊襄峴者﹐夜夢神告之曰﹕吾與汝俱遊而鄕﹐幸歸而祠我。夢者橐香火以歸﹐卽叢居中隙地爲廟﹐後大水漂去。廟有石香鑪﹐髙五尺﹐逆流里許止溪次﹐殆類人徙﹐因卽地建祠﹐水旱禱之率應。徐偃王廟﹕在慈順鄕。昔徐姓自太末徙是鄕﹐因建行祠。蔣山神祠﹕在龍山鄕。舊傳﹐卽金陵蔣山人也。翊忠侯廟﹕在龍山鄕﹐姓潘氏﹐名世雄﹐蓋里人也。宣和間﹐以力勇禦寇有功﹐死﹐故廟食。嘉熙丁酉賜侯爵﹐校書郎楊幼度爲之記。古迹石船﹕在胥口西半里﹐瀕江叢石中﹐長一丈半﹐宛然小舟也。春水退﹐鄕民視舟中沙石多寡﹐占一歲糴事﹐沙遊糴賤。蓋民食仰泛舟﹐惟恐糴梗﹐故嗜識酷至此。石澳谼﹕在慈順鄕徐村。有曠地數千頃﹐無水不可耕。徐氏叟穴山三十丈﹐注水南下﹐遂爲良田﹐刻石識崖上。蓋天聖二年也。碑碣紹興卹刑詔。知縣楊彥立石。紹興禦筆耤田手詔。知縣張華立石。嘉定蠲減版賦始末。知縣潘檜立石。集義莊記。郡人方萬里撰﹐知縣孫自中立石。縣學記二。其一﹑嘉定戊寅諸葛安節撰。其一﹑寶祐甲寅潛齋王埜撰。救荒記士大夫﹐有民有社﹐得常相安於丰年樂歲間﹐非至幸歟﹗天運靡常﹐凶饑代有﹐載考史籍﹐賑之者﹐亦多術矣。大略不過發公廩﹐致販商﹐分私積﹐皆因其有爾﹐苟無焉﹐計安出哉﹗山多田少﹐吾郡爲甚﹐建邑爲尢甚。歲登甲戶無餘粟﹐中產不足伏臘﹐農可知已。仰於鄰邑﹐仰於鄰郡﹐樵蘇亦仰於京師﹐小歉則直倍他土﹐勢也。然射利者趨之﹐民猶免於莩。咸淳四年﹐水易陵谷﹐未幾而旱﹐方數千里﹐凡建民所仰之地﹐率自救弗贍﹐顆粒無從至。明年春﹐乃搗鳥昧﹐采蕪菁﹐至人屑山木之膚以爲食﹐形鵠載途。今尹信安趙公與禾資﹐戚�﹝缺﹞不遑寧﹐曰﹕民饑乃尓﹐發廩乎﹖曰﹕無。招商乎﹖曰﹕無。勸分乎﹖曰﹕無。幾束手矣。幸先是朝廷科糶丰儲倉米於郡﹐乃捐俸回糴二百斛﹐率鄕都裒助﹐以濟疾若矜獨之不聊生者。又曰﹕濟有限也﹐則貸楮爲之﹐祈哀請命﹐乞糴於朝。忱辭感動廟堂﹐惻然興憫﹐仍撥丰儲倉米一萬斛﹐優其直以賑之﹐曁至曲防諄戒﹐無勺合不粒饑民之腹。迄事而麥已秋﹐田裏翕然﹐舉手加額曰﹕恩哉﹗尹之生我民也﹐異乎彼之因其有者矣。鄕之任事者有諭於勛﹑何權﹑何自敬﹑何一之﹑蔣開﹑張大明﹑唐景龍﹑許汝弼﹑方蘭孫﹑許萬鐘﹑洪容祖﹑洪仄龍﹑劉光祖﹑倪在鈞﹑邵大中﹑徐安國﹑馮應得﹑錢東﹑陳大林﹑周文中﹑陳化龍﹑葉英發﹑洪奎英﹐凡二十有六人﹐曰﹕尹其無負新天子撫字之寄者﹐其事視古人爲尢難﹐將紀以示民之不能忘。忽郡卒騷動﹐火民居﹐復灌城﹐城且澒洞﹐尹一言帖然以居。未幾時旨就擢貳郡﹐眾益嘆服曰﹕豈此聲音笑貌能爲哉﹗乃敍其顚末屬於余。余昨守尹之鄕﹐聞其先君﹐靜齋徳椽偕崇﹐仿文正範公遺意﹐創義田以賙族之貧冠﹑昏喪﹑葬給有差。裏或饑﹐賑無靳色。尹善繼有加焉﹗而服者眾矣﹗故其鄕民兩弄兵﹐皆相戒不忍犯﹐宜政行斯邑若是卓卓也。積而大之﹐豈止一鄕一邑蒙其澤哉﹗於是乎書。朝奉大夫﹑主管建昌軍仙都觀黃宗仁記﹐並書。朝請郎﹑新除司農寺少卿兼敕令所刪修官﹑知臨安府浙西安撫使兼點檢行在贍軍激賞酒庫所潛說友題蓋。奉議郎﹑知建徳縣﹑主管勸農公事兼弓手寨兵軍正﹑賜緋魚袋余植立石。

咸淳禦制字民銘涖事必公﹐拊民必惠。邇者有訓﹐亦旣切至。咨爾令長﹐守以勿墜。宣朕實意﹐斯爲愷悌。臣恭惟皇帝陛下﹐嗣登寶位﹐七年於玆。朝廷淸明﹐條貫快活﹐普天率土﹐涵泳至仁﹐誕保受民﹐益培邦本。乃者親灑宸翰﹐申錫嘉銘﹐飭於撫字之臣﹐俾行公惠之政﹐其與太宗皇帝戒石禦制﹐同一忠厚之心也﹐猗歟盛哉﹗臣叨恩學製﹐寔在龍潛之附庸﹐對揚王休﹐尢先諸邑。敬拜手稽首﹐颺言曰﹕公則律己無私﹐而毫髮之不欺﹔惠則撫民以寬﹐而繭絲之不急。惟公惟惠﹐愷悌之政也﹐敢不恭命。謹以聖訓﹐托之堅瑉﹐耀當今而詔方來﹐垂無窮而施罔極﹐庶可以上副聖天子保民無疆之實意云。咸淳六年九月十六日﹐奉議郎﹑知建徳府建徳縣﹑主管勸農公事兼弓箭手寨兵軍正﹑賜緋魚袋﹐臣余植百拜謹立。

建徳縣進士登科記國朝以人文化天下﹐進士得人最盛。新定郡自咸平三年﹐由鄕貢擢進士第﹐首於建邑得王君冕﹐自是舉不絕書﹐名踵相望﹐惟斯邑爲盛﹐豈非千峯聳翠﹐雙湍瀉玉﹐瑰奇特傑之觀﹐瀟灑淸絕之气﹐獨萃斯邑乎﹗又得非由範﹑張﹑呂﹑陸﹐泓涵演迆之學﹐仁義道徳之化﹐首覃及斯邑乎﹗至如抗直節於東都圮極之餘﹔倡洛學於火徳再炎之始﹐又皆斯邑之景星鳳凰﹐光絢宇宙﹐咸由科目進者也。今天子卽位之元年﹐詔升藩府﹐遂以邑名其郡。粵四年﹐上禦集英﹐親策方內之士。植適以墨綬﹐學制斯邑﹐未唱第先﹐默有感焉﹐已而邑人首以恩貢擢第﹐應益彰也。是年斯邑合得四人﹐其三皆比居於城﹐視他時尢盛。顧瞻邑黌﹐自咸平迄今﹐獨未有題名以揭斯邑之偉觀﹐殆非所以表列前修﹐興起斯文者也。植玆幸書滿﹐輒采舊聞﹐攻石而書之。斯邑士气夙醇﹐文風寖盛﹐方來者尙源源也。且闕以竢續書﹐俾後之觀者﹐自其登名﹐以要其遠業之所到﹐知斯邑有人如此﹐則是記豈徒然哉﹗咸淳庚午長至擬。承議郎﹑知建徳府建徳縣﹑主管勸農公事兼弓手寨兵軍正﹑賜緋魚袋余植記。王冕咸平許墀大中許湜天禧倪天秩慶曆倪天鎭諭房嘉祐江公著治平江公望熙寧江公佐元丰倪直侯元丰倪直儒方行可元祐方鼎元祐江公明江公亮元符王升崇寧詹至崇寧朱彪崇寧詹公著大觀詹大聲姜師仲詹大方政和諭彥先詹大和政和諭樗建炎戊申王郊紹興壬子諭仲達紹興戊午汪虛中紹興辛未馬大同紹興甲戌鄧朴紹興丁丑趙彥逾紹興庚辰王恬隆興癸未趙彥肅乾道丙戌鄧先姜大中乾道乙丑趙仲友淳熙壬辰朱承孫趙彥迥趙不祿詹炎紹興癸丑朱仲泙慶元丙辰鄭誨慶元己未滕承孫嘉泰壬戌許大聲趙師誠開禧乙丑趙汝端方祕趙彥巘趙儃夫馬髙嘉定戊辰胡誠一方俌柴銳嘉定辛未方萬里趙琖夫林炎嘉定甲戌詹仁澤趙榘夫趙師縡嘉定甲未馬登龍寶慶丙戌趙孟修趙師緝趙爖夫趙汝綰趙汝得趙彥嶽方應旂紹興乙丑洪牧姚夢角紹定壬戌趙由迪端平己未方洪嘉熙戊戌趙采夫邵甲淳祐辛丑趙於椯馬季麟淳祐庚戌黃應棪寶祐癸丑趙與東寶祐丙戌趙樹夫咸淳乙丑趙必猶趙由暹趙必灩趙神夫趙希漱趙示賀夫趙希濿趙時礽周雄咸淳戊辰朱文龍趙必範趙希洀

孝行記天地之性人爲貴﹐人之所以異於物者﹐以其有綱常之道也。則夫事親以孝﹐乃人子當爲之事﹔五致未備﹐不可以爲人。然自世降俗微﹐知之者鮮有能卓然盡其難能之孝﹐而出於天性之自然者﹐是尢可加尙也已。植學制此來﹐實在聖天子潛藩附庸之邑﹐去天咫尺﹐故斯民之濡染孝治者最深﹐邇年其民以孝行聞者五人焉。舉善而勸不能﹐長民之職也﹐用刻姓名﹐以勸來者。咸淳七年歲次辛未元日﹐擬承議郎﹑知建徳府建徳縣﹑主管勸農公事兼弓手寨兵軍正﹑賜緋魚袋余植記。何崇源﹕居買犢鄕右廂﹐列字井安泰坊。母蔣氏年八十四歲﹐昨於景定四年七月﹐抱患沈重。其何崇源於右股割肉﹐煮粥飼母﹐卽愈。又於咸淳五年七月﹐其母再疾﹐何崇源復行割股﹐母病隨愈。本縣審實﹐躬親存問﹐申府支給﹐仍永免戶役。陳師淸﹕居仁行鄕十九都謝田。母王氏﹐年八十六歲﹐於咸淳五年六月﹐抱患危篤。其陳師淸就右脇取肝﹐煮粥餧母﹐卽安。本縣審實﹐申府支給﹐仍免戶役。蔣徳定﹕居買犢鄕左廂﹐寒字井醋坊巷。母吳氏﹐年七十歲﹐於咸淳六年九月﹐抱患沈重。蔣徳定就右股割肉﹐煮粥飼母﹐卽愈。本縣躬親存問審實﹐申府支給﹐仍免戶役。徐大發﹕居慈順鄕十三都朱池。母劉氏﹐年七十歲﹐於咸淳六年七月﹐抱患危重。其徐大發﹐同姊徐五娘﹐各就左股割肉煮粥飼母﹐卽愈。本縣審實﹐申府支給﹐仍免戶役。徐五娘﹕大發之姊也﹐與其弟割肉療母﹐不約而同﹐尢閨房女子所難﹐蓋出於天性云。

景定嚴州續志卷六

淳安縣

縣視他邑爲壯﹐民物粗藩庶。昔病版籍漶漫﹐縣計倚鑿空﹐比更修明﹐病亦仍昔。知縣事﹐率京官爲之﹐其佐官有丞﹑簿﹑尉各一員。舊有酒官﹑稅官各一員﹐酒官廢已久﹐今侯錢可則聞於朝﹐並省稅官。寨二﹕曰威平﹐去縣西八十里﹐其官爲徽﹑嚴二州都巡檢使﹔曰港口﹐去縣東二十里﹐其官爲淳安﹑遂安﹑壽昌三縣巡檢。縣之東鄕曰長樂﹐距縣最遠﹐期限率不應﹐嘉定初議置東尉﹐不果。學校縣卽宣聖廟學爲。其講堂曰化成﹐爲齋四所﹐東西南北﹐位置得宜﹐堂皇深邃。其直捨曰兌軒﹐歲久滋弗治。淳祐甲寅﹐知縣石孝聞﹐屬邑寓洪如雲﹐董修造事﹐邑人士葉力裨助﹐不日輪奐。蛟峯方逢辰爲之記。鄕裏縣管鄕十四﹐爲裏者一百一十有二。前志﹐開化鄕有西郭裏﹑富皇裏。據縣誌﹐富皇裏隸梓桐鄕﹐而開化不屬西境﹐不應有西郭裏﹐蓋風潭﹑賚爵二里是也。前志﹐仁壽鄕有飛龍裏﹑風潭裏﹑賚爵裏。據縣誌﹐風潭﹑賚爵合隸開化﹐其在仁壽者蓋崇貴﹑桐橋二里是也。飛龍裏今攺曰雲程。安福鄕﹐先是上一字犯光宗廟諱﹐攺今名。和義鄕﹐舊名靑溪。淳熙己亥﹐知縣陳煜以鄕民首應義役﹐白郡攺今名。永平鄕管裏十。嘉定戊寅﹐知州鄭之悌以其里人方彜事父母孝﹐名其裏曰孝養。又詹時澤兄弟有愛終身﹐名其裏曰友恭。招賢裏舊名富村﹐融堂先生錢時所居。郡侯錢可則﹐以先生膺天朝特起之招﹐易以今名﹐並書其扁﹐又建坊於郡﹑縣以表之。先生講學著書之所﹐爲齋者四﹐曰﹕冬窩﹑安素﹑髙齊﹑蜀阜。爲堂者三﹐曰﹕此山﹑敬止﹑慶光。登臨吟詠之所爲亭者五﹐曰﹕巋然﹑歲寒﹑詠歸﹑野翁吟﹑光風霽月。其歸自史館也﹐乃創經史閣﹐以貯所著書籍云。雙生裏﹐舊名來爵﹐以里人盧�﹝缺﹞居產雙竹﹐知州李介叔易今名表之�﹝缺﹞請瀕江爲棲﹐曰天邊風露。官廨縣治在縣城正北﹐其公退﹐有學愛堂﹑制錦堂﹑讀書林﹑正己軒。縣圃有亭﹐曰秋風﹐曰憑遠。丞廳有亭﹐曰見山﹐曰勝最。尉司有軒﹐曰梅隱﹐曰拄笏。萬壽亭在縣西瀕溪﹐爲祝聖放生之所。知縣題名縣誌題名﹐自至道三年孫讜始﹐今自寶慶以後﹐並記其次。戴師聖﹑趙希王翟﹑楊宗元﹑祝孝潁﹑莊夢說﹑蔣衡﹑王昱﹑黎祖昭﹑王垍﹑謝挺之﹑錢難老﹑趙崇嶓﹑虞兟﹑馮如愚﹑吳楹﹑石孝聞﹑趙與渥﹑史琦卿﹑張壎﹑葉漢老﹑葉瀾孫山

南山﹕在溪南﹐爲縣治對山。巖石層繚﹐林木陰翳﹐有亭曰物外﹐一邑奇觀也。聖姥山﹕在龍山鄕。山巓有平地﹐餘一頃﹐洞泉冬夏不竭﹐祈禱輒應。紫蓋峯﹕在安福鄕。山腰微瘦﹐上乃旁拓﹐形如擁蓋﹐因以爲名。並桃山﹕跨常樂﹑永平兩鄕﹐髙出眾山上﹐一登絕頂﹐杭﹑歙﹑衢﹑鶩之山﹐依約在目。山下望之如二桃﹐因以得名。水

放生池﹕在縣西轉教寺前﹐卽溪。禁采捕﹐臨流爲亭﹐曰萬壽。面對雉山﹐亦禁翦伐。古渠﹕在縣城內﹐引西山泉﹐經縣市東注﹐歲久淤塞﹐雨潦無所決瀉﹐居民病之。淳熙已亥﹐知縣陳煜﹐庀夫浚治﹐力復其舊﹐民以爲便。淸心泉﹕在縣門內東。西井﹕在縣西。護以鐵欄﹐圍一丈五尺﹐政和七年鑄。坊市縣市爲坊者﹐一十有二﹐曰宣化﹑曰佐理﹑曰登云﹑曰櫂桂﹑曰從桂以胡氏世科名﹑曰延桂以鄭氏世科名﹑曰還淳﹑曰阜民﹑曰惠安﹑曰時雍﹑曰固業﹑曰熙春。狀元坊二﹕一在縣學前。以淳祐丁未﹐邑人黃蛻爲大對第﹝一﹞﹝二﹞﹐知縣虞兟建。一在邑東新橋。以淳祐庚戌﹐邑人方逢辰爲大對第一。橋梁縣市瀕溪﹐卽稅務之南﹐跨溪爲浮梁﹐舊名百丈橋。淳祐丙午年﹐知縣虞兟攺曰靑溪橋。縣市石橋四﹕東曰新橋﹑社橋﹐西曰白塔橋﹑西硎橋。惠人橋﹕在龍山鄕。跨合陽溪三十丈﹐累石爲趾﹐架屋其上﹐後經水毀﹐未復。馬巖橋﹕在安福鄕。制如合陽橋﹐而其長過之。蜀溪橋﹕在威平寨西北五里。寺觀上善觀﹕在溪南二里。嘉定甲戌﹐道士唐師直請龍山鄕廢額建。今龍山亦自有觀。神景宮﹕卽舊眞應廟。開禧乙丑﹐道士聞若諾﹐請縣西廢額名之。建興寺﹕在永平鄕。神景寺﹕在永平鄕。乾道間﹐請縣東尼寺廢額建。桐山院﹕在長樂鄕。後唐長興三年建。龍巖寺﹕在和義鄕。紹興甲子﹐僧善慶請尼寺廢額建。法華院﹕在永平鄕。嘉定乙亥﹐僧道衝請在城兜率寺子院廢額名之。

祠廟東嶽廟﹕在縣東南。五靈王廟﹕在城隍廟左。戈府君廟﹕在縣西五里。舊傳﹕神事吳越﹐提兵禦敵不利﹐敵斷其頭﹐並棄之。神右手持劍﹐左手自提其頭﹐行至今祠所﹐僕焉。旣而風雨晦冥﹐雷電震耀﹐鄕人駭其神異﹐卽地爲廟祀之﹐水旱禱焉﹗弘仁廣信王廟﹕在永平寨西。賀太守祠堂﹕在永平鄕。邑人以其始分葉鄕爲郡﹐目爲葉鄕土神。吳賀齊。王押衙廟﹕在安樂鄕。舊傳﹕神事吳越﹐以勇力傳﹐禦盜有功。押衙﹐藩鎭時官稱也。忠烈侯廟﹕卽都督廟。前志遺其侯爵﹐嘉定丙子﹐縣尉何元壽訪得之﹐始以爵名。靈祐廟﹕在長樂鄕。神姓範氏名稔﹐宣和中﹐以陰功助辛興宗討賊有功﹐興宗表聞於朝﹐詔賜今額。邑人邵拱記。忠助廟﹕在縣西。神封忠濟侯﹐姓汪氏﹐卽歙郡英濟王子﹐紹興己未賜今額。廣惠行祠﹕在縣治南。嘉定乙亥﹐知縣應與撰建。英烈廟﹕在永平鄕。神歙人﹐姓錢氏﹐長名嶨﹐季名觷﹐生有別業在永平。宣﹑靖間﹐團民兵﹐衛鄕井﹐有方略﹐眾服其令。建炎乙酉﹐烏珠大舉深入﹐駕幸海道。敵制臨安﹐溯浙江而西﹐二侯與邑人方庚﹐率民兵三千人東赴﹐至桐廬縣西﹐視牛頭山迫險可得志﹐布置迎敵﹐大敗敵眾﹐敵遽北去。後以功﹐各補承信郎。紹定庚寅﹐江東部使者列其功﹐請立祠於巖﹐賜廟英烈。紹定癸巳﹐歙民復請賜爵﹐乃封嶨爲惠顯侯﹐觷爲惠濟侯。古迹仙居祠﹕在龍山鄕漸山之麓。洞有石龍﹐水從龍口流注盆池中﹐常滿不溢﹐人不知所從泄。遇旱﹐迎水禱之隨應。太子城﹕在梓桐鄕普慈山之巓。相傳晉太子避地﹐築城其上﹐今迹猶存。碑碣重修放生池記。奉議郎羅頌撰﹐知縣陳煜書。社壇記。承議郎陳願撰。縣廳題名記。知縣兪彥與撰。重修縣學記四﹕一系邑人朝奉大夫方聞撰﹐一系邑人方有開撰﹐一系從政郎鄭煜撰﹐一系邑人方逢辰撰。進士登科題名記。知縣呂南夫撰。元祐黨籍碑。縣尉司馬逨刊於縣學﹐與紹興承賢碑對立。紹興禦書籍田手詔碑。丞相魯懷立。蠲減經總制錢記。奉議郎應鏞撰。韓昌黎遺像碑。知縣陳煜立並贊。重修譙樓記。寶章待制程公許撰。

景定嚴州續志卷七

桐廬縣縣瀕浙江上流﹐以舟車所會﹐素號佳邑。今𨿽不逮於昔﹐而俗醇事簡﹐不害爲易治。知縣事率京官爲之﹐其佐官有丞﹑簿﹑尉各一員。酒﹑稅務舊有官﹐今郡侯錢可則始奏省之。由合江而東有寨﹐爲嚴﹑衢﹑婺三州巡檢。

學校縣舊有學在縣治東北﹐其講堂曰明倫。四齋﹕曰進徳﹑曰育英﹑曰上達﹑曰尙志。嘉定間﹐始間櫺星門﹐寶慶間﹐乃建禦書閣。鄕裏縣管鄕十八。前志爲裏者四十有二﹐今凡四十有四。桐廬鄕有衣冠裏﹐長樂鄕有守直裏﹐孝仁鄕有孝義裏﹐水潰鄕有桃嶺裏﹐而前志俱不載。孝泉鄕﹐前志管裏三﹐今爲裏者二﹐曰仁孝﹐曰邑端。金牛鄕﹐前志管裏二﹐今爲裏者三﹐曰通溪﹑曰孝泉﹑曰侯渚。定安鄕﹐前志管裏五﹐今爲裏者四﹐曰懷仁﹑曰橫山﹑曰桐洲﹑曰新興。至徳鄕﹐前志管裏九﹐今爲裏者八﹐曰如曾﹑曰下村﹑曰潮逆﹑曰厚倫﹑曰移風﹑曰普賢﹑曰白石﹑曰凍洲。坊市縣爲坊者一十有九。依徳﹑贊治﹑近民﹑熙和﹑閱武﹑育英﹑慈孝﹑閱禮﹑富仁﹑宣化﹑旌義﹑雙桂﹑甘泉﹑興賢﹑仁菜﹑攀桂﹑朝京﹑曲阜﹑壽域。官廨縣衙﹕在縣市西﹑其公廳之左爲讀書林﹐右爲虛舟齋。縣圃有樓﹐曰雙淸。亭曰更淸﹑曰西麓﹑曰山亭。丞﹑簿﹑尉廨﹐皆在縣東。淳祐壬子水毀後﹐惟簿廨尙可居﹐丞占桐江驛爲廨﹐而尉乃下僦民屋。慶丰樓﹕在縣衙外東﹐酒壚寄焉。稅亭﹕在縣市瀕江﹐其街北爲酒務。皇華亭﹕在縣東北三里。拱翠亭﹕在縣西二里。馬驛﹕在圓通寺西。合江亭﹕在縣市東。知縣楊瑱重建﹐潛齋王埜書其扁﹐天臺吳子良爲之記。惠民倉﹕在常平倉後山下﹐爲小樓﹐以居掌鍵者。知縣趙汝漟建。糴米有餘﹐賑不足﹐邑人便之。今惟倉存。知縣題名趙汝憚奉議郎。嘉定十七年三月二十九日到任﹐在任轉承議郎﹐又轉朝奉郎。寶慶三年正月﹐特差臨安府城北廂。章栱承議郎。寶慶三年二月十七日到任﹐在任轉朝奉郎。紹定元年三月通理滿。莊夢說通直郎。紹定元年三月十七日到任。劉揚祖通直郎。紹定二年六月十四日到任﹐在任四年轉奉議郎﹐又轉承議郎。五年十一月替。趙汝驤奉議郎。紹定五年十一曰十六日到任﹐在任轉承議郎。端平二年十二月十一日替。洪薿宣教郎。端平二年十二月十二日到任﹐在任轉通直郎。趙汝漟季著奉議郎。嘉熙四年閏十二月初十日到任﹐在任轉承議郎。淳祐四年二月十一日替。潘大雅奉議郎。淳祐四年二月十二日到任﹐在任轉承議郎。淳祐七年四月十一日滿替。何處任宣教郎。淳祐七年四月十二日到任。楊瑱宣教郎。淳祐八年六月初八日到任﹐在任轉奉議郎。淳祐十一年六月二十九日滿替。葉揆徐鎛承事郎。寶祐元年三月十五日到任﹐在任轉宣議郎。寶祐四年四月初四滿替。吳衍奉議郎。寶祐四年四月初四到任﹐當年七月二十一日除奏院。蓋澄奉議郎。寶祐四年十月初十到任﹐開慶元年十月初三日去任。蔣之瑞宣教郎。開慶元年十月初三日到任﹐景定三年十二月十一日去任。胡太古通直郎。景定三年正月十六日到任。

山金紫巖﹕在桐廬鄕﹐距縣十五里。相傳巖有異光若金紫﹐因以爲名。白霧巖﹕在桐廬鄕。山最髙﹐將雨先霧。龍洞山﹕在常樂鄕。行羊腸半捨許﹐有石曰洞門﹐中乃夷曠﹐廣法寺居之。山巓有龍門池﹐流水漑田﹐足以供僧。獨髙峯﹕在常樂鄕。嘉定間﹐徑山僧妙機爲浮圖其上﹐郡人楊纘書其匾。牛山﹕在孝泉鄕。去縣西十五里﹐並浙江而北。南渡時﹐鄕兵敗金人於此。前志有金牛山﹐在縣東南十五里﹐蓋非此牛山也。金雞山﹕在孝泉鄕﹐去縣西十三里。鳳凰山﹕在縣東北。水

浙江﹐自縣而東至錢塘﹐凡六合縣境諸溪﹐入於江者有五﹕蘆茨溪。隸金牛鄕﹐出白雲源。淸渚港。隸孝泉鄕。穰溪。一名剪溪。隸金牛鄕﹐出歌舞山下﹐溪水舊不通漑﹐里人諸寀鑿巖引水﹐漑田數百畝。東溪。卽桐江﹐在縣東﹐源出天目山。窄溪。隸水濱鄕﹐與新城港口相對。橋梁縣市有橋曰寶慶。有浮梁跨東溪﹐距縣五里﹐曰政惠。諸鄕石橋十﹕在安樂者曰龍伏﹔在常樂者曰通濟﹔在孝泉者曰黃蔣﹑曰香山﹔在金牛者曰柳浦﹑曰登云﹑曰龍津﹔在安定者曰小潘﹑曰月梁﹑曰馬浦。寺觀白塔院﹕在縣西一里半。禪定院﹕在桐廬鄕﹐距縣四里。昔黃裳讀書於此﹐自號紫元翁﹐今院有紫元祠堂。紹興中﹐張魏公憩此經宿﹐隨有蘭艸生所憩處﹐僧爲作瑞芝軒。靜林院﹕在縣北五十里。靜居院﹕在桐廬鄕﹐距縣二十五里﹐晉髙僧曇翼誦經之所。勝因院﹕在安樂鄕﹐距縣四十里。嘉定間﹐僧梵迪請廢額建。新會院﹕在孝仁鄕﹐距縣十里。居萬山間﹐地乏水。紹興間﹐有羣蜂屯佛殿側﹐僧鑿之得甘泉。石佛院﹕在孝仁鄕﹐距縣十里。宣和間﹐僧法眞建。長樂院﹕在安定鄕﹐距縣三十五里﹐唐乾符建。地名吳村﹐吳琠捨水竹園爲院基﹐今吳姓有家存焉。棲霞院﹕在安定鄕﹐距縣四十里。乾徳間建。建平院﹕在安定鄕﹐距縣四十里。吳越時建。吉祥院﹕在安定鄕﹐距縣四十里。﹝後﹞晉天福間建。建興院﹕在質素鄕﹐距縣三十里。﹝後﹞周顯徳間建。前志並不載。洞明宮﹕在安定鄕﹐距縣三十五里。嘉定間﹐道士張守廉請遂安廢額建﹐今遂安亦有宮。雪水庵﹕在水濱鄕﹐距縣七十里。漏澤庵﹕距縣西三里餘。祠廟祠山行祠﹕在縣西一里﹐邑令程準感夢立。鎭寧侯廟﹕在桐廬鄕﹐距縣五里﹐卽州東之行祠也。靈祐廟二﹕一在金牛鄕﹔一在至徳鄕﹐卽柳山弘仁廣信王也。珠山龍王廟﹕在水濱鄕﹐距縣二十五里。山有乳泉﹐漑田甚多﹐紹興間乃立祠。端平丙申﹐文林郎陳一中﹐因重修爲記。嘉應侯廟﹕在水濱鄕晦崗﹐距縣二十五里。神卽張巡也。徐偃王廟﹕在水濱鄕。古迹龍潭﹕在金牛鄕﹐距縣十五里﹐潭在山谷間﹐相傳有龍宅焉﹗淳熙壬寅﹐邑令邵普迎水禱旱有應﹐因作《送龍詞》﹐其一曰「四山回環兮古龍湫﹐山木陰翳兮枝相樛。轟雷掣電兮耀靈虯﹐膏澤霶霈兮歲有秋。」其二曰「奠桂酒兮椒漿﹐雜肴蔬兮薦堂皇。願龍垂休兮時厥雨暘﹐丰年之報兮不敢忘。」山下有洞泉﹐漑田數百畝。碑碣重修釣臺書院記二。一系淳祐辛丑郡守王佖撰。一系淳祐辛亥敷文吳子良撰。閬仙洞記。政和壬辰﹐尙書黃裳撰。乳泉龍王廟記。嘉熙丁酉﹐浙西倉幹陳一中撰。

景定嚴州續志卷八

遂安縣縣與淳爲邑鄰﹐而版籍之獘亦如之﹐修明至再﹐公私尙俱困也。知縣事無問京選﹐其佐官舊有丞﹐而尉乃兼領簿事。宣和以後﹐丞爲省員﹐而嘉定間﹐析置簿﹑尉各一員。稅官𨿽有員﹐屑至者鮮。其兵官﹐鳳林寨有巡檢。

學校縣卽宣聖廟爲學。前志﹐在縣南二十步。紹熙癸丑﹐邑民徐嘉師弗戒於火﹐延毀廟學﹐因獻地鳩工﹐於縣西攺建焉﹗學有田百八十畝﹐與他產俱列於石。前此﹐延師﹑廩士皆取給焉。三山林坰東陽陳大猷﹐皆嘗就聘主學﹐後乃虛席。官廨縣治在縣城內北。公廳之左爲至善堂﹐依山爲巖姿亭。縣衙舊頗宏麗﹐有堂曰制錦﹐閣曰戴星﹐亭曰淸心﹑曰登云﹑曰飽山﹑曰紡橋﹑曰貯淸。紹定乙丑毀於火﹐不復建。簿自創員後﹐卽縣西廢驛爲廨﹐尋毀於火﹐僦民屋居之。尉舊兼簿﹐有廨在縣治南﹐今悉頹圮﹐惟古木與石刻尙存。尉亦僦居。稅務﹐毀不復建。淳祐平糶倉。淳祐甲辰﹐知縣傅兗以酒務廢基攺建﹐郡博士桂錫孫爲之記。知縣題名縣有壁記﹐刻知縣姓名。自宣和三年知縣徐鎭始﹐今例自寶慶以來序其次。王深承直郎朱澳文林郎吳澄從事郎趙時伸文林郎莫俁儒林郎張思兼承直郎葉明道從事郎樓大年從事郎趙時柔儒林郎傅兗儒林郎趙汝邂文林郎趙旣夫從政郎魏端介承直郎徐商霖宣義郎髙徳一奉議郎趙必袗奉議郎趙正卿宣教郎門關縣郭之爲門者三﹕東曰熙春﹐西曰龍津﹐南曰鳳林。坊市縣市之爲坊者六﹕曰招賢﹑曰潯陽﹑曰積慶﹑曰宣仁﹑曰育英﹑曰裏仁。縣之正南﹐辟縣學舊址爲頒春﹑宣詔二亭﹐中直縣衙爲新街。山

霧山﹐在縣東南二里許﹐孤峯峭立﹐爲一邑望。紹興中﹐有避地者李季﹐精天文。謂二浙上﹐當牛女之分﹐今婺州與徽之婺源縣﹐皆以女宿得名﹐此邑介其中﹐宜曰鶩山﹐作霧﹐非也。水

縣有溪曰武彊﹐以山得名。今摭溪澗入於武彊者書之。雙溪。自歙山發源﹐東至三渡﹐與邑境諸小澗合﹐又東至於縣﹐又東入武彊溪。罟网溪。自衢境發源﹐與邑境諸小澗合流﹐至於東亭與雙溪諸水合﹐是爲武彊溪。龍溪。自淳安縣境發源﹐至縣東五里與雙溪諸水合﹐東入於武彊溪。橋梁縣南跨溪爲浮梁﹐舊有圯﹐不時治。邑士王總得捐田五十畝﹐命永濟庵僧掌其入﹐隨圮卽修﹐往來者徳之。東自界首至縣﹐其爲橋者五﹕曰解林﹑曰東亭﹑曰余村﹑曰烈橋﹑曰龍渡。西自界首至縣﹐其爲橋者四﹕曰豹石﹑曰丰祈﹑曰西鮑﹑曰嚴橋。其自新安橫出﹐有黃村橋。寺觀前志有寺無觀﹐今補其缺。洞神宮﹕舊在縣西四十里﹐額存宮廢。縣嶽祠東偏﹐舊有道院﹐紹興間﹐縣白郡﹐以宮額隸焉。因爲祝聖之地。洞明宮﹕舊在縣東﹐今在富汪村中。毓眞庵﹕在嶽廟東。道士詹師惠﹐卽其祖故居建之。白馬乳洞庵﹕在鳳林鄕。紹興間﹐官兵擒繆羅於此﹐其鄕人建屋居僧﹐兼奉孔釋﹐意以化暴戾云。鰲山白佛庵﹕寶祐間﹐知縣髙徳一建。花果庵﹕在新安鄕。永濟庵﹕邑士王總得捐田﹐居僧主浮梁修造。祠廟魁星祠﹕在縣南。淳祐辛亥﹐知縣魏端介建。三聖廟﹕在縣南。據王象之《地輿紀勝》﹕紹興府三聖廟﹐卽普州三景兄弟﹐以死國列祀典﹐神名思忠﹑思立﹑思誼。張魏公奏立廟和尙原。今行都旌忠觀亦有廟焉。此又其別廟云。祠山行祠﹕在縣西。翊應侯廟﹕在三渡﹐神姓周。英濟王廟三﹕一在歙嶺﹔一在佛嶺﹔一在柏山。神汪姓﹐歙之土神也﹐縣與歙鄰﹐故多奉之。三井龍王廟二﹕一在靈巖﹐一在新安。古迹乳洞﹕在鳳林鄕﹐距縣八十里。洞門容三丈許﹐仰視五﹑六十丈﹐靑石如斲。中有泉﹐極旱不涸﹐漑田六百餘畝。獅子洞﹕在鳳林鄕。洞門僅一丈許﹐中有白石蹲踞﹐狀類獅子。雙龍洞﹕在龍津鄕。洞門餘五﹑六丈﹐仰視碧石如覆釜﹐中有兩石龍﹐附壁而起﹐洞泉極旱不涸﹐祈禱輒應。百丈漈﹕在龍津鄕霞源山。臨崖有三石池﹐瀉作瀑布百餘丈﹐下有叢石激水﹐聲震巖谷。墳墓唐交州都督李壽墓﹐在鎭基山中。壽封遂安縣公。太平興國中﹐郡守田錫以壽名聞奏﹐眞宗東封﹐詔褒贈前代忠臣﹐於是封壽爲忠勇侯﹐賜廟英烈。今廟廢﹐爲碑趺尙存。碑碣縣廳題名記。知縣錢建撰。山亭記。知縣孫應時撰。淸暉閣記。郡人姜師仲撰。重修宣聖廟碑陰記。瑯山楊戶撰。云宅亭記。吏部外郎朱異撰。縣學教導碑。朱異撰。毓眞庵詹中大墓志銘。張宣公撰﹐朱文公書。

景定嚴州續志卷九

分水縣縣在前志爲中縣﹐領以選人﹐其佐官惟尉兼簿。嘉定壬午﹐始創簿員。地拱行都﹐民俗日蕃阜。淳祐壬子升上縣﹐以京官知縣事。開慶己未冬﹐省稅官﹐置巡檢﹐創寨曰定安。

鄕裏管鄕六﹐爲裏者十八。生仙裏鄕嘉徳裏﹐前志訛謂家徳。生仙外鄕普樂裏﹐前志訛謂普落。招延鄕眞素裏﹐前志訛謂眞表﹔畢山裏﹐今攺延徳。學校縣舊有宣聖廟﹐在縣治西。治平間﹐縣令蘇殻遷之縣治東﹐經宣和兵火﹐廟巋然獨存。紹興間﹐知縣李端民始置門廡﹐後知縣章涓始創講堂﹐攻媿樓鑰書其扁曰振文。爲齋二﹕曰明徳﹑曰升俊。直捨之後有亭﹐曰髙靑﹐樗寮張卽之書。官廨縣衙﹐在縣市中﹐前揖巖山﹐後帶雙峯。公廳之東爲近民堂﹐東北爲琴齋。縣圃名升平﹐亭館久廢。主簿自創員後﹐以東昭徳驛爲廨。尉廨在縣衙西﹐相傳謂唐時建﹐政和間﹐檐瓦墜﹐有「唐會昌四年八月」字。定安寨﹐在縣東二十里吳村。開慶己未﹐冬糝爲民張鬍十三哨聚﹐寇畢浦民何氏﹐縣不能戢。州若帥府﹐遣兵致討﹐事平﹐奏卽其地建寨。玉華樓﹐在縣衙東﹐酒坊在焉。咸若亭﹐在縣東二里﹐爲祝聖放生之所。濯纓亭﹐在甘泉寺東五十步。望江亭﹐在縣東五里。漥泉亭﹐在縣東五里白沙嶺。知縣題名羅闓寶慶二年十二月到任﹐紹定二年十二月滿。盧嶽紹定二年十二月到任﹐三年六月替。黃仁楙紹定三年十二月到任﹐五年十一月滿。趙師峮紹定六年到任﹐端平三年六月滿。孫次山端平三年七月到任﹐嘉熙二年五月滿。趙汝櫧嘉熙二年八月到任﹐三年八月替。毛肇嘉熙三年十月到任﹐淳祐二年十月滿。趙汝僐淳祐二年十月到任﹐五年八月滿。何處寬淳祐五年八月到任﹐七年九月滿。沈柬淳祐七年十月到任﹐九年二月滿。柴士表淳祐九年三月到任﹐十一年滿。趙希瑈淳祐十一年到任。江鍈寶祐元年到任。何宗瑀寶祐四年到任。楊仲方寶祐五年到任。錢廙之開慶元年七月到任。蔣曉開慶元年十二月到任。坊市縣市爲坊者十有二﹕觀政﹑宣化﹑景泰﹑慶雲﹑阜民﹑朝京﹑靈巖﹑社壇﹑雙桂﹑延鴻﹑聯魁﹑行原。景定庚申﹐知縣蔣曉﹐爲分水民鄕陳氏三子﹐同日刮股療父疾﹐立坊表之。橋梁縣舊有浮梁﹐在縣東天目溪咸若亭之下﹐今廢。縣治西有橋﹐曰雙桂。諸鄕橋而屋者四﹕在分水者曰邵捨﹐在柳柏者曰廣濟﹐在生仙者曰陳村﹑曰寶定。山

雙峯山﹕在縣之北﹐縣治依爲主山。紫龍山﹕在縣南二十里分水鄕﹐上有龍池。前志云﹕在縣西南三百九十步﹐非也。湧泉巖﹕在縣南四里﹐下有唐令公廟﹐廟前有湧泉也。雲峯巖﹕在縣西北二十五里生仙外鄕。四面如削﹐一峯宛在雲中。百聖巖﹕在縣東十五里定安鄕﹐其髙爲最。相傳神鞭其峯﹐墮洛口﹐爲梁明山。景明山止一小峯﹐立平地中﹐梁明府君廟在焉。水

天目溪﹕源出天目山﹐繞縣境而南達於浙江﹐可勝百斛舟﹐若於潛﹐若昌化﹐舊航粟浙江﹐胥此焉入。故客艘輻輳於縣。後京府嚴糴禁﹐航粟遂梗﹐縣市亦蕭條亦。前溪﹕在縣南﹐源出柳柏鄕﹐經分水鄕入定安﹐會於天目溪。廣陵溪﹕在縣東六十里招延鄕﹐源出新城縣。滄父溪﹕在縣東五里。寺觀靈巖宮﹕在縣衙西北百步。紹興間﹐縣人王司諫白縣﹐卽禪定院廢此﹐創爲祝聖朝拜之所﹐請淳安廢額名之。塔院﹕在五雲山北。安寧尼院﹕在生仙鄕外﹐去縣二十里。前志不曰尼院。孝明尼院﹕在分水鄕大雛源﹐去縣二十里。錢王時﹐鄕民駱鄴以親病祈福﹐獨緣建﹐其開山尼曰善通﹐寺有都元帥判押執狀。祠廟東嶽行宮﹕在甘泉寺東。建炎間建﹐後邑民有羅其姓者﹐親走泰山﹐奉泰山香火以歸﹐靈貺響答。五顯行祠﹕在縣圃後。柳山靈祐廟﹕在柳柏鄕﹐去縣三十里﹐廟有柳侯墓。距廟記﹕神姓柳﹐本河東人﹐東晉時爲新安內吏﹐卒﹐柩經此山﹐馬駭人愕﹐百夫莫能舉﹐因葬焉﹗民廟而祠之。﹝後﹞梁貞明四年﹐贈尙書左僕射﹑廣信侯。後唐淸泰三年﹐封鴻仁廣信王﹐告命在州西別廟中。今縣西仍有行祠﹐以便祈禱。靈休廟﹕在縣東一十五里定安鄕洛口﹐有墓存焉。神姓張﹐國朝賜今額。廣惠行祠﹕在縣東南百步﹐瑞雲山之巓。英烈王廟﹕在縣西南四十五里分水鄕歌舞嶺。相傳謂子胥避難至此﹐喜而歌舞﹐後人因以名嶺。廟左有小池﹐舊云與錢塘潮候相應。唐令公廟﹕在縣南湧泉巖之麓。其神爲邑令﹐有惠政﹐民祠之。歲旱禱之必應。靈應廟﹕在湧泉巖。神姓方﹐自後晉卽有祠﹐嘉泰中賜今額。紫龍王廟﹕在縣西南十五里﹐乃紫龍山之神。山有三池﹐歲旱請水祈禱﹐以水中得生物爲雨讖。端平乙未﹐知縣趙師峮新其廟﹐以答神賜。麻姑廟﹕在生仙裏鄕﹐去縣四十里。葛仙翁廟﹕在招延鄕橫塘源﹐去縣四十里。古迹石佛﹕在玉瑞寺﹐長不盈尺﹐刻石爲之。舊傳陳時所造﹐寺於鄧源﹐別爲石佛庵﹐並貌陳主奉之。仙人迹﹕在月溪寺外小澗中。相傳﹐嘗有仙人濯足於此﹐其迹猶存。鐘潭﹕在生仙外鄕﹐去縣二十五里。相傳﹐古有鐘沒潭中﹐其鈕猶見﹐漁人撼之莫能動。擔石﹕去縣三十五里﹐在招延鄕。舊傳有郎將軍者﹐以勇力稱﹐肩石至此﹐層壘成臺。今其上有偃松十數本﹐方春和時﹐野花泉竹﹐四面環合﹐遊賞畱題者甚眾。邑令奚君所謂﹕「松懸雙石上」者﹐卽此石也。柱石﹕在擔石之東。石紋層壘﹐過者輒以木梗支之﹐云可健步。錢王拄杖孔﹕在縣東北三里。圓徑一尺﹐中有泉一鴻﹐淸冽可愛﹐冬夏不竭。相傳爲錢王經行植杖之地。碑碣修學記三。其一紹興二年知縣李端民撰﹔其一紹熙二年知縣奚士達撰﹔其一淳祐六年前學長何雷撰。放生池記。知縣李端民撰。施肩吾寄徐凝詩。熙寧間﹐知縣齊諶刻。建中靖國﹐諶爲轉云使﹐再刻肩吾及第告於石陰。王司諫書鞠大夫事。紹興間﹐知縣奚士達立石。鞠名嗣復﹐錢塘人。宣和中﹐以正郎權縣﹐會寇至無援﹐爲賊所執﹐輒罵賊不屈﹐賊不敢害。寓慶雲寺中﹐尋除知睦州﹐不及上。郭祥正題名。郭與東坡爲詩友﹐熙寧中因訪邑宰題識歲月﹐後乃刻石。右並在縣學。放生亭記。紹興癸丑﹐史彌忠撰。柳上廟記。紹興間知縣王瑋撰﹐寓公大理寺丞兪公明重立石。創建主簿廳記。嘉定間吳興祖撰。創定安寨記。景定庚申﹐通判曹元發撰。

景定嚴州續志卷十

壽昌縣縣爲孔道﹐應酬日不給﹐而土地狹隘﹐犬牙衢﹑婺之鄕﹐至無所責賦﹐難亦甚矣﹗知縣事率選人爲之﹐其佐官惟縣尉一員﹐兼領簿事。若港口三縣巡檢﹐置寨於淳安縣﹐符移得加焉。

學校縣卽宣聖廟爲學。嘉定己巳﹐知縣鞏嶠﹐鳩田二百畝﹐以資養士﹐刻石置於學。今存者百五十一畝。官廨縣衙﹐在縣市正北。舊枕山爲思遜堂﹐極目亭與縣南燕喜樓相望﹐山川之勝﹐映帶左右﹐後乃鞠爲棄壤。景定庚申﹐知縣黎舉徳﹐卽燕喜故地爲坊﹐曰化龍。卽思遜堂故地之側爲亭﹐曰南昌勝景。亭之南植木爲表﹐榜曰屏山第一峯。又南仿舟爲亭﹐曰涵碧﹐庶幾續舊觀云。知縣題名縣舊無題名。嘉定甲申﹐知縣黃棨始考舊聞﹐刻石置縣治。今自黃棨以後序其次。黃棨嘉定十五年正月到任﹐寶慶元年三月二十一日滿替。趙繇夫寶慶元年三月二十一日到任﹐紹定元年六月十二日滿替。沈紹遠紹定元年六月十三日到任。趙崇魯紹定三年十一月十五日到任﹐衢寇猖獗﹐被檄節制官兵督捕。五年五月二十六日﹐攺差江東提幹。楊華髙不倨端平二年三月初二到任。黃愷端平三年趙希瑈嘉熙元年劉師臯嘉熙三年劉常明淳祐二年趙必常淳祐四年陳應先淳祐五年十二月到任﹐七年十一月﹐考舉及格﹐離任。陳宗趙汝羾朱渙趙與鑇劉廉黃士慶程直翁黎舉徳山

靑龍山﹕在縣東一里。由縣治來崗﹐分僚通衢﹐出臨艾溪上﹐勢若昂首。景定庚申﹐知縣黎舉徳﹑邑人徐南一等﹐築亭其上﹐命之曰龍首。梅峯﹕在縣新安三十里。硯山﹕在縣東南三十里。水

艾溪﹕發源自縣西境﹐曰雞籠山。過縣東七里﹐爲於堨渡﹐又東爲湖神溪﹐實一源也。至茭塘入建徳縣界﹐達於新安江。戶部泉﹕元祐間﹐知縣陳澤民鑿山得泉﹐味甘冽﹐甚愛之。後去邑﹐未幾爲戶部郎﹐邑人思之﹐以戶部名其泉。橋梁縣爲驛道要衝﹐由梅嶺而東﹐凡爲橋者五。大同橋﹕在縣東二十里﹐邑人葉三省建﹐鄭穎重葺。顏公橋﹕在縣西十里﹐曰航頭。長四十二丈﹐累石釃水爲十道。郡守顏頤仲捐郡帑倡建﹐因以爲名。宋公橋﹕在縣西二里﹐長一十五丈。郡守宋鈞﹐捐郡帑倡建﹐因以爲名。會通橋﹕在縣西市中﹐跨湖表爲之。朝京橋﹕在縣南﹐長五十四丈﹐壘石釃水爲十二道。每遇溪水暴漲﹐行旅前阻於堨渡﹐不得進。景定辛酉﹐知縣黎舉徳率邑人徐南一等﹐經始斯橋﹐以便行者。寺觀接待院﹕在壽昌鄕下梅。嘉定初元﹐徑山僧祖隆建。崇恩院﹕在永平鄕。靈耀宮﹕在壽昌鄕南山。祠廟東嶽行祠﹕在縣東。古迹朱佛庵﹕在縣西六十里崇恩院側。庵有塑於龕者﹐曰朱佛﹐歲旱祈禱輒應。相傳﹕昔有農朱姓﹐耕山誦佛於此﹐遇亢陽﹐常有云覆之﹐諾人以雨﹐輒驗﹐邑人指爲活佛。後趺坐示化﹐人爲立庵。寶祐間﹐知縣劉廉狀其靈異﹐請賜號﹐未報。龍潭﹕在縣西。相傳嘗有龍見﹐每歲旱﹐縣官於此祈禱。碑碣重修縣學記。嘉定己巳﹐朝奉大夫徐邦憲撰﹐郡守謝徳輿立石。學田記。知縣鞏嶠撰。蠲減官錢始末。嘉定癸酉﹐吏侍兪烈撰。縣廳題名記。知縣黃棨撰。

