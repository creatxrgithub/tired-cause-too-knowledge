趵突泉志﹝淸﹞任弘遠編撰

●目錄

宸遊圖經

源流基趾

建置沿革

古迹災異

人物仙迹

幽怪傳聞

藝文

詩文

賦詞

金石額聯

名人遊記補遺

趵突泉現存石刻

●宸遊艸莽臣任弘遠恭紀

宸遊敍曰﹕曷志乎宸遊也﹖爲趵突泉紀幸也。何幸乎爾﹖幸乎聖祖仁皇帝之駐蹕畱題也。蓋宇內一邱一壑﹐苟得名士之遊覽﹐文人之標題﹐足以擅奇於古今﹐不致湮沒於耳目。況翠華三至﹐泉水添波﹐宸翰頻畱﹐池沼增盛。而趵突一泉不直與五嶽之尊同邀寵於天王﹐四瀆之廣共被恩於弈祀乎﹐是以幸焉爾。作宸遊志。康熙甲子十月初八日駕抵濟南﹐戒有司淸蹕除道﹐士民爇香跪迎﹐塡咽街衢。先幸趵突泉﹐禦觀瀾亭﹐命內侍衛以銀碗汲泉水飲之﹐飲畢書「激湍」二字。禦制詩一首﹕「十畝風潭曲﹐亭間駐羽旂﹐鳴濤飄素練﹐迸水濺珠璣。汲杓旋烹鼎﹐侵堦暗濕衣﹐似從銀漢落﹐噴作瀑泉飛。」又命扈從大臣明珠﹑髙士奇等各書二字。上見百姓瞻覲﹐嵩呼聲聞。隨問﹕「你們內中可有秀才麼﹖進亭子來講書。」無敢答應者。隨起鸞乘馬由正覺寺街進歷山門。駕經巡撫院衙門前﹐隨出濼源門﹐是晚駐蹕長淸杜家廟。康熙己已正月十六日﹐聖駕至濟南幸趵突泉﹐書「潤物」二字﹐駐蹕巡撫公署。禦題「作霖」二字賜撫臣錢玨。聖駕隨過泰山南巡。康熙癸未正月二十四日﹐至駕至濟南﹐乘輦由萬壽亭入濼源門。上駐蹕巡撫公署。午宴畢﹐題書五言律一首﹐賜撫臣王國昌。起駕出歷山門﹐至趵突泉坐柏樹下。禦書「源淸流潔」四字﹐賦詩一章﹕「突兀泉聲湧淨波﹐東流遠近浴羲和﹐源淸分流白雲潔﹐不慮浮沙污水渦。」命士民觀看。隨起駕。晚禦宿杜家廟。因學臣徐炯請禦書﹐於白雪樓隨書「學宗洙泗」四字。遂駕南幸。

●圖經志趵突舊無圖經。有之﹐自明季周先生繩始也。但時移勢遷﹐迹因人變﹐今之泉亭﹐於昔迥殊﹐爰求山右周君繩武繪圖一卷。今皇上準鹽臣三寶公之請﹐煥然攺觀﹐更異於昔﹐若按古尋求﹐反失趵突於今日。又倩歷下陳生子顯繪爲今圖﹐凡一亭一榭﹐一池一沼﹐無不曲肖。並新舊三圖﹐冠之篇首﹐庶幾負煙霞之癖者﹐不惟攜圖策杖可得泉之勝槪﹐而斯泉古昔之面目亦可長畱於人間云。作圖經志。

●源流志歷下任弘遠撰《正字通》﹕「趵﹐跳躍貌。突﹐出現貌。」《說文》﹕泉﹐水源也﹔源﹐水本也﹔單呼曰泉﹐累呼曰源泉。《爾雅•釋水》注疏﹕正直上出﹐曰「檻泉」﹔從上澑下﹐曰「下泉」﹔湧出﹐曰「■﹝氵賁﹞泉」﹔側出﹐曰「氿泉」﹔所出同﹐所歸異﹐曰「肥泉」﹔異出同流﹐曰「瀵泉」。按此泉出現跳躍﹐下直上出﹐故名趵突云。

源流志敍曰﹕曷志乎源流也﹖志乎趵突泉之發脈與歸宿也。夫發脈與歸宿又何必志也﹖志乎趵突泉發脈之遠與歸宿之大﹐不同乎一杯之水﹐行潦之觀也。於是考史書﹐閱《水經》﹐歷地勢﹐采博聞﹐務得其源源之本與放海之墟也﹐倘亦遊斯泉者之所樂稽與。作源流志。邑志曰「岱陰之水﹐奔流自縣西南六十里之黃山下﹐匯爲池﹐伏流至城西南發爲此泉。」又《山堂肆考》曰「濟南府西有趵突泉﹐其源出山西王屋山下。」而喬宇以王屋爲泉源﹐而曾鞏以岱陰爲泉源﹐而不知二說皆一也。《山海經》曰「濟水出河東王屋山﹐發源黑龍洞前太乙池﹐初名沇水東出溫縣西北﹐始名濟。」酈道元謂﹕「濟水在王莽時涸竭。」鄭樵《通誌》亦曰「濟水多涸竭。」至考陸■《濟河源記》乃知濟水勁疾﹐能入地伏流﹐隱見無常﹐乃其本性﹐非眞涸竭也。濟水旣伏流地中﹐則發地湧泉。故一見爲濟源﹐再見爲瀠水﹐三見爲山東諸泉水﹐而溢爲大小淸河。愚按﹕王屋者濟水之源﹐而岱陰者趵突之源﹐趵突特濟水之肢分﹐而濟水乃趵突之鼻祖也。《齊乘》曰﹕古濼水﹐自華不注山東入大淸河﹐自僞齊劉豫導之東行爲小淸河﹐自歷城東經章丘﹑鄒平﹑長山﹑新城﹐又會孝婦河﹐東經髙苑﹑博興合時水﹐東北至馬車瀆入海﹐曲行幾五百里。今海運久廢﹐河道淤塞﹐而其水復由華不注東北入大淸河焉。按小淸旣出於濼﹐則是小淸乃泉之下流矣。何以聽水入大淸處﹐又名濼口﹖愚按濼水自護城河轉折而北﹐與城中湖水合﹐至雙橋寺分爲二﹕右水北出﹐卽《齊乘》所謂古濼水﹐自華不注山入大淸河者是也﹔左水西經歷城西北爲陂﹐至五柳閘復折而南﹐至硯溪村復向西﹐名爲聽水。又北流注於濟﹐謂濼口﹐卽郡誌謂西北引水漑田﹐余陂西注入大淸謂聽水者是也。蓋小淸﹑聽水皆泉之下流云。

●基趾志歷下任弘遠撰

基趾志敍曰﹕曷志乎基趾也﹖志乎趵突泉之地也。夫趵突泉之地何必志也﹖志乎其地﹐令來遊者可以策杖徑行也。於是書其基趾﹐寫其池沼﹐使冰花睛雷﹐直現於紙上﹔亭臺樓閣﹐並出於毫端﹔墨客騷人不必徘徊而借問﹔尋芳弔古﹐無庸悵望以臨風。基趾之書﹐誰云可忽也﹖作基趾志。按泉在山東濟南府歷城縣城西南﹐出濼源門﹐由剪子巷迆南東轉卽趵突也。東鄰李滄溟先生白雪樓﹑禦書亭﹐南藥王廟﹐西杜康泉﹐東北金綫泉。《廣輿記》曰﹕…「濟南府西趵突泉﹐一名瀑流﹐出山西王屋山下﹐卽此泉也。」《水經注》曰﹕泉源平地觱湧三窟﹐突起雪濤數尺﹐聲如殷雷﹐冬夏如一。南望玉函諸山﹐靑如點黛﹔北接金綫諸泉﹐明如鑑光。固寰中之絕勝﹐古分之壯觀也。」邑志標爲「趵突騰空」。《一統志》云「濟南名泉七十二﹐趵突爲上﹐珍珠﹑金綫次之﹐余不能與三泉埒矣。」信然哉。

●建置志歷下任弘遠撰

建置志敍曰﹕曷志乎建置也﹖志乎趵突泉之樓閣軒亭也。夫樓閣軒亭似亦不必志也。志乎建置之人與建置之年也。抑建置之人與建置之年又似無庸志也。志乎其人﹐兼志乎其年﹐今後起者可踵事前人﹐不致廢弛不治也。於是志樓閣之輝煌﹐爲某也之經始﹔志橋梁之飛渡﹐爲某也之重修﹔以至於回廊﹑亭榭﹑精舍﹑池塘莫不悉書﹐使千百年後有志斯泉者﹐庶不至茫無所考﹐等昆明之劫灰云爾。於是作建置志。亭﹕在大門外﹐系康熙四十三年建﹐內有救荒碑。今廢。橋﹕在大門外。溪﹕在大門外﹐由西來向東流。大門﹕南向。甬道﹕西﹐年﹑趙二公祠。今廢。二門﹕三間。魚池﹕內蓄金魚。今廢。橋﹕在池上。堂﹕原名玉壺﹐取趙松雪「平地湧出白玉壺」之句﹐後攺爲漱玉。舊額俱毀﹐今系重修。三門﹕一間。魚池﹕內蓄金魚。橋﹕在池上。鐘樓﹕在池東。鼓樓﹕在池西。禦書亭﹕內鐫禦書趙松雪詩。亭﹕此「觀瀾」也。亭右有碑﹐系天順五年建﹐後邢子願攺爲「湧輪」﹐取《水經注》「水湧若輪」之句。舊額俱毀﹐今內懸禦題匾額及諸當道匾額。東﹐徐公祠﹐今廢。四門﹕樓﹕北向系滄溟先生讀書處﹐萬曆間嶺南葉公另建傑閣於泉東﹐內祀張仙。今又攺南向﹐內祀李公戴。坊﹕題「蓬山舊迹」。橋﹕名「來鶴」。明太守樊時英建。亭﹕名「來鶴」。後移置呂仙閣西。今廢。禦書亭﹕禦書「口外山莊」﹑「古風」。今移置觀瀾亭前。坊﹕名「吐漱淸風」﹑「金星賁集」。文衡山書。今廢。坊﹕名「瀑雪湧珠」。髙騰遠題。今廢。俱在呂仙閣左右。禦書亭﹕內鐫禦書「激湍」。泉三窟﹕此趵突也。水匯成池﹐周圍廣數十丈﹐上皆石欄。閣﹕系明運使張奎光﹑太守樊時英﹑邑令呂黃鐘建。下前一層祀呂仙﹐後一層祀鐘離。上前一層祀呂仙﹐後一層祀文昌帝君。今將閣後穿廊樓拆去﹐兩旁別建東西二廳﹐殊覺顯亮寬敞。西又建回廊三間。閣﹕後二層系順治甲午觀察何啟圖建。李公祠今攺祀斗母﹐在呂仙閣後。道院﹕一所。道房﹕共計十三間。贍田﹕平田六十六田﹐在長淸楊家莊﹐系周龍甲置。水田十五畝﹐明某公置。平地二十畝﹐在泉南﹐系南保裏地方。乾隆三年巡鹽禦史諱三寶者題請修葺﹐蒙兪允發帑重修﹐煥然一新﹐誠千古一時之盛。

●沿革志歷下任弘遠撰

沿革志敍曰﹕曷志乎沿革也﹖志乎趵突泉古今稱名之異也。古今稱名之異﹐又何必志也﹖志其稱名之異﹐以備遊覽者之知其詳也。夫自有斯泉以來﹐始名濼水﹐厥後或名娥姜﹐或名瀑流﹐或名檻泉﹐或名第一。要之﹐趵突之稱﹐創自有宋﹐苟不詳而書之﹐不惟至其地者有疑似之惑﹐卽臥遊牖下者﹐亦生異同之見也。故考今古﹐舉聞見﹐編錄歷代之名稱﹐是亦考古君子之一助也巳。作沿革志。三代﹕不見職方。春秋﹕名濼﹐見《春秋》「桓公十八年﹐公會齊侯於濼」。漢﹕名濼水﹐見桑欽《水經》曰「濟水又東北濼水出焉」。南北朝﹕名濼水﹐又名娥薑水﹐俱見酈道元《水經注》。宋﹕名趵突﹐見曾南丰詩記。此名趵突之始也。又名溫泉﹐亦見南丰詩﹐以泉水冬亦溫暖﹐故名。金﹕名趵突﹐又名瀑流泉﹐又名檻泉﹐見蘇子由詩﹐又見元遺山記。元﹕名趵突﹐見趙承旨﹑張文忠詩。明﹕名趵突﹐見《一統志》及王新建等詩記。又名第一泉﹐憲僉晏公璧攺﹐見《七十二泉詩》。國朝﹕仍名趵突。𨿽《齊乘》曰瀑流﹐曰趵流﹐曰濼﹐東導曰小淸。要之濼水﹑趵突千載不易也。

●古迹志歷下任弘遠撰

古迹志敍曰﹕曷志乎古迹也﹖志乎趵突泉古昔之盛﹐慨乎今泯沒而無存也。蓋代與時更﹐物隨世變﹐自有斯泉以來﹐名存而實亡者﹐何可縷指。如濼源﹑歷山之堂﹐娥姜勝槪之迹﹐以及齊魯之盟會﹐詩人之園亭﹐苟非有以志之﹐幾何不銷歇於荒煙野蔓之中哉。然則趵突之古迹﹐誠不可以或忽者也。作古迹志。歷山堂﹑濼源堂﹕北堂曰歷山﹐南堂曰濼源﹐曾南丰知齊州建此以館客﹐見《齊州二堂記》。熙寧六年二月已丑建。勝槪樓﹕在泉西。金人建。見趙松雪詩。娥英廟﹕在泉側。故泉有娥姜之名﹐見《水經注》。通樂園﹕在泉西。又名川上精舍﹐系殷文莊讀書處﹐見邑志。檻泉坊﹕在泉門外。金太守建﹐故有檻泉之名﹐見元遺山記。趵突泉坊﹕在泉門外。今毀。呂仙祠﹕元遺山重建﹐今攺爲閣。明李對泉重修。白雪樓﹕卽來鶴橋南之樓﹐乃滄溟先生未遇時讀書之處﹐今攺祀李公。徐公祠﹕在泉東。祀學使徐仲章先生。今廢。二十四泉艸堂﹕在泉西。詩人王秋史故居。今廢。杜康亭﹕在泉西。爲歷人遊覽之所。今廢。

●災異志歷下任弘遠撰

災異志敍曰﹕曷志乎災異也﹖志乎災異之見於趵突泉也。夫災異亦古今所時有也﹐似亦不必志也。志夫災異之見於趵突之有關於歷下也。如泉水涸則流不長﹐無以灌郭北之田﹔泉水溢則水旁溢﹐有以壞左右之居。他如龍首之窺﹐泉水湧如山﹔火星之亂﹐零水赤如血﹕是郭公夏五之所不遺者也。作災異志。元英宗至治三年六月﹐濟南淫雨﹐水深丈餘﹐漂沒民居及泉。見志乘。至正二年六月癸丑夜﹐山水瀑漲﹐衝東西二關﹐流入泉內﹐漂沒民居千餘家。見志乘。國朝康熙庚戌﹐戌時地震﹐傾圯軒亭及周圍墻垣。康熙間夏六月﹐施方伯天裔置酒泉上﹐邀提督楊宮保捷及羣僚飲﹐忽大雷雨﹐水自千佛山來﹐平地深丈餘﹐羣見龍首入泉﹐門內樓閣傾圯﹐池中所畜金魚盡隨水去﹐幸有木板桌凳﹐眾得獲免﹐惟溺死梨園二人。見《池北偶談》。康熙癸酉二月二十九日﹐由子入辰﹐天如火燒﹐至巳漸黃﹐至申漸白。有星士章某者寓居泉上﹐早起欲行﹐見有火星亂落﹐泉水如赤。雍正庚戌夏六月二十八日﹐大雨連旬﹐水忽自南山而下﹐流入泉中﹐泉水忽溢丈餘﹐池亭皆壞﹐漂沒左右民居甚多﹐而王進士蘋二十四泉艸堂亦付流水﹐卽先生詩所謂「亂泉聲裏誰通履﹐黃葉林中自著書」處。乾隆甲子三月下旬﹐泉忽作聲如雷﹐將池中水盡吸泉眼內﹐瞬息復自泉中飛騰而出﹐髙丈餘。鄕人皆雲泉嘯。又言﹐康熙四十二年亦與此同。

●人物志歷下任弘遠撰

人物志敍曰﹕曷志乎人物也﹖志古今遊趵突之人也。夫古今遊趵突之人抑多矣﹐遊趵突之人何能悉志也﹖志遊趵突之人﹐或有詩賦之歌詠﹐或有標題之記載﹐與夫捐資以修葺﹐相地以築室﹐爲趵突之增盛也。於是博采羣書﹐輯取志乘﹐自春秋以及宋元有明﹐以及昭代得表表可傳者﹐子固﹑遺山﹑子昂諸人焉。作人物志。春秋魯桓公名軌。惠公子。十八年會齊侯於濼上。漢

桑欽作《水經》﹐載濼水。南北朝酈道元字善長﹐涿郡人。魏時爲禦史中尉﹐執法淸刻﹐爲時所忌﹐遂遣爲關右大使。平生好學﹐歷覽羣書。注《水經》四十卷﹐注《濼水》。宋

曾鞏字子固﹐建昌南丰人。仁宗時知齊州﹐建濼源﹑歷山二堂於泉上。有詩記。其政績載邑志。蘇轍字子由﹐眉州眉山人。王安石時以諫靑苗法﹐出掌齊州書記。沈靜簡潔﹐以文章名於時﹐有《濼源橋記》《檻泉詩》。晁補之字無咎﹐巨野人。幼慧﹐善屬文。舉進士﹐任司戶參軍﹐歷著作佐郎。章惇當國﹐出知齊州﹐以修《神宗實錄》失實﹐調知河中府。有《別濟南趵突泉詩》。趙忭字閱道。任屬以琴鶴自隨。歷官皆有仁聲﹐卒溢淸獻。有《和張叔夜檻泉詩》。金

元好問字裕之﹐號遺山﹐太原秀容人。七歲能詩。爲《箕山》《琴臺》等詩﹐禮部趙乘文見之﹐以爲近代無此作﹐於是名震京師。中第後遊齊州﹐有《濟南行記》﹐重建呂仙祠於泉上。金亡不仕。兵後故老皆盡﹐蔚爲一代詞宗。年六十八卒。《金史》本其所著。元

趙孟頫字子昂﹐宋宗室人也。善書﹐兼畫水﹑竹﹑石﹑人﹑馬﹐悉臻神境。詩賦文詞淸邃髙古﹐讀之使人飄然神往。至元間同知濟南路。有趵突泉詩﹐至今膾炙人口。張養浩字希孟﹐章丘人﹐僑寓歷下雲莊。贈柱國﹑濱國公﹐謚文忠。著《三事忠告》《歸田類稿》《禦史箴》諸書。有趵突泉詩二首。子引官至南臺禦史。明

王守仁字伯安﹐號陽明﹐浙江余姚人。弘治進士﹐除刑部主事﹐起攺兵部﹐疏劾劉瑾謫龍場驛丞﹐後屢遷左僉都禦史。撫南贛﹐因討宸濠功﹐封新建伯。謚文成。弘治甲子典試山左﹐有趵突泉詩﹐今刻泉上。陳鎬字宗之﹐會稽人。成化進士﹐官左都禦史。爲山東提學﹐校閱精嚴。所著有《矩庵漫稿》。有趵突泉詩刻於泉上。胡纘宗字孝思﹐天水人。正徳進士﹐歷右副都禦史﹐巡撫山東。有趵突泉詩。王廷相字子衡﹐儀封人。弘治進士﹐與歷下邊廷實等號「七才子」。歷官兵部尙書﹐萬曆初提學山左。節義文章﹐並著於世。有趵突泉詩。喬宇字希大。吏部尙書。武宗議大禮﹐率羣寮極諫﹐有賢聲。在戶部時﹐奉命禱雨岱宗。有《遊趵突泉記》。王越字世昌﹐浚縣人。景泰進士。廷試日﹐旋風掣其捲颺去﹐逾年﹐髙麗貢使攜以上進。占者曰﹕此封侯萬里之徵。天順中巡撫大同。成化十六年出塞有功﹐封威寧伯﹐贈太傅﹐謚襄敏。公姿表英邁﹐身經百十餘戰﹐皆出奇制勝﹐動有成算﹔鹽池之役﹐半夜襲敵大勝﹐皆能用士之力。喜爲詩﹐粗豪奔放﹐不事雕飾﹐酒酣命筆﹐一掃千言。弘治初按察山左﹐刻詩於泉上。葉冕嶺南人。官山左﹐有趵突泉詩。許邦才字殿卿。嘉靖癸卯解元﹐與於鱗齊名。所著《瞻泰樓集》《海右集》《梁園集》行世﹐有《過泉亭詩》。張弓字月梧。爲諸生聲最著。嘉靖丙午以《春秋》魁東省。久困公車﹐授淮南別駕。著《月梧集》四卷﹐有《趵突騰空詩》﹐今刻邑志。李攀龍字於鱗。少讀書於泉上﹐來鶴橋南小樓上卽題曰「白雪」。登第後與王鳳洲諸公號海內五才子﹐又爲「七子」。爲比部﹐初出守順徳﹐尋督學關中﹐比提刑中州﹐人莫敢撓以法。以母憂歸卒。學者稱爲滄溟先生﹐祀鄕賢。宗臣曰「古心淵識」。王元美稱其「峨眉天半」。有文集數十卷﹐世爭寶之。子駒亦能詩。今泉東之白雪樓乃後人增建也﹐後爲書院﹐今廢。殷士儋字正甫﹐其先武定州人。官大學士。天資穎異﹐以禮經魁於鄕。丁未登第﹐讀書中祕。隆慶戊辰知貢學﹐稱爲得人。歸田後築廬趵突之濱﹐號「川上精舍」。卒謚文通﹐攺文莊。士林稱曰「棠川先生」。祀於鄕。有《金輿山房詩稿》。光廬字顧吾﹐歷下人。萬曆癸酉舉人﹐任河南太康令。著《東山存稿》﹐有《泉上飲邊一丈詩》。馬三才浙江仁和人。有詩刻泉上。王在晉字康侯﹐黎陽人。任山東巡撫。有泉上詩四首。畢懋康南直人。萬曆間巡鹽禦史。建書院於趵突泉東﹐卽白雪樓也。置學田贍士﹐又蠲粟。修閔子墓。樊時英字瑞明﹐號大瀛。浙江仁和人。萬曆已未進士﹐天啟末知濟南府。出俸錢﹐修學宮﹐浚玉帶﹐同建呂仙閣﹑來鶴橋﹐興明湖社。升福建提學。歸裏毫無長物﹐府庠有去思碑亭﹐今廢。張奎光鹽運使司﹐與樊﹑呂二公同建呂仙閣。呂黃鐘字初陽﹐山西澤州人。乙丑進士﹐任歷城令﹐行取戶科給事中﹐歷任曹州兵備道。亦建呂仙閣。公鼐字子輿﹐蒙陰人﹐歷官翰院﹐謚文介。著《問次軒詩稿》﹐泉上詩甚富。沈道全字凝之﹐四明人。有詩。潘一桂京口人。有古詩一首。陸釴字舉之﹐四明人。任山左學憲。有《趵突泉記》。周繩歷下明經﹐字準齋﹐爲侍郎周紀之兄。不經貴介自居。能詩畫。有《趵突騰空圖》載邑志。呂純如南直無錫人。天啟中巡撫。修《岱史》。興明湖大社。先王父振天公爲所拔取。畱心文教。有趵突泉詩。張鶴鳴字元平﹐河南潁川人。萬曆初任歷邑令。修五龍潭﹑八蠟廟﹐浚懷家窪﹐凡興利便民者﹐無不爲之﹐且嫻風雅。升南京主政﹐後爲兵部尙書﹐行邊有功﹐賜蟒玉。年九十﹐流賊逼潁﹐公率家族悉力拒之﹐城陷﹐罵賊而死﹐事聞贈卹。建來鶴橋﹐有趵突泉詩。邢侗字子願﹐臨邑人。官太僕卿。僑寓歷下時遊息於泉上﹐攺觀瀾亭爲「湧輪」﹐取《水經》「水湧若輪」之句。今舊額俱毀。有詩二首。晏璧字彥文﹐廬陵人。永樂二年任山左憲僉。有《七十二泉詩》。彭徵江西吉水人。教授。賀一孚魯山人。歷邑令。陳鳳梧廬陵人。任山東巡撫。有趵突泉詩。兪憲有和趙松雪詩。邊貢字廷實﹐號華泉﹐歷城人。歷官戶部尙書。居官有聲﹐爲前七子之一。有《自泉上歸登西城樓詩》。熊相字臺峯﹐瑞陽人。有和趙松雪詩。李松有泉上詩。何成慧字仲轍﹐天津人。有詩。褚廷棻字棻木﹐無錫人。有詩。範景文字質公﹐吳橋人。萬曆進士﹐初任東昌府推官﹐歷任大學士。死懷宗之難。有詩刻泉上。谷繼宗字嗣興﹐號少岱﹐歷城人。嘉靖進士。詩稿焚於火。有《修觀瀾亭碑記》。李駒字松盤﹐滄溟先生子。有《陪王麟洲先生遊趵突泉登白雪樓詩》。葛守禮謚端肅﹐徳平人。官禮部尙書。僑居歷下﹐與殷文莊﹑郭南屏諸先生求乩﹐呂仙有降筆自序傳。雍麓原關中人。以嘉靖甲寅官山東監察禦史﹐見泉亭傾圯﹐與大都憲吳中沈公召﹑歷令李公從宜﹐又移文郡守項公守禮﹐自乙卯春初經始﹐舊亭加崇基礎﹐開疏夾河﹐架以小橋。督工則歷丞馮椿﹐葺治聿新。閻爾梅字古古﹐江南沛縣人。崇禎間孝廉。有《白耷山人集》。遊濟南有泉上詩。劉鴻訓號靑嶽﹐長山人。歷官大學士。著《四素山房集》﹐作《來鶴橋記》﹐述呂仙事極詳。王思任字季重﹐山陰人。歷官禮部右侍郎。著《遊歷下記》《王麟有記》。曹璣字子玉﹐江陰人。少有神童之目。崇禎進士﹐授戶部主事﹐督臨淸﹐關警猝至﹐嬰城固守﹐以功晉郎中。著有《碎琴》諸集。有題額在泉上。康熙辛酉後裔曹禾典試山左﹐重裝﹐今懸樓上。懷晉字麗明。歷城諸生﹐遭闖逆之變﹐遂焚棄儒冠﹐終生不言仕進。所著有《易經輯要》《山居》等書。唐豹巖先生爲之立傳。有《和趙文敏詩》刻泉上。任之瑞字振天﹐號柏溪居士。山西洪洞諸生﹐僑寓歷下﹐爲呂中丞興明湖大社﹐拔取入社﹐與萊陽趙伯浚先生同居社中。有《泉上送沈壽民赴京詩》。後遭闖逆之變﹐遂不應試。邢大道山西洪洞人﹐號少鶴山人。爲侍禦公長﹐公隱居不仕。著《白雲巢集》。東遊歷下﹐有趵突泉等詩。邊習字南池。華泉先生仲子。著《睡足軒稿》﹐卽阮亭云「野風吹落帽﹐林雨忽沾衣」者。有《題趵突泉新修白雪樓詩》。劉應誥字子命﹐山西洪洞人。以明經任禹城令。有泉上詩﹐著《泰山搜玉集》。王象春字季木﹐新城人﹐王阮亭先生叔祖也。舉萬曆庚戌進士。與關西文太淸﹑竟陵鐘伯敬﹑虞山錢牧齋爲同年友。掉鞅詞壇﹐一時雄俊﹐致仕後僑寓歷下。有趵突泉並白雪樓等詩。國朝張縉彥字坦公﹐河南新鄕人。官山左方伯。有泉上詩。丁耀亢字野鶴﹐諸城人。爲明末文士。有和趙松雪詩。吳偉業號梅村﹐江南太倉人。入國朝爲國子監大司成。聚海內英俊﹐辯論異同﹐環橋門而觀者千人。學者稱爲梅村先生。有趵突泉詩。魏裔魯字竟甫﹐柏鄕人。康熙初年官山左鹽運使司。有詩刻泉上。陳維國有泉上詩。葉承宗字奕繩。丙戌進士。官邑令。所著《濼函集》《百花洲傳奇》。修《歷乘》﹐載趵突泉甚悉﹐亦有泉上詩﹐因志出已手﹐不載﹐今錄於詩歌部中。萬代尙字開來﹐山西人。有趵突泉詩。徐文偉有泉上詩。郭奎先有泉上詩。劉胤祚字達庵。有泉上詩。孫光祀號怍﹝祚﹞庭﹐平陰人。僑寓歷下。歷官少司馬。有和趵突泉詩﹐今刻泉上。太惺號十彰﹐馬陵山僧。善書﹐時人爭寶之。有和趙韻詩載泉上。嚴我斯號存庵﹐浙江歸安人。甲辰科狀元及第﹐康熙已酉典試山左。有和趙松雪詩。周龍甲字霖公﹐江南淮安人。康熙初年任山左學政。嘗買贍田若干畝。於泉上有詩。盛符升字珍示﹐昆山人。官都察院監察禦史﹐爲新城王尙書門人。有泉上詩。潘取臨字大也﹐山陽人。有泉上詩。張而闇字邃子﹐山陽人。有泉上詩。趙其隆字今至﹐會稽人。有泉上詩二首。虞二球字天玉﹐浙江會稽人。戊戌進士﹐已酉由兵部員外爲山左副主考。有泉上詩。張紱字孔繡﹐淄川人。有泉上詩。周惕字子密﹐山陽人﹐有泉上詩二首。盛際甫有泉上詩。唐夢賚字際武﹐號豹巖﹐淄川人。歷官檢討﹐以建言歸裏。有詩行世﹐內有趵突泉詩。楊於雍有泉上詩。安嘉胤有泉上詩。童子煒字屺瞻﹐筍江人。有泉上詩。黃煜字惇叟﹐晉江人。有泉上詩。王蘋字秋史﹐號蓼谷﹐歷城人。丙戌進士。居泉上。有《二十四泉艸堂詩》行世﹐有泉上詩若干首。髙瑾字山顏﹐濟南人。歲進士。工詩﹐有趵突泉詩賦。蘇堯松字云木﹐溫陵人。有泉上詩。蔣景祈字京少﹐江南宜興人。康熙間舉鴻博未就。著《東捨集》﹐有《觀趵突泉》《古風》二首。吳一蜚字漢章﹐長泰人。有泉上詩。何龍文字信周﹐晉江人。有泉上詩。黃晃字麗方﹐同安人。有泉上詩。鄭緯字哲象。有泉上詩。鄭修典字念實。有泉上詩。陳振羽字孫維﹐溫陵人。有泉上詩。錢肅潤字礎日﹐無錫人。有詩四首。超全字大輪﹐閩僧。有詩四首。任玥萊州髙密人。巡鹽山東。有詩刻泉上。鄭纘祖字哲遠。有詩四首。陳兪侯字鄰公﹐晉江人。任山左濟東道。有詩四首。黃元驥字天馭﹐晉江人。任山東布政使司。修復泉亭﹐刻印《趙松雪詩集》一卷。陳承棟字肯公﹐有詩四首。黃良佐字健可﹐晉江人。有詩四首。黃奕振字定可﹐晉江人。有泉上詩。鄭修允字懷實﹐有泉上詩。章啟陛字十陳﹐會稽人。有泉上詩。周世徳字繩武﹐洪洞布衣。善畫﹐尢工竹蘭﹐字亦入妙。遊山左﹐有泉上詩﹐舊圖出於其手。沒後﹐山右巡撫某公以斯畫竹進。上大加賞鑑﹐其畫一時騰貴﹐尺幅皆值數金。又有《千字石譜》﹐猶匪夷所思。蔣徳懋字匯美﹐雲間人。有泉上詩。林斌吉字邦侯﹐晉水人。有泉上詩。林豸字玉士﹐晉水人。有詩二首。章瑜士字覲光﹐會稽人。有泉上詩。趙士通字潛夫﹐順天人。順治甲午孝廉﹐歷官邑宰。僑寓歷下﹐與王阮亭友善﹐在明湖同倡秋柳詩社。有文集行世﹐刻詩泉上。魏麟徵有泉上詩。趙於京字丰原﹐歷城人。辛酉孝廉﹐歷官河南府尹。有泉上詩。侯封公字價藩﹐陽信人。康熙間進士。有泉上詩。範爾梅字梅臣﹐山西洪洞人。舉明經。著作甚富﹐徳行﹑文章爲河東所仰。遊歷下有泉上詩。王謨字則文﹐溫陵人。有泉上詩。何家駿字日千﹐惠安人。有泉上詩。吳自衝字云洲﹐海丰人。能善文。寓居歷下﹐多所賦詠﹐有泉上詩。余漠溥字長源﹐燕山人。工詩文﹐有詩二首。張應甲字淩雲﹐歷城濼口人。舉邑茂才﹐善操琴﹑養菊﹑吹蕭﹐爲一鄕之望。有《和趙文敏詩》。薛園﹕有泉上詩。宋撝謙字裒公。歷下明經。善詩文﹐兼長於《樂府》。性愛山水﹐於趵突泉尢屬意焉。有《竹居濼泉遺稿》﹐今載五言絕五首。孫凝西亦工詩。爲歷下所宗﹐惜以副車終焉。戴本孝有泉上詩。羊翹有泉上詩二首。王維藩有泉上詩。張應桂字復我﹐膠州人。有泉上詩。宋犖字牧仲﹐河南商邱人。以父文康公蔭補﹐歷官大冢宰致仕歸。有《綿津山人集》行世。康熙間任山左觀察使﹐有趵突泉詩。宋至字山言﹐牧仲先生子。官翰林院編修。有《緯蕭艸堂詩集》﹐內載趵突泉詩。施閏章字尙白﹐宣城人。歷官侍讀。有《愚山詩集》。順治間官山左提學﹐修復滄溟先生墓﹐且衿其裔孫瀠。建橋於泉上。有詩記。李興祖﹕號廣寧﹐銀城人。任山東鹽法道﹝鹽運使﹞﹐重建古歷亭子大明湖﹐興諭觀察興歷亭詩社﹐畱心古迹﹐亦北海﹑南丰之流。有《課愼堂詩集》若干捲。有趵突泉詩賦刻於泉上。田雯字綸霞﹐號山薑﹐濟南徳州人。康熙進士﹐歷任雲南巡撫。著《山薑集》行世。有趵突泉詩歌等。程可則字周量﹐廣東海南人。官職方司郎中。著有《海日堂集》。過濟南有詩並序刻泉上。王士禛號阮亭﹐新城人。歷官刑部尙書。爲當代詩人之宗﹐著有漁洋山人書三十六種行世。僑寓歷下﹐有趵突泉詩二首。嚴繩孫字蓀友﹐江南無錫人。官檢討。有詩。徐元文字公肅﹐昆山人。國初殿元﹐歷官大學士。有《過濟南趵突泉歌》﹐今刻泉上。曹鑑倫康熙甲子典試山左。有長歌一首﹐今刻泉上。周淸湲舉博學弘詞﹐官翰林﹐康熙庚午典試山左。有趵突泉歌。周統有詩。嚴曾業有詩。蔣焜濟南太守。有詩。朱雯山左學使。有詩。鮑復昌旗人。官運使。有詩。任塾江南人。官學使。有詩。王��字子陶﹐河津人。官學使。有詩。宮夢仁字定山﹐官學使。有詩。楊廷耀旗人。官巡撫。有詩。王梁官臬司。有詩。周世徳旗人。官巡撫。有詩記。王者鈐號姑射山農﹐河東人。有歌。孫在丰浙江人。官掌院學士。有題額。麻爾圖滿洲人。官侍讀。有題額。明珠滿洲人。歷官大學士﹐有題額。介山滿洲人。官禮部尙書。有題額。髙士奇字江村。官侍講。有詩文行世。有題額。覺羅孫果滿洲人。官副都禦史。有題額。伊桑阿滿洲人。歷官大學士。有題額。常書滿洲人。官掌院學士。有題額。張鵬字南溟﹐丹陽人。官巡撫。與方伯黃元驥同修趵突泉及白雪樓。有詩並題額。宋士動有題額楊霖有題額。何啟圖有題額。唐廷琰山右人。有題額。楊捷廣陵人。官提督將軍。有題額。劉昌臣金陵人。官學使。有聯。袁理有聯。周士皇湖廣人。官巡鹽禦史。有題額。施天一旗籍﹐本泰安州人。官布政使。有聯。喀爾欽滿洲鑲黃旗人。癸卯進士﹐官學使。有聯在來鶴亭。郝壽滿洲人。官巡鹽禦史。題石於泉上。王國昌瑯琊人。官巡撫。有石刻在泉上。馮汝楫字仙航﹐歷下濼口人。舉明經﹐授東平學正﹐未到任卒。著《綠艸堂集》﹐有《遊趵突泉和曾南丰詩》。任嗣章字大士。運學茂才﹐工詩文﹐名在《鹽法志•文學部》中。《商困行》一詩刻呈禦覽。著《濼湄樓詩集》﹐有《遊趵突泉和趙松雪詩》。張文箕字維南。歷下太學生﹐工詩文﹐爲濟南名士。有趵突泉詩。陳嘉樂字子顯﹐號穎川。年方弱冠﹐善書能詩﹐更擅繪事﹐《趵突泉新圖》乃其筆也。段敷采字君白﹐山右人。太學生。能詩。客歷下﹐有泉上詩。峻徳字克明﹐滿洲人。官戶部筆帖式。有泉上詩。柳灝字子眞﹐長淸廩生。有趵突泉詩﹐著《菊譜》甚佳。鄭鳳祥字子虔﹐原籍福建。遊泮徳州﹐愛歷下山水﹐遂爲歷人。五言詩追宗王孟。有泉上詩。朱緗字子靑。以明經補中書舍人。著有《觀稼樓》等集﹐有泉上白雪樓詩。張希傑字漢章。運學茂才﹐工詩文。有《遊趵突泉弔白雪樓詩》。劉鎭字靖公﹐山西洪洞人。官刑部福建司郎中﹐恩授光祿大夫。予告後僑寓濼上﹐築素園以延名士﹐修邊華泉﹑李滄溟兩先生墓。嘗欲修趵突泉﹐未果卒。有詩。孔傳鐸號紅萼主人。曲阜衍聖公。著《紅萼詞》行世﹐有《帝臺春詞》。宋祖昱字西洲﹐山陰人。自記前身爲陸士云。下筆千言立就﹐名動京師﹐所交皆當時名臣巨儒﹐且重於義气﹐人以爲今之謝茂秦。僑寓歷下﹐有遊趵突泉詩詞。張潮字景韓。歷下茂才。有詩。龔章字達庵。長淸茂才。有詩。三寶字有齋﹐正黃旗人。官蘆東巡鹽禦史。於乾隆三年題請奉旨重修趵突泉。王宜繩字梅巖﹐東昌茌平人。乃王北山先生仲子也。孫士瑩字斐園﹐蕭山人。丁酉孝廉。丁鋐字子治。邑茂才。楊紳字帶存。邑茂才。任夢菊字九嶺。茂才。康堅字子固。陵縣廩生。有詩。劉繩伊字康民﹐號麗亭﹐劉比部先生冢子。任雲南戶部司員外郎。嘗欲代予刻志行世﹐未果。李金枝號山亭。工詩能文﹐屢試優等。爲東郡名士。趙懷遠字仔肩。洪洞明經。有泉上詩二首。田滋字湄邨。有和趙松雪泉上詩。武全文字石庵﹐山西盂縣人。參藩東兗﹐爲一時名臣。有泉上詩。

●仙迹志歷下任弘遠撰

仙迹志敍曰﹕曷志乎仙迹也﹖志乎呂仙之往來於趵突也。呂仙之往來誰從而見之﹐又烏得志之也﹖志乎元遺山之見約﹐李對泉之示句也。嘗讀子史百家﹐佛經道籙﹐凡宇內名勝之處﹐皆爲福地洞天﹐而斯泉云嵐風壑﹐碧瓦丹楹﹐飛湍激瀑﹐雪濤騰空﹐想亦爲仙人之窟宅﹐黃鶴之駐迹也。作仙迹志。金尙書省左司員外郎元好問﹐字裕之﹐號遺山﹐太原秀容人。有道人嘗邀同食﹐且曰「吾家在濟南趵突泉上﹐甚可樂也﹐子能從吾遊乎﹖」元曰「有待」。數年後遺山過濟﹐已忘前約矣。遊泉上﹐倦臥濼源堂﹐忽夢前道人揖之曰「久約不相憶耶﹖何咫尺不枉顧﹖」醒而始悟﹐因起過北岸入祠中﹐儼然座上矣。因爲重建此祠。李中丞戴﹐延津人﹐別號對泉。少遇一道人示一語云「仙人原爲對泉來」﹐不解其故。數年撫東土至趵突泉呂仙祠﹐恍如前所遇道人。乃新其祠宇﹐毛直指在乃益一語云「勝地自逢開府辟」。迄今揭之閣楹間。明歷下先達葛公守禮﹑殷公士儋﹑楊公溥﹑王公家屏齋祓以迓呂仙降筆。曰「呂氏者﹐仙也﹐有迹已傳於世久矣。諸子恐其未眞﹐而又索余親筆以爲之傳﹐然余之逢諸子與諸子之逢余﹐皆非偶然也﹐故不肯辭﹐乃直述之。」曰「余本唐之一宗人耳﹐名瓊﹐字伯玉。配金氏﹐生子四﹕長曰甘﹐次曰美﹐次曰丰﹐次曰克。余少也﹐有相士嘗相余眉稜目闊﹐鼻聳頂長﹐面修而潤﹐發茂而疏﹐眞儒者之气象。但山林上一痣﹐則當克妻﹔太陰下一痣﹐則當克子﹕二者皆不善也。獨喜鶴行龜息﹐聲自丹田中出﹐是乃遇仙得仙﹐而非凡庸之比矣。時余尙未悟。後思﹐餘十歲能文章﹐十五好劍﹐二十卽名時﹐五十始登第﹐且授官而治邑﹐惟以徳化人﹐妻孥之胥慶也如彼﹐長少之偕榮也如彼﹐於是始疑夫相者之人爲劣於相者也。不意唐有日月當空之禍﹐凡我同宗觸之者滅﹐遭之者亡。余甚恐﹐是以棄四子而攜一妻流移於山﹐卜築於洞﹐維兩口﹐故更其姓曰『呂』。因在山下﹐故易其名曰『巖』﹔時處洞中﹐因更其字曰『洞賓』﹔其後妻亦亡﹐而身亦孤﹐故扁其號曰『純陽子』。肆觀宇宙之間﹐寄傲煙霞之外﹐朝訪仙朋﹐暮謁道侶﹐瞻方壺﹐眺員嶠﹐遊玩十洲三島﹐云裹鶴馭﹐虎嘯龍吟﹐而功名富貴之私﹐理亂安危之念﹐舉不足在余之念矣。於是始信夫相者之人爲善於相者也。自今考之﹐由五代而宋﹐而金﹐而元﹐而明﹐世代不覺其九遷﹔自艾而耆﹐而耄﹐而耋﹐而臺背﹐而期頤﹐壽已歷乎十變﹔則遇仙得仙之言﹐至是而益驗矣。嗚呼﹗以千載有餘之祕﹐而一旦爲知己者泄之。然余尙有十八字﹕『伏列在旁似人而非人﹐挽拘在下似天而非天』﹐未可以盡泄之也﹐必候諸子三與之契﹐而又至於十月之久﹐然後可以與言。此懸筆也。」太守立碑泉上﹐以昭靈異。此傳又見《遊子六尺牘•孫君裘上陳眉公書》。

●幽怪志歷下任弘遠撰

幽怪志敍曰﹕曷志乎幽怪也﹖以其幽怪之見趵突泉也。夫卽見於趵突泉不過渺冥之事﹐又何必從而志之也﹖不知古人於搜神紀異之書﹐皆所不廢﹐泉偶有此奇奇怪怪之事﹐吾卽以其奇奇怪怪者而書之﹐以供剪燈之餘話﹐豆棚之閒談﹐豈可執阮瞻無鬼之言而槪遺之哉。作幽怪志。泉上住持道人王某﹐嘗語先大人曰「一夕苦蚊不寐﹐欲出閣步月﹐聞欄畔有女郎聲﹐初疑門下所致﹐及熟視之﹐見春臺﹑金罍﹑筆硯﹑箋牘之屬悉具。俄一女郎吟曰﹕『可憐弱質委黃泥﹐風雨離魂山下迷﹐﹝原遺二字﹞棠梨寒食夜﹐孤墳芳艸杜鵑啼。』一女郎相繼而吟曰﹕『獲主羅衫血染紅﹐蛾眉逐劍化春風﹐憐儂惟有郊關柳﹐幾樹垂垂驛路東。』又有一女郎吟曰﹕『石上結盟不忍忘﹐黃金卻聘爲蕭郎﹐柳溝一帶淸淸水﹐風雨淒淒總斷腸。』又有一女亦吟曰﹕『繡春院內王孫畱﹐一曲千金翠鈿酬﹐人去樓空歌舞散﹐歷山秋月照荒邱。』吟罷﹐忽一靑衣女侍曰﹕『婆提娘子相招。』倏忽不見﹐開戶視之﹐惟有月色泉聲而已。」其事蓋在順治十六年秋七月十二夜也。康熙庚午夏﹐餘業師袁先生吉南﹐陽邱文學也﹐以郇陽衛方伯錄取﹐讀書於白雪樓。一夜忽有二人﹐一修髯方面﹐一淸瘦蒼古﹐皆緋衣烏帽﹐自趵突泉來﹐相坐燈下﹐辯論古今﹐臧否人物﹐無不悉中。且多言前朝弘﹝治﹞正﹝徳﹞﹑嘉靖間事。師疑之﹐詢其姓字裏居。云﹕在泉東南萊家莊﹐一在泉北柳溝上﹐因愛趵突月色﹐故夜遊至此。雞鳴辭去。及旦偕同人造二處﹐並無村捨﹐惟有荒冢丘壠﹐翁仲華表﹐半僕在地。一題明戶部尙書邊貢墓﹐一題明河南按察司李於鱗墓。始知夜間爲兩先生云。歷下王生字某者﹐美姿容﹐愛遊山水。癸巳夏﹐應試省城﹐因城內喧雜﹐寓居泉上。一夕﹐獨步月下﹐忽有女郎自來鶴橋來﹐秀麗異人﹐數數相盼﹐生與之語﹐女亦不以爲異。乃笑曰「妾鄰人處子也﹐晝見君都雅﹐欲托終身耳。」生喜甚。乃共登前舊白雪樓﹐遂訂幽歡﹐雞嗚別去。生問姓氏﹐但啼泣不言﹐惟畱一絕云「風流誰道委黃泥﹐千古芳魂傍月啼﹐別去王郎須記憶﹐鴛鴦冢上艸萋萋。」言訖不見﹐下樓視之﹐惟有皓月泉聲聒耳不已。每念舊好﹐宿於泉上﹐終無所遇。

●傳聞志歷下任弘遠撰

傳聞志敍曰﹕趵突泉曷志傳聞也﹖以其事不見之典籍﹐相傳於父老之口也。夫相傳於父老之口﹐又何必志也﹖以其事近於荒唐﹐而迹實奇異也。蓋仙人遊戲﹐非宇內之所無﹐而劍俠流傳﹐誠古今所必有。於是取父老之相傳﹐爲遊人之解頤﹐亦斯泉之所不可廢者也。作傳聞志。明天啟丁卯﹐來鶴亭壁上﹐一夕忽題云「大仙何處黃鶴舞﹐來鵲橋通白雪樓﹐勝地自逢人作主﹐好風飄桂我驚秋。千家松菊山山月﹐十里芰荷葉葉舟﹐書罷新詩人不見﹐湧輪亭上望悠悠。」羣以爲仙筆﹐一時屬和者甚眾﹐長吏多羅拜其下云。歷下先達云﹕明季時巡按某﹐觀風濟南﹐是日大風降﹐貢院堂前樹爲風所僕﹐上有鳥巢並雛﹐皆墜落於地。按臺因示一聯云「風吹鵲巢﹐二三子連科及地。」命生屬對﹐一時皆無有能應者。試期後羣至泉上求乩。語云「少待」。俟至一茶時﹐忽見乩筆動﹐遂示雲「雨灑猿穴﹐眾諸猴帶露朝天。」諸生遂問﹐何不卽書﹖乩又示云「凡景必目睹始成﹐不能憑空卽有。諸子相詢﹐不能信手拈來﹐因至湖廣山內羣猿穴中﹐望雨而成。」相傳康熙十七年﹐忽有百十騎自南山奔自泉上﹐其人皆魁梧奇偉﹐豪爽揮霍﹐或赤面虯須﹐或碧眼紫須﹐悉戎裝配劍刀﹐若有所俟然。少頃一少年至﹐面如傅粉﹐唇若丹朱﹐朱履色服﹐下馬而入﹐眾皆拱立﹐少年亦不少遜﹐竟踞上坐﹐羣坐左右。須臾杯盤交錯。少年云「諸君胡不各試其長。」有一人下階舞劍﹐左右盤旋﹐但見劍光繚繞﹐不見其人。又一人亦下階對舞﹐渾如冰山玉樹﹐觀者如堵。又一人縱身一躍﹐能百十步之遠﹐攀折亭檐﹐憑空而行﹐旁若無人。亦無敢詢之者。日夕而去﹐大約是劍俠一流云。

●藝文志歷下任弘遠撰

藝文志天下名山大川不少矣﹐所以不大著於古今者﹐以無才人之標題﹐韻士之歌詠於其間耳。趵突之泉亦奇矣哉﹐然郡乘邑志𨿽已載之﹐又安能盡斯泉之靈秀﹐而無遺漏乎﹖故遠稽宋元勝國﹐近自昭代名流﹐或登眺而寫其勝槪﹐或遊覽而賦其淸幽﹐情以性生﹐聲由景集﹐泉之奇也﹐不因之益彰哉。況宸翰之飛灑﹐天章之昭回﹐又炳耀泉亭﹐迥非培塿行潦﹐杖策之所不至﹐屐齒之所不歷者乎﹖作藝文志。○詩趵突泉宋曾鞏一派遙從玉水分﹐晴川都灑歷山塵。滋榮冬茹溫嘗早﹐潤澤春茶味更眞。已覺路傍行似鑑﹐最憐沙際湧如輪。層城齊魯封疆會﹐況托娥英詫世人。題檻泉亭趙抃名泉從古冠齊邱。獨占溪心湧不休。深似蜀都分海眼﹐勢如吳分起潮頭。連宵鼓浪搖明月﹐當夏迎風作素秋。亭上主人畱我語﹐只將塵事指浮漚。趵突泉元•趙孟頫濼水發源天下無﹐平地湧出白玉壺﹐穀虛久恐元气泄﹐歲旱不愁東海枯。雲霧潤蒸華不注﹐波濤聲震大明湖﹐時來泉上濯塵土﹐冰雪滿懷淸興孤。勝槪樓趙孟頫樓下寒泉雪浪驚﹐樓前山色翠屏橫。登臨何必須吾土﹐嘯傲聊因得此生。檐外白雲來托宿﹐梁間紫燕語關情。濟南勝槪天下少﹐試倚欄桿眼自明。趵突泉張養浩繞欄驚視重徘徊﹐流水緣何自作堆﹖三尺不消平地雪﹐四時嘗吼半天雷。深通滄海愁波盡﹐怒撼秋濤恐岸摧﹐每過塵懷爲瀟灑﹐斜陽欲沒未能回。趵突泉張養浩物平莫若水﹐堙阻乃有聲﹐云胡在坦夷﹐起立若紛爭。無乃滄海穴﹐泄漏元气精﹐不然定鬼物﹐搏激風濤驚。趵突泉和趙松雪韻明•王守仁濼源特起根虛無﹐下有鰲窟連蓬壺﹐絕喜坤靈能爾幻﹐卻愁地脈還時枯。驚湍怒湧噴石竇﹐流沫下瀉翻云湖﹐月色照衣歸獨晚﹐溪邊瘦影伴人孤。和前韻陳鎬玉壘璘珣半有無﹐金聲鏜■﹝革答﹞擁冰壺﹐流通渤澥源何遠﹐老盡乾坤勢未枯﹐萬點明珠浮泡沫﹐一川輕浪接平湖﹐公餘徙倚觀瀾石﹐四面淸風興不孤。和趙韻喬宇濯盡塵襟一點無﹐皎如寒露在冰壺﹐風鳴云湧聲先到﹐歲旱山空澤未枯。定有靈根連海岱﹐應教餘潤比江湖﹐他年杖策遊王屋﹐解道尋源興未孤。趵突泉七十二泉之一晏璧渴馬崖前水滿川﹐江心泉進蕊珠圓﹐濟南七十泉流乳﹐趵突獨稱第一泉。詠趵突泉胡纘宗王屋流來山下泉﹐淸波聊酌思泠然﹐云含雪浪頻翻地﹐河湧三星倒映天。滚滚波濤生海底﹐芃芃蕊萼散城邊﹐秋光一片淩霄漢﹐最好乘槎泛斗前。飲趵突泉王廷相濟水東來伏﹐泉開湧玉林﹐恍疑焦釜沸﹐翻訝石堂沈。作澤隨雲遠﹐成波助海深﹐春回潛躍遂﹐郁有羨魚心。飲趵突泉王越一泓淸气湧波瀾﹐幾度曾於醉裏看。玉杵亂舂珠顆碎﹐冰壺倒浸雪花寒。龍吹海沫潮聲急﹐鬼刳山根石眼寬。誰爲蒼生作霖雨﹖天瓢攜得上云端。泉上歸登西城樓邊貢落日照行蓋﹐涼風吹不休﹐未消臨水興﹐還倚對山樓。飲趵突泉葉冕一脈原從天上來﹐翻濤如怒震如雷。千年玉樹波心立﹐萬疊冰花浪裏開。神液暗分天地髓﹐靈光嘗護水晶臺。飛龍有日還收去﹐散作甘霖徧九垓。丁丑春再過泉亭酒家二首許邦才趵突泉頭賣酒家﹐板橋迆■﹝辶裏﹞跨河斜。東風解得丹靑意﹐畫出垂楊間杏花。吼雷噴雪更流霞﹐味比中泠特地嘉。醉後詩脾渾作渴﹐旋烹雀舌摘藤花﹗趵突騰空張弓奪目驚人萬馬蹄﹐一泓流出綠楊堤。靜深遠透崑崙窟﹐芳潤羞同河水泥。噴薄源源誰是本﹐波濤蕩蕩竟何棲。人間那得常如此﹐應有蛟龍地下啼。濼源飲邊一丈光廬尋幽到濼源﹐相對倒金樽。嵐气連城白﹐泉聲入夜喧。綈袍知己在﹐華發故交存。醉矣霜天曉﹐依投月下門。趵突泉白雪樓光廬人去樓空濟水頭﹐欄桿倚徧憶風流。白雲黃鶴杳何處﹐山色溪聲共一樓。長夜漫漫千古恨﹐知音落落到今愁。嶺南大雅關同調﹐春鳥嚶嚶自可求。詠泉馬三才碧水通靈穴﹐芳亭俯淺涯。源驚騰地出﹐勢欲上欄斜。散影飄暗雪﹐回光落鏡花。仙鑪終日沸﹐何處覓丹砂。登白雪樓懷李於鱗邊習濼源風景冠齊州﹐更築詩豪白雪樓。人擬古今雙學士﹐天開圖畫兩瀛洲。雲間黃鶴還飛去﹐海上滄波欲倒流。聚散存亡余感慨﹐轉憐花鳥不知愁。題趵突泉張鶴鳴宓靈碎剪夜光綃﹐笑擲波心雪浪驕。倒捲銀河穿濼底﹐遙牽海月湧江潮。驚看乳竇投珠佩﹐響應冰壺冷玉簫。我欲掛冠從卜築﹐抱琴直傍水西橋。趵突泉四首王在晉大地山河气鬱蒸﹐瓊漿珠瀑亂飛淩。暗噓靈谷嘗分雨﹐凜冽西風不見冰。石缽龍涎聲似沸﹐海天鼉鼓急如鼟。源頭何處通幽漠﹐夜月寒潭水自澄。城市飛塵混莽蒼﹐生來池館挹淸涼。噴珠滴瀝穿瑤島﹐霏玉依稀度石梁。太液波澄分振鷺﹐昆明露冷墜蓮房。淨將濁眼嘗看世﹐一曲滄浪引興長。銀海龍潛气欲驕﹐翻飛玉浪帶冰綃﹐雷門日擊馮夷鼓﹐帝女時鳴洞嶽簫。地辟靈泉疑帶雨﹐風回石塢忽驚潮﹐酌將淸茗甘於露﹐俗眼塵襟亦可消。古樹千霄散早暉﹐濼源門外有漁磯。鳳城曉色千巖翠﹐龍窟靈泉百道飛。淸沁玉壺分沆瀣﹐涼生甘露浥霏微。混元晝夜長流逝﹐莫向仙源問息機。

趵突泉觀麥畦呂純如一隙靈源鬼斧開﹐飛濤噴沫亦奇哉。全將鮫室珠璣出﹐並挾龍宮風雨來。四面靑山連埤堄﹐千年白雪倚樓臺。郊遊處處成欣賞﹐況有甘霖發麥荄。趵突泉沈道全靈源拓迹是何年﹐突湧疑穿松底天。濺石迷空晴亦雨﹐飛濤噴雪夏猶寒。明珠亂落天花墜﹐玉乳長浮地肺聯。我欲乘流窺海藏﹐恐驚龍女駕瑤軒。趵突泉潘一桂靈源幻不測﹐潛液流無停﹐山根厄泉腦﹐隨地爭沸騰。石竇來怒雪﹐沙際淆繁星﹐隱雷曉壑霽﹐急雨空堂淸。壯音薄霄影﹐跳沫洽風欞﹐鮫人舞晴淚﹐龍女搏春冰。由沼括神瀑﹐球欄戟幽亭﹐玲瓏納霞月﹐浩渺涵空靑。元气生不息﹐靜見天地英﹐靈奇星遊目﹐未敢投塵纓。趵突泉和趙韻兪憲蓬萊仙子出山無﹐誰遣瓊漿噴玉壺﹖勢入滄溟元不遠﹐脈從王屋豈能枯。鮫珠謾自誇三島﹐雪浪何須羨五湖﹐系馬夕陽看不足﹐波心明月坐來孤。路突泉和趙韻陳鳳梧一鏡天光澹欲無﹐忽驚平地湧冰壺。層層雪浪長飛白﹐混混原泉永不枯。千里伏流終入海﹐百花環匯更成湖。觀瀾亭上中宵坐﹐萬象無言月不孤。趵突泉詩熊相近地名泉似此無﹐聲如茶浪沸銀壺。繡衣曉日雲煙潤﹐紅蓼西風渚浦枯。石竇雪花疑蜀道﹐樓頭城市類西湖。倚欄長見遊人樂﹐幾度登臨興不孤。趵突泉詩李松趵泉突出畫中無﹐倒瀉瓊漿漾玉壺﹐龍躍海門潮自出﹐珠藏淵底澤寧枯。極知地脈通蓬島﹐卻遇天仙泛石湖﹐此日塵襟都滌盡﹐歸迎雙鶴不愁孤。早觀趵突泉次嶽爾律韻範景文誰使人意閒﹐聽浪宜向晚﹔誰使澄素心﹐波靜快平遠。何事淩曉霞﹐臨流玆亭幔。爲愛燦冰花﹐斗此珠璽苑。相鬥勢未降﹐碎擊琉璃散。不比呂洪濤﹐迷茫牛馬混。不比錢塘潮﹐狂倒龍蛇戰。比之匡瀑飛﹐玉跳勝瓴建。百泉瀉蘇門﹐水嘯響於玩。璣崖堆珊瑚﹐亂濺崩雪堰。應是天液靈﹐巧與地籍渾。渟泓不盡奇﹐故此束而捲。試取浣塵空﹐噴薄省決�。照之須眉揚﹐挹之醒沈懣。寄語洗耳人﹐此際堪嘉遁。趵突泉和趙韻何成慧仙人橋上鶴來無﹐時對方平白玉壺。目溯星濤浮筏杳﹐手捫云壁掛藤枯。侯王霸業鳥啼樹﹐帝女殘妝花泛湖。我欲騎鯨問明月﹐笛聲吹冷嶽形孤。同友人遊趵突泉邢大道宿雨初晴暑气無﹐開襟晚坐小蓬壺。傍池苔蘚靑猶濕﹐依閣松篁綠未枯。深竇龍髯吹急浪﹐空天鳥影下平湖。抱纓欲賦滄浪曲﹐一片鄕心對月孤。趵突泉和趙韻褚廷棻檻中三躍動虛無﹐自是壺天別有壺﹐怪石人隨云共激﹐桑田不信海曾枯。玉函倒碧涵瓊浪﹐金綫爭浮轉鏡湖﹐酈注陸經傳未徧﹐最憐銘鶴水心孤。乙酉孫孟朴赴都過歷下同萊州趙伯浚設餞趵突泉任之瑞非關遊興減﹐世事只堪眠。賴爾恣幽討﹐相攜到濼泉。濤翻白雪浪﹐聲撼碧雲天。且盡一樽酒﹐明朝萬里船。將別歷下﹝補遺﹞宋•晁無咎來見紅蕖溢渚香﹐歸途未變柳梢黃。慇懃趵突溪中水﹐相送扁舟向汶陽。濟南雜詩之一﹝補遺﹞金•元好問斫來官樹午陰輕﹐湖畔遊人怕晚晴﹐一夜靈泉庵上宿﹐四山風露覺秋生。題趵突泉圖寄所知中有白雪樓邢侗斯人不可見﹐小築寵斯文。雪色照梁月﹐雲光淸戶薰。瀑急玉虹立﹐石翻蒼荇紛。我亦郡中士﹐緬想空氤氳。其二十載曾過此﹐重來興未央﹐馬蹄穿筱入﹐酒榼逼林香。碧揖南山夕﹐淸邀北渚涼﹐畫圖堪省識﹐一爲寄川光。趵突泉閻爾梅泓然一沼配江河﹐濟瀆精華爛熳多﹐伏液旣盈無貯捨﹐堅山相觸遂騰波。聲光發越魚龍嘯﹐膏澤紛紜土谷和﹐試讀楞嚴問消息﹐風輪火泬正婆娑。陪王麟洲先生登先世趵突泉白雪樓李駒先生惇友誼﹐千里到濟州。旣弔靑山墓﹐更登白雪樓。憑欄說往事﹐灑淚哭交遊。沾袖行行濕﹐眞同趵突流。遊趵突泉之二劉應誥古本蒼山景色嘉﹐白雲深處有人家﹐珠泉細瀉千村雨﹐雪浪髙飛滿眼花。水脈潛通滄海窟﹐地形遙接太華谺﹐耽遊不覺歸來晚﹐煙鎖寒林照暮鴉。濟南趙劉二孝廉招同社諸友攜餘同遊濼泉公鼐髙樓飛檻枕淸河﹐白社招邀喜並過。海內詩才今獨步﹐濟南名士古來多。鄰園徑路通花竹﹐遠棹歌聲入芰荷。貰酒不辭昏黑去﹐城頭明月湧寒波。檻泉亭和孔教授武仲韻﹝補遺﹞宋•蘇轍連山帶郭走平川﹐伏澗潛流發湧泉﹐洶洶秋聲明月夜﹐蓬蓬曉气欲晴天。誰家鵝鴨橫波去﹐日暮牛羊飲道邊﹐滓穢未能妨潔淨﹐孤髙每到一依然。趵突泉﹝補遺﹞明•王象春嗟餘六月移家遠﹐捴爲斯泉一系情﹐味沁肝脾聲沁耳﹐看山雙眼也添明。趵突﹐一名瀑流﹐平地湧﹐髙或至數尺﹐蓋濼水之源也。魯桓公十有八年﹐公及齊侯會於濼﹐則此泉在春秋已顯。至晉唐名賢題詠最多﹐今片石無存﹐卽宋代蘇﹑曾﹑趙﹑晁諸刻亦盡﹐況其遠乎。李杜旣憩歷亭﹐遊鵲湖﹐豈無詩及此﹖余遊而傷之。又思﹐泉過奇勝﹐何須標榜。人以爲「驚風雨﹐泣鬼神」之句﹐自靈泉視之﹐正堪■﹝氵賁﹞潑洗去耳。呂公祠王象春回老猶能戀此鄕﹐遠時相約近時忘﹐黃粱未熟人先醒﹐可是泉香是米香。金元遺山在太原﹐有道人嘗邀同食。且曰「吾家在濟南趵突泉上﹐甚可樂也﹐子能從吾遊乎﹖」元曰「有待。」數年後﹐遺山過濟﹐已忘前約矣。遊泉上﹐倦﹐臥濼源堂﹐忽夢前道人揖之曰「久約不相憶耶﹖何咫尺不相顧﹖」醒而始悟﹐因起過北岸入祠中﹐儼然座上矣。因爲重建此祠。白雪樓王象春荒艸深埋一代文﹐蔡姬典盡舊羅裙﹐可憐天半峨眉雪﹐空自頹樓冷暮云。李於鱗白雪樓舊有二處﹐其初至林下﹐卜地鮑山﹐則諸名公往來登觴題詠最盛者。末年又築樓於城中湖上碧霞宮之側﹐許殿卿贈詩所謂湖上樓是也。今皆凋落不堪。士人不忍﹐因於第一泉間﹐別起傑閣﹐要之非實。於鱗身後﹐不但堂構失守﹐並禋祀絕續。我朝文人天福之薄﹐未有甚此者。蔡姬乃其侍兒之最慧者﹐不減蘇老朝云。至癸卯年已七十餘﹐尙存﹐居西郊賣餅。余聞之﹐急往視﹐則頹然老醜耳。因爲泣下﹐周焉。歲旱趵突泉涸歌國朝葉承宗辛巳泉涸﹐宋人化我曰﹕子無復泉是望﹐蓋王屋之源已竭矣。於是投袂而起﹐走濼上﹐痛飲而言之﹐匪獨間執讒慝之口也﹐亦聊以自信云。君昔三尺噴蜚雪﹐遊人塗壁多奇絕。君今數奇溘然乾﹐過客趑趄不忍看。人情炎涼鎭如此﹐不謂一泉猶然爾。人生失意能幾時﹖會見奔騰噴薄之。吁嗟乎﹗物不大蓄不大瀉﹐千載靈泉焉能滅﹖風塵偶困休嗚咽﹐有我對君心尙熱。趵突泉吳偉業似瀑懸河處﹐飛來絕壑風。伏流根幻渺﹐跳沫拂虛空。石破奔泉上﹐云埋廢井通。錯疑人力巧﹐天地桔橰中。趵突泉和趙韻張縉彥千里靑冥看欲無﹐卻從石底出冰壺。黃花煙冷流常伏﹐碧海鯨翻雪未枯。山雨時時噴絕壑﹐天星夜夜落平湖。仙樓此地騷壇在﹐何處關河客影孤。趵突泉詩丁耀亢囊裏松花飯不無﹐年來避地近方壺菖蒲九節根將老﹐喬木三株葉未枯。云接太行分岱嶽﹐水從王屋到明湖。抱琴欲別成連去﹐宦海茫茫月影孤。趵突泉詩魏裔魯趵突由來天下無﹐仙人何事覓蓬壺。亭開銀練珠恆潤﹐樓俯金泉浪不枯。三島煙波驚灩澦﹐十洲風雨徧江湖。狂吟幸有杜康酒﹐東道肯教客況孤。趵突泉詩陳維國閣臨幽壑一塵無﹐數點瓊珠散碧壺。鶴迹遙尋仙笛韻﹐杜泉空羨酒腸枯。澗分曲水回沙岸﹐樓接平陰過野湖。最好客尋秋已半﹐黃花滿地莫言孤。趵突泉詩萬代尙寒溪雨過湛如無﹐島影林光貯一壺。大雅狂瀾此欲砥﹐名賢墨瀋未還枯。蒹葭白露迷秋浦﹐蘋藻西風淨晚湖。嘯石憑欄吾意冷﹐遙天野鶩襯霞孤。趵突泉詩徐文偉偶從檻外看虛無﹐雪浪層翻濺玉壺。露冷松溪黃鶴瘦﹐霜橫秋浦紫藤枯。地靈幻出珠三樹﹐花棹歸來月一湖。坐對回翁方外友﹐酒儔詩興未全孤。趵突泉施閏章勞生慚物役﹐越郭就臨眺。溰溰湧寒泉﹐淵淵發地竅。噴薄陽侯舞﹐顚倒湘靈笑。荇菜冬靑蔥﹐雪月皆照曜。時聞獨鶴鳴﹐回矚四山峭。逝者悵如斯﹐素心愜從好。晞發緬潺湲﹐蕩胸隔要妙。欲爲滄海歌﹐誰同伯牙調。趵突泉馮溥白雪樓何在﹖空傳趵突泉。一泓珠散彩﹐數尺玉浮煙。噴薄蛟龍怒﹐光瑩日月懸。當年餘翰墨﹐憑弔益茫然。趵突泉郭奎光北海詩豪今有無﹐猶畱白雪貯晶壺。滔滔不管云根瘦﹐沸沸常疑地髓枯。一片冰心搖素影﹐三株玉樹照晴湖。剪波日莫吟梁父﹐漱石徒慚旅思孤。趵突泉詩劉胤祚黃鶴蹁躚事有無﹐珠璣百斛湧方壺。疏林夜靜千山暝﹐涼月秋歸萬木枯。水瀉琴音傳王屋﹐云連雁影落平湖。臨流坐對芙蓉老﹐惟有髙吟興不孤。趵突泉詩懷晉漾結水花大地無﹐疑開仙市出方壺。云蒸三伏雪常冷﹐澤潤九天雨不枯。倒捲銀河催逆浪﹐仰噴素練注明湖。金波一任翻銅井﹐何似淸泠趵水孤。趵突泉詩張應甲評徧靈源類此無﹐菁菁藻鑑漾冰壺。蓮開閬苑花常盛﹐水出云根脈不枯。沇濼汪涵譚子國﹐鵲華勢壯大明湖。濯纓同奏滄浪曲﹐韻似塤篪道未孤。趵突泉詩薛園萬斛純灰浣得無﹐冷然莫若坐冰壺。銀濤震地聲還激﹐玉樹臨風影不枯。蒼翠千尋環列岫﹐空明一片徹平湖。觀瀾石畔徘徊久﹐谷應泉鳴聽不孤。趵突泉詩戴本孝曾見名泉似此無﹖誰翻沆瀣忽傾壺。乳花爭激頹波立﹐幽翠不教寒藻枯。同托冰心能貫石﹐沸分鼎足亦穿湖。相攜無限探源興﹐春近旗槍碗莫孤。趵突泉詩羊翹猶有韓陵可語無﹖且教濯魄對冰壺。尋來王屋源非遠﹐摘向靑蓮舌未枯。百道奔泉通暗穴﹐一泓淺荇漾明湖。畱題不憚捫蘿賦﹐敢令前賢墨瀋孤。趵突泉詩王維藩鶴駕仙蹤事有無﹐空畱水閣對蓬壺。盤渦倒瀉冰花立﹐靈液分翻地脈枯。山響聲應華不注﹐溪流淸徹大明湖。何年遂卻登臨癖﹐一枕寒泉興未孤。

趵突泉詩張應桂仙迹靈根果有無﹖獨畱噴吐近蓬壺。瀑空共說成河潤﹐咽石今看畏洫枯。三湧寒峯通碧澗﹐一庭秋色淨平湖。潺湲盡是齊民淚﹐矯節從來汲黯孤。趵突泉詩太惺佳遊吟興不能無﹐羞向名泉擊唾壺。劍隱丰城龍气現﹐珠分合浦蚌腸枯。擬招云鶴全非島﹐幾匝煙花半是湖。漫說坤維泄靈祕﹐歷山雙美信難孤。趵突泉詩嚴我斯七十名泉似此無﹐憑軒坐對小蓬壺。非關風雨山常響﹐倒瀉珠璣海不枯。神女珮聲搖夜月﹐仙人鶴氅下澄湖。我來攬勝停雙履﹐一曲滄浪興未孤。趵突泉詩周龍甲看到虛空盡是無﹐誰將日月貯元壺。三株琪樹生來秀﹐一點禪心坐去枯。松雪陽春髙薤露﹐陽明白雪振鵝湖。浮生常作煙霞夢﹐泉石同吾總不孤。來鶴橋觀趵突泉王士禛峯巒疑印渚﹐魚鳥卽華林。歌曲淸暉集﹐方塘積翠深。伏流生急雪﹐驚瀑起文禽。坐覺微風寂﹐朱弦空靜音。晚坐來鶴橋聽道士彈琴田雯噴薄歷山根﹐遠注自王屋。琴聲和泉聲﹐淸響滿空谷。千載無賞音﹐山鴉鳴灌木。趵突泉歌田雯十年不到趵突泉﹐今夕觀泉頗跌蕩。乍聽只疑地肺坼﹐坐久如聞江鼉漲。澄泓一池竹樹深﹐吞納千溪亭榭曠。馮陵叫嘯眾山響﹐迸落檐花劈髙浪。白髭道士前致詞﹐七十二泉各殊狀。獨有趵突絕神奇﹐王屋倒瀉誇娥創。崩裂不聞海髓乾﹐噴薄直從石竅上。軒轅張樂列笙鏞﹐白堄掉尾飲甕盎。濼源百脈皆伏流﹐此水不知安歸向。鵲華屹立四扇開﹐面面諸峯作屏障。我聞道士說泉源﹐塵壒埽除神色王。岸幘振翮思騫騰﹐如禦樵風吹五兩。錢塘勁弩射潮回﹐廣陵夜雨聽濤壯。況自千佛巖頂歸﹐春風緣酒供行帳。波紋淩亂菡萏出﹐山腳彬駁桃花放。及到此泉已昏黑﹐冷冷月色照衣桁。有客登樓踏白雪﹐何人吹笛送吟唱。陂陀犖確泥路滑﹐橋邊一鶴行相傍。趵突泉宋犖觱沸驚看趵突泉﹐來從王屋世爭傳。署書畱得君王筆﹐不數鷗波七字篇。趵突泉和趙韻李興祖才看便覺一塵無﹐仰灑天河盡瀉壺﹐聲震石頭皆已活﹐气蒸雨腳不曾枯。寒星浪迸遙從海﹐霽雪濤翻直到湖。自有眞源誰解識﹐朗然鶴唳白雲孤。趵突泉宋至歷下泉源趵突奇﹐玉壺倒注自何時﹖滿懷冰雪人爭和﹐愧我曾無七字詩。趵突泉吳自衝漫從海外問蓬瀛﹐雪湧三山日夜傾﹐倒捲冰花喧濟水﹐直噴珠浪沸齊城。恍看鷗鷺池中浴﹐疑有鯨鯢地下鳴﹐仙人有詩從何至﹐橋上鶴來孤影輕。趵突泉歌周淸湲濟南名泉天下奇﹐七十二派揚淸漪。就中趵突更奇絕﹐磅礡雲霧騰蛟螭。未到泉邊數百步﹐早聞■﹝氵虢﹞■﹝氵虢﹞轟雷怒。復道間出錢江潮﹐飛瀑分披水簾布。小橋斜徑幽復幽﹐涓涓繞屋都淸流﹐須臾卻到泉邊立﹐風雨颯颯驚龍湫。崑崙山巓萬條綠﹐突湧三堆噴寒玉﹐鼉舞鯨吞勢不如﹐冷翠浮煙坐堪掬。海風簸蕩元圃碎﹐島嶼空濛失晴旭﹐拋來欲拾鮫人珠﹐激處翻疑地無軸。四時雪蕊回風飛﹐千頃琉璃浪花簇。豈徒耳目共淸澈﹐頓覺胸襟洗塵俗。百川效靈張水嬉﹐翠華東來曾幸玆。朝宗趨向天顏霽﹐揮灑宸翰垂坤維。夔龍侍從吐新藻﹐燕許手筆何淋漓。憑欄仰瞻復俯視﹐躬爲忭舞神爲怡。吁嗟手﹗河山形勝何地無﹖氤氳萬物歸洪鑪。神工鬼斧信不誣﹐東海汗漫何時枯﹖此泉不長復不竭﹐直與造化同噫歈。但願齊魯文瀾似泉湧﹐颺拜賡歌慶垂拱。趵突泉任玥一陽气始望蓬萊﹐宸翰新標萬象開。共道海潮從地湧﹐臣聞星宿自天來。鵲華遠映珠光接﹐濼水中騰繡色催。奉命未能宣聖澤﹐同心賴有濟川才。趵突泉張鵬煙霞來閣外﹐珠玉吐甘泉﹐蓬境生塵世﹐銀河落瑤淵。倒翻波內汲﹐衝破水中天﹐若憶源流處﹐淸溪自可還。已未九月﹐行次歷城。施方伯泰瞻﹑余臬使雷臣﹑丹驛傳圖南﹑桑督學雨嵐﹑周登萊介庵﹑王鹽運千峯﹐招遊趵突泉。

徐元文海右多幽迹﹐岱陰富名泉。濼源觴可濫﹐濟河棹足沿。千絲金晃朗﹐萬顆珠■﹝女便﹞娟。奇哉趵突水﹐名起熙寧間。潛流自渴馬﹐噴薄成回淵。波激山乍湧﹐湍猛石欲翻。神鼎沸不息﹐急箭奔無還。■﹝氵節﹞汩漂以怒﹐忽怳神所甄。車雷只奮地﹐巖紳非掛天。可使羲輪浴﹐咸訝坤維穿。郁伏厚已積﹐騰迅隱畢宣。臨觀囂濁蕩﹐掬飲煩疔蠲。一鳴未妨重﹐三刺眞空傳。上有幹霄樹﹐詰曲如龍蟠。下有淩波藻﹐褵褷若鳳鶱。風回交鼓蕩﹐日映相輝鮮。靈漚體豈滯﹐遊瀾勢亦寬。浩浩歷昏曉﹐翩翩下神仙。翥虹白浪裏﹐結蜃靑雲邊。臺館正峨■﹝山上亞下﹞﹐軒騎何駢闐。遙巖映飛斝﹐澄水封張筵。絲竹維繁會﹐淸音良獨妍。轉作濠上想﹐還勗逝者川。行轍有成速﹐俄爾分旆旃。因念李與杜﹐來遊閱千年。空畱歷下作﹐曾未觀潺湲。古人有遺恨﹐勝賞寧徒然。趵突泉毛際可選勝及玆晨﹐聯騎出西郭。闤闠厭喧■﹝湯﹐兀代氵﹞﹐披襟解塵縛。賓從共招邀﹐僮僕亦踴躍。連峯杳無極﹐指點識華鵲。入門殊聞見﹐序齒前復卻。方池廣尋丈﹐密藻縈瓔珞。漸入俯長橋﹐春冬無盈涸。三泉湧飛流﹐元气相盤礡。白日斗雷霆﹐神理不可度。如觀釜底爨﹐誰鼓風中橐。聳峙起眠鷗﹐回翔驚舞鶴。�息矜奇絕﹐寢夢還驚愕。我生魚鳥性﹐依樓戀林壑。何爲走秦豫﹐廿載走今昨。枕漱𨿽云遲﹐素懷於焉托。趵突泉詩黃晄似此靈泉世所無﹐雪花三湧出冰壺。非因激湍偏能怒﹐自是源深永不枯。起伏流長通渤海﹐逶迆勢遠入明湖。一泓翠色淸如許﹐畱得空山夕影孤。趵突泉詩鄭緯重來泉似舊時無﹐野圃秋風正斷壺。碎玉輕敲修竹冷﹐圓珠亂點敗荷枯。空山晝靜雷殷地﹐曲渚人歸月滿湖。帶得寒濤喧枕上﹐夜窗淒斷旅魂孤。趵突泉詩鄭修典泉上遊人無日無﹐泉流倒瀉似懸壺。云蒸直訝龍鱗動﹐鼎沸何愁蟹眼枯。蜀雪三春消作水﹐歷陽一夕化爲湖。潭中神物休騰躍﹐萬里東來匣劍孤。趵突泉詩陳振羽雪花飛灑炎蒸無﹐好把冰心對玉壺。欲向源頭尋出處﹐每從流急悟榮枯。學仙只自登蓬閣﹐入道何人乞鏡湖﹖回首家山垂釣處﹐白雲滿地絲綸孤。和無聘先生韻應泰巖吳公祖命閻興邦負郭沒溪脈脈斜﹐一灣亭樹競淸華。乍搖銀海翻三島﹐誰湧瓊樓剪六花﹖廉似使君惟飲水﹐枕隨詞客共披沙。江東世徳濠梁興﹐長記城南看晚霞。觀瀾亭孫有統泛舟曾醉大明湖﹐今日觀瀾又一區。碧藻順流翻鳳尾﹐淸泉急瀑漱龍珠。亭開水面風來細﹐樓對山顏月色殊。徐過板橋憑眺望﹐壁多麗句盡堪摹。趵突泉詩盛符升來鶴橋邊鶴有無﹐環洲仿佛對蓬壺。河源出地星常湧﹐海眼生濤雪未枯。千里濟流通濼水﹐萬重嶽麓帶明湖。泉聲山色知今古﹐池上空畱仙影孤。趵突泉詩潘取臨源來王屋豈虛無﹐千里潛行瀉若壺。蜃市能成樓影幻﹐鮫人何惜淚珠枯。空明雨气傾三峽﹐瀲灩睛光散五湖。鶴駕虹橋時去駐﹐羣仙蹤迹未云孤。趵突泉詩張而闇天上芙蓉事有無﹐輕風相送到蓬壺。銀河萬里濤初瀉﹐玉海千尋澤豈枯﹖神女弄珠遊漢水﹐仙人吹笛過重湖。秋空黃鶴飛來夜﹐皓月波心一點孤。趵突泉詩趙其隆淸閟仙宮塵到無﹖依稀弱水繞員壺。噴珠噀雪波常湧﹐泛石浮天澤不枯。但供詩瓢稱歷下﹐肯隨歌舞出西湖。畱題謾寄登臨興﹐敢謂前賢韻未孤。趵突泉詩虞二球煙波浩渺總虛無﹐誰似淸流激唾壺。天籟吟風隨響答﹐松濤倒影問榮枯。文瀾直透三峯頂﹐灝气平分一鑑湖。饒取酒泉洗夜月﹐聲光不使白雲孤。趵突泉詩張紱松雪詩傳墨迹無﹖仙源空自說平壺。聽濤耳訝雷車吼﹐觀水心憂地肺枯。云閣遙連華不注﹐鶴橋直接大明湖。同來摩筆尋佳句﹐始信吾儕興不孤。趵突泉詩周惕淸涼頻灑幻塵無﹐檻外分明別有壺。花簇靑蓮生舌慧﹐光搖白練醒禪枯。天空六尺晴飛雪﹐脈隱千山綠泛湖。聞道平陵名勝地﹐果然泉上此稱孤。趵突泉詩盛際甫東岱靈源若有無﹐泠泠終日對冰壺。驚湍似覺云根漏﹐大地寧愁海眼枯。聽瀑層樓忘晝夜﹐枕流西郭卽江湖。細書松雪文成句﹐散步髙林興不孤。

趵突泉詩錢肅潤海外神仙問有無﹐窪然一壑現三壺。源來王屋向嫌遠﹐流去東溟未覺枯。乍訝錦江開玉壘﹐還疑甓社泛珠湖。人生幸得逍遙處﹐肯使仙家蹤迹孤。趵突泉白雪樓超全泉上詩人宅有無﹐樓存白雪跨蓬壺。傾將云竇千年液﹐潤卻霜毫一寸枯。華鵲兩峯髙作柱﹐珍珠萬斛散爲湖。山川秀出才華盛﹐雄立文壇自不孤。趵突泉詩鄭纘祖泉香疏入羽經無﹖小杓遙分注茗壺。看去酒醒回耳熱﹐坐來詩渴潤腸枯。淸江雪色消春水﹐古澗寒聲響夕湖。卻憶吾鄕尋九漈﹐仙巖長倚白雲孤。趵突泉詩陳兪侯人間佳境未曾無﹐誰挹天漿瀉玉壺。自與江河爲浩蕩﹐豈從溝澮論盈枯。參差綠樹長依浦﹐綽約靑山半繞湖。十里濤聲聽漸小﹐夜來吟就月明孤。趵突泉黃元驥到此塵囂滌去無﹐綠陰橋外正攜壺。源淸自不因人熱﹐流遠還能潤物枯。春雨桃花吹作浪﹐秋風菡萏�爲湖。吳興詩句南丰記﹐千載詞人兩不孤。趵突泉鄭承棟閒來嘗得對泉無﹐盡日呼童挈瓦壺。信是觀瀾當有術﹐方知學海自難枯。筆牀茶竈淸依水﹐竹月松風澹到湖。爲想春江橫野渡﹐舊山不隔暮云孤。趵突泉詩黃良佐似隔仙源幻有無﹐平橋直欲跨蓬壺。陶邱北出流乃伏﹐王屋東來脈豈枯。不藉聲名齊嶽瀆﹐每從伯仲見江湖。山川依舊詩人老。白雪樓髙夕照孤。趵突泉詩黃奕振■﹝氵寥﹞■﹝氵寥﹞牝穀貯虛無﹐雪浪三層湧玉壺。幻出溫泉滋菜綠﹐灑爲霖雨潤苗枯。淸靈不愧娥英水﹐瀲灩何如西子湖﹖遙想六橋煙景好﹐北南峯似鵲華孤。趵突泉詩鄭修允名泉尙說瀑流無﹖誰攺山堂號玉壺。潛伏原從王屋遠﹐朝宗直至沃焦枯。寒聲忽作千峯雨﹐秋色平分一曲湖。最好夜深明月照﹐冰天浴出影同孤。趵突泉詩章啟陛鰲背三山擬似無﹖雷轟玉女笑投壺。祥符銀溢光初晃﹐瑞應珠還澤不枯。滿地雪霜驕白日﹐一天風雨鬧晴湖。盈虛幾度川山逝﹐水月年年伴客孤。趵突泉詩蔣慶懋罔象求珠可得無﹐濼源長自矗三壺。聲闐堪醒蟠龍夢﹐澤遠還濡涸鮒枯。銀漢星沈翻宿海﹐玉蓮地湧簇靈湖。蕭疏老樹臨髙閣﹐落日蟬聲倚杖孤。趵突泉詩林斌吉竟有髙僧卓錫無﹖天然靈液瀉晶壺。心應似水淸堪濯﹐酒可如澠湧不枯。素滻洋洋回雉堞﹐晴波湛湛漾龍湖。臨流欲奏淸商曲﹐目送飛鴻片影孤。趵突泉詩林豸西方八水此間無﹐偏有仙源噴玉壺。輪湧天機何日息﹐脈穿地軸幾時枯。石橋舊度千年鶴﹐畫閣長臨萬頃湖。光放佛山頻倒影﹐泉聲夜伴一燈孤。趵突泉詩章瑜士來鶴何須問有無﹐飛泉日夜湧方壺。樓居原是仙人所﹐丹井豈憂玉液枯。遠岫林光浮翠黛﹐遙天云影浸明湖。狂歌欲擊珊瑚碎﹐逸響錚錚韻不孤。趵突泉詩趙士通水生天一本虛無﹐湧出寒光雪滿壺。名載娥姜同不朽﹐源從王屋獨難枯。六鰲噴浪珠成窟﹐三島淩虛鏡作湖。海內石泉推歷下﹐仙人橋畔鶴來孤。趵突泉詩魏麟徵潛通王屋伏流無﹐勢遠還疑出嶠壺。三穴珠源聲倒瀉﹐千尋雪浪脈難枯。浮光欲隱岱東樹﹐餘潤還開歷下湖。七十二泉推第一﹐蓬山閣外月痕孤。趵突泉詩趙於京欲況玆泉記得無﹖十洲疑是第三壺。濤聲晝靜山如幻﹐雪影春遲樹不枯。橋外頻來黃鶴侶﹐閣中遙指白雲湖。此間茅屋如堪結﹐忍使滄溟書院孤﹖

趵突泉詩侯封公謾說仙人迹有無﹐到來此地卽蓬壺。波翻今古聲猶壯﹐勢閱興衰气不枯。穴裏丹田通造化﹐詩中白雪滿江湖。比年縱飲荷亭上﹐挹取淸流意不孤。趵突泉詩王謨偶對淸流俗念無﹐登臨攜酒滿金壺。泉聲不斷松聲響﹐詩思寧同客思枯。帝女弄珠來北渚﹐遊人解佩泛南湖。翺翔日暮忘歸去﹐萬點疏星片月孤。趵突泉詩何家駿尋得仙源有路無﹐三堆碧浪似傾壺。樓臺蜃气呈空幻﹐風雨龍精攪海枯。桑落偏宜浮玉液﹐月明長是照珠湖。頻來不厭泉頭坐﹐望入遙天鶩影孤。壬辰再詠趵突泉余謨溥仙壇深處一塵無﹐再濯凡襟到玉壺。靈液盡從地底湧﹐珠源不向檻前枯。晴雷大地驚三汲﹐雪瀑涵風散五湖。月上香臺人靜後﹐一般淸味豈應孤。趵突泉詩吳一蜚澎湃濤聲無日無﹐奇觀仿佛入蓬壺。由來地軸靈機運﹐不比桑田碧海枯。噴雪光連明月嶠﹐飛潮勢撼■﹝山昔﹞山湖。經旬重過娛心目﹐詩酒未教客思孤。趵突泉詩何龍文王屋分源可溯無﹖寒泉日夜噴冰壺。到來塵境依聲淨﹐坐久禪心與木枯。何代珠磯穿石竇﹖只今風雨動平湖。神仙不見空畱迹﹐閒倚髙樓月影孤。丹徒張中丞南溟晉江黃方伯天馭重葺白雪樓社集紀事四首王蘋四山秋樹黃﹐亂水聲可數。開樓光景妍﹐長筵衣香聚。重張嚄唶軍﹐堂堂援枹鼓。得句召吟魂﹐不遠夕陽塢。吁嗟一瓣香﹐空自存寰宇。黃金屬何人﹐白雪誰領取﹖吾徒生其鄕﹐遙遙典型古。眷玆宗風微﹐相將硬語補。愼勿倚南榮﹐間揮白玉麈。檄來舊雨人﹐淸詩都上卷。快風活水邊﹐哦罷秋風顫。頓憶滄溟公﹐詞場經血戰。文采老於菟﹐中原奉最殿。是時只弇州﹐投句如郵傳。餘子各崢嶸﹐只充座末選。令子復能文﹐家風應不變。再傳胡飄零﹐麥飯春風唁。感之重遲回﹐就葉燒破硯。又有邊華泉﹐先公稱五子。亦有許殿卿﹐與公起我裏。推挽荷膚功﹐大雅正如此。華泉盛元音﹐雅南差可儗。殿卿自駘宕﹐於公附庸耳。何當盡消沈﹐淒斷貽秋士﹐垣崩右史樓﹐艸沒尙書第。詎如亂泉頭﹐一樓巍然峙。下有擔書人﹐不異槐花市。軒裳耽獎士﹐函道駐華轂。登樓召生徒﹐共逐詞場鹿。或儗霞千丈﹐或如泉萬斛﹐或扣寂寞音﹐或披瑯玕腹﹐或比大國楚﹐憑陵至蓼六。能事自捲舒﹐知載詩書福。一卷天地間﹐奔走及六服。不則祕空山﹐雷電守巖谷。庶幾嗣前修﹐東海風可復。趵突泉王蘋三間老屋一塵無﹐十載勾畱擊唾壺。亂水聲中詩骨瘦﹐崩濤煙裏鬢毛枯。遺春醞藉詞人宅﹐入夢憑陸西子湖。更是泉頭多舊雨﹐不教髙柳蓽門孤。趵突泉詩髙瑾家門泉上與忘形﹐傾倒樽罍屢喚醒。看入云根排雁字﹐坐臨石竇列臺星。空明搖落長天白﹐气靄迷離遠岫靑。卻恐下階塵土滿﹐披襟髙眺夕陽亭。趵突泉詩蘇堯松橋邊雲起鶴來無﹖耳畔奔泉響石壺。沇水遙分源自伏﹐章丘數折脈難枯。搏風髙激三層浪﹐皓月虛涵萬頃湖。行看畱題歸未得﹐遊人漸散客心孤。趵突泉詩楊於雍萬壑陰晴變有無﹐梅花片片綴玆壺。流來玉液曾添潤﹐噴出瓊漿那見枯﹖云影齊飛仙步閣﹐波光一色匯題湖。何當此地呼尼父﹐嘆息如斯道未孤。秋夜坐先世白雪樓有感李瀠明月松間照﹐危樓獨自看。泉聲當暮急﹐山色入秋寒。白雪先聲在﹐靑箱世業難。葛衣寥落甚﹐沾臆淚闌干。趵突泉詩安嘉胤濼水逶迆半有無﹐琢冰爲瀑倒懸壺。奔來鐵騎聲方壯﹐迸出鮫人淚欲枯。近市樓臺還郡郭﹐中天日月自明湖。一從海外傳名勝﹐仙侶飛遊興不孤。

趵突泉歌曹鑑倫連宵秋雨掩秋月﹐濟南城邊流水咽。朝霧四散睛雲開﹐舒眉放眼遊興發。垂鞭騎馬出西門﹐委巷泥深濕靴襪。行行徐至城西隅﹐隱隱雷聲地欲裂。紆回曲徑度石梁﹐四顧人家茅屋列。黃花未殘桐葉落﹐秋光漸老霜初結。入門系馬林影疏﹐驚見飛穴堆白雪。去年此日梅嶺東﹐羅浮瀑布洞手折。懸崖掛壁千丈餘﹐往往從嶺順下決。未有此泉勢特奇﹐平波噴薄形髙凸。翻瀾騰湧滚滚來﹐誰測深潭三里穴。源頭杳渺未易窮﹐道士向前爲余說。昔年六月起波濤﹐怒漲狂奔不可遏。頃刻汪洋成巨津﹐遊人驚叫避不疊。余聞此語久徘徊﹐倚檻凝眸惟明舌。髙閣淩空俯曲欄﹐攬衣登眺恣怡悅。點點齊煙在望中﹐鵲華並峙峯嚙嚙。題詠爭畱四壁多﹐短墻面面皆石碣。靑苔扶去讀瑤篇﹐姓氏𨿽在半磨滅﹐人事固知有變遷﹐奚必紛紛計巧拙﹖惟有此泉日夜噴﹐萬古如斯長不歇。趵突泉詩童子煒爲問靈根半有無﹐三層噴起駕蓬壺。地回玉海流常遠﹐天倒銀河澤不枯。乍看激湍奔月窟﹐還驚濺雪落云湖。娥姜遺迹知誰在﹖空使冰輪照影孤。趵突泉詩黃煜源發天河到地無﹖潛流九萬湧瀛壺。盤空疑是蛟龍舞﹐潤下能滋艸木枯。霽映朝霞呈海市﹐寒添春雨響雷湖。自從睿藻畱題後﹐長使輪亭影不孤。趵突泉範爾梅我來東國溯洙泗﹐周覽名泉七十二。欣玆三窟沸騰空﹐萬斛珠源混混至。觀水有術必觀瀾﹐驚濤激雪生餘寒。王屋發源幾出沒﹐萃而上升矗層巒。繄余延佇泉之涘﹐靈液瞬息瀠千里。直欲乘風踏玉壺﹐獨綰明月釣煙水。趵突泉王者鈐芒鞋漫曳探斜曛﹐吐瀉聲雄遠近聞。三尺浪花寒六月﹐幾層亭榭入層雲。到來盡教遊人樂﹐流去寧無事爲忻。爲憶故園龍祠水﹐野農只解灌田勤。趵突泉詩周世徳名泉天下有﹐難與此泉同。拔地玉三茁﹐撐天鼎足雄。水淸肅世界﹐雷震醒吾聾。頓覺塵囂盡﹐泠然若禦風。趵突泉王梁濟水源頭見復藏﹐淸波回注作滄浪。樓髙百尺擎寒玉﹐樹湧三珠泛夜光﹐浸月似歌霓羽曲﹐禦風揮舞雪衣娘。山川自有眞靈秀﹐豈假人工可沸揚。趵突泉詩楊廷耀歷亭名勝甲靑齊﹐趵突泉開郡郭西。萬斛夜珠侵幔入﹐一樓秋雨濺燈低。雪飛晴日僧加衲﹐湍激危松鶴易棲。應是地靈邀睿藻﹐水光山色有新題。趵突泉詩二首之一宮夢仁巋然一閣峙靈湫﹐逼檻淙淙自古流。入望靑齊誇大國﹐何入白雪倚髙樓﹖花陰曆亂渾如雨﹐鶴駕虛無更幾秋。翹首直疑霄漢近﹐人間誰信有丹丘。趵突泉詩鮑復昌一脈來千里﹐穴湧此三泬。驚濤翻碧空﹐頓覺乾坤別。趵突泉詩任塾池邊偶靜坐﹐颯颯似秋聲。湧地珠璫解﹐淩空玉柱明。激還濺客袂﹐淸可濯吾纓。萬古長如此﹐悠悠川上情。趵突泉詩朱雯泉底癡龍睡熟無﹖誰施幽怪弄冰壺。跳珠亂打云根碎﹐沸沫愁煎石髓枯。濤浪拍天成雹雪﹐黿鼉移窟走江湖。千峯萬壑淸無柰﹐只有寒光伴月孤。趵突泉和曾韻蔣焜策騎每欣來近郭﹐探泉最愛絕纖塵。恩波汪濊瞻宸翰﹐傑閣巍峨拜列眞。濺瀑四時渾作雨。湧珠萬斛宛如輪。題吟不乏詞流好﹐爲企芳徽步昔人。趵突泉詩周統七十二泉響獨淸﹐人工天巧兩相成。冰壺若作旗槍勢﹐澤國如聞鼎沸聲。幾度拋珠隨上下﹐數行飛雪任縱橫。幸逢聖主題池額﹐騷客詩成應遠情。購突泉詩嚴曾業碧水涓涓吐白沙﹐圓漚爭出勢欹斜。倒從地底噴珠雹﹐散落風前舞雪花。聲雜懸鈴喧殿角﹐影翻畫彩濕檐牙。上頭宸藻分波立﹐天子曾經駐翠華。趵突泉和曾南丰韻馮汝輯三窟阿誰此地分﹐淸泠滌盡古今塵。乍聞潮湧疑非幻﹐細看濤翻訝未眞。三尺冰花噴白雪﹐一池珠沫濺朱輪。可憐共說溫泉好﹐和韻胡忘江右人。

偕友人遊趵突泉張文箕幾度來遊第一泉﹐況偕名士足流連﹐銀花競看冰壺湧﹐雪浪爭誇珠沫濺。來鵲橋邊披石碣﹐駐仙樓上寫瑤篇。吟成髙調醉明月﹐賴有囊中沽灑錢。過歷山書院卽白雪樓故址張中丞重新爲生徒會文之所今久荒矣朱緗歷山舊書院﹐偶爾駐吟鞭。樓影空殘靄﹐橋聲咽暮泉。禿技饑鳥下﹐深艸斷碑眠。剩有南山色﹐蒼蒼到眼前。登白雪樓有感用杜玉華宮韻宋祖昱達人身後名﹐疾風若飄瓦。白雪署髙樓﹐崔巍起歷下。吐詞鵲華靑﹐振筆瀑泉瀉。大雅旣淪亡﹐遺構亦瀟灑。不辭粉飾勞﹐豈悟聲迹假。故物餘詩篇﹐舊邱獨羊馬。沈飲黃公鑪﹐風流尙堪把。濟南多名士﹐誰爲後來者。春夜同友人飲趵突泉和趙韻任嗣章觀瀾日暮點塵無﹐澹蕩春風倒玉壺。笑飲叵羅酒膽壯﹐欲和郢調詩腸枯。銀濤亂沸垂楊月﹐雪浪平翻靑艸湖。夜色泉聲誰是主﹐憑欄相對歷山孤。趵突泉龔章海右奇觀宇內傳﹐冰花三樹脈相連。霞光返照噴紅雨﹐柳色斜侵湧綠煙。聲徹千尋雷震地﹐寒生六月雪飛天。浙江潮汛廬山瀑﹐不及家門趵突泉。和陸衝默韻孫光祀璇源噴萬古﹐地軸透鮫宮。激蕩攢空碧﹐潺湲辟混濛。神功吞吐際﹐元气澹涵中。徙倚消塵慮﹐憑欄聽不窮。重過趵突泉鄭鳳祥濟南名泉七十二﹐惟有趵突天下奇。憶當總角過濟上﹐蕭然髙閣生風漪。縱觀白練湧十尺﹐波瀾百頃靑琉璃。華峯突兀峙北極﹐錦川環繞南山陲。來鶴橋成跨東面﹐安置妥貼無偏陂。杜康泉側亦可愛﹐西流涓細何逶迆。遊人擱筆寡題詠﹐松雪雄峙千秋詞。神仙有無事恍惚﹐驂鸞羽客還停箕。自成列傳書滿幅﹐羅浮道士師鐘離。何人妙手擅場屋﹐傳將阿堵張髯髭。濟南太守雅好古﹐大書深刻鐫丰碑。碑成亭覆列橋上﹐觀者如堵肩相隨。山水淸音增雅色﹐回風飄忽來靈旗。而我百回觀不足﹐坐臥泉上無停時。邇來一十有六載﹐饑驅奔走荒江涯。東望此景寄夢寐﹐何幸重過還支頤。白須道士揖我入﹐林立碑揭刻蛟螭。金碧輝煌偕時尙﹐可惜西子成蒙■﹝其頁﹞。中朝貴人耽雅譽﹐泥塑袍笏羅生祠。橋頭還訪呂翁宅﹐令威羽化來何期。再三嘆息跨馬去﹐泉聲嗚咽疑生悲。觀趵突泉柳灝仙子紅樓綠水前﹐憑欄眺望興悠然。誰移海窟三珠樹﹐幻作天池十丈蓮。濤激時濺花徑雨﹐湍飛長拂柳堤煙。爲愛源深流更遠﹐直欲浮槎向日邊。趵突泉歌峻徳歷下名泉七十二﹐趵突之名稱獨步。舊傳來自王屋山﹐伏流岱陰忽仰吐。下馬卽來探此泉﹐不管城頭天色暮。未到先聞澎湃聲﹐沼墻急轉垂楊路。入門驚見湧輪水﹐眼明如與故人晤。白石方池三寶開﹐崩騰晝夜聲不住。一望在驚風雨會﹐半空疑有神靈聚。其一噴薄聲勢雄﹐冰雹激射雷電怒。以北二竇气稍殺﹐飛沫翻珠類相附。倒竭龍藏愁老蛟﹐動搖蟾宮濕寒兔。陰霏霽靄接湖山﹐冷翠幽光沾竹樹。我時獨往雙淸亭﹐心目震蕩神恐怖。昔聞仙翁曾此遊﹐紫閣丹房白雪度。來鶴橋頭鶴不來﹐山日沈沈墜蒼霧。向晚無人泉自流﹐飛下風標雙白鷺。歸來篝燈坐賦詩﹐云黑旅窗雨如注。趵突泉段敷采探幽何處遠塵埃﹐第一名泉傍郡隈。卓地玉壺噴白雪﹐涵空寶鑑照蓬萊。亭前禦墨依然在﹐閣上仙翁去不回。灌耳濤聲聽未了﹐廣陵風雨漫相猜。趵突泉張潮不是名泉天下事無﹐何如玉樹矗冰壺。鶴橋款款行蹤舊﹐仙閣層層望眼枯。沸雪還輕尺馬郡﹐噴珠欲笑癡龍湖。從來覽勝多騷興﹐況值風前韻不孤。由趵突泉登白雪樓唐夢賚明湖春日最多情﹐蠟屐悠然逸興生。來鶴橋邊王屋水﹐分金山下叔牙城。人因華鵲偏成賦﹐泉爲滄溟倍有聲。一任公安添聚訟﹐濟南誰敵舊詞名﹖白雪樓弔滄溟先生王宜繩陽春一曲雅歌成﹐贏得千秋著作名。下裏憑他稱傖夫﹐髙吟到底屬先生。一時七子推宗匠﹐後輩何人更主盟﹖白雪空傳壇坫邈﹐登樓展拜不勝情。同山陰宋西洲燕山余長源同裏範梅臣周繩武遊趵突泉登白雪樓有感爲愛泉亭好﹐相攜聯袂來。池中湧碎玉﹐戶外響晴雷。白雪樓還在﹐靑山人不回。盛名今歇絕﹐倚檻共徘徊。由來鶴橋登白雪樓觀趵突泉王士禛南郭山泉好﹐登臨復此樓。碧晴諸岫雨﹐綠淡一泓秋。曉日浮沙迹﹐瑯玕出靜流。翳懷林木處﹐吾意已滄洲。趵突泉雜詠五首宋撝謙呂仙祠空具五濁體﹐誰敢叩元眞﹖只尋貪墨客﹐一丸乞濟貧。湧輪亭獨坐泉上享﹐忽見亭中月。魂魄俱淸涼﹐晶晶馮夷闕。來鵲橋三山何處是﹖翩翩白鶴來。不聞語非是﹐翻空復飛回。泉上靈竅來千里﹐元化從此泄。元元渺難窮﹐大道非言說。白雪樓白雪名樓者﹐陽春調自髙。郢中誰得和﹐悵望空勞勞。觀趵突泉歌蔣景祈趵突泉勢眞奇尢﹐體物賦象難尋求。濼源名義徵《春秋》﹐分菏別濟誰窮搜﹖我疑濟性最疾遒﹐壅遏不得裂地浮。又疑海水載地舟﹐巨鰲塌損飛輕漚。火惇腦兒迷兩眸﹐擺落星宿來東陬。細點散注波面鯫﹐雪山中湧風雷糾。目眥突視瞬不休﹐恍聚百怪神靈愁。咋舌仰看天上頭﹐餘霞綺散雲光流。太虛萬象同一邱﹐蟾蜍東出纖阿遊。山光隱見入半樓﹐弄珠之神虛無畱。江婓海妾驂銀虯﹐金支翠旗隱幕篝。夜深仿佛聞淸謳。欹眠枕簟臨龍湫﹐酣然身世吾莊周。九日登白雪樓宋云鈊何必登髙去﹖且來白雪樓。十年驚老大﹐九日喜淹畱。泉沸晴天雨﹐山橫落日秋。扶歸明月下﹐哀雁滿前洲。趵突泉康堅鶴亭小憩乍聞雷﹐信是仙源絕世開。聲出冰壺搖五嶽﹐光流玉洞逼三臺。珠芒時吐侵華檻﹐雪浪晴飛濕綠苔。歸去淸風攜滿袖﹐同人把酒話蓬萊。同山陰宋丹厓新安黃西塘李厚庵丁子治兩表兄遊趵突泉和趙韻劉繩伊爭說名泉宇內無﹖人間信是有冰壺。羨渠吟興標題好﹐愧我詩腸對景枯。雪浪騰翻滚玉屑﹐濤聲撼震過澎湖。揮毫濡墨皆名士﹐勝友良朋幸不孤。遊趵突泉用趙子昂元韻李金枝旗亭曾見主人無。賀監還沽酒一壺。筇杖漫愁錢獨少﹐錦囊猶喜句難枯。棲眞底事遊三島﹐寄迹允堪陋五湖。滌盡俗氛超世外﹐伊誰識得旅情孤﹖趵突泉歌劉滋久傳黃河之水天上來﹐不聞冰花平地開。又傳淮水出自桐柏山﹐不聞雪濤驟湧亭榭間。我來濟南城西隅﹐白雪樓畔尋幽居。旁有三泉曰趵突﹐三柱銀根躍龍窟﹐不啻廣陵風雨勢飄忽。波頭平翻南山云﹐泉底幽咽東海渤。閣上仙人坐相看﹐兩鬢蓬松碧雲端。檻外淸音灌耳鳴﹐不羨嘉州丁東灘。院內道士感我意﹐指點風鑪遙相示。我作江南老桑薴﹐與爾共品名泉之至味。遊趵突泉趙懷遠歷下廣名泉﹐此間泉最別。泓潭散萬頃﹐突兀湧三泬。噴礡驚春雷。波濤響白雪。蛟龍深處潛﹐銀漢望中裂。不慮東溟枯﹐豈愁元气泄﹐觀瀾興不窮﹐幽境眞奇絕。再遊趵突泉趙懷遠王屋山中水﹐濟南郭外泉。伏流來勝地﹐迸出匯泓川。倒噴三花樹﹐橫浮九點煙。臨流無限意﹐頻倚畫樓前。趵突泉卽事用趙松雪原韻田滋層巒噴瀑事非無﹐誰見冰花漾玉壺﹖雪浪平翻三峽滿﹐雲濤倒瀉百泉枯。一泓信許深滄海萬派全歸震鵲湖。勝地更饒詩律細﹐千秋■﹝音景﹞韻幾曾孤。趵突泉武全文濼源沸出歷城南﹐平地驚看趵突三。七十二泉眞第一﹐悠悠今古湧泓潭。○文濼水漢桑欽作《水經》北魏酈道元注「濟水又東北﹐濼水出焉」。注曰﹕濼水出歷縣故城西南﹐泉源上奮﹐水湧若輪。春秋桓公十八年﹐公會齊侯於濼是也。俗謂之爲娥姜﹝一作英﹞水也。以泉源有舜妃娥英廟故也。城南對山﹐山上有舜祠﹐山下有大穴﹐謂之舜井。抑亦茅山﹑禹井之比矣。《書》舜耕歷山﹐亦云在此﹐所未詳也。其水﹐北爲大明湖﹐西卽大明寺。寺東﹑北兩面側湖﹐此水便成淨池也。池上有客亭﹐左右楸桐負日﹐俯仰目對魚鳥﹐極﹝極下脫一字﹐或是極望﹞水木明瑟﹐可謂濠梁之性﹐物我無違矣。湖水引瀆﹐東入西郭。東至歷城西﹐而側城。北注湖水﹐上承東城。歷祠下﹐泉源競發﹐其水北流﹐逕歷城東﹐又北﹐引水爲流杯池。州僚賓燕﹐公私多萃其上。分爲二水﹐右水北出。左水西逕歷城北﹐西北爲陂﹐謂之歷水﹐與濼水枝津合。水首受歷水於歷城東﹐東北逕東城西而北﹐出郭﹐又北注濼水﹐又北﹐聽水出焉。又北﹐流注於濟﹐謂之濼口也。「濟水又東北逕華不注山」。注曰﹕單椒秀澤﹐不連邱陵以自髙﹔虎牙桀立﹐孤峯特拔以刺天﹐靑崖翠發﹐望同點黛。山下有華泉﹐故京相璠曰﹕春秋土地名。曰華泉﹐華不注山下泉水也。《春秋左傳•成公二年》齊頃公與晉郤克戰於鞌」﹐齊師敗績﹐逐之﹐三周華不注。逄丑父與公易位﹐將及華泉﹐驂絓於木而止。丑父使公下﹐如華泉取飲﹐齊侯以免。韓厥獻丑父﹐郤子將戮之﹐呼曰「自今無有代其君任患者﹐有一於此﹐將爲戮矣。」郤子曰「人不難以死免其君﹐我戮之﹐不祥﹐赦之﹐以勸事君者。」乃免之﹐卽華水也。北絕聽瀆二十里注於濟﹝伏琛《三齊記》不﹕音跗﹐讀如《詩》﹕「萼不韡韡」之不﹐謂花蒂也。言此山孤秀如花跗之注於水也﹞。「又東北臺縣北」。注曰﹕巨合水南出雞山西北﹐北逕巨合故城西。耿弇之討張步也﹐守巨裏。卽此城也。三面有城﹐西有深坑﹐坑西卽弇所營也。與費邑戰﹐斬邑於此。巨合水又北﹐合關廬水﹐關廬水導源馬耳山。北逕博亭城西﹐西北流至平陵城﹐與武原水合。水出譚城南平澤中﹐世謂之武原水。北逕譚城東。俗謂之古城也。又北﹐逕東平陵縣故城西。故陵城也﹐後乃加平。譚國也。齊侯之出﹐過譚﹐譚不禮焉。魯莊公九年卽位﹐又不朝﹐十年滅之。城東門外﹐有樂安任炤先碑﹐濟南郡治也。漢文帝十六年﹐置爲王國。景帝二年爲郡。王莽更名樂安。其水又北逕巨合城東﹐漢武帝以封城陽頃王子劉發爲侯國。其水合關廬水﹐而出注巨合水。西北逕臺縣故城南﹐漢髙帝封東郡尉戴野爲侯國。王莽之臺治也。其水西北流﹐白野泉水注之。水出臺城西南白野泉北。逕畱山西北流﹐而右注巨合水。又北﹐聽水注之。水上承濼水﹐東流北屈。又東北流﹐注於巨合水亂流。又北入於濟。「濟水又東北合芹溝水。」注曰﹕水出臺縣故城東南。西北流逕﹐臺城東又西北入於濟水。齊州二堂記宋曾鞏齊濱濼水﹐而初無使客之館﹐使客至﹐則常發民調材木爲捨以寓。去則撤之﹐旣費且陋。乃爲之徙官之廢屋﹐爲二堂於濼水之上﹐以捨客。因考其山川而名之。蓋《史記•五帝紀》謂「舜耕歷山﹐漁雷澤﹐陶河濱﹐作什器於壽邱﹐就時於負夏」。鄭康成釋﹕歷山在河東﹐雷澤在濟陰﹐負夏在衛城。皇甫謐釋﹕壽邱﹐在魯東門之北。河濱﹐濟陰定陶西南陶邱亭是也。以予考之﹐耕﹑稼﹑陶﹑漁﹐皆舜之初﹐宜同時﹐則其地不宜相遠。二家所釋雷澤﹑河濱﹑壽邱﹑負夏﹐皆在魯衛之間﹐地相望﹐則歷山不宜獨在河東也。《孟子》又謂「舜東夷之人」。則陶漁在濟陰﹐作什器在魯東門﹐就時在衛﹐耕歷山在齊﹐皆東方之地﹐合於《孟子》。按圖記皆謂《禹貢》所稱﹐雷首山在河東﹐嬀水出焉。而此山有九號﹐歷山其一號也。予現《虞書》及《五帝紀》﹐蓋舜娶堯之二女﹐乃居潙汭。則耕歷山蓋不同時﹐而地亦當異。世之好事者乃因嬀水出於雷首﹐遷就附益﹐謂歷山爲雷首之別號﹐不考其實矣。由是言之﹐則圖記皆謂齊之南山爲歷山﹐舜所耕處﹐故其城名歷城。爲信然也。今濼上之北堂﹐其南則歷山也﹐故名之曰歷山之堂。按圖泰山之北與齊之東南諸谷之水﹐西北匯於黑水之灣。又西北﹐匯於柏崖之灣﹐而至於渴馬之崖。蓋水之來也眾﹐其北折而西也﹐悍疾尢甚。及至於崖下﹐則泊然而止。而自崖以北﹐至於歷城西﹐蓋五十里﹐而有泉湧出﹐髙或至數尺﹐其旁之人﹐名之曰趵突之泉。齊人皆謂嘗有棄糠於黑水之灣者﹐而見之於此。蓋泉自渴馬之崖﹐潛流地中﹐而至此復出也。趵突之泉﹐冬溫﹐泉旁之蔬甲﹐經冬常榮﹐故又謂之溫泉。其注而北﹐則謂之濼水。達於淸河﹐以入於海。舟之通於濟者﹐皆於是乎出也。齊多甘泉﹐冠於天下。其顯名者以十數﹐而色味皆同。以予驗之﹐蓋皆濼水之旁出者也。濼水嘗見於《春秋•魯桓公十有八年》「公及齊侯會於濼」。杜預釋﹕在歷城西北入濟。濟水﹐自王莽時不能被河南﹐而濼水之所入者淸河也。預蓋失之。今濼上之南堂﹐其西南則濼水之所出也。故名之曰濼源之堂。夫理使客之館﹐而辧其山川者﹐皆太守之事也。故爲之識﹐使此邦之人尙有考也。熙寧六年二月已丑記。濟南七十二泉詩序明晏璧有此天地﹐卽有此山川。山爲地之形勢﹐水爲地之脈絡。皆扶輿淸淑之气所種﹐和順積中﹐英華發外。子在川上曰「逝者如斯」。《孟子》「源泉混混」﹐諭道體也。文人才子﹐適興而詠歌之者宜哉。且濟南爲譚子國﹐附庸於齊。南距泰山百餘里。郡東南三十里爲龍洞﹐巖穴外阻﹐而中谿徑路﹐斗折而蛇行。多怪石幽泉﹐能出雲气﹐作雷雨。泉脈環城內外﹐凡七十有二。曰趵突﹑曰玉環﹑曰珍珠﹑曰漱玉﹑曰醴泉﹑曰甘露﹑曰金綫﹑曰蜜脂﹑曰白龍﹑曰黑虎﹑曰芙蓉﹑曰柳絮﹑曰金沙﹑曰白公﹑曰孝感﹑曰無憂﹑曰洗缽﹑曰濯纓。虞舜耕於歷山﹐故濟南以歷城名邑。有虞舜祠﹐東坡先生書歐陽文忠公舜泉詩刻於石。余永樂二年﹐持憲節來濟南﹐休沐之暇﹐與大夫君子升髙眺遠。凝眸而挹山色﹐洗耳以聽泉流。綺綰繡錯﹐黛蓄膏渟。誠中州之奇觀也。抑天造而地設﹐豈人力所能爲哉﹖昔柳子厚嘗記柳﹑永二州山水﹐怪造物者不爲之於中州﹐而列於此﹐使千萬年不得一售其技﹐是固勞而無用於神者。今濟南環城不一捨許﹐而七十二泉獻秀呈奇﹐是造物者爲之於中州﹐使千百年不得一售其技﹐亦勞而無用於神者。予故取而詠之﹐惜無柳子之才﹐足以發揚山水之勝。詩成﹐濟南太守太原楊有溶請鋟梓以傳﹐且賀曰﹕斯泉也﹐閱古今而不能售﹐詩而詠之﹐是泉之遭也。余遂書之以附郡誌云。建觀瀾亭記王麟濟南歷城之西﹐有泉湧出﹐幾數尺﹐名曰趵突。泉淸泠﹐與歷下諸泉特異。古今名公巨卿﹐莫不以是泉爲濟南景物中之偉觀。凡駐節於斯者﹐多結駟聯鑣﹐以輸登覽之勝。天順辛巳欽差中貴重臣韋公﹑吳公來濟公幹﹐時往觀焉。愛其淸冷特異﹐有如玉壺瓊樹幻化蓬萊閬苑之間。洗心滌目﹐襟懷爲之豁如也。乃於泉之旁得隙地構亭﹐以壯憩息觀覽之勝。時欽差巡撫山東都憲賈公﹐巡按侍禦楊公﹑李公﹐因名其亭曰觀瀾。俾言爲記﹐夫惟斯泉之勝﹐固足爲濟南之偉觀。然根據其所自﹐濟水始發源王屋山頂﹐性下勁疾﹐或顯或伏﹐流注泰山之北﹐與齊東南諸谷之水﹐西北匯於黑水之灣﹐又西北匯於柏崖之灣﹐而至渴馬之崖﹐泊然而止。自崖以北﹐至於歷城之西湧出而爲是泉。則其源之有本﹐其來遠矣。豈人力搏激彊其性之自然而爲之也哉﹖孔子曰﹕知者樂水。紫陽朱子釋之曰﹕知者周流無滯﹐有似於水。故其喜好在水也。他日﹐孔子在川之上又曰「逝者如斯夫﹐不捨晝夜。」程子輝之曰﹐日往則月來﹐寒往則暑來﹐水流而不息﹐物生而不窮。皆與道爲體則。夫觀乎斯泉之勝﹐有非眾泉之可儷者。固可以爲天下之奇觀也。尙其思聖人樂水之大訓﹐俾胸次之間﹐天理周流﹐無稍凝滯。又思聖人水之與道爲體之深意﹐自彊不息﹐身體力行之功﹐見諸靜存動著之間。則於觀泉之觀﹐非徒觀其有得於身心而吻今。夫聖人垂世立教之言﹐則趵突名泉﹐其有資於人人也大矣。若夫亭之所謂觀瀾者﹐瀾乃水之湍急處﹐是言其水之有本﹐其立名昭示之義﹐於穆淵徵。凡登斯亭觀瀾之際﹐又當求斯理於言外。重修觀瀾亭記谷繼宗孟軻氏曰「觀水有術﹐必觀其瀾。」此名亭之意也。東省以濟南爲首郡﹐厥城西南﹐當泰山盤麓之殲﹐其平地湧泉三孔﹐名曰趵突泉﹐爲七十二泉之冠。其瀾湍急上翻﹐宛如噀吐珠璣﹔錯落下澴﹐合眾流而長逝﹐不捨晝夜。夫子川上之嘆﹐其在玆乎。按《禹貢》爲沇﹐爲汶﹐爲濟﹐史爲濼﹐酈道元《水經注》謂其源出王屋山﹐伏見不常﹐至歷山下大發﹐匯於湖﹐達於河﹐入於海矣。以山川爲名﹐漢爲邑﹑爲國﹐唐爲郡﹐至宋爲州。曾鞏以太常博士來知軍事﹐分營二堂﹐捨館使客﹐亦弗臨趵突。延及我明天順辛巳﹐撫按上公出禮﹐朝命中貴使臣於此﹐見其旌節弗庇﹐始於泉之南滸特構此亭﹐名曰觀瀾云。西有門﹐東有廚﹐北有石欄。記者謂見其聖道之有本源也。嗣是凡按臨監察﹐勵功告成﹐有不速之美焉。於時布政使孫公﹑�公﹐按察使楊公﹐咸文臣。傑出都指揮使李公﹐乃武臣。銳發京兆劉公﹐適以中丞左遷﹐今昔歷任郡守藩臬稔覽其勝﹐監﹑司﹑道諸英僚莫不相謂曰﹕見堯羹墻﹐孰無是心。況舜之躬耕之地﹐有不仰止耶﹖斯舉也﹐非欲堯舜其君民哉﹖若是而雍公懋譽﹐不亦彰乎。夫修飾亭宇奉安敕印﹐以敬君命﹐忠也﹔表揚地靈﹐以育人才﹐義也﹔開浚水源﹐以興民利﹐仁也。凡此三者﹐非人臣之大節乎﹖是故可以風乎百世之下矣。雍公名焯﹐臨洮人﹐麓原其號也。觀趵突泉記喬宇山東濟南之名泉﹐著於碑﹐品於論﹐詳於志﹐傳於人口者﹐七十有二。在府城﹐自金綫﹑珍珠以下﹔在章丘﹐自百脈﹑淨明以下﹔在泰山﹐自白鶴﹑水簾以下﹔在新泰﹐自王�以下。或取澄澈﹐或可釀﹐或可已目翳﹐或如垂練﹐或縷縷如簾﹐或色如玉﹐明如鑑﹐皆不若城西之趵突泉。其源出山西之王屋山下﹐伏流﹐至河南濟源縣湧出。過黃河﹐溢爲滎。西北至黃山渴馬崖。又伏流五十里﹐至城西﹐突冒而出爲此泉。昔人浮糠於源﹐竟達於此。其泉凡三穴﹐其出噴髙尺許﹐珠沫大湧。土人云﹕數十年前﹐髙二三尺許﹐豈气有盛衰然耶﹗其泉之周圍﹐皆芳艸淸蘭﹐垂流帶波﹐可臨可飲。其出也﹐又會諸泉入城﹐匯爲大明湖﹐占城三之一。由北水門出。與濟水合。沛漫無際。又流爲小淸河﹐爲濟之南源。經章丘﹑鄒平﹑新城界入海。其歸也大﹐其源也千里﹐所以爲名泉之冠。泉上有觀瀾亭﹐余小憩於上。亭壁有趙松雪詩﹐因次其韻﹐遂生策杖王屋尋源之興。對泉說毛在濟南之泉七十二﹐而特稱趵突最勝。余以九月受代入省﹐適對泉李公東巡海上﹐餘同鄕先生太僕周公往觀﹐之最後一亭﹐憑欄觀泉﹐極便。獨左爲通衢﹐往來雜沓﹐無所障蔽。而面當民居﹐舉目苦無佳境。已中丞公從東巡還﹐再攜往觀﹐公謂左偏初有垣﹐爲水沖激而圯﹐今宜以木屏障之。水泛則徹﹐敝壞則葺﹐蓋甚便也。西須築基豎亭相對﹐有廢寺余材可用。乃命官鳩工﹐而捐贖鍰百金以助。幾兩月而落成。有屏有亭﹐而居民所植樹翼之。周遭掩映﹐大爲玆泉增勝。公曰﹕斯亭當有名﹐將奚取爲﹖余應之曰﹔「亭依於公﹐以對泉名乎﹖」公笑而許之。趵突泉平地湧出﹐髙至數尺﹐四時不竭﹐性溫而味厚。其注而北﹐則謂之濼水﹐達小淸河﹐經華不注山﹐東行﹐會濟﹑漯﹑孝婦諸河﹐靑州北縣界而入海。其發源最深﹐而其流澤也最遠。中丞公起家縣令﹐拜諸官﹐敡歷中外﹐所至膏澤及民。其開府山東也﹐入境之初﹐旱魃爲虐﹐公首登泰岱祈禱﹐甘澍立降﹐遐邇歡呼。民之饑而無食也﹐則請發粟以賑之﹔民之窮而無能急公賦也﹐則請蠲租以卹之。凡可以去民疾苦而休養生息之者﹐無所不用其極。卽數月之間﹐公之徳澤﹐惠此六郡生靈者﹐淵深汪濊﹐豈直斯泉云乎哉。所謂寒泉之食﹐公信足以當之。此則對泉之義﹐而亭之所由名也。是爲對斯亭說。李公諱戴﹐河南延津人﹐對泉其別號云。建李對泉先生祠堂記趵突泉乃對泉李公撫山東時所創。公曆覽七十二泉之勝﹐而趵突稱最。「爰園林﹐營池館﹐工旣成﹐與直指毛君飲於斯﹐字其亭曰對泉亭。義取其亭與泉相對﹐而對泉又公之別號也。直指題其柱曰「勝地自從開府辟」﹐方含毫未續﹐見一道人﹐羽衣蹁躚﹐揖而前曰「仙人原爲對泉來」。轉瞬而道人不見矣。嗣知其爲純陽祖師來臨也。公由巡撫山左﹐升匯安總督﹐節制七省﹐歷升吏部尙書﹐加少保兼太子太保。歷吏禮兩科﹐都掌垣立朝﹐有淸操正气。載在《通紀》﹐享年七十有三。晚年好道﹐爲純陽祖師弟子﹐賜道號「眞明」。檢架上牙簽﹐有《呂祖師詩》﹐授《修眞密訣》數卷焉。公乏胤嗣﹐余其從孫也。忝備山左臬司員﹐行部東兗二郡。覽泉流之勝﹐拂看舊碑﹐與童稚時所聞者﹐若合符節。又見甘棠遺愛﹐父老猶稱頌不衰。不勝幾杖桮棬之感焉。爰捐資百金﹐爲建李公祠以祀之。以子孫祀其祖父﹐餘一人之私也。有功徳在人心﹐士女於今謳思從而祀之﹐又非餘一人之私矣。公諱戴﹐隆慶戊辰進士。河南開封府延津縣人也。建來鶴橋記劉鴻訓天啟丙寅計鴻訓自海外來六年矣。蓋彊半病困且千日。將生平所遙慕於緱氏﹐結想於橋陽﹐玉笥金簡之搜﹐五圖九龠之事﹐並晚爲無所用之﹐付云夢已久。嘗考列仙圖籍﹐間以人世所傳。純陽呂仙﹐每現景塵界﹐疏髯多須之殊﹐柳魈乘蹇﹐巾笠獨行之異。求一確據﹐作焚禱恍遇之神不可得者亦泡語﹐聽之已而。一日憲大夫樊公大瀛﹐以新建濼上來鶴橋紀石見屬。益夢喚夢﹐余安知之。惟是惇部公之義﹐不可逆命耳。夫余自丱歲遊濼上﹐見神水三泓﹐或雲海目﹐出濟之坤方。空瓏踴躍﹐可數尺﹐驚浣俗腸。或畱憩移時﹐屏息淨慮﹐若忘身在城市之側。又女陴林詞﹐天光上下﹐宛如入水壺而出琉璃晶珠之界。因嘆曰﹕煙火闉隅何得有此﹖渡板橋﹐謁巋然之宇﹐則呂仙祠。蓋廟初年﹐開府延津對泉李公所建也。讀楹間「勝地自從開府辟﹐仙人原爲對泉來」之句﹐詢之知爲毛直指無心之唱﹐對泉公未及應﹐一羽士指樓卽吟﹐俄失所在者﹐蓋延津公家當時乩致仙翁﹐有約會白雪樓語。詎知樓爲仙祠前﹐李滄溟先生夙築﹐而今始應於李毛之觴此地﹐所以祠仙翁也異矣。祠初成﹐一羽士題其柱云「趵水新詞千尺劍﹐蓬山舊迹幾行書」。非仙翁孰復有此﹖自是輒爲好事者乩致。一日與諸生期﹐及往﹐道覯羽士﹐面黎貌毀﹐爲少年生斥去﹐抵祠致乩﹐僉叩仙曷爽約﹖乩曰﹕適晤矣。諸靈異狀﹐不可更僕數。濟人已略舉告樊公﹐詎知公與仙翁夙因之奇﹐不異延津公云。己酉涮榜時﹐先期乩示「雙口作伴﹐三三是齊」之句﹐後聯名呂姓數符三三。丙辰上公車未放榜﹐公有故先歸﹐行至汾水﹐遇羽客赤腳長髯﹐貌偉甚。語公曰﹕我以黃甲付汝矣。俄捷書至﹐又聞羽客朗誦偈句﹐密示點化者。蓋心知爲呂之幻出也。公來守濟上﹐一日旱禱﹐得松風陳寒之句﹐果連雨如詩意。迨乙丑歲且杪艱雪﹐公再請雪﹐乩示「雪映山頭月﹐月笑雪山低」。何呼響答也。祠就圯﹐公業爲新之。小板橋欹脆﹐岌岌不可渡﹐且逼窄﹐有減遊致。遂與一二同事議更成之。因移白雪樓前﹐選材弘壯﹐水中奠以石磉﹐環三洞。橋土可列方席﹐俛仰顧盼﹐覺遠岫蔥籠﹐流泉飛灑﹐落灑杯中﹐直可羽化而仙矣。因題曰「來鶴橋」﹐志望也。坊榜曰「蓬山舊迹」﹐卽取仙翁聯句。旣礲石將刊志矣﹐忽於乩雪中再示橋額云「弱水玄津」﹐又聯二﹕一「脫僞堪登岸﹐忘機自有程」﹔一「玉水流三島﹐蟠桃致五云」。蓋目前玄淸眞度人如此。乃字迹奇絕﹐非人腕中可得者。公再立亭示異﹐令遊斯地者﹐時有仿佛恍遇之神乎。夫樊公自子歲下車﹐多所完葺﹐省會一爲攺觀﹐勞矣。至仙祠與橋成﹐則又羣心浩爽﹐爲名泉增勝。而公不言勞﹐蓋根气際合﹐匪現前之故耳。因感余以海上餓夫﹐憂居長白﹐相仍數年。每笑談黃白人竊法﹑財兩足之說。妄希仙術﹐而渺功行。卽余所值﹐都成百五十餘歲人﹐亦不免抱玉焚火金棺埋狗之誚。豈無靈族耶﹖乃李樊兩公與仙翁神契乃爾﹐復以紀石傳妙役屬不敏訓﹐豈無荄於宿昔而三幻者乎﹖是邪非邪﹖附勒以請﹐且再結恍然遇之之夢矣。是爲記。跋王用生趵突泉詩劉敕歷下名泉七十有二﹐而趵突爲最。三株玉樹﹐合晝夜以吐水花﹔數丈仙樓﹐摩雲霄而通帝座。翠黛環宛虹橋畔﹐靑簾垂掛柳枝頭。白雪騷人﹐每操觚而作賦﹔玄裳道士﹐亦負劍以來臨。香煙半雜茶煙﹐樹色遙連山色。卽蓬閣閬苑﹐不勝於斯。故遊人常多題詠﹐環壁盡是珠璣。余爲詩甚多﹐恐取挪揄﹐未敢災石。京口王用生長歌一章﹐才華髙邁﹐語句驚人﹐不作尋常囁嚅語﹐無論壁間諸君子不可多得﹐恐靑蓮亦逡巡拜下風矣。歷下名泉﹐不藉賴以生色哉﹖鐫之左方﹐觀者其勿易視。王用生趵突泉詩跋趵突名泉﹐余於雨雪風月之暇﹐無不徘徊其上﹐而未嘗爲詩﹐以諸名公題滿壁間。和韻則其味索﹐泛泛詠泉﹐則依然葫蘆。誰從性地中自寫眞趣﹐而語語如晝﹐宛若大仙之乘鶴﹐欲無又卽。此泉之噴吐翻飛而不作等閒觀也﹐則有王用生一歌在。遊歷下諸名勝記王思任予僑居歷山書院﹐幕僚張程二君﹐以鬥酒洽之漱玉亭上。觀所謂趵突泉者﹐昔時劍標數尺﹐而今僅爲抽節之蒲﹐童子浴裸褻之。王屋之气﹐日短一日矣。泉也。且泉之左﹐於鱗先生白雪樓﹐已別有所屬。何處弔中原﹖吾黨也。樓也。重修趵突泉記周有徳古稱濟南山水﹐絕似江南。蓋淸气交匯靈泉﹑秀澗﹑澄湖﹐蕭曠﹑空明﹑衍漾。賞心欣遇﹐洵非虛語。其水源冽淸﹐激流縈注。而趵突泉湧地浚發﹐聳若三峯﹐尢爲殊勝。故四方遊觀者恆萃於斯。餘數從賓客燕息觴詠。乃繕飾亭榭﹐使每瓜代於此﹐實公肅敬之所﹐豈特爲天下奇觀之地哉﹖顧以觴詠五兵﹐歉因循而葺理未弘。時維嘉靖甲寅﹐監察使麓原雍公以關中英俊來桉﹐將期平反之餘﹐見其泉亭傾圯﹐喟然嘆曰﹕若藩國省署咸蒞於此﹐不但奉錫命中外重臣交際之可堪者也。況泉脈湮塞﹐其於川嶽鐘人利物灝气﹐不有祕乎﹖大都憲少吳沈公方以欽若保釐爲憂﹐相籌有協。由是雍公卽召歷城李君從宜﹐責以有司之職﹐面受經略。又自外移之郡守項君守禮﹐催令調支贖金﹐鳩集賦力﹐申戒惟明。李尹祗承惟恪﹐乃卜乙卯春初﹐親履其所。經始舊亭﹐加崇基礎﹐增翼宇棟﹐稍廣廊捨﹐以止屬從。又於亭之北對立二碑樓﹐以屏風雨。亭之南開疏夾河﹐架以小橋﹐遠引白龍﹑黑虎二泉流其下﹐環亭東西而北溯。又掏挖趵突三泉﹐稍使浚發﹐大會眾泉。波派長流曲注﹐不啻灌漑稻田千頃。其川嶽靈气殆裒然呈禪若奇才﹐豈不應時而出﹐以接武巍科魁第哉﹖督工則委其丞馮椿亦惟勒。至孟夏前﹐曁諸宮觀葺治聿新﹐是爲丙午之秋。距昔創始之時﹐凡八十年矣。今量移祖道﹐諸君子出郊引餞﹐勝玆風景﹐慨焉有懷﹐畱題於石。

重修趵突泉記施閏章山川之美﹐靈異之區﹐大夫﹑士﹑庶人羣萃而遊者﹐匪直耳目之娛﹐所以望云物﹑節勞逸﹑蕩滌心志也。事有堙廢﹐以時修舉。吏用盡職﹐上下以和。濟南多名泉﹐趵突最顯。源出河東王屋山爲沇水。潛行地中﹐屢伏屢見﹐數千里而出於歷城之西南。三穴觱沸﹐髙數尺。《水經注》所謂「水湧若輪」者也。流爲濼水﹐達於小淸河﹐以入於海。其上爲仙宮﹐禱雨著異。其橋曰來鶴﹐跨泉之南。其樓榭亭館之美﹐爛若霞起。賓燕咸集﹐憑欄周矚﹐仰而見山之靑﹐俯而見泉之潔。且駛側耳靜聽﹐蓋未嘗不喟然興嘆。浩乎其有得焉。壤居都會﹐郡兒裸浴爲水嬉﹐飲馬踐蹂﹐沙石阻淤﹐向所稱湧起數尺者﹐今僅尺許。又其橋材弗良﹐旋構旋圯﹐遊人惴惴失墜﹐臨觀不歡。監察侍禦程公來按是邦﹐布令流膏﹐修舊舉廢﹐旣數月過泉上﹐詫曰「何泉之昔壯今弱也﹖」亟出俸錢﹐命浚之。閏章爲之經始﹐上自中丞許公﹐及藩臬郡僚諸大夫﹐咸有助焉。於是疏壅決滯﹐所去沙石成邱﹐劍拔雷轟﹐復泉之舊。召工師﹐詢橋材。對曰「柳可三年﹐楡槐可十年﹐松杉可數十年。杉爲上。然南產也﹐其直數倍」。吾爲其難且久者﹐遂橋以杉。施丹塗漆﹐輔檻以磚。橋下橫置聯鎖﹐飲馬者不得至。禁民毋褻污。凡楔桷垣甓之頹缺漫漶者﹐皆治而新之。又爲橋於潄玉亭前﹐三月落成。齊人踴躍來觀﹐咸謂其事舉工速。曰吾樂而不吾役也。爲之歌曰﹕淸流激湍兮﹐孰浚其源﹖潛蛟出蟄兮﹐飛虹蜿蜒。又歌曰﹕宣郁導淤﹐澤用不衰﹔選材濟危﹐功用不隳。君之戾止﹐飲酒燕喜。小人忭舞﹐歌此樂土。閏章聞而異之﹐此泉上之歌也﹐而可得爲政之道焉﹐是可以書。趵突泉詩序黃良佐余讀曾南丰《齊州二堂記》﹐而知濟水自王屋發源﹐至此突出﹐居人名爲趵突泉者是也。濟之爲泉﹐七十有二﹐而趵突﹑珍珠最著。唐杜少陵與李北海宴歷下亭﹐泉石尙有遺址。李靑蓮遊山東﹐往來於南池■﹝山昔﹞山之間。郡誌載二公遊迹頗詳﹐而此泉未見題泳。南丰堂固有記﹐泉亦有詩﹐和者特少。暇日閱元遺山《中州集》見《珍珠泉》二詩﹐而此泉獨闕。迨元趙松雪再唱﹐明王陽明繼和﹐其後作者遂多。豈泉之顯晦固亦有時耶。余自香河暫解邑篆﹐覲家大人於紫微公署。署傍有軒﹐卽南丰所謂凝香齋也。適家謂鄭遠公先生同大輪禪師至。因而徘徊泉上﹐肅瞻髙翰﹐遙企仙蹤。遂和松雪韻﹐合諸公與家祖﹑家大人所作﹐得詩四十餘首﹐可謂極一時之盛。余謂不可不傳﹐遂集元明以來凡和趙韻者﹐匯爲一編﹐以便觀覽。至於泉之全詩﹐自多佳什﹐邑有專刻﹐故不復采。蓋此泉三窟突起﹐洶湧澎湃﹐電掣雷轟﹐如傾萬斛珠璣。散於平地。非松雪以奇崛之句﹐彊拗之調﹐未易與泉頡頏。而和者脫冑爭先﹐聯鑣恐後。如持赤幟﹐以奪趙壁﹐復洋洋乎巨觀。因思泉之起伏屈伸以顯晦於時者﹐亦若與詩人相爲隱現。山川𨿽舊﹐風景維新。勝地固藉名篇長爲點綴者乎﹗然則黃鶴樓頭﹐豈必僅題崔顥之詩﹔金山寺裏﹐自應再吟張祜之句。播揚風雅﹐鼓吹煙雲﹐余尙有望於後之君子。與任濼湄書宋云鈊滄溟先生風雅正宗﹐其遺迹之僅存者﹐惟有《文集》一書﹑弇州一傳﹑趵突泉之白雪樓而已。《文集》一書﹐版旣敗毀﹐而後裔單微﹐其存否旣未可知﹐而散在文人學士几案間者﹐亦缺有間矣。惟弇州一傳﹐舊在白雪樓中。是與傳爲存亡者﹐系白雪一樓﹔而與泉爲盛槪者﹐又系白雪樓也。乃自攺建禦書亭後﹐遂障白雪之門矣。四方來遊之士﹐誰知此爲白雪樓哉﹖典制紛更﹐朝夕易置﹐官若旅人﹐署如傳捨。司風雅者﹐旣無其才﹔興古迹者﹐誰肩其任﹖而白雪樓於是乎廢矣。加以風雨不除﹐鳥鼠不去﹐且遷其材木葺補營房。向之輪奐翚飛﹐堂宇鱗次者﹐今則頹垣亂石﹐荒煙蔓艸而已。及今不治﹐後亦難圖。𨿽白雪之樓﹐巋然尙存﹐然亦斷椽零瓦﹐漸就蕪沒。嗟夫﹗斯樓若泯﹐則弇州之傳﹐滄溟之主﹐亦將爲薪爲爨而已。千百載後﹐又烏知有滄溟者爲吾鄕風雅之正宗﹐而白雪爲趵突之勝槪也哉﹖今趵突泉賴鹽臺三寶公題請重修﹐鹽道徐公有興復斯樓之志﹐吾兄豪情云上﹐尙友千古。向者劉比部靖公與華泉﹑滄溟兩先生築其封土﹐復其阡隴﹐植其丰碑﹐表其墓道﹐皆出吾兄獎勸之力。白雪樓苟能再飭﹐詎不先後媲美乎﹖聞先生與道臺有舊﹐幸有機緣﹐宜乘時勢。吾輩老矣﹐桑楡日迫﹐流光迅邁﹐倘早就厥事﹐誠鄕國之大幸﹐抑亦吾兄所恃以千載也。又豈但《鹽法》《趵突》諸志萬萬哉﹗惟吾兄實圖利之。

○賦趵突泉賦李興祖歲維辛未﹐時值春三﹐移守瀛海﹐轉運濟南。理劇之暇﹐名勝是探。陟古帝登封之嶽﹐造先聖在川之潭。曁靈巖與仙穴﹐及神洞與佛龕。旣窮幽而極勝﹐亦目豁而情酣。若乃平原泉湧﹐來何超忽。會城內外﹐旁噴側浡。七十二所﹐出出呵咄。超奇拔異﹐無稱趵突。弩射冰澌﹐丸拋雪窟。如臺星列﹐如鼎足兀。聲泙湃而上騰﹐勢傾奔而下滑。汲其碧﹐可以瀹心﹔揚其淸﹐更爲徹骨。知地肺之長滋﹐識土脈之不涸。由是仙人棲魄﹐文士怡情。寄孤縱於枕石﹐結羣侶以濯纓。踞其朦者﹐純陽之閣嵯峨﹔載之詠者﹐松雪之韻鏗■﹝釒匈﹞。晶宮擬其皎潔﹐月鏡比其精瑩。豈若大澤深淵﹐渺茫灝漶。方之舟之﹐頻耽憂患。卽檻泉終遜其異﹐而泌水亦讓其粲。以彼易此﹐智者所嘆。縱昔之稱甘醴名湯名冷﹐亦止供口味之餐﹐何如此之響玉磬而傾冰壺﹐資忖物者之賞贊。斯可以邇將遠視﹐小作大觀。其值風雨也﹐若驚濤駭浪之相迸。其值雪月也﹐若鮫綃洛襪之交攢。有時奏笙竽而和琴瑟﹐靜夜淸朝﹔有時戲鷗鳧而翔鸞鶴﹐拂浪衝湍。舉星宿之海﹐而源流不過如是﹔極銀漢之河﹐而上下可以同看。然終莫測其所自﹐而磅礡乎日月﹐蕩滌乎乾坤﹐惟斯泉其永不刊。亂曰﹕源何自兮流何長﹖我欲窮兮覓無方﹗惟無力兮泉之始﹐惟流長兮泉之常。逝者如斯﹐誰能悟其消息﹔不息云爾﹐予徒悵乎望洋。思「有本」之語﹐庶幾與道爲回翔。趵突泉賦髙瑾誰鑿歷山之阪﹖忽湧濼水之源。气蒸鰲背﹐波撼云根。芰荷發而夏茂﹐藻行牽而冬溫﹐旣睛雪之壓天﹐復晝雨之翻盆。客子按圖以考﹐蓋脈出王屋而湁潗﹐流伏渴馬而咽吞。羌空濛於華注山腳﹐倏澎湃於譚子國門。倚郭辟塘﹐穿隍爲潏。松謖謖以覆崖﹐柳冥冥而藏室。坐鳥道以行觴﹐藉苔痕而歇膝﹐暗香來兮稻花開﹐淸風吹兮蒲葉密。輪蹄隔浦以相喧﹐鷺鷥淺沙而羣暱。迆逶而北﹐復道回廊。有閣翼然﹐呂翁仙房。其南﹐則矗靑霄而植樹﹐樹幾成蓋。其東﹐則橫絕壑而架石﹐西可通梁﹐憑檻西望﹐酒簾輕揚。簫鼓時發﹐士女傍徨。地曠且偏﹐林疏乃靜。頗宜嵇康之癖﹐更乘子猷之興。春颸拂而雪消﹐宿霧收而鴛醒。翠岫遠臨﹐朝風乍定。觸沫驚鱗﹐澄光對鏡。訝銀海之擊空﹐喜珠瓔之奇橫。落落歷歷﹐吐漱明淨﹐豈非玉壺凝冰平地湧出而皎然其四映者耶。是泉也﹐何突兀兮﹐辟自太古。方外三山兮﹐恍惚可數﹐或湧如輪兮﹐或覆如釜。龍女散花兮﹐老蛟擁扈。煙漲芙蓉兮﹐錦帆飛舞。吼半天之雷兮﹐亦瀑四時之雨。不知其淺深兮﹐自爲仰俯。自爲仰俯兮﹐與人乎何取。當夫初出谷口﹐噌吰鐙■﹝革答﹞如鐘鼓之競宣。及乎白浪驚飛﹐蕩衝上下﹐又如十里浮漚﹐明滅出沒於江湖之天。憶昔李杜之遊齊也﹐逸情揮霍﹐吟詠山川。胡爲乎筆墨之靈獨靳惜於此泉。抑世遠言湮而碑版其無傳。幸有南丰二堂之記﹐子昂濯塵之篇﹐而後之覽勝者﹐愈不能漠然矣。迨乎甲子之冬﹐鑾輅東遊﹐徧詢疾苦﹐憑弔林邱。羅左右臣鄰之博雅﹐供至尊擬騷作賦之風流。駐蹕觀瀾﹐放眼悠悠。萬派朝宗﹐天地一漚。嘆逝者之如斯﹐悟至道之可求。毫楮出於上方﹐奉侍嚴於從官。禦腕神結﹐書就「激湍」。渾淪元气﹐大力控搏。一時得意﹐千古稱難。夫以位崇九五﹐歷永支幹。梯航效順﹐河嶽晏安。爾乃厭薄繁縟。忽會心於奔騰澎湃之石灘。彼黃塵赤日兮﹐車馬衣冠。對淸漣而移晷兮﹐寧不發胸中之髙寒。亂曰﹕黃河之水兮﹐來自天上兮。玆何崩巨濤於地罅兮﹐滔滔汩汩兮﹐曾不間於晝夜兮﹐紫綠萬狀兮﹐嗟頃刻之變化兮﹐惟玆潺湲兮﹐常明月之來射兮。○詞詠泉帝臺春孔傳鐸莎雨環碧﹐遙山翠凝滴。幾道虹梁﹐自古傳聞﹐蓬萊仙迹。誰向濟流凝匯處﹖猛激起﹐銀濤三尺。鎭長久﹐雪片雷聲﹐終古不息。轉磐石﹐勢無敵﹔�全力﹐不愁溢。待汲取烹茶﹐沸松鑪﹐早使我風生雙腋。況復危樓髙聳漢﹐倚欄收盡空濛色。向此際登臨﹐不放懷怎得﹖題趵突泉呂仙祠百字令宋祖昱仙人祠宇﹐問前塵已往﹐尙畱遺躅。云白山靑應似舊﹐只少臨流冠服。地湧三花﹐天開一鑑﹐照影寒潭曲。風泉滿聽﹐嘯聲猶在林木。重來未省何年﹖有情空悵望﹐此時心目。鐵笛音沈龍劍杳﹐辜負當前醹醁。海嶽孤行﹐煙霄片羽﹐待我騎黃鵠。南城柳樹﹐幾回還颭春綠。秋日遊趵突泉秋夜雨孫士瑩蓼紅水碧賓鴻咽﹐叫人愁緒如結。消不得客況絕。靈泉閒閱﹐鶴橋轉入仙閣畔。滚滚驚﹐平地翻雪。此際向誰說﹖獨自對﹐秋風殘月。登泉上白雪樓憶舊秋波媚丁鋐春前共登畫樓中﹐倚檻話東風。井梧落翠﹐蓮房墜粉﹐又是秋空。遙山遠水斷魚信﹐何處覓賓鴻﹖倩誰傳得﹐今朝惆悵﹐向日懊儂。弔泉上白雪樓憶王孫楊紳萋萋芳艸對斜陽﹐白雪樓荒空斷腸﹐燕子無情水面忙。月昏黃﹐惟有泉聲嗚咽涼。春日遊趵突泉浣溪沙任夢菊幾口泉頭芳艸生﹐更兼新柳添詩情﹐到來盈耳春濤聲。閒倚雕欄沽美酒﹐看他錦鯉唼靑萍﹐畫橋髙閣似蓬瀛。

●金石志歷下任弘遠撰

金石志敍曰﹕曷志乎金石也﹖志乎碑版之刻於趵突也。夫碑版之刻於趵突﹐胡爲乎志也﹖以其所刻之詩文﹐皆能歌詠乎趵突之勝﹐與其所書之石﹐皆有銀鉤鐵畫之奇也。夫韓山片石﹐溫子升以爲可語﹔《金石》十卷﹐李易安爲之序編。苟不從而志之﹐風雨之薄蝕﹐沙艸之沈埋﹐勢必有「古碑無字」之嘆矣。作金石志。禦書石刻禦書「激湍」石刻﹕在呂仙閣前﹐上有圓亭。禦書趙松雪詩石刻﹕在泉亭前﹐上有圓亭。禦書「古風」石刻﹕在來鶴橋北﹐今移禦書趙松雪詩碑亭前。呂仙像石刻有二﹕一在來鶴亭內﹐明肥令王惟精寫﹐太守樊時英贊﹐並載呂仙自敍傳。一在來鶴橋北回廊內。白衣大士像石刻﹕姑蘇邵堅寫。觀瀾亭石刻﹕明山左方伯通州張欽書。趵突泉石刻﹕明天水胡纘宗書。「冰心玉立」石刻﹕郝壽書﹐在泉亭東。「雪浪睛雷」石刻﹕瑯琊王國昌書﹐在來鶴橋南。「突達時湧」石刻﹕佛倫書﹐在呂仙閣東。呂仙誥﹕周龍甲書。《感應篇》石刻﹕周龍甲書。《陰騭文》石刻﹕周龍甲書。俱在來鶴亭內﹐令俱移置別處。諸名公題詠石刻﹕在泉間壁上﹐除損壞無迹者﹐現存六石一百四板。歷朝碑文石刻﹕在泉上﹐共計二十七座。「活水源頭」石刻﹕在泉池內。

●額聯志歷下任弘遠撰

額聯志敍曰﹕曷志乎額聯也﹖以其標題於趵突也。夫標題於趵突何必志也﹖以其爲宸翰之飛灑﹐公卿之潑墨也。蓋一字之品評﹐尙有借於文士﹔而數字之聯語﹐不無賴於髙人。況煌煌禦墨﹐濟濟名卿之巨筆也。於是於存者書之以增重﹐去者書之以不忘。作額聯志。禦題匾額﹕「激湍」﹝康照甲子孟冬書﹞﹑「潤物」﹑「源淸流潔」。俱在泉亭內。舊東宮題﹕「滌慮淸襟」。今去﹐原在泉亭內。飛濤扈從臣掌院學士孫在丰漱玉內閣侍講麻爾圖濼瀾大學士明珠洄瀑禮部尙書介山俱在泉亭東壁珠淵侍講髙士奇揭淸副都禦史覺羅孫果濺雪吏部尙書伊桑阿飛泉掌院學士常書俱在泉亭西壁。以上八匾今俱廢去。蓬山舊迹。在來鶴橋坊上。湧輪張鵬。今攺。噴薄珠圓宋士勛。今攺花開洞口。湧雪楊霖俱在呂仙閣前下層東西坊。天上正果何啟圖。在呂仙閣下二層。徹地通天。在呂仙閣下三層。祿文總司。在呂仙閣上後一層帝君前。蓬境呂仙降筆手題少華庵何啟圖錄夜光樓明江上曹璣書曹禾重裝參贊化育山右唐廷琰俱在呂閣上前一層趵突泉楊捷題。大門聯

七十有二泉自數仙源第一一千八百國應擬勝地無雙

金陵劉昌臣。今廢勝境自從開府辟仙人原爲對泉來

明毛直指書俱在呂仙閣下前一層柱上。仙風拂雪濤兩袖瑞光爭日月鶴駕來瑤島一囊丹粒壽乾坤

袁裏

在呂仙閣下一層呂仙前惟蓋初張尙憶廣陵翔白鷺珠璣紛落還疑星宿泛仙槎

乙酉周龍甲

在呂仙閣下三層鐘離前源溯伏流側坎碎珠成萬斛嶽鐘間气飛輪碾雪湧三堆

武昌周士皇

在呂仙閣上前一層空山何處來黃鶴流水無心響白雲

在呂仙閣上前一層呂仙前泉聲傾萬斛源源時出無停沛澤長流環海岱水勢映三臺滚滚上行不竭淸光位射動星辰

旋天一

在二層堂柱趵突新詞千尺劍蓮山舊迹數行書

呂仙

在來鶴橋北錦綺霞明千尺雪玻璃風漾一池珠

喀爾欽在觀瀾亭

跋趵突泉舊無志也﹐有之自季父濼湄先生始。季父幼負軼才﹐性好吟詠。及壯﹐遊四方﹐所交皆當代宗工。以故詩﹑古文﹑詞蔚然成家。又喜表彰前輩﹐搜剔古迹。一日﹐閱王尙書《夷浯考》﹐乃謂然曰﹕夷浯遠在他邦﹐而先生乃筆而記之。至於趵突泉﹐爲吾鄕勝地﹐胡惜殘膏剩馥而不一及之歟﹖於著書之暇﹐博考羣書﹐廣徵傳聞﹐而且近詢請父老﹐幽刓諸苔蘚。凡泉之所有者﹐在所取﹔泉之所無者﹐在所逸。成書二帙﹐列目一十有五。命菊繕寫﹐命龍﹑雪校正字訛。今成卷軸﹐將授棗梨。噫﹗漁洋先生有知﹐應亦許其代補缺略也。尙有《明湖小記》《濼口記聞》等書﹐相繼而出﹐此特其一斑云。時乾隆七年歲次壬戍中元後三日。侄夢菊謹跋於挹翠山房

●名人遊記補遺爆流泉金•元好問爆流泉在城之西南。泉﹐濼水源也。山水匯於渴馬崖﹐洑而不流﹐近城出而爲此泉。好事者曾以谷糠驗之﹐信然。往時漫流﹐才沒脛﹐故泉上湧髙三尺許﹔今漫流爲艸木所壅﹐深及尋丈﹐故泉出水面才二三寸而已。近世有太守攺泉名檻泉﹐又立檻泉坊﹐取詩義而言﹔然土人呼爆流如故。爆流字又作趵突﹐曾南丰云然。金綫泉﹐有紋若金綫夷猶池面。泉今爲靈泉庵﹐道士髙生妙琴事﹐人目爲琴髙﹐畱予宿者再。進士解飛卿﹐好賢樂善﹐款曲周密﹐從予遊者凡十許日﹐說少日曾見所謂金綫者。尙書安文國寶亦云「以竹竿約水﹐使不流﹐尙或見之。」予與解裴回泉上者三四日﹐然竟不見也。杜康泉今湮沒﹐土人能投其處。泉在舜祠西廡下﹐雲杜康曾以此泉釀酒。有取江中泠水與之較者﹐中泠每升重二十四銖﹐此泉減中泠一銖﹔以之瀹茗﹐不減陸羽所第諸水雲。舜井二﹐有歐公詩﹐大字石刻。《甘露園記•歷下泉》云「夫濟遠矣﹐初出河東王屋﹐曰沇水﹐注秦澤﹐潛行地中﹐復出共山﹐始曰濟。故禹書曰﹕道沇水東之﹐逾溫﹐逾墳城﹐入於河﹐溢於滎﹐洑於曹濮之間﹐乃出於陶丘北﹐會於汶﹐過歷下濼水之北﹐遂東流。且濟之爲瀆﹐與江﹑淮﹑河等大而均尊﹐獨濟水所行道﹐障於太行﹐限於大河﹐終能獨達於海﹐不然則無以謂之瀆矣。江﹑淮﹑河行地上﹐水性之常者也﹔濟洑於地中﹐水性之變者也。」予愛其論水之變與常﹐有當於予心者﹐故並錄之。珍珠泉今爲張舍人園亭﹐二十年前吾希顏兄嘗有詩﹔至泉上﹐則知詩爲工矣。凡濟南名泉七十有二﹐爆流爲上﹐金綫次之﹐珍珠又次之﹔若玉環﹑金虎﹑黑虎﹑柳絮﹑皇華﹑無憂﹑洗缽及水晶潭﹐非不佳﹐然亦不能與三泉侔矣。觀趵突泉記朱善善少從先父授書﹐讀《禹貢》注﹐趵突之泉已稔聞之。今偕廣文薛正言﹑從事崔思成﹐卽其所而觀焉。是時天气嚴寒﹐水脈微細﹐而斯泉湧出﹐猶髙二尺許。則春夏之交﹐其髙數盡﹐曾氏之言信不誣也。泉外碧波澄澈﹐金沙明瑩﹐柔荇漾靑﹐碧藻搖翠﹐長莖纖葉﹐綽約靃靡餘三人臨流俯觀﹐久而忘倦。正言復命二生挹泉煮茗以飲﹐淸气入於肺腑。飲訖﹐循流以觀。則又知斯泉交灌於城中﹐浚之而爲井﹐瀦之而爲池﹐引之而爲溝渠﹐匯之而爲沼沚﹔缺者如玦﹐圓者如環﹐縈者如帶﹐噴者如霧﹔激之而鳴者﹐如金石絲竹之聲﹐隨地賦形﹐不可殫記﹐誠濟南之奇觀也。洪武戊午十二月某日丰城朱善記。﹝《一齋文集》﹞遊趵突泉記懷應聘趵突泉者﹐在山東濟南郊外﹐爲天下奇觀。其遊而見之者﹐無不咄咄稱異。余心向往久矣﹐而未得親觀其勝。甲子歲﹐余適齊魯之間﹐大中丞徐暾庵招余飲﹐卽偕遊趵突泉。泉有三穴﹐中間相去不數十步﹐其水自三穴中湧出﹐各髙二三尺。怒起躍突﹐如三柱鼎立﹐並勢爭髙﹐不肯相下﹔噴珠飛沫﹐又如冰雪錯雜﹐自相鬥擊。嗚呼﹗水之勁挺一至此哉﹗夫水﹐柔物也﹐方之則方﹐圓之則圓﹔挹之則盈掬﹐揮之則散落﹔環之則爲池沼﹐決之則爲川流。狎弄撓擾﹐無不如意。卽深如長江﹐險如黃河﹐爲人患害者﹐莫有加焉。然不過因風鼓浪﹐觸石生濤﹐挾魚龍諸怪物以自雄耳。假使無風石之險﹐無魚龍諸怪物以助其勢﹐其爲平流直瀉者﹐與眾水無異也。曾有獨起卓立﹐首聳發豎﹐若與山峯競其髙下﹐如趵突泉者哉﹖嗚呼﹗世有戴天履地﹐目視日月﹐耳辧聲音﹐手持足行﹐生而命爲人者﹐無不有心﹑有性﹑有情﹑有識﹐其爲浩然之气﹐更當何如﹖而一遇君國大故﹐濡忍不決﹔生死一迫﹐隨卽披靡﹐逐波順流﹐往而不返。曾不若玆泉之介然自立﹐足以厲廉恥而砥節行也。豈不哀哉﹗嗚呼﹗同一水耳﹐誰實使之然邪﹖豈潤下之名水不樂居﹐故以至柔之質而發爲至剛之槪﹐以自見其奇邪﹖抑水亦有不平於中而怒气迸發﹐排空直上﹐勢不可遏﹐如荊卿悲歌﹑漸離擊築﹐壯士發衝冠時邪﹖泉之上有呂祖閣﹐亭中題詠屬對﹐後先唱和者不一人。余今與暾庵相對﹐不能無感於玆泉矣﹐故記之。﹝《小方壺齋輿地叢鈔》﹞趵突泉記王培荀城南趵突泉最奇﹐平地噴湧直上﹐並列者三﹐各髙四五尺﹐轟然雷震。龍湫之瀑布﹐奇在懸空而下﹐此奇在正出也。說者謂﹐自渴馬崖伏流至此﹐要皆濟水之伏地而出者。水味極淸﹐純皇帝南巡﹐一路飲玉泉水﹐至此換趵突泉水﹐攜之而南。遇名泉再易。唐際武先生云﹕吾行幾徧天下﹐所謂第一泉﹑第二泉﹐皆虛有其名﹐實不及吾東諸泉﹐惜陸羽不至﹐無從品其味耳。濟水正身爲汶河所奪﹐不得已伏流旁出﹐分支別派﹐如周室不宗﹐子弟散落諸國。四瀆幾缺其一﹐然其實固未嘗沒也。髙帝子孫盡隆準龍種﹐自與凡人殊。諸泉沈靜﹐趵突洶湧﹐又如王謝子弟﹐風流翩翩﹐忽有跳地作彪子舞﹐勢欲啖人﹐安得不爲之攺觀。旁立碑亭﹐聖祖禦書「激湍」二字。呂仙閣臨泉上。昔元遺山在太原﹐有道人嘗邀同食。曰﹕吾家在趵突泉上﹐異日可相見。後數年﹐遺山過濟南﹐臥濼源堂﹐忽夢前道人。曰﹕忘舊約耶﹖醒。上北岸入祠中﹐見呂祖像﹐儼然道人也。閣上爲乩書﹕「蓬境甚秀逸」。又有扁曰「蓬瀛液潤」﹐極蒼勁。橫聯乩書飛舞。曰「勝地自從開府辟﹐仙人原爲對泉來。」傳巡撫胡公寶瑔與呂仙素契﹐及任山東﹐仙爲書此。今皆失去﹐故記之。兩廊壁上盡砌詩碣。一碑有亭﹐巍然書趙子昂詩警句。云「雲霧潤蒸華不注﹐波濤聲震大明湖。」眾多和其韻。此脫胎於孟襄陽之「气蒸云夢澤﹐波撼嶽陽城」﹐而气象闊大﹐字句渾成﹐相去遠矣。或曰泉水固盛﹐其間亦有人力。水伏流至此地﹐勢特凹﹐因其迅急之勢﹐石板壓下﹐使不得逞﹐遇石板三孔﹐騰躍而出。其說可信。滇中廣南府﹐地名響水塘﹐有泉﹐上噴髙十餘丈﹐白雨灑空﹐三里外聲若雷霆﹐近里許對面語不相聞。蓋旁有多山水﹐匯爲一﹐趨而直下﹐遇磐石怒激﹐勢猛力遒﹐郁爲宇內奇觀﹐較此不啻百倍。然無名人題詠﹐寂寂無傳。史公云「附靑雲之士﹐而名益彰。」若趵突者﹐亦幸在都會得松雪之品題也夫。

●趵突泉現存石刻趵突泉現存石刻徐家茂孔憲雷黑自明輯

趵突泉公園內存有石刻37方﹐計﹕明朝7方﹐淸朝17方﹐沒有注明時代的7方﹐1964與1980年新添6方。一﹑明朝石刻﹝7方﹞﹝一﹞晚到濼泉次趙松雪韻濼源特起根虛無﹐下有鰲窟連蓬壺。絕喜坤靈能爾幻﹐卻愁地脈還時枯。驚湍怒湧噴石竇﹐流沫下瀉翻云湖。月色照衣歸獨晚﹐溪邊瘦影伴人孤。

余姚王守仁玉壘嶙峋半有無﹐金聲鏜■﹝革答﹞擁冰壺。源通渤澥誰眞見﹐老盡乾坤勢未枯。萬點明珠浮泡沫﹐一川輕浪接平湖。公餘坐倚觀瀾石﹐四面淸風興不孤。

江東陳鎬弘治甲子八月吉旦題此石刻鑲嵌在呂祖廟第二大殿前東墻門南﹝第二塊﹞﹐髙。04米﹐寬0。9米。王守仁﹑陳鎬爲弘治間山東典試。﹝二﹞觀趵突泉次趙松雪韻一鏡天光澹欲無﹐忽驚平地湧冰壺。層層雪浪長飛白﹐混混源泉不受枯。千里浮流終入海﹐百花環匯更成湖。觀瀾亭上中宵坐﹐萬象無言月影孤。雨洗浮塵半點無﹐靑山削出翠蓬壺。銀河雪乳三層秀﹐金井梧桐一葉枯。鏗爾淸聲徹霄漢﹐渺然佳興在江湖。別筵美酒傾秋露﹐徙倚亭前石筍孤。正徳辛已秋八月九日﹐觀趵突泉次趙松雪韻得一首﹐十三日﹐公出辱諸公餞於泉上﹐後用韻得一律並錄如右﹐�識歲月�廬陵靜�陳鳳梧題。此石刻鑲嵌在呂祖廟院內東墻南數第二塊。髙0。4米﹐寬0。8米。﹝三﹞趵泉秋會次韻近地名泉似此無﹐聲如茶浪沸銀壺。繡衣曉日雲煙潤﹑紅蓼秋風渚岸枯。石竇雪花疑蜀道﹐橋頭城市類西湖。倚欄長見遊人樂﹐幾度登臨興不孤。

瑞陽臺峯熊相此石刻橫嵌在呂祖廟第三大殿東墻門南﹝第一塊﹞﹐長0。74米﹐髙0。45米。熊相﹐字臺峯﹐明瑞陽人。﹝四﹞觀瀾﹕嘉靖十四年明山左方伯通州張欽書。此碑鑲嵌在趵突泉西墻壁上﹐髙2米﹐寬1。10米。﹝五﹞趵突泉﹕都察院右副都禦史天水胡纘宗書﹐嘉靖十有六年端日濟南府知府咸寧司馬奉立。此碑立在趵突泉池內西側觀瀾亭南邊﹐髙1。55米﹐寬0。72米。﹝六﹞趵突泉觀麥畦一隙靈源鬼斧開﹐飛濤噴沫亦奇哉。全將鮫室珠璣出﹐並挾龍宮風雨來。四面靑山連埤堄﹐千秋白社倚樓臺。郊遊事事成欣賞﹐況有甘霖發麥垓。

乙丑秋呂純如此石刻鑲嵌在呂祖廟二大殿前東墻門北﹝第三塊﹞。髙0。4米﹐寬0。8米。呂純如﹐南直無錫人﹐天啟中巡撫。﹝七﹞遊趵突泉二首﹝之二﹞爲滯濼源道﹐重來趵突泉。逝者終不捨﹐水哉循自然。明珠呈鮫室﹐瀑布倒虞淵。時聽洗心語﹐何須更問禪。古越錢志新題昔崇禎十有七年三月望日此刻石鑲嵌在呂祖廟第三大殿前東墻門南﹝第二塊﹞。髙0。43米﹐寬0。56米。

二﹑淸朝石刻﹝17方﹞﹝一﹞突達時湧﹕康熙壬申冬月谷旦巡撫山東兵部尙書佛倫題。此碑豎嵌在呂祖廟院內﹐第三大殿西側北墻上﹐髙1。5米﹐寬0。57米。﹝二﹞趵突泉詩曾見名泉似此無﹐誰翻沆瀣忽傾壺。乳花爭激頹波立﹐幽翠不教寒藻枯。同托冰心能貫石﹐沸分鼎足亦穿湖。相攜無限探源興﹐春近旗槍碗莫孤。

戴本孝此石刻鑲嵌在呂祖廟三大殿前東墻門北﹝第一塊﹞﹐髙0。41米﹐寬0。95米。戴本孝﹐淸康熙時人。﹝三﹞趵突泉小志﹝略﹞乾隆二十一年仲夏河東河道總督兼署山東巡撫事三韓白鐘山題。此石刻鑲嵌在呂祖廟第三大殿前西墻門南﹝第二塊﹞﹐髙0。45米﹐寬0。97米。﹝四﹞趵突泉詩﹝略﹞道光壬辰孟春中浣張祥河。此石刻鑲嵌在呂祖廟第二大殿前西墻門南﹝第一塊﹞﹐髙0。32米﹐寬0。67米。﹝五﹞趵突泉詩濟南第一泉﹐知者�多妙。伏流气上騰﹐穴出川有竅。橐龠透機緘﹐活潑恣吟眺。珠噴咳唾飛﹐鏡晃須眉照。風雨秋有聲﹐鐘磐古同調。突如刀槍鳴﹐怒若鼉龍叫。碎蹴水精球﹐迸吐銀華爆。搏之一丈髙﹐激磯三峽峭。瀟灑入畫圖﹐軼蕩添詩料。四壁紛畱題﹐一石兀坐嘯。貨貝羅市廛﹐紺碧新祠廟。泉上爲呂祖閣﹐每年三月賽社﹐士女雲集空明雀初來﹐淸淺魚可釣。卜鄰結茅廬﹐小園近蓬嶠。泉迆東卽爲余園。門前車馬喧﹐墻外旌旗耀。左辟肩常隨﹐遊行臂毋掉。磬折從大官﹐洞口仙人笑。

道光已亥初夏侍雪椒方伯遊趵突泉作﹐燕園主人徐宗幹。此石刻鑲嵌在呂祖廟第二大殿前西墻門北﹝第一塊﹞﹐髙0。33米﹐寬1。08米。﹝六﹞趵突泉詩宦海苦無邊﹐勞勞不記年。何緣來古剎﹐權署小神仙。怪石俯流水﹐平沙遏怒泉。雲峯環繞處﹐一見一怡然。道光辛丑年仲秋胡學醇題此石刻鑲嵌在呂祖廟第二大殿前西墻門北﹝第二塊﹞﹐髙0。35米﹐寬0。41米。﹝七﹞遊趵突泉歌﹝略﹞咸豐五年中秋日丁守存題此石刻鑲嵌在呂祖廟第二大殿前西墻門北﹝第三塊﹞﹐髙0。28米﹐寬0。78米。﹝八﹞第一泉記濟水源自王屋﹐伏流至濟南﹐隨地湧泉﹐不止七十二也﹐而趵突爲最。天下名泉﹐揚子第一﹐惠山第二﹐長白燐見亭先生謂趵突可與二泉伯仲。齊郡唐際武先生云「吾行幾徧天下﹐所謂第一﹑第二泉者﹐皆不及吾濟諸泉﹐惜陸羽未品之耳。」夫泉之著名在甘與淸。趵突甘而淳﹐淸而冽﹐且重而有力﹐故潛行遠﹐而矗騰髙。若水晶三峯﹐欲衝霄漢﹐而四時若雷吼也。噫﹗異矣。毛海客云「濟南名泉七十二﹐獨有趵突稱神功。」又云「嗚乎﹗此泉洵第一﹐碑記嘗讀曾南丰﹐則趵突實爲第一。」因名之爲第一泉。歷下王鐘霖雨生氏記並書同治八年己巳春日此石刻鑲嵌在呂祖廟第三大殿前西墻門南﹝第二塊﹞﹐髙0。47米﹐寬0。82米。﹝九﹞第一泉同治八年己巳二月立﹐歷城王鐘霖敬題此碑鑲嵌在趵突泉西墻上﹐髙1。5米﹐寬0。72米。﹝十﹞金綫泉同治庚午春日吳興丁彥臣題此石刻橫嵌在新金綫泉池東側石壁上﹐髙0。28米﹐長0。92米。隸體。﹝十一﹞趵突泉詩一脈來千里﹐突湧此三泬。驚濤翻碧空﹐頓覺乾坤別。戊辰秋鹺華雪中鮑復昌題此石刻橫嵌在來鶴橋西﹐趵突泉泉池東南池壁上﹐髙0。8米﹐長1。7米。行書。鮑復昌﹐旗人﹐官運使﹐有詩。﹝十二﹞趵突泉詩觱沸噴三潭﹐騰聲疑雪吼。淵源不可窮﹐渴馬通星斗。右鑱片石向爲家仲題畱﹐今予分鹺至止﹐亦成一絕附之。風光猶昔﹐歲月如流﹐鑑者不葫蘆提則幸甚焉。雪中鮑復相。此石刻橫嵌在趵突泉泉池東北隅石壁上﹐髙0。8米﹐長1。7米。行書。鮑復相﹐淸人。﹝十三﹞趵突泉步曾南丰韻策騎每欣來近郭﹐探泉最愛絕纖塵。恩波汪瞻宸翰﹐傑閣巍峨拜列眞。濺瀑四時長作雨﹐湧珠萬斛宛如輪。題吟豈乏詞流好﹐爲企芳徽步昔人。

襄平蔣焜此詩刻橫嵌在來鶴橋北端西側﹐趵突泉池東池壁上﹐長1。43米﹐髙0。62米。蔣焜﹐淸朝濟南太守﹐有詩。﹝十四﹞壬午秋日再題趵突泉﹝略﹞瑯琊王國昌此石刻鑲嵌在呂祖廟第三大殿前東墻門北﹝第二塊﹞﹐髙0。63米﹐寬0。81米。王國昌﹐淸朝巡撫。﹝十五﹞重修白雪樓記恩賞三品銜前經筵講官吏部左侍郎軍機大臣上書房行走膠州匡源書丹先九世祖滄溟公白雪樓﹐初建於城東王捨莊﹐再建於湖上碧霞宮側﹐後俱傾圮。明萬曆間﹐臬使葉公夢熊補建於趵突泉上﹐年久亦廢。至國朝順治十一年﹐藩使張公縉彥重建於歷山書院﹐卽今樓也。樓上供滄溟公木主﹐地方官春秋致祭。康熙三十九年﹐提學徐公炯重新之﹐頒有四照﹐令市民後人世守其地﹑勿許豪彊侵占﹐恩至渥也。嘉慶八年﹐臬使金公光悌因保護名迹﹐爲文勒石﹐逮道光十七年獻方奉祀﹐結廬其下﹐開設花圃。爲供奉香火之計﹐咸豐四年﹐請於觀察陳公寬﹑邑紳吳公銘捐資重修﹐獻方變產繼之﹐輪奐一新﹐迄今完固。同治八年﹐請於觀察丁公彥臣捐資助建廳捨三楹﹐爲致祭官退息之所﹐並攺建大門。少宰匡公源題曰「李滄溟先生祠」。同治十年﹐更築圍墻﹐以資防衛﹐請於臬使長公賡﹑運使鄭公蘭﹑觀察蕭公培元﹑太守豫公山﹑邑令劉公嘉幹及本城紳士捐資共襄竣事。此歷年重修之大槪也。初﹐道光丁未年﹐獻方重雕公詩文集﹐貯於樓上﹐下設義學﹐男懋徳令授徒其中。伏念奉祀以來﹐獲食舊徳而殷勤護持﹐俾世澤未湮﹐實賴諸大君子之力。因記顚末﹐以告後嗣世守勿替云。奉祀生李獻方謹記。光緒二年歲次丙子秋九月。計開四至﹕西至趵突泉東墻爲界﹐南東北皆至河心爲界。此石刻現豎在魚展室後墻西側﹐寬1。22米﹐髙0。82米。﹝十六﹞鴦飛魚躍光緒辛丑仲春福州龔葆琛書﹐時年七十有八。歷下思濟周錫誠刻石。此石刻現豎在魚展室後墻東側﹐髙1。34米﹐寬0。56米。﹝十七﹞重修馬跑泉後木橋及石壩碑記﹝略﹞此石刻現躺臥在馬跑泉西李淸照紀念堂東墻根處﹐髙1。18米﹐寬0。6米。淸光緒二年刻。

三﹑沒有注明時代的石刻﹝7方﹞﹝一﹞趵突泉詩指點瓊波禦晚風﹐北流閃閃過橋東。光如練彩觸天際﹐聲似云璈出地中。幾處奔狂疑大禹﹐何年穿鑿問仙翁。野人自愛耽幽寂﹐徙倚石欄望不窮。

淨信主人紀旗常此詩刻鑲嵌在呂祖廟第三大殿前西墻門北﹝第二塊﹞﹐髙0。34米﹐寬0。66米。﹝二﹞飲趵突泉有感李於鱗先生白雪樓﹝略﹞此刻石鑲嵌在呂祖廟第三大殿前東墻門北﹝第二塊﹞﹐髙0。55米﹐寬0。8米。﹝三﹞趵突泉次趙松雪韻﹝略﹞此詩刻鑲嵌在呂祖廟第二大殿前東墻門北﹝第一塊﹞﹐髙0。37米﹐長0。7米。﹝四﹞吳之鵬詩﹝略﹞此詩刻鑲嵌在呂祖廟第三大殿前西墻門南﹝第一塊﹞﹐髙0。3米﹐寬0。62米。﹝五﹞遊趵突泉﹝略﹞葛城陳徳正題此詩刻鑲嵌在呂祖廟第三大殿東山北墻上﹐髙0。92米﹐寬0。64米。﹝六﹞趵突泉次趙松雪韻﹝略﹞此詩刻鑲嵌在呂祖廟第三大殿前西墻門北﹝第一塊﹞﹐髙0。37米﹐寬0。5米。﹝七﹞趵突泉次趙松雪韻二首探源何盡通三無﹐時看騰湍噴玉壺。髓伐黃山膏自沃﹐派流濼水澤寧枯。碧潭气湧涵千頃﹐銀漢光沖吞五湖。墨潑煙雲畱碣石﹐和來響遏豈云孤。煙波浩渺總虛無﹐誰似淸流激唾壺。天籟吟風隨響答﹐松濤倒影問榮枯。文瀾直透三峯頂﹐灝气平分一鑑湖。饒取酒泉洗夜月﹐聲光不使白雲孤。集飲趵突泉次友人韻二首泉稱第一古來傳﹐髙噓瓊漿注碧天﹐瀑流湧出云河雪﹐觱窟飄颺茶向煙。吹彈歌管和危石﹐吐納情瀾縠漪漣﹐對酒臨流澆浴慮﹐空明映帶錦陽川。濟南名勝幾多傳﹐獨此澄泓水一天。影徹娥姜臨曉鏡﹐气蒸滄岱裊輕煙。環腰金綫絲絲帶﹐噀口珍珠朵朵漣﹐莫道湧輪天下少﹐觀瀾贏得有蛟川。已酉菊月甬東虞二球天玉甫題芬勒石此石刻鑲嵌在來鶴橋東水池內南石壁上﹐髙0。64米﹐寬1。13米。四﹑解放後新刻的石刻﹝6方﹞﹝一﹞柳絮泉庚申﹝1980年﹞秋漁岸此石刻橫嵌在柳絮泉泉池東側石欄上﹐髙0。25米﹐長0。85米。隸體。李予昂﹝漁岸﹞書。﹝二﹞馬跑泉庚申﹝1980年﹞此三字刻在馬跑泉東岸自然石上﹐豎向﹐髙1。14米﹐寬0。42米。隸體。李予昂﹝漁岸﹞題。﹝三﹞老金綫泉庚申年﹝1980年﹞此石刻橫嵌在老金綫泉泉池北側石壁上﹐髙1米﹐長0。42米。隸體。濟南書法協會主席李鐘余題。﹝四﹞漱玉泉此石刻橫嵌在漱玉泉池北側石欄上﹐髙0。2米﹐長0。65米。濟南當代書法家關友聲於1964年題。﹝五﹞臥牛泉庚申﹝1980年﹞此石刻橫嵌在臥牛泉泉池北側石欄上﹐髙0。41米﹐長1。1米。濟南當代書法家張立朝書。﹝六﹞皇華泉庚申﹝1980年﹞此石刻橫嵌在皇華泉泉池北側石欄上﹐髙0。36米﹐長1。26米。濟南當代書法家魏啟後題。五﹑名石﹝一﹞龜石﹕在漱玉泉的東側竹林中﹐髙近4米﹐重約8噸。此石挺拔露骨﹐多空竅﹐並且能穿透上下左右﹐筋絡明顯﹐有紋理﹐多凹凸﹐具有瘦﹑透﹑漏﹑皺的特點﹐有很髙的欣賞價值。龜石﹐是元代著名散曲家張養浩別墅——雲莊中的遺物。與鳳﹑龍﹑麟稱爲四大靈石﹐「文革」中險遭破壞﹐公園職工於1977年4月15日將龜石由文廟移入趵突泉﹐現爲濟南第一名石。﹝二﹞待月峯﹕尙志堂院內有東西向小溪﹐將院落分成兩部分﹐溪的南北各有奇石一具。北側的一具名爲「待月峯」﹐是宋代遺物﹐石瘦細長﹐有很多洞穴﹐似各種月形﹐從不同的角度觀賞﹐有各種不同的形狀﹐要是夜深月明﹐月光可透過洞穴灑在地上﹐形異多變﹐所以有詩贊詠﹕「精靈俊逸玉玲瓏﹐神工鬼斧渾然成﹐一年三十六輪月﹐變幻俱在此石中。」﹝竹石軒﹞﹝三﹞夔石﹕在老金綫泉的西側洞門處﹐像是古代傳說中的一種獨足怪獸﹐由於此石形狀奇特﹐有單足﹑昂首﹑吼天之勢﹐類似「夔」﹐故得此名。現爲濟南名石之一。﹝四﹞壽石﹕矗立在萬竹園西花園內東北隅小溪西岸﹐形如「壽」字而得名。1985年從長淸購進。﹝五﹞白雲峯﹕萬竹園花園內白雲泉處有白雲峯﹐髙5。2米﹐重20噸﹐气勢博大﹐粗獷雄健﹐形體完整。具有瘦﹑透﹑漏之美﹐系上品峯石。1988年4月15日矗於溪亭旁。﹝六﹞虯石﹕立於魚展室北側。以俊瘦﹑通透著稱。1986年12月自靑州購進。趵突泉志

