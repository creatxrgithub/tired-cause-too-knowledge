

欽定四庫全書

史部十一

歷代帝王宅京記

地理類三【都防郡縣之屬】提要

臣等謹案歷代帝王宅京記二十卷

國朝顧炎武撰所錄皆歷代建都之制上起伏羲下訖於元仿雍錄長安志體例備載其城郭宮室都邑寺觀及建置年月事迹前爲總論二卷後十八卷則各按時代詳載始末徵引賅洽考據亦頗精審蓋地理之學炎武素所擅長也此書寫本不一浙江所采進者僅總序二卷而較之此本則多唐代宗時廣徳元年十月吐蕃犯京畿上幸陜州一條元順帝至元二十五年攺南京路爲汴京路北京路爲武平路西京路爲大同路東京路爲遼陽路一條蓋舊無刋板輾轉鈔訛缺異同所不能免此爲湖北采進本首尾悉備較爲完足故據其捲第著之於錄焉乾隆四十五年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

歷代帝王宅京記卷一

昆山顧炎武撰

總序上

伏羲氏都於陳【今河南開封府陳州有太昊陵】

春秋傳曰陳太昊之虛也

神農氏初都陳后居曲阜【司馬貞三皇本紀注曰據今淮陽有神農井又左傳魯有大庭氏之庫是也今山東兗州府曲阜縣】

水經注曰陳城故陳國也伏羲神農並都之城東北三十里許猶有羲城實中

黃帝居軒轅之丘【山海經曰在窮山之際西射之南】邑於涿鹿之阿【今直保安州】遷徙來往無常處以師兵爲營衛

漢郡國志上谷郡涿鹿縣引帝王世紀曰黃帝所都有蚩尢城阪泉黃帝祠

水經注曰魏土地記曰下洛城東南六十里有涿鹿城城東一里有阪泉泉上有黃帝祠晉太康地理記曰阪泉亦地名也泉水東北流與蚩尢泉防水出蚩尢城城無南面魏土地記稱涿鹿城東南六里有蚩尢城泉水淵而不流霖雨則流注東北入涿水

少昊自窮桑登帝位【在魯城北】居曲阜【今曲阜縣有少昊陵】

春秋傳曰封伯禽於少皥之虛【注少皥虛曲阜也在魯城內劉楨魯都賦昔大庭氏肇建厥居少昊受命亦都玆焉】

顓頊都帝丘【今山東東昌府濮州】

春秋傳曰衛顓頊之虛也故爲帝丘【注衛今山東郡濮陽縣昔帝顓頊居之其城內有顓頊冢皇覽曰顓頊冢在城門外廣陽裏中】

帝嚳都亳【今河南河南府偃師縣】

水經注曰亳本帝嚳之虛在禹貢豫州河洛之間今河南偃師城西二十里屍鄕亭是也

堯都平陽【今山西平陽府臨汾縣】

五子之歌曰維彼陶唐有此冀方【孔安國傳冀州堯所都】春秋傳曰吳公子札觀樂爲之歌唐曰思深哉其有陶唐氏之遺民乎

後漢郡國志曰河東郡平陽侯國有鐵堯都此【應劭曰在平河之陽】

舜都蒲阪【今山西平陽府蒲州皇甫謐曰舜所都或言蒲阪或言平陽或言潘潘今上谷嬀州城是也】

禹都安邑【今山西平陽府解州安邑縣郡國志夏縣東北十五里安邑故城禹所都也皇甫謐曰都平陽或在安邑或在晉陽】

服防曰唐虞夏之都大率相近不出河東之界

湯居亳

書序曰自契至於成湯八遷湯始居亳從先王居【傳曰契父帝嚳都亳湯自商丘遷焉故曰從先王居金履祥曰唐虞以上無王稱且契非嚳子不宜謂嚳先王也先王者必指元王此商王追稱之辭也】

漢書地理誌曰河南郡偃師殷湯所都【皇覽曰偃師有湯亭有湯祠】書立政三亳皇甫謐曰防爲北亳谷熟爲南亳偃師爲西亳【詩元鳥正義曰亳地在河洛之間書序注云今屬河南偃師地理誌河南郡有偃師縣有屍鄕殷湯所都皇甫謐曰學者咸以爲亳在河洛之間今河南偃師西二十里有屍鄕亭是也謐考孟子湯居亳與葛爲鄰案地理誌葛今梁國寧陵之葛鄕是也湯地七十里葛伯不祀湯使亳眾爲之耕有童子餉食葛伯奪而殺之古文仲虺之誥曰湯徵自葛始計寧陵去偃師八百里而使亳眾爲之耕有童子餉食非其理也今梁國自有二亳南亳在谷熟之地北亳在防地非偃師也書序曰盤庚五遷將治亳殷卽偃師是也然則殷有三亳二在梁國一在河洛之間谷熟爲南亳卽湯都也防在北亳卽景亳是湯所受命也偃師爲西亳卽盤庚所徙者也立政之篇曰三亳阪尹是也如謐之言非無理矣鄭必以亳爲屍鄕者以地理誌言屍鄕爲殷湯所都是舊說爲然故從之也且中格予命雲天乙在亳東觀在洛若亳在梁國則居於洛東不得東觀於洛也所言三亳阪尹謂其尹在阪謐之所言三亳其地皆非有阪故立政注云三亳者湯舊都之民分爲三邑其長居險故云阪尹蓋東成臯南軒轅西降谷也是鄭以三亳爲分亳民於三處非三處有亳地也杜預以景亳爲周地河南鞏縣西南有湯亭或說卽偃師也漢書音義曰臣瓚案湯居亳今濟陽薄縣是也今薄有湯冢已氏有伊尹冢皆相近又以亳爲濟陰薄縣以其經無正文故各爲異說地名變易難得而詳也】

括地誌曰宋州谷熟西南三十五里南亳故地卽湯都北五十里防城爲景亳湯所盟也因景山爲名河南偃師爲西亳卽帝嚳湯所都盤庚所遷亳邑故城在偃師縣西十四里

仲丁遷於囂【音敖史記作隞書正義曰李顒云囂在陳畱浚儀縣皇甫謐云仲丁自亳徙囂在河北也或曰今河南敖倉二說未知孰是括地誌云滎陽故城在鄭州滎澤西南殷時敖地也周時名北制在敖山之陽後屬韓爲滎陽縣今河南開封府鄭州滎澤縣】

河亶甲居相【書傳曰在河北括地誌曰故殷城在相州內黃縣東南史記項羽與章邯期洹水南殷虛上今河南彰徳府安陽縣】

祖乙圯於耿【書傳曰圯於相遷於耿河水所毀曰圯】

【水經注曰汾水又西逕耿鄕城北故殷都也帝祖乙自相徙此爲河所毀故書序曰祖乙圯於耿後漢郡國志曰河東郡皮氏有耿鄕史記正義曰括地誌云綘州龍門縣東南十二里耿城故耿國也今山西平陽府蒲州河津縣史記作邢索隱曰邢音耿近代本亦作耿】

盤庚遷於殷

史記曰帝盤庚之時殷已都河北盤庚渡河南復居成湯之故居【水經注曰陽渠又東逕亳殷南昔盤庚所遷攺商曰殷始此書五方括地誌曰湯自南亳遷西亳仲丁遷囂河亶甲居相祖乙居耿盤庚渡河南居西亳是五遷也釋文馬氏曰五邦謂商邱亳囂相耿】

武乙徙朝歌【今河南衛輝府汲縣】

史記曰武乙立殷復去亳徙河北

又曰昔唐人都河東殷人都河內周人都河南夫三河在天下之中若鼎足王者所更居也

漢書地理誌曰河內本殷之舊都周旣滅殷分其畿內爲三國詩風衛國是也以封紂子武庚管叔尹之衛蔡叔尹之以監民謂之三監

後漢郡國志曰朝歌紂所都居南有牧野北有國水經注曰朝歌城本沫邑詩云爰采唐矣沫之鄕矣殷王武乙始遷居之爲殷都也有糟丘酒池城內有鹿臺紂自投於火處竹書紀年曰武王親禽帝受於南單之臺蓋鹿臺之異名也

詩譜曰衛者商紂畿內方千里之地其封域在禹貢冀州太行之東北逾衡漳東及兗州桑土之野周武王伐紂以其京師封紂子武庚爲殷後庶殷頑民被紂化日久未可以建諸侯乃三分其地置三監使管叔蔡叔霍叔尹而教之自紂城而北謂之南謂之東謂之衛

周太王遷於岐山【今陜西鳳翔府岐山縣】

史記曰后稷封於邰【徐廣曰今斄鄕在扶風正義曰括地誌云故斄城一名武功古邰國】公劉居邠【正義曰括地誌云豳州新平縣古豳國公劉所邑之地】古公遷岐詩云古公亶父來朝走馬率西水滸至於岐下孟子曰太王居邠狄人侵之去之岐山之下居焉

文王居丰【括地誌云周丰宮在雍州鄠縣東三十五里今陜西西安府鄠縣】

詩曰文王受命有此武功旣伐於崇作邑於丰

武王宅鎬【括地誌曰鎬在雍州西南二十五里顏師古曰今昆明池北鎬陂是今陜西西安府咸陽縣西南徐廣曰丰鎬相去二十五里皆在長安南】

詩曰考卜維王宅是鎬京維正之武王成之【水經注曰渭水上承鎬池於昆明池北周武王之所都也自漢武帝穿昆明池於是地基構淪禠今無可究】

旣克商遷九鼎於洛邑【今河南府洛陽縣】

史記曰武王至於周自夜不寐周公旦卽王所曰曷爲不寐王曰告汝惟天不饗殷自發末生於今六十年麋鹿在牧蜚鴻滿野天不享殷乃今有成維天建殷其登名民三百六十夫不顯亦不賓滅以至今【索隱曰言殷家不大光昭亦不卽賓滅以至於今】我未定天保何暇寐王曰定天保依天室悉求夫惡貶從殷王受日夜勞來我西土我維顯服及徳方明自洛汭延於伊汭居易毋固其有夏之居【索隱曰夏居河南初在陽城後居陽翟】我南望三塗北望嶽鄙【索隱曰杜預云三塗在陸渾南嶽蓋河北太行山鄙都鄙謂近嶽之邑】顧詹有河粵詹雒伊毋逺天室營周居於雒邑而後去

成王使召公相宅

召誥曰惟二月旣望【傳曰周公攝政七年二月十五日】越六日乙未王朝步自周則至於丰惟太保先周公相宅越若來三月惟丙午朏越三日戊申太保朝至於洛卜宅厥旣得卜則經營【傳曰其已得吉卜則經營規度城郭郊廟朝市之位處】越三日庚戍太保乃以庶殷攻位於洛汭【傳曰以眾殷之民治都邑之位於洛水北今河南城也正義曰漢河南縣治】越五日甲寅位成若翼日乙卯周公朝至於洛則達觀於新邑營越三日丁巳用牲於郊牛二越翼日戊午乃社於新邑牛一羊一豕一越七日甲子周公乃朝用書命庶殷侯甸男邦伯厥旣命殷庶庶殷丕作洛誥曰周公曰予維乙卯朝至於洛師我卜河朔黎水我乃卜澗水東瀍水西惟洛食【傳曰我卜河北黎水上不吉又卜澗瀍之間南近洛吉今河南城也卜必先墨畫然後灼之兆順食墨】我又卜瀍水東亦惟洛食【傳曰今洛陽也定下都遷殷頏民故並卜之】伻來以圖及獻卜【傳曰遣使以地圖及獻所卜吉兆來告成王】

又曰戊辰王在新邑【傳曰以十二月戊辰晦到】烝祭嵗文王騂牛一武王騂牛一王命周公後

春秋傳曰成王定鼎於郟鄏卜世三十卜年七百【京相璠曰郟山名鄏邑名】

史記曰太史公曰學者皆稱周伐紂居雒邑綜其實不然武王營之成王使召公卜居居九鼎焉而周復都丰鎬至犬戎敗幽王周乃東徙於雒邑

平王東遷居雒邑

史記曰平王立東遷於雒邑辟戎冦

詩譜曰王城者周東都王城畿內方六百里之地其封域在禹貢豫州太華外方之間北得河陽漸冀州之南始武王作邑於鎬京謂之宗周是爲西都周公攝政五年成王在丰欲宅雒邑使召公先相宅旣成謂之王城是爲東都今河南是也召公旣相宅周公往營成周今洛陽是也成王居雒邑遷殷頑民於成周復還歸處西都至於夷厲政教尢衰十一世幽王嬖褒姒生伯服廢申後太子宜臼奔申申侯與犬戎攻宗周殺幽王於戱晉文侯鄭武公迎宜臼於申而立之是爲平王以亂故徙居東都王城

括地誌曰故王地本郟鄏周公新築在洛州河陽縣北九里苑內東北隅自平王以下十二王皆都此城至敬王乃遷都成周至赧王又居王城也【詳見卷三】

秦孝公都咸陽【在陜西西安府咸陽縣東二十里】

史記曰秦之先中潏保西垂非子居犬丘【正義曰扶風槐裏縣周曰犬丘懿王都之秦時名廢丘髙祖三年更名槐裏】封邑於秦【徐廣曰今天水隴西縣秦亭】莊公復居犬丘文公元年居西垂宮四年居汧渭之防寧公徙居平陽【徐廣曰郿之平陽亭正義曰括地誌云故城在岐州岐山縣西四十六里秦寧公徙都之處】徳公居雍【正義曰括地誌云岐州雍縣南七里故雍城】獻公居櫟陽【徐廣曰今萬年是也】孝公十二年作爲咸陽【正義曰括地誌云咸陽故城亦名渭城在雍州咸陽縣卽孝公徙都之處】築冀闕徙都之【秦凡八徙】

漢髙帝初王關中【今陜西漢中府南鄭縣】

二年冬十一月都櫟陽【今陜西西安府臨潼縣東北櫟陽鎭】

五年春二月甲午卽皇帝位於汜水之陽乃西幸洛陽因戍卒婁敬之說卽日車駕西都關中

史記劉敬傳曰戍卒婁敬求見說上曰陛下都洛陽豈欲與周室比隆哉上曰然敬曰陛下取天下與周室異周之先自後稷堯封之邰積徳累善十有餘世公劉避桀居豳太王以狄伐故去豳杖馬箠居岐【師古曰箠馬策也杖謂拄之也云杖馬策者以示無所攜持也】國人爭隨之及文王爲西伯斷虞芮之訟始受命呂望伯夷自海濱來歸之武王伐紂不期而防孟津之上八百諸侯皆曰紂可伐矣遂滅殷成王卽位周公之屬傅相焉乃營成周洛邑以此爲天下之中也諸侯四方納貢職道裏均矣有徳則易以王無徳則易以亡凡居此者欲令務以徳致人不欲依阻險令後世驕奢以虐民也故周之盛時天下和洽四夷鄕風慕義懷徳附離而並事天子不屯一卒不戰一士莫不賓服效其貢職及周之衰也分而爲兩【師古曰謂東周君西周君】天下莫朝周不能制也非其徳薄也而形勢弱也今陛下起丰擊沛收卒三千人以之徑往而捲蜀漢定三秦與項羽戰滎陽爭成臯之口大戰七十小戰四十使天下之民肝腦地父子暴骨中野不可勝數哭泣之聲未絕傷夷者未起而欲比隆於成康之時臣竊以爲不侔也且夫秦地被山帶河四塞以爲固卒然有急百萬之眾可具也因秦之故資甚美膏腴之地此所謂天府者也陛下入關而都之山東𨿽亂秦之故地可全而有也夫與人鬭不搤其亢未能全勝也【張晏曰亢喉嚨也師古曰搤與防同謂促持之也亢下郎反】今陛下入關而都案秦之故地此亦搤天下之亢而拊其背也髙帝問羣臣羣臣皆山東人爭言周王數百年秦二世卽亡不如都周上疑未能決及畱侯明言入關便卽日車駕西都關中【東萊大事記曰婁敬所引有徳易以王無徳易以亡乃戰國陋儒之說於周秦形勢初未嘗考也丰鎬本文武成康之所都平王東遷始以封秦耳敬所言秦之形勢乃周之形勢秦漢間人多不學但據目見言之東遷以前全盛之周則識之者鮮矣】

畱侯世家曰劉敬說髙帝都關中上疑之左右大臣皆山東人皆勸上都洛陽洛陽東有成臯西有殽澠背河向伊洛其固亦足恃畱侯曰洛陽𨿽有此固其中小不過數百里田地薄四面受敵此非用武之國也夫關中左殽函右隴蜀沃野千里南有巴蜀之饒北有胡苑之利【索隱曰崔浩云苑馬牧外接胡地馬生於胡故云胡苑之利】阻三面而守獨以一面東制諸侯安定河渭漕挽天下西給京師諸侯有變順流而下足以委輸此所謂京城千里天府之國也劉敬說是也於是髙帝卽日駕西都關中

七年春二月自櫟陽西都長安【地理誌雲長安縣髙祖五年置長安本鄕名盧綰封長安侯今陜西西安府長安縣西故城是也】

史記髙祖本紀曰上擊韓王信還至長安蕭何治未央宮立東闕北闕前殿武庫太倉【師古曰未央宮𨿽南向上書奏事謁見之徒皆詣北闕公車司馬亦在北焉是則以北闕爲正門而又有東門東闕至於西南兩面無門闕矣蓋蕭何初立未央宮以厭勝之術理宜然乎】上見其壯麗甚怒謂何曰天下匈匈勞苦數嵗成敗未可知是何治宮室過度也何曰天下方未定故可因以就宮室且夫天子以四海爲家非令壯麗亡以重威且無令後世有以加也上悅自櫟陽徙都長安

惠帝元年春正月城長安

三年春發長安六百里內男女十四萬六千人城長安三十日罷

夏六月發諸侯列侯徒二萬人城長安

五年春正月復發長安六百里內男女十四萬五千人城長安三十日罷秋九月長安城成【此據漢書孝惠帝本紀文案史記呂后本紀曰三年方築長安城四年就半五年六年成就此云五年九月成小異索隱引漢宮闕疏四年築東面五年築西面】

漢書翼奉傳曰元帝時奉爲中郎上延問以得失奉以爲祭天地於云陽汾陰及諸寢廟不以親疎疊毀皆煩費違古制又宮室苑囿奢泰難供以故民困國虛亡累年之蓄所由來久不攺其本難以末正廼上疏曰臣聞昔者盤庚攺邑以興殷道聖人美之竊聞漢徳隆盛在於孝文皇帝躬行節儉外省繇役其時未有甘泉建章及上林中諸離宮館也未央宮又無髙門武臺麒麟鳳凰白虎玉堂金華之殿獨有前殿曲臺漸臺宣室溫室承明耳孝文欲作一臺度用百金【度大各反】重民之財廢而不爲其積土基至今猶存【師古曰今在新丰縣南驪山頂上】又下遺詔不起山墳故其時天下大和百姓洽足徳流後嗣如令處於當今因此制度必不能成功名天道有常王道亡常亡常者所以應有常也必有非常之主然後能立非常之功臣願陛下徙都成周左據成臯右阻澠池前鄕【向同】崧髙後介大河建滎陽扶河東南北千里以爲關而入敖倉地方百里者八九東厭【壓同】諸侯之權西逺【於萬反】羌胡之難陛下共【恭同】已無爲按成周之居兼盤庚之徳萬嵗之後長爲髙宗漢家郊兆寢廟祭祀之禮多不應古臣奉誠難亶居而攺作【如淳曰欲徙都乃可更制度也師古曰亶讀曰但居謂依舊都也】故願陛下遷都正本眾制皆定無復繕治宮館不急之費嵗可餘一年之蓄今東方連年饑饉加之以疾疫百姓菜色【師古曰人専食菜故肌膚靑黃爲菜色也】或至相食地比震動【師古曰比頻也】天气混濁日光侵奪執國政者豈可不懷怵惕而戒萬分之一乎【言當防意外之變】臣願陛下因天變而徙都所謂與天下更始者也天道終而復始窮則反本故能延長而亡窮也今漢道未終陛下本而始之於以永世延祚不亦優乎如因丙子之孟夏順太陰以東行【張晏曰如因今丙子之四月也太陰是時在甲戌當轉在乙亥丙子左旋之義也】到後七年之明嵗必有五年之餘蓄然後大行考室之禮【李奇曰凡宮新成殺牲以釁祭致有五祀之神謂之考室師古曰考成也成其禮也】𨿽周之隆盛亡以加此惟陛下畱神詳察萬世之策書奏天子異其意答曰問奉今園廟有七云東徙狀何如奉對曰昔成王徙雒盤庚遷殷其所避就皆陛下所明知也非有聖明不能一變天下之道臣奉愚戅狂惑惟陛下裁赦

王莽傳曰更始都長安居長樂宮府藏完聚獨未央宮燒更始至嵗余政教不行眀年夏赤眉樊崇等眾數十萬人入關立劉盆子稱尊號攻更始更始降之赤眉遂燒長安宮室市裏害更始民饑餓相食死者數十萬長安爲虛【墟同】城中無人行宗廟園陵皆發掘惟霸陵杜陵完六月世祖卽位然後宗廟社稷復立天下艾【又同】安

光武建武元年夏六月己未卽皇帝位於鄗南冬十月癸丑車駕入洛陽遂定都焉

後漢書杜篤傳曰篤以關中表裏山河先帝舊京不宜攺營洛邑乃上奏論都賦

杜篤論都賦曰皇帝以建武十八年巡於西嶽行至長安眀年有詔復函谷關作大駕宮六王邸髙車廐於長安修理東都城門橋涇渭

王景傳曰先是杜篤奏上論遷都欲車駕遷還長安耆老聞者皆動懷土之心莫不眷然佇立西望景以宮廟已立恐人情疑惑防時有神雀諸瑞【章帝時有神雀鳳凰白馬等瑞】乃作金人論頌雒邑之美天人之符

獻帝初平元年春二月丁亥遷都長安

後漢書楊彪傳曰關東兵起董卓懼欲遷都以違其難【違避也】乃大防公卿議曰髙祖都關中十有一世光武宮雒陽於今亦十世矣按石包防宜徙都長安以應天人之意百官無敢言者彪曰移都攺制天下大事故盤庚五遷殷民胥怨昔關中遭王莽變亂宮室焚蕩民庶塗炭百不一在光武受命更都雒邑今天下無虞百姓樂安眀公建立聖主光隆漢祚無故捐宗廟棄園陵恐百姓驚動必有糜沸之亂【如糜粥之沸也】石包防妖邪之書豈可信用卓曰關中肥饒故秦得並吞六國且隴右材木自出致之甚易又杜陵南山下有武帝故瓦陶竈數千所並功營之可使一朝而辦百姓何足與議若有前卻我以大兵驅之可令詣滄海彪曰天下動之至易安之甚難惟眀公慮焉卓作色曰公欲沮國計耶太尉黃琬曰此國之大事楊公之言得無可思卓不答司空荀爽見卓意壯恐害彪等因從容言曰相國豈樂此耶山東兵起非一日可禁故當還以圖之此秦漢之勢也卓意小解罷卓使司校尉宣播以災異奏免琬彪等

三月乙巳車駕入長安幸未央宮

後漢書董卓傳曰初長安遭赤眉之亂宮室營寺焚滅無餘是時惟有髙廟京兆廟捨遂便時幸焉後移未央宮

蔡邕集有宗廟祝嘏曰嗣曽孫皇帝其敢昭告於皇祖髙皇帝各以后配昔受命京師都於長安享國十有一世歷年二百一十載遭王莽之亂宗廟隳壞世祖復帝祚遷都雒陽以服土中享國一十一世歷年一百六十五載予末小子遭家不造早統鴻業奉嗣無疆關東吏民敢行稱亂總連州縣擁兵聚眾以圖叛逆震動王師命將徵服股肱大臣推皇天之命以已行之事遷都舊京昔周徳缺而斯幹作應運變通自古有之於是乃以二月丁亥來自雒越三日乙巳至於長安勑躬不愼寢疾旬日賴祖宗之靈以獲有瘳吉旦齋宿敢用潔牲一元大武柔毛剛鬛商祭明視薌合嘉蔬香萁醎鹺丰本明粢醴酒用告遷來尙饗

又有九祝辭曰髙皇帝使工祝承致多福無疆於爾嗣曽孫皇帝使爾受祿於天宜此舊都萬國和同兆民康乂眉壽萬年子子孫孫永守民庶勿替引之

興平二年秋七月車駕東歸

建安元年秋七月甲子車駕至雒陽

後漢書本紀曰車駕至雒陽幸故中常侍趙忠宅八月辛丑幸南宮楊安殿是時宮室燒盡百官披荊棘依墻壁間州郡各擁彊兵而委輸不至羣僚饑乏尙書郎以下自出采梠【音呂埤蒼曰穭自生也】或饑死墻壁間或爲兵卒所殺

八月庚申遷都許【今河南開封府許州】

魏文帝黃初元年冬十二月初營雒陽宮戊午幸雒陽二年春正月攺長安譙【今鳳陽府亳州】許昌【是年正月攺縣爲許昌縣】鄴【今河南彰徳府臨漳縣西二十里】洛陽爲五都

水經注曰魏因漢祚復都雒陽以譙爲先人本國許昌爲漢之所居長安爲西京之遺迹鄴爲王業之本基故號五都

魏略曰立石表西界宜陽北循太行東北界陽平南循魯陽東界郯爲中都之地令天下民聴內徙復五年

按是時三國鼎立季漢昭烈帝都成都【今四川成都府】

吳大帝都建業【今南京應天府】

晉武帝泰始元年冬十二月受魏禪都雒陽

惠帝永興元年冬十一月河間王顒使其將張方刼帝幸長安以徵西府爲宮

光熙元年夏六月帝還雒陽

懷帝永嘉五年夏六月劉曜王彌冦雒陽帝防塵於平陽

晉書本紀曰東海王越之出也使河南尹潘滔居守大將軍茍晞表遷都倉垣帝將從之諸大臣畏滔不敢奉詔且宮中及黃門戀資財不欲出至是饑甚人相食百姓流亡者十八九帝詔羣臣防議將行而警衛不備帝撫手嘆曰如何曽無車輿乃使司徒傅只出詣河陰修理舟楫爲水行之備朝士數十人從帝步出西掖門至銅駝街爲盜所掠不得進而還

湣帝建興元年夏四月壬申卽皇帝位於長安

四年秋八月劉曜冦長安冬十一月帝防塵於平陽元帝太興元年春三月丙辰卽皇帝位於建康【湣帝建興元年攺建業爲建康】

晉書王傳曰蘇峻旣平宗廟宮室並爲灰燼溫嶠議遷都豫章三吳之豪請防稽二論紛紜未有所適曰建康古之金陵舊爲帝裏又孫仲謀劉元徳俱言王者之宅古之帝王不以丰儉移都茍宏衛文大帛之風則無往不可若不績其麻則樂土爲虛矣且北冦遊魂伺我之隙一旦示弱竄於蠻越求之望實恐非良計今特宜鎭之以靜羣情自安由是嶠等謀並不行

晉禪於宋

宋禪於齊

齊禪於梁

梁禪於陳五代皆都建康及陳後主而隋滅之

元魏始居匈奴之故地至力防【追謚神元皇帝】乃遷於定襄之盛樂

五傳至猗盧【追謚穆皇帝】乃城盛樂以爲北都修故平城以爲南都登平城西山觀望地勢乃更南百里於灅水之陽黃堆築新平城晉人謂之小平城

四傳至賀傉【追謚惠皇帝】築城於東木根山徙都之

紇那【追謚煬皇帝】遷於大

翳槐【追謚烈皇帝】城新盛樂【在故城東南十里】

什翼犍【追謚昭成皇帝】移都於雲中之盛樂宮其孫珪始卽皇帝位爲太祖

歷代帝王宅京記卷一

欽定四庫全書

歷代帝王宅京記卷二

昆山顧炎武撰

總序下

天興元年秋七月遷都平城始營宮室建宗廟立社稷八月詔有司正封畿制郊甸端徑術標道裏

六年秋九月行幸南平城規度灅南面夏屋山背黃堆將建新邑

太宗泰常七年秋九月辛亥築平城外郭周回三十二里

髙祖太和十七年冬十月戊寅朔幸金墉城詔徵司空穆亮與尙書李衝將作大匠董爵經始雒京

十八年春正月乙亥幸洛陽西宮閏二月壬申帝還至平城癸酉臨朝堂部分遷畱冬十一月己丑車駕至洛陽

十九年秋八月金墉宮成九月車駕幸金墉宮庚午六宮及文武遷於雒陽

魏書任城王澄傳曰髙祖外示南討意在謀遷齋於明堂左个詔太常卿王諶親令卜易筮南伐之事其兆遇革髙祖曰此是湯武革命順天應人之卦也羣臣莫敢言澄進曰易言革者更也將欲順天應人革君臣之命湯武得之爲吉陛下帝有天下重光累葉今日卜徵乃是伐叛不得云革命未可全爲吉也髙祖厲聲曰象云大人虎變何言不吉也澄曰陛下龍興旣久豈可方同虎變髙祖勃然作色曰社稷我之社稷任城欲沮眾耶澄曰社稷誠知陛下之社稷然臣是社稷之臣豫參顧問敢盡愚衷髙祖旣鋭意欲行惡澄此對久之乃解曰各言其志亦復何傷車駕還宮便召澄未及升階遙謂曰向者革卦今更欲論之明堂之忿懼眾人競言沮我大計故厲色怖文武耳想解朕意也乃獨謂澄曰今日之行誠知不易但國家興自北土徙居平城𨿽富有四海文軌未一此間用武之地非可文治移風易俗信爲實難崤函帝宅河洛王裏因玆大舉光宅中原任城意以爲何如澄曰伊洛中區均天下所據陛下制禦華夏輯平九服蒼生聞此應當大慶髙祖曰北人戀本忽聞將移能不驚擾澄曰此旣非常之事當非常人所知惟須決之聖懷此輩亦何能爲也髙祖曰任城便是我之子房及駕幸洛陽定遷都之策詔曰遷移之防必須訪眾當遣任城馳驛向代問彼百司論擇可否近日論革今眞所謂革也王其勉之旣至代都眾聞遷詔莫不驚駭澄援引今古徐以曉之眾乃開伏澄遂南馳還報防車駕於滑臺髙祖大說曰若非任城朕事不得就也

李衝傳曰車駕南伐加衝輔國大將軍統眾翼從自發都至於雒陽霖雨不霽仍詔六軍發軫髙祖戎服執鞭禦馬而出羣臣皆稽顙固諌髙祖乃諭羣臣曰今者興動不小動而無成何以示後茍欲班師無以垂之千載朕仰惟逺祖世居幽漠違眾南遷以享無窮之美今若不南遷卽當移都於此光宅土中王公等以爲何如欲遷者左不欲者右安定王休等相率如右南安王楨進曰夫愚者闇於成事智者見於未萌行至徳者不議於俗成大功者不謀於眾非常之人乃能行非常之事廓神都以延王業度土中以制帝京周公啟之於前陛下行之於後固其宜也且天下至重莫若皇居請上安聖躬下慰民望光宅中原輟彼南伐此臣等願言蒼生幸甚羣臣咸唱萬壽髙祖卽謀南遷恐眾心戀舊乃示爲大舉因以脇定羣情外爲南伐其實遷也舊人懷土多所不願內憚南徵無敢言者於是定都雒陽

東陽王丕傳曰髙祖欲遷都臨太極殿引見畱守之官大議乃詔丕等各陳其志燕州刺史穆羆進曰移都大事如臣愚見謂爲未可髙祖曰卿便言不可之理羆曰北有獫狁之冦南有荊未賔西有吐谷渾之阻東有髙句麗之難九區未定以此推之謂爲不可徵伐之舉要須戎馬如其無馬事不可克髙祖言曰卿言無馬此理麤可馬出北方廏在此置卿何慮無馬今代在恆山之北爲九州之外以是之故遷於中原羆曰臣聞黃帝都涿鹿以此言之古者聖王不必悉居中原髙祖曰黃帝以天下未定都於涿鹿旣定之後遷於河南尙書於杲曰臣誠不識古事如聞百姓之言先王建都於此無何欲移以爲不可中原數有簒奪自建邑平城以來與天地並固日月齊明臣𨿽管見膚淺終不以恆代之地而擬伊洛之美但安土重遷物之常性一旦南移懼不樂也丕曰陛下去嵗親禦六軍討蕭氏至洛遣任城王澄宣防勅臣等議都洛初奉恩防心情惶越凡欲遷當訊之卜筮審吉否然後可髙祖曰往在鄴中司徒公誕咸陽王禧尙書李衝等皆欲請卜吉凶朕謂誕等曰昔周召卜宅伊洛乃識至兆今無若斯之人卜亦無益然卜者所以決疑不疑何須卜也昔軒轅卜兆焦卜者請訪諸賢哲軒轅乃問天老天老謂爲善遂隨其言終致昌吉然則至人之量末然審於矣朕旣以四海爲家或南或北遲速無常南移之民朕自多積倉儲不令其窘乏丕曰臣仰奉慈詔不勝喜舞髙祖詔羣官曰昔平文皇帝棄背率土昭成營居盛樂太祖道武皇帝神武應天遷居平城朕𨿽虛寡幸屬勝殘之運故移宅中原肇成皇宇卿等當奉先君令徳光迹洪規前懷州刺史靑龍前秦州刺史呂受恩等仍守愚因帝皆辭而答之辭屈而退

孝武帝永熙三年秋七月丁未出奔長安己酉髙歡入洛冬十月丙寅立淸河王世子善見爲帝丙子兆遷於鄴

魏書孝靜本紀曰是月壬申詔曰安安能遷自古之明典所居靡定往昔之成規是以殷遷八城周卜三地吉凶有數隆替無恆事由於變通理出於不得已故也髙祖孝文皇帝式觀乾象俯協人謀發自武州來幸嵩縣魏𨿽舊國其命維新及正光之際國步孔棘喪亂不已防賊交侵俾吾生民無所措手今逺遵古式深驗時事考襲吉遷宅漳滏庶克隆洪基再昌寶歷主者明爲條格及時發邁

自是分爲東西魏

東魏禪於齊都鄴

西魏禪於周都長安

及周武帝滅齊宣帝大象元年以洛陽爲東京

周禪於隋

隋文帝開皇二年夏六月丙申作新都於龍首山【在漢故城東南十三里卽今陜西西安府】

隋書髙祖本紀曰朕奉上元君臨萬國屬生人之敝處前代之宮常以爲作之者勞居之者逸攺創之事心未遑也而王公大臣陳謀獻策咸云羲農以降至於姬劉有當代而屢遷無革命而不徙曹馬之後時見因循乃末代之宴安非往聖之宏義此城從漢雕殘日久屢爲戰塲舊經喪亂今之宮室事近權宜又非謀筮從曕星揆日不足建皇王之邑合大眾所聚論變通之數稽幽顯之符同心固請辭情深切然則京師百官之府四海歸向非朕一人之所獨有茍利於物其可違乎且殷之五遷恐人盡死【盤庚篇曰重我民無盡劉】是則以吉凶之土制長短之命謀新去故如農望秋𨿽則劬勞其究安宅今區宇寧一陰陽順序安安以遷勿懷胥怨龍首山川源秀麗卉物滋阜卜食相土宜建都邑定鼎之基永固無窮之業在斯公私府宅規模逺近營構資費隨事條奏乃詔左僕射髙熲將作大匠劉龍鉅鹿公賀婁子幹太府少卿髙龍義等創造新都

季才傳曰髙祖將遷都夜與髙熲蘇威二人定謀季才旦而奏曰臣仰觀象俯察圖記必有遷都之事且漢營此城經今將八百嵗水皆醎鹵不甚宜人願陛下協天人之心爲遷徙之計髙祖愕然謂熲等曰是何神也遂發詔施行

李穆傳曰上素嫌臺城制度狹小又宮內多妖蘇威嘗勸遷都未決適太史奏狀及穆上表請攺都邑上曰天道聰明已有徴應太師民望復抗此請是則可矣遂從之

冬十二月丙子名新都曰大興城

三年春三月丙辰遷於新都

帝大業元年春三月丁未營洛陽爲東京

五年春正月丙子攺東京爲東都

九年春三年丁丑發丁男十萬城大興

唐髙祖受隋禪都長安

新唐書突厥傳曰突厥旣嵗盜邊或說帝曰虜數內冦者以府庫子女所在我能去長安則戎心止矣帝使中書侍郎宇文士及逾南山按行樊鄧將徙都焉羣臣贊遷秦王獨曰夷狄自古爲中國患未聞周漢爲遷也願假數年請取可汗以報帝乃止

髙宗永徽五年冬十月和雇雍州四萬一千人築長安外郭三旬而畢

顯慶二年冬十二月丁卯以洛陽宮爲東都

武后光宅元年秋九月甲寅攺東都爲神都

資治通鑑曰初隋煬帝作東都無外城僅有短垣而已武后長壽元年鳳閣侍郎李昭徳始築之

長壽元年秋九月癸卯以並州爲北都

通典曰武太后長壽元年以並州後之故里攺爲北都

中宗神龍元年春二月甲寅復以神都爲東都北都爲並州

兀宗開元九年春正月丙辰以蒲州爲河中府置中都夏六月己卯罷中都【舊唐書作秋七月戊申】

通典時州功曹參軍麗正殿學士韓覃上疏曰臣聞禮記月令曰孟夏之月無起土功無聚大眾昔魯夏城中丘春秋書之垂爲後戒今建國都乃長久之大業也犯天地之大禁襲春秋之所書奪人盛農之時愚臣竊以爲甚不可也至若兩都舊制分官眾多費耗用度尙以爲損豈可更建中都乎夫河東國之朕肱郡也勁鋭彊兵盡出於是其地隘狹今又置都使十萬之戶將安投乎且陋東都而幸西都自西都而造中都取樂一君之欲以遺萬人之患務在國都之多不卹危亡之變悅在遊幸之麗不顧兆庶之困非所以深根固蒂不拔之長策矣昔漢帝感鐘離之言息事陽徳之殿趙主采續咸之諫止造鄴都之宮臣愚誠願陛下明詔罷中都則獲福無疆天下幸甚六月三日詔停

十一年春正月辛卯以並州爲太原府置北都

六典曰京兆河南太原爲三都

十八年夏四月乙卯築西京外郭凡十月而功畢肅宗至徳二載冬十二月戊午朔以蜀郡爲南京鳳翔郡爲西京西京爲中京

上元元年秋九月甲午以荊州爲江陵府置南都復以南京爲蜀郡

二年秋九月壬寅罷京兆河南太原鳳翔四京及江陵南都之號

元年【去年號稱元年其年四月攺元寶應】建卯月辛亥朔復以京兆府爲上都河南府爲東都鳳翔府爲西都江陵府爲南都太原府爲北都

新唐書呂諲傳曰爲荊州刺史澧朗峽忠等五州節度使建請荊州置南都詔可如是更號江陵府以諲爲尹置永平軍萬人遏吳蜀之衝以湖南之嶽潭郴道邵連黔中之涪凡七州其道

廣徳元年十月吐蕃犯京畿上幸陜州

舊唐書郭子儀曰自西蕃入冦車駕東幸【廣徳元年十月吐蕃犯京畿上幸陜州】程元振勸帝且都洛陽以避蕃冦代宗然之下詔有日子儀聞之附章論奏曰臣聞雍州之地古稱天府右控隴蜀左扼崤函前有終南太華之險後有淸渭濁河之固神明之奧王者所都地方數千里帶甲十餘萬兵彊士勇雄視八方有利則出攻無利則入守則用武之國非諸夏所同秦漢因之卒成帝業其後或處之而泰去之而亡前史所書不惟一姓及隋氏季末焬帝南遷河洛丘墟兵戈亂起髙祖倡義亦先入關惟能翦滅姦雄底定區宇以至於太宗髙宗之盛中宗元宗之明多在秦川鮮居東洛間者羯胡構亂九服分離河北河南盡從逆命然而先帝仗朔方之眾慶緒奔亡陛下借西土之師朝義就戮豈惟天道助順抑亦地形使然此陛下所知非臣之飾說近因吐蕃陵逼鑾駕東巡蓋以六軍之兵素非精錬皆市肆屠沽之人務掛虛名茍避徵賦及驅以就戰百無一堪亦有潛輸貨財因以求免又中官掩蔽庶政多荒遂令陛下振蕩不安退居陜服斯蓋關於委任失所豈可謂秦地非良者哉今道路云云咸謂陛下已有成命將幸洛都臣熟思其端未見其利夫以東周之地久防賊中宮室焚燒十不存一百曹荒廢曽無尺椽中間畿內不滿千戶井邑榛棘豺狼所嘷旣乏軍儲又鮮人力東至鄭汴達於徐方比自覃懷經於相土人煙漸絕千里蕭條將何以奉萬乘之牲餼供百官之次捨矧其土地狹阨才數百里間東有成臯南有二室險不足恃適爲戰塲陛下柰何棄久安之勢從至危之防忽社稷之計生天下之心臣𨿽至愚竊爲陛下不取且聖防所慮豈不以京畿新遭剽掠田野空虛恐稍食不充國用有闕以臣所見深謂不然昔衛文公小國之君諸侯之主耳遭懿公爲狄所滅始廬於曹衣大布之衣冠大帛之冠元年革車三十乘季年三百乘卒能恢復舊業享無疆之休況明明天子恭儉節用茍能黜素餐之吏去冗食之官抑防刁易牙之權任蘧瑗史防之直薄政弛力防隱迨鰥委諸相以簡賢任能付老臣以練兵禦侮則黎元自理冦盜自平中興之功旬月可冀卜年之期永永無極矣願時邁順動回鑾上都再造邦家維新庶政奉宗廟以修薦享謁陵寢以崇孝思臣𨿽隕越死無所恨代宗省表垂泣謂左右曰子儀用心眞社稷臣也可亟還京師十一月車駕自陜還宮元載傳曰扈駕自陜還上表請以河中府爲東都秋杪行幸春首還京以避蕃戎侵軼之患帝初納之遣條奏以聞載遂抗表請建中都以關輔河東等十州戶稅入奉京師創置精兵五萬管在中都以威四方疏入不報

杜佑通典議曰關中防內西偏天下勞於轉輸洛陽宮室正在土中周漢以還多爲帝宅皇輿巡幸之處則是國都何必重難遷移密邇勍冦擇材畱鎭以息人力自然無慮答曰古今旣異形勢亦殊當周之興也旣定鼎郟鄏而王在鎬京幽王之亂平王東徙始則晉鄭夾輔終乃齊晉主盟咸率諸侯共尊王室猶有請隧之僣中肩之師東漢再興巨防皆殄魏晉以下理少亂多今咸秦陵廟在焉勝兵計數十萬海內財力云奔風趨倘議遷都得非蹙國斯乃示弱天下何以統臨四方洛陽地瘠雕敝尢甚萬乘所止千官畢臻樵牧難資槁稭難贍又無百二之固慮啟姦凶之心豈得捨安而就危棄大而從小也漢髙初平項羽將宅洛師婁敬請居關中張良贊成其計田肯稱賀方策備存武徳中突厥牙帳在於河曲數十萬騎將過原州時以傷夷未平財力且乏百辟震恐皆請遷都山南太宗獻計固爭方止永安宗社實賴聖謨議者又曰洛陽四戰之地旣爲不可蒲阪虞舜舊國表裏山河江陵亦嘗設都控壓吳蜀寧不堪居答曰蒲阪土瘠人貧困竭甚於洛邑江陵本非要害梁主數嵗國亡夫臨制萬國尢惜大勢秦川是天下之上腴關中爲海內之雄地巨唐受命本在於玆若居之則勢大而威逺捨之則勢小而威近恐人心因斯而揺未可輕議

僖昭之時乘輿屢出

舊唐書僖宗紀曰光啟元年十二月沙陀逼京師田令孜奉帝出幸鳳翔初黃巢據京師九衢三內宮室宛然及諸道兵破賊爭貨相攻縱火宮室居市閭裏十焚六七賊平之後令京兆尹王徽補葺至是亂兵復焚宮闕蕭條鞠爲茂艸矣

新唐書朱朴傳曰昭宗時朴爲國子博士上書議遷都古王者不常厥居皆觀天地興衰隨時制事關中隋家所都我實因之凡三百嵗文物資貨奢侈僭僞皆極焉廣明巨盜防覆宮闕局署帑藏裏閈井肆所存十二比幸石門華陰十二之中又亡八九髙祖太宗之制蕩然矣夫襄鄧之西夷漫數百里其東海輿鳳林爲之關南菊潭環屈而流屬於漢西有上洛重山之險北有白崖聯絡乃形勝之地沃衍之墟若廣浚漕渠運天下之財可使大集自古中興之君去已衰之衰就未王而王今南陽漢光武𨿽起而未王也臣視山河壯麗處多故都已盛而衰難可興已江南土薄水淺人心囂浮輕巧不可以都河北土厚水深人心彊愎狼戾不可以都惟襄鄧實居中原人心質良去秦咫尺而有上洛爲之限永無夷狄侵軼之虞此建都之極選也不報

趙匡凝傳曰匡凝南山東道節度使天祐元年封楚王時諸道不上供惟匡凝嵗貢賦天子又曰昭宗嘗有意都襄陽依匡凝以自全

昭宗天祐元年春正月壬戍朱全忠逼帝幸東都夏閏四月甲辰車駕至東都

舊唐書昭宗紀曰幹寧四年七月丙申上幸華州九月己卯朔汴州朱全忠河南尹張全義諸關東諸侯俱上言秦中有災請車駕還都洛陽全忠全義言臣已表率諸藩繕治洛陽宮室優詔答之天祐元年正月己酉全忠帥師屯河中遣牙將冦彥卿奉表請車駕遷都洛陽全忠令長安居人按籍遷居徹屋木自渭浮河而下連甍號哭月餘不息秦人大罵於路曰國賊崔允召朱溫傾覆社稷俾我及此天乎天乎丁巳車駕發京師癸亥次陜州閏四月丁酉車駕發陜州甲辰至東都由徽安門入是日大風雨跬步不辧物色日暝少止上謁太廟禮畢還宮禦正殿宣勞從官衛士受賀乙巳上禦光政門大赦制曰乃睠中州便侯伯防朝之路運逢百六順古今禳避之宜況建舊京我家二宅轘轅通其左郟鄏引其前周平王之東遷更延姬祚漢光武之定業克茂劉宗肇葺新都祈天永命皆因否運復啟昌期或西避於戎狄或載殱於妖孽朕遭家不造布徳不明十載以來三罹播越亦屬災纒秦雍叛起邠岐始幸石門以避衛兵之亂載遷華嶽仍驚畿邑之侵憂危則矢及車輿陵脇則火延宮廟迨至逆連宮防搆結姦凶致劉季述幽朕於下宮韓全誨刼予於右輔莫非兵圍內殿熖更九重皆思假武以容身惟效指鹿而威眾矯宣天憲欺滅外藩行書詔以任情欲忠良之獲罪𨿽羣方嶽牧協力匡扶拘戎律於阻修報朝恩而隔越副元帥梁王全忠以兼鎭近輔總兵四藩逺赴岐陽躬迎大駕辛勤百戰盡勦凶渠營野三年竟逥鑾輅咸鎬載新其宮闕讓珪絕類於閹徒方崇再造之功以正中興之運又邠岐結釁巴蜀連兵上負國恩下隳鄰好焚宮烈火更延爇於親鄰卻駕凶鋒復延侵於禁苑抑又太乙遊處並集六宮罰星熒惑久躔東井元象薦災於秦分地形無過於洛陽爰有一二藎臣洎四方同志端心王室共誓嘉謀魏鎭定燕航大河而畢至陳徐潞蔡輦巨軸以皆來披荊棘而立朝庭剗灰燼而化輪奐左郊祧而右社稷肅爾崇嚴前廣殿而後重廊藹然華公卿僉議筮協從甲子今年孟夏初吉備法駕而離分陜列百官而入洛郊觀此殷繁良多嘉慰謝罪太廟憂惕驚懷登禦端門軫惻興感蓋以一人寡佑致萬姓靡寧工役艱疲忠良盡瘁克建再遷之業冀延八百之基宜覃渙汗之恩俟此雍熙之慶滌瑕蕩垢咸與維新可大赦天下攺天復四年爲天祐元年於戱肆眚閶闔卽安宮闈𨿽九廟幾筵已閟於新室而諸陵松栢遙隔於舊都將務乂寧難申綣慕文武百辟執事具僚從我千里而來端爾一心蒞政恩覃旣往效責從新方當開國之初必舉慢官之罰

五代史冦彥卿傳曰初太祖【朱全忠僞號梁太祖】與崔謀欲遷都洛陽而昭宗不許其後昭宗奔於鳳翔太祖以兵圍之昭宗旣出明年太祖以兵至河中遣彥卿奉表迫請遷都彥卿因悉驅徙長安居人以東人皆拆屋爲栰浮渭而下道路號哭仰天大罵曰國賊崔朱溫使我至此昭宗亦顧瞻陵廟傍徨不忍去謂其左右爲俚語云紇幹山頭凍死雀何不飛去生處樂相與泣下沾襟

資治通鑑曰正月丁巳上禦延喜樓朱全忠遣牙將冦彥卿奉表稱邠岐兵逼畿甸請上遷都洛陽及下樓裴樞已得全忠移書促百官東行戊午驅徙士民號哭滿路老防𦇤屬月餘不絕壬戍車駕發長安全忠以其將張廷範爲禦營使毀長安宮室百司及民間廬舍取其材浮渭沿河而下長安自此遂丘墟矣

梁太祖開平元年夏四月戊辰以汴州爲開封府建東都以唐東都爲西都廢西京爲雍州佑國軍

後唐莊宗同光元年夏四月己巳以興唐府建東京太原府建西京以鎭州爲眞定府建北都冬十一月乙巳罷北都爲鎭州成徳軍以太原爲北都丙辰復汴州爲宣武軍辛酉復西京京兆府

三年春三月辛酉攺東京爲鄴都以洛京爲東都明宗天成四年夏六月戊申罷鄴都

晉髙祖天福三年冬十月庚辰復以汴州爲東京洛陽爲西京以西京爲雍州晉昌軍十一月辛亥復鄴都周髙祖顯徳元年春正月戊寅罷鄴都

世宗顯徳三年春正月戊戍發開封府曹滑鄭州民十餘萬築大興外城

宋太祖受周禪都東京

開寶元年春正月甲午增治京城

王應麟地理通釋曰太祖生於洛陽有遷都之意晉王言非便太祖曰朕將西遷者欲據山河之固而去冗兵王又言在徳不在險太祖曰不出百年天下民力殫矣

眞宗景徳三年春二月甲申以宋州爲應天府

大中祥符七年春正月建應天府爲南京

仁宗慶曆二年夏五月建大名府爲北京

宋史範仲淹傳曰時呂夷簡執政他日論建都之事仲淹曰洛陽險固而汴爲四戰之地太平宜居汴卽有事必居洛陽當漸廣儲蓄繕宮室帝問夷簡夷簡曰此仲淹迂濶之論也仲淹乃爲四論以獻

呂夷簡傳曰契丹聚兵幽薊聲言將入冦議者請城洛陽夷簡謂契丹畏壯侮怯遽城洛陽亡以示威景徳之役非乘輿濟河則契丹未易服也宜建都大名示將親徵以伐其謀或曰此虛聲耳不若修洛陽夷簡曰此子囊城郢計也使契丹復渡河𨿽髙城深池何足恃耶乃建北都

神宗熙寧八年秋八月庚戍發河北京東兵及監牧卒修都城

徽宗政和六年春二月庚寅廣京城

髙宗建炎元年夏五月庚寅朔卽位於南京應天府紹興元年冬十一月戊戍詔駐蹕臨安

二年春正月己未修臨安城

宋史陳亮傳曰淳熙五年亮詣闕上書曰夫吳蜀天地之偏气錢塘又吳之一隅當唐之衰錢鏐以閭巷之雄起王其地自以不能獨立常朝事中國以爲重及我宋受命俶以其家入京師而自獻其土故錢塘終始五代被兵最少而二百年之間人物日以繁盛遂甲於東南及建炎紹興之間爲六飛所駐之地當時論者固已疑其不足以彰形勢而事恢復矣秦檜又從而備百司庶府以講禮樂於其中其風俗固已華靡士大夫又從而治園囿臺榭以樂其生於干戈之餘上下晏安而錢塘爲樂國矣一隙之地本不足以容萬乘而鎭壓且五十年山川之气蓋亦發泄而無餘矣故谷粟桑麻絲枲之利嵗耗於一嵗禽獸魚鼈艸木之生日防於一日而上下不以爲異也公卿將相大扺多江浙閩蜀之人而人才亦日以凡下場屋之士以十萬數而文墨小異已足以稱雄於其間矣陛下據錢塘已耗之气用閩浙日衰之士而欲鼓東南習安脆弱之眾北向以爭中原臣是以知其難也荊襄之地在春秋時楚用以虎視齊晉而齊晉不能屈也及戰國之際獨能與齊爭帝其後三百餘年而光武起於南陽同時共事往往多南陽故人又二百餘年遂爲三國交據之地諸葛亮由此起輔先主荊襄之士從之如雲而漢氏賴以復存於蜀周瑜魯肅呂防陸遜陸抗鄧艾羊祜皆以其地顯名又百餘年而晉氏南渡荊襄常雄於東南而東南往往倚以爲彊梁竟以此代齊及其气發泄無餘而隋唐以來遂爲偏方下州五代之際髙氏獨常臣事諸侯本朝二百年之間降爲荒落之邦北連許汝民居稀少土產卑薄人才之能通姓名於上國者如晨星之相望況至於建炎紹興之際羣盜出沒於其間而被禍尢極以迄於今𨿽南北分畫交據往往又置於不足用民食無所從出而兵不可由此而進議者或以爲憂而不知其勢之足用也其地𨿽爲偏方然未有偏方之气五六百年而不發泄者況其東通吳防南極湖湘北控關洛左右伸縮皆足以爲進取之機今誠能開墾其地洗濯其人以發泄其气而用之使足以接關洛之气則可以爭衡於中國矣是以形勢消長之常數也陛下慨然移都建業百司庶府皆從艸創軍國之儀皆從簡略又作行宮於武昌以示不敢寧居之意常以江淮之師爲金人侵軼之備而精擇一人之沈鷙有謀開豁無他者委以荊襄之任寛其文法聴其廢置撫摩振厲於三數年之間則國家之勢成矣

遼初國號曰契丹居潢水之上名曰西樓

太祖神冊三年春二月癸亥城皇都

四年春二月丙辰修遼陽故城以漢民渤海戶實之攺爲東平郡

太宗天顯三年冬十二月升東平郡爲南京

防同元年冬十一月晉遣趙瑩奉表來賀以幽薊瀛莫涿檀順嬀儒新武云應朔寰蔚十六州並圖籍來獻於是詔以皇都爲上京府曰臨潢升幽州爲南京南京爲東京

聖宗統和二十五年春正月建中都

興宗重熙十三年十一月丁卯攺云州爲西京

金之先在混同江長白山至獻祖乃徒居海古水耕墾樹藝始築室有棟宇之制人呼其地爲額訥格爾額訥格爾者漢語居室也自此遂定於按出虎水之側太祖建國稱京師

熙宗天眷元年秋八月以京師爲上京府曰防寧舊上京爲北京

海陵天徳三年春三月壬辰詔廣燕城建宮室夏四月丙午詔遷都燕京

貞元元年春三月辛亥至燕京乙卯攺燕京爲中都府曰大興汴京爲南京中京爲北京

正隆二年秋八月甲寅罷上京畱守司冬十月壬寅命防寧府毀舊宮殿諸大族第宅及儲慶寺仍夷其址而耕種之

金史海陵本紀曰削上京之號止稱防寧府稱爲國中者以違制論

三年冬十一月詔左丞相張浩參知政事敬嗣徽營建南京宮室

六年夏六月癸亥至南京

世宗大定十三年秋七月庚子復以防寧府爲上京宣宗貞祐二年秋七月遷都南京

金史完顏額爾克傳曰初宣宗議遷都朝臣謂可遷河中河中背負關陜五路士馬全盛南阻大河可建行臺以爲右翼前有綘陽平陽太原三大鎭敵兵不敢輕入應三鎭近縣之民皆聚之山寨敵至則爲晝攻夜劫之計屯重軍中條則行在有萬全之固矣主議者以河中在河朔又無宮室不及汴梁議遂寢撒合輦傳曰宣宗攺河南府爲金昌府號中京又擬少室山頂爲禦營命伊喇聶赫築之

元初國號曰防古太祖始卽位於諤諾河之源十五年建都和林

元史地理誌曰和寧路始名和林以西有哈喇和林河因以名城太祖十五年定河北諸郡建都於此前後五朝都焉

世祖以憲宗六年春三月命僧子聰【後名劉秉忠】卜地於桓州東灤水北城開平府經營宮室

中統四年五月戊子陞開平府爲上都

至元元年八月乙卯攺燕京爲中都

四年春正月城中都始建宗廟宮室

九年春二月壬辰攺中都爲大都

元史劉秉忠傳曰初帝命秉忠相地於桓水東灤水北建城郭於龍岡三年而畢名曰開平繼升爲上都而以燕爲中都四年又命秉忠築中都城

始建宗廟宮室八年奏建國號曰大元而以中都爲大都

二十年夏六月發軍完大都城

歷代帝王宅京記卷二﹤史部﹐地理類﹐都會郡縣之屬﹐歷代帝王宅京記﹥

欽定四庫全書

歷代帝王宅京記卷三

昆山顧炎武撰

闗中一

周

春秋傳曰昭公四年楚椒舉對靈王曰康有酆宮之朝【注酆在始平鄠縣東有靈臺康王如是朝諸侯】

詩文王有聲箋曰文王作邑於丰立宮室

括地誌曰丰宮文王宮也在雍州鄠縣東三十五里詩云經始靈臺經之營之庶民攻之不日成之經始勿亟庶民子來王在靈囿麀鹿攸伏麀鹿濯濯白鳥鶴鶴王在靈沼於牣魚躍【三輔黃圖靈囿在長安縣西四十二里】

孟子曰文王之囿方七十里蒭蕘者往焉雉者往焉又曰文王以民力爲臺爲沼而民歡樂之謂其臺曰靈臺謂其沼曰靈沼樂其有麋鹿魚鼈

司馬法曰偃伯靈臺答民之勞示休也

淮南子曰文王歸乃爲玉門築靈臺

春秋傳曰僖公十五年秦獲晉侯乃捨諸靈臺【注在京北鄠縣周之故臺括地誌曰辟雍靈沼今悉無復處惟靈臺孤立髙二丈周回一百二十步】

水經注曰丰水北經靈臺西文王又引水爲辟雍靈沼【詩正義引鄭元說辟雍及靈臺靈囿靈沼皆同處在郊】

括地誌曰靈臺髙二丈周回百二十步

詩靈臺曰於論鼓鐘於樂辟廱【辟廱文王之學曰水旋丘如璧廱辟廱以節觀者正義曰水旋丘如璧圓璧體圓而內有孔此水亦圓而內有地猶如璧然土之髙者曰丘此水內之地未必髙於水外止謂水下而地髙故以丘言之以水繞丘所以節約觀者令在外而觀也大戴禮曰明堂外水曰辟廱白虎通曰璧者象璧圓以法天廱者壅之以水象教化流行】

文王有聲曰鎬京辟廱【武王之學】王制曰天子曰辟廱諸侯曰頖宮

史記封禪書曰丰滈者天子辟池【索隠曰卽周天子辟廱之地正義曰周文王丰鄗皆置辟廱故秦立祠】

三輔黃圖曰文王辟廱在長安西北四十里亦曰璧廱淮南子曰文王周觀得失徧覽是非堯舜所以昌桀紂所以亡者皆著於明堂【著猶圖也】

樂記曰武王克殷祀於明堂而民知孝

詩序曰我將祀文王於明堂也

孝經曰宗祀文王於明堂以配上帝【注曰明堂天子布政之宮也周公祀上帝於明堂乃尊文王以配之】

明堂位曰昔者周公朝諸侯於明堂之位天子負斧依【上聲】南鄕【去聲】而立三公中階之前北面東上諸侯之位阼階之東西面北上諸伯之國西階之西東面北上諸子之國門東北面東上諸男之國門西北面東上九夷之國東門之外西面北上八蠻之國南門之外北面東上六戎之國西門之外東面南上五狄之國北門之外南面東上九采之國應門之外北面東上四塞【先代反】世告至此周公明堂之位也明堂也者明諸侯之尊卑也武王崩成王防弱周公踐天子之位以治天下六年朝諸侯於明堂制禮作樂頒度量而天下大服七年致政於成王

考工記曰周人明堂度九尺之筵東西九筵南北七筵堂崇一筵五室凡室二筵

周書明堂解曰明堂方百一十二尺髙四尺階廣六尺三寸室居中方百尺室中方六十尺戶髙八尺廣四尺東應門南庫門西臯門北雉門東方曰靑陽南方曰明堂西方曰總章北方曰堂中央曰太廟左爲左个右爲右个

大戴禮曰明堂以茅蓋屋上圓下方外水曰辟雍赤綴戶也白綴牖也堂髙三尺東西九筵南北七筵九室十二堂室四戶三牖其宮方三百步在近郊三十里或以爲明堂者文王之廟也周時徳澤洽和蒿茂大以爲宮柱名蒿宮也

白虎通曰明堂上圓下方八牕四闥布政之宮在國之陽上圓法天下方法地八牕象八風四闥法四時九室法九州十二座法十二月三十六戶法三十六雨七十二牖法七十二風【漢書應劭注作三十六旬七十二候】

竹書紀年曰穆王元年築只宮於南鄭

九年築春宮

十四年五月作範宮

十五年作重璧臺

春秋傳昭公十二年楚右尹子革對靈王曰王是以獲沒於只宮【謂周穆王】

詩序曰斯幹宣王考室也其詩曰秩秩斯幹幽幽南山【長樂劉氏曰南山鎬京之陽東南之山也】

漢書劉向傳曰宣王中興更爲儉宮室小寢廟詩人美之斯幹之詩是也

秦

漢書地理誌曰秦地於天官東井輿之分壄也其界自宏農故闗以西京兆扶風馮翊北地上郡西河安定天水隴西南有巴蜀廣漢犍爲武都西有金城武威張掖酒泉惇煌又西南有牂柯越嶲益州皆宜屬焉秦之先曰伯益出自帝顓頊堯時助禹治水爲舜朕虞飬育艸木鳥獸賜姓嬴氏歷夏殷爲諸侯至周有造父善馭習馬得華駵緑耳之乘幸於穆王封於趙城故更爲趙氏後有非子爲周孝王養馬汧渭之間孝王曰昔伯益知禽獸子孫不絕乃封爲附庸邑之於秦今隴西秦亭秦谷是也至元孫氏爲莊公【師古曰氏與是同古通用】破西戎有其地子襄公時幽王爲犬戎所敗平王東遷洛邑襄公將兵救周有功賜受酆之地【師古曰亦岐字】列爲諸侯後八世穆公稱伯以河爲境十餘世孝公用商鞅制轅田開阡陌東雄諸侯子惠公初稱王得上郡西河孫昭王開巴蜀滅周取九鼎昭王曾孫政並六國稱皇帝負力恬威燔書阬儒自任私智至子胡亥天下畔之故秦地於禹貢時跨雍梁二州詩風兼秦豳兩國昔后稷封斄公劉處豳太王遷文王作丰武王治鎬其民有先王遺風好稼穡務本業故豳詩言農桑衣食之本甚備有鄠杜竹林南山檀柘號稱陸海爲九州膏腴【師古曰言其地髙陸而饒物產如海之無所不出故云陸海腹之下肥曰腴故取諭云】始皇之初鄭國穿渠引涇水漑田沃野千里民以富饒漢興立都長安徙齊諸田楚昭屈景及諸功臣家於長陵後世世徙吏二千石髙訾富人及豪傑並兼之家於諸陵【師古曰訾與貲同】蓋亦以彊幹弱支【師古曰謂京師爲幹四方爲支】非獨以奉山園也是故五方雜厝【晉灼曰厝古錯字】風俗不純其世家則好禮文富人則商賈爲利豪傑則遊俠通奸瀕南山近夏陽多阻險輕薄易爲盜賊常爲天下劇又郡國輻湊浮食者多民去本就末列侯貴人車服僭上眾庶仿效羞不相及嫁娶尢崇侈靡送死過度

又曰秦地天下三分之一而人眾不過什三然量其富居什六吳札觀樂爲之歌秦曰此之謂夏聲【師古曰夏中國】夫能夏則大大之至也其周之舊乎自井十度至柳三度謂之鶉首之次秦之分也

史記年表曰襄公八年始立西畤祠白帝【索隠曰畤止也言神靈之所依止也】

本紀曰文公元年居西垂宮

十年初爲鄜畤【索隠曰鄜音敷地名後爲縣屬馮翊】

封禪書曰秦文公夢黃蛇自天而下屬地其口止於鄜衍【索隠引鄭眾注周禮曰平下曰衍】文公問史惇惇曰此上帝之徵君其祠之於是作鄜畤用三牲郊祭白帝焉自未作鄜畤也而雍旁故有吳陽武畤雍東有好畤皆廢無祠或曰自古以雍州積髙明神之隩故立畤郊上帝與諸祠皆聚雲蓋黃帝時嘗用事𨿽晚周亦郊焉其語不經見搢紳者不道【索隠引鄭眾注周禮曰搢讀曰薦謂進而置於紳帶之間】

年表曰十九年作祠陳寶

封禪書曰作鄜畤後九年文公獲若石云於陳倉北阪城祠之【蘇林曰質如石也索隠曰云語辭也】其神或嵗不至或嵗數來來也常以夜光輝若流星從東南來集於祠城則若雄鷄其聲殷云野雞夜雊【臣瓚曰殷聲也】以一牢祀命曰陳寶【正義曰三秦記云太白山西有陳倉山山上有石雞括地誌云陳倉山在岐州陳倉縣南又云寶雞神祠在漢陳倉縣故城中今陳倉縣東】

本紀曰武公元年居平陽封宮【正義曰宮在岐州平陽城內】

徳公元年初居雍城大鄭宮【正義曰括地誌云岐州雍縣南七里故雍城秦徳公大鄭宮城也】

宣公四年作密畤【正義曰漢有五畤在岐州雍縣南鄜畤吳陽上畤下畤密畤北畤】封禪書曰秦宣公作密畤於渭南祭靑帝

始皇本紀曰康公共【恭同】公居雍髙寢桓公居雍太寢景公居雍髙寢躁公居受寢

年表曰靈公三年作上下畤

封禪書曰秦靈公作吳陽上畤祭黃帝作下畤祭炎帝【索曰吳陽地名蓋在嶽之南又上云雍旁有故吳陽武畤今蓋因武畤又作上下畤以祭黃帝炎帝】櫟陽雨金秦獻公自以爲得金瑞故作畦畤櫟陽而祀白帝【晉灼曰漢注在隴西西縣人先祠山下形如種韭畦畦各一土封按本文明言作畦畤櫟陽不當在隴西也又以上諸畤皆在雍孝公徙治櫟陽適有雨金之瑞故卽其所都之地作之安得逺立祠於隴西哉】本紀曰獻公二年城櫟陽【史記正義曰櫟陽故城在雍州東北百二十里又曰括地誌云櫟陽故宮在雄陽縣北三十五里秦獻公所造三輔黃圖云髙祖都長安未有宮室居櫟陽宮】孝公十二年作爲咸陽築冀闕徙都之

始皇本紀曰二十六年初並天下收天下兵【應劭曰古者以銅爲兵】聚之咸陽銷以爲鐘鐻金人十二各重千石置宮庭中【正義曰漢書五行志云二十六年有大人長五丈足履六尺皆夷狄服凡一十二人見於臨洮故銷兵器鑄而象之謝承後漢書曰銅人翁仲其名也三輔舊事云聚天下兵器鑄銅人十二各重二十四萬斤漢世在長樂宮門漢書郊祀志云甘露元年夏建章未央長樂宮鐘簴銅人皆生毛長一寸許時以爲美祥魏志董卓傳云悉椎破銅人鐘簴及壊五銖錢更鑄小錢闗中記云董卓壊銅人十餘枚徙淸明門裏魏明帝欲將詣洛載到霸城重不可致便畱之後石虎徙之鄴苻堅又徙入長安而銷之】徙天下豪富於咸陽十二萬戶諸廟及章臺上林皆在渭南秦每破諸侯放其宮室作之咸陽北阪上【正義曰今咸陽縣北阪上】南臨渭自雍門以東至涇渭【正義曰雍門在今岐州雍縣東】殿屋復道周閣相屬所得諸侯美人鐘鼓以充入之

二十七年作信宮渭南已更命信宮爲極廟象天極【索隠曰宮廟象天極故曰極廟天官書曰中宮曰天極是也】自極廟道通山作甘泉前殿築甬道自咸陽屬之【應劭曰謂於馳道外築墻天子於中行外人不見甬音勇】三十五年始皇以爲咸陽人多先王之宮庭小吾聞周文王都丰武王都鎬丰鎬之間帝王之都也乃營作朝宮渭南上林苑中先作前殿阿房【正義曰房曰郎反括地誌云秦阿房宮亦曰阿城在雍州長安縣西北一十四里按宮在上林苑中雍州郭城西南面卽是阿房宮城東面也師古云阿近也以其去咸陽近且號阿房】東西五百步南北五十丈上可以坐萬人下可以建五丈旗周馳爲閣道自殿直抵南山表南山之巓以爲闕爲復道自阿房渡渭屬之咸陽以象天極閣道絕漢抵營室也【索曰天官書雲天極紫宮後十七星絕漢抵營室曰閣道】阿房宮未成成欲更擇令名名之作宮阿房故天下謂之阿房宮【索隠曰此以形名宮也言其宮四阿房髙也】隠宮徒刑者七十餘萬人【正義曰余刑見於市朝宮刑一百日隠於蔭室養之乃可故曰隠宮下蠶室是】乃分作阿房宮或作麗【麗與驪同】山發北山石槨乃寫蜀荊地材皆至闗中【寫輸也】計宮三百闗外四百餘於是立石東海上朐界中以爲秦東門因徙三萬家麗邑五萬家云陽皆復不事十嵗

二世元年東行郡縣還至咸陽曰先帝爲咸陽朝廷小故營阿房宮爲室堂未就會上崩罷其作者復土酈山【正義曰謂出土爲陵旣成還復其土故云復土】酈山事大畢今釋阿房宮弗就則是章先帝舉事過也復作阿房宮

水經注曰闗中記曰阿房殿在長安西南二十里殿東西千步南北三百步庭中受十萬人

又曰鎬水逕磁石門西門在阿房南悉以磁石爲之故專其目令四夷朝者有甲懷刃入門而脇止以示神故亦曰卻胡門也

漢書賈山傳曰起咸陽而西至雍離宮三百鼓鐘帷帳不移而具又爲阿房殿髙數十仭東西五里南北千步從車羅騎四馬騖馳旌旗不撓爲宮室之麗至於此使其後世曾不得聚廬而托處焉

漢書地理誌曰右扶風雍秦惠公都之有槖泉宮孝公起祈年宮惠公起【史記正義曰祈年宮在岐州西故城內】棫陽宮昭王起【在岐州扶風縣東北】

鄠有萯陽宮秦文王起【亦在倍陽漢書東方朔傳長楊五柞倍陽宣曲尢幸師古曰倍陽卽萯陽也其音同耳在今鄠縣西南二十三里】

陳倉有羽陽宮秦武王起

盩厔有長陽宮有射熊館秦昭王起

好畤有梁山宮始皇起【史記三十五年幸梁山宮】

虢有虢宮秦宣太后起【在今岐州虢縣界】

美陽有髙泉宮秦宣太后起

三輔黃圖曰西垂宮【見上】

平陽封宮【見上】

蘄年宮秦穆公所造【漢志作惠公】

槖泉宮皇覽曰秦穆公冡在槖宮祈年觀下

步髙宮在新丰縣亦名市丘城

步壽宮在新丰縣步髙宮西

萯陽宮【見上】

棫陽宮【見上】

虢宮【見上】

信宮亦曰咸陽宮始皇窮極奢侈築咸陽宮因北阪營殿端門四達以制紫宮象帝居引渭水灌都以象天漢橫橋南渡以法牽牛橋廣六丈南北二百八十步六十八間八百五十柱二百一十二梁橋之南北有隄繳立石柱【水經注曰橋南京兆立之柱北馮翊立之有令丞各領徒一千五百人】咸陽北至九甘泉南至鄠杜東至河西汧渭之交東西八百里離宮別館彌山跨谷輦道相屬木衣綈繡土被朱紫宮人不移樂不攺懸窮年忘歸猶不能徧

朝宮始皇營朝宮於渭南上林苑庭中可受十萬人車行酒騎行炙千人唱萬人和收天下兵聚之咸陽銷以爲鐘鐻髙三丈鐘小者皆容千石也銷鋒鏑以爲金人十二以弱天下之人立於宮門坐髙三丈銘其後曰皇帝二十六年初兼天下攺諸侯爲郡縣一法律同度量大人來見臨洮其大五丈足迹六尺銘李斯篆蒙恬書阿房宮亦曰阿城惠文王造宮未成而亡始皇廣其宮規恢三百餘里閣道通酈山八十餘里表南山之巓以爲闕絡樊川以爲池作阿房前殿以木蘭爲梁以磁石爲門

興樂宮秦始皇造【見上】

鐘宮在鄠縣東北二十五里始皇收天下兵銷爲鐘鐻此或其處也

蘭池宮史記始皇三十一年爲微行咸陽與武士四人俱夜出逢盜蘭池漢書渭城縣有蘭池宮【正義曰括地誌云蘭池陂卽古之蘭池咸陽縣界秦記云始皇引渭水爲池築爲蓬瀛刻石爲鯨長二百丈逢盜之處也李善文選注咸陽縣東南三十里周氏陂陂南一里有漢蘭池宮】

梁山宮在好畤界古云逾梁山邑於岐山下卽此望夷宮在涇陽縣界長平觀東北臨涇水以望北夷因以爲名史記二世乃齋於望夷宮【張晏曰宮在長陵西北長平觀道東故亭處是也】

林光宮二世所造從廣各五里在云陽縣界

云閣二世所造起雲閣欲與南山齊

咸陽故城在今咸陽東二十里自孝公至二世並都此城

馳道案秦始皇本紀二十七年治馳道注曰天子道也蔡邕曰馳道天子所行道也今之中道然漢書賈山傳曰秦爲馳道於天下東窮燕齊南極吳楚江湖之上濱海之觀畢至廣五十步三丈而樹厚築其外隠以金椎樹以靑松漢令諸侯有制得行馳道中者行旁道無得行中央三丈不如令沒入其車馬

漢書鄒陽傳曰秦倚曲臺之宮懸衡天下

韓非子曰秦大饑應侯請曰五苑之艸著蔬築橡果棗栗足以活民請發之

歷代帝王宅京記卷三

欽定四庫全書

歷代帝王宅京記卷四

昆山顧炎武撰

闗中二

漢

髙祖本紀曰五年秋後九月治長樂宮【史記七年二月宮成丞相已下徙治長安十年十月淮南梁燕荊楚齊長沙王皆來朝長樂宮功臣表陽成延爲少府作長樂未央宮築長安城先就封梧侯五百戶】

七年蕭何治未央宮立東闕北闕前殿武庫太倉【師古注見上闗中記曰東有蒼龍闕北有元武闕元武所謂北闕史記正義曰按北闕爲正者蓋象秦作前殿渡渭水屬之咸陽以象天極閣道絕漢抵營室索隠曰秦家舊宮皆在渭北立東闕北闕者蓋取其便】

惠帝本紀曰六年夏六月起長安西市

文帝本紀曰四年秋九月作顧成廟【應劭曰文帝自爲廟制卑狹若顧望而成猶文王不日成之也如淳曰身存而爲廟若尙書之顧命也】

武帝本紀曰建元三年春作便門橋【蘇林曰去長安四十里服防曰在長安西北茂陵東師古曰便門長安城北面西頭門卽平門也古者平便皆同字於此道作橋跨渡渭水以趨茂陵其道易直卽今所謂便橋是也便讀如本字】

元狩三年秋發謫吏穿昆明池【臣瓚曰西南夷傳有越嶲昆明國有滇池方三百里漢使求身毒國而爲昆明所閉今欲伐之故作昆明池象之以習水戰在長安西南周回四十里師古曰謫吏吏有罪者罰而役之】

郊祀志曰作甘泉宮中爲靈室畫天地泰一諸神而置祭具以致天神其後又作栢梁銅柱承露仙人掌之屬矣【蘇林曰仙人以手掌擎盤承甘露師古曰三輔故事云建章宮承露盤髙二十丈大七圍以銅爲之上有仙人掌承露和玉屑飲之張衡西京賦所云立修莖之仙掌承云表之淸露是也】

元鼎二年春起栢梁臺

食貨志曰是時粵欲與漢用戰遂乃大修昆明池列館環之治樓髙十餘丈旗幟加其上甚壯於是天子感之乃作栢梁臺髙數十丈宮室之修由此日麗本紀曰三年冬徙函谷闗於新安【應劭曰時樓船將軍楊僕數有大功恥爲闗外民上書祈徙東闗以家財給其用度武帝亦意好廣濶於是徙闗於新安去農三百里】以故闗爲農縣

元封二年夏作甘泉通天臺長安飛廉館【應劭曰飛廉神禽能致風气者也晉灼曰身如鹿頭如爵有角而蛇尾文如豹文師古曰通天臺者言此臺髙上通於天也漢舊儀云髙三十丈望見長安城】

郊祀志公孫卿曰仙人可見而上往常遽以故不見今陛下可爲館如緱氏城置脯棗仙人宜可致也且仙人好樓居於是上令長安則作飛廉桂館【師古曰二樓名】甘泉則爲益壽延壽館【師古曰二館名宋黃伯思曰按史記作益延壽觀而近壽雍耀間耕夫有得古瓦其首作益延壽三字瓦徑尺字書奇古卽此觀當時瓦也又按括地誌云延壽觀在雍州云陽縣西北八十一里通天臺西八十步正今耀州地也然則當以史記爲正但一觀名益延壽三字耳師古謂益壽延壽二館非是館當從史記作觀觀館古多相通自唐以前六朝時凡道觀皆謂之某館至唐始定謂之館也】使卿持節設具而候神人乃作通天臺置祠具其下將招來神仙之屬於是甘泉更置前殿始廣諸宮室

本紀曰太初元年冬十一月乙酉栢梁臺災春二月起建章宮【師古曰在未央宮西今長安故城西俗所呼貞女樓者卽今建章宮之闕也】

郊祀志曰上以栢梁災故受計甘泉公孫卿曰黃帝就靑靈臺十二日燒【師古曰就成也造臺適成經十二日卽遇火燒】黃帝乃治明廷明廷甘泉也方士多言古帝王有都甘泉者其後天子又朝諸侯甘泉甘泉作諸侯邸粵人勇之曰粵俗有火災復起屋必以大勝服之於是作建章宮度爲千門萬戶前殿度髙未央【度並音大各反】其東則鳯閣髙二十餘丈【師古曰三輔故事云其闕圜上有銅鳯凰】其西則商中數十里虎圏【如淳曰商中商庭也師古曰商金也於序在秋故謂西方之庭爲商庭言廣數十里於菟亦西方之獸故於此置其圏也】其北治大池漸臺髙二十餘丈名曰泰液【師古曰漸浸也臺在池中爲水所浸故曰漸臺一音子廉反三輔黃圖或爲瀐字瀐亦浸也】池上有蓬萊方丈瀛洲壺梁象中神山魚之屬【師古曰三輔故事云池北防有石魚長二丈髙五丈西防有石三枚長六尺】其南有玉堂璧門大鳥之屬【師古曰立大鳥象也】立神明臺井幹樓髙五十丈輦道相屬焉【師古曰漢宮閣疏云神明臺髙五十丈上有九室恆置九天道士百人然則神明井幹俱髙五十丈也井幹樓積木而髙爲樓若井幹之形也井幹者井上木欄也其形或四角或八角張衡西都賦云井幹疊而百層卽謂此樓也幹或作翰其義並同】本紀曰四年秋起明光宮

宣帝本紀曰神爵三年春起樂遊苑【師古曰三輔黃圖云在杜陵西北又闗中記云宣帝立廟於曲池之北號樂遊按其處則今之所呼樂遊廟者是也其餘基尙可識焉蓋本爲樂遊苑後因立廟樂音來各反】

郊祀志曰以方士言爲隨侯劍寶玉寶璧周康寶鼎立四祠於未央宮中又立嵗星辰星太白熒惑南斗祠於長安城旁京師近縣鄠則有勞谷五牀日月五帝仙人玉女祠云陽有徑路神祠祭休屠王也【師古曰休屠匈奴王號也徑路神本匈奴之祠也屠音除】

元帝本紀曰初元二年春三月詔罷水衡禁囿宜春下苑【孟康曰宮名也在杜縣東晉灼曰史記云葬二世杜南宜春苑中師古曰宜春下苑卽今京城東南隅曲江池是也】少府佽飛外池【如淳曰漢儀注佽飛具矰繳以射鳬雁給祭祀故有池也】嚴籞池田【蘇林曰嚴飾池上之屋及其池也晉灼曰嚴籞射苑也許愼曰嚴弋射者所蔽池田苑中田也師古曰晉說是】假與貧民

五年夏四月罷上林宮館希禦幸者

成帝本紀曰建始元年秋罷上林宮館希禦幸者二十五所

外戚傳曰趙皇后旣立後寵少衰而弟絕幸爲昭儀居昭陽捨其中庭彤朱而殿上髤漆【師古曰以漆漆物謂之髤許求反】切皆銅沓冒黃金塗【切門限也沓冒其頭也塗以金塗銅上也沓他合反】白玉階壁帶往往爲黃金釭函藍田璧明珠翠羽飾之【服防曰釭壁中橫帶也晉灼曰以金環飾之也師古曰壁帶壁之橫木露出如帶者也於壁帶之中往往以金爲釭若車釭之形也其釭中著玉璧明珠翠羽耳釭音工】自後宮未嘗有焉

平帝本紀曰元始元年夏六月罷明光宮及三輔馳道二年夏起五里於長安城中【如淳曰民居之裏】宅二百區以居貧民

四年春立明堂辟廱

王莽傳曰莽奏起明堂璧雍靈臺爲學者築捨萬區作市常滿倉制度甚盛

五年秋莽以皇后有子孫瑞【莽女爲平帝後】通子午道【張晏曰時年十四始有婦人之道也子水午火也水以天一爲牡火以地二爲牝故火爲水妃令通子午以協之】子午道從杜陵直絕南山徑漢中【師古曰子北方也午南方也言通南北道相當故謂之子午耳今京城直南山有谷通梁漢道者名子午谷又宜州西界慶州東界有山名子午嶺計南北直相當此則北山者是子南山者是午共爲子午道後漢書順帝紀詔益州刺史罷子午道通褒斜路注子午道三秦記曰子午長安正南山名秦嶺谷一名樊川褒斜漢中谷名南谷爲褒北谷爲斜首尾七百里】始建國元年春正月攺明光宮爲定安館定安太后居之【平帝後】攺公車司馬曰王路四門長樂宮曰長樂室未央宮曰壽成室前殿曰王路堂【服防曰如言路寢也】長安曰常安地皇二年秋望气爲數者多言有土功象莽下書曰予受命遭陽九之戹百六之會府帑空虛百姓匱乏宗廟未修且祫祭於明堂太廟夙夜永念非敢寧息深維吉昌莫良於今年予乃卜波水之北郎池之南惟玉食【劉徳曰長安南也師古曰黃圖有西波池郎池皆在石城南上林中玉食謂龜爲玉兆之文而墨食波音彼皮反】予又卜金水之南明堂之西亦惟玉食予將親築焉於是遂營長安城南【師古曰蓋所謂金水之南明堂之西】提封百頃九月甲申莽立載行視【師古曰立載謂立而乘車也】親舉築三下司徒王尋大司空王邑持節及侍中常侍執法杜林等數十人將作【師古曰將領築作之人】乃博徵天下工匠諸圖畫以望法度算壊徹城西苑中建章承光包陽大臺儲元宮及平樂當路陽祿館凡十餘所【師古曰自建章以下至陽祿皆上林苑中館】取其材瓦以起九廟一曰黃帝太初祖廟二曰帝虞始祖昭廟三曰陳胡王統祖穆廟四曰齊敬王世祖昭廟五曰濟北湣王王祖穆廟凡五廟不隳云【師古曰隳毀也音火規反】六曰濟南伯王尊禰昭廟七曰元城孺王尊禰穆廟八曰陽平頃王戚禰昭廟九曰新都顯王戚禰穆廟殿皆重屋太初祖廟東西南北各四十丈髙十七丈餘廟半之爲銅薄櫨【師古曰薄櫨柱上枅卽今所謂防也櫨音盧】飾以金銀雕文【雕雕同】窮極百工之巧帶髙增下【師古曰本因髙地而建立之其旁下者更增築】功費數百鉅萬卒徒死者萬數

二年莽夢長樂宮銅人五枚起立惡之念銅人有銘皇帝初兼天下之文卽使尙方工鐫滅所夢銅人膚文【師古曰鐫鑿也音子金反】感漢髙祖神靈【師古曰謂夢見譴責】遣虎賁武士入髙廟防劍四面提擊斧毀戶牖桃湯赭鞭鞭灑屋壁【師古曰桃湯灑之赭鞭鞭之赭赤也】令輕車校尉居其中又令中軍北壘居髙寢【師古曰徙北軍壘之兵士於髙廟寢中屯居也】

三年春正月九廟成

二月癸巳霸橋災數千人以水沃救不滅莽惡之更名霸館爲長存館霸橋爲長存橋

後漢書光武本紀曰建元十九年修西京宮室

郊祀志曰莽篡位二年興神仙事以方士蘇樂言起八風臺於宮中臺成萬金作樂其上順風作液湯又種五梁禾於殿中【師古曰五色禾也】各順色置其方面先鬻鶴�毒冒犀玉二十餘物漬種【師古曰鬻古煮字�古髓字謂鬻取汁以浸穀子也毒音代冒音妹】計粟斛成一金

地理誌曰京兆尹故秦內史髙帝元年屬塞國二年更爲渭南郡九年復爲內史武帝建元六年分爲右內史【師古曰表云景帝分置據史記知志誤】太初元年更爲京兆尹縣十二長安新丰船司空藍田華陰鄭

湖下邽南陵奉明

霸陵杜陵

左馮翊故秦內史髙帝元年屬塞國二年更爲河上郡九年復爲內史武帝建元六年分爲左內史太初元年更名左馮翊縣二十四

髙陵櫟陽翟道池陽夏陽衙

粟邑谷口蓮勺鄜

頻陽臨晉重泉郃陽祋祤武城沈陽襄徳徵

云陵萬年長陵陽陵云陽

右扶風故秦內史髙帝元年屬雍國二年更爲中地郡九年復爲內史武帝建元六年分爲右內史太初元年更名主爵都尉爲右扶風【師古曰主爵都尉本秦之主爵中尉掌列侯至太初元年更名右扶風而治於內史右地】縣二十一

渭城槐裏鄠

盩厔斄

郁夷美陽郿

雍

漆

栒邑隃麋陳倉杜陽汧

好畤虢

安陵平陵武功茂陵

平帝紀曰元始四年分京師置前煇光後丞烈二郡地理誌曰華陰有集靈宮武帝起

右扶風槐裏有黃山宮孝惠二年起

三輔黃圖序曰易曰上古穴居而野處後世聖人易之以宮室上棟下宇以待風雨蓋取諸大壯三代盛時未聞宮室過制秦穆公居西秦以境地多良材始大宮觀戎使由余適秦穆公示以宮觀由余曰使爲之則勞神矣使人爲之亦勞民矣是則穆公時秦之宮室已壯大矣惠文王初都咸陽取岐雍巨材新其宮室南臨渭北逾涇至於離宮三百復起阿房未成而亡【按離宮三百及阿房皆始皇事也】始皇並滅六國憑藉富彊益爲驕侈殫天下財力以事營繕項羽入闗燒宮闕三月火不滅漢髙祖有天下始都長安寔曰西京欲其子孫長安都於此也【長安本秦之鄕名髙祖作都】至孝元皇帝承文景菲薄之餘恃邦國阜繁之資土木之役倍秦越舊斤斧之聲畚鍤之勞嵗月不息蓋逞其邪心以跨天下也昔孔子作春秋築一臺新一門必書於經謹其廢農時奪民力也今裒采秦漢以來宮殿門闕樓觀池苑在闗輔者著於篇曰三輔黃圖云東都不與焉

三輔禹貢九州舜置十二牧雍其一也古丰鎬之地平王東遷以岐丰之地賜秦襄公至孝公始都咸陽在九山南渭水北故名咸陽【山南曰陽水北曰陽】秦並天下置內史以領闗中項籍滅秦分其地爲三章邯爲雍王都廢丘司馬欣爲塞王都櫟陽董翳爲翟王都髙奴謂之三秦漢髙祖元年定三秦更爲渭南郡九年罷郡復爲內史此爲右內史武帝太初元年攺內史爲京兆尹與左馮翊右扶風謂之三輔

三輔治所京兆在故城南尙冠裏馮翊在故城內太上皇廟西南扶風在夕陽街北

三輔者謂主爵中尉及左右內史漢武帝攺曰京兆尹左馮翊右扶風共治長安城中是爲三輔【按百官表顏師古注引黃圖云京兆在尙冠前街東入故中尉南馮翊在太上皇廟西入右扶風在夕陽街入北故主爵府長安以東爲京兆長陵以北爲左馮翊渭城以西爲右扶風】

三輔郡皆有都尉如諸郡京輔都尉治華陰左輔都尉治髙陵右輔都尉治郿王莽分長安城旁六鄕置帥各一人分三輔爲六尉郡渭城安陵以西北至栒邑義築十縣屬京尉大夫府居故長安寺髙陵北十縣屬師尉大夫府居故廷尉府新丰以東至湖十縣屬翊尉大夫府居城東霸陵杜陵以東至藍田西至武功郁夷十縣屬光尉大夫府居城西茂陵槐裏以西至汧十縣屬扶尉大夫府居城西長陵池陽以北至云陽祋祤十縣屬列尉大夫府居城北後漢光武之後扶風出治槐裏馮翊出治髙陵【後漢百官志曰中興都洛陽三輔陵圖所在不攺其號但減其秩與太守同】漢長安故城髙帝七年修長安宮城自櫟陽徙都之蓋本秦離宮也初置長安城本狹小至惠帝更築新城城髙三丈五尺下濶一丈五尺上濶九尺雉髙三圾周回六十五里城南爲南斗形北爲北斗形至今人呼漢京城爲斗城是也漢舊儀曰城方六十三里經緯各十二里十八步地九百七十二頃八街九陌三宮九府三廟十二門九市十六橋地皆黑壤今赤如火堅如石父老傳云盡鑿龍首山土爲城水泉深二十餘丈樹宜槐與楡松柏茂盛焉城下有池周繞廣三丈深二丈石橋各六丈與街值

舊唐書殷嶠傳與統軍劉基率兵六萬屯長安故城許敬宗傳髙宗於古長安城遊覽命敬宗與宏文館學士具檢秦漢以來歷代宮室處所以奏

通典髙宗咸亨三年於岐州陳倉縣東南開渠引渭水入升源渠通筏至京故城

城十二門長安城東出南頭第一門曰霸城門民見門靑色名曰靑城門或曰靑門門外舊出佳瓜廣陵人召平爲秦東陵侯秦破爲布衣種瓜靑門外瓜美故時人謂之東陵瓜廟記曰霸城門亦曰靑綺門

漢書王莽天鳯三年霸城門災莽更霸城門曰仁壽門無疆亭

後周書武帝紀建徳六年五月靑城門無故自崩宣帝紀大象元年三月庚申至自東巡帝親擐甲冑入自靑門

長安城東出第二門曰淸明門一曰籍田門以門內有籍田倉一疏曰凱門漢書平帝元始四年春風吹屋瓦且盡卽此門也漢宮殿疏曰第二門名城東門莽更曰宣徳門布恩亭

長安城東出北頭第一門曰宣平門民間所謂東都門【史記孝景中三年軍東都門外】漢書成帝建始元年有白蛾羣飛蔽日從東都門至軹道又疏太傅廣少受上疏乞骸骨歸公卿大夫爲設祖道供帳東都門外卽此門也【後漢書董卓傳王允奉太子保宣平城門樓上】其郭門亦曰東都門卽逢萌掛冠處也【昌邑王賀傳至廣明東都門郎中令龔遂曰此長安東都門也】東都門至外郭亭十三里莽更名曰春王門正月亭

長安城南出東頭第一門曰覆盎門廟記曰覆盎與洛門相去十三里二百一十步門外有魯班輸所造橋工巧絕世其南有下杜城應劭曰故杜陵之下聚落也故曰下杜門又曰端門北對長樂宮漢書戾太子傳斫覆盎門出奔湖【蔡義傳遷補覆盎城門候】莽更名曰永淸門長茂亭長安城南出第二門曰安門亦曰鼎路門北對武庫莽更名曰光禮門顯樂亭

長安城南出第三門曰西安門北對未央宮亦曰便門卽平門也古平便同字莽更名曰信平門誠【水經注作城】正亭武帝建元二年初作便門橋跨渭水通茂陵其道易直三輔決錄曰長安城西門曰便橋橋北與門對【潘嶽西徵賦津便門以右轉究吾境之所曁張銑注便門便橋也至此盡長安界後漢書隗囂傳夜斬平城門闗亡歸天水注引三輔黃圖雲長安城南面西頭門按此卽是平門當是衍一城字】

長安城西出南頭第一門曰章城門三輔舊事曰章門一曰光畢門又曰便門【便門名同未詳】漢書成帝元延元年章城門牡自亡莽更名曰萬秋門億年亭

長安城西出第二門曰直城門亦曰故龍樓門有銅龍【按漢書成帝紀帝爲太子初居桂宮上嘗急召太子出龍樓門不敢絕馳道西至直城門得絕乃度還入作室門上遲之問其故以狀對上大悅乃著令太子得絕馳道然則龍樓當別是一門非直城門也王莽傳大風防樹飛北闕直城門屋瓦】莽更名曰直道門端路亭

長安城西出北頭第一門曰雍門本名西城門莽更名曰章義門著義【水經注作誼】亭其水北入有亟【水經注作凾】裏民呼曰亟裏門

長安城北出東頭第一門曰杜門亦曰利城門莽更名曰進和門臨水亭其水有客捨故曰客捨門又曰洛門也【按今三輔黃圖本誤作洛城門又曰髙門今據水經注攺杜門洛門名同未詳晉書載記苻健起靈臺於杜門】

長安城北出第二門曰洛城門【晉書天文志北落師門一星在羽林西南北者宿在北方也落天子之藩落也師眾也師門猶軍門也長安城北門曰北落門以象此也】其內有長安廚官名之曰廚城門【水經注本名洛門又曰朝門一曰髙門蘇林曰髙門長安城北門也一曰廚門其內有長安廚官故城曰廚門也如淳曰今名廣門也後漢書劉元傳更始單騎走從廚城門出諸婦女從後連呼曰陛下當下謝城更始卽下馬拜復上馬去注今長安故城北面之中門是也】莽更名曰建子門廣世亭

長安城北出西頭第一門曰橫門漢書渭水虒上小女陳持弓走入光門卽此門也【今漢書五行志作走入橫城門如淳曰橫音光亦作光門樂府瑯琊王歌辭長安十二城門光門最妍雅渭水從壠來浮游渭橋下後漢書董卓至郿行塢公卿祖道橫門外三國誌魏延傳注引魏略延請精兵五千從子午谷徑襲長安橫門邸閣足以周食】莽更名曰霸都門左幽亭門外有橋曰橫橋【漢書戾太子傳焚蘇文於橫橋上師古曰橫渭橋也潘嶽西徵賦騖橫橋而旋軫歷敝邑之南垂舊唐書髙士廉喪柩出自橫橋太宗登故城西北樓望而慟水經注其外有郭都門有棘門徐廣曰棘門在渭北孟康曰在長安北秦時宮門也如淳曰三輔黃圖曰棘門在橫門外按漢書徐廣軍於此備匈奴又有通門亥門也】

漢城門皆有候門候主候時謹啟閉也三輔決錄曰長安城面三門四面十二門皆通達九逵以相經緯衢路平正可並列車軌三塗洞開隠以金椎周以林木左右出入爲來往之徑行者升降有上下之別班固西都賦云披三條之廣路立十二之通門張衡西京賦云城郭之制則旁開三門參塗夷庭方軌十二街衢相經防裏端直甍宇齊平是也

歷代帝王宅京記卷四

欽定四庫全書

歷代帝王宅京記卷五

昆山顧炎武撰

闗中三

漢

長樂宮本秦之興樂宮也髙帝始居櫟陽七年長樂宮成徙居長安城【史記正義曰長樂宮在長安縣西北十五里】三輔舊事宮殿疏皆曰興樂宮秦始皇造漢修飾之周回二十餘里前殿東西四十九丈七尺兩杼【一作序】中二十五丈深十二丈長樂宮有鴻臺有臨華殿有溫室殿有長信宮長秋永壽永寧四殿髙帝居此後太后嘗居之【昭帝紀元平元年十一月壬子皇太后居長樂宮置屯衛呂氏紀有長樂衞尉鄒陽傳梁孝王嘗上書願賜容車之地徑至長樂宮自使梁國士眾築作甬道朝太后王后傳武帝迎太后微時所生金王孫女載至長樂宮謁太后戾太子傳使舍人無且持節夜入未央宮殿長秋門發長樂宮衞霍后傳許後五日一朝太后於長樂宮元後傳漢傳國璽藏長樂宮灌夫傳東朝廷辧之如淳曰東朝太后朝也】孝惠至平帝皆居未央宮【長安志曰長樂宮者髙帝旣以爲居又以受朝無異於正室矣自惠帝後人主常居未央而長樂長奉母后】漢書宣帝元康四年三月神爵五采以萬數集長樂未央北室髙寢甘泉泰畤殿中及上林苑五鳯三年三月辛丑鸞鳯集長樂宮東闕中樹上【張晏曰門外闕內行馬之裏樹也水經注殿前列銅人殿之東北有池池北有層臺俗謂是池爲酒池非也三輔故事漢徙秦金狄寘長樂大夏殿前】王莽攺長樂宮爲常樂宮在長安城中近東直杜門【史記正義曰長樂宮在長安縣北十五里長安志曰未央在漢城西陲而長樂乃東隅也秦樗裏子百年前已言之元和志言兩宮相去止隔一里所卽武庫】

長信宮漢太后嘗居之漢書成帝母王太后長信宮後宮在西秋之象也秋主信故宮殿皆以長信長秋爲名又永壽永寧殿皆後所處也【東方朔傳上微行時夜出夕還後賫五日糧會朝長信宮外戚傳班媫妤求共養太后長信宮上許焉媫妤是處東宮作賦自傷悼云奉共養於東宮兮記長信之末流長安志曰長樂宮有宣徳通光髙明長秋永壽永寧長亭華林溫室建始廣陽中室月室神仙椒房大夏殿水經注曰殿西有長秋長信永壽永寧等殿則長信長秋皆在長樂宮也百官表有長信少府注曰太后所居宮名也居長信則曰長信少府居長樂則曰長樂少府後漢書劉元傳更始徙居長信宮】鴻臺秦始皇二十七年築髙四十丈上起觀宇漢書惠帝四年長樂宮鴻臺災

臨華殿在長樂宮前殿後武帝建漢書成帝永始四年四月長樂宮臨華殿災

溫室殿案漢宮殿疏在長樂宮又漢宮閣記在未央宮

東闕【見上】

西闕漢書劉屈犛傳太子敺四市人至長樂宮西闕下逢丞相軍合戰

右長樂宮

未央宮髙帝七年蕭何造【史記正義曰括地誌云未央宮在雍州長安縣西北十里長安故城中】立東闕北闕【闕門觀也劉熙釋名曰闕在門西旁中央闕然爲道也門闕天子號令賞罰所由出也】前殿武庫【藏兵器之處】太倉【廩粟所在一百三十楹在長安城外東南】未央宮周回二十八里前殿東西五十丈髙二十五丈【一作三丈五尺前殿曰路寢見諸侯羣臣處也西京雜記曰未央宮周回二十二里九十五步街道周回七十里臺殿四十三其三十二在外其十一在後宮池十三山六池一山一亦在後宮門闥凡九十五】營未央宮因龍首山以制前殿【山長六十里頭入渭水尾達樊川秦時有異龍從南山出飲渭水其行道因成土山疏山爲臺殿不假版築髙出長安城西京賦所謂疏龍首以抗前殿此也水經注曰龍首山頭髙二十丈尾漸下髙五六丈土色赤而堅】至孝武以木蘭爲棼

橑【木蘭香木棼橑椽棟】文杏爲梁柱【木之文者】金鋪玉戶【金鋪扉上有金華中作獸及龍蛇鋪首以銜環也玉戶以玉飾戶也】華榱璧壋雕楹玉磶【楹柱也磶柱下石也】重軒鏤檻靑瑣丹墀【靑瑣牕也墀殿階也漢宮典職曰丹漆地稱丹墀】左墄右平【右乘車上故使之平左以人上故爲之階平墄階級也】黃金爲壁帶間以和氏珍玉風至其聲玲瓏然也未央宮有宣室麒麟金華承明武臺鉤弋等殿又有殿閣三十有二有壽成萬嵗廣明椒房淸涼永延玉堂壽安平就宣徳東明飛羽【元後傳冬饗飲飛羽師古曰飛羽殿在未央宮中羽或作雨】鳯凰通光曲臺白虎等殿廟記曰未央宮有增成昭陽殿漢宮殿疏曰未央宮有麒麟閣天祿閣有金馬門靑瑣門武蒼龍二闕朱鳥堂甲觀非常室又有鉤盾署弄田三輔決錄曰未央宮有延年殿合歡殿回車殿又漢宮閣記云未央宮有宣明長平溫室昆徳四殿又有玉堂增盤閣宣室閣【宣明廣明皆在未央殿東昆徳玉堂皆在未央宮西】三輔舊事云武帝於未央宮起髙門武臺殿漢武故事云神明殿在未央宮王莽攺未央宮曰壽成室前殿曰王路堂【晉書載記劉曜時有鳯凰將五子翔於故未央殿五日悲鳴不食皆死石虎建武十一年城長安未央宮宋書武帝本紀義熙十三年九月大會文武於未央殿魏書髙祖紀太和二十一年四月戊寅幸未央殿阿房宮舊唐書髙祖紀貞觀八年閱武於城西髙祖親自臨視置酒於未央宮命突厥頡利可汗起舞又命南蠻酋長馮智載詠詩旣而笑曰胡越一家自古未之有也敬宗本紀寶歷二年五月辛已神防軍於苑內古長安城中修漢未央宮掘地獲白玉牀一張長六尺文苑英華裴表記會昌元年重修漢未央宮名其殿曰通光其東曰韶芳亭其西曰凝思亭】

宣室未央前殿正室也淮南子曰武王殺紂於宣室漢取舊名曰漢書文帝受釐宣室夜半前席賈生問神之事武帝爲竇太主置酒宣室東方朔曰宣室者先帝之正處也非法度之政不得入焉刑法志宣帝嘗幸宣室齋居而決事王莽傳城中少年朱弟張魚等燒宮莽避火宣室前殿火輒隨之【文帝紀夕入未央宮還坐前殿朱博傳博以禦史爲丞相趙元以少府爲禦史大夫並拜於前殿延登受策有音如鐘聲孝平皇后傳便時上林延壽門入未央前殿】

溫室殿在未央宮殿北武帝建冬處之溫暖也西京雜記曰溫宮以椒塗壁被之文繡香桂爲柱設火齊屛風鴻羽帳規地以罽賓氍毹漢書京房奏考功課吏法上令公卿朝臣會議溫室孔光爲尙書令歸休與兄弟妻子燕語終不及朝省政事或問溫室省中樹何木光不應

淸涼殿夏居之則淸涼也亦曰延淸室漢書曰淸室則中夏含霜卽此也在未央宮殿北董偃常臥延淸之室以畫石爲牀文如錦紫琉璃帳以紫玉爲盤如屈龍皆用雜寶飾之

麒麟殿在未央宮漢書哀帝燕董賢父子於麒麟殿視賢曰吾欲法堯禪舜何如王閎曰天下乃髙皇帝天下非陛下天下也當傳之無窮天子無戱言上黙然不恱

金華殿在未央宮漢書成帝初方向學召鄭寛中張禹說尙書論語於金華殿中

承明殿未央宮有承明殿著述之所也班固西都賦云內有承明著作之庭卽此也漢書武帝謂嚴助曰君厭承明之廬又成帝鴻嘉二年雉飛集於承明殿屋椒房殿在未央宮以椒和泥塗取其溫而芬芳也武帝時後宮八區有昭陽飛翔增成合歡蘭林披香鳯凰鴛鴦等殿後又增修安處常寧若椒風發越蕙艸等殿爲十四位成帝趙皇后居昭陽殿有女弟爲媫妤貴傾後宮昭陽捨蘭房椒壁【漢書外戚傳見上西京雜記曰昭陽殿織珠爲簾風至則鳴如珩佩之聲】班媫妤居增成捨【後宮八區增成第三區也】哀帝時董賢女弟爲昭儀居捨號曰椒風【西京雜記曰漢掖庭有月影臺雲光殿九華殿鳴鸞殿開襟閣臨池館不在簿籍皆繁華窈窕之所棲宿也】

髙門殿漢書汲黯請見髙門注曰未央宮髙門殿又哀帝時鮑宣諫曰陛下擢臣巖穴誠冀有益毫毛豈欲臣美食大官重髙門之地

白虎殿在未央宮漢書成帝建始四年召直言之士詣白虎殿對防王商傳河平四年單於來朝引見白虎殿丞相商坐未央廷中單於前拜謁

玉堂殿在未央宮漢書雄傳歷金門上玉堂蘭臺在未央宮漢書百官表禦史中丞在殿中蘭臺疊掌圖籍祕書

掖庭宮在天子左右如肘掖也

非常室漢書成帝綏和二年鄭通里人王褒絳衣小冠帶劍入北司馬門殿東門上前殿至非常室中【殿上室名】織室在未央宮又有東西織室織作文繡郊廟之服有令史

淩室在未央宮藏冰之所也周官淩人職掌藏冰大祭祀餘食則供冰漢書惠帝四年七月未央宮織室淩室災

暴室主掖庭織作染練之處謂之暴室取暴曬爲名耳有嗇夫官屬

弄田在未央宮弄田者燕遊之田天子所戱弄耳漢書昭帝紀始元元年上耕於鉤盾弄田應劭注曰帝時年九嵗未能親耕帝籍鉤盾官宦者近署故往視耕爲戱弄成帝建始元年秋虒上小女陳持弓闌入上方掖門至未央宮鉤盾中

內謁者署在未央宮屬少府續漢書云掌宮中步帳防物丁字漢官云令秩千石

端門漢書文帝初入未央宮有謁者千人持防衞端門師古曰端門殿之正門

金馬門宦者署門也門旁有銅馬故名武帝時相馬者作銅馬獻之立馬於魯班門外更名魯班門東方朔主父偃嚴安徐樂皆待詔金馬門【漢書東方朔傳金馬門者官署門也門旁有相馬故謂之金馬門】

長秋門漢書戾太子使舍人持節夜入未央宮長秋門

龍樓門漢書成帝爲太子上嘗急召太子出龍樓門不敢絕馳道西至直城門得絕乃度還入作室門上遲之問其故以狀對上大悅乃著令太子得絕馳道路軨廏在未央宮中掌宮中輿馬亦曰未央廏漢書武帝時期門郎上官桀遷爲未央廏令

東闕文帝七年六月未央宮東闕罘罳災【師古曰罘罳爲連闕西閣也以覆重刻垣墉之處其形罘罳然一曰屛也】景帝中五年八月未央宮東闕災【闗中記曰未央宮東有蒼龍闕北有武闕所謂北闕也闕中有閶闔門止車門廟記曰未央宮有白虎闕屬車闕】

北闕【見上】班固西都賦曰其宮室也體象天地經緯陰陽據坤靈之正位仿太紫之圓方【注七略曰明堂之制內有太室紫微南出明堂象太微】植中天之華闕丰冠山之朱堂因壊材而究奇抗應龍之虹梁雕玉塡以居楹裁金璧以飾璫左墄右平重軒三階閨房周通門闥洞開列鐘簴於中庭立金人於端闈徇以離宮別寢承以崇臺閒館煥若列宿紫微是環淸涼宣溫神仙長年金華玉堂白虎麒麟區宇若玆不可殫論增盤崔嵬登降炤爛殊形詭制每各異觀張衡西京賦曰覽秦制跨周法正紫微於未央【注辛氏三秦記曰未央宮一名紫微宮】表峣闕於閶闔【注閶闔紫微宮門名三秦記未央宮有堯閣閶闔】疏龍首以抗殿狀巍峩以岌嶪亙雄虹之長梁結棼橑以相接飾華榱與壁璫流景曜之熀熀雕楹玉磶繡栭云楣三階重軒鏤梐文防右平左墄靑丹墀重門襲固姦宄是防仰福帝居陽耀陰藏洪鐘萬鈞猛虡趪趪朝堂承東溫調延北西有玉臺聨以昆徳長年神仙宣室玉堂麒麟朱鳥龍興含章眾星環極赫戱輝煌正殿路寢用朝羣辟大夏耽耽九戶開辟【注九十有一戶】髙門有閌列坐金狄【三輔故事大夏殿始皇造銅人十枚在殿前】

右未央宮

公車漢未央長樂甘泉宮四面皆有公車【公車主受章疏之處】司馬門師古曰凡言司馬門者宮垣之內兵衞所在四面皆有司馬司馬主武事故總謂宮之外門爲司馬門按漢宮衞令諸出入殿門公車司馬者皆下不知令罰金四兩王莽攺公車司馬曰王路四門分命諫大夫四人受章疏以通下情【百官表衞尉屬官有公車司馬令丞漢官儀云公車司馬掌殿司馬門夜繳宮中天下上事及闕下凡所徵召皆總領之令秩六百石成帝永始四年四月未央宮東司馬門災通典禦史府在司馬門內無墊其門署用梓板不艧色題曰禦史大夫寺亦謂之憲臺成帝時禦史府吏捨百餘區井水皆竭又其府中列栢樹常有野鳥數千棲宿其上晨去暮來號曰朝夕鳥鳥去不來者數月長老異之後果廢禦史大夫爲大司空是其徵也】

建章宮武帝太和元年柏梁殿災粵人勇之曰粵俗有火災卽復起大屋以厭勝之帝於是作建章宮度爲千門萬戶宮在未央宮西長安城外帝於未央宮營造日廣以城中爲小乃於宮西跨城池作飛閣通建章宮構輦道以上下【輦道爲閣道可以乘車而行】宮之正門曰閶闔【以象天門】髙二十五丈亦曰壁門左鳯闕【闕上有金鳯髙丈餘】髙二十五丈右神明臺【言臺髙可居神明】門內北起別風闕【在閶闔門內以其出宮垣識風從何處來以爲闕名也】髙五十丈對峙井幹樓髙五十丈輦道相屬焉連閣皆有罘罳【連閣曲閣也以覆重刻垣墉屛翳之處畫以雲气鳥獸其形罘罳然】前殿下視未央其西則廣中殿受萬人三輔舊事云建章周回三十里東起別風闕髙二十五丈乘髙以望逺又於宮門北起圓闕髙二十五丈赤眉賊壊之西京賦云圓闕聳以造天若雙碣之相望是也廟記云建章宮北門髙二十五丈建章北闕門是也又有鳯凰闕漢武帝造髙七十七丈五尺鳯凰闕亦名別風闕又云嶕峣闕在圓闕門內二百步繁欽建章序云秦漢規模廓然毀泯惟建章鳯闕巋然獨存𨿽非象魏之制亦一代之巨觀也古歌雲長安城西有雙闕上有雙銅雀一鳴五穀生再鳴五穀熟案銅雀卽銅鳯凰也楊震闗輔古語雲長安民俗謂鳯凰闕爲貞女樓【司馬相如賦云豫章貞女樹長千仞大連抱冬夏常靑未嘗雕落若有貞節故以爲名也】漢書曰建章宮南有玉堂璧門三層臺髙三十丈內玉堂殿十二門階陛皆玉爲之鑄銅鳯髙五尺飾黃金棲屋上下有轉樞向風若翔椽首薄以碧玉因曰璧門建章有駘蕩馺娑枍詣天梁奇寶鼓簧等宮又有玉堂神明臺疏圃鳴鑾奇華銅柱函徳二十六殿太液池唐中池【晉書苻堅載記呂光發長安堅送於建章宮】駘蕩宮春時景物駘蕩滿宮中也

馺娑宮馺娑馬行疾貌馬行迅疾一日之間徧宮中言宮之大也

枍詣宮枍詣木名美木盛茂也

天梁宮梁木至於天宮之髙也四宮皆在建章宮奇華殿在建章宮旁四海夷狄器服珍寶火浣布切玉刀巨象大雀師子宛馬充塞其中

鼔簧宮漢宮閣疏云在建章宮西北

神明臺漢書云建章有神明臺廟記曰武帝造祭仙人處髙五丈上有承露盤有銅仙人舒掌捧銅盤玉杯以承云表之露以露和玉屑服之以求仙道長安記仙人掌大七圍以銅爲之魏文帝徙銅盤折聲聞數十里【宋書五行志魏明帝靑龍中盛修宮室西取長安金狄承露盤折聲聞數十里金狄泣於是因畱霸城】鳯闕宮殿疏曰建章宮東有鳯闕髙二十餘丈師古曰闕闤上有銅鳯闗中記曰建章宮圓闕臨北道鳯在上號曰鳯闕

右建章宮

桂宮漢武帝造在未央宮北周回十餘里漢書曰桂宮有紫房復道通未央宮闗輔記云桂宮在未央北中有明光殿土山復道從宮中西上城至建章神明臺蓬萊山【水經注未央宮北卽桂宮也周十餘里內有明光殿走狗臺柏梁臺舊乘復道用相逕通故張衡西京賦曰鉤陳之外閣道穹窿屬長樂與明光逕北通於桂宮】三秦記未央宮漸臺西有桂宮中有明光殿皆金玉璣珠爲簾箔西京雜記云武帝爲七寶牀雜寶案厠寶屏風列寶帳設於桂宮時人謂之四寶宮漢書孝哀傳皇后退居桂宮

右桂宮

北宮在長安城中未央宮北近桂宮周回十里髙帝時制度艸創孝元增修之中有前殿廣五十步珠簾玉戶如桂宮漢書呂太后崩孝惠皇后廢處北宮又哀帝崩貶皇太后趙氏爲孝成皇后退居北宮

壽宮北宮有神仙宮壽宮張羽旗設供具以禮神君神君來則肅然風生帷帳皆動

紫房復道漢書孔光傳成帝母太皇太后自居長樂宮帝祖母定陶太后在國邸詔問當何居光不欲令後與帝旦夕相近卽議以爲定陶太后宜攺築宮大司空何武曰可居北宮上從武言北宮有紫房道通未央宮【師古曰復讀曰復】傅太后從復道朝夕至帝所程大昌雍錄曰天子之居當爲正宮其外皆離宮漢都長安若未央則其剏爲至長樂則因秦而加葺治者也

西宮初成朝諸侯羣臣乃於長樂叔孫緜蕞蓋首施乎此不在未央也至髙帝登假亦在長樂則長樂也者旣以爲居又以受朝無異乎正宮矣然自惠帝以後人主皆居未央而長樂常奉母后則𨿽長樂亦當名爲離宮而未央當爲正宮也故凡語及長樂者多曰東朝則其名固以分乎正宮矣至於甘泉𨿽在長安東北三百里外爲夫方士輩多雲古帝王之所嘗都故武帝立朝邸其上而藩侯裔長有來朝者亦皆受之於此若其常制則類以五月往八月還蓋避暑耳此外如建章桂宮北宮之類𨿽在都城亦離宮矣

右北宮

明光宮武帝太初四年起在長樂宮後南與長樂宮相連屬漢書成都侯商嘗疾欲避暑從上借明光宮王莽始建國元年攺明光宮爲定安館定安太后居之又曰武帝求仙起明光宮發燕趙美女三千人充之率取二十以下十五以上年滿三十者出嫁之掖庭令總其籍有元出者隨補之【雍錄云漢有明光宮三一在北宮南與長樂相連者武帝太初四年起卽王商所借以避暑者也別有明光宮在甘泉宮中亦武帝所起發燕趙美女三千人充之至尙書郎主作文書起艸更直於建禮門內則近明光殿矣建禮門內得神仙門神仙門內得明光殿約其方向必在未央正宮殿中則臣下奏事之地也建禮門神仙門明光殿此三名者不見於國志至歷代宮名之書則於後漢門名有建禮門豈此之所載明光殿者東都之殿耶】

太子宮甲觀太子宮有甲觀畫堂漢書曰孝成皇帝元帝太子也母曰王皇后元帝在太子宮生甲觀畫堂注曰甲者甲乙丙丁之次元後傳曰見於丙殿此則例也畫堂謂宮殿中彩畫之堂

右長安城內宮

永信宮哀帝尊恭皇太后曰帝太太后稱永信宮中安宮哀帝尊恭皇后帝太后稱中安宮

養徳宮趙王如意年幼未能就外傅戚姫養之趙王內傅趙媼傅之號其室曰養徳宮【西京雜記同又曰後攺爲魚藻室】右長安宮異名

長門宮離宮在長安城東【漢書東方朔傳更名竇太主園爲長門宮如淳曰竇太主園在長門長門在長安城東南】孝武陳皇后得幸頗妬居長門宮【史記封禪書正義曰括地誌雲長安門故亭在雍州萬年縣東北苑中後館陶公主長門園武帝長門宮卽此】鉤弋宮孝武鉤弋夫人有寵生昭帝妊娠十四月上曰聞昔堯十四月而生今鉤弋亦然乃命所生門曰堯母門所居曰鉤弋宮漢武故事曰鉤弋室在直門之南儲元宮在長安城西漢書外戚傳信都太后與信都王俱居儲元宮

宣曲宮在昆明池西孝宣帝曉音律常於此度曲因以爲名【龍淵宮漢書元帝三年勅決河起龍淵宮服防曰宮在長安西作銅飛龍故以爲宮名】右長安城外離宮

甘泉宮一曰云陽居史記秦始皇二十七年作甘泉宮及前殿築甬道【築垣墻於街巷】自咸陽屬之闗輔記曰林光宮一曰甘泉宮秦所造在今池陽縣西甘泉山宮以山爲名周匝十餘里漢武帝建元中增廣之周十九里去長安三百里望見長安城黃帝以來圜丘祭天處【漢書地理誌云陽縣有休屠金人及徑路神祠三所郊祀志云陽有徑路神祠祭休屠王也孟庸曰匈奴祭天處在云陽甘泉山下秦奪其地徙休屠右地程大昌曰匈奴傳云霍去病出隴西過焉耆千餘里得休屠王祭天金人師古曰作金人以爲天神之主而祭之卽佛像是其遺法也武帝嘉休屠王來降而爲澤邪所殺故以其像祠諸甘泉又取休屠王列之典祀而以爲徑路孟庸乃謂甘泉本匈奴祭天之地爲秦所奪豈不謬哉】遁甲開山圖云云陽先王之墟武帝造闕於南以象方色於甘泉更置前殿始造宮室有芝生甘泉殿邊房中漢舊儀云芝有九莖金色緑葉朱實夜有光乃作芝房之歌帝又取紫殿雕文刻鏤黼黻以玉飾之成帝永始四年行幸甘泉郊泰畤神光降於紫殿今案甘泉宮北防有槐樹今謂玉樹根幹盤峙二三百年木也楊震闗輔古語云耆老相傳咸以爲此樹卽揚雄甘泉賦所謂玉樹靑蔥者也甘泉有髙先宮又有林光宮有長定宮竹宮通天臺通靈臺武帝作迎風館於甘泉山後加露寒儲胥二館皆在云陽甘泉中西廂起徬徨觀築甘泉苑建元中作石闕封巒鳷鵲觀於苑垣內宮南有昆明池苑南有棠梨宮【西京雜記曰成帝設云帳云幄云幕於甘泉紫殿世謂三云殿】

長定宮在林光宮三輔決錄曰後從帝行幸甘泉宮居長定宮孝成許皇后廢處昭臺宮嵗余徙長定宮竹宮甘泉祠宮也以竹爲宮天子居中漢舊儀云竹宮去壇三里

棠梨宮在甘泉苑垣外云陽南三十里

通靈臺王褒云陽記曰鉤弋夫人從至甘泉而卒葬云陽武帝思之起通靈臺於甘泉宮有一靑鳥集臺上往來至宣帝時不至

右甘泉宮

昭臺宮在上林苑中孝宣霍皇后廢處昭臺宮後十二嵗徙雲林館乃自殺

犬臺宮在上林苑中長安西二十八里漢書江充召見犬臺宮

扶荔宮在上林苑中武帝元鼎六年破南越起扶荔宮【宮以荔枝得名】以植所得奇艸異木菖蒲百本山姜十本甘蕉十二本畱求子十本桂百本蜜香指甲花百本龍眼荔枝檳榔橄欖千嵗子甘橘皆百餘本土木南北異宜嵗時多枯瘁荔枝自交趾移植百株於庭無一生者連年猶移植不息後數嵗偶一株稍茂終無華實帝亦珍惜之一旦萎死守吏坐誅者數十人遂不復蒔矣其實則嵗貢焉郵傳者疲斃於道極爲生民之患至後漢安帝時交趾郡守極陳其獘遂罷其貢西京雜記曰初修上林苑羣臣遠方各獻名果異樹亦有制爲美名以標奇麗梨十紫梨靑梨【實大】芳梨【實小】大谷梨細葉梨縹葉梨金葉梨【出瑯琊王野家太守王唐所獻】瀚海梨【出瀚海北耐寒不枯】東王梨【出海中】紫條梨棗七弱枝棗玉門棗棠棗靑華棗梬棗赤心棗西王棗【出昆侖山】栗四侯栗榛栗瑰栗嶧陽栗【嶧陽都尉曹龍所獻大如拳】桃十秦桃榹桃緗核桃金城桃倚葉桃紫文桃霜桃【霜下可食】胡桃【出西域】櫻桃含桃李十五紫李緑李朱李黃李靑李綺李靑房李同心李車下李含枝李顏淵李【出魯】羌李金枝李燕李蠻李侯李柰三白柰紫柰【花紫色】緑柰【花緑色】查三蠻查羌查猴查椑三靑椑赤葉椑鳥椑棠四赤棠白棠靑棠沙棠梅七朱梅紫葉梅紫華梅同心梅麗枝梅燕梅猴梅杏二文杏【材有文彩】蓬萊杏【東郡都尉於吉所獻一株花雜五色六出云是仙人所食】桐三猗桐梧桐荊桐林檎十株枇杷十株橙十株安石橊楟十株黃銀樹十株槐六百四十株千年長生樹十株萬年長生樹十株扶老木十株守宮槐十株金明樹二十株揺風樹十株琉璃樹七株池離樹十株離婁樹十株白兪�桂�杜蜀漆樹十株柟四株樅七株栝十株楔四株楓四株

葡萄宮在上林苑西哀帝元壽二年單於來朝上以太嵗厭勝所在捨之上林苑葡萄宮

承華殿在上林苑武帝內傳七月七日上於承華殿齋忽有一靑鳥從西方來集殿前上問東方朔朔曰此西王母欲來也有頃王母至

右上林苑內離宮

宜春宮本秦之離宮在長安城東南杜縣東近下杜漢書武帝建元三年微行東遊宜春

鼎湖宮在湖城縣界【一說在藍田有亭】昔黃帝采首山銅以鑄鼎鼎成有龍下迎帝仙去小臣攀龍髯而上者七十二人漢武帝於此建宮【按湖當作胡雄傳南至宜春鼎胡禦宿昆吾韋昭以爲近宜春是也故武帝病鼎胡卒起幸甘泉而行右內史界不在湖城明矣】

長楊宮本秦離宮漢修飾之在盩厔縣東南三十里宮中有垂楊數畆因爲宮名秋冬校獵天子於上臨觀焉【水經注曰渭水北流長楊宮西】

五柞宮在扶風盩厔宮中有五柞樹因以爲名五柞皆連抱上枝防覆數十畆漢書武帝後元二年二月行幸盩厔五柞宮

集靈宮集仙宮存仙殿存神殿望仙臺望仙觀俱在華陰縣界皆武帝宮觀名也華山記及三輔舊事云昔有太乙眞人茅盈內記始皇三十一年九月庚子盈曾祖父蒙於華山乘雲駕龍白日升天武帝卽其地造宮殿嵗時祈禱焉漢書華陰有集靈宮

思子宮武帝悟戾太子無罪被殺作思子宮爲歸來望思之臺於湖

黃山宮在興平縣西三十里【元和志作西南】漢書槐裏有黃山宮【在澇水入渭之下渭在東南】東方朔傳武帝微行西至黃山宮【元後傳集黃山宮水經注渭水東北逕黃山宮南西京賦上林禁苑繞黃山而欵牛首山海經注始平槐裏縣有黃山上故有宮漢惠帝所造】

步壽宮宣帝神爵二年鳯凰集祋祤縣鳯凰集處得玉寶乃起步壽宮案秦亦有步壽宮與此名同地異池陽宮在池陽南上原之阪有長年阪去長安五十里

梁山宮在好畤界【見上】

萬嵗宮在汾陰武帝造宣帝元康四年幸萬嵗宮回中宮史記秦始皇二十七年巡隴西北地出並頭過回中漢書文帝十四年匈奴入蕭闗殺都尉燒回中宮候騎至雍武帝元狩四年幸雍通回中道遂北出蕭闗又有三良宮相近

首山宮武帝元封元年封禪後夢髙祖坐明堂朝羣臣於是祀髙祖於明堂以配天還作首山宮以爲髙靈館【孝武紀元封六年冬行幸回中春作首山宮】

右各郡縣離宮

漢畿內千里並京兆治之內外宮館一百四十五所班固西都賦云前乘秦嶺後越九東薄河華西涉岐雍宮觀所歷百有餘區秦離宮二百漢武帝往往修治之

歷代帝王宅京記卷五﹤史部﹐地理類﹐都會郡縣之屬﹐歷代帝王宅京記﹥

欽定四庫全書

歷代帝王宅京記卷六

昆山顧炎武撰

關中四

漢

上林苑【以下苑囿】漢上林苑卽秦之舊苑也漢書云武帝建元三年開上林苑東南至藍田宜春鼎湖禦宿昆吾旁南山而西至長楊五柞北繞黃山瀕渭水而東周袤三百里離宮七十所皆容千乘萬騎漠宮殿疏云方三百四十里漢舊儀云上林苑方三百里苑中養百獸天子秋冬射獵取之帝初修上林苑羣臣逺方各獻名果異卉三千餘種植其中亦有制爲美名以標奇異苑中有昆明觀武帝置又有繭觀【漢書元後傳春幸繭觀率皇后列侯夫人桑師古曰漢宮閣疏云上林苑有繭觀】平樂觀逺望觀燕升觀觀象觀便門觀白鹿觀三爵觀陽祿觀陰徳觀鼎郊觀樛木觀椒唐觀魚鳥觀元華觀走馬觀柘觀上蘭觀【元後傳校獵上蘭師古曰上蘭觀名在上林中】郎池觀當路觀皆在上林苑又舊儀曰上林有令有尉禽獸簿記其名數【張釋之傳上問上林尉諸禽獸簿】又有上林詔獄主治苑中禽獸之事屬水衡又上林苑中有六池市郭宮殿魚臺大臺獸園【西京雜記云茂陵富民袁廣漢藏鏹巨萬家僮八九百人於北山下築園東西四里南北五里激流水注其中搆石爲山髙十餘丈連延數里養白鸚鵡紫鴛鴦犛牛靑兕奇獸珍禽委積其間積沙爲洲峙激水爲波濤致江鷗海鶴孕雛產鷇延浸林池奇樹異艸靡不培植屋皆徘徊連屬重閣修廊行之移晷不能徧也廣漢後有罪誅沒入爲官園鳥獸艸木皆移入上林苑中】

甘泉宮武帝置緣山谷行至云陽三百八十一里西入扶風北周回五百四十里苑中起宮殿臺閣百餘所有仙人觀石闕觀封巒觀鳷鵲觀

禦宿苑在長安城南禦宿川中漢武帝爲離宮別館禁禦人不得入往來逰觀止宿其中故曰禦宿三秦記云禦宿園出栗十五枚一勝大梨如五勝落地則破其取梨先以布囊盛之號曰含消此園梨也【漢書百官表水衡都尉武帝元鼎二年初置掌上林苑屬官有禦羞令丞如淳曰禦羞地名也在藍田雄傳謂之禦宿師古曰禦宿則今長安城南禦宿川也不在藍田羞宿音相近故或云禦羞或云禦宿耳羞者珍羞所出宿者止宿之義元後傳作籞宿】

思賢苑西京雜記曰孝文帝爲太子立思賢苑以招賔客苑中有堂室六所客館皆廣廡髙軒屏風幃褥甚麗

博望苑武帝爲太子開博望苑以通賓客在長安城南杜門外五里有遺址

西郊苑漢西郊有苑囿林麓藪澤連亙繚以周垣四百餘里離宮別館三百餘所【按此疑是苑囿之總名非別有一西郊苑】樂逰苑在杜陵西北宣帝神爵三年起【關中記曰宣帝立廟於曲江之北號樂逰按其處則今之所謂樂逰廟是西京雜記曰樂逰苑自生玫瑰樹樹下有苜蓿苜蓿一名懷風時人或謂之光風風在其間常蕭蕭然日照其花有光采故名苜蓿爲懷風茂陵人謂之連枝艸】宜春下苑在杜陵東【晉灼曰史記云葬二世杜南宜春苑中師古曰宜春下苑卽今京城東南隅曲江是貢禹謂省宜春下苑以與貧民卽此】

廣明苑水經注其一渠東逕奉明縣廣城鄕之廣明苑南史皇孫及王夫人葬於郭北宣帝遷苑南以爲悼園益園民千六百家立奉明縣以奉二園園在東都門昌邑王賀自霸陵禦法駕郎中令龔遂驂乘至廣明東都門是也

三十六苑漢儀注太僕牧師諸苑三十六所分布北邊西邊以郎爲苑監官官奴婢三萬人養馬三十萬匹養鳥獸者通名爲苑故謂牧馬處爲苑

梨園云陽宮記曰云陽車箱阪下有梨園一頃梨數百株靑翠繁密望之如車蓋

昆明池【以下池沼】漢武帝元狩四年穿在長安西南周回四十里西南夷曰天子使使求身毒國而爲昆明所閉天子欲伐之昆明國有滇池方三百里故作池以象之以習水戰因名曰昆明池【漢書曰元狩三年減隴西北地上郡戍卒之半及吏弄法者謫之穿此池】食貨志曰時越欲與漢用船戰逐乃大修昆明池三輔舊事曰昆明池地三百三十二頃中有戈船各數十樓船百艘船上建戈矛四角悉垂旛旄旍葆麾蓋照灼涯涘舊圖曰上林苑有昆明池周匝四十里廟記曰池中後作豫章大船可載萬人上起宮室因欲防戱養魚以給諸陵祭祀余付長安尉【西京雜記作付長安市賣之】三輔故事又曰池中有豫章臺及石鯨刻石爲鯨魚長三丈每至雷雨常鳴吼鬛尾皆動【西京雜記曰後世祭之以祈雨往往有驗】一說甘泉宮南有昆明池池有靈波殿皆以桂爲殿柱風來自香又曰池中有龍首船常令宮女泛舟池中張鳯蓋建華旗作櫂歌雜以鼔吹帝禦豫章觀臨觀焉關輔古語曰昆明池中有二石人立牽牛織女於池之東西以象天河張衡西京賦曰昆明堂沼黒水元址牽牛立其右織女居其左今有石父石婆神祠在廢池疑此是也武帝初穿池得黒土帝問東方朔朔曰西域胡人知之乃問之西域人曰刼燒之餘灰也【魏書世祖太平眞君元年二月發長安五千人浚昆明池髙祖太和二十一年四月戊寅幸昆明池周書閔帝欲觀魚於昆明池博士姜須諌乃止明帝二年六月辛未幸昆明池隋書文帝開皇十二年七月壬戌幸昆明池舊唐書髙祖武徳六年三月乙未幸昆明池宴百官九年三月辛夘幸昆明池太宗貞觀五年正月癸酉大搜於昆明池代宗大歷二年二月壬午幸昆明池踏靑武宗紀防昌元年二月壬寅幸昆明池陳王固聘西魏宴昆明池魏人以南人嗜魚大設罟网固以佛法咒之遂一鱗不獲周太祖往昆明池觀漁行至城西漢故倉地顧問左右莫有知者或曰蘇綽博物多通請問之太祖召綽綽具以狀對綽有口辯應對如流太祖益嘉與綽並馬徐行而至他竟不設网罟而還】徳宗貞元十三年命京兆尹韓臯充使浚之追尋漢制引交河澧水合流入池

鎬池在昆明池北卽周之故都也廟記曰長安城西有鎬池在昆明池北周匝二十五里漑地三十三頃史記秦始皇三十六年使者從關東夜至華陰平舒道有人持璧遮使者曰爲吾遺鎬池君因言曰今年祖龍死使者問其故忽不見置其璧去使者奉璧具以聞始皇黙然良久曰山不過知一歳事也退言曰祖龍者人之先也使禦府視璧乃二十八年渡江所沈璧也滄池在長安城中舊圗云未央宮有滄池言池水蒼色也【水經注曰沈水枝渠於章門西引水入城東爲滄池池在未央西】

太液池在長安故城西建章宮北未央宮西南太液者言其津潤所及廣也關輔記云建章宮北有池以象北海刻石爲鯨魚長三丈漢書曰建章宮北治大池名曰太液池中起三山以象瀛洲蓬萊方丈刻金石爲魚龍奇禽異獸之屬廟記曰建章宮北池名太液周回十頃有采蓮女鳴鶴之舟三輔舊事云日出谷浴於咸池卽虞淵卽暮此池象之也昭帝始元元年春黃鵠下建章宮太液池【西京雜記曰太液池邊皆是雕胡紫萚緑節之類菇之有米者長安人謂之雕胡葭蘆之米解葉者謂之紫萚菇之有首者謂之緑莭其間鳬雛雁子布滿充積又多紫緑鼈池邊多平沙沙上鵜鶘鷓鴣防防鴻鵵動輒成羣又曰太液池中有鳴鶴舟容與舟淸曠舟采菱舟越女舟太液池西有一池名孤樹池池中有洲洲上煔樹一株六十餘圍望之重重如蓋故取爲名王嘉拾遺記曰成帝嘗以秋日與趙飛燕戱於太液池以沙棠木爲舟以雲母飾於鷁首一名云舟又刻桐木爲虯龍雕飾如眞夾云舟而行以紫桂爲舵及觀雲棹水玩擷菱蕖帝毎憂輕蕩以驚飛燕命佽飛之士以金鎖纜云舟於波上毎輕風時至飛燕殆欲隨風入水帝以翠纓結飛燕之裙今太液池尙有避風臺卽飛燕結裙之處】

唐中池周回十二里在建章宮太液池旁

百子池在建章宮西西京雜記曰漢時宮中嘗以七月七日臨百子池作於闐樂

十池上林苑有初池糜池牛首池【司馬相如上林賦曰濯鷁牛首郭璞注曰牛首池在丰水西北近漕河】蒯池積艸池【西京雜記曰池中有南越王趙佗所獻瑚樹髙一丈二尺一本三柯有四百六十二條名曰絳火樹夜有光景常欻然】東陂池西陂池當路池大臺池郎池牛首池在上林苑中西頭蒯池生蒯艸以織席西陂池郎池皆在古城南上林苑中陂郎二水名因爲池初學記引三秦記曰漢上林有池十五所承露池昆靈池池中有倒披蓮連錢荇浮浪根菱天泉池上有連樓閣道中有子宮防子池龍池魚池牟首池蒯池菌鶴池西陂池當路池東陂池太一池牛首池積艸池糜池舎利池百子池【以上共十名未詳】

少府佽飛外池漢儀注佽飛具矰繳以射鳬雁給祭祀故有池【孝元紀初元二年詔罷少府佽飛外池嚴禦池田假與貧民】

酒池在長安故城中廟記曰長樂宮中有魚池酒池池上有肉炙樹秦始皇造漢武行舟於池中酒池北起臺天子於上觀牛飲者三千人又曰武帝作以誇羌胡飲以鐡杯重不能舉皆抵牛飲西徵賦云酒池監於商辛追覆車而不悟

影娥池在建章宮武帝鑿池以玩月其旁起望鵠臺琳池昭帝始元元年穿廣千步【王嘉拾遺記曰池中植分枝荷一莖四葉狀如駢蓋日照則葉防根莖若葵之衛足名曰低光荷實如元珠可以飾佩花葉葳蕤芬馥之气徹十餘里食之令人口气常香益脈治病帝時命水嬉防燕永日以文梓爲船木蘭爲舵刻飛燕翔鷁飾於船首隨風輕漾畢景防歸起商臺於池上今臺無遺址溝池已平又曰元鳯二年於琳池之南起桂臺以望逺東引太液之水有一連理桂樹上枝跨於渠水下枝隔岸而南生於上枝同一株】

鶴池在長安城西

盤池在長安城西北

冰池在長安西舊圗云西有彪池亦名聖女泉蓋冰彪聲相近而訛也

蒲池漢書郊祀志五帝廟臨渭其北穿蒲池

靈臺【以下臺榭】在長安西北八里漢始曰淸臺本爲候者觀陰陽天文之變更名曰靈臺郭緣生述徵記曰長安宮南有靈臺髙十五仭上有渾儀張衡所制又有相風銅鳥遇風乃動有銅表髙八尺長一丈三尺廣尺二寸題曰太初四年造

柏梁臺武帝元鼎二年起在未央宮北門內三輔舊事云以香柏爲梁也帝嘗置酒其上詔羣臣和詩能七言詩者乃得上五行志太初元年十月未央宮柏梁臺災

漸臺在未央宮髙十丈【一作三十丈】漸侵也言爲池水所漸一說漸臺星名也【晉天文志漸臺四星在織女東南臨水之臺也】水經注曰未央宮西有滄池池中有漸臺【師古曰未央殿西南有滄池池中有漸臺】漢兵起王莽死於此臺南有璧門三層髙三十餘丈中殿十二問階陛咸以玉爲之鑄銅鳯五丈飾以黃金樓屋上椽首薄以玉璧因曰璧玉門也

神明臺【見建章宮】

涼風臺在長安故城西建章宮北關輔記曰建章宮北作涼風臺積水爲樓

長樂宮有魚池臺酒池臺秦始皇造又有著室臺鬭雞臺走狗臺壇臺漢韓信射臺又未央宮有果臺東西山二臺未央宮有鉤弋臺通靈臺望鵠臺眺瞻臺桂臺商臺避風臺【並見上】

通天臺武帝元封二年作甘泉通天臺漢舊儀云通天者言此臺髙通於天也漢武故事築通天臺於甘泉去地百餘丈雲雨悉在其下望見長安城武帝時祭泰一上通天臺舞八歳童女三百人祠祀招仙人祭泰一云令人升通天臺以候天神天神旣下祭所若大流星乃舉烽【當作爟】火而就行宮望拜上有承露盤仙人掌擎玉杯以承云表之露元鳯間臺自毀榱桶皆化爲龍鳯隨風雨飛去西京賦云通天眇而竦峙徑百常而莖擢上瓣華以交紛下刻陗其若削亦曰候神臺又曰望仙臺以候神明望神仙也

長楊榭在長楊宮秋冬校獵其下命武士搏射禽獸天子登此以觀【臺上有木曰榭】

豫章觀【以下觀閣】武帝造在昆明池中亦曰昆明觀一說曰上林苑中有昆明池館桓譚新論云元帝被疾逺求方士漢中送道士王仲都詔問所能對曰能忍寒乃以隆冬盛寒日令袒載駟馬於上林昆明池上環以冰而禦駟者厚衣狐裘寒戰而仲都無變色臥於池上曛然自若卽此也

飛亷觀在上林苑武帝元封二年作飛防神禽能致風气者武帝以銅鑄置觀上因以爲名髙四十丈後漢明帝永平五年至長安迎取飛防並銅馬置上西門外爲平樂觀董卓悉銷以爲錢

屬玉觀在扶風屬玉水鳥似防防以名觀也宣帝甘露二年行幸萯陽宮屬玉觀

靑梧觀在五柞宮之西西京雜記曰觀前有三梧桐樹下有石麒麟二枚刋其脇文字是秦始皇驪山墓上物也頭髙一丈三尺東邊者前左腳折去有赤如血父老謂其有神皆含血屬筋焉

射熊觀在長楊宮

石闕觀封巒觀云陽宮記雲宮東北有石門山岡巒糾紛幹霄秀出有石巖容數百人上起甘泉觀甘泉賦云封巒石闕彌迆乎延屬

白楊觀在昆明池東

長平觀在池陽宮臨涇水【亦作館元後登長平館臨涇水而覽焉後漢書獻帝紀韓遂馬騰與郭汜樊稠戰於長平觀遂騰敗績注前書音義曰長平阪名也上有觀在池陽宮南去長安五十里】

龍臺觀在丰水西北近渭

涿木觀在上林苑

細栁觀在長安西北三輔舊事云漢文帝遣將軍周亞父屯細栁今呼古徼是也

仙人觀霸昌觀蘭池觀安臺觀淪沮觀在城外又有禁觀董賢觀蒼龍觀當市觀旗亭樓馬伯騫樓在城內繭館漢宮闕疏云上林苑有繭館蓋蠶繭之所也麒麟朱鳥龍興含章皆館名

石渠閣蕭何造其下礲石爲渠以導水若今禦溝因爲閣名所藏入關所得秦之圗籍至成帝又於此藏祕書焉三輔故事云在未央宮殿北甘露中五經諸儒雜論於石渠閣

天祿閣藏典籍之所在未央宮殿北漢宮殿疏雲天祿麒麟閣蕭何造以藏祕書處賢才也劉向於成帝之末校書天祿閣專精覃思夜老人著黃衣植靑藜杖扣閣而進見向暗中獨坐誦書老父乃吹杖端煙然因以見向授五行洪範之文恐辭說繁廣忘之乃裂裳及紳以說其言至曙而去請問姓名云我是太乙之精天帝聞夘金之子有博學者下而觀焉乃出懷中竹牒有天圖地文之書曰余略授子焉至子歆従授其術向亦不悟此人焉

麒麟閣在未央宮廟記云蕭何造【張晏曰武帝獲麒麟時作】漢書宣帝思股肱之美乃圗霍光等十一人於麒麟閣三秦記云未央宮有堯閣廟記云未央宮有白虎閣屬車閣掖門漢書呂后紀朱虛侯章從太尉勃請卒千人入未央宮掖門師古曰非正門而在兩旁若人之臂掖也永巷永長也宮中之長巷幽閉宮女之有罪者武帝時攺爲掖庭置獄焉【列女傳周宣王姜後脫簮珥待罪永巷】

辟雍在長安城西七里漢書河間獻王來朝獻雅樂武帝謝之三雍宮卽此【禮樂志曰成帝時犍爲郡水濵得古磬十六枚劉向說帝宜興辟雍焉水經注曰渭水又東合漕渠又東逕長安縣東逕明堂南舊引水爲辟雍處在鼎路門東七里其制上圎下方九宮十二室四向五色堂北三百步有靈臺是漢平帝永始四年立渠南有漢故圎丘成帝建始二年罷雍五畤始祀皇天上帝於長安南郊應劭曰天郊在長安南卽此也】

明堂在長安西南七里漢書曰武帝初卽位向儒術以文學爲本議立明堂於城南以朝諸侯應卲注曰漢武帝造明堂王莾修飾令大

圓丘在昆明故渠南髙二丈周回百二十步

太學在長安城西北七里王莽作宰衡時建弟子捨萬區起市郭上林苑中三輔舊事云漢太學有市有獄漢立四廟祖宗廟異處不序昭穆

太上皇廟在長安故城中香室街南鴻翔府北關輔記曰在酒池北

髙祖廟在長安故城中關輔記曰秦廟中鐘四枚皆在漢髙祖廟中三輔舊事云髙廟鐘重十二萬觔漢舊儀云髙祖廟鐘十枚各受十石撞之聲聞百里漢書文帝時盜取髙廟玉環故事雲光武至長安以宗廟燒蕩爲墟乃徙都雒陽取十廟合於髙廟作十二室太常卿一人別治長安主知髙廟事髙廟有便殿凡言便殿便室便坐者皆非正大之處所以就便安也

髙園於陵上作之旣有正寢以象平生正殿路寢也又立便殿於寢側以象休息閒宴之處也

原廟孝恵更於渭北建髙帝廟謂之原廟漢書叔孫通傳曰惠帝爲東朝長樂宮及閒往【師古曰非大朝時中間小謁見】數蹕煩民作復道【復讀曰】方築武庫南【如淳曰方始築武庫南也】通奏事因請間曰陛下何事築復道髙帝寢衣冠月出逰髙廟【應劭曰月旦出髙帝衣冠備法駕名曰防衣冠晉灼曰黃圗髙廟在長安城門街東寢在桂宮北】子孫柰何乘宗廟道上行哉帝懼曰急壞之通曰人主無過舉【師古曰舉事不當有過失】今己作百姓皆知之矣願陛下爲原廟渭北【師古曰原重也先已有廟今更立之故云重也】衣冠月出防之蓋廣宗廟大孝之本上乃詔有司立原廟

帝廟在髙帝廟後

文帝廟號顧成【見上】

景帝廟號徳陽宮【史記孝景中四年二月置徳陽宮瓚曰是景帝廟也帝自作之諱不言廟故號爲宮】

武帝廟號龍淵今長安西茂陵東有其處作銅飛龍故以名

昭帝廟號徘徊

宣帝廟號樂遊【見上】

元帝廟號長壽

成帝廟號陽池

太上皇有寢廟園原廟昭靈後武哀王昭哀後皆有園孝皇帝有寢廟園孝文太后孝昭太后皆有園寢衛思後皇祖悼考皆有廟園廟曰奉明

元成之世祖宗廟在郡國者六十八合百六十七所京師自髙祖至宣帝與太上皇悼皇考各自居陵旁立廟並爲百七十六又園中各有寢便殿日祭於寢月祭於殿時祭於便殿寢日四上食廟歳二十五祠便殿歳四祠又月一遊衣冠四時祭宗廟用太牢列侯皆獻酎金以助祭【諸侯王及列侯歳時詣京師侍祠助祭】

南北郊天郊在長安城南北郊在長安城北所屬掌治壇墠郊宮歳時供帳以奉郊祀武帝定郊祀之事祠太乙於甘泉圎丘取象天形就陽位也祀后土於汾陰澤中方丘取象地形就陰位也至成帝徙泰畤后土於京師始祀上帝於長安南郊祀后土於長安北郊

漢初除秦社稷立漢社稷其後又立官社配以夏禹而不立官稷至平帝元始三年始立官稷於官社之後太上皇陵髙帝葬太上皇於櫟陽北原因置萬年縣於櫟陽大城內以爲奉陵邑其陵在東者太上皇在西者昭靈後也【太祖初居櫟陽故太上皇因在櫟陽十年太上皇崩葬北園】

髙祖長陵在渭水北去長安三十五里山東西廣一百二十步髙十三丈長陵城周七里一百八十步因爲殿垣門四出及便殿掖庭諸官寺皆在中

呂后陵在髙祖陵東按史記髙後合葬長陵注云漢帝後同塋則爲合塟不合陵也

帝安陵去長陵十里在長安城北三十五里安陵有果園鹿苑云

文帝霸陵在長安城東七十里因山爲藏不復起墳就其水名以爲陵號

景帝陽陵在長安城東北四十五里按景帝五年作陽陵山方百二十步髙十丈

武帝茂陵在長安城西北八十里建元二年初置茂陵邑本槐裏縣之茂鄕故曰茂陵周回三里三輔舊事云武帝於槐裏茂鄕徙戶一萬六千置茂陵髙一十四丈一百步茂陵園有鶴觀

昭帝平陵在長安城西北七十里去茂陵十里宣帝杜陵在長安城南帝在民間時好逰鄠杜間故葬此

元帝渭陵在長安城北五十六里

成帝延陵在扶風去長安六十二里王莽時遣使壊渭陵延陵園門罘罳曰毋使民復思也又以墨色洿其周垣

哀帝義陵在扶風渭城西北原上去長安四十六里平帝康陵在長安北六十里興平原口

文帝母薄太后南陵在霸陵南故曰南陵

昭帝母趙媫妤云陵在云陽甘泉宮南今人呼爲女陵

李夫人墓在茂陵西北一里東西五十步南北六十步髙八丈俗名英陵亦曰集仙臺

漢有長水中壘屯騎虎賁越騎步兵射聲胡騎八營宿衞王宮周廬直宿處

虎威章溝皆署名

武庫在未央宮蕭何造以藏兵器【水經注昆明故渠出二宮之間又東歷武庫北樗裏子葬於此史記樗裏子名疾秦王異母弟也滑稽多智秦人號曰智囊葬於渭南章臺之東曰後百歳當有天子之宮夾我墓樗裏子疾室在昭王廟西渭南陰鄕樗裏故俗謂之樗裏子至漢興長樂宮在其東未央宮在其西武庫正值其基秦人諺曰力則任鄙智則樗裏田蚡傳嘗請考工地益宅上怒曰君何不遂取武庫】

靈金內府太上皇防時佩一刀長三尺上有銘字難識傳云殷髙宗伐方時所作也髙祖以之斬白蛇及定天下藏於寶庫守藏者見白气如雲出戶狀若龍蛇呂后攺庫曰靈金藏帝卽位以此庫貯禁兵器名曰靈金內府

太倉蕭何造在長安城外東南【在禁苑西北距中衛橋與長安故城相接四面俱十三里亦苑中】

細栁倉嘉倉在長安西渭水北古徼西有細栁倉城東有嘉倉

未央大廏在長安故城中漢官儀曰未央宮六廏長樂承華等廏令皆秩六百石

翠華廏大略廏果馬廏軛梁廏騎馬廏大宛廏胡河廏騊駼廏皆在長安城外

霸昌觀馬廏在長安城外

都廏天子車馬所在中廏皇后車馬所在

獸圏九彘圏一在未央宮中【郡國志曰虎圏在通化門東二十五里】文帝問上林尉及馮媛當熊皆在此處獸圏上有樓觀蠶室行腐刑之所也司馬遷下蠶室

鐘室在長樂宮呂后傳韓信置鐘室中

作室尙方工作之所

蠻夷邸在長安城內槁街【師古曰若今鴻臚客館】

橫橋三輔舊事云秦造橫橋漢承秦制廣六丈三百八十步置都水令以掌之號爲石柱橋【漢末董卓燒之水經注曰橋之北首壘石水中故謂之石柱橋】

渭橋在長安城三里跨渭水爲橋秦始皇造刻石作力士孟賁等像

霸橋在長安東跨水作橋漢人送客至此橋折栁贈別王莽時霸橋災

便門橋武后作【見上】

飲馬橋在宣平城門外

楊溝長安禦溝謂之楊溝謂植髙楊於其上也長安九市廟記雲長安市有九各方二百六十六步六市在道西三市在道東凡四里爲一市致九州之人在突門夾橫橋大道市樓皆重屋又曰旗亭樓在杜門大道南又有當市橋有令署以察商賈貨財買賣貿易之事三府都尉掌之直市在富平津西南二十五里秦文公造物無二價故以直市爲名班固西都賦云九市開場貨別隧分張衡西京賦云廓開九市通闤帶闠旗亭五重俯察百隧是也又有栁市【漢宮闕疏細栁倉有栁市】東市西市【在醴泉坊帝紀六年六月起長安西市】郡國志長安大俠萬子夏居栁市史記司馬季主卜於東市鼂錯朝服斬於東市【西京雜記曰漢元始間太學列槐數百行諸生朔望防市各持其土物及經書買賣議論謂之槐市漢書百官表京兆有長安市令丞馮翊有長安四市長丞食貨志莽於長安及五都立五均官更名長安東西市令及洛陽邯鄲臨淄宛城都市長皆爲五均司市稱司東市稱京西市稱畿洛陽稱中餘四都各用東西南北爲稱皆置交易丞五人錢府丞一人】

長安八街九陌有香室街夕陰街尙冠前街三輔舊事雲長安城中八街九陌漢書劉屈妻梟首華陽街京兆尹張敞走馬章臺街陳湯斬郅支王首懸槁街長安城中閭里長安閭裏一百六十室居櫛比門巷修直潘嶽西徵賦尙冠修成黃棘宣明建陽昌陰北煥南平李善注皆裏名漢書萬石君石奮徙家長安戚裏宣帝爲曽孫舎長安尙冠裏劉向列女傳莭女長安人昌里人也

歷代帝王宅京記卷六

欽定四庫全書

歷代帝王宅京記卷七

昆山顧炎武撰

關中五

後漢

光武帝建武十九年修西京宮室

趙

晉書載記曰劉曜都長安起光世殿於前紫光殿於後繕宗廟社稷南北郊

立太學於長樂宮東小學於未央宮西曜命起酆明觀立西宮建淩霄臺於滈池又將於霸陵西南營壽陵侍中喬豫和苞諌止之省酆水囿以與貧民

後趙

晉書載記曰石季龍發雍洛秦並州十六萬人城長安未央宮

秦

晉書載記曰荷健僣卽皇帝位於太極前殿

置來賓館於平翔門以懷逺人起靈臺於杜門

荷堅起明堂繕南北郊

自永嘉之後庠序無聞堅頗畱心儒學王猛整齊風俗政理稱舉學校漸興關隴淸晏百姓丰樂自長安至於諸州皆夾路樹槐栁二十里一亭四十里一驛旅行者取給於途工商貿販於道百姓歌之曰長安大街夾樹楊槐下走朱輪上有鸞棲英彥雲集誨我萌藜

堅置聼訟觀於未央之南

後秦

晉書載記曰姚興時起浮圗於永貴裏立波若臺於中宮沙門坐禪者恆有千數

後魏

周書薛憕傳曰大統四年宣光淸徽殿成憕爲之頌

後周

周書明帝紀曰二年冬十二月癸亥太廟成

武成二年春三月辛酉重陽閤成

武帝本紀曰武成二年冬十二月攺作路門應門保定三年秋八月丁未攺作路寢

天和元年春正月辛己路寢成幸之令羣臣賦古詩京邑耆老並預防焉頒賜各有差

二年春三月癸酉攺武逰園爲道防苑丁亥初立郊丘壇壝制度

建徳元年冬十二月庚寅幸道防苑以上善殿壯麗遂焚之

六年夏五月己丑詔曰朕欽承丕緒寢興寅畏惡衣菲食貴昭儉約上棟下宇土階茅屋猶恐居之者逸造之者勞詎可廣廈髙堂肆其嗜欲往者家臣専任制度有違正殿別寢事窮壯麗非直雕墻峻宇深戒前王而締搆宏敞有逾淸廟不軌不物何以示後兼東夏初平民未見徳率先海內宜自朕始其路寢防義崇信含仁云和思齊諸殿農隙之時悉可毀撤雕琢之物並賜貧民繕造之宜務從卑朴

宣政元年春三月戊辰於蒲州置宮廢同州及長春二宮

帝身衣布袍寢布被無金寶之飾宮殿華綺者皆撤毀之攺爲土階數尺不施櫨栱其雕文刻鏤錦繡纂組一皆禁防後宮嬪禦不過十餘人

宣帝本紀曰大象二年春三月辛夘行幸同州乙未攺同州宮爲天成宮

帝所居宮殿帷帳皆飾以金玉珠寶光華燿極麗窮奢又以五色土塗所禦天徳殿各隨方色

隋

隋書髙祖本紀曰開皇四年夏六月壬子開渠自渭逹河以通漕運

十三年春二月丙子詔營仁壽宮

十八年冬十二月自京師至仁壽宮置行宮十有二所舊唐書封倫傳曰楊素將營仁壽宮引倫爲土木監隋文帝至宮所見制度奢侈大怒曰楊素爲不誠矣殫百姓之力雕飾離宮爲吾結怨於天下素惶恐慮將獲譴倫曰公當勿憂待皇后至必有恩詔明日果召素入對獨孤後勞之曰公知我夫妻年老無以娛心盛飾此宮豈非孝順素退問倫曰卿何以知之對曰至尊性儉故初見而怒然雅聴後言後婦人也惟麗是好後心旣恱帝慮必移所以知耳素嘆服曰揣摩之才非吾所及煬帝本紀曰大業五年春二月己未上禦崇徳殿之西院愀然不怡謂左右曰此先帝之所居實用增感情所未安宜於此院之西別營一殿

地理誌曰京兆郡城東西十八里一百一十五步南北十五里一百七十五步東面通化春明延興三門南面啟夏明徳安化三門西面延平金光開逺三門北面光化一門裏一百六市二

大興縣有甘泉宮

長安縣有仙都福陽太平等宮有舊長安城

盩厔縣有宜壽仙逰文山鳯凰等宮

鄠縣有甘泉宮

渭南縣有步壽宮

華陰縣有興徳宮

馮翊

朝邑縣有長春宮

扶風郡雍縣有岐陽宮

郿縣有安仁宮鳯凰宮

普潤縣有仁壽宮

唐

舊唐書【中間多參用冊府元及新唐書更不分別】髙祖本紀曰武徳元年夏五月攺隋大興殿爲太極殿昭陽門爲順天門秋七月庚申詔隋氏離宮遊幸之所並廢之

冬十月以武功舊宅爲武功宮

五年秋七月甲申作宏義宮【在宮城外西偏】初秦王居宮中承幹殿以秦王有定天下功特降殊禮別建此宮以居六年夏四月乙未以故第爲通義宮

冬十一月庚戌以奉義監爲龍躍宮【帝龍潛時莊捨也】武宮宅爲慶善宮

七年夏五月丙戌作仁智宮於宜君縣【宜君縣置於古祋祤城隋屬京兆郡時屬宜州】

八年夏四月甲申作太和宮於終南山【長安城南五十里有太和谷太和宮】

冬十月營永安宮攺名大明宮以備太上皇淸暑九年夏六月攺東宮宏禮嘉福等門爲光宣門

太宗本紀曰貞觀三年夏四月乙亥太上皇徙居宏義宮更名大安宮甲午上始禦太極殿

馬周傳曰周爲監察禦史上疏曰臣伏見大安宮在城之西其墻宇門闕之制方之紫極尙爲卑小臣伏以皇太子之宅猶處城中大安宮至尊所居更在城外𨿽太上皇遊心道素志存淸儉陛下重違慈防愛惜人力而畨夷朝見及四方觀者有不足瞻仰焉臣願營築雉堞修起門樓務從髙敞以爲萬方之望則大孝昭乎天下矣

二十年秋七月辛亥宴五品以上於飛霜殿殿在武門北因地形髙敞層閣三城軒欄相注又引水爲潔淥池樹白楊槐栁與陰相接以滌炎暑焉

冬十月司空房齡及將作大匠閻立徳大營北闕制顯道門觀並成

二十一年夏四月乙丑作翠防宮籠山爲苑自初栽至於設幄九日而罷宮正門北開謂之雲霞門視朝殿名爲翠微殿其寢殿含風殿並爲皇太子構別宮去臺連延裏余正門西開名金華門內殿名喜安殿

秋七月丙申作玉華宮於宜君縣之鳯凰谷帝手詔曰朕聞上代無爲檐茅而砌土中季華用檻玉而臺瓊燥溫之致𨿽同奢儉之情則異朕承皇王之緒執造化之綱包萬類於心端圗八紘於目際夷夏一軌區宇大同毎流鑑於前經常披懷而自朂思所以收驕閉逸捲欲除華而頃年以來憂勞煩結曁至玆歳風疾彌時重以景熾流金風湯溽暑邅回幾度旭暮增勞俯仰巖廊寢興添惟冀廓景延涼蕩玆虛惙近因羣下之志南營翠防本絕丹靑之工才假林泉之勢峯居隘乎蚊睫山逕險乎焦原𨿽一已之可娛念百僚之有倦所以載懷爽塏爰制玉華故遵意於朴厚本無情於壯麗尺版尺築皆悉抑庸寸作寸功故非虛役猶恐遐邇乖聽方輿怨咨非其樂勞人而竭力好峻宇而雕墻但以養性全生不獨在私在己怡神祈壽良以爲國爲人比者屢有徵行非無疲頓前歳問罪遼左去秋巡幸靈州今復土木頻興營繕屢動永言思此深念人勞一則以慙一則以愧何則匈奴爲患自古之十月防秋人血丹於水脈千里轉戰漠骨皓於塞垣當此之疲人不堪命尙興未央之役猶起甘泉之功今則毳幙穹廬取爲郡縣天山瀚海分爲苑池去旣往之長勞成將來之永逸譬回一年之役創此新宮想志士哲人不以爲言也布告黎庻明此意焉功旣成正門謂之南風門殿覆瓦餘皆葺之以茅帝以意在淸涼務從儉約匠人以爲層巖峻谷元覽遐長於是疏泉抗殿包山通苑皇太子所居南風門之東正門謂之嘉禮門殿名暉和殿其官曹寺署並皆創立微事營造庶物亦擾市取供而折畨和雇之費以巨億計矣及帝行幸勅奉禦王孝積於顯道門內起紫防殿十三間文甓重基髙敞宏壯帝見之甚悅【后妃傳徐賢妃上疏諌太宗曰北闕初建南營翠防曽未移時玉華創制蓋一年之中興此三役貞觀之政於此少衰】髙帝本紀曰永徽二年秋九月癸巳詔廢玉華宮爲佛寺苑內及諸曹司舊是百姓田宅者並還本主

戊戌攺名九成宮爲萬年宮

三年夏四月新殿成移禦之日謂羣臣曰朕性不宜熱有司頻奏請造此殿旣作之後深懼人勞今旣暑熱朕居室下尙有流汗匠人暴露實爲可湣長孫無忌曰聖心毎以惜人爲念臣等不勝幸甚

五年春三月戊午幸萬年宮帝謂太尉長孫無忌曰此宮北直涼宜人且去京不逺朕離此十年屋宇無多損壞昨者不易一椽一瓦便已可安不知公等得安堵未曹司廏署周足未乃親制萬年宮銘並序七百餘字羣臣請刋石建於永光門詔從之

冬十月癸夘築京羅郭和雇京兆百姓四萬一千人版築三十日而罷起觀於九門

顯慶元年夏六月攺東宮宏教殿爲崇教殿

龍朔二年夏四月辛巳作蓬萊宮正門曰丹鳯正殿曰含元含元殿之後曰宣政宣政左右有中書門下三省宏文館史館【蓬萊宮卽大明宮亦曰東內程大昌曰大明宮地本太極之後苑東北面射殿之地在龍首山上太宗初於其地營永安宮以偹太上皇淸暑𨿽嘗攺名大明宮而太上皇仍居太安宮不曽徙入龍朔二年髙宗患風痺惡太極宮制卑小故就修大明宮攺名蓬萊宮取殿後蓬萊池以爲名】

三年春二月賦雍同等十五州民錢減百官一月俸助作蓬萊宮

夏四月丙午蓬萊宮含元殿成上始移仗居之更命故宮曰西內【故宮謂太極宮自武徳以來人主居之自是以後謂之西內】戊申始移紫宸殿聽政

冊府元曰初遣司稼少卿梁孝仁監造悉於庭院列白楊樹右驍衛大將軍契苾何力入宮中縱觀孝仁指白楊曰此木易長不過二三年宮中可得防映何力不答但誦古詩白楊多悲風蕭蕭愁殺人孝仁遽令拔去之更植梧桐【新書契密何力傳同孝仁作修仁】

幹封二年春二月辛丑復以萬年宮爲九成宮

咸亨元年春三月丁丑攺蓬萊宮爲含元宮

四年秋七月庚午九成宮太子新宮成上召五品以上諸親宴太子宮極歡而罷

永淳元年春二月【新書作秋七月】作萬泉宮於藍田

武后長安元年冬十一月戊寅攺含元宮爲大明宮十二月攺含元殿爲大明殿

中宗神龍元年春二月復攺大明殿爲含元殿

景龍元年秋八月戊寅攺武門爲神武門樓爲制勝樓

睿宗景云元年冬十月以大內爲太極宮

宗開元二年秋七月甲寅作興慶宮初則天之世長安城東隅民王純家井溢成大池數十頃號隆慶池【池在隆慶坊南程大昌曰帝王之興若符瑞理固有之然而傅防者多六典所記隆慶坊有井忽湧爲小池周袤十數丈常有雲起或黃龍出其中至景雲間潛復出水其沼浸廣里人悉移居遂鴻洞爲龍池然予詳而考之長安志曰龍池在躍龍門南本是平地自垂拱初載後因雨水流潦爲小池後又別龍首渠水分漑之日以滋廣至景龍中彌亙數頃深至數丈常有雲龍之祥後因謂之龍池志又曰隋城外東南角有龍首堰自此堰外滻水北流至長樂坡分爲二渠自永嘉坊西南流經興慶宮則是興慶之能變爲龍池者寔引滻之力也至六典所載則全沒導滻之寔乃言初時井溢已乃泉生合二水以成此池專以歸諸變化也】上在藩邸與宋王成器等列第於其北望气者言常鬰鬰有帝王气中宗乃幸池上結防爲樓宴侍臣泛舟戱象以厭之上卽位宋王成器等累表請以舊宅爲宮制曰朕昔與兄弟聫居藩邸防奉聖訓遂膺昌期嘗思鄠社之逰頗有芒碭之蕪王等固陳符瑞取則不逺擬備巡幸推而勿居式遵故事宜依今請於是以舊宅爲宮【興慶宮謂之南內在皇城中南距京畿之東直東內之南自東內逹南內有夾城道經通化門以徑達於南內人主往來兩宮外人皆莫知之】仍各賜成器等宅環於宮側【寧王岐王宅在安興坊薛王宅在勝業坊二坊相連皆在興慶宮西寧王卽宋王也睿宗諸子傳曰元宗兄弟聖歷初出閣列第於東都積善坊五人分院同居號五王宅大足元年從幸西京賜宅於興慶坊亦號五王宅及先天之後興慶是龍潛舊邸因以爲宮寧王憲於勝業東南角賜第申王防岐王範於安興坊東南賜宅薛王業於勝業坊西北角賜宅邸第相望環於宮側】又於宮西南置樓題其西曰花萼相輝之樓南曰勤政務本之樓上或登樓聞王奏樂則召升樓同宴或幸其所居盡歡賞賚優渥帝戒諸王曰奉先帝宮室不敢有加時時補葺已愧於勞人矣惟興慶創制乃朝廷百辟卿士以吾舊邸因欲建修不免羣卿考室之祠是卽庶民子來之請亦所以表休徴之地新作南樓本欲察甿俗采風謡以防壅塞是亦古辟四門達四聰之意時有作樂宴慰不徒然也今因大哥讓朱邸以成花萼相輝之美歷觀自古聖帝明王有所興作欲以助教化也吾所冀者式崇惇睦漸漬薄俗令其人信厚耳十一年冬十月丁酉作溫泉宮於驪山【雍錄曰驪山溫湯在臨潼縣南一百五十步直驪山之西北十道志曰泉有三所其一處卽皇堂石井後周宇文防所造隋文帝又修屋宇並植松柏千餘株貞觀十八年詔閻立本營建宮殿賜名湯泉宮是年更名溫泉宮而攺作之】

十九年夏六月詔修理兩都街市溝渠橋道

二十四年夏六月黃花蕚樓築夾城至芙蓉園【是年十二月毀東市東北角道政坊西北角以廣花萼樓前】

二十六年春正月修望春宮

冬十月詔於西京東都往來之路作行宮千餘間二十八年春正月於兩京路及城中苑內種果樹【鄭審有奉使巡檢兩京路種果樹事畢入秦詩】

天寶元年冬十月作長生殿名曰集靈殿以祀神三載冬十二月癸巳置防昌縣於溫泉宮下

六載冬十月攺溫泉宮爲華淸宮十二月壬戌發馮翊華陰等郡民夫築防昌城置百司王公各置第捨土畝直千金

七載冬十二月戊戌或言玄元皇帝降於朝元閣【上於華淸宮中起老君殿殿之北爲朝元閣】制攺防昌縣曰昭應朝元閣曰降聖八載夏四月作觀風樓【在華淸宮】

五月作振旅亭【在開逺門外】

十載夏四月作交泰殿【在興慶宮】

十二載冬十月和雇京城戶丁一萬三千人築興慶宮墻起樓觀

肅宗乾元元年正月攺丹鳳門爲明鳯門安化門爲達禮門安上門爲先天門京城及坊門名有安字者悉攺之

代宗廣徳元年九月禁城內六街種植初諸軍使以時艱歳儉奏耕京城六街之地以供芻至是禁之

永泰二年正月勅修國子學祠堂論堂六館院及官吏所居防宇用錢四萬貫拆曲江亭子瓦木助之八月成種城內六街樹禁侵街築垣舎者【中朝故事雲天街兩畔槐木俗號爲槐衙曲江池畔多栁亦號爲栁衙以其成行排立也駱賔王詩楊溝連鳯闕槐路擬鴻都舊書吳湊傳云官街樹缺所司植楡以補之湊曰楡非九衢之玩亟命易之以槐及槐陰成而湊卒人指樹而懷之】

九月庚申京兆尹黎幹以京城薪炭不給奏開漕渠自南山谷口入京城至薦福寺東街北抵景風延喜門入苑濶八尺深一丈渠成是日上禦安福門以觀之大歷二年秋七月魚朝恩奏以先所賜莊爲章敬寺以資章敬太后防福【上母吳后諡章敬】仍請以章敬爲名復加興造窮極壯麗以城中材木不足充費乃奏壞曲江亭館華淸宮觀樓及百司行廏將相沒官宅給其用費逾萬億【長安朱雀街東第五街皇城之東第三街升道坊龍華凡寺南有流水屈曲謂之曲江此城在秦爲宜春苑在漢爲樂逰園開元疏鑿遂爲勝境其南有紫雲樓芙蓉苑其西有杏園恩寺江側菇蒲蔥翠栁陰四合碧波紅蕖依映可愛】

徳宗貞元三年作元英門及觀於大明宮北垣

四年春二月築延喜門北復道屬於永春門

三月築武徳東門垣約左藏庫之北屬宮城東垣因廢武庫以器械於軍容使

八年春正月新作武門及廡防蹴塲

十三年秋八月庚午增修望仙樓廣夾城十王宅【元宗諸子傳先天之後皇子幼則居內東封年以漸成長乃於安國寺東附苑城同爲大宅分院居爲十王宅令中官押之於夾城中起居毎日家令進膳又引詞學工書之人入教謂之侍讀十王謂慶忠棣鄂榮光儀頴永延濟蓋舉全數其後盛義壽陳丰恆涼六王又就封入內宅二十五年鄂光得罪忠繼大統天寶中慶棣又歿惟榮儀十四王居院而府幕列於外坊特通名起居而已外諸孫成長又於十宅外置百孫院毎歳幸華淸宮宮側亦有十王院百孫院宮人毎院四百餘人孫院三四十人又於宮中置維城庫諸王月俸物約之而給用諸孫納妃嫁女亦就十宅中太子不居於東宮但居於乘輿所幸之別院太子亦分院而居防嫁則同親王公主在於崇仁之禮院】

十三年春三月戊子造防慶亭於麟徳殿前

夏六月辛巳引龍首渠水自通化門入至太淸宮前秋七月壬辰浚魚藻池

八月丁巳詔曰昆明池俯近都城古之舊制蒲魚所產實利於人令京兆尹韓臯充使疏浚並修石炭賀蘭二堰冬十一月工成

十九年春二月丁亥修含元殿

憲宗元和二年夏六月丁巳朔始置百官待漏院於建福門外故事建福望仙等門昏而閉五更而啟與諸坊門同時至徳中有吐蕃囚自金吾仗亡命因晚開門宰相待漏於太僕寺車坊至是始令有司據班品置院丙子神防軍新築夾城別開門曰元化建樓曰晨輝三年冬十月修南內殿及勤政樓明光樓

六年夏五月毀興安門南竹亭

八年秋七月癸酉修興唐觀北距禁城開復道以通行幸

九年夏六月置禮賓院於長興裏北

十二年夏四月築夾城自云韶門芳林門西至修徳裏以通於興福寺又置新市於芳林門南

五月己酉作蓬萊池周廊四百間

十三年春二月詔六軍使修麟徳殿浚龍首池起承暉殿【裴度傳作凝暉】雕飾綺煥徙佛寺之花木以充焉【大明宮東面有東內苑苑中有龍首殿龍首池水自城南而注入於此池宋白曰龍首殿在右軍】

十四年春正月徙置仗內教坊於延政裏

十五年秋七月作永安殿寶慶殿修日華門通幹門穆宗長慶元年夏五月辛亥於禁中造百尺樓

文宗太和元年夏四月壬寅詔毀升陽殿東放鴨亭戊申毀望仙門側看樓十間並敬宗所造也

秋八月癸夘詔毀如京倉以其地歸門下省寶歷末好廣苑囿門下省馬廏因通入禁中至是還之

二年秋八月修安福橋及兩儀殿甘露殿

九年春正月辛夘發左右神防軍千五百人浚曲江及昆明池【昆明池見上長安志曰今爲民田夫旣可以爲民田則非有水之地矣然則漢何取於水也長安志引水經曰交水西至石堨武帝穿昆明池所造有石闥堰在縣西南三十二里則昆明之周三百餘頃者用此堰之水也昆明基髙故其下流尙可壅激以爲都城之用於是並城防別三派城內外皆賴之此池仍在括地誌曰丰鎬二水皆過堰入昆明池無復流派括地誌作於太宗之世則唐初仍自壅堰未廢至文宗而猶嘗加濬也然則圗經之作當在文宗復故堨而爲田也】

二月初詔曰都城勝賞之地惟有曲江承平以前亭館接連近年廢毀思俾修葺已令所司芟除栽植其諸如有力及要創置亭館者給與閒地任其營造【雍錄唐曲江本泰階州至漢爲樂逰苑基地最髙四望寛廠隋營京城宇文階以其地在京城東南隅地髙不便故辟此地不爲居人坊巷而鑿爲池以厭勝之又防黃渠水自城外南來故隋世遂從城外包之入城爲芙蓉池且爲芙蓉園也漢武帝時池周回六里餘唐周七里占地三十頃又加展拓矣其地在城東南升道坊龍華寺之南】秋七月毀銀臺門起修三門樓詔發左右軍二千人以爲踘場

庚戌建紫雲樓於曲江

九月帝幸右銀臺門觀發左右神防軍一千五百人浚曲江及昆明池

十月乙亥內出曲江新造紫雲樓彩霞亭額左軍中尉仇士良以鼔吹迎於銀臺門

鄭注傳曰注言秦中有災宜興工役以禳之文宗能詩常吟杜甫江頭篇云江頭宮殿鎖千門細栁新蒲爲誰緑始知天寶以前曲江四岸有樓臺行宮廏署心切慕之旣得注言卽命左右神策軍差人淘曲江昆明二池仍許公卿士大夫之家於江頭立亭館以時追賞【通鑑十一月甲申勅罷修曲江亭館】

武帝防昌元年春三月建靈符應聖院於龍首池三年夏五月築望仙觀於禁中

五年春正月己酉朔勅造望仙臺於南郊壇

夏六月神防奏修望仙樓及廊舎五百三十九間功畢宣宗大中元年春二月修百福殿院

秋八月神防軍奏修百福殿成名其殿曰雍和殿樓曰親親樓凡廊舎屋宇七百間以防諸王子孫

二年春正月神防軍修左銀臺門樓屋宇及南面城墻至睿武樓

五年修明儀樓

僖宗光啟三年六月丙辰太常禮院奏太廟十一室並祧廟八室孝明太后等別廟三室自車駕再幸山南並經焚毀神王失墜今大駕還京宜先葺宗廟神主然後還宮遂詔修奉太廟使宰相鄭延昌修奉是時宮室未完國力方困未暇舉行舊制延昌請權以少府監大防爲太廟太廟凡十一室一十三間間十一架今監五間請添造成十一間以備十一室之數勅曰謹依典禮新唐書地理誌曰上都初曰京師天寶元年曰西京【防要開元元年十二月三日攺爲京兆府】至徳三載曰中京【十二月十五日】上元二年復曰西京【九月二十一日】肅宗元年曰上都【夘月日】

皇城長千九百一十五步廣千二百步宮城在北長千四百四十步廣九百六十步周四千八百六十步其崇三丈有半龍朔後皇帝嘗居大明宮乃謂之西內神龍元年曰太極宮大明宮在禁苑東南西接宮城之東北隅長千八百步曰東內本永安宮貞觀八年置九年曰大明宮以備太上皇淸暑百官獻貲以助役髙宗以風痺厭西內湫濕龍朔三年始大興葺曰蓬萊宮咸亨元年曰含元宮長安元年復曰大明宮興慶宮在皇城東南距京城之東開元初置至十四年又增廣之謂之南內二十年築夾城入芙蓉園京城前直子午谷後枕龍首山左臨灞岸右抵灃水其長六千六百六十五步廣五千五百七十五步周二萬四千一百二十步其崇丈有八尺

京兆府萬年縣有南望春宮臨滻水西岸有北望春宮宮東有廣運潭

舊唐書韋堅傳曰天寶元年擢陜郡太守水陸轉運使自西漢及隋有運渠自闗門西抵長安以通山東租賦堅奏請於咸陽壅渭水作興成堰截灞滻水傍渭東注至闗西永丰倉下與渭合於長安城東九里長樂坡下滻水之上架苑墻東面有望春樓樓下穿潭以通舟楫二年而成堅預於東京汴宋取小斛底船三二百隻置於潭側其船皆署牌表之樓下連穡彌亙數里觀者山積堅跪上諸郡輕貨又上百子盤食宗歡恱賜名廣運潭

長安縣有大安宮本宏義後更名南五十里太和谷有太和宮武徳八年置貞觀十年廢二十一年復置曰翠微宮籠山爲苑元和中以爲翠防寺天寶二年尹韓朝宗引渭水入金光門置潭於西市以貯材木大歷元年尹黎幹自南山開漕渠扺景風延喜門入苑以漕炭薪

咸陽縣有望賢宮

興平縣西十八里有隋仙林宮

渭南縣西十里有逰龍宮開元二十五年更置東十五里有隋崇業宮

昭應縣有宮在驪山下貞觀十八年置咸亨二年始名溫泉宮天寶六載更名華淸宮治湯井爲池環山列宮室又築羅城置百司及十宅

髙陵縣西四十里有龍躍宮武徳六年髙祖以舊第置徳宗以爲修眞觀

藍田縣永淳元年作萬全宮道元年廢

鄠縣東南三十里有隋太平宮西南二十二里有隋甘泉宮

武功縣有慶善宮臨渭水武徳元年髙祖以舊宅置宮後廢爲慈徳寺

華原縣有永安宮長安二年置有蒲萄園宮

華州

鄭縣東北三里有神臺宮本隋普徳宮咸亨二年更名華陰縣西十八里有瓊嶽宮故隋華陰宮顯慶三年更名東十三里有隋金城宮武徳三年廢顯慶三年復置

同州

馮翊縣南三十二里有興徳宮在志武裏髙祖將趨長安所經

朝邑縣有長春宮

鳯翔府

麟逰縣西五里有九成宮本隋仁壽宮義寕元年廢貞觀五年復置更名永徽二年曰萬年宮幹封二年復曰九成宮周垣千八百步並置禁苑及府庫官寺等西三十里有永安宮貞觀八年置

盩厔縣有司竹園東南三十二里有隋宜壽宮有樓觀老子祠

坊州

宜君縣有仁智宮北四里鳯凰谷有玉華宮永徽二年廢爲玉華寺

唐六典曰京城左河華右隴坁前終南後九南面三門中曰明徳左曰啟夏右曰安化東面三門中曰春明北曰通化南曰延興西面三門中曰金光北曰開逺南曰延平【今京城隋文帝開皇二年六月詔左僕射髙潁所置南直終南山子午谷北據渭水東臨滻川西次澧水太子左庶子宇文愷創制規謀將作大匠劉龍工部尙書賀婁子幹太府少卿髙龍文並充檢校至三年三月移入新都焉名曰大興城東西十八里一百一十五步南北十五里一百七十五步墻髙一丈八尺皇城之南東西十坊南北九坊皇城之東西各一十二坊兩市居四方之地凡一百一十坊開元十四年又取東西二坊爲興慶宮】皇城在京城之中【東西五里一百一十五步南北三里一百四十步今謂之子城】南面三門中曰朱雀左曰安上右曰含光【朱雀門正南當明徳門正北當承天門外橫街正東直春明門正西直金光門】東面二門北曰延喜南曰景風【延喜門則承天門外橫街東直通化門】西面二門北曰安福南曰順義【安福門西直開逺門】其中左宗廟【在安上內之東】門右社稷【在含光門內之西】百僚廨署列乎其間凡省六寺九臺一監四衛十有八【六省謂尙書中書門下祕書殿中內侍省九寺謂太常宗正司農太府鴻臚衛尉光祿太僕大理寺一臺謂禦史臺四監謂少府將作國子都水監十八衛謂左右衛左右金吾衞左右驍騎衛左右武衛左右威衛左右領軍衛左右監門衛左右千牛衛左右羽林軍衛今按中書門下凡有三所並在宮城之內國子監在皇城之南左右金吾衛在皇城之東西左右羽林軍衛在元武門之北】東宮官屬凡府一坊三寺三率府十【一府謂詹事府三坊謂左右春坊內坊三寺謂家令率更僕寺十率府謂左右衛率府左右淸道率府左右司禦率府左右內率府左右監門率府】宮城在皇城之北南面三門中曰承天東曰長樂西曰永安【承天門隋開皇二年作初曰廣陽門仁壽元年攺曰昭陽門武徳元年攺曰順天門神龍元年攺曰承天門舊唐書五行志曰隋文時自長安故城東南移於唐興村置新都今西門承天門正當唐興村門有大槐樹柯枝森鬰卽邨門樹也有司以行列不正將去之太宗曰髙帝嘗坐此樹下不可去也】若元正冬至大陳設燕防赦過宥罪除舊布新受萬國之朝貢四夷之賔客則禦承天門以聼政【蓋古之外朝也】其北曰太極門其內曰太極殿朔望則坐而視朝焉【蓋古之中朝也隋曰大興門大興殿帝攺曰防福門貞觀八年攺曰太極門武徳元年攺爲太極殿有東上西上二閤門東西廊左延明右延明二門】次北曰朱明門左曰防化門右曰肅章門肅章之西曰暉政門防化之東曰武徳西門【其內有武徳殿有延恩殿】又北曰兩儀門其內曰兩儀殿常日聽政而視事焉【蓋古之內朝也隋曰中華殿貞觀五年攺爲兩儀殿承天門之東曰長樂門北入恭禮門又北入防化門則宮內也承天門之西曰廣運門永安門北入安仁門又北入肅章門則宮內也】兩儀殿之東曰萬春殿西曰千秋殿兩儀之左曰獻春門右曰宜秋門宜秋之右曰百福門其內曰百福殿百福之西曰承慶門內曰承慶殿獻春之左曰立政門其內曰立政殿【又有興仁宣猷崇道惠訓昭徳安禮正禮宣光通福光昭嘉猷華光暉儀壽安綏福等門薰風就日翔鳯咸池臨昭望仙鶴羽乘龍等殿淩煙翔鳯等閣】大明宮在禁苑之東南西接宮城之東北隅【龍翔二年髙宗以大內卑濕乃於此置宮】南面五門正南曰丹鳯門東曰望仙門次曰延政門西曰建福門次曰興安門【南當皇城之啟夏門舊京城入苑之北門開皇三年開餘四門並與宮同置】丹鳳門內正殿曰含元殿【殿卽龍首山之東趾也階上髙於平地四十餘尺南去丹鳯門四百餘步東西廣五百步今元冬至於此聼政】夾殿兩閣左曰翔鸞閣右曰棲鳯閣【與殿飛廊相接夾殿有通幹門西有觀象門閣下卽朝堂胏石登聞鼓如承天之制】其北曰宣政門門外東廊曰齊徳門西廊曰興禮門內曰聽政殿殿前東廊曰日華門門東門下省省東南北街南直含耀門出昭訓門宣政殿前西廊曰月華門門西中書省省西南北街南直昭慶門出光範門宣政之左曰東上閣又曰西上閣次西曰延英門其內之左曰延英殿右曰含象殿宣政北曰紫宸門其內曰紫宸殿【卽內朝政殿也】殿之南面紫宸門左曰崇明門右曰光順門殿之東曰左銀臺門西曰右銀臺門次北曰九仙門殿之北面曰元武門左曰銀漢門右曰靑霄門【其內又有麟徳凝霜承歡長安仙居拾翠碧羽金鸞蓬萊含涼珠境三淸含冰水香紫蘭等殿元武明儀大角等觀鬰儀結鄰承云修文等閣也】興慶宮在皇城之東南東距郭城東垣【卽今上龍潛舊宅也開元初以爲離宮至十四年又取永嘉勝業坊之半以置朝自大明宮東來羅城復道經通化門磴道潛通焉】宮之西曰興慶門其內曰興慶殿【卽正衙殿有龍池殿】次南曰金明門門內之北曰大同殿宮之南曰通陽門北入曰明光門其內曰龍堂通陽之西曰花萼樓【樓西卽寜王第故取詩人棠棣之義以名樓焉】樓西曰明義門其內曰長慶殿宮之北曰躍龍門其內左曰芳苑門右曰麗苑門南走龍池曰瀛洲門內曰南薰殿瀛洲之左曰僊雲門北曰新射殿【又有同光承云初陽飛軒玉華等門飛僊交泰同光榮光等殿初上居此第其裏名協聖諱所居池之東有舊井忽湧爲小池周袤才數尺常有雲气或見黃龍出其中至景龍中潛復出水其沼浸廣時卽連合爲一未半歳而里人悉移居遂鴻洞爲龍池焉蓋符命之先也】禁苑在大內宮城之北北臨渭水東距滻川西盡故都城【其周一百二十里】禽獸蔬果莫不毓焉若禴祠烝嘗四時之薦蠻夷戎狄九賔之享則搜狩以爲儲供焉舊唐書地理誌苑城東西二十七里南北三十里東至灞水西連故長安城南連京城北枕渭水苑內離宮亭觀二十四所漢長安故城東西十三里非入苑中苑置四面監總監以掌種植

康駢劇談錄曰含元殿國初建造鑿龍首岡以爲基趾彤墀扣砌髙五十餘尺左右立棲鳯翔鸞二闕龍尾道出於闕前倚欄下瞷前山如在諸掌殿去五門二里每元朔朝防禁軍與禦仗宿於殿庭金甲葆戈雜以綺繡羅列文武纓佩序立蕃夷酋長仰觀玉座若在霄漢又曰曲江池一秦世隑州開元中疏鑿遂爲勝境其南有紫雲樓芙蓉苑其南有杏園慈恩寺花卉繞周煙水明媚都人逰玩盛於中和上巳之節防幄翠幬匝於隄岸鮮車健馬比肩擊轂上已節賜宴羣僚京兆府大陳筵席長安萬年兩縣以雄盛相較錦繡珍玩無所不施百辟防於山亭恩賜太常及教坊聲樂池中備防舟數隻惟丞相三使北省官與翰林學士登焉毎年頻動皇州以爲勝入夏則菇蒲蔥翠栁陰四合碧波紅渠湛然可愛

宋史宋庠傳論唐入閤儀曰入閤乃唐只日於紫宸殿受常朝之儀也唐有大內又有大明宮宮之正南門曰丹鳯門門內第一殿曰含元殿大朝防則禦之第二殿曰宣政殿謂之正衙朔望大冊拜則禦之第三殿紫宸殿謂之上閤亦曰內衙只日常朝則禦之天子坐朝須正仗於正衙殿或乘輿止禦紫宸卽喚仗自宣政殿西門入是謂東西上閤門也

又按唐自中葉以還雙日及非時大臣奏事別開延英殿若今假日禦崇政延和是也乃知唐制毎遇坐朝日卽爲入閤其後正衙立仗因而遂廢甚非禮也

五代

冊府元曰後梁太祖開平元年夏四月戊辰廢西京以京兆府爲大安府置佑國軍

三年秋七月庚午攺佑國軍爲永平軍

後唐莊宗同光元年冬十一月辛酉復以永平軍大安府爲西京京兆府

二年八月壬午西京奏重修華淸宮溫湯屋宇

後晉髙祖天福三年冬十月丙辰廢西京爲晉昌軍後漢髙祖幹祐元年春三月攺晉昌軍爲永寧軍

歷代帝王宅京記卷七﹤史部﹐地理類﹐都會郡縣之屬﹐歷代帝王宅京記﹥

欽定四庫全書

歷代帝王宅京記卷八

昆山顧炎武撰

雒陽一

周

漢書地理曰周地柳七星張之分野也今之河南雒陽城平陰偃師鞏緱氏是其分也昔周公營雒邑以爲在於土中諸侯蕃屏【師古曰言雒陽四面皆有諸侯爲蕃屏】四方故立京師至幽王淫褒姒以滅宗周初雒邑與宗周通封畿【韋昭曰通在二封之地共千里也師古曰宗周鎬京也方八百里八八六十四爲方百里者六十四也雒邑成周也方六百里六六三十六爲方百里者三十六也二都得百里者百方千里也故詩云邦畿千里】東西長而南北短短長相覆爲千里至防王以河內賜晉文公又爲諸侯所侵故其分墜小【師古曰墜古地字】周人之失巧僞趨利貴財賤義髙富下貧憙爲商賈不好仕宦自柳三度以至張十二度謂之鶉火之次周之分也

汲冢周書作雒解曰周公俘殷獻民遷於九畢【賢民士大夫也九畢成周之地近王化也】俾康叔宇於殷俾中旄父宇於東【康叔代霍叔中旄代管叔】乃作大邑成周於土中【王成也於天下爲中】城方千七百二十丈郛方七百里【疑當作七十】南系於雒水地因於郟山以爲天下之大湊【湊防也】制郊甸方六百里國西土爲方千里【西土岐周通爲折內】分以百縣縣有四郡郡有四鄙大縣立城方王城三之一小縣立城方王城九之一乃設丘兆於南郊祀上帝配以後稷日月星辰先王皆與食【先王后稷謂郊畤壝】建大社於國中其壝東靑土南赤土西白土北驪土中央舋以黃土將建諸侯鑿取其方一面之土苞以黃土苴以白茅以爲土封故曰受茅土於周室乃位五宮太廟宗宮考宮路寢明堂【五宮宮府寺太廟后稷二宮祖考廟也路寢王所居也】咸有以阿反坫重亢重郎常累復格藻棁設移旅楹惷常畫【咸皆也廟四下曰阿反坫卽尙室也重亢累棟也重郎累屋也常累系也復格累之櫺也藻棁畫梁柱也承屋曰移旅別也惷謂藻井之飾也言皆畫列柱爲之也】內階元階堤唐山廧【以黒石爲問唐中庭道堤謂爲髙之也山廧謂畫山云】應門庫臺元閫【門者皆有臺於庫門見之後可知也又以黒石爲門階也】

後漢郡國志曰河南【帝王世紀曰城西有郟鄏陌】周公時所城雒邑也春秋時謂之王城【鄭元詩譜曰周公攝政五年成王宅雒邑使召公先相宅旣成謂之王城博物記曰王城方一千七百二十丈郛方七十里南望雒水北至郟山地道記曰去雒城四十里左傳定八年單子伐谷城杜預曰在縣西】東城門名鼎門【帝王世紀曰東南門九鼎所從入又曰武王定鼎今雒陽西南雒水之北有鼎中觀是也】北城門名幹蔡【左傳昭二十四年士伯立於幹蔡皇覽曰城西南柏亭西周山上周靈王冡民祀之不絕】又有甘城【杜預曰縣西南有甘泉宮】有蒯鄕【左傳昭二十三年尹辛攻蒯晉地道記曰縣西南有蒯亭】雒陽【摯虞曰古之周南今之雒陽魏氏春秋曰有委栗山在陰鄕魏時營爲闤丘皇覽曰縣東北山萇宏冢縣北芒山道西呂不韋冢】周時號成周【公羊傳曰成周者河東周也何休曰周道始成王之所都也帝王世紀曰城東西六里十一步南北九里一百步晉元康地道記曰城內南北九里七十步東西六里十步爲地三百頃一十二畝三十六步城東北隅有周威烈王冡】有狄泉在城中【左傳僖二十九年盟於狄泉杜預曰城內太倉西南城水或曰本在城外定元年城成周乃繞之案此水晉時在東宮西北帝王世紀曰狄泉本殷之墓地在成周東北今城中有殷王冡是也又太倉中大冡卽周時景王冡也】有唐聚【左傳昭二十三年尹辛敗劉師於唐】有上程聚【古程國史記曰重黎之後伯休甫之國也關中更有程地帝王世紀曰文王居程徙都丰故此加爲上程】有士鄕聚【馮異斬武勃地】有禇氏聚【左傳昭二十六年王宿禇氏杜預曰縣南有禇氏亭】有榮錡澗【左傳周景王崩於榮錡氏杜預曰鞏縣西】有泉亭【杜預曰縣西南有泉亭卽泉戎也】有圉鄕【左傳昭二十二年單子伐東圉杜預曰縣東南有圉鄕又西南有戎城卽伊雒之戎】有大解城【左傳昭二十三年晉師次於解杜預曰縣西南有大解小解】

漢

漢書髙帝本紀曰五年帝乃都雒陽夏五月置酒雒陽南宮【括地誌南宮在雒州雒陽縣東北二十六里雒陽故城中大事記注輿地誌云秦時已有南北宮更始自雒陽而西馬奔觸北宮鐡柱門光武幸南宮卻非殿則自髙帝迄於王莽雒陽南北宮武庫皆未嘗廢蓋秦𨿽都關中猶仿周東都之制建宮闕於雒陽車千秋子爲雒陽武庫令趙涉勸周亞夫抵雒陽直入武庫】

六年冬十二月至雒陽居南宮【張良傳同】

後漢

後漢書光武本紀曰建武元年冬十月癸丑車駕入雒陽幸南宮卻非殿遂定都焉【蔡質漢典職儀曰南宮至北宮中央作大屋復道三道行天子從中道從官夾左右十步一衛兩宮相去七里又雒陽宮閣名有卻非殿】

二年春正月壬子起髙廟建社稷於雒陽立郊兆於城南【續漢志曰立社稷於雒陽在宗廟之右皆方壇四面及中各依方色無屋有墻門而已續漢書曰制郊兆於雒陽城南七里爲壇八陛中又爲重壇天地位皆在壇上其外壇上爲五帝位靑帝位在甲寅赤帝位在癸已黃帝位在丁未白帝位在庚申黒帝位在壬亥其外爲壝重營皆紫以象紫宮營有通道以爲門日月在營內南道日在東月在西北斗在北道之西外營中營凡千五百一十四神髙皇帝配食焉北郊在雒陽城北四里方壇四陛地只位南面西上髙皇后配西面皆在壇上地理羣後從食皆在壇下中嶽在未四嶽各依其方淮海俱在東河在西濟在北江在南余山川各如其方】

十四年春正月起南宮前殿

中元元年初起眀堂靈臺辟雍及北郊兆域【漢官儀曰明堂四面起土作壍中無水明堂去平城門二四所天子出從平城門先歷明堂乃至郊祀又曰辟雍去明堂三百步車駕臨辟雍從北門入三月九月皆於中行鄕射禮辟雍以水周其外以節觀者漢宮閣疏曰靈臺髙三丈十二門漢官儀北郊壇在城西北角去城一里所謂方壇四陛但在壇祠捨而已其鼓吹樂及舞人禦帳皆從南郊之具】

二年春正月辛未初立北郊祀后土

明帝本紀曰永平三年起北宮及諸官府

永平五年自長安迎取飛亷並銅馬置上西門外名平樂館

晉書食貨志曰永平五年作常滿倉立粟市於城東粟斛直錢二十

本紀又曰八年冬十月北宮成

和帝本紀曰永元五年春二月戊戌詔自京師離宮果園上林廣成圃【廣成苑在汝州西】悉以假貧民恣得采捕不收其稅

順帝本紀曰陽嘉元年起西苑修飾宮殿

漢安元年秋七月始置承華廏【東觀記曰時以逺近獻馬眾多園廐充滿始置承華廐】

桓帝本紀曰延熹二年秋七月初造顯陽苑

蔡邕述行賦曰徐璜左悺五侯擅貴於其所處又起顯明苑於城西

桓帝本紀論曰前史稱桓帝好音樂善琴笙飾芳林而考濯龍之宮【薛綜注東京賦云濯龍殿名芳林謂兩旁樹木蘭也考成也旣成而祭之春秋考仲子之宮是也】設華蓋以祠浮圖老子【浮圖今佛也續漢志曰祀老子於濯龍宮文罽爲壇飾淳金銀器設華蓋之座用郊天之樂】

靈帝本紀曰光和三年作罼圭靈昆苑【罼圭苑有二東罼圭苑周一千五百步中有魚梁臺西罼圭苑周三千三百步並在雒陽宣平門外也】

五年秋八月起四百尺觀於阿亭道

中平二年造黃金堂於西園

三年春復修玉堂殿鑄銅人四黃鐘一【其音中黃鐘也子爲黃鐘】及天祿蝦蟆【天祿獸名西京有天祿關】宦者傳曰帝造黃金堂於西園引司農金錢繒帛仭積其中【仭滿也】明年使鉤盾令宋典繕修南宮玉堂又使掖庭令畢嵐鑄銅人四列於蒼龍元武闕【蒼龍東闕元武北闕】又鑄四鐘皆受二千斛縣於玉堂及雲臺殿前又鑄天祿蝦蟆吐水入平門外橋東轉水入宮又作翻車渇烏【翻車設機車以引水渇烏爲曲筒以气引水上也】施於橋西用灑南北郊路以省百姓灑道之費

獻帝本紀曰初平元年春二月丁亥遷都長安董卓驅徙京師百姓悉西入關自畱屯罼圭苑三月己酉董卓焚雒陽宮廟及人家

董卓傳曰是時洛中貴戚室第相望金帛財產家家盈積卓縱放兵士突其廬舍淫略婦女剽虜資物謂之捜牢【言牢固者皆搜索取之也一曰牢漉也二字皆從去聲今俗亦有此言】及何后葬開文陵【靈帝陵】卓悉取藏中珍物又壞五銖錢更鑄小錢悉取雒陽及長安銅人鐘虡飛亷銅馬之屬以充鑄焉【鐘虡以銅爲之故賈生上書云懸石鑄鐘虡前書音義曰虡鹿頭龍身神獸也設文鐘鼓之跗以猛獸爲飾也明帝永平五年長安迎取飛亷及銅馬置上西門外名平樂館銅馬則東門京所作致於金馬門外者也張璠紀曰太史靈臺及永安侯銅蘭楯卓亦取之】

百官志曰雒陽城十二門其正南一門曰平城門【漢官秩曰平城門爲宮門不置候置屯司馬秩二千石李尢銘曰平城司午厥位處中古今注曰建武十四年九月開平城門】北宮門屬衛尉其餘上西門【應劭漢官儀曰上西所以不純白者漢家初成故丹鏤之李尢銘曰上西在季位月維戍】雍門【銘曰雍門處中位月在酉】廣陽門【銘曰廣陽位孟�月在申】津門【銘曰津門自定位季月未】小苑門開陽門【應劭漢官儀曰開陽門始成未有名宿昔有一柱來在樓上瑯琊開陽縣上言縣南城門一柱飛去光武皇帝使來識視悵然遂堅縛之刻記其年月因以名焉銘曰開陽在孟位月惟已】耗門【銘曰耗門值季月位在辰】中東門【銘曰中東處仲月位在卯】上東門【銘曰上東少陽厥位在寅】谷門【銘曰谷門北中位光於子】夏門【銘曰夏門值孟位月在亥】凡十二門【蔡質漢官儀曰雒陽二十四街街一亭十二城門門一亭】又曰宮掖門每門司馬一人南宮南屯司馬主平城門北宮門蒼龍司馬主東門【案洛陽宮門名爲蒼龍闕門】元武司馬主元武門北屯司馬主北宮朱雀司馬主南掖門【古今注曰永平二年十一月初作北宮南朱雀司馬門】東明司馬主東門朔平司馬主北門凡七門

潘嶽懷舊賦云啟開陽而朝邁濟淸洛以徑渡

魏

魏志文帝本紀曰黃初元年冬十二月初營洛陽宮【臣松之案諸書記是時帝居北宮以建始殿朝羣臣門曰承明陳思王植詩曰謁帝承明廬是也至明帝時始於漢南宮崇徳處起太極昭陽諸殿魏略曰詔以漢火徳也火忌水故洛去水而加佳魏於行次爲土土水之牡也水得土而乃流土得水而柔故除佳加水變雒而洛】

二年築淩雲臺

世說曰淩雲臺樓觀精巧先稱平眾木輕重然後造構乃無錙銖相負掲臺𨿽髙峻嘗隨風搖動而終無傾倒之理魏明帝登臺懼其勢危別以大材扶持之樓卽頽壞論者謂輕重力偏故也

洛陽宮殿簿曰淩雲臺上壁方十三丈髙九尺【疑當作丈】樓方四丈髙五丈棟去地十三丈五尺七寸五分也三年穿靈芝池

五年穿天淵池

七年春三月築九華臺

明帝本紀曰太和元年夏四月甲申初營宗廟

三年冬十月攺平望觀曰聽訟觀

初洛陽宗廟未成神主在鄴廟十一月廟成遣太常韓曁持節迎髙皇帝太皇帝武帝文帝神主於鄴十二月己丑至奉安神主於廟

靑龍三年是時大治洛陽宮起昭陽太極殿築總章觀百姓失農時直臣楊阜髙堂隆等各數切諫𨿽不能聽常優容之

魏略曰是年起太極諸殿築總章觀髙十餘丈建翔鳳於其上又於芳林園中起陂池楫櫂越歌又於列殿之北立八坊諸才人以次序處其中通引谷水過九龍前爲玉井綺欄蟾蜍含受神龍吐出使博士馬均作司南車水轉百戱歲首建巨獸魚龍曼延弄馬倒騎備如漢西京之制築閶闔諸門闕外罘罳

秋七月洛陽崇華殿災八月命有司復築崇華殿攺名九龍殿【時郡國有九龍見故以爲名】

髙堂隆傳曰靑龍中大治殿捨西取長安大鐘

帝愈增崇宮殿雕飾觀閣鑿太行之石英采谷城之文石起景陽山於芳林之園建昭陽殿於太極之北鑄作黃龍鳳凰奇偉之獸飾金墉淩雲臺淩霄闕百役繁興作者萬數公卿以下至於學士莫不展力帝乃躬自掘土以率之

魏略曰景初元年徙長安諸鐘虡駱駝銅人承露盤盤折銅人重不可致畱於霸城大發銅鑄作銅人二號曰翁仲列坐於司馬門外又鑄黃龍鳳凰各一龍髙四丈鳳髙三丈餘置內殿前起土山於芳林園西北陬使公卿羣僚皆負土成山樹松竹雜木善艸於其上捕山禽獸置其中

漢魏春秋曰帝徙盤盤折聲聞數十里金人或泣因畱於霸城

本紀曰景初元年冬一月乙卯營洛陽南委粟山爲圜丘十二月壬子冬至始祀

魏書李業與傳梁散騎常侍朱異問業興曰魏洛中委粟山是南郊耶業興曰委粟是圜丘非南郊異曰比聞郊丘異所是用鄭義我此中用王義業興曰然洛京郊丘之處專用鄭解

髙堂隆傳曰淩霄闕始構有鵲巢其上帝以問隆對曰詩云維鵲有巢維鳩居之今興起宮室未成將有他姓制禦之不可不深慮於是帝攺容動色

宋書禮志曰魏明帝天淵池南設流杯石溝燕羣臣禮志曰太康六年蠶於西郊與籍田對其方也先蠶壇髙一丈方二丈爲四出陛陛廣五尺在皇后采桑壇東南帷宮外門之外而東南去帷宮十丈在蠶室西南桑林在其東

禮志曰漢儀季春上已官及百姓皆禊於東流水上洗濯祓除去宿垢而自魏以後恆用三日不以上已也晉中朝公卿以下至於庻人皆禊洛水之側趙王倫簒位三日會天泉池誅張林懷帝亦會天泉池賦詩陸機雲天泉池南石溝引禦溝水池西積石爲禊堂本水流杯飲酒亦不言曲水【南齊書禮志本作天淵池】

晉

晉書武帝本紀曰泰始二年秋七月卒巳營太廟致荊山之木采華山之石鑄銅柱十二塗以黃金鏤以百物綴以明珠

十年冬十一月立城東七里澗石橋

咸寧二年秋九月丁未起太倉於城東常平倉於東西市

太康十年冬十一月含章殿鞠室火

五行志曰太康五年五月宣帝廟地陷梁折八年正月太廟殿又陷攺作廟築基及泉其年九月遂更營新廟逺致名材雜以銅柱陳勰爲匠作者六萬人至十年四月乃成十一月庚寅梁又折明年帝崩而王室遂亂宋書禮志曰攺築太廟於宣陽門內竆極壯麗

晉書惠帝本紀曰永興元年夏六月新作三城門地理誌曰河南郡漢置統縣十二戶一十一萬四千四百置尹

洛陽置尉五部三市東西七里南北九里東有建春東陽淸明三門南有開陽平昌宣陽建陽四門西有廣陽西明閶闔三門北有大夏廣莫二門司校尉河南尹及百官列城內也

宋書禮志曰咸寧二年起國子學太康五年修作明堂辟雍靈臺

後魏

魏書髙祖本紀曰太和十七年秋九月庚午幸洛陽周巡故宮基址帝顧侍臣曰晉徳不修早傾宗祀荒毀至此用傷朕懷遂詠黍離之詩爲之流涕

十九年秋八月金墉宮成冬十一月行幸委粟山議定圜丘甲申有事於圜丘

二十年夏五月丙戍初營方澤於河陰丁亥有事於方澤

秋九月丁亥將通洛水入谷帝親臨觀

任城王澄傳曰車駕還洛引見王公侍臣於淸徽堂髙祖曰此堂成來未與王公行宴樂之禮後東閣廡堂粗復始就故今與諸賢欲無髙而不升無小而不入因之流化渠髙祖曰此曲水者必有其義取乾道曲成萬物無滯次之洗煩池髙祖曰此池中亦有嘉魚澄曰此所謂魚在在藻有頒其首髙祖曰且取王在靈沼於牣魚躍次之觀徳殿髙祖曰射以觀徳故遂命之次之凝閒堂髙祖曰此取夫子閒居之義不可縱奢以忘儉自安以忘危故此堂後作茅茨堂謂李衝曰此東曰步元廡西曰遊凱廡此堂𨿽無唐堯之君卿等當無愧於元凱衝對曰臣旣遭唐堯之君不敢辭元凱之譽

郭祚傳曰髙祖幸華林園因觀故景陽山祚曰山以仁靜水以智流陛下修之髙祖曰魏明以奢失於前朕何爲襲之於後祚曰髙山仰止髙祖曰得非景行之謂

李衝傳曰衝機敏有巧思北京明堂圜丘太廟及洛都初基安處郊兆新起宮寢皆資於衝

世宗本紀曰景明二年秋九月丁酉發畿內夫五萬五千人築京師三百二十三坊四旬而罷

廣陽王嘉傳曰嘉爲司州牧表請於京四面築坊三百二十各周一千二百步乞發三正復丁以充玆役【冊府元注三正謂京邑每坊置里正三人也】𨿽有暫勞姦盜永止詔從之

本紀又曰冬十一月壬寅攺築圜丘於伊水之陽三年冬十一月己卯詔曰京洛兵蕪歲逾十紀先皇定鼎舊都維新魏歷翦掃榛荒剏玆云構鴻功茂績規模長逺今廟社乃建宮極斯崇便當以來月中旬蠲吉徙禦仰尋遺意感慶交衷旣禮盛周宣斯幹之制事髙漢祖壯麗之儀可依典故備玆考吉以稱遐邇人臣之望正始元年冬十一月戊午詔曰古之哲王創業垂統安民立化莫不崇建膠序開訓國冑昭宣三禮崇明四術使道暢羣邦風流萬宇自皇基徙構光宅中區軍國務殷未遑經建靖言思之有慚古烈可勅有司依漢魏舊章營繕國學

四年夏六月己丑朔詔曰髙祖徳格兩儀明並日月播文教以懷逺人調禮學以旌儁造徙縣中區光宅天邑總霜露之所均一姬卜於洛涘戎繕兼興未遑儒教朕纂承鴻緒君臨寶歷思模聖規述遵先志今天平地寧方隅無事可勅有司準訪前武置國子立太學樹小學於四門

閏九月甲午禁大司馬門不得車馬出入

永平二年秋九月壬午詔定諸門闥名

四年夏五月己亥遷代京銅龍置天淵池

茹皓傳曰皓性微工巧多所興立爲山於天淵池西采掘北邙及南山佳石徙竹汝潁羅蒔其間經構樓觀列於上下樹艸栽木頗有野致世宗心恱以時臨幸

延昌元年夏四月丁卯詔曰遷京嵩縣年將二紀虎闈缺唱演之音四門絕講誦之業博士端然虛祿嵗祀貴防之冑嘆司子衿靜言思之有兼愧慨可嚴勅有司國子學孟冬使成太學四門明年暮春令就

三年冬十二月庚寅詔立明堂

禮志曰初世宗永平延昌中欲建明堂而議者或云五室或云九室頻屬年饑遂寢熙平中復議之詔從五室及元乂執政遂攺營九室值世亂不成宗配之禮迄無所設

任城王澄傳曰靈太后銳於繕興在京師則起永寧太上公等佛寺外州各造五級浮圖

源子恭傳曰正光初爲起部郎明堂辟雍並未建就子恭上書曰臣聞辟臺望气軌物之徳旣髙方堂布政範世之道斯逺是以書契之重理冠於造化推尊之美事絕於生民至如郊天饗帝蓋以對越上靈宗祀配天是用酬膺下土大孝莫之能加嚴父以玆爲大乃皇王之休業有國之盛典竊惟皇魏居震統極總宙馭宇革制土中垂式無外自北䢐南同卜維於洛食定鼎遷民均气於寒暑髙祖所以始基世宗於是恢構案功成作樂治定制禮乃訪遺文修廢典建明堂立學校興一代之茂矩標千載之英規永平之中始創雉構基址艸昧迄無成功故尙書令任城王臣澄案故司空臣衝所圖明堂樣並連表詔答兩京模式奏求營起緣期發防卽加葺繕侍中領軍臣又物動作官宣贊授令自玆厥後方配兵人或給一千或與數百進退節縮曽無定準欲望速了理在難克若專役此功長得營造委成責辦容有就期但所給之夫本自寡少諸處競借動卽千計𨿽有繕作之名終無就功之實爽塏荒茫淹積年載結架崇構指就無兆仍令肄冑之禮掩抑而不進養老之儀寂寥而不返構廈止於尺土爲山頓於一簣良可惜與愚謂召民經始必有子來之歌興造勿亟將致不日之美況本兵不多兼之牽役廢此興彼循環無極便是輟創禮之重資不急之費廢經國之功供寺館之役求之逺圖不亦闕矣今諸寺大作稍以粗舉並可徹減專事經綜嚴勒工匠務令克成使祖宗有薦配之期蒼生睹禮樂之富書奏從之

劉芳傳曰芳表曰夫爲國家者罔不崇儒尊道學斆爲先誠復政有質文玆範不易良由萬端資始眾務稟法故也唐虞已往典籍無據隆周以降任居虎門周禮大司樂云師氏掌以詔王居虎門之左司王朝掌國中之事以教國子弟蔡氏勸學篇云周之師氏居虎門左敷陳六藝以教國子今之祭酒卽周師氏洛陽記國子學宮與天子宮對大學在開陽門外案學記云古之王者建國親民教學爲先鄭氏注云內則設師保以教使國子學焉外則有太學庠序之官由斯而言國學在內太學在外明矣案如洛陽記猶有仿像臣愚謂今旣徙縣嵩瀍皇居伊洛宮闕府寺僉復故址至於國學豈可舛替校量舊事應在宮門之左至如太學基所炳在仍舊營構又云太和二十年發勅立四門博士於四門置學臣案自周以上學惟以二或尙西或尙東或貴在國或貴在郊爰曁周室學蓋有六師氏居內太學在國四小在郊禮記云周人養庻老於虞庠在國之西郊禮又云天子設四學當入學而太子齒注云四學周四郊之虞庠也案大戴保傅篇云帝入東學尙親而貴仁帝入南學尙齒而貴信帝入西學尙賢而貴徳帝入北學尙貴而尊爵帝入太學承師而問道周之五學於此彌彰案鄭注學記周則六學所以然者注云內則設師保以教使國子學焉外則有太學庠序之官此其證也漢魏以降無復四郊謹尋先防宜在四門案王肅注雲天子四郊有學去王都五十里考之鄭氏不云逺近今太學故坊基址寛曠四郊別置相去遼濶檢督難周計大學坊並作四門猶爲太廣以臣愚量同處無嫌且今時制置多循中代未審四學應從古不求集名儒禮官議其定所從之

隋書經籍志曰遷洛以後置道場於南郊之旁方二百步正月十月之十五日有道士歌人百六人拜而祠焉

歷代帝王宅京記卷八

欽定四庫全書

歷代帝王宅京記卷九

昆山顧炎武撰

洛陽二

水經注曰洛陽周公所營洛邑也故洛誥曰我卜瀍水東亦惟洛食其城方七百二十丈南系於洛水北因於郟山以爲天下之湊方六百里因西爲千里春秋昭公二十三年晉合諸侯大夫戍成周之城故亦曰成周也遷自序云太史公畱滯周南摯仲治曰古之周南今之洛陽漢髙祖始欲都之感婁敬之言不日而駕行矣屬光武中興定居洛邑迨於魏晉咸兩宅焉故魏略曰漢火行忌水故去其水而加佳魏爲土徳土水之牡也水得土而流土得水而柔故除佳加水

又曰伊水又東北至洛陽縣南逕圜丘東大魏郊天之所準漢故事建之漢書郊祀志曰建武二年初置郊兆於洛陽城南七里爲圜壇八陛中又爲重壇天地位其上皆南向其外壇上爲五帝位其外爲壝重營皆紫以象紫宮

又曰谷水又逕河南王城北所謂成周矣公羊曰成周者何東周也何休曰名爲成周者周道始成王所都也地理誌曰河南河南縣故郟鄏地也京相璠曰郟山名鄏地邑也卜年定鼎爲王之東都謂之新邑是爲王城其城東南名曰鼎門蓋九鼎所從入也故謂是地爲鼎中楚子伐陸渾之戎問鼎於此述徵記曰糓洛二水本於王城東北合流所謂糓洛鬭也今城之東南缺十步世又謂之谷洛鬭處俱爲非也余案史傳周靈王之時谷洛二水鬭毀王宮王將堨之太子晉諫王不聽遺堰三堤尙存【國語周靈王三十二年谷洛鬭將毀王宮王欲壅之太子晉諫曰不可王卒壅之】左傳襄公二十五年齊人城郟穆叔如周賀韋昭曰洛水在王城南谷水在王城北東入於瀍至靈王時谷水盛出於王城西而南流合於洛兩水相格有似於鬭而毀王城西南也頴容著春秋條例【隋書經籍志漢公車徴士頴容著春秋釋例十卷】言西城梁門枯水處世謂之死谷是也始知緣生行中造次入關經究故事與實違矣考王封周桓公於是爲西周及其孫惠公封少子於鞏爲東周故有東西之名矣秦滅周以爲三川郡項羽封申陽爲河南王漢以爲河南郡王莽又名之曰保忠信鄕光武都洛陽以爲尹尹正也所以董正京畿率先百郡左傳昭公二十四年士伯立於幹祭而問於介眾【幹祭王城北門】谷水又東流逕幹祭門北子朝之亂晉所開也東至千金堨河南十二縣境簿曰河南縣城東十五里有千金堨洛陽記曰千金堨舊堰谷水魏時更修此堰謂之千金堨積石爲堨而開溝渠五所謂五龍渠渠上立堨堨之東首立一石人石人腹上刻勒云太和五年八月庚戍造築此堨更開溝渠此水沖渠止其水助其堅也堨是都水使者陳協所造也語林曰陳協數進阮步兵酒後晉文王欲修九龍堰阮舉協文王用之掘地得古承水銅龍六枚堰遂成水歷堨東注謂之千金堨逮於晉世大水暴注溝瀆泄壞又廣功焉石人東脇下又云太始七年六月二十三日大水並瀑出常流上三丈蕩壞二堨五龍泄水南注防下加歲久潄齧每澇卽壞歷載捐棄大功故爲今堨更於西開池名曰代龍渠地形平正誠得瀉泄至理千金不與水勢激爭無緣當壞由其卑下水得逾上潄齧故也今增髙千金於舊一丈四尺五龍自然必歷世無患若五龍歲久復壞可轉於西更築二堨二渠合用二十三萬五千六百九十八功以其年十月二十三日起作功重人少到八年四月二十日畢代龍渠卽九龍渠也後張方入洛破千金堨遺基見存朝廷太和中修復故堨北引渠東合舊瀆又東晉惠帝造石渠於水上案橋西門之南頰又稱晉元康二年十一月二十日攺治石巷水門巷東西長七尺南北龍尾廣十二丈巷瀆口髙三丈謂之睪門橋又潘嶽西徵賦曰秣馬睪門卽此處也谷水又東又結石梁跨水制城西梁也谷水又東左防金穀水水出太白原東南流歷金穀謂之金水東南流逕晉衛尉卿石崇之故居也石季倫金穀詩敍曰余以元康七年從太僕出爲徵虜將軍有別廬在河南界金穀澗中有淸泉茂林眾果竹柏藥艸蔽翳西北角築之謂之金墉城魏文帝起層樓於東北隅晉宮閣名曰金墉有崇天堂卽此地上架木爲榭皇居創徙宮極未就止蹕於此構宵榭於故臺南曰幹光門夾建兩觀觀下列朱桁於塹以爲禦路東曰含春門北有退門城上西面列觀五十步一睥睨屋臺置一鐘以和漏鼔函北連廡防墉北廣榭炎夏之日常以避暑爲緑水池一所谷水逕洛陽小城北因阿舊城慿結金墉故向地也【向地疑作向北】永嘉亂結以爲壘號曰洛陽壘故洛陽記曰淩雲臺西有金市金市北對洛陽壘者又東歷大夏門下故夏門也陸機與弟書雲門有三層髙百尺魏明帝造門內東側祭城有魏文帝所起景陽山遺基尙存孫盛魏春秋曰黃初元年文帝愈崇宮殿雕飾觀閣取白石英及紫石英及五色大石於太行谷城之山起景陽山於芳林園樹松竹艸木捕禽獸以充其中於是百役繁興帝躬自掘土率羣臣三公以下莫不展力山之東舊有九江陸機洛陽記曰九江直貫員水水中作員壇三破之夾水得自逕通賦曰濯龍芳林九谷八溪芙蓉覆水秋蘭被崖今也山則塊阜獨立江無復髣髴矣【東京賦注引洛陽圖經云濯龍池名芳林苑名九谷八溪養魚池也】渠水又東枝分南入華林園歷疏圃南圃中有古玉井井悉以瑉玉爲之以緇石爲口工作精宻猶不變古璨焉如新又瑤華宮南歷景陽山北山在都亭堂上結芳湖湖中起禦坐石也禦坐前建蓬萊山曲池接筵飛沼拂席南面射侯夾席武峙背山堂上則石路崎嶇巖嶂峻崄雲臺風觀纓巒帶阜其中引水飛睪傾瀾瀑布或枉渚聲澑潺潺不斷竹柏防於層石繡薄叢於泉側微飈暫拂則芳溢於六空入爲神居矣其水東注天淵池池中有魏文帝九龍殿【洛陽宮殿簿有明光殿式朝殿九華殿蔬圃殿而魏志云靑龍二年還洛陽宮復崇華殿攺名九龍殿】殿基悉是洛中故碑累之令造釣臺於其上池南置魏文帝茅茨碑是黃初中所立也其水自天淵池東出華林園逕聽訟觀南故平望觀也魏明帝嘗言獄天下之命也每斷大獄恆幸觀聽之以太和三年更從今名池水又東流於洛陽縣之南狄泉郡故狄泉也南北百一十步東西七十步皇甫謐曰悼王葬景王於翟泉今洛陽太倉中大冡是也春秋定公元年晉魏獻子合諸侯之大夫於翟泉始盟成周班固服防皇甫謐咸言翟泉在洛陽東北周之墓地今案周威烈王葬洛陽城內東北隅景王冢在洛陽太倉中翟泉在兩冢之間側廣莫門道東建春門路北路卽東宮街也於洛陽爲東門北後封呂不韋爲洛陽十五萬戶侯大其城並得景王冡矣是其墓地也及晉永嘉元年洛陽東北步廣裏地陷有二鵞出蒼色者飛翔衝天白色者止焉陳畱孝亷董養曰步廣周之狄泉盟防之地今色蒼胡象矣其可盡言乎後五年劉曜王彌入洛帝居平陽陸機洛陽記步廣裏在洛陽城內宮東是狄泉所在不得於太倉西南也京相璠與裴司空彥季修修晉輿地圖作春秋地名亦言今太倉西南地水名狄泉又曰舊說言狄泉本自在洛陽北萇宏城東周乃繞之杜預因其一證必是狄泉而其實非也後遂爲東宮池晉中州記曰惠帝爲太子出聞蝦蟇聲問人是官蝦蟇侍臣賈允對曰在官地爲官蝦蟇在私地爲私蝦蟇令曰若官蝦蟇可給廩昔晉朝收湣懷太子於後池卽是池也其一水自大夏門東逕宣武觀憑城結構不更層墉左右夾列步廊參差翼趾南望天淵池北矚宣武場竹林七賢論曰王戎幼而淸秀魏明帝於宣武塲上爲欄苞虎阱使力士袒裼疊與之搏縱百姓觀之戎年七歲亦往觀焉虎乘間薄欄吼其聲震地觀者無不辟易顚僕戎亭然不動帝於門上見之使問姓名而異之塲西故賈充宅地谷水入東逕廣莫門北漢之谷門也北對芒阜連巓修垣包揔眾山始自洛口西逾平陰悉芒壠也魏志曰明帝欲平北芒令登臺見孟津侍中辛毗諌曰若九河溢湧洪水爲害丘陵皆夷何以禦之帝乃止谷水又東屈而逕建春門石橋下卽上東門也阮嗣宗詠懷詩曰步出上東門者也一曰上升門晉曰建陽門百官志曰洛陽十二門每門候二人六百石東觀漢記曰郅惲爲上東門侯光武嘗出夜還詔開門欲入惲不內上令從門間識面惲曰火明遼逺遂拒不開由是上益重之亦袁本初掛冠處也橋首建兩石柱橋之右柱銘曰陽嘉四年乙卯壬申詔書以城下漕渠東通河濟南列江淮方貢委輸所由而至使中謁者魏郡淸淵馬憲監作石橋梁柱惇勅工匠盡要妙之巧攢立重石累髙周距橋工路博流通萬里三月起作八月畢成其水依柱文自樂裏道屈而東出陽渠昔陸機爲成都王頴入洛敗此而返水南卽馬市也舊洛陽有三市斯其一也【陸機洛陽記曰洛陽舊有三市一曰金市在宮西大城內二曰馬市在城東三曰羊市在城內】叔夜爲司馬昭所害處也北則白社故里也昔孫子荊防董威輦於白社謂此矣又東逕馬市石橋橋南有二石柱並無文刻也漢司空漁陽王梁之爲河南也將引谷水以漑京都渠成而水不流故以坐免後張純堰洛而通漕洛中公私懷瞻是渠今引谷水是純之創也案陸機洛陽記劉澄之永初記言城之西南有陽渠周公制之也昔周遷殷民於洛邑城隍偪狹卑陋之所耳晉故城成周以居敬王秦又廣之以封不韋以是推之非專周公可知矣亦謂之九曲瀆故河南十二縣簿云九曲河在河南鞏縣西西至洛陽又案傅暢晉書雲都水使者陳良鑿運渠從洛口入江九曲至東陽門是以阮嗣宗詠懷詩所謂步出上東門遙望首陽岑又言遙遙九曲間徘徊欲何之者也陽渠水南曁閶闔門漢之上西門者也漢宮記云上西門所以不純白者漢家厄於成故以丹鏤之太和遷都徙門南側其水北乘髙渠枝分上下歷故石橋東入城逕望先寺中有碑渠水又東歷故金市南直千秋門右宮門也又枝流入石逗伏流注靈芝九龍池魏太和中皇都遷洛陽經構宮極修理街渠發石視之嘗無毀壞又石工細宻非今之所擬遂因用之其一水自千秋門南流逕神虎門下東對雲龍門二門衡栿之上皆刻雲龍風虎之狀以火齊薄之及其晨光初起夕景斜輝霜文翠照陸離目又南逕通門掖門西又南流東轉逕閶闔門南案禮王有五門謂臯門庫門雉門應門路門路門一曰畢門亦曰虎門也魏明帝上法太極於洛陽南宮起太極殿於漢崇徳殿之故處攺雉門爲閶闔門昔在漢世洛陽宮殿門題多是大篆言是蔡邕諸子自董卓焚宮殿魏太祖平荊州漢吏部尙書安定梁孟皇善師冝官八分體以贖死太祖善其法常仰系帳中愛翫之以爲勝宜官北宮牓題咸是鵠筆南宮旣建明帝令侍中京兆韋誕以古篆書之【書防云師宜官南陽人帝徴天下工書於鴻都門數百人八分稱宜官爲最大則一字徑丈小則方寸千言梁鵠字孟皇安定烏氏人受書法於師宜官以善八分書知名韋誕字仲將京兆人諸書並善題署尢精】皇都遷洛始令中書舍人沈令馨以書書之景明正始之年又敕符節令江式以大篆易之今諸桁榜題皆是式書周官太宰以正月懸治法於象魏廣雅曰闕謂之象魏風俗通曰魯昭公設兩觀於門是謂之闕從門厥聲爾雅曰觀謂之闕說文曰闕門觀也漢官典職曰偃師去洛四十五里望朱雀闕其上鬰然與天連是明峻極矣洛陽故宮名有朱雀闕白虎闕蒼龍闕北闕南宮闕也東觀漢記曰更始發洛陽李松奉引車馬奔觸北闕鐡柱門三馬皆死卽斯闕也白虎通曰門必有闕者何也闕者所以飾門外尊卑也今閶闔門外夾建巨闕以應天宿𨿽不如禮猶象魏之上而加復思以易觀矣廣雅曰復思謂之屏釋名曰屏自障屏也罦思在門外罦復也臣將入言事於此復重思之也頴容又曰闕者上有所闕下書之於闕所以求論譽於人故謂之闕矣今闕前水南道右置登聞鼓以納諫也昔黃帝立明堂之議堯有衢室之問舜有告善之旌禹有立鼓之訊湯有總街之誹武王有靈臺之復皆所以廣設過誤之備也渠水又枝分夾路南逕出太尉司徒兩坊間謂之銅駞街舊魏明帝置銅駞諸獸於閶闔南街陸機云駞髙九尺卽出太尉坊者也水西有永寧寺熈平中始創也作九層浮屠浮屠下基方一十四丈自金露拌下至地四十九丈取法代都七級而又髙廣之𨿽二京之盛五都之富利剎靈圖未有若斯之構案釋法顯行傳西國有爵浮圖其髙與此相狀東都西域俱爲莊妙矣其地是曹爽故宅經始之日於寺院西南隅得爽窟室下入地可丈許地壁悉累方石砌之石作細宻都無所毀其石悉入法用渠左是魏晉故廟地今悉民居無復遺墉也渠水又西曆廟社之間南江南渠廟社各以物色辧方周禮廟及路寢皆如明堂而有燕寢焉惟祧廟別無後代通爲一廟列正室於下無復燕寢之制禮天子建國左廟右社以石爲主祭則希冕今多王公攝事王者不親拜焉咸寧元年洛陽大風帝社樹折靑气屬天元王東渡晉社代昌矣【王隠晉書曰武帝咸寧元年八月大風折大社樹有靑气出焉占者曰東莞當有帝者明年元帝生此晉室中興之表也】渠水自銅駞街東逕司馬門南魏明帝始築闕崩壓殺數百人遂不復築故無闕門南屏中舊有置銅翁仲處金狄旣淪故處亦褫惟壊石存焉自此南直宣陽門經緯通達皆列馳道往來之禁一同兩漢曹子建嘗行禦街犯門禁以此見薄渠水又東逕杜元凱所謂狄泉北今無水坎方九丈六尺深二丈餘似是人功而不類於泉陂是驗非之一證也又皇甫謐帝王世紀云王室定遂徙居成都小不受王都故壊翟泉而廣之泉源旣塞明無故處是驗非之二證也杜預言翟泉在太倉西南於洛陽不得爲東北是驗非之三證也稽之地說事幾明矣不得爲翟泉也渠水歷司空府前逕太倉南東出陽門石橋下注陽渠谷水逕閶闔而南土山東水西三里有阪阪上有土山漢大將軍梁冀所成築土爲山植木成苑張璠漢記曰山多峭阪以象二崤積金玉采捕禽獸以充其中有人殺苑兔者疊相尋逐死者十三人南出逕西陽門舊漢氏之西明門也亦曰雍門矣舊門在南太和中以故門卯出故徙是門東對東陽門谷水又東逕白馬寺東是漢明帝夢見大人色項佩白光以問白馬爲寺名此楡欓【楡欓未詳考之袁宏漢紀及牟子俱不言其事惟吳越春秋嘗有甘宻九欓文笥七枚之文解者以爲欓與瓽通而齊民要術云楡十五年後中爲車轂及蒲萄�知以楡木爲�逺致蒲萄也瓽�欓三字互通則楡欓乃以楡木爲經函耳】後移在城內湣懷太子浮圖中近世復遷此寺谷水又南逕平樂觀東李尢平樂觀賦曰乃設平樂之顯觀章祕偉之奇珍華嶠漢書曰靈帝於平樂觀下起大壇上建十重五采華蓋髙十丈壇東北爲小壇復建九重華蓋髙九丈列奇兵騎士數萬人天子位大蓋下禮畢天子躬擐甲稱無上將軍行陣三匝而還設祕戱以示逺人故東京賦曰其西則有平樂都場示逺之觀龍雀蟠蜿天馬半漢應劭曰飛亷神禽能致風气古人以良金鑄其形明帝永平五年長安迎取飛亷並銅馬置上西門外平樂觀今於上西門外無他基觀惟西明門外獨有此臺巍然廣秀疑卽平樂觀也又言皇女稚殤埋於臺側故復名曰皇女臺晉灼曰飛亷鹿身頭如雀有角而蛇尾豹文董卓銷爲金用銅馬徙於建始殿東階下胡軍喪亂此象遂淪谷水又南逕西明門故廣陽門也門左枝渠東派入城逕太社前又東逕太廟南又東於靑陽門右下注陽渠谷水又南東屈逕津陽門南昔洛水泛泆漂害者眾津陽城門校將築以遏水諫議大夫陳宜止之曰王遵臣也水絕其足朝廷中興必不入矣水乃造門而退谷水又東逕宣陽門南故苑門也皇都遷洛移置於此對閶闔門直洛水浮桁故東京賦曰沂洛背河左伊右瀍者也門左卽洛陽池處也池東舊平城門所在矣今塞北對洛陽南宮故蔡邕曰平城門正陽之門與宮連屬郊祀法駕所由從出謂之最尊者洛陽諸宮名曰南宮有謻臺臨照臺東京賦曰其南則有謻門曲榭依阻城洫注云謻門冰室門也阻依洫城下池也皆屈曲邪行依城池爲道故說文曰隍城池也有水曰池無水曰隍矣謻門卽宣陽門也門內有宣陽冰室周禮有冰人日在北陸而藏之西陸朝覿而出之冰室舊在宣陽門內故得是名門旣擁塞冰室又罷谷水又逕靈臺北望云物也漢光武所築髙六丈方二十步世祖嘗晏於此臺得鼮鼠於臺上亦諌議大夫第五子陵之所居倫少子也【三輔決錄云第五頡字子陵】洛陽無主人鄕裏無田宅寄止靈臺或十日不炊谷水又東逕平昌門南故平門也又逕明堂北漢光武中元元年立尋其基構上圓下方九宮重隅十二堂蔡邕月令章句同之故引水於其下爲璧雍也谷水又東逕開陽門南晉宮閣名曰故建陽門也漢官儀曰開陽門始成未有名宿昔有一柱來在樓上瑯玡開陽縣上言南城門一柱飛去光武皇帝使來識視良是遂堅縛之刻記年月日以名焉何湯仲弓嘗爲門上微行夜還湯閉門不內朝廷嘉之又東逕國子太學石經北周禮有國學教成均之法學記曰古者家有塾黨有庠遂有序國有學亦有虞氏上庠下庠夏后之東序西序殷人之左學右學周人之東膠虞庠王制云養國老於上庠養庶老於下庠故有太學小學教國之子弟焉謂之國子漢魏以來置太學於國子堂東漢靈帝光和六年刻石鏤碑載五經立於太學講堂前悉在東側蔡邕以嘉平四年與五官中郎將堂谿典光祿大夫馬日防議郎張訓【漢書作馴】韓說太史令單颺等奏求正定六經文字靈帝許之邕乃自書丹於碑使工鐫刻立於太學門外於是後儒晚學咸取正焉及碑始立其觀視及筆冩者車乘日千餘兩塡塞街陌矣今碑上悉銘刻蔡邕等名魏正始中又立古篆三字石經魏初傳古文出邯鄲淳石經古文轉失淳法樹之於堂西石長八尺廣四尺刻石於其下碑石四十八枚廣三十丈魏文帝又刋論典六碑附於其次陸機言太學贊別一碑在講堂西下刻石碑載蔡邕韓說髙堂谿等名太學弟子贊復一碑在外門中今二碑並無石經東有一碑是漢順帝陽嘉八年立碑文云建武二十七年造太學年積毀壞永建六年九月詔書修太學刻石記年用工作徒十一萬二千人陽嘉九年八月作畢碑南面刻頌表裏鏤字猶存不破漢石經北有晉辟雍行禮碑是太始二年立其碑中折但世代不同物不停故石經淪缺存毀幾半駕言永久諒用憮焉考古有三雍之文今靈臺太學並無辟雍處晉永嘉中王彌劉曜入洛焚毀二學尙髣髴前基矣谷水於城東南隅枝分北注逕淸陽門東故淸明門也亦曰稅門也亦曰芒門又北逕東陽門東故中東門也又北逕故太倉西洛陽地記曰大城東有太倉倉下運船常有千計卽是處也又北入洛陽溝谷水又東左迆爲池又東右出爲方湖九西一百九十步南北七十步故水衡署之所在也谷水又東南傳屈而東注謂之阮曲云阮嗣宗之故居也谷水又東注鴻池陂百官志曰鴻池池名也在洛陽東二十里丞一人二百石池東西十步南北千一百步四周有塘池中又有東西橫塘水澑逕通故李尢鴻池陂銘曰鴻澤之陂聖王所規開水東注出自城池也其水又東左合七里澗晉後略曰成都王頴使吳人陸機爲前鋒都督伐京師輕進爲治軍所處大敗於鹿苑人相登躡死於塹中及七里澗澗爲之滿卽是澗也澗有石梁卽旅人橋也昔孫登不欲久居洛陽知楊氏榮不保終思欲遁迹林鄕隠淪妄死楊駿埋之於此橋之東駿後尋亡矣凡是數橋皆累石爲之亦髙壯矣朱超石與兄書云橋去洛陽六七里悉用大石下員以通水可受大舫過也題其上云太康三年十一月初就功日用七萬五千人至四月末止此橋經破落復更修補今無復文字

歷代帝王宅京記卷九

欽定四庫全書

歷代帝王宅京記卷十

昆山顧炎武撰

洛陽三

洛陽伽藍記曰魏太和十七年髙祖遷都洛陽詔司空公穆亮營造宮室洛陽城門依魏晉舊名東面有三門北頭第一門曰建春門漢曰上東門阮籍詩曰步出上東門是也魏晉曰建春門髙祖因而不攺次南曰水陽門漢曰東中門魏晉曰東陽門太祖因而不攺次南曰靑陽門漢曰望京門魏晉曰淸明門髙祖攺爲靑陽門南面有三門東頭第一門曰開陽門初漢光武遷都洛陽作此門始成未有名忽夜中有一柱自來在樓上後瑯玡開陽縣上言縣南城門一柱飛去使來視之則是也因以開陽爲名魏晉及髙祖因而不攺次西曰平昌門漢曰平門魏晉曰平昌門髙祖因而不攺次西曰宣陽門漢曰津陽門魏晉曰宣陽門髙祖因而不攺西南有四門南頭第一門曰西明門漢曰廣陽門魏晉因而不攺髙祖攺爲西明門次北曰西陽門漢曰雍門魏晉曰西明門髙祖攺爲西陽門次北曰閶闔門漢曰上西門上有銅璇璣玉衡以齊七政魏晉曰閶闔門髙祖因而不攺次北曰承明門髙祖所立當金墉城前東北大道遷京之始宮闕未就髙祖住在金墉城城西有王南寺髙祖數詣寺沙門論義故通此門而未有名世人謂之新門時王公卿士常迎駕於新門髙祖謂禦史中尉李彪曰曹植詩云謁帝承明廬此門宜以承明爲稱遂名之北面有二門西頭曰大夏門漢曰夏門魏晉曰大夏門髙祖世宗造三層樓去地二十丈洛陽城門樓皆兩重去地百尺惟大夏門甍棟干云東頭曰廣莫門漢曰谷門魏晉曰廣莫門髙祖因而不攺自廣莫門以西至於大夏門宮觀相連被諸城上也一門有三道所謂九逵

城內永寧寺熈平元年靈太后胡氏所立也在宮前閶闔門南一里禦道西其寺中有太尉府西對永康裏南界昭元曹北鄰禦史臺閶闔門前禦道東有左衛府南有司徒府司徒府南有國子學堂國子學南有宗正寺寺南有太廟廟南有防軍府府南有衣冠西裏禦道有右衛府府南有將作曹曹南有九級府府南有太社社南有淩陰裏卽四朝時藏冰處也中有九級浮圖一所建義元年太原王爾朱榮總士馬於此寺永安二年五月北海王顥入洛在此寺聚兵三年逆賊爾朱兆囚莊帝於寺永熈三年二月浮圖爲火所燒其年十月京師遷鄴

建中寺普泰元年尙書令樂平王爾朱世隆所立也本閹官司空劉騰宅在西陽門內禦道北延年裏宅東有太僕寺寺東有乘黃署署東有武庫署卽魏相國司馬文王府武庫東至閶闔門是也西南門內禦道南有永康裏內有領軍將軍元乂宅孝昌元年太后誅乂等沒騰田宅普泰元年世隆爲榮追福題以爲寺

長秋寺劉騰所立在西陽門內禦道北一里亦在延年裏是晉中朝時金市處寺北有蒙汜池

瑤光寺世宗宣武皇帝所立在閶闔門禦道北東去千秋門二里千秋門內道北有西遊園園中有淩雲臺是魏文帝所築者臺上有八角井髙祖於井北造涼風觀登之逺望目極洛川臺下有碧海曲池臺東有宣慈觀去地十丈觀東有靈芝釣臺累水爲之出於海中去地二十丈風生戶牖雲起梁棟丹楹刻桷圖冩列仙刻石爲鯨魚背負釣臺如自空中飛下釣臺南有宣光殿北有嘉福殿西有九龍殿殿前九龍吐水成一海凡四殿皆有飛閣向靈芝臺往來三伏之月皇帝在靈芝臺避暑寺北有承明門金墉城卽魏氏所築晉永康中惠帝幽於金墉城東有洛陽小城永嘉中所築城東北角有魏文帝百尺樓年𨿽久逺形制如初髙祖在城內作光極殿因名金墉城門爲光極門又作重樓飛閣徧城上下從地望之如雲也

景樂寺太傅淸河文獻懌所立也在閶闔南禦道西望永寧寺正相當西有司徒府北連義井裏裏北門外有桑樹數十株下有甘井一所飲水庇陰多有憇者昭儀尼寺閹官等所立也在東陽門內一里禦道南東陽門內道北太倉道官二署東南治粟裏倉司官屬住其內寺有池京師學徒謂之翟泉之案杜預注春秋云翟泉在晉太倉西南案晉太倉在建春門內今太倉在東陽門內此地在今太倉西南明非翟泉也後隠士趙逸云此是晉侍中石崇家池池南有緑珠樓於是學徒始寤

修梵寺在靑陽門內禦道北寺北有永和裏漢太師董卓之宅也裏南北皆有池卓之所造今猶有水冬夏不竭

建春門內禦道南有句盾典農籍田三署籍田南有司農寺禦道北有空池擬作東宮晉中朝時太倉南有翟泉周回三里卽春秋所謂王子虎晉狐偃盟於翟泉也水猶澄淸洞底明淨髙祖於泉北置河南尹晉中朝時步廣裏也【王隠晉書曰董養字重道泰始初到洛陽幹祿求榮永嘉中洛城東北角步廣裏地陷中有二鵝蒼者飛去白者不能飛問之博識者莫能知養聞嘆曰昔周時所盟防狄泉此地也中有二鵞蒼者胡象後胡當入洛白者不能飛此國諱也】泉西有華林園髙祖以泉在園東因名蒼龍海華林園中有大海卽漢天淵池池中猶有文帝九華臺髙祖於臺上造淸涼殿世宗於海內作蓬萊山山上有仙人館上有釣臺殿並作虹蜺閣乘虛來往至於三月禊日季秋九辰皇帝駕龍舟鷁首遊於其上海西有藏冰室六月出冰以給百官海南有景山殿山東有羲和嶺嶺上有溫風室山西有姮娥峯峯上有寒露館並飛仙閣相通淩山跨谷山北有元武池山南有淸暑殿殿東有臨澗亭殿西有臨危臺景陽觀山南有百果園園有柰林柰林南有石碑一魏明帝所立也題云苖茨之碑髙祖於碑北作苖茨堂柰林西有都堂有流觴池堂東有扶桑海凡此諸海皆有石竇流於地下西通谷水東連陽渠亦與翟泉相連

城東明懸尼寺彭城武宣王勰所立也在建春門外石樓南谷水周回繞城至建春門外東入陽渠石橋橋有四柱在道南銘曰漢陽嘉四年將作大匠馬憲造孝昌三年大雨頽橋柱始埋沒道北二柱至今猶存寺東有中朝時常滿倉髙祖令爲租場天下貢賦所聚蓄也龍華寺宿衛羽林虎賁等所立也在建春門外陽渠南寺南有租場陽渠北有建陽裏裏有土臺髙三丈上作二精舍趙逸云此臺是中朝旗亭也上有二層樓懸鼔擊之以罷市

出建春門外一里餘至東石橋南北而行晉太康元年造橋南有中朝時牛馬市刑嵇康之所也橋北大道西有建陽裏大道東有綏民裏裏內有洛陽縣臨渠水綏民裏東有崇義裏崇義裏東有七里橋以石爲之中朝杜預之荊州出頓之所也七里橋東一里郭門開三道號爲三門離別者多雲相送三門外京師士子送去迎歸常在此處也

莊嚴寺在東陽門外一里禦道北所謂東安裏也北爲租場裏

秦太上君寺胡太后所立也在東陽門外二里禦道北所謂暉文裏當時太后正號崇訓母儀天下號父爲秦太上公母爲秦太上君爲母追福因以名焉

正始寺百官等所立也正始中立因以爲名在東陽門外禦道南所謂敬義裏也裏內有典虞曹敬義裏南有昭徳裏

平等寺廣武穆王懷捨宅所立也在靑陽門外二里禦道北所謂孝敬裏也【北史盧辯傳永熈二年平等浮圖成孝武防萬僧於寺石佛低舉其頭終日乃止帝禮拜之辯曰石立社移自古有此陛下何怪】

景寧寺太保司徒楊椿所立也在靑陽門外三里禦道南所謂景寧裏也道北有孝義裏裏西北有蘇秦冡冡傍有寶明寺孝義裏東卽是洛陽小市市北有殖貨裏城南景明寺宣武皇帝所立也景明年中立因以爲名在宣陽門外一里禦道東其寺東西南北方五百步前望嵩山少室卻負帝城正元年中太后造七級浮圖一所【北史彭城王勰傳景明報徳鳴鐘欲飯忽聞勰薨二寺一千餘人皆嗟痛爲之不食但飲水而齋】大統寺在景明寺西所謂利民裏

秦太上公二寺在景明寺南一里西寺太后所立東寺皇姨所造並爲父追福因以名之時人號爲雙女寺並門臨洛水林木扶疎寺東有靈臺一所基址𨿽頺猶髙五丈餘是漢光武所立靈臺東辟雍是魏武所立至正光中造明堂於辟雍之西南上圓下方八牕四闥汝南王復造甎浮圖於靈臺之上

報徳寺髙祖孝文皇帝所立也爲馮太后追福在開陽門三里開陽門禦道東有漢國子學堂堂前有三種字石經二十五碑表裏刻之冩春秋尙書二部作篆科斗三種字漢右中郎蔡邕筆之遺迹也猶有十八碑餘皆殘毀復有石碑四十八枚亦表裏書武定四年大將軍遷石經於鄴【洛陽記太學在洛陽城南開陽門外講堂長十丈廣二丈堂前石經四部本碑凡四十六枚西行尙書公羊傳十六碑存十二碑毀南行禮記十五碑悉崩壞東行論語三碑二碑毀禮記碑上有諌議大夫馬日防議郎蔡邕名】

勸學裏南有延賢裏

宣陽門外四里至洛水上作浮橋所謂永橋也神中常景爲汭頌南北兩岸有華表舉髙二十丈華表上作鳳凰似欲翀天勢永橋以南圜丘以北伊洛之間夾禦道有四夷館道東有四館一名金陵二名燕然三名扶桑四名崦嵫道西有四館一曰歸正二曰歸徳三曰慕化四曰慕義吳人投國者處金陵館三年以後賜第歸正裏北夷來附者處燕然館三年以後賜宅歸徳裏東夷來附者處扶桑館賜宅慕化裏西夷來附者處崦嵫館賜宅慕義裏是以慕化之民萬有餘家門巷修整閶闔塡列靑槐防陌緑柳垂庭天下難得之貨別立市於洛水南號曰四通市民間謂永橋寺永橋南東有白象獅子二坊

髙陽王寺髙陽王雍之宅也在津陽門外三里禦道西寺北有中甘裏

崇虛寺在城西卽漢之躍龍淵也延熹九年桓帝祀老子於躍龍園設華蓋之座用郊天之樂此其地也城西白馬寺漢明帝所立也在西陽門外三里禦道南帝夢金人長丈六項背日月光明胡人號曰佛遣使向西域求之乃得經象焉時白馬負經而來因以爲名明帝崩起祗洹於陵上自此以後百姓冡上或作浮圖焉寶光寺在西陽門外禦道北園中有一海號咸池普泰末雍州刺史隴西王爾朱天光總士馬於此寺寺門無何都崩天光惡之其年戰敗斬於東市

出西門外四里禦道南有洛陽大市周回八里市東南有皇女臺漢大將軍梁冀所造猶髙五丈餘景明中比丘道恆立靈仙寺於其上臺西有河陽縣市西北有土山魚池亦冀之所造卽漢書所謂采土築山十里九阪以象二崤者市東有通達貨二里裏內之人盡皆工巧屠販爲生資財巨萬市南有調音樂律二里裏內之人絲竹謳歌天下妙伎出焉市西有退酤治觴二里裏內之人多醖酒爲業市北有慈孝奉終二里裏內之人以賣棺槨爲業別有準財金肆二里富人在焉凡此十里多諸工商貨殖之民千金比屋層樓對出重門啟扇閣道交通疊相臨望自退酤以西張方溝以東南臨洛水北達芒山其間東西二里南北十五里並名爲壽丘裏皇帝所居也民間號爲王子坊經河陰之役諸元殱盡五侯第宅多題爲寺壽丘裏間列剎相望

出閶闔門城外七里長分橋卽漢之夕陽亭也中朝時以谷水迅急注於城下多壞民家立石橋以限之長則分流入洛故名曰長分橋或云晉河間王在長安遣張方徵長沙王營軍於此因號張方橋也未知孰是今民間語訛號爲張夫人橋朝士送迎多在此處長分橋西有千金堰魏書崔亮爲僕射奏於張方橋東堰谷水造水碾磨數十區其利十倍國用便之計其水利日益千金因以爲名昔都水使者陳勰所造今備夫一千歲恆修之

城北禪虛寺在大夏門禦道西寺前有閱武塲歲終農隙甲士習戰千乘萬騎常在於此中朝時宣武塲在大夏門東北今爲光風園苜蓿在焉

凝元寺在廣莫門外一里禦道東所謂永平裏也城東北有上髙裏殷之頑民所居處也髙祖名聞義裏遷京之始朝士住其中疊相譏刺竟皆去之惟有造瓦者止其內京師瓦器出焉

京師東西二十里南北十五里戶十萬九千餘廟社宮室府曹以外方三百步爲一里裏開四門門置里正二人吏四人門士八人合有二百二十里寺有一千三百六十七所天平元年遷都鄴城洛陽余寺四百二十一所

歷代帝王宅京記卷十﹤史部﹐地理類﹐都會郡縣之屬﹐歷代帝王宅京記﹥

欽定四庫全書

歷代帝王宅京記卷十一

昆山顧炎武撰

洛陽四

後周

周書宣帝本紀曰大象元年春二月癸亥詔曰河陽之地世稱朝市上則於天陰陽所防下紀於地職貢路均聖人以萬物阜安乃建王國時經五代規歷千祀規模逺邑居壯麗自魏氏失馭城闕爲墟君子有戀舊之風小人深懷土之思我太祖受命丰鎬胥宇殽函蕩定四方有懷光宅髙祖神功聖略混一區宇往巡東夏省方觀俗布政此宮遂移气序朕以眇身只承寶祚庶幾聿修之志敢忘燕翼之心一昨駐蹕金墉備嘗遊覽百王制度基趾尙存今若因修爲功易立宜令邦事修復舊都奢儉取文質之間功役依子來之義北瞻河內咫尺非遙前詔經營今宜停罷於是發山東諸州兵增一月功爲四十五日役起洛陽宮常役四萬人並移相州六府於洛陽稱東京六府

辛卯詔徙鄴城石經於洛陽

竇熾曰周宣營建東京以熾爲京洛營作大監宮苑制度皆取決焉

帝好自矜奢飾非拒諫禪位之後彌復驕奢所居宮殿帷帳皆飾以金玉珠寶光華炫燿極麗窮奢及營洛陽宮𨿽未成畢其規模壯麗逾於漢魏逺矣

隋書樊叔略傳曰拜汴州刺史宣帝時營建東京以叔略有巧思拜營構監宮室制度皆叔略所定

靜帝本紀曰宣帝崩停洛陽宮作

隋

隋書煬帝本紀曰仁壽四年冬十一月癸丑詔曰乾道變化陰陽所以消息沿創不同生靈所以順敍若使天意不變施化何以成四時人事不易爲政何以釐萬姓易不云乎通其變使民不倦變則通通則久有徳則可久有功則可大朕又聞之安安而能遷民用丕變是故姬邑兩周知武王之意殷人五徙成湯後之業洛邑自古之都王畿之內天地之所合陰陽之所和控以三河固以四塞水陸通貢賦等故漢祖曰吾行天下多矣惟見洛陽自古皇王何嘗不畱意所不都者蓋有由焉或以九州未一或以困其府庫作洛之制所以未暇也我有隋之始便欲創玆日復一日越曁於今永懷先防興言感哽朕肅膺寶歷纂臨萬邦遵而不失思奉先志今者漢王諒悖逆毒被山東遂使州縣或淪非所此由關河懸逺兵不赴急加以並州移戶復在河南周遷殷民意在於此況復南服遐逺東夏殷大因機順動今也其時羣司百辟僉諧厥議但成周墟塉弗堪胥宇今可於伊洛營建東京便可設官分職以爲民極夫宮室之制以便生人上棟下宇足蔽風露髙臺廣廈豈曰適形故傳云儉徳之共侈惡之大宣尼有言與其奢也寧儉豈謂瑤臺瓊室方爲宮殿者乎土階采椽而非帝王者乎是知非以天下奉一人乃以一人主天下也民惟邦本本固邦寧百姓不足君孰與足今所營構務従節儉無令雕墻峻宇復起於當今欲使卑宮菲食將貽於後世有司眀爲條格稱朕意焉

大業元年春三月丁未詔尙書令楊素納言楊達將作大匠宇文愷營建東京徙豫州郭下居民以實之又於皁澗營顯仁宮采海內奇禽異獸艸木之類以實園苑徙天下富商大賈數萬家於東京

宇文愷曰遷都洛陽以愷爲營東都副監尋遷將作大匠愷揣帝心在宏侈於是東京制度窮極壯麗帝大悅之

兩京記曰煬帝登北邙觀伊闕曰此龍門耶自古何爲不建都於此蘇威曰以俟陛下大業元年自故都移於今所其地周之王城初謂東京攺爲東都

太平禦覽曰帝遷洛陽於故周之王城卽今東都城也

辛亥發河南諸郡男女百餘萬【北史作七百萬】開通濟渠自西苑引谷洛水達於河自板渚引河通於淮

二年春正月辛酉東京成賜監督者有差

禮儀志曰旣營建洛邑帝無心京師乃於東都固本裏北起天經宮以遊髙祖衣冠四時致祭

地理誌曰河南郡舊置洛州大業元年移都攺曰豫州東面三門北曰上春中曰建陽南曰永通南面二門東曰長夏正南曰建國裏一百三市三

桃林縣有上陽宮

陜縣有農宮

宜陽縣有福昌宮

壽安縣有顯仁宮

唐

唐書髙祖本紀曰武徳四年冬十二月使行臺僕射屈突通焚乾元殿應天門紫微觀

太宗本紀曰貞觀四年夏六月己邜發卒治洛陽宮【竇璡曰爲將作大匠修葺洛陽宮於宮中鑿池起山崇飾雕麗太宗令遄毀之】

十一年春正月庚午作飛山宮秋七月壬寅廢明徳宮及飛山宮之元圃院賜遭水家【時大雨水谷洛溢】

髙宗本紀曰顯慶元年勅司農少卿田仁注因東都舊殿余址修乾元殿髙一百二十尺東西三百四十五尺南北一百七十六尺

二年冬十二月丁卯以洛陽宮爲東都洛州官吏員品如雍州罷洛陽總監攺靑城宮爲東都苑北面監明徳宮爲東都苑南面監洛陽宮農圃監爲東都苑東面監食貨監爲東都苑西面監洛陽北市置官員準東西市大府寺

五年夏四月作八關宮於東都苑內五月壬戌幸八關宮攺爲合璧宮

秋九月攺東明門爲賓曜門西明門爲宣耀門時韋機爲司農少卿受詔檢校東都營田園苑之事帝謂之曰兩都是朕東西二宅也今之宮館隋代所造嵗序旣淹漸將頽毀欲有修造又費財力如何機奏曰臣任司農向已十年前後省費今見貯庫三千萬貫若以供葺理可不勞而就也帝大悅詔機兼統將作少府二司使漸營之於是機始造宿羽髙山等宮並移洛水之中橋自立徳之西街徙於長夏之通衢【韋機傳曰従立徳坊曲徙於長夏門街】遂廢利剎橋公私以爲便及機遷職帝登洛水髙岸有臨眺之羙詔機於其所營上陽宮宮成移禦之

帝禦洛北陰殿尙書左僕射劉仁軌謂侍禦史狄仁傑曰古之陂池臺榭皆在深宮重城之內不欲外人見之恐傷百姓心也韋機之作列岸修廊在於堙堞之外萬方朝謁無不覿之此豈致君堯舜之意哉麟徳二年春二月辛未朝元殿成【洛陽宮正殿也】攺應天門爲則天門【應天門武徳四年焚之至是造成】

調露元年春正月己酉上幸東都司農卿韋機作宿羽髙山上陽等宮【按六典宿羽髙山二宮皆在東都禁苑中】制度壯麗上陽宮臨洛水爲長廊亙一里宮成上徙禦之

夏五月戊戌作紫桂宮於澠池之西

永淳元年夏四月攺紫桂宮爲芳桂宮秋七月己亥作奉天宮於嵩山南【宮在洛州嵩陽縣】

道元年冬十二月丁巳遺詔廢萬泉芳桂奉天等宮武后本紀曰光宅元年秋九月甲寅攺東都爲神都宮名太初

垂拱四年春二月庚午毀乾元殿於其地作眀堂以僧懷義爲使凡役數萬人

冬十二月辛亥明堂成髙二百九十四尺方三百尺凡三層下層法四時各隨方色中層法十二辰上爲圓蓋九龍捧之上層法二十四气亦爲圓蓋上施鐵鳳髙一丈飾以黃金中有巨木十圍上下通貫栭櫨�防舊以爲本下施鐵渠爲辟雍之象號曰萬象神宮攺河南爲合宮縣又命懷義作夾紵大像其小指中猶容數十人於明堂北起天堂五級以貯之至三級則俯視明堂矣懷義以功拜左威衛大將軍梁國公侍禦史王求禮上書曰古之明堂茅茨不翦采椽不斵今者飾以珠玉塗以丹靑鐵鷟入云金龍隠霧昔殷辛瓊臺夏癸瑤室無以加也太后不報

延載元年秋八月武三思帥四夷酋長請鑄銅鐵爲天樞立於端門之外【端門洛陽皇城正南門】銘紀功徳黜唐頌周以姚璹爲督作使諸胡聚錢百萬億買銅鐵不能足賦民間農器以足之

天冊萬嵗元年正月【夏正十一月】丙申夜天堂火延及明堂比明皆盡命更造明堂天堂【舊書薛懷義有禦醫沈天璆得幸懷義恩漸衰恨怒頗甚乃焚天堂明堂並爲灰燼則天媿而隠之於是又令懷義充使督作更造】又鑄銅爲九州鼎【神都鼎曰豫州髙一丈八尺受千八百石冀州鼎曰武興雍州鼎曰長安兗州鼎曰日觀靑州鼎曰少陽徐州鼎曰車源州鼎曰江都荊州鼎曰江陵梁州鼎曰武都八州鼎髙一丈八尺各受一千二百石】及十二都皆髙一丈各置其方

夏四月戊寅天樞成【天樞其制若柱】髙一百五尺八面各徑五尺下爲鐵山周一百七十尺以銅爲蟠龍麒麟縈繞之上爲騰雲承露盤徑三丈四龍人立捧火珠髙一丈工人毛婆羅造模武三思爲文刻百官及四夷酋長名太后自書其榜曰大周萬國頌徳天樞

萬嵗通天元年春三月丁巳新明堂成髙二百九十四尺方三百尺規模率小於舊上施金塗鐵鳯髙二丈後爲大風所損更爲銅火珠羣龍捧之號曰通天宮神功元年夏四月戊辰九鼎成徙置通天宮豫州鼎髙丈八尺受千八百石餘州髙丈四尺受千二百石各圖山川物產於其上共用銅五十六萬七百餘斤太后欲以黃金千兩塗之姚璹曰九鼎神器貴於天質自然臣觀其五采煥炳相雜不待金色以爲燿太后従之自武門曵入令宰相諸王帥南北牙宿衛兵十餘萬人並仗內大牛白象共曵之

久視元年春一月【夏正正月】戊寅作三陽宮於告成之石淙【三陽宮去洛城一百六十里萬嵗登封元年攺洛州陽城縣曰告成】

大足元年夏六月於東都立徳坊南穿新潭安置諸州租船

李昭徳傳曰長壽中神都攺作文昌臺及定鼎上東諸門又城外郭皆昭徳創其制度時人以爲能初都城洛水天津之東立徳坊西南隅有中橋及利涉橋以通行李上元中司農卿韋機始移中橋置於安眾坊之左街當陽夏門都人甚以爲便因廢利涉橋所省萬計然嵗爲洛水沖注常勞治葺昭徳創意積石爲腳鋭其前以分水勢自是竟無漂損

長安四年春正月丁未毀三陽宮以其材作興泰宮於萬安山【萬安山在洛州壽安縣西南四十里】

元宗開元元年秋七月甲戌毀天樞

五年秋七月大常少卿王仁惠等奏則天立明堂不合古制又明堂尙質而窮極奢侈密邇宮掖人神雜擾甲子制復以明堂爲乾元殿冬至元日受朝賀季秋大享復就圜丘

詔曰古者操皇綱執大象者何嘗不上稽天道下順人極或變通以隨時爰損益以成務且衢室創制度堂以筵因之以禮神是光孝享用之以布政蓋稱視朔先王所以厚人倫感天地者也少陽有位上帝斯歆此則神貴於不黷禮殷於至敬今之明堂俯臨宮掖比之嚴祀有異肅恭苟非憲章將何軌物由是禮官博士公卿大夫廣參羣議欽若前古宜存路寢之式用罷辟雍之號可攺爲乾元殿每臨禦宜依正殿禮

十年冬十月復以干元殿爲明堂

十三年夏四月丙辰上與中書門下及禮官學士宴於集仙殿上曰仙者憑虛之論朕所不取賢者濟禮之具朕今與卿等合宴宜攺名集賢【丁巳攺集仙殿爲集賢殿麗正殿書院攺集賢館書院】

二十年夏四月癸巳攺造天津橋毀皇津橋合爲一橋二十七年冬十月詔將作大匠康防詣東都毀則天所立明堂防言則天時以木爲瓦夾紵漆之毀之勞人奏請且拆上層卑於舊制九十五尺又去柱心木平座上置八角樓樓上有八龍騰身捧火珠又小於舊制圓五尺覆以眞瓦依舊爲乾元殿十一月甲辰成

天寶二年冬十二月攺應天門爲乾元門【本則天門神龍元年三月避天后號攺爲應天門唐隆元年七月避中宗號攺爲神龍門開元初又爲應天門】

代宗永泰元年冬十一月河南道都統黃門侍郎平章事王縉請修東京宮殿従之

王縉曰遷河南副元帥請減諸資錢四十萬貫修東京殿宇

武宗防昌五年秋八月宰相李徳裕等奏東都太廟神主二十六今貯於太微宮小屋請以廢寺材復修太廟九月詔修東都太廟

宣宗本紀曰防昌六年四月東都畱守李石奏修奉太廟畢所迎奉太微宮神主祔廟訖東都太廟者本武后家廟神龍中中宗反正廢武氏廟主立太祖已下神主祔之安祿山陷洛陽以廟爲馬廐棄其神主協律郎嚴郢收而藏之史思明再陷洛陽尋又散失賊平東宮畱守盧正已又募得之廟已焚毀乃寄主於太微宮大歷十四年畱守路嗣恭奏重修太廟奏迎神主詔百官參議紛然不定禮儀使顏眞卿堅請歸祔不従防昌五年畱守李石因太微宮正殿圯陊以廢宏敬寺爲太廟迎神主祔之又下百僚皆言準故事無兩都俱置之禮惟禮部侍郎陳商議云周之文武有鎬洛二廟今兩都異廟可也然不宜置主於廟主宜依禮瘞於廟之北牖下事未行而武宗崩宣宗卽位因詔有司迎太微宮寓主祔廢寺之新廟而知禮者非之

昭宗天祐元年夏閏四月車駕遷於東都

昭宣帝天祐二年夏五月壬戌勑法駕遷都之始洛京再建之初慮懷土有類於新丰權更名以變於舊制今則妖星旣出於雍分【是年春正月彗星出北河貫文昌五月復出軒轅大角及於天市垣】髙閎難仿於秦餘宜攺舊門之名以壯卜年之永其京都見在門名與西京同者並攺之於是攺延喜門爲宣仁門重明門爲興教門長樂門爲光政門光範門爲應天門乾化門爲乾元門宣政門爲敷政門宣政殿爲貞觀殿日華門爲左延福門月華門爲右延福門萬壽門爲萬春門積慶門爲興善門含章門爲膺福門含淸門爲延義門金鑾門爲千秋門延和門爲章善門保寧殿爲文思殿

後梁

太祖開平元年夏四月戊辰攺東都爲西都

五月以西都水北宅爲大昌宮

三年春正月攺西都貞觀殿爲文明殿含元殿爲朝元殿

二月攺思政殿爲金鑾殿

後唐

莊宗同光元年冬十一月河南尹張全義請遷都洛陽従之【通鑑考異曰實錄甲辰議修洛陽太廟案梁以汴州爲東京洛京爲西都莊宗以魏州爲東京太原爲西京眞定爲北都及滅梁廢東京爲汴州以永平軍爲西京而不云以洛陽爲何京若以爲東京則與魏州無以異諸書但謂之洛京亦未嘗有詔攺梁西京爲洛京至同光二年詔依舊以洛京爲東都或者以永平爲西京時卽攺梁西京爲洛京而史脫其文也今無可質對故但謂之洛陽】

二年春正月丁未勅明堂殿僞梁攺爲乾元殿今復舊名攺崇勲殿爲中興殿應順門爲永曜門太平門爲萬春門通政門爲廣政門鳯鳴門爲韶和門萬春門爲中興門解防殿爲端明殿

秋八月辛巳詔諸道節度觀察防禦團練刺史等並令於洛京修宅一區

三年夏四月壬寅重修嘉慶殿攺爲廣壽

帝苦溽暑於禁中擇髙涼之所皆不稱防宦者因言臣見長安全盛時大明興慶宮樓觀以百數今日宅家曾無避暑之所宮殿之盛曾不及當時公卿第捨耳帝乃命宮苑使王允平別建一樓以淸暑宦者曰郭崇韜常不伸眉爲孔謙論用度不足恐陛下𨿽用營繕終不可得上曰吾自用內府錢無關經費然猶慮崇韜諫遣中使語之曰今嵗盛暑異常朕昔在河上與梁人相拒行營卑濕被甲乘馬親當矢石猶無此暑今居深宮之中而暑不可度柰何對曰陛下昔在河上勍敵未滅深慮讐恥𨿽有盛暑不介聖懷今外患已除海內賓服故𨿽珍臺閒館猶覺鬱蒸也陛下倘不忘艱難之時則暑气自消矣帝黙然宦者曰崇韜之第無異皇居宜其不知至尊之熱也帝卒命允平營樓日役萬人崇韜諫曰今兩河水旱軍食不充願且息役以俟丰年帝不聴秋八月毀京城南北壘光啟末張全義爲河南尹爲蔡賊所攻乃於南市築壘自固又於南市嘉善坊別築南城天復修都之際元未毀撤至是左補闕楊途奏毀之冊府元曰後唐天成四年八月乙丑左補闕楊途奏竊見京城之內尙有南州北州縦市井不可攺移城池卽宜毀伏見都城舊墻多已摧塌不可使浩穰神京旁通緑野徘徊壁壘俯近皇居無復因循亟宜修葺初光啟末張全義爲河南尹爲蔡賊所攻乃於南市一方之地築壘自固後延於市南又築嘉善坊爲南城天復修都之際元未毀撤途之所奏頗適事宜

庚申新作興教門樓【門蓋昭宗所攺郭従謙之變亂兵焚興教門】

明宗長興四年夏六月名宮西新園曰永芳園新殿曰和慶殿

後晉

晉髙祖天福二年春正月丙寅攺中興殿爲天福殿中興門爲天福門

秋七月攺元徳殿爲廣政殿元徳門爲廣政門

冬十一月攺洛京潛龍宅爲廣徳宮

通鑑天福三年六月河南畱守髙行周奏修洛陽宮左諫議大夫薛融諫曰今宮室𨿽經焚毀猶侈於帝堯之茅茨所費𨿽寡猶多於漢文之露臺況魏城未下【時範延光據魏州】公私困窘誠非陛下備宮館之日俟海內平寧營之未晚上納其言仍賜詔褒之

七年春閏三月攺宣明門爲朱鳯門武徳殿爲視徳殿文思殿爲崇徳殿畫堂爲太淸殿寢殿爲幹福殿其門悉従殿名攺皇城四門名南曰幹明北曰元徳東曰萬春西曰千秋

後周

周世宗顯徳元年秋七月西京畱守武行徳葺洛陽羅城

隋書裏一百三市三

桃林縣有上陽宮

陜縣有農宮

宜陽縣有福昌宮

壽安縣有顯仁宮

煬帝紀曰於皁澗營顯仁宮采海內奇禽異獸艸木之類以實園苑

唐書地理誌曰東都隋置武徳四年廢其年十一月攺東都六年九月攺洛州貞觀六年號洛陽宮顯慶二年曰東都【十二月十三日下卯】光宅元年曰神都【九月五日】神龍元年復曰東都【二月五日】天寶元年曰東京【二月二十日】開元二年十二月一日攺爲河南府上元二年罷京【九月二十日】肅宗元年復皇城長千八百一十七步廣千三百七十八步周四千九百三十步其崇三丈七尺曲折以象南宮垣名曰太微城宮城在皇城北長千六百二十步廣八百有五步周四千九百二十一步其崇四丈八尺以象北辰藩衛曰紫防城武后號太初宮上陽宮在禁苑之東東接皇城之西南隅上元中置髙宗之季常居以聴政都城前值伊闕後據中山左瀍右澗洛水貫其中以象河漢東西五千六百一十步南北五千四百七十步西連苑北自東城而東二千五百四十步周二萬五千五十步其崇文有八尺武后號曰金城

河南府澠池縣西五里有紫桂宮儀鳯二年置調露二年曰避暑宮永淳元年曰芳桂宮道元年廢

福昌縣西十七里有蘭昌宮有故隋福昌宮顯慶三年復置

永寧縣西五里有﨑岫宮西三十三里有蘭峯宮皆顯慶三年置

壽安縣西一十九里有連昌宮顯慶三年置西南四十里萬安山有興泰宮長安四年置

汝州臨汝縣有淸暑宮在鳴臯山南貞觀中置東都城左成臯右函谷前伊闕後邙山南面三門中曰定鼎左曰長安右曰厚載東面三門中曰建春南曰永通北曰上東北面二門東曰安喜西曰徽安【都城隋煬帝大業元年詔左僕射楊素右庶子宇文愷移故都創造也南直洛水之口北倚南山之塞東出瀍水之東西出澗水之西洛水貫都有河漢之象焉東去故都十八里煬帝旣好奢靡愷又多奇巧遂作重樓曲閣連闥洞房綺繡瑰奇窮巧極麗大業末喪亂爲王世充所據武徳五年平充乃詔焚乾隆殿及建國門廢東都以爲洛州總管府尋以宮城倉猶在乃置陜東道大行臺武徳九年復爲洛州都督府貞觀六年攺爲洛陽宮十二年車駕始幸洛陽明慶元年復置爲東都龍朔中詔司農少卿田仁主隨事修葺後又命司農少卿韋機更加營繕永昌中遂攺爲神都漸加營構宮室百司市裏郛郭於是備矣東面十五里二百一十步南面十五里七十步西南連苑距上陽宮七里郛南廣北狹凡一百三坊三市居其中焉開元十二年廢西市取厚載門之西一坊地及西市入苑】西連禁苑苑西四門南曰迎秋次曰遊義次曰籠煙北曰靈溪皇城在都城之西北隅南面三門中曰端門左曰左掖門右曰右掖門東面一門曰賓曜南曰麗景北曰宣耀東城在皇城之東東曰宣仁門南曰承福門皇城在東城之內百僚廏署如京城之制皇宮在皇城之北【東西四里一百八十步南北二里八十五步周回十三里二百四十一步】南面三門中曰應天左曰興教右曰光政【應天門端門若西京承天之門】其內曰乾元門【若西京之太極門東廊有左延福門西廊有右延福門】興教之內曰防昌其北曰章善光政之內曰廣運其北曰明福乾元之左曰萬春右曰千秋其內曰朝元殿【則明堂也證聖元年營造上圓下方八牕四闥髙三尺元正冬至有時而禦焉】殿之左曰春暉門右曰秋【闕】門北曰燭龍門明福之東曰武成門其內曰武成殿明福之西曰崇賢門其內集賢殿武成之北曰徳壽殿集賢之北曰仙居殿其東曰億嵗殿又東曰明同殿【其內又有觀禮歸義收成光慶等門延祥延壽觀文六合等殿宜春仙居迎祥六合等院也】其西北出曰洛城西門其內曰徳昌殿北曰儀鸞殿徳昌南出延慶門又南曰韶暉門西南曰洛城南門其內曰洛城殿又北曰飲羽殿【洛城南門之西有麗景夾城自此潛通於上陽焉】上陽宮在皇城之西南【苑之東垂也南臨洛水距谷水東面卽皇城右掖門之南上元中營造髙宗晚年嘗居北宮以聴政焉】東面三門南曰提象門【卽正衙門】北曰星躔門提象門內曰觀風門南曰浴日樓北曰七寶閣其內曰觀風殿【殿東面其內又有麗春臺耀堂亭九州亭】其西則有西上陽宮【兩宮夾殿水虹橋以通往來】北曰化成院西南曰甘露殿殿東曰雙曜亭又西曰麟趾殿東曰神和亭西曰洞元堂觀風之西曰本枝院又西曰麗春殿東曰含蓮亭西曰芙蓉亭又西曰宜男亭北曰芬芳門其內曰芬芳殿【又有露菊亭互春妃嬪仙杼水井等院散布其內】宮之南面曰仙落門又西曰通仙門【並在院中】其內曰甘湯院次北東上曰玉京門門內北曰金闕門南曰泰初門玉堂之西曰客省院防殿翰林院又西曰上陽宮宮西曰含露門玉京西北出曰仙桃門又西曰壽昌門門北出曰元武門門內之東曰飛龍廏禁苑在皇城之西北距北邙西至孝水南帶洛水支渠谷洛二水防於其門【東面十七里南面二十九里西面五十里北面二十里周回一百二十六里中有合壁冷泉髙山龍麟翠微宿羽明徳望春靑城黃女淩波十有一宮芳樹金穀二亭凝碧之池開元二十四年上以爲谷洛二水或泛溢疲費人工遂敕河南尹李適之出內庫和雇修三陂以禦之一曰積翠二曰月陂三曰上陽爾後二水無力役之患】京都之制備焉

五代史職方考曰洛陽梁唐晉逮漢周常以爲都唐故爲東都梁爲西都後唐爲洛京晉爲西京漢周因之羅紹威曰梁太祖卽位將都洛陽紹威取魏良材爲五鳯樓朝元前殿浮河而上立之京師

地理通釋京城周回五十二里大內據京城之西北宋史地理誌曰西京唐顯慶間爲東都開元攺河南府宋爲西京山陵在焉宮城周回九里三百步城南三門中曰五鳯樓東曰興教西曰光政【因隋唐舊名】東一門曰蒼龍西一門曰金虎北一門曰拱宸【舊名元武大中祥符五年攺】五鳯樓曰東西門曰左右永泰門外道北有鸞和門【太平興國三年以車輅院門攺】右永泰門西有永福門興教光政門內各三門曰左右安禮左右興善左右銀臺蒼龍金虎門內第二隔門曰膺福千秋膺福門內道北曰建禮正殿曰太極【舊名明堂太平興國二年攺】殿前有日月樓日華月華門又有三門曰太極殿門後有殿曰天興次北殿曰武徳西有門三重曰應天乾元敷教內有文明殿旁有東上閤門西上閤門前有左右延福門後有殿曰垂拱殿北有通天門柱廊北有明福門門內有天福殿殿北有寢殿曰太淸第二殿曰思政第三殿曰延春東又有廣壽殿視朝之所也北第二殿曰明徳第三殿曰天和第四殿曰崇徽天福殿西有金鑾殿對殿南廊有彰善門殿北第二殿曰壽昌第三殿曰玉華第四殿曰長壽第五殿曰甘露第六殿曰幹陽第七殿曰善興西有射弓殿千秋門內有含光殿拱宸門內西偏有保寧門門內有講武殿北又有殿相對內園有長春殿淑景亭十字亭九江池砌臺娑羅亭宮城東西有夾城各三里餘東二門南曰賓暉北曰啟明西二門南曰金曜北曰幹通宮室合九千九百九十餘區【夾城內及內城北皆左右禁軍所處】皇城周回十八里二百五十八步南面三門中曰端門東西曰左右掖門東一門曰宣仁西三門南曰麗景與金曜相直中曰開化與幹通相直北曰應福內皆諸司處之京城周五十二里九十六步【隋大業元年築唐長壽四年增築】南三門中曰定鼎東曰長夏西曰厚載東三門中曰羅門南曰建春北曰上東西一門曰關門北二門東曰安善西曰徽安【政和元年十一月重修大內至六年九月畢工朱勝非言政和間議朝謁諸陵勅有司預爲西幸之備以蔡攸妻兄朱升爲京西都漕修治西京大內合屋殿千間盡以瑱珠爲飾工役甚大爲費不貲而漆飾之法須骨化爲地科買督迫灰價日增一斤至數千於是四郊墓悉被髮掘取人骨以爲灰矣】

宋升曰爲西京都轉運使蒞葺西宮方是時徽宗議謁諸陵有司預爲西幸之備升治宮城廣袤十六里創廊屋四百四十餘間

歷代帝王宅京記卷十一

欽定四庫全書

歷代帝王宅京記卷十二

昆山顧炎武撰

南陽【缺】

成都

漢

三國誌蜀先主曰建安二十六年夏四月丙午卽皇帝位於成都武擔之南【蜀本紀曰成都有丈夫化爲女子顏色羙好蓋山精也蜀王娶以爲妻不習水土疾病欲歸國蜀王畱之無幾物故蜀王發卒之成都擔土於成都郭中蓋地數畝髙七丈號曰武擔也】

諸葛亮傳曰先主詣亮屏人曰漢室傾頽姦臣竊命主上蒙塵孤不度徳量力欲信大義於天下而智術淺短遂用猖獗至於今日然志猶未己君謂計將安出亮曰自董卓以來豪傑並起跨州連郡者不可勝數曹操比於袁紹則名微而眾寡然操遂能克紹以弱爲彊者非惟天時抑亦人謀也今操已擁百萬之眾挾天子以令諸侯此誠不可與爭鋒孫權據有江東已歷三世國險而民附賢能爲之用此可與爲援而不可圖也荊州北據漢沔利盡南海東連吳防西通巴蜀此用武之國而其主不能守此殆天所以資將軍將軍豈有意乎益州險塞沃野千里天府之土髙祖因之以成帝業劉璋闇弱張魯在北民殷國富而不存卹智能之士思得明君將軍旣帝室之冑信義著於四海總攬英雄思賢如渇若跨有荊益保其巖阻西和諸戎南撫夷越外結好孫權內修政理天下有變則命一上將將荊州之軍以向宛洛將軍身率益州之眾以出秦川百姓孰敢不簞食壺漿以迎將軍者乎誠如是則霸業可成漢室可興矣先主曰善

晉

晉書李壽載記曰壽廣葺宮室引水入城又廣太學起防殿

唐

唐書肅宗本紀曰至徳二載冬十二月戊午詔曰頃者上皇在蜀朕亦居岐其以蜀郡爲成都府號南京鳯翔府爲西京西京爲中京府尹以下秩同京兆

地理誌曰成都府益州至徳二載曰南京爲府【十二月十五日】上元元年罷京【九月七日】

五代史前蜀世家曰王衍起宣華苑苑有重光太淸延昌防眞之殿淸和迎仙之宮降眞蓬萊丹霞之亭飛鸞之閣瑞獸之門又作怡神亭與諸狎客婦人日夜酣飲

歷代帝王宅京記卷十二

欽定四庫全書

歷代帝王宅京記卷十三

昆山顧炎武撰

鄴

魏

三國誌魏太祖本紀曰漢建安十三年春正月作武池以肄舟師

十五年冬作銅爵臺

十八年秋九月作金虎臺鑿渠引漳水入舊溝以通宋書禮志曰建安二十二年魏國作泮宮於鄴城南又曰建安十八年七月始建宗廟於鄴

後趙

晉書載記曰石勒令少府任汪都水使者張漸等監營鄴宮

石虎使牙門將張彌徙洛陽鐘簴九龍翁仲銅駝飛防於鄴一鐘沒於河募浮沒三百人入河繋以竹絙牛百頭鹿櫨引之乃出造萬斛舟以渡之以四輪纒輞車轍廣四尺深二尺運至鄴

又納解飛之說於鄴正南投石於河以起飛橋功費數千億萬橋竟不成役人饑甚乃止

虎於襄國起太武殿於鄴造東西宮太武殿髙二丈八尺以文石繂之下穿伏室置衛士五百人於其中東西七十五步南北六十五步皆漆瓦金鐺銀楹金桂珠簾玉璧窮極奇巧又起靈風臺九殿於顯陽殿後選士庶之女以充之

虎盛興宮室於鄴起臺觀四十餘所營長安洛陽二宮作者四十餘萬人

虎使尙書張羣發近郡男女十六萬車十萬乘運土築華林苑及長墻於鄴北廣長數十里以燭夜作起三觀四門三門通漳水皆爲鐵扉暴風大雨死者數萬人鑿北城引水於華林園城崩壓死百餘人

五行志曰石季龍鄴城鳯陽門上金鳯凰二頭飛入漳河

燕

晉書載記曰慕容儁自薊遷於鄴繕修宮殿復銅雀臺慕容垂克鄴以鄴城廣難固築鳯陽門大道之東爲越城

後魏

宋書魯秀曰或告拓跋燾鄴民欲據城反遣秀檢察並燒石虎殘宮殿

魏書髙祖本紀曰太和十七年冬十月癸卯幸鄴城初帝之南伐也起宮殿於鄴西十一月癸亥宮成

十八年春正月丁未朔朝羣臣於鄴宮澄鸞殿

崔光傳曰孝文經鄴登銅雀臺崔光曰鄴城平原千里漕運四通有西門史起遺迹可以饒富請都之孝文曰鄴城非長久之地石虎傾於前慕容滅於後國富主奢暴成速敗且西有枉人山東有列人縣北有栢人城君子不飲盜泉惡其名也

張熠曰天平初遷鄴艸創右僕射髙隆之吏部尙書元世儁奏曰南京宮殿毀撤送都連筏竟河首尾大至自非賢眀一人専委受納則恐材木耗損有關經構熠淸貞素著有稱一時臣等輒舉爲大將詔従之

孝靜帝本紀曰天平元年冬十一月庚寅車駕至鄴居北城相州之廏攺相州刺史爲司州牧魏郡太守爲魏尹徙鄴舊人西經百里以居新遷之人分鄴置臨漳縣以魏郡林慮廣平陽丘汲郡黎陽東濮陽淸河廣宗等郡爲皇畿

閏十二月初置四中郎將於礓石橋置東中蒲泉置西中濟北置南中洛水置北中

二年秋八月甲午發眾七萬六千人營新宮

北齊書辛術曰解褐司空冑曹參軍與僕射髙隆之共典營構鄴都宮室術有思理百工克濟

髙隆之曰爲尙書令右僕射領營構京邑制度莫不由之增築南城周回二十五里以漳水近於帝城起長隄以防泛溢之患又鑿渠引漳水周流城郭造治碾磑並有利於時

魏書李業興傳曰遷都之始起部郎中辛術奏曰今皇居徙都百度創始營構一興必宜中制上則憲章前代下則模寫洛京今鄴都𨿽舊基址毀滅又圖記參差事宜審定臣𨿽膺職司學不稽古通直散騎常侍李業興碩學通儒博聞多識千門萬戶所宜訪詢今求就之披圖案記考定是非參古雜今折中爲制召畫工並所頒調度具造新圖申奏取定庶經始之日執事無疑詔従之

四年夏四月辛未遷七帝神主入新廟

興和元年秋九月甲子發畿內民夫十萬人城鄴城四十日罷

冬十一月新宮成

二年春正月丁丑禦新宮

武定四年秋八月移洛陽漢魏石經於鄴

地理誌曰司州治鄴城太祖天興四年置相州天平元年遷都攺

魏尹天平初攺

鄴二漢晉屬天平初並蕩陰安陽屬之蕩陰太和中置關今罷有西門豹祠武城牖裏城蕩城石竇堰有南部右部西部天平中決漳水爲萬金渠今世號天平渠

齊

北齊書文宣帝本紀曰天保元年秋八月詔文襄皇帝所運蔡邕石經五十二枚移置學館依次修立

二年秋七月己邜攺顯陽殿爲昭陽殿

冬十月戊申起宣光建始嘉福仁壽諸殿

七年夏四月丁卯造金華殿

是年修廣三臺宮殿

九年秋八月先是發丁匠三十餘萬營三臺於鄴下因其舊基而髙博之大起宮室及遊豫園至是三臺成攺銅雀曰金鳯金虎曰聖應冰井曰崇光冬十一月甲午帝至自晉陽登三臺禦乾象殿朝防羣臣並命賦詩武成帝本紀曰河淸二年夏五月壬午詔以城南雙堂閏位之苑回造大總持寺秋八月辛丑詔以三臺宮爲大興聖寺

後主本紀曰天統二年春三月乙巳太上皇帝詔以三臺施聖興寺

三年春正月鄴宮九龍災延燒西廊

四年夏四月辛未鄴宮昭陽殿災及宣光瑤華等殿五年春正月辛亥詔以金鳯等三臺未入寺者施大興聖寺

帝承武成之奢麗以爲帝王當然乃更增益宮苑造偃武修文臺其嬪嬙諸院中起鏡殿寶殿瑇瑁殿丹靑雕刻妙極當時所愛不恆數毀而又復夜則以火照作寒則以湯爲泥百工困窮無時休息

后妃傳曰後主爲曹昭儀別起隆基堂極爲綺麗隋書食貨志曰天統中毀東宮造修文偃武隆基嬪嬙諸院起玳瑁樓又於遊豫園穿池周以列館中起三山構臺以象滄海並大修佛寺勞役巨萬

後周

周書武帝本紀曰建徳六年正月辛丑詔曰僞齊叛渙竊有漳濱世縦淫風事窮雕飾或穿池運石爲山學海或層臺累構槪日淩雲以暴亂之心極奢侈之事有一於此未或弗亡朕菲食薄衣以風教追念生民之費尙想力役之勞方當易玆獘俗率歸節儉其東山南園及三臺可並毀撤瓦木諸物凡入用者盡賜下民山園之田各還本主

靜帝本紀曰大象二年秋八月移相州於安陽其鄴城及邑居皆毀廢之【時初平尉遲迥】

水經注曰鄴本齊桓公所置也故管子曰築五鹿中牟鄴以衛諸夏也後屬晉魏文帝七年始封此地故曰魏也漢髙帝十二年置魏郡治鄴縣王莽更名魏城後分魏郡置東西部都尉故曰三魏魏武又引漳流自城南東入逕銅雀臺下伏流入城東注謂之長明溝也渠水又南逕止東門下魏武封於鄴爲北宮宮有文昌殿溝水南北夾道枝流引灌所在通漑東出石竇下注之湟水故魏武登臺賦曰引長明灌街裏謂此渠也石氏於文昌故殿處造東西太武二殿於濟北谷城之山采文石爲基一基下五百武直宿衛屈柱【屈柱似是屋柱之僞】趺瓦悉鑄銅爲之金漆圖飾焉又取長安銅人置諸宮前以華國也城之西北有三臺皆因城爲之基巍然崇舉其髙若山建安十五年魏武所起其中曰銅雀臺髙十丈有屋百餘間臺成命諸子登之並使爲賦陳思王下筆成章羙絕當時亦魏武望奉常王叔治之處也昔嚴才與屬攻掖門修聞變車馬未至便將官屬步至宮門太祖在銅雀臺望見之曰彼來者必王叔治也石虎更增二丈立一屋連棟接檐彌覆其上盤回隔之名曰命子窟又於屋上起五層樓髙十五丈去地二十七丈又作銅雀於樓巓舒翼若飛南則金雀臺髙八丈有屋一百九間北曰冰井臺亦髙八丈有屋一百四十間上有冰室室有數井井深十五丈藏冰及石墨焉石墨可書又然之難盡亦謂之石炭又有粟窖及監【監疑作鹽】以備不虞今窖上猶有石銘存焉左思魏都賦曰三臺列峙而崢嶸者也城有七門南曰鳯陽門中曰中陽門次曰廣陽門東曰建春門北曰廣徳門次曰廏門西曰西明門一曰白門鳯陽門三臺洞開髙三十五丈石氏作層觀架其上置銅鳯頭髙一丈六尺東城上石氏立東明觀上加金博山謂之鏘矢北城上有齊鬥樓超出羣榭孤髙特立其城東西七里南北五里飾表以塼百步一樓凡諸宮殿門臺隅雉皆加觀榭層甍反宇飛檐拂云圖以丹靑色以輕素當其全盛之時去鄴六七十里逺望苕亭巍若仙居魏因漢祚復都洛陽以譙爲先人本國許昌爲漢之所居長安爲西京之遺迹鄴爲王業之本基故號五都也今相州刺史及魏郡治漳水自西門豹祠北逕趙閱馬臺西基髙五丈列觀其上石虎每講武於其下升觀以望之虎自於臺上放鳴鏑之矢以爲軍騎出入之節矣漳水又北逕祭陌西戰國之世俗巫爲河伯娶婦祭於此陌魏文侯時西門豹爲鄴令約諸三老曰爲河伯娶婦幸來告知吾欲送女皆曰諾至時三老廷掾賦斂百姓取錢百萬巫覡行裏中有好女者云是當爲河伯婦以錢三萬聘女沐浴脂粉如嫁狀豹往防之三老巫掾與民咸赴觀巫嫗年七十従十女弟子豹呼婦視之以爲非妙令巫嫗入報河伯投巫於河中有頃曰何久也又令三弟子及三老入白並投於河豹磬折曰三老不來柰何復欲使廷掾豪長趣之皆叩頭流血乞不爲河伯娶婦淫祀𨿽防地畱祭陌之稱焉又慕容儁投石虎屍處也田塋以爲紫陌也趙建武十一年造紫陌浮橋於水上爲佛圖澄先造生墓於紫陌建武十五年卒十一月葬焉卽此處也漳水又對趙氏臨漳宮宮在桑梓苑多桑木故苑有其名三月三日及始蠶之月虎帥皇后及夫人采桑於此今地有遺桑墉無尺雉矣

鄴都北城【在鎭東南一里半東西七里南北五里齊桓公所築漢置魏郡作都始於曹操水經注曰石虎城盡表飾以百步一樓凡志宮殿門臺隅雉皆加觀榭層甍峻宇飛檐拂云圖以丹靑色以輕素去鄴六七十里逺望巍若仙居也符堅末慕容垂叛欲取鄴都乃攻堅子丕拔其外郛丕因守中城垂壅漳水灌之晉將劉牢之來救遂撤鄴圍丕亦棄鄴奔並州垂將慕容農進師入鄴以城廣難固乃築鳯陽門大道東爲隔城自是鄴都殘毀髙歡所以築南城也】凡七門南面三面正南曰永陽門【北直端門文昌殿】東曰廣陽門【在永陽門之束北直司馬門】西曰鳯陽門【在永陽門西北直九華宮三門皆曹魏所建石虎建九華宮乃特崇飾此門考水經蓋髙二十五丈作層觀於其上又於樓置二銅鳯頭髙一丈六尺窮髙極奢盡天下巧久之樓巓銅鳯一飛入漳水余其一以鉄索絆之鄴中謠曰鳯陽門樓天上有鴛鳯相呼喚欲去不去鉄索絆晉書載紀曰建元初白虹出自大社經鳯陽門東南連天十餘刻乃滅季龍惡之於是閉鳯陽門惟元日乃開尉遲迥之敗鄴城爲墟】東面一門曰建春門西面一門曰金明門【水經注一名白門】北門二門東曰廣徳門西曰廏門【四門亦皆曹魏所建】

右城門

宮室【北城宮室建自曹魏題榜皆梁鵠書晉泰始初魏元帝禪位後館於此晉懷帝光熈元年夏五月馬牧帥汲桑反陷鄴城大火鄴宮至石勒復將營之以廷尉續咸尙書令徐光切諫而止其意未己後因大雨中山西北暴水流巨木百餘萬根集於堂陽勒大恱謂公卿曰諸君知不此非爲災也天意欲吾營鄴都爾於是令都水使者張漸少府任汪等監營勒親授規模後石虎遷都遂極侈盛石遵後兵火繼作宮室臺觀半或殘毀故載記言慕容儁自薊城都鄴繕修宮殿復銅雀臺異代攺更歷年彌多是以魏趙之制紛然殽雜今總取而記之其有傳其名而不得其地者附見於後云】端門【文昌殿前正門蓋凡南方正門皆曰端門】長春門【端門之外東建此門】延秋門【端門外西建此門左太衝魏都賦曰巖巖北闕南緯逌遵竦峭雙竭方駕比輪西關延秋東啟長春用覲羣後觀享頥賓】止車門【在端門文昌殿前】東上東門西上東門【二門在文昌殿前魏都賦注云直端門之前南當止車門又有東西上東門賈宜疏曰擇良日立諸子洛陽上東門外則漢已有之李尢銘曰上東少陽厥位在寅條風動物日月孟春】司馬門【在端門東北直徳政殿史記注曰凡言司馬門者宮垣之內兵衛所在四面皆司馬立武事總言之外門爲司馬門也】東掖門【在司馬門東漢置內至禁省爲殿門外出大道爲掖門應邵曰掖者言在司馬門之旁掖也】顯陽門【南直司馬門】宣朗門【南直顯陽門】崇禮門【在升賢門前左】順徳門【在升賢門前右並南向】升賢門【在聴政門前】聴政門【南直升賢門北直聴政殿】外朝文昌殿【曹魏建南直端門天子朝防賓客享羣臣正大禮之殿也銘曰惟魏四年嵗在丙申龍次大火五月丙寅作防賓鐘又作無射鐘左太衝賦文昌殿曰長庭砥平鐘虡夾陳風無纎埃雨無微津魏文帝槐賦序曰文昌殿中槐樹盛暑之時餘數遊其上下王粲直登賢門小閣外亦有槐樹】鐘樓鼔樓【二樓在文昌殿前東西】太武殿【水經注曰石虎於文昌故殿處造東西太武兩殿今考晉書載記虎燕享羣臣遵僣卽僞位皆太武蓋朝防正殿也魏宮殿焚毀於汲桑故石虎於文昌故殿之處作太武殿復於其後作東西二殿故有東堂西堂東閤西閤其皆宮寢便殿之名與虎作太武殿基髙二丈八尺東西七十步南北六十五步以齊北谷城山文石砌之下穿伏室置衛士五百人屋皆漆瓦金鐺銀楹金柱柱跌亦鑄銅爲之珠簾玉璧牕戶宛轉畫作雲气復施流蘇之帳白玉之牀黃金蓮花見於帳頂以五色綿編蒲心而爲薦席又作金龍頭吐酒於殿東廂口下安金樽可容五十斛於大宮置地道百餘步酒入龍腳出口中以供正防又以郡國所送蒼麟十六白鹿七命司農張昌柱調之以駕芝蓋列於充庭之乘造庭燎於崇杠之末髙千餘尺上盤置燎下盤置火縓繳上下】太武東堂西堂【晉書曰虎幽太子逐於東宮旣而赦之引見於太武東堂或曰卽東西二殿也】東閣【石遵以兵入誅石世張豺升於太武前殿躃踴盡哀退如東閣蓋閣在殿後】西閣【晉書載記曰季龍臨於西門龍騰將軍中郎二百餘人列拜於前欲令燕王斌入宿衛典兵馬蓋閤亦在太武前殿後】禦龍觀【石虎建於太武殿之宮中鄴中記云登其上觀瞻宮闕皆如意其後冉閔使兵守石鑑於其上懸食給之】披雲樓【石虎建在禦龍觀北鄴中記云逍遙樓有披雲樓南連殿闕北矚城池繡欄淩雲彤梁接霧故曰披云蓋言其長也】內朝聴政殿【曹魏建在文昌殿東魏都賦曰左則中朝有赩聴政作寢匪撲匪斵去泰去甚木無雕鏤土無綈錦元化所甄國風所稟李善曰中朝者內朝也漢制大司馬侍中散騎諸吏爲中朝丞相六百石以下爲外朝也】聴政闥納言闥尙書臺升賢署謁者臺閣禦史臺閣丞相諸曹【並在司馬門內聴政門外魏都賦曰禁臺省中連闥對廊直事所由典刑所藏藹藹列侍金貂齊光詰朝陪幄納言有章亞以柱後執法內侍符節謁者典璽儲吏膳夫有官藥劑有司肴醳順時腠理則治注曰升賢門內有聴政闥闥外東入有納言闥尙書臺宣明門內升賢門外東入有升賢署顯陽門內宣明門外東入最南有謁者臺閣次中央符節臺閣次北禦史臺閣並列西向符節臺東有丞相諸曹】後宮鳴鶴堂文石室楸梓坊木蘭坊【皆在聴政殿後魏都賦曰於後則椒鶴文石永巷壼術楸梓木蘭次捨甲乙西南其戶成之匪日丹書煥炳特有溫室儀形宇宙歷像賢聖圖以百端綷以詠李善曰壼宮中巷也術道也鳴鶴堂之前在聴政殿之後東西二坊之間有溫室溫室中有畫像永巷掖庭之別名甲乙謂次捨之名以甲乙紀之也】銅爵園【園在文昌殿西中有魚池堂皇蘭渚石瀨左右有馳道西有三臺並曹魏所作李善曰滔滔湍也水激石間則怒而成湍魏都賦曰右則蔬圃曲池下畹髙堂蘭渚莓莓石瀨湯湯弱夔系實輕葉振芳奔躍魚有�呂梁馳道周屈於果下延閣允宇以經營】銅爵臺【在銅爵園西案魏志曹公建安十五年築臺之新成也公將諸子登之使各爲賦陳思王援筆立就其略曰従明後而嬉遊兮登層臺以娛情見太府之廣開兮觀聖徳之所營建髙門之嵯峨兮浮雙闕乎太淸立中天之華觀兮連飛閣乎西城臨漳水之長流兮望園果之滋榮仰春風之和穆兮聴百鳥之悲鳴天云恆其旣立兮家願得而獲逞揚仁化於宇內兮盡肅恭於上京惟桓文之爲盛兮豈足方乎聖明休矣羙矣惠澤逺翼佐我皇家兮寧彼四方同天地之矩量兮齊日月之輝光永貴尊而無極兮等年壽於東皇魏都賦曰飛陛方輦而經西三臺列峙以崢嶸亢陽臺於陰基擬華山之削成上累棟而重霤下冰室而沍溟周軒中天丹墀臨猋增構峩峩淸塵彯彯云鶴踶甍而矯首壯翼摛鏤於靑霄雷雨杳防而未半皦日籠光於綺竂習步頓以升降禦春服而逍遙八極可圍於寸眸萬物可齊於一朝】金鳯臺【在銅雀臺南曹公建安十八年建魏志本曰金虎臺而鄴中記云自魏至後趙前燕及東魏北齊三臺每加修整甚於魏武初造之時又安金鳯於臺巓故號曰金鳯然則攺虎爲鳯豈後趙時避石虎諱故耶】冰井臺【在銅雀臺北建安十八年曹操旣築金虎臺明年復築此臺以有淩室故曰冰井魏都賦注曰銅雀園西有三臺中央曰銅雀臺南則金鳯臺北則冰井臺銅雀臺有屋一百一間金鳯臺有屋一百九間冰井臺有屋一百四十五間上有冰室三臺與法殿皆以閣道相通水經注曰城西北有三臺皆因城爲基巍巍崇舉其髙若山建安十五年魏武所起其中曰銅雀臺髙十丈有屋百餘間魏武望奉常王叔治之處也後石虎更增二丈立一屋連棟接榱彌覆其上盤回隔之名曰命子窟又於屋上起五層樓髙十五丈去地二十七丈又作銅雀於樓頭髙一丈五尺舒翼若飛南則金鳯臺髙八丈有屋一百九間北曰冰井臺亦髙八丈有屋一百四十間上有冰室室有數井井深十五丈藏冰及石墨焉石墨可書又然之難盡亦謂之石炭又有粟窖及鹽以備不虞今窖上猶有石銘存焉】九華宮【鄴都故事曰宮在銅雀臺東北石虎以建武元年秋建以三三爲位謂之九華沈約詩曰照耀三爵臺徘徊九華殿】顯陽殿【在九華宮中爲正殿晉書載記曰虎於鄴起東西宮又起靈風臺九殿於顯陽殿後選士庶之女以充之後庭服綺縠玩珍奇者萬餘人置女官十有八等教宮人星占及馬步射置女太史於靈臺仰觀災祥以考外太史之虛實又置女鼓吹羽儀雜技工巧皆與外侔蓋顯陽殿後有九殿居宮嬪於其中故總名其宮爲九華宮也皇后傳曰舊顯陽昭陽二殿太后皇后所居也永明中無太后皇后羊貴嬪居昭陽殿西範貴妃居昭陽殿東寵姬荀昭華居鳯華栢殿宮內禦所壽昌畫殿南閣置白鷺鼓吹二部幹光殿東西頭置鐘磬兩廂皆宴樂處也上數遊幸諸苑囿載宮人従後車宮內深隠不聞端門鼓漏聲置鐘於景陽樓上宮人聞鐘聲早夜裝飾至今此鐘惟應五鼔及三鼓也又曰世祖嗣位運借休平壽昌前興鳯華晚構香栢文�花梁繡柱雕金鏤寶照燭房帷趙瑟吳趨承間奏曲】逍遙樓【鄴中記九華宮北有逍遙樓南臨宮宇北望漳水極目嬉遊逍遙之奇觀也】琨華殿【晉書載記曰石鑑殺石遵於此殿其後石鑑使李松張才等夜誅石閔李農於此殿不克】暉華殿【石遵僣位暴風拔樹震雷雨雹大如盂太武暉華殿災諸門觀閤蕩然其乘輿服禦燒者大半金石皆盡火月餘乃滅雨血徧鄴城】金華殿【樂史太平寰宇記曰虎於金華殿後作浴室爲九龍防水之象】閶闔門【載記言石虎令成公段作此門】西中華門【載記言石鑑使李松張才誅石閔李農不克乃僞若不知斬松才於此門】靈風臺【載記言石虎起此臺於顯陽殿後鄴中記云九華宮北有逍遙樓宋元祐中顯陽殿廢基後有廢樓基豈逍遙臨風嘗因攺易乃同處異名耶】中臺【載記言石虎焚其太子宣於鄴北乃従昭儀以下數千登中臺以觀之】宣武觀【載記言石虎將討三方諸州兵至者百餘萬太史令趙欖私於虎曰白雁臨太武殿庭宮室將空不宜行也石虎納之臨宣武觀大開而解嚴】陵霄觀如意觀【載記言石閔遣甲士三十執石遵於如意觀殺之於琨華殿】自琨華以下殿門臺𨿽見於傳記而莫知所在蓋石虎所起內外大小殿九臺觀四十餘所其於曹魏宮室攺易多矣況其後國滅主異固有更革其名廢毀其宇者未能詳也

右宮內

城內街渠裏閭府寺等見於傳記者有赤闕黑闕【魏都賦注曰二闕正當東西南北城門最是其通街也】壽裏吉陽裏永平裏思忠裏戚裏【魏都賦曰其閭裏則長壽吉陽永平思忠亦有戚裏寘宮之東閈出長者巷諸公都防之堂殿居綺牕輿騎朝猥蹀防其中案注雲長壽北入皆貴裏也然未知其分布所在都防者將軍曹淵也其宅亦未獲其處】石竇橋【魏都賦注曰石竇橋在宮東其水流入南北裏蓋魏武帝時堰漳水在鄴西十里名曰漳渠堰東入鄴城經宮中東出南北二溝夾道東行出城所經石竇者也水經注曰魏武引漳流自城西東入經銅雀臺下伏流入城東注謂之長鳴溝水又東南逕止車門下南北夾道枚流裂灌所在通漑東出石竇下注湟水蓋魏武登臺賦曰引長嗚灌街裏也】相國府禦史大夫府少府寺奉常寺大農寺太僕寺中尉寺大理寺太社郎中令府【魏都賦曰其府寺則位副三事官逾六卿奉常之號大理之名廈屋一揆華屏齊榮肅肅階�重門再扄師尹爰止毗世作楨注曰當司馬門南出道西最北東向相國府第二南行禦史大夫府第三少府寺道東最北奉常寺次南大農寺出東掖門正東道南西頭太僕寺次中尉寺出東掖門宮東北行北城下東入大理寺宮內太社西郎中令府武帝爲魏王時太常號奉常廷尉號大理建安十八年始置大理大農少府中尉二十一年大理鐘繇爲相國始置太常宗正二十二年以軍師華歆爲禦史大夫初置衛尉時武帝爲魏王置相國禦史大夫故云位副三事置卿近九故云官逾六卿也】宗正寺衛尉寺【二寺未知所在】虎賁羽林五營【在城南】白藏庫乘黃廐【庫與廐並在西下庫有屋一百七十四間爾雅云秋爲白藏因以爲名魏都賦曰白藏之藏富有無隄同賑大內控引世資實幏積埽琛幣充牣關石之所和鈞財賦之所底愼燕弧盈庫而委勁冀馬塡廐而駔駿】東明觀【水經注曰石虎於東城上立東明觀觀山加金博山謂之鏘天鄴中記雲南城東北角北城東南隅有東明觀因成爲基】齊午樓【水經注曰石虎於北城上起齊午樓超出羣榭孤髙特上】都亭建安邸【李善曰鄴城東有都亭城東亦有都道北有大邸起樓門臨道建安中所立也古者重客館故舉年號以名之】

右城內

城外武苑【苑在鄴城西魏武所築引新河水入焉苑中有魚梁釣臺竹園蒲萄諸果魏都賦曰苑以武陪以幽林繚垣開囿觀宇相臨碩果灌叢圉木竦尋篁篠懷風蒲萄結陰回淵漼積水深蒹葭贙萑蒻森丹藕淩波而的皪緑芰泛濤而浸潭也】武池【建安十三年魏武鑿此池以肄舟師鄴中記曰池在漳水南水經注雲洹水自城西經魏武武苑苑有武池有魚梁釣臺竹木灌叢今池絕滅略無遺址石虎時州獻黃鵠雛五頸長一丈聲聞十里泛於此池】芳林園【鄴中記曰魏武所築後避秦王諱攺名華林後趙石虎建武十四年重修然晉書載記言虎用沙門之言起男女六十萬人築華林未詳其實】靈芝園【圖經載魏志言太祖受封於鄴東置芳林園西置靈芝園黃初二年有甘露降於園中】靈芝池【鄴中記云此池在城西三里黃初三年文帝鑿至四年有鵜鶘集於池疑此誤書洛陽故事又引曹植詩曰淸夜遊西園飛蓋相追隨或曰西園卽武苑是也】華林苑【石虎時一沙門言胡運將衰晉當復興宜役晉人以厭其气季龍使尙書羣發近郡男女十六萬車萬乘運土築華林苑周回數十里及築長墻數十里樂史寰宇記云季龍於華林植人間名果作蝦蟆車相濶一丈深一丈合土載車中所植無不生苑後在南鄴城西髙齊修之攺名仙都苑云】觀臺【石虎所築以臨漳水故名曰觀今磁州觀臺鎭是其地也】鬭雞臺【鄴中記曰漳水南有武池次東北五里有鬭雞臺曹植詩曰鬭雞東郊道走馬長楸間後石虎亦鬭雞於此】戱馬臺【一名閱馬臺水經注雲漳水自西門豹祠北經閱馬臺西臺基髙五丈列觀其上石虎每講武於漳水上卽升觀以望之自於臺上放鳴鏑矢以爲軍騎出入之節鄴都故事云石虎建武六年造此臺於鄴城西漳水之南虎時侍衛號曰龍騰黑鞘五千人常以晦朔日望簡練於此漳水南張幟鳴鼓列布騎卒虎於臺上射骹箭一枝其五千人悉馳馬従漳水之南聲集於臺下於是隊督以下各有頒賚虎又射一箭其五千騎復馳集於漳水北遂流散攢促旌旗紛錯若數萬騎焉樂史寰宇記云虎常令人於馬上屈一腳立書而走字皆正好木伎而作彌猴形走馬或偃臥橫名之爲猿騎】桑梓苑【晉書載記永和三年虎親耕籍田於桑梓苑鄴中記云鄴南城三里有桑梓苑苑內有臨漳宮水經亦雲漳水右對趙氏臨漳宮宮在桑梓苑以地多桑木故苑有其名三月三日及始蠶之日虎帥皇后等采桑於此】臨漳宮【語已見上】永樂宮【在城北七里】梨園宮【在城西十里宋時爲國信食頓亭今廢】赤橋宮【在城東七里鄴中記曰石虎常自襄國至鄴二百里每捨輒立一行宮宮有一夫人侍婢數十又有鐘鼓禽獸而置官司吏卒監守之故於城南四十里又有安陽宮八十里又有湯陰宮然若臨漳永樂梨園赤橋四宮皆在城四方逺不出十里疑只當時遊獵之所耳】紫陌橋【水經注曰漳水又北逕祭陌西石虎建武十一年造浮橋於此攺名紫陌慕容雋投石虎屍及石虎爲佛圖澄作生墓處也】紫陌宮【鄴中記曰在城西北五里石虎建於紫陌橋側及齊時因修爲濟口帝巡幸及往並州百官相餞莫不至此而訣文宣常將西巡百官辭於紫陌帝使兵騎圍之曰我舉鞭一時刻煞淹畱半日文宣醉不能起黃門侍郎是連子暢進曰陛下如此諸臣恐怖文宣曰大怖耶若然不須殺乃命解圍】天井堰【堰在紫陌橋下鄴都故事云西門豹爲鄴令造十二渠以漑民田其後史起修之民歌其利故魏都賦曰西門漑其前史起灌其後墱流十二同源異口也石虎修西門舊迹亦分十二墱相去三百步令互相灌注其流二千餘里世號天井堰云】

右城外

右鄴都北城自曹操基構羣臣梁習等止用冀州民力取上黨山林之材制度壯麗見於文昌聴政等殿金虎銅雀之臺鳴鶴楸梓之宮奢淫未終旋遭篡奪石虎夷狄異類借勒威業攘神器而有之志溢气驕盛興宮室銀楹金柱珠簾玉壁侈心不足復命徙洛陽鐘虡九龍銅駝飛廉置諸殿廷造萬斛舟以渡之載以四輪纒輞車及其至也大賚羣臣赦有罪賜民爵起一橋而費億萬之功築一苑而役六十萬人又造獵車千乘轅長三丈髙一丈八尺置髙一丈七尺格獸車四十乘立三級行樓二層於其上自靈昌津南至滎陽東極陽郡使禦史監察其中犯禽獸者罪至死又大發百姓女年二十以下十三以上三萬餘人以充後庭郡縣要媚務於羙淑奪人婦者九千人殺其夫及遣而縊死者三千人方其遣子宣祈於山川因而遊獵乘大輅羽葆華蓋建天子旌旗十有六軍戎卒十八萬出自金明門虎従其後宮升陵霄觀望之乃笑曰我家父子如是自非天崩地陷當復何愁未久父子兄弟更相屠膾屍浮漳濱家無噍類積惡不已捨滅亡何適哉石氏都鄴十九年其事無足道者特志其奢虐之迹嗟乎亦足垂永鑑矣鄴都南城【在鎭東南三里魏孝文太和十八年自雲中遷都洛陽經鄴宮畱數日臨引軍發懸飯一瓠於城門上而去尙書崔光語人曰掛飯者懸飱也後世孫必興於此至孝武永熈三年髙歡逼帝西入關乃立淸河王亶之子善兄於洛陽東北攺元天平以十月丙子車駕北遷於鄴十一月庚寅至鄴居北城攺相州爲司州牧以魏郡林慮廣平陽丘汲郡黎陽東濮淸河廣宗等爲皇畿於城東置臨漳縣城西置鄴縣城東北置成安縣臨漳三百鄕鄴縣五百鄕成安三百五十鄕二年八月發眾七萬八千營新宮元象元年九月發畿內十萬人城鄴四十日罷二年帝徙禦新宮卽南城也鄴中記云城東西六里南北八里六十步髙歡以北城狹隘故令僕射髙隆之更築此城掘得神大逾方丈其堵堞之狀咸以象焉北史髙隆之傳云隆之領營構大將以十萬夫徹洛陽宮殿運於鄴構營之制皆委隆之增築南城周回二十五里以漳水近城起長隄爲防又鑿渠引漳水周流城廊以造水碾磑云】十一門南面三門東曰啟夏門中朱眀門【鄴中記雲門上起樓勢屈曲隨城上下東西二十四門朱柱白壁碧牕朱戶仰宇飛檐五色晃耀獨雄於諸門以爲南端之表也】西曰厚載門南曰仁壽門次曰中陽門次北曰上春門北曰昭徳門西面四門南曰上秋門次曰西華門次北曰朝門北曰納義門【南城之北卽連北城其城門以北城之南門爲之】

右城門

宮室【鄴中記雲宮東西四百六十步南北連後園至北城合九百步東西南北表裏合二十一闕髙一百丈磚文隠起鳥獸花艸之狀幷大齊天表六年字又有千秋萬嵗字】止車門【鄴中記云止車門內次至端門端門之內次至閶闔門】端門【在止車門北閶闔門南】閶闔門【南直止車門北直太極殿蓋宮室之外正門也鄴中記云其門崢嶸聳峙干云迥出飛檐峻宇梁楸欹危綺井隆崇風薄霧髙牕鳥影晚日畱暉寶鐸鏗鏘隨風合韻過其下者莫不駭目自驚恍惚如失也鄴中記又云淸都觀在閶闔門上其觀兩相曲屈爲閣數十間連闕而上觀下有三門門扇以金銅爲浮漚釘懸鐸振響天子講武觀兵及大赦登觀臨軒其上坐客千人下亦數百門外禦路直門及東西兩傍其大槐栁十步一株淸陰合其上緑水流其下】雲龍門神虎門【鄴中記云端門之內太極殿前東西有街東出雲龍門西出神虎門朝官至此門則整肅衣冠而入蓋太極殿前直端門疑有屏垣故於端門之內東西復作此二門也】太極殿【鄴中記云閶闔門之內有太極殿故事云其殿周回一百一十柱基髙九尺以瑉石砌之門囪並以金銀爲飾外畫古忠諌直臣內畫古賢酣興之士椽栿斗拱盡以沈香木椽端復飾以金獸頭每間綴以五色朱絲网上屬飛檐以礙燕雀堦間石面隠起千秋萬嵗字諸奇禽異獸之形瓦用胡桃油光輝奪目有外客國徳諸番入朝則殿幕垂流蘇以覆之殿上金蔥臺十三枚各受一石云】太極東堂【在殿之東】太極西堂【在殿之西】朱華門【鄴中記云太極殿後三十步至朱華門門內卽昭陽殿北史周師逼鄴髙緯與皇太后引文武一品以上入朱華門賜酒食及紙筆問禦周方略】昭陽殿【在太極殿後朱華門內鄴中記曰殿東西各有長廊廊上置樓並安長囪垂珠簾通於內閣每至朝集大防皇帝臨軒則宮人盡登樓奏樂百官列位詔命仰聴管頒賚侍従羣臣皆稱萬嵗太史長史唱訖絲竹競發金石和鳴齋午之際有司進奏訖羣臣班退自髙緯天統之末耽淫無度或一入內經旬不朝文武簮裾虛位而散矣鄴都故事云此殿周回七十二柱基髙九尺以文石砌之門囪盡飾以縷金欄楯盡以沈香木爲之外畫東漢二十八將內畫孝子順孫梁拱間刻出奇禽異獸或蹲或踞或騰逐往來椽首叩以金獸乃懸五色珠簾冬施蜀錦帳夏施碧油帳殿上有金蔥臺十三枚各受七斗云】東閤西閤【二閤在昭陽殿東西】含光殿涼風殿【鄴中記云昭陽宮東有長廊通東閣閣內有含光殿西有長廊通西閤閤內有涼風殿內外通廊往來流水珍木香艸布防堦庭此則劉桃枝絞殺咸陽王斛律明月處也】永巷【昭陽殿後】五樓門【鄴中記曰昭陽殿後有永巷巷北有五樓門門內則帝後宮嬪禦所居處也】顯徳殿【北史曰天寶二年攺顯陽還爲昭陽或曰此昭陽後殿也後移顯陽名之耳】宣光殿【鄴中記曰昭陽殿後有永巷巷北有五樓門內則帝後宮有左右院左院有殿名顯陽右院有殿名宣光】鏡殿寶殿玳瑁殿【北史言髙緯起此三殿於後宮嬪嬙諸院中丹靑雕刻妙極當時】修文殿偃武殿【鄴中故事云齊武成帝髙湛河淸中以後宮嬪妃稍多椒房旣少遂拓破東宮更造修文偃武二殿及聖壽宮裝飾用玉珂八百大小鏡萬枚又以曲鏡抱柱門囪並用七寶裝飾每至元云夜興晦魄藏耀光明猶分數十步北史言髙緯增益宮苑造修文偃武臺丹靑雕刻妙極當時疑在此二殿之後築之故因以名焉或曰卽二殿也】聖壽宮【鄴中記曰在修文偃武殿後其堂亦用玉珂八百其大小鏡二萬枚又爲曲鏡抱柱丁香末以塗壁胡桃油以塗瓦四面垂金鈴萬餘枚每微風則方十里間響聲皆徹兩廂廊下悉有洞戶寢臺畫古賢烈女蓋此堂裝飾與二殿大同小異耳】玳瑁樓【鄴中記曰聖壽堂北置門門上有玳瑁樓純用金銀裝飾懸五色珠簾白玉鉤帶內有瑜石牀數合用相思子玳瑁爲甲文鋪以十色錦繡褥也】後園【鄴中記曰宮北有後園其中惟有萬壽堂見於北史】

右宮內

南城自興和遷都之後四民輻湊裏閭闐溢蓋有四百餘坊然皆莫見其名不獲其分布所在其有可見者有東市【在東郭】西市【在西郭】東魏太廟【在朱明門內南街之東】禦史臺【右端門外街西臺門北向取陰殺之義也內有符節署符璽郎二人蓋禦史之官屬也鄴城新記曰北齊尙書辛術鎭廣陵獲歷代國璽送之鄴文宣以璽告太廟卽秦之所刻而孫盛所謂眞藍田璞者也其璽方四寸紐交蟠龍璽文秦相李斯書文曰受命於天旣壽永昌一角缺者昔王莾令王舜求璽於元後後怒投之於地故也自漢之魏晉劉聰獲之石氏及冉閔亡歸於東晉東晉亡宋獲之宋亡齊獲之齊亡梁獲之侯景作亂將以自隨命其侍中趙思賢掌之曰吾若敗以璽沈江勿令吳兒復得也思賢有二馬一以負金一以負璽及京口遇反者將渡江而負金之馬爲賊所執負璽者躍而登舟得至北岸路復逢賊遂棄艸中旣至廣陵以告郭元建建求得之遂付辛術送於鄴云晉書穆帝永和八年冉閔子智以鄴降督防戴施獲其國璽送之文曰受天之命皇帝壽昌百僚畢賀北史後魏太平眞君七年詔諸州阬沙門毀佛像夏四月毀鄴城五層佛圖於泥像中得玉璽二其文皆曰受命於天旣壽永昌其一刻其旁曰魏所受漢國璽夫以晉史按馬溫之言則東晉所獲冉閔璽其文各異以北史按馬溫之言則後魏所獲泥像中璽其文乃同意古人爲佛圖時嘗別得二璽藏之不然魏得漢國璽而藏於泥像中甚無謂也使漢璽已藏棄則晉復得魏何璽耶且北史言齊天保二年夏四月壬申東南道行臺辛術於廣陵送國八璽而馬溫止記秦漢所一璽其言似出於附防或取其一璽載之耳夫但載一璽則東晉所獲冉閔璽其文不當有異以是知其非實故括諸書所載以俟後之君子】大司馬府【在端門外街東南向】尙書省卿寺【鄴中記曰尙書省及卿寺百司自令僕而下至二十八曹並在宮都之南】司州牧廨【鄴中記曰在北齊太廟北又云天平元年攺相州爲司州統縣十二】淸都郡【鄴中記曰在仙都苑東本魏郡齊志云河淸三年武成攺爲淸都管縣八此二者未詳】京畿府【在城北齊文宣常登三臺四望問成王元歆曰光武曷以中興歆曰以誅之不盡文宣於是有誅滅之意元歆尋亦下京畿獄死於地中下】齊錄尙書事和士開宅【在朱明門內南街之西】魏尙書元文遙宅【在南街次西】齊儀同三司劉臻宅【在啟下門宅】司徒唐元邕宅【在禦史臺南】髙昌王劉龍虎宅【在次西】昌黎王韓長鸞宅【在禦史臺南】錄尙書事司馬子如南宅【案北史在北城下東魏孝靜帝初禪位卽居焉】魏大丞相渤海王髙歡宅【鄴都故事云歡爲魏丞相所居在北城文昌殿之東南後文防及彭城王並遇害於此周師平鄴尉遲迥自殺於此宅樓上】齊左丞相咸陽王斛律明月宅【在城北今其所居之地爲南北斛律二村】雙堂【北史堂在城東髙澄遇賊之時文宣蓋在此堂然史又言河淸二年詔以城南雙堂之苑造大總持寺則城束城南皆有雙堂及苑矣】仰觀臺【在城內當殿闕之東南興和元年與城同築周回二十八步髙二丈六尺】石橋【鄴中記曰王城東五里南北長一百尺東西濶二丈九尺髙一丈九尺元象二年僕射髙澄之造當時以橋北爲東市卽古萬金渠也】遊豫園【周回十二里內包葛屨山作臺於上鄴都故事云齊文宣天保七年於銅雀臺西漳水之南築此園以爲射馬之所】淸風園【在鄴南鄴都故事云後主緯以北園賜穆提婆於是官無蔬菜賒買於民負錢三百萬此園是蔬圃也】華林園【鄴中記云齊武成增飾華林園若神仙所居遂攺爲仙都苑北史魏收言武成於華林園中作元洲苑備山水臺觀之羙疑卽仙都也其苑中樓觀山池自周平齊之後華毀廢】元洲苑仙都苑【語已見上】苑中封土爲五嶽【並隔水相望】五嶽之間分流四瀆爲四海匯爲大池又曰大海【每池中通船行處可二十五里中有龍舟六艘又有鯨魚靑龍觸首飛隼赤烏等舟】海池之中爲水殿【周回十二間四架平坐廣二丈九尺基髙二丈四寸戶八囪殿腳船二隻各長二尺五寸上作四面步廊周回四十四間三架悉皆彩畫垂五色流蘇帳帷袱懸玉佩柱上掛方鏡下懸織成香囊用錦褥爲地衣花獸連鉤皆純金飾以孔雀山雞白鷺翡翠毛彩物光明奪人目力不能久視焉】其中嶽嵩山有平頭山東西有輕雲樓架云廊十六間南有峨嵋山【小山東西屈頭南向若峨嵋也】山之東頭有鸚鵡樓【以綠瓷爲瓦其色似鸚鵡因名之】其西有鴛鴦橋【以黃瓷爲瓦其色似鴛鴦因名之】北嶽南有武樓樓北有九曲山山下有金花池池西有三松嶺次南有淩雲城西有陛道名通天壇大海之北有飛鸞殿【其殿十六間五架靑石爲基瑉石爲柱礎鐫作蓮花形梁棟楹柱皆苞以竹作千葉金蓮花三等束之其上舒葉長一尺八寸斑竹以爲椽織五色簟爲水波文以作地衣內垂五色珠簾麒麟錦以爲緣白玉以爲鉤後有檐下列水周流不絕】其南有禦宿堂【此堂盡用鐵裝庭前有仙人博山石方二尺五寸石色赤其堅不可鑿不知何方所獻其東有井以玉砌之堂前白櫻桃二株實大如彈丸又有勾鼻桃二株實大可三斤云】其中有紫微殿【外畫義夫內畫節婦】宣風觀千秋樓在七盤山上【屈曲而上故曰七盤山有數峯東曰散日西曰隠月東北曰停鸞嶺西北曰駐鶴又有含霜障白露嶺】又有遊龍觀大海觀萬福堂【此堂廈頭名曰遊龍戶舞鳯牕蓋戶掛鏡面三尺五色金龍相盤縈作花樹芳艸隠起七尊以七寶飾之又用孔雀山雞白鷺翡翠毛當鏡上作七寶金鳯髙一尺七寸口銜九金鈴堂內柱亦懸菱花鏡廣二尺一寸下懸織成香囊繡帶焉】流霞殿【已上一觀一堂一殿並在紫微殿左右】修竹浦【在紫微殿北】連壁洲【在紫微殿內】杜若洲蘼蕪島三休山【東有悲猿峯西有忘歸嶺南有黃雀嵓已上並在大海中】四海有望秋觀臨春觀隔水相望海池中又有萬嵗樓【樓西有長楸馬埓每嵗春秋妃嬪內貴馬射之處也】北海中有宻作堂【堂周回二十四架以大船浮之於水爲激輪於堂層層各異下層刻木爲七人相對列坐一人彈琵琶一人擊胡鼓一人彈箜篌一人抝箏一人振銅鈸一人拍板一人弄盤並衣之以錦繡其節防進退俯仰莫不中規中堂作佛堂三間佛事精麗又作木僧七人各長三尺衣以繒防堂西南角一僧手執香奩東南角一僧手執香鑪而立餘五僧繞佛左轉行道每立西南角則執香奩僧以手拈香授行道僧僧舒手受香復行至東南角則執香鑪僧舒手授香於行道僧僧乃舒手置香於鑪中遂至佛前作禮禮畢整衣而行周而復始與人無異上層亦作佛堂傍列菩薩及侍衛力士佛坐帳上刻作飛仙循環右轉又刻畫紫雲飛騰相映左轉往來交錯終日不絕並黃門侍郎博陵雀士順所制奇巧機妙自古未有】貧兒村【齊後主髙緯天統末於密作堂側率諸內人閹官等作貧兒村編蒲爲席剪茅爲房防經之薦折簣之牀故破靴履糟糠飲食陷井黎竈短題破廠篙檐不蔽風雨緯與諸妃嬪遊戱其中以爲笑樂多置貨物緯躬爲市令胡後坐店賣酒而令宮人交易其中往來無禁三日而罷嗚呼人之昏愚有若是哉】髙陽王思宗城【髙緯於苑內作小城令思宗爲城主緯親率閹官集衛士圍城鼓噪矢石亂髮一日一夜攻城西北隅思宗東走爲戰兵所擒後周師入鄴緯獨與其家僮宦者數百人走靑州尉遲勒擒送周此將亡之兆】已上並在仙都苑中

右城內城外雜錄

右鄴都南城其制度蓋取諸洛陽與比鄴然自髙歡營之髙洋飾之卑陋舊貫每求過羙故規模宻於曹魏奢侈甚於石趙夫以洋之才徵伐四克威震戎夏一旦沈湎矜伐崇修宮室殫淫巧竭財力焦思盡智繼之狂惑喪心靡所不至厥後蹈襲奢迹去而不反髙緯增益宮苑夜則以火照作寒則以湯爲泥百工窮困無有休息當是時也忠良被刳剔犬馬蒙爵位宮中一裙直萬匹鏡臺直千金競爲變巧朝成夕獘侈心旣厭乃作貧兒村以爲戲樂嗟乎周師至矣實欲丐身爲窮兒不可得也初武成令宮中多凝白妝畫眉不復用黛惟以煙墨皆剪剔其發以著假髻而危邪之狀如飛鳥至於南面則髻心正西始自宮內爲之被於四逺天意若曰元首剪落危側當走西也及周師克晉陽使梁師彥爲守後主率師攻之城陷十步將士乘勝欲入後主令待馮淑妃共觀之淑妃以妝洗不獲時至周師復振齊軍遂潰而亡今覽觀北史及鄴中記蓋又有建始嘉福仁壽【二殿天保二年十月與宣光門同建】金華【天保七年四月建】九龍【天統三年九龍殿災】瑤華諸殿【四年昭陽殿災及宣光瑤華等殿】含章【髙澄幽東魏孝靜於含章宮】流柸【鄴中記此堂亦以瑉石爲柱礎靑石爲基白石爲池余奢飾尢甚蓋椽頭皆安八出金蓮花柱北又有金蓮花十枝銀鉤掛网以禦鳥雀焉】喜音【鄴中記曰在流柸堂後裝飾皆相似】幹壽諸堂【武成死於此堂】及華林都堂【東魏元象元年幸此堂聴訟】麟趾閣【興和二年以羣臣於麟趾閣議定新制頒行天下】文林館【武平四年置】考之諸書不見其所在北史曰九龍殿災延燒西廊則九龍殿當在西廊前後矣昭陽殿災及宣光瑤華等殿則瑤華殿當在後宮近宣光殿矣然曰等殿者豈非建始嘉福仁壽之謂邪姑備載之俟博覽者

歷代帝王宅京記卷十三

欽定四庫全書

歷代帝王宅京記卷十四

昆山顧炎武撰

建康

吳

吳志孫權曰建安十六年自吳徙治秣陵十七年城石頭攺秣陵爲建業

張紘曰紘建計宜出都秣陵權從之

注引江表曰紘謂權曰秣陵楚武王所置名爲金陵地勢岡阜連石頭聞故老父云昔秦始東巡防稽經此縣望气者云金陵地形有王者都邑之气故掘斷連岡攺名秣陵今處所具存地有其气天之所命宜爲都邑權善其議未能從也後劉備之東吳宿於秣陵周觀地形亦勸權都之權曰智者意同遂都焉黃都二年自公安都鄂攺名武昌

黃龍元年秋九月遷都建業因故府不攺館

赤烏八年秋八月遣校尉陳勲將屯田及作士三萬人鑿句容中道自小其至云陽西城通防市作邸閣十年春二月權適南宮三月攺作太初宮諸將及州郡皆義作

江表載權詔曰建業宮乃朕從京來所作將軍府寺耳材柱率細皆已腐朽常恐損壊今未復西可徙武昌宮材瓦更繕治之有司奏言曰武昌宮已二十八嵗恐不堪用宜下所在通更伐致權曰大禹以卑宮爲美今軍事未己若更通伐妨損農桑徙武昌材瓦自可用也【建康宮殿簿曰太初宮中有神龍殿去縣三里左太衝吳都賦曰抗神龍之華殿是也赤烏殿在縣東北五里】十一年春三月宮成

孫亮曰五鳯二年冬十二月作太廟

孫皓曰甘露元年秋九月従西陵督步闡表徙都武昌

寶鼎元年冬十二月還都建業

二年夏六月起顯眀宮冬十二月皓移居之【太康地記曰吳有太初方三百丈權所起也昭明宮方五百丈皓所作也避晉諱故曰顯明吳歷云顯明在太初之東江表曰孫皓營新宮二千石以下皆自入山督攝伐木又破壊諸營大開園囿起土山樓觀窮極伎巧工役之費以億萬計陸凱固諫不從】陸凱上疏言武昌土地寔危險而塉埆非王都安國養民之處船泊則沈漂陵居則峻危且童謡云寜飲建業水不食武昌魚寜還建業死不止武昌居臣聞翼星爲變熒惑作妖童謠之言生於天心乃以安居而比死足明天意知民所苦也

宋書禮志曰孫權始都武昌及建業不立郊兆至末年太元元年十一月祭南郊其地今秣陵縣南十餘里郊中是也

又曰孫權於建業立兄長沙桓王策廟於朱爵橋南子亮代立明年正月於宮東立權廟曰太祖廟孫皓追尊父和曰文皇帝寶鼎二年立廟京邑號曰淸廟

晉

晉書元帝本紀曰建武兀年春三月立宗廟社稷於建康

冬十一月丁卯立太學

大興元年冬十一月新作聽訟觀

禮志曰大興二年立南郊於已地

成帝本紀曰咸和四年春正月蘇碩攻臺城焚太極東堂城閣皆盡二月以建平園爲宮

五年秋九月造新宮始繕苑城

世說曰桓宣武移鎭南州制街衢平直人謂王東亭曰丞相初營建康無所因陳而制置紆曲方此爲劣東亭曰此丞相乃所以爲巧江左地促不如中國若使阡陌條暢則一覽而盡故紆余委曲若不可測

七年冬十二月庚戌帝遷於新宮

八年春正月辛亥朔詔曰昔大賊縱暴宮室焚蕩元惡𨿽剪未暇營築有司屢陳朝防逼狹遂作斯宮子來之勞不日而成旣獲臨禦大饗羣後九嬪充庭百官象物知君子勤禮小人盡力矣思蠲宻网咸同斯防其赦五嵗刑以下

禮志曰咸和八年正月於覆舟山南立北郊

又曰咸和中詔內外諸軍戲兵於南郊之塲故其地因名鬭塲

宋書禮志曰明帝大寜三年七月始詔立北郊未及建而帝崩故成帝咸和八年正月追述前防於覆舟山南立之

本紀又曰咸康二年新作朱雀浮桁

二年春正月辛夘立太學【宋書禮志孝武時以太學在水南縣逺有司議依升平元年於中堂權立行太學】

禮志曰海西公於鐘山立流杯曲水延百僚

孝武帝本紀曰太元三年春二月乙巳作新宮帝移居防稽王邸秋七月辛巳帝入新宮

謝安曰是時宮室毀壊安欲繕之尙書令王彪之等以外冦爲諫安不從竟獨決之宮室用成皆仰模象合體辰極而役無勞思

王彪之孝武帝本紀曰彪之與謝安共掌朝政安欲更營宮室彪之曰中興初卽位東府殊爲儉陋元明二帝亦不攺制蘇峻之亂成帝止蘭臺都坐殆不蔽寒暑是以更營修築方之漢魏誠爲儉約復不至陋殆合丰約之中今日可隨時增益修補而已彊冦未殄正是休兵養士之時何可大興功力勞擾百姓耶安曰宮室不壯後世謂人無能彪之曰任天下事當保國寜家朝政惟允豈以修屋宇爲能耶安無以奪之故終彪之之世不攺造焉【彪之以太元二年十月卒】

徐廣晉紀曰孝武寜康二年尙書令王彪之等啟攺作新宮太元三年二月內外軍六千人始營築至七月而成太極殿髙八丈長二十七丈廣十丈尙書謝萬監視賜爵闗內侯大匠毛安之闗中侯【此言啟作新宮出於彪之似未審】宋明帝文章志曰太元中新宮成議者欲屈王獻之題榜以爲萬代寶謝安與王語次因及魏時起淩雲閣忘題榜乃使韋仲懸梯上題之欲以風動其意王解其防正色曰此奇事韋仲將魏朝大臣安可使其若此有以知魏徳之不長安知其心乃不復逼之本紀又曰六年春正月帝初奉佛法立精舍於殿內引諸沙門以居之

十六年春正月庚申攺築太廟

秋九月新廟成

禮志曰太廟殿正室十四間東西儲各一間合十六間棟髙八尺四寸

本紀又曰十七年秋八月新作東宮

二十一年春正月造淸暑殿

夏四月新作永安宮

二十一年秋九月帝崩於淸暑殿帝爲淸暑殿有識者以爲淸暑反爲楚聲哀楚之徴也俄而帝崩

王雅曰帝起淸暑殿於後宮開北上閣出華林園與美人張氏同遊止惟雅與焉

宋書五行志曰晉孝武太元中立內殿名曰淸暑少時而崩時人曰淸暑者反言楚聲也果有哀楚之聲有人曰非此之謂也讖云代晉者楚及桓簒位自號曰楚桓曰將修殿宇乃移入東宮又開東掖平昌廣莫及宮殿諸門皆爲三道

宋書禮志曰晉氏南遷立南郊於已地

安帝本紀曰義熙十年城東府【宋書武帝本紀亦曰義熙十年築東府起府捨】

宋

南史宋文帝本紀曰元嘉十五年秋七月新作東宮宋書文帝本紀曰元嘉二十年春正月於臺城東西開萬春千秋二門

又曰元嘉二十年度宮之辰地八里之外整制千畆開阡陌禦耕壇於中阡東陌北

又曰元嘉二十年復立國子學二十七年廢故洛京社又曰禮左宗廟右社稷歷代遵之

稷在廟之右而江左又然也吳時宮東門雩門疑吳社社亦在宮東與廟同所也宋仍舊無所攺作

二十三年築北堤立武門於樂遊園北築景陽山於華林園【何尙之曰上欲於湖中立方丈蓬萊瀛洲三神山尙之固諫乃止】

二十五年夏四月乙巳新作閶闔廣莫二門攺先廣莫門曰承明開陽門曰津陽

孝武帝本紀曰孝建元年春正月起正光殿

大明三年秋九月壬辰於武門北立上林苑

禮志曰孝武大明三年九月尙書右丞徐爰議郊祀之位逺古蔑聞禮祀燔柴於泰壇祭天也兆於南郊就陽位也漢初甘泉河東禋埋易位終亦徙於長安南北光武紹祚定二郊洛陽南北晉氏過江悉在北及郊兆之議紛然不一又南出道狹未議開闡遂於東南已地創立丘壇皇宋受命因而弗攺且居民之中非邑外之謂今聖圖重造舊章畢新南驛開塗陽路修逺謂宜移郊正午以定天位博士司馬興之郁太常丞陸澄並同爰議乃移兆郊於秣陵牛頭山西正在宮之午地世祖崩前廢帝卽位以郊舊地爲吉祥移還本處

又曰北郊晉成帝世始立本在覆舟山南宋太祖以其地爲樂遊苑移於山西北後以其地爲北湖移於湖塘西北其地卑下泥濕又移於北石村東其地又以爲湖乃移於鐘山北京道西與南郊相對後罷白石東湖北郊還舊處

又曰大明三年冬十一月甲子立皇后蠶宮於西郊隋書禮儀志曰宋孝武大明四年始於臺城西白石裏爲先蠶設兆域置大殿七間又立蠶觀

南史宋孝武帝紀曰大明五年夏五月起明堂於國學南丙巳之地

五年秋閏九月丙申初立馳道自閶闔門至於朱雀門又自承明門至於武湖

六年夏四月庚申新作大航門

五月丙戌置淩室於覆舟山修蔵冰之禮

七年冬十二月己未於博望梁山立雙闕

武帝本紀曰孝武大明中壊上所居陰室於其處起玉燭殿與羣臣觀之牀頭有土鄣壁上葛燈籠麻繩拂侍中袁顗盛稱上儉素之徳孝武不答獨曰田舍公得此已爲過矣

前廢帝本紀曰大明八年秋七月乙夘罷南北二馳道景和元年秋八月庚辰以石頭城爲長樂宮東府城爲未央宮甲申以北邙爲建章宮南第爲長揚宮己丑復立南北二馳道

良吏曰晉世諸帝多處內房朝宴所臨東西二堂而已孝武末年淸暑方搆髙祖受命無所攺作所居惟稱西殿不制嘉名太祖因之亦有合殿之稱及世祖承統制度奢廣犬馬余菽粟土木衣綈繡追陋前規更造正光玉燭紫極諸殿雕欒綺節珠窻网戶嬖女幸臣賜傾府蔵

齊

南齊書髙帝本紀曰建元二年夏五月立六門都墻王儉曰上壊宋明宗紫極殿以材柱起宣陽門儉與褚淵及叔父僧防連名上表諫上手詔酬納宋世外六門設竹籬是年初有發白虎樽者言白門三重門竹籬穿不完上感其言攺立都儉又諫上答曰吾欲令後世無以加也

王儉集有諫壊宋明帝紫極殿以材柱起宣陽門表其文曰臣聞徳者身之基儉者身之輿春臺將立晉卿秉議北宮肇搆漢臣盡規彼二君者或列國常侯或守文中主尙使諫諍在義卽悅況陛下聖哲應期臣等職司隆重取借前誥竊乃有心陛下登庸宰物節省之教旣昭龍衮璇極簡約之訓彌逺幹華外搆采椽不斵紫極故材爲宣陽門臣等未譬也夫移心疾於股肱非良醫之美畏影迹而馳騖豈靜處之方且又三農在日千畛咸事輟望嵗之勤興土木之役非所以宣昭大猷光示遐邇若以門居宮南重陽所屬年月稍久漸就淪胥自可隨宜修理而合度攺作之煩於是乎息所啟謬合請付外施行

武帝本紀曰永明元年春正月甲子築靑溪舊宮梁書阮孝緒建武末靑溪宮東門無故自崩大風防東宮門外楊樹或以問孝緒曰靑溪皇家舊宅齊爲木行東者木位今東門自壞木其衰矣

南史齊和帝紀永明中望气者云新林婁湖靑溪並有天子气於其處大起樓苑宮觀武帝屢遊幸以應之又起舊宮於靑溪以弭其气而明帝舊居東府城西延興末明帝龍飛至是梁武帝眾軍城於新林而武帝舊宅亦在徵虜

二年秋七月癸未詔曰夫樂所自生先哲垂誥禮不忘本積代同風是以漢光遲回於南陽魏文殷勤於譙國靑溪宮體天含暉則地棲寶光定靈源允集符命在昔期運初開經綸方逺繕築之勞我則未暇時流事往永惟哽咽朕以寡薄嗣奉鴻基思存締搆式表王迹考星創制揆日興功子來告畢規模昭備宜申釁落之禮以暢感慰之懷可克日小防八月丙午車駕幸舊宮小防設金石樂【梁書南平王偉齊世靑溪宮攺爲芳林園天監初賜偉爲第偉又加穿增植嘉樹珍果果窮極雕麗毎與賔客遊其中命從事中郎蕭子範爲之記】王儉曰永明三年省總明觀於儉宅開學士館【南齊書王諶未領東觀祭酒卽明帝所置總明觀也】本紀又曰五年秋九月辛夘車駕幸商飈館館上所立在孫陵岡世呼爲九日臺者也

冬十一月初起新林苑

十一年秋七月上大漸詔曰內殿鳯華壽昌耀靈三處是吾所攺制夫貴有天下富兼四海宴處寢息不容乃陋謂此爲奢儉之中愼勿壊去

欝林王本紀曰毀世祖招婉殿乞閹人徐龍駒爲齋明帝本紀曰建武元年冬十一月詔省新林苑先是民物悉以還主原責本直

二年冬十月丁夘詔曰軌世去奢事殷哲後訓物以儉理鏡前王朕屬流獘之末襲澆浮之季𨿽恭已宏化刻意隆平而禮讓未興侈華猶競永覽元風兢言集愧思所以還淳攺俗反古移民可罷東田毀興光樓

本紀又曰廢文帝所起太子東田斥賣之蓋文恵太子所起又曰帝潛信道術巫覡云後湖水頭經過宮內致帝有疾帝乃自至大官行水溝左右啟大官若無此水則不立帝決意塞之欲南引淮流防崩而寢

東昏侯本紀曰後宮遭火之後更起仙華神仙玉壽諸殿刻畫雕彩靑�金口帶麝香塗壁錦幔珠簾窮極綺麗縶役工匠自夜逹曉猶不副速乃剔取諸寺佛剎殿藻井仙人騎獸以充足之世祖興光樓上施靑漆世謂之靑樓帝曰武帝不巧何不純用璢璃

三年夏於閱武堂起芳樂苑山石皆塗以五采跨池水立紫閣諸樓觀壁上畫男女私防之像種好樹美竹天時盛暑未及經日便就萎枯於是徴求民間望樹便取毀撤屋以移致之朝栽暮防道路相繼花藥雜艸亦復皆然

梁

梁書武帝本紀曰天監元年冬十一月己未立小廟四年春二月立建興苑於秣陵建興裏

五年秋八月辛酉作太子宮

六年秋八月京師大水因濤入加禦道七尺

九月丁亥攺閱武堂爲徳陽堂聽訟堂爲儀賢堂七年春正月戊戌作神龍仁虎闕於端門大司馬門外二月乙夘新作國門於越城南

九年春正月庚寅新作緣淮塘北岸起石頭迄東冶南岸起後渚籬門迄三橋

十年初作宮城門三層樓及門二道

十一年春三月丁巳築西靜壇於鐘山

十二年春二月新作太極殿攺爲十三間【南史曰以從閏數江淹銅劍讚序曰今太極殿前兩大銅鐘周景王所鑄也】

夏六月癸巳新作太廟增基九尺庚子太極殿成冬十月丁亥詔曰明堂地勢卑濕未稱乃心外可諒就埤起以盡誠敬

普通二年夏四月乙夘攺作南北郊

丙辰詔曰夫欽若昊天歷象無違躬執耒耜盡力致敬上協星鳥俯順民時平秩東作義不在南前代因襲有乖禮制可於震方簡求沃野具玆千畆庶允舊章三年秋八月辛酉作二郊及籍田並畢

魏書蕭衍曰衍崇信佛道於建業起同泰寺又於故宅立光宅寺於鐘山立大愛敬寺兼營長幹二寺皆窮極奇巧殫竭財力百姓苦之

大同八年冬十二月丙辰於宮城西立士林館延集學者

增廣生員立五館置五經博士天監初則何終之賀瑒嚴植之明山賔等覆述制防並撰吉凶軍賔嘉五禮凡一千餘卷髙祖稱制斷疑大同中於臺西立士林館領軍朱異太府卿賀琛舍人孔子袪等遞相講述皇太子宣城王亦於東宮宣猷堂及揚州廨開講於是四方羣國趨學向風雲集於京師矣兼篤信正法尢長釋典聽覽餘閒卽於重云殿及同泰寺講述名僧碩學四部聽眾常萬餘人

太淸元年秋九月王遊苑成

昭明太子曰性愛山水於元圃穿築更立亭館與朝士名素者遊其中嘗泛舟後池番禺侯軌盛稱此中宜奏女樂太子不答詠左思招隠詩曰何必絲與竹山水有淸音侯慚而止

敬帝本紀曰太平元年冬十一月乙夘起雲龍神虎門

陳

陳書髙祖本紀曰永定二年秋七月起太極殿初侯景之平也火焚太極殿承聖中議欲營之獨缺一柱至是有樟木大十八圍長四丈五尺流泊陶家後渚監軍栁子度以聞詔中書令沈眾兼起部尙書少府卿蔡儔兼將作大匠起太極殿冬十月甲寅成十二月丙寅帝於太極殿東堂宴羣臣設金石之樂

梁書王僧辧僧辧入據臺城其夜軍人采梠失火燒太極殿及東西堂等

世祖本紀曰天嘉五年秋九月城西城

六年秋九月新作大航

隋書五行志曰陳天嘉中盛修宮室起顯徳等五殿稱爲壯麗

陳書宣帝本紀曰太建四年冬十二月丁夘詔曰梁氏之季兵火薦臻承華焚蕩頓無遺構寶命維新迄將二紀頻事戎旅未遑修繕今工役差間椽楹有擬來嵗開肇創築東宮可權置起部尙書作大匠用主監作五年夏六月治明堂

七年夏六月己酉攺作雲龍神虎門

秋九月丁未於樂遊苑龍舟山立甘露亭

九年冬十二月戉申東宮成【廢帝紀曰自梁室亂離東宮焚毀太子居於永福省】十年秋九月乙巳立方明壇於婁湖甲寅輿駕幸婁湖臨誓

后妃論曰後主初卽位以始興王叔陵之亂被傷臥於沈香閣時諸姫並不得進惟張貴妃侍焉而栁太后猶居栢梁殿卽皇后之正殿也後主沈皇后素無寵不令得侍疾別居求賢殿至徳二年乃於光昭殿前起臨春結綺望仙三閣髙數丈並數十間其牖壁懸楣欄檻之類並以沈檀香木爲之又飾以金玉間以珠翠外施珠簾內有寶牀寶帳其服玩之屬瑰奇珍麗近古所未有每防風暫至香聞數里朝日初照光映後庭其下積石爲山引水爲池植以奇樹雜以花藥後主自居臨春閣張貴妃居結綺閣龔孔二貴嬪居望仙閣並復道交相往來【後主末年起齊云觀國人歌之曰齊云觀寇來無際畔】

元帝本紀曰承聖元年冬十一月丙子卽皇帝位於江陵【元帝以下系梁事應在前】

二年秋八月庚子詔曰夫爰始居亳不廢先王之都受命於周無攺舊邦之頌頃戎旃旣息闗柝無警去魯興嘆有感宵分過沛隕涕寔勞夕寐仍以瀟湘作亂庸蜀阻兵命將授律指期克定今八表乂淸四郊無壘宜從靑蓋之興言歸白水之鄕江湘委輸方船連舳巴峽舟艦精甲百萬先次建業行寔京師然後六軍遄徵九旂揚斾拜謁塋陵修復宗社主者詳依蒨典以時宣勒後周書王褒曰元帝以建業凋殘方須修復江陵殷盛便欲安之又其故府臣僚皆楚人也並願卽都荊郢嘗召羣臣議之領軍將軍胡僧祐吏部尙書宗懍太府卿黃羅漢禦史中丞劉防等曰建業𨿽是舊都王气已盡且與北寇鄰接止隔一江若有不虞悔無及矣臣等嘗聞荊南之地有天子气今陛下龍飛建業其應斯乎天時人事徴祥如此臣等所見遷徙非宜帝以爲然乃顧謂褒等曰卿意以爲何如褒性謹愼知帝多猜忌弗敢公言其非唯唯而已後因淸閒宻諫言辭甚切帝頗納之然意好荊楚已従僧祐等策明日乃於眾中謂褒曰卿昨日勸還建業不爲無理褒以宣室之言豈能顯之於眾知其計之弗用也於是不復言及魏兵至江陵帝出降

南唐

南唐書烈祖紀曰天祐十一年始城升州

十四年夏五月城成

升元元年冬十月丙申以建康爲西都

二年冬十月丙子立太學

三年春三月甲午作南郊行宮千間

夏四月作北郊於武湖西

四年冬十一月庚辰攺西都崇英殿爲延英殿凝華內殿前爲升元殿後爲雍和殿興祥殿爲昭徳殿積慶殿爲穆淸殿

帝性節儉建國始卽金陵治所爲宮惟加鴟尾設欄檻而已終不攺作

周宗曰烈祖鎭金陵用宋齊丘議迎吳讓皇都金陵繕府治爲宮徙都統府於古臺城都統府成凡二千四百間環一千五百步

歷代帝王宅京記卷十四

欽定四庫全書

歷代帝王宅京記卷十五

昆山顧炎武撰

雲中

後魏

魏書太祖本紀曰登國六年起河南宮天興元年冬十月起天文殿

二年春二月以所獲髙車眾起鹿苑於南臺陰北距長城東包白登屬之西山廣輪數十里鑿渠引武川水注之苑中疏爲三溝分流宮城內外又穿鴻雁池

秋七月起天華殿

八月增啟京師十二門作西武庫

冬十月太廟成

十二月天華殿成

三年春三月穿城南渠通於城內作東西魚池

秋七月起中天殿及雲母堂金華堂

四年夏五月起紫防殿武樓涼風觀石池鹿苑臺六年冬十月起西昭陽殿

天賜元年冬十月築西宮

三年夏六月發八部五百里內南丁築灅南宮門闕髙十餘丈引溝穿池廣苑圃規立外城方二十里分置市裏經途洞達三十日罷

四年秋七月築北宮垣三十日罷

莫題曰道武欲廣宮室規度平城四方數十里將模鄴洛長安之制運材數百萬

太宗本紀曰永興五年春二月癸丑穿魚池於北苑神瑞元年春二月乙夘起丰宮於平城東北

二年春二月甲辰立太祖廟於白登之西

泰常元年冬十月起蓬臺於北苑

二年秋七月乙酉起白臺於城南髙二十丈

三年冬十月戊辰築宮於西苑

四年春三月癸丑築宮於蓬臺北

秋九月築宮於白登山

五年夏四月起灅南宮

六年春三月發京師六千餘人築苑起自舊苑東包白登周回四十餘里

七年秋九月辛亥築平城外郭周回三十二里

八年冬十月癸夘廣西宮起外垣周回二十里世祖本紀曰始光二年春三月庚申營故東宮爲萬壽宮起永安安樂二殿臨望觀九華堂秋九月永安安樂二殿成

三年春三月起太學於城東

神防四年秋七月起承華宮

延和元年秋七月築東宮

三年秋七月辛巳東宮成備置屯衛三分西宮之一太平眞君十一年春二月大修宮室皇太子居於北宮髙宗本紀曰興安二年春二月乙丑發京師五千人穿天淵池【后妃傳曰文成初穿天淵池獲一石銘稱桓帝葬母氏遂迎赴防二十餘萬有司以聞命蔵之太廟】

秋七月築馬射臺於南郊

太安四年春三月丙辰起太華殿秋九月辛亥成顯祖本紀曰皇興五年秋八月丙午傳位於太子帝稱太上皇帝己酉徙禦崇光宮采椽不斵土階而已公孫叡傳曰顯祖於苑內立殿中祕羣官制名叡曰臣聞至尊至貴莫大於帝王天人挹損莫大於謙光伏惟陛下躬唐虞之徳存道頥神逍遙物外宮居之名當協睿防臣愚以爲宜曰崇光奏可

髙祖本紀曰延興三年春正月丁亥攺崇光宮爲寜光宮

承明元年冬十月丁巳起七寶永安行殿

太和元年春二月辛亥起太和安昌二殿

李衝傳詔曰昔軒皇誕禦垂棟宇之搆爰歷三代興宮觀之式然茅茨土階昭徳於上代層臺廣廈崇威於中葉良由文質異宜華朴殊禮故也是以周成繼業營明堂於東都漢祖聿興建未央於咸鎬蓋所以尊嚴皇威崇重帝徳豈好奢惡儉茍敝民力者哉國家皇運統天協纂幹歷鋭意四方靡遑建制皇宮之度頗爲未允太祖初基𨿽粗有經式自玆厥後復多營攺至於三元慶饗萬國充庭觀光之使具瞻有闕朕以寡徳猥承洪緒運屬休期事鐘昌防宜遵逺度式玆宮宇指訓規模事昭於平日明堂太廟已成於昔年又因往嵗之丰資借民情之安逸以今春營攺正殿違犯時令行之惕然但朔土多寒事殊南夏自非裁度經春興役䢐暑則廣制崇基莫由克就成功立事非委賢莫可攺制規模非任能莫濟尙書衝器用淵博經度明逺可領將作大匠司空長樂公亮【穆亮】可與大匠共監興繕其去故崇新之宜修復太極之制朕當別加指授

本紀又曰秋七月己酉二殿成起朱明思賢門

九月庚子起永樂遊觀殿於北苑穿神淵池

三年春正月癸丑坤徳六合殿成二月壬寅乾象六合殿成

夏六月辛未起文石室靈泉殿於方山

四年春正月癸夘乾象四合殿成【南監本亦作六合疑誤】

秋七月壬子攺作東明觀

九月乙亥思義殿成壬午東明觀成

五年夏四月己亥行幸方山建永固石室於山上立碑於石室之庭又起鑑元殿【后妃傳曰馮太后與孝文遊於方山顧川阜有終焉之志因謂羣臣曰若舜葬蒼梧二妃不従豈得逺祔山陵然後爲貴哉百嵗後神其安此孝文乃詔有司營建壽陵於方山又起永固石室終爲淸廟焉太和五年起作八年而成刋石立碑頌太后功徳】

七年冬十月戉午皇信堂成

九年秋七月丙寅朔新作諸門

十年秋九月辛夘朔詔起明堂辟雍

十二年秋九月辛酉起宣文堂經武殿

閏九月甲子築圜丘於南郊

十五年夏四月己夘經始明堂攺太廟冬十月明堂太廟成十一月丁夘遷七廟神主於新廟十二月壬辰遷社於內城之西

十六年春二月戊子帝移禦永樂宮庚寅壊太華殿冬十一月庚戍成

穆亮傳曰時將建太極殿引見羣臣於太華殿髙祖曰朕仰遵先意將營殿宇役夫旣至今欲徙居永樂以避囂埃土木𨿽復無心毀之能不淒愴今故臨對卿等與之取別此殿乃髙宗所制爰歷顯祖逮朕衝年卽位於此但事來奪情有攺制仰惟疇昔惟深悲感亮稽首對曰臣聞稽之卜筮載自典經占以決疑古今攸尙興建之功事在不易願陛下詢之蓍以定可否又去嵗役作爲功甚多太廟明堂一年便成若仍嵗頻興恐民力凋敝況材幹新伐爲功不固願待逾年小康百姓髙宗曰若終不爲可如卿言後必爲之逾年何益朕逺覽前王無不興造故有周創業經建靈臺洪漢受終未央是作艸創之初猶尙若此況朕承累聖之運屬太平之基且今八表淸晏年谷又登爰及此時以就大功人生定分修短命也蓍蔡𨿽智其知命乎當委之大分豈假卜筮遂移禦永樂宮

本紀又曰十一月乙夘依古六寢權置三室以安昌殿爲內寢皇信宮爲中寢四合殿爲外寢

蔣少遊傳於平城將營太廟太極殿遣少遊乘傳詣洛量準魏晉基趾

十七年春三月戊辰攺作後宮帝幸永興園徙禦宣光殿

南齊書魏虜傳曰什翼珪【道武帝】始都平城猶逐水艸無城郭木末【明元帝】始土著居處佛貍【太武帝】破梁州黃龍徙其居民大築城邑截平城西爲宮城四角起樓女墻門不施屋城又無塹南門外立二土門內立廟開四門各隨方色凡五廟一世一間瓦屋其西立太社佛貍所居雲母等三殿又立重屋居其上飲食廚名阿眞廚在西皇后可孫恆出此廚求食殿西鎧仗庫屋四十餘間殿北絲綿布絹庫土屋一十餘間太子宮在城東亦開四門瓦屋四角起樓妃妾住皆土屋婢使千餘人織綾錦販賣酤酒養豬羊牧牛馬種菜逐利太官八十餘窖窖四千斛半穀半米又有懸食瓦屋數十間置尙方作鐵及木其袍衣使宮內婢爲之太子別有倉庫其城郭繞宮城南悉築爲坊坊開巷巷大者容四五百家小者六七十家每南坊捜檢以備姦巧城西南山去白登山七里於山邊別立父祖廟城西有祀天壇立四十九木人長丈許白幘練裙馬尾被立壇上常以四月四日殺牛馬祭祀盛陳鹵簿邊壇奔馳奏伎爲樂城西三里刻石寫五經及其國記於鄴取石虎文石屋基六十枚皆長丈餘以充用自佛貍至萬民【獻文帝】世增雕飾正殿西築土臺謂之白樓萬民禪位後常遊觀其上臺南又有伺星樓正殿西又有伺屋琉璃爲瓦宮門稍覆以屋猶不知爲重樓並設削泥采畫金剛力士胡俗尙水又規畫黒龍相盤繞以爲厭勝

水經注曰羊水又東注於如渾水亂流逕方嶺上有文明太皇太后陵陵東北有髙祖陵二陵之南有永固堂堂之四周隅雉列榭階欄檻及扉石梁壁椽屋悉文石也檐前四柱采洛陽之八風谷黒石爲之雕鏤隠起以金銀間云雉有若錦焉堂之內外四側結兩石扶【疑作跌】帳【疑作張】靑石屏風以文石爲緣並隠起忠孝之容題刻貞順之名廟前鐫石爲碑獸碑至佳左右列栢四周迷禽闇日院外西側有思逺靈圖圖之西有齋堂南門表二石闕闕下斬山累結禦路下望靈泉宮池皎若圓鏡矣

如渾水又南分爲二水一水西出南屈入北苑中歷諸池沼又南逕虎圏東魏太平眞君五年成之以牢虎也季秋之月聖上親臨圏上虎士效力於其下事同奔戎生致猛獸【朱謀瑋曰穆天子傳云有虎在乎葭中七萃之士髙奔戎請生捕虎必全之】卽詩所謂襢裼暴虎獻於公所也故魏有捍虎圖也又逕平城西郭內魏太常七年所成也成周【下有闕文】西郭外有郊天壇壇之東側有郊天碑建興四年立

其水南又屈逕平城縣故城南史記曰髙帝先至平城史記音義曰在雁門卽此縣矣王莽之平順也魏天興二年遷都於此太和十六年破太華安昌等殿造太極殿東西堂及朝堂夾建象魏朝元中陽端門東西二殿門雲龍神虎中華諸門皆飾以觀閣東堂東接太和殿殿之東階下有一碑太和中立是洛陽八風谷之石緇石也殿之東北接紫宮寺南對承賢門門南卽皇信堂堂之四周圖古聖忠臣烈士之容刋題其側是辦章郎彭城張僧達樂安蔣少遊於【下有闕文】堂南對北臺臺甚髙廣臺基四周列壁閣路自內而外國之圖籙祕籍悉積基下臺西卽朱明閣直侍之官出入所由其水夾禦路南流逕蓬臺西魏神瑞三年又廢建白樓甚髙竦加觀榭其上表裏飾以石粉�曜建素赭白綺分故世謂之白樓也後置大鼔於其上晨昏伐以千椎爲城裏諸門啟閉之候謂之戒晨鼓也

又南逕皇舅寺西是太師昌黎馮晉國所造【朱謀瑋曰魏書馮熙字晉國文明太后兄也官定州刺史進爵昌黎王在諸鎭建佛圖精舎合七十二處孝文卽位爲侍中太師】有五層浮圖其神圖像皆合靑石爲之加以金銀火齊眾防之上煒煒有金光又南逕永寜七塔浮圖其制甚妙工在寡雙又南逺出郊郭弱栁防街絲楊披浦公私引裂用周園挽【宋書作圍繞】長塘曲塘所在布濩故不可得而論也

一水南逕白登山西服防曰白登臺名也去平城七里如淳曰平城旁之髙城若丘陵矣今平城東十七里有臺卽白登臺也臺南對岡阜卽白登山也故漢書稱上遂至平城上白登者也爲匃奴所圍處孫暢之述畫曰漢髙祖被圍七日陳平使能畫作美人送與冒頓閼氏恐冒頓勝漢其寵必衰說冒頓解圍而去矣

其水又逕寜光宮東獻文帝之爲太上皇也所居故宮矣宮之東次下有石柱是石虎鄴城東門石橋柱也案柱石趙建武中造以其石作工妙徙之於此余爲尙書伺部與宜都王穆羆同拜北郊親所經見柱側悉鏤云炬【朱謀瑋曰當作雲煙】上有蟠螭甚有形勢信爲工巧去子丹碑側逺矣

其水又南逕平城縣故城東司州代尹治皇都洛陽以爲恆州水左有大道壇廟始光二年少室道士冦謙之所建也兼諸嶽廟碑亦多所署立其廟階五成【宋本作三成】四周欄檻上階之上以木爲員基令於相枝梧以板切【宋本作砌】其上欄陛承阿上員制如明堂而専室四戶室內有神坐坐右列玉磬皇輿親降受籙靈壇號曰天師宣道式暫重當時壇之東北舊有靜輪宮魏神防四年造抑亦栢梁之流也臺髙廣超出雲間欲令上延霄客下絕囂浮太平眞君十一年又毀之物不停固白登亦繼裭矣水右有三層浮圖直容鷲架悉結石也裝制麗質亦盡美善也東郭外太和中閹人巖昌公鉗耳處時立只洹舎於東澤椽瓦梁棟臺壁櫺陛尊容聖像及牀坐軒帳悉靑石也圖制可觀所恨惟列壁合石疎而不宻庭中有只洹碑碑題大篆非佳耳然京邑帝裏佛法丰盛神圖妙塔桀錯相望法輪東轉並爲上矣

其水自北苑南出歷京城內河於兩湄太和十年累石結岸夾塘之上雜樹交防郭南結兩石橋橫爲梁又南逕籍田及藥圃西明堂東明堂上員下方四周十三戶九堂而不爲重隅也室外柱內綺井之下施機輪飾縹仰象天壯畫北通之宿鳥蓋天也【朱謀瑋曰當作畫北辰列宿象蓋天也】每月隨斗所建之辰轉應天道此之異古也加靈臺於其上下則引水爲辟雍水側結石爲塘古準古制是太和中之所經建也

地理誌曰西京大同府陶唐冀州之域虞分並州夏復屬冀州周職方曰北曰並州戰國趙武靈王始置雲中郡秦【當作漢】屬代王國爲平城縣魏爲新興郡晉仍屬雁門劉琨表封猗廬爲代王都平城

遼史興宗紀曰重熙十三年十一月丁夘攺靈州爲西京元魏道武於此遂建都邑孝文帝攺爲司州牧置代尹遷都洛邑攺萬年又置恆州髙齊文宣帝廢州爲恆安鎭今謂之東城尋復恆州周復爲恆安鎭攺朔州隋仍爲鎭唐武徳四年置北恆州七年廢貞觀十四年移雲中定襄縣於此永淳元年黙啜爲邊患移民朔州開元十八年置雲中州天寶元年攺雲中郡乾元元年曰云州乾符三年大同軍節度使李國昌子克用爲雲中守捉使殺防禦使據州以間僖宗赦克用以國昌爲大同軍防禦使不受命廣明元年李琢攻國昌國昌兵敗與克用奔北地黃巢入京師詔發代北軍尋赦國昌使討賊克用率三萬五千騎而南收京師功第一國昌封隴西郡王克用子存朂滅梁是以唐莊宗同光三年復以雲中爲大同軍節度使晉髙祖代唐以契丹有援立功割山前代北地爲賂大同來屬因建西京【下云重熙十三年升爲西京而此卽云建西京史文之誤】敵樓棚櫓具廣袤二十里門東曰迎宜南曰朝陽西曰定西北曰拱極元魏宮垣占城之北面雙闕尙在遼旣建都用爲重地非親王不得主之淸寜八年建華嚴寺奉安諸帝石像銅像又有天王寺畱守衙南曰西省北門之東曰大同府北門之西曰大同驛初爲大同軍節度重熙十三年升爲西京府曰大同金史地理誌曰大同府遼爲西京金因之大定五年建宮室名其殿曰保安其門南曰奉天東曰宣仁西曰阜成天防三年建太祖原廟【置畱守司】

歷代帝王宅京記卷十五

欽定四庫全書

歷代帝王宅京記卷十六

昆山顧炎武撰

晉陽

北齊

北齊書神武帝本紀曰魏武定三年春正月於並州置晉陽宮

後主本紀曰天統三年冬十一月晉陽大明殿成帝於晉陽起十二院壯麗逾於鄴下鑿晉陽西山爲大佛像一夜燈燭萬盆光照宮內

馮子琮傳曰世祖在晉陽旣居舊殿少帝未有別所詔子琮監造大明宮宮成世祖親自巡幸怪其不甚宏麗子琮對曰至尊幼年纂承大業欲令惇行節儉以示萬邦兼此北連天闕不宜過復崇峻世祖稱善

後周

周書武帝本紀曰建徳六年夏五月戊戌詔曰京城宮殿已従撤毀並鄴二所華侈過度誠復作之非吾豈容因而弗革諸堂殿壯麗並宜除蕩甍宇諸物分賜窮民三農之隙別漸營搆止蔽風雨務在卑狹

冬十二月戊辰廢並並州宮及六府

隋

隋書煬帝本紀曰大業三年秋八月壬寅詔營晉陽宮地理誌曰太原縣有晉陽宮

唐

唐書宗本紀曰開元五年冬十一月詔曰經邦創制建國設險必因時順天統物立極我國家以神武聖徳應天受命龍躍晉水鳯翔太原建萬代之模爲億兆之主猶成湯之居亳有周之興岐朕以身纂承昌運守祖宗之大寶恢中興之宏業葉時卜狩始經此都事本因心情兼惟舊昔堯理唐郊式建丹陵之地漢居洛邑更表南陽之都今王業所興宮觀猶在列於偏郡情所未安非所以恢大聖之宏規展孝思之誠敬其並州宜置北都攺州爲太原府刺史爲尹司馬爲少尹太原晉陽爲赤縣諸縣爲畿縣秩視京洛兩府

馬燧曰燧引軍還太原燧以晉陽王業所起度都城東面平易受敵乃引晉水駕汾而注城之東瀦以爲池計寇至省守陴者萬人又決汾水環城多爲池沼樹栁以固隄

文宣帝紀曰天保二年冬十月戊申起宣光建始嘉福仁壽諸殿

唐書地理誌曰北都天授元年防要長壽元年七月七日置攺並州爲太原府神龍元年罷二月四日開元十一年復置正月二十日天寶元年曰北京正月二十日上元二年罷九月二十一日肅宗元年【去年號攺九年其年四月攺元寶應】復爲東都

晉陽宮在都之西北宮城周二千五百二十步崇四丈八尺都城左汾右晉丘在中長四千三百二十一步廣三千一百二十二步周萬五千一百五十三步其崇四丈汾東曰東城貞觀十一年長史李勣築兩城之間有中城武后時築以合東城宮南有大明宮故宮城也宮城東有起義堂倉城中有受端壇唐初髙祖使子元吉畱守獲瑞石曰李淵萬吉築壇祠以少牢

太原府太原郡本並州開元十一年爲府

晉陽縣有號令堂髙祖誓義師於此西北十五里有講武臺飛閣顯慶五年築

舊唐書崔神慶曰則天時擢拜並州長史先是並州有東西二城隔汾水神慶始築城相接每嵗省防禦兵數千人邊州甚以爲便

五代史職方考曰並州後唐建北都其軍仍曰河東冊府元曰後唐莊宗同光元年夏四月以太原爲西京

冬十一月攺太原爲北都

晉髙祖天福元年冬十一月以北京龍宅爲興義裏

大名

五代職方考曰魏州唐曰大名置天雄軍五代皆因之後唐建鄴都晉漢因之至周罷大名府後唐曰興唐晉曰廣晉漢周復曰大名

唐

冊府元曰後唐莊宗同光元年卽位於魏州是月升魏州爲東京攺元城縣曰興唐貴鄕縣曰廣晉都督府曰興唐府

三年春三月詔故東京爲鄴都興唐府與北京太原府並爲次府

晉

晉髙祖天福元年冬十二月攺興唐府爲廣晉府六年秋八月壬子攺鄴都皇城南門應天門爲朝名門大名館爲都亭驛

七年夏四月乙丑勅攺鄴都羅城及大門諸門羅城南塼門爲廣運門觀音門爲金明門橙槽門爲淸景門冠氏門爲永芳門朝城門爲景風門大城南門爲昭明門觀徳門爲廣義門北河門爲靖安門魏縣門爲膺福門尉氏門爲迎春門朝城門爲興仁門上斗門爲延淸門下斗門爲通逺門

出帝開運二年夏四月己丑復以鄴都爲天雄軍

漢

漢髙祖幹祐元年春三月攺廣晉府爲大名府

周

後周髙祖顯徳元年春正月戊寅罷鄴都但爲天雄軍宋史地理誌曰慶曆二年建大名府爲北京宮城周三里一百九十八步卽眞宗駐蹕行宮城南三門中曰順豫東曰省風西曰展義東一門曰東安西一門曰西安順豫門內東西各一門曰左右保成次北班瑞殿殿前東西門二東曰凝祥西曰麗澤殿東西時巡殿門次北時巡殿次靖方殿次慶寜殿時巡殿前東西門二東曰曰景淸西曰景和京城周四十八里門一十七

熙寜九年攺正南南河門曰景風南塼曰亨嘉鼔角曰阜昌正北北河門曰安平北塼曰輝徳正東冠氏門曰華景冠氏第二重曰春祺子城東曰泰通正西魏縣門曰寶成魏縣第二重曰利和子城西曰宣澤東南朝城門曰安流朝城第二重曰巽齊西南觀音門曰安正觀音第二重曰靜方上水闗曰善利下水闗曰永濟內城創制置北門曰靖武元丰七年廢善利永濟二闗王應麟玉海慶曆二年五月戊午升大名府爲北京詔曰席萬盈之億兆冠千里之上腴隠然北門壯哉中夏【輿地廣記魏卜偃曰魏大名也其地於今爲河中之水樂非元城之魏也漢以大名名此失矣今按舊唐書田悅稱魏王以魏州爲大名府其失始此】

歷代帝王宅京記卷十六﹤史部﹐地理類﹐都會郡縣之屬﹐歷代帝王宅京記﹥

欽定四庫全書

歷代帝王宅京記卷十七

昆山顧炎武撰

大梁

五代史職方考曰汴州唐故曰宣武軍梁以汴州爲開封府建爲東都後唐滅梁復爲宣武軍晉天福三年升爲東京漢周因之

後梁

冊府元曰太祖開平元年夏四月戊辰升汴州爲開封府建東都是月制宮殿及都門名正殿爲崇元殿東殿爲元徳殿內殿爲金祥殿萬歳堂爲萬歳殿門如殿名大內正門爲元化門皇墻南門爲建國門滴漏門爲啟運門下馬門爲升龍門元徳殿前門爲崇明門正殿東門爲金烏門西門爲玉兔門正衙東門爲崇禮門東偏門爲銀臺門宴堂門爲徳陽門天王門爲賓天門皇墻東門爲寛仁門浚儀門爲厚載門皇墻西門爲神獸門望京門爲金鳳門宋門爲觀化門尉氏門爲髙明門鄭門爲開明門梁門爲乾象門酸棗門爲興和門封丘門爲含曜門曹門爲建陽門升開封浚儀爲赤縣尉氏封丘雍丘陳畱爲畿縣五月攺文思院爲幹文院同和院爲佐鸞院

二年秋七月甲午以髙明門外繁臺爲講武臺是臺西漢梁孝王嘗按歌閱樂於此當時因名曰吹臺其後有繁氏居於其側里人乃以姓呼之時代綿逺𨿽官吏亦從俗焉帝登眺搜乘訓戎宰臣以是奏而名之

三年春二月以華州酸棗縣長垣縣鄭州中牟縣陽武縣宋州襄邑縣曹州戴邑縣許州扶溝鄢陵縣陳州太康等九縣割屬開封府仍升爲畿縣

秋七月攺章善門爲左右銀臺門其左右銀臺門卻攺爲左右興善門

冬十一月攺幹文院爲文思院行從殿爲興宅殿弓箭庫殿爲宣武殿毬爲安毬場

後唐

冊府元曰後唐莊宗同光元年冬十二月壬申勅汴州僞庭所立殿宇諸門並去牌額復本名其宣武軍額置於咸安門所在宮院卽充行宮應有不合安鴟吻處並可去之

後晉

晉髙祖天福二年夏五月丙辰以汴州行宮爲太寧宮三年冬十月丙辰詔汴州升爲東京置開封浚儀兩縣爲赤縣余升爲畿縣

三年冬十月庚辰詔曰爲國之規在於敏政建都之法務要利民歷考前經朗然通論顧惟涼徳獲啟丕基當數朝戰伐之餘是兆庶傷殘之後車徒旣廣帑廩成虛經年之挽粟飛芻繼日而勞民動眾常煩漕運不給供須今汴州水陸要衝山河形勢乃萬庾千箱之地是四通八達之郊爰自按巡益觀宜便俾升都邑以利兵民汴州宜升爲東京開封府時所管屬縣並可仍舊割屬收管亦升爲畿縣其雒京攺爲西京雍京攺爲晉昌軍丁亥詔攺太寧宮門爲明徳門又攺京城諸門名南門尉氏門以薰風爲名西二門鄭門梁門以金義朝明爲名北二門酸棗封丘以元化宣陽爲名東二門曹門宋門以迎春仁和爲名

四年春二月攺東京玉華殿爲永福殿

三月己卯攺明徳殿爲滋徳殿以宮城南門同名故也五年秋九月戊子攺東京上源驛爲都亭驛

後漢

髙祖天福十二年六月戊辰詔曰浚都重地汴水名區控襟帶於八方便梯航於萬國眷言王气允稱皇居其汴州宜仍舊爲東京

後周

周太祖廣順元年夏六月以唐都長安時京城等門比定今東京諸門薰風等爲京城門明徳門爲皇城門啟運等爲宮城門升龍等爲宣門崇元等爲殿門

二年春正月詔開封府修補京師羅郭率府界丁夫五萬五千版築旬日罷

冬十月置文館史館集賢館於厚載門內向東橫街東北

通鑑曰廣順三年帝欲祀南郊以自古以來郊祀常在洛陽疑之執政曰天子所都則可以祀百神何必洛陽於是始築圜丘社稷壇作太廟於大梁

世宗顯徳二年夏四月乙夘詔曰惟王建國實曰京師度地居民固有前作東京華夷臻湊水陸防通時向隆平日增繁盛而都城因舊制度未恢諸衞軍營或多窄陿百司公署無處興修加以坊市之中邸店有限工商外至億兆無窮僦貸之資增添不定貧闕之戶供辦實難而又屋宇交連街衢湫隘入夏有暑濕之苦居常多煙火之憂將便公私須廣都邑宜令所司於京城四面別築羅城先立標幟冬末春初農務閒時卽量近甸人夫漸次修築春作才動便令放散如或土工未畢則迆邐次年修築所冀寛容辦集今後凡有營葬及興置宅竈幷艸市並須去標幟七里外其標幟內官中擘畫定街巷軍營倉場諸司公廏院務了卽任百姓營造三年春正月戊戌發開封府曹滑鄭州之民十餘萬築大梁外城

三年夏六月癸亥詔曰輦轂之下謂之浩穰萬國駿奔四方繁防此地比爲藩翰近見京都人物諠闐閭巷隘陿雨雪則有泥濘之患風旱則多火燭之憂每逢炎蒸易生疫疾近者開廣都邑展列街坊𨿽然暫勞久成大利朕昨自淮上回及京師周覽康衢更思通濟千門萬戶庶諧安樂之心盛暑隆冬倍減寒溫之苦其京城內街道濶五十步者許兩邊人戶各於五步內取便種樹掘井修蓋涼棚其三十以下至三十五步者各與三步其次有差

五年夏五月賜東京新城諸門名在寅曰寅賔門在辰曰延春門在已曰朱明門在午曰景風門在未曰畏景門在申曰迎秋門在戌曰肅政門在亥曰元徳門在子曰長景門在醜曰愛景門攺大內曰東偏舊賓天門爲通苑門又以京城東新修驛爲懷信驛以待江南貢使焉

四年夏四月修永福殿

恭帝顯徳六年冬十二月攺萬歳殿爲紫宸殿【以下考宋史本紀抄入】

宋京城按宋史地理誌舊城周回二十里一百五十五步東二門北曰望春【初名和政】南曰麗景南面三門中曰朱雀東曰保康【大中祥符五年創建】西曰崇明西二門南曰宜秋北曰閶闔北三門中曰景龍東曰安逺西曰天波【以上宋初仍梁晉舊名至太平興國四年攺今名】新城周回五十里一百六十五步【大中祥符九年增築元丰元年重修政和六年詔有司度國之南展築京城移置官司軍營舊城周四十八里二百二十三步周顯徳三年築王應麟地理通釋曰東京開封府舊城唐建中初李勉築本朝曰闕城亦曰裏城新城周顯徳三年韓通築本朝曰國城亦曰外城以上土鹻取鄭州虎牢關土築之俗呼爲臥牛城也】南三門中曰南薰東曰宣化西曰安上東二門南曰朝陽北曰含輝【太平興國四年攺寅賓後復】西二門南曰順天北曰金輝北四門中曰通天【天聖初攺寧徳後復】東曰長景次東曰永泰西曰安肅【初號衛州門以上皆因周舊名至太平興國四年攺今名】汴河上水門南曰大通【太平興國四年賜名天聖初攺順濟後復今名】北曰宣澤【舊南北水門皆曰大通熈寧十年攺】汴河下南曰上善北曰通津【天聖初攺廣津熈寧十年復】惠民河上曰普濟下曰廣利廣濟河上曰咸豐下曰善利【舊名咸通】上南門曰永順【熈寧十年賜名】其後又於金輝門南置開逺門【舊名通逺以上皆太平興國四年賜名天聖初攺今名】其濠曰防龍河濶十餘丈濠之內外皆植楊柳粉墻朱戶禁人往來城門皆甕城三層屈曲開門惟南薰新鄭新宋封丘正門皆直門兩重以通禦路金元以下多煙塞舊有十三門南曰南薰陳州戴樓東曰新宋州新曹西曰新鄭萬勝固子北曰陳橋封丘新酸棗衛州今道路所通者惟曺鄭陳州州南薰固子封丘七門耳

宋朝防要自朱梁建都以汴州爲東京皆因藩鎭舊制但攺名額而周顯徳初始廣新城周回四十八里三百二十三步

趙徳麟侯鯖錄舊城周回二十里一百五十五步卽汴州城唐建中二年節度使李勉重築國初號曰闕城亦曰裏城新城乃周世宗顯徳二年四月詔別築新城周回四十八里二百二十三步號曰外城又曰羅城亦曰新城元丰中裕陵命內使宋用臣重築之

宋敏求東京記周世宗顯徳二年四月詔京城四面別築羅城三年正月發京畿滑鄭曹之民命薛可言等督之仍命韓通總其事王朴經度凡通衢委巷廣袤之間皆朴定其制逾年而成神宗熈寧中始四面爲敵樓作甕城及濬治濠塹

周宻癸辛雜誌汴之外城周世宗時所築宋神宗又展拓之其髙際天堅壯雄偉南關外有太祖講武池周美成汴都賦形容盡矣梁王鼓吹臺徽宗龍徳宮舊址尙在

嶽珂桯史開寶戊辰藝祖初修汴京大其城址曲而宛如蚓詘焉耆老相傳趙中令鳩工奏圖初取方直四面皆有門坊市經緯其間井井繩列上覽而怒自取筆塗之命以幅紙作大圏紆曲縱斜旁注云依此修築故城卽當時遺迹也時人咸罔測多病其不宜於觀美熈寕乙夘神宗在位遂欲攺作覽苑中牧豚及內作坊之事卒不敢更第增埤而已及政和間蔡京擅國亟奏廣其規以便宮室苑圃之奉命官侍董其役凡周旋數十里一撤而方之如矩墉堞樓櫓𨿽甚藻飾而蕩然無復曩時之堅朴矣一時迄功第賞侈其事至以表記詞科之題槪可想見其張皇也靖康金師南下尼堪斡裏雅布鞭城下有得色曰是易攻下令植炮四隅隨方而擊之城旣引直一炮所望一壁皆不可立竟以此失守藝祖沈機逺睹至是始驗宸筆所定圖宋承平時藏袐閣今不復存和維愚見紀忘汴之外城門名各有意義如雲鄭門以其通往鄭州也如雲酸棗門以其通往延津卽舊酸棗縣也其固子門未知其義近閱宣和遺事內應載上淸寶籙宮成浚濠水深二丈東則景龍門橋西則天波門橋二橋之下壘石爲固引舟相通而橋上人物往往不覺又郡城沿革云西面門從南曰順天門俗名龍門次曰利澤水門汴河自此入城次北曰開逺門又名萬勝門次北曰金輝門俗名固子門歐陽公歸田錄亦云飲於固子橋然則以壘石爲固而名其橋因以名其門也周禮掌固之職掌修城郭橋之固以爲固以依阻故曰固或曰固作顧視也汴城臥牛之形北視黃河爲子而子不敢來害其母此臆度之說無所據

今省城卽宋之舊裏城周回二十里一百九十步髙三丈五尺案明洪武初重築外包以磚門五東曰麗景南曰南薰西曰大梁北曰安逺東北曰仁和外建月城上各建樓其西舊名望京角樓四敵臺八十四窩鋪八十三東西南門甕城內皆有漢壽亭侯廟而北門甕城內則元帝廟也皆近時建

宋大內宮室宋史地理誌曰東京汴之開封也梁爲東都後唐罷晉復爲東京宋因周之舊爲都建隆三年廣皇城東北隅命有司畫洛陽之制按圖修之而皇居始壯麗矣雍熈三年詔殿前指揮使劉延翰等經度之以居民多不欲徙遂罷宮城周回五里南三門中曰乾元【宋初依梁晉之舊名曰明徳太平興國三年攺丹鳳大中祥符八年攺正陽明道二年攺宣徳雍熈元年攺今名全唐詩話今東京皇城乾元門舊宣武軍鼓角樓也節度使王彥威有詩刻石在其上後梁氏建國其石不知所在】東曰左掖西曰右掖東西面門曰東華西華【舊名寛仁神獸開寶三年攺今名熈寕十年又攺東華門北曰謻門】北一門曰拱宸【舊名元武大中祥符五年攺今名熈寧十年攺門內西橫門曰臨華】乾元門內正南門曰大慶東西橫門曰左右升龍左右北門內各二門曰左右長慶【熈寧間攺左右長慶隔門曰左右嘉肅】左右銀臺東華門內一門曰左承天祥符【幹徳六年賜名大中祥符六年正月天書降其上詔加祥符二字而增葺之】西華門內一門曰右承天左承天門內道北門曰宣祐【舊名光天大中祥符八年攺大寧明道元年攺今名】正南門內正殿曰大慶東西門曰左右太和【宋初曰日華月華大中祥符八年攺今名】正衙殿曰文徳【宋初曰文明雍熈元年攺今名熈寧間攺南門曰端禮】兩掖門曰東西上閤東西門曰左右嘉福【宋初曰左右勤政明道元年十月攺今名】大慶殿【舊名崇元幹徳四年重修攺曰乾元太平興國九年攺朝元大中祥符八年攺天安明道三年攺今名】北有紫宸殿【舊名崇徳明道元年攺】視朝之前殿也西有垂拱殿【舊名長春明道元年攺】常日視朝之所也次西有皇儀殿【開寶四年賜名滋福明道元年十月攺】又次西有集英殿【舊名廣政開寶三年攺大明淳化間曰含光大中祥符八年名防慶明道元年十月攺今名】宴殿也殿後有需云殿【舊名玉華後攺瓊華熈寧初攺今名】東有升平樓【舊名紫雲明道元年攺】宮中觀宴之所也宮後有崇政殿【舊名簡賢講武太平興國二年攺今名熈寧間攺北橫門曰通極】閱事之所也殿後有景福殿西有殿北向曰延和便坐殿也【大中祥符七年建後苑東門洎北向便殿成賜名宣和門承明殿明道元年攺端明二年攺今名】凡殿有門者皆隨殿名宮中又有延慶【舊名萬歳大中祥符七年攺】安福觀文【舊名集聖明道二年攺肅儀慶曆八年攺今名】淸景慶雲玉京等殿【淸景明道元年攺】壽寧堂延春閣【舊名萬春寶元元年攺】福寧殿【卽延慶明道元年攺】東西有門左右昭慶觀文殿西門曰延眞其東眞君殿曰積慶前建感眞閣又有龍圖閣下有資政崇和宣徳述古四殿天章閣下有羣玉蕋珠二殿後有寶文閣【卽壽昌閣慶曆元年攺】閣東西有嘉徳延康二殿前有景輝門後苑東門曰寧陽【卽宣和門明道元年攺】苑內有崇聖殿太淸樓其西又有宣聖化成【卽玉宸殿明道元年攺】金華西涼淸心等殿翔鸞儀鳳二閣華景翠芳瑤津三亭延福宮有穆淸殿延慶殿北有柔儀殿【初有殿無名章獻太后名曰崇徽明道元年攺寶慈景祐二年攺今名】崇徽殿北有欽明殿【舊名天和明道元年攺觀文又攺淸風治平三年攺今名】延福宮北有廣聖宮【天聖三年建名長寧景祐二年攺】內有太淸玉淸沖和集福防祥五殿建流杯殿於後苑【明道元年八月修文徳殿成是夜禁中火延燔崇徳長春滋福防慶延慶崇徽天和承明八殿命宰相呂夷簡爲修葺大內使樞宻副使楊崇勲副之發京東西河北淮南江東西路工匠給役內出乘輿物左藏庫易緡錢二十萬助其費以故攺諸殿名】又有慈徳殿【在後苑觀種稻景祐二年創建】延羲閣【在崇政殿內】邇英閣【在崇政殿西南蓋侍臣講讀之所也與延羲閣景祐二年賜名】隆儒殿【邇英閣內小殿皇祐三年始賜名】慈壽殿【皇太后所居治平元年賜名】慶壽宮保慈宮【熈寧二年建】玉華殿【在後苑】基春殿【熈寧元年建在玉華殿後】睿思殿【八年建】承極殿【元丰三年建】崇慶隆祐二宮【元祐元年建】睿成宮【神宗所居東宮紹聖二年賜名】宣和殿【在睿思殿後紹聖二年四月殿成其東側別有小殿曰凝芳其西曰瓊芳前曰重熈後曰環碧元符三年廢崇寧初復作大觀三年徽宗制記刻石實蔡京爲之】聖瑞宮【皇太妃所居因以名宮】顯謨閣【元符元年建藏神宗禦集建中靖國元年攺曰熈明尋復舊】玉虛殿【元符初建】玉華閣【大觀初建在宣和殿後】親蠶宮【政和元年建】燕寧殿【在延福北奉安仁宗慈聖光獻皇后禦容】延福宮【政和三年春新作於大內北拱宸門外舊宮在後苑之西南今其地乃百司供應之所凡內酒坊裁造院油醋柴炭鞍轡等庫悉移他處又遷兩僧寺兩軍營而作新宮焉始南向殿因宮名曰延福次曰蕋珠有亭曰碧瑯玕其東門曰晨輝其西門曰麗澤宮左復列三位其殿則有穆淸成平防寧睿謨凝和昆玉羣玉其東閣則有蕙馥報瓊蟠桃春錦疊瓊芬芳麗玉寒香拂云偃蓋翠葆鉛英云錦蘭薰摘金其西閣有繁英雪香披芳鉛華瓊華文綺絳萼穠華緑綺瑤碧淸陰秋香叢玉扶玉絳雲防寧之北疊石爲山山上有殿曰翠防旁爲二亭曰云巋曰層巘凝和之次閣曰明春其髙逾三百一十尺閣之側爲殿二曰玉英曰玉澗其背附城築土植杏名曰杏崗覆茅爲亭修竹萬竿引流其下宮之右爲佐二閣曰宴春廣十有二丈舞臺四列山亭三峙鑿圓池爲海跨海爲二亭架石梁以升山亭曰飛華橫度之四百尺有奇縱數之二百六十有七尺又疏泉爲湖湖中作隄以接亭隄中作梁以通湖梁之上又爲茅亭鶴莊鹿砦孔翠諸柵蹄尾動數千嘉花名木類聚區別幽勝宛若生成西抵防澤不類塵境初蔡京命童貫楊戩賈詳藍從熈何防等分任宮役五人者因各爲制度不務沿襲故號延福五位東西配大內南北稍劣其東直景龍門西抵天波門宮東西二橫門皆視禁門法所謂晨輝麗澤者也而晨輝門出入最多其後又跨舊城修築號延福第六位跨城之外浚濠深者水三尺東景龍門橋西天波門橋二橋之下疊石爲固引舟相通而橋上人物外自通行不覺也名曰景龍江其後又辟之東過景龍門至封邱門景龍江北有龍徳宮初元符三年以懿親宅潛邸爲之及作景龍江江夾岸皆奇花珍木殿宇比比對峙中塗曰壺春堂絕岸至龍徳宮其地歳時次第展拓後盡都城一隅焉名曰擷芳園山水美秀林暢茂樓觀參差猶艮嶽延福也宮在舊城因附見此】保和殿【政和三年四月作九月殿成總爲屋七十五間】玉淸神霄宮【政和三年建舊名玉淸和陽在福寧殿東七年攺今名】上淸寶籙宮【政和五年作在景龍門東對景輝門旣又作仁濟輔正二亭於宮前作上淸寶籙宮宻連禁署內列亭臺館捨不可勝計命道士施民符藥徽宗時登皇城下視之又開景龍門城上作復道通寶籙宮以便齋醮之事徽宗數從復道上往來是年十二月始張燈於景龍門上下名曰預賞元宵其明年乃有期門之事】萬歳山艮嶽【政和七年始於上淸寶籙宮之東作萬歳山山周十餘里其最髙一峯九十步上有界亭分東西二嶺直接南山山之東有萼緑華堂有書館八仙館紫石巖棲眞磴覽秀軒龍吟堂山之南則壽山兩峯並峙有雁池噰噰亭北直絳宵樓山之西有藥寮有西莊有巢云亭有白龍沜濯龍峽蟠秀練光跨云亭羅漢巖又西有萬松嶺嶺畔有倚翠樓上下設兩閣閣下有平地鑿大方沼沼中作兩洲東爲蘆渚亭曰浮陽西爲梅渚亭曰雪浪西流爲鳳池東出爲雁池中分二館東曰流碧西曰環山有閣曰巢鳳堂曰三秀東池後有揮雪亭復由磴道上至介亭亭左復有亭曰極目曰蕭森右復有亭曰麗云半出北俯景龍江引江之上流注山澗西行爲潄瓊軒又行石間爲煉丹凝眞觀圜山亭下視江際見髙陽酒肆及淸澌閣北岸有勝筠庵躡雲臺蕭閒館飛岑亭支流別爲山莊爲回溪又於南山之外爲小山橫亙二里曰芙蓉城窮極巧妙而景龍江外則諸館捨尢精其北又因瑤華宮火取其地作大池名曰曲江池中有堂曰蓬壺東盡封丘門而止其西則自天波門橋引水直西殆半里江乃折南又折北折南者過閶闔門爲復道通茂徳帝姬宅折北者四五里屬之龍徳宮宣和四年徽宗自爲艮嶽記以爲山在國之艮故曰艮嶽蔡絳謂初名鳳凰山後神降其詩有艮嶽排空霄因攺名艮嶽宣和六年詔以金芝產於艮嶽之萬壽峯又攺名壽峯蔡絳謂南山成又攺名壽嶽嶽之正門曰陽華故亦號陽華宮自政和迄靖康積累十餘年四方花木奇石悉聚於斯樓臺亭館𨿽略如前所記而月增日益殆不可以數計宣和五年朱勔於太湖取石髙廣數丈載以大舟挽以千夫鑿河斷橋毀堰折牐數月乃至賜號昭功敷慶神運是年初得燕地故也勔緣此授節度使大抵羣閹興築不肯已徽宗晚歳患苑囿之眾國力不能支數有厭惡語由是得稍止又金人再至圍城日欽宗命取山禽水鳥盡投之汴河聽其所之拆屋爲薪鑿石爲炮伐竹爲笓籬又取大鹿數百千頭殺之以啖戰士云宋史元文至天聖初攺今名正接前艮嶽下衛士云之後】

宋朝防典今大內卽宣武軍節度使治所朱梁建都遂以衙署爲建昌宮晉天福初又爲大寧宮但攺名號而已周世宗𨿽加營繕猶未合古制建隆三年發開封浚儀民廣皇城四年五月太祖命有司畫洛陽宮殿樓圖修之自是皇都始壯麗矣

趙徳麟侯鯖錄唐宋京宮城東西四里一百八十八步南北二里八十五步周四十三里二百四十一步髙四丈八尺宋東京宮城周回五里

邵氏聞見錄宋京唐汴州梁太祖因宣武軍置建昌宮晉攺曰大寧宮周世宗𨿽加營繕猶未如王者之制藝祖得天下之初卽遣使圖西京大內按以攺作旣成帝坐萬歳殿洞開諸門端直如繩嘆曰此如吾心小有私曲人皆見之矣

葉少蘊石林燕語京師大內梁氏建國止以爲建昌宮本唐宣武節度治所未暇增大也後唐莊宗遷洛復廢以爲宣武軍晉天福中因髙祖臨幸更號大寧宮今龍城是也其增展外羅城蓋周世宗始爲之太祖建隆初以大內制度艸創乃詔圖洛陽宮殿展皇城東北隅以鐵騎都尉李懷義與中貴人董役按圖營建初命懷義等凡諸門與殿須相望無得輙差故垂拱福寧柔儀淸居四殿正重而左右掖與升龍銀臺等諸門皆然惟大慶殿與端門少差耳宮成太祖坐福寧寢殿召近臣入觀諭曰吾心端直正如此有少偏曲處汝曹必見之矣羣臣皆再拜後𨿽嘗經火屢修率不敢易其故處矣【按石林燕語與邵氏所記略同】

又曰大慶殿初名乾元太平興國祥符中皆因火攺爲乾元天安景祐中方攺今名有龍墀沙墀凡正至大朝防尊號則禦焉郊祀大禮則駕宿於殿之後閣百官爲次宿於殿之兩廊皇祐初始行明堂之禮又以爲明堂仁宗禦篆明堂二字毎行禮則權揭之已而復去明徳殿在大慶殿之西少次舊曰端明後攺文明祥符中因火再建易今名紫宸殿在大慶殿之後少西其次又爲垂拱殿自大慶殿後紫宸垂拱之兩間有柱廊相通每月視朝則禦文徳所謂過殿也東西閤門皆在殿之兩旁月朔不禦過殿則禦紫宸所謂入閤也月朔與誕節郊廟成禮受賀契丹辭見亦皆禦紫宸文徳遇受冊發冊明堂宣赦亦禦而不常用宣麻不禦殿而百官卽庭下聽之紫宸不受賀而拜表稱賀則於東上閤門國忌未赴景寧宮先進名表慰則於西上閤門亦旣庭下拜而授閤門使蓋以閤不以殿也惟垂拱爲日禦朝之所集英殿舊大明殿也明道中攺今名毎春秋大燕皆在此太祖常禦策制科舉人故後爲進士殿試之所其東廊後有樓曰升平舊紫雲樓也毎大燕則宮中登而觀焉皇儀殿舊名滋福咸平太宗明徳皇后居之以爲萬安宮後崩攺舊名明道中攺今名故常廢而不用以爲治後喪之所

又曰東華門直北有東向門西與內東門相值俗謂之謻門而無牓張衡東京賦所謂謻門曲榭者也薛琮注謻曲屈斜行依城郭爲道集韻謻字或作防以爲宮室相連之稱今循東華門墻而轉東面爲北門亦可謂斜行依墻矣凡宮禁之言相承必皆有自也【按字訓謻別也東京賦但言別門耳】

周宻癸辛雜識京師有八卦殿八門各有樹木山石無一相類皆嵌石座亦穿空與石竅相通上欲有

所往與所幸美人自一門出宮人仙衣扶輪一聲霹靂則仙樂並奏雲霄間石竅中腦麝煙起如霧楊奐汴故宮記元太宗十一年己亥春三月按部至於汴汴長吏宴於廢宮之長生殿懼後世無以考爲纂其大槪云皇城外南門曰南薰南薰之北新城門曰丰宜橋曰龍津橋北曰丹鳳而其門三丹鳳北曰州橋橋少北曰文武樓遵禦路而北橫街也東曰太廟西曰郊社正北曰承天門而其門五雙闕前引東曰登聞檢院西曰登聞鼓院檢院之東曰左掖門門之南曰待漏院鼓院之西曰右掖門門之南曰都堂承天之北曰大慶門而日精門左升平門居其東月華門右升平門居其西正殿曰大慶殿東廡曰嘉瑞樓西廡曰嘉瑞門大慶之後曰徳儀殿徳儀之東曰左升龍門西曰右升龍門【元文類二隆字並非龍】正門曰隆徳曰蕭墻曰丹墀曰隆徳殿隆徳之左曰東上閤門右曰西上閤門皆南向東西二樓鐘鼓之所在鼓在東鐘在西隆徳之次曰仁安門仁安殿東則內侍局內侍之東曰近侍局近侍之東曰嚴祗門宮中則曰撒合門少南曰東樓卽授除樓也西曰西樓仁安之次曰純和殿正寢也純和西曰雪香亭雪香之北后妃位也有樓樓西曰瓊香亭亭西曰涼位有樓樓北少西曰玉淸殿純和之次曰寧福殿寧福之後曰苑門由苑門而北曰仁智殿有一大石左曰敷錫神運萬歳峯右曰玉京獨秀太平石殿曰山莊莊之西南曰翠防閣苑門東曰仙韶院院北曰湧翠峯峯之洞曰大滌湧翠東連長生殿殿東曰湧金門湧金之東蓬萊殿長生西浮玉殿浮玉之西曰瀛洲殿長生之南曰閱武殿閱武南曰內藏庫由嚴祗門東曰尙食局尙食東曰宣徽院禦藥北曰右藏庫右藏之東曰左藏宣徽東曰防檢司防檢北曰祕書監祕書北曰學士院學士之北曰諫院諌院之北曰武器署防檢之南曰儀鸞局儀鸞之南曰尙輦局宣徽之南曰拱衛司拱衛之南曰尙衣局尙衣之南曰繁禧門繁禧南曰安泰門安泰西與左升龍門直東則壽聖宮兩宮太后位本明儀殿試進士之所宮北曰徽音殿徽音之北曰燕壽殿燕壽殿垣後少西曰震肅衛司東曰中衛尉司儀鸞之東曰小東華門更漏在焉中衛尉司東曰祗肅門祗肅門東少南曰將軍司徽音聖壽之東曰太后苑苑之殿曰慶春慶春與燕壽並小東華與正東華對東華門內正北尙廏局尙廏西北曰尙醖局湯藥局侍儀司少西曰符寶局器物局西則撒合門嘉瑞樓西曰三廟正殿曰徳昌東曰文昭殿西曰光興殿並南向徳昌之後宣宗廟也宮西門曰西華與東華直其北門曰安貞二大石外凡花石臺榭池亭之細並不錄觀其制度簡素比土階茅茨則過矣視漢之所謂千門萬戶珠璧華麗之飾則無有也因其制度而損益之以求其稱斯可矣

案明洪武十一年卽宋故宮遺址建周王府乃太祖第五皇子諡定始分封之國宗室繁衍甲於他藩城中井水患苦鹻難飲汴人率於城外汲水飲之惟周府太廟前井水甘蓋宋大內故井也

石林詩話京師職事官皆無公廨𨿽宰相執政亦僦捨而居每遇出省或有中批外奏急速文字則省吏徧持於私第呈押旣稽緩又多泄漏元丰初始建東西府於右掖門之前每府相對爲四位裕陵幸尙書省駐輦環視久之時張侍郎文裕以詩慶宰執元參政厚之和曰黃閣勢連東鳳闕紫樞光直右銀臺蓋東府與西闕相近西府正直右掖門

避暑錄話舊學士院在樞宻院之後其南廡與樞宻後廊中分門乃西向玉堂本以待乘輿行幸非學士所得常居惟禮上之日得略坐其東受院令參謁而已其後爲主廊北出直集英殿則所謂北門也學士僅有直捨分於門之分旁每鎖院受詔乃與中使坐其中余爲學士時始請辟兩直捨各分其一門與北門通爲三以照壁限其中屏間命待詔鮑詢畫花竹於其上與玉堂郭熈春江晚景屏相配當時以爲美談後聞王丞相將明爲承防太上皇眷愛之厚乃旁取西省右正言防以廣之中爲殿曰右文則非余前日所見

吳處厚靑箱雜記梁祖都汴庶事艸創正明中始於今右長慶門東北創小屋數十間爲一館湫隘尢甚又周廬徼道咸出其間衛士騶卒朝夕喧每受詔撰述皆移他所至太平興國中車駕臨幸顧左右曰若此卑陋何以待天下賢俊卽日詔有司規度左升龍門東北東府地爲三館命內臣督役晨夜兼作不日而成尋下詔賜名崇文院以東廊爲昭文館書庫南廊爲集賢院書庫兩廊以經史子集四部爲史館庫凡六庫書籍正副本八萬本斯亦盛矣

東京夢華錄曰東都外城方圓四十餘里城濠曰防龍河濶十餘丈濠之內外皆植柳粉墻朱戶禁人往來城門皆甕城三層屈曲開門惟南薰門新鄭門新宋門封丘門皆直門兩重蓋此系四正門皆畱禦路故也新城南壁其門有三正南門曰南薰門城南一邊東南則陳州門傍有蔡河水門西南則戴門亦有蔡河水門蔡河正名惠民河爲通蔡州故也東城一邊其門有四東南曰東水門乃汴河下流水門也其門跨河有鐵褁牕門遇夜如閘垂下水面兩岸各有門通人行路出拐子城夾岸百餘丈次則曰新宋門次曰新曹門又次曰東北水門乃五丈河之水門也次曰萬勝門又次曰固子門又次曰西北水門乃金水河水門也北城一邊其門有四從東門曰陳橋門【乃大遼入使驛路】次曰封丘門【北郊禦路】次曰新酸棗門次曰衛州門【諸門名皆俗呼其正名如水西門曰利澤鄭州本順天門固子門本金耀門】新城每百步設馬面戰棚宻直女墻旦暮修整望之聳然城裏牙道各植楡柳成陰每二百步置一防城庫置守禦之器有廣固兵士二十指揮每日修造泥飾專有京城所提總其事

舊京城方圓約二十里許南壁其門有三正南曰朱雀門左曰保康門右曰新門東壁其門有三從南汴河南岸前門子河北岸曰舊宋門次曰舊曹門西壁其門有三從南曰舊封丘門次曰景龍門【乃大內城角寶籙宮前也】次曰金水門

穿城河道有四南殿曰蔡河自陳蔡由西南戴樓入京城遼繞自東南陳州門出河上有橋十一自陳州門裏曰觀橋【在五嶽觀後門】從北次曰宣泰橋次曰云騎橋次曰橫橋子【在彭婆之宅後】次曰髙橋次曰西保康門橋【正對內前】次曰新橋次曰太平橋【髙殿前宅前】次曰糶麥橋次曰第一座橋次曰宜男橋出戴樓門外曰四里橋中曰汴河自西京洛口分水入京城東去至泗州入淮運東南之糧凡東南方物自此入京城公私仰給焉自東水門外七里至西水門外河上有橋十三從東水門外七里曰虹橋其橋無柱皆以巨木虛架飾以丹艧宛如飛虹其上下土橋亦如之次曰順城倉橋入水門裏曰便橋次曰下土橋投西角子門曰相國寺橋次曰州橋【正名大漢橋】正對於大內禦街其橋與相國寺橋皆低平不通舟船惟西河平船可過其柱皆靑石爲之石梁石筍楯欄近橋兩岸皆壁雕防海馬水獸飛禽之狀橋下宻排石柱蓋車駕禦路也州橋之北岸禦路東西二闕樓觀對聳橋之西有方淺船二隻頭置巨幹鐵槍數條岸上有鐵索三條遇夜役上水面蓋防遺失舟船矣西去曰浚儀橋次曰興國寺橋【亦名馬軍衙橋】次曰太師府橋【蔡相宅前】次曰金梁橋次曰西浮橋【舊以船爲之橋今皆用木石造矣】次曰西水門便橋門外曰橫橋東北曰五丈河來自濟鄆般挽京東路糧斛入京城自新曹門外入京河上有橋五東去曰小橫橋次曰廣備橋次曰蔡市橋次曰靑暉橋染院橋西北曰金水河自京城西南分京索河水築隄從汴河上用木槽架過從西北水門入京城夾墻遮擁入大內灌後苑池浦矣河上有橋三曰白虎橋橫橋五王宮橋之類又曹門河小子橋曰念佛橋

大內正門宣徳樓列五門門皆金釘朱漆壁皆磚石間甃鐫鏤龍鳳飛雲之狀莫非雕甍畫棟峻桷層榱後以琉璃瓦曲尺朶樓朱欄彩檻下列兩闕亭相對悉用朱紅杈子入宣徳樓正門乃大慶殿庭設兩樓如寺院鐘樓上有太史局保章正測驗時漏逐時刻執牙牌奏每遇大禮車駕齋宿及正朔朝會於此殿殿外左右橫門曰左右長慶門內城南壁有門三座系大朝會趨朝路宣徳樓左曰左掖門右曰右掖門左掖門裏乃明堂右掖門裏西去乃天章寶文等閣宮城至北廊約有丈餘入門東去街北廊乃樞宻院次中書省次都堂【宰相朝退治事於此】次門下省次大慶殿外廊橫門北去百餘步又一橫門每日宰執趨朝此處下馬余侍從臺諫於第一橫門下馬行至文徳殿入第二橫門東廊大慶殿東偏門西廊中書門下後省次修國史院次南向小角門正對文徳殿【常朝殿也】殿前東西大街東出東華門西出西華門近裏又兩門相對左右嘉肅門也南去左右銀臺門自東東華門裏皇太子宮入嘉肅門街南大慶殿後門東西上閤門街北宣祐門南北大街西廊面東曰凝暉殿乃通會通門入禁中矣殿相對東廊門乃殿中省六尙局禦廚殿上常列禁衛兩重時刻提警出入甚嚴近裏皆近侍中貴殿之外皆知省禦藥幕次快行親從官輦官車子院黃院子內諸司兵士祗宣喚及宮禁買賣進貢皆由此入宣祐門外西去紫宸【正朔受朝於此】次曰文徳殿【常朝所禦】次曰垂拱殿次曰皇儀殿次曰集英殿【禦宴及試舉人於此】後殿曰崇政殿保和殿內書閣曰眷【恐是睿字】思殿後門曰拱宸門

內諸司皆在禁中如學士院皇城司四方館客省東西上閤門通進司內弓劍槍甲軍器等庫翰林司【茶酒局也】內侍省入內內侍省內藏庫奉宸庫景福殿庫延福宮殿中省六尙局【尙藥尙食尙輦尙醖尙捨尙衣】諸閣外內香藥庫後苑作翰林書藝局醫官局天章等閣明堂班朔布政府外諸司左右金吾衛仗司法酒庫內酒坊牛羊司乳酪院儀鸞【帳設局也】車駱院供奉庫雜物庫雜賣務東西作坊萬全【造軍器所】修內司文思院上下界綾錦院文繡院軍器所上下竹木務箔場車營致逺務騾務駞務象院作坊物料庫東西窰務內外物庫油醋庫京城守具所鞍轡庫養馬曰左右騏驥院天駟十監河南北十炭場四屬藥局內外柴炭庫軍頭引見司架子營【樓店務店宅務】貨務都察大宗正司左藏大觀元丰宣和等庫偏枯局打套所諸米麥等自州東虹橋元丰倉順城倉水東裏河折中外河折中富國廣盈萬盈永丰濟逺等倉陳州門裏麥庫子州北夷門山五丈河諸倉約共有五十餘所日有支納下卸卽有下卸指揮兵士支遣卽有袋家每人有兩石布袋遇有支給倉前成市近新城有艸二十餘所每逢冬月諸鄕納粟桿艸牛車塡塞道路車尾相銜數十萬軸不絕內堆積如山諸軍打請營在州北卽往州南倉不許雇人搬擔並要親自負米祖宗之法也

坊巷禦街自宣徳樓一直南去約濶二百餘步兩邊乃禦廊舊許市人買賣於其間自政和間官司禁止各要立黑漆子路心又要安朱漆子兩行中心禦道不得人馬行往行人皆在廊下朱子之外子裏有磚石甃砌禦溝水兩道宣和門盡植蓮荷近岸植桃李梨杏花相間春夏之間望之如繡

宣徳樓前左南廊對左掖門爲明堂頒朔布政府祕書省右南廊對右掖門近東則兩府八位西則尙書省禦街大內前南去左則景靈宮宮右則西宮近南大晟府次曰太常寺州橋曲轉大街面南曰左藏庫

金史南京路國初曰汴京貞元元年更號南京

都城門十四曰開陽曰宣仁曰安利曰平化曰通逺曰宜照曰利川曰崇徳曰迎秋曰廣澤曰順義曰迎朔曰順常曰廣智宮城門南外曰南薰南薰北新城門曰豊宜橋曰龍津橋北門曰丹鳳其門三丹鳳北曰丹橋橋少北曰文武樓遵禦路而北橫街也東曰太廟西曰郊社正北曰承天門其門五雙闕前引東曰登聞檢院西曰登聞鼓院檢院東曰左掖門門南曰待漏院鼓院西曰右掖門門南曰都堂直承天門北曰大慶門門東曰日精門又東曰左升平門大慶門西曰月華門又西曰右升平門正殿曰大慶殿殿前有龍墀又南有丹墀東廡曰嘉福樓西廡曰嘉瑞樓大慶後曰徳儀殿殿東曰左升龍門西曰右升龍門正門曰隆徳內有隆徳殿有蕭墻有丹墀隆徳殿左曰東上閤門右曰西上閤門皆南向鼓樓在東鐘樓在西隆徳之次曰仁安門仁安殿東則內侍局又東曰近侍局又東曰嚴祗門宮中則稱曰撒合門少南曰東樓則授除樓也西曰西樓仁安之次曰純和殿正寢也純和西曰雪香亭亭北則后妃位也有樓樓西曰瓊香亭亭西曰涼位有樓樓北少西曰玉淸殿仁和之次曰福寧殿殿後曰苑門內曰仁智殿有二太湖石左曰敷錫神運萬歳峯右曰玉京獨秀太平巖殿曰山莊其西南曰翠防閣閣北曰翠峯峯之洞曰大滌湧翠東連長生殿又東曰湧金殿又東曰蓬萊殿長生西曰浮玉殿又西曰瀛洲殿長生殿南曰閱武殿又南曰內藏庫嚴祗門東曰尙食局又東曰宣徽院院北曰禦藥局又北右藏庫東則左藏庫宣徽院東曰防檢司司北曰祕書監又北曰學士院又北曰諫院又北曰武器署防檢司南曰鸞儀局又南曰尙輦局宣徽院南曰拱衛司又南曰尙衣局其南爲繁禧門又南曰安泰門門與左升龍門相直東壽聖宮兩宮太后也本明俊殿試進士之所宮北曰徽音院又北曰燕壽殿殿垣後西曰振肅衛司東曰中衛尉司儀鸞局東曰小東華門更漏在焉中衛尉司東曰祗肅門少東南曰將軍司徽音壽聖東曰太后苑苑殿曰慶春與燕壽殿並小東華與正東華門對東華門內正北尙廏局其西北曰臨武殿左掖門北尙食局南曰宮苑司其西北尙醖局湯藥局侍衛司少西曰符寶局器物局又西則撒合門也嘉瑞樓西曰三廟正殿曰徳昌東曰文昭西曰光興徳昌後宣宗廟也宮西門曰西華與東華相直北門曰安貞

大金國誌曰貞元三年國主陰有南徵之志乃謀遷都汴京先遣參知政事馮長寧爲畱守經畫修內未幾天火焚之宮室皆盡主大怒免長寧爲庶人尋杖之死正隆元年冬復修汴京大內遣左丞相領行臺尙書省督其事以梁漢臣爲提舉官號大使詔曰朕祗奉上元君臨萬國屬從朔地爰出幽都猶局蹐於一隅非光宅於中土顧理道所在有因有循權變所生有革有化大梁天下之都防陰陽之正中朕惟變通之數其可違乎往歳卜宅相土宜建新都將命不防燼於一炬第山川秀麗卉物繁滋朕夙有志焉𨿽則劬勞其究安宅其大內規模一仍舊貫可大興營構乘時葺理

汴京制度宣宗所遷大槪依宋之舊故宮宮墻四角皆有樓髙五丈每樓一所兩旁各有屋以褁墻角自左掖門向西三十步橫入一門號左升龍門入此門卽大慶門外遊峻廊上俯闡城中正望丹鳳樓後下樓卽右升龍門此兩門通左右掖門橫通大慶門外其門有三中曰大慶東曰日精西曰月華門旁皆列防入此門望見大慶殿殿前有兩樓對峙東曰嘉福西則嘉瑞大慶殿屋十一間龍墀二級旁朶殿各三門峻廊後與兩廡相接殿壁畫四龍各長四丈乃宣宗渡河後畫中有禦畫小龍用拱斗鬭成一方井如佛正殿蓋中有一金龍以絲网罩之此正衙也轉西禦屏下峻階數步一殿曰徳義殿有三門中曰隆平左曰左隆平右曰右隆平入此門東西兩井望見隆徳殿卽宋垂拱殿也殿庭中東一鐘樓西一鼓樓殿屋五大間階上龍墀一級東西兩閤門並樓屋下有門通往來此常朝殿也此殿後又一庭院有門曰仁安東西兩門東出東華門入仁安門望見仁安殿龍墀兩廊皆入仁徳殿規模卽宋集英殿也自此後兩殿有門皆有船軒連接兩邊廊屋止是黑漆牕戶意謂必宮人居於此乃內殿百官不到前四殿皆琉璃筒瓦一殿曰徳和一殿曰福寧後有一小殿殿後有直捨此殿後卽內宮墻門有門兩重出入後苑十數步間過一小溪橋有仁智殿溪中有龍舟仁智殿下兩巨石髙二丈廣半之東一石有小碑刻勅賜昭度神運萬峯西一石刻獨秀太平巖乃宋徽宗禦書刻石塡金殿後有石壘成山髙百尺廣倍之最上刻石曰香石泉山山後挽水上山水自流下至荊玉澗又流至湧翠峯下有大山湧水自洞門飛下復由本路出徳和殿迆邐至大慶門外橫從右升龍門出後朝門牓曰啟慶之宮入宮門後有三門中曰徳昌左曰文昭右曰光興制度宏麗金碧輝映不可勝言出啟慶門復入右升龍門過大慶門外出左升龍門向東行一門向南牓曰聖壽宮左安泰門右明昌門卽金國太后宮入宮門直入一門牓曰徽音又一門牓曰光熙望見徽音殿長樂殿入光翼門繁禧門有徳壽殿復出此宮卽祕閣在左掖門之西五門之東卽古待漏院自五門望南向丹鳳門中間禁路兩廊千步廊盡處向東一屏墻向南一大門卽太廟門內三門門上並畫蟠龍殿宇二十五間髙大宏麗兩旁修廊東西各開一門與廊相通蓋百官陪位入此兩門甚便殿上十一室盡牓金國祖宗謚號每一室計三門東邊一門西邊一牕嵌一小石室上下有石廣三丈石門一閤可開閉系藏神主處遇祭祀迎神主出石室祭畢復藏殿宇出太廟向西行向南一門卽社壇周圍皆墻外四門遇祭則開迎四方之气宮室制度金國時有攺更大抵皆宋朝之舊也

歷代帝王宅京記卷十七

欽定四庫全書

歷代帝王宅京記卷十八

昆山顧炎武撰

宋州

宋

宋史地理誌曰大中祥符七年建應天府爲南京宮城周二里三百一十六步門曰重熈頒慶殿曰歸徳【元丰六年賜度僧牒修外城門及西橋寺】京城周回一十五里四十步東二門南曰延和北曰昭仁西二門南曰順城北曰回鑾南一門曰崇禮北一門曰靜安中有隔城又有門二東曰承慶西曰祥輝其東又有關城南北各一門葉夢得石林燕語曰應天府藝祖肇基之地祥符七年建南京詔卽衙城爲大內正殿以歸徳爲名𨿽降圖營建而實未嘗行天禧中王曾爲守請減省舊制別爲圖以進亦但報聞其後但修祥輝崇禮二門而已元丰間蘇頌自南京還朝請以曾奏先修歸徳一殿約爲屋百間神宗亦未暇也惟正門以眞宗觀酺賜名重熈頒慶慶樓猶是雙門未嘗攺作

玉海曰宋州景徳三年二月甲申升應天府祥符七年正月丙辰升南京詔曰洪惟藝祖歷試是邦同豳土之始基應舂陵之王气稽唐氏晉陽之制肇建新都地理通釋曰南京應天府閼伯所居商丘周爲宋國漢爲梁國隋唐爲宋州太祖以歸徳軍節度使卽位定有天下之號曰宋景徳四年升應天府大中祥符七年升南京髙宗卽位於此

臨安

宋

宋史地理誌曰行在所建炎三年閏八月髙宗自建康如臨安以州治爲行宮宮室制度皆從簡省不尙華飾垂拱大慶文徳紫宸祥曦集英六殿隨時易名實一殿重華慈福壽慈壽康四宮重壽寧福二殿隨時易額實徳壽一宮延和崇政復古選徳四殿本射殿也慈寧殿【紹興九年以太后有歸期建】欽先孝思殿【十五年建在崇政殿東】翠寒殿【孝宗作】損齋【紹興末建貯經史書爲燕坐之所】東宮【在麗正門由孝宗莊文景獻光宗皆嘗居之】講筵所資善堂【在行宮門內因書院而作】天章龍圖寶文顯猷徽猷敷文煥章華文寶謨九閣實天章一閣

輿服志曰宮室汴宋之制侈而不可以訓中興服禦惟務簡省宮殿尢朴皇帝之居曰殿總曰大內又曰南內本杭州治也紹興初創爲之休兵後始作崇政垂拱二殿久之又作天章等六閣寢殿曰福寧殿淳熈初孝宗始作射殿謂之選徳殿八年秋又攺後殿擁捨爲別殿取舊名謂之延和殿便坐視事則禦之他如紫宸文徳集英大慶講武惟隨時所禦則易其名紫宸殿遇朔受朝則禦焉文徳殿降赦則禦焉集英殿臨軒防士則禦焉大慶殿行冊禮則禦焉講武殿閱武則禦焉其實垂拱崇政二殿權更其號而已二殿𨿽曰大殿其修廣僅如大郡之設防淳熈再修止循其舊每殿爲屋五間十二架修六丈廣八丈四尺殿南檐屋三間修一丈五尺廣亦如之兩朶殿各二間東西廊各二十間南廊九間其中爲殿門三間六架修三丈廣四丈六尺殿後擁捨七間卽爲延和其制尢卑陛階一級小如常人所居而已奉太上則有徳壽宮重華宮壽康宮奉聖母則有慈寧宮慈福宮壽慈宮徳壽宮在大內北望仙橋故又謂之北內紹興三十二年所造宮成詔以徳壽爲名髙宗爲上皇禦之重華卽徳壽宮也孝宗遜位禦之壽康宮卽福寧宮也初丞相趙汝愚議以袐書省爲泰寧宮已而不果行以慈懿皇后外第爲之上皇不欲遷因以舊寧福殿爲壽康宮光宗遜位禦之大內苑中庭殿亦無增其名稱可見者僅有復古殿損齋觀堂芙蓉閣翠寒堂淸華閣欏木堂隠岫澄碧倚柱隠秀碧琳堂之類此南內也北內苑中則有大池引西河水注之其上疊石爲山象飛來峯有樓曰聚逺禁籞周回四分之東則香逺淸深月臺梅波松菊三徑淸妍淸新芙蓉岡南則載欣欣欣射防臨賦燦錦至樂半丈紅淸曠防碧西則冷泉文杏館靜樂浣溪北則絳華旱船俯翠春桃盤松皇太子宮曰東宮其未出閣但聽讀於資善堂堂在宮門內已受冊則居東宮宮在麗正門內紹興三十二年始置孝宗居之莊文太子立復居之光宗爲太子孝宗謂輔臣曰今後東宮不須剙建朕宮中宮殿多所不禦可移修之自是皆不別建淳熙三年始剙射堂一爲遊藝之所圃中有榮觀玉淵淸賞等堂鳳山樓皆宴息之地也幕殿卽周官大小次也東都時郊壇大次謂之靑城祀前一日宿齋詣焉其制中有二殿外有六門前曰泰禋後曰拱極東曰祥曦西曰景曜東偏曰承和西偏曰迎禧大殿曰端誠便殿曰熙成中興後以事天尙質屢詔郊壇不得建齋宮惟設幕屋而已其制架木而以葦爲幛上下四旁周以幄帟以象宮室謂之幕殿及行事又於壇所設小次大小次之外又有望祭殿遇雨則行事於中東都時爲之瓦屋五間周圍重廊中興後惟設葦屋蓋仿淸廟茅屋之制也

玉海曰紹興四年將還臨安始命有司建太廟十二年作太社太稷皇后廟都亭驛太學十三年築圜丘景靈宮髙禖壇祕書省十五年作內中神禦殿十六年廣太廟建武學十七年作玉津園太乙宮萬壽觀十八年築九宮貴神壇十九年建太廟齋殿二十年作玉牒所二十二年作左藏庫南省倉二十五年建執政府二十六年築兩相第太醫局二十七年建尙書六府凡定都二十年而郊廟宮省始備

方回南渡後郊丘考曰紹興十三年正月禮部太常寺申請命殿前都指揮使楊存中知臨安府王映因國朝禮制建郊丘於國之東南及建靑城齋宮在嘉會門外南四里龍華寺西爲壇四成上成從廣七丈再成十二丈三成十七丈四成二十二丈分十二陛陛七十二級壇及內壝七百九十步中外壝通二十五步燎方一丈髙一丈二尺在壇南二十步內地餘四十步以列仗衛惟靑城齋宮及望祭殿詔勿營臨事則惟幕屋略仿汴京制度大殿曰端成便殿爲熙成其外爲泰禋門隆興三年以寢殿在淨明寺易安齋去靑城稍逺乃徙寺之舊熙成殿於端成殿後以充寢殿

又曰紹興四年就臨安行宮合祀天地並侑祖宗時行宮艸創一大殿大朝會榜曰文徳殿防進士唱名榜曰集英殿秋享榜曰明堂殿初太廟寓溫州至是已建新太廟於臨安而景靈宮未建但卽常禦殿設位朝獻紹興十三年始建景靈宮於新莊橋之西

嶽珂桯史曰行都之山肇自天目負山之丘有門曰朝天南循其陿爲太室又南爲相府斗拔起數峯爲萬松八盤嶺下爲鈞天九重之居右爲復嶺設周廬之衛止焉舊傳防記曰天目山垂兩乳長龍鶱鳳舞到錢塘山明水秀無人會五百年間出帝王錢氏有國世臣事中朝不欲其語之聞因更其末句曰異姓王防實不然也建炎元二之災六龍南巡四朝奠都帝王之眞於是乎驗朝天之東有橋曰望仙仰眺吳山如卓馬立顧紹興間望气者以爲有鬱蔥之符秦檜顓國心利之請以爲賜第其東偏卽檜家廟而西則一徳格天閣之故基也檜死熺猶戀戀不能決去請以其侄常州通判烜爲光祿丞畱蒞家廟以爲復居之萌芽言者風聞遂請罷烜並遷廟主於建康遂空其居髙宗將倦勤詔卽其所築新宮賜名徳壽居之以膺天下之養者二十有七年淸蹕躬朝嵗時煜奕重華繼禦更慈福壽慈凡四侈鴻名宮室實皆無所更稍北連甍爲今佑聖觀蓋普安故邸莊文魏王光宗皇帝實生是間今上亦於此開甲觀之祥陳隨應南渡行宮記曰杭州治舊錢王宮也紹興因以爲行宮皇城九里入寧門左進奏院玉堂右中殿外庫至北宮門循廊左序巨璫幕次列如魚貫祥曦殿朶殿接修廊爲後殿對以禦酒庫禦藥院慈元殿外庫內侍省內東門司大內都巡檢司禦防天章等閣廊回路轉眾班排列又轉內藏庫軍器庫又轉便門垂拱殿五間十二間修六丈廣八丈四尺檐瓦三間修廣各丈五朶殿四兩廊各二十間殿門三間內龍墀折檻殿後擁捨七間爲延和殿右便門通後殿殿左一殿隨時易名明堂郊祀曰端誠防士唱名曰集英宴對奉使曰崇徳武舉及軍班授官曰講武東宮在麗正門內南宮門外本宮會議所之側入門垂楊夾道間芙蕖環朱闌重至外宮門節堂後爲財帛生料二庫環以官屬直捨轉窰子入內宮門廊右爲贊道春坊直捨左講堂七楹扁新益外爲講官直捨正殿向明左聖堂右祠堂後凝華殿瞻菉堂環以竹左寢室右齊安位內人直捨百二十楹左彛齋太子賜號也接繡香亭便門通繹已堂重檐復屋昔楊太后垂簾於此曰慈明殿前射圃竟百步環修廊右博雅樓十二間左轉數十步雕欄花甃萬卉中出秋千對陽春亭淸霽亭前芙蓉後木樨玉質亭梅繞之由繹已堂過錦胭廊一百八十間直通禦前廊外卽後苑梅花千樹曰梅崗亭曰冰花亭枕小西湖曰水月境界曰澄碧牡丹曰伊洛芳芍藥曰冠芳山茶曰鶴丹桂曰天闕淸香堂曰本支百世祐聖祠曰慶和泗洲曰慈濟鐘呂曰得眞橘曰洞庭佳味茅亭曰昭儉木香曰架雪竹曰賞靜松亭曰天陵偃蓋以日本國松木爲翠寒堂不施丹艧白如象齒環以古松碧琳堂近之一山崔巍作觀堂爲上焚香祝天之所吳知古掌焚修每三茅觀鐘鳴觀堂之鐘應之則駕興山背芙蓉閣風帆沙鳥履舄下山下一溪縈帶通小西湖亭曰淸漣怪石夾列獻瑰逞秀三山五湖洞穴深杳豁然平朗翚飛翼拱淩虛樓對瑞慶殿損齋緝熙崇政殿之東爲欽先孝思復古紫宸等殿木圍卽福寧殿射殿曰選徳坤寧殿貴妃昭儀婕妤等位宮人直捨螘聚焉又東過閣子庫睿思殿儀鸞修內八作翰林諸司是謂東華門

元

元史世祖本紀曰至正二十二年春正月庚辰毀宋郊天臺僧格言嘉木喇勒智云會稽有泰陵寺宋毀之以建寧宗等攢宮錢塘有龍華寺宋毀之以爲南郊皆勝地也宜復爲寺以爲皇上行宮祈壽時寧宗等攢宮已毀建寺勅毀郊天臺亦建寺焉

二十五年春二月西僧嘉木喇勒智言以宋宮室爲塔一爲寺五

臨潢

遼

遼史兵衛志曰遼建五宗臨潢契丹故壤遼陽漢之遼東爲渤海故國中京漢遼西地自唐以來契丹有之析津大同故漢地

又曰太祖建皇都於臨潢府太宗定晉晉王石敬瑭來獻十六城乃定四京攺皇都爲上京

地理誌曰上京臨潢府本漢遼東郡西安平之地新莽曰北安平太祖取天梯孟古博囉三山之勢於葦甸射金齪【側角反箭名】箭以識之謂之龍睂宮神冊三年城之名曰皇都天顯十三年更名上京府曰臨潢淶流河自西北南流繞三面東入於曲江其北東流爲安春河又有禦河沙河黑河潢河鴨子河塔魯河狼河蒼耳河輞子河臚胊河陰涼河鴛鴛湖興國惠民湖廣濟湖鹽濼百狗濼火神澱馬盂山兔兒山野鵲山鹽山鑿山松山平地松林大斧山列山庫哩山魯塔山唐所封達呼哩氏勒特王有墓存焉

又曰上京太祖創業之地負山抱海天險足以爲固地沃宜耕植水艸便畜牧金齪一箭二百年之基壯矣天顯元年平渤海歸乃展郛郭建宮室名以天贊起三大殿曰開皇【太祖紀二年冬十月巳亥朔建明王樓七年春三月神速姑刼西樓楚明王樓八年冬十一月甲子朔建開皇殿於明王樓基】安徳五鑾中有歷代帝王禦容每月朔望節辰忌日在京文武百官並赴致祭又於內城東南隅建天雄寺奉安烈考宣簡皇帝遺像是歳太祖崩應天皇后於義節寺斷腕致太祖陵卽寺建斷腕樓樹碑焉太宗援立晉遣宰相馮道劉昫等持節具鹵簿法服至此冊上太宗及應天皇后尊號太宗詔藩部並依漢制禦開皇殿辟承天門受禮因攺皇都爲上京城髙二丈不設敵樓幅二十七里門東曰迎春曰雁兒南曰順陽西曰金鳳曰西雁兒曰南福其北謂之皇城髙三丈有樓櫓門東曰安東南曰大順西曰幹徳北曰拱宸中曰大內內南門曰承天有樓閣東門曰東華西曰西華此通內出入之所正南街東畱守司衙次鹽鐵司次南曰龍寺街南曰臨潢府其側臨潢縣縣西南崇孝寺承天皇后建寺西長泰縣又西天長觀西南國子監監北孔子廟廟東節義寺又西北安國寺太宗所建寺東齊天皇后故宅東有元妃宅卽法天皇后所建也其南具聖尼寺綾錦院內省司麯院贍國省司二倉皆在大內西南八作司與天雄寺對南城謂之漢城南當橫街各有樓對峙下列井肆東門之北潞縣又東南興仁縣南門之西回鶻營回鶻商販畱居上京置營居之西南同文驛諸國信使居之驛西南臨潢驛以待夏國使驛西福先寺寺西宣化縣西南定霸縣縣西保和縣西門之北易俗縣縣東遷遼縣

周廣順中胡嶠記曰上京西樓有邑屋市肆交易無錢而用布有綾錦諸工作宦者翰林伎術教坊角觝儒僧尼道士皆中國人並汾幽薊爲多

宋大中祥符九年薛映記曰上京者中京正北八十里至松山館七十里至崇信館九十里至廣寧館五十里至姚家寨館五十里至咸寧館三十里渡橫水石橋旁有饒州唐於契丹嘗置饒樂令渤海人居之五十里保和館渡黑水河七十里宣化館五十里長泰館館西二十里有佛捨民居卽祖州又四十里至臨潢府自過崇信館乃契丹舊境其南奚地也入西門門曰金徳內有臨潢館子城東門曰順陽北行至景福門又至承天門內有昭徳宣政二殿與氊廬皆東向臨潢西北二百餘里號涼澱在饅頭山南避暑之所多丰艸掘地丈餘卽有堅冰

國語解曰遼有四樓在上京者曰西樓木葉山曰南樓龍化州曰東樓唐州曰北樓歳時遊獵常在四樓間五代史四夷附錄曰安巴堅以其所居爲上京起樓其間號西樓又於其東千里起東樓北三百里起北樓南木葉山起南樓射獵其間契丹好而貴日每月朔旦東向而拜日其大防聚視國事皆以東向爲尊四樓門屋皆東向

金史地理誌曰臨潢府地名西樓遼爲上京國初因稱之天眷元年攺爲北京天徳二年攺北京爲臨潢府路有天平山好水川行宮地大定二十五年命名有色爾鼐地熙宗皇統九年嘗避暑於此有陷泉國言曰埒繃伊有哈納卓果斯鄂博穆爾哈沙地

歷代帝王宅京記卷十八

欽定四庫全書

歷代帝王宅京記卷十九

昆山顧炎武撰

幽州

遼

遼史太宗紀曰防同元年十一月晉遣趙瑩奉表來賀以幽薊瀛莫涿檀順嬀儒新武云應朔寰蔚十六州並圖籍來獻於是詔以皇都爲上京府曰臨潢升幽州爲南京南京爲東京

地理誌曰南京析津府本古薊州之地髙陽氏謂之幽陵陶唐曰幽都有虞析爲幽州商復爲冀州周職方東北曰幽州武王封太保奭於燕漢爲燕國廣陽國後漢爲廣陽郡隋爲幽州總管唐置大都督府攺範陽節度使晉髙祖以遼有援立之勞割幽州等十六州以獻太宗升爲南京

又曰燕京城方三十六里崇三丈衡廣一丈五尺敵樓戰櫓具八門東曰安東迎春南曰開陽丹鳯西曰顯西淸晉北曰通天拱宸大內在西南隅皇城內有景宗聖宗禦容殿二東曰宣和南曰大內內門曰宣教攺元和外三門曰南端左掖右掖左掖攺萬春右掖攺千秋門有樓閣毬塲在其南東爲永平館皇城西門曰顯西設而不開北曰子北西城巓有涼殿東北隅有燕角樓坊市廏捨寺觀蓋不勝書其外有居庸松亭楡林之關【楡林疑當作臨渝】古北之口桑幹河髙梁河石子河大安山燕山中有瑤嶼府曰幽都軍曰盧龍開泰元年落軍額聖宗紀曰開泰元年十月甲午朔攺幽都府爲析津府薊北縣爲析津縣幽都縣爲宛平縣

興宗紀曰重熈五年五月壬戍詔修南京宮闕府署宋王曽上契丹事曰自雄州白溝驛渡河四十里至新城縣古督亢亭之地又七十里至涿州北渡範水劉李河六十里至良鄕縣渡盧溝河六十里至幽州號燕京子城就羅郭西南爲之正南曰啟夏門門內有元和殿東門曰宣和城中坊閈皆有樓有憫忠寺本唐太宗爲徵遼陣亡將士所造又有開泰寺魏王耶律漢寧造皆遣朝使遊觀南門外有於越王廨爲宴集之所門外永平館舊名碣石館淸和後易之南卽桑幹河

金

金史地理誌曰中都遼防同元年爲南京開泰元年號燕京海陵貞元元年定都以燕乃列國之名不當爲京師號遂攺爲中都

天徳三年始圖上燕城宮室制度三月命張浩等增廣燕城城門十三東曰施仁曰宣曜曰陽春南曰景風曰丰宜曰端禮西曰麗澤曰顥華曰彰義北曰防城曰通元曰崇智曰光泰浩等取眞定府潭園材木營建宮室及涼位十六

應天門十一楹左右有樓門內有左右翔龍門及日華月華門前殿曰太安左右掖門內殿東廊曰敷徳門太安殿之東北爲東宮正北列三門中曰粹英爲壽康宮母后所居也西曰防通門門北曰承明門又北曰昭慶門東曰集禧門尙書省在其外其東西門左右嘉防門也門有二樓太安殿後門之後也其北曰宣明門則常朝後殿門也北曰仁政門旁爲朶殿上爲兩髙樓曰東西上閤門內有仁政殿常朝之所也

宮城之前廊東西各二百餘間分爲三節節爲一門將至宮城東西轉各有廊百許間馳道兩旁植栁廊脊覆碧瓦宮闕殿門則純用碧瓦應天門舊名通天門大定五年更七年攺福壽殿曰壽安宮明昌五年復以隆慶宮爲東宮慈訓殿爲承華殿承華殿者爲皇太子所居之東宮也泰和殿泰和二年更名慶寧殿又有崇慶殿魚藻池瑤池殿位貞元元年建有神龍殿又有觀防亭又有安仁殿隆徳殿臨芳殿皇統元年有元和殿有常武殿有廣武殿爲擊毬習射之所

京城北離宮有大寧宮大定十九年建後更爲寧壽又更爲壽安明昌二年更爲萬寧宮瓊花苑有橫翠殿寧徳宮西園有瑤光臺又有瓊花島又有瑤光樓皇統元年有宣和門正隆二年有宣華門又有撒合門

大金國誌曰海陵王遣左右丞相張浩張通古左丞蔡松年調諸路夫匠築燕京宮室皇城周九里三十步自天津橋之北曰宣陽門中門繪龍兩偏繪鳯用金釘之中門惟車駕出入乃開兩偏分雙只日開一門過門有兩樓曰文曰武文之轉東曰來寧館武之轉西曰防同館正北曰千步廊東西對焉廊之半各有偏門向東曰太廟向西曰尙書省至通天門後攺名應天樓髙八丈朱門五飾以金封東西相去一里餘又各設一門左曰左掖右曰右掖內城之正東曰宣華正西曰玉華北曰拱辰及殿凡九重殿凡三十有六樓閣倍之正中位曰皇帝正位後曰皇后正位位之東曰內省西曰十六位乃嬪妃居之西出玉華門曰同樂園若瑤池蓬瀛栁莊杏村皆在焉都城四圍凡七十五里城門十二每一面分三門其正東門四旁又設兩門正東門宣曜陽春施仁正西曰顯華麗澤彰義正南曰丰宜景風端禮正北曰通元防城崇智【史有光泰門】此四城十二門也此外有宣陽門卽內城之南門也上有重樓制度宏大三門並立中門常不開惟車駕出入通天門卽內城之正南門也四角皆垜樓瓦皆琉璃金釘朱門五門列焉常扄惟大禮祫享則由之宣華乃內城之正東門玉華則西門也左掖東偏門右掖西偏門各有武夫守衛拱辰卽內城正北門也又曰後朝門制度守衛與玉華宣華等金碧翚飛防模宏麗矣

又曰初忠獻王尼雅滿有志於都燕因遼人宮闕於內外城築四城每城各三里前後各一門樓櫓城塹悉如邊城每城之內立倉厫甲仗庫各穿復道與內城通時陳王烏克紳及韓常笑其過計忠獻王曰百年當以吾言爲信及海陵王定都欲撤其城翟天祺曰忠獻王開國元勲置此當有說乃止及衛紹王時防古軍至乃命京城富室遷入東子城百官入南子城宗室保西城戚裏保北城各分守兵二萬大興尹烏陵用章命京畿諸將毀各橋梁瓦石悉運入四城往來以舟渡運不及者投之於水拆近城民屋爲薪納之城中防古兵攻城四城兵皆疊自城上擊之防古凡比嵗舟攻不能克

範石湖攬轡錄興陵見宋使儀衛戊子早入見循東西禦廊北行廊幾二百間廊分三節每節一門將至宮城廊卽東轉又百許間其西亦然亦有三出門中馳道甚濶兩旁有溝上植栁廊脊皆以靑琉璃瓦覆宮闕門戶卽純用之北卽端門十一間曰應天之門下開五門兩挾有樓如左右升龍之制東西兩角樓端門內有左右翔龍門日華月華門前殿曰大安殿使人自左掖門入北循大安殿東廊入敷徳門東北行直東有殿宇門曰東宮直北西南列三門中曰書英是故壽昌殿母后所居西曰防通門自防通北入承明門又北則昭慶門東則集禧門尙書省在門外東西則左右嘉防門二有樓卽大安殿後門之後至幕次黒布拂廬待班有頃入宣明門卽當朝後殿門也門內庭中列衛士二百許人貼金雙鳯襆頭團花紅錦衫散手入仁政隔門至仁政殿下團鳯大花氊可半庭殿兩旁有朶殿朶殿上兩髙樓曰東西上閤門兩廊悉有簾幕中有甲士東西禦廊循檐各列甲士東立者紅葺甲金纒竿槍黃旗畫靑龍西立者碧葺甲金纒竿槍白旗畫黃龍至殿下皆然惟立於門下者錦袍持弓矢殿西階雜列儀物障節之屬如道家醮壇威儀之類使人由殿下東行上東街卻轉南由露臺北行入殿閾謂之欄子金主襆頭紅袍玉帶坐七寶榻皆有龍水大屏風四壁帟幕皆紅繡龍栱斗皆有繡衣兩楹間各有大出香金獅蠻地鋪禮佛毬可一殿兩旁玉帶金魚或金帶者十四五人相對列立遙望前後殿屋崛起甚多制度不經工巧無遺力煬王亮始營此都防模出於孔彥舟役民夫八十萬兵夫四十萬作治數年死者不可勝計

元

元史地理誌曰大都路唐幽州範陽郡遼攺燕京金遷都爲大興府元太祖十年克燕初爲燕京路總管大興府太宗七年置版籍世祖至元元年中書省臣言開平府闕庭所在加號上都燕京分立省部亦乞正名遂攺中都其大興府仍舊四年始於中都之東北置今城而遷都焉九年攺大都十九年置畱守司二十一年置大都路總管府

京城右擁太行左挹滄海枕居庸奠朔方城方六十里十一門正南曰麗正南之右曰順承南之左曰文明北之東曰安貞北之西曰健徳正東曰崇仁東之右曰齊化東之左曰光熈正西曰和義西之右曰肅淸西之左曰平則海子在皇城之北萬壽山之陰舊名積水潭聚西北諸泉之水流入都城而滙於此汪洋如海都人因名焉恣民漁采無禁擬周之靈沼云

世祖本紀曰中統二年冬十月修築京舊城

四年春三月庚子亦黒疊兒丁請修瓊華島不從至元元年春二月壬子修瓊華島

二年冬十二月己丑瀆山大玉海成勅置廣寒殿三年夏四月丁夘五山珍禦榻成置瓊華島廣寒殿冬十二月丁亥修築宮城

四年夏四月甲子新築宮城

秋九月壬辰作玉殿於廣寒殿中

五年冬十月戊戌宮城成

八年春二月丁酉發中都眞定順天河間平灤民二萬八千餘人築宮城

九年夏五月乙酉初建東西華左右掖門

十年冬十月初建正殿寢殿香閣周廡兩翼室

十一年春正月己夘朔宮闕告成帝始禦正殿受朝賀夏四月癸丑初建東宮

冬十一月起閣南置大殿及東西殿

十七年冬十二月甲午大都重建太廟成自舊廟奉遷神主於祏室遂行大享之禮

十九年春二月修宮城太廟司天臺

二十一年秋七月壬申造溫石浴室及更衣殿

成宗紀曰大徳八年秋七月辛亥築壇於麗正門外之南丙位

十年秋八月丁巳京師文宣王廟成

武宗紀曰至大二年夏四月壬午創皇城角樓

仁宗紀曰皇慶二年夏六月甲申建崇文閣於國子監延祐五年春二月建鹿頂殿於文徳後

英宗紀曰至治二年二月甲寅以太廟役軍造流杯池行殿廣海

順帝紀曰至正十三年春正月甲戌重建穆淸閣九月己丑建皇太子鹿頭殿於聖安殿西

冬十月撤世祖所立氊殿攺建殿宇

十九年冬十月庚申朔詔京師十一門皆築甕城造弔橋

輟耕錄至元四年正月城京師以爲天下本右擁太行左注滄海撫中原正南面枕居庸奠朔方峙萬嵗山浚太液池派玉泉通金水縈畿帶甸負山引河壯哉帝居擇此天府城方六十里二百四十步分十一門正南曰麗正南之右曰順承南之左曰文明北之東曰安貞北之西曰健徳正東曰崇仁東之右曰齊化東之左曰光熈正西曰和義西之右曰肅淸西之左曰平則大內南臨麗正門正街曰大明殿曰延春閣宮城周回九里三十步東西四百八十步南北六百十五步髙三十五尺磚甃至元八年八月十七日申時動土明年三月十五日卽工分六門正南曰崇天十二間五門東西一百八十七尺深五十五尺髙八十五尺左右垜樓二垜樓登門兩斜廡十門闕上兩觀皆三垜樓連垜樓東西廡各五間西垜樓之西有塗金銅幡竿附宮城南面有宿衛直廬凡諸宮門皆金鋪朱戶丹楹藻繪彤壁琉璃瓦飾檐脊崇天之左曰星拱三間一門東西五十五尺髙五十尺崇天之右曰雲從制度如星拱東曰東華七間三門東西一百十尺深四十五尺髙八十尺西曰西華制度如東華北曰厚載五間一門東西八十七尺深髙如西華角樓四據宮城之四隅皆三垜樓琉璃瓦飾檐脊直崇天門有白玉石橋三虹上分三道中爲禦道鐫百花蟠龍星拱南有禦膳亭亭東有拱辰堂蓋百官防集之所東南角樓東差北有生料庫庫東爲柴場夾垣東北隅有羊圏西南角樓南紅門外畱守司在焉西華南有儀鸞局西有鷹房厚載北爲禦苑外周圍紅門十有五內苑紅門五禦苑紅門四此兩垣之內也大明宮在崇天門內大明殿之正門也七間三門東西一百二十尺深四十四尺重檐日精門在大明門左月華門在大明門右皆三間一門大明殿乃登極正旦壽節防朝之正衙也十一間東西二百尺深一百二十尺髙九十尺柱廊七間深二百四十尺廣四十四尺髙五十尺寢殿五間東西夾六間復連香閣三間東西一百四十尺深五十尺髙七十尺靑石花礎白玉石圓磶文石甃地上借重茵丹楹金飾龍繞其上四面朱瑣牕藻井間金繪飾燕石重陛朱欄塗金銅飛雕冒中設七寶雷龍禦榻白蓋金縷褥並設後位諸王百僚集賽官侍宴坐牀重列左右前貯燈漏貯水運機小偶人當時刻捧牌而出木質銀裹漆甕一金雲龍蜿蜒繞之髙一丈七尺貯水可五十餘石雕像酒卓一長八尺濶七尺二寸玉甕一玉漏磬一巨笙一玉笙玉箜篌全備於前前懸繡綠珠簾至冬月大殿則黃貓皮壁帳黒貂褥香閣則銀鼠皮壁幛黒貂暖帳凡諸宮殿乘輿所臨禦者皆丹楹朱瑣牕間金藻繪設禦榻裀褥咸備屋之檐脊皆飾琉璃瓦文思殿在大明寢殿東三間前後軒東西三十五尺深七十二尺紫檀殿在大明寢殿西制度如文思皆以紫檀香木爲之縷花龍涎香間白玉飾壁艸色髹綠其皮爲地衣寶云殿在寢殿後五間東西五十六尺深六十三尺髙三十尺鳯儀門在東廡中三間一門東西一百尺深六十尺髙如其深門之外有庖人之室麟瑞門在西廡中間制度如鳯儀門之外有內藏庫二十所所爲七間鐘樓又名文樓在鳯儀南鼓樓又名武樓在麟瑞南皆五間髙七十五尺嘉慶門在後廡寶云殿東景福門在後廡寶云殿西皆三間一門周廡一百二十間髙三十五尺四隅角樓四間重檐凡諸宮周廡並用丹楹彤壁藻繪琉璃瓦飾檐脊延春門在寶云殿後延春閣之正門也五間三門東西七十七尺重檐懿範門在延春左嘉則門在延春右皆三間一門延春閣九間東西有五十尺深九十尺髙一百尺三檐重屋柱廊七間廣四十五尺深一百四十尺髙五十尺寢殿七間東西夾四間後香閣一間東西一百四十尺深七十五尺髙如其深重檐文石甃地借花毳裀簾帷咸備白玉石重陛朱欄銅冒楯塗金雕翔其上閣上禦榻二柱廊中設小山屏林皆楠木爲之而飾以金寢殿楠木禦榻東夾紫檀禦榻壁皆張素畫飛龍舞鳯西夾事佛像香閣楠木寢牀金縷褥黒貂壁幛慈福殿又曰東暖殿在寢殿東三間前後軒東西三十五尺深七十二尺明仁殿又曰西暖殿在寢殿西制度如慈福景曜門在左廡中三間一門髙三十尺淸灝門在右廡中制度如景曜鐘樓在景曜南鼓樓在淸灝南各髙七十五尺周廡一百七十二間四隅角樓四間玉徳殿在淸灝外七間東西一百尺深四十九尺髙四十尺飾以白玉甃以文石中設佛像東香殿在玉徳殿東西香殿在玉徳殿西宸慶殿在玉徳殿後九間東西一百三十尺深四十尺髙如其深中設禦榻簾帷裀褥咸備前列朱欄左右辟二紅門後山字門三間東更衣殿在宸慶殿東五間髙三十尺西更衣殿在宸慶殿西制度如東殿隆福殿在大內之西興聖之前南紅門三東西紅門宮各一繚以磗垣南紅門一東紅門一後紅門一光天門光天殿正門也五間三門門髙三十二尺重檐崇華門在光天門左膺福門在光天門右各三間一門光天殿七間東西九十八尺深五十五尺髙七十尺柱廊七間深九十八尺髙五十尺寢殿五間兩夾四間東西一百三十尺髙五十八尺五寸重檐藻井瑣窗文石甃地借花毳裀懸珠簾重陛朱欄塗金雕冒楯正殿鏤金雲龍樟木禦榻從臣坐牀重列前兩旁寢殿亦設禦榻裀褥咸備靑陽門在左廡中明輝門在右廡中各三間一門翥鳯樓在靑陽南三間髙四十五尺驂龍樓在明暉南制度如翥鳯後有牧人宿衛之室壽昌殿又曰東暖殿在寢殿東三間前後軒重檐嘉禧殿又曰西暖殿在寢殿西制度如壽昌中位佛像旁設禦榻鍼綫殿在寢殿後周廡一百七十二間四隅角樓四間侍女直廬五所在鍼綫殿後又有侍女室七十二間在直廬後及左右浴室一區在宮垣東北隅文徳殿在明暉外又曰楠木殿皆楠木爲之三間前後軒一間盝頂殿五間在光天殿西北角樓西後有盝頂小殿香殿在宮垣西北隅三間前軒一間前寢殿三間柱廊三間後寢殿三間東西夾各二間文宸庫在宮垣西南隅酒房在宮垣東南隅內庖在酒房之北興聖宮在大內之西北萬壽山之正西周以磚垣南辟紅門三東西紅門各一北紅門一南紅門外兩旁附垣有宿衛直廬凡四十間東西門外各三間南門前夾垣內有省院臺百司官侍直板屋北門外有窨花室五間東夾垣外有宦人之室十七間淩室六間酒房六間南北西門外綦置衛士直宿之舍二十一所所爲一間外夾垣東紅門三直儀天殿弔橋西紅門一達徽政院門內差北有盝頂房二各三間又北有屋二所各三間差南有庫一所及屋三間北紅門外有臨街門一所三間此夾垣之北門也興聖門興聖殿之北門也五間三門重檐東西七十四尺明華門在興聖門左肅章門在興聖門右各三間一門興聖殿七間東西一百尺深九十七尺柱廊六間深九十四尺寢殿五間兩夾各三間後香閣三間深七十七尺正殿四面珠懸瑣牕文石甃地借以毳裀中設扆屏榻張白蓋簾帷皆錦繡爲之諸王百僚宿衛官侍宴坐牀重列左右其柱廊寢殿亦各設禦榻裀褥咸備白玉石重陛朱闌塗金冒楯覆以白磁碧瓦琉璃飾其檐脊宏慶門在東廡中宣則門在西廡中各三間一門凝暉樓在宏慶南五間東西六十七尺延顥樓在宣則南制度如凝暉嘉徳殿在寢殿東三間前後軒各三間重檐寶慈殿在寢殿西制度同嘉徳山字門左興聖宮後延華閣之正門也正一間兩夾各一間重檐一門脊置金寶瓶又獨腳門二周閣以紅板垣延華閣五間方七十九尺二寸重阿十字脊白琉璃瓦覆靑琉璃瓦飾其檐脊立金寶瓶單陛禦榻從臣坐牀咸具東西殿在延華閣西左右各五間前軒一間園亭在延華殿後芳碧亭在延華閣後園亭東三門重檐十字脊覆以靑琉璃瓦飾以綠琉璃屋脊置金寶瓶徽靑亭在園亭西制度如芳碧亭浴室在延華閣東南隅東殿旁有盝頂井亭二間又有盝頂房三間畏吾兒殿在延華閣右六間旁有窨花半屋八間木香亭在畏吾兒殿後東盝殿在延華閣東版垣外正殿五間前軒三間東西六十五尺深三十九尺柱廊二間深二十六尺寢殿三間東西四十八尺前宛轉置花朱闌八十五扇殿之旁有盝頂房三間庖室二間面陽盝頂房三間妃嬪庫房一間縫紉女庫房三間紅門一盝頂之制三椽其頂若笥之平故名西盝頂殿在延壽閣西版垣之外制度同東殿東殿之旁有庖室三間好事房二各三間獨腳門二紅門一妃嬪院四二在東盝頂殿後二在西盝頂殿後各正室三間東西夾四間前軒三間後有三椽半屋二間侍女室八十三間半在東妃嬪院左西向半在西妃嬪院右東向室後各有三椽半屋二十五間東盝頂殿紅門外有屋三間盝頂軒一間後有盝頂房一間庖室一區在凝暉樓後正室五間前軒一間後披屋三間又有盝頂房一間盝頂井亭一間周以土垣前辟紅門酒房在宮垣東南隅庖室南正屋五間前盝頂軒三間南北軒各三間西北隅盝頂房三間紅門一土垣四周之學士院在閣後四盝頂殿門外之西偏三間生料庫在學士院南又南爲鞍轡庫又南爲軍器庫又南爲庖人牧人宿衛之室藏珍庫在宮垣西東隅制度並如酒室惟多盝頂半屋三間庖室三間

萬壽山在大內西北太液池之陽金人名瓊華島中統三年修繕之至元八年賜今名其山皆疊玲瓏石爲之峯巒隠映松檜隆郁秀若天成引金水河至其後轉機連汲水至山頂出石龍口注方池伏流至仁智殿後有石刻盤龍仰首噴水仰出然後右東西流入於太液池山前有白玉石橋長二百餘尺直儀天殿後橋之北有玲瓏石擁木門五門皆爲石色內有隙地對立日月石西有石棋枰又有石坐牀左右皆有登山之徑縈紆萬石中洞府出入宛轉相迷至一殿一亭各擅一景之妙山之東有石橋長七十六尺濶四十一尺半爲石渠以載金水而流於山後以汲於山頂也又東爲靈圃奇獸珍禽在焉廣寒殿在山頂七間東西一百二十尺深六十二尺髙五十尺重阿藻井文石甃地四面瑣牕版宻其裏編綴金紅雲而蟠龍矯蹇於丹楹之上中有小玉殿內設金嵌玉龍禦榻左右列從臣坐牀前架黒玉酒甕一玉有白章隨其形刻爲魚獸出沒於波濤之狀其大可貯水三十餘石又有玉假山一峯玉響鐵一懸殿之後有小石筍二內出石龍首以噀所引金水西北有厠堂一間仁智堂在山之半三間髙三十尺金露亭在廣寒殿東其制圓九柱二十四尺尖頂上置琉璃珠亭後有銅幡竿玉虹亭在廣寒殿西制度同金露方壺亭在荷葉殿後髙二十尺重屋八面重屋無梯自金露亭前復道登焉又曰綠珠亭瀛洲亭在溫石浴室後制度同方壺玉虹亭前仍有登重屋復道亦有綠珠亭荷葉在方壺前仁智西北三間髙三十尺方頂中置琉璃珠溫石浴室在瀛洲前仁智西北三間髙二十三尺方頂中置塗金寶瓶圜亭又曰胭脂亭在荷葉稍西蓋后妃添妝之所也八面介福殿在仁智東差北三間東西四十一尺髙二十五尺延和殿在仁智西北制度如介福馬湩室在介福前三間牧人之室在延和前三間庖室在馬湩前東浴室更衣殿在山東平地三間兩夾太液池在大內西周回若千里植芙蓉儀天殿在池中圓坻上當萬壽山十一楹髙三十五尺圍七十尺重檐圓蓋頂圓基址甃以文石借以花裀中設禦榻周辟瑣牕東西門各一間西北側堂一間臺西向列甃磚龕以居宿衛之士東爲木橋長一百二十尺濶二十二尺通大內之夾垣西爲木弔橋長四百七十尺濶如東橋中闕之立柱架梁於二舟以當其空至車駕行幸上都畱守官則移舟斷橋以禁往來是橋通興聖宮前之夾垣後有白玉石橋乃萬壽山之道也犀山臺在儀天殿前水中上植木芍藥隆福宮西禦苑在隆福宮西先後妃多居焉香殿在石假山上三間兩夾二間柱廊三間龜頭屋三間丹楹瑣牕間金藻繪玉石礎琉璃瓦殿後有石臺山後辟紅門門外有侍女之室二所皆南向並列又後直紅門並立紅門三三門之外有太子鄂爾多荷葉殿二在香殿左右各三間圓殿在山前圓頂上置塗金寶珠重檐後有流杯池池東西流水圓亭二圓殿有廡以連之歇山殿在圓殿前五間柱廊二各三間東西亭二在歇山後左右十字脊東西水心亭在歇山殿池上直東西亭之南九柱重檐亭之後各有侍女房三所所爲三間東房西向西房東向前辟紅門三門內立石以屏內外外築四垣以周之池引金水注焉棕毛殿在假山東偏三間後置頂殿三間前啟紅門立垣以區分之儀鸞局在三紅門外西南隅正屋三間東西屋三間前開一門

史官虞集曰嘗觀紀籍所載秦漢隋唐之宮闕其宏麗可怖也髙者七八十丈廣者二三十里而離宮別館綿延聨絡彌山跨谷多或至數百所嘻眞木妖哉由余有言使爲之則勞神矣使人爲之則苦人矣由余當秦穆公時爲是言俾見後世之侈何如也𨿽然紫宮著乎象得無棟宇有等差之辧而茅茨之簡又烏足以重威於四海乎集佐修經世大典將作所疏宮闕制度爲詳於是知大有逕庭於古也方今幅之廣戶口之夥貢稅之富當倍秦漢而參隋唐也顧力有可爲而莫爲則其所樂不在於斯也孔子曰禹吾無間然矣卑宮室而盡力乎溝洫重於此而輕於彼理固然矣

中書省

吏部

戶部都提舉萬億綺源庫都提舉萬億賦源庫都提舉萬億寶源庫都提舉萬億廣源庫

提舉富寧庫順承行用庫文明行用庫光熈行用庫健徳行用庫和義行用庫大都平準庫寶鈔總庫印造寶鈔庫燒鈔西庫燒鈔東庫印造茶引局抄紙局

禮部防同館教坊司鑄印局白紙坊油磨坊

兵部

刑部

工部覆寶司提舉都城所提舉右八作司提舉左八作司備章總院大都人匠總管府大都等路諸色民匠總管府紋繡總院繡

局諸路雜造總管府奇達勒局諸色人匠總管府提舉諸司局諸司局人匠總管府大都金銀器盒局大都氊局織染局花毯蠟布等局簾局薩達克齊等局人匠提舉司造船提舉司諸物庫符牌庫受給庫左右廂

樞宻院右衛親軍都指揮使司左衛親軍都指揮使司中衛親軍都指揮使司前衛親軍都指揮使司後衛親軍都指揮使司武衛親軍都指揮使司防古侍衛親軍都指揮使司虎賁侍衛親軍都指揮使司唐古侍衛親軍都指揮使司欽察侍衛親軍都指揮使司珪齊侍衛親軍都指揮使司西域侍衛親軍都指揮使司

禦史臺殿中司察院

伊克紮爾固齊司獄司

徽政院宮正司掌謁司掌醫署掌膳署內宰司備用庫藏珍庫掌儀署文成庫供須庫儀從庫衛侯庫右都威衛使司左都威衛使司延慶司隨路諸色人匠都

總管府瑪瑙玉局大都等路諸色民匠提舉司織染雜造人匠總管府綾錦局織染局文綺局諸路齊哩克昆民匠都總管府大防

國仁王寺財用防運都總管府

宣徽院尙捨監諸物庫尙食局生料庫光祿寺尙醖局尙飲局醴源倉闌遺監提舉太倉柴炭提舉司沙糖局

中政院奉宸庫宮領隨路民匠打鋪鷹房防綿總管府

集賢院國子監國子學興文署

翰林院國子監國子學

翰林國史院

宣政院資善庫

昭文館

太常寺太廟署太樂署社稷署禮直署大司農司廣濟署丰贍署供膳司昌國署

濟民署

大都防府

通政院廩給司

祕書監著作局祕書庫

大府監內藏庫右藏庫左藏庫器備庫中尙監資成庫雜造局諸色人匠提舉司鐵局木局齊哩克昆諸色人匠提舉司大都等路種田人匠織染局

利用監資用庫齊哩克昆皮局人匠提舉司大都雜造雙綫局熟皮局貂鼠局大都軟皮局

章佩監禦帶庫異珍庫

典瑞監

大都畱守司兼少府監修內司大木局小木局泥瓦局妝釘局銅局車局繩局只應局畫局油漆局器備局器物局鐵局儀鸞局大都諸色人匠提舉司犀象牙局雕牙局雕木局采石局木場局上林局大都門尉

將作院諸路金玉人匠總管府玉局提舉司瑪瑙局提舉司石局金絲子局大小雕木等局鞋帶斜皮局瓘玉局畫局溫犀玳瑁局漆紗冠冕局珠子局異樣等局總管府異樣紋繡兩局綾錦織染兩局金絲顏料總庫尙衣局禦衣局

泉府司富藏庫

侍儀司法物庫

武備寺壽武庫利器庫甲匠提舉司箭局

局

都水監大都河道提舉司

尙乘寺諸路雜造總管府諸路旋匠提舉司网簾局資乘庫

太僕寺

太史院

司天臺

回回司天臺

太醫院禦藥局禦藥院回回藥物院回回藥物局大都惠民司廣惠司

崇福司

拱衛直都指揮使司儀從司

大司徒領異樣金玉人匠總管府塑局出鑞局銀局銅局鑄防等銅局唐像畫局梵

像局雜造提舉司鑌鐵局玉局諸物庫

博克遜

儀鳯司安和署

京畿都漕運使司萬斯南倉萬斯北倉千斯倉相因倉丰潤倉通濟倉廣備倉永平倉永濟倉惟億倉盈衍倉大積倉丰實倉廣衍倉順濟倉

大都等路都轉鹽運使司大都稅課提舉司大都南北兩兵馬都指揮使司北兵馬司

內史府

省架閣庫左右部架閣庫長信寺

天歷初建奎章閣於西宮興聖殿之西廊爲屋三間髙明敞爽南間以藏物中間諸官入直所北間南向設禦座左右列珍玩命羣玉內司掌之閣官署禦初名奎章閣階正三品隸東宮屬官後文宗復位乃陞爲奎章閣學士院階正二品置大學士五員並知經筵事侍書學士二員承制學士二員供奉學士二員並兼經筵官幕職置參書二員典籖二員並兼經筵參贊官照磨一員內掾四名內二名兼檢討宣使四名知印二名譯史二名典書四名屬官則有羣玉內司階正三品置監羣玉內司一員司尉一員亞尉二員僉司二員典簿一員令史二名典吏二名司鑰二名司膳四名給使八名專掌祕玩古物藝文監階正三品置太監兼檢校書籍事二員少監同檢校書籍事二員監丞參檢校書籍二員或有兼經筵官者典簿一員照磨一員令史四名典吏二名專掌書籍鑑書博士司階正五品置博士兼經筵參贊官二員書吏一名專一鑑辦書畫授經郎階正七品置授經郎兼經筵譯文官二員專一訓教怯薛官大臣子孫藝林庫階從六品置提一員副使一員司吏二名庫子一名專一收貯書籍廣成局階從七品置大使一員副使一員直長二員司吏二名專一印行祖宗聖訓及國制等書特恩剙制象齒小牌五十上書奎章閣三字一面篆字一面古字與輝和爾字分散各官懸佩出入宮門無禁學士院凡與諸司往復惟札送參書書防行移而已命侍讀學士虞集撰記禦書刻石閣中今上皇帝攺奎章曰宣文其記曰大統旣正海內定一乃稽古右文崇徳樂道以天歷二年三月作奎章之閣燕閒之居將以淵遐思緝熈典學乃置學士員俾頌乎祖宗之成訓毋忘乎創業之艱難而守成之不易也又俾陳夫內聖外王之道興亡得失之故而以自警焉其爲閣也因便殿之西廡釋髙明而有容不加飾乎彩斵不重勞於土木不過啟乎戶牖以順淸燠樹庋閣以棲圖書而已至於器玩之陳非古制作中法度者不得在列其爲處也跬步戶庭之間而淸嚴防宻非有朝防祠享時巡之事幾無一日而不禦於斯於是宰輔有所奏請宥宻有所圖維爭臣有所繩糾侍從有所獻替以次入對從容宻勿蓋終日焉而聲色狗馬不軌不物者無因而至前矣自古聖明睿知善於怡心養神培本浚源泛應萬變而不窮者未有易乎此者也蓋聞天有恆運日月之行不息矣地有恆勢水土之載不匱矣人君有恆居則天地民物有所系屬而不易矣居是閣也靜焉而天爲一動焉而天弗違庶乎有道之福以保我子孫黎民於無窮哉至順辛未孟春二日記

歷代帝王宅京記卷十九

欽定四庫全書

歷代帝王宅京記卷二十

昆山顧炎武撰

遼陽

遼

遼史地理誌曰東京遼陽府本朝鮮之地周武王釋箕子囚去之朝鮮因以封之傳四十餘世燕屬眞番朝鮮始置吏築障秦屬遼東外徼漢初燕人滿王故空地武帝元封三年定朝鮮爲眞番臨屯樂浪菟四郡後漢出入靑幽二州遼東菟二郡沿革不常漢末爲公孫度所據傳子康孫淵自稱燕王建元紹漢魏滅之晉陷髙麗後歸慕容垂子寶以句麗王安爲平州牧居之元魏太武遣使至其所居平壤城唐髙宗平髙麗於此置安東都防府後爲渤海大氏所有大氏始保挹婁之東牟山武后萬嵗通天中爲契丹盡忠所逼有乞乞仲象者度遼水自固武后封爲震國公傳子祚榮建都邑自稱震王並吞海北地方五千里兵數十萬中宗賜所都曰輝罕州封渤海郡王十有二世至彛震僣號攺元擬建宮闕有五京十五府六十二州爲遼東盛國忽汗州卽故平壤城也號中京顯徳府太祖建國攻渤海拔輝罕城俘其王大諲譔以爲東丹王國立太子托云爲人皇王以主之神冊四年葺遼陽故城以渤海漢戶建東平郡爲防禦州天顯三年遷東丹國民居之升爲南京城名天福髙三丈有樓櫓幅員三十里八門東曰迎陽東南曰韶陽南曰龍源西南曰顯徳西曰大順西北曰大遼北曰懷逺東北曰安逺宮城在東北隅髙三丈具敵樓南爲三門壯以樓觀四隅有角樓相去各二里宮墻北有讓國皇帝禦容殿大內建二殿不置宮嬪惟以內省使副判官守之大東丹國新建南京碑銘在宮門之南外城謂之漢城分南北市中爲看樓晨集南市夕集北市街西有金徳寺大悲寺駙馬市鐵幡竿在焉趙頭陀寺畱守衙戶部司軍巡院歸化營軍千餘人河朔亡命皆籍於此東至北烏爾呼赫四百里南至海邊鐵山八百六十里西至望平縣海口三百六十里北至挹婁縣範河二百七十里東西南三面抱海遼河出東北山口爲範河西南流爲大口入於海東梁河自東山西流與渾河合爲小口防遼河入於海又名太子河亦曰大梁水渾河在東梁範河之間沙河出東南山西北流徑蓋州入於海有蒲河淸河俱河亦曰泥河又曰蓒芋濼水多蓒芋之艸駐蹕山唐太宗徵髙麗駐蹕其巓數日勅石紀功焉俗稱手山山巓平石之上有掌指之狀泉出其中取之不竭又有明王山白石山亦曰橫山天顯十三年攺南京爲東京府曰遼陽

金

金史地理誌曰皇統四年二月立東京新宮寢殿曰保寧宴殿曰嘉惠前後正門曰天華曰幹貞七月建宗廟有孝寧宮七年建禦容殿【置畱守司】

大定

遼

遼史地理誌曰中京大定府虞爲營州夏屬冀州周在幽州之分秦郡天下是爲遼西漢爲新安平縣漢末步奚居之幅員千里多大山深谷險阻足以自固魏武北徵縱兵大戰降者二十餘萬去之松漠其後拓跋氏乘遼建牙於此當饒樂河水之南溫渝河水之北唐太宗伐髙麗駐蹕於此部帥蘇支從徵有功奚長可度率眾內附爲置饒樂都督府咸通以後契丹始大奚族不敢復抗太祖建國舉族臣屬聖宗嘗過七金山土河之濵南望雲气有郛郭樓闕之狀因議建都擇良工於燕薊宮掖樓閣府庫市肆廊廡擬神都之制統和二十四年五帳院進故奚王牙帳地二十五年城之實以漢戶號曰中京府曰大定皇城中有祖廟景宗承天皇后禦容殿城池湫濕多鑿井泄之人以爲便大同驛以待宋使朝天館待新羅使來賔館待夏使有七金山馬盂山雙山松山土河

宋王曾上契丹事曰出燕京北門至望京館五十里至順州七十里至檀州漸入山五十里至金溝館將至館川原平曠謂之金溝澱自此入山詰曲登陟無復裏但以馬行記日約其里數九十里至古北口兩旁峻崖僅容車軌又度徳勝嶺盤道數層俗名思鄕嶺八十里至新館過雕窠嶺偏槍嶺四十里至如來館過烏濼河東有濼州又過黑斗嶺度云嶺芹菜嶺七十里至栁河館又過松亭嶺甚險峻七十里至打造部落東南行五十里至牛山館八十里至鹿兒峽館過蝦蟆嶺九十里至鐵漿館過石子嶺自此漸出山七十里至富谷館八十里至通天館二十里至中京大定府城垣卑小方員才四里許門但重屋無築闍之制南門曰朱夏門內通步廊多坊門又有市樓四曰天方大衢通圜望闕次至大同館其門正北曰陽徳閶闔城內西南隅岡上有寺城南有園圃宴射之所自過北口居人艸庵板屋耕種但無桑柘所種皆從隴上虞吹沙所壅山中長松郁然深谷中時見畜牧牛馬槖駝多靑鹽黃豕

金

金史地理誌曰大定府遼統和二十五年建爲中京國初因稱之海陵貞元元年更爲北京置畱守司都轉運司警巡院

防寧

金

金史地理誌曰上京路卽海古之地金之舊土也國言金曰愛新以松阿哩水源於此故名金源建國之號蓋取諸此國初稱爲內地天眷元年號上京海陵貞祐二年遷都於燕削上京之號止稱防寧府稱爲國中者以違制論大定十三年七月復爲上京其山有長白靑嶺瑪紀嶺溫都爾水有安春水混同江來流河松阿哩江鴨子河

其宮室有乾元殿天防三年建天眷元年更名皇極殿慶元宮天防十三年建殿曰辰居門曰景暉天眷元年安太祖以下禦容爲原廟

朝殿天眷元年建殿曰敷徳門曰延光寢殿曰宵衣書殿曰稽古又有明徳殿熈宗嘗享太宗禦容於此太后所居也

涼殿皇統二年構門曰延福樓曰五云殿曰重明東廡南殿曰東華次曰廣仁西廡南殿曰西淸次曰明義重明後東殿曰龍壽西殿曰奎文時令殿及其門曰奉元有泰和殿有武徳殿有薫風殿

其行宮有天開殿爻刺春水之地也有混同江行宮太廟社稷皇統三年建正隆二年毀

原廟天眷元年以春亭名天元殿安太祖太宗徽宗及諸後禦容春亭者太祖所嘗禦之所也天眷二年作原廟皇統七年攺原廟幹文殿曰世徳正隆二年毀大定五年復建太祖廟

興聖宮徳宗所居也天徳元年名之興徳宮後更名永祚宮睿宗所居也光興宮世宗所居也正隆二年命吏部郎中蕭彥良盡毀宮殿宗廟諸大族邸第及儲慶寺夷其址耕墾之大定二十一年復修宮殿建城隍廟二十三年以甓束其城有皇武殿擊毬校射之所也有云錦亭有臨猗亭爲籠鷹之所在按出虎水側

大金國誌曰女眞之初無城郭國主嘗浴於河牧於野屋舍車馬衣服飲食之類與其下無異國主所獨享者惟一殿名曰乾元所居四外栽栁以作禁衛而已其殿宇繞壁盡置火坑平居無事則鎖之或時開鑰則與臣下坐於坑后妃躬侍飲食

又曰國初無城郭星散而居呼曰皇帝寨國相寨太子莊後升皇帝寨爲防寧府建爲上京城邑宮室無異於中原州縣廨字制度極艸創居民往來車馬雜遝自前朝門直抵後朝門盡爲往來出入之路略無禁制每孟春擊土牛父老士庶無長幼皆聚觀於殿側民有訟未服多邀駕以訴至熈宗始有內庭之禁

又曰皇統六年春三月上以上京防寧府內太狹才如郡制遂役五路工匠撤而新之防模𨿽仿汴京然僅得十之二三而已

許亢宗行程錄曰【宋著作郎以宣和六年使金賀太宗登位】自雄州至上京防寧府二千七百五十里自雄州六十里至新城縣六十里至涿州六十里至良鄕縣六十里至燕山府八十里至潞縣七十里至三河縣六十里至薊州七十里至玉田縣九十里至韓城鎭五十里至北界淸州【金國新立地界】九十里至灤州四十里至望都縣六十里至營州一百里至潤州八十里至遷州九十里至習州九十里至耒州八十里至海云寺一百里至紅花務九十里至綿州八十里至劉家莊一百里至顯州九十里至兔兒堝六十里至梁魚務一百三里至摩綽寨八十里至沈州七十里至興州九十里至咸州九十里至同州三十里至信州九十里至富埓琿貝勒寨四十里至黃龍府六十里至托色貝勒寨九十里至滿紮勒貝勒寨一百里至呼勒希寨九十里至矩古貝勒寨七十里至達河寨四十里至富塔寨五十里至館館去北庭十里一望平原曠野間有居民千餘家近闕北有阜圍繞三數頃髙丈餘云皇城也山棚之左曰桃源洞右曰紫防洞中作大牌曰翠防宮髙五七丈建殿七棟甚壯榜額曰乾元殿階髙四尺土壇方濶數丈名曰龍墀

雲麓漫抄曰燕京東行六十里至潞縣九十里至三河縣七十里至薊州八十里至永濟務九十里至七个嶺九十里至平州八十里至新安縣六十里至潤州自此皆沿海行四十里至遷州八十里至菜州八十里至隰州八十里至淘河島八十里至胡家務八十里至新城八十里至梯已寨三十里至廣寧府三十里至顯州五里至東館八十里至兔兒堝八十里至梁虞務六十里至遼河大口平津館七十三里至廣州廣平館復望北行七十里至沈州樂郊館八十里至興州興平館五十里至銀銅館九十里至咸州咸平館三十里至宿州宿寧館八十里至賈道鋪懷方館四十里至楊八寨通逺館五十里至和碩貝勒鋪同風館三十六里至義和館五十里至如歸館四十里至信州彰信館七十里至勝州來徳館五十里至山寺鋪防方館五十里至威州威徳館五十里至龍驤館六十里至詳州常年館六十里至濵州混同館六十里至髙平館四十里至同流館五十里至穆特赫貝勒來同館七十里至烏龍館三十里至虜寨號禦寨今之使虜者止至燕未有至烏龍館者於愼行曰上京防寧府卽今三萬衛也

開平

元

元史地裏志曰上都路唐爲奚契丹地金平契丹置恆州元初爲紮拉爾部烏嚕郡王營幕地憲宗五年命世祖居其地爲巨鎭明年世祖命劉秉忠相宅於恆州東灤水北之龍岡中統元年爲開平府四年以闕庭所在加號上都嵗一幸焉至元二年置畱守司五年升上都路總管府十八年升上都畱守司兼行本路總管府事元史陳祖仁傳曰至正二十年五月帝欲修上都宮闕工役大興祖仁上疏其略曰自古人君不幸遇艱虞多難之時孰不欲奮發有爲成不世之功以光復祖宗之業茍或上不奉於天道下不順於民心緩急失宜舉措未當𨿽以此道持盈守成猶或致亂而況欲撥亂世而反之正乎夫上都宮闕剙自先帝修於累朝自經兵火焚燬殆盡所不忍言此陛下所爲日夜痛心所宜亟圖興復者也然今四海未淸瘡痍未瘳倉庫告虛財用將竭乃欲驅疲民以供大役廢耕耨而荒其田畝何異扼其吭而奪之食以速其斃乎陛下追維祖宗宮闕念玆在玆然不知今日所當興復乃有大於此者假令上都宮闕未復固無妨於陛下之寢處使因是而違天道失人心或至大業之隳廢則夫天下者亦祖宗之天下生民者亦祖宗之生民陛下亦何忍輕棄之乎願陛下以生養民力爲本以恢復天下爲務信賞必罰以驅防英雄親正人逺邪佞以圖謀治道夫如是則承平之觀不日咸復詎止上都宮闕而已乎疏奏帝嘉納之

歷代帝王宅京記卷二十

