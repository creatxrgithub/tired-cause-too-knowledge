《四庫全書西湖遊覽志余》上

﹝明﹞田汝成撰

欽定四庫全書

史部十一

西湖遊覽志

地理類六

山水之屬

提要

臣等謹案西湖遊覽志二十四卷志餘二十六卷明田汝成撰汝成有炎徼紀聞已著錄是書𨿽以遊覽爲名多紀湖山之勝實則闗於南宋史事者爲多故於髙宗而後偏安逸豫每一篇之中三致意焉宋乾道間周淙撰臨安志十五卷咸淳間潛說友又續成一百卷湖山特其中之一目例不當詳吳自牧作夢梁錄周密作武林舊事於歲時風俗特詳而山川古迹又在所略惟汝成此書因名勝而附以事迹鴻纎巨細一一兼該非惟可廣見聞並可以考文獻其體在地誌雜史之間與明人遊記徒以觴詠登臨流連光景者不侔其志餘二十六卷則摭拾南宋軼聞分門臚載大都杭州之事居多不盡有闗於西湖故別爲一編例同附錄蓋有此余文以消納其冗碎而後本書不病於蕪雜此其義例之善也惟所徵故實悉不列其書名遂使出典無徵莫能考證其眞僞是則明人之通獘汝成亦未能免俗者矣

乾隆四十六年正月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

西湖遊覽志余卷一

﹝明﹞田汝成撰

○帝王都會

杭州之名相傳神禹治水會諸侯於會稽至此捨杭登陸因名禹杭至少康封庶子無餘於越以主禹祀又名余杭秦置余杭縣隋置杭州竊謂當神禹治水時吳越之區皆懷山襄陵之勢縱有平陸非浮橋緣延不可徑渡不得於此顧云捨杭登陸也說文杭者方舟也方舟者並舟也禮大夫方舟士特舟所謂方舟殆今浮橋是也蓋神禹至此溪壑縈回造杭以渡越人思之且傳其制遂名禹杭耳

錢塘之名劉道眞云唐元和中功曹華信議立此唐以防海水募有能致土一斛者與千錢來者雲集俄云不復用矣民皆棄去而唐成故名錢唐世說又云晉時沈姓者令錢唐詭民致土築唐而錢實不給至唐時避國號加土於唐攺稱錢塘然秦時置會稽郡錢唐縣而史記亦云秦始皇下丹陽至錢唐臨淛江上會稽則錢唐非始於晉唐時明矣考之釋文唐途也錢古籛姓豈秦漢間有姓錢者居此或築堤捍水而遂系之以唐歟

杭地屬吳屬越諸家爲說不同以爲屬吳者淳佑志引吳越春秋所載越王句踐入臣於吳羣臣送至淛江臨水祖道又載吳王夫差爲越所敗而走止秦餘杭山又史記楚威王伐越盡取故吳地至淛江遂謂吳越必以淛江爲分界以爲屬越者杜佑通典歐陽忞輿地廣記皆云春秋時屬越越敗屬吳東陽王象之本其說謂錢唐舊爲越自夫差敗越地始入吳𨿽皆知爲越地而未知分界所在惟太平寰宇記引吳地記云越國西北界至禦兒卽檇李本嘉興府崇徳縣有禦兒鄕有水名語水語與禦通則是吳越以禦兒爲分界二說各有所據今考之當以後說爲是春秋魯定公十四年五月於越敗吳於檇李杜預注云嘉興縣南檇李城又史記世家闔閭十九年伐越句踐迎擊之檇李賈逵注云檇李越地據此則檇李以南爲越境杭在其中矣此杭爲越地一也吳越春秋句踐旣臣於吳夫差賜之書增其封東至句甬西至檇李南至姑末北至平原越絕書作武原今海鹽是也縱橫八百餘里且謂越本興國千里吾𨿽封之未盡其國則是所封之地皆越故疆又越絕書越地記云語兒鄕故越界本名就李卽檇李吳疆越地以爲戰地至柴辟亭吳地記云柴辟亭到語兒就李吳侵以爲戰地則吳越疆界尢極分明此杭爲越地二也若淳佑志所引皆有可辧者其一爲越羣臣祖句踐於淛江遂謂吳越以淛江爲界殊不知是時句踐方保棲會稽之山浙江以西皆爲吳有宜其祖道止於江濵也其一謂夫差走余杭山則謂余杭在吳境內殊不知吳自有秦餘杭山姑蘇志云陽山又名秦餘杭山在長洲西北三十里夫差棲於此死因葬焉至今號夫差墓又越絕書吳地記云秦餘杭山去毗陵縣五十里近太湖今余杭去長洲太湖甚逺豈可以名之偶同彊合爲一且越在東南吳在西北吳王不西北走蘇常而反東南走余杭必無此理其一謂楚伐越盡取故吳地至淛江則淛江之西乃吳地殊不知此句自有兩義所謂故吳地者言越故取於吳者也所謂至淛江者言並越原有之地而盡取之也豈可槪以爲故吳地乎皇極經世以其辭不別白故於楚滅越盡取其地之下書曰東開地至淛江則是淛江以西本非吳境乃楚因越地而開者也合是二說則郡誌之誤可以渙然無疑矣

錢鏐字具美杭州臨安人臨安裏中有大木鏐幼時與羣兒戱木下鏐坐大石指麾羣兒爲隊伍號令有法羣兒皆憚之及壯無賴不喜事生業以販鹽爲盜縣錄事鍾起有子數人與鏐飲博起嘗禁其諸子諸子多竊從之遊豫章人有善術者望鬥牛間有王气鬥牛錢唐分也因遊錢唐占之又在臨安乃之臨安以相法隱市中因求其人起與術者善術者私謂起曰占君縣有貴人求之市中不可得視君之相貴矣然不足當之起乃置酒悉召縣中賢豪爲會陰令術者徧視之皆不足當術者過起家鏐適從外來見起懼反走術者望見之大驚曰此眞貴人也起笑曰此吾傍捨錢生博徒爾術者召鏐熟視之顧起曰君之貴者因此人也乃慰鏐曰子骨法非常願自愛因與起訣曰吾求其人者非有所欲也直欲質吾術耳明日遂去起始縱其子等與鏐遊時時貸其窮乏及鏐貴辟起爲賓客

唐乾符二年浙西禆將王郢作亂石鑑鎭將董昌募鄕兵討賊表鏐偏將擊郢破之是時黃巢眾巳數千攻掠浙東至臨安鏐曰今鎭兵少而賊兵多難以力禦宜出奇兵邀之乃與勁卒二十人伏山谷中巢先鋒度險皆單騎鏐伏弩射殺其將巢兵亂鏐引勁卒蹂之斬首數百級鏐曰此可一用爾若大眾至何可敵耶乃引兵趨八百里八百里者地名也告道旁媼曰後有問者告曰臨安兵屯八百里矣巢眾至聞媼語不知地名皆曰向十餘卒尙不可敵況八百里屯兵乎乃引兵還

中和二年越州觀察使劉漢宏與杭州刺史董昌構兵鏐擊斬漢宏乃奏昌爲越州觀察使而自居杭州昭宗拜鏐爲都團練使尋進鎭海軍節度使頃之董昌以羅平鳥讖反越州鏐擊取之乃進鏐封爵而錫之鐵劵曰維幹寧四年歲次丁已八月甲辰朔四日丁未皇帝若曰咨爾鎭海鎭東等軍節度淛江東西等道觀察處置營田招討等使兼兩淛鹽鐵制置發運等使開府儀同三司檢校太尉兼中書令使持節潤越等州諸軍事兼潤越等州刺史上柱國彭城郡王食邑五千戶食實封一百戶錢鏐朕聞銘鄧隲之勲言垂漢典載孔悝之徳事羙魯經則知褒徳策勲古今一致頃者董昌僣亂爲昏鏡水狂謀惡貫流染齊人而爾披攘凶渠蕩定江表忠以衛社稷惠以福生靈其機也氛祲淸其化也疲羸泰拯吳粵於塗炭之上師無私焉保余杭於金湯之固政有經矣志奬王室績冠侯藩著於旗常流在丹素𨿽鍾繇刋五熟之釡竇憲勒燕然之山未足論功抑有異數是用錫其金版申以誓詞長江有似帯之期泰華有如捲之日惟我念功之旨永將延祚子孫使卿長襲寵榮克保富貴卿恕九死子孫三死或犯常刑有司不得加責承我信誓往惟欽哉宜付史館頒示天下鏐如越州受命還治錢塘名所居營曰衣錦城石鑑山曰衣錦山幼所戲大木曰衣錦將軍

天復二年封鏐越王天佑元年攺封吳王開平元年梁太祖卽位封吳越王時有勸鏐拒命者鏐不納笑曰吾不失爲孫仲謀竟受命攺臨安爲衣錦軍展飭塋隴旌旗鼓吹振耀山谷童時釣弋之所盡蒙以華屋販鹽擔簣亦裁錦韜之嘆曰焉敢忘本一鄰媼九十餘歲矣攜壺漿角黍迎鏐呼曰錢婆畱寧馨長進鏐下車拜之蓋鏐生時光怪滿室其父欲不舉是媼彊畱之故名錢婆畱也鏐旣置酒父老髙會男婦八十歲以上者金尊百歲者玉尊時飲玉尊者十餘人鏐執爵上壽歌曰三節還鄕掛錦衣吳越一王駟馬歸天明明兮愛日輝百歲荏苒兮會時稀時父老聞歌多不解音律鏐覺其歡意不洽乃髙掲吳音以歌曰你輩見儂底歡喜別是一般滋味子長在我儂心子裏歌訖舉座賡之叫笑振席二年冊尊鏐尙父長興三年鏐卒年八十一謚武肅子元瓘立

武肅王起仄微開國垂統𨿽由天授而其才智亦有過人者在軍中恆倚危枕而寢未嘗貼席榻置粉盤夜有所記則畫盤中或發銅丸於外以警宿直嘗欲廣牙城以大公府有術者告曰王若攺舊爲新有國止及百年如塡築西湖以建府治垂祚當十倍於此鏐曰豈有千年而天下無眞主者乎有國百年吾所願也卽於治所稍增廣之及忠懿歸朝錢氏覇吳越者凡九十八年

元瓘字明寶善撫將士好儒學善爲詩使其國相沈菘置擇能院選吳中文士錄用之然性奢僣治宮室天福六年大火燒宮室殆盡元瓘避之火輙隨發元瓘大懼因病狂是歲卒年五十五謚文穆子佐立

佐字佑立時年十三諸將皆少佐佐初優容之諸將稍不法佐乃黜其大將國中皆畏服卒年二十謚忠獻弟俶立

俶字文徳宋太祖卽位賜俶開吳鎭越榮文耀武功臣開寶九年俶率子惟浚等入朝賜居禮賢宅劍履上殿詔書不名頃之俶辭歸廷臣請畱勿遣太祖不納竟遣之曰善保汝國盡我一世足矣乃出文字一匣付俶曰到國閱之途中勿啟也俶歸錢唐啟閱皆廷臣請畱章疏也泣下曰我何敢負官家及太宗卽位俶遂納土攺封淮海國王辭國號封鄧王薨謚忠懿俶性謙謹未嘗忤物𨿽身當除國而享富貴者七十年子孫繩繩比登膴仕允稱世家

開寶初忠懿王俶遣其臣黃夷簡入見太祖謂曰歸與元帥言朕已於燻風門外建離宮名禮賢宅以待李煜及元帥先朝者居之今煜崛彊不朝吾已遣兵往矣元帥可暫來一見慰我延想卽當遣還也忠懿王聞之遂入朝太祖大喜召宴後苑時惟太宗及秦王侍坐酒酣詔王與太宗敍兄弟齒坐太宗上俶叩頭辭讓繼之以泣方得免俶後入朝太宗亦宴苑中安僖王惟浚侍焉泛舟宮池太宗手舉禦杯賜俶跪而飲之明日奉表謝其略曰禦苑深沈想人臣之不到天顏咫尺惟父子以同親其優禮如此○忠懿王入朝太祖爲置宴出內妓彈琵琶王獻詞曰金鳯欲飛遭掣搦情脈脈看卽玉樓雲雨隔太祖憐之起拊其背曰誓不殺錢王

忠懿王時有和尙行歌於市云還鄕寂寂杳無蹤不掛徵帆水陸通踏得故鄕田地穩更無南北與西東或問其說但云明年大家都去未幾果有納土之應

武肅王遣使於梁太祖太祖問曰王於國中好何物使者曰好玉帶駿馬太祖嘆曰眞英雄也選玉帶一名馬四賜之及忠懿王入朝進寶犀帶於宋藝祖藝祖顧謂曰朕有三條帶與此蓋不同俶請宣示太祖咲曰汴河一條淮河一條揚子江一條俶大愧服二君所見一投其所嗜以羈縻其內附之心一眇其所寶以昭示宏逺之略皆用世之智也

歐陽公五代史敍列國云聞諸故老謂吳越亦嘗稱帝攺元而求其事迹不可得頗疑吳越後自諱之宋時王順伯收臨安府故碑有石屋崇化寺幢題天寶四年明慶寺幢題天寶五年九里松觀音尊勝幢題寶大二年水月寺幢題寶正元年招賢寺幢題寶正二年小明慶金牛瑪瑙等九幢皆題寶正貢院橋柱題寶正六年至武肅王薨遺命去國儀用藩鎭法臣事中國然則天寶寶大寶正三名皆僣號也至今寺中石塔有吳越王並年號處皆鐫鏟模糊蓋歸宋納土時所攺不識順伯所收能盡錄否耳

吳越國治在鳯凰山下乃唐以前州治也其子城南爲通越門北爲雙門皆金鋪鐵葉用以禦侮宋初卽其宮爲州治政和二年郡守孫沔攺築雙門易以木石宋髙宗南渡卽州治爲行宮徙州治於淸波門內

錢氏之建國也築城自秦望山由夾城東亙江幹薄錢唐湖霍山範浦凡七十里城門凡十曰朝天門在吳山下今鎭海樓曰龍山門在六和塔西曰竹車門在望仙橋東南曰新門在炭橋東曰南土門在薦橋門外曰北土門在舊菜市門外曰鹽橋門在舊鹽橋西曰西闗門在雷峯塔下曰北闗門在夾城巷曰寶徳門在艮山門外無星橋蓋其時城垣南北展而東西縮唐幹寧間楊行宻將攻杭州攜僧祖肩宻來瞰城祖肩曰此腰鼓城也擊之終不可得又聞鼓角聲曰錢氏子孫當貴盛未可圖也其營屯凡六曰白璧營在城南上隅曰寶劍營在鍾公橋北曰靑字營在鹽橋東曰福州營在梅家橋東曰馬家營在修文坊內曰大路營在褚家塘

錢氏鐵劵玉冊國除日進之內帑宋季兵亂劵沈渭水中者五十六年元至順二年漁人獲而售之錢氏之後居天臺者曰世珪皇明洪武二年大封功臣取其劵以爲式尋還其家髙季廸爲之歌云妖兒初下含元殿天子仍居少陽院諸藩従此擁連城朝貢皆停事攻戰岐王已去梁王來長安宮闕生蒿萊天目山前異人出金戈雙舉風煙開羅平惡鳥啼初起犀弩三千射潮水歸來父老拜旌旗釃酒搥牛宴鄕裏輕裘駿馬驕春風錦袍玉帶眞英雄詔書特賜誓終始黃金鏤字旌殊功虎符龍節彤弓矢後嗣猶令赦三死盡言恩寵冠當時天府丹書未踰此摩挲舊物四百年古色滿面凝蒼煙天佑宰相署名在尋文再讀心茫然古來保族須忠節受此幾人還覆滅王家勲業至今傳不在區區一方鐵人生富貴知幾時泰山作礪徒相期行人曽過表忠觀風雨斷蘚埋殘碑

舊傳讖記有雲天目山垂兩乳長龍飛鳯舞到錢塘海門一點巽峯起五百年間出帝王或云晉郭璞作錢氏有國時不欲其語聞之中國更其末句云異姓王蘇子瞻作表忠觀碑特表其事首曰天目之山苕水出焉龍飛鳯舞萃於臨安蓋全用讖語也

西湖遊覽志余卷一

●欽定四庫全書

西湖遊覽志余卷二

﹝明﹞田汝成撰

○帝王都會

髙宗徽宗第九子母曰顯仁皇后韋氏宣和三年封康王靖康元年金人犯汴京以二帝北去髙宗卽位於應天府建炎三年二月幸杭州升爲臨安府四月幸建業十月還臨安定奠都之策金人犯臨安出居越州次溫州紹興二年正月還臨安在位三十六年禪於孝宗退居徳壽宮上尊號曰光堯壽皇太上皇帝受養二十四年崩壽八十一塟於會稽陵曰永思

太祖次陳橋驛從仁和門入髙宗由海道過杭聞縣名仁和甚喜曰此京師門名也駐蹕之意始此

髙宗南幸舟泊岸執政必登舟朝謁行於沮洳則躡芒鞋宰相呂元直顧同列戲曰艸履便將爲赤舄旣而傍舟水深乃積稻稈以進參政範覺民曰稻稭聊以當沙堤

髙宗好養鵓鴿躬自飛放有士人題詩云鵓鴿飛騰遶帝都朝收暮放費工夫何如養个南來鴈沙漠能傳二帝書髙宗聞之召見士人卽命補官

髙宗嘗宴大臣見張循王俊持一扇有玉孩兒扇墜上識是十年前往四明誤墜於水屢尋不獲乃詢於張循王對曰臣於淸河坊鋪家買得召問鋪家云得於提籃人復遣根問回奏云於候潮門外陳宅廚娘處買得又遣問廚娘云破黃花魚腹中得之奏聞上大悅以爲失物復還之兆鋪家及提籃人補校尉廚娘封孺人循王賞賜甚厚

紹興二十六年以戶部尙書韓仲通兼知臨安府七月詔罷臨安府歲貢禦服綾上曰臨安民有納本戶絹一疋被退出詢之云官中以不經攬戶不肯受朕令人以五千五百錢買之乃是好絹令仲通根治且曰近在輦轂尙爾外方想不勝其獘九月知臨安府榮薿請對上謂大臣曰朕嘗諭以約束吏姦速還商賈物貨勿畱民訟他如禦膳之屬近來未嘗取辦𨿽片紙亦不責其供用閏十月初置臨安府左右廂官時城外已置南北廂官榮薿請於城內分置二員掌訟牒以京朝官爲之

髙宗以府治爲行宮嘗題中和堂詩云六龍轉淮海萬騎臨吳津王者本無外駕言蘇逺民瞻彼艸木秀感此瘡痍新登堂望稽山懷哉夏禹勤神功旣盛大後世蒙其仁願同越句踐焦思先吾身艱難務遵養聖賢有屈伸髙風動君子屬意種蠡臣嗟乎有一嶽武穆而不能用乃顧思材於異代耶

紹興中楊存中在建康旗上畫雙勝連環謂之二勝環意取兩宮北還之義後得羙玉琢爲帽環以進有一伶在旁髙宗指示之曰此乃楊太尉所進二勝環伶人跪捧接諦觀徐奏曰可惜二勝環放腦後髙宗爲之攺容

沈才之以奕棋得幸髙宗爲禦前祗應一日在禁與同類奕上諭之曰須子細才之遽曰當念玆在玆上怒云技藝之徒乃敢對朕弄經語因命內侍決竹篦二十逐之

髙宗在徳壽宮每進膳必置匙筯兩副食前多品擇取欲食者以別筯取置一器中食之必盡飯則以別匙減而後食吳后嘗問其故對曰不欲以殘食與宮人食也

紹興間黃公度榜第三人陳修福建解試四海想中興之羙賦第五韻隔對云蔥嶺金堤不日復廣輪之大太山玉牒何時淸封禪之塵時諸郡試卷多經禦覽髙宗親書此聫粘之殿壁及唱名上云卿便是陳修因誦此聮淒然出涕問卿有子否對曰臣年六十三歲尙未娶乃詔出內人施氏嫁之年二十三奩具甚厚時人戲爲之語曰新人若問郎年幾四十年前二十三其年第五人方翥興化人解試中興日月可冀賦一聮云佇觀僚屬復光司隸之儀忍死須臾咸泣山東之詔亦經禦覽唱名特加一資

髙宗漁父詞云薄晚煙林淡翠微江邊秋月已明輝縱逺柁適天機水底閒雲片段飛又云靑艸開時已過船錦鱗躍處浪痕圓竹葉酒栁花氈有意沙鷗伴我眠又雲水涵微雨湛虛明小笠輕蓑未易晴明鏡裏縠紋生白鷺飛來空外聲詞致淸逺𨿽客江湖擅名一時者不能及也

紹興淳熙之間頗稱康裕君相縱逸耽樂湖山無復新亭之淚士人林升者題一絕於旅邸雲山外靑山樓外樓西湖歌舞幾時休暖風燻得遊人醉便把杭州作汴州又湖南有白塔橋印賣朝京路經士庻往臨安者必買以披閱有人題一絕云白塔橋邊賣地經長亭短驛甚分明如何秪說臨安路不數中原有幾程觀此則宋時偏安之計亦可哀矣是以論者以西湖爲尢物比之西施之破吳也張志道詩云荷花桂子不勝悲江介年華憶昔時天目山來孤鳯歇海門潮去六龍移賈充悞世終無策庾信哀時尙有詞莫向中原誇絕景西湖遺恨是西施

思陵妙悟八法畱神古雅當干戈俶擾之際訪求法書名畫不遺餘力淸閒之餘展玩摸搨不少厭怠四方獻奉無虛日又於榷場購北方遺失物故紹興內府所藏不減宣政惜乎鑑定諸人如曹勛宋貺龍大淵張儉鄭藻平恊劉炎黃冕魏茂實任原輩人品不髙目力苦短凡經前輩品題者盡皆折去故禦府所藏多無題識源委授受歲月考訂邈不可求爲可恨耳

髙宗嘗禦書六經以賜國子監及以石本賜諸州庠翰墨稍倦卽命吳憲後續書至今皆莫能辧

髙宗旣居徳壽時到靈隱冷泉亭閒坐有一行者奉湯茗甚謹徳壽語之曰朕觀汝意度非行者也本何等人其人拜且泣曰臣本某郡守得罪監司誣劾贓廢爲庻人貧無以餬口來従師舅覓粥延殘喘徳壽惻然曰當爲皇帝言之數日後再往則其人尙在問之則云未也明日孝宗恭請太上帝後幸聚景園徳壽不笑不言孝宗再奏亦不答太后曰孩兒好意招老夫婦何爲怒耶徳壽黙然良久乃曰朕老矣人不聽我言孝宗益駭復従太后請其事徳壽乃曰如某人者朕已言之而不效使朕媿見其人孝宗曰昨承聖訓次日卽以諭宰相宰相謂髒污狼籍免死已幸難以復用然此小事來日決了今日且開懷一醉可也徳壽始笑而言明日孝宗再諭宰相宰相猶執前說孝宗曰昨日太上聖怒朕幾無地縫可入縦大逆謀反也須放他遂盡復原官予大郡後數日徳壽再往其人曰臣已得恩命専待陛下之來謝恩而去

徳壽生日每歲進奉有常數一日忽減數項徳壽大怒孝宗皇懼召宰相虞允文語之允文曰臣請見而解之孝宗曰朕立待卿回奏允文到宮上謁徳壽盛气頃之曰朕老而不死爲人所厭允文曰皇帝聖孝本不欲如此罪在小臣謂陛下聖壽無疆生民膏血有限減生民有限之膏血益陛下無疆之聖壽徳壽大喜酌以禦醞一杯因以金酒器賜之允文回奏孝宗孝宗亦大喜酌酒賜金如徳壽云

徳壽在北內屬意玩好孝宗時時网羅人間以供怡顏將舉慶典市賈攜通天犀帶因左璫以進帶十三銙銙皆正透有一壽星扶杖立上得之喜不復問價將以爲元日壽巵之侑賈索十萬緡旣成矣有他璫從賈求金不得則擿之曰凡壽星之扶杖者杖過於人且詰曲有奇相今杖直而短僅至身之半不祥物也亟宣視之如言遂卻之此語旣聞徧國中無復售者

先是徽宗夢錢武肅王乞還兩淛舊疆甚懇且曰以好來朝何故畱我我當遣第三子居之覺而與鄭後言之鄭後曰妾夢亦然果何祥也須臾韋妃報誕卽髙宗也旣三日徽宗臨視抱膝間甚喜戲妃曰酷似淛臉蓋妃籍𨿽貫開封而原占於淛豈其生固有本而錢王壽八十一髙宗亦壽八十一以夢讖參之良不誣矣

紹興間和議成顯仁後韋氏自北漠將還欽宗挽其輪泣曰第與吾同歸得爲太乙宮使足矣他無望於九哥也後不能卻爲之誓曰吾此歸茍不迎若者有瞽吾目乃升車歸見髙宗殊無迎復意後爲之憮然兩目俱盲有道士應募入療金鍼一撥左翳脫然後大喜請療其右報當不貲道士笑曰後以一目視足矣以一目存誓可也後惕然起拜曰吾師聖人也知吾之隱設幾而畱謝之皆不答漫曰太后不相忘略修靈泉縣朱僊觀足矣倐忽不見遂命成都帥王剛中修朱僊觀圖其形儼然當日道士也

宣政極盛時宮中以河陽花蠟燭無香爲恨遂用龍涎沈腦屑灌蠟燭列兩行數百枝焰光香滃鈞天所無也建炎紹興久不進此韋太后旋鑾沙漠復值稱壽髙宗極天下之養用宣政故事然僅列十數炬太后陽若不聞上至奉巵白太后云此燭頗愜聖意否太后曰爾爹爹每夜常設數百枝賜諸人閣內亦然上因太后起更衣微謂憲聖曰如何比得爹爹富貴

憲聖吳太后初不以色幸自南渡以來至爲天下母率多魚貫以進常以疾辭思陵念其久限勤勞每欲正六宮之位屬以太后逺在沙漠不敢舉行上嘗語之曰極知汝相同勞苦反爲後進者齒朕甚有媿候姐姐歸爾其遷矣憲聖再拜謝曰大姐姐逺處北方臣妾缺於定省每遇天日晴羙賞花宴集才一思之淚從腸下臣妾誠夢不到此上亦泣下數行愈以後爲賢曁太后回鑾以向嘗與憲聖均爲徽宗左右徽宗以憲聖賜上恐憲聖記微時事故無援立之意上侍太后拜而有請曰徳妃吳氏服勞滋久外廷之議謂其宜主中饋合取姐姐教旨太后陽語上曰這事由在爾而陰實不欲上遂批付外廷曰朕奉太后之命徳妃吳氏可立爲後遂開擁佑三朝之功云

孝宗秀王子太祖七世孫也髙宗育以爲子攺元隆興乾道淳熙在位二十六年禪於光宗退居重華宮上尊號曰至尊壽皇聖帝又五年崩壽六十三陵曰永阜

孝宗初與恩平郡王璩同養於宮中孝宗英睿夙成秦檜憚之憲聖後亦主璩髙宗聖意𨿽有所向而未決嘗各賜宮女十人史丞相浩時爲普安府教授卽爲王言曰上以試王耳當謹奉之王亦以爲然閱數日果皆召入恩平十人皆犯之矣普安者完璧也巳而皆竟賜焉上意遂定

隆興初孝宗鋭志復古戒燕安之鴆躬禦鞍馬以習勞事時召諸將擊鞠殿中𨿽風雨亦張油帟布沙除地羣臣以宗廟之重不宜乘危交章進諫弗聽一日親按鞠折旋稍久馬不勝勩逸入廡間檐低觸楣夾陛驚嘑失色亟奔控馬已馳過矣上擁楣垂立徐扶而下神采不動殿下皆稱萬歲又嘗於宮中攜漆拄杖宦官宮妾莫敢睨視一日遊後苑偶忘攜焉命兩小黃門取之力曳乃舉蓋精鐵也

光堯旣與子孝宗敬愛日隆每問安北宮間及治道時孝宗鋭意大功新進逢迎務爲可喜淳熙中上益明習國事老成向用矣一日朝徳壽謂之曰天下事不必乘快要在堅忍終於有成上再拜大書掲於選徳殿比歲貢士或聞其語而不明於大對但卽其近似爲名或曰持守或曰要終至集英傳臚宰執進讀獨有一卷首曰天下未嘗有難成之事人主不可無堅忍之心上覽而是之遂爲第一

髙宗孝宗在禦每三年大比下詔前一日捧詔露香黙禱曰朝廷用人別無他路止有科舉願天生幾个好人來輔國家及進殿試策題臨軒唱名必三日前精禱於天所以兩朝人才彬彬有聞二帝祈天之效也

木應之爲待問孝宗問之曰木姓起於何時罔知所對上曰端木本子貢之姓其後有木玄虛者豈去復字之苖裔乎他日謂洪邁曰木待問乃卿壻乎以明經擢髙第而不知祖姓所出卿宜勸之讀書邁拜謝而出嘆曰聖主萬幾廣覽如此爲士可不研博古今耶

孝宗時有王過者蜀人著雋聲猶在選調宰相薦之上殿孝宗率爾問之曰李融字若川何謂過卽對曰天地之气融而爲川結而爲山李融之字若川如元結之字次山也上大喜詔除翰林院編修

永嘉甄龍友滑稽辯捷名冠一時嘗遊天竺寺集詩句贊大士大書於壁云巧笑倩兮羙目盼兮彼羙人兮西方之人兮孝廟臨幸一見賞之詔侍臣物色其人或以甄姓名聞且曰是溫州狂生用之恐敗俗上曰朕自識拔卿等勿阻也趣召入見上問曰卿名龍友何義云然龍友倉猝不知所對上遂不懌龍友退乃思得之曰陛下爲堯舜之君故臣得與夔龍爲友龍友之給捷而一時懵懂豈非榮進有數乎

程泰之以天官兼經筵進講禹貢闕文疑議疏說甚詳且多引外國幽奧地理上頗厭之宣諭宰執云六經斷簡闕疑可也何必彊爲之說且地理旣非親歷𨿽聖賢有所不知朕殊不曉其說想其治銓曹亦如此也旣而外補

淳熙中張說頗用事爲都承旨一日奏欲置酒延眾侍從上許之且曰當助汝酒殽說拜謝退而約客客至期畢集獨兵部侍郎陳良佑不至說殊不平巳而中使以上尊珍膳賜說爲表謝因附奏臣嘗奉旨而後敢集客陳良佑獨不至是違聖意也旣奏上忽顧小黃門言張說會客未散否對曰彼旣取旨召客當必卜夜乃命再賜說大喜復附奏臣再速良佑迄不肯來漏下數刻忽報中批陳良佑除諫議大夫坐客正酣暢時聞之憮然而罷

孝宗居髙宗喪百日後尙進素膳毀瘠特甚吳夫人者潛邸舊人也屢以過損爲言上堅不従夫人一日宻諭尙食內侍云官家食素多時甚覺淸瘦汝輩可自作商量於是潛以雞汁等雜素饌中以進上食之覺爽口詢所以然內侍恐甚以寔告上大怒皇太后聞之過宮力解乃出吳夫人於外內侍等罷職有差

孝宗時上庠試卷時經禦覽辛丑大旱七月私試閔雨有志乎民賦魁士劉大譽賦中有商霖未作相傅說於髙宗漢旱欲蘇烹弘羊於孝武之句時趙溫叔爲相孝宗遂欲因此罷之會有詔迎天竺觀音就明慶寺請禱有爲詩者曰走殺東頭供奉班傳宣聖旨到人間太平宰相堂中坐天竺觀音卻下山溫叔聞之遂乞免

淳熙中孝宗及皇太子朝上皇於徳壽宮置酒賦詩爲樂從臣皆和周益公詩云一丁扶火徳三合鞏皇基蓋髙宗生於大觀丁亥孝宗生於建炎丁未光宗生於紹興丁夘故也陰陽家以亥夘未爲三合一時用事可謂切當其後楊誠齋爲光宗宮僚時寧宗巳在平陽邸其賀壽詩云祖堯父舜眞千載禹子湯孫更一家又云天意分明昌火徳誕辰三世總丁年蓋祖益公語也嘉熙乙亥四月誕皇子告廟祀文學士李功甫當筆內用四柱作一聮云亥年巳月無長蛇封豕之虞午日丑時有歸馬放牛之喜蓋時方有蜀捷其用事可謂中的然或者則謂失之俳耳

淳熙已酉孝宗退居重華宮有淨室終日宴坐其間幾上惟書籍一部及筆硯楮墨而已近璫嘗奏髙宗皇帝畱下寶器圖畫陛下盍時取觀壽皇云先帝中興功徳盛大故宜享此朕豈敢自比先帝皆鏁閉不開

元夕後三日宣嗣秀王伯圭宴集於重華宮伯圭奏陛下對此良辰羙景亦領略之否壽皇云十四日嗣帝過此排當十五日不飲是夜但鼓琴兩曲左右報月色甚佳遂出巡檐賞月飲湯一杯至二鼓就寢大凡飲酒不可連日令人神思不淸人主沒人道得若不自禁制任意恣縱何所不可非獨飲酒一事也

近璫奏修重華宮舊例須闗朝廷出錢下臨安府轉運司應辦壽皇曰此間無用錢處所積甚多隻用重華庫錢不必闗聞南內曁役成更不官差一匠一夫

孝宗旣退重華宮羣臣請以聖誕爲重明節有術者以拆字名嘆曰重華重明非佳名也其文皆二千日至甲寅而孝宗上升正合其數時有呆道僧者壯不慧而巧發奇中甲寅春召見重華道僧曰今日六月也好大雪侍璫咸笑爲狂道僧顧曰爾滿身皆雪而笑我狂耶罔測其指至季夏八日而至尊厭代宮中皆縞素焉

成肅謝皇后丹陽人幼孤鞠於翟氏因冒姓焉及長被選入宮憲聖皇太后以賜普安郡王封咸安郡夫人王卽位進婉容踰年進貴妃成恭皇后崩中宮虛位淳熙三年妃侍帝過徳壽宮上皇諭以立後意尋遣張去爲傳旨立貴妃爲皇后復姓謝氏

壽皇朝內人有兩劉娘子其一年近五十素謹願中年斷葷誦經日有程課宮中呼爲看經劉娘子其一乃壽皇藩邸人敏於給侍每尙食則就案析治脯修多如上意宮中呼爲尙食劉娘子樂禍而喜暴人之私一日有小宮嬪微忤上旨潛求救於尙食旣諾之而反從之下石小嬪知之乃多取紙筆焚之云我且上訴於天帝也卽自縊而死不踰月兩劉娘子同日而亡輿屍出閣門棺斂初舉尙食之衾而其首已斷旋轉於地視之則羣蛆叢食而穢不可近逮啟看經之衾則馥香襲人而面色如生內人知者皆稽首云善惡之報昭示如此

光宗孝宗第三子也攺元紹熙在位五年初荘文旣薨孝廟白徳壽立光宗宣瑣之夕徳壽故召魏王燕宿宮中洎次日歸邸則儲冊已行矣魏邸復入見髙廟有慍言曰翁翁畱我卻使三哥越次做太子帝語塞漫戲撫之曰兒謂官家好做做時煩惱去

光宗在鶴禁意欲內禪終難發言數擊鮮於慈福太后太后疑之詢近侍曰大哥屢排當何故旁則有奏曰意望娘娘爲趣上耳後笑頃之壽皇至東內従容間語上曰官家也好早取樂放下與兒曹上曰臣久欲爾但孩兒尙小未經歷故不能卽與之不爾則自快活多時矣後不能彊語光宗曰吾嘗諭乃翁渠所見又爾光宗岸幘稟曰臣發已白尙以爲童則罪過翁翁後無語蓋言髙廟遜壽皇於盛年也

慈懿李皇后安陽人慶逺軍節度使贈太尉道之中女初後生時有黒鳯集道營前石上道心異之遂字後曰鳯娘道帥湖北聞道士皇甫坦善相人乃出諸女拜坦坦見後驚不敢受拜曰此女當母天下他日坦言於髙宗遂聘爲恭王妃乾道四年生嘉王妃性妬悍嘗訴太子左右於髙孝二宮髙宗不懌謂吳后曰是婦終是將種吾爲皇甫坦所悞孝宗亦屢訓後宜以皇太后爲法不然行當廢汝後疑其說出於太后及太子卽位冊爲皇后光宗欲誅宦者近習皆懼遂謀離間三宮會帝得心疾孝宗購得良藥欲因帝至宮授之宦者遂訴於後曰太上合藥一丸俟宮車過卽投藥萬一不虞其柰宗社何后覘藥實有心銜之頃之內宴後請立嘉王爲太子孝宗不許後曰妾六禮所聘嘉王妾親生也何爲不可孝宗大怒後退持嘉王泣訴於帝謂壽皇有廢立意帝惑之遂不朝太上帝嘗宮中浣手睹宮人手悅之他日後遣人送食合於帝啟之則宮人兩手也又黃貴妃有寵因帝郊宿齋宮後殺之以暴卒聞是夕風雨大作黃壇燭盡滅不能成禮帝疾由是益劇不視朝政事多決於後矣是時帝久不朝太上中外疑駭隆興四年九月重明節宰執侍從臺諌連章請帝過宮給事中謝深甫言父子至親太上之愛陛下亦猶陛下之愛嘉王也太上春秋髙千秋萬歲陛下何以見天下帝感悟趣命駕朝重華宮是日百官班列俟帝出至禦屏後挽畱帝入曰天寒官家且飲酒百僚侍禦相顧莫敢言中書舍人陳傅良引帝裾請毋入隨至屏後後叱曰此何地爾秀才欲斫頭耶傅良下殿慟哭後復使人問曰此何理也傅良曰子諫父不聽則號泣而隨之後益怒遂傳旨罷還宮其後孝宗崩帝不能親執喪宰相趙汝愚謀內禪立寧宗尊後曰太上皇后上尊號曰壽仁

先是光宗之未疾也常獨幸聚景園兩制俱扈從將進酒於荼■﹝艸縻﹞花下言者飛章交至謂太上每幸外苑必恭請光堯光宗方怒言者適太上命黃門持玉巵宣勸以賜會上怒未解手顫誤觸巵於地黃門歸奏遂隠言者之事但云官家才見太上傳宣卽大怒碎巵矣每太上游幸官家必有進勸一日太上奉憲聖幸東閣閱市而光宗偶忘之太上左右陰揚雞數十故使捉之不獲乃相與大呼曰今日捉雞不著蓋臨安以俟人飲食爲捉雞以此激太上怒太上陽不聞而玉色微變

光宗逾年不朝重華壽皇居常怏怏一日登望潮露臺聞委巷小兒爭鬧呼趙官家者壽皇曰朕呼之尙不至枉自叫耳淒然不樂自此不豫

光宗旣退居每追計往時成敗時自嗔罵或慟哭壽仁後輙奏觴解慰之以是爲常共閟外事不欲動其心然久或知覺初郊禮成恭謝回鑾鑾禦樂聲逹於內光宗問何事後曰市井爲樂耳帝怒曰爾尙欺我至是耶揮之以肱後僕於闑自是得疾

壽仁後惑日者之言有厄於椒殿別築精室居之道妝事佛病革而終褘翟不得周身長禦欲遷之椒殿會有怨後者持鑰不啟曰承誰命舁此相與舁歸■﹝皇鳥﹞儀及半途訛傳曰風皇至矣皆委之而走時光宗見祟恍惚內中以風皇目之久之知訛傳方有再至者乃爲烈日所暴體色黝然變矣置之大寢宮人無計致鮑魚於地又以蓮香數十餅亂其臭洎事聞於外梓人進椑將有小白之泚塟赤山邢後之側不久雷震毀敗人共快云

寧宗孝宗第二子也攺元慶元嘉泰開禧嘉定在位三十二年崩陵曰永茂

寧宗嘗命二小黃門背小屏前導隨所在卽張於座側書戒曰少飲酒怕吐少食生冷怕肚痛故每飲不過三爵宮中行處卻去呵衛嘗自以補革舄浣油衣爲便左右至以語激上上不之聽嘗學於水嘉陳傅良導以毋作聰明以亂舊章故終身不妄更作龍顏隆凖相者謂之老龍形

嘉泰中張巨濟上書寧宗言慈懿攢陵介在湖曲而陛下張樂遊幸豈履霜之義寧宗感之賜轉一秩由此西湖絕淸蹕之聲禦鷁沈之於水黃洪有詩雲龍舟大半沒西湖此是先皇節儉圖三十二年安靜裏棹歌一曲在康衢

楊皇后忘其姓氏或云會稽人其母張氏舊隸徳壽樂部以久次出適於外隨夫至儀眞僦居長蘆寺前寺僧善相謂張氏宜有貴女勸之仍還行都一日奏樂孝宗以爲不諧中貴人奏老舊者得旨嫁出今皆新習乞使已出者通籍內庭新故參敎上可之自是張氏復還樂部時後在姙數月矣及期乞歸外館憲聖曰第令產僊韶院何害遂誕後東朝禁中三日洗兒憲聖臨視戲祝雲長汝福祿及吾自是養於宮中旣久新樂純熟所生母與儔侶俱還民間後在楊才人位下年十歲爲則劇孩兒及長以琵琶肄慈福宮舉動無不當太后意者有嫉之者適太后入浴儕輩俾服後衣冠爲戲因而譛之太后太后笑曰汝輩休驚詫他日自會服此寧宗以嘉邸踐阼於東朝爲重華承嫡主喪一日朝長信偶酒溢盥手後奉匜以前帝悅而灑之自是得幸常至帝所久而憲聖知之幾欲鞭撲大璫王去爲力捄之曰娘娘當以天下畀孫一婦人何足惜且此事不可使外人知也長信𨿽少解然終不恝然謂王且使楊氏寄汝家候駕返南內卻復之故後暫居去爲家而去爲之子瑜因得幸及皇陵事畢楊后復還長信上眷念殊厚然莫能得之韓後旣薨所幸宦官王徳謙將指於東朝憲聖語曰乃翁欲吾堂前一人尙不與之徳謙頗黠則奏臣非不識去就敢窺數娘娘嬪禦今大內如楊羙人者亦不乏臣所私見蓋以皇后近上升後宮雜進無序茍得一人自陛下處賜與官家則眾人方貼伏甚於保愛上躬爲宗社大計憲聖稍悟曰爾言亦有理徳謙知有間可乘又使中貴人儳和以爲娘娘尙未見玄孫而楊氏相命宜子浸潤鼓扇崇福遂以賜寧宗時傅伯壽艸制有云洪惟太母念我文孫羙其冠於後庭俾之見於內殿蓋紀實也後初進爲媫妤醜其母家會有楊次山者亦會稽人後自謂其兄也遂姓楊氏五年進婉儀六年進貴妃恭淑皇后崩中宮未有所屬貴妃與曹羙人俱有寵韓侂冑見妃任權術忌之且禁絕王瑜不許通籍內庭而曹羙人性柔順勸帝立曹而貴妃頗渉書史知古今性復機警各設席以邀羊車欲決此舉二閣皆同日楊固遜曹使朝而已候於夜曹不悟逮旰酒甫一再行曹未及有請則楊已奏肅帝輦矣奏促重沓上遂起至楊所則得從容且畱寢故能舐筆展紙以請奎章上醉卽書貴妃楊氏可立爲皇后付外施行而長秋復進筆乞又書其一付其兄次山逮曉雙出之中貴所受者未至省而次山已持禦筆自白廟堂矣蓋後慮韓匿上批事或中變故兩行之使不可遏耳

理宗榮王子太祖十世孫也寧宗無子育以爲子攺元寶慶紹定端平嘉熙淳佑寶佑開慶景定在位四十一年崩陵曰永穆

理宗微時鞠於母黨全氏一日秋暑偕弟與芮浴於河鄞人余天錫自杭還淛東舟抵河滸忽雷雨帝與與芮趣避舷側天錫臥舟中夢見龍負舟驚起視之則兩兒也問之爲全保正家子乃登岸詣全氏主人具雞黍命二子出侍因謂天錫曰此吾外甥趙與莒與芮也日者嘗言二子後當極貴初天錫爲史彌逺門客彌逺有更立意囑訪淛東宗子之賢厚者天錫適感此異還白彌逺彌逺召二子至臨安立帝爲沂王后卒代濟王帝王之祥自有異也

楊后恨韓侂冑之排已也與次山謀欲因事誅侂冑會侂冑議用兵中原俾皇子曮入奏侂冑再啟兵端將不利於社稷帝不答後從旁贊之甚力亦不答恐事泄俾次山擇廷臣可任者與共圖之禮部侍郎史彌逺素與侂冑有隙遂欣然奉命參知政事錢象祖嘗諌用兵貶信州彌逺乃先告之而禮部尙書衛涇著作郎王居安前右司郎官張鎡皆預其謀開禧三年十一月三日侂冑方早朝彌逺宻遣中軍統制夏震伏兵六部橋側率健卒擁侂冑至玉津園槌殺之復命彌逺象祖等俱赴延和殿以殛侂冑聞帝不之信越三日帝猶謂其未死蓋是謀悉出中宮及次山等帝初不知也

楊后旣誅侂冑史彌逺日益貴用事嘉定十四年帝以國事未定養宗室子貴和立爲皇子賜名竑彌逺爲丞相旣信任於後遂專國政竑漸不能平初竑好琴彌逺買美人善琴者納之而私厚美人家令伺皇子動靜竑嬖之一日竑指輿地圖示美人曰此瓊崖州也他日必置史彌逺於此美人以告彌逺彌逺大懼陰蓄異志謀立與莒爲皇子更名昀遂陰與昀通十七年閏八月丁酉帝大漸彌逺夜召昀入宮後尙未知也彌逺遣後兄子谷石以廢立事白後後不可谷等泣曰內外軍民皆已歸心茍不立之楊氏無噍類矣後黙然首肯遂矯詔廢竑爲濟王立昀爲皇子卽位尊皇后曰皇太后同聽政

王妙堅者興國軍九宮山道嫗也嘗以符水咒棗等術行乞村落碌碌無他異旣而至杭多遊西湖兩山中一日至西陵橋茶肆有陳生者隸職禦酒庫其妻適見之因扣以婦人頭■﹝月直﹞不可梳者還可禳解否曰此特細事命市眞麻油半斤燒竹瀝投之妄爲持咒俾之沐髮應梳而解是時楊后方誅韓而心有所疑髮■﹝月直﹞不解意有物祟徧求禳治會陳妻以油進用之良驗後頗神之遂召妙堅入宮賜予甚厚日被親幸且爲創道宇賜名明眞累封眞人同時有黃冠易如剛者嗜酒誇誕薄知其事欲以奇動以黃絹方丈帚書大符以進後大喜賜予亦渥俾在太乙東宮

理宗興於側微崇儒納諫以史彌逺有擁立功百務推遜無所專與及彌逺卒始親政召眞徳秀魏了翁於朝時號小元佑然自卽位以來失襄失淮失全蜀三邊流血庚子大旱壬子建寧大水內郡之民死者相枕開慶已未北兵南侵社稷削弱猶幸不身親見其亡耳但其臨禦以來始終崇重周程張朱義理之學得謚理宗陵曰永穆禦書閣曰顯文殿曰章熙也

理宗隆準龍顏臨朝坐輦端嚴若神端平初厲精爲治信向眞魏諸賢廷紳奏疏三學扣闕悉經禦覽所以訐直無不容受間以罪斥旋復收用此其盛徳也在位日久嬖寵浸盛中貴盧允升董宋臣女冠吳知古等薦引奔競之人驟至通顯賄賂公行外戚子弟任畿輔監司郡守贓穢狼籍臺臣論奏則宣諭節貼而已又置修內司禦前荘開獻納之門沒入兩爭田土名曰獻助實則白取禁中排當頻數倡優傀儡皆入供應宮嬪廩給泛濫無節有職掌名位之外其充朝耆艾六字號夫人者嘉定六百員淳佑增至千員內藏告乏則移之封樁左藏庫其不節如此

淳佑攺元正月十九日理宗幸太學禦筆云王安石謂天命不足畏祖宗不足法人言不足卹此三語爲萬世罪人豈冝從祀孔子廟廷合應削去以正人心息邪說令國子監卽日施行

理宗時宮中系前後掩裙名曰上馬裙又以粉點眼角名曰淚妝一時皆效之其掩泣上馬北行之讖民間賤珠翠而尙琉璃亦流離之兆也

癸丑元夕上呼妓入禁中有唐安安者歌色絕倫帝愛幸之侍郎牟子才奏曰此皆董宋臣輩引誘壊陛下三十年自修之操上令丁大全諭旨曰納忠不妨但勿散副本可也子才又作髙力士脫靴圖有與宋臣善者拓本以遺之宋臣大怒曰口說尙可乃畫此死模活樣乎持入謂上曰牟某在當塗罵官家上視其圖笑曰乃罵汝非罵我也宋臣曰彼謂陛下爲明皇閻妃爲太眞臣爲力士而以太白自居自此上不悅

董宋臣始爲小黃門稍進東頭供奉官極善逢迎如櫻桃宴卽於櫻桃未出時遣人往越州買得百顆奏曰請賞櫻桃如賞荷花卽於西馬塍取盆荷置之大池中云錦烱然明日復還之理宗一日嘆曰宮女翠花俱敝矣宋臣不數日卽進翠花數千枝蓋先鋪翠葉匣貯以待上命正月十四夜蔣安禮進竹絲燈其明過於柵子燈上大喜宋臣奏曰明日臣亦獻此燈安禮退而笑曰吾經年乃成豈一夕可辦時有廣商販布竹至杭宋臣卽買數疋剪以爲燈頃刻而成細而且薄安禮駭服其多智如此宋臣日進用事內侍之勢益張丁大全作相與宋臣表裏復以廟堂之力助之有司奉行惟謹修內司十百爲曹望靑采斫𨿽勲舊之冢亦不免焉一日內宴雜劇一人專打鑼一人撲之曰今日排當不奏他樂丁丁董董不已何也曰方今事皆丁董吾安得不丁董

當理宗時禁苑漸頹賞荷池宴但張蓋設屏扆於烈日中上意爲不然宋臣黙會意不日而成一亭於池傍再宴上大喜未幾冬月賞梅花又有一亭上意不樂諭宋臣曰前所造荷亭朕不以爲較今復有此亭半年之間勞民動眾如此宋臣奏曰此梅亭卽前之荷亭也上問其故宋臣奏曰此乃拆卸折疊之亭上愈稱賞之

理宗謝皇后諱道淸天臺人渠伯女深甫孫也母毛氏懷之嫡母使毛氏濯足毛氏曰夜者累累夢五色霞罩體嫡大怒以足踏其項曰產皇后耶將產遣就浴室後生而黧黒瞖一目幼失父母業亦破敗嘗躬操汲飪深甫爲相時有援立楊太后功太后徳之理宗卽位議擇中宮太后命選謝氏諸女後獨在室兄弟欲納入宮諸父攑伯不可曰卽奉詔納女當厚奉資裝異時不過一老宮婢耳會元夕縣有鵲來巢燈山眾以爲后妃之祥攑伯不能止乃供送後就道後旋病疹良已膚蛻瑩白如玉醫又藥去目瞖時賈渉女有殊色同在選中及入宮理宗意欲立賈太后曰謝女端重有福宜立中宮左右亦皆竊語曰不立眞皇后乃立假皇后耶帝不能奪遂定立後後元兵入臨安以全後等北去太后獨以疾畱降封郡夫人

四月初八日謝太后壽崇節初九日度宗幹會節賈似道命司封郎中黃鋭致語有一聮云聖母神子萬壽無疆亦萬壽無疆昨日今朝一佛出世又一佛出世人皆稱之

度宗理宗母弟也攺元咸淳在位九年陵曰永紹先是慶元府阿育王寺有舍利塔雍熙中頹圮非得萬緡不可修有一行童發願募緣修造曰今惟八大王榮邸最有力持疏勸緣大王止題一千緡行童歸不能成乃斷臂流血不止而死其事莫有言者度宗於庚子歲八大王府中降生日夜啼哭不止一乳母抱之行廊廡下入小閣見粘一塔影忽然而笑去而復顧掲塔影置其手中遂不復啼哭乳母以告大王忽悟所題疏未勾下本寺訪之言行童以某年某月某日死計死之日正度宗生之日也大王遂捐貲以成其塔度宗取入宮時理宗忽夢有告之者曰此十年太平天子也遂立爲太子陸務觀有詩云人間八萬四千塔便合推爲第一僊蓋謂此也

度宗全皇后會稽人理宗憲聖夫人侄孫女也略渉書史幼從父昭孫知嶽州開慶初秩滿歸道潭州時元兵圍潭州人有見神人衛城者已而潭獨不下逾年事平至臨安會忠王議納妃初丁大全請選知臨安府顧嵓女已致聘矣大全敗嵓亦罷去臺臣論嵓大全黨宜別選名族以配太子臣僚遂言全氏侍其父昭孫往返江湖備嘗險艱處冨貴必盡警戒相成之道理宗以母慈憲故乃詔後入宮問曰爾父昭孫昔在寶佑間沒於王事每念之令人可哀後對曰妾父可念淮湖之民尢可念帝深異之冊爲皇太子妃生少帝宋亡從少帝入朝於燕京後爲尼正智寺而終世祖令詞臣皆作挽詩葉森詩云繁華如夢習空門曾是慈明祕殿尊一夕頓拋塵世事半生知感聖朝恩五千里外無家別八十年來有命存回首錢唐江上月夜深誰與賦招魂後北去時手冩其像以遺族人廣額鳯目雙眉侵鬢其衣則縞素道服也族人居杭之長安鎭懼禍者或別爲蘇氏云

少帝度宗子也生四歲立攺元徳佑降於元封瀛國公尙宮主陳宜中立其弟昰昺是謂二王昰楊淑妃所生昺兪修容所生相繼立五年國始亡陸秀夫旣抱帝昺投海中楊淑妃大慟曰我間闗忍死者止爲趙氏一塊肉耳天命至此更復何言遂赴海死今崖山所立慈元廟者此也

俗傳讖語云江潮拍岸生妃子湖水平堤出狀元然拍岸平堤往往有之未必證驗也杭州所產皇后二人皆自妃位而起加贈謚者宋仁宗生母李氏侍眞宗位止司寢仁宗卽位累進宸妃旣薨追尊皇太后謚章懿升祔太廟皇明成化間孝惠皇太后邵氏睿宗獻皇帝母也先以淑媛侍憲皇今上登極始上冊寶所謂妃子之讖不有證乎至如吳越文穆王妃吳氏忠懿王妃孫氏宋髙宗貴妃劉氏則建都時所選無足爲異者洪武間詔選識字良家女及能讀大誥者杭州以江幹蔡氏應詔入宮署爲女官掌禦前文字寵冠六尙蔡乃予髙祖母之姑也永樂初命蔡氏臨選識字女子於杭州民間騷動瞿宗吉有詩云太平天子禦華夷天擁祥雲地產芝已喜玉闗歸馬足更妝金屋貯蛾眉幸因蠧簡收蕓艸不爲羊車薦竹枝臨別親鄰莫惆悵從來生女作門楣後得其甥女張氏應詔亦爲女官云

西湖遊覽志余卷二

●欽定四庫全書

西湖遊覽志余卷三

﹝明﹞田汝成撰

○偏安佚豫

紹興十三年張俊解兵柄封淸河郡王勅建甲第二十一年冬十月髙宗幸其第供進禦筵初坐繡花髙飣一行香圓眞柑石橊棖子鵝梨乳梨■﹝木冥﹞柤花木瓜樂僊幹果子乂袋兒一行荔枝圓眼香蓮榧子榛子松子銀杏梨肉棗圈蓮子肉林檎旋大蒸棗縷金香藥一行腦子花兒甘艸花兒朱砂圓子木香丁香水龍腦史君子■﹝石宿﹞砂花兒官桂花兒白術人參雕花蜜煎一行雕花梅球兒紅消兒雕花筍蜜冬瓜魚兒雕花紅團花木瓜大段花雕花金橘靑梅荷葉兒雕花姜蜜筍花兒雕花橙子木瓜方花兒砌香鹹酸一行香藥木瓜椒梅香藥藤花砌香櫻桃砌香萱艸拂兒紫蘇柰香砌香葡萄甘艸花兒梅肉餅兒姜絲梅雜絲梅餅兒水紅姜脯臘一行綫肉條子皁角鋌子鰕臘云夢■﹝犭巴﹞兒肉臘你房旋鮓金山咸豉酒醋肉肉瓜虀垂手八盤子揀蜂兒畨葡萄香蓮事件念珠巴欖子大金■新椰子象牙板小橄欖楡柑子再坐切時果一行春藕鵝梨餅子甘蔗紅柿切棖子切緑橘乳梨月兒生藕鋌兒時新果子一行金橘藏楊梅新羅葛切蜜蕈切脆棖楡柑子新椰子切宜母子甘蔗柰香梨五花兒藕鋌兒新柑子雕花蜜煎一行砌香鹹酸一行俱同前瓏■﹝王廛﹞果子一行荔枝甘露餅荔枝蓼花荔枝好郎君瓏■﹝王廛﹞桃條酥胡桃纒棗圈纒梨肉香蓮事件香藥葡萄纒松子糖霜玉蜂兒白纒桃條脯臘一行同前下酒十五盞第一盞花炊鵪子荔枝白腰子第二盞你房簽三脆羮第三盞羊舌簽萌芽肚胘第四盞肫掌簽鵪子羹第五盞肚胘膾鴛鴦煠肚第六盞沙魚膾炒沙魚襯湯第七盞鱔魚炒鱟鵝肫掌湯虀第八盞螃蠏釀棖你房玉蘃羹第九盞鮮蝦蹄子膾南炒鱔第十盞洗手蠏鯚魚假蛤蜊第十一盞五珍膾螃蠏淸羹第十二盞鵪子水晶膾豬肚假江■﹝鰩﹐虫代魚﹞第十三盞鰕棖膾鰕魚湯虀第十四盞水母膾二色蠒兒羹第十五盞蛤蜊生血粉羹挿食炒白腰子炙肚胘炙鵪子脯潤雞潤兔炙炊餅不炙炊餅彎骨勸酒果子庫十畨砌香果子雕花蜜煎時新果子獨裝巴欖子裝大金橘小橄欖鹹酸蜜煎對裝揀松畨葡萄獨裝新椰子對裝春藕陳公梨四色時果廚勸酒十味江■﹝鰩﹐虫代魚﹞煠肚江■﹝鰩﹐虫代魚﹞生蝤蛑簽姜醋香螺香螺煠肚姜酸假公權煨牡蠣牡蠣煠肚蟑蚷煠肚凖備上細壘四卓又次細壘二卓【內蜜煎鹹酸時新脯臘等】對食十盞二十分蓮花鴨簽蠒兒羹三珍膾南炒鱔水母膾鵪子羹鯚魚膾三脆羹洗手蟹煠肚胘對展每分時果五盤晚食五十分名件二色蠒兒肚子羹笑靨兒小頭羹飯脯臘雞脯鴨直殿官大煠下酒鴨簽水母膾鮮蝦蹄子羹糟蟹野鴨紅生水晶膾五珍膾蛤蜊羹直殿官合子食脯雞油飽兒野鴨二色姜豉雜熝入糙雞凍魚麻脯雞髒炙焦片羊頭菜羹葫蘆直殿官果子時果十槅楪外官食次第一等太師秦檜燒羊一口滴粥燒餅食十味大椀百味羹餻兒盤勸簇五十饅頭燒羊頭雙下雜簇從食五十事肚羹大膀子雙下羊舌托胎羹三脆羹鋪羊粉飯大簇飣鮓糕鵪子蜜煎三十楪時果一盒切搾十楪酒三十瓶少保秦熺燒羊一口滴粥燒餅食十味蜜煎一盒時果一盒酒十瓶第二等少師楊存中等六人各食十味蜜煎一盒切搾一盒燒羊一盤酒六瓶第三等吏部尙書陳誠之等二十八人各食七味蜜煎一盒時果一盒酒四瓶第四等第五等右監門居間等一百二十五人各食三味酒二瓶中官五十人各食五味斬羊一斤饅頭五十个角子一个鋪薑粉飯下飯咸豉酒一瓶進奉寶器禦樂帶一玉池面帶一玉獅蠻樂僊帶一玉鶻兔帶三玉璧環二玉素鍾子一玉花髙足鍾子一玉枝梗瓜杯一玉瓜杯一玉東西杯一玉香鼎二蓋全玉盆一玉古劍■﹝王彘﹞等十七件玉圓臨安樣楪兒一玉靶獨帶刀子二玉並三靶刀子四玉犀牛盒替兒一金器一千兩珠子十二號共六萬九千五百九顆珠子念珠一串一百八顆馬價珠金鑲束帶一翠毛二百盒白玻璃圓盤子玻瓈花瓶七玻瓈椀四瑪璃椀大小共二十件龍文鼎二商彛二髙足商彛一商父彜一周盤一周惇二周舉罍一有蓋獸耳周罍一汝窯酒瓶一對洗一香鑪一香盒二香球一盞四隻盂子二出香一對大奩一小奩二螺鈿盒二十具織金錦褥子全犀皮盒一十具織金錦褥子全有禦寶畫十軸曹覇五花驄馮瑾霽煙長景易元吉冩生花黃居寶雀竹吳道子天王張萱竹叢邊鸞萱艸山鷓黃筌萱艸山鷓宗婦曹氏蓼岸杜庭睦明皇斫膾無寶有禦書九軸趙昌躑躅鵪鶉梅竹思躑躅母雞杜霄撲蝶巨然嵐鎖翠峯徐熙牡丹易元吉冩生枇杷董元夏山早行二軸僞主李煜林泉渡水人物無禦寶畫荊浩山水吳元兪紫气星撚金錦五十疋素緑錦百五十疋木錦二百疋生花畨羅三百疋隨駕官知雀禦帶禦藥門司直殿官紫羅五百疋雜色纈羅五百疋馬下目子錢一萬貫文禁衛一行祗應人等錢二萬貫文炊餅二萬个熟豬肉三十斤熝燥三十盒酒二千瓶

乾道淳熙間壽皇以天下養每奉徳壽三殿遊幸湖山禦大龍舟宰執從官以至大璫應奉諸司及京府彈壓等各乘大舫無慮數百時承平日久樂與民同凡遊觀買賣皆無所禁畵楫輕舫旁午如織至於果蔬羹酒闗撲冝男戲具鬧竿花籃畫扇彩旗糖魚粉餌時花泥嬰等謂之湖中土宜又有珠翠冠梳銷金彩段犀鈿髹漆織藤窯器玩具等物無不羅列如先賢堂三賢堂四聖觀等處最盛或有以輕撓趂逐求售者歌妓舞鬟嚴妝自衒以待招呼者謂之水踏子至於吹彈舞拍雜劇紛紜撮弄勝花泥丸鼓板投壺花彈蹴踘分茶弄水踏滚木撥盆雜藝散耍嘔唱息器教水族飛禽水傀儡鬻道術煙火起輪走綫流星火爆風箏不可指數總謂之趕趂人蓋耳目不暇給焉禦舟四垂珠簾錦幕懸掛七寶珠翠龍船梭子鬧竿花籃等物宮姬韶部儼如神僊天香濃鬱花栁避妍小舟時有宣喚賜予宋五嫂者汴酒家婦善作魚羹至是僑寓蘇堤光堯召見之詢舊淒然令進魚羹人競市之遂成富媼朱靜佳六言詩云栁下白頭釣叟不知生長何年前度君王遊幸賣魚收得金錢往往修舊京金明池故事以安太上之心湖上禦園南有聚景珍珠南屏北有集芳延祥玉壺然亦多幸聚景焉一日禦舟經過斷橋旁有酒肆頗潔雅中飾素屏風書風入松一詞於上光堯停目稱賞久之宣問何人所作乃太學生於國寶醉筆也其詞云一春常費買花錢日日醉湖邊玉驄慣識西湖路驕嘶過沽酒樓前紅杏香中歌舞緑楊影裏秋千暖風十里麗人天花壓鬢云偏畫船載得春歸去餘情付湖水湖煙明日重攜殘酒來尋陌上花鈿上笑曰此詞甚好但末句不免酸寒因爲攺作明日重扶殘醉卽日宣命解褐云

光堯雅愛湖山之勝恐數蹕煩民鑿大池宮內引水注之疊石爲山象飛來峯有堂名冷泉孝宗嘗賦詩雲山中色秀何佳哉一峯獨立名飛來參差翠麓儼如畫石骨蒼潤神所開忽聞仿像來宮囿指顧已驚成列岫規模絕似靈隱前面勢恍疑天竺後孰云人力非自然千巖萬壑藏雲煙上有崢嶸倚空之翠壁下有潺湲漱玉之飛泉一堂虛敞臨淸沼宻蔭交加森羽葆山頭艸木四時春閱盡歲寒長不老聖心仁智情優閒壺中天地非人間蓬萊方丈渺空闊豈若坐對三神山日長雅趣超塵俗散步逍遙快心目山光水色無盡時長將挹向杯中淥光堯跋曰吾兒自幼岐■﹝山疑﹞進徳修業如雲升川增一日千里吾比就寛閒之地疊石爲山引湖爲泉作小亭於其旁爲娛老之具且俾吾兒萬幾之暇時來遊豫父子杯酒相屬挹山光而聽泉流濯喧埃而發淸興恍若徜徉乎靈隠天竺之間其樂可勝紀哉吾兒乃肆筆成章形容盡羙𨿽吟詠之作帝王之餘事然造語用意髙出百世之上非巨儒積力可窺其粗亦有以見天縦之多能覽之欣然老眼爲之增明矣有樓名聚逺光堯親題其額仍大書蘇軾賴有髙樓能聚逺一時收拾付閒人之句於屏間是歲翰林院進端午帖子云聚逺樓前面面風冷泉亭下水溶溶人間炎熱何曾到眞是瑤臺第一重又雲飛來峯下水泉淸臺沼經營不日成景物自超塵世外何須方士覓蓬瀛皆紀實事也

乾道三年三月初十日南內遣合長至徳壽宮奏知連日天气甚好欲一二日間恭邀車駕幸聚景園看花取自聖意選定一日太上云傳語官家備見聖孝但頻頻出去不惟費用又且勞人本宮後園亦有幾株好花不若來日請官家過來閒看遂遣提舉官同到南內奏過遵依次日進早膳後車駕與皇后太子過宮起居二殿訖先至燦錦亭進茶宣召吳郡王曾兩府已下六員侍宴同至後苑看花兩廊並是小內侍及幕士效學西湖鋪放珠翠花朶玩具疋帛及花籃鬧竿市食等許從內人闗撲次至球場看小內侍拋彩球蹴秋千又至射廳看百戲依例宣賜回至淸妍亭看荼■﹝艸縻﹞就登禦舟繞堤閒遊亦有小舟數十隻供應雜藝嘌唱鼓板蔬果無異湖中太上倚欄閒看適有雙燕掠水飛過得彘令曾覿進詞賦遂進阮郎歸云栁陰庭院進風光呢喃春晝長碧波新漲小池塘雙雙蹴水忙萍散漫絮飛揚輕盈體態狂爲憐流水落花香銜將歸畵梁旣登舟知合張掄進栁梢靑雲栁色初濃餘寒似水纎雨如塵一陣東風縠紋微皺碧沼鱗鱗僊娥花月精神奏鳯筦鸞弦鬭新萬歲聲中九霞杯內長醉芳春曾覿和進云桃靨紅勻梨腮粉薄鴛徑無塵鳯閣淩虛龍池澄碧芳意鱗鱗淸時酒聖花神看內苑風光又新一部僊韶九重鸞仗天上長春各有宣賜次至靜樂堂看牡丹進酒三杯太后邀太皇官家同到劉婉容奉華堂聽摘阮奏曲罷婉容進茶訖遂奏太后云近教得二女童瓊華緑華並能琴阮下棊寫字畫竹背誦古文欲得就納與官家則劇遂令各逞伎藝並進自制阮譜三十曲太后遂宣賜婉容宣和殿玉軸沈香槽三峽流泉正阮一面白玉九芝道冠北珠緣領道氅銀絹三百疋兩會子三百萬貫是日三殿並醉酉牌還內

淳熙三年五月二十一日天申節先十日駕詣徳壽宮進香並進奉銀五萬兩絹三千疋錢五萬貫度牒一百道緑匣二百个上僉云臣禦名謹進令幕士安頓寢殿前候閣長到宮移入殿上並鋪放進奉七寶金銀器皿等十二日皇后到宮進香排日皇太子太子妃並大內職典等進香至日卯時駕率皇后太子太子妃文武百官並詣宮上壽駕至小次降輦太上遣本宮提舉官傳旨減拜行禮上回奏上感聖恩容臣依禮上壽太上再命減十拜俟太上升殿皇帝起居拜舞如儀率皇后百官上酒樂作衛士山呼駕興入幄次少歇樂人再排立殿上降簾太上再坐太后率皇后太子妃上壽六宮次第起居禮畢退上侍太上過寢殿進早膳太上令宣喚吳郡王等官進來伴話上侍太上同往射廳看百戱依例宣賜再入幄次少歇上遣閣長奏知太上午時三刻恭請赴坐駕赴徳壽殿排當皇帝已下並簮花侍宴至第三盞太上遣內侍請官家免花帽束帶卸上蓋衣官裏回奏上感聖恩又免皇后大冠皇太子穿執並謝恩訖太上泛賜皇太子壘金篏寶盤盞紫羅紫紗南北內互賜承應人目子錢主管禁衛官率禁衛等人於殿門謝恩又入次少歇約一刻再請太上至樂堂再坐教坊大使回正徳進新制萬歲興龍樂曲破對舞各賜銀絹有差又移燕淸華看蟠松宮嬪五十人皆僊妝奏淸樂進酒並衙前呈新藝約至五盞太上賜官裏禦書急就章並金剛經官家亦進禦書眞艸千文太上看了甚喜云大哥近來筆力甚進上起謝同皇太子步至蟠松下看禦書詩再入太上宣索翡翠鸚鵡杯官裏與皇后親捧杯進酒太上曰此是宣和間外國進到今以賜皇帝上謝恩時太上官家並已七八分醉遂再服上蓋率皇后太子謝恩宣平輦近裏升輦太上宣諭知省云官家已醉可一路小心照管知省等領旨還內來早上遣知省至宮恭問二聖起居並奏欲親到宮謝恩太上就令提舉往問興居並免到宮禮

八月二十八日壽聖皇太后生辰先十日車駕過宮先至太上處起居次入本殿進香以次皇后太子太子妃荘文太子妃張娘娘已下並進香起居至太上內書院進泛索遂奏安止還內十二日婉容到宮至西便門廊下先至太上處奏起居次入本殿進香諭雨免下階起居大內進香十三日知省及大官到宮進香閣長就管押進奉銀絹度牒等並七寶金銀器皿比天申節減半官屬進香並設放壽星及神僊書畫等物隔簾奏喏免起居退次日皇太后宅親屬到宮進香並本官人吏後苑官屬作院使等臣節次進香二十一日夘時皇后先到宮候駕至到太上前殿起居次至本宮殿官家第一班皇后第二班太子並妃第三班各上壽訖太后宅親屬上壽並同天申節儀太上邀官裏至淸心堂進泛索值雨不呈戲依例支賜午初二刻奏辦就本殿大堂面北坐官家花帽上蓋皇后三釵頭冠並賜簮花酒至第五盞免大衣官裏便背兒赴坐第七盞小劉婉容進自制十色菊千秋歲曲破內人瓊瓊柔柔對舞上於閣子庫支賜五兩數珠子一號細色北段十疋太后又賜七寶花十枝珠翠芙蓉領緣一幅又移坐靈芝殿有木犀處進酒次到至樂堂再坐至更盡後還內

九月十五日明堂大禮十三日雨未時奏請宿齋北內送天花摩姑蜜煎山藥棗兒乳糖巧炊火燒角兒等十四日駕詣景靈宮回太廟宿齋雨不止午後太上遣提舉至太廟傳語官家連日祀事不易所謂十六日詣宮飲福陰雨泥濘可免勞煩天气陰寒請官家羙進禦膳頻添禦服上遣閣長回奏上感聖恩至日若登樓肆赦依舊詣宮行禮不登門時當奏聞晚雨不止宣諭大禮使趙雄來早更不乘輅止用逍遙輦詣文徳殿齋一應儀仗排立並免放從駕官並常服以從並遣禦藥奏聞北內來日爲值雨更不乘輅謹遵聖旨不過宮行飲福禮太上令傳語官家旣不乘輅此間也不來看了大禮使趙雄𨿽已得旨猶不許放仗上聞之曰來早若不晴時有何面目雄聞之曰縱使不晴得罪不過罷相耳堅執不肯放散至黃昏後雨止月明上大喜遣內侍李思恭宣諭趙雄仍舊乘輅再遣禦藥奏聞北內天晴仍舊乘輅候登門訖詣宮行禮十五日晴色甚佳車駕自太廟乘輅還內日映禦袍天顏甚喜都民皆讚嘆聖徳至已時太上遣直閣官往齋殿傳語官家且喜晴明可見誠心感格賜禦用段疋至秋轡七寶箆刀子事件素食果子等仍奏連日勞頓免行飲福禮上就遣知閣回奏上感聖恩天气轉晴皆太上皇帝聖心感格容肆赦訖詣宮行禮並謝聖恩十六日登門肆赦畢車駕詣宮小次降輦提舉傳太上聖旨特減八拜仍免至壽聖處飲福行禮畢略至絳華堂進泛索知閣張掄進臨江詞云聞道彤廷森寶仗霜風逐雨驅雲六龍扶輦下靑冥香隨鑾扇逺日映赭袍明簾捲天街人頂戴滿城喜气氤氳等閒散作八荒春祗知天意好昨夜月華新

十月二十二日孝宗皇帝會慶聖節至日車駕過宮太上外殿起居簮花拜舞進壽酒太上回賜次至太后殿行禮乃從太上至後苑梅坡看早梅浣溪亭看小春海棠午初至載忻堂排當官裏換素帽太后賜官裏女樂二十人上再拜謝恩教坊都管王喜等進新制會慶萬年薄媚曲破對舞並賜銀絹太上以白玉桃杯賜上禦酒云學取老爺年紀早早還京上飲酒再拜謝恩三杯後官家換背兒免拜皇后換圑冠背兒太子免系裹再坐本宮禦侍六人並升郡夫人就賜誥謝恩照例支散目子錢太上又賜官裏玉酒器十件壘珠嵌寶器一千兩克絲作金龍裝花軟套合子一副侍宴官吳郡王以下各賜金盤盞段疋薇露酒香茶等是日官裏大醉申牌後宣逍遙子入便門升輦還內

淳熙五年二月初一日孝宗過徳壽宮起居太上畱坐冷泉堂至石橋亭子看古梅太上曰苔梅有二種一種出張公洞者苔蘚甚厚花極香一種出越上苔如緑絲長尺餘今歲二種同時著花畱此少觀命內侍宣史浩至賜坐並召居廣鄭藻置酒奏樂上皇宣索市食如李婆婆雜菜菱賀四酪面髒三豬胰胡餅戈家甜食等數種太上笑謂史浩曰此皆京師舊人各厚賜之又移宴靜樂堂盡遣樂工全用內人動樂酒行無算太上以黃玉紫心大葵花盞宣勸史浩捧觴爲兩宮壽君臣皆沾醉小內侍宻語史相公少酌上聞之謂浩曰滿酌不妨當爲老先生一醉喜賜玉帶一條片腦一金合紫尼羅二十疋禦書四幅浩謝而退

淳熙六年三月十五日車駕過宮請太上太后遊聚景園至會芳殿降輦上及皇后翠華殿降輦兩殿至瑤津少坐並乘步輦徧遊園中再坐瑤津西軒酒三行都管劉景供進新制泛蘭舟曲破吳興佑舞各賜銀絹上親捧玉酒船上壽酒斟船中人物皆動太上喜至錦壁賞花牡丹千餘叢各有牙牌金字別采好色千朶安頓花架並是水晶玻璃天靑汝窯金瓶中間放沈香卓安白玉碾花商尊髙三尺徑一尺三寸獨挿照殿紅十五枝隨駕官各賜兩面翠葉滴金牡丹沈香柄金絲禦書扇各一把知閣張掄進壺中天詞云洞天深處賞嬌紅輕玉髙張云幕國艷天香相競秀瓊苑風光如昨露洗妖妍風傳馥鬱雲雨巫山約春光濃如酒五雲臺榭樓閣聖代道治功成一塵不動四境無鳴柝屢有丰年天助順基業增隆山嶽兩世明君千秋萬歲永享升平樂東堂呈瑞更無一片花落太上喜賜金杯盤法錦數事又至翠華登禦舟入裏湖至斷橋入眞珠園太上命買湖中魚鱉放生宣喚湖中買賣人等內侍用小旗招引各有支賜時有賣魚羹宋五嫂東京人太上念其老宣上船賜金錢十文銀錢百文絹十疋仍令後苑供應泛索至申時禦舟稍泊花光亭至會芳少歇太上已醉上親扶上船乘轎都人傾城瞻嘆聖孝

淳熙七年十二月二十八日南內遣禦藥並後苑官管押進奉兩宮守歲合食則劇金銀錢消夜歲軸果兒錦歷鐘馗爆仗糕兒法酒春牛花朶等就奏知太上元日欲先詣宮朝賀然後還內引見大金使人太上不許傳語官家至日可先引見使人訖卻行到宮禮正月元日上坐紫宸殿引見使人訖卽率皇后皇太子太子妃至徳壽宮行朝賀禮進呈畫本人使面貌姓名及館伴問答是歲太上聖壽七十有五舊歲欲行慶壽禮太上不許至是乃宻進黃金酒器二千兩上侍太上於欏木堂香閣內說話宣喚棋待詔並小說人孫奇等十四人下棋兩局各賜銀絹供泛索訖官家恭請太上太後來就南內排當初二日早進膳訖遣太子到宮恭迎兩殿並只用轎兒禁衛簇擁入內官家親王殿門恭迎親扶太上降輦至損齋進茶訖至淸燕殿看書畫玩器約午初刻後苑供進酥酒十色熬煮午正三刻就淩虛閣排當三盞後至蕚緑華堂看梅上進銀三萬兩會子十萬貫太上雲宮中無用錢處不須得再三奏請止受三分之一未初刻雪大下正是臈前太上甚喜謂官家云今年正欠些雪可謂及時卻甚好但恐長安有貧者上奏云已令有司比去歲倍數支散太上亦命提舉官於本宮支犒官會照朝廷之數命近侍進酒官裏上壽近臣獻詞云紫皇髙宴僊臺雙成戲擊璚苞碎何人爲把銀河水剪甲兵都洗玉樣乾坤八荒同色了無塵翳喜冰消太液暖融鳷鵲端門曉班初退聖主憂民深意轉鴻鈞滿天和气太平有象三宮二聖萬年千歲雙玉杯深五雲樓迥不妨頻醉看來不是飛花片片是丰年瑞太上大喜賜鍍金酒器二百兩細色段疋復古殿香羔法酒太后命本宮歌板色歌此曲進酒太上盡醉至更深宣轎兒入便門上親扶升輦還宮

淳熙九年八月十五日孝宗過徳壽宮起居上皇釣魚爲樂遂畱賞月宴香逺堂堂東有萬歲橋以白玉石爲之雕欄瑩徹上作四面亭皆新羅白木與橋一色大池十餘畆植千葉白蓮禦榻屏幾酒器俱用水晶南岸列女樂北列男樂月上簫韶齊作稍止上皇召小劉妃獨吹白玉笙霓裳中序時侍燕官開府曾覿進壺中天詞云素飆漾碧看天衢穩送一輪明月翠水瀛壺人不到比似世間秋別玉手瑤笙一時同色小按霓裳疊天津橋上有人偸記新闋當日誰幻銀橋阿瞞兒戱一笑成癡絕肯信羣僊髙宴處移下水晶宮闕雲海塵淸山河影滿桂冷吹香雪何勞玉斧金甌千古無缺上皇大喜曰從來月詞不曾用金甌事可謂新奇賜金束帶紫畨羅水晶碗上亦賜寶盞至一更五點還宮是夜西興亦聞天樂焉

淳熙十年八月十八日駕詣徳壽宮奉迎上皇觀潮先期浙江亭抓縛席屋五十間至是並用彩纈幕帟上皇至賜從官酒食並免侍班聽從便觀看先是澉浦金山都統司水軍五千人抵下江至是又命殿司新刺防江水軍臨安府水軍並行閱試軍船擺開西興龍山兩岸近千隻管軍官於江面分布五陣乘騎弄旗標舞刀如履平地點放五色煙炮滿江及煙收炮息諸般皆不見自龍山以下貴邸豪民彩幕綿亙二十餘里幾無行路西興一帶亦縛幕次彩繡照江有如鋪錦市井弄水者憎兒畱住等凡百餘人皆手持十幅彩旗蹈浪爭雄直至海門迎潮又有踏滚木水傀儡水百戲撮弄各呈伎藝上皇喜曰錢唐形勝天下所無上起奏曰江潮亦天下所獨宣諭侍官各賦酹江月一曲至晚呈上以吳琚爲第一其詞曰玉虹遙掛望靑山隱隱有如一抹忽覺天風吹海立好似春霆初發白馬淩空瓊鰲駕水日夜朝天闕飛龍舞鳯欝蔥環拱吳越此景天下應無東南形勝偉觀眞奇絕好是吳兒飛彩幟蹵起一江秋雪黃屋天臨水犀云擁看擊中流楫晚來波靜海門飛上明月兩宮賞賜無限至月上始還

淳熙十一年六月初一日車駕過宮太上命提舉傳旨盛暑請官家免拜至內殿起居太上令小內待扶掖免拜謝恩太后處亦免拜太上邀官裏便背兒至冷泉堂進早膳訖太上宣諭云今歲比常年熱甚上起答云伏中正要如此太上云今日且畱在此納涼到晚去或三省有緊切文字不妨就幄次進呈上領聖旨遂同至飛來峯看放水簾時荷花盛開太上指池心云此種五花同幹近伯圭自湖州進來前此未見也堂前假山修竹古松不見日色並無暑气後苑小廝兒三十人打息气唱道情太上云此是張掄所撰鼓子詞後苑進沆瀣漿雪浸白酒上起奏曰此物恐不宜多喫太上曰不妨反覺爽快上曰畢竟傷脾太上首肯因閒說宣和間公公每遇三伏多在碧玉壺及風泉館萬荷荘等處納涼此處涼甚每次侍宴𨿽極暑中亦著衲襖兒也命小內侍宣張婉容至淸心堂撫琴並令棊童下棊及令內侍投壺賭賽利物則劇官家進水晶提壺連索兒可盛白酒二斗白玉雙蓮杯柈碾玉香脫兒一套六个大金盆一面盛七寶水戲並宣押趙喜等教舞水族又進太皇后白玉香珀扇柄兒四把龍涎香數珠佩帶五十副眞珠香囊等物直至酉初還內

淳熙十二年三月二十六日車駕宿戒幸玉津園命下忽大雨有旨許從駕官帶雨具將曉有晴色已而天宇豁然待制洪邁進一詩歌詠其實云五更猶自雨如麻無數都人仰翠華翻手作云方悵望舉頭見日共驚嗟天公的有施生妙帝力堪同造物誇上苑春光無盡藏何須羯鼓更催花四月四日扈從詣景靈宮朝獻上賜和篇春郊柔緑徧桑麻小駐芳園覽物華應信吾心非暇逸頓回晴意絕咨嗟每思富庶將同樂敢務遊畋漫自誇不似華淸當日事五家車騎爛如花後二日兵部尙書宇文價內引上舉此詩曰洪待制用雨如麻字偶思得桑麻可押又其末句用羯鼓催花事故以華淸車騎答之價拱手稱賀

立春前一日臨安府進大春牛設於福寧殿庭及駕臨幸內官皆用五色彩杖鞭牛禦藥院例取牛晴以充眼藥余屬直合婆號管人都行首掌管預造小牛數十飾以彩旛雪栁分送殿合巨璫各以金銀錢彩段相酬是日賜百官春旛勝宰執親王以金余以金裹銀及羅帛爲之系文思院造辦各帶於襆頭之左入謝後苑辦造春盤供進及分賜貴邸宰臣巨璫翠鏤紅絲金雞玉燕備極珍巧每盤直萬錢學士院撰進春帖帝後貴妃夫人諸合各有定式絳羅金鏤華彩可觀臨安府亦鞭春開宴而邸第饋遺多效內庭焉胡浩然上郡守喜遷鶯云譙門殘月聽畫角曉寒梅花吹徹瑞日祥雲和風解凍靑帝乍臨東闕暖向土牛簫鼓天路珠簾髙掲最好是戴彩旛春勝披頭雙結奇絕開宴處珠履玳簮爼豆爭羅列舞袖翩躚歌喉縹緲壓倒栁腰鶯舌勸我應時納祜還把金鑪香爇願歲歲這一巵春酒長陪佳節

元夕禁中自去歲賞菊燈之後迆■﹝辶裏﹞試燈謂之預賞一入新正燈火日盛皆修內司諸璫主之於復古膺福淸燕明華等殿張掛及宣徳門梅堂三間臺等處臨時取旨起立鰲山燈品每以蘇燈爲最圈片大者徑三四尺皆五色琉璃所成山水人物花竹翎毛其後福州所進純用白玉晃耀奪目新安所進益奇圈骨悉皆琉璃號無骨燈禁中作琉璃燈山髙五丈人物皆爲機闗轉動如活結大彩樓貯之又於殿堂梁棟牕戶間爲湧壁作諸色故事龍鳯噀水蜿蜒如生前後設玉柵簾寶光花影不可正視僊韶疊奏聲聞人間殿上鋪連五琉璃合皆球文戲龍百花小牕間垂水晶簾流蘇寶帶交映璀璨中設禦座恍然如在廣寒水晶宮也至二鼓上乘小輦幸宣徳門觀鰲山擎輦者皆倒行以便觀賞香煙燈光薫照天地中以五色玉珊簇成皇帝萬歲四大字其上伶官奏樂下爲露臺百戱呈巧內人小黃門皆巾裹翠蛾效街坊淸樂宣喚市井舞隊及市食先是府尹預擇華潔善歌者伺於外至是隨宣進入妃嬪內人亦爭賞之數倍得直有一夕致富者宮漏旣深宣放煙火百餘架而駕始還

都市自舊歲孟冬駕回已有乘肩輿小女鼓吹歌舞日數十隊以供貴邸豪家之翫而天街茶肆酒館漸以羅列燈球等求售謂之燈市自此以後每夕皆然三橋等處客邸最盛燈火簫鼓每至四鼓日盛一日姜白石有詩云燈已闌珊月气寒舞兒往往夜深還只應不盡婆娑意更向街心弄影看又雲南陌東城盡舞兒畫金刺繡滿羅衣也知愛惜春遊夜舞落銀蟾不肯歸吳夢牕玉樓春云茸茸貍帽遮梅額金蟬羅剪胡衫窄肩輿爭看小腰身倦態彊隨閒鼓笛問稱家在東城陌欲買千金應不惜歸來困頓殢春眠猶夢婆娑斜趂拍深得其意態者也至節後漸有大隊如四國朝傀儡之類多至數百天府每夕差官點趣各給錢酒油燭多寡有差且使之南至升陽宮支酒燭北至春風樓支錢米終夕街坊鼓吹不絕士女羅綺如雲至五夜則京尹乘小轎諸舞隊次第簇擁前後連亙十數里錦繡塡委道路吏魁以大囊貯楮券凡遇小經紀人犒千百謂之買市至有黠者以小盤貯梨數片騰身出於稠人之中支請官錢數次者亦不禁也李篔房詩云斜陽盡處蕩輕煙輦路東風入管弦五夜好春隨步暖一年明月打頭圓香塵掠粉翻羅帶寶炬籠綃鬭玉鈿人影漸稀花露冷踏歌吹度晚云邊京尹幕次例占市西坊緊鬧分地蕡燭籸盆照耀如晝其前列荷校囚數人大書犯由云某人不合搶撲釵環挨搪婦女繼而行遣一二謂之妝燈其實皆獄內罪囚姑借以儆姦民耳又分委府僚以巡風燭及命都轄房使臣等分任地方以緝姦盜三獄亦張燈建淨獄道場多裝獄戶故事及陳列獄具邸第好事者如淸河張府蔣禦藥家開設雅戲煙火花邊水際燈燭燦然遊人士女縱觀則相迎酌酒而去又有幽坊深巷好事之家多設五色炮燈更自雅潔姜白石詩雲沙河云合無行處惆悵來遊路已迷卻入靜坊燈火空門門相似列蛾眉又雲遊人歸後天街靜坊陌人家未閉門簾裏垂燈照尊爼坐中嬉笑覺春溫或於小樓以人爲大影戲兒童歡呼終夕此類不可數也西湖諸寺惟三竺燈最盛往往有宮禁所賜貴璫所施者都人好奇亦往觀焉白石詩雲珠絡琉璃到地垂鳯頭銜帶玉交枝君王不賞無人進天竺堂深夜雨時街市婦女皆帶珠翠鬧蛾玉梅雪栁菩提葉燈球銷金合蟬貂袖項帕而衣尙白蓋燈月所宜也遊手浮浪軰或剪白紙爲蟬謂之夜蛾以棗肉炭屑爲丸系以鐵絲燃之名火楊梅以紙燈內置闗捩放地下以足沿街蹵轉之謂之滚燈以木爲格用彩帛制爲諸色行貨人物鋪面謂之六街三市燈飲食則乳糖糖粽圓子■﹝飠追﹞■﹝飠白﹞科斗粉豉湯水晶膾韮餅南北珍果皁兒糕宜利少橙圓子滴酥炮螺酪面玉消膏琥珀餳破麻酥灌糖酥藕龍纒蜜果糖蔥管糖十般香糖皆用鏤鍮妝花盤架車兒簇挿飛蛾紅燈彩盝叫歌喧塡幕次往往呼至前使之吟叫以酬其直白石詩雲貴客鉤簾看禦街市中珍物一時來簾前花架無行路不得金錢不肯回競以金盤鈿合簇釘遺之謂之市食合兒夜闌燈罷有小燈照路拾遺者謂之掃街遺鈿墮珥往往得之可謂奢之極矣亦東都遺風也

燈品蘇福爲冠新安晚出精妙絕倫有無骨燈用絹囊貯粟爲胎燒之及成去粟則渾然琉璃球也景物奇巧無比又爲大屏灌水轉機百物皆動趙忠惠守吳日嘗命制春雨堂五大間左爲汴京禦樓右爲武林燈市歌舞雜藝纎悉曲盡凡用千工外此有魫燈則刻鏤犀珀玳瑁以飾之珠子燈則五色珠爲网下垂流蘇或爲龍船鳯輦樓臺故事又皮燈旋鏤工巧五色妝鑾如影戲之法羅帛燈尢多或爲百花或細眼間以紅白琥珀萬眼羅者最奇外此又有五色■﹝虫葛﹞紙菩提葉者若沙戱影燈人物旋轉如飛又深閨巧娃剪紙爲燈尢爲精妙有以絹燈剪爲詩詞時寓譏誚及畫人物藏頭隠話及舊京諢語戲弄人物有貴邸競出新意以細竹絲編織加以彩飾可愛穆陵喜之令制百盞期限旣廹勢難卒成而內苑諸璫恥於不自已出思所以勝之遂以黃艸布剪縷加之點染與篾無異凡兩日百盞俱進禦矣

康伯可當髙宗時以詞章待詔金馬及慈寧歸養兩宮燕集伯可應制之作居多嘗於上元應制進瑞鶴僊云瑞煙浮禁苑正絳闕春回新正方半冰輪桂花滿溢花衢歌市芙蓉開徧龍樓兩觀見銀燭星球有爛捲珠簾盡日笙歌盛集寶釵金釧堪羨綺羅叢裏蘭麝香中正宜遊玩風柔夜暖花影亂笑聲喧鬧蛾兒滿路成團打隊簇著冠兒鬭轉喜皇都舊日風光太平再見髙宗覽之大喜賜金甚厚

二月二日宮中排辦挑菜禦宴先是內苑預備朱緑花斛下以羅帛作小卷書品目於上系以紅絲上植生菜薺花諸品俟宴酬樂作自中殿以次各以金箆挑之後妃皇子貴主婕妤及都知等皆有賞無罰以次每斛十號五紅字爲賞五黒字爲罰上賞則成號眞珠玉杯金器北珠箆環珠翠領抹次亦銀鋌酒器冠鋌翠花段帛龍涎禦扇筆墨定器官窯之類用此以資戱笑王宮貴邸亦多效之

仲春上旬福建漕司進第一綱臘茶名北苑試新皆方寸小銙進禦止百銙護以黃羅軟盝藉以靑篛裹以黃羅夾復巨封朱印外用朱漆小匣鍍金鎖又以細竹篾絲織笈貯之凡數重此乃雀舌水芽所造一銙直四十萬僅可供數甌之啜耳或以一二賜外邸則以生綫分解轉遺好事以爲奇玩茶之初進禦也翰林司例有品嘗之費皆漕司邸吏賂之間不滿欲則入鹽少許茗花爲之散漫而味亦漓矣禁中大慶賀則用大鍍金■﹝敝上瓦下﹞以五色韻果簇飣龍鳯謂之繡茶不過悅目亦有専工者外人罕知

禁中賞花非一先期內苑及修內司分任排辦凡諸苑亭榭花木妝點一新錦簾綃幕飛梭繡球以至茵褥設放器玩盆窠珍禽異物各務奇麗又命小璫內司列肆闗博珠翠花朶冠箆環繡段畫領花扇官窯定器孩兒戲具鬧竿龍船等物及有賣果木酒食餅餌蔬茹之類莫不備具悉效西湖景物起自梅堂賞梅芳春堂賞杏花桃源觀桃粲錦堂金林檎照妝亭海棠蘭亭修褉至於鍾羙堂賞大花爲極盛堂三面皆花石爲臺三層各植名品標以象牌覆以碧幕臺後分植玉繡球數百株儼如鏤玉屏堂中左右各列三層雕花彩檻護以彩色牡丹畫衣間列碾玉水晶金壺及大食玻璃官窯等瓶各簮奇品如姚魏禦衣黃照殿紅之類幾千朶別以銀箔間貼大斛分種數千百窠分列四面至於梁棟牕戶間亦以湘筒貯花鱗次簇挿何翅萬朶當中設牡丹紅錦地茵自中殿妃嬪以至內官各賜翠葉牡丹分枝鋪翠牡丹禦書畫扇龍涎金合之類有差下至伶官樂部應奉等人亦沾恩賜謂之隨花賞或天顏悅懌謝恩賜予多至數次至春暮則稽古登瀛堂賞瓊花淨侶亭紫笑淨香亭采蘭挑筍則春事已在緑陰芳艸間矣大抵內宴賞初坐再坐挿食盤架者謂之排當否則但謂之進酒

禁中避暑多禦復古選徳等殿極涼長松修竹濃翠蔽目層巒奇岫靜窈縈深寒濕飛空下注大池可十畆池中紅白菡蓞萬柄蓋園丁以瓦盎別種分列水底時易新者庶幾羙觀又置茉莉素馨建蘭麝香藤朱槿玉桂紅焦闍婆薝卜等花數百盆於廣庭鼓以風輪淸芬滿殿禦坐兩旁各設金盆數十架積雪如山紗廚後先皆懸掛伽蘭木眞蠟龍涎等香珠百餘蔗漿金碗珍果玉壺初不知人間有塵暑者也聞洪景盧學士嘗賜對於翠寒堂三伏中體粟戰栗不可久立上問故笑遣中貴人以北綾半臂賜之則境界可想矣

七夕前修內司進摩■﹝日侯﹞羅卜卓每卓三十枚大者至髙三尺或用象牙雕鏤或用龍涎拂手香制造悉用鏤金珠翠衣帽金銀釵釧佩環眞珠頭須及手中所執戲具皆七寶爲之各護以五色鏤金紗廚制閫貴臣及京府等處至有鑄金爲貢者官姬市娃冠花衣領皆以乞巧物爲飾焉

禁中中秋賞月有延桂排當如倚桂閣秋輝堂碧岑皆臨時取旨夜深天樂直徹人間禦街如絨綫蜜煎香鋪皆鋪設貨物誇多競好謂之歇眼燈燭華粲竟夕乃止此時浙江放一點紅羊皮小水燈數十萬盞浮滿水面粲如繁星或謂此乃江神所喜非徒事觀羙也

禁中例於八日作重九排當於慶瑞殿分列黃菊粲然眩目且點菊燈略如元夕內人樂部亦有隨花賞如前賞花例蓋賞燈之宴權輿於此自是日盛矣或於淸燕殿綴金亭賞橙橘遇郊祀則罷宴

十月禦前供進夾羅禦服臣僚服錦襖子夾公服授衣之遺意自是禦鑪日設火至明年二月朔止皇后殿開鑪節排當是月遣使朝陵如寒食儀都人亦出郊拜墓用綿球赭衣之類

冬至朝廷大會慶賀排當並元正儀而都人最重一陽賀冬車馬皆華整鮮好五鼓已塡擁雜沓於九街婦女小兒服飾華羙往來如霍山祠城隍諸廟炷香尢盛三日之內店肆罷市垂簾飲博謂之做節享先則用餛飩貴家求奇一器凡十餘色謂之百味餛飩

禁中賞雪禦明逺樓卽南木樓後苑進雪獅並以金鈴彩鏤爲飾且作雪花雪燈雪山之類及滴酥爲花及諸事件並以金盆盛進以供賞玩進雜煎品味如春盤餖飣羊羔兒酒以賜並於內藏庫支犒官劵數百萬以犒諸軍及令臨安府分給貧民或皇后殿別有支犒而貴家富室亦各以錢米犒鄰里之貧者

禁中以臈月二十四日爲小節夜三十日爲大節夜呈女童驅儺妝六丁六甲之類大率如夢華錄所載後苑修內司各進消夜果兒以大合簇飣凡百餘種如蜜煎下至花餳炒豆及玉器珠翠花朶犀象博戲之具銷金鬥葉諸色戲弄之物無不備具皆極纎巧又於其上作玉輅髙至三四尺悉以金玉等寶爲飾護以貼金龍鳯羅罩務以奇侈求勝一合之費不啻中人十家之產止資天顏一笑耳后妃諸合各進歲軸兒及珠翠百事吉利袋兒小樣金銀器皿並隨年金錢一百二十文旋亦分賜親王貴邸宰臣巨璫至於爆仗有爲果子人物等類不一而殿司所進屏風盡鐘馗捉鬼內藏藥綫爇放百餘奇巧不絕簫鼓迎春雞人警唱而玉漏漸移金門已啟矣

歲晚臈日賜親王宰執三衙從官內侍省及外閫前宰執等臈藥系和劑局造進及禦藥院特造辦銀合各一百兩以至五十兩三十兩各有差伏日暑藥亦同

行都官酒庫每歲淸明前開煮中秋前賣新先期諸庫呈樣點檢所所以呈府旣中擇日開沽以白布三丈餘掲竹竿頂題曰某庫選到酒匠某人醞造上等釀辣無比髙酒三五人扶之而行以鼓樂妓女雜技前導聮鑣穿市觀者如堵酒匠則新巾紫衣乘馬從之以府中所賞彩帛錢會銀碗駝負馬前謂之迎酒楊炎正詩云錢唐妓女顏如玉一一紅妝新結束問渠結束何所爲八月皇都酒新熟酒新熟浮蛆香十三庫中誰最彊臨安大尹索酒嘗舊有故事須迎將翠翹金鳯烏雲髻雕鞍玉勒三千騎金鞭爭道萬人看香塵冉冉沙河市琉璃杯深琥珀濃新翻曲調聲摩空使君一笑賜金帛今年酒賽眞珠紅畫樓突兀臨官道處處繡旗誇酒好五陵年少事豪華一斗十千誰復校黃金鑪下漫徜徉何曽見此大堤娼惜無顏公三十萬往醉金釵十二行又賽酒則往酹諸廟謂之乞利市髙九萬詩云賽罷祠山賽二郎酒行明日欲開張愚民可是多忘本香火何曾到杜康

都城自過收燈貴遊巨室皆爭先出郊謂之探春至禁煙爲最盛龍舟十餘彩旗疊鼓交午曼衍粲如織錦內有曾經宣喚者則錦衣花帽以自別於眾京尹爲立賞格競渡爭標內璫貴客賞犒無算都人士女兩堤駢集幾無置足地水面畫楫櫛比如鱗亦無行舟之路歌讙簫吹之聲振動逺近若遊之次第則先南而後北至午則盡入西泠橋裏湖其外幾無一舸矣弁陽老人有詞云看畫船盡入西泠閒卻半湖春色蓋紀實也旣而小泊斷橋十舫駢聚歌管喧奏粉黛羅列最爲繁盛橋上少年郎競縱紙鳶以相勾牽剪截綫絕者爲負此𨿽小技亦有専門爆仗起輪走綫之戲多設於此至花影暗而月華生始漸散去綘紗籠燭車馬爭門日以爲常張武詩云帖帖平湖印晚天踏歌遊賞錦相牽都城半掩人爭路猶有胡琴落後船

西湖競渡自二月八日爲始而端午尢盛是日畫舫齊開遊人如蟻龍舟六隻俱裝十太尉七聖二郎神雜劇飾以彩旗錦傘花籃鬧竿鼓吹之類帥守往一淸堂彈壓立標竿於湖中掛錦彩銀碗官楮以賞捷者有一小節級披黃衫靑帽挿孔雀尾乘小舟橫節杖聲喏取指揮次以舟回朝龍舟以彩旗招之諸舟鳴鑼鼓分兩翼逺近排列成行再以彩旗引之諸舟競發先至標所者取賞聲喏而退其餘犒錢而已吳子和賦喜遷鶯云梅霖初歇正綘色海橊爭開佳節角黍包金香蒲切玉是處玳筵羅列鬭巧盡輸年少玉腕彩絲雙結艤畫舫見龍舟兩兩波心齊發奇絕難畫處激起浪花翻作湖間雪畫鼓轟雷紅旗掣電奪罷錦標方徹望中水天日暮猶自珠簾髙揭棹歸晚載荷香十里一鉤新月

二月八日爲桐川張王生辰霍山行宮朝拜極盛百戲競集他如雜劇則曰緋緑社蹴球則曰齊云社唱賺則曰遏云社耍詞則曰同文社相撲則曰角抵社淸樂則曰淸音社射弩則曰錦標社花繡則曰錦體社使棒則曰英略社小說則曰雄辯社行院則曰翠錦社影戲則曰繪革社梳剃則曰淨髮社吟叫則曰律華社撮弄則曰云機社而七寶驀馬二會爲最玉山寶帶尺璧翠珠璀璨奪目而天驥龍媒絨韀寶轡競賞神駿好奇者至剪毛爲花艸人物廚行果局窮極肴核之珍有所謂意思作者悉以通艸羅帛雕飾爲樓臺故事之類飾以珠翠極其精致一盤至直數萬然皆浮靡無用之物不過資一玩耳奇禽則紅鸚白雀水族則銀蟹金龜髙麗華山之奇松交廣海嶠之異卉不可縷數莫非動心駭目之觀也若三月三日殿司眞武會三月二十八日東嶽生辰社會之盛大率類此

都下自十月以來朝天門內外競售錦裝新曆諸般大小門神桃符鐘馗狻猊虎頭及金彩縷花春帖旛勝之類爲市甚盛八日則寺院及人家用胡桃松子乳蕈柿栗之類作粥謂之臘八粥醫家亦多合藥劑侑以虎頭丹八神屠蘇貯以綘囊饋遺大家謂之臘藥至於饋歲盤盒酒擔羊腔充斥道路二十四日謂之交年祀竈用花餳米餌及燒替代作糖豆粥謂之口數市井迎儺以鑼鼓徧至人家乞求利市至除夜則比屋以五色錢紙酒果以迎送六神於門至夜蕡燭籸盆紅映霄漢爆竹鼓吹之聲喧闐徹夜謂之聒廳小兒女終夕博戲不寐謂之守歲又明燈牀下謂之照虛耗及貼天行帖兒財門於楣祀先之禮則或昏或曉各有不同如飲屠蘇百事吉膠牙餳燒木賣懵董等事率多東都之遺風焉守歲之詞𨿽多極難其選獨楊守齋一枝春最爲近世所稱詞云竹爆驚春競喧闐夜起千門簫鼓流蘇帳暖翠鼎緩騰香霧停杯未舉柰剛要送年新句應自賞歌淸字圓未誇上林鶯語從他歲窮日暮縱閒愁怎減劉郎風度屠蘇辦了迆■﹝辶裏﹞栁忻梅妬宮壼未曉早驕馬繡車盈路還又把月夕花朝自今細數

都民素驕非惟風俗所致蓋生長輦下勢使之然若住屋則動蠲公私房賃或終歲不償一鐶諸務稅息亦多蠲放有連年不收一孔者皆朝廷自行抱認諸項窠名恩賞有黃榜錢雪降則有雪寒錢久雨久晴則又有賑卹錢米大家富室則又隨時有所資給大官拜命則有所謂搶節錢病者則有施藥局童幼不能自育者則有慈幼局貧而無依者則有養濟院死而無殮者則有漏澤園民生何其幸歟

西湖遊覽志余卷三

●欽定四庫全書

西湖遊覽志余卷四

﹝明﹞田汝成撰

○佞幸盤荒

蔡京元長閩之仙遊人宋徽宗時爲翰林承旨附章惇臺諫攻之奪職提舉洞霄宮居杭州建第西湖酷極宏麗童貫以供奉官詣三吳訪書畫奇巧畱杭累月與京暱甚珍玩日逹禁中帝遂屬意於京不數年超至相位導帝淫奢朝政日攺靖康初金人陷汴京京盡以金寶泛巨艦來錢唐禦史孫廸等極詆其惡乃貶儋州死詔籍其家適毛逹可守杭州京門士也宻諭其家藏鏹巨萬故蔡氏之後不貧當蔡氏全盛時有士人夜遊被酒遇缺墻闌入園中花木繁茂徑術交錯望紅燈閃閃而來驚匿小亭有穴氈覆啟而窺之壯士伏其中見士人驚奔而去士人就隱焉已而燭漸近乃婦人十餘靚妝麗服俄趨亭上舉氈見生驚曰不是不是又一婦熟視曰也得也得執其手以行生不敢問引入洞房曲室羣飲交歡五鼓乃散士人憊倦不能行羣婦以巨篋舁而縋之墻外比曉匍匐而歸迹其所遇乃蔡太師花園也

京旣南遷中路有旨取所寵姬慕容邢武者三人以金人指名來索也京作詩以別云爲愛桃花三樹紅年年歲歲惹春風如今去逐他人手誰復尊前念老翁至潭州作詞云八十一年住世四千里外無家如今流落向天涯夢到瑤池闕下玉殿五回命相彤庭幾度宣麻止因貪此戀榮華便有如今事也京之父凖塟臨平山山爲駝形術家謂駝負重乃行遂作塔山頂以浙江爲帶水秦望爲案山何其雄也富貴旣極一旦顚覆幾於滅族俗師風水之說安足慿哉

秦檜會之江寧人靖康初金兵陷汴二帝北遷檜以禦史中丞從與其帥達蘭善倡割地之議達蘭乃縱之使與其妻王氏航海奔行在髙宗召見與議國事大奇之馴加褒用力主和議廷臣異已者輙逐之樞宻副使嶽飛屢言和議誤國檜殊憾之竟以誣死而趙鼎張浚胡銓皆貶錮終身紹興十五年賜檜第於望仙橋置箔場官吏以應付所需訖其死十九年營建不已初就第時詔百官往送酒中優人致誦語有參軍者裒衣誦檜功徳一伶以荷葉校椅從之恢語雜至賓歡旣洽參軍將就椅忽墜其襆頭乃總髮環爲雙疊勝伶指問曰此何環曰二勝環伶遽撲其首曰爾但坐太師椅請取恩澤二聖還且掉腦後可也一坐失色檜怒下伶獄杖殺之自是語禁始宻

檜女孫崇國夫人者方六七歲愛一獅貓亡之限令臨安府訪索逮捕數百人致貓百計皆非也乃圖形百本張茶坊酒肆竟不可得府尹曹泳因嬖人以金貓賂懇乃已

檜在相位頥指上下無敢弗從時都下貨壅乏見鏹市廛大哄府尹以聞檜笑曰易耳卽召文思院官未至促者絡繹奔而來諭之曰適得旨欲變錢法可鑄樣錢一緡進呈廢見鏹不用約翌午畢事院官唯唯而出召工爲之富家聞者盡出宿鏹市金粟物價大昻泉溢於市旣而樣錢上省寂無聞矣都堂左揆閣前有石橊每著實檜嘿數焉忽亡其二故不問一日將排燕忽顧左右取斧伐橊有親吏在傍曰橊實甚佳伐之可惜檜反訊曰汝盜吾橊吏叩頭伏罪其機械巧發如此

檜𨿽専恣然頗謹小嫌故髙宗不疑一日其子熺衣黃葛衫侍側檜命換之熺不諭檜瞪目曰可換白者熺言此葛貴賤通服檜曰我與汝卻不可服也蓋以其黃色逼上用耳

憲聖召檜夫人入禁中賜宴進淮靑魚憲聖顧問夫人曾食此否夫人對曰食此已久其魚視此更大容臣妾翌日供進蓋檜方秉權諸道諂奉踰於上貢也夫人歸急以語檜檜恚之曰夫人不曉事翌日遂易糟鯶魚大者數十枚以進憲聖笑曰我固道無此大靑魚夫人誤認耳

當檜用事時佞士盈庭引古今而頌功徳者例沐汲奨檜嘗建一徳格天閣朝士有賀啟曰在昔獨伊尹格於皇天到今微管仲吾其左袵檜喜超擢之有選人投詩曰多少儒生新及第髙燒銀燭照蛾眉格天閣上三更雨猶誦車攻復古詩檜卽與攺秩

胡忠簡銓旣以乞斬秦檜掇新州之禍直聲大振士夫惕禍無敢與立談者獨王盧溪廷珪詩而送之曰囊封初上九重闗是日淸都虎豹閒百辟動容觀奏牘幾人回首媿朝班名髙北斗星辰上身墮南州瘴海間豈待他年公議出漢廷行召賈生還檜聞之大怒流廷珪夜郎俄而檜死盧溪放回題詩驛壁云辰州更在武陵西每望長安信息稀二十年興縉紳禍一朝終失相公威外人初說哥奴病逺道俄聞逐客歸當日弄權誰敢指如今憶得姓依希

檜久擅權大誅戮以脇善類末年因趙忠簡之子汾以起獄謀盡覆張忠獻胡文定諸族棘寺奏牘上矣檜時已病坐格天閣下吏以牘進欲落筆署牘手顫而污亟命易之至再竟不能字其妻王在屏後搖手曰勿勞太師須臾檜僕於幾伏枕數日死獄事大解初汾就逮自分必死囑其家曰脫有恩言當饋食中寘肉笑靨一以爲信月餘無報日受慘酷求死不可得日正晝置之暗室仰絣之使視椽榱偶見屋上一竅如錢微有日影須臾轉射壁上成一反字蓋獄吏剪字障日爲報者汾解意亟承異謀遂得小挺惟數晷以待盡忽外致食滿槖皆笑靨汾泣曰吾約以一而今乃多如是殆紿我旣而獄吏皆來賀郎日脫械出則檜聲鐘給賻矣

檜之建第於望仙橋也備極宏麗其死也值天府開浚運河取土堆府門有人題詩曰格天閣在人何在偃月堂深恨亦深不向洛陽圖白髮卻於郿塢貯黃金笑談便解興羅織咫尺那知有照臨寂寞九原今已矣空餘泥濘積墻陰又楊廷秀宿牧牛亭秦太師墳庵詩云函闗只有一穰侯瀛館寧無再帝丘天極八重心未死臺星三點折方休只看壁後新亭策恐作栘中屬國羞今日牛羊上丘壠不知丞相更嗔不

檜有十客曹冠以敎孫爲門客王會以婦弟爲親客郭知建以離婚爲逐客吳益以愛婿爲嬌客施全以剸辧爲刺客李季以設醮奏章爲羽客龔金以治產爲荘客丁禩以出入其家爲狎客曹泳以獻計爲說客初止有此九客耳檜旣死葬於建康有蜀人史叔夜者懷雞黍號慟墓前其家大喜因厚遺之遂爲弔客以足十客之數

檜之秉軸屏塞人言蔽上耳目凡一時獻言者非誦檜功徳則訐人苛細以中傷善類稍渉國事恐觸忌諱率噤而不發僅論禁銷金鋪翠鹿胎冠之類耳晚年殘忍尢甚數興大獄又喜諛佞不避嫌疑張扶請檜乘金根車及檜封益國公又有乞置益國官屬及議九錫者檜聞之坦然不駭靜江有秦城驛知府呂願中賦秦城王气詩以媚檜得召京秩沈長卿芮煜共賦牡丹詩有寧令漢社稷變作莽乾坤之句爲鄰人所告編置化州趙令衿觀檜家廟口誦君子之澤五世而斬爲汪召錫所告下獄死至於開門受賂富敵王家外國珍奇死猶踵閾其子熺無日不鍜酒具治書畫特其細故耳

檜之當國也四方饋遺日至方務徳帥廣東爲蠟炬以眾香實其中遣馭卒持詣檜府厚遺主藏吏期必逹吏使俟命一日宴客吏曰燭盡適廣東方經略送燭一罨未敢啟檜命取用之俄而異香滿座察之則自燭中出也亟命藏其餘枚數之適得四十九呼馭卒問故則曰經略專造此燭供獻僅五十枚旣成恐不佳試爇其一不敢以他燭充數秦大喜以爲奉已之専也待方益厚

秦檜爲相久擅威福士大夫一言合意立取顯秩人懷速化之望故仕於朝者多不肯外遷有王仲荀者以滑稽遊公卿間一日坐秦府賓次朝士雲集待見稍久仲荀前白曰今日公相未出堂眾官久伺某有一小話願資醒困眾知其善謔爭竦聽之乃抗聲曰昔有一朝士出謁未歸有客投刺於門閽者告之以某官不在畱門狀俟歸呈稟客勃然發怒叱閽曰汝何敢爾凡人之死者乃稱不在我與某官厚故來相見獨無諱忌而敢以此言目之我必竢其來面白以治汝罪閽者拱謝曰小人誠不曉諱忌願官人寛之乃今朝士畱謁者例告如此若以爲不可當復作何語以謝客客曰汝官人旣出謁未回苐云某官出外去可也閽愀然蹙額曰我官人寧死卻是諱出外去三字滿座皆大笑仲荀出入秦門預褻客老歸建康以死秦𨿽煽語禍獨優容之蓋亦一吻流也

檜之欲殺嶽飛也於東牕下與妻王氏謀之王氏曰擒虎易縦虎難其意遂決後檜遊西湖舟中得疾見一人披髮厲聲曰汝誤國害民吾已訴天得請矣檜歸無何而死未幾子熺亦死王氏設醮方士伏章見熺荷鐵枷問太師何在熺曰在酆都方士如其言而往見檜與萬俟卨俱荷鐵枷備受諸苦檜曰可煩傳語夫人東牕事發矣

曹泳秦檜門客也監黃巖酒稅秩滿到部注闕上省檜押勅見泳姓名物色召見之熟視曰公檜恩家也泳恍然不知所答則又曰忘之耶泳曰昏忘實不省於何處遭遇太師檜入室有頃取小冊示泳使觀之首尾不記他事但有字一行曰某年月日某人錢五千曹泳秀才絹二疋蓋檜微時遊索富家得五千求益不可泳時爲館客探囊中得二絹曰此吾束脩之餘也今舉以遺子旣別不相聞𨿽知檜貴震天下不謂其卽秦秀才也泳曰不意太師乃能記憶微賤如此檜曰公眞長者命其子孫出拜之俾以上書易文資驟用之至戶部侍郎知臨安府晚年檜有異志泳實預其宻謀檜病髙宗臨視之已不能言懷中出一札乞以其子熺代輔政上視之無語旣出呼幹辦府事者問何人爲此則以泳對遂命勒停安置新州

韓侂冑昻夫魏忠獻王琦曾孫也孝宗崩光宗疾不能執喪寧宗在嘉邸丞相趙汝愚議擁立而憲聖皇太后居慈福宮莫可闗白侂冑雅善慈福內侍因內侍以宻啟太后太后許之汝愚乃立寧宗侂冑以定策功希望節鉞汝愚不許知閣劉弼勸汝愚曰此事侂冑不爲無功亦須稍疏官職而朱熹亦勸汝愚當厚賞以酬其勞弗使預政汝愚爲人疏直謂侂冑易制不以爲慮侂冑遂怨望內交宮掖外比姦邪謀傾汝愚而難其名問於京鏜鏜曰彼宗姓也誣以謀危社稷則一网打盡矣侂冑然之乃諷右正言李沐奏汝愚以同姓居相位將不利於社稷汝愚遂罷相設僞學之禁貶謫朱熹等五十九人趙從道有詩云慶元宰相事紛紛說著令人暗斷魂好聽當時劉弼語分些官職與平原劉一淸詩云齋壇一鉞底須慳坐見諸賢散似煙不使慶元爲慶曆也由人事也由天

侂冑旣進太師封平原郡王欲立奇功以自固乃倡恢復之議舉兵北伐金人分道南侵鎭兵屢敗侂冑懼遣使請和金人不許第索啟釁之首侂冑大怒用兵益急蜀口漢淮之民死者不可勝計中外憂惶禮部侍郎史彌逺與皇子榮王謀誅侂冑楊皇后亦從中力請乃得宻旨侂冑陳自彊皆罷相仍令夏震以兵押出國門是夕乃侂冑四夫人誕辰張功甫移庖大燕至五鼓方散沈醉幾不可起幹辦府事周筠以片紙投入云聞外間有警不佳乞閉閣門免朝侂冑怒曰誰敢如此至再三皆不従乃盥櫛服瑞香畨羅衣一襲登車而往則殿司軍圍繞府第矣而侂冑猶未知也夏震呵止於途擁至玉津園側擊殺之命臨安府函其首詣金人求和建陽劉淮爲之詩云寶蓮山下韓王府郁鬰沈沈深幾許主人飛頭去和敵緑戶雕窓鎖風兩九世公卿一朝覆太師冝誅魏公辱後車不悟有前車兀突眼中觀此屋髙九萬詩云拂曉官家簿錄時未曾吹徹玉參差傍人不忍聽鸚鵡猶向金籠喚太師

開禧北伐侂冑之寡謀浪戰固可罪矣至函其首以求和何其謬也善乎寧宗有言恢復豈非美事但不量力耳有爲詩云自古和戎有大權未聞函首可安邊生靈肝腦空塗地祖父魂讎共戴天晁錯已誅終叛漢於期未遣尙存燕廟堂自謂萬全策卻恐防秋未必然

侂冑旣逐趙忠定至衡州而暴卒或謂中毒云太學生敖陶孫賦詩於三元樓壁云左手旋乾右轉坤如何羣小恣流言狼胡無地居姬旦魚腹終天弔屈原一死固知公所欠孤忠幸有史長存九泉若遇韓忠獻休說如今有末孫陶孫方縱筆飲未一二行壁已舁去陶孫知必爲韓所廉頃之捕者至矣急更衣持酒具下樓與捕者交臂問敖上捨在否對曰方酣飲亟亡命走閩侂冑敗乃登第一

侂冑有愛姬小故被譴錢唐令程松壽亟召女儈以八百千市之舍之中堂旦夕夫婦上食事之甚謹姬惶恐莫知所由居數日侂冑意解復召之知爲程所市矣大怒松壽聞之亟上謁獻之曰頃有郡守辭闕者將挾市去外郡某忝赤縣恐忤鈞顏故爲王匿之舎中耳侂冑意猶未平姬旣入具言松壽謹待禮侂冑大喜卽日躐除太府寺丞旬遷監察禦史踰年進右諫議大夫猶怏怏不滿乃更市一羙人獻之名曰松壽侂冑追問之曰柰何與大諫同名答曰欲使賤名常逹鈞聽耳侂冑憐之卽除同知樞宻院事

侂冑有四妾皆郡夫人其三夫人號滿頭花新進者號四夫人尢寵幸通籍宮中慈明常詔入賜坐四夫人卽與慈明偶席其次有十婢均寵有獻北珠冠四枚者侂冑喜以遺四夫人十婢者皆慍曰等人耳我軰不堪戴耶侂冑患之時趙師■﹝罒幸廾﹐上中下﹞以列卿守臨安聞之亟出十萬緡市北珠冠十枚瞰侂冑入朝獻之十婢者大喜分持以去侂冑歸十婢咸來謝翌日都市行燈十婢皆頂珠冠而出觀者如堵歸語侂冑曰我軰得趙大卿光價十倍王何吝酬一官耶侂冑許之遂進師■﹝罒幸廾﹐上中下﹞工部侍郎侂冑又嘗與客飲南園師■﹝罒幸廾﹐上中下﹞與焉過山莊竹籬茅舎曰此眞田舍景但欠雞鳴犬吠耳少焉有犬嘷叢薄間視之乃師■﹝罒幸廾﹐上中下﹞也侂冑大悅益親愛之太學諸生有詩曰堪笑明廷鴛鷺甘作村庒犬雞一日冰山失勢湯燖鑊煮刀刲

侂冑用事十四年威行宮省權震■﹝宀禹﹞內嘗鑿山爲園下瞰宗廟出入宮闈無度孝宗疇昔思政之所偃然居之老宮人見之往往垂涕顏棫艸制言其得聖之淸易祓撰答詔以元聖褒之四方投書獻頌者謂伊霍旦奭不足以儗其勲有稱爲我王者余嚞請加九錫趙師■﹝罒幸廾﹐上中下﹞乞置平原郡王府官屬侂冑皆偃然當之籍沒之晨放逐羣婢願認父母者聽以身首服飾去市人利其物詐稱某妾父母者闐哄門巷或牽裾攬臂而往發其家藏斥賣之敗衣破絮亦各分包往往有金珠裹匿蓋諸婢將挈之以爲逃計者慈明以四夫人偶坐之憾特命京兆杖一百而遣之流其嗣子於沙門島

侂冑在慶元初其弟仰冑爲知合門事頗幹朝政時人謂之大韓小韓求快捷方式者爭趨之一日內燕優人有爲衣冠到選者自敍履歷材藝應得羙官而畱滯銓曹徘徊浩嘆又爲日者獘帽持扇過其旁邀談庚甲問得祿之期日者厲聲曰君命甚髙但財帛宮宜破若欲小可先見小寒更望大成必見大寒優蓋以寒爲韓也侍燕者皆縮頸匿笑

侂冑當軸黜降朝紳權移人主時有天族就試南宮者題詩客邸云蹇衛衝風怯曉寒也隨舉子到長安路人莫作親王看姓趙如今不似韓

侂冑嘗以冬月攜家遊西湖徧覽南北兩山之勝末乃置宴南園族子判院與焉有獻牽絲傀儡爲土偶負小兒者名爲迎春黃胖韓顧族子曰汝名能詩可詠之卽賦一絕云腳踏虛空手弄春一人頭上要安身忽然綫斷兒童手骨肉都爲陌上塵侂冑怫然不終宴而歸未幾禍作

侂冑爲南海尉延一文士作館客旣別音問不通後侂冑當國嘗思其人一日忽上謁蓋已攺名登第數年矣一見歡甚館遇殷厚嘗夜闌酒罷侂冑屏左右促膝問曰某謬當國柄外間議論如何其人太息曰平章家族危如絫卵尙復何言侂冑愕然問故對曰是不難知也椒殿之立非出於平章則椒殿怨矣皇子之立非出於平章則皇子怨矣賢人君子自朱熹彭龜年趙汝愚而下斥逐貶死不可勝數則士大夫怨矣邊釁旣開三軍暴骨孤兒寡婦泣聲相聞則三軍怨矣並邊之民死於殺掠內地之民死於科需則四海萬姓之民怨矣叢是眾怨平章何以當之侂冑黙然久之曰何以教我其人辭謝再三固問乃曰僅有一策主上非心黃屋若急建靑宮開陳三聖家法爲揖遜之舉則皇子之怨可變而爲恩椒殿退居徳壽𨿽怨無能爲矣於是輔佐新君渙然與海內更始曩時諸賢死者贈卹生者召擢遣使聘敵釋怨請和以安邊境優犒諸軍厚卹死士除苛解嬈盡去軍興無名之賦與百姓更始然後選擇名儒遜以相位乞身告老爲緑野之遊則易危爲安轉禍爲福或者其庻幾乎侂冑猶豫不能決欲畱其人處以掌故其人力辭竟去未幾禍作

侂冑封平原郡王而官太師一時獻佞者皆稱師王時參知政事錢象祖嘗諌用兵與侂冑有隙史彌逺遂與合謀旣得罷相之旨遂私謀批殺之寧宗實不知也都下爲之語曰釋伽佛中間坐胡漢神立兩旁文殊普賢自鬭象祖打殺師王聞者絕倒

陳自彊爲侂冑童子時師侂冑當國自彊至臨安待選欲見無以自通其僦居主人出入侂冑家爲入言之一日侂冑召自彊比至則從官畢集侂冑設褥於堂延自彊升坐再拜次召從官入同坐皆局蹐莫敢居上侂冑徐曰陳先生老儒汨沒可念坐客唯唯明日交章薦之卽拜太學錄未踰年三遷爲祕書郎旣入館攺右正言月餘拜諌議大夫禦史中丞旬日遂僉書樞宻院事明年參知政事又明年知樞宻院事侂冑進太師自彊拜右丞相嘗語人曰自彊惟一死以報師王每稱侂冑曰恩王恩父稱蘇師旦爲叔稱書吏史逹祖爲兄嘉泰元年臨安大火自彊所積一夕煨燼侂冑遂遺之萬緡執政列郡聞之皆有所助不數月得六十萬緡更倍所焚之數及侂冑敗竄自彊於永州死

蘇師旦者平江書吏也爲韓侂冑腹心以姦計歸誠於侂冑侂冑愈益暱之嘗以窘乏求金詣侂冑侂冑初不知其受諸將之賂動以億萬時時捐貲助之及江上軍敗詞連師旦受賂尺牘具存侂冑大怒竄師旦海上及侂冑敗取斬於臨安籍其家得金箔金二萬九千二百五十片金錢六十辮馬蹄金一萬五千七百二十兩瓜子金五斗生金羅漢五百尊各長二尺五寸金酒器六千七百三十兩釵釧金一百四十三片金束帶一十二條他物稱是以一隅之地幸臣黷貨如此侂冑所積應且數倍國安得不亡哉

蘇師旦將建節學士顏棫莫子純皆莫肯當制易祓彥章爲樞宻院檢詳文字師旦爲都承旨祓與之暱欣然願任責遂以國子司業兼兩制竟爲師旦艸麻極其諛佞至用前人舊對所謂有文事有武備無智名無勇功者蓋以孔子比之子房不足道也旣宣布物論嘩然亟擢祓左司諌諸生爲之語曰陽城毀裴延齡之麻由諫官而下遷於司業易祓艸蘇師旦之制由司業而上擢於諫官旣而韓誅蘇得罪祓遂逺貶

西湖遊覽志余卷四

●欽定四庫全書

西湖遊覽志余卷五

﹝明﹞田汝成撰

○佞幸盤荒

史彌逺丞相浩之子鄞人也初浩與覺長老善問覺曰和尙與我孰好覺見其堂奧簾幙羅綺爛盈粉黛環列漫曰丞相富貴好老僧何敢比也旣自省曰此念一差積歲蒲圑工夫盡廢終當墮落泥滓一日浩坐廳上儼然見覺突入堂中使人往寺廉之則報覺死矣茶頃浩後院弄璋浩黙然知爲覺也遂以覺爲小名及長名之曰彌逺彌逺當寧宗朝韓侂冑以用兵起釁中外憂恚彌逺遂上疏力詆帝嘉之尋又贊廢濟王立理宗理宗徳之寵任日劇相兩朝二十六年權震海內時有人作詩規之者曰前身元是覺闍黎業障紛華總不迷到此更須睜隻眼好將慧力運金鎞

寧宗無子選太祖之後貴和爲太子更名竑封濟國公貴誠爲邵州防禦使嗣沂王竑好鼓琴史彌逺買羙人善鼓琴者納之竑而厚撫其家使瞰竑動息羙人知書慧黠竑嬖之時楊后専國政彌逺用事久宰執侍從臺諫藩閫皆所引薦莫敢誰何權勢薫灼竑心不能平嘗書楊后及彌逺事於幾上曰彌逺決配八千里又嘗觀宮壁輿地圖指瓊崕曰他日置史彌逺於此又嘗呼彌逺爲新恩以他日非新州卽恩州也彌逺聞之大懼思以處竑而竑不知一日彌逺爲其父浩飯僧淨慈寺與國子學錄鄭淸之登慧日閣屏人語曰皇子不堪荷負聞後沂邸者甚賢今欲擇講官君其善訓導之事成彌逺之坐卽君之坐也淸之敬諾乃以淸之爲教授淸之曰教貴誠爲文又購髙宗禦書俾習之淸之上謁彌逺卽以貴誠詩文翰墨呈之譽不容口彌逺嘗問淸之曰吾聞皇叔之賢己熟大要畢竟如何淸之曰其人之賢更僕不能數然一言以斷之曰不凡彌逺頷之再三意益決乃日媒蘗竑失言於帝覬帝廢竑而立貴誠帝不悟其意

寧宗在疾彌逺矯詔立貴誠爲太子更名昀遣鄭淸之往告貴誠以將立意貴誠黙不應淸之曰丞相以淸之從遊之久故使布心腹足下不答以一語則淸之將何以復命於丞相貴誠始拱手徐言曰紹興老母在淸之以告彌逺益相與嘆其不凡及帝崩彌逺遣皇后兄子谷石以廢立事白後後不可曰皇子竑先帝所立豈敢擅變谷等一夜七往返後終不許谷等乃泣拜曰內外軍民皆己歸心不立禍變必生楊氏無噍類矣後黙然良久曰其人安在彌逺卽於宮中遣快行宣昀令之曰今所宣是沂王府皇子非萬歲巷皇子茍誤則汝曹皆處斬皇子竑時聞帝崩跂足以需宣召久不至乃屬目墻壁間見快行過其府而不入疑焉已而擁一人徑過天暝不知爲誰甚惑之昀入宮見後後拊其背曰汝今爲皇子矣彌逺引昀至柩前舉哀畢然後召竑竑聞命卽赴至則所過宮門禁衛輙拒其從者彌逺亦引竑至柩前舉哀畢引出惟殿帥夏震守之遂召百官立班聽遺制則引竑就舊班竑愕然曰今日之事我豈當仍在此班震紿之曰未宣制己前當在此宣制後乃卽位耳竑以爲然已而遙見殿上燭影中已有人在禦座則昀已卽位矣宣制畢閣門宣贊呼百官拜舞賀新皇帝卽位竑不肯拜夏震捽其背下拜遂稱遺詔以竑爲開府儀同三司進封濟陽郡王

濟王旣廢寓居霅城寶慶元年潘壬潘丙謀立王率亡命數十人夜入城至邸聲言義舉推戴王聞變易服匿水竇中久而得之擁至州治旋往東嶽行祠取龍椅置廳事以黃袍加之王號泣不從脇之以刃不得已與之約曰能弗傷太后與官家否眾許諾乃假淮閫李全揭榜州門稱兵二十萬逺近震動比曉則執兵者皆太湖漁人巡司弓卒而已王知謀不成乃與州將勒兵剿之變聞調兵至則賊已就誅矣史彌逺遣人慰王且以醫來投藥鴆之九竅流血而死嗣是數見怪彌逺懼爲之攺塟且作佛事超度之

彌逺之比周於楊后也出入宮禁外議甚嘩有人作詠云詞譏之云往來與月爲儔舒捲和天也蔽及廢濟王而殺之也甚寃劉克荘有詩譏之云楊栁春風丞相府梧桐夜雨濟王家當其時權勢赫烜引布憸壬李知孝梁成大等爲之鷹大搏擊善類士流無恥者多以鑽刺進秩宮宴時有伶人執拳石以大鑽鑽之久而不入嘆曰鑽之彌堅一伶遽撲其首曰汝不去鑽彌逺卻來鑽彌堅可知道鑽不入也舉座弁栗翌日彌逺杖伶人而出之境又蜀閫大宴有優爲衣冠者數軰皆稱爲孔門弟子相與言吾儕皆選人遂各言其姓曰吾爲常從事吾爲於從政吾爲吾將仕吾爲路文學別有二人出曰吾宰予也夫子曰於予與攺可謂僥幸其一曰吾顏回也夫子曰回也不攺其人憤然曰吾爲四科之首而不攺汝何爲獨攺宰予曰吾鑽遂攺汝何不鑽回曰吾非不鑽而鑽彌堅耳曰汝之不攺宜也何不鑽彌逺乎

彌逺死已久一夕其家聞叩門聲曰丞相歸舉家駭匿比入門燈轎紛紜升堂卽席子婦皆出羅拜訊慰平生歷歷囑家事索紙筆題詩云冥路茫茫萬里云妻孥無復舊爲羣早知泡影須臾事悔把恩讎抵死分

丁大全子萬鎭江人當理宗初以戚裏婢壻夤緣取寵謟事內侍盧允升董宗臣拜左正言劾丞相董槐章未下大全夜半調隅兵百餘人露刃圍槐第以臺牒驅廹之出紿令輿槐至大理寺欲以此恐之須臾出北闗棄槐嘂呼而散槐徒步入接待寺罷相之命始下自是志气益驕傲尋拜右丞相太學生陳宗等上書訟大全姦邪罷相謫貴州竄藤州墜水死謝鳴治鐸有夜半檄歌一首蓋詠大全事也云國威重空頭勑權姦橫夜半檄豈不聞古來忌器不投鼠堂陛陵夷毋乃爾南風不競北風剛不用臯亭怨降璽

大全罷吳潛代爲相爲人豪雋其兄弟多以附麗登庸賈似道與潛有隙遂爲飛謡於上曰大蜈公小蜈公盡是人間業毒虫夤緣攀附百虫叢若使飛天能食龍語聞罷潛謫循州中毒死

賈似道師憲臺州人少落魄遊博會其姊有寵於理宗嘗慿髙見湖中燈火語左右曰此必似道也詢之果然十數年超至相位人有作詩云收拾乾坤一擔擔上肩容易下肩難勸君髙著擎天手多少旁人冷眼看未幾元兵南侵至鄂州拜似道左丞相禦之會寧宗崩似道請和元人許之兵解遂上表以肅淸聞帝以其有再造功寵用日盛似道乃使門客廖瑩中翁應龍等撰福華編以紀鄂功賜第葛嶺大小朝政就決館中宰執充位而已當時爲之語曰朝中無宰相湖上有平章

度宗時襄陽受圍者三年矣帝一日問曰襄陽久困柰何似道對曰北兵已退陛下安得此言帝曰適聞女嬪言之似道詢得其人誣以他事賜死自是無人敢言及邊事者日坐葛嶺取舊宮人及娼尼淫戲無晝夜惟故博徒得闌入人無敢窺其第者嘗與羣妾踞地鬭蟋蟀所狎客撫其背曰此平章軍國重事耶嘗作半閒亭以停雲水道人每治事畢則入亭中打坐有佞人上糖多令詞大稱其意其詞曰天上謫星班靑牛度闗幻出蓬萊新院宇花外竹竹邊山軒冕倘來間人生閒最難算眞閒不到人間一半神仙先占取畱一半與公閒

似道欲行富國彊兵之策是時劉良貴爲都曹尹天府吳勢卿餉淮東入爲浙漕遂交贊公田事欲先行之浙右候有端緒則諸路仿行之於是以官品限田立回買派買之目民間騷然有爲詩云襄陽累載困孤城豢養湖山不出徵不識咽喉形勢地公田枉自害蒼生其後又立推排打量之法白沒民產有人作詩云三分天下二分亡猶把山川寸寸量縱使一丘添一畆也應不似舊封疆又有作沁園春詞云道過江南泥墻粉壁右具在前述何縣何鄕裏住何人地佃何人田气象蕭條生靈憔悴經界從來未必然惟何甚爲官爲已不把人憐思量幾許山川況土地分張又百年西蜀巉巗云迷鳥道兩淮淸野日警狼煙宰相弄權姦人罔上誰念干戈未息肩掌大地何須經理萬取千焉樞宻使文及翁作百字令詠雪以譏之云沒巴沒鼻煞時間做出漫天漫地不問髙低並上下平白都教一例鼓弄滕六招邀巽二隻恁施威勢識他不破至今道是祥瑞最苦是鵝鴨池邊三更半夜誤了吳元濟東郭先生都不管挨上門兒穏睡一夜東風三竿紅日萬事隨流水東皇笑道山河原是我的

禦史陳伯大奏立士籍似道毅然行之凡應舉及免舉人州縣給歷一道親書年貌世系及所肄業於歷首執以赴舉過省參對筆迹異同以防僞濫時人有詩譏之云戎馬掀天動地來襄陽城下哭聲哀平章束手全無策卻把科場惱秀才又有爲沁園春詞云國步多艱民心靡定誠吾隠憂嘆浙民轉徙怨寒嗟暑荊襄死守閱歲經秋敵未易支人將相食識者深爲社稷羞當今亟出陳大諫筯借畱侯迂闊爲謀天下士如何可籍收況君能堯舜臣皆稷契世逢湯武業比伊周政不必新貫宜仍舊莫與秀才做盡休勸吾元老廣四門賢路一柱中流又詞云士籍令行條件分明逐一排連問子孫何習父兄何業明經詞賦右具如前最是中間娶妻某氏試問於妻何與焉鄕保舉那當著押開口論錢祖宗立法於前又何必更張萬萬千算行闗攺會限田放糴生民凋瘁膏血俱脧只有士心僅存一脈今又艱難最可憐誰作俑陳堅伯大附勢専權

似道令人販鹽百艘至臨安賣之太學生有詩云昨夜江頭長碧波滿船都載相公鹺𨿽然要作調羹用未必調羹用許多

似道居湖上一日倚樓閒眺諸姬皆從有二人道裝羽扇乘小舟遊湖登岸一姬曰羙哉二少年似道曰汝願事之當畱納聘姬笑而不言逾時令人捧一合喚諸姬至前曰適一爲某姬受聘啟視之乃姬之首也諸姬股栗

似道一日招馬廷鸞葉夢鼎飲行令舉一物與人還詩一聯似道云我有一局棋付與棋師棋師得之予我一聯詩自出洞來無敵手得饒人處且饒人廷鸞云我有一竿竹付與漁翁漁翁得之予我一聯詩夜靜水寒魚不食滿船空載月明歸夢鼎雲我有一張犂付與農夫農夫得之予我一聯詩但存方寸地畱與子孫耕似道不悅而罷

似道臥治湖山母猶在養每歲八月八日似道生辰四方善頌者以數千計悉俾翹館謄考以第甲乙一時傳誦爲之紙貴然皆讇辭囈語耳陳惟善寶鼎詞云神鰲誰斷幾千年再乾坤初造算當日枰棋如許爭一著吾其衽左談笑頃又十年生聚處處豳風葵棗江如鏡楚氛餘幾猛聽甘泉捷報天衣細意從頭補爛山龍華虫黼藻宮漏永千門魚鑰截斷紅塵飛不到街九軌看千貂避路庭院五侯深鎖好一部太平六典一一周公手做赤舄繡裳消得道斑斕衣好盡龎眉鶴髮天上千秋難老甲子平頭才一過未說汾陽考看金盤露滴瑤池龍尾放班回早廖瑩中木蘭花慢云請諸君著眼來看我福華編記江上秋風鯨漦漲雪鴈徼迷煙一時幾多人物只我公只手護山川爭覩階符瑞象又扶紅日中天因懷下走奉櫜鞬磨盾夜無眠知重開宇宙活人萬萬合壽千千鳬鷖太平世也要東還赴上是何年消得淸時鐘鼓不妨平地神僊陸景思甘州歌云滿淸平世界慶秋成看看斗米三錢論從來活國論功第一無過丰年辦得閒民一飽餘事笑談間若問平戎策微妙難傳玉帝要畱公住把西湖一曲分入林園有茶鑪丹竈更有釣魚船覺秋風未曾吹著但砌蘭長倚北堂萱千千歲上天將相平地神仙趙從槖陂塘栁云指庭前翠雲金雨霏霏香滿仙宇一淸透徹渾無底秋水也無流處君試數此樣襟懷頓得乾坤住閒情半許聽萬物氤氳從來形色每向靜中覷琪花路相接西池壽母年年弦月時序荷衣菊佩尋常事分付兩山容與天證取此老平生可向靑天語瑤巵緩舉要見我何心西湖萬頃來去自鷗鷺郭居安聲聲慢云捷書連晝甘雨灑通宵新來喜沁堯眉許大擔當人間佛力須彌年年八月八日長記他三月三時平生事想祗和天語不道人知一片閒心鶴外被乾坤系定虹玉腰圍閻闔云邊西風萬籟吹齊歸舟更歸何處是天教家在蘇堤千千歲比周公多个彩衣且侑以儷語雲彩衣宰輔古無一品之曾參衮服湖山今有半閒之姬旦所謂三月三者蓋頌其庚申蘋艸坪之捷而歸舟乃舫齋名也賈大喜旣而語客曰此詞固佳然失之太俳安得有著彩衣周公乎

似道嘗於湖中作絕句云寒食家家挿栁枝畱春春亦不多時人生有酒須當醉靑塜兒孫幾个悲殆所謂朝不謀夕者寧復有經國之逺猷哉

似道少時嘗馳馬遊湖山小憩棲霞嶺下遇一布裘道人瞪視曰官人可自愛重將來不在韓魏公下似道意其見侮不顧而去旣而醉博平康至於敗面他日復遇道人頓足驚嘆曰可惜可惜天堂已破必不令終後果悉驗

似道開閫日有桃符一聯云笑迎珠履三千客坐擁貔貅百萬兵人皆稱羨一客獨嘆曰若是則客居主位矣何不曰坐擁貔貅兵百萬笑迎珠履客三千賈大喜厚贈與之他若威行塞北幾千里春滿淮南第一州陽春膏兩三千里明月香風十二樓皆門客所謟獻也

似道有異志遇一拆字者以杖畫地作奇字拆字者曰相公之志不諧矣道立又不可道可又不立似道黙然禮遣之恐事泄使人害諸途

徳佑元年正月詔似道綂軍行邊先是似道屢請出師陰嗾臺臣畱己以爲師臣一出顧襄未必及淮顧淮未必能及襄不若居中以運天下於是帝謂似道曰師相豈可一日離左右耶呂文煥遂以襄陽降元似道言於帝曰臣始發請行邊陛下不之許向使早聽臣出當不至此至是上表出師次魯港元兵蔽江而下夏貴孫虎臣皆無鬭志阿珠遣人掠宋舟大呼曰宋軍敗矣虎臣遽過其妾舟眾見之讙曰步帥遁矣宋師大亂舳艫簸蕩乍分乍合溺死者不可勝數似道倉惶召夏貴計事頃之虎臣至撫膺哭曰吾兵無一人用命貴微笑曰吾嘗血戰當之似道曰計將安出貴曰諸軍已膽落吾何以戰師相惟有入揚州招潰兵迎駕海上吾當以死守淮西耳言畢貴卽解舟去夜四鼓似道擊鑼退師諸軍皆潰似道與虎臣單舸奔還揚州堂吏翁應龍以都督府印奔還臨安明日潰兵蔽江而下似道使人登岸揚旗招之莫有應者或使惡語慢罵之似道乃檄列郡如海上迎駕已而姜才收兵至揚州元師乘勝東下矣

似道旣敗事聞臺臣交章攻之詔曰大臣具四海之瞻罪莫大於誤國都督專閫外之寄律尢重於喪師告九廟以奉辭詔羣工而聽命具官似道小才無取大道未聞昔相穆陵徒以邊將而自詭逮事先帝又以國事而自専謂宜開誠布公以扶皇極並謀合智以盡輿情乃恣行胸臆不卹人言以吏道沮格人材以兵術剸裁機務括田之令行而農不得耕於野榷利之法變而旅不願出其途矧當任閫之馳驅不度戎事之緩急戰功曠歲而不舉兵事愒日而不修纎悉於文法之搜求闊略於邊政之急切遂令飲馬倐渡長江乃者抗表出師請身戡難人方期以孔明之志朕亦望以裴度之功謂當纓冠而疾趨何爲奉頭而鼠竄遂致三軍解體百將離心彼披甲之謂何乃聞聲而奔潰孟子曰吾何畏彼左氏曰我不成夫社稷之勢綴旒是誰之過縉紳之言切齒罪安得辭姑示薄罰俾爾奉祠於戲膺戎狄懲荊舒無復周公之望放驩兜殛伯鯀尙寛虞典之誅可罷平章軍國重事都督諸路軍馬頃之謫髙州團練使先是似道嘗夢術者言平章不利姓鄭人故朝士鄭姓者多摧抑之武學生鄭虎臣素見憎於似道廷議遂以虎臣爲押送官似道瀕行置酒飲虎臣言前夢且祈哀芘虎臣微笑而已途中備加窘辱及抵淸漳似道泣曰夜夢不祥離此恐無生理漳守趙分如者似道門客也宴虎臣欲請似道偶坐虎臣不許似道亦固讓不敢當口稱天使惟謹分如察虎臣有殺似道意挑之曰天使今日押團練至此想無生理曷令速殞無受許多苦惱虎臣笑曰便是這物事受得許多苦惱好死不死明日促之行離城五里小憩木綿庵似道知不可免乃服腦子踞虎子欲絕虎臣曰好教秪恁地死大搥數下而殂先是吳履齋潛安置循州時似道命知州劉宗申捃摭其短竟以毒死至是分如祭似道爲之辭曰嗚呼履齋死蜀死於宗申先生死閩死於虎臣秪此四句然哀激之懷無往不復之微意悉寓其中矣

似道旣有謫命適值生辰建醮自撰靑詞云老臣無罪何眾議之不容上帝好生柰死期之已廹適值垂弧之旦豫陳易簀之詞竊念臣際遇三朝始終一節爲國任怨但知存大體以杜私門遭時多艱安敢顧微軀而思末路屬江介秋風之多警率驕兵悍將以䢐徵違命不前致成酷禍措身無所惟冀後圖眾口皆詆其非百喙難明此謗四十年勞悴悔不效畱侯之保身三千里流離猶恐置霍光之赤族仰慚覆載俯愧劬勞伏願皇天后土之鑑臨理考度宗之昭格三宮霽怒收瘴骨於江邊九廟闡靈掃妖氛於境外此時門下已無廖王諸客蓋似道手筆也

似道旣敗髙臺曲池曰就荒落有題詩於門壁者云深院無人艸已荒漆屏金字兩輝煌底知事去身宜去豈料人亡國亦亡理考發身端有自鄭人應夢果何祥臥龍不肯畱渠住空使晴光滿畫墻又云事到窮時計亦窮此行難倚鄂州功木綿庵上千年恨秋壑堂中一夢空石砌苔稠■﹝犭員﹞步月松庭葉落鳥呼風客來未用多惆悵試向吳山望故宮又吳人湯益詩云檀板輕敲月上花過墻荊棘刺檐牙指麾已失鐵如意賜予寧存玉辟邪破屋春歸無主燕曲池雨產在官蛙木綿庵上尢愁絕月黑夜深聞鬼車有和之者云榮華富貴等浮花膂力難勝國爪牙漢世但知光擁立唐朝誰識杞姦邪綺羅化作春風蝶弦管翻成夜雨蛙縱有淸漳人去也碧天難挽紫雲車

似道母兩國夫人胡氏者錢唐鳯口里人賈渉至鳯口見而悅之戲曰汝能從我乎婦曰有夫安得自由待其歸君自爲言夫歸欣然賣與嘉定癸已渉爲萬安丞似道在孕不容於嫡縣宰陳與常者渉與之通家往來以情告之遂相與謀陳宰令其妻過丞聽諸妾環侍談話間因與丞妻以乏使令欲借一妾渉妻云惟所擇用陳妻遂指似道之母渉妻幸其去忻然許之卽隨軒以歸縣衙及八月八日似道生於縣治賈丞校事他郡歸詣於宰方始知之終不以入渉家後去任𨿽攜似道歸鄕而其母竟流落嫁爲石匠妻及似道鎭維揚訪得其母偕石匠來見似道使石匠往江上興販計沈之江子母方得聚會享富貴四十年咸淳十年以壽終似道歸越治塟太后以下及朝士貴戚設祭饌以相髙爲競有累至數丈者裝祭之次至攧死數人送塟者值水潦不問貴賤沒及腰膝不得遂便𨿽度宗山陵無以加此蓋自三月至七月似道持喪起復辭兔虛文汨汨殆無虛日而國事邊事皆置不問至十二月十四日北兵透度時人爲之語曰荘子所謂無用之用者此嫗是也嫗死賈必敗國必亡矣

廖瑩中羣玉賈似道門客也嘗撰福華編以紀鄂功臨淳化帖書丹入石皆逼眞又刻小字帖十卷所謂世彩堂小帖也縮定武褉帖爲小字刻之靈璧石號玉板蘭亭又集全唐詩話諸史要略二禮節左傳節悅生堂隨抄梓刻精妙未及印行而國事變矣似道褫職之夕與瑩中相對痛飲悲歌雨泣五鼓方罷歸舍不復寢命愛姬煎茶服冰腦一握藥力未行而業求速死又命姬曰更進熱酒一杯再服冰腦數握愛姬始覺之急前奪救巳無及矣持其妾而泣曰勿哭勿哭我從丞相二十年一日傾敗得善死足矣言未畢九竅流血而死瑩中嘗爲園湖濵有世彩堂在勤堂芳菲徑紅紫莊桃花流水之曲緑陰芳艸之間嘗從似道禱雨天竺鐫名飛來峯洞至今猶存

西湖遊覽志余卷五

●欽定四庫全書

西湖遊覽志余卷六

﹝明﹞田汝成撰

○板蕩淒涼

宣和二年方臘兵自富陽至杭州郡守趙霆棄城走州陷殺制置使陳建亷訪使趙約縱火六日死者不可勝計凡擒官吏必斷臠支軆探出肺腸或以熬油叢鏑亂射備盡楚毒詔命童貫爲宣撫譚稹爲兩浙制置使發兵十五萬討平之

建炎元年八月杭州軍亂初髙宗之立也遣勤王兵還諸道杭兵才三百軍校陳通等見杭州富實甲東南因謀爲變會軍以糧衣不足有怨言夜縱火殺士曹參軍及副將白均等十二人翌旦執守臣葉夢得詣金紫光祿大夫致仕薛昂家數夢得不給衣糧之罪昻諭遣之眾乃推通等七人爲首釋夢得而囚之逼昻權領州事浙東安撫使翟汝文聞變自將七千人屯西興江南經制宣教郎鮑貽遜將福建槍杖手二千五百人來援陳通等盡刺城中彊壯爲軍有眾數萬事聞詔賜黃榜招撫軍民有能率眾歸降者赦其罪命以官資九月陳通等夜刧直祕閣兩浙路提點刑獄公事周格識所統蘇秀兵爲伍後以金帛誘諸郡不逞者據城相應賊勢愈熾頃之周格識死直龍圖閣知秀州趙叔近權提刑司事將招陳通等降之賊聞槍杖手屯秀州憚其精勇遂聴命叔近以小隊數十人入城與通等相見置酒推腹心使皆循服以待朝廷授官之命城中稍定丁夘詔以禦營使都統制王淵爲捉殺杭州盜賊使仍賜金帛萬匹兩爲軍費十一月詔鮑貽遜以福建槍杖手移屯江寧給事中劉玨言杭冦猖獗數月頗有窺據浙西之心所以未敢大肆者以槍杖手爲之捍蔽也不可輒移且令恊同討賊候錢唐蕩平然後遣屯江寧未晚也從之十一月王淵入杭州初淵至秀州下令治兵十日乃行陳通等聞之爲備稍緩及是淵與統制張俊馳至城下傳呼秀州趙龍圖來通出不意遂出迎淵慰勞之諭以朝廷遣賜告身令通等祗受通等皆喜淵俊入州治命軍士分守諸門召通等三百人立譙門外先呼其首三十人立庭下遂執之通呼曰已受招安何爲乃爾淵曰我受詔討賊不知其它遂執其餘黨於門外腰斬一百八十人百姓相賀俊取杭州甲妓張穠以去葉夢得落職提舉江州太平觀坐守杭軍變故也

建炎三年金將完顏宗弼自安吉進兵過獨松嘆曰南朝可謂無人若以羸兵數百守此吾豈能度哉知余杭縣曽恩知金兵至與其丞徐聿成率父老香花迎候恩乃鞏之孫也縣尉楊汝爲在徑山請監寺爲統領率彊壯以禦敵主僧梵仁從之乙酉宗弼攻臨安錢唐令朱蹕率民兵邀敵欵拒使杭民得爲逃死計行二十里遇敵逆戰中傷猶叱左右負已擊賊浙西安撫使康允之未知爲金人遣將湖州市拒敵得二首視之知爲金人也遂棄城遁保赭山時直顯謨閣劉晦自楚州赴召在城中軍民推之以守已醜金人陷臨安初完顏宗弼旣圍城遣前知和州李儔入城招諭儔與劉晦善至是削髮左袵而來二人執手而言欷歔不能止有倡言晦欲以城降者軍民遂殺晦是夕城陷朱蹕在天竺寺亦遇害後贈晦龍圖直學士四年二月金人自臨安退兵初完顏宗弼畱臨安聞浙西制置使韓世忠自江陰趨鎭江恐邀其歸路遂縱火城中三日夜煙熖不絕大掠金帛子女而去

靖康之亂柔福公主北去建炎四年有妄女子詣闕自稱柔福北地潛歸詔老宮人視之其貌良是問以舊宮事彷佛能言之但以足大爲疑女子顰蹙曰金人聚逐如牛羊跣足行萬里寧復有故態耶髙宗惻然詔授福國長公主下降髙世綮其時汪龍溪艸制詞曰彭城方急魯元嘗困於面馳江右旣興益壽宜充於禁臠紹興十二年顯仁太后回鑾言柔福死北地久矣始知其詐付詔獄執之乃女巫也嘗遇宮婢言其貎酷類柔福遂以舊宮之事告之因而爲詐乃伏誅前後錫賚四十七萬緡籍入官

徳佑元年乙亥三月元兵入常州京師戒嚴朝臣接踵宵遁太后命榜朝堂云孟軻謂君之視臣如艸芥則臣視君如國人又謂諫於其君而不聴去則窮其力而後止識者猶以爲非君臣之正誼我朝三百餘年待士大夫以禮吾與嗣君遭家多難爾大小臣未嘗有出一言以救國者吾何負於汝哉今內而庶僚畔官離次外而守令委印棄城耳目之司旣不能爲吾糾擊二三執政又不能倡率羣工方且表裏合謀接踵宵遁平日讀聖賢書自許謂何乃於此時作此舉措或偸生田裏何面目對人言語他日死亦何面見先帝且天命未攺國法尙存可令尙書省具見在朝臣在京文武特轉二官其負國棄予者令禦史臺覺察以聞具榜朝堂明吾之意

汪立信者徽州人與賈似道書云今天下之勢十去八九而君臣之晏安不以爲虞夫天之不假易也從古已然此誠上下交修以迓續天命之幾重惜分陰以趨事赴工之日也而乃酣歌深宮笑傲湖山玩歲愒日緩急倒施卿士師師非度百姓郁怨相仍而求仰當天心俯遂民物拱揖指揮而欲折衝萬里者不亦難乎爲今日之計其策有三夫內郡何事乎多兵宜盡出之江幹以實外禦見兵可七十餘萬人老弱柔脆十分汰二爲選兵五十餘萬人沿江之守不過七千里若距百里而屯屯有守將十屯爲府府有總督其尢要害處輒參倍之無事則泛舟長淮往來遊檄有事則東西齊會戰守並用刁鬥相聞饋餉不絕聨絡應援選宗室親王忠良大臣立爲統制分東西二府成率然之勢此上策也久拘聘使無益於我徒使敵得以爲辭請禮而歸之許輸歲幣以緩師期不二三年邊劇稍休藩垣稍固生兵日增可戰可守此中策也二策果不得行則天敗我也若銜璧輿櫬之禮則請備以俟似道得書大怒中以危法廢斥之後元兵大舉入冦立信卒於髙郵巴延得其上策嘆息曰宋有是人有是言哉使果用我安得至此有無名子詩云厚我藩籬長彼貪不然銜璧小邦男廟堂從諫眞如轉竟用先生策第三

徳佑元年五月太皇太后詔諭呂文煥等息兵通好略曰賈似道專制朝政十有五年挾智行私矜已自用結怨軍民失信鄰國戰功當賞而不賞邊費當支而不支盡心力以守襄城者坐視不救備已財以贈郢兵者反受譛言遂使諸將離心三軍解體比者請師出督畏死偸生不戰而逃莫知所在自古失律之師未有若斯之甚吾已節次明正其罪但念吾年七十抱病滋久嗣君幼沖煢煢在疚念北方之兵薄吾近境宗社危急不可寧居似道召禍至此老身幼主實受其殃念爾文煥世受國恩久當事任守城六載備殫勤勞爾奕爾文虎皆受知先朝嘗任巖帥之寄一時捨此度非本心爾三人在北豈可遽忘本朝之舊不念五國之危玆用手披敷陳至意爾三人爲吾轉道此意於師相吾老幼𨿽不足生生靈何辜受此荼毒不知何道可以息民何辭可以通好通南北之休美紓社稷之近憂願亟爲我圖俾王室不壊理宗度宗在天之靈亦必降福於爾故悉詔爾想宜知悉呂文煥回書云報國盡忠自揣初心之無愧居危守難豈知末路之多艱玆祈轉念昔日之微勞庶可少伸今日之誠欵干戈滿眼輕姓命於鴻毛弓矢在腰系死生於馬足不但驅馳於西北誓將屏蔽於東南幸以微勞屢收薄效至若襄城之計最爲淮甸之危蠢爾無厭之戎指爲必攻之地迅烈如水火之衝激飄揚若風雨之去來坐一日以尢難居九年而可柰南向髙築蓋已扼吾咽喉樊城翦屠又已去吾羽翼𨿽劉整首先於犯順而焦然中苦於黨姦孤城實如彈丸謂靴尖之踼倒長江𨿽曰天塹欲投鞭而斷流凶熖如斯先聲薦至仰天而哭伏地而哀析骸而爨易子而食尙冀廟堂之念我急召鄰郡以會兵委病痛於九年之間棄肌肉於羣虎之口因念張巡之死無救於前尙效李陵之生冀圖於後國手敗局畱著豈比尋常之機俗眼據圖視形寧識驪黃之馬是使忠良誤陷於讎敵烏能絕意不念於鄕閭知死也何補於生有食焉不任其事因銜北令乃擁南兵視以犬馬報以仇讎非曰子弟攻其父母不得已也尙何言哉今我皇上亶其好生開以自新之路明公都督𨿽是問罪藹然念舊之情安敢故違永爲昔畔見今按兵不動臥席不驚撫此良辰聿覩景命且秦穆公之宥殺馬𨿽野人猶知報恩如齊桓公之相射鉤願君子終忘忌怨書報兵進如故

乙亥歲國事將危忽傳當塗孟之縉妻趙氏孟桂見爲巴延丞相次妻者朝廷遂以太后命遣人賫金帛與之俾贊和議繼得孟桂回奏云和議將成遂復賜手詔曰勑孟桂吾老矣不幸遭家多難嗣君在疚不謂似道失信北朝致開邊釁生靈荼毒宗社阽危日夜思此惟有流涕忽覽來奏知爾身在邊方心存宗國且拳拳以講信爲請自非孝順一念發於天性疇克有此得書喜幸莫有云諭已詔丞相遣使通問以全兩國生靈之命尙萊爾委曲贊助速成和議以慰老懷復遣人以金帛委之繼而寂然無報及事定孟桂南歸霅川云未嘗爲巴延次妻亦未嘗得詔及賜物也蓋姦人乘危造爲此說以騙脫朝廷金帛耳問探不明有類兒戲國安得不亡哉

徳佑元年九月元世祖命中書右丞相巴延總軍取宋諸郡望風敗降世祖乃遣亷希賢嚴忠範等詣宋議和次建康巴延以壯士五百護之獨松闗宋守臣張濡以爲北兵叩闗率兵掩擊希賢等被害世祖大怒趨進攻之二年丙子正月巴延次臯亭山少帝遣禦史楊應奎上傳國璽奉表以降巴延遣千戶囊嘉特等入城慰諭比屋貼好投拜三字二月六日少帝率后妃以下詣元營是日元軍駐錢唐江沙上太皇太后祝曰海若有靈波濤大作三日潮汐不至巴延遂以少帝等北去先是臨安有謡云江南若破白雁來過蓋巴延之讖也劉靜修白雁行雲北風吹起易水寒北風再起吹江幹北風三吹白雁來寒气直薄朱崖山乾坤噫气三百年一風掃地無畱殘萬里江湖想瀟灑佇看春水雁來還蓋寓言也

徳佑乙亥太學生作念奴嬌云半堤花雨對芳辰消卻無柰情緒春色尙堪描畫在萬紫千紅塵土鵑促歸期鶯收佞舌燕作畱人語遶闌紅藥韶華畱此孤主眞个恨殺東風幾畨過了不似今畨苦樂事賞心磨滅盡忽見飛書傳羽湖水湖煙峯南峯北總是堪傷處新塘楊栁小橋猶自歌舞又祝英臺近云倚危欄斜日暮驀驀甚情緒穉栁嬌黃全未禁風雨春江萬里雲濤扁舟飛渡那更塞鴻無數嘆離阻有恨落天涯誰念孤旅滿目風塵冉冉如飛霧是何人惹愁來那人何處怎知道愁來又去

元至元十一年丙子二月巴延以宋謝全兩後以下北去有王昭儀者名淸惠題滿江紅詞於驛壁云太液芙蓉渾不似舊時顏色曽記得恩承雨露玉樓金闕名播蘭簮妃後裏暈潮蓮臉君王側忽一朝鼙鼓掲天來繁華歇龍虎散風雲滅千古恨慿誰說對山河百二淚沾襟血驛館夜驚塵土夢宮車曉碾闗山月願嫦娥相顧肯從容隨圓缺五月二日抵上都朝見十二日夜宋宮人陳氏朱氏與二小姬沐浴整衣焚香縊死朱氏遺四言詩於袖中云旣不辱國幸不辱身世食宋祿羞爲北臣妾輩之死守於一貞忠臣孝子期以自新世祖覽之命斷其首懸全後所淸惠懇請爲女道士號衝華

王昭儀之詞傳播中原文天祥讀至末句嘆曰惜也夫人於此少商量矣爲之代作一篇云試問琵琶胡沙外怎生風色最苦是姚黃一朶移根仙闕王母歡闌璚宴罷仙人淚滿金盤側聴行宮半夜雨淋鈴聲聲歇彩雲散香塵滅銅駞恨那堪說想男兒慷慨嚼穿齦血回首昭陽離落日傷心銅雀迎新月算妾身不願似天家金甌缺又和云燕子樓中又捱過幾畨秋色相思處靑年如夢乘鸞仙闕肌玉暗銷衣帶緩淚珠斜透花鈿側最無端蕉影上窻紗靑燈歇曲池合髙臺滅人間事何堪說向南陽阡上滿襟淸血世態便如翻覆雨妾身元是分明月笑樂昌一段好風流菱花缺

嶽州徐君寶妻某氏被掠來杭居韓蘄王府自嶽至杭相從數千里其主者數欲犯之而終以巧計脫蓋某氏有令姿主者弗忍殺之也一日主者怒甚將卽彊焉因告曰俟妾祭謝先夫然後乃爲君婦不遲也君奚怒爲主者喜諾某氏乃焚香再拜黙祝南向飲泣題滿庭芳詞一闋於壁上書巳投大池中以死詞云漢上繁華江南人物尙遺宣政風流緑窓朱戶十里爛銀鉤一旦刀兵齊舉旌旗擁百萬貔貅長驅入歌樓舞榭風捲落花愁淸平三百載典章文物掃地都休幸此身未北猶客南州破鑑徐郎何在空惆悵相見無由從今後斷魂千里夜夜嶽陽樓

至元丙子臨安將危時文天祥語幕官曰事勢至此爲之柰何客曰一團血文曰何故客曰公死某等請皆死文笑曰君知昔日劉玉川乎與一娼狎情意稠密相期偕老娼絕賓客一意於劉劉及第授官娼欲與赴任劉患之乃紿曰願與汝俱死必不獨行也乃置毒酒令娼先飲以其半與劉劉不復飲矣娼遂死劉乃獨去今日諸君得無效劉玉川乎客皆大笑

至元丙子北兵入杭廟朝爲墟有金姓者世爲伶官流離無所歸一日道遇左丞範文虎向爲宋殿帥將熟其爲人憐之謂金曰來日公宴汝來獻伎不愁貧賤也如其言往爲優戲云某寺有鐘寺奴不敢擊者數日主僧問故乃言鐘樓有大神怖不敢登耳主僧亟往視之神卽跪伏投拜主僧曰汝何神也答曰鐘神主僧曰卽是鐘神如何投拜眾皆大笑範文虎不懌其人亦不顧卒以不遇識者莫不多之

至元丙子三宮北行行省俘三學生一百從行責齋長報名以足其數知幾者悉逃匿免州橋吳府二子名棠孫棻孫者歲僅一至齋爲齋長所指驅之去出北闗諸生趦趄不行被箠登舟餒甚拾河邊■﹝虫半﹞蛤殻手■﹝奭斗﹞麥粥而啖之道亡者多身膏艸野至燕者僅十七八人

汪元量字大有錢唐人當度宗時以善琴出入宮掖元兵入城賦詩云錢唐江上雨初幹風入端門陣陣酸萬馬亂嘶臨警蹕三宮灑淚濕鈴鑾童兒剩遣追徐福癘鬼終須滅賀蘭若說和親能活國嬋娟應是嫁呼韓又曰西塞山前日落處北闗門外雨連天南人墮淚北人笑臣甫低頭拜杜鵑亂點傳籌殺六更風吹庭燎滅還明侍臣奏罷降元表臣妾簽名謝道淸頃之從三宮北去畱滯燕京時有王淸惠張瓊英皆故宮人善詩相見輒涕泣元量嘗和淸惠詩云愁到濃時酒自斟挑燈看劍淚痕深黃金臺迥少知已碧玉調髙空好音萬葉秋聲孤館夢一牕寒月故鄕心庭前昨夜梧桐雨勁气瀟瀟入短襟世皇聞其善琴召入侍鼓一再行駸駸有漸離之志而無便可乘也遂哀懇乞爲黃冠世皇許之瀕行與故宮人十八人釃酒城隅鼓琴敍別不數聲哀音哽亂淚下如雨張瓊英送之詩云客有黃金共璧懷如何不肯贖奴回今朝且盡穹廬酒後夜相思無此杯元量旣還錢唐往來彭蠡間風蹤云影倐無寧居人莫測其去畱之迹遂傳以爲仙也人多畫像祀之自號曰水雲子士流多題詠其事乃賢詩云一曲絲桐奏未休蕭蕭笳鼓禁宮秋湖山有意風雲變江水無情日夜流供奉自歌南渡曲拾遺能賦北徵愁仙人一去無消息滄海桑田空白頭李吟山詩云靑雲貴戚玉麟兒曽逐鑾車入紫闈王母窓前窺面日太眞膝上畫眉時滄溟水闊龍何在華表秋深鶴未歸三尺焦桐千古意黃金誰與鑄鍾期馬易之詩云三日錢唐海不波子嬰系組納山河兵臨魯國猶弦誦客過商墟獨嘯歌鐵馬渡江功赫奕銅人辭漢淚滂沱知章喜得黃冠賜野水閒雲一釣蓑

少帝之寓燕京也淒涼無賴時汪水雲以黃冠放還少帝作詩送之云寄語林和靖梅花幾度開黃金臺下客應是不歸來

少帝旣封瀛國公及長世祖以公主配之一日與內宴酒酣立傍殿楹間世祖恍忽見龍爪拏攖狀時有獻謀除滅者世祖疑而未許瀛國公密知之乃乞爲僧往吐蕃學佛法因挈全後公主姬禦遁居沙漠易名合尊長子亦爲僧名完普頃之復誕一子時明宗爲周王時亦遁沙漠與少帝公主往來遂乞少帝子與其妻瑪勒岱爲子長名托歡特穆爾卽順帝也今其子孫世長沙漠亦天道好還之報而宋室仁厚立國宜其綿綿未斬也

虞伯生際遇文宗置奎章閣爲學士順帝爲明宗子文宗忌之逺竄海南詔書有曰明宗在北之時自以爲非其子伯生筆也文宗晏駕寧宗立八月崩國人迎順帝立之帝入太廟斥去文宗神主而命四方毀棄舊詔書伯生時在江西詔以皮繩縛腰馬尾縫眼夾兩馬間逮捕至大都嫉之者爲十七字詩曰自謂非其子如今作天子傳語老蠻子請死至則以文宗親攺詔槁呈順帝覽之曰此我家事豈由爾書生耶遂得釋兩目由是喪明時有無名子爲詩云皇宋第十六飛龍元朝降封瀛國公元君召公尙公主時承錫宴明光宮酒酣伸手扒金柱化爲龍爪擎天容元君含笑語羣臣鳯雛寧與凡禽同侍臣獻謀將見除公主泣淚沾酥胸幸脫虎口走方外易名合尊沙漠中是時明宗在沙漠締交合尊情頗濃合尊之妻夜生子明宗隔帳聞笙鏞乞歸行宮養爲嗣皇考崩時年甫童元君降詔移南海五年乃歸居九重憶昔宋祖受周禪仁義綽有三代風至今兒孫主沙漠吁嗟趙氏何其隆

興化陳文龍志忠者度宗時狀元及第徳佑末歸守本州島北兵入閩不屈生縛至杭初文龍在太學累試不入格一日夢太學土神嶽侯請交代自謂必死於學恆悒悒不樂旣而廷對第一仕宦顯逹前夢不復記矣及守鄕郡又夢神通詩首言交代後著年月曰至元心甚駭愕未幾國亡家陷身俘至杭拘縶於太學病將絕以前夢語故人趙有得因嘆曰社稷人民一旦易主此天數也皇宋未亡之前鬼神已奉其正朔矣吾今病且死而適囚太學得無爲太學土神乎果卒

洪揚祖嚴州人入太學以三捨法釋褐嘉熈庚子間爲京局官一日偕友人泛湖至三賢堂登岸縱步得小徑松竹蕭然頗訝前是未覩行數步新宅一所靑衣立於門曰娘子待官人多時眾與俱入主人延客啜茶於堂則姣然少婦也謂洪曰別來安否洪恍然曰娘子誰氏婦人曰官人遽忘妾耶洪諦視良久念姻戚間無有而其貎絕類舊所狎妓漫曰子非某人乎婦人曰是也洪曰子下世久矣吾嘗燒香送喪湖上今乃不死豈而家紿我乎婦人笑曰妾果死矣死則何以在是曰世間如我者甚多特人不識耳因相與道故舊臨別謂洪曰世事可知得嬉且嬉三十年後此爲血池眾出門大驚曰吾曹乃白日見鬼耶使其僕挿竹記路明日率十餘友再往則故迹不見矣其甥黃宗仁爲洪撰墓志不敢盡言但云公遇異人告之曰世事可知得嬉且嬉遂以詩酒自娛世事罕嬰抱雲又有一官人到部僦旅樓而居後樓亦一官人以妾自隨前樓人聴其言語歌聲宛然亡妾也穴壁窺之容貎舉止亦無少異心甚訝之一日俟其主出推窓呼之妾亦推窓而望前樓人曰汝非某人乎曰是也汝死久矣何爲在此曰世間如我者甚多但人自不識耳前樓人見國事日非常有杞人之憂因問曰汝在陰間必知陽世事國祚如何曰不逺矣但視浙江潮若不來國必亡矣至理宗時潮頭漸擊西興浙江亭遂爲沙漲之地豈其定數固不可更耶

李太尉者故宋巨璫國亡爲道士號梅溪能言故內事嘗過葫蘆井揮涕曰先時上釘金字大牌曰皇帝過此罰百金又有金二提舉者其內人故宋內史官也兩鬢俱禿蓋任此職者例裹巾巾帶之末各綴一金錢毎晨用以掠髮入巾故久而致然也其言宋時毎日輪內史官六人侍帝左右以紙一畨從後端起筆書帝起居旋書旋捲暮付史館內史官別居一宮宮門金字大牌曰官家無故至此罰金一鎰觀此二事可以見宋朝家法之嚴矣

元時有傳按察者嘗作鴨頭緑一詞悼宋云靜中看記昔日淮山隱隱宛若虎踞龍盤下樊襄指揮湘漢鞭云騎圍繞江幹勢不成三時當混一過唐之數不爲難陳橋驛孤兒寡婦久假當還掛徵帆龍舟催發紫宸初捲朝班禁庭空土花暈碧輦路悄訶喝聲幹縱余得西湖風景花栁亦凋殘去國三千遊仙一夢依然天淡夕陽間昨宵也一輪明月還照臨安又有越僧作錢唐懷古詩雲天定終難恃武功不堪雙淚濕東風百年南渡斜陽外十里西湖片雨中燕子來時龍輦去楊花飛徹鳯樓空倚笻曽向髙峯望山掩江城霧气籠瞿宗吉宋故宮嘆云金輪夜半北方起炎精未升光先死靑衣去作行酒人泥馬來爲失鄕鬼江頭宮殿列■﹝山贊﹞岏湖上笙歌樂燕安魚羮自從五嫂乞殘酒卻笑儒生酸格天閣上燒銀燭申王計就蘄王逐累世內禪諱言兵中興之功罪難贖開邊釁動終倒戈師臣函首去求和木綿庵下新鬼哭誤國重逢賈八哥琉璃作花禁珠翠上馬裙輕淚妝媚朔風吹塵笳鼓鳴天目山崩海潮避興亡往事與誰論亭亭白塔鎭愁魂惟有棲霞嶺頭樹至今人說嶽王墳

唐玨字玉潛會稽山陰人家貧聚徒授經營滫瀡以養母至元十五年戊寅總江南浮屠嘉木揚喇勒智怙寵橫行窮驕酷欲淫毒莫可名狀十二月十二日率其黨頓蕭山發宋家諸陵寢斷殘肢體攫珠襦玉匣焚其胔棄骨艸莽間玨時年三十二歲聞之痛憤亟貨家具得白金百星許執劵行貸得白金又百星許乃具酒醪市羊豕邀裏中少年若干輩狎坐轟飲酒且酣少年起請曰君儒者若是將何爲焉玨慘然具以告願收遺骸共瘞之眾謝曰諾中一少年曰發丘中郎將耽耽餓虎事露柰何玨曰余固籌矣今四郊多暴骨取竄以易誰復知之乃斵文木爲櫃復黃絹爲囊各署其表曰某陵某陵分委而散遣之蕝地以藏爲文而告詰旦事訖來集出白金酬之戒勿泄越七日總浮屠下令裒陵骨雜牛馬枯骼築一白塔壓之名曰鎭南杭民悲戚不忍仰視了不知陵骨之猶存也明年上元玨出觀燈歸忽坐殞良久始蘇曰驀見持書吏來告曰王召君導我往謁有冕旒坐殿上者數黃衣貴人降揖曰藉君掩骸其有以報玨乃升陛造王前王謂曰汝受命窶且貧兼無妻若子今忠義動天帝命錫汝伉儷子三人田三頃拜謝降出遂覺自是總浮屠敗以死山陰人始有籍籍傳玨事者未幾越有袁治中爲子求師有以玨薦者一見置賓館一日問曰吾渡江聞有唐氏瘞宋諸陵骨子豈其宗耶左右指君曰此是已袁大駭拱手曰君此舉豫讓不能抗也曵之坐北面而納拜焉禮敬特加情欵益篤叩知家徒四壁惻然嗟矜語左右曰唐先生家甚寒吾當料理使有妻有田不數月二事俱愜聘婦偶故國之公女負郭食故國之公田所費一一自袁出人固奇玨之節而又奇玨之遇兩髙之曰二公眞義士也玨後獲三丈夫子凡夢中神所許稽其數無一不合咄咄怪事乃如此玨塟骨後又於宋常朝殿掘冬靑樹植所函土堆上作冬靑樹行二首云馬箠問髐形南面欲起語野麕尙純束何物敢盜取餘花恰飄蕩白日哀后土六合忽怪事蛻龍掛茅宇老天鑑區區千載護風雨又雲冬靑花不可折南風吹涼積香雪遙遙翠蓋萬年枝上有鳯巢下龍穴君不見犬之年羊之月霹靂一聲天地裂復有夢中詩四首雲珠亡忽震蛟龍睡軒獘寧忘犬馬情親拾寒瓊出幽艸四山風雨鬼神驚一抔自築珠宮土雙匣親傳竺國經只有春風知此意年年杜宇哭冬靑昭陵玉匣走天涯金粟堆寒起暮鴉水到蘭亭轉嗚咽不知眞帖落誰家珠鳬玉雁又成埃斑竹臨江首重回猶憶年時寒食節天家一騎奉香來

天臺陶九成曰唐義士傳雲溪羅有開所撰也讀之掩卷泣下嗚呼尙忍言哉皇慶初遂昌鄭明徳書林義士事云宋太學生林徳陽字景曦號霽山當楊總統發陵時故爲丐者背竹籮持竹夾遇物夾投籮中又鑄銀作兩許小牌系腰間取賄西畨僧曰余不敢望收其骨得髙家孝家斯足矣畨僧左右之果得髙孝兩朝骨爲兩函貯之歸塟於東嘉其詩有夢中作十首云一抔自築珠宮土雙匣親傳竺國經只有東風知此意年年杜宇哭冬靑又云空山急雨洗巖花金粟堆寒起暮鴉水到蘭亭更嗚咽不知眞帖落誰家又云橋山弓劍未成灰玉匣珠襦一夜開猶記去年寒食日天家一騎奉香來餘七首尢淒怨則忘之塟後徳陽於宋常朝殿掘冬靑一株植於所函土堆上又有冬靑花一首云冬靑花冬靑花花時一日腸九折隔江風雨淸影空五月深山落微雪石根雲气龍所藏尋常螻蟻不敢穴移來此種非人間曽識萬年觴底月蜀魂飛繞百鳥臣夜半一聲山竹裂又云不記羊之年馬之月霹靂一聲天地裂此五詩與唐傳語微不同書中有雙匣字則收兩陵骨得非林義士詩而羅雲溪誤竄入傳中但云移宋常朝殿冬靑植函土上竊意會稽去杭隔一水或者可致若東嘉相望千餘里豈容易持去不枯活也則又疑是唐義士詩豈唐起謀時林已先得兩陵骨耶抑得唐所易他骨耶周密癸辛雜識又云至元二十二年八月楊髠發陵事起於天長寺僧聞成於演福寺僧澤蓋天長乃魏獻靖王功徳院聞欲媚楊髠遂獻寺發冡得金玉以此起發陵想澤一力贊成之俾泰寧寺宗愷宗允等詐稱楊侍郎汪安撫侵陵地楊髠遂部眾發陵先啟寧宗度宗理宗楊后四陵刼取寶玉白气亙天理宗之屍如生或云含珠有夜明者乃倒屍樹間三日竟失其首中官陵使羅銑買棺收斂大慟垂絕是夜聞西山皆有哭聲十一月復發徽欽髙孝光五帝陵孟韋吳謝四後陵徽陵止朽木一段欽陵木燈檠一枚而已蓋梓宮金人僞爲之二帝遺骸浮沈沙漠初未嘗反也髙陵骨發盡化孝陵止頂骨小片昔聞得道之士蛻骨而仙未聞並骨化去者光寧與諸後儼如生羅陵使復斂之陵中金錢以萬計爲屍气所蝕如銅鐵狀以故諸髠棄不取往往爲村氓所得一氓得孟後髻髮長六尺餘色紺碧髻根有短金釵庋置一堂中奉事之自是家道寖丰凡得金錢之家非病卽死氓恐乃以髻髮歸壙中方移理宗屍澤以足蹴其首隨覺奇痛一點起足心遂苦足疾爛墮兩股而死聞倚楊髠勢奪鄕人田讎家毆之死愷與楊髠分贓競死據此則雲溪所傳歲月絕不同戊寅歲爲至元初法制未定諸髠或得橫行若乙酉歲相去又八年天下大定疑無此舉但云髙陵骨發盡化孝陵頂骨小片不知唐義士所易何骨林義士所收又何骨也

華亭彭瑋曰元世祖三十一年甲申丞相僧格以江南總釋嘉木揚喇勒智表裏爲姦嗾僧嗣古妙髙上言欲毀宋諸陵泄旺气明年乙酉正月僧格矯制可其奏遂發諸陵取金玉又裒諸帝後遺骼建白塔於臨安故宮截理宗頂以爲飲器未幾髠胡事敗飲器亦籍於官以賜帝師發陵時義士唐玉潛林景熈收骨塟別山中植冬靑爲識遇寒食則密祭之玉潛後獲黃袍引兒報徳之夢生子珙爲名儒羅雲溪傳其事謝翺爲托廋詞作冬靑引曰冬靑樹山南垂九日靈禽居上枝知君種年星在尾根到九泉護龍髓恆星晝隕夜不見七度山南與鬼戰願君此心愼勿疑此樹終有開花時山南金粟光離離白衣人拜地下起靈禽啄粟枝上飛解者曰謂應在庚金竄甲木也元文宗生年甲辰紀元天歷當時引陶弘景負扆飛天歷終是甲辰君之語以爲受命之符或問宋國祚於邵子邵子對以五更頭蓋謂五庚申也而元讖亦曰大元之後有庚申順帝庚申生才六庚耳皇明洪武元年正月髙皇帝遣工部主事谷秉毅卽北平索飲器於西僧汝納鑑藏深惠詔應天府尹夏思忠以四月癸酉瘞諸鳯臺門髙座寺之西北明年六月庚辰上覽浙省進宋諸陵圖遂命藏之舊穴云

元章祖程謂楊總統發陵時以理宗髗骨投湖中林景熈購漁者网取之乃盛二函托言佛經塟越山之北又厓山誌云元人發陵以骨投水政和人余則亮网得理宗髗骨而葬焉按輟耕錄所載唐林收骨事無投湖网得之談則亮又元末人何緣預世祖時事理宗髗骨旣云已塟越山則國初所歸又何物也續綱目據唐玉潛傳謂發陵在至元十五年十二月元史續編謂在二十一年九月癸辛雜識謂在二十二年八月今觀續編載二十二年九月建佛塔於宋故宮則與癸辛所識月日相繼以是年八月發陵九月建塔最爲脗合周密宋末人其所志當爲實錄若續編二十一年發陵明年九月始建塔則暴骨當一年唐傳十五年發陵越七日築塔則與續編建塔歲月違悖八年未知何者爲可據也

嘉靖二十二年二月杭州知府福淸陳公仕賢擊嘉木揚喇勒智等三像於飛來峯梟之靈隱山下田汝成爲之記曰飛來峯有石人三元西僧嘉木揚喇勒智閩僧聞剡僧澤像也蓋其生時刻畫諸佛像於石壁而以已像雜之到今三百年莫爲掊擊至是陳侯見而叱曰髠賊髠賊胡爲遺惡迹以蔑我名山哉命斬之身首異處聞者莫不霅然稱快嗟乎談宋事而至西浮屠尙忍言哉當其發諸陵盜珍寶珠襦玉匣零落艸莽間眞慘心奇禍𨿽唐林兩義士易骨潛瘞而神魄垢辱徹於九幽莫可雪滌已夫趙氏立國庶幾存仁而叔世寖削寖微覆宗海■﹝氵裔﹞又不慭借一抔以蓋藏題湊悲夫悲夫或謂藝祖欺嫠孤竊神器冥報宜然嗟乎天之所壊不可支也所興不可禦也假令天不佑宋藝祖能冒昧簒取之乎如以冥報論則今古姦雄以窫窳濟事者或不蒙鞭暴之禍又將何說以通之然則趙氏遘厄豈其天乎元運方張中華祚歇殺機橫發敷毒兩間卽沈淪黃壤猶不免歟不然胡爲乎荼烈若此也陵谷遷移觸目鮮故而梟髠儼列畱玷玆山殆非所以令眾庶見也穆陵顱骨韜匿穹廬髙皇帝籍而返之惜其時無以賊像事上聞者乃今竟誅滅於陳侯宣皇祖之徳意泄異代之幽憤作義士之雄心掃名山之氛厲良足快矣昔申屠廸毀曹操之祠薛伯髙去鼻君之廟史氏紀之以爲奇節以今方之不亦並美前修哉春秋之法剪絕亂賊𨿽死曰誅以明刑也竊有取焉系之頌曰有宋不競圖存海陬胡爲梟憝犯彼靈丘株送橫分猶有餘譴孰以峨容黷我峻巘陳侯殛之義憤所宣人讎神怒倐焉皆蠲生脫明誅死伏幽戮何必市朝遊魂駭觫烈烈陳侯爲政有紀崇正祛邪規民於禮陳侯烈烈秉徳靖共旌善癉惡教民作忠澤及枯骴受天百祿報爾宿讎宜隲遐福黎氓述頌我用是修名誅三賊竊取春秋

宋之南渡建都於杭州者一百五十年其初興也始於後周恭帝顯徳七年恭帝方八歲及其亡也終於少帝徳佑二年少帝方六歲名顯而徳顯二字竟與得國時符合周以主幼而失國宋亦以主幼而失國周有太后在上宋亦有太后在上始終興亡之數相類如此

至正十二年壬辰秋蘄黃徐壽輝賊黨攻破昱嶺闗徑抵余杭縣七月初十日入杭城僞將蔡楊蘇一屯明慶寺一屯北闗門妙行寺稱彌勒佛出世以惑眾浙省參政樊執敬死於天水橋寶哥與妻同沈於西湖其賊不殺不淫招民投附者署名於籍府庫金帛悉輦以去二十六日浙西亷訪使自紹興率鹽場竈丁過江同羅木營官軍克復城池賊遂潰散三平章鼎鼎逃往嘉興郎中托克托過江南越數日攜省印來會權署省事至是亦回四平章嘉琿自湖州統軍歸舉火焚城殘蕩殆盡附賊充僞職者範縣尹等斬之裏豪施遵禮顧八爲迎敵官軍剮於市家產沒縣官明慶妙行二寺僧人亦然省都事以下坐失守城池罷黜不敍省官復任如故朝廷法度旣隳刑賞失宜欲天下燕安不可復得矣

至正壬辰秋七月紅巾陷錢唐胡仲彬者杭城勾闌中演說野史者也時登省官之門因得夤緣注授巡檢至正四年七月招募無藉之徒文其背曰赤心護國誓殺紅巾八字爲號將遂作亂爲其叔告捕斬之

至正壬辰癸已間浙江潮不波其時彭和尙以妖術爲亂陷饒信杭徽等州未幾克復又爲張九四所據浙西不復再爲元有昔宋末海潮不波而宋亡元末海潮不波而元亡亦天數之一終也蓋杭州是鬧潮不鬧是其變矣

至正十六年二月紅巾陷平江江浙行省丞相達實特穆爾大懼召楊諤勒哲以兵來守杭州諤勒哲武岡綏寧之赤水人初羣無賴嘯聚溪洞諤勒哲內深賊持權詐故眾推以爲長王事日棘湖廣陶夢禎舉師勤王聞苖有眾習鬭擊往招之由千戶累階至元帥夢禎死樞密院判鄂爾和總兵駐淮西仍用招納旣得旁緣中國不復可控制略上江順流而下抵儀眞度揚子宿畱廣徳吳興間至是應召來杭以兵刼丞相升本省參知政事塡募民入粟空名告身予之卽拜添設左丞所統苗獠洞猺答剌罕等無尺籍伍符無統屬相謂曰阿哥曰麻綫至稱主將亦然喜著斑斕衣衣袖廣狹修短與臂同幅長不過膝袴如袖裙如衣總名曰艸裙艸袴固脰以獸皮曰護項束腰以帛兩端懸凥後若尾無間晴雨被氈毯狀絕類犬軍中無金鼓雜鳴小鑼以節進止其鑼若賣貨郎擔人所敲者士卒伏路曰坐艸軍行尙首功資抄掠曰檢刮所過無不殘滅擄得男女老者幼者若色陋者殺之壯者曰土乖少者曰賴子皆驅以爲奴人之投其黨者曰入火婦人艷而晢者畜爲婦曰夫娘一語不合卽剚以刃駐兵城東菜市橋外淫刑以逞𨿽陽尊事丞相而生殺予奪恣意行之丞相僅得署成案而已築營徳勝堰周圍三四里子女玉帛皆在焉以爲郿塢計用法刻深任勢立盛而鄧子文金希尹王彥良之徒又悉邪佞輕佻左右交煽气焰翕忽時左丞李伯升行樞密同知史文炳同僉呂珍等皆先冦淮旅而降順者各有精兵丞相與之合謀以其眾攻焉諤勒哲懼遣吏致牲酒於文炳爲可憐之意曰願少須臾母死得以底裏上露報不可諤勒哲乘躁力戰而敗盡殺所有婦女自縊以死獨平章慶通女以先在富陽得免平章女已嘗許嫁親王諤勒哲彊委禽焉故數其罪者以此居首文炳解衣裹屍瘞之

杭民尙淫奢男子誠厚者十不二三婦人則多以口腹爲事不習女工日用飲膳惟尙新出而價貴者稍賤便鄙之縱欲買啖又恐貽笑鄰里而止至正十九年已亥冬十二月金陵遊軍斬闗而入突至城下城門閉三月餘各路糧道不通米價湧貴一斗直一十五緡越數日米旣盡糟糠亦與米價等有貲力人則得食貧者不能也又數日糟糠亦盡乃以油餅搗屑啖之老幼婦女三五爲羣行乞於市𨿽姿色艷麗而衣袗齊楚不暇顧也至有合家父子夫婦兄弟結袂把臂共沈於水者亦可憐矣一城之人餓死者十有六七軍旣退吳淞米航湊集聊藉以活而又大半病疫死豈平昔浮靡暴殄之過造物者有以警之與

至正二十一年張仲舉爲承旨在都下寄浙江周參政伯琦詩雲天子臨軒授鉞頻東南無地不紅巾鐵衣逺道三軍老白骨中原萬鬼新義士精靈虹貫日仙家談笑海揚塵都將兩眼淒涼淚哭盡平生幾故人觀是詩時事可知矣

劉伯溫悲杭城歌觀音渡口天狗落北闗門外塵沙惡健兒被髮走如風女哭男啼撼城郭憶昔江頭十五州錢唐富庶稱第一髙門畫戟擁雄藩艷舞淸歌樂終日割膻進酒皆俊郎呵叱閒人气驕逸一朝奔迸各西東玉斚金杯散蓬蓽淸都太微天聴髙虎略龍韜緘石室長夜風吹血腥入吳山浙河慘蕭瑟城上陣云凝不飛獨客無聲淚交溢

元時有梁棟者登鎭海樓聞角聲賦絕句云聴徹哀吟獨倚樓碧天無際思悠悠誰知盡是中原恨吹到東南第一州

元之將亂也上下以墨爲政時亷訪司官分巡州縣例用巡尉司弓兵旗幟金鼓迎送其音節則二聲鼓一聲鑼起解殺人彊盜亦用巡尉司金鼓則用一聲鼓一聲鑼後來風紀之司髒污狼籍有輕薄子爲詩嘲之曰解賊一鑼並一鼓迎官兩鼓一聲鑼鑼鼓看來都一樣官人與賊不爭多

元時官吏貪酷害民天下皆然而蘇杭尢甚豪彊則肆爲兼並侵侮畸零時有靈隱寺富僧舉貲於人而人負之者凡數十輩僧具狀於縣負者患之乃行賂於譯吏頃之逹嚕噶齊譯審狀詞顧問吏曰是僧云何譯吏曰是僧自陳功徳圓滿告乞坐化逹嚕噶齊曰善哉善哉判狀如所請僧竟不知也意以爲準行矣趨出縣門則眾負者扶翼登輿以旛幢迎出錢塘門外積柴數丈擁縛於上縱火焚之刑政如此安得不亂

西湖遊覽志余卷六

●欽定四庫全書

西湖遊覽志余卷七

﹝明﹞田汝成撰

○賢逹髙風

張詠濮州鄄城人咸平二年以工部侍郎知杭州剛方自任以嚴猛爲治有民家子與姊壻訟家財壻言婦翁臨終此子三歲故托命掌貲產且有遺書令異日以十之三付子余分與壻詠以酒酹地曰而翁智人也以子幼故托汝儻以十之七與子則子死汝手矣命以七分給子三分給壻皆服其斷拜泣而去四年州民詣闕獻土星圖一銀百兩乞畱知州詔仍還其銀而奬諭詠竟以代還

李及字知幾幹興元年以樞密直學士知杭州於時內侍江徳元居中用事其弟徳明使過杭及待之薄僚佐驚曰江使者兄弟榮枯大臣如反掌耳公不加禮待𨿽不期福獨不畏爲禍乎及曰待之如是足矣旣而徳明謂僚佐曰李公春秋髙何不求閒郡自處乃居杭繁劇地僚佐走語之及笑曰及老矣誠願得閒郡自逸旣而徳明亦不能傷也時人重其操守及資性淸介治尙簡嚴喜慰薦下吏而樂道人善惡杭俗輕靡不事遊宴一日微雪遽出郊眾謂命賓朋爲髙會乃獨造林逋淸談至暮而歸任中未嘗市物滿去惟白樂天集一部旣而悔曰惟此愧心耳

趙抃字閱道衢州西安人熈寕三年以資政殿大學士知杭州細民聞抃寛大多駢聚爲盜抃捕獲其情重者黥配他州法禁嚴肅盜遂遁去境內以淸嘗題郡中淸風閣詩云庭有松蘿砌有苔退公聊此逺塵埃潮音隱隱海門至泉勢潺潺石縫來夜榻衾禂僊夣覺曉窻燈火佛書開休官不久輕舟去喜過嚴陵舊釣臺蓋公琴鶴之操所在如一也

韓世忠字良臣延安人屢立戰功追封蘄王紹興中秦檜當國世忠以和議不合懇疏解樞柄逍遙家居常頂一字巾跨驢周遊湖山才以童史四五人自隨混迹漁樵號淸涼居士好事者遂繪爲韓王湖上騎驢像素吳萊題詩云秋風泗水沈周鼎淚濕吳人荊棘冷黃河北岸旌節回信誓如城打不開沿邊撤備無人守蟣虱塵埃生甲冑散盡千兵只童騎餐來鬥米空壺酒西湖楊栁煙波寒照見從前刀劍瘢宮中孰與論頗牧塞上寧知無範韓事去英雄甘老死此手猶能爲公起勸人莫問故將軍自是淸涼一居士方萬里爲王孫亦顏題韓王湖上騎驢圖歌云取日虞淵戰臨平鼓起金山麾伏兵旣不畫此背嵬軍陣形國容貂蟬佩蔥珩軍容金甲馬朱纓又不畫此生面眞儀刑昔王不肯專樞庭淸涼居士以自名散遣萬騎還屯營獨控長耳遊林坰林間坐石樵叟爭不無醉尉呵夜行孰識朱門抗旄旌王孫妙手萬事輕欲蹈箕潁遺浮榮龔侯淡墨勝丹靑作此灞橋風雪徵龍變不測人中英諦觀豈是寒書生丈夫出處吾能評不可長劍卽短檠得時用世身名亨否哉履道幽人貞亦顏用意何崢嶸大司馬侃孫淵明

韓世忠以元樞就第絕口不言兵杜門謝卻酬酢時乘小驢放浪西湖泉石間一日至香林園蘇仲虎尙書方宴客王徑造之賓主歡甚盡醉而歸明日王餉以羊羔且手書二詞以遺之臨江仙云冬日靑山瀟灑靜春來山暖花濃少年衰老與花同世間名利客富貴與貧窮榮華不是長生藥淸聞不是死門風勸君識取主人公單方只一味盡在不言中南鄕子云人有幾多般富貴榮華總是閒自古英雄都是夢爲官寶玉妻兒宿業纒年事已衰殘須鬢蒼蒼骨髓幹不道山林多好處貪歡只恐癡迷悞了賢王生長兵間未嘗知書晚歲忽若有悟能作字及小詞皆有生趣信乎非常之才也

嶽飛字鵬舉相州湯陰人生時有大禽若鵠飛鳴室上因以爲名未彌月河決內黃水暴至母姚抱飛坐甕中衝濤及岸得免人異之少負气節沈厚寡言家貧力學尢好左氏春秋孫吳兵法生有神力未冠挽弓三百斤弩八石學射於周同盡其術能左右射同死朔望設祭於其冢父義之曰汝爲時用其狥國死義乎飛至孝及爲大將母畱河北遣人求訪迎歸母有痼疾藥餌必親母卒水漿不入口者三日家無姬侍吳玠素服飛願與交驩餙名姝遺之飛曰主上宵旰豈大將安樂時耶卻不受玠益敬服少豪飲髙宗戒之曰卿異時到河朔乃可飲遂絕不飲帝初爲飛營第飛辭曰敵未滅何以家爲或問天下何時太平飛曰文臣不愛錢武臣不惜死天下平矣師毎休舎課將士注坡跳壕皆重鎧習之中子云嘗習注坡馬躓怒而鞭之卒有取民麻一縷以束芻者立斬以徇卒夜宿民開門願納無敢入者軍號凍死不拆屋餓死不鹵掠卒有躬爲調藥諸將逺戌遣妻問勞其家死事者哭之而育其孤或以子婚其女凡有頒犒均給軍吏秋毫不私善以少擊眾欲有所舉盡召諸統制與謀謀定而後戰故有勝無敗猝遇敵不動故敵爲之語曰撼山易撼嶽家軍難張浚嘗問用兵之術曰仁智信勇嚴闕一不可調軍食必蹙額曰東南民力竭矣杜充之駐建康也嶽飛置寨於宜興命親將守之飛兵出不利夫人密諭親將選精鋭具餱糧潛爲策應未幾飛兵還卽入教場呼親將問之曰汝欲何爲曰聞太尉軍小不利故擇敢戰士備策應此男女孝順耳飛曰吾命汝堅守根本天不能移地不能動汝今不待吾令擅自動搖違吾師律也立命責短狀將大懼哀祈吐實謂此非某所爲夫人有命耳飛愈怒竟斬之紹興和議初成金以河南歸我判宗正事士■﹝亻褭﹞銜命道荊襄過南鄧飛止之曰金人無信君宜少駐士■﹝亻褭﹞以上命有程辭去不數捨煙塵四起軍聲囂然失色南奔忽遇大軍望之嶽幟也遂馳就之飛笑曰固謂君勿行正恐此耳然已遣董禦帶牛觀察在前與之交鋒矣兵勝敗無常君王人且近屬吾當以親兵衛送君行數里兩將捷書至蓋士■﹝亻褭﹞未行前一日出師也其後飛得罪下獄士■﹝亻褭﹞極辯其無辜且以百口保之非惟感恩蓋親見其用兵神速故耳朝臣並論士■﹝亻褭﹞身爲宗室不應交結將帥因指爲黨遂罷宗司與祠云

嶽墳詩集無慮千首絕唱者亦少擇其佳者已收前志矣趙子昻有英雄已死嗟何及天下中分遂不支支韻難和徐孟嶽和飲馬徒聞腥鞏洛洗兵無復望條支髙則誠和父子一門甘伏節山河千里竟分支近閱壁間有和山前有客祠彭越塞上無人斬郅支亦頗奇穏鳯皇山故宮詩楊亷夫倡兜字蓋元建佛寺西僧皆戴紅兜也瞿士衡和云歌舞樓臺擬汴州可憐蠻觸戰蝸牛臨書玉几雕檐靜行酒靑衣罽帳愁捲土自應從亶父滔天誰復放驩兜臺空老樹寒鴉集落日滄波江上秋亷夫深喜之

徐應鑣字巨翁衢之江山人咸淳末補太學生徳佑二年巴延次師臯亭山少帝率三宮庶僚三學諸生皆北行應鑣與其子鄕貢士曰琦曰崧女元娘誓不從太學故嶽飛第有飛祠應鑣具酒殽祀飛祠曰天不佑宋社稷爲墟應鑣以死報國誓不與諸生降元有魂魄累王作配神主與王英靈永永無斁作詩云二男並一女隨我上梯云琦亦賦詩以自誓祭畢以酒肉餉諸僕俟其酣醉乃率子女入經徳齋登梯雲樓積諸房書冊四周縱火自焚一小僕不醉聞火起至樓下宂牖視之見鑣父子儼坐如塑驚報諸僕壊壁撲滅之鑣不得死與子女怏怏出戶去倉卒莫知所之翌日得其屍於祠前井中皆僵立瞪目如生諸僕爲具棺殮殯之西湖金牛僧捨益王立於福州褒其節贈朝奉郎祕閣修撰後十年其同捨生劉汝均率儒生五十餘人收而葬之方家峪廣嚴院側謚正節先生皇明正徳間禦史髙胤參政梁材請於朝爲建祠賜號忠節

樊執敬字時中鄆州人至正十年除江浙行省參知政事十二年徽饒冦自昱嶺犯杭執敬上馬中途與賊遇射死賊四人又逐之射死三人賊來愈盛塡咽街巷且縱火官兵皆潰賊呼執敬使降執敬叱之曰守關吏不謹汝得至此恨不碎汝萬段何謂降耶奮力斫賊中槍而死事聞贈翰林學士承旨榮祿大夫柱國封魯國公嘗作觀潮詩雲煙波閃閃海門開平地潛生萬壑雷大信不虧天不老浙江亭上看潮來公之志可見矣

劉基字伯溫括蒼人元時爲江浙行省都事時方國珍亂海上省議主招撫伯溫主攻討國珍行賂於朝卒從省議逮伯溫於法僑寓杭城蓋至正癸已歲也作詩云春陽動萬物眾艸皆已抽嚶鳴亦和悅我何獨懷憂鯨鯢未葅醢豺狼滿山丘鳯凰竄荊棘烏鳶自相求浮雲蔽蒼穹天路阻且修風沙日暮起鎩羽安所投悲來怛中懷涕泣縱橫流江城陰气凝積雨春淒涼出門何所見但見瓦礫場新廬各有主店捨亦已張市人半荷戈使客盡戎裝回首嬉遊地慘淡寒煙黃悵焉念所思惻隱心中傷徘徊西湖上愴悵有所思所思不可見涕淚下沾衣死生一瞬息逝者安可追狼瞫信君子李陵非男兒鍜鐡當用椎析薪當用斧抜蓼而植荼去辛還得苦峨峨九陽門衛以豹與虎微微螻蟻忱鬱鬱不得吐

劉伯溫元末亡命吳中一日與客飲西湖會有異雲起西北光映湖中魯道原宇文公諒以爲慶雲也將分韻賦詩伯溫候望良久曰此天子气也淮楚之分十年後有眞主出我當輔之時杭城猶全盛座客大駭以爲狂且曰是累我族滅我悉逃去公獨呼門人沈與京置酒亭上放歌狂醉而罷

方希直孝孺之從學於太史宋景濓也相得甚歡嘗從景濓宿南屏山晨起對雪浩飲髙歌意气慷慨後數年景濓薨而鄕人有王生者偶冩南屏對雪圖索詩於希直希直閱之感嘆陳迹遂題詩云昔年歳暮京國還艤舟夜宿南屏山山風吹雪天欲壓夜半大雪埋江闗淸晨倚樓望吳越六合玉花飄未絕恍疑江水駕山來萬頃銀濤湧城闕山僧好事喜客畱置酒開筵樓上頭玉堂仙人宋夫子紅顏白髮靑貂裘坐讀古今如指掌共看云收月華上寒輝素彩相蕩摩碧海璚臺疊蕭爽酒酣擊節心目開慷慨弔古思英才荒祠古栢嶽王墓廢湖殘栁蘇公臺一時佳會難再得仙人上天塵世窄王子何年繪此圖正貎南屏舊遊迹吾知王子奇崫人新詩妙筆俱絕倫偶然揮灑豈無意神授髣髴存天眞世間今古同飛電回首人豪都不見空有羅山石室書夜夜虹光射霄漢蓋其時景濓已謝病還山而希直自海上來迓邂逅於南屏師生道義之情湖山增重矣其曰羅山石室乃景濓公精舍也

周新廣城人永樂中浙江按察使亷公厚直聲稱藉甚爲兵部尙書方賓所譛下錦衣獄以寃死仁廟每悼惜之新在浙異政甚多一日有訴爭雨傘者甲曰我傘也乙曰我傘也所驗皆同新命剖之各持其半去陰遣人尾其後甲云我始欲助汝傘價之半得非汝利耶乙曰傘本我物寧能低價屬汝於是甲就縛正其罪其發姦摘伏類如此激勵僚屬貪競愧沮時有葉宗行者雲間人知錢塘有亷操新特重之比卒新爲文手書以祭之蓋將以風部吏也新無子景泰初周夫人卒於家浙之人在廣東藩臬者會葬云

王良字文信河南開封人洪武末浙江按察使亷潔明峻嘗以忠義自許每晨詣本司嶽廟焚香矢心蓋慕王之忠烈也革除間良知天下事將有變預蓄艸柴堆積室內靖難師起良語其妻曰吾平生以忠義許國今事至矣汝意何如妻慨然曰大丈夫見義勇爲何用謀及婦人且公旣爲忠臣妾豈不能爲義婦乎惟此數歲兒祀不可絕婢某聰慧至誠必能撫養某僉事夫人與我最厚當盡我簮珥與此婢投匿僉事衙若得撫養成人庶不絕嗣良然之遣婢去乃闔門索火未至而妻已投池中死矣良具衣冠舉火端坐而歿正徳年間按察使梁材立祠於本司之東私謚曰忠節云

許亨永樂間以都督僉事鎭守浙江二十餘年有恵政亷簡忠勤諸司畏服其卒也哭聲振城市𨿽婦女亦有奔送其喪者山陰秦瑛挽之詩云太平無事展珠鈐庭樹沈沈晝掩簾門外日髙閒劍戟海濱風靜集魚鹽累朝功業金甌重一寸忠勤雪鬢添忽報前營將星墜哭聲終夜起閭閻

徐一夔字大章天臺人洪武六年以儒士薦授杭州府學教授博雅通經教法嚴整爲文有法度士林服之召入纂修元史賜蠎衣復任尋爲省臣撰上賀表其詞有雲光天之下又云天生聖人爲世作則太祖覽之大怒曰腐儒乃如是侮我耶蓋以生者僧也光則祝髮之謂則字近賊罪坐不敬禮臣大懼因請曰愚蒙不知忌諱乞降表式太祖因自爲文傳布天下一夔在任凡九年所著有始丰稿湖上勒石之文多其手筆

軒輗河南鹿邑人正統間浙江按察使淸嚴整暇公庭肅然廨無僕妾妻執井爨嘗行下郡至儀門會僚屬檢閱衣槖歸亦如之所至山嶽皆搖貪吏望風潛遁著一靑袍無間寒暑破則補綴所食不過蔬食或日啖燒餅一枚而已與僚屬約三日各出俸米市肉一斤家口眾者甚不能堪故舊會晤止供一飯或烹一雞則人駭之以爲盛饌不易得也自聞親喪卽日就道僚屬有未知者後升都禦史總理糧儲淸聲愈勵僚友設宴或有看卓卽拒不受第以亷自矜或乘酒詈人士林以此少之

陳復福建懷安縣人正統四年爲杭州知府公正亷明濟以簡靜尋以憂去民保畱之起復再任竟卒於官貧無以爲斂按察使鹿邑軒輗倡賻之民爭來助其子盡卻之曰不忍黷貨以死其親也時布政使則徳興孫原貞仁和知縣鳯翔許璞而軒輗爲監司之長皆一時之選璞不久亦卒於官

楊繼宗山西人成化九年爲嘉興知府亷聲播逺近十六年升浙江按察使民聞之皆翹首以湏其來繼宗至不攜家眷止帶老僕一人執爨淸直之聲震動兩浙鎭守太監張慶權勢烜赫門下多倚勢生事自繼宗蒞任各斂手杜門不敢輕出貪猾官吏多望風引去然繼宗𨿽嫉邪而愛惜人才未嘗輕易害人故人無智愚咸仰其公正而畏其威名未幾聞親喪方坐廳理事訃文忽至卽大哭解印步出驛亭老僕挑兩篛籠登舟杭民老稚號泣挽畱不及皇皇如失父母旣去十餘日民相驚言公得奪情復任歡呼載道迎候者塡溢城門月餘方已

韓邦奇字汝節朝邑人正徳末爲浙江按察僉事亷勁自持時鎭守太監王堂怙勢害人如茶筍鰣魚種種勒辦民不聊生汝節數裁抑堂遂以沮遏進貢誣之詔錦衣械治百姓感泣哀動城市汝節爲詩云非才尸位聖恩深士庶何勞淚滿襟明主昌言神禹度斯民直道葛天心還看匣有平津劍更喜囊無暮夜金惆悵此時不忍去且維輕舸越江潯

王伯安守仁之旣擒宸濠也忽傳王師巳及徐淮遂乘夜遄發至錢唐凜凜焉不勝憂栗作詩云靈鷲髙林暑气淸竺天石壁雨痕晴客來湖上逢雲起僧住峯頭話月明世路久知難直道此身那得尙虛名移家早定孤山計種果誅茅卻易成頃之王師遣人追宸濠復還江西遂謝病居淨慈寺作詩云老屋深松覆古藤羈棲猶記昔年曽棋聲竹裏消閒晝藥裹窻前對病僧煙艇避人常曉出髙峯望逺亦時登而今更自多牽俗欲似當年又不能又云常苦人間不盡愁每■﹝扌棄﹞除是入山休若爲此夜山中宿猶自中宵煎百憂百戰西江方底定六飛南甸尙淹畱何人眞有回天力諸老能無取日謀又醉中漫書詩十年塵海勞魂夢此日重來眼倍淸好景恨無蘇老筆乞歸徒有賀公情白鳬飛處靑林晚翠壁明邊返照晴爛醉湖云宿湖寺不知山月墮江城

西湖遊覽志余卷七

●欽定四庫全書

西湖遊覽志余卷八

﹝明﹞田汝成撰

○賢達髙風

許由潁川陽城人當唐虞時隠武林山稽畱峯者卽其遺迹也太平寰宇記許由葛洪皆隠此忘返故號稽畱史記伯夷傳序余登箕山其上蓋有許由冢云箕山在河南嵩少間今昌化亦有箕山範平字子安錢唐人研窮典墳徧該百氏舉茂才累遷臨海太守有異政孫皓時謝病還家吳平頻召不起卒詔謚文正先生賀循勒碑紀其徳行三子奭咸■﹝日上永下﹞並以文學知名■﹝日上永下﹞子蔚闗內侯好學有書七千餘卷逺近來讀者常百餘蔚爲辦衣食蔚子文才幼亦知名

禇陶錢唐人少不好弄聰慧淸閒淡黙以墳典自娛年十三作鷗鳥水磑二賦見者奇之張華謂陸機曰君兄弟龍躍云津顧彥先鳳鳴朝陽謂東南之寶巳盡不意復見禇生仕晉官至中尉

禇伯玉字符璩錢唐人少有隠操寡嗜欲往剡居瀑布山三十餘年隔絕交往齊時王僧達爲吳郡苦禮致之伯玉不得已停郡信宿才交數言而退寧朔將軍丘珍孫欲屈見之與僧達書曰禇先生滅景雲棲自非折節何以致之昔文舉棲冶城安道入昌門於玆三焉卻粒飡霞之士不宜久覊俟其返策蹔紆淸塵亦■﹝自頁﹞助爲譬說僧達答曰禇先生從白雲遊舊矣索然爲朋松石介於孤峯絕嶺者積數十載近固要其來冀慰日夜比談討芝桂借訪荔蘿若已窺煙液臨滄洲矣君欲見之敬當申譬珍孫竟莫能致也齊髙帝手詔吳會二郡以禮迎遣辭疾上不欲違其志勑於剡白石山立太平館居之

杜京產字景齊錢唐人少恬靜絕意榮宦會稽孔覬淸剛有峻節一見欵交郡召主簿州辟從事稱疾去除朝請不就與同郡顧歡交東山開舎授學孔稚珪表薦京產曰竊見吳郡杜京產潔淨謙虛通和敏達愽通子史沈吟道奧家業窮巖采芝幽澗麻衣藿食者二十餘載𨿽古志士何以加之謂宜釋巾幽谷結組登朝則嵓谷含歡薜蘿起忭不報後以員外散騎侍郎召京產曰莊生持釣豈爲白璧所回辭疾不就

範述曽字子元錢唐人初從余杭呂道惠受五經道惠曰此子必爲王者師齊髙帝引述曾爲文惠太子竟陵文宣王師友謇諤多諫爭號爲周舎沈約亦以述曽方汲黯爲永嘉太守有惠政去任之日郡送故舊錢二十餘萬一無所受惟持白桐朩火籠朴十餘枚而巳所得俸祿皆以分施及老壁立無資

範元琰字伯珪錢唐人祖悅之太學博士召不至父靈瑜居父憂以毀卒元琰時童孺哀慕盡禮及長好學博通經史然謙敬不以所長驕人祖母患癰常自含吮與人言常恐傷物居家不出城市𨿽獨居如對嚴賓見者莫不攺容正色家貧惟以園蔬爲業嘗出行見人盜其菘元琰遽退毋問盜者爲誰答曰向所以退畏其愧恥今言其名願不泄也於是母子祕之或有渉溝盜其筍者元琰因伐朩爲橋以渡之自是盜者大慚一鄕無復艸竊

禇亮錢唐人少警敏博記經史陳後主召見賦詩江總諸人皆服其工入唐爲弘文館學士官至散騎常侍日見親倚封陽翟縣侯老於家太宗徵遼子遂良從詔亮曰疇日師旅卿未嘗不在中今朕薄伐卿已老俛仰歲月我勞如何以遂良行想君不惜一子於朕耳善居加食亮頓首謝卒贈太常卿陪塟昭陵初太宗作文學館以亮與杜如晦等十八人並爲學士命閻立本圖像亮贊之號十八學士天下慕向謂之登瀛洲

禇遂良字登善亮子也博涉文史工隸楷貞觀中累遷起居郎侍書太宗嘗嘆曰虞世南死無與論書者及見遂良大奇之帝方購羲獻故帖莫辧眞僞遂良獨論所出無舛冒者帝將有事泰山星孛遂良諫曰此必天意有未合者帝悟而止遷起居注帝欲觀史遂良諫言未聞天子自觀帝曰朕有不善卿必記否對曰臣職載筆君舉必書時太子承幹廢魏王泰間侍帝許立爲嗣因謂大臣曰泰昨自投我懷中云臣今日始得爲陛下子更生之日也臣惟有一子百年後當殺之傳國晉王朕甚憐之遂良曰陛下失言安有爲天下主而殺其愛子授國晉王乎陛下昔以承幹爲嗣復寵愛泰嫡庶不明紛紛至今若必立泰非別置晉王不可帝泣曰我不能卽詔長孫無忌房玄齡李績與遂良等定策立晉王爲皇太子時飛雉數集宮中帝問是何祥也遂良曰昔秦文公時有侲子化爲雉雌鳴陳倉雄鳴南陽侲子曰得雄者王得雌者霸文公遂雄諸侯始爲寶雞祠漢光武得其雄起南陽有四海陛下本封秦故雄雌並見以告明徳帝悅曰人之立身不可以無學遂良所謂多識君子哉拜中書令帝寢疾召遂良長孫無忌曰漢武帝寄霍光劉備托諸葛亮朕今委卿矣太子仁孝其盡誠輔之謂太子曰無忌遂良在而母憂因命遂良艸詔髙宗卽位封河南縣公進郡公帝將立武昭儀召長孫無忌李績於志寧及遂良入或謂無忌當先諫遂良曰太尉國元舅有不如意使上有棄親之譏又謂績上所重當進曰不可司空國元勲有不如意使上有斥功臣之嫌曰吾奉遺詔若不盡愚無以下見先帝旣入帝曰罪莫大於絕嗣皇后無子今欲立昭儀謂何遂良曰皇后本名家奉事先帝先帝疾執陛下手語臣曰我兒與婦今付卿且徳音在陛下耳何遽忘之皇后無他過不可廢帝不悅翌日復言對曰陛下必欲攺立後者請更擇貴姓昭儀昔事先帝身接帷第今立之柰天下耳目何帝羞黙遂良因致笏殿階叩頭流血曰還陛下此笏丐歸田裏帝大怒命引出武氏從幄後呼曰何不撲殺此獠無忌曰遂良受顧命有罪不加刑會李績議異武氏立乃左遷遂良潭州都督顯慶二年徙桂州未幾貶愛州刺史卒

徐復字希顏本莆田人久客吳中因家杭州精易通流衍卦气之法天文地理遁甲占射諸家之說律呂微妙之制康定中元昊叛詔求有文武材可用者宋綬林瑀以復薦召見問以天時人事復舉京房易卦推所配年月日謂時當小過剛失位而不中宜在彊君徳問四方用兵如何復對太一守中官兵宜內不宜外帝善其言欲官之固辭畱值登聞鼓院與林瑀同修周易會元紀歲餘歸禮以束帛賜號衝晦處士

林逋字君復錢唐人少刻志學問放浪江淮歸隠西湖孤山眞宗聞其名賜號和靖處士詔長吏歲時勞問逋善行艸爲詩孤峭澄淡居西湖二十年未嘗入城市杭守王隨每與倡和李及薛映時往淸談蓄二鶴曉縱之雲霄暮自入樊時泛小舟遊西湖諸僧寺客至童子放鶴爲候逋棹舟歸卒塟捨傍初逋客臨江李諮始舉進士而未有知者逋嘗謂人曰此公輔之器逋卒而諮適知杭州爲制緦麻服與其門人哭而塟之刻其臨終詩納之壙中

林和靖梅花詩古今絕唱然人但知疎影暗香之妙而不知他作亦更淸逸也其詩云吟懷長恨負芳時爲見梅花輙入詩雪後園林才半樹水邊籬落忽橫枝人憐紅艷多應俗天與淸香似有私堪笑胡雛亦風味解將聲調角中吹小園煙景正淒迷陣陣寒香壓麝臍池水倒窺疎影動屋檐斜入一枝低畫工空向閒時看詩客休徵故事題慚愧黃鸝與蝴蝶秪知春色在桃溪

和靖𨿽隠居而亦以豪放玩世故當時頗有不足之者其詩云道著權名便絕交一峯春翠濕衡茅莊生已慣鴟鳶嚇揚子休譏蝘蜓嘲潏潏藥泉來石竇霏霏茶靄出松梢琴僧近借南燻譜且並閒工子細抄閒搭綸巾擁縹囊此心隨分識興亡黒頭爲相𨿽無謂白眼看人亦未妨云噴石花生劍壁雨敲松子落琴狀淸猿幽鳥遙相叫數筆湖山又夕陽其玩世之態可想見矣

和靖祠堂舊在孤山故廬後徙蘇堤三賢祠中此蓋因子瞻詩語爲之也詩云吳儂生長湖山曲呼吸湖光飲山淥不論世外隠君子傭兒販婦皆冰玉先生可是絕俗人神淸骨冷無由俗我不識君會夢見瞳子了然光可燭遺篇妙字處處有步繞西湖看不足詩如東野不言寒書似西臺差少肉平生髙節已難繼將死微言猶可錄自言不作封禪書更肯悲吟白頭曲我笑吳人不好事好作祠堂傍修竹不然配食水僊王一盞寒泉薦秋菊此詩景慕和靖甚切但祠堂修竹亦不失體而遽以吳人不好事病之頗牽彊矣其後朱淑眞有弔林和靖詩云每逢淸景夜歸時月白風淸易得詩不識酌泉拈菊意一庭寒翠藹空祠蓋亦祖述東坡之遺意也今孤山四賢堂以和靖參配郡守恐於儀度不倫不若奉徐奭丁翰徐復三隠士以配和靖而鄴侯樂天子瞻自爲一祠庶隠顯各得耳

葉曙字杲卿錢唐人生而頴拔三試開府率髙等用嘗試禦前恩授桂州司法卒贈太子中允杲卿在桂有吳謐爲象州武化令而死其妻挈二女歸閩至桂而妻又死杲卿哀其無歸娶爲二子婦焉家故饒財諸弟盡用之而求異籍杲卿喟然曰家事至此繇吾祿不足以聚親族耳汝曹何咎師事林逋逋篇翰爲當時二絕杲卿盡得其妙天禧末錢唐有巨石浮於江太守問逋逋以問杲卿乃按樵子五行志以應曰其當在萬乘乎未幾眞宗上僊於是人服杲卿多聞而始知樵子爲奇書也

胡長孺字汲仲婺州永康人少博經史下逮百氏宋咸淳中監重慶府酒稅至元初以知者薦入翰林修撰出爲揚州教授遷建康錄事臺州寧海簿所至輒有異政以疾辭歸寓武林城中長孺爲人光朗宏偉眀於心學慨然以孟軻自許其文章有金舂玉撞之音海內購求無虛日鄕闈取士屢司文衡貴實賤華文風丕變趙子昂嘗爲羅司徒奉鈔百錠爲潤筆請作乃父墓銘汲仲怒曰我豈爲近官作墓銘耶是日汲仲絕糧其子以情白坐上諸客咸勸受之汲仲卻愈堅惟平生不茍取於人故寧凍餒有所不顧汲仲送蔡如愚歸東陽詩有云薄糜不繼襖不暖謳吟猶是鐘球鳴語之曰此余祕宻藏中休糧方也年七十五一夕正衣冠危坐而逝所著有石塘稿五十卷洪武初祀於杭學鄕賢祠楊仲弘贈汲仲詩云先生惟達道久矣樂山林致聘無雙璧爲生過十金身閒雲出岫髮短雪盈簪遁世猶吾志同盟欲自今

謝翺字臯羽福之長溪人徙浦城倜儻有大節刻厲憤激不混流俗意所不顧𨿽萬夫莫回每慕屈平托興逺遊因號晞髮子宋亡文天祥被執翺悲不能禁嚴有子陵臺孤絕千尺時天涼風急挾酒登之設天祥主跪酹號慟取竹如意擊石作楚歌招之歌闋竹石俱碎其志益汗漫浩不可禦視世間無足當其意者獨好佳山水遇卽恣遊倦輒訪隠流方鳳吳思齊輩歌吟取適至元甲午來家西湖上前代遺老咸詫見翺晚也其過故宮四絕句云復道垂楊艸欲交武林無樹著淩霄野猿引子移來往覆盡花間翡翠巢隔江風雨動諸陵無主園池艸自春聞說就中誰最泣女冠猶有舊宮人禾黍何人爲守閽落花臺殿黯銷魂朝元閣下歸來燕不見前頭鸚鵡言紫冥樓閣燕流霞今日淒涼佛子家寒照下山花霧散萬年枝上掛袈裟明年乙未沒年四十七臨歿囑其家曰愼收吾骨與韶卿子善已而鳳與思齊果至與方幼學塟之子陵臺南初翺以朋友道喪作許劍錄未就鳳等復爲作許劍亭於墓右其徒吳貴祠翺月泉書院

吾衍字子行仁和人操行髙潔博覽墳典工篆隸諳音律不求榮進隠居教授居一樓坐學童樓下遣髙弟子遞授之客至童子輒止其登使登乃登與客笑談樓上而樓下羣童肅如也元時廉訪使徐琰聞衍名訪之衍從樓上呼曰此樓何敢當貴人登也願明日走謁謝琰笑而去明日竟不謝人咸重之稱爲貞白先生而不名年四十未娶宛丘趙天錫爲買酒家孤女爲妾年饑女嘗事人後夫知在子行所訟之因逮妾父母父母至客子行家又以僞楮事覺因言舎主人子行固弗知也邏卒捽子行南出數百步錄事張景亮識之叱邏卒曰是不知情攝之何爲卽解縱遣還子行大慚明日持玄絳緇笠詣仇仁近別值晨出因畱一詩有西泠橋外斷橋邊之句意將從靈均於此矣明日有得遺稿於橋上者衛大隠以六壬筮之爲亥子丑順流之象曰是其骨朽淵泥九十日矣西湖多寶院僧可權從子行學哭之甚哀塟其遺文於後山與其師骨塔相對曰皆吾師也乞銘於胡汲仲爲之銘曰生弗瀆死弗辱貞哉白淩雲翰悼之詩云布衣吾道士舉世莫能偕遽作騎鯨客空遺夢蝶齋陽冰書瘦硬方朔語詼諧墓碣名貞白臨文每愴懷

陳信字履信仁和人以推擇爲吏卽知守廉一錢不取衣食一仰於家宣徳間有詔求賢總兵官陽武侯薛祿薦擢大理評事攺南京西城兵馬副指揮以亷能升蘇州府通判蘇治煩劇俗舊華靡信裁剸無畱事而持以確守民甚愛之信嘗有公務之京民有饋白金三百兩者不受尋乞致仕歸經治所餞贐俱不受前所饋者復持金懇納信復卻之行李蕭然行路稱嘆蘇人杜瓊贈以詩雲南還依舊一寒氈又卻吳民饋贐錢任使此生貧到骨只畱淸節與人傳

於謙字廷益錢唐人宣徳元年授監察禦史長軀玉立聲如洪鐘每奏對上爲傾聽都禦史顧佐最嚴峻臺中少當意者獨禮重謙巡按江西風裁赫著還從上討獲漢庶人命謙立數其罪應旨而成辭嚴義正聽者攺容自是上屬意用謙矣五年河南山西大災廷議大臣經理上親署謙名升行在兵部右侍郎往時年三十三而興利除害動中土俗二省之民歡若更生然謙才大機疎遇事又敢往少瞻顧人故以此忌之九載秩滿始進左侍郎先是河南官吏入朝率捆載香帕磨菇以供交際謙行一無所持作詩云手帕磨菇與綫香不資民用反爲殃淸風兩袖朝天去免得閭閻話短長其律已如此正統間與戶部王尙書議事有隙遂舉參政孫原貞王來自代時太監王振幸用事嘗以他事銜謙乃嗾言者劾謙擅舉自代非詔旨降大理寺左少卿罷巡撫河南山西吏民聞之赴闕請畱者千人乃命以少卿巡撫前後在任者十八年父彥昭卒乞終制不許尋復召爲兵部右侍郎十四年七月北敵額森冦獨石王振請上親徵敗績於土木車駕北狩沿邊城堡奔潰一空京師大震時謙獨任部事會皇太后命郕王監國於是廷臣論王振罪請族夷之王方攝朝倉卒未有處分而錦衣衛指揮馬順素附振勸廷臣稍退廷臣大憤給事中王竑捽順首與廷臣撲殺之復索振所親信王毛二內使哭聲震闕無復朝儀諸大臣有驚避者王亦疑懼欲起還宮謙上陛扶止之且曰廷中無嘩勸王出二內使廷斃之復言羣情洶洶皆忠憤所激非殿下宣諭不止王乃諭廷臣曰王振罪當赤族俟啟太后行誅未晚馬順罪當死殺之勿論於是廷中稍寜比退朝過午刻矣謙袍袂皆裂徐步出左掖門尙書王直執謙手嘆曰今日事起倉卒賴公以定𨿽百王直將焉用之太后知謙人望所屬升兵部尙書頃之郕王卽位尊上爲太上皇帝時邊報絡繹訛言萬端諸司束手取進止謙隨事條刺慮逺防微動中肯綮自是武備漸飭人心稍安是年十月額森闌入紫荊闗烽■甚急侍講徐有貞謬言占象倡議南遷上下動搖朝臣有挈家南奔者謙慟哭抗言於廷曰京師天下根本宗廟山陵百官萬姓咸托於此去此不守將安所之宋南渡之事可鑑也上是謙言守議遂定時京通倉場糧艸甚富謙令官軍預支三月餘命縱火焚之或言事重何不待報謙曰事有經權今敵在目前若必待報而行適以資敵矣武淸伯石亨時掌後府言欲閉九門以避敵鋒謙曰不可如亨言譬之窒鼠是自斃也乃令亨營於城北都督孫鏜營於城西謙親督諸軍而都督王通都禦史楊善等閉門城守以示必死頃之額森突至我軍堅不爲動時上皇亦在敵營我軍不敢漫加一矢敵亦覘我嚴整不敢輕軼中官喜寜胡種也土朩之難降於額森因爲鄕導嗾額森邀大臣議和迎駕且索金帛巨萬計謙一無所許第報曰賴宗廟社稷之靈國有君矣額森計沮須臾以墨幟麾三千騎繞東城云攻南門亨欲撤兵往備謙曰無庸此必趨通州也已而果趨通州索糧無得遂縱遊騎四掠畿甸畿甸咸淸野乘城守約無敢浪戰者敵計益沮對壘七日復以上皇宵遁遲明謙諜知上皇已逺乃令諸軍舉炮擊敵殿營敵亦旋以輕騎躪我死傷略當京師解嚴論功加謙少保石亨進侯爵余升賞有差謙固辭乃受嘗謂人曰四郊多壘卿大夫之辱也城下之役但不盟耳何功之有景泰元年額森數以送駕爲名沿邊騷掠旣知中國有備難與爭衡𨿽奉畱上皇又不足以邀厚賂且與其君布哈有隙恐中國乘之乃遣使入貢言願送大駕還京尙書王直卽率羣臣爲上驟言之上頗不悅曰當時大位是卿等彊朕爲之今將置朕何地謙對曰大位已定誰敢異心但欲遣使答禮少紓邊患耳上意始釋曰從汝從汝於是禮部尙書胡濙言廷臣大駕將來請會議迎復儀注都禦史王文厲聲曰來誰謂來耶敵人不索土地卽索金帛耳誰謂來耶謙曰不然防變方略謙當任之來與不來於儀注固無妨也眾論乃息上乃遣禮部侍郎李實往見額森額森大喜遂奉上皇至宣府而還九月十五日上皇入京師時邊事稍寜謙益修安內攘外之計初額森犯京時石亨以功非己出驟躋侯爵心不自安乃推謙功請官一子上許之以其子冕爲府軍前衛副千戶謙累疏懇辭且曰臣縱爲子求官自當乞恩於君父何必假手於石亨亨深銜之亨嘗以指揮郭亨杜山賣放民兵受賄不舉爲謙查白劾曰亨蔽下售法罔上孤恩無人臣禮上乃切責亨而郭亨等皆下獄亨愈益媿恚學士徐有貞自以倡議南遷爲謙斥阻尋復求爲祭酒上薄其人不允疑爲謙所毀亦深銜之遂與亨等比周側目事謙謙自知柄用日久恐履危機累乞骸骨不許而廷臣忌功者亦間爲上言宜少裁抑謙上灼知謙忠潔無他腸倚毗益切太監興安亦謂廷臣曰近日諸君第媒孽於公何不爲朝廷惜也且諸君中有不愛錢不愛官不問家計一心體國如於公者誰歟言者媿塞上嘗賜謙第一區謙固辭曰值國家多事之秋豈臣子安居之日況星文示變正宜貶損以逭天怒豈可厚享以重咎愆不許乃以平日所得賜物盔甲袍帯之屬封識第中時一往視而已謙素苦疾喘一日大作上遣太監興安以醫來醫云竹瀝可愈安爲上言且述謙自奉儉約上親幸萬歲山伐竹以賜仍命計謙家所用悉給自尙方云七年正月上不豫謙與廷臣請復憲皇帝東宮疏入不報約翌日面陳泣請時廷議刺刺各抱擇君之姦而大學士王文及太監王誠等謀立襄王之子機事頗泄有貞遂駕言於亨曰文誠之謀咸少保主之其事若成吾屬無死所矣亨遂與有貞定議通太監曹吉祥都督張輗張軏夜奪南內奉迎上皇復位攺元天順卽日械謙等下獄給事中王鎭等承亨風旨爲之廷劾言臣等與謙誓不同朝左都禦史蕭維禎等爲之廷鞫大肆拷掠竟無左證徐有貞曰春秋之法將則必誅何必左證也維禎遂欣然署奏曰謙等意欲迎立外藩以危宗社謀𨿽未成罪亦當死王文發忿力辯謙曰亨等意巳如此辯之何益遂誣服奏上上持之有貞進曰若不置謙等於死則今日之事爲無名上意乃決謙等俱就刑東市謙笑曰景泰時天下八十萬精兵皆吾調發不於此時反乃今一尫秀才反耶是日陰霾四塞朝野寃之爲之語曰鷺鷥冰上走何處尋魚嗛吉祥麾下逹官多爾者枕謙屍而哭之酹以壺漿吉祥撻之明日復往哭如初遂與都督陳逵收其屍瘞之亨爲上言籍沒謙家自上賜物外無他儲妻子安置口外未幾兵部尙書陳汝言以賂敗上禦便殿以所籍財物陳大內廡下召亨等入視變色曰景泰間於謙任久且專歿無餘物何汝言未幾得賄無算耶亨俛首久之越數日上擊球內苑恭順侯吳瑾撫寜伯朱永等侍石亨張輗張軏自外來上遙見亨等連以球杖戳地曰好个於謙如此者數聲亨等皆流汗浹背朱永出語人曰觀今日上意石總兵輩將無所逃矣一日邊報甚急集羣臣廷議未定吳瑾進曰於謙若在邊患何憂上爲之黙然初謙遇害太后驚悼謂上曰於謙於國甚有功何忍至此上益悟其寃二年徐有貞以罪逺竄三年石亨曹吉祥等謀反伏誅八年憲皇帝卽位詔釋謙家屬戍邊者家產悉還之遣行人馬暶祭謙墓曰當國家之多難保社稷以無虞惟公道而自持爲權姦之所嫉在先帝已知其枉而朕心實憐其忠誦者莫不稱快云弘治元年詔曰少保於謙有社稷功可贈特進光祿大夫柱國太傅謚肅湣立祠墓所曰旌功有司春秋致祭而河南父老亦詣闕伏訴少保巡撫時功徳願立祠如杭祠不報乃歸卽公舊廨祀公伏臘忌歲咸致奠也謙子冕仕至應天府尹子孫世襲副千戶

子外王父潘翁嘗以掾史給事少保公也翁云景泰間北伐南徵軍務旁午公常一日而平章者數端皆凜凜闗國休戚入則面陳出則手疏夜分乃罷事有不如意輙撫膺忿曰一腔血竟灑何地聆於斯言亦良苦矣又云少保公敏達端毅不以機械疑人總兵石亨楊俊郭登範廣衛頴王禎張軏任禮楊洪毛忠顧興祖皆頡頏僚宷一不稱旨卽請勅切責或曰明正典刑王來以公薦起參政至都禦史守貴州一爲李匡所糾卽請罷斥𨿽景皇帝寛宏不問而包藏反噬者眾矣又云少保公當國時往往宿朝房不歸私第屬景皇帝大漸石亨等謀擁南內府尹公知其謀奔扣告變少保公呵曰小子何知國家大事自有天命汝第去頃之南內出矣少保公神色不變徐徐整朝服入就班行得旨被逮又云少保公之旣殺也其夫人夢公謂曰吾被刑魄𨿽殊而魂不亂獨雙目失明吾借汝目光將見形於皇帝次日夫人忽喪明已而奉天門災英廟臨視見少保公於火光中隠隠閃閃也時夫人方貶次出海闗復夢少保公曰吾已見形於皇帝矣還汝目光未幾有詔獨貸其夫人又云少保公家屬自戍所宥還也養子康將以公柩歸塟徙倚東市見鬻盡者取視之則公與夫人像也問之云出自盧太監家蓋盧永天順初亦以姦黨籍沒尋皆宥還而內帑誤以公像給永所噫事亦奇矣將無少保之忠天固閔之猶得廟貌人間哉

於肅湣公髙風大節不在詞華而其斷簡殘篇得於煨燼之餘往往膾炙人口如剰喜門庭無賀客絕勝廚傳有懸魚謝客只容風入戶捲簾時放燕歸梁亦知厚祿慚司馬且守淸齋學太常蕭澀行囊君莫笑獨畱長劍倚靑天金鞍玉勒尋芳者肯信吾廬別有春卽此可以知其孤介絕俗之操如香爇雕盤畱睡鴨燈輝靑瑣散棲鴉風穿疎牖銀燈暗月轉髙城玉漏遲岸幘恥爲寒士語調羮不用腐儒酸卽此可以知其經略閎典之才如天外冥鴻何縹緲雪中孤鶴太淸臒醉來掃地臥花影閒處倚牕看藥方渭水西風吹鶴髮嚴灘孤月照羊裘卽此可以知閒雅恬淡之思其它忠直之气奨與古今如詠蘇武則曰冨貴儻來君莫問丹心報國是男兒送人致仕則曰解組還鄕未白頭身安意適更何求題十八學士圖則曰都將治世安民策散作裁冰剪雪詞喜髙僉憲病起則曰一團淸气難隨俗百甕黃虀足養亷此皆直寫胸襟不當以風雲月露比擬也

胡世寜字永淸仁和人黒面巉顏電眸獅鼻見者吒之弘治壬子舉鄕試第二巡按禦史檄計偕銀百兩世寜曰彭侍郎以災傷故減半吾不敢盈取竟卻其半舉進士授徳安府推官廉明有聞一日患劇疾召醫視之曰還有神光世寜力疾賦詩有萬死神光還自在再生事業敢能爲之句世寜𨿽執法然持論常正大時有鄭分巡者勇於革獘州縣官被訟者皆得罪去世寜曰某知明公爲民禁貪之心甚切然亦須使民畏官今官皆畏民恐非治體也聞者韙之升南京刑部郎中廣西太平知府以憂歸服闋赴選至滄州值流賊入城避之問門者曰州有糧乎曰有有水乎曰有有薪乎曰苦無薪世寜曰比屋皆薪也卽見知州張琦勸其急修城守琦曰馬總制惡修城世寜曰總制失職耳縱賊入城則殃民誤國琦從之世寜苦乏兵器適浙江有部軍器舟至世寜曰天幸也請州納之次日賊至攻西門世寜令軍民商旅登陴拒守授以甲仗軍容甚盛賊見气阻適肇慶指揮聶瓛寓城中率其徒持弓弩從埤堄射賊無不死者賊乃退攺除寶慶府升江西副使值王浩八淩十一等爲亂王師久駐無功世寜與參將桂勇書曰江西之賊無處無之僕以爲旣招者不殺再叛者不招而稍有犯法者令其黨執之重懲不恕不過數月而事定矣其如上下異議招之旣定則又欲誣罪以殺之殺之不得則又欲曲法以招之禍患何時己耶蓋軍務賊情人本難測故千里之間傳聞各異一日之內機變頓殊故料敵情者多以爲少少以爲多司軍務者功以爲罪罪以爲功聽人言者眞以爲僞僞以爲眞湣湣棼棼莫之能辧士夫稍懷廉恥者則又以矜已抑人爲愧而終身受罪莫之能辯其亦可慨也已時寜庶人反形已著人莫敢言世寜憤激上疏言南昌府城延燒萬室基地所便悉歸王府債負所責徧及閭閻三司官多受鈐束問刑吏舉奉成案近者買辦行於外府騷擾徧於窮鄕臣下恐有隱禍多懷二心禮樂政令漸不出自朝廷地方之事益有可慮者寜王自因劉瑾得衛兵以來威勢日盛而上下官司奉承太過乞推才望服人公忠體國大臣兼提督巡撫假以重權得便宜行事久困窮民宜妙選循良曲加安集更乞戒諭寜王益崇謙徳逺避嫌疑率由祖訓止治其國內官僚而三司以下政務不須干預嚴戢下人恪守禁例申勅鎭巡以下凡遇王府委事必須奏準方行庶幾小民有再生之望庶人聞之大怒行賂於朝而誣奏妄言離間掌院石玠者竟掇世寜疏中語以爲自非聖朝素崇親睦寜王世守忠貞寜不遂致離間王奏甚有不安於心者實由世寜激之不爲無罪乞差官勘究上令巡按禦史逮世寜來京鞫之初世寜旣上疏得報擢福建按察使乃去任抵家庶人使健卒百數人分道簒世寜不得乃奏聞風遁回激上怒命官校逮世寜庶人旣得旨益令健卒至浙必縶世寜江西困辱以俟官校世寜曰吾至江西死且不白乃間道歸命京師下詔獄囚系一年廷臣申救謫戍遼東寜庶人敗起爲四川巡撫遷兵部左侍郎會禮部尙書席書纂輯大禮書成亦升世寜俸級世寜辭以爲國家常賦有限經費無窮正徳年間冒功濫賞天下大壊皇上痛革此輩天下始安今未五年冒濫漸開然皆武臣軍匠也臣佐兵部義當執奏不意文職冒賞乃自臣始臣聞太倉積粟不及富勢一家之產天下空廩貧軍乏糧往歲大同甘肅軍變皆由於此所冝人人體悉事事撙節以裕國儲贍軍餉惜民窮而備急用也如臣升俸一級每月多支米一十三石可養窮逺戰士一十三人一年則多支一百五十六石所謂不通長算者是也尋升左都禦史攺兵部尙書世寧上疏曰六卿之職吏部爲重戶部爲難而兵部則兼重且難其用人峙糧又資二部今天下生民困苦盜賊繁興邊境空虛夷狄難禦在江北則米價極貴軍士饑疲戎冦雜進姦謀叵測內變方憂議者乃欲出境千里圖復哈宻此甘肅之危日甚孰敢爲陛下言者在西南則松潘南路久絕東路僅通毎歲糧運石費數金戍卒生還十惟三四今聞歲歉粒米難致此蜀川之危日甚孰敢爲陛下言者其尢可慮者萬一中原西蜀民窮盜起撫剿乏人糗糧無備所系安危甚大此聖祖垂訓切以爲憂輔臣楊一淸奏欲臣等各舉濟險應變之才折衝禦侮之略者以需緩急迄無一薦者蓋此匪徒取其才力勝任而又必其忠誠爲國卽有其人又恐羣臣興讒大臣信謗此所以再生顧忌莫敢明揚其它土夷之變邊境之虛驕卒之悍皆巡撫不得久任専制故皆推托不理𨿽有一二任事者奏上該曹亦不與議決故今內外大小臣皆以持循保守爲賢而坐視養亂有一忠力幹濟者身家不免矣此將盡驅天下之人閹然無忠義之气一朝有事非細故也今以自來兵部尙書言之則臣鄕裏所聞曰方賓曰於謙耳目所及曰劉大夏曰彭澤忠誠爲國者僅此而皆不得保全其得保全者皆依阿蒙蔽坐視養亂者也臣性愚昧偏滯不能遷攺隨時故嘗自誓以爲可殺而不可使滅有功可殺而不可使縱有罪至於依阿誤國而蒙蔽欺君之事不能爲此臣才性不堪如此不敢貪位以誤陛下也再辭不允乃就職未幾引疾歸卒於家贈少保謚端敏

張珎後更張翺字羽翺仁和人生而頴異博涉經史精推步占候宣徳間潘中丞蕃將往南粵視師雅聞翺有兵略除室自迎之翺感知已彊與行一日坐帳中見片雲隠隠起離震間謂潘曰事濟矣有頃烈風南來此捷音也己而果然會潘欲疏薦翺翺曰所以共事行間者報知己也豈慕名爵來耶竟逃去易名晦迹以終其身嘗賦詩云有意欲嘗千日酒無心去傍五侯煙蓋其志也年八十有二無疾終子孫奕葉多以文學政事表見當世云

西湖遊覽志余卷八

●欽定四庫全書

西湖遊覽志余卷九

﹝明﹞田汝成撰

○賢達髙風

丁蘭故居在艮山門外三十六里名丁橋蘭事母至孝母死刻朩爲像事之如生有丁母塜在桐扣山之東

蔡汝揆居艮山門外太平鄕華林裏父霖爲朝奉大夫通判瑞州庶母沈氏卒汝揆尙幼父霖用浮屠法火之汝揆以父蔭入仕每傷無松楸之地言輒涕泣乃刻朩爲母像具衣衾棺槨塟之更置贍墳田創庵命僧守之鄕人呼爲朩娘墓

孝女馮氏錢唐人唐穆宗時女少孤無兄弟母女相依及長養母不嫁母多病且危思肉食女割股以進後母死哀毀骨立旣塟廬於墓下日夕悲號茹蔬刺血寫經捨宅爲寺求薦拔母長慶三年事聞詔賜粟帛賜寺額曰報恩名其鄕曰孝女南鄕有孝女墓在寺後古城頭

朱氏杭州人元黃仲起妻至正十六年張士誠兵冦杭驅掠欲犯之朱與女皆自縊繼而妾馮氏與仲起弟婦蔡氏乳母湯氏亦皆自殺一門五烈古今罕有也納者杭城東輝和爾氏之女奴也年十九勤敏謹願主卒官他郡達納奉主婦日謹主婦亦委以腹心至正壬辰秋七月初十日冦陷杭刼官民府庫至輝和爾氏家無所得乃反接主婦柱下以刀礪頸上諸侍婢皆散走達納獨以身蔽主婦請代死且告曰將軍所利者財豈利殺人哉家之寶貨皆我所藏主母固弗知若免主母我當悉與將軍冦喜卽解主婦縛乃探金銀珠玉幣帛等物置堂上冦爭取之又欲犯達納身達納持刀欲自屠曰我主二千石我誓不奴他姓主況汝賊乎冦驚異捨而去達納泣拜主婦曰棄主貨全主命權也妾受命主鑰失貨而全身非義也請從此死乃自殺

李氏登州黃縣人鄒確母性貞慧而知禮足迹未嘗出戶限其良曰世聞用門功任管軍百戶戍居錢唐錢唐有湖山之勝方春時邦人士女競事遊衍爲樂子確與其昆弟謀曰盍亦奉吾母爲樂乎乃治遊具請於母母曰爾爲我子乃獨不能以禮事我吾聞婦人晝不遊庭而可逺適湖山事逸樂耶確等慚懼而退李氏有女嫁爲同邑周仲賓妻調贑之瑞金簿非辜就逮女仰天嘆曰吾夫死必矣吾出門安適遂投舎後池水死談者咸謂得之母訓云至正間世聞分守海寜有惠政及張氏陷浙西屏居硤石元亡不食死

陳孝女者錢唐人也父業儒嘗受勇爵漫遊江淮間居胭脂嶺下乙亥兵火挈家永嘉山中悉爲盜所掠僅畱孝女十歲攜之丐食以歸故居蕩不復存因寄五里塘舊僕家聞殊勝寺設粥供日攜女子就寺丐食凡數月僧扣所以頗憐之俾畱禪寮供榜疏職時孫元帥下李知事者東平人也頗知書亦寓寺傍暇日至寺必從容與僧談欲謀一士爲友僧以陳爲薦一見投合如久要館榖加厚其女亦得其家歡心居數月當仲春女子忽謂其父云吾母墓在故居側數年不至矣聞主人禁煙將爲湖山遊能乘此機一往拜掃否父以告李欣然與俱旣至墓所拜奠罷李偕攜酒飲傍舎女悲泣不已勉之還則泣告曰比聞李氏將北歸吾父子必將從之父老子幼南北萬里何日可再至吾母墓下此所以痛也言與淚俱下父亦感痛而女躃踴呼號聲振林朩久而僕地視之膓斷死矣李義之因與墓鄰斂而祔於母冢之傍云

翁氏姊者錢唐人年四十不嫁至正間冦陷錢唐與弟忠一家四人誓結袂死於河姊曰河之死者穢矣吾獨尋漧淨水死忠等赴河姊赴城陰古井死楊廉夫弔之詩云翁氏當亂離投河誓翁媼生爲同林鳥死作結縷艸翁氏姊投袂起長河殺賊血污水我胡爲河裏死莫邪古井古城陰下有斗水琉璃深井中投妾身莫耶夜作蛟龍吟

曹處女者錢唐人名雪字玉霙年十三善琴十五工詞翰母歿力窮塟其母年五十不嫁自誓云死作處女冢至正間錢唐喪亂處女閉戶三日餓而死楊廉夫弔之詩云曹處女白雪霙母惜白雪抱玉眞珠擎十三善瑤琴不作濮上聲十五弄彤管不作花艸情叮嚀媒與妁必嫁公與卿英英馬上郎貂帽繡衣裳官家捉處女願作處女郎昨日交處女幣今日催處女妝貯以黃金屋薦以白玉牀大珠連理帶七寶合歡囊大珠五十萬七寶百萬鏹黃羊尾如扇文雞若鳯皇置酒結髙宴長跪起行觴處女誓慈母有死不下堂慈母莫之敓志節如秋霜嗟嗟曹處女處女節獨苦事母終母喪母墳成負土白髮五十秋五十終處女誓作處女墳南山華表柱荒城兵火交三日不開戶生作獨月娥死作黔婁女我作處女辭用激城中三嫁婦

西湖遊覽志余卷九

●欽定四庫全書

西湖遊覽志余卷十

﹝明﹞田汝成撰

○才情雅致

白樂天之守杭州也放浪湖山耽暱聲妓新詞艷曲布浹郡中其湖上春行詩孤山寺北賈亭西水面初平云腳低幾處早鶯爭暖谷誰家新燕啄春泥亂花漸欲迷人眼淺艸猶能沒馬蹄最愛湖東行不足緑楊陰裏白沙堤春題湖上詩湖上春來似畫圖亂峯圍繞水平鋪松排山面千重翠月照波心一粒珠碧球緑頭抽早麥靑羅裙帶展新蒲未能拋得杭州去一半勾畱是此湖余杭形勝詩餘杭形勝四方無州傍靑山縣枕湖遶郭荷花三十里拂城松樹一千株夢兒亭古傳名謝教妓樓新道姓蘇獨有使君年太老風流不稱白髭須湖上招客送春泛舟詩欲送殘春招酒伴客中誰最有風情兩瓶若下新求得一曲霓裳初教成排比管弦行翠袖指麾舩舫點紅旌慢牽好向湖心去恰佀菱花鏡裏行

元白之在當旹聲華略等樂天守杭州而微之除浙東觀察使比壤而居詩筒往來殆無虛日嘲奬雜陳亦一時盛事也微之以州宅誇樂天詩州城回遶拂云堆鏡水稽山滿眼來四面常時對屏幛一家終日在樓臺星河佀向檐前落鼓角驚從地底回我是玉皇香案吏謫居猶得住蓬萊樂天答之詩賀上人回得報書大誇州宅似僊居厭微馮翊風沙久喜見蘭亭煙景初日出旌旗生气色月明樓閣在空虛知君暗數江南郡除卻余杭盡不如微之重誇州宅詩僊都難畫亦難書暫合登臨不合居繞郭煙嵐新雨後滿山樓閣上燈初人聲晚動千門辟湖色宵涵萬象虛爲問西川羅剎岸濤頭衝突近何如樂天答之詩君問西州城下事醉中疉紙爲君書嵌空石面標羅剎壓捺潮頭敵子胥神鬼曾鞭猶不動波濤𨿽打欲何如誰知太守心相似抵滯堅頑兩有餘又答微之詩可憐風景浙東西先數余杭次會稽禹廟未勝天竺寺錢潮不羨若耶溪擺塵野鶴春毛暖拍水沙鷗濕翅低更對雪樓君愛否紅欄碧甃點銀泥又以西湖誇微之詩上馬復呼賓湖邊景气新管弦三數事騎從十餘人立換登山屐行攜漉酒巾逢花看當妓遇艸坐爲茵西日籠黃柳東風蕩白蘋小橋裝鴈齒輕浪甃魚鱗畫舫牽徐轉銀船酌慢巡野情遺世累醉態任天眞彼此年將老平生分最親皇天從所欲逺地得爲鄰雲樹分三驛煙波限一津翻嗟寸步隔卻厭尺書頻浙右稱雄鎭山陰委重臣貴垂長紫綬榮駕大朱輪出動鎗刀隊歸生道路塵鴈驚弓易散鷗怕鼓難馴百吏瞻相面千夫奉擁身自然閒興少應負鏡湖春

樂天之旣去杭州也不勝回戀之思其詩云除官去未閒半月恣幽討朝來霞外寺暮宿波上島新朩少於松平湖半連艸躋攀有次第賞玩無昏早有時騎馬醉兀然冥天造窮通與死生其柰吾懷抱江山信爲美齒髮行將老在郡誠未厭歸鄕去亦好畱別郡齋詩吟山歌水嘲風月便是三年官滿時春爲醉眠多閉合秋因晴望暫褰帷更無一事移風俗惟化州民解詠詩畱別天竺靈隠兩寺詩在郡六百日入山十二回宿因月桂落醉爲海橊開黃紙除書到靑宮詔命催僧徒多悵望賓從亦徘徊寺暗煙埋竹林香雨落梅別橋憐白石辭洞戀靑苔漸出松間路猶飛馬上杯誰教冷泉水送我下山來畱別西湖詩徵途行色慘風煙祖帳離聲咽管弦翠黛不須畱五馬皇恩只許住三年緑藤陰下鋪歌席紅藕花中泊妓舩處處回頭盡堪戀就中難別是湖邊杭州回舫詩自別錢唐山水後不多飲酒懶吟詩欲將此意慿回棹與報西湖風月知九日思杭州舊遊寄周判官及諸客詩忽憶郡南山頂上昔時同醉是今辰笙歌委曲聲延耳金翠動搖光照身風景不隨宮相去歡娛應逐使君新江山賓客皆如舊惟是當筵換主人送姚杭州赴任因思舊遊詩與君細說杭州事爲我畱心莫等閒閭裏固宜勤撫卹樓臺亦要數躋攀笙歌縹緲虛空裏風月依稀夢想間且喜詩人重管領遙飛一盞賀江山其二渺渺錢唐路幾千想君到後事依然靜逢竺寺■﹝犭員﹞偸橘閒看蘇家女采蓮故妓數人慿問訊新詩兩首倩流傳舎人𨿽健無多興老校當時八九年答客問杭州詩爲我踟躕停酒盞與君約略說杭州山名天竺堆靑黛湖號錢唐瀉緑油大屋檐多裝鴈齒小航船亦畫龍頭所嗟水路無三百官系何因得再遊

杭州華麗𨿽盛於唐時然其題詠自白舎人張處士之外亦不多見獨杜荀鸖方玄英溫飛卿諸詩頗得風物之勝杜荀鸖錢唐寄姚中丞詩豈謂無心求上第難居帝裏爲家貧江南江北閒爲客潮去潮來老卻人兩岸雨收鶯語栁一樓風滿角吹春花前不獨垂鄕淚曾是朱門寄食身方玄英旅次錢唐詩此處是鄕國堪爲朝夕吟雲藏吳相廟樹引越山禽潮落海人散鐘遲秋寺深我來無舊識誰見寂寥心詩中四句不書題目一吟可知其爲錢唐也溫飛卿錢唐詩錢唐岸上春如織渺渺寒湖帶晴色淮南遊客馬連嘶碧艸迷人歸不得風飄客意如吹煙纎指殷勤傷鴈弦一曲堂堂紅燭筵金鯨瀉酒如飛泉

白樂天爲杭州刺史令訪牡丹獨開元寺僧惠澄近自京師得之植於庭時春景方深惠澄設油幕覆其上徐凝自冨春來未識樂天先題詩曰此花南地知難種慚愧僧閒用意栽海燕解憐頻睥睨胡蜂未識更徘徊虛生芍藥徒勞妬羞殺玫瑰不敢開惟有數苞紅萼在含芳只待舎人來樂天到寺看花乃命凝同醉而歸時張祜榜舟而至二生各希首薦樂天曰二君論文若亷白之鬭鼠穴勝負在於一戰也遂試長劍倚天外賦餘霞散成綺詩試訖解送凝爲元祜次之祜曰祜甘露寺詩有日月光先到山河勢盡來金山寺詩有樹影中流見鐘聲兩岸聞𨿽綦母濳云塔影掛靑漢鐘聲和白雲此句未爲佳也凝曰美則美矣爭如老夫廬山瀑布詩今古長如白練飛一條界破靑山色凝遂擅場祜嘆曰榮辱紛紛亦何常也遂行歌而邁凝亦鼓枻而歸

杭州元宵之盛自唐已然白樂天詩云歲熟人心樂朝逰復夜逰春風來海上明月在江頭燈火家家市笙歌處處樓無妨思帝裏不合厭杭州

唐大中十二年令狐綯薦李逺爲杭州宣宗曰聞李逺有詩曰長日惟消一局棋豈可使治郡哉對曰詩人之言不足泥也李逺亷察有聞雅宜治郡後逺治郡有聲固宰相之知人而亦宣宗之言有以警之也

宋慶曆間範文正公仲淹知杭州有惠政嘗作西湖絕句雲長憶西湖勝鑑湖春波千頃綠如鋪吾皇不讓明皇美可賜疏狂賀老無公詩不多見觀此其山水襟懷亦不淺也

陳文惠公述古守杭州喜江南梅度支至二首淡薄交情老更濃爲君彈瑟送金鍾薴羅香徑無人到姑射僊姿在處逢鸞鶴品流慚晚達煙霞門戶憶先容公餘莫放西湖景步步蒼苔岸岸松其二公望當年最得君畫圖城郭喜同羣門前碧浪家家海樓上靑山寺寺雲松下玉琴邀鶴聽溪邊苔石共僧分情多景好知難盡且倒金尊任半醺杭州繁盛自前宋時已然此詩錢唐景物已略盡矣又題林和靖水亭詩云城外逋翁宅開亭野水寒冷光浮荇葉靜影浸漁竿吠犬時迎客饑禽忽上闌疏籬僧舎近嘉樹鶴庭寛拂砌煙絲裊侵牕筍戟攢小橋橫落日幽徑轉層巒好景吟何極淸歡盡亦難憐君畱我意重疊取琴彈

嘉佑二年梅公儀摯以龍圖閣直學士出守杭州仁宗賜之詩云地有湖山美東南第一州剖符宜政化持槖輟才流暫出論思列遙分旰仄憂循良勤撫俗來暮聽歡謳摰旣履任名其堂曰有美歐陽永叔爲之記蔡君謨爲之書士夫題詠者甚多蘇子瞻倅杭嘗令從史盡錄其詩不著姓字黙定髙下以賈耘老爲首其詩云自刋宸畫入云端神物應須點翠巒吳越不藏千里色鬥牛常占一天寒四檐望盡回頭懶萬像搜來下筆難誰信靜中疎拙意略無蹤迹到波瀾

梅公儀之守杭州也歐陽永叔贈之詩云萬室東南富且繁羨君風力有餘閒漁樵人樂江湖外談笑詩成尊爼間日暖梨花催送酒天寒桂子落空山郵筒不絕如飛翼莫惜新篇屢往還

蘇子瞻守杭守潁皆有西湖故潁川謝表云入參兩禁毎玷北扉之榮出典二州輒作西湖之長秦少章詩云十里薫風菡萏初我公所至有西湖欲將公事湖中了見說官閒事亦無後謫惠州亦有西湖楊萬里詩云三處西湖一色秋錢唐汝潁及羅浮東坡元是西湖長不到羅浮便得休

子瞻守杭日春時每遇休暇必約客湖上早食於山水佳處飯畢每客一舟令隊長一人各領數妓任其所適晡後鳴鑼集之復會望湖樓或竹閣極歡而罷至一二鼓夜市猶未散列燭以歸城中士女夾道雲集而觀之故其詩雲遊舫已妝吳榜穏舞衫初試越羅新又云映山黃帽螭頭舫夾道靑煙雀尾鑪誠熙世樂事也

子瞻兩任杭州似有宿緣而放浪湖山耽暱聲色樂天之後一人而已其與趙徳麟餞飲湖上對月詩老守惜春意主人畱客情官餘閒日月湖上好淸明新火發茶乳溫風散粥餳酒闌紅杏闇日落大堤平淸夜除燈坐孤舟擘岸撐逮君幘未墜對此月猶橫同曹子方雪中遊湖詩詞源灔灔波頭展淸唱一聲巖谷滿未容雪積句先髙豈獨湖開心自逺雲山已作歌眉淺山下碧流淸似眼尊前侑酒只新詩何異書魚餐蠧簡和蔡凖遊湖詩夏潦漲湖深更幽西風落木芙蓉秋飛雪暗香雲拂地新蒲出水栁映洲湖上四時看不足惟有人生飄若浮解顏一笑豈易得主人有酒君應畱君不見錢塘遊宦客暮決獄朝推囚不有人喚何時休懷西湖寄晁美叔詩西湖天下景遊者無愚賢淺深隨所得誰能識其全嗟我本彊直早爲世所捐獨専山水樂付與寧非天三百六十寺幽尋送窮年所至得其妙心知口難傳至今淸夜夢耳目餘芳鮮君持使者節風采爍雲煙淸流與碧巘安肯爲君妍胡不屏騎從暫借僧榻眠讀我壁間詩淸涼洗煩煎策杖無道路直造意所便應逢古漁父葦間自夤緣問道若有得買魚勿論錢湖上三絕句詩朝晞迎客艷重岡晚雨畱人入醉鄕此意盡佳人不識一杯當屬水僊王湖光瀲灔晴偏好山色空蒙雨亦奇若把西湖比西子淡妝濃抹總相宜畢竟西湖六月中風光不與四時同接天蓮葉無窮碧映日荷花別樣紅

有美堂在鳯山之頂左江右湖舉陳目下子瞻九日泛湖而魯少卿會客堂上妓樂殷作子瞻從湖中望之戲以詩云指點雲間數點紅笙歌正擁紫髯翁誰知愛酒龍山客卻在漁舟一葉中又云西閣珠簾捲落暉水沈煙斷佩聲微遙知通徳淒涼甚擁髻無言怨未歸通徳乃趙飛燕女史後爲伶玄妾魯公使事已完不回朝家有美妾故子瞻譏之一日子瞻會客堂上妓樂殷作周長官邠同數僧泛湖戱以詩子瞻因和二首靄靄君詩似嶺雲從來不許醉紅裙不知野屐穿山翠惟見輕橈破浪紋頗憶呼盧袁彥道難邀罵坐灌將軍晚風落日元無主不惜淸涼與子分又云載酒無人過子云掩闗晝臥客書裙歌喉不共聽珠貫醉面何因作纈紋僧侶且陪香火社詩壇欲斂鸛鵝軍憑君徧遶湖邊寺漲淥晴來己十分

子瞻之去郡也有懷錢唐寄陳述古詩從來直道不辜身得向西湖兩過春沂上己成曽點服泮宮初采魯侯芹休驚歲歲年年貌且對朝朝暮暮人細雨晴時一百六畫船鼉鼓莫違民其二艸長江南鶯亂飛年來事事與心違花開後院還空落燕入華堂怪未歸世上功名何日是尊前點檢幾人非去年栁絮飛時節記得金籠放雪衣其三浮玉山頭日日風湧金門外巳春融一年魚鳥渾相識三月鶯花付與公剰看新翻眉倒暈未應泣別臉消紅何人識得相思字寄與江邊北向鴻蓋宋時杭人四月八日放鴿爲太守祈壽故有金籠放雪衣之句又西湖懷舊行香子調攜手江村梅雪飄裙情何限處處銷魂故人不見舊曲重聞向望湖樓孤山寺湧金門尋常處題詩千首繡羅衫與拂紅塵別來相憶知是何人有湖中月江邊栁隴頭云

熈寧初議行新法子瞻力言不便及出判杭州遂以詩語賈禍其詩云老翁七十自腰鎌慚愧春山筍蕨甜豈是聞韶解忘味邇來三月食無鹽以其譏鹽法太急而民皆淡食也又云杖藜裹飯去怱怱過眼靑錢轉手空贏得兒童好音語一年彊半在城中譏靑苖法行鄕村小民不得安堵■﹝畝犬﹞畝也又云吳兒生長狎濤淵冒利忘生不自憐東海若知眀主意應教斥鹵變桑田譏主上好興水利猶以斥鹵變桑田終無成日也子瞻得罪固出無辜而露才取忌亦當自引

杭州巨美得白蘇而益章考其治績怡情往往酷似樂天詩云閭裏固冝勤撫卹樓臺亦要數躋攀子瞻亦雲細雨晴時一百六畫橈鼉鼓莫違民樂天詩云笙歌委曲聲延耳金翠動搖光照身子瞻亦云剰看新翻眉倒暈未應泣別臉消紅樂天詩云故妓數人憑問訊新詩兩首倩流傳子瞻亦云休驚歲歲年年貌且對朝朝暮暮人樂天取天竺奇石受代攜歸詩云三年爲刺史飲水復食檗惟向天竺山取得兩片石此直抵千金無乃傷淸白子瞻亦云在郡依前六百日山中不記幾回來還將天竺一峯去欲把云根到處栽蓋子瞻景慕惟在樂天故摹儗之詞比比歌詠如雲出處依稀似樂天敢將衰朽較前賢又云但遣先生披鸖氅不須更畫樂天眞殆有夢寐羮墻之想矣

前輩任杭州而去者往往思之𨿽其山水淸佳亦其民風淳懦易感也白樂天則云自別錢唐山水後不多飲酒懶吟詩又云所嗟水路無三百官系無由得再遊又云渺渺錢唐路幾千想君到後事依然又云江南憶最憶是杭州山寺月中尋桂子郡亭枕上看潮頭何日更重遊子瞻則云寄謝西湖舊風月故應時許夢中遊又云居杭積五歲自憶本杭人故山歸無家欲買西湖鄰又云前生我已到杭州到處長如到舊遊更欲洞霄爲隠吏一庵閒地且相畱二公之戀戀於舊遊蓋必有以取之爾

王平甫以杭州誇王勝之詩遊覽須知此地佳紛紛人物敵京華林巒臘雪千家水城郭春風二月花彩舫笙歌吹落日畫樓燈燭映殘霞如君援筆宜摹冩付與塵埃北客誇又西湖春日詩爭得才如杜牧之試來湖上輒題詩春煙寺院敲茶鼓夕照樓臺卓酒旗濃吐雜芳薫巘崿濕飛雙翠破漣漪人間幸有蓑兼笠且上漁舟作釣師王介甫送張仲容赴杭州孫公沔辟詩萬屋相誇漆與丹笑歌長在綺紈間彩船春戲城邊水畫燭秋尋寺外山憶我屢隨遊客入喜君今趂辟書還遙知曼倩威行久赤壁應從到日閒二公之詩峭響俊麗眞兄弟也

梅聖兪西湖泛舟詩冰消湖已緑渺渺鴨頭春舩學吳兒刺吟希楚老新對山憐去鳥隔樹識遊人誰念滄江上風柔采白蘋同諸韓及孫曼叔遊西湖二律晚日城頭落輕鞍果下涼野蜂銜水沫舟子剝菱黃朩老識秋气徑幽聞艸香幅巾聊自檢不作楚人狂又云爍電未成雨涼風先入衣靑天忽開影紅日尙餘暉蛺蝶作團起蜻蜓相對飛謔嘲不覺夕跨馬月中歸三詩皆不載宛陵集

範石湖成大會客湖上詩西湖冰泮緑生鱗料峭春風欲中人花片不經寒食雨栁絲還帯湧金春江山契闊詩情在京洛追隨客夢新喚取歌聲作愁思爲君吹水引杯頻楊誠齋廷秀詩蘇公堤逺栁生煙和靖園深竹映闗船入芰荷香處去人從雲水窟中還似寒如暖淸和在欲雨翻晴頃刻間能爲蓬萊老仙伯一杯痛飲吸湖山二公之詩皎然晚宋風格也

宋時帥參王洧者詠西湖十景詩蘇堤春曉云孤山落月趂疎鐘畫舫參差栁岸風鶯夢初醒人未起金鴉飛上五云東斷橋殘雪云望湖亭上半靑山跨水修梁影亦寒待泮痕邊分艸緑鶴驚碎玉啄闌乾雷峯夕照云塔影初收日色昏隔墻人語近甘園南山遊徧分歸路半入錢唐半暗門曲院風荷云避暑人歸自冷泉埠頭云錦晚風天愛渠香陣隨人逺行過髙橋方買船平湖秋月云萬頃寒光一夕鋪冰輪行處片雲無鷲峯遙度西風冷桂子紛紛點玉壺栁浪聞鶯云如簧巧囀最髙枝苑栁靑歸萬縷絲玉輦不來春又老聲聲訴與落花知花港觀魚云斷汲惟餘舊姓傳倚闌投餌說當年沙鷗會見園興廢近日遊人又玉泉南屏晚鐘雲涑水崖碑半緑苔春遊誰向此山來晚煙深處蒲牢響僧自城中應供回三潭印月云塔邊分占宿湖船寶鑑開奩水接天橫笛叫云何處起波心驚覺老龍眠兩峯挿云云浮圖對立曉崔嵬積翠浮空霽靄迷試向鳳凰山上望南髙天近北煙低

孫何帥錢唐栁耆卿作望海潮詞贈之云東南形勝三吳都會錢唐自古繁華煙栁畫橋風簾翠幙參差十萬人家雲樹繞堤沙怒濤捲霜雪天塹無涯市列珠璣戶盈羅綺競豪奢重湖疊巘淸佳有三秋桂子十里荷花羌管弄晴菱歌泛夜嬉嬉釣叟蓮娃千騎擁髙牙乘醉聽歌鼓吟賞煙霞異日圖將好景歸去鳳池誇此詞流播金主亮聞之瞷然起投鞭渡江之想命畫工潛入臨安圖西湖掲軟屏間貌己像策馬吳山之巓題其上曰萬里車書盡會同江南豈有別疆封提兵百萬西湖上立馬吳山第一峯其時有謝處厚者詠其事云誰把杭州曲子謳荷花十里桂三秋那知卉朩無情物牽動長江萬里愁廬陵羅景綸云耆卿此詞乃金亮送死媒也未足深悵至於荷艷桂香妝點湖山淸麗使士大夫畱連歌舞忘顧中原是則可恨耳因和處厚詩云投鞭枉是爲淸謳牛渚依然一片秋卻恨荷花畱玉輦竟忘煙栁汴宮愁

廬陵劉攺之過以詩鳴江西厄於韋布放浪吳楚客食諸侯嘉泰間來臨安時辛稼軒棄疾帥越聞其名遣介招之適以事不及行作書歸輅者因效辛體沁園春一詞並緘往下筆便逼眞其詞云鬥酒彘肩醉渡浙江豈不快哉被香山居士約林和靖與蘇公等駕勒吾回坡謂西湖正如西子濃抹淡妝臨照臺諸人者都掉頭不顧只管傳杯白雲天竺去來圖畫裏崢嶸樓觀開看縱橫一澗東西水遶兩山南北髙下云堆逋曰不然暗香疎影只可孤山先探梅蓬萊閣訪稼軒未晚且此徘徊棄疾得之大喜致饋數百千竟邀之去館燕彌月賫贈累累攺之竟蕩於酒不問也常自以此辭語相臺嶽珂掀然有得色珂曰詞語固佳恨無刀圭藥療君白日鬼癥耳一座爲之軒渠

辛棄疾遊湖酹江月詞西風吹雨戰新荷聲亂明珠蒼璧誰把香奩收寶鏡云錦周遭紅碧飛鳥翻空遊魚吹浪慣聽笙歌席座中豪气看君一飲千石遙想處士風流鶴隨人去已作飛僊客茅舎竹籬今在否松竹已非疇昔欲看當年望湖樓下水與云寛窄醉中休問斷腸桃葉消息劉攺之遊湖賀新郎詞睡覺啼鶯曉醉西湖兩峯日日買花簮帽去盡酒徒無人問惟有玉山自倒任拍手兒童爭笑一騎乘風翩然去避魚龍不見波聲悄歌韻逺喚蘇小神仙路近蓬萊島紫雲深處參差禁樹煙花遶人世紅塵西嶂日百計不如歸好付樂事與他年少費盡栁金梨雪句問沈香亭北何時召心未愜鬢先老二公詞格相肖宜其賓主投歡也

辛幼安嘗作晚春詞云更能消幾畨風雨匆匆春又歸去惜花長恨花開早何況亂紅無數春且住見說道天涯芳艸迷歸路怨春不語算只有殷勤畫檐蛛网盡日惹飛絮長門事準擬佳期又誤蛾眉曽有人妬千金縱買相如賦脈脈此情難訴君莫舞君不見玉環飛燕皆塵土閒愁最苦休去倚危欄斜陽正在煙栁斷腸處此詞斜陽煙栁之句怨刺頗深比之天際輕雲者殊無蘊藉壽皇見之怫然不悅然亦不罪也

宋建炎中駕駐維揚康伯可上中興十策名振一時後秦檜當國伯可乃附會求進擢爲臺郎值慈寜歸養兩宮燕樂伯可専應制爲歌詞諛艷粉飾聲名掃地而世但以比栁耆卿輩矣檜死伯可亦貶五羊檜生日伯可壽以喜遷鶯詞云臘殘春早正簾幙護寒樓臺淸曉寶運當千佳辰餘五嵩嶽誕生元老帝遣阜安宗社人仰雍容廊廟盡總道是文章孔孟勲庸周召師表方春遇魚水君臣須信從年少玉帶金魚朱顏緑鬢占斷世間榮耀篆刻鼎彛將徧整頓乾坤都了願歲歲見栁梢靑淺梅英紅小又嘗與檜對局格天閣下檜戲曰此卒渡河是爾將軍之疥癩伯可徐應曰今皇禦極視公宰相如腹心檜大喜撤棋酣飲終日而罷

康伯可嘗與右璫狎適睿思殿有徽祖禦畫特爲卓絕上時持玩以起羮墻之悲璫下直竊攜至家而伯可適來畱之飲因出示之伯可紿璫入取殽核輙書一絕於上曰玉輦宸逰事巳空尙餘奎藻繪春風年年花鳥無窮恨盡在蒼梧夕照中璫見之大駭然無可柰何明日伺間叩頭請死上大怒亟取視之天威頓霽但一慟而已

康伯可西湖長相思詞雲南髙峯北髙峯一片湖光煙靄中春來愁殺儂郎意濃妾意濃油壁車輕郎馬驄相逢九里松林和靖惜別長相思詞云吳山靑越山靑兩岸靑山相送迎誰知離別情君淚盈妾淚盈羅帶同心結未成江頭潮已平和靖隠士也而亦爲華艷之詞失其體矣

吳郡王益者憲聖太后弟也徳壽特親愛之入宮每用家人禮憲聖常持盈滿之戒每告之曰凡有宴召非得吾言不可擅入一日王竹冠練衣芒鞋笻杖獨攜一童縱行三竺靈隠山中濯足冷泉盤石上遊人望之儼如神僊遂爲邏者奏聞次日徳壽以小詩召之曰趂此一軒風月好橘香酒熟待君來令小璫持賜王遂亟往光堯迎笑曰昨者冷泉之遊樂乎王恍然頓首謝光堯曰朕宮中亦有此景卿欲見之否蓋疊石引泉象飛來香林之勝架堂其上冷泉亭中掲一畫乃圖王野服濯足於盤石上且禦制一贊云富貴不驕戚畹稱賢掃除膏粱放曠林泉滄浪濯足風度瀟然國之元舅人中神仙於是盡醉而罷因舉圖以賜之

吳郡王及平原郡王皆豪貴以奢侈相髙爭華競靡有石崇王愷之風吳府後翠堂七楹全以石靑爲飾故得名専爲諸姬教習聲伎之所一時伶官樂師皆梨園國工也吹彈舞拍各有總之者號爲部頭每遇節序生辰則旬日外依月律按試名曰小排當𨿽中禁教坊所無也只笙一部已是二十餘人自十月旦至二月終日給焙笙炭五十觔用錦燻籠藉笙於上復以四和香燻之蓋笙簧必用髙麗銅爲之靘以緑臈簧暖則字正而聲淸越故必用焙而後可陸天隨詩云妾思冷如簧時時望君暖樂府亦有簧暖笙淸之語舉此一事余可想見也

張鎡功甫號約齋忠烈王諸孫能詩一時名士大夫莫不交遊其園池聲妓服玩之麗甲天下嘗於南湖園作駕霄亭於四古松間以巨鐵絙懸之空中而覊之松身當風月淸夜與客梯登之飄搖云表眞有挾飛仙遡紫淸之意王簡卿侍郎嘗題其牡丹會云眾賓旣集坐一虛堂寂無所有俄問左右云香已發未答云已發命捲簾則異香自內出郁然滿座羣妓以酒殽絲竹次第而至別有名妓數十輩皆衣白首餙衣領皆繡牡丹首戴照殿紅一妓執板奏歌侑觴歌罷樂作乃退復垂簾談論自如良久香起捲簾如前別數十妓易服與花而出大抵簪白花則衣紫紫花則衣鵝黃黃花則衣紅如是十杯衣與花凡十易所謳者皆前輩牡丹名詞酒竟歌者樂者無慮百數十人列行送客燭光香霧歌吹雜作客皆恍然如仙遊也功甫於誅韓侂冑有力賞不滿意又欲以故智去彌逺事泄謫象臺而殂

張功甫爲梅園於湖上作堂其間曰玉照堂其自敍云梅花爲天下神奇而詩人尢所酷好淳熙歲乙巳予得曹氏荒圃於南湖之濵有古梅數十株輟地十畝移種成列增取西湖北山別圃紅梅合三百餘本築堂數間以臨之又夾以兩室東植千葉緗梅西植紅梅各一二十章前爲軒楹如堂之數花時居宿其中瑩潔輝映夜如對月因名曰玉照復開澗環繞小舟往來未始半月捨去自是客有遊桂隠者必求觀焉頃者太保周益公秉鈞子嘗造東閣坐定首顧予曰一棹徑穿花十里滿城無此好風光蓋予舊詩尾句眾客相與歆艷於是遊玉照者又必求觀焉值春凝寒又能畱花過孟月始盛名人才士題詠層委亦可謂不負此花矣但花艷並秀非天時淸美不宜又標韻孤特若三閭首陽二子寜槁山澤終不肯俯首屏气受世俗湔拂間有身親貌恱而此心落落不相領會甚至於污褻附近略不自揆者花𨿽眷客然我輩胸中空洞幾爲花呼叫稱寃不特三嘆而足也因審其性情思所以爲奬護之策凡數月乃得之今疏花宜稱憎嫉榮寵屈辱四事總五十八條掲之堂上使來者有所警省且世人徒知梅花之貴而不能愛敬之使以予之言傳布流誦亦將有媿色云花宜稱凡二十六條爲澹陰爲曉日爲薄寒爲細雨爲輕煙爲佳月爲夕陽爲微雪爲晚霞爲珍禽爲孤鶴爲淸溪爲小橋爲竹邊爲松下爲明窓爲疎籬爲蒼厓爲緑苔爲銅瓶爲紙帳爲林間吹笛爲膝上橫琴爲石枰下棋爲掃雪煎茶爲美人淡妝篸戴花憎嫉凡十四條爲狂風爲連雨爲烈日爲苦寒爲醜婦爲俗子爲老鴉爲惡詩爲談時事爲論差除爲花徑喝道爲對花張緋幙爲賞花動鼓板爲作詩用調羮驛使事花榮寵凡六條爲煙塵不染爲鈴索護持爲除地鏡淨落瓣不淄爲主人旦夕畱盼爲詩人閣筆評量爲妙妓淡妝雅歌花屈辱凡十二條爲主人不好事爲主人慳鄙爲種富家園內爲與麄婢命名爲蟠結作屏爲賞花命猥妓爲庸僧牕下種爲酒食店內挿瓶爲樹下有狗屎爲枝上曬衣裳爲靑紙屏粉畫爲生猥巷穢溝邊

張功甫賞心樂事並序云余掃軌林間不知衰老節物千變花鳥泉石領會無餘每適意時相羊小園殆覺風景與人爲一間引客攜觴或幅巾曵杖嘯歌往來澹然忘歸因排比十有二月燕遊次序名之曰四並集授小庵主人以備遺忘非有故當力行之然爲具眞率毋至勞費及暴殄沈湎則天之所以與我者爲無負無褻昔賢有云不爲俗情所染方能說法度人蓋光明藏中孰非遊戲若心常淸淨離諸取著於有差別境中而能常入無差別定則淫坊酒肆徧歷道場鼓樂音聲皆談般若倘情知物隔境逐源移如鳥黏黐動傷軀命又烏知所謂說法度人者哉聖朝中興七十餘載故家流風淪落幾盡有聞前輩典刑識南湖之淸狂者必長哦曰人生不滿百常懷千載憂晝短苦夜長何不秉燭逰一旦相逢不爲生客嘉泰元年歲辛酉十有二月約齋居士書正月歲節家宴立春日春盤人日煎餅會玉照堂賞梅天街觀燈諸館賞燈叢奎閣山茶湖山尋梅攬月橋看新栁安閒堂掃雪二月現樂堂瑞香社日社飯玉照堂西緗梅南湖挑菜玉照堂東紅梅飡霞軒櫻桃花杏花莊杏花羣僊繪幅前樓打球南湖泛舟綺互亭千葉茶花馬塍看花三月生朝家宴曲水流觴花院月丹花院桃栁寒食郊遊蒼寒堂西緋碧桃滿霜亭北棣棠碧宇觀筍芳艸亭觀艸鬭春堂牡丹芍藥冝雨亭千葉海棠艷香館林檎花院紫牡丹冝雨亭北黃薔微現樂堂大花花院賞煮酒瀛巒勝處山茶經寮鬥茶羣僊繪樓芍藥四月初八日亦庵早齋南湖放生食糕糜芳艸亭鬭艸芙蓉池新荷蕋珠洞荼■﹝艸糜﹞滿霜亭菊花玉照堂靑梅艷香館長春花安閒堂紫笑羣僊繪幅樓前玟瑰飡霞軒櫻桃詩禪堂盤子山丹花南湖雜花鷗渚亭五色鶯粟花五月淸夏堂觀魚聽鶯亭摘瓜安閒堂解粽重午節泛蒲煙波觀碧蘆夏至日鵝臠綺互亭大笑花南湖萱花水北書院采蘋鷗渚亭五色蜀葵淸夏堂楊梅叢奎閣前橊花艷香館宻林檎摘星軒枇杷六月現樂堂南白酒樓下避暑蒼寒堂後碧蓮碧宇竹林避暑芙蓉池賞荷花約齋夏菊淸夏堂新荔枝霞川食桃七月叢奎閣前乞巧飡霞軒五色鳳僊花立秋日秋葉玉照堂玉簮西湖荷花南湖觀魚應弦齋東葡卜霞川水葒珍林剝棗八月湖山尋桂現樂堂秋花社日糕會眾妙峯山木犀霞川野菊綺互亭千葉朩犀浙江觀潮羣僊繪幅樓觀月桂隠攀桂杏花莊雞冠黃葵九月重九登城把茰把菊亭采菊蘇堤看芙蓉珍林嘗時果景泉軒金橘芙蓉池三色拒霜杏花莊蒭新酒十月現樂堂暖鑪滿霜亭蜜橘煙波觀買市賞小春花杏花莊挑薺詩禪堂試香十一月摘星軒枇杷花冬至節餛飩味空亭臈梅蒼寒堂南天竺花院水僊羣僊繪幅樓前觀雪十二月綺互亭檀香臈梅天街閱市南湖賞雪安閒堂試燈湖山探梅花院蘭花瀛巒勝處觀雪二十四夜餳果食玉照堂看早梅除夜守歲

趙孟堅字子固號彜齋宋諸王孫也修雅博識善筆札工詩文酷嗜法書多蔵三代以來金石名迹遇其會意時𨿽傾囊易之不靳也又善作梅竹往往得逃禪石室之妙於山水爲尢奇時人珍之襟度瀟爽有六朝諸賢風气時比之米南宮而子固亦自以爲不歉也東西薄逰必挾所有以自隨一舟橫陳僅畱一席爲偃息地隨意左右取之撫摩吟諷至忘寢食所至識不識望之而知爲米家書畫船也嘗客行都會菖蒲節周公謹偕一時好事者邀子固各攜所藏買舟湖上相與評賞飲酣子固脫帽以酒晞髮箕踞歌離騷傍若無人薄暮入西泠橋掠孤山艤棹茂樹間指林麓最幽處瞪目絕叫曰此眞洪穀子董北苑得意筆也鄰舟數十皆驚駭絕嘆以爲眞謫僊人異時有蕭千巖者得舊藏禊敍後歸之兪壽翁家子固復從壽翁善價得之喜甚乘舟夜泛而歸至霅之弁山風作舟覆行李渰溺無餘子固方被濕衣立淺水中手持禊帖示人曰蘭亭在此余不足介意因題八言於卷首云性命可輕至寶是保蓋其酷嗜雅尙出於天性如此

山陰陸放翁務觀之出也韓平原實招致之所作南園閱古泉二記時𨿽稱頌而有規勸之忠焉故平原敗而猶得免禍其題武林詩皇輿久駐武林宮汴洛當時未易同廣陌有風塵不起長江如練水常通樓臺飛舞祥煙外鼓吹喧呼明月中六十年間幾來往都人誰解記衰翁臨安春霽詩世味年來薄似紗誰憐騎馬客京華小樓昨夜聽春雨深巷今朝賣杏花矮紙斜行閒作艸晴牕細乳戲分茶布衣莫動風塵嘆猶及淸明可到家

韓無咎元吉雨中聞呂伯恭至湖上詩云莫嫌鞭馬踏春泥茶鼎詩囊偶共攜山色云深看更好湖光煙接望還迷連天花絮飛將盡夾道蒲荷長欲齊官事得閒須洗眼蓬壺只在帝城西伯恭乃元吉之壻也

林外字豈塵泉南人詞翰瀟爽談論不覊飲酒無算在上庠暇日獨遊西湖幽寂處坐小旗亭飲焉外丰姿都雅角巾鶴氅飄飄若神仙置虎皮錢篋數枚藏腰間每出其一命酒家傾之視錢計酒直酒且盡復傾一篋迨暮凡飲數斗不醉而篋中之錢若循環無窮肆中人驚異將去索筆題壁間云藥鑪丹竈舊生涯白雲深處是吾家江城戀酒不歸去老卻碧桃無限花明日都下喧傳某肆有神僊至飲云

番陽張彥實其兄楚材爲祕書監約彥實觀梅西湖彥實作詩雲天上新驂寶輅回看花仍趂雪霙開折歸忍負金蕉葉笑挿新臨玉鏡臺女堞未須翻角調錦囊先喜助詩材少蓬自是調羮手葉底應尋好句來時楚材再婚故及玉鏡臺事秦檜當國見其詩喜之遂擢左史

張郎中子野居錢唐以樂府馳名人謂之張三中謂心中事眼中淚意中人也公曰何不目我爲張三影謂云破月來花弄影浮萍斷處見山影隔墻送過秋千影蘇子瞻倅杭時子野年八十五矣尙聞買妾子瞻贈之詩曰錦裏先生自笑狂莫欺九尺鬢眉蒼詩人老去鶯鶯在公子歸來燕燕忙柱下相君猶有齒江南刺史已無腸平生謬作安昌客略遣彭宣到後堂

趙師秀之旅寓杭州也有終焉之志其孤山寒食詩云三月芳菲在水邊旅人消困亦隨緣晴舒蝶羽初勻粉雨壓楊花未放綿有句自題閒處壁無錢難上貴時船最憐隠者髙眠地日日春風是管弦又冷泉夜坐詩眾境碧沈沈前峯月正臨樓鐘晴聽響池水夜觀深淸淨非人世處空見佛心卻尋來處宿風起古松林趙紫芝戀戀西湖以終其生錢唐詩人大率如此當升平時看人富貴以一身混其中亦不爲大無聊也其卒也劉克莊挽之詩云奪到斯人處詞林亦可悲世間空有集天下便無詩盡出香分妓惟畱硯付兒傷心湖上塜誰塟復誰碑

劉后村濳夫贈髙九萬並寄孫季蕃詩二首諸人凋落盡髙叟亦中年行世有千首買山無一錢紫髯長拂地白眼冷看天古道微如綫吾儕各勉旃其二菊磵說花翁飄零向浙中無書上皇帝有句惱天公世事年年異詩人个个窮築臺並下榻今豈乏英雄三人老於花酒情懷頗同時有詩禁故作詞爲多

孫花翁季蕃送女冠還俗詩脫卻霞綃上醮衣女童髽髻緑楊垂重調螺黛爲眉淺再試弓鞋舉步遲紫府煙花鶯喚醒丹房雲雨鶴通知簾低紅杏春風暖淸夣應曾見舊師段吉甫天佑送妓入道詩歌舞當年第一流洗妝今日別靑樓便從南嶽夫人去肯爲蘇州刺史畱琳館月明簫鳳下瑣牕花老鏡鸞收卻憐愁絕潯陽婦嫁得商人已白頭事相反而語皆工吉甫元時浙江儒學提舉也妓名李當當故教坊絕色者

西湖遊覽志余卷十

●欽定四庫全書

西湖遊覽志余卷十一

﹝明﹞田汝成撰

○才情雅致

梁貢父曽燕京人大徳初爲杭州總管嘗作西湖送春木蘭花慢詞云問花花不語爲誰落爲誰開算春色三分半隨流水半入塵埃人生能幾歡笑但相逢樽酒莫相推千古幕天席地一春翠繞珠圍彩雲回首暗髙臺煙樹渺吟懷■﹝扌棄﹞一醉畱春畱春不住醉裏春歸西樓半簾斜日怪銜春燕子卻飛來一枕靑樓好夣又教風雨驚回此詞格調俊雅不讓宋人也

蘇爾約蘇哈雅者阿爾哈雅之孫也其父名衮格根【原作貫只哥】遂以貫爲氏號酸齋年十二三膂力絕人使健兒驅三惡馬疾馳持槊立而待馬至騰上之越二而跨三運槊生風觀者辟易或挽彊射生逐猛獸上下峻阪如飛諸將咸服其趫捷稍長折節讀書目五行下吐辭爲文不蹈故常意旨皆出人意表仁宗時爲翰林學士稱疾還江南賣藥錢唐市中結廬龍華山詭姓名易服色人無識者偶過果山濼見■﹝氵烉﹞父織蘆花爲被欲易之以紬■﹝氵烉﹞父疑其爲人陽曰君欲吾被當更賦詩遂援筆賦云采得蘆花不涴塵翠簔聊復藉爲裀西風刮夣秋無際夜月生香雪滿身毛骨已隨天地老聲名不讓古今貧靑綾莫爲鴛鴦妬欸乃聲中別有春竟持被去人間喧傳蘆花被詩其依隠玩世多類此酸齋有二妾名洞花幽艸酸齋臨終有辭世詩云洞花幽艸結良緣被我瞞他四十年今日不畱生死相海天秋月一般圓

貫酸齊隠居錢唐一日郡中數衣冠士人遊虎跑泉飲間賦詩以泉字爲韻中一人但哦泉泉泉久不能就忽一叟曵杖而至問其故應聲曰泉泉泉亂迸珍珠个个圓玉斧斫開頑石髓金鉤搭出老龍涎眾驚問曰公非貫酸齋乎曰然然然遂邀同飲盡醉而去

鄧善之文原其先綿州人父漳徙錢唐遂爲錢唐人至元中爲杭州路儒學正以春秋立教累官翰林侍講學士辭官還錢唐盧亙作詩十首送之其一云北門古深嚴論思寄籌度自非鴻才士訓誥何由作夫君出巴蜀文采動京洛十年掌絲綸摛藻揚景鑠荊璞抱瑾瑜龍淵淬鋒鍔肯獻上林賦寜居天祿閣卽今觀浙江眷戀晞金雀黃圖郁紫氛綘節生碧落依然難爲情淸霜養飛藿其二春秋嚴筆削凜若執玄鉞君獨抱遺經結髮飽剞劂明剖是非心微探義理窟下視羣兒愚爭端王正月朅來奮直筆浩然心思竭王功與帝徳昭昭日月掲胡爲厭詞林南欲觀溟渤榮華若浮煙汗簡靑不滅其三詞林富聲華幾人得精悍悠悠三百年篇翰孰承纉夫君淸廟器祼薦盛圭瓉五就惜繁纓九斿載云■﹝罒幹﹞依依風向翔忽忽月新滿泠然時雨情短章不可斷其四風雨妬芳華稂莠深嘉榖天地豈不仁盛徳稟命獨明廷萃羣英四門延穆穆旣卜渭水釣又起傅巖築聲華何岌嶪眾輻輳一轂鑾坡儼淸韻碩人歌在軸願言往從之星駕命冝夙豈知彼玄鳥戢翼辭云屋幸無素絲悲庶免窮途哭其五離離天星髙皓皓雲月光候鴈過楚澤蟋蟀鳴中堂天時諒難測徒然多感傷念子去意逺沈憂結衷腸憶昔初奉歡露白春蘭芳淸尊罷新制妙趣深濠梁飛景急西匿川流浩湯湯玄髮淒歲晚朩脫天雨霜蔓艸豈容惜松栢在髙岡其六翰林子元子武庫森戈矛英聲邁千古逸韻橫九州島與君契金蘭投分何綢繆淸和謝夷惠典刑追韓歐坐令人文煥允塞昭王猷念君獨逺邁寥落行人愁木瘦楚山曉風靜寒江流何當駕飛車卻憶昆侖丘塵埃滿腥腐朝暮同蜉蝣其七暘谷上寒日影射扶桑枝瞬息及中天流光迅難持人生百年內昻昻何所施孤鴻東南徵浮雲西北馳可憐萬感身會合須臾期安得弄明月皎皎逺憂疑折花芙蓉浦蕩槳江潢涯優遊以卒歳身名良不隳其八遊雲蒼鱗穹閶闔不可叫徒令虎豹闗日月近輝耀蒙蒙八表塵隠隠萬彚竅泯然一歸途伊誰執其要棲棲聖者徒禮樂懷幼眇閉門忍朝饑風雨深蓬蓼今年江海去光景短螢爝禾黍滿故墟閭巷余返照揮弦送飛鴻古今入長嘯其九昔我適吳會日夕承歡顏髙堂樂起舞彩服何斒斕東海洶波濤西湖翠煙鬟北歸餘十年謬迹通朝班家禍一朝集音容何可攀悲號蒼穹迥往事思日艱命窮時亦迫志弱體自孱安得騰化術從君超人寰執手不忍訣臨風涕空潸其十我思君勿思君歸我當憶十年膠在漆一旦各異域吳江激微波震澤起溟色鵾鵬隔天地鴈鶩雜南北念我平生友愴悢摧胸臆獨看燕山云歳暮日初昃永言長風翔情寄南鴻翼

虞伯生寄浙江提舉鄧善之詩山雨不來喧靜夜汀云猶爲護晴朝一羣靑雀墻花老幾个黃鸝苑樹遙何有深心期管樂獨無髙步接松喬未能徑去成飄忽且可相從慰寂寥戴表元送砥平石歸天竺兼柬鄧善之詩聞說西湖也自憐君行況是早春天六橋水暖初楊栁三竺山深未杜鵑舊壁苔生尋舊刻新巖茶熟試新泉城中諸友須相覓西蜀遺儒艸太玄

陳眾仲旅莆田人元綂初爲江浙儒學副提舉薩天錫贈詩云江南少識陳眾仲闕下才名北斗齊直閣每從花底見揮毫曾向禦前題觀魚小海鳳新浴立馬上林鶯亂啼今日西湖堤上路獨騎欵段踏春泥眾仲在任雅好湖山意有所屬便乘興獨往流連竟夕得佳句則欣躍而歸後爲應奉翰林有元夕懷錢唐詩云武帝親祠太乙神流光洶旭動星辰竹宮典禮猶存漢軹道山河已易秦香徑至今啼朩客露盤無復泣金人紅燈幾點東風裏猶是元宵一度春

虞伯生集臨川人少不偶浪遊錢唐一日偕楊仲弘範徳機訪微煉師於湖西求召僊鬼煉師置箕懸筆書符作法有頃箕動筆運書曰某當境神也煉師叱曰吾不召汝復書曰欲乞虞公撰一保文申達上帝以求升耳眾勸伯生許之翌日文成焚之湖濵逾旬再詣煉師禱召神復降曰某已獲授城隍謹候謁謝公必貴顯幸毋自怠旣而伯生由校官至奎章閣侍書學士封仁壽郡公始信神言之不妄也

伯生嘗與歐陽原功陳眾仲歌宋髙宗所攺於國寶沁園春詞尋腔再度心曠神怡遂援筆書之復作一絕繼其後云重扶殘醉西湖上不見春風見畫船頭白故人無在者斷橋楊栁舞靑煙又與張伯雨善寓開元宮盤桓累月題其來鶴亭云羣眞終夜降華陽曾聴僊音近玉牀語罷是誰畱別鶴待君寥廓共馳翔又云亭前春雨長蒼苔海鶴長鳴一日來從此琴心三疊裏月明時見影徘徊

楊仲弘載其先浦城人後家錢唐與虞伯生揭曼碩範徳機齊名時稱虞楊範揭云洪武初祀於杭學鄕賢祠仲弘詩以宗陽宮玩月爲絕唱然他作如風雨五更雞亂叫江湖千里鴈相呼挾書萬里朝明主仗劍三年別故鄕牕間夜雨消銀燭城上春云壓彩旗空桑說法黃龍聴貝葉翻經白馬駄沈雄典實行軰推之又湖上書所見詩采蓮女郎蓮花腮藕絲衣裳剪裁瞥然一見唱歌去荷葉滿湖風雨來

黃溍贈仲弘詩別離驚夜雨蹉跎媿後塵秪今才有數多爾術能神玉唾春風濕煙霄碧樹新謬慚推吏事吾敢望平津杜淸碧寄仲弘詩老來自愛黃叔度少日眞期魯仲連髙臥獨無田二頃曵裾誰有客三千滄波渺渺浮鷗鳥白日翩翩換歳年卻憶江東楊少尹劇談終夜不成眠

趙子昻孟俯宋秦王徳芳之後也居湖州仕元爲浙江儒學提舉翰林院學士世宗嘗問葉李畱夢炎優劣子昻對曰夢炎臣之父執有大臣器帝曰汝以夢炎賢於李耶夢炎在宋爲狀元位至丞相當賈似道誤國罔上夢炎依阿取容李布衣乃伏闕上書是賢於夢炎也汝以夢炎父友不敢斥言其非可賦詩譏之子昻所賦詩有往事已非那可說且將忠直報皇元之語議者謂子昻適所以自譏也其西湖絕句詩云春風栁絮不能飛雨足蒲芽緑更肥正恐前呵驚白鷺獨騎欵段遶湖歸流連光景異於黍離之感矣

鮮於伯機樞漁陽郡人爲浙江行省都事因居杭州風流文雅與吳興趙子昻相伯仲遷太常簿子昻嘗貌其神虞伯生贊之曰斂風沙裘劍之豪爲湖山圖史之樂翰墨軼米薛而有餘風流擬晉宋而無怍是以吳興公運畫沙之錐刻希世之玉使千載之下眼識二妙於遐邈伯機有鶴死非命瘞之西湖士夫多有詩悼之梁曽詩雲翠栢屏前竹闌曲幾見毰毸雪衣舞平生風雲萬里心零落湖山一丘土世間萬事不可虞奇禍何由也到渠不見嵇康遭殺戮令人空嘆養生書張伯雨詩羽衣凍損雪斕斒碧落逰魂杳不還和靖船歸籠尙閉浮丘經在壽能慳長身幣裹玄黃內舊迹苔封紫翠間擬撰瘞銘修故事寄書先寄九華山

伯機嘗蓄一蠻獅水滴瑩如碧玉須髮眉眼膚理衣折種種精致蠻腦爲竅置吸子乃漢物也把玩未嘗釋手一日於斷橋水閣倚闌偶墮吸子湖中百計求之不得悒怏慨嘆形神凋枯旣他往踰三年復來斷橋俯瞰湖波適霜降水落泥漬星朗曩時吸子儼然可掬便解衣泅取如獲至寶易號曰神人獅子一時能詩者歌詠其事

張仲舉翥其先晉寜人父爲杭州鈔庫副使因家焉翥少時豪放不覊好蹴踘喜音樂父憂之一旦翻然易業閉戶讀書從仇仁近逺以詩文名海內累官至翰林學士承旨所著有蛻庵集東西馬塍春行柬平湜伯客詩淸明時節每多陰楊柳人家花滿林潑火乍收連日雨賞春長負百年心鳬翁一一塘蒲暖雉子斑斑隴麥深爲報能詩平處士剰攜芳酒共幽尋天竺訪項可立不遇詩葛洪川畔千年寺路遶長松一澗分潭影靑移行處岫嵐光白散望中云猿公吟樹應思侶鹿女銜花不亂羣常羨山僧專勝槪水聲林下百無聞淸明雨晴遊包山龍華寺過慈云嶺詩當年玉輦此經行古寺猶題扈從名龍鳳讖空山气歇馬羊劫換海波平野桃著雨春紅落嶺路霾云濕翠生日暮人歸煙樹黒饑鼯啼雨上宮城春日泛湖詩春來渾不到湖邊偶逐東風上畫船花气暖曛黃鳥岸水光晴展白鷗天緑樽興劇頻呼酒銀管聲髙正輥弦我比放翁應更放看花不獨海棠癲招韓伯淸泛湖詩南園攜手賞芳紅喚取能歌盛小叢傳與春風畱杏蕚明朝開向曲聲中段橋春水緑初柔更有羣鳬來上游好借鴟夷盛酒去玉簫吹上畫船頭自悼詩十二樓空月自明一圓一闕總闗情每從畫裏瞻瓊在復向詩中記受生魂不歸來歌楚些夢還驚覺厭秋聲遙知別鶴離鸞思只在芙蓉海上城夢中常苦不分明天上人間各有情桃葉栁枝無限思靈芝瑞露可憐生蕙蘭漫織回文錦鸚鵡猶傳響板聲欲得近音何處問風煙遮斷武林城

張仲舉至正初爲集慶路學訓導禦史下學點視廩膳鄰齋出對云豸冠點饌是日適用驢肉仲舉戲續云驢肉作羹蓋禦史河南人也聞之大怒欲逮捕之乘夜逃揚州時揚方全盛眾聞其名爭延致之仲舉肢體昻藏行則偏竦一肩韓介玉爲詩嘲之云垂栁陰陰翠拂檐倚闌紅袖玉纎纎先生掉臂長街上十里朱樓盡下簾一座大笑時有相士在座或曰仲舉病鶴形也相士曰不然此雨淋鶴形也雨霽則衝霄矣後入大都致位通顯仲舉長於詩其近體長短句尢工文不如詩而每以文自負常語人曰吾於文已化矣蓋未嘗構思也他日翰林學士實喇卜示以所爲文請易置數字苦思者移時終不就實喇卜曰先生於文已化矣何思之苦也仲舉大笑蓋仲舉善謔引笑故戲之如此

楊廉夫維楨初居吳山鐵冶嶺故號鐵厓旣得鐵笛更號鐵笛雅好聲妓名徹都下葉居仲寄之詩云聞道西湖載酒還飛瓊弱翠擁歸鞍可無私夢登金馬剰有春聲到玉鑾異國頓消鄕井念小堂新作畫圖看野人未納彭宣履獨向淸溪把釣竿晚居淞江有四妾竹枝柳枝桃花杏花皆善歌舞有嘲之者云竹枝栁枝桃杏花吹彈歌舞撥琵琶可憐一个楊夫子化作江南散樂家

楊廉夫湖上嬉春體五首其一今朝立春好天气況是太平朝野時走向南鄰覓酒伴還從西墅買花枝陶令久辭彭澤縣山公只愛習家池宜春帖子題贈爾日日春遊日日宜其二西子湖頭春色濃望湖樓下水連空柳條千樹僧眼碧桃花一枝人面紅天气渾如曲江節野客卻似杜陵翁得錢酤酒勿復較如此好懷誰與同其三何處被春惱不徹好春最好是湖邊不須東家借騎馬自可西津買蹋船燕子遶林紅葉亂鳬雛衝浪碧花圓段家橋頭猩色酒重點春衣沽十千其四入山十里淸涼國三百樓臺迆■﹝辶裏﹞開嶽王墳前弔南渡隠君寺裏話西來接果黃猿呼一个探花白鹿走千回風流文采湖山主蘇白應須屬有才其五長城小姬殊可憐紅絲新上琵琶弦可人坐上三珠樹美酒沙頭雙玉船小洞桃花落香雪大堤楊栁掃晴煙明朝紗帽靑藜杖更訪東林十八僊秋日班恕齋招飲湖上詩七月六日流火驕故人重有濠梁招洗車快借雙星雨打鼓如迎八月潮下馬題詩嶽王寺解貂沽酒段家橋西湖顏面晚更好水晶宮中吹玉簫

亷夫嘗訪瞿士衡以鞋杯行酒命其侄孫宗吉詠之宗吉作沁園春以呈亷夫大喜卽命侍妓歌以侑觴詞云一掬嬌春弓樣新裁蓮步未移笑書生量窄愛渠盡小主人情重酌我休遲醞釀朝云斟量暮雨能使曲生風味奇何須去向花塵畱迹月地偸期風流到處偏宜便豪吸雄吞不用辭任淩波南浦惟誇羅襪賞花上苑祗勸金巵羅帕髙擎銀瓶低注絕勝翠裙深掩時華筵散柰此心先醉此恨誰知

廉夫西湖竹枝詞蘇小門前花滿株蘇公堤上女當壚南官北使須到此江南西湖天下無鹿頭湖船唱赧郎船頭不宿野鴛鴦爲郎歌舞爲郎死不惜眞珠成斗量家住西湖新婦磯勸郎不唱縷金衣琵琶元是韓朋木彈出鴛鴦一處飛湖口樓船湖日陰湖中斷橋湖水深樓船無柁是郎意斷橋有柱是儂心病春日日可如何起向西牕理琵琶見說枯槽能卜命栁洲衖口問來婆小小渡船如缺派船中少婦竹枝歌歌聲唱入箜篌調不遣狂夫橫渡河勸郎莫上南髙峯勸儂莫上北髙峯南髙峯云北峯雨雲雨相催愁殺儂石新婦下水連空飛來峯前山萬重不辭妾作望夫石望郎或似飛來峯望郎一朝又一朝信郎信似浙江潮浙江潮信有時失臂上守宮無日消

楊仲弘和詞西子湖邊楊栁花隨風飄泊到天涯靑春遇著歸來燕銜入當年王謝家一種腰肢分外妍雙眉畵作月娟娟春風吹破襄王夢行雨行雲若个邊宋誠夫和詞舊時家住黑橋街二十餘年不往來慿仗使君一問訊楊梅銀杏幾回開薩天錫和詞湖上美人彈玉箏小鶯飛度緑窓欞沈郎𨿽病多情在倦倚屏山不厭聴鄭明徳和詞嶽王墳西是妾家望郎不見見棲鴉孤山若有奢華日不種梅花種杏花張伯雨和詞光尭內禪罷言兵幾畨禦舟湖上行東京鄰捨宋大嫂就船猶得進烉羮貢泰父和詞葛嶺東家是相門當年甲第入靑雲樓船車入裏湖去可曾望見嶽王墳宇文子貞和詞蘇小門前騎馬過相逢白髮老宮娥自言記得前朝事只說當年賈八哥賈治安和詞郎身輕似江上蓬昨日南風今北風妾身重似七寶塔南髙峯對北髙峯鄭慶父和詞北髙峯頭儂望夫望見西子下姑蘇脂塘水腥吳作沼莫將西子比西湖黃子久和詞水僊祠前湖水深嶽王墳上有猿吟湖船女子唱歌去月落滄波無處尋唐子華和詞門前楊栁亂吹花第一橋頭第一家馬上郎君休挾舞栁枝深處有慈鴉陳子平和詞樓下攤錢還上樓花前夜醉曉扶頭不知命犯何星宿一日猖狂百日愁楊謹思和詞大船搥鼓銀酒缸小船吹笛紅繡牕鴛鴦觸棹忽驚散荷花深處又成雙燕子來春鴈來秋曾見錢王衣錦遊英雄漫說八百里只管東西十四州獅子峯頭挿將旗鳯凰山下艸離離三宮去後宮門閉恰似錢王納土時朱仲文和詞南北髙峯作鏡臺十里湖光如鏡開行人有心都照見勸郎肝膽莫相猜歐陽彥珍和詞第一橋邊第一家派皮船子送琵琶妾身自是良家女不是當年蘇小家倪元鎭和詞愁水愁風人不歸昨夜水沒釣魚磯踏盡蓮根終無藕著多栁絮不成衣桐樹原栽金井西月明照見影離離不比蘇公堤畔栁烏鴉飛過鵓鴣棲髙敬臣和詞第四橋頭第一灣看魚直上玉泉山大魚巳逐龍飛去畱得當時舊賜環於彥成和詞楊栁樹頭雙鵓鴣雨來逐婦晴來呼鴛鴦到死不相背雙飛日日在西湖丁復和詞上塘楊栁下塘陰阿儂愛人不愛金塘水西來東入海水深不似阿儂深錢思復和詞阿姊住近段家橋山妬蛾眉栁妬腰東山井頭黑雲起早回家去怕風潮郯九成和詞妾家西湖住橫塘門前楊栁萬條長慿郎醉後莫折斷畱待重來系馬韁風篁嶺頭西日暉靑龍港口新月微放船過去還早在待取一道夜歌歸馮士卿和詞與郎情重爲郎容南北相看只兩峯請看雙投橋下水新開兩朶玉芙蓉顧進道和詞楊白花開風滿天花開成絮不成綿不如落向西湖水化作浮萍个个圓郎子別時秋月明說道歸時春水生曉起門前聴過馬馬嘶都是別人行馬本道和詞吳姬軋軋小車紅爭來陌上看春風不敢髙聲唱歌去恐驚丞相在船中百花樓頭聞馬嘶郎從花裏鬭金雞朝朝倦起朱簾望不是郎歸不下梯宋無逸和詞十三女郎不出門父娘墓在葛山根同攜女伴踏靑去不上道傍蘇小墳韋徳圭和詞湖中艇子風徐徐秋水蕩漾金芙蕖釣魚不是貪雙鯉爲恐腹中藏素書張翔南和詞南髙北髙峯頂齊錢塘江水隔湖西不得潮頭到湖口郎船今夜泊西溪張希顏和詞孤山腳下路三義孤山墓上好梅花不似馬塍桃李樹隨春俱送到人家朱伯常和詞小姑疑郎去不歸爲郎打瓦復鑽龜靑山尙有飛來日不信人無相見時完蘭石和詞花滿蘇堤酒滿壺畫船日日醉西湖阿儂最苦兩離別不唱黃鶯唱鷓鴣堤邊三月栁陰陰湖上春光似海深遊人來往多如蟻半是南音半北音徐延徽和詞西湖春艸碧蔫綿上有靑蚨母子全夜搗守宮和血色盡將塗上五銖錢盡說西湖好莫愁不知天上有牽牛剩■﹝扌棄﹞萬斛胭脂水瀉向銀河一色秋沈自誠和詞儂住西湖日日愁郎船隻在浙江頭慿誰移得吳山去湖水江波一處流

西湖竹枝詞楊鐵厓倡之和之者數百家大率詠湖山之勝人物之美而情寓於中比比一律惟李介石守道詞云春暉堂上挽郎衣別郎問郎何日歸黃金臺髙倘回首南髙峯頂白雲飛吳復見心詞云官河遶湖湖遶城河水不如湖水淸不用千金酬一笑郎恩才重妾身輕用意稍別

元時錢唐士女曹妙淸字比玉號雪齋張妙淨字惠蓮號自然道人皆工詩章曹又善鼔琴行艸皆有法度事母孝謹三十不嫁而風操可尙張曉音律情逸而才飄晚居姑蘇之春夣樓皆一時之淑媛也與楊廉夫爲文字友曹嘗和其竹枝詞云美人絕似董嬌嬈家住南山第一橋不肯隨人過湖去月明夜夜自吹簫張詞云憶把明珠買妾時妾起梳頭郎畫眉郎今何處妾獨在怕見花間雙蝶飛觀此二人之風致可想矣廉夫又嘗答妙淸絕句云紅牙管筆紫貍毫雪水初融玉帶袍寫得薛濤萱艸帖西湖紙價頓能髙玉帶袍者曹氏名硯其云萱艸帖者狀其孝也

亷夫嘗以竹枝詞索和於昆山郭羲仲羲仲以吳中栁枝答之因賦詩云吳中栁枝傷春瘦湖中竹枝湘水秋說與錢唐蘇小小栁枝愁是竹枝愁

張光弼昱廬陵人至正時爲行省左司員外卜私宅於壽安坊今之花市是也天臺徐大章爲之記曰杭郡民廬比輳如櫛而壽安坊當闤闠四達之衝又最囂處也浙省左司員外郎張君光弼之居在焉屋數楹甚湫隘門垣外囂塵哄如也或曰小人射利惟贏之爲務乃不惡囂耳員外君日乘髙車從丞相論決政事降登乎華堂粉署之間今卜私第不於爽塏是擇其何故哉君漠然不以爲意方自署其楹間曰晏居且謂一夔曰傳稱晏子之居近市𨿽湫隘弗易也吾居甚類之願自附焉子幸爲我記之吾於是知君之所以市居者矣夫踐歷華要宅髙曠而處深靚以適其身固所宜也然地位峻絕不與人事接則耳目不能無蔽是故晏子之居市也物之貴賤無不察而知之方齊景公繁於刑以踴貴屨賤而景公省於刑今君之居壽安也大官貴人布衣韋帶之士由玆坊而東西者必叩門上謁君則攝衣出迎引寘上座與肆議論下至閭閻之老工商技藝之流或有陳說亦必曲爲之盡天下之事當無有不悉施諸有政將不止於一事之諷而已晏子相齊三君食不重肉妾不衣帛名顯諸侯數百載之下太史公聞其風采猶欲爲之執鞭獨念當是時公棄其民而政在陳氏晏子於區區貴賤之事則務陳之而於國之大計則有未嘗數數然者他日乃與鄰國之大夫加竊嘆焉何也張君剛簡亮逹故左丞楊公提兵鎭江浙時用材略參謀其軍府事聲望赫然旣而退處西湖之上麄衣糲飯看書賦詩以自佚其有用之身較其風裁不知自視晏子何如也乃今江浙之地未全歸於版圖丞相用便宜命表授君爲從事廓淸之略克復之勲亦惟一二左右是賴無或如晏子之舉其細而遺其大也光弼罷官自號一笑居士又號可閒老人其時居室已獘友人淩彥衝爲疏募緣以輯之疏云昌黎寄玉川子首稱洛城破屋之數間東坡題緑筠軒終比揚州纒腰之十萬一笑居士詩名優於張藉生計劣於陶濳囊無一錢之畱家徒四壁之立若非慷慨而多助安得輪奐之一新卽欲取杜工部艸堂貲何時可辦倘葺得楊闗西槐市塾今歲無憂茍物物之可與則處處之咸宜但不至於虛文便可謂之實惠此崢嶸事在特達心疏傳交遊皆助之其居始就當時傳爲盛事

光弼嘗作歌風臺詩云世間快意寧有此亭長還鄕作大子沛公不樂復何爲諸母父兄知舊事酒酣起舞和兒歌眼中盡是漢山河韓彭誅夷黥布戮且喜壯士今無多縱酒極歡畱十日慷慨傷懷淚沾臆萬乘旌旗不自尊魂魄猶在故鄕憶由來樂極易生哀泗水東流不再回萬歲千秋誰不念古之帝王安在哉莓苔石刻今如許幾度西風灞陵雨漢家社稷四百年荒臺猶是開基處一日乘酣朗唱於瞿宗吉以界紙擊卓鏗然若金石也笑曰吾死埋骨西湖題曰詩人張員外墓足矣

張光弼西湖十律詩其一樓外湖光白渺茫樓中少婦試新妝行年將近半百歲大醉豈能千萬場翠織舞裙飛蛺蝶白描歌扇睡鴛鴦垂楊滿院無人到芍藥花開日正長其二且觀神女爲行雨莫問郎官應列星芳艸到門無俗駕好山終日在湖亭白鷗共戲荷葉小黃鳥亂啼楊栁靑肯信曲欄幹外立晚涼吹得酒都醒其三畫船湖上載春行日日花香扇底生蘇小樓前看洗馬水僊祠下坐聞鶯碧桃紅杏渾相識紫燕黃蜂俱有情惆悵繁華成逝水盡歸江海作潮聲其四倩得名姬唱慢歌梁塵直欲下輕波西風八月芰荷老落日滿湖鳬鴈多到手莫辭雙盞飲轉頭又是一年過光陰只在槐柯上柰此浮生樂事何其五百鎰黃金一笑輕少年買得是狂名樽中酒釀湖波緑席上人傳鳯語淸蛺蝶畫羅宮樣扇珊瑚小柱教坊箏南朝舊俗憐輕薄每到花時別有情其六湖上新泥雪漸融門前溝水暗相通裙欺萱艸輕盈緑粉學櫻桃淺淡紅暮雨欲來銀燭上春寒猶在酒尊空靑綾被薄不成夢又是一畨花信風其七樓前芳樹碧盈盈付與幽禽自在鳴堤上馬駝紅粉過湖中人載酒船行日長燕子語偏好風暖楊花體更輕何恨才情被花惱獨教書記得狂名其八此日誰人肯在家傾城滿意事繁華時非上已不爲節春到牡丹才是花霧髻雲鬟湖上女畫輪繡轂道傍車兒童盡唱銅鞮曲未覺人間日易斜其九外湖裏湖花正開風情滿意看花來白銀大甕貯名酒翠羽小姬歌落梅身外功名眞土苴古來賢聖盡塵埃韶光如此不一醉百歲好懷能幾回其十玉局當年爲寫眞西施宜笑復宜顰朝雲暮雨空前夢桃葉栁枝如故人露電光陰千仞外烉龍波浪一畨新傷心最是逋僊宅半畝殘梅共晚春

張光弼初居楊完者左丞幕下頗有功業之思故其詩云免冑日趨丞相府解鞍夜宿五侯家玉杯行酒聽春雨銀燭照天生晚霞世亂且從軍旅事功成須挿禦筵花漢王未可輕韓信尙要生擒李左車又云西樓栁風吹晚香石橊裙映黃金觴纎歌不斷白日速微雨欲度行雲涼笑看席上賦鸚鵡醉聽門前嘶驌驦早晚平吳王事畢羽書飛捷入朝堂及張氏擅權光弼憤焉遂不事事以詩酒自娛其詩云一陣東風一陣寒芭蕉長過石闌干兵消幾度瞢騰醉看得春風到牡丹蓋言時事也

元時法禁寛假士夫得以沈暱盤遊故其詩多脂粉綺羅之態楊亷夫詩云二月皇都花滿城美人多病苦多情一雙孔雀行瑤圃十二飛鴻上錦箏酒掬眞珠傳玉掌羮分甘露倒銀罌不堪容易少年老爭遣狂夫作後生又云天街如水夜初涼照室銅盤璧月光別院三千紅芍藥洞房七十紫鴛鴦繡靴蹴踘勾驪樣羅帕垂彎女直妝願汝康彊好眠食百年歡樂未渠央又云公子銀瓶分汗酒佳人金勝剪春花又云金埒近收靑海駿錦籠初教雪衣娘又云小洞桃花落香雪大堤楊栁舞晴煙又如張光弼詩云玉瓶注酒雙鬟緑銀甲調箏十指寒又云新妝滿面猶看鏡殘夢闗心懶下樓一時富貴繁華可想見矣

薩都拉天錫風流俊逸不亞鐵厓嘗有西湖絕句六首湧金門外上湖船狂客風流憶往年十八女兒揺艇子隔船笑擲買花錢少年豪飲醉忘歸不覺湖船旋旋移水面夜涼銀燭小越娘低唱月生眉紫驑驕踏落花泥二月江城雨過時拂曉市河春水滿小船多半載吳姬惜春曾向湖船宿酒渇吳姬夜破橙驀聴郎君呼小字轉頭含笑背銀燈待得郎君半醉時笑將紈扇索題詩小紅簾捲春波緑渡水楊花落硯池垂栁陰陰蘇小家滿湖飛燕趂楊花繁華一去風流減今日橫堤幾樹鴉又次韻王侍郎遊湖詩綺席新涼舞袖偏賞心輸與使君専螺杯注酒揺紅浪彩扇題詩染緑煙一鏡湖光開曉日萬家花气漲晴天湧金門外春如海畫舫笙歌步步僊

奉化戴帥初表元宋太學生也入元不仕其湖上贈歌者一絕有故國之思焉詩云牡丹紅紫艶陽天檀板朱絲錦色箋頭白江南一尊酒無人知是李龜年又陳剛中湖上感舊詩屬意略同詩云昔日朱樓擁翠鈿女墻猶在艸芊芊東風第六橋邊栁不見黃鸝見杜鵑

黃晉卿溍義烏人至正初爲浙江儒學提舉工文章奬引後進不喜華冶有西湖舟中詩云黃塵烏帽媿平生對客猶稱舊姓名此事正堪三太息秪今忍負四難並放舟乍落空蒙境送酒元無窈窕聲金穀蘭亭嗟已矣不妨時暫濯吾纓又送淩吉叟杭州教授詩浙水西入州維杭實名都古來萬人海逐逐無賢愚況玆百年後淳朴古不如翩翩誰家兒白馬驕路隅春風樊樓醉一笑百斛珠亦有朱門客齊謳間吳歈綃綺散煙霧繽紛被僮奴可憐彼蚩蚩久爲紅塵驅頹俗如波瀾孰障羣流趨又如敗屋壁風雨須人扶博士非冗官豈卽無良圖當令歌舞場化作弦誦區行矣循所務辭章信其餘春風慘別衣晴沙秀寒蘆何以贈子行白雲不可呼聊持狂者言用比貂襜褕

劉師魯汶鄜王琦六世孫也元時占籍錢唐以文章淑後進黃文獻公溍贈之詩云邂逅神交十載餘淸風落月幾愁予何言此日同傾蓋勝讀平生未見書天上玉堂容可到山中金匱得長虛故多餘事宜商略可待秋風怨索居其時有劉聲之濩亦與齊名洪武初俱祀於鄕賢祠

貢友初者貢師泰尙書族子也宣城人至正間師泰爲浙江行省參政遂僑寓錢唐友初自上都還錢唐也師泰贈之詩云嗣宗諸侄仲容賢客路飄零雪滿顚曾爲頌椒畱子美卻思戲蠟愛僧虔十年湖海三杯酒百里溪山一釣船何日兵戈得休息敬亭春雨共歸田友初詩才淸麗但纎穠乏骨其湖上春歸詩湧金門外栁如金三日不來成緑陰折得長條入城去教人知道巳春深吳山遊女詩十八姑兒淺淡妝春衣初試桺芽黃三三五五東風裏去上吳山答願香獨送戴伯貞還廣西一律云桂江煙水接瀟湘逐客南歸路道長卷裏漫多新制作篋中猶是舊衣裳逢人盡說官如水老我相看鬂巳霜此去莫教音問斷鴈飛今喜過衡陽敍事委曲而感慨系之出諸作之上

張行中挽貢友初詩百年心事復誰知過海人傳俊逸詩懶聴朝雞全晚節慣騎官馬說當時文章自嘆無遺蔭冰玉還看有故枝一代風流俱巳矣曉星殘月不勝悲黃金臺上艸芊芊掉臂東風四十年對客半開靑白眼寫懷漫賦短長篇玉堂春夢煙雲外茅屋秋風浙水邊惆悵淸魂招不返空歌楚些淚澘然

鄧林南海人初名觀善以南昌教授擢吏部驗封主事成祖攺名林後坐法謫戍保安遇赦晚居杭州詩文爲一代所推重嘗於保安畱別傅存齋詩云兩鬂西風吹斷蓬杖藜扶病看秋容菊花渾似詩人瘦山色不如歸興濃紫塞一杯桑落酒彤庭五夜未央鐘燕鴻岐路東西去此後相思意萬重又春夕旅懷云萬里東風故國情十年幾度鳯凰城衡陽鴈盡春三月巫峽猿啼夜二更席上狂言因酒得鏡中華發爲愁生靜觀富貴如雲轉拂袖歸來任俗爭五月十三日入杭詩逰徧江湖未到杭不知人世有天堂六橋花栁丹靑興九陌樓臺錦繡妝北米南柴誇物產朝歌暮宴樂時康逐臣何幸蒙寛卹到此渾忘是異鄕僦屋裏仁坊詩謫居何處好逍遙仁裏深深逺市囂夜色滿簾湖上月秋聲到枕海門潮上林鵷侶空相憶南浦鷗羣苦見招覆載無私天地闊暫容閒散在漁樵遊南屏不偶詩蘭佩荷裳竹籜冠淸臒無柰朔風寒飯堂鐘罷來何晚雪夜舟回興巳闌俗狀塵容勞意馬天光云影動情瀾石頭有路終須到共聴吾師說六觀

鍾狂客禧南海人甚有詩名成化中淮南督理漕運總兵官平江伯陳公鋭取歸幕下過杭友人招遊西湖寄之詩鍾和曰湖光山色最宜秋君不來招也去遊巳辦蜀川千丈錦爲誰今日盡纒頭萬頃西湖水貼天芙蓉楊栁亂秋煙湖邊爲問山多少每个峯頭住一年信乎狂客也

楊溫甫孟瑛四川酆都人弘治十六年知杭州府時西湖民間規占者十九溫甫建議於禦史車梁僉事髙江鋭情浚復而浮言胥動溫甫乃爲文諭民曰先賢爲民深弘利本特浚西湖之浸用漑上塘之田多歷歲年漸成湮廢比者鄕賢侍郎何公生長是邦習知成事著爲三說辯析百端伏蒙當道俯念地方力圖浚復予又職司水土敢憚劬勞重惟湖上之園池盡是豪家之封殖一旦開毀百口怨咨民旣傷心我亦動念但今民產本昔官湖民侵於官以肥家固已干紀官取於民以復舊豈爲厲民又惟上塘萬頃之田宿仰西湖千畝之水水盡湮塞田漸荒蕪利歸於數十家害貽於千萬井況古人畱利物之澤豈今日啟生事之端幸相導以平心勿相揺於異說有以占產自首者原情免罪奏請除糧查得銅錢局及崇興崇善禪智等廢寺田以畝計者數千地以頃計者盈百動連阡陌間附城闉膏沃可耕標換如數況在昔湖田皆揑報之稅於今淸籍有新增之糧新增者至九百而有奇揑報者幾八百而不足稍加查派不費更張決不累民無患虧賦予性知執法心在利民非勢力之可移惟龜神之是質凢我父老率爾鄕閭蚤爲遷移無肆頑梗觀於斯文公之任怨亦劇矣乃以正徳二年二月二日興工六月十日歇役八月十九日續工九月十二日訖事日用夫八千人銀二萬八千七百餘兩

聶大年號東軒臨川人舉明經爲仁和縣學訓導升教諭襟懷坦率有淸才文章流麗詩復俊逸而灑翰得李北海遺意誘育士子務盡恩義薦入翰林修遼金宋三史卒常作西湖十景詩蘇堤春曉雲樹煙花霧遶堤沙樓閣朦朧一半遮三竺鐘聲催落月六橋栁色帶棲鴉緑牕睡覺聞啼鳥綺閣妝殘喚賣花遙望酒旗何處是炊煙起處有人家栁浪聞鶯雲雨後翻空一派靑蘇公堤畔系漁舲只藏鶯鳥春聲滑不起魚龍夜气醒遊子愛聞停玉勒佳人倦聴倚銀屏待看三月歌喉老又見浮波絮作萍花港觀烉云湖上春來水拍空桃花浪暖栁陰濃微翻荇帶彩千尺亂躍萍星翠幾重洲渚此時多避鷺風雲何日去爲龍个中縱有濠梁樂闊网深罾不汝容兩峯挿云云屹立亭亭入杳冥勢雄南北气慿陵玉簪拔地三千仞寶蓋撐空一七層天逺不聞風外鐸夜深遙禮月邊燈何當一掃浮雲靜俯視東溟看日升三潭印月云纖雲掃迹浪花收塔影亭亭引碧流半夜冰輪初出海一湖金水欲鎔秋龍官獻璧神光吐鮫室遺珠瑞气浮浪說影娥池上景不知此地有僊舟曲院風荷雲翠圍紅綂戰縱橫似看吳宮習女兵飛雪翻空云影亂遊魚吹浪水紋生錦裳零落香猶在銅柱欹斜露半傾兩腋新涼驚酒醒畫船吹送按歌聲平湖秋月云曾向湖堤夜扣舷愛看波影弄嬋娟一塵不動天連水萬籟無聲客在船赤壁未醒玄鶴夣驪宮偏惱老龍眠朗吟玉塔微瀾句長笑淩空气浩然南屏晚鐘云栁昏花暝暮云生隠隠初傳一兩聲禪榻屢驚僧入定旅牕偏惱客含情月隨逸韻升鰲嶺風遞遺音過鳳城催散遊人罷歌舞玉壺銀箭夜初更雷峯夕照雲宜雨宜晴晚更宜西湖端可比西施霞穿樓閣紅光繞云捲笙歌逸韻隨山紫翠中樵唱逺樹蒼黃外馬歸遲何人解畫瀟湘景並與■﹝氵烉﹞村作二奇斷橋殘雪云醉裏曾登白玉梯東風吹暖又成泥玉腰螮蝀垂天闊銀色樓臺夾岸迷九井晴添新水活兩峯濃壓宿云低衝寒爲訪梅花信十里銀沙印馬蹄同陳緝熙泛湖詩宿雨初收見兩峯湖光如練瀉晴空畫船載酒來天上靑鳥銜花度鏡中檀板歌聲無越女翰林詩句有唐風相逢莫惜畱連飲明日誰人拾落紅又西湖詩西出江城外煙霞隔世塵鐘聲三竺曉花气六橋春雞犬桃源地笙歌閬苑賓時平得遊賞忘卻宦中身淸明與友登寶峯詩江心後浪催前浪湖上歌聲雜哭聲今日重來多感慨百年能得幾淸明

聶大年詩翰著名一時而不得預京銜或曰大年在錢唐時嘗署桃符云文章髙似翰林院法度嚴如按察司以此見忤達官晚年被徵修史至京而卒時人比之梅聖兪宜也其初度日寫懷詩云五十一年車下坡又逢初度意如何牀頭漸覺黃金少鏡裏還憐白髮多人笑能詩貧杜甫天容善飯老廉頗相知惟有梅花在自折南枝伴醉歌又次答祖芳云幾年逺別喜重過白首相看柰老何富貴不來眞有命齒牙𨿽脫尙能歌頻沽市醞消殘燭遙指天星出絳河惟有與君情莫逆他人平地起風波嗚呼四海交遊豈止一祖芳而已哉蓋以寡合有激而云然耳劉邦彥哭大年詩京邸淒涼寄病身俄聞鵩鳥上承塵共嗟賈誼年華促自顧虞翻骨相屯千里音書成永訣九重泉路隔交親傷心今夜東軒月空照先生漉酒巾

聶大年之掌教仁和也歷官九年不以家眷自隨嘗有答內子寄衣詩雲山妻憐我舊蘇秦寄得衣來穏稱身落日故園歌白薴秋風京洛染緇塵同心意重思偕老結髮情深不厭貧萬里不如歸去好幾多衣錦夜行人又有諭兒軰詩云四兒五歲六兒三莫與肥甘習口甜淸白傳家無我愧詩書世業要人擔三餐淡飯何須酒一筯黃虀略用鹽聞說有人曽餓死算來原不爲官亷覩此髙風可想矣

聶大年在仁和時山西湖廣廣東廣西咸以秋闈校士致聘大年辭不往寄之詩云名藩校藝遣徵書使者頻煩走傳車老大難行太行路平生厭食武昌魚五羊城古僊遊逺八桂云寒樹影疏寄語天涯好知巳莫因詞賦薦相如

聶大年嘗賦卜算子二首蓋自況也詞云楊栁小蠻腰慣逐東風舞學得琵琶出教坊不是商人婦忙整玉搔頭春筍纎纎露老卻江南杜牧之懶爲秋娘賦粉淚濕鮫綃只怨郎情薄夢到巫山第幾峯酒醒燈花落數日尙春寒未把羅衣著眉黛含顰爲阿誰但悔從前錯馬浩瀾和云歌得雪兒歌舞得霓裳舞料想前身跨鳳僊合作蕭郎婦顏色雪中梅淚點花梢露雲雨巫山十二峯未數髙唐賦花壓鬂云低風透羅衫薄殘夢瞢騰下翠樓不覺金釵落幾許別離愁猶自思量著欲寄蕭郎一紙書又怕歸鴻錯

孫太初一元號太白山人正徳中流寓西湖或曰安化王裔避亂詭姓名修髯晳面丰儀瀟灑望之宛然神僊也詩思淸逸有煙霞气其跨驢遊西山天竺寺詩秋葉滿林吹亂紅秋光半在山寺中老衲迎門解幽事一見呼我長髯公薫鑪相對坐終夕松聲泉韻何沖融獨鶴隔竹向人立欲鳴未鳴幽意同气酣日落豪興發詩成三繞靑桂叢造物小兒玩人世俯仰何必悲無窮布袍斗笠自髙格狂歌醉舞驚山翁歸來明月散林影驢背仰笑秋山空秋晚眺鎭海樓詩樓上輕雲散女陴樓前狂客獨支頤江當夕照半添色詩與秋山兩鬭奇朩葉無言時序暮塵寰多事杖藜知只應又被漁郎笑雨細風斜歸去遲登吳山絕頂望江潮詩獨倚危岑岸接■﹝罒離﹞晚潮初上練痕齊亂撾鼉鼓妖蛟舞倒捲銀山海日低弓弩千年人去後帆檣萬里望中迷慿誰喚起眉山老爲誦錢王廟裏題

西湖之攺名髙士湖也孫太白自序云正徳乙亥孟春十四日予與石川子泛舟西湖時石川子著方山冠予戴華陽巾被髙士服把酒四望予顧謂石川子曰昔靑蓮居士李白與尙書郎張謂泛沔州南湖因攺爲郎官湖今日予與子遊頗追迹前事西湖因可爲髙士湖矣石川子大笑酹酒於湖命予詩紀之予時已爛醉卽信口長短成篇不竄易一字云我聞唐家李白一世賢郎官之湖至今傳我今與子繼其迹勝事豈許昔人専方冠野服興不減駕船載酒淩蒼煙千山萬山兩岸如羣龍蜿蜒盡在幾席前靑天落杯底白日行舟邊黿鼉突兀波面出大魚小魚爭避船君把鬥酒我歌扣舷天風下來云葉翩翩爛醉騎鯨逰昆侖巓

孫太白之寓西湖也與閩人鄭繼之善夫善其夢繼之詩云不見平生鄭廣文風塵側望隔靑雲殊方物色偏憐客雨夜燈花頻夢君隔葉山鳩髙自語避人江鸛獨爲羣眼中世事堪惆悵塞北音書久未聞鄭繼之久不過湖上奉簡詩怪爾狂吟客不過湖水濵寧遭官長罵莫待野人嗔云外烏藤杖水邊白鷺巾相看只自好空送月華新鄭繼之寄孫太白詩吳門往日聴談玄塞鴈江鱗動來年聞爾獨居水西寺與誰同泛六橋船魚翻荇蔕錦不亂鳥下蘼蕪靑可憐擬把郫筒共梅蕋兼程定得小春天又云爲問山人孫太初交情歲晚莫教疏孤山梅蕚春相惱滿地松苓日自鋤江夏肯容檷處士茂陵初臥馬相如知君不廢苕溪釣書帛能無寄鯉烉西湖過孫山人舊隠詩荒迷更踏西湖路露舄云裳空六橋涕淚翻悲竹林宴笛聲月色傍中宵醉歌亂詫烉龍出此地曽傳麟鳯標今日孤山最孤寂梅花桂樹更蕭條

西湖遊覽志余卷十一

●欽定四庫全書

西湖遊覽志余卷十二

﹝明﹞田汝成撰

○才情雅致

羅昭諫隠新城人博物能詩唐昭宗時遊京師不遇歸謁武肅王辟爲錢唐令尋掌書記時鏐初授鎭海軍節度命沈崧艸謝表盛稱浙西繁盛成以示隠隠曰是自賈徵索也請更之乃極言兵火凋獘有天寒而麋鹿來遊日暮而牛羊不下之語廷臣見之曰此羅隠詞也又賀昭宗更名曅表曰左則姬昌之半字右則虞舜之全文京師稱爲諸鎭第一云然性傲睨好議評臧否探隠命物往往奇中故至今杭人稱前定不爽者猶云羅隠題破也

潘逍遙閬錢唐人以詩名宋太宗將官之辭不就與王繼恩善繼恩敗捕之遁弗得咸平初京尹収系之眞宗赦其罪以爲滁州參軍卒於泗上初閬在錢唐與道士馮徳之約歸骨於天柱山徳之囊其骨歸塟焉閬與王元之孫何栁開魏野最厚暇則放懷湖山隨意吟詠人目爲謫仙云嘗有錢唐晚歸詩一首祖無擇以爲不減劉長卿也詩云久客見華髮孤棹桐廬歸新月無私照落日有餘輝漁浦風水急龍山煙火微時聞沙上鴈一一背人飛又有過華山詩云髙愛三峯揷太虛帚頭吟望倒騎驢旁人大笑從他笑終擬移家向此居好事者畫爲圖魏野贈詩云昔賢放志多狂怪若比而今總未如從此華山圖籍上又添潘閬倒騎驢又夏日宿西禪院詩此地絕炎蒸深疑到不能夜涼知有雨院靜似無僧枕潤連云石牕明照佛燈浮生多賤骨時日恐難勝蘇子瞻深喜之

沈文通遘錢唐人皇佑初舉進士後知杭州疏儁博達明於吏治令行禁止以公錢嫁民間孤女數百人倡優養良家子者奪歸其父母善遇僚屬皆甘心爲之耳目刺閭巷長短嘗禁捕西湖魚鱉故人居湖上蟹夜入其籬適會客食之旦詣府遘迎語曰昨蟹美乎客驚謝嘗鑿井引湖水以便民至今稱沈公井其送施密守錢唐詩云塞外風煙河上塵歸來始覺二毛新承明自厭頻趨直滄海還思一濯巾幕府旌旗初壓境畫船歌吹便行春湖山滿目舊遊在何日從公醉紫蒓所著有西溪集

沈睿達遼遘弟也趣操髙爽能詩王安石甚重之有風流謝安石瀟灑陶淵明之稱坐法流池州得九華秋浦間喜曰使我自擇不過爾耳築室齊山名曰雲巢所著有雲巢編蘇黃皆與倡和

沈存中括遘從父也舉進士編校昭文書籍定三歲郊丘之制考渾儀景表五壺浮漏造新曆募天下上太史古書神宗稱善忤蔡確出知延州募軼羣之士得徹札超乘者千餘時朝廷出宿衛兵戍鎭賞賚至再而不及鎭兵括以爲衛兵𨿽重而無歲不戰者鎭兵也賞不均且召亂乃藏勅而矯制賜緡錢以驛聞詔報嘉之括博學善文而喜詼諧劉貢父嘗詣之值括澡體盆中便慟哭括驚問故貢父曰死矣盆盛括括亦大笑所著有長興集筆談

闗子淵沼杭州人元佑間爲翰林學士將辭歸隠士孔夷贈之詩云吳越聲飛二十年緇衣空復嘆遺編紫芝眉宇風塵外太白文章錦繡前可是石渠方載筆未應水國要歸田他年雪裏相逢處能記騎驢孟浩然其淸標絕俗如此

彊幾聖至錢唐吳山里人刻苦攻詩韓魏公甚重之所著有祠部集其戲贈賈麟自睦來杭將復如蘇詩春風那解系狂遊朝醉桐江暮栁州大手千篇隨地掃一身四海學云浮榮名不落閒霄夢退築聊爲晚歲謀老橘殘鱸猶有興片心歘起洞庭舟

周美成邦彥錢唐人疏雋少檢不爲州裏推重而博涉百家元丰初遊京師獻汴都賦神宗奇之累官徽猷閣待制提舉能自度曲制樂府長短句詞韻淸蔚名其居曰顧曲堂其所制意難忘云衣染鶯黃愛停歌駐拍勸酒持觴低鬟蟬影動私語口脂香檐露滴竹風涼■﹝扌棄﹞劇飲淋浪夜漸深籠燈就月仔細端詳知音見說無雙解移宮換羽未怕周郎長顰知有恨貪耍不成妝些个事惱人腸試說與何妨又恐伊尋消問息瘦減容光其詞格大率類此

美成晚歸錢唐夢中得瑞鶴仙詞一闋云悄郊原帶郭行路永客去車塵漠漠斜陽映山落斂餘紅猶戀孤城欄角淩波步弱過短亭何用素約有流鶯勸我重解繡鞍緩引春酌不記歸時蚤暮上馬誰扶醒眠朱閣驚飆動幕猶殘醉遶紅藥嘆西園已是花深無地東風何事又惡任流光過卻歸來洞天自樂未幾方臘亂自桐廬入杭時美成方宴客倉皇出奔趨於西湖墳庵適際殘冬落日在山忽逢故人之妾奔逃而來乃與小飲於道旁旗亭聞鶯聲於朩杪少焉分背抵庵尙有餘醺困臥小閣之上恍如詞中所云逾月入城故居皆遭蹂踐矣後得請提舉洞霄宮而終老焉

白廷玉珽錢唐人博綜經史所著有湛源集方回劉辰翁稱其詩逼陶韋書逼顏栁嘗著西湖賦二首考據精核其湖樓玩雪詩上湖十里捲簾中幻出瑤華第一宮山勢蹴天銀作浪栁行撲地玉爲虹漁蓑鶴氅同爲我雀舌羊羔不負公明日鳯城朝退蚤一鞭曾約試吟驄湖居雜興詩禦舟初出賞春菲傳是諸王與后妃香霧漸深簾幕暗日斜惟見淡黃衣脈脈吹香屋角梅背風移燭小簾開鳯城幾日元宵近一片簫聲水上來龍舟曉發斷橋西別有輕舟兩兩隨春色可人晴較穏酒家爭出栁梢旗相國平泉水竹居吳山花石世間無遊人馬上休回首一半春風在裏湖雨後林深夏亦秋一葫蘆酒在船頭醉來深入荷花去臥看靑天飛白鷗三賢猶得仰髙風冠服𨿽殊气味同後五百年無繼者桃花含笑夕陽中車魚人散水風腥雨色涼分栁外晴回首夕陽都落盡忽然東向數峯明萬樹芙蓉兩蕊宮秋風開徧水邊叢白墻遮盡紅墻出只見紅墻一半紅酒邊贈朱處士詩烏葛唐巾白薴裘掃庭終夕共淹畱醉中談論心猶壯老去歌歡淚亦流對客呈詩如獻佛課兒收橘當封侯明年好理西風棹重約三吳爛漫遊

葉太白李錢唐人或曰富陽人賈似道當國時行公田闗子兩法民間苦之李上書力詆且獻鈔式以代闗子似道怒黥流嶺南及似道敗赦還而似道亦有漳州之謫相值於途太白贈之詞云君來路吾歸路來來去去何時住公田闗子竟何如國事當時誰與誤雷州戶崖州戶人生會有相逢處客中頗恨乏蒸羊聊贈一篇長短句宋亡入元上書獻鈔式世皇嘉納遂爲至元鈔仕至中書左丞

錢思復惟善錢唐人博學能文章以浙潮賦起名其首句云維羅剎之巨江兮實發源於太末試官嘉之遂中選蓋其時滿場無知羅剎爲浙江者後作西湖竹枝詞十首有云阿姊住近段家橋瞿元範戱之云此段家橋創見卻與羅剎江不同也瞿宗吉嘗盡和之云昨夜相逢第一橋自將羅帶系郎腰願郎得似長江水日日如期兩度潮又雲裏湖外湖波渺茫兩岸人家多種桑采桑不怕霧露濕惟願朝朝逢著郎大爲思復奬許張氏據吳遂不仕退居吳江筒川與楊亷夫倡和有句云笠澤水寒魚尾赤洞庭霜落樹頭紅又云漢史丁公那及齒陶詩甲子不書元蓋感時事也

葉居仲廣居仁和人天資超邁才力絕人仕至浙江儒學提舉築室西泠橋陶情詩酒所著有自得齋集自題隠居詩癭朩裁冠鸖氅輕十年塵土厭飄零小山舊隠云封戶大藥新成月滿庭丹井夜交龍虎气碧霄春躡鳯凰翎西風客捨炎歊淨擬讀琴心內景經

仇仁近逺號山村錢唐人元初爲溧陽州儒學教授工詩文一時遊其門者若張雨張翥莫維賢皆有名當時所著山村集洪武初祀於杭學鄕賢祠其湖上值雨詩波痕新緑艸新靑有約尋芳苦不晴莎徑泥深雙燕濕栁橋煙淡一鶯鳴山圍故苑春常鎖泉落低畦暖未畊十載舊蹤時入夢畫船多處看傾城同段吉甫泛湖詩西湖春碧淨無泥畫舫朱簾傍岸移寒食淸明初過後杏花楊栁乍晴時從教西日催歌鼓莫放東風轉酒旗只恐明朝成雨去暗驚濃緑上髙枝同陳彥國泛湖詩斜堤髙栁緑連天且系閒人書畫船花事巳空三月後湖光還似百年前洛陽園囿惟詩在江左英雄托酒傳亦欲扣舷歌小海恐驚沙上白鷗眠陪戴祖禹泛湖分韻得天字詩冉冉夕陽紅隔雨悠悠野水碧連天山分秋色歸紅葉風約蘋香入畫船鐘鼓園林巳如此衣冠人物故依然當歌對酒腸堪斷倒著烏巾且醉眠和韻胡希聖湖上詩曽識淸明上已時懶隨蜂蝶步芳菲梨花半落雨初歇杜宇不鳴春自歸雙冢年深人祭少孤山日晚客來稀江南尙有餘寒在莫倚東風褪絮衣連作湖山五日遊沙鷗慣識朩蘭舟淸明寒食荒城晚燕子梨花細雨愁賜火恩榮皆舊夢禁煙風景似初秋鳯絲龍竹繁華意猶爲西林落日畱秋日西湖園亭詩西湖一曲百泉通漠漠靑山遶梵宮故國園林秋色淨明朝風雨桂花空銀笙玉笛淸歌外畫舫朱簾落照中人物風光兩相稱兒童遮莫笑山翁陸靜復爲園詩連轡行春自作期尋芳卻笑我來遲三杯雲液花前酌一曲瓊簫竹下吹滄海桑田非舊日石泉槐火有新詩山中道士閒於鶴門外紅塵總不知閒居絕句詩階前紫蔓金絲艸籬角紅垂錦帶花梓澤平泉易消歇春畱富貴與詩家茶甌紗帽慣迎賓不是詩人卽道人細雨斜陽君莫出緑陰門外有紅塵

髙孟升得暘錢唐人洪武間以文學薦授臨安學教諭升髙州學教授永樂初召爲宗人府經歷纂修大典爲副總裁記聞博洽詩文純雅名重一時所著有節庵集嘗作錢唐十景詩西湖夜月云共說西湖天下景秋來有月更奇哉寒波拍岸金千頃灝气涵空玉一杯桂子逺從云外落藕花多在露中開酒船淸夜乘淸興絕勝笙歌日往來浙江秋濤云秋滿吳天八月中潮頭萬丈駕西風雲驅蛟蜃雷霆斗水擊鯤鵬渤澥空自古江山誇壯麗至今父老說英雄諸溪近海徒相應气勢那能與此同孤山霽雪雲山頭白白六花鋪水面靑靑一髻孤翠鳯搏云朝貝闕玉樓擎日出冰壺梅花正好衝寒探竹葉何妨踏凍沽千載林逋畱勝迹總因佳境在西湖兩峯白雲云西湖之上兩奇峯髙入太虛雲气中華蓋漸迷靑縹緲浮圖時見碧玲瓏陰連海眼龍歸洞影散天心鶴繞空幾度登臨舒逺眺英英佳气蕩吟胸東海朝暾云一道長江接海門扶桑影動浴朝暾銅盤迥立仙人掌金柱中撐玉女盆出水赤烏銜火躍隨潮白馬挾雷奔負暄亦有磯頭老欲效微芹獻至尊北闗夜市云北城晚集市如林上國流傳直至今靑薴受風搖月影絳紗籠火照春陰樓前飲伴聮遊袂湖上歸人散醉襟闤闠喧闐如晝日禁鐘未動夜將深九里雲松云喬松萬樹總良材九里靑雲一徑開雲气直從天竺去濤聲長傍海門來人行道上依濃樾子落僧前點嫩苔山水淸暉增偉觀托根元不愧䢐徠六橋煙栁云畫橋六曲繞湖頭最愛晴煙栁上浮淺水籠寒橫晻靄微風燻暖弄輕柔金梭隠見聞黃鳥錦纜縈紆出彩舟徧倚赤闌頻注目爲憐張緒舊風流靈石樵歌云靈石塢頭樵徑連羣樵唱和石頭前猿啼鶴唳淸相似野調山腔近自然朩杪緣厓通窈窕竹根濯澗雜潺湲白雲遏處淸風發吹入長松勝管弦冷泉猿嘯云冷泉亭外松千樹時有老猿啼樹間逐侶出云風動壑呼兒歸洞月橫山曉空蕙帳人初去秋入荷衣客未還淸響不同巴峽怨時時裊裊和潺潺和貢友初西湖詩佳趣誰全得閒情自軼羣買舟聽夜雨立馬看春云酒伴期相共詩題得屢分西湖天下景坡句昔曾聞約人遊湖詩明日湖中去先期問畫船分醪開臈棧裹茗試春泉知已能胥會同心托就延段家橋畔栁拂曙看鶯遷

髙孟升晚春曲香雨飄紅換新緑雛鸞怨咽參差玉畫闌墜露泣殘妝逺翠愁山蛾黛蹙勞勞乳燕說烏衣海天凝雲煙艸迷東流苦長西日短惆悵花前鸂■﹝氵束鳥﹞巵繡幕深沈雨聲小夢入神山良夜悄鏡裏韶華又一年曲渚雞鳴錦屏曉瞿宗吉春曉曲子規啼罷東方白香露寒凝海棠魄帳捲流蘇夢乍醒妝臺試點宮梅額鶯儔燕侶乘風來隔林巧語傷幽懷金錢買花不論價俏枝斜揷雙頭釵曈曈紅日射牕牖■﹝日耎﹞霧如煙燻翠栁秋千嫰蹴彩繩閒滿頰胭脂中卯酒二篇詞調俊逸風致可想也

淩彥翀云翰仁和人博通經史領至正十九年鄕薦除平江路學正不赴作梅詞霜天曉角一百首栁詞栁梢靑一百首號梅栁爭春韻調俱美洪武初舉杭州府學訓導升成都府學教授卒所著有柘軒集其南山飛流亭詩山澑泠泠來不竭激成飛瀑散空明虹霓下飲秋無際河漢西流夜有聲橫劍誰思仙子過作亭人羨老僧淸平生慣誦天臺賦不記香鑪記赤城重過栁洲寺詩買花載酒憶當年風景依稀最可憐彭澤有人歸栗裏海波何處變桑田聮拳鷺立枯荷雨寂寞鴉棲古樹煙幾度湧金門外望居民猶說總宜船西湖漁者詩家住錢唐西子湖釣竿幾度拂珊瑚扁舟載月歸來晚不覺全身入畫圖

洪武庚申冬彥翀爲人題鐘馗圖云朔風吹沙目欲瞇官栁搖金梅綻蘂終南進士倔然起束帶藍袍靴露趾手掣硬黃書一紙若曰上帝錫爾祉蝟磔於思含老齒頥指守門荼與壘肯放妖狐搖九尾一聲爆竹人盡靡明日春光萬餘里題罷掀髯自得不數日辟書臨門迫脇上路到京竟有成都之行遂成詩讖在任以乏貢舉謫南荒卒歸骨西湖瞿宗吉作詩送之云一去西川隔夜臺忍看白璧瘞蒼苔酒朋詩友凋零盡只有存齋冒雨來

楊復初築室南山以村居爲號淩彥翀以漁家傲詞壽之云采芝步入南山道山深宛似蓬萊島聞說村居詩思好還被惱蒼苔滿地無人掃載酒亭前松合抱客來便許同傾倒玉兔已將靈藥搗秋意早月華長似人難老復初和詞云當時承望求仙道那知薄命如郊島畱得殘生猶自好多懊惱塵緣俗慮何時掃子已成童無用抱醉眠任使和衣倒今歲砧聲秋未搗涼風早看來只恐中年老瞿宗吉和詞云喜來不涉邯鄲道愁來不竄沙門島惟有村居閒最好無事惱苔階竹徑頻頻掃有酒可斟琴可抱長年擬看三松倒臼內靈砂親自搗歸隠早朝廷未放玄眞老宗吉旣和此詞而復序云舊譜皆以仄聲起歐公呼範文正爲窮塞主首句所謂塞上秋來者正此格也他如王荊公之平岸小橋千嶂抱周淸眞之幾日春陰寒惻惻謝無逸之秋水無痕淸見底張仲宗之釣笠披云靑嶂遶亦皆如是今二公皆以平聲易之特著此以俟知音爾

彥翀作無俗念詞云等閒屈指算今來古往誰爲英傑耳目聰明天賦予怎肯虛生虛滅去燕來鴻飛烏走兔世事何時歇風波境界大川不用頻涉空踏徧萬戶千門五湖四海一樣中秋月正面相看君記取全體本來無缺空裏非空夢中眞夢莫向癡人說須騎鶴夜深朝禮金闕又蝶戀花詞云一色杏花三百樹茒屋無多更在花深住旋壓小槽畱客醉舉杯忽聽黃鸝語醉眠看花花亦舞風妬殘紅飛過鄰墻去恰似牧童遙指處淸明時節紛紛雨詞格淸逸一洗鉛華非駢金儷玉者比也

莫景行維賢錢唐人雅尙標致築別業於靈竺之間繞栽杏樹號曰杏園日與騷人墨客遊詠其中時人比之輞川莊也黃溍詩云旋移小隠傍南峯逺有咸平處士風山態近人猶偃蹇湖光無雨亦溟蒙行春杖履時時到臨水軒窓面面通別作新亭供戲劇靑帟搖曳杏花中張輿詩云文園近日復何如杏樹莊頭好隠居塵隔不知城市熱門開只見稻麻疏碧窻淸晝閒評藥緑樹涼風獨枕書喜得江村殘暑退拏舟擬欲到行廬洪武初曾爲杭庠訓導所著有廣莫子稿其祖凝少眞人者前元時髙士也卒塟棲霞嶺虞邵庵爲之碑記張行中爲之賦詩云相國流芳到棣華隠居湖上對棲霞淸連後澗神仙境幽勝孤山處士家華表秋宵空落月杏莊寒食幾飛花如今獨有雙碑在人物俱非重可嗟

潘時雍錢唐人簡淡力學詩句脫塵號灌園生徐一夔爲之序曰錢唐潘時雍讀書賦詩亷介自將視當世富貴𨿽非不願欲者使其脂韋取容以僥幸一時寧貧賤而肆志郡城之東二百步而近有地十餘畆古井一區宋輦院基也入於居民久矣荒棄弗治暇日過見之徘徊相度曰是豈不足爲吾生乎旣而購得之除治一畝爲廬用其餘地析而爲畦縱橫數十塍茹菜若干品天稍不雨輒置桔橰井上俯前仰後聲軋軋如龍鳴出井水以灌已則攝獘衣履循行畦間顧見菜色靑靑若緑云覆地喜曰生意若此足矣掇其脆美爲其父母妻子供具而斥其餘賣諸市中自以爲常不輟或曰錢唐陸海之府魚鹽蜄蛤之所產羽艸竹箭之所生象犀珠玉之所聚街居之民用貧求富千金爲母則子百金百金爲母則子千金萬金若此者家相望也又其地爲元行省丞相治所往時承平丞相守法而巳今天下多故丞相承制得自爵祿人卜醫眾技茍有以自見不必去妻子違父母跋涉逺道輒致位顯要紆金曳紫翺翔康莊之衢中世以降道徳之意冺矣惟聲與利可以驚動世俗子年甚富又居聲利之場不爲彼以取寵榮顧乃爲此何哉時雍曰嘻夫尺有所短寸有所長彼所能者我則不能吾亦豈能枉吾之性以我所不能爲彼之能故寧自附於農家者流使人稱之曰灌園生灌園生不辭也嗟夫習俗之移人也久矣自今以往錢唐之人不尙貨殖而尙徳義不尙奔競而尙恬退不自時雍始乎余因序其出處以爲趨附聲利者勸焉時雍嘗爲一夔賦獨樹軒詩瀟灑幽軒面水開軒前老樹倚云栽閒來倚杖過三匝醉後支頥看百回風雨欲隨龍化去雲霄常聽鶴飛來結鄰擬共榮枯事遮莫人知是散材

張行中輿仁和槎溪人洪武初上書論時務稱旨授刑部主事詞翰淸麗弟行素輅咸有文名兄弟友愛所著有聮輝集行世秋日湖中詩風波千頃畫船開吹近芙蓉影裏來倒捲緑霞翻舞袖斜飛白雨溢行杯總宜園冷花無主蘇小墳空艸作堆爲倩金戈揮落日秋聲莫向樹頭催湖上分韻得香字詩晴麓雲橫萬里長出門步步是春光近湖酒閣多紅杏隔岸漁家盡緑楊簫鼓聲寒心自醉綺羅魂冷骨猶香漫遊不是矜年少贏得閒情似洛陽約可閒老人訪玉藥圃詩明朝寒食風日晴可閒欲同湖上行先拾玉壺園上翠卻聽瑤石山前鶯茶鐺煩爲試新火杏酪不須和冷餳君若肯將花徑掃日髙相與到柴扄次韻元宵詩月到中宵午漏深靑衫羅薄露華侵鰲浮仙島春無際人下歌樓醉不禁大地金蓮分夜色上方玉燭慰民心歸來更有傳柑宴坐列宮釵十二金聞王立本江上觀潮詩兩月竟違王翰面近聞無事看胥濤鳯凰相對暮云合牛馬平分秋水髙望去波瀾接天宇坐令霜雪侵鬢毛江臯賴有逯文學應與論詩對濁醪江潮詩羅剎江頭八月潮吞山挾海勢雄豪六鰲倒捲銀河闊萬馬橫奔雪嶂髙自是乾坤通气脈應非神物作波濤吳兒弄險須臾事坐看平流濟萬艘行素次韻王志道元夕感興詩沈水香生寶篆煙九衢車馬正喧闐金蓮徧燭三千界銀甲誰彈五十弦天上樓臺春盎盎人間風月夜娟娟少年行樂情懷異絳蠟籠紗六轡聮

逯西臯者元左丞魯曾孫也占籍錢唐工文翰有雅趣仕行省都事內附後棄官居西湖八十五歲卒張行中嘗贈之詩云無官貧亦樂有暇趣偏寛身世雙蓬鬢功名一釣竿透窻蟾影淡落枕鴈聲寒猶恐梅開早扶笻雪裏看又云冠制黃楊窄巾裁皁葛寛仙衣新鶴氅吟杖小龍竿日短棋消暇風髙酒禦寒興來書數紙穉子巳能看又八十古難能風流事慣曾醉防醒眼怒老畏少年憎鶴髮垂寛領鰕身倚瘦藤笑談殊未倦把酒勸山僧子宏洪武初選補杭州府學生從徐大章年十八陳時政得失髙皇帝悅之試秋栁賦稱旨吏部奏宏年少賜歸卒業尋以鄕貢歷教松江武進宏子端舉進士官刑部員外郎永樂中扈從北徵死於戰

瞿宗吉佑錢唐人學博才贍風致俊朗少不爲其父所知鄕人張彥復自福建檢校回家瞿翁殺雞具酒待之宗吉年十四適自學捨歸彥復指雞爲題命賦之宗吉應聲云宋宗窻下對談髙五徳聲名五彩毛自是範張情義重割烹何必用牛刀彥復大加稱賞手寫桂花一枝並題其上以贈云瞿君有子早能詩風采英英蘭玉姿天上麒麟元有種定應髙折廣寒枝瞿翁遂構傳桂堂而淩彥衝丘彥能吳敬夫咸鄕丈與爲忘年友一日楊亷夫訪之出所作香奩八詠以示宗吉宗吉悉和之其花塵春迹云燕尾點波微有暈鳯頭踏月悄無聲黛眉顰色云恨從張敞毫邊起春向梁鴻案上生金錢卜歡云織錦軒牕聞笑語采蘋洲渚聽愁吁香頰啼痕云斑斑湘竹非因雨點點楊花不是春亷夫嘆服曰此瞿家千里駒也洪武中以薦舉授臨安學訓導累升周府長史所著有存齋集

永樂間宗吉以詩禍下錦衣獄旴江胡子昻亦以詩禍踵至子昻以東坡系禦史臺獄二詩索瞿和瞿詩云一落危塗又幾春百憂交集未亡身不才棄斥逢明主多難扶持望故人有字五千能講道無錢十萬可通神忘懷且共團欒坐滿炷鑪香說善因酸風苦霧雨淒淒愁掩圜扉坐榻低投老漸思依朩佛受恩未許赦金雞艱難饋食憐無母辛苦回文賴有妻何日湖船載春酒一篙撐過斷橋西已而宗吉謫戍保安者十年時興和失守邊境蕭條永樂巳亥降佛曲於塞下選子弟唱之時値元宵宗吉淒然作望江南五首云元宵景野燒照山明風陣摩天將夜半斗杓揷地過初更燈火憶杭城元宵景巷陌少人行舍北孤兒偎冷坑墻東嫠婦哭寒檠士女憶杭城元宵景刁鬥擊殘更數點夕烽明逺戍幾聲寒角響空營歌舞憶杭城元宵景黙坐自傷情破竈三杯黃米酒寒牕一盞濁油燈宴賞憶杭城元宵景澹月伴疏星戍卒抱闗敲木柝歌童穿市唱金經簫鼓憶杭城

宗吉西湖秋泛滿庭芳詞露葦催黃煙蒲駐緑水光山色相連紅衣落盡辜負采蓮船點檢六橋楊栁但幾个抱葉殘蟬秋容晚云寒鴈背風冷鷺鷥肩華筵容易散愁添酒量病減詩顚況情懷衝澹漸入中年掃退舞裙歌扇盡付與一枕髙眠淸閒好脫巾露髮仰面看靑天又西湖四時望江南詞西湖景春日最宜晴花底管弦公子宴水邊羅綺麗人行十里按歌聲西湖景夏日正堪遊金勒馬嘶垂栁岸紅妝人泛采蓮舟驚起水中鷗西湖景秋日更宜觀桂子岡巒金粟富芙蓉洲渚彩雲閒爽气滿山前西湖景冬日轉淸奇賞雪樓臺評酒價觀梅園圃訂春期共醉太平時

宗吉平日著作散亡者蓋不少也暇日得其逸稿律詩近體共十五篇錄以自適題則天故內詩堪恨當年武媚娘手持唐璽坐明堂不思仙李方三葉卻愛蓮花似六郎廢苑荊榛來雉兔故宮禾黍沒牛羊尙餘數仞頹垣在遙對龍門山色蒼秋日書懷詩五窮何日是歸年幾費奴星結柳船善價誰求司馬賦癡心欲借尉遲錢六通未具難成佛九轉無疑漫學仙一事尙爲今日幸免供徭役爲無田暮春書事詩過墻新竹翠交加緑樹陰陰噪乳鴉花到■﹝酉荼﹞醿香結局鳥鳴鶗鴂客思家煮茶湯沸風聲轉夢艸詩成日影斜零落殘紅靑子滿漸看金彈熟枇杷睡起呼童掃落花石泉槐火試新茶樹林深處蜂王國簾幙陰中燕子家栁絮乘風投硯水竹枝搖影落牕紗幽居莫道無官況鼓吹猶存兩部蛙旅捨書事詩過卻春光獨掩門澆愁漫有酒盈尊孤燈聽雨心多感一劍橫空气尙存射虎何年隨李廣聞雞中夜舞劉琨平生家國縈懷抱濕盡靑衫總淚痕茒屋三間白板扉棲遲四壁嘆多違揚雄投閣功名薄王粲登樓事業非白晝夢回梁燕語靑天目送塞鴻歸東門黃犬華亭鶴舉世無人悟此機淸明卽事詩風落梨花雪滿庭今年又是一淸明遊絲倒地終無意芳艸連天若有情滿院曉煙聞燕語半牕晴日■﹝日然﹞蠶生秋千一架名園里人隔垂楊聽笑聲夜涼詩瀟瀟朩葉打窻扉又送新涼入敝帷煗不及時秋後雨淡而有味客中詩還家自愧蘇秦婦交友誰知蔡克兒不寐起來搔首坐繞庭促織替人悲題伍胥廟詩一過叢祠淚滿襟英雄自古少知音江邊敵國方嘗膽臺上佳人正捧心入郢共知讎巳雪沼吳誰識恨尢深素車白馬終何益不及陶朱像鑄金有感詩世事年來似奕棋可堪歲月去如馳肉生髀骨英雄老金盡牀頭富貴遲蹈海莫追天下士折腰難事裏中兒可憐滿眼新亭淚對泣無人只自悲夏晚納涼詩竹牀藤簟晚涼天臥看星河小院偏云影恰如衣暫薄月華那得扇長圓淸泉冷浸冰盤果嘉樹香籠寶鼎煙想是髙樓風更爽玉人閒按十三弦淸明賦絕句詩兼旬蹭蹬在京華又見東風禦柳斜客裏不甘佳節過借人亭館看梨花池河道中詩牽牛花碧荳花黃血色蜻蜓點水忙人在漁村斜照里數聲短笛隔垂楊齋居觀物詩蕉葉陰陰艾葉香菖蒲苗短菊苗長夜來知有蝸牛過一道銀光在粉墻出巢新燕傍簾帷乳鴨浮沈水滿陂葉底靑虫時節至化爲蝴蝶上花枝

宗吉風情麗逸見之詩篇者往往有歌扇舞裙之興金公素謂之司空見慣者誠然也夏時正修杭州府誌獨不錄其詩詞而白蘇楊薩偎紅倚翠之篇悉皆裒采豈非貴耳而賤目者哉宗吉嘗著剪燈新話一編粉飾閨情假托冥報𨿽屬情妖麗遊戱翰墨之間而勸百諷一間有可采或謂秋香亭記乃宗吉事使其果然亦元微之會眞意也桂孟平讀此書而作歌一篇語涉諷刺而思致穠縟可誦也其詞雲山陽才人疇與侶開口爲今闔爲古春以桃花染性情秋將桂子燻言語感離撫遇心怦怦道是無憑還有憑沈沈帳裏晝吹笛煦煦窻前宵剪燈倐而晴兮忽而雨悲欲啼兮喜欲舞玉簫倚月吹鳯凰金柵和煙鎖鸚鵡造化有迹屍者誰一念才萌方寸移善善惡惡茍無失怪怪奇奇將有之丈夫未達虎爲狗濯足滄浪泥數鬥气寒骨聳錚有聲脫幘目光如電走道人靑蛇天動揺不斬尋常花月妖茫茫塵海漚萬點落落雲松酒半瓢世間萬事幻泡爾往往有情能不死十二巫山誰道深雲母屏風薄如紙鶯鶯宅前芳艸棲燕燕樓中明月低從來松栢有孤操不獨鴛鴦能並棲久在錢唐江上住厭見潮來又潮去燕子銜春幾度回斷夢殘紅落何處還君此編長嘯歌便當酌以金叵羅醉來呼枕睡一覺髙車駟馬遊南柯

宗吉漫興詩云自古文章厄命窮聰明未必勝愚蒙筆端花與胸中錦賺得相如四壁空蓋有激而云然也又書生嘆云書生嗜書被書惱居不求安食忘飽微吟朗誦無了期妻怨兒啼鄰里誚東家郎君狐白裘終宵醉眠寶釵樓西家壯士金鎖甲萬里勇斬樓蘭頭堆金積玉誇豪貴眼底何曾識丁字休言富貴有危機信知文字眞愁具從今投筆復棄書擬學東臯農把鉏妻復苦諫兒揺手近來差科重田畝其感時傷事抑又甚焉馬浩瀾感其詩作畫堂春詞云蕭條書劍困埃塵十年多少悲辛松生寒澗背陽春勉彊精神且可逢場作戱寧須對客言貧後來知我豈無人莫漫沾巾乃今瞿馬之名照耀文苑當年牢落安足嘆耶

王希範洪仁和人永樂間年十八舉進士授行人入翰林檢討與修永樂大典爲副總裁升侍講主考禮闈時胡文穆公總裁國史希範因言其書徵處士胡祺於五星聚奎之下若以其祥爲祺發者公爲祺子疑有私焉且國家文明正不藉此爲重文穆公從之而心憾其言尋攺禮部主事部之長缺詔洪署部印練習稱旨詔作佛曲序洪逡巡不敢應制遂爲同列所排不復進用晚得末疾卒著作多散落不存存者毅齋存稿其遊西湖詩紅蓮白蓮開滿湖小娃唱歌閒且都故人相會能幾度美酒何妨傾百壺雙拳藏鬮握松子萬錢賭勝賽樗蒲暮歸酩酊白馬上誰識山翁非酒徒夏日閒居詩緑竹蒼松引夏涼方塘曲沼藕花香兩峯獨對空山靜一鳥不鳴淸晝長舂得細糧如玉子釀來新酒勝瓊漿人生快意能如此何用荒唐入醉鄕

陳士寧仁和人涉獵書史喜賓客與同邑鄭璧夏誠交莫逆如兄弟然皆好吟詠時時同棹湖中狎玩魚鳥蓄古法書名畫彛器相過品鑑有通家好士寧之母與璧之母皆髙年奉之均爲子行母歿互服緦麻士寧居鹽橋七寶巷中又徙獨山全斯立贈之詩云靑字營西小巷幽衡門寂寂思悠悠一生淸事無閒日夾徑黃花滿院秋賣帖偶逢官巷口評詩共宿獨山頭誰知擾擾紅塵裏荷蕢行歌得自由張輅詩雲橫溪別業錦云鄕紅白蓮花薜荔墻百事不闗心獨靜孤云無著興偏長佳人雪藕供微醉童子分茶坐晚涼如此好懷誰解寫詩成還讓孟襄陽

桂孟平衡仁和人洪武中爲錢唐學修業齋訓導遷山東轉谷府奉祀卒於長沙所著紫薇稿其送王惟中代屠先生詩秋來忽得桂衡書又報王郎去聽除若有鄕情須記我便生官況也從渠山中歲月三邊鴈客裏饔飱兩饌魚此去上林方校獵要因奏賦識相如蘇李泣別圖詩我生自恨不如死君死誰知更得生十九年前今日淚都無一點爲功名九日陪陳廣文貢有道遊伏龍岡新庵詩久客思歸未賜環登髙且上鳯凰山空將靑眼看重九不見黃花露一斑老境更從天卜健僧房常記客偸閒廣文不是無官舍那得淸幽似此間春暮詩忍將愁眼看韶華桃李無言日月斜晚白菜肥蠶出火冬靑花落燕成家歸田誰復如賓饁入室今惟對影嗟無可柰何聊且睡不勞春夢繞天涯雲濤軒詩髙臺圖畫自天開下有軒居亦壯哉雲气四時多似雨濤聲八月大如雷直看槎溯天潢去莫遣舟乘雪夜回擬待他年具舟檝中流小試濟川才安節堂詩晚節何由得此安阿兒能孝母心寛蝤蛑曉饌來江浦絡緯秋聲上井闌松栢耐於花易過衣裳偏是彩宜看登堂爲爾歌眉壽春酒香濃柰子丹

西湖遊覽志余卷十二

●欽定四庫全書

西湖遊覽志余卷十三

﹝明﹞田汝成撰

○才情雅致

王志道逵錢唐人足一跛家貧賣藥文錦坊兼以卜市博究子史百家客至輒談古今滚滚不竭人或以難隠詰之朗如也所著有蘭埜集其徒最髙者爲劉士亨其卒也士亨哭之詩云十年負笈遊門下愛我翻於骨肉輕才劣豈宜居弟子恩深何以報先生春風夢斷行柯蟻暮雨啼殘隔葉鶯賴有詩家衣缽在後來誰起繼芳聲

劉士亨泰錢唐人號菊莊當景泰天順間隠居不仕詩詞爲一時絕唱所著有菊莊晚香諸集其湖上暮歸詩朦朧駄醉踏殘花柔緑陰中一徑斜日暮歸來問童子春衣當酒在誰家丰樂樓詩層樓髙處宴王孫湖上靑山落酒尊三百年來春一夢月明還照湧金門

陸元偁昻錢唐人號淸溪博雅嗜吟詠少遊菊莊之門同列率罕及之嘗作宮詞云自捲珠簾放燕歸六宮春盡亂紅飛從來艷色多傾國願得君王寵幸稀梅花絕句云春到南枝與北枝花開的皪照寒漪何人似解相憐意不把東風玉笛吹凡作宮詞皆寫幽怨之私而淸溪乃終致規諷詠梅花率用吹落事而淸溪宛轉護惜無忌刻之情可爲得詩人溫厚之旨矣所著有吟牕涉趣窺豹錄若干捲

馬浩瀾洪仁和人號鸖牕善詩詠而詞調尢工皓首韋布而含吐珠玉錦繡胸腸褎然若貴介王孫也常題許應和松竹雙淸扇景詞云剪蒿萊曽將雙翠親裁旋添成園林佳勝依稀嶰谷䢐徠鳯飛過文章燦爛蛟騰攫鱗甲毰毸剉節題詩收花釀酒須粘香粉袖粘苔無人識棟梁之具管鑰之才蔭亭臺盡多風月淸無半點塵埃竿期截六鰲連舉巢堪托孤鶴時來色瑩瑯玕脂凝琥珀笑他門栁與庭槐蕭郎去畢宏已老誰富寫生才君看取歲寒三友只欠梅開蓋多麗詞也許東溟以爲可追蹤康伯可可謂信然又題梅花江城引云雪晴閒覽瘦笻扶過西湖訪林逋湖上天寒艸樹盡凋枯忽見瓊葩光照眼仙格調玉肌膚夜空云靜月輪孤巧相摹海濤圖時聽枝頭啁哳翠禽呼縱有明珠三百琲知似得此花無淸气逸髮瑩無塵想又題許東溟小景昭君怨雲路逺危峯斜照瘦馬塵衣風帽此去向蕭闗向長安便坐紫薇花底只似黃粱夢裏三徑易生苔早歸來言有盡而意無窮方是作者徐伯齡言鶴牕與陸淸溪偕出菊莊之門而淸溪得詩律鶴牕得詞調異體齊名可謂盛矣

馬浩瀾西湖十景南鄕子詞蘇堤春曉雲煙樹帶鶯啼催得紗牕月漸低金鎖嚴城門四扇開齊縹緲樓臺影尙迷已有玉驄嘶花露香塵踏作泥可是尋芳人起早相攜占斷風流向此堤平湖秋月雲月似白蓮浮水似璚田緑汞流閒憶何時曽勝賞中秋一瓣芙蓉是彩舟風露冷颼颼水月僊人跨玉虯笑道西湖元有對瀛洲卻在蓬萊欲盡頭花港觀魚云小港傍湖漘花影中間戲錦鱗漁識放生池有禁收綸水暖蘋香十里春花憶上龍門猶隔千山與萬津好向碧波深處去藏身無數花前憶鱠人栁浪聞鶯雲翠浪湧層層千樹垂楊颭曉晴兩个黃鸝偏得意和鳴疑奏鸞簫與鳯笙金彈莫相驚正是蘭舟送客行似惜春光如畫裏閒情欲別頻啼四五聲三潭印月雲潭水碧涵天冷浸中宵皓月圓寫出嫦娥眞面目嬋娟絕勝瑤臺跨鳯仙潭底是龍淵翠戶珠宮玉作田神物也耽良夜景蜿蜒抱得明珠喜不眠兩峯揷云云萬仞碧崚嶒華蓋陽明比未能名作擎天雙玉柱相應絕頂三更見日升聞說住山僧上界仙人喚得譍待我秋淸遊興動須登試到靑雲第一層南屏曉鐘云金磬罷泠泠風裊鯨音出翠屏柳外髙樓花底戶牕扄卻似楓橋半夜聽僧已了殘經香斷燻鑪月滿庭百八寶珠閒搯徧聲停老鶴松間夢已醒雷峯夕照云髙塔聳層層斜日明時景倍增常是遊湖船攏岸尋登看徧千峯紫翠凝暮色滿觚稜畱照溪邊掃葉僧鴉背分金猶未了生憎幾處人家又上燈曲院風荷云曲院水風涼萬柄髙荷掩鏡光露挹翠盤何所似璚漿瀉下波心水亦香花底浴鴛鴦五月西湖錦繡鄕畫舫采蓮誰氏女紅妝唱得歌聲最惱腸斷橋殘雪云雪覆畫闌橋銀背鯨鯢不動揺題柱相如閒袖手無憀錯認梅花昨夜飄步步踏璚瑤猶勝山僧立到腰紅日漸髙風漸暖旋消添作春波送畫橈湖上虞美人詞艸芽柔軟花嬌婉日淡香風暖西湖無處不風流何況松間蕭寺柳邊樓六橋東畔孤山路小小淩波步翠裙深掩鳯頭鞋臨到登舟雙手按金釵又小重山詞新水溶溶拍畫橋橋邊千樹柳緑絲飄杏花香艷海棠嬌知人悶春意故相撩湖裏木蘭橈湖堤芳艸軟玉驄驕酒旗撩亂鬧花招愁多少來向此中消

馬浩瀾著花影集自序云予始學爲南詞漫不知其要領偶閱吹劍錄中載東坡在玉堂日有幕士善歌坡問曰吾詞何如柳耆卿對曰柳郎中詞宜十七八女孩兒按紅牙拍歌楊柳岸曉風殘月學士詞須闗西大漢執鐵板唱大江東去緣是求二公詞而讀之下筆略知蹊徑然四十餘年僅得百篇亦不可謂不難矣法云道人嘗勸山谷勿作小詞山谷云空中語耳予欲以空中語名其集或曰不文攺稱花影集花影者月下燈前無中生有以爲假則眞謂爲實猶涉虛也今漫摘數首以便展玩云其商調少年遊雲弄粉調脂梳云掠月次第曉妝成鸚鵡籠邊秋千墻裏半晌不聞聲元來卻在瑤階下獨自踏花行笑摘朱櫻微揎翠袖枝上打流鶯行香子云紅徧櫻桃緑暗芭蕉瑣牕深春思無聊雙飛燕懶百囀鶯嬌正漏聲遲簾影靜篆香飄惜月前宵病酒今朝有誰知臂玉微銷封題錦字寄與蘭翹恨樹重重云渺渺水迢迢春夜生查子云燒罷夜香時獨立簾兒下眞个可憐宵一刻千金價啼痕不記行暗滿鮫綃帕蝶宿牡丹叢月轉秋千架春日海棠春云越羅衣薄輕寒透正畫閣風簾飄繡無語小鶯慵有恨垂楊瘦桃花人面應依舊憶那日擎槳時候添得暮愁牽只爲秋波澑鳯凰臺上憶吹簫雲淡淡秋容澄澄夜景娟娟月掛梧桐愛簫聲縹緲簾影玲瓏彩鳯銜書未至玉宇淨香霧空蒙涼如水翠苔凝露琪樹吟風匆匆年華暗換嗟舊歡成夢芳鬂飛蓬想淸江泛鷁紫陌遊驄應念佳期虛負瞻素彩感慨相同凝情久誰家搗衣砧杵丁東靑玉案云平川渺渺花無數明鏡裏孤舟度花下美人和笑顧問郎莫似乞漿崔護別久來何暮盈盈羅襪淩波步眉月連娟鬂如霧人世光陰花上露勸郎休去再來須誤个是桃源路中秋鵲橋仙云不寒不暑無風無雨秋色平分佳節桂花香散夜涼生小樓上簾兒髙掲多愁多病閒憂閒悶玉鬂紛紛成雪平生不作負恩人惟負了今宵明月九日金菊對芙蓉云過鴈行低鳴螿韻急紛紛葉下亭臯向霜庭看菊飆館題糕依然賓主東南美勝龍山迢遞登髙繡屏孔雀金橙螃蠏銀甕葡萄痛飲鯨捲波濤笑百年春夢萬事秋毫問臺前戱馬海上連鰲當時二子今安在乾坤大容我麄豪四弦裂帛雙鬟舞雪左手持螯梅花東風第一枝云餌玉餐香夢云情月花中無此淸瑩儼然姑射僊人華佩明璫新整五銖衣薄應怯瑤臺淒冷自驂鸞來下人間幾度雪深煙暝孤絕處江波流影顦顇也春風銷粉相思千種閒愁聲聲翠禽啼醒西湖東閣休說當時風景但畱取一點芳心他日調羹金鼎落花滿庭芳云春老園林雨餘庭院偏惹蝶駭鶯猜蔫紅皺白狼藉滿蒼苔正是愁腸欲斷朱箔外點點飄來分明似身輕飛燕扶下避風臺當初珍重意金錢競買玉砌新栽更翠屏遮護羯鼓催開誰道天機繡錦都化作紫陌塵埃紗牕裏有人憐惜無語托香腮

馬浩瀾有續遊仙詩百首其序曰唐進士曹堯賓作遊仙詩飄飄有遺世獨立之志每風淸月白之夜輒歌數篇旣而就枕必夢仙界覺而紀之以詩數凡百篇今摘其佳者云玉版金花闊幅箋朝來次第散羣仙紫皇勅遣謄眞誥第一人書第一篇

芭園橘裏賭碁還暗憶贏時笑解顏兩袖玉塵三百斛拋爲瑞雪滿人間白楡歷歷見新栽沾沐天家雨露來下界有人分指點南箕北斗更中臺養馴蒼鹿放蓬山走入煙霞喚不還明日羣中尋卻易七星符在頂毛間催花雨後步天街隨步香雲不涴鞋見牧麒麟成陣過角端都掛小金牌玉案珠簾翡翠屏焚香夜誦蕊珠經月明鸞背飛瓊過小駐花陰帶笑聽五銖衣薄不知寒玉洞靑春已半闌肌骨非因惆悵瘦惜花那忍摘花餐河西昨夜見牛郎說道天田未大穰八萬三千修月戶多將玉屑當漧糧云軿昨夜到瀛洲洲在蓬萊欲盡頭莫信麻姑淸淺說茫茫弱水接天流侍兒扶上紫鸞車一笑相逢蕚緑華今夜蕪城好明月無雙亭上看瓊花

莫仲玙璠錢唐人號橘隠晚號櫟壽隠居西湖與菊莊爲詩酒友嘗見其讀史三首其一曰五胡薦云擾晉宇如瓜分修蛇與封豕乘時肆妖氛茁彼池中蒲雄姿蓋世聞投策渡江表目中無晉君兵威奮烈火玉石將俱焚世無魯連子誰能爲解紛謝傅運帷幄子弟將中軍戰血漂淮水殺气淩浮雲遂令軒冕士不污犬羊羣偉哉淝水捷可方城濮勲吁嗟謝安石後世之桓文彼哉淸談軰碌碌何足云其二曰趙宋世忠厚養士三百年時危不負主繄彼文狀元勤王仗大義擐甲相周旋皇天不祚宋白日沈虞淵寧甘珠璧碎不爲瓦礫全碧血濺燕市精光上燭天嗟嗟我生晚不得爲執鞭手持竹如意擊碎空山巓魂兮渺何許涕泗悲茫然其三曰捐生固不易處死尢爲難孰知龔勝後乃有謝疊山江東一潰散跋渉何間闗甌閩苦物色國破家亦殘偉哉烈丈夫矢死無生還微身豈足惜大義不可姦忠孝亦何物古今稱大閒耿耿浩然气上摩霄漢間誰謂首陽髙有志能躋攀至今百世下淸風激懦頑我讀三上書凜然毛骨寒當時祼將士胡能不厚顏又嘗瘧疾南屏葉文甫贈以碧霞丹服之愈作詩以謝云丹有碧霞者燁燁色靑銅當其修合時至理玅無窮朱玄列南北龍虎環西東煌煌勾陳主黃螾居其中丹成祕金匱什襲嚴緘封我衰困瘧疾鍼砭無全功一丸納玄牝百竅潛流通沈沈熱惱境灑然濯淸風五行復正气四體還沖融夜夢靑衣神化爲雙玉童揮戈奮來往直上泥丸宮瘧鬼伏殘喘巢穴爲之空宛如狐鼠軰膽落禦史驄覺來一呵欠色澤神亦充何當獻九重四海濟疲癃

沈彥博約錢唐人以邑庠生初爲靖安司訓升福淸掌教平生以詩名聞湖海間嘗以詩寄劉菊莊云驊驑躡靑雲文豹隠玄霧出處固有時達人安所遇念子富詩書久抱經濟具陸沈閭裏間悠悠常韋素春風湖上吟夜月松陰步幽懷頗相同無由展良晤浩歌伐木章引脰徒延佇相期各努力愼勿嘆遲暮明廷正需賢行看造鵷鷺

劉邦彥英錢唐人號賓山善詩翰當成化間隠居不仕遨遊湖山名振逺近其暮春陪陳太常西湖宴集詩六橋柳色翠迷津畫舫移遲送酒頻醉眼不知三月暮賞心又度一年春鶯諧急管催歌板燕蹴輕花墜舞裀年少莫將行樂悞座中半是白頭人同客過湖詩山遶重湖寺遶山天畱圖畫在人寰路從烏桕林邊轉船近黃妃塔下灣歲月秖隨華發攺煙波空付白鷗閒當歌不耐傳觴促獨俯寒沙照醉顏載酒過湖詩寒食淸明次第來紫苞紅蕚裹池臺東風似與人商略最好花教最後開船頭鬥酒配雙柑坐聽黃鸝漱晚酣湖上有山山有寺人生只合老江南與吳西疇西湖飲別詩有約來登湖上亭一天詩思集疏欞東風艸色鷗邊緑落日山光鳥外淸紅袖舞來花欲笑銀罌倒盡客忘形抱琴行樂吾儕事莫待蕭蕭兩鬢星春興詩一天微雨送淸明歲歲逢春不快晴近水人家多養鴨依山樓閣早聞鶯子期不用黃金鑄顏駟空嗟白鬂生惟有東風一尊酒朝朝相對藥闌傾答姚公綬詩三載無書托便郵東云北樹系離愁平生圖史淹淸宦到處湖山結俊遊笑我多方藏蠟屐尋君幾度趂漁舟從來出口皆奇句未許專誇趙倚樓次韻姚公綬舟中夜話詩銀燭楸枰對奕棋烏絲繭紙更題詩月明鄰舫人眠早鼓絕江城漏下遲斷飲頓忘犀首樂放懷偏笑虎頭癡朝來欲別應難別未了山中筍蕨期吳興丘天佑寄劉邦彥詩慚愧無璚報木桃論交惟覺醉醇醪昔年公干名先重今日相如賦最髙酒畔吳歌紅綫毯袖中章艸紫霜毫風流更在諸公上日日題詩付薛濤

張天錫錫錢唐人號海觀天才拔萃文雄一時然落魄不覊縱情詩酒領天順壬午鄕薦授山西山陰縣教諭解官南還湖山諸奇名勝之燕集殆無虛日鯨吞海吸靑樓紅粉爭相承迎人以鐵崖方之所居爲回祿所毀作四六短疏以干知識云秋風破茆屋尙興杜老之悲烈焰毀髙堂寧免張生之嘆𨿽雲天地爲家人世本同旅寄其如四海空囊此身無所依棲昔也鳩居𨿽拙猶可歌於斯笑於斯今焉鳥巢旣焚正謂破我家取我子不能進不能退久類觸藩之羊無以居無以處眞是喪家之狗胡開口的柳宗元翻道黔廬赭居之足賀沒巴臂的陳去非反說祝融回祿之意佳又不是魯新宮何必問宋禆竈食於心者自昔漫雲天火破我膽者於今不見人煙五株柳樹燒成炭三徑黃花化作灰反風滅火之人久無焦頭爛額之客安在夫往者不可諫固謂甑巳破矣來者猶可追須知鼎取新焉所恨者五車書當不得棟梁八韻賦更難充磚瓦作金石聲文章可憑管城子興土朩工事業須仗孔方兄然釋道尙有化緣儒家豈無布施況彼蓋三間殿造七級塔費無限錢不過徼福來生何如助數兩銀捐幾錠鈔幹有益事可以揚名今世禿和尙只化凡夫老癡儒惟求達士曾聞晉將軍爲戴逵造室頗極富饒宋丞相爲康節買居務期寛廣何昔賢之好事豈今日之無人敢希輪奐之維新聊冀土茨之茍合笑狡兔巧營三窟念鷦鷯志在一枝伏願用財於當行施徳於不報歡喜心大家齊發安樂窩小子必成使我春誦夏弦勝彼朝鐘暮鼓貯淸風明月於無窮藏奇書異畫於不朽是所望也惟善圖之不數月而新居落成所構有望海亭見山樓育魚軒等數十間前軰之風流仗義可想也

張天錫才華灑落跌宕不覊不經意語往往動人一日與客遊湖客指魚叢索賦天錫應聲曰誤入在泥沙靑山是故家無心棲燕雀有意戀魚鰕春到萍爲葉冬來雪作花莫教張子見錯認是仙楂

張靖之寧海寧人號方洲景泰天順間爲給事中有名奉使朝鮮國朝鮮之人雅重之集所著作爲刻皇華錄成化初忤權要出爲汀州知府無何引疾歸田雅好山水歲率一再至杭州至輒攜親朋出遊西湖訪孤山弔嶽墳登天竺彩舟蠟屐隨意所之興至呼筆大篇短章頃刻立就又善丹靑所著有方洲集其秋日遊紫陽庵詩石級淸懸絕薜蘿洞門深敞野人過霜林葉盡羣峯出風岫煙開夕照多誰躡白雲尋鶴蛻自摩蒼壁寫樵歌登臨日少歸期促白髮靑山柰老何題飛來峯詩舞岫翔巒勢薄天巖崕空敞欲飛懸詩窮翰墨題難盡畫絕丹靑趣不傳浪說此中曾見佛卻疑深處可通仙冷泉亭下西風緊晚借山房一醉眠翠擁螺攢玉作堆一峯孤絕似飛來龍翔北海蒼鱗重鳯落西湖錦翼開鬼斧鑿穿生混沌神鞭驅出小蓬萊石門陰洞知多少欲借丹梯上紫臺九月初八日霜降同友人遊靈隠三首秋日秋山景色微秋來風景解人稀泉通金水淸偏冷峯出霜林峻欲飛黃葉下封遊客路白雲閒護定僧扉人生晚節須當惜暢飲何妨醉夕暉昨夜闗楡有降霜客邊明日是重陽心驚衰鬂添新白眼見寒花是舊黃投老怕逢凋落後登髙先盡笑歌狂明年聚散何須計共擬藍田作醉鄕落日蒼茫石磴斜隔林雞犬是誰家煙嵐濃似催詩雨霜葉嬌如笑客花樹裏寒聲分澗水天邊晚色過山鴉登臨未盡悲秋興回首嚴城起暮笳遊三茅觀詩曾記茅君觀裏遊東風花鳥醉淹畱丹丘歲晏羽人老碧艸時芳蕙畹秋村郭半山云不斷江湖夾地水通流無端卻似催詩雨吟得悲風滿樹頭水光山色雜煙霏緑漾淸浮碧四圍籬菊著霜人釀酒江風吹雨客添衣閒中宴會時非偶老去交遊日漸稀安得良工圖畫去相看日日敍巖扉遊淨慈寺詩爲愛湖南第一山尋春逺自六橋灣峯巒影落空靑裏樓殿香生暖翠間乍到只疑天路近因過聊借竹房閒醉中不記歸時晚笑駐肩輿待月還遊紫陽宮詩三月吳山錦繡林淸遊聊借此登臨艸深危磴畱迂步花落閒庭入醉吟杜曲文章愁間絕山陰人物夢招尋靑春正好家園近未覺風光負壯心吳山春望詩東風吹雨百花晴獨立鰲峯醉眼明樓閣矗天山擁寺江湖環地水通城中原故友浮雲散南宋諸陵艸蔓平日暮長歌下山去蘼蕪滿地伴人行畱題瑞石山房詩風定雲閒四壁虛萬峯深鎖地仙居自疑秦帝停車處人說媧皇補煉余夜靜龍光穿戶牖春深鍾乳落庭除令威去後玄闗閟猶有山靈守故廬登云居絕頂詩半村半郭吳山路輕暖輕寒上巳天梅影過城湖曲寺櫓聲歸浦浙東船舊遊詩酒添新客今日風光似去年淸賞未闌幽思發亂峯斜日起蒼煙題虎跑寺詩蒼苔白石路盤回林谷藏春一徑開山勢北連三竺去泉聲西自五云來春殘野衲和松老風靜閒雲伴鶴回遊賞漸多題詠徧不知誰繼子瞻才題石屋詩幽尋隨路問山樵落日催人酒未消懸壁有銘鐫往事老僧相見說前朝月燈夜落松煙暝云幕秋虛竹露飄勝境難逢時易過重來不用鶴書招遊寶所塔詩四首負郭巖扉敞石壇上方門徑遶層巒樓觀海日夜先曙竹引湖風夏亦寒林外歌聲樵出谷水中人影釣揚竿何當雪月煙花候來共山僧信宿看其二會共湖山作主賓交歡幾許別離頻東軒長老非生客西郭先生是故人黃葉斜陽蕭寺晚緑蕪淸渚斷橋春幽期美景長相背寒暑興懷白鬂新其三懷陳彥章去歲霜晨集上方今年仍扣逺公房靑山不攺故人眼碧艸欲枯吟客腸林借淸秋煙亦爽樹涵春煦葉都香爲誰獨倚危闌立感興無詩憶子昻其四非爲逢僧得暫閒荷衣早已退朝班雪堂旛蓋多臨水巢屋琴尊不下山楊白花飛春鳥亂冬靑樹老暮鴉還傷心往事休重省千古興亡落照間蘇堤春曉云楊柳滿長堤花明路不迷畫船人未起側枕聽鶯啼平湖秋月云風靜片雲消寒波浸涼月疑有夜吟人推篷落楓葉花港觀漁云圉圉復洋洋茭靑露藻香前湖張水戲誰解步濠梁柳浪聞鶯云藜杖憩蘇灣風溫翠漲閒驚聞雙語鳥如在畫船間三潭印月云片月生滄海三潭處處明夜船歌舞處人在鏡中行南屏曉鐘云幽夢忽驚覺嚴城方向晨看花春起早已有曉妝人兩峯出云雲南峯云乍晴北峯雲欲雨中有化霖人髙眠兩峯裏雷峯夕照云爽朗忽蒼茫山髙易夕陽百年歌舞地消得幾昏黃曲院風荷云涼气度方洲香來水正流時聞采蓮曲不見采蓮舟孤山梅雪云春意逼溪橋寒香閉蓬戶山人不出門驛使在途旅

徐延之伯齡錢唐人號籜冠道人博學彊記洞曉音律工樂府嘗雜集瓷甌數十枚考其音之中度者奏曲一章茶頃而協所著有蟫精雋二十卷嘗薄遊蘭陵會邵文敬陸亷伯周克容龔忠夫吹笙鼓琴爲樂一座盡傾遂聮句贈之云擁鑪淸夜炙銀簧【邵】仙律和鳴學鳯凰【周】應節低昻吾欲舞【陸】倚歌談笑客成狂【龔】重華一去空思往【陸】周雅無傳孰補亡【邵】老大忽逢王子晉【周】緱山回首月蒼蒼【龔】邵文敬復贈以聽琴詩云坐圍香柱石堂寒未覺純香爨後殘飛燕舞衣翻玉腕老鮫珠淚滴冰盤云生桂嶺兼春瘴風入涇原撓夕湍有客思歸正惆悵闗山月白路漫漫末句蓋以伸別意也陸亷伯贈之詩云一曲淸商思不堪泠然如對古人談春明彩鳯初辭穴夜冷遊魚更出潭塵壁無弦惟種栁芳林有客悞攜柑臨岐欲問將歸意安得微風日日南周克容贈之詩云襟度飄然物外情行蹤到處飲香名一牀流水伯牙操滿耳淸風子晉笙文字纂修人盡服古今成敗論皆傾可憐當道諸卿相不把封章爲賈生頃之延之言歸周克容贈之詩云塵機鞅掌我何堪喜對徐卿一笑談蹤迹半生三竺寺品題多付百花潭脂香出釡椒燔膾春色盈缸酒釀柑明日攜書歸舊隠孤山佳趣勝終南亷伯和云年少才情萬事堪倒傾三峽此雄談寒云孤鶴依空谷秋水長虹臥石潭行色逺迷吳苑樹華燈歸試武林柑春風更有西湖約重聽笙歌鷲嶺南朱懋陽和云誰謂嵇康懶不堪喜逢樂廣共髙談玉笙有譜鳯鳴囿寶劍騰光龍出潭書罷不須臨晉帖飲余常得破霜柑西湖回首經時別知有淸名在斗南皆一時名筆也

夏時正正成化中以太常寺少卿致仕布政使寧良等作西湖書院聘時正主之四方文學雲集時正嘗作詩篷湖中隨風往來作四時詞云放棹蘭汀杜若洲有詩不用錦囊収盡教拋擲東風裏逝水飛花處處流詩成倚棹復嚬呻棹觸風荷躍錦鱗老去都忘擷芳意放歌何處采蓮人解纜朝辭學士溝湖中畫舫不勝秋白蘋風起回汀晚泊在蘆花淺水頭霜淸石出水消波景澹煙融入棹歌不似灞橋驢子上滿身風雪柰詩何

方思道豪開化人正徳間刑部郎中跌宕不覊雅好山水居湖最久嘗築室於石屋號齊樹樓少師夏公謹時爲都諫贈之詩云錢唐西湖好林麓白石淸泉翳修竹吳山有樓出木杪勝處憑髙此其獨棠陵野客善題詩彩毫落紙無停思偶爾登臨興豪發直欲歷覽搜神奇日日出遊湖上寺有時醉臥湖船裏風流不減李太白气岸眞同杜子美倚闌拍手一長歌白雲飛起靑山多石林夜雨泣魍魎潮江秋漲鳴黿鼉胸中萬疊煙霞癖不受人間一塵迫只有看山眼最靑無柰憂時鬂先白樓中把酒送飛鴻酒醒夢回滄海東江霞遙映上天竺海日正抱南髙峯客來時出袖中艸江山大半收文藻何日相攜齊樹樓煩君更述同遊稿

西湖題詠見於古今者裒之無慮千首而短章孤詠散載冗籍者往往可誦試舉其佳者如武塘姚允言早春過西湖詩西子湖頭得早春淡煙微雨暗湖濱柳枝尙短不著水梅蕊未開先可人老境正憐諸事懶風光無柰一番新晴夾且整登山屐遮莫鶯花笑客貧吳興畢天佑遊西湖三竺詩西風衫袖拂煙霞小轎舁來穏似車三竺山藏金粟影兩峯天落紫蓮花殘云落日將軍墓鶴怨猿啼處士家惟有湖頭春色在紅船烏榜載琵琶又錢唐懷古詩鳯凰山色老秋風萬戶笙歌落照中鐵甲屯江潮不上天星落海地俱空東南都會衣冠古吳越人家水土同惆悵錢唐江上月年年荊棘照遺宮嘉善姚廷輔遊西湖詩何處能消白晝閒西湖佳景畫圖間尊前醉客不在酒眼底可人惟是山十里香風花藹藹六橋春色艸班班雷峯塔畔詩成後載得笙歌薄暮還嘉禾懷用和遊西湖次姚桂巖韻詩偸取紅塵半日閒朝來移席水雲間歌抽象筯敲烏幾醉借蛾眉倚玉山水檻曉煙催柳色石橋春雨過苔班紅舷落日遊人散載得光風霽月還嘉禾姚公綬自錢唐門抵浙江驛望西湖諸峯詩不見湖山已七年湖光山色兩依然靑鞋自踏芙蓉露畫槳誰衝翡翠煙目斷蘇堤新柳外僧歸竺國舊峯前丁寧春勿堂堂去有待重來醉管弦朱夢炎西湖詩萬戶煙消一鏡空水光山色畫圖中璚樓燕子家家雨錦浪桃花岸岸風畫舫舞衣凝暮景繡簾歌扇露春紅蘇公堤上垂楊柳尙想重來試玉驄湯仲友西湖詩山色湖光步步隨古今難畫亦難詩水浮亭館花間出船載笙歌柳外移過眼年華如去鳥惱人春色似遊絲六橋幾見輪蹄換取樂莫辭金屈巵嘉禾李孟昭題丰樂樓圖詩錢唐城郭帝王州勝槪千年尙有樓南浦雲開珠箔曉西山雨歇畫闌秋玉人歌舞成春夢芳艸王孫非舊遊物換星移餘事在蕭條殘墨不勝愁又西湖夜宿詩蹇騎衝雪岸烏紗夜醉西湖賣酒家十六吳姬吹鳯管捲簾燒燭看梅花陳雝過葛嶺懷古詩山上樓臺湖上船平章醉酒懶朝天羽書莫報樊城急新得蛾眉正少年岑琬錢唐偶成詩畫舫行春醉欲迷湖光好在古城西不知悞國人何在楊柳東風鳥自啼淸江兪行之西湖詩西湖湖上可憐春煙柳風花最惱人羅袖淚幹無好思畫船歌舞爲誰新秋來碧水湛平湖荷葉菱花取次枯惟有斷堤殘柳樹淡煙猶鎖亂啼烏方虛谷湖堤雨中夜歸詩夜雨昏昏欲雪天數家燈火北山前鄕心認作桑麻路忽有湖船奏管弦徐秋云西湖詩涼洗冰壺壓兩峯鏡鸞無地覓驚鴻芙蕖池館鴛鴦雨楊柳樓臺燕子風玉篴度云聽似夢畫圖浮水望如空鬥牛已屬乘槎客何處淩波第一宮楚石和尙曉過西湖詩船上見月如可呼愛之且復畱斯須靑山倒影水連郭白藕作花香滿湖仙林寺逺鐘已動靈隠塔髙燈欲無西風吹人不得寐坐聽魚蟹翻菇蒲又贈錢唐張克正詩酒酣合奏琵琶箏無限春光付後生織翠裙新驕野服函牛鼎大饜珎烹澗松錯落千尋幹山艸扶疏四寸莖頗憶江南風物否緑楊影裏畫船橫陸孟昭初夏遊西湖諸山次韻詩山寺迢迢湖水東樓臺髙出翠微中自慚投社非陶令卻羨能詩有逺公花气暖浮千嶂雨松聲涼灑一欄風穿林怪底多麋鹿十里平坡碧艸丰姚公綬西湖春曉歌湖水湖煙濃淡裏曙光遙逐春風起不知山有幾千峯樹色相連又幾重橋通四百八十寺一一相間靑芙蓉樓船猶未載簫鼓日髙處處添歌舞仁和張子興西湖詩誰爲鴻蒙鑿此陂湧金門外卽瑤池平沙水月三千頃畫舫笙歌十二時今古有詩難絕唱乾坤無地可爭奇溶溶漾漾年年緑銷盡黃金總不知開州王崇慶爲南京戶部尙書慕西湖而未至也作四絕句杭州原說西湖景今望杭州卻在吳臣妾萬方稱久化太平天子握眞符靑山碧水來盤古霽月光風屬賞音千古繁華何足道且思云鳥一論心畫船簫鼓未須聞先問忠貞武穆墳艸木有枝仍向主錯教美貌說昭君江山好景幾巡遊尙慮逃亡百姓愁但願萬年明主壽會當四海永歌謳

西湖遊覽志余卷十三※※※※※※古典小說之家備份區http﹕／／club。xilu。com／wave2002／

本帖地址﹕http﹕／／club。xilu。com／wave99／msgview﹣950484﹣31347。html﹝復制地址﹞上一主題﹕淸明節其實是寒食節燒紙錢嚴重。。。下一主題﹕歷代璽印名稱的變遷﹝樓主﹞﹝2樓﹞作者﹕沈思曲發表時間﹕2008／04／0120﹕23﹝加爲好友﹞﹝發送消息﹞﹝个人空間﹞回復修攺來源刪除《四庫全書西湖遊覽志余》下

﹝明﹞田汝成撰

●欽定四庫全書

西湖遊覽志余卷十四

﹝明﹞田汝成撰

○方外玄蹤

杭州禪教皆宗天臺天臺之教始於智者大師大師名智顗字徳安當梁陳時自荊州華容縣來天臺山佛隴峯闡明宗旨逺近從之乃建寺曰修禪在昔如來因菩薩以普門示現而華嚴肇開至雙林髙會無大無小同歸佛界及大雄示滅教亦陵夷龍樹大士病之乃用權略制諸外道發明宗極微言東流惠文禪師得之由文字中入不二法門以授南嶽惠思今稱南嶽祖師者是也當時教尙簡密不能廣被及智者承之乃開止觀法門導萬法之理而復於實際實際者何也性之本也物之所不能復者昏與動使之然也照昏者謂之明駐動者謂之靜明與靜止觀之體也在因謂之止觀在果謂之智定因謂之行果謂之成行者行此者也成者證此者也蓋惑足以喪志動足以失方於是止而觀之靜而明之使其動而能靜靜而能明明則照照則一矣此止觀之所由作也智者之在當時學者仰之爲指南其視天臺猶鄒魯之洙泗也

杭州內外及湖山之間唐巳前爲三百六十寺及錢氏立國宋朝南渡增爲四百八十海內都會未有加於此者也爲僧之派有三曰禪曰教曰律今之講寺卽宋之教寺也嘉定間品第江南諸寺以余杭徑山寺錢塘靈隠寺淨慈寺寧波天童寺育王寺爲禪院五山錢唐中天竺寺湖州道場寺溫州江心寺金華雙林寺寧波雪竇寺臺州國淸寺福州雪峯寺建康靈谷寺蘇州萬壽寺虎丘寺爲禪院十剎以錢唐上天竺寺下天竺寺溫州能仁寺寧波白蓮寺爲教院五山錢唐集慶寺演福寺普福寺湖州慈感寺寧波寶陀寺紹興湖心寺蘇州大善寺北寺松江延慶寺建康瓦棺寺爲教院十剎杭州律院則昭慶寺六通寺法相寺菩提寺內外靈芝寺不在五山十剎之列大抵僧家以禪那爲宗旨而教所以致禪善乎蘇子由有言我觀世教師皆謂教是寔由謂教寔故則爲禪所訶禪𨿽訶乎教終以教致禪禪若不取教是杜所入門教而不知禪是不識家也律則愼攝其威儀而涵養其智定禪與教者之所兼資焉

昭慶寺戒壇蓋自國初澄照法慧兩律師奉上命而爲之而登壇授戒嗣其傳者非出部札故有眞戒壇假宗師之說皇祖立法無非化民爲善之盛意近來遊衲往往敗羣以致官府崇禁非立法本旨也洪武五年正月十七日皇祖宣諭眾僧云你和尙每出那城郭山林村落中將釋迦佛明經教典與他眾民說化他一方人民習善不來犯王法也是你出家人爲我國家添力气也洪武十一年正月二十一日皇祖宣諭眾僧云如今爲僧的多不通曉佛法都要習學心經金剛經楞伽經晝則講說夜則禪定以深通佛法爲長其次依戒臈行坐違者論罪自是每歲三月三日本寺開設戒壇海內緇流雲集而民間好善者亦皆皈依聽說佛法壇上設法座推其能通經典戒行髙潔者升座談經陳具足戒僧徒俯聽或參究疑難從問條解人授戒牒一紙其文云佛法三藏以經爲首三學以戒爲先戒者寔三寶之舟航眾聖之街衢也論其行相則有二百五十之殊究其威儀則有三千八萬之別佛佛相授祖祖相傳持之則爲三乘證聖之基犯之則爲六道沈淪之本三世諸佛因此戒而證湼盤一切菩薩由此戒而成正覺是知究佛心者謂之禪非戒不明宣佛語者謂之經非戒不尊故戒爲萬行之首眾徳之源者也其五戒曰不殺生不偸盜不邪淫不妄語不飲酒其十戒則益之以不著花鬘纓絡香油塗身不歌舞戲娼妓不坐髙廣大牀不非時食不捉生像金銀錢寶又具足戒一百五十條皆載牒文得之者若士人之應舉中式云

戒臈本作戒蠟西域畨僧結制之日秤其身若干觔卽以■﹝虫葛﹞爲身亦若干觔解制之日再秤之若身重於蠟卽爲得道蠟重於身則學敗矣蓋制中拘窘鮮食寡睡淡薄彊忍非寧定者不肥也

佛書浩瀚罕求宗旨吾於杭州得三僧焉其言𨿽近易而樞要可窺矣圓修居鳯林白樂天從問佛法大意修曰諸惡莫作眾善奉行樂天曰三歲孩兒也解恁麼說修曰三歲孩兒𨿽說得八十老翁行不得寰中居虎跑嘗示眾云說得一丈不如行取一尺說得一尺不如行取一寸宗杲居徑山嘗對宋仁宗曰瞥起是病不續是藥不怕念起惟恐覺遲如此數語不幾於近道者乎

玉泉寺者曇超遺迹也僧史稱其居靈苑山一定累日忽見一人來禮曰弟子赤亭山土神也村民鑿山壊龍室羣龍忿誓三百日不雨今已百日田池枯涸欲屈救蒼生超許之乃至赤亭爲龍祝願龍亦悔悟化人見禮於超明日大雨

駱賓王之敗也落髮靈隠寺中人無識者宋之問遊寺月下遶廊吟曰鷲嶺郁岧嶤龍宮鎖寂寥數過不徹有一僧對長明燈坐大禪牀問曰少年何事苦吟之問曰欲題此寺而思不屬僧曰何不雲樓觀滄海日門對浙江潮之問驚喜遂爲終篇云桂子月中落天香雲外飄捫蘿登塔逺刳朩取泉遙霜薄花更發冰輕葉未凋夙齡尙遐異搜對滌煩囂待入天臺路看予度石橋遲明訪之已不見矣人始知爲駱賓王也

會通者姓吳名元卿唐徳宗朝爲六宮使方春韶花卉盛發翫賞移時因感悟自是忽忽不樂帝怪而問其故以願從釋爲對遂放歸錢唐見韜光韜光令謁鳥窠鳥窠爲祝發服勤數年未蒙印授一日告辭鳥窠曰汝何往曰諸方學佛法去曰若是佛法吾此亦有少許曰如何是佛法鳥窠於身上拈起布毛吹之通卽豁悟不復他行世號布毛侍者今招賢寺乃通道場

續空者吳人本齊君房也苦貧力學爲凍餒所驅唐元和初遊錢唐至孤山寺饑臥莽中有胡僧顧君房曰法師旅況諳否君房拭目而應曰汝何爲者僧曰子不憶講法華經於洛中同徳寺乎探嚢中出一棗如拳曰食之能憶過去未來事君房食訖而寐頃之乃悟昨講經事遂落髮孤山寺中

寶逵者晦迹靈隠山號剎利法師善持祕咒晉天福時浙江水溢激射湖山寶逵誦咒止之夜有偉人黒冠朱衣謂逵曰伍員復求雪恥爾師慈心爲物員聞命矣自是潮擊西興而杭州東岸沙漲數里至今靈隠寺有印沙牀照佛鑑皆其遺迹也

布袋和尙者在奉化縣嶽林寺嘗皤腹以杖荷一布袋凡供身之具盡貯袋中隨處偃臥天將雨卽著濕艸履驟行途中遇亢暘卽曳髙齒朩屐豎膝而睡梁貞明三年於寺中東廊石上端坐而逝今杭州諸寺皆塑其像撫膝袒懷開口而笑荷布袋於傍蓋僧家藉此以示雲遊之狀爲募化之資耳嶽肅之珂嘗贊其像曰行也布袋坐也布袋放下布袋多少自在

文喜禪師初參仰山山令典常住一日有異僧求齋食喜減已分饋之山預知問曰適來果何人汝給食否答曰輟已回施山曰汝大利益一日定中見文殊跨獅子緣鼐側喜訶曰文殊自文殊文喜自文喜遂掌之文殊湧空曰苦瓠連根苦甜瓜徹蒂甜修行三大劫卻被老僧嫌尋止杭州千頃寺次住仁王寺光啟三年錢王請住龍泉廨署大順元年錢王表薦賜紫幹寧四年又奏加號曰無著是年十月告眾曰三界心盡是湼盤言訖跏趺而終壽八十塔於靈隠西塢天佑二年叛兵廢師塔觀肉身不壊發爪俱長武肅王奇之遣禆將重封瘞

贊寧者徳淸人出家靈隠寺讀書彊記辭辯縱橫人莫能屈宋初徵入汴京爲僧錄太祖行香至相國寺問曰朕見佛拜是不拜是對曰現在佛不拜過去佛太祖大喜遂爲定禮時有安鴻漸者好嘲詠嘗街行遇贊寧偕數僧鴻漸指嘲曰鄭都官不愛之徒時時作隊贊寧應聲曰秦始皇未坑之輩往往成羣時皆善其捷對然鄭谷非不愛僧但不愛僧官耳故其詩曰愛僧不愛紫衣僧而蘇子瞻之贈慧勤罷僧職也亦云軒軒靑田鶴鬱鬱在樊籠旣爲物所縻遂與吾輩同今來始謝去萬事一笑空則僧以官名誠非出世法也

徐常侍鉉仕江南日嘗襆被入直澄心堂至飛虹橋馬輒不進裂鞍斷轡箠之流血掣韁卻立鉉貽書贊寧贊寧答曰下必有海馬骨水火俱不能毀惟漚以腐糟隨毀者是也鉉斸之去土丈餘果得巨獸骨上脛可長五尺膝而下長三尺髀骨若段柱然積薪焚三日不動以腐糟才漚之遂爛焉徐諤嘗得畫牛一副晝嚙艸欄外夜則歸臥欄中持以獻後主煜煜獻之宋太宗以示諸臣無能辯其理者贊寜曰南倭海水或滅灘磧微露倭人拾方諸蚌臘中有餘淚和色著物則晝隠夜見沃焦山時或風燒飄擊有石落海岸滴水碧色染物則晝見夜隠此牛二形殆二物所畫也

貫休者以詩謁錢武肅王雲貴逼身來不自由幾年辛苦踏山丘滿堂花醉三千客一劍霜寒十四州萊子衣裳宮錦窄謝公篇詠綺霞羞他年名上淩雲閣豈羨當時萬戶侯王愛其詩遣客謂曰教和尙攺十四州爲四十州方與相見休曰州亦難添詩亦難攺閒雲孤鶴何天不可飛耶飄然入蜀

契盈者閩僧也從吳越王登淥波亭王曰三千里外一條水契盈云十二時中兩度潮人以爲切對蓋其時兩浙貢賦自海路至靑州登陸故云三千里

眞觀者姓範氏錢唐人父母禱佛而生左掌有仙文右掌有人字居靈隠石室戒行精髙祈禱輒應嘗作愁賦爲詞人所稱隋開皇十四年白眾而逝有塔在東岡宋王欽若重修

道誠者錢唐人居月輪山號慧悟大師天禧中撰釋氏要覽三卷又注王勃所撰釋迦成道記丞相王隨知杭州日亦友之餘弼題慧悟禪師上方詩云孤峯牢落幾何年臺殿於今揷半天巳是精藍誇絕徼更將寶塔在危巓煙霞色任陰晴變鐘磬聲隨上下傳珍重老僧無別境一生幽趣只山川

遵式者姓葉字知白其母乞靈於觀音遂生式學行孤髙博習教觀苦學嘔血兩足皮裂式願力堅固以死自誓建下天竺寺著淨土懴法金光明觀音諸本懴儀行於世故號慈云懴主王冀公欽若鎭金陵以書致遵式式將謁公過林逋逋以詩送之云虎牙熊軾隠鈴齋棠樹陰陰長碧苔丞相望尊賓謁少淸言應喜道人來

慧勤者余杭人居孤山聰明才智能詩文慶曆間遊京師二十年請造公卿聲華歘起歐陽永叔勸之使歸作山中樂三章極道林泉間事以動蕩其心而卒反之正其詞曰江上山兮海上峯藹靑蒼兮杳■﹝山贊﹞叢飛霧散兮邈乎靑空天鑱鬼削兮壁立於鴻蒙崕懸磴絕兮險且窮穿雲渡水兮忽得路而不知其深之幾重中有平田廣谷兮與世隔絕猶有太古之遺風泉甘土肥兮鳥獸雝雝其人麋鹿兮旣壽而丰不知人間幾時兮但見艸木華落爲春冬嗟世之人兮曷不歸來乎山中山中之樂不可見今子其往兮誰逢其二丹英翠蔓兮巖壑玲瓏水聲聒聒兮花气蒙蒙石巉巉兮橫路風颯颯兮吹松云冥冥兮雨霏霏白猿嘯夜兮靑楓朝日出兮林間澗谷紛以靑紅千林靜兮秋月百艸香兮春風嗟世人兮曷不歸來乎山中山中之樂不可見今子其往兮誰從其三梯崖構險兮佛廟仙宮耀空山兮郁穹窿彼之人兮固亦目明而耳聰寵辱不幹其慮兮仁義不被其躬蔭長松之蓊蔚兮藉纎艸之丰茸茍其中以自足兮忘其服胡而顚童自古智能魁傑之士兮固亦絕世而逃蹤惜天才之甚良兮而自棄於無庸嗟彼之人兮胡爲老乎山中山中之樂不可久遲子之返兮誰同蓋公惜其才而將引之以歸儒也勤旣瀕行而公復作詩送之云越俗僣宮室傾貲事雕墻佛屋尢其侈耽耽擬侯王文彩瑩丹漆四壁金焜煌上垂百寶蓋宴坐以方牀胡爲棄不居棲身客京坊辛勤營一室有類燕巢梁南方精飲食箘筍鄙蒸羊飯以玉粒粳調之甘露漿一饌費千金百品羅成行晨興未飯僧日昃不敢嘗乃玆隨北客枯粟充饑膓東南地秀絕山水澄淸光余杭幾萬家日夕焚淸香煙霏四面起雲霧雜芬芳豈如車馬塵鬢髮染成霜三者孰苦樂子奚勤四方乃云慕仁義奔走不自遑始知仁義力可以治膏肓有志誠可嘉及時宜自彊人情重懷土飛鳥思故鄕夜枕聞北鴈歸心逐南檣歸兮能來否送子以短章

惠勤惠思者皆居孤山蘇子瞻倅郡以臘日訪之作詩雲天欲雪云滿湖樓臺明滅山有無水淸石出魚可數林深無人鳥相呼臘日不歸對妻孥名尋道人寔自娯道人之居在何許寶雲山前路盤紆孤山孤絕誰肯廬道人有道山不孤紙窻竹屋深自暖擁褐坐睡依圓蒲天寒路逺愁僕夫整駕催歸及未晡出山回望雲水合但見野鶻盤浮屠玆遊淡泊歡有餘到家恍如夢蘧蘧作詩火急追亡逋淸景一失後難摹此詩惟孥蘧二韻艱澀而公三疊之一曰追胥連保罪及孥者言府中屢獲鹽徒連逮保甲也知非不去慚衛蘧者言年老宜休不若蘧伯玉也二曰君恩飽暖及爾孥者言居官厚祿得以遊遨也莫惜錦繡償菅蘧者言李寺丞屬和富於詞藻鬭險不窮也三曰四方宦遊散其孥者言錢王之敗子孫離析也遂超羲皇傲幾蘧言優遊自適得爲太古閒民也原韻孥字乃東方朔臘日早歸之事後作𨿽多終屬牽彊

蘇子瞻佐郡日與僧惠勤惠思淸順可久惟肅義詮爲方外之交嘗同泛西湖有詩云三吳雨連月湖水日夜添尋僧去無路瀲瀲水拍檐駕言䢐北山得與幽人兼淸風洗昏翳晚景分濃纎縹緲朱樓人斜陽半疏簾臨風一揮手悵焉起遐瞻世人騖朝市獨向溪山亷此樂得有命輕薄神所殱

參寥者於潛人出家智果寺其見知於東坡也以臨平絕句宗婦曹夫人者善丹靑遂作臨平藕花圖當時崇誦可知矣其它小詩亦淸新可賞其詩云風蒲獵獵弄輕柔欲立蜻蜓不自由五月臨平山下路藕花無數滿汀洲湖上晚歸詩云漾舟歸路興何賖水木低涼一道斜菱蔓蒹葭都捲盡芙蓉爛漫獨開花又云云披霞捲仰昭回試望翻經古石臺應有秋香生桂樹吹風肯傍暮船來訪勤上人詩斷橋蒼壁倚溪斜赤葉楓林噪晚鴉可怕嶺雲埋徑路會尋流水到君家戲招李無悔秀才詩淋漓一雨過秋山洗出西湖小霽天烱烱魚鱗含倒景飄飄羊角捲荒阡野塘白芡珠盈斗幽浦紅蕖錦繞船冷炙殘杯當已厭好來波際弄嬋娟次韻吳承老推官觀開西湖詩偉人謀議不求多事定紛紛自惟阿盡放龜魚還緑淨肯容蕭葦障前坡一朝美事誰能紀百尺蒼厓尙可磨天上列星當亦喜月明時下浴晴波如此數首庶幾能逺塵俗者

祥殊嗜蜜思聰嗜琴東坡詩所謂招得琴聰與蜜殊者是也仲殊善詞而小調尢勝如訴衷情詠西湖云湧金門外小瀛洲寒食更風流紅船滿湖歌吹花外有髙樓晴日暖淡煙浮恣嬉遊三千粉黛十二闌干一片雲頭念奴嬌詠荷花雲水楓葉下乍湖光淸淺涼生商素西帝宸遊羅翠蓋擁出三千宮女絳彩嬌春鉛華掩晝占斷鴛鴦浦歌聲搖曳浣紗人在何處別岸孤裊一枝廣寒宮殿冷寒棲愁苦雪艷冰肌羞淡泊偸把臙脂勻注媚臉籠霞芳心泣露不肯爲雲雨金波影裏爲誰長恁凝竚又詠夏景云故園避暑愛繁陰蔽日流霞供酌竹影篩金泉潄玉紅映薇花簾幙素質生風香肌無汗繡扇長閒卻雙鸞棲處緑筠時下風籜吹斷舞影歌聲陽臺人去有當年池閣佩結蘭英凝念久言語精神依約燕別雕梁鴻歸紫塞音信憑誰把爭知好景爲君長是蕭索此僧風流蘊藉不減少年然恐非蓮社本色也

思聰爲行童日東坡倅杭州令和參寥子昏字詩聰立成有千點亂山橫紫翠一鉤新月掛黃昏之句東坡大稱賞大觀政和間聰挾琴遊梁日登中貴人之門久之遂還俗爲禦前使臣方其將冠巾也蘇叔黨因浙僧入都送之詩云試誦北山移爲我招琴聰詩至已無及矣

辯才參寥皆蘇子瞻友也其贊辯才云卽之浮雲無窮去之明月皆同欲知明月所在在汝吐霧之中其贊參寥云身寒而道富辯於文而訥於口外尫柔而中健武與人無競而好刺譏朋友之過枯形灰心而喜爲感時翫物不能忘情之語此予所謂參寥子不可曉者五也觀此則二僧之優劣可見矣子瞻謫齊安參寥不逺二千里相從期年子瞻謫南海參寥欲泛海訪之子瞻以書戒止會當路亦摘其詩有譏刺語遂返初服建中靖國初曽肇言其非辜復祝發觀其友義如此亦幾於近道者

辯才元淨之住天竺也善持咒水飲病者輒愈杭人尊事之熈寧九年秀州嘉興縣令陶彖有子得疾甚異形色語笑非復平人令患之乃大出錢財聘謁巫祝厭勝百方終莫能治辯才適以事至秀州令素聞其名卽馳詣告曰兒始得疾時見一女子自外來相調笑久之俱去少行至水濱遺詩曰生爲木夘人死作幽獨鬼泉門長夜開衾幃待君至自是屢來且有言曰仲冬之月二七之間月盈之夕車馬來迎今去妖期逼矣未知所處願賜哀憐辯才許諾因杖策從至其家除地爲壇設觀音像於中央取楊枝沾水灑而咒之三遶壇而去是夜兒寢安然明日復來結跏趺坐引兒問曰汝居何地而來此答曰會稽之東下山之陽是吾之宅古木蒼蒼師又問汝姓誰氏答曰吳玉山上無人處幾度臨風學舞腰師曰汝柳姓乎乃囅然而笑師良久呵曰汝無始已來迷已逐物爲物所轉溺於淫邪流浪千刧不自解脫入魔趣中橫生災害延及無辜汝今當知魔卽非魔魔卽法界我今爲汝宣說首楞嚴祕密神咒汝當諦聽訟旣往過愆返本來淸淨覺性於是號泣不復有云是夜女子謂兒曰辯才之功汝父之虔無以加焉吾將去矣久與子遊情不能遽捨願舉一觴爲別因相對引滿旣罷作詩云仲冬二七是良時江下無緣與子期今日臨岐一杯酒共君千里逺相離遂去不復見

佛印禪師者杭之蠟燭庵聖水寺皆其道場也世傳其詼諧滑稽而僧史亦眇其人不爲列傳東坡貶惠州時佛印致書云子瞻負髙材逺放寂寞之濱權臣忌子瞻爲相耳人生如白駒過隙三二十年功名富貴轉眼成空何不一筆都勾尋取本來面目子瞻讀書萬卷而未知性命所居不可謂之聰明也努力向前珍重珍重觀此書亦似乎近道者惜渠所謂性命之旨無從質難之耳

佛印好詼諧時有殿巖王觀父邀禪師說法禪師升座唱云此一瓣香爲掃煙塵博士護世界天王殺人不眨眼上將軍立地成佛大居士王公大喜以其久帥多專殺也

大通禪師者操律髙潔人非齋沐不敢登堂東坡一日挾玅妓謁之大通慍形於色公乃作南歌子一首令玅妓歌之大通亦爲解頤公曰今日參破老禪矣其詞云師唱誰家曲宗風嗣阿誰借君拍板與門搥我也逢場作戲莫相疑溪女方偸眼山僧莫眨眉卻愁彌勒下生遲不見老婆三五少年時

蘇子瞻九日尋臻闍黎遂泛小舟至惠勤師院詩云白髮長嫌歲月侵病眸兼怕酒杯深南屏老宿閒相訪東閣郎君懶重尋試碾露芽烹白雪休拈霜蕊嚼黃金扁舟又截平湖去欲訪孤山支道林

云闍黎者居寶山蘇子佐郡遊寶山偶入方丈小院閴然有僧隠幾低頭讀書與之語漠然不對問其鄰僧曰此云闍黎也不出十五年矣不數月卒蘇子再往訪之弔以詩云云師來寶山一住十五秋讀書常閉戶客至不舉頭去年造其室淸坐忘百憂我初無言說師亦無對酬今來復扣戶空房但飅飅云已滅無餘薪盡火不畱卻疑此室中常有斯人不所遇孰非夢事過吾何求

皎如晦者淨慈寺僧也嘗作卜算子詞云有意送春歸無計畱春住畢竟年年用著來何似休歸去目斷楚天遙不見春歸路風急桃花也似愁點點飛紅雨

重喜者會稽人爲僧錢唐少捕魚不識字忽能通佛書作偈頌嘗云地鑪無火一囊空雪似楊花落歲窮乞得薴麻縫敗衲不知身在寂寥中其解悟如是

髙麗寺輪藏甚偉宋時髙麗國進金字藏經一部貯其中到今猶有存者其原起於傅大士以經目繁多人或不能徧閱乃就山中建大層龕一柱八面實以諸經運行不礙謂之輪藏人有發菩提心者推轉是輪卽與持誦諸經無異故今天下輪藏皆設大士像

宋時西湖多詩僧熈寧間有淸順字怡然可久字逸老所居皆湖山勝處而淸順尢約介不妄交人無大故不入城市士夫有以米粟饋者受不過數斗盎貯幾上日取二三合啖之蔬筍之供恆缺乏也東坡一日遊西湖僧捨壁間見小詩云竹暗不通日泉聲落如雨春風自有期桃李亂深塢問誰所作或以淸順對卽日求得之聲名頓起

妙應者江南人宣和中往來京洛間能知人休咎佯狂奔走飲酒食肉不拘戒行人呼之爲風和尙蔡元長奪職居錢唐一日直造其堂書云相得端明似虎形搖頭擺腦得人憎看取明年作宰相舞爪張牙喫眾生又書云眾生受苦兩紀都休已而悉如其言其越人姚令聲者在上庠日妙應語之曰君不見令終端午日伍子胥廟中見石橊花開則奇禍至矣令聲初任杭州監稅三載不敢登吳山後調江山令來參帥憲出城數里風雨暴至憩路傍小廟中見橊花盛開詢之祝史云此伍子胥廟也其日乃五月五日令聲愴然未幾秦檜以宿怨追赴大理死

孝宗幸天竺及靈隠有僧淨輝者隨侍上見飛來峯問輝曰旣是飛來如何不飛去對曰一動不如一靜又看觀音手持數珠問曰何用曰念觀音菩薩問自念則甚曰求人不如求已孝宗大喜

賈似道當國一日退居湖山有蜀僧襤褸徘徊賈問之曰汝爲何僧對曰某詩僧也似道見湖中有漁翁遂命賦之僧請韻賈以天字爲韻僧應口對曰籃裏無魚欠酒錢酒家門外系漁船幾回欲脫蓑衣當又恐明朝是雨天賈喜厚贈之

濟顚者本名道濟風狂不飭細行飲酒食肉與市井浮沈人以爲顚也故稱濟顚始出家靈隠寺寺僧厭之逐居淨慈寺爲人誦經下火累有果證年七十三歲端坐而逝人有爲之贊曰非俗非僧非凢非仙打開荊棘林透過金剛圈眉毛廝結鼻孔撩天燒了護身符落紙如雲煙有時結茅宴坐荒山巓有時長安市上酒家眠气吞九州島囊無一錢時節到來奄如蛻蟬湧出舍利八萬四千贊嘆不盡而說偈言嗚呼此其所以爲濟顚也耶今寺中尙塑其像

楊廷秀贈抄經頭陀詩云刺血抄經柰若何十年依舊一頭陀袈裟未著言多事著了袈裟事更多又有住山僧者或謀攘之僧乃掛艸鞵一雙於方丈前題詩云方丈前頭掛艸鞵流行坎止任安排老僧腳底從來闊未必枯髏就此埋愚謂前一詩可爲士人筮進解褐之規後一詩可爲士人勇退抽簮之法

溫日觀者宋亡出家瑪瑙寺豪飲不覊往往出憤世語善畫葡萄枝蔓皆合艸書法時寫詩文於上嘗在朱宣慰家作畫訖遂寫一詩云昔有朱買臣今有朱宣慰兩个擔柴夫並爲金紫貴朱𨿽武夫然雅敬日觀軒然笑曰我果然曾賣蘆柴和尙知我遂厚酬之日觀酷嗜酒楊總統以名酒啖之終不濡唇見輒罵曰掘墳賊惟鮮於伯機重之日觀時至其家索飲醉卽抱前榮支離叟或歌或哭支離叟者伯機庭前松樹也每索湯浴伯機必躬進澡豆吳立夫嘗題其所畫葡萄云佛者本西域葡萄亦來西柰何此善畫無復渠所攜我曾考其故初與漢使偕上林乃有館蔥嶺何須梯天時自不同地气忽以迷結子且磊磊懸藤更髙低先幾日已露薄徳不及稽終令白氎像逺從雙狻猊從玆故國木伴爾禪家棲幽心恍有得爛墨研爲泥快哉一揮灑遽若無町畦依稀可少辧變作天投蜺萬古空朔色南山竟朝躋畫工尙逸品遊戲從筌蹄豈伊吾無人何往非耄倪豈伊吾無物桃李總成蹊此皆外所產敢與中州齊爲爾撫此卷長歌欲驚嘶淩雲翰題日觀墨葡萄云風飄露灑一棚秋路入滄江憶舊遊憑仗金壺翻墨汁老禪胸次有涼州

徳祥者號止庵仁和人故宋時爲僧涉元屬念舊國其風雨詩雲風雨閉門三十日年光虛度一分春淒涼舊國鶯花夢白髮江南有幾人聽雨詩雲半夜思家夢裏愁雨聲落落屋櫩頭照泥星出依前黒淹爛庭花不肯休望月詩雲中庭地白樹棲鴉冷露無聲濕桂花今夜月明人盡望不知秋色落誰家止庵持戒律書法擅名一時詩刻苦髙逼郊島所著有桐嶼集

原玅者號髙峯吳江人出家淨慈寺立三年死限學禪年二十二請益斷橋倫倫令參生從何來死從何去話於是脇不至席口體俱忘或如廁惟中單而出或發函忘扄鐍而去時雪巖欽寓北磵塔欣然懷香往扣之方問訊卽打出閉門再往始得就近欽忽然罵曰阿誰與你拖个死屍來聲未絕卽打如是者不知其幾髙峯禮扣愈虔忽覩五祖演和尙眞讚云百年三萬六千朝反復元來是這漢驀然打破拖死屍之疑明日詣欽又問阿誰與你拖个死屍來拈捧便打髙峯喝住曰今日卻打某不得拂袖便出欽更問萬法歸一一歸何處髙峯云狗舐熱油鐺自是機鋒不讓遂登天目山獅子巖結廬終身焉

明本者錢唐人姓孫氏幼好梵唄結趺坐長則出家吳山聖水寺時有髙峯原妙禪師居天目山獅子巖立死闗以待參學明本往叩之師欣然知爲大器也久之明本誦金剛經恍有開解者謂識量依通𨿽於義趣通解終非悟也巳而薙染給侍死闗晝服力役夜事禪定十年而學成豁然超脫宗旨別傳九流諸子罔不淹貫激揚提唱機鋒翕霍圓轉不窮時稱大辯焉號中峯有廣錄三十卷元元統二年詔收入佛藏掲傒斯爲之序有塔院在聖水寺故宋宮人楊妙錫以眀本祝發貯以香函數年生舍利五十餘顆瘞之塔下

明本善吟詠趙子昻與之友學士馮子振甚輕之一日子昻偕明本訪子振子振出示梅花百韻詩明本一覽走筆和之子振猶未以爲然明本亦出所作九字梅花歌以示子振子振竦然遂與定交其歌云昨夜西風吹折千林梢渡口小艇滚入沙灘■﹝土幻﹞野橋古梅獨臥寒屋角疏影橫斜暗上書窻敲半枯半活幾个擫蓓蕾欲開未開數點含香苞縱使畫工奇妙也縮手我愛淸香故把新詩嘲

宋時僧家以四月十五日結制安居剎院不敢起單雲遊建楞嚴會每日誦經修懴朝廷降賜金帛檀信隨喜施助無虛日至七月十五日設齋解制謂之法歲周圓

髙峯和尙結制示眾云封卻拄杖頭結卻布袋頭大家團欒頭赤眼火柴頭嗄正是寃家共聚頭不妨頭上更安頭以拄杖打散又中夏示眾云前四十五日何處去焦尾大虫入鬧市後四十五日何處來三腳驢子上髙臺俊鷹快鷂便須乘時跛鱉盲龜徒勞■﹝孛﹞跳又解制示眾云九旬把定繩頭不容絲毫走作弄得个个皮穿骨露七零八落冷眼看來正謂掘地討天千錯萬錯今日到這里不免放開一綫彼此無拘無束東西南北任運騰騰天上人間逍遙快樂然𨿽如是且道忽遇鑊湯鑪炭劍樹刀山未審何如棲泊良久云惡

中峯和尙結制示眾云大眾踞菩薩乘修寂滅行以大圓覺爲我伽藍身心安居平等性智此是二千年外老釋迦畫地爲牢與當時眾比丘禁足安居之古制也今朝四月十五適當聖制之辰拈出陳年曆日頭爲諸人因行掉臂去也前面一絡索且置之不論復如何是安居平等性智然性智平等故盡十方剎土更無有不平等者仰觀諸佛俯視眾生是謂性相平等前觀過去後及未來是謂三際平等諸戒定慧及媱怒癡是謂一念平等迷而生死悟而湼盤是謂不動平等大而虛空細而纎芥是謂離相平等乃至見色色平等聞聲聲平等審如是則四月十五結結亦平等七月十五解解亦平等於中九十日日日平等時時平等念念平等政與麼時喚甚麼作結喚甚麼作解喚甚麼作安居不安居黃面老漢到這里不覺全機敗露𨿽然事無一向你若不曾眞正向平等性智中腳踏實地穎悟一向眞饒將平等二字盡虛空充塞殆徧無乃益其髙下耳此事只恁麼說不過須是硬嚗嚗地向此九十日於無義味話上橫齩豎齩朝挨暮挨挨到極處齩到盡時如啞子得夢恁時不妨任意指陳喚平等作不平等亦得喚不平等作平等亦得所謂我爲法王於法自在記得古人有偈謂護生須是殺殺盡始安居會得个中意鐵船水上浮莫是殺生與護生一念平等麼恁麼商量瞎人眼目甚非細事更聴說偈各自歸堂九旬禁足意何殊生殺難將古制拘未到身心平等處豈應容易白安居又中夏示眾云大眾四十五日前朝昏沈暮散亂四十五日後朝散亂暮昏沈政當今日在四十五日之中試把昏沈散亂來與老僧看旣無你拈出處則眞如菩提湼盤解脫亦無你拈出處莫說你拈不出便是大寂定中喚起二千年外釋迦老漢來敢保其亦無拈出之理旣拈不出你喚甚麼作昏散又喚甚麼作寂照直下聖凡情盡能所障空覿體無依當機絕待不見四十五日在前不見四十五日在後三除平等一道虛閒卽今覓个中夏亦不可得𨿽然此猶是途路中事若曰到家消息猶較西天十萬程諸禪徳你最初立志要爲生死大事不是說了便休須髮起一片不顧生不顧死底決定志气也不管你前四十五後四十五正當四十五不四十五硬嚗嚗地提个所參話任你說是說非論長論短拍盲舉起拍盲打捱誰管今生打得徹打不徹直饒以熱鐵輪驅入刀山劍樹上一日走百千萬億匝要教他所參話須臾放下終不可得有此等志气欲超過佛祖爲不難矣從前做不到古人地位只是气願不眞切立腳不穏當所以古人道過河須用筏學道須立志釋迦彌勒初無所長只是个能立志願底凢夫耳昔僧問古徳一念不起還有過也無徳云須彌山且道與趙州靑州布衫相去何如此去四十五日後卻來露个消息又解制示眾云臨濟喝得口破徳山捧得手折雪峯是甚麼雲門幹屎橛千七百个老骨撾開口重重納敗闕爭似幻住一夏九十日無禪可參無法可說把个無義味話拋在諸人面前指鹿爲馬證龜成鱉逗到今朝靈驗全無露柱燈籠與禪板蒲團互相歡悅驚起目犍連尊者忍俊不禁鐵錫敲開地獄門剎那滅卻阿鼻業諸禪徳還知麼此事且置九十日內謂之禁足謂之護生謂之安居謂之聖制一日缽盂兩度濕畢竟爲个甚麼古教謂迷之則生死始悟之則輪回息然悟之則不復與論旣曰未悟決定是迷迷之則無常生死念念開端塵塵肇始恆河沙劫出沒升沈卒未有了日在無常殺鬼誰管你山中坐夏來莫說與麼坐一夏你若不精勤勇猛如救頭然曲循世情橫生妄見披襟閒謔曳履髙心漁獵古今虛延歲月似與麼過得百千萬億夏惟長業輪全虧道用今日九旬制滿三月功圓被人問著水牯牛作麼生猢猻子作麼生只與未結夏前宛爾無異豈不孤他佛祖垂教天龍擁護檀信供給王臣加被者哉在今日事不獲已更與諸人展个寛限初發心爲生死入道之日卽是結制於中也不論九十日九十月九十年但念念不退轉念念不間斷念念不休息念念不棄離參之究之決之擇之直至心空及第脫略見聞打破漆桶之頃便是解制之日也你不見古教謂如一眾生未成佛終不於此趣泥洹這个說話固是悲願弘深殊不知綿裏之刺蜜中之砒直是惱人懷抱大丈夫或不趂此一期透脫自甘流浪豈理然哉記得僧問趙州萬法歸一一歸何處州云我在靑州做一領布衫重七斤謾陳一偈以遣時緣七斤衫重出靑州老趙州禪觸處周聖制九旬今日滿杖藜千里又驚秋

陳雲嶠者泗州人陳平章之孫也倜儻不覊人稱爲陳顚至元五年爲余姚州同知就醫於杭寓赤山重陽日楊太史瑀邀張伯雨訪之偕游水樂洞云嶠自言前身泗州寺僧也戒行精嚴人呼爲老佛一日呼侍者作血髒羹侍者曰老佛一世持齋何故思此老佛怒而去見陳平章曰我特索血髒羮平章亦以一世持齋爲勸老佛怒曰原來也是不了事漢平章不得巳作羮啖之歸寺別大眾而作偈曰撞開平屋三層土踏破長淮一片冰趺坐而逝舁龕至淮河時冰合已久茶毗之際大震一聲河冰自裂陳平章閒坐廳事恍見老佛入堂中追問之則子捨巳報誕子卽我也明日伯雨送登髙詩有云百年身付黃花酒萬壑松如赤腳冰楊太史和云方外弟兄存晚節人間富貴等春冰云嶠笑曰我無冰字只有長淮一片冰耳明日云嶠告殂蓋亦談破轉世之證也

元時有僧至慧出家余杭徑山寺銖積旣充復欲還俗乃作詩云少年不肯戴儒冠彊把身心赴戒壇雪夜孤眠雙足冷霜天削髮獨頭寒朱樓美酒應無分紅粉佳人不許看死去定爲惆悵鬼西天依舊黑漫漫

椿大年者吳中大族以詩名叢林中遊錢唐南北兩峯詩最多嘗以詩謁楊亷夫云揚雄宅外好修竹黃妃塔前多翠微自愛髙文每相見莫怪短笻來扣扉

守仁一初者靈隠寺僧也少從楊亷夫遊善歌詩字亦遒勁與張伯雨友善嘗題石蠏泉詩云神鰲驅水到禪家淸出龍泓味更佳晴帶浦云穿曉籪暗隨山雨走寒沙玉臍圓暎波心月瓊沫香浮沼面花擬待春風招社客焚香來試九溪茶沖漠軒詩云大化浩無迹藐焉同太虛靈扄鑰一啟萬境遂紛如乾坤豁兩戶日月跳雙珠飛光不暫駐倐忽朝已晡眞人秉化機燕坐究玄樞宴心太始間身與造化俱撫弄盤古頂蹴躡康胡雛澹然樂無爲笑傲混沌初哭楊亷夫詩云玉笙聲斷泣龍君撼樹蚍蜉謾作羣一代春秋尊正統兩朝冠冕在斯文他生有約尋圓澤後世何人識子云舊業門生知幾在下車空拜馬陵墳題張伯雨初陽臺唱和卷詩笙管聲沈彩鳯飛朝陽出海散晴暉一時文物推延佑五夜丹光起太微歲月無情詩卷在江山如故昔人非秖應湖上梅花月照見荒臺獨鶴歸洪武間徵授僧錄右善世所著有夢觀集

來復見心者丰城人從笑隠於中竺洪武初以髙僧徵仕至左覺義有詩名所著有蒲庵集嘗陪黃晉卿學士遊天竺詩湧金門外小瀛洲暇日同陪使節遊五竺山髙雲樹曉三江風急雪濤秋說經曾記僧名辯題句還聞寺姓劉秖合泛湖依釣艇六橋煙水看閒鷗桂子巖前秋气新老禪畱客道情眞漫論圓澤三生舊自信曹溪一派親明月盡隨金地影白雲閒伴玉堂身丹靑若冩東林社添我松巢作近鄰鷲峯對雪詩玉龍顫曉朔云屯滕六吹花積厚坤凍合洪河天不夜光吞大地月無痕消冰成水應能辯會色歸空孰與論老我難禁寒徹骨一巖松火喜春溫去年旅寓北山陰踏雪艸堂三尺深紫禁有詩曾應制少林無法可安心梅花月霽僧初定芋火煙寒客獨吟今日南歸重回首天光如對閬風岑又西湖絕句六首芙蓉灣口緑陰斜吹笛何人隔彩霞驚起沙頭雙翠羽銜魚飛上刺桐花流觴亭子鳯山阿都護行春小隊過笑擲金錢花底醉玉箏彈出白翎歌寶网金幢變刼灰瞿曇寺裏盡蒿萊鳥巢無樹山夔泣不見談禪太傅來雨後湖堤樹色寒杏花風揚酒旗竿紅船載月無絲竹野水疏籬正好看蜃霧初消海日升隔江山色是西陵潮生潮落無今古似與人間說廢興西泠橋下水生煙屬玉飛來近釣船荒盡梅花三百樹孤山何處訪逋仙一夢老人詩髙臥蓬萊最上峯希夷獨許往來同三生風月形骸外百歲乾坤寤寐中槐樹雨涼秋袂薄梨花風暖夜牀空黒甜自足平生願不管東窻曙色紅詩巢詩雅頌千篇揷架齊髙情渾似浣花溪鳯銜錦字朝還集鶴怪文光夜不棲辟采香蕓除舊蠧補添紅葉認新題自從刪後醇風變厭聽喧啾百鳥啼臥雪齋詩雪滿空山歲月遷冷齋獨臥廣文氈自依太素無塵地夢入通明不夜天碧盌茶香淸瀹乳紅鑪朩火暖生煙諸兒幸免號寒訴枉駕何須郡守憐先生臥雪懶謀身不肯幹時只任貧簾捲空明孤榻曉窻寒虛白一窩春梅花帳外寒聲急竹葉樽前歲事新曾憶朝回鳷鵲近水晶光動玉龍鱗偶興絕句詩黃金堆屋只嫌貧飽食何曾厭八珍欲把長繩系白日乾坤誰是百年人昆侖懸水立黃河吼地流來萬丈波若比人心應更險笑中無柰暗操戈

復見心洪武間徵入京師其師欣笑隠止之曰上苑亦無頻婆果且畱殘命喫酸梨復不聴後竟坐法論死臨刑而悔且道師語上命並逮欣將殺之欣曰此故偈臣偶舉之非有他也上問出何經欣曰出大藏某錄某函某卷第幾頁命檢視之果然乃釋之見心在當時與諸縉紳友善張仲舉贈之詩云蓮花峯下大香樹吹老西風幾度秋僧寶師眞洪覺範詩窮我亦孟參謀文章宇宙千年事身世江湖萬里舟甚欲相期石橋路更須同訪羽人丘又云自入赤墀靑瑣間舊遊禪侶亦闌珊靑山只憶招提境白首初辭供奉班馬爲空羣猶矯矯鳥能求友自闗闗終期一舸相尋去知在桃溪第幾灣又云見說錢唐別築城淒涼風景若爲情湖堤栁盡曾遊路石壁苔荒舊刻名老我無能如燭武何人可飲勝公榮沃洲勝會還容續卽擬山中隠計成髙季迪和見心兼簡泐禪師詩云髙堂鐘鼓毒龍驚曾布袈裟海上城廬嶽禪師傳法印道園學士許詩名幾趍北闕瞻天近獨坐南屏對月明書到喜聞雙徑老雨華新散滿瑤京

大欣笑隠者南昌人住中竺有學行研窮教典旁貫百家所著有蒲室集元文宗召赴闕特賜三品文階張伯雨贈之詩云翻經臺畔惜分攜華蓋峯前幾夢思一席地分眠鹿艸三更月在掛猿枝我書安能半袁豹君才端倍十曹丕上番相逢虞祕監不嫌頻竄仰山碑一日省相請笑隠看潮其日寺火時恩斷江住虎丘寺同日災有僧爲詩戲之曰欣哉笑隠住中峯本是鴻儒學說空羅剎江頭潮未白稽畱峯下火先紅靑霄有路幹丞相紺殿無顏見大雄若使斷江知此意兩人握手泣西風

如蘭古春者富陽人善相術於肅湣公少時博戲市中古春撫其背曰少年何不自愛異時撥亂救世之宏才也時有道人在傍古春旣去道人呼反之曰汝相如斯而已乎古春更熟視之曰不得考終道人首肯曰和尙可教矣古春問其姓名居處道人笑而不言懇扣之紿曰暫寓福田寺翌日訪之竟無有也

淨慈寺有閣憑虛而出可瞰全湖天順間學士錢公溥題詩倡腰橋二韻和者百餘皆未穏帖嘉靖間僧法聚者號玉芝海鹽人和云大堤回接鳯山遙金勒東風細馬驕芳艸不知埋帝舄柳枝猶自學宮腰天空水月三千頃春老鶯花十二橋聞說樓船醉年少平章獨免紫宸朝蓋西湖水面凢三千八百畝而裏外六橋於湖景最切所云年少平章蓋指賈似道也

西湖遊覽志余卷十四

●欽定四庫全書

西湖遊覽志余卷十五

﹝明﹞田汝成撰

○方外玄蹤

張道陵者漢畱侯良八世孫也生於天目山學長生之術隠迹髙居章帝和帝累召不起久之徧遊名山東抵興安云錦溪升髙而望曰是有異境遂溯流而之云錦洞有仙巖焉煉丹其中三年靑龍白虎旋遶於上丹成餌之時年六十容貌益姣好若十七八歲時又得祕書通神變化驅除妖鬼後於蜀之雲臺峯升天所遺經籙符章印劍以授子孫其四代曰盛復者徙居廣信之龍虎山世襲天師之號今杭州羽流凢稱正一者皆其教也

蔡經者余杭人嗜學仙術王方平偕其妹麻姑降經家姑手爪似鳥經見之念背癢時好以此爪爬之方平卽知乃鞭經曰麻姑仙人也何敢如是宴畢命駕升天經尋亦蛻去其所居地名織田髙季迪題蔡經宅詩昆侖主者王方平身騎黃麟朝紫京舉手長辭漢公卿得道不願世上名往來隠玄與朱明洞中各有白玉城絳衣遊空擁幢旌三山五嶽自按行泠風吹動天樂鳴璚簫瑯璈和鸞笙羽衛蹙踏山海崩龍車鶴馭紛相迎嘯呼神馬走吏兵魑魅魍魎號且驚暫來經家駐雲程人馬不見但有聲虎頭鞶囊佩蒼精神光赫然照軒楹授以至言可長生凢骨巳作蟬蛻輕麻姑來會尋仙盟芳姿娉婷似飛璚言從昔年宴蓬瀛又見弱水三淺淸爪可爬背念始萌仙意已識遭笞搒余杭阿姥酒罷傾攝景忽去煙雲橫家人悲望空惸惸桑田回首幾變更神仙在世每自呈凡夫不識等瞽盲丹元有田不解畊但愛狗茍還蠅營榮華未滿咎責盈忽化腐鬼歸荒塋金丹可學道未成木鑽石盤貴精誠誰能自拔水火坑飛遊往來瑤樹英千載或有歸來情

葛洪者字稚川丹陽句容人也少以儒學知名性寡欲無所愛翫不知棊局幾道摴蒲齒名爲人木訥不好榮利閉門卻掃未嘗交遊於余杭山見何幼道郭文舉目擊而已各無所言時或尋書問義不逺數千里﨑嶇冒涉期於必得遂究覽典籍尢好神仙導養之法從祖玄吳時學道得仙號曰葛仙公以其煉丹祕術授弟子鄭隠洪就隠學悉得其法焉後以師事南海太守上黨鮑玄玄亦內學道占將來見洪深重之以女妻洪洪傳玄業兼綜醫術著撰精核而才章富贍洪見天下已亂遂避地江南徵鎭檄命一無所就晉元帝爲丞相辟爲掾尋賜闗內侯求爲勾漏令帝以洪資髙不許洪曰非欲爲榮以有丹耳帝從之遂將子侄往止羅浮山七年忽與廣州刺史鄧嶽疏云當逺行尋師克期便發嶽得疏狼狽往別而洪坐赤日中兀然若睡而卒視其顏色如生體亦柔軟舉屍入棺輕如空衣世以爲尸解得仙云今其墓在葛嶺而煉丹諸井蓋其避地時遺迹也

許邁字叔玄丹陽句容人也少恬靜不慕仕進未弱冠嘗造郭璞璞爲之筮遇泰之上六爻發謂曰君元吉自天宜學升遐之道時南海太守鮑靚隠迹潛遁人莫知之邁乃往候之探其至要父母尙存未忍違親謂余杭懸澑山近延陵之茅山是洞庭西門潛通五嶽於是立精舍於懸澑而往來茅嶺之洞室放絕世務以尋仙館朔望時節還家覲省而已父母旣終遣婦還家攜其同志徧遊名山采藥服气永和二年移入臨安西山登巖茹芝眇爾自得有終焉之志乃攺名玄字逺遊與婦書告別又著詩十二首論神仙之事自後莫測所終好道者皆謂羽化或云稽畱峯卽逺遊嘉遁之所也

杜子恭錢唐人有道術嘗借人瓜刀匿索不得刀主立求之子恭曰當見還耳主隨子恭至嘉興有魚躍入舟中破之得刀其神怪往往如此晉時豪族貴望多執弟子禮尊事之沈警孔靈產皆有道之士莫不敬慕靈產出錢唐北郭於舟中望其墓而遙拜焉

馬湘字自然錢唐人或曰鹽官人候潮門外水府淨鑑觀其修煉之所也世爲小吏湘獨好經學尋棄去隨道士遊方外醉墜深溪經日而出衣不沾濕喝溪水能令逆流指柳朩隨水上下指橋令斷復續投錢井中呼之一一飛出其它戲術不可枚舉嘗登秦望山賦詩云太乙初分何處尋空畱歷數變人心九天日月移朝暮萬里山川換古今風動水光吞逺徼雨添嵐气沒髙林秦皇漫作驅山計滄海茫茫轉更深後歸卒於家時唐宣宗大中十年也明年劍州奏自然白日飛升上異之勅杭州啟棺視之止一枝竹而已

管歸眞錢唐人天聖間遇一靑衣自言姓邊氏有點化黃白之術願以爲贈歸眞問曰歷歲久逺能無變否曰五百歲後當復故爾歸眞笑曰得不悞後人耶靑衣以手加額曰先生眞人也吾有紫府符法珍藏已久今得先生豈可隠乎於是跪而受之不踰年符法大振祥符中召赴闕行符救病無一不愈京師旱召歸眞作法龍虎飛躍膏雨大霔加大法師賜號正白先生一日召其徒告之曰繡衣使者告吾功業上帝召吾任職矣遂偃然而化熈寧中趙抃守杭記其行事

宣和時錢唐有葛道人者無他技能惟業屨自給得錢卽沽酒放浪湖山人無識者一日爲寺僧修屨口中微作吟哦僧訝問之笑曰偶得句未成章耳僧曰願聞之對曰百囀已休鶯哺子三眠初罷柳飛花僧驚嘆知非凡流後不知所往

陸永仲字維之餘杭人少與計偕入汴羣法從邀令雜坐命道人相之道人指永仲曰秀才問以科第曰且還山及別道人以粒丹授永仲曰緩急用之永仲下第循汴而歸怒濤大作以丹投之風浪恬息岸上有呼永仲姓名者則道人也遂幡然有出家之想隠大滌山中逍遙詩酒甞作觀潮酹江月詞云逺山一帶遡晴空極目天涯浮白楓落鴉翻談笑處不覺雲濤橫席酒病方蘇睡魔猶殢一掃無畱迹吳帆越棹恍然飛上空碧長記艸賦梁園淩雲筆勢倒三江秋色對此驚心空悵望老作紅塵間客別浦煙平小樓人散回首千波寂西風歸路爲君重噴霜笛髙宗見之嘉賞召見辭不赴他日駕幸洞霄將以翰林處之時憲聖太后謂上曰山林隠士無求於人無苦之彊令出山也遂止臨終有詩云嶽南之館白雲端鳯笛龍簫徹廣寒一鸖曉飛衝碧落羣仙笑倚玉闌干

王迥字子髙錢唐人丰儀秀朗淸韻逼人飄飄然時有出塵之想嘗逢仙女周瑤英攜之同遊芙蓉城宋元丰初蘇子瞻遇子髙詢瑤英事信有之乃作歌一篇並敍其事且云極其情而歸之正亦變風止乎禮義之意也歌云芙蓉城中花冥冥誰其主者石與丁珠簾玉案翡翠屏云舒霞卷千娉婷中有一人長眉靑烱如微雲淡疏星往來三世空煉形竟坐誤讀黃庭經天門夜開飛爽靈無復白日乘雲軿俗緣千刼磨不盡翠被冷落淒余馨因過緱山朝帝廷夜聞笙簫弭節聽飄然而去誰使令皎然明月入牕欞忽然而去不可執寒衾虛幌風泠泠仙宮洞房本不扄夢中同躡鳯凰翎經渡萬里如奔霆玉樓浮空聳亭亭天書雲篆誰所銘遶樓飛步髙竛竮仙風鏘然韻流鈴蘧蘧形開如酒醒芳卿寄謝空丁寧一朝覆水不返瓶羅巾別淚空熒熒春風花開秋葉零世間羅綺紛膻腥此生流浪隨滄溟偶然相值兩浮萍願君收視觀三庭勿與嘉谷生蝗螟從渠一念三千齡不作人間尹與邢子髙故居後爲錢唐尉司而北郭稅務側有片石周益公題曰奇俊相傳爲王子髙石也

濟南李苃宋乾道中寓臨安軍營中聚學自給暇則縱遊湖山嘗詣淨慈寺過長橋於竹林迷徑見靑衣道人斸筍苃揖之道人問所往曰將往淨慈瞻禮五百羅漢道人曰未須去且來同食燒筍食之甚美俄而風雨晦冥失道人所在苃皇懼伏林間少頃雨競而出至寺門覺身輕神逸行步如飛歸舍不復飲食其兄大猷訪之來臨安苃聞之徑去雲遊茅山矣又云入蜀隠靑城山大猷後爲梓路官使人至眉訪之眉守報云數年前聞已輕舉乘雲去今惟繪像存焉

端平間周文璞趙師秀數詩人春日薄遊湖山極飲西林橋酒壚皆大醉偃臥忽有髽髻道人過而哂之曰詩仙醉耶願酒家善看客我當將償酒錢索水小盂以瓢中藥少投之口略嗽噀之地上則皆精銀也時遊人方盛皆環視駭嘆忽失道人所在暮諸公始醒酒家具道所以皆悵然自失其家持銀往市得錢正可酬所直了無贏餘明日喧傳都下酒家圖其事於壁題爲遇仙酒肆好事者競趨之遂爲湖山旗亭之冠而諸公亦若有悟云

景定間淸河坊扇店有一道人求補扇店乃與一新扇道人於扇板題一詩曰一輪明月四時新一握淸風煞可人明月淸風年年有人世炎涼知幾塵題畢擲扇而去板厚數寸墨迹直透於背觀者紛紛賣扇比常十倍遂致富後道士來以袖拂之字遂不見

王壽衍字眉叟號月溪有學行元至治初徵入京師授弘文輔道粹徳眞人提領開元宮一時名士若虞楊範掲皆與友善大振玄風時有浙省都事劉時中者名士也旣卒貧無以葬壽衍躬至其家弔哭撫其遺孤營其喪事乃爲葬於徳淸縣與已壽穴相近便於拜掃人皆服其友義

張伯雨之初見趙子昻也喜其作字勁健贈以云麾將軍碑墨令師法之書遂超越飲酣伸紙作大艸尢妙小楷變率更家數世稱二絕詩宗杜古選類大歷間諸子文學韓而冷語類漢獨於畫未工或引敗筆點綴朩石人物亦有賞適蓋論意不論象也嘗從其師王壽衍入京時燕地未有梅花惟吳閒閒宗師自江南移植護以穹廬扁曰漱芳伯雨造其所恍遇西湖故人徘徊旣久不覺熟寢其中壽衍竟日不見憂其迷路伯雨覺而已晡閒閒笑曰伯雨素有詩名宜有作遂賦長詩有風沙不憚五千里翻身跳入仙人壺之句閒閒大喜送之翰林集賢袁伯長虞伯生揭曼碩諸公和之由是名大起一時浦城楊仲弘淸江範徳機金華黃晉卿吳興趙仲穆交甚善他日謁伯生伯生問能作符篆否答曰未能伯生連書七十二家示之卽下拜曰眞吾師也自後與伯生手札必執弟子禮其服善類如此晚居三茅觀修玄史歷紀道家髙士自序曰老子玄足者也是集不與焉尊之也作黃蔑樓儲古圖史作水軒於浴鵠灣營墓於靈石塢售系腰作梁名玉鉤橋橋南數十步作藏書石室自勒銘而吳睿隸古所著山世集三卷碧巖玄會錄二卷尋山誌十五卷元季紅巾寇杭而諸書散逸其亡也楊亷夫悼之詩云黃篾樓頭仙一去明年黃篾掃狼烽不知天上修玄史只訝山中伴赤松石室祕書愁攝電星池遺劍已成龍思君不見夜開戶月在金鐘玉几峯姚公綬拜墓詩云百年尙友重文章登拜孤墳一瓣香赤壁舟中驚鶴夢玉鉤橋下奠椒漿匣藏神劍猶生气云閟秋山自老蒼雙眼摩挲舊碑刻還疑淸夜吐虹光又云仙去端依絳節朝仙壇環佩竟寥寥字收渤海千軍陣詩逼成都萬里橋黃篾樓空焦炬入淸風堂廢白雲銷惟餘靈石山頭月千古風華不待招範徳機和答張伯雨詩靈均逝矣不堪呼幾欲南遊訊楚巫城郭煙濤垂白帝星河風露浥黃姑幽人昔恨九闗豹佳士今猶千里駒久客資君相慰藉可能無意謝飛鳬黃晉卿過伯雨會式公劉衍卿詩廬山舊事誰能繼三十年前此會同偶爾共來今日雨蕭然猶有古人風坐深遙對花如霧興盡徐歸月在空仰止前修那可作聊追餘響托無窮次伯雨臘月雪中同登來鸖亭詩興來欲泛山陰雪不柰舟膠野水凝朝士白頭愁獨步仙人赤腳傲層冰招來盡是雞羣鸖趨附空慚驥尾蠅夜久松龕同擁毳絕勝襮直有靑綾薩天錫寄伯雨詩霞佩翩翩出洞天當時彷佛見臞仙幾年海上張公子今日山中葛稚川滄海塵飛丹已熟玉堂人去榻空懸林間載酒來相覓乞寫金經與世傳夢伯雨詩政恐梅花卽是君一牀蝴蝶兩牀分邀予悟讀玄眞子羨爾偕升太素雲開篋取書銀字滅捲簾呼酒玉笙聞覺來不省誰同夢雪影翻牕似水紋張仲舉期伯雨中秋對月以醉不赴詩明月中天煙霧消酒醒涼思正飄颻星河不動秋空闊鐘鼓無聲夜寂寥露下逺山皆落朩風來滄海欲生潮仙家玩事無緣到虛負瓊樓聽玉簫倪元鎭奉懷張伯雨詩陰壑慘慘緑苔生碧雲亭亭多逺情松杉鸖去轉蕭瑟洲渚花落自縱橫從君下榻住十日看我鼓枻出層城洞口菌巢無恙否定應閉閣著書成又送伯雨還山詩日暮書傳靑鳥使華林瑤艸待君歸挾舟婉婉雙龍出背雨寥寥一鸖飛秋水琢成蒼玉佩朝霞補作紫煙衣山中長史來相覓應借牕間白羽揮髙徳暘題張光弼選伯雨詩外史詩爲人膾炙玄珠光照浙西東振衣玉宇瓊樓上滌筆冰甌雪碗中龍去葛陂乘暮雨鶴歸華表語秋風一瓢喜落廬陵手个个靑錢鑄作工

張伯雨嘗有春日遊南山約手書一卷詞致字法可稱奇品約云看長安花已是丈人之行問鐵壚步聊從太史之觀甫及春晴可無宿諾且鷲峯暖洞眾人何莫由斯顧靈石龍泓賢者而後樂此緇塵弗污碧嶺長幽仰探玄豹之深下笑飛蚊之聚風篁蕭爽憩徳威二老之亭蟬冕輝煌拜元佑諸賢之像徐行後長逸興邁倫撫中嶽外史之書碑長虹貫日覓房山侍郎之題壁白雲啟扉放浪形骸攄寫懷抱豈沙門不得稱髙士而濁醪亦足名賢人追觴詠之風流成談笑之故事盤飱爲具酌必眞率會中車騎後時罰依金穀斗數儻居髙逺徒費招邀至正三年四月二十二日書

李坦之錢唐人風度髙逺寄情巖壑往來洞霄石室間讀書賦詩歌皆超軼前古其山中苦寒歌云深山苦寒弗可居門前積雪三尺餘陰崖一夜石蛻骨寒澑萬瓦冰垂須道人凍臥山之麓暮爇松明煮溪緑山陰孤棹期不來夢入幽巖聞折竹徵西將軍持短兵馳馬夜渡黃河冰闗東諸將面欲裂嚴光獨釣桐江雪

陳渭叟讀書學道不混俗不忤物賦詩有天然趣隠居葛溪上歲一來杭城中名人勝士爭要致之惟恐其去也所著有紫雲編葉森爲之類集復題詩云一度時來一見君只應芳杜襲蘭燻有時寫到遊仙句繞筆秋香生紫雲張仲舉送渭叟詩芒屨蘿衣物外身故園歸去已殘春靑山一百三十里白髮東西南北人尋壑松杉時憩樾入林蔬果早甞新自憐樊雉神空王長羨沙鷗不可馴寄渭叟詩忽憶江南古莊叟釣竿歸去拂珊瑚藥鑪巳熄勾庚火書篋閒拋遁甲符欲與陳陶同啖鮓秖令張翰逺思鱸不知別後詩多少刋到云編戊已無不見故人今十載平安喜得上京書顧我眞吟紇幹雀羨君閒釣富春魚山房夜雨靑燈外沙塞秋風白鴈初終擬攜琴隠湖曲一官垂老欲何如

西湖遊覽志余卷十五

●欽定四庫全書

西湖遊覽志余卷十六

﹝明﹞田汝成撰

○香奩艷語

蘓小小者錢唐名娼也蓋南齊時人其墓或云湖曲或云江幹古詞云妾乘油璧車郎跨靑驄馬何處結同心西陵松柏下今西陵乃在錢唐江之西則云江幹者近是也宋時司馬槱才仲初在洛下晝寢夢一美姝牽帷而歌曰妾本錢唐江上住花落花開不管流年度燕子銜將春色去紗牕幾陣黃梅雨才仲愛其詞因詢曲名云是黃金縷後五年才仲以蘓子瞻薦應制舉中等遂爲錢唐幙官爲秦少章道其事少章爲續其後詞云斜挿犀梳云半吐檀板輕敲唱徹黃金縷夢斷彩雲無覓處夜涼明月生南浦頃之復夢美姝迎笑曰夙願諧矣遂與同寢自是每夕必來才仲爲同寀談之咸曰公廨後有蘓小小墓得無妖乎不逾年而才仲得疾所乘遊舫艤泊河塘柁工遽見才仲攜一麗人登舟卽前喏之聲斷火起舟尾倉忙走報其衙則才仲死而家人已慟哭矣

李賀蘓小小墓歌幽蘭露如啼眼無物結同心煙花不堪剪艸如茵松如蓋風爲裳水爲佩油璧車久相待冷翠燭勞光彩西陵下風吹雨白樂天楊柳枝詞蘓州楊栁任君誇更有錢唐勝館娃若解多情尋小小緑楊深處是蘓家蘓家小女舊知名楊栁風前別有情剝條盤作銀環樣捲葉吹爲玉笛聲沈原理蘓小小歌歌聲引回波舞衣散秋影夢斷別靑樓千秋香骨冷靑銅鏡破雙飛鸞饑烏弔月啼鉤欄風吹野火火不滅山妖哭入狐貍穴西陵墓下錢唐潮潮來潮去夕復朝墓前楊栁不堪折春風自綰同心結辛文房歌東流水底西飛魚収得錢唐云錦書幾回錯認靑驄馬著處閒乘油璧車鸚鵡杯殘春樹暗葡萄衾冷夜窻虛蓮子種成南北岸苦心相望欲何如元遺山蘓小小圖詞槐陰庭院宜淸晝簾捲香風逗美人圖子阿誰畱都是宣和名筆內家収鶯鶯燕燕分飛後粉淡梨花瘦只除蘓小不風流斜挿一枝萱艸鳯釵頭

弘治初於京兆景瞻自南都謝事歸杭號南湖歸叟雅好吟詠一日展其先太傅肅湣公墓邀馬浩瀾偕往舟泊第三橋景瞻曰不到西湖二十年矣山川如故風景不殊子當賦之浩瀾詩云畫舫秋風湖上來水涵天碧淨無埃一雙鸂■﹝氵束鳥﹞忽飛下千朶芙蓉相映開鳥似彩鸞窺寶鏡花如僊子步瑤臺風光堪賞還堪賦其柰江南庾信哀景瞻和云二十年無此客來水仙當爲洗徵埃蘓公殘栁千行在王母蟠桃幾度開華表又添新冢墓粉墻猶繞舊樓臺相逢不飲花應笑子建何須賦七哀吟畢澆松而還翌日浩瀾復與王天璧泛湖天璧善箕仙術每吟詠有窘卽扣仙續之常攜箕以行浩瀾因請召之箕旣動浩瀾問仙何名書云有事卽問問畢告名浩瀾曰有句捧瑤觴南國佳人一雙玉手久未有對願仙成之卽書云趺寶座西方大佛丈六金身二公咸駭愕箕運如飛復成一律云此地曽經歌舞來風流回首卽塵埃王孫芳艸爲誰緑寒食棃花無主開郎去排云叫閶闔妾今行雨在陽臺衷情訴與遼東鶴松栢西陵正可哀後書云錢唐蘓小小和馬先生昨日湖橋首倡已而箕寂然不動二公相顧若失莫測所以

商玲瓏者余杭歌者也白樂天作郡日賦歌與之云罷胡琴掩秦瑟玲瓏再拜歌初畢誰道使君不能歌聽唱黃雞與白日黃雞催曉丑時鳴白日催年酉時沒腰間赤綬系未穏鏡裏朱顏看易失玲瓏玲瓏柰老何使君歌了汝還歌時微之在越厚幣邀去月餘始遣還贈之詩因寄樂天云休遣玲瓏唱我詞我詩多是寄君詩明朝又向江頭別月落潮平是去時

韓汝玉令錢唐眷一妓嘗宿其家一日晏起縣吏挾之立門外候聲喏汝玉卽升妓家中堂受喏翌日下吏杖一百卽解官自劾云某無狀不檢爲吏所侮無以蒞民請解印歸時範文正公知杭州大奇之曰公傑士也願自愛卽令還職汝玉旣滿復攜此妓遊西湖戀戀一月不去文正公置酒餞之召妓佐酒候汝玉極醉時令舟子解纜去及醒則舟離錢唐數十里矣後汝玉曆膴仕有聲而文正公愛惜人才襟量不可及也

蒨桃者冦萊公妾也淑靈能詩萊公嘗髙回集諸妓賞綾綺千數蒨桃獻詩云一曲淸歌一束綾美人猶自意嫌輕不知織女寒窻下多少工夫織得成萊公爲之黙然尋貶嶺南道杭州蒨桃有疾謂萊公曰妾必不起幸塟我於天竺山下萊公驚哀不巳蒨桃曰相公宜自愛亦非久居人世者已而公果薨於雷州

朝云者姓王氏錢唐名妓也蘓子瞻宦錢唐絕愛幸之納爲常侍朝云初不識字旣事子瞻遂學書麤有楷法後從泗上比丘尼義衝學佛亦通大義有子曰干兒未期而夭蘓子貶恵州家妓都散去獨朝云依依嶺外子曕甚憐之贈之詩云不似楊枝別樂天恰如通徳伴伶玄阿奴絡秀不同老天女維摩總解禪經卷藥鑪新活計舞衫歌扇舊因緣丹成逐我三山去不作陽臺雲雨仙未幾朝云病且死誦金剛經四句偈而絕塟之恵州棲禪寺松林中東南直大聖塔子瞻悼之詩云苗而不秀豈其天不使童烏與我玄駐景恨無千歲藥贈行惟有小乘禪傷心一念償前債彈指三生斷後緣歸臥竹根無逺近夜燈勤禮塔中仙又作詠梅西江月以寓意云玉骨那愁瘴霧冰肌自有仙風海仙時過探芳叢倒掛緑毛麼鳯素面翻嫌粉涴洗妝不褪唇紅髙情已逐曉云空不與棃花同夢

蘓子瞻倅杭日府僚湖中髙會羣妓畢集惟秀蘭不來營將督之再三乃來子瞻問其故答曰沐浴倦臥忽有叩門聲急起詢之乃營將催督也整籹趨命不覺稍遲時府僚多屬意於蘭者見其不來恚恨不已云必有私事秀蘭含淚力辯而子瞻亦從旁冷語陰爲之解府僚終不釋然也適橊花盛開秀蘭以一枝藉手獻座中府僚愈怒責其不恭秀蘭進退無據但低首垂淚而已子瞻乃作一曲名賀新涼令秀蘭歌以侑觴聲容絕妙府僚大恱劇飲而罷其詞云乳燕飛華屋悄無人槐陰轉午晚涼新浴手弄生綃白團扇扇手一時似玉漸困倚孤眠淸熟簾外誰來推繡戶枉教人夢斷瑤臺曲又卻是風敲竹石橊半吐紅巾蹙待浮花浪蕋都盡伴君幽獨穠艷一枝細看取芳心千重似束又恐被秋風驚緑若待得君來向此花前對酒不忍觸共粉淚兩簌簌

蘓子瞻通判杭州權領郡事新太守將至矣有營妓投牒乞從良子瞻判曰五日京兆判狀不難九尾野狐從良任便又有周妓色藝超絕爲一郡之魁聞判亦來投牒欲援例脫籍子瞻惜其去不許判云慕周南之化此意誠可嘉空冀北之羣所請宜不允其敏捷善謔如此

蘓子瞻守杭時毛澤民者爲法曹公以眾人遇之而澤民與妓瓊芳者善及秩滿辭去作惜分飛詞以贈妓云淚濕闌干花著露愁到眉峯碧聚此恨平分取更無言語空相覷細雨殘雲無意緒寂寞朝朝暮暮今夜山深處斷魂分付潮回去子瞻一日宴客聞妓歌此詞問誰所作妓以澤民對子瞻嘆曰郡僚有詞人而不及知某之罪也翌日折簡追回欵洽數月

蘓子瞻守杭日有妓名琴操頗通佛書解言辭子瞻喜之一日遊西湖戲語琴操曰我作長老汝作參禪琴操敬諾子瞻問曰何謂湖中景對曰落霞與孤鶩齊飛秋水共長天一色何謂景中人對曰裙拖六幅湘江水髻挽巫山一段雲何謂人中意對曰隨他楊學士鱉殺鮑參軍如此究竟何如子瞻曰門前冷落車馬稀老大嫁作商人婦琴操言下大悟遂削髮爲尼

蘓子瞻在黃州參寥子自錢唐訪之酒中子瞻令官妓馬娉娉乞詩於參寥參寥口占云多謝尊前窈窕娘好將幽夢惱襄王禪心已作粘泥絮不逐春風上下狂子瞻喜曰予嘗見柳絮落泥中謂可入詩料不意此老收得可惜也

唐宋間郡守新到營妓皆出境而迎旣出猶得以鱗鴻往返靦不爲異白樂天湖上醉中代諸妓寄嚴郎中詩云笙歌杯酒正歡娛忽憶仙郎望帝都借問連宵直南省何如盡日醉西湖蛾眉久別心知否雞舌含多口厭無還有些些惆悵事春來山路見蘼蕪又聞歌妓唱嚴郎中詩因以絕句寄之詩云已畱舊政布中和又付新詞與艷歌但是人家有遺愛就中蘓小感恩多蘓子瞻送杭妓往蘓州迎新守菩薩蠻詞云玉童西迓浮丘伯洞天冷落秋蕭瑟不用許飛瓊瑤臺空月明淸香凝夜燕借與韋郎看莫便過姑蘓扁舟下五湖又西湖席上代諸妓送陳述古詞云娟娟缺月西南落相思撥斷琵琶索枕淚夢魂中覺來眉暈重華堂堆燭淚長笛吹新水醉客各西東應思陳孟公

宋時杭妓周韶胡楚龍靚皆有詩名韶好蓄奇茗嘗與蔡君謨鬥勝題品風味君謨屈焉蘓子容過杭太守陳述古飲之召韶佐酒韶因子容求落籍子容指檐間白鸚鵡曰可作一絕韶援筆揮云隴上巢空歲月驚忍看回首自梳翎開籠若放雪衣女長念觀音般若經時韶有服衣白一座笑賞述古遂令落籍時楚靚皆同席楚贈之詩雲淡妝輕素鶴翎紅移入朱闌便不同應笑西湖舊桃李彊勻顏色待春風靚詩云桃花流水本無塵一落人間幾度春解佩暫酬交甫意濯纓還見武陵人

胡楚嘗有贈所歡詩云不見當時丁令威年來處處是相思若將幽恨同芳艸卻恐靑靑無盡時時張子野老於杭多爲杭妓作詞而不及靚靚獻詩雲天與羣芳十樣葩獨憐顏色不堪誇牡丹芍藥人題徧自分身如鼓子花子野甚喜爲之賦詞一闋云

陳述古守杭時齋閣中有絕句二首綽約新嬌生眼底侵尋舊事上眉尖問君別後愁多少好似春潮夜夜添又雲長垂玉筯殘妝臉肯爲金釵露指尖萬斛閒愁何日盡一分眞態爲誰添蓋爲佳人敍幽思也蘓子瞻嘗書此詩並周胡龍三妓詩作一卷元時柯敬仲得之虞邵庵伯生題其後云秖今誰是錢唐守頗解湖中宿畫船曉起鬥茶龍井畔花開陌上載嬋娟又云三生石上舊精魂邂逅相逢莫重論縱有繡囊畱別恨已無明鏡著啼痕又云能言學得妙蓮華贏得春風對客誇乞食衲衣渾未老爲誰靈塔向金沙

陳直方之妾稽本錢唐妓人也丐新詞於蘓子曕子瞻因直方新喪正室而錢唐人好唱陌上花緩緩曲乃引其事以戲之其詞則江神子也詞云玉人家在鳯凰山水雲間掩門闗門外行人立馬看弓彎十里春風誰指似斜日映繡簾斑多情好事與君還憫新鰥拭餘潸明月空江香霧著雲鬟陌上花開看盡也聞舊曲破朱顏

宋有陳襲善者遊錢唐與營妓周子文甚狎挾之徧歷湖山後襲善去爲河朔掾宿奉髙驛夢子文搴幃嚬蹙挽之不可冉冉悲啼而沒久之得故人書云子文死矣按其日月則宿奉髙驛時也旣歸遊鷲嶺作漁家傲以寄情焉鷲嶺峯前欄獨倚愁眉促損愁腸碎紅粉佳人傷別袂情何已登山臨水年年是常記同來今獨至孤舟晚揚湖光裏衰艸斜陽無限意誰與寄西湖水是相思淚

妙奴者錢唐陳令舉小鬟也令舉宴秦少遊出以佐酒少遊贈之詩云西湖水滑多嬌嬙妙奴十二正芬芳肌膚晳白鬢腳長含語未發先有香溪上夜宴侍簪裳皎如華月墮滄浪音聲入云能斷腸不許北客辭酒漿王人藹藹邦之良少年射策謁未央俊詞偉气森開張玉杓貫斗生怒芒天欲文采老更昌故使斂翮窺羣翔五十僅補尙書郎浩歌騎牛倚徜徉東風戲雨花艸狂一溪泱泱靑黛光妙奴勿倦侑羽觴主人正欲遊醉鄕

宋紹興中王鈇帥番禺有狼籍聲朝廷除司諫韓璜提刑廣東令往亷按鈇憂甚廢寢食有妾故錢唐娼也問主公何憂鈇告之故妾曰不足憂也璜卽韓九字叔夏舊遊妾家最歡須其來彊邀之飲妾當有以敗其守也已而璜至鈇郊迎不見入城乃見岸然不交一談次日報謁鈇宿治具於別館茶罷邀遊郡圃不許固請乃可至別館水陸畢陳伎樂大作璜踧踖不安鈇麾去伎樂陰命諸妓淡妝詐作姬侍迎入後堂劇飲酒半妾於簾內歌璜昔日所贈之詞璜聞之心動狂不自制曰汝乃在此耶卽欲見之妾隔簾故邀其滿引至再至三終不肯出璜心益急妾曰司諫曩在妾家最善舞今日能爲妾舞一曲卽當出也璜醉甚不知所以卽索舞衫塗抹粉墨踉蹡而起忽跌於地鈇亟命索轎諸妓扶掖登船昏然酣寢五更酒醒覺衣衫拘絆索燭覽鏡羞愧無以自容卽解船還臺不敢復有所問此聲流播旋遭彈劾而鈇迄善罷

謝希孟者陸象山門人也少豪俊與妓陸氏狎象山責之希孟但敬謝而巳他日復爲妓造鴛鴦樓象山又以爲言希孟謝曰非特建樓且爲作記象山喜其文不覺曰樓記云何卽占首句云自遜抗機云之死而天地英靈之气不鍾於男子而鍾於婦人像山黙然知其侮也一日希孟在妓所恍然有悟忽起歸興不告而行妓追送江滸悲戀而啼希孟毅然取佩巾書一詞與之云雙槳浪花平夾岸靑山鎖你自歸家我自歸說著如何過我斷不思量你莫思量我將你從前與我心付與他人可

淳熙初行都角妓陶師兒與蕩子王生狎甚相眷戀爲惡姥所間不盡綢繆一日王生拉師兒遊西湖惟一婢一僕隨之尋常遊湖者逼暮卽歸是日王生與師兒有密誓特故盤桓比夜達岸則城門鎖不可入矣王生謂僕曰月色甚佳淸泛不可再市酒殽復遊湖中迆更闌舉舟倦寢舟泊淨慈寺藕花深處王生師兒相抱投入水中舟人驚救不及而死都人作長橋月短橋月以歌之其所乘舟竟爲棄物經年無敢登者居無何值禁煙節序士女闐沓舟發如蟻有妙年者外方人也登丰樂樓目擊畫舫紛紜起夷猶之興欲買舟一遊會日已停午𨿽蓮舫漁艇亦無泊岸者止前棄舟在焉人有以王陶事告者士人笑曰大佳大佳政欲得此卽具杯饌入舟徧遊西湖曲盡歡而歸自是人皆喜談爭求售之殆無虛日其價反倍於他舟

湯賽師居抱劍營擅譽行首艷麗絕倫慧而黠巧吻負色寡合非豪俊不肯破顏猥客恐爲所侮不敢登門時時畜邸第中奩貲極厚有惡少詭爲外方富民部綱者僦館其鄰其南有酒館曰花月樓密邇賽師之室惡少日飲樓中酒家因徵酒逋至其所館見其行李焜耀騶從甚都意必仕宦富豪也且年少美丰姿因誘之曰郎君何故時時獨酌而不呼侑尊者惡少曰非汝所知也吾觀都城未有絕色當吾意者若淡妝濃抹獻笑倚門者直狐羣耳酒家曰君特未之見耳樓北湯氏姊妹曰賽師春春者當今第一流也春春已爲他邸所畜獨賽師在郎君若欲見之當爲道意也惡少曰子姑詢之良久復命曰事諧矣約來日相候蓋酒家極譽其富盛容止之詳賽師已動心矣至期惡少盛飾而往一見交歡呼酒酣飲出歌婢佐之惡少揮金不少吝且能調弄風月舉家大喜頃之惡少復舁釵環條脫一巨篋艸艸視之皆燦然精金也可值萬緡娼家愈大喜不復細察受而緘之畱連踰月惟恐其去也一夕惡少謂其家曰來日當往部中料理某事欲夙起賽師唯唯黎明飲食之遣僕隨往惡少以計賺其僕至晚不復來矣往館中窺之寂無蹤迹啟篋視之則燦然者皆僞物也舉家恚恨賽師素有血疾愧郁而死

宋時秀州鄭文者爲太學生久寓行都其妻寄以憶秦娥詞云花深深一勾羅襪行花陰行花陰閒將栁帶試結同心日邊消息空沈沈畫眉樓上愁登臨愁登臨海棠開後望到於今此詞爲同捨見者傳揚酒樓妓館皆歌之

宋時婺州劉鼎臣者僦省試於行都瀕行其妻自制彩花一枝贈之侑以鷓鴣天詞云金屋無人夜剪繒寶釵翻過齒痕輕臨行執手殷懃送襯與蕭郎兩鬢靑聽囑付好看承千金不抵此時情明年宴罷瓊林晚酒面微紅相映明

宋時潭州易彥章祓者以優等爲前廊久不歸其妻作一剪梅詞寄之云染淚修書寄彥章貪卻前廊忘卻回廊功名成遂不還鄕石做心腸鐵做心腸紅日三竿懶畫妝虛度韶光瘦損容光不知何日得成雙羞對鴛鴦懶對鴛鴦

宋時閩人修軫者以太學生登第榜下娶再婚之婦同捨張任國以栁梢靑詞戲之曰掛起招牌一聲喝采舊店新開熟事孩兒家懷老子畢竟招財當初合下安排又不是豪門買呆自古人言正身替代見任添差

蘓小娟錢唐名娼也俊麗工詩其姊盼奴與太學生趙不敏甚洽欵久之不敏日益貧盼奴周給之使篤於業遂捷南省得官授襄陽府司戶盼奴未落籍不得偕老不敏赴官三載想念成疾而卒有祿俸余貲囑其弟趙院判均分之一以膳院判一送盼奴且言盼奴有妹小娟俊雅能吟可謀致之佳耦也院判如言至錢唐托宗人倅錢唐者召盼奴其家云盼奴一月前死矣小娟亦爲盼奴所歡以於潛官絹誣攀系府獄倅從獄中召小娟出詰之曰汝誘商人官絹百疋何以償之小娟叩頭言此亡姊盼奴事乞賜周旋非惟小娟感荷更生盼奴亦蒙恩泉下也倅喜其辭宛順因問汝識襄陽趙司戶否小姢曰趙司戶未仕時與姊盼奴交好後中科授官去盼奴相思致疾而死倅曰趙司戶亦謝世矣遣人附一緘及饋物一罨外有其弟院判一緘付爾開之小娟自謂不識院判何人及拆書惟一詩云當時名妓鎭東吳不好黃金只好書借問錢唐蘓小小風流還似大蘓無小娟得詩黙然倅索和之小娟以不能辭倅彊之且曰不和卽償官絹小娟不得已索紙援筆書云君住襄江妾住吳無情人寄有情書當年若也來相訪還有於潛絹也無倅大喜盡以所寄物與之免其償絹且爲脫籍歸院判偕老也

宋季參政家鉉翁於杭州將求一容貌才藝兼全之妾經旬餘未能愜意忽有奚奴者至姿色固美問其藝則曰能溫酒左右皆失笑公漫爾畱試之及執事初甚熱次略寒三次微溫公方飲旣而每日並如初之第三次公喜遂納焉終公之身未嘗有過不及之時歸元後公攜入燕京公死囊槖皆爲所有因是巨富人稱爲奚娘子

錢唐道士洪丹谷與一妓通因娶爲室病且革顧謂洪曰妾死在旦夕卿須自執薪還肯作一轉語否妾歌兒也卿能集曲調於妾未死之前使預聞之死無憾矣洪固滑稽遂作文曰二十年前我共伊只因彼此太癡迷忽然四大相離後你是何人我是誰共惟娘子秀鍾谷水聲遏楚云玉交枝堅一片心錦纒道餘二十載遽成如夢令休憶少年遊哭相思兩手托空意難忘一筆勾斷且道如何是一筆勾斷孝順歌終無孝順逍遙樂永遂逍遙聽畢一笑而逝

朱淑眞者錢唐人幼警慧善讀書工詩風流蘊藉早年父母無識嫁市井民家其夫村惡籧篨戚施種種可厭淑眞抑鬱不得志作詩多憂愁怨恨之思時牽情於才子竟無知音悒悒抱恚而死父母復以佛法並其平生著作茶毗之今所傳者不過百中之一耳臨安王唐佐爲之立傳宛陵魏端禮爲之輯其詩詞名曰斷腸集其詩云靜看飛蠅觸曉窻宿酲未醒倦梳妝彊調朱粉西樓上愁裏春山畫不長又雲門前春水碧如天坐上詩人逸似仙彩鳯一雙云外落吹簫歸去又無緣又云鴻鷺鴛鴦作一池須知羽翼不相宜東君不與花爲主何似休生連理枝又題圓子雲輕圓絕勝雞頭肉滑膩偏宜蠏眼湯縱有風流無處說已輸湯餅試何郎蓋謂其夫之不才匹配非偶也張行中題其詩集云女子風流節義虧文章驚世亦何如蘋蘩時序寧無預詩酒情懷卻有餘愁對鶯花春苑寂苦吟風月夜窻虛丈夫莫羨多才思宋女不聞曽讀書

淑眞詩詞多柔媚獨淸晝一絕送春一詞頗疎俊可喜詩云竹搖淸影罩幽窻兩兩時禽噪夕陽謝卻海棠飛盡絮困人天气日初長詞雲樓外垂楊千萬縷欲系靑春少住春還去猶自風前飄栁絮隨春且看歸何處滿目山川聞杜宇便做無情莫也愁人意把酒送春春不語黃昏卻下瀟瀟雨

與淑眞同時有魏夫人者亦能詩嘗置酒以邀淑眞命小鬟隊舞因索詩以飛雪滿羣山爲韻淑眞醉中援筆賦五絕云管弦催上錦裀時體態輕盈祗欲飛若使明皇當日見阿蠻無計誑楊妃又云香茵穏襯半鉤月往來淩波云影滅弦催緊拍促將徧兩袖翻然作回雪又云柳腰不被春拘管鳯轉鸞回霞袖緩舞徹伊州力不禁筵前撲簌花飛滿又云占斷京華第一春淸歌妙舞實超羣只愁到曉人星散化作巫山一段雲又云燭花影裏粉姿閒一點愁侵兩點山不怕帶他飛燕妬無言逐拍省弓彎不惟詞旨艷麗而舞態之妙亦可想見也

錢唐陳端子肅者喜遊俠爲奇俊語存齋瞿宗吉甚奇之嘗春日遊湖有句云西紅女兒歌白薴墨黒燕子來烏衣後商於閩中盤桓妓館賦詩云靑銅三百一斗酒荔枝十八誰家娘逾一歲而卒年二十三云宗吉作念奴嬌詞悼之曰海山何處嘆人間別有芙蓉城闕霧閣云窻深幾許獨駕靑騾超越香藹云屏被翻錦浪波捧龍綃襪鏡鸞舞罷半簾燈影明滅誰信一飲瓊漿玉山自倒魂逐驚鴻沒瘴雨蠻煙歸夢斷愁滿空梁殘月疇昔相期殺雞炊黍中道成長別故山秋晚何人共采薇蕨

安榮坊倪氏女者少姣好瞿宗吉嘗屬意焉及長委身爲小吏妻一日與宗吉邂逅於吳山下淒然感舊邀歸其廬置酒敍話爲賦安榮美人行雲吳山山下安榮裏陋巷窮居有西子嫣然一笑坐生春信是天人謫居此相逢昔在十年前雙鬟未合臉如蓮學畫蛾眉揮彩筆偸傳鴈字卜金錢相逢今在十年後鬢髮如雲眼光澑風吹繡帶露羅鞋酒泛銀杯沾翠袖自言文史舊曽知寫景題詩事事宜但傳秦女吹簫譜不詠湘靈鼓瑟辭暮雨朝雲容易度野鴨家雞竟相妬當時自詫苑中花今日翻成道傍樹我聞此語重悲傷對景徘徊欲斷腸渭城楊栁歌三疊湓水琵琶泣數行相送出門畱後約暮天慘慘東風惡醉歸感舊賦新篇重與佳人嗟命薄

甲妓朱觀奴者居鹽橋頗通文義嘗欲構室而募緣於人求題詞於瞿宗吉宗吉援筆書云傾國傾城美貌爲雲爲雨芳年金沙灘上舊因緣重到人間示現欲構雲窻霧閣柰慳寶鈔金錢諸公有意與周旋請看桃花好面人以宗吉故喜捐貲焉其裔有朱鳯翔者以音律得幸於毅皇爲優人長與臧賢劉實者同列寵暱無比

陳煥章錢唐人嘩誕浮薄而聰明爽闓嘗痛飲妓館醉爲羣妓所侮作中呂滿庭芳樂府云羊羔玉斚灌翻老漢嬉笑交加小丫鬟欺侮咱年髙大兩三个扳倒扛咱白髮上黃花亂挿赤骨立黑墨偸搽慣得他無髙下也是俺醉鄕豁達笑殺我也由他誠俊詞也煥章成化時人

西湖遊覽志余卷十六

●欽定四庫全書

西湖遊覽志余卷十七

﹝明﹞田汝成撰

○藝文賞鑑

宋髙宗雅工書畫作人物山水竹石自有天成之趣上用幹卦印晚居北內多用太上皇帝之寶徳壽殿寶國亡遺迹悉歸上都流傳人間者不過殘縑片幅耳嘗題李唐秋江圖詞翰妙絕劉靜修題之詩云秋江吞天雲拍水濤借西風扶不起斷雲分雨入江村回首龍沙幾千里澹庵老筆搖江聲髣髴阿唐慘淡情千秋萬古靑山恨不見歸舟一葉橫

元時杭州有宮扇二好事者得之燕市一畫雪夜泛舟一畫二色菊理宗題其背有興盡爲期及晚節寒香之句劉靜修因賦詩雲天津月明啼杜鵑梁園春色凝寒煙傷心莫說靖康前吳山又到繁華年繁華幾時春已換千秋萬古合歡扇銅雀香銷見墨痕秋去秋來幾恩怨一聲白鴈更西風冠蓋散爲煙霧空百錢錦襪天畱在禍胎要鑑驪山宮當時夢裏金銀闕百柱樓前無六月瓊林秀發後庭春珠簾晴捲天門雪棹歌一曲白雲秋不覺金人淚暗流乾坤幾度靑城月扇影無情也解愁五云回首燕山北燕山雪花大如席雪花漫漫冰峩峩大風起兮柰爾何理宗嘗畫南樓風月橫披有並作南樓一夜涼之句靜修題之詩云試聴陰山勅勒歌朔風悲壯動山河南樓煙月無多景緩步微吟柰爾何又云物理興衰不可常每從气韻見文章誰知萬國中天月只辦南樓一夜涼蓋才到天中萬國明宋太祖月詩也

景獻太子者燕王徳昭九世孫希懌之子也工翰墨畫竹尢佳喜作掛屏枝梢傍出如檐底乍見濃墨獵獵頗具掀舞之態上用善雅堂印淩雲翰題其墨竹詩云古來畫竹誰最豪蕭恱不及王維髙文與之後到景獻學得南唐金錯刀齊紈新裂裁成扇頃刻春雷穿鐵硯圖成標以裊翠名宛似黃陵廟前見九疑峯髙雲气迷天寒日暮娥英啼手中瑤瑟不敢鼓恐有鳯凰來上棲宣和年間好時節徽廟丹靑更奇絕南渡王孫愛墨君猶是東都舊枝葉二百年來迹已陳煙梢露葉長淸新有熊垂衣今復覩制筩未必無伶倫詩人尙友須千古冥搜心內良工苦安得此圖掛北窻坐聴秋聲起風雨

蕭照獲澤人靖康中流入太行爲盜一日掠至李唐檢其行囊不過粉奩畫筆而已叩知其姓氏照雅聞唐名卽辭賊隨唐南渡唐感生全之恩盡以所能授之紹興中補迪功郎畫院待詔其畫山水人物異松怪石蒼浪古野書名於樹石間惜用墨太多耳其時有開封蘓漢臣工釋道人物尢善嬰兒與照齊名西湖亭榭寺觀所畫多二人筆也

馬和之錢唐人紹興中登第官至工部侍郎善人物山水筆法飄逸纎悉粉藻自成一家髙孝兩朝最重其畫嘗書毛詩三百篇命和之篇畫一圖會成巨帙至今杭人嘗有存其散逸者其後有顧興裔者専師和之但設色不逮耳張靖之題馬和之伐檀圖詩后稷肇王業豳風有遺詞相彼千畝良爲我百度資耕耨信勞止祭養當來斯匪直今始然振古恆在玆匏葉圖詩匏葉苦未萎濟水盈彌彌褰裳不可度招舟非我儷鷕雉良足異鳴鴈當何時周行坦如砥卻顧安趦趄蔓艸圖詩蔓艸長滿野良辰胡不支民窮井邑異豈獨荒閒思佳人歲年暮會晤恆苦遲夭夭桃上花燕婉當何時

李公照煒錢唐人尙仁宗女爲駙馬都尉善水墨竹石尢工章艸飛白其時有裴叔詠者與公照友善善蘭竹窠木怪石雜之李畫中無辧也上用嘉善堂印

林椿錢唐人工花艸翎毛瓜果皆師趙昌傅色輕淡生意藹然淳熙中待詔畫院賜金帶以寵之其徒有彭臯

劉松年錢唐人居淸波門俗呼暗門劉紹興間待詔畫院師郭禮工人物山水意气精神逺過於禮寧宗朝進耕織圖稱旨賜金帶髙季迪題劉松年畫詩樵靑刺篙勝搖槳船頭分流水聲響靑山渺渺波漾漾白鷗飛過時一兩載書百卷酒一壺日斜出遊女兒湖鄰舟買得巨口鱸醉拍銅鬥歌嗚嗚此樂除卻江南無淩雲翰題劉松年野意圖詩野水連村緑雲山隔岸靑橋低疑礙艇樹密不遮亭奇字無人問淸琴只自聽百年棲宿意把卷憶曽經

李嵩錢唐人李從訓養子工人物山水道釋尢長於界畫光寧理三朝待詔其徒有馬永忠丰興祖顧師顏皆傳其法嵩老倦作多令永忠代筆也其孫李章者亦善畫張靖之題李嵩小景二絕水西山外淨無塵樓閣東風萬樹春獨倚闌干千里望半醒半醉是何人其二臺榭髙虛澹月明夜深風露作秋聲無端別鶴傷人淚調得瑤琴曲未成又跋李嵩觀潮圖云四海惟淛江潮最險𨿽勇悍彊厲如秦始皇帝猶畏從狹中渡宋自慶曆以來杭海屢溢嘉定中潮衝鹽官平野二十餘里論者皆以畿甸切近爲憂當時每遇潮盛之候傾宮出觀顧反以爲太平樂事獨不思建炎之初苗傳劉正彥因觀潮起釁幾危宗社而復甘心於此嗟乎宴安酖毒𨿽利害切身亦不暇自爲謀況有興復逺大之計哉張思亷與二楊所題皆載本集謂李嵩之畫嵩本錢唐人歷光寧理三朝畫院待詔出於目擊丹靑藻繪宜有浮於世景者今所畫略無內家人物儀衛供帳與吳俗文身戲水之流惟空垣虛榭煙樹淒迷平波逺山上下與帆檣相映而已披閱中欲使人心目遲回有感慨弔惜之懷無追攀壯浪之想嵩意匠經營情畱像外豈亦逆見將來預存後監耶杜子美詩云江頭宮殿鎖千門細栁新蒲爲誰緑殆爲此圖題詠也

夏珪禹玉錢唐人寧宗朝待詔賜金帶工人物山水醞釀墨色麗如染傳筆法蒼老墨汁淋漓雪景學範寛院中人物山水自李唐而下無出其右者其後有朱懷瑾者墨法全師夏珪但欠瀟灑風度耳珪子森亦善畫髙季迪題夏珪風雪歸庒圖詩江云粘波晚模糊靑山忽失如亡逋乾坤瑩淨水作壺春意散入千林枯野橋古渡行人無淸響瑟索鳴殘蘆江天萬里一老夫短蓑如蝟舟如鳬魚寒入泥不上窊歸來逺識漁村孤柴門夜叩聞犬呼徑竹壓折誰撐扶山妻自炊稚子沽不羨炙肉圍紅鑪嗟予客遊歲屢䢐詩囊隨驢走髯奴長安何處覓酒徒飛花撲頭貌不烏旅捨無夢逺江湖慚對風雪歸庒圖張靖之題夏珪風雨圖詩長風吹折巓崖樹江色愁陰雨聲暮蒼茫野艇晚驚潮交楫橫篙無住處何人倚岸泛虛舟風雨不動如安流酒酣袒側蓬窻底忽憶瞿塘五月秋又題夏珪松濤怪石圖詩巨靈鑿山翻地軸老龍槎牙奮空谷茫洋灝气溢不収一道奔騰鬼神哭呂梁洪上孤月明䢐徠黛色參天橫黃河一瀉幾千里人道天潢東向傾又云靑陽使者膚如鐵玄冥老翁頭似雪云根丈人勢如虎狹路相逢不相恊六和塔下天風來孔明殿前雲水開仰天俯地望不極卻憶西川灩澦堆劉士亨題夏珪山水圖詩夏珪丹靑世無敵逺近淡濃歸數筆天機所到入神妙此圖尢爲人愛惜靑山峩峩樹重重髙泉一泒飛白虹雲林煙谷互隠見羊腸細路東西通溪邊丈人淸似玉倚窻悠然吟不足我役黃塵奔競途勞生頗欠看山福春風幾度薔薇開舊時猿鶴相驚猜有田可耕書可讀家在山中歸去來

馬逺號欽山其先河中人世以畫名後居錢唐光寧朝待詔畫師李唐布景齊整工山水人物花鳥種種臻妙獨步畫院其樹多斜科偃蹇至今園丁結法猶稱馬逺云兄逵亦善畫子麟能世家學然不逮父逺愛其子多於已畫上題麟字蓋欲其章也其時有蘓顯祖葉肖巖亦師馬逺蘓筆法稍弱俗呼爲沒興馬逺葉小景酷似而大幅不如也然工傳冩馬逺嘗畫三教圖釋迦中坐老子儼立於傍孔子乃作禮於前蓋內璫故令作此以侮聖人也理宗詔江子逺作贊子逺贊云釋氏趺坐老聃傍晲惟吾夫子絕倒在地遂大稱旨髙季迪題馬麟夜景美人圖云燕睡簾前夜未深羅衣應怯軟寒侵風傳漏板還堪數月混梨花不易尋翠館紅樓猶裊裊華燈繡闥正沈沈畫中一片春宵景冩出幽人悵望心又題馬逺黃葵花詩池冷畫闌幽芙蓉伴晚愁金盤承露色彷佛漢宮秋又酴醿詩春晚獨餘芳風回帶酒香美人偏愛看因似玉衣裳唐文鳯跋馬逺山水圖云自史皇作畫創制之法下逮秦漢間混朴未散古質尙存唐以下則人文日滋新巧雜出所謂上古之畫迹簡而意澹中古之畫細宻而精微也至唐王潑墨輩出掃去筆墨畦疃乃發新意隨形賦迹略加點染不待經營而神會天然自成一家矣宋李唐得其不傳之妙爲馬逺父子師及逺又出新意極簡淡之趣號馬半邊今此幅得李唐法世人以肉眼觀之則無足取也若以道眼觀之則形不足而意有餘矣

王輝錢唐人理度朝畫院祗候工人物山水釋道與李嵩同家間用左手描冩人目爲左手王其時有白良玉何靑年方椿年亦工釋道椿年亦善著色山水其後有鼎臣者亦師輝

樓觀錢唐人工花鳥人物山水得馬逺筆法第傅色稍欠細潤耳咸淳間畫院祗候其後有徐道廣者工花鳥法樓觀

兪珙李瓘俱錢唐人工人物山水布景著色俱師梁楷瓘之徒範彬劉朴亦善畫其時有錢光甫者專科畫魚精妙如活

陳淸波錢唐人多作西湖全景工三教圖寶佑間待詔

陳宗訓杭人工釋道人物士女師蘓漢臣描染勁硬人呼爲鐵陳也其時有孫必達亦師漢臣

魯宗貴錢唐人工花竹禽鳥窠石描染極佳尢長寫生雞雛鴨黃甚有生意其時有張茂花鳥精致小景更妙

馬宋英溫州人至錢唐淨慈寺寫古松於壁題云磨出一錠兩錠墨掃出千年萬年樹月明烏鵲誤飛來踏枝不著空飛去丁大全賞其詩畫急命索之人忌其能閟不令出卒不遇遂成詩讖其時有毛信卿者亦溫州人善畫竹杭人最重之自云大竹畫形小竹畫意蓋得法於趙牧之也

錢選字舜舉霅川人宋末時人入元以工畫花鳥名江南王思亷題其壽陽梅圖云一聲白鴈度江潮便覺金陵王气銷畫史不知亡國恨猶將鉛粉記前朝又陳儼題其畫花云霅翁夙號老詞客亂後卻工花寫生寓意豈求顏色似錢唐風物記升平

金應桂字一之號蓀壁錢唐人在宋爲縣令入元隠風篁嶺書法歐陽率更畫學李龍眠

黃子久公望富陽人聰敏絕倫通百氏說山水師董源而晚變其法運思落筆气韻流動可入逸品元至元中淛西亷訪使徐琰辟爲書吏未幾棄去更名堅號大癡道人放浪江湖年八十餘卒所著有山水訣行於世云近代作畫多宗董源李成二家筆法樹石各不相似學者當盡心焉樹要四面俱有榦與枝蓋取其圓潤樹要有身分畫家謂之紐子要折搭得中樹身各要有發生樹要偃仰稀密相間有葉樹枝軟面後皆有仰枝畫石之法先從淡墨起可攺可救漸用濃墨者爲上石無十步眞石看三面用方圓之法須方多圓少董源坡腳下多有碎石乃畫建康山勢董石謂之麻皮皴坡腳先向筆畫邊皴起然後用淡墨破其深凹處著色不離乎此石著色要重董源小山石謂之礬頭山中有雲气此皆金陵山景皴法要滲軟下有沙地用淡墨掃屈曲爲之再用淡墨破山論三逺從下相連不斷謂之平逺從近隔開相對謂之闊逺從山外逺景謂之髙逺山水中用筆法謂之筋骨相連有筆有墨之分用描處糊突其筆謂之有墨水筆不動描法謂之有筆此畫家緊要處山石樹木皆用此大槪樹要塡空小樹大樹一偃一仰向背濃淡各不可相犯繁處間疏處須要得中若畫得純熟自然筆法出現畫石之妙用藤黃水侵入墨筆自然潤色不可用多多則要滯筆間用螺靑入墨亦妙吳籹容易入眼使墨士气皮袋中置描筆在內或於好景處見樹有怪異便當模寫記之分外有發生之意登樓望空闊處气韻看云采卽是山頭景物李成郭熙皆用此法郭熙畫石如雲古人雲天開圖畫者是也山水中惟水口最難畫逺水無痕逺人無目水出髙源自上而下切不可斷派取活流之源山頭要折搭轉換山脈皆順此活法也眾峯如相揖遜萬樹相從如大軍領卒森然有不可犯之色此寫萬山之形也山坡中可以置屋舎水中可置小艇從此有生气山腰用雲气見得山勢髙不可測畫石之法最要形象不惡石有三面或在上或在側皆可爲面臨筆之際殆要取用山下有水潭謂之瀨畫此甚有生意四邊用樹簇之畫一窠一石當逸墨撇脫有士人家風才多便入畫工之流矣或畫山水一幅先立題目然後著筆若無題目便不成畫更要記春夏秋冬景色春則萬物發生夏則樹木繁冗秋則萬象肅殺冬則煙雲黯淡天色模糊能畫此者爲上矣李成畫坡腳須要數層取其濕厚米元章論李光丞有後代兒孫昌盛果出爲官者最多畫亦有風水存焉松樹不見根諭君子在野雜樹諭小人崢嶸之意夏山欲雨要帶水筆山上有石小塊堆在上謂之礬頭用水筆暈開加淡螺靑又是一般秀潤畫不過意思而已冬景借地爲雪要薄粉暈山頭山水之法在乎隨機應變先記皴法不雜布置逺近相映大槪與寫字一般以熟爲妙紙上難畫絹上礬了好著筆好用顏色易入眼先命題目此爲之上品古人作畫胸次寛闊布景自然合古人意趣畫法盡矣好絹用水噴濕石上搥眼匾然後上幀子礬法春秋膠礬停夏月膠多礬少冬天礬多膠少著色螺靑拂石上藤黃入墨畫樹甚色潤好看作畫秪是个理字最緊要吳融詩云良工善得丹靑理作畫用墨最難但先用淡墨積至可觀然後用焦墨濃墨分出畦徑逺近故在生紙上有許多滋潤處李成惜墨如金是也作畫大要去邪甜俗賴四个字

髙季迪題黃大癡天池石壁圖詩黃大癡滑稽玩世人不知疑似阿母傍再謫偸桃兒平生好飲復好畫醉後酒墨秋淋漓嘗爲弟子李少翁貌得華山絕頂之天池乃知別有縮地術坐移勝景來書帷身騎黃鵠去來逺縞素飄落流塵淄潁川李公欣得之手持示我請賦詩我聞此中可度難玉枕祕記傳自靑牛師池生碧蓮花千葉光陸離服食可騰化遊空駕雲螭柰何靈迹久祕藏荒竹滿野啼猩貍尋眞羽客不肯一相顧卻借釋子營茆茨我昔來遊早春時雪殘眾壑銷寒姿磴滑不敢騎馬上靑鞋自策桃笻枝上有煙蘿披拂之翠壁下有沙石蕩漾之淸漪晴天倒影落明鏡正似玉女曉沐髙鬟垂飲■﹝犭員﹞忽下藤裊裊浴鶴乍立風澌澌匡廬有地我未到未省與此誰當奇掃石坐其涯沿洄引流巵醉來日照影俯笑知爲誰落梅撲香滿接■﹝罒離﹞暮出東澗鐘鳴遲歸來城郭中復受塵土欺十年勝賞難再得恍若淸夢一斷無由追朝來觀此圖惻愴使我悲當時同遊已少在我今未老形先疲人生擾擾嗟何爲不達但爲髙人嗤漢南已老司馬樹峴首已僕羊公碑惟應學道悟眞訣不與陵谷同遷移仙巖洞府孰最好東有地脈西峨嵋髙崖鐵鎖不可攀援以徑上仰望白雲樓觀空峩巍此山易上何乃遺便與猿鶴秋相期欲借太乙舟夜臥浩蕩隨風吹洞簫呼起千古月照我白髮涼絲絲傾玉醪薦瑤巵招君來遊愼勿辭無爲漫對圖畫日夕遙相思

嘉興林叔大掾淛江行省時貪墨鄙吝然頗交接名流以沽美譽其於達官顯宦則刲羊殺豕品饌甚盛若士人君子不過素湯餅而已一日延黃大癡作畫多士畢集而此品復出眾皆捫腹闊步譏謔交作叔大赧甚不敢仰視遂揖潘子素求題其畫子素卽書一絕句云阿翁作畫如說法信手拈來種種佳好水好山塗抹盡阿婆臉上不曽搽大癡笑謂曰好水好山言達官顯宦也阿婆臉不搽言素面也言未已子素復加一句云諸佛菩薩摩訶薩俱不解其意子素曰此謝語卽僧家懴悔也闔堂大笑而散叔大數日羞見客

沈秋澗麟錢唐人山水師郭熙兼能冩貌樹梢鷹爪松葉攢鍼山多盤聳石作云皴頗得郭家風度

陳鑑如仁和人精於冩神至今其子孫猶傳家學也鑑如嘗爲趙文敏公貌像公援筆攺其所未然因謂曰唇之上何以謂之人中蓋自此而上眼耳鼻皆雙竅自此而下口曁二便皆單竅三畫陽三畫陰成泰卦也

王思善繹號癡絕生其先睦人至正間居杭之新門從攜李葉居仲年十二三已能丹靑亦解冩眞嘗爲居仲作小像面部如錢而精采宛肖後得顧周道開發益造精微嘗爲寫像祕訣行於世云凡冩像須通曉相法蓋人之面貌部位與夫五嶽四瀆名各不侔自有相對照處而四時气色亦異彼方叫笑談話之間本眞性情發見我則靜而求之黙識於心閉目如在目前放筆如在筆底然後以淡墨霸定逐漸積起先蘭臺庭尉次鼻凖鼻凖旣成以之爲主若山根髙取印堂一筆下來如低取眼堂邊一筆下來或不髙不低在乎八九分中則側邊一筆下來次人中次口次眼堂次眼次眉次頦次頰次髮際次耳次發次頭次打圈打圈者面部也必宜如此一一對去庶幾無纎毫遺失近代俗工膠柱鼓瑟不知變通之道必欲其正襟危坐如泥塑人方乃傳冩因是萬無一得又何足怪哉采繪法云凡面色先用三朱膩粉方粉藤黃檀子土黃京墨合和襯底上面仍用底粉薄籠然後用檀子墨水斡染面色白者粉入少土黃燕支不用燕支則三朱紅者前件色入少土朱紫堂者粉檀子老靑入少燕支黃者粉土黃入少土朱靑黒者粉入檀子土黃老靑各一點粉薄罩檀墨斡已上看顏色淸濁加減用又不可執一也口角燕支淡如要帶笑容口角兩筆略放起眼中白染瞳子外兩筆次用煙子點睛墨打圈眼梢微起有折便笑容口唇上燕支驀鼻色紅燕支微籠面雀班淡墨水斡麻檀水斡髯色黒者依鬢髮渲紫者檀墨間渲黃紅者藤黃檀子渲發先用墨染次用煙子渲有間渲排渲亂渲當自取用手指甲先用燕支染次用粉染根凡染婦人面色燕支粉襯薄粉籠淡檀墨斡凡染法白紙上先染後卻罩粉然後再染提掇絹則先襯背後凡調合服飾器用顏色者緋紅用銀朱紫花合桃紅用銀朱燕支合肉紅用粉爲主入燕支合柏枝緑用枝條緑入漆緑合黒緑用漆緑入螺靑合檀栁緑用枝條緑入槐花合官緑卽枝條緑是鴨頭緑用枝條緑入髙漆緑合月下白用粉入宗墨合栁黃用粉入三緑標並少藤黃合鵝黃用粉入槐花合磚褐用粉入煙合荊褐用粉入槐花螺靑土黃標合艾褐用粉入槐花螺靑土黃檀子合鷹背褐用粉入檀子煙墨土黃合銀褐用粉入藤黃合珠子褐用粉入藤黃燕支合藕絲褐用粉入螺靑燕支合露褐用粉入少土黃檀子合茶褐用土黃爲主入漆緑煙墨槐花合麝香褐用土黃檀子入煙墨合檀褐用土黃入紫花合山谷褐用粉入土黃標合枯竹褐用粉土黃入檀子一點合湖水褐用粉入三緑合蔥白褐用粉入三緑標合棠梨褐用粉入土黃銀朱合秋茶褐用土黃入三緑槐花合油裏黒用紫花土黃煙墨合玉色用粉入髙三緑合魫色用粉漆緑標墨入少土黃合氁子用粉土黃檀子入墨一點合藍靑用三靑入髙三緑合金黃用槐花粉入燕支合雅靑用蘓靑襯螺靑罩鼠毛褐用土黃粉入墨合不老紅用紫花銀朱合葡萄褐用粉入三緑紫花合丁香褐用肉紅爲主入少槐花合杏子絨用粉墨螺靑入檀子合氁綾用紫花底紫粉搭花樣畨皮用土黃銀朱合鹿胎用白粉底紫花樣水獺氈用粉土黃合牙笏用好粉一點土黃粉凝皂鞾用煙墨標柘木交椅用粉檀子土黃煙墨合金絲柘同上不入墨紫袍用三靑燕支合其餘不能一一偹載在對物用色可也凡合用顏色細色頭靑二靑三靑深中靑淺中靑螺靑蘓靑二緑三緑花葉緑枝條緑南緑油緑漆緑黃丹飛丹三朱土朱銀朱枝紅紫花藤黃槐花削粉石橊顆綿燕支檀子其檀子用銀朱淺入老墨燕支合

周如齋仁和人山水學髙房山

王叔明蒙其先吳興人趙文敏公之甥也隠於仁和之黃鶴山號黃鶴山樵善詞翰畫學王維與吳興倪元鎭詩畫齊名元鎭嘗寄之詩云能詩何水部愛石米南宮允矣英才最居然外祖風釣絲煙霧外船影畫圖中他日千金積陶朱術偶同又云幾夢山陰王右軍筆精墨妙最能文每憐竹影搖秋月更愛山居寫白雲祕籍封題饒古迹雅懷蕭散逸人羣今年七夕聞多事曝畫翻書到夕曛又云秋蛩喞喞雨蕭蕭楮頴陶泓伴泬寥此去不能期後會淸言聊以永今朝濕云窻裏初溫酒白鳥汀前又晚潮故國何人賦招隠桂花零落更停橈又題王叔明畫詩云王郎筆力追前輩海嶽新圖入臥遊獨鶴眼松猶警露孤猿掛樹忽驚秋陶潛宅畔五株栁範蠡湖中一葉舟同煮茯苓期歲暮殘生此外更何求髙孟升題叔明枯木竹石圖詩云吾鄕畫手鶴山樵鶴去山空不可招眞迹幸畱王宰石疏篁老樹共蕭蕭髙季迪題叔明畫詩云何處畫相同湘南與峽東江來落日外山出杪秋中緑桂騷人宅靑蓮釋子宮鐘鳴樵谷暗船放市橋空風樹驚猿落煙蕪去鳥通半生遊楚興對此轉無窮平仲微題叔明畫詩云我昔見之湖上居當門萬朶翠芙蕖承平公子有故態文敏外孫多異書間吮彩毫消白日夢騎黃鶴上淸虛此圖定倚吳山閣醉點南屏春雨餘淩雲翰題叔明山房圖詩畫托交遊迹已陳西莊依舊鎖松筠也知谷口煙霞趣造物應畱待子眞方孝孺題叔明墨竹詩吳下王蒙藝且文吳興文敏之外孫黃塵飄蕩今白髮典刑逺矣風流存華亭米芾稱善畫每觀蒙畫必嘆詫謂言妙處逼古人世俗相看倍增價昔年夜到南屏山髙堂素壁五月寒壁間舉目見修竹煙雨冥漠蛟龍蟠呼童秉燭久不寐細看醉墨王蒙字固知蒙也好天趣畫師豈解知其意分枝綴葉人所知要外枝葉求神奇天機貴足不貴似此事不可傳諸師麟溪鄭君好奇士愛畫猶能賞其趣嗚呼世間作者非不多鄭君甚少可柰何

王若水淵錢唐人幼學丹靑趙文敏公多所指授故畫法兼綜古人無一筆院體山水師郭熙花鳥師黃荃人物師唐人而水墨花鳥竹石尢絕品也其徒有臧祥卿者亦名家天歷中若水畫集慶龍翔寺兩廡壁時都下劉總管者總其事劉命若水於門首壁上作一鬼其壁髙三丈餘難於著筆因取紙連黏粉本以呈劉曰好則好矣其如手足長短何若水不得其理因具酒禮再拜求教於劉劉曰子能不恥下問吾當告焉若先配定尺寸畫爲躶體然後加以衣服則不差矣若水受教而退依法爲之果善楊亷夫題若水白鵊圖詩石菊花開春巳歸一雙白鵊引雛飛欲將佳句寫修竹莫遣石角鉤人衣張靖之題若水石橊圖詩涼風蕭颯紅錦裳翠袍漸染燕支香瑯玕枝重壓欲折靑女夜折珍珠囊金剛碾碎鴉鶻石絳綃迸徹玲瓏色葡萄酒盡蔗漿空一顆靈丹透詩骨又枇杷圖詩云東州奇花淩早寒吳山月廊香半酣何人誤作上林賦病骨卻思黃蠟丸同時不數楊家果三寸吳柑空萬顆會須載酒醉西園一樹黃金壓枝墮

宋汝志錢唐人元時開元宮道士號碧雲工人物山水花鳥師樓觀同時有王景升者亦道士與丁淸溪俱學李嵩王輝丁尢工冩照

髙彥敬號房山善山水怪石噴浪灘頭谷口烘鎖潑染作者鮮及一日與客遊西湖見素屛潔雅乘興畫奇石古松數日後趙文敏公爲補叢竹後爲戶部楊侍郎所得虞文靖公題詩其上云不見湖州三百年髙公尙書生古燕西湖醉歸冩古木吳興爲補幽篁妍國朝名筆誰第一尙書醉後妙無敵老蛟欲起風雨來星墮天河化爲石趙公自是神仙人獨與尙書情最親髙懷古意兩相得慘淡酬酢皆天眞侍郎得此自京國使我觀之三嘆息今人何必非古人淪落文章付陳迹

僧若芬字仲石婺州曹氏子爲上竺寺書記模冩雲山以寓意求者漸眾因謂世間宜假不宜眞如錢唐八月潮西湖雪後諸峯極天下偉觀二三子當面蹉過卻求玩道人數點殘墨何耶歸老家山古澗側流蒼壁間占勝作庵扁曰玉澗因以爲號又建閣對芙蓉峯號芙蓉峯主嘗自題畫竹雲不是老僧親寫曉來誰報平安其時有淨慈寺僧恵崇亦號玉澗善山水六通寺僧蘿窻善龍虎猿鶴蘆鴈長慶寺僧慧舟善小竹𨿽千百成林而不見冗雜上竺寺僧仁濟芬玉澗之甥書學東坡墨竹學兪子淸梅學楊補之自謂用心四十年作花圈稍圓耳

馮君道錢唐人畫花竹翎毛酷嗜鵪鶉每袖養之觀其飲啄以資畫筆

杭人沈積中家藏進馬圖一幅徐一夔爲之跋云右進馬圖一人戴皮冠冠上懸赤丸一大如菽冠檐則緣文貝爲飾穿窄袖袍袍用文綺爲之縷金緣欄著烏皮靴靴樣尖而直制若一字北向拱手立容甚恭肅蓋主進馬者一人拱手立於其後容亦恭肅袍靴同而冠不懸丸不緣貝必其從者也一人童顱辮髮而不加冠牽一馬而前其馬毛色皆黒自頸至膊墨瀋深潤如玄雲蒸雨獨鼻梁隆起而白狀若玉隴蓋白鼻騧也一人亦不冠童顱椎結而鼻加髙牽一馬隨之其馬昻首長鳴欲追前馬馬滿身皆旋文如用綖繯錢勻敷可以枚數而貫蓋連錢驄也一人大略如前牽一馬出其後耳若批竹尾若擁篲兩蹄拏空而出欲追前馬牽者欲挽之而力不能制面有努力容而馬之背則微赤自腹以下皆淺白色蓋赭白馬也相馬法曰彤白雜毛曰駁卽赭白也此三馬者神駿之气有一空凡馬之意余諦玩久之日眩神悸如見所謂天廏眞龍者余聞古之賢君有獻千里馬者卻之不受不知此圖模何代所進馬意其流傳人間亦不過好大喜功之具獨羨畫師運思之精寫人物如生亦一奇也此篇大率摹仿畫記序事精婉而所名三馬形稱有據可爲作文之法

戴進字文進錢唐人當宣徳正統時馳名海內山水人物翎毛花艸兼法諸家尢長於馬夏中年猶守師法晚學縱逸出畦徑卓然一家文進作畫不耐拘束其時有按察使某者往往以勢淩之文進崛彊不肯就役按察使大怒以徽纆攣之祼膝跪階下逼令畫神荼郁壘適布政使黃某者閩人也雅重文進見而大驚爲之申解乃免文進感之作畫四幅以獻黃公其孫宗器嘗舉以示予眞神品也宣廟喜繪事一時待詔有謝廷循倪端石銳李在皆有名文進入京眾工妬之一日仁智殿呈畫文進以得意之筆上進第一幅秋江獨釣圖一紅袍人垂釣水次畫家惟紅色最難著文進獨得古法入妙宣廟閱之廷循從傍春曰此畫甚好但恨鄙野耳宣廟扣之乃曰大紅是品官服色穿此釣魚甚失大體宣廟頷之遂揮去余幅不復閱古稱文人相傾𨿽藝家亦爾也

西湖賦西湖圖俱難得佳者蓋摹景則滯離景則虛惟戴文進西湖圖稍稍超脫劉士亨題其圖云錢唐西湖天下奇浮光萬頃澄琉璃仙宮佛剎湧金翠簫鼓之聲聞四時六龍扶日消春霧畫船撐過茅家埠吳姬雙唱遏云歌驚散鴛鴦與鴈鷺水亭入夏薫風來鏡裏荷花髙下開蔗漿酪粉出冰椀對花一飲三百杯梧桐葉脫屬秋至兜子尋僧靈隠寺深洞老猿呼不應和得賓王舊詩句玄冥剪水落九天孤山突若銀螺然玉驄駝醉探春去紅椒已破疎籬邊戴進胸中有丘壑揮灑新圖使人愕羊腸路口樹陰陰鴨嘴灘頭沙漠漠和靖東坡不可逢白雲常護靑芙蓉寄謝山靈莫相拒早晚來聴煙際鐘元時有玉澗和尙者亦作西湖圖但寫意而已劉伯溫題其圖云大江之南風景殊杭州西湖天下無浮光吐景十里外疊嶂湧出靑芙蕖百年王气散荊棘惟有歌舞畱歡娛重樓峻閣貯鉛黛媚栁嬌花使人愛老僧不善兒女情故作觕豪見眞態想其泚筆欲畫時髙視畫工如小兒千巖萬壑吾意匠誇娥巨靈吾指麾卻憶往年秋雨夕畫舫衝煙度空碧蒼茫不辧云與山但覺微風響蘆荻須臾吟月迸深霧時見松杉半昏黒開尊命客彈絲桐扣舷大笑驚海童鮫人唱歌魚鱉應水底影動雙髙峯只今倐忽成老翁可憐此樂難再逢愁來看畫欲自適誰知感生愁轉劇近日於洪靜夫家見西湖圖四幅欵云李嵩作寺觀峯塢皆有標題工巧絕倫蓋當時進禦物也

楊文敏公爲戴文進題竹雪書房詩戴君舊業家錢唐幽齋剰種靑篔簹冰森玉立郁蕭爽佩珂時動音鏗鏘一林遙接淇園緑萬个如臨渭川曲涼宵白晝風月淸翠影重重復書屋四時佳致迥不同況玆淸絕當嚴冬朔風吹雪滿空下凝梢綴葉相玲瓏素娥冉冉來云表皓鶴翩翩舞林杪是時掩卷一憑欄髙興滿襟應不少恍如玉壺照入窻牙籖玉軸生輝光開徑便宜同蔣詡映書更覺慕孫康一從寄迹京華地翹首山房想初志陽春桃李任紛紛勁節貞心自無異何人爲君冩此圖故鄕景物渾不殊興來展轉對坐久一點塵埃窻外無

張靖之題戴文進西湖景詩宿雨住還滴朝云爛不収陰明猶未穏船在斷橋頭又雲春水鴨頭緑曉山螺髻淸王孫舊遊處云重樹冥冥題芭蕉士女圖詩靈壁峯前未著霜輕分蕉緑試龍香不知寂寞幽閒思寫到闗雎第幾章其二賜來紈扇過秋間閒摘芭蕉喚小鬟拈筆欲題心尙懶怕隨流水落人間其三披殘緑葉不堪題題就還防侍女疑滿地落紅無一字怪他秋後學春姿其四蕉花新吐絳苞香卻與宜男隔畫墻摘葉題詩記時月看渠何日獻蕉黃題墨萱詩南薫淸暑北堂幽幾度忘憂慰白頭今日題詩儒捨裏斷煙斜日倍添愁題小景三首金鰲玉龍蟠作堆老樹屈鐵泉鳴雷舟輕水急云蕩漾彷佛使槎天上來又云蕭蕭葭菼著霜稀秋水連天有鴈飛悵望溪山舊人去一船斜日映愁歸又云泛泛輕舟泊釣磯蘆花吹雪夢將飛莫教一枕黃昏雨重待邯鄲覺後歸

沈啟南號石田長洲人工畫山水人物嘗寓西湖寶石峯僧捨爲求畫者所窘劉邦彥嘲之雲走紙敲門索畫頻僧樓無處避紅塵東歸要了南遊債須化金仙百億身又寶峯僧樓看啟南畫因懷畫中詩人存沒云尋僧重上寶峯樓對景興懷不自由東海傷心諸老散西湖回首十年遊摩挲舊畫題新句慚愧靑山對白頭空負梨花一尊酒無人共載木蘭舟又湖上逢啟南云僧樓重會沈休文把酒看山興絕羣一道泉聲池上落兩湖春水座中分苦吟野鳥如憐我不飲山花亦笑君須把老懷傾倒盡無勞別後賦停雲張靖之送啟南云一月湖山踏翠微紅塵不上朩綿衣看花偶與東風便放筆欲將西子歸班白才名推禹錫丹靑家法過元暉平生詩畫畱情處不是閒行見亦稀又題啟南湖山畫雲山通城郭水通岐晴日登臨雨日思四百八十可遊處三萬六千堪醉時蕩漾黃金湖上景畱連白髮畫中詩直須倒景窮玄賞欲借孤山放鶴騎

張靖之工詩畫平生鑑別名品題跋甚多嘗作目送飛鴻手揮五弦圖復自序云癸卯寓杭戲冩目送飛鴻手揮五弦圖潦艸爲婢子所笑因題與女玉祥収爲劉氏淸話九月十五住杭州瀟瀟風雨生離愁閒尋敗筆作圖畫生紙爛墨傷昏眸小鬟立侍笑欲倒走入幽閨向娘道山頭禿似土灰堆樹根亂若蓬蒿艸空中四鳥飛橫斜筆濃大似赤老鴉烏紗素服一閒客坐看去鳥彈琵琶我生不是丹靑者適興投情恣揮寫等閒塗抹豈足言便有旁觀說髙下何況嵇康妙絕倫淸談曠視能容身玉祥在室時手自繪繡美人圖精妙絕倫及嫁攜歸劉氏希仁希仁者杭指揮使也舉裝成軸乞詩於靖之因題云蘭蕙情懷冰雪容生來未解出簾櫳瓊琚冷佩蠶房雨翠帶香披繡閣風雙玉已諧琴瑟調五花新受鳯鸞封明朝早有蒸嘗事自采蘋繁步月中

西湖遊覽志余卷十七

●欽定四庫全書

西湖遊覽志余卷十八

﹝明﹞田汝成撰

○藝文賞鑑

宋時吳傅朋說善楷書虞伯生嘆其深穏端潤非近時怒張筋脈屈折生柴之熊阜陵嘗欲易九里松題至十數禦筆而卒不能及固人君之服善而益見吳公之書眞不可及也大扺宋人書自蔡君謨以上猶有前代意其後坡谷出而魏晉之法盡矣米元章薛紹彭黃長睿諸公方知古法而長睿所書不逮所言紹彭最佳而世遂不傳米氏父子書最盛行舉世學其奇怪獘流金朝而南方獨盛遂有張於湖之險澀張卽之之惡謬極矣至元初士夫多學顏書𨿽刻鵠不成而尙可類鶩自吳興趙子昂出學書者始知以晉名然直吳興體耳非晉書也予比至吳越見傅朋書最多皆隨分贊嘆且圖來者稍守正法耳觀伯生所敍如是則知吳書眞宗晉法今杭州題扁不復一有而張卽之書尙有存者可惜也

庫庫子山者喀喇人元時爲浙江行省平章書法妙絕自松雪翁之後罕能及之杭州扁額多出其手嘗問客一日能冩幾字客曰聞趙學士言一日可冩萬字公曰餘一日冩三萬字未嘗以力倦輟筆也

李和錢唐人以粥故書爲業尢精於碑刻凡博古之家或有贗本求一印識毅然弗從其印文李和鑑定石刻印

兪子中和號紫芝錢唐人洪武中隠居不仕工書翰臨晉唐帖行艸學趙子昂逼眞好事者得其書用松雪欵識人莫能辧弘治中有詹仲和者亦學松雪書畫假梅花道人爲識往往亂子昂眞迹

蔣廷暉暉錢唐人博涉子史精楷法永樂中以有司薦入翰林授中書舍人歷禮部郎中兼侍書七十引年壽八十八在官四十餘年小心謹密未嘗有過友道周好賑貧卹沒未嘗責報其致仕還也楊文敏公贈之詩云薊門三月春晝長有客翻然思故鄕爲言衰邁已七袠乞身幸已辭明光憶昔年華正彊盛工書深得臨池興逺師羲獻爭淸妍近法歐虞擅遒勁龍飛九五永樂初姓名早巳登薦書拜官𨿽列鳯池上載筆每向詞林趨毫端日日傳恩旨綸綍輝煌播遐邇乘閒縱意時一揮多在人家畫屏裏後來遷職尙書郎內庭如舊承寵光白金文綺頻有賜三十餘年鬢髮蒼顧余自昔同供奉靑眼相看意逾重只今別我遂歸休千里湖山入淸夢祖筵酒滿黃金巵盡醉休嗟臨路岐他時倘遂懸車願定過錢唐話別離成化間有百戶吳東升者亦善楷書劉士亨寄之詩云墨花香滿硯池頭盡說能書老戶侯顧兔分毫犀授管冷金紙上字雙鉤張靖之寄東升詩云轅門歌管振芳辰翰墨窮工世絕倫鋏气猶寒彈月後筆花空晚夢中春盛時郎將烏紗舊幕府儒賓白髮新二十年知今共老相逢不是薄遊人

西湖遊覽志余卷十八

●欽定四庫全書

西湖遊覽志余卷十九

﹝明﹞田汝成撰

○術技名家

晉時錢唐杜子恭有祕術嘗就人借瓜刀其主求之子恭曰卽當相還耳旣而刀主行至嘉興有魚躍入船中破魚腹中得瓜刀其神怪往往如此海賊孫恩叔父孫泰師之傳其術亦多驗

杭州刺史裴友敞疾甚錢唐主簿夏榮候之榮曰使君百無一慮夫人早須崇福以禳之崔夫人曰禳須何物榮曰使君取二妃以厭之出三年則厄過矣夫人怒曰此獠狂語耳榮退曰夫人不信榮不敢言使君合有三婦若不更娶於夫人不祥夫人曰寧可死此事不相當也其年夫人暴亡敞更娶三姬

武肅王左右算術醫流無非名士有葉簡李咸者善占筮武肅當衙忽一日非常旋風南來遶案而轉召葉簡問之曰無妨也此淮帥楊渥已薨當早遣弔祭使去耳王曰生辰使方去豈可便伸弔祭簡曰此必然之理速發使往彼若問如何得知但雲貴國動靜當道皆豫知之王從而遣之生辰使先一日到楊渥已薨次日弔祭使至由是楊氏左右皆大驚服

宋時杭州太守何中正初及第時聞郭從周精卜求占之從周贈以詩云三字來時正月圓一麾從此出秦川錢唐春色濃如酒貪醉花間臥不還後中正果於八月十五日除知制誥貶秦州後攺杭州而卒

宋時臨安城中大街士夫必遊之地天下術士多聚焉皆獲厚利後來十數年間向之老於術者悉多不驗而後輩術者皆奇中有老術者叩於後進問其故後進曰先年士夫之命得祿貴生旺皆是貴人近時貴人必帶刑殺衝擊方貴汝不見今日監司郡守日以斬殺爲事乎老者嘆服至今談子平者皆言正官不如偏殺亦祖此意也

韓慥者紹興末賣卜於三橋多奇中庚辰春曽侍郎仲躬呂太史伯恭至其肆則宗子趙待仕先在焉次第談命首言待仕可至郡守卻多貴子不達者亦卿郎次及仲躬則曰命甚佳有家世有文學有政事亦有官職只欠一事終身無科第次至伯恭問何干至此伯恭曰赴試曰去年不合發解今安得省試曰詞科曰卻是詞科人但不在今年彼三年兩試皆得之且不失甲科復扣其所至沈吟久之曰名滿天下可惜無福已而其言皆驗待仕至嶽州守其子汝述爲尙書適逵遇卿監郎仲躬文淸公之子能世其家舉進士不第至從官以沒伯恭隆興諒陰榜南宮第七人又中宏詞科爲儒宗得末疾甫四十六歲而終

耿聴聲者能嗅衣服以知吉凶貴賤徳壽聞其名取宮人扇百餘雜以上及中宮所禦令小黃門持叩之耿至後扇云此聖人也然有陰气至上扇卽呼萬歲上奇之呼入北宮又取妃嬪珠冠十數示之至一冠奏曰此有屍气時張貴妃已死此其故物也後居候潮門內夏震微時當爲殿巖送酒於耿耿聞聲知夏必貴遂以女妻其子子復娶其女時郭棣爲殿帥耿謁之曰吾部中有三節度他日皆爲三衙問是何人曰周虎彭輅夏震也虎與輅時已爲將官獨震方爲帳前佩印官郭曰周彭地步或未可知震安得遽爾耶曰吾所見如此耿因與結爲義兄弟一日耿謂虎曰吾數夜間聞軍營金鼓有殺聲君三人顯達之時至矣未幾開禧出師虎守和州輅爲金州統戎皆以功受賞震則以誅韓功相繼獲殿巖虎亦參馬迹皆立節度使班悉如其言

楊王沂中閒居微行遇一相押字者王以所執拄杖就地作一畫相者驚拜曰閣下宜自愛王愕然問其故相者拜曰土上一畫乃王字也當封王無疑王笑遂批帖云與緡錢五百萬用押字識之相者翌日詣司帑請錢司帑者熟視批劵問汝何人敢作王贗押來脫錢相爭不已同列解之乃醵錢五十緡相贈相者持錢大慟而去司帑伺間問王曰恩王嘗批押字與相者五百萬耶王曰然此人神相故重酬之司帑曰某以贗押拒之眾人打合五十千與之矣王驚問故司帑曰不可使此人脫得王錢他日必又有以術來胡說者則王之謗厚矣恩王已開王社更復何求王起撫其背曰說得是見得是就以相者錢五百萬賜之

莫月鼎者道士也嘗與客遊西湖烈日熱甚月鼎曰吾借一傘遮陰乃向空噓气忽黒云一片隨而覆之

宋末時有富春子善風角鳥占賈秋壑招之一日叩以飲食之事密冩緘封明日賈宴客湖舟至暮賈立船頭歌月明星稀烏鵲南飛之句客廖瑩中言日已晚可拆書觀之諸事不及惟有月明星稀烏鵲南飛八字眾皆驚賞

咸淳間有醫僧寓臨安明脈識證迎者如市太學生欲戲之有王上舍气體充實身長八尺平生無疾詐令爲病延僧診視王方食將竟聞僧至倉猝就榻偶絆一跌乃起而寢僧入診脈亟出語諸生曰不可救矣諸生撫掌大笑僧曰非索價妄語也須臾死矣𨿽良藥不可治羣詈逐之逾半日而王死蓋飽食體肥遭跌而腸斷也

筲箕泉在赤山之陰黃大癡結廬於此其徒沈生狎近道姑同門將白之於師沈懼引刀自割其勢眾救得活而瘡口流血經月不合偶問諸閹奴教以干所割勢搗粉酒服之如言不數日而愈

應本中甫錢唐人篤志好道得劉千金和尙降僊之術甚驗每在萬松嶺上同志家爲之欲備牲醴祭仙而苦無錢漫以借錢叩仙允之降筆云適有賈壑翁平章在此可立約借汝遂書約拜楮錢甲馬焚鑪中復書云汝二人可往葛嶺相府故居大銀杏樹下稍西有艸一莖長而秀者就下掘之可得二人隨往不覩其艸乃拾半瓦祝曰大仙若果有錢當引領去祝畢其瓦自動中甫以手扶瓦隨行至樹西果有長艸在焉掘深二尺惟麄石數塊再祝曰恐卽是此其瓦卓地如應狀遂持而歸復叩仙曰此石當何爲之仙書曰鑪鎔成汁二人鎔之聞鑪中如淬水聲澑下皆白銀也持往三橋鋪貨得鈔三十兩買牲設祭數月後因別事降書曰應生所借之錢免汝還矣可於鑪中取原約如言而往果得約已燒去上下空紙其原書俱存中甫儒者外貌矍鑠有膂力能手搏無與敵者其所得術每欲教人第恨不得忠孝士卒無傳焉歿在至正巳丑時年七十有八

至正間江西龍廣寒挾預知之術來遊錢唐諸寓宿佑聖觀陳提點房中陳欲試其術叩以明日飲食事龍密寫固封囑曰不可拆看陳俟其出乃竊啟視之云來日當食羊肉白面老夫亦與客列適有饋陳活鯽魚數尾陳戒僕明日三廚專以此魚供饌至明早住持吳月泉因髙顯卿參政避人賀生辰來方丈坐吳邀陳相陪陳曰敝房有活魚取來供饌髙固止之因言龍廣寒在房髙曰我嘗識之請來同坐酒食我巳準備來也是日果是羊肉白面龍亦與席

元時眞州有巨商每歲販鬻至杭州時有挾姑布子卿之術號鬼眼者設肆省前言多奇中門常如市商造門方下坐忽指謂曰公大富人也惜乎中秋前後三日內數不可逃商懼卽戒程時八月初間舟次揚子江見水濵一婦仰天號慟商問其故答曰妾之夫小經紀止有本錢五十緡買鵝鴨過江貨賣歸則計本於妾持贏息買薪米余悉付酒家率以爲常今妾偶遺其本非惟飲食無措亦且見捶死矣寧自沈耳商聞之嘆曰我厄於命使鑄金可代將不惜彼乃自夭其生哉亟取錢一百緡贈之婦感謝而去商至家具以鬼眼之言告父母且與親舊訣別閉門待盡踰期竟無他故後復之杭道經向泊舟處忽遇先日贈錢之婦抱一子迎拜於路且告曰自蒙恩人救拔後數日乃產此兒母子二人沒齒荷再生之恩商至杭再過鬼眼驚問曰公中秋胡不死乃詳觀形色笑曰公陰徳所致曽救老陰少陽之命矣商異其術捐錢贈之

元時李國用自北來寓杭州能望气占休咎兼相術但厓岸倨傲時貴亦頗敬之謝後諸孫有退樂者延致之卽據中坐省幕官皆下位不得其一言時趙文敏公爲七司戶陪席風瘡滿面李遙見卽起迎謂坐客曰我過江僅見此人面瘡愈卽面君矣公輩記取異日官至一品名聞四海國用登州人嘗得仙術洞視五臟世稱神仙云

元初有富初庵者善卜筮時錢唐初附世祖以故都殷盛懷南顧之憂召初庵筮之卦成而初庵猶未知也世祖曰以此占臨安何如對曰不過五六十年生聚蕭條滿城荊棘其後杭州連有火厄兼以墨吏橫斂閭閻十室九空矣

杭人張存幼患一目時稱張眼子忽遇巧匠僞安一磁睛障蔽於上人皆不能辧其僞至元丙子後流寓泉州起家販舶越六年壬午回杭自言於蕃中獲聖鐵一塊厚闊僅及二寸作法撒沙布地噙鐵於口刀刃不能傷其身後傳聞旣廣有烏瑪喇奉使來取試以鐵納於羊口籠其首作法撒沙驗之劍果無所傷去鐵復揮應手首落遂以進呈

大徳戊戌二月二十日張尙書漢臣趙松雪學士費北山漕侯同在杭州泛舟過西湖至茅家埠上岸乘肩輿將游水樂洞行裏余逢一尼寺趙公偕二公入寺訪親俄而從人來報張公之老僕戎顯卒死矣亟回至其所呼救不蘇气絕身僵忽有二道士過一老一幼云不妨事老者卽於死人面上吹呵護者就籬落間摘一靑葉度於老者若作法書符狀置死人項隨卽再生頃間失二道士所在或云恐是洞賓變現隠括其姓如此耳

宋會之者杭州人元時名醫也其治水蠱法以干絲瓜一枚去皮剪碎入巴豆十四粒同炒以巴豆黃爲度去巴豆用絲瓜炒陳倉米如絲瓜之多少米黃色去絲瓜研之爲末和淸水爲丸桐子大每服百丸皆愈其言曰巴豆逐水者也絲瓜象人脈絡也去而不用藉其气以引之也米投胃气也鮮於樞所記若此

元時陸華之錢唐人以賣卜馳名且通文學搢紳多與之友天臺丁仲容贈之歌云云心子陸農師之子孫老來賣卜錢唐門搜玄決微擘混淪進退五緯扶兩輪皥父及芒兒束手就律呂不敢差毫分前身定是張博望老樹倒騎上昆崘投抒機上女飲牛河畔人與之細說天地根卻來人世三千歲君平朽骨呼不聞功名富貴無足云秪談禍福開盲昬得錢沽酒和天吞

劉均美者號閱耕錢唐人世以醫名讀書通大義性孝友待異母弟如同母讓產悉與之洪武間以閭右徙實京師仍以醫行居善藥售不二價又喜施病而貧者故四方持重價走均美市藥者日無算而貧無錢走丐藥者亦無算均美旦起視丐者先之而後及市者一時士大夫多均美之義若解大紳楊士奇皆與交遊有歌詩贈之而郡人許昉遊國學貧無以自給均美延之家昉死爲殯斂歸其棺暮年術益精活人益多譽益逺年九十卒鄭璧閱耕詩云懶看玄都觀裏花卻尋老圃事桑麻田疇春雨東西舉雞犬比鄰一兩家芳艸緑肥黃犢健逺山靑斷白鷗斜歸來靜掩茅堂坐煉就鑪中九轉砂楊士奇壽九十詩云桑弧蓬矢懸門日至正初當第七春早幸天興明聖運長畱身作太平人紫泥詔下頻頒帛金鼎丹成足養神更住人間四千日壽星光照百年椿

杭城有鬻杖丹膏者𨿽血穢狼籍一敷而愈又有胎骨丸將杖時服之𨿽杖不傷若不杖則內熱■﹝月隺﹞腫必破血而後已予曽祖亦取桑椹子及未毛之鼠以麻油釀之以施傷者傅之立效此𨿽小技亦有専門可以救小民以詿誤而遭酷吏之厄者徐大章弼則說云杭人有徐其姓而號靜隠處士者素以痬醫爲業且善療笞杖傷有被笞杖傷者輒趨處士請療療輒愈其術用藥爲劑揉爲膏以傅於其傷被傷者云藥力所及快若神仙家所謂玄霜紺雪或曰人而受笞杖傷蓋得罪於王法者也使含苦茹毒呻吟日夜可也今而療之易呻吟爲恱豫法斯蠧矣其術𨿽奇王法不與也余解之曰罪有重輕笞杖之設蓋以待夫過誤者也法家欲使過者立於無過之地是以有笞杖之刑以恥辱之使知自創艾非棄之也漢室腐刑且下蠶室懼風戾殺人矧過誤乎然則處士之術有弼刑之功矣吾旣解或人且嘉處士得擇術之道筆其說授之

杭城假山稱江北陳家第一許銀家第二今皆廢矣獨洪靜夫家者最盛皆工人陸氏所疊也堆垜峯巒抝折澗壑絕有天巧號陸疊山張靖之嘗贈陸疊山詩云出屋泉聲入戶山絕塵風致巧機闗三峯景出虛無裏九仞功成指顧間靈鷲峯來羣玉垜峨嵋截斷落星問方洲歲晚平沙路今日溪山送客還

陳岊山仁和人居竹竿巷以星命爲業得異人授以天文之術其言事歷歷有驗一日與鄰老遊郊外眾欲回陳彊之弗得云爾去必遭官杖其人不信偶衝郡守節級果遭杖又嘗見郭顏色門首豎旛設醮陳謂其鄰人曰此日不宜道士云文奏已定不可更矣竟於是日行之果爲官府擒治正統攺元詔書至陳謂馬士良曰吾夜觀天象今上異常做幾年皇帝而止又做幾年馬以爲狂及天順攺元其言始驗

馬塍藝花如藝粟槖駝之技名天下往往發非時之品眞足以侔造化通仙靈凡花之早放者名曰唐花其法以紙飾密室鑿地作坎緶竹置花其上糞土以牛溲硫黃盡培漑之法然後置沸湯於坎中少候湯气薫蒸則扇之微風盎然融淑之气經宿則花放矣若牡丹梅花之類無不然獨桂花則反是蓋桂必淸涼而後放法當置之石洞巖竇間暑气不到處鼓以涼颸養以淸肅竟日乃開此𨿽揠而助長然必適其寒溫之性而後可至於盤結松栢海桐之屬多仿畫意斜科而偃蹇者爲馬逺法挺幹而扶疎者爲郭熙法他如鸞鶴亭塔之形種種精妙可爲庭除淸賞也

陶九成言在杭州嘗見爲禽戲者蓄龜七枚大小凡七等置龜幾上擊鼓以諭之則第一等大者先至幾心伏定第二等者從而登其背直至第七等小者登六等之背乃豎身直伸其尾向上宛如小塔狀謂之烏龜疊塔又見蓄蝦■﹝虫麻﹞九枚先置一小墩於席中其最大者乃踞坐之餘八小者左右對列大者作一聲眾亦作一聲大者作數聲眾亦作數聲旣而小者一一至大者前點首作聲如作禮狀而退謂之蝦■﹝虫麻﹞說法余近見杭州禽戲有曰螞蟻角武者其法練細蟻黃黑二種各有大者爲之將領挿旗爲號一鼓對壘再鼓交戰三鼓分兵四鼓偃旗歸穴矣有曰靈禽演劇者其法以蠟嘴鳥作傀儡唱戲曲以導之拜跪起立儼若人狀或使之銜旗而舞或冩八卦名帖指使銜之縱橫不差或拋彈空中飛騰逐取此𨿽小技殆有神術焉

西湖遊覽志余卷十九

●欽定四庫全書

西湖遊覽志余卷二十

﹝明﹞田汝成撰

○熙朝樂事

正月朔日官府望闕遙賀禮畢卽盛服詣衙門往來交慶民間則設奠於祠堂次拜家長爲椒栢之酒以待親戚鄰里以春餅爲上供爇栗炭於堂中謂之旺相貼靑龍於左壁謂之行春挿芝麻梗於檐頭謂之節節髙簽栢枝於柿餅以大橘承之謂之百事大吉自此少年遊冶翩翩徵逐隨意所之演習歌吹或投瓊買快鬥九翻牌博成賭間舞棍踢球唱說平話無論晝夜謂之放魂至十八日収燈然後學子攻書工人返肆農商各執其業謂之収魂

立春之儀附郭兩縣輪年遞辦仁和縣於仙林寺錢唐縣於靈芝寺前期十日縣官督委坊甲整辦什物選集優人戲子小妓裝扮社夥如昭君出塞學士登瀛張仙打彈西施采蓮之類種種變態競巧爭華教習數日謂之演春至日郡守率僚屬往迎前列社夥殿以春牛士女縱觀闐塞市街競以麻麥米荳拋打春牛其優人之長假以冠帶騎驢叫躍以隸卒圍從謂之街道士過官府豪門各有贊揚致語以獻利市遇襤褸猥漢衝其節級則褫而杖之亦有謔浪判語不敢與較至府中舉燕鞭牛而碎之隨以彩鞭土牛分送上官鄕達而民間婦女各以春旛春勝鏤金簇彩爲燕蹀之屬問遺親戚綴之釵頭舉酒則縷切粉皮雜以七種生菜供奉筵間蓋古人辛盤之遺意也

正月十五日爲上元節前後張燈五夜相傳宋時止三夜錢王納土獻錢買添兩夜先是臘後春前壽安坊而下至眾安橋謂之燈市出售各色華燈其像生人物則有老子美人鐘馗捉鬼月明度妓劉海戲蟾之屬花艸則有梔子葡萄楊梅柿橘之屬禽虫則有鹿鶴魚蝦走馬之屬其奇巧則琉璃球雲母屏水晶簾萬眼羅玻瓈瓶之屬而豪家富室則有料絲魚魫彩珠明角鏤畫羊皮流蘓寶帶品目歲殊難以枚舉好事者或爲藏頭詩句任人商揣謂之猜燈或祭賽神廟則有社夥鰲山臺閣戲劇滚燈煙火無論通衢委巷星布珠懸皎如白日喧闐徹旦市食則糖粽粉團荷梗孛婁瓜子諸品果蓏篝燈交易識辧銀錢眞僞纎毫莫欺人家婦女則召帚姑鍼姑葦姑筲箕姑以卜問一歲吉凶鄕間則有祈蠶之祭俗子以上元爲天官賜福之辰亦有誦經持齋不禦葷酒者

杜孟平有看燈詞十五首杭人稱之瞿宗吉效之亦作十五首其詞云東家斫竹縛山棚西舎邀人合鳯笙官府榜文初出了今宵喜得晚西晴都司煙火掲髙竿萬斛珠璣撒玉盤看到頂頭齊喝采紫葡萄上月團團南瓦新開影戲場滿堂明燭照興亡看看弄到烏江渡猶把英雄說霸王銷金小傘掲髙標紅藕靑梅滿擔挑依舊承平風景在街頭吹徹賣餳簫傀儡裝成出教坊彩旗前引兩三行郭郎鮑老休相笑畢竟何人舞袖長寶蓋髙懸畫閣深生紅繡帶細描金就中好个流蘓結萬轉千回共一心香帶交垂八尺髙紅燈影裏見絲毫傍人總道工夫巧一月香閨弄剪刀女伴相邀趂晚晴暫離裝閣步輕盈當街帕有巡軍見只向齊檐屋下行隨分梳妝淺淡衣像生花朶鬧蛾飛年時也有燒香願同上吳山及早歸百媚懷春不自由好妝金屋貯風流誰教誤向燈街見斷送癡人死未休風簾珠翠動紛紛笑語聲喧隔戶聞明月滿街天似水不知何處著行雲文錦坊西後市南鬧竿挑過百花籃少年遊手誇輕俊拾得雙頭碧玉簮雪白春衫窄窄裁靑茸貍帽紫茸胎燈前莫怪軒昻甚新與官員養馬來喝雉呼盧夜不眠東鄰西捨笑燈前明朝還要當門戶里長來収坐櫃錢村裏兒童暫入城隨羣齊上大街行歸來徹夜渾忘睡從此春田懶去耕詞中所言風俗與今無異獨新與官員養馬來一句難解蓋其時藩臬而下皆乘馬而養馬之家頗怙勢也

劉邦彥上元五夜觀燈詩十三夜云近喜元宵雪更晴千門翠竹結髙棚珠簾半捲將團月玉指初調未合笙新放華燈連九陌舊傳金鑰啟重城少年結伴嬉遊去遮莫雞聲下五更十四夜云燈光漸比夜來饒入海魚龍混暮潮月照梅花靑瑣闥煙籠楊栁赤闌橋鈿車過去拋珠果寶騎重來聴玉簫共約更深歸及早大家明日看通宵十五夜云一派春深送管弦九衢燈燭上燻天風回鰲背星球亂雲散魚鱗璧月圓逐隊馬翻塵似海踏歌人盼夜如年歸遲不屬金吾禁爭覓遺簮與墜鈿十六夜云次第看燈俗舊傳寶箏重按十三弦人心未必今宵絕兔魄還如昨夜圓尙覺繁華誇樂土何須廣樂聴鈞天追歡獨羨兒童健靜對梅花憶往年十七夜云繡簾窣地護輕寒明月來遲鳯蠟殘風掃煙花春爛漫云沈星斗夜闌珊醉敲馬■﹝革登﹞還家去誰抱龍香隔院彈試看燒燈如白日鰲山無影海漫漫

二月朔日唐宋時謂之中和節今𨿽不舉而民間猶以靑囊盛五穀瓜果之種相遺謂之獻生子自是城中士女已有出郭探靑掃墓設奠者湖中游舫倩價日增矣二日士女皆戴蓬葉諺云蓬開先百艸戴了春不老

春日婦女喜爲鬥艸之戲黃子常綺羅香詞云綃帕藏春羅裙點露相約鶯花叢裏翠袖拈芳香沁筍芽纎指偸摘徧緑徑煙霏悄攀下畫闌紅紫掃花階褥展芙蓉瑤臺十二降仙子芳園淸晝乍永亭上吟吟笑語妬穠誇麗奪取籌多贏得玉璫瑜珥凝素靨香粉添嬌映黛眉淡黃生喜綰胸帶空系宜男情郎歸也未

二月十五日爲花朝節蓋花朝月夕世俗恆言二八兩月爲春秋之中故以二月半爲花朝八月半爲月夕也是日宋時有撲蝶之戲今𨿽不舉而寺院啟涅盤會談孔雀經拈香者麕至猶其遺俗也十九日上天竺建觀音會傾城士女皆往其時馬塍園丁競以名花荷擔叫鬻音中律呂黃子常賣花聲詞云人過天街曉色擔頭紅紫滿筠筐浮花浪蕋畫樓睡醒正眼橫秋水聴新腔一回催起吟紅叫白報得蝶兒知未隔東西餘音軟美迎門爭買早斜簮云髻助春嬌粉香簾底喬夢符和詞云侵曉園丁叫道嫩紅嬌紫巧工夫攢枝餖蕋行歌佇立灑洗妝新水捲香風看街簾起深深巷陌有个重門開未忽驚他尋春夢美穿牕透閣便憑伊喚取惜花人在誰根底

三月三日俗傳爲北極佑聖眞君生辰佑聖觀中修崇醮事士女拈香亦有就家啟醮酌水獻花者是日觀中有雀竿之戲其法樹長竿於庭髙可三丈一人攀緣而上舞蹈其顚盤旋上下有鷂子翻身金雞獨立鐘馗抹額玉兔搗藥之類變態多方觀者目瞪神驚汗流浹背而爲此技者如蝶拍鴉翻蘧蘧然自若也是日男女皆戴薺花諺云三春戴薺花桃李羞繁華

淸明從冬至數至一百五日卽其節也前兩日謂之寒食人家挿栁滿檐靑蒨可愛男女亦咸戴之諺云淸明不戴栁紅顏成皓首是日傾城上冢南北兩山之間車馬闐集而酒尊食罍山家村店享餕遨遊或張幕藉艸並舫隨波日暮忘返蘓堤一帶桃栁陰濃紅翠間錯走索驃騎飛錢拋鈸踢木撒沙吞刀吐火躍圈觔斗舞盤及諸色禽虫之戲紛然叢集而外方優妓歌吹覓錢者水陸有之接踵承應又有買賣趕趂香茶細果酒中所需而彩妝傀儡蓮船戰馬餳笙鞀鼓瑣碎戲具以誘恱童曹者在在成市是夜人家貼淸明嫁九娘一去不還鄕之句於楹壁間謂如此則夏月無靑虫撲燈之擾僧道采楊桐葉染飯謂之靑精飯以饋施主

三月二十八日俗傳爲東嶽齊天聖帝生辰杭州行宮凡五處而在吳山上者最盛士女答賽拈香或奠獻花果或誦經上壽或枷鎖伏罪鐘鼓法音嘈振竟日

立夏之日人家各烹新茶配以諸色細果饋送親戚比鄰謂之七家茶富室競侈果皆雕刻飾以金箔而香湯名目若茉■﹝艸梨﹞林禽薔薇桂蕋丁檀蘓杏盛以哥汝瓷甌僅供一啜而已

四月八日俗傳爲釋迦佛生辰僧尼各建龍華會以小盆坐銅佛浸以糖水覆以花亭鐃鼓迎往富家以小杓澆佛提唱偈誦布施財物有髙峯和尙偈云呱聲未絕便稱尊攪得三千海嶽昬惡水一年澆一度知他雪屈是酬恩

端午爲天中節人家包黍秫以爲粽束以五色彩絲或以菖蒲通艸雕刻天師馭虎像於盤中圍以五色蒲絲剪皮金爲百虫之像鋪其上卻以葵橊艾葉攢簇華麗或以彩絨雜金綫纒結經筒符袋互相饋遺僧道以經筒輪子辟惡靈符分送檀越而醫家亦以香囊雄黃烏發油香送於常所往來者家家買葵橊蒲艾植之堂中標以五色花紙貼畫虎蠍或天師之像或朱書五月五日天中節赤口白舌盡消滅之句掲之楹間或采百艸以制藥品覓蝦蟆以取蟾酥書儀方二字倒貼於楹以避蛇虺

六月六日宋時作會於顯應觀因以避暑今會廢而觀亦不存自此遊湖者多於夜間停泊湖心月飲達旦而市中敲銅盞賣冰雪者鏗聒逺近是日郡人舁貓狗浴之河中致有汨沒淤泥踉蹌就斃者其取義竟不可曉也

立秋之日男女咸戴楸葉以應時序或以石楠紅葉剪刻花瓣撲挿鬢邊或以秋水吞赤小豆七粒

七夕人家盛設瓜果酒殽於庭心或樓臺之上談牛女渡河事婦女對月穿鍼謂之乞巧或以小盒盛蜘蛛次早觀其結网疎宻以爲得巧多寡市中以土木雕塑孩兒衣以彩服而賣之號爲摩■﹝日侯﹞羅

七月十五日爲中元節俗傳地官赦罪之辰人家多持齋誦經薦奠祖考攝孤判斛屠門罷市僧家建盂蘭盆會放燈西湖及塔上河中謂之照冥官府亦祭郡厲邑厲壇張伯雨西湖放燈詩云共泛蘭舟燈火鬧不知風露濕靑冥如今池底休鋪錦此夕槎頭直掛星爛若金蓮分夜炬空於雲母隔秋屏卻憐牛渚淸狂甚苦欲燃犀走百靈劉邦彥詩云金蓮萬朶漾中流疑是潘妃夜出遊光射魚龍離窟宅影搖鴻鳥亂汀洲淩波未必通銀浦趂月偏憐近彩舟忽憶少年淸泛處滿身風露獨憑樓

八月十五日謂之中秋民間以月餅相遺取團圓之義是夕人家有賞月之燕或攜榼湖船沿遊徹曉蘓堤之上聮袂踏歌無異白日

郡人觀潮自八月十一日爲始至十八日最盛蓋因宋時以是日教閱水軍故傾城往看至今猶以十八日爲名非謂江潮特大於是日也是日郡守以牲醴致祭於潮神而郡人士女雲集僦倩幕次羅綺塞塗上下十餘里間地無寸隙伺潮上海門則泅兒數十執彩旗樹畫傘踏浪翻濤騰躍百變以誇材能豪民富客爭賞財物其時優人百戲擊球闗撲魚鼓彈詞聲音鼎沸蓋人但藉看潮爲名往往隨意酣樂耳瞿宗吉看潮詞云嘉會門邊翠栁垂海鮮橋上赤欄欹行人指點山前石曽刻先朝禦制詩出郭遊人不待招相逢都道看江潮今年秋暑何曽減映日爭將畫扇搖一綫初看出海遲司封祠下立多時須臾金鼓連天震忙殺中流踏浪兒壚頭酒美勸人嘗紫蠏初肥緑橘香店婦也知非俗客奚奴背上有詩囊沙河塘上路岐賖扶醉歸來日巳斜怪底香風來不斷擔頭挿得木樨花步入重門小院偏金猊飛裊夜香煙家人笑問歸何晚已備中秋賞月筵

重九日人家糜栗粉和糯米伴蜜蒸糕鋪以肉縷標以彩旗問遺親戚其登髙飲燕者必簮菊泛茰猶古人之遺俗也又以蘓子微漬梅鹵雜和蔗霜梨橙玉橊小顆名曰春蘭秋菊

霜降之日帥府致祭旗纛之神因而張列軍器以金鼓導之遶街迎賽謂之揚兵旗幟刀戟弓矢斧鉞盔甲之屬種種精明有飆騎數十飛轡往來逞弄解數如雙燕綽水二鬼爭環隔肚穿鍼枯松倒掛魁星踢斗夜義探海八蠻進寶四女呈妖六臂哪吒二仙傳道圮橋進履玉女穿梭擔水救火踏梯望月之屬窮態極變難以殫名騰躍上下不離鞍■﹝革登﹞之間猶■﹝犭員﹞猱之寄朩也

十月朔日人家祭奠於祖考或有舉掃松澆墓之禮者八日則以白米和胡桃榛松乳菌棗栗之類作粥謂之臈八粥十五日爲下元節俗傳水官解厄之辰亦有持齋誦經者立

冬日以各色香艸及菊花金銀花煎湯沐浴謂之掃疥

冬至謂之亞歲官府民間各相慶賀一如元日之儀吳中最盛故有肥冬瘦年之說舂粢羔以祀先祖婦女獻鞋襪於尊長亦古人履長之義也

十二月二十四日謂之交年民間祀竈以膠牙餳糯米花糖豆粉團爲獻丐者塗抹變形裝成鬼判叫跳驅儺索乞利物人家各換桃符門神春帖鐘馗福祿虎頭和合諸圖粘貼房壁買蒼術貫眾辟瘟丹栢枝彩花以爲除夕之用自此街坊簫鼓之聲鏗鍧不絕矣僧道作交年疏仙術湯以送檀越醫人亦饋屠蘓袋同心結及諸品湯劑於常所往來者

除夕人家祀先及百神架松柴齊屋舉火焚之謂之籸盆煙熖燭天爛如霞布爆竹鼓吹之聲逺近聒耳家庭舉燕則長幼咸集兒女終夜博戱藏鉤謂之守歲燃燈牀下謂之照虛耗以赤豆作粥𨿽貓犬亦食之更深人靜或有禱竈請方抱鏡出門窺聴市人無意之言以卜來歲休咎是日官府封印不復簽押至新正三日始開而諸行亦皆罷市往來邀飲蓋杭人奢靡不論貧富俱競市什物以慶嘉節而光飾門戶塗澤婦女衣服釵環之屬更造一新皆故都遺俗也

西湖之景天下所稀捫虱新話云蘓東坡酷愛西湖其詩云若把西湖比西子淡妝濃抹總相宜已曲盡西湖情態又詩云雲山已作蛾眉淺山下碧流淸似眼是更與西子冩眞也宋時有張秀才者江西人驟見西湖而嘆曰美哉奇哉靑山四圍中涵淥水金碧樓臺相間全似一幅著色山水獨東邊無山乃有百雉云連萬瓦鱗次殆天造地設之景也此語𨿽粗而西湖面目盡見矣正徳間有日本國使者經西湖題詩云昔年曽見此湖圖不信人間有此湖今日打從湖上過畫工還欠著工夫詩語𨿽俳而羨慕之心聞於海外久矣故遊湖者挹山水之淸暉以詩酒冶思而已歌童舞女已非本色而閭巷鄙人以戲子傀儡雜之混聒眺聴誠所謂花上曬裩松下喝道者也宋時範景文詩云湖邊多少遊觀者半在斷橋煙雨間盡逐春風看歌舞幾人著眼到靑山可以鍼砭遊湖之病矣

西湖夏夜觀荷最宜風露舒涼淸香徐細傍花淺酌如對美人倩笑欵語也髙季迪西湖夏夜觀荷詩雲雨晴南浦錦云稠晚待湖平蕩槳遊狂客興來惟載酒小娃歌逺不驚鷗半湖月色偏宜夜十里荷香已欲秋爲愛前沙好涼景滿身風露未回舟

西湖觀月秋爽最宜煙波鏡淨上下一色漁燈依岸城角傳風山樹霏微萬籟閴寂自非有淸奇之興超豁之襟不能往也宋時葉夢得夜遊西湖紀事敍云張景修與予同爲郎夜宿尙書新省之祠曹廳步月庭下爲餘言嘗以九月望夜過錢唐與詩僧可久泛湖時溶銀傍山松檜參天露下葉間薿薿有光微風動湖水滉漾與林葉相射可久淸臒坐不勝寒索衣無所有乃以空米囊覆其背自謂平生得此無幾因作詩紀之雲山風獵獵釀寒威林下山僧見亦稀怪得題詩無俗語十年肝膈湛淸輝似玆淸賞繼躅者稀近有太白山人孫太初者遊湖必於秋夜自得之趣良難語人也其詩云一望晴煙破暝幽湖天灩灩月初浮旋攜鬥酒呼鄰父小有盤蔬上釣舟笛咽水龍中夜冷杯搖河影萬山秋人間回首悲何事欲覽淸光最上頭又云十里蒹葭雨盡収西湖一望月光浮野袍白幘同幽事菇米蓮房作好秋波靜龜龍聴醉語夜涼河漢帶漁舟髙情盡在形骸外不用逢人說勝遊

西湖賞雪初霽最宜髙興者登天竺絕頂及南北兩峯俯瞰城闉逺眺海島則大地山河銀溶汞結而予以藐然稊米淩厲剛風恍欲羽化次則放舟湖中周覽四山若秋濤聳湧璀璨乘飆而玉樹琪花晃然奪目前輩淩雲翰遊雪湖八詠曲盡景致其鷲嶺雪峯云大地渾無一點瑕光明都屬梵王家兩峯髙並疑堆玉一道中分類剖瓜已爲岧嶤知鷲嶺還因凜冽記龍沙此時翻憶藍闗句誰復能開頃刻花冷泉雪澗云下有流泉上有松諸山羅列玉芙蓉壚頭又釀誰家酒屐齒應嫌此處蹤汲去煮茶隨甕抱引來刳木入廚供澗邊亭子無人宿空使猨號昨夜峯巢居雪閣云人間蓬島是孤山髙閣淸虛類廣寒朩處恐顚從此穏僧居疑小較來寛瑤花琪樹緣邊繞玉宇瓊樓向上安裏外湖光明似鏡有梅花處好憑欄南屏雪鐘雲翠屏花作玉千層樓近鐘疎恍若憑和雪送來淸瀝瀝穿雲透出慢騰騰華鯨漫憶秋蟾月鐵馬渾疑夜響冰一百八聲才擊罷雷峯又點塔中燈西陵雪樵雲湖曲風寒戰齒牙不知髙樹幾翻鴉逺持斤斧黏冰片旋斫柴薪帶雪花市上得錢沽鬥酒擔頭懸笠挿山茶路人試問歸何處笑指西陵是我家斷橋雪棹雲山逗晴光玉气浮我來乘興似王猷橋迷螮蝀髙髙聳船壓玻璃細細流雪後未回花外棹雨中曽喚栁陰舟遙思寂寞春寒夜一舸歸來起白鷗蘓堤雪栁云寒梢不耐北風狂何似東風萬縷黃西子畫來蛾黛淺蘓公行處馬蹄香蘭同舊葉堪爲佩藕比新絲可織裳待得春歸飛絮亂畫橋移近栁邊傍孤山雪梅云凍木晨開噪畢逋孤山景好勝披圖翠禽巢失應難認皓鶴籠空不受呼已見萬花開北隴莫教一片落西湖快晴更待黃昏月疎影隨身不用扶

菊莊劉士亨雪中登樓望湖上諸山作十絕句其時趙廷玉霍孟暘劉邦彥兪鳴玉各有和韻郡人喧傳以爲盛事前輩風流可想也今各紀二三首士亨詩峯巒逺近玉崔嵬竹壓柴門午未開臥擁靑綾迎送懶洛陽縣令不須來鳴玉詩羣山凝素郁崔嵬近水梅花冷未開卻喜漁舟輕似葉放歌撐出斷橋來士亨詩曉來冰柱結檐牙籬外疎梅破一花鐵筯自挑黃燭火苦吟誰識老劉又邦彥詩寒封林樹玉槎牙銀海搖光眩欲花淸曉蹇驢湖上去尋梅迷卻路三義士亨詩歲晚滕神故作威剪冰裁玉不停飛癡兒禁得雙骹冷獨立梅邊待鶴歸鳴玉詩聞說平戎仰聖威玉門闗外馬如飛貔貅踏破天山雪笳鼓聲中奏凱歸士亨詩斷冰漾漾立閒鷗偶爾看山到渡頭濁酒一壺隨處醉老夫不典鷫鸘裘鳴玉詩朔風吹散楚江鷗短策孤吟到水頭誰把一竿和雪釣禦寒不解著羊裘士亨詩登樓四望白模糊直北天髙是帝都想得徵西貔虎士玉門闗外破匈奴孟暘詩乾坤萬里盡模糊壘玉堆瓊壯舊都不減灞橋吟興好自裁新句付奚奴邦彥詩鳯山西下雪模糊琪樹瓊林接故都寒勒老梅香不放欲搥羯鼓倩花奴士亨詩東家酒熟紵旗懸費盡牀頭子母錢貴賤交遊元不少夜深誰泛剡溪船邦彥詩小閣靑燈對榻懸敵寒沽酒不論錢夜深擁被淸無寐起棹坡仙藥玉船鳴玉詩不嘆金魚帶未懸半生且富買書錢誰知雪滿南湖上時有人維問字船士亨詩白戰詩成硯已冰案頭饑鼠亂窺燈支離瘦影跏趺坐好是人間戴發僧孟暘詩檐澑無聲凍作冰滿懷淸思對寒燈明朝策蹇西湖去不是尋梅定訪僧士亨詩隨風雜霰落蕭騷破屋難禁一尺髙翻憶少年歌舞夢美人金琖進羊羔邦彥詩玉堂學士擅風騷掃雪煎茶趣自髙畱得平生忠節在不慚金帳飲羊羔鳴玉詩中宵映雪讀離騷坐待虛窻月影髙寧似五侯歌舞地飛觴燕客醉羊羔士亨詩夢騎白鳯挾飛仙下視齊州九點煙賦就曉寒殘月裏覺來失卻衍波箋鳴玉詩雪深何處弔逋仙湖北湖南鎖暮煙吟得暗香疎影句興來都付薛濤箋士亨詩瑞應丰年不在多黒貂裘敝柰貧何老懷未減崢嶸气獨對梅花發浩歌廷玉詩同云黯黯北風多此冷難禁柰老何記得西湖年少日水晶宮裏載笙歌邦彥詩劉郎才力近來多不數揚州水部何白雪調髙成絕唱郢人從此愧賡歌

杭州男女瞽者多學琵琶唱古今小說平話以覓衣食謂之陶眞大抵說宋時事蓋汴京遺俗也瞿宗吉過汴梁詩云歌舞樓臺事可誇昔年曽此擅豪華尙餘艮嶽排蒼昊那得神霄隔紫霞廢苑艸荒堪牧馬長溝栁老不藏鴉陌頭盲女無愁恨能撥琵琶說趙家其俗殆與杭無異若紅蓮栁翠濟顚雷峯塔雙魚扇墜等記皆杭州異事或近世所擬作者也

近來官司每值歉歲則禁人遊湖以爲撙節民財此非通達治體之策也蓋遊湖必殷阜之家衣食饒裕者未聞有掲債典衣而往者也遊湖者多則經紀小家得以買賣趂逐博易糊口亦損有餘補不足之意耳假令遊湖之禁行矣豪冶之子就其室而酣沈達旦所費寧減於西湖哉範文正公仲淹以禮部侍郎知杭州屬歲歉公日出燕湖上縱人遊觀自春䢐夏巷無停輪公又諭諸寺主曰饑歲工廉可以大興土朩於是諸寺工作鼎沸公又新倉厫吏捨日役千夫監司劾郡守不卹荒政嬉遊不節公私營繕傷財疲民公乃條敍所以宴遊工作皆發有餘之財以恵貧者仰給甚厚是歲兩浙皆疲惟杭州宴然又張忠定公詠以工部侍郎知杭州屬歲歉民多鬻私鹽以博食連捕數百人悉貸之官屬請曰不痛繩無以厲禁公曰錢唐十萬人饑者八九不藉鹽無以取給一旦蜂聚爲患何支姑俟秋成乃仍舊貫耳是歲民獲安堵二公通變達權皆可爲長民者之法也

杭州先年有酒館而無茶坊然富家燕會猶有専供茶事之人謂之茶博士王希範西湖贈沈茶博詩云百斛美醪終日醺碧甌偏喜試先春煙生石鼎飛靑靄香滿金盤起緑塵詩社已無孤悶客醉鄕還有獨醒人因思儤直鑾坡夜特賜龍團出紫宸嘉靖二十六年三月有李氏者忽開茶坊飲客雲集獲利甚厚逺近仿之旬日之間開茶坊者五十餘所然特以茶爲名耳沈湎酣歌無殊酒館也

宋時湖船大者一千料約長十餘丈容四五十人小者二三百料長四五丈容三二十人理宗時嘗制一舟悉用香楠木搶金爲之然終於不用至景定間周漢國公主得旨偕駙馬楊鎭乘之泛湖傾城縱觀爲之罷市是時先朝龍舟久已沈沒獨小烏龍以賜楊郡王者尙在或傳此舟一出必有風雨之異賈似道有車船不煩篙櫓但用闗輪腳踏而行其速如飛其它若大緑間緑十樣錦勝金羈等船皆民間物也今時湖船大約比宋差小而檻牖敞豁便於倚眺如水月樓煙水浮居湖山浪迹此其尢勝者也童巨卿以子貴封禦史行樂湖山手構一室棟宇略具護以箔幕小可捲舒出則攜之或栁堤花塢當心處便席地布屋吟酌其中題曰雲水行亭編巨竹爲桴放湖中隨波流止渺然蓮葉也月明風淸墜露淅淅吹洞簫蘆葦間山鳴谷應聞者泠然有出塵之想題曰煙波釣筏一時風致良可尙也

城中秀麗惟紫陽爲冠第逼近巡臺遊人往往逮捕坐是羽流憚居廊宇崩廢風景寥落亦可慨也昔宋孝宗欲見光宗而不可得嘗倚望潮臺聞市民爭鬧而呼趙官家者嘆曰朕呼之尙不至爾呼之何益又理宗憑闌見湖船秉燭酣歌笑曰此必賈似道也使人覘之果然是以天子而未嘗禁人遊覽也蘓子瞻守杭時登府中望海樓詩雲樓下誰家焚夜香玉簫哀怨弄淸涼是以郡守而未嘗禁人歌吹也乃今上日驕而下日諂節級所歷雞犬皆驚有聞兒啼而杖其父母至捽兒以死者不獨禁遊紫陽而已不亦重可慨哉

蘓州黃勉之省曽風流儒雅卓越罕羣嘉靖十七年當試春官適予過吳門與談西湖之勝也便輟裝不果北上來遊西湖盤桓累月勉之自號五嶽山人其自稱於人亦曰山人予嘗戲之曰子誠山人也癖耽山水不顧功名可謂山興瘦骨輕軀乘危涉險不煩笻策上下如飛可謂山足目擊淸輝便覺醉飽飯才一溢飲可曠旬可謂山腹談說形勝窮狀奧妙含腴咀雋歌詠隨之若易牙調味口欲流涎可謂山舌解意蒼頭追隨不倦搜奇剔隠以報主人可謂山僕備此五者而謂之山人不亦宜乎坐客爲之大笑此𨿽戲言然人於五者無一庶幾焉而漫曰遊山必非賞鑑者也

西湖遊覽志余卷二十

●欽定四庫全書

西湖遊覽志余卷二十一

﹝明﹞田汝成撰

○委巷叢談

杭州山脈發自天目然天目有東有西東天目之脈萃於余杭結局於徑山西天目之脈萃於錢唐結局於西湖故天目者杭州之主山也王气鬱蔥帝王奠宅而錢氏偏霸宋室南遷兆不誣矣度宗時天目山崩識者曰天目崩地脈絕潮不應水脈絕國事去矣或有爲之詩雲天目山前水嚙磯天心地脈露漁溪西周冷浸孤陵月未必遷岐說果非信乎天目之興廢有闗於杭州也

徑山在臨安余杭二縣之間乃天目之東北峯也有徑路通天目故曰徑山唐代宗時髙僧法欽辭其師馬素而遊方請示所止素曰乘流而行遇徑卽止欽至山下問途於樵者對曰此徑塢也欽遂結庵焉俄有素衣老人拜於前曰我龍也願挈歸天目以此爲師立錫今五峯之間有龍井者是也

武林本曰虎林唐避帝諱故也山自天目而來爲靈隠後山頓伏至儀王墓後若龍昻首頷下石隠隠有斧鑿痕故老相傳以爲宋太祖又以爲徽宗用望气者言鑿去虎頷又謂髙宗嘗夢虎驚因鑿焉未知孰是今北闗門內有小山亦曰武林宋時太乙宮萬壽寺皆在其所而夢梁錄以此爲杭州主山靈隠爲杭州客山失脈絡之次第矣

說文雲江水東至會稽山陰爲浙江又漸水出丹陽黟中東入海今錢唐浙江是也秦始皇度浙江至會稽又莊子有浙河則浙名舊矣桑欽載漸水所經入正今浙江而不名爲浙漸字近浙而相變如邾鄒則浙之得名旣以先秦而桑欽更以爲漸何也許氏浙水漸水又復兩出皆不可曉黟中今徽州也休寧縣有浙溪溪上有浙嶺而婺州亦有浙溪二州水皆相會桐廬而遂泛杭越間入海則本其發源因名爲浙亦無抵牾更名爲漸者字之訛也

唐僧詩曰到江吳地盡隔岸越山多陳后山曰聲言隨地攺吳越到江分善謔者曰此吳越堠子詩也其謔亦有理然以後山之博而於吳越二州分境亦隨世言之似未諦審也按國語越𨿽爲吳所侵棲之會稽然其國境北至禦兒禦兒今嘉興縣禦兒鄕亦曰語兒句踐伐吳用禦兒人涉江襲吳勝之夫禦兒之人越王得以爲用則禦兒之地隸越籍審矣則吳境何嘗抵江耶

潘同浙江論云胥山西北舊皆鑿石以爲棧道唐景龍四年沙岸北漲地漸平坦桑麻植焉州司馬李珣始開沙河胥山者今吳山也而俗訛爲靑山其時沙河去胥山未甚逺故李紳詩曰猶瞻伍相靑山廟又曰伍相廟前多白浪景龍沙漲之後至於錢氏隨沙移岸漸至鐵幢今新岸去胥山已逾三里皆爲通衢至宋紹興間紅亭沙漲其沙又逺在胥山西南矣

龍山河自鳯山水門直至龍山閘舊有河道計十餘里長一千二百五十一丈置閘以限潮水宋以逼內河道不通舟楫因久堙塞元至大元年江浙令史裴堅言攺修之便延佑三年行省丞相托克托令民浚河長九里三百六十二步造石橋八立上下二閘僅四十日而畢工至正六年其子達實特穆爾來爲行省平章復疏之舟楫𨿽通而未達於江也皇明洪武七年參政徐本都指揮使徐司馬以河道窄隘軍艦髙大難於出江拓廣一十丈浚深二尺仍置閘限潮舟楫出江爲始便今以河髙江低攺閘爲壩

運河自候潮水門至跨浦閘舊有河道計七里長七百三十一丈由候潮門之南過欏木橋普濟通恵等橋置淸水閘又南過蕭公橋置渾水閘又南至跨浦橋下置閘頗狹元延佑三年丞相托克托嘗浚治之皇明洪武五年行省參政徐本李質同都指揮使徐司馬議開河增閘河橫闊一丈餘閘亦髙廣於舊尋又攺閘爲壩今止小船經行大船俱不由矣

外沙河南自永昌門北繞城東過永昌壩螺螄橋東至蔡湖橋北達慶春門外河相合沿城轉西至無星橋會安壩下合艮山河西入泛洋湖轉北至徳勝橋東與上塘運河水合

前沙河在菜市門外太平橋外沙河北水陸寺前入港可通湯鎭赭山仁和鹽場東南接外沙河北達後沙河東坡嘗於此開湯村運鹽河有雨中督役宿水陸寺寄淸順詩艸沒河堤雨暗村寺藏修竹不知門拾薪煮藥憐僧病掃地燒香淨客魂農事未休侵小雪佛燈初上報黃昏年來漸識幽居味思與髙人對榻論今水陸寺元至正間築城圍入城內

後沙河在艮山門外壩子橋北其南接城內運河北達蔡官人塘河

沙河宋時居民甚盛碧瓦紅檐歌管不絕官長往往遊焉故蘓子瞻詩云雲煙湖寺家家境燈火沙河夜夜春又其佐郡時意有所屬比來守郡則其人已去矣故其詩云惆悵沙河十里春一畨花老一畨新小樓依舊斜陽裏不見樓中垂手人蓋亦杜樊川尋春較遲之慨也

蔡官人塘河在艮山門九里松塘東由姚陡門通河瀆店湯鎭赭山止其西南接後沙河東北達赤岸河

赤岸河去城東北三十五里赤岸南自運河入通髙塘橫塘西接蔡官人河東北達施何村河

下塘河自武林水門接城內大河西河過吳山水驛達淸湖上中下三閘至徳勝橋與城東外沙河菜市河泛洋湖水合分爲兩派一派由東北上塘至舊東倉新橋入運河至長安閘壩曰上塘河一派由西北過徳勝橋至江漲橋與子塘河合流至北新橋西北入湖州界曰下塘河北接新開運河髙菊磵九萬下塘詩二絕雲河水新添三尺髙河邊蘆葦有龜巢波流夜夜飄漁箔空點籃燈照樹梢月出移船日又斜蘆根時復見人家水鄕占得秋多少兩岸新紅是蓼花

新運河在武林門外北新橋之北通蘓湖常鎭等府凡舟不入上塘河者皆行於此宋淳佑七年大旱運河漧涸安撫趙與■疏言下塘水道有二一自東遷至北新橋今已斷流一自徳淸至沿溪入奉口至北新橋間有積水以致商旅不行米價騰踴乃雇募鄕夫分段開掘自北新橋至狗塟開闊三丈深四尺自狗塟至奉口開闊一丈民間稱便焉元至正末張士誠以舊河窄狹復自五林港開至北新橋又南至江漲橋闊二十餘丈遂成大河地有三里漾十二里漾風波唐突無塘遮護爲盜賊淵藪正統七年通判易輗條上利害巡撫侍郎周忱便宜措備自北新橋起迆北而東至崇徳縣界修築岸一萬三千二百七十二丈四尺橋七十二座水陸並行便於漕餉今名下塘

杭城之水皆東北向而輸委於臨平蓋其地勢使然也水口浩散得臯亭山爲之遮攔故气脈不解臯亭山去府治可二十里又東北爲臨平山其下爲臨平湖吳赤烏二年寶鼎見湖中因稱鼎湖又得小石長四寸廣二寸刻皇帝字因攺元天璽晉武帝時占者謂臨平湖塞天下亂湖開天下平則臨平湖又杭州王气所闗也

紹興八年張澄知臨安府言於髙宗曰臨安古都會引江爲河支流於城之內外交錯而相通歲久湮塞頃因陛對乞以農隙略加浚治議者恐其勞民也未克行之今輦蹕之地公私所載資於舟楫者百倍前日所計最闗利害者兩河爾非盡開城中之河也乞刷諸州壯城及廂兵共千人半年可以訖事從之國朝城河自元以來未有開浚湮塞日加非惟舟楫難行而秀脈亦壅官司未有畱心者按澄所謂兩河蓋沙河及城中大河也乃今西河自流福水口至按察司右淤不容舠誠能設策開之亦城市之利也

舊傳子胥爲濤神自宋已前有禱輒應其英靈可畏也大中祥符五年詔曰吳山神廟實主洪濤聿書往冊頃者湍流暴作閭井爲憂致禱之初厥應如響禦災捍患神實能之用竭精衷有加常祀庶憑誠感永庇居民宜令本州島每歲春秋建道場三晝夜罷日設醮其靑詞學士院前一月降付觀此則其時香火之盛可想矣

錢武肅王居宮中輪差諸院敏利老嫗監更一夕有大蜥蜴沿銀缸噏油旣竭而倐然不見監更嫗異之不敢語人也明日王曰吾昨夜夢飲麻膏而飽監更嫗以所見對王微哂而巳

武肅王招致賢雋然忍褊多譴斥獨新城羅隠以詼捷親眤先是隠與桐廬章魯風齊名武肅召魯風司筆札魯風不就執而殺之吳仁璧者闗中人中第入浙謁武肅辟入幕府堅辭不就又謝以詩云東門上相好知音數展臺前郭隗金累重𨿽然容食椹力微無計報焚林獘貂不稱芙蓉幕衰朽仍慚玳瑁簮十里溪光一山月可堪從此負歸心武肅怒沈仁璧於江召隠爲錢唐令隠懼而受命然亦時有督過一日侍宴獻詩云一个禰衡容不得思量黃祖漫英雄武肅始悔悟加禮於隠

宋熙寧中余杭洪浩遊太學十年不歸其父垂白寄浩詩云太學何蕃且一歸十年甘旨誤庭闈休辭客路三千逺須念人生七十稀腰下𨿽無蘓子印篋中幸有老萊衣歸時定約春前後免使髙堂賦式微浩得詩卽歸養錢唐吳慥洪武中官四川其父敬夫思之作詩云劍閣淩雲鳥道邊路難聞說上靑天山川萬里身如寄鴻鴈三秋信不傳落葉打牕風似雨孤燈背壁夜如年老懷一掬鐘情淚幾度沾衣獨泫然敬夫卒而慥始以丁憂回一日見瞿宗吉自矜其詩云薄宦蕭然作逺遊行囊那得一錢畱孟光不比蘓秦婦肯笑歸來只敝裘宗吉因舉敬夫前詩曰尊翁有念子之情而子乃歸美其婦何耶慥大慚慥之有愧於浩亦多矣

宋朝故事翰林學士艸宰相制或次補執政謂之帶入大觀三年六月八日何執中登庸四年六月八日張商英登庸皆張臺卿艸制訖無遷寵頃之蔡京謫太子少保臺卿當制詆之甚切縉紳傳誦京銜之會復相出臺卿知杭州明年六月八日宴客中和堂忽思前兩歲宿直命相正同是日乃作長短句紀其事雲長天霞散逺浦潮平危闌注目江臯長記年年榮遇同是今朝金鑾兩回命相對淸光頻許揮毫雍容久正茶杯初賜香袖時飄歸去玉堂深夜泥封罷金蓮一寸才燒帝語丁寧曾聞華衮親褒如今漫勞夢想嘆塵蹤杳隔仙鰲無聊意彊當歌對酒怎消觀者美其詞而訝其卒章失意未幾以故物召遽卒於官

王欽若出守杭州一錢唐尉蒼髯白髮步履踉蹌公將督責之問之乃同年進士也公淒然憐之表薦於朝其人以詩謝曰當年同試大明宮文字𨿽同命不同我作尉曹君作相東君元沒兩般風

王荊公介甫詠北髙峯塔詩飛來峯上千尋塔聞說雞鳴見日升不畏浮雲遮望眼自緣身在最髙層鄭淸之詠六和塔詩云經行塔下幾春秋每恨無因到上頭今日始知髙處險不如歸臥舊林丘二詩皆自諭荊公作於未大用前安晚作於已大用後然卒皆如意不徒作也

陸士規布衣工詩秦檜喜之嘗挾檜書於臨川守饋遺不滿意升堂嫚罵守懼以書白檜自解檜怒甚士規請見不出但令其子小相者見之問其近作士規誦其黃陵廟一絕云東風吹艸緑離離路入黃陵古廟西帝子不知春又去亂山無主鷓鴣啼小相入誦之秦檜吟賞再四待之如初

韓侂冑當國時嘗招致水心葉適已在坐忽門外有以漫刺求見題曰水心葉適候見坐中恍然侂冑乃匿水心於便室延見之歷問水心進卷中語其人曰此皆某少作也後嘗攺削矣每誦攺語極精妙遂延入書院出楊妃捲令跋之卽揮筆曰開元天寶間有如此姝當時丹靑不及麒麟淩煙而及諸此吁世道判矣又出米南宮帖卽跋云米南宮帖盡歸天上猶有此本散落人間吁欲野無遺賢難矣如此數卷言簡意盡韓駭然謂曰自有水心在此豈天下有兩子張耶其人笑曰文人才子如水心比者車載斗量今日不假水心之名未必蒙與進至此侂冑笑而然之収屬門下其人姓陳名讜建寧人後舉進士

宋南渡諸將韓世忠封蘄王楊沂中封和王張俊封循王俱享富貴之極而俊復善治生其罷兵而歸歲収租米六十萬斛今浙中豈能著此富家也紹興間內宴有優人作善天文者云世間貴官人必應星象我悉能窺之法當用渾儀設玉衡若對其人窺之見星而不見其人玉衡不能卒辦用銅錢一文亦可乃令窺光堯云帝星也秦師垣曰相星也韓蘄王曰將星也張循王曰不見其星眾皆駭復令窺之曰中不見星只見張郡王在錢眼內坐殿上大笑俊最多貲故譏之

宋端平間眞徳秀應召而起百姓仰之若元佑之仰洓水也時楮輕物貴市井喁喁爲之語曰若要百物賤直待眞直院及入朝進對首以正心誠意爲言愚民無知以爲不切時務遂續前語曰喫了西湖水打作一鍋麫繼參大政未及有所建置而薨魏了翁督師亦未及有經略而罷臨安優人裝一生儒手持一鶴別一生儒與之邂逅問其姓名曰姓鍾名庸問所持何物曰大鶴也因傾蓋驩然呼酒對飲其人大嚼洪吸酒肉靡有孑遺忽顚僕於地羣數人曳之不動一人乃批其頰大罵曰說甚中庸大學喫了許多酒食一動也動不得遂一笑而罷或謂有使其爲此以姍侮君子者京尹乃悉黥其人

陸象山少年時嘗坐臨安市肆觀棋如是者累日棋工曰官人日日來看必是髙手願求教一局象山曰未也三日後卻來乃買棋局一幅歸而懸之室中臥而仰觀之者兩日忽悟曰此河圖數也遂往與棋工對棋工連負二局乃起謝曰某是臨安第一手凡來著者皆饒一先今官人之棋反饒得某一先天下無敵手矣象山笑而去聰明過人如此

宋紹興乙卯以旱禱雨諫議大夫趙霈上言自來祈禱斷屠止禁豬羊今後請並禁鵝鴨時胡致堂在兩掖見之笑曰可謂鵝鴨諫議矣聞金人有龍虎大王當以鵝鴨諫議當之嘉定中察院羅相上言越州多虎乞行下措置多方捕殺正言張次賢上言八盤嶺乃禁中來龍乞禁人行太學諸生遂有羅擒虎張尋龍之對

正統間周文襄公忱巡撫江南日巨璫王振當國慮其異已時振新作居第今之京衛武學是也公預令人度其齋閣使淞江作剪絨毯遺之覆地不失尺寸振極喜以爲有才公在江南凡上利便事振悉從中贊之宋秦檜格天閣成鄭仲爲蜀宣撫遺錦地衣一片檜命鋪閣上廣袤合一黙然不樂以爲探我陰事鄭竟得罪二事極相類一以見疑一以見厚豈心術之微有不同耶

林逋隠居西湖朝廷命守臣王濟體訪之逋投一啟其文則儷偶聲律之式也濟曰艸澤之士不友王侯文須格古功名之事候時致用則當修辭立誠今逋兩失之矣乃以文學保薦詔下賜粟帛而已又逋嘗傲許洞洞作詩嘲逋云寺裏啜齋饑老鼠林間咳嗽病狝猴豪民送物鵝伸頸好客臨門鱉縮頭則逋在當時亦不滿於輿論甚矣賢才處世之難也

甄龍友嘗遊西湖作大佛頭贊云色如黃金面如滿月盡大地人只見一橛禪子多稱之又嘗遊僧舎具饌延欵僧有雌雞久畜甄請烹爲供僧曰公能作頌予當不靳也龍友援筆題曰頭上無冠不報四時之曉腳根欠距難全五徳之名不解雄先促張雌伏汝生卵卵復生子種種無窮人食畜畜又食人寃寃何已若要解除業障必須割去本根大眾煎去波羅香水先與推去頭面皮毛次運菩薩慧刀割去心腸肝膽咄香水源源化爲霧鑊湯滚滚成甘露飲此甘露乘此霧直入佛牙深處去化生彼國極樂土僧笑曰雞死無憾矣乃烹以侑酒盡歡而去

洪武中錢唐丘彥能者文雅好古所藏圖畫非遇賞鑑者不出示也嘗有蘆花被圖一幅蓋模冩酸齋梁山濼故事上惟貢泰甫吳子立數詩而已後遇吳敬夫出而求題敬夫爲賦數首皆不愜意最後一首云秋風吹就蘆花被一落人間知幾年澤國江山今日畫詩人毛骨久成仙髙情已落滄洲外舊夢猶迷白鳥邊展捲不知時世換水光山色故依然彥能喜始請登捲彥能又嘗以唐三學士弈棋圖求瞿宗吉題宗吉爲賦一絕云三人當局各藏機思入幽玄下子遲畢竟是誰髙一著風檐日影靜中移彥能嘆賞曰不辱吾捲矣

仁和沈明徳宣文辭贍富早遊縣庠與張海觀天錫齊名張鄕舉終教諭沈卒不偶嘗有詩詠蟹云郭索橫行逸气豪秋來興味滿江臯玉缸十斛酴醿酒不待先生賦老饕豪俊可愛劉邦彥者明徳婿也嘗爲題畫有云雪消嶽色露眞容澗道奔泉走玉龍千仞髙寒凝不動行人知是丈人峯

沈履徳者明徳弟也亦文雅好事張靖之嘗題其孤山春信捲云放鶴庭前瑪瑙坡向來淸景半消磨水渾殘影春何淺月澹餘香夜不多商鼎有羮慚白首羅浮無夢怯靑娥惟應鐵石孤標在千古林塘隔薜蘿

徐珙者伯齡之父也宣徳丁未與弟璟同舉進士時號聮璧珙遂以爲字歷官太僕丞晚守湖南寶慶值部使者有隙誣罪除名安置塞外天順初陳訴得白起用卒於京文稿悉散其論交詩云交遊誰似古人情春夢秋云未可憑溝壑不援徒泛愛寒暄有問但虛名陳雷義重踰膠漆管鮑貧交托死生此道今人棄如土歲寒惟有竹松盟題畫眉鳥云野性從來不受羈隨聲百囀任髙低也曾鎖向雕籠聴不及林間恣意啼枯荷鶺鴒圖云秋色荒涼景物殘池荷半老水生寒鶺鴒好似人兄弟不暫分飛赴急難惜不得見其全集也

夏與誠者太常卿時正之父也其先鄞人及壯徙仁和正統七年捐米千石以賑貧者事聞璽書羊酒褒美復其家嘗爲其友陸孟言題萬玉軒詩云暗香疎影句能傳暮景空林色信妍瓊館夢回春似海琪園坐對日如年娟娟霜月將三五粲粲冰花逾十千獨鶴歸來風動處霓裳小隊舞羣仙張楷送夏與誠自京師歸仁和詩桂花風送木蘭橈千里湖山入望遙一路鴈行依渚下滿川楓葉近船飄詩成矮榻江涵雨夢覺孤篷月送潮莫訝潛鱗久蟠屈鳯雛今已出丹霄

杭州先輩士夫居鄕者往往以名節自勵而上官蒞於玆土者亦以出格之禮待之成化間布政使寗良等建西湖書院於孤山以居夏時正郡守胡浚建怡老園於帳前營以居刑部正郎陳謙此誠熙世盛事較之耳目所及其炎涼之態何如也時正有孤山種梅而藩司攜酒見訪詩云占斷層崕學種梅呼龍耕破白雲堆自甘結屋靑山住不謂乘春畫舫來竹下倒裳迎使節花間供具促吟杯都非詔遣旌求急鷗鷺無煩著意猜其禮賢風度何異於緇流也

詠物之作拘於題則粘皮帶骨逺於題則捉影捕風謝宗可瞿宗吉各有詠物詩百首其可取者亦鮮矣宗可睡燕詩補巢銜得落花泥困倚東風倦翅低金屋晝閒隨蝶化玉堂春靜怕鶯啼魂飛漢殿人應逺夢入烏衣路欲迷卻被捲簾人喚醒小橋流水夕陽西走馬燈詩颷輪擁騎駕炎精飛繞人間不夜城風鬛追星低弄影霜蹄逐電去無聲秦軍夜潰咸陽火吳騎宵馳赤壁兵更憶雕鞍年少客章臺踏碎月華明宗吉熨鬥詩有柄何曽挹酒漿隨時用捨屬閨房斡旋天上陽和气平帖人間錦繡香翠袖捲紗移玉釧金篝分火近牙牀衣成逺寄徵夫去印顆何時肘後黃玉簮花詩白露初凝气候涼花神獻寶助新裝移來銀色三千界壓盡金釵十二行秋水爲神冰琢骨龍涎作炷麝傳香不須石上憂磨折長在佳人鬒髻傍

杭州府誌在宋則有淳佑志咸淳志皆穢陋去取無法而咸淳志中歸美賈似道諂諛非史體也洪武初徐一夔所著杭州府誌頗稱簡明今不傳矣成化十年夏時正重修杭州府誌紀事脫略筆力腐冗直可覆瓿耳一郡典故散於各書今可考者僧懷顯錢唐勝迹傅牧西湖古事實範石湖日錄周益公平園日記嶽珂桯史葛立之鶴林玉露方勺泊宅編行都紀泗水潛夫武林舊事周公謹癸辛雜識齊東野語周昭禮淸波雜誌牟應隆隆山雜記鐂孟熙霏屑錄楊瑀山居新語張仲文白獺髓葉子奇艸朩子無名氏夢梁錄陶九成輟耕錄劉一淸錢唐遺事楊公濟西湖百詠吳美中武林紀事此其班班著者其它片言只事散見各書者又不可縷數也

杭州文人元宋以前姑置勿論自洪武以來著作成集者張光弼左司集淩雲翰柘軒集莫維賢廣莫子稿王謙壺父集白範虛室集張輿張輅聮輝集瞿宗吉存齋集存齋詩桂衡紫薇稿髙徳暘節庵集鄭環完軒集孔克愚西塍吟稿周昉西崦集夏文度退安稿王希範毅齋存稿髙暐復庵集彭淸存庵集平顯松雨齋集周子良樂稼詩稿劉士亨菊莊晚香二集劉邦彥賓山集於肅湣公節庵存稿此皆予目所睹其它未見者固多也

洪武中浙江都司徐司馬令郡城人家植冬靑樹於門數年後街市緑陰匝地張輿賦詩曰比屋多靑樹人皆隠綺羅春風十年後惟恐緑陰多

元時豪傑不樂進取者率托情於詩酒其時杭州有淸吟社白雲社孤山社武林社武林九友會儒雅雲集分曹比偶相覩切磋何其盛也國初猶有餘風故士人以詩學相尙宣徳正統間海內熙皥而杭州尢繁盛士庶燕會雅而弗淫時有大理寺正郎子貞年八十一禮部郎中蔣廷暉七十八皆以引年歸封吏部員外郎孔希徳八十處士項伯藏九十三孫適郭文敏皆七十三白髮相過殆無虛日或張燕家園或攜榼湖上歡洽歌詠名其會曰耆徳項伯藏者洪武初以詩坐法割兩耳者也處士陳士寧夏與誠馬叔良祝彥廣僧曇纉古需年皆七十作會賦詩名曰會文社時廣東鄧司封林富陽姚方伯肇寓杭城亦與社中至天順間太僕卿王榮太僕丞陳斌布政使夏時參議黃順按察僉事陳浩知府葉蓁理問陸證知縣盛塤訓導方義顧綱皆郡人太常少卿余姚陳贄知府長沙陳敏政理問山西周頌以寓賢皆引年就散修會爲樂郡守胡浚聞而致饋僉曰某等優遊湖山聊以卒歲者皆朝廷寛假之恩也因名其會曰恩榮每歲以上已端午重陽行之而湖守亦與焉時蕭山吏部尙書魏驥已致仕家食其先塋在西湖上歲時祭掃每單行不令人知諸公輒欲致之會中卒莫能致也陳贄復有別墅在城北甘泉裏時拉裏中縉紳及處士郭文敏劉辰孔諾盛民夏純周正蔡安徐恕同往郭劉並年九十有餘少者不下六十因名其會曰朋壽諸人皆布衣而頡頏縉紳求忮咸泯一時風致今不可復覩矣

武林錢思復嘗言年十六七時以詩見息齋李公於州橋寓居旣拜公公答拜命坐辭之再公曰仲尼之席童子隅坐因不敢辭徐永之爲浙江提舉日客往訪之者無問親疎貴賤必送之門外客請納步則曰不可禮惟婦人迎送不踰閾右二事可見前輩諸老謙恭退抑汲引後進如此

元時呂重實爲浙西僉事淸節有聞其未顯時一日晨炊不繼欲攜布袍質米於人室氏有吝色因戲作一詩曰典卻春衫辦蚤廚山妻何必更躊躇瓶中有醋堪燒菜囊裏無錢莫買魚不敢妄爲些子事只因曽讀數行書嚴霜烈日皆經過次第春風到艸廬次年果登第

錢唐祝吉甫居西河上構小樓眺盡湖山之勝賓客嘗滿鄰有富豪築髙墻數仞蔽之吉甫因鬱鬱不樂趙松雪訪吉甫登樓爲書二字扁曰且看一日貫酸齋來亦題於左云酸齋也看無何鄰以通畨簿錄家徙垣屋摧毀小樓內湖山如故

嘉定間禁士庻不得用淸涼傘多以皁絹爲之特短其檐數寸庇日而巳後漸增至尺餘者復行禁約頗峻有題一絕於朝天門曰冠蓋如雲自古然易靑爲皁且從權中原多少黃羅傘何不多多出賞錢聞者啟齒後遂盡用黒油傘焉

劉蘊古燕人也金亮將南侵使之僞降以覘國縱談亮國虛實以啖朝廷當國者喜之遂授迪功郎初吳山有伍員祠俯瞰闤闠都人敬事之有富民捐貲爲扁額金碧甚侈蘊古始至輒乞靈焉妄謂有心諾輟俸易牌而刻其官位姓名於旁市人皆驚曰以新易舊惡其不華耳易之而不如其舊意果何在有魏仲昌者獨曰是不難曉他人歸正者僥幸官爵金帛而已蘊古則眞細作也間諜入境不止一人榜其名所以示踵至者明已之已至耳未幾果敗

考亭朱文公得友人蔡元定而後大明天地之數精詣鍾律之學又緯之以陰陽風水之書乃信用蔡說上書建議乞以武林山爲孝宗皇堂且謂會稽之穴淺觕而不利願博訪艸澤以決大議其後言者毀考亭陰援元定元定亦因是得謫云

唐時杭妓承應燕會皆得騎馬以從白樂天代賣薪女贈諸妓詩亂蓬爲鬢布爲巾曉踏寒山自負薪一種錢唐江畔女著紅騎馬是何人宋郡守迎春則諸妓亦騎楊炎正詩翠翹金鳯烏雲髻雕鞍玉勒三千騎

宋時閫帥郡守等官𨿽得以官妓歌舞佐酒然不得私侍枕席熙寧中祖無擇知杭州坐與官妓薛希濤通爲王安石所執希濤榜笞至死不肯承伏想唐制亦然也

杭城有兩打繩巷一在都亭驛前一在候潮門外有兩石板巷一在臨安府前一在柴朩巷中有兩龍舌頭一在臨安府前一在江下鮝團有兩櫻桃園一在七寶山一在薦橋門外

宋時城中沿河舊無門闌惟居民門首自爲攔障不相聮屬河之轉曲兩岸燈火相直醉者夜行經過如履平地往往溺死歲數十人自王宜尹京始令城內沿河連置大木闌每船埠畱一門民始便之

紹興四年大享明堂更修射殿以爲享所其基卽錢王時握髮殿吳人語訛乃云惡發殿謂錢王怒時卽乘此座也時殿柱大者每條圍二十二尺其壯麗如此

西湖遊覽志余卷二十一

●欽定四庫全書

西湖遊覽志余卷二十二

﹝明﹞田汝成撰

○委巷叢談

宋時臨安三學之橫盛於景定淳佑之間凡有所欲出者𨿽宰相臺諫亦直攻之必使去其權乃與人主抗衡或少見施行則必借秦爲諭動以坑儒惡聲加之君相略不敢過而問焉其所以招權納賂豪奪庇好動搖國法作爲無名之謗扣閽上書經臺投卷人畏之如狼虎市井商賈無不被害而無所赴愬𨿽京尹不敢過門一時權相如史嵩之丁大全不卹行之亦末如之何也大全時極力與之爲敵重修丙辰監令榜之三學時則方大猷實有力焉其後諸生協力合黨以攻大全大全終於得罪而去磨去大猷題名之石以爲敗羣之罰自此之後恣橫益甚至賈似道作相度其不可以力勝遂以術籠絡重其恩數丰其饋給增撥膳田種種加厚於是諸生啖其利而畏其威𨿽目擊似道之罪而噤不敢發一語及似道要君去國則上書贊美極意挽畱今日曰師相明日曰元老今日曰周公明日曰魏公無一人敢少指其非直至魯港潰師之後始聲其罪無乃晚乎蓋大全之治三學乃懲嵩之之不敢爲似道之不敢輕治乃鑑大全之無能爲至彭成大之爲前廊竟摭其平日之贓決配南恩州學捨寂不敢發一語此其術亦有大過人者

宋時臨安太學多四方之人淳佑辛亥鄭丞相淸之當國朝議以遊士多無檢束羣居率以私喜怒軒輊人甚者植黨撓官府之政扣閽攬黜陟之權或受賂醜詆朝紳或設局騙脇民庶風俗浸壊遂行下各州自試於學仍照舊比分數以待類申將以是歲七月引試爲始會教官林經徳對士子上請語微失於是大哄肆罵時趙京尹與■委官調停一時但欲求靜遂許以三百名內一半取土著一半取遊士於是乃息越數日宰執奏事上面諭曰近行諸州各試之法正欲散遊學之士不知臨安府慿何指揮復収外方之人趙尹聞之恐甚乃移牒俾遊士限日出齋其計始窮乃爲檄文相率而去雲天之將喪斯文實系興衰之運士亦何負於國遽罹斥逐之辜靜言思之良可醜也慨宗祖之立法廣學校以儲材非惟衍丰芑以貽後人蓋亦隆漢都而尊上國肆惟皇上克廣前猷炳炳宸奎釐爲四學戔戔束帛例及諸生蒙教育之如天恨補報之無地但思粉骨何畏觸喉直言安石之姦共惜元城之去實爲公議不利小人始陰諷其三緘終盡打於一网不任其咎移過於君是誠何心空人之國鄭僑猶謂毀校不可而李斯尙知逐客爲非今彼不顧行之使我何顏居此厄哉吾道告爾同盟毋見義以不爲宜行巳而有恥茍爲溫飽可勝周粟之羞相與提攜莫蹈秦坑之禍斯言旣出明日遂行八月朔乃相率而出復作文告先聖曰斯文將喪嗚呼天乎吏議逐客嗚呼人乎乘桴浮海嗚呼聖乎遁世無悶嗚呼士乎敢告又作詩云塞翁何必恨失馬城火可憐殃及魚一笑出門天萬里擔頭猶有斥姦書又詩云鄭五不去國金陵深誤君校存知必毀書在巳如焚自是淸流禍非干北黨分歸歟𨿽幸矣恨未效朱云又詩云上書如啜盧仝茶直論國體寧無嘩依然茅葦縱橫斜龍鐘老栢休槎牙嗚呼世事如絲麻食肉者口徒咿哇鬼蜮空含射影沙逐客令下堪吁嗟識者將紹秦徳邪淳佑浸不如端嘉邪人剛指正人邪時有引喙鳴靈鴉失腳奇禍遭羅罝尼山艸朩枯無花奄奄山鬼相揄揶我今束書歸山涯不惜一去惜國家於是京尹待罪兩校官各降一資而陳顯伯鄭雄飛方以公道自任且欲収譽士林乃相繼上疏欲復其舊而賈似道居淮閫至以遊士欲渡淮投北敵以脇上必從而理宗以周粟秦坑等語怒未解深不然之至開慶巳未吳丞相潛再登揆席首欲収士心復舊法會去不果戴慶炣以參樞輪筆竟作指揮許京庠有籍無分人引試一次於是漸復雲集矣

太學古語云有髮頭陀寺無官禦史臺言其淸苦而鯁亮也其時齋捨質素器止陶瓦棟宇無飾國有大事讜論間發言侍從之所不敢言攻臺諫之所不能攻公是公非偉節相望自嘉定以後習尙華靡亭榭簾幕朱碧焜煌妓飲酣沈黃白錯落權門要路陽爲矯激陰則附麗而徒以健吻劇舌雌黃國是去古語逺矣

宋制車駕饗景靈宮太學武學宗學諸生俱在禮部前迎駕臨安府有人作十七字詩譏之曰駕幸景靈宮諸生盡鞠躬頭烏身上白米虫蓋譏其襆頭襕服歲糜廩祿不得出身年年迎駕耳

行在太學造工之初鳴鼓集飯有劉耆者山東來目雙瞽善聴聲過之問曰此何地適聞鼓聲官气甚旺旁人以建太學語之耆曰若如此則不出宰相永無火災所以自中興以來六七十載絕無郁攸之驚而未聞有爰立者嘉泰中髙文虎爲祭酒欲爲陳自彊之奉遂謂鼓壊請更鞔之未幾自彊正拜遂以爲更鞔堂鼓而自彊破揆席之荒也名其鞔鼓之所曰鞔鼓橋且諷齋生建登槐之亭於舊所肄業齋之前及韓平原敗而自彊盡削在身官職竄死嶺表詔籍其家殆與庶民同是猶不出宰相也登槐之亭亦隨折毀

宋時太學各齋除夕於祭齋榜品用棗子荔枝蓼花取早離了之讖執事者帽而不帶以絳代之謂之叨冒爵中有數鴨腳以酒沃之謂之僥幸遊湖不至三賢堂蓋以樂天子瞻君復並坐謂之落蘇林此皆速化之心可發一笑

紹興間淸漳楊汝南就試臨安待捷旅邸夜夢人以油沃其首驚寤輒不利如是者三乙丑歲復與計偕懼其復夢也掲曉之夕招同邸者告以故益市酒殽明燭張博具相與劇飲期以達旦夜向闌四壁咸寂有僕曰劉五臥西牖下呻吟如魘亟振而呼之醒乃具言初以執炙之勩視博方酣幸主之不呼竊就枕忽有二人扛油鼎自樓而登倉皇若有所顧見主之在坐也執而注之我怒而爭是以寱語汝南聞之大慟曰二千里逺投今又廢矣同邸亦相與嘆吒爲之罷博及明漫彊之觀榜則其名儼然中焉黯若有迹油漬其上蓋禦史蒞書以夜倉猝覆燈故耳宛陵吳勝之淳熈辛醜得雋於南宮將赴廷對去家數十里地名朱唐裏之士夜夢有語之者曰吳勝之入都至朱唐返矣時吳有親垂白意其或泥於行也旣而無他集賢賜第乃在第三甲上曰朱端常下曰唐廙始悟所夢二事絕相類要之科第有定分非可以智力求也

紹興二年兩浙進士類試於臨安湖州談誼與鄕友七人謁上天竺觀音祈夢誼夢人以二楪貯六茄爲饋惡之蓋杭人以茄爲落蘇而應試者以落蘇爲下第也惟徐揚夢食巨蟹甚美迨且同捨聚坐一客語及海物黃甲者揚問其狀曰視蝤蛑差小而比螃蟹爲大揚竊喜乃以夢告人以爲必中黃甲之兆洎牓出六人皆不利揚獨登科後二年誼復與周元特赴漕司舉又詣寺祈夢前一夕周夢與諸人同登殿誼先抽籖三反而三不吉余以次請禱周立於後曰所以來惟欲求夢爾何以籖爲眾彊之方詣筒下遇婦人被髮如新沐者從佛背趨出謂其貴家人急避之遂寤眀晨入寺誼所卜三籖果不吉余或吉或否周但焚香再拜願得夢是夜夢鄕人徐廣之持省牓至凡列三等巳爲中等第一人巳而賀客四集有道士在焉明年七月省試罷還吳興待牓他日閱市聞呼於後曰奉賀奉賀元特回顧乃徐廣之也云適過郡門見掲試貼司牓內一人與君姓名同聊相戲耳周方譙責之則又有言曰省牓自南門入矣遂相與散歸及家而報至次日數客來賀一道士儼然其中周曰與君不相識何以辱顧我道士笑曰君豈忘之耶去年君過我卜我推君五行知今年必及第故來賀以印吾術非有所求也遽辭去沈思其人乃開元寺賣卜者始驗昨夢無一不合周果居中等𨿽非首選而於吳興爲第一人夫廣之之戲談黃冠之旅賀皆偶然細事也而夢寐魄兆巳先於旬月之前人生萬事不素定乎

眞徳秀會試於行都祈夢於吳山梓潼廟題其鼓曰大扣則大應小扣則小鳴我來一扣動五湖四海聞其聲是夜得吉夢其年果及第

鄭丞相淸之在太學十五年殊困滯無聊甫升捨選而無名闕仍赴省試臨期又避知舉袁和叔親試別頭愈增怏怏及試靑紫明主恩詩押明字短晷逼暮思索良艱漫檢韻中有頳字可押遂用爲末句云他年蒙渥澤方玉帶圍頳歸爲同捨道之皆大笑曰綠衫尙未能得著乃妄思系玉乎巳而中選攀附史彌逺官至極品竟賜玉焉遂成吉讖

癸酉歲慶元秋試兩浙運司幹官臨川龔孟鍨爲考官龔道出慈溪忽夢有人以杯湯飲之且作四字於掌中曉起便覺目視■﹝目荒﹞■﹝目荒﹞及入院發策第一道中誤以一祖十三宗爲十四宗於是士子大哄徑排試官房舍悉遭箠辱至有負笈而逃者龔偶得一兵負去而免劉制使良貴親至院外撫諭遂權宜以策題第二道爲首篇續撰其三久之始定於是好事者作隔聯云龔運幹出題疏脫以十三宗作十四宗劉制使下院調停用第二道爲第一道明年秋度宗賓天於是十四宗之語遂驗

度宗崩幼君諒陰榜第一名王龍潭二名路萬里三名胡幼黃行都爲之語曰龍在潭飛不得萬里路行不得幼而黃醫不得

謝深甫臺州人家本寒微父母賃舂以食父之友某招深甫教子一夕賓主對飲夜半酒渇無從得水牕前有梨方熟遂登樹啖之羣犬環吠深甫不敢下主人夢黒龍蟠樹上爲犬所吠驚覺開戶視之見樹上有黒物訶問何人深甫曰我也逐犬深甫下主人奇之遂妻以女深甫始不過讀兔園耳得妻後始學作程文領鄕薦妻家亦貧但稍稍自給深甫艸履赴省宿於逆旅明發不颒面而遁至曹娥渡渡子必得若干乃載深甫予之錢少渡子不肯曰不怕汝作轉運黥我深甫乃從他處渡至嵊縣宿古廟中祝遇之厚又飲以酒深甫訝之祝曰夜夢神告我明日當有宰相來宿必官人也深甫焚香祝曰若成名當爲縣官使廟貌一新果登第遂注嵊縣主簿修廟焉後爲浙漕至曹娥召渡子謂曰今竟何如渡子伏地請罪深甫笑曰吾豈果黥汝厚賜之使去曰臺州秀才往來勿取渡錢也

咸淳戊辰興化李權舉進士唱名後乞以本身致仕合得恩例盡以回贈父母上書畢辭先聖及三魁同捨出錢唐門脫綠袍掛門上泛舟而去時三魁同捨皆送別權有詩云人言學古思入官我謂學易而官難平生透出夢覺闗本來面目只儒酸吾親不待若爲歡不如歸去臥林間殿前三策罄忠肝多謝皇恩天地寛綠衫卸了白衣還扁舟飛過子陵灘前修亦有逋與摶聖世待之俱寛閒何物種放大厚顏山鬼移文伐其姦此行無復出閩山休音息影谷之盤今朝釃酒酹云壇便向錢唐門掛冠又有詩云有手須搴龍衮衣有頭須叩九階墀有口須讀離騷詞有腹須飽商山芝有身不願掛綠皮笑問此身欲何之寶石山之巓重湖水之湄陶公云樂夫天命復奚疑

淳佑癸丑臨安試監補者天下無慮數萬蹂踐死者十有七人省試又死一人當時有詩雲南省觀圖喪一名補闈又試萬人英兩重門閾如天險十有七人倒地橫誰設秦坑來貢院枉教唐士夢登瀛雲山萬里家何在月白風淸鬼哭聲

三山蘇大章乙未魁南省戊午就鄕舉時試出忽夢人告之曰公與薦在四十一名公覺而喜言於朋友遂傳播其事有同經忌之者投牒於州謂蘇與主司有私若預薦當行駁於府帥樞使葉通叔羽諭之云姑畱牒俟拆捲當爲區處旣入院對號至四十一卷治經果符夢中語未啟頗異之帥出士子牒示考官云畱此一卷不須拆俟塡牓畢卻於待補經魁取一卷易之眾以爲然榜畢取捲則原封者卻非蘇而待補者乃蘇捲也帥與主司各大驚異始知得失前定乃不復再易次年蘇遂登春榜第一

紹興初有夢經徳齋生爲省元者時太學諸齋無經徳之名至二十七年祭酒周綰請增三齋曰節情經徳立禮至乾道間何澹從經徳齋冠南宮作詩云太學中興七十年續添經徳夢先傳不才如我慚休應革故從新定勝前

三寶珠者色目人居杭州至治元年舉進士以才學知名𨿽湛湎酒色而練達吏事爲浙省郎中大書四句於門屏曰逆刮蛟龍鱗順捋虎豹尾若將二事論猶比干人易其意欲杜絕請托也

元至正庚寅浙江鄕試八月二十二日夜二鼓貢院彷佛見一物馳過甚疾其狀若猛獸軍卒因而喧哄考官遂以角端命賦題角端者似麒麟而角在鼻上先是元太祖駐師西印度忽有大獸髙數十丈一角如犀牛能作人語曰此非帝世界宜速還左右皆震懾獨耶律楚材曰此名角端乃旄星之相也聖人在位則斯獸奉書而至且能日馳萬八千里靈異如鬼神不可犯也帝卽回馭

皇明洪武三年始定科舉之法三年一行尋以収羅未廣詔比歲一行八年罷科舉至十七年復詔三歲一行到今不攺也嘗得徐一夔鄕試錄序云皇上旣平海內詔以科目取士尋以大比之期爲稍稽滯而天下有遺材復命歲一舉行甚盛典也浙省歲貢四十人洪武五年八月省臣合屬郡之士二百餘人命老於文學之士如格試之而差次其髙下有司遵故事凡職掌之方選擇之法防閒惟謹旣撤棘得士如額以貢初科目之行上意欲斥浮華以収寔效是以廷議稍變前代之制以趨於古故義必以經論必以禮樂策必以時務夫義以經則其言務奧雅以達性命道徳之原論以禮樂則其言務精核以明文物度數之懿策以時務則其言務切實酌古今明事變以適時之宜不然玉巵無當亦奚益於用哉此國家之良法美意而凡爲士子者之所當知也旣竣事有司以其程文鋟版以貽四方蓋將以上昭國家興文之盛而下以勵來者有所矜式云爾其送趙生序云洪武五年秋八月浙省鄕貢旣撤棘一榜爛然懸於省門之上觀者榮之杭之士預貢者五其第三人則錢唐趙惟一執中也初執中受經於郡助教何彥恭甫而何彥恭甫則受經於前鄕貢進士徐中先生授受有源委故其試於有司也卒以易冠同經云執中將上春官予告之曰科目之設在隋唐者吾弗暇逺引宋以方州貢士謂之鄕貢元曁國朝以行省選貢士亦通謂之鄕貢杭爲方州時貢士之額自淳熈至景定增至二十二人元置行省於浙領郡三十二杭隸焉貢士之額僅二十八人是時杭之士不加少也三年或不能貢一人今領郡九杭亦隸焉其額增至四十人矣杭之士不加多也三年一貢有至六七人者猶慮未足以盡其材也復比年一貢焉執中蓋比年所貢士也元有科目名存而實不副如以二十八人之額而欲収三十二郡之士幾何其不遺也方今天子更化鑑觀前代之失獨出睿算以爲宜近法宋首建科目以廣取士之塗詔書旣下家有弦誦之聲人有靑雲之志如杭之士預貢者無虛歲寧復有皓首窮經之嘆者哉杭爲東南都會人物最盛隋唐以來大率以科目得之而惟宋爲最吾試枚數宋以進士起家有譽於天下後世者爲子陳之政事則有若唐肅郎簡度詞章則有若錢易錢藻楊蟠文學則有若沈括沈晦洪咨夔論建則有若趙汝談汝讜李宗勉是數人者或揚聲郡國或致身館殿或執政廟堂功名事業播之鄕評傳之國史昭昭在人耳目今子幸生斯世又爲此邦之士去而拜官於朝固將如昔人所云上不負天子下不負所學以揚芳邁烈嫓美於前人矣豈徒要取名爵以爲鄕榮而巳哉是邦人材之盛軼元而追宋於子之行卜之矣

杭州科第莫盛於洪武永樂間至弘治正徳間而稍衰嘉靖巳來始復舊貫仁和縣解元六人洪武十七年花綸二十三年王羽二十六年施誼二十九年姚震天順三年沈繼先嘉靖十年張濂會元一人正徳三年邵鋭錢塘縣解元四人洪武三年兪友仁永樂十五年朩訥景泰七年陳綱成化十七年李旻狀元二人成化二十一年李旻嘉靖十七年茅瓉仁和縣尙書二人江瀾由進士任南京禮部尙書謚文昭胡世寜由進士任太子太保兵部尙書謚端敏錢塘縣尙書五人胡禎由人才任刑部尙書方賓由貢生任兵部尙書柴車由舉人任兵部尙書徐琦由進士任南京兵部尙書謚貞襄洪鐘由進士任太子太保刑部尙書謚襄惠其原籍錢塘者三人南京禮部尙書倪謙謚文僖吏部尙書倪嶽謚文毅兵部尙書苖衷謚文康

兪友仁字文輔工詩書亦俊逸仕終學官王羽字儀之預修五經四書性理大全歷官太常少卿乞歸攺余杭學教諭姚震字起東歷禦史按察副使剛介有聞

洪武中仁和學生陳瑤勤敏有時譽憲官至學出對云筆底春風轉轉生瑤對曰弦間曉澑嘈嘈瀉又雲輕搖紈扇淸風透入人懷瑤對曰髙捧玉盤明月飛來我手時庭下芭蕉開花命賦之瑤詩一聯云白藕作花還葉葉碧蜂生子自房房形容酷似諸生皆袖手後以歲貢赴京除敍州邑簿竟以詿誤謫死嶺南

李子陽旻以成化庚子解元癸卯冬將赴春闈友人鎖懋堅者送之賦正宮謁金門詞云人艤畫船馬鞁上錦韉催赴瓊林宴塞鴻聲裏暮秋天綠酒金杯觀畱意方深離情漸逺到京廷中選今秋是解元來春是狀元拜舞在金鑾殿已而子陽果魁天下子陽明達史學嘗云莽操溫卓者皆簒弒賊也綱目於魏書太祖於梁書太祖於新獨斥之爲莽者何實錄也何以爲之實錄各因當時之文也新者國也莽者名也魏梁之繼世皆有天下廟貌偃然而莽死於亂兵之手美惡無一定之謚將從何書書其國系之名爾此春秋據事直書例也其言甚有理

丁文煥焴者杭人幼業舉子入郡庠豪邁忤當道謫爲掾史歷事太師英國公張輔後以年勞授蘇州司倉能詩善書蘇守楊貢甚愛之復以不阿彊禦爲守累罷官嘗有詠釘靴詩爲人膾炙其頸聯云行過落花香嚙齒步回芳艸軟埋頭又有挽大平侯張軏詩云大將星沈墜栁營貔貅百萬盡吞聲總戎不見旗常影扈蹕無聞鎧甲鳴麟閣畫圖遺貌像龍章金劵著功名昔年翠幕勞靑顧哀訃驚聞淚滿纓至成化中卒於家

洪武中仁和郁魯珍以辟舉官陜西被罪居獨山不入城市竟以松石詩累被逮死獄中時瞿宗吉有元宵詩一聯云三市花燈依舊好一天明月爲誰圓魯珍和云夜燈閒論誰家好春月初看此度圓爲眾推許蓋其時承元末之習縉紳能詩者多也

正統丁卯海寧張靖之赴省試其母夢老人持筆如椽蘸毫天水缸書孫字於墻上崇廣専堵其年靖之領薦兩試春官皆下第辛未靖之禱於京城隍廟夢登海塘前有大山老人指謂曰此昆侖山也驚寤取禹貢織皮昆侖研省紬繹因不復寐場中出題果織皮昆侖也是年書經舉人多爲所窘桐鄕楊靑者席捨相近謂靖之曰六題皆得旨惟禹貢一題不能通靖之因爲開陳意義詳述注疏靑遂登第名在第七錄其文一篇靖之竟下第甲戍始登第名亦在第七錄文一篇其年狀元乃孫賢也母氏之夢驗矣惟織皮之夢旣驗而虛若爲楊靑設者然靖之名第事實一與靑同鬼神之示人顯而隠如此

張靖之爲禮部給事中一日暮歸更衣解下裳暗中有火星星自裙帶中出轉折至椸上晶熒流落凡三四見舉家失色明日語王汝霖汝霖曰先君爲工部侍郎時嘗暮歸見此然惟綾裙中有之不足異也靖之因憶張茂先積油致火之說悟所服下裳乃吳綾俗所謂油段子也況歸時被酒體气蒸鬱或以致火嘉靖十年寧波陳約之與予同爲祠曹一日暮歸梳髮火星自髮中出及解衣亦然想其時亦被酒蒸鬱而首爲陽宗髮復油膩熱气融結暴得舒解而迸落歟

仁和張文衡銓成化辛丑進士官刑部主事郎中鯁介不阿內臣以事來幹者率執法不聴南宮白尙書委曲勸之亦不從也與丹山屠冢宰有葭莩之戚文衡絕不登門𨿽慶賀亦不往人有薦之者屠公曰吾家賀軸無張銓名是傲物也且聞其酷好大棋廢事文衡持介愈烈其妻糊紙錠以續食九年升廣西參議歿於水

於肅湣公少有大志出語不凡八九歲時衣紅衣馳馬有鄰長者呼其名爲戲之曰紅孩兒騎馬遊街公應聲曰赤帝子斬蛇當道聞者驚異長補錢唐縣學生家有文文山像一副懸置座側爲之贊曰嗚呼文山遭宋之季徇國忘身捨生取義气吞寰宇誠感天地陵谷變遷世殊事異坐臥小閣困於羈系正色直辭久而愈厲難欺者心可畏者天寧正而斃弗茍而全南向再拜含笑九泉孤忠大節萬古攸傳我瞻遺像淸風凜然

西湖遊覽志余卷二十二

●欽定四庫全書

西湖遊覽志余卷二十三

﹝明﹞田汝成撰

○委巷叢談

冷泉亭建於唐時至宋時郡守毛友者乃拆去之今所建又不知起於何時也其自敍云昔人加亭於冷泉如明鏡中加繪畫山翠水光去者過半拂拭菑翳舊觀復還作詩云面山取勢俯山中亭外安亭自蔽蒙眼界巳通無礙物胸中陡覺有眞空試尋櫓響驚時變卻聴猿啼與舊同萬事須臾成壊裏我來閱世一初冬夫冷泉亭之景白樂天極其褒頌而毛君以爲去之乃佳好尙不同有如此

前宋時杭城西隅多空地人迹不到寶蓮山吳山萬松嶺林朩茂密閴無民居城中僧寺甚多樓殿相望出湧金門望九里松更無障礙自六飛駐蹕日益繁艶湖上屋宇連接不減城中有爲詩云一色樓臺三十里不知何處覓孤山其盛可想矣

宋時西湖四聖觀前毎至昏後有一燈浮水上其色靑紅自施食亭南至西陵橋復回風雨中光愈盛月明則稍淡雷電之時則與電爭光閃爍此湖光也蘇子瞻湖中夜泛詩云新月生魄迹未安才破五六漸盤桓今夜吐艶如半璧遊人得向三更看三更向看月漸垂欲落未落景特奇明朝人事誰料得看到蒼龍西沒時蒼龍已沒牛斗橫東方芒角升長庚漁人収筒及未曉船過惟有菇蒲聲菇蒲無邊水茫茫荷花夜開風露香漸見燈明出逺寺更待月黒看湖光湖光非鬼亦非仙風恬浪靜光滿川須臾兩兩入寺去就視不見空茫然其曰湖光豈卽水燈之類歟

宋時西湖三賢堂兩處皆有東坡其一在孤山竹閣三賢者白樂天林君復蘇子瞻也其一在龍井壽聖院三賢者趙閱道僧辯才蘇子瞻也寶慶間袁樵尹京移竹閣三賢祠於蘇堤建亭館以沽官酒或題詩云和靖東坡白樂天三人秋菊薦寒泉而今滿面生塵土卻與袁樵趂酒錢

宋時蜀人文及翁登第後期集遊西湖一同年戲之曰西蜀有此景否及翁卽席賦賀新郎詞云一勺西湖水渡江來百年酣醉回首洛陽花世界煙渺黍離之地更不復新亭墮淚簇樂紅妝搖畫舫問中流擊楫何人是千古恨幾時洗餘生自負澄淸志更有誰磻溪未遇傅巖未起國事如今誰倚仗衣帶一江而已便都道波神堪恃借問孤山林處士但掉頭笑指梅花蕊天下事可知矣

癸辛雜識言宋時杭城除有米之家仰糴而食者凡十六七萬人人以二升計之非三四千石不可以支一日之用而南北二廂不與焉客旅之往來又不與焉武林舊事言杭諺有之杭州人一日喫三十丈朩頭以三十萬家爲率大約每十家喫擂槌一分合而計之則三十丈矣此二事較之今時亦不減也

臨安錢宰子予武肅王之裔元末老儒也髙廟禮徵同諸儒修纂尙書會選孟子節文公退微吟曰四皷冬冬起著衣午門朝見尙嫌遲何時得遂田園樂睡到人間飯熟時察者以聞明日文華殿畢集諸儒諭之曰昨日好詩宰等悚愧謝罪未幾皆遣還宰以國子博士致仕家會稽宦業至今不絕宰嘗自書門帖云一門三致仕兩國五封王唐昭宗賜勅宋宣和所賜吳越家寶銅印一斤重今藏其家鐵券王像則在臺州長房

兜羅絨者琉球日本諸國所貢也今杭州織造局工作亦仿爲之外方罕覩髙季迪謝友人惠兜羅被歌蠻工細擘冰蠶繭織得長衾謝縫剪蒙茸柳絮不愁吹鋪壓髙牀夜香軟朔風入闗凋白楡塞寒此物時當須明燈熾炭夕宴罷薦寢宜共紅■﹝毛瞿﹞毺海客揚帆遊萬里得自昆侖國中市歸來遺我見逺情重似鴛鴦合歡綺詩人鶴骨欺霜稜曽直禁署眠靑綾自從身退得閒臥只愛擁紙同山僧今朝得此何奇絕展覆不憂兒踏裂便思淸夢伴梅花靜掩寒牕聴風雪越羅蜀錦安可常洞房美女漫燻香誰知一幅春云暖卽是溫柔堪老鄕

至元丁亥九月四日周公謹偕錢菊泉至天慶觀訪褚伯達遂同道士王盤隠遊寶蓮山韓平原故園山四環皆秀石絕類香林冷泉等處石多穿透嶄絕互相附麗有如玉色者取以爲環珥之類中有石谼杳而深泉涓涓自內流出疑此卽所謂閱古泉也谼傍有開成元年六月南嶽道士邢令開錢塘縣令錢華題名道士諸鑑元書鐫之石上又南石壁上鐫佛像及大字心經甚奇古不知何時爲火所毀佛多殘缺又一洞甚奇山頂一大石墜下傍有一石承之如餖飣然又前一巨石不通路中鑿一門門上橫石梁又有一枯池石壁間皆細小水波紋不知何年水直至此處然則今之城市皆當深在水底數十丈深谷爲陵非寓言也其餘磴道石池亭館遺址歷歷皆在𨿽艸朩殘毀殆盡而巖石秀闊可愛大江橫陳於前時正見潮上如疋練然其下俯視太廟執政府在焉山頂更覺奇峭必有可喜可噩者以足憊不果往且聞近日多虎往往白晝出沒不常遂不能盡討此山之勝故書以示好事尋遊者觀此篇所序閱古泉諸勝與今不同而石壁鐫書亦漫滅不可讀矣

周公謹齊東野語辯韓侂冑犬吠村莊事乃太學生以私憾趙師■﹝罒幸廾﹐上中下﹞而造謗爲之又謂侂冑南園下有蜀帥獻沈香山髙五丈立之淩風閣下今之慶樂園卽南園也視其沈香山乃枯枿耳遂賦詩云舊事淒涼尙可尋斷碑閒臥艸深深淩風閣下槎牙樹當日人疑是水沈子貢云紂之不善不如是之甚也殆此類耳

理宗時周漢國公主下降諸閫及權貴各獻添房之物如珠領寶花金銀器之類時馬天驥爲平江發運使獨獻螺鈿細栁箱籠百隻並鍍金銀鎖百具錦袱百條實以芝楮百萬理宗爲之大喜

宋時龜溪李太卿之子娶韓平原之女奩具中有白玉香獅子髙二尺五寸精玅無比眞奇翫也後聞歸之福邸云

理宗朝張循王府獻白玉簫管長二尺者中空而瑩薄韓蘄王府獻白玉笙一攢其薄如鵝管其聲淸越皆希世之寶也二物云在北方軍中日得之蓋宣和故物耳

錢武肅時有獻雲鸜水犀帶者武肅登碧波亭命許彥方系帶試水水開七尺許

元時宋故內有二石各髙數尺其一有南斗六星隠起石上鐫刻金書曰南極呈祥其一有北斗七星隠起色白刻云北斗降瑞

杭省廣濟庫出售官物有靈璧石小峯長僅六寸髙半之玲瓏秀潤臥沙水道裙折胡桃文皆具於山峯之頂有白石筆山圓瑩如玉徽宗禦題八小字於石背曰山髙月小水落石出略無雕琢之迹

錢唐聞人紹有一劍以十大釘釘柱中用劍揮之十釘皆截隠如枰星而劍鋒無損屈之如鉤縱之復直非常鐵也

宋時杭城以臘月祀萬回哥哥其像蓬頭笑面身著綠衣左手擎鼔右手執棒云是和合之神祀之可使人在萬里外亦能回來故曰萬回今其祀絕矣獨有所謂艸野三郎宋九六相公張六五相公不知何等神杭人無不祀之惑世甚矣

姚佑者元符初爲杭州教授堂試諸生出易題乾爲金坤亦爲金蓋福建本書籍刋板舛錯坤爲釜脫二點故姚誤讀作金諸生疑之因上請姚復爲臆說諸生以誠告姚取官本視之果釜也遂升堂自罰一直其不護短如此

元大徳十一年杭州大饑官設粥僊林寺中饑民殍死不爲衰止何長者敬徳以施捨賑乏爲事乃請好善而有財智者五七人卽菩提寺作粥夜寘大甕中明旦饑民以至先後列堂廡下或溢出門外道上相向坐虛其前以行粥用二人舁一人執杓以注器中食畢以次去日施粥米七八石至十石始六月至八月凡七十日饑民無死者石塘胡先生長孺云往歲湖州作糜食饑人糜脫釜猶沸湧器中人急得食食巳輒僕死百步間長者夜作粥貯大甕中蓋懲湖州事也

張叔夏過西湖慶樂園賦髙陽臺詞古朩迷鴉虛堂起燕歡遊轉眼驚心南圃東牕酸風掃盡芳塵鬂貂飛入平原艸最可憐渾是秋陰夜沈沈不信歸魂不到花深呼簫踏葉幽尋去任船依斷石樹裹寒云老桂懸香珊瑚碎擊無聲故園巳是愁如許撫殘碑又卻傷今更闗情秋水人家斜照西林夫花石之盛莫盛於唐之李贊皇讀平泉莊記則見之矣而宋之艮嶽崇麗邁前至南渡愈盛而臨安園圃如此者不可屈指數也余爲童子時見所謂慶樂園其峯磴石洞猶有存者至正徳間盡爲有力者移去

鎖懋堅西域人扈宋南渡遂爲杭人代有詩名懋堅尢善吟寫成化間遊苕城朱文理座間索賦其家假山懋堅賦沈醉東風一闋云風過處香生院宇雨収時翠濕琴書移來小朶峯幻出天然趣倚闌干盡日披圖漫說蓬萊恐是虛只此是神僊洞府爲一時所稱

兪珩鳴玉者弘治初以軍余爲浙江鎭守內官張慶掾史珩略知吟詠時金陵陳榮知仁和縣適有虎災命獵人捕得之縉紳多爲詩歌以頌陳珩賦一詩云虎告相公聴我歌相公比我食人多相公若肯行仁政我自雙雙去渡河慶兄弟三人皆爲宦寺親幸用事勢張甚珩爲慶所親任假其威故敢爲此言及慶死外臺治珩罪謫嶺南

孝宗時辭朝法甚嚴𨿽蜀人守蜀郡不逺萬里來見有蜀守當朝辭素不能文以爲憂其家素事梓潼神夜夢神謂之曰兩邊山朩合終日子規啼覺莫曉其故會朝對上問卿從峽中來乎風景如何守卽以前兩語對上首肯再三翌日謂宰相趙雄曰昨有蜀人對者朕問峽中風景彼誦杜詩以對三峽之景宛在目中可謂善言詩也可與寺丞寺簿雄退朝召問之曰君何以能爾守不敢隠雄曰吾固疑君不能及此若畱中上再問敗矣不若歸蜀赴郡他日上復問其人雄對曰臣嘗以聖意語之彼不願畱上嘆曰恬退乃爾尢可嘉可予憲節使其後神恃功爲祟家遂索焉

趙雄字溫叔資州人嘗以薦舉待命逆旅且半年矣沽鬥酒以碗飲就盤中手攫豬頭肉卷餅而食勢若風雨衛士見其飲啖異人奏之孝宗亟召見奇其狀貌且壯其言遂自小官驟用爲左史時有太守姓息朝辭閣門吏曰官人何謂詫姓守曰春秋有息嬀漢有息夫躬非詫也溫叔聞其語守對罷溫叔奏事上曰適有息其姓者朝辭可謂詫也溫叔卽曰春秋有息嬀漢有息夫躬非詫也上喜曰卿該博如此

宋時杭丐者之長曰團頭𨿽富而丐者之名不除有一團頭家富而女甚美且能詩心欲嫁士人人無與爲婚者有士新補太學生貧甚無所避又得妻之資羅書而讀遂登第授無爲軍司戶將妻赴官常不滿於老丐者一夕泊舟荒江其妻巳寢戶彊之至馬門觀月推墜水中徐呼梢人此地荒迥非泊舟處移泊十里外有許某者爲淮西漕泊舟司戶棄妻處見岸上有婦人哭者乃戶妻也說墜水時若有物托吾足者故得上岸許亟呼之下船俾換幹衣曰汝爲吾女戒左右勿得言至官一日謂僚屬曰吾有女笄不欲與凡子欲得一美士贅於家眾以司戶薦許曰此子亦吾選中但其年少入太學登第未必肯呼我丈人眾曰彼寒士得公収之如天之福也許曰諸君自以意爲司戶言之勿使知出吾意眾與之言戶欣然聴命入許門乃故妻也卽唾夫之面且批其頸戶驚惶無措許勸止之三日後置酒謂戶曰吾壻常恨嶽翁卑賤今我備員如何戶俛首不能答許待戶如眞壻也女亦盡孝許死制重服以報焉

髙宗南渡後駐蹕臨安艸剏禁苑爲行在所適造一殿無瓦而值雨臨安府與漕司皆憂之忽一吏白於官長曰多差兵士以錢鏹分俵闗廂鋪席賃借樓屋腰檐瓦若干候旬月新瓦到照數陪還府司從之殿瓦咄諾而辦又趙從善尹京日宦寺欲窘之科降刷醮紅卓三百張內批限一日辦集從善命於酒肆茶坊取卓洗淨糊以白紙以紅漆塗之又兩宮幸聚景園夜過萬松嶺索火炬三千從善命取諸瓦捨妓館蘆簾實以脂油捲而繩之系於夾道松樹左右照耀如同白日此皆難辦而易爲可謂吏役之法

辛幼安流寓江南而豪俠之气未除也一日陳同甫來訪及門將近有小橋同甫引馬三躍而馬三卻同甫怒拔劍斬馬首徒步而行幼安適倚樓見之大驚異卽遣人詢訪而陳巳及門遂與定交後十數年幼安帥淮同甫尙落落貧甚乃訪幼安於治所相與談天下事幼安酒酣因言南北利害雲南之可以並北者如此北可以並南者如此錢唐非帝王居斷牛頭山天下無援兵決西湖水滿城皆魚鱉飲罷宿同甫齋中同甫夜思幼安沈重寡言因酒誤發若悟其誤必殺我以滅口遂中夜盜其駿馬而逃幼安大驚後同甫致書微露其意爲假十萬緡以濟乏幼安如數與之予則以爲幼安之策狂言也西湖之水非湍激浩流者安可決之以灌城中哉後同甫上書孝宗謂錢唐一隅之地不足以容萬乘山川之气發泄無遺榖粟桑麻絲枲之利禽獸魚鱉之生日減一日請移都建業建行都於武昌以制中原上韙其議以問宰臣王淮淮素與同甫不合對上曰秀才話耳遂不復召見

臨安城中有七寶山南渡時禦史中丞辛丙殿中侍禦史官常同監察禦史魏矼明震周綱皆居其上人呼爲五臺山

葛天民字無懷初爲僧名義銛號朴翁後返初服居西湖上時所交遊皆名勝士有二侍姬一名如夢一曰如幻一日天大雪方擁鑪煎茶忽有皁衣闖戶將大璫張知省之命卽水張太尉也招之至總宜園淸坐髙談竟日雪甚寒劇且腹餒甚張初不言相招乃似葛自來相訪惟茶話不設杯酌延論至晚一揖而別天民大恚步歸悔爲皁衣紿辱抵家見庭戶間羅列筐篚數十扛布囊數十挑楮帛薪炭米酒殽品以至香藥適用之物充牣於前蓋此璫欲饋是物故先戲之使怒而復喜耳天民嘗有西湖避暑詩云有暑猶當避無憂可得忘竹疎身共瘦湖近意先涼靜勝寧須弈幽期不待觴還同殘夢樂炙背負朝陽

東坡倅杭不勝杯酌部使者知公才望朝夕聚首疲於應接乃號杭倅爲酒食地獄其後袁轂倅杭適郡將不協諸司緣此亦相疎袁語人曰酒食地獄今值獄空傳以爲笑

宋時楊徳溫居崇新門外揷枯竹以引薜荔月餘枯竹復生頃之其妾溺水死明年園竹忽發兩岐扶疎可愛未幾其妹死元時白廷玉家竹亦兩岐其年廷玉亦死乃知反常之物皆非吉兆也

洪武巳酉吳山三茅觀雷擊白蜈蚣長尺許廣可二寸有楷書秦白起三字會稽宋允常親見之嘉靖十四年六月雷擊徐氏圃中棗樹中書右衛玉通所五字余字漶漫不可讀則予親見之皆理之不可臆測者也

杭州湯鎭一凶徒素不孝於母極淩虐之產一子三歲愛之甚至妻抱負偶跌損其頭泣謂姑曰夫歸必毆死不如溺水爲幸姑曰無憂第言是我之誤我去避汝小姑家俟其怒息而還至晚夫歸見兒頭破徑捽妻欲殺之妻以姑爲解次日持刀尋母於中途藏刀石下至妹家以溫言誘母還至石邊忿然取刀欲殺母竟失刀所在但見巨蛇介道方驚畏不覺雙足陷入地中須臾沒至膝七竅流血自聲其罪其母救抱無計可入走報其婦婦往掘之隨掘隨陷啖以飲食三日乃死觀者日千數人莫不稱快時至正甲辰六月也

晉成帝咸和六年六月錢唐一家有猳豕產兩子皆人面如胡人狀其身猶豕也京房易傳曰豕生人頭豕身者危且亂

唐光化三年九月杭州有龍鬥於淛江水溢壊民廬舍

宋元佑六年浙西大水杭州死者五十萬人

熈寧八年杭州地湧血者三最後流入河腥不可聞

建炎巳酉淸波門裏竹園山平地湧血須臾成池腥聞數里明年金人殺戮萬餘人

紹興三年八月浙右地生白毛韌不可斷童謠曰地動白毛生老小一齊行

紹興二十年餘杭民婦產子靑毛二肉角又二家產子毛角皆同連體兩面相向三家相去一二里

乾道六年北闗門有鮎魚色黑腹下出人手於兩傍各有五指

淳熈十二年二月庚申錢唐龍山江岸有大魚如象隨潮而來復逝

淳熈十三年八月丁酉杭城民家有血從地中湧出濺至屋梁污人衣

淳熈十四年六月臨安府浦頭民家產子生而能言暴長四尺

淳熈十六年六月甲辰錢唐傍江居民得五色魚鯽首鯉身訛言夢中得之事聞詔縱之

開禧三年四月錢唐大水漫壊民廬西湖溢瀕湖民捨皆圮

嘉泰辛酉大旱西湖之魚皆浮食者輒病謂之魚瘟

咸淳癸酉臨安地產白毛長四五寸瑩若銀縷焚之臭類羊毛占爲大臣専國之兆

元至正壬辰三月杭州黑气亙天雷電而雨有物若果核與雨雜下五色間錯破食其仁如松子相傳爲娑婆樹子其日湖州池州亦然是年九月十一日紅巾入城雨核之地悉遭兵火

至正壬辰九月錢唐盧子明家一鵝伏九雛內一雛三足其二足在前一足在後

皇明弘治五年六月二十四日大風西山水發山崩地裂西湖溢壊民廬數百家死者數百人城墻崩摧街市乘舟而行是歲大歉

嘉靖二十一年七月十八日大風雨淸湖橋馬醫胡氏家有異物起馬廏中開片瓦騰空而上火光燭天榱桷無損其家不知也鄰家見而報之覓馬廏中有坎廣尺許深二丈餘泉水淸瑩蓋龍潭也

晉天福中浙中兒童市井皆以趙字爲語助如雲得則曰趙得云可則曰趙可通國無不皆然及晉末趙延壽貴盛浙人謂必應讖後延壽爲北冦所執而謠言益盛後宋祖受禪錢氏納土浙中皆屬趙矣淳熈十四年都城市人謠曰汝亦不來我家我亦不來汝家流傳逺近莫詳其說或以爲紹熈二三年兩宮隔絕之兆嘉泰三年杭人唱歌云東君去花無主朝廷禁之未幾景獻太子薨賈似道當國時臨安謠云滿頭靑都是假這回來不作耍其時京師女妝競尙假玉因以假爲賈諭似道専權而景炎丙子之亂非復庚申之役也似道遭貶時人題壁云去年秋今年秋湖上人家樂復憂西湖依舊流吳循州賈循州十五年間一轉頭人生放下休此語視雷州寇司戶之句尢警吳循州謂履齋之貶乃賈擠之也

景定間周漢國公主下降賜第嘉會門左飛樓復道近接禁籞主嘗有疾一日正晝忽有九頭鳥集第中搗衣石上其狀類鳬而大如箕哀鳴啾啾略不畏人引弓射之不中飛去是夕主薨

嶽武穆旣薨臨安西溪寨一將官子弟因降紫姑僊忽武穆下壇大書其名眾皆驚拜請其僉押則宛然平昔眞迹也復書一絕云經略中原三十秋功名過眼未全酬丹心似石今誰訴空有遊魂徧九州島秦丞相聞而惡之擒治其徒流竄死者數百人

思陵時有菊夫人善歌舞妙音律爲僊韶院第一宮中號菊部頭然頗以不獲際幸爲恨旣而稱疾告歸宦者陳源以厚禮取之蓄於西湖適安園一日徳壽按梁州曲舞不稱旨提舉官闗禮揣知上不樂從容奏曰此曲非菊部頭不可遂宣喚於是再入宮陳想念成疾有士人遂制一曲名菊花新以獻之陳大喜酬謝甚厚其譜則教坊都管王公謹所度也陳每聞歌輒淚下未幾物故其園歸重華宮攺名小隠園孝宗又撥賜張貴妃爲永寧崇福寺云

西湖遊覽志余卷二十三

●欽定四庫全書

西湖遊覽志余卷二十四

﹝明﹞田汝成撰

○委巷叢談

錢氏時西湖漁者日納魚數斤謂之使宅魚其捕不及者必市以供頗爲民害一日羅隠侍坐壁間有蟠溪垂釣圖武肅王索詩隠應聲曰呂望當年展廟謨直鉤釣國更誰如若教生在西湖上也是須供使宅魚武肅王大笑遂蠲其徵

吳越王妃毎歲歸臨安王以書遺妃云陌上花開可緩緩歸矣吳人用其語爲歌含思宛轉聴之淒然蘇子瞻爲之易其詞蓋淸平調也詞云陌上花開蝴蝶飛江山猶是昔人非遺民幾度垂垂老遊女長歌緩緩歸陌上山花無數開路人爭看翠軿來若爲畱得堂堂去且更從教緩緩回生前富貴艸頭露身後風流陌上花巳作遲遲君去魯猶歌緩緩妾回家皇明夏與誠偕全息耘湖上暮歸賦詩亦以緩緩歸爲結其詩云滚滚楊花兩岸飛杖藜殊勝玉鞭揮殘山剰水年年在舞榭歌樓處處非聲斷鷓鴣懷舊恨情隨蝴蝶上春衣前朝公子頭如雪猶說當年緩緩歸息耘蓋宋時全後之裔也

錢鏐王嘗晝寢湯沸於鑪一童子恐其驚寢也以水沃之令無聲鏐適寤見之怒曰是能窺我心事遂殺之忽見形於前鏐懼乃封爲臨安縣土地之神

武肅王開國日頻役士卒怨讟興焉或夜書其門曰沒了期沒了期修城才了又開池王出見之命書其傍云沒了期沒了期春衣才罷又冬衣嗟怨頓息蓋以恩典發其感激之心也亦應變之智云

錢氏兼有兩淛幾百年其人比諸國號爲怯弱而俗喜淫侈偸生工巧自鏐世常重斂其民以事奢僭下至雞魚卵鷇必家至而日取毎笞一人以責其負則諸案吏各持其簿列於庭凡一簿所負唱其多少量爲笞數巳則以次唱而笞之少者猶積數十多者至笞百餘獨其臣順中國不煩兵革而納土保家爲可取耳

西湖開浚之績古今尢著者白樂天蘇子瞻楊溫甫三公而巳今考樂天集中無開浚奏狀意其時法禁寛洪守土者得以便宜舉事不煩陳請而廷議亦不訾之子瞻時旣上疏於哲宗復具申於三省凡錢米工役具有成算然其時禦史賈易已劾其科騷部內以事遊逐𨿽廢格不行而宰臣未免有兩罷之請已不及樂天時矣然考其興工則元佑五年四月二十八日也踰日乃舉申奏猶有議事以制先發後聞之體至楊溫甫時則又別矣先申巡臺藩臬俟其報可然後敢白於朝下工部詳議之再俟報可然後興事終以開除額稅未明乃以少京尹再署府事而竟以物議罷官何其危也且樂天子瞻開湖時豈不廢墳墓毀田廬而民怨不敢作卽作矣而糾察之吏不復以法繩之乃溫甫興久廢無窮之利而卒隕其名嗣今誰復有任事之人哉今去溫甫又幾四十年矣藩臬長官非奉巡臺一錢不敢擅發況郡守者而敢云倡議開湖也世變之趨亦可嘆矣

開浚西湖不惟任怨抑且費財非有廉毅之才豁達之度者不能舉也惟平日嚴侵占之禁自可垂利於無窮乃今官府往往以傍湖水面標送勢豪編竹節水専菱芡之利或有因而漸築塍埂者寧念前人作者之勞耶杭歌有之十里湖光十里笆編笆都是富豪家待他享盡功名後只見湖光不見笆

西湖巨麗唐初未聞也自相裏君韓僕射軰繼作五亭而靈竺之勝始顯白樂天搜奇索隠江山風月咸屬品題而佳境彌章蘇子瞻昭曠玄襟追蹤遐躅南渡巳後英俊叢集昕夕流連而西湖底蘊表襮殆盡𨿽其時法禁舒假長民者得以適性徜徉而府庫充盈羨余可舉閭閻康裕募化有資故寺觀日益且髙僧眞士又得與達官長者倡和逍遙故妝點湖山愈加繁媚乃今法禁嚴明動有掣肘爲吏玆土者上畏督察下惕誹議汨沒簿書修職救愆猶慮不給尙敢盤桓山水之間哉至於道院禪林日就崩廢緇黃之流服役追呼與氓隸等卽有募化之資無過升斗蓋盛極而衰亦循環之理也

西湖𨿽有山泉而大旱之歲亦嘗龜坼宋嘉熈庚子西湖水涸茂艸生焉官司祈雨無應李霜涯戲作一詞云平湖千頃生芳艸芙蓉不照紅顚倒東坡道波光瀲灔晴偏好邏者瀲捕之遁不知所往

元至正間西湖冰合故老云六十年前曽有此異張仲舉賦詩云西湖雪厚冰徹底行人徑度如長川風吹鹽地結陰鹵日射玉田生暖煙魚龍穴裏寒更縮鷗鷺沙頭饑可憐安得長冰通滄海我欲三島求神僊

慶元初京尹趙師■﹝罒幸廾﹐上中下﹞請盡以西湖爲放生池作亭池上求國子司業髙炳如文虎爲記髙故博洽疾時文浮誕痛抑之以此失士子心會記中有鳥獸魚鱉咸若商歷以興旣巳鋟之石本流傳殆不可掩攺商爲夏痕刻猶存輕薄子作詞以謔之云髙文虎稱伶俐萬苦千辛作个放生亭記從頭無一句說著官家盡把太師歸美這老子忒無廉恥不知潤筆能幾夏王卻作商王只怕伏生是你噫臨文誤筆往往有之而謔嘲其師如此自來靑衿之難馭也今寶石山麓止有王隨放生池記一碑而髙文不存

湖中物產殷富聴民間自取之故捕魚攪艸之艇擾擾煙水間夜火徹旦濵湖多植蓮藕菱芰茭芡之屬或蓄魚鮮日供城市諺云西湖日銷寸金日生寸金蓋謂此也湖中多雜魚而鯽魚最美骨軟肉松不數鰣鯿獨無鱖魚蓋地气絕產者正徳中有魚黃而無鱗肉翅能飛一日冥雨飛至洋壩頭而墜舊時湖中產蟹林和靖詩云艸泥行郭索又雲水痕■﹝禾龜﹞落蟹螯肥今湖蟹絕無蓋宋時禁采捕傍多葑田今直澄波徹底旦旦而攪之亦難乎其生育矣其螺蚌鰕鱉之屬生生尢夥网簎交錯宋諺雲南柴北米東菜西水今攺西魚者蓋城中之水不藉西湖而魚產之富歲歲不減也藕出西湖者甘脆爽口與護安村同匾眼者尢佳其花有紅白二種白者香而結藕紅者艶而結蓮瞿宗吉詩云畫閣東頭納晚涼紅蓮不及白蓮香者是也宋時聚景園中有繡蓮紅瓣而黃緣結實如飴兩角爲芰四角爲菱紅者皮薄而鮮美東坡詩云烏菱白芡不論錢烏菱老而沈泥者頗不佳且非西湖所有不若攺爲紅菱則於望湖樓景更切也芡名雞壅亦曰鴈頭梁渚臨平在在咸有而湖產特佳香軟而粒大茭白本秋實惟西湖四時有之茭田之直可十餘金利倍禾稼逺湖數里則此種𨿽植不茂矣湖中薀藻蘋荇諸水艸牽風演漾彌蔓不絕土人取之以供魚食歲計亦不下數百金也

杭州金魚宋初甚少至南渡始盛有之蘇子瞻嘗讀蘇子美六和塔詩有沿橋待金鯽竟日欲遲畱不諭此語及倅錢唐從塔後觀金魚以爲奇物投餌出之不食而沒始悟竟日遲畱之意以爲難進易退不妄喁食故今去子美四十年而潛泳如故可謂壽矣予謂魚之壽非以不食致然也數月不食則腹腴盡消頭恢尾削塊然死矣金魚有鯽有鯉鯽食淤澱鯉食螺蜆若餅餌之類則咸食之蘇子之見特偶然耳然鯽稍耐久以土性可伏故也南屛萬工池舊有金魚蘇子瞻詩云我愛南屛金鯽魚重來拊檻散齋余近者西湖金魚惟玉泉最盛大者長數尺投餌則競集焉吳山大井中有金魚數十頭父老云巳一二百年自來無施食者兼以寒泉陰竇仰蔽天日而久久不斃殆神物也宣徳間大旱井涸人有取食者肉堅韌若麻筋然鄴侯井中亦有五色魚其源通西湖故孳乳日夥又與吳山井不同也金魚自有種桯史乃言以紅虫飼之而致然非也

天竺桂子之說起自唐時然宋慈云式公月桂詩序雲天聖丁卯秋八月十五夜月有濃華云無纎迹靈隠寺殿堂左右天降靈實其繁如雨其大如豆其圓如珠其色白者黃者黒者殻如芡實味辛識者曰此月中桂子也拾以封呈好事者余播種林下越數月移植白猿峯凡二十五株遂攺回軒亭爲月桂亭又張君房爲錢唐令夜宿月輪山寺僧報曰桂子下塔遽起望之紛如煙霧回旋成穗散墜如牽牛子黃白相間咀之無味則桂子之落往往有之但人不識耳漢武洞冥記云有逺飛雞朝往夕還嘗銜桂子歸於南土南土月路固其宜也所以北方無之又本艸圖經云江東諸處多於衢路拾得桂子北土獨無者非月路也

天竺桂花秋來特盛非必種出月中蓋亦地气使然也蘇子瞻中秋分桂贈楊元素詩雲月缺霜濃細蘂幹此花元屬桂堂僊鷲峯子落驚前夜蟾窟枝空記昔年破裓山僧憐耿介練裙溪女鬥淸妍願公采擷紉幽佩莫遣孤芳老澗邊

桂漿之說起於楚詞殆亦今之桂花釀酒法耳而王子年拾遺記云魏有頻斯國人來朝壺中有漿如脂乃桂漿也飲則壽千歲豈非附會之談乎林可山山家淸供有廣寒糕韓公望易牙遺意有桂僊湯近日杭人造天香丸可以緘送寄逺吟邊酒所咀嚼一粒則香流齒頰之間淸妙不可言狀

桂花有黃紅白三種而紅者特少宋時四明士人史氏者家有朩樨變大紅異香因接本以獻髙宗愛之畫爲扇面仍制詩以賜從臣云■﹝禾龜﹞入幽巖桂影團香深粟粟照林丹應隨王母瑤池宴染得朝霞下廣寒

孤山梅花以和靖著名然白樂天去郡有憶杭州梅花因敍舊寄蕭協律詩云三年悶悶在余杭曽與梅花醉幾場伍相廟邊繁似雪孤山園裏麗如妝蹋隨遊騎心常惜折贈佳人手亦香賞自初開直至落歡因小飲便成狂薛劉【二客】相次埋新隴沈謝【二妓】雙飛出故鄕歌伴酒徒零散盡惟殘頭白老蕭郎則自唐時巳賞鑑於名公矣蘇子瞻有和楊公濟梅花三絕亦皆西湖景也詩云春入西湖到處花裙腰芳艸抱山斜盈盈解佩臨煙浦脈脈當壚賣酒家又云湖面初驚片片飛尊前吹折最繁枝何人會得春風意怕見黃梅細雨時又云北客南來豈是家醉看風月半橫斜他年欲識吳姬面秉燭三更對此花更有紅梅臘梅兩種子瞻紅梅詩云怕愁貪睡獨開遲自恐冰容不入時故作小紅桃杏色尙餘孤瘦雪霜姿寒心未肯隨春態酒暈無端上玉肌詩老不知梅格在更看綠葉與靑枝其種來自閩湘中故有福州紅潭州紅邵武紅等號臘梅又名綠萼梅色黃白酷似蜜脾檀心爲上磬口次之花小香淡以子種出不經接者又次之子瞻詩有云萬松嶺上黃千葉玉蕊檀心兩奇絕髙子勉詩云少鎔燭淚裝應似多爇龍涎臭不如只恐春風有機事夜來開破幾丸書

林和靖疎影暗香之聯歐陽文忠公極賞之而王晉卿顧謂此兩句杏與桃李皆可用也蘇東坡云可則可但恐杏桃李不敢承當耳黃魯直云歐陽公極賞林和靖疎影暗香之句而不知和靖更有雪後園林才半樹水邊籬落忽橫枝似勝前句不知文忠公何緣棄此賞彼也苕溪漁隠又云王直方愛林和靖梅詩池水倒窺疎影動屋檐斜入一枝低以爲伯仲前句然實非佳者殆猶一蟹不如一蟹耳善乎馬鶴窓浩瀾有言林和靖疎影橫斜水淸淺暗香浮動月黃昏之句寫梅之風韻髙侍郎季迪雪滿山中髙士臥月明林下美人來之句狀梅之精神楊鐵崖廉夫萬花敢向雪中出一樹獨先天下春之句道梅之气節

張澤民梅花詩云和靖風流百世長吟魂依舊化幽芳巳枯半樹風煙古才放一花天地香不肯面隨春冷暖只將影共月行藏懸知骨法淸如許傳得僊人服藥方又云才有梅花便自淸孤山兩句一條冰問渠紫陌花間客得似淸溪樹下僧雅淡久無蘭作伴孤髙惟有竹爲朋雪天枝上三更月人在瑤臺第幾層

石橊花本名安石橊而亦名海橊白樂天天竺寺詩有云宿因月桂落醉爲海橊開又有孤山寺示眾僧詩雲山橊花似結紅巾容艶新妍占斷春色相故開行地道香塵擬觸坐禪身瞿曇弟子君知否恐是天魔女化身武肅王名鏐諱石橊爲金櫻目茄子爲落蘇今時民間金櫻之諱無存而落蘇之稱猶有知者

宋時府治虛白堂前有紫薇花兩株相傳白樂天所植蘇子瞻守郡時神宗嘗書樂天紫薇花詩以賜之至是子瞻次錢穆父題詩云虛白堂前合抱花秋風落日照橫斜閱人此地知多少物化無涯生有涯又云折得芳蕤兩眼花題詩相贈字傾斜篋中尙有絲綸句坐覺天光照海涯

瑞香有黃紫二種有紫瓣而緣金者蘇子瞻有次曹子方龍山眞覺院瑞香花詩云幽香結淺紫來自孤云岑骨香不自知色淺意殊深移栽靑蓮宇遂冠薝卜林紉爲楚臣佩散落天女襟君持風霜節耳冷歌笑音一逢蘭蕙質稍回鐵石心置酒要妍暖養花須晏陰及此陰暗間恐致慳嗇霖彩雲知易散鷤■﹝圭鳥﹞憂先吟明朝便陳迹試著丹靑臨今馬塍種最多大者名錦燻籠

辛夷花鮮紅似杜鵑躑躅花俗稱紅石蕎者是也白樂天有靈隠寺紅辛夷戲光上人詩云紫粉筆含尖火焰紅胭脂染小蓮花芳情鄕思知多少惱得山僧悔出家又躑躅花詩云玉泉南澗花奇怪不似花叢似火堆今日多情惟我到明年無故爲誰開此二詩者樂天詠物一時之作耳豈意遂爲湖山故實賓山劉邦彥西湖詩云辛夷塢口春將老躑躅池邊雨弄晴盡日無人過湖去黃鸝睍睆不停聲蓋聯白詩而用之也

杜鵑花諸山皆有之而宋時菩提寺南漪堂獨盛蘇子瞻詩雲南漪杜鵑天下無披香殿上紅■﹝毛瞿﹞毺鶴林兵火眞一夢不歸閬苑歸西湖

海棠有二種紅者貼梗粉紅者垂絲錢唐縣舊治有吳越時羅江東隠手植海棠一本至宋元佑時猶存王元之詩云江東遺迹在錢唐手植庭花滿縣香若使當年居顯位海棠今日是甘棠

七姊妹花似薔薇而七朶連綴楊孟載詩云紅羅斗結同心小七蕊參差弄春曉盡是東風兒女魂蛾眉一樣靑螺掃三妹娉婷四妹嬌綠窓虛度可憐宵八姨秦虢休相妬腸斷江東大小喬

鳯僊花有紅白紫數種宋時謂之金鳯花又曰鳯兒花慈懿李后之生也有鸑鷟下儀之瑞小名鳯娘迨正位坤極六宮避諱稱曰好女兒花搗其葉可以染指甲爲紅色瞿宗吉詩云髙堂不見鳯凰飛招得僊魂慰所思秋露庭除蛩泣處晚風籬落燕歸時金盆夜搗聲相應銀甲春生色更宜好倩良工揮彩筆寫成竹葉夾桃枝此詩以夾竹桃爲鳯僊別名其實夾竹桃自有朩本非艸本也其紅指甲詩云金盆和露搗僊葩解使纎纎玉有瑕一點愁凝鸚鵡喙十分春上牡丹芽嬌彈粉涙拋紅豆戲搯花枝鏤絳霞女伴相逢頻借問幾回錯認守宮砂

石竹艸品纎細而靑翠花有五色■﹝女便﹞媚動人杜子美詩云麝香眠石竹又云石竹繡羅衣者是也杭人多植之盆盎間林和靖有石竹詩云麝香眠後露檀菌繡在羅衣色未眞斜倚細叢如有恨冷搖疎蘂欲無春階前紅藥推辭客籬下黃花重古人今日含毫與題品可憐殊不愧淸新又云靑簾有酒不妨賖素壁無詩未足誇所重晚芳聊在目可闗■﹝禾龜﹞色易爲花深枝冉冉妝溪翠碎片英英剪海霞莫管金錢好行市寂寥相對是山家

吉祥艸蒼翠如建蘭而無花不藉土而自活涉冬不枯杭人多植瓷盎置几案間王元章詩云得名良不惡瀟灑在山房生意無休息存心固久長風霜徒自老蜂蝶爲誰忙歲晚何人問山空暮雨荒

玫瑰花類薔薇紫艶馥鬱宋時宮院多采之雜腦麝以爲香囊芬氤裊裊不絕故又名徘徊花其似是而非者名繰絲花

朩芙蓉一名朩蓮紅白二種亦有先白而後紅者名醉芙蓉白樂天詩云晚涼思飲兩三杯招得江頭酒客來莫怕秋無伴醉物水蓮花盡木蓮開

櫻桃一名含桃月令仲夏羞以含桃薦寢廟注云卽櫻桃也然西京雜記載上林果朩列櫻桃含桃爲二種蓋以形味有異而別名之歟白樂天樟亭驛櫻桃詩雲南館西軒兩樹櫻春條長足夏陰成素華朱實今𨿽盡碧葉風來別有情

山茶馬塍之間多有之有紅白二種其花有寶珠樓子千葉單葉之分有一本而接爲數色者有早開而晚落者楊廷秀詩云江南池館厭深紅零落山煙山雨中卻是北人偏愛惜數枝和雪上屏風

蘭蕙同臭而異種一干一花而香有餘者爲蘭一干數花而香不足者爲蕙杭州蘭蕙莖葉柔細生幽谷竹林中惟春時取置盆盎間供一時淸玩宿根移植膩土多不活卽活亦不多開花其莖葉肥大而翠勁可愛者率自閩廣移來非富貴之家不能有也自嘉靖已來滿城皆植而市廛中亦有擔荷而鬻之者豈地气之遷易歟蘇子瞻在杭時有題楊次公春蘭詩云春蘭如美人不采羞自獻時聞風露香蓬艾深不見丹靑寫眞色欲補離騷傳對之如靈均冠佩不敢燕其蕙詩云蕙本蘭之族依然臭味同曽爲水僊佩相識楚詞中幻色𨿽非實眞香亦竟空云何起微馥鼻觀已先通

牡丹唐時杭州無此種長慶間開元寺僧惠澄自都下乍得一本謂之洛花白樂天攜酒賞之張處士祜題詩云濃艶初開小藥欄人人惆悵出長安風流卻是錢唐守不踏紅塵看牡丹至宋時漸多而獨盛於吉祥寺蘇子瞻通判杭州時有牡丹記敍一篇其略云熈寧五年三月二十三日予從太守沈公觀花於吉祥寺僧守璘之圃圃中花千本其品以百數酒酣樂作州人大集金盤彩藍以獻於座者五十有三人飲酒樂甚素不飲者皆醉自輿儓皂隸皆揷花以從觀者數萬人可謂盛矣近日杭州牡丹黃紫紅白咸備而粉紅獨多有一株百餘朶者出昌化富陽者尢大不減洛陽也

淳熈間範石湖著吳門菊譜云得目範村者爲三十六種史正志著吳門菊譜列二十九種二譜皆以黃爲首而白次之其雜色止胭脂桃花孩兒等數名而巳近日杭州品色甚多有千葉大紅萬鈐深紫雙絞純白葺絲鵝黃二色銀臺者

枇杷白者爲上黃者次之無核者名椒子蘇子瞻同劉景文眞覺院賞枇杷詩云綠暗初迎夏紅殘不及春魏花非老伴盧橘是鄕人其敍云院有洛花花時不暇往故有魏花非伴之句

楊梅諸山多有之而煙霞塢東墓嶺十八澗臯亭山者肉松核小味尢甜美宋時梵天寺有月廊數百間庭前多楊梅盧橘蘇子瞻詩云夢遶吳山卻月廊楊梅盧橘覺猶香客有言閩廣荔枝無物可對者或對以西涼葡萄予以爲未若吳越楊梅也何正平詩云五月楊梅已滿林初疑一一價千金味方河朔葡萄重色比瀘南荔子深則古人亦有舉而方之者矣

杭州茶寶雲山產者名寶云茶下天竺香林洞者名香林茶上天竺白雲峯者名白雲茶蘇東坡詩云白雲山下兩旗新又寶嚴院垂云亭亦產茶東坡有僧怡然以垂云新茶見餉報以大龍團戲作一律云妙供來香積珍烹具大官揀牙分雀舌賜茗出龍團曉日云庵暖春風浴殿寒聊將試道眼莫作兩般看又嘗遊諸寺一日飲釅茶七碗戲書云示病維摩元不病在家靈運巳忘家何須魏帝一丸藥且盡盧仝七碗茶又南屏謙師妙於茶事自云得心應手非可以言傳學到者贈之詩云道人曉出南屏山來試點茶三昧手怒驚午盞兔毛斑打作春甕鵝兒酒天臺乳花世不見玉川風腋今安有先生有意續茶經會使老謙名不朽蓋西湖南北諸山及諸旁邑皆產茶而龍井徑山尢馳譽也劉邦彥謝龍井僧獻秉中寄茶詩春茗初収榖雨前老僧分惠意勤虔也知顧渚無雙品須試吳山第一泉竹裏細烹淸睡思風前小啜悟諸禪相酬擬作長歌贈淺薄何能繼玉川劉士亨謝璘上人惠桂花茶詩金粟金芽出焙篝鶴邊小試兔絲甌葉含雷信三春雨花帶天香八月秋味美絕勝陽羨產神淸疑在廣寒遊玉川句好無才續我欲逃禪問趙州

菌者鬱蒸之气所發多生山谷竹樹幽潤之所白者名玉蕈最貴黒者名茅蕈赤子名竹菇皆下品也蘇子瞻與參寥行智果園得黃耳蕈詩云老楮忽生黃耳蕈故人兼致白芽姜別有一種毒蕈形似而味美食之殺人宋乾道初靈隠寺後生一蕈圓徑二尺紅潤可愛寺主驚喜以爲珍品不敢食獻於楊郡王王亦奇之曰是當爲玉食奏進於孝宗詔以美味宜供佛復賜靈隠寺蓋朝廷初不知其出於寺也復持至寺盛之以盤經日頗有汁液沾濡兩犬爭舐之一時狂死寺主大驚曰茍入天廚必遭誅戮亟瘞諸地蓋萬乘所禦自有神護而楊王大貴人寺主不私口腹皆得免意外之禍又有圓頭而細腳者名爲丁蕈元時松陽楊渠南者滑稽士也與僧道元食丁蕈戲作詩雲頭子光光腳似丁秪宜豆腐與波稜釋伽見了呵呵笑煮殺許多行腳僧

椶櫚樹以絲自褁剝之可爲雨衣及捆束之用有子生膚毳中蓋花之方孕者名爲椶筍蜜煮酢浸可致千里蜀人以此饌佛蘇子瞻以椶筍饋仲殊詩云贈君木魚三百尾中有鵝黃子魚子夜義割癭欲分甘籜龍藏頭敢言美願隨蔬果得自用勿使山林空老死問君何事食朩魚烹不能鳴固其理

杭州蒓菜來自蕭山惟湘湖爲第一四月初生者嫩而無葉名雉尾蒓葉舒長名絲蒓至秋則無人采矣劉士亨寄魏文靖公詩有云當代推公獨擅場李唐詩句漢文章湘湖春晚多風味蒓菜櫻桃次第嘗宋時沈文通送施密學守錢唐詩有云湖山滿目舊遊在何日從公醉紫蒓疑其時蒓或亦自越中來也聞之漁人曰西湖第三橋近出蒓菜不下湘湖者

尙書故實云百越人以蝦蟆爲上味疥皮者最佳名錦襖子範蜀公東齋筆記云沈文通守杭州禁民食蝦蟆終三年人不敢食而蝦蟆亦絕不生及文通代去禁弛而蝦蟆復生傅子翼蠏譜云杭俗嗜蝦蟆而鄙食蠏時有農夫田彥升者家於半道江性至孝其母嗜蠏彥升慮其鄰比窺笑常逺市於蘇湖間熟之以布囊負歸巳上載紀舛差皆不可曉蝦蟆形𨿽不典然周禮亦嘗羞而薦之宗廟與羔同珍漢武帝欲除畿甸以爲上林苑東方朔以爲此地土宜姜芋水多蛙魚貧者家給則食蝦蟆者長安亦有之不獨越人也至云不脫疥皮以爲佳品此又不情蛙皮腥韌非可食者何越人之饞餮至此周時蟈氏焚牡鞠以殺蛙黽其法無驗未聞沈文通以何術禁之使三年不生也杭人最重蟹秋時風致惟此爲佳而云杭人嗜蝦蟆而鄙食蠏此又何說至如歐陽公歸田錄又云國初通判嘗與知州爭權有錢昆者杭人也其俗嗜蟹嘗求外補人問所欲曰但得有螃蠏無通判處足矣其所載杭俗又與傅子翼不同蓋聞見得於外方者往往失眞非土著者不能辯也

宋時陶榖奉使吳越忠懿王宴之因食蝤蛑詢其族類忠懿命自蝤蛑至蟛■﹝虫越﹞凡十餘種以進榖曰眞所謂一蟹不如一蟹也

杭人最重江魚魚首有白石二枚又名石首魚毎歲孟夏來自海洋綿亙數里其聲如雷若有神物驅押之者漁人以竹筩探水底聞其聲乃下网截流取之有一网而舉千頭者潑以淡水則魚皆圉圉無力或魚多而力不能舉懼覆舟者則截网使去頭水取者甚佳二水三水則魚漸小而味漸減矣瞿宗吉竹枝詞云荻芽抽筍棘花開不見河豚石首來早起腥風滿城市郎從海口販鮮回

菊莊劉士亨有詠貓絕句云口角風來薄荷香綠陰庭院醉斜陽向人只作猙獰勢不管黃昏鼠輩忙語涉訕刺幾不能堪不若劉潛夫詩云古人養客乏車魚今爾何功客不如食有溪魚眠有毯忍教鼠嚙案頭書語稍含蓄而督責亦露不若陸放翁詩云裹鹽迎得小貍奴盡護山房萬卷書慚愧家貧策勲薄寒無毯坐食無魚庶乎厚施薄責而報者自愧矣又不若劉伯溫詩云碧眼烏員食有魚仰看蝴蝶坐階除春風漾漾吹花影一任東風鼠化鴽眞可謂豁達涵容法禁不張而姦宄自化信乎王佐之才也

西湖遊覽志余卷二十四

●欽定四庫全書

西湖遊覽志余卷二十五

﹝明﹞田汝成撰

○委巷叢談

石林葉少蘊言刻書以杭州爲上蜀本次之福建最下汴京比歲印板不減杭州但紙不佳蜀建多以柔朩刻之取其易成而速售故不能工然則建本之濫惡蓋自宋而巳然矣今杭刻全不佳國初蜀尙有板差勝建刻今建刻益下去永樂宣徳間又不逮矣惟今日蘇刻稍工然則技藝工拙豈眞爲地勢所分不過習俗使然耳杭人作事茍簡重利而輕名但顧眼底百工皆然而刻書尢甚板之老嫩不均一也燥濕異性二也厚薄異體三也板不宿漚而取辦新材易瓦易裂四也刻手工拙淆雜都料藉拙者以多克頭家錢五也其它瑣碎料理不周則姦僞百出此杭刻所以不佳也知其獘而經心焉卽宋刻亦可得而何分蘇杭哉

金箔銷金之尢者上供之外非嚴禁不可乃今民間首飾衣袴器用文軸榱題多用塗畫歲靡不貲大中祥符間杭州周承裕私煉金爲箔鄭仁澤市千枚轉鬻他州事敗全家徒配轉運使陳堯佐言仁澤情同罰異不可懲姦乃定轉賣者減造者一等著爲令此法似可援引而奏行於今日者也

杭城多火宋時巳然其一民居稠比竈突連綿其二板壁居多磚垣特少其三奉佛太盛家作佛堂徹夜燒燈幡幢飄引其四夜飲無禁童婢酣倦燭燼亂拋其五婦女嬌惰篝籠失檢宋朝建都城中大火二十一度其尢烈者五度紹興二年五月大火頃刻飛燔六七里被災者一萬三千家六年十二月又火被災者一萬餘家嘉泰元年辛酉三月二十八日寶蓮山下禦史臺吏楊浩家失火延燒禦史臺司農寺將作監進奏文思院太史局皇城司法物庫及軍民五萬二千四百家綿亙三十里凡四晝夜乃滅其時術者言年號嘉之文如三十五萬口泰之文如三月二十八又都民市語多舉紅藕二字藕有二十八絲紅者火也皆爲讖云嘉泰四年甲子三月四日糧料院後劉慶家失火延燒糧料院右丞相府尙書省中書省樞密院左右司諫院尙書六部南至淸平山萬松嶺和寧門西及太廟三茅觀下及軍民七千家二晝夜乃滅紹定二年辛卯大火比辛酉之火加五分之三𨿽太廟亦不免城市爲之一空

辛酉之火烈焰滿城而吳山上一老翁家獨存翁平日誦經樂施火起之夕以老憊不能跬步遣兒與婦令亟走兒婦竟不忍相捨同處烈焰中舉家昏睡庭有葡萄架亦不焚灼明爲神物護持也其時杭人稱積善而免祻者必曰葡萄架云又有馬將仕者居壩頭亦好施與其時火逼諸丐者爭爲搬挈家資火息盡以還主馬甚喜將厚勞之丐者曰報公平日之恩耳敢重費乎皆不受且羅拜而去

紹興丙子六月臨安火先是周必大任和劑局門官適乳媼姚病甚占之其繇云藥不蠲痾財傷官磨困於六月盍祈安和未幾姚果卒必大深以六月爲憂迨晦日以爲無恙矣同僚舉酒相慶宴畢而火隨作所居在漾沙坑與運屬王氏者連棟王夜醉奏圊其婢揷燈於壁首焚必大之居僅以身免時臨安帥韓仲通知火自王氏而王之妻弟馬舜韶方爲禦史畏不敢問執必大及鄰比五十餘人皆下獄奏行三省勘會必大問獄吏曰失火延燒在律云何吏曰當徒必大曰我以一身承之以貸鄰比罪居何等吏曰法止除籍爲民耳必大嘆曰人果可救吾何吝一官且財傷官磨占繇定矣遂自誣服竟落職依其婦翁王彥光於廣徳彥光前夕夢里人掃雪云迎丞相明日必大至彥光嘆曰失職子寧應夢耶頃之彥光彊必大赴宏詞科必大以未嘗經意辭彥光激曰君懷安耳必大不得巳怏怏入行都值秦檜死髙宗更化湯鵬舉知貢舉試法甚嚴而必大首捷馴登臺輔人謂救人陰徳所致云

嘉泰四年火及太廟寧宗避殿下詔自責右丞相陳自彊等上表請禦正衙曰沴𨿽作於郁攸咎實由於黎獻嘻嘻出出本微豫告之妖業業兢兢自秉謙光之徳赦百辟瘝官之罪下十行責巳之書萬家賜予之有差民無胥怨九廟尊崇之如故神罔時恫顧黼座之猶遷在蒼生其何賴願仍舊貫出視外朝詔不許又上表曰災降於天應從其類毀西都之白鶴蓋因貴近之遊爇北寺之黃門乃示極陰之變上帝警具寮之失聖君非逸徳之招與其側席以焦勞孰若宅尊而廢置猶不許又上表曰惟我宋之開基應心星而尙赤閼伯配炎精之祀旣主於辰商人測舊釁之生毎由於火在數𨿽逃於巳定弭災惟取乎交修就令入奏延英曷若會朝北禁詔乃許之其詞𨿽諛佞而葩藻駢麗亦可紀也

辛卯之火太廟俱灰而韓侂冑府獨全蓋殿帥馮時力爲撲護耳洪舜兪詩云殿前將軍猛如虎救得汾陽令公府祖宗神靈飛上天可憐九廟成焦土其時權臣之威加天子一等矣

元至正辛巳暮春江淛行省平章政事濟爾噶臺衣紅服入城之任兒童謠曰火殃來矣明年壬午四月一日大火自昔所未聞也數百年浩繁之地一旦凋敝矣

東坡仇池筆記云杭人喜食鵝日屠百鵝予自湖上夜歸屠者之門百鵝皆號若有所訴鵝能警盜亦能卻蛇有二能而不能免死又有祈雨之厄悲夫嘉靖十五年侍禦張景按淛中令巡官日報屠鵝之數大約日屠一千三百有奇而官府民家公私燕會皆不與焉較之宋時又加十倍矣

古之所謂廋詞卽今之隠語也而俗謂之謎人皆知其始於黃絹幼婦而不知自漢伍舉曼倩時巳有之矣至鮑照集則有井字謎杭人元夕多以此爲猜燈任人商略永樂初錢唐楊景言以善謎名成祖時重語禁召景言入直以備顧問今海內佳謎甚多不獨杭州有也其用字謎云一月復一月兩月共半邊上有可耕之田下有長流之川六口共一室兩口不團圓又云重山復重山重山向下懸明月復明月明月兩相連一字謎云上不在上下不在下不可在上止宜在下賀資二字謎云目字加兩點莫作貝字看貝字欠兩點莫作目字看門字謎云倚闌干東君去也眺花間紅日西沈閃多嬌情人不見悶淹淹笑語無心木楔謎云我本無名因汝有名汝有不平吾與汝平木楔者翣卓之具杭人市語謂之恰好日謎云畫時圓寫時方寒時短熱時長又云東海有一魚無頭亦無尾除去脊梁骨便是這个子染布霞頭謎云身居色界中不染色界塵一朝解纒縛見姓自分明持棋謎云彼亦不敢先此亦不敢先惟其不敢先是以無所爭是以能入於不死不生字點謎云寒則重重疊疊熱則四散分流四个在縣三个在州村裏只在村裏市頭只在市頭印章謎云方圓大小隨人腹裏文章儒雅有時滿面紅妝常在風前月下金剛謎云立不中門行不履閾儼然人望而畏之斯亦不足畏也巳蜘蛛謎云上不在天下不在田中心藏之玄之又玄又云自西自東自南自北無思不服拄杖謎云用之則行舍之則藏惟我與爾危而不持顚而不扶則焉用彼朩屐謎云可以托六尺之孤可以寄百里之命遇剛則鏗爾有聲遇柔則沒齒無怨蹴踘謎云瞻之在前忽然在後樂然後笑人不厭其笑墨斗謎云我有一張琴絲弦長在腹時時馬上彈彈盡天下曲打稻耞謎雲天下有道則見無道則隠瞻之在前忽然在後夾注書謎云大底不曽說小底小底常是說大底若要知得大的事須去仔細問小底元夕燈球謎云我有紅圓子治赤白帶下每服三五丸臨夜茶酒下日曆謎云一尺長十二節兩頭冷中間熱手指謎云大者兩文小者三文十枚共計二十八文水中石謎云小時大大時小漸漸大不見了或以爲小兒■﹝悤頁﹞門手巾謎云八尺一片四角兩面所識是人面不識畜生面接菓謎云斫頭便斫頭卻不教汝死拋卻親生兒卻抱過房子又有以今人名藏古人名者云人人皆戴子瞻帽【仲長綂】君實新來轉一官【司馬遷】門狀送還王介甫【謝安石】潞公身上不曽寒【溫彥博】又有以古詩賦敗弓云爭帝圖王勢巳傾【無靶】八千兵散楚歌聲【無弦】烏江不是無船渡【無稍】羞向東吳再起兵【無面】過山龍謎云一曲盤龍初展渴飲寒潭春暖霎時噴雨檐前四海五湖皆滿

吳歌惟蘇州爲佳杭人近有作者往往得詩人之體如雲月子灣灣照幾州幾人歡樂幾人愁幾人髙樓行好酒幾人飄蓬在外頭此賦體也而瞿宗吉往嘉興聴故妓歌之遂翻以爲詞云簾捲水西樓一曲新腔唱打油宿雨眠雲年少夢休謳且盡生前酒一甌明日又登舟卻指今宵是舊遊同是他鄕淪落客休愁月子彎彎照幾州如雲送郎八月到揚州長夜孤眠在畫樓女子拆開不成好秋心合著卻成愁此亦賦體也而黃山谷之詞先有之你共人女邊著子爭知我門裏挑心是也如雲約郎約到月上時看看等到月蹉西不知奴處山低月出早還是郎處山髙月出遲此詞𨿽淫奔然怨而不怒愈於鄭風狂童之訕如雲髙山頂上鵓鴣啼聞說親爺娶晚妻爺娶晚妻猶自可前娘兒子好孤淒此興體也如雲畫裏看人假當眞攀桃接李彊爲親郎做了三月楊花隨處滚奴空想來年桃核舊時仁此比體也有守一而終之意

外方人嘲杭人則曰杭州風蓋杭俗浮誕輕譽而茍毀道聴塗說無復裁量如某所有異物某家有怪事某人有醜行一人倡之百人和之身質其疑皎若目覩譬之風焉起無頭而過無影不可蹤迹故諺云杭州風會撮空好和歹立一宗又云杭州風一把蔥花簇簇裏頭空又其俗喜作僞以邀利目前不顧身後如酒攙灰雞塞沙鵝羊吹气魚肉貫水織作刷油粉自宋時巳然載於癸辛雜識者可考也

杭人以冬夏二至後數九以紀寒暑云冬至後一九二九招喚不出手三九二十七籬頭吹觱栗四九三十六夜眠如露宿五九四十五太陽開門戶六九五十四貧兒爭意气七九六十三布衲兩頭擔八九七十二貓狗尋陰地九九八十一犂耙一齊出夏至後一九二九扇子不離手三九二十七冰水甜如蜜四九三十六拭汗如出浴五九四十五頭戴秋葉舞六九五十四乘涼入佛寺七九六十三牀頭尋被單八九七十二思量蓋夾被九九八十一家家打炭墼

陸放翁嘗問髙似孫曰比在都城見彩帛鋪榜曰翠色眞紅殊不曉所謂紅而曰翠何也似孫曰嵇康琴賦曰新衣翠燦纓徽流芳班媫好自傷賦曰紛翠燦兮紈素聲翠燦取鮮明也東坡牡丹詩云一朶妖紅翠欲流蓋取鄕語放翁擊節大喜

自元丰制尙書省復二十四曹繁簡絕異在汴京時有語曰吏勲封考筆頭不倒戶度金倉日夜窮忙禮祠主膳不識判硯兵職駕庫典了襏袴刑都比門總是寃魂工屯虞水白日見鬼及駕幸臨安喪亂之後士大夫亡失告身批書者多又軍賞百倍平時賄賂公行冒濫相乘軍饟日滋賦斂愈繁而刑獄亦眾故吏戶刑三曹吏胥人人富饒它曹寂寞彌甚吏輩又爲之語曰吏勲封考三婆兩嫂戶度金倉細酒肥羊禮祠主膳啖虀喫麫兵職駕庫齩姜呷醋刑都比門人肉餛飩工屯虞水生成餓鬼

杭州鄼侯祠有三漢書鄼音贊今亳州贊縣乃音才何反而字書鄼字亦才何反云邑名作鄼而贊字亦云邑名按班固十八侯銘云文昌四友漢有蕭何序功第一受封爲鄼唐楊巨源丹鳯樓宣赦上文相公詩云請問漢家功第一麒麟閣上識鄼侯是此字有二音顏注未必是也

宋朝王沂公歐陽公登第皆有三元之目沂公自鄕而省而廷對皆第一歐陽則自鄕而監而省皆第一張伯紀自本州島升貢次公試次內捨校定次上捨合格次升補上等上捨皆第一釋褐之日徽宗嘆曰自來止說三元今張綱五元矣遂除太學博士我朝惟淳安商文毅公輅鄕試會試廷試皆第一文錦坊北所建三元坊是也及公秉衡乙未科王文恪公鏊鄕試會試皆第一廷試策又冠場輿議當第一而文毅公顧抑之第三恐其軋已也

淳熈間蘇州有唐姓者兄妹皆長丈二日啖斗餘行倦則倚市檐憩坐如堵墻不可出出則傾市觀之詔廩之殿前司徳壽欲見之遣詣北宮懼其聚民乃臥而泛之河至望僊橋専舟焉又江山寺有緇童眉長尺餘來淨慈寺都人爭出視之喧傳禁中詔給僧牒寺僧日坐之門護以行馬士女塡沓炷香施資謂之活羅漢皆非踐形之正近於人妖矣

曹元寵題村學堂圖云此老方捫虱眾雛爭附火想當訓誨間都都平丈我語𨿽調笑而曲盡社師之狀杭諺言社師讀論語鬱鬱乎文哉訛爲都都平丈我委巷之童習而不悟一日宿儒到社中爲正其訛學童皆駭散時人爲之語云都都平丈我學生滿堂坐鬱鬱乎文哉學生都不來曹詩蓋取此也吳敬夫一聯云闌干苜蓿先生飯顚倒天吳稚子衣亦得景況

杭人削松朩爲小片其薄如紙鎔硫黃塗其鋭名曰發燭亦曰焠兒蓋以發火代燈燭用也史載周建徳六年齊后妃貧者以發燭爲業豈卽杭人所制歟陶學士淸異錄云夜有急苦於作燈之緩批杉染硫黃遇火卽焰呼爲引光奴今遂有貨者其名頗新

杭人稱四司六局蓋宋時官府貴家置四司六局各有所掌筵席排當凡事整齊都下街市每遇禮席以錢倩之四司者帳設司廚司茶酒司臺盤司也六局者果子局蜜煎局菜蔬局油燭局香藥局排辦局也祗應慣熟不煩賓主之心今時𨿽無此名而禮筵率有包辦咄喏而集他如珠冠禮衣方巾花扇彩轎盒擔幃幙吉凶器具皆有置賃者猶行都之遺風也

世態炎涼緇流尢甚宋時杭州有丘浚者謁珊禪師接之殊倨頃之有州將子弟來謁珊降階接禮甚恭浚不能平伺子弟去乃問曰和尙接浚甚傲而待州將子弟乃爾恭也珊曰接是不接不接是接浚勃然起摑珊數下曰和尙莫怪打是不打不打是打此言殊快人意

趙師■﹝罒幸廾﹐上中下﹞尹臨安時有黠賊毎盜人家必以粉書其壁曰我來也嚴捕久不獲而我來也之名喧傳都邑一日所屬捕至一賊云卽是我來也勘鞫不承且無贓證其人久淹獄底謂獄卒曰我固嘗爲盜卻非是我來也今亦自知無脫理但乞稍疏刑具有白金數千藏保叔塔上可往取之卒疑其紿已賊曰無疑但往寺作少緣事托點塔燈盤桓其上便可覓矣卒始試往果得金大喜入獄以酒肉犒賊越數日又曰有酒器一甕寘侍郎橋下若令家人以籃盛衣洗橋畔取甕置籃覆以衣可得也卒又試往所得愈多復以酒肉相犒卒𨿽喜得財而未測賊意一夜賊謂卒曰欲暫出四更當復來決不爾累卒甚難之賊曰我固不負你設負你不來則我所遺足爲爾失囚配罪之費有餘矣茍不從恐生悔吝無及也卒懼不得巳遂縱之去坐以俟之憂念間聞檐瓦聲賊巳躍下卒甚喜復桎梏之甫旦張循王府告云夜被盜府門上書我來也三字趙尹撫案大驚曰幾誤此獄宜乎勘鞫不承也遂以犯夜律杖出之獄卒歸其妻曰昨半夜後聞叩門聲開視之一人以二衣囊擲戶內而去卒驚取視皆黃白物也乃悟其夜賊盜張府之物以爲賂耳賊竟逃命而趙尹終莫知其姦也

宋時都城內有人家土庫中被盜絕無蹤迹一總轄謂邏卒曰恐是市上弄猢孫者試往脇之不伏則執之又不伏則令唾掌中如其言其人良久覺無唾可吐色變具伏鞫其由乃令猢孫自天窓而下取物或問總轄何以知之曰吾亦不敢必但人驚懼者多無唾可吐聊以試之幸中爾又一日總轄坐壩頭茶房有一賣熟水人持兩銀杯一客衣服濟然若巨商者就買取杯飲之總轄遙見呼語曰我在此汝不得弄手段將執汝矣客慚悚謝罪而去人問其故曰此必姦盜之魁也適飲水時以兩手捧杯蓋陰度其廣狹將爲僞者以易之爾一日韓王府中失銀器數事掌器婢被賊傷手府尹趙從善命總轄捕之乃執掌器婢訊之具伏歸以白趙蓋婢與僕私乃竊器與之自以刃傷手詐稱有賊以掩之趙問何以知自傷其手曰傷在左手必自傷也以此詰婢中其情故不能諱也

輟耕錄言杭州人好爲隠語以欺外方如物不堅致曰憨大暗換易物曰搠包兒麄蠢人曰杓子朴實曰艮頭白獺髓言杭俗澆薄語年甲則曰年末語居止則曰只在前面語家口則曰一差牙齒語仕祿則曰小差遣此皆宋時事耳乃今三百六十行各有市語不相通用倉猝聆之竟不知爲何等語也有曰四平市語者以一爲憶多嬌二爲耳邊風三爲散秋香四爲思鄕馬五爲誤佳期六爲栁搖金七爲砌花臺八爲霸陵橋九爲救情郎十爲舍利子小爲消黎花大爲朶朶云老爲落梅風諱低物爲靸以其足下物也復諱靸爲撒金錢則又義意全無徒以惑亂觀聴耳

宋時臨安四方輻輳浩穰之區遊手遊食姦黠繁盛有所謂美人局以倡優姬妾引誘少年有櫃坊局以博戲闗撲騙賺財物有水功徳局以打點求覓脫瞞財貨有以僞易眞者至以紙爲衣以銅鉛爲銀以土朩爲香藥變換如神謂之白日鬼有剪脫衣服環佩荷包者謂之覓貼兒其它穿窬胠篋各有稱首至如頑徒攔街虎九條龍之類尢爲市井之害今之風俗大抵仍之而插號稍異白手騙人謂之打淸水网夾剪衫袖以掏財物謂之剪綹撒潑無賴者謂之破落戶

杭人言寧可曰耐可音如能可漢書楊越之人耐暑注與能同李太白詩耐可乘明月又耐可乘流直上天皆讀如能言人胸次不坦夷逞獨見以忤人者曰■■音如列挈漢書■■而無志節言人愚不省事者曰儓魏萬詩五方造我語知我非儓癡亦曰憨隋書袁寶兒多憨態得寵憐言人猶與不前猛者曰墨尿音如眉癡蘊藉不躁暴者曰眠娗音如緬沗出列子又皮日休反招魂上瞹昧而下墨尿言人進退不果曰佁儗音如熾膩司馬相如賦仡以佁儗栁子厚夢歸賦紛若倚而佁儗兮言事頻煩不易作者曰鄭重法王莽傳非皇天所以鄭重符命之意言人無用者曰不中用史記始皇聞盧生竊議亡去怒曰吾將収天下書不中用者盡去之罵人曰老狗漢武故事上嘗語栗姬怒弗應又罵上爲老狗言紛紜不靖曰海紅花蓋海紅花乃山茶之小者開時最繁鬧故借以爲諭詈人桀猾不循理者曰雜種晉書前燕載記贊曰蠢玆雜種奕世彌昌見人有不當意者曰嘴鼻金史宋破金泗州守將畢資倫不肯降系獄十四年及盱眙守將納哈塔邁珠降北望哭拜謂之辭故主資倫見邁珠罵曰國家未嘗負汝何所求死不可乃作如此嘴鼻也言人聆言不省曰耳邊風杜荀鶴詩百歲有涯頭上雪萬般無染耳邊風作事助力曰阿癐癐武后時南皮縣丞郭勝靜每巡鄕喚民婦托衣縫補而姦之其夫至縛勝靜鞭數十主簿李懋往救解之勝靜羞諱其事但忍痛不禁低聲唱云勝靜不被打阿癐癐衝寒而饑粟卒起曰■﹝廣外辛內﹞噤韓退之鬭雞詩磔毛各噤■﹝廣外辛內﹞日光微暖曰溫暾王建宮詞新晴艸色暖溫暾白樂天詩池水暖溫暾言巳是如此曰隔是元徽之詩隔是身如夢頻來不爲名問何人曰阿誰訛爲兀誰劉先主破成都置酒爲樂龎綂諫曰伐人之國而樂之非仁也先主怒曰武王勝商前歌後舞旣而悔曰向者之論阿誰爲失綂曰君臣皆失言人有病曰不快華佗傳體有不快起作一禽之戲又曰不耐煩庾炳之傳爲人彊急而不耐煩俚語又言要不得蓋人有病則嗜欲不遂要喫喫不得要行行不得意義𨿽粗亦有可解遷居而鄰友治具過飲曰暖屋亦曰暖房王建宮詞太儀前日暖房來言不潔曰鏖糟霍去病鏖臯闌下注云盡死殺人爲鏖糟蓋血污狼藉之意也詬人傭工曰客作三國誌焦光饑則爲人客作飽食而巳賤丈夫曰漢子北齊書何物漢子與官不就女子及笄曰上頭而娼女初薦寢於人亦曰上頭花蕊夫人宮詞新賜雲鬟使上頭呼女子之賤者曰丫頭劉賓客詩花面丫頭十二三艸木穉而初萼者曰始花音如試月令桃始華蟬始鳴注皆去聲言戲擾不巳曰嬲音如褭嵇叔夜書嬲之不置稱善能營生者曰經紀唐滕王蔣王皆好聚斂太宗嘗賜諸王帛敕曰滕叔蔣兄自能經紀不須賜物鄙人之庸賤微薄者曰小家子霍光傳任宣謂霍禹曰使樂成小家子得幸大將軍言日間小食曰點心唐史鄭傪夫人云我未及餐爾且可點心言人作事無據者曰沒雕當又曰沒巴鼻蘇長公詩云有甚意頭求富貴沒些巴鼻使姦邪言人不通時宜者曰方頭陸魯望詩頭方不會王門事塵土空緇白紵衣事相邂逅曰豆湊蓋斗湊之訛也或云吳越風俗除日互擎炒豆交納之且餐且祈曰湊投殆此語所從出歟事多褒貶曰包彈蓋宋人以包孝肅多所彈劾故云包彈畏憚之詞也言人虛僞不撿者曰樓頭蓋宋時何家樓下多亡賴以濫惡物欺人其時有何樓之號樓頭者蓋何樓之惡魁也言人舉止倉皇者曰麞麕馬鹿蓋四物善駭見人則跳趯自竄故以爲諭又曰鼠張貓勢亦此意也言人儀矩可喜者曰庯峭音如波峭庯峭本梁上小柱名取其有曲折俊俏之意也

杭人有以二字反切一字以成聲者如以秀爲鯽澑以團爲突欒以精爲鯽令以俏爲鯽跳以孔爲窟籠以盤爲勃蘭以鐸爲突落以窠爲窟陀以圈爲窟欒以蒲爲鶻盧有以雙聲而包一字易爲隠語以欺人者如以好爲現薩以醜爲懷五以罵爲雜嗽以笑爲喜黎以肉爲直綫以魚爲河戲以茶爲汕老以酒爲海老以沒有爲埋夢以莫言爲稀調又有諱本語而巧爲俏語者如詬人嘲我曰淄牙有謀未成曰掃興冷淡曰秋意無言黙坐曰出神言涉敗興曰殺風景言胡說曰扯淡或轉曰牽冷則出自宋時棃園市語之遺未之攺也

元時薦橋側首有髙樓八間皆殷富回回所居其娶婦婚禮絕與中國不同𨿽婦女伯叔姊妹有所不顧一日回回娶婦街巷之人肩摩踵接咸來窺視或攀緣檐檻窻牖者踏翻樓屋賓主婿婦一時皆死此亦大異事也郡人王梅谷戲作下火文曰賓主滿堂歡閭裏盈門看洞房忽崩摧喜樂成禍患壓落瓦碎兮倒落沙泥別都丁折兮木屑飛揚玉山摧坦腹之郎金穀墜落花之相難以乘龍兮魄散魂消不能跨鳯兮筋斷骨折氁絲脫兮塵土昏頭袖碎兮珠翠黯壓倒象鼻塌不見貓睛亮嗚呼守白頭未及一朝賞黃花卻在半晌移廚聚景園中歇馬飛來峯上阿剌一聲絕無聞哀哉樹倒胡孫散阿老瓦倒刺沙別都丁朩偰非皆回回小名故借音及之象鼻貓晴其貌也氁絲頭袖其服色也阿剌其語也聚景園回回冢在焉飛來峯猿猴往來之處也

宋時靈隠寺緇徒甚眾九里松一街多素食香紙雜賣鋪店人家婦女往往皆僧外宅也常有僧慕一婦人不得其門而入毎日歸寺必買胭脂果餅之屬在手顧盼不巳如是久之婦人黙會其意語其良人設計誘之漸至謔笑僧喜甚謂可諧矣婦人曰良人在柰何僧盡捐衣缽使之經商數日果見整裝克日戒行僧於是日到其家呼酒設饌獻酬交錯巳而婦令先解衣就寢婦取其衣束之髙閣忽叩門甚急婦人曰良人必有遺忘而歸矣僧皇遽不知所爲婦曰有空籠好避僧亟竄入籠中婦遂鑰之僧不敢喘動與夫舁於逺路迨曉邏卒見之舁於官府啟鑰則一髠裸軆在焉京尹袁尙書笑曰是爲人所誘耳勿問復鑰籠投諸江

靈隠寺僧明了然戀妓李秀奴往來日久衣缽蕩盡秀奴絕之僧迷戀不巳一夕了然乘醉而往秀奴弗納了然怒擊之隨手而斃事至郡時蘇子瞻治郡送獄院推勘於僧臂上見刺字云但願生同極樂國免教今世苦相思子瞻見招結舉筆判踏莎行詞云這个禿奴修行忒煞雲山頂上持戒一從迷戀玉樓人鶉衣百結渾無柰毒手傷人花容粉碎空空色色今何在臂間刺道苦相思這回還了相思債判訖押赴市曹處斬

宋時湖州一士人攜妻至杭訪親泊舟鹽橋河下士人語妻曰我去借轎來迎汝我或不來當令轎夫持紫衫來爲證汝可卽來也士人去未踰時有一轎攜紫衫至妻乃登轎而去入一寺中有少年指引曰官人在此隨之而入深巷數曲有小室少年去巾乃僧也婦驚呼僧以刃挾止之復引入一土窟階級深下七八曲窟內方廣十丈許上有小窻透明窓外髙坎坎外堆石石外疊髙阜阜上復有墻窟中四壁以朩板裝嵌有椅卓牀帳裀褥飲食之具先有婦女三十三人皆有姿色至夜有僧行二十餘人至此毎數日則置宴歡飲羣婦私相語多是宦家妻妾有居此數十年者老者病者則相次引去亦時有新至者蓋婦被引入寺先於別室居宿數日乃至此則雜然羣通一日引一女子至年十四五羣婦問之乃某太守全家候差臨安因觀燈於人叢中與婢相失被一士人引至此乃僧也在其私室宿十夜矣於是諸婦日夕切齒謀脫身無計每日有二三僧居守一夕止一僧守之婦問故云各僧送喪過海明日方歸羣婦遂謀遁有三四婦勇健者伺僧睡熟啟闗而出至窟外逾墻得達大路離臨安城五里一婦頗知路名訪問歸家陳告於府府大驚時孝宗內禪明日放赦府尹卽部百卒捕殺僧眾焚其寺以羣婦召主収領府尹至寺時眾僧方歸置宴窟中初亦眊然不察三婦之遁也湖州士人妻因得歸蓋其夫初在舟語妻時僧巳瞰舟有美婦往來岸邊竊聞其語遂以紫衫並轎舁婦而去初有一婢隨行至郊外轎去如飛婢遂失後不知所往初府尹捕僧時詰其老者病者言引出皆殺之瘞於寺後掘出骸骨三十餘副金帛亦不貲云

宋時有士人候差臨安一日與妻聯輿出市井叢雜處停輿市買轉盼間不見妻輿士人執輿夫至官推問莫可究竟年餘忽有輿來門外乃其妻也云初被人扛去時巳非原輿夫矣約行數里入大門長廊下暗室中出輿詢問官人輿夫曰且入內一僧迎之心疑退步僧自後推之乃大呼僧挽拽而入曰此間是要性命去處轉數曲入暗室扄閉甚嚴略無人聲𨿽鐘聲亦覺甚逺坐久微覺明僧攜酒殽至憂忿不能飲食每日兩次送飯暮則攜酒彊之飲就同寢一日僧出忘扄戶行出暗巷中遙望燈明甚逺至則觀音堂長明燈也遂禮拜願再見天日解帕上金錢落索環系觀音身用指甲掐觀音足上成川字文復回入室月餘僧力疲意闌婦泣求歸僧曰到此本無出理念爾本分又可商量一夕捨之達旦天微明引出登輿送至此也士人訴臨安府時趙師■﹝罒幸廾﹐上中下﹞尹府值亢旱祈禱明日行香集僧眾曰夜夢觀音感應凡逺近寺院觀音皆請來此若此寺觀音有感當申請寺主加號賜紫行童皆給度牒備榜徧掛明日輻輳迎至果有身系金錢絡索足有川字文者遂集合寺僧行會士人妻於簾內窺認正本寺主僧也送獄推問承服戮於市

髙宗時趙待制子繡尹臨安府方畱意元宵張燈甚盛遊人繁夥有亡賴子造五色印於人叢中印婦人衣印文云我惜你你有我白衣用黒印靑衣者用黃印鬧市中殊不覺也次日視之方駭𨿽貴官良眷無不含羞點污事聞於趙趙素以彈壓自負卽命總轄捕索之督責甚酷捕者乞勿張皇更寛一夕可以計獲趙許之卽於牙儈處假數婢飾爲村婦出遊自後視之至喧鬧處亡賴果如前所爲俱就執縛其爲首者乃睦親宅宗子也素號攔街虎府尹以叔父行戒云俟坐衙卽押來不得言是宗子遂命左右以巨箠笞之𨿽叫呼竟若不聞須臾搒死趙卽自劾得旨放免時人服其剛決云

栁洲寺側有花圃曰淸暉宋時慈福宮別墅也一璫守之慶元戊午夏璫移舟乘涼垂釣圃外聞僧房中有婦人謔笑聲密覘之乃僧挾婦而嚙其頸也遣人物色見肩輿在門詢之其僕云乃六房王中奉宅眷璫翌日訪王問曰令合昨到栁洲寺乎王曰家間有小緣事躬往耳璫具白其事王驚怒驗其頸果然遂聞於官府尹趙師■﹝罒幸廾﹐上中下﹞逮僧得實乃僧訝其爽約而嚙之僧坐徒婦人杖而離之

孫元規知杭州號爲神明有僧元夕市中炙頂求化施利山積公命捕得美女數人遂寘於法又有僧醉臥道上爲邏者所擒公問爲僧而飲何也對曰野性所嗜不能自禁與酒一壺一引而釂公令扶歸戒勿侵侮僧明日聲皷登坐曰吾西域人也混迹於此不幸爲此子所識不可復畱跏趺而逝

紹興間崇新門外鹿苑寺殿帥楊存中郡王所建以處北地流僧一歲元宵婦女闐溢有將官妻攜其女入寺觀燈乃爲數僧邀入密室盛酒饌奉款沈醉殺其母而畱其女女亦不敢舉聲及半年二僧皆以事出女獨畱室中倚牕見圃外一卒治地女因呼卒至牕語以前事托令往報其父卒如言而往將官密以告楊帥遂遣人報寺約來日修齋至日楊帥到寺僧行俱候見王命每一僧以二卒擒之搜出其女認二僧斬之毀其寺盡逐諸髠

至元十八年詔天下除道徳經外其餘說謊道經盡行燒毀道士受佛經者爲僧不爲僧者娶妻爲民時江南釋教都總統嘉木揚喇勒智自至元二十二年至二十四年恢復佛寺三十餘所如四聖觀者昔之孤山寺也棄道爲僧者七八百人皆掛冠於上永福寺帝師殿梁間而飛來峯石壁皆鐫佛像王元章詩云白石皆成佛蒼頭半是僧鑑湖天長觀有道士爲僧者獻觀於總統云賀知章倚托史彌逺聲勢將寺攺觀乞復原日寺額楊髠從其語眞可笑也

元時臨平明因寺尼剎也豪僧往來多投是寺每至則呼尼之少艾者供寢寺主苦之於是専飾一寮以貯尼之淫濫者供客僧不時之需名曰尼站寺內有宋仁烈皇后手書眾生自度佛不能度欲正其心先誠其意無視無聴抱神以靜罪從心生還從心滅三十二字

南宋時杭州人物湊集詐僞百端有富少年劉某者湖州人攜資巨萬寓居城中聞鄰壁日奏音樂詢其店主對曰此湖南張安撫宅眷安撫往蘇州勾當未回又無正室亦無男子諸妾肆歡樂耳劉遂動念店主穴壁隙令劉窺見諸妾皆妙色也劉詢店主欲造之店主許諾雲門婆處須得三百千方可入也劉如數勿吝旣往畱連累日忽傳報安撫回矣劉倉卒不得出匿牀下安撫升廳諸妾以次拜訖備問家事一小童曰侍郎出後一劉官人在此欵宿尙在房中安撫大怒索之以出劉拜伏請罪安撫怒罵書牒送臨安府管家婆等再三拜懇不許劉窘甚請店主謀之盡以所攜金帛贖罪入狀領劉歸別寓劉旣罄然後訪知其故乃店主瞰劉資貨之富謀集諸娼僞爲安撫宅眷以欺之也訟之官竟無益焉又嶽州方徳長隨父通判寓臨安偶如廁忽小門中一女子捧水盥手延茶方意娼家隨女子入坐閣中茶罷忽一婢倉皇報曰官人來也方匿牀下官人入閣少坐略檢點而去方出問女子此何人女曰此乃曽侍郎宅官人乃侍郎妾乃直閣妾也妾慕官人少年故奉邀茶話耳方始驚非妓館急欲出女子彊畱與合未及綢繆忽一嫗入室大聲叱罵羣至捕縛將解官方驚跽求免遣僕取金帛千緡求脫得釋翼日再訪之卽無曽侍郎宅此室乃是皇城空房有客僦之居月餘去矣

鹽橋富室李省者販鹽出必經年紹興元年省與同業六七人出亙四年弗反且無音耗其家絕憂之有與李善者謂其妻曰同業數客盡歸不應獨後得非墮於非命乎宜往占之妻歷訪十數肆皆云不吉慟哭而歸召僧建道場招魂掛服聞空中泣聲甚哀出視之見李在渺茫煙霧間宛如存日詢問幼稚婢妾且云賴汝薦拔獲離苦難明日妻買地造冢備極勞費又一月李泛舟達江口原不死也黠鬼依人而見幻往往如此

朱思彥淳熈初知臨安鉤校官物得押錄髙生侵盜狀其妻尢貪冒時髙事上府先擒其妻置獄中髙歸廷詰之復不遜思彥怒並系之日加絣訊一夕丞定囚二人泣訴言楚毒巳極恐無生理丞惻然憐之會思彥燕客未散遂破械使竄明日丞詣思彥言髙爲胥長而夫妻盜沒且對長官咆哮誠宜痛治然久在囹圄昨夜呼其名巳困憊不能應竊便宜出之比至家俱死幸不殞獄下不必彰聞其子亦願斂瘞矣失於専擅此情悚然思彥喜丞之嫉惡同巳且處事委曲無迹致辭謝迨反室復念彼罪不致死一旦並命豈不累巳卽不然將有陰譴自是寢食不安遂見二鬼祼形披髮箠痕徧體挽衣號曰我罪不過徒隸乃淪冥塗非得爾往地下辯證決無相捨理思彥噤不能對遂感疾二鬼朝夕在傍丞來問疾思彥告之故且曰不忍一時之憤悔不可言丞笑曰兩人實不死吾憫其困而脫之紿以亡告耳思彥驚曰若是則見形者爲何人丞曰憂疑太過所致卽呼髙夫妻拜庭下思彥豁然疾愈命髙復故役焉

淳熈初王良佐者居觀橋下初爲細民負擔販油後家道小康夫婦奉佛施捨無虛日一日焚香見塔影七層黃碧璀璨金書三字曰保叔塔乃捐資修塔塑其夫婦像於第一層或云王少年系獄逢巨盜同牢款密因語王曰我行盜殺人無生理有金銀甚多埋保叔塔下悉以贈君我伏法日幸収骸骨髙原廣作佛事則我瞑目矣王出獄果得金銀塔下故假塔影以蓋其事云

包宏齋恢年八十八以樞密登拜郊臺精神老健賈似道問之意必有攝養奇術恢曰有一服丸子藥乃不傳之祕方似道欣然叩之恢徐徐曰恢喫了五十年獨睡丸滿座大笑子鄕有老人九十餘矣而啖食不減少年予問以服餌之法答曰喫食須細嚼細咽以津液送之然後精味散於脾家華色充肌粗快則秪爲糟粕塡塞腸胃耳又一老人爲予言一生臨食秪啖其半常畱有餘不盡之心蓋人無壽夭祿盡則亡未見有暴殄之人得皓首也嗟乎人能服獨睡丸五十年而又以服食法自輔庶乎不夭其所生矣

京師人魯時紹興十一年在臨安送所親於北闗下忘攜錢行解衣質於庫見主人如舊熟識者思之而未得退訪北闗稅官朱子文言及之蓋數年前所嘗見丐者也其人本豪民遭亂家破與妻行乞於市使三子拾楊梅核椎取其實以賣少子常見一白鼠在聚核下歸語父父戒曰明日往捕之得而貨於禽戲者必直數百錢勿失也迨旦母與偕行至故處果見鼠逐之及湧金門墻下入穴中母立不去遣子歸取鍤斸地深可二尺望鼠尾猶可見俄得一靑石掲去之下有大甕白金滿中遽奔告其父父至不敢取亟詣府自列願以半入官而乞廂吏護取府主從其言得銀五千兩卽日買屋以居而用其錢爲子本遂成富家卽庫中主人也

乾道六年冬呂徳卿偕其友王季夷魏子正上官公祿往臨安觀南郊捨於黃氏客邸王魏俱夢一人著漢衣冠通名曰班固旣相見質問西漢史疑難臨去云明日暫過家間少欵可乎覺而莫能曉各道夢中事大抵略同適是日案閱五輅四人同出嘉會門外茶肆中坐見幅紙用緋帖尾云今晚講說漢書相與笑曰班孟堅豈知在此也還到省門皆覺微餒就入一食店視其牌則班家四色包子也且笑且嘆因信一憩息一飲饌之微亦顯於夢寐萬事豈不前定乎

宋時吏部有一胥好滑稽有董公邁參選失去官誥但存印紙遂投狀給據一日侍郎問其胥曰此事無礙否胥曰朝公大夫董公邁失一官誥印紙在也不礙侍郎覺其謔侮杖一百罷之蓋俗有舞十般癩云一般癩來一般癩渾身爛了肚皮在也不礙如是凡十首語言相類故應聲爲戲云

宋時行都節序皆有休假惟七夕百司皆入局不準假有時相古朴問堂吏云七夕不作假有何典故吏應云七夕古今無假時相但唯唯不知其有所侮也蓋用栁詞七夕二郎神云須知此景古今無價

元時淛省廣濟庫歲以富戶司出納延佑間有富戶侵用官資無以爲償府判王某素殘忍乃拘其妻妾子女命以小舟載之西湖趂逐遊人収其買姦錢納官鮮於伯機作湖邊曲云湖邊蕩槳誰家女綠慘紅愁羞不語低回忍淚傍郎船貪得金錢彊歌舞玉壺美酒不須憂魚腹熊蹯棄如土陽臺夢短去匆匆鴛瑣生寒愁日暮安得義士擲千金遂令桑濮歌行露其後王判之子孫有爲娼流天之施報何其捷哉

寶佑間馬光祖尹臨安不畏貴戚豪彊庭無畱訟福王府訟民不入賃房錢民云房漏光祖判云晴則雞卵鴨卵雨則盆滿缽滿福王若要房錢直待光祖任滿臨安一士子踰墻盜人室女事覺光祖試踰墻摟處子詩士人揮筆云花栁平生債風流一段愁踰墻乘興下處子有情摟謝砌方潛度韓香巳暗偸有情生愛欲無語彊嬌羞不負秦樓約安知漢獄囚玉顏麗如此何用讀書求光祖喜之判云多情多愛還了平生花栁債好个檀郎室女爲妻也合當雄才髙作聊贈靑蚨三百索燭影搖紅記取冰人是馬公遂令女子歸生爲妻且厚贈之

錢塘羅貫中本者南宋時人編撰小說數十種而水滸傳敍宋江等事姦盜脫騙機械甚詳然變詐百端壊人心術其子孫三代皆啞天道好還之報如此

處士田大年者予伯父也倜儻工詩嘗有與友人夜坐詩云雞黍論交信有期不期而會暮冬時繡屛入夜香圍席碧浪搖春酒滿巵星亂銅盆頻剪燭唾霏玉屑互評詩情深不計更籌盡月過梅梢第幾枝詞致淸婉他作類此

西湖遊覽志余卷二十五

●欽定四庫全書

西湖遊覽志余卷二十六

﹝明﹞田汝成撰

○幽怪傳疑

宋時有吳生者寓宿城西蘭若夜半聞扣扉者啟視之乃一處子容服雅淡問其從來以比鄰答之謂生曰吾旦見子過門也心私悅焉欲諧伉儷有此私奔恐家人覺之姑暫歸矣生意淫蕩彊畱入室遂止宿焉自慶以爲巫山之遇不是過也亥至寅去往復爲常居數月寺僧視生容止稍疑之因詰生初不肯言詰問百端乃以實告僧驚嘆曰昨一官員有女才色艶麗選充內庭病卒權殯西廊三年矣曩嘗出蠱行客汝遇得非是乎且吾鄰並無處女若是者不亟去禍且及矣生惑於愛猶未忍至夜於窻間得一詩云西湖著眼事應非倚檻臨流弔落暉昔日燕鶯曽共語今宵鸞鳯嘆孤飛死生有分愁侵骨聚散無緣涙濕衣寄與吳郎休負我爲君消瘦十分肌墨色慘淡不類人書生始懼翌日遂行

宋時有邢鳯者字君瑞寓居西湖有堂曰此君水竹幽雅常宴息其中一日獨坐見一美人度竹而來鳯意爲人家宅眷將起避之女遽呼曰君瑞毋避我有詩奉觀乃吟曰娉婷少女踏春陽無處春陽不斷腸舞袖弓彎渾忘卻羅衣虛度五秋霜鳯聴罷亦口占挑之曰意態精神畫亦難不知何事出僊壇此君堂上云深處應與蕭郎駕彩鸞女曰予心子意彼此相同柰夙數未及當期五年君來守土相會於鳯凰山下君如不爽千萬相尋言訖不見後五年邢隨兄鎭杭乃思前約具舟泛湖黙念間忽聞湖浦鳴榔遙見一美人駕小舟舉手招之曰君瑞信人也方舟相敍曰妾西湖水僊也千里不違約君情良厚矣君瑞喜躍過舟蕩入湖心人舟俱沒後人常見鳯與采蓮女遊蕩於淸風明月之下或歌或笑出沒無時焉

嘉佑中沈遘知杭州所經諸堰皆集堰牛以備牽挽時方大暑監官以下皆露宿堰上以伺水之出入忽聞以行策相呼者曰明日有何生活一曰明日沈幾之子過此吾輩又有一畨勞苦一曰沈幾蚤有子知杭州耶因悲咽欷嘆眾潛審其言气非俗流使人迹之乃堰下之牛有墮淚者眾乃嘆息曰安知此牛非沈幾之舊朋乎

蔡京初登第爲錢唐縣尉巡捕至湯村薄晚休捨有道人狀貌甚偉求見京平日喜接方士亟延與語飲之酒而去明日宿他所復見之又明日泊近村道人復至飲酒盡數斗懇日夜不能歸願托宿可乎京始猶不可其請至再不得巳許之且同榻命京居外巳處其內戒曰中夜有相尋覓者幸勿言京意其姦盜亡命將有捕者身爲尉顧匿之然無可柰何展轉至三更目不交睫聞捨外人聲俄頃漸眾遂排戶入曰車四元在此欲就牀擒之或曰恐並損牀外人帝必怒吾屬且獲罪京大恐起坐呼從吏無一應者道人安寢自如撼之不動外人云又被渠閃了六十年可怪可怪咨嗟良久聞室內如揭竹紙數萬畨之聲雞鳴乃寂呼從者始應問所見皆不知道人矍然興謝曰某乃車四元也賴公脫此大厄又可活一甲子巳度世第三次矣公當貴窮人爵吾是以得免如其不然與公皆死矣念無以爲報吾有藥能化鐵爲銅銅爲銀銀又爲金公欲之乎京拒不受彊語幹汞之術曰他日有急當用之天且明別去後不復見京惟以其說傳中子翛京死翛家竄廣西以其術致富

紹興間秦檜有施全之變詔以親兵五百衛之毎日更畨有王立者材武過人嗜酒博不自給因深冬直宿竊嘆曰負材如此乃饑寒死耶覘得府側望僊橋香燭鋪周氏物貨充溢遂起不良之念次日下畨至夜半密俟於周所將踰垣忽見前戶半啟俄而一婦人攜一囊出付之云可速行我繼至也立甚喜卽負囊趨出婦人從後呼云當投北行何爲他往立不得巳轉北疾走此婦速追及細視之曰誤矣郎君可以囊見還立不聴捽婦於地解布巾勒其吭背之而行至三聖橋气絕急縋以石沈之河還家五皷矣所得皆首飾布服外有銀會五十千分寄所知無復蹤迹自此日漸溫飽軍中隊將愛立材武優其差役令充赤山衙操一日醉中過赤山衙忽見軍中舊鄰婦當壚忘其久故與敍間闊共飲婦問立曽娶否答曰未也婦笑曰兒郎如許胡爲秪是亡賴我有弱女子配汝可乎立唯唯婦因出女視之姿態甚媚欣然允之曰俟擇吉納禮且當告假畢姻也未幾立遣幣完親數日挈歸寨中忽捨傍垣毀隊將躬往視之過其門時立已出赤山矣婦因潑水誤污將衣將怒問誰所居左右以立對將曰立何爲有此卽入視其婦室退謂左右曰王立衙操回勿令還家徑押來見迫暮立醉歸眾皆謂將治其污衣之罪也將屛眾密呼立謂之曰汝嘗有負於心乎立曰無所負又叩之曰汝毋自隠吾觀汝有寃隨之當以實告不然禍將及矣立懼不得巳具說周氏事將曰是矣汝之婦非人乃鬼也精神尙彊但俟時索命耳立驚曰爲之柰何將曰吾與子一符今日俟其寢粘其額上則本來面目見矣蓋隊將深於道術者也立得符歸待婦如常且彊與之飲食良久就寢立急以符粘其額忽見神入驅婦屍起立長丈許舌出垂地俄而不見立驚僕隊將巳知之命人扶立至點名廳前令人守循之翌日稍蘇但癡懵譫語不復如常將曰若等視之踰月則免難矣亡何軍人因請糧不及守衛立卽躍起向倉前眾人中作婦人拜云某原是鎭江人在周氏作婢與鋪中掌事約欲竄歸被王立害於非命告諸人爲證時周氏失婢事已聞官至是不勞案治而立竟伏辜

紹興間斜橋客邸有請紫姑者命櫓爲題詩云寒巖雪壓松枝折班班剝盡靑虯血運斤巧匠斵削成劍脊半開魚尾裂五湖僊子多奇致欲駕僊舟探僊穴碧雲不動曉山橫數聲搖落江天月又有士人應試請僊問得失者賦詞云淒涼天气淒涼院宇淒涼時候孤鴻叫斜月寒燈伴殘漏落盡梧桐秋影瘦鑑古畫眉難就重陽又近也對黃花依舊此人竟失舉又有降僊於杭泮者或以鬼議之大書一詩云眼前靑白誰知我口裏雌黃一任君縱使挾山並跨海也須覆雨更翻云或以功名爲問答曰朝經暮史無閒日北屐南鞭知幾年踐履未能求實地榮枯何必問靑天報其相譏也又董無益嘗記女僊三絕句云栁條金嫩不勝鴉靑粉墻邊道韞家燕子未來春寂寞小牕和雨夢梨花松影侵壇琳觀靜桃花流水石橋寒東風吹過雙蝴蝶人倚危樓第幾闌屈曲闌干月半規藕花香澹水漣漪分明一夜文姬夢只有靑團扇子知又宋慶之寓永嘉適逢七夕學徒醵飲有僧法辧者在焉辧善五星毎以八煞爲說時人號爲辧八煞酒邊一士致僊扣試事忽箕動大書文章伯降宋怪之漫云姑置此但求七夕新詞箕復請韻宋指辧云以八煞爲韻意欲困之也忽運箕如飛大書鵲橋僊一闋云鑾輿初駕牛車齊發隠隠鵲橋吚軋尢雲殢雨正歡濃但只怕來朝初八霞垂彩幔月明銀燭馥鬱香噴金鴨年年此際一相逢未審是甚時結煞又李和父云向常於貴家觀降僊叩其姓名不答忽作薛稷體大書一詩云星冠玉帶落邊塵幾見東風作好春因過江南省宗廟眼前誰是舊京人捧箕者皆悚然驚散知爲淵聖在天之靈也

錢唐戴厚甫精遁甲法其母寢起樓上一夕忽見紅光貫室開幃視之乃一美女獨立榻前拔金釵以遺母旣而無所見母以語戴答曰適祭遁神遂至此耳遁母見某必不久於人世矣由是悒悒逾月而卒

福州王生者來臨安河其兄止宿六和塔下次早起行大雨如注山水湧出見空穴中推出金牌六面拾而懷之窺見穴中堆積金銀無數急以土石窒穴口志其處奔告其兄將欲取之日暮往訪竟無蹤迹仍宿塔下夜夢金甲神人怒而呵之曰荷君封我金穴巳捐金牌六面酬之矣安得復生覬覦其人驚覺而去

紹興間吳山大井往往有落水溺死者董太尉得之率眾制大方朩以石板蓋合井口僅可下汲桶遂無投溺之患有人夜行聞井中叫曰你出錢人只怕壊了活人我幾時捉替得托生是不可謂無鬼也今吳山井幹皆以大方石架之則又非董太尉之舊矣

程迥者伊川之裔紹興八年居臨安之前洋街門臨通衢垂簾蔽戶一日有物如燕飛入倚堂壁家人視之乃一美婦長可五六寸形質宛然容服妍麗見人殊不驚懼小聲嚦嚦可辯自言玉眞娘子也偶至此亦非禍君君能奉我當有利喜迥家乃就壁爲小龕居之晨夕香火供奉頗預言休咎皆驗好事者往往求觀必輸百錢方啟龕至是絡繹家遂小康至期年飛去不知所在

紹興八年八月十八日觀潮前期二夕江幹民聞空中語曰當死於橋者數百皆凶淫不孝之人其有名未果來者當分促之不預此籍者宜斥去又聞應聲者甚眾民皆駭怪次夜跨浦橋畔人夢有一人來戒者云來日勿登橋鄰橋數家夢皆同次日觀潮橋上人皆滿得夢者見有親戚在橋急勸使去人以爲妖妄不信須臾潮至驚濤壊橋壓溺死者數百人旣而訪其死者平昔皆不逞輩也

董表儀家住沙河塘欲搬屋掘土術者言太歲方不可興工董不信旣而掘深三尺得一肉塊漫漫然人言卽太歲也董甚悔惡投諸河後亦無禍

杭人最信五通神亦曰五聖姓氏源委俱無可考但傳其神好矮屋髙廣不踰三四尺而五神共處之或配以五婦凡委巷若空園及大樹下多建祀之而西泠橋尢盛或云其神能奸淫婦女輸運財帛力能禍福見形人間爭相崇奉至不敢啟齒談及神號凜凜乎有搖手觸禁之憂此杭俗之大可笑者也武林聞見錄載宋嘉泰中大理寺斷一大辟處決數日矣獄吏在家昏時有叩門者出視之卽向所決囚也驚問曰爾爲何得至此囚曰某死巳無憾但有一事相凂泰和樓五通神皆某等輩近有一他適見虛其位某欲充之因無執憑求一差檄如尋常行移但明言差充某位神得此爲據可矣吏不得巳許之又曰煩制花帽袍帶之屬出銀一笏曰以此相酬言訖而去吏不敢泄其事乃爲書牒一道及制靴帽袍帶候中夜焚之次日夢有騶從若王者下車鄭重致謝而退經數月邂逅東庫専知官因言東庫中樓上五通神日夜喧鬧如爭競狀知庫人不得安息酒客亦不敢登飲例課甚虧無可柰何吏遂以向日所遇密告之各大駭異相與增塑一神於內是日卽安妥如初觀此則杭人之信五通自宋巳然矣夫瞰其亡而奪之位歸又力爭眞小人之雄者而竟不能禍僞牒之吏則其靈亦不足畏矣予平生不信邪神而禦五通尢嫚虐見其廟輒毀之凡數十所斧其像而火之溺之或投之廁中蓋將以此破鄕人之被惑者而聞者皆掩耳而走愚民之不可曉如此

景定間淸河坊扇店有一道人求補扇店主乃與一新扇道人感之題詩扇板曰一輪明月四時新一握淸風煞可人明月淸風年年有人世炎涼知幾塵題畢擲扇而板厚數寸墨迹直透於背觀者紛紛賣扇比常十倍遂致富未幾道士復來以袖拂之字滅不見

五雲山誌逢大師一日閒坐忽見神降於前曰吾護戒神也師有小過不敢不告逢曰吾有何過神曰毎日滌缽水亦施主擔來師毎棄之當有疾矣言訖不見遂患胃疾十三年而沒

張居士者宋朝都吏也與妻馮氏俱好道嘗建輔眞道院於湖墅家住修文坊扇子巷內設輔眞道院藥局濟人一日設齋百分先期散俵子至日賫此赴齋臨期止収九十九俵子齋訖此心終不滿後因往輔眞道院見所塑鐵拐僊上有一俵子題云特來赴齋見我不采空腹而歸俵縛我拐

宋時臨安風俗嬉遊湖上者競買泥孩鶯歌花湖船回家分送鄰里名曰湖上土宜象院西一民家女買得一壓被孩兒歸置屛橋之上玩弄不厭一日午睡忽聞有歌詩者云繡被長年勞展轉香幃還許暫偎隨及覺不見有人是夜將半復聞歌聲時月影朦朧見一少年漸近帳前女子驚起少年進撫之曰毋恐我所居去此不逺慕子姿色神魂到此人無知者女亦愛其丰采遂與合焉因遺女金環女密置箱篋明日啟篋視環乃土造者女大驚忽見壓被孩兒左臂失去金環遂碎之其怪乃絕

咸淳壬申七月有梢人泊舟西湖斷橋下時暑熱臥於舟尾中夜不寐見三人長不盈尺集於沙際一曰張公至柰何一曰賈平章非仁者決不相恕一曰我則巳矣公等及見其敗也相與哭入水中次日漁者張公於橋下獲一鱉徑二尺餘納之賈府不三四年賈敗蓋物能知數而莫之逃也

元延佑間天水趙源僑寓葛嶺其側卽賈似道舊宅也日晚徙倚門外忽有一女子從東而來綠衣雙鬟年可約十五六源注目久之明日出門又見如此凡數度源戲問之曰姐姐家居何處暮暮來此女笑而拜曰兒家與君爲鄰君自不識爾源試挑之女子欣然而應遂畱宿焉明旦辭去夜則復來如此月餘問其居止姓名女子終不告但曰兒常衣綠但呼我爲綠衣人可矣源一夕被酒戲之曰綠兮衣兮綠衣黃裳女子有慚色數夕不至及再來源叩之乃曰本欲與郎君偕老柰何以婢妾待之然君巳知之矣不敢復隠源問其故女慘然曰得無難乎兒實非今世人亦非有禍於君者但冥數當然耳源大驚曰願聞其詳女子曰兒故宋平章秋壑之侍女也本臨安良家子少善奕棋年十五以棋童入侍毎秋壑回朝宴坐半閒堂必召兒侍奕備見寵愛是時君爲其家蒼頭職主煎茶毎因供進茶甌得至後堂君時年少美姿容兒見而慕之嘗以繡羅錢篋乘暗投君君亦以玳瑁指盒爲贈彼此𨿽各有意而內外嚴密莫得其便後爲同輩所覺讒於秋壑遂與君同賜死於斷橋之下君今已再世爲人而兒猶在鬼錄得非命歟言訖嗚咽泣下源亦爲之動容久之乃曰審如此則君與我乃再世因緣也當更加親愛以償疇昔因曰汝之精气能久存於世耶女曰數至則散矣源曰何時女曰三年耳及期臥病不起曰曩固與君言矣面壁而化源大慟舉衣衾而葬之感其情不復娶投靈隠寺爲僧

賈似道母兩國夫人嘗就道堂設雲水齋有一道人滿身疥癩謁齋眾惡不潔勉與齋罷曰此宅有鬼气宜書符厭之索黃絹三尺畫一墨圈如大盤寘之壁間而去眾人笑之欲掲去忽見墨圈中一點通明如玉有金書正一祖師諱字蓋天師降也似道又嘗齋雲水千人其數已足有一道士衣裾襤褸至門求齋主者以數足不肯引入道士堅求不去不得已於門側齋焉齋罷覆其缽於案而去眾將缽力舉之不動啟於似道自往舉之乃有詩二句云得好休時便好休収花結子在綿州始知眞僊降臨而不識也其曰綿州者蓋木綿庵之兆云

宋咸淳十年度宗大漸大內建醮保安太乙宮唐道錄素以精虔著名行持章伏壇出神層霄被罡風吹擊遂排神馭气得至魔王界內又爲天花墜壓乃竭力作法直造天門大神又行麾叱乃黙叩祖師云自傳法以來有辭卽達未嘗過差未審何罪若此有天丁傳祖師張眞君法旨引至三省敷陳所奏始得謄送奏院看詳呈覆祖師云昨奉上帝勅命不許受宋國章表但其辭意虔切難以抑遏乃命有司引押唐某恭詣玉階適逢下界公事稠眾中見眞君引致一神人衣妝皆如天帝但簪下辮髮耳有十數人各荷靑冊一擔在庭下伺候忽傳帝旨云宋國人民疆土付汝執掌神人祗拜而退其荷冊者皆隨去傍有天丁謂某言宋國歷數盡矣汝章不達由此也唐還不敢泄露後至元丙子革命方與人言之

萬松嶺上多中貴之宅惟陳內侍宅最髙紹興十五年盛夏因納涼四皷未寢行人巳絕忽見黃衣卒領三人自北而南一衣金紫者前行次一紫衫者又一靑衫者俱到劉供奉門外將入衣金紫者難之其卒曰彼巳承當如何不去迫之乃俛首而入後二人曰彥通早聴吾言當不至是是夜劉家生三犬陳言其事劉育之稍長呼彥通則奔走而前竟莫知爲何人也

弘治間旬宣街有少年子徐景春者春日遊湖山至斷橋時日迨暮矣路逢一美人與一小鬟同行景春悅之前揖而問曰娘子何故至此答曰妾頃與親戚同遊玉泉士子雜沓遂失羣惘惘索途耳景春曰娘子貴宅何所答曰湖墅宦族孔氏二姐也景春遂送之以往及門彊景春入曰家無至親郎君不棄暫寄一宿何如景春大喜遂入宿焉備極繾綣以雙魚扇墜爲贈明日鄰人張世傑者見景春臥冢間扶之歸其父訪之乃孔氏女淑芳之墓也告於官發之其祟絕焉

西湖遊覽志余卷二十六

