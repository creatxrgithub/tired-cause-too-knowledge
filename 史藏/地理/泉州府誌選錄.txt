泉州府誌選錄淸黃任﹑郭賡武﹑章倬標等纂修

●泉州府誌選錄目錄

志地

水寨軍兵﹝明﹞﹝一﹞

志事

紀兵﹝三﹞

海防﹝七﹞

志人

汪大猷﹝九﹞

陳信惠﹝一○﹞

唐濟澄﹝一○﹞

童漢臣﹝一二﹞

陸一鳳﹝一三﹞

沈有容﹝一三﹞

呼鶴鳴﹝一五﹞

王夢熊﹝一六﹞

萬廷謙﹝一七﹞

蔡善繼﹝一七﹞

何喬遠﹝一八﹞

聞人宗望﹝二四﹞

曹履泰﹝二五﹞

陸卿任﹝二六﹞

何舜齡﹝二六﹞

王猷﹝二七﹞

張廷拱﹝二七﹞

郭必昌﹝二八﹞

林欲楫﹝二九﹞

林釬﹝三○﹞

蔣徳璟﹝三一﹞

林孕昌﹝三六﹞

王觀光﹝四四﹞

王忠孝﹝四六﹞

陳洪謐﹝四八﹞

莊鰲獻﹝五一﹞

盧若騰﹝五一﹞

吳載鰲﹝五二﹞

何家駒﹝五四﹞

何運亮﹝五四﹞

郭煒﹝五五﹞

韋際明﹝五六﹞

黃景昉﹝五七﹞

周廷鑨﹝五八﹞

葉翼云﹝六○﹞

陳鼎﹝六○﹞

郭符甲﹝六一﹞

郭承汾﹝六三﹞

洪淯鰲﹝六五﹞

洪有楨﹝六七﹞

熊汝霖﹝六七﹞

曾櫻﹝六八﹞

阮伯宗﹝六九﹞

郭貞一﹝七○﹞

沈佺期﹝七○﹞

諸葛倬﹝七一﹞

紀文疇﹝七二﹞

葉後詔﹝七二﹞

張士■﹝木郁﹞﹝七二﹞

紀許國﹝七三﹞

黃賢京﹝七三﹞

阮旻錫﹝七三﹞

路振飛﹝七四﹞

鄭遵謙﹝七五﹞

沈宸荃﹝七五﹞

徐孚遠﹝七五﹞

陳士京﹝七五﹞

姚翼明﹝七六﹞

陳泰﹝七六﹞

辜朝薦﹝七六﹞

沈光文﹝七七﹞

李樹官﹝七七﹞

王傳﹝七七﹞

陳永華﹝七八﹞

鄭克塽﹝七八﹞

王承祖﹝八二﹞

徐騰鯨﹝八三﹞

黃明臺﹝八四﹞

王時邁﹝八五﹞

蕭鳴鳳﹝八六﹞

陳洪圖﹝八六﹞

陳啟鰲﹝八七﹞

馬得功﹝八八﹞

葉灼棠﹝八八﹞

黃熙纘﹝八九﹞

王命嶽﹝九一﹞

鄭克贊﹝九二﹞

辛輝英﹝九二﹞

鄭鳴駿﹝九三﹞

鄭纘緒﹝九三﹞

鄭纘祖﹝九四﹞

鄭纘昌﹝九五﹞

蔡協吉﹝九五﹞

杜輝﹝九六﹞

許盛﹝九七﹞

黃明﹝九八﹞

富鴻基﹝九九﹞

李光地﹝一○○﹞

李兆慶﹝一○三﹞

李日燝﹝一○四﹞

李日■﹝火呈﹞﹝一○五﹞

陳有年﹝一○七﹞

段應舉﹝一○八﹞

朱起龍﹝一○八﹞

李尙文﹝一○九﹞

劉興國﹝一○九﹞

陳龍﹝一一○﹞

王育賢﹝一一○﹞

張仲舉﹝一一一﹞

王國泰﹝一一一﹞

李鈺﹝一一二﹞

宋煜﹝一一二﹞

沈朝聘﹝一一三﹞

郭國祚﹝一一四﹞

鄭士熊﹝一一四﹞

鄭士亮﹝一一五﹞

陳司可﹝一一五﹞

李光埌﹝一一五﹞

李光益﹝一一六﹞

李光垤﹝一一六﹞

李光斗﹝一一七﹞

李治﹝一一八﹞

王佐﹝一一八﹞

沈髙攀﹝一一九﹞

劉望祖﹝一一九﹞

李光徵﹝一二○﹞

黃登稚﹝一二○﹞

周允隆﹝一二○﹞

吳漑﹝一二一﹞

白灝﹝一二一﹞

林宏才﹝一二一﹞

張焞﹝一二二﹞

洪啟範﹝一二二﹞

洪寶基﹝一二三﹞

施世澤﹝明良﹞﹝一二四﹞

林臯﹝一二五﹞

洪秉鈞﹝一二六﹞

裴震忠﹝一二六﹞

林匯﹝一二七﹞

傅爲霖﹝一二七﹞

萬正色﹝一二八﹞

駱儼﹝一三○﹞

黃瑞﹝一三○﹞

洪範﹝一三一﹞

施瑯﹝一三一﹞

周澎﹝一三四﹞

陳昂﹝一三四﹞

吳英﹝一三五﹞

林賢﹝一三六﹞

林達﹝一三七﹞

曾成﹝一三七﹞

吳陞﹝一三八﹞

阮欽爲﹝一三九﹞

徐日升﹝一三九﹞

蔡璋﹝一四○﹞

王廷彪﹝一四○﹞

曾春﹝一四一﹞

施世驥﹝一四一﹞

施世驥﹝一四二﹞

潘承家﹝一四三﹞

張國﹝一四三﹞

林孺﹝一四三﹞

江日升﹝一四四﹞

楊芳聲﹝一四五﹞

蔡慶旺﹝一四五﹞

蔡必菼﹝一四六﹞

鄭得瀟﹝一四七﹞

黃而輝﹝一四七﹞

陳夢球﹝一四七﹞

陳還﹝一四八﹞

林起鳳﹝一四九﹞

施徳馨﹝一四九﹞

髙拱幹﹝一五○﹞

施世榜﹝一五一﹞

孫襄﹝一五一﹞

丁蓮﹝一五二﹞

陳鵬南﹝一五二﹞

穆廷栻﹝一五三﹞

李長庚﹝一五三﹞

施世驃﹝一五四﹞

洪心澄﹝一五四﹞

施士嶽﹝一五五﹞

朱文﹝一五五﹞

陳策﹝一五六﹞

倪鴻範﹝一五七﹞

施世黻﹝一五八﹞

林君陞﹝一五八﹞

林政﹝一五九﹞

王良﹝一六○﹞

姚堂﹝一六○﹞

陳倫炯﹝一六一﹞

潘鼎珪﹝一六二﹞

郭璘圭﹝一六二﹞

湯啟聲﹝一六三﹞

顧超﹝一六四﹞

李倪昱﹝一六五﹞

胡格﹝一六六﹞

李鐘徳﹝一六七﹞

王世茂﹝一六八﹞

胡檀生﹝一六八﹞

孫嶐﹝一六八﹞

書成﹝一六九﹞

張有泌﹝一六九﹞

周廷梁﹝一七○﹞

志余

拾遺﹝六則﹞﹝一七一﹞

●志地

水寨軍兵﹝明﹞

水寨軍兵﹝明﹞

明初舊制﹐水寨兵統以指揮一員﹐謂之把總﹔五年考選推委。嘉靖四十二年﹐題請定例﹕照都指揮體統行事﹐名爲欽依把總。而各衛歲輪指揮一員﹐領衛所軍往聽節制﹐無額設。如南日寨控郡北境﹐則撥泉州衛兵三百三十五人﹐合興化﹑平海二衛兵共一千五百人以戍之﹔浯嶼寨控郡南境﹐則撥永寧衛並福全所兵二千三百四十二人﹐合漳州衛兵共二千八百九十八人以戍之。寨軍分三班更疊﹐月糧之外﹐加給行糧。上班今年二月上﹑明年二月下﹐下班替之﹔中班今年八月上﹑明年八月下﹐上班替之﹔下班明年二月上﹑後年二月下﹐中班替之。三蕃輪轉﹐大約一年有半年休息。休息者﹐月辦料銀一錢以修戰船。千戶以下﹐輪班如軍士之法﹔衛總指揮﹐各以八月更代。哨守皆衛所之軍﹐有司無供億之費。嘉靖間﹐五寨水軍另募充數。隆慶四年﹐增設浯銅遊兵。天啟初﹐又設一遊擊兼統之。於是衛與寨分﹐衛所軍只撥貼水寨駕船耳。外此﹐又有澎湖遊兵﹐萬曆二十五年因倭而設﹕此明水軍之大槪也。

浯嶼寨﹐欽依把總一員﹐舊額水軍二千二百名﹔萬曆時﹐存一千七十名﹝糧每月九錢﹐布政司發給﹞﹐又衛所貼駕軍五百八十名。舊額兵船三十二隻﹔後福﹑哨﹑冬﹑鳥等船共增至四十八隻。

浯銅遊兵﹐名色把總一員﹑兵五百三十六名﹝糧亦布政司發給﹞﹐駐中左所﹔又衛所貼駕軍三百名﹐冬﹑鳥等船二十二隻﹕泉南遊擊統轄。

——浯嶼寨軍﹑浯銅遊兵﹐天啟初設﹐以備紅夷﹐兵三千人﹔尋裁。

澎湖遊兵﹐名色把總一員﹑兵八百五十名﹑哨船二十隻﹝春汛支糧於泉﹑冬汛支糧於漳﹞。

水寨所轄汛地﹕「隆慶府誌」載﹕『舊岱嶼以北接於興化﹐南日水寨轄之﹔岱嶼以南接於漳州﹐浯嶼水寨轄之。嘉靖四十二年﹐軍門議以本寨兵船一■﹝舟宗﹞直至湄洲屯札﹑一■﹝舟宗﹞直至料羅屯札﹐而埈上一帶量撥巡哨。寇至﹐則以全力守湄洲﹐而於平海衛前與南日會哨銅山﹔又守舊浯嶼﹐而於擔嶼與浯嶼會哨。本寨汛地﹐北至南海﹑南至擔嶼』。「萬曆府誌」載﹕『浯嶼寨兵分四哨﹐出汛時一屯料羅﹑一屯圍頭﹑一屯崇武﹑一屯永寧。每汛與銅山﹑南日兩寨及浯銅遊兵合哨﹐稽風傳籌。浯銅遊兵分二哨﹐出汛時一屯舊浯嶼﹑一屯擔嶼﹔每汛與浯嶼寨兵合哨。惟澎湖遊兵專過澎湖防守﹕凡汛﹐春以淸明前十日出﹐三个月收﹔冬以霜降前十日出﹐二个月收。收汛畢日﹐軍士放班﹔其看船兵﹐撥汛地小防』。

——以上選自「泉州府誌」卷二十四「軍制」﹝明軍制﹞。

●志事

紀兵

海防

紀兵

﹝宋﹞乾道七年﹐島寇毘捨邪掠海濱。八年﹐復以海舟入寇﹔置水澳寨控禦之。

﹝明﹞崇禎二年﹝己巳﹞﹐海寇李魁奇攻陷浯洲後﹐浦城死者百餘人。

五年四月二十日﹐海寇劉香老泊舟石井﹐夜出肆掠。次日兵至﹐遁海中﹔執男子以要贖。南﹑同二邑﹐俱被其害。

國朝順治元年﹐鄭聯﹑鄭彩據廈門。

四年﹐鄭成功略海壇﹐不克﹔退回鷺島﹐頓兵古浪嶼。僞官黃愷等索餉安平鎭﹝愷科斂苛急﹐民無聊生﹔成功收殺之﹞。

八月﹐鄭鴻逵攻泉州﹐列營於桃花山。泉紳郭必昌之子顯爲內應﹐提督趙國祚殺之﹐滅其家﹔並系明大學士黃景昉等。九月﹐漳州王進來援﹐圍解。僞水兵官破澑石炮城﹐參將解應龍死之。

五年三月﹐鄭成功據同安。七月﹐大兵至﹐復之﹔殺僞守官邱縉﹑林壯猷等。

七年八月﹐鄭成功並鄭聯﹑鄭彩軍於廈門。

八年﹐巡撫張學聖調提督馬得功攻入廈門。八月﹐成功還﹐復據之。

十一月﹐提督楊名髙援漳﹐與鄭成功戰於小盈嶺﹔敗績。

九年﹐總督陳錦駐同安縣﹐攻廈門﹔不克而還。

九月﹐固山金礪率兵萬騎屯泉州。

十年﹐固山金礪與鄭成功大戰於廈門島天妃宮﹐乘勝復海澄﹔尋復爲賊所陷。

六年﹝月﹖﹞﹐遣鄭芝龍招撫成功﹐不就。

十一年正月﹐鄭成功遣其黨沿鄕索餉。

十二年三月﹐官軍自泉州出攻兩島﹐爲暴風飄回﹔分兵攻白沙﹐弗克而還。

十三年﹐「海賊」陳霸等竊踞■﹝氵丙﹞洲﹐勒餉﹑燒毀房屋﹔夜則入內地擄掠男女。至康熙二年﹐方討平之。

十六年﹐鄭成功攻江南﹐兵敗歸廈。

十七年五月﹐將軍達素﹑總督李率泰﹑海澄公黃梧分督水師官軍迫海門﹐斬僞將周瑞。漸近廈門﹐會東風大作﹐眩暈﹔遂大潰﹐還。

十八年四月﹐成功入臺灣據之。

康熙元年五月﹐成功死﹐子經襲。

二年十月﹐水師提督施瑯與海澄公黃梧﹑總督李率泰﹑陸路提督馬得功攻廈門﹔得功船爲其所圍﹐死之。鄭經棄廈門﹑金門﹐走銅山﹔大兵入廈門﹐墟其地而還。

三年三月﹐鄭經遁入臺灣。

十三年三月﹐耿精忠反﹔僞檄至泉﹐提督王進功縱諸將焚掠﹐諸縣俱降。鄭經遺劉國軒﹑何佑﹑馮錫範入廈門。

五月﹐鄭經復據廈門。

六月﹐經入泉州城﹐遣�將劉國軒敗精忠兵於塗嶺。

十六年二月﹐大兵至泉﹐鄭經走廈門﹔各縣以次恢復

四月﹐山賊蔡寅以白巾爲號﹐伏薴溪橋﹐劫奪官兵餉銀﹔遂屯聚數千﹐掠鄕村﹐兩界人被其害。時總兵黃藍會剿﹐搗其穴﹐遂至仙人旗山下﹐大敗之﹐賊始逃散﹔蔡寅入海。

十七年﹐鄭經取同安﹑南安﹑安溪等縣。

是月﹝﹖﹞﹐山賊蔡寅又率眾攻安溪﹔二十八日﹐郡城兵至﹐乃解。

七月﹐鄭將劉國軒侵同安﹔都統雅大裏遁歸泉州﹐國軒遂圍泉州﹝時國軒水陸並進攻南安﹐殺守將﹔諸縣守兵相繼棄城遁。賊攻泉南門﹐城墮四十餘丈﹔我師築短墻以守。會天大雨﹐城不克拔。相持兩月﹐援兵四集﹐圍乃解﹞。

十八年十二月﹐總督姚啟聖﹑巡撫吳興祚大集舟師攻廈門。

十九年二月﹐提督萬正色兵至泉州﹐合巡撫吳興祚軍與賊戰於圍頭﹐克廈門﹐進扼料羅﹔賊懼﹐遁歸澎湖。

萬正色疏

臣等於二月初六日攻復海壇﹔其全勝情形﹐業於二月初七日具疏題報外﹐隨探逆賊朱天貴率■﹝舟宗﹞遁據南日﹑湄洲等澳﹐希圖抗禦。臣卽咨會撫臣吳統師由陸路聲援﹐臣審候風利﹐親率大■﹝舟宗﹞於二月十四日自海壇進取。鼓勵將士﹐乘銳攻擊﹔逆賊望風披遁。我師奮勇尾追﹐直至平海﹐與撫臣會師。而朱天貴又將敗遁逆■﹝舟宗﹞竄合僞右武衛將軍林陞﹑僞左武衛江欽﹑僞鎭黃應﹑黃徳等會■﹝舟宗﹞三百餘艘﹐並力堅踞崇武﹔經撫臣先以陸師於二月十七日擡運紅衣炮火直抵崇武﹐緣岸設伏炮擊﹐賊取水路絕﹐驚惶遊移﹐棲泊不安。臣隨於二十日乘風順﹐自平海揚帆南下﹐賊徑率逆■﹝舟宗﹞分列大洋數股迎戰﹔臣指揮將士﹐分作六股攻擊。自巳至酉﹐釣搭大戰﹐犁沈賊舟大小一十二隻﹔賊潰�海面大洋外﹐遂克獲崇武﹐安泊船隻。賊復於二十一日午時乘南風大發﹐徑會各港逆■﹝舟宗﹞前來﹐拚命死戰﹔撫臣仍於崇武緣岸炮擊。臣豫揮兩股占據上風﹐以兩股從下風誘戰﹐以中兩股衝■﹝舟宗﹞炮擊﹔上下夾至﹐犁沈賊船一十七隻﹑燒毀六隻﹑擒獲三隻﹐陣斬僞總兵吳丙﹑僞驍翼營副將林勳﹑僞副領薛春﹑僞翼將林熊﹑兪碩籌﹑方國發等﹐陣斬賊兵六百餘人﹐活擒五十二名﹐擊沈溺死賊兵二千五百餘眾﹐得獲器械﹑僞印節﹑火藥﹑旗幟等項。鏖戰兩日夜﹐賊勢莫支﹔我師乘勝追至泉州港﹐又得臭塗地方。而賊■﹝舟宗﹞遂飄洋南遁﹐回顧巢穴。是役也﹐破海壇﹐取湄洲﹑南日﹑平海﹐攻復崇武﹑臭塗﹐皆賊所連年據扼邊海要地以肆毒螯者。幸賴我皇上威靈﹐一旦肅靜﹔而福﹑興﹑泉沿邊居民獲安衽席矣。

二十年正月﹐鄭經死﹐子克塽�襲。

二十二年六月﹐靖海將軍施瑯會各鎭官兵破澎湖。

七月﹐我師入臺灣﹐鄭克塽降﹔設一府三縣。

——選自「泉州府誌」卷七十三「祥異」「紀兵﹝附﹞」。

海防

﹝明﹞萬曆二十五年﹐添設澎湖遊兵。

嘉﹑隆間﹐海寇曾一本﹑林鳳巢穴於此。萬曆二十年﹐倭有侵雞籠淡水之耗﹐議者謂澎湖密邇﹐不宜坐失﹔乃設官兵先據險戍之。初設一遊四哨﹔後以孤島寡援﹐增設一遊總哨。旋裁去﹝兵額﹑船額見「軍制」﹞。

——選自「泉州府誌」卷二十五「海防」﹝明﹞。

﹝淸﹞順治十八年﹐遷沿海居民﹐以垣爲界。三十里以外﹐悉墟其地。

康熙十八年﹐命沿海二﹑三十里量地險要﹐各築小寨防守﹐限以界墻。

時耿逆之亂﹐遷民悉復故土。及康親王平定閩疆﹐疏稱「遷界累民﹐聽其自便」。至是﹐督﹑撫上請﹐遂再遷焉。

康熙四十二年覆準﹕各處商船出東洋者﹐必由定海鎭所轄要汛掛號﹔往噶喇吧﹑呂宋等處船出洋﹐必由澎湖﹑南澳所轄之要汛掛號。其或由浙入閩﹑由閩入浙者﹐則必經定海﹑黃巖﹑溫州﹑閩安﹑海壇﹑廈門﹑澎湖﹑南澳各協鎭所轄要汛掛號。

康熙五十五年覆準﹕福建水師提標五營﹑澎湖水師二營﹑臺灣水師三營派撥兵船﹐各書本營旗幟﹐每月會哨一次﹐彼此交旗爲驗。

康熙五十六年覆準﹕海壇﹑金門二鎭各分疆界﹐爲南北總巡。每歲提標撥船十隻﹐將六隻歸於巡哨南洋總兵官調度﹑四隻歸於巡哨北洋總兵官調度。其臺澎二協副將﹑金門海壇總兵官﹐均於二月初一日起﹑至九月底止期滿撤回。

又是年覆準﹕臺灣米糧﹐應著落臺灣鎭﹑道將內地一體嚴加查禁﹐不許私運出洋偸買。至漳﹑泉﹑廈門地方米少價貴﹐該督﹑撫卽酌定應需米榖數目﹐行文臺灣鎭﹑道量撥米榖﹐驗給照文﹐護送兵船逐汛嚴加押送﹔令地方官親看發賣﹐並將原照申送督﹑撫銷案。

康熙五十八年覆準﹕凡往臺灣之船﹐必令到廈門出入盤查﹐一體護送﹐由澎而臺。從臺而歸者﹐亦令一體護送﹐由澎到廈﹐出入盤查﹐方許放行。又往臺之人﹐必由地方官給照﹔單身遊民無照偸渡者﹐嚴行禁止。如有違犯﹐分別兵民治罪。不許地方官濫給照票。如有哨船偸帶者﹐將該管專轄各官分別議處。

——選自「泉州府誌」卷二十五「海防」﹝淸﹞。

●志人

汪大猷

陳信惠

唐濟澄

童漢臣

陸一鳳

沈有容

呼鶴鳴

王夢熊

萬廷謙

蔡善繼

何喬遠

聞人宗望

曹履泰

陸卿任

何舜齡

王猷

張廷拱

郭必昌

林欲楫

林釬

蔣徳璟

林孕昌

王觀光

王忠孝

陳洪謐

莊鰲獻

盧若騰

吳載鰲

何家駒

何運亮

郭煒

韋際明

黃景昉

周廷鑨

葉翼云

陳鼎

郭符甲

郭承汾

洪淯鰲

洪有楨

熊汝霖

曾櫻

阮伯宗

郭貞一

沈佺期

諸葛倬

紀文疇

葉後詔

張士■﹝木郁﹞

紀許國

黃賢京

阮旻錫

路振飛

鄭遵謙

沈宸荃

徐孚遠

陳士京

姚翼明

陳泰

辜朝薦

沈光文

李樹官

王傳

陳永華

鄭克塽

王承祖

徐騰鯨

黃明臺

王時邁

蕭鳴鳳

陳洪圖

陳啟鰲

馬得功

葉灼棠

黃熙纘

王命嶽

鄭克贊

辛輝英

鄭鳴駿

鄭纘緒

鄭纘祖

鄭纘昌

蔡協吉

杜輝

許盛

黃明

富鴻基

李光地

李兆慶

李日燝

李日■﹝火呈﹞

陳有年

段應舉

朱起龍

李尙文

劉興國

陳龍

王育賢

張仲舉

王國泰

李鈺

宋煜

沈朝聘

郭國祚

鄭士熊

鄭士亮

陳司可

李光埌

李光益

李光垤

李光斗

李治

王佐

沈髙攀

劉望祖

李光徵

黃登稚

周允隆

吳漑

白灝

林宏才

張焞

洪啟範

洪寶基

施世澤﹝明良﹞

林臯

洪秉鈞

裴震忠

林匯

傅爲霖

萬正色

駱儼

黃瑞

洪範

施瑯

周澎

陳昴

吳英

林賢

林達

曾成

吳陞

阮欽爲

徐日升

蔡璋

王廷彪

曾春

施世騄

施世驥

潘承家

張國

林孺

江日升

楊芳聲

蔡慶旺

蔡必菼

鄭得瀟

黃而輝

陳夢球

陳還

林起鳳

施徳馨

髙拱幹

施世榜

孫襄

丁蓮

陳鵬南

穆廷栻

李長庚

施世驃

洪心澄

施士嶽

朱文

陳策

倪鴻範

施世黻

林君陞

林政

王良

姚堂

陳倫炯

潘鼎珪

郭璘圭

湯啟聲

顏超

李倪昱

胡格

李鐘徳

王世茂

胡檀生

孫嶐

書成

張有泌

周廷梁﹝岐徳﹞

汪大猷

汪大猷﹐字仲嘉﹔鄞縣人。乾道七年﹐以敷文閣待制知泉州。時毘捨邪嘗掠海濱﹐歲遣戍防之﹐勞費不貲。大猷作屋二百區﹐遣將畱屯﹔寇不復犯。久之﹐戍兵以眞臘大賈爲毘捨邪﹐執之﹔大猷曰﹕『毘捨邪面黑如漆﹐語言不通﹔此非也』。遂遣之。故事﹕番商與人爭鬥﹐非折傷﹐罪皆以牛贖。大猷曰﹕『安有中國用外島夷俗者﹗旣在吾境﹐當用吾法』。三佛齊請鑄銅瓦三萬﹐詔泉﹑廣二州督造﹔大猷奏﹕『法﹐銅不下海。中國方禁銷銅﹐柰何爲其所役』﹗卒不與。進敷文閣直學士﹐畱知泉州﹝舊志﹞。

——選自「泉州府誌」卷二十九「名宦」一﹝宋知州事﹞

陳信惠

陳惠信﹐字孚中﹔晉江人。初試有司不利﹐因學古文。後以才能﹐應帥府辟。從平漳寇有功﹐授山魁﹑彭湖﹑盧溪三寨巡檢﹔轉南安主簿﹐陞南丰州判官。省檄攝同安令﹐攺惠安﹐多惠政﹔調順昌。

尋以老疾致仕﹐號「退翁」。有「中齋」等集﹝舊志﹞

——選自「泉州府誌」卷五十四「文苑」「元文苑」。

唐濟澄

唐濟澄﹐字士潔﹔晉江人。世爲泉州衛指揮僉事﹐七傳至於澄﹐襲職﹔時年尙少。一日﹐郡狴囚逸﹐太守不知所爲﹔澄聞之﹐獨自馳一騎﹐從兵仗數十人逐諸衢﹐盡得之。以送太守﹐太守徳之甚。

頃之﹐淸勾永寧衛。常例﹕軍伍有饋送﹔悉卻之。復委治兵浯嶼水寨。撫帥貪得賊爲功﹐下令捕賊澎湖﹔澄曰﹕『澎湖﹐某所轄汛地。無賊﹐何捕﹗若在海外﹐我徒眾少﹐遠逐必窮』。撫帥不從﹐令軍士捕賊。波濤中﹐賊詐爲賈舶來﹐火吾船﹔船卒爭避火﹐盡溺死。帥大悔。未幾﹐檄澄往總南日。南日﹐故善地﹔或得自饒。以親老﹐稱疾乞歸﹔當道固畱。尋有指遷汀漳守備﹐以都指揮體統行事。有巨寇李某出沒大帽山﹐相戒曰﹕『唐都司來﹐無孟浪作賊﹐自取死』﹗脇黨皆瓦散。

陞貴州都指揮僉事﹔禦史行部﹐咨謀焉。一日﹐摭求畢節備兵使者﹐令澄爲證﹔澄曰﹕『僚友無罪﹐何忍相負』﹗禦史默然。入賀聖壽﹐轉廣東都指揮同知﹔竟坐貴州禦史事﹐報罷歸。

時倭正寇閩中﹐撫帥復以南日借箸。時倭已陷莆田﹐所擄掠子女﹑金帛﹐用巨艘載歸﹔澄整兵截之海上﹐生擒眞倭九十餘人﹐斬首百餘級﹐奪還子女千餘人﹐莆之人幾香於戶﹑壺漿於門以勞。班師至泉﹐寇復訌泉﹔教守陴爲傳籌法﹐城柝無害。鄕民數百人避賊來城下﹐不得入﹔澄厲聲曰﹔『柰何棄民』﹗入之。賊旋平。

年八十六﹐卒。子喬楨﹐襲爵﹔舉武科﹐亦有擒倭功﹝「閩書」﹞。

——選自「泉州府誌」卷五十六「武蹟」「明武蹟」。

童漢臣

童漢臣﹐字南衡﹐錢塘人。由進士﹐嘉靖三十二年﹐以禦史爲泉州府知府。求八卦河之湮塞而疏導之﹐訪民俗之淫惡而痛治之﹐凡應興革者﹐皆奮然勇爲。

海寇窟穴澎湖﹐時出剽掠﹐大爲民害﹔漢臣訪官吏士民有智勇者﹐授以方略﹐令率義兵伺其出沒攻之﹐前後擒賊若干人。又大徵兵將﹐挾澎湖﹔賊聞風气奪﹐稍解去。撫按嘉其功﹐移檄交獎。

郡南龜湖﹐收寶蓋﹑金鞍﹑玉屏之水灌田萬餘畝﹐宋蔡襄定有塘規﹔歷久漸弛﹐守陂之夫𨿽具﹐而官弗予直﹐常怠而廢事。民請於前守方克﹐奏記部使者﹔旣許而克去﹐未行。漢臣下車﹐問民利病﹐眾以爲言﹔卽符下晉邑﹐令無畱牘。繙牘﹐得所謂增議塘規二十九條——堤堰坊墉﹐歲治月修﹐啟閉以時﹔禁豪右之侵﹐嚴狂狡之詭﹕燦如列眉。以寬碩接其民﹐不賞而勸﹐不怒而威。歲以薦登﹐粟入倍於他鄕﹔民伐石勒碑紀之﹝節王遵巖﹑林次崖各文集﹞。

——選自「泉州府誌」卷三十「名宦」二﹝明泉州府知府﹞。

陸一鳳

陸一鳳﹐字子韶﹔常熟人。由進士﹐萬曆二年﹐任泉州府同知。有文學﹐無俗吏气。嘗奉檄偕諸將討海酋林鳳於惠﹑潮﹐大破之﹐覆其巢。諸將椎羊酒相賀﹔一鳳曰﹕『禍本猶在﹔是且走海南諸國而伺我解』。諜之﹐果走呂宋國﹔於是以重兵蹙之。呂宋追逐林鳳﹐有所俘獲﹔上獻﹐因請得入貢﹐比於暹﹑臘諸國。臺下議﹐一鳳曰﹕『不聞職方氏有呂宋也﹔柰何以小夷效小順穢我』﹗大鴻臚典臺曰﹕『當如何』﹖曰﹕『疆場之利﹐專之可也﹔以臺勞取羈縻而已』。諸與議者咸服。而一鳳以功薄當上格﹐詔賜白金一鎰。

孫崇禮﹐進士﹔爲令龍溪﹝「閩書」﹞。

——選自「泉州府誌」卷三十「名宦」二﹝明泉州府同知﹞。

沈有容

沈有容﹐字士宏﹔宣城人。萬曆己卯武舉﹔由世蔭千戶都司僉事﹐授指揮﹔守浯嶼﹐欽依把總各指揮聽其節制。

時遣中官監稅﹐只及貨物﹐而尖粟不與焉。徵者詭云尖粟不稅﹐但稅尖粟船。於是度廣狹﹐準額賦﹔民甚苦之。奔告有容﹔有容曰﹕『稅船則粟不至﹐民益艱食。此假托濫徵﹐中官固不聞也』。卽爲走檄請命﹔而中官果謂「不聞」﹐亟罷之。環海商民感徳勒碑。

旣而太守程朝京以浯嶼水寨北去崇武四百里﹐緩急莫應﹔議徙寨於石湖﹐屬有容經理。爰度地相宜﹐庀材鳩工﹐監司防海寨署及元武祠﹑演武場次第興建﹐屹然重鎭。

辛丑﹐寇掠諸寨﹐有容擊敗之。踰月﹐與銅山把總張萬紀敗倭於彭山洋。

倭距東番爲巢﹐四出剽掠﹐沿海戒嚴。有容陰詗其地勢﹐部署戰艦﹐以二十一舟出海﹔遇風﹐存十四舟。壬寅臘月﹐乘風破浪﹐過澎湖﹐與倭遇﹔諸士卒殊死戰﹐勇气百倍﹐格殺數人。縱火沈其六舟﹐斬首十五級﹐奪還男女三百七十餘人﹔倭遂去。東番旄倪壺漿餼牽來犒我師曰﹕『沈將軍﹐再造我也』﹗海上息肩者十年。事聞﹐將吏悉敍功﹐有容止賚白金而已。

甲辰七月﹐紅毛番長韋麻郎駕三大艘泊澎湖之島﹐通譯求市﹔稅使髙寀受賂召之也。僉謂玆舉利一害百﹐萬不可從﹔以屬有容。乃輕袍緩帶﹐徑登其舟﹐爲譚陳國家威徳﹑封疆峻限與夫主客勞逸之勢﹑持久坐困之苦﹐聲韻雄朗﹐意气磊落。麻郎感悟﹐索還所賂寀金﹐伺風便揚帆而去。自是鯨鯢消戢﹐溟波永靖﹔瀕海之民﹐咸頌其徳﹝葉向髙有「攺建浯嶼水寨記」﹑黃鳳翔有「沈將車靖海碑記」﹑李光縉有「卻西番記」﹞。

後歷登萊總兵官。卒﹐贈都督同知﹐賜祭葬﹝���������「景壁集」﹞。

——選自「泉州府誌」卷三十一「名宦」三﹝明浯嶼把總﹞。

呼鶴鳴

呼鶴鳴﹐字元齡﹐號淩虛﹔籍貫未詳。父良朋﹐爲大都督﹐掛徵蠻將軍印﹔有名西南。

鳴鶴由武舉﹐授鎭東衛把總﹐署浯銅遊兵事﹔海上諸務﹐悉中機宜。居三年閱五﹐汛遊中陋規一淸。淩秀﹑黃敬竹等越販外夷﹐船戶林養眞輩殺商於貨﹐捐貲督捕﹐人贓並獲﹔當事屢旌獎之。

會本營及浯嶼﹑彭湖諸軍六十餘艘例當修葺﹐推鶴鳴主之﹔檄諸舟鱗集﹐以聽指揮。時冬汛屆期﹐而鷺門故無官商﹔鶴鳴劑量省視﹐百需悉給如時直。工匠﹑哨捕憚其威廉﹐亦不敢有所濡染冒破。於是諸艘更新﹐堅好耐風濤。諸商及捕盜之卒往來海上﹐得免驚心﹐無俟祝風於天﹑祈浪於海。兵民徳之﹔何喬遠爲作「造船頌徳碑」﹐蔡獻臣爲作「修船記」﹝������「淸白堂稿」﹞。

——選自「泉州府誌」卷三十一「名宦」三﹝明浯嶼把總﹞。

王夢熊

王夢熊﹐晉江人。生有異質﹐虎頭豹頤。勇敢多奇策﹔力能提石八百斤﹐射輒命中。以將材﹐補撫標把總﹔嚴束兵﹐勤訓練。

黔﹑蜀土蠻播亂﹐題授徵西守備。進剿爛田壩﹐生擒土官安崇業﹑王順﹐斬蠻酋阿剌沙馬等。論功﹐陞松潘坐營都司﹔團練七營。值羊峒蠻夷攻三合等堡﹐奉檄赴援﹔生擒夷酋菎狼花兒等。捷聞﹐欽賞銀三百兩。以病﹐告歸。

時閩中匪茹﹐當事者聞熊至﹐喜曰﹕『賊不足平矣』﹗署中軍守備﹐督浯嶼兵航。剿撫海寇袁進﹔進素懾其名﹐率眾歸誠。力薦進有大將材﹐後果由裨校進大都督﹔咸服其知人。永春賊王元階據寨倡亂﹔挾輕銳乘夜直抵其寨﹐一鼓擒之。授浯銅遊戎守備。

紅夷寇鼓浪嶼﹐熊率親丁隨王忠等奮勇擒馘﹐奪其三艘。紅夷敗歸﹐復率大■﹝舟宗﹞直逼內地。舟髙且堅﹐刀刃不能傷﹔夷炮在千百丈外﹐發無不中﹐中則人船俱碎﹕諸將惴栗。熊熟視﹐笑曰﹕『吾計得矣』﹗乃以小艇數十扮漁舟﹑藏火具﹐潛逼其旁﹔乘風縱火﹐棄艇挾浮具泅歸。援以巨船﹐焚甲板十餘艘﹐夷脫於火者咸溺於水﹔生擒大酋牛文來律。欽除剿夷都司。諸夷傾國而來﹐築城澎湖爲持久計﹔沿海受其蹂躪。熊議先選有智勇者率義兵﹐伺其出沒攻之﹔前後擒賊若干人。後乃大徵兵﹐直逼澎湖﹔賊聞風﹐稍引去。歷驃騎將軍﹝節本傳﹞。

——選自「泉州府誌」卷五十六「武蹟」「明武蹟」。

萬廷謙

萬廷謙﹐字以牧﹐號百谷﹔南昌人。由舉人﹐萬曆四十一年任泉州府同知。至則爲腰束﹑嚴幹掫﹐盜不得發﹐戶皆安堵。躬歷海上﹐詰戎兵﹑庀艅﹑飭器械﹑謹烽堠﹐方略甚備。兵糧先期給發﹐或儲胥不時﹔必曲貸轉賑﹐不致於乏。乙卯春﹐米貴如珠﹔淸官帑﹐遣材官泛舟市粵米濟之。香山番舶飄入內地﹐加意安撫﹔上狀兩臺津﹐遣護歸﹕夷人誦義無窮。議畱澎湖戍兵﹐量減其額﹔議省浙營募兵﹐練其見額﹕皆郡百世利。署郡事﹔徳惠旋流﹐治教霶潤﹐兵民交戴。

以前令龍邱事﹐左遷﹔泉民構祠屍祝之﹐勒石紀焉﹝「����集」參「雲臺藏稿」﹞。

——選自「泉州府誌」卷三十「名宦」二﹝明泉州府同知﹞

蔡善繼

蔡善繼﹐字五嶽﹔烏程人。萬曆四十三年﹐由進士﹐知泉州府。悉心民瘼﹐布政淸和﹔剔蠹節浮﹐緩刑去殺。屬歲祲﹐疫癘大作﹔善繼曰﹕『守爲民司命﹐歲何能菑』﹗於是多方勸賑﹐施藥﹑施錢﹐全活甚眾﹔復借帑金﹐差官遠糴接濟﹐米價以平。進諸生課試﹐第其甲乙﹔首拔前列﹐盡知名。以其閒﹐飭黌宮﹑修廢墜﹐郡中濠塹溝渠皆疏通。又以澑石居下流﹐建塔其地﹐與淩霄﹑寶蓋鼎峙爲三。是秋乙卯﹐泉士雋者半閩榜﹔越己未﹐莊際昌巍然會狀。

陞本省副使﹐郡人思其功﹐建祠於蔡忠惠祠之後﹐曰「前蔡」﹑「後蔡」﹔歲時祀焉﹔莊際昌爲之記﹝「通誌」參「霞櫝藏稿」﹑「河幹集」﹞。

——選自「泉州府誌」卷三十「名宦」二﹝明泉州府知府﹞。

何喬遠

何喬遠﹐字稚孝﹐號匪莪﹐晉江人﹔炯﹐仲子也。生於安福學捨﹔先夕﹐母林氏夢城隍鼓吹導送﹐生而異香滿室。稍長﹐奇偉不凡﹔父炯置膝﹐曰﹕『必亢吾宗』﹗五﹑六歲﹐工楷書。八歲﹐父試以駢語曰﹕『乍雨﹑乍晴天未定』﹔卽對曰﹕『有麟﹑有鳳國將興』。知爲國楨。命破題﹐題爲「冉有某句不稱賢者﹐而門人之父曰誤矣」﹔曰﹕『聚斂附益﹐烏得賢』﹗一生淸白﹐已見其槪。攜筆入學捨﹐仲父措筆命破題﹔應聲曰﹕『觀孺子之妙手﹐察良工之苦心』。又知其必以作者名世。就塾﹐藏詩幾中﹔塾師命棄去﹐卽厭歸。獨遵父教﹐博綜經﹑史﹑子﹑集﹔「文選」﹑「唐詩」﹐過目成誦。十四﹑五﹐卽工古文詞﹐復銳志舉業﹔父炯摩其頂曰﹕『今詞林惟荊石王公爲聞人﹐兒當拜其門下』﹗而督學胡公二溪拔喬遠應儒士薦﹐時年十九﹔與兄喬遷同登萬曆丙子鄕榜。丁丑﹐歸娶。與兄喬遷﹑楊文恪﹑陳及卿﹑李世禎﹑山人黃克晦結社賦詩﹐有「溫陵五子」之稱。

壬午﹐赴公車。父炯歿於家﹐痛泣幾絕﹐賦「攀木篇」﹔於巾軸中得裹父齒﹐作「泣齒文」。服闋﹐矢志奉母﹐不赴春官﹔母以貧故﹐累趣之。萬曆丙戌﹐成進士﹐果出荊石王公錫爵手拔﹔而母林氏已先於正月卽世﹐聞訃殞地復蘇﹐徒跣奔歸。襄事竣﹐釋服謁選。過蘇﹐贄詩文於王弇州﹐大加引重。

冬﹐至京﹐頓城外﹐不受入覲官帕金。夏四月﹐選授刑部雲南司主事。西曹多暇﹐與戴亨融﹑袁君學﹑吳文仲﹑王惟允過從論詩﹐爲「刻燭吟」。擢禮部精膳司員外﹑儀制司郎中。時有「三王並封」之旨﹔上疏言﹕『恭繹祖訓﹐震器不可以久虛﹑國本不可以徐定』。其議始寢。考功郎趙南星被斥﹐陳泰來﹑賈巖﹑薛敷教﹑顧允成﹑張納陛﹑於孔兼等論救﹐鐫秩﹔喬遠極言不宜爲宰執報復。倭攻朝鮮急﹐兵部尙書石星闇懦﹐爲請封貢﹔而朝鮮使臣金晬泣言﹕『李如松﹑沈惟敬之誤﹐致國人束手受刃者六萬餘人』。喬遠上言兵部失策﹔而一再上王荊石書﹕不當徇私人﹐聽封貢』。其後東事數年始解﹐石星斃獄﹔人愈服其膽識。甲午鄕試﹐科臣議欲典衡﹔喬遠力主京考爲是。而宗室入仕之法﹐亦喬遠首發之。會肅藩王薨﹐其子請襲﹐賄中貴得封。喬遠力言藩府宜終三年喪﹐拒所請﹔中貴無以難也﹐然挾恨刺骨矣。鄭世子載堉辭爵﹐議封其子翊錫﹐以成其讓。晉藩新犝﹑新■﹝牛坒﹞當封﹐爲猾胥所抑﹐冒給月餉﹔立核故牒﹐笞吏﹐還其封。其彊精吏事﹐人慴服﹐不能欺。浙生王某中順天鄕試﹐以冒籍革﹔復中於浙及應天﹐均以坐革之案難之。喬遠曰﹕『有才如此﹐豈他籍﹑本籍禁錮之耶』﹗爲復之。儋貢生範時化牒歿於水﹐路遠不能歸取牒﹐赴部訴於喬遠﹔卽準入試。十五年後﹐範令永春﹐通刺稱「門生」﹐駭之﹔範縷述﹐始知。屬有宗室名封之事本尾誤遺喬遠銜名﹐主事洪桂渚對讀不及詳﹐坐「奏牘不恭」例罰俸﹔中貴吹求﹐六攺旨﹐謫添注廣西布政司經歷。吏請委罪於洪﹐叱去之﹔洪亦作疏願自受﹐亟止之。不數日﹐洪攺吏部﹔嘆曰﹕『我誤何長官﹐敢就職耶』﹖卽告歸。

喬遠赴粵﹐慷慨夷猶﹐無遷謫意。以元配溫氏不祿﹐假歸﹔賦「悼亡」諸篇。父舊居﹐推任兄子﹔自寄居友人郭翁右舍二歲。郡守程蘿陽公重其風節﹐爲構丙房一區﹐代刻其父「淸源文獻」﹑「王梅溪﹑眞西山二公畱墨」於郡邸。而竇淮南公來代守﹐益相契。每事造廬問教﹐毫無所幹﹔而爲邑人條利病﹐不少靳。開泉雅社﹐諸士問業雲集﹐日與縉紳遊士唱酬淸適。旣而念詞賦末技﹐無益身心﹔黽勉不休﹐思紹先聖道脈﹐扁其父炯所居之東曰「寡過齋」。念北山先墓在焉﹐爲父手植荔園。遂之鏡石﹐結土屋數椽﹐名其齋曰「自誓」﹔刈麥﹑掘番薯爲飯。客至﹐沽村白與醉。時從田父泥飲﹐不厭也。每與許敬庵﹑李見羅﹑徐匡嶽﹑範曦陽﹑洪桂渚諸公論學﹐不分列門戶﹑不支離心性﹐惟欲於庸徳庸行步步繩尺﹐庶不負終歲請書求友之意。報許甸南書﹐大略謂『「大學」一書﹐盡之「誠意」。所謂「致知格物」﹐謂必明於本末之物﹐窮至其理﹔然後知吾一念之微﹐可通天下國家之大。而無敢有不誠其意﹐以明此徳。此「精一」旨也﹐何必泥在一字一句之文﹗且如切如磋者﹐道學也﹔一語已盡﹐又不待補亡也』。其於「六經」﹐多發前人所未發。戊申﹐子九轉歿﹐一孫亦殤﹔子婦王﹐承�自經以殉。椎楚之餘﹐爲之穿穴聚甓﹐庶幾延陵之達焉。先﹐丁未歲﹐程公蘿陽復來觀察﹔訪之山中﹐爲構閣曰「天聽」。己酉﹐成﹔喬遠懸孔子像並圖諸名賢﹐朔望拜焉。郡守姜同節入覲﹐越格疏薦。少司農呂天池按粵西﹐括俸金爲成祠宇﹐置祀田。癸丑﹐門人林欲楫入都﹐謁葉向髙﹔問『稚孝何如人』﹖楫曰﹕『何師不講道學﹐乃眞道學。生平得力﹐惟「自誓寡過」﹐不求人知』。葉文忠嘆曰﹕『粹然君子也』﹗請郡守蔡五嶽公修羅一峯書院﹔因痛發先生所以取重者﹐只緣參透「無爲不爲﹑無欲不欲」一章﹐書與鄭孩如﹑唐見梅﹑韋衷芹﹑黃季■﹝山上﹝弓攵﹞下﹞﹑張元中率諸門人集講。以「恥躬」名社﹐嘗題聯座右曰「人心中無私便聖」﹐「天理內行事最樂一。復於鏡山下買田家數椽﹐爲休山書院﹐扁曰「恥躬堂」。喬遠家食幾三十年﹐久無仕進意﹔海內以喬遠與鄒南臯﹑馮仲好﹑趙儕鶴﹐並稱「四君子」。屢推汝寧通判﹑欽州知州﹑光祿大理少卿﹐皆爲中官奏罷。

光宗登極八日﹐卽起光祿少卿。時鄒南臯同起﹔抵京﹐握手曰﹕『吾道之碩果也』﹗神廟遺詔僅起詿誤諸臣﹐光廟遺詔所指僅國本諸臣﹔喬遠投謁部院﹐請推廣詔書論敍歿者﹐時議韙之。七月﹐有山西典試之命。閱卷詳加評訂﹐遂拔宗生二人﹔試錄典雅剴切﹐南北羣推。還朝﹐晉添注太僕少卿。時大淸已取遼陽﹐朝中銳意恢復﹔喬遠疏「且嚴守廣寧」﹐人以爲迂。及廣寧再陷﹐始服其先見。每念神京單危﹐無人分憂。其冬﹐謝絕入覲饋遺。經臣熊廷弼﹑撫臣王化貞先後逃﹐喬遠屬稿﹐與馮從吾﹑董應舉﹑朱一桂﹑許維新等疏請逮治以正典刑﹔時傳「五少卿疏」。晉添注左通政。山東妖賊數萬攻陷城邑﹔疏言﹕『赤子無知﹐請乘大捷之後﹐招撫赦宥』。從之。時朝士欲聲李可灼紅丸弒逆之罪﹔喬遠引孝宗定李孜省﹑穆宗定金仿等罪爲議﹐人謂其識大體。科臣朱童蒙劾鄒元標建首善書院講學﹔疏言﹕『書院上梁之文﹐實出臣手﹔當並黜』。再疏﹐不報。冬﹐進光祿卿。洗手剔蠹﹐宿獘盡銷。以積勞成疾﹐乞歸﹔不許﹐仍擢通政史﹐言者謂「因病得陞」。卽日出都﹐抗疏力辭。加戶部右侍郎以歸﹐橐中不滿一金。

甲子夏﹐抵裏。卽便道鏡山﹐其講徳考業﹑求書問字益屨滿。會移建朱子祠爲泉山書院﹐延主教事。魏璫煽焰﹐先時遠害﹔璫屢欲起之以收人望﹐不赴。

鄭氏猖獗海上﹐聲言潛兵入城﹔惟鏡山前後十里毋動。喬遠開誠曉諭﹐欣然就撫。李魁奇蓄疑﹐再叛﹔鐘斌羽之﹐气益咆哮。當事及縉紳合詞求爲解鬥﹐喬遠毅然至同安﹐委曲曉諭﹐魁奇等俛首就戎索。後當事得運密籌﹐鼓芝龍﹑芝虎一戰擒魁奇﹐再戰溺鐘斌﹔皆其先事解攜力也。懷宗卽位﹐臺省交薦﹐以南戶部右侍郎召﹔具疏引年。會有�警﹐不得達。因念國家有急﹐卽日就道﹔令園丁護視山中松竹曰﹕『乃公行﹐卽歸矣』。過蘇﹑常﹐入周季侯﹑周蓼洲﹑髙景逸家﹐弔其孤。至南都﹐上「先瀝林壑微忠」一疏。�������������������������請開鎭江之練湖以通運道。莊烈帝嘉其老成體國﹐兼署戶﹑工二部。在戶部﹐有「核淸冗役以破窟穴﹑考倉期以示振刷」疏﹔在工部﹐陳經費致匱之由。又言﹕年輸淮庫二十萬金非舊例﹔有旨科按勘查﹐而忌者側目叢起。會有諷以衰老﹐卽瀝辭。臨行﹐復上「開海禁」疏﹐謂「弭盜安民﹐莫先此舉」。出南都﹐則橐中又餘一金耳。

入閩﹐徧謁紫陽蔡西山﹑九峯劉屏山﹑雲莊黃勉齋諸祠墓。崇化裏有張橫渠子孫﹐爲書「祠記」。舟入將樂﹐謁楊龜山祠﹐遊玉洞﹐探奇而還。復會講於泉山書院﹐撰「懲忿」﹑「窒欲」二解。未踰年﹐卒﹔年七十四。先夕﹐地震如雷﹐有巨星閃閃自地騰上。贈工部尙書﹐予祭葬﹔巡撫爲請建特祠於學宮。

喬遠和平樂易﹐與人交﹐洞見肺腑。獎掖後進﹐不倦。田夫野老接以至誠﹔每歲時伏臘﹐招飲盡歡﹐數百杯不亂。當典試山西還朝時﹐一榜諸生聚餞於郊﹐每人爲酌三巨觥﹔至今傳爲佳話。在官﹑在家﹐著書不輟﹕刑曹有「獄志」﹑禮曹有「膳志」﹑在粵有「西徵集」﹑假歸有「泉州府誌」。其最著者﹐������������一代賢士大夫所論﹐著爲「皇明文徵」。纂「閩書」一百五十卷﹕皆有功藝苑﹐足資後來修史考訂。其自著詩歌﹑古文辭﹐������������家乘﹐計百數十卷﹐不可殫舉。學者稱爲鏡山先生。

子九云﹐崇禎癸未進士﹐授庶常﹔甲申後﹐歸隱口口口口口﹝「明史」﹑「通誌」﹑林平庵述「何氏家傅」合參﹞。

——選自「泉州誌府」卷四十四「人物列傳」「明列傳」九。

聞人宗望

聞人宗望﹐字貳宗﹔余姚人。由舉人﹐萬曆四十八年﹐任泉州府通判﹔有剸繁定傾之才。郡僚多閟﹐兼攝數篆。值直指﹑督學輶車相踵﹐百凡蝟毛﹐周麾環應﹐若無事然。姦民狂謀相煽﹐幾弄潢池﹔而紅夷巨艘跨據澎湖﹐郡邑戒嚴。時太守新任﹐宗望爲決策曰﹕『夷患在外﹑民憂在內﹐外患緩而內憂急﹔急者解﹐則緩者自消』。於是飭保甲﹑謹城守﹑繕器械﹑緝姦宄﹑嚴海禁﹑丰積貯﹐皆不辭勞瘁﹐身任之。卒之狂謀解散﹐紅夷揚帆而去﹐地方以寧﹝節「樗全集」﹞。

——選自「泉州府誌」卷三十「名宦」二﹝明泉州府通判﹞。

曹履泰

曹履泰﹐號方城﹔海鹽人。由進士﹐天啟元年﹐任同安知縣。停徵甘於考拙﹐以紓饑饉﹔授兵緩於登陴﹐以息負任。無情之詞﹐不可惑以聽﹔不吐之剛﹐不可劫以威。潔己不緇﹐推誠盡下誨多士﹐豈樂有恩而務﹗閒之以禮﹐接縉紳披衷見素﹐而不可幹以私。旱則蔬食步禱﹐饑則發粟救荒。暴子弟從賊者﹐按實立置之法。招撫議起﹐上官倚履泰爲重﹐彊酋亦信其言﹔卒之憬者革心﹑悍者授首。白礁鄕有水涵漑田數頃﹐爲豪家所壅﹐民苦偏枯﹔爲均畫而疏通之﹐同井普徧。

中左所﹐遠居海上﹔寇突入﹐火其舟﹐虔劉其民。人民爭圖取舟﹐備戰艦﹔見商舟至﹐則畱之﹐給直無時﹐商人以爲苦。貨海者以粟及夷賨寶至﹐豪悍藉稅公家﹐稅且倍蓰。民爲賊掠者﹐卒得之﹐反以爲俘﹐冒邀功。履泰命解商舟﹑禁私稅﹑釋良民﹐日練鄕兵爲禦敵計。寇聞﹐遁去。同安及中左所﹐俱勒石紀徳﹝�����參「淸白堂稿」﹑「霞棲藏稿」﹞。

——選自「泉州府誌」卷三十一「名宦」三﹝明同安縣知縣﹞。

陸卿任

陸卿任﹐字天隨﹔武進進士。由禮部郎﹐天啟間任興泉道。春風襲人﹐徳意蒸藹。遇旱﹐步禱立應﹐歲以有秋。簡飭車徒﹐立標比試﹐俾超距者咸自奮。海疆嚴密﹐至臺灣淡水莫不凜其威徳﹝節「敬日艸」﹞。

——選自「泉州府誌」卷三十「名宦」二﹝明興泉道﹞。

何舜齡

何舜齡﹐號蘭池﹔浙江舉人。天啟間﹐任泉州府同知。職司海防﹐籌兵足餉﹔修器械﹑造樓船﹐庶務畢舉。紅夷構難﹐焚舟墮城﹔卒還我內地﹐舜齡之功爲多。渡彭之役﹐淩風濤﹐往來若履平地。凡置將設防﹑扼險措餉諸善後﹐籌畫皆所部署。上功﹐爲諸防海冠。

署同安縣篆﹔卻苞苴﹑除陋例﹐不施鞭朴﹐課額自最。虛心聽斷﹐訟牒自淸﹔民或悔禍解紛者﹐聽。一質公庭﹐則情形如睹﹐曲直立分﹔意所不可﹐𨿽情幹勢格﹐不能奪。尢加意興學作人﹐士類感之﹝節「淸白堂稿」﹞。

——選自「泉州府誌」卷三十「名宦」二﹝明泉州府同知﹞。

王猷

王猷﹐字壯其﹔東筦人。萬曆丙辰進士﹔天啟七年﹐任泉州知府。時海上陸梁﹐議撫不決。猷乃畫撫之利﹑擔撫之局﹐散黨措餉﹐上之臺使﹐事始定﹔而鐘斌﹑李魁奇等旋撫﹑旋叛。崇禎己巳﹐郊外盡甲﹔中丞熊公移泉乘城守﹐猷簡械繕糈。循行四封﹐見鷓鴣口爲郡東南門戶﹐乃築城臺髙百尺﹑縱橫二十四丈﹐中建房五﹐安九大炮各重八千鈞﹔旁爲火房三﹐列百子﹑神飛各炮。凡縻白金四百有奇﹐皆出俸資﹐不徵民間一錢。臺募兵二百人﹑領兵哨官一員﹑監督把總官一員﹐月給之餼。自是厄塞要害﹐寇至港門﹐眾炮齊發﹔一夫之守﹐雄於百人﹕賊不敢向邇焉。復分士紳守郡城﹐人數雉。偵得內應姦囮﹐悉磔諸市﹔城得無虞。其冬﹐以計授鄭芝龍﹐使鐘縛李。明年﹐復使鄭圖鐘﹔而柑橘洋之役﹐殲鐘遂盡。

擢興泉副使道。文武通材﹐忠勤矢志﹐整頓風俗﹐手稜益凜。勞卒於官﹐祀「名宦」﹝「雍正志」參「雲臺藏稿」﹑「敬日艸」﹞。

——選自「泉州府誌」卷三十「名宦」二﹝明泉州府知府﹞。

張廷拱

張廷拱﹐字尙宰﹐號輔吾﹔同安人。萬曆丁酉舉人﹐辛丑進士。授懷寧令﹐淸內使挾帶私船﹐寬省運民夫﹔丁艱。服除﹐補丰城﹐捐俸築堤以利民。攺遷安﹐編鋪平法﹐遼左車馬不疲奔命。

天啟中﹐歷祠祭司郎中。時朝中多依附權璫﹐獨廷拱正言讜論﹐非端人君子不與交遊。削籍歸。

莊烈帝卽位﹐求舊賜環﹐以邊才擢僉都禦史﹐巡撫大同。召對稱旨﹐帝顧近輔曰﹕『廷拱﹐福將也』。至則給宗祿﹑卹饑軍﹐修土堡﹑制火器﹐邊計靡弗周密。警告猝至﹐禦變投機﹔敵不能犯。

以焦勞成疾﹔及亟﹐諄諄諭戒諸將竭力報國﹐言不及私。卒﹐年六十五﹔賜祭葬﹐謚「襄靖」﹝「通誌」參「同安志」﹞。

——選自「泉州府誌」卷四十四「人物列傳」「明列傳」十。

郭必昌

郭必昌﹐字懋丰﹐號太薇﹔晉江人。天啟甲子﹑乙丑﹐聯捷進士﹔授杭州推官。剖決如流﹐宿案風掃﹔其讞鞫﹐一準平恕。上官密委稽察十一郡官吏賢否﹐大都記瑜錄瑕﹐非貪墨者多委曲包容﹐不使其人知﹔或以謝牘至﹐卻不受。時逆璫煽焰﹐媚竈者建祠西湖﹔會眾官﹐不列名於碑。丁卯﹐分校浙江﹔庚午﹐分校江西﹕取士皆得人。

行取﹐擢廣西道禦史。披肝擢膽﹐評忠佞﹑陳利獘﹐鑿鑿中窾﹔多報可。巡視蘆溝橋﹐巡按印馬﹑屯田﹐巡視中城﹔旣而巡按浙江。吏之髙下﹐久經洞悉﹐黜陟不爽。值海氛﹐蒙衝斗艦﹐鵝鶴魚麗﹔■﹝艸佳﹞苻斂迹﹐鯨鯢無波。復命﹐以平寇功議敍。推京堂﹐爲齮齕所擠﹔出參政江西﹐分守湖西。

至臨江﹐視事數日﹐思宜春咫尺﹐楚寇出沒﹐急至袁州﹐修雉堞﹑核軍實。三日﹐■﹝寇﹐女代攴﹞果圍城﹔率士卒奮力堵禦。越十日﹐賊技窮﹐引去。復爲髙墉儲備五閱月﹐回淸江。

丁內艱﹐歸。攺建祠宇﹑增置祀田﹐周卹三黨。構齋亭於半嶺巖居之﹐自號半庵居士。所著有「讀史偶見」﹝節本傳﹞。

——選自「泉州府誌」卷五十「循續」「明循續」十三。

林欲楫

林欲楫﹐字仕濟﹐號平庵﹔晉江人﹐南光祿寺卿欲棟弟。萬曆癸卯解元﹐丁未進士﹔選庶吉士﹐上「國是人心」一疏。授編修﹐假歸。起充廷試掌捲官﹔使封益藩還﹐掌起居注。戊午﹐典浙江試﹔假歸。

泰昌初﹐起左中允。天啟元年﹐轉右諭徳﹔陞右庶子﹐管理誥敕文。擢少詹事﹐晉禮部右侍郎。時魏璫煽禍﹔會水災﹐欲楫陳修省數事﹐觸璫忌﹐遷南吏部。璫黨胡某等爲璫建祠﹐求撰文﹔峻拒之。璫義孫魏某爲私官﹐把持部務﹔欲楫發其姦﹐出查催一檄﹐屏去之。同官爲危﹐欲楫不少動。

璫敗﹐莊烈帝擢禮部尙書﹐掌詹事府事。朝議誅毛文龍﹐力言不可﹔與閣臣忤。假歸三載﹐召修「實錄」。甲戌﹐充殿試讀卷官﹐教習館員﹔引疾去。戊寅﹐起掌部職。適武陵楊相嗣昌議增兵餉﹔欲楫抗言﹕『三空四盡之秋﹐不宜以窮民養驕兵』。尋具「民窮兵譁」一疏﹐力指時獘。又疏救左都劉宗周。諸所披陳﹐言無不盡。差視鐘山陵寢﹔還至天津﹐前後連上十三疏﹐以疾乞休。

唐王入閩﹐召入閣。尋歸﹐卒。著有「易勺解」﹑「學庸注補」﹑「老子勺」﹑「日記」﹑「水雲居詩艸」。

子華昌﹐康熙舉人﹐任常熟令﹝「通誌」參李遜齋「述志稿」﹞。

——選自「泉州府誌」卷四十四「人物列傳」「明列傳」十一。

林釬

林釬﹐字實甫﹔同安人﹐龍溪籍。萬曆壬子舉人﹐丙辰進士﹔殿試一甲第三人﹐授翰林院編修。歷國子監司業﹐遷祭酒。監有銅鼎﹑銅矼爲臨雍會食及貯水備火之器﹐魏璫欲假鑄錢﹔釬持不與。時璫擅權烜赫﹐立祠幾徧天下。一日﹐諸生執呈至﹔釬問云何﹖對曰﹕『魏公功徳巍巍﹐宜立像太學﹔請定判』。釬曰﹕『諸生宜熟思之。孔聖﹐嚴師也﹔禮有人主北面之尊。魏﹐人臣也﹔若並列座﹐他日皇上入學謁奠﹐君拜於下﹑臣偃於上﹐能安之乎」﹖明日﹐遂稱病去。

莊烈帝卽位﹐聞之﹐嘆曰﹕『危行言孫﹐君子也』﹗召復原官﹔晉禮部侍郎兼侍讀學士。七年﹐以枚卜召對﹐陳用人﹑理財﹑靖寇﹑寧邊四策﹔卽日拜東閣大學士﹐入閣辦事。時帝方疾黨人﹐以釬誠愨﹑不立門戶﹐特加眷顧。首輔忌之﹐困以煩劇﹔遂以勞疾卒於官﹐謚「文穆」。

釬沖淡和平﹐廉介自守。鄭芝龍受撫﹐奉千金爲壽﹔卻之。復其書曰﹕『成人之美﹐君子也﹔因之以爲利﹐非君子也』。芝龍亦爲嘆服﹝「通誌」參「同安志」﹑「漳州府誌」﹞。

——選自「泉州府誌」卷四十四「人物列傳」「明列傳」十一。

蔣徳璟

蔣徳璟﹐字中葆﹐號八公﹐又號若柳﹔晉江人﹐江西副使光彥子。萬曆己酉舉人﹐天啟壬戌進士﹔選庶吉士﹐除編修。當館試時﹐魏閹薰灼﹐不入其樊﹐諸璫幾欲中以危法﹐與文震孟俱罷。

及崇禎十一年﹐起原官﹐歷官少詹事。痛朝事日非﹐實心匡救﹔正宮帷之名分﹐禁伐采之濫規。上救荒事宜﹐又疏言勘陵不宜多帶官兵﹑黃冠不宜陪祀太學﹑撤內操﹑核要典諸大政﹐皆關系國計﹐侃侃名言。久之﹐擢禮部右侍郎。時議限民田﹔徳璟言﹕『民田不可奪﹐而足食莫如貴粟﹔宜聽民墾田。常平﹑義倉﹐悉輸本色』。時不能用。楊嗣昌卒於軍﹐徳璟議曰﹔『嗣昌倡議加剿餉﹑練餉﹐致天下民窮﹐羣爲盜﹔又匿失事﹐飭首功。宜按仇鸞故事﹐追正其罪』。不從。薦原侍郎陳子壯﹑顧錫疇﹑原祭酒倪元璐﹑文安之﹐並乞寬謫戍臣黃道周﹔旋皆錄用。徳璟博聞彊識﹐熟歷代典章及明朝掌故﹔九邊厄塞﹑河漕屯牧﹑鹽策水利﹑歷律刑法﹐莫不究其利獘。文章敏捷﹐一日應二十餘誥敕﹔見者嘆異。十五年六月﹐廷推閣臣﹐首徳璟。召對﹐言『邊臣須久任﹔薊督半載更五人﹐事將益廢』。帝曰﹕『不稱﹐當更』。對曰﹕『與其更於後﹐曷若愼於初』﹗帝問﹕『天變何由弭』﹖對曰﹕『拯百姓﹐卽弭天變。近加遼餉千餘萬﹑練餉七百萬﹐民何以堪﹗祖制﹕三協止一督﹑一撫﹑一總兵。今增二督﹑三撫﹑六總兵﹐又設副將以下數十人﹔權不統一﹐何由制勝』﹗帝頷之。首輔周延儒亦薦「徳璟可大用」﹔遂擢徳璟與黃景昉﹑吳甡爲禮部尙書兼東閣大學士﹐同入直。延儒﹑甡各樹門戶﹐徳璟無所比。性鯁直﹐謂「賢才不可不惜」﹔故黃道周召用﹑劉宗周免罪﹐徳璟力爲多。南樞臣請糧多濫﹐覆言﹕『江南軍糧﹐原有定額。向以所解南糧一百二十萬養二十萬之軍﹐不患不足﹔今軍不滿八萬而糧不敷﹐必有攺折那借情獘﹐解臣不得不任其咎』。開封久被圍﹐自請馳督諸將戰﹔優詔不允。明年﹐進「禦覽備邊冊」﹐凡九邊﹑十六鎭新舊兵食之數及屯鹽﹑民運﹑漕糧﹑馬價悉詳焉。已進「諸邊撫賞冊」及「禦覽簡明冊」﹐帝深嘉之﹔諸邊兵馬報戶部者常浮兵部過半耗糧居多﹐而屯田﹑鹽引﹑民運每鎭至數十百萬﹐一聽之邊臣而已。天津海道輸薊﹑遼歲米豆且至三百萬﹐惟倉場督臣及天津撫臣自爲出入﹐部中皆不問。徳璟語部臣﹕『宜合部運﹑津運﹑各邊民運屯鹽之數﹐通爲計劃﹐餉何憂不足﹗而加派之餉皆可裁』。因復條十事以責部臣﹔然卒不能盡釐也。一日﹐召對﹔帝語及練兵﹐徳璟曰﹔『「會典」﹕髙皇帝教練軍士﹐一以弓弩﹑刀槍行賞罰﹔此練軍法。衛所總小旗補役以槍勝負爲陞降﹐官舍比試必騎射精嫻﹐方許襲替﹔此練將法。豈至今方設兵』。帝爲悚然。又言﹕『祖制﹐各邊養軍止屯﹑鹽﹑民運三者﹐原無京運銀。自正統時﹐始有數萬﹔迄萬曆末﹐亦止三百餘萬。今則遼餉﹑練餉並舊餉計二千餘萬﹐而兵反少於往時。耗蠹如此﹐國何以堪』﹗又言﹕『文皇設京衛七十二﹐計軍四十萬﹔畿內八府﹐軍二十八萬。又有中都﹑大寧﹑山東﹑河南班軍十六萬﹐春秋入京操演﹐深得居重馭輕之勢。今皆虛冒。且自來徵討﹐皆用衛所官軍。嘉靖末﹐始募兵﹐遂置軍不用﹔至加派日增﹐軍民兩困。願憲章二祖﹐修復舊制』﹗帝深然之﹔不果行。

十七年﹐戶部主事蔣臣請行鈔法﹐言『歲造三千萬貫﹔一貫價一兩﹐歲可得銀三千萬兩』。侍郎王鰲永贊行之。帝特設內寶鈔局﹐晝夜督造﹔募商發賣﹐無一人應者。徳璟言﹕『民𨿽愚﹐誰肯以一金買一紙』﹗帝不聽。又因局官言﹐責取桑穰二百萬斤於畿輔﹑山東﹑河南﹑浙江﹔徳璟力爭﹐帝畱其揭不下﹐後竟獲免。先以軍儲不足﹐歲僉畿輔﹑山東﹑河南富戶給值﹐令買米豆輸天津﹐多至百萬﹔民大擾。徳璟因召對而陳其害﹐帝卽令擬諭罷之。徳璟退﹐復上疏極言﹕『邊將士視米豆如泥沙﹐止欲得銀﹔何苦括內地膏血塡塞上﹗或謂召買一罷﹐邊卒且藉口脫巾﹔其實不然。邊兵虛冒大半﹐大抵充貪弁猾胥橐耳。陛下蠲召買一萬﹐免窮民數萬費﹔救民第一急務也。賊蠱惑愚民﹐皆指加派﹔而加派之害﹐莫甚召買。臣安敢避禍不言』﹗帝深納之。二月﹐帝以賊勢漸逼﹐令羣臣會議﹐以二十二日奏聞。都禦史李邦華密疏﹐云輔臣知而不敢言。翼日﹐帝手其疏﹐問何事﹖陳演以少詹事項煜「東宮南遷議」對。帝取視﹐默然﹔徳璟亦力贊﹐帝不答。給事中光時亨追論練餉殃民之害﹐徳璟擬旨﹕『向來聚斂小人﹐倡爲練餉﹔致民窮禍結﹐誤國良深』﹗帝不悅﹔詰曰﹕『聚斂小人﹐誰也』﹖徳璟不敢斥嗣昌﹐以故尙書李待問對。帝曰﹕『朕非聚斂﹐但欲練兵耳』。徳璟曰﹕『陛下豈肯聚斂﹗然旣有舊餉五百萬﹑新餉九百餘萬﹐復增練餉七百三十萬﹐部臣實難辭責﹗且所練兵馬安在﹖薊督練四萬五千﹐今止二萬五千﹔保督練三萬﹐今止二千五百﹔保鎭練一萬﹐今止二百。若山﹑永兵七萬八千﹐薊﹑密兵十萬﹐昌平兵四萬﹐宣大﹑山西及陜西三邊各二十萬﹐一經抽練﹐原額兵馬俱不問﹐並所抽亦未練﹐徒增七百餘萬餉耳﹔民安得不困』﹗帝曰﹕『今已並三餉爲一﹐何必多言』﹗徳璟曰﹕『戶部𨿽並爲一﹐州﹑縣追比﹐仍是二餉』。帝震怒﹐責以朋比。徳璟力辯﹐諸輔臣爲申救﹐尙書倪元璐「以鈔餉戶部職」自引咎﹐帝意稍解。徳璟退。又言﹕『臣因近日邊臣每言兵馬﹐皆以抽練之說抵塞明旨﹔而全鎭新舊兵馬槪不言及﹐是因有練餉而兵馬反少也。臣私心恨之。且近日有司每借練餉名﹐追比如火﹔致元元困苦﹐遇賊輒迎﹐甚者未見賊先迎。𨿽三餉並急﹐而練餉尢甚﹔臣又私心痛之。蓋至外無兵﹑內無民﹐且並無餉﹔故推咎倡議之人。愚戇﹐罪當萬死』。因引罪出直。帝𨿽慰畱﹐旋罷練餉﹐而徳璟竟以三月二日去位﹔給事中汪惟效﹑檢討傅鼎銓等交章乞畱﹐魏藻徳亦具疏懇請﹐皆不允。徳璟聞山西陷﹐未敢行﹔及知廷臣畱己﹐卽辭朝歸。

嗣都城陷﹐福王立於南京﹔召入�﹐自陳三罪﹐固辭。

明年六月﹐唐王立於福州﹔與何吾騶﹑黃景昉並召。又明年﹐以足疾辭歸。

九月﹐唐王敗﹐徳璟涕泣不食﹐卒於家。所著有「敬日艸」﹑「詩文集」﹝「通誌」參「明史稿」﹞。

——選自「泉州府誌」卷四十四「人物列傳」「明列傳」十一。

林孕昌

林孕昌﹐字爲磐﹐號素庵﹔晉江人。萬曆乙卯舉人﹐壬戌進士﹔授南京戶部廣東司主事﹐專管文武各官俸�及淮﹑浙﹑長蘆﹑山東﹑福建各鹽引用印。舊時鹽倉廢墜﹐食鹽旣足﹐餘皆折價﹐官吏分潤﹔孕昌顆粒不染﹐重蓋鹽倉﹐收貯餘鹽。後三殿工興﹐搜括變價助費﹐猶得四千金。是時伯祖學曾爲南通政﹐追隨兩載﹐手抄薛文淸﹑王文成語錄及先儒格言相勉﹐因悟濂﹑洛﹑關﹑閩之旨。

調南兵部職方司主事﹐勤操閱﹑嚴夜巡﹐兵將畏憚﹔爲大司馬陳道亨所信服。有標營衛總爲兵扯辱﹐控之少司馬嶽公﹐責兵謝之。旣而兵告衛總克剝軍糧﹐嶽又欲處衛總﹔孕昌謂『衛總克剝﹐當以官評劾之﹐不當以仇口處之。名分者﹐上下所以相維﹔若兵丁訕上得志﹐異日何以約束』﹗嶽公不能奪。前職方將各營選鋒召入標營﹐營房窄不能容﹐兵幾譁操﹔大司馬患之。孕昌曰﹕『易處也﹗每日嚴操練﹐賞其技藝精者﹐汰其老弱者』。及歲暮﹐汰將千人﹐人莫知者。南營兵多占役冒破﹐前職方陞任時﹐吏書丐給腰牌三﹑四十名﹐次月造冊領糧。孕昌曰﹕『柰何以詭名歲縻朝廷五﹑六百金』﹗悉勾去之。吏書復求﹐少司馬批呈至﹔孕昌知各兵皆頂替﹐令舉大石﹐不能者﹐責之。於是吏書稍斂戢。點操犒賞出自地租﹐而營官辦席浩費﹑班皁復多需索。孕昌自發廚辦席﹐卽以其餘賞班皁﹔營官不費一錢﹐亦不得藉以克軍士。

以點馬差﹐便道歸省。時伯祖學曾亦以戶部侍郎請告﹐同出南部。至家﹐思爲終養計﹐屢催不赴。值父病﹐日侍湯藥﹐吁天請代﹔及沒﹐哀毀踰禮。是年九月﹐已調南吏部考功司﹔守制食貧﹐爲父卜吉兆﹐襄祖母葬事。

服闋﹐催檄疊至﹔崇禎元年﹐始入京﹐補北吏部稽勳主事﹔調驗封﹐掌司印。時崔﹑魏敗後﹐各官慘死者子孫陳乞﹔立爲題覆﹐予贈蔭。又題請顧憲成﹑馮從吾等各應加贈﹑蔭子﹐以風勵理學節義之臣。調考功主事﹐掌司印﹔上「吏途混雜宜淸」﹑「糾劾不職」二疏。調文選司﹐題覆憲臣曹於汴薦舉理學周汝登﹐請加尙書銜﹐有司歲時存問。疏末﹐復請直省公舉學業充茂一﹑二人﹐以風勵末俗﹔卽山林隱逸有如吳與弼﹑陳獻章者﹐亦許薦舉以需聘召。文鉆刺簿﹐修銓曹儀注。轉左司﹔定吏途月選次序。上「推枚卜點用」疏﹐以成基命等進。陞文選司員外郎﹐掌銓事﹔酌定舉貢官生論年取選。屆選期﹐放簽塡簿﹐俱司官經手﹐吏無叢姦。考舉貢監粟各官﹐如闈中例﹐司務收卷﹐每十卷一束﹐送公會廳分與同官﹐各戳印記「某卷系某官較閱」﹐關防嚴密。是夕﹐當堂出榜﹔眾服其公明。有姦棍鄧宗奎詐送家書﹐卻不收。次早﹐復假廣東學政張天麟候書﹔拆視﹐乃爲通判吳宗和等求選﹐而薦宗奎爲照管。立送兵馬司拘問﹐搜出假圖書十四方並通判﹑知縣﹑提舉﹑歲貢﹑典史等契約六張﹐皆一﹑二千金不等。閱對選簿﹐俱列首名﹔知系吏書串同作獘﹐立上「神姦捏造私書」疏﹐參送刑部。自此﹐大選﹑急選皆協羣望。擢稽勳司郎中。給假焚黃省親﹔太宰王公覆看語略云﹕『本官以命世之才﹐當典銓之任﹔整暇敏練﹐簡要淸通。執法如山﹐眞是吏從水上立﹔居心似水﹐果然人在鏡中行』。蓋實錄也。出京行李蕭然﹐以小車曳出﹔中官驚曰﹕『吏部行李乃如此耶』﹗悉放出勿問。

至家﹐襄父葬事。築筍江在玆堂﹑舟峯雷薦亭。舟峯左有林洞﹐宋林蘊﹑林藻讀書處也﹔重辟之。和宋劉屏山「謁舟峯詩」﹐鐫於石。明年癸酉﹐開講於在玆堂﹐與布衣黃文炤倡明旦气之學﹐從遊者日眾。秋﹐與黃景昉﹑謝元珧同建珧云亭於南臺。冬﹐卜宅棲綠園。越甲戌﹐復建講壇。時蔣徳璟假歸﹐相與發明旦气﹐門徒益廣。兵備曾櫻﹑太守樊維城﹑邑令戈簡俱集聽講﹔曾公扁曰「任仁書院」。內爲出云堂﹑正學堂﹐樊公立碑記。慕道來學者屨滿﹔每月兩期俱出講章﹐與及門問難﹐分「文﹑行﹑忠﹑信」四大柱課藝﹐爲加詳閱。乙亥歲﹐遷居棲綠。直指張應星偕曾櫻率僚屬至一峯書院聽講﹐郡紳士畢集﹐孕昌與曾櫻﹑黃文炤各出講章。越日﹐張應星以「上問錄」相質﹐孕昌以「問問錄」答之。丙子﹐丁祖父憂。是秋﹐三子逢泰舉於鄕﹐同社多中式﹔解元亦出社中。冬﹐黃道周過泉﹐復與曾櫻及巡道陸卿正至一峯祠聽講。厥後當道俱先後入社筍堤﹐鼓吹理學﹐稱盛事。丁丑﹐與蔣徳璟重建西洞天﹑偕樂亭於淸源﹐爲文以記。

是年﹐起補吏部驗封司郎中。戊寅春﹐入都赴任﹔見司官出入皆由角門﹐與同官議復舊例。堂摺官不可﹔叱之曰﹕『我前歷四司﹐俱走中門﹔汝手持「儀注」﹐乃我所較訂刊刻者。柰何執近日委靡之習』﹖太宰商周祚聞之﹐亟請中門進﹔一時肅然。是夏﹐題覆何喬遠應加謚蔭﹐不報。雲南土司祿洪子侄爭襲﹐撫﹑按議四分其地﹐各管夷目﹔疏駁謂﹕『倫序未明﹐國憲未伸﹐應令勘定確議』。寧波劉伯洲原任江西副使﹐百歲人瑞﹔請攺太僕卿京銜﹑仍從三品散官﹐以示優異。董其昌子祖源承蔭﹐移付選司攺注選簿。麗江府世襲土知府木懿貢方物﹑馬疋﹐乞加銜﹔議加布政司參政﹑管府事﹐給新銜誥命。新建伯王守仁孫先通及先達之子業宏爭襲多年﹐五府顧肇迹等移咨吏部﹐謂「兩者皆不應襲」﹔孕昌愕然曰﹕『文成先生﹐可使絕祀乎﹖細按宗譜﹕先達爲承勳之子﹐旣有可疑﹔先通爲文成之孫﹐更無異說。吾儕從其所信﹐毋從其所疑﹔文成九原亦當首肯﹐而數十年葛藤永斷矣』。於是議遂定。南京刑部查參僞吏周廷濟等二百六十七人﹐其中眞僞相兼。孕昌按名淸查﹐或還原役﹔或以應得罪名準其參歷﹐俟役滿覆核。其作獘者﹐從重治罪﹔無知受欺騙陷誣者﹐準納贖助軍需。行提未到一百九十一人﹐嚴督原籍提解﹕一時人心悅服。兵部尙書張鶴鳴﹐流寇破穎禦賊殉難﹔昌平副使藥濟眾﹐亦山東禦寇陣亡﹕爲請卹典﹑後蔭以慰忠魂。各王府選婚封誥題奏﹐向皆寢閣﹔孕昌稽舊案﹐盡數匯題。計題王府輔國﹑奉國將軍中尉等及世子選婚﹑郡君縣君儀賓等選配等誥命三百六十五道﹐又題文武各官誥命贈蔭共四百軸﹐土官承襲﹑散官題授積案盡覆﹐無畱牘。明年己卯﹐擢文選郎中。上疏「爲吏治當積弛之後﹑銓政有更新之期﹐謹循職掌用剖愚忠﹐以祈聖鹽以致治安事」條例六事﹐皆切中時務﹐期於必行。而政府多側目﹐票擬云﹕『銓地情獘叢雜﹐林孕昌著極力振剔﹐不必襲陳』。遂以「極力振剔」四字額於選司內堂。時部尙書缺﹐帝愼重銓臣﹐屢推不允﹔孕昌呈堂﹐於疏末開莊欽鄰﹑李待問﹑張愼言﹑張鏡心四人。帝以欽鄰補授﹔而欽鄰竟以過家省覲﹐遲赴被譴。臺省條陳銓政紛紛﹐擇其有關治理者爲之題覆。吏胥故有頂金﹐因知州郭正中條議﹐覆疏謂﹕『欲革頂金﹐在除缺主﹔欲除缺主﹐在汰冗役。遇吏書缺﹐卽將直省送到者考補﹐不許再索頂金』。吏獘以除。有同年李可植久淹縣令﹐陞以南戶部主事﹔惜薪司太監馬姓移部稱﹕『可植欠絹銀千餘兩﹐鉆營求陞﹔該司獨不見韓文鏡事乎』﹖——文鏡以揚州府陞副使﹐因欠絹被參提問﹐選司衛先範亦以此降三級調外者。朝中咸爲可植及孕昌危懼﹐孕昌不爲動﹐回文云﹕『本部照俸推陞﹐不知余杭令有欠絹銀之事。從來戶﹑工二部各官有參罰﹐必移咨本部停升﹔二部並未移會﹐本部何從知之﹗今將可植文憑扣畱﹐仍移浙江撫﹑按察本官絹銀解完﹐方許領憑赴任﹐則兩無礙矣』。馬璫大喜﹐謂『銓部眞解事﹐將來州﹑縣不敢欠絹銀﹔卽陞轉﹐亦要淸還』。少宰董邃仁亦喜云﹕『處有事若無事者﹐林選君也』﹗值大選﹐東廠太監王徳化拿假官三人﹐司屬震栗﹔孕昌曰﹕『易事耳。查三員履歷﹐如非三考﹐當檢舉疏參﹔書辦如無錯﹐當參東廠』。後廠知之﹐移文取履歷送還三官﹐而參誣首駱姓反坐。冊庫科向有遏缺之獘﹔孕昌於各省進表官冊﹐查其到任日期﹐密造底冊存查。遇書吏送推陞冊﹐詰以「某官俸最深﹐何故不開」﹖則大驚。於是積年之缺盡數開陞﹐選者歡騰。復疏奏「爲人才匱訕已甚﹑銓地啟事綦窮﹐乞敕廷臣各舉所知﹐確咨臣部核用﹐以信明昭﹑以濟時艱事」力陳四竭三礙﹐不下千三百言﹐拂政府意。票擬云﹕『選司職在用人﹐廷臣薦舉多濫﹔內外大小員缺﹐林孕昌同該堂官虛公甄別﹐實擇堪任的詳開履歷﹐請旨點用。不許借題徇私﹐致開幸竇。帶降陞遷﹐仍遵旨行』。於是楊嗣昌﹑薛國觀百計媒孽﹐因題覆以知府職銜管常鎭道事陳琯﹑題陞通州監軍僉事範志懋﹑張平及陞太僕寺丞孫晉屢經票駁﹐遵旨疏辧甚明。而楊嗣昌復以孕昌覆其所奏選人金鏡五款無一依行﹐怒益甚﹐竟以「彊辯」下獄﹔滿百日﹐作「百日秋夢詩」。奉旨爲民當差﹐策驢出都﹔送者遮道﹐謂「數百年未有選君公道淸白至此者」﹗

抵家﹐卽與諸子弟講論經史﹐每月三期﹐人各兼經﹐從者如雲﹔經則「十三經」﹐史則漢﹑唐﹑宋﹑元四代﹐逐期課程﹐匯成全部﹐經年不輟。復與黃文炤結社﹐申明旦气﹔因讀眞徳秀有「夜气箴」﹐作「旦气箴」續之。重修淸源西洞天﹐易偕樂亭以石﹔落成﹐偕太守孫朝讓登臨﹐賦詩記焉。素有山水之癖﹐淸紫朋山時供眺詠﹐而三十六洞天尙未周徧。癸未春﹐與吳載鰲﹑周廷鑨﹑山人林礽洞﹑僧道昭偕遊﹐有圖﹑有記﹑有詩﹐合而成志。時李遇知爲太宰﹐蒞任卽薦孫昌齡及孕昌﹔奉旨「準復原職」。昌齡卽補文選﹔孕昌擬補考功﹐未有缺。而筍堤社中自丙子至癸未﹐每試事首名輒出講社﹐鄕榜連得兩解元。壬午﹐蔣徳璟﹑黃景昉同時入閣。是春﹐會榜十人﹔喜而題句云「筍水漾文章﹐此日南宮登十雋﹔閩學崇啟沃﹐昨年黃閣賁雙綸」。又宗鏡社童子八十人﹑穎社童子百人爲文會﹐呈請筆削﹔遂有聯登科第者。

甲申﹐京師闖賊之變報至﹐衰絰哭臨﹐與諸紳助餉救援。福王監國南京﹐太宰徐石麒奏薦﹐將大用﹔忌者沮之。擢南京通政使司右通政﹐辭焉。丁內艱﹐茹蔬哀毀。唐王入閩﹐推兵部右侍郎﹔或彊之出山﹐曰﹕『情不可奪也』﹗葬母黃於竹洋山﹐與父合厝。四月八日﹐負土成﹐有元雁飛鳴之異﹔因名曰「雁山」。已復推太常寺正卿﹐堅辭不出。大淸兵至﹐孕昌廬墓雁山。

秋﹐海師迫城﹐城中苛嚴束濕﹐偕諸老寓崇福寺三十三日﹐作「子規三鳴」「秋興」七首以自嘲。戊子﹐海師復至﹐當事苛峻益甚﹔與諸老寓東門又三十三日﹐作「五憶歌」。庚寅﹐與兵備道黃澍談詩﹐有「八轆章耨齋雜詠」﹑「棲霞倡和」。是秋﹐太守建宏文社﹐延孕昌主盟﹔課藝評選﹐文教大興。辛卯﹐重修西洞天﹔置福田﹐爲淸源歲時香火。又於半嶺巖葺不易亭﹐門人洪承畯扁而記之。是春﹐諸弟子鐫孕昌石像於八仙閣。值誕辰﹐及門百餘人執經開講第一山爲壽﹐太守髙聯興送「正學」扁至﹐門人黏本盛﹑王命嶽爲記。壬辰﹐開講棲綠之潔身堂﹐復耨「論語」﹐分經課藝﹐從者益廣。癸巳﹐直指王應元疏薦﹐奉旨原職考核酌用��������������具呈懇辭﹐方伯周亮工﹑巡撫佟國器爲題請予告。越丙申元旦﹐筮得「小過」之豫﹐兢兢以過防爲念。是春陰雨﹐偶跌折齒﹐作「訟齒文」。夏﹐輯「雁山詩集」。歲杪﹐得風疾﹐作「漁樵問答」以寫懷。丁酉﹐疾少瘥﹐爲淸源洞遊﹐大新諸巖壑。歲旱﹐就蛻巖祈雨﹐三禱皆應。是冬十月﹐卒於家﹔年六十三。

孕昌自通籍至林居﹐未嘗求田問舍﹔膝有十子﹐家無擔石。易簀時﹐幾不能斂﹐笥中僅遺筆五矢﹑墨二函﹑履二隻。戊戌﹐郡紳士公舉特祠﹔按院成性批云﹕『林宦羽儀當代﹐啟迪後人﹔探孔﹑孟之淵源﹐接關﹑閩之遺緒。旣孚輿論﹐宜亟薦馨』。己亥春﹐迎祀於晉江學左之旦气堂——爲講學舊處。所著有「繭艸」﹑「經史耨義」﹑「論語耨義」﹑「周易口占」﹑「旦气語錄內外篇」﹑「旦气箴」﹑「泉山小志」﹑「戊己自鏡錄」﹑「續小學」﹑「易史廣占」﹑「易史象解」﹑「春秋易義」﹑「春秋總論」﹑「三禮約」﹑「弟經」﹑「續尙書」﹑「續三百篇」﹑「銓曹奏議」﹑「在玆堂會語」﹑「筍堤集」﹑「雁山集」﹑「百夢艸」等書。

子逢泰﹐崇禎丙子舉人﹐歷任隴西﹑三水知縣﹔逢濟﹐康熙甲子舉人﹐懷遠知縣﹝「通誌」參「素庵年譜」﹞。

——選自「泉州府誌」卷四十四「人物列傳」「明列傳」十一。

王觀光

王觀光﹐字子開﹐一字於國﹐號存儒﹔晉江人。萬曆壬子舉人﹐天啟乙丑進士﹔授舒城令。富戶多飛采脫役﹐累貧民﹔至則總計米額﹐設法派貼﹐而役始均。直指按臨﹐姦徒自充訪犯﹐捏富民爲被害﹔嚇脇之﹐令賠贓﹐因以爲利。觀光詳核眞犯﹐使服辜坐贓﹐寧少無濫。有屠者謀殺其伴﹐屍﹑刀俱投潭中﹐仍自控告。亟馳視之﹐蛙跳蓮葉﹐哀鳴不已﹔使投水驗之﹐屠刀在焉﹐遂抵命。一妖男子﹐以婦貌徧入富貴家。事發﹐立斃之﹐不使再出一言﹔邑人稱厚。有兄弟訟數年﹔召至庭中﹐以至情感動之﹐各涕泣悔罪去。

計竣﹐遷刑部主事。適富商吳守禮家奴吳榮擁貲數十萬﹐投拜魏璫﹐反噬其主﹔璫敗系獄﹐幾賄脫。立擬決﹐輿論稱快。

陞常州知府﹔有織造歲例八千金﹐革去之。又內官多駁緞絹﹐勒機戶造換﹐破費累數十萬﹔通詳奏準貼價﹐得免再造﹐四府機戶皆援爲例。宜興魯較肆爲亂首﹐毀屋劃墳﹐幾成大變﹔以計擒之﹐餘黨遂戢。郡有權相薰炎灼天﹐蒞任八月﹐不通一刺﹔而紳士待論多異同﹐不無掣肘﹕遂引疾歸。

以少司農莊欽鄰薦﹐起補荊州知府﹔惠藩桐封在焉。藩府有紫金山﹐承奉怙勢橫甚﹐拘士民數千人幽其中。下車﹐愬者盈數篋﹔觀光謂『爭之﹐不如化之』﹔密緘送。承奉大驚愧﹐夜出數千人﹐府前後歡聲如沸。潞藩與惠藩疏爭墾田﹐數年不能決﹔爲調之﹐得平而止。荊﹐故流寇出入處也﹔沙市在城外十里許﹐衝要繁華﹐賊垂涎焉﹐殘破者三。郡有商稅﹐例歸太守﹐推與倅分季掌焉﹔遂將所得稅銀建築關城﹐延袤三十里﹐沙﹑艸二市賴爲藩屏﹐郡人國子祭酒文定之爲文記之。宋銀山掘地得金千八百兩﹐以千金助邊﹑八百金充城費﹔建敵樓﹐額曰「天助」﹐自爲文記焉。惠藩表上其事﹐得旨「加級優擢」。時流氛日熾﹐屢召土兵﹐雜民兵吹笳揚幟﹐賊頗膽落。而妖人楊大將爲闖賊姦細﹐術能呼風喚雨﹔來謁﹐倨甚。稔其姦﹐令之演武場﹐自獻八陣圖﹔密授計破之﹐慚阻遁去。餘黨數千人尙謀爲亂﹐設備殲焉。楊閣部督兵駐荊﹑襄間﹐民苦饋餉﹔詳令其兵自饋。楊心銜之﹐遂中以計典。去之日﹐士民攀轅臥轍﹐至哄於帥院之門﹐號聲振天。惠藩特疏保畱﹔楊亦心悔﹐上疏乞召還。未抵家而旨下﹐乃回任。是時寇益猖獗﹐闖兵嘗以三百人混入荊城托買棉﹐窺虛實。觀光盤詰素嚴﹐悉爲鄕勇擒獻﹔徐諭之曰﹕『汝等旣爲西營兵﹐皆朝廷赤子﹐忍令獨寒﹖第歸語而主﹐無生事開釁』﹗遂發棉賣之。賊亦心讋﹔過當陽﹐距荊八十里﹐不敢窺半武焉。自是﹐登陴設防無虛日﹔除夕﹐猶在城上。積勞成病﹐乃乞休。荊人建祠塑像崇奉﹐稱爲「小關公」﹔蓋因其守荊多惠愛﹐而名與「關公」同音也。

唐王時﹐起戶部右侍郎兼吏﹑禮﹑兵三部事。未幾﹐歸。

觀光聰穎絕人﹐過目成誦﹐歷久不忘﹔爲文自成一家。與人落落不苟合。居家﹐孝友睦族。及林下優遊﹐躬自灌園﹐奴耕婢織﹔足不入城市﹐惟與裏老談說農桑﹐教以禮義。其家訓曰﹕『文章須性靈流出﹐品地由淡泊做成』﹔其學問﹑气節﹐可想見矣。年七十五﹐卒。所著有「紫雲制義」﹝采周芮公撰志﹞。

——選自「泉州府誌」卷四十五「人物列傳」「明列傳」十二。

王忠孝

王忠孝﹐字長孺﹐號愧兩﹔惠安人。性介愼﹐不輕取與。天啟丁卯舉人﹐崇禎戊辰進士﹔授戶部主事。時北事亟﹐朝議欲盡輸津﹑通外儲以實京師﹔忠孝督運大通橋﹐設法催儹﹐日運米三萬石。屢奉溫旨﹐大司農重之。一日﹐詗事者獲盜糧及窩主以聞﹔有旨「經管官所司何事」﹖大司農怵﹔忠孝曰﹕『明主可以理奪』。疏謂﹕『臣所司者﹐運耳﹔運之不前﹐臣之罪也。刺姦輯盜﹐自有司存。米在號房﹐運官自應炤管﹔臣不能分身代守﹐亦不能分身緝捕也』。帝復是之。

會薊督貽書戶部﹐謂『邊儲重任﹐安得廉愼明決可共事者』﹖大司農曰﹕『此無逾王主事矣』。遂題督薊儲。是時不右文治﹐新寄膂內璫。薊監視太監鄧希詔張甚﹐數以難事相窘﹔忠孝不爲動。希詔欲自置兵設餉﹐就庾索耗羨﹔忠孝曰﹕『升斗皆官﹐安得耗羨』﹗希詔曰﹕『餉司能保無額外之升斗耶』﹖忠孝正色曰﹕『吾戴吾頭來也﹐豈以頭易升斗哉』﹗希詔語塞。希詔初至薊﹐薊督往拜﹐坐上座。而督署爲徐中山王舊蒞﹐上有髙帝敕諭﹔薊督謀相見禮﹐忠孝曰﹕『鄧監視﹐奴也﹔決無上坐之理﹗惟正告之﹐而別設一屏風』。已有泄之者。正旦朝賀﹐希詔爭班次﹐語侵薊督。忠孝徐折之﹐益銜刺骨﹔遂摭拾其未兌濕米﹐疏上禦覽。大相希璫意﹐且以「通運時爲其姻請越幫先兌不許」爲憾﹐擬旨云﹕『錦衣緹騎逮治』。緹帥王世盛素聞忠孝名﹐乃擇大校手之願者﹐屬令詳詗以報。校至薊﹐居外數日﹐所見皆憤璫虐而譽忠孝不容口。入見﹐忠孝拜命畢﹐曰﹕『吾遲諸君久矣﹐第主人不能具一餐﹐柰何』﹗校曰﹕『官一泓秋水﹐下走輩寧非人耶』﹗乃盡去其銀鐺﹐得具輿從以行。故事﹕緹騎所至﹐不厭則楚毒隨之。忠孝索署中不能滿十金﹔校曰﹕『以代吾輩橐饘可也』。終不受一錢。京師相傳﹐以爲怪事。入獄置對﹐忠孝抗辧無撓﹔部堂﹑薊督各疏言其冤。希詔迫﹐乃行金於部之胥吏﹐別求可羅織此獄者﹔皆曰﹕『王公所行事﹐鐵甕城也﹔難攻矣』﹗一老猾吏大笑曰﹕『與我多金﹐吾法能使彼自入甕中﹔何慮不承﹗倉有腳價﹐相沿爲餉司公費。薊儲三百萬﹐腳價幾千兩﹔夫十兩以上皆贓﹐況千百乎﹗彼升合不染﹐此鏹萬無存畱﹔足以死矣』﹗希詔大喜﹐補疏如猾吏教。及鞫﹐忠孝曰﹕『腳價以無開銷﹔然銖兩皆朝廷物﹐某何敢私﹗銀槪貯密雲庫﹐可問也』。緹師撫幾廢然者久之﹔曰﹕『公廉潔如此﹐吾亦何愛一官』﹗遂傳輕牘具上﹔有旨切責﹐鐫二秩。都察院王志道疏言﹕『王某被逮之日﹐不能具一餐﹑一鐶』。上怒。明日﹐召對﹔面質曰﹕『王某不能具一餐﹑一鐶﹐汝何得知』﹖志道曰﹕『內外臣僚皆知之﹔京師百萬口能言之﹐不獨臣也』。上意稍解﹐遂得攺刑部系﹐擬戍。其明年﹐希詔所爲不法事﹐驗皆有據﹔內大璫恐爲外廷所藉口﹐參逮詔獄﹐論斬。而忠孝亦遂登啟事﹐然終不肯以赫蹄入帝城﹐事竟寢。

甲申聞變﹐哭嘔血。福王監國金陵﹐史可法特疏首舉。是時諸廢謫皆驟陟淸華﹐勸駕旁午﹔忠孝曰﹕『區區江左﹐而營綜如此﹔今文與文貳﹑武與武構﹐吾將爲陸大夫乎﹑爲李侍郎乎』﹖終以疾請。

丙戌﹑丁亥之歲﹐入海不返﹔卒於臺灣﹝「通誌」參「臺灣誌」﹞。

——選自「泉州府誌」卷四十五「人物列傳」「明列傳」十二。

陳洪謐

陳洪謐﹐字龍甫﹐號默庵﹔晉江人﹐宋與桂之裔。

少聰穎﹐試諸生﹐累第一。天啟丁卯舉人﹐崇禎辛未進士﹔授南戶部主事。管北新關﹐常例悉除去﹔掌南京水兌衛軍仰給漕糧﹐剔獘稽實﹐塞出入影耗之竇﹕商民祠而祝焉。

遷員外郎﹐擢守蘇州。蘇賦幾當天下半﹐積逋稠疊﹐考成嚴切﹐鐫級至盡﹐咸勸其亟催科﹔洪謐笑曰﹕『吾寧以民命博一官哉』﹗聽訟不使差擾﹐以牒畀訟者﹐令自攝對﹔開誠剖析﹐人皆信服。或不欲終訟﹐輒銷牒遣之。歲饑﹐榖湧貴﹔羣不逞聚黨入豪家劫粟。密捕渠魁按治﹐發積榖﹐勸富家出粟﹐價平亂息。於是大興工役﹐修學宮﹑繕城垣﹑浚濠河﹐日役千餘人﹐使少壯者得藉以食﹔其老弱婦女不能力作者﹐設粥食之﹕民賴以生。吳江民變﹐奉臺檄﹐單舸赴之。民以太守乘危﹐爭駕數百艘爲衛﹐皆遣還﹔獨往開諭﹐眾卽羅拜﹐謂「陳府公來活我」﹗立散去。流賊薄安慶﹐督府議撤閶門萬家爲防禦計﹔洪謐曰﹕『撤﹐恐擾民﹐賊必無渡江越南京﹑趨蘇州之理﹗脫有不虞﹐請任其咎』。卒不奉檄。言果驗﹐人服其鎭定。嘗閱舊牘﹐見倡毀九學書院爲閹祠者﹐擬戍﹔曰﹕『罪有大於此乎』﹖趣具獄論死。姦民張漢儒訐奏��瞿式耜﹐章下三府會鞫﹐同事難之﹔洪謐曰﹕『豈有姦人上書﹐而太守附會者』﹗竟定誣告罪﹐獨署名以上﹔得報可。修復書院﹐以訓諸生﹔𨿽勾較煩劇﹐必親往。每試士﹐絕竿牘﹐自檢閱﹔所摸索﹐與外論不爽銖毫。恆言天下亂﹐皆吏不卹民所致﹐故守蘇九載﹐一以仁恕爲政﹔扞災患﹐勤撫綏。時羽書交馳﹐鞭笞不用﹐終歲不羈一人﹔民稱「陳母」﹑又號「陳佛」﹐所在肖像祀之。本緣逋賦不遷﹐吳人反以爲幸﹐惟恐其去。庚辰﹐舉卓異第一。癸未考績﹐捨洪謐無可舉者﹐復注第一。例當入覲﹐逋課多﹐民咸懼其獲嚴譴。帝廉知有惠政﹐紀名禦屏。

及至闕﹐遽遷登萊副使﹔旋晉太僕寺少卿。又議轉陞兵部右侍郎﹐會京師已陷﹐未及任。

唐王時﹐以民望﹐授兵部左侍郎﹔攺禮部。乙酉秋﹐與蔣徳璟﹑黃景昉﹑黃道周同召﹐拜文淵閣大學士。以母老﹐乞歸。年六十九﹐卒。

洪謐學行夙優﹐方寵擢﹐未及大用﹔獨於部曹著績﹐而其守蘇治行爲最。與方嶽貢齊名﹐同祀蘇州「名宦」﹔又與蘇州推官倪長玕並著廉名﹐郡人爲立雙淸書院。素工詩﹔其遊淸源山詩云﹕『曉谷花耕深帶雨﹐夜船漁火靜通潮』。人競傳誦﹐以爲得眺遠之趣。

子兪侯﹐孫元焻﹑元焱﹐曾孫熙﹑塙﹑垣﹐元孫國豪﹐並登科﹝「通誌」參「江南通誌」﹑「蘇州名宦記」﹞。

——選自「泉州府誌」卷四十五『人物列傳』「明列傳」十二。

莊鰲獻

莊鰲獻﹐字叔瞻﹐號任公﹔晉江人。崇禎庚午﹑辛未聯捷進士﹐授庶吉士﹔攺兵科給事中。其冬﹐上「太平十二策」﹐首格君心﹑開言路﹐終以拆獄用刑﹔謂『中州爲形勢之區﹔今秦﹑晉蠢動﹐以此爲淵藪﹐是必有跋扈之雄將以釀亂者。及今不創﹐禍將靡極』﹗又謂﹕『番甲之役﹐本以戢姦盜﹐非以网縉紳。中使非有龍韜豹略﹐何故委以監紀重任』﹗語戇直激切﹐皆極論東廠之害。疏入﹐謫浙江布政司照磨﹔遂賦歸。黃道周贈詩云﹕『當年稽首十二策﹐我遠不及莊任公』。

福王時﹐起故官。未幾﹑卒。所著有「葵山文集」﹝「通誌」﹑「明史」合參﹞。

——選自「泉州府誌」卷四十五『人物列傳』「明列傳」十二。

盧若騰

盧若騰﹐字牧州﹔同安人。崇禎丙子舉人﹐庚辰進士﹔禦試﹐召對稱旨﹐授兵部主事。時閣臣楊嗣昌督師湖廣﹐好作佛事祈福﹔若騰疏參嗣昌不能討賊﹐只圖佞佛。帝以新進小臣妄詆元輔﹐嚴旨切責﹔時論壯之。

遷寧波巡海道僉事。疏糾權璫田國興攬帶貨船﹑濫用人夫﹐辱州縣﹑阻閘口﹔有旨召國興回﹐論如法。居官潔己惠民﹐剔姦獘﹑抑勢豪﹑峻絕饋遺﹑輕省贖鍰﹐風裁凜凜。值胡乘龍盜起﹐從容指顧﹐旬日間凶渠授首﹐閭井晏然﹔大有功徳於浙。浙人祠之﹐歷久不廢。

歷鳳陽巡撫。

甲申變後﹐與癸未進士沈佺期﹑許吉燝等同渡海﹐隱於臺灣﹐勵節終身。卒﹐年六十六。所著有「方輿圖考」﹑「浯洲節烈傳」及「詩稿」﹑「文集」﹝「通誌」參「浙江通誌」﹑「同安志」﹞。

——選自「泉州府誌」卷四十五『人物列傳』「明列傳」十二。

吳載鰲

吳載鰲﹐字大車﹐號皜庵﹐一號竹公﹔晉江人。四歲而孤﹔七歲受經﹐有「神童」之目。九歲﹐操管成文。十四歲﹐爲諸生﹔旋補餼。天啟甲子舉人﹐乙丑會試中式。時逆璫煽焰﹐有慕其才名﹐欲許以鼎甲﹔載鰲與同年陳天定假歸。

崇禎戊辰﹐始赴殿試﹐授澄海令。邑濱海﹐賊帆不時至﹔視其衝﹐築月城﹐多鑄火器備之﹐無敢窺者。庚午﹐分校粵闈﹔得關家炳等六人﹐皆俊才。爲政愷悌宜民﹐不務斗捷取長﹔直指以政拙左之。

遷浙江按察司經歷﹐淸犴獄。與諸生論文表忠觀﹐風雨不廢。越年。擢金華府推官﹔雪馬文紹等十餘人冤獄。歷杭﹑湖﹑嚴州三府推官﹐尢多平反。湖有紹興衛軍旗﹐兌糧互爭﹐幾成大變﹔載鰲出片言立止之﹐富事交稱其賢。

報最﹐遷工部主事﹔督明智艸場轉運槁稭﹐勞勩特甚。

久之﹐命榷淮安倉。適靑﹑淄告警﹐河道阻塞﹔禱於金龍神﹐水驟長三尺許。於是豆﹑麥數萬斛﹐舳臚銜尾﹐絡繹赴天津。淮署舊有狐祟﹐白日出行欄除﹐弓刀不能近﹔命具殽醴﹐艸數行檄之﹐祟遂絕。

以勞績﹐擢廣東僉事﹐備兵羅定﹐化條大行。值國變﹐旋裏。

唐王入閩﹐起侍讀學士﹔度勢不可爲﹐仍辭歸。杜門卻掃﹐著書自娛。不數年﹐卒於家﹔年五十九。

載鰲性孝弟﹐壯年侍母病﹐徹夜不解帶累月。母歿﹐冒雷電風雨﹐負土葬於雒江﹔夜歸﹐有燈翼之﹐人謂孝感。兄早逝無子﹐嫂以身殉﹔以次子爲其後。生平衣素茹淡﹐酷嗜經史。見奇字雋句﹐輒手錄﹐黏之壁﹔故多彊記勝人。爲文不加點﹐一揮而就﹔多爲人索去藏之。所著有「易勺」﹑「艸勺」﹑「淮勺」﹑「詩十三勺」﹑「遊勺」﹑「眞乘黃」﹑「君臣問答十吟」﹐「東門勺」﹑「陰符解」﹑「運勺」「代言勺」﹑「荔譜」﹑「胸中西湖」﹑「四字家訓」﹑「礐石咫聞」﹑「宙書」﹑「通書集解」﹑「十七史葺」等書。

子虎符﹐官副將﹔方升﹐中書﹔方臯﹐松溪教諭﹝「通誌」參林平庵撰志﹞。

——選自「泉州府誌」卷五十「循績」「明循績」十三。

何家駒

何家駒﹐字如飛﹐號岝海﹔惠安人。崇禎己卯舉人﹐癸未進士﹔授溫州府推官。調常州﹔平反冤獄﹐全活三百七十二人。常士有孫承恩以非罪罹獄﹐力爲解釋﹐給以廩餼﹐勉其力學﹔孫後以順治戊戌狀元及第。明季羣盜蜂起﹐計擒劇賊西白兔﹑陳相甫等﹔江左以寧。剔姦懲蠹﹐政肅風淸。上官交薦﹐召入爲禦史。適值甲申之變﹐歸。

唐王入閩﹐復以禦史召﹔力辭﹐退隱。

家駒性至孝﹔爲文刻意命詞﹐不落常蹊。所著有「蓮山居士稿」。歿後﹐「祀鄕賢」。

子中龍﹐順治戊子恩貢﹐平海衛學正﹔孫洛﹐康熙庚申副元﹐永福教諭﹝雍正稿參惠安新送冊﹞。

——選自「泉州府誌」卷五十「循績」「明循績」十四。

何運亮

何運亮﹐字中寅﹐號紫屏﹔晉江人﹐喬遷孫。崇禎壬午﹑癸未﹐聯捷進士﹔授海康知縣。下車﹐詢疾苦﹐與民休息﹔一刑﹑一杖﹐皆不輕用。將出署聽事﹐有小兒輩相戲﹐誤投其額﹔入署更衣﹐復出視事﹐若不知者﹕人服其量。賑饑饉﹑滌煩苛﹐有「何佛」之稱。

唐王時﹐分校乙酉闈﹐所得皆佳士。滿考薦最﹐調南海令。首邑繁劇﹐加意撫綏。行取﹐擢工科給事中﹐陞觀察﹐督鹽政﹔晉太僕寺少卿﹐理鹽政如故。鹽法多筋溢引﹐牙吏叢姦﹐莫可究詰﹔逐其老且猾並諸妨商病民者﹐粵人徳之。是時軍興旁午﹐倉庫空虛﹔預貯榖數萬石﹐以資飛挽。事聞﹐晉階一級。丁內艱﹐歸。

旣闋服﹐托迹空門﹐法名金宣﹐字一字﹐或自稱「雪峯行者」﹔與同志結詩社。將卒﹐命家人具袍笏﹔曰﹕『三十年遺臣﹐可見先帝於地下矣』﹗當服官時﹐俸入﹐悉上之父母﹐聽伯兄剖分。撫猶子歷揚如子﹐爲循例充貢﹔由教職﹐仕至句容令。比歸﹐推宅與共。

所著有「艸閒集」﹑「詠史」﹑「癸甲艸」。子龍文﹝節何氏家傳﹞。

——選自「泉州府誌」卷五十「循績」「明循績」十四。

郭煒

郭煒﹐字闇生﹔晉江人﹐如楚子。崇禎庚午舉人﹔癸未會試擬元﹐正副主考各執成見不合﹐遂落第。唐王時﹐爲禦史。

國朝順治間﹐官廣東髙雷廉道副使。遇賊亂﹐不屈﹔賊亦以好官敬之。

尋病卒。著有「詩文集」行世。

——選自「泉州府誌」卷五十「循績」「國朝循績」一。

韋際明

韋際明﹐字聖兪﹐號彭野﹔晉江人。天啟辛酉副榜﹐授欽州判。期年﹐政成譽起﹔上官有大政﹐必批議﹐皆報可。性剛侃﹐不能趨承﹐禦史臺竟以積逋鹽餉數千指爲羨余﹐疏劾追解﹔際明不忍以宿負殘民﹐抗章辧豁﹐益違禦史意。掛冠﹐橐如洗﹐怡然自得。繼之者爲林有本﹐服其不染無慍﹐與道府協力代補宿逋之半﹔禦史亦心悔﹐事得白。陞粵省布政司理問﹐竟棄歸。方際明交盤候覆時﹐適興化唐公梅臣蒞廉道﹔久慕其名﹐延之幕中。求詩文者輻輳﹐皆出際明手。會唐轉秦中﹔林有本令東莞﹐延至署﹐代撰應酬駢語﹑緊密箋牘﹔與夫重情之獄﹐不假書吏﹐咸經其手。暇則博覽羣書﹐著述日富。

甲申後﹐杜門不出。唐王時﹐起中書科中書舍人﹐轉戶部主事﹔以病告歸。

所選有「唐詩」二卷﹑「淮南子」二卷﹑「東西漢書」二卷﹑「世說新語」一卷﹑「南華經」一卷﹑「儒道釋考」三卷﹑「八大家」六卷﹑「東萊博議」一卷﹑「詩韻字考」一卷﹑「宋李劉駢語」一卷﹑「方孩未集」一卷﹑「徵獻錄」一卷﹑「官制考」一卷﹑「明文十六名家」四卷﹐俱注釋丹鉛﹐節批總評。其自著有「駢語」十六卷﹑「燕遊詩集」三卷﹑「粵吟」二卷﹑「洞遊記」一卷﹑「經書講義」十二卷﹑「四書賓岱日牋」八卷﹑「易解」四卷﹑「鏡世編」六卷﹑「寶善編」二卷。又選古文﹐自檀弓﹑公﹑榖﹑諸子﹑秦﹑漢﹑六朝﹑唐﹑宋﹑及明王李共三卷﹑「左傳」一卷﹑「史記」一卷。

——選自「泉州府誌」卷五十四「文苑」「明文苑」三。

黃景昉

黃景昉﹐字太稚﹐號東崖﹔晉江人。好古能文﹐出於天賦。七歲﹐作「顧鴻雁麋鹿」時藝﹐卽博贍陸離。萬曆乙卯舉人﹐天啟乙丑進士﹔選庶吉士。時璫焰方熾﹐禦史吳裕中以言事忤璫﹐被杖﹔及沒﹐楚人無敢臨其喪﹐景昉割俸賻之。乃假歸。

戊辰﹐授編修﹐纂修「熹宗實錄」。歷官庶子﹐直日講。崇禎十一年﹐帝禦經筵﹐問「用人之道」﹔景昉言﹕『近日考選不公﹔推官成勇﹑朱天麟廉能素著﹐乃不與淸華選』﹗又言﹕『刑部尙書鄭三俊﹐四朝元老﹐至淸無儔﹔不當久系獄』。退﹐復上章論之﹐講官多助爲言﹔三俊旋獲釋﹐勇等亦俱攺官。景昉尋進少詹事。嘗召對﹐言『近撤還監視中官髙起潛﹐關外輒聞警報﹔疑此中有隱情』。帝諭之密奏﹔景昉言﹕『臣家海濱﹐見將吏每遇調發﹐卽報海警﹐冀得復畱。觸類而推﹐其情自見』。帝頷之。十五年六月﹐召對稱旨﹔由詹事﹐與蔣徳璟﹑吳甡並相。明年﹐並加太子少保戶部尙書﹑文淵閣大學士。嘗因召對﹐力言黃道周淸修博學並其永戍窮苦狀﹐帝意動﹔未幾﹐遂有賜環之命。操江故有文武二大臣﹐帝欲裁去文臣﹐專任誠意伯劉孔昭﹔惠世揚拜副都禦史﹐久不至﹐帝命削其籍。景昉俱揭爭﹐帝不悅﹔遂連疏引歸。計在閣十閱月﹐以癸未九月出都。甲申﹐都城陷。

唐王時﹐召入直。未幾﹐復告歸。

唐王敗﹐後家居十餘年﹐以著述爲事。文尙古奧﹐詩亦洪壯﹔有�������﹑「館閣舊事」﹑「讀史惟疑」﹑「宦夢錄」﹑「經史要論」﹑「經史匯對」﹑「雙聲疊韻譜」﹑「古今明堂記」等書﹝「通誌」參「明史稿」﹑「東崖年譜」﹞。

——選自「泉州府誌」卷五十四「文苑」「明文苑」三。

周廷鑨

周廷鑨﹐字元立﹐號芮公﹔所居第側別業有朴樹連蜷﹐因自稱朴園居士。晉江人﹐良寅子。

天啟甲子﹑乙丑﹐聯第進士﹔年甫二十。初授鎭江府推官﹐至則誓於神曰﹕『異日持地方一錢歸者﹐有如日』。摘伏雪冤﹐罔不明允。至事關軍國大計——如漕河﹑鹽屯﹑議防﹑議援﹐侃侃指畫﹔當事韙之。兩分校棘闈﹐所得士——吳中如吳偉業﹑葛樞﹑山左如張懋熺等﹐皆名流。署丹陽縣事﹔盡革耗羨﹐宿獘一淸。

以卓異﹐擢吏部驗封司主事。時題授冠帶﹐多冒濫﹔抗疏力陳其失﹐奉旨飭行。自是﹐貂璫及殿閣皆銜之。轉考功﹑稽勳二司員外﹐晉文選郎中﹔監空衡平﹐淸愼如一。有陳啟新者﹐以武舉妄陳政務﹐驟膺帝眷﹐添注吏垣﹔議廢科目﹑罷推知行取。廷鑨疏駁其謬﹐事竟得寢。而政府及中貴索瘢陰中之﹐遂引疾﹐乞終養歸。

唐王入閩﹐起原官﹐晉詹事兼翰林院侍讀學士﹑太常寺少卿﹐提督四譯館。知時事不可爲﹐仍告歸。

廷鑨工詩文﹐儒雅風流﹐菁華霞舉。爲詩殫美極妍﹐稽詞淸俊﹑阮旨遙深﹐兼擅其妙﹔人分其牙後﹐尙有餘芬。晚樂與方外遊﹐息機關楗﹐視金紫如贅■﹝疒﹝琉﹐去王﹞。年六十六﹐卒於家。所著有「兩都三餘篇」﹑「三山艸」﹑「去來艸」﹑「頤園艸」﹔復匯而刻之﹐曰「朴園詩歷」﹐分前﹑後集。又有「水經注鈔」﹝「通誌」參「江南通誌」﹑「瘦松集」﹑「詩歷」各序﹞。

——選自「泉州府誌」卷五十四「文苑」「明文苑」三。

葉翼云

葉翼云﹐字敬甫﹐一字載九﹔同安人。崇禎庚辰進士﹐知吳江縣。初至﹐歲大旱﹐蝗﹔緩徵﹑平糴﹐捐俸設粥。步禱龍祠﹐日行數里﹔立法驅蝗﹐蝗皆墜湖死。是歲﹐𨿽災不害。時議者以國帑詘﹐欲因畝加賦﹔翼云條上其不便﹐所省六萬。周行城郭﹐相度形勢﹐令城外四周皆康衢可馳馬﹐其上增築臺捨。嘗自戎服閱兵郊外﹐夜復巡行闤闠間。十七年夏﹐北都變聞﹐不軌者洶洶思亂﹔翼云廉得其主名﹐立捕殺之﹐一邑帖然。尢好獎拔才士﹐培養善類。遷刑剖主事﹐乞歸﹔吳民思之不置。

唐王入閩﹐擢稽勳員外。同安城破﹐被獲﹐不屈死﹔闔門遇害﹝「松溪文獻」參「吳江縣誌」﹑「同安縣誌」﹞。

——選自「泉州府誌」卷五十七「忠義」「明忠義」一。

陳鼎

陳鼎﹐更名命鼐﹐字子凝﹐號象圖﹔同安人。祖籍漳州北溪﹐仍入漳庠﹔天啟丁卯舉人。甲申變後﹐躬自耕稼﹐混迹緇黃。

戊子﹐鄭成功署爲同安教諭。大淸兵至﹐城陷﹐在籍吳江知縣葉翼云死之﹔鼎自縊於明倫堂。子永華。

——選自「泉州府誌」卷五十七「忠義」「明忠義」一。

郭符甲

郭符甲﹐字輔伯﹐號介庵﹔晉江人。天啟甲子舉人﹐崇禎癸未進士。福王時﹐命以戶部四川司主事兼兵部職方司督理江南﹐淸餉﹑核兵。及南都不守﹐符甲督餉姑蘇﹐適各邑解到十三萬兩有奇﹔胥役勸暫充行橐﹐且分給各役避亂。符甲曰﹕『吾生來不染私塵﹔況此乃帑物﹐誰敢輕動』﹗悉批發原解州縣領回。

乙酉﹐典試粵東﹐翕然號得人。擢禮科右給事中﹔三月之內﹐章奏三十餘上。詆惡太切﹐自度不能容﹐引疾乞歸。

時閩地滄桑﹐嘆曰﹕『吾散發入山﹐早知有今日。然崖山航海﹐塊肉猶存﹔小樓三年﹐黃冠歸請死﹐吾分也。倘機猶有待﹐敢遽伏一劍以塞責乎』﹗適惠﹑溪﹑永﹑徳﹑大田﹑尢溪各鄕勇迎符甲至永爲帥﹔分部五鎭﹐以林忠﹑顏昌儒﹑鄭英達﹑李錫燕﹑周天麟統之﹐恢復永﹑徳二邑。及大淸兵入泉﹐長驅莫阻﹔鄭英達﹑顏昌儒守東關太平鎭﹐懼勢不敵﹐密約獻降﹐引兵由永城逼上場堡。符甲率親軍迎戰﹐身被數創﹐退入堡﹔絕粒不死。因冠帶望南再拜﹐從容自經。時大將馬得功屯札堡外李園﹐從小樓搜獲﹐向梁上解下﹐以一扉舁出﹐气未絕﹔拱手語曰﹕『先生何自苦﹗東南未盡平﹐願相托重』﹗符甲瞪目曰﹕『欲殺﹑欲割由汝﹐盡忠﹑盡節在吾』﹗再三勸降﹐不從。得功曰﹕『郭公志不可奪矣』﹗命持刀就扉上斫其首﹐血流所漬﹐艸盡枯﹔其地至今不生寸艸。七日﹐顏色如生﹐蒼蠅﹑虫蟻不敢犯﹔夜中聞空中人馬聲﹐火光閃閃。得功令備棺衾﹐禮殮拜奠焉。顏昌儒﹑鄭英達旣降﹐得功原許以官。旋軍後﹐帶至郡﹐惡其賣主﹐斬於市﹔人稱快焉。事聞﹐永明王贈兵部尙書﹐建祠旌忠﹑特祀學宮﹐春秋配祭﹔永人亦列戶祀之。

符甲過目成誦﹔八歲﹐成舉子業。垂髫淹貫「六經」﹑子﹑史﹐尢精於「易」﹔凡天文﹑地理﹑星數﹑醫卜﹑律劍﹑琴棋﹑畫篆﹑書刻﹑騎射﹐無不諳習兼通。戊辰下第後﹐歷漳﹑潮﹑齊﹑魯﹑丰沛諸郡邑﹐舌耕以供菽水。在平和﹐有僧求其序文﹐作衣缽計。遇盜﹐欲殺之﹔搜見其文﹐曰﹕『此淸操君子﹐汝獲與遊耶』﹖釋之。僧持文來謝曰﹕『活我者﹐此也』﹗齋地在大蓬山頂﹐深夜讀書﹐有虎來窗外伏聽﹔作「虎聽艸」紀之。在饒平﹐有黃姓求書扁聯。後其家失火﹐惟扁聯巋然獨存﹔人咸異之。饒令邱金聲﹐同年也﹔三年不通一刺。邱聞﹐怪之。一日﹐徒步過訪﹐閉門不納﹔邱曰﹕『郭年兄﹐何見拒深也』﹗曰﹕『爾治爾政﹑吾讀吾書﹐互無干涉』。終不一覯。在丰沛﹐以地近聖賢﹐風多淳古﹐意欲卜居於此﹔積俸買闞家園地百六十畝﹐並構茅屋數間。嗣值倥傯﹐乃不果。會闈出官僚春坊周巢軒之門﹔得捲﹐大加器賞曰﹕『此正气文字﹐必眞人品也』﹗以謄錄多訛﹐不置前矛。甲申﹐闖賊之變﹐聞巢軒殉難﹔曰﹕『吾幸出忠義之門矣』﹗著有「墨訣」﹑「易訣」﹑「大小題筆要八法」行世﹝「通誌」參「沈復齋傳」﹞。

——選自「泉州府誌」卷五十七「忠義」「明忠義」一。

洪淯鰲

洪淯鰲﹐字六生﹔晉江渰海人。父贊宇﹐萬曆丙辰進士﹐任溧水令。淯鰲﹐崇禎己卯拔貢生。

乙酉﹐我師下金陵﹐唐王入閩﹐淯鰲仗策迎謁﹐語多慷慨激烈﹔王奇之﹐授衡州通判。

丙戌﹐抵楚﹔督師何騰蛟深賞識﹐承制攺授道州刺史。丁亥﹐蜀寇一枝虎﹑李來亨﹑郝永忠等十三鎭各以所部求奉使稱臣於粵﹐出道州﹔淯鰲迎﹐說之曰﹕『兵所以異於賊者﹐畏法﹑受官節制﹐見百姓不敢犯。今若縱劫﹐依然賊耳﹐非兵也』﹗諸軍皆瞋目﹐獨郝永忠奇之﹐曰﹕『子非百里才﹐行當佐吾軍』﹗遂偕見永明王﹐王亦奇之﹔封十三鎭爵號有差﹐擢淯鰲都憲﹐監諸鎭兵﹐駐湖南。己丑﹐何騰蛟敗於武岡山﹐被執﹐不食死。而閩人周金湯﹑曾英等糾眾重慶﹐爲滇﹑黔蔽﹔是年﹐亦爲孫可望所破﹐奄有云﹑貴﹐通塞不通。淯鰲乃與十三鎭退入西山﹐據楚陵﹑夷﹑歸州﹑巴東﹑均州﹑蜀巫山﹑涪州等七州縣﹐屯田固守。久得永明王安龍信﹐間道上書﹐言十三鎭公忠無二﹔今扼險據衝﹐窺晉﹑楚﹑蜀有釁﹐隨時而動。議者多其功﹐王加淯鰲總督兩粵﹑滇﹑黔﹑晉﹑楚﹑豫等處地方軍務兼理糧餉﹑兵部右侍郎兼都察院僉都禦史。庚子﹐孫可望與李定國戰不勝﹐歸命皇朝﹐滇﹑黔﹑兩粵漸次底定﹔淯鰲與十三鎭抗命如故﹐時出沒荊﹑湘間。旣而七將軍分道進攻﹐搗其巢穴﹔李來亨等縱火自焚死﹐諸軍多潰。或曰﹕『子未可以去乎』﹖淯鰲曰﹕『師亡與亡﹐去將何之』﹗或曰﹕『肝腦塗地﹐無益也』﹗曰﹕『吾豈不知時。然有不爲爵勸﹑不爲祿勉﹐斷脰決腹一暝而萬世不視者﹐廝養子優爲之﹔況決於死生之機如鰲者哉』﹗遂被執﹔諭降不從﹐戮於巫山。臨刑﹐神色不變﹔投屍巫峯三峽中﹝節陳大萊「紀略」﹞。

洪有楨

洪有楨﹐字亮士﹔同安人。嘗授徒裏中﹐督其子弟甚嚴謹。

丁亥兵起﹐有楨從俠客糾海邊壯士數百人﹐守漳浦。城陷﹐被執。見大帥﹐怒罵﹐挺立不跪﹐目直視﹑發上指﹔旁執刃者皆大駭。帥怒﹐命縛於市﹐磔之。懸其頭於城東門﹐暑月血色數日不變﹐靑蠅無敢集。久之﹐一卒投其頭於濠。於是門卒皆病﹐中夜狂叫﹐若有物擊之者﹔乃相與求其頭﹐羅拜瘞之。

有楨工書法﹐做文徵明﹔賈人持售外國﹐得重價。沒後﹐隻字之遺﹐珍於拱璧。

——選自「泉州府誌」卷五十七「忠義」「明忠義」二。

熊汝霖

熊汝霖﹐字夢澤﹐號雨殷﹔余姚人。崇禎辛未進士﹐任同安知縣。才髙而識明﹐心慈而風淸。凡事一入耳﹑人一經目﹐𨿽逾歲月﹐而姓名曲折﹑胸中語次﹐無不了了。編審賦籍﹐綱舉目張﹐里甲稱平﹔徵比有定限而間寬其期﹐鄕民稱貸樂輸﹐不事敲撲。訟願解仇者﹐聽﹔而事情重大﹑必須問斷者﹐舉筆立讞﹐遂成鐵案﹐兩造咸服。尢憐才愛士﹐諸生有善﹐殫力成之﹔被抑﹐多方白之。試童子捲盈萬﹐躬自甲乙﹔入彀皆佳士﹐遺落者貼然無譁。執法嚴而用法恕﹔卽應辟者﹐亦曲折以求其生。邑西有西安橋﹐長千餘尺﹔癸酉冬﹐橋西火﹐延民捨數十家﹐石洞毀折其七。乃捐俸百金﹐倡募紳士人民伐石鳩工﹐委邑丞吳綸程工﹔未幾告成﹐人誦其徳﹐勒石紀之。浯洲﹑嘉禾﹑烈嶼諸島及髙浦﹑鼎美﹐去縣遙遠﹔值紅夷﹑劉寇交警﹐淩風冒刃﹐率鄕勇突擊之﹐各遠遁屏迹﹐咸稱爲文武兼才。計薦﹐擢吏科給事。越三載﹐士民建祠東郊祀之﹐勒石爲記。

後以東閣大學士﹐從魯王至廈島﹐爲鄭彩所害﹐並其幼子投海中﹝「淸白堂稿」參「明史」﹞。

——選自「泉州府誌」卷三十一「名宦」三﹝明同安縣知縣﹞。

曾櫻

曾櫻﹐字仲含﹐號二云﹔峽江人。萬曆丙辰進士。先爲漳南道﹐會剿九連山洞寇﹐有功。

崇禎四年﹐任兵巡興泉道參政。時海上多事﹐紅夷與海寇劉香衝突閩﹑廣﹔巡撫熊文燦知櫻前功﹐移咨吏部就近補用﹐故推是缺。鄭芝龍求撫﹐撫軍鄒維璉慮其跋扈難制﹐櫻以全家保之﹔授爲先鋒。適紅夷犯泉﹑漳﹐芝龍焚其舟﹔夷驚遁。劉香等寇粵東﹐芝龍以舟師追擊﹐盡殲其眾。櫻遂開洋禁﹐與貧民貿易﹔由是﹐海氛悉靖。監司鮮視民事﹔櫻視其重者輒親提﹐權豪懾戢。泉屬斗栳無定﹐催租僕役於栳外橫徵﹐加以淋尖﹔變起倉卒。擒亂首治之﹐較正斗栳﹐一郡獲安。海舶珍奇﹐唾若糞土﹐卽贖鍰麾不顧﹔淸源茶飰外﹐無長物也。公餘﹐與紳土講學淸源洞﹐以「躬行實踐」爲先﹔莫不爭自濯磨﹐奉爲儀式。廩廩徳讓﹐還鄒﹑魯舊觀。泉人爲構二云書院於羅一峯書院之西。累遷工部侍郎。

唐王時﹐以工部尙書進東閣大學士兼吏部尙書。唐王敗﹐櫻浮家鷺島。大師至﹐城將陷﹐家人請登舟﹔櫻曰﹕『此地正吾死所﹐豈復泛海求活耶』﹗於二月晦夜﹐自縊於所居樓上。門人陳泰負骸棺殮﹐顏色如生。所著有「四書五經管見」﹝節「敬日艸」﹞。

——選自「泉州府誌」卷三十「名宦」二﹝明興泉道﹞。

阮伯宗

阮伯宗﹐字一峯﹔同安人。幼孤﹐母守志鞠之。十餘歲﹐泛海求贏餘以養母。母歿躬負土石﹐與父合葬鷺門。課子讀書﹐風雨寒暑不少輟。

生平寡言笑﹐絕交遊﹐取與不苟。值峽江曾公櫻之喪﹐患難中傾囊助之。一裘三十年﹑一履五年﹐終身不衣帛﹔有隆﹑萬儉朴遺風。

子旻錫。

——選自「泉州府誌」卷六十「篤行」「明篤行」五。

郭貞一

郭貞一﹐同安人。崇禎己卯﹑庚辰﹐聯第進士﹔授行人。擢監察禦史﹔立朝侃侃﹐所建白多切時獘。丙戌後﹐歸家﹔卒﹝「同安志」﹞。

——選自「泉州府誌」卷五十三「仕蹟」「明仕蹟」三。

沈佺期

沈佺期﹐字云又﹐號復齋﹔南安人﹐晉江籍。崇禎壬午﹑癸未﹐聯捷進士﹔累官吏部郎中。

唐王時﹐召爲都察院右副都禦史。大淸兵入閩﹐佺期遁迹廈門。

旋往臺灣﹐閉戶謝客﹐累徵不就。常以醫藥濟人﹐全活無算。爲古文詞﹐安詳融練﹐卓然名家。居二十餘年﹐卒﹝「臺灣府誌」﹞。

——選自「泉州府誌」卷五十四「文苑」「明文苑」三。

諸葛倬

諸葛倬﹐字士年﹔晉江人﹐益長史世科孫﹑副使羲弟。爲諸生﹐有聲。隨兄之官﹐多所贊助。兄歿﹐護喪歸。值兄臨庾事起﹐部核徵■﹝貝皮﹞十三萬﹐舉家惶懼。倬獨肩其任﹐謂『庾敗不自我﹐生貪而罪波及死廉﹔當擊登聞白冤狀』。凡三遣使入都﹐再具疏。得旨﹐乃下部﹔議輕折米價而豁■﹝貝皮﹞數三之二。

甲申變後﹐避居海島。郡有貴人爲書相招﹐謂『幡然肯來﹐監司可立致』﹗倬回書力辭﹐貴人乃以禍患危之﹔復書謂﹕『聖祖隆唐﹑虞之徳﹐小臣守箕山之操﹐代有其人。新朝政尙寬大﹐須彌大千﹐何問微塵﹗必欲相彊﹐便當刳胸著地﹐勿問是肝﹑是肉矣』﹗貴人得書﹐惘然失﹔曰﹕『利不能動﹑害不能奪﹐志堅矣』﹗聽之。

旣乃奉母回郡城﹐菽水承歡。母歿﹐哀毀如禮。旣襄葬﹐仍�海展拜父墓﹔日取左氏「春秋」及漢﹑晉諸史﹐蠅頭小楷﹐手自抄錄﹐綴以論斷。博通經典﹐旁及諸子﹑百家﹐靡不淹貫。工行楷﹑八分﹔隻字片紙﹐人爭寶之。爲詩伐毛洗髓﹑去陳取新﹐特辟堂奧﹐不落蹊徑﹐自成一家言。有集二十卷﹐藏於家。郡縉紳學士稱其出入「左」﹑「國」﹑鞭策「史」﹑「漢」﹔文割韓﹑歐之席﹐詩登李﹑杜之堂﹕非近代所能幾。

子璐﹐孝友﹑工詞章﹐著有「淮上詩集」﹔晃﹐亦能詩﹐有集行世﹝節「雪泥集文抄」﹞。

——選自「泉州府誌」卷五十五「文苑」「國朝文苑」一。

紀文疇

紀文疇﹐同安人。餼於庠﹐博學有名。與子許國並遊黃道周之門﹐稱髙弟。著「復書」﹑「史勺」等書。卒海島﹝「同安志」﹞。

——選自「泉州府誌」卷五十五「向學」「明向學」三。

葉後詔

葉後詔﹐同安人。爲諸生﹐屢試冠軍。崇禎甲申﹐應歲貢﹔京師陷﹐未廷試而歸。以詩酒自娛﹐與徐闇公﹑鄭牧仲輩爲方外七友。著「鶼艸」﹑「五經講章」行世﹝「同安志」﹞。

——選自「泉州府誌」卷五十五「向學」「明向學」三。

張士■﹝木郁﹞

張士■﹝木郁﹞﹐惠安人﹔崇禎癸酉副榜。遁迹臺灣﹐隱居東安坊﹔杜門不出﹐日以書史自娛。辟榖二年﹐惟食荼果。壽九十九而終﹝「通誌」﹞。

——選自「泉州府誌」卷六十二「隱逸」「明隱逸」。

紀許國

紀許國﹐字石靑﹔同安人。與父文疇﹐並受業於黃道周﹔弟子數百﹐許國最少﹐掉臂獨行。崇禎壬午鄕薦﹔時年方二十二﹐退隱不仕。著有「歷史」﹑「蕉書」﹑「名山集」﹑「拂塵集」。與莆中林說傅公﹑尊賢燕公﹐稱壬午三異人。近紀曾實合刻其遺稿行焉﹝「同安志」﹞。

——以上選自「泉州府誌」卷六十二「隱逸」「明隱逸」。

黃賢京

黃賢京﹐晉江人﹔崇禎壬午舉人。與同年沈佺期相契好﹐結爲婚姻。甲申後﹐隱處海濱﹐終身不仕。

——選自「泉州府誌」卷六十二「隱逸」「國朝隱逸」。

阮旻錫

阮旻錫﹐字疇生﹔同安人﹐明世襲次千戶後裔。闖賊陷京﹐旻錫方弱冠﹐慨然謝平時業。

夙居島外﹐師事曾公櫻﹔傳性理學﹐患難與共。又得曹石倉所遊之友楊能元﹑池直夫﹐聞其緒論﹐講習風雅﹕如是者十六﹑七年。出覽名山大川﹐北抵京華﹐托處十數載。後乃逃於釋氏﹐止教授生徒自給﹔實鄭所南﹑謝臯羽之流亞。三山林氏佶謂其詩「衝微澹遠﹐一以正始爲宗﹔他日列「文苑」﹐其平生志節必有表而傳之者」。����������。

年八十餘﹐終﹝丁雁水﹑林吉人「序略」﹞。

——選自「泉州府誌」卷六十二「隱逸」「國朝隱逸」。

路振飛

路振飛﹐字見白﹔曲周人。天啟五年進士﹐歷官僉都禦史﹐巡撫淮陽。唐王聿鍵待罪鳳陽﹐振飛周卹甚厚﹐又疏請加恩罪宗﹔王甚徳之。及聿鍵自立於福州﹐������國朝順治三年﹐大兵進仙霞關﹐聿鍵走汀州﹐追赴不及﹐寓居泉州海島。

後歸﹐卒於途﹝「明史」﹞。

——選自「泉州府誌」卷六十四「寓賢」﹝明﹞。

鄭遵謙

鄭遵謙﹐會稽人﹔爲諸生。從魯王航海﹐與熊汝霖並爲鄭彩所害﹝「明史」﹞

——選自「泉州府誌」卷六十四「寓賢」﹝明﹞。

沈宸荃

沈宸荃﹐慈谿人。崇禎十三年進士﹐授行人。魯王監國﹐累官至大學士。從王泛海﹐寓居廈門﹑金門。後蟻舟南日山﹐遭風沒於海﹝「明史」﹞。

——選自「泉州府誌」卷六十四「寓賢」﹝明﹞。

徐孚遠

徐孚遠﹐字闇公﹔華亭人。崇禎間﹐舉於鄕。松江破﹐遁入海﹐居廈門曾厝垵﹔卒﹝「明史」﹞。

——選自「泉州府誌」卷六十四「寓賢」﹝明﹞。

陳士京

陳士京﹐字齊木﹔浙江人。明進士﹐官給事中。隨魯王泛海入閩﹐寓同安之鼓浪嶼﹔卒。著有「來詩復書」。

——選自「泉州府誌」卷六十四「寓賢」﹝明﹞。

姚翼明

姚翼明﹐字興公﹔浙江人。隨魯王泛海入閩﹐授兵科給事中﹔寓廈門東嶽廟。歸平陽﹐卒。著有「南行艸」。

——選自「泉州府誌」卷六十四「寓賢」﹝明﹞。

陳泰

陳泰﹐字降人﹔銅陵人﹐鎭海衛諸生。每試﹐輒冠其曹。寓居鷺江﹐閣部曾櫻試儲賢館﹐拔置第二人。及島破﹐曾死難﹐泰匍匐負骸走三十里﹐付其家人登舟以殯。歸﹐不食三日﹐卒﹔其甥葬之江上。

——選自「泉州府誌」卷六十四「賢寓」﹝明﹞。

辜朝薦

辜朝薦﹐字在公﹔潮州人。明進士﹐授江南安慶推官。歷掌科垣﹐晉卿寺。與郭之奇﹑羅萬傑﹑黃奇遇﹐號爲「四俟」﹔棲廈門。後移寓臺灣﹐卒﹝「福建通誌」﹞。

——選自「泉州府誌」卷六十四「寓賢」﹝淸﹞。

沈光文

沈光文﹐字文開﹔鄞縣人。自肇慶從海道寓金門﹔閩總督李率泰致書幣邀之﹐不就。後隱臺灣。所著文集﹑詩賦甚多﹝「福建通誌」﹞。

——選自「泉州府誌」卷六十四「寓賢」﹝淸﹞。

李樹官

李樹官﹐字石臣﹔同安人。偕阮旻錫築館於城南廢園﹐屏絕人事﹐取先儒傳注﹑語錄與有明二百餘年紀載及先輩評訂者﹐沈酣浸漬﹔數年﹐業大就。博極羣書﹐尢工古文詞。素慷慨﹐負奇節﹐嶽嶽不可下﹔諸貴介頗願納交﹐皆叱而遠之。以故布衣蔬食﹐終其身困厄。年四十有四而歿。

——選自「泉州府誌」卷六十二「隱逸」「國朝隱逸」。

王傳

王傳﹐不知何許人。康熙間﹐僦居晉江黃氏宅。年老﹐無妻﹑子﹐賣艸爲食﹔人呼「賣艸翁」。日從市歸﹐輒閉戶﹐焚香吟哦﹔窺者莫測也。

時阮旻錫結泉山詩社﹔傳竊其社題作之﹐錫見大驚。詢其履歷﹐終不肯言。後題詩南安不老亭﹐和丁一中韻﹔邑令某繼遊誦詩﹐急使人物色之。傳知而避焉﹔遂不知所終。

——選自「泉州府誌」卷六十二「隱逸」「國朝隱逸」。

陳永華

陳永華﹐字復甫﹔同安人﹐鼎子。爲色諸生。鼎縊死明倫堂﹐永華奉母以逃﹔城陷數日﹐乃爲掩胔僧﹐入城求父屍於敬一亭﹐負歸殮葬。

鄭成功求篤學淸修之士輔其子﹐授以僞職﹔臺灣之事﹐巨細皆取決焉。竟以勞瘁﹐卒。李光地爲翰林學士﹐具疏入賀﹔謂『臺灣未可卒圖者﹐實由永華經理有方。今天心厭亂﹐使之殞命﹔從此亡可立待』。於是保施瑯進剿﹐一戰舉國歸誠﹔聖祖召見永華子夢瑋﹐授船廠副將。夢球﹐甲戌進士﹝雍正舊稿﹞。

——選自「泉州府誌」卷五十八「孝友」「國朝孝友」一。

鄭克塽

鄭克塽﹐南安人。以臺灣降﹐封漢軍公。

先是﹐克塽髙祖紹祖生子芝龍﹐小名一官﹐字飛黃。落魄無業﹐嘗亡命日本。娶倭婦﹐生子森﹐字大木。芝龍復去﹐聚眾�﹐與顏思齊等辟臺灣地。明崇禎元年﹐降於督師熊文燦。以徵生黎﹑逐荷蘭功﹐稍遷都督。三遣人賫金帛﹐請森於倭﹔時生七年矣﹐風儀整肅﹐頗異常。年十五﹐補弟子員﹐食餼。

又六年甲申﹐李自成犯闕﹐莊烈帝殉國﹔我世祖章皇帝掃除��﹐定鼎京師。二年﹐唐王稱號福州﹐乃封芝龍侯爵﹐加太師。芝龍以森見﹐唐王奇之﹐撫其背曰﹕『惜無一女配卿』﹗賜姓朱﹐攺名成功﹔故稱「國姓」。是歲﹐成功之母翁氏歸自倭。其時﹐芝龍已密奉本朝招撫﹐唐王亦稍知之。成功入侍﹐見王不樂﹔啟曰﹕『殿下得無以臣父有異志﹐臣當以死扞殿下也』﹗

三年秋﹐大師入閩﹐唐王敗﹐芝龍降﹔彊成功不從﹐我貝勒王以芝龍送京師。成功母死於兵﹐遂謀爲反﹔攜所著衣巾焚於南安文廟﹐仰天欷歔曰﹕『昔爲孺子﹐今爲孤臣﹔謹謝儒服﹐惟先師昭鹽』﹗再拜而去。與所善陳輝﹑洪旭等九十餘人收兵南澳﹐得數千人﹔文移自稱「忠孝伯大將軍罪臣國姓」——國姓﹑忠孝伯皆唐王所命﹐故遂據以爲其號云。

四年﹐衡王稱號肇慶﹐成功遙奉明朔﹔召舊將﹐集鼓浪嶼。七月﹐會廈門鄭聯﹑鄭彩軍攻海澄。八月﹐敗我提督趙國佐於桃花山﹐圍泉州。九月﹐我副將王進援至﹐圍解。

五年三月﹐入據同安﹐復攻泉州。七月﹐我總督陳錦﹑李率泰﹑佟國器復同安﹐成功回島。

六年三月﹐攻漳浦﹐下雲霄﹑詔安﹐屯分水關。衡王遣使封成功爲延平公。

七年﹐入潮﹐敗我提督合於潮陽﹐圍潮州﹐不下﹔遂入揭陽﹐與其叔鴻逵合軍。八月﹐並鄭聯﹑鄭彩軍﹐據金﹑廈兩島﹔海上軍四萬餘皆屬焉。

八年﹐我師克廈﹐復陷﹔施瑯來歸。

九年正月﹐陷海澄。五月﹐圍漳州﹔廝養庫成棟刺我總督陳錦以獻﹐成功賞而殺之。十月﹐我師援至﹐乃退保海澄﹔十年﹐我師攻之﹐不克。

十一年﹐朝議招撫﹔成功乘機登岸﹐索餉於福﹑興﹑泉﹑漳諸郡。十二月﹐入漳州﹐我鎭標劉國軒納之﹔十邑復陷。進掠泉州﹐圍不克﹐解去。分所部爲七十二鎭﹐署諸�職爲六官﹐設儲賢諸館﹔有所刑賞﹑封拜﹐輒朝服北向疏而焚之﹐以示忠明室。

十二年六月﹐墮惠﹑南﹑同三城。

十三年﹐我定遠大將軍徇復沿海郡縣﹐成功收輜重入海澄。三月﹐我師攻兩島不克。六月﹐黃梧﹑蘇明等以海澄來歸﹔成功北走﹐陷閩安鎭﹐逼福州﹐轉掠溫﹑臺諸郡。

十四年﹐攻寧徳﹐害我章京阿克襄。

十五年﹐衡王遣使晉成功爲明延平郡王。七月﹐大舉入攻金陵﹐甲士二十四萬﹑戈船八千﹔沿途樂淸諸縣多失守。

十六年﹐陷瓜州﹐我城守左雲龍死之﹔復敗我提督管效忠於銀山﹐遂陷鎭江。八月﹐至金陵。我副將梁化鳳以精兵穴城犯之﹐破前鋒﹔諸軍繼出﹐成功大敗﹐遁歸兩島﹐戰將甘輝等皆死。

十八年﹐成功破荷蘭﹐取臺灣據之﹐�號爲承天府﹐置天興﹑萬年等縣。屬朝命遷界﹐成功聞之嘆曰﹕『使吾不得此一塊土﹐是猶嬰兒絕乳﹐亡可立待矣』﹗是歲﹐朝命棄芝龍於柴市。芝龍至京師﹐初封同安侯﹔至是﹐誅。

聖祖元年﹐成功卒臺灣﹐年三十九﹔子經﹐襲其爵。

二年十月﹐官軍平兩島。

四年﹐我水師提督施瑯攻臺灣﹐阻風而還。

八年﹐鄭將江勝往來兩島﹐踞■﹝阝阜﹞頭﹐與�民互市。

十三年﹐耿精忠叛﹐羈提督王晉功於省﹔晉功子納款於經﹐經入泉州。

十四年﹐鄭將劉國軒﹑何佑占潮州﹐敗我平南王尙可喜於鱟母山。六月﹐圍漳州﹔叛將吳淑開門納經﹐海澄公黃梧子嗣公芳度被害。

十五年﹐大師入閩﹐精忠降﹔忠將馬成龍以興化叛歸經。

十六年正月﹐官軍復興化。二月﹐復泉﹑漳﹐經遁入島﹔劉國軒亦棄惠州歸。

十七年二月﹐國軒攻玉洲諸堡﹐遮我餉道﹔斷江東橋﹐敗我提督段應舉於祖山頭。經遂寇平和﹑漳平﹑長泰﹐皆陷之﹔進圍海澄。六月﹐圍中食盡﹐城陷﹔段應舉及總兵黃藍皆死之。國軒乘勝圍泉州﹐徇下諸屬邑。八月﹐官軍復平和諸縣﹐分道援泉﹔國軒奔漳。九月﹐與我師戰於龍虎山﹐國軒大敗。

十八年春﹐戰於定海﹐官軍敗績。

十九年春正月﹐我水師提督萬正色平兩島﹐經及國軒遁歸臺﹝事見「正色傳」中﹞。

二十年正月﹐經卒﹔子克塽﹐復�襲。國軒以精銳鎭澎湖。

二十二年﹐我靖海將軍施瑯克澎湖﹐國軒遁歸﹔克塽降﹝事見「施瑯傳」中﹞。克塽至京師﹐詔醳弗誅﹐授公爵。

其祖﹑父﹐歸葬南安覆船山。

——選自「泉州府誌」卷四十「封爵」﹝淸﹞。

王承祖

王承祖﹐陜西人。順治間﹐由進士﹐知晉江縣。廉能方正﹐耿耿自立。安平海濱埭田崩壞﹐民苦肆累﹔承祖寬典淸丈﹐俾得修築有資。

時寇方熾﹐貝子率大兵徵剿﹐牧馬民間﹔龜湖二十四鄕人有夜盜戰馬者﹐貝子怒﹐令道﹑府以下各僉花押﹐以亂民奏剿之。承祖獨毅然曰﹕『頑抗徵輸﹐是謂「亂民」﹔此地徵輸不失﹐豈可妄剿﹗且戰馬被盜﹐誰司牧圉﹖而欲殺此無罪之民﹐職𨿽死﹐不忍僉號也』。因涕泣固請﹐得免。又「海寇」竊踞安平﹐及賊遁﹐議者欲追民間通賊之罪﹐屠殺之﹔承祖亦力爭不可。二事全活無數。

後陞兵部職方司主事﹐歷都禦史﹑工部侍郎。

——選自「泉州府誌」卷三十二「名宦」四﹝淸晉江縣知縣﹞。

徐騰鯨

徐騰鯨﹐遼陽人。順治三年﹐以廩生﹐領貝勒王札署安溪。時邑貧民敝﹐畱心撫綏。

越年﹐安﹑永各處竊發﹐日夜練鄕壯﹑置戰守協剿﹐斬賊數十﹐羣醜聞風皆遁﹔附邑咸賴。隨奉檄以孤城莫支﹐召諸守將撤兵歸郡。「海寇」陳輝遂乘勢﹐據安邑荼毒。嗣大師入關﹐騰鯨同折副將統兵恢復﹐士民見之如父母﹔掃淸賊窟﹐地方以寧。祀「名宦」。

黃明臺

黃明臺﹐字晉國﹔晉江人﹐性機敏﹐有智略。

國初﹐海氛方熾﹐盜賊並起。族人黃斗世爲寇所脇﹐陰受約束﹐許爲援﹔明臺陳利害﹐力爭不可﹐乃止。旣而賊推吳覲爲魁﹔覲﹐黃之家奴也﹐與其弟吳二﹑吳尾俱以武勇著。黃氏素易之﹐度不敢逞﹔明臺謂斗世曰﹕『蜂蠆有毒﹐聚則爲害。事成﹐吾屬無遺類矣』﹗順治四年四月﹐吳覲聚數千人﹐歃血爲盟。先加刃於斗世妾﹐毀其家﹔遂大出劫掠。時官軍棘靖海﹐未遑及艸竊﹔明臺立木柵﹐集鄕兵禦之。覲力攻﹐臺益固守。無何﹐賊勢猖獗﹐力不能支。五年十一月﹐大將馬得功自省抵泉﹐明臺伏萬安橋﹐覆以艸﹔俟得功至﹐起抱馬頭曰﹕『郡北有難﹐宜急救』﹗得功疑有詐﹐叱斬之﹔大呼曰﹕『柰何殺義士﹗方今姦宄竊發﹐縱橫數十里﹔若不急除﹐瞬息抵郡城矣』﹗得功未之信。明臺具結﹐以一家坐﹔乃縛與俱西。師行四十里﹐歷洪瀨仁宅﹐虛無人﹐欲殺者再﹔憩頹寺﹐見釜竈數口﹐指謂曰﹕『驗矣﹗賊方散也』。探之﹐灰未冷﹔乃解縛﹐命爲先導。是時﹐難黨數萬分爲三寨﹐吳尾據香鑪寨﹑吳二據玉葉﹐覲自據半嶺庵﹔得功卒僅三百﹐不敢前。明臺曰﹕『香鑪窄而乏水﹐宜先攻』。從之。吳尾爲被擄者縛以獻。乘勝攻覲﹐道險敵眾﹐將士難之﹔明臺曰﹕『烏合不知紀律﹐聞官軍至﹐皆倉皇﹔宜張聲勢奪之』﹗乃多增旗幟樹山中﹐使卒繞行而徧﹔日夜相繼。寨中洶洶﹐有離志﹔覲宵遁。明臺誘覲婢偵知其處﹐殺之於筍坑石室中﹔玉葉遂解散。明臺就金溪隱焉﹝節「黃靜樓傳記」﹞。

——選自「泉州府誌」卷五十六「扞衛」「國朝扞衛」。

王時邁﹝維城﹑士鳳﹞

王時邁﹐字任式﹔安溪人。少恢廓有大志﹔精文藝﹐兼講韜鈐。年二十﹐補晉庠。時艸寇常竊發﹐蹂躪鄕間﹐提督馬得功入安溪剿賊﹐時邁與弟寅傾家助糧。得功知其豪毅﹐給以金牌﹐俾統率防禦。邁遂糾合七社﹐訓練其眾﹐與寇林艮﹑陳爾峯等抵敵數次﹐賊散走﹐不敢犯境﹔嶢陽﹑畱山﹑羅巖﹑舉魁等二十餘村之民﹐賴以安堵。

子維城﹐邑庠生﹔嗣爲社長﹐提督張公復付以鄕練之任。值蔡寅寇起﹐城以鄕兵破走之。復有張毛皇者聚眾﹐自同安來劫安溪﹔城遣子監生士鳳率鄕兵阻之於險坑﹐盡殲其眾。

其後陳王顯起﹐士鳳與族叔文雅統鄕兵拒之舉魁﹐賊以遁散﹔王氏遂世爲崇信﹑新康二里社長﹐里人胥賴﹝「安溪志」﹞。

蕭鳴鳳

蕭鳴鳳﹐歸化人。順治間﹐以歲貢﹐司訓惠安。性質公忠。甲午﹐「海寇」攻惠安﹔城破﹐被執。鳴鳳服朝衣冠﹐向闕八拜﹐自縊於明倫堂。

——選自「泉州府誌」卷三十二「名宦」四﹝淸惠安縣訓導﹞。

陳洪圖

陳洪圖﹐字白書﹐號敬夫﹐晚自號太河﹔安溪珍山人。避寇﹐遷居郡城。年二十九﹐登天啟丁卯亞元。明季﹐人以才能相髙﹔洪圖獨以忠信篤學聞於州閭﹕守義不妄取﹑守道不苛求﹑守璞不飭巧。

順治年間﹐授龍巖教諭。值令董汝昌攝篆他邑﹐山賊猝至﹔倉皇急閉城門﹐村民逃難者千餘人號咷城外﹐不得入。洪圖率諸生洞開城門﹐令先後次第進﹔因大啟學宮﹐聽其居處。勸人出米助饘粥﹐難民賴以生活。偕諸生畫計﹐遣健壯出伏空屋﹐截獲渠驍張崑山等六人﹐賊勢解散。後又糾眾萬餘人攻城﹐洪圖日夜登陴﹔令諸生率其戚屬並諭民之有家者各出子弟童僕﹐分堞守禦。久之﹐援至﹐圍解﹔百姓驩曰﹕『吾曹父母﹑兄弟﹑妻子得保全無恙者﹐陳公力也』﹗丁外艱。

起補詔安教諭。邑經寇亂殘破﹐始至﹐士跣足荷笠敝衣以見﹔惻然曰﹕『涼蕪固若是耶』﹗厚加撫掖﹐學校頓興。乙未﹐海氛盤踞經年﹔詔地濱海﹐人多脇從。主兵者疑其黨逆﹐將剿之﹔洪圖見而力爭曰﹕『每堡皆有良子衿﹐豈黨逆者耶』﹖主兵者敬其忠信﹐幡然曰﹕『陳先生言是也』﹗因加意綏輯﹐人情大安。邑有鎭將最暴抗﹔見洪圖﹐輒攺容。

陞建寧府教授。三山姜君日廣繼洪圖後﹐嘆曰﹕『陳公盛徳﹐宜爲士人懷思』﹗在建寧四載﹐以老辭歸。

卒﹐年八十有四。以子遷鶴貴﹐贈翰林院侍講﹔崇祀詔安「名宦」。

——選自「泉州府誌」卷五十「循績」「國朝循績」。

陳啟鰲﹝啟賡﹞

陳啟鰲﹐安溪人﹐素勇義。順治乙未﹐「海賊」索餉屯寨﹐啟鰲與其兄啟賡爲賊所羈﹐鰲有膽識﹐夜縋而出﹔諧永﹐請道場義兵來攻寨門而難解。

康熙庚申歲饑﹐粟價髙騰﹔賡減價值﹐仍多其出﹔並碾米施飯。

——選自「泉州府誌」卷五十六「扞衛」「國朝扞衛」。

馬得功

馬得功﹐遼東人。順治十年﹐以提督三等﹐任福建水陸提督軍務。

丙申﹐「海寇」圍會城﹐得功督師應援。會省圍旣解﹐遂倍道追擊。陸攻﹐則從石鼓以扼其鋒﹔水戰﹐則遮峽江以奪其險﹕克復閩安重鎭。乘勝逐北﹐復連﹑羅﹑福﹑寧﹑官塘﹐威振海外。移駐泉州﹐結營鷺島﹔造巨舟百餘艘﹐復沿海十六城。擒白沙﹑南﹑惠﹑徳化﹑安溪等處老穴渠魁﹐以次俘建﹑邵﹑汀﹑漳﹑溪濱﹑獺窟諸寇﹐翦除殆盡。

以積勞﹐卒於官。

——選自「泉州府誌」卷三十二「名宦」四﹝淸福建陸路提督﹞。

葉灼棠

葉灼棠﹐字函公﹔江寧六合人。順治十二年﹐以中翰隨定遠大將軍徵閩﹐委署興泉道事。時瘡痍未起﹐灼棠務與民休息。未幾﹐還京攺授。

十五年﹐復爲興泉兵備﹔謝絕竿牘﹐飲水茹檗。值歲饑﹐煮粥以啜饑民。盜賊充斥﹐灼棠領卒蒐捕元醜數十人﹐駢戮以殉。戊午五月﹐「海寇」連數十艘迫犯內港﹐灼棠督師夾山而陣﹐城闉不閉﹔寇知有備﹐越日解去。寇復潛窺上游﹐逼湄洲嶼﹔灼棠偵知﹐預請督﹑鎭檄調興化舟師截其後﹐自以泉標千人乘夜擊之﹐斬俘甚眾﹕兩郡遂定。因條陳安泉十要禁﹑除四害﹐皆悉中時獘。巡按成勇備疏入告﹐允行。他如卹鋪行﹑精讞鞫﹑修雉堞﹐美不勝書。暇則課試多士﹐親定甲乙﹔膺識拔者﹐如登龍門。

逾年﹐丁父艱去。郡人投櫃﹐一日滿百金﹔固卻不受﹐畱賑貧民。自衰絰扶杖行﹐民攜老幼﹐懷酒核追送數十里。

著有「興泉政略」六卷。

——選自「泉州府誌」卷三十二「名宦」四﹝淸興泉道﹞。

黃熙纘

黃熙纘﹐字兪惟﹐號儆庵﹔晉江安平人。順治甲午舉人﹐授安慶推官。剛方威重﹐堅不可撼。有大猾某竄籍﹐通時貴﹐多奧援﹐上官莫敢問﹔熙纘曰﹕『此猾不鉏﹐終害吾治』。設法鉤斃之。數月﹐明允四達。凡鄰封覆盆﹐皆持牒上號﹐求質於皖理﹔於是平反獨多。庚子﹐分校得士﹐有「水監」之譽。

署郡篆。會「海寇」指金山而上﹐瓜州﹑鎭江失守﹔艨艟數萬﹐銜尾蔽空。一枝踰揚州﹐而淮﹑豫動﹔一枝度宣﹑歙﹐而西江震﹕眾志危疑。熙纘益招散亡之將﹐囓臂折矢與誓﹔厚撫奔卒﹐日椎牛大饗﹐教之衝伏作止如法。有持僞檄至者﹐立縛置獄中。及賊至﹐熙纘開門躍馬﹐視鞭所指﹐恣出斫■﹝石會﹞之﹔瞬息奔潰﹐爭舟指掬﹐哄然棄桅檣而遁。值江寧亦戰勝﹐賊退伏無所﹐散落於桐﹑潛間﹐百千爲隊﹐犯黃荊笨一帶﹔熙纘夜馳擊之﹐俘獲無數﹐僞總兵率賊眾數千歸命。又擊降僞副將六人﹐安慶以靖。上功﹐首薦。適內差按陷城罪﹐眾咸推熙纘受事後﹐周回細研﹐微聞中夜有號呶聲﹐益極力條別輕重﹐得情奏上﹔悉如議。始賊之去也﹐督﹑撫念陸梁將爲患﹐遣兵戍安慶﹐坐民居而噉之。熙纘以流離初附﹐不堪伍健兒﹐抗議畢撤﹔督﹑撫不能難。一日﹐檄取潛江將某﹔熙纘假稱閱兵﹐單騎致之﹐莫敢譁。又一日﹐檄取敗將十三人﹔熙纘慮爲變﹐紿謂止召三人而隱其餘名﹐令作管解而密報上官。至皆就獄﹐眾服其識。在皖三年﹐��追念其功曰﹕『黃熙纘功﹐不在守崇明之下』。授三等阿達哈哈番﹐世襲四次。召入爲刑科給事中﹐轉禮科右給事中。凡軍國大計﹐多所披陳﹔皆報可。

癸卯﹐扈送世祖章皇帝梓宮還﹐因母思鄕﹐具疏請送歸。限滿回朝﹐丁內艱﹐匐歸。服闋晉京﹐凡途中見聞﹐無不援筆成稿爲入告地﹔而病漸劇﹐卒於京﹐年四十三﹐得賜祭。

熙纘博學工詩﹐其詩觸景揮寫﹐無意求工﹐輒臻神境。所著有「諫垣奏議」﹑「棲霞山記」﹝「通誌」參富雲麓撰志﹑「江南通誌」﹑「髙言集」﹞。

——選自「泉州府誌」卷四十五「人物列傳」「國朝列傳」一。

王命嶽

王命嶽﹐字伯咨﹐號恥古﹔晉江人。崇禎己卯舉人﹐順治乙未進士﹐選庶吉士。未散館﹐擢工科給事中﹔賜袍服﹐給膳養。歷戶﹑兵二科﹐所條奏甚多﹔其大者如吏治﹑樞政﹑漕獘﹑興屯﹑淸糧及閩省救災﹑楚地協餉等疏﹐皆精詳剴切﹐關軍國大計﹐朝野傳誦。世祖幸南苑﹐嘗對九卿稱道所奏﹔及疏劾粵藩﹐更蒙褒嘆﹐謂『非王命嶽﹐莫敢言者』。辛丑﹐聖祖禦極﹐奉使粵東﹐卻尙藩贈金﹐與之抗禮。還﹐遷刑科都給事中。會朝議欲裁天下教職﹐抗疏力爭﹐得不行。嘗廷議大事﹐與王大臣侃侃折辯﹐無所回撓﹔語聞﹐聖祖爲動容。尋以議獄﹐坐謫。丁未旱災﹐詔求直言﹔命嶽自傷身在事外﹐猶手疏地方利害﹐具稿諷有心者入告。以病卒於京﹐年五十九。

命嶽慷慨負气節﹔早歲師事黃道周﹐博學工文。尢覃思「易」學﹐著「雜卦牖中天」十二篇。在諫垣時﹐有營弁彊買良家女以贈其帥主王姓者﹐誤送至命嶽所﹔詢得其實﹐贖遣還家。使粵時﹐道訪顏茂猷故居﹔適其侄負營直﹐逼取其孥以去﹐爲傾橐贖之。周亮工贈詩云﹕『生平動念皆君國﹐半夜焚香聽鬼神』﹔世以爲知言。著有「恥躬堂文集」二十卷﹐學者稱恥古先生。

子錫卣﹐拔貢﹐建寧教授﹝雍正舊稿﹞。

——選自「泉州府誌」卷四十五「人物列傳」「國朝列傳」一。

鄭克贊

鄭克贊﹐字調甫﹔安溪常樂里人。性嚴肅﹐多籌略。

鼎革後﹐閩中山海沸騰﹐賊據永春帽頂山。附近村落﹐皆與連和﹔贊獨曰﹕『彼賊也﹐安可與和』﹗率族眾禦之。所居堡隘﹐別建新寨﹔甓瓦材用﹐獨費五百餘金。落成﹐然後與族人築室而處﹐一鄕保全無害。

仲兄出繼伯父﹐仍將父遺田租均分四百石與之。子中衡﹐淸流教諭。

——選自「泉州府誌」卷五十六「扞衛」「國朝扞衛」。

辛輝英

辛輝英﹐字臣晦﹐號木生﹔晉江人。父一鷺﹐天啟丁卯舉人﹐任寶慶府推官。輝英年十九﹐爲南安諸生﹔隨父之任﹐竭力贊襄。事父母﹐生盡誠﹑沒盡禮。親友困急﹐解囊不吝。

康熙壬寅﹐兩島不靖﹔藩司稔其才﹐命賫書往招撫。先是﹐兩次差員﹐俱爲海帥所磔﹔人咸危之。輝英謂『從前當事者未得窾奧﹑受事者不諳情理﹐故事不濟』。乃往復籌畫﹐九渡浯﹑左﹐宣布徳威﹔於是遵義侯﹑慕恩伯統率弁兵歸命﹐兩島以平。制軍李率泰拜疏﹐稱輝英「議謀幹先﹐勞績最著」。值率泰病故﹐事遂中寢。

癸丑﹐寓襄陽﹐值甲寅之變。主兵者與輝英交好﹐——干戈搶攘﹐無辜多罹鋒鏑﹔輝英多方救解﹐全活千餘人。

川湖總督楊茂勳聘入內幕﹐一見如舊交﹔年餘﹐假回。濟東道陳兪侯復聘至山東﹐兩載歸。卒﹐年八十二。

——選自「泉州府誌」卷五十六「扞衛」「國朝扞衛」。

鄭鳴駿

鄭鳴駿﹐字明發﹔南安人。明亡﹐與兄泰統所部屯金浦。康熙二年﹐卒。從子纘緒以巨艦五百﹑將卒八千歸誠﹔封遵義侯﹐予世職﹐隸旗籍。後徵海有功﹐賜弓矢﹑衣﹑馬十二事。卒﹐賜祭葬﹔子纘成襲封。

——選自「泉州府誌」卷四十「封爵」﹝淸﹞。

鄭纘緒

鄭纘緒﹐字哲孜﹔南安人。康熙二年﹐父泰爲鄭經所害﹔從其叔鳴駿率戰艦甲士來歸﹐封慕恩伯世襲﹐隸旗籍。二十二年﹐將軍施瑯徵海島﹐纘緒承檄與鳴駿駕輕舸撓賊陣後﹔薄之﹐戰有功。尋父屍歸葬。諸島蕩平﹐鎭泉州﹔與鳴駿俱蒙恩賚。年三十﹐卒。著有「盾墨詩」﹑「石倉稿」。

子修典襲﹐侍禁衛。從徵噶爾旦﹔論功﹐加世職。癸未﹐賑山東饑﹔丙戌﹐督髙郵河工﹕皆以績著。蔭一子入監。

——選自「泉州府誌」卷四十「封爵」﹝淸﹞。

鄭纘祖﹝修敏﹞

鄭纘祖﹐字哲遠﹐號遠公﹔南安人﹐明邑諸生。康熙癸卯﹐與叔鳴駿﹑弟纘緒率眾歸朝﹔授參政職﹐隸旗籍。

以事落職居閒﹐殫心著述。喜爲詩歌﹐嘗作「蛛网」﹑「落花」及「水中雁字」詩一百二十首﹐時流稱之。著有「雪泥集」﹑「燕山紀遊」﹑「匯香編」﹑「海外文章」﹑「三春紀事」等集。年七十二﹐卒於京。

仲子修敏﹐字遜實﹔嗜學能文﹐有孝行。將入都﹐道聞母逝﹐號哭奔喪﹔驢蹶﹐墜水傷臂﹐衰絰盡濕﹐不肯易服。行三日﹐手足不能屈伸。舁抵京﹐二旬而歿。臨歿﹐猶哭母不絕聲。太史黃虞稷爲作「孝子傳」。

——選自「泉州府誌」卷五十五「文苑」「國朝文苑」一。

鄭纘昌

鄭纘昌﹐字哲兪﹐一字兪公﹔南安人﹐纘祖弟。生倜儻不羣﹔年十六﹐頎而有力。讀書之暇﹐輒潛講武備﹐戰鬥擊刺﹐靡不畢習﹔尢精騎射。嘗與人角勝負連射皆中。時值黃花正開﹐客請以花易球﹐射無不中﹔再易以錢﹐中如初。又令人蹲﹐奉三球如拳大﹔瞬息間﹐電掣風馳﹐球已俱著箭去﹐蹲者猶未覺也。

仲父建平侯泰﹐以纘昌統領海上諸軍﹐爲諸將冠﹔輕財好士﹐人樂爲用。及泰遭變﹐時纘昌陳兵金浦﹐追者將至﹐以所部擁諸將登舟﹐自以身殿﹐莫敢有異志﹔與季父鳴駿﹑從弟纘緒率眾歸誠﹐授左都督。奉命平島﹐所向披靡﹐遂掃淸海國﹔攺授精奇尼哈番。

滇﹑黔事起﹐從師榖城﹐爲荊﹑襄援﹔尋進徵夔府﹐摧堅歷險﹐多著勞績。旋師﹐論功不及﹔歸家。卒﹐年四十四﹝節「雪泥集文抄」﹞。

——選自「泉州府誌」卷六十三「藝術」「國朝藝術」。

蔡協吉

蔡協吉﹐字舜孺﹐號和庵﹔晉江人。康熙間﹐與父鳴雷﹑弟源由海上歸命﹐鳴雷授參議﹑源授西安府同知﹔協吉授按察司僉事﹐分巡九江。時議裁冗員﹐以關務並歸巡道。協吉至則問民疾苦﹐召諸掾吏徧詢榷政利獘﹔積習﹑陋規﹐槪行釐革。居二年﹐政簡刑淸﹐稅額亦足。署饒吉守道篆﹐爲政崇大體﹐不尙苛細﹔民以事至庭﹐𨿽耄稚皆得達情。視事終日﹐不聞敲朴聲。

性好學﹐公暇手不停披。爲人寬厚簡易﹐尢惇孝友。弟源卒於官﹐鞠其孤如己子。周卹親族﹐無倦意。從兄弟某有急難﹐至破產活之。

年五十一﹐卒。

——選自「泉州府誌」卷五十三「仕蹟」「國朝仕蹟」一。

杜輝﹝逵﹞

杜輝﹐弟杜逵﹐同安灌口人。康熙二年﹐自海上歸命﹔輝授總兵官﹑左都督銜﹐逵授廣東都督銜。

四年﹐授輝廣東右路總兵官。七年﹐缺裁候補。召入京﹐聖祖考試弓馬﹐特授輝雲南永北鎭總兵﹔逵以原銜隨兄之任。十一年﹐值吳逆反﹐輝兄弟俱被脇﹔至湖廣﹐日圖歸正﹐密遣人赴大將軍貝勒王軍前訂期內應。謀泄﹐兄弟俱被戮﹐其家屬僑寓廣東。逆平﹐事聞﹐賜祭葬﹐贈輝光祿大夫﹑逵榮祿大夫﹔賞給家屬回籍銀兩並米石等物。

——選自「泉州府誌」卷五十六「武蹟」「國朝武蹟」。

許盛

許盛﹐字際斯﹐號武巖﹔同安人。康熙三年﹐自海上率眾歸誠﹔授參將銜﹐屯墾南贛。

時三藩蠢動﹐閩﹑粵﹑荊﹑湖諸寇躪入江右﹐破郡邑。贛爲數省咽喉﹐盛率屯丁前後二十餘戰﹐解寧都楊家寨﹑富江等圍﹐復石城﹑萬安﹑泰和﹑上猶﹑龍泉等縣﹐招撫僞將嚴自明﹑戴順﹑曾惟龍等﹐斬僞將陳升﹑淩之亮﹑何鼎﹑陳可﹑韓大任等﹐奪回男婦無算。以功﹐授南贛總兵﹐晉秩右都督﹔轉左。復剿崖石寨﹐降其魁朱明﹔授拖沙喇哈番﹐予世職。二十二年﹐陛見﹐假歸葬親。盛少遭亂﹐失親骸﹔至是﹐匍匐悲號墟莽間﹐乃得其處。

二十七年﹐移鎭襄陽。道經武昌﹐值夏逄龍之亂﹐幽閉城中﹐身被四矢﹔以計脫﹐隨大兵討平之。時仁廟南巡﹐盛迎見於宿遷﹐驗閱箭傷。扈蹕旋京﹐爲言者所劾﹔溫旨『許盛矢志忠貞﹐所奏無據』。以原職出鎭宣府﹔兩次出口﹐隨徵噶爾旦。

以老﹐乞歸。捐貲三千八百金﹐修同安文廟及明倫堂﹑鄕賢祠。卒於家。

子廷瑞﹐商邱知縣﹔廷瑜﹐通判﹔廷瑤﹐常徳知府。

——選自「泉州府誌」卷五十六「勳績」「國朝勳績」。

黃明

黃明﹐字龍光﹔晉江人。康熙十三年﹐由海上歸命﹔從徵巴邱。

十七年﹐率義師拒吳逆﹐鏖戰洞庭。論功﹐以遊擊管中營守備。奉命堵賊糧﹐遭颶風﹐桅舵盡失﹐爲賊所獲﹔欲加害﹐僞將軍杜輝﹑楊珀力救﹐得免。明乘機宣布國朝威信﹐約杜輝殺賊歸順﹐密遣都司熊飛馳稟貝勒王。事泄﹐輝遭戮﹔明彊辧免死﹐仍偵賊舉動﹐密通信息﹐官軍諸得預爲備。賊勢蹙﹐欲棄嶽州﹐攻武漢﹔明復離間其黨﹐夜帶僞官兵三十餘人潛歸我軍。越濠三重﹐跌傷左臂。嗣﹐陳珀亦卽來歸。吳應期潰竄﹐明仍以原官隨師進取華容﹑石首各處﹔因臂壞﹐不能射箭。提督桑格代題攺授嶽州知府﹔部覆「武無攺文」之例﹐授都督僉事﹑加都督同知﹐仍令授雲南提標中營守備事。旋以曠職題參﹐部覆『黃明手傷﹐免其處分﹐原品休致』﹔奉旨﹕『仍支給守備俸』。

辛酉﹐明赴沙河甘露庵叩閽﹐部覆仍執前例﹔奉旨﹕『議以知府補用』。授臨安知府。禁派革耗﹔捐修文廟﹑設立義學﹐集士按期會課﹔訟牘隨準隨斷。土官鷙悍﹐小事輒操戈﹔申明法律﹑曉以大義﹐皆遵教化。捐常平倉榖﹐勸開墾荒田。魯魁山先爲楊宗周竊據﹐出沒騷擾﹔申保甲﹑備器械﹐協力堵禦。奉文親赴招撫﹐宗周投誠。陞四川川東道﹐丁內艱﹐起補平慶道﹐遷西安糧道。值聖祖西巡﹐恭迎鑾輿﹔累次召對﹐賜克食﹑詩字﹑匾額﹑人參﹑鼻煙﹑眼鏡。擢江西按察使。旋陞浙江布政﹐復值聖祖南巡﹔累召對﹐賜鹿肉﹑哈密瓜等七樣食物。賜人參﹐禦書「勗貞堂」匾額。以武攺文﹐累官方伯﹑疊受賜賚﹐蓋異數云。

——選自「泉州府誌」卷五十「循績」「國朝循績」二。

富鴻基

富鴻基﹐字磐伯﹐號雲麓﹔晉江人。順治甲午舉人﹐戊戌進士﹐選庶常。習滿音﹐工淸書﹔己亥禦試第一。授編修﹐分校禮闈。陞侍講﹐與修「玉牒」。假歸省覲﹐丁外艱。服闋﹐起原官﹔遷侍讀﹐陞侍讀學士。丙午﹐典順天武鄕試﹐纂修「世祖章皇帝實錄」﹔丁內艱。服除﹐遷內閣學士兼禮部侍郎﹐充日講官起居注﹑纂修「太宗文皇帝實錄」總裁。

甲寅﹐耿﹑鄭之亂﹐竊踞閩中。相國李光地時爲編修家居﹐密疏陳賊可取狀﹔請王師由贛抵汀﹐乘虛而入。疏旣具﹐而道梗不通﹔遂以蠟爲丸﹐置疏其中﹐遣家人間道微行﹐經年乃達京師。閣中以人自遠來﹐虛實未知﹔慮有變﹐拒不納。鴻基曰﹕『孤臣效忠﹐出萬死爲國家圖東南半壁計﹐柰何坐失機宜﹗吾當以全家百口保之』。卽日代奏﹔聖祖大喜﹐出疏徧示滿﹑漢諸大臣﹐輒予施行。丁巳﹐王師入閩﹐康親王先遣令旗護鴻基眷屬﹐闔門安堵。是秋﹐進禮部右侍郎。持節祭忠勇王海澄公黃芳度﹐特恩便道省家﹔爲從古未有之寵遇。還朝後﹐己未﹑壬戌兩知貢舉﹐鎖院積獘爲之一淸。

以病﹐假﹔再疏陳請﹐謂『公署非養痾之地﹐卿貳豈臥治之官』﹗蒙兪旨﹐病痊補用。歸家十年﹐卒﹐年七十二﹔賜葬﹑諭祭。

鴻基持身嚴重﹐力撓浮澆。所行多酌古禮﹐居喪獨辟浮屠。少小時﹐當明季文獘﹐窮極神怪之餘﹔首爲程朱經學﹑錢王文法。後習𨿽屢變﹐然郡人士至今知正學而誦守者實鴻基倡之也。性惇厚﹐不輕論人是非﹔至盈庭聚議﹐則讜正不隨。刑部尙書魏象樞每語人曰﹕『吾於會議班中見其胸次洞洞﹑無夾帶一物者﹐惟雲麓先生而已』。裏居﹐有司未嘗得面。同年友大司馬秀水杜臻奉命過泉﹐冒雨至門﹐直入臥室﹔乃得與語。然終以病﹐謝不報謁刺。其潔謹自守類如此。所著有「日講四書」十六卷﹑「詩文集」四卷﹐藏於家。子中琰﹝采李厚庵撰志﹞。

——選自「泉州府誌」卷四十五「人物列傳」「國朝列傳」一。

李光地

李光地﹐字晉卿﹐號厚庵﹔安溪人。年四歲﹐能以炭摹地上燈字影。五歲入塾﹐力學過人。十四歲﹐舉家陷賊﹐挾以邀金﹐欲殺者屢﹔終不懼。閒卽取書讀﹐賊帥奇之。其伯父日燝募死士襲破賊砦﹐拔以歸。

父兆慶﹐篤嗜正學﹔以明季講師蔑棄宋儒之書﹐乃購「六經」﹑「性理蒙存」諸書以課光地。講誦數年﹐充然有得﹔斂衣冠﹑謹坐起﹐非程﹑朱不敢言。康熙丙午﹐舉於鄕。庚戌﹐成進士﹔殿試擬第一人﹐以制策一字錯誤﹐置第五。試詔令﹐第一﹔選庶常。時詔諸翰林各獻所學﹐光地進「河洛圖說」﹐復拔第一。壬子﹐除編修。癸丑﹐同考會試。以親老﹐乞歸養。

不數月﹐耿逆叛福卅﹑鄭氏踞泉州﹐光地遁匿深山﹐與叔日■﹝火呈﹞謀具密疏﹐言逆必敗狀﹐爲蠟丸﹔遣僕夏澤間道走京師﹐因內閣學士富鴻基以奏。聖祖削蠟出疏﹐動容稱嘆。王師入閩﹐詔護其家﹔摺侍讀學士。赴闕﹐至三山﹐丁外艱﹐歸。有白巾賊蔡寅聚眾萬餘人﹐攻安溪﹔光地設伏據險﹐絕其糧道﹐眾遂潰散。戊午﹐鄭氏復攻泉州﹐諸縣皆不守﹐南北道塞﹔俾叔日■﹝火呈﹞走福州求援﹐從兄光斗等由西道迎將軍喇公哈達之師於漳平﹐同母弟光垤﹑從弟光埌等由北道迎巡撫吳公興祚之師於仙遊。光垤路與賊遇﹐三戰皆捷﹐遂奪白鴿嶺。光斗導將軍自大深經湖頭﹐援兵兩道俱進﹔泉州圍遂解﹐諸縣皆復。以功﹐陞學士。服闋入朝﹐召問機務﹔因言鄭氏可滅狀﹐薦施瑯可用。後瑯果破鄭﹐降之。壬戌﹐疏乞奉母還家。

兆慶

李兆慶﹐字賴甫﹐號維念﹔安溪人。兄弟六人﹐皆力學著聲。兆慶天性至孝﹐尢篤嗜正學。當明季﹐多蓄程﹑朱書﹐及同郡蔡﹑陳諸公講解﹐教授諸子。爲諸生﹐屬文不拘繩尺﹐淹博宏深。屢試﹐輒髙等﹐食餼於庠。

是時閩海弗靖﹐甲族大家往往不能自保﹔兆慶族聚鄕裏﹐設立教條﹐閭黨兢兢奉約束﹐遠近賴之。鄕人有淪於賊者﹐傾貲贖之﹔初不問其識與不識也。歲乙未﹐家陷於賊。時兆慶仲兄日燝募死士薄賊壘﹐凡數十戰﹔經年﹐賊勢窮促﹐走漳州降﹐竟全其家屬。脫難後﹐徙舊裏﹔揵戶卻掃﹐課子弟誦讀。辛丑﹐貢於鄕。甲辰﹐自京師還裏﹐修宗祠﹐定春秋祭期。遠祖墳墓久湮﹐按譜牒訪求﹐並得之。

康熙甲寅﹑乙卯間﹐滇﹑黔告變﹐八閩相繼煽逆﹐阻聲教數年。子光地﹐以編修假歸﹔遣使具蠟丸上報﹐密陳道裏險易﹑進取機宜狀﹔卒成恢復之功﹕皆稟兆慶之教也。王師入閩﹐上特念忠貞﹐有旨命保護其父母﹑眷屬。康熙乙酉﹐禦賜「教忠」扁額﹔乙未﹐賜兩柱句云「一念懷明主﹐終身思舊恩」。平生厭絕紛華﹐追慕往哲﹔時有心得﹐與理學語錄默相契合。故能踐履篤實﹐大節不苟如此。

卒﹐年六十有七。以長子光地貴﹐贈吏部尙書﹑文淵閣大學士。次子鼎徵﹑三光垤﹑四光坡﹝「安溪志」參李氏「家傳」﹞。

——選自「泉州府誌」卷五十八「孝友」「國朝孝友」一。

李日燝

李日燝﹐字葆甫﹐號漁仲﹔安溪人﹐先春第二子﹑相國光地世父也。天性純厚﹐幼善屬文。年十八﹐入邑庠﹐試輒髙等。順治甲午﹐貢於鄕。

時鼎革初﹐山海煽亂﹐巨寇聚亡命﹐窟穴安﹑永﹑徳三邑。歲乙未﹐光地年十四﹐同父兆慶及季父日熺眷屬居山砦中。一夜﹐被寇攻破﹐惟兆慶走脫﹐餘一家十二人悉被擄﹐先春以憂殞。日燝遠出﹐奔歸﹔旣痛父﹑又悲弟侄之在羈也﹐遂衰麻詣賊壘﹐聲淚甚哀﹐引義慷慨。渠魁亦感動﹔然邀賂﹐終不釋。日暻自賊還﹐滅午餐﹐作辭誓志﹐定計乘夜劫之。於是糾家僮並傭食者百人﹐涕泗與謀﹔眾皆願出死力。丙申四月九日夜﹐冒大露雨﹐捫藤以登﹔度天已曉﹐卽鳴螺直偪賊帳。賊出不意﹐又霧重﹐不辧眾寡﹐狼狽奔竄﹐墜崖死者無算﹔出弟侄二人﹐余又縶入他壘。魁旣走脫﹐遂大徵合遠近部賊將萬餘人﹐晝夜攻奪故壘﹔日燝用百人者拒之﹐日與賊戰﹐以一當百。自夏涉秋﹐小大百斗﹔賊散亡略盡﹐勢蹙﹐歸命於官。其家長幼悉拔出﹐而數縣積寇皆平。

尋以廷試至京師﹐入肄國子﹐文聲籍甚。應選府判﹐不就﹔而歸老林泉﹐湛書史以自樂晚歲。善古文辭﹔綜所著若干捲﹐名曰「盤嶼傭言」。終年八十有八。康熙癸未﹐光地入覲﹐奏聞當日事﹔聖祖賜「在原至誼」四字﹐以旌其家﹝「安溪志」﹞。

——選自「泉州府誌」卷五十八「孝友」「國朝孝友」一。

李日■﹝火呈﹞

李日■﹝火呈﹞﹐字省甫﹐號白軒﹔安溪人。爲諸生﹐兼習韜略。

值逆藩﹑「海寇」交訌﹐日■﹝火呈﹞與從子光地議以蠟丸上封事。日■﹝火呈﹞間道護健僕出關赴闕﹐備陳賊狀﹔聖祖嘉之﹐密授方略。尋耿逆平﹐而海上僞帥劉國軒陷海澄﹑圍泉州﹐斷江東﹑洛陽二橋﹐南北道塞。時將軍喇哈達駐師漳州﹐日■﹝火呈﹞與光地協謀議請援師。日■﹝火呈﹞自走福州﹐請於康親王。又與從子光斗迎將軍喇公溯北溪﹑踰石柱嶺﹐出安溪﹔遣從子光垤﹑光埌導巡撫吳興祚師由仙遊踰白鴿嶺﹐出永春﹕兩路夾攻﹐敵聞遁去﹐泉郡以全。時泉屬四面皆敵﹐日■﹝火呈﹞獨與光地謀畫﹐艱貞共濟。隨詣都陳平海五策﹐悉見嘉納﹔署福建水師總統。從大兵平廈﹑金兩島﹐降敵將吳國俊﹔特旨﹕『李日■﹝火呈﹞當閩省變亂之時﹐克篤忠貞﹑殫心效力可嘉』。卽授邵武副將﹔有保障績﹐邵人祠祀之。

調臺灣安平鎭。時鄭氏餘眾陳辛入水沙蓮倡亂﹐三十六社應之﹔日■﹝火呈﹞率五百人收捕﹐辛匐伏歸命﹐海外帖然。擢永州鎭總兵官﹔宣布朝廷威徳﹐猺獞讋服。

以年老﹐乞休歸。輯「性理」諸書以進﹐禦書「方重淳深」四字褒之。林下三十年﹔年九十﹐卒。

日■﹝火呈﹞磊落和易﹐遇事英發。書畫詩文﹐蒼然拔俗。其至性奇節﹐當代魏環溪﹑富雲麓皆托諸歌詠﹐娓娓述焉。

光垤﹐以功授通判﹔光埌﹐左都督。子光■﹝土奐﹞﹑光型﹑光北﹝「通誌」參「安溪志」﹞。

——選自「泉州府誌」卷五十六「勳績」「國朝勳績」。

陳有年

陳有年﹐字孫榖﹔晉江人。明季舉人﹔有智略。

順治間﹐爲興泉道閔肅幕友。時海氛﹐閔長子與焉﹐甚以爲憂﹔有年計出之。後又與湖廣布政黃志遴遊﹐志遴署有宿案﹐株累州﹑縣官二十餘人﹐有年力爲昭雪﹔志遴稱之。

海澄公黃梧聞其名﹐聘爲上賓。澄邑粗安﹐將裨頗事聲色之娛﹔有年謂『三孽方興﹐「海寇」在臺﹔澄兵僅有三千﹐非諸公暇逸之日』﹗眾皆目爲至論。未幾﹐耿逆叛﹐黃梧病死﹔漳城守劉豹受逆意﹐將危梧家。有年受梧托孤﹐部兵殺豹﹔漳郡復寧。耿逆又以婚事誘梧子芳度﹐使至福州﹔有年止之。且爲蠟丸書﹐遣黃藍至京告急﹔書達﹐仁廟問『梧子年少﹐誰與謀者』﹖藍以有年對。命大臣記姓名﹐從優議敍﹔而有年已卒。

有年在海澄時﹐耿﹑鄭百計誘之﹐不從﹔及將卒﹐猶執芳度手﹐教以死守孤城﹐料後事多奇中。著有「史懷參」十卷﹑「文集」三十卷﹑「詩集」四卷﹑「陰符經解」二卷。

子方升﹐舉人﹐教授﹝采林象湖傳﹞。

——選自「泉州府誌」卷五十七「忠義」「國朝忠義」。

段應舉

段應舉﹐遼東鑲藍旗人。康熙十五年﹐以都督同知提督福建軍務。當克復泉郡之日﹐誓師戒殺﹐秋毫無擾。

寇圍海澄﹐應舉矢志堅守﹔食盡援絕﹐至蒸靴底皮﹑煮糊窗紙以爲食﹐兵民無一叛者。不數日城陷﹐遂自殺。

——選自「泉州府誌」卷三十二「名宦」四﹝淸福建陸路提督﹞。

朱起龍

朱起龍﹐浙江人。起家戎行。康熙甲寅之變﹐全家被難﹐起龍走脫。丁巳二月﹐隨提督段應舉克復泉州。將軍藩鎭議剿﹐起龍勸提督極力阻止﹐民賴以全。三月﹐白頭賊匿城中﹐夜半竊發﹐兵民失措﹔起龍率眾先驅﹐從北門殲逐﹐始遁。授中軍參將﹔歷建奇功﹐秋毫無犯。泉民黃郁家貧﹐有女年十五﹐賣與福州楊把總爲妾﹔臨行﹐哀哭不忍去。起龍捐俸二十兩代贖﹐俾就近擇配。郁親族鳩金繳還﹐堅不受。又﹐張天錫拆屋﹐有傷鄰家致競﹔問價十金﹐如數捐給﹐免拆。後陞海壇鎭總兵﹐軍民遮道泣畱﹝近時新案﹞。

——選自「泉州府誌」卷三十二「名宦」﹝淸福建陸路提標將裨﹞。

李尙文

李尙文﹐籍貫未詳。康熙初﹐任水師將﹐調防泉州城。

十三年﹐耿逆變﹐款使至泉﹐提督王進功剪辮納印﹐縱兵焚劫坊市。於是提標兵劫縉紳﹐諸防兵劫編氓﹐士女袱被號竄﹔獨尙文約飭所部兵﹐秋毫無犯。

未幾﹐提標誘殺城守賴玉﹑守備戴國用﹔泉民徳尙文最深﹐爲涕泣請命﹐得不死﹝陳宏夫「三秋紀事」﹞。

——選自「泉州府誌」卷三十二「名宦」四﹝淸福建陸路提標將裨﹞。

劉興國

劉興國﹐字振宇﹔直隸宣化人。入伍隨徵﹐討平逆亂﹑恢復遷界﹐多立戰功。由古田把總﹐累遷提標後營遊擊。

康熙十七年﹐「海寇」圍泉﹐勢危累卵﹔國興身先士卒﹐竭力扞禦﹐城賴以全。每行軍所至﹐紀律嚴明﹔保全婦女名節﹐不可勝紀。福﹑泉二郡士民至今頌徳。

歷任河北﹑碣石﹑韶州三鎭總兵官。卒﹐恩賜祭葬。子世明﹐任福建巡撫﹐陞本省總督﹔閩人咸慶國興能以陰貽作貽謀者。

——選自「泉州府誌」卷三十二「名宦」四﹝淸福建陸路提標將裨﹞。

陳龍

陳龍﹐號鱗長。康熙時﹐爲金門鎭總兵。先是﹐海上陸梁﹐吳撫軍以偏師援泉﹐龍爲先鋒﹔先撫軍至泉﹐遇賊橫陣披靡﹐莫程其勇。及開府於金﹐用意拊循﹔外肅備禦﹑內集流通﹐封內來者如歸。復以公暇與人士分期校文﹐第其髙下。比督學試士﹐則所識拔者﹐皆裒然居首﹔一時稱爲名將儒雅。

有同安縣民許貞﹐負官餉﹔其叔許開鬻兒女以釋其系。鱗長聞之﹐捐俸百餘金﹐代贖所鬻﹐使復完聚﹔泉人徳之﹝近時新案參「臯軒文集」﹞。

——選自「泉州府誌」卷三十二「名宦」四﹝淸金門鎭總兵﹞。

王育賢

王育賢﹐遼東人。康熙十七年﹐任興泉道。六月﹐「海寇」圍泉州﹐育賢日夜爲戰守具﹐與士卒登陴守禦﹐不解甲夜臥者四十餘日﹐徒跣率百姓操畚鍤築垣。聞援師逾白鴿嶺至﹐單騎臨衢巷﹐徧慰父老﹔父老皆感激流涕。竟以勞卒﹔圍解﹐老幼投櫃運櫬﹐攜牲醴﹐數千人哭送﹐祀於崇陽樓左。

——選自「泉州府誌」卷三十二「名宦」四﹝淸興泉道﹞。

張仲舉

張仲舉﹐海州人。由官監生﹐康熙十六年﹐守泉州。時海氛未除﹐軍興旁午﹐民賴以全。忽有白頭賊﹐夜踰城西北以進﹐達旦而遁。越日﹐主兵者議剿﹐西北半城坐以通賊﹔仲舉堅持不可。後又獲賊部蕭姓者﹐扳扯多人﹔悉置不論﹐止梟首惡﹐民得安堵。後陞興泉道。

——選自「泉州府誌」卷三十二「名宦」四﹝淸泉州知府﹞。

王國泰

王國泰﹐奉天蓋平人。初爲福州同知﹐逆藩蓄異謀﹐國泰每偵之以告總督範承謨。後佐郡泉州。

康熙十六年﹐遷福建鹽驛道。會耿逆初平﹐海氛尙熾﹔國泰辦應夫船予直﹐不以擾民。泉州告警﹐請破賊﹔募壯勇數千人﹐授衣糧﹑甲仗﹐率先士卒﹐奮呼擊賊。泉人素銜其恩﹐效命恐後﹔賊大潰﹐圍解。敍功﹐增秩﹔擢安徽按察使﹝「福建通誌」﹞。

——選自「泉州府誌」卷三十二「名宦」四﹝淸泉州府同知﹞。

李鈺

李鈺﹐奉天人。康熙十六年﹐知安溪縣。漳賊蔡寅率眾數千寇縣﹐民心洶洶﹐不知所出﹔鈺與防守王某率軍民保禦。里人林超比素曉陣法﹐適在城中﹐見賊行死門﹐謂『無能爲也』﹗隨機制應。賊百計不能克﹐遂引去。次年戊午四月﹐賊又至﹔四面環攻﹐欲持久以困敝。鈺督練兵壯力扞﹐夜間每陴一燈﹑數陴一燎守之。女墻上橫以巨石﹐累小石於下﹔賊稍近﹐以炮石飛擊之。賊梟將駕雲梯臨城﹐大石﹑火炮齊發﹐斃梟於西門城隅﹔卽令弁兵王大■﹝爫可﹞﹑鄕壯劉猛縋出﹐砍壞云梯﹐並殺通賊之許潛。賊又積松梢於西門鳳應宮一帶﹐欲以淩城。鈺同協防寧某急引兵壯吳申﹑吳國泰﹑張義﹑吳士等分道出大小東門與賊戰﹐賊稍卻﹔開大西門縱民撤運松柟入城。是時賊各道把截﹐絕我救援﹔乃以蠟書令李斗從間道求援於郡﹐得提督兵取道南安翁山。有翁山向壯爲官軍向導﹐從翁格抵安﹔賊戰失利﹐遁去——計被圍二十八日。賊黨猖獗﹐連年攻城﹐而邑中生靈克全無害者﹐鈺保障之力也。

——選自「泉州府誌」卷三十二「名宦」四﹝淸安溪縣知縣﹞。

宋煜

宋煜﹐北直人。康熙十六年﹐知南安縣。時海氛未靖﹐大兵進剿﹔煜內飭政治﹑外給軍需﹐倥傯立辦。寇劫村落﹐躬率鄕總武舉李元烈追擒賊將李紫﹑李復貴﹐梟首。

戊午六月﹐「海賊」攻南安﹐多方誘降﹔煜從城上叱罵。城陷﹐身率家丁巷戰﹐力殫遇害。越三日﹐賊去﹔百姓環屍而哭。見膚體如生﹐蚋蠅莫近﹔共收埋於城東。事聞﹐贈按察司僉事﹐蔭一子。

——選自「泉州府誌」卷三十二「名宦」四﹝淸南安縣知縣﹞。

沈朝聘

沈朝聘﹐奉天人﹔鑲藍旗筆帖式。康熙十六年﹐知晉江縣。性淡泊﹐署內粗糲自甘。

時海氛竊發﹐朝聘築靈水﹑前埔﹑日湖﹑東石﹑圍頭五寨﹐日練鄕兵以爲犄角。戊午﹐賊至﹐圍城﹔發大炮射入城﹐雉堞幾爲之壞。朝聘以籧篨絡土石堵之﹐炮不得入。賊又爲地道穿入城﹐朝聘以火藥從石隙燒之﹔如是累日。援師至﹐賊乃遁﹐圍解﹔賊斷新橋浮橋以去﹐朝聘克日修就。勤勞赴事﹐軍需無誤。大兵至﹐供億浩繁﹐民不堪命﹔朝聘從容調理﹐事得就而民亦安。

後以才能﹐攺調臺灣。旋陞霸州知州﹐累官巡撫。祀「名宦」。

——選自「泉州府誌」卷三十二「名宦」四﹝淸晉江縣知縣﹞。

郭國祚

郭國祚﹐南安蓬島人。泉有江拐子﹐名幾﹐爲海上鄭氏黨﹔聚眾邵武山中﹐蔓延衢﹑信。其卒皆裹頭露足﹐登髙輕捷如飛﹔官軍莫何。國祚年方二十餘﹐與江右翁韜謀爲閩撫吳畱村諭降。書牘﹐越壑踰巖﹐抵其帳下﹔江發書怒﹐欲殺之。僞總兵髙茂方力諫勸降﹐釋之歸﹔而江幾尙猶豫未決。國祚偕韜徑造吳公請見﹐陳江幾可撫狀﹔並請擅假書牘罪。吳大喜﹐立作手札﹐擇有幹略者偕行﹔江幾遂率所部七萬餘人降。國祚讓功不居﹔後攺名世耀應選翹關﹐爲千夫長。

值臺灣未靖﹐金門總兵陳龍以世耀善習水﹐簡令率甲士結陣揚航﹐隨靖海將軍施瑯平之。敍功﹐加都督﹐授古北口遊擊。

聖祖北幸﹐召見﹔解所禦日本貢刀﹐令世耀跨赤驦以試﹐大嘉嘆。遷參將﹐擢廣東副將﹝按國祚實泉南安人。���翁韜�載江石人﹐誤也﹞。

——選自「泉州府誌」卷五十六「武蹟」「國朝武蹟」。

鄭士熊

鄭士熊﹐字淑禮﹔安溪人。攻舉業﹐兼嫻韜略。登武科﹔非其夙志﹐不赴銓選。戊午海氛﹐嘗隨相國李光地舉義兵﹐導王師下永邑﹐解泉厄﹔力辭薦辟。

——選自「泉州府誌」卷五十六「扞衛」「國朝扞衛」。

鄭士亮

鄭士亮﹐字淑時﹔安溪人。值寇亂﹐有扞禦雄才。外父陷於寇﹐不惜己貲﹐傾囊贖歸。又嘗於干戈擾攘中﹐冒險捐軀﹐以保祖母一族之難。壯歲﹐捷武闈﹔未服官而歿。

子延瑾﹐舉人﹐知縣﹝以上俱「安溪志」﹞。

——選自「泉州府誌」卷五十六「扞衛」「國朝扞衛」。

陳司可

陳司可﹐安溪人。慷慨好施。鄕遭寇掠﹐人無安宅﹔司可出己貲營堡﹐以衛鄕閭。邑令舉爲鄕賓。年八十三﹐卒﹝「安溪志」﹞。

——選自「泉州府誌」卷五十六「扞衛」「國朝扞衛」。

李光埌

李光埌﹐字賜卿﹔安溪武生。戊午歲﹐蔡寅煽亂﹐攻縣城﹔光埌佐兄光地率鄕壯擊敗。「海寇」圍泉州﹐復捐厚貲招募鄕勇﹐扞衛梓裏。康親王大加優獎﹐札授參將。巡撫吳興祚援泉州﹐阻於白鴿嶺﹐光埌同從弟光垤夜衝寇巢﹐俘獲甚眾﹐遂迎王師收復永﹑徳二邑﹐而泉州圍解。敍功﹐授守備。施瑯攻取澎﹑臺後﹐敍光埌績﹐加左都督﹐委署晉江營遊擊﹝「安溪志」﹞。

——選自「泉州府誌」卷五十六「扞衛」「國朝扞衛」。

李光益

李光益﹐字利卿﹔安溪人。當「海寇」圍泉﹐中丞吳興祚將由永救泉﹐被賊踞白鴿嶺﹐峻險難越﹔����李光地令光益領鄕壯接引。光益潛師﹐乘黑夜陟巓﹐直逼寇壘﹐斬關奪隘﹔賊驚竄﹐大破之。黎明﹐詣幕獻馘﹔吳中丞嘉其勳曰﹕『此神勇也』﹗記名特薦﹐授守備﹝「安溪志」﹞。

——選自「泉州府誌」卷五十六「扞衛」「國朝扞衛」。

李光垤

李光垤﹐字阜卿﹔安溪人。少入庠﹐有能名。

康熙丁巳﹑戊午間﹐耿逆平後﹐鄭經猶蹲廈島。流賊蔡寅突至盤嶺﹐達裏門才五﹑六里﹔兄光地家居﹐比裏伍丁壯以爲聲援。光垤自請往禦﹐遂直抵嶺下﹐坐磐石上﹐約眾無譁。適值雲霧四起﹐咫尺不辧人﹔賊據嶺巓﹐臨谷下望﹐滿野蔬畦﹑木杙皆爲我眾﹐遽驚退。

是歲﹐僞將劉國軒圍泉﹐斷漳興橋﹔軍皆阻﹐不得進。光垤領鄕壯由永春間道兼行﹐路與賊遇﹐三戰皆捷﹐奪白鴿嶺。迎巡撫之師﹐復爲先導﹔拔永春﹐長驅而下﹐泉圍遂解。時僞鎭尙有在徳邑南庭者﹐光垤遂逼賊壘﹐賊望風夜遁﹔追至漳郊﹐餘黨悉平。敍勳﹐得恩貢﹐授府通判﹔辭不就﹝「安溪志」﹞。

——選自「泉州府誌」卷五十六「扞衛」「國朝扞衛」。

李光斗

李光斗﹐字樞卿﹔安溪人﹐通判日暻子。以增生﹐入太學。性至孝﹐時時爲嬰兒慕以娛父母﹔父母嘉其志﹐別字之曰「萊庵」。爲人慷慨尙義﹐綽有父風。方日暻之急難也﹐光斗隨父行間﹐寢戈沫血不離側。

康熙戊午歲﹐妖人蔡寅聚海上﹐號「白頭賊」﹔剽劫郡縣。相國光地結族保衛鄕閭﹐光斗傾貲贊襄。白頭賊攻縣城﹐光斗遣僕黃鵬領家僮數十人佐邑令李鈺堵禦﹐擊敗之。

是歲﹐「海寇」圍泉州急甚。寧海將軍喇公統大軍救援﹐入杉關﹐駐師漳界﹔寇斷江東橋﹐師不得達。光斗率鄕旅間道過漳平石柱嶺﹐鑿山支橋﹐迎導王師由湖頭鄕出安溪進援﹔郡圍遂解。時兵役薦興﹐追呼孔急﹔光斗爲邑人代輸﹐不取其償﹝「安溪志」﹞。

——選自「泉州府誌」卷五十六「扞衛」「國朝扞衛」。

李治

李治﹐安溪人。少知兵事﹐出入戎間。泉郡被圍﹐絕糧日久﹐危困甚﹔大學士李光地請援師未至﹐而患城中不支﹐與治商。治薦董升﹑翁已二人能沒水行﹔臨河至城下夜呼﹐守陴者懸二繩以上﹐合城歡呼堅守。數日﹐大兵果至﹐「海寇」遂遁去﹐泉圍得解﹔治與有勞焉﹝「安溪志」﹞。

——選自「泉州府誌」卷五十六「扞衛」「國朝扞衛」。

王佐

王佐﹐安溪感化里人。父應基﹐精於醫。年屆九十﹐步履如常﹔舉鄕賓。佐享年亦八十。

康熙丁﹑戊間﹐大學士李光地糾義族扞衛鄕裏﹐令弟光垤﹑光埌奪白鴿嶺﹐迎巡撫吳興祚之師於仙遊﹔佐與戎行﹐不辭勞瘁。以軍功﹐紮授千總﹔總督姚啟聖委署本邑防守。

——選自「泉州府誌」卷五十六「扞衛」「國朝扞衛」。

沈髙攀﹝髙裔馨﹞

沈髙攀﹐安溪來蘇里人。爲諸生﹐慷慨尙義。康熙甲寅﹑乙卯間﹐年甫弱冠﹐值漳賊煽亂﹐剽掠城邑﹔李光地招集義兵以護鄕閭﹐舉攀爲裏中總練﹐自出家貲率領兵壯協力禦寇﹐著有勞績﹐勞瘁而歿。

同邑諸生髙裔馨﹐甲寅間﹐邑令李委禦漳﹑同諸寇﹐民賴安堵。

——選自「泉州府誌」卷五十六「扞衛」「國朝扞衛」。

劉望祖

劉望祖﹐安溪諸生。戊午﹐「海寇」未靖﹐李光地因安﹑永聯界﹐多受寇害﹔以望祖有文武才﹐委作十五寨堡主﹐團練鄕兵﹐連環禦寇﹔裏閭賴保護焉。

——選自「泉州府誌」卷五十六「扞衛」「國朝扞衛」。

李光徵

李光徵﹐安溪人。爲人持義。戊午歲海氛﹐李光地諭以團練鄕勇﹐豫防詳密。卒﹐年九十一歲﹔五世一堂﹝以上俱「安溪志」﹞。

——選自「泉州府誌」卷五十六「扞衛」「國朝扞衛」。

黃登稚

黃登稚﹐字良策﹔安溪仙瀛人。常從李日燝破賊﹐脫光地全家之難。生平行履﹐卓然可稱﹝節「安溪志」﹞。

——選自「泉州府誌」卷五十六「扞衛」「國朝扞衛」。

周允隆

周允隆﹐安溪人。康熙丁巳﹐蔡寅寇安溪﹐李日燝薦隆任練總事。賊過新康﹐隆率鄕勇追賊林東溪﹐奪馬一匹﹐獻於縣令李鈺﹐賊黨自是解散﹔里人至今傳之﹝「安溪志」﹞。

——選自「泉州府誌」五十六「扞衛」「國朝扞衛」。

吳漑

吳漑﹐安溪人。康熙十七年﹐「海寇」圍泉州﹔時寧海將軍喇師駐漳州﹐賊斷江東橋﹐援絕。李光地以學士居憂家中﹐遣漑與其從兄光斗率鄕兵導喇公自漳州引師出安溪﹐海寇遁。以功﹐札授把總﹝「安溪志」﹞。

——選自「泉州府誌」卷五十六「扞衛」「國朝扞衛」。

白灝

白灝﹐安溪依仁里人﹔武生。慷慨尙義。嘗從李光地協力禦寇﹐挑練鄕勇﹐以靖海氛。事畢﹐康親王欲實授守備﹔以母老﹐辭不受﹝「安溪志」﹞。

——選自「泉州府誌」卷五十六「扞衛」「國朝扞衛」。

林宏才

林宏才﹐安溪依仁里人﹔武生。慷慨杖義。初海氛﹐團練防禦﹐保護鄕閭﹔出家資﹐招募壯勇以破流賊。時有白頭賊蔡寅黨夥猖獗﹐剽掠村落﹔聞其嚴警﹐不敢擾犯。總督姚啟聖札付通判﹔以母老﹐辭不受。

——選自「泉州府誌」卷五十六「扞衛」「國朝扞衛」。

張焞

張焞﹐字伯靖﹔惠安人。順治甲午舉人﹔辛丑進士﹐授推官。攺曲周令﹐民稱「張佛」﹔丁外艱﹐歸。

值鄭氏據泉﹐勒餉諸邑﹐拘縶衣冠﹐脇令從仕。焞傾家與之﹔曰﹕『吾頭可斷﹐志不可易』﹗尋大兵至﹐得脫。戊午﹐邑再陷﹔眾遇之﹐曰﹕『此張進士﹐正人也』。護出之。自是﹐絕意仕進﹐鍵戶講學。提督段忠烈應舉稔其淸貧﹐分俸贈之。

年六十四﹐卒。著有「四書摘要」﹑「時拂居詩文」﹝雍正舊稿﹞。

——選自「泉州府誌」卷五十三「仕蹟」「國朝仕蹟」。

洪啟範

洪啟範﹐字爾錫﹔南安英山人。少讀書﹐沈靜有智慮。時海氛未靖﹐山居騥擾﹐族推範爲砦長。性方嚴愼密﹐不少假借﹔咸敬憚﹐無敢犯者。是時﹐泉標朱中軍威望素著﹐爲一郡長城﹔與洪氏深相結。山寇陳申﹑李復貴會攻洪砦﹐中軍提兵擒二酋﹐鄕人以安。

丁巳﹑戊午間﹐白頭賊攻圍安溪﹐拒援兵於嚴嶺﹐嶺峻溪惡﹐相持累月﹐安溪幾不支。啟範曰﹕『從吾鄕間道由英格出賊不意﹐可救安溪。官兵與吾相首尾﹔有徳而不報﹐非義也』。往見朱中軍﹐言其狀。中軍韙之﹔送之出門曰﹕『平時握手﹐歡若兄弟﹔至軍中﹐則無戲言﹗吾子愼之』。範曰﹕『願當軍法』﹗遂導官軍攀陟而上﹐以鄕兵爲前鋒。是日﹐重霧彌山谷﹔兵抵嶺上﹐據勝地。賊乃覺﹐一戰僕其旗﹐遂潰﹔其眾塡枕坑谷﹐不可勝數。乘勝抵安邑﹐解其圍﹔於是洪氏義聲聞於七邑。制閫郎公上其功﹐傳旨褒嘉﹔當事旌以扁曰「奇謀匡國」。淸溪人至今嘖嘖焉。

——選自「泉州府誌」卷五十六「扞衛」「國朝扞衛」。

洪寶基

洪寶基﹐字伯珍﹔南安英山人。爲諸生﹐慷慨有大節。時海上多故﹐山寇竊發﹔族推基督鄕兵備盜﹐扞衛山砦﹐一鄕賴焉。嘗從數人巡徼﹐至石坑﹐猝遇巨魁廖醜——醜爲賊前鋒﹐驍勇冠其屬﹐縱橫安﹑同﹐所向無前﹔同行數人皆悄悄引避。基不知其爲醜也﹐挺身迎之﹔醜素識基﹐呼其小字曰﹕『爾書生﹐今日可惜』﹗醜且气吞之﹔基亦健斗﹐相持頗久。同行有飛石助之者﹐竟擒醜﹐梟其首而歸。由此﹐名震鄕邑﹔提軍段公嘉勞之。後白頭賊攻安溪﹐寶基復與族叔啟範率鄕兵由間道解安溪之圍﹝事載「安邑志」﹞。

會「海寇」鄭氏派餉至英﹐族人奮螳臂﹐攻殺之﹔鄭大怒﹐且剿洪氏。適族中有與鄭素交者﹐哀解稍釋﹐以一校行查。洪氏紛紛欲逃﹔寶基曰﹕『此時州郡皆鄭境﹐逃且安之﹖彼旣以查爲名﹐順則撫﹑逆則剿。我逃﹐是彰其罪而益其怒﹐吾族不保矣』。乃領鼓吹﹐前迎十里外﹔誡族人曰﹕『若等登砦﹐望吾信息吉凶﹐以決進退。吉則皆前﹔凶則各任所之﹐吾一身當之』。海上校見寶基﹐大喜下馬﹐揖曰﹕『固知公等無他﹐吾豈以數人累一族』﹗洪氏由是獲全。

寶基質直﹐惇族誼﹔遇有公事﹐義形於色。晚際升平﹐享壽考。每首春﹐輒置酒﹐召族子課文﹔酒後舞蹈﹐述壯時擒廖醜事。

——選自「泉州府誌」卷五十六「扞衛」「國朝扞衛」。

施世澤﹝明良﹞

施世澤﹐卽齊世﹔施明良﹐卽亥世﹕俱晉江人。

世澤受康親王隨徵副將札付﹐隨提督段應舉出師海澄﹔城陷﹐世澤被執。明良在海日久﹐先授援剿前鎭僞總兵。二人隱忍事鄭﹐蓄謀歸正。康熙十九年間﹐總督姚啟聖密諭同安鎭總兵王英遣都司施應元前往查探﹔世澤﹑明良回稟﹕『各路進兵﹐須俟省船到日﹐方可齊舉。圍頭安兵甚爲妥當﹐至期速運八槳船四十隻﹐以便相機接取﹔自當密約同志﹐圖據廈門﹐擒鄭錦來獻』。機事不密﹐爲書辦呂運出首﹔被鄭錦捉拿﹐將世澤﹑明良在金門料羅地方磔殺﹐並將明良男施馨﹑施偉等七十三口盡沈於海。屢經督﹑撫具題請卹﹔世澤以子致遠任海安營遊擊﹐贈懷遠將軍。

——選自「泉州府誌」卷五十七「忠義」「國朝忠義」。

林臯

林臯﹐字伯宏﹔惠安人。從將軍楊捷來徵「海寇」﹐破淅山﹑東埭﹑萬人洞諸處﹐擢提標遊擊。又以克復金﹑廈諸島功﹐晉秩七等。�餘眾猶保江東橋﹑灣要樹等砦﹐總督姚啟聖趣兵南下﹔臯率所部先登﹐攻劉國軒所築十九砦﹐平之。加拖沙喇哈番﹐攺蕪湖遊擊。

會徵噶爾旦﹐轉餉有功﹐陞東兗參將。旋遷定廣副將﹐申明紀律﹐招徠蠻苗﹔遠近帖服﹐積逋以淸。擢南澳總兵﹐飭營規﹑刷陋習﹐兵民便之。

年八十七﹐卒。子士佐﹐世襲拖沙喇哈番。

——選自「泉州府誌」卷五十六「武蹟」「國朝武蹟」。

洪秉鈞

洪秉鈞﹐字元衡﹔惠安人。康熙十九年﹐隨徵臺灣﹐連復十九寨及海澄﹑金﹑廈兩島﹔功加左都督﹐授邵武營參將。值歲饑﹐設法賑兵﹐軍士不匱。捐修文廟﹐立有「文徳武功」碑。歷陞肇慶參將﹑荊州總兵﹔卒。

子斌﹐以蔭﹐授禮部郎中﹔隆﹐雍正壬子副榜﹔成﹐雍正癸卯副榜﹑壬子舉人﹐任華容﹑江華知縣。

——選自「泉州府誌」卷五十六「武蹟」「國朝武蹟」。

裴震忠

裴震忠﹐晉江人。康熙十九年﹐率眾投獻廈門城﹐授副將札。命往臺灣宣揚聖化﹐招鄭經等歸順﹐兵部給副將原銜札付。

康熙二十五年﹐羅剎犯邊﹔震忠帶領閩省藤牌兵隨大將進徵五次﹐奮勇爭先﹐俘馘無數﹐大將軍給賞銀幣。敍功﹐授龍門水師協右營守備﹐引見記名。在任十四年﹐束兵安民﹐地方寧靜。

三十九年﹐推陞陜西左營遊擊。以染血疾﹐乞休﹔原品致仕。

——選自「泉州府誌」卷五十六「武蹟」「國朝武蹟」。

林匯

林匯﹐字如淵﹔惠安人。父早歿﹐母周氏守貞鞠之。

匯少倜儻不羣。會總督姚啟聖統師削平金﹑廈﹑澎﹑臺﹐匯上策幹之﹔授以援剿札付﹐訓督舟師。敍功﹐奏授左都督。

丙子﹐謁選﹐授湖廣竹山遊擊﹔歷山東登萊參將。秩滿﹐陞湖廣黃州副將。黃梅﹐故陳友諒竊發地﹔地險民凶﹐因逼於縣官﹐變起不測。匯親到曉諭﹐鷹眼悉化﹔督府褒獎。

居四載﹐以病告歸﹔足迹不入城市。

——選自「泉州府誌」卷七十六「補編」。

傅爲霖

傅爲霖﹐字石漪﹐號晦三﹔南安人﹐明會元夏器之後。由海上納款﹐制軍姚公啟聖頗得其力。鄭氏盡殺其眷屬﹐獨爲霖與其父逃免。

康熙間﹐授松江府通判﹐署華亭縣﹔逋餉數萬﹐咄嗟立辦。攝郡篆﹔累年積牘﹐次第裁決﹐皆報可。其間多以援赦請﹐人嘆於公復出云。

爲霖能文﹐工詩。初抵通判任﹐卽攜其祖夏器「錦泉集」﹐與雲間���﹑周茂源﹑張若羲﹑董兪等校梓之﹔諸公皆爲之序。於廳事之西葺屋數楹﹐顏曰「綠綺堂」﹔延名俊觴酒賦詩。其詩秀骨逸气﹐饒於藻而沈於思。所著有「陽谷詩集」﹑「文集」﹑「別集」。

——選自「泉州府誌」卷五十五「文苑」「國朝文苑」一。

萬正色

萬正色﹐字惟髙﹔晉江人。初﹐以黃姓從軍﹔有功﹐授職屯嵫陽田﹐擢興安遊擊。

吳三桂反﹐隨將穆瞻討賊。破羅漢關﹐以計擒賊。伏兵取朝天嶺﹔衣賊衣﹐夜襲廣元。於是昭化﹑蒼溪﹐望風皆復。遷平魯參將﹔值興安兵變﹐戢定乃行。陛見﹐賜賚有加。授嶽州總兵官。時賊之宿將重兵皆聚於嶽﹐樹柵洞庭湖而築堡於岸以拒我師﹐四載不下。正色爲前鋒﹐軍七星山。別遣輕騎襲岸﹐身率壯士斫其水柵﹔岸上舉火大呼﹐賊驚潰。復塹君山以扼之﹐據駝河絕其餉道﹐戰蘆席口焚其舟﹐斬賊將張炳﹑趙有庫等。凡十七戰皆捷﹔賊杜輝﹑江義遁﹐與吳應期嬰城固守。正色遣表弟魏士曾用死間計﹐賫書赴賊中﹔應期果疑﹐殺杜輝等十三人﹐士曾亦遇害。賊猜懼﹐皆出降﹐應期奔去﹔遂拔嶽州﹐長沙諸郡以次削平。

時「海寇」猶肆陸梁﹐正色密疏陳海疆情形﹔晉太子少保﹐提督福建水師。以林賢﹑黃鎬﹑陳龍﹑楊嘉瑞爲援剿四鎭﹐與巡撫吳興祚水陸並進﹔破海壇﹐進泊湄州。詰旦會戰﹐揚帆直搗賊隊﹔兄徳耀率四鎭繼至﹐大破之﹐復金門﹑廈門﹐僞將羅士珍等以海澄降。正色招撫降附﹐禁戢諸軍﹔都司有掠民羊者﹐斬以徇﹐民得安堵。復疏展沿海界禁﹔四省仳離﹐一時復業。

移陸路提督﹐攺雲南﹔爲部將所愬﹐罷歸﹐卒。

正色胸有七痣﹐聲如洪鐘。八歲時﹐母病目﹔以舌舐之﹐遂愈。父以非罪系﹐請代﹐得釋。及貴﹐修洛陽橋﹑開八卦溝﹑建晉江會館﹐鄕黨尢盛稱之。著有「平嶽﹑平海疏議移文」及「師中紀績」等書。

兄徳耀﹐以功授都督僉書。子際璋﹐鹽法道﹔際祥﹐世襲騎都尉﹔際瑞﹐浙江提督。

魏士曾﹐亦晉江人。事聞﹐蔭一子衛千總。

——選自「泉州府誌」卷五十六「勳績」「國朝勳績」。

駱儼

駱儼﹐字溫如﹔惠安人。登康熙丙辰武會試﹔從水師提督萬正色討「海寇」﹐陳靖海三策。以平兩島功﹐授汀州遊擊﹐遷大同參將。隨軍徵噶爾旦﹐以功擢平遠副將。剿紅�﹑平三江﹐屢有功。晉楚雄總兵官﹐邊方無擾﹐前後巡撫�銑﹑郭塛兩疏薦之。卒於官﹐賜祭葬﹐蔭一子入監。著有「紫松詩文集」。

——選自「泉州府誌」卷五十六「勳績」「國朝勳績」。

黃瑞

黃瑞﹐惠安獺窟人。嘗從兄海上﹐慣波濤﹐識水性。康熙戊午間﹐萬正色提督閩師﹐瑞隸於援剿總兵黃鎬麾下。自海壇開舟戰於崇武海﹐大敗「賊將」林陞﹑鄭渠﹐逃歸臺灣。以功﹐授銅山鎭中軍遊擊。辛酉﹐從將軍施侯瑯攻臺灣﹐戰澎湖﹐著有懋績﹔功加左都督﹐帶番銜世襲俸米。

陞山西代州參將﹐致仕歸。

子吳祚﹑吳禧﹐俱國學生﹔吳祚有詩名。

——選自「泉州府誌」卷七十六「補編」。

洪範

洪範﹐字壽箕﹔晉江人。初授千總﹐委防宣平。賊兵犯境﹐敗之。隨大兵攻賊小門山﹐連破十三寨﹐斬僞將朱仁﹑林忠等﹐復興泉﹔擢中軍守備。

從平金﹑廈﹐克澎湖﹐招撫僞將房錫鵬等﹔晉左都督﹐管同安營事。轉湖廣參將﹐調江南。

會用兵西陲﹐趲糧赴軍﹐遷慶陽副將。凱旋﹐陞海壇總兵。卒﹐誥贈太子少保﹐予祭葬。

——選自「泉州府誌」卷五十六「武蹟」「國朝武蹟」。

施瑯

施瑯﹐晉江人。以平海功﹐封靖海侯。卒﹐子世範襲。世範卒﹐子廷臯襲。廷臯卒子純愷襲。

——選自「泉州府誌」卷四十「封爵」﹝淸﹞。

施瑯﹐字尊侯﹐號琢公﹔晉江人。膂力絕人﹐精曉陣法﹔居濱海﹐尢善於水師。初從戎伍﹐討山寇有功﹐授遊擊。

唐王建僞號福州﹐以爲左衝鋒。明亡﹐鄭成功退據島上﹐邀入海爲左先鋒﹔旋忌其才會有標弁犯法﹐欲殺之﹐成功爲解免﹐不從﹔成功怒﹐瑯遁歸﹐父大宣﹑弟顯皆遇害。

瑯從定遠將軍解福州圍﹐授同安副將。破■﹝氵丙﹞州壘﹐擒其騎將﹐降萬餘人﹔陞總兵官。康熙元年﹐授水師提督﹔密陳金﹑廈可取狀。率將士搏其島﹐克之﹔降萬八千人。晉秩右都督﹑靖海將軍﹐入爲內大臣﹐封伯爵﹐奉朝請。

二十年﹐內閣學士李光地奏﹐言臺灣可取狀﹐且薦瑯可用﹔仍爲水師提督﹐加太子少保。是年至軍﹐泊舟平海衛﹔衛有廢井﹐拜之而泉沸。

二十二年六月﹐興師﹔大書將弁名於桅篷﹐以別功辜。時眾澳皆爲賊據﹐遂泊於八罩灣。其地水駛石惡﹔師至﹐潮長沒石﹐舟得平渡。臺帥劉國軒守澎湖﹐據險要爲固守計﹔築短墻﹑置腰炮﹐環二十里。瑯遣前鋒藍理等直入戰■﹝舟宗﹞﹐奮呼力戰。會南潮發﹐爲急流所壓﹔臺舟四合。瑯親駕帥艦衝其圍﹐總兵官吳英繼之﹐殺臺將大小七十﹑臺兵二千餘。已復取虎井﹑桶盤嶼﹔遂督師大舉﹐分三隊﹕東指雞籠山爲奇兵﹐西指牛心灣爲疑兵﹔又分中隊爲八股﹐進壓前壘。臺將來拒﹐總兵官林賢率先陷陣﹐大師繼至﹐踴躍用命﹐呼聲震撼波濤。自辰至申﹐焚臺舟百餘﹐殺其將三百﹑兵萬二千有奇﹔而臺之精銳悉殲矣。凡海洋占候﹕云合風生﹐雷鳴風止。將戰時﹐黑雲起﹐國軒置酒賀。少頃聞雷鳴﹐錯愕失聲﹔及兵敗﹐遁歸臺灣。鄭克塽降﹐臺地悉平。瑯入臺﹐海水驟漲四尺﹐丹得並進。初﹐人謂鄭氏乃瑯深仇﹐師入﹐將快意﹔瑯曰﹕『義不共戴﹐寧忍忘之﹗顧海島新附﹐一有誅殘﹐恐人情反側。吾所以銜卹茹痛者﹐爲國家事重﹐不敢顧私也』。疏聞﹐仁廟大悅﹐卽解所禦衣﹐賦詩以賜﹔封靖海侯﹐世襲罔替。瑯又言臺地不可棄狀及寬減賦額﹑投誠人安插本省諸疏﹐皆報可。

入覲京師﹐命途次三設供帳。以步履稍艱﹐侍臣持掖拜起﹐賜坐。奏對﹐請依闕下﹔不允。歸﹐卒於官﹔年七十六。贈太子少傅﹐謚「襄壯」。

瑯容貌魁傑﹔少時莊際昌一見﹐大奇之。旣平海島﹐從容坐鎭﹔日與文士﹑詩人宴遊酬酢﹐頗有東山﹑汾陽風度。爲將紀律嚴明﹐熟習海務。初出師時﹐人言南風不利﹔瑯曰﹕『我泊舟地距敵遠﹐北風起﹐舟從風飄散﹐非二﹑三日不能集。刻正夏至前後二十餘日﹐風微浪靜﹐夜可泊洋﹐聚而觀釁﹔不過七日﹐舉之必矣。且國軒爲彼魁傑﹐適守澎湖﹔克之﹐則臺灣可不戰下也』。卒如所料。所用部曲﹑家將及爲帥艦舵工﹑水手自立績效擁旌旄者﹐前後相屬。

子世綸﹑世驃﹐自有傳﹔世範﹐襲侯爵﹝「榕村」﹑「近道齋」二集合纂﹞

——選自「泉州府誌」卷五十六「勳績」「國朝勳績」。

周澎

周澎﹐字文濤﹔晉江人。博學﹐工古文﹑詩賦。靖海將軍施瑯延之幕中﹐刻不能離﹐翰墨盡出其手。著有「移亭集」。

——選自「泉州府誌」卷五十五「文苑」「國朝文苑」一。

陳昴

陳昴﹐字英士﹔同安人。少好擊劍﹐有投石超距之能。弱冠﹐賈海上﹐熟識海島港門﹑風潮險易。

總督姚啟聖﹑將軍施瑯奉命攻臺灣﹐聞其能﹐召與計事﹔昴指畫南北風信阻澳﹐了若指掌。瑯善之﹐置麾下參密畫。及戰澎湖﹐身自搏鬥﹔乘風破浪﹐所當敵皆披靡。敍功﹐授蘇州城守遊擊。漕艘往來﹐鼠竊不絕﹔昴拊循有法﹐兵民以輯。

尋調定海左軍﹐兩遷至碣石總兵官﹐擢廣東副都統。到任﹐卽疏劾天主教異端惑誘羣愚﹐隱憂剴切。又見沿海困於洋禁﹐謂其子曰﹕『濱海民生業盡在番舶﹐今禁絕之﹐則土貨滯積﹐生計無聊﹔未有能悉此利害者。卽知之﹐又莫敢爲民請命。我今疾作﹐終此而不言﹐則終莫達天聽矣』。遺疏上﹐聖祖嘉納之﹔商民稱便。卒﹐年六十八。

子倫炯﹑次子芳﹐皆以韜鈐﹑勳業世其家。

——選自「泉州府誌」卷五十六「武蹟」「國朝武蹟」。

吳英

吳英﹐字爲髙﹔晉江人﹐晚徙居莆田。初﹐以王姓從軍。康熙二年﹐從平金﹑廈﹔論功﹐授浙江都司。

甲寅耿變﹐賊兵出據金﹑衢﹔提督塞白理授英左軍遊擊﹐平寧海梅杭賊﹐解臺州圍。復破僞帥張拱垣於三門港﹑殲朱飛熊於毛頭洋﹐軍聲大振。會貝子富喇■﹝口答﹞視師﹐問『諸將誰可膺大任者』﹖提督首以英對﹔遂授爲先鋒。前後復黃巖﹑太平﹑樂淸等縣﹐斬賊帥劉邦仁等﹔又破賊二萬於上塘。賊保殘卒﹐隔河而陣﹔英夜令人負艸一束﹐乘潮塡河以濟﹐大破之。乘勝復靑田縣﹐斷賊餉道。敗僞將連登云十萬眾﹐解處州圍。曾養性據溫州﹐乘夜來襲。英急白貝子棄營守險﹐分兵抄賊後﹔自率精兵殊死戰。前後夾攻﹐賊大潰﹐養性僅以身免。英追至城下﹐炮擊馬踣﹐躍起揮刀破賊﹐奪馬護其眾以歸。功第一﹐擢爲中軍。適賊船二百餘迫定關﹐守備方俊陰約內應﹔白提帥﹐立斬以徇。擊敗賊於象山﹐連平大嵐﹑遂昌﹑松陽諸山寇。

遷閩督標中軍副將。時鄭氏陷海澄﹑困泉州﹐斷洛陽﹑江東二橋以阻援兵﹔乃引大兵由間道解泉州圍﹐戰陳三壩﹑觀音山﹐奪江東橋﹐連破十九寨﹐遂迫海澄。陞同安總兵官﹔率舟師平金﹑廈。是歲﹐郡大饑﹐請於總督﹐許沿海民出界采捕﹔全活百萬。適施瑯平澎﹑臺﹐英率先取八罩﹐焚戰艦﹐殺賊幾盡。鄭氏納款﹐畱英鎭撫其地。

尋移鎭舟山﹔擢四川提督﹐蕩淸吳逆餘黨。帥蜀十餘年﹐蠻酋懾服。調福建陸路﹐旋攺水師﹔禦書「作萬人敵」四字以賜﹐加威略將軍﹐予世襲。

年七十六﹐卒﹔贈太子少保﹐予祭葬。

英少孤﹐家極貧。母有賢徳﹐訓之至嚴。容貌丰偉﹐長眼美髯。經數十戰﹐未嘗被創。著有「行間紀遇」一部。

子應麟﹐江西督糧道﹔應鳳﹐康熙壬午舉人﹐廬鳳道﹔應鵬﹐水師遊擊﹐世襲騎都尉﹔應鯤﹐康熙辛卯舉人﹐灌縣知縣﹝臨川「李穆堂初集」參吳氏家傳﹞。

——選自「泉州府誌」五十六「勳續」「國朝勳續」。

林賢

林賢﹐字克希﹐號尊一﹔晉江人。從戎福州﹐領新設水軍擒寇章元勳等於上竿塘﹔爲援剿左鎭。從提督萬正色平兩島﹐授海壇總兵。

將軍施瑯澎湖之戰﹐賢率右隊先進。賊舟環攻﹐賢身中兩矢﹐奮呼軍士殊死戰﹐舟中尸相藉﹔諸將繼至﹐遂克之。論功﹐加世職。卒﹐贈太子少保﹐予祭葬。

子達﹐黃巖總兵﹔夢松﹐襲職。

——選自「泉州府誌」卷五十六「勳續」「國朝勳續」。

林達

林達﹐字敏仲﹐號近亭﹔晉江人﹐海壇總兵賢子。弱冠﹐習戎事﹐諳水性。隨父攻克澎湖﹑臺灣﹐敍功授左都督。

辛巳﹐隨定海鎭藍理至天津接駕﹐發直隸﹐授霸州營遊擊。調鎭海右營﹐遷萊州參將。擢杭州協副將。民居墻垣皆竹片﹐苦火患﹔達遇火躬先登屋﹐率眾撲救﹐不致延燒﹔杭人感徳。陞浙江黃巖鎭總兵﹐汰陋規﹐禁販米出外洋﹔捐修文廟﹑學宮﹐惇詩說禮﹐有儒將風。

世宗登極﹐賜錦緞﹑弓箭﹔赴京陛謝﹐以年老乞休﹐歸。年七十三﹐卒。

子振齡﹐雍正丙午﹑己酉兩科副榜﹔以蔭﹐任奉天治中。

——選自「泉州府誌」卷五十六「武蹟」「國朝武蹟」。

曾成

曾成﹐字平卿﹔晉江人。平臺之役﹐署後軍遊擊事。旋爲先鋒﹐戰澎湖有功﹐授興國參將。

時賊陳必富攻陷漢陽﹑黃州等郡﹐勢猖獗甚﹔成登陴固守﹐與戰於繡毯墩﹐大破之。賊益眾來攻﹐相持八晝夜﹔援至﹐乃遁。成乘勢攻復黃州。

擢杭州副將﹐調象山﹔遷碣石總兵。擒平山陶娘諸盜﹐海上以寧。

告歸﹐卒。

——選自「泉州府誌」卷五十六「武蹟」「國朝武蹟」。

吳陞

吳陞﹐字源澤﹔同安人﹐本姓黃。爲總旗﹐禦賊於果塘﹐授千總。又從徵金門﹑廈門﹑澎湖﹑臺灣﹐以功授陜西遊擊。

擢廣事﹝﹖﹞副將﹐調瓊州。自瓊崖歷銅鼓﹐經七州洋﹑四更沙﹐周遭三千里躬自巡視﹐地方寧謐。

陞定海總兵官﹐設法捕盜﹐姦宄屏迹。晉浙江提督﹐攺福建陸路。

雍正三年﹐加太子少保。明年﹐卒﹔贈太子太保﹐予祭葬﹐謚「恪勤」。

——選自「泉州府誌」卷五十六「武績」「國朝武」。

阮欽爲

阮欽爲﹐字君博﹔晉江人。揚歷戎行﹐以智略自負﹔爲長樂守備﹐調銅山鎭。從水師出碧湖口遏賊衝海澄﹐平金﹑廈兩島。復隨將軍施瑯克澎湖﹐以功轉臺州副將。擢汀州總兵官﹐調南澳。

欽爲起偏裨﹑至大帥﹐所在俱著威惠。以勞﹐卒於官﹔祭葬如典﹐贈太子少保。素所仕宦之地﹐咸捐貲葺文廟﹑設義學﹐有古儒將風。

——選自「泉州府誌」卷五十六「武蹟」「國朝武蹟」。

徐日升

徐日升﹐字天章﹐號承庵﹔惠安人﹐居晉江。由行伍﹐爲南澳千總﹔隨大軍克復海壇﹑金﹑廈﹐攻取澎湖﹑臺灣﹐屢立戰功。議敍﹐功加左都督﹐仍帶余功二次。擢山東撫標右營遊擊﹐署中軍篆﹔推陞山西偏關參將﹑四川夔州副將。嗣以水務諳熟﹐應仍用之海疆﹔授江南金山參將﹐補閩安副將。

雍正初年﹐特授金門鎭總兵。時年已逾八旬﹐據鞍矍鑠﹐裘帶從容。越年﹐卒於官﹔年八十三。所遺僅屋數椽﹑田數畝﹐家無餘儲﹐喪事不逮﹔賜祭葬。

長孫鐘陵﹐一品蔭生﹔次子元偉﹐千總。

——選自「泉州府誌」卷五十六「武蹟」「國朝武蹟」。

蔡璋

蔡璋﹐字秉鉞﹔晉江人。以平臺功﹐屯興國。值吳逆之亂﹐力拒僞檄﹐兪旨褒嘉。從徵建昌﹐大小數十戰﹐擒僞帥殺之。授南昌總兵﹐調撫州。克復金谿﹐復剿龍泉﹑廣信﹑崇安﹑光澤諸郡邑賊﹐所向有功。嘗以數千人破黃通賊數萬眾﹐以勇聞。移鎭順徳﹐率軍平蕉島賊。賊遁﹐圍瓊州﹔璋疾馳往救﹐焚其巨艦﹐賊潰。登陸﹐與戰於五指山﹐大破之﹔給被虜男婦數千口資糧﹐護歸。

以勞﹐卒於官。

——選自「泉州府誌」卷五十六「武蹟」「國朝武蹟」。

王廷彪

王廷彪﹐晉江人。由武舉﹐隨施瑯攻克澎﹑臺﹔敍功﹐加左都督﹐授龍泉參將﹔遷石匣副總兵。

辛未﹑癸酉﹐兩扈駕出塞﹔陞古北口總兵﹐賜金﹑賜緞。丁內艱﹐假歸﹔卒。

——選自「泉州府誌」卷五十六「武蹟」「國朝武蹟」。

曾春

曾春﹐字化公﹐號泰垣﹔惠安崇武人。由將材﹐武勇﹔素以忠義自許。

康熙癸卯﹐授都司僉書。以徵剿金﹑廈兩島功﹐加署遊擊。丁巳﹐隨徵嶽州。夜半﹐砍柵克君山﹐復州城﹔春與有力。敍功﹐署水師鎭右營遊擊。後從徵崇武﹐戰走賊將﹐隨平金﹑廈﹔授銅山遊擊﹐鎭秦溪。辛酉﹐從施侯瑯克澎湖﹐平臺灣﹔授左都督﹐給世職拖沙喇哈番。

陞廣西河池參將。設法擒水遁巨魁父子﹐斃杖下﹔池人感之。陞四川夔州副將﹔以眼疾致仕﹐歸。

子起鳳﹐字漢翔。嫻熟弓馬﹐兼通文墨。嘗從水陸提軍爲總統者二﹐軍士徳之﹐爲勒石﹕一在郡東郭外七里庵亭﹐一在廈門渡口後。

——選自「泉州府誌」卷七十六「補編」。

施世騄

施世騄﹐字文紹﹔晉江人﹐靖海侯瑯侄。丁巳之役﹐詣寧海將軍喇哈達﹐陳敵可取狀﹔爲向導﹐克復漳州﹐授遊擊。隨其從父瑯討平澎﹑臺﹐擢涿州參將﹔陞張家口副將。丙子﹐扈從北徵﹐陞延綏總兵。以內艱﹐歸。

——選自「泉州府誌」卷五十六「武蹟」「國朝武蹟」。

施世驥

施世驥﹐字文中﹔晉江人﹐靖海侯瑯四子。能文﹐尢工騎射。總督姚啟聖一見器許﹐隸制軍自效。平海時﹐分領一旅爲援剿。師克澎﹑臺﹐論功以左都督﹐攺授部郎﹐量移主事﹔除嚴州府同知﹐兩攝嚴州﹑金華篆。有豪紳奪民產﹐前官不能理﹔毅然斷歸之民﹕聲望大振。捐俸重興嚴子陵祠﹐峻鈞臺。丁外艱。

服除﹐張鵬翮總督河道﹐疏薦佐理﹔築髙家堰通漕運。題補兗州府同知﹐緝響馬﹑修河道。聖祖南巡﹐委造禦舟﹔賜「公明正直」四字匾。

擢廉州知府﹐修黌宮﹑建義學﹔數年﹐廉始有舉文武科者。設常平倉於武利﹐賑饑醫疫﹐全活無數。復修東坡海角亭﹑伏波銅鼓廟。推陞副使﹐覆奏未下﹐卒﹔廉人祠祀之。

著有「淸峯集」行於世。

——選自「泉州府誌」卷五十「循績」「國朝循績」二。

潘承家

潘承冢﹐字可欽﹔南安人。由行伍﹐隨徵臺灣﹐授千總。

聖祖南巡﹐護禦舟以閩人﹐多諳水務。擢守備﹐轉遊擊﹐遷安平參將﹐超陞碣石總兵。

卒﹐予祭葬﹔蔭一子。

——選自「泉州府誌」卷五十六「武蹟」「國朝武蹟」。

張國

張國﹐字昭侯﹔晉江人。以平臺功﹐授襄陽遊擊。會剿紅苗﹐以運糧功﹐遷臺灣北路參將。秩滿﹐陞福州副將﹔轉臺協。

擢定海總兵官﹔出巡沿海﹐至盡山﹑花鳥﹐搜獲海盜張元﹑楊運等﹐散其黨而歸。

及卒﹐予祭葬﹔蔭一子。

——選自「泉州府誌」卷五十六「武迹」「國朝武迹」。

林孺

林孺﹐字世徳﹐號鳳山﹔安溪來蘇里人。幼倜儻﹐有大志。狀貌魁梧﹐膂力絕人。

弱冠﹐習知兵法﹔爲承恩伯周全斌物色﹐募入麾下。康熙三年﹐授千總職。初駐延平﹐後移駐湖廣。

十二年﹐吳逆作亂﹐隨師進討﹐攻取嶽州七里山﹐殺賊有功。以習知水務﹐領舟師進洞庭湖血戰。賊於水面密布木樁﹐維巨艦﹔孺督率快船冒煙直進﹐毀之﹔克復嶽州。

自楚調閩﹐克復海壇﹑金﹑廈等島﹐又攻克澎湖三十六島。靖海侯施瑯以撫臺之策詢孺﹔孺爲定計﹐瑯從之﹐臺果就撫。於是瑯畱孺在臺﹐善後一年。歷功累遷左都督﹐給拜他喇布勒哈番﹐予世襲﹔陞廣東參將﹑湖廣寶慶協副將﹑貴州安籠總兵官。

以老病﹐乞休。未拜疏前﹐已有調補福建海壇總兵官之旨﹔疏至﹐準原官致仕。卒﹐年七十有二﹔賜祭葬﹐以子天育世襲。

——選自「泉州府誌」卷五十六「武迹」「國朝武迹」。

江日升

江日升﹐原姓林﹐字敬夫﹔惠安前型人。康熙癸巳恩科解元。性孝友﹐有夙慧。甫弱冠﹐學使汪公薇卽取入同安庠。父兆麟送至郡﹐從遊於陳之緹﹐學遂大進。癸巳場中﹐刻意爲文﹔日過午﹐首篇始就。房考未及識拔﹐而主司謝昆臯於落卷中搜得之﹐喜躍若狂﹔遂定第一。闈文旣出﹐人爭傳誦。應春官﹐有欲預爲地者﹔峻辭卻之。

林洪烈主試楚闈﹐邀與俱往﹔所甄拔皆名士。未幾﹐歸﹔卒於家。

——選自「泉州府誌」卷七十六「補編」。

楊芳聲

楊芳聲﹐宣府萬全左衛人。由歲貢﹐康熙二十二年﹐知同安縣﹔禮士愛民。下車﹐值天旱﹐苗槁﹔芳聲跣足禱乞﹐甘霖立沛。時當平臺之後﹐�����措置得宜。

攺任鳳山﹔旋擢主事。

——選自「泉州府誌」卷三十二「名宦」四﹝淸同安縣知縣﹞。

蔡慶旺

蔡慶旺﹐字於曾﹔晉江人﹐承錫子。年十八﹐爲諸生﹐冠府庠。唐王入閩﹔丙戌﹐舉鄕薦。順治三年﹐考授福州府教授。調臺灣教授﹔秩滿﹐遷屯畱令。履任三載﹐以年老致仕。

慶旺秉鐸四十餘年﹐訓迪有方。修宮墻﹑飭禮器﹐整肅學規。每旬月﹐招諸生講學﹐以端士行爲先。督撫愛而畱之﹐故久任教職。及爲屯畱宰﹐勤愼愛人。判決偶施刑楚﹐輒暗流涕﹔多方勸誡﹐民風漸淳。及告歸﹐百姓遮道以送﹐勒碑曰「上黨著聲」。抵家﹐當事重其徳望﹐延舉鄕飲正賓。

年八十五﹐卒。所著有「簡齋詩集」。

——選自「泉州府誌」卷五十三「仕迹」「國朝仕迹」一。

蔡必菼

蔡必菼﹐字仿廬﹔晉江人﹐屯畱令慶旺孫。慶旺年七十﹐由福州教授﹐調臺灣﹔必菼隨祖之官﹐抑搔扶持﹐不稍懈。值祖秩滿﹐赴省送考。未出港﹐舟遭風擊碎﹐祖孫同挾一板﹔板小﹐計難兩全﹐遂以板授祖﹐自投水中﹐隨浪奔騰。忽絓停船椗索﹐緣之得蘇。見祖挾板漂泊﹐哀號舟人救起﹐萬死一生﹔蓋孝感云。

平居事祖父母﹑父母﹐皆敬愼周至。中年喪偶﹐不再娶。念二兄繼歿﹐以遺產盡給孤侄。自攜七歲子舌耕嶺北﹐來往以擔挑之﹐左篋右兒﹔所得修脯﹐仍分養寡嫂。晚益閉戶攻苦﹐授徒課子外﹐不與外事。所著有「四書直解」﹑「五經翼注」﹑「仿廬詩艸」。

子式金﹐乾隆庚午舉人。

——選自「泉州府誌」卷六十「篤行」「國朝篤行」二。

鄭得瀟

鄭得瀟﹐同安人。康熙間﹐爲諸生﹔一試不遇﹐遂棄去。沈酣經史﹔年九十餘﹐手不釋卷。著有「五經通義」﹑「易研」﹑「文學指南」﹑「史統」等書及「人字圖說」﹝「通誌」參「同安志」﹞。

——選自「泉州府誌」卷五十五「文苑」「國朝文苑」一。

黃而輝

黃而輝﹐字述之﹔同安人。好學﹐工詩。爲詩衝澹雋遠﹐華亭董蒼水﹝兪﹞謂『其詩如飛黃躡影﹐瞬息千里﹔而步驟有度﹐不負泛駕之累。又如於洞庭湖心吹鐵笛﹐淸聲逸韻﹐能令波濤滉滉﹐魚龍出聽』。田佛淵﹝茂遇﹞謂其『和平而俟爽﹐幽細而穩實﹔洋洋渢渢於風雅﹐窮泳遊而身厲揭』。所著有「訥園詩選」﹝采「髙言集」﹞。

——選自「泉州府誌」卷五十五「向學」「國朝向學」一。

陳夢球

陳夢球﹐號二受﹔同安人﹐鼎孫﹑永華子﹐入白旗。康熙癸卯﹐以旗籍中式順天舉人﹔甲戌進士。聖祖召問臺灣遺事﹐嘉其父忠義﹐卽日擢編修﹔每對大臣曰﹕『此忠義永華子也』。

戊寅﹐奉命運米赴髙麗賑饑﹔又航海自燕抵閩﹐巡歷六省形勝險要。扈蹕南巡﹐差審山西撫藩互訐案件﹔報命﹐皆蒙褒嘉。己卯﹐典試湖廣﹐所拔士多捷南宮。

庚辰﹐陪推侍講﹔命督學山西﹐未任而卒。事聞﹐卹其家﹐食俸三年。妻洪氏﹐以子幼乞歸﹔準出旗籍﹐馳驛還鄕。奉旨﹕『陳夢球之子長成﹐準陛見擢用』。其殊異如此﹝「同安志」﹞。

——選自「泉州府誌」卷五十三「仕迹」「國朝仕迹」一。

陳還

陳還﹐號素亭﹔同安人﹐永華孫。由正白旗應順天鄕試﹐登康熙庚辰進士﹔授開平令﹐有廉能聲﹐丁內艱。數月而開平山寇竊發﹐勢方熾﹔制軍楊公亟召還往撫之﹐不旬日而平。題敍﹐授督標前營參將﹔總督孔公攺題筆慶府同知。

以勞瘁﹐卒於官。

——選自「泉州府誌」卷五十三「仕迹」「國朝仕迹」一。

林起鳳

林起鳳﹐同安烈嶼人。監生﹐考職州同。八歲﹐喪父﹔遭海氛﹐與母相失。稍長﹐竭力尋求﹐於澳頭鄕許云觀家得之﹐迎歸﹔偕妻石氏孝養無間。復遠涉臺灣﹐徧求父墳不獲﹐僅得一香鑪﹐攜歸奉祀。篤愛同母弟起鵬﹐買田宅給之﹐延師教督﹔後爲諸生食餼﹐入成均。捐百金﹐修葺學宮﹔獨力建祖祠。里人李姓負官帑數十鍰﹐質女以償﹔如數與之﹐不受女。貧佃逋租數百斛﹐破券免之。嘗遠遊經商﹐舟至七州洋﹐颶風大作﹐溺舟甚多﹔聞空中有聲云﹕『林孝子在此』﹗遂得無虞。

年七十二﹐卒。子孫蕃衍﹐多入雍庠。

——選自「泉州府誌」卷五十八「孝友」「國朝孝友」一。

施徳馨

施徳馨﹐字聞於﹐號端庵﹔晉江人。康熙庚申舉人﹐授建安教諭。異時﹐廣文爲縣催士子科﹔初任時﹐令以是請﹐笑謝之﹐曰﹕『司鐸聞教士﹐不聞比較』。自是學堂安靜﹐士气一伸。勤月課﹐正文體﹔多士景從。捐俸修文廟﹑開泮池﹑建啟聖祠﹐學校攺觀。陞福州教授﹐調臺灣﹔振興勸課﹐無異建安。秩滿﹐應陞縣令﹐辭不就。

徳馨爲諸生時﹐卽以文章﹑气節著。戊午﹐海寇施亥凶惡異常﹔犯其怒﹐輒授以死。徳馨代兄被執﹐械梏異常。守者欲疏系﹐縱之逃﹔徳馨曰﹕『吾去﹐子能免乎﹖何忍求生而貽子以死』﹗亥聞﹐竟釋之。其調臺灣也﹐海疆新辟﹐初建學設官﹔巡撫張儀封先生愼加遴選﹐徳系文學精粹﹑居官淸謹﹐特爲轉移﹐臺地士子咸稱其有文翁之化焉。「建安志」載其官蹟﹐祀之「名宦」。

孫世瑚﹐乾隆庚辰舉人﹝節蔡藐村撰傳參「建安志」﹞。

——選自「泉州府誌」卷五十「循績」「國朝循績」二。

髙拱幹

髙拱幹﹐號九臨﹔陜西楡林衛人。由監生﹐康熙二十九年﹐知泉州府。郡南安平一帶自辛丑播遷後﹐田地多荒蕪﹔按舊冊徵輸﹐民苦糧累。拱幹躬歷田畝﹐逐一勘丈淸查﹔其無著者﹐申請具題豁免﹕民累以蘇。安平士民建祠龍山寺前﹐與前邑令王承祖並祀焉。

後陞臺灣道﹐歷官布政。

——選自「泉州府誌」卷三十二「名宦」四﹝淸泉州府知府﹞。

施世榜

施世榜﹐字文標﹔晉江人﹐鳳山拔貢生。樂善好施﹔於族姻﹑閭裏之貧者﹐周卹不倦。嘗建敬聖亭於南門外﹐以拾字紙。置田千畝﹐充海東書院膏火。又令長子貢生士安捐資二百兩﹐修葺鳳山文廟﹔令五子拔貢生士膺捐社倉榖一千石。其在晉邑﹐修理文廟及橋梁﹑道路﹐亦多所襄助。

授壽寧教諭﹐擢兵馬司副指揮﹔告歸﹝采「臺灣府誌」﹞

——選自「泉州府誌」卷六十一「樂善」「國朝樂善」。

孫襄

孫襄﹐字思哉﹔安溪人﹐提學僉事孕驥之子。由諸生﹐入國雍。授福安教諭﹔興文勸學﹐倡修學宮﹑建朱子祠﹔課督士子﹐循循引掖﹐選刻課文以爲模楷。攺任泰寧﹐旋調諸羅﹔皆能稱其職。相國李光地嘗稱之曰﹕『思哉已裒然學者﹔認道理及覷文字﹐見識俱覺日進』。

年五十四﹐卒於官﹝「安溪志」﹞。

——選自「泉州府誌」卷五十三「仕迹」「國朝仕迹」二。

丁蓮

丁蓮﹐字靑若﹔晉江人。父天禧﹐登崇禎庚辰武進士。

蓮幼孤﹐力學。康熙癸巳進士﹐任興化教授﹔學行淳謹﹐巡撫陳璸延主鰲峯書院。教士一循白鹿洞規﹐多所成就。調臺灣學﹔倡明經術﹐海外化之。秩滿﹐擢儀徵令。未抵任﹐卒。著有「易經萃解」十二卷﹝雍正舊志稿﹞。

——選自「泉州府誌」卷五十三「仕迹」「國朝仕迹」二。

陳鵬南

陳鵬南﹐字云垂﹐號淑齋﹔同安人。康熙己亥年﹐臺灣歲貢。四世同居﹐無閒言。任連江訓導﹐除陋規﹑勤考課﹐日與諸生講論﹐必期以實踐。邑河久淤﹐捐銀六百兩疏浚之。乾隆二年風災﹐文廟傾圮殆盡﹔鵬南運家貲二千四百兩﹐獨力修建﹐廟貌一新。自是文風日盛﹐科甲倍於昔時。歲饑﹐邑令戚■﹝山上﹝弓攵﹞下﹞言煮粥賑濟﹐鵬南捐米助之﹔又勸紳士輸榖運米於明倫堂﹐平糶接濟。又偕令竭力搜羅﹐輯成「連江縣誌」。制撫上其事﹐晉秩褒嘉。請告歸﹐連人伐石記功﹐建祠生祀。歿後﹐爲呈請祀「名宦」﹝「臺灣誌」﹑「連江志」合參﹞。

——選自「泉州府誌」卷五十一「循績」「國朝循績」四。

穆廷栻

穆廷栻﹐號符公﹔永平府山海衛人。康熙丁未﹐二甲武進士。五十四年﹐任福建陸路提督﹔懸扁於署﹐曰「天理﹑國法﹑人情」。嚴紀綱﹑飭部伍﹐程功能﹑勤訓練。仁慈惻怛﹐發乎己而孚乎人﹔拊循備至﹐兵戢民安。六十年﹐臺灣朱一貴倡亂﹐大兵進討﹐內地戒嚴。廷栻從容坐鎭﹐約束營伍﹑稽查匪類﹐民不知兵﹔弦歌之聲﹐溢於街衢。暇則徧讀羣書﹐手不釋卷﹐恂恂儒者气象。自奉儉約﹐爨無精糧﹐食無重肉﹔囊無餘財﹐家無私蓄。一切甘苦﹐與軍士共之﹔故人戴其徳最深。卒於官舍。兵民感泣悲思﹐勒石東關外紀徳﹐建祠萼輝鋪府後山祀之﹝節楊仙洲「碑記」﹞。

——選自「泉州府誌」卷三十二「名宦」四﹝淸福建陸路提督﹞。

李長庚

李長庚﹐臨漳人﹔康熙己丑進士。五十八年﹐知惠安縣﹔政治嚴明。時邑棍橫行﹐庚嚴置之法﹐黨與稍散。未幾﹐臺灣告警﹐人心搖動﹔庚日夜嚴刁鬥﹑愼保甲﹐復調集漁舟﹑接濟軍需﹐民間不擾。暇則集生童﹐訂期月課﹔及歲﹑科兩試﹐俱躬爲甲乙﹐眞才悉拔無遺。刊有「螺陽課士錄」。後以丁外艱去。

——選自「泉州府誌」卷三十二「名宦」四﹝淸惠安縣知縣﹞。

施世驃

施世驃﹐字文秉﹔晉江人﹐靖海侯瑯子。以從徵臺灣功﹐授左都督銜﹐爲濟南參將。從徵噶爾旦﹐深入沙漠。逆�平﹐論功﹐晉三秩。丁外艱﹐假歸。還﹐擢臨淸副將。陞定海總兵官﹐擒巨盜江侖﹔伏兵商船中誘賊﹐悉俘之。內艱﹐請終制﹔不許。陞廣東提督﹐調福建水師。父子節鉞相繼﹐時以爲榮。

康熙六十年﹐臺灣朱一貴倡亂﹔世驃聞報﹐卽遣別將據澎湖﹐扼敵吭。遂登舟抵澎﹐與總督滿保軍會﹔命守備林亮﹑遊擊林秀﹑千總董方等爲左右先鋒﹐攻鹿耳門﹐燒敵船大小十餘。時海水驟漲八尺餘﹐我舟並航而入﹐破安平﹔乘勝克府治﹐臺灣平。捷聞﹐賜袍帶。是役也﹐以六月興師﹐七月克復﹔與其父瑯先後平臺期悉符。

旋得疾﹐卒﹔年五十五。贈太子少保﹐謚「勇果」﹐蔭襲騎都尉。

子士岡﹐贛州知府。

——選自「泉州府誌」卷五十六「勳績」「國朝勳績」。

洪心澄

洪心澄﹐同安人。康熙丙子舉人﹐授偃師令。丁外艱﹐歸。服除﹐值臺匪朱一貴竊發﹐提督施世驃延入幕中﹔贊畫制勝﹐多出其謀。事平﹐未議敍而卒。

——選自「泉州府誌」卷五十三「仕迹」「國朝仕迹」一。

施士嶽

施士嶽﹐字伯幹﹔晉江人﹐提督世驃從子。以明經﹐授福淸教諭﹔歷調諸羅﹑鳳山﹐課士悉就矩矱。

秩滿﹐陞遂寧令。時值用兵徵西﹐上官稔其才﹐委理軍需﹔著有勞績。遷嵩明州牧﹐丁外艱﹐歸。

適賊朱一貴陷臺灣﹐施世驃提督水師﹔知士嶽曉暢軍機﹐命爲前軍﹐督陣臺灣﹐屢著奇蹟。及平﹐論功居最﹔部議以按察副使用。

行至福州﹐病卒。著有「容軒詩文稿」﹝雍正舊志稿﹞。

——選自「泉州府誌」卷五十三「仕迹」「國朝仕迹」二。

朱文

朱文﹐字彬臣﹔先世襲封永寧衛指揮﹐遂家晉江。由行伍﹐歷官至閩安鎭遊擊。徵臺將朱一貴﹐調至廈門。制軍集眾畫策﹐羣議欲分中﹑南﹑北三道以進﹔文曰﹕『風潮之中﹐分易合難﹔若聲言分路進兵﹐令敵應接不暇﹐屆期合兵專攻鹿耳門﹑直搗崁下﹐則險要屬我﹐破敵必矣』。從之﹔命爲左先鋒。會提督克期進兵﹐遂克臺灣。搜捕餘黨﹐民多挾怨相誣﹔審訊開釋﹐全活無數。旋追剿北路﹐獲其首﹐招撫餘眾。授參將﹔請築諸羅城並捐修文廟。遷安平副將﹐擢海壇總兵官﹔歷署水陸提督﹑金門鎭。皆奉公潔己﹐訓士厲兵。

卒於金門官署﹐年六十三﹔弁官縞素﹐列肆痛哭。遺疏上﹐賜全祭葬。

——選自「泉州府誌」卷五十六「武迹」「國朝武迹」。

陳策

陳策﹐字鐘侯﹔晉江人。由桐山守備﹐調淡水。康熙六十年﹐臺灣朱一貴反﹐臺地悉陷﹔策以孤軍力守一隅。姦人範景文入境煽誘﹐策擒獲正法﹐民賴以安。及大兵入臺﹐援兵亦至淡水﹔制軍滿保加策遊擊職銜。剿北路﹐收復南崁﹑竹塹﹑中港﹑後壠及吞霄﹑大甲﹑大肚諸社落﹔以功﹐擢臺灣總兵官。未幾﹐卒於官﹔賜祭葬。雍正二年﹐給卹賞銀二百兩。

子夢蘭﹐雍正丙午舉人﹐任莆田教諭。

——選自「泉州府誌」卷五十六「武迹」「國朝武迹」。

倪鴻範

倪鴻範﹐字伯疇﹐號隨庵﹔晉江人﹐明學士維哲裔。康熙辛卯武舉。會臺灣不靖﹐父興時爲提標中軍參將﹐例應居守﹔鴻範承父命﹐招募丁壯﹑自備器糧﹐請大帥麾下效力。從攻鹿耳門﹐先登陷陣﹔又窮搗賊巢﹐生擒賊將蘇張﹑周和等。以功﹐授千總﹐加都司僉書。入侍衛﹐授平望守備﹐奉命畱京師。

旋授蘇松中軍遊擊。南北要衝﹐姦匪叢集﹔鴻範勤緝密防﹐商船安堵。辛亥﹐秋潮暴漲﹐淹沒廬舍﹐兵民乏食﹔星夜冒險﹐白撫軍亟集米船﹐全活無算。陞川沙參將。有王大聚黨﹐迷誘兒童采割折生﹐匿支河﹐莫能蹤迹﹔鴻範獨廉知﹐窮捕抵法﹐其害遂息。

陞嘉興副將。八年﹐閩饑﹐奉旨運米十萬帆海﹐刻期而至﹐桑梓利賴。陞溫州鎭﹔開萬全斗門﹑造華蓋山了臺﹐以資灌漑﹑防火災。捐建育嬰堂。

調南澳鎭﹐歷署福建水師﹑廣東全省提督﹔俱著威惠。

陞浙江提督。巡閱軍伍﹐重山復嶺中衝犯嵐气﹐疾作﹔股腫﹐猶簡閱不稍懈。至縉雲﹐卒﹔年六十九。

鴻範篤好讀書﹐款接文士。廈門玉屏書院久廢﹐爲僧所據﹔署提篆時﹐會商道﹑府﹐擴淸鼎建﹐至今雒誦不絕。晚年﹐耽吟詠﹔有「和禦制詩紀行」。又著有玉堂﹑和聲﹑同聲﹑西湖﹑武彜﹑羅浮﹑晉江﹑南安﹑惠安﹑同安﹑安溪名勝諸詩集數十卷。

——選自「泉州府誌」卷五十六「武迹」「國朝武迹」。

施世黻

施世黻﹐字交猷﹐號盛園﹔晉江人。康熙乙酉武舉﹔善騎射﹐諳韜略。

辛丑﹐臺灣朱一貴竊發﹐世黻散家財﹑募死士﹐詣軍前獻十策。隨南澳鎭總兵藍廷珍攻鹿耳門﹐擒賊將蘇張﹑周和等﹐餘眾殲焉。獻俘時﹐徵袍上血淋淋注地﹔同列見之﹐皆失色。論功﹐授都司僉書職銜。

未幾﹐卒﹔年四十。未竟其用﹐人咸惜之。

——選自「泉州府誌」卷五十六「武迹」「國朝武迹」。

林君陞

林君陞﹐字聖躋﹐號敬亭﹔同安人。由行伍﹐授偏裨。康熙六十年﹐奉調帶兵押餉赴臺灣﹐並查臺地情形﹔爲上官所器。

擢黃巖鎭遊擊。雍正四年﹐保舉引見﹐賜貂皮﹑克食。以諳練水務﹐命交總督以水師副﹑參題補﹔授瑞安副將。旋奉旨特授定海總兵。一歲三遷﹐蓋異數也。至則嚴守禦﹑飭巡邏﹐沿海敉寧。壬子秋﹐大饑﹐軍民乏食﹔多方設法﹐全活甚眾。

乾隆二年﹐調鎭汀州。越二年﹐調碣石。旋調金門﹔復值歲荒﹐籌畫接濟﹐軍民以蘇。七年﹐以都督同知授廣東提督﹐迎母就養﹔丁內艱。服闋﹐暫補臺灣總兵。未半載﹐仍授廣東提督。續調福建水師提督﹐復奉旨調廣東提督。凡三至粵﹐兵民稱慶。甫半年﹐調江南提督。駕馭弁兵﹐威以法﹑撫以恩﹐大江南北晏然寧謐。

公暇﹐縱觀書史。臨池﹐得艸書三昧﹔或作大字﹐髙徑丈。喜吟詠﹐自成一家言。旁及星命之學﹐推算入神。尢惇倫誼﹐撫侄如子﹔內外親族急難﹑喪葬﹐傾貲助之。

卒於官﹐年六十八。遺疏上﹐遣官致祭﹐賜全葬﹔加贈一級﹐謚「溫僖」。所著有「自遣偶艸」及「舟師繩墨」﹑「救荒備覽」等書。

子植﹐以蔭生授大理寺右寺丞。

——選自「泉州府誌」卷五十六「武迹」「國朝武迹」。

林政

林政﹐字葉山﹔晉江人。父環昌﹐明亳州守。

政以從徵澎湖功﹐加左都督。復隨徵噶爾旦﹐有功﹔歷官本省陸路提督中軍﹐陞江西袁臨副將。未行﹐值臺灣朱一貴作亂﹐從總督滿保徵剿﹔力戰於七崑身。臺平﹐署水師協鎭﹔卒。

——選自「泉州府誌」卷五十六「武迹」「國朝武迹」。

王良

王良﹐字遂侯﹐號毅庵﹔同安人﹐居晉江。以隨徵臺灣功﹐授左都督職銜。值邑令淸復銅魚古蹟﹐計費浩繁﹔良慨然任之。又施槥於縣城﹐建朱文公祠於其鄕。

子天慶﹐貢生﹐知縣﹔觀濤﹐康熙辛丑武進士﹔斌﹐康熙辛卯武舉人﹐任海壇營守備。乾隆元年﹐以長子天慶貴﹐覃恩誥授榮祿大夫﹝「同安志」﹞。

——選自「泉州府誌」卷六十一「樂善」「國朝樂善」。

姚堂

姚堂﹐字爾升﹔由龍溪移居晉江。弱冠﹐從戎塞外﹐歷官閩安副將。北茭汛爲盤驗商舶之地﹐水中巨石多壞舟﹔詳請移於汛外﹐商人徳之。陞處州總兵﹐移鎭臺灣﹔綏番蠻﹑戢驕兵﹐禁汛口需索。陞廣東提督﹐移福建水師。入覲歸﹐道卒﹔予祭葬﹐蔭子入監。

——選自「泉州府誌」卷五十六「武迹」「國朝武迹」。

陳倫炯

陳倫炯﹐字次安﹔同安人﹐都統昂長子。爲諸生﹐博通羣書。尢畱心諸外國夷情土俗及洋面鍼更﹑港道﹐著「海國聞見錄」行於世。聖祖召充宿衛﹔長身玉立﹐須眉整然﹐上雅賞識之。嘗隨從打圍口外﹔偶問及外夷情形﹐對答了了﹐悉與圖籍吻合。

辛丑﹐臺灣朱一貴倡亂﹔當道上其事﹐頗廑宸慮。時適直侍﹐跪奏曰﹕『烏合耳﹐會須刻日平也』﹗爲詳陳所以易平狀。及平﹐賜孔雀翎﹐發閩補用。總督滿保稔其才﹐題授臺灣南路參將。捐倡築城﹐以爲屏衛。嚴紀律﹑撫瘡痍﹐恩威並用﹐民夷以安。上嘉其績﹐晉安平副將。束兵撫民﹐一如南路時。尢憫辛丑死事者﹔思以風厥後﹐建五忠祠祀許云以下五人。旋總鎭臺灣﹐益勵己率屬﹐淸苦自奉﹔時有「總鎭淸廉補破靴」之謠。

歷調髙雷廉﹑蘇松﹑狼山諸鎭﹐皆赫赫有聲﹔而在蘇松﹐則爲崇明人廓淸數十年匿糧積獘﹐尢卓卓可紀。乾隆壬戌﹐命提督兩浙軍務﹔兵民視之如父母﹑倫炯撫之如己子﹐上下相安五載。罣誤﹐鐫階。奉母歸裏﹐備盡孝道﹐士庶宗之。

卒﹐年六十有四。

——選自「泉州府誌」卷五十六「武迹」「國朝武迹」。

潘鼎珪

潘鼎珪﹐字子登﹐安溪畱山人﹔東陽曾孫﹐居晉江。康熙間﹐寓臺灣﹐遊府庠﹔歸籍泉州。天才明敏﹐下筆千言。嘗遊交趾﹐著「安南紀遊」﹔石門吳靑壇見而重之。

�������在臺灣﹐值諸羅文廟落成﹐獻「聖廟賦」﹔郡守孫魯大擊節﹐鐫石宮墻。粵東嶺南三大家﹐其中陳元孝尢號知交﹐托鼎珪爲序其「文集」﹔尢長於古詩。環堵蕭然﹐怡然自適。所著詩文二十餘卷。

卒﹐年八十。

——選自「泉州府誌」卷五十五「文苑」「國朝文苑」二。

郭璘圭

郭璘圭﹐字爾錫﹐號毅亭﹔晉江人。幼磊落不凡﹐讀書穎慧。垂髫能文﹐因家貧棄去。伯父先未子﹐以璘圭爲繼﹔後娶妾生二子﹐仍命歸宗。事繼父母及父母﹐俱能得其歡心。歸宗後﹐家益貧。

嘗從李日煜收捕水沙連賊陳辛﹐授功加都司僉書職銜。及回內地﹐郡太守稔其才﹐委署本府倉官﹔出納精詳﹐督率惟謹﹐軍需以濟。念先世大宗﹑小宗祠俱已建立﹐而六世祖未有祠宇﹔倡房族捐輸興建﹐竭力督之﹐迄今廟貌煥然。又因三世祖祠門樓﹑牌坊毀於火﹐中後層亦間有圮壞﹐勸勉族人出貲興修。已庀材鳩工﹐將次落成﹐適族中有富而慳者梗其事﹐未克竣功﹔時囑子孫完其事。至雍正辛亥﹐子世興始偕族人捐貲修建。族戚有急難﹐銳身赴之﹐𨿽冒湯火不辭﹔多有得其解免者。遇有構爭﹐出數言分析曲直﹐侃侃無所回護﹔各自气平水釋。惇气誼﹐重然諾。有浙中髙姓幕友應聘鄰省﹐家有老母﹐病瘋不離牀褥﹐無人侍奉﹐以托璘圭。卽迎至家﹐令妻鄭氏躬奉匕箸﹐扶掖臥起﹐事之如母﹔閱數年不懈。髙君母子感泣欲絕﹐惟以「厥後必昌」對天禱祝焉。撫弟璘璧﹐友於備至﹔弟亦愛敬之如父。會運榖數千石已報入港﹑尙未交倉﹐忽遭颶風漂覆﹐顆粒無存﹔傾家賠償﹐不及十分之一。勒追嚴切﹐莫從措手。弟璘璧代系於官﹐璘圭赴省訴於制軍﹔姚公啟聖批府﹑縣查實結報﹐始得豁免﹐人謂忠厚孝友之報。

年五十四﹐卒。以子世興貴﹐贈忠顯校尉﹔又以孫賡武貴﹐馳贈中憲大夫。

——選自「泉州府誌」卷六十「篤行」「國朝篤行」二。

湯啟聲

湯啟聲﹐江都人。康熙丙子舉人﹔雍正二年﹐知南安縣。諳熟吏事﹐不以才自矜。聽事原情酌理﹐從容剖析﹐如儕輩話事﹔人自帖服。或願出自處分者﹐聽之。性簡素﹐一袍﹑一靴﹐或經數年。以事下民間﹐不飭廚傳﹔蒙館素椽﹐時飧一盂﹐供頓不煩﹕其約己便民如此。气度安詳﹐事至不擾。前令時惟豫徵輸﹐戶書增減執照﹐多收少繳﹐侵沒無數﹔民有輸而帑仍缺。事發﹐上下騷然。啟聲查對收照﹐官欠﹑民欠一一淸核無重科﹔其徳於民爲最。

在任數載﹐調臺灣去。

——選自「泉州府誌」卷三十二「名宦」四﹝淸南安縣知縣﹞。

顏超

顏超﹐字常升﹐號肅齋﹐又號西疇居士﹔晉江人。爲諸生﹐授徒自給。淸約閒靜﹐有特操﹐不問繁華﹔終年耽玩經籍。暇則焚香彈琴以適志﹔泉人能琴者﹐推爲第一。精六書之學﹐工篆刻﹔有不愜意﹐輒磨棄。

雍正己酉﹐有把總爲帥所黜﹐行邑令唐孝本鞫實﹐上其狀﹐予重杖。其妻以黃紙書揭﹐攜幼子日行市中詛帥及令。值孝本出﹐遇之﹔究問『誰爲書揭』﹖婦曰﹕『我自爲之』。誘問稚子﹔曰﹕『先生也』﹗問其姓名﹔則隱其實﹐而以超對。蓋稚子數年前嘗受業於超﹐稚子計超在庠中﹐令必無如何﹔故以是支飾。孝本不察顚末﹐遽延學博及超至庭﹔又不查對字迹﹐輒朴之。超口本質吶﹐又不知所由來﹐受夏楚不勝憤﹔通郡聞之﹐皆爲怪訝。旣而孝本調臺灣﹐復調同安﹔廉其冤﹐且知其素行端介﹐愧恨無地。來郡僦寓承天寺﹐持刺邀請一面以謝過﹔超辭不往。復凂超好友林大海道達誠意﹐固邀之﹔乃勉與偕造。孝本方餐﹐輟箸﹐具衣冠前揖且跪﹐往復成禮。坐定﹐嘆曰﹕『某不敢復相士﹗某爲縣令﹐所讓多矣﹐未之有悔﹔獨於君﹐使我朝夕食不下﹐如有物橫胸膈。君其宥我﹐我且夜眠得安寢』﹗超亦感泣。及回同安﹐寄近體二章﹐並致俸鏹爲買書費﹔超受詩而卻其鏹。後孝本每到郡﹐輒欲邀見﹐伸款曲﹔超終遠引﹐泊如也。泉紳士謂其暴也可讎﹑其謝也可釋﹔和其詩﹐積成捲■﹝巾夫﹞。

超所著有「西疇印譜」﹐嗜古者珍之。

——選自「泉州府誌」卷五十五「向學」「國朝向學」二。

李倪昱

李倪昱﹐字爾昭﹐號顒亭﹔晉江人。康熙庚子舉人﹔雍正丁未明通榜﹐授永福教諭。

調諸羅﹔辛亥﹐北路諸番梗化﹐奉檄招安﹐單騎深入虎穴﹐閱十有二旬﹐徧諭阿里史﹑朴子籬﹑巴荖宛﹑獅頭﹑獅尾﹑描著﹑大甲東﹑大甲西八社﹐番酋傾心歸順。

擢靑浦令﹔下車﹐首捐俸重新文廟。集士月課﹐試士拔眞才。邑被水﹐連歲歉收﹔霪雨﹑潮風﹑疫癘繼作﹐道殣相望。徵收漕糧﹐加意撫字。越明春﹐設廠煮粥﹐全活無算。秋七月﹐螟螣爲災﹔徧詣步禱﹐兩沛蝗息﹐歲以有秋。捐資疏浚天寧莊河渠七處﹐仍勸民各自修築保護。靑邑正署七任交代未淸﹐慨然接受﹐自甘代賠﹐以全寅誼。以才﹐調上海。邑襟泖湖而通閩越﹐劫掠時聞﹔嚴行稽查。遇報盜﹐輕騎履驗﹔得實﹐捕置之法。其結黨角鬥者﹐懲其巨魁﹐余悉解散。聽訟定讞﹐不假書吏﹔凡族戚訐訟﹐斷以情理﹐不遽加刑。條銀﹑漕米十餘萬﹐不事追呼﹐輸將恐後。他如卹罪囚﹑立義塚﹔遇異地民人飄流﹐給資斧﹑護照還鄕﹕皆有實政。戊午﹐分校文武闈﹔所拔士﹐多捷南宮﹑入祕省。嗣爲讒者所中﹐以墨解組﹔兩邑人士攀轅臥轍﹐各獻詩歌。

及事白歸裏﹐郡長延主溫陵書院教席。年七十九﹐卒。所著有「梧峯試艸」﹝節陳筍湄撰志﹞。

——選自「泉州府誌」卷五十三「仕迹」「國朝仕迹」二。

胡格

胡格﹐江夏人。由舉人﹐雍正十一年﹐知同安縣﹔有能聲。

十三年﹐調知晉江縣﹔催科不擾﹐治事維勤。每聽訟﹐稔知桀黠者多彊詞奪理﹔而謹願者肅於威﹐吶吶不能出諸口﹐獨喚至案前﹐霽顏溫辭以叩之﹐俾得從容達情﹐然後治理。其曲直﹐片言而決﹔民稱不冤。有巨惡柯疇﹐膂力絕人﹔淫掠鄕村﹐告案累累。兵役往捕﹐屢被兔脫﹐莫可如何。格偵知其藏處﹐密約營員﹑兵役屯於十里外﹐而自同守備郝琮並親丁二人直入虎穴﹐擒之。兵役繼至﹐環繞捆縛赴縣﹐監斃。數十年大憝獲除﹐民頌其功。

乾隆六年﹐再任﹔賢聲益著。

十一年﹐陞本府海防同知。鋤彊扶弱﹐決獄明允﹐治一如晉。歷延平﹑潁州知府。

——選自「泉州府誌」卷三十二「名宦」四﹝淸晉江縣知縣﹞。

李鐘徳

李鐘徳﹐字世淳﹐號宣三﹔安溪人。少有摯性﹐事父母﹐小心敬謹。遇疾病﹐屙癢抑搔﹐未嘗離側﹔進盥奉藥﹐必躬親。康熙戊子﹐舉於鄕。計偕京師﹐與諸先達講貫﹐學益進﹔尢畱精於詩賦﹐凡格律聲病﹐力探奧窔﹐追昔人俊逸淸新之作。著有「詩集」數卷。

授仙進遊諭﹐丁內﹑外艱。起補連城﹐一以惇本尙實教士子。閩撫盧焯﹑學使周學健會本題薦﹐調臺灣教諭。踰年﹐以疾卒於官﹔年五十九﹝「安溪志」﹞。

——選自「泉州府誌」卷五十五「文苑」「國朝文宛」一。

王世茂

王世茂﹐字松汝﹔晉江人﹐明僉都用汲五世孫。餼永春庠﹔雍正癸卯恩貢﹐歸晉江原籍。授長汀訓導﹔興學教士﹐有賢聲。

調鳳山﹔愛士如子﹐誘掖殷勤。按期課文﹐嚴定甲乙。在任兩年﹐堅卻贄饋。卒於官﹐貧不能歸﹔諸生爭賻之﹐建祠學宮祀焉。

——選自「泉州府誌」卷五十三「仕迹」「國朝仕迹」二。

胡檀生

胡檀生﹐永定人。乾隆元年﹐以歲貢﹐任安溪訓導。立品端方﹐畱心課士。

後調彰化學﹔任滿﹐陞閩縣教諭。年八十餘﹐告老歸。

——選自「泉州府誌」卷三十二「名宦」四﹝淸安溪縣訓導﹞。

孫嶐

孫嶐﹐字平山﹐號蓼村﹔惠安人。雍正甲辰舉人﹐乾隆丙辰進士。任漳平教諭﹔勵經學﹐勤課督。邑士經其培植﹐多所成就。在職六年﹐陞臺灣府教授﹔未赴﹐以老告歸。

書成

書成﹐鑲黃旗人。由監生﹐乾隆十二年﹐知泉州府﹔安靜宜民。

未幾﹐陞臺灣道﹐值泉州歲歉﹐米價騰貴﹔臺灣民相約禁港﹐榖船不通。成曰﹕『何忍任泉民獨饑』﹗亟下令﹕凡儎米榖至泉州各船﹐悉放行無阻。於是糧艘駱驛﹐市價以平。及丁父艱﹐由泉回籍﹐奠送者數千人。

——選自「泉州府誌」卷三十二「名宦」四﹝淸泉州府知府﹞。

張有泌

張有泌﹐字鄴卿﹐號筍亭﹔晉江人。雍正壬子舉人﹔壬戌會試﹐登明通榜﹐授政和教諭。以讀書立品﹐訓勵諸生﹔有不率者﹐反覆教誡﹐必令就範而後已。

調鳳山教諭﹐教如政和﹔兼管臺灣府教授事﹐郡士咸慶得師。秩滿﹐多士雲集餞送﹐賦詩贈行﹐勒石紀徳。

陞宜黃知縣﹔下車﹐首興修鳳岡書院﹐捐置膏火﹐延師課士﹐文風大振。接見紳士﹐禮意有加﹔無敢以私幹者。科﹑歲試﹐親自校閱﹐甲乙悉當。勸捐社榖﹑力行保甲﹐儲積充而萑符靖﹐聽訟準情度理﹐曲直立分。公退﹐仍披閱案牘﹐再四思維﹐惟恐出入稍失﹔偶有未洽者﹐不憚虛心覆訊﹐期歸平允。邑有普濟堂﹐額編口糧無幾﹐不能徧及﹔勸捐田產﹐廣爲收養。值歲暮﹐復自揖錢﹑米﹐分給四鄕之煢獨無告者﹔實惠均沾。西隅城垣久圮﹐捐貲修葺﹐斂不及民。他如城隍廟﹑福徳祠﹑髙家渡橋﹑永丰壩﹐或修或建﹐百廢具興。上官廉其才﹐凡鄰邑疑難大案﹐多委會鞫﹔繁劇事務﹐亦多委協辦﹕皆報可。在任九載﹐士頌民懷。方擬調繁浮梁﹐竟以病﹐卒於官﹔年五十九。

有泌九歲能文﹔十一歲﹐府試居前。十九歲﹐爲臺灣諸生﹐移歸本籍。馳騁經史﹐爲文一歸醇雅。遴選入鰲峯書院肄業﹐爲撫軍趙仁圃﹝國麟﹞所賞識﹔觀風會課﹐輒居優等。幼失恃﹐事父盡孝。壬子秋試後﹐值父病﹐侍湯藥﹐廢寢忘食。父歿﹐哀毀逾禮。適值揭曉得雋﹐領鹿鳴之宴以供祭。待兄弟﹐友於無間。兄沒﹐撫侄如子。族戚﹑知友貧困者﹐隨力推濟﹐毫無所吝。與人交﹐披肝露膽﹐休戚相關﹔無不愛而敬之。令宜黃九年﹐飲檗茹水。沒後﹐櫬不能歸﹔宜士民爭賻之﹐仍伐石紀徳焉。兄有淸﹐字和卿﹔邑諸生。亦有學行﹝節張氏家傳﹞。

——選自「泉州府誌」卷五十一「循績」「國朝循績」四。

周廷梁﹝岐徳﹞

周廷梁﹐同安人。事親﹐克供子職﹔撫弟侄﹐友愛無間。祖祠傾頹﹐獨力修建。族姓貧乏者﹐加意存卹。鄰里喪葬﹐極力佽助。遇歉歲﹐寬田丁租入﹔貧者﹐卽爲破券。橋路﹑廟宇﹐隨力捐修。雍正十年﹐舉應鄕賓。乾隆二十二年﹐以子遵例急公﹐贈中憲大夫。

子岐徳﹐監生﹐捐州同﹑加五級。善承父志﹐捐修本邑文廟﹑明倫堂﹑朱子祠。玉屏書院﹑鳳山書院及薴溪﹑考溪﹑塔仔塘等橋﹑木府南鼓樓﹑新橋﹑會城貢院﹐皆有捐助。又嘗以事至臺灣﹐與廩生侯世輝等倡建文廟﹐計費七百餘金﹔事竣﹐且題議敍。

——選自「泉州府誌」卷六十一「樂善」「國朝樂善」。

●志余

拾遺﹝六則﹞

拾遺﹝六則﹞

「泉郡誌」云﹕東出海門﹐舟行二日程﹐曰澎湖嶼。——在巨浸中﹐環島三十六﹐如排衙然。昔人多僑寓其上﹐苫茅爲廬﹔推年大者爲長﹐不蓄妻女﹐耕漁爲業。牧牛羊﹐散食山谷間﹐各剺耳爲記。訟者﹐取決於晉江縣。城外貿易歲數十艘﹐爲泉之外府。後屢以倭患﹐墟其地﹝或云抗於縣官﹐故墟之﹞﹔今鄕落屋址尙存。

都督兪大猷討海寇林道幹﹐道幹戰敗﹐艤舟打鼓山下。恐復來﹐攻掠山下土番殺之﹐取其血和灰以固舟﹔乃航於遙海﹐余番走阿猴林社。相傳道幹有妹﹐埋金山上﹐有奇花異果﹔入山樵采者摘而啖之﹐甘美殊甚。若懷之以歸﹐則迷失道﹔𨿽識其處﹐再往則失之﹝陳小崖「外紀」﹞。

明季鄭芝龍﹐海大寇也。歸誠後貴顯﹐嘗朝京師。過龍虎山﹐有異人爲決未來事﹐語甚隱。然意欲跨土稱孤﹐爭衡南面者﹔末云「金雞唱﹐龍種消」。後靖海侯施瑯以辛酉生﹐其專徵又以辛酉年﹔龍種者﹐芝龍子孫也。餘十五﹑六時﹐便聞斯語﹔後二十餘年而驗﹝李文貞「榕村集」﹞。

閩人陳衎嘗著一書﹐中載一則云﹕『鷺門僧貫一﹐以請經過會城﹐寓予竹房。言去夏夜坐﹐籬外小陂陀有光﹐連三夕﹔發之﹐得古磚。背印兩圓花突起﹐面刻隸字四行。文曰「艸雞夜鳴﹐長耳大尾﹔幹頭銜鼠﹐拍水而起。殺人如麻﹐血成海水。生女滅難﹐十億相倚。起年滅年﹐六甲更始。庚小熙皞﹐太平萬紀」。貫一覺有異﹐默識其文﹐投磚海中』。予錄觀之﹐似應泉海之事。乃比者撫成﹐且藉鎭定﹐又若無徵。然三復尋繹﹐不能不結杞憂。彼女何人﹖庚小熙皞﹐又何世哉﹖爲之太息﹗予按此書爲崇禎庚辰刻本﹐康熙癸亥在京於鄭山公寓中目之。其言艸雞長耳﹑大尾﹐離合成「鄭」字﹔謂芝龍也。幹頭銜鼠﹐爲甲子﹔鄭以甲子叛﹑以甲子亡﹐故云六甲更始。生女十億﹐女加兆爲「姚」﹔豈謂總督姚啟聖乎﹖鷺門﹐卽今廈門﹔前年巡撫吳興祚克廈門﹑今年姚啟聖克臺灣﹐而鄭氏無遺種矣。然姚在閩頗自恣﹐爲臺中所彈﹔乃名應讖緯﹐若此卽於癸亥死矣﹐又何忽也﹗獨喜庚小熙皞﹐爲今上紀元﹔太平萬紀﹐萬壽無疆﹐爲天下臣民之慶雲﹝「艮齋續說」﹞。

施侯瑯幼時﹐入裏中定光庵﹐詣神稽首﹐見神像隨之拜起。崇禎癸未﹐隨族父武毅伯福軍中。時主兵者募壯士﹐置鐵鼎中庭﹐重千斤﹔集健卒數千人﹐莫有舉者。瑯奮袂舉行數十武﹐徐置其所﹐容色無異。唐王時﹐嘗統偏師迷入榛莽中﹔有羣虎前行引導﹐得與諸軍合。識者以爲虎精云﹝「靖海紀事」﹞。

吳觀域﹐錢塘進士﹐知南安縣。調任臺灣甫一月﹐而臺逆朱祖﹝卽朱一貴﹞變作。及平﹐逆黨以地方官激變爲言﹐無論在任久暫﹐皆掛彈章﹔觀域與焉。臨刑﹐作絕命詞﹐極於淒楚。觀域在南安時﹐頗有政聲﹐尢得士望。其辭之傳﹐聞者傷之﹝「閩泉災異記」﹞。

——選自「泉州府誌」卷七十五﹝下﹞「拾遺」﹝下﹞。

