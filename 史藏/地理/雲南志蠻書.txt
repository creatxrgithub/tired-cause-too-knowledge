蠻書

唐樊綽

卷一雲南界內途程第一

安寧城﹐後漢元鼎二年伏波將軍馬援立銅柱定疆界之所﹝案﹕馬援定交阯﹐爲後漢光武帝建武十九年事。元鼎乃西漢武帝紀年﹐後漢並無此號﹐蓋樊綽失於考據之誤﹞。去交阯城池四十八日程。漢時城壁尙存﹐碑銘並在。

苴咩﹝上音斜﹐下符差切﹞城﹐從安南府城至蠻王見坐苴咩城水陸五十二日程﹐只計日﹐無里數。從安南上水至峯州兩日﹐至登州兩日﹐至忠誠州三日﹐至多利州兩日﹐至奇富州兩日﹐至甘棠州兩日﹐至下步三日﹐至黎武賁柵四日﹐至賈男步五日。已上二十五日程﹐並是水路。大中初﹐悉屬安南管系﹐其刺史並委首領勾當。大中八年﹐經略使苛暴﹐川洞離心﹐疆內首領旋被蠻賊誘引﹐數處陷在賊中。從賈勇步登陸至矣符管一日。從矣符管至曲烏館一日﹐至思下館一日﹐至沙雙館一日﹐至南場館一日﹐至曲江館一日﹐至通海城一日﹐至江川縣一日﹐至進寧館一日﹐至鄯闡柘東城一日﹝案﹕「柘東﹐」《舊唐書》及《通鑑》俱作「拓東胡」﹐三省云﹐言開拓東境也﹐《新唐書》作「柘」﹐從木﹐與此同﹞。從柘東節度城至寧寔館一日﹐安寧館本是漢寧郡城也。從安寧城至龍和館一日﹐至沙雌館一日﹐至曲館一日﹐至沙卻館一日﹐至求贈館一日﹐至雲南驛一日﹐至波大驛一日﹐至白嚴驛一日﹐至龍尾城一日。李謐伐蠻於龍尾城﹐誤陷軍二十萬眾﹐今爲萬人冢。至陽﹝「陽」﹐《新唐書》作「羊」﹞苴咩城一日﹝蠻王從大和城移在苴咩城。案「蠻王至咩城」十一字﹐原本誤入正文﹐今攺正﹞自西川成都府至雲南蠻王府﹑州﹑縣﹑館﹑驛﹑江﹑嶺開塞﹐並里數計二千七百二十里。

從府城至雙流縣二江驛四十里﹐至蜀州新津縣三江驛四十里﹐至延貢驛四十里﹐至臨邛驛四十里﹐至順城驛五十里﹐至雅州百丈驛四十里﹐至名山縣順陽驛四十里﹐至嚴道縣延化驛四十里﹐從延化驛六十里至管長賁關﹐從奉義驛至雅州界榮經縣南道驛七十五里﹐至漢昌六十里﹝案﹕此句上有脫文﹞﹐屬雅州﹐城名葛店。至皮店三十里﹐至黎州潘倉驛五十里﹐至黎武城六十里﹐至白士驛三十五里﹝過漢源縣十里﹞﹐至通望縣本筤驛四十里﹝去大渡十里﹞﹐至望星驛四十五里﹐至淸溪關五十里﹐至大定城六十里﹐至達士驛五十里﹝黎﹑巂二州分界﹞﹐至新安城三十里﹐至菁口驛六十里﹐至榮水驛八十里﹐至初裏驛三十五里﹐至臺登城平樂驛四十里﹝古縣﹐今廢﹞﹐至蘇祁驛四十里﹝古縣﹞﹐至巂州三阜城四十里﹝州城在三阜山上﹞﹐至沙也城八十里﹝故巂州﹐大和年移在臺登﹞﹐至儉浪驛八十里﹐至俄淮嶺七十里﹐下此嶺入雲南界。已上三十二驛﹐計一千八百八十里﹝案﹕上文惟三十驛﹐計一千四百九十五里﹐與此數不符﹞。並屬西川管﹐差官人將軍專知驛務。

雲南蠻界﹕從巂州俄淮嶺七十里至菁口驛﹐三十里至芘驛﹐六十里至會川鎭﹐差蠻三人充鎭。五十五里至目集驛﹐七十里至會川﹐有蠻充刺史﹐稱會川都督。從目集驛至河子鎭七十里。瀘江﹐乘皮船渡瀘水﹐從河子鎭至末柵館五十里﹐至伽毗館七十里﹐至淸渠鋪八十里﹐渡繩橋﹝《雲南行記》云「渠桑驛」﹞。至藏傍館七十四里﹐至陽裒館六十里﹐過大嶺﹐險峻極。從陽裒至弄棟城七十里﹐本是姚州﹐舊屬西川。天寶九載﹐爲姚州都督張乾﹝案﹕「乾」《唐書》作「虔」﹞陀附蠻所陷。從弄棟城至外彌蕩八十里﹐從外彌蕩至求贈館﹝案﹕此句下有脫文﹞。至雲南城七十里﹐至波大驛四十里﹐至渠藍趙館四十里﹐至龍尾城三十里。從龍尾城至陽苴咩城五十里﹐以上一十九驛﹐計一千五十四里﹝案﹕十九驛﹐共計一千六十九里﹐與此數亦不符﹞。

南蠻因姚州之後﹐屬蠻管系。從邕州路至蠻苴咩城﹐從黔州路至蠻苴咩城﹐兩地途程﹐臣未諳。委伏乞下堂帖令分析。緣南蠻姦猾﹐攻劫在心﹐田桑之餘﹐便昌斗敵。若不四面徵戰﹐凶惡難悛。所以錄其城鎭川原﹐麈黷宸扆。或冀破其蟻聚之眾﹐永淸羌虜之夷。臣披瀝懇忱﹐無任隕越之至﹝案﹕此條乃附載陳說之詞﹐如後世著書之案語﹐原本誤連正文﹐遂令文義格礙﹐今低一格以別之﹐後仿此﹞。

從石門外出魯望﹑昆川至雲南﹐謂之北路。黎州﹑淸溪關出邛部﹐過會通﹐至雲南﹐謂之南路。從戎州南十日程至石門﹐上有隋初刊記處﹐云「開皇五年十月二十五日﹐兼法曹黃榮領始﹑益二州石匠﹐鑿石四孔﹐各深一丈﹐造偏梁橋閣﹐通越析州﹑津州。」蓋史萬歲南徵出於此也。越析州今西河河東一日程﹐越析州諮長故地也。津州未詳其處。天寶中﹐鮮於仲通南溪下兵﹐亦是此路﹐後遂閉絕。僅五十年來﹐貞元十年﹐南詔立功歸化﹐朝廷發使冊命。而邛部舊路方有兆吐蕃請鈔隔關。其年七月﹐西川節度韋臯乃遣巡官監察禦史馬益閉石門路﹐量行館。石門東崖石壁﹐直上萬仞﹐下臨朱提江流﹐又下入地中數百尺﹐惟聞水聲﹐人不可到。西崖亦是石壁﹐傍崖亦有閣路﹐橫闊一步﹐斜亙三十餘里﹐半壁架空欹危虛險﹐其安梁石孔﹐卽隋朝所鑿也。閣外至夔嶺七日程﹐直經朱提江﹐下上躋攀﹐傴身側足﹐又有黃蠅﹑飛蛭﹑毒蛇﹑短狐﹑沙虱之類。石門外第三程至牛頭山﹐山有諸葛古城﹐館臨水﹐名馬安渡。上源從阿等路部落﹐繞蒙夔山﹐又東折與朱提江合。第五程至生蠻阿部落﹐第七程至蒙夔嶺﹐嶺當大漏天﹐直上二十里﹐積陰凝閉﹐晝夜不分。從此嶺頭南下八九里﹐靑松白艸﹐川路漸平。第九程至魯望﹐卽蠻﹑漢兩界﹐舊曲靖之地也。曲州﹑靖州廢城及邱墓碑闕皆在。依山有阿竿路部落﹐過魯望第七程至竹子嶺﹐嶺東有暴蠻部落﹐嶺西有盧鹿蠻部落。第六程至生蠻磨彌殿部落﹐此等部落皆東爨烏蠻也。男則髮髻﹐女則散發﹐見人無禮節拜跪﹐三譯四譯﹐乃與華通。大部落則有鬼主﹐百家二百牛馬﹝案﹕此句未詳﹞﹐無布帛﹐男女悉披牛羊皮。第九程至制長館﹐於是始有門閣廨宇迎候供養之禮﹐皆漢地。凡從魯望行十二程方始到柘東。

黎州南一百三十里有淸溪峽﹐乾元二年置關。關外三十里卽巂州界也。行三百五十里至邛部川﹐故邛部縣之地也。下南一百三十里至臺登﹐西南八十里至普安城﹐劍南西川節度使重兵大將鎭焉。臺登直北去保塞城八十里﹐吐蕃謂之北谷﹐天寶以前巂州柳彊鎭也。自入吐蕃﹐更增修崄﹐因城下有路向曩恭地。谷東南一百三十里至羅山城﹐天寶以後﹐吐蕃新築﹐非國家舊城。貞元十年十月﹐西川節度兵馬與雲南軍並力破保塞﹐大定﹐獻俘闕下。十一年正月﹐西川又拔羅山﹐置兵固守。邛南驛路由此遂通。臺登城直西有西望川﹐行一百五十里入曲羅。瀘水從北來﹐至曲羅縈迥三曲。每中間皆有磨些部落﹐以其負阻深險﹐承上莫能攻討同川。邊水左右﹐總謂之西蠻。邛部東南三百五十里至勿鄧部落﹐入鬼主夢衝﹐地方闊千里。邛部一姓白蠻﹐五姓烏蠻。初止五姓﹐在邛部﹑臺登中間﹐皆烏蠻也。婦人以黑繪爲衣﹐其長曳地﹐又束﹑欽兩姓在北谷﹐皆白蠻﹐三姓皆屬。夢衝內受恩賞於國﹐外私於吐蕃。貞元七年﹐節度使韋臯使巂州刺史蘇隗殺夢衝﹐因別立大鬼主。勿鄧南七十里有兩姓部落。﹝案﹕此下當有闕文﹞

卷二山川江源第二

金馬山在柘東城螺山南二十餘里﹐髙百餘丈﹐與碧雞山東南西北相對。土俗傳云﹐昔有金馬﹐往往出見﹐山上亦有神祠。從漢界入蠻路﹐出此山之下。螺山徧地悉是螺蛤﹐故以名焉。

碧雞山在昆池西岸上﹐與柘東城隔水相對。從東來者岡頭數十里已見此山。山勢特秀﹐池水淸澹﹐水中有碧雞山石﹐山有洞庭樹﹐年月久遠﹐空有餘本。

玷蒼山﹝案﹕玷《唐書》作點﹞﹐南自石橋﹐北抵登川﹐長一百五十餘里﹐名爲玷蒼。直南北﹐勸﹔不甚正。東向洱河﹐城郭邑居﹐棋布山底。西面陡絕﹐下臨平川。山頂髙數千餘丈﹐石稜靑蒼﹐不通人路。冬中有時墮雪。

囊蔥山在西洱河東隅﹐河流俯嚙山根。土山無樹石﹐髙處不過數十丈。面對賓居﹑越析﹐山下有路﹐從渠斂趙出登川。

髙黎其山在永昌西﹐下臨怒江。左右平川﹐謂之穹賧﹐湯浪加萌所居也。艸木不枯﹐有瘴气。自永昌之越賧﹐途經此山﹐一驛在山之半﹐一驛在山之巓。朝濟怒江登山﹐暮方到山頂。冬中山上積雪苦寒﹐夏秋又苦穹賧﹑湯浪毒暑酷熱。河賧賈客在尋傳羈離未還者爲之謠曰「冬時欲歸來﹐髙黎其上雪。秋夏欲歸來﹐無梆穹賧熱。春時欲歸來﹐平中絡賂絕。」﹝絡賂﹐財之名也﹞

大雪山在永呂西北﹐從騰充過寶山城﹐又過金寶城以北大賧﹐周迥百餘里﹐悉皆野蠻﹐無君長也。地有瘴毒﹐河賧人至彼中瘴者﹐十有八九死。閣羅鳳嘗使領軍將於大賧中築城﹐管制野蠻。不逾周歲﹐死者過半﹐遂罷棄﹐不復往來。其山上肥沃﹐種瓜瓠長丈餘﹐冬瓜亦然﹐皆三尺圍。又多薏苡﹐無農桑﹐收此充糧。三面皆占大雪山﹐其髙處造天。往往有吐蕃至賧貨易﹐云此山有路﹐去贊普牙帳不遠。

又有水﹐源出臺登山﹐南流過巂州﹐西南至會州諾賧與東瀘﹐﹝此處似有脫漏﹞古諾水也。源出蕃中節度北﹐謂之諾矣江﹐南郎部落﹐又東折流至尋傳部落﹐與磨些江合。源出吐蕃中節度西其籠川犛牛石下﹐故謂之犛牛河。環繞弄視川﹐南流過﹤鳥戔﹥橋上下磨些部落﹐卽謂之磨些江。至尋傳與東瀘水合﹐東北過會同川﹐總名瀘水。蜀忠武侯諸葛亮伐南蠻﹐五月渡瀘水處﹐在弄棟城北﹐今謂之南瀘。兩岸葭﹐大如臂脛。川中气候常熱﹐𨿽至冬﹐行過者皆袒衣流汗。又東北入戎州界爲馬湖﹐至關邊縣門﹐與朱提江合﹐流戎門南城入外江。

昆池在柘東城西﹐南百餘里﹐四十五里﹝案﹕此四字疑衍文﹞。水源從金馬山東北來。柘東城北十數余裏﹐官路有橋渡此。水闊二丈餘﹐淸深迅急﹐至碧雞山下﹐爲昆州﹐因水爲名也﹐土蠻亦呼名滇池﹝案﹕今晉寧川中﹐自有大池﹐在東南﹐當是滇池。水不可呼池﹐乃蠻不能別﹞。滇池水亦名東昆池﹐西南繞山﹐又西北池流爲河﹐過安寧城下。亙水東西﹐有橋三十﹐一闊長三百餘步。徒行七日程與瀘水合。又量水川在滇池南兩日程﹐漢舊黎州也。川中有大池﹐其水東泄。流處出一石竇中﹐流水甚廣﹐石竇甚狹。土蠻云﹐忽竇空﹐百姓憂溺。新丰川亦有大池甚廣。

瀾滄江﹐源出吐蕃中大雪山下莎川。東南過聿賫城西﹐謂之瀨水河﹐又過順蠻部落。南流過劍川大山之西。瀾滄江南流入海。龍尾城西第七驛有橋﹐卽永昌也。兩岸髙險﹐水迅激。橫亙大竹索爲梁﹐上布簀﹐簀上實板﹐仍通以竹屋蓋橋。其穿索石孔﹐孔明所鑿也。昔諸葛徵永昌﹐於此築城。今江西山上有廢城遺迹及古碑猶存﹐亦有神祠廟存焉。

又麗水﹐一名祿﹛曰鬥﹜江﹝案﹕「﹛曰鬥﹜」字﹐字書不載﹞。源自邏些城三危山下。南流過麗水城西﹐又南至蒼望。又東南過道雙王道勿川。西過彌諾道立柵﹐又西與彌諾江合流。過驃國南入於海。水中有蛟龍﹑鱷魚﹑烏鰂魚。又有水獸似牛﹐游泳則波濤沸湧﹐狀如海潮。《禹貢》﹕導黑水至於三危﹐蓋此是也。或云源當是大月河﹐恐非也。

又彌諾江在麗水西﹐源出西北小婆羅門國。南流過湧腋苴川﹐又東南至兜彌伽木柵﹐分流繞柵﹐居沙灘南北一百里﹐東西六十里。合流正東﹐過彌臣國﹐南入於海。卷三六詔第三

六詔並烏蠻﹐又稱八詔﹐蓋白巖城時傍及劍川矣羅識二詔之後。開元元年中﹐蒙歸義攻石橋城﹐閣羅鳳攻石和﹐亦八詔之數也。

時傍母﹐蒙歸義之女﹐妻閣羅鳳﹝案﹕《新唐書﹖南詔傳》云﹐時傍母﹐歸義女﹐其女復妻閣羅鳳。據其文﹐則此妻字上應有「其女復」三字﹐蓋原本脫誤﹞。初﹐咩羅皮旣敗﹐時傍入居邆州﹐招誘上浪﹐得數千戶。後爲閣羅鳳所猜﹐遂遷居白崖城。及劍川羅識與神川都督言語交通﹝案﹕原本「川都督」上脫「神」字﹐今據《新唐書》增入﹞﹐時傍與其謀﹐俱求立爲詔。謀泄﹐時傍被殺害。羅識北走神川﹐神川都督送羅些二城﹝案﹕此條𨿽不標詔名﹐據上文﹐則時傍及羅識亦在詔數也﹞。

蒙巂﹐一詔最大。初﹐巂輔首卒﹝案﹕「輔」原本作「轉」﹐今從《新唐書﹖南詔傳》攺正﹞﹐無子。源羅子年弱﹐及照源在南詔。蒙歸義密有兼吞之意﹐推恩啗利﹐源眾歸焉。居數月﹐俘照源及源羅子遂﹐並其地。

三﹐越析﹐一詔也﹐亦謂之磨些詔。部落在賓居﹐舊越析州也。去囊蔥由一日程。有豪族張尋求﹝案﹕「張」原本作「帳」﹐今從《新唐書﹖南詔傳》攺正﹞﹐白蠻也。貞元中﹐通詔主波衝之妻﹐遂陰害波衝。劍南節度巡邊至姚州﹐使召尋求笞殺之。遂移其諸部落﹐以地並於南詔。波衝兄子於贈提攜家眾﹐走﹐降鐸鞘﹝案﹕「鐸鞘」乃兵器﹐據後《物產篇》內有越析詔於贈「天降鐸鞘」云云﹐疑此「走」字上當有「出」字﹐「降」字上當有「天」字﹞。東北渡瀘﹐邑龍佉沙﹐方一百二十里﹐周迥石岸﹐其地總謂之雙捨。於贈部落亦名楊墮﹐居河之東北。後蒙歸義隔瀘城﹐臨逼於贈﹐再戰皆敗。長男閣羅鳳自請將兵﹐乃擊破楊墮﹐於贈投瀘水死。數日始獲其屍﹐並得鐸鞘。

四﹐浪穹﹐一詔也。詔主丰時﹑丰咩兄弟俱在浪穹。後丰咩襲邆賧居之﹐由是各爲一詔。丰時卒﹐子羅鐸立。羅鐸卒﹐子鐸邏望立﹐爲浪穹州刺史。與南詔戰敗﹐以部落退保劍川﹐故盛稱劍浪。卒﹐子望偏立。望偏卒﹐羅矣羅君立﹝案﹕《新唐書﹖南詔傳》﹐望偏死﹐子偏羅矣立。偏羅矣死﹐子羅君立。與此不同﹐疑此文有脫誤﹞。貞元十年﹐南詔擊破劍川﹐俘矣羅君﹐徙永昌。凡浪穹﹑邆賧﹑施浪﹐總謂之浪人﹐故云三浪詔也。

五﹐邆賧﹐一詔也。主丰咩﹐初襲邆賧﹐禦史李知古﹝案﹕「李」原本作「爲」﹐今據《新唐書》攺正﹞領詔出問罪﹐卽日伏辜。其子咩羅皮後爲邆賧州刺史﹐與蒙歸義同伐靜河蠻﹐遂分據大釐城。咩羅皮乃歸義之甥也﹐弱而無謀。歸義襲其城﹐奪之﹐咩羅皮復入邆賧﹐卽與浪穹﹑施浪兩詔援兵伐歸義。於時旣克大釐﹐葉龍口城﹐歸義聞三浪兵至﹐率眾拒戰。三浪大敗﹐追奔過邆賧﹐敗卒多陷死於泥沙之中。咩羅皮從此退居野共川。咩羅皮卒﹐子皮羅邆立。皮羅邆卒﹐子邆羅顚立。邆羅顚卒﹐子顚之托立﹝案﹕「顚之托」《新唐書》作「顚文托」﹞。南詔旣破劍川﹐收野共﹐俘顚之托﹐徙永昌。

六﹐施浪﹐一詔也﹐詔主施望欠。初﹐閣羅鳳據石和城﹐俘施各皮﹐而望欠援絕。後與丰咩﹑咩羅皮同伐蒙歸義﹐又皆敗潰﹐退保矣苴和城。歸義稍從江口進兵﹐脇其部落。無幾﹐施望欠眾潰﹐僅以家族之半西走永昌。初聞歸義又軍於瀾滄江東﹐去必取永昌﹐不能容。望欠計無所出﹐有女名遺南﹐以色稱﹐卻遣使求致遺南於歸義﹐許之。望欠遂渡瀾滄江﹐終於蒙捨。

望欠弟望千﹐當矣苴和城初敗之時﹐北走吐蕃。吐蕃立爲詔﹐歸於劍川﹐爲眾數萬。望千生千傍﹐傍生傍羅顚。南詔旣破劍川﹐盡獲施浪部落。傍羅顚脫身走瀘北。今三浪悉平﹐惟傍羅顚﹑矣識﹝案﹕「矣識」卽前所稱「劍川矣羅識」也﹞子孫在蕃中。﹝案﹕望千𨿽不標詔名﹐而列於六詔﹑八詔之間﹐則以當第七詔也﹞。

八﹐蒙捨﹐一詔也。居蒙捨川﹐在諸部落之南﹐故稱南詔也﹐姓蒙。貞元年中﹐獻書於劍南節度使韋臯﹐自言本永昌沙壺之源也。南詔八代祖捨龍﹐生龍獨羅﹐亦名細奴邏。當髙宗時﹐遣首領數詣京師朝參﹐皆得召見﹐賞錦袍﹑錦袖紫袍。細奴邏生邏盛炎﹐炎生盛邏皮﹐盛邏皮生閣羅鳳﹝案﹕《唐書》「盛羅皮」下尙有皮邏閣一代﹐此本蓋有脫丈﹞。當天后時﹐邏盛入朝﹐其妻方娠﹐行次姚州﹐生盛邏皮。邏盛炎聞而喜曰「吾且有子承繼﹐身到漢地﹐死無憾矣﹗」旣至謁見﹐大蒙恩獎﹐敕鴻臚安置﹐賜錦袍﹑金帶﹑繒彩數百匹﹐歸本國﹐開元初卒。其子盛邏皮立﹐朝廷授特進﹑臺登郡王﹐知沙壺州刺史。長男閣羅鳳授特進兼楊瓜州刺史﹐次男成節度蒙捨州刺史﹐次男崇江東刺史﹐次男成進雙祝州刺史。初﹐炎閣未有子﹝案﹕《唐書》炎閣爲邏盛炎長子﹐盛邏皮之兄﹞﹐養閣羅鳳爲子﹐閣羅鳳復歸蒙咩﹐故名承炎閣﹐後亦不攺。天寶四載﹐閣羅鳳長男鳳伽異入朝宿衛﹐授鴻臚少卿。七載﹐蒙歸義卒﹝案﹕《唐書》蒙歸義卽皮羅閣﹐乃唐所賜名也﹞。閣羅鳳立﹐朝廷冊襲雲南王。矣伽異大卿兼楊瓜州刺史。閣羅鳳攻石橋城﹐擒施谷皮﹐討越析﹐梟於贈﹐西開尋傳﹐南通驃國。及張乾拖陷姚州﹐鮮於仲通戰江口﹐遂與中原隔絕。閣羅鳳嘗謂後嗣悅歸皇化﹐俱指大和城碑﹐及表疏舊本﹐呈示漢使﹐足以雪吾前過也。鳳伽異先死。大歷四年﹐閣羅鳳卒。伽異長男異牟尋繼立﹐生尋夢湊﹐一名閤勸。異牟尋每嘆地卑夷雜﹐禮儀不通﹐隔越中華﹐杜絕聲教﹐遂獻書檄﹐寄西川節度使韋臯。韋臯答牟尋書﹐申以朝廷之命。牟尋不謀於下﹐陰決大計。遂三路發使﹐冀有一達。一使出安南﹐一使出西川﹐一使出黔中﹝案﹕此五字原本脫﹐據《唐書》補入﹞。貞元十年﹐三使悉至闕下﹐朝廷納其誠款﹐許其歸化。節度恭承詔旨﹐專遣西川判官﹝案﹕《唐書》作「巡官」﹞崔佐時親信數人﹐越雲南﹐與牟尋盟於玷蒼山下。誓文四本﹐內一本進獻﹐一本異牟尋置於玷蒼山下神祠石函內﹐一本納於祖父等廟﹐一本置府庫中﹐以示子孫﹐不令背逆﹐不令侵掠。

臣咸通四年正月﹐奉本使尙書蔡襲意旨﹐令書吏寫蠻王異牟尋《誓文》數本﹐並書牒系於車弩上﹐飛入賊營。臣切覽牟尋《誓文》﹐立盟極切。今南蠻子孫違負前誓﹐伏料天道必誅﹐容臣親於江源訪覓其《誓文》﹐續俟寫錄眞本進上﹝案﹕異牟尋《誓文》今附卷末﹐而此云待訪覓續寫者﹐蓋其初作此篇時尙未得《誓文》﹐故所言如此。其後訪覓附入﹐而此本未及刊削﹐遂前後互異其說耳﹞。卷四名類第四

西爨﹐白蠻也。東爨﹐烏蠻也。當天寶中﹐東北自曲靖州﹐西南至宣城﹐邑落相望﹐牛馬被野。在石城﹑昆川﹑曲軛﹑晉寧﹑諭獻﹑安寧至龍和城﹐謂之西爨。在曲靖州﹑彌鹿川﹑升麻川﹐南至步頭﹐謂之東爨﹐風俗名爨也。初﹐爨歸王爲南寧川都督﹐理石城﹐襲殺蓋騁﹑蓋啟父子﹝案﹕原本訛作「孟軻」「孟啟」﹐今據《新唐書》攺正﹞﹐遂有升麻川。歸王兄摩﹐生崇道﹐理曲軛川﹐爲兩爨大鬼主。崇道弟日進﹑日用在安寧城。及章仇兼瓊開步頭路﹐方於安寧築城。羣蠻騷動﹐陷殺築城使者。玄宗遣使敕雲南王蒙歸義討之。歸義師次波州﹐而歸王及崇道兄弟﹑爨彥璋等十餘人詣軍門拜謝﹐請奏雪前事。歸義露章上聞﹐往返二十五日﹐詔書下﹐一切釋罪。無何﹐崇道殺日進﹐又陰害歸王。歸王妻阿奼﹐烏蠻女也﹐走投父母﹐稱兵相持﹐諸爨豪亂。阿奼私遣使詣烏蒙捨川求投﹐歸義卽日抗疏奏聞。阿奼男守偶﹝案﹕「守偶」《新唐書》作「守隅」﹞﹐遂代歸王爲南寧州都督﹐歸義仍以女妻之。又以一女妻崇道男輔朝。崇道內懷忿惋﹐外示和平﹐猶與守偶母子日相攻伐。阿奼又訴於歸義﹐興師問罪。行次昆川﹐信宿﹐而曲軛川潰散﹐崇道南走黎川。歸義盡俘其家族羽黨﹐並殺輔朝而取其女。崇道俄亦被殺﹐諸爨由是離弱。及歸義卒﹐子閣羅鳳立﹐守偶並妻歸河賧﹝案﹕「河賧」原本作「阿體」﹐今從《唐書》攺正﹞﹐從此與皇化隔絕。阿奼自爲烏蠻部落王﹐從京師朝參﹐大蒙恩賞。閣羅鳳遣昆川城使楊牟利以兵團脇西爨﹐徙二十餘萬戶於永昌城﹐烏蠻以言語不通﹐多散林谷﹐故得不徙。是後自曲靖州﹑石城﹑升麻川﹑昆川南至龍和以來﹐蕩然兵荒矣。日用子孫今立在永昌城。界內烏蠻種類稍稍復振﹐後徙居西爨故地﹐今與南詔爲婚姻之家。

南蠻去安峯州林西原界二十二日程。

自大中八年﹐安南都護擅罷林西原防冬戍卒﹐洞主李由獨等七綰首領被蠻誘引﹐復爲親情﹐日往月來﹐漸遭侵軼﹐罪在都護失招討之職﹐乖經略之任。臣於咸通三年春三月四日﹐奉本使尙書蔡襲手示﹐密委臣單騎及健步二十以下人﹐深入賊帥朱道古營寨。三月八日﹐入賊重圍之中。蠻賊將楊秉忠﹑大羌楊阿觸﹑楊酋盛悉是烏蠻賊人﹐同迎﹐言辭狡詐。臣郤迥一一白於都護王寬。寬自是不明﹐都無遠慮﹐領得臣書牒﹐全無指揮﹐擅放軍回﹐苟求朝獎﹐致令臣本使蔡襲枉傷矢石﹐陷失城池。徵之其由﹐莫非王寬之過﹗﹝案﹕此條原本文多訛脫﹐今據《通鑑考異》所引《蠻書》原文﹐訂正考異。又云﹕蔡襲將兵代寬﹐寬爲已替之人﹐安能擅放軍回﹐令襲陷沒﹐疑《蠻書》「擅放軍回」上少「蔡京」二字﹐蓋「蔡京」時爲嶺南西道節度﹐貪懦敗事﹐故《考異》云然。﹞

獨錦蠻﹐烏蠻苗裔也。在秦藏南﹐去安寧兩日程。天寶中﹐爲蹄州刺史﹝案﹕「蹄州」原本作「巋州」﹐今據《新唐書》攺正﹞。其族多姓李。異牟尋母﹐獨錦蠻之女也。牟尋之姑﹐亦嫁獨錦蠻。獨錦蠻之女﹐爲牟尋妻﹐有子委負監。貞元十年﹐爲大將軍﹐在勃弄棟川爲城。貞元十年﹐以尙書祠部郎中兼禦吏中丞袁滋﹑內給事俱文珍﹑劉幽巖入雲南﹐持節冊南詔異牟尋爲雲南王﹐爲西南之藩屏。牟尋男閤勸已後繼爲王﹝案﹕「貞元十年﹐以尙書」云云﹐至「後繼爲王」五十八字﹐與獨錦蠻事不相涉﹐以文義推之﹐疑爲《八詔篇》「蒙捨條」下之文﹐當在「不令侵掠」句後﹐錯簡於此﹞。

弄棟蠻﹐則白蠻苗裔也。本姚州弄棟縣部落﹐其地舊爲裒州。嘗有部落首領爲刺史﹐有誤毆殺司戶者﹐爲府城論罪﹐遂卒家眾﹝案﹕《新唐書﹖南詔傳》云「有爲刺史者﹐誤殺其參軍﹐率族北走。」據其文﹐則此「卒」字當作「率」字﹐「家眾」下﹐當有「北走」字﹐蓋原本脫誤﹞﹐後分散在磨些江側﹐並劍共諸川悉有之﹐餘部落不去。當天寶中﹐姚州刺史張乾拖守城拒戰﹐陷死殆盡。貞元十年﹐南詔異牟尋破掠吐蕃地邑﹐收獲弄棟城﹐遷於永昌之城。

靑蛉蠻﹐亦白蠻苗裔也﹐本靑蛉縣部落。天寶中﹐巂州初陷﹐有首領尹氏父兄子弟相率南奔河賧﹐閣羅鳳厚待之。貞元年中﹐南詔淸平官尹輔酋﹑尹寬求﹝案﹕《唐書》作「尹仇寬」﹞﹐皆其人也。衣服言語與蒙捨略同。

裳人﹐本漢人也。部落在鐵橋北﹐不知遷徙年月。初襲漢服﹐後稍參諸戎風俗﹐迄今但朝霞纏頭﹐其餘無異。貞元十年﹐南詔異牟尋領兵攻破吐蕃鐵橋節度城﹐獲裳人數千戶﹐卽移於雲南東北諸川。今鐵橋城爲南蠻所據﹐差大將軍爲城使。

長褌蠻﹐本烏蠻之後﹐部落在劍川﹐屬浪詔。其本俗皆衣長褌曳地﹐更無衣服﹐惟牛羊皮。南詔旣破﹐劍浪遂遷其部落﹐與施﹑順諸蠻居養給之。

河蠻﹐本西洱河人﹐今呼爲河蠻。故城當六詔皆在﹐而河蠻自固洱河城邑。開元已前﹐嘗有首領入朝﹐本州刺史受賞面歸者﹐及南詔蒙歸義攻拔大城﹐河蠻遂進遷化﹐皆羈制於浪詔。貞元十年﹐浪詔破敗﹐復徙於雲南東北柘東以居。柘東城去安南城三十九日程。咸通三年十二月二十七日﹐蠻賊逼交州池城﹝案﹕「逼」原本作「通」﹐今據《通鑑考異》所引《蠻書》文攺正﹞﹐河蠻在蘇歷舊城置營﹝案﹕「蘇歷」原本作「蘇厝」﹐今從《通鑑考異》攺正﹞﹐及分布賊眾在簰筏﹐士僅二千餘人。

施蠻﹐木烏蠻種族也。鐵橋西北大施體﹐施賧﹑斂尋皆其所居之地﹝案﹕《新唐書﹖南詔傳》作施蠻居大施賧﹑斂尋賧﹐此文疑有誤﹞。男以繒布爲縵襠袴﹔婦人從頂橫分其發﹔當額並頂後各爲一髻。男女絡身並跣足﹐披羊皮。部落主承上﹐皆吐蕃僞封爲王。貞元十年﹝案﹕原本祗作「貞元年」﹐據《新唐書》乃「貞元十年」事﹐今補入﹞﹐南詔攻城邑﹐虜其王尋羅並宗族置於蒙捨城﹐養給之。

順蠻﹐本烏蠻種類﹐初與施蠻部落參居劍﹑共諸川。咩羅皮﹑鐸羅望旣失邆川﹑浪穹﹐退而逼奪劍﹐共﹐由是遷居鐵橋已上﹐其地名劍羌﹐在斂尋賧西北兩百里﹐男女風俗與施蠻略同﹐其部落主吐蕃亦封王。貞元十年﹐南詔異牟尋虜其王傍彌潛宗族﹐置於雲南白巖﹐養給之。其施蠻部落百姓﹐則散隸東北諸川。

磨蠻﹐亦烏蠻種類也。鐵橋上下及大婆﹑小婆﹑三探覽﹑昆池等川﹐皆其所居之地也。土多牛羊﹐一家卽有羊羣。終身不洗手面﹐男女皆披羊皮﹐俗好飲酒歌舞。此種本姚州部落百姓也。南詔旣襲破鐵橋及昆池等諸城﹐凡虜獲萬戶﹐盡分隸昆川左右及西爨故地。

磨些蠻在施蠻外﹐與南詔爲婚姻家﹐又與越析詔姻婭。

撲子蠻﹐勇悍矯捷。以靑婆羅緞爲通身袴。善用白箕竹﹐深林間射飛鼠﹐發無不中。部落首領謂酋爲上。無食器﹐以芭蕉葉藉之。開南﹑銀生﹑永昌﹑尋傳四處皆有﹐鐵橋西北邊延瀾滄江亦有部落。臣本使蔡襲咸通四年正月三日陣面上生擒得撲子蠻﹐拷問之﹐並不語﹐截其腕亦不聲。安南子城虞候梁軻云是「撲子蠻」。今梁軻見在賊中﹐僣稱朱鳶縣令。其梁軻始由再賓任使﹝案﹕「再賓」二字未詳﹞﹐前後三度到蠻王處通好﹐結構禍胎。

尋傳蠻﹐閣羅鳳所討定也。俗無絲綿布帛﹐披波羅皮。跣足可以踐履榛棘﹐持弓挾矢射豪豬﹝案﹕「豪」字原本作「蒙」﹐今據《新唐書﹖南詔傳》攺正﹞。生食其肉﹐取其兩牙﹐雙插髻傍爲飾﹐又條豬皮以系腰。每戰鬥﹐卽以籠子籠頭﹐如兜鑑狀。臣本使蔡襲咸通三年十二月二十七日﹐以小槍鏢得一百餘人。臣本使蔡襲問梁軻見有竹籠頭﹐豬皮系腰﹐遂說尋傳蠻本末。江西將軍士取此蠻肉爲炙。

裸形蠻﹐在尋傳城西三百里爲窠穴﹐謂之爲野蠻。閣羅鳳旣定尋傳﹐而令野蠻散居山谷。其蠻不戰自調伏﹐集戰自召之﹝案﹕二語文義未明﹐疑有脫誤﹞。其男女徧滿山野﹐亦無君長。作擖欄捨屋﹝案﹕「擖」《說文》《集韻》並音「劼」音「臈」﹐刮也﹐撻也﹞。多女少男﹐無農田﹐無衣服﹐惟取木皮以蔽形。或十妻﹑五妻共一丈夫﹐盡日持弓﹐不下擖欄。有外來侵暴者﹐則射之。其妻入山林采拾虫魚菜螺蜆等歸﹐啖食之。去咸通三年十二月二十一日﹐亦爲羣隊﹐當陣面上。如有不前衝﹐前監陣正蠻旋刃其後。

望苴子蠻﹐在瀾滄江以西﹐是盛羅皮所討定也。矯捷﹐善於馬上用槍鏟。騎馬不用鞍﹐跣足﹐衣短甲﹐才蔽胸腹而已。股膝皆露﹐兜鏊上插犛牛尾﹐馳突若飛﹐其婦人亦如此。南詔及諸城鎭大將出兵﹐則望苴子爲前驅。咸通四年正月二十三日﹐蔡襲城上以車弩射得望苴子二百人﹐馬三十餘匹。二月七日城陷﹐及臣本使蔡襲在左膊中箭﹐元從已盡。臣右腕中箭﹐攜印浮水渡江。荊南﹑江西﹑鄂﹑嶽﹑襄州將健約四百餘人﹝案﹕此句原脫「荊南」二字﹐又「嶽」字訛作「兵」字﹐今從《通鑑》攺正﹞﹐攜陌刀﹐騎馬突到城東水際。荊南都虞候元惟徳﹑管都頭譚可言﹑江西軍判官傳門謂將士曰「諸兒郎等﹐水次無船﹐入水必死。與諸兄弟每一个人殺得兩蠻賊﹐我輩亦得便宜。」遂相率入東羅城﹐擁門裏﹐一邊排長刀﹐一邊排長馬﹐突其蠻賊﹐從城外水次騎馬入門﹐悉無備敵。臣見僧無礙說云﹝案﹕此句原本作「臣見僧元得」﹐今考《通鑑考異》有引樊綽所說「僧無礙」之文﹐知「得」。「礙」字形相近﹐而「無」又訛爲「元」耳﹐謹攺正﹞﹐此日午前旋殺賊並馬﹐僅二三千賊﹐馬三百來匹。蠻賊楊思縉﹝案﹕《唐書》作「思僣」誤﹞在子城內一更時始知﹐出救。翌日﹐以馬肉分俵十二營賊眾。

望蠻外諭部落﹐在永昌西北。其人長排持稍﹐前往無敵﹐又能用木弓短箭﹐箭鏃傅毒藥﹐所中人立斃。婦人亦跣足﹐以靑布爲衫裳﹐聯貫珂貝﹑巴齒﹑眞珠﹐斜絡其身數十道。有夫者豎分兩髻﹐無夫者頂爲一髻。其地宜沙牛﹐亦大於諸處﹐牛角長四尺已來。婦人惟嗜乳酪﹐肥白﹐俗好遨遊。

黑齒蠻﹑金齒蠻﹑銀齒蠻﹑繡腳蠻﹑繡面蠻﹐並在永昌﹑開南﹝案﹕「開南」《新唐書》作「關南」與此異﹞﹐雜類種也。黑齒蠻以漆漆其齒﹐金齒蠻以金鏤片裹其齒。有事由見人﹐則以此爲飾﹐食則去之。皆當頂爲一髻﹐以靑布爲通身袴﹐又斜披靑布條。﹝案﹕此處脫銀齒蠻一條﹞繡腳蠻則於踝上排下周匝刻其膚爲文彩﹐衣以緋布﹐以靑色爲飾。繡面蠻初生後出月﹐以鍼刺面上﹐以靑黛傅之。僧耆﹝案「僧耆」亦蠻部之名﹐此下當有脫文﹞悉屬西安城﹐皆爲南詔總之﹐攻戰亦召之。

穿鼻蠻﹑長鬃蠻﹑棟峯蠻﹐其蠻並在柘東南﹐生雜類也。穿鼻蠻部落以徑尺金環穿鼻中隔﹐下垂過領。若是君長﹐卽以絲繩系其環﹐使人牽起乃行。其次者﹐以花頭金釘兩枚從鼻兩邊穿﹐令透出鼻孔中。長鬃蠻部落﹑棟峯蠻部落﹐發黑而長﹐當額前爲一長髻﹐下過臍﹐每行卽以物撐起。若是君長﹐卽使兩女人前各持一物﹐兩邊撐其髻乃行。今亦爲南詔所總﹐攻戰卽點之。

茫蠻部落﹐並是開南雜種也。「茫」是其君之號﹐蠻呼茫詔。從永昌城南﹐先過唐封﹐以至鳳藍茸﹐以次茫天連﹐以次茫吐薅。又有大賧﹑茫昌﹑茫盛﹑恐茫﹑蘚茫﹝案﹕「蘚」《新唐書》作「鮓」﹞﹑施茫﹐皆其類也。樓居﹐無城郭﹐或漆齒﹐皆衣靑布袴﹐藤篾纏腰﹐紅繒布纏髻﹐出其餘垂後爲飾。婦人披五色娑羅籠。孔雀巢人家樹上﹐象大如水牛。土俗養象以耕田﹐仍燒其糞。貞元十年﹐南詔異牟尋攻其族類。咸通三年十二月二十一日﹐亦有此茫蠻﹐於安南蘇歷江岸聚二三千人隊。

粟栗兩姓蠻﹑雷蠻﹑夢蠻﹐皆在茫部臺登城東西散居﹐皆烏蠻﹑白蠻之種族。丈夫婦人以黑繒爲衣﹐其長曳地。又東有白蠻﹐丈夫婦人以白繒爲衣﹐下不過膝。夢蠻主苴夢衝﹝案﹕「苴」原本作「首」﹐今從《唐書》攺正﹞﹐開元末﹐嘗受恩賜於國﹐而暮年又私於吐蕃。貞元七年﹐西川節度使韋臯遣巂州刺史蘇隗﹝案﹕《唐書》作「蘇峞」﹞就殺夢衝﹐因別立鬼主﹐以總其部落﹐共推爲蠻長。貞元中﹐船持爲都大鬼主﹐其時夢衝及驃傍皆卑事之﹐亦呼爲東蠻。

丰巴蠻﹝案﹕「丰巴」《唐書》作「丰琶」﹞﹐本出巂州百姓﹐兩林南二百里而居焉。丰巴部落﹐貞元中﹐大鬼主驃傍﹑阿諾兩姓乃諾蠻部落﹐皆爲丰巴部落。心長向國。﹝案﹕此一段文有脫誤﹞

崇魔蠻﹐去安南管內林西原十二日程。溪洞而居﹐俗養牛馬。比年與漢博易﹐自大中八年經略使苛暴﹐令人將鹽往林西原博牛馬﹐每一頭匹只許鹽一斗﹐因此隔絕﹐不將牛馬來。

桃花人﹐本屬安南林西原七綰洞主大首領李由獨管轄﹐亦爲境上戍卒﹐每年亦納賦稅。自大中八年被峯州知州官申文狀與李涿﹐請罷防冬將健六千人﹐﹝案﹕「與李涿」三字﹐原本作「與緣」﹐今據《通鑑考異》所引《蠻書》文攺正﹞不要味﹑眞﹑登州境上防遏。﹝案﹕「味」原本作「來」﹐今據《通鑑考異》所引《蠻書》文攺正﹞其由獨兄弟所不禁﹐被蠻柘東節使與書信﹝案「書信」原本作「善信」﹐今據《通鑑考異》所引《蠻書》文攺正﹞﹐將外甥嫁與李由獨小男﹐補柘東押衙。自此之後﹐七綰洞悉爲蠻收管。臣於咸通三年三月八日入賊重圍﹐因見柘東蠻判官楊忠義背後領八个蠻持弓槍﹐臣因問賊帥朱道古根源。切以桃花人今亦呼桃花蠻也﹐本安南林西原七綰洞左右側居人﹐披羊皮﹐或披氈﹐前梳髻。𨿽拘於蠻﹐心皆向唐化。咸通三年三月二十一日﹐僅五六千人﹐安南城西角下營。蠻賊楊思縉委羅伏州扶邪縣令麻光髙部領之﹝案﹕「光髙」原本作「先髙」﹐今據《通鑑考異》有引《蠻書》思縉﹑光髙部領之文﹐知「先」字常作「光」字﹐謹攺正﹞。

卷五六﹤貝僉﹥第五

﹤貝僉﹥者﹐州之名號也。韋齊休《雲南行記》有十﹤貝僉﹥﹐字作此﹤貝僉﹥字。案﹕「﹤貝僉﹥」字﹐原本誤作「臉」﹐今從《一統志》攺正。又韋齊休《雲南行記》七字原本誤作大書﹐今亦攺正。

大和﹑陽苴咩謂之陽﹤貝僉﹥﹐大釐謂之史﹤貝僉﹥﹐邆川謂之賧﹤貝僉﹥﹐蒙捨謂之蒙捨﹤貝僉﹥﹐白崖謂之勃弄﹤貝僉﹥﹝案﹕標題稱六﹤貝僉﹥﹐第十卷

亦有六﹤貝僉﹥之文﹐此所別乃止五﹤貝僉﹥﹐疑後龍口一城當亦爲一﹤貝僉﹥﹐系傳寫誤脫一句也﹞。雲南﹑柘東﹑永昌﹑寧北﹑鎭西及開南﹑銀生等七城則有大軍將領之﹐亦稱節度。貞元十年﹐掠吐蕃﹐鐵橋城﹐今稱鐵橋節度﹐其餘鎭皆分隸焉﹝案﹕自「雲南柘東」至「皆分隸焉」五十二字﹐與六崄文不相屬﹐疑爲第六篇

「雲南城鎭」條下之文﹐錯簡於此﹞。

大和城﹑大釐城﹑陽苴咩城﹐本皆河蠻所居之地也。開元二十五年﹐蒙歸義逐河蠻﹐奪據大和城。後數月﹐又襲破苴咩盛羅皮﹐取大釐城﹐仍築龍口城爲保障。閣羅鳳多由大和﹑大釐﹑邆川來往。蒙歸義男等初立大和城﹐以爲不安﹐遂攺創陽苴咩城。

大和城﹐北去陽苴咩城一十五里。巷陌皆壘石爲之﹐髙丈餘﹐連延數里不斷。城中有大牌﹐閣羅淸平官王蠻利之文﹝案﹕《舊唐書》閣羅鳳得西瀘令鄭回﹐甚愛重之﹐更名「蠻利」﹐後爲淸平官。此云「王蠻利」者﹐疑卽其人也﹞。論阻絕皇化之由﹐受制西戎之意。

龍口城﹐閣羅鳳所築。榮抱玷蒼南麓數里﹐城門臨洱水下。河上橋長百餘步﹐過橋分三路﹕直南蒙捨路﹐向西永昌路﹐向東白崖城路。

大釐城﹐南去陽苴洋城四十里﹐北去龍口城二十五里﹐邑居人戶尢眾盛﹐羅皮多在此城。並陽苴咩並邆川﹐今並南詔往來所居也。家室共守﹐五處如一。東南十餘里有舍利水城﹐在洱河中流島上。四面臨水﹐夏月最淸涼﹐南詔常於此城避暑。

陽苴咩城﹐南詔大衙門﹐上重樓﹐左右又有階道﹐髙二丈餘。甃以靑石爲蹬。樓前方二三里﹐南北城門相對。太和來往通衢也。從樓下門行三百步至第二重門﹐門屋五間﹐兩行門樓相對﹐各有榜﹐並淸平官﹑大軍將﹑六曹長宅也。入第二重門行二百餘步﹐至第三重門。門列戟﹐上有重樓。入門是屏墻﹐又行一百餘步至大廳﹐階髙丈餘。重屋制如蛛网﹐架空無柱。兩邊皆有門樓﹐下臨淸池。大廳後小廳﹐小廳後卽南詔宅也。客館在門樓外東南二里。僅前有亭﹐亭臨方池﹐周回七里﹐水深數丈﹐魚鱉悉有。

邆川城﹐舊邆川也﹐南去龍口城十五里。初望父部落居之﹐後浪穹詔丰咩襲而奪之。丰咩孫鐸望與南詔戰敗﹐退保劍川南﹐遂有城。城依山足﹐東距瀘水﹐北有泥沙。自閣羅鳳及異牟尋皆塡固增修﹐最爲名邑。東北有史郎川﹐又東祿諾品川﹐又北俄坤。

蒙捨川﹐羅盛已上之地。舊爲蒙捨州﹐去龍口城一日程。當五詔俱存﹐而蒙捨北有蒙巂詔﹐卽楊瓜州也﹐同在一川﹐地气有瘴﹐肥沃宜禾稻。又有大池﹐周回數十里﹐多魚及淩芡之屬。川中水東南與勃弄川合流。南有籠磨些川。凡邆川河﹐蒙捨謂之川賧。然邑落人眾﹐蔬果水淩之味﹐則蒙捨爲尢殷。

渠斂趙﹐本河東州也。西巖有石和城。烏蠻謂之「土山坡陀」者﹐謂此州城及大和城俱在陂陀山上故也。州中列樹夾道爲交流﹐村邑連甍﹐溝塍彌望。大族有王﹑楊﹑李﹑趙四姓﹐皆白蠻也。云是沮蒲州人﹐遷涉至此﹐因以名州焉。東北至毛郎川﹐又東北至賓居湯﹐又北至越析川﹐磨些詔故地也。

白崖城在勃弄川﹐天寶中附於忠﹑城﹑陽等五州之城也。依山爲城﹐髙十丈﹐四面皆引水環流﹐惟開南北兩門。南隅是舊城﹐周回二里。東北隅新城﹐大歷七年閣羅鳳新築也。周回四里。城北門外有慈竹叢﹐大如人脛﹐髙百尺餘。地內有閣羅鳳所造大廳﹐修廊曲廳﹐廳後院橙枳靑翠﹐俯臨北墉。舊城內有池方三百餘步﹐池中有樓捨﹐云貯甲仗。川東西二十餘里﹐南北百餘里。淸平官已下﹐官給分田﹐悉在。南詔親屬亦住此城傍。其南二十里有蠻子城﹐閣羅鳳庶弟誠節母子舊居也。正南去開南城十一日程。卷六雲南城鎭第六

雲南城﹐天寶中閣羅鳳所規置也。嘗爲信州地。城池郭邑皆如漢制。州中南北二十餘里﹐東西四十五里。帶邑及過山𨿽有三千餘戶﹐田疇多廢﹐閭裏少人。諸葛亮分永昌東北置雲南郡﹐斯卽其故地也。西隔山有品﹤貝僉﹥賧﹐亦名淸字川﹐嘗爲波州。大池繞山﹐長二十餘里﹐波州廢地在池東南隅。故渭北節度段子英﹐此州人也。故居﹑墳墓皆在。雲南東第二程有欠捨川﹐大都部落第三程至石鼓驛﹐舊化川也。第四程至曲驛﹐有大覽賧﹑小覽賧﹐漢舊覽州也。

弄棟城在故姚州川中﹐南北百餘里﹐東西三十餘里。廢城在東巖山上。當川中有平巖﹐周回五六頃﹐新築弄棟城在其上。管雜蠻數部落﹐悉無漢人。姚州百姓陷蠻者﹐皆被移隸遠處。

柘東城﹐廣徳二年鳳伽異所置也。其地漢舊昆川﹐故謂昆池。東北有井邑城隍﹐城西有漢城﹐土俗相傳云是莊蹻故城。城之東十餘里有穀昌村﹐漢穀昌王故地也。貞元十年﹐南詔破西戎﹐遷施﹑順﹑磨些諸種數萬戶以實其地。又從永昌以望苴子﹑望外諭等千餘戶分隸城傍﹐以靜道路。

晉寧州﹐漢滇河故地也。在柘東城南八十里晉平川﹐幅員數百里﹐西爨王墓﹐累累相望。

石城川﹐味縣故地也。貞觀中﹐爲郎州﹐開元初攺爲南寧州。州城卽諸葛亮戰處故城也。城中有諸葛亮所撰文﹐立二碑﹐背上篆文曰「此碑如倒﹐蠻爲漢奴。」近年蠻夷以木搘柱﹝案﹕《新唐書》謂諸葛亮碑在柘東城﹐與此不合﹐蓋《唐書》之誤﹞。臣今春見安南兵馬使郭延宗曾奉使至柘東﹐停住一月日﹐館穀勤厚﹐贈遺不輕﹝案﹕以上五句與上下文不相屬﹐疑亦錯簡在此﹞。又有夔鹿弄川﹐漢同勞縣故地也﹝案﹕《舊唐書﹖地理誌》郎州有同樂縣﹐「同勞」疑卽「同樂」之誤﹞。在龍河遇川南百餘里。

石城南面有新丰川﹐漢南寧州新丰縣故地也。廢城墻塹猶在﹐大小石城川同。

升麻川西川南有曲軛川﹐漢南寧州同起縣也。

安寧鎭﹐去柘東城西一日程﹐連然縣故地也。通海鎭﹐去安寧西第三程至龍封驛。驛前臨瘴川﹐去柘東城八日程﹐漢兪元縣故地也。量水川﹝案﹕《舊唐書﹖地理誌》黎州有梁水縣﹐「量水」蓋卽「梁水」轉音之訛﹞﹐漢舊黎州。今吐蕃呼爲量水川。通海城南十四日程至步頭﹐從步頭船行沿江三十五日出南蠻﹐夷人不解舟船﹐多取通海城路賈勇步入眞﹑登州﹑林西原﹐取峯州路行。量水川西南至龍河﹐又南與靑木香山路直﹐南至昆侖國矣。

寧北城﹐在漢碟楡縣之東境也。本無城池﹐今以浪人詔矣羅君舊宅爲理所。東地有野共川﹐北地有虺川﹐又北有虺川﹐又北有郎婆川﹐又北有桑川﹐卽至鐵橋城北九賧川。又西北有羅眉川﹐又西牟郎共城﹐又西至傍彌潛城。西有鹽井﹐鹽井西有斂尋城。皆施蠻﹑順蠻部落今所居之地也。又西北至聿賫城﹐又西北至弄視川。

鐵橋城在劍川北三日程﹐川中平路有驛。貞元十年﹐南詔蒙異牟尋用軍破東西兩城﹐斬斷鐵橋﹐大籠官已下投水死者以萬計。今西城南詔置兵守禦﹐東城至神川以來﹐半爲散地。見管浪加萌﹑於浪﹑傳兗﹑長褌﹑磨些﹑撲子﹑河人﹑弄棟等十餘種。

昆明城﹐在東瀘之西﹐去龍口十六日程。正北有諱苴川﹐正南至松外城﹐又正南至龍怯河﹐西南至小婆城﹐又西南至大婆城﹐西北至三探覽城﹐又西北至鐵橋東城。其鐵橋上下乃昆明﹑雙捨﹐至松外已東﹐邊近瀘水﹐並磨些種落所居之地。

永昌城﹐古哀牢地﹐在玷蒼山西六日程。西北去廣蕩城六十日程。廣蕩城接吐蕃界。隔候雪山﹐西邊大洞川﹐亦有諸葛武侯城。城中有神廟﹐土俗咸共敬畏﹐禱祝不闕。蠻夷騎馬﹐遙望廟卽下馬趨走。西南管柘南城﹐土俗相傳﹐呼爲要鎭。正南過唐封川﹐至茫天連。自瀾滄江已西﹐越賧撲子﹐其種並是望苴子。俗尙勇力﹐土又多馬。開元已前閉絕﹐與六詔不通。盛羅皮始罷柘兪城﹐閣羅鳳已後﹐漸就柔服。通計南詔兵數三萬﹐而永西居其一。又雜種有金齒﹑漆齒﹑銀齒﹑繡腳﹑穿鼻﹑裸形﹑磨些﹑望外諭等﹐皆三譯四譯﹐言語乃與河賧相通。

銀生城在撲賧之南﹐去龍尾城十日程﹐東南有通鐙川﹐又直南通河普川﹐又正南通羌浪川﹐卻是邊海無人之境也。東至送江川﹐南至邛鵝川﹐又南至林記川﹐又東南至大銀孔﹐又南有婆羅門﹑波斯﹑闍婆﹑勃泥昆侖數種。外通交易之處﹐多諸珍寶﹐以黃金麝香爲貴貨。撲子﹑長鬃等數十種蠻。又開南城在龍尾城南十一日程﹐管柳追和都督城﹐又威遠城﹑奉逸城﹑利潤城﹐內有鹽井一百來所。茫乃道並黑齒等類十部落﹐皆屬焉。陸路去永昌十日程﹐水路下彌臣國三十日程。南至南海﹐去昆侖三日程。中間又管模迦羅﹑幹泥﹑禮彊子等族類五部落。越禮城在永昌北﹐管長傍﹑藤彎。長傍城﹐三面髙山﹐臨祿﹛曰鬥﹜江。藤灣城南至磨些樂城﹐西南有羅君尋城。又西至柯城﹐渡水郎陽川﹐直南過山至押西城。又南至首外川﹐又西至茫部落﹐又西至鹽井﹐又西至拔熬河。麗水城﹑尋傳大川城﹐在水東。從上郎坪北裏眉羅苴鹽井﹐又至安西城﹐直北至小婆羅門國。東有寶山城﹐又西渡麗水至金寶城。眉羅苴西南有金生城。從金寶城北牟郎城渡麗水﹐至金寶城。從金寶城西至道吉川﹐東北至門波城﹐西北至廣蕩城﹐接吐蕃界。北對雪山﹐所管部落與鎭西城同。鎭西城南至蒼望城﹐臨麗水﹐東北至彌城﹐西北至麗水渡。麗水渡而南至祁鮮山﹐山西有神龍河柵。祁鮮已西﹐卽裸形蠻也。管摩零都督城在山上﹐自尋傳﹑祁鮮已往﹐悉有瘴毒﹐地平如砥﹐冬艸木不枯﹐日從艸際沒。諸城鎭官懼瘴癘﹐或越在他處﹐不親視事。南詔特於摩零山上築城﹐置腹心﹐理尋傳﹑長傍﹑摩零﹑金﹑彌城等五道事云。凡管金齒﹑漆齒﹑繡腳﹑繡面﹑雕題﹑僧耆等十餘部落。卷七雲南管內物產第七

從曲靖州已南﹐滇池已西﹐土俗惟業水田﹐種麻﹑豆黍﹑稷﹐不過町疃。水田每年一熟﹐從八月獲稻﹐至十一月十二月之交﹐便於稻田種大麥﹐三月四月卽熟。收大麥後﹐還種粳稻。小麥卽於岡陵種之﹐十二月下旬已抽節如三月﹐小麥與大麥同時收刈。其小麥麵軟泥少味﹐大麥多以爲麨﹐別無他用。醞酒以稻米爲麹者﹐酒味酸敗。每耕田用三尺犁﹐格長丈餘﹐兩牛相去七八尺﹐一佃人前牽牛﹐一佃人持按犁轅﹐一佃人秉耒。蠻治山田﹐殊爲精好。悉被城鎭蠻將差蠻官徧令監守催促。如監守蠻乞酒飯者﹐察之﹐杖下捶死。每一佃人﹐佃疆畛連延或三十里﹐澆田皆用源泉﹐水旱無損。收刈已畢﹐官蠻據佃人家口數目﹐支給禾稻﹐其餘悉輸官。

蠻地無桑﹐悉養柘﹐蠶繞樹。村邑人家﹐柘林多者數頃﹐聳幹數丈。三月初﹐蠶已生﹐三月中﹐繭出。抽絲法稍異中土。精者爲紡絲綾﹐亦織爲錦及絹。其紡絲入朱紫以爲上服。錦文頗有密致奇采﹐蠻及家口悉不許爲衣服。其絹極粗﹐原細入色﹝案﹕「原細」二字未詳﹞﹐制如衾被﹐庶賤男女計以披之。亦有刺繡﹐蠻王並淸平官禮衣悉服錦繡﹐皆上綴波羅皮﹝南蠻呼大虫爲「波羅密」﹞。俗不解織綾羅﹐自大和三年蠻賊寇西川﹐虜掠巧兒及女工非少﹐如今悉解織綾羅也。

白銀生城﹑柘南城﹑尋傳﹑祁鮮已西﹐蕃蠻種並不養蠶﹐惟收婆羅樹子破其殼﹐中白如柳絮﹐組織爲方幅﹐裁之籠頭﹐男子婦女通服之。驃國﹑彌臣﹑諾悉諾﹐皆披羅緞。

其鹽出處甚多﹐煎煮則少。安寧城中皆石鹽井﹐深八十尺﹐城外又有四井﹐勸百姓自煎。天寶八載﹐玄宗委特進何履光統領十道兵馬﹐從安南進軍伐蠻國。十載﹐已收復安寧城並馬援銅柱﹐本定疆界在安寧﹐去交阯四十八日程﹐安寧郡也。何履光本是邕管貴州人﹐舊嘗任交﹑容﹑廣三州節度。天寶十五載﹐方收蠻王所坐大和城之次﹐屬安祿山造逆﹐奉玄宗詔旨將兵赴西川﹐遂寢其收復﹝案﹕此條乃敍次鹽井所在﹐其「天寶八載」以下一百十四字﹐於上下語意不相屬﹐疑亦他處之文﹐因安寧城而錯誤在此﹞。升麻﹑通海已來﹐諸爨蠻皆食安寧井鹽﹐惟有覽賧城內郎井鹽潔白味美﹐惟南詔一家所食取足外﹐輒移竈緘閉其井。瀘南有美井鹽﹐河賧﹑白崖﹑雲南已來﹐供食。昆明城有大鹽池﹐比陷吐蕃。蕃中不解煮法﹐以咸池水沃柴上﹐以火焚柴成炭﹐卽於炭上掠取鹽也。貞元十年春﹐南詔收昆明城﹐今鹽池屬南詔﹐蠻官煮之如漢法也。東蠻﹑磨些蠻諸蕃部落共食龍怯河水﹐中有鹽井兩所。斂尋東南有傍彌潛井﹑沙追井﹐西北有若耶井﹑諱溺井﹐劍川有細諾鄧井﹐麗水城有羅苴井﹐長傍諸山皆有鹽井﹐當土諸蠻自食﹐無榷稅。蠻法煮鹽﹐咸有法令。顆鹽每顆約一兩二兩﹐有交易卽以顆計之。

茶出銀生城界諸山﹐散收無采造法。蒙捨蠻以椒﹑姜﹑桂和烹而飲之。

荔枝﹑檳榔﹑訶黎勒﹑椰子﹑桄榔等諸樹﹐永昌﹑麗水﹑長傍﹑金山並有之。

甘橋﹐大釐城有之﹐其味酸。寧賧有橋﹐大如覆柸﹝案﹕「橋」疑「橘」字之訛﹞。

麗水城又出波羅蜜果﹐大者若漢城甜瓜﹐引蔓如蘿卜﹐十一月十二月熟。皮如蓮房﹐子處割之﹐色微紅﹐似甜瓜﹐香可食。或云此卽思難也﹐南蠻以此果爲珍好。祿﹛曰鬥﹜江左右亦有波羅蜜果﹐樹髙數十丈﹐大數圍﹐生子﹐味極酸。蒙捨﹑永昌亦有此果﹐大如甜瓜﹐小者似橙柚﹐割食不酸﹐卽五香味。土俗或呼爲「長傍果」﹐或呼爲「思漏果」﹐亦呼「思難果」。其次有雄黃﹐蒙捨川所出。

靑木香﹐永昌出﹐其山多靑木香山﹐在永昌南三日程。

獲歌諾木﹐麗水山谷出。大者如臂﹐小者如三指﹐割之色如黃蘗。土人及賧蠻皆寸截之。丈夫婦女久患腰腳者﹐浸酒服之﹐立見效驗。

藤﹛艸彌﹜﹐生永昌﹑河賧。緣皮處無竹根﹐以藤漬經數月﹐色光赤﹐彼土尙之﹝案﹕此條文義未明﹐疑有訛脫﹞。

孟灘竹﹐長傍出﹐其竹節度三尺﹐柔細可爲索﹐亦以皮爲麻。

野桑木﹐永昌﹑巴西諸山谷有之﹐生於石上。及時月擇可爲弓材者﹐先截其上﹐然後中割之﹐兩向屈令至地﹐候木性定﹐斷取爲弓。不施筋漆﹐而勁利過於筋弓﹐蠻中謂之﹤月眞﹥弓者是也。

生金﹐出金山及長傍諸山﹑藤充北金寶山。土人取法﹐春冬間先於山上掘坑﹐深丈餘﹐闊數十步。夏月水潦降時﹐添其泥土入坑﹐卽於添土之所沙石中披揀。有得片塊﹐大者重一斤﹐或至二斤﹐小者三兩五兩﹐價貴於麩金數倍。然以蠻法嚴峻﹐納官十分之七八﹐其餘許歸私。如不輸官﹐許遞相告。麩金出麗水﹐盛沙淘汰取之。沙賧法﹐男女犯罪﹐多送麗水淘金。長傍川界三面山並出金﹐部落百姓悉納金﹐無別稅役﹑徵徭。

銀﹐會同川銀山出。錫﹐瑟瑟山中出﹐禁戢甚嚴。

琥珀﹐永昌城界西去十八日程琥珀山掘之﹐去松林甚遠。片塊大重二十餘斤。貞元十年﹐南詔蒙異牟尋進獻一塊﹐大者重二十六斤﹐當日以爲罕有也。

馬﹐出越賧川東面一帶﹐崗西向﹐地勢漸平﹐乍起伏如畦畛者﹐有泉地美艸﹐宜馬。初生如羊羔﹐一年後﹐紐莎爲攏頭縻系之。三年內飼以米淸粥汁﹐四五年稍大﹐六七年方成就。尾髙﹐尢善馳驟﹐日行數百里。本種多驄﹐故代稱越賧驄﹐近年以白爲良。膝充及申賧亦出馬﹐次賧﹑滇池尢佳。東爨烏蠻中亦有馬﹐比於越賧皆少。一切野放﹐不置槽櫪。惟陽苴咩及大釐﹑登川各有槽櫪﹐餵馬數百匹。

犀﹐出越賧﹑髙麗。其人以陷穽取之。每殺之時﹐天雨震雷暴作。尋傳川界﹑殼弄川界亦出犀皮。蠻排甲並馬﹐統備﹝案﹕《新唐書》作「統倫」﹞馬騎甲仗﹐多用犀革﹐亦雜用牛皮。負排羅苴已下﹐未得系金佉苴者﹐悉用犀革爲佉苴﹐皆朱漆之。

大虫﹐南詔所披皮﹐赤黑文深﹐炳然可愛。云大虫在髙山窮谷者則佳﹐如在平川﹐文淺不任用。

麝香﹐出永昌及南詔諸山﹐土人皆以交易貨幣。

沙牛﹐雲南及西爨故地並只生沙牛﹐俱綠地多瘴﹐艸深肥﹐牛更蕃生犢子。天寶中﹐一家便有數十頭。通海已南多野水牛﹐或一千二千爲羣。彌諾江巴西出犛牛﹐開南巴南養處﹐大於水牛。一家數頭養之﹐代牛耕也。

鹿﹐傍西洱沙諸山皆有鹿。龍尾城東北息龍山﹐南詔養鹿處﹐要則取之。覽賧有織和川及鹿川。龍足鹿白晝三十五十﹐羣行嚙艸。

鯽魚﹐蒙捨池鯽魚大者重五斤﹐西洱河及昆池之南接滇池。冬月﹐魚﹑雁﹑鴨﹑丰雉﹑水紥鳥徧於野中水際。

大雞﹐永昌﹑雲南出﹐重十餘斤﹐嘴距勁利﹐能取鸇﹑鱷﹑﹤鳥戈﹥﹑鵲﹑鳧﹑鴿﹑鴝﹑鵒之類。

象﹐開南﹑巴南多有之﹐或捉得﹐人家多養之﹐以代耕田也。豬﹑羊﹑貓﹑犬﹑騾﹑驢﹑豹﹑兔﹑鵝﹑鴨﹐諸山及人家悉有之。但食之與中土稍異。蠻不待烹熟﹐皆半生而喫之。

大羊多從西羌﹑鐵橋接吐蕃界三千二千口將來博易。鐸鞘﹐狀如刀戟殘刃。積年埋在髙土中﹐亦有孔穴傍透。朱笴﹐出麗水﹐裝以金穹鐵簜﹐所指無不洞也。南詔尢所寶重。以名字呼者有六﹕一曰祿婆摩求﹐二曰虧云孚﹐三曰鐸戢﹐四曰鐸摩郱﹐五曰同鐸﹝案﹕惟有五名﹐疑缺其一﹞。昔時越析詔於贈有天降鐸鞘﹔後部落破敗﹐盛羅皮得之﹐今南詔蠻王出軍﹐手中雙執者是也。貞元十年﹐使淸平宮尹輔酋入朝﹐獻其一。

郁刀﹐次於鐸鞘。造法﹕用毒藥﹑虫﹑魚之類﹐又淬以白馬血﹐經十數年乃用。中人肌卽死﹐俗祕其法﹐粗問得其由。

南詔劍﹐使人用劍﹐不問貴賤﹐劍不離身。造劍法﹕鍛生鐵﹐取迸汁﹐如是者數次﹐烹煉之。劍成卽以犀裝頭﹐飾以金碧。浪人詔能鑄劍﹐尢精利﹐諸部落悉不如﹐謂之浪劍。南詔所佩劍﹐已傳六七代也。

槍﹑箭多用斑竹﹐出蒙捨﹑白崖﹑詔南山谷﹐心實﹐圓緊﹐柔細﹐極力屈之不折﹐諸所出皆不及之。卷八蠻夷風俗第八

其蠻丈夫一切披氈﹐其餘衣服略與漢同﹐惟頭囊特異耳。南詔以紅綾﹐其餘向下皆以皂綾絹。其制度取一幅物﹐近邊撮縫爲角﹐刻木如樗蒲頭﹐實角中﹐總發於腦後爲一髻﹐卽取頭囊都包裹頭髻上結之。羽儀已下及諸動有一切房甄別者﹝案﹕此句疑有訛脫﹞﹐然後得頭囊。若子弟及四軍羅苴己下﹐則當額絡爲一髻﹐不得帶囊角﹔當頂撮髽髻﹐並披氈皮。俗皆跣足﹐𨿽淸平宮﹑大軍將亦不以爲恥。曹長已下﹐得系金佉苴﹝案﹕原本闕「金」字﹐今據《新唐書》增入﹞。或有等第載功褒獎得系者﹐不限常例。

貴緋﹑紫兩色﹐得紫後﹐有大功則得錦。又有超等殊功者﹐則得全披波羅皮。其次功﹐則胸前背後得披﹐而闕其袖。又以次功﹐則胸前得披﹐並闕其背。謂之「大虫皮」﹐亦曰「波羅皮」。謂腰帶曰「佉苴」。

婦人﹐一切不施粉黛﹐貴者以綾錦爲裙襦﹐其上仍披錦方幅爲飾。兩股辮其發爲髻﹐髻上及耳﹐多綴眞珠﹑金﹑貝﹑瑟瑟﹑琥珀。貴家僕女亦有裙衫﹐常披氈﹐及以贈帛韜其髻﹐亦謂之頭囊。

南詔有妻妾數百人﹐總謂之詔佐。淸平官﹑大軍將有妻妾數十人。俗法﹕處子﹑孀婦出入不禁。少年子弟暮夜遊行閭巷﹐吹壺盧笙﹐或吹樹葉﹐聲韻之中﹐皆寄情言﹐用相呼召。嫁娶之夕﹐私夫悉來相送。旣嫁有犯﹐男子格殺無罪﹐婦人亦死。或有彊家富室責資財贖命者﹐則遷徙麗水瘴地﹐終棄之﹐法不得再合。

每年十一月一日﹐盛會客﹐造酒醴﹐殺牛羊﹐親族鄰里更相宴樂﹐三月內作樂相慶﹐帷務追歡。戶外必設桃茢﹐如歲旦然。攺年卽用建寅之月。其餘節日﹐粗與漢同﹐惟不知有寒食淸明耳。

每飲酒欲闌﹐卽起前席奉觴相勸。有性所不能者﹐乃至起前席扼腕的顙﹐或挽或推﹐情禮之中﹐以此爲重。取生鵝治如膾法﹐方寸切之﹐和生胡瓜及椒榝啖之﹐謂之「鵝闕」﹐土俗以爲上味。南詔家食用金銀﹐其餘官將則用竹簟。貴者飯以筋不匙﹐賤者搏之而食。

一尺﹐漢一尺三寸也。一千六百尺爲一里。漢秤一分三分之一。帛曰冪﹐漢四尺五寸也。田曰雙﹐漢五畝也。

本土不用錢﹐凡交易繒﹑帛﹑氈﹑罽﹑金﹑銀﹑瑟瑟﹑牛羊之屬﹐以繒帛冪數計之﹐云某物色直若干冪。

凡人家所居﹐皆依傍四山﹐上棟下宇﹐悉與漢同﹐惟東西南北﹐不取周正耳。別置倉捨﹐有欄檻﹐腳髙數丈﹐云避田鼠也﹐上閣如車蓋狀。

西爨及白蠻死後﹐三日內埋殯﹐依漢法爲墓。稍富室廣栽杉松。蒙捨及諸烏蠻不墓葬﹐凡死後三日焚屍﹐其餘灰燼﹐掩以土壤﹐惟收兩耳。南詔家則貯以金瓶﹐又重以銀爲函盛之﹐深藏別室﹐四時將出祭之。其餘家或銅瓶﹑鐵瓶盛耳藏之也。

言語音白蠻最正﹐蒙捨蠻次之﹐諸部落不如也。但名物或與漢不同﹐及四聲訛重。大事多不與面言﹐必使人往來達其詞意﹐以此取定﹐謂之行諾﹝才勺反﹞。

大虫謂之波羅密﹝亦名「艸羅」﹞。犀謂之矣﹝讀如咸﹞。帶謂之佉苴﹐飯謂之諭﹐鹽謂之賓﹐鹿謂之識﹐牛謂之舍﹐川謂之賧﹐谷謂之浪﹐山謂之和﹐山頂謂之蔥路﹐舞謂之伽傍。加﹐富也。閣﹐髙也。諾﹐深也。苴﹐俊也。東爨謂城爲弄﹐謂竹爲翦﹐謂鹽爲翦﹐謂地爲眗﹐謂請爲數﹐謂酸爲制。言語並與白蠻不同。每出軍徵役﹐每蠻各攜糧米一斗五升﹐各攜魚牖﹐此外無供軍糧料者。蠻軍憂糧易盡﹐心切於戰﹐出界後﹐許行劫掠﹐收奪州溪源百姓禾米牛羊等輩。用軍之次﹐面前傷刀箭﹐許將息。儻背後傷刀箭輒退者﹐卽刃其後﹝案﹕此條當在第九卷

《南蠻篇》中﹐是傳寫者誤入於此﹞。

卷九南蠻條教第九

南俗﹕務田農菜圃﹐戰鬥不分文武﹐無雜色役。每有徵發﹐但下文書與村邑理人處﹐克往來月日而已﹐其兵杖人各自賫﹐更無官給。百家已上有總佐一﹐千人已上有理人官一﹐人約萬家以來﹐卽制都督﹐遞相管轄。上官授與四十雙﹐漢二頃也。上戶三十雙﹐漢一頃五十畝。中戶﹑下戶各有差降。每家有丁壯﹐皆定爲馬軍﹐各據邑居遠近﹐分爲四軍﹐以旗幡色別其東南西北﹐每而置一將﹐或管千人﹐或五百人。四軍又置一軍將統之﹐如有賦盜入界﹐卽罪在所入處面將。

羅苴子皆於鄕兵中試入﹐故稱四軍苴子。戴光兜鍪﹝案﹕《新唐書﹖南詔傳》作「戴朱鞮鍪」「光」字疑「朱」字之訛﹞負犀皮銅股排﹐跣足﹐歷險如飛。每百人﹐羅苴佐一人管之。

負排﹐又從羅苴中揀入﹐無貝數。南詔及諸鎭大軍將起坐不相離捍蔽者﹐皆負排也。

羽儀亦無員數﹐皆淸平官等子弟充﹐諸蠻不與焉﹐常在雲南王左右﹐羽儀長帳前管系之。

羽儀長八人﹐如方內節度支衙官之屬。淸平官已下﹐每入見南詔﹐皆不得佩劍﹐惟羽儀長得佩劍。出入臥外﹐𨿽不主公事﹐最爲心腹親信。

其六曹長卽爲主外司公務。六曹長六人﹐兵曹﹑戶曹﹑客曹﹑刑曹﹑工曹﹑會曹﹐一如內州府六司所掌之事。又有斷事曹長﹐推鞫盜賊﹔軍謀曹長﹐主陰陽占候﹔同倫長兩人﹝案﹕「同倫」原本訛作「司侖」﹐今據後文攺正﹞﹐各有副都﹐主月終唱。﹝案﹕此字未詳﹐疑誤﹞。諸曹稽逋如錄事之職。曹官文牒下諸城鎭﹐皆呼主者。六曹長有課效明著﹐得遷補大軍將。

大軍將一十二人﹐與淸平官同列。每日見南詔議事﹐出則領要害城鎭﹐稱節度。有事迹功勞殊尢者﹐得除授淸平官﹝案﹕原本以除授爲句﹐今據《唐書﹖南詔傳》「大軍將出治軍壁。稱節度﹐次補淸平官」之文﹐是除授下應有「淸平官」三字﹐原本蓋因下條相屬而誤脫耳﹐今增入﹞。

淸平官六人﹐每日與南詔參議境內大事。其中推量一人爲內算官﹐凡有文書﹐便代南詔判押處置。有副兩員同勾當。

又外算官兩人﹐或淸平官或大軍將兼領之。六曹公事文書成﹐合行下者﹐一切是外算官﹐與本曹出文牒行下﹐亦無商量裁制。

又有同倫判官兩人﹐南詔有所處分﹐輒疏記之﹐轉付六曹。近年已來﹐南蠻更添職名不少。

凡試馬軍﹐須五次上。射中片板﹐爲一次上﹔中雙庶子﹝案﹕二字未詳﹞﹐爲一次上﹔四十步外走馬據﹝案﹕此字未詳﹞頗柱﹐中斗子﹐爲一次上﹔盤槍百轉無失﹐爲一次上﹔能算能書﹐爲一次上。試過﹐有優給。

步卒須爲五次上。玷蒼山頂立旗﹐先上到旗下﹐爲一次上﹔驀一丈三尺坑過﹐爲一次上﹔急流水上浮二千尺﹐爲一次上﹔弄劍﹐爲一次上﹔負一石五斗米四十里﹐爲一次上。已上一一試過﹐得上次者補羅苴也。

蠻王爲樓﹐及諸城鎭林邑﹐但有空平處﹐卽立木八十尺﹐刻其上爲斗子﹐中間以墨三寸規之﹐名曰「頗柱」。所試人持竹劍﹐去頗柱四十步外﹐走馬向前柱﹐中斗子者上﹐中第二規次之﹐中第一規爲下。每農隙之時﹐邑中有馬者﹐皆騎馬於頗柱下試習。

每歲十一﹑十二月﹐農收旣畢﹐兵曹長行文書境內諸城邑村谷﹐各依四軍﹐集人試槍劍甲冑腰刀﹐悉須犀利﹐一事闕卽有罪﹐其法一如臨敵。布陣﹐羅苴子在前﹐以次弓手排下﹐以次馬軍三十騎爲隊。如此次第﹐常爲定制。臨行交錯﹐爲犯令。

每戰﹐南詔皆遣淸平官或腹心一人在軍前監視。有用命不用命及功大小先後﹐一一疏記﹐回具白南詔﹐憑此爲定賞罰。軍將犯令﹐皆得杖﹐或至五十﹐或一百﹐更重者徙瘴地。諸在職之人﹐皆以戰功爲褒貶黜陟。

朝廷差使到雲南﹐南詔迎接遠送。自數年來﹐緣邕﹑交兩地長吏苛暴﹐恣殺非事﹐致令眾蠻告冤﹐因玆頻來攻掠﹐伏蒙聖心﹐徵發大軍﹐指揮期於克復。其容州經管三十四羈縻州﹝案﹕《新唐書﹖地理誌》嶺南道羈縻州九十二﹐隸桂管者七州﹐隸邕管者二十六州﹐隸安南者四十一州﹐並無屬容管者﹐與此稍有不合﹞﹐伏請委安南大首領爲刺史﹐武定州﹝案﹕《新唐書﹖地理誌》武定州乃安南都護府所屬羈縻州之一﹞亦請委大首領爲長吏者﹐踵前許經略使眷顧親屬﹐奏元從押衙爲刺史﹐恐非穩便。臣切知故安南前節度使趙昌相繼十三年﹐緝理交阯﹐至今遺愛布在耆老﹐至境內無事。其時以都押衙杜英策爲招討副使﹐入院判案﹐每月料錢供給七十貫﹐以寄客張舟爲經略判官﹐已後舉張舟爲都護。自李象古任安南經略使﹝案﹕原本作「李象古」﹐今考《唐書》李象古爲安南都護﹐以苛刻失眾﹐爲賊楊淸所害﹐蓋卽此人﹐今攺正﹞﹐恣意貪害﹐遂至徵兵。續又有李涿繼之誅剝﹝案﹕原本「涿」上脫「李」字﹐今據《通鑑》增入﹞﹐令生靈受害﹐莫非長吏非人所致。卷十南蠻疆界接連諸蕃夷國名第十

彌諾國﹑彌臣國﹐皆邊海國也。呼其君長爲壽。彌諾面白而長﹐彌臣面黑而短﹐性恭謹﹐每與人語﹐向前一步一拜。國無城郭。彌諾王所居屋之中大柱﹐雕刻爲文﹐飾以金銀。彌臣王以木柵居海際水中﹐以石獅子爲屋四足﹐仍以板蓋﹐悉用香木。百姓皆樓居﹐披婆羅籠﹐男女多好音樂。樓兩頭置鼓﹐飲酒卽擊鼓﹐男子攜手樓中舞蹈爲樂。在蠻永昌城西南六十日程。大和九年曾破其國﹐劫金銀﹐擄其族三二千人﹐配麗水淘金。

驃國﹐在蠻永昌城南七十五日程﹐閣羅鳳所通也。其國用銀錢﹐以靑磚爲圓城﹐周行一日程。百姓盡在城內﹐有十二門。當國王所居門前有一大像﹐露坐髙百餘尺﹐白如霜雪。俗尙廉恥﹐人性和善少言﹐重佛法﹐域中並無宰殺。又多推步天文。若有兩相訴訟者﹐王卽令焚香向大像﹐思惟其非﹐便各引退。其或有災疫及不安穩之事﹐王亦焚香對大像﹐悔過自責。男子多衣白氈﹐婦人當頂爲髙髻﹐以金銀眞珠爲飾﹐著靑婆羅裙﹐又披羅緞﹐行必持房。貴家婦﹐皆三人五人在傍持扇。有移信使到蠻界河賧﹐則以江豬﹑白氈及琉璃﹑罌爲貿易﹝案﹕「罌」原本作「盟」﹐「貿易」原本作「加」﹐今從《新唐書﹖驃國傳》攺正﹞。與波斯及婆羅門鄰接﹐西去舍利城二十日程。據《佛經》﹕「舍利城﹐中天竺國也。近城有沙山﹐不生艸木」。《恆河經》云「沙山中過」﹐然則驃國疑東天竺也。蠻賊大和六年劫掠驃國﹐虜其眾三幹餘人﹐隸配柘東﹐令之自給。今子孫亦食魚虫之類﹐是其種末也。咸通四年正月六日寅時﹐有一胡僧裸形﹐手持一仗﹐束白絹﹐進退爲步﹐在安南羅城南面。本使蔡襲當時以弓飛箭﹐當胸中此設法胡僧﹐眾蠻扶舁歸營幕。城內將士無不鼓噪。

昆侖國﹐正北去蠻界西洱河八十一日程。出靑木香﹑檀香﹑紫檀香﹑檳榔﹑琉璃﹑水精﹑蠡坯等諸香藥﹑珍寶﹑犀牛等。蠻賊曾將軍馬攻之﹐被昆侖國開路放進軍後﹐鑿其路通江﹐決水掩浸﹐進退無計。餓死者萬餘﹐不死者昆侖去其右腕放回。

大秦婆羅門國﹐界永昌北﹐與彌諾國江西正東﹝案﹕此句疑有脫誤﹞安西城樓接界﹐東去蠻陽苴咩城四十日程。蠻王善之﹐街來其國﹝案﹕此八字文不相屬﹐疑有脫誤﹞。

小婆羅門﹐與驃國及彌臣國接界﹐在永昌北七十四日程。俗不食牛肉﹐預知身後事。出見齒﹑﹤虫葛﹥﹑越諾。其大耳國往來﹐蠻夷善之﹐信其國。

夜半國﹐在蠻界蒼望城﹐東北隔麗水城。其部落婦人惟與鬼通﹐能知吉凶禍福﹐本土君長崇信。蠻夷往往以金購之﹐要知善惡。

昆明﹑牂牁界接麗水﹐相近蠻賊曾攻不得﹐至今銜恨之。昆明﹑牂牁﹐本使臣蔡襲嘗奏請分布軍馬﹐從黔府路入﹝案﹕此條之首﹐當有脫文﹞。

女王國﹐去蠻界鎭南節度三十餘日程。其國去驩州一十日程﹐往往與驩州百姓交易。蠻賊曾將二萬人伐其國﹐被女王藥箭射之﹐十不存一﹐蠻賊乃回。

水眞蠟國﹑陸眞蠟國﹐與蠻鎭南相接﹐蠻賊曾領馬軍到海畔﹐見蒼波洶湧﹐悵然收軍卻回﹝案﹕此篇乃載南蠻接壤之國﹐自此以下﹐皆別說他事﹐蓋附錄之文﹐傳寫失其標目耳。今各低一格﹐以別之﹞。

咸通四年六月六日﹐蠻賊四千餘人﹐艸賊朱道古下二千人﹐共棹小船數百隻收郡州﹝案﹕《通鑑考異》引《唐實錄》以「郡州」爲「交州」﹐《補國史》亦同。是「郡州」乃州名也﹞﹐得安南都押衙張慶宗﹑杜存陵﹑武安州刺史陳行余﹝案﹕《新唐書﹖地理誌》武安州屬安南都護府﹞﹐以航舶戰船十餘只﹐築損蠻賊船三十來只沈溺。臣九月二十一日﹐於膝州見安南虞候史孝慜﹐並得兵馬使徐崇雅信﹐蠻賊不解水﹐悉皆溺死。吐蕃鐵橋節度本屬吐蕃﹐貞元十年﹐蒙異牟尋攻破﹐今並屬蠻管﹝案﹕「吐蕃鐵橋」節度以下二十五字﹐文義與上文不相屬﹐是亦他處錯簡於此﹞。

異牟尋曾詐臣事吐蕃﹐吐蕃遂封異牟尋江。西卑賤﹐﹝案﹕以下皆紀冊封南詔之事﹐此二十字文不用周﹐蓋所紀冊封一事﹐佚其前段﹐而此條佚其後段耳﹐今不可考﹐姑仍其舊﹞因遣曹長段南羅各同倫判官趙伽寬等九人﹐與南詔淸平官尹輔酋及親信李羅札將大馬二十匹迎﹐子弟羽儀六人沿路視事。十五日至安南城。城使段伽諾出步軍二百隊﹐馬軍一百隊夾道排立﹐帶甲馬六十隊引前﹐步槍五百人隨後﹐去城五十里迎候。十九日到曲驛。鎭使楊盛出馬軍一百三十隊﹑步軍一百七十隊﹐夾道排立﹐帶甲馬二百人引前﹐步槍三百人隨後﹐去驛一十里迎接。二十一日過吹捨川。首領父老百餘人﹐蠻夷百姓數千人﹐路傍羅列而拜﹐馬上送酒。雲南節度將五十匹馬來迎。二十三日到雲南城。節度蒙酋物出馬軍一百隊﹐步軍三百人夾道排立﹐帶甲馬一十隊引前﹐步槍五百人隨後﹐去城十一里迎候。門前父老二百餘人﹐吐蕃封王數人﹐在路迎拜。是日﹐南詔使大軍將兼戶曹長王各苴來迎。二十四日到白崖城。城使尹瑳出馬軍一百隊﹐步軍二百隊夾路排立﹐引馬六十匹﹐步槍五百人﹐去城五里迎候。南詔遣大軍將李鳳嵐﹐將細馬一千匹並伎樂來迎。渠斂道中路客館館前父老二百餘人﹐蠻夷百姓五六十人﹐路迎馬前。大軍將諭於念出馬步軍三百隊夾路排立﹐引馬六十匹﹐步槍三百人﹐去城五里迎候。南詔妹李波羅諾將細馬一十匹來迎。入龍尾城客館。南詔異牟尋叔父阿思將大馬二百匹來迎。二十六日過大和城﹐南詔異牟尋從父兄蒙細羅勿﹝案﹕「羅勿」原本作「四勾」﹐今據《新唐書》攺正﹞及淸平官李異傍﹑大軍將李千傍等﹐將細馬六十匹來迎﹐皆金錟玉珂﹐拂髦振鐸﹝案﹕「振」原本作「根」﹐今據《新唐書》攺正﹞。夾路馬步軍排隊二十餘里。南詔蒙異牟尋出陽苴咩城五里迎。先飾大象一十二頭引前﹐以次馬軍隊﹐以次伎樂隊﹐以次子弟持斧鉞。南詔異牟尋衣金甲﹐披大虫皮﹐執雙鐸。男蒙閣勸在傍﹐步槍千餘人隨後﹐馬上祗揖而退﹝原缺﹞「曰授冊」﹝原缺﹞﹐貞元十年十月二十七日陽苴咩城具儀注設位﹐旌節當庭﹐東西特立。南詔異牟尋及淸平官已下﹐各具儀禮﹐面北序立﹐宣慰南詔使東向立﹐冊立南詔使南向立﹐宣敕書﹐讀冊文訖﹝案﹕此條「冊」字原本俱訛作「開」﹐今據文攺正﹞﹐相者引南詔蒙異牟尋離位受冊﹐次受貞元十年曆日。南詔及淸平官已下稽顙再拜﹐手舞足蹈。慶退而言「牟尋曾祖父開元中冊雲南王﹐祖父天寶中又蒙冊襲雲南王。自隔大國﹐向五十年。貞元中﹐皇帝聖明﹐念錄微效﹐今又賜禮命﹐復睹漢儀﹐對揚天休﹐實感心肺。」其日樓下大會﹐又坐上割牲﹐用銀平脫馬頭盤二面。牟尋曰「此是天寶初先人任鴻臚少卿宿衛時﹝案﹕「衛」上原脫「宿」字﹐今補入﹞﹐開元皇帝所賜。比寶藏不敢用﹐得至今。」又伎樂中有老人吹笛﹐婦人唱歌﹐各年近七十餘。牟尋指之曰「先人歸蕃來國﹐開元皇帝賜胡部及龜玆音聲各兩部。今死亡零落盡﹐只餘此二人在國。」酒旣行﹐牟尋自捧杯擎跽勸讓。冊立使袁滋引杯釃酒曰「南詔當深思祖宗緒業﹐堅守誠信﹐爲西南藩屏﹐使後嗣有以傳繼也。」異牟尋噓嘻曰「敢不承命﹗」其年十一月七日事畢﹐發陽苴咩城。雲南王蒙異牟尋以淸平官尹輔酋十七人奉表謝恩﹐進納吐蕃贊普鍾印一面﹝案﹕《通鑑》吐蕃謂弟爲鍾﹐南詔服吐蕃時﹐封爲贊普鍾日東王﹞並獻鐸鞘﹑浪川劍﹑生金﹑瑟瑟﹑牛黃﹑琥珀﹑白氈﹑紡絲﹑象牙﹑犀角﹑越賧馬﹑統備甲馬﹑並甲文金﹐皆方土所貴之物也。仍令大軍將王各苴﹑柘東副使杜伽諾具牛羊﹐領鞍馬及丁夫三百人提荷食物。其年十一月二十四日送至石門﹐從石門更十日程到茂州。自後南蠻移心向化﹐遂與吐蕃仇隙。

伏緣數年之間﹐當州鎭釐革南詔入朝人數﹐縱有經過者﹐郵傳殘薄。兼緣安南大中年﹝案﹕原本作「大中牟」﹐今據《唐書》及《通鑑》﹐宣宗大中十三年﹐杜棕爲西川節度使﹐奏請節減南蠻習學子弟及入貢傔從人數﹐南詔怒﹐自是頗擾邊境﹐書中所說﹐當指此事。「牟」字蓋「年」字之訛﹐謹攺正﹞奏請隔絕南詔往來通好﹐謹按《尙書》云「撫我則後﹐虐我則仇」。本使蔡襲去年正月十四日內﹐四度中矢石﹐家口並元隨七十餘人﹐悉殞於賊所。臣長男韜及奴婢一十四口﹐並陷蠻陬。臣夙夜憂憶本使蔡襲﹐行坐痛心。切以蠻賊尙據安南﹐今江源並諸州各自固守﹐其首領將吏﹐去年春夏頻請救兵。自是海門﹝案﹕安南旣陷﹐以海門鎭爲行交州﹞不與發遣﹐並不給與戈甲弓弩﹐致令蠻賊侵掠州軍。臣以南蠻從古及今﹐凡虜掠諸處百姓夷獠隸也處則貴。江源首領已下﹐知其配隸之事﹐固惜副卿必合戮力齊心﹐共禦蠻夷之殘暴﹝案﹕「臣」以下五十一字﹐文義未詳﹐且不相屬﹐當有脫誤﹞。

又黔﹑涇﹑巴﹑夏四邑苗眾﹐咸通三年春三月八日﹐因入賊朱道古營柵﹐竟日與蠻賊將大羌楊阿觸﹑楊酋盛﹑柘東判官楊忠義話﹐得姓名﹐立邊城﹐自爲一國之由。祖乃盤瓠之後﹐其蠻賊楊羌等云綻盤古之後﹝案﹕「綻」字有訛﹞。此時緣單車問罪﹐莫能若是﹝案﹕「若」字有訛﹞。咸通五年六月﹐左授夔州都督府長史﹐問蠻﹑夷﹑巴﹑夏四邑根源﹐悉以錄之﹐寄安南諸大首領。詳錄於此﹐爲《蠻志》一十卷事﹐庶知南蠻首末之序﹝案﹕以下六條﹐又附錄中旁及之文﹐今再低一格以別之﹞。

謹按《後漢﹖南蠻傳》﹐昔髙辛氏有戎寇吳將軍爲患其侵暴﹐乃下敕曰「有人得戎寇吳將軍頭者﹐賜金百鎰﹐封邑萬家﹐妻以少女。」時帝有犬名盤瓠﹐後遂之寇所﹐因嚙得吳將軍頭來﹐其寇遂平。帝大喜﹐因以官爵賚賜﹐犬不起。帝少女聞之﹐奏曰「皇帝信不可失﹗深憂犬之爲患。」帝曰「當殺之。」女曰「殺有功之犬﹐失天下之信矣﹗」帝曰「善乎﹗」因請匹之。帝不得已。乃以配盤瓠。盤瓠得女﹐負入南山﹐處於石室。其處險阻﹐不通人迹。後生十二子﹐六男六女﹐自相匹偶﹐緝艸木皮以爲衣服。帝賜以南山﹐仍起髙欄爲居止之。其後滋蔓﹐自爲一國﹝案﹕此文與今《後漢書﹖南蠻傳》不同﹞。按王通明《廣異記》云「髙辛時﹐人家生一犬﹐初如小特﹐主怪之﹐棄於道下。七日不死﹐禽獸乳之﹐其形繼日而大﹐主人復收之。當初棄道下之時﹐以盤盛葉覆之﹐因以爲瑞﹐遂獻於帝﹐以盤瓠爲名也。後立功﹐嚙得戎寇吳將軍頭﹐帝妻以公主﹐封盤瓠爲定邊侯。公主分娩七塊肉﹐割之﹐有七男﹐長大各認一姓﹐今巴東姓田﹑雷﹑再﹑向﹑蒙﹑旻﹑叔孫氏也。其後苗裔熾盛﹐從黔南逾昆﹑湘﹑髙麗之地﹐自爲一國。幽王爲犬戎所殺﹐卽其後也。盤瓠皮骨﹐今見在黔中﹐田﹑雷等家時祀之。」

巴中有大宗﹐廩君之後也。《漢書》巴郡本有四姓﹐巴氏﹑繁氏﹑陳氏﹑鄭氏﹐皆出於武落鍾離山。其山黑﹑赤二穴﹐巴氏之子生於赤穴﹐繁﹑陳﹑鄭三姓生於黑穴。未有君長﹐俱事鬼。乃其擲劍於石穴﹐約能中者﹐奉以爲君。巴氏子務相獨中之。又令乘土船下夷水到鹽陽﹐約能浮者爲君。務相獨浮﹐因立務相爲君也。遂有神女謂廩君曰「此地廣大﹐魚鹽所出﹐請爲畱之。」廩君不許。神女暮來取宿﹐晨則化爲飛虫﹐羣蔽日月﹐天地晦冥﹐積十餘日。廩君伺其便射之﹐天乃開朗。廩君方定居於夷水﹐三姓皆臣事之。廩君死﹐魂魄化爲白虎﹐及惠王並巴蜀﹐以巴夷爲蠻夷君﹐尙女。其人有罪﹐得以爵除。出賦二千一十六百萬錢﹐三歲一出義賦一千八百錢﹐人出幏布八丈二尺﹐雞羽三十鍭也﹝案﹕此文與今《後漢書﹖南郡蠻傳》稍有異同﹞。

巴氏祭其祀﹐擊鼓而祭﹐白虎之後也。按《華陽國誌》﹐秦昭王時﹐白虎爲害﹐多傷人。乃購之曰「有殺得白虎者﹐封邑千家﹐繼以金帛」。於是朐忍夷﹑廖仲藥等﹐以竹弩射之﹐中而死。秦遂刻石﹐爲夷人立盟曰「夷人頃田不租﹐十妻不算﹐傷人不論。秦犯夷﹐輸黃龍一隻﹔夷犯秦﹐輸淸酒一鐘。」夷人遂因號虎夷﹐一名弦頭﹐剛勇頗有先人之風﹝案﹕所引《華陽國誌》與今本文稍不同﹞。

按《秦紀》﹐「始皇十八年﹐巴郡出大人﹐長二十五丈﹐一夫兩妻﹐號曰左右也。」是故左思《蜀都賦》云「剛勇生其方﹐風謠尙其武。」

按《夔城圖經》云「夷事道﹐蠻事鬼。」初喪﹐鼙鼓以爲道哀﹐其歌必號﹐其眾必跳﹐此乃盤瓠白虎之勇也。俗傳正月初夜﹐鳴鼓連腰以歌﹐爲踏虎之戲。五月十五日﹐招命騎健﹐畫楫圖舟﹐十船同角﹐千人齊聲唱鼓扣舷﹐沿江騰波而下。俗三月八日爲大節﹐以陳祠享﹐振鐸﹑擊鼓﹑師舞爲敬也。

夷蜑居山谷﹝「蜑」卽蠻之別名﹞﹐巴夏居城郭。與中土風俗﹑禮樂不同。

雲南詔蒙異牟尋與中國誓文﹐臣今錄白進獻。

貞元十年﹐歲次甲戌﹐正月乙亥﹐五月己卯﹐雲南詔異牟尋及淸平官﹑大軍將與劍南西川節度使崔佐時﹝案﹕崔佐時乃韋臯所遣西川節度巡官﹐不可直稱節度使﹐疑有脫文﹞謹詣玷蒼山北﹐上請天﹑地﹑水三官﹐五嶽﹑四瀆及管川谷諸神靈同請降臨﹐永爲證據。念異牟尋乃祖乃父忠赤附漢。去天寶九載﹐被姚川都督張乾拖等離間部落﹐因此與漢阻絕﹐經今四十三年。與吐蕃洽和﹐爲兄弟之國。吐蕃贊普冊牟尋爲日東王﹐亦無二心﹐亦無二志。去貞元四年﹐奉劍南節度使韋臯僕射書﹐具陳漢皇帝聖明﹐懷柔好生之徳。七年﹐又蒙遣使段忠義等招諭﹐兼送皇帝敕書。遂與淸平官﹑大軍將﹑大首領等密圖大計﹐誠矢天地﹐發於禎祥﹔所管部落﹐誓心如一。去年四月十三日﹐差趙莫羅眉﹑揚大和眉等賫僕射來書﹐三路獻表﹐願歸淸化﹐誓爲漢臣。啟告祖宗明神﹐鑑照忠款。今再蒙皇帝蒙劍南西川節度使韋臯僕射遣巡官崔佐時傳語﹐牟尋等契誠﹐誓無遷變。謹請西洱河﹑玷蒼山神祠監盟﹐牟尋與淸平官洪驃利時﹑大軍將段盛等請全部落歸附漢朝﹐山河兩利﹐卽願牟尋﹑淸平官﹑大軍將等福祚無疆﹐子孫昌盛不絕﹐管諸賧首領永無離二。興兵動眾﹐討伐吐蕃﹐無不克捷。如會盟之後﹐發起二心﹐及與吐蕃私相會合﹐或輒窺侵漢界內田地﹐卽願天地神祗其降災罰﹐宗祠殄滅﹐部落不安﹐災疾臻湊﹐人戶流散﹐稼穡產畜悉背減耗。如蒙漢與通和之後﹐有起異心﹐窺圖牟尋所管疆土﹐侵害百姓﹐致使部落不安﹐及有患難不賜救卹﹐亦請準此誓文﹐神祗共罰。如蒙大漢和通之後﹐更無異意﹐卽願大漢國祚長久﹐福盛子孫﹐天下淸平﹐永保無疆之祚。漢使崔佐時至益州﹐不爲牟尋陳說﹐及節度使不爲奏聞牟尋赤心歸國之意﹐亦願神祗降之災。今牟尋率眾官具牢醴﹐到西洱河﹐奏請山川土地靈祗。請漢使計會﹐發動兵馬﹐同心戮力﹐共行討伐。然吐蕃神川﹑昆侖﹑會同已來﹐不假天兵﹐牟尋盡收復鐵橋爲界﹐歸漢舊疆宇。謹率羣官虔誠盟誓﹐共克金契﹐永爲誓信。其誓文一本請劍南節度隨表進獻﹐一本藏於神室﹐一本投西洱河﹐一本牟尋畱詔城內府庫﹐貽誡子孫。伏惟山川神祗﹐同鑑誠懇﹗

某年六月二十一日奏狀﹐今謹錄白獻進﹝案﹕後題貞元十年奏狀﹐而此闕其年﹐亦刊削不盡之文﹞

東蠻和使楊傳盛等﹐六月十八日到安南﹐賫蠻王蒙異牟尋與臣絹書一封﹐並金鏤合子一具。合子有綿﹐有當歸﹐有朱砂﹐有金。石東蠻國王是故雲南詔王閣羅鳳孫﹐姓蒙﹐名異牟尋。遣前件使賫表詣闕﹐於今月十八日到﹐兼得其王牟尋與臣書﹐遠陳誠懇﹐並金鏤合子一枚。其使昧言﹐送合子中有綿者﹐以表柔服﹐不敢更與爲生梗﹔有當歸者﹐永願爲內屬﹔有朱砂者﹐蓋獻丹心向闕﹔有金者﹐言歸義之意﹐如金之堅。

又言﹕蠻王蒙異牟尋積代唐臣﹐徧沾皇化。天寶年中﹐其祖閣羅鳳被邊將張乾拖讒構﹐部落驚懼﹐遂違聖化﹐北向歸投吐蕃贊普。以贊普年少﹐信任讒佞﹐欲並其國。蒙尋遠懷聖化﹐北向請命。故遣和使﹐乞釋前罪﹐願與部落竭誠歸附。緣道遐阻﹐伏恐和使不達﹐故三道遣﹕一道出石山﹐從戎州路入﹔一道出夷獠﹐從黔府路入﹔一道出夷獠﹐從安南路入。其楊傳盛等﹐今年四月十九日從蠻王蒙異牟尋所理大和城發﹐六月十八日到安南府。其和使楊傳盛年老﹐染瘴虐﹐未得進發。臣見醫療﹐候獲稍損﹐卽差專使領赴闕廷。其使云「異牟尋自祖父久背國恩﹐今者願棄豺狼之思﹐歸聖人之徳。此皆陛下雨露之澤及外夷﹐故蠻徼遐荒﹐願爲內屬。臣忝領蕃鎭﹐目睹升平﹐踴躍忻歡﹐倍萬常幸。」右蠻王與臣書及金鏤合子等﹐謹差十將李茂等隨表奉進﹐謹奏。貞元十年六月二十一日﹐安南都護充管內節度觀察處置等使﹑檢校工部尙書﹑禦史大夫﹑臣「趙昌奏狀。」

貞元十年﹐南詔蒙異牟尋請歸附聖唐﹐願充內屬﹐盟立誓言﹐永爲西南藩屏。臣今於安南郡州溪源首領耆老處借得故蠻王蒙異牟尋《誓文》一本﹐安南都護趙昌貞元十年《奏狀白》一本。伏以故南詔蒙異牟尋嗣孫惠龍不守祖父畱訓﹐旣違盟誓﹐自掇禍殃﹐尙未悛心﹐猶恣狂暴﹐全驅蟻聚之眾﹐攻劫邕﹑交之人。五載興兵﹐三來虜掠。顧生靈之何負﹐受塗炭之苦辛。臣去年正月二十九日﹐已錄蠻界程途及山川﹑城鎭﹑六詔始末﹑諸種名數﹑風俗條教﹑土宜物產﹑六名號﹑連接諸蕃﹐共纂錄成十卷﹐於安南郡州江口附襄州節度押衙張守忠進獻。今臣謹錄故蠻王蒙異牟尋貞元十年《誓文》及趙昌《奏狀白》隨表奉進以上。

