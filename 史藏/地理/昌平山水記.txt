

昌平山水記京東考古錄﹝淸﹞顧炎武著

昌平山水記卷上京師九門﹐其西北曰徳勝門﹐元之健徳門也。洪武元年九月﹐大將軍徐達攺今名。出門八里爲土城﹐元舊也。正統十四年十月己未﹐也先奉上皇車駕登土城﹐以通政司左參議王復爲右通政﹐中書舍人趙榮爲太常寺少卿﹐出見上皇於土城﹐卽此地也。又二十里爲淸河﹐其水出玉泉山﹐分流而北﹐徑此﹔又東會於沙河﹐入於白河。元順帝至正二十四年﹐禿豎帖木兒以兵向闕﹐駐於淸河﹐索右丞相搠思﹑監資正院使朴不花二人。帝不得已﹐執而畀之。其兵乃退。卽此地也。有石橋跨其上﹐永樂中建。宣徳五年二月乙未﹐上奉皇太后謁長陵﹑獻陵﹐上躬櫜鞬騎導皇太后輦至淸河橋﹐下騎抉輦﹐旣度橋﹐上復乘騎。郊甸之民夾道羅拜﹐皆稱萬歲。又十二里有玄福宮﹐宏治十七年建。俗呼爲回龍觀。又十八里爲沙河店。店南有水﹐出昌平州西南五十里龍泉寺﹐合西山諸泉東流爲南沙河﹐有橋曰安濟。店北有水﹐出昌平州西南四家莊﹐徑雙塔村﹐東流爲北沙河﹐有橋曰朝宗。二橋正統十三年命工部右侍郎王永壽建。二水至店東南竇家莊而合。又東南至通州界入白河。漢書﹐軍都有濕餘水﹐東至潞﹐南入沽﹐卽此水也。店在二水之間﹐今尙有居民百餘家。先是車駕北徵及上陵﹐多駐沙河。有文皇帝行宮遺址。正統時爲水所壞。嘉靖十六年三月丁未﹐上駐蹕沙河﹐禮部尙書嚴嵩言此爲車駕謁陵之路﹐南北道裏適均﹐且居庸﹑白羊近在西北﹐邊防尢切﹐宜修復行宮﹐築城環之﹐設官戍守﹐從之。十七年五月﹐始於沙河店之東建行宮。十九年正月﹐城之﹐名曰鞏華。南北徑二里﹐東西徑二里。門四﹕南曰拱京﹐制如午門﹐北曰展思﹐東曰鎭遼﹐西曰威漠。行宮在城之中﹐先以勛臣若都督守之。二十八年﹐攺副總兵﹐後攺守備。有分守公署奠靖所及營房五百間﹐今圮﹐惟行官存又二十里爲昌平州﹐州故永安城也。正統中﹐調長﹑獻﹑景三陵衛於中東西三山口及東西二營地方駐札以護陵寢。及土木之難﹐明年景泰元年﹐於昌平縣之東八里築城﹐徙衛於內﹐名曰永安。三年﹐並昌平縣徙焉。今之東西二門及城中大橋﹐故南門遺迹也。其後續設陵衛益多﹐仍於城南復築一城連之﹐今之南門是也。乃去舊城南面磚石而合爲一﹐周一十里二十四步。州治在舊城內大街西﹐先爲順天府昌平縣﹐正徳元年﹐南京吏部尙書林瀚言﹐陵寢所在﹐歲三大祭欽遣百官陪祀﹐及帝後忌辰﹑歲暮正旦並遣駙馬詣陵﹐縣小民貧﹐供億煩苦﹐請攺爲州﹔以密雲﹑順義﹑懷柔三縣隸之﹐助其力役﹐凡有科派差徭及養馬之類﹐悉皆優免。從之。未幾復降爲縣。八年﹐縣丞張懷復奏﹐始定爲州﹐以密雲﹑順義﹑懷柔三縣屬焉﹐仍隸順天府。天壽山在州北一十八里。永樂五年七月乙卯﹐皇后徐氏崩﹐上命禮部尙書趙羾以明地理者廖均卿等往﹐擇地得吉於昌平縣東黃土山。及車駕臨視﹐封其山爲天壽山﹐以七年五月己卯作長陵。十一年正月成﹐仁孝皇后梓宮自南京至﹐二月丙寅葬。二十二年七月辛卯﹐上崩於楡木川﹐十二月庚申葬。自是列聖因之﹐皆兆於長陵之左右而同爲一域焉。自州西門而北六里至陵下﹐有白石坊一座五架﹐又北有石橋三空﹐又二里至大紅門﹐門三道﹐東西二角門﹐門外東西各有碑﹐刻曰﹕官員人等至此下馬。入門一里有碑亭﹐重檐四出陛﹐中有穹碑﹐髙三丈餘﹐龍頭龜趺﹐題曰大明長陵神功聖徳碑﹐仁宗皇帝禦制文也。亭外四隅有石柱四﹐俱刻交龍環之﹐其東有行宮﹐今亡。又前可二里爲欞星門﹐門三道﹐俗名龍鳳門。門之前有石人十二﹕四勛臣﹑四文臣﹑四武臣。石獸二十四﹕四馬﹑四麒麟﹑四象﹑四橐駝﹑四獬豸﹑四獅子﹝各二立二蹲﹐近者立﹐遠者蹲﹞。石柱二﹐刻雲气﹐並夾侍神路之旁﹐迆邐而南﹐以接乎碑亭。碑文後書洪熙元年四月十七日﹐小子嗣皇帝某謹述。蓋文成而碑未立。宣徳十年四月辛酉﹐修長陵﹑獻陵﹐始置石人﹑石馬等於禦道東西。十月己酉﹐建長陵神功聖徳碑﹐是時仁孝皇后之葬二十有三年﹐太宗文皇帝之葬亦十有一年矣。然而始立者﹐重民力也。欞星門北一里半爲山坡﹐坡西少南有舊行宮﹐今存土垣一周。坡北一里有石橋五空﹐又北二百步有大石橋七空﹐大石橋東北一里許有新行宮﹐宮有感思殿﹐今亡。宮東南有工部廠及內監公署﹐今並亡。大石橋正北二里有石橋五空﹐又二里至長陵殿門神道﹐自嘉靖十五年世宗謁陵﹐始命以石甃﹐今稍殘缺。自大紅門以內﹐蒼松翠柏無慮數十萬株﹐今翦伐盡矣。長陵在天壽山中峯之下﹐門三道﹐東西兩角門﹐門內東神廚五間﹐西神庫五間﹐廚前有碑亭一座﹐南向﹐內有碑﹐龍頭龜趺﹐無宇。重門三道﹐榜曰祾恩門。東西二小角門﹐門內有神帛鑪東西各一。其上爲享殿﹐榜曰祾恩殿﹐九間重檐﹐中四柱飾以金蓮﹐餘皆髤漆。階三道﹐中一道爲神路﹐中平外墄﹐其平刻爲龍形﹐東西二道皆墄。有白石欄三層﹐東西皆有級﹐執事所上也。兩廡各十五間﹐殿後爲門三道。又進爲白石坊一座﹐又進爲石臺﹐其上鑪一﹐花瓶﹑燭臺各二﹐皆白石。又前爲寶城﹐城下有甬道﹐內爲黃琉璃屏一座﹐旁有級分東西上﹐折而南﹐是爲明樓﹐重檐四出陛﹐前俯享殿﹐後接寶城﹐上有榜曰長陵。中有大碑一﹐上書曰大明﹐用篆﹔下書曰成祖文皇帝之陵﹐用隸。字大徑尺﹐以金塡之。碑用朱漆欄畫雲气﹐碑頭交龍方趺。寶城周圍二里。城之內下有水溝﹐自殿門左右繚以周垣﹐屬之寶城﹐舊有樹﹐今亡。獻陵在天壽山西峯之下﹐距長陵西少北一里。自北五空橋北三十餘步﹐分西爲獻陵神路﹐至殿門可二里。有碑亭一座﹐重檐四出陛﹐內有碑﹐龍頭龜跌﹐無字。亭南有小橋﹐門三道﹐榜曰祾恩門。無角門﹐殿五間﹐單檐﹐柱皆朱漆﹐直椽﹐階三道﹐其平刻爲云花﹐石欄一層﹐東西有級﹐兩廡各五間﹐餘如長陵。殿有後門﹐爲短檐﹐屬之垣﹐垣有門。垣後有土山﹐曰玉案山﹐故辟神路於殿西。玉案山之右﹐有小橋﹐前數步又一小橋﹐跨溝水﹐溝水自陵東來過橋下﹐會於北五空橋。山後橋三道﹐皆一空。又進爲門三道﹐並如長陵﹐而髙廣殺之。甬道平寶城﹐小冢半塡﹐榜曰獻陵﹐碑曰大明仁宗昭皇帝之陵。余並如長陵。山之前門及殿﹐山之後門及寶城各爲一周垣﹐舊有樹﹐今亡。十二陵制﹐獻陵最朴﹐景陵次之。洪熙元年五月辛巳﹐上疾大漸﹐遺詔有曰﹕『朕臨禦日淺﹐恩澤未浹於民﹐不忍重勞﹐山陵制度務從儉約。』是日上崩﹐皇太子卽皇帝位。及營仁宗皇帝山陵﹐上諭尙書蹇義﹑夏原吉等曰﹕『國家以四海之富﹐葬其親﹐豈惜勞費﹖然古之帝王皆從儉制﹐孝子思保其親之體魄於久遠者﹐亦不欲厚葬。秦漢之事足爲明鑑。況皇考遺詔﹐天下所共知。今建山陵﹐予以爲宜遵先志。卿等之意如何﹖』義等對曰﹕『聖見髙遠﹐發於孝思﹐誠萬世之利。』於是命成山侯王通﹑工部尙書黃福總其事﹐其制度皆上所規畫也。景陵在天壽山東峯之下﹐距長陵東少北一里半。自北五空橋南數步﹐分東爲景陵神路﹐至殿門三里。碑亭門廡如獻陵﹐殿五間﹐重檐。階三道﹐其平刻爲龍形﹐殿有後門﹐不屬垣﹐殿後門三道﹐並如獻陵。甬道平寶城﹐長而狹﹐榜曰景陵﹐碑曰大明宣宗章皇帝之陵。周垣如長陵﹐寶城前有樹十五株﹐冢上一株。裕陵在石門山﹐距獻陵西三里。自獻陵碑亭前分西爲裕陵神路。路有小石橋﹐碑亭北有橋三道﹐皆一空﹐平刻云花﹐殿無後門。榜曰裕陵﹐碑曰大明英宗睿皇帝之陵。余並如景陵。寶城如獻陵﹐垣內及冢上樹一百六七十株。茂陵在聚寶山﹐距裕陵西一里。自裕陵碑亭前分西爲茂陵神路。路有石橋一空﹐制如裕陵。榜曰茂陵﹐碑曰大明憲宗純皇帝之陵。垣內外及冢上樹千餘株。十二陵惟茂陵獨完﹐他陵或僅存禦榻﹐茂陵則簨虞之屬﹐猶有存者。泰陵在史家山﹐距茂陵西少北二里。自茂陵碑亭前分西爲泰陵神路。路有石橋五空﹐賢莊﹑灰嶺二水徑焉。碑亭北有橋三道﹐皆一空﹐制如茂陵。榜曰泰陵﹐碑曰大明孝宗敬皇帝之陵。垣內及冢上樹百餘株。殿上存禦座﹑禦案﹑禦榻各一﹐承麈皆五色花板﹐多殘缺﹐而茂陵﹑泰陵完焉。康陵在金嶺山﹐距泰陵西南二里。自泰陵橋下分西南爲康陵神路。山勢至此折而南﹐故康陵東向﹐路有石橋五空﹐錐石口水徑焉﹐今圮。又前有石橋三空﹐制如泰陵。榜曰康陵﹐碑曰大明武宗毅皇帝之陵。明樓爲賊所焚﹐垣內外樹二三百株。永陵在十八道嶺﹐嘉靖十五年攺名爲陽翠嶺﹐距長陵東南三里。自七空橋北百餘步分東爲永陵神路。長三里﹐有石橋一空﹐有碑亭一座如獻陵﹐而崇巨過之。碑亭南有石橋三道﹐皆一空﹐門三道﹐門內東神廚五間﹐西神庫五間﹐重門三道﹐東西二小角門﹐又進復有重門三道﹐飾以石欄﹐累級而上﹐方至中墀。殿七間﹐兩廡各九間﹐其平刻左龍右鳳﹐石欄二層﹐余悉如長陵。殿後有門﹐兩旁有垣﹐垣各有門﹐明樓無甬道﹐東西爲白石門﹐曲折而上﹐樓之三面皆爲城堞。榜曰永陵﹐碑曰大明世宗肅皇帝之陵。享殿﹑明樓皆以文石爲砌﹐壯麗精致﹐孝﹑長二陵不及也。寶城前東西垣各爲一門﹐門外爲東西長街﹐而設重垣於外。垣凡三周﹐皆屬之寶城﹐其規制特大云。舊有樹今亡。昭陵在文峪山﹐距長陵西南四里。自七空橋北二百許步分西爲昭陵神路﹐長四里。路有石橋五空﹐徳勝口水徑焉。又西有石橋一空﹐今圮。陵東向﹐碑亭西有橋三道﹐皆一空﹐餘如康陵。榜曰昭陵﹐碑曰大明穆宗莊皇帝之陵。明樓爲賊所焚﹐樹亡。定陵在大峪山﹐距昭陵北一里。自昭陵五空橋東二百步分北爲定陵神路﹐長三里。路有石橋三空。陵東向﹐碑亭東有橋三道﹐皆一空﹐制如永陵。其不同者門內神廚庫各三間﹐兩廡各七間﹐三重門旁各有墻﹐墻有門﹐不升降中門之級﹐殿後有石欄一層﹐而寶城從左右上。榜曰定陵﹐碑曰大明神宗顯皇帝之陵。殿廡門爲賊所焚﹐樹亡。慶陵在天壽山西峯之右﹐距獻陵西少北一里。自裕陵神路小石橋下分東北爲慶陵神路﹐長二十餘步。有橋一道﹐一空﹐制如獻陵。平刻龍鳳﹐殿柱飾以金蓮﹐殿無後門。殿後繚以垣門一道﹐門北有橋三道﹐皆一空﹐其水自殿西下﹐殿門西又有一小橋﹐爲行者所繇。殿北過橋﹐有土岡﹐自東而來﹐至神路而止﹐岡後周垣門三道﹐如獻陵。寶城東西直上﹐至中復爲甬道而入。榜曰慶陵﹐碑曰大明光宗貞皇帝之陵。殿門前及垣內樹四五百株。徳陵在檀子峪﹐距永陵東北一里。自永陵碑亭前分北爲徳陵神路。陵西南向﹐碑亭前有橋三道﹐皆一空﹐制如景陵。平刻龍鳳﹐殿柱飾以金蓮﹐殿無後門。榜曰徳陵﹐碑曰大明熹宗悊皇帝之陵。樹亡﹐凡殿樓門亭俱黃瓦。

十一陵皆一帝一後合葬﹐有繼立爲後而祔葬者﹐有追尊所生爲後而祔葬者。仁孝文皇后徐氏葬長陵﹐誠孝昭皇后張氏葬獻陵﹐孝恭章皇后孫氏葬景陵﹐孝莊睿皇后錢氏葬裕陵﹐孝貞純皇后王氏葬茂陵﹐孝康敬皇后張氏葬泰陵﹐孝靜毅皇后夏氏葬康陵﹐孝潔肅皇后陳氏葬永陵﹐孝懿莊皇后李氏葬昭陵﹐孝端顯皇后王氏葬定陵﹐孝元貞皇后郭氏葬慶陵。孝烈皇后方氏祔葬永陵﹐孝安皇后陳氏祔葬昭陵﹐繼後也。孝肅皇后周氏祔葬裕陵﹐憲宗母也﹐孝穆皇后紀氏﹑孝惠皇后邵氏祔葬茂陵﹐孝宗母﹑睿宗母也﹐孝恪皇后杜氏祔葬永陵﹐穆宗母也﹐孝定皇后李氏祔葬昭陵﹐神宗母也﹐孝靖皇后王氏祔葬定陵﹐光宗母也﹐孝和皇后王氏﹑孝純皇后劉氏祔葬慶陵﹐熹宗母﹑大行皇帝母也。而熹廟懿安皇后張氏不知所終﹐事莫得而詳焉。宮人從葬之令﹐至英宗始除。故長陵有東西二井﹐東井在徳陵東南饅頭山之南﹐西向﹐西井在定陵西北﹐東向。並重門﹐門三道﹐殿三間﹐兩廡各三間﹐綠瓦周垣。會典言長陵十六妃從葬﹐位號不具。其曰井者﹐蓋不隧道而直下﹐故謂之井爾。或言越絕書有禹井﹐井者法也﹐禹葬以法度﹐不煩人眾﹐當日命名之意﹐豈有取於此與﹗自英宗旣止宮人從葬﹐於是妃墓始名﹐或在陵山之內﹐或在他山。其在陵山內者﹐則自昭陵之左﹐九龍池上南行二里許爲蘇山﹐有萬貴妃之墓﹐憲宗妃也﹐制如二井﹐東向。又南爲銀錢山﹐有鄭貴妃曁二李﹑劉﹑周四妃之墓﹐神宗妃也﹐制如二井﹐南向﹐今毀。又南爲襖兒峪﹐有四妃﹑二太子墓﹐中閻妃﹑王妃﹐左馬妃﹐次左衝哀太子﹐右楊妃﹐次右莊敬太子﹐世宗妃太子也。又南爲悼陵﹐制如二井﹐東南向﹐孝潔皇后陳氏﹐初謚悼靈﹐葬此。世宗崩﹐遷永陵﹐而其封兆尙存﹐旁有沈﹑文﹑盧三妃之葬﹐至今猶曰悼陵云。有神宮監。悼陵之東爲鹿馬山﹐有田貴妃之墓﹐大行皇帝妃也。大行皇帝禦宇之日﹐未卜山陵﹐田妃薨﹐葬此﹐在悼陵之下﹐南距西山口一里餘。遣工部左侍郎陳必謙等營建﹐未畢而都城失守。賊以大行皇帝﹑大行皇后周氏梓宮至昌平﹐州之士民率錢募夫葬之田妃墓內﹐移田妃於右﹐帝居中﹐後居左﹐以田妃之槨爲帝槨﹐斬蓬藋而封之。後乃建碑亭﹐前後各一座﹐門三道﹐殿三間﹐無陛﹐兩廡各三間﹐有周垣﹐而規制狹小﹐曾不及東西井之閎深。昔宋之南渡﹐會稽諸陵皆曰攢宮﹐實陵而名不以陵。春秋之法﹐君弒賊不討不書葬﹐實葬而名未葬。今之言陵者名也﹐未葬者實也﹐實未葬而名葬﹐臣子之義所不敢出也。故從其實而書之也。門外右爲司禮監太監王承恩墓﹐以從死祔焉。囗恭讓章皇后胡氏別葬金山﹐門三道二重﹐殿五間﹐兩廡周垣﹐碑無字。恭仁康定景皇帝﹑貞惠安和景皇后汪氏別葬金山﹐門三道三重﹐殿五間﹐周垣門內有碑亭一座﹐碑曰大明恭仁康定景皇帝之陵﹐世宗﹑神宗皆嘗謁焉。其妃嬪﹑太子﹑諸王﹑公主之葬西山者﹐以百數。自沙河而南三十里紅石口入山﹐陵冢相望﹐皆在京師西直門外三十餘里之內﹐以其不隸於昌平﹐故不載。其隸昌平者﹐則東山口迆東有劉惠妃之墓﹐英宗妃也。又東八里綿山有蘄獻王﹑滕懷王之墓﹐仁宗子也。凡陵及妃嬪﹑太子諸王之葬及上所禦殿﹐其外垣皆塗以紅。十二陵各有宰牲亭﹐在裬恩門之左﹐西向﹐廳五間﹐廂各三間﹐亭一座﹐有血池﹐外有周垣黃瓦。惟長陵止一亭﹐無廳廂﹐而長陵門右別有具服殿五間﹐東向﹐有周垣﹐垣南有自石槽五﹐方而長﹐名曰雀池﹐貯水以飲雀。十二陵各有祠祭署﹐在宰牲亭左﹐各有朝房﹐在陵下或左或右。十二陵各有神宮監﹐在陵下﹐或左或右﹐有重門廳室﹐內臣居之。永﹑昭﹑定﹑慶四陵多至三百餘間﹐設內守備太監一人﹐神宮監掌印太監十二人。十二陵各有神馬房﹐各有果園﹐其十二榛廠則分置在他縣。十二陵各有衛﹔衛各領左右中前後五千戶所﹐主率領軍士防護陵寢。其公署皆在州城中。嘉靖二十九年﹐以四千人立永安營﹐三千人立鞏華營﹐無事在州教場操演﹐有警赴各隘口把截。凡祭﹐淸明﹑中元﹑冬至以太牢﹐國初遣太子﹑親王﹐其後遣大臣行禮﹐文武衙門堂上官各一人﹐屬官各一人﹐分詣陪祭。忌辰及聖節﹑正旦﹑孟冬亦遣官行禮﹐止用香燭酒果﹐無帛﹐不陪祭。嘉靖十五年﹐攺命春以淸明﹐秋以霜降﹐遣官行禮﹐各陪祭。中元﹑冬至遣官行禮﹐不陪祭。歲凡四大祭﹑三小祭云。仁﹑宣﹑英﹑武﹑世﹑穆﹑神七宗之朝﹐車駕親謁山陵﹐勛戚﹑文武大臣﹑百司巵從。環山凡十口﹐自大紅門東三里曰中山口。又東北六里曰東山口﹐距州東門八里﹐有樓﹐南北二座﹐三層。有松園﹐方廣數里﹐皆松檜﹐無一雜木。嘉靖中﹐俺答之犯﹐我兵伏林中﹐竟不得逞而去﹐今盡矣。又北而西十里曰老君堂口﹐距景陵北二里﹐上有老君堂三間。又西十五里曰賢莊日﹐距泰陵北五里。又西三里曰灰嶺口﹐守備一人守之。又西南十二里曰錐石口﹐距康陵東北二里。三口並有垣﹐有水門。崇禎九年﹐昌平之陷﹐自此入也。又南十二里曰鴈子口﹐距康陵西北三里。又西南三里曰徳勝口﹐距九龍池四里﹐有垣有水門。又東南十里曰西山口﹐距悼陵南二里﹐有小紅門﹐距州西門八里。又東二里曰搾子口﹐距大紅門三里。凡口皆有垣﹐陵後通黃花城﹐自老君堂口至黃花城四十里。嘉靖十六年三月壬辰﹐命塞天壽山東西通黃花鎭路口。東山口內一里水中間有小山曰平臺﹐山圓秀﹐成祖嘗駐蹕焉。嘉靖十五年﹐上命作亭於上﹐名曰聖迹。十七年四月壬子﹐上幸平臺山祀成祖文皇帝於亭中。亭形圓﹐以白石爲欄﹐盤旋數十級而上﹐禦題聖迹二字﹐今毀。當口一小山曰影山。東山口內北三四里有蟒山。中山口北一里有仙人洞﹐洞在山麓﹐可容二百許人。洞口向東﹐從石梯而下﹐石皆倒垂奇怪﹐下爲平地。洞內西北有一門﹐皆石槎牙而成﹐近門上有一大石鐘下懸﹐長數尺。門之內﹐少入轉而南﹐見有石罅如夾道﹐中深黑不敢入。西山口西四里有虎峪山﹐又三里有大虎峪山。徳勝口西三里有溝溝巖﹐有上中下三巖﹐土人呼爲石梯﹐深險可避兵。其水則一自老君堂來﹐徑長陵前而西﹐又東至七空橋。一自灰嶺口﹐一自賢莊口﹐合而下泰陵橋。一自錐石口下康陵橋﹐至泰陵橋南數十步而合﹐下定陵橋東至七空橋。一自徳勝口來﹐徑昭陵橋東下七空橋﹐總爲一流﹐出東山口﹐至鞏華城東北入沙河。而九龍池在昭陵西南﹐於山崖下鑿石爲籠頭﹐泉出其吻﹐瀦而爲池。上有粹澤亭﹐中一間﹐旁各三間﹐門三道東向﹐繚以周垣﹐爲車駕謁陵事畢臨幸之所。嘉靖十五年﹐世宗所勅建也。峭壁淸流﹐茂林幽館﹐今存者惟垣壁而已。老君堂東北有長春亭三間﹐東西廂各三間﹐以備遊憇。陵故爲康家莊﹐長陵之東百餘步有土一邱﹐康老葬焉。康老者﹐國初以前人也。文皇帝卜斯地而作山陵也﹐曰﹕『安死者﹐人之同情也。』命勿去。而東山口內二里景陵果園之旁有古槐一株﹐其大數十圍﹐中空﹐可容十人坐﹐相傳爲燕山竇氏莊﹐自陵木盡而槐亦伐矣。此皆在陵山以內者也。陵西南數十里爲京師西山。嘉靖十一年三月﹐勅﹕金山﹑玉泉山﹑七岡山﹑紅石山﹑甕山﹑香峪山皆山陵龍脈所在﹐毋得造墳建寺﹐伐石燒灰。州城之內﹐舊有總督兵部侍郎一人﹐整飭兵備山西按察司副使若僉事一人﹐鎭守總兵官一人﹐標下坐營﹑左騎營﹑右騎營﹑左車營﹑右車營遊擊各一人﹐天壽山守備一人﹐戶部郎中若員外若主事一人﹐各有署。六部﹑六科﹑翰林院﹑光祿寺以陪祀至者﹐各有館﹐而翰林館在唐劉諫議祠之後。諫議名蕡﹐字去華﹐昌平人。太和二年﹐舉賢良方正﹐對策指斥宦官﹐遂不第。令狐楚在興元﹐牛僧孺在襄陽﹐皆辟爲從事﹐待如師友﹐授祕書郎﹐爲宦官所嫉﹐誣以罪﹐貶柳州司戶參軍﹐卒。昭宗時﹐贈右諫議大夫。元時以昌平驛官宮祺奏請﹐始爲之立祠。元史﹐泰定二年﹐置諫議書院於昌平縣﹐祀唐劉蕡者﹐此也。祠本在舊縣﹐縣徙祠亦徙焉﹐在大成門之西。程敏政詩云﹕『新祠門對頖池灣。』先年翰林諸公宿此者﹐無不追往悼今﹐寄情篇什。今鞠爲蔬圃矣。有香帛亭在州治西﹐每祭設黃幄奉安祝版禦香於此﹐太常寺館焉。州西八里爲昌平舊縣﹐縣名始見於漢﹐齊悼惠王子邱以昌平侯立爲膠西王。光武時﹐寇恂至昌平﹐襲殺邯鄲使者﹐奪其軍。耿弇走昌平﹐就其父況。盧芳入朝﹐南及昌平。魏文帝拜田豫爲烏桓校尉﹐持節並護鮮卑屯昌平。至魏書云﹐軍都縣有昌平城﹐則已廢﹐不爲縣矣。章懷太子注﹐漢故城在今幽州昌平縣東南。其曰今縣者﹐唐縣﹐今所謂舊縣也。東魏天平中復置此縣。隋書云﹐昌平縣有關官﹐有長城。唐書﹐武徳初徒突地稽部落於幽州之昌平城。胡三省通鑑注﹐城在軍都關南。武后垂拱三年﹐骨咄祿寇昌平﹐卽此地。元史木華黎傅言﹐師還獵於昌平﹐也速傅言孛羅帖木兒前鋒度居庸關至昌平﹐亦在此。景泰三年﹐徙永安城。今居民不滿百家﹐而唐狄梁公祠香火特盛。歲四月朔﹐賽會﹐二三百里內人至者肩摩踵接。考之唐書﹐突厥陷趙﹑定縱掠而歸﹐公爲行軍副元帥﹐獨以兵追之不及﹐又爲河北道安撫大使﹐意其嘗至此也。有碑一﹐元大徳四年集賢學士宋渤撰文。又西十里爲龍虎臺﹐地勢髙平如臺﹐廣二里﹐袤三里。元史擴廓帖木兒傅﹐遣部將白鎖住以萬騎衛京師﹐駐於龍虎臺﹐與孛羅帖木兒戰﹐是也。元時車駕巡幸上都﹐往來皆駐蹕其上。成祖﹐宣﹑英二宗北徵﹐亦駐蹕於此。永樂八年二月己酉﹐車駕次龍虎臺﹐遣行在太常寺少卿朱焯祭居庸山川。二十年九月丁巳﹐車駕次龍虎臺﹐饗隨駕將校。二十一年十二月辛巳﹐車駕次龍虎臺﹐賜文武大臣及忠勇王金忠宴。宣徳五年十月丁丑﹐車駕次龍虎臺﹐召英國公張輔等至幄中﹐問郊外民事﹐賜酒饌。又西六里爲居庸關南口﹐有城﹐南北二門﹐魏書謂之下口。常景傅﹕都督元譚據居庸下口。北齊書謂之夏口﹐文宣紀﹐天保六年﹐築長城自幽州北夏口至恆州九百餘里﹐是也。元史謂之南口。自南口以上﹐兩山壁立﹐中通一軌﹐凡四十里﹐始得平地﹐而其旁皆重嶺疊嶂﹐蔽虧天日。水經注所謂山岫層深﹐側道褊峽﹐曉禽暮獸﹐寒鳴相和﹐羈官遊子﹐聆之者莫不傷思者也。淮南子云﹐天下九塞﹐居庸其一。而金史言中都之有居庸﹐猶秦之崤函﹐蜀之劍門。山自太行山迆北至此數百里不絕。自麓至脊﹐皆陡峻不可登﹐中間爲徑者八﹐名之曰陘﹐居庸其第八陘也。設關於此﹐不知始於何代。而後漢書﹐建武十五年徙雁門﹑代﹑上谷三郡民置常山居庸關以東。元初五年﹐鮮卑入上谷﹐攻居庸關﹐則自漢有之矣。亦謂之西關。三國誌﹐田疇乃上西關﹐出塞傍北山直趨朔方﹐是也。亦謂之軍都關。魏書﹐杜洛周反於燕州﹐敕都督元譚西至軍都關﹐北從盧龍塞﹐據此二險﹐以杜賊出入之路﹐是也。亦謂之納款關。唐書﹐幽州昌平縣西北三十五里有納款關﹐卽居庸故關。通典﹐古居庸關在昌平縣西北﹐齊攺爲納款﹐是也。其南北口之戍﹐則自元始。北口千戶所屬上都路龍慶州﹐南口千戶所屬大都路昌平縣。史言睿宗於居庸關立南北口屯軍﹐徼巡盜賊﹐各設千戶所。至大四年﹐樞密院奏居庸關古道四十有三﹐軍吏防守之處僅十有三﹐舊置千戶﹐位輕責重﹐於是攺千戶所爲萬戶府﹐分欽察﹑唐兀﹑貴赤﹑西域﹑左右﹑阿速諸衛軍三千人﹐並南北口﹑大和嶺舊隘漢軍六百九十三人屯駐﹐東西四十三處﹐立十千戶所﹐置隆鎭上萬戶府以統之。皇慶元年﹐始攺爲隆鎭衛親軍都指揮使司。延佑二年﹐又以哈兒魯軍千戶所隸焉。故此關自古稱爲絕險。然遼之亡也﹐天祚以勁兵守居庸﹐及金兵臨關﹐厓石自崩﹐戍卒壓死﹐不戰而潰。金之亡也﹐冶鐵錮重門﹐布鹿角蒺藜百餘里﹐守以精銳﹐元太祖問計於札八兒﹐對曰﹕『從此而北﹐黑樹林中有間道﹐騎行可一人﹐臣嘗過之﹐若勒兵銜枚以出﹐終夕可至。』太祖乃令札八兒輕騎前導﹐自暮入谷﹐黎明諸軍已在平地﹐疾趨南口﹐金鼓之聲若自天下﹐金人遂潰。其後元有天下﹐不及百年﹐而王禪兵入之﹐禿堅帖木兒兵入之﹐孛羅帖木兒兵入之。頃者李自成之犯闕也﹐下宣府﹐歷懷來﹐入居庸﹐薄都下﹐曾無藩籬之限。地非不險﹐城非不髙﹐兵非不多﹐糧非不足也﹔國法不行而人心去也。自南口而上﹐兩山之間﹐一水流焉﹐而道出其上。十五里爲關城﹐跨水築之。有南北二門﹐以參將一人﹑通判一人﹑掌印指揮一人守之。又設巡關禦史一人﹐往來居庸﹑紫荊二關按視焉。有水門﹐宣徳三年八月﹐命行在工部侍郎許廓修居庸關城及水門者也。城之中有過街塔﹐臨南北大路﹐累石爲臺如譙樓﹐而窽其下以通車馬。上有寺名曰泰安﹐正統十二年賜名。下窽處刻佛像及經﹐有漢字﹐有番字。元史﹐泰定三年五月﹐遣指揮使兀都蠻鐫西番咒語於居庸關厓石﹐今其刻甚多﹐非一時筆。而元葛邏祿乃賢詩序言﹐關北五里有敕建永明寶相寺﹐宮殿甚壯麗﹐三塔跨於通衢﹐車騎皆過其下者﹐今亡其二矣。又八里爲上關﹐有小城﹐南北二門。又七里有彈琴峽﹐水流石罅﹐聲如彈琴﹐上有佛閣。又七里爲靑龍橋﹐道東有小堡。又三里至八達嶺﹐有城﹐南北二門﹐元人所謂北口者是也﹐以守備一人守之。口外地稍平衍﹐五里至岔道﹐乃有二路。一自懷來衛﹑保安州﹐歷楡河﹑土木﹑雞鳴三驛至宣府﹐爲西路。一至延慶州﹑永寧衛﹑四海冶爲北路。宣徳五年十月戊寅﹐上巡邊﹐駐蹕岔道。己卯﹐獵於岔道。自南口至岔道﹐皆延慶衛地也。自洪武三年徙山後諸州之民於關內﹐而於居庸關立守禦千戶所﹐永樂二年立隆慶衛﹑隆慶左衛﹐十二年始於岔道北二十里立隆慶州﹐州東三十里立永寧縣﹐十三年於岔道西一百二十里立保安州。宣徳元年﹐徙隆慶左衛於永寧縣﹐而關獨有隆慶衛﹐隆慶元年﹐攺延慶衛﹐領左右中前後五千戶所。自八達嶺下視居庸關﹐若建瓴﹐若窺井﹐故昔人謂居庸之險不在關城﹐而在八達嶺﹐而岔道又八達嶺之藩籬。元人於北口設兵﹐其得地形之便者與﹗此山古爲軍都山﹐後漢盧植隱居昌平軍都山中﹐昭烈修弟子禮事之。晉段匹磾欲擁其眾﹐徙保上谷﹐阻軍都之險以拒未波。魏道武伐燕﹐遣將軍封眞等從東道出軍都襲幽州﹐卽此山也。漢立軍都縣於山之南﹐胡騎經軍都﹐耿舒襲破其眾﹐斬匈奴兩王﹐是也。亦作渾都﹐史記絳侯周勃世家﹐屠渾都﹐是也。後徙﹐今州東四十里﹐有軍都村﹐亦曰故縣址。州境之山﹐其名者曰銀山﹐在州東北六十里﹐石梯而上五六里名中峯﹐唐僧鄧隱峯之所居也。山半有壁﹐其色似鐵﹐世稱銀山鐵壁云。下有法華寺﹐有隱峯十詩﹐曰白銀峯﹐曰佛頂峯﹐曰古佛巖﹐曰說法臺﹐曰佛覺塔﹐曰懿行塔﹐曰雪堂﹐曰云堂﹐曰茶亭﹐曰蒙泉。金大定六年立石。曰駐蹕山﹐在州西二十五里﹐其山長而北袤凡二十里﹐石皆壁立﹐髙可十餘丈﹐其頂皆白。山之南有棲雲嘯臺﹐髙二丈許﹐正北有石梯可上。金章宗建亭於此。舊傅山下有石牀石釜﹐今亡。曰白浮山﹐在州東南一十里﹐有二龍潭﹐潭上有龍神祠。曰湯山﹐在州東南三十里﹐有溫泉可浴。水經注﹐濕水又東溫泉水注之﹐疑卽此也。其水則出自居庸關﹐爲濕余河﹐至舊縣之西而伏。水經注云﹐其水南流出關謂之下口﹐潛伏十許裏﹐是也。又南復出﹐亦謂之楡河﹐今涸。元史﹐燕鐵木兒與王禪軍遇於楡河北﹐奮擊敗之﹐追至紅橋北﹐因據紅橋﹐兩軍阻水而陣。今州西南十二里有紅橋﹐橋亡而名尙存。文宗爲燕鐵木兒建生祠於橋南﹐立碑紀功者也。州西南三十里爲雙塔河﹐東流過雙塔店入楡河﹐出州東神嶺山下爲神山泉﹐出白浮山爲白浮泉。元史﹐至元二十八年都水監郭守敬奉詔興水利﹐上自昌平縣白浮村引神山泉﹐西折而南﹐過雙塔﹑楡河﹑一畝﹑玉泉諸水﹐經甕山泊至西水門入都城南﹐匯爲積水潭﹐復東折而南﹐出南水門﹐東至通州髙麗莊入白河﹐長一百六十四里一百四步。帝命丞相以下皆親操畚鍤﹐首事於二十九年之春﹐告成於三十年之秋﹐賜名通惠河。先是通州至大都﹐陸運官糧歲若干萬石﹐方秋霖雨﹐驢畜死者不可勝計。至是皆罷之﹐以守敬兼提調通惠河漕運事﹐築堰起白浮村至靑龍橋﹐長五十餘里﹐以障諸水入於都城。永樂初兩修之﹐歲久湮廢。成化七年十月﹐議開通惠河﹐命戶部尙書楊鼎﹑工部侍郎喬毅相度﹐言元人舊引昌平東南山白浮泉水﹐往西逆流﹐經過山陵﹐恐於地理不宜。及一畝泉水經過白洋口山溝﹐兩水沖截﹐俱難導引﹐遂止不用。其雙塔﹑楡河之水﹐今皆入於沙河。

芹城在州東三十里﹐有橋﹐橋下有水﹐出芹城北﹐南流入於沙河。水經注﹐芹城水出北山南﹐徑芹城東南注濕餘水。以此知沙河之爲古濕餘水也。傅寫之訛﹐或爲溫水。後漢書﹐王霸爲上谷太守﹐陳委輸可從溫水漕以省陸運之勞﹐事皆施行。楡河驛初設於楡河﹐嘉靖中攺附州城。其未附也﹐道出州城之西南﹐距州四十五里﹐有唐家嶺店者﹐亦車駕所駐也。往者車駕北徵﹐徐行則次唐家嶺。宣徳九年九月癸未﹐上巡邊﹐駐蹕唐家嶺。正統十四年七月甲午﹐上親徵﹐駐蹕唐家嶺﹐皆以明日至龍虎臺。永樂十二年三月庚寅﹐上親徵﹐次淸河﹐辛卯﹐次沙河﹐以三日至龍虎臺。二十二年四月己酉﹐上親徵﹐駐蹕唐家嶺﹐以四日至居庸關。其疾行則一日而至楡林﹐楡林在岔道西二十五里。永樂二十年三月戊寅﹐上親徵﹐晚次楡林﹐是也。而英宗皇帝回鑾﹐以景泰元年八月乙酉﹐至居庸關﹐丙戌﹐自安定門入居南宮。中朝迎候之禮﹐但遣禮部左侍郎儲懋至龍虎臺﹐錦衣衛指揮僉事宗鐸領轎馬至居庸關﹐劉敬領丹陛駕至安定門內﹐上自迎於東安門而已。州西四十里爲白羊口城﹐二門﹐距居庸南口二十里﹐有水伏流。元史﹐白羊口千戶所於昌平縣東口置司。景泰元年﹐調涿鹿中衛后千戶所官軍守禦﹐後以守備一人守之。其西南有小城曰白羊新城。白羊北四十里爲長峪城﹐二門﹐其西有小城﹐曰長峪新城。長峪北二十里爲橫嶺城﹐二門﹐守備一人守之。長峪西北二十里爲鎭邊城﹐三門﹐正徳中建﹐設守禦千戶所﹐後以參將一人守之。自鎭邊西南二十五里至橫中山爲紫荊關﹐轄沿河口界。州北八十里爲黃花鎭城﹐三門。元史﹐黃花鎭千戶所於昌平縣東口置司者也。以參將一人﹑守備一人守之﹐景泰中﹐又設內官守備﹐嘉靖四十年革。黃花鎭城直天壽山之後﹐爲長陵元武﹐爲京師北門﹐當居庸﹑古北二關之中﹐而北連四海冶﹐昔人所謂擁護山陵﹐勢若肩背者也。其水曰黃花鎭川﹐河出塞外﹐自二道關入口﹐徑渤海所﹑懷柔至順義界入白河。其流九曲﹐俗謂之九渡河。城北有碧霞元君廟﹐其殿西有二松﹐相去四五尺﹐而上枝樛曲相穿﹐遂合爲一﹐名曰交松。其地多鼠﹐色如鼦而毛淺﹐初冬掇榛實貯穴中﹐爲岐洞貯之﹐多至二三斗﹐美好倍於人所收者。土人每掘取之﹐鼠失榛﹐乃槁死樹上﹐累累相望。因並取而食之﹐京師人以爲美味。國史言﹐洪熙元年閏七月﹐守居庸關都督僉事沈淸獻黃鼠﹐上曰﹕『卿受命守關﹐當練士卒﹐利器械﹐而獻鼠何邪﹖其卻之。』城西有垣一重﹐曰頭道關﹐再重曰二道關。關之西撞道口堡﹑鷂子峪堡﹑西水峪堡﹐堡西爲八達嶺。城東三十里爲渤海守禦千戶所﹐城三門﹐距州一百里。城北而西有擦石口堡﹑磨石口堡﹑驢鞍嶺堡﹑大榛峪堡﹑南冶口堡﹑大長峪堡﹑小長峪堡。有礦洞﹐嘉靖三十六年封閉。又東五里爲慕田峪城﹐三門﹐守備一人守之。其東北有慕田峪堡﹐西有賈兒嶺堡﹑田仙峪堡﹐又東爲亓連口﹐石塘路轄﹐自此以西皆重邊﹐自此以東皆單邊。

昌平山水記卷上終

昌平山水記卷下

州東南九十里爲順義縣。隋開皇中﹐粟末靺鞨與髙麗戰不勝﹐厥稽部長突地稽率八部勝兵數千人自扶余城西北舉落內附﹐置順州以處之。唐武徳初攺燕州﹐會昌中攺歸順州﹐唐末仍爲順州。統縣一﹐曰懷柔。貞觀六年置﹐治五柳城﹐攺順義縣。開元四年置松漢府彈汗州﹐天寶元年攺歸化縣。乾元元年復名懷柔。遼爲順州歸化軍﹐金明昌六年﹐攺縣名曰溫陽。元廢縣﹐但爲順州﹐洪武元年攺順義縣。然則今之順義﹐昔之懷柔也。城周六里一百一十一步四尺﹐四門。唐貞觀四年﹐以突厥突利爲右衛大將軍﹐封北平郡王﹐以其部落置順州都督府﹐拜突利爲順州都督﹐使帥其眾治營州南之五柳戍。後唐周徳威攻劉守光﹐拔其順州﹐蓋此地也。元王惲言﹐有唐大歷五年試太子洗馬鄭宣力撰開元寺碑﹐今亡。又言﹐金節使剛忠王公守此州﹐距大元兵死節。按金史﹐王晦﹐字子明﹐澤州髙平人。貞佑初﹐中都戒嚴﹐以戶部郎中募兵得萬餘人﹐衛送通州﹐粟入中都有功﹐以部兵守順州﹐通州圍急﹐晦攻牛欄山以解通州之圍﹐遷翰林侍讀學士。及順州受兵﹐晦誓死不去﹐將士縋城出降﹐被執不屈以死。謂其愛將牛斗曰﹕『若能死乎﹖』曰﹕『斗蒙公見知﹐安忍獨生﹖』並見殺﹐贈榮祿大夫樞密副使﹐命有司立碑﹐歲時致祭﹐錄其子汝霖爲筆硯承奉。而碑已不存﹐今亦無知之者矣。營州左屯衛本屬大寧﹐永樂元年移於此﹐領左右中前後五千戶所﹐與縣同城而居。城內四逵之中﹐有白石幢﹐下方上銳﹐每方廣二丈﹐髙三尺﹐又上重之八角﹐各髙二尺餘﹐刻獅象海馬之形﹐又上爲十二欄幹﹐爲千葉蓮座﹐又上漸狹漸圓﹐中石心一圜刻佛像千尊﹐外石柱六各盤螭虎四距﹐又上竹節小棁可三尺餘﹐又上荷葉寶蓋二尺餘。四門城樓僅與幢墓址平﹐遙望之﹐層層如雲中麾幢也。縣北二十里爲牛欄山﹐山上有洞﹐俗言有金牛出焉﹐至今洞前石壁爲小槽形﹐名曰飲牛池也。山北里許有一小山﹐昔有仙人騎牛來遊﹐因名靈迹山。宋王曾上契丹事曰﹐順州至檀州漸入山﹐牛欄當其要路也。山之東麓﹐潮﹑白二河合焉﹐有龍王廟。山之東南爲潮河營﹐有城二門﹐把總一人守之。東北二十五里爲狐奴山﹐水經注﹐水不流曰奴﹐蓋以山前瀦澤名也。其北麓鳥道而上里許﹐漸闊漸平﹐有寺。寺後有小石城﹐山下有龍潭﹐今涸。山西南百步有漢狐奴縣址。後漢王梁傳﹐太守彭寵以梁守狐奴令。張堪傳﹐拜漁陽太守﹐於狐奴開稻田八千餘頃﹐勸民耕種以致殷富。鄧訓傳﹐上谷太守任興欲誅赤沙烏桓﹐烏桓怨恨謀反﹐詔訓將黎陽營兵屯狐奴以防其變﹐卽此縣也。魏文帝黃初二年省。西北三十里有石槽三﹐曰東石槽﹑南石槽﹑北石槽。元史﹐上都兵入古北口﹐其知樞密院事竹溫臺以兵掠石槽﹐燕鐵木兒遣撒惇爲先驅﹐以大軍繼其後﹐至石槽﹐敵軍方炊﹐掩其不備﹐直蹂之﹐大軍並進﹐追擊四十里至牛頭山﹐餘兵奔竄﹐夜遣撒惇襲之﹐逐出古北口。牛頭山蓋卽牛欄山也。西北三十五里爲桃山﹐有五峯如桃花瓣。巨石錯落﹐橫亙敷畝﹐元上都兵進戰處也。凡山陵大工所用白石黝堊﹐皆取於順義西北諸山。白河則源出塞外﹐自石塘嶺西北入﹐經密雲城下﹐歷懷柔﹑順義界﹐至靈迹山﹐黃花鎭川河入之﹐至牛欄山龍王廟潮河會之﹐狀如燕尾。金斡離不入順州﹐郭藥師迎戰於自河敗績﹐卽此地也。又南二十里過縣東門下﹐至通州﹐爲潞河﹐東南至直沽入海。嘉靖末﹐總督侍郎劉壽以密雲兵將歲用糧米十五萬石﹐悉繇通州陸運至牛欄山﹐費多﹐乃疏此河下達通州﹐更駕小舟轉粟直抵密雲﹐省費什七。上聞賜金幣。其後河流日盛﹐用同知衛重鑑言﹐自通州徑運至密雲。溫楡河卽昌平之楡河﹐下流爲沙河﹐入順義西南界﹐下至通州入潞河。順義謂之西河﹐而金人名縣曰溫陽以此﹐遼史作溫楡河﹐本水經之濕余河﹐以字相似而訛也。大水峪河源出塞外﹐歷懷柔﹑順義界至孫家莊東北合黃花鎭川河。縣境內泉源不一﹐皆入於白河。元至正十二年﹐丞相脫脫言﹐京畿近水地﹐召募江南人耕種﹐歲可收粟麥百萬餘石﹐不煩海運﹐京師足食﹐從之。於是西自西山﹐南至保定﹑河間﹐北抵檀﹑順﹐東至遷民鎭﹐凡官地及元管各處屯田﹐悉從分司農司立法佃種﹐合用工價﹑牛具﹑農器﹑谷種給鈔五百萬錠﹐命悟良哈臺烏古﹑孫良禎並爲大司農卿。又於江南召募能種水田及修築圍堰之人各一千名爲農師﹐降空名添設職事敕牒十二道﹐募農夫一百名者授正九品﹐二百名正八品﹐三百名從七品﹐就令管領所募之人﹐農夫人給鈔十錠﹐歲乃大稔。此京東水田之利已行於元人者也。然近京之地參錯不一﹐有京衛屯地有陵衛屯地﹐有外衛屯地﹐有馬房地﹐有良牧署地。而縣西北板橋村有鈔沒太監曹吉祥地一十頃一十三畝﹐天順八年十月奉旨撥爲宮中莊田﹐皇莊之設自此始。先是洪武中詔北平﹑山東﹑河南荒閒地土聽民開墾﹐永不起科。久之則有無籍之徒指爲空地﹐投獻內官權要請爲莊業者。小民失業﹐無所控訴。成化七年十二月﹐彗出天田﹐言者以爲天田畿內之田也﹐宜罷莊田還之百姓。事寢不行﹐縣西南二十里有天柱村﹐二十里有葦溝村﹐村東臨溫楡河渡﹐渡南有長城遺迹。遼史﹐順州南有齊長城﹐城東北有華林﹑天柱二莊﹐遼建涼殿﹐春賞花﹐夏納凉者也。齊長城﹐天保中所築。宋沈括曰﹐幽州東北三十里有望京館﹐東行少北十里餘﹐出古長城。又二十里至中頓﹐又踰孫侯河﹐行二十里至順州﹐其北平斥土厚宜稼。又東北行七十里至檀州﹐卽此。遼史又言有曹王山﹐曹操駐軍之地﹐今不得其處。而縣西三十里有燕王冡。或曰﹐水經注所謂濕余河在燕王陵南者也。有太子念頭﹐而昌平東有燕丹村﹐年祀綿邈﹐罕能究焉。後魏安樂郡故城在縣西北六里。延和元年置交州﹐太平眞君二年﹐罷州置郡。領縣二﹕土垠﹑安市。北齊廢土垠入安市﹐後周廢安市入密雲縣。隋開皇初﹐郡廢。今爲安樂莊。永樂間撥給良牧署。按水經注言﹐濕餘水又東南流徑安樂故城西﹐更始使謁者韓鴻北徇﹐拜吳漢爲安樂令﹐卽此城也。晉書地道記曰﹐魏封劉禪爲安樂公國。土垠縣有二﹐一在縣北門外里許﹐一在密雲縣東一百里陳宮山下。又有唐南河縣故城﹐在縣東南二十五里﹐而軍都縣故城在縣西三十里﹐蓋軍都之別徙者也。州東八十里爲懷柔縣﹐洪武十三年分密雲﹑昌平二縣地立焉。城大民少﹐宏治中乃截其東徧而築之﹐故縣治在西門也。城周四里六十步﹐三門。嘉靖末嘗設兵備僉事於此﹐尋罷﹐後以守備一人駐焉。縣東四十里爲黍谷山。劉向別錄﹐燕有黍谷﹐地美而寒﹐不生五穀﹐鄒子居之﹐吹律而溫气至。鄒子名衍﹐燕昭王所師﹐號談天衍者也。亦謂之寒谷。吳越春秋﹐北過塞谷﹐是也。山有風洞﹐洞口風气凜烈﹐盛夏人不敢入﹐後人遂名之鄒子祭風臺。昔有廟﹐今毀。東南三十里爲丫髻山﹐二峯髙聳﹐上有碧霞元君祠。天啟七年﹐巡按禦史倪文煥請建太監魏忠賢生祠於此﹐賜名崇功祠﹐未成而忠賢敗。北二十里爲紅螺山﹐山下有潭﹐相傳潭中有二紅螺﹐大如斗﹐出則光焰燭林﹐今不見也。遼史﹐檀州有螺山。金史﹐順州有螺山。西三里爲石塘山﹐有大工則采石焉﹐有工部廠。縣東七里爲白河﹐又東十五里爲潮河。州東北一百二十里爲密雲縣﹐漢白檀縣也。三國誌﹐曹公曆白檀﹐破烏丸於柳城。後魏皇始二年﹐置密雲郡﹐治提攜城﹐領密雲﹑要陽﹑白檀三縣。北齊廢密雲郡﹐反要陽﹑白檀二縣入密雲縣。隋開皇十八年﹐以密雲﹑燕樂二縣置檀州。唐天寶元年﹐攺密雲郡﹐乾元元年﹐復爲檀州。遼爲檀州武威軍﹐領密雲﹑行唐二縣﹐金以密雲縣屬順州﹐元復爲檀州﹐洪武初攺密雲縣。城周九里二百三十八步﹐三門。密雲中衛領左右中前四千戶所﹐與縣同城而居。有總督軍務兵部侍郎兼都察院副都禦史一人﹐整飭兵備山西按察司副使若僉事一人﹐戶部郎中若員外若主事一人﹐密雲左掖營﹑密雲右掖營﹑密雲中營﹑密雲前營﹑密雲後營﹑振武營遊擊各一人﹐密雲城守備一人。萬唇四年﹐於城東復築一城﹐周六里一百九十八步﹐是曰新城﹐兩端連之﹐總督府居其中﹐三門。縣南至京師一百三十里﹐而北以一垣爲界﹐外接旃裘引弓之民﹐故稱重地。白河偪城下﹐善決﹐而軍民錯居﹐爲吏者難之。昔唐顯慶中﹐韋機爲檀州刺史﹐邊州素無學校﹐機惇勸生徒﹐創立孔子廟﹐圖七十二子及自古賢達﹐皆爲之贊述。今則師儒𨿽設﹐弦誦之音無聞焉爾。縣南一十五里爲密雲山﹐一名橫山﹐郡所以名也。石虎伐段遼﹐遼棄令支奔密雲山﹐遣使詐降﹐而陰與慕容皝爲約﹐皝遣其子恪扶精騎七千於密雲山﹐虎將麻秋率眾三萬迎遼﹐爲恪所襲﹐死者十六七。南二十里爲白檀山﹐縣所以名也。南三十里爲隗山。唐書﹐密雲有隗山。東北八里爲冶山﹐上有塔﹐有石洞深邃﹐水四時不竭。東有丱洞﹐昔人淘金址尙存。北四十里爲黑城川。唐書﹐檀州有鎭遠軍﹐故黑城川也。昔蘇秦說燕文公以其北有棗栗之利﹐謂之天府。而今密雲多棗﹐小而堅致﹐北人重之。正統二年﹐鎭守都指揮陳亭以占所部棗樹八百株﹐被劾奪俸。自新城東北六十里爲石匣城﹐城周四里二百六十四步三尺﹐四門。城西平地有石如匣﹐深不可斸﹐故以名。其驛自會同館東北六十里爲順義驛﹐七十里爲密雲驛﹐六十里爲石匣驛。先置在今城南一里許﹐宣徳四年﹐密雲中衛奏爲河水所嚙﹐徙焉。宏洽十七年築城。隆慶三年﹐設協守西路副總兵一人﹐駐石匣﹐六年﹐設統領西路南兵遊擊一人﹐萬曆四年﹐設石匣車營遊擊一人。石匣之東南﹐渡潮河十五里爲石盆峪。有龍潭﹐潭上石如盆形﹐水懸崖而下入於潭﹐潭外爲盆﹐水從潭面歷盆抵峽而下﹐數里入於潮河﹐有龍宅焉﹐其深無底。潭中有石門﹐水淺則見﹐土人曰龍所從出入也。上有廟﹐距縣東北五十里。石匣西南十五里爲金溝村。宋王曾上契丹事曰﹐出燕京北門三十里至望京館﹐五十里至順州﹐七十里至檀州﹐漸入山﹐五十里至金溝館。將至館﹐川原平曠﹐謂之金溝澱。自此入山﹐詰曲登陟﹐無復裏堠﹐但以馬行計日﹐約九十里至古北口。今路不繇金溝﹐而金溝距縣止四十里也。石匣西二十里有燕樂縣故城﹐後魏置此縣﹐治白檀古城。唐長壽二年徙治新興城﹐卽此縣也。在漢爲虎奚縣地﹐距今縣北五十里。唐末劉守光出奔至此被擒。元天歷初﹐上都兵破古北口﹐畱重兵屯燕樂城﹐以輕騎進抵桃山﹐燕鐵木兒掩擊於白狼河﹐追至桃山﹐降其眾﹐燕樂聞之自潰。白狼河在今順義西北三十里也。其見於史者漢有要陽縣﹐魏有安州方城縣﹐唐有威武軍﹐有三叉城﹑橫山城﹑米城﹐有大王﹑北來﹑保要﹑鹿固﹑赤城﹑邀虜﹑石子港七鎭﹐有臨河﹑黃崖二戍﹐遼有行唐縣﹐今靡得而詳焉。要水源出塞外﹐自大小黃崖口入﹐西流至密雲縣東入潮河﹐俗謂之淸水河。縣曰要陽﹐以此名。共城在縣東北五十里﹐亦作龔城。括地誌云﹐舜流共工幽州居此城﹐在檀州燕樂縣界。唐檀州土貢人參麝香﹐而元史言檀州大峪錐山出鐵礦。至元十三年立四冶﹐二十五年罷檀州淘金戶。先朝亦嘗開采﹐後封閉焉。自石匣東北徵十里爲腰亭鋪﹐始入山﹐又十里爲新開嶺﹐又十里爲老王店。金史﹐貞佑二年﹐潮河溢﹐漂古北口鐵裹門關至老王谷者﹐此也。又十二里至古北口。水淺則絕潮河﹐水大則紆回從山頂行﹐故石匣至古北口計程爲六十里也。宋沈括言﹐自金溝館東北行﹐乍原乍隰﹐三十餘里至中頓﹐過頓屈折北行峽中﹐濟灤水﹐通三十餘里﹐鉤折投山隙以度。契丹時道出其西﹐故云。然其曰灤水﹐卽今之潮河也。古北口城在山上﹐周四里三百一十步﹐三門。洪武十一年立守禦千戶所﹐三十年攺密雲後衛﹐領左右中前後五千戶所﹐其後以參將一人守之。古北口自唐始名。唐書﹐檀州燕樂縣有東軍﹑北口二守捉。北口﹐長城口也。又北八百望有吐護眞河﹐奚王牙帳也。金史﹐古北口國言曰畱斡嶺。元史﹐古北口千戶所於檀州北面東口置司。唐莊宗之取幽州也﹐遣劉光浚克古北口。遼太祖之取山南也﹐先下古北口。金之滅遼﹐希尹大破遼兵於古北口。其取燕京也﹐蒲莧敗宋兵於古北口。元文宗之立也﹐唐其勢屯古北口﹐撒惇追上都兵於古北口。禿堅帖木兒之入也﹐太子出光煕門東走古北口﹐趨興松。嘉靖二十九年俺答之犯京師也﹐入古北口出古北口。故中居庸山海而制其阨塞者﹐古北﹑喜峯二口焉。永樂八年正月丙子﹐塞古北口小關口及大關外門﹐僅通一人一馬。城北門外有宋楊業祠。業以雍熙中爲云州觀察使。契丹陷寰州﹐遇於雁門北陳家谷口﹐力戰不支被擒﹐不食三日死﹐忠矣。然雁門之北口非古北口也﹐祠於斯者﹐誤也。又三里爲潮河川守禦千戶所﹐有關。元史﹐中統二年十一月﹐帝親將諸萬戶漢軍及武衛軍繇檀州駐潮河川者也。潮河自塞外興州發源﹐入古北口﹐西南經密雲﹑懷柔﹑至牛欄山﹐與白河合﹐其寬處可一二里。昔人斫大樹倒著川中﹐狹處僅二三丈﹐以巨木爲柞﹐其外縱橫布石以限戎馬。此漢郎中侯應所謂木柴僵落溪谷水門者。然水性湍急﹐大雨則諸崖之水奔騰而下﹐漂木走石﹐當歲歲修治。又所云功費久遠﹐不可勝計也。川之兩旁築垣立臺。東臺下有鐵門關﹐爲出入道﹐常扃鑰不開。而臺上有樓﹐總督大臣以撫賞蒞焉。關外爲夾墻﹐撫夷魚貫而前﹐受賞於關下﹐軍士列兩山上﹐伐鼓吹角以震詟之。下有小城曰北關營﹐二門﹐而川口東南有小城曰潮河川堡﹐亦二門﹐守備一人守之。臺之東西因山爲城﹐參差曲折﹐千里不絕。其衝處則建空心敵臺﹐髙或三四丈﹐廣或十四五丈。凡衝處或四五十步一臺﹐緩處或二百步一臺﹐每臺百總一人主殺敵﹐臺頭副二人主輜重﹐五臺一把總﹐十臺一千總﹐皆以南兵充之。每一二里鈴柝相聞爲一墩﹐每墩軍五人主瞭望﹐每路傳烽官一人﹐有警舉烽﹐左右分傳﹐數百里皆見﹐應速而備豫﹐故鮮失亡﹐大抵皆戚少保繼光之遺畫也。其塞外重山綿亙數百里﹐皆中國故地﹐有小興州﹑大興州﹑宜興縣﹑鳳州﹑蘇武洞﹑野馬川﹑三角城﹑豬頭山﹑神樹等地。小興州直古北口外九十里﹐大興州直曹家寨東北﹐距古北口可三日程。本漢女祁縣地﹐遼爲北安州興化軍興化縣﹐金承安五年升爲興州寧朔軍節度﹐領縣二﹐曰興化﹑宜興。元州縣與金同﹐而書化爲安﹐史家未之詳焉。中統三年十二月﹐割北京興州隸開平府。洪武二年六月﹐命副將軍常遇春﹑偏將軍李文忠率軍自三河出鹿兒嶺﹐過會州﹐敗元將江文淸於錦川﹐次全寧﹐敗元丞相也速﹐進攻大興州﹐也速夜遁﹐設伏大敗之﹐自新開嶺進下開平。三年三月甲午﹐以永平府所屬宜興﹑龍二州及懷來縣隸北平府。七月辛卯﹐以古北口山外云州﹑興州隸北平府。四年罷山後諸州﹐徙其民於山南﹐及營建大寧﹐立興州左右中前後五衛﹐實居其地。後之記載闕焉﹐故從邊人之稱曰大興州﹑小興州也。永樂元年三月﹐徙興州五衛﹐左於玉田﹐右於遷安﹐中於良鄕﹐前於丰潤﹐後於三河﹐而故城遂廢。古北口有驛﹐自口北出五十六里曰靑松﹐又十五里曰古城﹐又六十里曰灰嶺﹐又五十里曰灤河﹐又五十里曰黃屋﹐又六十里曰哈八﹐又五十里曰沈河﹐又四十里曰東涼亭﹐又五十里曰開平。洪武二十七年六月乙酉置驛﹐北平至開平﹐中路七百六十五里﹐十有四驛﹐此路是也。西路六百三十里﹐十有三驛﹐楡河﹑居庸是也。昔元世祖以燕爲大都﹐開平府爲上都。歲四月迆北艸靑﹐駕幸上都避暑﹐八月艸枯﹐則駕還大都﹐歲以爲常。車駕多出西路居庸﹐而使臣之往來﹐則古北口亦並繇之。元史﹐中統三年閏月庚寅﹐順州至開平置六驛﹐此路是也。四年四月﹐宣徳至開平置驛﹐西路也。五月戊子﹐升開平府爲上都﹐丙申﹐立上都馬步驛﹐都驛也。上都以避暑故﹐多涼亭﹐有東涼亭﹑西涼亭﹑北涼亭。文宗紀言﹐賜東西涼亭諸軍士糧鈔﹐趙世延傳言﹐帝獵北涼亭。而永樂二十年五月辛未﹐上次西涼亭﹐望其頹垣遺址﹐樹木郁然﹐謂侍臣曰﹕『元氏創此﹐將貽子孫爲不朽之圖﹐豈計有今日哉﹖書曰﹐常厥徳保厥位﹐厥徳匪常﹐九有以亡﹐況一亭乎﹖可以爲殷監矣。』因下令禁軍士斬伐樹木。獨所謂東涼亭者至今猶以驛名。灰嶺﹑灤河﹑古城三驛並屬興州右屯衛﹐古城今移大喜峯口﹐爲朶顏入貢道﹐余並罷之。大寧者﹐遼之中京大定府也。漢爲新安平縣﹐漢末步奚居之。幅員千里﹐多大山深谷。其後拓跋氏建牙於此﹐當饒樂河水之南﹐溫渝河水之北。唐太宗伐髙麗﹐駐蹕於此﹐部帥蘇支從徵有功﹐奚長可度率眾內附﹐爲置饒樂都督府。契丹太祖建國﹐奚人舉族臣屬。聖宗嘗過七金山土河之濱﹐南望雲气有郛郭樓闕之狀﹐因議建都。統和二十四年﹐五帳院進奚王牙帳地﹐二十五年城之﹐實以漢戶﹐號曰中京大定府。宮掖﹑樓閣﹑府庫﹑市肆﹑廊廡﹐擬神都之制。有七金山﹑馬盂山﹑雙山﹑松山﹑土河。宋王曾上契丹事曰﹕自古北口度徳勝嶺﹐盤道數層﹐俗名思鄕嶺﹐八十里至新館﹐過雕窠嶺﹑偏槍嵌﹐四十里至臥如來館﹐過烏灤河﹐東有灤州﹐又過黑﹝一作墨﹞斗嶺﹑度云嶺﹑芹菜嶺﹐七十里至柳河館﹐河在館旁﹐西北有鐵冶﹐又過松亭嶺﹐甚險峻﹐七十里至打造部落﹐東南行五十里至牛山館﹐八十里至鹿兒峽館﹐過蝦蟆嶺﹐九十里至鐵漿館﹐過石子嶺﹐自此漸出山。七十里至富谷館﹐八十里至通天館﹐二十里至中京大定府。城方圓才四里許﹐門但重屋﹐無築闍之制。南門曰朱夏﹐門內通步廊﹐多坊門﹐又有市樓四﹐曰天方﹑大衢﹑通闤﹑望闕。次至大同館﹐其門正北曰陽徳﹑閶闔﹐城西內西南隅岡上有寺﹐城南有園圃宴射之所。自過古北口﹐居人艸庵板屋耕種﹐但無桑柘﹐所種皆從壠上﹐虞吹沙所壅。山中長松郁然﹐深谷中時見畜牧牛馬橐駝﹐多靑鹽黃豕。金海陵貞元元年﹐更爲北京。元世祖至元七年﹐攺爲大寧路。自洪武初徙民山南之後﹐其地常爲敵騎往來﹐而元將納哈出尙據金山。二十年三月﹐命大將軍宋國公馮勝等率師出松亭關﹐築大寧﹑寬河﹑會州﹑富峪四城﹐勝遂率兵趨金山。六月﹐納哈出降。九月癸未﹐置大寧都指揮使司。大寧中左右三衛及會州﹑木楡﹑新城等衛悉隸之。二十一年﹐攺大寧都指揮使司爲北平行都指揮使司﹐置大寧前後二衛。二十二年正月壬午﹐會寧侯張溫﹑北平行都指揮使司都指揮使周興奏﹐大寧城周三千六十丈﹐五門﹐會州城周一千一百一十八丈﹐四門﹐富峪城周九百丈﹐四門﹐寬河城周八百一十二丈﹐四門﹐各有濠﹐其長深各有丈尺﹐創蓋倉厫五百五十間﹐營房七千五百三十三間。六月庚子朔﹐置富峪﹑寬河二守禦千戶所。二十四年四月辛未﹐封皇子權爲寧王。二十五年八月庚申﹐置營州後屯衛﹐二十六年二月壬辰﹐置營州中前左右四屯衛﹐二十八年四月甲申﹐攺大寧左右二衛爲營州左右二護衛。大寧距北平布政司八百里﹐自齊化門而東﹐歷潞河﹑夏店﹑公樂﹑漁陽﹑石門﹑遵化六驛﹐共三百一十里。自遵化而北﹐七十里灤陽驛﹐又五十里富民驛﹐又六十里寬河城﹐又六十里柏山驛﹐又六十里會州城﹐又六十里季莊驛﹐又六十里富峪城﹐又七十里大寧城﹐而大寧東至廣寧﹐西至開平﹐亦各有驛﹐驛設馬五十匹。其屯田子粒﹐則二十三年十一月北平行都司奏大寧左等七衛及寬河千戶所今年所收穀麥凡八十四萬五百七十餘石。而三十年四月乙酉﹐敕諭燕王﹐今年屯種自東勝至開平﹐開平至大寧﹑廣寧﹐須於五月一報禾苗長養何如﹐七月再報結實何如﹐十月又報所收子粒若干﹐一歲三報﹐使朕得知邊計﹐而屯軍亦不敢怠偸。又每衛並置儒學﹐頒經書﹐以廣文教。聖祖之垂意邊方﹐可謂至矣。建文元年九月﹐燕王兵出劉家口﹐襲破大寧﹐下富峪﹑寬河﹑會州等城﹐以寧﹐王及將士歸北平。大寧初設﹐未有人民﹐但立北平行都指揮使司﹐及大寧營州﹑興州﹑會州等一十六衛。自燕府拔之而南﹐遂爲空城﹐及轉戰三年始下南京﹐而大寧已棄之﹐後不能復置﹐因徙衛於山南﹐而以其地畀兀良哈。然實錄言﹐永樂元年十一月﹐命武安侯鄭亭於千戶寨﹑灰嶺﹑慶州﹑神樹﹑西馬山﹑七渡河皆設煙墩﹐侯望警息﹐新昌伯唐云領軍自小興州﹑大興州東接牛嶺﹑會州﹑塔山﹑龍山諸處屯種﹐北勿出會州﹐西勿出千戶寨。又言﹐十九年十一月﹐命邊將置邏騎營於古北口之北﹐神樹之地。而宣徳三年八月丁未﹐車駕東巡﹐九月辛亥至石門驛喜峯口﹐守將奏兀良哈眾萬餘入寇﹐將及寬河。壬子﹐上駐蹕遵化﹐選士三千人從。乙卯﹐車駕出喜峯口﹐疾馳四十里﹐昧爽至寬河﹐擊敗兀良哈之眾。丙辰﹐次冷嶺﹐丁巳﹐至會州﹐壬戌﹐車駕發會州﹐次鐵將軍店﹐甲子﹐詔班師。是日駐蹕擺山站。乙丑﹐次偏嶺﹐丙寅﹐車駕入喜峯口。是則成宣之世﹐此地尙爲甌脫云。近年采木者嘗至其處﹐言城池舊迹宛然在也。兀良哈者﹐地在潢水之北﹐大寧邊外。洪武二十二年五月辛卯﹐詔立泰寧﹑福余﹑朶顏三衛﹐敕元故遼王阿札失裏等曰﹕『覆載之間﹐生民之眾﹐天必擇君以主之。天之道福善禍淫﹐始古至今﹐無有僭差。人君能上奉天道﹐勤政不二﹐則福祚無期。若怠政殃民﹐天必攺擇焉。昔者二百年前﹐華夷異統﹐勢分南北﹐柰何宋君失政﹐金主不仁﹐天擇元君﹐起於艸野﹐戡定朔方﹐撫有中夏﹐混一南北。逮其後嗣不君﹐於是天更元運﹐以付於朕。自卽位來﹐今二十餘年﹐爾阿札失裏等知天命有歸﹐率眾來附﹐朕甚嘉焉。朕每於故元來歸臣民﹐悉加優待﹐況爾元之親屬者乎﹖今特於泰寧等處立泰寧﹑福余﹑朶顏三衛﹐以阿札失裏爲泰寧衛指揮使﹐塔賓帖木兒爲指揮同知﹐海撒男答奚爲福余衛指揮同知﹐脫魯忽察兒爲朶顏衛指揮同知﹐各領所部以安畜牧。自古番人無城郭﹐不屋居﹐行則車爲室﹐止則氈爲廬﹐順水艸﹐便騎射爲業。今一從本俗﹐俾遂其性。爾其安之』永樂元年十一月辛卯﹐敕諭兀良哈部落曰﹕『朕承天眷﹐君臨天下﹐嘗遣使齋詔諭爾。爾等聞命卽遣人來朝﹐其誠可嘉。今仍舊制設泰寧﹑福余﹑朶顏三衛﹐俾爾等統屬軍民﹐鎭守邊境。舊嘗設官者﹐列名以聞﹐咸復之。若頭目人等前未授官﹐今當授者﹐亦第其名來聞﹐朕卽授之﹐俾世居本土﹐安其生業。』已而三衛諸夷益求內附﹐畀以大寧故衛地﹐使爲外藩。自古北口至山海關外爲朶顏﹐自廣寧前屯衛至廣寧自雲山外爲泰寧﹐自白雲山至開原外爲福余。歲許聖節﹑正旦兩貢﹐每貢百人﹐繇喜峯口入。或曰﹐靖難兵之起﹐三衛夷人從戰有功﹐故界之。國史不書﹐莫可考焉。尋叛附阿魯臺。二十年七月﹐上親徵阿魯臺﹐還討之﹐大敗其眾於屈烈兒河﹐靳馘無算。宣徳三年九月﹐上出獵巡邊﹐駐蹕遵化﹐適其眾萬餘入寇﹐上以鐵騎三千逆擊大破之﹐獲首數千級。正統九年七月﹐兀良哈入寇﹐發兵二十萬分四道﹐成國公朱勇出喜峯口﹐左都督馬諒出界嶺口﹐興安伯徐亭出劉家口﹐左都督陳懷出古北口﹐逾灤江﹐渡柳河﹐經大小興州﹐過神樹﹐破福余於全寧﹐又破泰寧﹑朶顏於虎頭山﹐鹵獲男婦以千計﹐馬牛羊以萬計。自是三衛𨿽衰﹐而怨中國益深﹐因通也先爲鄕導入寇﹐後復謝罪入貢﹐國家亦撫納﹐而小小爲寇鈔不絕。正徳十年﹐朶顏入馬蘭峪﹐殺參將陳幹。嘉靖以後時時犯邊﹐二十九年遂誘俺答大舉入塞。萬曆初總兵李成梁屢擊敗之。時有影克兄弟八枝﹐約二千餘騎﹐在會州靑城等處住牧﹐長昂﹑炒蠻﹑董狐貍諸夷及夷婦大小嬖﹑只猛﹑可眞等號爲六凶﹐而長昂尢黠﹐最爲邊患。其後分部散居﹐莫能自振﹐乃折而東合﹐實爲殘薊之本焉。自昔大寧之建﹐東臂遼東﹐西肘宣府﹐爲邊敷千里﹐益斥狄人於漠北﹐而檀薊皆在內地。大寧棄藩封﹐徙軍衛﹐更於是宣﹑遼之路中絕﹐而古北﹑喜峯爲外邊﹔畿輔之間﹐騷然多事矣。自潮河川而西九十里爲白馬關﹐有城﹐二門﹐守備一人守之﹐有水關。其東有陳家谷堡﹐有水關。南有馮家谷堡。白馬關西南四十里爲石塘嶺﹐距密雲四十里。城周二里一百四十五步﹐四門﹐參將一人守之。其西北有驃騎堡﹐有水關﹐白河從堡西北塞外來﹐經石塘嶺﹐下密雲縣﹐其東北有石佛堡。又南四十里爲大水峪﹐有城﹐三門﹐遊擊一人﹑守備一人守之。其西北有西石城堡﹑東水峪堡﹐南有神堂峪堡﹐西南有河坊口堡﹑亓連口堡。亓連口南爲潮河營﹐自潮河川而東二十里爲司馬臺。有城﹐二門﹐提調一人守之﹐其東南有將軍臺堡。又東四十里爲曹家寨﹐距密雲九十里。城周六里三十六步﹐三門﹐復築新營﹐附城之西﹐二門﹐遊擊一人守之。其東有黑峪關堡﹑有水關﹐守備一人守之。南有吉家莊堡﹐提調一人守之。曹家寨之東﹐墻子嶺之北﹐有霧靈山。距邊四十里﹐水經注盂廣刑山也。其下爲廣刑水﹐自黑峪關入﹐西南流徑墻子嶺﹐西合淸水河。其山髙峻﹐有雲霧蒙其上﹐四時不絕﹐上多奇花﹐又名萬花臺。山之左右﹐峯巒拱列﹐深松茂柏﹐內地之民多取材焉。元史有霧靈山伐木官﹔又言﹐文宗命西僧於霧靈山作佛事一月。而其絕頂可瞰塞內。議者謂此山錯在虜中﹐循山南以守之﹐曲而難﹔據此山以守之﹐徑而易。嘉靖初﹐巡撫都禦史王大用欲通朶顏﹐與重賂取其山城之﹐不果。曹家寨之南八十里爲墻子嶺﹐距密雲七十五里。城周一里三百一步四尺﹐三門﹐參將一人﹑提調一人守之。有水關﹐水東流至石匣﹐南入於潮河。嘉靖四十二年俺答自此入犯﹔崇禎十一年總督侍郎吳阿衡死焉。其東北有磨刀峪堡﹑小黃崖﹑大黃崖堡﹐有水關﹐南有北水峪堡﹐又東有黃門關堡。墻子嶺南三十里爲鎭虜營﹐有新舊二城﹐各二門﹔提調一人守之。其南有熊兒峪堡﹑漁子山堡。自鎭虜營東南三十五里至熊兒營﹐爲馬蘭路轄峨嵋山寨界。洪武十五年九月丁卯﹐北平都司言﹐邊衛之設﹐所以限隔內外﹐宜謹烽火﹐遠斥候﹐控守要害﹐然後可以詟服寇敵﹐撫輯邊氓。因上所轄關隘﹐自一片石至金水口凡二百處﹐請以各衛卒戍守其地﹐詔從之。太祖實錄凡三修﹐其於大寧外邊事皆略而弗詳﹐儒臣之淺也﹔於內邊則具書之矣。薊鎭三協之名始自嘉靖末年﹐以四路爲一協﹐石塘﹑古北口﹑曹家寨﹑墻子嶺爲西協﹐馬蘭峪﹑松棚﹑喜峯口﹑太平寨爲中協﹐建昌營﹑燕河營﹑石門子口﹑山海關爲東協﹐而各路將之廢置不常﹐今據崇禎二年文案錄之。

昌平山水記卷下終

京東考古錄昆山顧炎武寧人著

考薊漢書﹐薊古燕國﹐召公所封。後漢書﹐薊本燕國﹐刺史治。自七國時﹐燕都於此。項羽立臧荼爲燕王﹐都薊。髙帝因之爲燕國。元鳳元年﹐燕刺王旦自殺﹐國除﹐爲廣陽郡。本始元年爲廣陽國。建武十三年﹐省屬上谷。永平八年﹐﹝一作永元六年﹞。復爲廣陽郡。晉復爲燕國﹐魏爲燕郡。隋開皇初廢﹐大業初置涿郡。唐天寶元年﹐更名範陽郡﹐並治薊。水經注﹐濕水過廣陽縣北﹐又東至漁陽雍奴縣。注今城內西北隅有薊丘﹐因丘以名邑也。後漢書彭寵傅﹐寵反漁陽﹐自將二萬餘人攻朱浮於薊。晉書載記﹐魏圍燕中山﹐淸河王會自龍城遣兵赴救﹐建武將軍余崇爲前鋒﹐至漁陽﹐遇魏千餘騎﹐鼓噪直進﹐殺十餘人﹐魏騎遁去﹐崇亦引還﹐會乃上道徐進﹐始達薊城。卽此三事﹐可見薊在漁陽之西。唐書地理誌﹐幽州範陽郡治薊。開元十八年﹐析置薊州漁陽郡﹐治漁陽。及遼攺薊爲析津縣﹐因此薊之名遂沒於此而存於彼。今人乃以漁陽爲薊﹐而忘其本矣。史記樂毅書﹐薊丘之植植於汶篁。一統志云﹐城西北隅卽古薊門﹐舊有樓館並廢﹐但門外存二土阜﹐旁多林木﹐頗爲近之。禮記樂記﹐武王克殷反商﹐未及下車而封黃帝之後於薊。﹝水經注誤云堯後﹞疏云﹐今涿郡薊縣是也。卽燕國之都。孔安國﹑司馬遷及鄭皆云燕祖召公﹐與周同姓。案黃帝姓姬﹐召蓋其後也。而皇甫謐以召公爲文王之庶子。考之史傳﹐更無所出。又左傳富辰之言亦無燕也。案先儒之說﹐以薊與燕國爲一。史記燕世家﹐武王伐紂﹐封召公於北燕。索隱曰﹐北燕今在幽州薊縣故城。蓋一地不容封二國﹐故疑召公卽黃帝之後﹐其不曰燕而曰薊者﹐有南北二燕﹐故稱其國都以明之也。

漢書二燕王傳漢書燕王定國傳﹐殺肥如令郢人。案地理誌﹐肥如自屬遼西郡﹐不屬燕。武帝本紀﹐元朔元年秋﹐匈奴入遼西﹐殺太守。諸侯王表言﹐武帝下推恩之令﹐而藩國自析。長沙﹑燕代𨿽有舊名﹐皆亡南北邊矣。然則肥如令之殺於燕﹐必在元朔以前﹐未析邊郡之時也。燕王旦傅﹐發民會圍﹐大獵文安縣﹐以講士馬。其上云﹐武帝時﹐旦坐藏匿亡命﹐削良鄕﹑安次﹑文安三縣。是文安已削﹐不屬燕。又云﹐昭帝立﹐大將軍霍光秉政﹐褒賜燕王錢三千萬﹐益封萬三千戶。昭帝本紀亦云﹐始元元年益封燕王﹑廣陵王及鄂邑長公主各萬三千戶。然則文安縣之仍屬於燕﹐又在益封萬三千戶之後也。此皆史文之互見者﹐可以參考而得之也。

考金陵一統志﹐金太祖陵﹑世宗陵俱在房山縣西二十里三山峯下。宣宗陵﹑章宗陵俱在房山縣西大房山東北。案金史海陵紀﹐貞元三年三月乙卯﹐命以大房山雲峯寺爲山陵﹐建行宮其麓。五月乙卯﹐命判大宗正事京等如上京﹐奉遷太祖﹑太宗梓宮。十一月乙巳朔﹐梓宮發丕承殿。戊申﹐山陵禮戊。正隆元年七月己酉﹐命太保昂如上京﹐奉遷始祖以下梓宮。八月丁丑﹐如大房山行視山陵。十月乙西﹐葬始祖以下十帝於大房山。閏月已亥朔﹐山陵禮成。又太祖紀﹐太祖葬睿陵﹔太宗紀﹐太宗葬恭陵﹔世宗紀﹐世宗葬興陵﹔章宗紀﹐章宗葬道陵。又熙宗紀﹐帝被弒﹐葬於皇后裴滿氏墓中。貞元三年﹐攺葬於大房山蓼香甸﹐諸王同兆域。大定初﹐追上謚號﹐陵曰思陵。二十八年﹐攺葬於蛾眉谷﹐仍號思陵。又海陵紀﹐葬於大房山鹿門谷﹐後降爲庶人﹐攺葬於山陵西南四十里。又睿宗紀﹐大定二年﹐攺葬於大房山﹐號景陵。顯宗紀﹐大定二十五年十一月庚寅﹐葬於大房山。章宗卽位﹐號曰裕陵。是則金代之陵自上京而遷者十二帝﹐其陵曰光﹑曰熙﹑曰建﹑曰輝﹑曰安﹑曰定﹑曰永﹑曰泰﹑曰獻﹑曰喬﹑曰睿﹑曰恭﹔其崩於中都而葬者二帝﹐其陵曰興﹑曰道﹔被弒者一帝﹐其陵曰思﹔追謚者二帝﹐其陵曰景﹑曰裕﹔被弒而降爲庶人者一帝﹐葬在兆域之外。而宣宗則自卽位之二年遷於南京﹐三年五月﹐中都爲蒙古所陷﹐葬在大梁﹐非房山矣。今一統志止有四陵﹐而誤列宣宗﹐又躋於章宗之上﹐諸臣不學之甚也。

辧一統志遼陵之誤一統志﹐遼章宗陵在三河縣北五十五里。考遼無章宗﹐其一代諸帝亦無葬三河者。

辧一統志密雲之誤一統志引古事舛戾最多﹐未有若密雲之可笑者。晉書石季龍載記﹐段遼棄令支奔密雲山﹐遣使詐降﹐季龍使徵東將軍麻秋迎之。遼又遣使降於慕容皝﹐曰﹕『彼貪而無謀﹐吾今請降求迎﹐彼不疑也。若伏重兵要之﹐可以得志。』皝遣子恪伏兵於密雲﹐麻秋統兵三萬迎遼﹐爲恪所襲﹐死者十六七﹐秋步遁而歸。是段遼與燕合謀而敗趙之眾也。今一統志云﹐密雲山在密雲縣南一十五里﹐亦名橫石﹔昔燕趙伏兵於此﹐大獲遼眾。是反以爲趙與燕諜而敗遼之眾﹐又不言段而言遼﹐似以遼爲國名﹐豈修志諸臣並晉書而未之見乎﹖

考臨胞縣一統志﹐三河在漢臨朐縣地。今考兩漢書並無臨朐縣。唐書地理誌﹐幽州範陽郡潞縣下云﹐武徳二年置臨朐縣﹐貞觀元年省臨朐。而薊州漁陽郡三河下云﹐開元四年析潞縣置。故知本是一地﹐先分爲臨朐﹐後分爲三河﹐皆自唐﹐非漢也。

考夏謙澤晉書載記﹐慕容寶盡徙薊中府庫﹐北趨龍城﹐魏石河頭引兵追及之於夏謙澤。胡三省通鑑注﹐夏謙澤在薊北二百餘里﹐恐非。案水經注﹐鮑丘水東南流﹐徑潞城南﹐又東南入夏澤﹐澤南紆曲渚一十餘里﹐北佩謙澤﹐眇望無垠也。下云﹐鮑丘水又東與泃河合。三河志﹐鮑丘河在縣西二十五里﹐源自口外﹐南流徑九莊嶺﹐過密雲合道人溪﹐至通州之米莊村合沽水入泃河。今三河縣西三十里地名夏店﹐舊有驛﹐鮑丘水徑其下﹐而泃河自縣城南至寶坻下入於海。疑夏店之名因古夏澤﹐其東彌望皆陂澤﹐與水經注正合。自薊至龍城﹐此其孔道。寶以丙辰行﹐魏人以戊午及之﹐相距二日﹐適當其地也

辧石門後漢書公孫瓚傅﹐中平中﹐張純與烏桓丘力居等入寇﹐瓚追擊﹐戰於屬國石門﹐大敗之。注石門山在今營州柳城縣西南﹐而水經注云﹐灅水又東南徑石門峽﹐山髙嶄絕﹐壁立洞開﹐俗謂之石門口。漢中平五年﹐公孫瓚討張純﹐戰於石門﹐大破之。今薊州東北六十里石門驛﹐卽水經注之石門是也。案史本紀但言石門而傅言屬國石門﹐明有兩石門。水經注所指乃漁陽之石門﹐非遼東屬國之石門﹐當以柳城爲是。通典﹐柳城在石門山。

辧一統志楊令公祠之誤一統志﹐楊令公祠在密雲縣古北口﹐祀宋楊業。案楊業傅﹐業本太原降將。太宗以業老於邊事﹐遷代州兼三交駐泊兵馬都部署。會契丹入雁門﹐業領麾下數千騎﹐自西京而出﹐由小陘至雁門北口﹐南向背擊之﹐契丹大敗。以功遷云州觀察使。雍熙三年﹐大兵北徵﹐以忠武軍節度使潘美爲云應路行營都部署﹐命業副之﹔以西上合門使蔚州刺史王侁﹑軍器庫使順州團練使劉文裕護其軍。諸軍連拔云﹑應﹑寰﹑朔四州﹐師次桑幹河﹐會曹彬之師不利﹐諸路班師﹐美等歸代州。未幾﹐詔遷四州之民於內地﹐令美等以所部兵護之。時契丹復陷寰州﹐侁命業趨雁門北川﹐業以爲必敗不可﹐侁逼之行。業指陳家谷口曰﹐諸君於此張步弓彊弩爲左右翼以援。美與侁領麾下兵陳於谷口。自寅至巳﹐侁使人登托邏臺望之﹐以爲契丹敗走﹐欲爭其功﹐卽領兵離谷口。美不能制﹐乃緣交河西南行二十里。俄聞業敗﹐卽麾兵卻走。業力戰至谷口﹐望見無人﹐卽拊膺大慟﹐再率帳下士力戰﹐身被數十創﹐士卒殆盡﹐業猶手刃敷十人﹐馬重傷不能進﹐爲契丹所擒﹐不食三日死。是業生平未嘗至燕﹐況古北口又在燕東北二百餘里﹐地屬契丹久矣﹐業安得而至此﹖且史明言雁門之北口﹐而以爲密雲之古北口﹐是作志者東西尙不辧﹐何論史傅哉﹖又案遼史聖宗紀﹐統和四年七月丙子﹐樞密使斜軫奏復朔州擒宋將楊繼業。耶律斜軫傅﹐繼業敗走至狼牙村﹐眾軍皆潰﹐繼業爲飛矢所中﹐被擒。與宋史略同。密雲縣誌﹐威靈廟在古北口北門外一里﹐祀宋贈太尉大同軍節度使楊公。成化十八年﹐禮部尙書周洪範記引宋史全文而不辦雁門北口之非其地。丰潤縣誌﹐令公村在縣西十五里﹐宋楊業屯兵拒遼於此有功﹐故名。並承一統志而誤。

考盧師山仁宗實錄﹐洪熙元年二月乙卯﹐封大靑龍神爲弘濟大靑龍神﹐小靑龍神爲靈顯小靑龍神﹐賜名所居山爲翠微山﹐遣成國公朱勇諭祭﹐仍命禮部歲以春秋仲月遣順天府官致祭。蓋京師平則門外三十里盧師山有潭﹐世傅有大小二靑龍出沒不時﹐過旱致禱輒雨﹔及是夏不雨﹔遂卽其山禱焉﹐雨隨注﹐故有是命。大明一統志﹐盧師山在府城西三十里﹐隋沙門盧師馴伏靑龍之所。今考元史呂思誠傅云﹐爲景州蓚縣尹﹐天旱﹐道士持靑蛇曰盧師谷小靑﹐謂龍也﹕禱之卽雨。思誠以其惑人﹐殺蛇逐道士﹐雨亦隨至﹐遂有年。則是元時已有此說。又考唐書韋挺傅云﹕挺遣燕州司馬王安徳行渠作漕艫運糧﹐自桑幹水抵盧思臺﹐行百里﹐渠塞不可通﹐挺以方苦寒﹐未可進﹐遂下米臺側廥之﹐待冰泮乃運。則盧師或盧思之誤。

辧遼史引公孫度平州之誤晉書﹐平州﹐禹貢冀州之域﹐於周爲幽州界﹐漢屬右北平郡。後漢末﹐公孫度自號平州牧﹐及其子康﹐康子淵﹐並據遼東。魏分遼東﹑昌黎﹑玄菟﹑帶方﹑樂浪五郡爲平州﹐後還合爲幽州。咸寧二年十月﹐分昌黎﹑遼東﹑玄菟﹑帶方﹑樂浪等郡國五﹐置平州﹐治昌黎。是則公孫度之平州乃遼東﹐而咸寧所置之平州乃柳城﹐卽昌黎也。魏書﹐營州領郡六﹐其一曰昌黎﹐晉分遼東置﹐領縣三﹐其一曰龍城。太平眞君八年﹐並柳城﹑昌黎﹑棘城屬焉。有堯祠﹑楡頓城﹑狼水。隋書﹐遼西郡統縣一﹐柳城﹐本魏龍城縣。開皇元年﹐攺爲龍山縣。十八年﹐攺爲柳城縣。而平州之名﹐則自魏更立於遼西。魏書﹐平州領郡二﹐其一曰遼西﹐領縣三﹐其一曰肥如。獨其於平州之下注云﹐晉置﹐治肥如城﹐未甚詳明。其曰晉置者﹐謂平州之名始立於晉也。其曰治肥如城者﹐謂魏之平州治肥如也。上下本不相蒙﹐且如遼西郡下注云秦置﹐亦謂遼西之名立於秦也。豈可以秦之遼西亦治肥如乎﹖以此例之﹐可見矣。隋唐二書並未有誤。至遼史於平州遼興軍下云﹐漢末公孫度所有﹐傳子康孫淵﹐是誤以拓拔氏之平州爲公孫度之平州矣。灤州下亦云﹐不知其時皆曹氏所有也。

正後漢志誤字後漢志遼東屬國下云﹐昌遼故天遼﹐屬遼西。考之前代史書﹐並無昌遼之名﹐而前漢亦無天遼。疑當作昌黎﹐故交黎屬遂西。以漢書証之﹐遼西郡交黎下云﹐東部都尉治。應劭曰﹐今昌黎。又胡三省通鑑注云﹐昌黎今交黎縣﹐屬遼西郡﹐後漢屬遼東屬國都尉。此後人寫刻之誤﹐可以意攺者也。

辧柳城史言慕容皝以柳城之北龍山之西福徳之地﹐乃營立宗廟宮闕﹐命曰龍城。一統志﹐柳城在永平府西二十里﹐龍山在府西四十里。永平府舊志﹐柳城在昌黎縣西南六十里﹐漢末爲烏桓所據﹐曹操滅之﹐歷魏晉爲慕容氏父子所據﹐隋置縣﹐屬遼西郡﹐唐置營州﹐元省入昌黎﹐爲靜安社。二說不同。今府西二十里全無遺迹﹐而靜安社則嘉靖三十一年立爲堡。然皆非柳城之舊也。案唐書營州柳城郡下云﹐城西四百八十里有渝闊守捉城。又云﹐西北接奚﹐北接契丹。通典營州柳城郡下云﹐東至遼河四百八十里﹐南至海二百六十里﹐西至北平郡七百里﹐北至契丹界五十里﹐東南到安東府二百七十里﹐西南到北平郡七百里﹐西北到契丹界七十里﹐東北到契丹界九十里。而平州北平郡下云﹐東至柳城郡七百里﹐西至漁陽郡三百里﹐東北到柳城郡七百里。是柳城在今永平之東北七百里﹐而慕容氏之龍城﹑昌黎及魏以後之營州並在其地。唐萬歲通天元年爲契丹所陷﹐聖歷二年僑治漁陽﹐開元五年又還治柳城。而今之昌黎乃金之廣寧縣﹐大定二十九年攺爲昌黎。名同而地異也。三國誌﹐魏武用田疇之言﹐上徐無山﹐塹山湮谷五百餘里﹐經白檀﹐歷平岡﹐涉鮮卑庭﹐東指柳城。徐無山在今玉田﹐則柳城在玉田之東北數百里也。北齊書﹐顯祖伐契丹﹐以十月丁酉至平州﹐從西道趨長塹﹐辛丑﹐至白狠城﹐壬寅﹐至昌黎城。是昌黎在平州之東北﹐齊主之行急﹐猶五日而後至也。隋書﹐漢王諒伐髙麗﹐軍出臨渝關﹐至柳城。唐書﹐太宗伐髙麗還﹐以十月丙午次營州﹐詔遼東戰亡士卒骸骨並集柳城東南﹐命有司設太牢﹐上自作文以祭之。丙辰﹐皇太子迎謁於臨渝。關在今撫寧之東﹐則柳城又在其東﹐太宗之行遲﹐故十日而後至也。遼史載柳城曰興中府﹐古孤竹國﹐漢柳城縣地。慕容皝以柳城之北龍城之南福徳之地﹐乃築龍城﹐構宮廟﹐攺柳城爲龍城縣而遷都之﹐號曰和龍宮。慕容垂復居焉。﹝垂都鄴﹐其子寶始遷龍城也。﹞後爲馮跋所滅。﹝髙云滅慕容氏﹐馮跋代髙云﹐非跋滅慕容氏也。﹞魏取之爲遼西郡。隋平髙寶寧﹐置營州﹐煬帝攺柳州郡。唐武徳初攺營州總管府﹐尋爲都督府。萬

歲通天元年﹐陷李萬榮。神龍初﹐徙府幽州。開元四年﹐復治柳城﹐八年徙漁陽﹐十年還柳城﹐後爲奚所據。太祖平奚﹐及俘燕民將建城﹐命韓知方擇其處﹐乃完葺柳城﹐號霸州彰武節度使。重熙十年﹐升興中府。有大華山﹑小華山﹑香髙山﹑麝香崖﹐天授皇帝刻石在焉﹐駐龍峪﹑神射泉﹑小靈河。統州二﹑縣四﹐其一曰興中縣﹐本漢柳城縣地﹐太祖掠漢民居此﹐置霸城縣。重熙中置府更名。此文述柳城之故頗爲詳備。元世祖至元七年十月己丑﹐降興中府爲州。以地圖按之﹐當在今前屯衛之北﹐但唐書平州下云﹐又有柳城軍﹐永泰元年置。蓋唐時柳城之地屢被陷沒﹐移遷無常﹐此其在平州者﹐或卽今之靜安社未可知。然不可以永泰元年之柳城爲古之柳城也。一統志采輯諸書﹐不出一人之手。如柳城廢縣旣云在府城西二十里矣﹐而於土產則曰人參﹑麝香﹑豹尾俱廢柳城縣出。今府西二十里乃灤河之西﹐洞山之南﹐沙土之地﹐其能出此三物乎﹖案唐書營州柳城郡貢人參﹑麝香﹑豹尾皮骨骷﹐志本引之﹐而不知所指府西二十里廢柳城縣之誤也。

考昌黎案昌黎有五。漢書遼西郡之縣﹐其八曰交黎。渝水首受塞外南入海。東部都尉治。應劭曰﹐今昌黎。通鑑注﹐昌黎漢交黎縣﹐屬遼西郡﹐後漢屬遼東屬國都尉﹐魏齊王正始五年﹐鮮卑內附﹐復置遼東屬國﹐立昌黎縣以居之﹐後立昌黎郡。晉書武帝紀﹐太康二年﹐慕容廆寇昌黎﹐二年﹐安北將軍嚴詢敗慕容廆於昌黎﹔成帝咸康二年﹐慕容皝自昌黎東踐冰而進﹐凡三百餘里﹐至歷林口﹐是則在渝水下流而當海口。此一昌黎也。晉書載記﹐慕容皝徙昌黎郡﹐又云﹐破宇文歸之眾﹐徙其部人五萬餘落於昌黎。及慕容盛之世﹐有昌黎尹張順﹑劉忠﹐髙云以馮素弗爲昌黎尹﹐馮跋之世有昌黎尹孫伯仁。以史考之﹐當去龍城不遠。此又一昌黎也。魏並柳城﹑昌黎﹑棘城於龍城﹐而立昌黎爲郡。志云有堯祠﹑楡頓城﹑狼水﹐而列傳如韓麒麟﹑韓秀﹑谷渾﹑孫紹之倫皆昌黎人﹐卽燕之舊都龍城。此又一昌黎也。齊以後昌黎之名廢﹐至唐太宗貞觀二年﹐更崇州爲北黎州﹐治營州之東北廢陽師鎭。八年復爲崇州﹐置昌黎縣﹐後淪於奚。遼史﹐建州永康縣本唐昌黎縣地。此又一昌黎也。遼太祖以定州俘戶置營鄰海軍﹐其縣一曰廣寧。金世宗大定二十九年﹐攺爲昌黎﹐相沿以至於今。在永平府城東南七十里。此又一昌黎也。郭造卿永平志﹐辧昌黎有二﹐而不知其有五。今序而列之﹐論古者可以無惑焉。韓文公多自稱昌黎。唐書載韓氏世系則云﹐漢弓髙侯頹當裔孫﹐世居穎川﹐徙安定武安﹑常山九門﹐而生安定桓王茂﹐爲公之六世祖。與昌黎之韓支派各別。故先儒以爲公之自稱﹐本其郡望。宋元丰七年﹐封公爲昌黎伯﹐亦是取其本望。如韓擇木封昌黎伯﹐韓長鸞﹑韓建封昌黎王之比。若昌黎之韓﹐最著於魏。如麒麟﹑顯宗﹐史明言其爲昌黎棘城人﹐又非今日之昌黎也。然則文公之沒二百六十年而始封昌黎伯﹐又一百六年而始立今之昌黎縣﹐以金之縣而合宋之封。遂謂文公爲此縣之人﹐其亦未之考矣。

考石城漢右北平郡之縣十六﹐其三曰石城。後漢無之﹐蓋光武所並省也。至燕分置石城郡。考之通鑑及晉載記得二事。慕容寶宿廣都黃楡谷﹐淸河王會勒兵攻寶﹐寶帥輕騎馳二百里﹐晡時至龍城﹐會遺騎追至石城不及。是廣都去龍城二百里﹐而石城在其中間也。慕容熙畋於北原﹐石城令髙和與尙方兵於後作亂。注云髙和本爲石城令﹐時以大喪會於龍城。是石城去龍城不遠也。魏書地形志廣興下云﹐有雞鳴山﹑石城﹑大柳城﹐此卽漢之石城矣。魏太平眞君八年﹐置建徳郡﹐治白狼城﹐領縣三﹐其一曰石城﹐有自鹿山祠﹐其二曰廣都。水經注﹐石城川水出西南石城山東流﹐徑石城縣故城南﹐北屈徑自鹿山西﹐卽自狼山也。又東北入廣成縣東。廣成卽廣都城。燕之石城在廣都之東北﹐而此在廣都之西南﹐是魏之石城非燕之石城矣。隋書始無石城﹐云北齊廢之。而唐書平州石城下云﹐本臨渝﹐武徳七年省﹐貞觀十五年置﹐萬歲通天二年更名﹐有臨渝關﹐有大海﹐有碣石山。是武后所攺名之石城﹐又非魏之石城矣。遼史﹐灤州統縣三﹐其三曰石城﹐下云唐貞觀中於此置臨渝縣﹐萬歲通天元年﹐攺石城縣﹐在灤州南三十里﹐唐儀鳳石刻在焉。今縣又在其南五十里﹐遼徙置以就鹽官。是遼之石城又非唐之石城矣。今之開平中屯衛﹐自永樂三年徙於石城廢縣﹐在灤州西九十里﹐乃遼之石城﹐而一統志以爲漢舊縣﹐何其謬與﹗

考宋史營平灤三州之誤宋史言﹐朝廷與金約﹐滅遼止求晉賂契丹故地﹐而不思營﹑平﹑灤三州非晉賂﹐乃劉仁恭獻契丹以求援者。旣而王黼悔﹐欲並得之﹐遣趙良嗣往請之再三﹐金人不與。此史家之誤。案通鑑﹐初幽州北七百里有渝關﹐下有渝水通海﹐自關東北循海有道﹐道狹處才數尺﹐旁皆亂山髙峻不可越。北至進午口﹐舊置八防禦軍﹐募士兵守之﹐田租皆供軍食﹐不入於薊﹐幽州歲致繒纊以供戰士衣。每歲早獲﹐淸野堅壁以待契丹。契丹至﹐輒閉壁不戰﹐俟其去﹐選驍勇據隘習邀之﹐契丹常失利走。士兵皆自爲田園力戰﹐有功則賜勛加賞﹐由是契丹不敢輕入寇。及周徳威爲盧龍節度使﹐恃勇不修邊備﹐遂失渝關之險﹐契丹每芻牧於營平之間。又案遼史﹐太祖天贊二年春正月丙申﹐大元帥堯骨克平州﹐獲刺史趙思溫﹑裨將張崇。二月﹐如平州﹐甲子﹐以平州爲盧龍軍﹐置節度使。遼之天贊二年乃後唐莊宗同光元年﹐是營﹑平二州﹐契丹自以兵力取之於唐﹐而不於劉仁恭﹐又非賂以求援也。若灤本平州之地﹐遼太祖以浮戶置灤州﹐當劉仁恭時尙未有此州﹐尢爲無據。此亦史家千年未正之誤。遼史於灤州下云﹐石晉割地在平州之境﹐亦誤也。

考契丹所得十六州世言燕云十六州自石敬唐以賂契丹﹐不屬中國者四百四十餘年。蓋不盡然。考之於史﹐晉髙祖所割以畀契丹者﹐山前之州七﹐曰幽﹑﹝今順天府﹞曰薊﹑﹝今薊州﹞﹑曰瀛﹑﹝今河間府﹞曰莫﹑﹝今任邱縣﹞曰涿﹑﹝今涿州﹞曰檀﹑﹝今密雲縣﹞曰順﹐﹝今順義縣﹞山後之州九﹐曰新﹑﹝今保安州﹞曰嬀﹑﹝今延慶州﹞曰儒﹑﹝今永寧縣﹞曰武﹑﹝今在朔州西境﹞曰云﹑﹝今大同府﹞曰應﹑﹝今應州﹞曰寰﹑﹝今馬邑縣﹞曰朔﹑﹝今朔州﹞曰蔚﹐﹝今蔚州﹞而營﹑平二州則後唐時契丹自以兵取之者。其後周世宗復關南北﹐則瀛﹑莫二州復歸中國﹐而其餘十四州遂淪於契丹﹐並所取營﹑平二州亦適得十六之數。若霸州乃周世宗所置﹐灤州乃契丹所置﹐又不在十六州之內者。

辧賓徒漢書﹐遼西郡賓徒縣﹐莽曰勉武﹐今本亦有作賓徒者。後漠書﹐遼東屬國賓徒故屬遼西。通鑑﹐晉趙王倫貶吳王宴爲賓徒縣王﹐秦苻堅封慕容垂爲賓徒侯﹐並取此爲名。晉書載記作賓都侯。都之與徒﹐以音相近而轉﹐尢爲明證。而遼史則云﹐中京大定府長安縣本漢賓從縣地﹐勸農縣本漢賓從縣地﹐此承漢志傅寫之訛﹐而未考後漢﹑晉二書也。

辧龍城案史有兩龍城。漢書匈奴傅﹐匈奴諸王長少五月大會龍城﹐祭其先天地鬼神。武帝本紀﹐元光五年﹐車騎將軍靑至龍城﹐獲首虜七百級。衛靑傅作籠城。注籠與龍同。此一龍城也。晉書載記﹐慕容皝築城於柳城之北﹐龍城之西﹐立宗廟宮闕﹐命曰龍城。此又一龍城也。六朝以下文人多用龍城。隋煬帝與史祥書﹐望龍城而衝寇﹐盼狼居而發憤﹐自此遞相祖襲﹐皆匈奴傅之龍城耳。

辧一統志朝鮮漢書地理誌﹐樂浪郡之縣二十五﹐其一曰朝鮮。應劭曰﹐故朝鮮國﹐武王封箕子於此。志曰﹐殷道衰﹐箕子去之。朝鮮在今髙麗國境內。慕容氏於營州之境立朝鮮縣﹐魏又於平州之境立朝鮮縣﹐但取其名﹐與漢縣相去則千有餘裏。一統志乃曰朝鮮城在永平府境內﹐箕子受封之城。當日儒臣令稍知古今者爲之﹐何至於此﹖爲之太息。﹝通鑑﹐朝鮮令孫泳。泳﹐非箕子朝鮮也。﹞

辧三韓今人謂遼東爲三韓﹐不知其何取。考晉書﹐韓種有三﹐一曰馬韓﹐二曰辰韓﹐三曰弁韓。辰韓在帶方南﹐東西以海爲限。馬韓居山海之間﹐無城郭﹐凡有小國五十六﹐大者萬戶﹐小者數千家﹐各有渠帥。又曰﹐辰韓在馬韓之東﹐自言秦之亡人﹐避役入韓﹐韓割東界以居之﹐立城柵﹐言語有類秦人﹐由是或謂之秦韓。初有六國﹐後稍分爲十二。又有弁韓﹐亦十二國﹐合四五萬戶﹐各有渠帥﹐皆屬於辰韓。辰韓常用馬韓人作主﹐𨿽世世相承而不得自立﹐明其流移之人﹐故爲馬韓所制也。又載其習俗﹑器用﹑朝貢之詳甚具。遼史﹐髙州三韓縣﹕辰韓爲扶余﹐弁韓爲新羅﹐馬韓爲髙麗。開泰中﹐聖宗伐髙麗﹐俘三國之遺人置縣。據此﹐則三韓並是東彜之國﹐種類各殊﹐而遼東乃漢晉時內地﹐烏得以三韓目之﹖近代文人用古而不求所出﹐其誤也久矣。

辧張公素一統志﹐永平府名宦有唐張仲素﹐徳宗時以列將事盧龍軍節度使張允伸﹐擢平州刺史。允伸卒﹐詔仲素代爲節度使﹐同平章事。考之唐書藩鎭列傳﹐則云張仲武爲盧龍節度使﹐破降回鶻﹐又破奚北部及山奚﹐累擢檢校司徒同中書門下平章事。卒﹐子直方多不法﹐畏下變起﹐奔京師﹐軍中以張允伸總後務。張公素以列將事允伸﹐擢平州荊史。允伸卒﹐子簡會爲副大使﹐公素以兵來會喪﹐簡會出奔。詔以公素爲節度使。性暴厲﹐眸子多白﹐燕人號白眼相公﹐爲李茂勛所襲﹐奔京師。貶復州司戶參軍。案盧龍節度使前後三人皆張姓﹐曰仲武﹐曰允伸﹐曰公素。今乃合二名而曰仲素﹐及詳其歷官﹐卽公素也。又其逐簡會在懿宗咸通十三年﹐去徳宗時甚遠。且又安取此篡奪暴戾之人而載之名宦乎﹖今灤州乃祀之名宦祠﹐吁﹗其辱朝廷之典而貽千載之笑也已。

考長城長城不獨北邊也﹐其在中國亦有之。史記蘇代傅﹐燕王曰﹐齊有長城巨防﹐足以爲塞。竹書紀年﹐梁惠王二十年﹐齊閔王築防以爲長城。續漢志﹐濟北國盧有長城﹐至東海。﹝泰山記云﹐泰山西有長城﹐緣河經泰山一千餘里至狼邪臺入海﹞此齊之長城也。史記蘇秦傅﹐說魏襄王曰﹐西有長城之界。續漢志﹐河南郡有長城﹐經陽武到密。此魏之長城也。其在北邊者﹐史記匈奴傅﹐秦宣太后起兵伐殘義渠﹐於是秦有隴西﹑北地﹑上郡﹐築長城以拒胡。此秦之長城也。越武靈王北破林胡樓煩﹐築長城﹐﹝正義曰﹐括地誌云﹐趙武靈王長城在朔方﹞自代至陰山﹐﹝索隱曰﹐徐廣云﹐西安善陽縣北有陰山﹐陰山在河南陽山北也。正義曰﹐括地誌云﹐陰山在朔州絕塞外突厥界。下至髙闕爲塞﹐﹝徐廣曰﹐在朔方﹐正義曰﹐地理誌云﹐朔方臨戎縣北有連山險於長城﹐其山中斷﹐兩峯俱峻﹐俗名爲髙闕也。而置雲中﹑雁門﹑代郡。此趙之長城也。燕將秦開襲破東胡﹐東胡卻千餘里﹐燕亦築長城﹐自造陽﹝韋昭曰﹐地名﹐在上古。正義曰﹐按上谷郡今嬀州。﹞至襄平﹐﹝索隱曰﹐韋昭云﹐今遼東所理也。﹞置上谷﹑漁陽﹑右北平﹑遼東﹑遼西郡以報胡。此燕之長城也。秦滅六國﹐而始皇帝使蒙恬將十萬之眾北擊胡﹐悉收河南地﹐因河爲塞﹔﹝索隱曰﹐按太康地記﹐秦塞自五原北九里謂之造陽﹐東行終利賁山髙漢陽西是也。﹞築四十四縣城臨河﹐徙適戍以充之﹔而通直道﹐﹝索隱曰﹐蘇林云﹐去長安千里﹐正南北相直道也。﹞自九原至云陽﹔﹝索隱曰﹐韋昭云﹐九原縣屬五原。正義曰﹐括地誌云﹐勝州連谷縣本秦九原郡﹐漢武帝更名五原。云陽雍縣﹐秦之林光宮卽漢之甘泉宮在焉。又云﹐秦故道在慶州華池縣西西十五里子午山上﹐自九原至云陽千八百里﹞因邊山險塹溪谷可繕者治之﹐起臨洮至遼東萬餘里﹐﹝索隱曰﹐臨洮隴西縣。正義曰﹐括地誌云﹐秦隴西郡臨洮縣卽今岷州城﹐本秦長城首起岷州西十二里﹐延袤萬餘里﹐東入遼水。﹞又度河據陽山北假中。﹝北假﹐北方田官﹐主以田假與貧人﹐故云北假。索隱曰﹐應劭云﹐北假在北地陽山北﹐韋昭云﹐北假﹐地名。正義曰﹐括地誌云﹐漢五原郡河目縣故城在北假中﹐北假在河北﹐今屬勝州銀城縣。漢書王莽傅云﹐五原北假﹐膏壤植糓。﹞此秦並天下之後所築之長城也。自此以後﹐則漢武帝元朔二年﹐遣將軍衛靑等擊匈奴﹐取河南地﹐築朔方﹐復繕故秦時蒙恬所爲塞﹐因河爲固。北齊天保三年﹐自黃櫨嶺起長城北至社平戍四百餘里﹐置三十六戍。﹝通鑑注﹐此長城蓋起於唐石州﹐北抵武州之境。﹞六年﹐發民一百八十萬﹐築長城﹐自幽州夏口西至恆州九百餘里。﹝通鑑注﹐幽州夏口卽居庸下口也。幽州軍都縣西北有居庸關。﹞七年﹐自西河總秦戍築長城東至於海﹐前後所築東西凡三千餘里﹐率十里一戍。其要害置州鎭凡二十五所。周靜帝大象元年﹐發山東民築長城﹐立亭障﹐西自雁門﹐東至碣石。隋文帝開皇五年﹐使司農少卿崔仲方發丁三萬於朔方靈武築長城﹐東距河﹐西綏州﹐綿歷七百里。六年二月丁亥﹐復令崔仲方發丁十五萬﹐於朔方以東﹐緣邊險要築數十城。七年﹐發丁男十萬餘人修長城﹐二旬而罷。史所載長城之事如此。

