遊城南記

宋張禮

元祐攺元﹐季春戊申﹐明微﹑茂中同出京兆之東南門。

張注曰﹕唐皇城之安上門也。至徳二載﹐攺爲先天門﹐尋復舊。肅宗以祿山國仇﹐惡聞其姓﹐京兆坊裏有安字者﹐率易之。

續注曰﹕《志﹖總序》云﹕唐開元元年﹐攺雍州爲京兆府﹐以京城爲西京﹔天祐元年﹐昭宗東遷﹐降爲佑國軍﹔梁開平元年﹐攺府曰大安﹐越二年﹐攺軍曰永子﹔後唐同光元年﹐復爲西京﹔晉天福元年﹐攺軍曰晉昌﹔漢乾祐元年﹐攺軍曰永興﹐其府名皆仍舊﹐有宋因之。故其南北相值之街亦曰安上。

歷興道﹑務本二坊。

張注曰﹕興道坊在安上門街之西﹐景龍三年﹐攺瑤林坊。務本坊在安上門街之東﹐與興道坊相對﹐景龍二年﹐攺玉樓坊。景云元年﹐並復舊。二坊之地﹐今爲京兆東西門外之艸市﹐余爲民田。

自務本西門﹐入聖容院﹐觀薦福寺塔。

張注曰﹕聖容院蓋唐薦福寺之院也﹐今爲二寺﹐寺之浮圖今正謂之薦福寺塔﹐尙存焉。其寺文明元年立﹐謂之大獻佛寺﹐天授元年攺爲薦福寺﹐景龍中﹐宮人率出錢﹐起塔十五層。

續注曰﹕貞祐乙亥歲﹐塔之纏腰尙存﹐辛卯遷徙﹐廢蕩殆盡﹐惟磚塔在焉。

南行至永樂坊。

張注曰﹕卽橫岡之第五爻也﹐今謂之艸場坡﹐古場存焉。隋宇文愷﹐城大興﹐以城中有六大岡﹐東西橫亙象乾之六爻。故於九二置宮室﹐以當帝王之居﹐九三置百司﹐以應君子之數﹐九五貴位﹐不欲常人居之﹐故置玄都觀﹑大興善寺以鎭之。玄都觀在崇業坊﹐大興善寺在靖善坊﹐其岡與永樂坊東西相直。《長安志》云﹕坊東有裴對滑。度欲入朝﹐有張權輿上疏云「度名應圖讖﹐宅據岡原。」蓋嘗有人與度作讖云﹕非衣小兒坦其腹﹐天上有口被驅逐。言度曾討淮西平吳元濟﹔宅據岡原﹐與興善﹑玄都相連故也。

東南至慈恩寺﹐少遲登塔﹐觀唐人畱題。

張注曰﹕寺本隋無漏寺﹐貞觀二十一年﹐髙宗在春宮﹐爲文徳皇后立爲慈恩寺。永徽三年﹐沙門玄奘起塔﹐初惟五層﹐磚表土心﹐效西域窣堵波﹐卽袁宏《漢記》所謂浮圖祠也。長安中摧倒﹐天后及王公施錢﹐重加營建﹐至十層。其云雁塔者﹐《天竺記》達嚫國有迦葉佛迦藍﹐穿石山作塔五層﹐最下一層作雁形﹐謂之雁塔﹐蓋此意也。《嘉話錄》謂張莒及進士第﹐閒行慈恩寺﹐因書同年姓名於塔壁﹐後以爲故事。按﹕唐《登科記》有張臺﹐無張莒。臺於大中十三年崔鉶下及第﹐馮氏引之以爲自臺始﹐若以爲張莒﹐則臺詩已有題名之說焉。塔自兵火之餘﹐止存七層﹐長興中﹐西京畱守安重霸再修之﹐判官王仁裕爲之記。長安士庶﹐每歲春時﹐遊者道路相屬﹐熙寧中﹐富民康生遺火﹐經宵不滅﹐而遊人自此衰矣。塔旣經焚﹐塗圬皆剝﹐而磚始露焉﹐唐人墨迹於是畢見﹐今孟郊﹑舒元輿之類尙存﹐至其它不聞於後世者﹐蓋不可勝數也。

續注曰﹕正大遷徙﹐寺宇廢毀殆盡﹐惟一塔儼然。塔之東西兩龕﹐唐褚遂良所書《聖教序》﹐及《唐人題名記》碑刻存焉。西南一里許﹐有西平郡王李公晟先廟碑﹐工部侍郎張或撰﹐司業韓秀弼八分書﹐字畫歷歷可讀。

倚塔下瞰曲江宮殿﹐樂遊燕喜之地﹐皆爲野艸﹐不覺有黍離麥秀之感。

張注曰﹕江以水流屈曲﹐故謂之曲江﹐其深處下不見底。司馬相如賦曰「臨曲江之隑洲」﹐蓋其地也。《劇談》曰﹕曲江本秦隑洲﹐唐開元中疏鑿爲勝境。江故有泉﹐俗謂之漢武泉﹐又引黃渠之水以漲之。泉在江之西﹐旱而禱雨有應﹐今爲濱江農家湮塞﹐然春秋積雨﹐池中猶有水焉。黃渠水出義谷﹐北上少陵原西北流﹐經三像寺﹝鮑陂之東北﹐今有亭子頭﹐故巡渠亭子也﹞﹐北流入鮑陂。鮑陂隋攺曰杜陂﹐以其近杜陵也。自鮑陂西北流﹐穿蓬萊山注之曲江﹐由西北岸直西流﹐經慈恩寺而西。歐陽詹《曲江記》其略曰﹕玆地循原北峙﹐回岡旁轉﹐圓環四匝﹐中成坎窞﹐窙窌港洞﹐生泉翕源。東西三里而遙﹐南北三里而近。崇山浚川﹐鉤結盤護﹐不南不北﹐湛然中停。蕩惡含和﹐厚生蠲疾﹐涵虛抱景﹐气象澄鮮﹐滌慮延歡﹐棲神育靈。觀此可得其槪矣。唐進士新及第者﹐往往泛舟遊宴於此。文宗時﹐曲江宮殿廢十之九﹐帝因誦杜甫《哀江南》之詩﹐慨然有意復升平故事。太和九年﹐發左右神策軍三千人疏浚﹐修紫雲樓﹑彩霞亭﹐仍敕諸司有力建亭館者﹐官給閒地﹐任營造焉﹐今遺址尙多存者。江水𨿽涸﹐故道可因﹐若自甫張村引黃渠水﹐經鮑陂以注曲江﹐則江景可復其舊。不然﹐疏其已塞之泉﹐渟瀦歲月亦可觀矣。樂遊原亦曰園﹐在曲江之北﹐卽秦宜春苑也﹐漢宣帝起樂遊廟﹐因以爲名。在唐京城內﹐每歲晦曰上巳重九﹐士女咸此登賞祓禊。樂遊之南﹐曲江之北﹐新昌坊有靑龍寺﹐北枕髙原﹐前對南山﹐爲登眺之絕勝﹐賈島所謂「行坐見南山」是也。

出寺﹐涉黃渠﹐上杏園望芙蓉園。西行﹐過杜祁公家廟。

張注曰﹕杏園與慈恩寺﹐南北相直﹐唐新進士多遊宴於此。芙蓉園在曲江之西南﹐隋離宮也﹐與杏園皆秦宜春下苑之地。園內有池﹐謂之芙蓉池﹐唐之南苑也。杜祁公家廟﹐咸通八年建﹐石室尙存﹐俗曰杜相公讀書堂﹐其石室曰藏書龕。

續注曰﹕石室﹐奉安神主之室也。

出啟夏門﹐覽南郊﹑百神﹑靈星三壇。

張注曰﹕啟夏門﹐唐皇城之南門也﹐北當皇城之安上門少西。蓋京城之南凡三門﹕中曰明徳門﹐今謂之五門﹐西曰安化門﹐今謂之三門﹐此其東門也。三壇在門外西南二里﹐百神靈星二壇頗毀﹐而圜丘特完。南一里﹐有蓮花村﹐未詳其所以名也。

續注曰﹕少西北﹐有唐贈戶部尙書楊貞公瑒廟碑﹐晉公李林甫撰﹐王曾書﹐王敬從題額。次東南有唐相國令狐氏廟碑﹐太和三年﹐劉禹錫撰並書﹐陳錫篆額。楊氏苗裔﹐太和間尙盛﹐人呼爲廟坡楊﹐辛卯遷移後﹐無聞焉。

次杜光村。

張注曰﹕杜光村有義善寺﹐俗謂之杜光寺﹐貞觀十九年建﹐蓋杜順禪師所生之地。順解《華嚴經》﹐著《法界觀》﹐居華嚴寺﹐證圓寂﹐今肉身在華嚴寺。

東南歷仇家莊。

張注曰﹕莊卽唐宦官仇士良別業也。士良死﹐籍沒其家﹐後晉賜晉昌軍節度使安彥威﹐安氏子孫世守之。士良墓碑俱存﹐其南爲郭子儀墓﹐西南長孫無忌之墓﹐碑皆斷僕。

續注曰﹕撫定後府南趙牛裏皓陽觀主李可貞﹑喬志朴相過﹐語余觀西北有二大碑﹐云是郭氏墓碑﹐他曰往觀﹐其一壽州刺史郭敬之神道碑。敬之字敬之﹐子儀父也﹐以子儀貴﹐贈太保徐國公﹐碑額禦題﹐韓國公苗晉卿撰序﹐蕭華書。其一郭氏所尙升平公主墓碑﹐書撰姓名失傳。

過髙望西南行﹐至蕭灌墓﹐讀碑。

張注曰﹕灌﹐嵩之父也﹐碑乃明皇題額﹐張說爲文﹐梁升卿書。嵩墓別葬張曲。

由趙村訪章敬寺基﹐經撥川王論弓仁墓。

張注曰﹕五代周太子太師致仕皇甫玄﹐莊在趙村﹐建隆二年置﹐墓在村東﹐碑在其莊內。章敬寺﹐《長安志》曰﹕在通化門外﹐本魚朝恩莊也﹐後爲章敬皇后立寺﹐故以爲名。殿宇總四千一百三十間﹐分四十八院﹐以曲江亭館﹑華淸宮﹑觀風樓﹑百司行廨及將相沒官宅舍給其用。今此基不甚侈﹐且與《志》所載地裏不同﹐豈四十八院之一耶﹖論弓仁者﹐吐蕃普贊之族也﹐世相普贊﹐戎言以宰相爲論﹐因以爲氏。聖歷三年﹐以所統吐渾七千帳降唐﹐累有戰功﹐死贈撥川王﹐葬趙村﹐張說爲碑﹐今已毀僕﹐字無存者﹐獨其題額在焉。

下勛蔭坡﹐入牛頭寺﹐登長老文公禪堂﹐夜宿寺之南軒。

張注曰﹕勛蔭坡﹐今牛頭寺之坡也。寺卽牛頭山第一祖徧照禪師之居也﹐貞元十一年建﹐內有徐士龍所撰碑﹐太平興國中﹐攺寺曰福昌﹐元丰癸亥﹐長老道文自南方來﹐居於寺之北堂。其南軒爲延客之所﹐今有朱公掞題壁。

己酉謁龍堂﹐循淸明渠而西﹐至皇子坡﹐徘徊久之。

張注曰﹕龍堂在牛頭寺之西﹐寺故有龍泉塔院﹐此堂卽其地也。泉北有塔﹐俗稱龍堂坡也﹐甚平衍﹐中多植杏﹐謂之杏花坪﹐見杜詡《勝遊錄》。淸明渠﹐隋開皇初﹐引沈水西北流﹐屈而東流入城﹐當大安坊南街﹐又東流至安樂坊﹐入京城。今其渠自朱坡東南分沈水穿杜牧之九曲池﹐循坡而西﹐經牛頭寺下穿韓符莊﹐西過韋曲﹐至渠北村西北﹐流入京城。皇子坡又在龍堂之西﹐秦葬皇子於坡底﹐起冢於坡北原上﹐因以名坡﹐隋文帝攺永安坡﹐唐復舊。

覽韓﹑鄭郊居﹐至韋曲﹐扣堯夫門﹐上逍遙公讀書臺﹐尋所謂何將軍山林而不可見。因思唐人之居城南者﹐往往舊迹湮沒﹐無所考求﹐豈勝遺恨哉﹖

張注曰﹕韓店﹐卽韓昌黎《城南雜題》及送子符讀書之地﹐今爲里人楊氏所有﹐鑿洞架閣﹐引泉爲池﹐穿地得《大鳴起信論》碑之上篇。鄭谷莊在坡之西﹐今爲里人李氏所有。韋曲在韓鄭莊之北。堯夫﹐進士韋師錫之字也﹐世爲韋曲人。遠祖敻﹐後周時居此﹐蕭然自適﹐與族人處玄及安定梁曠爲放逸之友﹐時人慕其閒素﹐號爲逍遙公﹐明帝貽之詩曰﹕香動秋蘭佩﹐風飄蓮葉衣。《北史》有傳。今其讀書臺���立。逍遙谷則在驪山西南﹐蓋亦慕敻而名之也。杜甫《何將軍山林》詩有「不識南塘路﹐今知第五橋」﹐又曰「憶過楊柳渚﹐走馬定昆池」﹐今第五橋在韋曲之西﹐與沈家橋相近﹐定昆池在韋曲之北﹐楊柳渚今不可考。南塘﹐按許渾詩云「背嶺枕南塘」﹐其亦在韋曲之左右乎﹖嘗讀唐人詩集﹐岑嘉州有杜陵別業﹑終南別業﹐而石鱉谷﹑髙冠谷皆有其居﹐郎士元有吳村別業﹐段覺有杜村閒居﹐元微之亦有終南別業﹐蕭氏有蘭陵裏﹐梁升卿有安定莊﹐今皆湮沒﹐漫不可尋﹐蓋不特何將軍山林而已。

晚﹐抵申店李氏園亭﹐夜宿祁子虛書捨。

張注曰﹕申店夾潏水之兩溪。李氏名之邵﹐字公材﹐嘗爲進士。祁子虛名徹﹐李舍人婿也。園之東有閣曰祕春﹐北有小軒曰明月。

庚戌﹐子虛邀飲韋氏會景堂﹐及門﹐主人出迓﹐明微以爲不足﹐子虛道其景且誦其詩﹐明微聞之﹐始入其奧。

張注曰﹕韋氏名宗禮﹐字中伯﹐世爲下杜人﹐蓋唐相之裔﹐家失其譜﹐不知爲何房。城南諸韋聚處韋曲﹐宜其屬系易知﹐然或東眷﹐或西眷﹐或逍遙公﹐或鄭公﹐或南陂公﹐或龍門公﹐不知其實何房也。中伯博學好古﹐葺治園亭﹐奇花異卉﹐中莫不有﹐曰與賓客宴遊﹐朝奉郎白序題其堂曰會景。中伯圃中有對金竹﹐其狀與對靑相似﹐長安有此竹者﹐惟處士蘇季明﹑張思道與中伯三家而已。

復相率濟潏水﹐陟神禾原﹐西望香積寺塔。原下有樊川﹑禦宿之水交流﹐謂之交水﹐西合於澧﹐北入於渭。

張注曰﹕《長安志》曰﹕潏水﹐今名流水﹐一作洗水﹐自南山流至皇子陂。今潏水不至皇子陂﹐由瓜洲村附神禾潏上穿申店﹐而原愈髙﹐鑿原而通﹐深至八九十尺﹐俗謂之坑河是也。瓜洲村之東北原上潏水北岸上﹐尙有川流故道﹐西北過張王村之東﹐又西北經內家橋﹐又西北經下杜城﹐過沈家橋。杜城之西有丈八溝﹐卽杜子美陪諸公子納涼遇雨之地。潏水上原西北流﹐而合禦宿川水﹐是名交水﹐在香積寺之西南。香積寺﹐唐永隆二年建﹐中多石像﹐塔磚中裂﹐院中荒涼﹐人鮮遊者。

下原﹐訪劉希古﹐過瓜洲村。

張注曰﹕劉希古名舜才﹐爲進士不第﹐退居申店潏水之陰。瓜洲村﹐俗以爲牧之種瓜之地。予讀許渾集﹐有《和淮南相公重遊瓜村別業》詩﹐淮南相公杜佑也﹐佑三子師損﹑式方﹑從郁﹐牧之從郁子也。由此考之﹐在佑已有瓜洲別業﹐則非牧之種瓜地明矣。今村南原上有瓜洲墓﹐豈始有瓜洲人居此而名之耶﹖亦猶長安縣有髙麗曲﹐因髙麗人居之而名之也。

復涉潏水﹐遊範公五居。

張注曰﹕範公莊本唐岐國杜公佑郊居也﹐門人權徳輿爲之記﹐纂敍幽勝﹐極其形容。舊史稱佑城南樊川有桂林亭﹐卉木幽邃﹐佑曰與公卿宴集其間﹐元和七年﹐佑以太保致仕居此。《式方傳》又云﹕杜城有別墅﹐亭館林池﹐爲城南之最。牧之之賦亦曰﹕予之思歸兮﹐走杜陵之西道。巖曲泉深﹐地平木老。隴云秦樹﹐風髙霜早。周臺漢園﹐斜陽衰艸。其地有九曲池﹐池西有玉鉤亭﹐許渾詩所謂「九曲池西望月來」﹐池迹尙存﹐亭則不可考也。又其地有七葉樹﹐每朵七葉﹐因以爲名﹐羅隱詩所謂「夏窗七葉連檐暗」是也。以是求之﹐其景可知矣。此莊向爲杜氏所有﹐後歸尙書郎胡拱辰﹐熙寧中﹐侍禦史範巽之買此莊於胡﹐故俗謂之禦史莊﹐中有溪柳﹑巖軒﹑江閣﹑圃堂﹑林館﹐故又謂之五居。

東上朱坡﹐憩華巖寺﹐下瞰終南之勝﹐霧巖﹑玉案﹑圭峯﹑紫閣﹐粲在目前﹐不待足履而盡也。

張注曰﹕朱坡在禦史莊東﹐華巖寺西﹐牧之《朱坡》三絕句﹐極言其景。華巖寺貞觀中建﹐寺之北原﹐下瞰終南﹐可盡其勝﹐岑參詩所謂「寺南幾千峯﹐峯翠靑可掬」是也。終南一名太乙﹐一名地肺﹐《關中記》曰﹕終南太乙﹐左右三百里內爲福地。《柳宗元碑》曰﹕據天之中﹐在都之南。西至於褒斜﹐又西至於隴首﹐以臨於戎﹔東至於商顏﹐又東至於太華﹐以距於關。秦末﹐四皓隱於其間﹐後因立廟﹐唐文宗詔建終南山祠﹐冊爲廣惠公。圭峯﹑紫閣﹐在祠之西。圭峯下有艸堂寺﹐唐僧宗密所居﹐因號圭峯禪師。紫閣之陰卽渼陂﹐杜甫詩曰「紫閣峯陰入渼陂」是也。太乙在祠之東﹐霧巖﹑玉案﹐附麗而列。二峯之間﹐有冰井﹐經暑不消﹐長安歲不藏冰﹐夏則取冰於此。紫閣之東有髙觀峪﹐岑參作髙冠﹐蔣之奇作髙官﹐未知孰是。

已而子虛﹑希古開樽三門﹐寺僧子齊﹐出詩凡數百篇﹐皆詠寺焉﹐予賞蘇子美詩﹐明微吟唐僧子蘭詩「疏鐘搖雨腳﹐積雨浸雲容」之句﹐及讀相國陳公「悔把吾廬寄杜城」之言﹐則又知華巖之爲勝也。酒闌﹐過東閣﹐閣以華巖有所蔽﹐而登覽勝之。眞如塔在焉﹐謂之東閣﹐以西有華巖寺故也﹐今爲艸堂別院。

張注曰﹕《長安志》曰﹕眞如塔﹐在華巖寺。今其塔在東閣法堂之北﹐壁間二石記﹐皆唐刻也﹐具載華巖寺始末﹐則華巖東閣﹐本一寺也﹐不知其後何以隸艸堂焉。

下閣﹐至澄襟院﹐院引北巖泉水﹐架竹落庭注石盆中﹐縈澈可挹﹐使人不覺頓忘俗意。時子虛﹑希古先歸﹐院之東﹐元醫之居也﹐予與明微宿焉。

張注曰﹕澄襟院﹐唐左術僧錄徧覺太師智慧之塔院也﹐碑云﹕起塔於萬年縣神禾鄕孫村﹐今屬鴻固鄕。元醫世爲樊川人﹐其居北倚髙坡﹐泉聲泠泠﹐竹陰相接﹐圃中植花﹐穴洞巖間﹐架閣池上﹐茂林修竹﹐與之隱映﹐眞有幽勝之趣。

續注曰﹕澄襟院﹐水久涸﹐今爲長老濱巨源衣缽院。莊則金興定辛巳間﹐尙爲元氏之居﹐遷徙後﹐遂無聞焉。近代李構卽莊建閣﹐鑿洞立三淸像﹐遂呼爲三淸閣﹐兵後﹐髙竇老奉披云眞人爲十方院﹐門人樊志髙盡有元莊。典型𨿽在﹐盛事則廢。

辛亥﹐歷廢延興寺﹐過夏侯村王﹑白二莊林泉。

張注曰﹕延興寺在楊萬坡斷碑遺址﹐瓦礫徧地﹐興廢之由無可考﹐今爲里人劉氏所有。竹木森蔚﹐泉流淸淺﹐景勝元醫之居﹐但不葺治耳。駙馬都尉王銑林泉﹐在延興寺之東﹐與朝奉郎白序爲鄰﹐王氏林泉久不治。白字聖均﹐莊有揮金堂﹑順年堂﹑疑夢室﹑醉吟庵﹑翠屏閣﹑寒泉亭﹑辛夷亭﹑桂巖亭﹐今爲王員外家所有。

東次杜曲﹐前瞻杜固﹐盤桓移時。

張注曰﹕《唐史》稱﹕杜正倫與城南諸杜素遠﹐求通譜﹐不許﹐銜之。世傳杜固有王气﹐諸杜居之﹐衣冠世美﹐及正倫執政﹐建言鑿杜固通水以利人﹐旣鑿﹐川流如血﹐閱十曰方止﹐自是南杜稍不顯。居杜固者謂之南杜﹐以北有杜曲故也。杜固今謂之杜坡﹐所鑿之處﹐崖塹尙存﹐俗曰馬塴崖﹐或曰鳳皇嘴﹐不知何謂也。杜氏世葬少陵原﹐司馬村之西南﹐杜甫嘗稱杜曲諸生﹑少陵野老﹐正謂杜曲﹑少陵相近故也。甫爲晉徵南將軍預之後﹐預玄孫某﹐隨宋武帝南遷﹐遂爲襄陽人。甫曾祖某爲鞏令﹐又徙河南。宋孫洙爲甫傳﹐以牧之爲甫族孫﹐蓋同出於預也。是甫乃城南諸杜之裔耳﹐然唐宰相世系不載﹐不知何故﹐俟再考之。

越姜保﹐至興教寺﹐上玉峯軒﹐南望龍池廢寺。

張注曰﹕興教寺﹐總章二年建﹐有三藏玄奘﹑慈恩﹑西明三塔﹐寺倚北岡﹐南對五案峯。元丰中﹐知京兆龍圖李公登眺於斯﹐命僧創軒﹐是名玉峯﹐擢萬年令陳正舉爲之記。龍池寺直玉案山之北。

續注曰﹕興教寺﹐開成四年﹐沙門令總載修。《三藏塔銘》﹐屯田郎中兼侍禦史劉軻撰﹔《慈恩塔銘》﹐太子左庶子禦史中丞李弘度撰﹔《西明塔銘》﹐貢士宋復撰。三藏塔奠中差大﹐右慈恩左西明差小﹐殿宇法制﹐精密莊嚴。

過塔院﹐抵韋趙﹐覽牛相公樊鄕郊居。

張注曰﹕塔院者﹐京兆開元寺福昌塔之莊也﹐俗謂之塔院﹐修竹喬林﹐森結參天﹐池臺廢基頗多﹐不知在唐爲誰氏業。俗傳國初狂人李琰居之﹐琰誅沒官﹐後福昌塔成﹐賜之爲常住。韋趙村有牛相僧孺郊居﹐子孫尙有存者。僧孺八世祖某﹐隋封奇章公﹐長安城南下杜﹐樊鄕有賜田數頃﹐書千卷﹐僧孺居之﹐依以爲學。後爲相﹐與李徳裕相惡﹐門生故吏﹐各相爲黨。先是泓陟相徳裕宅爲玉碗﹐僧孺宅爲金杯﹐且云金毀可作他器﹐玉毀不復用矣﹐其言果驗。然《唐史》傳方技者不載其事﹐其亦闕文矣乎﹖

乃登少陵原﹐西過司馬村﹐穿三像院﹐尋舊路﹐暮歸孫君中復之廬。

張注曰﹕《長安志》云﹕少陵原南接終南山﹐北直滻水﹐本爲鳳棲原﹐漢許後葬少陵﹐在司馬村之東﹐因卽其地呼少陵原。杜牧之《自志》云﹕葬少陵司馬村。柳宗元《志伯妣墓》曰﹕葬萬年之少陵原。實鳳棲原也。原脈起自南山﹐屈曲西北﹐岡阜相連﹐累累不斷﹐凡五十里。然則鳳棲﹑少陵其實本一﹐因地異名耳﹐漢總謂之洪固原﹐今萬年縣有洪固鄕。司馬村﹐今在長安城之東南﹐少陵在村之東北﹐則滻水在東﹐非在北矣。少陵東接丰梁原﹐或作鳳涼原﹐滻水出焉﹔東北對白鹿原﹐荊谷水出焉﹐二水合流入渭﹐杜甫詩所謂「登髙素滻原」是也。少陵之東岡下﹐卽滻水之西岸﹐其地有泉﹐舊傳有犢跑鳴而泉出﹐今謂之鳴犢鎭。三像寺開元中建﹐背倚北原﹐髙數百尺﹐始寺依原刻三大佛故名。又雲開元末爲武惠妃建﹐武氏墓在鳳棲原長興坊﹐與寺亦相近。中復﹐田家子﹐今爲進士。

壬子﹐渡潏水而南﹐上原觀乾湫﹐憩塗山寺﹐望翠微百塔。子虛約遊五臺﹐而與僕夫負行李者相失﹐遂飲於禦宿川之王渠﹐醉還申店﹐幾夜半矣。

張注曰﹕乾湫在神禾原皇甫村之東﹐舊傳有龍移去﹐南山炭谷原之湫水遂涸﹐故謂之乾湫。炭谷之水遂著靈異﹐歷代崇爲太乙湫﹐或曰炭谷本太乙谷﹐土人語急﹐連呼之耳。

續注曰﹕塗山寺在皇甫村神禾原之東南﹐舊傳皇甫村有三社﹐曰鸞駕坪﹑鳳皇臺及廢棲眞觀。翠微寺在終南山上﹐本太和宮﹐武徳八年建﹐貞觀十年廢﹐廿年﹐太宗厭禁內煩熱﹐命將作大匠閻立本再葺﹐攺爲翠華宮﹐元和元年廢爲翠微寺。杜甫詩曰「云薄翠微寺」﹐則元和之前﹐固已謂之寺矣。百塔在梗梓谷口﹐唐信行禪師塔院﹐今謂之興教院。唐裴行儉妻厙狄氏﹐嘗讀《信行集錄》﹐及歿﹐遷窆於終南山鴟號推信行塔之後﹐由是異信行者﹐往往歸葬於此﹐今小塔累累相比﹐因謂之百塔。塔東爲石鱉谷﹐廣惠神祠在焉。西爲豹林谷﹐種放隱居之地﹐放居今爲女冠所有。蘇季明松門﹐亦在其西﹐而董村者﹐翠微寺下院也﹐又在其西。自董村西行幾十里﹐曰丰徳寺﹐丰徳長老所居﹐今其寺猶有僧焉。南五臺者﹐曰觀音﹐曰靈應﹐曰文殊﹐曰普賢﹐曰現身﹐皆山峯卓立﹐故名五臺。圓光寺﹐王建集爲靈應臺寺﹐陸長源《辯疑志》爲慧光寺﹐韓渥集爲神光寺﹐今謂之圓光寺。五臺之北﹐有畱村數寺﹐皆下院也。禦宿川﹐按《揚雄傳》曰﹕武帝開上林﹐南院至宜春﹑鼎湖﹑昆吾﹐傍南山而西﹐至長楊五柞﹐北繞黃山﹐瀕渭而東。遊觀則止宿其中﹐故曰禦宿。大抵樊川﹑禦宿﹐皆上林苑地也。

癸丑﹐詣張思道﹐循原而東﹐詣蓮花洞﹐經裴相舊居﹐越幽州莊﹐上道安洞﹐抵炭谷。旣行﹐小雨而還﹐復尋會景堂﹐淸談終曰。

張注曰﹕思道﹐唐學士鷟之後﹐居潏水之陰﹐好讀書善屬文﹐雅麗有祖風。自思道之居﹐東行五六里﹐直樊川之上﹐倚神禾原﹐有洞曰蓮花﹐舊爲村人鄭氏之業。鄭氏遠祖潛曜﹐尙明皇之女臨晉公主﹐杜甫詩有《宴鄭駙馬洞中》﹐云「主家陰洞細煙霧」﹐宜卽此地也。自洞東行三四里﹐爲唐裴相國郊居﹐林泉之勝﹐亦樊川之亞﹐今爲鄱陽沈思之居。又南行三里﹐至幽州莊李氏林亭﹐李氏燕人也﹐故以幽州名﹐泉竹之盛﹐過沈莊矣。南行四里﹐至道安洞﹐今爲尼院﹐院中起小塔﹐西倚髙崖﹐東眺樊南之景﹐舉目可盡。又南行七八里﹐至炭谷﹐自谷口穿雲渡水﹐躡亂石﹐冒懸崖﹐行十餘里﹐數峯聳削。蹬道之半﹐有司馬溫公隸書二十八字曰﹕登山有道﹐徐行則不困﹐擇平穩之地而置足則不跌﹐人莫不知之﹐鮮能愼。谷前太乙觀﹐有希夷先生所撰碑﹐觀南爲故處士雷簡夫隱居之地。

甲寅北歸﹐及內家橋﹐子虛別焉。予與明微自翠臺莊由天門街上畢原﹐西望三會寺定昆池﹐迆邐入明徳門。

張注曰﹕內家橋﹐今名也﹐或曰雷家﹐或曰賴家﹐皆姓也。橋之西又有沈家橋﹑第五橋﹐亦以姓名。羅隱《城南雜感》詩有「賴家橋上潏河邊」之句﹐似當以賴爲是。翠臺莊不知其所以﹐莊之前有南北大路﹐俗曰天門界﹐北直京城之明徳門﹑皇城之朱雀門﹑宮城之承天門﹐則界當爲街﹐俗呼之訛耳﹐許渾有《天門街望之》詩可據。天門街當畢原之中﹐《長安志》曰﹕少陵原西入長安縣界五里。蓋畢原也﹐《志》誤以爲少陵。西望三會寺﹐寺邊有大冢﹐世傳爲周穆王陵。北有池﹐舊與昆明池相通﹐唐爲放生池﹐有臺﹐俗曰迦葉佛說法臺﹐而傳記以爲蒼頡造書臺。景龍中﹐中宗幸三會寺﹐與羣臣賦詩﹐上官倢伃所謂「釋子談經處﹐軒臣刻字畱」是也。定昆池﹐安樂公主之西莊也﹐在京城之延平門外﹐景龍初﹐命司農卿趙履溫﹑將作少監楊務廉爲園﹐鑿沼延十數里﹐時號定昆﹐中宗臨幸﹐與羣臣賦詩。

歷延祚﹑光行﹑道徳﹑永達四坊之地﹐至崇業坊﹐覽玄都觀之遺基﹐過岡﹐論唐昌觀故事。

張注曰﹕唐昌觀又曰唐興觀﹐在安業坊﹐玄都觀北﹐中有玉蕊花。元和中﹐有仙子來觀﹐嚴休父﹐元稹輩俱有唱和。

旣而北行數里﹐入含光門而歸焉。實閏月十六也。

張注曰﹕城南之景﹐有聞其名而失其地者﹐有具其名得其地而不知其所以者﹐有見於近世而未著於前代者。若牛頭寺碑陰記永淸公主莊﹑《長安志》載沙城鎭薛據南山別業﹑羅隱《雜感》詩有景星觀姚家園葉家林﹐聞其名而失其地者也﹔翠臺莊﹑髙望樓﹑公主浮圖﹑溫國塔﹑朱坡﹐具其名得其地而不得其所以者也﹔楊舍人莊﹑惟釋院﹑神禾少陵兩原﹑三淸觀﹑塗山寺﹑陳氏昆仲報徳廬﹑劉翔集之蒙溪﹑劉子衷之樊溪﹑五臺僧墳院﹐見於近世而未著於前代者﹐故皆略之﹐以俟再考。至於名迹可據﹐而暴於人之耳目者﹐皆得以詳書焉。

