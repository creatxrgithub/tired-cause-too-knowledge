呼圖壁鄕土志歷史本境虞夏雍州流沙﹐西北荒外地﹐漢屬匈奴右部。元帝時烏貪訾離國﹐都護鄭吉以處匈奴﹐東蒲類王玆力支降眾﹐三國及晉﹐爲鮮卑西部。後周突厥鐵勒地。隋突厥部境之北流河﹐唐屬北庭府﹐元回鶻地﹐明準部四衛拉蒙古和碩特遊牧。國朝乾隆二十二年﹐平定準部﹐依洛克倫河設洛克倫巡檢﹐駐呼圖壁。二十九年建城曰「景化」﹐爲呼圖壁巡檢治。光緒十一年﹐新疆攺設行省﹐巡檢仍舊。二十九年﹐南北兩路增設郡縣﹐攺升縣丞轄景化驛﹐與呼圖壁守備同駐。政績錄同治三年回變﹐呼城鞠爲茂艸﹐文獻無徵錄。克復以後﹐身任締造者﹐其安常處順﹐以克位勿與。王瑜圃﹐光緒三年三月代理巡檢時﹐城垣瓦礫﹐書役無存﹐遺黎不滿十戶。瑜圃盡力招徠﹐月餘得百六十戶﹐皆饑困不自存﹐瑜圃急請督帥左公賑濟老弱﹐並發耕牛九十九對﹐籽麥三百一十七石﹐民命始蘇﹐父老至今思之。江景曜﹐光緒三年十月署巡檢﹐是歲及四五六等年﹐蝗旱頻仍﹐其間驅蝗請賑發牛籽﹐豁免額徵﹐開渠設塾﹐盡力勾懈。光緒七年任滿請交卸﹐上臺以招徠漸集﹐丈地墾荒﹐不容艸率奉飭﹐仍畱署任。八年復伸前請﹐值劉爵司堂﹝錦堂﹞以其捕獲要犯﹐復批畱任以示鼓勵。九年冬﹐升署綏來知縣。兵事錄道咸以前詳聖武記﹐錄同治甲子以後。同治三年六月辛巳﹐烏魯木齊妥﹑索兩逆叛陷迪化州城﹐呼圖壁回兵﹑回民同日響應﹐戕殺王守備﹐搶劫火藥庫﹐巡檢某逃走﹐回逆據城。是月十九日﹐木地鄕約王賓﹑張文升等倡戶民﹐商民張得元倡眾商民﹐磨菇湖髙四倡芳艸湖民闖殺入城﹐燒死逆眷老弱千餘丁口於西關外﹐回逆騎馬東竄者百一十餘人﹐至三十里墩﹐復被東灘十四戶兩處漢民截殺大半。九月十五日﹐回逆再敗遁﹐二十日集烏魯木齊各逆來﹐盡殺漢民﹐得脫者少﹐自是呼城靡有孑遺矣。八年﹑九年﹐靖邊營徐學功自迪化﹑南山帶土勇攻殺回逆﹐札呼城月餘﹐旋移駐洛克倫河北岸﹐馬橋子築城護衛﹐漢民壁壘尙存。迄光緒二十五年﹐又有綏來回逆馬三被姦回無柰者子煽誘謀逆﹐朴城之禍﹐而呼境大土古裏﹐寧州各戶各回﹐復相率挈眷助逆﹐攻綏城﹐幸登時滅。耆舊錄邊荒老甿不學鮮知﹐等諸自檜以下。人類本境除土著漢民及川陜流寓外﹐多新舊漢回﹐皆自關內西安﹑河湟來者。余惟南疆纏回到境受苦﹐未經承戶墾種。戶口現據本年七月前任武縣丞永淸奉文所造﹐光緒三十一年民數淸冊登載﹐其三十二年民數容查明實在丁口﹐分別漢回詳細造齊續。城關﹐大男七百二十五丁﹐小男二百八十二丁﹐大女四百八十三口﹐小女二百五十八口﹐共一千七百四十八丁口。附城和莊﹐大男一百五十丁﹐小男六十二丁﹐大女一百九口﹐小女六十口﹐共三百八十一丁口。東鄕﹐大男二百七十八丁﹐小男一百六十九丁﹐大女一百八十四口﹐小女一百二十一口﹐共七百五十二丁口。南鄕﹐大男一百九十九丁﹐小男一百二十五丁﹐大女一百十四口﹐小女八十七口﹐共五百二十五丁口。西鄕﹐大男五百另二丁﹐小男三百四十三丁﹐大女三百六十五口﹐小女一百九十七口﹐共一千四百另七丁口。北鄕﹐大男九百五十五丁﹐小男四百九十六丁﹐大女七百二十口﹐小女四百另七口﹐共二千五百七十八丁口。總共七千三百九十一丁口﹐內大小男四千二百八十六丁﹐大小女三千一百另伍口。注﹕似周官職方氏三男二女。注﹕此戶口均爲湖北省圖書館《新疆鄕土志稿二十九種》本所記﹐但在片岡一忠編﹕《新疆省鄕土志三十種》﹝日本朋友書店1986年版﹞第13114頁載﹐其人口數略有異﹐現錄如下﹕「城關﹐大男丁六百一十四﹐小男丁二百八十三﹐大女口四百六十三﹐小女口二百二十八﹐共一千五百八十七丁口。東鄕﹐大男丁四百二十三﹐小男丁一百八十二﹐大女口二百七十一﹐小女口一百七十二﹐共一千四十八丁口。西鄕﹐大男丁三百九十五﹐小男丁一百九十一﹐大女口二百三十六﹐小女口一百四十二﹐共九百六十四丁口。南鄕﹐大男二百八丁﹐小男六十一丁﹐大女口一百二十二﹐小女口四十八﹐共四百三十九丁口。北鄕大男丁九百五十四﹐小男丁五百九十一丁﹐大女口六百八十五口﹐小女口三百五十六﹐共二千七百九十六丁口。綜計城鄕﹐漢回大小男女六千八百二十五丁口。內大小男三千九百另二丁﹐大小女二千九百二十三口。」氏族兵燹遺黎﹐均朴野愚氓﹐無世家巨族可錄。宗教漢民以倫常爲重﹐見克聖教澤﹐與天地無終窮。自余寄藉新舊漢回﹐守其回教﹐並無阿拉伯回種﹐亦無黃教﹐紅教曁天主﹑耶蘇等教。實業士﹕在庠者四名﹐無經史文學足錄﹐此外各科學史難言。農﹕一千六百餘丁。工﹕木工八名﹐鐵工九名﹐織蘆席工六名﹐燒石灰工一名。商﹕本地惟旱磨﹐油磨﹑燒鍋各商戶﹐無行遠致富者。地理本境景化城在赤道北四十四度十五分﹐經度在京師偏西二十八﹐距省城西北百八十里。東至三十里墩東三里許橫水橋﹐爲洛克倫河西分大支北流之處﹐橋東爲昌吉內界﹐西爲呼圖壁東界。西經大土古裏七十五里與綏來接壤﹐以干河西面土墩爲界。南至雪山三百里﹐與焉耆府界。北逾洛克倫河﹑沙漠之水﹐按﹕統輿圖烏道計之﹐約四百餘里﹐與科布多界。東西百八里﹐南北七百里﹐轄境二十六區﹐區一鄕約。近城四周曰和莊﹐和莊東十五里頭工﹐又東二十里十四戶在驛路北。又東迆北東灘﹐距城三十里。十四戶南四工槽在驛路南﹐距城二十里。四工槽南白格達﹐距城三十里。白格達南小土吉裏﹐距城四十里。小土古裏西南寧州戶﹐距城四十里。寧州戶南入山二站石梯子﹐距城百八十里。和莊之西嘉三莊﹝卽五工臺﹞﹐距城二十五里。又西嘉七莊﹝卽亂山子﹞﹐距城三十五里。又西度戈壁至大土古裏﹐距城七十里﹝以上驛路﹐以下支路﹞。大土古裏南五畦﹐距城七十里﹝驛路南﹞。五畦西南入山﹐左曰鵲兒東溝﹐距城百七十里。右曰鵲兒西溝﹐距城百九十里。和莊之北下三工﹐距城十里。下三工西曰和四上莊﹝卽上芨芨梁﹞﹐距城十五里。又西十三戶﹐距城二十六里。又西北五戶廟﹐距城三十五里。五戶廟渡河而西曰大泉﹐距城四十里。又西小泉﹐距城四十五里。五戶廟之北﹝河東岸﹞曰梧桐窩﹝卽下廣東戶﹞﹐距城六十里。再北桑家渠﹝統渭戶﹑中渠﹑鎭番戶三處﹞﹐距城百二十里。又西北芳艸湖﹝統小東溝﹐大東溝﹐白蒿灘﹐破口四處﹞﹐距城百七十里。又西北下芨芨梁﹐距城百九十里。山

松山﹝見《新疆識略》﹐其陰卽呼圖壁河﹐發源處在治西南三百餘里。﹞﹐格裏山﹝按一統輿圖在治南三百里而近﹞﹑呼圖壁山﹝治南二百里﹞﹐搭拉盤山﹝治南二百里﹞﹐阿彥臺和羅山﹝治南百里﹞﹑紅山﹝治西八十里﹐土褚色﹐山頂山麓有寺﹐鵲兒東西溝由此入。﹞水

呼圖壁河源出治南三百里松山之陰﹝一統輿圖曰納林河﹞﹐北流百里﹐東有沙棗溝水南來注之。又北流五十里出艸達阪﹐居民引渠漑田﹐曰昌盛渠。又北東分大渠﹐曰頭工梁渠﹐又北西分支渠﹐曰土古裏渠﹑亂山子渠。又北過景化城西﹐西分大總渠﹐北流曰西河﹐至小東溝﹑大東溝﹐漑黃艸湖﹐全境參入沙梁經流。又北曰東河﹐歷渭戶﹐牛圈子﹑東五戶地南二百餘里﹐至三家梁西﹐河身減小﹐地皆沙漠。又北入洛克倫河﹐混流而西﹐注於阿雅爾淖爾﹐隋斐矩西域圖記所謂北流河﹐呼圖壁河﹐殆其一也。圖裏克河有二源﹐皆出治西南三百里雪山之陰。北流數十里﹐左右皆旱地。又北四十里﹐出三石門分中東西三石門。又北﹐左曰東溝﹐右曰西溝﹐土人所謂鵲兒東溝﹑鵲兒西溝也。夾溝皆矮土山﹐山下多淸泉注之。又北兩溝間有古拱拜﹝回子墳數十百冢﹞﹐回子及歲時遠來致敬﹐猶誦經躑躅而去。又北兩溝合流曰圖古裏克河﹐又北流紅山峙﹐其西山頂及麓皆建寺﹐寺南歌臺一所。歲丰﹐戶民賽神其間。又北出山四里平廓﹐東爲三畦﹐四畦﹑五畦﹐承平時皆大土古裏村落﹐在驛程南者﹐又北逾驛路。經土古裏稽查卡西。又北漑頭畦﹑六畦等地﹐又北滲入沙。洛克倫河﹝《新疆識略》水道總敍注洛克倫河二源﹐一出蒙古圖嶺﹐一出格珊圖山﹐皆北流過昌吉縣治西﹐洛克倫軍臺東二源合流﹐又西北與呼圖壁河合﹐按之一統輿圖原委了然。﹞北流經昌吉縣西北至五戶地﹐入呼圖壁縣丞轄境。又西北過三家梁﹐呼圖壁河南來會之。又西北經馬橋南﹐有同治回變時﹐徐學功率昌﹑呼漢民避亂自衛所築舊堞存焉。河自此出呼圖壁境﹐入綏來義安堡北。又西北逕公安堡南﹐又西二百里注於阿雅爾淖爾。道路驛路自呼城出南關﹐向東十里頭工﹐又東二十里墩﹐又東三十里墩﹐又東三里橫水橋﹝橋東昌吉內界﹞。自呼城出南關﹐向西十里河壩﹐又西十五里五工臺﹐又西十里亂山子﹐又西迆北戈壁三十里﹐又西五里大土古裏﹐又西五里乾河子﹐過河四里許五墩與綏來界﹝以上驛路﹞。支路自呼城出北關五里大橋﹝下三工渠﹞﹐又北十里下三工﹐又北三十里土墩子﹝土人稱系唐墩﹞﹐又北四十里東河壩﹐又西過呼圖壁大河二十五里至渭戶﹐又東北過大河三十里五戶地﹐五戶地西南過河三十里桑家渠﹝管渭戶﹑中渠﹑鎭番戶三處﹞。自呼城出西關半里大橋向北行八里﹐復逾大橋和莊大渠五里許﹐過河至馬廠湖﹐又北八里至上廣東戶﹐又北沿河十五里五戶廟﹐又北過橋十里梧桐窩﹝卽廣東戶﹞又北十五里過大渠至中芨芨梁﹐又北十里中渠﹐又東五里過大渠橋三道至渭戶﹐又北十里沙門子﹐又西五里六戶半﹝芳艸湖大莊地界﹞﹐又北十里過大渠橋至鎭番戶﹐又北十里長沙窩﹐又北五里過大渠橋至丹阪﹐又西南過大渠橋二十里至小東溝﹐又西三十里過大渠橋至大東溝﹐又西北三十里過大橋至下芨芨梁﹐又西五里綏來界﹐下芨芨梁再北五十里馬橋﹐又大東溝另一支路向西南行﹐自白土坑五里至老生地﹐又南十里破口﹐又南十五里西溝﹐又南十五里磨菇湖﹐又南行戈壁九十里至亂山子與西境驛路會。又自呼城出南關五里過和莊大渠﹐又南過大橋二十里二工﹐又南過兩大渠十五里寧卅戶﹐又南五里頭渠﹐又南戈壁六十里石窯子﹐自北入山﹐又南十里艸達阪﹐又南五里靑土達阪﹐又南五里騷呼達阪﹝此非昌吉東南之騷呼達阪﹞﹐又南十里楊家旱地﹐又南五里劉家旱地﹐又南二十里栒子溝﹑上大石山﹑下石山﹑三里石梯子﹐又南五里白楊河﹐又西南五里楊家旱臺子﹐又十里過達阪石梯子莊﹐又南過達阪向西十里二工牛房子﹐又十里過達阪曼牛坡﹐又西上髙梁三十里搭拉盤山﹐又西五里過達阪回回梁﹑下阪五里呼圖壁大河西﹝水漲時人馬不能渡﹞﹐回回梁折北行十里煤窯溝﹝此處煤不能出山﹐惟鵲兒溝戶民燒用﹞﹐又西北三十里與鵲兒東溝徑路會。物產﹝有天然﹐無制造。﹞小麥﹑稻﹑糜谷﹑髙梁﹑豌豆﹑胡麻﹑蘆菔﹝靑紅二種﹞﹑菘﹑辣椒﹑南瓜﹑西瓜﹑甜瓜﹑桃。牛﹑羊﹑馬﹑野雞。商務米麥足數本境民食﹐戶家因易器械﹐間有運省售銷者﹐數亦不多。其餘物產﹐民用不足﹐行銷及遠更無論已。

