

欽定四庫全書

史部十一

金鰲退食筆記

地理類七

古迹之屬

提要

﹝臣﹞等謹案金鰲退食筆記二卷國朝髙士奇撰士奇有春秋地名考略己著錄是編乃其康熙甲子官侍講學士入侍內廷時所作前有自序稱自丁已賜居太液池之西朝夕策馬過金鰲玉蝀橋望苑中景物七閱寒暑退食之頃偶訪曩時舊制約略得之傳聞又仿佛尋其故址離宮別館廢者多矣脫復十數老監己盡遺迹漸湮無以昭我皇上卑宮室約園囿之儉徳因率筆記之詳於西而略於東以所居在苑西故也紀其興廢而複雜以時事欲見昭代之盛存爲太平嘉話也又稱衙署監局載在會典者不書訪問未確者不書外人所罕窺者亦不敢書蓋其時距明末僅四十年前朝宦豎存者猶多士奇出入禁廷得以訽訪又久寓其旁朝夕考校故所記往往可據朱彜尊日下舊聞多采掇之今奉詔考定彛尊之書徵據詳明纎悉必備此編己在包括之中顧其艸創記錄之功亦不可沒故仍錄存之以備參稽焉

乾隆四十六年十一月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

金鰲退食筆記卷上

詹事府詹事髙士奇撰

嘗讀往史所載秦漢隋唐之宮闕髙者七八十丈廣者二三十里而離宮別館綿延聨絡彌山跨谷或至數百所何其奢侈宏麗可怖也明因金元之舊宮闕苑囿較秦漢隋唐僅十之三四然皇城之中卽屬大內禁絕往來惟親信大臣得賜逰宴故或記或詩咸自詡爲異數亦有終身官侍從未得一至者聞人說苑西亭臺宮殿無異海外三山縹緲恍惚疑信者半我國家龍興以來務崇簡朴紫禁城外盡給居人所存宮殿苑囿更不及明之三四凡在昔時嚴肅禁宻之地擔夫販客皆得徘徊瞻眺於其下有靈臺靈沼之遺意焉余自丁巳賜居太液池之西朝夕策馬過金鰲玉蝀橋望苑中景物七閱寒暑退食之頃偶訪曩時舊制約略得之傳聞又彷佛尋其故址離宮別館廢者多矣脫復十數年老監巳盡遺迹漸湮無以昭我皇上卑宮室約苑囿之儉徳因率筆記之詳於西而略於東如小南城葡萄園諸亭榭𨿽有存者總不及書以余所居在苑西也紀其興廢而複雜以時事欲見昭代之盛存爲太平佳話也若彼內府衙署監局之載在會典與訪問未確其迹莫考者缺而不書景山則外人之所罕窺也亦不敢書今余所記皆都下臣庶旦暮經過俯仰習於見聞非同溫室之樹莫可得而言者乃居者旣以守近而不知過者又以匆遽而莫曉餘生何幸移家其間炊煙燈火鄰於紫極使不表而出之如身到海外三山茫無紀述寧無愧焉康熙甲子夏六月序

太液池舊名西海子在西安裏門周凡數里上跨石梁約廣二尋修數百步兩崖穹甃出水中鯨獸楯欄皆白石鐫鏤如玉中流駕木貫鐵繂丹檻掣之可通巨舟東西峙華表東曰玉蝀西曰金鰲其北別駕一梁自承光殿達瓊華島制差小南北亦峙華表曰積翠曰堆云瀛臺在其南五龍亭在其北蕉園紫光閣東西對峙層甍反宇飛檐拂云夾岸楡栁古槐多數百年物池中萍荇蒲藻交靑布緑野禽沙鳥翔泳水光山色間悠然自適盛夏芰荷覆水望如錦繡吐馥流香尢爲淸絕若其春冰乍泮秋月澄暉煙靄雲濤雨朝雪夜則餘八年內直晨夕策馬過橋頭獨有會心者禁中人呼瀛臺南爲南海蕉園爲中海五龍亭爲北海寒冬冰凍以木作平板下用二足裹以鐵條一人在前引繩可坐三四人行冰如飛名曰拖牀積雪殘云景更如畫又於冰上作擲球之戲每隊數十人各有統領分伍而立以皮作球擲於空中俟其將墮羣起而爭之以得者爲勝或此隊之人將得則彼隊之人蹴之令逺喧笑馳逐以便捷勇敢爲能本朝用以習武所著之履皆有鐵齒行冰上不滑也康熙癸丑六月九日賜閣部大臣詞林臺省逰西苑泛舟飲宴辛酉七月二十一日又賜閣部滿漢大臣詞林臺省部屬諸臣宴於西苑賜內紵蓮藕有差巳未二月晦日賜士奇與張惇復學士杜近公編修西苑逰宴是歲五日侍宴西苑庚申七月十三日命余泛舟苑中中使鼓棹所得蓮芡盡賜之又嘗奉召自私寓騎馬入紫光閣門乘小舟至瀛臺內殿對畢復乘舟至紫光閣騎馬出賜荷花鮮魚攜歸甲子五日復於舟中侍宴皆有詩恭紀

巳未二月晦日蒙恩賜宴西苑恭紀四首

瓊圃丹垣裏璇臺緑水中山光開罨畫橋影控長虹徑轉金銜入波回桂檝通太平多盛事浩蕩引春風

淑景初晴後佳辰上巳前藻浮春水碧花帶曉霞鮮藉艸沾香醑臨流對綺筵羽觴須盡醉天語更頻傳

亭榭水雲隈軒楹面面開地疑仙島近人自玉墀來駕鳳雕甍出疏龍磴道回賦成慚庾信忝竊侍臣才

逺勝東堂會【晉太和六年命羣臣於東堂臨流小會】何殊曲水逰【南宋顏延之有三日賜燕曲水賦詩序】早鶯啼太液芳樹繞瀛洲厚眷眞無極深恩迥莫酬此生懷帝澤端賴濟川舟

巳未五日西苑泛舟侍宴恭紀四首

新蒲細細滿瀛洲令節欣承聖主逰日出金支明兩岸波開畫艦泛中流嘉魚巳慣迎仙鷁好鳥偏能識翠虯香溢堯尊傾湛露恩深沆漭總難酬

紅嶼靑林合道重淩晨霽景散千峯【是日時雨初霽】牙檣錦幔懸翔鳳【宋孝武帝渡六合乘翔鳳舟】水殿金鋪隠濯龍【漢書帝在濯龍池】仗外輕陰當檻靜筵前積翠入杯濃此身疑是來天上瑤島風光彷佛逢

髙張廣樂播南薫寶幄樓船劍佩分玉澗鳴泉雲際落璚簫奏曲水中聞槐煙宻羃依巖障藻影連牽冩浪紋共喜升平邀帝澤豈同漢武宴橫汾

仙艾靈絲傳五日蘭肴玉爼浥天漿荷浮小葉團靑蓋橊吐新花簇絳囊自有輕舠爭奪錦不須駿馬獻穿楊【舊傳五日有過錦躤栁等宴】微臣擬進江心鏡【唐時五日於江心鑄鏡呈獻】多恐名慚鵷鷺行

庚申七月十三日賜逰西苑采蓮八首【並序】

閬苑秋光得庾肩吾之句靑潭曉靄賡徐彥伯之篇舒菡萏於方塘紅英度影翫芙蓉於曲榭碧葉浮香若斯撫景畱連靡不尋聲唱答況乎回翔舜海在沐日浴月之中溯泳堯淵極引水穿雲之樂檻棲花鷁非同鷗鷺閒汀橋落彩虹不是煙波小艇微涓莫補寵渥難名竊念﹝臣﹞迹本投竿心隨偃艸似孤根之偶出品實遜乎亭亭擬短幹之方搖榮巳邀於灼灼時則涼飆旣拂大火初流槎辭巧夕之雙星蓂紀中旬之三葉覩滄池之漭沆當秋宇之澄鮮上乃蔭芝蓋以逍遙蕩蘭舟而容與白蘋紫荇到處縈川翠羽紅鱗紛來入鏡尢喜緗荷之出水徧看珠菂之盈房特命移船容﹝臣﹞舉袖才催進檝卽分鳬雁之輝許帶歸鞍競拜櫻桃之賜擎盤散馥濺齒流甘緬維曩賢所談盛事陪逰灞滻亦號殊恩應制昆明羣矜絕響何似飛艎畫舸一如漁蓑釣笠之輕兼者仙液華腴不異菇米蒓絲之易眞屬千秋之浩蕩未酬畢世之津涯爰紀八章敬疏短引江南靡艷之曲不敢瀆奏乎宸聰渚北悃欵之言未足敷揚夫聖澤云爾

芙蓉池水湛天淵萍末風輕破浪圓碧島丹崖方丈裏有誰來泛采蓮船

曲渚蒹葭翠作圍新涼殘暑淡斜暉輕翻兩槳移舟入驚起莎邊白鷺飛

風牕露檻接宸居水气澄鮮浸太虛自是君恩深瀲灩特教天上看芙蕖

鷁首風回撲面香靑荷葉底摘金房剖來滿齒流瓊液不羨仙人掌上漿

垂虹百尺壓鰲頭錦石疎花帶淺流遙見西峯開罨畫暮蟬聲裏變新秋

綺岸銀塘倚棹過雞頭菱角漾淸波臣今不作西湖憶煙水菇蘆興巳多

水榭紅闌面面低玉題金埓隔東西緑陰交蔭松篁裏惟有水禽無數啼

隠隠輕雷送雨濃回看栁色映千重片雲忽斷月初出歸路時聞花外鐘

甲子五日侍宴西苑恭紀四首

炎景紆淸晝嘉時奉禦逰金蜺陳彩仗畫鷁動蘭舟髙栁陰初宻圓荷葉始抽遭逢近霄漢身巳到瀛洲

浴蘭傳令節廣宴啟華池幙結千花蕋筵垂五色絲薫風散珠箔湛露捧瓊巵聖徳昭恭儉無勞問水嬉

島嶼三山外林塘五鳳西風藤牽紫蔓夏木發丹荑岸轉亭皆出波平檻盡低玉蝀坊裏望樓閣隠虹霓

九重端扆暇逰豫濯龍泉蒲艸沿堤碧橊花照佩鮮魚潛知聴樂鷗戲解迎船願以池爲醴歡同在鎬傳

招涼曲榭東鳳艦往來通仙管聞天上長筵布鏡中流鶯啼繞樹亂蝶舞依叢亭午宮槐影稀疏落綺櫳

別命乘輕舫臨流飫大官三漿香泛蟻六膳气調蘭轉檝隨天仗追羣振羽翰微班陪絳灌渥澤等洪瀾

瀛臺舊爲南臺一曰趯臺陂林木深茂有殿曰昭和殿前有亭曰澄淵南有村捨水田於此閱稼明李文達賢賜逰西苑記雲南臺林木陰森過橋而南有殿曰昭和門外有亭臨岸沙鷗水禽如在鏡中本朝順治年間別建宮室爲避暑之處向南有亭臨水曰迎薫亭後樓九間樓後有殿制度質朴康熙庚申復加修葺皆易黃屋復殿重房交疏對澑靑臺紫閣浮道相通又於水邊堆疊奇石種植花樹層巖小壑委曲曼回蓼渚蘆灣參差掩映東有二亭以椶覆之隔牕雲霧捲幔山泉別具幽致又作宛轉橋出水面遙望流杯亭水聲樹色不異三山瑤島禦制詩有畫舸分流簾下水秋花倒影鏡中山是也前作瀛臺門樓五間上日於侵晨臨門聴政畢外直講官於此進講髙槐拂檐階下立塗金異獸二制作甚精左右回廊各三間上亦有樓樓外復接小廊門內東西樓屋各五間自池東直房攺作之後凡內廷進講皆遣中使至南書房召張惇復學士同余自西苑門內棹小舟至閘口復換小舟至臺西亭子從內左門入於東邊樓下講畢復從內左門出登舟中使送至西苑門上馬有時召士奇至內殿艸制或月上乃歸則賜饌及池魚蓮藕之屬瀛臺門下迆北有過船亭雕檐峻宇下連丹檻掣之亦可行舟直北兩廂牕欞臨水爲內大臣及侍衛直宿之地再北爲禦膳房自膳房轉東爲閘口各種船停泊堤外自閘口過小橋向東板橋一帶直抵池岸循池而北至西苑門古樹幽蟉槐栁茂宻葭菼蒼然白鷺黃鸝飛鳴上下部院諸臣曉入西苑門奏事從苑墻下轉西過小紅門別設板橋夾以朱欄懸設罾网許諸臣於奏對之暇舉网爲歡有得魚者卽攜以歸可謂升平佳話也

樂成殿入西苑門循水南行有閘瀉池水轉北別爲小池中設九島三亭一亭藻井鬭角爲十二面上貫金寶珠頂兩金龍盤柱作升降狀丹檻碧牖盡皆侈麗中設禦榻四面皆梁檻通小朱扉而出名涵碧亭其二亭制少朴梁檻惟東西達涯際東有樂成殿左右檻各設龍牀殿後小室亦設禦榻明宣宗逰歷處也殿右有屋設石磨石碓二下激湍水自動南田榖成於此舂治故曰樂成後攺殿爲無逸亭曰豳風曰省耕每歲秋成有打稻之戲駕幸無逸殿鐘鼓司扮農夫饁婦及田畯官吏徵租交納詞訟等事亦知稼穡艱難之意也明世宗時諭尙書李時等曰西苑工俱告完今日往視收獲以觀農事之終於是禦豳風亭召見諸臣賜宴宴畢復禦無逸殿東室曰西苑宮室是朕文祖所禦近修葺告成欲於殿中設皇祖之位告祭之時等曰仁壽殿久巳廢圮一旦整飭行祭告禮益見聖孝嚴分宜嵩賜逰金海記云省耕亭上卽隙地墾田督農耕之臨閱則坐此又有元夕侍宴豳風亭觀燈詩似曽於此張燈矣本朝亭殿久不修治已未庚申歲上避暑瀛臺余與張惇復學士寓直於無逸殿之東小室五楹茂樹回環幽蔭蓊蔚池水下注泉聲淜湃曉煙初散荷香出水時步豳風亭坐石砌上雨後蟬鳴風來花气涼滿襟袖以爲身在蓬壺閬苑間曽賦西苑侍直詩十首次年攺直廬爲皇太子避暑宮卽水碓陳列山石雜植新篁爲淸流激湍茂林修竹構亭於無逸殿舊址曰流杯亭風欞水檻甍桷飛動細渠屈曲濺玉飛瓊上題曲澗浮花四字常宴外藩於此大學士益都馮公致政將歸賜逰西苑中使鼓棹至流杯亭備肴核內酒飲宴盡歡益都賦詩紀事都下榮之

西苑侍直恭紀十首碧网丹甍閬苑中六龍駐輦翠微宮云牕近處衣常潤水檻開時楫可通路接三山疑泛海臺髙百尺迥淩風周廬禁衛森嚴列隠隠仙璈下逺空林沼蔥蘢帶曉煙湖光一片漾淸漣殘霞半映金堤栁靈雨先滋玉井蓮冉冉紅香迷野鶩絲絲緑影噪新蟬當軒止覺涼生袂早有燻風動睿篇輦道靑莎軟作茵蒼蒼葭菼徧芳津蘋灣銷夏偏宜暑桂館招涼不受塵虹跨長橋排雁齒閣連飛宇次魚鱗自慚未是登瀛侶珥筆叨爲侍從臣宸極髙居最上層千重雲樹碧煙凝竹埤花樹逢初霽藻砌梧枰散鬱蒸閣下橫經看進艇亭西寓直許調冰

西苑侍直恭紀十首

碧网丹甍閬苑中六龍駐輦翠微宮云牕近處衣常潤水檻開時楫可通路接三山疑泛海臺髙百尺迥淩風周廬禁衛森嚴列隠隠仙璈下逺空

林沼蔥蘢帶曉煙湖光一片漾淸漣殘霞半映金堤栁靈雨先滋玉井蓮冉冉紅香迷野鶩絲絲緑影噪新蟬當軒止覺涼生袂早有燻風動睿篇

輦道靑莎軟作茵蒼蒼葭菼徧芳津蘋灣銷夏偏宜暑桂館招涼不受塵虹跨長橋排雁齒閣連飛宇次魚鱗自慚未是登瀛侶珥筆叨爲侍從臣

宸極髙居最上層千重雲樹碧煙凝竹埤花樹逢初霽藻砌梧枰散鬱蒸閣下橫經看進艇亭西寓直許調冰醴泉炎景眞堪避應勒新銘擬魏徵

干羽懷柔到日南萬方無事樂桑蠶銀河鳬雁恩波闊玉澗莓苔化雨甘巖際共攀松粒五苑中齊識栁眠三樓船旍葆誇西漢不羨昆明碧水潭

蓬壺窈窕隔塵凡曲渚斜開錦石嵓紅蓼晚涼淸竹簟緑葵朝露濕絺衫遊魚得水閒依荇畫鷁迎風自引帆正喜遭逢承禦幄光天未敢荷長鑱

朱垣曉啟晝方炎奏對諸僚禮數嚴錦障輕籠金勒馬黃羅髙捧緑頭籖篆浮寶獸香頻起漏滴銅龍水更添封事上林思曼倩詼諧忠愛有誰兼

蕉園紺宇行難盡藥塢沙洲望總佳霧隠重檐橫翠瓦泉從西郭入丹崖懸蘿巧結雙鴛帶細艸爭抽小鳳釵薄暮林梢明月上頓教野性愜江淮

西來爽气逼新秋吹面荷風滿徑幽瀑布水聲喧戶外黛螺山色落墻頭沾恩饌給銀絲膾宣勅人乘靑翰舟遺迹尙畱觀稼殿君王樂處不忘憂

勤政樓前幾暇時古槐夾路影參差趨朝瑤浦呼船渡退食天閒賜馬騎出水蓮房初結子沈波菱葉細牽絲何須作記逰西苑日日螭頭一獻詩

紫光閣由太液池西南堤循池而北舊有臺髙數丈中作圓頂小殿用黃瓦左右各四楹接棟稍下瓦皆碧南北垂接斜廊懸級而升面若城壁下臨射苑皆設門牖有馳道可走馬明武宗築以閱射者名曰平臺後廢臺攺爲紫光閣向北門外卽金鰲坊明時五日幸西苑鬭龍舟於紫光閣前看禦馬監勇士馳驟往來走解躤栁明湣帝召對閣臣於此大學士蔣公徳燝敬日艸云召至紫光閣退出步至林木間小憩旁有別館諸璫坐處有頃光祿寺送茶閣甚髙敞樹陰池影蔥翠萬狀亦佳景也我朝仍名紫光閣向南隙地盡植桃杏仲春之際芳菲滿目上常於閣前殿試武進士騎射又於每歲八月中秋前二三日集上三旗大臣侍衛較射更設帳殿次第而入禦制詩所謂隊自花間入鑣從栁外分也髙等者賜蟒緞一疋內緞三疋潞紬二疋羊二隻次等者蠎緞一疋內緞二疋潞紬一疋羊一隻再次者內緞一疋潞紬一疋癸亥歲攺賜金牌銀牌有差上刻旌射二字皇太后避暑亦曽居此旁有百鳥房多蓄奇禽異獸如孔雀金錢雞五色鸚鵡白鶴文雉貂鼠捨貍猻海豹之類不可枚舉本朝不此是尙但給飲啄而已

芭蕉園自太液池東行半里許蒲葦盈水楡栁被岸松檜蒼翠果樹分羅中崇闥廣砌一殿穹窿以黃金雙龍作頂纓絡懸綴雕櫳綺牕朱楹玉檻望而敞豁舊曰崇智殿殿後藥闌花圃有牡丹數十株轉西有亭八面內外皆水曰臨漪亭一曰釣魚臺金魚作陣逰戲其中又一小石梁出水中向西一亭在水際曰水雲榭按芭蕉園一名椒園有宮眷法從人等至此下馬二石碑當是世宗設醮時所立前朝實錄告成於此焚艸七夕宮中穿鵲橋補服設乞巧山子兵仗局進乞巧鍼十五日西苑作法事放河燈甜食房進供佛波羅蜜明世宗實錄十五年五日端陽節幸西苑預命侯郭勛大學士李時尙書夏言候於崇智殿遣中官賫賜艾虎花絳百索牙扇等物禦龍舟召勛等各登舟給酒饌命三臣舟近龍舟行自蕉園迆■﹝辶裏﹞至澄碧亭登岸復宴於無逸殿盡歡而罷嚴分宜鈐山堂集載有詔賜金海乘涼詩序云供事西苑直宿無逸殿時溽暑蒸燠上命中官導五臣每以巳末申前於金海邊乘涼是日出迎和門乘舟泊水雲榭觀臨漪亭入蕉園至崇智殿畫棟雕甍金碧輝煥蒼松翠栢蓊郁垂蔭不復知有暑气又有金海放燈詩云紅燈焰焰水悠悠此夕眞從天漢逰鸞簫鳳管鳴仙吹錦纜龍旗引禦舟其二云恍驚華渚流虹照宛是緱山駕鳳來仙人指點瑤池上萬朶金蓮頃刻開又有西苑賜川扇詩云太液池邊暑气生海橊英簇絳霞明蜀王新貢金花箑禦苑傳呼賜禮卿本朝順治年間攺爲萬善殿供三世佛像選老成內監披剃爲僧焚修香火木陳玉林兩老衲奉召至京師曽居萬善殿每歲中元建盂蘭道場自十三日至十五日放河燈使小內監持荷葉燃燭其中靑碧熠熠羅列兩岸以數千計又用琉璃作荷花燈數千盞隨波上下中流駕龍舟奏梵樂作禪誦自瀛臺南過金鰲玉蝀橋繞萬歲山至五龍亭而回河漢微涼秋蟾正潔苑中勝事也

玩芳亭在蕉園之西芳木匝之今廢

承光殿在金鰲玉蝀橋之東圍以圓城設以睥睨自兩掖洞門而升中構金殿穹窿如蓋華榱綺牖旋轉回環俗曰圓殿外周以廊向北金鰲垂出垣堞間甚麗昔有古松三株枝榦槎枒形狀偃蹇如龍奮爪挐空突兀天表金元舊物也今止存其一明李文達賜逰西苑記云圓殿巍然髙聳曰承光北望山峯嶙峋崒嵂俯瞰池波蕩漾澄澈山水之間千姿萬態莫不呈奇獻秀於幾牕之前韓右都禦史雍賜逰西苑記云圓殿觀燈之所也殿臺臨池環以云城歷階而登殿之基與睥睨平古松數株聳拔參天眾皆仰視時則晴雲翳空炎光不流暖風徐來花香襲人倚睥睨而窺其西以舟作浮橋橫亙池面北則萬歲山在焉殿廢於康熙七八年間云有蝙蝠大尺餘者南向二亭尙出雉堞上門閉塞久不啟余朝夕騎馬過其下輒愛古栝之夭矯蒼翠而於雪朝月夜更徘徊不忍去云

承光殿古栝行【用東坡司竹監燒葦園韻】

承光古栝雙枒槎蒼皮聳幹參雲霞經冬顏色郁深翠入春發葉如蔣芽白頭老監說舊事西苑圓殿頻矜誇花香露气接大內徑路窈窕疑仙家雕闌四圍粉堞壓綺牕十面珠簾遮當時嚴肅是禁地那許橋上馳曲車金元舊物歷代重頹枝半折輕杉義侵霜澑雨積歲月漏鼓聽徧朝元撾西偏盤曲勢舞鳳東頭突兀形驚蛇我行低徊策欵段仰面斗絕聲呀呀洞門久閉長狐兔安得啟戶爭投罝七年千回看未厭慣聞下直棲宮鴉使其托根在深谷但侶澤雉與山麚肩挑背負不知愛歇涼墻腳時語嘩常思解襟復科跣鼾睡宻蔭逰羲媧含章之梅靈和栁止增妖冶豈此加團城似甕瓊構廢或者畱意除紛奢趨朝日日樂水木往迹漫比槐排衙秋宵月皎寒晨雪每過更覺流連佳興酣攬轡忽欲墮疏雨巳霽河漢斜

瓊華島在太液池中從承光殿北度石梁至島皆以文磚乳花石雜甃之巖洞窈窕磴道紆折多疊奇石■﹝山贊﹞岏岞崿其巓古殿相傳本遼太后梳妝臺歷金元明皆有宮殿爲逰觀之地今殘石壞礎猶刻云物及廣寒殿宇遼史云皇城西門曰顯西設而不開北曰子北其西城巓有涼殿金史宮闕制度云京城北離宮有大寧宮大定十九年建後更爲寧壽又更爲壽安明昌二年更爲萬寧宮瓊林苑有橫翠殿寧徳宮西園有瑤光臺又有瓊華島瑤光樓元郝文忠公經陵川集載有瓊華島賦葛邏祿乃賢金臺集有妝臺詩云廢苑鶯花盡荒臺燕麥生韶華如逝水粉黛憶傾城野菊金鈿小秋潭玉鏡淸誰憐舊時月會向日邊明其下自注云妝臺在昭明觀後金章宗嘗與李妃夜坐上曰二人土上坐妃應聲曰一月日邊明上大悅又有壽安殿詩云夢斷朝元閣來尋買酒樓野花迷輦路落葉滿宮溝風雨靑城暮河山紫塞愁老人頭雪白扶杖話幽州陶九成輟耕錄載元時宮闕云

萬壽山在大內西北太液池之陽金人名瓊花島中統三年修繕之至元八年賜今名其山皆疊玲瓏石爲之峯巒隠映松檜隆郁秀若天成引金水河至其後轉機運■﹝奭斗﹞汲水至山頂出石龍口注方池伏流至仁智殿後有石刻蟠龍昻首噴水仰出然後由東西流入於太液池山前有白玉石橋長二百餘尺直抵儀天殿後橋之北有玲瓏石擁木門五門皆爲石色內有隙地對立日月石西有石棋枰又有石坐牀左右皆有登山之徑縈紆萬石中洞府出入宛轉相迷至一殿一亭各擅一景之妙山之東有石橋長七十六尺闊四十一尺半爲石渠以載金水而流於山後以汲於山頂也又東爲靈圃奇獸珍禽在焉【卽今之景山是也】廣寒殿在山頂七間東西一百二十尺深六十三尺髙五十尺重阿藻井文石甃地四面瑣牕板宻其裏徧綴金紅雲而蟠龍矯蹇於丹楹之上中有小玉殿內設金嵌玉龍禦榻左右列從臣坐牀前架黒玉酒甕一玉有白章隨其形刻爲魚獸出沒於波濤之狀其大可貯酒三十餘石【今在西華門外眞武廟中道人作菜甕】又有玉假山一峯玉響鐵一懸殿之後有小石筍二內出石龍首以噀所引金水西北有廁堂一間仁智殿在山之半三間髙三十尺金露亭在廣寒殿東其制圓九柱髙二十四尺尖頂上置琉璃珠亭後有銅幡竿玉虹亭在廣寒殿西制度同金露方壺亭在荷葉殿後髙三十尺重屋八面重屋無梯自金露亭前復道登焉又曰綫珠亭瀛洲亭在溫石浴室後制度同方壺玉虹亭前仍有登重屋復道亦曰綫珠亭荷葉殿在方壺前仁智殿西北三間髙三十尺方頂中置琉璃珠溫石浴室在瀛洲前仁智西北三間髙二十三尺方頂中置塗金寶瓶圜亭又曰臙粉亭在荷葉殿稍西蓋后妃添妝之所也八面介福殿在仁智殿東差北三間東西四十一尺髙二十五尺延和殿在仁智殿西北制度如介福馬湩室在介福殿前三間牧人之室在延和殿前三間庖室在焉湩前東浴室更衣殿在山東平地三間兩夾太液池在大內西周回若干裏植芙蓉儀天殿在池中圓坻上當萬壽山十一楹髙三十五尺圍七十尺重檐圓蓋頂圓臺址甃以文石藉以花茵中設禦榻周辟瑣牕東西門各一間西北廁堂一間臺西向列甃磚龕以居宿衛之士東爲木橋長一百二十尺闊二十二尺通大內之夾垣西爲木弔橋長四百七十尺闊如東橋中闕之立柱架梁於二舟以當其空至車駕行幸上都畱守官則移舟斷橋以禁往來是橋通興聖宮前之夾垣後有白玉石橋乃萬壽山之道也犀山臺在儀天殿前水中上植木芍藥隆福宮西禦苑在隆福宮西先後妃多居焉香殿在石假山上三間兩夾二間柱廊三間龜頭屋三間丹楹瑣牕間金藻繪玉石礎琉璃瓦殿後有石臺山後辟紅門門外有侍女之室二所皆南向並列又後直紅門並立紅門三三門之外有太子鄂爾多荷葉殿二在香殿左右各三間圓殿在山前圓頂上置塗金寶珠重檐後有流杯池池東西流水圓亭二圓殿有廡以連之歇山殿在圓殿前五間柱廊二各三間東西亭二在歇山後左右十字脊東西水心亭在歇山殿池中直東西亭之南九柱重檐亭之後各有侍女房三所所爲三間東房西向西房東向前辟紅門三門內立石以屏內外外築四垣以周之池引金水注焉椶毛殿在假山東偏三間後盝頂殿三間前啟紅門立垣以區分之儀鸞局在三紅門外西南隅正屋三間東西屋三間前開一門明宣宗實錄宣徳三年春奉皇太后逰西苑宣宗親掖皇太后升萬歲山奉觴上壽獻詩頌聖徳皇太后悅酌酒賜宣宗且諭曰今天下無事吾母子得同此樂皆天與祖宗之賜也天下百姓皆天與祖宗之赤子爲人君者但能保安百姓使不至於饑寒則吾母子斯樂可久逺矣宣徳七年七月宣宗復登萬歲山作廣寒殿召翰林院儒臣侍命周覽都畿山川形勢旣畢上諭之曰此元之故都也世祖知人善任使信任儒術愛養民力故能渾一區宇以成帝業再傳至武宗元政稍有變更仁宗繼之恭儉愛人卽位之初興學校勵風憲淸中書其孜孜爲治一遵世祖之定法足爲賢君至順帝在位旣久肆意荒淫怠於政事紀綱法度蕩然因之失國使順帝能恭儉長守世祖仁宗之法天下豈爲我祖宗所有又曰玆山玆宇順帝所日宴逰者也豈不可感侍臣叩首曰紂之迹周之監也八年四月諭少傳楊士奇楊榮曰朕在宮中無事偶有眞趣則賦一詩自適不然則取書籍玩味故所在置書籍及楮筆之類今修葺廣寒淸暑二殿及西瓊島欲於各處皆置書籍卿二人可於館閣中擇能書者數十人取五經四書及說苑之類每書各錄數本分貯其中以備覽閱又朕近作廣寒殿記遂命中官取示奇等楊文貞賜逰西苑記云登萬歲山至廣寒殿而仁智介福延和三殿及瀛洲方壺玉虹金露之亭咸得徧造是日天宇澄明纎塵不作引而四望山川之壯麗艸木之芳華飛走潛躍各隨其性萬象畢陳胸次豁然心曠神怡百慮皆淨信天造之佳境而人生之甚適也李文達賜逰西苑記云西有長橋跨池下過石橋而北山曰萬歲怪石參差爲門三自東西而入有殿倚山左右立石爲峯以次對峙四圍皆石贔屓齦齶蘚封蔓絡佳木異艸上偃旁綴樛葛薈翳兩掖疊石爲磴﨑嶇折轉而上巖洞非一山畔並列三殿中曰仁智左曰介福右曰延和至其頂有殿當中棟宇宏偉檐楹翚飛髙挿於層霄之上殿內淸虛寒气逼人𨿽盛夏亭午暑气不到殊覺曠蕩瀟爽與人境異曰廣寒左右四亭在各峯之頂曰方壺瀛洲玉虹金露其中可跂而息前崖有壁夾道而入壁間四孔以縱觀覽而宮闕崢嶸風景佳麗宛如圖畫韓右都禦史賜逰西苑記云萬歲山在池之中磊石爲之髙數千仭廣可容萬人山之麓以石爲門爲垣門之內稍髙有小殿環殿奇峯怪石萬狀悉有名卉嘉木爭妍競秀琴臺棋局石牀翠屏之類分布森列峯有最奇者名翠云上刻禦制詩琴臺上橫郭公磚擊之皆鏗鏗有聲遂沿西坡北上有虎洞呂公洞仙人庵又上有延和殿瀛洲亭金露亭瀛洲之西湯池之後有萬丈井深不可測由金露折而東上則廣寒殿也髙廣明靚四壁雕彩雲累萬結砌而成東下至玉虹又下而南至方壺至介福皆與延和諸殿相對峙而方壺瀛洲則左右廣寒而奇特者也嚴分宜賜逰廣寒殿詩序云泛金海觀於廣寒山蕩舟持節者皆中使水光蕩漾逺近亭臺隠現金碧交輝若身造瑤池弱水之間捨舟登岸陟廣寒之殿絕頂巍峙髙入云漢山麓爲臺爲殿山下有堆雪積翠之坊余歷觀前人記載玆山實遼金元逰宴之地明時殿亭皆因元之舊名其所疊石巉巖森聳金元故物也或云本宋艮嶽之石金人載此石自汴至燕每石一準糧若干俗呼爲折糧石又瑤島春云爲燕京八景之一李崆峒秋懷詩云苑西遼後洗妝樓檻外方湖靜不流又曰雕闌玉樹畱天女錦石秋花隠禦舟蓋指此也明時重九幸此登髙萬曆七年廣寒殿傾頹其脊中多至元錢神宗曽分賜輔臣張江陵居正明大學士蔣公徳璟敬日艸與內監劉若愚勺中志乃以今之景山爲萬歲山人多因之誤矣本朝順治八年毀山之亭殿立塔建寺樹碑山趾康熙已未地震白塔頹壊次年重建加莊嚴焉每歲十月二十五日自山下燃燈至塔頂燈光羅列恍如星斗諸喇嘛執經梵唄吹大法螺餘者左持有柄圓鼓右執彎槌齊擊之緩急疏密各有節奏更餘方休以祈福也辛酉冬運是山之石於瀛臺白塔之下僅餘黃壤宜多植松栢爲菁蔥鬱茂之觀

順治八年白塔寺碑

恭惟皇上仁孝性成天縱太平之主也親政以來拳拳以愛飬斯民爲念是以雨暘時若歲稱大有天心眷顧此其明徵有西域喇嘛者欲以佛教陰贊皇猷請立塔建寺壽國佑民奉旨果有益於國家生民朕何靳數萬金錢爲故賜號爲惱木汗許建塔於西苑之髙阜處庀材鳩工不日告成因命臣等而爲之記內翰林院弘文院掌院事大學士希福譯滿洲蒙古文內翰林國史院大學士寧完我撰漢文塔七哈哈畨羅米書冩滿洲字搜史書冩蒙古字典籍楊振麟書冩漢字歲次辛夘孟秋吉旦立

臺城路苑【西梳妝樓懷古】

雕闌幾曲層臺上舊是廣寒宮宇綺綴迎風珠錢漏月想見玉虹金露穠華無據但錦石生苔秋花點土艷粉香脂佩環聲作疏疏雨堆雲橋外徙倚尙澄湖一片晚霞孤鶩雁柱調弦鸞箋冩怨何限當年情緒長安砧杵共蟋蟀悲吟惹人詞賦系馬垂楊依稀聴梵語

金鰲退食筆記卷上

●欽定四庫全書

金鰲退食筆記卷下

詹事府詹事髙士奇撰

大髙元殿在神武門之北南向臨玉河其前門曰始靑道境左右有牌坊二曰先天明鏡曰太極仙林曰孔綏皇祚曰宏佑天民內有二閣左曰炅【音陽】明閣右曰■﹝水月﹞【音陰】靈軒殿之東北曰象一宮所供象一帝君範金爲之髙尺許明世宗元修玉容也門前二亭鉤檐鬭桷極盡人巧中官呼爲九梁十八柱云官民過者至此下馬每歲大旱則建醮祈雨遣官禮拜殿之東卽北上西門有橋甃磚石各半謂防車輪耳

幹明門遺址在大髙元殿之西承光殿之東尙有石基巍然人無知者

元都勝境在宏仁寺之西建於元相傳爲劉元塑像正殿乃玉皇大帝右殿塑三淸像儀容肅穆道气深沈左殿塑三元帝君像上元執簿側首而問若有所疑一吏跪而答甚戰栗一堂之中皆若悚聴嚴肅者神情動止恍如聞其謦欬眞稱絕藝禮旃檀佛者無不便道看劉蘭塑云蓋悞元爲蘭也元史工藝傳阿納噶尼波羅國人也幼敏悟異凡兒同學有爲繪畫妝塑業者讀尺寸經阿納噶一聞卽能記至元十年授大匠總管有劉元者嘗從阿納噶學西天梵相亦稱絕藝元字秉元薊之寶坻人始爲黃冠師事靑州■﹝木巳﹞道錄傳其藝非一至元中凡兩都名剎塑土範金摶換爲佛像出元手者神思妙合天下稱之其上都三皇尢古粹識者以爲造意得三聖人之微者由是命以官長其屬行幸必從仁宗嘗勅元非有旨不許爲人造他神像後大都南城作東嶽廟元爲造仁聖帝像巍巍然有帝王之度其侍臣像乃若憂深思逺者始元欲作侍臣像久之未措手適閱祕府圖畫見魏徵像矍然曰得之矣非若此莫稱爲相臣者遽走廟中爲之卽日成士大夫觀者咸嘆異焉其所爲西畨佛像多祕人罕得見者元官爲昭文館大學士正奉大夫祕書監卿以壽終輟耕錄亦載其事

藏舟浦自瓊華島東麓過石橋由陟山門折而北循岸數百步有水殿二深十六間一藏龍舟一藏鳳舸舟首尾刻龍鳳形上結樓臺以金塗之備極華麗又一浦系五六小舟岸際有叢竹蔭屋浦外一亭今皆荒廢秋來露冷野鶩殘荷隠約蘆汀蓼岸不減趙大年一幅江南小景也

雪池在陟山門迆北凡宮中雪後掃出殘雪堆積於此今多積之景山矣

五龍亭舊爲太素殿創於明天順年在太液池西南向後有艸亭畫松竹梅於上曰歲寒門左有軒曰臨水曰逺趣軒前有艸亭曰會景今攺建五亭中曰龍澤左曰澄祥滋香右曰湧瑞浮翠總名之爲五龍亭珠簾畫棟照耀漣漪從玉蝀行者遙望水次丹碧輝映疑是仙山樓閣後有石坊曰福渚北曰壽嶽中有錫殿以錫爲之不施磚甓每歲盛夏太皇太后避暑於此皇上聴政之後輒駕小舟問安或侍膳亭上四面荷香微涼淸暑癸亥元夜於亭前施放煙火聽京師人民觀看時余巳退直矣命侍衛那爾泰海淸至余私寓召至亭前賜飲饌坐觀星球萬道火樹千重金輪寶焰光輝奪目天家富貴盛世歡逰願萬方同之也向於稍南有屋數連通池水以育禽鳥舊名天鵝房有亭曰映輝又有飛靄澄碧二亭遺址今惟■﹝金上水下﹞【音引】祥橋牓獨存

凝和殿在池東西向二亭臨水曰湧翠曰飛香白頭老監尙能言之

迎翠殿在池西東向臨水有亭曰澄波明嘉靖時更建浮香寶月二亭東望萬歲山倒蘸於太液波光之中黛色嵐光可掬可挹今惟短垣而己

西海神祠在北閘口明嘉靖十四年諭禮部尙書夏言曰西海子歲以午日奉兩宮逰宴止行望祀宜特建祠宇於湧玉亭以答神貺又曽命勲輔大臣禱雨於此按禁城內西海子古燕京積水潭也源出西山神山一畆馬眼諸泉繞出甕山後匯爲七里濼入都城由北安門外藥王廟西橋下入皇城自北閘口延竟大內出大通河轉漕亦賴其利元史海子在皇城之北萬壽山之陰舊名積水潭聚西北諸泉之水流入都城而匯於此汪洋如海都人因名焉恣民漁采無禁又元史河渠志通惠河其源出於白浮甕山諸泉水也世祖至元二十八年都水監郭守敬奉詔興舉水利因建言疏鑿通州至都河攺引渾水漑田於舊閘河蹤迹導淸水上自昌平縣白浮村引神山泉西折南轉過雙塔楡河一畆玉泉諸水至西門入都城南匯爲積水潭東南出文明門東至通州髙麗莊入白河又曰金水河其源出於宛平縣玉泉山至大四年七月引金水河水注之光天殿西花園石上前舊池置閘四以節水又曰海子岸上接龍王堂以石甃其四周海子一名積水潭聚西北諸泉之水流行入都城而匯於此元仁宗延佑六年都水監會計前後與元修舊石岸相接凡用石三百有五各長四尺闊二尺五寸厚一尺石灰三千斤該三百五工丁夫五十石工十元許有壬詩云禦溝流水曉潺潺直似長虹曲似灣流入宮墻才一尺便分天上與人間歐陽玄詩云鰲山宴罷月溶溶太液池邊湛露濃不用金蓮送歸院水晶宮出玉芙蓉皆西海子作也葛邏祿乃賢西華潭詩雲秋水淸無底涼風起緑波錦帆非昨夢玉樹憶淸歌帝子吹笙絕漁郎把釣多磯頭浣沙女猶恐是宮娥下自注云金之太液池也

幹佑閣建自明萬曆年間在太液池之北髙八丈一尺廣十七丈磴道二分三合而上倒影入水波光蕩漾如水晶宮闕天啟時毀之卽其處爲嘉樂殿其門曰延景門今亦廢再西則親軍內教場也

大西天經廠在五龍亭東北山門臨太液池南向第二層殿曰大慈眞如寶殿殿壁繪畫龍神海怪又有三大軸髙丈餘廣如之中繪眾聖像二十餘左右則文殊普賢變相三首六臂每首三目二臂合掌餘四臂擎蓮花火輪劍杵簡槊並日月輪火焰之屬裸身著虎皮裙蛇纒胸項間努目直視威靈凜烈金塗錯雜形彩陸離傳爲商喜筆也殿中立一小臺可丈餘臺上有亭如毘盧頂亭中黃傘下則西天說法像也眞如面南周環而諦聴者列如團箕像皆尺許範銅爲之冠簮袍笏儀表肅然中垂五六綫下系一物似機牀又如車軸若轉輪狀東西列四從神各四尺眉結云聚目稜電擊猛焰慧肩快蜂搶軒戴銀兜鍪衣烏鎧佩弓矢儀容嚴毅如生蓋傀儡胎也據內典下天處蘇迷盧之半爲忉利尉侯北方毗沙門統藥義眾所治水精宮城護世其住處曰紛陀利曰質多羅曰七林曰摩倫曰如意等下壓象迹當歡喜之地上接蜂歌離莊嚴之境常憍屍迦將破怨敵聖者奮勇健臂出甲冑林獨揭勝幢不頓一戟■﹝輕上足下﹞迦婁而垂翅捘修羅而束手猶怒折蓮柄狂搜藕絲由此觀之𨿽在空門亦以忿怒鏖撲爲法大防不獨世間攘巨冦者袵金浴鐵彊矯雄毅也三層設大士像門前古槐數株婆娑淸蔭東有石屏髙八九尺上刻龍水鱗甲飛動在斜陽蔓艸間亦銅駝石馬之類歟

左臨海亭右臨海亭在西苑門外今廢

聚景亭在太液池之東今廢

宏仁寺在太液池西南岸地最爽朗本朝康熙年間卽淸馥殿基址攺建爲寺迎旃檀佛居之黃甓碧甃齋館敞麗前樹二坊東曰廣恩敷化西曰普度能仁入寺數武白石甃方池上跨三梁緑荷出水朱魚吹藻其西作龍首自墻外汲太液水貫注之池北天王殿殿東西分峙兩樓以懸鐘鼓再進爲慈仁寶殿左曰弼教右曰翊化又進爲大寶殿左曰覺徳右曰普慧僧房之前松栢楸槐蔭植庭牖所謂兜率淨宮須彌寶殿莫尙於斯也旃檀佛像髙五尺鵠立上視後瞻若仰前瞻若俯衣紋水波骨法見其表左手舒而直右手舒而垂肘掌皆微弓指微張而膚合三十二相中鵝王掌也勇猛慈悲精進自在以意求之皆備相傳爲■﹝施﹐冉代也﹞檀香木叩之聲鏗鍧若金石入水不濡輕如髹漆晨昏寒暑其色不一大抵近於沈碧萬曆中慈聖太后始傅以金元翰林學士程巨夫瑞像殿碑云釋迦如來初爲太子生七日摩耶棄世生忉利天佛旣成道思念母恩遂升忉利天爲母說法優塡國王自以久失瞻仰於如來欲見無從乃刻旃檀爲像目犍連尊者慮有闕繆躬以神力攝三十二匠升忉利天諦觀相好三返乃得其眞旣成國王臣民奉猶眞佛焉及佛返人間王率臣庶自往迎佛此像騰步空中向佛稽首佛爲摩頂授記曰我滅度千年之後汝從震旦廣利人天由是飛歷西土一千二百八十五年龜玆六十八年涼州十四年長安一十七年江左一百七十三年淮安三百六十七年復至江南二十一年汴梁一百七十七年北至燕京居聖安寺十二年北至上京大儲慶寺二十年南還燕京內殿五十四年燕宮火迎還聖安寺一十九年元世祖迎入萬壽山仁智殿十五年遷於萬安寺一百四十餘年明蜀僧紹幹續記云自萬安寺復居慶壽寺一百二十餘年嘉靖戊戌慶壽寺災奉迎鷲峯寺迄天啟丁夘共居八十八年計優塡造像當周穆王辛夘至明熹宗丁夘凡一千六百一十餘年由今計之自丁夘至康熙甲子又五十七年佛以靈異著聞京師■﹝宀禹﹞內王公大人士庶婦女捐金莊嚴以丐福利者歲無虛日寺以西域僧主之食二品俸更於殿後造白塔一座設鎏金頂神光壯麗工制甚精每歲正月車轂如雲綺羅從風聽民間士女觀看瞻禮也然考釋氏感通錄云梁武帝遣郝騫等往天竺國迎佛旃檀像其王摹刻一像付騫天監十年至建康帝迎奉太極殿建齋度僧大赦斷殺自是蔬食絕欲據此說又與程巨夫碑文不同則此像爲優塡之所刻歟抑天竺之所摹歟內有禦制碑刻二通謹錄於左又一碑刻成都釋紹幹旃檀瑞像來儀記明萬曆丁酉八月立蓋自鷲峯寺遷於此者其辭與程巨夫記略同不具載

禦制宏文寺碑文

朕惟佛教之興其來巳久使人遷善去惡陰翊徳化不可忽也玆旃檀像自佛初成道刻表以來屢著靈異尢當景崇今特擇景山西之善地創建殿宇於康熙四年十月二十七日自鷲峯寺遷移供奉配以菩薩從神爲宗社永呵護生民祈福佑威儀不逺資瞻禮焉是用勅名宏仁勒諸貞瑉以志不朽云康熙五年四月二十九日立

禦制旃檀佛西來歷代傳祀記

朕聞佛教遷善去惡有裨治世化民故歷代尊崇流傳靈異厥迹甚著誠以出世入世似屬分途而化俗淑民初無二理粵稽記錄佛以周昭王二十四年甲寅誕生西域穆王五十二年壬申入滅佛成道後嘗升忉利天爲母氏說法數月未還時優塡王以久闊瞻依乃刻旃檀像佛聖表以竚翹想之懷目犍連慮有缺謬以神力攝三十二匠升天諦觀相好三返乃得其眞旣成王及國人若與神對及佛復降人間王率臣庶往迎佛其像升空謁佛佛爲摩頂授記曰我滅度千年後爾往震旦國大興佛化佛滅千二百八十餘年始自西域傳至龜玆六十八年至涼州一十四年至長安一十七年至江左百七十三年至淮南三百一十七年復至江南二十一年北至汴京百七十七年金太宗於辛亥歲迎至燕京建水陸會安奉於憫忠寺十二年是年金熙宗於上京建大儲慶寺成奉迎於積慶合中二十年金國海陵王復南迎還燕宮內殿居五十四年元朝丁丑歲三月會內殿火尙書舒穆嚕公迎往聖安寺一十九年至元世祖至元十二年乙亥遣大臣博囉等備法駕音伎奉迎入萬壽山仁智殿居十五年丁丑建大聖萬安寺二十六年巳丑自仁智殿奉迎於寺之後殿百四十餘年自爾迎於慶壽寺至嘉靖十七年居百二十餘年因寺回祿奉迎於鷲峯寺至康熙四年乙巳居一百二十七年計自優塡王造像之歲當穆王十二年辛夘至我朝康熙五年丙午凡二千六百五十餘年矣甚哉巍巍瑞像金姿玉容光明相好瞻仰供奉如與神對朕覽歷代之往迹昭新創之宏模乃考來儀舊記所載自西域傳至中國上下共二千六百五十餘年之久勒諸貞瑉以紀盛事垂之永久用志不朽云康熙五年四月二十九日立

淸馥殿度金鰲玉蝀橋西轉北明世宗所建常奉興獻太後來逰前有翠芳錦芬二亭荷花盛開紅衣翠蓋澄漪倒水恍如蓬壺嚴分宜賜逰淸馥殿詩帝苑雲霞麗仙宮洞壑幽春生翡翠殿花滿鳳凰樓瑤艸迎宸蹕瓊波侍禦舟共傳今聖孝當日奉慈逰又云十里宜春苑金堤覆緑楊水涵瑤殿碧花簇錦亭芳馳道通長樂離宮接建章微臣一何幸畱賞沐恩光歷觀嚴分宜賜逰諸詩可謂千載之遇乃不能潔巳輔弼怙寵專權遂使君臣之義不終良可嘆也攺建宏仁寺者卽此

騰禧殿在旃檀寺之西覆以黑琉璃瓦明武宗西幸宣府悅晉王樂伎劉良女姿容婉麗善謳遂載以歸居騰禧殿飲食起居必與之偕南徵亦隨行在武宗每縱獵輒以劉姫諌而止兼有馳馬失簪一事實錄備載之俗呼爲黑老婆殿傍有古井曰王媽媽井今惟遺址

騰禧宮廢

址苑頭苔蘚沒輦路階級井闌余舊基緑牕朱戶早荒廢猶說武皇西幸時輕裝小隊趨雁塞土牛彩仗陳春嬉煙花少妓妙歌舞銀箏羌管聲參差夜闌神女入幽夢冰簟膩滑涼沁肌芙蕖出水比顏色楚王半醉心迷離酒樓系馬大道側教坊懸牓黃金題兩槐囷輪茂枝葉【宣府有武宗行宮手植雙槐樹並駐驆酒樓遺址尙存】至今樂府傳新詞小苑別勅架宮殿委曲戶牖盤蛟螭玉■﹝釒義﹞殷勤有宻約馬馳旣失無人知五轉三回召始發登車還蹙雙蛾眉殿中一入誰復見殿外池水生漣漪寶髻羅裙艷金屋落梅纎艸驚春遲豹房月冷愴寒露斷礎似爲紅顏悲腐儒無乃愛聲色屢尋遺迹將何爲雨中貯泉滌古研破簾不捲風颸颸

欞星門在金鰲玉蝀橋西迆北有巷曰羊房夾道舊有內安樂堂凡宮人有病及年老或有罪先發此處待年久再發外之浣衣局明憲宗時萬貴妃專寵孝穆紀皇后有孕曽托病誕生孝宗於此

果園廠在欞星門之西明永樂年制漆器以金銀錫木爲胎有剔紅塡漆二種所制盤合文具不一剔紅合有蔗段蒸餅河西三撞兩撞等式蔗段人物爲上蒸餅花艸爲次盤有圓方八角絳環四角牡丹瓣等式匣有長方二撞三撞四式其法朱漆三十六次鏤以細錦底漆黑光鍼刻大明永樂年制比元時張成楊茂劍環香艸之式似爲過之宣宗時廠器終不逮前工屢被罪因私購內藏盤合磨去永樂鍼書細款刀刻宣徳大字濃金塡掩之故宣欵皆永器也塡漆欵亦如之塡漆刻成花鳥彩塡稠漆磨平如畫久而愈新其合制貴小深者五色靈芝邊淺者回文戧金邊古色蒼瑩器傳絕少故價數倍於剔紅二種皆稱廠制世甚珍重之而不可多得廠之遺址今爲內務府人役所居

玉熙宮在西安裏門街北金鰲玉蝀橋之西明世宗嘉靖四十年十一月辛亥萬壽宮災蹔禦玉熙宮神宗時選近侍三百餘名於玉熙宮學習官戲歲時升座則承應之各有院本如盛世新聲雍熙樂府詞林摘艷等詞又有玉娥兒詞京師人尙能歌之名禦制四景玉娥郎嚴分宜聴歌玉蛾兒詞詩云玉蛾不是世間詞龍艦春湖捧禦巵閭巷教坊齊學得一聲聲出鳳凰池注云上命閣臣應制作也他如過錦之戲約有百回每回十餘人不拘濃淡相間雅俗並陳又如雜劇古事之類各有引旗一對鼓吹送上所扮備極世間騙局俗態並拙婦騃男及市井商賈刁賴詞訟雜耍諸項蓋欲深宮九重之中廣識見博聰明順天時卹民隠也水嬉之制用輕木雕成海外諸國及先賢文武男女之像約髙二尺彩畫如生有臋無足而底平下安夘栒用竹板承之設方木池貯水令滿取魚蝦萍藻實其中隔以紗障運機之人皆在障內遊移轉動一人鳴金宣白題目代爲問答惟暑天白晝作之以銷長夏明湣帝每宴玉熙宮作過錦水嬉之戲一日宴次報至汴梁失守親藩被害遂大慟而罷自是不復幸玉熙宮矣吳偉業琵琶行有云先皇駕幸玉熙宮鳳紙僉名喚樂工苑內水嬉金傀儡殿頭過錦玉玲瓏一自中原盛豺虎暖閣才人罷歌舞挿栁停搊素手箏燒燈罷擊花奴鼓蓋指此也迨入我朝遂廢不治康熙十三年五月於此設席殿奉安仁孝皇后梓宮集百官舉哀今攺爲內廐豢養禦馬門前存一古樹槎枒臃腫生意盡矣大藏經廠在玉熙宮遺址之西卽司禮監經廠也貯經書典籍及釋藏諸經今仍舊制

萬壽宮在西安門內迆南大光明殿之東明成祖潛邸也殿東西有永春萬春諸宮翼而前爲門者三或曰卽舊仁壽宮明世宗晚年愛靜常居西內勲輔大臣直宿無逸殿日有賜賚如玲瓏雕刻玉帶金織蟒服金嵌寶石鬥牛絳環彩絨護膝獨角獸補子貂鼠暖耳彩裝松竹梅鸞帶花綫絳靑油雨笠金鑲伽楠香帶刻花合香牌子葫蘆景畫銀豆銀人吉祥珊瑚定勝銀牌子刻平安二字銀像生人馬銀孩兒金壽仙方袋銀瓢刀筯三事禦藥如意湯騫林茶筍尖梅蘇九袖香面衣禦制藥酒五味湯內酒竹葉靑眞珠紅長春酒酒蟹橄欖橙橘瓜果之類嚴分宜記賜畫扇有海橊罌可寸許穴其腹藏象刻物器一百事工巧異甚又有水晶及牙仙人墜子今朱垣隙地雜居內府人役間藝黍稷及堆官柴艸南曰艸廠北曰柴闌云

大光明殿在西安門內萬壽宮遺址之西地極敞豁門曰登丰前爲圓殿髙數十尺制如圜丘題曰大光明殿中爲太極殿後有香閣九間題曰天元閣髙深宏麗半倍於圓殿皆覆黃瓦甃以靑琉璃下列文石花礎作龍尾道丹楹金飾龍繞其上四面瑣牕藻井以金繪之白石陛三重中設七寶雲龍神牌位以祀上帝相傳明世宗與陶眞人講內丹於此按世宗實錄四十年十二月命左都督朱希忠入直西苑親率官校環衛大玄都四面及西安門則此地卽大玄都也今仍設內監道士守之晨夕鐘鼓無間但閒逰者皆得登殿陛瞻憩矣順治十八年辛丑正月世祖章皇帝升遐顧命大臣素尼鰲拜遏必隆蘇克薩哈同心輔政四臣者共來焚香盟心於此各衙門亦次第設誓余賜第在其左側時於秋雨初霽碧天如洗披襟露坐覺巍巍瓊構與明月流光相照灼恍置身於廣寒宮闕故余移居詩有門前金碧瞻天闕之句

兔園山在瀛臺之西由大光明殿南行疊石爲山穴山爲洞東西分徑紆折至頂殿曰淸虛俯瞰都城歷歷可見砌下暗設銅甕灌水注池池前玉盆內作盤龍昻首而起激水從盆底一竅轉出龍吻分入小洞復由殿側九曲注池中喬松數株參立古藤縈繞懸羅下垂池邊多立奇石一名小山子又曰小蓬萊其前爲曲流觀甃石引水作九曲流觴皆雕琢奇異布置神巧明嘉靖時復葺鑑戒亭取殷鑑之義又南爲瑤景翠林二亭古木延翳奇石錯立架石梁通東西兩池南北二梁之間曰旋磨臺螺盤而上其巓有甃皆陶埏雲龍之象相傳世宗禮鬥於此臺下周以深塹梁上玉石欄柱禦道鑿團龍至今堅完如故老監云明時重九或幸萬歲山或幸兔兒山淸虛殿登髙宮眷內臣皆著重陽景菊花補服喫迎霜兔菊花酒李文達賜逰西苑記云小山子逺望郁然日光橫照紫翠重疊至則有殿倚山山下有洞洞上石巖橫列宻孔泉出迸流而下曰水簾其淙散激射飛薄濺灑最爲可玩水聲泠泠然潛入石池龍昻其首口中噴出復潛繞殿前左右危石折旋爲徑山畔有殿翼然至其頂一室正中四面簾櫳欄檻之外奇峯回互茂樹環擁異花瑤艸莫可名狀下轉山前一殿深靜髙爽殿前石橋隠若虹起極其精巧韓右都禦史賜逰西苑記云又西南至小山子名賽蓬萊入其門有殿殿前一大池中通石橋東西二小閣立水中橋南有娑羅樹人所罕見殿之後復有三殿其階益上益髙至絕頂則與萬歲山坤艮相望絕頂下至第三殿之前蓄水作機瞰其下有水簾洞洞之中作金龍決其水下而觀之連珠掩洞形稱其名龍口中亦噴水水皆從前殿基下陰渠之內過而至於其殿之前鑿石爲曲渠復作龍頭於其西水至出龍口旋繞而東可以流觴者李長史黙逰西內記云北行古松間隠隠見岡阜郁然至則小軒峙其前甃石爲九曲黃河軒北石假山也石多削爲形肖剝泐不可識山數疊上松皆偃蹇如天成絕頂列銅池者六皆貯水池旁多穿孔竇下注洞口洞中爲龍勢若噴吐前爲圜池龍盤其間駕幸則瀉銅池從孔竇迸落名曰水晶簾吞以洞龍洑流地中激而上出池龍口復入地注於黃河制特幻巧今山前亭觀盡廢池亦就湮僅餘一亭及淸虛殿與長松古槐搖落春風暑雨中

栢木殿在萬壽宮之南全以栢木爲之今圮

親蠶殿在萬壽宮西南有齋宮具服殿蠶室繭館皆如古制蠶壇方可二丈六尺疊二級髙二尺六寸陛四出東西北俱樹以桑柘采桑臺髙一尺四寸廣一丈四尺又有鑾駕庫五間墻圍方八十餘丈按明世宗實錄禮部上言皇后出郊親蠶不便是日召大學士張孚敬令與尙書李時議移之西苑晡時駕幸西苑召二臣至太液池使中官操舟渡之入見於舊仁壽宮上曰朕惟農桑重務欲於宮前建土榖壇宮後爲蠶壇以時省觀卿等視其可否二臣趨出視地駕轉昭和殿期二臣於此昭和殿今之瀛臺也

土榖壇在陽徳門外西南數十步明嘉靖年間給事中王璣言西苑地寛可耕宜令農夫墾藝春秋二時臨幸觀省然後收其所入輸之神倉旣悉小民艱苦之狀且得自致潔淸於神明其爲耕藉之實孰大於是部覆可之遂建壇於此今廢

惜薪司在西安門街南巷內凡宮中所用紅籮炭皆易州山中硬木燒成運至紅籮廠按尺寸鋸截編小圓荊筐用紅土刷筐而盛故曰紅籮炭每根長尺許圓徑二三寸不一又用炭末塑造將軍或仙童鐘馗各成對髙三尺金裝彩畫如門神黒面黒手以存炭制名曰彩妝於十二月二十四日安於宮殿各門兩旁亦歲暮植將軍炭之遺意次年二月初二日仍歸本司後漸作傀儡以紬絹紵綾爲妝飾作爲無益之費我朝悉除之惟內廷柴炭於此關支荊筐亦不刷紅土洗白廠造兜羅絨及各色五毒等絳兜羅絨織法傳自西域無敢私造者

西酒房

西花房

牲口房

舊虎城皆在欞星門西北今盡廢

南花園在西苑門迆南東向明時曰灰池種植瓜蔬於炕洞內烘養新菜以備春盤薦生之用立春日進鮮蘿葡名曰咬春本朝攺爲南花園雜植花樹凡江寧蘇松杭州織造所進盆景皆付澆灌培植又於暖室烘出芍藥牡丹諸花每歲元夕賜宴之時安放漧淸宮陳列筵前以爲勝於剪彩秋時收養蟋蟀至燈夜則置之鰲山燈內奏樂旣罷忽聞蛩聲自鰲山中出每歲正月進梅花山茶探春貼梗海棠水仙花二月進瑞香玉蘭碧桃鸞枝三月進繡球花杜鵑木筆木瓜海棠丁香棃花挿瓶牡丹四月進梔子花石橊花薔薇挿瓶芍藥五月進菖蒲艾葉茉莉黃楊樹盆景六七月進苿莉建蘭及鳳仙花五色斑斕置玻瓈盤中八月進巖桂九月進各種菊花十月進小盆景松竹冬靑虎須艸金絲荷葉及橘樹金橙十一月十二月進早梅探春迎春蠟瓣梅又有香片梅古幹槎牙開紅白二色安放懋勤殿余曾有詩紀之石橊紅白二種花單瓣結實如盂子大味甘曰軟子石橊棗有弱枝宻云瓔珞諸種甚甘脆食則漿流於齒每歲八月初收棗入錫缾封口懸井中寒冬取出進用如初從樹摘者葡萄有馬乳六月鮮紫瓊瑤王瓜有髙麗種狀如香櫞色正黃扁豆有白花蜜豆霜後更美上從淸涼山手移金蓮花亦付南花園栽種四月末花開碧葉黃英鮮潔可愛其餘雜花奇樹不可名言惟設內監司灌漑之事冬月進花皆用黃布作綿套包裹不使見風菊花以緑竹作架各懸小牌書某種如粉西施水晶盤太史黃紫羅闌之類按時舁送各宮殿安放花殘則隨時易以新者南書房亦如之懋勤殿古幹梅花發紅白二色應制上林春色暗相催一樹新開殿裏梅素艷欲欺瓊圃雪紅芳疑泛紫霞杯欣逢暖律吹噓早漸識東風次第來古幹獨當霜霰候豈同凡卉點莓苔

西十庫在西安門內向南舊設掌庫太監一員貼庫數員僉書數十員十庫自戊字後不全用十干以爲巳者巳也故攺用別名魏忠賢本從甲字庫出身待十庫之人獨厚本朝三十餘年十庫封錮不開塵土堆積庫後古木叢茂居人鮮少眾鳥翔集作巢以數萬計上常逰幸至此命內務府淸察立檔案焉

甲字庫職掌銀朱烏梅靛花黃丹緑■﹝樊﹐石代大﹞紫艸明■﹝樊﹐石代大﹞光粉黒鉛水膠槐花藍靛五倍子闊白三梭布薴布紅花水銀硼砂螣黃茜艸姜黃蜜陀僧磠砂白芨梔子百藥煎之類皆浙江等省歲供納以備禦用者

乙字庫職掌奏本紙欒榜紙中夾等紙各省解到胖襖備各項奏準領取

丙字庫每歲浙江辦納本色絲綿合羅絲串五絲荒絲以備各項奏付山東河南順天等府歲納綿花絨則內官之冬衣軍士之布花咸取備於此

丁字庫每歲浙江等處辦納生漆桐油紅黃熟銅白麻■﹝秝﹞麻黃蠟錫牛筋黃牛皮麂皮鐵綫魚膠白圓藤生熟建鐵等件以備禦用監內官監支給

戊字庫職掌河南等處解到盔甲弓箭刀及廢鐵

承運庫職掌浙江四川湖廣等省黃白生絹以備欽賞外藩並內官冬衣樂舞生淨衣等用

廣盈庫職掌黃紅等色平羅熟絹各色杭紗靑細綿布

廣惠庫職掌彩織手帕梳櫳抿刷錢貫鈔錠之類

廣積庫職掌焰硝熟硫黃聽盔甲廠等處成造火藥

贓罰庫職掌沒官衣物等件

金鰲退食筆記卷下

