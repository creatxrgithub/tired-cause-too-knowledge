南方艸木狀﹝晉﹞嵇含撰

南方艸木狀卷上

南越交趾植物有四裔最爲奇周秦以前無稱焉自漢武帝開拓封疆搜來珍異取其尢者充貢中州之人或昧其狀乃以所聞詮敍有裨子弟云爾甘蕉望之如樹株大者一圍餘葉長一丈或七八尺廣尺餘二尺許花大如酒杯形色如芙蓉著莖末百餘子大名爲房相連累甜美亦可蜜藏根如芋魁大者如車轂實隨華每華一闔各有六子先後相次子不俱生花不俱落一名芭蕉或曰巴苴剝其子上皮色黃白味似蒲萄甜而脆亦療饑此有三種子大如拇指長而銳有類羊角名羊角蕉味最甘好一種子大如雞卵有類牛乳名牛乳蕉微減羊角一種大如藕子長六七寸形正方少甘最下也其莖解散如絲以灰練之可紡績爲絺綌謂之蕉葛𨿽脆而好黃白不如葛赤色也交廣俱有之三輔黃圖曰漢武帝元鼎六年破南越建扶荔宮以植所得奇艸異木有甘蕉二本耶悉茗花末利花皆胡人自西國移植於南海南人憐其芳香競植之陸賈南越行紀曰南越之境五榖無味百花不香此二花特芳香者緣自胡國移至不隨水土而變與夫橘北爲枳異矣彼之女子以彩絲穿花心以爲首飾末利花似薔蘼之白者香愈於耶悉茗豆蔻花其苗如蘆其葉似姜其花作穗嫩葉捲之而生花微紅穗頭深色葉漸舒花漸出舊說此花食之破气消痰進酒增倍泰康二年交州貢一篚上試之有驗以賜近臣山姜花莖葉卽姜也根不堪食於葉間吐花作穗如麥粒軟紅色煎服之治冷气甚效出九眞交趾鶴艸蔓生其花麯塵色淺紫蒂葉如柳而短當夏開花形如飛鶴觜翅尾足無所不備出南海云是媚艸上有虫老蛻爲蝶赤黃色女子藏之謂之媚蝶能致其夫憐愛甘蓋薯蕷之類或曰芋之類根葉亦如芋實如拳有大如甌者皮紫而肉白蒸鬻食之味如薯蕷性不甚冷舊珠崖之地海中之人皆不業耕稼惟掘地種甘秋熟收之蒸曬切如米粒倉圌貯之以充糧糗是名糧北方人至者或盛具牛豕膾炙而末以甘薦之若粳粟然大抵南人二毛者百無一二惟海中之人壽百餘歲者由不食五榖而食甘故爾花之美者有水蓮如蓮而莖紫柔而無刺水蕉如鹿蔥或紫或黃吳永安中孫休嘗遣使取二花終不可致但圖畫以進蒟醬蓽茇也生於蕃國者大而紫謂之蓽茇生於番禺者小而靑謂之蒟焉可以調食故謂之醬焉交趾九眞人家多種蔓生菖蒲番禺東有澗澗中生菖蒲皆一寸九節安期生采服仙去但畱玉舄焉畱求子形如梔子稜瓣深而兩頭尖似訶梨勒而輕及半黃已熟中有肉白色甘如棗核大治嬰孺之疾南海交趾俱有之諸蔗一曰甘蔗交趾所生者圍數寸長丈餘頗似竹斷而食之甚甘笮取其汁曝數日成飴入口消釋彼人謂之石蜜吳孫亮使黃門以銀碗並蓋就中藏吏取交州所獻甘蔗餳黃門先恨藏吏以鼠屎投餳中啟言吏不謹亮呼吏持餳器入問曰此器旣蓋之且有油覆無緣有此黃門將有恨汝吏叩頭曰嘗從臣求莞席臣以席有數不敢與亮曰必是此問之具服南人云甘蔗可消酒又名幹蔗司馬相如樂歌曰太尊蔗漿折朝酲是其義也泰康六年扶南國貢諸蔗一丈三節艸麯南海多美酒不用麯蘗但杵米粉雜以眾艸葉冶葛汁滫溲之大如卵置蓬蒿中蔭蔽之經月而成用此合糯爲酒故劇飲之旣醒猶頭熱涔涔以其有毒艸故也南人有女數歲卽大釀酒旣漉候冬陂池竭時置酒罌中密固其上瘞陂中至春瀦水滿亦不復發矣女將嫁乃發陂取酒以供賀客謂之女酒其味絕美芒茅枯時瘴疫大作交廣皆爾也土人呼曰黃茅瘴又曰黃芒瘴南方冬無積槁瀕海郡邑多馬有艸葉類梧桐而厚取以秣馬謂之肥馬艸馬頗嗜而食果肥壯矣冬葉姜葉也苞苴物交廣皆用之南方地熱物易腐敗惟冬葉藏之乃可持久蒲葵如栟櫚而柔薄可爲葵笠出龍川藥有乞力伽術也瀕海所產一根有至數斤者劉涓子取以作煎令可丸餌之長生赬桐花嶺南處處有自初夏生至秋蓋艸也葉如桐其花連枝萼皆深紅之極者俗呼貞桐花貞音訛也水蔥花葉皆如鹿蔥花色有紅黃紫三種出始興婦人懷妊佩其花生男者卽此花非鹿蔥也交廣人佩之極有驗然其土多男不厭女子故不常佩也蕪菁嶺嶠已南俱無之偶有士人因官攜種就彼種之出地則變爲芥亦橘種江北爲枳之義也至曲江方有菘彼人謂之秦菘茄樹交廣艸木經冬不衰故蔬圃之中種茄宿根有三五年者漸長枝榦乃成大樹每夏秋盛熟則梯樹采之五年後樹老子稀卽伐去之別栽嫩者綽菜夏生於池沼間葉類茨菇根如藕條南海人食之云令人思睡呼爲瞑菜蕹葉如落葵而小性冷味甘南人編葦爲茷作小孔浮於水上種子於水中則如萍根浮水面及長莖葉皆出於葦茷孔中隨水上下南方之奇蔬也冶葛有大毒以蕹汁滴其苗當時萎死世傳魏武能啖冶葛至一尺云先食此菜冶葛毒艸也蔓生葉如羅勒光而厚一名胡蔓艸置毒者多雜以生蔬進之悟者速以藥解不爾半日輒死山羊食其苗卽肥而大亦如鼠食巴豆其大如蓋物類有相伏也吉利艸其莖如金股形類石斛根類藥交廣俚俗多畜蠱毒惟此艸解之極驗吳黃武中江夏李俁以罪徙合浦始入境遇毒其奴吉利者偶得是艸與俁服遂解吉利卽遁去不知所之俁因此濟人不知其數遂以吉利爲名豈李俁者徙非其罪或俁自有隱徳神明啟吉利者救之耶良耀艸枝葉如麻黃秋結子如小粟煨食之解毒功用亞於吉利始者有得是藥者梁氏之子耀亦以爲名梁轉爲良爾花白似牛李出髙涼蕙艸一名薰艸葉如麻兩兩相對气如蘼蕪可以止癘出南海凡艸木之華者春華者冬秀夏華者春秀秋華者夏秀冬華者秋秀其華竟歲故婦女之首四時未嘗無華也

南方艸木狀卷中楓人五嶺之間多楓木歲久則生癅癭一夕遇暴雷驟雨其樹贅暗長三五尺謂之楓人越巫取之作術有通神之驗取之不以法則能化去楓香樹似白楊葉圓而歧分有脂而香其子大如鴨卵二月華發乃著實八九月熟曝漧可燒惟九眞郡有之薰陸香出大秦在海邊有大樹枝葉正如古松生於沙中盛夏樹膠流出沙上方采之榕樹南海桂林多植之葉如木麻實如冬靑樹榦拳曲是不可以爲器也其本稜理而深是不可以爲材也燒之無焰是不可以爲薪也以其不材故能久而無傷其蔭十畝故人以爲息焉而又枝條旣繁葉又茂細軟條如藤垂下漸漸及地藤梢入土便生根節或一大株有根四五處而橫枝及鄰樹卽連理南人以爲常不謂之瑞木益智子如筆毫長七八分二月花色若蓮著實五六月熟味辛雜五味中芬芳亦可鹽曝出交趾合浦建安八年交州刺史張津嘗以益智子粽餉魏武帝桂出合浦生必以髙山之巓冬夏常靑其類自爲林間無雜樹交趾置桂園桂有三種葉如柏葉皮赤者爲丹桂葉似杮葉者爲菌桂其葉似枇杷葉者爲牡桂三輔黃圖曰甘泉宮南有昆明池池中有靈波殿以桂爲柱風來自香朱槿花莖葉皆如桑葉光而厚樹髙止四五尺而枝葉婆娑自二月開花至中冬卽歇其花深紅色五出大如蜀葵有蕊一條長於花葉上綴金屑日光所爍疑若焰生一叢之上日開數百朵朝開暮落插枝卽活出髙涼郡一名赤槿一名日及指甲花其樹髙五六尺枝條柔弱葉如嫩楡與耶悉茗未利花皆雪白而香不相上下亦胡人自大秦國移植於南海而此花極繁細才如半米粒許彼人多折置襟袖間蓋資其芬馥爾一名散沫花蜜香沈香

雞骨香黃熟香棧香靑桂香馬蹄香雞舌香案此八物同出於一樹也交趾有蜜香樹榦似櫃柳其花白而繁其葉如橘欲取香伐之經年其根榦枝節各有別色也木心與節堅黑沈水者爲沈香與水面平者爲雞骨香其根爲黃熟香其幹爲棧香細枝緊實未爛者爲靑桂香其根節輕而大者爲馬蹄香其花不香成實乃香爲雞舌香珍異之木也桄榔樹似栟櫚實其皮可作綆得水則柔韌胡人以此聯木爲舟皮中有屑如面多者至數斛食之與常面無異木性如竹紫黑色有文理工人解之以制弈枰出九眞交趾訶梨勒樹似木梡花白子形如橄欖六路皮肉相著可作飲變白髭發令黑出九眞蘇枋樹類槐花黑子出九眞南人以染絳漬以大庾之水則色愈深水松葉如檜而細長出南海土產眾香而此木不大香故彼人無佩服者嶺北人極愛之然其香殊勝在南方時植物無情者也不香於彼而香於此豈屈於不知己而伸於知己者歟物理之難窮如此刺桐其木爲材三月三時布葉繁密後有花赤色間生葉間旁照他物皆朱殷然三五房凋則三五復發如是者竟歲九眞有之桌樹榦葉俱似椿以其葉鬻汁漬果呼爲桌汁若以桌汁雜彘肉食者卽時爲雷震死桌出髙涼郡杉一名披煔合浦東二百里有杉一樹漢安帝永初五年春葉落隨風飄入洛陽城其葉大常杉數十倍術士廉盛曰合浦東杉葉也此休徵當出王者帝遣使驗之信然乃以千人伐樹役夫多死者其後三百人坐斷株上食過足相容至今猶存荊寧浦有三種金荊可作枕紫荊堪作牀白荊堪作履與他處牡荊蔓荊全異又彼境有杜荊指病自愈節不相當者月暈時刻之與病人身齊等置牀下𨿽危困亦愈紫藤葉細長莖如竹根極堅實重重有皮花白子黑置酒中歷二三十年亦不腐敗其莖截置煙炱中經時成紫香可以降神榼藤依樹蔓生如通艸藤也其子紫黑色一名象豆三年方熟其殼貯藥歷年不壞生南海解諸藥毒蜜香紙以蜜香樹皮葉作之微褐色有紋如魚子極香而堅韌水漬之不潰爛泰康五年大秦獻三萬幅常以萬幅賜鎭南大將軍當陽侯杜預令寫所撰春秋釋例及經傳集解以進未至而預卒詔賜其家令上之抱香履抱木生於水松之旁若寄生然極柔弱不勝刀鋸乘濕時刳而爲履易如削瓜旣幹則韌不可理也履𨿽猥大而輕者若通脫木風至則隨飄而動夏月納之可禦蒸濕之气出扶南大秦諸國泰康六年扶南貢百雙帝深嘆異然哂其制作之陋但置諸外府以備方物而已按東方朔瑣語曰木履起於晉文公時介之推逃祿自隱抱樹而死公撫木哀嘆遂以爲履每懷從亡之功輒俯視其履曰悲乎足下足下之稱亦自此始也

南方艸木狀卷下檳榔樹髙十餘丈皮似靑桐節如桂竹下本不大上枝不小調亭亭千萬若一森秀無柯端頂有葉葉似甘蕉條派開破仰望眇眇如插叢蕉於竹杪風至獨動似舉羽扇之掃天葉下系數房房綴數十實實大如桃李天生棘重累其下所以禦衛其實也味苦澀剖其皮鬻其膚熟如貫之堅如漧棗以扶畱藤古賁灰並食則滑美下气消穀出林邑彼人以爲貴婚族客必先進若邂逅不設用相嫌恨一名賓門藥餞荔枝樹髙五六丈餘如桂樹綠葉蓬蓬冬夏榮茂靑華朱實實大如雞子核黃黑似熟蓮實白如肪甘而多汁似安石橊有甜酢者至日將中翕然俱赤則可食也一樹下子百斛三輔黃圖曰漢武帝元鼎六年破南越建扶荔宮扶荔者以荔枝得名也自交趾移植百株於庭無一生者連年移植不息後數歲偶一株稍茂然終無華實帝亦珍惜之一旦忽萎死守吏坐誅死者數十遂不復茂矣其實則歲貢焉郵傳者疲斃於道極爲生民之患椰樹葉如栟櫚髙六七丈無枝條其實大如寒瓜外有粗皮次有殼圓而且堅剖之有白膚厚半寸味似胡桃而極肥美有漿飲之得醉俗謂之越王頭云昔林邑王與越王有故怨遣俠客刺得其首懸之於樹俄化爲椰子林邑王憤之命剖以爲飲器南人至今效之當刺時越王大醉故其漿猶如酒楊梅其子如彈丸正赤五月中熟熟時似梅其味甜酸陸賈南越行紀曰羅浮山頂有胡楊梅山桃繞其際海人時登采拾止得於上飽啖不得持下東方朔林邑記曰林邑山楊梅其大如杯碗靑時極酸旣紅味如崖蜜以醞酒號梅香酎非貴人重客不得飲之橘白華赤實皮馨香有美味自漢武帝交趾有橘官長一人秩二百石主貢禦橘吳黃武中交趾太守士燮獻橘十七實同一蒂以爲瑞異羣臣畢賀柑乃橘之屬滋味甘美特異者也有黃者有赬者赬者謂之壺柑交趾人以席囊貯蟻鬻於市者其窠如薄絮囊皆連枝葉蟻在其中並窠而賣蟻赤黃色大於常蟻南方柑樹若無此蟻則其實皆爲羣蠹所傷無復一完者矣今華林園有柑二株遇結實上命羣臣宴飲於旁摘而分賜焉橄棪樹身聳枝皆髙數丈其子深秋方熟味𨿽苦澀咀之芬馥勝含雞骨香吳時歲貢以賜近侍本朝自泰康後亦如之龍眼樹如荔枝但枝葉稍小殼靑黃色形圓如彈丸核如木梡子而不堅肉白而帶漿其甘如蜜一朵五六十顆作穗如蒲萄然荔枝過卽龍眼熟故謂之荔枝奴言常隨其後也東觀漢記曰單於來朝賜橙橘龍眼荔枝魏文帝詔羣臣曰南方果之珍異者有龍眼荔枝令歲貢焉出九眞交趾海棗樹身無閒枝聳三四十丈樹頂四面共生十餘枝葉如栟櫚五年一實實甚大如杯碗核兩頭不尖雙捲而圓其味極甘美安邑禦棗無以加也泰康五年林邑獻百枚昔李少君謂漢武帝曰臣嘗遊海上見安期生食臣棗大如瓜非誕說也千歲子有藤蔓出土子在根下須綠色交加如織其子一苞恆二百餘顆皮殼靑黃色殼中有肉如栗味亦如之乾者殼肉相離撼之有聲似肉豆蔻出交趾五斂子大如木瓜黃色皮肉脆軟味極酸上有五稜如刻出南人呼稜爲斂故以爲名以蜜漬之甘酢而美出南海鉤緣子形如瓜皮似橙而金色胡人重之極芬香肉甚厚白如蘆菔女工競雕鏤花鳥漬以蜂蜜點燕檀巧麗妙絕無與爲比泰康五年大秦貢十缶帝以三缶賜王愷助其珍味誇示於石崇海梧子樹似梧桐色白葉似靑桐有子如大栗肥甘可食出林邑海松子樹與中國松同但結實絕大形如小栗三角肥甘香美亦樽俎間佳果也出林邑庵摩勒樹葉細似合昏花黃實似李靑黃色核圓作六七稜食之先苦後甘術士以變白須髮有驗出九眞石栗樹與栗同但生於山石罅間花開三年方結實其殼厚而肉少其味似胡桃人熟時或爲羣鸚鵡至啄食略盡故彼人極珍貴之出日南人面子樹似含桃結子如桃實無味其核正如人面故以爲名以蜜漬之稍可食以其核可玩於席間飣餖禦客出南海云丘竹一節爲船出扶南然今交廣有竹節長二丈其圍一二丈者往往有之簩竹皮薄而空多大者徑不過二寸皮粗澀以鎊犀象利勝於鐵出大秦石林竹似桂竹勁而利削爲刀割象皮如切芋出九眞交趾思摩竹如竹大而筍生其節筍旣成竹春而筍復生節焉交廣所在有之簞竹葉疏而大一節相去六七尺出九眞彼人取嫩者磓浸紡績爲布謂之竹疏布越王竹根生石上若細荻髙尺餘南海有之南人愛其靑色用爲酒籌云越王棄余算而生竹

