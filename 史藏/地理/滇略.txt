滇略明謝肇淛

欽定四庫全書

史部十一

滇略

地理類三

都會郡縣之屬

提要

臣等謹案滇略十卷明謝肇淛撰肇淛有史觽已著錄此書乃其官雲南時所作分爲十門一曰版略誌疆域也二曰勝略誌山川也三曰產略誌物產也四曰俗略誌民風也五曰續略誌名宦也六曰獻略誌鄕賢也七曰事略誌故實也八曰文略誌蓺文也九曰夷略誌苗種也十曰雜略誌瑣聞也𨿽大抵本圖經舊文稍益以新事然肇淛本文士於記誦亦頗博洽故是書引據有徵敍述有法較諸家地誌體例特爲雅潔薛承矩序稱其上以搜楊終常璩之所未及下以補辛顯怡李京楊愼田汝成諸紀載之漏遺杭世駿道援堂集有是書跋亦謂其詳逺略近博觀而約取蒼山洱水之墟稱善史焉均非溢詞也

乾隆四十三年六月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

滇略卷一

﹝明﹞謝肇淛撰

○版略

三皇之世地過日表夏商盛時朝者萬國滇𨿽逺徼亦荒服之內臣也自周失其政六合瓜分蠻夷猾夏割據雄長始與中華隔絕歷漢唐宋𨿽或稱臣貢土而叛服靡常莫制其命長蛇封豕窟穴二千年矣髙皇帝開天辟地日月重朗金馬碧雞之墟始得與子男之列方幅齒遇至於今文運弘開樵蘇熙攘蒸蒸上逼鄒魯蓋亙古以來所未有之盛而亦滇萬世之奇遇也故列其分合之迹以及天造建侯之詳俾後之人有所考焉

雲南古梁州域徼外西南夷所居也顓頊建九州島其西南爲梁州禹貢華陽黒水惟梁州其地曰百濮以西南有百國名之如鄯闡昆彌句町牂牁之類周武王伐紂濮人與焉春秋時楚叔熊逃難於濮始屬楚楚威王遣莊蹻略地至滇會有秦師道絕遂王之秦通五尺道置吏焉漢元狩間彩雲見於南中遣使迹之雲南之名始此也是時滇王當羗問漢使曰漢孰與我大使者還報天子惡其不遜時白崖有天竺白飯王之後仁果者爲眾所戴遂冊爲滇王治白崖蹻世乃絕元封二年發巴蜀兵臨滇滇舉國降以爲益州郡賜王玉印章帝元和二年建學立師後主建興三年益州渠帥雍闓殺永昌太守與孟獲誘煽諸夷以叛丞相亮討平之時仁果十五世孫龍佑那者能撫其民號大白子國仍以其地封之賜姓張氏而以呂凱爲雲南太守晉宋齊梁陳隋廢置不一皆以守令治其人酋長世其官不相淩奪唐貞觀末冊龍佑那十七代孫張樂進求爲首領大將軍時有哀牢夷細農邏者耕於蒙之巍山有祥異所居成聚樂進求遂遜國而去之自是諸酋分立爲六詔而南詔彊盛開元間遂並五詔朝廷遣使冊爲雲南王天寶間殺太守張虔陀臣於吐蕃王師討之敗績無何復請內附仍受冊封賜金印後爲其臣鄭氏所簒石晉時段氏據之宋建隆三年王全斌旣平蜀欲乘勝進取爲圖上獻太祖鑑唐之禍以玉斧畫大渡以西曰此外非吾有也段氏遂得世其國元世祖定雲南攺爲中慶路封宗室梁王居之而段氏居大理不睦構兵皇明洪武十四年遣潁川侯傅友徳西平侯沐英伐雲南諸郡悉平之置雲南布政使司領府二十州三十六縣三十二而羈縻不與焉見之夷略

雲南府古鄯闡國也楚莊蹻王其地曰滇國漢爲益州爲建寧晉爲寧州爲晉寧隋爲昆州唐武徳中置雲南郡後爲蒙氏段氏所據元置善闡萬戶府攺中慶路國初攺今名領州四縣九昆明縣﹝附郭漢滇池地隋昆州元置善州領昆明官渡二縣後並入昆明國朝因之﹞富民縣﹝唐西寧黎州烏蠻居之曰黎灢甸元攺今名﹞宜良縣﹝唐蠻居之曰囉裒籠後置匡州元攺今名﹞羅次縣﹝古壓磨呂村烏蠻居之元置羅次州後攺爲縣﹞晉寧州﹝漢滇池地晉攺今名南詔爲陽城元仍晉名國朝因之以歸化呈貢隸焉﹞歸化縣﹝漢安江又爲大吳籠元攺置今名﹞呈貢縣﹝漢以來皆烏白等蠻所據有故城曰呈貢元置晟貢縣國初攺今名﹞安寧州﹝古滇國螳螂川也漢連然縣唐攺安寧元攺爲州國朝因之了隸以祿丰﹞祿丰縣﹝古琭琫甸白村宋大理髙氏據之名祿丰元因之置縣﹞昆陽州﹝漢隸益州晉隸寧州隋立昆州宋大理髙氏治之名巨橋元攺今名國朝隸以三泊易門﹞三泊縣﹝古僰獠地有那龍城元置今縣以溪爲名﹞易門縣﹝漢烏蠻仲磨由男所居元置洟門千戶所後攺今縣﹞嵩明州﹝古烏蠻枳氏居之曰枳磑漢曰長州因築臺盟蠻曰嵩盟宋段氏攺爲郡元攺長州又攺嵩盟又攺爲州領楊林邵甸二縣國朝省縣入州更盟爲明﹞

大理府古昆彌國漢封滇王仁果於白崖置葉楡縣隸益州後攺隸永昌或建寧寧州唐爲南詔蒙氏所據曰大禮五代段氏建國曰大理元置大理路國初平段酋置府焉領州四縣三長官司一太和縣﹝附郭漢葉楡地亦曰楪楡唐南詔取太和城卽此元爲理州後攺今縣﹞趙州﹝漢永昌地唐蒙詔攺今名元爲趙睒州又於白崖睒立建寧縣隸之卽古勃弄地也後省縣入州國初仍爲趙州領雲南縣﹞雲南縣﹝漢彩雲見南中處也遣使迹之遂置雲南縣唐爲匡州攺品甸蒙詔爲雲南州元降爲縣﹞鄧川州﹝漢葉楡地唐邆備州治大釐城南詔置鄧川睒攺徳元城元攺今名國初隸以浪穹﹞浪穹縣﹝浪穹六詔之一治曰彌茨唐稱浪劍南詔並之立浪穹州元降爲縣﹞賓川州﹝漢葉楡地唐蒙氏太和楚場地也國朝弘治初割太和趙州雲南地置今州﹞雲龍州﹝古雲龍甸元置總管國初置州土官段氏領之萬曆末以土酋相殺攺設流﹞十二闗長官﹝司本楚場地因其僻險置司﹞

臨安府古句町國也漢置句町縣屬牂牁郡唐南詔據之置通海郡段氏爲秀山郡後爲阿僰部蠻所居元置阿僰部尋攺臨安路國初置府領州四縣四長官司九建水州﹝附郭唐烏麼蠻地蒙氏城之曰恵■﹝歷刂﹞漢語爲建水元置州﹞石屏州﹝漢蠻曰舊欣華言林麓也宋阿僰於地掘得石坪聚居焉名石坪邑後訛爲石屏元攺爲州﹞阿迷州﹝漢以前蠻名阿寧訛爲阿迷元置阿寧萬戶府國初設阿迷州﹞寧州﹝漢筰都攺沈黎郡唐攺黎州蒙氏曰浪曠華言旱龍也後以與寧酋曰寧部元置寧海府尋攺寧州﹞通海縣﹝漢蠻阿赤尼郎地唐蒙氏立通海郡元攺爲縣﹞河西縣﹝唐置西宗州領三縣河西其一也阿僰居之曰休臘元置河西州尋攺爲縣﹞嶍峨縣﹝唐爲嶍猊蠻所居名嶍峨部元置州國初降爲縣﹞蒙自縣﹝唐建水地有山曰目則後訛爲蒙自宋爲阿僰蠻據元置蒙自千戶所後攺爲縣國朝因之﹞納樓教化王弄虧容思陀溪處落恐左能安南共九長官司

永昌軍民府古戎州哀牢國也一云身毒九隆氏居之漢通博南置不韋縣永平間立瀾滄郡尋攺永昌郡唐以後蒙氏段氏代據之皆爲永昌府元立金齒宣撫司以西南有金齒夷名之也國初置府立金齒衛后省府攺衛爲軍民指揮使司嘉靖初復設永昌軍民府領州一縣二安撫司一長官司二保山縣﹝附郭漢以來皆爲哀牢不韋縣境國朝嘉靖初設府始置縣以治西有太保山名﹞騰越州﹝古越賧地唐置羈縻州蒙氏爲軟化府段氏攺爲騰衝元攺騰越州又攺騰衝徵緬招討使司國初爲指揮使司嘉靖初置州攺司爲衛﹞永平縣﹝漢博南縣晉攺永平蒙氏爲勝鄕郡元置今縣﹞潞江安撫司﹝潞江甸也亦曰怒江國初設柔逺府後攺爲司﹞鳳溪長官司﹝國初置﹞施甸長官司﹝舊石甸訛爲施甸元置司﹞

楚雄府晉以前屬益州邊地後設安州爨夷築城居之名曰威楚蒙氏置銀生節度段氏爲富筯睒攺白鹿郡又爲威楚部元攺爲路國初攺設楚雄府領州二縣五楚雄縣﹝附郭卽安州威楚縣也元置威州尋降爲縣國初攺今名﹞廣通縣﹝古路晱地蒙氏立路晱縣元攺今名﹞定逺縣﹝漢越嶲地唐曰西濮州曰髳州後沒於蠻曰耐籠元置牟州尋攺定逺州後降爲縣﹞定邊縣﹝唐濮落蠻居之曰南澗元置今縣﹞■﹝石咢﹞嘉縣﹝唐以前夷獠居之曰虛初元時有大星隕化爲黒石人異之遂名■﹝石咢﹞嘉置縣焉﹞南安州﹝舊黒爨蠻居地曰摩芻元置摩芻千戶所後攺爲南安州﹞鎭南州﹝濮落蠻所居川名欠捨城曰雞和蒙氏置石鼓縣又置俗富郡元置欠捨石鼓二千戶後攺爲鎭南州﹞

曲靖軍民府漢夜郎味縣地也蜀漢置興古郡梁曰西爨隋置恭州協州唐曰曲州靖州蒙氏爲石城郡元初爲磨彌部後攺曲靖路國初攺爲軍民府領州四縣二南寧縣﹝附郭卽漢味縣唐南寧州元攺爲縣﹞亦佐縣﹝漢牂牁郡宛溫縣地唐爲盤州諸蠻據之號夜苴部訛爲亦佐元置縣﹞沾益州﹝漢宛溫地唐西平州磨彌蠻居之元攺沾益﹞陸涼州﹝漢平夷縣地晉置平夷郡蒙氏號落溫部元攺置陸涼州﹞馬龍州﹝漢興古地唐沒於蠻名撒匡僰喇又爲納垢部元置納垢千戶所後攺馬龍州﹞羅雄州﹝晉以前興古唐蠻羅雄者居之遂以名部元置州焉﹞

澄江府古滇池地也漢置兪元縣隋屬昆州唐屬牂州後沒於蠻爲羅伽甸南詔置河陽郡段氏析爲三部元置澄江路國初攺爲府領州二縣三河陽縣﹝附郭唐麼■﹝此上夕下﹞蠻居之南詔置河陽郡元攺河陽州尋攺爲縣﹞江川縣﹝漢碌云異城又曰易簏蒙氏徙曲旺蠻居之段氏曰步雄部元攺江川州尋降爲縣﹞陽宗縣﹝唐蠻彊宗部居此訛爲陽宗元因置縣﹞新興州﹝漢靑蛉弄棟二縣地唐置求州蒙氏爲溫富州元曰部傍曰普捨曰研和曰休納後置新興州﹞路南州﹝唐昆州地夷名路甸後爲落蒙蠻所據元置萬戶府後攺路南州﹞

蒙化府唐以前爲白國與大理同隸蒙氏細奴邏居之號蒙捨詔後攺爲陽瓜州叚氏攺開南縣元爲蒙化府又降爲州國初因之屬大理正綂間復攺爲府

鶴慶軍民府漢隸益州又分隸永昌郡唐初越析詔地名曰鶴川又曰漾工蒙氏置謀綂郡段氏攺府元置鶴州後攺爲鶴慶府又爲路國初攺路爲府尋攺爲軍民府領州二劍川州﹝古名也浪穹詔與南詔戰敗保此稱劍浪蒙氏並之置劍川節度後臣吐蕃爲吐蕃晱段氏攺義督睒羅魯城羅魯華言海也元攺劍川縣國朝升爲州﹞順州﹝唐名牛睒羅落蠻居之元攺爲順州﹞

姚安軍民府本滇地漢置弄棟靑蛉二縣唐置姚州以其地多姚姓也蒙化攺弄棟府段氏爲統矢邏又攺姚府元攺姚州尋升姚安路國朝攺爲府後攺爲軍民府領州一縣一姚州﹝附郭漢弄棟沿革與府同﹞大姚縣﹝漢靑蛉唐西濮州攺髳州段氏爲大姚堡元攺爲縣﹞

廣西府古滇國東南境漢牂牁郡地後爲東爨烏蠻彌鹿等所居唐爲羈縻州後師宗彌勒二部寖彊蒙氏段氏不能制元時內附置廣西路國朝攺爲府領州三師宗州﹝蠻部據名匿弄甸元以本部領阿寧豆勿阿盧豆吳四所後攺爲州﹞彌勒州﹝蠻部據名郭甸巴甸部籠元以本部領吉輸裒惡部籠阿欲四所後攺爲州﹞維摩州﹝元置領維摩屈中二所後攺爲州﹞

尋甸府古滇地僰剌蠻居之其部曰仲札溢源後爲烏蠻新丁所奪號新丁部訛爲仁地蒙氏爲尋甸段氏曰仁徳元置仁徳府國初攺爲尋甸軍民府土官領之成化間以土酋相殺始設流官攺尋甸府

武定軍民府漢益州地也唐隸姚州獹鹿諸蠻居之段氏爲羅婺部元攺武定路國初攺軍民府土官鳳氏領之隆慶間以叛誅始設流焉領州二縣一和曲州﹝附郭卽羅婺地有甸曰叵籩元攺和曲升爲州﹞元謀縣﹝舊曰環川元置今縣﹞祿勸州﹝舊爲洪農碌勸甸元攺今州﹞

景東府古曰柘南昔撲和泥二蠻居之名猛谷又曰景董唐以前不通中國蒙氏立銀生府後移於威楚其地復爲蠻有元討平之置開南州國初攺爲景東府

元江軍民府古西南極邊地曰恵龍甸又名因逺部蒙氏置威逺瞼後和泥蠻據之曰羅盤甸宋儂智髙之黨竄此元時內附置元江路領羅盤馬籠等十二部國初攺府永樂間攺軍民府領因逺羅必甸長官司

麗江軍民府古荒服地漢唐皆隸越嶲蒙氏置麗水節度後爲蠻酋蒙醋醋所據元討平之置麗江路國初攺府後攺軍民府土官木氏世居之領州四通安州﹝附郭漢定笮縣唐昆明元置今州﹞寶山州﹝漢邪龍縣境元置寶山縣尋升爲州﹞蘭州﹝漢博南縣唐羅眉州段氏置瀾滄郡元攺今州﹞巨津州﹝漢羅婺九睒諸蠻所居元置今州﹞舊有縣曰臨西正綂間仍屬本府

廣西府叢山深林古無郡邑宋儂智髙裔居焉曰特磨道元立廣南路國初攺府仍以儂氏官之領州一富州﹝元置﹞

順寧府古百濮地也後訛濮爲蒲地曰慶甸蒲人世據之自古不通中國元時內附置順寧府並寶通州慶甸縣國朝因之而省州縣入府後隸以云州﹝蠻名猛佑僰夷所居元時內附屬麓川路國初置大候長官司尋攺爲州土官奉氏領之萬曆間土酋叛討平之攺今名隸順寧府﹞

永寧府古名樓頭睒又名答藍一名茶藍地接吐蕃蠻泥月烏者居之後屬南詔元呼必賚駐師日月和卽此尋內附置永寧州國初因之水樂初升爲府土司阿氏官之領革甸刺次和香羅瓦魯之四長官司

鎭沅府在西南極邊地昔撲和泥二蠻居之唐屬蒙氏又爲金齒僰夷所奪元初內附立威逺州及案板寨國初攺鎭沅州永樂間升爲府領祿谷寨長官司

北勝州漢以前屬白國時鐵橋西北施蠻據之蒙氏辟其地爲北方睒徙諸蠻以居號劍羌又曰成偈賧又攺善巨郡段氏爲成紀鎭元置施州後攺北勝府國初仍爲州初屬鶴慶及瀾滄衛正綂間攺隸布政司

蒗蕖州唐名羅共睒元置今州屬北勝府國初屬鶴慶後攺隸瀾滄衛

新化州舊爲馬龍他郎二甸阿僰諸蠻世據之元時內附屬之元江路國初攺馬龍他郎甸長官司弘治間攺今州隸布政司

全省封疆東界廣西南界交趾西界僰夷北界四川東北五百里至貴州普安衛東七百五十里至廣西泗城州東南六百三十里至貴州烏撒可渡南四百六十里至廣西上林州西南三千五百里至南海西六千里至西洋海西北二千里至吐蕃北四百里至四川會川衛自司至應天府七千二百里至順天府一萬六百四十五里嶺南郭棐曰按周武王孟津之會及於濮人則其入中國自周始矣漢武開邊選守令治其地考之當時置益州郡領縣二十有四曰滇池雙栢同勞銅瀨連然兪元収靡榖昌秦臧邪龍味昆澤葉楡律髙不韋雲南嶲唐弄棟比蘇賁古母棳勝休建伶來惟其屬越嶲郡縣有二遂久靑蛉屬牂牁郡縣三平夷漏臥句町其在今日幅員視漢更廣大矣傅沐諸將軍開拓之功仰贊我髙皇帝廓淸之治豈不宏逺哉

滇略卷一

●欽定四庫全書

滇略卷二

﹝明﹞謝肇淛撰

○勝略

大塊靈淑之气不泄爲人文則結爲山川南天荒徼顓蒙未開故其勃郁磅礡山斧削而水電飛至於詼怪嵬矞之奇不可名狀惜其自古以來職方不隸杖履罕經流賞題詠若斯而止今所存者亦千百中之什一耳昔尼父居夷伯陽入胡豈故逃之六合之外或有取爾也矧被聖化日月悉主悉臣者哉故擇其較著以俟觀風者采焉

金馬碧雞二山在滇省城外西爲碧雞東爲金馬相距五十里許中隔滇池漢宣帝時方士言其有神可祠而致遣諌大夫王褒求之顏師古曰碧形如雞金形如馬故名一云以有鳳凰及龍馬隠見於上名之顏說非也元張雄飛詩北闕辭丹鳳南云看碧雞紫苔移玉座瑤艸濕金泥雨霽龍歸洞風生虎渡溪尋梅穿竹徑采藥躡松梯白日依山盡靑天入海低寄書無鴈過擇木有猿啼花映髙低樹園分逺近畦飛星馳寶馬沈水吐銀猊魚戲蓮房北鷗眠荻渚西長歌漢頌罷刻石紀新題

五華山在省城中雄瞰千雉四望無際其上有寺樓閣宏麗爲滇諸剎之最都禦史錢塘鄭顒詩上人棲迹雲霞中樓居背倚靑芙蓉映簾花木四攢遶深幽雅稱金仙宮古聞滇陽稱佳麗五華特秀西南叢滄波逺引勢吞吐城闉俯瞰煙溟蒙樓臺萬井互參列浮圖百尺髙淩空面前岡巒總奔附嵯峨宛若君山峯

太華山在碧雞西北俯瞰滇池迥出逺近諸峯之上絕頂有寺元僧玄鑑建永昌張含詩滇國地形惟此最靑霄樓閣迥招提山圍雉堞籠金馬海撼龍宮浴碧雞雲裏鶴巢松樹徧風前仙梵雨花迷諸天不在藤蘿外中夜起看星宿低銅梁張佳胤詩石牀橫架萬峯西海上雙明入戶低自是山中無玉漏朝來還有碧雞啼﹝又﹞焚香髙臥大華煙鶴唳松濤夜不眠欲向此中尋住著海心月在白雲天

螺山在省城之北山無艸木石皆靑色盤旋若螺髻焉其下有潮音洞深黒莫測有人燃炬行兩日阻水而還前爲圎通寺依巖谷爲之窮極幽險都禦史吳興顧應祥詩有云擁數峯環寺立煙開一徑傍城灣之句

滇池卽昆明池也在省城西南周廣五百餘里合盤龍江黃龍溪諸水爲南中巨浸其水源廣而末狹有似倒流故曰滇漢武帝欲伐西南夷於長安穿昆明池象之以習水戰其上爲太華金碧諸山其外有金稜銀稜澄淸諸河菡萏蒲荇魚蠃菱芡之產不可殫窮元李京詩嫩寒初褪雨初晴人逐東風去棹輕天際孤城煙外暗雲間雙塔日邊明未諳習俗人爭笑乍聴侏■﹝亻離﹞我亦驚珍重碧雞山上月相隨萬里更多情明顧應祥昆明池歌昆明池延袤數百里千山萬山直自昆侖來諸山之水匯於此相傳其水顚倒流滇池之名由此始左有金馬山右有碧雞峯彌漫浩瀚渺無際但見洪濤巨浪日夕排蒼空靑天忽驚白日起霹靂震撼蛟龍宮天吳水怪九首八足不可以名狀時復出沒於其中有時風恬波浪息一碧萬頃開靑銅其廣也如此胡爲乎不在九域之內不得與五湖七澤相爭雄神禹治水迹不到穆王八駿難爲窮漢武鑿池徒彷佛王褒將命何匆匆唐宋以來各僭據聲敎不與中國通天開景運聖人出一掃海內羣邪空五服之外更五服俯首受命歸提封侏■﹝亻離﹞椎結之類吾不知其幾千萬種禮樂不異車書同眇餘生當全盛日觀風兩度乘靑驄古來多少豪傑士局於偏安之世不得一洗塊磊胸百年過眼一彈指得此勝覽眞奇逢振衣獨立太華頂狂歌目斷孤飛鴻

滇池西二十里有海源洞中可容數百人四壁削立石乳倒垂凝成幻象千狀萬態不可數計其下有龍湫流水淸淺四時不竭雨旱禱之輒應

玉案山在滇池北十餘里一名列和蒙山秀麗多泉石山北有三泉如盆池上有玉案逺近佛剎攢列其最勝者爲笻竹寺花木幽翳靜室淸絕遊俗罕至寺僧皆修頭陀行守戒苦節其得道者終身未嘗下山山椒有碁局相傳有仙人奕於此唐道南和尙詩松鳴天籟玉珊珊萬象常應護此山一局仙碁蒼石爛數聲長嘯白雲閒乾坤不蔽西南境金碧當分左右班萬古難磨眞迹在峯頭鸞鶴幾時還﹝南詔通記作牟浚詩﹞

髙峣闗在昆明縣東云津橋之北舊有城嘉靖初成都楊愼謫戍永昌來往滇池相其地卜築焉樂其勝槪爲作十二景詩後竟卒於此今其莊亦荒廢張佳胤髙峣弔楊太史詩君自投荒日飄零瘴海間風雲辭玉署歲月老紅顏著述愁中盡詩篇病後刪大名畱死諫前席阻生還石表何因折泉臺不可攀知無封禪艸誰問碧雞闗僮僕將孤櫬文章徧百蠻空餘載酒處寂寞鎖靑山

欶雺山在嵩明州東四十里世傳蒙世隆徵烏蒙得四女歸至此山四女遙望故鄕俯仰嘆息忽山顚霧結三峯蠻謂三爲欶霧爲雺其山■﹝山上酋下﹞崒獨峻登眺則雲南悉在目中又名峻蔥山

滇溫泉最多而安寧州之碧玉泉爲冠在城北十里許四山壁立中爲石凹飛泉注焉淸可鑑發香可瀹茗有坐石正方碧色如玉故名楊愼亟稱之謂海內第一湯其上爲曹溪寺倚山飛閣登之可望百里諸山有海眼泉一日三潮隨湧隨涸相傳僧戒照卓錫之所楊愼詩黟岫靈砂址華淸礜石湯佳名𨿽許並仙液詎堪方大井元通脈曹溪且讓香流溫涵水碧气郁謝硫黃淸暑南薫際回暄北陸傍體應偕鷺潔心不假犀涼春醞燻蘭斚云腴泛茗槍弄珠余浣女鱠玉剩漁郎瑤艸蟠千歲瓊芝綴九房溫泉眞此地難老更何鄕

點蒼山一名靈鷲山在大理龍首龍尾兩闗之間綿亙百餘里若屏風然有十九峯環列內向峯各一澗懸瀑而下散入市廛村墅東注於洱河陰崖積雪經夏不消故亦名雪山山腰時有白雲橫亙如帶蒙氏封爲中嶽漢書曰邪龍雲南注山似扶風太乙之狀上有馮河周回萬步五月積雪皓然卽此山也山中梵宇叢林絡繹相望相傳爲阿育王封國三千蘭若玆得其半今所存什一耳馮河在玉局峯之下巖壁聳削潭水淸澈每有墜葉鳥輒銜去志云觀音大士放黑龍於此也其北麓產文石黑白分明如畫可爲屏障元髙昌雅詩水繞靑山山繞城由來人傑地應靈水光萬頃開天鏡山色四時環翠屏康裏子山詩有客新從鶴拓來自言曾上五華臺蒼顏暑雪當窻見玉腳晴雲對檻開桂樹小山招隠士桃花流水屬仙才王孫芳艸年年緑爲問西遊幾日回

點蒼山有二龍潭南潭黒龍居之北潭黃龍居之黃龍善而黒龍惡二龍相與鬥黒龍敗眇其一目潛於潭底人近之輒雷雹暴作或云此卽大士所放之龍也俗名其水爲髙河每歲五月溪上不時有雨而田野烈日皦然割麥揷秧兩不相妨相傳觀音大士授記而然

蒼山三陽峯蔑原之上有風洞風從地孔中出𨿽五六月吹人肌骨寒顫卽壯夫不能久立也臨安納樓長官司東二十里亦有風洞四時不絕滇之多風其以此耶鶴慶亦有之

雞足山一名九曲在大理東北一百里峯巒攢簇如蓮花盤曲九折一頂三跂若雞足然故名上有石門七十二峯林樾雄深梯磴險絕世傳佛大弟子迦葉守佛衣以待彌勒之所後湼盤於此至秋夜不時放光一山盡明有白石庵河子孔洗心橋迦葉殿羅漢壁袈裟石猢孫梯大悲閣虎跳澗拜佛臺曹溪水大小龍潭華首門迦葉洞絕頂四望萬山皆伏惟點蒼西峙與之頡頏近侍禦史南海潘公浚建觀風臺其上尢稱壯觀前後逺近蘭若七十有二窮極幽勝西域天竺諸僧歲時雲集香燈梵唄百里相望殆非人境閩鄧原嶽詩葉楡水從山腳流點蒼雞足俱神丘東西對峙爭奇絕翩翩靈迹垂千秋我聞雞足之山元淨土迦葉授衣卽其處禪宗正印信難求釋氏遺蹤或可覩相傳八月佛放光輪囷五色還非常琳宮紺宇不知數浮圖寶剎淩蒼蒼我來登覽多所歷煙霧冥冥恍相失披徑先尋兜率庵捫蘿再扣袈裟石江風吹雲雨如注猢孫梯滑不可度大悲閣在山之巓下視羣峯互吞吐須臾雨散雲亦開指點遙山靑翠來麗江雪嶺白照眼茫茫海水浮銀杯捨身崖前多虎迹仙碁石上艸花碧拜佛崖懸千仞岡曹溪泉冷成丹液華首門扄亦已久昔時衣缽今何有洞天寂寂云四封層巒半壁苔衣厚俯瞰下方亦可憐幻成百里兜羅綿我生一作空明想便如缽裏開靑蓮聞見如來非色相眼底何須說眞妄佛地機闗只自知靈山面目聊堪狀信宿山中俗慮淸欲從此地學無生不然解帶還山去身騎赤龍朝玉京

西洱河在大理城東卽葉楡水也一曰洱海禹貢道黑水至於三危入於海注云西洱海與葉楡澤相貫又水經注云葉楡水道交址糜泠縣東徑浪泊其水黑似楡葉漬之而名按司馬相如文略斯楡注斯音曵又史記漢書皆作楪楡未可以臆解也水經曰罷谷之山洱水出焉山在浪穹縣北泉湧起如珠樹經玉案山前繞郡而南西出天橋點蒼山後是爲濞水與漾水合又西入於蘭滄江又南入於海其水有三島四洲九曲彎環如新月島形如案故名玉案石上有朱文若古篆不可辧世傳是大士與羅剎買地劵也石壁上刻雲此水可當兵十萬昔人空有客三千蜀都賦云諸葛亮之平南中也戰於是水之南其後唐開元中李宓王天運等伐南詔前後覆軍二十萬皆沒於此水濵有神祠其狀牛首人身或虎頭雞喙皆大石自地湧出非人工也雨旱禱之輒應冬月海風水面常有陰火髙數丈起海賦曰陰火潛然是已東岸有分水崖儼若斧劃南爲河北爲海所產魚不相入八月望夜時有珊瑚出水面志云卽恆河也元舒嚕傑詩洱水何雄壯源流自鄧川兩闗龍首尾九曲勢蜿蜒大理城池固金湯鐵石堅四洲從古號三島至今傳羅閣憑巇崄蒙人恃極邊要當兵十萬不數客三千世祖親徵日初還一統天雨師淸瘴癘風伯掃氛煙民物因蕃富封疆近百年點蒼山色好銘刻尙依然

漾水一名神莊江源出劍川經趙睒過打牛坪遶點蒼之背與濞水合渺漫無際俗謂之漾備江謡云過了漾備渡閻王請上簿到得龍尾闗才是到人間言其瘴毒甚也

蘭滄江一名鹿滄其源出吐蕃嵯和哥甸一云出莎川石下其石似鹿故名自麗江度雲龍州至於永昌廣僅三十餘丈其深莫測其流如奔東流經順寧達於車裏入於南海卽漢書所云搏南蘭津也今曰瀾滄俗謂之浪滄蒙氏封爲四瀆之一其江中有物黑如霧光如火聲如折木破石觸之則死或云瘴母也文選謂之鬼彈內典謂之禁水惟此江有之他所絕無李元陽曰此卽禹貢黒水至於三危入於南海者也

潞江在永昌南百餘里一曰怒江源出雍望奔流而下其深莫測兩岸陡絕入夏則多瘴毒不可渡蒙氏封爲四瀆之一

趙州南六十里爲白崖古廟中有鐵柱諸葛武侯定南中歸以紀功也至唐咸通間蒙酋世隆復重鑄之故郭松年大理行記以爲非武侯所立不知張樂進求時已有鐵柱矣崖半有畢缽羅窟巖壁聳拔千丈餘其下林麓蓊翳無路可由南詔時有杜老蠻者卽崖而寺之捫壁而上有獨木橋十餘所長三尺或五六尺巇崄不敢著足樵子儇疾者履之而過亦不損折其木非常見之材每月十五夜換橋一次不知其因十六日但見橋制更新無復舊木矣世傳神仙所爲因謂之仙橋昔寺僧畜犬仙橋遂斷後屏犬橋復完成化間壁上見詩云懸崖萬仞沒躋攀樓觀參差杳靄間一派水流蒼石隙數聲猿嘯白雲閒堪嗟蕭史乘鸞去定是王喬駕鶴還惟有靈橋髙絕處幽禽惆悵對空山不注姓氏然其地士人所不能到竟不知誰爲也

靑華山在雲南縣南八里其下有洞山僅培塿而洞深邃不可窮懸崖滴乳愈深愈奇上有石竅漏光若天窻然岐徑支分人入必糜糠以志其返每歲季夏二十四日土人士女還至以炬火爇之云不爾必有蜘蛛之嚙或云此卽唐三藏取經遇蜘蛛怪處也禦史李元詩靑華洞深且宻神工融鬼斧劈茫茫天壤間此理不可詰無乃渾沌初辟時浩气噓泡成幻質沿苔捫石豈容已宛若風雨投暗室虛幽極處明自生時復有竅見天日袪昏破晦露眞機萬態千形難盡述行行洞口更升巓笑看扶桑紅日出

九鼎山在雲南縣西北二十里一曰寶泉九峯相並望之簇如靑蓮石穴空洞盤折而升其上有九鼎寺毘盧閣古佛洞華嚴洞玉峯塔諸勝倚巖結構飛梯令人登之有挾風生羽之想吳郡馮時可詩九鼎巑岏望裏新長松落落逼蒼旻蜂房燕壘虛無地薤簟藜牀逺絕塵云宿下方流玉葉月生半壁吐金輪最憐政暇能兼隠倚石看山更幾巡

水目山在雲南縣之南二十餘里山巓有泉深不可測南詔段氏於此建水目寺相傳初建時有僧阿漂爲工匠都養炊爨汲水以供眾僧未嘗違失日則奔走勞苦夜則懸首廟梁三十餘年其懸髮金鉤至今猶存嘗挈筐入市貨奶酪蔬菌之屬𨿽二百里外產者一日致之人因其出窺其室中見漂閉戶黙坐置筐坐前有頃筐中諸物自盈見者喧於眾漂遂立化寺有白虎窩黃龍木犬之異有貴客至木犬自吠今遺址猶存

金沙江一曰若水源出旄牛徼外東南至於麗江鶴慶北勝姚安諸界水濵產沙金故名山海經曰黑水之間有木名曰若木若水出焉水經注曰若水南經雲南之遂久縣今金沙江巡檢司是也又東流合繩水孫水淹水瀘水注於馬湖諸葛亮南徵渡瀘卽此昔黃帝長子昌意徳劣不足紹承大位降居斯水爲諸侯娶蜀山氏女生顓頊於若水之野是其地已楊愼宿金沙江詩往年曾向嘉陵宿驛樓東畔欄桿曲江聲徹夜攪離愁月色中天照幽獨豈意漂零瘴海頭嘉陵回首轉悠悠江聲月色那堪說腸斷金沙萬里樓在麗江西北

水經曰葉楡水西北有鳥弔山世傳鳳凰死於此每歲秋冬百鳥羣聚鳴呼啁哳土人夜然火張羅待之鳥投火罹羅多有異羽匪直滇產也內無嗉者以爲特哀不食稱爲義鳥放之今鄧川浪穹之間有鳳羽鄕山曰鳥弔每九月至十一月夜中萬鳥羣聚居民燭而羅之所獲萬計與水經所載無異楊愼詩鳥弔山頭百鳥傷刺桐茅竹隠斜陽九苞文采不復見千古令人空斷腸按蒙化亦有鳳凰山其說與此同﹝按鳥以赴義至而小民無知网而取之不仁甚矣萬曆己未余至始行邑禁絕之﹞

天橋在大理西南三十里洱水下趨處也相傳蒼洱之間其初皆爲水國觀音大士鑿石爲橋泄水民始得平土而居其石下斷上連絕壑深塹若梁跨之憑虛淩空可度一人故名天橋橋邊激水濺珠宛如梅樹人呼曰不謝梅亦奇觀也橋之北有沓嶂又名一綫天水故道也石林古色可吹洞簫莆田方沆詩蒼嶺靑未了寒煙野戍平危梁通地脈削壁類天成霜色孤鴻暝濤聲萬馬行昔年曽割據形勝控楡城閩陳嚴之詩似入天臺路橫梁跨壑懸川應疑禹鑿石豈仗秦鞭歸鶴來何處長虹臥不還支機隨意取不必待張騫

點蒼山龍泉峯下有諸葛武侯畫卦臺云世傳武侯南徵屯兵於此披艸萊中得石刻伏羲像因作八卦臺祀之土人以爲祭天又名曰祭天臺其龍闗以西謂之天威徑蓋取孟獲公天威也南人不復反之語唐髙駢詩豺狼坑盡卻朝天戰馬休嘶瘴嶺煙歸路崄巇今坦蕩一條千里直如弦萬里驅兵過海門此生今日報君恩回期只待風煙淨不遣徵衣有淚痕

大理之南有蕩山寺一名感通漢摩騰竺法蘭由西天竺入中國時建也唐南詔重新之其地山巒回合林樾蔥蒨佛堂之外僧院三十有六四壁繪人天諸相皆極工麗中堂石上有僧趺迹云洪武十六年寺僧無極率其徒入覲獻白駒一山茶一上臨軒受之山茶忽發一花上異之賜禦制詩一十八章敍其水陸往返之勞並序刻於石其東麓曰獅山環山面河幽靜可賞

弘聖寺一名一塔寺在大理城西其北有崇聖寺亦曰三塔寺皆勝地也弘聖有塔髙二十餘丈十有六級相傳周時阿育王所造塔也其上有閣扆蒼山面洱河原野雉堞皆在指顧之中左有諸葛武侯祠及楊愼所摹禹碑崇聖三塔中者髙三百丈外方而內空其二差小各錯金爲金翅鳥立其上以厭龍也不知何始塔頂有鐵鑄欵識云貞觀六年尉遲敬徳監造開元初南詔修之請唐匠恭韜徽義重造中觀音像髙二丈許蒙氏董善明者吁天願鑄是夕天雨銅取以鑄像僅足而止像成之日瑞光五色樓有鴻鐘聲聞百里其外萬松離立蒼翠際天僧房花木幽翳臺閣孤敻至者徘徊不能去程本立詩眼中城郭與山川坐我江南罨畫船雲气半空飛白雪水光一鏡落靑天野墻椶樹人家住官路梅花驛使傳最是僧房聽梵唄此心能洗百憂煎

判文山在臨安府城南二十里髙千餘仭中有三峯削出如筆架昔大理段思平外舅爨判居其上因名有祠焉學士王景常判山翫月歌判山山上秋月明判山山下秋水淸道人持杯待明月气壓泰華吞滄溟姮娥靚妝倚碧井照見琉璃幾千頃興來吸盡金叵羅舞袖徘徊弄淸影嘉靖中學使趙維垣易名煥文

巖洞在臨安東二十里一名云津洞山形綿亙林徑縈紆眾水歸宿伏流會盤江達於南海洞口空闊可容數百人前阻深潭無徑可通遊者循山背行達中洞結橋而度列炬而入石髓凝結倒垂千態萬狀蓋西南第一洞天也其後有小洞二曰南明曰萬象南明黝黒中忽有天窻豁然明朗萬象峻闊嵐靄層結如雲霞飛布其上尢爲奇絕云學憲秀水吳鵬詩雅志在山水臨眺興無倦竚望城東郊幽巖表南甸使君復愛客撫景開芳宴解帶遡南風手掬冰花片披榛得微路延瞰中巖徧結橋度雲溪列炬散晴電怪石虯龍翔層臺玉芝炫旋轉尋丈間幻化千萬變勢淩天姥奇名並桃源擅自非神明護乾坤豈終見日來苦塵縛勝引資遊衍薄暮下山椒心賞徒畱戀安得長公術移此中州奠依棲煉五藥辟榖謝朝彥

阿迷州北三十里有火井其水溢出流入於田井中常有煙气投以竹木卽燃夜則有光四傍石亦皆熱出煤可以代薪

異龍湖在石屏州之東有九曲周百五十餘里中爲三島小島名孟繼龍有蛇虫不可居昔蠻酋以有罪者流於此中島名小末束大島名和龍湖蠻立城於上漢名水城四面皆巨浸東流入於瀘江

太保山在永昌府西其名不知所始嵳峩東向髙千餘尺橫岡數里山巓平衍可習騎射嘗有掘地者於土中得巨磚甚多皆有平好二字周遭林木蒼翠煙雲變幻稱奇觀云

哀牢山在永昌東二十里孤峯秀聳如拱如坐髙三百丈餘雄視西陲延袤三十里許頂石巉巗如鱗有二穴名天井水出其中土人於春首視水之盈涸卜歲之丰稔穴下相通取左穴水則右穴涸取右穴亦然山下有石如鼻二孔出泉南溫北冷分流數十步復合爲一號玉泉故又名玉泉山

博南山在永平縣西南四十里一名金浪山其巓又名丁當路極險隘乃蒲蠻出沒之所昔南詔遣將軍徵緬回師多賫金寶經此山遇盜將軍死之後立祠於此北麓有泉流爲花橋河方沆詩萬里哀牢地雙旌度博南林開山列障天逺樹如簪嵐气徵衣重霜華旅鬢含蘭津看漸近訪古一停驂

羅岷山在永昌東北百里蘭滄江西岸也髙千丈袤四十餘里相傳蒙詔時僧羅岷者自天竺來此嘗作戲舞山石亦隨而舞後沒土人祠之巖下時墜飛石過者驚趨謂之催行石相傳上有野獸拋踏而下後有人將曉時見石自江中飛上霧中甚多不由獸也有橋於兩岸曰霽虹纜鐵梯木懸跨千尺郡人張含詩蘭津之南何崔嵬水寨仄路盤空回江氛嶺祲日月翳山狂谷很猿猱哀炎天風髙屢見雹嚴冬地迥常聞雷鉤藤毒葛四時茂鸚哥杜鵑千樹開

臥獅山在永昌南十五里以形名髙百丈餘袤二里許其上有洞曰芭蕉廣二尋髙稱之入深百五十步其中石乳燦爛有如蓮如鐘如傘之異故又名石花山

雲巖山在永昌城北二十五里髙二百丈餘盤回三里許雜木陰森巖石深百步中有石橫臥於下長丈餘好事者鑿而爲佛建寺以覆之扁曰雲巖臥佛其左有洞洞門髙三尺深十餘丈寺外築臺建門臺下有池

髙黎共山在騰越東北百餘里古名昆侖岡夷語訛爲髙良公云界龍潞二江之間潞江冬月無霜而此山巓霜雪嚴沍蒙氏封爲西嶽山上下東西各四十里登之可望吐蕃之雪山山頂有泉東入永昌西入騰越故又名分水嶺侯琎詩髙黎共山花正紅千岫萬岫煙雲中險道岧嶤鎖靑黛絕巚突兀摩穹窿鶯聲鵲聲滿丹嶠逺色近色皆蒼松記取此景付彤管豪吟野眺生春風其左右有平川名彎甸炎熱瘴癘商賈謡曰冬時欲歸來髙黎共上雪夏秋欲歸來無柰彎甸熱春時欲歸來囊中資糧絕

永昌龍泉門外有九隆山相傳哀牢夷九龍兄弟世居此山之下諸葛亮南徵時鑿斷山脈以泄王气今遺址猶存其麓有泉自地湧出凡九竇郡人甃石爲池承之其下匯爲大池可三十畆名曰九龍池夏月荷花盛開中有畫船可以遊泛武陵江盈科謂滇人不知舟獨昆明池與此耳張佳胤詩陂塘晴射海霞紅樓榭淸陰落鏡中古木浮槎天上過平橋流水席間通歌聲漸起千峯月寒气非闗九夏風環視盡搖河漢影對君疑坐斗牛宮

烏蒙山在祿勸州東北三百里一名絳雲露山北臨金沙江山有十二峯聳秀爲一州諸山之冠八九月間常有雪故又名雪山其頂有烏龍泉下流爲烏龍河蒙氏封爲東嶽

蒙樂山在景東府北九十里一名無量山髙不可躋連亙三百餘里中有石洞深不可測一峯特出狀若崆峒蒙氏封爲南嶽其南有泉爲通華河其北有泉爲淸水河俱東入於大河

永平縣有打牛坪相傳諸葛武侯南徵至此值春日鞭牛敎民畊稼後人因以名之

廣通縣翠屏山中有湯團箐云武侯擒孟獲駐師於此時臘月二十四日也軍士追思荊楚以湯團祀竈乃炊而食之未盡者棄之而去至今箐巾小石形類湯團然

楚雄城北有坡曰靑峯坡其上一石髙八尺廣半之名曰峨■﹝山錄﹞石一人撼之則動聚眾挽之嶷然不搖

澄江城南十里有湖曰撫仙周三百餘里北納諸溪南受星雲湖泓涵淸澈一碧萬頃玉筍山撫其上宛若仙人憑鏡而立故名也山舊名湧拔屹立水際髙峯刺天不與羣峯接狀如玉筍然其北有羅藏山羅藏夷言虎柵也昔有虎自碧雞渡滇池至此土人造柵以取之山髙可五千尺其上寛平有龍湫時興雲霧元梁王立寨其上故又名梁王山飛泉自峯頂落流入四逺

竹掃寺在蒙化南百里許無院無僧止有石佛旱則蒙人舁之城隅禱應卽還山所居左右產竹甚茂竹稍下垂拂石其潔如掃亦一奇迹也

石寶山在劍川西南二十里上有靈泉狀如仰臼才容斗水百人挹之不竭不挹亦不盈也洞中有石佛石棧石井石人以至獅象鐘鼓蛙蛇之屬徧於陵谷皆石也大理李元陽記謂緣崖諸石像如大士羅漢者甚多皆若雕鏤然及省其手足指爪剝折之處又皆空洞如人骨然乃知其爲天成也楊愼詩初地追淸賞名山愜素聞峯巒合元气樓殿截霞氛灌木長藤繞幽篁細路分剛風凝石髓香梵滿崖薫泉澑瓊璈響天吳紫蘚文興因靈運發人是謫仙羣秦客迷靑靄湯休和碧雲便應開淨社丼露洗塵紛

方丈山在鶴慶府城南一百里巍然峻拔山半有洞中有池深不可測水滴巖下如方響音昔蒙氏羅閣鳯琢觀音像於壁故又名觀音山南詔名山凡十七此其一也

鶴慶東南七十里山名大成坡頂有泉圎徑尺許深如之終歲不溢盛夏不涸相傳南詔蒙氏過此三軍無水渴甚遂拔劍挿地泉隨湧出至今行人資焉謂之一碗水

師宗州東有山曰馬者籠髙峻雄峙勢莫與京其西二十里地名阿定鄕有小山髙可五丈盤根數百尺弘治十年一夕忽移於此山之傍上有三大樹隨山而徙根枝如故土人但聞風雷聲旦起視舊處已爲平地矣

阿盧山在廣西府西延亙四十餘里南接彌勒北跨師宗舊有阿盧部居之故名山麓有洞深黝不可窮中有雕欄寶塔鐘鼔臥牀佛龕之異

尋甸北五里有龍泉洞水湧出灌地數萬畆洞中深邃蝙蝠甚眾遊者明炬輒爲所滅洞中有一雀俗呼爲龍雀如遇木葉墜水輒爲銜出郡中亢旱祈禱輒應

獅山在武定城西五里許峯截如削壁立千仞其巓平敞里許有泉噴出瀦爲小池池旁羅漢松一株大數十圍霜柯鐵幹世所罕見巖半有庵曰龍隠中祠建文皇帝云帝自靖難師入自髠以出棲此山者四十餘年始自白歸大內今其像禪衣錫杖淒然老衲狀也

雪山在麗江西北二十餘里一名玉龍山條岡百里■﹝山截﹞嵲千峯上揷雲霄下臨麗水山巓積雪盛夏不消巖泉瀑布百道飛流蒙氏封爲北嶽元李京詩麗江雪山天下絕積玉堆瓊幾千疊足盤厚地背摩天衡華眞成兩丘垤平生愛作子長遊覽勝探奇不少休安得乘風淩絕頂倒騎箕尾看神州

瓊英洞在順寧西南西粵山之麓其山層峯疊壑石壁橫峭洞口豁然如城闕狀可十丈許嵌空奇崛其上有靑蓮華蓋朶朶下垂洞中石鐘鼔磬擊之琳瑯成韻深邃莫窮幽致萬狀蓋西南之奇觀也董難詩有云玆山奇絕不可紀嶙峋嵌空難與比晦明幻化神物潛章亥艱難不到此山鬼啾啾木客號古藤縆索垂猿猱山禽百韻隔云木落日熊羆呼其曹路斷弔橋懸怪石宛若晴虹髙萬尺懸橦度索越他山颯颯天風吹羽翮煙霞不隔水源深仙境微茫何處尋人似避秦雞犬近松根履足跫然音洞門深鎖桃千樹山靈謝指桃源路翠觀岑靑紫府圗鬼工斵處心驚怖石鐘累累石乳香龍飛鳳翥石筍長石鐘石鼓還石磬鈞天樂派音鏗鏘仙人酤我長春醑一飲驩襟無處所仙詞瀏亮滌塵煩自信仙緣吾與汝

北勝州南有九龍山髙萬丈餘磅礡百里山有九峯於麓仰視則九山皆齊登其中峯之巓則眾峯才及其半四顧無際可千里餘

赤石崖在北勝州西北三里許相傳禹乘赤龍治水至此以斧劈之故山石皆殷赤色崖半有泉其味如醴仲春居民郊遊爭掬飲之布榖一鳴其味卽變

滇略卷二

●欽定四庫全書

滇略卷三

﹝明﹞謝肇淛撰

○產略

語曰十步之內必有丰艸禹貢黑水梁州土靑黎而賦下中三錯聖人羈縻荒服固不竭澤而漁之也商周西南之獻及於象齒矩狗已非卻獒之懿軌矣至漢書始言滇土平敞有鹽池田漁之饒金銀畜產之富人俗豪忲居官者皆富及累世夫官之富民之瘠也至於今而惟正之徵發歲增筐篚之羔鴈日廣市僧箕斂以鴟張貪估壠斷而罔利刮金佛面削鐵鍼頭鮒已涸而決無時馬方逸而求未已滇自此困矣故上有閉闗焚裘之令而後源可淸下有馬羊金粟之長而後流不竭其以爲陸海而捆載之非余所敢知也

湯四方獻令曰西南產裏﹝卽今車裏﹞百濮以象齒矩狗爲獻孔氏曰矩狗狗之善者也今志作短狗誤

周王會白民﹝卽滇白人﹞貢乘黃﹝似麒有角﹞卜人﹝卽濮人﹞貢砂﹝丹砂也﹞黑齒﹝卽永昌夷﹞貢白鹿

漢元狩間張騫使大夏見卭竹杖問所從來曰卭西二千里身毒國所產遂遣使至滇指求身毒身毒今天竺也距麗江可二千里又廣志云永昌有濮竹圍三尺餘大者一節受一斛可爲船小者數升可爲■﹝木巽﹞榼

杜詩籠竹和煙滴露稍籠吐蕃地名也舊唐書吐蕃傳有籠官大籠官又韋臯傳擒籠官四十五人擒主籠官節度則其地產竹因以名之耳張志淳南園漫錄載之

唐蒙使南越食蒟醬問所從來曰道西北牂牁今臨安大理俱有之卽蓽茇也其實似蔞子土人以和五味宋司馬光送張寺丞詩漢家尺五道置吏撫南夷欲使文翁化兼令孟獲知盤堆蒟醬實歌雜竹枝詞本艸通鑑諸注及張志淳南園漫錄皆以蔞子爲蒟醬誤矣然蔞子一名扶畱而扶畱有三種蓽苃與焉見廣州記二者名亦相通但今所合檳榔食者的非蒟耳

唐昭宗時南詔大旱二蕎不收饑民食烏昧不給至取艸根木葉啖之烏昧者野燕麥也滇中沾益一路有之土人亦皆采食謂之鬼麥黔中尢多諸葛元聲曰古樂府田中燕麥何嘗可獲不知燕麥實有麥豈當時滇未通中國徒聞其名耶

釣藤藤也可以釀酒土人漬米麥於罌熟而著藤其中內注沸湯下燃微火主客執藤以吸按釣藤卽千金藤主治霍亂及天行瘴气善解諸毒其功似與檳榔同也

樹頭酒緬出其樹類椶櫚髙五六尺結實大如掌緬人納曲罌中懸之實下劃實使汁入罌久則成酒其葉卽貝葉也古以寫經今緬以書字

檳榔樹髙十餘丈臨安廣南諸郡有之葉如芭蕉花如金粟實如桃李土人四剖其房並實幹而貫之食者佐以石灰及扶畱扶畱蔞子也似桑椹而緑味辛烈其功消宿食袪瘴癘故閩廣人亦噉之但閩廣人於檳榔去皮而噉實於蔞噉葉而棄子此爲異耳

荔枝臨安有二樹其一近北山寺大可合抱一在王參戎墅僅六寸徑耳熟以三月形味皆劣於閩廣又有龍眼一株味皆差似嶺南然此三樹之外土人百計種之不育也

閩廣有橄欖又有餘丼二物味相似而形迥別橄欖長大兩頭纎余丼圎小而短樹亦不同滇有餘丼蜜而薦之土人亦謂之橄欖

大理賓川之黃柑色味甚佳大者如椀謂之獅頭柑舊志謂北勝州產非也自秋及春皆噉之香櫞尢大如瓜味勝閩中逺甚

猩猩果曲靖大理俱有之髙數丈春花秋實狀如彈丸色如血故名味酸可食

雞■﹝椶﹐去木﹞菌屬以形似名永平產者最佳以六七月大雷雨後生沙土中或在松下林間鮮者多虫間有毒出土一日卽宜采過五日卽腐采後過一日卽香味俱盡所以爲珍土人鹽而脯之熬液爲油以代醬豉亦作■﹝土從﹞集韻■﹝土從﹞土菌也■﹝椶﹐去木﹞者鳥飛而縮其足之象雞取其形或作蟻誤也余按古人謂蕈爲樹雞唐肅宗取作博子與張良娣戲者名或取此閩村谷中亦有之俗不知珍謂之雞肉菇又有白生牛乳菌栁菌松菌皆其屬也而味不逮蒙楡山中亦產天花而土人不識謂之八擔柴

抹猛果也形如小豬夷語果曰抹豬曰猛又謂之抺母樹髙大葉長如掌實與芭蕉相類而差短夏月熟味丼酸滇程記曰色類櫻桃形如橄欖

馬金囊其味似文官果而非文官果樹生而此蔓生也咀之飲水畱丼不散一云傅惡瘡良

波羅蜜形如瓜短瓣攢生如椀其味黃者丼赤者酢潞江及虧容夷地所產

大理上闗和山之麓有樹髙七八丈葉如桂花開白色每朶十二瓣以應月數遇閏輒多一瓣相傳仙人所種更無別本土人因其地名之曰和山花豫章鄧渼詩有云此花種來不知歲要識歲功驗花蒂霜葉靑靑雪作葩風前十二釵橫斜又云古來才士有棄置不信請看和山花

龍尾闗以西山中產和木肌理膩白而甚松如南方杉木然取以爲器絕佳

古度臨安賓川山中俱有之記云不花而實實從皮中出大如安石橊色赤可食實中有如蒲梨者取之爲粽數日不煮皆化成虫如蟻有翼穿皮飛出俗謂之無花果然閩亦有無花果與記所載殊異楊愼古度賦曰有木詭容在句之東修梯盤壤巨幹撐空閟華靑帝垂實玄工蓐收傳紺屏翳敷紅子穿皮出房殊卉叢膚無纎蠧腹育飛虫又曰烜比景灌菵露果星燭葉云布楠橊相思爲黨鄰平仲君遷爲朋故君子識之是曰古度

滇中茶花甲於天下而會城內外尢勝其品七十有二冬春之交霰雪紛積而繁英艷質照耀庭除不可正視信尢物也豫章鄧渼稱其有十徳焉艷而不妖一也壽經二三百年二也枝榦髙疏大可合抱三也膚紋蒼黯若古雲气尊罍四也枝條夭矯似麈尾龍形五也蟠根輪囷可幾可枕六也丰葉如幄森沈蒙茂七也性耐霜雪四序常靑八也自開至落可歷數月九也折入缾中旬日顏色不變半含亦能自開十也爲詩一百韻賞之其紫薇樹尢極繁盛皆髙十數丈蔭數畆許公署尢多盡千百年物也自夏䢐秋紺英照耀庭廡令人畱連吟賞不忍捨去足稱二絕

地湧蓮髙一二丈形類椶櫚花如蓮亦名木蓮其小而蔓生者曰西畨蓮雞足僧寮多植之

楚雄之響水坡產蘭甚繁楊愼稱其葉大而香逺實離騷所稱可佩之眞蘭莖葉皆香不獨花也

血樹似芭蕉枝葉如血根幹紫黒色髙者七八尺惟臨安有之髙第詩血樹眞如血染成細看疑是赤龍精與君不惜連牀話試聽中宵風雨聲

念珠樹生大理之下闗每結穂百有八顆相傳元時有日本僧四人同日坐化棄念珠於地而生

杜鵑俗謂之映山紅花色有十數種鮮麗殊甚家家種之盆盎又有燈籠花開如小燈籠紅色其葉近幹者靑近梢者赤又有蝶戲珠花以其形似名之宋蘇子由詩誰唱殘春蝶戀花一團粉翅亞枝斜美人欲向釵頭插又恐驚飛鬢上鴉

刺桐一名蒼梧花正赤色發宻葉中傍照他物皆朱殷然如是者竟歲土人以其形似名曰鸚哥花又有蔬亦名刺桐肥潤若芝志謂鮮可貳肉菹可經年

赤藤產緬甸朱色可爲杖緬婦篾之以爲腰飾唐元微之詩友親過滻別車馬到江回惟有紅藤杖相隨萬里來韓愈和虞部盧汀酬翰林錢徽赤藤杖歌赤藤爲杖世未窺臺郎始攜自滇池滇王掃宮避使者跪進再拜語嗢咿繩橋拄過免傾墮性命造次蒙扶持途經百國皆莫識君臣聚觀逐旌麾共傳滇神出水獻赤龍拔須血淋漓又云羲和操火鞭暝到西極睡所遺幾重包裹自題署不以珍怪誇荒夷歸來奉贈同捨子浮光照手欲把疑空堂晝眠倚牖戶飛電著壁搜蛟螭南宮淸深禁闈宻唱和有類吹塤篪妍詞麗句不可繼見寄聊且慰分司又裴夷直南詔朱藤杖詩六節南藤色似朱拄行階砌勝人扶會須將入深山去倚看雲泉作老夫

楚雄山中產斑竹不規而圓節去逾尺作筯殊佳謂之天生筯記云雲南有實心竹文采斑駁殊可爲器物卽此是耶

火把花一名酒弔藤諸山俱有葉如杏大毒服無不立死者幹之亦可毒人滇中以六月廿五日火把節則采此艸束而燎之故名蓋欲絕其種類而蕃滋彌甚村氓自盡圗賴時見訟牘厲禁之不得也

安寧溫泉西岸有寺曰曹溪其中有曇花樹一株相傳自西域來者扶疎百尺緑葉白花移蘗他種終不復活其溫泉之側有無名樹僅四五尺蟠根石崖四時不雕亦不復長楊用修遊其地有瑤艸蟠千歲之語今距用修又且百年矣而形質如故不知其爲何木也

江川縣北二十里雙龍鄕有古樹不知其名初春茁葉自南則旱自北則雨自東自西則風雨時禾稼登四圍並發則饑饉旱澇驗之無爽亦不知昉於何代也

瑣梅艸實也似桑椹而短味亦似之其采以三月又有艸叢生山徑白花若薇子赤可啖四五月間饑者茹之謂之救軍糧

蒙自山中有仙艸葉圎枝細采其葉幹之一二年蘸以井泉或气呵之復鮮茂如故此亦太和山萬年松之屬也

南方艸木狀興古有果名劉三月花七月熟其色黃其味酢又有豆蔲樹大如李二月花七八月熟曝漧剝食其核味辛香

梧實大如豆殻脆易剝不與他處類俗謂之山松子亦曰飛松

金剛纂木也出僰夷中北勝州亦有之靑色狀如刺桐最毒土人種以編籬人莫敢觸滇程記云碧幹而蝟芒孔雀食之其漿殺人是已然以爲艸誤也

魏武帝四時食制曰滇池鯽魚至冬極美今滇河冬月產者最佳腹中白腴長六七寸若切面然烹之丼甚楊愼圖贊云滇池鯽魚冬月可薦中含腴白號水母綫北客乍餐以爲面纜魏武未嘗至滇豈亦得之傳聞耶樊綽南夷志蒙舎鯽魚重者五斤然未之見也

西洱河產公魚一作魟又作工作弓僅如指長三寸許而味甚佳楊愼圗贊云西洱弓魚三寸其修誰書以公音是字謬又哂多子亦孔之羞愼嘗作戲語云大理公魚皆有子雲南和尙豈無兒張志淳曰工卽江也古韻江亦音工陶淵明詩時雨蒙蒙平陸成江李翺別灊山神文我亦何功路沿大江未知是否又上闗石穴中八九月產油魚視魟更小而肥美過之炙則腴溢趙州產丁魚又小僅如釘耳諸河中蚌蜆充牣人無捕者螺大如拳有黃有卵有腐秋夏之交盈肆亦奇錯也

細鱗魚產金沙江中大者三尺許肥丼異常魚龍尾闗濞水中亦有之而味不及也澄江江中產大頭魚尢佳江川又有■﹝穴上康下﹞■﹝穴上良下﹞魚二水相通而二魚不相往來見則交嚙

■﹝章鳥﹞雞水鳥也出通海然非土產每歲以上已前來重陽前去來時以夜羣飛聲如雷其形金頂紅嘴色類鴉身似鷺烹之香脆柔美甲於水陸之鳥宦澄江者謡云■﹝穴上康下﹞■﹝穴上良下﹞不入湖大頭不入海十年萬里滇云夢惟有■﹝章鳥﹞雞沒處買

滇程記云雲南百夷中有小孟貢江產■﹝魚巴﹞魚食之日禦百婦故夷性極淫貴賤俱有數妻山中又產彎姜餌一刀圭終身斷絕人道土人以飼牡馬不宦也

異魚圖贊滇中尙有二魚今未之見聊志之一曰發魚贊云髮魚帶髮形如婦人出於滇池肥白無鱗一曰竹頭■﹝魚爭﹞贊云張揖廣雅■﹝扌剽﹞竹頭■﹝魚巴﹞滇池所饒亦名竹丁烹以爲■﹝魚廷﹞案酒薦馨﹝按此恐卽丁魚﹞

脆蛇一名片蛇產順寧大候山中長二尺許遇人輒自斷爲三四人去復續幹之治惡疽腰以上用首以下用尾又治大麻風及痢

■﹝虫粦﹞蛇蟒屬四足長丈餘能吞豕鹿臨安諸郡及鎭康孟養有之冬春在山夏秋在水其膽治齒■﹝虫粦﹞解毒藥黃鱗爲上黒者次之

蚺蛇產孟艮山中土人欲取之先以雞卜問諸神得吉兆則入麓求之蛇見人輒伏不動夷人語之曰中國天子求爾膽爾可伏死否則吾亦不汝貰也蛇反背就戮今相傳云去膽復活者蓋謬說耳一蛇有三膽居頷下者以傅毒矢居腹間者入藥有病疽者以童便研一合服之又以傅患所頃刻而愈居尾者棄勿用

寰宇記云滇池黃津江有大蛇名曰靑蔥好食人又有大蛇藏樹上伺鹿過繞之鹿死乃吞而繞樹其角骨皆鉆皮而出蛇亦殆死創差卽更吞之又郡國志云興古郡有大蛇長數丈尾有兩歧如鉤在水中以尾鉤取岸上人馬食之然今俱未之有聞也

元志烏蒙山峽多小黃蠅生毒蛇鱗甲中嚙人痛癢搔之卽成瘡惟以冷水沃之搽鹽卽愈張志淳云永昌山中亦有問土人乃蛇糞中所生也

山呼似鸚鵡而差小樊之易馴宋蘇軾有詠山呼詩終日鎖筠籠回頭惜翠茸誰知聲■﹝口畫﹞■﹝口畫﹞亦自意重重夜宿煙生浦朝鳴日上峯故巢何處是鷹隼豈能容

鸚鵡滇山中甚眾僅值數十錢耳馴於隴產者教之甚易言語亦有黃者產百夷中永樂中嘗貢此金幼孜有黃鸚鵡賦至於鸜鵒趙州鳳山以千計能言又易於鸚鵡也

孔雀自惜其毛常巢深艸中或依灌木時於杲日舒翼崖陽文采照耀山谷尾色最麗展之如屏故稱孔雀屏也性噉蛇虺或云亦與惡蛇交其膽毒人立死夷人取其卵使家雞伏之可畜但不甚文耳華陽國誌云雲南郡孔雀常以二月來翔月餘而去今殊不然

朱秉器楮談云緬甸有鳥四足而肉翅其大如鵝其鳴似鶴能飛而不能逺其雛胎生飛行則負雛於背不踐稼穡不食生虫殺之者不祥

唐咸亨中永昌之西野桑生石上其材上屈西向而下直南詔取以爲弓不筋漆而利名曰螟弓今鶴慶產巖桑猓猓取以爲弓發矢千步其遺種也

越睒之西產善馬世稱越睒駿始生若羔歲中以紐莎縻飲之以米瀋七年可禦日馳數百里至宋建炎紹興常以錦彩買馬於大理範成大桂海虞衡志云大理馬爲西南蕃之最今滇絕無馬惟緬產者稍爲雄駿次則昆明宜良陸涼世稱西馬黔國有牧場焉其馬自生自育一牡九牝隨向飲齕他牡至輒蹄之非牧人不敢近也

博物志云雲南郡出茶首其音蔡茂是兩頭鹿也其腹中胎可治蛇虺毒土人常以四月中取之按後漢書兩頭鹿見雲南其卽是耶然亦不恆有矣

象產緬甸之擺古距永昌可四千餘里莽酋居焉得象馴而習之以供戰陳其梟者直千金貢象可三百金景東土官常畜以備宣索

常璩南中志云永昌有貊獸能食鐵有猩猩能人言其血可以染朱罽

博物志云越嶲有牛稍割取肉經日復生釋法盛歷國傳亦云天竺有稍割牛十日一割不便困病

犛牛產刺次香羅瓦魯諸夷地毛可爲帽爲纓莊子所謂大若垂天之云而不能捕鼠是已

騰衝有地名緬箐常有二獸出見大如槖駝毛色碧緑獅首象蹄牛尾有齒無牙頂戴肉角見人則伏地而鳴土人誤殺其一暴露數日都不臭腐父老云此獸見則有兵

史記稱莋馬僰僮髦牛髦卽犛也僰僮信實而忠於其主至死不變人得此僮爲僕甚爲利益今之僰夷獰獷樂戰鬥詎堪畜養哉

百夷雞產永昌諸蠻地視家雞足短而善鳴晝夜無時音穉若鷓鴣然雌者亦鳴又夏秋之交生秧田中者曰秧雞小而黠不可捕其五色俱備日中吐綬者曰錦雞

薄辰大如狐而人立手足類熊亦曰熊弟炙之甚美福羅似猴而毛赤可爲裘性嗜蜜土人置蜜罝之出鶴慶山谷中

哈芙蓉夷產也以鶯粟汁和艸烏合成之其精者爲鴉片價埒兼金可療泄痢風虫諸癥尢能堅陽不泄房中之術多用之然亦有大毒滇人忿爭者往往吞之卽斃

百鵲膽一名蘆薈亦夷地艸滴脂淚而成凝黑若餳味苦甚故名也又謂之鴉覽亦名黑藥治小兒五疳最良解巴豆毒及頭癬齒■﹝蠢﹐匿代春﹞服過七分者死

阿魏亦出者樂甸相傳大樹凝脂下灑著物卽化市之鬻者皆其化也故諺曰阿魏無眞此物極臭而能止臭殺虫消痞辟瘟治瘧諸鬼物畏之一曰合昔泥夷人以腌羊肉甚美

唵叭香不知何物所制以其國名气味稍似阿魏可和諸香爇之昔人有賃凶宅者旣知其凶不得便徙槖中有唵叭香取焚之數夕中夜聞鬼語曰彼焚何物令我頭痛不堪亟避之翌日宅遂淸吉無患

香又有白檀甘檀紫楡靑木降眞諸種而麝爲之最然土人不知制香售之估客而已焚供皆劈檀楡之屬爇之

緬茄枝葉皆類家茄結實似荔枝核而有蔕土人雕刻其上而系之拭眼去翳亦解瘡毒緬豆者如豆蔓生子大如栗斑文點點咀之傅瘡良然性迅惡誤服之吐瀉致死又有神黃豆調水飲能解小兒痘毒然亦不甚驗也

白龍須艸名出蒙化永昌間有大毒袪風發汗軟人肌骨治痿痺最效然每服止可二三分至五分極矣須以無灰酒咽之或與烏骨雞同煮服後仍坐宻室三日不可風滇人不甚用惟女子洗足用之云骨軟易纒也

蛤蚧沅江山中有之穴於枯樹其鳴雄曰蛤雌曰蚧聲相和然後合捕之相抱至死不脫房中藥用之

雪蛆產麗江之雪山形如竹■﹝鼠畱﹞土人於積雪中捕得臛食之云愈心腹熱疾間有脯至鶴慶鬻者然不恆有也

仙人骨出楚雄之呂合驛相傳南詔時張王二生遇呂仙於此王得度上升張不能從憤而死埋骨山中化爲石瑩徹如水晶傅一切瘡痬立愈詳見雜略

蒙山產艸烏最毒弘治間有周朱二醫采以釀酒比熟周將以進要人夕先嘗之迨曉斃矣朱則邀道侶四人共飲二人先至飲之主客俱斃座上二人以後至得免僰爨諸夷煉以傅矢中人畜無不立死者讎家取置衣領及冠巾中遺人著之卽腦裂頭斷然其方祕不傳也

人參出姚州及大理山中性視遼產燥烈不可服土人亦不知制也其小而修者曰竹節參性彌緩

髙河菜似芹菹之良出點蒼之髙河故名相傳云采者不可有聲聲則致雷雨

語云金生麗水今麗江其地也其江曰金沙源出吐蕃經鐵橋寶山永寧北勝以逹東川江滸沙泥金麩雜之貧民淘而煆焉日僅分文售蜀估轉諸四方其稅屬之土府漢不得有也朝廷歲責滇賦金五千其直可四萬緡皆蜀估有力者先期受直於官而走四逺裒入之間有逃且死者累及姻族桁楊累累至於黔巫瘴癘十死一生又不具論也永平山中間有金沙色更赤而利甚微

麗江之金不止沙中又有瓜子羊頭等金大或如指產山谷中先以牛犁之俟雨後卽出土夷人拾之納於土官然近亦絕無矣

博物志補云金一也產於金沙江者紫色光瑩產於麗江者色赤而沾垢膩銀一也產於梁王山者白瑩而有茶花黃點撲之有聲琤琤然產於細花明光諸場者微有鉛色撲之其聲黯麗江府產金尢多每雨後其金散拾如豆如棗大者如拳破之中空有水亦有包石子者銀則穴地數十丈取礦石煉之其所產最甚者莫如磨乃場

滇銀礦共二十有三所置場委官以徵其課歲約二萬緡然脈有盛衰課隨盈縮又有銅礦十九所鉛礦四所碌礦一所按禹貢梁州貢鐵銀鏤漢書地理注銀出朱提屬寧州部其來久矣錫則臨安者最佳上者爲芭蕉葉扣之聲如銅鐵其白如銀作器殊良出市者雜以鉛遂頓減價

瑪瑙產永昌之哀牢山紅白二色其相間者謂之纒絲又有土瑪瑙其色微紅而堅不足近遼東瑪瑙盛行而滇產廢矣

寶石產猛宻木邦及永平以西皆有之生山坳溪澗注水之所謂之寶井色類不一值亦懸絕蔚藍色而重數兩者卽逾千金然亦不多得也其雜碎者爲寶砂傳聞先朝時寶井得一寶石中有蒼蠅二頭置幾上能辟蠅鎭守中官聞之以三百金購去

琥珀產緬爨諸西夷地相傳松脂入地千年所化又云楓木精液凝成未知信否但其中亦有蚊蠛等形想不誣也其直火珀及杏紅爲上血珀金珀次之蠟珀最下又其下者可供藥餌而已宋劉裕南徵時寧州獻琥珀枕裕大悅以其治金創碎以分將士今重三五兩以上者卽不可多得矣萬曆甲午有詔下藩司取二百斤一時騷然惟永昌郡帑舊貯二十餘斤悉以上供搜括數年竟不能充其數而止民破家者無算

催生石亦出西陲山下色翠而間以白作酒器飲之云能治產難然不甚驗至於紫英雲母石靑深緑石黃地所時有不足珍也其它如水精緑玉墨玉碧瑱古喇錦西洋布孩兒茶之屬皆流商自猛宻迆西數千里而至者非滇產也而爲滇病最甚然後漢書已稱永昌出金銀光珠琥珀水晶琉璃軻虫蚌珠孔雀翡翠犀象猩猩貊獸以今較之又不逮矣

南中志云永昌產光珠有光珠穴呂凱子祥太康中獻光珠五百斤又云瀾滄水有珊瑚今俱絕無

文石出點蒼山之北麓白質黑章膩若截肪琢爲屏障其最佳者蒼素分明山川逺近雲林晻曖若天生圖畫不脛而走四方好事者爭購之相傳李徳裕平泉莊醒酒石卽此也然贗作者亦復不少其作人物驢馬以媚俗眼者皆饞鼎耳大內鼎建不時采取頗爲民累嘉靖辛酉詔取四尺以上至七尺者五十巡撫蔣宗魯奏罷之萬曆癸巳詔取鳳凰石百餘皆擇石中有花艸鸞鶴形者名之然僅三四尺而止閩鄧原嶽點蒼山石歌點蒼山頭日吐云紫光白气長氤氳卻產奇石作屏障終朝開采徒紛紛頻年貢入長安道濃淡之間山色好君王便作圗畫看豈識閭閻刳肝腦朝鑿暮解苦不休詔書昨下仍苛求前運後運相結束道傍嘆息聲啾啾耳目之翫豈少此十夫供役九夫死從來尢物是禍胎吁嗟乎當時作俑者誰子

永昌人善造料絲初由鎭守內使有之珍祕殊甚永昌人試效爲及成反精於彼又長大數倍其法以紫石英赭石合饒磁諸料煆之於烈火中抽其絲織以成片加之彩繪以爲燈屏故曰料絲李文正公以爲繚絲誤矣又以瑪瑙合紫石粉而煆之以成碁子瑩潤細膩甲於天下

滇苦無茗非其地不產也土人不得采取制造之方卽成而不知烹瀹之節猶無茗也昆明之泰華其雷聲初動者色香不下松蘿但揉不勻細耳點蒼感通寺之產過之值亦不亷士庶所用皆普茶也蒸而成團瀹作艸气差勝飲水耳

滇水皆以海名而味不鹹鹽皆自井中出也楚雄有黑井白石泉井巖泉井東井瑯井阿陋井猴井姚安有白羊井白石谷井觀音井舊井橋井界井中井灰井尾井阿拜小井大理有諾鄧井大井山井天耳井師井順蕩井石門井洛馬井石縫井河邊井天生井安寧州有大井石井河中井大界井新井鶴慶有彌沙井橋後井武定有只舊井艸起井其餘小井無數皆熬波成鹽迆西者圎如瓜迆東者如巖石惟順蕩自巖穴湧出有池盛之熬作楪形最潔白無滓此泉初出甚盛日百餘斛所司遣官驗視土人懼其增課也以木石壅其源令緩旣去泉流遂微矣又威逺州莫蒙寨有河汲而澆諸火上卽成鹽

氎者織羊毛爲之其細如絨堅厚如氈染成五色謂之縹氎永昌麗江人能爲之其在廣西者曰氆氌本一種也氈則諸郡皆爲之而鄧川最良然亦麤甚桂海虞衡志云蠻氈以大理爲最蠻人晝披夜臥無貴賤人有一畨

布以永昌之細布爲佳有千扣者其次有桐花布竹布井口布火麻布莎羅布象眼布而洱海紅花膏染成最艷謂之洱紅永昌善造靑謂之金齒靑其直獨倍他所南中志云有闌干細布闌干獠言紵也文如綾錦華嶠後漢書云哀牢夷之染彩細布織成文章如綾錦有梧桐木華績以爲布幅廣五尺潔白不受垢污先以覆亡人而後服之今西洋布豈其遺種耶

南詔通紀云兜羅綿出金齒木邦甸又有火艸布艸葉三四寸蹋地而生葉背有綿取其端而抽之成絲織以爲布寛七寸許以爲可以爲燧取火故曰火艸然不知其何所出也

紙出大理蒸竹及榖皮爲之其水必用藥師井者良膩而不燥謂之靑抄可以久藏但差狹小耳其用米粉抄者鮮白有餘而善腐蠧字畫易脫若華亭粉箋然其制稍長滇無柬紙以此代之

蘇易簡曰雞足山古松心燒煙爲墨最佳今大理工人取松煙膠和入丹砂雜以腦麝硫黃爲之𨿽不及歙墨之良較之他處稍勝然歙墨用油煙非古法也曹子建詩云墨出靑松煙仇池筆記眞松煤逺煙自有龍麝气則滇猶有古之遺法耶但持以作字一點如漆不能不遜新安耳

桂海虞衡志云蠻甲惟大理國最工甲冑皆用象皮胸背各一大片如龜殻堅厚與鐵等又聨掇小皮片爲披膊護項之屬制如中國鐵甲葉皆朱之兜鍪及甲身內外悉朱地間黃黒漆作百花虫獸之文如世所用犀毗器極工妙又以小白貝累累絡甲縫又裝兜鍪疑猶傳古貝冑朱綅遺制云

又云雲南刀卽大理所作鐵靑黒沈沈不■﹝釒舀﹞南人最貴之以象皮爲鞘朱之上亦畫犀毗花文一鞘兩室各函一刀靶以皮條纒束貴人以金銀絲今大理無刀惟鶴慶刀劍馳譽四方其法取古宗鐵濯以鶴川水利可剸犀柔者可以繞腹然古宗鐵不易得貿之四逺者皆凡鐵耳而以金銀裝飾取媚無當於用也書刀則新興安寧者良

緬鈴相傳鵬精也鵬性滛毐一出諸牝悉避去遇蠻婦輒啄而求合土人束艸衣絳衣簪花其上鵬嬲之不置精溢衣上跳躍不休采之裹以重金大僅如豆嵌之於勢以禦婦人得气愈動然祕不外售殺夷取之始得滇人僞者以金作蒺藜形裹而搖之亦躍但彼不搖自鳴耳一云名太極丸

景東蒙化之間夷民能織斑絲蓋亦土蠶之繭織成紫白相間如記所稱吉貝者劉禹錫詩蠻衣斑斕布其謂是耶然幅狹而短不堪作衣耳

滇略卷三

●欽定四庫全書

滇略卷四

﹝明﹞謝肇淛撰

○俗略

滇故夷也侏■﹝亻離﹞卉服比於鹿豕刀耕而火耨茹毛而飲血喜相劘怒相嚙如斯而已明聖繼作移風易俗頓使黭瞀狉獰之習不百年而比迹中華爭衡上國卽三皇五帝神聖其速化不至此顧其敝也揉而狎處有戎心焉枯魚銜索幾何不蠧語曰眾志安定之謂俗夫欲定眾志則在鄕士大夫哉則在良有司哉

海內貿易皆用銀錢而滇中獨用貝貝又用小者產於閩廣近則老撾等海中不逺數千里而捆致之俗名曰肥其用以一枚爲一妝四妝爲一手四手爲一緡亦謂之苗五緡爲一卉卉卽索也一索僅值銀六釐耳而市小物可得數十種故其民便之按上古之制以貝爲貨含用貝玉許氏說文曰古者貨貝而寶龜至周而有泉秦乃廢貝行泉漢書曰王莽時大貝四寸八分以上二枚爲一朋直二百十六牝貝三寸六分以上一朋直五十公貝二寸四分以上一朋直三十小貝寸二分以上一朋直十不盈寸二分不得爲朋每枚直錢三是爲貨貝以是觀之漢時錢貝尙並行貝貴而錢賤也貨殖傳曰貝五種大貝牝貝公貝小貝不成貝今之所用者皆小貝及不成貝耳且無選擇無完缺累累數之入手卽行故尢便於夷玀村氓無機械變詐者郭璞貝贊云先民有作龜貝爲貨貴以文采賈以小大簡易則資犯而不過今之用者文采小大又俱不論已秦滅六國時莊蹻王滇自若𨿽使常頞通道頗置吏焉然竟未嘗奉秦朔也故廢貝行泉之令獨格於滇至今不攺耳卉說文云三十並也則古以六十枚爲一卉今以八十後轉爲索蓋唐以後數錢亦以索職林云參軍之俸月八百索名曰念珠曹是其證也但其數多旣不勝荷挈而又易於破壞緣其直甚輕故亦不惜耳輸稅於官與銀互入而收之者又轉易銀以入帑稍爲不便云

市肆嶺南謂之墟齊趙謂之集蜀謂之亥滇謂之街子以其日支名之如辰日則曰龍街戌日則曰狗街之類至期則四逺之物畢至日午而聚日入而罷惟大理之喜洲市則以辰戌日夜集古者日中爲市海內皆同夜集獨見此耳

滇民以市爲景遊人縱觀正月燈市二月花市三月蠶市四月綿市五月扇市六月香市七月七寶市八月桂市九月藥市十月酒市十一月梅市十二月桃符市一歲凡十二市

民間每月戌日則祭祖於家俗相傳謂大士遺教以爲萬物發生於辰而歸寂於戌日月出於辰沒於戌又謂戌日供帝釋水則四獸不守地獄門亡魂得出故以是日設祭謂之■﹝礻戌﹞幽冥錄云昔有鬼魂作人令匠補制舊鞾者約以戌日來取詰旦其子過匠肆見鞾認其爲亡父所著也驚而詰匠匠曰彼約我戌日來盍伺之子至期往候其父果至見子疾走不顧子從之不能及大哭曰生爲父子何相絕之甚也其父曰幽冥異路相見何爲汝但能往學於太守是吾幸矣子曰彼貴我賤安從而得其門父曰汝書太守陰行二事投之彼必汝見子如其言見太守守亦驚曰吾此二事無人知之及問其故信鬼神告之此亦足爲戌日鬼出之證也

元旦淸明端午七夕長至人家咸作赤豆羮噉之互以相遺按初學記云共工氏有不才子七人死而爲厲性畏赤豆故作羮以祛之是其遺法也

冠禮不行久矣婚不親迎猶中土也喪以請僧懴悔追薦爲事鉦鼔之聲日夕不絕塟不擇地祭不於廟而於墓

墓祭甚數以正月初澣三月淸明七月中元十月朔日臘月之末咸往拜墳富者牲醴擔負貧者荷楮錢以往未嘗有輟也

唐宋以前葬者多用火化杜氏通典云古者送死於中野衣之以薪而瘞其骨則𨿽夷俗亦古制也國朝始爲之厲禁於是有棺槨墳塋封樹之禮埒於中華李元陽有復火葬議曰一墳所占不過十步而有力之人廣圖風水遂致占田爲墳而刀耕火種之民無從措手恐非長久之策也夫滇皆山也教之山葬則已矣安可慮其侵田而思復火葬之舊乎

節令禮儀大率與中土類若元旦更桃符賀歲上元觀燈淸明揷柳四月八日浴佛五日懸艾酌菖蒲七夕乞巧中元祭祀中秋夕月重陽登髙臘月廿四日祀竈除夕守歲飲酒先少後老此皆列郡之所同者惟夷俗稍異耳

歲首官府開印則自胥曹而下至於輿隸廝養咸以紅箋乞印一顆歸貼門上以辟不祥外逮塾生村甿無不轉托衙役代爲請乞動千百計相傳民間有婦爲魅據者百方祛之不效州守聞之令取婦衣鈐之以印是夜遂絕然以朝廷之名器下同法司之符籙亦褻甚矣

元夕家家燃燈亦有魚龍走馬及鰲山諸戲然皆染紙爲之無他奇巧市上結彩爲架作松棚如小屋然爇燈其中遊人歌舞達旦然僅自十三至十五而止至於花爆煙火之屬皆逺不逮他處鄧渼楡城元夕曲八首明月憐三五金波湛湛盈繁燈如列宿自古葉楡﹝又﹞城聞道龜玆樂先朝老笛工今聽上元曲猶有大唐風﹝又﹞可憐日東國也學漢西京髙棚跨廣路火樹兩邊生﹝又﹞阿育三千塔當年尙建燈靑蓮紛吐炬咒缽訝神僧﹝又﹞艷唱銀花合香浮金屈巵遊人迆邐處燈火武侯祠﹝又﹞殘燈風影亂明月露華溥迥照蒼山雪千門生夜寒﹝又﹞獨向繁華候偏深喪亂情幾家南北巷歌哭共天明﹝又﹞罷戲鰲山側初窺鶉火中苴咩今夜月還與故園同

永昌以正月十六祠大官小官廟夷漢皆往會祭有水旱官亦往禱廟在哀牢山下其神題大官曰大定戎方天下靈帝小官曰大聖信苴利物靈帝不知何神張志淳曰此必蒙氏世隆僭號時卽其始祖生長之地而祠之也相傳大官爲叔小官爲侄其塑像冠服皆與蒲蠻同÷

滇中气候最早臘月茶花已盛開初春則柳舒桃放爛漫山谷雨水後則牡丹芍藥杜鵑棃杏相繼發花民間自新年至二月攜壺觴賞花者無虛日謂之花會衣冠而下至於輿隸蜂聚蟻穿紅裙翠黛雜乎其間迄春暮乃止其最盛者會城及大理也

二月八日各郡有迎佛之會多於寺中舁遊城市長幼雲集聚觀或焚香膜拜翌日送歸句町諸邑以是日祈求丰稔各社裝演往事走馬戴竿若迎春然三日乃止﹝鶴慶石寶山玄化寺有樟木佛一座相傳唐時所造土人神之逺近舁拜無虛日林俊爲巡道碎而火之始絕人稱爲林劈佛﹞

大理有觀音市設於點蒼山下閱武場中以三月十五日集二十日散至期則天下之商賈皆來貿易若長安燈市然官恐其喧爭爲亂調衛卒以守護之昉於唐永徽間迄今不攺相傳觀音大士以是日入大理後人如其期焚香頂禮四方聞風各以貨來至今不攺

永昌之俗三月二十七日俠少之徒聚於諸葛營前走馬賭勝有觀騎樓至日登者如市今樓毀而俗尙存

六月二十五日入夜家家束松明爲庭燎雜以艸花髙丈餘燃之殺牲祭祖老少圍坐火下飲酒達旦自官署都邑以及鄕村田野無不皆然謂之火把節又謂星回節相傳漢夷酋阿南夫爲人所殺誓不從賊以是日赴火死國人哀之因爲此會詳見獻略至唐南詔亦假是日宴會召五詔醉而焚之人謂此節起於南詔非也一云孔明以是日擒孟獲侵夜入城城中父老歡呼設庭燎以迎之未知是否通誌又云爲火炬照田苗以火色占農一曰焚虫一曰逐疫皆屬臆說今但相沿爲宴樂耳元文璋甫詩云披紅日恰銜山列炬參差競往還萬朶蓮花開海市一天星斗落人間只疑燈火燒元夜誰信鄕儺到百蠻此日吾皇調玉燭更於何處覓神姦明豫章鄧渼星回節詞有云漸看西日隠簾櫳夜色依然昏火中朱煙翕赩千門合列炬參差四望同遙訝原燐深映雨近驚山燒亂從風又云街衢車馬夜喧闐舉國如狂自昔然東捨椎牛聞擊鼔西鄰酌兕共調弦蓋實錄也是夜迆東有角力之戲謂之跌四把腰

七月二十三日西洱河濵有賽龍神之會至日則百里之中大小游艇咸集禱於洱海神祠燈燭星列椒蘭霧橫屍祝旣畢容與波間郡人無貴賤貧富老幼男女傾都出遊載酒肴笙歌揚帆競渡不得舟者列坐水次藉艸酣歌而酒脯瓜果之肆沿堤布列亙十餘里禁鼔發後踉蹡爭驅而歸遺簪墮舄香塵如霧大類京師髙梁橋風景也

九月朔至九日民間爲禮斗之會闔室齋戒夜望北斗四十九拜正徳甲辰永昌地震民居多覆殺傷無算惟眞武觀無恙禮斗人居其下無一傷者眾以爲神奉祠彌恪

大理之俗以九日登崇聖寺塔闔城士女以及縉紳盡攜餖飣以往列坐松陰入夜乃返飲食惟公宴禮會者與中土同其民間所造多糅雜而成如縷切餅餌而暴之其亂如蓬曰蓬餌磨蒟蒻而涗之曰鬼藥熟糯粉和芋爲泥而膏沃之綴以米糝曰餳枝濃煎奶酪而揭之曰乳綫揉糯及山藥圎而煠之如荔曰粉荔至於魚肉牲畜蠃蚌之屬率生斫縷絲和諸椒桂而噉之其名曰勝蓋古人斫膾之遺法今閩廣亦間爲之但滇以爲常食耳

宴飲至進魚然後撤席此俗自楚以西皆爾向在吳興亦然吳興魚至多薦三四種其末乃一大鯉也俗戲謂之春牛蓋迎春牛居其最後也粵西如之

飲酒之法雜蕎秫曲稗於巨甕漬令微熟客至則燃火於下以小竹或藤揷甕中主客環坐吸而飲之曰咂魯麻程本立詩金杯哈喇吉銀筒速魯麻江樓日日醉忘卻在天涯

大理五六月間鬻雪者滿市家家以蜜和而咽之曰蜜雪云去心腹熱疾

滇人知耕而不知蕓知農而不知桑知馬而不知舟好飲而不知釀好鬼而不制香有紙而不善作筆其疾病也知有巫祝而不信醫藥爭鬥不畏刑法而憑盟誓

犁田每用二牛三人佐之前者挽車中者扶犁後者服耕種以五月獲以十月

田四畝謂之一雙蓋西域語如捲之爲■﹝弱﹐左半﹞云金王庭筠詩寺僧乞與山前地招客先開四十雙滇西近天竺故其方言云爾唐書南詔傳云五畝爲一雙則四十雙二百畝也似是

夏秋之交稻尙未熟先取其穉穂匾而晾之致饋於親厚謂之嘗新然半作土气非正味也

民間房屋不過丈許必用厚瓦而固以灰土官署亦然風髙故也大理風多尢甚自八九月至二三月無晝夜狂吼掀瓦拔木人馬辟易婦女市行者以十二幅布爲裙多其襞積以禦風雲但風髙而不寒亦無塵沙至金沙江濵則陰霾漲天如燕齊道上矣

景東蒙化山多有瘴西至永昌始甚蘭滄潞江水皆深緑不時紅煙浮其面日中人不敢渡瘴起於春末止於秋杪夾堤艸頭相交結不可解名交頭瘴時則行旅皆絕江岸居民色多黃瘠蚤死惟婦女不染也

滇中气候常暖如閩廣至永昌以西熱稍甚嵐瘴騰空觸人鼻如花气騰越以西至於南甸幹崖𨿽冬月衣葛汗猶雨下其地有半个山東卽涼西卽熱天所以限華夷也

丰年米價甚賤卽遇凶荒斗米不及百錢其斗斛大倍於他方當有秋時粒米狼戾四逺無復轉販足榖之家亦時以此爲苦至於市無乞丐物無騰踴安土樂業數世不知遷徙固依稀西方樂土矣

髙皇帝旣定滇中盡徙江左良家閭右以實之及有辠竄戍者咸盡室以行故其人土著者少寄籍者多衣冠禮法言語習尙大率類建業二百年來薫陶漸染彬彬文獻與中州埒矣然惟雲南大理臨安鶴慶永昌諸郡四民樂業守法度子弟頴秀士大夫多材能尙節義曲靖楚雄姚安澄江之間山川夷曠民富足而生禮義人文日益興起其它夷夏雜糅然亦蒸蒸向化醇朴易治庶幾所謂一變至道者與

雲南郡雄據滇池方廣三百里旁平地肥饒千里有鹽池田漁之饒金銀畜產之富人俗豪汰自漢已然史謂巴蜀商賈竊出取其莋馬僰僮髦牛以致殷富自唐以來日尋干戈國朝一以漢法繩之貢賦煩重捐瘠之色可掬矣然田無旱潦米不轉輸山澤之利取之無禁民至老死不相往來他方樂土未必勝此也

大理北控吐蕃西威驃國東有若水南扼昆彌一大都會也其富人嫁娶送死以奢靡相髙歲時饋問無虛月稱貨權子母而不好賈賈人皆他方來貿易繒彩以致厚蓄故水土之利皆歸客商世傳蒼洱之間在天竺爲妙香國觀音大士數居其地唐永徽四年大士再至教人捐佩刀讀儒書講明忠孝五常之性故其老人皆手念珠家無貧富皆有佛堂一歲之中齋戒居半民輸賦如競市不待催科百年以來民以飲博廢業田多逋賦胥役怙權鴟張魚肉小民其一變也网亦少疏云

臨安之繁華富庶甲於滇中諺曰金臨安銀大理言其饒也其地有髙山大川艸木魚蠃之產不可殫窮又有銅錫諸礦展轉四方商賈輻輳其民習尙奢靡好宴會酒肴筐篚殆無虛日近來多盜枹鼓不時起

鶴慶之俗婦帽三尖以布爲之知府周贊至諭令易以簪髻逺近化之民間歌曰我周公變我風易簪髻去布幪臨安婦女舊戴皂笠坐市交易近亦稍更矣

永昌騰越之間沃野千里控制緬甸亦一大都會也山髙水深饒竹木鹿豕魚蝦之利其人儇巧善制作金銀銅鐵象牙寶石料絲什器布罽之屬皆精好甲他處加以諸夷所產琥珀水精碧玉古喇錦西洋布及阿魏鴉片諸藥物輻輳轉販不脛而走四方故其習漸趨華飾飲食宴樂諺謂永昌一日費三百石釀米亭午以後途皆醉人此其敝也

葉楡以西接壤竺國故自唐宋以來崇奉釋教日甚一日朔朢則裹飯袖香入寺禮佛飯僧俗云信三寶家永爲和合點蒼雞足九鼎之間緇徒雲集搭掛蘭若金碧輝映相望豪族鄕紳財物不以治第施貧而盡輦爲檀林梵宇之費時有飲酒食肉之僧自夷來者托言天竺則民家崇奉若神出妻女以侍之惟恐其不住也至於土官桀驁姦命一遇緇流無不膜拜頂禮捨資如流幸民逋寇竄入其中莫可誰何𨿽禁之而不可得也﹝按白虎通南詔通紀野史等書什九載佛教神僧靈迹詭譎可厭亦足見當時之崇尙耳﹞

尋甸武定景東沅江蒙化順寧諸郡皆夷漢雜處然夷𨿽悍而朴直不欺其黠而作僞者皆漢人也麗江廣南廣西永寧純乎夷矣而亦向慕華風敬禮儒釋至於怒相讎殺不可以教化懷服則所習之性固然也詳具夷略

滇人多用雞卜其法縛雄鷄於神前焚香黙祝所占畢撲殺雞取兩股骨洗淨以綫束之竹筳插其中再祝左骨爲儂儂我也右骨爲人人卽所占事也兩骨上有細竅盡以細竹籖之斜直多少任其自然直而正者多吉反是者凶其法有十八變然不可得而詳矣大抵與五嶺相類按漢武帝令越巫祠百鬼用雞卜乃知此法自粵始而滇用之皆夷俗也

永昌以西人家間有畜蠱者余初未之信後閱爰書得永平人田守徹夫妻俱爲之所害人無算守徹乃縣庠靑衿也放蠱不但飲食器中卽以手撫其頂或摩腹無不立痛歸便血數日以死有教其往拜求解者夫婦復作法以雞置前祝而撲之雞死而人立蘇所畜物人不見其形子婦秦氏一日從米櫃中見一黑眚鴨頭而無翅足驚怖失聲怪卽不見田大怒出其婦又有庠生隆仲賢者得銀杯於途至家視之朱虵也仲賢知爲蠱敬事之築小室於捨傍樹下以居蠱蠱每夜出光如流四散入人家吮五臟漏盡歸則笥中錢帛盈矣中蠱者不出三日必死事覺餘下所司窮治之皆伏法又有變鬼人云夷婦所魅人多死覺則捉而埋之

景東山中有花名蒙肚生樹皮上如蘚土人采以用蠱欲人醉死則醉往采欲人淫死則淫往采欲人狂爭死則狂爭往采及毒發一如其狀嘉靖丙寅千戶陳祺奉命往景東賜知府陶金金帛祺善書法金厚欵之請書匾額祺醉墨瀋涴其錦袍金恚以蒙肚毒之歸發狂死

唐西南夷多用木夾徐云虔使南詔南詔待之甚厚授以木夾遣還宋宣和間髙泰運貽木夾書於邊將以求貢其制用兩漆板夾文書而刻字其上以爲信五嶺邕管之間皆然今夷人交易尙用木刻多在神前咒誓故不敢叛也

桂海虞衡志云大理國間有文書至南邊及商人持其國佛經題識猶有用圀字圀武后所作國字也唐書稱大禮國今其國只用理字

方言夷玀則侏■﹝亻離﹞不可曉漢人多江南遷徙者其言音絕似金陵但呼院曰萬街曰該鞋曰孩虹曰水椿松炬曰明子蓄水曰海子嶺曰坡子溝曰龍口民呼官太守以下皆曰父母監司以上皆曰祖其山川村落民多用語助字如者樂甸矣角場矣和山坡矣落河矣波海矣邦池矣部鳥泉者鷂山者島山者察鋪它矣者哨矣馬洞驛矣白丁哨矣能鋪者矣哨丘矣哨母丈矣鋪者昌鋪瓦魯之長官司之類不可殫記方言耶夷言耶殊堪捧腹

滇以會城爲界其東曰迆東其西曰迆西合言之曰兩迆迆者迆邐之義逺也村落謂之甸亦謂之睒又作瞼蒙氏有十瞼華言州也夷地村哨謂之喧喧猶寨也保甲謂之牛叢

滇略卷四

●欽定四庫全書

滇略卷五

﹝明﹞謝肇淛撰

○績略

炎徼殊域隔絕中華不有作者孰造艸昧自周以來上下二千載矣將帥披荊榛以戡亂使臣銜王命以宣教監司守令撫瘡痍以致太平皆出萬死一生殫精竭知然後革蛇豕之俗奏尺寸之功何容易也金碧不泐滇洱無波蘋薦相仍棠陰未攺後之蒞玆土者覩難而思易考前喆而景行焉則幾矣

周莊蹻者楚莊王裔也威王時爲將軍將兵循沅江略巴黔以西軍至苴蘭■﹝木豕﹞船於岸而步戰遂滅夜郎至滇池方三百里池旁平地肥饒千里以兵威定屬楚會秦司馬錯伐楚取黔中道絕不通因王之西南夷之有楚風自蹻始也蹻將小卜者戰死於姚姚人立祠祀之

漢司馬遷元封元年以郎中奉使巴蜀南略卭莋昆明報命

司馬相如元封二年以中郎將持節開越嶲與副使王然於壺充國呂越人馳四乘之傳略定西夷卭莋冉駹楪楡諸君長請爲臣相如至若水楪人張叔盛覽等皆往受學文獻於是乎始

郭昌元封初以將軍率八校尉擊苴蘭斬首數萬遂平南夷爲牂牁郡諸夷皆震恐請臣置吏昌復發巴蜀兵擊滅勞深靡莫以兵威諭滇滇王舉國降元封六年益州昆明反復以昌爲拔胡將軍討定之時有中郎將衛廣者與昌同行其後有水衡都尉呂辟胡軍正王平大鴻臚田廣明句町侯亡波皆擊夷有功﹝南中志云亡波夷渠帥也以助擊反者封侯﹞

文齊廣漢人王莽時益州越嶲諸夷亂擊之不克乃以齊爲太守造起陂池開通漑灌墾田二千餘頃率厲兵馬修障塞降集羣夷甚得其和及公孫述據益土齊固守拒險述拘其妻子許以封侯齊遂不降聞光武卽位乃間道遣使自聞蜀平徵爲鎭逺將軍封成義侯於道卒詔爲起祠堂郡人立廟祀之

劉尙建武初夷帥棟蠶與滇池弄棟連然諸夷反尙以威武將軍發廣漢犍爲兵及朱提夷萬三千人擊之諸夷棄壘奔走獲榖畜無算復進兵連戰皆破之追至不韋斬棟蠶首虜七千餘得生口五千七百馬三千匹牛羊三萬餘頭諸夷悉平

張翕巴郡安漢人永平初爲益州太守政化淸平甚得夷和在郡十七年卒夷人愛慕如喪父母蘇祈叟二百餘人賫牛羊送喪至翕本縣起墳祭祀詔書嘉美爲立祠堂至元初間諸夷復叛天子以翕有遺愛乃拜其子湍爲太守夷人歡喜奉迎道路曰郎君儀貌類我府君後湍頗失其心有欲叛者諸夷耆老相曉語曰當爲先府君故遂以得安其後廣漢馮顥繼之政化尢多異迹云

陳立臨卭人爲連然長不韋令蠻夷畏之遷牂牁太守時夜郎王興叛請誅之未報乃從吏數十人行縣至興國興來謁立數責卽斬其首眾皆降句町王震恐入粟千斛獻牛羊勞士立歸興子復叛立募諸夷與諸尉長吏共擊斬之西夷悉定徵詣京師賜爵左庶長

鄭純字長伯郪人明帝時爲西部都尉政令淸潔化行夷貊君長皆獻土珍頌徳美天子嘉之以爲永昌太守純與哀牢夷人約邑豪歲輸布貫頭衣二領鹽一斛以爲常賦夷俗安之常璩南中志稱其獨尙淸亷毫毛不犯夷漢歌詠表薦無數上自三司下及卿士無不嘆賞

王阜章帝時爲益州太守政化尢異有神馬四匹出滇池中丼露降白烏見始興起學校變化其俗

杜軫成都人察孝亷除建寧令以徳出政風化大行夷夏悅服累遷尙書郎

張喬安帝時爲益州刺史夷獠封離等叛永昌諸夷皆應之喬遣從事楊竦等將兵至楪楡擊大破之斬首三萬餘級資財四千餘萬悉以贍軍士降叛夷三十六種舉劾貪姦長吏九十人黃綬六十人諸郡皆平會竦病創卒喬上其功勒碑紀之至靈帝熹平中夷復叛益州太守李顒刺史龎芝將巴郡板楯軍討之始平

曹鸞巴人靈帝時爲永昌太守時黨錮甚嚴鸞上書曰夫黨人者或耆年淵徳或衣冠英賢此宜股肱王室左右大猶者也而久被禁錮辱在囹圄謀反大逆尙蒙赦宥黨人何罪獨不開恕是以災異疊見水旱薦臻皆由於此宜加原赦以副天心帝怒殺之

景毅梓潼人靈帝時爲益州太守時南夷屢叛用兵累年喪亂之後民皆困餓斗米千錢室家離散毅至安集後米一斗八錢

後主建興元年南中渠帥雍闓殺太守附吳與郡人孟獲誘煽諸夷爲亂丞相亮率眾討之由越嶲入斬闓等孟獲素爲夷漢所服收餘眾拒亮亮募生致之旣得使觀營陣獲曰向者不知虛實故敗今如此卽易勝耳亮笑縱使更戰七縱七擒而亮猶遣獲獲止不去曰公天威也南人不復反矣遂至滇池益州永昌牂牁四郡皆平卽其渠率而用之或以諫亮亮曰畱外人則當畱兵畱兵則無所食一不易也夷新傷破父兄死喪畱外人而無兵必成禍患二不易也又夷累有廢殺之罪自嫌釁重畱外人終不相從三不易也今吾欲使不畱兵不運糧而紀綱粗定夷漢相安故耳於是悉收其俊傑孟獲等以爲官屬出其金銀丹漆畊牛戰馬以給軍國之需終亮之世夷不復反按武侯於滇威徳最逺距今二千年猶人祠而家祝之其遺迹故址散見諸郡者不可殫述雲南則有諸葛營及刻碑文曰碑卽僕蠻爲漢奴夷有過者常以石搘之有盟蠻臺大理有畫卦臺天威徑諸葛城故壘及印篆臨安有諸葛山永昌有諸葛營旗臺糧堆打牛坪諸葛寨諸葛堰楚雄有破軍山臥龍岡湯團箐武臺髳州營曲靖有盟夷山分秦山八塔雙井澄江有諸葛營蒙化有巍寶山玄珠白塔鶴慶有諸葛寨泉及池姚安有武侯塔遺壘土城武定有故城諸葛營北勝有祭鋒臺隴川有孔明寄箭山普洱有孔明營壘車裏有孔明碑其它祠廟未可勝數諸蠻皆畏之如天地愛之若祖考革面革心悠久無斁嗚呼其亦可謂聖而不可知也已

李恢字徳昻建寧兪元人昭烈章武元年庲降都督南郡鄧方輕財果毅夷漢敬其威信及卒帝問恢誰可代者恢曰人之才能各有長短故仲尼曰其使人也器之先零之役趙充國曰無踰老臣臣竊不自揣惟陛下察之帝曰孤之本志已在卿矣遂以爲庲降都督隨丞相亮南徵大破蠻兵功最居多封漢興亭侯時左將軍闗雲長子索亦有戰功開山通道常爲前鋒今黔滇有兩闗索嶺永昌有闗索寨是也後都督犍爲張翼用法頗嚴夷帥劉冑叛丞相亮以參軍馬忠代之未至羣下咸謂翼宜馳騎卽罪翼曰吾方臨戰場當運糧積榖爲滅賊計豈可以黜退廢公家務乎於是綂攝不懈代到乃發忠至因翼之資擊斬冑柔逺能邇甚垂恵愛南中居官賢者恢與忠俱最焉

呂凱字季平不韋人也仕永昌郡功曹時雍闓等聞先主崩驕黠滋甚凱與府丞蜀郡王伉閉境拒闓闓數移檄永昌稱說之凱答檄曰天降喪亂姦雄乘釁天下切齒萬國悲悼臣妾大小莫不思竭筋力肝膽塗地以除國難伏惟將軍世受漢恩以爲當躬聚黨眾率先啟行上以報國家下不負先人功書竹帛名遺千載何期臣僕吳越背本就末乎曩者將軍先君雍侯造怨而封竇融知興歸志世祖皆流名後葉世歌其美今諸葛丞相英才挺出深覩永謀受遺托孤翊贊季葉若能翻然攺圖易迹更步古人不難追鄙土何足宰哉竊聞古義臣無越境之交故略陳所懷惟將軍察焉其詞甚嚴正由是威徳內著爲部中所信故能全其節及丞相亮南徵旣發在道而闓已爲髙定部曲所殺亮至南中上表曰永昌郡吏呂凱府丞王伉等執忠絕域十有餘年雍闓髙定偪其東北而凱等守義不與交通臣不意永昌風俗惇直乃爾以凱爲雲南太守封陽遷亭侯會爲叛夷所害子祥嗣三世爲永昌太守世稱其賢而王伉亦封亭侯爲永昌太守同時有霍弋者南郡枝江人先伉爲守永昌夷獠恃險不賓弋率偏師討之斬其豪帥安輯勞來郡界以寧

張嶷字伯岐巴西南充人馬忠之討劉冑也嶷以師屬焉戰常冠軍遂平南夷越嶲郡夷數反前後太守不敢之郡以嶷爲之嶷將所領徑往誘以恩信蠻夷皆服盡來降附在郡十五年邦域安穆徵詣成都夷民隨之朝貢者百餘人及卒夷民無不悲泣爲立廟四時水旱皆祠之

杜良字幼倫晉地人爲建寧太守有能聲其後繼良者則耿容陳楷容字仲素廣漢人楷字達之安溪人

晉李毅字允剛郪人恵帝時任寧州刺史通達治體化行夷獠及卒西南夷叛眾推毅女李秀領州事秀明爽有父風奨勵戰士嬰城固守城中糧盡炙鼠拔艸而食伺夷稍怠出兵掩擊破之時毛孟者爲州治中詣京師告急上不之省孟涕泣曰君亡親喪幽閉窮城萬里訴哀不垂湣救旣慚包胥無哭秦之感又媿梁妻無崩城之驗存不若亡乞賜臣死朝廷憐之乃以王遜爲刺史

王遜字邵伯魏興人先爲南夷校尉比剌寧州披荒糾厲收聚離散徵伐諸夷俘馘千計威行寧土元帝嘉之賜爵褒中縣公蜀李雄遣李驤來寇遜使將軍姚嶽拒戰於堂浪大破之驤僅以身免追至瀘水而還遜以其不窮追鞭之百怒甚發上衝冠冠爲裂夜中卒上憐之以其中子賢爲寧州刺史同時有尹鳳﹝南中志作尹奉﹞董霸者皆以治行戰功顯

爨深興古人也永嘉中爲本郡太守與將軍姚嶽同破李雄在郡有治績今南寧縣南十餘里有興古太守爨府君碑其後有爨士徳爨瓚爨云者相繼爲寧州刺史皆有遺愛

孫辯江陽人爲永昌郡從事太安元年上言南中形勢七部斗絕晉弱夷彊加其土人屈塞應復置寧州以相鎭慰朝廷從其言復置寧州

朱輔永平中爲益州刺史宣示徳威綏懷逺夷白狼盤木等蠻慕化歸義

隋梁毗字景和安定人髙祖時爲西寧州刺史蠻夷酋長皆服金冠以金多者爲豪雋由此逓相淩奪每尋干戈邊境無寧日毗患之後因諸酋長以金來饋毗受置坐側對之慟哭曰此物饑不可食寒不可衣汝等以此相滅不可勝數今將此來欲殺我耶悉以還之於是諸夷感悟遂不相攻擊上善之徵爲散騎常侍

唐韋仁壽京兆萬年人也髙祖時爲寧州納欵朝廷歲遣使撫接至率貪婪邊人苦之帝素聞仁壽治理以爲南寧州都督寄治越嶲詔歲一按行慰勞仁壽將兵五百人循西洱河開地數千里稱詔置七州十五縣酋豪賓見卽授牧宰威令簡嚴人人安悅將還酋長泣曰天子藉公撫鎭柰何去我仁壽以城堡未立爲解諸酋卽相率築城起廨甫旬而具仁壽乃告以實曰吾奉詔第撫循庸敢擅畱夷夏父老悲啼祖行遣子弟隨貢方物天子大悅仁壽請徙治南寧州假兵撫定爲益州刺史竇軌所嫉阻之尋卒其後貞觀中將軍王建方永徽中總管趙孝祖開元中待詔何履光皆以誅夷名震西南

韋臯字城武京兆萬年人貞元初爲劍南節度使時南詔異牟尋𨿽臣吐蕃苦其貪暴潛求內附臯爲書誘諭之復令吐蕃知以離其好二國果相猜阻異牟尋歸唐之志益決遣使賫生金丹砂詣臯金以示堅丹砂以示赤心臯遣屬官崔佐時報之佐時至羊苴咩城異牟尋令衣牂牁服以入佐時曰我唐天子使者安得從小夷服直入宣詔書異牟尋恐懼俯伏流涕受詔使其子及淸平官與佐時盟於點蒼山神祠遣兵襲吐蕃於神川大破之取十六城斷鐵橋俘其五王降眾十餘萬當時論者以臯爲武侯後身云

袁滋字徳深蔡州朗山人也爲工部員外郎貞元十年南詔旣內附朝廷欲遣郎吏撫循之皆憚往獨滋請行帝嘉之擢祠部郎中兼禦史中丞爲冊使賜異牟尋以黃金印異牟尋跪受詔與滋宴出玄宗所賜器物指老笛工歌女曰先帝所賜龜玆樂惟二人在耳滋曰南詔當深思祖考成業抱忠竭誠永爲西南藩屏使後嗣不絕異牟尋再拜曰敢不承使者之命遣淸平官隨入朝

張羅疋故南詔淸平官也爲永昌郡都督以破蠻軍擢大監軍及卒土人爲立碑城南稱其義勇有度量時有鄭回尹仇寛者皆爲淸平官回本西瀘令爲南詔所虜而心不忘唐異牟尋之歸回之力也仇寛貞元中入陳地圗獻方物拜散騎常侍

徐云虔乾符初奉使如南詔與驃信抗禮驃信怒曰貴府牒欲使驃信稱臣奉貢我已遣人與唐約爲兄弟不則甥舅何貢之有云虔曰驃信之先由大唐之命得合六詔爲一恩徳深厚中間小忿罪在邊鄙今驃信欲修舊好豈可違祖考之故事乎順祖考孝也事大國義也息戰爭仁也審名分禮也四者皆令徳也可不勉乎驃信待之甚厚授以木夾送還

趙康蜀人也避亂依南詔蒙氏封之趙州使治其民功徳茂著及卒土人思慕爲立廟四時祀之

元姚樞字公茂柳城人從世祖徵大理時髙祥逆命世祖欲屠其城樞與張文謙劉秉忠力諫復因夜宴樞陳宋太祖遣曹彬取南唐不殺一人市不易肆事明日世祖據鞍呼曰汝昨夕言曹彬不殺事吾能爲之樞馬上賀曰聖人之心仁明如此生民之幸有國之福也及克大理樞裂帛爲旗書止殺之令分號街陌由是民得相完聚文謙字仲謙沙河人秉忠字仲晦瑞州人

舒嚕傑以元帥治臨安好文學大儒與虞集揭傒斯友善及爲政文雅雍容隠然一儒者也使車裏以黃金采女遺之一無所受蠻酋曰入我土而不爲金婦餌者元帥一人而已其時有普化者成都人宣慰臨安亦以忠厚嚴明稱

賽音廸延齊沙木斯迪音回人也世祖至元中爲雲南行省平章時宗王托和倫驕虐甚賽音廸延齊與結兄弟甚驩王一聽其所爲攺設令長教民禮義興黌序購經史夷風翕然丕變平羅盤甸和泥雞洞諸蠻威徳逺播及卒士民號哭震野同時有中慶路總管張立道達嚕噶齊愛魯行臺禦史中丞程思亷亷訪使張瑾皆有亷恵神明聲而立道剏文廟開陂池教蠶桑尢爲循良之冠﹝南詔野史雲南詔不知孔子以王逸少爲聖人至賽音廸延齊始立孔廟夫滇之學校自漢章帝已有之唐開元初晟羅皮已立孔子廟於國中矣其言繆不足辯也﹞

國朝王褘字子充義烏人官翰林院待制洪武五年遣使雲南諭梁王至謂梁王曰皇明創業綂一萬方王僻在西南未被聲教天子不忍鄙夷命褘輯寧若能亟奉版圖以歸職方身名俱存不亦偉乎不聽褘又曰朝廷軫念雲南黎庶不忍盡劉故令開諭若旅拒不服必奉天討秦甲蜀彍循棧道略沈黎而西犄之角之腹背受敵王之將佐利王以爲功者不少𨿽欲泥首牽羊其將能乎王曰漢閉昆明命使莫達唐勤逺略秖以自憊天朝若以兵臨雲南金碧以爲城昆洱以爲池𨿽多無所用之褘曰王未聞乎友諒據楚士誠據吳友定據閩玉珍據蜀重闗天塹險邁金湯兵糧委積淵謀盈庭不四五年率膏鈇質爾元君北走庫庫特穆爾輩賣降往事俱在可鑑也王自度謀勇孰愈誠諒兵彊地廣孰愈中國天之所廢誰能興之天之所與誰能禦之今以區區一隅之地逆天犯順與天下抗不亦誤乎王曰先生之言是也請姑就館會元使托克托廹梁王殺褘王不得已出褘見之褘慷慨言於托克托曰天旣訖汝元命皇明代有天下上卽寶位已五年爝火餘燼乃與日月爭光耶吾與汝皆使也以凶威脇我我寧畏死耶托克托厲聲詈梁王曰今𨿽孔聖義不可存梁王不能救褘顧謂梁王曰雲南之禍自此始矣遂遇害至洪武八年復遣湖廣參知政事吳云往諭梁云字友云宜興人也比至雲南沙塘口知院等欲令屈節從事攺易制書云責以大義以死自誓亦遇害後雲南平贈褘翰林學士謚忠文弘治間贈云刑部尙書謚忠節按二使之滇𨿽未成功而殺身成仁精忠勁節與日月爭光視長卿子淵勤逺略祭淫祠者相去不萬倍哉滇中今有祠曰二忠有司春秋致祭焉

傅友徳字惟學潁川人沐英字文英定逺人俱從髙皇帝龍飛有功賜爵友徳潁川侯英平西侯洪武九年以雲南負固不服殺我使臣遣友徳爲徵南將軍英副之率師三十萬往討友徳從辰沅進英從烏撒進會於曲靖擊梁兵大破之俘眾數萬悉遣歸農夷人感泣兵不血刃直趨雲南梁王投水死大軍入城秋毫無犯遂略澄江臨安諸郡悉平之獨大理未下命常茂領兵從間道出點蒼山背大軍斬闗以入眾悉驚潰遂拔其城俘段寶二子雲南悉平上詔友徳頒師命英鎭守至十九年復令友徳徵未靖諸蠻歸封潁國公英封黔國公世守雲南二十一年百夷屯摩沙勒等入寇眾三十萬英擊大破之俘斬數萬諸酋震恐奉方物乞降上嘗言曰使我無西南之憂者英也子晟昻孫璘琮俱以將略顯

李觀壽州人胡淵定逺人洪武初俱以禆將從傳友徳定雲南觀初名觀音保元雲南行省左丞也天兵至歸附從徵入獻馬上嘉之賜姓名命鎭金齒署永昌府事旣至宣朝廷徳意討叛酋段恵誅之開拓城池申明律令邊境肅然夷不敢犯及卒淵代之復攺築城於太保山上開屯田練士卒修廨宇撫流移數年之間軍政悉舉烽燧晏然俱祠名宦﹝張志淳曰淵更觀舊城旣可禦寇防險又使山居城內林木蒼然其績亦不可泯但�觀之功而無文記又革府爲司廢學爲倉以貽鎭守之禍其惡亦不可掩而林公俊創名宦祠於學宮淵首與焉其亦誤矣廢學之人而祀於學何居謂宜別祀於所移之城上斯得之已﹞

程本立字原道崇徳人洪武初舉秀才入京以小累謫馬龍他郎甸長官司吏目時王師初靖遺孽尙驕西平侯沐英布政使張紞令本立綂領守禦眾難之本立奮然曰吾當以死救此一方單騎深入楚雄姚安大理鶴慶麗江開諭利害撫綏安輯自是諸夷悅服軍民乃安戊寅徵入翰林壬午靖難師至遂自盡

張紞字昭季西安人洪武初平雲南以紞爲右參政轉布政使凡雲南貢賦法令壇祠公署與夫典儀程度皆所規定夷民心孚逺近奠安歷任三十年擢吏部尙書其時按察使周新副使周樂皆執法亷公不避權要滇人至今思之

王恕字宗貫三原人成化間內臣錢能來滇鎭守怙寵播虐人不堪命又遣指揮郭英索賄安南幾釀大亂大學士商輅請舉剛正大臣巡撫雲南恕遂以南京戶部侍郎攺都禦史以往旣至首下令捕英英赴水死上疏劾能罪狀並請罷寶玩禽獸之獻又正卯蕩之田土絕交址之貿易滇始知有生人之樂位至冡宰﹝張志淳曰商公輅能舉三原王公及王劾錢能而萬公安王公越皆受賂沮之均大臣也而賢不肖相逺如此﹞

陳麒字夢祥南海人也成化間爲按察司副使時鎭守太監錢能橫甚令藩臬官五日一揖能復不出命錦衣指揮受禮惟陳正立不屈托疾卽退能怒一日見叱之曰你這蠻子食蛇慣了故此大膽陳曰豈但蛇豺狼虎豹也要食能目左右欲毆之陳趨出時王恕爲巡撫與麒同心能無如之何旣而恕召還麒執法如故曰有王巡撫則爲人無則不爲人乎無何進表行能以事捃摭之逮至滇備加五木坐削籍歸年八十餘卒同時按察使劉釪亦以捕郭英得名釪字伏和安福人

林俊字待用莆田人正徳間爲雲南按察副使分巡金滄嚴明方正撤毀鶴慶淫祠創築趙州城池一時貪墨望風解綬婪弁虐軍皆置之法自是百姓休息地方用寧經今且百年父老猶能談之繼其後者則有姚祥聶賢樊凖林仕鳳王惟賢皆以亷恵稱祥字應龍歸善人賢字承之重慶人凖字曰式進賢人仕鳳字鳴盛莆田人惟賢字仕官中江人

範鏞字鳴逺臨洮人正徳間巡撫雲南時大司馬王瓊専擅不附已者輒構以事鏞獨不附瓊銜之時富民典史髙公韶者先任禦史以劾瓊謫官鏞薦之且有矜狂愚建言傷察等語瓊益憾遂誣鏞擅委都司官奏行逮治下詔獄欲加重罪不得降職嘉靖攺元錄用而鏞已卒賜祭一壇復其官

張璞字仲美江夏人正徳間巡按雲南剛明正直風裁凜然各府不問華夷巡歷必至鎭守太監劉裕濫取民間軍牢柴薪腌臘酒米菜戶松子等項銀兩歲凡幾千璞盡革之裕恚揑奏遣緹騎逮至京下錦衣衛獄卒璞旣得罪代之者懼禍一事不理人目爲拋柴禦史﹝張志淳曰滇人市朽木於海東爲薪價賤而無焰曰拋柴言其無當於用也應作泡﹞

唐龍字虞佐蘭溪人正徳間巡按雲南時嬖人錢寧威震中外金齒參將盧和充錢門下挾讎勘四平民死火其屍事發論斬寧爲奏辯遣官會勘行時寧陰囑出之且賫書於龍龍當堂裂之曰和詐爲耳官至語龍曰盧和事皆無屍當末減龍曰四人無屍和鍛之以滅迹耳若得末減則天下酷吏紛然鍛人之屍矣吾非不知末減可致富貴恐人云徇錢寧意其將謂何官气沮龍立曳和階下加三木武定酋鳳朝明被奏訐不得襲載金寶二十萬賂寧寧以言脇總兵鎭守又寄語巡撫曰但了武定事便請往兵部龍至巡撫首以此示龍龍不可駁還其封備陳鳯氏及朝明罪惡不當襲狀奏於朝竟得旨降土捨時太監崔和暴橫龍劾奏之和恚甚然終憚不敢肆丁丑秋滇大旱龍慮境內有寃獄下令慮囚釋百餘人大雨如注逺近以爲神

毛鳳韶字瑞成麻城人嘉靖間任監察禦史巡按雲南先是閹鎭爲害軍民苦之鳳韶至抗疏斥罷咸稱快焉後復以僉憲分巡金滄民受其恵

徐瓚字朝儀永康人嘉靖間任按察使土舎安銓叛報至上下憂之瓚曰醜虜敢稱亂者謂我軍弱也今以夷攻夷成擒有日矣乃議調沅江蒙化鎭沅等處夷兵佐以漢軍進剿措處糧餉閱習召募事皆立具晝夜登城徇師復立招降大旗脇從歸者甚眾賊勢日衰無何土捨鳳朝文繼叛與安銓合圍省城震恐瓚登陴呼寇諭以朝廷恩威責以大義寇皆伏地請降且以復官爲言瓚諭令退舍俟命寇遂麾眾而退瓚卽夕走使掣回各哨官軍晨合擊賊大敗之俘獲萬餘簡審無辜悉爲開釋民深徳焉家爲立祠以功擢布政使

呂光洵字信卿新昌人隆慶初以兵部尙書都禦史巡撫雲南誅鳳繼祖於武定斬王一新於易門殱髙欽於姚安戮僭號二賊於昆陽諸夷膽落邊境晏然至萬曆初巡撫鄒應龍徵鐵索箐赤石崖諸賊擒酋長罷勤快等又東徵■﹝犭母﹞獛蕎甸等夷悉平之至今滇人安枕二巡撫之功居多焉應龍字云卿長安人

陳應春字汝和閩之長樂人隆慶間以僉憲分巡金滄方正明察百廢俱興太和有儒生楊霽妻沈氏爲祟所憑百方禳之不去三年骨立生以狀投應春應春爲書一札告之城隍是夜沈氏見祟復來囚首跣足言汝夫告我於本道城隍有檄捕我我去矣其狀甚踉蹌言訖竟絕論者謂陳公正人也時同邑陳時範爲方伯淸介絕俗布袍蔬食精吏牘人不敢欺有神明聲至今人稱二陳公焉﹝二公俱余邑人才品皆爲枌楡矜式今其子孫俱貧素若寒士方伯於觀察爲先輩而官滇則先後至焉﹞

漆文昌瑞州人也沈毅有謀略舉孝亷爲永昌撫夷同知時緬酋應裏連年入寇諸夷各懷反側而猛哈思化等皆助逆時議欲加兵問罪巡撫都禦史蕭彥令文昌撫之文昌單騎入城壘宣朝廷徳意諸夷素服其亷能咸稽首聽命遂築闗堡興屯田親履原隰相度地勢悉中機宜至今緬酋不敢內窺以功遷廣南知府擢兵備副使時猛卯多俺叛投緬文昌授計木邦擒而斬之邊患訖息騰永之民至今屍祝焉

劉綎南昌人都督顯子也驍勇絕倫萬曆十一年緬酋大舉入寇破順寧肆焚掠上下震恐詔以綎爲遊擊將軍討之綎率精兵出隴川猛宻直抵阿瓦盡降其眾阿瓦緬巢穴也酋聞之恐乃遁歸擒隴川賊長嶽鳳斬之諸夷附緬者聞綎威名望風降服賊勢遂不復振以功遷去同時參將鄧子龍者丰城人與綎共進大破賊於姚闗斬同叛者灣甸酋景宗眞及耿馬舍人罕虔後緬寇蠻莫復擊敗之繼其後者有巴蜀劉天俸山陰吳顯忠皆以戰功顯

循良之績志乘不勝書今錄其著者則雲南知府董復﹝會稽人﹞葉元﹝廣信人﹞大理知府賈銓﹝邯鄲人﹞吳晟﹝弋陽人﹞任轍﹝巴縣人﹞永昌知府嚴時泰﹝余姚人﹞楚雄知府邵敏﹝長沙人﹞戚愼﹝宣城人﹞鶴慶知府林遒節﹝莆田人﹞姚安知府馬自然﹝內江人﹞黃澍﹝侯官人﹞王鼎﹝汝州人﹞廣西知府賀勛﹝長沙人﹞尋甸知府戴鰲﹝鄞縣人﹞林斌﹝莆田人﹞澄江通判晁必登﹝宜賓人後爲雲南參政﹞安寧知州伍佐﹝新化人﹞騰越知州李偪﹝吉水人﹞彌勒知州華剛﹝都勻人﹞南安知州荀詵﹝華陽人﹞何應和﹝東莞人﹞昆明知縣黃守純﹝闕﹞太和知縣楊樊﹝貴州人﹞浪穹知縣何宗魯﹝酆都人剛直爲太守所殺﹞■﹝石咢﹞嘉知縣虎臣﹝麟遊人不受賂爲土官毒死﹞昆陽州同知張升﹝濟陽人愛民如子運糧至滇池溺死﹞陳陽﹝新淦人有異績擢廣東副使﹞永平主簿郭本﹝玉融人以禦史謫剛直亷介無何召還﹞趙州吏目諸葛伯恆﹝蘭溪人秋毫無取於民州有妖蛇爲患必以人祭伯恆仗劍斬之擢陜西參議﹞

文苑則中丞錢塘鄭顒郴州何孟春吳興顧應祥崇陽汪文盛侍禦華亭包節豫章鄧渼藩臬鄱陽童軒吳興徐中行四明張時徹白門劉麟長洲皇甫汸銅梁張佳胤縉雲何鏜錢塘陳善莆田方沆閩鄧原嶽番禺郭棐華亭馮時可皆以文章名世而政事勛業爛然不能相掩姚安守李贄𨿽亦有文名而其末也逃入緇流橫議殺身君子無取焉

死事則布政使貴溪徐樾死沅江之難姚州土捨髙鵠從之僉事安慶張澤死武定之難都督方政都指揮顧勇陳翊侯義江洪死於麓川都指揮張雄徵鐵索箐卒於軍姚州土捨髙棟死於普安賊大理衛指揮陳定鶴慶百戶李繼兒及子轅順寧土官經歷董寶俱徵麓川死於陣臨安百戶邵鎰徵上江死於陣楚雄指揮吳繼勛鶴慶千戶初維垣永昌把總李潮嶽順皆先後死於緬武定同知袁俸照磨張成祿勸知州廣西秦健吏目劉瑀死鳳朝文之難武定衛知事髙心金沙江巡檢兪伯官死鳳繼祖之難武定指揮金守仁千戶王應爵梅應時黃桂鎭撫金榮髙祿丰知縣封川蘇夢暘祿勸州壽官李資坤父子俱死鳳克之難

滇略卷五

●欽定四庫全書

滇略卷六

﹝明﹞謝肇淛撰

○獻略

夫枯木輪囷器於萬乘夜光懸黎終老他山世未有無媒而自致者況荒陬卉服日月所不照臨者哉常璩南中志搜剔殆無遺佚不過披沙得金存一二於千百耳自玉斧一畫大渡中斷帝車無南指之期侏儒絕見竈之夢湮滅不稱曾不得與蒟醬卭竹同賓上國亦不幸矣國家薪槱化洽聲教四訖然後文人志士鵲起名世者項臂相接然麻中之蓬中駟可以上駕何者其時勢易也余裒往事蓋詳於逺而略於近司馬子長曰巖穴之士非附靑雲惡能聲施後世哉

漢盛覽字長通葉楡人也學於司馬相如所著有賦心四卷嘗問相如以作賦相如答曰合纂組以成文列錦繡而爲質一經一緯一宮一商此賦之迹也賦家之心包括宇宙總覽人物斯乃得之於內不可得而傳覽乃作合組歌列錦賦而退終身不復言賦同時有張叔者天姿頴出過目成誦俗不知書叔每疾之思變其俗元狩間聞相如至若水造梁距葉楡二百餘里叔負笈往從之受經歸以教鄕人

隗叔通若水人也性至孝母好飲江膂水叔通日入江取水以給冬夏天爲出平石至江膂中人謂之孝子石見酈道元水經注

許叔善闡人也章帝元和中入中國從師受五經歸教郡人

尹珍字道直牂牁母斂人桓帝時自以生於荒裔不知禮義乃從汝南許愼應奉受經書圖緯學成還鄕裏教授於是南域始有學焉官至荊州刺史

爨習建寧郡人丞相亮平南中收其俊傑爲官屬習官至領軍時朱提孟琰者亦以材見收用官至輔漢將軍

阿南者酋長曼阿奴之妻也夫爲漢將郭世忠所殺欲妻之贈以衣飾阿南恐逼已紿之曰妾欲從君君能從我三事乎曰從曰一須作幕次祭故夫二須焚故夫衣易君新衣三須令國人徧知禮嫁明日如其言聚國人張松幕置火其下阿南抽刀出令火熾盛乃焚夫衣告曰妾忍以身事讎遂引刀自剄身赴火中時六月二十五日也國人哀之每歲以是日焚炬聚會以弔之後人名爲星回節

晉龎遺葉楡人也成帝成和二年蜀賊李雄攻建寧時遺爲秀才起義兵攻雄大破之雄遁走

謝恕字茂理牂牁母斂人咸和八年寧州爲李雄所破南中盡爲雄有惟恕保郡獨爲晉官至撫夷中郎將寧州刺史

傅寶字紀圖牂牁平夷人仕爲尙書郎長安令時號南州人傑

唐段赤城葉楡人有膽略勇於爲義蒙詔時龍尾闗外有大蟒吞啖人畜眾苦之赤城披甲持雙刀赴蟒蟒吞之刀出於背蟒亦死土人剖蟒腹出赤城骨葬之建塔冡上煆蟒骨以堊塔焉

楊興永昌人蒙氏時爲布僰天寶八載率所部入附天子下璽書褒美旌其門子孫世爲永昌酋長

張志誠善闡人憲宗元和中遊成都學書得二王帖寶惜之日臨數過及歸從學書者甚眾

王仁求安寧人爲河東州刺史敎民以生聚阜財之道賦役均平恩義兼濟人心咸服夷風丕變子善寶以云麾將軍持節河東諸軍事亦有治迹

閉珊居集者沾益州烏蠻也精卜筮之學其法用細竹四十九枚以代蓍艸或以雞骨爲之占算如神夷中稱爲筮師

阿町者馬龍州人納垢酋之後也棄官職隠山谷中撰爨字字如科斗二年始成字母十千八百四十有奇名曰韙書爨人至今習之爲書祖云

楊奇鯤葉楡人也讀書貫穿百家尢長聲詩唐詩載其一首云風裏浪花吹又白雨中嵐影洗還靑江鷗聚處窻前見林狖啼時枕上聽

杜光庭灌縣人避地南詔以文章教蒙氏之民太和城蒙國碑其所書也書有法度爲時崇尙及卒塟學士爨泰葬之於玉局峯麓依浮屠立廟世傳唐禦史祠云

賈余絢蜀人也善屬文唐初寓雲南作兩爨王碑其後文人流寓者則成都閭丘均雍陶咸陽賈島皆以避亂至

慈善者唐邆睒詔妻也開元中南詔旣彊有並吞五詔之心六月二十五日星回節南詔召五詔燕會慈善逆知其謀止夫無往夫曰勢不可已婦乃作鐵釧約其臂而去旣而南詔果焚五詔皆爲灰燼佯曰五詔醉失火焚死各詔骸骨無從辧認獨慈善輿夫屍而去南詔聞其哲欲娶之慈善閉城自固南詔發兵圍之三月食盡乃盛衣妝西向自縛於座竟以餓死臨卒曰吾往訴夫寃於上帝南詔聞之悔曰誤逼此貞節婦乃旌其城曰徳源城

宋段宗牓南詔臣也師子國王伐緬緬求救於南詔遣宗牓將兵救之時詔老子世隆幼權臣楊苴顚熾盛宗牓恐其簒奪乃請曰今臣救緬若權不重人不用命必専生殺乃可許之遂出令限七日齊軍於河尾惟綂矢違限遂斬其將乃苴顚子也旣入緬得勝獲師子國旗幟金皷兵仗而還緬王酬以金寶不取取佛舍利至騰越聞詔卒苴顚果簒立宗牓與苴顚書云王崩子幼聞公攝位國家之福也曩承詔旨率師救緬師子國不戰而潰緬王酬我佛舍利今凱還倘率國中多人迎舍利境上榮甚苴顚得書率國中耆艾服龍衣手執金鑪盛陳儀衛至義修相見宗牓云先拜舍利苴顚下拜宗牓斬之歸國求世隆立焉

髙量成段氏相也避位不仕築城於威楚之徳江村優卹孤寡教誨子弟風俗翕然丕變稱爲夷中君子

李紫琮大理人以其主段和譽命爲進奉使入貢於宋過湖南聞學校文物之盛請於押伴求詣學瞻拜宣聖像邵州守張察許之遂往徧謁見諸生又乞觀禦書閣舉笏叩首

元髙泰祥者南詔段氏相也世祖率眾二十萬來攻泰祥以死拒戰眾寡不敵走姚州募兵勤王復戰兵敗被虜世祖訊之不屈欲官之嫚罵不受斬於五華樓下臨刑曰段運不回天使其然爲臣死國職也吾事畢矣時烈日當午雷電大作風沙愁慘觀者萬人莫不灑泣元主曰忠臣也命收葬之

陳恵亦段氏臣四川明玉珍紅巾攻善闡梁王奔威楚總管段功救之與紅巾戰間伺得玉珍母書語子成功乃返功更其詞募軍中無人敢持書者恵願往功難之恵曰以吾一命救萬人當不負但老母無養耳功曰迎爾母宮吾宮膳吾膳爾無顧也恵遂持書往玉珍得書黙然揮之出飯恵詣功言狀功下令曰紅巾今夜必回使人偵之果然追至七星闗大破之欲官恵恵不受

王升字彥髙昆明人資稟聰敏官至宣慰副使以文章政事名於南詔中州文士宦滇者咸與交遊同裏張景云亦以理學文章顯景云字天祥官登仕郎

楊升太和人性質超邁儒吏兼通至正中以討明玉珍功官木邦路同知卒子寶爲姚安路判官從徵克蔚州曹州遷大理路治中梁王段氏構兵寶曰兩兵相鬭民有供餉鋒鏑之苦極力解和土人深感其徳

董文彥通海人任威楚路知事天歷間中慶路鎭將敗狐判引兵攻威楚官吏皆走文彥獨不去賊欲降之文彥怒曰汝食君之祿不思報恩逆天殄民滅棄綱常恨不能殺汝乃從汝反耶賊怒桎梏之文彥罵不絕口截其耳使啖焉文彥嚼血噴賊遂遇害明年敗狐伏誅事聞賜謚莊湣官其子時中爲祿丰主簿

楊淵海南詔臣事段功功有寵於梁王淵海逆知其不終累以爲言功不聽淵海出語人曰吾王與我無生還日矣人怪之曰主有怙寵於君何預淵海曰豈有食人之食而不同其難者明年功果爲梁王所害淵海死之

楊恵楚雄人父蚤喪事母劉氏盡孝母遘疾幾危恵不櫛髮不解帶者月餘禱神求以身代劉氏夜夢神告之曰爾壽當終爲爾子孝誠所感今特延之次日果瘳壽至八十五卒恵負土營墳廬於傍者三年哀毀喪明有司以聞旌其門蠲其徭役同時昆明則楊立義臨安則張友直董茂春河陽則段文瑞姚州則趙和皆以至孝著稱朝廷旌之

麥宗者通安州麼些人也生七歲不學而識文字偶入玉龍山中見石盎中水飲之遂知禽鳥語一日羣鴉在林有一鴉從南來哀鳴甚急羣鴉從之宗曰此雄鴉爲白沙里人所弋迹之果然長而百蠻諸夷之書無不通曉善闡國稱爲異人焉

楊保楊名太和人皆段氏臣洪武十五年天兵入大理保遣弟名往探緩急約以翌日日出爲期名過期不至有頃聞國破遂自縊死名至亦解弓弦自縊國人義之合葬於弘圭山

阿結者梁王女也梁爲紅巾所攻平章段功救之梁王徳功以女妻焉旣頗猜忌欲酖之結知其謀以告功不信遂遇害結悲憤作詩自悼不食而死時功女羌奴方幼聞變手繡一旗爲志誓復父讎及嫁以付其弟寶詳見雜略

國朝吳孝先嶍峨人也幼名虎兒洪武間方十歲隨父出遊父偶爲虎所攫孝先皇遽間取父所佩刀斫虎腰應手而斃父得生還人咸異之一時稱爲孝童

丁嵩永昌人有至性自少至壯動無違禮開館教裏中子弟從者如雲洪熙中舉懷才抱徳科辭不就徵宣宗卽位下詔求直言嵩陳首務八策一曰正心術則天道應二曰重經筵則宗社福三曰開言路則聞見定四曰用賢才則政治美五曰總大綱則庶務舉六曰汰冗兵則軍儲足七曰重守令則邦本寧八曰崇節儉則財用足上嘉納詔所司彊起之至中道卒所著有橫峯樵唱

李純昆明人少不羈有智略正綂間舉孝亷爲監察禦史按遼東時土木之變純曰敵人以我兵勤王而西必出吾不意乃選精鋭八百分布要害敵果以二萬騎直趨遼東未至二十里純設兩伏待半入舉火擊之敵騎中斷斬馘無算自是不敢復窺東陲後巡撫楡林大敵壓境純微服潛行敵中盡得其虛實部署諸將擊其不備大破之敵逺遁去卒於官

段子澄太和人爲諸生時卽以志操自厲鄰女私奔卻之不內路得遺金求還其主及入試試官得其捲夢有神人薦之遂舉天順壬午鄕試第一仕至別駕鬱鬱不自得竟謝病去居鄕以盛徳雅量見推裏閈謂太丘彥方之亞也

楊一淸字應寧安寧之石淙人也父景始徙巴陵幼頴悟絕倫一覽成誦八歲舉神童入翰林憲宗命內閣選師教之十四舉於鄕成進士歷事四朝出將入相經略固原以五千人破敵數萬總督三邊築河套邊城增兵花馬池邊境肅靖其用兵如神算無遺策臨機應變動合事宜再入內閣與張永共誅逆瑾反危爲安宗社賴之官至少師大學士卒謚襄敏

趙弼字廷直太和人舉成化辛丑進士官至太僕丞淸介恬靜始終一操僚友有馳競者恥之不與言罷官裏居躬耕南畝與農夫耦晏然自足若未嘗顯者同榜姚祥來爲監司過其廬弼適蕓田投耒見之詞色無怍祥問生事何窶答曰差勝諸生時矣遺之金不受祥嘆息而去

楊輔字存誠太和人博學多聞隠居不仕孝友好施家貲盡以予人自甘粗糲庭前桂樹扶疎蟠蹙巢居其上命曰桂樓讀書不輟一日硯水枯欲下取之顧視則水溢矣自是遂通靈異神明後入雞足棲巖穴中八十餘卒卒之日交遊盡見其至家爲別又有人於安寧道上遇之疑其仙去也所著有桂樓集篆隸宗源行世

張志淳字進之永昌人天性聰哲六藝咸通登成化甲辰進士爲選部郎用賢拔滯門無私謁歷官戶部侍郎謝病歸功業風節爲時崇尙晚歲著書自娛有南園集西銘通南園漫錄續錄行世

張璁字廷璧平夷人成化三年進士爲重慶守治行爲天下第一弘治初南贑閩廣夷寇爲亂以璁備兵江右旣至治城池積糧糗練士卒修器械設防禦地方賴以無虞尋以事去郡盜復起詔復任璁賊聞其至悉解散歲餘復謝病歸家四壁立璁有吏才通達治體盤錯立解所至有神明聲然以剛直不阿未究其用也

楊南金字本重鄧川人弘治已未進士爲泰和令有三不動之謡謂刁詐脇不動財利惑不動權豪撓不動也擢監察禦史時逆瑾威震中外都禦史其黨也淩辱屬官南金不爲屈一日叱欲縛之南金解冠帶曰不作此官便了豈可屈於權姦乎卽日出都行二百里瑾使人捕不及除其名嘉靖初起楚臬尋謝病歸性嚴重不茍言笑至於扶良善卹孀寡竭力爲之八十餘卒祠於鄕

雷應龍字孟升蒙化人正徳甲戌進士爲莆田令有古循吏風所建立皆愜民心巨璫遣人督方物甚橫應龍械系之擢侍禦史伉直敢言嘉靖初因災異上八事曰務實學親大臣放宮人去無益正禮教攺編髮宥罪謫均賦役上嘉納之有中貴營乞織造得請應龍手疏極論之不報恚憤成疾卒中外莫不嗟悼

張西銘字希載寧州人母夢黃鶴入帳而生年十三五經皆成誦舉進士爲金溪令先教後刑民相戒無敢犯法者縣有虎暴西銘爲文禱於神虎遁去蝗傷稼亦隨禱而滅拜監察禦史按遼東繕城塹閱軍實劾邊將失律者邊境以寧平生博雅修潔爲政識大體不爲苛察卒之日朝野皆悼惜云

趙徳宏字有容鶴慶人舉孝亷孝友謙恭人無間言父在京病劇宏爲嘗糞及卒哀毀骨立假貸營斂徒跣偕傭人肩櫬以歸廬墓三年歘有白犬朝夕相伴小鳥巢於塋樹呼卽啄食知府唐標親至其所唁之賻贈有加出判順慶知潼川咸有異政撫麗江夷土捨髙鵬饋金八百宏立卻之裏居環堵蕭然當事榜其門曰孝亷

楊元字務本永昌人潛心理學沈黙靜坐頓悟邵子先天數學人有叩者應驗如響爲諸生遊太學歸隠居不仕從學者甚眾當道重其爲人時有饋遺悉辭不受彊之則封識以待其去任還焉所著有納甲圖九圭數學基指南行世

楊全劍川人父繼宗爲土官部曲海眞所殺全方在𦇤褓及長知父死非命矢志復讎乃拜海眞夫婦爲父母一日治酒邀眞酒醉拔刀殺之土官聞欲甘心焉全竄入麗江爲麗江奏他事連土官得請土官死於獄全曰吾事畢矣遁入山中窮困以死

楊士云字從龍自號九龍山人正徳丁丑進士攺翰林院庶吉士授給事中以養母乞歸不復出嘉靖初詔彊起之補宮寮辭疾不就人問其故曰吾豈能俯仰人以求進乎居裏二十餘年郡縣罕見其面鄕人不知婚娶喪葬之禮士云條析教誘令易奢爲儉通國化之自少至老手不釋卷又精風角每中夜步觀星緯或喜或嘆不以語人所著有皇極天文律呂諸書

紀經綸字肫夫臨安人天資純朴不妄一言裏中稱爲篤行君子嘗市一婢察其言貌頗異問之曰父爲百戶立功貧迫至此遂養爲己女厚嫁之舉孝亷爲上蔡令以計擒劇賊黒龍黒象黒虎等開溝繕城百姓利之迹其生平志操無媿於前哲云

張含字愈光志淳子也舉於鄕不仕遊梁楚間善爲詩李獻吉何仲黙咸亟稱之裏居時成都楊修撰愼謫戍金齒意不可一世而獨與含友善倡和不絕手爲點定其詩有禺山集行世時太和布衣董難者字西羽亦以詩名從愼遊寓蕩山一樓輯轉注古音不樂仕進以終其身

孫繼魯字道夫進士仕至都禦史慷慨有大節秉正嫉邪不阿權貴守衛輝以忤閹人逮詔獄民遮道號哭臥轍下死者十餘人調淮安有羨銀萬金例爲督撫及守用者繼魯分毫不取督撫欲取之亦不與也歷官至都禦史撫山西竟以戇直爲輔臣中傷下獄死死之日所治民聚千百於京師巷哭之長安爲之罷市隆慶初加贈祭謚淸湣

李資坤字伯生昆陽人也幼以孝友端謹聞舉孝亷歷官郡守所至咸有異績肅皇帝考亷吏爲天下第一居家置義塾教子弟不詣公府性剛介寡合而好古信義老而彌篤積書數萬卷硏誦終日自稱一蠧居士

李元陽字仁甫太和人少夢神人授錦三丈令吞之旣寤詞藻奇進舉進士選庶常吉士以議禮不合謫分宜令有異政拜監察禦史侃侃敢言獨立不阿當事者銜之會扈駕至荊州荊州守缺卽推元陽無何竟罷之元陽俶儻有奇節文章徳行皆爲中外崇重家居孳孳爲善惟恐不及兩修郡乘卓然成一家言年八十餘卒元陽爲禦史時按閩墨吏望風解印綬去遇文人墨士𨿽布衣與抗禮後大理髙崶至風裁尢峻捕境內豪彊一空閩至今稱兩禦史云

郭文字仲炳昆明人浮家泛宅以詩自娛常往來滇洱間自號舟屋楊愼稱其竹枝詞云金馬何曽半步行碧雞那解五更鳴儂家夫婿久離別恰似兩山空得名又登太華寺一聨云湖勢欲浮雙塔去山形如擁五華來一時詞人咸爲閣筆有舟屋集時同邑李尙文者亦布衣有詩名遨遊公卿間及楊林蘭茂安寧張維皆以文章行誼爲鄕裏崇尙絕意仕進模楷後學時人爲之語曰楊林有蘭安寧有張而太和段錦文金齒湯琮曲靖項瑄柴宗儒鶴慶奚謙姚安李黻先後隠居不仕咸有時稱琮題鸚鵡詩雲翠閣香閨帶緑陰忽聞靈舌囀嬌音總將懷袖溫存意不稱雲林自在心籠絡反因毛羽誤矜誇休羨賦辭深隴山煙雨春雛小莫遣虞羅著意尋當時目爲湯鸚鵡又有明經陶寧者字致逺亦永昌人有詩雲杜宇枝頭百舌吟何人不動惜芳心桃花紅雨梨花雪鋪得春愁一寸深又題菜燈有云艸堂照破虀鹽夢華屋燒殘肉食心惜其全集不傳張志淳南園續錄又載一塾師送客詩云紛紛車馬駐江幹布襪靑鞋我獨難惟有相思心一片隨君千里到長安山行雲山勢似墮不墮水聲欲停未停行過小橋回首天然一幅丹靑如此類甚多而識字尢博乃姓名湮沒無聞可惜也

嚴淸字﹝闕﹞昆明人登嘉靖甲辰進士歷官淸介秋毫無取月俸衣食之外以贍親故布袍蔬食終其身萬曆初爲吏部尙書裁汰冗幸振拔寒畯中外仕路爲之一淸無何致政歸家居室廬仍諸生之舊當事者欲爲更新力辭不可杜門卻軌卒世無所造請論者謂楊襄敏之後一人云

楊雨太和人郡吏也有志節不與胥曹偶人饋之問所從來出借貸則不受曰已有之則受十之一久而知其亷也皆紿曰貸槪不受也雨方正悻直有寃事必力爭於庭守怒笞之起而復爭初疑其有私旣知無他亦時時嘉納之一時無寃民云冬月其鞾無襪藉之以艸役滿徑入雞足山郡守聞諸當事者往物色之不得也

趙愷尋甸人性行誠朴爲鄕人所重嘉靖六年銓賊攻城愷首率眾拒敵力不支爲所執以刀加頸欲脇從之愷紿之曰待回率家眷相從賊信釋之愷至家集眾於前曰今賊勢猖獗人民殺戮殆盡吾惟有死而已我若死汝等舉火焚屋毋致我屍骸暴露可也遂登樓自縊而死眾亦舉火合家皆自焚惟幼男景新年十三以他出得免時有庠生馮世傑火頭必沙者俱以抗賊死

國朝以遷謫流寓入滇者不可勝數而最著者則學士王景常武功伯徐有貞修撰楊愼云景常名奎松陽人洪武初爲山西參政以事謫戍臨安博學宏才詩文髙古一時翰墨之士咸從之遊無何召還爲翰林學士有貞初名珵字原玉姑蘇人其學自天文地理兵法河渠以至陰陽方術風角醫卜無不洞曉詩文雄偉奇麗謫戍金齒僦一小室荷殳從役不異行伍三年赦歸愼字用修成都人以議禮廷杖戍永昌歷徧湖山以詩酒自娛興到輒揮灑淋漓夷夏得其片紙藏爲至寶從遊者以千百計竟卒於雲南今髙峣其讀書處也又有韓宜可字伯時山陰人劉寅崞縣人髙莘山東人祝璀徳興人皆先後謫戍至流風餘韻至今人能道說之

滇略卷六

●欽定四庫全書

滇略卷七

﹝明﹞謝肇淛撰

○事略

三代荒服若存若亡文獻不足徵也秦漢故實十不得一自唐以降瓜分云擾淪沒異域孰識之哉明興二百五十年來歸命大吏服漢冠裳而蜂蠆之警時起於衣袖鴟鴞之習未懷其好音譸張衡命無歲無之糜縣官金錢無訾算至於今外示舞幹中實厝火欲求髙枕未有期也夫明王馭夷治以不治乃其本在自治始愼擇守令將帥無使貪黷擾亂之則幾矣

周成王初越裳氏獻白雉重譯而至曰吾受命國之黃耉曰久矣夫天之無烈風淫雨海不揚波三年矣意者中國有聖人乎盍往朝之及返迷失故道周公錫以指南車期年乃至其國﹝越裳卽今老撾﹞

春秋時庸與百濮伐楚又麇人率百濮伐楚

周末楚頃襄王使將軍莊蹻將兵循江上略巴黔以西至滇池方三百里旁平地肥饒數千里以兵威定屬楚欲報會秦擊楚拔黔中郡道塞不通因以其眾王滇變服從其俗以長之

秦使常頞略通五尺道頗置吏

漢武帝元狩元年命王然於柏始昌呂越人間出西南夷至滇指求身毒國是歳有彩雲見於白崖遣使迹之乃置雲南縣

元鼎六年復使王然於以破越及誅南夷兵威風諭滇王入朝

元封元年郎中司馬遷奉使西徵巴蜀南略卭莋昆明還報命

二年以中郎將司馬相如持節開越嶲按道侯韓說開益州授經教學復遣將軍郭昌衛廣平西南夷未服者舉兵臨滇滇王降以爲益州郡賜之玉印最寵焉

六年漢旣通西南夷欲前往大夏而昆明閉殺使者奪幣物於是天子赦京師亡命遣拔胡將軍郭昌將擊之斬首數十萬後復遣使竟不得通

昭帝始元三年姑繒葉楡復反遣水衡都尉呂辟胡﹝一作破胡﹞將兵擊之敗還明年復遣軍正王平大鴻臚田廣明等並進大破之時句町侯亡波同入滇擊反者捕虜有功封爲句町王

宣帝五鳳三年遣諫大夫王褒求金馬碧雞之神時方士言益州有金馬碧雞之寶可祭祀而致上使褒往祠焉時蠻久叛路莫能通乃就蜀巴郡醮祭移文及還道病卒上惜之

成帝時夜郎王興句町王禹漏臥侯兪相攻殺帝遣大中大夫張匡持節和解之句町不服刻木作漢使射之後陳立爲牂牁太守誅興禹乃降

王莽時越嶲姑復夷人叛殺略吏民莽遣將軍廉丹發巴蜀卒徒十餘萬擊之不克

光武建武八年渠帥棟蠶姑復楪楡弄棟諸羌叛益州太守繁勝退保朱提

十九年遣武威將軍劉尙擊諸叛羌平之

二十七年哀牢夷賢栗等率種人詣越嶲太守鄭鴻降求內屬封爲君長

明帝永平元年姑復夷復叛益州刺史發兵討破之斬其渠帥傳首京師

十二年哀牢王栁貎率眾內屬以其地置哀牢博南二縣割益州郡西部六縣爲永昌郡始通博南山度蘭滄水

十七年白狼夷入貢作詩誦漢功徳益州刺史朱輔譯進之﹝白狼今麗江也﹞

章帝建初元年哀牢王類牢反太守王尋奔楪楡詔募發夷漢討之

二年昆明夷鹵承等應募率種人與諸郡兵大破類牢於博南斬之封鹵承爲破虜傍邑侯時有神鹿兩頭見於點蒼山西能食毒艸

元和間神馬出昆明池甘露降白烏見

和帝永元六年永昌徼外夷遣使譯獻犀牛大象

九年徼外蠻及撣國王遣重譯貢珍寶賜以金印紫綬小君長皆加印綬錢帛

安帝永初元年永昌徼外僬僥種夷三千餘口內附獻象牙水牛封牛

元初五年捲夷大牛種封離等叛永昌夷皆應之眾至十餘萬遣中郎將尹就討之敗績詔徵就還令以兵屬益州刺史張喬喬遣從事楊竦至楪楡擊大破之封離降

永寧元年撣國王復來貢獻樂及幻人

靈帝熹平五年殺永昌太守曹鸞

後主建興元年益州耆帥雍闓等反殺建寧太守成昻

三年攺益州郡爲建寧郡以李恢爲太守分建寧永昌置雲南郡以呂凱爲太守分建寧牂牁置興古郡以馬忠爲太守丞相諸葛亮南徵討雍闓斬之擒孟獲益州永昌牂牁越嶲四郡平卽其渠帥用龍佑那爲酋長賜姓張氏攺號建寧

晉惠帝太安元年建寧朱提大姓毛詵等叛南夷校尉李毅討破之

二年毛詵等復叛奉建寧太守馬恢爲刺史李毅收恢殺之而夷愈盛毅疾甚不能出嬰城固守而已

光熈元年寧州刺史李毅卒

懷帝永嘉四年以王遜爲南夷校尉寧州刺史滅五苓夷以地勢形便上分永昌爲梁水郡攺益州郡爲晉寧郡從之

明帝太寧元年蜀李雄遣李驤冦寧州王遜遣將軍姚嶽等擊大破之是年遜卒以其子堅爲寧州刺史

成帝咸和二年寧州秀才龎遺起義兵攻李雄將任回李謙等雄遣將羅恆等救之刺史尹鳯遣禆將姚嶽太守楊術援遺戰於臺登敗績術死之

八年李雄陷寧州

宋文帝元嘉十八年晉寧太守爨松子舉兵反寧州刺史徐循討平之

梁武帝時建寧越嶲叛都督王紀撫定之

天監十三年殺寧州刺史李略

太淸三年寧州土酋爨瓉據城以叛詔授瓉寧州刺史時侯景方亂不能討也

隋文帝開皇十四年南寧夷爨翫反遣太平公史萬歲討之自靑蛉川度西洱河入渠濫川破三十餘部爨翫降

十八年南寧羌復反萬歲以受賂坐除名

唐髙祖武徳元年以爨翫子弘達爲昆州刺史

四年昆彌遣使內附

七年命韋仁壽檢校南寧州都督寄治越嶲仁壽將兵循西洱河開地置七州十五縣請徙治南寧州詔可

太宗貞觀元年以爨歸王爲南寧州都督

二十二年命右武衛將軍梁建方討松外諸蠻遣使詣西洱河諭其帥楊威等皆欵降是年西洱河大首領楊棟東洱河大首領楊斂皆入朝授官秩冊建寧張樂進求爲首領大將軍進求尋遜位於蒙氏

髙宗永徽元年遣左領軍將軍趙孝祖討白水蠻及大勃弄小勃弄大破之虜其酋長楊承顚攺雲南縣爲匡州

四年蒙氏細奴邏遣使入朝賜以錦袍

五年西洱河蒙儉和捨等作亂以李義爲姚州道總管討之斬其帥諾沒弄楊虔柳等諸蠻悉平

顯慶元年西洱河大首領楊棟來附

麟徳元年置姚州都督府於昆明之弄棟川

咸亨三年永昌蠻冦邊殺長史李孝讓辛文協詔以太子右衛梁積壽爲姚州道行軍總管討平之

調露二年永昌蠻復叛上命李義復總師討之敗績郎將劉惠等戰死乃廢姚州

武太后垂拱四年南蠻郎將王善昆州刺史爨幹福請復置寧州

延載元年永昌蠻酋董期帥部落二萬戶內附

神功二年蜀州刺史張柬之乞省罷姚州使隸嶲州不納

睿宗景云元年姚州附吐蕃攝監察禦史李知古請發兵擊降之增置州縣羣蠻引吐蕃攻知古殺之姚嶲路絕

太極元年姚州蠻冦蜀詔靈武監軍右臺禦史唐九徵爲姚嶲道討擊使吐蕃以鐵絙梁漾濞二水通西洱蠻築城戍之九徵毀絙夷城建鐵柱於滇城以勒功

玄宗開元二年南詔盛羅皮遣張健成入朝乃築柘東龜城

姚嶲蠻冦姚州都督李蒙討之敗沒

三年盛羅皮立孔子廟於國中

十七年嶲州都督張審素討西南蠻破之克雲南昆明城

十八年南詔皮羅閣滅五詔

二十五年皮羅閣陷太和城又襲大釐城據之

二十六年皮羅閣賂節度使王昱求合六詔爲一許之遣使冊爲雲南王賜名歸義徙治太和城

天寶元年南寧州諸蠻叛陷安寧命禦史韓洽等督蒙歸義討平之

五載歸義遣其孫鳯迦異入朝授鴻臚卿

八載遣特進何履光率十道兵定南詔境

永昌人楊興爲蒙氏布燮率所部內附上降璽書褒美旌其門世爲永昌酋長

九載楊國忠以鮮於仲通爲劍南節度使雲南太守張虔陀淫虐南詔閣羅鳯忿怨攻殺之取夷州三十二

十載遣劍南節度使鮮於仲通討南詔戰於西洱河敗績大將王天運死之閣羅鳯遂陷雲南僣號大蒙國

十二載復遣劍南畱後李宓擊南詔於西洱河全軍敗沒前後死者二十萬人閣羅鳯因陷嶲州會同軍據淸溪闗以破越析

肅宗至徳元載南詔陷越嶲

代宗大歷十四年閣羅鳯死孫異牟尋嗣連吐蕃入冦神策都將李晟擊破之

徳宗貞元元年異牟尋徙居史城僣封五嶽四瀆以點蒼山爲中嶽烏蒙山爲東嶽蒙樂山爲南嶽髙黎共山爲西嶽玉龍山爲北嶽以黑惠江金沙江澄江瀾滄江爲四瀆

四年異牟尋徙居羊苴咩城請內附

五年南詔遣烏蠻鬼主夢衡苴聘於劍南節度使韋臯求入朝臯遣其屬崔佐時報之盟於點蒼山

九年南詔遣使上表詔冊封雲南王以韋臯爲雲南安撫使異牟尋遣使楊嘉明詣臯獻夷中歌臯遣幕府崔佐時由石門趣雲南復通石門南道

十年臯以南詔兵伐吐蕃大破之取鐵橋十六城俘其五王來獻捷異牟尋遣弟獻地圖土貢請復號南詔詔以袁滋爲冊使賜以金印

十一年南詔尹輔酋等隨袁滋入朝九月復獻馬六十匹

十六年南詔進奉聖樂舞上禦麟徳殿觀之

憲宗元和十一年南詔勸龍晟爲其下弄棟節度使王嵯巓所殺立其弟勸利寇安南

穆宗長慶四年始賜勸利印是歲勸利死弟丰佑嗣朝廷遣京兆少尹韋審規持節臨冊丰佑遣洪成酋等入謝

文宗太和三年南詔入冦陷卭戎嶲三州東川節度使郭釗以鄂嶽襄鄧忠武軍伐之又冦成都入其郛遣右領軍衛大將軍董質伐之丰佑上表請誅西川節度使杜元頴詔貶元頴爲循州司馬

四年丰佑遣使請罪

五年西川節度使李徳裕索南詔所掠百姓四千人

六年南詔掠驃國民三千徙之柘東

八年南詔遣使貢方物

武宗會昌六年南詔冦安南經略使裴元裕死之

宣宗大中十二年南詔冦安南陷都護府發朱弩佉苴助守猶歲朝貢

十三年丰佑死子酋龍嗣朝廷以名近廟諱不行冊禮酋龍遂僣號攺國號曰大禮陷播州

懿宗咸通元年南詔遣淸平官董成等詣成都節度使李福囚之劉潼釋之有詔成等至京師見別殿遣還

二年南詔冦安南攻陷邕州是年九月以左司郎中孟穆爲南詔弔祭使不果行

四年南詔陷安南經略使蔡襲死之

五年南詔掠嶲州西川節度使蕭鄴邀擊大破之又冦邕州官軍敗沒

七年嶺南節度使髙駢大破南詔復取交址

八年南詔遣楊酋慶來謝釋董成之囚且歸成都俘三千人節度使李師望殺其使

十年南詔入冦陷嘉黎雅三州

十一年攻成都節度副使王建立戰死

十四年陷黔中是年以牛叢爲劍南西川節度使南詔謾書求入朝假道叢囚其使四十人釋二人還

僖宗乾符元年南詔冦西川陷黎州入卭崍闗

二年冦雅州西川節度使髙駢檄責之

四年酋龍死子法嗣請和親

六年嶺南節度使辛讜遣使徐云虔如南詔

廣明元年遣宗正少卿李龜年使南詔與和親

中和三年以宗室女爲安化公主妻南詔南詔遣趙隆眉楊奇鯤段義宗朝行在髙駢上言三人南詔心腹宜止而鴆之上從其言隆眉等死蠻遂衰不復振

昭宗天復二年南詔淸平官鄭買嗣奪蒙氏而滅之僣號大長和國

後梁乾化四年南詔冦蜀王建發兵大破之

後唐莊宗同光元年南詔以朱鬃白馬求婚南漢南漢以增城公主妻之魏王繼岌賫書招諭南詔

明宗天成元年東川節度使楊幹貞殺南詔鄭隆亶立侍中趙善政

三年趙善政僣號大天興國幹貞尋廢之自立僣號大義寧國

後晉天福元年通海節度使段思平討楊幹貞幹貞走死

二年段思平自立僣號大理國居羊苴咩城

三年南詔段思良廢其主思英而自立

宋太祖至道元年南寧酋長龍漢■﹝王堯﹞貢方物

太宗淳化五年李順亂蜀招安使雷有終遣辛怡顯使南詔

英宗治平二年蔣波繡雲龍賜等州蠻來貢﹝波州今劍川雲龍卽今雲龍州也﹞

神宗熈寧九年南詔廉義遣使入貢後爲其臣楊義貞所弒

元丰三年段氏臣髙智升討義貞誅之立廉義之子壽輝善闡侯髙升泰廢之立思廉庻孫正明

五年髙升泰廢其主正明而自立

哲宗紹聖元年升泰僣號大中國升泰死子泰明以父命求正明弟正淳立之號後禮國

徽宗崇寧二年正淳遣髙泰運入朝求經籍得六十九家以歸﹝按乾道中南詔使者見廣南人言其國有五經廣注春秋後語三史加注張孟押韻集聖歷諸書﹞

政和五年廣州觀察使黃璘奏大理求欵附

七年南詔遣進奉使天駟爽彥賁李紫琮副使坦綽李伯祥來朝貢馬三百八十匹及麝香牛黃細氈碧圩山諸物詔冊其主和譽爲大理國王﹝按宋史作段和譽南詔通紀作段正嚴﹞

髙宗紹興三年廣西奏大理求入貢郤之

六年廣西經略安撫司奏大理貢象馬詔護送行在所優禮答之

孝宗淳熙二年知靜江府張栻令邕管提舉司精選峒丁以制大理

八年大理封其相髙護隆子隆政爲姚府等三郡演習﹝演習華言牧守也﹞

理宗淳佑元年黎守閻師古言大理請道黎雅入貢安撫使孟珙郤之使道邕廣

四年蒙古攻靈闗大理將髙禾逆戰敗死

十二年蒙古呼必賚擊大理由臨洮踰吐蕃至麗江所至望風欵附

寶佑元年呼必賚入大理相國髙泰祥死之擒其主段興智仍命安輯大理

二年元兵克昆明遂定雲南諸郡以蠻部三十六路四十八甸皆設土官命大理金齒都元帥府統之

元世祖中統元年段興智入朝道卒以子信苴日爲總管守大理﹝南詔通紀作智興族弟信苴實﹞

至元二年諸爨部叛信苴日討平之

四年以皇子和克齊爲雲南王鎭中慶路

雲南都元帥布呼丹毒殺和克齊王府文學張立道遣人告變詔逮至皆伏誅

十四年遣信苴日伐永昌之西騰越蒲蠻阿昌金齒未降部族

十九年遣臺布桑阿克逹爾率師從金齒徵緬

二十五年以雲南王額森特穆爾鎭大理

二十六年始立迆西各路宣慰等司

二十七年以皇孫噶瑪拉爲梁王鎭雲南

二十九年攺封噶瑪拉爲晉王

三十年以皇曽孫松山爲梁王

成宗大徳五年調雲南軍徵八百媳婦雲南土官宋隆濟叛

八月遣薛綽爾等兵伐金齒諸蠻

六年宋隆濟攻貴州遣伊蘇岱爾會劉國傑討平之

武宗至大元年以諸王婁丹襲封梁王今雲南府

梁王伐大理破總管段光兵殺其將髙蓬

泰定帝泰定元年封特穆爾布哈爲梁王

文宗至順元年雲南諸王圖卜戩叛陷威楚臨安自立爲雲南王詔置雲南行樞宻院以徹爾特穆爾知院事率師討之

二年雲南平

順帝至正二十三年明玉珍紅巾賊攻雲南總管段功迎擊大破之梁王以女阿結妻功爲奏授雲南平章無何忌而鴆之阿結及從官楊淵海皆從死子段寶嗣﹝此順帝至正二十三年癸卯年事也今志作成宗癸卯差一甲子誤矣﹞

二十七年梁王攻大理不克奏升段寶爲雲南左丞

皇明洪武初段寶遣段眞奉表歸欵

五年遣翰林待制王禕八年遣中書省參知政事吳云俱招諭雲南梁王不下死之

十四年秋七月命潁川侯傅友徳爲徵南將軍永昌侯藍玉西平侯沐英爲副總兵徵雲南平之梁王投水死

十五年三月克大理俘段寶二孫遂下鶴慶金齒諸路是年六月元布延圖復叛據佛光寨額森布哈陷鄧川十月金齒土官髙大惠並額森呼圗克構麓川夷入冦屠永昌

大理土官髙生等叛圍雲南都督郭英討平之

十六年徵南將軍傅友徳都督郭英擊布延圖大破之布延圖自焚死大惠逃爲白人所殺

十七年移中土大姓以實雲南是年廣南特磨道作亂總兵沐英討平之

十八年段土官復叛指揮李觀討平之

十九年命傅友徳耿炳文再徵雲南諸蠻平之

二十一年緬蠻叛總兵沐英往討大敗之生獲象四十匹而還五月命潁國公傅友徳率兵再至雲南討曲靖普安孟定龍海曲麻馬乃等處未靖諸蠻

二十二年廣西府阿赤部酋者滿矣情構越州土酋阿資以叛西平侯沐英討平之誅者滿矣情獨阿資不獲

二十八年西平侯沐春降越州斬阿資梟其首誅其同惡者一百四十一人

二十九年寧逺州刀拜爛麓川蠻刀千緬俱叛逐宣慰思倫法遣西平侯沐春討之

三十一年夏四月麓川平

永樂元年車裏宣撫司土酋刀暹答侵地虜官西平侯沐晟請討之上勑晟以理告諭暹答悔懼還所虜及地遣使入謝

三年遣沐晟徵八百大甸平之

四年遣官招諭雲南西南夷大古喇小古喇等部落皆願內屬置宣慰司二長官司五

緬甸攻孟養遣行人張洪持節諭之宣慰使那羅塔遣使謝罪詔宥之

十年封汝南王於大理﹝後以逺攺封今點蒼山無爲寺有王碑記﹞

洪熈元年戶部尙書夏原吉上言時政請罷雲南采辦金寶數事許

之正統三年麓川酋思任法﹝法夷言王也志作發誤﹞反徵南將軍黔國公沐晟討之不克都督方政戰死﹝晟駐師怒江思任法陽請降晟信之不進兵方政屢請戰不許政遂與麾下夜往襲其柵破之旣而蠻兵大集政求援晟不答一軍俱歿事聞上遣使問罪晟曰我主將也失律在我遂不食至楚雄卒上憐之薄其罪仍賜贈謚遣行人祭政贈威逺伯謚忠毅立祠永昌﹞

五年秋七月廣南維摩師宗沙人儂人作亂都督沐昻討平之

六年夏五月遣都禦史王驥定西伯蔣貴太監曹吉祥等統東南兵十五萬徵麓川思任法逃獲其妻妾象馬寶玉無算時維摩州蠻韋郎羅作亂移師平之還朝封驥靖逺伯貴進侯爵其它升官職者四百餘員

八年秋蔣貴王驥等以徵麓川爲名再入雲南

九年秋七月緬人獲思任法函其首獻於軍

十三年靖逺伯王驥帥師復徵麓川河西學教諭詹英上章劾其濫行爵賞老師費財乃班師

景泰二年緬人執麓川思機法獻俘

成化十六年遣都禦史程宗撫猛宻猛宻故木邦部落也其地有寶井成化初木邦宣慰罕■﹝穴上乞下﹞淫虐猛宻酋曩罕弄遂叛投緬旣而鎭守太監錢能王舉索寶石不得疏於朝請徵之罕弄懼重賂大學士萬安遣宗撫處宗承安意盡以所略木邦地畀之孟養諸番不平洶洶欲亂適弘治攺元安宗斥罷副使林俊始割其地還木邦語具田汝成炎徼紀聞

弘治三年你甸鐵索箐賊作亂官兵討平之

思任法子思祿攻猛宻取蠻莫等十七寨遂據孟養

嘉靖五年孟養思倫法攻緬甸破阿瓦城虜其宣慰莽紀歲殺略無算遂與木邦瓜分其地蓋以報執思任法之怨也詔遣永昌知府嚴時泰往諭之不聽

六年尋甸酋安銓及武定酋鳯朝文叛圍雲南命兵部尙書伍文定討平之

十年巡撫歐陽重以衛軍冒餉銀核之軍士大噪詔罷重官

十九年雲南衛舍人把天持等謀作亂伏誅

二十六年永昌枯柯夷作亂兵備副使韓廷偉撫定之

二十九年元江土捨那鑑弒其主憲而自立都禦史石簡討之不克

三十年那鑑殺左布政使徐樾時鑑詐降樾受命往撫之入賊境伏發被害官兵從者殱焉詔贈其官逾年官軍大集鑑乃自殺

是年緬酋莽瑞體據古喇宣慰司殺其酋長遂入孟養八百老撾﹝瑞體莽紀歲幼子避思倫法難奔洞吾與古喇相近古喇酋兄弟相攻瑞體和解之遂部署眾兵絕其道路二酋皆死盡有其地緬自此始彊﹞

三十七年木邦宣慰罕拔與隴川宣撫多士寧相讎殺遣指揮路九萬撫之

三十九年東川土酋阿堂與沾益土官安九鼎相攻殺巡撫都禦史遊居敬集師討之爲巡按禦史王大任所劾詔逮居敬赴京下獄論戍

四十年詔取點蒼屏石五十於大理巡撫都禦史蔣宗魯奏罷之

四十二年易門賊李向陽等作亂自稱混天大王掠安寧三泊等州縣南安泥叢諸賊響應巡撫都禦史呂光洵討平之

四十三年武定酋鳯繼祖叛殺略無算

隆慶元年巡撫雲南尙書呂光洵討武定酋悉平之奏設流官攺治立禦建學作城

六年隴川宣撫司目把嶽鳯弒其主多士寧投緬

萬曆元年冬十一月命巡撫侍郎鄒應龍同黔國公沐昌祚西徵鐵索箐赤石崖擒夷酋羅勤快等七十二村悉平

二年春二月復東徵■﹝犭母﹞獛等夷秋八月徵蕎甸等夷皆平之立營戍守

四年緬大舉攻迆西副使羅汝芳遣兵援之大破其眾瑞體遁去

七年緬破迆西據之

十年嶽鳯以緬兵破千崖執土婦罕氏是年莽瑞體死﹝瑞體生時値大雪惟瑞體屋上獨無夜所居室奕奕有光及長沈鷙狡譎善用兵信賞必罰故以孑然亡命拓地萬里滇爲之敝死子應裏嗣尢險詐有謀略瑞體並鄰拓疆多其力云﹞

十一年緬酋莽應裏紏隴川賊嶽鳯冦順寧破施甸猛淋盞達諸寨殺略無算詔以劉綎爲遊擊將軍鄧子龍爲參將會諸夷兵擊大破之斬嶽鳯應裏遁去

十三年羅雄州土捨者繼榮弒其父者浚而自立巡撫都禦史劉世曽討誅之初者浚悅營長之婦殺其夫而奪之踰年生繼榮稍長卽欲殺父浚幽之十餘年旣老無子欲以爲嗣釋之出出卽據州逐父當事往諭乃佯迎父歸竟弒之招集亡命出刼師宗維摩等州世曽乃遣遊擊將軍劉綎及守備張先聲等合兵討之繼榮敗欲走交趾先聲追斬之奏攺羅雄爲羅平

十五年應裏復攻迆西陷宻堵送速二城兵備按察使李材遣遊擊劉天俸擊破之復二城旣而巡按禦史蘇鄼論材上首級不實詔逮材及故永昌知府陳嚴之同知宋儒騰越知州陳克侯等下獄材謫戍嚴之等皆削籍﹝宻堵送速二城𨿽迆西屬而距永昌逺甚酋長思威來告急同知宋儒難之兵備李材方喜立功遣天俸等督兵往援天俸亦憚行令把總杜栻李朝以少兵往而多以中國旗幟授迆西兵緬見謂漢兵大至驚潰思威追擊大破之斬首千餘天俸遂以爲功報捷材以上聞及驗級則夷兵不知取級往返二千餘里半已烏有材等遂得罪旣而迆西遣人貢方物入謝而禦史疏業已發乃刪削其表文以進故獄竟具﹞

十七年徵緬歸兵作亂討平之初劉鄧二帥入滇多募亡賴子弟及西事粗定議令散去人給三金眾以爲不足官復逼之發遂大噪行刼而東至楊林漆文昌往諭賊不聽幽之空室漆從地道出遂合寧州土官祿華誥等兵殱之

十八年緬入孟養

二十年緬入蠻莫鄧子龍擊卻之

二十一年緬入蠻莫破等練與猛卯多俺分道入冦巡撫都禦史陳用賓遣兵擊走之

是年巡撫都禦史陳用賓城八闗於騰衝曰萬仞曰神護曰巨石曰銅壁曰鐵壁曰虎踞曰天馬曰漢龍每四闗設一守備戍之自是緬不敢深入皆廣南知府漆文昌之功也

二十二年擒多俺及其子皆斬之用賓復檄暹羅同攻緬緬疲於犇命自此邊患少息

西韃靼冦臨西麗江知府木旺擊破之

二十五年大候州土酋猛廷瑞叛討平之攺置云州

詔逮參政李先著下獄猛廷瑞之叛也與其妻父奉學興兵攻堂兄思賢所過州縣殺掠無算巡撫都禦史陳用賓疏請徵剿遣參將吳顯忠直抵順寧破賊眾圍之廷瑞困急乞降而先著聞有旨令廷瑞擒奉學自贖遂令撤兵廷瑞得遁入觀音山勢復振顯忠乃再集兵討之誅奉學虜廷瑞檻送軍門用賓謂先著受賄縱賊以狀聞逮下詔獄死

二十六年車裏老撾耿馬孟養等各入貢是年遣太監楊榮開采雲南諸礦

二十七年緬攻孟養官軍往援破走之

二十九年蠻莫酋思正作亂焚掠幹崖隴川三十年緬攻蠻莫思正奔騰越伏誅

三十一年緬酋雍罕遣使欵貢

三十三年五宣慰司又爲緬所陷

三十四年正月指揮賀世勲梁髙門等率眾攻太監楊榮殺之焚其屍時榮縱放爪牙四索金寶夷漢洶洶又日鞭責諸弁故乘眾怒戮之及其黨百餘人皆死事聞詔誅首亂者余勿問

三十五年隴川宣撫多安民叛歸緬殺鎭撫林承恩十一月武定土酋鳯克叛陷郡城脇推官白明通索府印遂圍雲南巡撫陳用賓以印予之乃解﹝是時雲南承平日久武備單弱上下束手無策而賊勢張甚用賓取印於藩司布政使薛夢雷持不可旣而賊日熾城且不守竟索印予之及用賓得罪夢雷亦以新巡撫解任以其持議不堅也﹞

三十六年正月鳯克陷祿丰殺知縣蘇夢暘又陷元謀羅次嵩明等諸州縣殺略無算用賓尋發兵討平之俘克等檻送京師旣而言者交章論用賓棄印及總兵沐叡等失機罪詔遣緹騎逮治及都司張名世武定知府陳典推官白明通祿勸知州黃榜俱下獄論死用賓在滇十六年其防西事最悉至於建闗堡營屯田檄暹羅以分緬勢俾騰永之間帖席者二十餘年功亦懋矣而變起肘腋倉皇失措遂至身名俱殞悲夫蓋嘗竊論滇事若遊居敬無功而無罪者也李材李先著罪少而功多者也用賓功罪相當者也而皆身嬰縲紲或以喪軀任事之難不其然乎

三十七年多安民伏誅隴川平是歲雲龍州土官段嘉龍縱妻虐夷爲族捨段進忠所殺

四十一年蕎甸賊攻宜良知縣龔著擊卻之時諸賊皆黔國莊丁積年流刼州縣官莫能捕而宜良庠生梅友竹者亡賴爲縣所蹤迹遂構賊至著以死守城募鄕民擊賊破之賊散去捕友竹於通海戮之

四十七年水西賊掠沾益守備方策禦之敗績時烏撒土官安效良娶水西女不相得水西攻之效良逃至沾益賊亦追至扣城索效良方策易之出戰兵寡爲所破僅以身免賊遂大掠而去

四十八年雲龍州平段進忠旣弒其主時議務羈縻之而進忠愈肆猖獗逼脇州官殺掠無忌於是巡撫中丞召諸道兵欲剿之進忠窘急從間道趨永平至龍尾闗分守道與大理守謀誘入闗而擒之檻送軍門散其餘黨數百人疆理其地定賦稅焉

滇略卷七

●欽定四庫全書

滇略卷八

﹝明﹞謝肇淛撰

○文略

先王之治民也旣生聚之衣食之然後洽以文教被以歌謡南中異域日尋干戈生斯地者保要領之不贍而遑闌及雕龍自漢及唐文獻彷佛足徵宋三百年墮羅剎鬼國矣明興而後詞命文告紀載題詠燦然俱在篇籍不勝汗竹也豈非旣富而教王道之成哉今擇其較著可以觀者

漢持節使王褒謹拜南崖敬移金精神馬縹碧之雞處南之荒深溪回谷非土之鄕歸徠歸徠漢徳無疆廣乎唐虞澤配三皇黃龍見兮白虎仁歸徠歸徠可以爲倫歸兮翺兮何事南荒也

漢明帝時通博南山道渡蘭津行者苦之歌曰漢徳廣開不賓度博南越蘭津渡蘭滄爲他人

司馬貞西南夷傳贊西南外徼莊蹻首通漢因大夏乃命唐蒙勞深靡莫異俗殊風夜郎最大卭筰稱雄及置郡縣萬代推功

劉昫西南蠻傳贊五方異气所稟不同維南極海曰蠻與戎惡我則叛好我則通不可不徳使其瞻風

晉常璩述南中志赤徳中微巨猾幹簒白虜乘釁致民塗炭爰迄靈獻皇極不建牧後失圖英雄疊進覆車齊軌蒙此艱難

隋梁睿請略定南寧州疏竊以逺撫長駕王者令圖易俗移風有國恆典南寧州漢世牂牁之地近代以來分置興古雲南建寧朱提四郡戶口殷眾金帛富饒二河有駿馬明珠益寧出鹽井犀角晉泰始七年以益州曠逺分置寧州至梁刺史徐文盛徵赴荊州土民爨瓉遂竊據一方國家遙授刺史其子震相承至今而震臣禮多虧貢賦不入每奉獻不過數十匹馬其處去益路止一千朱提北境卽與戎州接界如聞彼人苦其苛政思被皇風伏惟大丞相匡贊聖朝寧濟區宇裕後光前方垂萬代辟土服逺今正其時幸因平蜀士眾卽請略定南寧自瀘戎已來軍糧須給過此卽於蠻夷徵稅以供兵馬其寧州朱提雲南西爨並置總管州鎭計彼熟蠻租調足供城防倉儲一則以肅蠻夷二則禆益軍國今謹建南寧州郡縣及事意如別幅大都督杜神敬昔曾使彼其所諳練今並送往

史萬歲徵南寧夷過石城山詩云石城門峻誰開辟更鼓誤聞風落石界天白嶺勝金湯鎭壓西南天半壁

唐駱賓王軍中行路難詩君不見封狐雄虺自成羣憑深負固結妖氛玉璽分兵徵惡少金壇授律動將軍將軍擁旄宣廟略戰士橫戈靜夷落長驅一息背銅梁直指三危登劍閣閣道迢遙起戍樓劍門搖曵俯靈丘卭闗九折無平路江水雙源有急流徵役無期返他鄕歲月晚杳杳丘陵出蒼蒼林薄逺途危紫蓋峯路澀靑泥阪去去指哀牢行行入不毛絕壁千重險連山四望髙中外分區宇夷夏殊風土交趾枕南荒昆彌臨北戶川原饒毒霧溪谷多淫雨行潦四時流崩崖千歲古漂梗飛蓬不暫安捫藤引葛度危巒昔時聞道從軍樂今日方知行路難滄江緑水東流駛炎州丹徼南中地南中南斗映星河秦闗秦塞阻煙波三春邊地風光少五月瀘州瘴癘多朝驅疲斥堠夕息倦樵歌向月彎繁弱連星轉太阿重義輕生懷一顧東徵西伐凡幾度夜夜朝朝斑鬢新年年歲歲戎衣故灞城隅滇池水天涯望轉積地際行無已徒覺炎涼節物非不知闗山千萬里棄置勿重陳徵行多苦辛且悅淸笳梅栁曲詎憶芳園桃李人絳節紅旗分日羽丹心白刃酬明主但令一被君王知誰憚三邊徵戰苦行路難幾千端無復歸云憑短翰空餘望日想長安

駱賓王姚州道破諾沒弄楊虔栁露布臣聞北辰列象六合奉天子之尊南面乘幹一統成聖人之業故塗山萬國誅後至者防風丹浦一戎緩前禽者就日伏惟陛下登翠嬀以握圖居紫微而正象玄功不宰混太始以凝神至道無名佇華胥而得夢闡文教以淸中夏崇武功以制九夷反踵穿胸之域襲冠帶以來王奇肱儋耳之酋奉正朔而請吏逆賊某浮竹遺嗣沈木余苖邑殊禮義之鄕人習貪殘之性日者皇明廣燭帝道遐融輒敢亂我天常率九隆而背誕負其地險攜七部以稽誅騷亂邊疆敓攘州郡用是三門授律長驅無戰之師五月渡瀘深入不毛之地崗巒千里西通大荒之郊溪谷萬重南極炎洲之境聳喬林而挿月陰兔有假道之標拔崇巖以隠天陽烏無回翼之地峯危束馬路絕懸車賊據臨代之形乘建瓴之勢徵風召雨蝟起蜂飛驅雜種以挺妖封狐千里肆沈黎而作孽雄虺九頭臣始廣布皇恩恭宣帝澤申之以安撫曉之以存亡信重蠻陬無負黃龍之約賞隆漢爵不渝白馬之盟地接冉駹詞屢殫於諭蜀俗通盤瓠聲不輟於吠堯臣遣某某銜枚逺襲捲甲前驅偃危斾而設潛兵疑從天落乘間道而掩不備若出地中彎弧而凶黨土崩舉刃而妖徒瓦解𨿽危苕沸鼎未窮梟首之誅救死扶傷猶致析骸之爨玄云結陣影宻西郊赤堇揮鋒气沖南斗揚塵埃而匝地白日爲之晝昏積氛祲以稽天滄溟爲之晦色兵交刃接鳥散魚驚自夘及申追奔逐北斬首千餘級轉戰三十里激流膏而爲泉似變萇弘之血委亂骸而擠壑若泛鱉靈之屍旣而照盡髙舂云昏乙夜賊乃收集餘眾保據髙巖臣度彼遊魂慮其宵遁使三軍齊進四面合圍一皷先登賞必懸於芳餌九攻按律罪無赦於嚴誅五部雄才三河俠少或生居燕地尢工卽墨之圍或家本秦人早習昆明之戰戰踰百里時歷三期前後生擒四千餘人斬首五千餘級諾沒弄楊虔栁等殞元行陣懸首旌門蒙儉和捨等委眾奔馳脫身挺險昔魏臣伐蜀徒聞蒟醬之奇漢使開卭才通竹杖之利豈若膺紫泥而弔伐指丹徼以臨戎一戰而孟獲成擒再舉而哀牢授首斯並皇威逺暢廟略遐宣奉玄徳以配天徒知帝力掩皇輿而闡地豈曰臣功不勝慶快之至謹露布以聞

又破蒙瞼露布臣聞七緯經天星墟分張翼之野八紘紀地炎洲限建木之鄕西距大秦雜金莖而孕气南通交址枕銅柱以爲鄰俗帶白狼人習貪殘之性河淪赤虺川多風雨之妖水積炎氛山涵毒霧竹浮三節肇興外域之源木化九隆頗作中國之患年將千禩代歷百王鄭純之化不追孟獲之風愈扇三年疲眾徒聞定莋之機五月出師未息渡瀘之役伏惟皇帝陛下祥螭戴玉拓地軸以登皇道契書繩掩天紘而踐帝玄云入戶纂靈瑞於丹陵蒼籙升壇薦禎圖於翠渚六合照臨之地候月歸琛大壚覆載之間占風納贐蠢玆蠻貊敢亂天常橫赤熛以疏疆背朱提而設險石林萬仞巖邑千重望秦阜以相傾崤陵失四塞之阻對梁山而錯峙劍門成一簣之峯不知玉弩垂芒涵水無九嬰之沴瑤階舞銑洞庭有三苖之墟臣等白招乘候順秋帝以揚旌絳節臨邊遲夜郎以解辮營開嶲穴斾轉卭門峻岐折阪之危盡亡襟帶滇池漏江之固曽失藩籬惟逆賊設蒙瞼等未革狼心仍懷豕突陸梁放命旅拒偸安地接祠雞竟無希於攺旦山多神鹿終未見於擇音徒開三面之恩逾肆九頭之暴鳩集餘眾蟻結凶徒儋耳椎髻之徒千里霧合鑿齒雕題之孽一呼云屯於是三略訓兵五申誓眾先登陷敵無遺大樹之功後拒亂行必致曲梁之罰楚人三戶蜀郡五丁气擁玄云精貫白日沸殘息於層峯更切守陴之哭積圓顱於重阜殆成京觀之封於是乘利追奔因機深入困獸猶鬥似化廩君之魂窮鳥尙飛似驚杜宇之魄僵屍蔽野臨赤阪而非遙流血灑途視丹徼以何逺首領和捨等並計窮力屈面縛軍門寛其萬死之誅賜以再生之路惟蒙瞼脫身挺險負命窮山顧巢穴以靡依逃晷漏而何幾況妖徒革面徼外非復他人部落離心舟中皆爲敵國瞻言梟首指日爲期凡在歸降隨事招撫

張柬之請罷姚州疏姚州古者哀牢之國絕域荒外山髙水深自生人以來洎於後代不與中國交通前漢唐蒙開夜郎滇莋而哀牢不附至光武季年始置永昌郡以統理之其國西通大秦南通交址奇珍異寶進貢歲時不闕諸葛亮五月渡瀘收其金銀鹽布以益軍儲使張伯岐選其勁卒勇兵以增武備故蜀志稱亮南徵而國以富饒甲兵充足由此言之則前代置郡其利頗深今金銀鹽布之稅不供珍奇之貢不入戈戟之用不實於戎行寶貨之資不輸於大國而空竭府庫驅率平人受役蠻夷肝腦塗地臣竊爲國家惜之漢以得利旣多歷博南山渉蘭滄水更置博南哀牢二縣蜀人愁怨行者作歌曰歷博南越蘭津渡蘭滄爲他人蓋譏漢貪珍奇鹽布之利而爲蠻夷之所馳役也漢獲其利人且怨歌今減耗國儲費用日廣而使陛下之赤子身膏野艸骸骨不歸老母幼子哀號望祭於千里之外於國家無絲髮之利在百姓受終身之酷臣竊爲國家痛之往者諸葛亮破南中使其渠率自相統領不置漢官亦不畱兵鎭守人問其故亮言置官畱兵有三不易大意以置官夷漢雜居猜疑必起畱兵運糧爲患更重忽若反叛勞費更多粗設綱紀自然久定臣竊以亮之此策妙得羈縻蠻夷之術今姚府所置之官旣無安邊靖冦之心又無且縱且擒之技惟知詭謀狡算恣情割剝貪饕刼略積以爲常扇動酋渠遺成朋黨折支謟笑取媚蠻夷拜跪趨伏無復慚恥提挈子弟嘯引凶愚聚會蒲博一擲累萬劍南逋逃中原亡命有二千餘戶見散在彼州專以掠奪爲業臣恐一朝驚擾爲禍轉大伏乞省罷姚州使隸嶲府歲時朝覲同之蕃國瀘南諸鎭亦皆廢於瀘北置闗百姓自非奉使入蕃不許交通來往增嶲府兵選擇淸良宰牧以統理之臣愚將爲穩便

閭丘均成都人與陳子昂杜審言齊名武后時爲博士罷官流寓南中碑碣多出其手而西爨王碑其所撰文也有臨水亭詩相傳爲寓蒼洱所作其詞云髙館基層山幕坐藉芳艸傍對野村樹下臨車馬道淸朗娛心術幽遐備瞻討回合峯隱云聮綿渚縈島气似靈州勝風爲靑春好相及盛年時無令嘆衰老

天寶中王師伐南詔前後敗沒二十萬人李白詩羽檄如流星虎符合專城喧呼救邊急羣烏皆夜鳴白日耀紫微三公運權衡天地皆得一澹然四海淸借問此何爲答言楚徵兵渡瀘將五月將赴雲南徵又贈南陵常贊府詩歲星入漢年方朔見明主調笑當時人中天謝雲雨一去麒麟閣遂將朝市乖故交不過門秋艸日上階當時何特達獨與我心諧置酒淩歊臺歡娛未曽歇歌動白紵詞舞回天門月問我心中事爲君前致辭君看我才能何似魯仲尼大聖猶不遇小儒安足悲雲南五月中頻喪渡瀘師毒艸殺漢馬張兵奪秦旗至今西洱河流血擁僵屍將無七擒略魯女惜園葵咸陽天下樞累歲人不足𨿽有數鬥酒不如一杯粟賴得契宰衡持鈞慰風俗自顧無所用辭家方求歸霜驚壯士髮淚滿逐臣衣以此不安席蹉跎身世違終當滅衛謗不受魯人譏

儲光羲送李宓伐雲南詩昆明濱滇池蠢爾敢逆常天星耀鐵鎖弔彼西南方冢宰統元戎太守齒軍行囊括千萬里矢謨在廟堂耀耀金虎符一息到炎荒搜兵自交址茇捨出瀘陽羣山髙嶄巖淩越如鳥翔封豕驟跧伏巨象遙披攘回溪深天淵揭厲踰舟梁玄武掃狐蜮蛟龍除方良雷霆隨神兵硼磕動穹蒼斫伐若艸木系縲同犬羊除醜飲彌河啁啾亂行藏君子惡薄險王師恥重傷廣車設置梁太白收光芒邊吏靜縣道新書行紀綱劍閣掉勒歸武弁朝建章龍樓加命服獬豸擁秋霜邦人頌靈旗側聽河洋洋京觀在七徳休哉我神皇

髙適賀李宓伐蠻歸詩並序天寶十一載有詔伐西南夷右相楊公兼節制之寄乃奏前雲南太守李宓渉海自交趾擊之道路險艱往復數萬里蓋百王所未通也十三載四月至於長安君子是以知廟堂使能而李公效節適忝斯人之舊因賦是詩聖人赫斯怒詔伐西南戎肅穆廟堂上深沈節制雄遂令感激士得建非常功料死不料敵顧恩寧顧終鼓行天海外轉戰蠻夷中梯巘近髙鳥穿林經毒虫鬼門無歸客北戶多南風蜂蠆隔萬里云雷隨九攻長驅大浪破急擊羣山空餉道忽已逺縣度垂欲窮精誠動白日憤薄連蒼穹野食掘田鼠晡飱兼僰僮收兵列亭堠拓地彌西東臨事恥茍免履危能飭躬將星獨照耀邊色何溟蒙瀘水夜可渉交州今始通歸來長安道召見甘泉宮廉藺若未死孫吳知音同相逢論意气慷慨謝深衷按天寶十三載李宓擊南詔閣羅鳯誘之深入至太和城堅壁不戰糧盡引還蠻追擊之全軍皆沒楊國忠隱其敗更以捷聞其蒙蔽若此而達夫乃侈言其功比之廉藺孫吳安得爲詩史哉

鄭回者唐西瀘令爲南詔所虜以爲淸平官後卒說異牟尋歸唐回有文詞嘗爲蒙氏撰徳化碑詞繁不具載其銘曰降祉自天福流後胤瑞應匪虛禎祥必信聖主分憂遐夷聲振襲久傳封受符兼印兼瓊秉節貪榮構亂開路南安攻殘西爨竹倩見屠官師潰散賴我先王懷柔伏叛祚不乏賢先獻是繼郡守詭隨貶身遐裔禍連虔陀亂深豎嬖殃咎匪他塗豕自殪仲通制節不詢長久徵兵海隅頓營江口矢心不納白刃相守謀用不臧逃師夜走漢不務徳而以力爭興師命將置府層城三軍往討一舉而平面縳羣吏馳獻天庭李宓總戎猶尋覆轍水戰陸攻援孤糧絕勢屈謀窮軍殘身滅祭而葬之情由故設贊普仁明審知機變漢徳方衰邊城絕援徵我兵戎攻彼郡縣越嶲有徵會同無戰雄雄嫡嗣髙名英烈惟孝惟忠乃明乃哲卭瀘一掃軍羣雙滅觀兵尋傳舉國來賓巡幸東爨懷徳歸仁碧海效祉金穴薦珍人無常主惟賢是親土宇克開煙塵載寢轂擊梨坑輯熈羣品出入連城光揚衣錦業畱萬代之臺倉貯九年之廩明明贊普揚幹之光赫赫我王實賴之昌化及有土業著無疆河帶山礪地久天長辧稱世雄才出人右信及豚魚潤深瓊玖徳以建功是謂不朽石以刋銘可長可久

杜光庭以文章教蒙氏之民蒙學士爨泰葬之玉局峯麓立廟祠之光庭有詩名如題仙居觀詩往歲眞人朝玉皇四眞三代住繁陽初開九鼎丹華熟繼躡五雲天路長煙鎖翠嵐迷舊隠池凝寒鏡貯秋光時從白鹿巖前去應許潛通不死鄕又題鴻都觀詩亡吳霸業已功全深隠雲林始學仙鸞鶴自飄三蜀駕波濤猶憶五湖船雙溪夜月鳴寒玉眾嶺秋空斂翠煙也有扁舟歸去興故鄕東望思悠然又題都慶觀詩三仙一一駕紅鸞仙去雲閒逺古壇煉藥舊臺空處所掛衣喬木兩摧殘淸風嶺接猿聲近白石溪涵水影寒二十四峯皆可隠振纓長往亦何難

賈島久寓雲南有送雍陶入蜀詩江山事若諳那肯滯雲南艸色分危磴杉陰近古潭日斜褒谷鳥夏淺嶲州蠶吾自疑雙鬢相逢更不堪

雍陶成都人寓雲南有送裴璋還蜀詩家在劍門外新年音信稀自爲千里客已送幾人歸陌上月初落馬前花正飛離言殊未盡春雨濕徵衣時雲南太守張虔陀淫虐南詔殺之遂攻成都陶有哀蜀人爲蠻所俘者五首但見城池還漢將豈知佳麗屬蠻兵錦江南渡遙聞哭盡是離家別國聲﹝又﹞大渡河邊蠻亦愁漢人將度盡回頭此中剩寄相思淚南去應無水北流﹝又﹞欲出鄕闗行路遲此生無復卻回時千寃萬恨何人見惟有空山鳥獸知﹝又﹞越嶲城南無漢地傷心從此便爲蠻寃聲一動悲風起雲暗靑天日下山﹝又﹞雲南路出洱河西毒艸長靑瘴色低漸近長城誰更哭一時收淚羨猿啼

徐凝南詔攻成都詩守隘一夫何處在長橋萬里只堪傷紛紛塞外烏蠻賊驅盡江頭濯錦娘劉灣雲南白門詩百蠻亂南方羣盜如蝟起騷然疲中原徵戰從此始白門太和城來往一萬里去者無全生十人九人死代馬臥陽山燕兵哭瀘水妻行求死夫母行求死子蒼天滿愁雲白骨積空壘哀哀雲南行十萬同已矣

馬乂蜀中經南蠻俘虜後寄雍陶詩酋馬渡瀘水北來如鳥輕幾年期鳯闕一日破龜城此地有徵戰誰家無死生人悲還舊裏鳥喜下空營弟侄意初定交朋心尙驚自從經難後吟苦似猿聲

權徳輿送袁滋持節冊南詔詩西南使星去逺徼通朝聘煙雨僰道深麾幢漢儀盛途經五尺險水愛雙流淨上國洽恩波外臣遵禮命離亭駐騶馭且盡尊中聖

白居易新丰折臂翁詩新丰老人八十八頭鬢眉須皆似雪玄孫扶向店前行左臂憑肩右臂折問翁臂折來幾年兼問致折何因緣翁云貫屬新丰縣生逢聖代無徵戰慣聽梨園歌管聲不識旗鎗與弓箭無何天寶大徵兵戶有三丁點一丁點得驅將何處去五月萬里雲南行聞道雲南有瀘水椒花落時瘴煙起大軍徒渉水如湯未過十人二三死村南村北哭聲哀兒別爺娘夫別妻皆云前後徵蠻者千萬人行無一回是時翁年二十四兵部牒中有名字夜深不敢使人知偸將大石錘折臂張弓簸旗俱不堪從玆始免徵雲南骨碎筋傷非不苦且圖揀退歸鄕土臂折來經六十年一肢𨿽廢一身全至今風雨陰寒夜直到天明痛不眠痛不眠終不悔且喜老身今獨在不然當時瀘水頭身死魂孤骨不收應作雲南望鄕鬼萬人塜上哭呦呦老人言君聽取君不見開元宰相宋開府不賞邊功防黷武又不聞天寶宰相楊國忠欲求恩幸立邊功邊功未立生人怨請問新丰折臂翁後敬宗時南詔攻梓州劍南郭釗移書責之乃遣使入貢居易又有蠻子朝詩蠻子朝泛皮船兮渡繩橋來自嶲州道路遙入界先經蜀川過蜀將收功先表賀臣國雲南六詔蠻東連牂牁西連蕃六詔星居初瑣碎合爲一詔漸彊大開元皇帝𨿽聖神惟蠻倔彊不來賓鮮於仲通六萬卒徵蠻一陣全軍沒至今西洱河岸邊箭孔刀痕滿枯骨誰知今日慕華風不勞一人蠻自通誠由陛下休明徳亦賴微臣誘諭功徳宗看表知如此笑令中使迎蠻子蠻子導從者誰何摩挲俗羽雙隈伽淸平官持赤藤杖大軍將擊金呿嵯異牟尋勞尋閣勸待勑召對延英殿上心貴在懷逺蠻引臨玉座近天顏冕旒下垂親勞徠賜衣賜食移時對移時對不可得大臣相看有羨色可憐宰相拖紫佩金章朝日惟聞對一刻

元稹賀南詔獻地圖土貢詩西南六詔有遺種僻在荒陬路尋壅部落支離君長賤比諸蕃甸爲幽冗犬戎彊盛頻侵削降有憤心戰無勇夜防抄盜保深山朝望煙塵上髙冢鳥道繩橋來欵附非因慕化因危悚淸平官系金呿嵯求天叩地持雙珙益州大將韋令公頃實遭時定汧隴自居劇鎭無他績幸得蠻來固恩寵爲蠻開道引蠻朝迎蠻送蠻常繼踵天子臨軒四方賀朝廷無事惟端拱漏天走馬春雨寒瀘水飛蛇瘴煙重椎頭醜類除憂患瘇足役夫勞洶湧匈奴互市歲不供云蠻通好轡長駷戎王養馬漸多年南人耗顇西人恐

韋臯以南詔兵破吐蕃露布劍南西川節度使同中書門下平章事臣臯等言臣聞天討有辜兵應者勝義者王天佑下民師直爲壯曲爲老多助之至四極爰輳貞觀則同羅擊延陀開元則九姓殄黙啜曰商莫不來享犯漢𨿽逺必誅徳風翔虖河源武節憺虖月■﹝出骨﹞率寧人之有指先元戎之啟行用信威光祖宗不以賊遺君父恭惟皇帝陛下宣昭義問敉寧武功纉八葉之鴻圖奮四徵之雄略懷梟鴟銷祲沴稟合太和翦鯨鯢淸郊原掃除羣穢王猶允塞我武惟揚奇幹善芳各修貢職條支若木咸順指令邈積石之遐陬有吐蕃之醜類侵敗王略倍姦齊盟乘邊將之騁兵瞰戎亭之虛候爲蛇豕食上國盡盜河湟帥蝥賊搖我疆再驚畿甸尙納污而含垢姑通使以結和淸水之盟未幹好畤之師已聚指涇靈而徼賂瞰鹽夏以搗虛夷徳無厭弗悔衽金之旤楚氛甚惡輒興衷甲之謀蠢爾爲讎整居匪茹維時南詔慕化中朝先零之質諸兒𨿽嘗並力麋人之率百濮罔不離心頓顙於邊受命於吏斷匈奴之右臂羈南粵以長纓燕貉輸致騎之勤晉戎成犄鹿之勢彼旣失鐵橋之險我遂克峨和之郛蓋竄匿於龍沙復虔劉於麟塞臣等請奮其旅以殱乃讎鳯翔振武靈武之騎獵其西邠寧太原涇原之兵震其北率南山熊羆之校曁東川貙虎之師烏蠻撓其腹心回鶻搗其肘腋眾素飽矣一大治之諸將陳洎等統五萬軍出十一道濟師西顥之半策勲北陸之初遂賈勇而圍昆明將決勝而定靑海釋朔方之眾援維州之城九攻九卻之計窮七縱七擒之威速連連執訊矯矯獻囚不然我薪而自焚有如破竹之立解拂廬魚潰甌脫兔犇谷靜山空首就焉耆之僇區殫域滅汔聞智盛之降斯皆廟謨淵深神斷天造明見萬里運奇堂上之兵守在四夷制勝目中之虜勒功滇池之柱植表赤嶺之碑一怒安民文之勇也三軍用命克何力焉臣等承帝之明敵王所愾開逺門掲候坐收西極之舊風紫微殿受俘重覩昆丘之茂績臣等無任慶快激切屏營之至謹遣某官奉露布以聞

髙駢回雲南牒大唐劍南西川節度使牒雲南詔國我大唐聖皇帝徳配二儀光齊兩耀仁沾動植聖役神龍煦萬國盡若靑天養兆民皆同赤子東鄰若木西屆流沙北通陰山南抵銅柱莫不貢珍納贐航海梯山請奉車書願爲臣妾是知卑微螢耀不敢並於太陽齷齪蹄涔焉能踵於神驥且自象寄鞮譯侯甸要荒𨿽居逺方盡遵中國力爭不得天使其然且以蠓蜹之飛騰不離溝瀆欲追鸞鳯之羽翼擬接熛霄𨿽是童兒亦知不可且雲南頃者求合六詔並爲一蕃與開道塗得接卭蜀許賜書而習讀遽降使而交歡禮待情深招延意厚傳周公之禮樂習孔子之詩書片善旣知大恩合報忽窮兵黷武掠土侵疆再犯朗寧重陷交址兩俘卭蜀一劫黔巫塗炭城池皆爲灰燼驅歸士庶盡作幽寃淩犯不休貪殘轉甚昔時交址都護不閒理兵舊日朗寧元戎未解誅冦受以侵欺容其殘暴今日者親徵海裔克復龍編驅駕三千之師剿除十萬之冦沈白衣歿命之眾如赤日消冰殺朱弩佉苴之軍若紅鑪熾焰膏塗艸莽骸積丘山士卒覩之而稱心夷獠觀之而快意其於勝負詔國洞知昨日來鎭西川移從汶水仗節而不施導騎單車而直抵坤維大開城門放出人物三軍遣歸營幕百姓使返鄕閭此時詔王未離近地固無疑阻今則已知天時誓雪國恥前詔王遣張棟成等揚言和好身才入境兵已繼來況系詔王親行公然詐僞侵欺大國熒惑元戎戮僕之儀須依古典其張棟成等並已軍令處置今則訓練蕃兵指揮漢將鐵衣十萬甲馬五千邕交合從黔蜀齊進昔時漢將有七擒七縱之功今日唐臣蘊百戰百勝之術勲名須立國史永書是故牒

元楊才照興寶寺碑銘蓋聞率性之謂道妙物之謂神混成天地之先獨化陶鈞之上體至虛之宅無毒無門運不隅之方何自何執出入五物誰測至變之端周流六虛旁行大衍之數知大始者由之揆務佐成物者宗之致能形象分而變化斯彰動靜常而剛柔乃斷玄凝易簡之理昭升久大之功仰觀俯察弗昧幽明之宗原始反終遂知生死之說自有適有難保於幻夢之常從迷積迷無挽於風浪之起聖寂起虛玄覽大覺慧目隨眠澄心墮體弗諼四誓之言末矢大千之化觀淨性於日種孰類鄒人驗白髮於脇生豈匹虹渚昭四門之逺誡忻厭馳而交懷甘六載之幽求苦樂審其非道術求舊於逺証之式濟維新於所化之生發神足於道場吉祥暫鋪艸坐入慈定於樹下波旬立惕興屍光縱混園五老頓忘於本制徳勝火窟三愚遂服於仁風示化橋而摧我人指恆河以明生滅大教旁取於五性不化而自行沙輪妙演於三時不言而自治相忘照之極耀幽蔀圓鑑動帝聲之大音盲瞶俱拆遂使九十六種貫魚而聽命二十六品拔茹以成羣闡微座而開大經頒寶藏而振諸方莫不十度成敍六趣捐開束名實者息肩於玄團尙淸淨者同味於大道時來舍衛鶖子奉命於祗園暫上天官優王遂興於檀像卽穢土以辟淨剎寄有相以述眞常欲使作三界之歸依爲像法之洲渚妙哉恍惚無得而稱焉蓋此寺者大蒙知軍事布燮楊禎之所剏也年鍾建極委佐兵機稅蜀衝蕃惟公是倚外則弼諧帝道事竭於君內則翼扇眞風心忘於法卜玆勝地剏此精藍歲月已淹痛哉圯毀有公子髙踰城光者曽祖相國明公髙大明祖定逺將軍髙明淸考牧公髙踰城生者定逺將軍之長子也積剛柔之粹徳鍾嶽瀆之休靈淸明在躬鑑澄波之千頃風神絕俗挺巨嶽之萬尋率匡救於明朝善彌縫於霸業降徳惟忻邁種披恩未殫及人戰則如神鄙圯橋之取履政則凝化踵合浦之還珠載折四豪功髙五霸踰城光數當再索慶襲餘芳天質自殊龍章特異夙蘊風雲之气早實仁義之懷和順內凝英華外發噐茂識環之歲蘭桂有芬志髙還洛之年淸暉自逺敬義無失忠節更堅龍行而異虺吞聲鶚視而羣翔鎩翮難不讓於歷試位則退以居謙郁其千里之才擢以百里之命奉旨則仁聲已洽下車則淸風載興簞食壺漿歌來蘇而滿路逸民傲吏輟考盤以登朝乃煦以秋陽威以夏日坐甘棠而聽訟設庭燎以思賢振平惠而字小人弘義讓以朂君子民識廉恥咸習管子之風家足農桑旁盡孟軻之志緝理之暇澡徳玄源恨不手布黃金幸齊肩於善施日用畱心白馬庻接武於漢明傷徳本之未滋慟斯藍之煽毀遂乃俟子來之眾鳩心競之工妙啟新模式仍舊貫上棟下宇遂合大壯之宜矢棘翚飛崛起斯幹之勢窮山水之幽致溢煙霞之佳趣西則松風發夕驚聞苦空之音南則江月殘朝忽認靈臺之鏡東臨霧闕近接應供之賢北枕平坡逺盻釣鰲之客一一美麗事事新奇盛矣哉華州之佳境也夫作而不紀非盛徳焉乃挹儒風粗陳風烈其詞曰率性曰道妙物稱神混成天地獨化陶鈞形象乃分剛柔斯判幽明疊興生死相換幻夢勿固風浪非常至寂豈黙玄覽獨章四積弗緩八相斯暇端景固天微鷕衛社四門昭戒六載幽求道成樹下法演鷲頭鶖子標藍優王刻像三界歸依羣生瞻仰傳哉此寺肇自楊公心亡於法事竭於忠剏此徳基忽遇煽毀不絕人望挺生公子明祖靜城顯考廷邊積善餘慶托嗣家延委事天倫敬而無失恭履秋霜友垂冬日難則歷試位乃居謙擢以百里徳化淸廉政理之餘畱心喜捨想布黃金思題白馬乃仍舊貫式建仁祠於斯盡制大壯徳宜玄功旣擬眞瑉可紀共彼天長盡善盡美

郭松年卭竹寺詩南來作使駐徵鞍風景還驚入畵看梵宇云埋笻竹老滇池霜浸碧雞寒兵威此日𨿽同軌文徳他年見舞幹北望烏臺猶萬里幾回揮淚惜凋殘

喬堅滇池詩滇水不可渉石戟參嵯峨胡能宅蛟龍但可藏黿鼉渚風蕩驚湍乃爾泥滓多我欲澄其源應自昆侖阿寸膠諒靡救臨流將柰何商山紫芝曲漁父滄浪歌斯人久不作千載無淸波又題河尾闗驛壁二首蒼峯千丈玉槎牙錦樹模糊噪晚鴉濁水難將明月浴好山多被亂雲遮村江日落人爭渡旅店年丰酒易賒可是炎方風景別玄冬開徧野桃花﹝又﹞池上蒼山翠作堆池邊花竹映樓臺夜喧燈火庖人語地覆松花使客來戰馬不嘶闗柝靜哀猿無語瘴雲開徵衣盡拂紅塵去且向郵亭進酒杯

張翥西蕃箐詩西道出卭僰百里彌箐林晚行不見日刺水鬰蕭森伏莽有夷獠巢枝無越禽根盤三嶺險气接四蕃深銀山雪夏白金沙嵐晝霖主恩畀良帥時平靖蠻心風威所播掃瘴地空毒淫願言辟南徼蔽以樹棠陰

公孫輔入滇益亂後傷懷詩驅馬沾益州南望滇海頭向來繁華地變滅如浮漚迥不見人煙但見河水流靑山宛然在風景何蕭颼郡縣生荊棘污菜翳田疇夜聽虎豹號晝顧麂鹿遊羣鳥集戰壘野燐飛林丘灼灼道傍花只爲行者愁緬思冦亂際藩垣失防秋空虛起外侮口語興戈矛盛衰𨿽大運禍端亦人謀生靈爾何辜吾欲天公尢

李材送楊耀卿使雲南詩飄飄使節出金閨郭隗臺前暫解攜天入五溪無雁到地經三峽有猿啼子云舊裏風煙在太尉家聲日月齊後夜客槎何處望秋河迢逓碧雲低又出使雲南畱別詩蒼龍雙闕郁岧嶤曽待鵷鸞趂早朝往事已隨塵衮衮虛名贏得鬢蕭蕭長林丰艸空相憶瘴雨蠻煙苦見招借問都門門外栁爲誰畱著最長條

李京過金沙江詩雨中夜過金沙江五月渡瀘卽此地兩巖峻極若登天下視此江如井裏三月頭九月尾煙瘴拍天如霧起我行適當六月末王事役人安敢避來此滇池至越嶲畏途一千三百里干戈浩蕩豺虎穴晝不遑寧夜無寐憶昔先帝南徵月簞食壺漿竟臣妾撫之以寛來以徳五十餘年爲樂國一朝賊臣肆胸臆生事邀功作邊隙可憐三十七部民魚肉豈能分玉石君不見南詔安危在一人莫道今無賽典赤

明王奎臨安秋江靜釣詩長江西來幾千里白浪飛流拍天起中有修鱗長比人不入先生釣竿裏先生襟度足與娛直鉤在意不在魚要將淸風蕩星斗不與怒濤同捲舒昨夜一絲蘸寒月今夜一絲拂飛雪舉頭傲睨天地裂目光夜射蛟鼉窟先生釣竿幾許長先生經綸千丈彊子陵桐江遇文叔尙父渭水逄周王江山回首應非故世事茫茫難縷數赤壁天空雁不來采石月明鯨已去乾坤上下淸絕塵天潢水白結冰銀先生有意投竿起歲月無情那待人

史公謹雲南詩城南雙塔髙嵳峩城北千山如湧波隔斷中原萬餘里耳邊無處聞弦歌我來正值兵戈後厭聽邊聲出刁鬥壯士沈雄細栁營豈效棘門空﨣﨣金戈鐵馬擁雲霧顧爾羣凶如培塿軍中大將漢武侯气吐虹霓橫素秋七擒七縱平其酋殺气慘淡空中收羣氓趁墟出方物蒟醬莋馬隨旄牛蠻語侏■﹝亻離﹞若禽鳥笑聽華言不諳曉縱橫跋扈無尊卑翻覺王臣眼中小回首令人憶中國拔劍髙歌倚天立碧雞蒼蒼元气濕梁王宮殿爲荊棘鷓鴣朝鳴猿夜集金滿牀頭總何益不如一醉杏花村濯足昆明看山色

楊士云蒼洱圖說蒼洱之景嶂巒萬疊戴雪腰云如列屏十九曲峙於後者點蒼山也波濤萬頃橫練蓄黛如月生五日瀦於前者葉楡水也按酈道元水經注葉楡水一名洱水西漢於此置益州郡葉楡縣夏秋之交山腰白雲宛如玉帶昔人題雲天將玉帶封山公五月積雪未消和蜜餉人頗稱殊絕峯峽皆有懸瀑注爲十八溪溪流所經沃壤百里灌漑之利不竢鋤疏舂碓用泉不勞人力剨山取石白質黒章以蠟沃之則有山林云物之狀唐相李徳裕平泉莊命曰醒酒石香山白侍郎命曰天竺石好事者往往取爲牕幾之翫郡之方位延庚挹辛賓夕陽而導初月蓋與臨安之西湖洪永之西山嘉之峨眉齊安之臨臯滁之瑯邪同一快麗若夫四時气常如初春寒止於涼暑止於溫曽無褦襶凍粟之苦此則諸方皆不能及也且花卉蔬果迥異凡常島嶼湖波偏宜臨泛一泉一石無不可坐風帆沙鳥晴雨咸宜浮圖巨麗玉柱標穹傑閣飛樓連幢萃影翠微煙景陰蔚葳蕤千態萬貎不可爲諭至其地者使人名利之心消盡崇聖鴻鐘聲聞百里諸峯鐘韻逓爲連屬滄波漁火滿地星辰峽壁澗峯植圭攢劍時有隠君子誅茅其中唐人詩云懸燈千嶂夕捲幔五湖秋此語殆爲斯地設也又山水環抱如兩弛弓弓弰交處是名兩闗天設之險兵燹不及水東磨崖題雲此水可當兵十萬昔人空有客三千是爲奧區奇甸世稱樂土顧僻在西陲非宦遊莫至也

李夢陽何子至自滇南詩醉折荷花別寧期花復開川原一回首云日共徘徊知向百蠻去雲從三峽來進舟𨿽一賦胡棄楚陽臺

何景明寄黔國公詩萬里山川開百粵十年戎馬暗三巴伏波銅柱衝炎塞橫海樓船出瘴沙鴻雁不傳天北字瓊瑤空憶日南華飄飄奉使金門客目斷銀河八月槎又平夷二首滇南八月中緑林何萋萋居人亦相輳數里聞鳴雞路轉無詰曲山行少攀躋回瞻貴陽道咫尺溪壑迷﹝又﹞夜半平夷館風悲气始淒月光皎東壁白露寒螿啼憑髙視中原但覺眾星低長路心益壯浩歌天之西又九日黔國後園二首何處風煙消客愁將軍臺榭枕山丘一年又過重陽日兩鬢空悲萬里秋水國陰多寒已至炎方霜後瘴初收憑髙欲送登臨眼更上池邊百尺樓﹝又﹞天空逺水明秋岸梧葉蕭森楓樹殘黃菊數從行處見紫萸獨向醉中看浮雲樓觀滇城暮落日山川僰道寒忽憶登髙去年客慈恩湖閣共憑闌

禦史唐龍公署漫興三首艸亭春寂寂野性頗相宜井近硯池滿雨來書榻移幽花依石發過鳥下檐窺乘興入深竹寒光滿素絺﹝又﹞亭上鶯花老風光轉芰荷如何春日裏都向客鄕過逺海波聲少近山雲气多醉中時慷慨不敢向人歌﹝又﹞洞門鎖淸晝一徑落花深把酒對山色讀書隨樹陰田園荒舊業松菊憶初心細艸江城暮愁聞鶗鴂吟又登圓通寺詩物外暫招尋惟聞鐘磬音松蘿棲梵影水石定禪心云去蒼崖濕僧歸紫徑深滇池風雨至正好聽龍吟

莆田林俊大理分司詩徙倚近孤松靑山隔鄰壁誅茅何者家煙花共遊息啟牕日未曛鉤簾月又夕誰將烱烱心照此幽幽室又蒲縹驛詩艸亭動孤酌日斂瘴煙昏老屋因風捲淸溪帶雨渾桴皷新聲在山甌古意存蓽門通細火漁唱起江村

僧天祥者不知何許人大理志載其二詩淸婉可喜其楡城聽角詩云十年遊子在天涯一夜秋風又憶家恨殺葉楡城上角曉來吹入小梅花又龍闗水樓詩此樓登眺好終日俯平湖葉盡村村樹花殘岸岸蘆漁翁晴獨釣沙鳥晚相呼何處微鐘動雲藏島寺孤

成都楊愼在滇吟詠至多今摘其尢者滇海曲十二首梁王閣榭水中央烏鵲雙星帶五潢跨海虹橋三十里廣寒宮殿夜飄香﹝又﹞碧雞金馬古梁州銅柱鐵橋天際頭試問平滇功第一逢人惟說潁川侯﹝又﹞化城樓閣壯人寰澤國封疆鎭兩闗雲气裝成銀色界天工斵出點蒼山﹝又﹞葉楡巨浸環三島益部雄都控百蠻神禹導河雙洱水武侯徵路七星闗﹝又﹞沙金水貝出西荒桃竹橦花貢上方香象渡河來佛子白狼盤木拜夷王﹝又﹞琱房艸閣瞰夷庭側島懸厓控絕陘雞足已窮章亥步鷲頭空入梵王經﹝又﹞孤戍平溪望大荒邊愁海思入蒼茫帝鄕東北仙云隔僰道西南媚景長﹝又﹞昆明池水三百里汀花海藻十洲連使者乘槎曽不到空勞武帝禦樓船﹝又﹞湖蕩魚蝦晨積場市橋燈火夜交光油牕洞戶吳商肆羅帕封頥僰婦妝﹝又﹞蘋香波暖泛云津漁枻樵歌曲水濵天气常如二三月花枝不斷四時春﹝又﹞煮海鹺郎暝漉沙避風仙客夜乘槎雪浮粳稻壓春酒霞嚼檳榔呼早茶﹝又﹞海濵龍市趂春畬江曲漁村弄晚霞孔雀行穿鸚鵡樹錦鶯飛啄杜鵑花題捨資驛垂栁篇云楚雄苴力橋有垂栁一株婉約可愛往來見之賦此志感靈和殿前艷陽時忘憂館裏光風吹千門萬戶旌旗色九陌三條雨露姿蒼涼苑日籠燕甸縹緲宮云覆京縣芳樹重重歸院迷飄花點點臨池見臨池歸院總仙曹應制分題競彩毫詔乘西第將軍馬詩奪東方學士袍金明緑暗畱煙霧舊燕新鶯換朝暮只知睂黛爲君顰肯信腰肢有人妬從此沈淪萬里身可堪憔悴四經春支離散木甘時棄攀折荒亭委路塵搖落秋風上林逺婆娑生意華年晚腸斷闗山明月樓一聲橫笛淸霜阪髙峣除夕詩海濱戍旅久忘歸獨對朝嵐與夕霏莎徑晴沙采樵路柴門秋水釣魚磯太平時節身難遇流轉風光賞莫違街鼓市塵渾隔斷村舂鄰火自相依寄楊弘山都諫詩螭頭早掛進賢冠迹逺東墀玉筍班倦意已還飛鳥外歸心原在急流間仙郎髙議畱靑瑣學士新詩滿碧山十九峯前同醉處夢中瓊樹幾回攀

愼婦黃氏亦有才情愼久戍滇中婦寄一律云鴈飛曽不到衡湘錦字何由寄永昌三春花栁妾薄命六詔風煙君斷腸曰歸曰歸愁歲暮其雨其雨怨朝陽相逢空有刀環約何日金雞下夜郎又黃鶯兒一詞積雨釀春寒見繁花樹樹殘泥塗滿眼登臨倦江流幾灣雲山幾盤天涯極目空腸斷寄書難無情徵鴈飛不到滇南楊別和三詞俱不能勝

張含金齒孝廉所爲詩豪宕悲壯用修亟稱之其詠五華臺云五華臺上望昆明淨練微茫似掌平故國欲歸歸未得海風山雨一齊生其滇池歌云金標鐵柱久銷兵戈甲竿旗起戰聲痛哭寃魂空月色淒風終夜弔昆明點蒼書院詩仙佛傳經白玉堂老松無數鎖幽香山連海國龍闗杳雪擁春城雉堞長萬里衣冠開六詔百年詞賦效三湘繁臺故事今何在云日徘徊古石梁飲龍津閣詩春日城西獨自遊祗緣攜酒得淹畱揷天樓閣煙花重泛海魚龍日月浮漢國河山眞帶礪晉家人物故風流黃鸝恰恰啼深樹吹盡東風不解愁寄升庵詩豪吟金馬復連然搨盡韋郎五色箋海上風煙俱作客天涯云物自相憐松涼月坐華亭寺花暖春遊碧玉泉一別昆明池上路滔滔流水八經年﹝又﹞公子思歸幾歲華王孫芳艸徧天涯樓頭艷曲包明月海口新銘蔡少霞光祿塞遙空遞鴈上林枝好正棲鴉夢中記得相尋處東寺鐘殘北斗斜

四明張時徹入滇四首天邊乘傳客歷險到殊方艸長知烽息民流屬歲荒巖花薫澗壑木葉墮衣裳何事秋風起愁看白髮長山路日多雨我行猶未休碧溪云不定靑艸瘴仍浮客久旌旄落天空鸛鶴秋卜居何以賦長嘯擥吳鉤寒燠經時變浮蹤不自由迢迢望鄕邑歷歷見林丘紫澗屋頭出白雲巖際流眷言霞臥者卽鹿諒非謀又雲起千峯失猿鳴淸晝陰褰帷從霧入度隴病泥深石出泉流戰橋低野竹侵桑弧自有事偏動故鄕吟又又

銅梁張佳胤督學滇中多所題詠其望中和山云古城東北望蒼翠隠芙蓉臺殿星辰近雲門日夜封紫煙和瘴癘大壑度霜鐘寄謝緱山侶將因跨白龍入滇城云西南天盡見雄都气象中原自不殊山削芙蓉靑並出日銜湖水色平鋪觀風到處周藩服建節何人漢大夫偶向碧雞祠下問那知神物至今無自漾備趨金齒云五月江聲走白沙沙邊石气盡雲霞峯陰寒積何年雪瘴雨香生古樹花獨立南荒成萬里每憑北斗問三巴蘭津已說明朝渡絕域虛疑漢使槎詠瀾滄橋云疊嶺遙知萬馬愁蘭津西渡赤虹浮黿鼉駕浪聲齊動鳥雀飛梁影並收纜束長江標絕壁天懸雙鏡照中流當時漢卒勞歌地翻石於今作壯遊署中秋懷四首吏隠常依一畝宮案頭幽鳥坐秋風樓髙散帙靑天上露滴繁花緑樹中小隠會心無逺近轉蓬隨地可西東虛慚絳帳橫經日空使諸生侍馬融﹝又﹞瘴海西南日月偏秋空髙落五華煙寰中足路將無徧江上茅堂亦可憐滇水向來龍馬窟昆明不見漢樓船桑弧本是男兒事矯首風雲北斗邊﹝又﹞蕭颯孤城木葉秋日南天畔好登樓尊開黃菊香堪把峯擁朱欄翠不收詞賦何如金馬使歌鐘亦接武陽侯羈棲獨抱雙龍匣風雨常令海上愁﹝又﹞偃蹇平生鬢欲絲向來投賦弔湘累乘時提槧聊三仕落日褰帷更九夷霄漢獨存鴻鵠志秋風吾愛桂花枝一從鄴下論交定白眼逢人祗自疑又金齒道中雜詩十首叱馭何如鳥道難無名花向野林看萬山飛瀑云齊落多少徵人五月寒﹝又﹞古驛樓髙雷雨鳴春山無恙夏云生愁來江漢人千里落日風傳布榖聲﹝又﹞萬峯深處打牛聲父老猶能說孔明一自渡瀘鳴土鼓南中何地不桑畊﹝又﹞橫嶺雲盤曲磵多芙蓉隨杖轉嵳峩泉聲百道淩天出云是西南九渡河﹝又﹞諸夷村落萬峯中駐牧分明漢俗同聞道近來租調苦安邊誰念昔時功﹝又﹞漾備江深江艸齊江花開處鷓鴣啼博南矯首靑堪摘霞气猶懸萬嶺西﹝又﹞江濤吹轉大滄東日月雙扶駕海虹千尺鋃鐺驚不渡飛梁虛掛赤霄中﹝又﹞寒濤齊響萬松枝立馬空山拾紫芝何處夷歌聽不斷迎神或是竹王祠﹝又﹞髙臺曽是漢時營千載天威尙有名日暮九隆何處望夏雲飛滿不韋城﹝又﹞千山忽盡見哀牢野闊天空俯佩刀風雨驟隨遊客到雷聲吹散大江濤

督學鄱陽童軒有鶴慶道中詩巖深多險阻馬足正淩兢暝雪依巢鳥斜陽歸寺僧林疎鳴敗葉澗古積堅冰去去無辭逺荒山更幾層又祿脿驛詩京國雲山逺悠悠入夢思頻年縻薄宦何日是歸期魚鴈音書斷風霜道路遲牕前殘月白起視夜何其

歷下李攀龍送丰城杜少府謫滇南詩共惜投荒萬里天當朝起艸事空傳主恩緑鬢神仙尉客夢靑雲侍從年盤水秋帆開瘴癘黔陽春樹隔風煙孤臣自有丰城劍遙夜思家向斗邊

嶺南黎民表送人之騰越詩北闕秋風綰郡章單車人自識循良長途正渡瀾滄水淸吏休論寶玉鄕行笥護衣無越艷碉房稽首有夷王漢家不事西南徼卭竹無勞貢上方

方伯陳時範碧雞闗詩繡壁倚天雞巖枝濕翠低神仙傳漢使驛路控雕題爲客闗山逺傷心骨肉攜王孫芳艸處惆悵欲淒迷又秋日集太華晚陟羅漢寺詩雨霽空江靜不流夕陽霞頂宴髙秋漢家金馬開南詔聖世昆明入兗州闗塞極天豺虎息河山萬里鳳麟遊天王朔雪炎風地眞覺車書奉冕旒

吳郡皇甫汸曹溪寺詩鷲影知何處螳川去不遙仙巖鐘夜月金水漢時潮浴罷衣聊振風停幡屢飄逺公一相謝乘醉下溪橋又過呂合驛題仙人骨詩昔人自羽化孤骨尙安存靑塜藏金藥難招緱嶺魂

豫章姜忻參知過蒲陀崆詩蒼洱西頭路秋來幾往還一村三度水十里九重山僧寺多依嶺人家半雜蠻廿年成底事巖險苦躋攀又自蒲縹驛題龍川詩淩晨發蒲縹向夕憩龍川渡口水初落山頭花已然邊城閒戍鼓墟裏起炊煙更聽輿人語村村大有年

吳興徐中行入滇二首蒼然平楚望云是古滇疆白日開南徼靑天豁大荒河山猶內地花木自殊方吹盡浮雲色雄風萬里長﹝又﹞一出夜郎道才看曉日生風聲連海壯地勢入滇平气色開金馬煙花滿石城寄言張博望此去可橫行又登太華山觀昆明池詩陰陰松栢隠香臺的的晴波萬頃回仙掌逺從西嶽出神池忽似上林開鏡中斜日搖金剎天外飛霞送酒杯共憶樓船曽賜宴新詩不數漢臣才

莆田方沆督學滇中有西巡過祿丰詩千山開井邑隴畝報年丰籬落晴煙外襜帷嶺樹中疎花秋自發絕壁路仍通淒斷登臨恨閩云半畝宮又捨資驛讀垂栁篇懷楊用修太史詩嗟爾承明供奉年投荒萬里主恩偏詞林雅擅穿楊技荒徼空傳垂栁篇過客西風頻駐馬郵亭落日自啼鵑臥觀遺迹淋漓處彷佛龍蛇晝起煙又龍尾闗天生橋詩蒼嶺靑未了寒煙野戍平危梁通地脈削壁類天成霜色孤鴻暝濤聲萬馬行昔年曽割據形勝控楡城又蒲陀崆詩尋源聞黒水百折此山隈鳥道雙旌轉陰厓一綫開奔濤疑聚雪觸石忽喧雷爲別東流性南溟去不回又過永昌城南諸葛營詩諸葛行營地晨徵野望微名垂滇日月云閃漢旌旗霽色川原闊淸時壁壘稀采風聞父老猶自說天威

閩司空林如楚蒼山圖歌吾聞點蒼名山乃在哀牢之北鶴川之東勢與碧雞金馬相爭雄巋基盤礡三百里上架井絡摩蒼穹帝遣蒼山君下鎭坤戶爲愚公誇娥有力不得舉至今嶄絕蠻夷中夕嵐朝靄窈窕而蔥蘢錦屏障斷西南風屏端十九峯一一肖芙蓉初疑翠鬟參差明鏡裏又驚睥睨連雲起巫陽十二九華九巘缺巒﨑安足擬上有靈湫長寂寥琳宮寶剎山之腰紫蒲仄岸人難掇殘雪深林寒不消四時龍气作微雨但覺颯瀝松泉飄奔流卻投西洱海波光萬頃堆瓊瑤赤崖玉案何麼麼有似數點靑萍漂誰令顧虎頭寫此白團扇可憐咫尺間攢峯如眼見西曹隠吏懷仙客齋中提攜滿幽色翫之不減點蒼石眞山眞水眞奇瑰我昔對之心顏開今朝把圖重嘆息始知靈根千刼凝眞胎維嶽生申變幻亦如此不爾■﹝冉阝﹞得藩宣爲翰才吁嗟乎名山歲晚長崔嵬尙平多累胡爲哉藜笻芒屩生塵埃我無淩風翼矯首空徘徊會借擲金孫綽筆爲君乘興賦天臺

福唐薛夢雷到滇詩迢迢使節赴昆明一別乾坤萬里程吳楚褰帷江月曉黔沅飛斾嶺煙晴五華雨過春長在列栢風來暑自淸金碧山川時極目燕閩云日總闗情又泛昆明池憩羅漢寺詩昆明池上碧山頭此日登臨霽色收煙曉佛燈蘿薜洞雨來官舸杏花洲危崖絕頂浮金馬巨浪中流起白鷗千頃風波堪縱目誰憐身世轉悠悠送漆兵憲城屯猛夘城蠻煙瘴雨十年餘憲府天恩下玉除霜署新持金馬節雪山仍擁畵熊車城臨雄鎭闗逾壯地辟龍荒餉未虛報主險夷君莫問朝廷原有紀功書送沐都護西徵詩傾城士女擁行旌都護爭看出漢營開鎭十朝雄將略登壇萬里肅軍聲白猿玉劍秋霜淨朱鷺金鐃夜月明不待華山歸馬日彩毫先爲賦西徵

汝南李叔茂本固巡按滇中有楚雄道中詩山行亦不惡疎雨夜來過祗覺峯巒秀誰云瘴癘多人家依水竹僧寺隔煙蘿越嶺分林莽遙聞伐木歌﹝又﹞悠悠持使節日日遶山行跋渉吾須倦登臨眼自淸巖花爭媚客谷栁暗啼鶯落日松杉外蒼茫見楚城春日雲泉山寺詩何處登髙可當歸雲山亭寺坐霏微披林便覺塵心逺把酒平分爽气飛谷裏鶯聲頻逓籟巖頭蘿薜巧裁衣晚來目極寒煙外幾點冥鴻帶落暉天生橋觀浪詩攢崖偪仄鬰崔嵬誰鑿玄闗一竅開力士峽中驅石起靈鰲海上駕山來浪花晝卷千層雪濤勢晴喧萬壑雷鎖鑰西南形勝在分符須仗不凡才龍尾闗詩蒙王此割據形勝亦奇哉鷲嶺排云入龍闗倚劍開霸圖猶在眼戰骨已成灰落日秋原外悲風動艸萊

潯陽萬禺存嗣達分守金滄夏日署中書懷詩四首朝來退食後虛室靜無喧樹古叢蒼鼠巖髙蹲老猿海風侵市冷山霧壓林昬伏日猶重祫寒暄可共論負乘來滇國探奇問洱蒼闗仍嚴虎豹節已愧羔羊厭苦馳邊檄浮沈歷瘴鄕音書秋後杳歸鴈隔衡陽南中車騎少成我寡交遊宦況悲遒景鄕心怵早秋懶從靈鵲喚閒任好雲畱欲擬江南賦開軒問鬥牛險易惟吾適東西任所之無文空諭蜀垂老更居夷窺鏡羞蓬鬢橫金負素絲此中多勝地杖策且搘頥遊三塔寺得十二韻勝地標三塔叢林入萬松鐸隨天籟發影混嶽雲封世界光牟照浮圖祕鬼工僧貧閒掛衲地靜逺聞鐘古剎頹金象遙空下玉龍燈傳靈鷲嶺香辧點蒼峯海夜潮音沸山陰法梵重烏蠻饒釋國丹洞幾仙蹤炎夏銷煩劇長秋縱懶慵水田裁舊式鹿苑戀淸供慧逺欣同趣玄暉喜見逄偶從林靖入因悟勝因宗

天臺王士性點蒼山歌點蒼山髙躡空連峯十九如掛弓峯峯流泉落澗底下浸楡葉涵山東髙山積雪照人眼六月吹墮隨罡風寒光飛翠迸馬首太陰顥气摩蒼穹我聞點蒼有奇石胡自山蒼石還白豈是陰崖太古雪化作瑤華點空碧玉宇璚樓亙終古影落楡河驚水府驪龍弄珠蛟起舞吐炬燃天作風雨洪濤不沒大鸛洲瞥然大地如欲浮四時變態更譎幻深山巨澤良悠悠我欲乘風禦列缺排云直踏中峯裂珊瑚出水月未髙倦來且嚼山頭雪又同吳張二憲使登九鼎山歌君不見巴西吳使君君家九峯號淩雲三峩隠隠天際分又不見沅陵張仲子君家九疑隔湘水白雲盡入蒼梧裏就中九鼎亦■﹝山贊﹞岏五云自昔稱奇觀朅來選勝正陽九北風吹鴈天宇寛白衣望斷黃花老落落長松翠色寒疎欞朗月照淸夜大壑噫气摶林端燕壘蜂房嵌空碧淸磬一聲天咫尺秋旻欲化無羽翼仰頭好把雙星摘君爲我浩飲我爲君朗吟烏帽籠頭吹不落杖底靑山知我心醉睨點蒼山上雪手撲飛花和酒咽又昆明泛舟宿太華山縹緲樓詩髙秋風雨欲西來秀拔三峯掌上開半浸混茫分野色平臨紫翠落城隈洪濤漲處無煙嶼靑海翻時有劫灰共道風光天外盡誰看咫尺在蓬萊﹝又﹞登山臨水爲誰畱蓼白蘋靑起暮愁萬頃濤聲行木末千尋嶽色倚池頭石鯨不見秋風動金馬來追夜月遊何限乾坤蕭瑟意依然縹緲一飛樓

番禺郭棐爲滇右轄遊陟名勝題詠不絕其秋日遊湧泉寺詩天開寶剎淩雲出地湧珠泉抱寺流龍气光銜祇樹曉鶯花紅映綺園秋共憑罨畵調鸚鵡醉倚闌干望鬥牛笑問巖前飛瀑水幾時還作曲觴遊中秋燕集詩璧月盈盈夜金風澹澹秋楡花當席照桂影滿庭流把袂來金碧傳杯近鬥牛共酣滇海飲不數武昌樓登太華山寺詩南甸名山雄■﹝宀禹﹞內諸公佳興共夷猶會探滇海無邊景先向華峯絕頂遊四野黒雲山似墨滿天紅雨客登樓此中气候由來早六月涼風恰是秋

閩鄧原嶽澄江道中詩歲晚厭行役單車豈遑處衾冷不成寐出門復何許雪霽天色寒風急江聲怒何處落梅花徘徊日將暮過玎璫嶺詩灌木千章合巖花三月深泉聲盤嶺急雲气結林陰駐幰方危磴褰帷復逺岑嵐光添秀色靈籟發淸音不盡搜羅興其如汗漫心計程無百里問徑有千尋擁腫圍奇樹鉤輈語怪禽未須愁瘴癘頗已愜登臨西塞狼煙定南天鴈羽沈嘯歌還不廢聊此散煩襟過華亭寺讀方子及碑詩載酒尋僧席屢移春山何處不相宜琉璃影散天花落金碧光搖法鏡垂地近西方開竺國煙銷下界瞰昆池棲霞片石應堪語苦憶南朝江總持同漆使君宿九鼎蘭若詩九鼎山頭列九峯雲間幻出碧芙蓉香林寶閣僧廬淨疊嶂懸崖佛剎重夜靜泉聲時雜磬天陰嵐气欲迷鐘憑君徧說諸名品可是南宗與北宗

吳郡馮時可分巡大理僅九閱月以祝釐去其白水闗驛對月詩淺山曵輕雲茂林郁深碧夜气涼如水當牕迎皓魄露華洗空氛淸暉流幾席已欣鳥道脫尙恨鴛樓隔抱影獨寤寐銜恩感今昔天宇本自寛人生胡自窄萬里遊亦奇百城臨且適當劇卽程書乘閒亦振屐悠然如在林孤臣何局蹐登葉楡城詩命駕初尋寺沿城更上樓白雲爭岫起碧水與天浮汗漫遊應逺蹉跎歲且秋長安何處望佇立思悠悠點蒼山詩蒼崖點霄漢隨照映孤城晴雪歲時積奇云日夕生龍蛇依石臥鸛鶴傍松鳴十八溪分注家家環佩聲

豫章鄧渼以侍禦按滇所至題詠殆徧其姚安道中詩山霧四塞煙霏微林深箐宻人行稀靑蛉川北日初霽弄棟城頭云亂飛映水鳬茈故寂歷迎風燕麥相因依故鄕節候復誰記五月南中猶袷衣盤龍山寺遊矚詩勝地不回車將貽山靈誚況値冬景霽乘髙展淸眺渉澗潄潺湲搴蘿陟窈窕蔥楚宛浮翠含桃靜宜笑﹝此景在冬惟滇中有之﹞泉香泄暗竇巖光發幽竅花龕據峯腹玆焉得佳要俯睇漸微茫仰攀益孤峭幽賞如素期沈屙卽已療屍曠詎因斯竊欲辭廩料人日登太保山詩太保山頭七日春邊城景物迥愁人甲兵未解銀生戍耕種才余漆齒民地險風煙迷大候天淸楊栁映蘭津登髙倍切思歸嘆恰數離家二載身泛西洱河詩觴豆笙歌載兩頭春風徐漾木蘭舟魚龍徙族聞中夜蒲栁分行辧四洲弓月全臨堤影出蓮峯遙學浪花浮淸尊滿泛空明色宛在蒹葭白露秋重入碧雞闗詩碧雞闗頭雞早鳴碧雞山下車彭彭車塵起處見芳艸云是秦時五尺道出亦從此闗入亦從此闗麥秀漸漸雉子斑斑衝寒獨往今始還君不見路傍山躑躅巨於赤茸秋宛轉當馬頭爾非孔氏徒胡爲轍環卒不休男兒不習異鄕味空誚衣冠楚沐猴

閩布衣徐■﹝火勃﹞豫章送謝在杭之滇二首彭蠡湖邊惜解攜星軺遙指夜郎西天書日下銜丹鳯山色雲中見碧雞南甸諸蠻金裹齒東方千騎鐵爲蹄官閒到處堪吟嘯洱海年來靜鼓鼙﹝又﹞累累金紫已垂身六詔分藩簡重臣文比王褒堪奉使詩工謝朓動驚人雲光五色皆成彩天气經年總似春手版支頥朝爽入點蒼如黛絢嶙峋

閩曹觀察學佺送謝在杭參滇藩詩萬里滇南國迢迢使節臨親朋稀見面夷漢共傾心有水皆名海無花不作林碧雞金馬迹到日一搜尋

南昌楊春茂巡按滇中有遊靑華洞詩迢逓問靑華迂回一徑斜洞天晴滴雨海色曙來霞聽樹簫鳴玉飛杯酒送花勝情遊未巳前路報猶賖又天生橋詩誰謂河無梁天生古渡長雙虹梯兩岸一水竇中央蒼石流云潤梅花濺玉香橋頭峯峭壁曾此系名王又鐵索橋詩一水銀河迥千尋鐵索通塡成疑駕鵲懸度擬飛虹過客喧馳馬眞人冷禦風蒼煙籠石壁天地永神功

閩布衣陳鴻寄謝在杭先生參滇藩詩南行萬里奉新恩徼外方知嶽牧尊六詔星辰隨擁傳五華煙月對開軒路通宻箐蠻居異山枕荒祠漢甸存應有彩雲供灑翰朝朝飛傍紫薇垣

滇中掌故則漢陸賈南中行記一卷楊終子山哀牢傳一卷晉常璩南中志一卷嵇含南中艸木狀一卷唐李克雲南風俗記一卷韋臯西南夷事狀十卷袁滋雲南記五卷韋齊休雲南行紀二卷樊綽雲南志十卷南蠻記十卷徐云虔南詔錄三卷竇滂雲南別錄一卷行記一卷李徳裕西南備邊錄十二卷僰文白古通一卷宋辛怡顯天禧雲南錄三卷元郭松年南詔行紀一卷李京雲南誌略四卷張道宗古滇說原集一卷明王奎南云稿二卷李思聰百夷傳一卷韓宜可南云稿二卷楊鼐南詔通紀十六卷楊愼滇載記一卷滇程記一卷南中集十卷倪輅南詔野史一卷吳懋葉楡檀林志八卷陳善黔南類編十卷彭汝實六詔紀聞一卷田汝成炎徼紀聞二卷顧應祥南詔事略一卷郭棐炎徼瑣言四卷鄧渼南中集四卷鄧原嶽碧雞集一卷薛夢雷彩雲篇二卷馮時可滇南稿二卷陳用賓修攘備考二卷太保山樵逸緬甸始末二卷諸葛元聲滇事紀略十四卷

滇略卷八

●欽定四庫全書

滇略卷九

﹝明﹞謝肇淛

撰

○夷略

造化之大無私覆載世之治也守在四夷故雕題黑齒得奉琛贐與赤舄朱紱鴈行𨿽戎也而有華心焉迨其敝也墨吏之徵求市儈之漁獵至不堪命挺而走險幸而戡定之赤子塗炭亦已甚矣語曰爲虺不摧爲蛇將若何夫有劉累則龍可豢也有梁鴦則虎可馴也而何蛇虺之問乎逺者麓川近若緬甸彼實不徳而觀之兵則干羽之謂何班定逺曰察政不得下和今非徒察而已也殷鑑不逺敢告司僕

周末楚威王使將軍莊蹻略地至滇旣定屬楚將歸報會秦拔黔中道塞不通遂以其眾王之傳世至當羌漢元狩間遣使至滇指求身毒國當羌問使者曰漢孰與我大使者還報天子惡其不遜時白子國仁果都白崖善撫其眾於是封仁果爲滇王冊以玉印蹻世乃絕

漢初有竹王者興於遁水一女子浣衣水濱有三節大竹流入足間推之不去聞有兒啼聲持歸破之得一兒養之長有才武遂雄一方以竹爲姓捐所破竹於野生竹成林今通海竹王祠竹林是也王嘗從人止大石上命作羮從者白無水王以劍擊石水出今竹王水破石存焉後漸驕恣漢武帝開牂牁以重幣購諸種侯王侯王服從遂斬竹王置牂牁郡復封其三子爲列侯今竹王三郎祠在焉迆東諸夷多其種也

白國之先西海有阿育王生三子長曰福邦次曰弘徳季曰至徳封長季二子於金馬碧雞分主其地次子封於蒼洱之間阿育奉佛教惡殺不茹葷腥日食白飯人稱爲白飯王次子傳世至仁果以慈信治國國人戴之漢元狩間天子以玉印冊爲滇王后遣王然於等將兵入滇滇王舉國降攺爲益州郡仁果子孫世守家法不尙染采不殺生仍號白國傳至十五世孫鳳龍佑那諸葛武侯收用豪傑封之於其故地賜姓張氏

先主崩後越嶲帥髙定殺郡將軍焦璜舉郡稱王以叛益州大姓雍闓亦殺太守鄭昻益州夷不從闓使建寧孟獲說夷叟曰官欲得烏狗三百頭膺前盡黑蟎腦三■﹝豆斗﹞斵木構三丈者三千枚汝能得不夷以爲然皆從闓﹝斵木委曲髙不至丈故獲以此欺夷也﹞朝廷更以蜀郡張裔爲太守闓假鬼教曰張裔府君如瓠壺外𨿽澤而內實麤殺之不可縛與吳於是卽送裔於吳丞相亮旣平四郡移南中勁卒靑羌萬餘家於蜀爲五部所當無前號爲飛軍分其羸弱配大姓焦雍婁爨孟量毛李爲部曲置五部都尉號五子故南人言四姓五子也

晉罷寧州置南夷府以天水李毅爲校尉持節統兵鎭南中統五十八部夷族都監行事每夷供貢南夷府入牛金旃馬動以萬計皆豫作忿恚致校尉官屬其供郡縣亦然南人以爲饒自四姓子弟仕進必先經都監夷人大種曰昆小種曰叟皆曲頭木耳環鐵裹結無大侯王如汶山漢嘉夷也夷中有桀黠能言議屈服種人者謂之耆老使爲主論議好譬諭物謂之夷經今南人言論𨿽學者亦半引夷經與夷爲姓曰遑耶諸姓爲自有耶世亂犯法輒依之藏匿或曰有爲官所法夷或爲報仇與夷至厚者謂之百世遑耶恩若骨肉爲其逋逃之藪故南人輕爲禍變恃此也其俗徵巫鬼好詛盟投石結艸官常以盟詛要之諸葛亮乃爲夷作圖譜先畫天地日月君長城府次畫神龍龍生夷及牛馬羊後畫部主吏乘馬幡蓋巡行安卹又畫牽牛負酒賫金寶詣之之象以賜夷夷甚重之許致生口直又與瑞錦鐵券今皆存每刺史校尉至賫以呈詣動亦如之﹝見南中志﹞

張氏十七代至張樂進求時哀牢人細奴邏耕於巍山數有祥異社會之日眾祭銅柱柱頂故有金鏤鳥忽飛下奴邏左肩眾駭異以爲天意所屬進求乃以女妻之因讓國焉是爲南詔

南詔之先哀牢夷蒙伽者捕魚江中溺死其妻沙壹坐江濱觸沈木而孕生子九人﹝南中志作十人﹞後至其所沈木化爲龍作人語曰吾子何在諸於驚走獨少子不去背龍而坐龍舐其背其母鳥語謂背曰九坐曰隆因名少子曰九隆﹝志作元隆﹞及長而黠眾推爲王世世相繼漢世祖建武二十三年王賢栗遣兵乘箄船南攻鹿茤鹿茤民弱小將爲所擒會天大震雷疾風暴雨水爲逆流箄船沈沒溺死者數千人後賢栗復遣六王攻鹿茤鹿茤王迎戰大破哀牢軍殺其六王哀牢人埋六王夜虎掘而食之哀牢人驚怖引去賢栗懼謂諸耆老曰哀牢略徼自古以來初不如此今攻鹿茤輒被天誅中國有受命之王乎是何天佑之明也漢威甚神卽遣使詣越嶲太守願帥種人歸義奉貢世祖納之以爲西部屬國其地東西三千里南北四千六百里唐初其裔曰細奴邏者耕於巍山﹝在今蒙化﹞數有祥異白國王張樂進求因以位讓之遂自立爲奇王時九隆之裔渠帥有六分據其地蠻謂王爲詔故曰六詔而奴邏爲南詔最彊至孫皮羅閣受唐冊封賜名歸義後以計誘五詔至醉而滅之盡有雲南之地徙居太和城立龍首龍尾二關尋遣孫鳳迦異入朝授鴻臚少卿妻以宗女賜樂一部南詔於是始有中國之樂死子閣羅鳳立以怨殺太守張虔陀陷越嶲王師討之敗績遂攺國號曰大蒙攺元贊普鍾至孫異牟尋攺國號大理自稱日東王立三皇五帝廟以太和爲東京昆明爲西京封界內點蒼爲中嶽絳雲爲東嶽﹝在祿勸州﹞蒙樂爲南嶽﹝在者樂甸﹞髙黎共爲西嶽﹝在騰衝﹞玉龍爲北嶽﹝在麗江﹞以黑惠江瀾滄江潞江麗江爲四瀆立官號曰九爽三托其地東至於銅柱南至於驃國西至於太石北至於神川幅員三千餘里至貞元間韋臯諭之復歸唐仍號南詔然猶攺元謚廟號未嘗奉正朔也四傳至世隆僭稱帝冦邊無虛日爲髙駢所破死又二傳至舜化貞以唐昭宗幹寧間爲其臣鄭買嗣所簒蒙氏自細奴邏至舜化貞十有三世歷三百十年而亡﹝世系詳滇載記今不具載下仿此﹞

蒙氏建國設官立把國事八人曰坦綽曰布燮曰久贊曰酋望曰正酋望曰員外酋望曰大軍將曰員外立九爽分理曰幕爽﹝主兵﹞琮爽﹝主戶籍﹞慈爽﹝主禮﹞罰爽﹝主刑﹞勸爽﹝主官人﹞厥爽﹝主工作﹞萬爽﹝主財用﹞引爽﹝主客﹞禾爽﹝主商賈﹞皆淸平官酋望大軍將兼之又立三托曰乞托﹝主馬﹞祿托﹝主牛﹞巨托﹝主倉廩﹞大府主將曰演習副曰演覽中府主將曰繕裔副曰繕覽下府主將曰澹酋副曰澹覽小府主將曰幕撝副曰幕覽府有陀酋﹝若管記﹞有陀西﹝若判官﹞王自稱曰元謂其下曰昶王母曰信麼妃曰進武外有六節度弄棟永昌銀生劍川柘東麗水有二都督會川通海有十瞼雲南瞼白厓瞼﹝又曰勃弄臉﹞品澹瞼邆川瞼蒙捨瞼大釐瞼﹝又曰史瞼﹞苴咩瞼﹝又曰陽瞼﹞蒙秦瞼矣和瞼趙川瞼人丁壯者皆爲戰卒王之親兵曰朱弩佉苴佉苴韋帶也兵百人置羅苴子統自曹長以降系金佉苴尙絳紫有功者加錦又有功加金波羅﹝虎皮也﹞凡兵出以望苴蠻前驅以淸平子弟爲羽儀王左右有羽儀長八人淸平官見王不得佩劍惟羽儀長佩之爲親信有六曹長曹長有功補大軍將大軍將十二與淸平官等﹝六詔蒙氏最盛故詳載之﹞

鄭買嗣本唐瀘令鄭回之後回爲閣羅鳳所虜世授淸平官唐昭宗光化五年滅蒙氏自立攺國號曰大長和攺元安國死子旻嗣攻蜀黎州王建發兵擊大破之俘斬無算溺死數萬人求婚於南漢漢主以會城公主妻之子隆亶嗣未幾爲東川節度使楊幹貞所殺鄭氏三傳歷年二十六而亡

楊幹貞旣滅鄭氏求淸平官趙善政而立之攺國號曰大天興閱十月復奪之而自立攺國號大義寧攺元尊聖幹貞貪虐無道國人怨之越二年通海節度使段思平率眾攻之幹貞走死段氏有其國﹝幹貞死處有萬箭樹在瀾滄江南二十里幹貞縊於此樹萬眾攢射故名後人過者必射樹以厭勝迄今猶然樹髙百丈矢著如蝟﹞

段氏之先武威郡白人也有名儉魏者佐蒙氏有功賜名忠國擢淸平官六傳至思平生有異兆楊幹貞忌之使人索捕思平逃匿得奇戟於神品甸波犬村﹝思平逃難隠姓名爲獵者以一犬自隨至品甸投宿逆旅主人捨中有戟一枝及牛革四疊思平夜臥風忽起吹倒其戟洞貫牛革思平驚曰是何銛利豈神戟�及明問主人曰汝置戟何爲曰防盜耳思平曰防盜行路莫若戟居家�若犬今我行爾居願以犬易戟主人許之因畱犬取戟以去地名波犬以此﹞又得神驥於葉鏡湖﹝在雲南縣驥自湖中躍岀﹞饑摘野桃剖之核膚有文曰靑昔思平拆之曰靑乃十二月昔乃二十一日今楊氏政亂吾當以是日舉義乎遂借兵黑爨三十七部皆助之至洱河是夕夢人斬其首又夢玉瓶耳缺鏡破懼不敢進兵其軍師董迦羅曰三夢皆吉兆也公爲大夫夫去首天子兆也玉瓶去耳爲王王者兆也鏡中有影如人有敵鏡破則無影無影則無敵矣思平乃決明旦引兵欲渡莫知所從見江尾一婦衣白被纓而浣者指曰人從我江尾馬從三沙矣爾國名大理從之得濟旣逐楊氏而有蒙國遣人於江滸覓白衣婦不獲掘地中得白石大士一座遂攺國號曰大理攺元文徳時後晉天福二年也十傳至連義爲其臣楊義貞所弒簒立四年段氏故臣髙升泰討滅之而立段壽輝傳子正明國人奉升泰爲主而段世中絕

髙升泰以宋哲宗元符二年立攺國號曰大中國攺元上治臨終屬其子曰段氏不振國人推我我不得已從之今其子已長可還其故物爾後人勿效尢也及卒其子泰明遵遺言求段氏子正淳立之號曰後禮國而髙氏世相之専執國柄稱國主焉

段正淳旣立六傳至於興智元呼必賚將兵自臨洮行二千里渡金沙江薄大理興智及其相髙泰祥拒戰大敗泰祥死之俘興智於善闡遂滅其國段氏二十有二主歷三百五十年而亡

元旣滅段氏設大理都元帥府仍錄段氏子孫世守其地赦興智封爲摩訶羅嵯管領八方興智死元政亂中原多故段氏復據之稱爲總管傳八世段光與宗室梁王構怨相讎殺後梁王爲明玉珍所攻光子功救之大破玉珍軍梁王妻之以女已又忌而殺之功子寶聞髙皇帝開基金陵奉表歸順洪武十四年王師下雲南寶子明負固不服潁川侯傅友徳西平侯沐英攻克之俘明及二子至金陵上諭之曰爾父寶曾有降表朕不忍廢賜其長子名歸仁授永昌衛鎭撫次子名歸義授鴈門衛鎭撫於是滇中悉平

髙皇帝旣定滇中置藩臬郡縣吏賦役學校一與諸藩等復慮夷情反側有司遷轉不常莫能得其要領仍以土官世守之其在內地者與流官雜處専主盜賊不時生發撫馭諸夷在夷地者賦役訟獄悉以委之量編差發羈縻而已𨿽有流官但寄空名隨牒聴委不得有爲於其國若廣南麗江之屬土官𨿽桀驁専擅而禮節少殺不敢與郡縣吏鴈行其僻處者沒世不與期會焉

土知府則景東﹝陶姓﹞蒙化﹝左﹞麗江﹝木﹞順寧﹝猛﹞永寧﹝阿﹞廣西﹝昻﹞鎭沅﹝刀﹞元江﹝那﹞尋甸﹝安﹞武定﹝阿後攺姓鳯﹞孟定﹝刀﹞孟艮﹝號帕詔無姓﹞凡十二而順寧廣西元江尋甸武定俱以叛亂剿滅攺設流官

土府同知則姚安﹝髙﹞廣南﹝儂﹞陸涼州﹝資﹞北勝州﹝髙﹞凡四

土知州則安寧﹝董﹞鄧川﹝阿﹞雲龍﹝段﹞寧州﹝祿﹞沾益﹝安﹞路南﹝秦後革﹞羅雄﹝海﹞寶山﹝羅﹞蘭州﹝羅﹞富州﹝沈﹞威逺﹝刀﹞灣甸﹝景﹞鎭康﹝悶﹞大候﹝奉﹞蒗蕖﹝阿﹞凡十五而大候以叛逆攺云州設流官

土知縣則羅次﹝闕﹞嶍峨﹝祿﹞雲南﹝楊﹞元謀﹝吾今革﹞

土州同知則鎭南﹝段﹞姚州﹝髙﹞師宗﹝阿﹞維摩﹝資今屬李﹞通安﹝髙﹞順州﹝子﹞

土州判則北勝﹝章﹞鎭南﹝陳﹞

土縣丞則雲南﹝楊﹞永平﹝馬﹞楚雄﹝楊﹞定邊﹝阿﹞亦佐﹝沙﹞

土主簿則雲南﹝張﹞廣通﹝段﹞定逺﹝李﹞嶍峨﹝王﹞

土府知事則曲靖﹝闕﹞鶴慶﹝髙﹞景東﹝姜﹞

土府照磨則廣西﹝闕﹞

土典史則浪穹﹝王﹞

土巡檢則煉象闗﹝李﹞回磴關﹝楊﹞祿脿﹝趙﹞南平闗﹝李﹞定西嶺﹝李﹞安南坡﹝楊﹞楚場﹝楊﹞賓居﹝董﹞你甸﹝李﹞靑索鼻﹝楊﹞蒲陀崆﹝楊﹞鳳羽鄕﹝尹﹞上江觜﹝楊﹞下江觜﹝何﹞箭桿場﹝字﹞上五井﹝楊﹞順蕩井﹝李﹞師井﹝楊﹞十二關﹝李﹞打牛坪﹝蒙﹞蔓神寨﹝闕﹞金沙江﹝馮﹞甸頭﹝蔣﹞水眼闗﹝蔣﹞鎭南﹝楊﹞英武闗﹝張﹞阿雄﹝者﹞白水闗﹝闕﹞闗索嶺﹝闕﹞觀音山﹝王﹞三岔河﹝楊﹞保甸﹝陶﹞禾摩村﹝闕﹞凡三十有三而猛猛猛撒在夷地者不與焉

土驛丞則徳勝闗﹝王﹞雲南﹝袁﹞打牛坪﹝楊﹞騰衝﹝徐婿楊襲﹞龍川江﹝王婿刀襲﹞南甸﹝管﹞錫鉛﹝張﹞右甸﹝段﹞觀音水井﹝楊﹞枯柯﹝楊﹞牛街﹝黃﹞慍禾﹝王﹞幹崖﹝李﹞古喇﹝李﹞屍碗﹝姜﹞景永﹝李﹞平麓﹝徐﹞在城﹝田﹞觀音山﹝郭﹞景東﹝裁革﹞板橋﹝云﹞速爲﹝闕﹞凡二十有二

長官司則十二闗﹝李﹞納樓茶甸﹝普﹞教化﹝駦﹞王弄﹝阿﹞虧容甸﹝阿﹞溪處甸﹝朿﹞思陀甸﹝遮﹞左能寨﹝獵﹞落恐甸﹝他﹞鳳溪﹝蔣﹞施甸﹝蔣﹞因逺羅必甸﹝闕﹞刺次和﹝闕﹞華甸﹝闕﹞香羅﹝闕﹞瓦魯之﹝闕﹞祿谷寨﹝闕﹞者樂甸﹝刀﹞鈕兀﹝闕﹞芒市﹝放﹞八寨﹝闕﹞孟璉﹝刀﹞瓦甸﹝闕﹞茶山﹝早﹞猛緬﹝刀﹞裏麻﹝正姓刀副姓早﹞麻沙﹝闕﹞凡二十有七

宣慰使則車裏﹝刀﹞靖安﹝闕﹞木邦﹝罕﹞孟養﹝刀後爲思明奪﹞緬甸﹝莽﹞八百大甸﹝刀﹞老撾﹝無姓﹞底馬撒﹝闕﹞大古喇﹝二司皆爲緬所並﹞凡九

宣撫司則馬龍﹝闕﹞南甸﹝正刀副劉﹞幹崖﹝正刀副劉經歷廖﹞隴川﹝多﹞耿馬﹝罕﹞蠻莫﹝思﹞猛密﹝思﹞凡七

安撫司則潞江﹝彩﹞

千夫長則鶴慶劍川南甸各一百夫長則鶴慶九人劍川十有一人已上土官自知府至驛丞悉屬諸道節制長官在內治者如之其它羈縻而已有事則備兵使者發符調之然惟行於三宣六慰而止逺者不能及也

西南諸夷種類至多不可名紀然大端不過二種在黑水之外者曰僰在黑水之內者曰爨僰有百種爨亦七十餘種僰性柔弱爨性彊悍僰耐濕好居卑爨耐燥好居髙僰以織紡稼穡爲業爨以生畜射獵爲業僰自爲地有酋長法令嚴明與中國無異爨𨿽有頭目然與郡縣雜處習染詐僞小則鼠竊狗偸大則聚眾相攻殺不可禁止此其大較也今錄其著者

僰夷在迆西黑水之外卽百夷也好居卑濕棘刺之地故從僰從人其俗稱宣慰曰昭其官屬有叨孟昭錄昭綱之類叨孟統政事領軍民多者數十萬人少者不下數萬昭錄萬餘人昭綱千人遞減至十人俱系鈒花金銀寶帶官民皆用筍殻爲帽以金玉諸寶爲頂如寶塔狀上懸小金鈴揷翠花翎毛后垂紅纓貴者衣用紵絲綾錦以金飾之出入乘象象鞍三面以鐵爲闌藉以重裀懸以銅鈴鞍後奴一人銅帽花裳執長鉤制象爲疾徐之節招搖於道以爲貴相見合掌爲敬長於已者則跪拜𨿽貴爲叨孟見宣慰莫敢仰視問對則膝行以前筵宴貴人上坐僚屬廝役以次列坐於下食不用筯每客一卒跪座側持水瓶盥帨凡物必祭而後食樂有三曰僰夷樂緬樂車裏樂僰夷樂者學漢人箏笛之類歌中國曲緬樂者緬人所作排簫琵琶之類作則眾皆拍手而舞車裏樂者車里人所作以羊皮爲長皷拍之間以鐃板無文字小事則刻竹木爲契大事則書緬字爲檄所居無城池因山爲砦無倉廩之積租賦之輸每收成後遣親信往各甸計房屋徵金銀謂之取差發房一間輸銀一兩或二三兩其刑法殺人者死姦者死竊者全家處死刧者一村皆死故無姦盜道不拾遺軍民無定籍聚爲軍散爲民正軍謂之昔刺猶中國言壯士也戰則用繩索自縛於象上縆桑爲弩以革爲盔銅鐵雜革爲甲驛路無郵亭半里許構一小艸樓五人坐守𨿽千里報在旦夕官民居以艸覆之無陶瓦小民以竹爲樓器皿用金銀車渠琉璃等器其俗男貴女賤以妻爲僕非疾病衰老不得少息生子貴者以水浴於家賤者浴於河三日後以子授其夫耕織自若頭目有妻百數𨿽庶民亦有十數妻者處女先與人通及筓始用媒妁以羊酒財帛爲禮而娶之子弟有職名則受父兄跪拜父母亡不用僧道祭則用婦人祝於屍前親人各持酒物聚百數人飲酒歌舞達旦謂之娯屍婦人羣聚擊碓杵爲戲數日而葬葬則一人持火及刀前導至葬所以板數片瘞之其人平生所用器皿盔甲戈盾之類環懸墓側而去自後絕無祭掃之禮矣又有死三日後命女巫祭送謂遣逺去不使復還家也其類有小伯夷大伯夷蒲人阿昌縹人古刺哈喇緬人結■﹝此上旦下﹞遮■﹝此上夕下﹞地羊鬼哈杜怒人野人等名然風俗大同小異近來內地皆有其人間有讀書入庠者矣

小伯夷熟夷也永昌西南環境皆是男婦服飾稍近中華亦通漢語居村寨性馴謹耕食織衣種類不甚繁無長幼禮其人體貌頗淸秀而語言鴃舌

大伯夷在隴川以西男子翦發文身婦人跣足染齒以色布裹其首飲食簡而頗精居喜近水男女皆袒浴於河婦人惟緊護兩乳謂乳非父母所生乃天地所賜不宜人見也男逸女勞紡績負擔不輟其人彊壯者寡柔弱者多

蒲人散居山谷無定所永昌鳳溪施甸二長官司及十五喧二十八寨皆其種也形貌麤黑性猛悍男女皆束髮爲髻男以靑布裹頭腰系緑繩婦人以花布皆勤力耐勞苦事畊鉏所種蕎麥棉花黑豆知漢語通貿易昔年地方有事多資其力今漸弱而貧矣

阿昌一名峩昌耐寒畏暑喜燥惡濕好居髙山刀耕火種形貌紫黑婦女以紅藤爲腰飾性嗜犬祭必用之占用竹三十三根略如筮法嗜酒背負不擔弗擇污穢覓禽獸虫豸皆生噉之采野葛成衣無酋長管束雜處山谷夷玀之間聽土司役屬﹝今永昌有羅古羅板羅明三寨皆阿昌夷也其俗父兄死則妻其母嫂近年羅板寨百夫長早正者病且死其妻方艾忽持刀欲殺之妻驚問故曰我死汝必屬吾弟矣妻以死誓俄而正死妻遂大慟不食而死﹞

縹人婦女以白布裹頭衣短衫露其腹以紅藤纒之莎羅布爲裙兩接上短下長男女同畊

哈喇男女色黑如漆不知盥櫛男子以花布爲套衣婦人以紅黑藤纒腰數十圍產子以竹兜盛之負於背

古喇男女色黑尢甚略同哈喇

緬人有數種有老緬得楞子阿瓦如猛別雍會普澣洞吾擺古皆其類也地方平衍數千里性好鬭而貪利食不用匙筯交戰長於鳥銃俗好佛男婦俱以布盤其首色黑類哈喇男短衣長袴勢嵌緬鈴行聲謖謖然別有一布護之擺古最逺而彊

結■﹝此上旦下﹞者以象牙爲大環從耳尖穿至頰以紅花布一丈許裹頭而垂帶於後衣半身衫而袒其右肩

遮■﹝此上夕下﹞綰髮爲髻男女皆貫耳佩環性喜華彩衣僅盤旋蔽體飲食精潔戰鬭長於弓矢倚恃象銃稍與緬同孟養一帶多其種類

地羊鬼短髮黃睛性姦狡嗜利出沒不常或與人相讎能用器物行妖術易其肝膽心腎使爲木石不救以死或行蠱飲食中婦有所私者他適輒藥之及期歸解以他藥過期不歸則死

哈杜稍類哈喇怒人頗類阿昌皆居山巓言語不通略似人形而已茶山裏麻之外又有一種野人赤髮黃睛以樹皮爲衣首戴骨圈揷雉尾纒紅藤醜惡凶悍登髙涉險如飛男婦漁獵爲生茹毛飲血夜宿樹上逢人卽殺無酋長約束二長官司爲所戕破至避之滇灘關內

戛裏境上諸夷大都習僰所爲以其金裹兩齒者謂之金齒蠻漆其齒者謂之漆齒蠻文其面者謂之繡面蠻黥其足者謂之繡腳蠻彩繪撮其髻者謂之花角蠻已上皆僰種也

爨夷則黑水之內以其王姓爨故名按陸涼有爨王碑云楚今尹子文之後受姓班氏西漢末食邑於爨遂以爲氏華陽國誌云爨昌寧大姓也其後世爲鎭蠻校尉晉爨深爲興古太守隋爨翫亂史萬歲平之今其種類散處於滇各郡依山谷險阻而居聚爲冦盜亦有與漢民雜處畊稼納賦者男子椎髻去須髯佩雙刀喜鬭輕死婦女披髮衣皁貴者錦繡飾賤者披羊皮乘馬則並足橫坐室女耳穿大環翦髮齊睂裙不掩膝男子無貴賤皆披氈跣足夫婦之禮晝不相見夜則同寢子生未十歲不得見其父妻妾不相妬忌疾不識藥惟用男巫號曰大覡皤以雞骨占吉凶正妻曰耐徳非所生不得繼位若耐徳無子或有子未及娶而死者始及庶出及野合所生者酋長無繼嗣則立妻女治事死以豹皮裹而焚之獵月爲春節豎長竿橫設一木左右各坐一人以互落爲戲多養義士名苴可厚贍之戰鬭視死如歸善造堅甲其利刃有價直數十馬者摽鎗勁弩置毒矢末沾膚立死官兵捕之則鳥鼠散至於附近耕種者愚蠢侏■﹝亻離﹞又受市駔魚肉而不能自直也

其在麗江近四川者曰磨■﹝此上夕下﹞與吐蕃接界多羊馬及麝香名鐵好喜戲獵挾短刀以硨渠爲飾少不如意鳴鉦皷相讎殺兩家婦女投場和解乃罷不祀神佛惟正月五日登山祭天俗甚儉約飲食疎薄有力者尊敬官長歲暮競殺牛羊相邀請一客不至則爲深恥人死以竹簣舁至山下無貴賤皆焚之

在臨安西南境外者曰斡泥蠻巢髙林治生甚儉家積貝以一百二十索爲一窟藏地中將死則囑其子曰我平生藏貝若干汝可取幾處餘者勿動我來生用之近郡者曰烏爨牳■﹝扌鶏﹞撲刺■﹝此上夕下﹞袁等蠻性悍形陋潛匿山谷惟事剽掠一言不合引刃相剚死則以財物償之

在尋甸者曰野蠻無衣服以木皮蔽體形貌醜惡男少女多一夫有十數妻者持木弓以禦侵盜不事農畆入山采艸木及動物食之無器皿藉以蕉葉近郡者曰黑玀玀白玀玀畜牧爲生好勇鬭很﹝史稱盧鹿乂曰羅落今訛爲玀玀又作猓■﹝犭米﹞其人卽爨也種多名異﹞

在順寧沿瀾滄江而居者曰普蠻一名撲子蠻體黑性悍専爲盜賊騎馬不用鞍跣足衣短甲膝頸皆露善用鎗弩馳突如飛男子以布二幅縫合而掛體無襟袖領緣寢無牀衾拳屈而臥婦人綰髻腦後織紅黑布幅搭於右肩穿左脇而扱於胸前別用布一幅蔽腰見人不拜但屈膝而已

武定諸夷曰羅婺曰黑白爨曰木察種類不一俗尙略同而黑爨尢爲凶頑

廣南之夷曰儂人沙人男女同事犂鋤構樓而居男服靑衣曳地賤者掩脛婦人綰髮跣足取虫鼠充食病惟祭鬼不知醫藥其酋儂姓智髙之裔也時勾引東川交趾入內地虜掠

永寧諸夷住山腰以板覆屋俗皆披氈富貴至二三領暑熱不去首戴喜鵲窩帽郡轄四長官司皆西蕃性最暴悍隨畜遷徙又有野西蕃者倏去倏來尢不可制

北勝夷有數種曰玀玀麼■﹝此上夕下﹞冬門尋丁俄昌巢處山林挾兵帶弩以采獵爲生而已

安寧以西負鹽者皆黑爨老者一人任華人壯者二人之事壯者任一牛之力其別種善捕魚者名普時

楚雄之夷爲羅婺居山林髙阜以牧養爲業男子髻束髙頂戴笠披氈婦人方領黑衣長裙披髮跣足所居有房屋無牀榻以松毛鋪地而臥其西南有和泥蠻男子剪髮齊睂衣不掩脛婦人頭纒布或黑或白長五尺以紅索尺許綴海貝靑緑珠爲瓔珞桶裙無襞積女子以紅黑布相間綴於裙之左右旣適人則以藤絲圈束膝下婚姻男以水潑女足爲定飲酒以一人吹蘆笙爲首男女牽手周旋跳舞爲樂死者葬以雞雌雄各一殉之

曲靖之夷亦曰黒白爨椎髻皮服居深山𨿽髙岡磽礲亦力墾之種甜苦二蕎自贍善畜馬食蕎不釡燒淨石調面餬其上使熟噉之麥熟則炮穗以食

姚安諸夷曰散摩都玀玀彊悍好鬥交易用鹽米一日一小市五日一大市苴卻鄕有黒齒百夷樓棲河浴寢臥無尊卑但以氈席間之而已

廣西有黒爨土獠沙蠻等種雜居各據其俗得犬方祭有爭辧詣鬼神盟詛直者敢前曲者縮朒婦人以布爲袍圓領大袖土獠則以黒綫繡布裹頭纒腰已上皆爨種也

蒙山老爨不死久則生尾不食人食不認子女好山惡家健走如獸土人謂之秋狐然亦不恆有元時羅武蠻羅僄百年尫弱子孫以氈裹送之深箐後生尾長一二寸相傳三百歲不知所終

夷人中有號爲僕食者不論男女年至老輒夜變異形若犬或彘或驢於人墳前拜之其屍卽出爲彼所食蓋出白夷一種焉楊愼滇程記云百夷家畜一撥廝鬼無形而善噬人魂中者越宿死死則百夷取其屍爲醢鬼畏犬聞犬聲則逺遁不返殆謂是耶

吐蕃在麗江鐵橋之北一名古宗一名西蕃一名細腰蕃在唐常冦雲南南詔不能勝讓之爲兄後爲韋臯所破斬首數十萬斷鐵橋自是不復爲患我髙皇帝旣平雲南遂裂吐蕃二十三支分屬郡邑以土官轄之麗江府控制古宗永寧府北勝蒗蕖等州控制諸蕃今蕃人皆效順惟我所麾矣

者樂甸與景東接壤諸夷以氈布茶鹽貿易或五日一集或十日一集旦則婦人日中則男子更代爲市凡宴會婦人皆不與酋長死非其子孫別立者眾共擊之

猛緬猛猛猛撒所謂三猛也附近順寧而猛猛最爲彊勁部落萬人時與二猛爲難其地田少箐多射獵爲生猛緬地𨿽廣衍而民柔怯酋長忠順猛撒微弱近折而入耿馬矣

車裏卽產裏伊尹四方獻令產裏以象齒矩狗獻周公作指南車導之歸故名車裏在者樂甸西南千里下臨九龍江有諸葛營壘及碑夷性頗淳額上刺一旗爲號作樂以手拍羊皮長皷而間以鐃鐸若中國僧道之樂鄕村飲宴則擊大皷吹蘆笙舞牌爲樂木

邦蜀漢時木鹿大王之後也在姚闗南度喳裏江千餘里土酋罕姓以徵緬功分土稍廣後常與緬構怨近服於緬時爲窺伺中國夷數種男子皆衣白文身髠發摘髭須修睂睫婦人衣白桶裙耳帶金圈手帶象鐲男貴女賤其地產胡椒

孟養地名香柏城俗呼迆水下濕夜寒民多瀕江爲竹樓以居一日數浴有鬼窟山險甚夷據爲硬寨官民皆髠首黥足有不髠者則酋長殺之不黥足者則眾嗤之曰婦人也婦人則綰髻腦後白布裹之布衫桶裙白行纒而跣足

緬甸古朱波地亦曰撣曰驃至宋謂之緬有江頭太公馬來安正國蒲甘緬王五城在騰衝西南千餘里其夷柔而詐屋廬象馬舟楫之類悉備男子善浮水綰髻於頂以靑白布纒之婦髻綰於後不施脂粉専事佛有大事則抱佛說誓或詣僧決之其文字進上者用金葉書之次用紙次用貝葉謂之緬書其國𨿽廣大始亦衰弱爲木邦孟養所殘破嘉靖末莽瑞體始彊盛及其子應裏尢黠並吞六宣慰之地侵冦內郡滇爲之敝始得平定

八百大甸者世傳其酋長有妻八百各領一寨因名八百媳婦與木邦接壤男女服食皆同但刺花樣於睂目間與客相見則把手爲禮喜事佛寺塔極多一村一寺每寺一塔殆以萬計號慈國其酋惡殺不喜爭敵侵不得已而應得所讎而罷產安息香今入於緬

老撾俗呼撾家以其夷好佩鵰爪云在八百媳婦西南二千餘里卽越裳氏也自周以後不通中國明永樂初其酋備方物入貢服食亦類木邦但性獷悍身及睂目皆刺花繡酋長居髙樓見人不下部屬見之所至有定地名曰等限使客亦然而設通事引之其酋一代止生一子承襲絕不生女國人稱中國皇帝曰天旺卽天王之意又西千餘里則西洋海矣自車裏至老撾是爲六慰

南甸幹崖隴川所謂三宣也在騰越南半个山下其山巓界限華夷北寒南暑迥然各天南甸俗與木邦同幹崖舊名幹賴睒其地熱有桑四時皆蠶織五色絲爲錦充貢其田一歲兩收婚姻以谷茶雞卵爲聘客至亦以爲供隴川麓川也有諸葛孔明寄箭山過此盡平地一望數千里絕無山溪亦無果樹

麗江於諸土酋中傳世最逺自唐貞觀以來譜系歷歷可考其名如蒙段氏以子上名接父下名也洪武初首入貢賜姓木代有錫予其地土廣大產金富厚不貲酋死則以生平所好鞍馬寶玩置於一處厝棺其中盡焚之遣人馳馬於灰燼中拾其骨得一卽置櫝藏巖石內而封焉或馬疾不得骨卽他物亦可其酋世盡臣職爲國家制吐蕃捍西戎至今木增者母節子孝尢爲諸夷冠冕云﹝酋俗子十五卽襲父職不則求分異獨木增早失父孺慕無間事母尢備色養母羅氏善馭士卒親弓馬累立戰功云﹞

孟定府舊名景麻在云州之西土酋刀姓後爲麓夷所滅今木邦捨目有其地川原平衍土瘠人稀男子光頭赤腳黑齒著白布戴竹絲帽婦人戴漆藤大笠狀類團牌頂尖身衣文繡飾以珂貝有景幸土城馬援營在焉萬曆十一年土捨罕虔附緬叛官軍討平之分其地爲耿馬宣撫司與孟定隔水而居

孟艮蠻名孟掯在姚闗東南二千里自古不通中國永樂初來歸附其酋名怕詔其官師曰司祿酋長曰刀猛卒伍曰皆■﹝此上夕下﹞出入以象名曰象馬兵革犀利復多幻術爲家不設扃鑰漢人捨之有竊其貨者夷主諷咒盜者卽病心腹必詣其家歸貨謝過其人復爲解之有巨石或利刃出其懷若鷙鳥搏其畜雞去諷咒頃之鳥墜自空有石在鳥膆野象或踐其禾亦如之不知何術也中國使至其地其夷帥自言曰是我兄天子使來也偃然坐受朝拜不爾不令生還夷帥居層樓以避炎气有妻數百人晡候乘象出浴於江浴畢罽服羅拜其主主解約臂金鐲授者當夕其地多虎守禾者皆於樹杪結艸樓衣皆套項桶裙鵝毛爲褥沃野數千里正徳間雲南知府趙渾曾以撫夷入其地自後無人至者威

遠州唐南詔銀生府之地濮落雜蠻所居今盡爲僰男女勇健走險如飛其境內莫蒙寨有河汲其水澆炭火上煉之卽成細鹽交易無秤斗止以小篾籮計多寡而量之

灣甸州蠻名細睒在姚闗東南七十里民亦僰夷婦人貴者以象牙作筒長三寸許貫於髻揷金鳳蛾其項絡以金索手帶牙鐲以紅氈帶東臂纒頭衣白布窄袖短衫黑布桶裙不穿耳不施粉其地瘠山髙水迅每至六月瘴癘盛行水不可涉地不可居有黑泉水漲時鳥過輒墜夷以竿掛布浸而暴之拭盤盂人食立死有孟通山所產細茶勝於中國

鎭康州蠻名石睒在灣甸東南黑僰所居形惡體黑以靑白布爲衣跣足荊棘中如飛男子出婦人閉戶靜坐以待有事簽雞骨卜吉凶病不服藥専祭鬼死則剜木爲棺殯之墳上植一樹爲識土田瘠狹有無量烏木龍二山其產大藥鮮子■﹝虫粦﹞膽

孟璉舊名哈瓦正統間平麓川始來歸附在車裏木邦之間所部內有莫乃場礦世専其利以致殷富人多剽悍好刧掠

鈕兀自古不通中國明宣徳間始歸附民皆類倭泥蒲蠻男子綰髻於頂白布纒頭婦人白晳盤頭露頂以花布爲套頭見人不拜

芒市舊曰怒謀曰大枯睒小枯睒卽唐史所謂茫施蠻也在永昌西南四百里川原曠邈田土富饒人稍脆弱男子衣繒布婦人分發直額爲一髻垂後跣而衣皮萬曆初土酋放福導緬入冦討斬之轄於隴川﹝新唐書曰茫君號也永昌南有茫天連茫鮓茫施皆樓居無城郭有漆齒金齒銀齒三種夷見人以漆及鏤金銀飾齒寢食則去之今芒市夷多以酸石橊皮及藥染齒使黒初無金銀鏤飾者黒齒則信然謂之漆謂之爲飾見人寢食脫去皆妄傳也﹞

猛密在騰越南千餘里其地產寶井金礦估客雲集山髙田少米榖騰貴花果瓜蔬與中國同但多地羊鬼爲行人祟南距緬僅十程常苦侵暴土酋思姓後以避緬徙蠻莫

蠻莫舊猛密分地也在騰越西蠻哈山下山如象鼻行者累足風俗與猛密同

茶山在騰越西北五百里踞髙黎共山地瘠土寒不生五穀其人彊獰好鬭土酋早姓舊屬孟養永樂三年孟養叛茶山不從自詣闕下授長官司其地僻逺常爲野人殺虜今奔入內地阿幸棲住

裏麻與茶山接壤舊亦屬孟養土酋刀姓亦以拒賊功授官所轄皆峩昌夷近其地亦爲野人所奪奔入內地赤石坪棲住

緬僰以西其人不知四時節序望月測時地多平川土沃人繁勤於務本牛不穿鼻故不服耕惟婦人用鐝鋤之春夏多雨秋冬多晴夏月濕熱尢甚冬月常如中國仲春晝暖夜稍寒無霜雪煙瘴居多犯者必死艸木禽獸皆有異者有艸小穗而尖自結爲一藂衣染之身卽染瘴路傍大木多二幹並生髙三五丈許結爲連理有矮腳雞其鳴無時牝雞亦然魚有鮎頭而鯉身者牛有水牛頭而黃牛身者又有牛峯如駝者市有熱池一畆許水沸如湯人不敢近以生肉投之卽熟物之珍者犀象孔雀■﹝虫粦﹞蛇雲母琥珀古喇錦編藤漆器以氈布茶鹽互相貿易歐陽文忠公歸田錄雲家藏西南夷人所賣蠻布弓衣其文織成梅聖兪春雪詩眞寶玩也此物卽古喇錦也

僰夷之地西南際海海行五月至佛大國阿育國大秦國伽盧國有泛海至伽盧國者述其事曰土熱衢路植椰子檳榔仰不見日王居金銀爲瓦香木爲爨堂飾明珠有二池金堤舟檝皆飾金寶王姓困木長名摩羅惹其相名曰摩訶思那王輿以金繩牀逺則乘象嬪侍數百人靑甓爲圓城周百六十里十有一門四隅作浮圖民皆居中鉛錫爲瓦茘枝爲材俗喜佛法有百寺琉璃爲甓錯以金銀丹彩紫礦塗地覆以錦罽王居亦如之民七歲祝發止寺至三十有不達其法者復爲民衣用白氎朝霞以蠶帛傷生不敢衣戴金花冠翠帽絡以雜珠王宮設金銀二鐘冦至焚香擊之以占吉凶有巨白象髙八尺訟者焚香跪象前自思是非而退有災疫王亦焚香對像跪自咎無桎梏有罪者束五竹捶背重者五輕者三殺人則死土宜椒栗稻粱蔗大若脛無麻麥以金銀爲錢形如半月號登伽佗亦曰足禪佗與諸蠻市以江豬白氎琉璃罌缶相易婦人髙髻飾以珠琲衣娑裙披羅段行持扇近城有沙山不毛地亦與波斯婆羅門接距西舍利城二十日行西舍利者中天竺也一切借貸賒傭通財期約諸事不知文字惟以木刻爲符各執其半如約酬償毫髮無爽如有不平赴酋長口訟以石子計其人之過酋長訓之使攺不攺則死行兵有紀律所過一艸不動閨門極嚴婦人旣嫁婿有言其婦外窺者婦家父母親戚俱來掘地爲坑不問虛實縛女埋之以爲辱宗夫死不嫁自稱鬼妻婦女種藝紡織養蠶織錦有織大布者機闊八尺口誦佛號乃擲一梭婦女不下樓樓上各設牀幔帷一女使守幔人不敢近其地炎熱一日三浴多在河中婦女脫衣能不露體辮髮垂肩好著白衣垂纓絡多跣足如中土畫白衣觀音之飾世傳觀音以女像化其俗故女人效之妻妾不妬忌婦人制畫則以繩穿其耳夜則以鐵絆其足婦人進食於夫必叩頭至地民𨿽在暗室聞其長過必跪舉手加額爭戰時有僧止之卽罷其自稱國號皆唐虞之舊故知五帝幅員之廣也

夷語飲酒曰堯不刺飲茶曰樂拍食飯曰送食肉曰答到呼夫曰僕呼妻曰媚呼子曰阿貫呼父曰阿艮呼母曰阿婆又大伯夷謂天爲法故其酋皆加法字如思倫法思任法之類

夷酋姓多曰刀曰罕曰曩者相傳國初平諸夷時太祖惡其反復賜以刀曩斧砍四姓今砍作罕亦作坎但無斧姓者想滅絕耳夷姓則有茶只伽卡﹝可打切﹞阿絞■﹝此上夕下﹞■﹝此上旦下﹞矣喇字等俱中國所無也

滇略卷九

●欽定四庫全書

滇略卷十

﹝明﹞謝肇淛

撰

○雜略

雜者事之支也稗官之埜記里巷之叢談以及方外殊蹤神鬼誕迹𨿽有無不可知而嵬瑣詼譎往往足以昭勸戒補遺逸佐噴飯張談鋒有其錄之莫敢棄也以其不附於正事故謂之雜昔虞初酉陽說以千百計而滇僅僅止此掛一漏萬俟之後人

邃古之初蒼洱舊爲澤國水居陸之七邪龍據之是名羅剎好啖食人居民鮮少有一老僧自西方來托言欲求片地藏修羅剎問所欲僧身披袈裟手牽一犬指曰他無所求但欲吾袈裟一展犬一跳之地羅剎諾僧曰旣承許諾合立符券羅剎又諾遂就洱水岸上畫券石間於是僧展袈裟縱犬一跳已盡羅剎之地羅剎彷徨失措意欲背盟僧以神力制之不敢背但問何以處我僧曰別有殊勝之居因於蒼山之上陽溪神化金屋寶所一區羅剎喜過望盡移其屬入焉而山遂閉於是僧乃鑿河尾泄水之半是爲天生橋今洱水島上有赤文如古篆籀云是買地券僧卽觀音大士也永平今有觀音叫狗山云諺曰娘娘叫狗山九轉十八彎當水初泄時林藪蔽翳人莫敢入有二鶴日從河岸行人尾其迹始得平土以居故大理又名鶴拓云

邪龍旣爲大士所除其種類尙潛於東山海窟惡風白浪時覆舟航有神僧就東岸創羅筌寺厭之誦經其中一夜忽聞大震動聲僧喝之見十百童子造曰師在此壞我屋宅吾屬不安請師別遷僧厲聲曰是法住便住有何不可遂失童子所在明日寺下漂死蟒百餘自是安流以濟僧隨遷化

碧雞山相傳周惠王時有鳳凰翔集於此時人不識目爲碧雞因以名山教授牟俊有詩云鏡涵逺近三千頃劍卓西南第一峯鳴鳳不來人事變蒼煙依舊郁重重其神卽東天竺國阿育王長子也封碧雞景帝又別記云阿育王有子三人龍馬一匹三子皆欲之王意欲與季子而患其爭乃以轡私授季子卽驃苴低也縱其馬命三子云捕得者與之馬奔往善闡今安寧州龍馬跳澗山並艸溪井龍馬河卽其所經之地石上蹄迹深尺許三子追之長子意馬渇飲滇池伺而邀之不獲仲子意馬必過甸中伺而邀之亦不獲季子往東松林以轡邀之馬見轡而就遂獲之長子見季子得馬遂沒於碧雞山下爲神仲子沒於巖頭爲神封上甸景帝季子亦沒於松林爲神封金馬景帝

羝羊石在姚安東一里許昔蒙氏時洞庭君愛女於此牧羊有羝餂土驅之不去掘地遂得鹵泉名曰白羊井人卽其地立聖母祠及開橋頭井得石羊云卽餂土之羝後歸於聖母祠其井卽白鹽井也

江川縣雙龍鄕其山無石皆螺殻積成昔有夷婦浣衣於河忽螺精出見婦驚急以澣衣盆覆之其精遂止後人因以覆盆名山

漢永昌太守劉安世鑄黃金爲蛇以獻梁冀益州刺史種暠糾發其姦不果獻冀恨暠因以他事陷之李固上疏伸理太后赦暠免官行永昌以金蛇輸官冀從大司農杜喬借觀不與由是見忤竟以他事誣喬而殺之

丞相亮徵孟獲入滇滇人未知琴亮居南常操之土人有願學者乃爲著琴經一卷述琴之始及七弦十三徽之音意於是滇人始識皷琴又從徵者冬暮思歸各與一磚曰臥枕此卽抵家從之果然不用命者終莫能歸因號雞鳴枕又嘗用炊釡自隨不炊自熟以防不時之需

魏明帝時昆明國貢嗽金鳥常吐金屑如粟此鳥畏寒乃處以辟寒臺宮人爭以鳥吐之金用飾釵佩謂之辟寒金故宮人相嘲曰不服辟寒金那得聖人心

隋開皇中太平公行軍總管史萬歲擊南寧爨翫諸夷行數百里見諸葛亮紀功碑銘其背曰萬歲之後勝我者過此萬歲令左右倒其碑其碑趺志曰史萬歲不應僕吾碑萬歲駭服重立其碑而進

南詔神武王有女欲爲擇配女曰父王擇配非天婚也我欲倒坐牛背任牛所之不問貧富貴賤牛入之家則嫁之王從其請牛至一委巷左右側其角而入其家老嫗走避彊之乃出問有子否曰子往樵薪女卽拜嫗爲姑頃之其子負炭回見巷有騶從走避女招之入曰此吾婿也令報王王大怒遂絕其女一日婿問女首飾是何物曰金也婿曰吾樵處此物甚多明日載回皆金磚也頃之王怒解女請燕王王難之曰汝能作金橋銀路吾當來果作以宴王王嘆曰信天婚也後人名其地曰轆角莊言方牛入時角如轆轤轉入陋巷也

唐南詔永貞間有雞足僧小沈者與二僧同住一庵小沈入城乞食詔問識何法門小沈答云我能使死者生極樂世界詔令國中但有死者請小沈起棺如此十餘年有讒於詔曰小沈妄人也云能超度死魂何所證驗臣願入棺試之詔如言請小沈起棺將至化骨之所啟棺視之誠死矣懇小沈求生沈又作法遂蘇死者悔曰我已生在七寶宮殿中如何復來此小沈遂還舊庵見二僧問食二僧曰汝從城中來乃不裹糧卻至此欲食耶小沈遂走叩迦葉石門門訇然中開二僧追呼至則石門閉矣二僧悔恨焚身門外焚處生柏二株或謂小沈迦葉化迹也

太平廣記載韋陀將軍童眞梵行不交天欲弘護佛法唐幹封二年告宣律師曰西洱河有白石其土人造多寶佛全身相安在西洱河鷲山寺蜀靑城山人往彼興易請佛道由郎州大小勃律三千餘里方達西洱河河大袤百里廣三十里中有洲島古寺經像尙存無僧住守經文與今相同時聞鐘聲百里殷實每年二時供養古塔基如戒壇二重塔上有覆釡彼土諸人見塔每放光明卽以素食祭之求其福祚也其地去嶲州二千餘里去天竺不逺方請像時由西洱河見岸上小童行遊謂是山鬼遂卽殺之不知是海神因爾神怒蹋覆前船人像俱溺晉時有僧於成都多寶寺前見土墳出隨除隨長終不可平乃深掘丈餘獲像及人骨俱在故船其髏骨肘脛悉皆麤大數倍過於今人卽迦葉佛時閻浮人壽二萬歲時人也今時劫減命促人小固然不足怪也出像之時牽曳艱難弟子化爲老人指揮方便乃出其花趺上有隸書多寶字因名多寶寺律師問曰隸出李斯如何周時已有此體耶答曰見今南州四面文字俱是篆隸但以海路遼逺重驛莫傳耳觀春申君墓銘亦是隸字則知不出於李斯也

唐初居人髙氏生一子一女女名谷女年十三尙不能言其兄從軍東川三月不歸谷女一日忽語嫂曰兄缺食我往餉之家喜其開言戲應之曰汝將裹飯去谷女果行家人笑躡其後至盤陀石下入水洞而去覓之不得眾方驚怪未己谷女忽至謂家人曰兄一旅之眾皆已飽矣具言軍中地形事勢其嫂不信東川距此二千餘瑞安得卽至不知其有神足也乃以衣授之曰汝送與兄取其垢衣來谷女如其言果取垢衣來自是送餉日以爲常谷女常牧一白豬一日謂家人曰軍回矣遂騎白豬化爲象騰空而去乃知爲普賢化身也土人卽其地建寺曰谷女寺後訛爲谷鳥寺云

唐時楊都師創洱河東羅筌寺寺前有田四十畆每栽秧約三日傭者戲師曰若能系日當爲畢栽師黙念咒田栽旣而日乃暝傭歸而後知已歷二晝矣山下有黑龍常作風浪覆舟師以白犬吠之龍怒而出師視龍猶蜒蚓若教誨之有頃龍馴俛而去先是河浪九疊師以念珠鞭之去其三疊河乃翕順可舟

唐時漁人於洱河岸得鵰遺卵收之有頃破卵而出爲嬰兒漁人異之不敢加害嬰兒能食卽解種種伎倆長而爲僧居萗模莊人呼爲萗模師旣長能呼致風雨驅役鬼神指使如意又能以符咒化水石爲酒食千百人皆醉飽南詔憚之師輒化爲鵰飛集髙興寺不知所終

唐永徽間有一老僧戴赤蓮冠身披袈裟持缽至蒙捨細農邏家乞食時農邏父子耕巍山下妻婦往餉見僧乞食遂食之再炊往饁僧坐不去持饁前行而僧業已先在復向乞食姑婦驚怪又食之返而復炊且至巍山見僧坐盤石前有一靑牛左有白馬朱鬛右有白象各馴伏上覆雲气雲中有二童子一執鐵杖於左一執金鏡於右姑婦驚喜再供之僧問何願二女不言僧曰奕業相承二女促農邏等至則但見五色雲中一人持缽而坐彷佛見二童子惟餘盤石上衣痕及象馬牛之迹耳

楊波逺東漢時人號爲神明大士唐永徽以後常騎三角靑牛逍遙以遊偶逢神僧於三陽峯麓爲設一供陳石案長丈六闊六尺但以一手持將今石案猶存千夫莫舉後不知所終

唐滇僧道淸者姓楊殉道忘軀日課經典感現觀音大士遐邇欽風漁者焚其网酒家隳其具蒙氏冊爲顯密融通大義法師一日微哂而化火中彩雲盤礡舌根不爛如紅蓮然

南詔時威楚西五十里許有五樓山有王載玄張明亨者棲焉志在淸虛日載酒峯巓長嘯狂唫時人莫之識也一夕飲酣見一道人乘風而至飄飄然丰采迥異二子迎之曰或者先生能劇飲耶先生莞爾而笑問姓名則曰無心昌道人遂促膝傾觴淋漓醉臥先生忽言別二子戀戀不能捨先生曰來年秋風起塞上吾當再至及期二子重登塞上目極欲狂口占云去年霜艸斷人魂滿江秋水白紛紛猶記別離亭畔約西風塞上未逢君吟罷淸風徐來彩雲飛舞遙望則昌先生至矣手執一瓢盛米汁其中命二子飲之王飲張不飲先生覆之三人語歡甚時萬里澄空碧天淸籟先生曰將得五樓明皎月換來一頃玻瓈風復題壁間云帶劍飄然負不羣幾回揮袖拂紅塵不圖紫綬朝金闕獨愛靑山鎖白雲踽踽一身空蓋世茫茫四海覓知音與君不負當年約一榻淸風到五城唫罷出戶二子隨之先生曰仰首二子仰見祥雲繚繞瑞气彌漫先生曰時當行矣騰空而起王子亦隨起張子踴躍無措伏地大呼先生回顧曰子仙骨已成遲一刧耳張子遂化鄕人瘞之冢上流光掘視如水晶石然是夜夢曰吾功行尙缺當以骨救瘡痍試之果效後人思其勝事乃窺測之昌無心是呂其呂祖乎遂指閣闗灘名曰呂合後爲元兵所焚攺閣爲合爲有合襟水也遷驛署居其間

劍川崔君廟神姓崔名子玉祁州人正直不撓仕唐爲長子令再遷衛州皆爲民除害民徳之時顯夢異立祠於州南三里相傳崔君昔於五月五日諭人曰是月十六日毋得殺生及漁獵犯之必遭官刑陰譴時有朱竇二人獵一兔爲門吏所獲將執之官求免是夜一黃衣吏喚二人至公庭見神王者冕服正二人罪一減其年一縮其祿叱還後果如所夢云

唐蒙氏時楚雄有野馬二風雨鬭於原野久之化爲龍大者逸入東南村塢小者逸入西南山谷僰人呼馬爲驃因以名村

無言和尙姓李氏紹祖父精密教法嘗持一鐵缽入定咒誦欲晴則缽內火光燭天欲雨則缽內白气上升遂雨蒙氏封爲灌頂國師嘗於崇聖寺講經有老翁立聽畢乘風雲而去眾驚問之曰洱水龍也

五代趙善政時浪穹縣天馬山下有山狀如龜蛇卽善政所居其山左澗有水右澗無水有樵靑神者善咒法眾樵謂之曰若能分水於右澗乎靑神曰不難耳遂以斧柯觸山右澗水卽湧出與左澗均人居在右者咸利之沒後爲神附祀於善政之廟焉

段氏素興以宋慶曆中嗣位性好狎遊廣營宮室於春登堤上多種黃花名遶道金稜云津橋上多種白花名縈城銀稜今二稜河名由此也每春月必挾妓幸載酒自玉案三泉遡爲九曲流觴男女列坐鬭艸簪花以花盤髻上爲飾今花中有素馨者以素興最愛故後人名之也又有花遇歌則開有艸遇舞則動素興令妓歌者傍花舞者對艸

宋寧宗嘉定十七年甲申元太祖南徵東印度至鐵橋石門闗前軍報曰有一角獸形如鹿而馬尾其色緑作人言曰汝主宜早還帝以問耶律楚材對曰此獸名角端能言四方語好生惡殺此天降符以告陛下陛下天之元子天下之人皆陛下之子願承天心以全民命卽日班師

大徳間昆明池有蛟化美少年淫婦女居民苦之有趙伽羅世精阿叱力教尢通梵經鄕父老禮請治之伽羅卽遣黑貌蠻奴擒至以水噀之蛟立見形因斬之怪絕人問蠻奴爲誰曰此大黑天神也後不知所往

至正元年玉案山產小赤犬羣吠徧野雲天狗墜地爲赤犬其下有大軍覆境又時雨鐵民捨屋皆穿人物值之多斃號曰鐵雨

泰定間有大星隕於■﹝石咢﹞嘉縣之虛初山化爲黑石狀如瓜上有點如星擊之鏘然有聲人不言舉之則動言則弗動土人以爲怪積薪焚之雷雨交作眾懼而止

大理總管段功以破紅巾之功梁王徳之以女阿結妻之奏授雲南平章功戀戀不忍歸國其夫人髙氏寄樂府促之歸其詞曰風捲殘云九霄冉冉逐龍池無偶水雲一片緑寂寞倚屏幃春雨紛紛促蜀錦半閒鴛鴦獨宿好語我將軍只恐樂極生悲寃鬼哭功得書乃歸旣而復往左右譖之於王曰段平章此來大有吞金馬咽碧雞之心矣盍早圖之梁王密召阿結命曰親莫若父母寶莫若社稷功今志不滅我不已脫無彼猶有他平章不失富貴也今付汝以孔雀膽一具乘便可毒殪之主澘然不敢受命夜寂人定私語平章曰我父忌阿奴願與阿奴西歸因出毒具示之平章曰我有功爾家我趾蹶傷爾父爲我裹之爾何造言至此三諫之終不聴明日邀功東寺演梵至通濟橋馬逸因令蕃將格殺之阿結主聞變失聲哭曰昨暝燭下才講與阿奴雲南施宗施秀煙花殞身今日果然阿奴𨿽死奴不負信黃泉也欲自盡梁王百方防衛主愁憤作詩而死詩曰吾家住在鴈門深一片閒雲到滇海心懸明月照靑天靑天不語今三載欲隨明月到蒼山悞我一生踏裏彩﹝錦被名也﹞吐嚕吐嚕段阿奴﹝吐嚕可惜也﹞施宗施秀同奴歹﹝歹不好也﹞云片波潾不見人押不蘆花顏色攺﹝押不蘆北方起死回生之艸名﹞肉屏獨坐細思量﹝肉屏駱駝背也﹞西山鐵立霜瀟灑﹝鐵立松林也﹞平章從官員外楊淵海亦題詩粉壁飲藥而卒其詩曰半載功名百戰身不堪今日總紅塵死生自古皆由命禍福於今豈怨人蝴蝶夢殘滇海月杜鵑啼破點蒼春哀憐永訣雲南土綿酒休教灑淚頻

段寶者功之子旣嗣父職明玉珍復侵善闡梁王遣叔特穆爾達罕借兵大理時寶已長答書云殺虎子而還餵其虎母分狙栗而自詐其狙公假途滅虢獻璧吞虞金印玉書乃爲釣魚之香餌繡閨淑女自設掩雉之网羅況平章旣亡弟兄罄絕今止遺一獒一奴奴堪再贅華黎氏獒又可配阿結妃如此事諾必借大兵如其不可待金馬山換作點蒼山昆明池攺作西洱池時來矣書後附以詩云烽火狼煙信不符驪山舉戲是支吾平章枉死紅羅帳員外虛題粉壁圖鳳別岐山祥兆隠麟遊郊藪瑞光無自從界限鴻溝後成敗興衰不屬吾梁王見之恨寶入骨寶聞髙皇帝開基金陵乃遣使間道歸欵時有妖巫女歌曰莫道君爲山海主山海笑諧諧園中花謝千萬朶別有眞主來寶數日疾卒

段功旣爲梁王所殺有女名僧奴志恆不忘復讎將適建昌阿黎氏出手刺繡文旗以與寶曰我自束髮聞人稱父寃恨非男子不能報此旗所以識也今歸夫家收合東兵飛檄西洱汝急應兵會善闡因作詩二首曰珊瑚勾我出香閨滿目澘然淚濕衣冰鑑銀臺前長大金枝玉葉下芳菲烏飛兔走頻來往桂秀梅馨不暫移惆悵同胞未忍別應知含恨點蒼低﹝又﹞何彼穠穠花自紅歸車獨別洱江東鴻臺燕苑難經目風刺霜刀易塞胸云舊山髙連水逺月新春疊與秋重淚珠恰似通宵雨千里闗河幾處逢

僧志登者永昌人姓馬氏有戒行結庵於龍泉門外入山五里而居之忽一日謂其徒曰炊十三人飯備碗筯及羮皆如其數中夜以俟至夜有盜入果十三人志登坐牀不動徐曰昨已知汝輩來矣盜入視其所備皆如其人遂羅拜而去

雲南府治西二十里許有進耳山國初太祖髙皇帝方有睿謨未播而衢童卽謡於道求其故知爲土地神所泄因謫其神於雲南後憑巫於此故名進耳

成化間有西僧號哈爾瑪遊蒙化終日兀坐服麻花善吸水入腹徐則放出而其奇衺尢不可勝言蒙之富家競供奉之憲廟聞其名召至京師試之坐闗未滿適李繼曉伏誅哈爾瑪無依遁回雲南爲巡撫張誥所擒時大暑啖之巴豆炙以鑪火命其兀坐不令移易數日死

太監錢能北直人兄弟四人俱有寵成化間能號三錢來鎭雲南其怙寵驕蹇貪淫侈虐古所未有不能悉記有二事最可資笑語者雲南有一富翁病癩其子頗孝則執其子曰汝父癩傳於軍士不便且又老矣今將沈於滇池其子出厚資乃免又王姓者業賣檳榔致富人呼爲檳榔王家則執其人曰汝庶民也敢惑眾僭號王家王復出所有方免後繼之者𨿽貪求無厭聞斯事未嘗不爲發笑也能後守備南京弘治末老死京師不識天道何在或言其幼畜錢寧於滇晚俾専鎖鑰能病寧利其所有遂進毒於能而死寧初名福寧兒者是也本李巡檢之家生子然則能之報亦不爲無也

成化庚子五月內雲南麗江軍民府巨津州白石雲山約長四百餘丈距金沙江計二里許一日忽然山裂中分其一半走移於金沙江中與兩岸雲山相倚山上木石依然不動江水壅塞逆流淹沒田苖蕩析民居州府具申上司鎭守太監等官具聞諸朝雲南屢有邊報此山之兆也

成化甲辰楚雄太守邵敏自南都來路過洞庭舟中夢一方巾藍袍人來謁曰紫溪龍王也及抵郡祀龍見塑像儼如夢中所見大駭異遂飭廟宇虔祀之迄今無敢怠焉

永昌東南七十里曰施甸長官司者舊廣夷州也地有名鐵毛觜者有眢井深窅莫測弘治戊午冬有莊指揮逐獵縱一鶻搏雉雉入井鶻隨雉入莊命左右尾之至井鶻雉復騰起而聞井中嗚嗚有聲眾疑爲鬼也則隠隠有人以白莊莊命引繩下曳之則一婦人徧體衣觸風皆碎而气息僅存徐飼以粥飲逾日始能言曰奴姓張氏大理人也從夫楊拱貨易於施甸夫姦其叔母情好甚篤因紿以歸寧至此則束縛手足共推入井中尋下大石如雨賴蔽於崖得不死徐則所束縛繩索漸斷見井有掬水因取飲之今四十二日矣旣出髮盡脫不存時西安謝禦史朝宣適按永昌莊以告謝謝謂姦叔母事大不理命莊杖其夫而歸張氏於其母

弘治間景東忽然昏黑三日往來相值面目莫辧若夜行焉有司聞於朝上命廷臣集議行考察法南京刑部左侍郎兼都察院右僉都禦史樊瑩承徳意考察罷黜文武官一千二百員有奇

弘治中內官吉慶守金齒路選京師惡少從行括民無遺錙銖勢若擄掠貨多寶石慶盡擇美者櫝以隨籍扃一室晝夜守之羣從窺利罔獲日謀所以死慶會慶病渴各從禁水弗與醫來私賂之進金石藥慶燥極呼親信出櫝中貨易水活命得石者復馳去不顧慶突地而號發焦膚裂死從者祕其喪各載貨逃去屍蛆逾月官司方爲瘞於途

兵書華容劉公大夏吏部撥送雲南一承差見之獻點蒼石屏風一面不納承差乃懇言二錢市之非比重禮叩頭求不已公取而翫之云置諸室暇則翫之承差喜甚不數日呼之曰看足矣遂歸之承差出語人云大理買此用銀八兩以爲上驛計而值如此誠命也嘆息而已

白崖有屠子至一婦人家買豬婦人得銀三兩置於幾屠子匿之婦人自縊死其夫歸見婦死不知其故棺殮將葬爲暴雨所阻明晨婦乃在門夫怪問之婦曰我但記自縊不知何以復生亦不知從何來夫乃偕婦往看棺屍則棺中無屍只見屠子已死跪於棺旁手捧一物乃前銀三兩也屠子家驗屠子屍乃雷擊也

鎭守金騰劉太監玉任一尙京官言無不從橫暴特異至騰越彊奸婦女不可計騰人至千百告於禦史訊之不言搒之乃曰京中某寺僧也寺與玉鄰玉時借其銀後因幹鎭守盡以所畜假之玉無償因言金寶婦女之多誘之養發還俗名之曰尙京官也幼出家承師之資足以自養因誤於玉遂至此官乃笞而捨之

正徳間永昌人於哀牢山掘地得古碑段中庸撰文其略曰夫人諱福則伽宗冑裔之嫡女也事君子也樂其道而不淫逮下妾也用其能而不妬又曰月出雞鳴照哀牢之名縣鴻飛滇渚下潯陽之長江余文俱零落不可識

葉瑞滇臨安人爲庠生貧甚好飲酒一日醉臥窯溝中夜深聞有數鬼曰大水將至恐渰死辛巳進士相與將瑞舁至諸天寺大門相距可三百步及覺則在寺門首矣溝果大水泛漲翌日記鬼所言以爲笑蓋已年無春榜也是日應本府贊禮生竟以醉誤太守責之試其文佳焉月分俸一石以給後果成正徳庚辰進士以車駕南巡至辛巳始殿試

何宗魯酆都人由舉人爲浪穹知縣剛正有能聲知府幹璠惡其不遜下獄禁食死明年幹入覲逆旅主人治辦甚備幹問之對曰有浪穹何知縣先來令預潔館捨以待耳幹怪之頃之幹入廁遂死何之死也家中忽聞其聲喚家人曰吾爲幹知府所殺已奏上帝語吾復讎今回家待時汝可設位日獻常餐於位上言語理治家事及鄕人禍福一日其婿禱曰欲於某處買豬苦乏人牽柰何答曰汝但去豬自隨來不用人牽也婿如言往豬至半路奔失婿歸告何笑曰汝午飯不獻故牽豬別去耳汝到彼獻飯豬卽來果如其言得豬一日忽語曰吾今報讎時至往矣數日又曰吾讎已報上帝命吾爲某處城隍今日去矣自此遂絕

楊用修旣戍永昌僑寓安寧徧遊臨安大理諸郡所至攜娼伶以隨夷酋欲得其詩翰不可得乃以精白綾作裓遺諸妓服之酒間乞書楊欣然命筆醉墨淋漓裙袖酋重賞妓女購歸裝潢成捲楊后知之更以爲快有規之者答曰文有仗境生情詩或托物起興如崔延伯每臨陣則召田僧超爲壯士歌宋子京修史使麗豎■﹝難上灬下﹞椽燭吳元中起艸令逺山磨隃麋是或一道也走豈能執鞭古人聊以耗壯心遣餘年所謂老顚欲裂風景者良亦有之不知我者不可聞此言知我者不可不聞此言

滇南範寅爲諸生屢試不第遂成心疾出遊不知所之嘗語其子師顏曰吾葫蘆山人也爾他日於此訪我師顏以嘉靖壬子舉於鄕次日卽裹糧尋父僻壤遐陬無弗到行三年至蜀有葫蘆寺扣主僧謂三年前有稱葫蘆山人者寓此今死矣瘞之近岡且出其手札眞寅筆也師顏慟絕芟莽得穴刺血入骸斂而返葬焉禦史黃中疏而旌之又有趙重華太和縣人父廷瑞亦以不第逺遊莫知所往華甫七歲至年二十一母沒乃出尋父榜其背曰萬里尋親至武當見寺壁有字云嘉靖四十四年十二月二十二日大理趙廷瑞至此華至日乃萬曆六年十二月二十二日也又間闗至建康祈於三茅君夢神謂之曰爾父故在如是者三至毘陵遇老僧示往無錫南禪寺語訖不見明日至南禪見皤發老叟曝背廊下華心疑之伏地曰我雲南人有父出遊尋覓不見叟曰我亦滇人出遊時一子七歲潛然淚下各通名姓相持而哭迎歸故鄕吳興茅坤爲文以記之

大理趙汝濓者應嘉靖壬午省試與友人往淨耳寺祈神途次遇一道人拉趙過松下出袖中一札曰此虎榜也趙取觀之無其名因懇求道人笑曰念汝善人待我另處乃徧閱眾名云俱不可易惟第三人徳行稍劣可易與汝卽挖補攺趙汝濓字復用圖書三顆鈐蓋別去及揭曉日塡榜至三名監臨羅侍禦疑而未定二司云此仕宦之子素有才名羅云如此則私矣卽刻挖寫趙名用印三顆鈐之一如道人所挖補

余從祖大司農■﹝術上灬下﹞有金梅詩其序云滇臬憲黃者有養子閩福淸人也慧過其諸兒諸兒交妬之乃呼從吏陳綸告之曰能全是兒者惟掾幸子之綸收而撫焉先有子■﹝羽惠﹞名黃子曰翀翀■﹝羽惠﹞交相愛無何並試弟子員督學使者察翀籍閩也黜落之綸乃泣遣翀還翀不得已歸歸則登閩嘉靖辛夘省試■﹝羽惠﹞亦起家於滇後歷官中原逆旅相過率悲喜交集以爲常■﹝羽惠﹞宅有金梅忽枯一枝■﹝羽惠﹞異之未幾翀之訃至逾年復枯一枝■﹝羽惠﹞大異之未幾■﹝羽惠﹞卒二氏子姓奇其事爲作金梅傳索余爲之賦翀復姓游名新佑終香河令詩云丈人收春春滿堂丈人愛花花繞廊金梅一株更奇絕殊根合干參羣芳南枝乍長北枝短北枝暖比南枝暖雨露無私春色勻庭前歲歲花開滿自從花飛歸故叢江鷗海燕各西東連枝曾入長安市春風幾度桃花紅二十年來八千里岐路相看悲復喜叢桂山原分小大紫荊花合同生死北枝旣瘁南枝零卉木無情似有情只今肥瘠分秦越四海誰堪托弟兄

昆明梁王墓甚多皆元王子也相傳嘉靖間板橋之北一村民每夜見墓有光疑爲寶藏糾力盜開空無物惟破匣中一劍而已民取歸家中夜光大起燭天四鄰謂火發趨問之至則寂然民疑劍爲怪恐伐冡露遂裹劍潛投山麓小池內劍一得水如生物漸透土入山坎遂成巨潭其洞深廣杳冥探之隱隱有聲人不敢入蓋龍劍所爲也

楚雄城西鳴鳳山腹有盤石髙五尺餘闊倍之其裂隙處僅可容指而內稍闊不可度有物如蝦蟆而差小形絢五色隠見不常蓋數百年物也過者每以銀及貝呼而投之或視或含然罕得遇相值者輒有吉應焉

臨安王得民買屋城外天井中鑿魚池三尺許得大石版起其下有小方塘四周磗甃中一小幾幾上燈一盞書一冊開視兵書也末載采戰引魂二方得民試之殊效其引魂方於婦人則咒一物與食其婦夜卽至於女子則得其生時咒之無不驗其弟恩民爲諸生時聞而借觀得之卽棄書水深處兄大恚然無如之何其後恩民成進士位中丞人謂棄此書之功也

王純心滇臨安人登嘉靖辛酉鄕試年三十餘歲病死一晝夜矣惟心微熱未敢斂實時托生於其妻弟家開目見其母妻弟婦也卽趨出門外已聞房內哭聲又至河南陳州一巨室托生見一貴人須睂皓白盛服焚香祝天以乏嗣也旣生知爲河南嫌其逺又奔出又聞房內哭聲出至廳樹前見樹上黃蜜果甚佳摘其一食之竟奔回家中大呼而蘇妻孥驚視但聞滿口蜜果香气後任綿竹知縣又三十餘年而終

南園漫錄載永昌有偸兒知一家夫不在而其母與妻織布且畢夜伺之寢將穿窬取之至久姑詈其婦怒而先寢俄而婦自經於機旁偸兒大呼其鄰與姑起而救之婦得不死又一賤娼滇士有事至者醉宿其家有銀數兩在袖中夜密置枕下向曉有友急呼之告以家禍其士驚起遂歸行十里許方憶所袖銀置娼家枕下自以爲必不可得矣試返而求之娼曰固在此完封還之夫人至爲盜爲娼本心已盡亡矣而因憐死止盜因假義不取然則仁義之根於性有固無時而息耶而仕以行義乃貪利無厭殺人喪已方揚揚然大小安慶而略不恥何也

又永昌有符丁二生相友善丁後病而有子支漫不事生產丁乃以白金若干托符曰子支漫不事生產身後恐卽耗煩君密收訓使治生攺則畀之不可攺則君之物矣符許諾日過其子告以其父命之篤子稍攺悟曰恨無資以營生計符許借之借而叩之果不費踰時再詢而叩之曰恨少耳若多假焉生彌遂矣則再借之如是者三子曰若得若干業可成矣符知其可也則曰汝當具牲醴來吾爲汝轉假其子如命往符則以牲醴寘丁之靈幾前爲文告曰君不鄙予托予以子而委我以財今君子克家矣財凡若干兩盡以付君子君可以無慮矣遂歸時丁頗裕而符更窶財不相負不足論而又能忠誨其子俾有成可謂難矣郡人盡能道其事然八十年來近似此者何嘗聞耶又可爲世道嘆也

隆慶末年隴川有百夷夫婦入山伐竹剖其中有水水中有活魚六七頭持歸烹食之夫婦皆化爲虎殘害人畜不可計百方阱捕竟不能得

廬陵郭公撫黔一日中夜其夫人蹴公覺問曰猛廷瑞何人公大詫曰爾婦人安知猛廷瑞且中夜問何爲夫人曰適夢有人裝束如廟中金甲神來謁云我猛廷瑞也過此欲見中丞不得近故來謁夫人耳公曰汝盍問其所由來夫人曰吾固問之渠云吾爲陳巡撫寃死訴帝得請今歸耳公心異之不敢語人逾月而用賓被逮之報至

滇略卷十

