噶瑪蘭廳志

董序陳序自序﹝一﹞自序﹝二﹞初稿例言噶瑪蘭廳志修訂銜名引用書目噶瑪蘭廳地輿全圖卷一卷二﹝上﹞卷二﹝中﹞卷二﹝下﹞卷三﹝上﹞卷三﹝中﹞卷三﹝下﹞卷四﹝上﹞卷四﹝下﹞卷五﹝上﹞卷五﹝下﹞卷六卷七卷八跋

董序

一海島屏蔽全閩﹐上而江﹑浙﹑登萊﹑天津﹑盛京﹐南而潮﹑惠﹑廣州一航可達者﹐臺灣也。一僻區固塞臺後﹐外而奇萊﹑崇爻﹑竹仔宣﹑泗波瀾﹐內而內山額刺「王」字各生番三面逼處者﹐噶瑪蘭也。自嘉慶十五年開蘭﹑十七年設官﹐地利得而耕作安﹑艸昧辟而文明啟﹐蘭之爲志要矣哉﹗

閩書溯始漢初﹐閩隸已載「周禮」﹐「臺灣府誌」創始康熙年間。前明中葉﹐舶使王三保舟下西洋﹐遭風收泊﹐已知有臺灣。臺初辟臺灣﹑鳳山﹑諸羅三縣﹔而半綫﹑竹塹宜設官﹐艋舺﹑雞籠宜守邊﹐已見於「平臺紀略」﹑「東徵集」諸書。噶瑪蘭卽蛤仔難﹐古無聞﹐僻無徵也﹔志綦難矣。晉江陳友松孝廉﹝淑均﹞教讀蘭士﹐纂有志稿﹐移教鹿港﹐再訂而成之。時道光二十年庚子也。其書深識治體﹐惓惓民生﹐義例詳明﹐徵引典贍﹐可謂能人所難。己酉冬﹐余承乏玆土﹐考開蘭四十年來事宜﹐文案半多沿誤殘缺﹐一時稽核爲艱﹔然樂與都人士搜羅檢校﹐孜孜不敢倦。蘭學分額及撥府﹐例定三﹑四人。庚戌歲試﹐恭逢恩詔廣額﹐補博士弟子員七人﹐鄕試登賢書一人﹐文運蒸蒸日上。都人士以志稿延今十餘年﹐未經鏤版﹐僉議增補刊存﹐昭玆來許。余惟宇內郡邑志林立﹐世多稱「朝邑」﹑「武功」。玆志前無師﹑旁無倚﹐而徵實若是﹐前賢當亦心許。爰囑曩所襄事者續成之﹐復詳加校正﹐俾付剞劂氏焉。

抑猶有進者﹐郡邑志凡以爲民而已。此間眾雜民﹑番﹐防護宜周﹔地屬險遠﹐度支必豫。職守者毋以籌借虛儲蓄﹐遙制者毋以銖較忘地方。且舟師未設﹐艋營雲遠﹔自泖鼻以至蘇澳﹐茫茫洋面﹐經制不可不增。至疆域計裏﹐袤長稱爲百三。然除南﹑北二關﹐平埔實不滿百里﹐糧賦幾與數百里之淡廳埒。況雨多晴少﹐溪橫澳插﹐衝復不一﹐荒墾相兼﹐蘭民亦勞矣。官斯土者﹐徵文考獻﹐因地制宜﹐爲海外蒼生長治久安之計﹐則方策具在也﹔豈惟是紀風土﹑備掌故云爾哉。謹識數言﹐副都人士之請﹐並以自勉云。是爲序。

時咸豐二年﹝歲次壬子﹞冬十一月﹐賜進士出身﹑敕授承徳郎﹑福建臺灣噶瑪蘭通判加一級﹑前署雲霄同知﹑調補霞浦縣﹑原補長泰縣﹑署理安溪縣知縣﹑己亥庚子福建鄕試同考試官太和董正官謹譔。

陳序

噶瑪蘭故余初遷地﹐以檄署鹿津﹐頻年疏滯﹑運釐﹑屯莊﹐不遑一至爲可歉﹔而每讀姚廉訪「東槎紀略」﹑前太守楊雙梧「開蘭節略」諸篇﹐皆以過化之區垂爲憲履﹐則風土人情已得八﹑九。至烏筠林刺史復有八景諸題﹐標新名勝﹐可知蘭爲臺後山一大奧區也。

今春﹐文開院席適延陳友松先生來鹿主講。課士之暇﹐接談文酒﹔因覽其所纂「蘭廳志」一書﹐愈得以悉某源委。先生經明﹑行修﹐言必中理。此書之作﹐尢綜核名實﹐綱舉目張﹐可謂精矣。而先生猶鉛槧縱橫﹑朱墨塗乙﹐更欲搜羅放軼以完此篇﹐抑何勤也。昔周宣子得陳少林以志諸羅﹐臺中推爲善本。今蘭開創未久﹐文獻無徵﹐而先生靈蛇獨握﹐旣以只手總其成﹑復以餘力窮其緒﹐視少林一編更詳而核。蓋少林猶行以論體﹐事在推原﹔先生則長於考稽﹐事在核實。故其所引書不下二百餘種﹐無一不衷於典制﹐而出以如寫家書之筆﹐所言皆雅俗能通﹐以是爲文之行遠也。先生其行矣乎﹗著鞭一躍﹐雲路遙開﹐以之騁輶軒﹑羅紀載﹐卽以珥筆彤廷綜千秋之絕業﹐是猶此物此志也夫﹗

賜進士出身﹑誥授奉政大夫﹑奏補鹿港理番同知﹑前噶瑪蘭通判﹑詔安縣知縣加五級灃西陳盛韶頓首拜譔。自序﹝一﹞

庚寅夏﹐叨聘入蘭。適「通誌」﹑「臺志」以次啟局﹐徵事於蘭。蘭故荒僻﹐而建官垂二十載﹐不能以博古之間缺並謝及徵今﹔於是廳人士搜訪﹐因浼淑均爲纂輯。旣告蕆﹐復以其故實請於當道﹐仿臺「郡誌」並采摭其一﹑二﹐集爲「蘭廳志稿」八門十卷﹐以備廳尊鋪揚鴻藻﹐訂正成書。凡采輯自辛卯之九夏﹐備核於壬辰之夏五﹔自六月至九月﹐乃匯集是編﹐敬俟廳尊之鴻裁﹐藉酬廳人之雅意。後之君子﹐倘復恢張而光大之﹐則此篇未始不爲之濫觴。否則﹐𨿽覆瓿可也﹐曷敢言志﹖顧念諸君采訪之勞﹐若疆域﹑水利﹑津梁﹐資楊徳昭﹔山川﹑寺觀﹑民風﹑番俗﹐仗李祺生﹔田賦﹑蠲政﹐核自林逢春﹔關隘﹑鋪遞﹐詳自蔡長靑﹕不可以弗識也者。

晉江陳淑均識。

自序﹝二﹞

「蘭廳志」一編﹐粗就於壬辰之秋。及內渡後﹐查檢新修「大淸通禮」並吳撫軍「吾學錄」﹐知所據府誌「典禮」一門﹐已非時式。玆更就姚廉訪石甫先生請出所著「東槎紀略」﹐並仗其鉤稽塵牘﹐得開蘭前諸稿﹔仍由鹿溪一帶訪出謝退谷「蛤仔難紀略」﹑蕭竹友「別景詩圖說」﹔乃刪其繁﹑補其缺﹐爲八卷﹑十二門﹑一百二十餘子目﹐視前之捲縮其二而門增其四﹐附之者又三。

蓋自甲午西歸以來﹐刻思補葺﹐而未適其便也。戊戌春﹐就聘文開﹐講課之暇﹐重理其緒。至己亥夏﹐追索前稿﹐蘭廳士喜而出之。會其時﹐援照澎例﹐蘭得開場試士。士皆歌舞姚廉訪徳﹐並感徐步溪通守甄錄之公﹐屬爲志之弗諠﹔蓋盛事也。旣廉訪復以續報條款命補入「田賦」﹐廳人亦增以近年「官秩」﹐並附「選舉」一條﹐於是訂爲此編。

嗟乎﹗一書之役﹐𨿽有志以苟完﹐亦若有其遇焉﹐不可彊也。向令淑均不再渡東﹐則取資未必若是便。取資便矣﹐而非遇有髙情厚徳擅著述如廉訪者出其書﹑提其捲﹑貽其冊檔而且開場以造士也﹐則蘭方制度漸張﹐而淑均之疏漏更不知其何極。蘭之幸也﹐抑尢淑均之幸也。再識數行﹐因以續訂「例言」附紙尾。

一﹑「典禮」一門﹐今分「禮制」﹑「祀典」爲二﹐以別神﹑人。又於「學校」前﹐增「風教」一門﹐皆用「吾學錄」例﹐悉遵「大淸會典」﹑新修「大淸通禮」及「學政全書」。較之「府誌」所錄雍正五年前制﹐時式尢宜﹑規條尢晰。其中有載明某書者﹐系錄其原文。間有節去一﹑二字句﹐則因廳不附府﹐從省﹑郡通行之禮﹐檃括其文﹐以免歧繁。蓋此志爲一廳專書﹐其體例又自有別也。

一﹑蘭中旣有拔萃之英﹑解額之雋﹐則應補「選舉」。童生旣歸廳開考﹐𨿽專學未設﹐而應試有場﹐暫且統於「書院」條內。以「選舉」附「學校」﹐兆開先也﹔以「政術」附「風教」﹑以「戎政」附「武備」﹐探化原也。他日蘭中名宦﹑鄕賢英流輩出﹐如果確有可傳﹐分編另載﹐則此所附三門﹐或釐之﹑或削之﹐槪以俟諸後賢。

一﹑是編較前稿有避復者﹕如花去木槿而存水錦﹐虫去蛩而存蟋蟀﹐藥去木通而存通艸﹑去三腳虎以避白蒺藜﹐鱗去鰜而畱鮎﹑移魴以合鯿﹑又復別鱔之非鱔以避艸魚。至刺桐則移花而入木﹐重其材也﹔花之兔絲﹑艸之艾﹑貨部之樟腦則皆移而入藥﹐不沒其功也。有疑似者﹐艸屬乳艸﹐不妨與藥之扁蓄並存。有一物而兩用者﹐如鳳仙入花部﹐其子急性又入藥﹔介屬爲鯪鯉﹐藥部又爲穿山甲﹐何也﹖蓋此類當采訪時﹐惟恐其漏而不厭詳﹔及校之﹐譜錄轉多龐雜﹐則分合去畱宜有依據。於此見蘭地之不可不多藏書也。然如「臺志」者﹐旣收番花﹑又載貝多羅﹐則考訂尢在得其實云。

一﹑長洲沈氏選「今詩別裁」﹐用前例不錄現人詩。近日修「臺邑志」者仿而刪之﹐誠不爲無見。獨蘭陽一廳﹐徵文﹑考獻﹐時事爲多。舉凡籌議章程﹑標題名勝﹐其政舉者﹐其人猶存。若緣是而弗登﹐則門目之缺漏滋甚。因考歷來志體﹐原與選家不同﹔且有自收己作﹐如「諸羅志」之載陳少林詩﹑「臺邑志」之編王后山賦﹐其源皆出於兩漢﹐又不獨爲唐人「國秀集」所濫觴也。故是編於「附考」及「紀文」諸條﹐初終仍用志例。

一﹑班氏「漢書」﹐凡「藝文」﹑「地理」二志中無「師古曰」字者﹐昔人皆指爲班所自注。至自注詩文﹐𨿽仿於謝康樂「山居賦」﹐終爲大雅所嗤。玆編遇引述前聞﹐與今制不同或時涉近事者﹐間亦略作小注﹐然不以爲例也。

一﹑「列女」中惟節婦最苦﹐亦最易略。荒村僻巷﹐代有其人﹐不可忘也。初修志時﹐猶以年例未符﹐不能彊索。近則開疆已三十年矣﹐照例不論妻妾﹐凡年未三十而守節至五十歲者﹐不問存沒﹐俱堪舉報請旌﹔或年未五十身故而守節已及十年﹐果系孝義兼全﹑阨窮堪憫者﹐近例亦得請題旌表﹑建坊入祠。是尢望在地紳衿畱心察訪﹐發潛徳之幽光﹐以舉報者爲實錄﹐補而書之﹐所關於名教不少也。

庚子臘日﹐陳淑均再識於鹿港文開書捨。

初稿例言

一﹑是志以省郡采訪事宜爲稿本。而采訪中不及「分野」﹐以蘭屬卽統於省郡可知也。玆爲一廳專書﹐則「星野」一門﹐卽從「府誌」采補﹔原不必自分畛域﹐如「諸羅志」說之歧異。

一﹑每門之下﹐各有「附考」﹔「府誌」誇爲創奇﹐實則前明張氏桂勝之例。繼之者﹐有程篁墩「新安文獻」﹑董遐周「吳興備志」﹐近若朱竹垞「日下舊聞」已多沿用。是體今仍仿之者﹐亦以海外初辟之區﹐不妨互存以資參核耳。

一﹑「職官」原兼文﹑武﹐各按品秩﹐詳其姓氏﹑載其履任月日﹐以備參稽。玆從「府誌」﹐文列於「職官」﹑武列於「武備」。無他職有專司﹐不厭分著以祥之。惟「賦役」內﹐「經費」﹑「養廉」﹑「官莊」兼及文武﹐則爲度支總核計耳。

一﹑是篇門類﹐𨿽仿「府誌」﹐而分系亦自有別。「府誌」於「封域」﹐先山川而後形勝﹔今旣爲之移置﹐又於「武功」夾入「災祥」﹑獸部攔人雞鴨之類﹐今亦另爲編訂﹐不特「風俗」詳及工商雜識﹐兼及事物之不同也。除「典禮」一門葫蘆依樣﹝今亦另校訂﹞﹐餘如漳﹑泉﹑興化諸志﹐浙﹑粵諸書﹐間亦有一﹑二采摭﹐以其禮﹑其俗與其名物或有其同處故也。

噶瑪蘭廳志修訂銜名

鑑裁﹕前任按察使銜福建臺澎兵備道兼提督學政姚瑩﹝安徽桐城人﹐戊辰進士﹞﹑前任按察使銜福建臺澎兵備道兼提督學政熊一本﹝安徽六安州人﹐甲戌進士﹞﹑欽加按察使銜福建臺澎兵備道兼提督學政徐宗幹﹝江蘇通州人﹐庚辰進士﹞。

監修﹕原署噶瑪蘭通判候補同知薩廉﹝鑲紅旗滿洲人﹐筆帖式﹞﹑原任臺灣府知府前噶瑪蘭通判仝卜年﹝山西平陸人﹐辛未進士﹞﹑特授臺灣府知府裕鐸﹝鑲藍旗滿洲人﹐舉人﹞﹑特授噶瑪蘭通判董正官﹝雲南太和人﹐癸巳進士﹞。

總纂﹕卽選縣知縣舉人陳淑均﹝晉江人﹐丙子﹞。

續輯﹕生員李祺生。

采訪﹕例貢生盧永昌﹑六品頂帶監生潘廷勛﹑六品頂帶監生楊徳昭﹑例貢生林逢春﹑八品頂帶監生蔡長靑。

檢案﹕監生林瑞遠﹑監生盧本立﹑八品頂帶監生林國翰﹑八品頂帶監生林華簪。

匯校﹕六品頂帶候選直隸州州判拔貢生黃學海﹝本廳人﹐丁酉﹞﹑舉人黃纘緒﹝本廳人﹐庚子﹞﹑生員張四維﹑廩生蔣常昭﹑廩生李際春﹑生員林瑞圭﹑廩生朱長城﹑生員黃肇昂。

續校﹕歲貢生黃鏘﹑舉人李春華﹝本廳人﹐辛亥﹞﹑欽賜舉人卽選部副郎林維讓﹝淡水廳人﹞﹑賞戴藍翎卽選部副郎林維源﹝淡水廳人﹞﹑銓選部副郎軍功議敍訓導恩貢生潘永淸﹝淡水廳人﹞。

引用書目

「大淸會典」一千一百三十二卷﹝嘉慶二十三年奉修﹞﹑「大淸通禮」五十四卷﹝道光四年奉修﹞﹑「學政全書」二十四卷﹝嘉慶十七年奉修﹞﹑「福建通誌」七十八卷﹑「續志」九十二卷﹝乾隆三十年修﹞﹑「臺灣府誌」十卷﹝康熙三十三年髙拱幹九臨輯﹞﹑「重修府誌」二十卷﹝乾隆六年劉良璧省齋輯﹞﹑「續修府誌」二十五卷﹝乾隆十一年六十七居魯﹑範咸浣浦同輯﹞﹑「新修府誌」二十六卷﹝乾隆二十九年覺羅四明朗亭﹑余文儀寶岡同輯﹞﹑「臺灣縣誌」十卷﹝康熙六十年王禮立山輯﹞﹑「重修縣誌」八卷﹝乾隆十七年魯鼎梅燮堂輯﹞﹑「新修縣誌」八卷﹝嘉慶十二年薛志亮耘廬輯﹞﹑「鳳山縣誌」十二卷﹝乾隆二十九年王瑛曾雲門修﹞﹑「諸羅縣誌」十二卷﹝雍正二年周鍾瑄宣子輯﹞﹑「彰化縣誌」十二卷﹝道光十二年李廷璧筠軒等輯﹞﹑「蛤仔難紀略」一卷﹝謝金鑾退谷撰﹞﹑「議開噶瑪蘭節略」﹑「東遊艸詩」各一卷﹝楊廷理雙梧撰﹞﹑「東槎紀略」四卷﹝桐城姚瑩石甫撰﹞﹑「臺灣輿圖考」﹑「艸木雜記」﹑「流寓考」各一卷﹝沈光文斯庵撰﹞﹑「海外集」二卷﹝季麒光蓉洲撰﹞﹑「臺灣紀略」一卷﹝林謙光芝楣撰﹞﹑「臺灣誌略」三卷﹝尹士俍東泉撰﹞﹑「稗海紀遊」﹑「海上紀略」各一卷﹝郁永河滄浪撰﹞﹑「遊臺詩」﹑「紀遊艸」各一卷﹝陳夢林少林撰﹞﹑「東徵集」﹝「集」一作「記」﹞二卷﹝藍鼎元鹿洲撰﹞﹑「臺海使槎錄」八卷﹝內「赤嵌筆談」四卷﹑「番俗六考」四卷﹐又「番社雜記」一卷。北平黃叔璥玉圃撰﹞﹑「臺灣釆風圖考」﹑「番社釆風圖考」各一卷﹝六十七撰﹞﹑「海錄碎事」一卷﹝吳應造鈞大撰﹞﹑「海東札記」二卷﹝朱景英幼芝撰﹞﹑「赤嵌集」四卷﹝孫元衡湘南撰﹞﹑「瀛壖百詠」一卷﹝張湄鷺洲撰﹞﹑「蠡測匯鈔」一卷﹝鄧傳安菽原撰﹞。

前代

「穆天子傳」﹝晉郭璞景純注﹞﹑「春秋公羊傳」﹝漢何休劭公注﹞﹑「國語」﹝吳韋昭宏嗣注﹞﹑師曠「禽經」﹝晉張華茂先注﹞﹑「列子」﹝晉張湛處度注﹞﹑「莊子」﹝晉郭象子元注﹞﹑「呂覽」﹝卽「呂氏春秋」。舊題秦呂不韋撰﹞﹕以上周﹑秦書。

「易緯通卦驗」﹑「韓﹝嬰﹞詩外傳」﹑「大戴﹝徳﹞禮記」﹑「春秋元命苞」﹑「新書」﹝漢賈誼撰﹞﹑「淮南子」﹝淮南王劉安撰﹞﹑「史記」﹝龍門司馬遷子長撰﹞﹑「漢書」﹝扶風班固孟堅撰﹞﹑「方言」﹝舊題揚雄子云撰﹞﹑「說文解字」﹝許愼叔重撰﹑宋徐鉉■﹝臣鼎﹞等補﹞﹑「逸雅」﹝卽「釋名」。劉熙撰﹞﹕以上漢笈。

「廣雅」﹝卽「博雅」﹐魏張揖稚讓撰﹞﹑「曹子建集」﹝曹植撰﹞﹑「毛詩艸木鳥獸虫魚疏」﹝吳陸機元恪撰﹞﹑「博物志」﹝舊題晉張華撰﹞﹑「帝王世紀」﹝皇甫謐士安撰﹞﹑「爾雅注疏」﹝郭璞注﹑宋邢昺叔明疏﹞﹑「三國誌」﹝陳壽承祚撰﹞﹑「南方艸木狀」﹝稽含撰﹞﹑「古今注」﹝崔豹撰﹞﹑「海物異名記」﹝萬震撰﹞﹑「南越志」﹝沈懷遠撰﹞﹑「南州異物志」﹝萬震撰﹞﹑「臨海異物志」﹝沈瑩撰﹞﹑「拾遺記」﹝苻秦王嘉子年撰﹞﹑「異苑」﹝劉宋劉敬叔撰﹞﹑「述異記」﹝舊題梁任昉彥升撰﹞﹑「文選」﹝昭明太子蕭統徳施編﹑唐李善次■﹝王孫﹞等注﹑「名醫別錄」﹝陶宏景通明撰﹞﹑「齊民要術」﹝後魏賈思勰撰﹞﹕以上三國至六朝。

「張曲江集」﹝唐紹州張九齡子壽撰﹞﹑「杜詩集」﹝杜甫子美撰﹑「韓詩集」﹝昌黎韓愈退之撰﹞﹑「劉賓客嘉話錄」﹝韋絢撰﹞﹑「北戶錄」﹝段公路撰﹞﹑「孫可之集」﹝孫樵隱之撰﹞﹑「酉陽雜俎」﹝段成式柯古撰﹞﹑「長慶集」﹝白居易樂天撰﹞﹑「白孔六帖」﹝白居易撰﹑宋孔傅續﹞﹑「投荒雜錄」﹝房千里撰﹞﹑「嶺表錄異」﹝劉恂撰﹞﹑「髙僧傳」﹝釋道宜撰﹞﹑「兼明書﹝五代邱光庭撰﹞﹑「中華古今注」﹝馬縞撰﹞﹑「齊邱化書」﹝南唐譚峭景升撰﹞﹑「唐書﹝石晉劉煦等撰﹞﹑「水族加恩簿」﹝吳越毛勝撰﹞﹕以上唐至五代。

「五代會要」﹝宋王溥齊物撰﹞﹑「淸異錄」﹝陶谷秀實撰﹞﹑「談苑」﹝舊題孔平仲毅甫撰﹞﹑「圖經本艸」﹝蘇頌子容撰﹞﹑「東坡詩集」﹝眉山蘇軾子瞻撰﹞﹑「山谷詩集」﹝黃庭堅魯直撰﹞﹑「張宛邱詩集」﹝張耒文潛撰﹞﹑「湘山野錄」﹝釋文瑩撰﹞﹑「埤雅」﹝陸佃農師撰﹞﹑「龜山集」﹝將樂楊時中立撰﹞﹑「爾雅翼」﹝羅願端良撰﹞﹑「艾軒集」﹝林光朝謙之撰﹞﹑「詩集傳」﹝朱子撰﹞﹑「朱子語錄」﹝黎靖徳編﹞﹑「西溪叢語」﹝姚寬令威撰﹞﹑「續博物志」﹝李石方舟撰﹞﹑「瑣碎錄」﹝溫革撰﹞﹑「石湖詩集」﹝範成大至能撰﹞﹑「溪蠻叢笑」﹝朱黼文昭撰﹞﹑「文獻通考」﹝元馬端臨季與撰﹞﹑「道園遺稿」﹝虞集伯生撰﹞﹑「農書」﹝王楨伯善撰﹞﹑「眞臘風土記」﹝周達觀誠齋撰﹞﹕以上宋﹑元。

「遜志齋集」﹝明方孝儒正學撰﹞﹑「涵史」上下篇﹝鄧元錫撰﹞﹑「山堂肆考」﹝彭大翼撰﹞﹑「七修類稿」﹝郎英仁寶撰﹞﹑「丹鉛總錄」﹝楊愼用修撰﹞﹑「升庵外集」﹝卽筆記﹐同上﹐張士佩編﹞﹑「蟫史集」﹝穆希文撰﹞﹑「事物紺珠」﹝黃一正撰﹞﹑「本艸綱目」﹝李時珍瀕湖撰﹞﹑「虎薈」﹝陳繼儒眉公撰﹞﹑「閩書」﹝又「名山藏」。何喬遠鏡山撰﹞﹑「戒庵漫筆」﹝李詡撰﹞﹑「雨航雜錄」﹝馮時可元成撰﹞﹑「閩中海錯疏」﹝屠本畯撰﹞﹑「謝氏五雜俎」﹝謝肇浙在杭撰﹞﹑「庶物異名疏」﹑陳懋仁無功撰﹞﹐「二如亭羣芳譜」﹝王象晉藎臣撰﹞﹑「東番記」﹝周嬰撰﹞﹑「通雅」﹝方以智密之撰﹞﹕以上前明。

國朝

「康熙字典」﹝張玉書素存等奉撰﹞﹑「正字通」﹝廖文瑛綸璣撰﹞﹑「廣羣芳譜」﹝江灝沅亭等奉撰﹞﹑「使琉球記」﹝張學禮立庵撰﹞﹑「閩小記」﹝周亮工櫟園撰﹞﹑「居易錄」﹝又「香祖筆記」。王士楨撰﹞﹑「唐韻考」﹝紀容舒撰﹞﹑「事物異名錄」﹝厲荃靜薌輯﹑關槐晉軒增﹞﹑「廣東通誌」﹑「寧波府誌」﹑「興化府誌」﹑「漳州府誌」﹑「泉州府誌」﹑「靖海記」﹝施瑯琢公撰﹞﹑「鹿洲初集」﹝藍鼎元玉霖撰﹞﹑「吾學錄」﹝吳榮光荷屋編﹞﹑「東溟文集」﹝姚瑩石甫撰﹞﹑「問俗錄」﹝陸盛韶澧西撰﹞﹑「閩中校士錄」﹝沈維鐈鼎甫撰﹞﹑「六亭文集」﹝鄭兼才文化撰﹞。

右用魏氏仲舉注韓文例﹐列其書目於此。內如「長慶集」不及元微之﹑「談苑」不及王君玉﹑「農書」不及陳旉﹑「海錄碎事」不及葉廷珪之類﹐則以徵引各有專屬故也。此外﹐有「理臺末議」﹑「東寧政事集」而不數者﹐非無傳本﹐卽未刊行。更有「字說」﹑「字釋」﹑「正韻」﹑「稗談」﹑「文字集韻」﹑「六書精蘊」﹑「農圃大書」﹑「食物本艸」﹑「養魚經」﹑「藝花譜」﹑「艸木譜」﹑「采蘭雜誌」﹑「桂海果志」﹑「華夷花木考」﹑「鳥獸考」﹑「鳥獸續考」﹑「格物總論」諸篇﹐或匯入叢書﹐如陶南村之「說郛」﹔或刪摘原集﹐如商維浚之「稗海」﹔或附載他書﹐如「小正」之人於「大戴」﹑「江海賦」之收於「文選」﹕皆無專籍﹐又少撰著人名。卽有如婁元禮「田家五行雜占」﹑賈耽「花譜」﹑陳翥「桐譜」﹑徐炬「事物原始」﹐𨿽有篇有名﹐終以未檢全書﹐不便加之系系。附綴於此﹐以槪其餘。

噶瑪蘭廳地輿全圖

卷一

封域

星野建置疆域山川

覆載之內﹐日月照臨。古來化外之州﹐猶多內附﹔況蘭負臺陽﹐沾濡醲化已百餘年﹐形𨿽如半規而界沿濱海﹐有不向風而依附者乎﹖天荒旣破﹐地大物■﹝奫﹐去氵﹞﹐聖人漸海之化施及蠻南﹐深爲履土者幸也。志封域。

星野

建置

疆域

山川

星野

臺灣噶瑪蘭﹐「禹貢」揚州之域。天文牛女分野﹐星紀之次。

附考

「史記」「天官書」﹕『牽牛﹑婺女﹐揚州﹑淮南』。「天文訓」﹕『牽牛在東北﹐東北曰蠻天﹐須女在此。北曰元天』。須女卽婺女也。「春秋元命苞」﹕『牽牛流爲揚州﹐分爲越國』。「韓昌黎詩」﹕『八閩「禹貢」屬揚州』。由是考之﹐知自揚州而吳越﹑而八閩﹐無非星紀之次﹑牛女分野矣。閩爲牛女分野﹐正銀海之屬﹐則臺亦牛女也。臺以蘭山爲背﹐正大海之東﹐則蘭亦牛女也。其度則「帝王世紀」云﹕『自斗十二度至婺女七度爲星紀﹐於辰在丑』。考天文﹐斗二十六度﹑牛八度﹑女十二度。自斗第十二度﹐從析木而入星紀﹐至牽牛初度﹐適在星紀之中﹐是爲會稽﹔則已由東而入北矣。會稽再四度而臨淮﹐又四度而廣陵﹐而牽牛之八度已盡。由此入女一度爲泗水﹐入女六度爲六安﹐至女八度而越元枵﹐則星紀之次﹐已滿三十六度矣。星紀者﹐牽牛處其中﹐固適東北之交﹐須女在其北﹐仍屬星紀之次﹐有異度﹑無異躔也。「福建續通誌」云﹕我朝用西法﹐定周天爲三百六十度。今以西法考之﹐赤道起箕終斗﹐則閩分野已越元枵﹔黃道起箕終牛﹐則閩分野仍當屬星紀。是也。

「府誌」引魏陳卓之說﹐謂九閩咸隸會稽﹐牛一度實在周天度數一千四百六里之內﹔則蘭當亦不越此度矣。徒以海島外彜舊地﹐其域初不在九州島之限。說者因謂臺在泉州之窮南﹐去省會遠﹐不宜爲銀海之屬﹔又在漳州之極東﹐去吳越更遠﹐不宜爲星紀之次﹔遂有以臺郡分野當在女虛之交者。虛元枵之次﹐在子之辰。以臺之稍迆而東﹐遽疑其越次超辰﹐是何異坐井之見耶。今以近事考之﹐澎湖前明統於泉﹐泉分野非從省會爲女牛乎﹖則臺依泉爲女牛﹐自無可疑。更以近地考之﹐臺海西界於漳﹐南鄰於粵﹐北則閩安對峙。漳分野視閩﹐而粵分野視漳焉。有臺錯壤相接﹐獨不屬之牛女﹐而又何疑於蘭乎﹖唐僧一行謂﹕星紀當云漢下流﹐百川歸焉。故其分野自河南下窮南紀之曲﹐東南負海爲星紀。今臺郡宅東南﹐蘭處臺山之後﹐對渡五虎﹐徑達泉南﹐其分野皆屬牛女﹐又與一行之說正相符。乃「諸羅志」謂﹕諸羅﹝今已奉攺嘉義﹞屬翼八度七分之三﹐鳳山亦九度之杪﹐則同郡之地差至一度﹐視蘭又不知何許矣。經爲「鳳山誌」所駁﹐不復贅。沈光文「平臺灣序」云﹕『未入九州島之分野﹐星應牛女同躔』。六十七「卽事偶成」云﹕『星移北斗女牛眞」。注﹕臺分野牛女。莊年「斐亭聽濤詩」﹕『星躔舊是揚州路』。自注亦云﹕臺分野牛女屬揚州。周於仁「別澎湖詩」﹕『海國東南嶠﹐星經牛女鄕』。錢琦「鹿耳連帆詩」﹕『星落剛臨牛女宮』。自注與六﹑莊兩詩同。合參「郡誌」所載諸句﹐更無惑於「諸羅志」之說矣。

建置

噶瑪蘭﹐「府誌」作蛤仔難﹐乃三十六社土番之地﹐自昔不隸於中華﹐前明謂之北港﹐亦謂之東番。相傳嘉靖年末﹐海寇林道幹曾竄泊蘇澳﹔實則日本﹑荷蘭及鄭氏竊踞所不及之區也。國朝康熙二十二年秋臺灣內附﹐初置郡﹐領縣三﹔自新港至雞籠﹐凡山前北路諸地﹐皆諸羅縣屬焉。蛤仔難迆北而東﹐僻在萬山之後﹐自康熙三十四年間﹐社番始輸餉於諸羅。雍正二年﹐附東螺以北二十二社番﹐撥入新設彰化縣屬。九年設淡水廳﹐又自彰化轉撥入淡水廳管轄。至嘉慶十五年庚午四月收入版圖﹐譯蛤仔難爲噶瑪蘭。十七年壬申八月﹐設民番糧捕通判一﹐曰噶瑪蘭﹐隸在臺灣府屬管領﹔縣丞一﹐曰頭圍﹔巡檢兼司獄一﹐曰羅東﹝頭圍縣丞﹑羅東司巡檢﹞。

附考

蛤仔難港﹐在廳治﹝指淡水﹞東北五百五十里﹐有二港﹐合諸山灘流與海潮匯。蛤仔難三十六社番﹐散處於港之左右﹐土人謂之平埔番﹝「臺灣舊志」﹞。

山朝山﹝卽三貂﹐一作三朝山﹞﹐在淡廳治北五百三十五里。自雞籠山分支﹐東渡八尺門港﹐雙峯遙峙﹐髙不可極。山南爲蛤仔難三十六社生番所居﹐人迹罕到﹝同上﹞。

雞籠﹑淡水夷在泉州澎湖﹝按澎湖前明屬泉州同安縣﹞嶼東北﹐名北港﹐又名東番。永樂中﹐鄭和入海諭諸酋﹐番獨不聽約朿﹐和貽之家一銅鈴使頸之﹐蓋狗之也﹝「名山藏」﹞。

小雞籠嶼﹐番之不居﹐惟時於此采捕。循此而上至山朝社﹐又上至蛤仔難諸社﹐深菁鳥道﹐至者鮮矣﹝「使槎錄」﹞。

諸羅阿里山﹐離縣地十里許。山廣而深峻﹐番剽悍﹐哆咯嘓諸番皆畏之﹐遇輒引避。崇爻社向附阿里山﹐然地最遠。蛤仔難以南有猴猴社﹐云一﹑二日便至其地﹐多生番﹐漢人不敢入。各社夏秋劃蟒甲﹑載鹿脯﹑通艸﹑水藤諸物﹐順流出近社與漢人互市。漢人亦用蟒甲﹐載貨以入。灘流迅急﹐船多覆溺破碎。𨿽利可倍蓰﹐必通事熟於地理﹐乃敢孤注一擲﹝「諸羅志」﹞。

或云﹕崇爻山後有九社﹐崇爻社﹑竹腳宣社﹝一作卽加宣﹞﹑描丹社﹑薄薄社﹑芝舞蘭社﹑多難社﹝一作倒咯滿﹞﹑芝密社﹑水輦社﹑筠椰椰社﹝按諸社今多在泗波瀾﹞。又云﹕八社之外﹐有礁那女嗎社﹑打馬郎社﹑嗎老因籠社﹑巴只力社﹑龜窯社﹑伊碎擺社。有至崇爻社者﹐自倒咯嘓用土番指引﹐盤山逾嶺﹐涉■﹝氵閒﹞穿林﹐計程五日夜方至。由民仔裏武三日可至蛤仔難﹐但峻嶺深林﹐生番錯處﹐漢人鮮至﹝「番俗六考」﹞。

彰化水沙連過湖﹝大湖也﹞半日至加老望埔﹐一日至貓裏眉﹐一日至眉加堞﹐一日至望加臘﹐一日至福骨﹐一日半至買槽無老﹐又一日半至民仔裏武﹐二日至蛤仔難﹝按前云三日﹑此﹝云﹞二日﹐皆約計之詞﹞社。由貓裏眉二日至斗截﹐半日至倒咯嘓﹐過大山數重﹐四日夜可抵崇爻社。路極崎嶇﹐坑塹險阻﹐難於跋涉﹔若陰雨水漲﹐更難計程。由淡水從山後行﹐路稍平易﹝同上﹞。

山前俱立石爲界。由雞籠沿山後山朝社﹑蛤仔難﹑直加宣﹑卑南覓﹐民人耕種樵采所不及﹐往來者鮮矣﹝「番俗雜記」﹞。

「平臺灣序」﹕雞籠城以外無路可行﹐亦無垵澳可泊﹐舟只惟候夏月風靜﹐用小船沿海墘而行﹝按卽今之澎船﹞。一日至三朝社﹐三日至蛤仔難﹐三日至哆囉■﹝瞞﹐口代目﹞﹐三日至直腳宣﹐以外則人迹不到矣﹝「沈文開集」﹞。

康熙六十年辛丑﹐藍廷珍剿平朱一貴時﹐檄淡水謝守備搜捕山後﹐文云﹕『查蛤仔難大雞籠社夥長許略﹑關渡門媽祖宮廟祝林助﹑山後頭家劉裕﹑蛤仔難夥長許拔四人皆能通番語﹐皆嘗躬親跋涉其地﹐贌社和番﹐熟悉山後路徑情形。該弁資以行李﹑餱糧﹐俾往山後。凡所經歷山﹑川﹑疆境﹐一一圖志﹐自淡水山門十里至蛤仔難﹐接卑南覓而止﹐千里毋得間斷』﹝「東徵集」﹞。

康熙壬寅五月十六至十八﹐三日大風﹐漳州把總朱文炳帶卒更戍﹐船在鹿耳門外爲風飄至南路山後﹐歷三晝夜至蛤仔難﹐船破登岸﹐番疑爲寇﹐將殺之。社有何姓者﹐素與番交易﹐力爲諭止。晚宿番社﹐番食以彘。朱以片臠餉番﹐輒遜匿不食。借用木罌瓦釜﹐番惡其污也﹐洗滌數四。所食者生蟹﹑烏魚﹐略加以鹽﹐活嚼生吞﹐相對驩甚。文炳臨行﹐犒以錢銀﹐不受﹔予以藍布舊衣﹐欣喜過望﹐兼具蟒甲以送。蟒甲﹐獨木挖空﹐兩邊翼以木板﹐用藤縛之﹐無油灰可艌﹐水易流入﹐番以杓不時挹之。行一日至三朝﹐次日至大雞籠﹐又一日至金包裏﹝同上。按嘉慶年末﹐開蘭未久﹐相傳有艋舺街香販許三元者﹐運貨入蘭。將至港﹐驟遇大風﹐三晝夜由山後直吹至南路﹐入鹿耳門登岸而回﹐此與「番俗六考一所載朱文炳事相反而適相侔。附錄之﹐以見山後一帶之相通﹞。

雍正四年丙午秋﹐彰化水沙連社番骨宗等﹐戕殺民命。十月﹐參將何勉等深入其穴﹐北港之蛤仔難社諸番震懾就撫﹐與南港水裏諸番﹐計二十五社畢服﹐依舊輸課﹝「府誌」﹞。

蛤仔雞﹐番語也。「番俗六考」及「郡誌」﹑「諸羅縣誌」﹐俱作蛤仔雞。蕭竹詩作甲子蘭。竇將軍奏作蛤仔蘭。「鄭六亭集」一作蛤仔蘭。方制軍奏乃譯爲噶瑪蘭﹝參謝氏「紀略」﹞。

疆域

噶瑪蘭在布政司東南五百四十里﹝省署距南臺陸程十里﹔南臺距五虎門水程百里﹔五虎門徑渡蘭之泖鼻折入烏石港﹐水程四百里﹐烏石港至蘭城水陸皆三十里。合五百四十里﹞﹐在臺灣府東北七百里﹝府治距竹塹三百五十九里﹔竹塹距艋舺一百十一里﹔艋舺至蘭城二百三十里。合七百里﹐皆循海陸行﹞。廳治東至過嶺仔﹐以海爲界﹐十五里﹔西至枕頭山後大坡山﹐與內山生番界﹐十里﹔南至零工圍山﹐與生番界﹐二十五里﹔北至三貂遠望坑﹐與淡水廳交界﹐六十五里﹔東南至蘇澳過山大南澳界﹐八十里﹔西南至叭哩沙喃與額刺「王」字生番界﹐三十里﹔東北至泖鼻山﹝「府誌」作鼻頭山﹞與淡水洋面界﹐水程九十五里﹔西北至宰牛寮內山﹐與淡水界﹐八十里。

附考

蘭自三貂過河﹐由頭圍入廳治至蘇澳﹐計程一百三十里。幅員袤長﹐山形彎如弓背﹐皆由東南而趨西北。其水源則支分兩派﹕從坤申方﹐一由艮出烏石港﹐一由乙出濁水溪。攬其全局﹐皆背西而向東﹐眾流歸大海焉。通判烏竹芳以「龜山朝日」﹑「嶐嶺夕煙」﹑「西峯爽气」﹑「北關海潮」﹑「石港春帆」﹑「沙喃秋水」﹑「蘇澳蜃市」﹑「湯圍溫泉」﹑題曰「蘭陽八景」﹐而各系以詩云。

蘭處臺灣萬山之後﹐以淡水﹑雞籠爲外戶。淡水爲臺西北隅﹐雞籠爲臺東北隅。蘭則由雞籠陸轉三貂﹑水循泖鼻﹐獨踞臺之東面。臺地千餘里﹐止論山前西﹑南﹑北一帶﹔當時南盡瑯嶠﹐北至雞籠而極矣。今自蘭蘇澳界外﹐南連奇萊之七腳宣﹝「諸羅舊志」作竹仔宣﹞﹐卽通嘉義﹔接泗波瀾﹝「赤嵌筆談」作薛坡蘭﹞﹐卽通鳳山。由此繞卑南覓而達瑯嶠﹐則山後一帶回環﹐大約與山前里數等耳。蓋自雞籠折而東北﹐瑯嶠迆於東南﹐而正東之噶瑪蘭背山面海﹐實與萬水潮宗洋面不遠。此山後一帶之形勢也。

蘭西北與淡爲界﹐陸至三貂過河﹐不過六十里而已。惟水程自泖鼻爲界﹐加長三﹑四十里。舟行順風﹐亦必窮日而後能入烏石港。又必駁載三十里﹐然後能抵城。泖鼻之險﹐「府誌」所未及詳﹐緣當時未有篙師出入故也。出泖鼻放洋﹐徑渡五虎﹐與雞籠對峙﹐爲入蘭水道第一衝難處﹝另悉山川條下﹞。道光十七年﹐淡水同知婁云勘丈三貂舊社墾地﹐前倅李若琳以屬蘭界爭之﹐具文通詳。其略云﹕『捲查淡﹑蘭二廳分疆劃界﹐於嘉慶十七年奉前督憲汪會同前撫憲張議奏創始事宜案內﹐奉準戶部議覆內載﹕「一﹑劃分地界以專責成一欵﹕『查淡防廳屬輿圖﹐北自七堵﹑八堵至三貂嶺番社爲止。其由三貂社過溪迆北轉東﹐卽嶐嶐嶺﹐向爲界外。今噶瑪蘭旣議設立分防廳營﹐必須劃定分管地界﹐以專責成。請以三貂溪爲界﹕溪西爲淡水同知界管﹐溪東爲噶瑪蘭通判界管。一切命盜及上批﹑自理詞訟﹑錢糧﹑倉谷等項﹐各照所轄地方勘查詳辦﹐俾事有專責。仍令於分界處所﹐豎立界牌﹐用昭畛域』等語。查噶瑪蘭地方﹐旣議設立分防廳營﹐自應分定界管轄﹐以專責成﹐應如所奏﹐以三貂溪東西爲界。一切命﹑盜並上批﹑自理詞訟﹑錢糧﹑倉谷等項﹐分別該同知通判﹐各照所轄地方勘查辦理」等因﹐嗣於道光六年復奏﹐奉部覆準又在案﹔業經前蘭廳遵照行知﹐於三貂溪河之東﹐豎立界牌﹑分定界管界址﹐甚屬明晰﹐原可毋庸置議。緣嘉慶二十一年﹐前臺府汪路經三貂﹐以爲東西分界尙未明晰﹐攺爲南北。並議以魚桁仔大溪溯源爲界﹕溪北歸淡﹐溪南歸蘭。關移淡﹑蘭二廳照辦﹐以致又有會勘定界之議。本屬誤會部文﹐而淡﹑蘭各前廳均未辦及。至今二十餘年﹐凡有命﹑盜﹑詞訟一切案件﹐仍照部定界限﹐各歸各轄辦理﹐由來已久。卑職到任後﹐適因淡蘭稅差以溪東田園紛紛互稟﹐彼此移會履勘。三貂溪河從三貂嶺下發源﹐自西流東﹐直達大海﹐有四十餘里之遙。溪身之紆回曲折﹐溪旁有小溪分歧﹐方向本屬難定﹔然有此大溪一條﹐分爲界址﹐並無與淡水接壤之處﹐不致稍有淆混。卑職勘畢後﹐擬遵部文﹕溪東歸蘭﹐溪西歸淡﹐分定界管﹐詳牒道府立案﹐各專責成。無如淡水同知婁丞擬來會詳圖冊﹐攺在三貂溪之轉灣處山上小坑分界﹔並將三貂溪發源之處﹐於圖內注明爲牡丹坑﹐並更攺其溪之曲折。又以遠望坑山上之無名小坑一條﹐指爲遠望小坑。並於三貂溪旁﹐添繪下雙溪一條﹐混人眼目﹐並不以奏定三貂溪爲界﹔旣與原奏不符﹐是翻部案。且閱其所定詳稿﹐陽爲遵奉部文﹐陰實更張舊制。並以溪東番黎新社﹐向歸鹿港管轄爲詞﹐另議詳辦﹔意欲將溪東之田寮港﹑大坪林等處﹐一並攺歸淡水管轄。殊不知番黎新社住居三貂溪東﹐業經多載﹐應屬蘭管﹐何用再議﹖竊思天下莫非王土﹐歸淡與蘭﹐原屬無所區別。然查閱兩次奏奉大部覆準﹐淡蘭分界﹐均以三貂溪之東西分定界管﹐並無「以溪之轉灣處山上遠望坑爲界」字樣。各憲衙門均有案卷可稽。其所以只定溪東溪西爲界﹑不提及南北者﹐蓋三貂大溪﹐曲折紆回﹐方向難定。旣有大溪一條﹐上至於嶺﹐下達於海﹐自頭至尾﹐袤長四十餘里﹐實爲天生界址。以溪分界﹐卽與內地之以河分界﹐事同一律。界址甚屬分明﹐毫無混雜。且查從前之劃地分疆﹐奏定以溪河爲界﹐原因三貂溪東之大坪林等處﹐南通內山﹑北臨大海﹐未開噶瑪蘭之前﹐該處向系聚匪之區﹐無人居住﹔而淡水土地廣闊﹐所轄有六百餘里﹐自城至溪﹐計程四日之遙﹐𨿽鞭之長﹐難及馬腹。余之山路崎嶇﹐溪河阻隔﹐適遇水漲之際﹐過渡需候時日﹐倘有要犯﹐易於逃竄﹐查拿較難﹔而蘭廳壤地褊小﹐所轄止百二十里﹐自城至溪﹐一日可到﹐稽察易周﹐是以奏定以溪爲界﹐並以溪東地方歸於噶瑪蘭管轄﹐俾資防範。迄今幾三十年矣﹐匪類潛蹤﹐民番安業﹐如此精詳籌劃﹐杜漸防微﹐可爲速慮深思﹐至周至備者也。此時會勘定界﹐自應遵奉部行﹐總以三貂溪一條﹐自頭至尾﹐分定界管﹐庶無淆混。斷無以溪之中間截斷爲界者。如噶瑪蘭至淡水﹐未過三貂溪﹐卽屬蘭界﹔過溪卽屬淡界。其理甚明﹐毋庸爭執。若忽以奏定二十餘年之案﹐一旦紛更其制﹐旣系事屬難行﹔且如婁丞之攺以山上遠望小坑爲界﹐毋論此坑之有名無名﹐必攺爲坑東坑西分界而後可﹐是從前奏定溪東溪西分界之案﹐不足爲憑矣。實與部文不符﹐必得奏請更易﹐始能定界。至於婁丞所指山上之遠望小坑﹐實屬淺窄。倘年深月久﹐積爲平地﹐則界址湮沒﹔遇有案件﹐勢必彼此推諉﹐糾纏不淸﹐更非久遠之計。種種窒礙﹐實不敢冒昧會同具詳。理合查明原案﹐並繪錄婁丞所定詳文圖說﹐逐一簽明﹐及卑職另繪確圖﹐具文詳請察核弔查兩次原奏﹐俯賜仍照部文﹐以三貂溪自頭至尾﹐溪東歸蘭﹐溪西歸淡﹐分定界管﹐以專責成﹐批示立案。並行淡水同知婁丞照辦﹐實爲公便。再﹐三貂溪東現有民番開墾田園埔地﹐容俟卑職查丈東西勢﹑辛仔罕等處園埔完竣之後﹐再行淸丈﹐分別造冊詳報﹐合並聲明』等由﹔奉前總督部堂鍾批﹕『仰福建布政司會同按察司﹐確核妥議﹐詳覆察奪。不準存私﹐淆攺舊制﹐致幹懲咎』。又奉前巡撫部院魏批﹕『查此案所稱會同淡水同知婁丞擬稿具詳﹑鎭道府轉詳﹑現尙未據該道府詳到。據詳是否妥協﹖仰布政司會同臬司糧﹑鹽二道﹐卽速移飭該道府﹐確按情形﹐克日妥議﹐通詳察奪。仍飭該廳迅將東西勢﹑辛仔罕等處園埔﹐作速淸丈﹐分別造冊詳報後﹐再將溪東民﹑番開墾田園埔地﹐接續勘丈辦理』等因﹔並經由司移行臺鎭道府﹐移委臺防廳﹐前往會同勘議﹐另繪確圖詳辦在案。

山川

枕頭山﹕在廳治西五里許平陽中。周二里許﹐以形如兩枕﹐故名。

員山﹕在廳治西七里﹐以形得名。一拳奮立﹐西瞰大溪。其下悉成石汕﹐水大不能決。

四圍大陂後山﹕在廳治西十一里。北連柴圍後一帶﹐直接五方旗山﹔南亙枕頭山後屏與圳頭山相並。連巒屴崱﹐彌望靑蔥﹔中有一峯﹐特爲角拔﹐所謂「西峯爽气」﹐爲蘭八景之一者卽此。

圳頭山﹕在廳治西南十二里﹐以田得名。盤拿騰擲﹐特起三峯﹐卽廳治過脈也。

大湖山﹔在廳治西南二十餘里﹐以湖得名。連屏競秀中﹐竟日雲煙變滅﹐莫可名狀。是爲廳治少祖。

小叭哩沙喃山﹕在廳治西南三十五里﹐以番地得名。林深菁密﹐其嚴寒險仄﹐正與大叭哩沙喃同。

大叭哩沙喃山﹕在廳治西南五十餘里﹐以番地得名。層巒疊嶂﹐鳥道紆回﹐𨿽盛夏必襲裘而入。卽八景中之「沙喃秋水」也。道光九年秋﹐總兵劉廷斌剿辦和興夫匪﹐屯兵於此。越界盡額刺「王」字番種﹔南去一﹑二日﹐則玉山矣。

擺燕山﹕在廳治南二十八里﹐以形如燕翅雙垂得名。

冬瓜山﹕在廳治南三十里﹐平岡迆■﹝辶裏﹞﹐形如落木﹐以此得名。西轉爲虎頭山﹐卽加禮遠港發源處。

馬賽山﹕在廳治南四十餘里﹐以番社得名。攢峯連亙﹐滴翠凝靑﹐爲廳治一大屏案。

五方旗山﹕在廳治北二十一里﹐以形得名。五峯排列﹐如豎旗幟。山半峭壁懸立﹐備極險側。道光癸未秋﹐前提督許松年圍捕匠匪林泳春﹐屯軍制勝於此。

鳳頭山﹝俗呼擴仔山﹞﹕在廳治北二十三里﹐以形得名。一峯孤聳﹐髙插云端。山南有大小風洞﹐每當快雪時晴﹐四顧靑巒拱列﹐而此峯奇特﹐正如水波凝結﹑附萼梅花﹐亦蘭境一偉觀也。

金面山﹕在廳治北二十六里。以靠近二圍莊地﹐早經道通﹑木拔﹐顏如渥赭﹐故名。山有二峯相峙﹐故又號曰大小金面。「楊廷理詩」﹕『金面翠開云吐納』﹐指此。

頭圍後山﹕在廳治北三十五里。連岡疊嶂﹐北走嶐嶐﹔迆西尢叢巖沓岫﹐綿亙磅礡。𨿽舊以反水爲界﹐然盤旋紆郁中﹐雲峯縹緲﹐煙樹迷蒙﹐有不能辧其屬蘭﹑屬淡者。蓋由頭圍炮臺石空仔後過大坪可達淡之水返腳﹐或由萬順寮繞出艋舺街﹐通計不過數十里許耳。

龜山﹝一名龜嶼﹞﹕在廳治東六十里海島﹐以形得名。岸臨無際﹐孤嶼聳起﹐與玉山遙遙作對。其縈波蹩躄﹐近復與沙汕蜿蜓﹐天然作廳治門戶。形勢家所謂龜蛇把口是也。其龍從蘇澳穿海而來﹐一路石礁﹐髙者如拳﹐小者如卵﹐隱隱躍躍﹐如起似伏。山周二十餘里﹐髙二百餘丈﹐朝旭初升﹐變幻萬狀。蘭陽八景所謂「龜山朝日」者﹐此其第一。將雨﹐則噓霧咽雷﹐聲如震鼓。中匯一潭﹐淸澄徹水﹐春夏間時有漁人結网焉。

鼻頭山﹝俗呼泖鼻﹞﹕以形得名。在廳治東北水程九十五里﹐與淡水洋面交界。山下卽雞籠﹐對渡五虎。「郡誌」謂﹕『臺山自福州五虎門蜿蜓渡海﹐東至大洋﹐中有二山﹕曰關潼﹑曰白畎﹐是臺山之起龍處』。「使槎錄」謂﹕『卽臺郡祖山。由玆隱伏波濤﹐穿海渡洋﹐至雞籠山始結一腦﹐磅礡繚繞千餘里﹐或山谷﹑或平地﹐諸山屹峙﹐不可紀極』。按所云結腦﹐卽鼻頭山也。此山直穿海波﹐形如象鼻﹐長十數丈。凡舟行到此﹐南北異風﹐潮汐反■﹝日凡﹞﹐大約與山前內地風■﹝日凡﹞槪不相同。

三貂大山﹕在廳治北七十餘里﹐以地得名。中分大溪﹐溪北屬淡水﹐溪南屬噶瑪蘭。山路崎嶇﹐溪澗叢雜﹐𨿽行旅維艱﹐而實入蘭之孔道。

玉山﹕在廳治西南二百餘里﹐以白得名﹔通臺之表障也。三峯並列﹐中頂如盂﹐左右如柱。終歲雪封﹐如紗籠香篆。春夏晴霽﹐乃得遠望﹔有頃則雲霧復合﹐非風必雨﹔實爲人迹罕到之區。蘭由大叭哩沙喃作三日程﹐繞出生番界﹐可至其地。至則見其山上非煙非霧﹐白气騰空﹔其下則四水環山﹐𨿽五﹑六月嚴冷而不可耐。聞天寒時﹐土番不敢向邇﹐故居人絕少﹔惟避暑乘涼﹐閒遊其地。或以石塊擊墜其尖﹐撈水視之﹐則宛然六角水晶﹐並含泥沙尙未淨化。是卽所謂玉山也。蘭人皆以境內諸山發脈於此﹐有不以爲主山而不樂且怪者。細爲思之﹐特艷乎玉之名美耳。其實「諸羅志」已謂﹕『玉山乃其大武巒山之後障﹔而郡城及淡﹑彰一帶﹐冬日晴明﹐亦多有見此山者』。是玉山已不獨爲蘭有矣。再閱周宣子「望玉山詩」﹕『積雪不消三伏后﹐層冰常訝四時成』﹔則疑此山爲水雪。據蘭人相傳﹐見有帶出山石者﹐未成水玉﹐宛爾石英﹔則疑此山爲水晶。若以千年冰化爲水晶者論之﹐是水晶卽水之所比﹐其未必爲玉也明矣。且玉則溫潤﹐必無如此嚴寒﹔玉則韞輝﹐必無許多光耀。胡得以明見之水精而執爲玉耶﹖就使玉山皆玉﹐而遠在蘭疆三日生番界外﹐他屬旣皆得而見之矣﹐萬一土番歸化先在他屬﹐而我認彼外附之地爲主山﹐豈不反成笑柄耶﹖夫海疆之地﹐旣以海爲宗﹐自不必尋山作主。譬之淛水可以名省而不必以仙霞爲望﹐洞庭可以分湖而不皆以衡嶽爲宗﹔而又何疑於蘭乎﹖卽蘭之峻嶺﹐豈無嶐嶐﹔蘭之髙嶼﹐豈無龜山﹖而當開辟之初﹐詳準梁堪輿攺議﹐已不肯鑿求主山﹐毋亦以蘭踞臺山之後﹐猶齊旣處山陰﹐卽不必與魯爭泰山﹐而獨以泱泱表海者爲大耳。諸君多來自漳﹑泉﹐試問漳﹑泉形勝之大﹐在山乎﹖在海乎﹖而又何疑於蘭乎﹖

蘇澳嶺﹕在廳治南五十里﹐𨿽不髙而險巇﹐以澳得名。嶺下卽南關﹐有營汛。

嶐嶐嶺﹕在廳治北五十五里﹐以髙得名。石磴如梯﹐煙雨籠樹﹐所謂「嶐嶺夕煙」﹐乃八景之一也。嶺腳有汛防﹐爲從前入蘭孔道。

——以上山。

枕頭山旱溪﹕在廳治西四里枕頭山後。內山發源﹐東北行至鎭平莊﹐納鎭平溪水﹐出三鬮莊﹐與西勢大溪合。以地得名。

五十二甲溪﹕在廳治西二十五里隆恩莊尾。四水匯聚成渠﹐至奇力簡渡頭﹐合加禮遠港入海。以田得名。

淸水溝溪﹕在廳治南十二里鹿埔北崁腳發源﹐至淸水溝莊﹐匯合眾小水﹐出溪洲尾與濁水溪合。以水得名。

泉州大湖溪﹕在廳治南二十里大湖山發源﹐經小叭哩沙喃口﹐轉行至溪洲南與濁水溪合。以湖得名。

羅東溪﹕在縣治南二十里羅東之西鹿埔下出泉﹐至羅東之東﹐匯眾小水流﹐達十六份﹑榕樹腳﹑埤頭﹑隆恩﹑竹篙滿等處﹐至牛磨車合加禮遠港入海。以社得名。

小埤塘溪﹕在廳治南二十五里小叭哩沙喃。內山發源﹐由小埤塘﹑大湖口﹑鹿埔﹑柯仔林等處流達至溪洲尾﹐與濁水溪合。以水得名。

裏荖溪﹕在廳南二十五里冬瓜山東南山腳發源﹐由火燒城前冬瓜山街裏荖社流達珍珠裏簡等處﹐合加禮遠港入海。以番社得名。

掃笏溪﹕在廳治東南十五里掃笏莊小埤發源﹐由五結九十二甲莊流達至茅仔寮﹐與濁水溪合。以地形得名。

鼎橄社溪﹕在廳治東南二十里鼎橄社之西平陽中四水匯合﹐由打那岸鼎橄社東南合加禮遠港入海。以社得名。

奇武荖溪﹕在廳治東南三十里。從隆恩莊南聚水歸溝﹐達至社尾合加禮遠港入海。以番社得名。

馬賽溪﹕在廳治東南三十五里馬賽武荖山發源﹐出平陽﹐由民壯圍莊﹑馬賽﹑猴猴等社流達至蘇澳嶺腳入海。以地得名。

蘇澳溪﹕在廳治東南四十五里蘇澳內山發源﹐東出平陽中分合不定﹐流達至營盤前埔下﹐總匯港仔墘入海。以地得名。

■﹝虫犂﹞仔溪﹕在廳治西南十里。由大湖埤發源﹐至■﹝虫犂﹞埤出口﹐與西勢大溪合。以地得名。

西勢大溪﹕在廳治西南三十里。從界外玉山腳發源﹐出大叭哩沙喃口﹐至內崩山與東勢之濁水分支﹐由圳頭﹑大三鬮﹑胡鰍斗﹑金包股﹑六七結繞過三結﹐東轉至下渡頭淺澳束成港道﹐北匯烏石港入海。以地得名。

濁水溪﹕在廳治西南三十里。亦從玉山腳﹐經大叭哩沙喃發源至崩山﹐與西勢大溪分支東流﹐由深溝頂﹑下溪洲﹑四鬮二﹑三﹑民壯圍﹑二結﹑茄冬林莊﹑二三結等渡﹐流達大旗尾﹑茅仔寮﹐至過嶺仔入海。以水得名﹝按嘉慶己巳﹐正澑北徙﹐與淸水合流。至庚午夏﹐淸濁攸分﹐仍循故道﹞。

枕頭山埤﹕在廳治西六里枕頭山後隘寮之西。縱橫皆五﹑六十丈﹐深丈餘﹝按臺地皆以陂爲埤﹞。

四圍大埤﹕在廳治西六里四圍山腳隘寮之北。縱廣約各百丈﹐深四﹑五丈。以莊得名。

冬瓜山埤﹕在廳治南二十五里冬瓜山腳。長八十丈﹐廣三十餘丈﹐深一﹑二丈。其水足資田園灌漑。

鹿埔埤﹕在廳治南二十五里東勢之鹿埔南。背山面野﹐長百餘丈﹐廣八﹑九十丈﹐深丈餘。

猴猴埤﹕在廳治南三十里馬賽莊東北沙侖中。巨浸澄泓﹐長百十餘丈﹐廣百丈。中起沙堆﹐周可十餘畝﹐堪以結廬。水常不溢﹐深二丈許。以番社得名。

大湖埤﹕在廳治西南十里大湖西以下。長百餘丈﹐廣八十丈﹐深三﹑四丈。其水足資灌漑。

■﹝虫犂﹞仔埤﹕在廳治西南十里大湖莊北山內。上接大湖之源﹐東達溪流﹐長百餘丈﹐廣六十丈﹐深二丈許。

圳頭埤﹕在廳治西南十五里大叭哩沙喃口鼻仔內。四面環山﹐中瀦一大澤﹐長可百丈﹐廣七﹑八十丈﹐深二十有餘丈。

——以上川。

附考

蕭竹友「甲子蘭記」﹕嘉慶三年秋﹐余與黃友渡臺。越三載庚申﹐遊極北之甲子蘭。其地沃野三百餘里﹐可辟良田萬頃﹐容十萬戶。是日也﹐天朗气淸﹐仰觀蘭中形勝﹐在長堤一湖﹕涵猴山於永秀﹐達滄海而瀠洄。龜嶼插中海之波﹐玉山接淩雲之勢。朝麋鹿以羣友﹐暮禽鳥而飛歸。長江有搧网之翁﹐遠地多弓獵之戶。有行歌之互答﹐無案牘之勞形。漁﹑樵﹑耕﹑讀﹐樂土安居﹔足飽暖以欣歡﹐無理亂之憂喜。道途危險﹐洞口祗行一人﹔滄海安瀾﹐扁舟可達四省。水口烏石﹐關固山門﹐夾枋鎖住﹔洋匪凶番﹐不敢逼視。故國名山﹐未能勝此。前歲丁已﹐尙友吳沙者﹐鴆眾建造三城﹐來居斯地。柰王化未及﹐人不知義﹐番不識理。苟有聖賢訓誨﹐一變民風﹐孝弟友恭﹐長幼序而男女別﹐則耕者讓畔﹑道不拾遺﹐守法紀﹑省日用﹐粗衣淡飯﹐蓬戶自安。𨿽秦之桃源﹑唐之盤谷﹐未有加於此也。余暮閒細閱勝槪﹐千山競秀﹐萬水朝宗﹐內納一大陽基﹐通蘭眾再造四圍﹐聊題詩記圖說﹐以志不泯。詩曰﹕『遨遊臺地已三秋﹐覓盡山川何處求﹖步向中尋一吉﹐羅紋交貴水纏流。屏峯錦帳列千尋﹐融結蘭城天地心﹔寓疊江山遙拱秀﹐率濱應沐化波深』。按昔時未有五圍諸地﹐今蘭自三貂河與淡水分界﹐數至蘇澳﹐祗有百三十里﹔而云三百餘里者﹐意其時自三貂過嶺算起耳。然嶺下無地可田﹐若自魚桁仔數至四圍﹐則更無此數。三百餘里者﹐殆縱橫約計之詞也。

雪山在水沙連內山。髙插天外﹐常隱不見﹐奇幻莫測。經年積雪﹐瑩澈光明。晴霽望之﹐輝如白玉﹐卽「諸羅志」所謂玉山也﹝「彰化志」﹞。

玉山在大武巒界外。嘉義諸山以武巒爲望﹐卽以玉山爲武巒之後屏。昔周鍾瑄令諸羅﹐嘗作「望玉山詩」﹕『浮雲髙捲日初生﹐一片晴光照眼明﹔積雪不消三伏后﹐層水常訝四時成。疑他匹練非吳市﹐遮莫胥濤向越城。太璞已教天地鑿﹐山靈穩臥不須驚』。觀此詩語意﹐全不以爲玉也。其云﹕『積雪不消』﹐與彰化志直呼雪山﹐更何以異﹝參「諸羅志」﹞﹖

蛤仔難西負山﹑東面海﹐而山勢南北對抱﹐三面皆山如環而缺其一也。中有濁水大溪以界南北。其南有淸水溪﹐末流與濁水合。北亦有溪﹐三溪源皆出內山﹐東流注於海﹐「諸羅志」所謂三港合流者是也。海口北山東盡爲烏石港﹐南山東盡爲蘇澳。自烏石港至頭圍﹑二圍﹐路皆沿山西行﹐漸折而南﹐至於三圍。頭圍居海口﹐北倚山﹐南爲烏石港。西渡荒埔﹐過金面山之南﹐至二圍。二圍之地有山﹐名曰擴仔山。西南過白石圍﹑湯圍而至於三圍。其地有坑曰礁坑﹑曰旱坑。西南逾溪﹐達於四圍。又東南踰溪﹐達於五圍﹝今爲廳治﹞。五圍去山稍遠﹐北附溪﹐其東北爲下渡頭。自頭圍至五圍皆屬西勢﹐所在小圍無數﹐皆與番社參錯。東面大海中有龜嶼﹐略與頭圍對。龜嶼之內﹐沙汕橫亙﹐自北而南﹐三港之水皆會於沙汕內。東勢居濁水溪之南﹐曠野荒埔一望無際﹐其地大於西勢。潘賢文居於羅東﹐在東勢之西﹐頗近山﹐有阿里史社﹑岸里社二番與之密邇。濁水溪源斜出於東勢之西﹐西山之內皆生番盤踞﹝按此卽今叭哩沙喃﹐過山爲額剌「王」字生番社﹞﹐遠望則玉山在焉。玉山斜當西勢之背。楊太守「圖說」曰﹕『以方向定之﹐則西勢宜稱北勢﹐東勢宜稱南勢。今所云者﹐仍番人之舊稱也』。又曰﹕『西勢合眾小圍並溪洲﹐凡二十三莊﹐其田皆圍民所墾。番族則自打馬煙至擺老郁﹐凡二十三社。又東勢自歪仔歪至猴猴社﹐凡十三社﹐其田皆番民所墾。東勢無民墾田』。按此謝氏「蛤仔難紀略」中形勢之說也。當時言東勢祗形其崖略﹐言龜嶼不直云大理簡山下﹐皆因人迹未通﹐故首尾不必詳具。然按其言﹐而蘭中之山水﹑田廬﹐已如畫在目前﹐何必更作圖說哉。

卷二﹝上﹞

規制

城池公署倉庫城市鄕莊番社津梁水利海防鋪遞關隘

州縣爲親民之官﹐奉宣天子徳意﹐惠我嘉師﹐咸躋仁壽﹐𨿽古之遺愛何加焉。故自城郭﹑宮室而申畫郊圻﹐旱潦﹑丰凶而寅亮天地﹔道通於航海﹐徳速於置郵。仁政之經﹐王化之本﹐胥於是在。勿謂一黑子不足以展驥而棲鸞也。志規制。

城池

公署

倉庫

城市

鄕莊

番社

津梁

水利

海防

鋪遞

關隘

城池

蘭城爲五圍適中之地﹐有民居兩列﹐皆東向﹐余悉新墾田。初無城寨﹐嘉慶十五年收入版圖﹐委辦知府楊廷理始植竹爲城﹐環以九芎樹木。十七年冬﹐新任通判翟淦加栽莿竹﹐並搭四門弔橋各一座。城基坐北向南﹐西瞰員山﹑東臨大海﹐周圍三里許﹐長六百四十丈﹐南北相距一百八十丈﹐東西相距數亦如之。垣髙六尺餘﹐共有東西南北四門﹐門各隨其方向以爲名。四門城樓﹐二十四年通判髙大鏞建﹔道光十年﹐署通判薩廉重修。城中舊有水圳兩道﹐自西而東﹐引灌田園﹐因開作城濠﹐攺由城外與濠合流。城濠深七尺﹐廣丈有五尺﹐上接內山水﹐下達溪流。

附考

按此地乃臺灣山後極東之區。其西南諸峯﹐環繞朝護﹔北起雞籠尖峯﹐從遙暗拱﹔東面海岸復有沙堤百里爲關攔。且海水汪洋中特起龜山﹐蔚然靑秀﹐居於寅位。龍气從幹轉辛而發﹐落脈平陽﹐突起員山﹐居於申方﹔從庚而轉﹐拓開平原數十里﹐眞大有爲之地也。其水源﹐支分兩派﹐從坤申方來﹕一由艮方出烏石港﹐一由乙方出濁水溪。若坐西向東﹐則山頭打碎﹐賓主無情。坤申之水﹐血汗淋頭﹐上無分而下無合﹐前案低微﹐龍虎反背。前水過旺﹐寅申暗貴﹐二峯反爲劫地。大局水分八字出口﹐誠恐將來俗悍民刁﹐有不虞之患也。必須坐坎向離﹝初楊廷理以五圍居民皆東向﹐擬築城建署亦皆東向﹐經總兵武隆阿履勘轉覆在案。嗣因淡水朱同知送到堪輿梁章讀攺請坐北向南﹞﹐爲四正四極之位﹐水倒靑龍方去﹐兼寅申二位﹐暗貴得宜。倉庫在寅申之方﹐後主端照﹐前賓朝顧。𨿽然靑龍水分﹐但龍■﹝山冓﹞合法﹐交度有情﹔微砂暗護﹐背依元武﹔髙聳一峯﹐面向朱雀﹐隱微秀。案靑龍水旣旺盛﹐白虎子山兼寅申。星峯自坎離者﹐水宮旺地﹐是官祿帝旺﹐長生居申﹐最喜。白虎近盛髙聳﹐而西方金旺生水﹐扶主身彊。靑龍一方﹐水去從金﹐會佳期已方劫位。乃金母是金初生之位﹐更得天官照臨﹐就此建造城郭﹐土鎭中央﹐四星四壁﹔水在東方旺於城﹐官祿顯耀﹐文武和衷﹐物阜民安﹐文運中興﹐化行俗美﹐仁讓之風計日可待﹝「梁章讀圖說」﹞。

蕭竹友「檃栝靑囊家語」作「蘭城融結詩」云﹕『蘭山正幹逶而迆﹐特結羅紋最罕奇。後聳華峯三疊翠﹐前纏溪澗九澴漓。靑龍挺秀生文筆﹐白虎排衙列戰旗。十里沙堤滄海案﹐雙邊護峽養龍池。坐幹納甲龜峯起﹐放水從丁轉艮移。堪羨佳城文武貴﹐財丁富盛萬年基』﹗按竹友來遊時﹐地只四圍﹐取乾﹑巽﹑艮﹑坤定其方位﹐便謂蘭中勝槪﹐全在長堤一湖﹐與梁說之不鑿求主山﹐前後正相吻合。

蘭城築土圍﹐舂木植桃﹐浚濠河﹑栽插竹木﹐俱系漳﹑泉﹑粵三籍結首分段輸工。中作五段﹐漳得其三﹐泉﹑粵各得其一。其四城門弔橋﹐另由城中各鋪戶攤辦。經始於申臘初﹐告蕆於癸酉秋仲﹐均不歸入工程報銷也。初庚午歲﹐楊廷理環值九芎樹爲城﹐作詩有﹕『他日濃陰懷舊澤﹐聽人談說九芎城』之句。及壬申秋﹐新設官至﹐所存活者﹐無過十分之三。詢諸結首﹐始稱﹕『所栽過大﹐一時不能生根。卽十餘年後成林茂盛﹐兩旁亦有空隙﹐不惟人可越過﹐𨿽車馬亦能往來』。因思山前府廳各縣﹐當日未甃磚石時﹐均系插竹爲城﹐登時發穎﹐勢可淩雲。兩三年內﹐左右插筍﹐嚴排密擠。天然藩籬﹐炮火皆不能入。乃於癸酉春初﹐飭各結首﹐再就城基上徧插莿竹數周﹐仍於各旁栽補小九芎﹐俾得竹圍以先資其捍衛。將來芎樹成蔭﹐卽有罅漏﹐可藉竹﹐可藉竹枝以彌縫﹐則內木外竹﹐而城垣益固於苞桑已。

公署

噶瑪蘭廳﹕在城之東街﹐南向﹐凡六座。初在城西﹐艸房三進﹐乃未設官以前委辦知府楊廷理暫作公所﹔今已撥充入倉﹐移建廳署於此。大門﹑儀門﹑大堂﹑宅門﹑二堂﹑公廨﹑齋﹑廚俱備。大堂旁爲架擱庫﹐東西廊爲六房﹐儀門外左爲土地祠﹑右爲監獄五間。大門外環以木柵﹐前列照墻。嘉慶十八年通判翟淦建。二十四年通判髙大鏞重修。大堂後門房四間﹐道光四年升通判呂志恆增修。署內西邊書屋二間﹐六年署通判烏竹芳添建。

頭圍縣丞﹕分駐城外北方﹐距廳治三十里。嘉慶十七年署縣丞胡桂初蓋艸屋五間﹐以資辦公。縣丞周翰因之。旋以地震析攺爲倉廒。二十五年署縣丞朱懋移建烏石港之南﹐東向﹐凡四進。堂室﹑花廳﹑廂房皆如制。

羅東司巡檢﹕在廳治之右。頭門大堂正面住房凡三層﹐九間。又東廂房二間﹐西竹椽廂房二間﹑暖閣﹑地閣並內外甬道及土地祠﹐嘉慶十八年巡檢範邦幹奉建。照墻﹑會客廳﹑胥役所﹐二十四年巡檢張炘添建。

倉庫

倉廒二所﹝卽常平倉﹞﹕

一在廳治之西﹐三十五間﹐內十間嘉慶十六年委辦知府楊廷理建。又五座二十五間﹐二十年通判翟淦添建﹔地基塡髙四尺餘﹐以防黴濕。有倉門樓﹑曬庭﹑水溝﹑墻圍及倉王廟一座﹑斗級房四間﹑家丁看守房三房﹑土囤七个﹐並將委員艸創辦公艸房一所五間修砌貯谷。其倉王廟前東西房﹐乃因加放兵米﹐道光六年署通判烏竹芳增修。

一在頭圍營盤之右﹐凡三座﹑十五間﹐支放頭圍﹑北關﹑嶐嶺等汛兵米。嘉慶二十一年通判翟淦建。其縣丞公所攺爲倉廒五間﹐經於是春地震傾壞矣。兩處計五十間﹐額定貯谷二萬石。

城市﹝城以方分﹞

三結街﹑衙門口﹑東門街﹕以上城東。

十字街頭﹑橋仔頭﹑文昌宮﹑米倉口﹑鎭西街﹕以上城西。

媽祖宮﹑米市街﹑振南街﹑土地公後﹕以上城南。

北中街﹑十六崁﹝卽崁興街﹞﹑北門街﹕以上城北。

十字街﹕四城之中。

四結仔﹝在東南﹞﹑武營﹑武營後﹝一曰後街﹐俱在西南﹕聖王后街﹝在東北﹞﹑聖王前街﹝土名五崁仔﹐在西北﹞﹑附船仔頭﹝出北門﹞﹕以上五圍﹑三結街堡。

城市﹝城以方分﹞

三結街﹑衙門口﹑東門街﹕以上城東。

十字街頭﹑橋仔頭﹑文昌宮﹑米倉口﹑鎭西街﹕以上城西。

媽祖宮﹑米市街﹑振南街﹑土地公後﹕以上城南。

北中街﹑十六崁﹝卽崁興街﹞﹑北門街﹕以上城北。

十字街﹕四城之中。

四結仔﹝在東南﹞﹑武營﹑武營後﹝一曰後街﹐俱在西南﹕聖王后街﹝在東北﹞﹑聖王前街﹝土名五崁仔﹐在西北﹞﹑附船仔頭﹝出北門﹞﹕以上五圍﹑三結街堡。

鄕莊﹝莊以堡別﹞

五圍一結﹝附郭東一里﹞﹑民壯圍﹝距城東三里﹞﹑三結莊﹝東四里﹞﹑四結莊﹑流流民莊﹝俱東五里﹞﹑五結莊﹝東六里﹞﹑六結莊﹑七結莊﹝俱東九里﹞﹑奇立板民莊﹝東十里﹞﹑過嶺仔莊﹝東十三里﹞﹑三結莊﹝城南二里﹞﹑三角仔莊﹝距城東南三里﹞﹑壯二莊﹝東南八里﹐土名彪仔城﹞﹑茄冬林﹝東南九里﹞﹑闊嘴寮﹝東南十一里﹞﹑下渡頭﹝距城東北三里﹞﹑公勞埔﹝東北六里﹞﹑牛寮仔﹝東北七里﹞﹕以上民壯圍堡。

五結頭﹝附郭西一里﹞﹑六結莊﹝距城西三里﹞﹑七結莊﹝西四里﹞﹑鎭平莊﹑金結莊﹝俱西五里﹞﹑枕頭山莊﹝西六里﹞﹑穎廣莊﹑員山莊﹝俱西七里﹞﹑五圍四結﹝附郭南一里﹞﹑五圍五結﹝距城西南二里﹞﹑擺籬社民莊﹝西南三里﹞﹑三鬮二﹝西南七里﹞﹑吧荖郁民莊﹑大三鬮莊﹑大湖莊﹝俱西南十里﹞﹑深溝莊﹑圳頭莊﹝俱西南十一里﹞﹑內湖莊﹑楓仔林莊﹝俱西南十二里﹞﹕以上員山堡。

四鬮一﹝距城南三里﹞﹑四鬮二﹝南八里﹞﹑四鬮三﹝南九里﹞﹑溪洲莊﹝距城西南十二里﹞﹑頂溪洲﹝西南十五里﹞﹑叭哩沙喃﹝西南二十五里﹐下同﹞﹑泉州大湖﹕以上溪洲堡。

東勢頂二結﹝距城南十里﹞﹑頂四結﹝南十三里﹞﹑歪仔歪民莊﹝南十四里﹞﹑田心仔﹝南十五里﹞﹑北城莊﹝南十八里﹞﹑淸水溝﹝距城西南十五里﹞﹑鹿埔﹝西南二十里﹞﹕以上淸水溝堡。

竹仔林﹝距城南十五里﹞﹑羅東莊﹝南二十里﹐下同﹞﹑羅東街﹑阿里史民莊﹕以上羅東堡。

紅水溝﹝距城南二十二里﹞﹑打那美名莊﹝南二十三里﹞﹑順安莊﹝南二十四里﹞﹑員山莊﹝南二十五里﹞﹑零工圍﹝南二十六里﹐下同﹞﹑太和莊﹑冬瓜山﹝南三十里﹞﹕以上那美堡。

新店﹝距城北二里﹞﹑大破口﹝北五里﹞﹑四圍莊﹝北六里﹞﹑公埔頭﹝北八里﹞﹑柴圍﹝北十里﹐下同﹞﹑三十九結莊﹝北十一里﹞﹑番割田﹝北十一里﹞﹑茅埔莊﹝北十四里﹞﹑旱溪莊﹝北十五里﹞﹑淇武蘭民莊﹝北十六里﹞﹑湯圍莊﹝北二十里﹞﹑辛仔罕民莊﹝距城東北四里﹞﹑淺澳莊﹝東北八里﹞﹑大塭﹝東北十里﹞﹑三鬮仔莊﹝距城西北三里﹞﹑二結莊﹝西北四里﹞﹑梅洲圍﹝西北五里﹞﹑大坡莊﹝西北七里﹞﹑匏靴侖﹝西北八里﹞﹕以上淇武蘭堡。

白石腳﹝距城北二十二里﹞﹑二圍莊﹝北二十五里﹞﹑港仔墘﹝北二十六里﹞﹑抵美簡埔﹝北二十七里﹞﹑頭圍街﹝北三十里﹐下同﹞﹑頭圍莊﹑大堀莊﹝距城東北十二里﹞﹑乳母寮莊﹝東北二十八里﹞﹕以上頭圍堡﹝頭圍三貂過河與淡水交界﹐另詳鋪遞﹞。

東勢頂三結﹝距城東南十一里﹞﹑頂五結﹝東南十七里﹞﹕以上頂二結堡。

茅仔寮﹝距城東南十五里﹞﹑大埔莊﹝東南二十里﹞﹑榕仔腳﹝東南二十一里﹞﹑鼎橄社莊﹝東南二十二里﹞﹕以上茅仔寮堡。

利澤簡民莊﹝距城東南二十六里﹞﹑猴猴民莊﹝東南三十三里﹞﹑馬賽民莊﹝東南三十五里﹞﹑蘇澳街﹝東南五十里﹐下同﹞﹑蘇澳莊﹕以上利澤簡堡。

附考

「王制」遊民有禁﹐「周官」閒民無常職有罰﹐誠謂勞則善心生﹑逸則淫心生也。臺灣一種無田宅無妻子﹑不士不農﹑不工不賈﹑不負戴道路﹐俗指謂羅漢腳﹔嫖賭摸竊﹐械鬥樹旗﹐靡所不爲。曷言乎羅漢腳也﹖謂其單身遊食四方﹐隨處結黨﹔且衫褲不全﹐赤腳終生也。大市不下數百人﹐小市村不下數十人﹐臺灣之難治在此。是惟淸莊時﹐另造閒民一冊﹐著總理﹑族長﹐嚴謹約束﹐分授執事﹐俾勿閒遊。其不率教者﹐稟官﹑逐水內渡。然總理﹑族長﹐難得其人﹔認眞淸莊者﹐尢難得其人。不然﹐何以嘉義﹑彰化淸莊甫退﹐眾匪釁亂﹐夢夢不覺﹖然則如之何而可﹖淸莊之役﹐仍惟賢令尹素與民相親﹐善惡分明﹐情僞周知﹐而後隨時隨處畱心淸理。知明﹑處當﹐非委員一時所能造。造冊﹑繪圖﹐紙上空談﹔況委員到縣﹐直如入汪洋大海﹐不知其津涯。且淸莊之法﹐不如聯甲。淸莊者﹐實指其人之不善﹐使無所容﹔總理之邪者不肯爲﹐總理之正而無勢者又不能爲。惟選立聯首﹑奉行聯甲﹐以小村聯大村﹐以遠村附近村﹐同心緝捕﹐保固鄕鄰﹐則各莊之正气盛﹑邪气衰﹐羅漢腳勢難爲匪﹐必攺邪歸正。否則公同稟逐內渡。爲政之道﹐以官治民難﹐以民治民易。聯甲法行﹐不分漳﹑泉﹑粵﹑閩﹐可以息分類之祻。予於建陽行之而效﹐今鹿港行之亦效﹐眞孔荃溪觀察治閩之良劑歟﹝「問俗錄」﹞﹖

番社

譯正東勢﹝卽溪南﹞番社十七所﹕

幾穆撈﹝卽奇武荖﹞﹑裏腦﹝卽裏荖﹞﹑達魯安﹝卽打朗巷﹞﹑丁魯哩幹﹝卽珍珠美簡﹐俱廳東南﹞﹑穆罕穆罕﹝卽武罕﹞﹑達拉麋﹝卽打蚋米﹞﹕六社屬羅東堡。

外阿外﹝卽歪仔歪﹞﹑巴撈屋﹝卽吧咾吻﹞﹕二社屬淸水溝堡。

沙豁沙豁﹝卽掃笏﹞﹕此社屬頂二結堡。

瑪拉胡媽﹝卽馬荖武煙﹐又名貓對武﹞﹑瑪魯煙﹝卽南搭吝﹐俱廳南﹞﹕二社屬打那美堡。

嘎裏阿完﹝卽加禮遠﹐廳東﹞﹑巴嚕新那完﹝卽婆羅辛仔宛﹐廳東南﹐下四社同﹞﹑裏徳幹﹝卽奇澤簡﹐此社原附加禮遠﹞﹑畱畱仔莊﹝此社無譯﹐別於西勢之流流﹞﹑髙髙﹝卽猴猴田寮﹞﹑瑪賽﹝卽馬賽﹐此社原淡水流番﹞﹕六社屬利澤簡堡。

譯正西勢﹝卽溪北﹞番社二十所﹕

哆囉妙■﹝女完﹞﹝卽哆囉裏遠﹐在廳東北﹞﹑幾立穆丹﹝卽棋立丹﹐廳北﹐下三社同﹞﹑都巴嫣﹝卽抵把葉﹞﹕五社屬頭圍堡。

達瑪嫣﹝卽打馬煙﹞﹑都美幹﹝卽抵美簡﹞﹑撈撈﹝卽流流﹐廳東﹐下三社同﹞﹑幾立板﹝卽奇立板﹞﹑瑪嚕穆罕﹝卽麻裏目罕﹞﹑都美鶴﹝卽抵美福﹐廳東南﹞﹑新那嚕罕﹝卽新仔羅罕﹐廳東北﹞﹕五社屬民社圍堡。

擺立﹝卽擺離﹐廳南﹞﹑賓那瑪拉﹝卽珍仔滿力﹐廳西南﹞﹕二社屬員山仔堡。

瑪立丁洛﹝卽麻支鎭落﹐廳北﹐下俱同﹞﹑新那罕﹝卽新仔罕﹞﹑幾穆蠻﹝卽奇武暖﹞﹑美都美﹝卽抵美抵美﹞﹑達普達普﹝卽踏踏﹞﹑打那岸﹝卽哆囉岸﹞﹑貓乳﹝卽馬麟社﹞﹑熳魯蘭﹝卽奇蘭武蘭﹞﹕八社屬淇武蘭堡。

附考

「赤嵌集」謂臺地諸山皆從番語譯出﹐卽各番社亦無正名。蘭本三十六社平埔番散居之地﹐其種類與頭刺「王」字生番有別。玆各社名﹐乃開疆時爲總兵武隆阿所譯﹐惟畱畱仔一社未及詳耳。「府誌」修自乾隆癸未﹐當時蘭屬生番﹐竟將各社雜入淡水熟番中。如所載毛搭吝﹝卽南搭吝﹞﹑奇毛字老﹝卽祈武荖﹞﹑珍汝女簡﹝卽珍珠裏簡﹞﹑女老﹝卽裏荖﹞﹑奇五律﹝卽奇武暖﹞﹑毛老甫洲﹝卽馬著武煙﹞﹑奇立援﹝卽奇立板﹞﹑丁仔難﹝卽新仔罕﹞﹑巴荖郁﹝卽吧咾吻﹞﹑哆朥美仔遠﹝卽婆羅裏遠﹞﹑屏仔貓力﹝卽珍仔滿力﹞﹑抵馬悅﹝卽抵把葉﹞﹑打那軒﹝卽打朗巷﹞■﹝不上缶下﹞仔歪﹝卽歪仔歪﹞﹑抵羨福﹝卽抵美福﹞﹐與猴猴﹑踏踏﹑勿罕勿罕凡二十餘社﹐未及釐正。

東勢社番者﹐在濁水大溪以南。自溪南至蘇澳凡十六社。嘉慶十五年﹐噶瑪蘭旣入版圖﹐西勢民墾已定﹐楊廷理乃遣三籍頭人﹐往丈濁水溪南十六社荒埔﹐分授漳﹑泉﹑粵民人開墾﹐凡二千五百八十三甲。各社番性本愚弱﹐旣歸化﹐益不敢較﹔於是膏腴悉爲民有。通到翟淦與楊廷理議﹕請總督汪志伊以各社近埔處所存﹐給之大社二里﹑小社一里﹐謂之加畱余埔。仍官爲召佃﹐以三籍頭人爲佃首﹐經理收租﹐按社計丁而分給之﹐社番坐受焉。共丈得地一千二百五十五甲二分﹐自十五年至二十一﹑二﹑三年﹐次第墾成﹐造冊詳定其制﹕漳佃首二人﹐原分埔地七百六十二甲七分三釐四毫七絲九忽﹔每甲定租四石﹐年額納番租三千零五十石九斗三升九合﹐配社十二。加禮遠社﹝距城十六里﹞﹐通事一﹐土目一。流流社﹝距城十四里﹞﹐土目一。掃笏社﹝距城十四里﹞﹐通事一﹐土目一。芭荖郁社﹝距城十四里﹞﹐土目一。歪仔歪社同。貓裏府煙社﹝卽馬荖武煙﹐距城十五里﹞﹐土目一。南搭吝社﹝卽馬魯煙﹐距城十五里﹞﹐土目一。武罕社同。打納美社﹝卽打納美同﹞。打那岸社﹝卽打朗巷﹐距城二十里﹞﹐土目一。猴猴社﹝距城二十五里﹞﹐土目一。其澤簡社﹝距城二十里﹞﹐土目一。泉佃首一人﹐原分埔地三百八十三甲四分八釐九毫三絲六忽。每甲定租四石﹐年額納番租一千五百三十三石九斗五升七合﹐配社三。奇武荖社﹝距城二十五里﹞﹐通事一﹐土目一。裏腦社﹝卽裏荖﹐距城二十里﹞﹐土目二。婆羅新仔宛社﹝距城十六里﹞﹐土目二。粵佃首一人﹐原分埔地一百三十五甲四分零七毫﹐八斗三升一合五勺二杪﹐酌社一。珍珠美簡社﹝距城二十里﹞﹐土目一。以上東勢番十六社﹐通事三人﹐土目十九人﹐番丁男婦三千三百零七口﹐無總理﹐卽以三佃首﹑一社丁約束之。

西勢社番者﹐在獨水大溪之北。自溪北至烏石港凡二十社。未入版圖之先﹐茹毛飲血﹐蓬發露體﹐男女莫別﹐婚姻無時﹐野合擇配﹐聽人自便﹔不識五倫﹐不諳歲次﹐以花開紀四時﹐打牲爲恆業。間有漢人教之耕種稻穀﹐以爲寶貴﹐以短刀代犁鋤﹐並無牛只。閒織樹皮﹐僅蔽下體。其富者﹐惟知蓄積蝦米花布。又俗重金鯉魚﹐以銅綫編成﹐形如新月﹐佩之出入﹐羣以爲艷羨矣。不重銀錢﹐與人無犯。各社自立頭人﹐不相統屬。嘉慶元年﹐漢人吳沙率眾入蘭﹐占墾西勢﹐各社首被侵殆盡。十五年歸沐王化﹐始赴官控理﹔已爲民人先報升科﹐不能給還。知府楊廷理乃舉漢人爲各社總理﹐設立通事土目﹐約束社眾﹐造報丁冊﹐教以人事﹐■﹝艸稚﹞發著衣﹐始知置備耕牛農椇﹐漸通漢人語言﹐亦知愛重銀錢﹐烹調飲食矣。惟倫常﹑祭葬﹑婚姻尙沿舊習。哆羅美遠社﹝距城十二里﹞﹐通事一人﹐土目一人。打馬煙社﹝距城二十里﹞﹐土目一人。奇立板社﹝距城十里﹞﹐土目一人。麻裏目罕社﹝距城十里﹞﹐番耆一。擺離社﹝距城五里﹞﹐土目一人。珍仔滿力社﹝距城五里﹞﹐土目一人。抵美福社﹝距城六里﹞﹐土目一人。流流社﹝距城二里﹞﹐土目一人。麻芝鎭社﹝距城四里﹞﹐番耆一。新仔罕社﹝距城四里﹞﹐土目一人。抵美抵美社﹝距城八里﹞﹐土目一人。踏踏社﹝距城八里﹞﹐土目一人。髙東社﹝距城八里﹞﹐番耆一。打那岸社﹝距城八里﹞﹐土目一人。奇武暖社﹝距城六里﹞﹐土目一人。奇蘭武蘭社﹝距城十二里﹞﹐土目一人。辛仔羅罕社﹝距二里﹞﹐土目一人。棋立丹社﹝距城十四里﹞﹐番耆一。抵把葉社﹝距城十四里﹞﹐土目一人。抵美簡社﹝距城二十里﹞﹐土目一人。以上西勢二十社﹐番通事一人﹑土目十六人﹑番丁男婦二千二百餘口。以番總理一人﹑社丁一人管束之。

嘉慶十六年﹐總督汪志伊奏﹕『噶瑪蘭東西勢社番﹐前皆不諳耕作﹐是以埔地聽漢人占墾。邇來與漢人相習﹐日久漸知耕種﹔惟番性愚﹐不知積蓄﹐恐荒埔分盡﹐地不加辟﹐將來社番生齒日繁﹐未免生計日絀。是以楊廷理原議﹕大社周圍加畱余埔二里﹐小社加畱余埔一里。玆據鎭道府議﹕請東勢幾穆撈等十七社﹐令通事﹑土目將社番自耕田園栽樹爲內界﹐不許漢人贌耕。其加畱余埔一里﹑二里之外﹐亦栽樹爲外界﹐準贌給漢人開墾﹐呈官立案﹐按年完納番租﹐免其升科。其西勢哆囉美遠等二十社﹐羣處沿海一帶沙侖之上。西勢番埔﹐久爲人民開墾﹐不能再畱余埔﹐應將現在沙侖余埔自烏石港口起﹐至東勢界止﹐約長三十餘里﹐寬一﹑二里不等﹐永爲西勢番業﹐不許民人過溪越墾。如番社人少﹐情願贌給民人開墾﹐亦照東勢之例﹐呈官入案﹐完納番租﹐免其升科。庶東西番社各安其業﹐日久相安』。奏入﹐上許之。西勢加畱沙埔久未及行﹔道光元年﹐署通判姚瑩乃督西勢番總理林興邦﹑社丁張金標﹑通事八寶籠﹐會同各社土目勘定﹐自烏石港起至東勢濁水溪止﹐沙侖埔六百二十四甲四分一釐七毫二絲。除原存奇立板﹑貓裏霧罕﹑流流等社地及各社番自田一百二十八甲七分零外﹐實存沙埔地四百九十五甲七分零二毫八絲。西勢大小二十社﹐統計番丁二千二百七十四口﹐按丁分配。每丁得地二分一釐七毫七絲。定明界址﹐分交各土目收掌﹐並繪造圖冊詳司﹐其制乃定﹝「東槎紀略」﹞。

津梁

抵美福橋﹕在廳東南六里﹐通茄冬林路。長三丈﹑髙丈餘。

鼎橄社橋﹕在廳東南二十五里﹐通奇力簡路。長三丈。髙五尺。

裏荖橋﹕在廳東南二十五里﹐通馬賽﹑蘇澳大路。長四丈髙一丈。

馬賽橋﹕在廳東南三十五里﹐通蘇澳要路。長二十丈﹐髙七﹑八尺。

三角橋﹕在廳南八里﹐通羅東路。長五丈﹐髙丈餘。

東勢二結橋﹕在廳南八里﹐通羅東路。長三丈﹐髙八尺。

東勢四結橋﹕在廳南十一里﹐通羅東大路。長四丈﹐髙一丈五尺。

五結橋﹕在廳南十五里﹐通奇力簡﹑蘇澳路。長四丈餘﹐髙一丈五尺。

羅東南門橋﹕在廳南二十里﹐通冬瓜山路。長二丈﹐髙六﹑七尺。

打那美橋﹕在廳南二十三里﹐通冬瓜山路。長二丈﹐髙五﹑六尺。

員山仔橋﹕在廳南二十四里﹐通員山隘一帶﹐爲入山采樵要路。長七丈﹐髙二丈。

打那岸橋﹕在廳南二十六里﹐通珍珠裏簡路。長五丈﹐髙丈餘。

珍珠裏簡橋﹕在廳南二十六里﹐通馬賽大路。長五丈﹐髙一丈餘。

冬瓜山橋﹕在廳南三十里﹐通馬賽﹑蘇澳大路。長十丈﹐髙一丈八尺。

新店橋﹕在廳北二里﹐通四圍至頭圍大路。長二丈﹐髙八尺。

四圍橋﹕在廳北五里﹐通三圍要路。長五丈﹐髙丈餘。

公埔橋﹕在廳北九里﹐通三圍大路。長四丈餘﹐髙一丈。

三圍橋﹕在廳北十二里﹐通二圍大路。長二丈﹐髙五﹑六尺。

二圍橋﹕在廳北二十二里﹐通頭圍大路。長五丈﹐髙丈餘。

頭圍北門橋﹕在廳北三十里﹐過街卽烏石港口。自北門外下渡頭至此﹐俱有渡船。此處通北關﹑嶐嶺諸大道。橋長二丈﹐髙一丈。

——以上橋。

奇立板渡﹕在廳東十里﹐爲東勢海口大路。其水上通抵美福社﹐下達濁水溪流官渡。

三鬮仔渡﹕在廳西里許﹐爲入山采樵大路。其水上通新城仔﹐下達船仔頭官渡。

新城仔渡﹕在廳西二里﹐爲入山采樵大路。其水上通七結﹐下達三鬮仔官渡。

七結渡﹕在廳西五里﹐爲入山采樵大路。其水上通金包裏股﹐下達新城仔官渡。

金包裏股渡﹕在廳西七里﹐爲入山采樵大路。其水上通叭哩沙喃﹐下達七結官渡。

溪洲渡﹕在廳南七里﹐卽濁水溪﹐爲入叭哩沙喃大路。過渡數里﹐有把總汛。其水上通叭哩沙喃﹐下達淸水溝官渡。

淸水溝渡﹕在廳南八里﹐爲東勢淸水溝﹑鹿埔一帶大路。其水上通溪洲﹐下達二結官渡。

二結渡﹕在廳南八里﹐爲羅東大路。其水上通淸水溝﹐下達三結官渡。

三結渡﹕在廳南十里﹐爲奇力簡﹑蘇澳大路。其水上通二結﹐下達茅仔寮官渡。

茅仔寮渡﹕在廳東南十一里﹐爲東港大路。其水上通三結﹐下達加禮遠港官渡。

奇力簡渡﹕在廳南二十六里﹐爲加禮遠﹑蘇澳諸大路。其水上通冬瓜山﹐下達加禮遠港口官渡。

船仔頭渡﹕在廳北一里﹐爲頭圍水﹑陸大路。其水上通三鬮仔﹐下達下渡頭官渡。

下渡頭渡﹕在廳北三里﹐爲淺澳﹑大堀透頭圍大路。其水上通船仔頭﹐下達大堀官渡。

大堀渡﹕在廳北十二里﹐爲豬母乳寮透頭圍之路。其水上通下渡頭﹐下達豬母乳寮官渡。

豬母乳寮渡﹕在廳北三十里﹐爲頭圍大路。其水上通大堀﹐下達烏石港官渡。

——以上渡。

水利﹝水圳﹑堤岸﹞

陂頭圳﹕在廳東南二十五里。寬八尺﹐長四百餘丈﹐在珍珠裏簡社邊大溝﹝卽透加禮遠港之羅東溝﹞。其圳由民人攤資合作﹐截築陂岸﹐攔蓄羅東溝上流下舄之水﹐灌漑陂頭莊至隆興莊田約一百餘甲。每年修築﹐聽該地戶按畝鳩資。

冬瓜山圳﹕在廳東南三十里。寬八尺﹐長六百餘丈﹔乃民人合就山址開成圳道﹐引山腳大陂水﹐灌漑莊田約一百餘甲。每年修費﹐聽佃鳩資。

武荖坑圳﹕在廳東南三十五里。寬一丈﹐長千丈。乃民人合就坑口開成圳道﹐截引西畔溪水﹐自坑口過民壯圍﹑火燒圍﹑至南興廣興諸莊﹐灌田約一百餘甲。每年修費﹐聽民鳩資。

馬賽圳﹔在廳東南三十五里。寬七﹑八尺﹐長八百餘丈﹔乃民人合就是地開成圳道﹐截引武荖坑東畔溪水﹐自坑口至此﹐灌田約一百五十餘甲。每年佃戶貼納圳長水租谷﹐以爲修築之資。

金大成圳﹕在廳南十里﹐因醵金成事得名。寬二丈四尺﹐長二千餘丈。其圳從西勢三鬮二深溝莊溪墘開成長道﹐截引東西勢交界之濁水溪流﹐灌田自三鬮二深溝起﹐經四鬮二﹑四鬮三﹑民莊圍﹑一結﹑二結﹑南興莊﹑破土份至大奇尾﹑奇立板等莊﹐約計九百餘甲。每年佃戶按甲貼納圳長租谷﹐以爲修費。

羅東北門圳﹕在廳南二十里。寬二丈餘﹐長千餘丈。其源在羅東西北之北成莊東螺社邊﹐因平原中沸泉匯合成溝﹔乃導之由竹仔林﹑羅東口﹑五結尾﹑打那岸﹐至鼎橄社港﹐約灌田二百餘甲。每年修築水欄﹐聽民就各莊攤資。

羅東南門圳﹕在廳南二十里。寬六﹑七尺﹐長千餘丈。其源在羅東西北之鹿埔阿里史社頭﹐因平原山泉成溝﹐長一里許﹐至羅東街南門。居民遂接開水圳﹐自阿里史引至羅東﹑十六份﹑陂頭﹐約灌田一百餘甲。其每年修補﹐聽民攤需。

順安莊圳﹕在廳治二十一里。寬二丈或丈餘不一﹐長一千五百餘丈。其源在鹿埔龍目井﹐沸泉四散﹐匯流成溝。居民因自井引入順安﹑打那美﹑四十份﹐至貓裏甫煙﹑珍珠裏簡諸莊﹐灌田約三百餘甲。每蓬修理﹐民自鳩資。

員山圳﹕在廳南二十五里。寬八尺﹐長一千二百餘丈。其源在員山榕樹門平原中低處湧出。居民因就地合開成圳﹐自榕樹門引流至八寶南昌圍太和莊﹐灌田約二百餘甲。每逢修築﹐民自鳩資。

金結安圳﹕在廳西南十里﹐以醵金結契修築平安得名。其圳寬二丈四尺﹐長四千餘丈。從西勢大鬮三溪墘開成﹐截引叭哩沙喃出口之溪水﹐順流而趨﹐自大鬮三起﹐經魚鰍斗﹑員山﹑金結﹑七結﹑六結﹑五結﹑四結﹐至廳治西門濠溝復分兩支﹕一由溝濠過南門轉東門﹐出一結﹑二結﹐接民壯圍之三結﹑四結﹑五結﹑六結﹑七結﹐至流流等莊止。一由濠溝繞北門﹐出三結透下渡頭﹐至郎君地﹑公勞埔﹑十三股等莊止。二處約灌田一千七百餘甲。每年各佃按照引灌遠近﹐貼納圳長租榖﹐以爲修理之需。

金復興圳﹕在廳西南十二里﹐因醵金興修得名。其圳寬八尺﹐長六百餘丈。從溪洲莊溪墘﹐開接葫蘆堵小溪水﹐灌溪洲田約一百餘甲。每年各佃貼納租榖﹐以爲圳長修築之費。

萬長春圳﹕在廳西南十五里﹐因春興作得名。其圳寬二丈四尺﹐長三千餘丈。從東勢鹿埔溪墘開浚﹐截引小叭哩沙喃溪水﹐中分兩支﹕一從北轉東﹐自淸水溝經頂一結﹑頂二結﹐至頂三結止。一從正東﹐由歪仔歪﹑田心仔﹑竹林仔﹑頂四結﹑頂五結﹑埽笏﹑茄荖標﹐至下八結﹑九十二﹑一百甲﹑大埔﹑榕仔腳﹑茅仔寮等莊止﹐約灌田九百餘甲。每年各佃貼納租谷﹐以爲圳長修費。

大湖圳﹕在廳西十二里。寬丈餘﹐長二百餘丈。其圳由民合開﹐引接大湖山腳大埤水﹐灌漑本莊田約一百五十餘甲。各佃每年貼納圳長水租﹐以爲修圳塡補埤岸之需。

四圍二結圳﹕在廳西北四里。寬八尺﹐長六百餘丈。其源在梅洲圍腳﹐沸泉納溝溢而成流。居民因鑿圳引接﹐自二結而一結﹑而四圍橋頭﹐約灌田二百餘甲。每逢修費﹐聽民自鳩。

辛仔罕圳﹕在廳北三里。寬八尺﹐長六百餘丈。由民合開溪墘圳接引西勢大溪水﹐灌本莊及淺澳莊田約一百餘甲。各佃每年貼納水租﹐以爲圳長修築之資。

四圍圳﹕在廳北六里。寬八尺﹐長千丈。由民合開﹐上引大坡水﹐自大坡至四圍及馬麟社﹑踏踏莊止﹐約灌田二百甲。每年修築﹐聽民自鳩。

海防﹝港澳﹑港汊﹞

烏石港﹕口小﹐春﹑夏間有內地小商船。

加禮遠港﹕只本地小駁載。

蘇澳﹕口大﹐尙無大商船到港。左爲南風澳﹐右爲北風澳。

附考

烏石港在頭圍汛﹐離廳北三十里。其水從廳治東北淺澳接大溪流北行十里﹐至大塭口﹐匯小港眾流﹐徑頭圍而入海。口窄﹑礁多﹐隨風轉徙。未設官以前﹐每年三月杪至八﹑九月﹐常有興化﹑惠安漁船遭風到口﹔梁頭不過四尺及三尺五﹑六寸﹐裝貨二百餘石﹐前來寄椗。自設官招商後﹐疏通土產米谷﹔一面順載日用貨物﹐於地方各有裨益。惟港道難行﹐不能照鹿耳等口大號商船可以配運官谷。現於道光六年﹐奉文開設爲正口﹐仍準免行配運。「石港春帆」爲蘭陽八景之一。烏石港仿照澎湖設立尖艚商船之例﹐由興﹑泉等處額編小船三十隻﹐赴蘭貿易。其船隻準由內地五虎門及蚶江正口廳員掛驗﹐蓋用口截﹐在地設立行保。保結仍將舵水人數貨物塡注單內﹐到蘭原議由廳查驗相符﹐始準入口貿易。蘭地亦設立行戶認保。返棹時仍將米貨塡軍﹐歸原處掛驗入口。

烏石港口岸﹐原議照鹿耳門鹿港同知澎湖通判成例﹐歸噶瑪蘭通判專管﹝嘉慶十六年總督汪志伊奏稱﹕該鎭道所議烏石港口責成縣丞﹑千總就近稽查之處。查臺灣海防事宜﹐均責成同知通判管理﹔噶瑪蘭旣有通行之海口﹐應照鹿港﹑淡水各同知及澎湖通判現辦章程﹐責成通判專管。其守口汛弁﹐專司稽察匪類﹐以專責成。部議以港口責成千總就近稽查﹐其海防事宜責成通判專管﹐均系實在情形﹐應如該督所請辦理。奉旨﹕依儀﹐欽此﹞。道光六年﹐仿淡水八里坌章程﹐攺歸頭圍縣丞管轄﹝總督孫爾準奏稱﹕蘭有加禮遠﹑烏石港兩口﹐相距十餘里。凡船到加禮遠港﹐必由烏石港經過。祗須將烏石港設爲正口﹐其加禮遠毋庸再設口岸。該處迫近頭圍縣丞衙署﹐離蘭廳尙有三十餘里﹐向由廳員派辦丁胥﹐稽查出入。今請將烏石港口仿照八里坌章程﹐統歸頭圍縣丞管轄﹐會同千總查驗﹐按月冊報。遇有失察等事﹐卽將該縣丞﹑千總各職名開參。奉部覆準行知﹐以九年六月辦起﹞。

烏石港沙汕之外﹐卽系大洋深水。查蘭屬洋面﹐與通臺南北異風﹐潮汐反■﹝日凡﹞。緣北來有雞籠泖鼻之險﹐南去萬水朝宗﹐落漈不遠。每遇船隻入蘭﹐必依島嶼而行。否則東風一扇﹐便如弱水傾舟矣。又如內地商船﹐必候南風順渡﹔及至泖鼻﹐又須另候北風﹐方得入蘭抵港。故創始章程內﹐謂其難於巡緝﹐毋庸議設水師哨船。惟每屆南風盛發之際﹐內地白底艍﹑烏艚等盜舡常有竄入遊奕﹐則責成艋舺營水師守備於每春﹑夏季巡哨之便﹐駕坐本營哨船﹐赴該港外洋常川巡哨﹐遇盜兜擒。

加禮遠港﹐離城東二十八里。其水從虎頭山發源﹐六里由紹興莊﹑八寶﹑十三份﹑太和莊過冬瓜山﹐五里轉珍珠裏簡﹑奇武荖﹐八里出奇擇簡﹑婆羅辛仔宛至港入海。港口左右卽系大洋。港口之水較烏石港口計深三尺﹐並無暗礁。三﹑四百石之米船﹐可直收入沙岸﹐士人謂之東港﹔以泛粟。從東南流而出者皆聚於此﹐其由西北流而出者則囤寄於頭圍﹐因以烏石港爲西港。其實加禮遠口﹐右則內通於蘇澳﹐左則外達於頭圍﹐最爲蘭中扼要門戶﹐不獨羅東一小聚落之咽喉也。初議築臺﹑架炮﹐以杜窺伺﹔至道光五年﹐攺暫緩築。現自新添營制時﹐建有兵房七間﹐年派額外一員﹐帶兵三十名﹐在港輪防﹐以重守禦。

蘇澳離城南五十里﹐爲蘭界東勢之盡頭﹔澳口卽深水外洋。該澳內寬外窄﹐中有石礁鎖束﹐左爲北風澳﹐右爲南風澳﹐皆可避風湧。當春﹑夏間﹐內地漁舟﹑小商艇﹐亦有收泊於此者。相其口道﹐似較便於烏石港﹔然人煙未能稠密﹐諸船亦不甚往來也。相傳自明嘉靖四十二年間﹐林道幹寇海﹐曾踞數月﹔以夥伴病損過多﹐始行徙去。今自嘉慶二年春﹐洋逆蔡牽攏靠沙侖﹐上岸打掠﹔十二年秋﹐朱濆謀占爲巢﹐來此竄泊﹔至十五年夏﹐尙有賊幫再來遊奕。而其間又有林■﹝日耎﹞結匪勾番﹐僞號千歲者。設非附入版圖﹐則煙瘴𨿽除﹐而萑苻終未艾也。現以道光五年﹐安設弁汛﹐在澳巡防。該澳西南岸逼近斗史﹑大老閣諸生番社﹐仍設有隘寮﹐民人自爲募丁防守。由水而南更數里有一大窩﹐深廣不可以丈計﹐號曰東澳。再陸行百五十里﹐或舟行西南六﹑七十里﹐有七社番黎﹐名曰奇萊。近有漢人到墾其地﹐而諸番亦往附之。「蘇澳蜃市」亦蘭中八景之一也。

海道之險有三﹕廈門至鹿耳水程十二更﹐至鹿港七更。五虎門至八里坌六更。更各六十里。雲天汪洋﹐方面難識﹐全憑舵工捧指南鍼﹐以候風信﹑定趨向。子午稍錯﹐南犯呂宋或暹羅﹑交趾﹐北則飄蕩不知所之。其險一也。舟至大洋﹐不過臺風﹐可以無患﹔受患多在港口。如澎湖溝有巖石﹐鹿耳門左右夾鐵板沙﹐五虎門山風閃拂﹐八月後正月前卽難行。番■﹝土穵﹞﹑王宮兩口不寬深﹐其地偏僻﹐海口皆有沙綫攔截。舟至港門下椗﹐風帆未收﹐風浪突起﹐卽被沙裂。其險二也。海洋中有紅水溝﹑黑水溝﹐海水皆碧紅﹐黑﹑二色﹐終古不淆。而黑水溝尢險﹐廣百餘里﹐袤長莫溯其源﹐極深無際﹐波濤瀠洄﹔舟至此﹐桅篷俱動。其險三也。航海者必釋船擇人﹐並擇載。

船欲其大﹐又欲其堅。大則可以禦風潮﹐堅則可以抵沙石。舵工﹑水手必諳港道﹑明鍼路。其負債太重﹑極窮無賴﹑樂禍幸災者﹐不可不防。船大而固﹐舵工老幹﹐載七﹑八分貨物。其先不必急﹐俟出海﹝船上主政名出海﹞請登舟乃行。其後不可緩﹐船抵港門下椗﹐卽雇小船登岸。禹之行水也﹐行其所無事。士君子一行作吏﹐出處進退﹐皆平心任運。至於海上往來﹐尢宜行所無事﹐絲毫不庸勉彊﹝「問俗錄」﹞。

馬賽港﹕離城南四十里。其下卽深水﹐不可以泊舟。左十餘里爲加禮遠口﹐右五﹑六里爲蘇澳﹐皆有兵汛。該處非停泊之所﹐𨿽其上有港口莊﹐亦但籬落數間而已。再上岸里許﹐人煙漸聚﹐爲馬賽莊﹐乃當日淡水流番之所居﹔近亦有民人耕種於其地焉。

抵美福港﹕離城南七里。從芭荖郁﹑擺離等處平陽中小水眾合﹐三里至三角莊歸港﹐東行里許﹐由民壯圍五里入抵美福莊﹑茄冬林﹐五里至奇立板﹑三角潭﹐與過嶺港合。

過嶺港﹕離城東一百五十里。從粿寮仔與大溪分支﹐折海侖腳﹐南行十里﹐與東勢之濁水溪合流﹐六里至加禮遠港入海。

辛仔罕港﹕離城北五里。從四圍大埤口平陽中發源﹐七里由茅埔繞轉而行﹐三里合奇武蘭港。

奇武蘭港﹕離城北十里。從四圍山腳平埔中出泉﹐六里至公埔﹐合眾小泉﹐繞三十九結番割田﹐八里達奇武蘭﹑洲仔尾﹐納辛仔罕小港水﹐又二里﹐東出大塭口﹐合烏石港水入海。

二圍港﹕離城北二十里。自擴仔山發源﹐三里出二圍﹐經港仔墘莊﹐又三里至奇立丹﹐納湯圍小港水﹐東行十里﹐透大塭口﹐會烏石港水入海。

鋪遞

蘭廳鋪五﹕

蘭城鋪﹕在廳治北門外。

沙侖鋪﹕在廳北十二里。此兩鋪額設鋪司各一名﹐遞夫各四名。

烏石港鋪﹕在廳北三十里﹐渡溪卽頭圍。

北關鋪﹕在廳北四十里。

嶐嶐鋪﹕在廳北六十里。與淡水廳東北三貂社交界﹐二十五里。由烏石港至此三鋪﹐額設鋪司各一名﹐添設遞夫各八名﹐工食火炬銀年就額徵余租項下動支報銷。

附考

由淡入蘭道裏記﹕艋舺街五十里至暖暖。艋舺東行十里錫口﹐有街市﹐五里南港入山﹐沿山屈曲。其港水上自三貂內山流出暖暖﹐下達滬美。此處亦有舟﹐十里可到水返腳。水返腳者﹐臺北盡境。從此轉折而東﹐爲山海後徑。蘭地四時多煙雨﹐山嵐瘴霧﹐至此而陰晴一變。小村市有外委汛。更由天山嶺﹐迎日東行十五里爲一堵。北過五堵﹑七堵﹑八堵﹐凡十里至暖暖。其地在兩山之間﹐俯臨深溪。土人伐木山中﹐作薪炭枋料﹐有小舟順西南流﹐載往艋舺諸處。居民鋪戶皆編籬葺艸﹐甚湫隘。每歲鎭道北巡至此﹐近亦設有鋪捨矣。暖暖五十五里至魚桁仔。迎日東行二里許﹐稍平﹐廣可三百餘畝。三里至碇內渡溪北岸﹐更東行二里楓仔瀨。復過溪南岸﹐東行三里至鯽魚坑。過渡沿山二里伽石﹐路甚險窄﹐開蘭始鑿。二里至嶺下﹐俗云三貂仔﹐有汛。四里薴仔潭﹐過渡一灣深綠﹐舟行如駛。兩頭皆有店可尖宿。三里則三貂嶺﹐盤曲磴而斜上﹐凡八里。至其巓﹐頗險滑﹐肩與幾不能進﹔艸樹蒙翳﹐仰以見日﹐下臨深磵﹐惟聞水聲撼地﹐終日如雷。藤極多﹐挽之長數十丈。時有海棠花叢生路側。嶺頭俯瞰大小雞籠﹐東南海波洶湧﹐觀音﹑燭臺諸嶼﹐八尺門﹑淸水溝﹑跌死猴坑﹑泖鼻諸險﹐皆了然如掌。蓋北路山之最髙者。下嶺八里牡丹坑﹐六里粗坑口﹐過渡八里頂雙溪﹐有渡。又八里至魚桁仔﹐館捨在田中央。魚桁仔六十五里至頭圍﹐有溪。八里爲下雙坑﹐過渡遠望坑﹐有民壯寮。里許至三貂大溪﹐淡蘭分界﹔西屬淡水﹐東屬噶瑪蘭。過溪迆北轉東﹐近嶐嶐嶺爲嶐嶐鋪﹐歲有千總輪防於此。由溪至半嶺八里﹐再四里艸嶺﹑十里下嶺﹐山上望見海中﹐龜嶼髙平相埒﹐首北而尾南。一轉爲大裏簡﹑民壯寮。龜嶼適與之對﹐則山後矣。民壯寮自牡丹坑至烏石港﹐計有五所﹐初以防生番﹑護行旅﹐今則生番遠迹﹐坐享隘田﹑抽克行資而已。自此皆東面海﹐爲蘭北境﹐無田盧。沿海依山南行十里番薯寮﹐七里大溪﹐五里硬枋隘寮﹐裁而復設。四里北關﹐有外委兵房﹐卽北關鋪。八里烏石港﹐水自叭哩沙喃至此入海。港口沙綫一道如蛇﹐形勢家以爲與龜把口。土人建眞武廟以鎭之。港門春開秋塞﹐乘南北風爲啟閉。南風則內地及雞籠﹑艋舺郡中澎仔船陸續進口﹐以通百貨。上有炮臺﹑塘兵﹐以防海寇﹐爲烏石港鋪。更二里入頭圍﹐人煙浸盛﹐街市喧闐。縣丞署在南﹐守備署在北。廳置常平倉﹐按給戍兵月餉﹝以上參「東槎紀略」﹞。頭圍三十里至蘭城。一路山形地勢﹐彎如弓背。由縣丞署口過渡﹐南行五里爲二圍﹐十里旱溪﹐出硯石﹐然不堅潤。三里沙侖鋪﹐二里四圍﹐八里新店﹐二里蘭城鋪。城外渡船頭有小舟﹐來往頭圍亦三十里。蘭城五十里至蘇澳﹐東行三里民壯圍﹐七里奇立板。又南行十里羅東﹐一小聚落﹐設巡檢一員暫駐城兼司獄。東南行六里利澤簡﹐有隆恩莊在焉。六里猴猴莊﹐三里馬賽﹐十里南關﹐有把總汛。再五里出車路口﹐爲東勢盡頭﹐卽蘇澳﹐有街市居民﹐五方雜處。

關隘

南關﹕在廳南四十五里﹐近通蘇澳﹐爲東勢盡頭。原議建關一座﹐以爲東方鎖鑰。嗣因新添營制﹐蘇澳有汛﹐議於蘇澳建築炮臺﹑土堡﹐將澳汛兵房攺置於此。以南關與蘇澳只一嶺毗連﹐易於稽察也。

北關﹕在廳北四十里﹐髙山險峻。由山腳至海濱約二百步﹐大石鱗列﹐天生門戶。北通三貂嶺﹐南趨烏石港﹐爲全蘭咽喉。嘉慶二十四年﹐通判髙大鋪奉準建關一座﹐橫直各十二丈﹐髙四尺﹐厚三尺。周圍四扇﹐橫直共四十六丈八尺。圍墻地基長一百零八尺﹐橫八尺﹐髙四尺﹐厚三尺。城樓﹑垛坎﹑馬道﹑階級俱備。內有兵房九間。派外委帶兵防守﹐專司啟閉﹐盤詰姦究。「北關海潮」﹐爲蘭八景之一。

——以上關。

正西

枕頭山隘﹕距廳西六里﹐在枕頭山後﹐通生番內界﹐募隘丁十名。

穎廣莊隘﹕距廳西七里﹐在穎廣莊後﹐通生番內界﹐募丁九名。

大湖隘﹕距廳西十二里﹐在大湖山前莊﹐後通生番山界﹐募丁十二名。內另開一路﹐從內山行走可通淡屬艋舺﹑大坪林﹐系泉籍分得地界。

內湖隘﹕距廳四十五里﹐在內湖山前﹐通生番內界﹐募丁六名。

叭哩沙喃隘﹕距廳西三十里﹐在番﹝玉﹞山前﹐重溪環繞﹐過山卽額刺「王」字生番﹐最爲險要﹐募丁十二名。內另一路從鹽菜甕﹑番玉山腳﹐可通竹塹﹑九芎林﹐系粵籍分得地界。與大湖內山一條﹐皆開蘭事宜中所謂預籌進山備道﹐以策應緩急者也。

西北

三鬮仔隘﹕距廳西北五里﹐在三鬮莊後﹐通生番內界﹐募丁八名。

大埤隘﹕距廳西北十里﹐在大埤右﹐通生番內界﹐募丁八名。

正南

擺燕山隘﹕距廳南十二里﹐在擺燕山前﹐通生番界﹐募丁八名。

鹿埔嶺隘﹕距廳南二十五里﹐在鹿埔嶺下﹐通生番界﹐募丁十三名。

員山隘﹕距廳南二十五里﹐在員山莊﹐通生番界﹐募丁十名。

馬賽隘﹕距廳南三十里﹐在馬賽莊﹐通生番界﹐募丁十二名。

施八坑隘﹕距廳南四十里﹐在施八坑口﹐通蘇澳路﹐募丁十二名。

西南

葫蘆堵隘﹕距廳西南十六里﹐在葫蘆堵莊後﹐通生番界﹐募丁六名。

泉大湖隘﹕距廳西南二十五里﹐在泉大湖山前﹐通生番界﹐募丁十三名。

正北

四圍隘﹕距廳北八里﹐在四圍莊後﹐通生番界﹐募丁六名。

柴圍隘﹕距廳北十里﹐在柴圍左﹐通生番界﹐募丁五名。

三圍隘﹕距廳北十二里﹐在三圍左﹐通生番界﹐募丁五名。

湯圍隘﹕距廳北十七里﹐在湯圍左﹐以溫泉得名。通生番界﹐募丁八名。「湯圍溫泉」﹐乃蘭中八景之一﹐但其水熱﹐多泡傷禾稼。

白石山腳隘﹕距廳北二十里﹐在白石山下﹐通生番界﹐募丁十名。

金面山隘﹕距廳北二十五里﹐在金面山下﹐通生番界﹐募丁八名﹝各隘丁口糧﹐詳定各由附近田甲內勻給﹐毋庸官爲經理﹞。

——以上隘。

叭哩沙喃口﹕俗乎民壯圍﹐在廳西南二十二里。內八里到生番山界。其中田園平曠﹐溪水回環﹐有茅埔圍﹑蔡八圍﹑和興圍﹑舊圍﹑新圍﹑月眉圍﹑樟栳圍﹑簡天送圍諸地。

車路口﹕距廳南四十八里﹐在黃艸嶺腳糞箕湖下﹐以車行得名。進口卽蘇澳。

附考

噶瑪蘭地勢﹐東面海﹐西﹑南﹑北三面皆山﹐所在生番出沒。自設官後﹐沿山次第設隘﹐以壯丁守之﹔猶有生番逸出殺人。今則防堵益密﹐林木伐平﹐沿山皆成隘田。自三貂入蘭﹐首境爲遠望坑﹐民社寮在焉。始用以開道﹐繼以護送行人。至大裏簡以南﹐乃沿山設隘﹐各有田園數十里﹐以爲口糧。北自梗枋﹐南至施八坑﹐不過棄界外數百甲畸零之地﹐免其升科。隘丁貪利﹐盡力守之﹐而蘭民庶無番患焉﹝「東槎紀略」﹞。

內山生番嘗殺﹐舊曾擁出爲亂。朝廷命就交界處﹐築土牛爲界﹐丈給隘租數千石﹐建隘寮﹑選隘丁防守﹐著通事﹑隘丁首統管﹝皆山前乾隆丁未以後事﹐而噶瑪蘭仿之﹞。厥後閩﹑廣人越界墾荒﹐漸漸侵迫番境﹐被其刺殺者無算。然則守隘勿禁乎﹖曰「否」。界失則隘失。昔之土牛已成腹地﹐離番數十里。然則隘租虛糜乎﹖曰「否」。隘租被漢姦鯨食﹐存者不過十之二。然則隘丁絕無乎﹖曰「有」。農人耕耘收獲﹐漢﹑番合力﹐輪流護衛軍工匠人制料﹐隘丁按日防守。舊有隘租者給隘租﹐無隘租者別籌火食﹐官不爲理﹐民未嘗不自爲理﹐因無事時疏不及防﹐被其戕殺耳。勘移隘口﹐添設隘寮﹑淸理隘糧﹑選充隘首﹑稽查隘丁﹑理番廳之責。民命攸關﹐不庸疏忽也﹝「問俗錄」﹞。

卷二﹝中﹞

職官

官制官秩政績

俗化文翁﹐媲成都於齊﹑魯﹔風移任錫﹐進服領於中華。古者天造艸昧﹐具有經綸﹐故文軫聲教炳焉與三代同風。蘭僻在海壖﹐欣瞻露冕﹐二十年來﹐咸蕭規曹隨﹐或裴淸王簡﹐舉能其官﹐各揚其職﹐流風正未艾也。後之覽者﹐得與二﹑三執事﹐共奏海宇升平﹐豈必有昔襦今褲之別也耶﹖志職官。

官制

官秩

政績

官制

噶瑪蘭通判一員﹐嘉慶十七年設﹐仿照澎湖通判﹐管理命盜雜案及徵收銀榖等事﹐駐札五圍。遇刑名案件﹐由臺灣府審轉。倉庫仍歸府稽查﹐以專責成。

分駐頭圍縣丞一員﹐嘉慶十七年設﹐仿照淡水艋舺縣丞﹐爲專管捕官。道光六年準兼查﹝烏石港﹑加禮遠﹞船隻。

羅東司巡檢兼司獄事一員﹐嘉慶十七年設﹐爲專管捕官。因該處墾荒未透﹐政務亦簡﹐援照竹塹巡檢之例﹐與印官同城兼管司獄事務﹐時往羅東等處稽察。俟戶口日眾﹐應否移駐﹐隨時酌辦。

附考

康熙三十年奉旨﹕臺灣各官﹐自道員以下﹑教職以上﹐俱照廣西﹑南寧等府之例﹐將品級相當現任官員內﹐揀選調補﹐三年俸滿卽升。如無品級相當堪補之員﹐仍歸部選。著爲令。雍正七年議準﹕臺灣道﹑府﹑同知﹑通判﹑知縣到任一年﹐令該督﹑撫於閩省內地揀選賢能之員﹐乘北風之時令其到臺﹐與舊員協辦。半年之後﹐令舊員乘夏月南風之便﹐回至內地補用。政績優著者準其加二級﹐稱職者準其加一級﹐以示鼓勵。八年奉準﹕嗣後調臺各員﹐到任二年﹐該督撫另選賢能赴臺協辦。

雍正十一年覆準﹕臺灣道員準其照鎭協之例﹐三年報滿﹔知府﹑同知﹑通判﹑知縣準其照參將等官之例﹐二年報滿﹔俟協辦人員到臺半年之後﹐令各該負交代淸楚﹐回至內地。該督﹑撫照例察核﹐分別具題。如果實心辦理﹐地方安謐﹐俱準其以應升之缺卽用。再查道府應升之缺﹐俱系特旨補用﹐應令該督﹑撫給咨赴部引見﹐候旨升用。其同知﹑通判﹑知縣俱畱於本省﹐遇有應升缺出﹐該督﹑撫卽行具題升補。

乾隆七年議準﹕臺灣知府缺出﹐倘所屬知府內實無合例可調之員﹐其任內有督催錢糧未完一分以下者﹐吏部於本內聲明。其臺灣知縣缺出﹐仍令該督﹑撫將應行調補之員調補。如實無可以調補之官﹐於應升人員內揀選調補。

乾隆八年奉上諭﹕外省佐雜等官﹐朕俱已給賞養廉﹐各就該省公項所餘以分多寡之數。查福建一省﹐每員止給銀二十兩﹐未免用度不敷﹐可爲軫念。著從本年爲始﹐將通省大吏﹑佐雜等一百九十八員﹐每員加倍賞銀二十兩﹐以資養贍﹐在鹽道庫盈餘項下支給。

又議準﹕臺灣訓導三年報滿﹐準其調回內地卽升。遇應升月分﹐以縣丞﹑府經等官升用。如該員俸次應升學正﹑教諭之時﹐吏部截定俸次﹐令該督撫挨次論俸升用。

又議準﹕嗣後臺灣府﹑廳﹑縣﹐準其照道員﹑教職等官一體三年期滿報明。該督撫照例具題﹐分別升用﹐免其畱臺協辦。

康熙六十年議準﹕臺灣文武大小各官﹐不許攜帶眷屬。雍正十二年﹐總督郝玉麟奏準﹐調臺官員年逾四十無子者﹐準其挈眷過臺。

道光四年﹐吏部「重修則例」卷七云﹕一﹑臺灣道並臺灣知府缺出﹐俱由吏部請旨簡用。其餘臺灣各缺﹐俱令該督﹑撫於內地屬員內﹐揀選賢能之員﹐調補升用。無論年歲若干﹑有無子嗣﹐如有願帶眷口者﹐均準其攜帶。其不願者﹐亦聽其自便。同知﹑通判﹑知縣﹐無論歷俸年限是否久任及知縣本缺中簡繁要﹐但得人地相宜﹐悉準調補﹝內地久任海疆各缺﹐俱不得援引比照﹞。其知縣內有籍隸廣東者﹐惟惠﹑潮﹑嘉三屬人員不準選調﹐余俱與別省通行精擇。道﹑府﹑同知﹑通判﹑知縣﹐均以到任日起﹐計扣五年。府經﹑縣丞以及雜職等官﹐亦由內地人員調補。佐雜中有明白幹練之員﹐𨿽籍隸粵省﹐仍準選調。均以候任日起﹐計扣五年。該督﹑撫詳加甄別﹐果系才守兼優﹐實心辦事﹐道員﹑知府給咨送部引見﹐侯旨升用。同知﹑通判﹑知縣﹑俱遇有臺灣應升之缺﹐該督﹑撫卽行具題升補。至佐雜等官﹐果能稱職﹐出具考語﹐咨部注冊。無論該省有無薦舉卓異人員﹐遇臺灣應升之缺﹐卽行題咨升補。以上臺俸期滿之同知﹑通判﹑知縣﹑佐雜等官﹐如遇有內地應升缺出﹐令該督撫先將臺俸期滿之員升用一人﹐次將內地應升之員升用一人﹐仍照例一體分別題咨辦理。其應行引見者﹐仍照各省題升人員之例﹐一體令其送部引見。到任未屆五年者﹐槪不得以他缺題咨升調。至該員等論俸推升﹐亦應扣滿五年後﹐再行按班升選。其新設噶瑪蘭管理民番糧捕通判﹑頭圍縣丞﹑羅東巡檢兼管司獄事務缺出﹐該督﹑撫卽於臺地現任人員內酌量調補。五年俸滿﹐亦照臺俸人員期滿之例﹐卽行升用﹝以上新設通判﹑縣丞﹑巡檢各缺﹐例由臺缺人員揀調﹐毋庸計扣臺俸年限﹐悉準調補。如調任後升﹐準其接算前後俸次報滿﹞。

再﹐臺灣巡檢無應升之缺﹐內地應升。惟主簿一缺﹐如到任五年以上者﹐咨部量予主簿升銜。俟再滿三年﹐始終奮勉﹐咨部準其照升銜遇缺升轉。其教授等亦由內地人員內調補。臺灣府學訓導並臺灣等四縣教諭﹑訓導缺出﹐先盡泉州府屬之晉江﹑安溪﹑同安﹐漳州府屬之龍溪﹑漳浦﹑平和﹑詔安等七學調缺教職內揀選調補。倘有不敷﹐或人地未宜﹐仍於通省教職內﹐一體揀選調補。俱俟到任三年俸滿﹐令該督﹑撫俟該員將滿之時﹐於五月以前﹐先行揀選調往﹔令俸滿之員交代淸楚﹐回至內地。凡調任之員﹐除庸劣不堪者﹐該督﹑撫隨時咨參外﹐其期滿調回之日﹐該督撫詳加甄別﹐果能稱職﹐出具考語﹐咨部以應升之缺卽用。或一時無應升之缺﹐準令該督撫咨部﹐以原官補用﹐將應升之處帶於新任。如系循分供職者﹐將俸滿應升之處查銷﹐仍以原官補用。其有辦事因循﹑年力就衰者﹐卽行查參﹐勒令休致。

官秩

噶瑪蘭通判﹝嘉慶十五年四月開疆﹐十七年八月各員到任﹞

楊廷理﹕廣西柳州人。由拔貢捐復知府。嘉慶十五年四月委辦開蘭事宜﹐十七年九月初八日接鈐記任事。臘月初旬卸委。有傳。

翟淦﹕山東淄川人。由應例同知﹐十七年八月初十日借補﹐二十二年六月在任開缺。有傳。

範邦幹﹕浙江會稽人。由供事南投縣丞﹐二十二年五月十六日護。

陳蒸﹕雲南彌勒人﹐浙江籍。由進士鳳山知縣﹐二十二年七月二十七日署。

髙大鏞﹕湖南桃源人。由舉人知州﹐二十三年八月十五日借補。

範邦幹﹕見前。二十五年八月二十九日再護。

姚瑩﹕安徽桐城人。由進士臺灣知縣﹐道光元年正月二十四日署﹐升臺灣道。

羅道﹕安徽歙縣人。由斗六門縣丞﹐元年九月初一日護。

吳秉綸﹕湖北東湖人。由舉人知縣﹐二年二月初六日署。

羅道﹕見前。二年十一月初五日再護。

呂志恆﹕江蘇陽湖人。由縣丞加鹽副使﹐三年七月初一日借補﹐升臺灣府。

烏竹芳﹕山東博平人。由舉人知州﹐五年六月初八日署。

史慶芬﹕江蘇丹徒人。由布都事﹐六年十二月二十八日署。

洪煌﹕浙江錢塘人﹐安徽籍。由應例同知﹐七年三月十三日署。

李廷璧﹕雲南晉寧州人。由舉人彰化知縣﹐九年十二月初八日署。升鹿港同知。

薩廉﹐鑲紅旗滿洲人。由筆帖式加同知﹐十年二月十五日署。

仝卜年﹕山西平陸人。由進士惠安知縣升補﹐十一年十二月初七日任﹔升臺防同知﹐以知府用。

魏瀛﹕湖南衡山人。由舉人鳳山知縣﹐十五年四月十二日署。

葉之筠﹕江西新建人。由舉人政和知縣﹐十五年七月初一日署。

柯培元﹕山東膠州人。由舉人甌寧知縣﹐十五年十一月十七日署。

葉之筠﹕見前。是年十二月十六日再署。

李若琳﹕貴州開州人。由舉人漳浦知縣﹐十七年五月二十九日署。

閻炘﹕河南新鄭人。由進士羅源知縣﹐十八年正月二十四日署。

徐廷掄﹕江蘇宜興人。由舉人崇安知縣升補﹐十九年四月二十五日任。

朱材哲﹕湖北監利人。由進士庶常攺部外補同知﹐二十三年十二月十一日署。

楊承澤﹕貴州銅仁府人。由廩貢澎湖通判﹐二十八年四月二十七日任。

卓津﹕正黃旗滿洲人。由監生加捐主事候補通判﹐二十九年五月十九日署。

董正官﹕雲南太和人。由進士霞浦知縣升補﹐二十九年十一月十七日任。

頭圍縣丞

胡桂﹕山東膠州人。由應例巡檢﹐在蘭設官前﹐以彈壓委員代徵嘉慶十五﹑十六兩年倉榖。十七年八月十三日代理。

周翰﹕����人由��十七年十二月署。

範邦幹﹕浙江人。以羅東巡檢﹐十八年五月二十三日兼署。

溫溶﹕直隸昌平州人。由吏員捐府經﹐十九年正月二十四日署。

範邦幹﹕見前。十九年二月二十七日再兼署。

沈曰源﹕江蘇上元人。由監生貓霧揀巡檢﹐二十二年六月初七日署。

張炘﹕陜西三原人。由議敍補羅東巡檢﹐二十三年六月初二日兼署。

丁嘉植﹕順天大興人﹐江蘇籍。由附監斗六門縣丞﹐二十四年十月十二日在郡調補。

張炘﹕見前。二十四年十月二十四日再兼署。

朱懋﹕浙江會稽人。由布都事﹐道光二年五月十七日署。

張炘﹕四年十月十四日再兼署。

丁嘉植﹕見前。四年十一月十一日回任﹐仍在郡。

張元疆﹕安徽桐城人。由署羅東巡檢﹐六年八月初八日兼署。

張炘﹕七年十二月十三日再兼署。

牛壽增﹕順天大興人﹐天津籍。由監生刑司獄加縣丞﹐九年五月初二日調補。

宋丙﹕順天大興人﹐浙江籍。由附監未入流﹐十三年二月署。

牛壽增﹕見前。十四年七月十三日回任。

潘振玉﹕順天大興人。由監生﹐十七年六月初三日署。

李淸溎﹕山東諸城人。由監生﹐十八年十二月二十六日署。

易金杓﹕江蘇儀徵人。由監生南安縣丞﹐十九年九月十四日任。

梁定和﹕廣東茂名人。由監生報捐縣丞﹐二十一年七月初三日署。

周晉昭﹕湖南長沙人。由吏員從九品﹐二十四年二月初十日署。

鄭元傑﹕浙江山陰人。由義首試用縣丞﹐二十五年八月初三日署。

王霈﹕直隸宛平人。由監生準升縣丞﹐二十六年二月十三日任。

張傳敬﹕貴州貴築﹐原籍安徽桐城。由內閣供事分發﹐咸豐元年四月二十六日署。

王霈﹕見前。咸豐二年四月二十六日回任。

羅東司巡檢

範邦幹﹕浙江會稽人。由主簿﹐嘉慶十七年八月初六日補。

張炘﹕陜西人。由吏員﹐二十二年五月初一日選補。

沈曰源﹕江蘇人。由署頭圍縣丞﹐二十二年十月十三日兼署。

張炘﹕見前。二十三年六月初二日回任。

張元疆﹕安徽人。由監生捐從九品﹐道光五年十二月十八日署。

張炘﹕七年六月初二日再任。

牛壽增﹕順天人。由頭圍縣丞﹐九年五月初二日攝。

王霈﹕順天宛平人﹐江蘇籍。由監生典史﹐九年五月二十一日升補。

宋丙﹕順天大興人﹐浙江籍。由附監未入流﹐十年十二月初九日署。

王霈﹕見前。十二年五月初九日回任。

牛壽增﹕見前。十三年十二月初三日兼署。

謝玉階﹕甘肅寧夏人。由監生﹐十四年七月十三日署。

張伯藩﹕江蘇武進人。由附監﹐十六年七月十一日署。

王霈﹕十七年三月十三日再補。

梁定和﹕見前。二十三年五月十七日兼任。

周晉昭﹕見前。二十四年二月初十日兼任。

鄭元傑﹕見前。二十五年八月初三日兼任。

冉正品﹕四川廣元縣人。由吏員﹐三十年二月初二日署。

鄭元傑﹕見前。三十年二月八日再任。

吳湛恩﹕安徽桐城人。由附貢笨港縣丞﹐咸豐元年三月十三日任。

沈樹政﹕浙江山陰人。由監生從九品﹐二年三月初十日署。

政績

楊廷理﹐字雙梧﹐廣西柳州人。負性剛斷﹐練達老成。初由拔貢知侯官縣﹐洊升署臺道﹔以淸查案謫戍伊犁。嘉慶八年﹐奉赦南還。十一年捐復知府。引見時﹐垂問及噶瑪蘭﹐廷理直奏當開﹐得旨乘傳來閩查辦﹐頗爲他案所牽制。三度入蘭﹐始於十五年四月奉委開疆﹐得遂前請。總督方維甸授以創始章程﹐廷理因地制宜﹐力裁業戶﹐不避勞怨。稟復語中所稱﹕『殫一己之心思﹐耐三月之勞勩﹔奉十八則之憲令﹐成億萬載之良規。使善良者知有官之可樂﹐姦猾者知有法之可畏』。洵實錄也。先是﹐丁卯秋﹐將會擊海寇﹐入援蘇澳﹐漳人送之於溪北﹐泉人迎之於溪南。其望之也若時雨。曾攝蘭篆數月﹐旋以調補建溪守去。廳人思其創建之功﹐且有捍禦力﹐設主於文昌壇右﹐生爲祀之。所著有「議開蛤仔難節略」﹑「東遊艸詩」各一卷。余不悉載。

翟淦﹐字楡園﹐山東淄川人。應衡工例得官同知。悃幅無華﹐精誠奮勉。先署淡水同知﹐攝嘉義縣篆﹐剔釐積獘﹐塵牘一淸。嘉慶十七年﹐蘭初設官﹐大吏察其能﹐卽以之借補通判。淦冒雨捉裝入境﹐但見荒埔一片耳。於是上自壝壇﹑城池﹑文武衙署﹑倉庫﹐下至兵房﹑監獄﹐匯作十七案工程﹐先行整頓﹐次第攺觀。時復周曆田舍﹐履勘漳﹑泉﹑粵三籍﹐奏定疆界。就中加畱余埔﹐以酌給化番。尙有未墾荒埔四千餘甲﹐限年報升﹐肥磽不能一律﹐淦爲之酌中定制﹐公私稱便。而最繁者尢莫如開蘭創始事宜﹐創始未盡及善後一切事宜﹐條款百數十端﹐洪纖悉備﹐利獘必周。他手頭繁緒亂﹐展轉因循﹔而淦則文移往復﹐商榷再三﹐務在合人情而宜土俗。𨿽集思廣益﹐得之幕友任元逵力者爲多﹔然淦素精彊﹐事必躬操﹐物無遁影﹔卽無事而兀坐﹐終日亦未嘗有惰容也。在任五年﹐積勞成瘵﹐竟以二十二年夏歿於公廨。廳人感之﹐相與設奠位於楊廷理之右﹐而以陳蒸附焉。陳蒸者﹐雲南籍浙江人﹔由進士調補鳳山知縣﹐二十二年秋﹐檄署蘭篆。惜士愛民﹐不名一錢。考其治績﹐蓋無一不以楊﹑翟爲法云。

姚瑩﹐號石甫﹐安徽桐城人。嘉慶戊辰進士﹐歷任平和﹑龍溪知縣。鋤會匪﹐靖閭閻﹐時稱治最。調知臺灣縣﹐移署蘭廳。值開蘭未久﹐瘴癘頻發﹐瑩心勞撫字﹐志格幽明。旋以丁艱寓郡﹐臺守方公傳檖延置幕中﹐凡開蘭十八則事宜﹐逐一復核詳定﹐皆其殫心力爲之。道光中﹐升遷內地﹐由同知奉旨升授臺澎道﹐以撫綏海宇爲己任。適廳員李若琳淸釐地畝﹐飭令加畱書院租榖以贍膏火﹐多撥隘糧以衛民佃。繼開蘭考﹐詳請奏定附學名額。■﹝口英﹞夷窺伺臺地﹐與達鎭軍同心籌劃﹐防堵極爲嚴明。嗣因吏議去官。旋奉恩旨﹐以同知用﹐分發四川。嗣調兩淮整飭鹽務。咸豐元年﹐擢升湖北鹽法道﹐現升廣西按察使。所著有「石甫文鈔」﹑「東槎紀略」等集﹐行於世。

仝卜年﹐號磵南﹐山西平陸人。嘉慶十六年進士﹐分發廣東﹐移任閩南。所在鋤姦剔獘﹐百廢俱舉。以惠安城工告竣﹐調補來蘭。適當夫匪猖獗之後﹐一﹑二不逞﹐尙沿余習。甫下車﹐立懲十數人﹐由是根株盡絕﹐政簡刑淸。蓋其爲治若神明﹐內外不敢欺﹐凡所關於地方與利於民者無不爲。制憲巡臺﹐紳士相率吁請畱任﹐程公素稔其廉﹐許之。先是城中茅舍雜處十餘區﹐大者數百間﹐連年不戒於火﹔卜年出資募工﹐置窯而平其直﹐便民磚瓦以易茆﹐蓋踰年而回祿之患以息。蘭童向附淡學科進一名﹐卜年以千里跋涉﹐盤費維艱﹐人文終無起色﹐議就書院經費之內﹐按名酌貼﹔於是踴躍爭赴﹐不數年間﹐由廳開考錄送學道轅﹐歲進得如澎湖例﹐以最特補臺防同知。屬洋禁綦嚴﹐公私消乏﹐終不墮其所守。升知臺灣府數年﹐叢挫尢甚﹐辭老病不得﹐竟以勞瘁卒於官。通臺惜之。

葉之筠﹐號眞葊﹐江西新建舉人﹐由政和縣調補鳳山﹐兩署蘭廳。慈儉肫誠﹐廉隅自矢。承仝任百廢俱舉之後﹐凡事不煩﹐而民不擾﹐亦卓然循吏也。

卷二﹝下﹞

賦役

田賦戶口鹽課存畱經費﹝支給款目﹑卹賞款目﹑不入額款目﹞官莊蠲政緩徵平糶

賦稅者﹐軍國之需﹐而蠲復之典亦寓焉。臺郡山前千餘里地﹐經費不敷﹐歲縻帑金十數萬。獨蘭一彈丸黑子﹐綽有餘裕﹔不惟無待轉輸﹐並可以備派撥﹐則力裁業戶折徵余租之爲用宏也。二十年來﹐經界旣正﹐戶口日增﹐又復筴不取盈祿以馭富﹐俾軍民咸仰被於聖天子衣租食稅之鴻澤﹐所由不俟逋復而自有樂郊樂土之厚幸歟﹖志賦役。

田賦

戶口

鹽課

存畱經費

官莊

蠲政

緩徵

平糶

田賦

噶瑪蘭原墾田園二千四百四十三甲八分六釐八毫三絲八忽﹝田二千一百四十三甲八分五釐四毫八絲六忽﹑園三百甲零一釐三毫五絲二忽﹞。嘉慶十五年四月入版﹐按甲定租﹐田徵六石﹑園徵四石。初議於六石﹑四石內照淡屬例分徵供耗外﹐作爲余租﹐共應徵額租一萬四千零六十三石一斗八升三合二勺四杪。

嘉慶十八年﹐續墾報升西勢田園共一千三百七十五甲零三釐一毫五絲﹝田一千零七十六甲五分六釐三毫二絲六忽﹑園二百九十八甲四分六釐八毫二絲四忽﹞。

十九年﹐報升西勢田園共四百九十一甲二分二釐二毫零一忽﹝田一百二十一甲四分五釐八毫九絲﹑園三百六十九甲七分六釐三毫一絲一忽﹞。

二十一年﹐報升東西勢田園共八百五十五甲九分零二絲四忽﹝西勢田一十一甲七分六釐九毫三絲六忽﹑西勢園一十七甲八分二釐零七絲二忽﹐東勢田五百三十五甲三分二釐七毫四絲六忽﹑東勢園二百九十甲零九分八釐二毫七絲﹞。

二十二年﹐報升東勢田園共五百四十四甲二分六釐九毫五絲四忽﹝田四百一十三甲二分七釐四毫零一忽﹑園一百三十甲零九分九釐五毫五絲三忽﹞。

道光二年﹐報升奇武荖莊園三十二甲八分五釐零七忽二微。

通計東﹑西勢合原墾報升新舊田園共五千七百四十三甲一分四釐一毫七絲四忽二微﹝田四千三百零二甲二分四釐七毫八絲五忽﹑園一千四百四十甲零八分九釐三毫八絲九忽二微﹞﹐共應徵田園供﹑耗﹑余租三萬一千五百七十七石零六升二合六勺六杪八撮。

嘉慶十六﹑十七﹑二十﹑二十三﹑二十五等年﹐豁免水沖﹑沙壓田園四百四十八甲一分一釐三毫五絲三忽﹝內田二百一十八甲四分四釐五毫一絲六忽﹑園二百二十九甲六分六釐八毫三絲七忽﹞﹐豁除供﹑耗﹑余租二千二百二十九石三斗四升四合四勺四杪。

嘉慶十八年﹐豁除建蓋田園一十二甲二分二釐五毫一絲二忽﹝內田十甲五分八釐九毫九絲二忽﹑園一甲六分三釐五毫二絲正﹞﹐扣起無著供﹑耗﹑余租七十石零八升零三勺二杪。

以上豁除田園四百六十甲零三分三釐八毫六絲五忽。

道光九年﹐通計報升在額田園五千二百八十二甲八分零三毫零九忽二微﹝田四千零七十三甲二分一釐二毫七絲七忽﹐內有嘉慶二十三年詳準湯圍等莊瘠田止徵供耗免納余租田九十五甲九分三釐九毫七絲三忽﹔園一千二百零九甲五分九釐零三絲二忽二微﹐內有嘉慶二十三年詳準湯圍等莊瘠園二十六甲三分零六毫八絲六忽免徵余租﹞。以道光七年四月二十五日奉到部覆﹐準攺照通臺仿行同安下沙則例計之﹝田每甲徵正供榖一石七斗五升八合四勺七杪二撮﹑耗羨榖一斗七升五合八勺四杪七撮﹑余租榖四石零六鬥五合六勺八杪一撮﹔園每甲徵正供榖一石七斗一升六合六勺一杪一撮﹑耗羨榖一斗七升一合六勺六杪一撮﹑余租榖二萬一斗一升一合七勺二杪八撮。又於創始事宜案內﹐奏定余租﹐仿照淡水屯租例﹐每一石折徵番銀一元﹞﹐共應額徵正供榖九千二百三十九石零二升六合六勺五杪九撮三塵﹑耗羨榖九百二十三石九斗零一合七勺三秒零二塵﹑余租榖折番銀一萬八千六百六十九元零九辧六周二尖四釐九毫一絲八忽。

道光二十六年又報升原續報鹿埔﹑辛仔罕等莊上下則田園一千九百九十二甲零三釐二毫五絲五忽﹐連前共田園七千二百七十四甲八分三釐五毫六絲四忽二微﹐共應徵供耗榖一萬四千零八石七斗八升零二勺五杪九撮五塵﹑余租榖折番銀一萬九千一百一十一元一角零三周二尖一釐一毫一絲八忽﹝道光六年以後﹐頻年水沖田園﹐經署廳朱材哲詳豁無著﹐額徵供耗余租各銀榖詳蠲政條下﹞。

附考

內地之田論畝﹐六尺爲一弓﹐二百四十弓爲一畝。臺郡之田論甲﹐每甲東西南北各二十五戈﹐每戈長一丈三尺五寸。計一甲約內地十一畝三分一釐零﹝「赤嵌筆談」﹞。

按臺田一甲當內地十一畝三分零一百四十四分弓之九十七。嘉慶間知縣楊桂森覆算﹐每甲實五畝四分有奇﹝參「彰化志」﹞。

臺灣田賦與中土異者﹐自紅毛夷至臺﹐就中土遺民令之耕田輸租以受種。十畝之地﹐名爲一甲﹐分別上﹑中﹑下則徵榖。其陂﹑塘﹑堤﹑圳修築之費﹐耕牛﹑農具﹑籽種﹐皆紅夷資給﹐名曰王田﹝王田之名起於新莽﹞。亦猶中土人受田耕種﹐而納租於田主之意﹐非民自世其業而畝輸稅也。及鄭氏攻取其地﹐向之王田﹐皆爲官田﹐耕田者皆爲官佃﹐輸納之法一如其舊﹔卽僞冊所謂官佃田園也。其宗黨及文武僞官與士庶之有力招墾﹑自收其租而納課於官者﹐名曰私田﹔卽僞冊所謂文武官田也。其法亦分上﹑中﹑下則。所用官斗較中土倉斛﹐每斗僅八升。以土性浮松﹐三年後則力薄收歉﹐人多棄其舊業﹐另耕他地。故三年一丈量﹐蠲其所棄而增其新墾﹐以爲定法。其餘僞鎭營之兵﹐就所駐之地自耕自給﹐名曰營盤。及歸命後﹐官私田園悉爲民業﹐酌減舊額﹐按則勻徵﹐旣以僞產歸之於民而稍減其額以便輸將﹐聖朝寬大之恩也。然山前田賦﹐惟臺﹑鳳﹑嘉三縣有今昔之形。自雍正二年彰化置縣﹐九年淡水置廳﹐而名制皆無不劃一矣﹝同上﹞。

雍正九年﹐定自七年開墾及自首升科者﹐攺照同安則例﹐化一甲爲十一畝三分零﹐計畝徵銀﹐仍代納以粟。上田每畝徵銀八分五釐三毫四絲﹝以銀三錢六分折粟一石﹞﹑米六合九杪五撮﹝一米納二粟﹞﹐合計每甲輸粟二石七斗四升有奇。中則每畝徵銀六分五釐八毫八絲四忽﹐米三合八杪七撮﹐合計每甲輸粟二石八升有奇。下田每畝徵銀五分七釐五毫五絲﹝不徵秋米﹞﹐合計每甲輸粟一石七斗五升有奇。上園照中田﹐中園照下田﹐下園每畝徵銀五分六釐一毫八絲﹐合計每甲輸粟一石七斗一升有奇。照下田少差。新則較輕﹐舊則不啻數倍﹝「臺灣誌略」﹞。

臺﹑鳳﹑嘉﹑彰四縣及淡水廳徵粟﹐惟澎湖廳地種徵銀。舊額賦役亦分三等﹐然畸重些。乾隆九年奉諭﹕『臺灣七年以後升墾田園﹐欽奉皇考輸旨﹐照同安則例升科。後經部議﹕以同安科則過輕﹐應將臺地新墾之田園﹐按照臺灣舊額輸納。朕念臺民遠隔海洋﹐應加薄賦之恩﹐以昭優卹。除從前開墾田園按照舊額毋庸減則外﹐其雍正七年以後報墾之地﹐仍遵雍正九年奉旨之案辦理。其已照同安下則徵收者﹐亦不必再議加賦。至嗣後墾辟田園﹐令地方官確勘肥瘠﹐酌量實在科則﹐照同安則例分別上﹑中﹑下定額徵收﹐俾臺民輸納寬紓﹐以昭朕加惠邊方之至意。欽此』﹗上則田照同安民米例﹐每畝徵銀八分五釐三毫四絲﹐另徵秋米六合九杪五撮﹐以一米二榖折算。中則田照同安鹽米例﹐每畝徵銀六分五釐八毫八絲四忽﹐另徵秋米參合八杪七撮﹐以一米二榖折算。下則田照同安官米例﹐每畝徵銀五分七釐五毫五絲﹐不徵秋米。上則園照中田鹽米例﹐中則園照下田官米例﹐下則園照同安鹽米不徵鹽折例﹐每畝徵銀五分六釐一毫八絲﹐不徵秋米。

徵租定則﹕噶瑪蘭自道光十七年﹐準照同安下沙則攺定章程。所有田六﹑園四之額﹐則由未入版以前蘭民吳沙父子邀同淡人趙隆盛﹑何繪等赴省赴郡呈請﹕開蘭之時﹐先與墾佃私議﹐將來若由業戶升科完糧﹐種地佃人每甲田納業戶大租六石﹑園納四石﹐經有成說。嗣楊廷理籌辦創始事宜﹐恐其不敷經費﹐乃力裁業戶﹐而由散佃報升。謂此租額訪與淡水拳和官莊相符﹐卽詳請轉奏﹐援以爲例。迨部中因「官租」二字﹐查及臺灣叛產入官章程﹐又引出屯案﹐詳請攺正﹐爲司查駁。續復請以拳和官莊咨覆﹐先後已屬異詞﹔況拳和久已無案可查﹐中所擬﹑供﹑耗﹑余租﹐亦各有舛錯﹐核與原卷數目短少不符。若照屯案辦理﹐屯業田園各分六等﹐此項園徵四石﹐已照屯案第四等﹐不應田則又照至少之第六等﹐漫無區別。是拳和與屯租二案﹐均難以援引矣。至官產叛租﹐每上田收榖三十二石﹐上園則如中田二十六石﹐中園則如下田二十石﹐下園亦有十八石租額。此乃久經成熟十分膏腴之地﹐與蘭民之自備工本辟土開荒者迥不相同。查臺屬通行同安則例﹐自雍正七年爲始。𨿽其例亦分有上﹑中﹑下之則﹐然民間開墾﹐悉依下則報升。今蘭田六﹑園四租榖﹐較雍正七年後墾升徵粟之數實多﹐先經嘉慶十八年間通判翟淦詳請﹐將湯圍等瘠地﹐定以下則﹐其餘悉以上則攺照同安下沙則升科。至道光丁亥四月﹐署通判洪煌始奉準部覆﹐通照同安下則徵收。乃於八年奏銷冊內﹐聲請攺正自七年爲始。尙有未墾荒埔﹐歸在不入額正供項內。未墾荒埔﹐本系土番棄而不管之地﹐自嘉慶二年吳沙給有招墾丈單﹐於是漳﹑泉﹑粵三藉民人﹐陸續入蘭開荒。至十五年丈升報部外﹐又有續到未墾﹐或數十人議分一處﹑或百餘人議分一處﹐在設官前原限二年開透者。此西勢之荒埔二千零六十九甲也。至羅東一帶﹐除先劃給奇武荖等十六社土番自耕地﹐再加畱余埔以爲化番生計外﹐尙有餘剩埔地﹐在設官後原限三年開透者。此東勢之荒埔二千五百三十八甲也。當時巡檢胡桂查丈各陂荒埔不遺餘力﹐每曰路到中央水到溝。故該地或近山邊﹐生番出擾﹔或依溪口大水疊衝﹔或新艋佃人水土不服﹐有已墾而不能終畝者﹔或樹根埋地﹐刨挖難施﹔有𨿽墾而不及開墾者。今按奏定地段﹐各作五股﹐分予三籍﹔漳得其三﹐泉﹑粵各得其一。卽如此東勢未墾地﹐亦經楊廷理詳準﹐以埽笏等處中心之地六百九十八甲仍給漳籍﹔以溪洲三百零六甲﹑葫蘆堵地一百三十六甲﹑掃笏尾大港地一百甲﹐丈歸泉籍。廣人則願擇依山之鹿埔四百八十九甲及柯仔林地一百十甲﹐歸其耕管。大抵所分地界較山路遠者﹐佃人易爲開透﹔如在沿山一帶﹐則開透甚稀。此二十年時翟丞稟牘中語也。現西勢荒埔自十八年至二十一年﹐續墾報升者﹐一千八百九十五甲八分四釐三毫五絲九忽。其未報墾者一百七十三甲零而已。東勢則自二十﹑二十二等年﹐續報墾成一千零七十九甲五分九釐七毫。又奇武荖承墾籌補城垣地段﹐亦於道光二年續報升園三十二甲九分大釐零三絲﹐合之共墾報一千一百一十二甲五分五釐七毫三絲。其未報墾者﹐除水沖大湖﹑大湖口兩處﹐詳豁二百八十八甲外﹐東勢尙有荒埔一千一百三十七甲四分四釐二毫七絲。查定例﹐各省報墾田地﹐水田以六年﹑旱田以十年起科。將屆起科﹐督撫先委員覆勘﹐有水沖﹑沙壓及實在墾不成熟者﹐取結題請開除此項。埔地辟土開荒﹐原議所限之處﹐乃限以二年﹑三年開透﹐報勘丈徵﹐並未指明以兩三年起科﹐經由道府詳省批準在案。仍責成趕墾﹐核定年分﹐隨墾隨報。卽現所謂不入額正供是也。蘭地墾辟田園﹐以有無引灌水圳爲分。有圳者爲水田﹐無爲旱田﹐故園猶在中等之則。別有一種地勢低窪不能種植旱園﹐花息必須開爲水田﹐一逢久雨﹐四水匯流﹐田禾浸淹。別莊丰稔之年﹐該處獨爲歉歲﹐如辛仔罕尾之埔地八十甲﹐民壯圍六結之埔地一百甲﹐旣經請減余租﹐只徵供耗矣。又有湯水泡傷如湯圍之二十甲零﹐地力瘠薄﹐如白石新興之八十甲零﹐此等皆與大湖口及近山傍溪諸磽瘠地﹐詳準報部﹐得減余租矣。余租一款﹐惟蘭獨多。臺地向有升科章程﹐田園只徵供耗。若徵別款餉銀租賦者﹐從無並徵正供。蘭屬於供耗外﹐獨增此余租一著﹐猶之各屬雜徵﹐原不與供耗核計考成也。然余租實爲力裁業戶﹑籌備經費起見﹐故於每甲田園租中﹐先劃完供耗﹐而以其所餘者擬爲余租名色。卽仿淡水屯租例﹐每石折收番銀一元。奉文依議在案。今以現行同安下沙則而計之﹐田一甲徵榖六石﹐卽劃完供榖一石七斗五升八合四勺七杪二撮﹐耗榖一斗七升五合八勺四杪七撮﹐外計有餘租得四石零六升五合六勺八杪一撮。園一甲徵榖四石﹐卽劃完供榖一石七斗一升六合六勺一杪一撮﹐耗榖一斗七升一合六勺六杪一撮﹐外計有餘租得二石一斗一升一合七勺二杪八撮。較之創始原議﹐田凡減耗榖六升八合三勺八杪三撮﹐園凡減供榖二勺﹐又減耗榖六升六合七勺五杪九撮﹐統歸入余租以副經費。蓋臺屬每正供一石止加耗羨一斗。蘭地從前多徵供耗﹐卽少徵余租。今自道光七年攺則﹐而余租更寬裕矣。然嘉慶二十三年間未奉部文﹐亦嘗有由府轉請﹐不徵余租者。司中駁以核與原奏田六園四之數減少﹐斷難遽準﹔是一並裁減不可也。嗣又有議及此條﹐謂只就各供耗減額﹐請免歸入余租而裁之者。易曰﹕『損上益下﹐民說無疆』。如果閭閻稱便﹐朝廷原不在區區升斗﹐必欲其額外加增﹔要當毋絀於經費而後爲盡善耳﹝案余租科則﹐照現行同較之創始議定拳和莊例﹐田一甲凡減耗榖六升八合三勺八杪三撮﹐內劃二撮歸入正供﹐並無盡將安下沙則科箕所減統歸余租。其園一甲凡減耗榖六升六合七勺五杪九撮﹐內劃一撮歸入正供﹐亦無盡將所減統歸余租﹐及又減供榖二勺﹐並歸余租。「志稿」考載舛錯﹐玆加考正﹐庶免沿誤﹞。

蘭屬經費﹐正供榖碾放戍兵月米﹐耗羨榖徵收本色﹐以備倉儲。嗣已備足二萬石之額。通判呂志恆於道光五年因新添營制案內﹐缺支月餉﹐詳準將供耗盈餘榖石﹐照余租銀﹐每石一元﹐就廳變價湊給兵餉。其眷榖因商船未通﹐難於配運﹐已自嘉慶十八年通到翟淦詳準﹐將榖一石變紋六錢。每眷榖年二石四斗﹐得領紋一兩四錢四分。較之汀﹑泉各營﹐只折給八﹑九錢一兩者﹐尢爲優厚。其銀由廳解赴府庫﹐由府兌撥臺餉﹐劃解司庫﹐轉給兵眷。此皆取之供耗者。此外文武官弁俸廉﹑餉幹﹑役食﹑祭品﹐及湊給班兵加餉﹑車價﹑盤費﹑扶柩運殖各紅白事﹐胥取給於余租﹐照例支發。惟班兵盤費運殖﹐視內地再加三成。至加餉一款﹐因取之鹽課不敷﹐故復以余租之銀湊給。則余租之爲用廣也。

續報升科﹐經道光十七年署通判李若琳除將撥充書院膏夥及隘地丁糧外﹐丈升過上則田一百五十五甲八分零﹑園十甲五分﹐下則田一千五百九十六甲二分零﹑園一百三十甲。通計一千八百九十二甲零。造具圖冊﹐由道詳報﹔而省中未及奏咨﹐旋奉有津貼辦公之議。二十一年八月間﹐臬道姚詳覆﹐以此項分別徵榖﹐年可三千八百餘石﹐石變價銀六錢四分。除車價二分外﹐約折番銀三千四百五十元﹐請作津貼鳳﹑嘉﹑彰三縣辦公之需﹐免其報升﹐恐妨定額。其前歷屆徵存項下﹐則於是年防夷案內﹐一提用過番銀一萬九千三百二十元﹐爲弁兵鹽菜及屯丁鄕勇口糧﹔一提用過番銀一千元﹐交澎湖廳防夷之費﹐同時一律支銷﹝案續報升科及免其報升一條﹐經朱任於道光二十八年詳報新墾請升﹐卓任於二十九年奉查照案詳覆﹐隨奉奏明定額矣。識此以備稽考﹞。

戶口

噶瑪蘭廳初額﹕戶一萬四千四百五十二﹐口四萬二千九百零四丁。

嘉慶十九年編審﹕新增戶六千零一十一﹐口六萬二千二百四十三。

嘉慶二十年編審﹕戶如前﹐口六萬二千九百六十七。

嘉慶二十一年編審﹕戶六千一百七十七﹐口六萬五千四百八十九。

嘉慶二十二年編審﹕戶六千二百八十九﹐口六萬六千六百零二。

嘉慶二十三年編審﹕戶六千三百九十八﹐口六萬八千一百五十四。

嘉慶二十四年編審﹕戶六千五百零二﹐口六萬九千七百六十三。

嘉慶二十五年編審﹕戶六千六百一十七﹐口七萬零三百二十五。

道光元年編審﹕戶六千六百二十六﹐口七萬零九百二十。

道光二年編審﹕戶如前﹐口七萬二千九百一十二。

道光三年編審﹕戶如前﹐口七萬四千四百二十四。

道光四年編審﹕戶六千六百九十一﹐口七萬四千七百三十一。

道光五年編審﹕戶六千七百三十九﹐口七萬五千零八十七。

道光六年編審﹕戶六千八百三十﹐口七萬五千四百七十八。

道光七年編審﹕戶如前﹐口七萬六千二百五十七。

道光八年編審﹕戶如前﹐口七萬七千一百八十七。

道光九年編審﹕戶如前﹐口七萬八千零八十二。

道光十年編審﹕戶如前﹐口七萬八千八百七十一。

道光十一年編審﹕戶七千三百七十﹐口七萬九千六百七十一。

道光十二年編審﹕戶如前﹐口七萬九千八百五十。

道光十三年編審﹕戶如前﹐口八萬二千三百九十。

道光十四年編審﹕戶八千一百九十三﹐口八萬六千三百九十二。

道光十五年編審﹕戶八千一百九十三﹐口八萬六千三百九十二。

道光十六年編審﹕戶如前﹐口八萬六千八百二十。

道光十七年編審﹕戶如前﹐口八萬七千三百七十。

道光十八年編審﹕戶如前﹐口八萬八千二百一十一。

道光十九年編審﹕戶如前﹐口八萬九千六百七十三。

道光二十年編審﹕戶八千二百四十九﹐口九萬一千七百六十六。

道光二十一年編審﹕戶八千三百三十二﹐口九萬三千五百三十二。

道光二十二年編審﹕戶如前﹐口九萬四千五百零二。

道光二十三年編審﹕戶如前﹐口九萬五千四百八十一。

道光二十四年編審﹕戶如前﹐口九萬六千八百零一。

道光二十五年編審﹕戶八千三百四十八﹐口九萬七千九百八十五。

道光二十六年編審﹕戶八萬三千六百一十三﹐口九萬九千一百零五。

道光二十七年編審﹕戶八千三百五十七﹐口九萬九千八百八十九。

道光二十八年編審﹕戶八千三百五十七﹐口一十萬零八十八。

道光二十九年編審﹕戶八千三百七十四﹐口一十萬零二千四百四十三。

道光三十年編審﹕戶八千三百八十三﹐口一十萬零四千二百八十二。

咸豐元年編審﹕戶八千三百八十三﹐口一十萬零六千七百一十三。

附考

嘉慶庚午四月開疆﹐編查蘭屬三籍戶口﹐有漳人四萬五千餘丁﹐泉人二百五十餘丁﹐粵人一百四十餘丁。開墾田園二千四百四十三甲零。承糧報部外﹐尙有熟番五社﹐九百九十餘口﹐歸化生番三十三社﹐四千五百五十餘口﹐另爲編審。維時未經奉行保甲﹐兼之荒墾未透﹐各花戶歲無定額﹐統計自十五至十八年﹐煙戶一萬四千四百五十二名﹐人丁四萬二千九百零四口﹐經有查報在案。至十八年編查保甲﹐十九年升道糜奇瑜到蘭抽查﹐於是花戶人丁有編報﹐以十九年飭造確數紀實者爲始。

鹽課

噶瑪蘭鹽年額銷鹽七千石﹐由臺府瀨北場買運歸廳營銷。每石徵番廣銀三錢三分﹐共徵銀二千三百一十兩﹐九一折紋銀二千一百二十兩一錢。逢閏加銷鹽四百三十二石零﹐加徵閏月鹽課本銀一百四十二兩六錢四分二釐五毫﹝「志稿」載﹞。徵存九一課本銀二千一百零二兩一錢﹐有開除曬價每石番銀一錢二分﹐共開除銀七百六十四兩。年額實只盈餘銀一千三百三十七兩七分。現行並無開除。

附考

嘉慶庚午以前﹐內地興化﹑惠安捕魚小船﹐每當春夏之交﹐遭風收泊﹐入港將鹽散賣﹐觔七﹑八錢。間有收售居奇﹐至秋冬船去﹐賣及二﹑三十文者﹐民番亦相安爲常。自設官後﹐各船旣有透漏之虞﹐而蘭中又無可爲埕坎之處。初議仿照汀州營銷廣湖鹽引之例﹐招募雞籠小船﹐換給府照﹐就於莆田﹑惠安近場探試買撥﹔而不卽議及府場者﹐以府船運至淡水﹐須趁南風﹐而由淡入蘭﹐又須別趁西北風﹐一年止可一度。其中往來又必經大雞籠﹑深澳﹑泖鼻﹑三貂﹐各海口暗礁鱗列﹐非募熟沙汕之舵工﹐不能駕駛。兼以蘭地又無回貨可裝﹐則腳價增昂﹐而鹽價不免於驣貴﹔故初入奏章程﹐此條另請妥議。嗣司道議以臺郡蘭廳究在一脈境界﹐緩急可以計日而至﹔且必臺場配運﹐方可淸查內地之私鹽﹔於是請準仍行臺鹽歸廳辦理。自十八年三月爲始﹐一切雇運﹑駁載﹑沿途緝堵﹐均由廳員遣人經視。其府■﹝舟彭﹞船到淡滬尾﹐情願赴蘭者﹐再加運腳。否則設館轉駁﹐聽從其便。其議年銷七千石者﹐特因蘭疆甫辟之時﹐人丁祗五萬四千餘口﹐以一口日食鹽三錢而論﹐年應六觔十二兩。五萬四千餘口年應食鹽三千六百餘石。加以腌曬各項﹐合得銷鹽七千石。並訂每觔賣錢十六文﹐始於課本不虧。所徵額銀﹐卽由廳撥給蘭兵加餉﹐按年造報奏銷。

存畱經費

噶瑪蘭廳額徵余租番銀一萬八千六百六十九元零九瓣六周二尖四釐九毫八絲。自道光六年以後頻年水災﹐田園多有衝失﹐請豁無著﹐額徵番銀一千七百七十三元九角八瓣八周八尖七釐二毫﹐僅存額徵番銀一萬六千八百九十五元零九瓣七周三尖七釐六毫﹝水災年分詳「蠲政」條下﹞。

額徵供耗榖一萬零一百六十二石九斗一升九合零七杪二撮。因道光六年以後﹐頻年水災﹐請豁無著﹐額徵田園供耗榖一千零一十五石二斗九升五合六勺六杪八撮。僅存額徵供榖八千三百一十六石零二升九合七勺四杪﹐耗榖八百三十一石六斗零二合九勺七杪四撮。

案道光二十六年﹐署廳朱材哲又行勘丈﹐於二十八年報升田園供耗榖三千八百四十五石八斗五升一合八勺七杪一撮﹐余租番銀四百四十二元八角零六周九尖六釐二毫﹐請以道光二十九年爲始﹐入額徵收。是向來額徵之外﹐現又添有額徵。惟現添入額之田園內﹐有神廟香燈﹑隘防隘地﹑香租﹑隘租﹐本屬輕減﹐且於丰歉各可通融。一作官租﹐民間驚爲加重﹐至有不願輸將﹐往往挨延觀望。在民原不免追呼之累﹐在官應無惰催科之勞。蓋分數恐致不足﹐有礙考成也﹝西勢﹑抵百葉等處均系香租地﹐三十九結等處均近番地隘地﹞。

坐支款目﹝歲有定額﹞

噶瑪蘭通判一員﹐年支俸銀六十兩﹑年支養廉銀五百兩﹑年支役食銀三百五十一兩八錢。內額設門子二名﹑皂隸十二名﹑馬快八名﹑轎傘扇夫七名﹑禁卒二名﹑民壯二十名﹐每名年支工食銀五兩九錢五分六釐八毫六絲二忽七微。添設斗級四名﹑庫子四名﹐每名年支工食銀六兩﹐逢閏各加支銀五錢。年支鋪司兵工食火炬銀二百四十八兩八錢分﹔內額設鋪司五名﹐每名年支工食銀六兩。添設鋪兵﹝卽遞夫﹞三十二名﹐每名年支工食銀六兩﹑火炬銀四錢八分。年支春秋二季致祭﹝社稷﹑神祇﹞壇祭品銀二十兩﹝不扣減平銀兩﹞。

頭圍分縣一員﹐年支俸銀四十兩﹑年支養廉銀四十兩﹑年支役食銀八十六兩八錢。內額設門子一名﹑皂隸四名﹑馬快一名﹑民壯八名﹐每名年支工食銀六兩二錢。

羅東巡檢一員﹐年支俸銀三十一兩五錢二分﹑年支養廉銀四十兩﹑年支役食銀七十兩零六分。內額設皂隸二名﹑弓役十八名﹑民壯四名﹐每名年支工食銀二兩九錢一分九釐一毫六絲六忽六微。

以上文職俸廉﹑役食﹑祭品﹑鋪司兵﹐年共支銀一千四百八十九兩零六分﹐在於徵存余租項下動支。道光二十三年冬季分起﹐每兩奉文扣存六分減平。除祭品不扣減平外﹐年共應扣減平銀八十八兩一錢四分三釐六毫。逢閏加給斗級庫子工食銀四兩﹐亦扣減平。

噶瑪蘭營都司一員﹝道光五年裁移營制始添﹞﹐年支俸薪銀一百四十一兩錢三九分四釐﹑年支養廉銀二百六十兩﹑年支艸幹銀四十八兩。

頭圍守備一員﹐年支俸薪銀九十兩零七錢零五釐六毫﹑年支養廉銀二百兩﹑年支艸幹銀四十八兩。

千總二員﹝原設一員﹐道光五年裁移營制始添一員﹞﹐年共支俸薪銀九十六兩﹝每員四十八兩﹞﹑年共支養廉銀二百四十兩﹝每員一百二十兩﹞﹑年共支艸幹銀四十八兩﹝每員二十四兩﹞。

把總二員﹝原設一員﹐道光五年裁移營制始添一員﹞﹐年共支俸薪銀七十二兩﹝每員三十六兩﹞﹑年共支養廉銀一百八十兩﹝每員九十兩﹞﹐年共支艸幹銀四十八兩﹝每員二十四兩﹞。

外委四員﹝原設二員﹐道光五年裁移營制始添二員﹞﹐年共支養廉銀七十二兩﹝每員一十八兩﹞﹑年共支餉銀七十二兩﹝每員一十八兩﹞﹑年共支米一十四石四斗﹝每員三石六斗﹞。

額外外委三員﹐年共支餉銀五十四兩﹝每員一十八兩﹞﹑年共支米一十石零八斗﹝每員三石六斗﹞﹐步戰兵四百五十五名﹝原設二百五十五名﹐道光五年又增二百名﹞﹐年共支餉銀八千一百九十兩﹝每名一十八兩﹞﹑年共支米一千六百三十八石﹝每名三石六斗﹞。

守兵二百四十名﹝原設一百四十名﹐道光五年又增一百名﹞﹐年共支餉銀二千八百八十兩﹝每名一十八兩﹞﹑年共支米八百六十四石﹝每名三石六斗﹞。

以上武職俸薪﹑養廉﹑艸幹﹑兵餉﹐年共支銀一萬二千七百四十兩零九分九釐六毫﹐在於徵存余租項下動支。自道光二十三年冬季分起﹐每兩奉文扣存六分減平。除餉銀不扣減平外﹐年共扣存減平銀九十二兩六錢四分五釐九毫七絲六忽﹐逢閏加給餉銀九百三十兩。

以上年共支口糧米二千五百二十七石二斗﹐在於徵存供榖項下動碾谷五千零五十四石四斗正。

又年支弁兵加餉銀一千二百四十八兩三錢。內額外外委三員﹝每員四兩八錢﹞﹑戰守兵六百九十五名﹝每名四兩八錢﹞﹐年額應支加餉銀三千三百五十兩零四錢﹐動撥額徵鹽課本銀二千一百零二兩一錢﹐按十二个月由廳寫立撥單送營﹐自向鹽館兌支。尙不敷﹐加餉銀一千二百四十八兩三錢﹐動撥余租。番銀一三伸銀﹐亦按十二个月湊支。遇閏則有加徵閏月鹽課本銀一百四十二兩六錢四分二釐五毫堪以動支。因此﹐余租項下只動支銀一千一百零五兩六錢五分七釐五毫。

附考

戍兵加餉﹐始於乾隆五十三年﹐奉旨﹕以林爽文案內抄沒田園家產遞年租息﹐給加臺澎戍兵糧餉。每兵每月加賞銀四錢﹐歲以爲例。逢閏不加。此在未開蘭之先﹐山前營制。噶瑪蘭仿之動支。鹽課本銀不足﹐則以余租撥湊。

卹賞款目﹝歲無定額﹞

戍兵紅事﹕本身娶妻及子女婚嫁﹐每事賞銀三兩。

戍兵白事﹕本身亡故及父母﹑妻亡故﹐每事賞銀四兩。

故弁扶柩﹕按食廉計算﹐千總十六兩﹐把總十二兩﹐外委八兩。

故兵運殖﹕故亡遺骸﹐由班滿隊目拾運回籍安葬。如上游之延﹑建﹑邵﹑汀﹐賞銀三兩。同標營一起拾運三名以上者﹐每名賞銀二兩五錢。如下游之福﹑興﹑漳﹑泉﹐賞銀一兩五錢。同標營拾運三名以上者﹐每名賞銀一兩二錢。水師有營船可以帶運﹐每名只賞銀一兩。

班兵盤費﹕班滿換回內地﹐如上游之汀﹑邵﹐賞銀二兩﹔中遊之福州﹑福寧﹑延﹑建﹐賞銀一兩五錢﹔下游之興﹑漳﹑泉﹐賞銀一兩。

附考

初議盤費歸入臺﹑嘉二縣官莊項下支領。乾隆五年奉上諭﹕著總督將閩省生息銀兩﹐查算餘剩之數﹐每年計共若干﹐卽於此項內﹐分別班兵路途遙近﹐給賞往來盤費﹐永禁營中幫貼之獘。此在未開蘭之先﹐山前營制。噶瑪蘭仿之﹐則就余租項下動支給賞。

班兵車價﹕汀州兵每名賞銀二錢五分。余則一律賞銀一錢五分。

以上年約需銀一千兩左右﹐在於余租項下動支。

戍兵眷榖﹕案「志稿」﹕戍兵眷榖﹐每兵年額二石四斗﹐因商船未通﹐難於配運。嘉慶十八年七月間﹐請將支剩戍兵月米之盈餘正供榖﹐就於蘭地每榖一石﹐變銀六錢﹐年應配運眷榖一千六百八十四石八斗﹐照數變銀一千零一十兩九錢六分﹐解存臺灣府庫﹐劃解司庫﹐轉給內地各兵眷。仍俟商船通行之日﹐再行議配本邑﹐以符定制。嗣後變解眷榖價銀﹐又於何時停辦﹐無由稽考。惟山前戍兵眷榖﹐先於雍正二年奉上諭﹕前往臺灣換班之兵丁﹐守戍海外巖疆﹐糧餉在臺灣支給。伊等所畱家口﹐若無力養贍﹐則當差之兵丁﹐必致分心苦累﹐朕甚爲軫卹。每月著戶給米一斗﹐以資養贍。內地米少﹐則動支臺灣所存米石。合計船價﹐雇募運至廈門﹐交與地方官﹐躬親按戶給發﹐務使均沾實惠。欽此﹗此在未開蘭之先﹐山前營制也。

戍兵加贍﹕雍正七年﹐奉上諭﹕福建臺灣戍守之兵丁﹐其父母妻子畱在內地﹐前已加恩﹐每月給與米糧﹐以爲養贍之資。聞臺兵向例﹐每月將領錢糧扣畱五錢﹐於內地爲養贍家口之用。朕思兵丁遠涉海洋﹐所得餉銀﹐又復扣除以養家口﹐恐本身用度或有不足。今沛特恩﹐於駐臺兵丁﹐每年賞銀四萬兩﹐爲內地養贍家口之用。著總督等均勻分派﹐按期給發﹐俾兵丁本身食用旣得寬紓﹐而父母妻子之在內地者又得養贍﹐以示朕卹兵賞勞之至意。欽此﹗此在未開蘭之先﹐山前營制也。

不入額款目

年支春秋二季致祭文昌宮祭品銀一十六元﹝每次八元﹞﹐武聖廟祭品銀三十四元﹝每次一十七元﹞﹐天后廟祭品銀一十六元﹝每次八元﹞﹐城隍廟祭品銀一十六元﹝每次八元﹞。

年支春祭先農壇祭品銀八元﹝另行耕賞諸費銀八元﹐錢八百六十文﹞。

年支秋祭厲壇祭品銀一十元。

以上就畱補項下動支﹐不入奏冊報銷。

官莊

噶瑪蘭廳﹕官莊四所﹐年約收租谷一千石。

附考

嘉慶年間﹐翟淦任內﹐籌辦蘭地創始之時﹐慮及新辟土地浮松﹐風雨過多﹐諸凡工程﹐不能依限保固十年。若有損壞﹐不無賠累。是以願畱新福莊﹑辛仔罕兩處閒散田地﹐按年納收租榖五百餘石﹐以爲修理文武衙署之資。又畱吧荖郁﹑抵美簡等莊閒散田地﹐收榖四百餘石﹐以爲修理兵房之用。歸在不入額及加額諸款內。以地多沙松未實﹐未便率行詳報﹐時復歉歲頻仍﹐入不供出云。

蠲政

噶瑪蘭﹐嘉慶十六年九月﹐水沖田園﹐由委辦知府楊廷理勘報。奉豁正供榖六十九石零三升八合四勺四杪﹑耗羨榖九石六斗零九合九勺七杪。余租折番銀一百零九元八角二瓣二周六尖三釐。

又因西勢﹑辛仔罕尾等佃戶逃亡﹐奉旨準借給款項﹐築造堤堰處所﹝嗣以該結首願自鳩資﹐請免動款﹞。

嘉慶十七年六月﹐水沖田園﹐由通判翟塗勘報。奉豁正供榖三十九石五斗七升五合八勺零九撮﹑耗羨榖五石四斗九升六合六勺二杪一撮﹑余租番銀六十二元四角六辦一周六尖三釐。

嘉慶二十年八月﹐水沖田園﹐由通判翟淦勘報。奉豁新舊三案正供榖二百一十九石四斗九升四合零五杪壹撮﹑耗羨榖三十石零四斗八升四合零七杪六撮﹑余租番銀四百二十六元三角零八周二尖九釐一毫。嘉慶二十三年﹐欽奉恩旨蠲免二十一年分民欠未完正供榖六百四十一石三斗一升三合七勺四杪一撮﹑耗羨榖八十九石零一升八合零八杪一撮﹑余租番銀一千六百四十八元六角五瓣二周五尖四釐一毫。

又蠲免二十二年分民欠未完正供榖一千五百五十三石六斗二升九合三勺六杪三撮﹑耗羨榖二百一十五石六斗一分八合零二杪四撮﹑余租番銀四百零六元一角八辦七周九尖六釐七毫。

是年七月水沖田園﹐由通判髙大鏞勘報。又奉豁正供榖二百一十五石二斗零三合二勺﹑耗羨榖二十九石八斗八升七合七勺﹑余租番銀三百五十四元五角八辦五周零七釐。

嘉慶二十五年八月﹐水沖田園﹐由護通判範邦幹勘報。奉豁正供榖二百三十五石一斗一升二合三勺九杪﹑耗羨榖三十二石六斗五升二合三勺四杪﹑余租番銀三百八十九元六角一瓣二周五尖三釐。

道光六年九月﹐水沖田園﹐由署通判烏竹芳勘詳請豁在案。計正供榖三百六十一石五斗三升二合九勺六杪二撮﹑耗羨榖三十六石一斗五升三合二勺九杪五撮﹑余租番銀七百三十五元九角四瓣六周九尖八釐三毫。

附考

道光六年﹐水沖田園﹐詳豁無著額徵銀榖。「舊志」載﹕報豁供榖三百六十五石零七升四合二勺四杪八撮﹑耗榖五十石零七鬥二合九勺六杪四撮﹑余租番銀七百二十六元零一周五尖二釐六毫。俱與檔案詳豁數目不符。今按存盤底案攺正﹐以昭核實﹝咸豐�年增注﹞。

道光八年﹐水沖田園﹐由署通判朱材哲續報請豁﹕計正供榖一百六十七石五斗一升八合九勺八杪七撮﹑耗羨榖一十六石七斗五升一合八勺九杪八撮﹑余租銀三百一十四元零八瓣三周二尖三釐四毫。

道光十三年﹐水沖田園﹐由前通到朱材哲續報請豁﹕正供榖一百五十九石五斗二升一合零七杪九撮﹑耗羨榖一十五石九斗五升二合一勺一杪﹑余租銀三百五十五元四角七瓣四周一尖一釐一毫。

道光二十一年﹐水沖田園﹐由通判朱材哲續報請豁﹕正供榖六十石零八升七合八勺九杪一撮﹑耗羨榖六石零八合七勺八抄八撮﹑余租銀九十六元零七瓣九周六尖零一毫。

道光二十二年﹐水沖田園﹐由通判朱材哲造報請豁﹕正供榖五十四石二斗四升五合七勺一杪三撮﹑耗羨榖五石四斗二升四合五勺七杪一撮﹑余租銀一百零四元六角一瓣二周六尖一釐六毫。

道光二十三年﹐水沖田園﹐由通判朱材哲造報請豁﹕正供榖七十四石三斗一升三合四勺六杪七撮﹑耗羨榖七石四斗三升一合三勺四杪六撮﹑余租銀一百零八元一角二瓣七周九尖八釐七毫。

道光二十四年﹐水沖田園﹐由通判朱材哲造報請豁﹕正供榖四十五石七斗七升五合九勺六杪四撮﹑耗羨榖四石五斗七升七合五勺九杪六撮﹑余租銀五十九元六角七瓣四周四尖四釐。

緩徵

噶瑪蘭﹐嘉慶十六年九月水淹田畝﹐由委員楊廷理勘詳。奉準緩至次年帶徵﹕供榖一百六十三石三斗零四合一杪九撮﹑耗谷二十二石六斗八升零九勺三杪﹑余租銀三百七十一元二角一瓣七周四尖八釐。

嘉慶十七年六月﹐沙壓田園﹐由委員楊廷理勘詳。奉準緩至次年帶徵﹕供榖五十六石九斗零九合六勺六杪二撮﹑耗谷七石九斗零四合零五秒六撮﹑余租銀一百二十二元零四周五尖八釐二毫。

嘉慶二十年八月﹐沙壓田園﹐由通判翟淦勘詳。奉準緩徵﹕供榖四百六十八石五斗七升九合八勺七杪八撮﹑耗谷六十五石零七升八合五勺七杪九撮﹑余租銀九百五十九元零七瓣零七尖九釐一毫。

平糶

道光九年首夏﹐靑黃不接﹐米價驟昂。前署廳洪煌準紳士等吁請﹐就常平備貯谷內﹐借碾二千擔平糶﹐冬成糴補歸倉﹐民賴以濟。嗣十三﹑四年間﹐民食少歉﹐升任仝卜年查照前規﹐諭集總董﹐給領碾濟﹐依期歸補。蘭地每遇荒歲﹐恃此一款﹐旣免乞糴鄰封之煩﹐又省富戶攤派之擾﹔且得以時推陳出新﹐而無朽蠹之虞。儲之有餘﹐民食無艱﹐洵第一籌備善政也。

卷三﹝上﹞

禮制

慶賀迎詔迎春耕耤朔望行香救護日月

禮﹐經國家﹑定社稷﹔措之則正﹐施之則行。𨿽因時制宜﹐惟民從又﹔而惇典秩敍﹐自我有庸。凡朝廷勒爲典章﹐頒爲令甲﹐遵而守之﹑率而行之。寮寀之所趨蹌﹐皆閭閻之所瞻仰也﹔矧其中有與民相爲維系者﹐顧容以不矜莊也乎﹖志體制。

慶賀

迎詔

迎春

耕耤

朔望行香

救護日月

慶賀

歲逢元旦﹑萬壽聖節﹑冬至日﹐凡三大節。文武各官﹐於前一日齋沐﹐率所屬赴公所習儀。預於公所正中恭設「皇帝萬歲」龍牌於亭﹐南向﹔設香案於亭之南。其日五鼓﹐設燎於庭﹐設鐙於門廡。各官穿朝服到龍亭前﹐文武分東西班﹐行三跪九叩禮。擇一員爲糾儀官。若萬壽聖節﹐前後三日﹐各官俱穿朝服坐班。至期行慶賀禮﹐均如前式。

迎詔

詔書由郡轉派員弁賫送至城外﹔隨傳報各文武官員﹐具龍亭﹑彩輿﹑儀仗﹑鼓樂出城外道右迎接。賫送官捧詔書置龍亭中南向﹐文武官員具朝服北向跪迎﹔鼓樂前導至公所。文武各官分東西序立﹐賫送官東立西向。禮生唱﹕「排班」﹑「樂作」﹐文武各官依序北向﹐行三跪九叩禮。賫送官捧詔授展讀官﹐展讀官跪受﹐詣開讀案前宣讀。眾官跪聽。讀畢﹐展讀官捧詔授賫送官﹐捧置龍亭中﹐眾官行三跪九叩禮。畢﹐皆退﹐分送各衙門掛示﹐宣布軍民。

迎春﹝鞭春附﹞

「通禮」﹕直省迎春之日﹐先立春日﹐各府﹑州﹑縣於東郊造芒神﹑土牛。立春在十二月望後﹐芒神執策當牛肩﹔在正月朔後﹐當牛腹﹔在正月望後﹐當牛膝﹔示民農事早晚。屆立春日﹐吏設案於芒神春牛前﹐陳香﹑燭﹑果﹑酒之屬。案前布拜席﹐通贊﹑執事者於席左右立。正官率在城文官屬以下﹐朝服畢詣東郊。立春時至﹐通贊贊﹕「行禮」﹐正官一人在前﹐余以序列行就拜位。贊﹕「跪﹑叩﹑興」﹐眾行一跪三叩禮。執事者舉壺爵﹐跪於正官之左。正官受爵﹑酌酒﹑酹酒﹐三受爵於執事者﹐復行三叩禮﹔眾隨行禮﹐興。乃舁芒神﹑土牛﹐鼓樂前導﹐各官後從﹐迎入城﹐置於公所。各官執釆杖環立﹐樂工擊鼓﹐擊土牛三﹐乃各退﹝按此卽鞭春﹞。

土牛芒神式

「會典」﹕歲冬至後辰日﹐於歲徳方取水土制造﹝甲巳年東方甲位﹐乙庚年西方庚位﹐丙辛年南方丙位﹐丁壬年北方壬位﹐戊癸年東南方戊位﹞﹐以桑柘木爲骨。牛身髙四尺﹐象四時﹔長八尺﹐象八節。尾長一尺二寸﹐象十二月。頭色視年幹﹝如甲乙年屬木﹐色靑﹞﹐身色視年支﹝如亥子歲屬水﹐色黑﹞﹐腹色視年納音﹝如甲子年立春納音屬金﹐用白色。餘仿此﹞﹐角﹑耳﹑尾色視立春日幹﹐脛色視立春日支﹐蹄色視立春日納音。口開合﹑尾左右麾﹐視年陰﹑陽。陽口開﹐陰口合﹔陽麾左﹐陰麾右。

芒神長三尺六寸五分﹐象三百六十五日﹔鞭長二尺四寸﹐象二十四气﹔老少視年支孟﹑仲﹑季﹝寅申巳亥爲孟老﹐子午卯酉爲仲壯﹐辰戌丑未爲季少也﹞﹔衣色﹑帶色視立春日支﹔衣色用克支﹐帶色用支生﹝如立春子日屬水﹐衣取土克水﹐用黃色。系腰取木克土﹐用靑色。餘可類推﹞﹔置髻視立春日納音﹝金耳前﹐木耳後﹐水左前﹑右後﹐火左後﹑右前﹐土在頂直上﹐謂兩髻也﹞﹔罨耳視立春時晝夜﹝子丑全戴﹐寅揭左﹐亥揭右﹐卯至戌則手提﹐陽時左提﹐陰時右提。蓋寅亥爲通气﹐故揭一邊﹐子丑爲嚴凝﹐故全戴﹞﹔行纏﹑鞵﹑褲﹐視立春日納音﹝水俱有﹐火俱無﹐土有褲余無﹐金木俱有﹐金左行纏懸於腰﹐木右行纏懸於腰。謂金行纏左闕﹐懸在腰左﹔木行纏右闕﹐懸在腰右﹔水日俱全﹐火日俱無﹐土日則無行纏鞵子﹐但著褲耳。

土牛鼻用拘﹐芒神手執鞭。拘以桑柘木﹐鞭以柳枝。拘系繩﹐鞭著絲。視立春日支﹐寅巳申亥﹝孟日﹞用麻子﹐卯午酉﹝仲日﹞用薴﹐丑辰未戌﹝季日﹞用絲。芒神立牛左右﹐視年陰陽﹕陽立牛左﹐陰立牛右。芒神立牛前後﹐視立春距歲前後﹕歲前五日外立春者﹐立牛前﹔歲後五日外立春者﹐立牛後﹔歲前後五日內立春者﹐立與牛並。

耕耤

「通禮」﹕直省府﹑州﹑縣﹐各於東郊先農壇側擇沃壤爲「耤田」﹝按直省耤田廣四畝九分﹞。歲仲春吉亥或用季春有事先農之日﹝另詳在「祀典」﹞﹐正官率在城佐貳耕耤。是日屬員■﹝目氐﹞土宜﹐備谷種﹑靑箱﹑朱鞭﹑耒服耜﹑黝牛及他農器﹑耕器﹐預陳耕所。耆老率農夫﹐披蓑﹑戴笠﹐俟於田間。通贊分立田首﹐又向闕張畫屏設香案一﹐南向。通贊立香案之前﹐引班立通贊之南﹐皆東西面﹐致祭先農﹝儀詳「祀黃」﹞。禮畢﹐各官易蟒袍詣耤田。通贊贊﹕「行耕耤禮」﹐正官以下就耕所﹐執事者授耒耜與鞭﹐皆左秉耒﹑右執鞭。進耕﹐以耆老二人﹐一人執種箱播種﹐一人牽牛﹐農夫二人扶犁﹐九推九返。畢﹐釋鞭﹐耒﹐以次序立田首西面北上﹐農夫遂終畝﹐告畢事。各官補服望闕立。通贊贊﹕「齊班」﹐引班引至香案前﹐按班序立﹐重行北面。耆老﹑農夫稍遠列行﹐北面隨立。贊﹕「跪﹑叩﹑興」﹐行三跪九叩禮﹐興﹐各退。

器具

農具赤色﹐牛黑色﹐■﹝耒矛﹞種箱靑色﹐所盛■﹝耒矛﹞種照本省土宜。擇勤謹農夫二名﹐免其差役﹐給以口糧﹐令看守壇宇﹑灌漑耤田﹐敬謹收存所收米榖﹐以供該處祭祀之粢盛。

朔望行香

「會典」﹕每月朔﹑望﹐直省各印官率屬具禮服﹐分詣文﹑武廟﹑文昌祠﹑城隍廟及各方祀神祠位前﹐上香三炷﹐跪﹑叩如常儀。

救護日月

「通禮」﹕直省府﹑州﹑縣﹑衛﹐遇日月食﹐各按欽天監推定時刻分秒﹐隨地救護。各省所見不及一分及不見食者﹐無庸救護。凡救護以素服將事﹐各於正署以正官一人領班行禮﹔置糾儀二人﹑通贊二人﹑引班二人﹑陰陽官一人報時。屆期設香案於露臺﹐上鑪檠具﹝早晚隨日所向﹞。布拜席於香案後﹐陳金鼓於儀門外。報日初虧﹐贊﹕「跪﹑叩﹑興」﹐官行三跪九叩禮﹐興﹔贊﹕「上香」﹐官三上香畢﹔贊﹕「伐鼓」﹐香案前伐鼓三聲﹐儀門外金鼓振作﹔報日復圓﹐金鼓聲止﹐贊行禮如初。畢﹐各退。月食亦如之。

按外省衙門行禮三次﹐聞有初次乍虧﹑二次食甚﹐皆素服﹐皆行一跪三叩禮﹔至復圓則盛服﹐又行一跪三叩禮者。因附志之。

卷三﹝中﹞

祀典

祀事提要社稷壇先農壇神祇壇火神廟祭旗纛城隍廟厲祭關帝廟文昌廟天后廟蘭中祠宇

古者名山大川﹐祭因其地﹔省方觀教﹐道設以神。能禦大菑﹑捍大患者﹐聖王皆制祭祀﹐不獨平九州島者祀爲社﹑殖百谷者祀爲稷已也。顧宗伯所掌﹐治統神人﹐而春秋家作探原之論﹐則曰﹕『民爲神主﹐神依人行』。於是乎班朝﹑蒞官﹐會﹑通旣行其典禮﹐而神祇上下﹐明徳別薦以馨香。志祀典。

祀事提要

社稷壇

先農壇

神祇壇

火神廟

祭旗纛

城隍廟

厲祭

關帝廟

文昌廟

天后廟

蘭中祠宇

祀事提要

辧官﹕主祭官﹑分獻官﹑同祭官。

執事﹕監宰﹝牛一﹑羊一﹑豕一﹐爲太牢﹔羊一﹑豕一﹐爲少牢。凡牛﹑羊﹑豕爲正牲﹐鹿﹑兔爲脯醢。宰殺之時﹐務使潔淨。其毛血存少許以告神﹐其餘及腸胃皆以淨桶盛之﹐以供埋瘞﹞﹑監洗﹝凡應用器皿﹐俱監臨洗滌漧淨﹞﹑監造膳羞﹝爲餅糗及制造脯醢之屬﹞﹑收發祭品﹝一發一收﹐俱要視檢﹞﹑提調冪次﹑通贊﹑引贊﹑司罍洗﹑香爝﹑司爵﹑司帛﹑讀祝﹑飲福受胙執事。

祭期﹕春秋二祭﹐均用仲月。其日﹐文廟以上丁﹑社稷以上戊﹐神祇﹑關帝﹑文昌﹑天后皆以是月諏吉。文昌或以二月三日﹐關帝又於五月旬有三日加一嘉辰之祭。常雩以孟夏後﹐先農以仲春亥日或用季春。火神以六月下旬三日﹐厲壇以寒食﹑中元二節及十月朔日。皆於先期三日﹐主祭﹑陪祭及執事者沐浴﹑更衣﹔散齋二日﹐各宿別室﹔致齋一日﹐同宿齋所﹔惟理祭事。

省牲﹕祭前一日﹐執事者設香案於牲房外﹔獻官常服。贊者﹝唱﹞﹕「詣省牲所」﹐﹝唱﹞﹕「省牲」。及省畢﹐﹝唱﹞﹕「省牲畢」﹐乃退。凡宰牲﹐必取血以告殺﹑﹐取毛以告純﹐以盆盛毛血少許﹐入置神位下。

視祭器﹕俎﹝木爲之﹐以陳牲者﹐俗曰牲盒﹞﹑豋﹝範金爲之﹐以薦太羹﹞﹑鉶﹝範金爲之﹐以薦和羹﹞﹑簠﹝以盛黍﹞﹑簋﹝以盛稷﹐皆範金爲之﹞﹑籩﹝以竹爲之﹐薦棗﹑栗﹑菱芡﹑榛﹑脯﹑鹽﹑魚﹑餅﹑糗者﹞﹑豆﹝以木爲之﹐薦菹﹑酰﹑脾析﹑豚胉者﹞﹑篚﹝編竹爲之﹐以盛帛﹞﹑爵﹝範金及磁爲之﹐以薦酒﹞﹑尊﹑勺﹑冪巾﹝尊以盛酒﹐勺以酌酒﹐冪巾以冪酒﹞﹑盥﹑洗﹑尊﹑盆﹑勺﹑帨﹑案﹝祝案置堂中﹐以閣祝版﹔尊案置丹墀﹐以閣酒尊﹔爵帛案置丹墀﹐以閣爵帛﹞﹑香案﹝並紅棹圍﹞﹑香鑪﹝並髙香﹞﹑香合﹑祝版﹝帖祝文﹞﹑燭籠﹝卽滿堂紅﹞﹑燭臺。

治祭物﹕太羹﹝肉汁不和﹞﹑和羹﹝肉汁加以五味﹞﹑黍﹑稷﹑稻﹑粱﹑形鹽﹑薨魚﹑棗﹑榛﹑栗﹑菱芡﹑韭菹﹑醓醢﹑菁菹﹑鹿脯﹑鹿醢﹑兔醢﹑芹菹﹑筍﹑魚醢﹑白餅﹑黑餅﹑糗餌﹑粉餈﹑糝食﹑糝食﹑帛﹝色白﹞。

陳設﹕制帛一端﹑白磁爵三﹝或以銅爲之﹞﹑牛一﹑羊一﹑豕一﹑豋一﹑鉶一﹑簠二﹑簋二﹑籩十﹑豆十﹑酒尊一﹑香﹑燭。

設酒尊所﹑盥洗所於丹墀東南﹝尊實酒施冪﹑盥置盆施帨﹞﹐設埋瘞所於廟西北。丹墀東西及露臺設炬。長廊各設燈。

社稷壇

「通禮」﹕直省府﹑州﹑縣各建社稷﹐皆社右﹑稷左﹐異位同壇﹝髙二尺一寸﹐方二丈五尺﹞﹐歲以春秋仲月上戊日致祭﹐皆以長官主之。長官有故﹐則佐貳以次攝。在城文官丞史﹑武官把總皆與祭。■﹝目氐﹞割牲﹑省齍盛﹑糾儀﹑執事﹑贊相禮儀﹐均於屬員學弟子內選充。前期主祭官曁陪祭﹑執事官﹐各於公廨致齋三日﹐掃除壇壝內外。祭之前夕﹐掌饌潔備品物﹐置案於神廚﹐設香燭﹐■﹝目氐﹞割牲官公服詣案前上香﹐行三叩禮。畢﹐宰人牽牲告腯﹐遂割牲﹐以豆取毛血瘞於坎。及祭之日﹐雞初鳴﹐執事人入。設案一於壇上﹐正中北向﹔陳鉶二﹑實和羹﹐簠二﹑實稻粱﹐簋二﹑實黍稷﹐籩四﹑實形鹽﹑棗﹑栗﹑鹿脯﹐豆四﹑實菁菹﹑鹿醢﹑芹菹﹑兔醢。若不能備﹐各就土所有以其類充。案前設俎﹐陳羊一﹑豕一。又前設香案一﹐陳祝文﹑香盤﹑鑪﹑鐙﹔左設一案東向﹐陳篚一﹑實帛二﹑尊一﹑爵六。又設福胙於尊爵之次。司祝一人﹑司香帛二人﹑司爵二人﹐位案西東面。階下之東設洗。當階爲主祭官拜位。其後爲陪祭官拜位﹐文東﹑武西。通贊二人位階下左右﹐糾儀官二人分位陪祭官左右﹐均東西面。漏未盡﹐主祭官及陪祭官朝服畢集壇外﹐引贊二人引省齍官入壇﹐徧視牲器酒齍。饌者告潔退。左右引班二人引陪祭官入﹐東西序立﹔東班西向﹐西班東向。引贊二人引主祭官入﹐至階下盥手。通贊贊﹕「執事者各司其事」。贊﹕「就位」﹐引贊引主祭官﹑引班引陪祭官﹐咸就拜位立。贊﹕「迎神」﹐引主祭官升詣香案前跪﹐司香跪奉香﹐主祭官三上香﹐興。贊﹕「復位」﹐引主祭官降階﹐復位立。贊﹕「跪﹑叩﹑興」﹐主祭官曁陪祭官行三跪九叩禮。贊﹕「初獻」﹐引主祭官升詣神位前跪﹐司帛跪奉篚﹐主祭官受篚恭獻﹔仍授司帛。司帛興﹐奠於案。司爵跪奉爵﹐主祭官受爵恭獻﹔仍授司爵。司爵興﹐分詣社稷位前﹐各奠正中﹐皆退。贊﹕「讀祝」﹐引主祭官詣香案前跪﹔陪祭官皆跪。司祝三叩﹐興﹐奉祝文跪於右。讀曰﹕維某年月日﹑某官某致祭於社稷之神曰﹕『惟神奠安九土﹐粒食萬邦﹔分五色以表封圻﹐育三農而蕃稼穡。恭承守土﹐肅展明禋。時屆仲春﹝秋﹞﹐敬修祀典。庶丸丸松柏﹐鞏盤石於無疆﹔翼翼黍苗﹐佐神倉於不匱。尙饗』﹗讀畢﹐三叩﹐興﹐以祝文復於案﹐退。贊﹕「叩﹑興」﹐主祭官洎陪祭官三叩﹐興。贊﹕「復位」﹐引主祭官降階復位立。贊﹕「亞獻」﹐引主祭官升詣神位前﹐獻爵於左。贊﹕「終獻」﹐獻於右﹔均如初獻儀。贊﹕「賜福胙」﹐引主祭官升詣香案前跪﹔司爵跪進福酒於右﹐主祭官受爵拱舉﹐司爵接爵﹐興﹔司饌跪進豆肉於左﹐主祭官受豆拱舉﹐司饌接豆﹐興﹔各退。贊﹕「叩﹑興」﹐主祭官三叩﹐興。贊﹕「復位」﹐引主祭官復位立。贊﹕「送神」。贊﹕「跪﹑叩﹑興」﹐主祭官曁陪祭官行三跪九叩禮。贊﹕「徹饌」﹐執事官徹饌。贊﹕「瘞祝帛」﹐執事官奉祝﹐次香﹑次帛﹑次饌﹐詣瘞所。禮畢﹐各退。

社稷陳設圖

附考

按社祭五土﹐稷祭五穀。宋時社稷﹑風雨師各一壇。明社﹑稷另爲一壇﹐設神牌二﹐左稷﹑右社﹔以木爲之﹐朱漆靑書﹐題某處某社之神﹑某處某稷之神﹐藏於城隍廟。祭日設於壇﹐守土官行三獻禮。祭以春秋仲上戊之日。今仍之。

先農壇

「通禮」﹕直省府﹑州﹑縣各建先農壇﹝壇制與社稷同﹞﹐歲以仲春亥日致祭﹝或用春季﹞。主祭﹑陪祀文武官及各執事﹐均如祭社稷之禮。先二日﹐主祭﹑陪祭﹑執事各官致齋公所﹐掃除壇上下。祭日﹐雞初鳴﹐執事人入。設先農神案於壇正中南向﹐陳鉶一﹑簠二﹑簋二﹑籩豆各四﹝實物詳社稷條內﹐後皆仿此﹞。案前設俎﹐陳羊一﹑豕一。又前設香案一﹐陳祝文﹑香盤﹑鑪﹑鐙﹔左設一案東向﹐陳帛一﹑尊一﹑爵三﹑陳福酒﹑胙肉於尊爵之次。設洗於階下之東。質明引班引陪祭官入﹐引贊引主祭官入。通贊贊﹕「執事者各司其事」。贊﹕「就位」﹐引主祭官至階下盥手﹐就拜位立﹔陪祭官按班就東西拜位立。均北面迎神﹐上香讀祝﹐行三獻禮。祝辭曰﹕維某年月日﹑某官某致祭於先農之神曰﹕『惟神肇興稼穡﹐立我烝民。頌思文之徳﹐克配彼天﹔念率育之功﹐陳常時夏。玆當東作﹐咸服先疇。洪惟九五之尊﹐歲舉三推之典。恭膺守土﹐敢忘勞民﹗謹奉彜章﹐聿修祀事。惟願五風十雨嘉祥﹐恆沐神庥﹔庶幾九穗雙歧﹐上瑞頻書大有。尙饗』﹗余儀與祭社稷同。祭畢﹐率屬行耕耤禮﹝耕耤詳上「禮制」條內﹞。

神祇壇

按雲﹑雨﹑風﹑雷爲神﹐天之屬也﹔山﹑川﹑城隍爲祇﹐地之屬也。其祭之名﹐常則致祭於春秋﹐雩則禱雨於孟夏﹔祈如祈年之祈﹐報卽報賽之報。

常祀

神祇壇﹝壇無定制﹐多附先農壇行禮﹞常祀﹐祀雲﹑雨﹑風﹑雷﹐境內山川﹑城隍之神。歲春秋仲月諏吉致祭﹔在城文武各官皆與。致祭之禮﹕設案一於壇正中南向﹐雲﹑雨﹑風﹑雷神位居中﹐境內山川神位左﹐城隍神位右。案陳鉶一﹑簠二﹑簋二﹑籩豆各四。案前設俎﹐陳羊一﹑豕一。又前設香案一﹐陳祝文﹑香盤﹑鑪﹑鐙﹔西設一案﹐陳帛七﹑尊一﹑爵二十有一﹔福酒﹑胙肉陳於尊俎之次。祭祀儀節﹕祀官及執事官序位﹐及簠﹑簋等所實諸物﹐並如社稷壇儀。祭日﹐有司供具﹐執事人預入序立。引班引陪祭官入﹐引贊引主祭官入。通贊贊﹕「執事者各司其事」。贊﹕「就位」﹐引主祭官至階下盥手﹐就拜位立﹔陪祭官按班就東西拜位立。均北面迎神﹑上香﹑讀祝﹐行三獻禮。祝辭曰﹕維某年月日﹑某官某致祭於雲﹑雨﹑風﹑雷﹑山川﹑城隍之神曰﹕『惟神贊襄天澤﹐福佑蒼黎。佐靈化以流形﹐生成永賴﹔乘气機而鼓蕩﹐溫肅攸宜。磅礡髙深﹐長保永貞之吉﹔憑依鞏固﹐實資捍禦之功。幸民俗之殷盈﹐仰神明之庇護。恭修歲祀﹐正值良辰﹐敬潔豆籩﹐祇陳牲幣。尙饗』﹗余儀節與祭社稷同。

附考

「禮」﹕『諸侯祭封內山川』。今之守令﹐視古之百里侯封﹐奚翅倍蓰﹖故皆得與於祭焉。唐山川合雨師﹑雷師並祀。宋山川與社合祀。元別祀山川﹐而以風﹑云﹑雷﹑雨附社稷。明洪武初﹐正山川壇於城西北﹑風雲雷雨壇於西南。六年以風雲雷雨山川爲一壇﹔十四年更以城隍合祭。設神牌三﹐中題風雲雷雨之神﹐左本境內山川之神﹔右城隍之神﹔祭以春秋二仲上巳之日。今設壇仍其制焉。

雩祀

「通禮」﹕歲孟夏後諏吉雩祭﹐陳設﹑儀注同前。

祈祀

「通禮」﹕若間不雨及潦﹐諏宜祀之辰﹐具祝文﹝隨時撰擬﹞﹐備牲﹑牢﹑籩豆﹑香﹑帛﹑尊﹑爵﹑鑪﹑鐙﹐守土官率屬素服祈禱﹐爲民請命。行禮儀節﹐與常﹑雩同。

報祀

「通禮」﹕旣應而報﹐陳設供具﹐朝服行報祀禮。儀節均與祈祀同。

附考

按堯﹑湯之世﹐不能無水旱之災。暘雨愆期﹐爲民請命﹐惟有恪遵制典。地方官設壇致禱﹔力田之民﹐亦惟有分禱於社神田祖﹐以迓靈貺而已。蓋祀神之道﹐不外一誠。誠之所孚﹐求無不應。其在「月令」曰﹕『仲夏之月﹐乃命百縣雩祀。百辟卿士之有益於民者﹐以祈谷實』。而「周禮」荒政十有二﹕一曰『索鬼神』﹐注家謂■﹝扌﹝穴上夕下﹞索鬼神而祭之。云漢之詩亦曰﹕『靡神不舉』。觀於「月令」之文﹐則知所謂索而舉之者﹐皆有益於民者也。乃鄕民無知﹐不諳禁例﹐每值旱澇﹐奔禱於山魈﹑野魅之祠﹐自棄其戽水築防之力﹔甚至舁土木之偶﹐敲鉦﹑戴柳﹐伯什成羣。抑思彼淫昏之鬼﹐何能爲一方祻福也哉﹝「吾學錄」﹞﹖

火神廟

歲六月下旬三日將事。陳羊一﹑豕一﹑果實五盤。承祭官朝服﹐行三跪九叩禮。迎神﹑上香﹑奠帛﹑讀祝﹑三獻爵﹑送神﹑望燎﹐均如儀。

附考

按「會典」及「通禮」止載京師祭火神之儀。今府﹑州﹑縣﹐歲以春秋仲月﹐守土官諏吉致祭﹐用少牢行禮。儀節與祭神祇壇同。弭災患以安閭井﹐亦爲民祈福之一端也。而閩中此禮多舉於綠營弁兵﹐無非以發炮施鎗尢賴神庇﹔故祭獨不見﹐略歟﹖

祭旗纛

歲霜降前一日﹐合標曁存城官弁兵士﹐盛裝鎧仗﹐迎請旗纛到教場﹐張幕剳營。至期五鼓﹐以帛一﹝白色﹞﹑羊一﹑豕一﹐行三獻禮。禮畢﹐放炮揚威﹐撤幕束裝﹑整伍回營﹐歸纛於廟。

城隍廟

「通禮」祭都城隍之禮﹕歲秋諏吉﹐遣官致祭﹔陳牛一﹑羊一﹑豕一﹑果實五盤。承祭官行三跪九叩禮﹐迎神﹑上香﹑奠帛﹑讀祝﹑三獻爵﹑送神﹑望燎﹐均如儀。

附考

按城隍字﹐見「易」泰爻之上六。其義則「禮記」天子大蠟八﹑水庸居七。或曰﹕水﹑隍也﹐庸﹑城也。此城隍之所由名歟﹖其神之見於史者﹐「南齊書」「慕容儼傳」有守郢禱城隍獲佑事。見於集者﹕唐張說﹑張九齡﹑杜牧皆有祭城隍文。見於說部者﹐李陽冰爲縉雲令﹐以不雨禱於城隍神﹐曰﹕『五日不雨。捋焚爾廟』。竟得雨﹐爲新其廟以酬之。迨後唐淸泰中﹐封以王爵。宋建隆後﹐其祀遂徧天下。明初去廟爲壇﹐加封府曰公﹑州曰侯﹑縣曰伯。旋去公侯伯封號﹐定其主爲某府﹑州﹑縣城隍之神。其後又攺用廟祀﹐設座判事﹐如長吏狀﹐迄今因之。「會典」及「通禮」止載京師都城隍遣祭之禮。直省城隍合祀於神祇壇。又以神主厲壇之祀﹐每月朔望守土官詣廟行香﹐行三跪九叩禮。遇暘雨愆期﹐則禱於廟。蓋以城隍實主一方之治﹐福善禍淫﹐原爲理之所有也﹝「吾學錄」﹞。

厲祭

「通禮」﹕直省歲三月寒食節﹐七月望日﹑十月朔日﹐祭厲壇於城北郊。前期﹐守土官飭所司具香燭﹐公服詣神祇壇以祭厲﹐告本境城隍之位﹐上香﹑跪﹑三叩﹔興﹐退。至日﹐所司陳羊三﹑豕三﹑米飯三石﹑尊酒﹑楮帛於祭所﹐設燎壚於壇南。黎明﹐禮生奉請城隍神位入﹐壇設於正中﹔香案一﹑壚燈具。贊禮生二人引守土官公服詣神位前。贊﹕「跪」﹐守土官跪。贊﹕「上香」﹐守土官三上香。贊﹕「叩﹑興」﹐守土官三叩﹔興﹐退。執事者焚楮帛﹐守土官詣燎壚前﹐祭酒三巡﹐退。禮生仍奉城隍神位還神祇壇﹐退。

附考

按「春秋傳」﹐子產爲伯有立後﹐使鬼有所歸﹐遂不爲厲。則厲壇之設﹐正以無主孤魂﹐或能依艸附木﹑求食殃民﹐故於季春﹑仲秋﹑孟冬﹐歲祭者三﹔迎城隍神以爲之主﹐卽國僑治鄭之遺法也。然無主之鬼﹐旣有此祭﹐自不敢復爲民害。卽間有搏膺之晉厲﹑被髮之良夫﹐彼其冤孽相尋﹐又豈祈禳可免﹖惟有省愆修徳﹐以正勝邪﹐自能卻路鬼之揶揄﹐而爲神明所默佑。晉人不禱桑林﹐楚子不修河禜﹐而鬼神究不得而祟也。昧者不察﹐值陰陽偶戾﹑寒暑違和﹐不推其致病之由﹐輒以爲羣魔所祟。𨿽有和﹑緩﹐不取驗於參苓。乃召巫師立爲收魂袪鬼之計﹐遂使病者偃臥在牀﹐聽其日就沈錮﹔一家男婦﹐徒營營於飯巫化楮渺茫無益之爲。而巫師遂得憑其符筊﹐造作誣詞﹐謂某日某方鬼神作祟﹐竟使其家愈增惶惑﹐乞靈荼於野廟﹐舁木偶於通衢﹐爲門外之袪除﹐捨室中之湯藥。及至病成綿惙﹐卽使華扁重來﹐亦將望而卻走。是病原可治﹐一經引邪入室﹐乃眞爲鬼所祟矣﹐豈不謬哉﹝「吾學錄」﹞﹗

關帝廟

直省﹑府﹑州﹑縣﹝及山西解州故里﹑湖北當陽縣墓所﹞關帝廟﹐歲均以春秋仲月諏吉及五月旬有三日致祭。前殿主祭以地方正官一人﹐後殿以丞史﹐執事以禮生。祭日陳設﹑迎神﹑上香﹑奠獻﹑讀祝﹑送神﹑■﹝目氐﹞燎禮儀﹐並與京師祭前﹑後殿同。前殿祝辭曰﹕維某年月日﹑某官某致祭於忠義神武靈佑仁勇威顯關聖大帝之神﹐曰﹕『惟帝浩气淩霄﹐丹心貫日。扶正統而彰信義﹐威震九州島﹔完大節以篤忠貞﹐名髙三國。神明如在﹐徧祠宇於寰區﹔靈應丕昭﹐薦馨香於歷代。屢徵異迹﹐顯佑羣生。恭值仲春﹝秋﹞嘉辰﹐遵行祀典。筵陳籩豆﹐幾奠牲醪。尙饗』﹗後殿祝詞曰﹕維某年月日﹑某官某致祭於關帝之曾祖光昭公﹑祖裕昌公﹑父成忠公﹐曰﹕『惟公世澤貽庥﹐靈源積慶。徳能昌後﹐篤生神武之英。善則歸親﹐宜享尊榮之報。列上公之封爵﹐錫命優隆﹔合三世之肇禋﹐典章明備。恭逢仲春﹝秋﹞諏吉﹐祇事薦馨。尙饗』﹝按諏吉與上嘉辰﹐皆指五月﹞﹗

恭查京師祭禮﹕是日昧爽﹐廟祝潔掃殿宇內外﹐官具祝版備器陳神位前﹔牛一﹑羊一﹑豕一﹑豋一﹑鉶二﹑簠簋各二﹑籩豆各十﹑壚一﹑鐙二。殿中設一案﹐少西北向﹐供祝版。東設一案﹐陳制帛一﹝色白﹞﹑香盤一﹑尊一﹑爵三﹐牲陳於俎﹐帛實於篚﹐尊實酒﹐冪勺具。設樂於西階上﹐設洗於東階上。祭官拜位在殿內正中﹐執事各以其職爲位﹐如常儀。質明﹐祭官朝服詣廟﹐贊﹑引二人引正祭官由廟左門入﹐至東階上盥手﹔畢﹐進殿東門﹐詣拜位前立。通贊﹝京作典儀﹞贊﹕「執事者各共乃職」。引贊﹝京作贊禮郎﹞贊﹕「就位」﹐引祭官就位﹐立。通贊贊﹕「迎神」﹐樂作。引贊贊﹕「詣上香位」﹐引祭官就香案前立。贊﹕「上香」﹐司香跪奉香﹐祭官上炷香三﹑上瓣香﹐畢。贊﹕「復位」﹐引祭官復位立。贊﹕「跪﹑叩﹑興」﹐祭官行三跪九叩﹐興。通贊贊﹕「奠帛爵﹐行初獻禮」﹐司爵﹝京作有司﹞揭尊冪﹑勺挹酒實爵﹐司帛奉篚﹐司爵奉爵﹐各進至神位前。司帛奠篚於案﹐三叩﹐興﹔司爵立獻爵於案正中。各退。司祝詣祝案前﹐跪﹐三叩﹐興﹔奉祝版跪案左。樂暫止。引贊贊﹕「跪」﹐祭官跪。通贊贊﹕「讀祝」﹐司祝讀祝。讀畢﹐興﹔以祝版跪安於篚內﹐叩如初﹐興。引贊贊﹕「叩﹑興」﹐祭官行三叩禮﹐興。通贊賞﹕「行亞獻禮」﹐樂作。司爵獻爵於左﹐如初獻儀。通贊贊﹕「行終獻禮」﹐司爵獻爵於右﹐如亞獻儀。通贊贊﹕「徹饌」﹐徹畢。贊﹕「送神」。贊「跪﹑叩﹑興」﹐祭官皆行三跪九叩禮﹐興﹝按﹕京師祭官以太常寺卿﹐而無文武同祭。直省則有正獻﹑陪祭﹐文東武西。自迎神至送神﹐眾官皆跪﹑叩﹑興﹞。樂止。通贊贊﹕「奉祝帛饌送燎」﹐各司奉祝帛﹑香饌﹐以次送燎如儀。贊﹕「望燎」﹐引祭官詣燎位﹐視燎。禮畢﹐樂止﹐祭官及執事皆退。

同日祭後殿。光昭公位中﹑裕昌公左﹑成忠公右﹐均南向﹐位各異案。每案羊一﹑豕一﹑鉶二﹑簠簋各二﹑籩豆各八﹑壚一﹑鐙一。殿中設案稍西北向﹐供祝版。東西各設一案﹐分陳制帛三﹝色白﹞﹑香盤三﹑爵九﹑尊三﹑俎篚冪勺具。設洗於後垣門內甬道東。祭官位殿檐下正中。執事各以其職爲位﹐如常儀。質明﹐祭官由前左門入後垣中門盥手﹐升階就位﹔迎神。引詣正位前﹐上香﹔畢﹐以次詣左右位前﹐上香﹔復位﹐行二跪六叩禮。初獻讀祝如儀。凡儀節均與前殿同。歲五月旬有三日﹐致祭前殿神位前﹐陳牛一﹑羊一﹑豕一﹑果實五盤﹑壚﹑鐙具。陳設及行禮同日並祭後殿。每案羊一﹑豕一﹑果實五盤﹔通贊不贊。徹饌司爵﹐以執事生。余陳設及行禮儀節﹐與春秋祭並同。

文昌廟

直省﹑府﹑州﹑縣曁四川梓潼縣鳳凰山文昌廟﹐歲均以春秋仲月﹝京師春祭﹐以二月三日﹞﹐地方官躬詣致祭。陳設器數﹑行禮儀節﹐並與京師祭廟同。是日昧爽﹐廟祝潔掃殿宇內外﹐官具祝版﹑備器﹑陳設洗﹑辧位﹑設樂﹐均與關帝廟同。質明﹐祭官朝服詣廟。贊﹑引二人引祭官由廟左門入﹐至東階上盥手﹔畢﹐引詣拜位前立。通贊贊﹕「執事者各司其事」。引贊贊﹕「就位」﹐引祭官就位﹐立。通贊贊﹕「迎神」﹐樂作。引贊贊﹕「詣上香位」﹐引祭官入殿左門﹐就香案前立。贊﹕「上香」﹐司香跪奉香﹐祭官上炷香三﹑上瓣香﹐畢。贊﹕「復位」﹐祭官復位﹐立。贊﹕「跪﹑叩﹑興」﹐祭官行三跪九叩禮﹐興。通贊贊﹕「奠帛爵﹑行初獻禮」﹐司爵揭尊冪﹐勺挹酒實爵。司帛奉篚﹐司爵奉爵﹐各進至神位前。司帛跪奠篚於案﹐三叩﹐興﹔司爵立獻於案正中﹔各退。司祝詣祝案前跪﹐三叩﹐興﹔奉祝版跪案左。樂暫止。贊﹕「跪」﹐祭官跪。通贊贊﹕「讀祝」。司祝讀祝詞﹐曰﹕維某年月日﹑某官某﹝京師系遣祭﹞致祭於文昌帝君曰﹕『惟神迹著西潼﹐樞環北極。六匡麗曜﹐協昌運之光華﹔累代垂靈﹐爲人文之主宰。扶正久彰夫感應﹐薦馨宜致其尊崇。玆當仲春﹝秋﹞﹐用昭時祀。尙其歆格﹐鑑此精虔』﹗讀畢﹐興﹔以祝版跪安於篚內﹐叩如初﹐興﹐退。贊﹕「叩﹑興」﹐祭官行三叩禮﹐興。通贊贊﹕「行亞獻禮」﹐樂作﹔司爵獻爵於左﹐如初獻儀。通贊贊﹕「行終獻禮」﹐司爵獻爵於右﹐如亞獻儀。通贊贊﹕「徹饌」﹐徹畢。贊﹕「送神」﹐引贊贊﹕「跪﹑叩﹑興」﹐祭官皆行三跪九叩禮﹐興。樂止。通贊贊﹕「奉祝帛饌送燎」﹐執事奉祝帛香饌﹐以次送燎如儀。贊﹕「望燎」﹐引祭官詣燎位﹐望燎。禮畢﹐樂止﹐皆退。

同日祭後殿。正中奉文昌帝君前代神位﹐南向﹔設案一﹐陳羊一﹑豕一﹑鉶二﹑簠簋各一﹑籩豆各八。祭官行二跪六叩禮。初獻﹐讀祝如儀。祝辭曰﹕維某年月日﹑某官某致祭於文昌帝君之前代﹐曰﹕『祭引先河之義﹐禮崇反本之思。矧夫世徳彌光﹐延賞斯及﹔祥鍾累代﹐炯列宿之精靈。化被千秋﹐爲人文之主宰。是尊後殿﹐用答前庥。玆值仲春﹝秋﹞﹐肅將時事﹐用申告潔﹐神其格歆。尙饗』﹗余陳設器數及行禮儀節﹐均與關帝廟後殿同。

附考

文昌之祀﹐其說有二﹕一以爲天神。「史記」「天官書」﹕『斗魁戴匡六星﹕一上將﹐二次將﹐三貴相﹐四司命﹐五司中﹐六司祿﹐是爲文昌宮﹔文昌之稱﹐始於此。一以爲人鬼﹐在周爲張仲﹐在漢爲張良﹐在晉爲涼王呂光﹐在五代爲蜀主孟昶﹐在姚﹑秦之世又爲越嶲人張亞子。立廟梓潼山。唐明皇西狩﹐追封左丞。僖宗入蜀﹐封順濟王。宋咸平中﹐攺封英顯。元延佑初﹐加封輔元開化文昌司祿帝君﹔帝君之稱始於此。於是天下學校因有祠祀。明景泰中﹐卽京師舊廟辟而新之﹐歲以二月三日誕辰遣祭。至宏治元年﹐禮部尙書周洪謨等議﹕梓潼顯靈於蜀﹐廟食其地爲宜﹔請飭天下學校罷毀其廟。而學宮仍多祀之。國朝嘉慶六年﹐詔編入祀典﹐春秋致祭﹐與武

廟同。而世所傳帝君「陰隲文」﹑「感應篇」﹑「勸孝文」﹑「孝經解」諸書﹐尢皆有裨風化﹐不失聖人教人之旨﹔故學者無不祟奉之惟謹﹝「吾學錄」﹞。

天后廟

直省濱海州﹑縣天后廟﹐歲以春秋仲月致祭。是日守土官具祝版﹑備器﹐陳羊一﹑豕一﹑簠簋各二﹑籩豆各十﹑壚鐙具。殿中少南設案﹐供祝版﹔北設一案﹐陳帛一﹑香盤一﹑尊一﹑爵一。設樂於南階上﹐設洗於東階下之北。祭官拜位在階上正中﹐司祝﹑司香﹑司帛﹑司爵﹑典儀﹑掌燎各以其職爲位。祭官朝服行禮﹐入殿中門﹝以上參黑龍潭遣祭龍神之禮﹞﹐至香案前。贊﹕「上香」﹐司香跪奉香﹐官上炷香三﹑上瓣香﹐畢。贊﹕「復位」﹐官復位﹐立。贊﹕「跪﹑叩﹑興」﹐官行三跪九叩﹐興。贊﹕「奠帛爵﹑行初獻禮」﹐司帛跪獻篚於案﹐三叩﹐興﹔司爵立獻爵於正中。皆退。司祝詣祝案前﹐跪﹐三叩﹐興﹔奉祝版跪案左。樂暫止。贊﹕「讀祝」。贊﹕「跪」﹐官跪。司祝讀祝﹝祝文因地隨時撰擬﹞﹐畢﹐興﹔奉祝版跪安於篚內﹐叩如初。興﹐退﹐樂作。贊﹕「叩﹑興」﹐官三叩﹐興。贊﹕「亞獻」﹐司爵奉爵獻於左﹐退。贊﹕「終獻」﹐司爵奉爵獻於右﹐退。贊﹕「送神」﹐「跪﹑叩﹑興」﹐官三跪九叩﹐興。贊﹕「奉祝帛送燎」﹐司祝﹑司帛詣神位前﹐咸跪﹐三叩﹐奉祝帛﹐興。司香跪奉香﹐興﹔以次送至燎所。官避立拜位西﹐俟祝帛過﹐復位﹐立。贊﹕「望燎」﹐引官詣望燎位﹐■﹝目氐﹞燎。贊﹕「禮畢」﹐官仍由東側門出。樂止﹐各退﹝以上參祭都城隍禮﹞。同日祭後殿﹐禮率初。

附考

按神始於宋﹐林氏女﹐初封「靈惠夫人」。其見於正史者﹐實始於元﹔歷元﹑明皆封「天妃」。國朝康熙十九年﹐封「護國庇民妙靈昭應宏仁普濟天妃」。二十三年﹐加封「天后」。乾隆二年﹐加封「福佑羣生」。二十二年﹐加封「誠感咸孚」。五十三年﹐九封「顯神贊順」。嘉慶五年﹐加封「垂慈篤佑」﹐自十二字積至二十八字矣。六年又追封神父爲積慶公﹑母爲積慶夫人﹔祭於莆田淸口天后廟後殿。蓋以福建莆田縣湄洲爲神誕育之區。江蘇淸口惠濟祠﹐並海濱各縣﹐爲神護濟漕艘海艇之貺。故二處之廟﹐特編入「會典」專祠之條﹐「通禮」又特加載。

綺春園內惠濟祠遣祭之祝文並云﹕春秋仲月與玉泉山昆明湖龍神祠同日致祭。其樂設自內監。其行禮儀節﹐視黑龍潭龍神祠與都城隍之典﹔而皆不詳及直省﹑州﹑縣之禮。今謹依「通禮」所載﹐綴其可通行者﹐條之於右。若夫不迎神﹑不徹饌﹐與後殿禮節﹑祝文隨時撰擬﹐則皆原文所無﹐而非竟漏也。

聖母林姓﹐興化莆田人。父願﹐五代時官都巡檢﹔母王氏﹐以宋太祖幹徳元年三月二十三日產後於莆之湄洲嶼。方誕﹐紅光滿室﹐異气氤氳﹔彌月不聞啼聲﹐因名默娘。八歲﹐就塾讀書﹐輒解奧義。喜焚香禮佛。十三歲得道典祕法。年十六﹐觀井得符﹐能布席海上以濟人。雍熙四年九月九日升化﹔或云二月十九日。年二十有八。是後常衣朱衣﹐乘雲遊島嶼間。里人祠之﹐有禱輒應。宣和中﹐賜廟號順濟。自是迄今﹐屢徵靈迹。明嘉靖中﹐編入祀典﹐疊加徽號。國朝康熙中﹐屢著靈應﹐紀功封天后﹐入祀典。雍正四年﹐禦賜「神昭海表」額。十一年﹐賜「錫福安瀾匾。今江海各省﹐一體奉祠致祭﹝「彰化志」﹞。

蘭中祠宇

社稷壇﹕在廳治南門外﹐北向。嘉慶十七年通判翟淦奉建。道光五年升倅呂志恆增修。

神祇壇﹕同在一處﹐南向﹝二壇卽山川﹑社稷﹞。

雲雨風雷壇﹕同上西向。左爲境內山川﹑右爲城隍牌位。嘉慶十八年通判翟淦補建。

先農壇﹕同上西向。嘉慶十七年通判翟淦奉建。道光五年升倅呂志恆安設牌位。重加修葺。遠翠浮空﹐平疇如畫。其左另有五穀神祠﹐凡耕耤﹑迎春﹑常雩﹐皆祭於此。

火神廟﹕一在廳署口右畔。嘉慶二十五年居民合建﹝另祀一牌位於大堂西偏﹑天后宮廳左﹞。

城隍廟﹕在廳治西街後﹐南向。嘉慶十八年官民合建。廟凡兩進。諸司塑在兩廊﹐堂上三楹。左祀三寶佛﹐右祀土地神。气宇嚴凝﹐觀瞻肅穆。道光十年署通判李廷璧額曰「明陰洞陽」。右旁結茅三椽﹐度僧安榻於此。香田在奇武蘭莊﹐一百四十七甲﹐歲收谷石如甲之數。香園在奇擇簡莊﹐一百零六甲﹐年折稅洋銀五十三元﹐不論丰歉。又本街東畔地基稅銀年二十餘兩﹐皆爲香燈齋糧之供。

關帝廟﹕在廳治西﹑文昌宮前殿﹐南向。嘉慶十三年﹐居民原祀在米市街。二十三年﹐文昌廟落成之日﹐通判髙大鏞移奉同在前殿。至道光五年﹐升倅呂志恆攺以前殿奉神像﹐而移文昌神像於殿後。皆未妥協。蓋論神道則文昌爲髙﹐而論祀典則關帝爲大。兩帝君廟制皆有後殿﹐追祀三代。同在前楹﹐旣嫌於右武﹔移之後殿﹐豈待以先賓﹖則合祀之廟非矣。署通判李廷璧額曰「浩气淩霄」﹐楹聯卽用京都正陽門廟神所自作之句﹝數定三分﹐扶炎漢削魏伐吳﹐辛苦備嘗﹐未了生平事業。志存一統﹐佐熙朝蕩魔伏寇﹐咸靈丕振﹐祗完當日忠貞﹞。殿宇寬敞﹐幽邃靜涵。左有官廳一座﹐北連仰山書院﹐十年署通判窿廉重修。右有香園一所﹐年稅八金﹔並以渡船頭田宅曠地原稅銀二十元作香火資。

文昌壇﹕在廳治西關帝殿後﹐南向。嘉慶二十三年﹐通判髙大鏞倡建。原在前殿﹐居民稱文昌宮後移奉於此。繚以墻垣﹐雕以窗欞﹐左右各有廂房。廳左祀倉頡神牌﹐右爲開蘭以來官長諸祿位。庭隅東址築敬字亭﹐四周護以石欄。文峯拱翠﹐修竹淩雲﹐亦勝槪也。十年﹐署通判李廷璧額曰「仁孝維風」﹐官廳香園詳前。

案道光二十五年﹐署通判朱材哲就前後殿原址﹐倡捐攺建左﹑右二殿。左奉文昌﹐額曰「觀文化成」﹔右奉關帝﹐額曰「浩然正气」。咸豐元年冬﹐士庶等再拓外墻﹐飾以照壁﹐重修外門﹐於是遇行祀禮﹐始恢恢乎有餘地矣。

天后廟﹕俗呼「媽祖宮」﹐在廳治南街﹐東向。嘉慶十三年﹐居民合建。中塑神像﹔左祀觀音菩薩﹐右安置萬壽龍亭。兩翼廊直達外戶﹐皆護以木柵。闤闠囂闐﹐香煙侈盛。道光十年﹐署通判李廷璧額曰「寰海尊親」。有柱聯曰「救民於水﹐配徳於天」。香田在抵美福莊﹐年租谷二十八石﹔又本街西畔地基稅銀二十餘兩。西門外五結﹑東勢﹑二結﹑牛欄後及頭圍等處渡船﹐香燈銀共二十元﹑糧稅十六元﹑大船稅二十元﹐俱作香火之資﹔募僧住持﹝道光十四年攺西向﹐規模較爲宏敞﹞。一在廳治大堂之右﹐東向﹔一佛堂﹐一外廳﹐一庭院﹐前後俱三楹。中奉神及觀音塑像﹐左奉火神﹐右奉藥王牌位。嘉慶二十二年﹐官民合建。護通判範邦幹額曰「瀛海慈航」﹐通判髙大鏞額曰「祥凝福海」。一在羅東街﹐居民合建。

倉王廟﹕在廳治西常平倉內。嘉慶二十年通判翟淦建。

卷三﹝下﹞

風教

宣講聖諭鄕飲旌表政術﹝附﹞

彰善癉惡﹐風聲克樹。建國君民﹐教學爲先。聖謨洋洋﹐人眾皞皞﹐讀州長之法﹐■﹝侖欠﹞鄕飲之笙﹐有不移風者有幾﹐有不率教者誰歟﹖所賴良有司躬親倡導﹐過化存神﹐俾士女各矢其忠貞﹐老羸共躋於仁壽﹐則家弦而戶誦﹐講讓而型仁。海濱鄒魯之稱﹐其來端必有自矣。志風教。

宣講聖諭

鄕飲

旌表

政術﹝附﹞

宣講聖諭

——六諭臥碑文﹑聖諭﹝十六條﹞﹑聖諭廣訓﹑訓飭士子文

「通禮」﹕月朔望﹐直省﹑府﹑州﹑縣﹑鄕﹑堡﹐擇適中地爲鄕約所。選老成公正一人爲約正﹐朴實謹守者三﹑四人直月﹐按期集所部民﹐宣講世祖章皇帝欽定六諭﹑聖祖仁皇帝聖諭十六條﹑世宗憲皇帝聖諭廣訓。擇律文內民俗易犯者﹐咸宣示之。守土官實力董率﹐並飭各屬隨時巡行﹐倡導兵民圜聽。宣畢﹐各退。

謹按﹕順治九年頒「禦制六諭」曰﹕『孝順父母﹐恭敬長上﹐和睦鄕裏﹐教訓子孫﹐各安生裏﹐無作非爲』。卽今學宮所立臥碑文也。康熙九年頒「聖諭十六條」曰﹕『惇孝弟以重人倫﹐篤宗族以昭雍睦﹐和鄕黨以息爭訟﹐重農桑以足衣食﹐尙節儉以惜財用﹐隆學校以端士習﹐黜異端以崇正學﹐講法律以警愚頑﹐明禮讓以厚風俗﹐務本業以定民志﹐訓子弟以禁非爲﹐息誣告以全善良﹐誡窩逃以免株連﹐完錢糧以省催科﹐聯保甲以弭盜賊﹐解仇忿以重身命』。雍正元年﹐就此十六條爲題﹐各篇敷繹至論﹐計共萬言﹐謂之聖諭廣訓。卽今著令生員歲﹑科試及新進童生所默寫者也。

乾隆五年十月二十九日﹐內閣抄出奉上諭﹕『士爲四民之首﹐而太學者教化所先﹐四方於是觀型焉。比者﹐聚生徒而教育之﹐董以師儒﹐舉古人之成法規條﹐亦旣詳備矣。獨是科舉聲利之習﹐深入人心﹐積重難返。士子所爲汲汲皇皇者﹐惟是之求﹐而未嘗有志於聖賢之道。不知國家以經義取士﹐使多士由聖賢之言﹑體聖賢之心﹐正欲使之爲聖賢之徒﹔而豈沾沾焉文藝之末哉﹖朱子同安縣諭學者云「學以爲己。今之世﹐父所以詔其子﹑兄所以勉其弟﹑師所以教其弟子﹑弟子之所以學﹐捨科舉之業則無爲也。使古人之學止於如此﹐則凡可以得志於科舉斯已耳﹔所以孜孜焉愛日不倦﹐以至乎死而後已者﹐果何爲而然哉﹖今之士惟不知此﹐以爲苟足以應有司之求矣﹐則無事乎汲汲爲也﹔是以至於惰遊而不知返﹐終身不能有志於學﹐而君子以爲非士之罪也。使教素明於上﹐而學素講於下﹐則士固將有以用其力﹐而豈不免之患哉﹖諸君苟能致思於科舉之外﹐而知古人之所以爲學﹐卽將有欲罷不能者矣」。觀朱子此言﹐洵古今通患。夫「爲己」二字乃入聖之門。知爲己﹐則所讀之書﹐一一有益於身心﹔而日用事物之間﹐存養省察﹐闇然自修﹔世俗之紛華靡麗﹐無足動念﹔何患詞章聲譽之能奪志哉﹖況卽爲科舉﹐亦無礙於聖賢之學。朱子云「非是科舉累人﹐人累科舉。若髙見遠識之士﹐讀聖賢之書﹐據吾所見爲文以應之﹐得失置之度外﹐𨿽日日應舉亦不累也。居今之世﹐𨿽孔子復生﹐也不免應舉﹐然豈能累孔子耶」﹖朱子此言﹐卽是科舉中「爲己」之學。誠能爲己﹐則四書﹑五經皆聖賢之精蘊﹐體而行之﹐爲聖賢而有餘﹔不能爲己﹐則𨿽舉經義治事而督課之﹐亦糟粕陳言﹐無裨實用﹐浮僞與時文等耳。故學者莫要於辧志。志於爲己者﹐聖賢之徒也﹔志於科名者﹐世俗之陋也。國家養育人材﹐將用以致君﹑澤民﹑治國﹑平天下﹔而囿於積習﹐不能奮然求至於聖賢﹐豈不謬哉﹗朕膺君師之任﹐有厚望於諸生﹔適讀朱子書﹐見其言切中士習流獘﹐故親切爲諸生言之﹐俾司教者知所以教﹐而爲學者知所以學。欽此』﹗

乾隆十年議準﹐將乾隆五年欽頒太學訓飭士子文﹐通行頒發直省學宮﹐令朔望一體宣讀﹐永遠遵行。

鄕飲

——儀注﹑行禮人數﹑服色﹑坐次﹝並圖﹞﹑作樂﹑歌詩

儀注﹕「學政全書」﹕京府及直省﹑府﹑州﹑縣歲以孟春望日﹑孟冬朔日﹐舉行於儒學。前一日﹐執事者於講堂依圖陳設坐次﹐司正率執事習儀。至日黎明﹐執事者宰牲具饌﹐主席及僚屬﹑司正先詣學﹐遣人迎賓﹑僎以下。賓至﹐主人率屬以迎於庠門之外。揖入﹐主居東﹑賓居西﹐三揖三讓而後升堂﹐東西相向立。贊﹕「兩拜」﹐賓坐。僎至﹐主人又率屬出迎﹐揖讓﹑升堂﹑拜﹑坐如前儀。賓﹑僎﹑介﹑主旣就位﹐執事者贊﹕「司正揚觶」﹐引司正由西階升﹐詣堂中北向立。執事者贊﹕「賓﹑僎以下皆立」。贊﹕「揖」﹐司正揖﹐賓﹑僎以下皆揖。執事者以酒授司正﹐司正舉酒曰﹕『恭惟朝廷﹐率由舊章﹐惇崇禮教﹔舉行鄕飲﹐非爲飲食。凡我長幼﹐各相勸勉﹔爲臣盡忠﹑爲子盡孝﹐長幼有序﹑兄弟友恭﹐內睦宗族﹑外和鄕裏﹐無或廢墮﹐以忝所生」。讀畢﹐執事者贊﹕「司正飲酒」﹐飲畢﹐以觶授執事。執事者贊﹕「揖」﹐司正揖﹐賓﹑僎以下皆揖。司正復位﹐賓﹑僎以下皆坐。贊﹕「讀律令」﹐執事者舉律令案於堂中﹐引讀律令者詣案前﹐北面立。贊﹕「賓﹑僎以下皆立」﹐行揖禮如前。讀畢﹐復位。執事者贊﹕「供饌案」﹐舉饌案至賓前﹐次僎﹐次介﹐次主﹔三賓以下﹐各以次舉訖。贊﹕「獻」﹐賓﹑主起﹐席北面立﹔執事酌酒以授主。主受爵詣賓前﹐置於席﹐稍退。贊﹕「兩拜」﹐賓答拜訖﹔執事又酌酒以授主。主受爵詣賓前﹐置於席﹐交拜如前儀。畢﹐主退復位。贊﹕「賓酬酒」﹐賓起﹑僎從﹐執事酌酒授賓。賓受爵詣主前﹐置於席﹐稍退。贊﹕「兩拜」﹐賓﹑僎﹑主交拜訖﹐各就位坐。執事分左右立﹐以次酌酒﹐獻三賓﹑眾賓徧。賓﹑主以下酒三行﹐供羹。執事以次酌酒﹑飲酒﹐供饌三品。畢﹐執事者贊﹕「徹饌」﹐候徹饌案訖﹔贊﹕「賓﹑僎以下皆行禮」﹐僎﹑主﹑僚屬居東﹐賓﹑介﹑三賓﹑眾賓居西。贊﹕「兩拜」訖﹐贊﹕「送賓」。以次下堂﹐分東西行﹐仍三揖出庠門而退。

行禮人數﹕「通禮」﹕直省﹑府﹑州﹑縣﹐以守牧令爲主人﹔省會及監司分駐之地﹐皆以監司■﹝目氐﹞其禮。以鄕之年髙六十以上有徳行者一人爲賓﹐其次一人爲介﹐又其次爲眾賓。以教官一人爲司正﹐學弟子習禮者二人司爵﹐二人贊禮﹐二人引禮﹐一人讀律令。僚佐皆與。如有鄕大夫來觀禮者﹝按卽古所謂僎也﹞﹐坐於堂之東北。府﹑州﹑縣三品以上席南向﹐四﹑五品席西向﹐無則闕之。不立一僎﹑二僎﹑三僎之名。

按僎與遵通﹐鄕大夫爲人所遵法者。古有一僎﹑二僎﹑三僎之名﹔今制總謂之僎﹑鄕﹑賓﹑介﹐皆由州﹑縣舉報﹑督撫核定﹐匯造姓名淸冊﹐送部存案。或闕毋濫。不得其人﹐卽行停止。惟僎不在舉報之列。

服色﹕「會典」﹕鄕飲賓內貢監考職候選者﹐準照應選之職﹐服用頂帽補褂。監生金雀頂﹑靑袍藍邊﹐生員銀雀頂﹑藍袍靑邊。無品級者﹐民應穿常服﹐不得濫用金頂補。

坐次﹕「通禮」﹕設監禮席次於庭東﹐北向。布賓席於堂西北﹐南向。主人席於東南﹐西向。介席於西南﹐東向。眾賓之長三人﹐席於賓西﹐南向。東上皆專席不屬。眾賓席於西序﹐東向。僚佐席於東序﹐西向﹔皆北上。司正席於主人之東﹐北向。設律令案於主﹑介間﹐正中﹐東西肆。設尊案於東序端﹐南北肆。設樂縣﹝次﹞於西階下。

圖次坐酒飲鄕

謹案﹕「學政全書」﹑「禮部則例」皆有「鄕飲酒坐次圖」﹐賓﹑僎﹑介﹑主四席皆斜設﹐與「通禮」賓南﹑介東﹑主西之向不同。又無監禮﹑樂工之次。今據「會典」繪圖﹐以符「通禮」坐次。作樂﹕「會典」﹕凡鄕國之樂﹐府﹑州﹑縣鄕飲酒﹐設云璈一﹑方響一﹑琴二﹑瑟一﹑簫四﹑笛四﹑笙四﹑手鼓一﹑拍板一。正月以太簇爲宮﹐十月以應鐘爲宮。

謹案﹕「學政全書」載鄕飲酒儀注﹐而無作樂﹑歌詩二節。據「會典」﹐直省鄕飲﹐作樂﹑歌詩﹐皆與順天府同﹐並將歌詩儀節恭錄於左。

歌詩﹕「通禮」﹕鄕飲酒禮﹐賓﹑主獻酬訖﹐工升歌「周詩」﹕「鹿鳴」三章。卒歌﹐笙奏髙宗純皇帝禦制「補南陔詩」。詞曰﹕『我逝南陔﹐言陟其岵。昔我行役﹐瞻望有父。欲養無由﹐風木何補﹖我逝南陔﹐言陟其屺。今我行役﹐瞻望有母。母也倚閭﹐歸則寧止。南陔有筍﹐籜實之。孱孱孩提﹐孰噢咻之﹖愼爾溫淸﹐潔爾旨肴。今爾不養﹐日月其慆』﹗禦制「補白華詩」﹐詞曰﹕『有白者華﹐不污纖塵。咨爾士兮﹐宜修其身。不修其身﹐乃貽羞於二人』。『有白者華﹐婉玆靜好。咨爾女兮﹐宜修婦道。不修婦道﹐乃貽羞於二老』。『白華匪玉﹐涅而不緇。白華匪蘭﹐芬乃勝之。我擷白華﹐載詠載思』。『白華匪玉﹐質玉之令。白華匪蘭﹐臬蘭之淨。我擷白華﹐載思載詠』。禦制「補華黍詩」﹐詞曰﹕『瞻彼阪田﹐厥黍始華﹐胝足胼手﹐嗟嗟我農夫』﹗『瞻彼阪田﹐黍華以秀﹐胼手胝足﹐惟勤斯殖茂』。『華有不秀矣﹐秀有不實矣﹐其雨其雨矣﹐杲杲日出矣﹐惄予愁之卹矣』﹗間歌「周詩」﹕「魚麗」﹑「南有嘉魚」﹑「南山有臺」三章﹐笙奏禦制「補由庚」詩。詞曰﹕『王庚便便﹐東西朔南﹔六符調燮﹐八風節宣』。『王庚容容﹐朔南西東﹔維敬與勤﹐百王道同』。『王庚廓廓﹐東西南朔﹔先憂而憂﹐後樂而樂』。『王庚恢恢﹐南朔東西﹔皇極孰建﹐惟徳之依』。禦制「補崇邱詩」﹐詞曰﹕『澗松童童﹐蛙黽鄰兮。邱艸萋萋﹐蕩靑雲兮。凡百君子﹐愼乃托身兮』﹗『澗松童童﹐澗則卑兮。邱艸萋萋﹐邱則崎兮。凡百君子﹐審乃所依兮』。「有崇者邱﹐物無不遂。有卓者道﹐愚無不智。資生育徳﹐永植毋替』。禦制「補由儀詩」﹐詞曰﹕『在上曰天﹐在下曰地﹐君君﹑臣臣﹐父父﹑子子』。『在下曰地﹐在上曰天﹐父父﹑子子﹐君君﹑臣臣。由其儀矣﹐物則熙矣﹐儀其由矣﹐物則休矣』。乃合樂歌「周南」﹕「關睢」三章﹐「召南」﹕「鵲巢」三章。卒歌﹐工告備﹐出。

旌表

——節婦貞女﹑殉難官民﹑名宦鄕賢﹑樂善好施﹑累世同居﹑耆壽同堂﹑一產三男

節婦﹑貞女建坊例﹕「會典」﹕各省﹑府﹑州﹑縣﹑衛﹐各建節孝祠一。祠外建大坊﹐應旌表者題名其上。身後設位祠中。各省由督﹑撫﹑學政會題﹐取具冊結送部核題。其在部呈請者﹐由部行查﹐督﹑撫核實咨部題準﹐令地方官給銀三十兩建坊。如奉有禦賜詩章﹑扁額﹑緞疋﹐由內閣交部﹐發提塘賫送督﹑撫﹐行地方官給領。守節之婦﹐不論妻妾﹐自三十歲以前守節至五十歲﹔或年未五十身故﹐其守節已及十五年﹝謹案﹕現行章程﹐攺十五年作十年﹞﹐果系孝義兼全﹑阨窮堪憫者﹐俱準旌表。其循分守節﹐合年例者﹐給與「淸標彤管」四字扁額。於節孝祠另建一碑﹐鐫刻姓氏﹐不設位﹑不給坊銀﹝謹案﹕現行章程﹐各府﹑州﹑縣有匯請旌表之節婦﹑貞女﹐共給銀三十兩﹐總建一坊﹞。婦人因子受封﹐準與旌表。因夫受封守節者﹐不準旌表。夫婦未成婚﹐流離失散﹐守志至老合巹者﹐準與旌表建坊﹐用「貞義之門」字樣。孝女以父母未有子孫﹐終身奉親不嫁者﹐如孝子例。未婚貞女合年例者﹐如節婦例。其有在夫家守貞身故及未符年例身故者﹐一體旌表。婦女遭寇﹐守節致死﹐𨿽事歷年久﹐核實準其補行題請給銀建坊。如無親屬﹐則官爲建坊於墓前﹐節孝祠內設位。婦女因彊奸不從致死及因調戲自盡﹑非曾再醮者﹐刑部﹑禮部會題﹐請旨建坊如例。猝遭彊暴被污見戕及被污後刻卽捐軀者﹐坊銀減半﹐不於祠內設位。本夫逼令賣姦﹐抗節自盡者﹔童養之女未成婚﹐拒夫調姦致死者﹐建坊於父母之門。節婦被親屬逼嫁致死者﹐旌表如例。若系翁姑逼勒﹐坊銀另擇家長支領﹐督理建坊。凡僕婦﹑婢女﹑女尼﹑女冠﹐拒姦致死者﹐建坊於本婦墓前﹐不於祠內設位。孝子割股傷生及烈婦夫亡﹐無逼而遽殉節者﹐例不準旌。如有奏請旌表者﹐入祀建坊﹐候旨遵行。

殉難官民建坊例﹕「會典」﹕各府﹑州﹑縣﹐建立忠義孝弟祠一。祠中立石碑﹐應旌表者題名其上。陣亡官員全家隨任被害者﹐每家給銀三十兩﹐合建一坊﹐男婦並題名其上﹔本邑忠義孝弟祠﹑節孝祠內﹐照例設位。遭寇殉難紳士庶民﹐於忠義孝弟祠內設位題名。其被戕之大小婦女﹐督﹑摭飭地方官每縣給銀三十兩﹐於通衢總建一坊﹐全刻姓氏﹐並於節孝祠設位。遇難死事之臣﹐入京師昭忠祠者﹐仍於本邑忠義孝弟祠設位﹐不建坊。

名宦鄕賢崇祀例﹕「會典」﹕各省﹑府﹑州﹑縣﹐崇祀名宦鄕賢﹐該督﹑撫會同學政確核事迹﹐合詞具題﹐並造冊結送部﹐由部於年終匯題得旨﹐準設位入祠。其鄕賢子孫現任九卿者﹐祖﹑父不得題請。若保舉未經匯題﹐其子孫有由庶僚擢至九卿及子孫曾任九卿﹐業經身故﹐其應否入祠之處﹐均專奏請旨。大臣身後有題請入祠者﹐亦由部專奏請旨。

樂善好施建坊例﹕「會典」﹕凡庶民或養卹孤貧﹐或捐資贍族﹑助賑荒歉﹔或捐修公所及橋梁道路﹔或收瘞屍骨﹐實於地方有裨益者﹔各省由督撫具題﹐造冊送部。捐銀至千兩以上﹐或田粟準值銀千兩以上者﹐均請旨建「樂善好施」坊﹐由地方官給銀三十兩。所捐不及千兩者﹐請旨交地方官給「樂善好施」扁額。如有應旌表而願議敍者﹐由吏部定議﹐給與頂戴。

謹案﹕刑部尙書張照之祖淇﹐捐置贍族義田﹐雍正十年奏準﹕由部立冊存案。嘉慶二十年﹐刑部尙書韓崶捐置義田﹐呈請由部給照。二十三年﹐兵部右侍郎曹師曾亦將其父秀先捐置祠學義田﹐奏準存案﹐子孫不得擅賣外人﹐族人不得擅買﹐由部立冊﹐載入「縣誌」。又嘉慶二十一年﹐江西﹑新城縣已故州同陳世爵等﹐所捐義學祭田﹐用銀數萬兩﹐準其旌表。皆載入「禮部則例」。

累世同居建坊例﹕會典﹕凡累世同居﹑和睦無間者﹐督撫題請旌表﹐禮部專題給銀建坊﹐題名忠義孝弟祠碑如例。或禦賜詩章﹑扁額﹑緞疋﹐遵旨頒領。

百年耆壽及五世同堂親見七八代坊扁例﹕「會典」﹕耆壽至百歲﹐由督撫題請旌表者﹐壽民給與「升平人瑞」﹐壽婦給與「貞壽之門」。兄弟同臻百歲者﹐給與「熙朝雙瑞」﹐夫婦同登百歲者﹐給與「期頤偕老」諸字樣。均令並建一坊。壽至百有十歲者﹐坊銀加倍﹔百二十歲加二倍﹔百二十歲以上﹐請旨加賞﹐不拘成例。年屆百歲﹑五世同堂者﹐照例建坊外﹐請旨賞給銀十兩﹑緞一疋。未屆百歲﹑五世同堂者﹐令督撫分別年歲給與扁額﹑緞疋﹑銀兩。壽民﹑壽婦上事祖父祖姑﹑下見元孫﹐親見七代者﹐給與「七葉衍祥」﹔見八代者﹐給與「八葉衍祥」諸字樣。均令督﹑撫制造扁額頒給﹐造冊送部核題。其於常例外﹐奉旨賞給禦制詩章﹑扁額﹑緞疋﹑銀兩﹐並有職官員﹐加賞職銜及貂皮等物﹐均由特恩。壽民﹑壽婦於題請奉旨後身故者﹐所建坊銀兩並恩賞銀緞﹐仍準給領。如未經題核身故者﹐隨本聲明﹐無庸旌表。

謹案﹕嘉慶十四年奏準﹕三品以上文武大員之父母﹑妻室年屆百歲﹑五世同堂者﹐皆於坊銀外﹐加賞銀二十兩﹑緞二疋。其有百十歲以上者﹐以次遞加。嘉慶十五年﹐廣西宜山縣民藍祥壽屆一百四十二歲﹐坊銀﹑賞銀共加至二百兩﹑緞五疋﹐並特賜扁額﹑詩章﹐恩給六品頂戴。三品以上年屆百歲者﹐或未及百歲﹑五世同堂者﹐均加賞銀十兩﹑緞一疋。又年屆百歲﹑五世同堂﹐親見七代者﹐在內由各部院﹐在外由督﹑撫據呈﹐奏請旌表其子孫。官至三品以上者﹐準其自行具奏。

一產三男給米布例﹕「會典」﹕一產三男者﹐由督撫咨報禮﹑戶二部﹐照例給米五石﹑在十疋。其果女並育及一產三女者﹐不咨報﹐不給米布。

政術﹝附﹞

——戶籍﹑農務﹑津梁﹑倉儲﹑荒政﹑惠卹

戶籍﹝查戶口﹑編保甲﹞

查戶口﹕「會典」﹕各省諸色人戶﹐有司察其數﹐而歲報於部﹐曰「煙戶」。男年十六曰丁﹐女曰口。未成丁亦曰口。丁口系於戶。腹民計以丁口﹐邊民計以戶。凡丁輸賦者﹐以康熙五十年爲額。歲編審有羨余曰「盛世滋生」﹐人丁永不加賦。各府﹑州﹑縣﹐編賦役冊﹐以一百一十戶爲裏﹐推丁多者十人爲長。餘百戶爲十甲﹐甲凡十人。歲役里長一人﹐管攝一里之事。城中曰坊﹐近城曰廂﹐鄕裏曰裏。凡十年一周﹐先後則以丁數之多寡爲次。每裏編爲一冊﹐冊首總爲一圖。其鰥寡孤獨不任役者﹐則帶管於百一十戶之外﹐而列於圖後﹐名曰「畸零」。

編保甲﹕「會典」﹕保甲之法﹐戶給以門牌﹐書其家長之名與其丁男之數而歲更之。出﹑注所往﹐入﹑注所來。戶有遷移﹐隨時換給。十家爲牌﹐牌有頭﹔十牌爲甲﹐甲有長﹔十甲爲保﹐保有正。皆以誠實識字有身家者充﹐限年更換。稽其犯令作慝者﹐如盜竊﹑邪教﹑賭博﹑制造賭具﹑窩逃﹑姦拐﹑私鑄﹑私銷﹑私鹽﹑販賣硝磺﹑並私立名色斂錢聚會及面生可疑﹑形迹詭祕之徒﹐皆令查報。

各府﹑州﹑廳﹑縣所屬城﹑廂﹑市﹑鎭﹑村﹑屯土著軍民﹐自搢紳以至商賈﹑農工﹑吏役﹑兵丁挨戶編審。客民在地方開張貿易﹐卽與土著一律挨編。其往來無定之商賈﹐令客長稽察。至客商投寓店埠﹐皆令店主埠頭詢明來歷﹐並騎馱夥伴﹑去來日月﹐循環冊報。山居棚民﹐按戶編冊﹐令地主保正結報。寺觀僧道﹐令僧綱道紀按季冊報。

農務﹝墾荒地﹑修堤防﹞

墾荒地﹕「會典」﹕各省實有可墾荒地﹐招徠報墾﹐酌借牛﹑種。限以水田六年﹑旱田十年﹐準其升科﹐永爲己業。將屆升科之期﹐設督﹑撫委員﹐復加丈勘。果有坍塌衝漲或磽確者﹐仍免其升科。其有自費工力﹐挑築池塘﹑渠堰者﹐準照定界蓄水灌漑。他人竊放灌田﹐照盜種田畝律科罪﹐以勸墾荒。惟池澤陂蕩蓄水處所﹐無論官地民地﹐槪禁開墾。瀕臨江海湖河沙漲地畝﹐如有阻遏水道爲堤工之害者﹐禁其報墾﹐以禦旱潦。

修堤防﹕「會典」﹕凡水利之應治者﹐有官工﹑有民工。其無官修定款者﹐皆由民修﹐或借庫項興工﹐攤徵歸款﹔或地方官隨時督率民夫﹐加倍疏浚。除款項無多﹑無關緊要者﹐聽民間自行辦理。如系要工﹐經費逾五百兩者﹐俱一體報部核銷﹐定保固限期﹐以杜侵冒。

津梁﹝修橋道﹑設渡船﹑救生船﹑救生樁﹞

修橋道﹕「會典」﹕各省橋道有損壞者﹐地方官查明﹐隨時建置﹐由該督﹑撫奏明辦理﹐報部核銷﹝按此指經費之大者而言。若些須工值﹐便利行涉﹐地方官卽未遑輸款﹐何難勸捐﹞。

設渡船浮橋﹕「會典」﹕水陸通衢﹐額設渡船浮橋﹐隨時補艌。或分別年限修造﹐各視其地之衝僻以爲差。

救生船﹕「會典」﹕遇水道危險之處﹐額設救生船。三年小修﹑五年大修﹐如內河戰船之例。

救生樁﹕「會典」﹕安徽洪澤湖設立救生樁﹐以資拯濟﹝按蘭如海■﹝氵義﹞內港諸地﹐尢宜畱意﹞。

倉儲﹝常平倉﹑裕備倉﹑社倉﹑義倉﹞

常平倉﹑裕備倉﹕「會典」﹕各州﹑縣設立常平倉﹐視其地之廣狹﹐以定額貯。所貯各色糧石﹐皆按其出產準作榖數。其折耗曰气頭﹑曰廒底﹐均計收貯年分及地气燥濕以定其數﹐準該管驗明米色﹐秋後買補。常年平糶﹐皆以存七糶三爲率。間有燥濕不同﹐隨時酌糶。存三糶七﹑存六糶四及不限額數者﹐遇丰年酌糶十之二﹑三﹐或全行停糶。其糶米石﹐減市價五分。遇歉歲或逾額出糶﹐每石減銀一錢﹐皆於秋收後以糶存價銀采補。各州﹑縣另設有裕備倉﹐常年出陳易新﹐亦照常平倉例。遇新舊官接任﹐皆令交代結報。

社倉﹑義倉﹕「會典」﹕各省社倉系士民捐置﹐聽其自爲經理。當靑黃不接之際﹐準農民借領﹐秋後納還。如司事之社長等有侵食等獘﹐準同社士民報官究治。各省義倉﹐亦系捐置﹐聽士民經理﹐與社倉同。

荒政﹝救災﹑報災﹑發賑﹑減糶﹑蠲賦﹑緩徵﹑通商﹑勸輸﹑興工代賑﹞

救災﹕「會典」﹕水災驟至﹐有司官卽率眾救濟漂沒房屋﹐給與搭篷修理之費。淹斃人口﹐給與葬銀﹔淹傷人口﹐給與撫卹銀﹔水沖沙壓地畝﹐給與挑培修復銀。皆按各省定例銀數散給。

報災﹕「會典」﹕督﹑撫題報被災情形﹐夏災限於六月盡﹐秋災限於九月盡﹔一面委員勘定被災分數﹐自六分至十分者爲成災﹐五分以下爲勘不成災。結報督﹑撫﹐扣除呈限﹐統限四十五日內具題。如被災異常之區﹐令督﹑撫一人親勘﹐卽以應行撫卹事宜具奏。罪其匿災者﹑減災分者﹑報災之不速者。

發賑﹕「會典」﹕題報成災情形﹐卽一面開倉﹐將乏食貧民先散賑一月。大口日五合﹐小口二合半﹐是爲正賑。及查明分數後﹐隨分晰極貧﹑次貧﹐題請加賑。災十分者﹐極貧加賑四月﹔次貧加賑三月。九分者﹐極貧加賑三月﹔次貧加賑二月。八分﹑七分者﹐極貧加賑二月﹔次貧加賑一月。六分者﹐極貧加賑一月。五分者﹐酌借一月口糧。凡閒散貧民與力田災民﹐一體給賑。米不足者﹐按各省折賑定價﹐以銀﹑米兼散。

減糶﹕「會典」﹕歲歉出糶常平倉谷﹐於常年照市價減糶之外﹐督﹑撫核定應減之數﹐具奏出糶。如倉谷不足﹐則動帑赴鄰省采買出糶。事竣動倉谷者﹐糶谷還倉﹔動庫帑者﹐易銀歸庫。

蠲賦﹕「會典」﹕蠲賦以災戶應納地丁正耗﹐準作十分﹐按災分之數蠲免。災十分者蠲其七﹐九分者蠲其六﹐八分者蠲其四﹐七分者蠲其二﹐五﹑六分者蠲其一。皆奏明辦理。

緩徵﹕「會典」﹕災地勘報之日﹐卽行停徵。所停錢糧﹐系被災十分﹑九分﹑八分者﹐三年帶徵﹔七分﹑六分﹑五分者﹐二年帶徵﹔五分以下者﹐勘不成災。有奉旨緩徵﹐及題明緩徵者﹐至次年麥熟後啟徵。其麥熟後應徵錢糧﹐緩至秋成。若被災之年﹐深冬方得雨雪及積水方退者﹐另疏題明﹐將麥熟應徵者再緩至秋成﹐新舊並納。其成災五分以上﹐州縣中間有成熟田地﹐亦一體緩徵。

通商﹕「會典」﹕災區需米接濟﹐奏明招徠商販﹐有運米前往糶賣者﹐所過關口免其納稅﹐給與印票。到境之日﹐呈送地方官蓋印回空核銷。如未到被災地方﹐先行糶賣及偸運他省﹐加倍罰稅。仍照違禁例治罪。

勸輸﹕「會典」﹕紳衿商民於歉歲出資捐賑者﹐赴司具呈捐項﹐聽其自行經理﹐不許州縣抑派。事竣督撫核實具題。捐多者議敍頂戴﹐少者給匾旌獎。

興工代賑﹕「會典」﹕災歲閭閻艱食﹐督﹑撫於地方應舉之工﹐如溝渠﹑城垣﹑堤防﹐酌量題請辦理﹐俾貧民得以傭工就食。

惠卹﹝養濟院﹑育嬰堂﹑矜囚獄﹑瘞枯骨﹞

養濟院﹕「會典」﹕直省會城設有養濟院。境內鰥寡孤獨殘疾無告之人﹐照額收養。人多於額﹐以額外收養﹐在地丁正項銀米及耗羨項下分別動支。又通都大邑設有普濟堂﹐除紳士好義捐建者﹐經資聽其自行經理﹔其動用官發生息銀及存公銀者﹐均每歲報部核銷。

育嬰堂﹕「會典」﹕直省建立育嬰堂﹐遇有遺棄病廢之嬰兒﹐收養於堂。有姓名年月日可稽者﹐一一詳注於冊。雇覓乳婦﹐善爲乳哺撫養。有願收爲子孫者﹐問明居址﹑姓名方與之。仍補注於冊。其經理﹑報銷﹐與普濟堂同。

謹案﹕「會典」又載﹕京師除例設普濟﹑育嬰二堂外﹐五城各設棲流所﹐收卹無依流民及街衢臥病者﹐給其衣食醫藥。又於冬季煮粥賑饑﹐五城各設二廠。遇市糶價昂﹐撥給倉米平糶。京城內外共設十廠。嘉慶六年冬月﹐復奉特旨﹐散給棉衣﹐由府尹及指揮經理﹐而以禦史督察之。直省守土官誠能推廣皇仁﹐籌貲仿設﹐則海隅蒼生同登衽席﹐不獨首善之區頌好生之徳於無旣也﹝「吾學錄」﹞。

矜囚獄﹕「會典」﹕在禁囚犯﹐日給倉米一升﹐冬給絮衣一件。鎖杻常須洗滌﹐席薦常須鋪置。冬設暖牀﹐夏備涼漿﹐並於本處有司﹐在官錢糧內施放。獄官預期申明關給﹐毋致缺誤。內外監獄醫治罪囚疾病﹐官給以藥﹐選用醫生二名﹐年底稽考優劣。獄內禁用匣牀。地方官私設班館﹑自新所之類﹐皆屢經奉旨飭禁。

瘞枯骨﹕「會典」﹕直省地方﹐如有無主暴露枯骨﹐各該地方官建置義冢﹐立法收埋。仍咨報部。如有好義之人﹐收瘞貧屍及揜埋枯骨數多者﹐有司勘實﹐給匾旌獎。

謹案﹕養民之政﹐其端甚多﹔而大指不外除獘以興利﹑因地以制宜﹐固地方官者之所必究心。然此舉多由於好義紳衿﹑殷實家戶共爲施濟﹐以裨化原﹐庶教養兼該﹐治人與治法相輔而行﹔而國家旌善之典﹐一一可備舉於前矣﹝「吾學錄」﹞。

卷四﹝上﹞

學校

書院﹝膏火田﹞學規主講﹝仰山社附﹞應試選舉

庠序以培養乎人才也﹐而書院卽以輔成乎庠序﹐其爲功較近而捷焉。蘭之廳制﹐一視澎湖﹐而初猶附試於淡水﹔則以人文必盛﹐乃建專學﹐非故緩也﹐蓋有待也。夫明去漢二千餘載﹐而後邱文莊﹑海忠介崛起於瓊州﹐況蘭泱泱表海﹐佳气蜿蜒﹐將必有涵泳聖涯﹑蔚山川而開風气﹑衍閩學而配孔庭者近在目前﹔講院特其嚆矢耳。志學校﹐附選舉。

書院

學規

主講

應試

選舉

書院

仰山書院﹐在廳治西文昌宮左﹐以景仰楊龜山得名。嘉慶十七年委辦知府楊廷理創建三楹﹐旋圮。道光五年﹐通判呂志恆移假文昌祠東廂房﹐爲山長安硯之地﹐並於東首臨街建一門樓﹐額曰「仰山書院」。十年夏﹐署倅薩廉乃卽舊址重建一廳﹑二房﹑一廚竈﹐連一曠地大可數弓﹐蒔花樹果﹐編以枳籬﹔西接敬字亭﹐南連行香官廳﹐外又護以板躂門﹐亙以短小墻﹐砌石鋪磚﹐窗疏明爽。𨿽肄業學捨無地兼營﹐不可謂非小結構也。

膏火田﹐在阿里史等社。由查丈閒款撥充院租項下﹐年折收番銀一千六百圓有奇﹝以糧書徵催田租﹐以禮書經其出入﹞。膏火﹐每課生員三名賞銀二元﹐童生上取十名賞銀五元五角﹐未冠童生四名合賞銀一元。課期﹐每八人備席一張﹐發錢五百文﹔每卷一本﹐發錢十文。院長束脩與盤川﹐隨時無定﹔惟聘金六元﹐膳金月各十元﹐年節三次儀各四元﹐附敬使各一元。又兩節及開館﹑撤館﹐各折席銀三元﹐具有定數。每月官課一次﹑師課一次﹐大率以初二﹑十六等日爲期﹝院長家器﹑生童椅棹﹐隨時酌補﹞。年給禮書紙筆資銀二十四元﹐院夫工食銀十二元。又拾字紙工食銀十二元。又訂歲﹑科各試支給盤川﹐童生各四金﹝仝任增至十二金﹐徐任人多增八金﹞。取進者再賀十金。生員名六金﹐鄕試名八金。取中者再賀﹐兩榜者再賀﹝按歲﹑科兩試及鄕試各盤費﹐詳後第四頁案語﹞。

附考

楊廷理「蘭城仰山書院新成志喜詩」﹕『龜山海上望巍然﹐追溯髙風仰宋賢﹔行媲四知惇榘範﹐道延一綫合眞傳。文章運會關今古﹐理學淵源孰後先﹖畱語諸生勤努力﹐堂前定可兆三鱣』﹝按楊文靖時﹐字中立﹐將樂人﹐與遊定夫立雪程門﹐爲二程髙弟。其學以身體心驗爲主﹐一傳羅豫章﹐再傳李延平﹐延平傳子朱子﹐實爲閩學宗倡﹐學者稱龜山先生。而楊守取以錫書院﹐蓋卽隱以之自況。觀詩中四知﹑三鱣兼及楊伯起事可知。乃蘭士中或謂是取髙山仰止﹐或謂是仰蘭地之龜山﹐又或謂孔子作龜山操﹑義取望魯﹐或謂仰山本巖名。不知仰山香巖﹝見「傳燈錄」﹞乃髙僧號﹐豈巖名耶﹖諸說皆未玩及此詩﹐因附錄之﹐俾勉承道南之緒云﹞。

道光五年三月﹐呂志恆存記﹕照得蘭廳𨿽設有仰山書院名目﹐因乏經費﹐並未創建。本廳於道光三年七月履任﹐查知各生童每逢課期﹐俱在文昌宮作課﹔而宮僅有廠廳一間三楹﹐後廳五楹﹐又供奉關聖帝君神橡﹐不蔽風雨﹐心甚歉焉﹗連年以來﹐差務頻仍﹐又無力爲之建造﹔乃延請林山長居於署內主講﹐亦非久遠之計。因恭請關聖帝君神像供於前廳﹐以文昌帝君神像移居後廳﹐重加修葺。廳上安置門窗﹐兩旁加以土墻﹑木柵﹐並於東首臨街建一門樓﹐上顏「仰山書院」匾額。復於居民相通之處﹐爲之隔斷﹐俾免混雜﹔規模小就。於歲次乙酉﹐從諸生之請﹐聘延山長﹐安硯於文昌宮內﹐主講仰山書院﹐師生稱便。惟是蘭地每交秋令﹐風雨交加﹐墻垣瓦屋每多損壞﹐必須歲時修理﹐方期經久。而院門內隙地﹐可造廳屋三間﹝按卽舊址﹐十年夏重建﹞﹔其旁原有小廂房三間﹝卽行香廳﹐亦經十年秋拆攺爲一大廳﹑一小房﹞﹐可以再加二間﹝卽今入門內官廳旁隙地﹞﹐估需番銀六百元。如得落成﹐可作義學。又宮外右畔隙地﹝現作菜園﹞﹐切近常平倉﹐可建書院。前爲講堂﹐供奉文昌帝君神像﹐後爲山長書室﹝按文昌有應祀後殿之制﹐此議似未妥﹞﹐左右爲書生肄業廂房。以現在文昌官攺作關聖帝君先代後殿﹐以便春秋祭祀﹝雍正五年﹐奉祀大牢﹐追封三代﹐祠在後殿﹞。共估需番銀三千餘元。本廳兩袖淸風﹐爲合蘭士民之所諗知﹐心有餘而力不足﹐不得不有待於後來賢者。合行諭知。爲此﹐諭仰禮房存記。以後師生講課之所﹐如有風雨剝蝕﹐卽檢同此諭﹐稟請官斯土者﹐爲之隨時粘補。如遇年谷順成﹑官有餘閒﹑士民樂業﹐或獨力經營﹑或倡捐集腋﹐創置義學﹑書院﹐次第成功﹐爲多士儀型﹐文風丕振﹐以備國家文明柱石之選﹐本廳厚望焉﹗該房其凜遵﹐切記﹐毋忽﹗此諭。

按蘭𨿽自楊太守創建之始設有仰山書院﹐至髙前廳延師開課﹐議將設屯未準之阿里史等社余埔租谷攺作生童膏火之資﹔仍未詳明立案。道光元年﹐署廳姚瑩整頓章程﹐始有遊泮靑矜﹐附入淡水廳學。四年甲申﹐公適在府幕﹐議定蘭制奏咨事宜﹐並爲轉請道試拔取一名﹐歲以爲常。中如緩升新墾﹑撥給隘糧﹑鹽不加銷﹑契免重稅﹑經理番租﹑不配商船諸惠政﹐蘭人尢感戴之。十二年秋﹐仝升廳旣給應道試者名各十二金﹐仍於文昌廟右﹐依照呂前廳存記﹐另建書院一所。經置捐簿﹐擇吉上梁﹐惜至今猶未落成也。

案仝前任時﹐每童生歲﹑科郡試﹐名給盤費銀十二元﹔生員省郡試﹐名給銀十元﹔就書院租谷項下動撥支銷。嗣經由蘭開考﹐生童日增﹐勢難敷給。朱任以來﹐鄕試盤費十元如故。郡試定章﹐每次總發銀八百五十元。除以五十元貼禮房資送冊費外﹐其八百元交誠實廩保分帶赴郡內﹐除生員名給十元外﹐其餘按各童生名次之多寡﹐勻給承領﹐以昭平允。至前項租谷﹐如遇前手並無餘剩及未經開徵﹐歷系官爲籌款墊給﹐徐俟徵收歸補﹐統計書院支銷。舉凡修金﹑膏火﹑禮書紙張筆費﹑院夫飯食﹑拾字工資以及小修﹑歲修一切雜費外﹐再計三年之內﹐疊供各試之資。徵補及時者﹐或不至絀。倘若有墊無徵﹐無從彌補﹐所望督交盤﹑判度支者﹐切勿以前手已徵未給之項視爲閒款而撥抵浮工。緣生童待用孔殷﹐系急款﹐非閒款也。

學規

覺羅四明勘定海東書院學規﹝錄四則﹞

一﹑惇實行。讀書所以致用也。聖賢垂世立教﹐詩﹑書﹑禮﹑樂﹑易象﹑春秋之文﹐於以發揮義理﹐非是爲一場話說﹐欲使人躬行實踐﹐體驗於身心﹐而推諸家﹑國﹑天下之間。今學者開口便云讀書﹐到底讀書將爲甚事﹖此處宜自猛省。倘徒慕讀書之名﹐而於倫常行己間多不可問﹐則所爲讀書之本已失﹐𨿽能讀破萬卷﹑作絕妙文字﹐亦何以質聖賢而盟幽獨﹖故人旣自拔於流俗﹐將以聖賢爲必可爲﹐凡一切言﹑動﹑視﹑聽﹐以及五常﹑十義之倫﹐逐項須要認眞﹐毋得仍前忽略﹐則士修之家﹐而獻之天子之廷﹐將爲言坊行表之儒矣。

一﹑看書理。朱子云﹕『讀六經工夫多得效少﹐論﹑孟工夫少得效多』。程子曰﹕『論語﹑孟子旣治﹐則六經可不治而自明矣』。由程子之言思之﹐一部四子書﹐句句皆切於學者。操存涵養之要﹐擴充體驗之功﹐修齊治平之實﹐非若他書之浩渺無涯﹐難於盡曉也。竊怪今之爲講說者﹐不顧文義﹐卻全背遠去﹐理會文字﹐又滯泥不通。更有一種講章陋習﹐章章節節硬立一兩句書旨﹐定一間架﹐彊以聖賢言語來湊合。大抵多爲時文立柱穿插起見﹐不知與聖賢本意已去千里。程子云﹕『讀書須濯去舊見﹐以來新意』。又云﹕『學貴自得﹐不可以相類泥其義』。朱子云﹕『某說書不敢先立一見﹐橫生一解﹔惟平气虛心﹐以求聖賢本意之所在』。合玆以觀學者﹐看書不當泛泛以書博我﹐而當以我看書。字字句句實從經文﹑傳注涵泳而出﹐而又一一皆體之於身﹑驗之於心﹐吻合無間﹐則積漸久﹐心地光明﹐自能脫然有會通處。由是而六經﹐而子﹑史﹐亦易爲力矣。至若時下講章﹐便於舉業﹐則汪﹑陸二大全外﹐金壇王氏之「匯參」一書﹐爲得其要領云﹝「四書大全」一書﹐乃明永樂中胡廣等所編﹐凡三十六卷。國朝汪份﹑武曹﹑陸隴其﹑稼書皆嘗爲之訂證。「匯參」﹐王步靑﹑罕皆著﹞。

一﹑正文體。道之顯者謂之文﹐自有天地以來﹐蓋已有之。顧代各異尙﹐體亦數變﹐見諸「六經」﹑「性理」﹑「文心雕龍」﹑「文粹」﹑「文鑑」以及八家所自序說﹐其論詳矣。至有明﹐鄕﹑會兩闈以八股取士﹐本荊公經義﹐而參以帖括遺意﹐學者代聖賢立言﹐於以發揮天地民物之理。其一定繩尺﹐比諸詩﹑賦﹑論﹑策﹐更宜細意熨貼﹐故至今遵守而不變也。顧有明文字﹐成﹑化以前﹐祗依傳注直寫﹐恰如化工之肖物﹐一字不可減增。此太羹﹑元酒之味﹐朱弦﹑疏越之音﹐非可以擬議而得矣。迨正﹝徳﹞﹑嘉﹝靖﹞之年﹐堂皇肅穆﹐正大昌明﹐淵渟嶽峙。文至此﹐可云極盛。隆﹝慶﹞﹑萬﹝歷﹞第講機法﹐而气度漸卽於輕佻﹐此爲日之旣昃乎﹖然尺度謹嚴﹐猶不失先民短矱。天﹝啟﹞﹑崇﹝禎﹞諸君﹐厭其卑弱﹐欲起而矯之﹐苦心孤詣﹐窮幽極險﹐以規模唐﹑宋大家才情魄力﹐誠足以橫絕一代。然支離龐雜﹐不合於經者亦有之。我朝气運昌隆﹐人才輩出。國初如熊﹝鍾陵伯龍﹞﹑劉﹝黃岡子壯﹞諸公外﹐張京江﹝素存玉書﹞﹑韓慕廬﹝元少炎﹞﹑李文貞﹝安溪光地﹞公輩﹐皆能精理內涵﹐浩气外達。誠足以日月經天﹐江河行地矣。卽近代以來﹐風气稍異﹐而淸眞雅正﹐明訓昭宣。其作文直抒所見者﹐如桐城方氏﹝苞﹐字靈臯﹑舟字百川﹐又有方林附百川稿﹞﹑金壇王氏﹝汝驤﹑耘渠﹑步靑﹑罕皆﹞﹑宜興儲氏﹝欣﹐字同人﹐又有大文﹑在文﹑雄文﹑掌文諸子﹐而經畬堂爲盛﹞﹑張百川﹝曉樓江﹞﹑任翼聖﹝釣臺啟運﹐考據尢長﹞數家﹐實能以濂﹑洛﹑關﹑閩之理﹐運王﹝鏊﹞﹑唐﹝順之﹞﹑歸﹝有光﹞﹑胡﹝友信﹞之法者。學者尢不可不奉爲圭臬。至夫合選善本﹐如「欽定四書文」﹝乾隆元年﹐方苞奉編﹐起明化治﹐訖於國朝雍正﹐大旨以淸眞雅正爲宗﹞外﹐王罕皆「分種八編」﹝由「啟蒙式法」至「老境別情」﹐卽今所號爲八集者﹞﹐殊有層級可循﹐無弔詭龐雜諸獘﹐宜所傳習。外若矜奇異好﹐軋茁字句以眩聽聞﹐槪所弗錄﹝「文心雕龍」十卷﹐梁劉勰撰。上篇論體裁之別﹐下篇論工拙之由﹐於文章利獘﹐窮極微妙。唐「文粹」一百卷﹐宋姚鉉編。其書刪掇「文苑英華」﹐而稍附益之。蓋欲救五季文獘﹐不免矯枉過直。然鑑裁精審﹐去取謹嚴﹐實爲總集善本。宋「文鑑」一百五十卷﹐呂祖謙奉勑撰。所錄關於學術治法者最多。唐宋八家「文鈔」一百六十四卷﹐明茅坤編。八家定自朱右﹐而右書不傳。世稱八家﹐實沿坤此編。八家者﹐唐昌黎韓愈﹝退之﹞﹑柳宗元﹝子厚﹞﹑宋盧陵歐陽修﹝永叔﹞﹑眉山蘇洵﹝老泉﹞﹑東坡軾﹝子瞻﹞﹑穎濱轍﹝子由﹞及南丰曾鞏﹝子固﹞﹑臨川王安石﹝介甫﹞。國朝儲欣更益以李翺﹝習之﹞﹑孫樵﹝可之﹞爲十大家云﹞。

一﹑崇詩學。詩以理性情﹐學者所宜習。顧自樂府﹑雜擬﹐以及五七言古諸體﹐派別各殊﹐格律亦異。今天子覃敷文教﹐更定取士程序﹐自丁丑試貢土於禮闈﹐易二場表判加試八韻詩一首。厥後著爲令甲。凡直省鄕試﹐以及學臣科「歲兩試﹐或八韻﹑或六韻﹐皆得諧聲﹑比律﹐學爲應制體。比年以來﹐士之喁喁向化者﹐諒無不揚風扢雅﹐以蘄至古之立言者矣。顧館閣及省試詩並稱應制體﹐昔人嘗取少陵題畫﹕「冕旒俱秀發﹐旌旆盡飛揚」句﹐爲館閣詩定式。又取東坡論書﹕「端莊雜流麗﹐剛健含婀娜」句﹐爲省試定式。然吾觀省試詩﹐較館閣尢爲不易。蓋三條燭盡﹐排比聲病諸律﹐旣足以窘縛才思﹐而風流婉麗﹐鏗訇鐘呂之音﹐非沐浴於髙文典冊中者﹐亦未易展發其聲華。故古人於試帖詩﹐罕所愜心。卽今讀「文苑英華」所載﹐唐省試詩十卷﹐惟沈﹝佺期﹞﹑宋﹝之問﹞﹑元﹝微之﹞﹑白﹝居易﹞諸巨公﹐庶幾完好外﹐其餘多瑕瑜不揜﹐則地有以限之也。諸生倘欲習之有素﹐宜取唐人試帖﹐如「國秀集」﹑「中興閒气集」﹑「近光集」﹐近代試帖如「玉堂集」﹑「和聲集」﹑「依永集」等書﹐朝夕諷詠﹐心和手柔﹐自足以鼓吹休明﹐而無鄙野之譏矣﹝「文苑英華」﹐一千卷﹐宋李昉等奉勑編。蓋以續「昭明文選」﹐故托始梁末而下迄於唐。「國秀集」三卷﹐唐芮挺章編。所錄率皆精美﹐非後來詩社所及。「中興閒气集」二卷﹐唐髙仲武編。所錄起至徳初﹐迄大歷末﹐姓名下各有品題。「近光集」三卷﹐元周伯琦撰﹐乃後至元庚辰至乙酉由編修歷擢崇文監丞時作﹐述朝廷典制爲多。「玉堂」﹑「和聲」﹑「依永」三集﹐皆近時試帖﹞。

楊桂森白沙書院學規﹝錄二則﹞

一﹑讀書以立品爲重。立品莫如嚴義利之辧。試思伯夷﹑叔齊何以能流芳千古﹖不過於義利辧得明﹐𨿽餓死而不攺其節﹐所以傳也。讀「雞鳴而起」一章﹐要想到舜跖之辧﹐有一念爭財謀利之心﹐便是盜跖﹔有一念矜名重節之心﹐便是聖賢。若口讀詩書﹐心想銀錢﹐是盜跖也﹔要占便益﹐只顧自己﹐亦是盜跖也。欲嚴義利﹐莫如忍﹐莫如讓。如窮苦要忍得住﹐毋去騙人﹑磕人﹐錢財田產﹐且讓一番﹐不可爭競。總是我輩念書人﹐要將气骨撐得住﹐毋爲銀錢所害﹐便是身立千仞之上。

一﹑讀書以成物爲急。讀書人不是單管自己的事。譬如我能孝弟﹐那些不讀書人﹑不知孝弟者﹐都要我去勸導他﹔見他孝順父母﹐要誇獎他﹔見他忤逆父母﹐要婉言勸戒他﹔見他爭財爭利﹐要把聖賢道理解他。須先覽曉得古今興亡得失﹑忠■﹝亻妄﹞之辧﹐自己便有經濟﹐臨事自有決斷﹑有把持。方正學孝孺學辧﹕『人莫不爲學﹐而學必有要焉。「五經」者﹐天地之心﹐三才之紀﹐道徳之本也。善學者學諸「易」﹐以通陰陽之道﹑性命之理﹔學之「詩」﹐以求事物之情﹑倫理之懿﹔學之「禮」﹐以識中和之極﹑節文之變﹔學之「書」﹐以達治亂之由﹑政事之序﹔學之「春秋」﹐以參天人之際﹑君臣華夏之分﹔而學之大統得矣。然不可驟而進也﹐蓋有漸焉。先之「大學」以正其本﹐次之孟軻之書以振其气﹐則之「論語」以觀其中﹐約之「中庸」以逢其原﹐然後六經有所措矣。博之諸子以睹其辧﹐索之「史記」以質其效﹐歸之濂﹑洛﹑關﹑閩之說﹐以定其是非。旣不謬矣。參天下之理以明之﹐察生民之利害以凝之﹔踐之於身欲其實﹐措之於家欲其當也﹔內燭之於性﹐欲其無不知也﹔外困辱而勞挫之﹐欲其著而不懈﹐畜而愈堅也。夫如是﹐學之要庶幾乎得矣。發之乎文詞以察其淺深﹐核之乎事爲以考其可否﹐驗之乎鄕邦以勉其未至﹔日量而歲較﹐晝省而夜思之﹔功旣加矣﹐徳旣修矣﹐出而任國家之重位﹐則澤被乎四表﹐聲施乎百世矣。處則折衷聖賢之道﹐稽纘古今之法﹐傳之於人﹐著之於書﹐以淑來者﹐豈不巍巍然善學君子哉』﹝「遜志齋集」﹞﹗

又「深慮論」第五﹕『治天下有道﹐仁﹑義﹑禮﹑樂之謂也。治天下有法﹐慶﹑賞﹑刑﹑誅之謂也。古之爲法者﹐以仁﹑義﹑禮﹑樂爲榖粟﹐以慶﹑賞﹑刑﹑誅爲鹽醢﹐故功成而民不病。聖人之爲仁﹐非特曰仁而已矣﹐必有仁之政。欲民之無饑也﹐口授之田﹔欲民之無寒也﹐教之桑而帛﹑麻而布﹔欲老之有養﹑祭享賓客之有奉也﹐教之陂池而魚鱉﹑牢柵而雞豚﹔欲民之安也﹐不爲苛役以勞之﹐欲民之無夭也﹐不爲煩刑以虐之。親老﹑子獨者﹐勿事胎育﹐而貧者有給﹔以至於獵而不傷麛卵﹐樵而不斬萌蘗﹐皆仁也。其爲義也﹐必有義之政。上之取之也有常﹐用之也有節﹐均之也有分﹔疆界也以防其爭﹐鄰保也以洽其歡﹐車服也以昭貴賤﹐衡量也以信多寡﹐饑寒也減其力役之徵﹐略其婚娶之儀﹔學於閭也使其知長幼之序﹐書於鄕也使其知善惡之效。推而至於安生而達分﹐尊上而趨事﹐皆義也。爲禮之政﹐而使民自揖讓﹑拜跪﹑獻酬之微﹐各極其敬﹐以至於五倫敍而三綱立。爲樂之政﹐而使民自詠歌﹑搏拊﹑舞蹈之事﹐充而大之﹐至於和樂﹑忠信﹑不怨﹑不怒而易使。聖人之用是四者﹐持之以堅凝﹐守之以悠久﹐如待獲於秋﹐浚泉於深﹐必得其效而後止。四者之化成﹐天下之民膠結而不可解。有未齊者﹐從而以法令之﹐則令之易服﹐而治之不難。故三代之民﹐非異於後世之民也。後世之民常好亂﹐而三代之時﹐未嘗有一民爲亂者﹐治之者異也。仁﹑義﹑禮﹑樂入其心﹐民𨿽知可以爲亂﹐而不能﹔賞﹑罰﹑旌﹑誅動其心﹐民𨿽欲爲亂而不敢。不能者﹐有所恥﹔不敢者﹐有所畏也。治天下而能使人恥於爲非﹐𨿽無刑罰可也。恃法威而使民畏﹐民其能常畏乎﹖及其衰則不畏之矣。三代以下﹐𨿽有賢主而不足致治者﹐欲使民而不知仁﹑義﹑禮﹑樂之說也。故爲治者不可以不察也』。

又與郭士淵論文﹕『秦﹑漢以下﹐大率多記載講論文耳﹔求如古之立言者﹐未之多有也。然而猶足以名世者﹐其道𨿽未至而其言文﹐人好其文﹐故傳。其言𨿽不文而於道有明焉﹐人以其明道﹐故亦傳』。

又送牟元亮﹑郭士賢序﹕『文所以明道也。文不足以明道﹐猶不文也。三代以上﹐斯道明﹐故其文簡。三代以降﹐道晦而不章﹐人各以意求之﹐故其文繁。聖人之言﹐如「書」﹑「易」﹑「春秋」之所載﹐孔氏弟子之所述﹐片辭可以善其身而治天下﹐豈好爲略哉﹖無所用繁也。莊周﹑荀卿之著書﹐其辭浩浩乎若無窮﹐於道邈乎未有聞。非工於言而拙於道也﹐求道而不得﹐從而以言窮之﹐𨿽欲簡而不可致耳。然其文猶未獘也。自夫不徇道而徇人﹐不求合於古而求合於今者﹐始相如開其源﹐崔﹑蔡暢其支﹐魏氏迄於唐初﹐助其瀾者盈天下。天下之言文者﹐諛乎人而已矣﹐宜乎時而已矣﹐何有於道哉﹖唐之中世﹐昌黎氏嘗一反之﹐而道不足以逮文。宋之盛時﹐程氏嘗欲拯之﹐而文不能以勝道。歐氏﹑蘇氏學韓氏者也﹐故其文昌﹔朱子﹑張氏師程氏者也﹐故其道醇。合二者而有之﹐庶幾不愧於古乎﹔而天子未見其人也。匪遺乎今﹐不足以追古﹔匪弗顧乎人﹐不足以明道﹔匪有得乎道﹐吾未見其能文也﹝按爲學﹑爲政﹑爲文﹐得方氏諸編﹐可以洞徹源流﹔捨此不務﹐則俗儒矣』﹞。

沈維鐈校士錄序﹕『行文之要﹕曰理﹑曰法﹑曰才﹑曰气﹐本領則在讀書。國家以四書文取士﹐一以朱子「章句集注」爲宗﹐所以一有司之繩尺而端學者之趨向﹐非漫然也。嘗讀朱子「教人讀書法」曰﹕『「大學」以定規模﹐「論語」以立根本﹐「孟子」以觀發越﹐「中庸」以求古人之微妙。讀此四書﹐然後更看「詩」﹑「書」﹑「禮」﹑「樂」』。又曰﹕『先讀「語」﹑「孟」﹐然後讀「史」﹐如明鑑在此﹐而妍醜莫逃』。夫所謂讀書者﹐豈如今之舉業家﹐斤斤於文義口气離合向背之間﹐以爲八股之用﹖否則訓詁名物﹐專意考訂﹐甚且黨枯仇朽﹐聚訟紛呶﹐而不切於身心之務也哉﹖必也循朱子「讀書法」六條﹐而沈潛反復於「章句集注」﹐以上溯洙﹑泗之大義微言。又博觀「文集」﹑「語類」諸書﹐循其本末先後之序﹐而實致其功。卽凡修己之實﹑處事之方﹑居官型俗之要﹐無不講明切究﹐實踐躬行﹐庶乎理與心相融﹐身與道相習。由是本其躬行心得﹐而發爲精粹切實之文﹐理明詞達。所謂有徳者必有言﹐故足貴也。非然者﹐四書不明﹐無以得在我之權度﹐於日用治心修己之處﹐毫無省察。如薛文淸所言﹕『一時所資以進身者﹐皆古人之糟粕﹐終身所得以行事者﹐皆生來之習气﹐與不學之徒了無以異﹔徒役役焉繡其鞶帨﹐華世取寵﹐舉昔聖先賢之垂訓﹐盡視爲出身幹祿之階梯﹐無論文不能工﹐卽工矣﹐而畔道離經﹐其於士習民風﹐可憂非淺鮮也』。程子曰﹕『科舉不患妨功﹐惟患奪志』﹔誠能不挾利心以讀書﹐則志先定矣。又知讀書不僅爲作文﹐則功無荒矣。於以黼黻昌期﹐備楨幹棟梁之選﹐詎非厚幸歟』﹝按上兩條﹐是論古載道之文﹔此條是論今科舉之文。皆從根本上立論﹐學者當知所從事矣﹞﹖

主講

楊典三﹐字寅齋﹔湖南湘潭歲貢生﹐與故倅髙大鏞有戚好﹐簪筆來蘭。蘭故有書院﹐未及延師開課﹐而已就圮矣。大鏞至﹐艸創章程﹐延典三始爲主講。自嘉慶己卯﹐訖道光道辛巳﹐初未嘗規鹿洞﹑會鵝湖也。典三足不出署﹐寬以待諸生﹐恕以衡文字﹐於是入獎賞者皆得其意以去﹐𨿽教無他術﹐殆亦啟牖初化之一道乎。廳士子引爲開山教也。祗今以祿位奉之。

附考

「會典」﹕書院師長﹐不分本省﹑鄰省﹑已仕﹑未仕﹐擇經明﹑行修足爲多士模範者﹐以禮聘請。丁憂在籍人員﹐理應杜門守制﹐不得延請。書院教官﹐本有課士之責﹐不得兼充書院師長。謹案﹕乾隆三十年奉上諭﹕攺書院山長之稱爲院長﹝謹案唐「韓昌黎詩集」﹐有酬司門盧四兄云夫院長望秋作﹔又「湘山近事」﹕五代蔣維東隱居衡﹑嶽﹐受業者號爲山長。是院長之稱尢古於山長也﹞。道光二年奉上諭﹕『各直省所屬書院﹐務須認眞稽察﹐延請品學兼優紳士﹐住院訓謀。其向不到館﹐支取幹修之獘﹐永遠禁止』。煌煌聖訓﹐固院長與有司所當共凜焉者也﹝「吾學錄」﹞。

仰山社﹝附﹞

蘭無所謂義學﹐並社亦不得爲學。惟蘭士百數十人中自相訂盟﹐捐有薄置。每歲四仲月﹐卽在仰山書院內一會﹐文酒盡日。完篇﹐擇其品優學裕者﹐請定甲乙。七名以內﹐贈筆朱墨有差﹐名曰仰山社。

署倅烏竹芳序﹕『蓋聞五步之澤﹐必有香艸﹔十室之邑﹐必有忠信。況噶瑪蘭環山面海﹐幅員百三十里﹝原作五十里﹞﹐𨿽地屬新辟﹐而間气所鍾﹐秀靈所聚﹐將來必有大發其祥者。蓋上天之降才﹐原不限於遐域也。余以乙酉夏來攝斯土﹐訪其俗﹐朴以醇﹔問其民﹐直以愨﹔察其學校之設﹐則有仰山書院。每於公餘之暇﹐按月考課﹐因得與諸生相接。而仰山社附焉。則見多士濟濟﹐蔚然挺秀﹐有蒸蒸日進之風。苟稍激勵而裁抑之﹐庶泮水芹藻之休﹐小大從公之盛﹐無難復見於今玆焉。𨿽然﹐文教之興﹐倡率在上﹐而輔翼在下。使無首事之人以約朿而董勸﹐則成人小子﹐廢棄而無成﹐文運亦靡靡而不振。無他﹐其始不立﹐其卒不成﹐有由然也。今得首事諸生﹐毅然以扶持文教爲己任﹐捐金置田﹐議立科條﹐加以獎勵﹐並丐余爲文以志其盛。餘思﹕棫朴﹑菁莪﹐廟中著作人之化﹔山陬﹑海澨﹐俊英招從又之風。將見誘掖獎勸﹐鼓舞奮興﹐鬱鬱彬彬﹐咸吟風而詠月﹔魚魚雅雅﹐亦咀華而含英。折桂苑之枝﹐斧修月殿﹔預杏林之宴﹐人醉春風。從此甲第連科﹐人文蔚起﹐何莫非諸生之義舉﹐有以獎勵而玉成之也哉﹗余幸文教之日興﹐而喜首事之有人也。於是乎序』。

應試

噶瑪蘭﹐道光十九年己亥九月初二日﹐廳中奉臬道兼學政姚批準﹕援照澎湖廳例﹐將府﹑縣兩考並歸蘭廳﹐就近錄取﹐徑送道考。其餘一切事宜﹐著卽會同臺灣府妥議詳辦在案。

附考

蘭以未建專學﹐不試學額﹐向附童子試於淡水廳。歷屆歲﹑科﹐酌撥一名﹐附隸淡學。自嘉慶丁丑年奏定﹐後至道光元年辛巳﹐始有林濱洲一名入學。迨己丑﹑癸巳﹑丙申﹐有三次加撥府學﹐酌進兩名﹐亦或竟有不取進者。至是﹐兼學政姚瑩詳請﹐援照澎例﹐由廳開考﹐得應試者二百十有三名。二十年春﹐通判徐廷掄因就膏火田盈餘項內﹐每名資送八金。時赴道試者百有五人﹐與淡童人數不相上下。取進黃纘緒等三名﹐皆撥府額﹐爲開蘭未有之盛。其札廳云﹕『該廳如無廩生﹐責成該增﹑附生﹐互相保送道考﹐仍由淡廩挨認。其取進仍歸入淡水廳額﹐以符定制』。蓋仿「學政全書」內載「乾隆四十五年澎湖初設事例」云。

庚寅冬﹐陳淑均書「仰山齋壁」﹕背赤嵌而東折﹐約四﹑五百里﹐得噶瑪蘭﹐實與崇爻傀儡逼處野番﹐地僻而險。道光壬午夏﹐淑均視叔父疾﹐挾醫渡淡水。淡水經設學﹐廳額六名﹐噶瑪蘭附焉。均初至廳淡之新艋﹐見其人飽稻飫豕﹐十九如■﹝兮瓜﹞。其讀書美秀而文者﹐談吐淸雋﹐則與其山水相仿佛。然距郡僅八﹑九程﹐其人且不甚試﹐試亦輒不如意﹐往往老其材於荒榛蕪蔓中﹐而不復顧惜。及丁亥冬﹐廳聘再至淡。其明春戊子﹐舌畊於艋﹐乃稍稍與蘭士有文字之交。又明春己丑﹐而蘭士中負笈者三﹐以文摯者一。詢之﹐則皆曾試於臺。閱其課藝﹐亦淸而腴﹐直而不絞﹐與淡士並循蹈於規榘。今春趨之試﹐則淡旣冠軍﹐蘭亦果列前矛﹐補弟子員。私心識之﹐以爲蘭地錚錚者耳。居無何﹐入蘭﹐謬赴仰山席。五月初﹐甄別甫近百名﹐六﹑七﹑八月續而附者又三﹑四十名。其人非訓蒙﹐大抵卽受經師業。其文𨿽典麗不足﹐而淸剛簡貴﹐率各肖乎其才。視余向者之所許可﹐旣不一而足﹔而其肄業在院﹐夕考而朝稽者﹐尢實地於淡﹑艋。於是進諸生而策之曰﹕『書院者﹐爲學校儲備人才﹐而非卽以此進退乎人才也。原國家取士之意﹐三年一大比﹐年餘一歲﹑科﹐惟不欲促其程以躁進﹐而又恐士之或荒於嬉也。爰置書院以季考而月課﹐俾之功勤則業不墜﹐廩裕則志不紛﹐而選精則材尢不濫。以此收效較捷﹐用劻學校之不逮耳。今諸生按課則百十數人﹐而附淡廳試乃僅二﹑三十人。迨應道﹑府試﹐則又無過十人。得非宋人之燕石曾遇周賈乎﹖抑荊人之抱璞﹐待時而後獻耶﹖處壽考作人之世﹐生爲男而列中華﹐幸何如之﹖諸生非自棄者﹐諸生其必有以自奮也』。言未訖﹐有老宿軒渠於側﹐曰﹕『先生休矣﹗先生獨非自郡國上計來耶﹖淡水初合試於彰化﹐額則十有三。當是時﹐竹南人士越宿至矣﹐而艋川則無有應之者。自嘉慶壬申﹐一建專學﹐加撥府額﹐艋川無案不朋進。今且給廩﹑輪貢﹐薦賢書者﹐旁見側出﹐豈非以近者易從﹐而遠者難赴乎﹖蘭陽距郡將千里﹐往返二十六程﹐祗撥一名耳﹔又必先試於竹塹﹐多一往返十二程﹐則跋涉已自困頓﹔加以籌備盤川﹑預料家計﹐約輸七﹑八十金﹐然後出而逐隊﹐又誰將以難得之經費﹐求無定之功名者﹖故自開蘭至道光初年﹐始有一﹑二土著叨附膠庠﹐而童生則前後相望﹔不獨此期課百數朋輩可抵淡人試數已也』。均曰﹕『誠如是乎﹖盍籌公費』﹗曰﹕『有書院膏火田﹐人站四金﹐未足也』。『盍計私蓄』﹗曰「私蓄不足恃。歲訓蒙三﹑五十金﹐惟衣食無待給者﹐積歲差堪一試。而試必權教﹐則潤分於友。歸不逢時﹐則招乏其徒﹐以此一停頓﹐又延三載﹐而待給者無論已』。均曰﹕『是也。如君言﹐豈敢憚行﹐畏不能趨﹔然獨無登舟之一法乎』﹖則曰﹕『蘭之與臺﹐自泖鼻山南北異風﹐潮汐反汛﹐𨿽澎船來鹽貨﹐回空可以抵郡﹔然或限於滬尾﹑止於雞籠﹐非夏月不入港矣』。均曰﹕『何不駁載』﹖則曰﹕『澎船回載匠料﹐南去紆遲﹐北來則輕揚矣。而嘉﹑彰一帶﹐時有劫奪孤客之危﹐恐舟行之苦﹐反甚於陸。故事﹐臺觀察歲一按所部﹑得至蘭﹐或請就試﹐惜蘭不由本廳錄送﹐而順試固無其例』。均曰﹕『無例不可行。然有一問﹕初設廳﹐諸制準澎湖。澎廳得自試送道﹐由一名酌撥至四名﹐諸生何不請以澎例者例蘭乎﹖抑蘭之附試於淡也﹐又何不以淡﹑彰合試之例﹐通同去取﹐毋庸另爲限額乎』﹖則皆曰﹕『否﹐否。澎廳著有成例﹐半帆抵郡日未西。蘭則自初設廳﹐議附淡學﹐此後無復肯以澎例爲援者。卽援﹐未必濟﹔濟﹐亦非一葦之可杭﹐此其限於地乎﹖若附試而不限額﹐諒又非淡士所能容﹐此其限於人乎﹖則亦相安於當日之爲淡﹑艋者而已』。語畢﹐諸生揖退﹐乃仿孫可之書褒城驛﹐條其言於壁。

辛卯冬﹐合屬生﹑監楊徳昭等呈稱﹕『爲蘭童進階﹐廣求便益﹐僉懇署倅薩廉恩準比例詳請核施事。其略曰﹕竊以人文不囿於山川﹐而士气端資於培植。噶瑪蘭僻在臺灣髙山之後﹐自嘉慶十五年歸入版圖﹐文物丕變。至二十年翟前廳因於覆奏案內﹐附請考試一著﹐詳稱﹕地𨿽初辟﹐而其遷居士民﹐卽系淡水﹑嘉﹑彰等廳﹑縣之人﹐隨其父兄挈家入山﹐延師訓課。內查有應童子試者五十六名﹐初學作文者四十八名﹐請援照澎湖成例﹐歸入蘭廳開考﹐附送道試。旋因淡水廳適置專學﹐二十二年覆準﹐以蘭童附入淡試﹐每屆照澎廳例酌進一名。仰見壽考作人之世﹐澤及遐陬。凡諸蘭士﹐一體觀光﹐正當感奮下懷﹐以圖上進﹐亦何敢別生覬覦﹖惟念該士子自開廳之初﹐置有仰山書院﹐按期季考﹔二十載來﹐疊荷新舊廳主栽培﹐漸有起色。現入書院肄業者﹐陸續有一百四十餘名﹔其未入書院而遠鄕教讀者﹐有三﹑四十名。又有初學詩文漸可應試者六﹑七十名不計外﹐實在蘭屬童生﹐確有一百八十餘名﹔較之淡水試童歷屆甫及百名﹐委系有贏無絀。乃近科以來﹐附試淡童﹐每不過二十名左右﹔及至應道府試﹐從中又有不到者。推原其故﹐皆由開考之時﹐或仍赴嘉﹑彰縣試﹐或卽入淡水廳試﹐稱爲祖籍﹐皆以取進之途較廣於蘭。不惟官無從禁﹐卽與試在場之親朋﹐亦無從而向阻。甚至取進入門﹐其父兄轉以爲得計。歲﹑科相率效尢﹐紛投四散﹐反若視蘭籍爲畏途者。昭等忝列膠庠﹐素知朝廷典制﹐必歸一律。似此紛歧﹐未免名是而實非。因查噶瑪蘭當日設廳事宜﹐件件皆仿照澎湖成例。今澎湖童生五﹑六十名﹐歸廳考試送道﹐附進臺灣縣學﹐半帆可以抵郡﹔而噶瑪蘭附淡廳竹塹考試﹐往返程途十三﹑四跕﹐至府則將千里﹐往返二十六日﹐較之澎湖﹐水陸已自懸遠。又查淡水未設學時﹐童生附彰化縣試﹐不另限額﹐合取進十三名﹐往返四程而已。今淡廳學額六名﹐加撥府三名﹐合有九名。噶瑪蘭旣附試於淡水﹐卽不必仿額於澎湖。昭等愚昧﹐竊以爲同一臺灣﹐同一試典﹐噶瑪蘭若仿照澎湖酌撥之例﹐似應請卽照澎湖﹐歸入本廳開考﹐將其名冊於送道時取進之日﹐仍附淡水廳學﹐照常管理﹐似爲公便。若仍附淡水廳試﹐應請卽仿照淡水附彰化縣試之例﹐合同去取﹐似可不限以另額。庶鼓舞蘭士﹐寬之以上進之階﹐自不致一廳童生而分投四處。其從前以祖貫而進入淡水﹑嘉﹑彰等學者﹐亦請著攺歸籍。則於恩施旣得其允平者﹐於體制益昭其劃一。相應僉乞樂育造士﹐恩準比例﹐據情詳請核轉酌施。公侯奕世﹐切呈』。

己亥三月﹐署倅閻炘詳據拔貢生黃學海等僉請示遵﹔節其略云﹕『現在書院肄業者﹐二百六十餘名﹔其遠鄕教讀﹐可以應試者﹐亦不下一百餘名。實在蘭童確有二百餘名。伏查設廳之始﹐因蘭童較少﹐故暫附淡考試。淡廳赴道府試童生百有餘名﹐而取進九名﹔澎童赴試僅五十名﹐取進四名。自淡抵郡﹐程祗七跕﹔而澎則一葦可杭。至於蘭童路程倍於兩廳﹐而人數實多於兩屬。誠得仰邀詳準﹐自廳開考﹐以省赴淡兩月待試之費﹐則道考赴試童生必多矣。且查各廳﹑縣學取進名額﹐恆視糧賦爲多寡。蘭境徵賦萬餘﹐澎湖固不能及﹔卽淡廳亦可頡頏。糧旣相若﹐路遠倍之﹐而童生實多於淡。可否仰懇﹕請援澎湖連府酌撥四名之例﹐寬其上進之階﹐以伸海澨士气﹖至旣開考﹐自應建立學校﹔其應首建學宮。蘭廳東門﹐舊有畱存官所一地﹐海等僉願按畝捐資﹐修建文廟﹐兼置學田。倘蒙詳準奏設﹐又可免籌經費』云云。

道光二十二年九月﹐奉憲準到部咨﹐抄錄行知﹐內開﹕『禮部爲遵旨議奏事﹐本年正月二十三日﹐內閣抄出前任閩浙總督顏等奏請﹐加增噶瑪蘭廳學額﹐並由廳考錄及酌添廩增一折﹔奉朱批﹕「該部議奏。欽此」﹗欽遵到部。查原奏內稱﹕「臺灣府屬之噶瑪蘭廳﹐地處臺郡極北﹐所有應試文童﹐先於嘉慶十九年﹐經前督﹑撫臣奏請﹐附入淡水廳學取進在案。玆據臺灣道姚詳稱﹕噶瑪蘭廳自嘉慶十五年歸入版圖﹐計今三十餘載﹐戶口蕃滋﹐經該廳淸查現有九萬三千零﹐內應試文童三百一十八名﹔文風日盛。惟地處髙山之後﹐道路窵遠﹐跋涉維艱。若赴淡水應試﹐不免守候之苦﹕應請仿照澎湖之例﹐由廳考錄﹐徑送道考。又蘭廳並無學額﹐向在淡水學六名之中﹐分進一名﹐間歲分進二名。今應試文童日多﹐僅進一名﹐誠不足以振興士气﹔若多取二﹑三名﹐又有礙淡水之額。應請加淡水廳學額二名﹐共爲八名。內以三名分給蘭童﹐編爲「柬」字號﹔以五名分給淡童﹐編爲「炎」字號﹔以昭公允。再淡水廳學廩﹑增生﹐向各四名﹐今旣請加學額二名﹐所有廩﹑增生亦應酌加二名﹐於淡﹑蘭二廳附生內﹐分別「柬」﹑「炎」字號考補。其廩糧在於蘭廳正供內照例分撥」﹐等語。臣等查定例﹐淡水廳學額﹐進閩籍六名﹐廩生四名﹑增生四名。其噶瑪蘭閩籍應考文童﹐與淡水文童一體憑文取進。今該督等奏稱﹕噶瑪蘭一廳應試文童有三百餘名之多﹐洵屬人文日盛。且自噶瑪蘭至淡水﹐計程六日有奇﹔由噶瑪蘭赴郡﹐計程十三日。誠如該督所稱﹐兩番跋涉﹐艱苦異常。臣等公同酌議﹐擬如所請﹐準其於淡水廳額六名之外﹐酌加二名。以五名爲淡水額﹐編爲「炎」字號﹔以三名爲噶瑪蘭額﹐編爲「柬」字號。各由該廳考取﹐徑送道考。至噶瑪蘭廳學額﹐旣增二名﹐其廩﹑增亦應如所請﹐各加二名﹐於蘭﹑淡二廳附生內﹐分別「柬」﹑「炎」字號考補。其廩糧於噶瑪蘭廳正供內﹐照例分撥﹐以免淆混。至考試及幫補各事宜﹐悉照向來章程辦理。所有臣等核議緣由﹐是否有當﹖恭候命下臣部﹐行文該督等遵奉施行』。

謹按﹕先於道光二十年庚子奉文﹐由廳開考﹐徑送錄進三名。至二十六年科考﹐提學道熊一本加撥府學一名。二十七年以後﹐現任提學徐宗幹以道途較遠﹐文卷尙優﹐每科加撥府學二名﹐爲五名。三十年恩詔廣額案內﹐撥府三名﹐廣廳一名﹐則共進七名矣。凡皆仰體聖天子徳周無外﹐澤徧遐陬﹐俾多士聯翩秀出﹐有蒸蒸日進之風﹐於以砥行﹑立名﹐爲國家儲棟梁之選﹐沐雅化而詠作人﹐其振興固當未有艾也。

選舉﹝附﹞

舉人

道光二十年庚子科﹝池劍波榜﹞﹕黃纘緒﹝字紹芳﹐由府學附生﹞。

咸豐元年辛亥恩科﹝孟曾谷榜﹞﹕李春華﹝字正芳﹐由蘭屬附生﹞。

貢生

道光十七年丁酉科﹕拔貢生黃學海﹝字匯東﹐由淡水學廩生﹞。

道光三十年庚戌科﹕恩貢生黃鏘﹝字佩卿﹐由蘭屬廩生﹞。

卷四﹝下﹞

武備

兵制營署營莊戎政武秩武功

夫班師振旅﹐而武衛仍奮於蠻荒﹔立政任人﹐而戎兵方行於海表。有文事者必有武備﹐疇以承平日久而稍弛也哉﹖蘭初置守戎﹐繼添都閫。其軍戍瓜期﹐一如臺制﹐向但八十五耳。近增超乘之雄﹐足敵戰鞍之數。邀恩挾纊﹐備濟鞠藭。𨿽戊己不屯﹐而庚癸則諾。何伏戎於莽﹐尙又煩節鉞來臨也。是在城眾志者﹐懲之於積玩﹐弭之於未萌﹐斯气銷日月﹐皆銳蓄風雷也。志武備。

兵制

營署

營莊

戎政﹝附﹞

武秩

武功

兵制

噶瑪蘭營都司一員﹝駐蘭城﹞﹑守備一員﹝駐頭圍兼轄烏石港炮臺﹑硬枋﹑三貂﹑三圍等汛﹐帶領戍兵一百名﹞﹑千總二員﹝一員專防城汛﹐一員爲輪防嶐嶐嶺汛﹐兼轄大裏簡﹑三貂交界等塘﹐帶領汛兵五十名﹞﹑把總二員﹝一輪防溪洲汛﹐兼轄羅東﹐帶領汛兵四十名。一駐蘇澳口﹐兼轄南關﹐帶領汛兵五十名﹞﹑外委四員﹝二協防城汛﹐一隨防頭圍﹐一分防北關兼硬枋等塘﹐帶領汛兵四十名﹞﹑額外外委三員﹝二員貼防城汛﹐一員防加禮遠汛﹐帶汛兵三十名﹞﹑步戰兵四百五十五名﹝由內地按班撥換﹞﹑守兵二百四十名﹝由內地按撥﹞﹑炮位十三座﹝四城門各安一座﹐烏石港口炮臺及頭圍﹑三圍﹑北關﹑嶐嶺﹑溪洲﹑蘇澳﹑加禮遠等汛﹐各安一座﹞﹑煙燉﹑器械﹝弓箭﹑鳥槍﹑大炮﹑藤牌等件﹐皆戍兵隨班帶到﹐不年限﹞﹑火藥﹝年約需千斤﹞﹑鉛彈﹝年約需二百五十斤﹞﹑鑼鍋﹝十五口﹞﹑賬房﹝十五架﹐請領未到﹞﹑旗幟﹝大旗五桿副全﹞﹑馬疋﹝未配﹞。

附考

乾隆三年奏準﹕嗣後臺地如有民人不法等事﹐許令武員移送地方官究治。如兵丁生事滋擾﹐許文員關會營伍責懲。如有彼此推諉者﹐照例罰俸一年﹐並飭令各該地方官汛防員弁﹐實力奉行。彼此按月稽查﹐取具「並無兵民滋擾」印結﹐轉報該上司查核。如或有意徇縱﹐將該地方官照徇庇例議處。

噶瑪蘭陸扼生番﹐水趨海澑﹐以雞籠﹑泖鼻爲衛戶﹐以烏石港爲衝喉﹔而不兼設水師者﹐以烏石港沙汕之外﹐卽系大洋﹐港道窄小﹐不能安設營哨。惟每屆春夏之交﹐南風盛發﹐著艋舺營水師守備﹐因巡哨之便﹐駕駛本營哨舟﹐在港口常川巡哨﹐遇盜兜擒。地方有事﹐準蘭廳移會艋舺營帶兵先往策應。

升守方傳穟「請蘭營攺制文」﹕蘭地民人三籍﹐漳最多﹐泉﹑粵人少。漳﹑泉兵不可用也。

請悉用上府兵﹐以免分類械鬥之隙。臺灣城守左右兩軍﹐舊額一千一百六十七名﹐可撥左軍岡山汛兵四十﹑右軍大武壠汛兵三十。北路左營原額一千二百六十八名﹐可撥嘉義存城兵八十﹑斗六門汛兵三十﹑鹽水港﹑西螺二汛兵二十。艋舺陸路原額兵八百名﹐可撥艋舺汛兵一百。凡撥戰兵二百﹑守兵一百﹐以入蘭營。其蘭營形勢﹐五圍城中最要﹐原設守備﹑把總﹑外委各一員﹑額外二員﹑兵丁二百一十五名﹔請攺設駐都司一員﹑存城千總一員﹑外委二員﹑額外二員﹑戰守兵三百六十。頭圍北當北關﹐東扼烏石港﹐人煙稠密﹐地方孔要﹐原設千總一員﹑兵六十﹔請攺駐守備一員﹑外委一員﹑戰守兵一百。嶐嶐嶺汛爲淡﹑蘭二廳交界﹐接連三貂大嶺﹐俯瞰雞籠﹑泖鼻﹐茂林峻嶺﹐匪民之所逃匿也。舊有石堡﹐設額外一員﹑兵二十名﹔請攺設千總一員﹑戰守兵五十名。馬賽﹑艸山之外曰蘇澳﹐接界生番﹐東臨大海﹐可泊大小百艘。昔蔡牽﹑朱濆二逆﹐屢泊舟於此﹐以窺噶瑪蘭。至今南風盛發﹐土匪小船﹐時有藏泊。山坑亦有民人私墾。昔楊廷理原議於艸山下建立南關﹔然地勢平闊﹐關未易建。不若於山上建立炮臺﹑土堡﹐以防蘇澳。請設把總一員﹑戰守兵五十﹐防守邊界﹐堵緝洋匪。加禮遠港在東勢大溪﹐出海之口也。沿港皆番社﹐港口僅容小船出入。楊廷理原議建炮臺於此﹐似可毋庸﹔請設額外一員﹐兵丁三十名﹐稽查掛驗。余若溪洲汛爲東勢適中﹐向設把總一員﹑兵四十名。北關汛在梗枋﹐爲入蘭鎖鑰﹐向設外委一員﹑兵四十名。三圍汛在蘭城西北﹐向設兵十名﹐請仍其舊。惟炮臺塘在烏石港口﹐向設兵十名﹐今增五名。以上蘭營新增兵額﹐乃由城守北﹑左﹑艋舺三營抽撥﹐與原設兵額及增設營弁合而計之﹐凡都司一員﹑守備一員﹑千總二員﹑把總二員﹑外委四員﹑額外三員﹑戰守兵六百九十五名。以爲定制。此裁移營制之大略也。至於營署﹐凡蘭營守備﹑存城把總﹑頭圍千總﹑溪洲把總﹐舊皆有署。今𨿽攺建各官﹐但稍爲增郭﹐城中更造兵房三十間。楊廷理原議加禮遠港建炮臺﹐馬賽山下建南關。今攺建炮臺於蘇澳﹐則南關之費可省。惟蘇澳艸山上築一土堡﹐以圍炮臺。設把總署及兵房二十間。加禮遠港建外委公所及兵房十間﹐費省而工易竣。所有艋舺遊擊攺爲淡水營參將﹐與新設噶瑪蘭營都司﹑千總印信﹑鈐記﹐咨部鑄造更給可也。道光四年二月﹐議上總督趙愼畛奏行。越歲奉攺如式。時蓋因山匠林泳春滋事﹐兵力單薄﹐議增此也。

噶瑪蘭營歸艋舺營參將兼轄﹐新舊兵七百二名。由各處抽撥額數﹕延平協左營兵四十二名﹐內外委一員﹔延平協右營兵四十一名﹐內外委一員﹔建寧鎭中營兵四十二名﹔建寧鎭左營兵四十一名﹔建寧鎭右營兵四十一名﹔汀州鎭中營兵三十五名﹔汀州鎭左營兵三十六名﹔汀州鎭右營兵三十七名﹐內額外一員﹔邵武協左營兵四十一名﹐內額外一員﹔邵武協右營兵四十一名﹐內額外一員。

——右噶瑪蘭營舊額上府兵三百九十七名。

福寧鎭右營兵三十三名﹐福壇鎭右營兵七名﹐建寧鎭中營兵一十四名﹐建寧鎭左營兵十名﹐建寧鎭右營兵六名﹐福寧鎭中營兵三十名﹐連江營兵五十名﹐長福營右軍兵五十名﹐羅源營兵三十五名﹐長福營左軍兵十名﹐連江營兵十二名﹐延平協左營兵十三名﹐興化協左營兵十五名﹐興化協右營兵十五名。

——右噶瑪蘭營新撥上府兵三百名﹐卽由戍臺之城守北﹑左及艋舺三營舊額內所抽撥者。瓜代之時皆準由艋舺﹑八里坌配渡﹐入五虎門。

攺配臺北班兵﹕臺灣一鎭﹐水﹑陸十六營﹐班兵一萬四千六百五十六名﹐自內地五十三營遣戍﹐三年更替。至臺分入各營﹐戍滿由鹿耳門配舟內渡。此舊制也。臺北各營至郡﹐道遠跋涉維艱。嘉慶十五年﹐總督方維甸奏﹔嘉義以北班兵﹐攺由鹿港登舟﹐時以爲便。旣而港門淤淺﹐船少兵眾﹐候配需時。道光三年﹐鹿港行商求與淡水之八里坌口分船配載。趙文恪公行鎭﹑道﹑府議。四年正月﹐方傳穟署臺道﹐以問鹿港同知鄧傳安﹑署淡水同知龐周﹐皆言兵商之困。傳穟乃與總兵觀喜議覆曰﹕臺灣三口對渡﹕鹿耳門與同安﹑廈門對﹔鹿港與泉州﹑蚶江對﹔八里坌與福州﹑五虎門對。戍兵往來﹐本可量地配載﹐徒爲向例廈門﹑臺郡點驗之故﹐跋涉迂途。臺灣北協中﹑左﹑右三營兵三千一百十名﹐艋舺參將水﹑陸二營並蘭營新舊兵二千二百三十八名﹐凡五千三百四十八名﹐盡由鹿港一口配舟﹐八里坌並無配載﹔商人苦樂不均。且帶弁有賠墊之苦﹐亦難責其鈐束。官與兵﹑商三者皆不便﹐亟宜量爲變通。請以蘭﹑艋﹑滬尾北﹑右四營中上府兵二千二百三十八名﹐攺由艋舺參將點驗﹔自八里坌配渡﹐徑入五虎門。四營中下府兵﹐與北協三營兵﹐仍由鹿港如故。其內地換班來臺應撥蘭﹑艋﹑滬尾北﹑右四營者﹐亦請以督標福協延﹑建﹑邵﹑汀﹑福寧﹑長福﹑海壇﹑閩安﹑羅源﹑連江﹑桐山﹑楓嶺﹑烽火諸營上府兵﹐由督協或福協點驗﹔合閩安協﹐酌撥福寧﹑烽火﹑閩安諸營水師哨船配載。有不敷﹐令福防同知封雇商船協載﹐均自五虎門竟渡八里坌登岸﹐由艋舺參將點驗﹐分收各營。仍如鹿耳門向例﹐卽順載戍滿各兵回內商船﹐每兵一名減配官榖三斗。惟蘭營中有興化兵數十名﹐𨿽非上府﹐而距福州甚近﹐且素與漳﹑泉兵不和﹐請皆由省點驗配載。戍滿之日﹐亦由艋舺參將點驗﹐自八里坌配渡歸營。如此﹐則戍兵來往無跋涉之勞﹐帶兵可免賠墊之苦﹐而商船亦不致偏困之嗟矣。文恪公如議奏入﹐遂以施行﹝「東槎紀略」﹞。

營署

噶瑪蘭營都司﹕在廳治西南﹐南向﹐舊爲守備署。嘉慶十八年﹐守備黃廷耀建。有庫局﹐在大堂旁收貯軍裝甲械。二十四年﹐署守備王得鳳添建。

守備﹕分防城北﹐距廳治三十里﹐在頭圍烏石港內。舊爲千總署﹐有正署三間﹐左廚房﹑右廂房﹐嘉慶十八年﹐千總翁得魁建。二十一年﹐千總黃廷泰重修。

千總二﹕一存城汛﹐在都司署左﹐西向﹐舊爲把總署捨。嘉慶十八年﹐把總吳一捷奉建。道光六年﹐千總張煥增修。一在嶐嶐嶺汛﹐距廳治北六十里﹐舊爲外委公所﹐道光五年增修。

把總二﹕一在溪洲汛﹐距廳治南九里。嘉慶十八年﹐把總鄭廷貴奉建。一舊爲城汛﹐道光五年﹐移駐蘇澳口汛﹐距廳治南五十里﹐未建。

分防外委七﹕外委四員﹐內二員協防城汛﹐一員隨防頭圍﹐一員分防北關﹔距廳治北四十里﹐皆有公所三間。嘉慶十八年﹐外委黃大鳳﹑髙鵬飛等分建。又額外外委三員﹐內二員貼防城汛﹐一員分防加禮遠汛﹐距廳治東二十七里。嘉慶十八年﹐額外何繼祖﹑鄭得順等皆建有公所。

營房堆卡﹕兵房一百四間﹑內城汛四十八間。四門堆口十二間﹐頭圍汛十六間﹐北關汛七間﹐嶐嶐嶺汛五間﹐溪洲八間﹐烏石港及三圍汛各三間。嘉慶十七年﹐通判翟淦建。頭圍汛房﹐道光三年﹐升通判呂志恆重修。

較場﹝卽演武廳﹞﹕在廳治南都司署右﹐凡內外處所牌坊﹑將臺﹑旗桿﹑照墻﹑箭道亭﹑矮圍墻俱備。嘉慶二十四年﹐署守備王得鳳領建。

火藥﹑軍器局﹕在都司署大堂旁。

營莊

噶瑪蘭營隆恩莊田租二所﹐共二百甲﹐年額收榖四百石。一在東勢珍珠美簡﹐歸漳墾戶管納。一在奇武荖並馬賽一帶﹐歸泉墾戶管納。

附考

雍正八年﹐總兵王郡奏﹐奉旨準恩給營中卹賞銀兩。臺﹑澎二處領到本銀﹐槪就臺郡購買田園﹑糖廍﹑魚塭等業﹐各協營遴員經理﹐於冬成徵收稅谷糖斤稅銀。其應納各縣正課﹐仍依民間則例交納。所獲稅息﹐以六分存畱營中﹐賞給兵丁遊巡及有病﹑革退並兵弁拾骸﹑扶櫬等盤費﹔以四分解交臺灣府﹐劃兌藩庫﹐備賞戍兵眷屬吉凶事件。所截六分租息﹐每年除賞卹外﹐所有盈餘存貯﹐賞給期滿換回班兵盤費。其出入數目﹐按年造冊﹐送督﹐撫﹑提督﹑藩司核查在案﹝案此卽臺營隆恩莊之始﹞。

乾隆九年﹐奉上諭﹕『外省鎭將等員﹐不許在任所置立產業﹐例有明禁﹔在內地且然﹐況海外番黎交錯之地﹖武員置立莊田﹐墾種取利﹐縱無占奪民產之事﹐而家丁佃戶﹐倚勢淩人﹐生事滋擾﹐斷所不免。朕聞臺灣地方﹐從前地廣人稀﹐土泉丰足﹐彼處鎭將大員﹐無不創立莊產﹐召佃開墾﹐以爲己業﹔且有客民侵占番地﹐彼此爭競﹐遂投獻武員﹐因而踞爲己有者。亦有接受前官已成之產﹐相習以爲固然者。其中來歷總不分明﹐是以民番互控之案﹐絡繹不休。若非徹底淸查﹑嚴行禁絕﹐終非安輯番民之道。著該督﹑撫派書山﹝前爲巡臺侍禦﹞﹐前往會同巡臺禦史等﹐一一淸釐。凡歷任武職大員﹐創立莊產﹐查明並無侵占番地及與民番並無爭控之案者﹐毋論系本人子孫及轉售他人﹐均令照舊管業外﹔若有侵占民番地界之處﹐稟公淸查﹐民產歸民﹐番產歸番﹐不許仍前蒙混﹐以啟事端。此後臺郡大小武員﹐創立莊產﹑開墾艸地之處﹐永行禁止。倘有托名開墾者﹐將本官交部嚴加議處﹐地畝入官。該營官通同容隱﹐並行議處。欽此』﹗

蘭營東勢隆恩莊﹐其地有貓裏府煙社。其埔地十六段﹐一百零七甲零六釐三毫八絲﹔又奇武荖社埔地二段﹐九十二甲九分三釐六毫九絲六忽﹔合爲十八段二百甲零七絲六忽。乃由樹林低湳地角歪斜不堪升科起則之地﹐準通判翟淦移送冊開﹐經總兵武隆阿於嘉慶二十年間﹐一給與漳籍墾戶陳受恩﹕珍珠裏簡﹑貓裏府煙﹑武罕等荒埔八十七甲八分零一毫四絲﹔一給與泉籍墾戶翁承輝﹕奇武荖等處荒埔一百一十二甲一分九釐九毫三絲六忽﹔聽其自備資本﹐招佃開透。限以三年期滿﹐按照該處鄕斗﹐每甲營中抽收二石﹐以爲班兵不時藥餌之需。歷年造報容有不敷動用之處﹐而捨此固無所謂營莊也。查此等埔段﹐本近化番社地﹐又低湳欹斜﹐樹根滋蔓﹐自非聽該墾戶出資墾辟﹐人力難施﹐經費無出。是以墾透之後﹐按甲𨿽收八石﹐除由佃首散給該處社番口糧﹐劃起四石及該墾戶收領資息二石外﹐營中得收二石﹔分限早晚兩季﹐就所收本色榖﹐永遠著由墾戶完納﹐割給串收爲據。

戎政﹝附﹞

——講武﹑巡閱﹑軍裝

講武

「通禮」﹕直省講武﹐以督﹑撫﹑提﹑鎭爲閫帥。每歲季秋霜降日﹐甲令本標弁卒﹐校閱於演武場。前一日﹐各營將弁肅隊伍赴校場﹐豫立軍幕。屆日黎明﹐軍士擐甲列陣。中軍建大纛於場正中﹐閫帥以牲醴致祭﹐行二跪六叩禮。中軍以下將士均隨行禮。畢﹐軍門鼓吹節鉞前導閫帥﹐徧閱行陣﹔還登將臺﹐升帳。儀衛左右分列﹐諸將擐甲侍臺下﹐中軍詣帳前﹐上行陣圖式﹐請令操兵。過﹐舉旗麾眾合操臺下。舉炮三﹐軍中鳴角擊鼓﹐步騎甲士聞鼓聲﹐依式前進。鳴金則止。行陣中施放鳥鎗﹑連環槍並如京營之制。如若長鎗﹑藤牌﹑■﹝扁刂﹞刀﹑短兵之屬﹐各因其地之宜﹐以教士卒﹐皆有成法。其爲陣有正﹑有變。每變陣﹐■﹝目氐﹞將臺號纛爲指揮之節。臺上鳴角三﹐乃鳴金振旅而還。閱畢﹐試材官將士騎射技勇﹐申明賞罰﹐犒勞軍士﹐各釋甲歸營伍。水師操防之略﹐練習於四時。其出洋信候﹐直省不同。每歲春秋季月﹐或夏秋之季﹐遇潮平﹑風正日﹐乘戰艦列陣﹐張颿馭風﹐鳴角發炮﹐俱如軍律。

巡閱

「會典」﹕綠營總兵於所轄各營﹐歲一閱。提督於所轄及節制各標營﹐視地遠近﹐歲間﹑間歲﹑三歲一閱。臺灣營伍由將軍﹑總督﹑巡撫及水師﹑陸路兩提督輪往巡閱。各省復定爲分年查閱之法﹐四年而徧。由部開列領侍衛內大臣都統及滿﹑漢大學士﹑尙書﹑侍郎奏請﹕欽派福建﹑浙江一人﹐或卽令該督﹑撫查閱﹐並候欽定。其奉旨命督﹑撫查閱者﹐有總督省分歸總督辦理﹔總督與巡撫隔省一時難於徧歷者﹐會商請旨。提督查閱之年﹐總兵停止﹔督﹑撫查閱之年﹐提督﹑總兵停止查閱。如欽派大臣查閱﹐則總督﹑巡撫﹑提督﹑總兵並停止查閱。

謹按滿洲兵分鑲黃﹑正白﹑鑲白﹝爲上三旗﹞﹑正藍﹑正黃﹑正紅﹑鑲紅﹑鑲藍﹝爲下五旗﹞八旗﹝蒙古漢軍各八旗﹐制如之﹞。漢兵統名綠旗。國初定八旗之色﹐以藍代黑。黃﹑白﹑紅﹑藍﹐各位於所勝之方﹐惟不備東方甲乙之色。及定鼎後﹐漢兵令皆用綠旗﹐是爲綠營。綠營兵在京﹐屬巡捕五營﹔在十有八省者﹐總督所屬爲督標﹐巡撫所屬爲撫標﹐提督所屬爲提標﹐總兵所屬爲鎭標﹐成都將軍所屬爲軍標﹝直省各將軍﹐惟成都﹑福州﹑廣州所屬有綠營兵。福州﹑廣州不設專標﹞﹐河督所屬爲河標﹐漕督所屬爲漕標。分其治於副將爲協﹐參﹑遊﹑都﹑守爲營﹐千﹑把﹑外委爲汛。僅安兵丁者曰塘﹐置兵守宿者曰堆﹐以愼巡守﹐以備徵調﹝參「吾學錄」﹞。

軍裝﹝盔制﹑甲制﹑撒袋﹑佩刀﹑纛制﹞

盔制﹝卽冑﹞﹕「會典」﹕冑以革﹐髤漆或浴鐵﹐前後有梁。梁前橫鐵﹐謂之遮眉。遮眉上謂之舞擎。舞擎下謂之護額。冑上謂之覆碗。碗上仰者謂之盔盤。盤以植管﹐管以受槍﹐槍周以纓。垂於後者謂之護項﹐左右謂之護耳﹐其下謂之護頸﹐皆敷以棉或鐵鍱。總督﹑巡撫﹑提督﹐冑頂植鵰翎二﹐銜縷花金葉﹐寶蓋﹑盤座俱髤漆﹐■﹝金﹝宀炎﹞金花及雲龍﹐周垂貂尾纓十二。梁及舞擎亦髤漆﹐■﹝金﹝宀炎﹞金雲龍。護項﹑護耳﹑護頸皆石靑緞表﹐藍布裏﹐通繡蟒五﹐中敷鐵鍱﹐外布銀釘﹐系石靑緞帶二。盔襯石靑緞﹐表藍綢﹐裏頂緞紅絨。總兵官盔頂植燻獺尾﹐副將盔頂植獺尾﹐皆周垂朱犛。寶蓋盤座前後梁及舞擎俱■﹝金﹝宀炎﹞銀雲龍﹐余並如提督制。參將以下盔垂朱犛﹐不■﹝金﹝宀炎﹞飾。護耳﹑護項﹑護頸不加繡文。綠營兵盔護項﹑護耳俱靑布表﹐月白裏﹐緣如表色﹐不加釆繡。

甲制﹕「會典」﹕甲﹐上衣下裳。衣左右謂之護肩。護肩下謂之護腋。護肩末謂之袖。裳間﹐前爲前襠﹐其左爲左襠。裳幅分左右﹐凡十有一屬﹐均敷鐵鍱。敷棉者﹐謂之棉甲﹔敷鐵鍱於外者﹐謂之明甲。督﹑撫﹑提﹑鎭甲﹐石靑緞表﹐藍布裏﹐中敷鐵鍱﹐外布銀釘﹐石靑倭緞緣前後及護肩﹑護腋。前襠﹑左襠各繡團蟒一﹐裳幅團蟒二。護肩接衣處鐵鍱二十﹐髤漆﹑■﹝金﹝宀炎﹞金龍絳﹐石靑色。副將以下﹐甲前後及護肩各繡團蟒一﹐裳幅團蟒二﹐前襠﹑左襠各布銀釘﹐護肩接衣處■﹝金﹝宀炎﹞銀雲龍。余飾並如提鎭制。綠營兵甲靑布表﹐月白裏﹐緣如表色。

撒袋﹝卽橐鞬﹞﹕「會典」﹕撒袋以貯弓矢。一﹑二品官以革爲之﹐白罽﹐裏綠﹐革緣加紅﹑黃綫三道﹐各綴鐶二﹐懸革帶藍布裏﹐前系以鉤﹐左右及後帶版各一。帶及鐶皆鐵質鍍金。三品至五品官紅織絨裏﹐帶及鐶皆鐵質﹐銀塗金。餘同一﹑二品制。六品以下官﹐緣加紅﹑黃綫二道﹐帶及鐶皆銅質縷花。餘同三品制。兵丁黑革緣﹐帶及鐶皆銅質﹐不縷花。餘同六品制。

佩刀﹕「會典」﹕職官佩刀﹐刃長二尺二寸﹐闊一寸三分。銎爲鐵﹐盤■﹝金﹝宀炎﹞金﹐厚二分。柄長四寸二分﹐木質纏綫﹐藍色﹐末鉆以鐵﹐亦■﹝金﹝宀炎﹞金系藍緌。室長二尺五寸﹐木質裹革﹐飾皆鐵質■﹝金﹝宀炎﹞金﹐兵丁佩刀﹐飾皆黃銅﹐餘如職官佩刀制。

纛制﹕「會典」﹕督﹑撫﹑提﹑鎭纛﹐綠色斜幅﹐銷金雲蟒或飛熊。縿長八尺﹐斿徑五尺八寸。斿及斜徑皆爲火焰形。桿以竹髤朱﹐長一丈四尺。首冠鈒花鐵頂﹐承以圓革﹐注朱犛﹐加綠緞彩帶爲火焰形﹐銷金雲蟒。

武秩

噶瑪蘭營都司

駐札蘭城。蘭設守備﹐道光五年﹐奉文添設。

舊設守備

黃廷耀﹕閩縣人﹐由行伍。嘉慶十八年四月初二日到補。

賴日臣﹕長汀人﹐由行伍﹐南路千總。十九年七月十二日署。

黃廷耀﹕見前。二十一年六月二十五日到任。

王得鳳﹕建安人﹐由行伍﹐艋舺營千總。二十三年六月二十五日署。

翁朝龍﹕閩縣人﹐由行伍﹐鎭標右營。二十四年七月十二日補。

朱聯升﹕閩縣人﹐由行伍﹐北右千總候升。道光元年十月署。

翁朝龍﹕見前。二年二月回任。

裘朝龍﹕閩縣人﹐由行伍﹐北中千總。二年六月署。

陳登髙﹕晉江人﹐由行伍﹐艋舺營守備。三年七月調署。

馬騰蛟﹕閩縣人﹐由武舉。五年四月調補。

新添都司

張克賢﹕直隸淸苑人﹐由行伍﹐泉州安海汛裁缺都司。道光五年四月二十二日奉移添建到營。

陳福龍﹕長汀人﹐由行伍﹐北右守備。八年三月署。

徐學禮﹕長泰人﹐由武舉﹐北中千總。九年二月護升守備。

武攀鳳﹕江蘇上元人﹐由武進士﹐藍翎侍衛守備。十年七月升補。

黃鳳鳴﹕長汀人﹐由行伍﹐本營頭圍守備。十一年二月署。

張如玉﹕莆田人﹐由行伍﹐艋舺營守備。十一年五月署。

余躍龍﹕四川��人﹐由襲云騎尉升。十二年十月二十六日到任﹐升鎭中遊擊。

黃廷邦﹕龍溪人﹐由行伍﹐頭圍守備。十三年七月二十二日署。

張如玉﹕見前。十四年五月十九日再任。

安定邦﹕四川成都人﹐由世職云騎尉升延平都司。十九年七月初五日任。

張如玉﹕見前。十九年十二月十一日再任。

岑廷髙﹕閩縣人﹐由行伍升北右守備。二十三年七月初六日署。

李思升﹕山西代州人﹐由行伍授北中都司。二十六年五月三十日調署。

梁進亭﹕山西代州人﹐由兵部差官推升城守左軍守備。二十九年五月二十四日署。

董長潘﹕霞浦人﹐由武舉署本營守備。二十九年八月十六日兼署。

朱鴻恩﹕閩縣人﹐由行伍薦升斯缺。咸豐元年十一月十二日任。

頭圍守備

舊設千總﹐道光五年奉文攺五圍守備﹐缺移建頭圍。

舊設千總

翁得魁﹕閩縣人﹐由行伍。嘉慶十八年四月初一日到汛。

黃廷泰﹕閩縣人﹐廣東籍﹐由行伍﹐艋舺營把總。二十年十月拔補。

鄧髙榮﹕建安人﹐由行伍調補﹐未到營。

李升﹕長汀人﹐由行伍﹐本營把總。道光四年八月署。

薛大魁﹕閩縣人﹐由行伍﹐北右把總。六年三月署。

新制守備

馬騰蛟﹕見前。由在城守備移駐頭圍。道光六年四月二十四日任。

張煥﹕邵武人﹐由行伍﹐本營新添千總。六年十二月署。

黃廷邦﹕龍溪人﹐由行伍﹐艋舺營千總。七年四月十一日調署。

李升﹕長汀人﹐由本營千總。八年四月署。

黃鳳鳴﹕長汀人﹐由南路守備。九年五月調補。

岑廷髙﹕閩縣人﹐由行伍﹐本營千總。十一年二月署。

黃鳳鳴﹕見前。十一年五月回任。

吳廷標﹕長汀人﹐由行伍﹐本營千總。十一年十一月署。

王登寶﹕��人﹐由行伍﹐千總。十三年三月二十五日署。

黃廷邦﹕見前。十四年五月十九日任。

陳天福﹕閩縣人﹐由行伍﹐千總。十七年九月初一日代。

許長明﹕建寧人﹐由行伍﹐嘉義千總。十一月十八日署。

張金泰﹕汀州人﹐由行伍。十九年三月初六日署。

許長明﹕見前。十九年九月二十六日再署。

吳景芳﹕漳浦人﹐由行伍﹐本營千總。二十二年九月十四日署。

張金泰﹕見前。

歐陽寶﹕晉江人﹐由行伍﹐艋舺營千總。二十四年六月初八日署。

蘇連捷﹕晉江人﹐由行伍﹐本營千總。二十五年三月二十一日署。

湯得升﹕晉江人﹐由行伍﹐北中千總。二十八年六月初二日署。

董長潘﹕霞浦人﹐由武舉﹐本營千總。二十八年十二月十一日署。

黃遇春﹕寧徳人﹐由行伍﹐南路千總。咸豐元年三月�日署。

關得麟﹕莆田人﹐由行伍﹐北右千總。二年三月初一日署。

存城千總

舊設把總﹐道光五年新添千總﹐以原缺把總移防蘇澳汛。

舊設把總

吳一捷﹕閩縣人﹐由行伍。嘉慶十八年四月初一日到營。

林捷英﹕閩縣人﹐由行伍。二十二年十一月到。

鄭寶﹕閩縣人﹐由行伍。二十四年三月到。

林聯英﹕閩縣人﹐由行伍。二十五年三月到。

官長茂﹕邵武人﹐由行伍。道光三年五月到。

李升﹕汀洲人﹐由行伍。五年正月到。

官長茂﹕見前。六年正月再到。

新添千總

張煥﹕邵武人﹐由行伍。道光六年七月到。

李升﹕見前。由把總。六年十二月代。

吳廷標﹕汀洲人﹐由行伍。八年正月到。

李升﹕見前。九年五月再代。

黃嘉榮﹕閩縣人﹐由行伍。九年十一月補。

吳廷標﹕見前。十年正月再到。

陳天福﹕閩縣人﹐由行伍﹐把總。十年八月代。

趙開麟﹕閩縣人﹐由把總。十一年三月代。

岑廷髙﹕閩縣人﹐由行伍。十一年五月到。

陳天福﹕見前。十二年二月代。

岑廷髙﹕見前。十二年二月代。

王登寶﹕連江人﹐由行伍﹐本營千總。十四年五月到。

陳鵬﹕見前。十五年二月代。

陳天福﹕見前。十五年七月署。

王登寶﹕見前。十六年正月輪。

陳鵬﹕見前。十九年二月署。

吳景芳﹕漳浦人﹐由行伍﹐千總。十九年四月任。

張捷魁﹕龍溪人﹐由行伍﹐雲霄營千總。二十年正月調到。

吳景芳﹕見前。二十一年正月輪。

張捷魁﹕見前。二十二年正月輪。

吳景芳﹕見前。二十三年正月輪。

張捷魁﹕見前。二十四年正月輪。

蘇連捷﹕晉江人﹐由行伍﹐汀右千總。二十五年三月調到。

黃球觀﹕福淸人﹐由武舉﹐雲霄營千總。二十五年五月調代。

江起標﹕寧洋人﹐由武舉﹐把總。二十七年正月署。

鄭逢春﹕延平人﹐由行伍﹐本營外委。二十八年正月代。

陳洪希﹕長汀人﹐由行伍﹐本營外委。二十九年正月代。

黃連科﹕晉江人﹐由行伍﹐調本營外委。二十九年五月十六日護。

吳得升﹕甌寧人﹐由本營外委。二十九年八月二十二代。

黃連科﹕見前。由外委本營把總。三十年正月署。

楊得隆﹕雲霄人﹐由行伍﹐本營把總。咸豐元年二月署。

黃連科﹕見前。二年三月初一日輪代。

嶐嶐嶺汛千總

舊派額外外委﹐道光五年攺建加禮遠口﹐以頭圍千總移防於此。

舊派額外

孫標﹕臺灣縣人﹐由行伍。嘉慶十八年四月初八日到防。

何繼祖﹕閩縣人﹐由行伍。十九年正月到。

鄭得順﹕臺灣縣人﹐由行伍。二十年正月到。

丁開輝﹕閩縣人﹐由行伍。二十一年正月到。

利瓦伊春﹕上杭人﹐由行伍。二十二年正月到。

魏朝標﹕閩縣人﹐由行伍。二十三年正月到。

蔣超﹕閩縣人﹐由行伍。二十三年正月到。

吳金龍﹕永定人﹐由行伍。二十四年正月到。

江大海﹕邵武縣人﹐由行伍。二十四年四月到。

戴升﹕邵武府人﹐由行伍。道光元年正月到。

張發龍﹕長汀人﹐由行伍。三年四月到。

姜世源﹕邵武府人﹐由行伍。四年八月到。

郭上榮﹕長汀人﹐由行伍。六年正月到。

薛大魁﹕閩縣人﹐由行伍﹐北右把總。道光六年四月�日代。

黃嘉榮﹕閩縣人﹐由把總。六年十月代。

吳廷標﹕汀州人﹐七年九月到。

郭飛鵬﹕龍溪人﹐由行伍。八年正月到。

黃嘉榮﹕見前。八年四月再代。

吳廷標﹕見前。九年五月再到。

黃嘉榮﹕見前。十年正月再代。

葉祥麟﹕閩縣人﹐由外委。十年四月代。

吳廷標﹕見前。十一年正月再輪。

岑廷髙﹕閩縣人﹐十二年二月到。

陳天福﹕見前。十三年正月輪署。

陳鵬﹕見前。十四年正月代。

王登寶﹕見前。十五年正月輪防。

陳天福﹕見前。十六年正月輪署。

陳鵬﹕見前。十八年十二月十八日署。

王登寶﹕見前。十九年正月初六日輪防。

吳景芳﹕二十年正月輪。

張捷魁﹕龍溪人﹐由行伍﹐拔雲霄千總。十九年七月初二日調到。

張捷魁﹕二十一年二月輪。

吳景芳﹕二十二年二月輪。

張捷魁﹕二十三年正月輪。

吳景芳﹕二十四年正月輪。

李得寶﹕晉江人﹐由本營把總。二十五年三月二十五日委署。

莊金鳳﹕晉江人﹐本營外委。二十六年正月代。

黃球觀﹕見前。二十七年正月輪防。

陳玉梅﹕晉江人﹐由行伍﹐拔本營把總。二十八年正月署。

楊得隆﹕見前。三十年正月署。

黃連科﹕見前。咸豐元年正月輪署。

李應瑞﹕長汀人﹐本營額外。元年正月代出差。

溪洲﹑蘇澳汛把總

部剳內從前千﹑把皆指明汛地﹐至道光六年﹐請準輪換﹐以均勞逸。

按蘭營額設千﹑把各二員。千總系存城﹐與嶐嶐嶺汛年一對換。把總爲溪洲﹑蘇澳兩汛﹐亦年一輪替﹐以均勞逸。然每遇出差員缺﹐則以把代千﹐以外委額外代把。是該兩汛𨿽屬把總之名﹐究多外額之代。回環更替﹐有一人凡五﹑六見者﹐致爲參錯。玆特標其汛目﹐而省其職名﹐庶免紛紛贅敍云。

武功

道光三年﹝癸未﹞秋七月﹐刁匠林泳春黨拒山寨。水師提督許松年會升守胡祖福﹑升倅呂志恆捕殺之。

蘭故林密菁深﹐自新辟後﹐聽四方遊手入山砍砟爲匠﹐不以官方禁也。惟中有樟料﹐爲戰艦需﹐例由官給資采辦﹐節經臺道檄廳﹐諭令領雇。乃刁匠林泳春﹝本名永春﹞以私煎樟腦﹐獲利較盈﹐不肯出頭領辦﹐嘯聚四圍大坡地﹐剳寮黨霸﹐歷廳跴緝。緣山後有小路兩條﹐可通淡﹑艋﹝一從萬順寮拳頭母山出口﹐一從靑潭大坪林出口﹞﹐該匪藉以負嵎。且其匪夥素無室家﹐圍捕則潛蹤遠遁﹐寬恩則妄肆凶橫。自嘉慶戊寅間﹐拷索廳役﹔道光壬午秋﹐抗官奪犯﹐勢漸鴟張﹐擄人勒贖。

是歲三月念四日﹐林泳春率林黑等夥﹐槪將廳差吳合擄捉入山淩虐。時護倅羅道恐激成事端﹐但請先爲淸莊﹐以觀聲息。而小匠張釵又復於頭圍擁搶料館。頭圍署縣丞朱懋曾於四月間招其匠夥林萬九十八人﹐具領認辦﹔更假之倉居﹐以分其勢。林泳春心懷忿恨﹐卽欲擄萬入夥。五月初旬﹐潛出頭圍﹐遇廳營會捕而止。羅道漸覺勢不能遏﹐與委員計議﹐方告羽書﹔而遊擊張朝發已出哨回艋。六月戊戌朔﹐林泳春約同江文魁八﹑九十人﹐持藤牌﹑執槍刀﹐入倉與林萬格鬥﹐隨口稱驗傷﹐趕至縣丞署﹐破壁而入﹐哄堂塞署﹐爲朱懋斥退﹔而所請之兵尙未派到也。復聞林泳春阻絕樵采﹐各於沿山暗伏地弓﹐以防偵探﹔徧吹竹筒﹐搭寮爲巢﹐以示設備﹔而近莊民受其鼓惑而指使者﹐間亦不少。水師提督許松年適以巡臺閱兵﹐將次入蘭。街正陳奠邦等隨赴﹐中途呼援。松年初意未定﹐徑許林泳春以投首不罪之札﹔且有兵役屈抑之處﹐並準其呈明申理。迨六月念日﹐行抵頭圍﹐見林永泰繳札稱﹕我堂兄林泳春必要免辦軍工﹐憲示勒石﹐方肯出首。松年意拂﹐始令整備軍需﹐定念七日甲子出師。松年駐札外旱溪﹔張朝發由雞籠澳帶兵二百名抵蘭﹐剳內旱溪﹔十日更益以蘭屬兵役義勇。而松年猶於先三日閱兵之初﹐特令淡紳林平侯入山招撫。林泳春死聽林笨主謀不出。升倅呂志恆蒞蘭﹐偵該匪已由內山竄至石壁仔後。二十八日隨飭隘首在叭哩沙喃堵截﹐一面分諭蘇澳居民﹐一體防範。又飭陳奠邦領帶鄕勇﹐在適中處駐札。七月丁卯朔﹐志恆接篆﹐再懸重賞﹐鼓勵軍民。於時匪夥多由內山逃散﹔惟林笨﹑廖準﹑潘違﹑林進﹑吳娥與林泳春結爲死黨﹐不離左右。中元夜﹐廳差購綫由幹溪山腳先獲到林笨等五名﹐林泳春如籠鳥筌魚﹐十七日潛出窮谷﹐遂擒之。與升守胡祖福會讞﹐卽將林泳春梟決市曹。總兵觀喜亦自彰化策應時﹐截得李和等四名﹐解歸審結。於是酌籌船廠采辦工程﹐山匠平。

十年﹝庚寅﹞秋八月﹐夫匪林瓶等糾夥鬥殺。總兵劉廷斌會署守王衍慶﹑署倅薩廉剿之。

蘭陽一蝸角耳。兩夫者﹐蘭陽之蠻觸也。兩夫自嘉慶年初﹐望風招墾﹐入蘭爲役﹐本皆赤手無賴之徒。迨設官後﹐良則散爲農甿﹔而莠則流爲工腳﹐塡街塞市﹐爭運貨物﹐動以血气相逞。於是挑夫之中﹐又各自分气類﹕曰「和興」﹑曰「福興」。和興以林瓶爲首﹐其陳嚴住西門﹐賴成住北門﹔又有所謂和春者而統之﹐亦謂之「合興」。福興以林儱爲首﹐其吳小棕在梅洲﹐林面總在渡船頭﹔又有所謂「興盛」者而統之﹐亦謂之「復興」。此外又有別號「義興」﹐夥開「福興」﹐分定地段﹐包攬客商者。大抵一鋪開張﹐不先講定挑雇﹐則兩號小夫﹐登時爭鬥﹐凶威甚於虎狼﹐撻辱等於奴婢。彼入其黨者﹐但掛名簿﹑輸丁錢﹐卽可以圖保生業。否則欺孱侮弱﹐挾怨尋仇﹔中路一呼﹐須臾而千百響集。𨿽衣食粗足之家﹐不能別有倚恃。故農商工賈而外﹐胥差亦援其聲勢。累經地方官化法兼權﹐無如蔓延日久﹐一且不可以驟鋤﹐乃至人無與競﹐出而自相殘逞矣。

歲庚寅三月﹐有江鋪民者﹐以瓦店一座賃經紀﹐兩夫卽欲爭挑。查蘭俗雇工以該屋初豎柱者爲定。江店從前蓋茅﹐無憑定斷﹐署倅薩廉因令輪挑。當堂拈鬮﹐「福興」拈得﹐本秋起挑﹐「和興」亦嘆服﹐經已遵結矣。及八月八日﹐江鋪一開﹐福夫尙未及挑﹐而和夫陳儼已黨陳水人眾到店力爭﹐彼此扭毆。廳營正在查拿間﹐街鄰已爲勸散﹐不虞其勢之燎原也。翌日甲午﹐福夫雲集北門外﹐勢不相能。和夫首林瓶聞知不平﹐出糾陳儼與賴成諸眾﹐分執刀棍直趨渡船頭尋斗。林儱﹑林面總與林旺网亦卽糾其福夥林微等﹐持械出禦。正當槍斃和夫二命﹐見廳營馳出截堵﹐各卽解散。林瓶不甘﹐復於乙未﹑丙申﹐連日再糾莊瑞諒﹑林爽等五十餘猛﹐帶械尋斗。莊瑞諒見福夫林儱旣糾吳小棕﹑林面總及林發粿等四十餘猛﹐又自發粿﹑面總轉糾不識姓名﹐持械迎斗。莊瑞諒亦轉糾十餘猛﹐幫同喊殺。是日和夫擁眾﹐其在場而白手助勢者﹐亦數倍於福夫。故連斃二﹑三十命﹐且毀其巢。而福夫潰矣。廳營見兵力單薄﹐彈壓不支﹐飛請鎭府艋營兵﹐一面移會淡防﹐各於帶剿未齊之先﹐嚴率兵役﹐極力捕撫。自十二日丁酉解散﹐人心稍定。和夫猶乘勝﹐蠶食近莊﹐兵𨿽解而民不能支。至中秋日﹐探知師至有期﹐和夫扶病盡逃入叭哩沙喃﹐將爲死守計也。十八日癸卯﹐署參將周承恩先自艋帶兵二百名到蘭﹐整備糧臺。二十一日會廳督營﹐直抵月眉﹐圍焚其巢穴。和匪逸入番山去﹐而中途則已得賴成﹑陳儼矣。九月丙辰朔﹐總兵劉廷斌督同參將謝建雍帶領水﹑陸兵三百餘名﹐入山搜捕。淡紳林平侯與焉。越日﹐署守王衍慶到蘭督拏。初四日﹐廷斌賞勵生番﹐遣謝﹑周二將﹐由內山趕逐林瓶等﹐擒解歸案﹐而福匪亦已自頭圍一帶陸續截得矣。九日甲子﹐撤營。

是役也﹐梟示者十四﹐軍極邊者四十六﹐問徒者四十二﹐充附近邊者二。其餘各以罪差﹐儆頑凶而示震攝。傳觀者不啻千萬﹐無不齊聲稱快。和﹑福興平。

卷五﹝上﹞

風俗﹝上﹞

士習民風農事女紅工役商賈飲食衣服气候潮信風信占驗海船漁具寺觀祥異

「漢書」﹕以系乎水土謂之風﹐因乎政教謂之俗。風俗者﹐治之迹也。今將馴獷鷙爲善良﹐易狉榛以秩序﹐謂僅如伏波之撫交址﹑式侯之定猺蠻﹐不得也。則必濟之以文﹐黨之化蜀﹐昌黎之治潮﹐夫而後天時﹑水土﹑風气漸移﹐鑿齒﹑雕題﹑衣冠並治。蓋其始也﹐入裸人而脫禹簪﹐權取從俗﹔其繼也﹐臨端委而治周禮﹐化及流風。世道人心﹐所關豈獨一時﹐所系豈獨一事哉﹖志風俗。

士習

民風

農事

女紅

工役

商賈

飲食

衣服

气候

潮信

風信

占驗

海船

漁具

寺觀

祥異

士習

蘭士愛惜名器﹐最重身家。一衣頂不容冒濫﹐一簪紳必加敬恭。歷試釆芹﹐固無一捉刀之誚﹔卽逐隊童子軍中﹐亦無不家世淸白者。蓋平日於書院內另置一社﹐亦曰「仰山」。每於玉石攻錯之中﹐寓涇渭別流之意。蘭士四仲月﹑必聚會於「仰山社」﹐樽酒論文﹐不勞刻燭。各競一日之長﹐就正甲乙﹔然不輕於投贄也。擇其品端學裕﹑遠在幾席之外﹐方肯載酒問奇。故千里負笈﹐至今尙復有人。

偶年入學爲俗忌﹐自北朝而然﹐蘭人啟蒙則不拘。大約以七八歲爲度﹐名曰破筆。

小兒入學﹐臨摹習字﹐一日一開﹐名曰課子。每押尾遇各日辰﹐必教之自塡庚甲﹐周而復元。蓋猶有內則九年數日之教云。

村莊訓蒙﹐多自炊爨。其修脯亦澹泊。但一贄而外﹐尙有立夏﹑端午﹑七夕﹑中秋﹑重陽諸節﹐薄治承筐。是日可以假館﹐然每授一書﹐卽將前本退棄﹝如「易」授下經﹐卽棄上經﹔「詩」授小雅﹐卽棄國風之類﹞﹐不加溫習﹐致爲可惜。其授「經」者﹐亦惟「易」﹑「詩」爲多﹐「尙書」﹑「三禮」﹑「三傳」則寥寥無幾。卽「四書集注」讀至圈外者亦希。惟鍾選「千家詩」及彭氏「幼學須知」﹐家弦而戶誦﹐眞有不可解者。

臺俗多訛字﹐噶瑪蘭亦然。如以田畝爲甲﹐畎澮爲圳﹐相沿旣已日久。又如繩网曰■﹝舟古﹞﹐■﹝木庶﹞廠曰廍﹐露宿曰寮﹐淨買曰贌﹐魚潭曰塭﹐季子曰屘﹝立攀反﹞。此類尢多不典﹐而新舊「府誌」﹐間亦登載入冊。按「小琉球志」云﹕『臺地多意造爲字﹐如番檨之檨﹐泥鰿之鰿﹐管■﹝犭豪﹞之■﹝犭豪﹞﹐啊乳酒之啊﹐茄荖网之荖﹐風暴起爲臺﹐獸善走爲■﹝拋﹐代扌﹞﹐此類尢難枚舉。大抵猶臺地諸山﹐本無正名﹐特因番語而隨意翻譯耳。

蘭中字紙﹐𨿽村氓婦孺﹐皆知敬惜。緣街中文昌宮左築有敬字亭﹐立爲惜字會﹐雇丁搜覓﹐洗淨焚化﹐燻以沈檀﹐緘以紙素。每年以二月三日文昌帝君誕辰﹐通屬士庶齊集宮中﹐排設戲筵﹐結彩張燈﹔推一人爲主祭﹐配以蒼頡神牌。三獻禮畢﹐卽奉蒼頡牌於彩亭﹐士子自爲執事﹐隨將一年所焚字紙﹐鋪疊春■﹝木盛﹞﹐迎徧街衢。所至人家﹐無不設香案﹐焚金楮﹑爆竹以拜迎。是日凡啟蒙諸子﹐皆具衣冠﹐與衿耆護送至北門外渡船頭﹐然後裝入小船﹐用采旗鼓放之大海而回。

七月七日﹐士子以魁星誕辰﹐多於是夜取文明之象爲魁星會﹐供香果﹐備酒肴﹐呼羣召飲﹐村塾尢盛。

八月中秋夜﹐遞爲燕飲賞月﹐制大月餅朱書元字﹐骹擲四紅者奪之。取秋闈奪元之兆也。更有朱墨﹑紙筆﹑瓶袋﹑香囊諸物﹐羅列几案﹐掛一燈牌於門首﹐以猜取詩謎者﹐亦雅致也。

九月重陽﹐士人載酒登髙。先數日﹐村蒙必放學。糊紙畫鳶﹐淩風直上﹐以髙者爲勝。入夜﹐則有系燈於繩上﹐遠望之炯炯如巨星。

民風

婚禮﹐倩媒送庚帖後﹐卽諏吉具生熟豚肩﹑雞﹑鴨兩副﹐糖品﹑香﹑燭諸物﹐充備禮盤﹐同聘儀一半銀圓﹐送至女家廳事﹐謂之押訂。無力者﹐只送銀簪一對。名曰插簪子。蓋卽納采也。及笄﹐送聘則用番銀﹐湊完前禮﹐加以紅綾一方﹑禮書二函﹝女家收幹書﹐回坤書﹞及香﹑燭﹑豚肩﹑雞﹑鴨﹑筋參﹑花荖諸品。女家回以大餅﹐將筋脯﹑糖果畱三﹑四種﹐餘各收其半﹐而以五穀少許置於盤中﹐取其傳種之意。又用磁盆一對﹐植橊﹑桂﹑蓮﹑蕉諸花﹐取連招桂子之義﹐是爲納幣。及親迎﹐則先期送擇日儀﹐名曰乞日。至期﹐不論貴賤﹐乘四人輿﹐旗鼓導前﹐諸年少親友隨後﹐鳴金提燈﹐槪乘肩輿﹐沿途施放爆竹﹐謂之伴行。至女家﹐婿駐輿於庭中。女家連進湯果﹐婿飲畢﹐內弟捧盤出索爆竹﹐婿隨帶取贈之﹐名曰舅子炮。蓋猶燕京大索滿天星之意也。然後新人出廳事﹐妝束畢﹐拜祖先﹐拜父母及兄﹐把酒三盞﹐覆以手帕上輿﹐導以妝奩﹐丰儉不一。輿後懸竹米篩﹐畫八卦象。到門﹐新郎伯叔以手擎篩﹐蓋新婦髻﹐貼紅氈於地﹐令新郎婦各出一手提筐盛米及財寶﹐款步同行進房﹐名曰牽手﹝夫婦因相呼曰牽手﹞﹐以成合巹禮。禮成三日廟見﹝臺無祠廟﹐但廳事耳﹞﹐以次拜公﹑姑﹑伯叔﹑伯叔母﹐各有贈遺﹐名曰拜茶。諸親串亦有請帖者﹐但來否聽便。不必速賓。是日延內弟來﹐名曰探房。卽午備酒席﹐以親眷陪坐。十二日﹐女家備輿以迎婿及女旋﹐俗呼返厝﹐卽反馬也﹔亦置酒邀戚屬陪婿﹐而以女眷伴其女﹐謂之會親。燕畢﹐夫婦同歸。男冠女笄﹐卽在親迎前一﹑二日。蓋以男旣冠﹐則不外預慶弔事﹐女旣笄﹐則不復操作也。

生辰﹐必以逢一爲大壽﹐名曰做一﹝如年六十一謂之七旬開一之壽﹞。用紅麵食團﹐俗呼紅龜﹐彼此饋祝。神佛誕日亦用此以爲獻。一號壽朋﹐卽三壽作朋之意也。娶婦之家﹐親友制白面大餅﹐或十圓或二十圓及簪﹑珥﹑酒﹑肘以爲賀。小兒彌月掣周﹐亦以糖品﹑銀釧爲賀﹐此漳風也。

俗尙巫﹐疾病輒令禳之。又有非僧非道者﹐以其出於粵客﹐名客子師﹔以其頭纏紅布﹐又名紅頭師。所居門額各標壇號﹐實則道家者流也。

喪禮﹐三日內便葬﹐成服除靈﹔或五﹑六旬﹐七﹑八旬不等。惟紳士家以百日爲期。居喪弔唁﹐一遵定制﹐哭內延僧禮佛﹑誦經解懺﹑堆焚紙帛。蓋俗傳謂人初生時欠陰庫錢﹐死必還之﹐故必有做功果﹑繳庫錢之舉﹐此釋教也。奠祭七期﹐或以七日爲度﹐或以朔望爲期﹐則又各從乎其祖俗矣。

蘭治初辟未久﹐居民由淡屬來者彊半﹐故慶弔應酬以及日用服食起居﹐尙多沿乎淡俗。

祭祀之禮﹐蘭無合族收宗﹐多祭於家。忌辰生辰而外﹐元宵有祭﹐淸明有祭﹝淸明或祭於墓﹞﹐中元﹑除夕皆有祭。端午則薦角黍﹐冬至則薦米圓。泉人日中而祭﹐漳人質明而祭。泉人祭以品羞﹐漳﹑潮之人則有用三牲者。此之謂祭祀之俗。蘭中鮮聚族﹐間有之﹐尙無家廟祠宇。故凡同姓者﹐呼之曰叔侄﹑曰親人﹐不必其同支而共派也。其中必推一齒髙者爲家長﹐遇內外事﹑辧是非﹑爭曲直﹐端取決於家長。而其人亦居之不疑﹐一若我言維服﹐勿以爲笑也。

蘭俗﹐𨿽貧者男不爲奴﹐女不爲婢。家徒四壁﹐有男女則不坐食。婦女出門﹐荊釵裙布﹐亦不外假。此風洵不多得矣。惟少婦𨿽饒富之家﹐槪不乘輿。村中十歲孩兒常不穿褲﹔夏日入塾﹐腳不著履。此又不關於貧富之故矣。

天后宮在廳治南﹐相傳三月二十三日爲天后生辰﹐演劇最多。先期書貼戲彩﹐某縣以剛日﹐某姓以柔日。蓋漳屬七邑開蘭十八姓﹐加以泉﹑粵二籍及各經紀商民﹐日演一臺﹐輪流接月﹐每自三月朔﹐至四月中旬始止。

正月元旦﹐蘭俗以蔬品祀神﹐赴各廟焚香畢﹐然後拜賀親友。四日﹐家家備牲﹑醴﹑香﹑燭﹑燒紙﹑爆竹﹐謂之接神。上元節每神廟演戲一臺﹐俗號打上元。沿街髙結燈彩﹐至十七﹑八日方罷。元宵前後﹐人家糊畫龍﹑獅諸燈﹐長可八﹑九丈﹐分作十節﹑八節﹐點放燈光﹐按節而持其柄﹐以盡飛舞之態。如龍燈則前有一盞白圓燈﹐作戲珠狀﹔獅燈則前有一盞大紅燈﹐作弄球狀。華彩鮮明﹐輕便婉轉。所至人家門首﹐無不爭放爆竹以作送迎。甚有以錢銀糕品相饋贈﹐而官署則以銀牌者﹐名曰掛彩。二月二日﹐各街衢里社鳩金演劇﹐爲當境土地慶壽﹐兼以祈年。淸明節祀先掃墓﹐燒獻紙錢﹐同於各處。端午日作角黍相遺送﹐各門楣懸艾插蒲﹐用雄黃酒﹐書午時對聯以辟邪。祀神以西瓜桃果之品。至午後焚稻稿一束﹐徧燻幃帳﹐棄諸道旁﹐名曰送蚊。沿溪上下以小駁船或漁舟﹐競鬥勝負。好事者用紅綾爲標﹐插諸百步之外﹐令先奪者鳴鑼喝釆。蓋龍舟錦標之遺意云。六月一日﹐比戶以紅曲和米粉爲團﹐泡以糖湯﹐號曰半年丸。七月超度﹐自初一至月終﹐各里社僉舉首事﹐鳩金延僧禮懺﹐塡書榜疏。以紙糊大士一尊﹐普施盂蘭法食。家供牲﹑醴﹑時羞﹑果食﹐結彩﹑張燈﹐陳設圖玩﹐焚化楮鏹﹐不計其數。先一夕﹐各首事子弟﹐皆捧一座紙燈﹐上書姓名﹑鋪號﹐結隊連羣﹐金鼓喧闐﹐送至溪頭﹐名曰放水燈。卽放焰口引餒者以就食也。三日事竣﹐演戲一臺﹐名曰壓醮。中秋制糖面爲月餅﹐號中秋餅。居家祀神﹐配以香茗。街衢祭當境土地﹐張燈唱戲﹐與二月同。彼春祈而此秋報也。重陽前後﹐童子制風箏﹐如鳶﹑如魚﹑如八卦﹑如四角雙連環﹐放之於髙原曠野﹐以達雲霄者爲樂。十月十五日﹐各家焚香﹐備牲醴﹑燒金紙﹐作三界壽。蓋以上元爲天官﹐中元爲地官﹐下元爲水官。三界者﹐卽三官也﹝按師巫家有天﹑地﹑水三官之說﹐起於後漢道士張修﹑張魯。其以正月﹑七月﹑十月之望爲三元日﹐則自北魏道士寇謙之始。見宋景濂跋「揭奚斯三官祀記」﹞。冬至節﹐家家搗米粉爲湯圓﹐祭神祀先之後﹐各黏一丸於門棖﹐謂之餉粍。小兒女和紅曲諸色﹐作花﹑鳥﹑人物狀﹐以相誇耀。臘月十六日﹐街衢各鋪祀土地神﹐醴備極丰盛﹐謂之尾牙。以前二月二日爲頭牙。蓋此爲燕飲牙戶及來春去畱夥計而設。好事者作詩有﹕『一年夥計酬杯酒﹐萬戶香煙謝土神』之句。二十四日送神﹐各備酒醴﹑牲﹑果﹐焚化紙刷﹑幢幡﹑輿馬﹑儀從於庭以送。除夕比戶焚香爆竹﹐祭祀祖先。先數日蒸年糕﹐備珍果﹐以爲迎年之用云。

附考

閩﹑粵分類之祻﹐起於匪人。其始小有不平﹐一閩人出﹐眾閩人從之﹔一粵人出﹐眾粵人和之﹔不過交界慮擄禁爭狠﹐而閩﹑粵頭家﹐卽通信於同鄕﹐備豫不虞。於是臺南械鬥﹐傳聞淡北﹐遂有一日千里之勢。匪人乘此﹐播爲風謠﹐鼓動全臺﹐閩人曰﹕『粵人至矣』﹗粵人曰﹕『閩人至矣』﹗結黨成羣﹐塞隘門﹐嚴竹圍﹐道路不通﹐紛紛搬徙。匪人卽從此焚其廬舍﹐搶其家資﹔哭聲徧野﹐火光燭天﹔互相鬥殺﹐肝腦塗地。文武會營﹐調停兩面﹐猖獗愈滋。鳳山﹑淡南粵人眾﹐閩人寡﹔餘皆閩人眾﹐粵人寡。然則粵人受害乎﹖曰「否」。粵人詭而和﹐沿山聚處﹐知其眾寡不敵﹐不分邪正﹐一气聯絡。閩人蠢而戾﹐羅漢腳逞志生事﹐有家室者多觀望不前。故閩﹑粵分類﹐閩人往往大敗。且閩人習於蠻橫﹐動釀亂階。粵人明於利害﹐不拒捕﹐不戕官。閩人爲叛民﹐粵人卽出爲義民﹐保護官長﹐衛守城池。匪人又乘此假公濟私﹐肆橫報復。遇閩人不問其從賊與否﹐殺其人﹑焚其室﹑刧其財﹐曰﹕『矛殺反賊﹐不計其爲閩人也』。臺灣滋事﹐有起於分類而變爲叛逆者﹔有始於叛逆而變爲分類者。官畏其叛逆﹐謂祻在官﹔民畏其分類﹐謂祻在民。百餘年來﹐官民之不安以此。是惟平日選有家產才幹聲望之總理﹐遇嫌隙出爲理處。已訟則官爲分斷平允。至分類小則會營嚴論解散﹐大則禦之以兵﹐仍治總理以徇縱之罪。是亦遏流之一道也﹝「問俗錄」﹞。

農事

噶瑪蘭農戶半多墾佃。緣初辟之時﹐力裁業戶﹐各由散佃收租。各佃墾耕﹐領有丈單﹐卽若永爲己業。𨿽後至諸農僅爲請丈者所招墾﹐而一經認作﹐輸納而外﹐無所苛求。故大田多稼時﹐有倉庾盈億之慶。

土壤肥沃不糞種﹐糞則穗重而僕。種殖後聽其自生﹐不事耘耰﹐惟享坐獲。加以治埤蓄泄﹐灌漑盈疇﹐每畝常數倍於內地。惟近年如湯圍﹑辛仔罕﹑大湖口﹑白石山腳諸地﹐經有沙壓﹑水沖﹐土脈漸薄﹐亦間需培補之功。

歲有二冬﹕早稻曰早冬﹐晚稻曰晚冬。早稻𨿽好﹐必晚稻丰稔﹐始稱大有之年。千倉萬箱﹐不但本地足食﹐兼可以資浙之鎭海﹑乍浦﹐江之上海﹐閩之漳﹑泉。「使槎錄」云﹕『居民止知逐利﹐肩販舟載﹐不盡不休﹐所以戶鮮蓋藏』。惟蘭亦然。稍非饒裕之家﹐一稻未熟曰糶﹐粟生將熟曰糶﹗米生一樣丰稔﹑先糶者減價折收﹐十無七﹐八﹐尙安有餘九﹑餘三之蓄哉﹖

女紅

女人工刺繡﹐善打艸籽。一花﹑一卉﹐皆結致精整﹐鮮明如畫。凡香囊﹑巾帕﹑荷包﹑扇袋及弓鞋諸小巧鍼黹﹐頗不減於蘇﹑杭。

紡績無聞﹐蠶桑不事﹐而衣裳鍼綻固未嘗假之外人﹔甚有辛勤十指﹐刀尺精良﹐爲裁縫家所不如者。蓋自淡北以來﹐比之南路女紅﹐實有過無不及也。

貧女𨿽淸苦不爲婢妾﹐老婦𨿽饑寒不爲媼褓。卽十指不足以當家﹐要不爲刺繡則爲縫裳﹐村莊餉鎑而外﹐皆若一轍云。

工役

由民雇者曰工﹐由官募者曰役。蘭中惟泥水﹑木﹑鐵匠工而兼役﹔余則役少而工多。凡一切運腳﹐由西北水行至烏石港者﹐舟爲多。此外肩挑﹑背負者﹐計日百錢﹐率趦趄不應召。各工皆有主顧﹐初次一定﹐後來如欲更換﹐則必至轇輵不淸。遇地方事﹐招募義勇﹐大率農佃居多。其一種遊手無賴﹑閒散街衢者﹐名「羅漢腳」﹐𨿽傭雇呼來﹐究不足以濟事。

近港舟人﹐以販載來往爲作活。春夏由北門外載出烏石港﹐工價尙廉。至冬月更向港而載出雞籠﹐則非垵邊船不濟。故垵邊船之入水較深﹐其獲利亦自不淺。

肩挑雜腳﹐北由渡船頭起貨﹐東由加禮遠而來﹐一挑往返﹐各自議有定價。從前和﹑福夫恃彊﹐諸色工雇多不自由。今自庚秋剿辦以後﹐淨絕根株﹐只準城廂市鎭開一歇店﹐不許容畱多夫逗𨖻多日。凡一切夫腳﹐聽商民自雇稱便。

商賈

蘭中惟出稻穀﹐次則白薴。其餘食貨百物﹐多取於漳﹑泉。絲羅綾緞﹐則資於江﹑浙。每春夏間﹐南風盛發﹐兩晝夜舟可抵浙之四明﹑鎭海﹑乍浦﹐蘇之上海。惟售番鏹﹐不裝回貨。至末幫近冬﹐北風將起﹐始到蘇裝載綢疋﹑羊皮﹑雜貨﹐率以爲恆。一年只一﹑二次到漳﹑泉﹑福州﹐亦必先探望價值﹐兼運白薴﹐方肯西渡福州﹐則惟售現銀。其漳﹑泉來貨﹐飲食則幹果﹑麥﹑豆﹐雜具則磁器﹑金楮﹐名輕船貨。有洋銀來赴糴者名曰現封﹝每封百元﹐實正九十八耳﹞﹐多出自晉﹑惠一帶小漁船者。蓋內地小漁船﹐南風不宜於打网﹐𨿽價載無多﹐亦樂赴蘭﹐以圖北上也。其南洋則惟冬天至廣東﹑澳門﹐裝賣樟腦﹐販歸雜色洋貨﹐一年只一度耳。北船﹝往江﹑浙﹑福州曰北船﹐往廣曰南船﹐往漳﹑泉﹑惠﹑廈曰唐山船﹞有押載。押載者﹐因出海﹝船中收攬貨物司賬者曰出海﹞未可輕信﹐郊中舉一小夥以監之。𨿽有亢五抽丰﹐然利之所在﹐亦難保不無鉆營毫末也。

臺地毛烏布最善彈染。𨿽蘭在萬山之後﹐亦不減於牛罵頭諸布﹐無非水土之所宜乎。凡匹長一丈八尺﹐其白地原由漳州金絨莊來﹐經有六百數十餘縷﹐視他處密彊三分之一﹐故細纈停勻。迨淋染之後﹐與內地莫辧眞贗。好事者取寸許而燃之﹐以灰如雪白者爲正。

蘭地物無滯積﹐人無棄材﹐非特米出外販﹐不虞其紅朽也。隨時入市﹐有船頭貨﹐動卽星消。尋常飲食之物﹐一菜甲必爭嘗新﹐一魚蝦必誇兼味。故百貨騰貴﹐視通臺且已倍差﹐無論內地。若其人有一藝﹑才有一長﹐到處尢易出色。幸而士商樂業﹐相懷信義﹐固足以計日贏餘﹐不煩憑借。不幸而役役勞生﹐一手一足亦可以支持家計。故三籍淸苦之家﹐動卽以入蘭爲退步。獨怪內地初來﹐一錢如命﹐稍得積蓄﹐每周樗蒲﹐浪棄一擲不甚惜。又或飽■﹝日耎﹞未幾﹐糟糠厭棄﹐屍甕在望﹐萍水無蹤。此皆商旅不行﹐坐受其困﹐失在得意之初﹐鄙夷末作耳。

飲食

蘭屬地廣人稠﹐農有餘粟﹐山長水遠﹐行不裹糧。見食相呼﹐闖然入座﹐𨿽素不曾相識﹐而賓無愧容﹐主無徳色﹐亦不拘以禮貌﹑敍以情文。無他﹐太倉旣儲﹐則阡陌里巷間不餓殍也。

日用三餐﹐以日出入中爲度。屆期則先有呼於街巷者﹐曰賣豆腐。虞伯生所謂來其也。祭祀則鮮薧爲多﹐不甚丰腆。燕賓則豚彘爲主﹐不少流連。惟家家曲蘗﹐無非美醞﹐數錢擲去﹐瓶熱如湯﹐可以隨處取醉。至煎熬烹調﹐盡用豬油。甚至蒸面和丸﹐不敢拌以他油。蓋水土薄利﹐浣衣易潔﹐而充腸亦易枯﹐非脂膏不足以資潤澤。

檳榔勝於瓜果﹐俗呼荖葉。𨿽婦孺亦口如塗脂﹐日咀夜嚼。逢人輒欲持贈﹐無所吝惜。傳者以爲可辟瘴癘﹐故蘭中尢宜。遇小詬誶﹐一盤呼來﹐彼此可以釋憾﹐則又有些作用云。

衣服

闌俗夏尙靑絲﹐冬用綿綢﹐皆取之江﹑浙。其來自粵東者﹐惟西洋布﹔雪白則爲衣﹑爲褲﹐女子宜之﹔元靑則爲裘﹑爲褂﹐男子宜之。其來自漳﹑泉者﹐有池布﹑眉布﹑井布﹑金絨布。諸莊數疋論筒﹐一盡白質﹔到蘭則金絨爲毛烏﹐井眉爲淺藍﹑爲月白﹐皆隨後所淋染也。

吉貝棉花來自上海。此地不紡織﹐只作被褥之用﹐鋪貼衣服之資﹐故業無專家。每歲惟冬初一度附鋪寄售﹐響如彈箏。開春以後﹐卽無得而沾補矣。孩子夏天間不著褲﹐隆冬亦少結韈﹐究惟雅素之家﹐動可如制。而環釧丁冬﹐𨿽貧者之子﹐不輕脫也。

地气近熱﹐西風四起﹐單衣飄泊如蝴蝶﹐轉覺淸爽。惟雨過倍涼﹐三伏不免。窮冬則綿襖短褂﹐便可禦寒。近年西北口羊皮﹐有由浙而入蘭者﹐或霍倫大﹝俗呼得勝褂﹞或巴圖魯﹝俗呼甲仔﹞﹐人加一襲﹐且溫如挾纊矣。

气候

蘭僻在東北島﹐地勢漸髙﹐東臨大海﹐與內地遠隔重洋﹐距郡亦越千里。臺郡視內地气候懸殊﹐而蘭與通臺气候亦自有別。計自府治至鳳山﹐漸南漸熱﹐至嘉義﹑彰化漸北漸寒。彰化至淡之八里坌﹑雞籠﹐則地愈髙風愈烈﹐而寒涼愈甚。蘭與淡水接壤﹐淡水冬多朔風﹐飛沙拔木﹔蘭則冬多淋雨﹐積潦成渠。蘭尢時常陰翳連天﹐密雨如綫。卽逢晴霽﹐亦潮濕異常。蓋自淡之水返腳﹐至蘭之蘇澳一帶﹐海瘴山嵐﹐交釀濃露﹐日哺而注﹐日出未消﹔值夜則霏霏如霰﹐村捨園林﹐咫尺莫辧﹔茅檐日髙﹐尙畱余滴﹔故常交霪爲雨﹐與通臺气候竟有不同。所同者﹐土性和暖﹐晝爲特甚﹐窮冬狐貉幾無所用﹔入夜則漸生寒涼﹐𨿽六月溽暑更深﹐不能無衣被。所以然者﹐地本土番﹐飲食不諳火化﹐致陰凝日久﹐非陽居稠密﹐不足以遽消其積滯也。其與內地異者﹐花卉則不時常開﹐木葉則歷年未落﹐瓜﹑蒲﹑蔬﹑茹之類﹐𨿽隆冬亦華秀。此寒暑之气候不同也。春夏頻旱﹐秋冬頻潦﹐東南云蒸則滂沱﹐西北密雲鮮潤澤﹐所以雲行雨施﹐必在南風盛發之餘。此雨暘之气候不同也。四時之風﹐南颶居多。七﹑八月間﹐因風擊浪﹐楫爲摧﹑檣爲傾。其濤沙之聲﹐遠聞百數十里外﹐曉東暮西﹐風之所自﹑與中土頓殊。此風颷之气候不同也。

潮信

蘭海自入泖鼻山至蘇澳一帶﹐南去萬水朝宗洋面不遠﹐每月日辰﹑潮水長退﹐皆有異於通臺各處。假如通臺各處﹐潮長系子時﹐則蘭卽屬潮退。誠有彼漲則此退﹑彼退則此漲相反之異者。審其分水之界﹐則以泖鼻中間之耳。夫月臨卯酉﹐潮漲東西﹔月臨子午﹐潮平南北。潮漲多在春夏之中﹐潮大每在朔望之後﹔海濱皆然﹐臺亦無異。惟臺地屬東南﹐月常早上。十七﹑八之後﹐月值初昏卽臨卯酉﹐故潮長退視同安﹑金﹑廈亦較早。同安﹑金﹑廈初一﹑十六潮長子午而退卯酉﹐初八﹑二十三潮長卯酉而退子午。臺則初一﹑十六潮長巳亥而退寅申﹐初八﹑二十三潮長寅申而退巳亥﹔所差竟至一時。蘭則初一﹑十六潮長寅申而退巳亥﹐初八﹑二十三潮長巳亥而退寅申。潮汐竟至相反。今但取「使槎錄」而推之﹐而蘭潮之相反卽臺潮而可悟矣。「使槎錄」云﹕臺潮每月初一﹑十六日﹐巳初四﹑亥初四﹔初二﹑十七日﹐巳正三﹑亥正三﹝蘭潮寅申﹞﹔初三﹑十八日﹐午初三﹑子初三﹔初四﹑十九日﹐午正一﹑子正一﹔初五﹑二十日﹐午正四﹑子正四﹝蘭潮卯酉﹞﹔初六﹑念一日﹐未初三﹑丑初三﹔初七﹑念二日﹐未正三﹑子正三﹝蘭潮辰戌﹞﹔初八﹑念三日﹐申初二﹑寅初二﹔初九﹑念四日﹐申初四﹐寅初四﹔初十﹑念五日﹐申正三﹑寅正三﹝蘭潮巳亥﹞﹔十一﹑念六日酉正一﹑卯正一﹔十二﹑念七日﹐酉正四﹑卯正四﹝蘭潮子午﹞﹔十三﹑念八日﹐戌初三﹑辰初三﹔十四﹑念九日﹐戌正二﹑辰正二﹔十五﹑三十﹐戌正四﹑辰正四﹝蘭潮丑未﹞。此潮信之別於蘭也。

潮長退圖

右圖十二辰﹐指掌定位也。推潮長法﹐以初一﹑初二加於寅位﹐左旋順數至醜而止。陽時管三日﹐陰時管二日﹐而一月之大槪定焉。初一﹑初二初長在寅﹐則長半在卯﹐滿在辰﹔初退在巳﹐則退半在午﹐涸在未。再長在申﹐長半在酉﹐滿在戌﹔初退在亥﹐退半在子﹐涸在丑矣。蓋自長至滿﹐歷三時﹐至涸亦歷三時﹐而潮信可知也。

風信

臺地風信﹐與他處迥異。風烈而大者爲颶﹐又甚者爲臺。颶風倏發倏止﹐臺常連日夜。正﹑二﹑三﹑四月發者爲颶﹐五﹑六﹑七﹑八月發者爲臺。九月則北風初烈﹐或至連月﹐爲「九降」。過洋以四﹑八﹑十月爲穩﹐以四月少臺﹑八月秋中﹑十月小春﹐天气多晴暖故也。六月多臺﹐九月多九降﹐最忌﹐臺颶俱多挾雨。九降多無雨而風﹝九月自寒露至立冬﹐常乍晴乍陰﹐風雨不時﹐謂之九降﹐又曰九月烏﹞。凡颶將至﹐則天邊斷虹先見﹐一片如船帆者曰「破帆」﹐稍及半天如鱟尾者曰「屈鱟」。颶之多﹐以時而異。正月初三日曰眞人颶﹐初四曰接神颶﹐初九曰玉皇颶。是日有颶﹐則各颶皆驗﹔否則至期或有颶﹑或無颶﹐靡所準也。十三曰劉將軍颶﹐十五曰上元颶﹐念四曰小妾颶﹐念八曰洗炊籠颶﹐念九曰烏狗颶。二月二曰白須颶﹐初十曰張大帝颶﹐十九曰觀音颶﹐念五曰龍神朝天颶﹐一云是念九。三月三日曰元帝颶﹐初七曰關王颶﹐十五曰眞人颶﹐十八曰后土颶﹐念三曰媽祖颶﹝眞人多風﹐媽祖多雨﹞﹐念八曰東嶽颶﹐又曰諸神朝天颶。三春共三十六颶﹐此其大者。四月初一日曰白龍颶﹐初八曰佛子颶﹐十三日太保颶﹐十四曰純陽颶﹐念五曰龍神太白颶。五月初一曰南極颶﹐五日曰屈原颶﹐初七曰朱太尉颶﹐十三曰關帝颶﹐十六曰天地颶﹐念九曰威顯颶。六月六日曰崔將軍颶﹐十一曰彭祖颶﹐十八曰彭婆颶﹐十九曰觀音颶﹐念三曰小姨颶﹐念四曰雷公颶﹐最狠﹐念六曰二郎神颶﹐念八曰大姨颶﹐念九曰文丞相颶。七月七日曰乞巧颶﹐十五曰中元颶﹐十八曰王母颶﹐又曰神煞交會颶﹐念一曰普安颶。凡六﹑七月多主臺。海上人謂﹕『六月防初﹐七月防半』。𨿽未必盡然﹐有時而驗。八月初一日曰竈君颶﹐初五曰九皇颶﹐十五曰魁星颶﹐念一曰龍神大會颶。九月九日曰重陽颶﹐十六曰張良颶﹐十七曰金龍颶﹐十九曰觀音颶﹐念七曰冷風颶。十月初五日曰風信颶﹐初六曰天曹颶﹐初十曰水仙王颶﹐十五曰下元颶﹐二十曰東嶽朝天颶﹐念六曰翁爹颶。十一月十四日曰水僊颶﹐念九日曰西嶽朝天颶﹐又曰普庵颶。此時朔風司令﹐無日無風。然南風盡﹐純月背北處皆可泊船。十二月念四日曰送神颶﹐念九曰火盆颶。如念四則應四月﹐念五則應五月﹐念九則應九月﹐俱不爽。凡颶風或先期卽至﹐或逾期始作﹐總不出七日之內。五﹑六﹑七月間﹐舟人視天上有一點黑雲﹐則收帆嚴柁以待﹐風雨瞬息卽至。遲則收帆不及﹐有覆舟之患。內地舟春夏來蘭﹐必候南風放洋﹐由雞籠而東北折入泖濞﹐又必遇北風方能入蘭之港澳。否則日夜擊櫓﹐幾費工夫。蓋泖濞之界﹐南北異風﹑潮汐返汛也。

臺風乃天地之气交逆﹐地鼓气而海沸﹐天風烈而雨飄﹐故能沈舟而傾檣。若海不先沸﹐天風𨿽烈﹐海舟順風而馳﹐同鯤鵬之徙耳。六月有雷則無臺。諺云﹕『六月一雷止三臺﹐七月一雷九臺來』。灣泊之處﹐須視風向﹔蘇澳有南風﹑北風之別。時當南風誤灣北風澳﹐與時當北風誤灣南風澳者﹐其舟未有不擊碎。「稗海紀遊」云﹕颶之尢甚者曰臺。臺無定期﹐必與大雨同至﹔必拔木壞垣﹐飄瓦裂石﹐久而愈勁。舟𨿽泊澳﹐常至齏粉。占臺者﹐每視風向﹐反常爲戒。如夏月應南而反北﹐秋冬與春應北而反南﹝三月念三日媽祖颶後﹐便應南風。白露後至三月﹐皆應北風。惟七月北風多主臺﹞﹐旋必成臺。幸其至也漸﹐人將早避之。或曰﹕『風四面皆至曰臺』。不知臺𨿽暴﹐無四方齊至之理。譬如北風臺﹐必轉而東﹐東而南﹐南又轉西。或一﹑二日﹐或三﹑五﹑七日﹐不四面旋徧不止。是四面遞至﹐非四面並至也。颶驟而祻輕﹐臺緩而祻久且烈。春風畏始﹐冬風應終。又非常之風﹐當在七月。舟行遇海中鱗介諸物遊翔水面者﹐亦風兆也。東坡在潮州﹐常作「颶風賦」。劉恂「嶺表錄異」云﹕『南海秋夏間﹐云初慘然﹐有暈如虹﹐長六﹑七尺﹐則颶風必發﹐故呼爲颶母見。忽有震雷﹐則颶風不作矣。舟人常以爲候﹐預爲避之』。「田家五行占」云﹕『夏秋之交大風﹐及有海沙雲起﹐謂之風潮﹐古人名曰颶母風﹐航海之人又名爲破帆風』。「臺灣縣誌」謂﹕『颶當作暴』﹐引「詩」﹕『終風且暴』爲證。又云﹕『颶與■﹝風貝﹞異。■﹝風貝﹞乃海中災風﹐其至叵測。暴則每月有期﹐所傳名稱𨿽涉怪誕﹐而驗之多應』。又云「六書」無臺字。所雲臺者﹐乃土人見颶風挾雨﹐四面環生﹐空中旋舞如篩﹐因曰風篩。謂颶篩雨。未嘗曰臺風也。臺音篩﹐同臺﹐加風作臺。諸書承誤。按「韻會」﹕『海中大風曰颶』。「投荒雜錄」亦謂﹕嶺南諸郡皆有颶風﹐以四面風俱至也。■﹝風貝﹞﹐補妹切﹐海之災風也。颶音懼﹐■﹝風貝﹞音貝﹐「字典」引楊升庵說﹕■﹝風貝﹞作颶﹐或颶與■﹝風貝﹞本各有其義。而廖氏「正字通」云﹕■﹝風貝﹞卽颶字之訛。則颶可不必作暴也。臺颶二字類見「閩書」﹐知二字之承傳已久﹐又可不必攺易也。

占驗

海上天無時無雲。𨿽濃云靉叇﹐但有云腳可見﹐必不雨。雲腳者﹐如畫家繪水口石﹐其下橫染一筆﹐爲水石之界者是也。無腳之云﹐則如畫遠山﹐但見山頭﹐不見所止﹝「稗海紀遊」﹞。

內山終歲不離云﹐或冪於頂﹐或橫於腰﹐惝恍縹渺﹐莫窮其際隅。於侵晨片晌﹐翠黛筍簇﹐望之如洗﹐須臾卽云合。若日中云收﹐峯巒可數﹐必不日而雨。海內之山﹐未有以淸朗爲雨候者﹝「諸羅志」﹞。

夏秋紅日當空﹐片雲乍起﹐傾盆立至。一日之內﹐陰晴屢變﹐或連月不開。冬春二時﹐微雨霏霏﹐行泥滑滑﹐檐澑滴久﹐寒气侵肌。稍一晴霽﹑則易裘脫毳﹐曾不須臾。

唐人詩云﹕『四時長作夏﹐一雨便成秋』。昔以詠開閩者﹐移而贈臺郡。近且由山前廳縣﹐漸而入蘭矣。客斯土者﹐容或過暖﹐而毋受寒﹐則邪气不得而中之矣﹝參「諸羅志」﹞。

舊傳﹕野不苦旱﹐以土沙含潤﹐山气露重也。予嘗秋郊早行﹐艸露已晞﹐覺志所謂『入夜霏霏如霰﹐茅檐日髙尙澑余滴』者少矣。或近年人煙漸稠﹐露气減於昔云﹝「海東札記」﹞。

日色被體如灼﹐三日內必雨﹝「稗海紀遊」。下同﹞。

日出時﹐有云蔽之﹐辰刻後云漸散﹐必大晴。日初出卽開朗﹐是日必不晴。久晴則不拘。日落時﹐西方有雲气橫亙天上﹐或作數十縷﹐各不相屬﹐日從云隙中度過﹐是謂日穿經緯﹐來日大晴。或云色一片相連﹐其中但有一﹑二點空竇得現紅色﹐是謂金烏點晴﹐亦主晴。日落時﹐西方云色黯淡﹐一片如墨﹐全無罅竇﹐又不見云腳者﹐主來日雨。若云色濃厚﹐當夜必雨。日落時﹐西北方雲起﹐如層巒復嶂﹐重疊數十層﹐各各矗起﹐主大風雨﹐山崩水溢之徵也。應在七日之內﹐處近山及江滸水涯宜防之。昧爽時雨﹐俗呼開門雨﹐是日主晴。

五更雨﹐雞初鳴雨﹐天未明雨﹐天已明又雨﹐皆主是日晴。苦雨不輟﹐晨起霧遮山腳﹐主晴﹔云罩山頭﹐主雨。蘭境風雨﹐冬月尢盛。颶風將作﹐先日海霧湧起如塵﹝參「楊詩注」﹞。初雨如霧﹐𨿽沈晦﹐至午必晴﹝「稗海紀遊」。下同﹞。

久雨後暫輟﹐猶見細雨如霧﹐縱令開朗﹐旋卽雨至。諺云﹕『雨前蒙蒙終不雨﹐雨後蒙蒙終不晴』。久雨夜忽開霧﹐星月朗潔﹐主來日大雨。若近暮經見紅光﹐然後見月﹐則晴。久雨後﹐近暮徧天紅色﹐來日必晴。俗云﹕『火燒薄暮天』。虹霓朝見西方﹐辰巳必雨。虹霓申酉見東方﹐必晴。又斷虹兩頭不連者﹐俗呼破篷﹐𨿽見東方﹐來日不免風雨。

諸山煙靄蒼茫﹐若山光透露﹐便爲風雨之徵。又饑鳶髙唳﹐海鳥驚飛﹐則踰日必風。春日晚觀西﹐冬日晚觀東﹐有黑雲起﹐主雨。諺云﹕『冬﹑山頭﹐春﹑海口』﹝「赤嵌筆談」﹞。海吼俗呼海叫。小吼如擊花羫鼓﹐點點作散豆聲﹐乍遠乍近﹐若斷若連﹐臨流聽之﹐有成連鼓琴之致。大吼如萬馬奔騰﹐鉦鼓響震﹐三峽崩流﹐萬鼎共沸。惟錢塘八月怒潮﹐差可彷佛﹐觸耳駭愕。余嘗濡足海岸﹐俯瞰溟渤﹐而靜深淵停﹐曾無波灂﹐不知聲之何從出。然遠海雲气已漸興﹐而風雨不旋踵至矣。海上人習聞不怪﹐曰﹕是雨徵也。若冬月吼﹐常不雨﹐多主風﹝「稗海紀遊」﹞。

「臺邑志」謂﹕『海常吼自七鯤身﹐北至鹿耳門﹐南至打鼓港止』云。海自嘉義以上不吼﹐惟臺灣至鳳山則吼。俗呼曰做湧。驚濤迅發﹐舟觸之沸擊﹐迫岸輒碎。自岸邊至中流﹐浪之最巨者有三疊﹐約廣不上十里﹐以外則漸平。春冬不吼﹐惟四月二十六日起﹐舟人謠曰﹕『湧仔開目﹐不因風兆﹐不因潮汐』。謂海气一發﹐微雨幾潑輒吼。或大雨不吼﹐大風不吼。或旣晴猶吼﹐必待烈陽炎暴至終日則吼息。四﹑五月之吼﹐鳳山最甚﹔六﹑七月之吼﹐臺灣最甚。其地气由南而北。七月二十六後謂之埔占﹐湧漸輕。至中秋則不吼。蓋夏令地气蒸熱﹐自下而升﹐猶煮飯之滚於鍋底然。此新收臺邑志之說也。蘭則吼於冬時者爲多。或久晴而吼﹐則必有風雨﹔久雨而吼﹐則必多晴霽。與地動一樣﹐爲天气變易之徵。

烏竹芳詠「海濤詩」﹕『十里猶聞喧■﹝目舌﹞響﹐蕭蕭不住到平明』。自注云﹕『噶瑪蘭近海﹐濤聲作﹐卽降大雨』。

久雨地微動﹐翌日卽晴。與久晴而地震及海吼者﹐翌日亦未有不雨。旣雨亦未有不纏綿。

玉山在蘭西南二百餘里之外﹐必連日晴霽﹑幾於天無片雲﹐方得遠望其項背。然旣見之後﹐非風卽雨。「諸羅志」所謂﹕『有頃則雲霧復合』者﹐其說甚驗。

海船﹝工料﹞

按此卽郡哨船也。以蘭不設水師而有海船往來﹐故附於此。

大吉木﹝長七丈餘﹐圍五尺餘﹞﹑中吉木﹝長六丈餘﹐圍四尺餘﹞﹑浮溪木﹝長五丈餘﹐圍三尺餘﹐俱杉木名﹞﹑髙洋木﹝杉木之略小者﹞﹑柁﹑碇﹑龍骨﹝每船頭尾中共三節﹐長短配桅之丈尺﹐系松木所制﹞﹑大桅﹝趕繒長八丈五﹑六尺﹐圍七﹑八尺。篷船長六﹑七丈﹐圍五﹑六尺不等。按船之長短配用﹞﹑頭桅﹝趕繒長六丈餘﹐圍四尺八﹑九寸﹐篷艍內有攺造加長加闊﹐長五丈餘﹐圍三尺七﹑八寸﹐俱照船身長短配用﹞﹑大櫓﹑小櫓﹑大小風篷﹑大小桅餅﹝大木圍或十餘﹐或數个﹐用套大桅﹐便於起篷﹞﹑大小無底升﹝亦木圍﹐風篷掛於桅上﹐用木圈以動之﹔趕繒一千三百个﹐雙篷艍七﹑八百个﹞﹑樟梁頭﹑梁座﹑大桅座﹑頭桅座﹝頭尾﹞﹑托浪板﹑斗蓋﹑木櫃﹑頭禁水﹝鑲船頭木﹞﹑尾禁水﹝鑲船尾木﹞﹑上金﹝尾樓邊髙起木﹞﹑下金﹝在船尾水內﹐用以拴■﹝扌它﹞﹑招﹝船頂上招子﹐便於頭起也﹞﹑撐面﹝艙蓋﹞﹑扛罩﹝艙口直木﹐此木自官廳口起﹐至大桅兜止﹐所罩艙之撐蓋俱扛於此﹐故名。隔艙板木﹐乃橫木也。大桅處名曰含檀﹐又曰梁頭﹐在各艙則名堵經﹞﹑披枋﹝杉木板隔船兩邊木﹞﹑笨枋﹝船頂板﹐在戰棚枋之下﹞﹑占櫃﹝鋪官廳頂蓋﹞﹑覆竹﹝船兩邊所釘樟木﹞﹑車戰棚﹝杉木板重鋪笨枋上﹞﹑車耳﹝扯篷起碇﹐■﹝糸索﹞縛於此﹞﹑■﹝穏﹐木代禾﹞仔﹝水蛇下灣木﹞﹑繚牛﹝系大篷腳■﹝糸索﹞﹑灣極﹑直極﹑頭尾八字極﹝俱樟木﹐用以鑲船﹞﹑屈手極﹝媽祖堂前兩灣樟木﹐大趕繒用﹐雙蓬艍無﹞﹑番人耳﹝船頭木﹞﹑頭含檀﹝樹頭桅木﹞﹑大含檀﹝樹木桅木﹐凡船身長闊﹑滿漢字號﹐俱於此印烙﹞﹑大轉水﹝附大含檀木﹞﹑含檀鞋﹝削成方木﹐鑲含檀內﹞﹑木裏鞋﹝鑲桅座內方木﹞﹑轉水鞋﹝松梢上兩邊方木﹞﹑車檔﹝扯篷起碇絞棍木﹞﹑大鹿耳﹝夾大桅木﹞﹑頭鹿耳﹝夾頭桅木﹞﹑夾車檔﹝靠車大棍﹞﹑金楦﹝下金內木棍﹞﹑軟箸﹝船尾中間鑲木﹐用以夾舵﹞﹑櫓椽﹝放櫓架一竹櫓牀﹞﹑上下秤﹝拴風篷木﹐頭尾在上者名上秤﹐在下者名下秤﹞﹑尾穿梁﹝船尾柱﹞﹑通梁﹝艙口上木﹞﹑下株梁﹝船底木﹞﹑舵牙﹝夾舵木﹞﹑水蛇﹑猴楦﹑桅豬﹝見下﹞﹑鐵釘﹝趕繒一千八百斤﹐篷船七百斤﹞﹑茅鐵﹝四﹑五百斤﹞﹑櫆藤﹝十斤﹞﹑張篷水藤﹝百餘斤﹞﹑黃麻﹝爲繩■﹝糸索﹞之用﹐其名有大律■﹝糸索﹞﹑小■﹝糸索﹞律﹑篷踏■﹝糸索﹞﹑小踏■﹝糸索﹞﹑大繚母﹑小繚母﹑大千斤墜﹑小千斤墜﹑篷尾弔﹑小篷尾弔﹑雞貫流浪■﹝糸索﹞之屬﹞﹑棕﹝亦爲繩■﹝糸索﹞之用﹐其名有篷頭根﹑篷尾根﹑舵弔﹑虎尾碇﹑奴碇﹑■﹝糸索﹞摘尾﹑腰邊秦﹑出尾秦之屬。二項趕繒一千數百斤﹐篷艍八﹑九百斤﹞﹑篾碇■﹝糸索﹞﹝二條﹐每條篾三擔﹐艸四擔﹞﹑桐油﹝趕繒一千五百斤﹐篷艍五﹑六百斤。每油百斤﹐配灰三百斤﹑釘一百斤﹑綱紗一百斤﹞﹑网紗﹝破魚网煉入油灰內﹐用以補縫﹞﹑灰﹑艸餅﹝舂灰用﹞﹑炭﹝千二百斤﹐至千八百斤﹞﹑勒肚﹝拴舵■﹝糸索﹞﹐自船底貫於碇前﹐結緊舵乃得有力﹐水淺放去﹐松便可懸起﹞﹑杉板船﹝以便登岸﹞﹑尾樓燈﹑金﹑鼓各一﹐其餘顏料﹑旗布﹑匠手工價﹐爲數不等。

附考

凡大吉木﹑中吉木﹑浮溪木﹑髙洋木﹑柁碇﹑龍骨﹑大桅﹑頭桅﹑大櫓﹑小櫓﹑松板﹝作梁頭炮架﹐並鋸作漿路用﹞﹑棕苓竹﹝篷上用﹐有大小二種﹞﹑檺榜﹝系柯木榜﹐大桅用﹞﹑連轉木﹝做篷碇等車﹐並開板做柁用﹐系杉木﹐長二丈三尺﹐圍三﹑四尺不等﹐頭尾如一﹐並無粗細﹞﹑松筒﹝對踞開﹐作龍骨三節﹞﹐各料產自福州。鐵釘﹑茅鐵﹑桐油﹑山城板﹝系小杉木鋸開﹐鋪艙並貓貍內墊板用﹞﹑网紗﹑櫆滕﹑尾樓燈﹑旗布﹑顏料﹑鑼﹑鼓﹑大小風篷﹑無底升﹑桅餅﹑槳各料產自漳﹑泉。大桅木尢以產自外洋者爲佳。其餘𨿽產臺屬﹐地近生番﹐深山溪澗﹐挽運維艱。蘭惟樟木最盛大﹐每年由料匠雇定澎船﹐充爲道廠戰艦之需。自道光五年辦起﹐年款年淸。其餘或煮腦或造屋﹐一聽民便。𨿽哨船﹑海船未及修造﹐而港澳所經﹐現有垵邊﹑闊頭諸小船﹐其取資於本地樟木者﹐已自不少﹝參舊「郡誌」﹞。

海船每載杉板船一隻﹐以便登岸。出入悉於舟側﹐名水仙門。錠凡三﹐正碇﹑副碇﹑三錠﹝正碇一名將軍碇﹐不輕下﹞﹐入水數十丈。棕藤艸三緪﹐約值五十金。寄碇先用鉛錘試水深淺。繩六﹑七十丈﹐繩盡猶不至底﹐則不敢寄。鉛錘之末塗以牛油﹐沾起沙泥﹐柁工輒能辧至何處。有占風望向者﹐緣篷桅繩而上﹐登眺盤旋﹐了無怖畏﹐名曰亞班﹝「赤嵌筆談」﹞。

南北通商﹐每船出海﹐一名司貨出入﹝原云卽船主﹐非是﹞﹐柁工一名﹑亞班一名﹑大繚一名﹑頭錠一名﹑司杉板船一名﹑總鋪一名﹑水手二十餘名﹝或十餘名﹞。通販外洋﹐船主一名﹑財副一名﹐司貨物錢財﹔總捍一名﹐分理事件﹔火長一正﹑一副﹐掌船中更漏及駛船鍼路﹔亞班﹑柁工各一正﹑一副﹔大繚﹑二繚各一﹐管船中繚■﹝糸索﹞﹔一碇﹑二碇各一﹐司碇﹔一遷﹑二遷﹑三遷各一﹐司桅■﹝糸索﹞﹔杉板船一正﹑一副﹐司杉板及頭繚﹔押工一名﹐修理船中器物﹔擇庫一名﹐淸理船艙﹔香公一名﹐朝夕焚香諸祀神﹔總鋪一名﹐司火食。水手視船之大小﹐或數十名不等。大抵水色連天﹐遠近懸於亞班﹔風波捲地﹐安危系於柁工。而洋面一鍼﹐尢有毫釐千里之辧﹐不可以不愼也﹝參「筆談」﹞。海船按十二支命名﹕船頭邊板曰鼠橋﹐後兩邊欄曰牛欄﹐柁繩曰虎尾﹐系碇繩木曰兔耳﹐船底大木曰龍骨﹐兩邊另釘灣杉木曰水蛇﹐篷系繩板曰馬臉﹐船頭橫覆板插兩角曰羊角﹐鑲龍骨木曰猴楦﹐抱桅篷繩曰雞冠﹐抱碇繩木曰狗牙﹐拄桅腳杉木段曰桅豬﹝「赤嵌筆談」﹞。

泛海不見飛鳥﹐則漸至大洋。近島嶼則先見白鳥飛翔﹝孫氏「赤嵌集」﹞。

大海洪波﹐止分順逆。凡往異域﹐順勢而行。惟臺與廈藏岸七百里﹐號曰橫洋﹔中有黑水溝﹐色如墨﹐曰墨洋﹝卽澎湖溝﹞﹔驚濤鼎沸﹐險冠諸海。或言順流而東﹐則爲弱水﹝按卽蘭之所謂萬水朝東也﹞。昔有閩船飄至弱水之東﹐閱二十年始得還中士﹝「赤嵌集」﹞。

廈門至澎湖﹐水程七更﹔澎湖至鹿耳門﹐水程五更﹝按自廈至臺郡凡十二更﹞。福州﹑五虎對渡雞籠﹑噶瑪蘭﹐徑渡泉南﹐總無過七更。志約六十里爲一更﹐亦無所據。黃玉圃「赤嵌筆談」按「樵書」二編云﹕『更也者﹐一日一夜定爲十更﹐以焚香幾枝爲度。船在大洋﹐風潮有順逆﹐行駛有遲速﹐水程難辧。以木片於船首投海中﹐人在船首連行至尾﹐木片與人行齊至﹐則更數方準。若人行至船尾而木片未至﹐則爲不上更﹔或木片反先人至船尾﹐則爲過更。皆不合更也。舟子各洋皆有祕本﹐云系明太監王三保所遺﹐余借錄之﹐名曰「洋更」』。新修「臺邑志」又載﹕南路沙碼磯頭至府治﹐舟行七更。康熙五十五年﹐奉差官丈明﹐旱程二百九十八里﹐水程與旱程相傍。是一更該四十二里有零。「通誌」載﹕福州至琉球﹐水程一千七百里﹔「府誌」稱﹕船行四十三更﹔是亦一更四十里矣。二說未知孰確。

船制大小﹐咸資水利﹐名目各異。一曰澎仔船﹐平底單桅。今多雙桅者﹐可裝榖四﹑五百石至七﹑八百旦。每春夏之交﹐由郡廠載鹽入蘭。去則運載道廠艦料或雜貨不等。一曰杉板頭船﹐亦有插雙桅者﹐可裝三﹑四百石至六﹑七百石。一曰一封書船﹐雙桅■﹝木盛﹞蓋平鋪﹐前後無艙。可裝二﹑三百石。一曰頭尾密船﹐單桅無艙﹐中有拱篷﹐可裝百餘石至二百石。皆往來東西各港。至蘇澳﹑雞籠所謂垵邊船者﹐一曰大■﹝舟古﹞仔船﹐單桅拱篷﹐可裝百餘石﹐亦或駕駛內港撥載﹔一曰小■﹝舟古﹞仔船﹐渡人載貨登岸而已。至各漁船﹐或曰龍■﹝舟曾﹞船﹐卽大■﹝舟古﹞仔之類﹔或曰挖仔船﹐每船止容三人﹐往各港采捕﹔或曰當家船﹝俗訛爲蛋家船﹞﹐漁人眷屬悉住其中﹐無登岸結廬者﹐蓋浮家也。

臺灣廣不滿二百里﹐綿長二千餘里。濱海之鹿耳門﹑鹿仔港﹑八里坌﹑五條港﹐商船輻輳﹐資重不下數十百萬金﹐宜爲洋盜所窺伺﹔而劫案頗少﹐何也﹖內地如深滬﹑獺窟﹑祥芝﹑東石諸澳﹐犬牙而列﹐藏風避浪﹐匪船易於出沒。卽浙﹑粵南省南北伺劫﹐多傍內洋而行。兼以海■﹝氵義﹞四出﹐海物惟錯﹐匪民領給牌照﹐托稱采捕﹐得利爲漁﹐失利爲盜。如惠安縣之崇武有白底■﹝舟古﹞﹔同安縣之潘塗﹑髙崎﹑■﹝氵臼﹞頭﹑杏林有艸鵃﹔漳浦縣之井尾﹑白沙﹑將軍澳有虎艚船﹔詔安縣之含英村﹑洋尾村﹑陳城墟有租漁船﹔興﹑泉等府又有小貓纜。亦名白水船﹐風帆最迅﹐破浪如飛。均帶鎗炮軍器多人﹐故劫案多。臺灣重洋大海﹐小艇難行﹐海口無多﹐皆有文武員弁巡查﹐匪船不敢入口。且朝夕潮勇﹐魚鱉稀少﹐海物多販自澎﹑淡﹐而樟板奉禁﹐木料極貴。澎﹑淡小船亦由泉州買來。無漁船﹐無漁人﹐不諳海道﹐不諳運駛﹐安能出洋爲匪﹖故劫案少。然則臺灣遂無劫案乎﹖曰﹕『有。南風柔而浪軟﹐北風剛而浪勁。春夏南風司令﹐內地匪船駛至臺灣洋面行劫﹐南北水師分段巡哨最爲喫緊。迨七﹑八月﹐朔風起﹐匪船回棹﹐水師髙枕而臥矣』。然則臺灣本地無匪船乎﹖曰﹕『有。淡水﹑臺府鹽船﹐澎湖尖艚船﹐均傍內海往來。有時勾串陸路賊匪﹐同船搶奪。但止能行劫小船﹐不敢行劫大船』。然則此外無搶劫乎﹖曰﹕『有。商船遭風﹐寄椗擱淺口岸﹐匪類羣起﹐搜其貨﹑折其船者﹐控案累累。廳縣幾視爲家常矣』。是惟洋面失事﹐專責水師﹔勘報遲延﹐專責地方官。沿海口岸鋪戶居民﹐官爲選立聯首﹐認眞聯甲﹐海邊賊起﹐鳴鑼圍捕﹐毋使他日牽控﹐貽累善良。擱淺破漏之船﹐公議一人保護﹐許以大船謝金八十元﹐小船四十元。如有失物﹐惟渠是問。則水陸兼防﹐海洋肅淸。至於密墩汛﹑增哨船﹑繕器械﹑練水師﹑防海寇﹐備豫不虞﹐尢宜未雨綢繆也﹝「問俗錄」﹞。

蘭地郊商船戶﹐年遇五﹑六月南風盛發之時﹐欲往江﹑浙販賣米石﹐名曰上北。其船來自內地﹐由烏石港﹑蘇澳或雞籠頭﹐搬運聚儎﹐必仍回內地各澳﹔然後沿海而上﹐由惠安﹑崇武而莆田﹑湄洲至平海﹐可泊百船。其北卽南日小澳﹐僅容數艇﹐是福淸﹑莆田交界處。從內港再行﹐經門扇後艸嶼﹐至海壇宮仔前﹐有監嶼﹝卽福淸港內﹞﹐過古嶼門爲長樂縣界。復沿海行﹐經東西洛滋澳﹐再去爲白畎﹑關潼﹐可泊數百船﹝南旋時常於此候風﹐一夜可到﹞﹐乃福省半港處。

入內卽五虎門。此由蘭入省﹐所謂徑渡五虎是也。由關潼一潮水至定海﹐可泊數百船。復經大埕﹑黃岐至北交﹐爲連江縣界。再過羅湖大金﹐抵三沙烽火門。由三沙沿山戧駛一潮水﹐過東壁大小目﹑火焰山﹑馬嶼﹐進松山港﹐卽福寧府。由峯火門過大小侖山﹑蓁嶼﹑水澳。至南鎭﹑沙埕﹐直抵南北二關﹐是爲閩﹑浙交界處。由北關北上﹐至金香大澳﹐東有南紀嶼﹐可泊千艘。其北爲鳳凰澳﹐系浙江瑞安縣港口。又北爲梅花嶼﹐卽溫州港口。過巃內三盤﹐昔年鄭氏嘗屯戰艦於此。再過王大澳﹑玉盤山﹑坎門﹑大鹿山﹐至石塘內﹐爲雙門衛。復經鱟殼澳﹑深門﹑花澳﹑馬蹄澳﹑雙頭通﹐至川礁﹐爲黃巖港口。從牛頭門﹑柴盤﹐抵石浦門。由龍門港﹑崎頭﹐至丁厝澳﹐澳東大山疊出﹐爲舟山地﹐赴寧波及蘇之上海﹝松江府屬﹞在此分■﹝舟宗﹞。從西由定海關進港﹐數里卽寧波。從北過岑港﹑黃埔﹐至沈加門。東出卽普陀山。北上爲盡山﹑花鳥嶼。盡山西南有板椒山﹐屬蘇州府界。又有羊山﹐龍神甚靈﹐凡船到此﹐須寂靜而過。放大洋抵吳淞﹐進港數里卽上海矣。若由舟山丁厝澳﹐西北放小洋四更﹐便至乍浦﹐則海邊俱石岸。北風可泊於洋山嶼。此由海而至浙之乍浦﹑蘇之上海路也。洋山嶼向北﹑過崇明外五條沙﹐轉西三十四更﹐入山東之膠州口。若過崇明外五條沙﹐對北三十二更至成山頭。向東北放洋十一更﹐可至直隸旅順口。再由山邊至童子溝島﹐向東洋山﹐七更則至蓋州﹝奉天府屬﹞﹐爲古遼東地。向北放洋七更﹐則至錦州府﹐爲古遼西地。此則商家所謂天津船也。今惟臺郡行之。蘭與淡﹑艋郊戶﹐其所云北船﹐惟至江﹑浙而已﹝參「臺灣縣誌」﹞。

蘭船向止運儎米石﹑油■﹝米凡﹞﹑麻薴﹑雜子到崇武﹑獺窟而已。近有蚶江祥芝﹑古浮小船來港﹐卽就港內販載米石﹑樟腦﹐運到廣東﹑澳門﹑柘林諸處。回時采買廣貨鰱艸魚苗來港者﹐名曰南船。然歲亦僅一至而已﹝參「彰化志」﹞。

漁具

捕魚處所﹐有壕﹑潭﹑港﹑塭之分。壕者﹐指海坪產壕之處﹐駕小船﹐用鐵把於水底取之﹔潭者﹐平埔開窩﹐積水甚深﹐魚蝦多蓄其中﹔港者﹐海水支流之處﹔塭者﹐就海坪築岸納水蓄魚而名﹝尹氏「臺灣誌」﹞。捕魚器具有罟﹑罾﹑縺﹑藏﹑■﹝罒上令下﹞﹑箔之目。网有大小﹐而用法各別。每罟一張﹐駕船二隻﹐先放海底﹐後用四﹑五十人﹐兩頭牽挽﹐圍攏海邊﹐得魚最多。罾有車罾﹑舉罾﹑搖罾等屬。車罾永掛海坪﹐岸搭髙寮﹐下罾時﹐漁人在寮上﹐將罾索用車牽起﹐有魚則捕之﹔舉罾止用一人﹐於港﹑潭沿海皆可采捕﹔搖罾必需五﹑六人﹐駕龍艚船﹐帶小挖仔船﹐捕魚外海﹔縺於冬春二時﹐在外海捕塗魠等大魚用之﹔藏則專於隆冬以捕烏魚﹐故又名討烏﹔■﹝罒上令下﹞者﹐网上有蕩﹐能浮水面﹐下系网袋無數﹐每袋各排鉛墜沈入水底﹐魚入袋中﹐輒蔽不能出。大■﹝罒上令下﹞置諸外海﹐小置諸內港。箔者﹐乘潮將滿﹐插在海坪﹐雜羅水族﹐水汐則取之﹐無一遺者。

大网﹐口闊尾尖﹐卽此地之■﹝大上番下﹞也﹐澎湖有之。每口用大杉木二枝﹐問港口長流之所﹐名曰网桁。以网掛於桁上﹐凡魚蝦之屬﹐盡藏其中﹐潮退舉起﹐解网尾出之。滬﹐用石碎圍築海坪中﹐水滿﹐魚藏其內﹐水汐則捕之。烏魚旗罟者﹐結网長百餘丈﹐廣丈餘﹐駕船載出常數十人﹐曰牽罟﹝「赤嵌筆談」﹞。罾者﹐樹大竹棚於水涯﹐髙二丈許﹐曰水棚﹐置罾以漁。縺小於罟﹐■﹝罒上令下﹞又小於縺。网長可數十丈﹐廣五﹑六尺﹐曰牽縺﹐曰牽罟。蠔者﹐蠣房也。卽以爲取之之名。用竹二﹐長丈餘﹐各貫鐵於末﹐如剪刀﹐於海水淺處鉤致蠣房。■﹝糸衮﹞﹐垂餌以釣魚也。大繩長數十丈﹐系一頭於岸﹐浮舟出海﹐每尺許拴數鉤大小不一﹐繩盡則返棹而收﹐謂之放■﹝糸衮﹞。大小滬箔者﹐削竹片爲之。繩縛如簾﹐髙七﹑八尺﹐長數十丈﹐就海坪處所豎木杙﹐趁潮水未滿﹐縛箔於木杙上﹐畱一箔門﹐約寬四﹑五尺﹐潮漲時魚隨水入﹐以网截塞箔門﹐潮退魚不得出﹐采取之。滬者﹐於海坪潮漲所及處﹐周圍築土岸﹐髙一﹑二尺﹐畱缺爲門﹐兩旁豎木柱﹐掛小网柱上﹐截塞岸門。潮漲淹沒滬岸﹐魚蛤隨漲入滬。潮退水由滬門出﹐魚蛤爲网所阻。寬者爲大滬﹐狹者爲小滬。贌社者﹐招捕鹿之人﹐贌港者﹐招捕魚之人﹔俱沿山海蓋艸爲寮﹐時去時來﹐時多時少﹐𨿽爲民番所稱便﹐實亦姦宄所由滋﹝同上﹞。

寺觀

木佛寺﹕在廳治北門外下渡頭三里。乃未開蘭之先﹐有得木頭於海上者﹐見其不雕之質﹐宛象觀音﹐歸而奉之﹐頗著靈異﹐因此得名。道光九年﹐里人募建一椽﹐李祺生序之。有﹕『質本不雕﹐莫究牟尼麥化。來從彼岸﹐宛同初祖蘆浮』之句。

觀音亭﹕在廳治西九里大三鬮莊。嘉慶二十年間﹐裏民募建﹐甚有顯赫﹐香煙日盛。

威惠廟﹕俗號聖王廟。在廳治西後街﹐祀唐平蠻開漳左衛將軍晉封威惠王陳元光神像。原在中街。道光辛卯年春﹐漳人以舊廟湫隘﹐移建於此。

眞武廟﹕俗呼上帝廟﹐在烏石港口﹐距廳北三十里。祀北極佑聖眞君也。按北方元武七宿﹐其象龜蛇﹔而廳之形勢﹐北有龜嶼在海中爲天關﹐南有沙汕一道﹐蜿蜒海口爲地軸﹐故堪輿家以爲龜蛇把口之象。土人因建廟以鎭之。原號眞武﹐宋祥符時避諱作元武﹐近又當循舊稱。第眞■﹝幺上十下﹞二字﹐原本道書﹐而塑像則又汩於釋教矣。

張公廟﹕在蘇澳街﹐距廳南五十里﹐祀淸溪神醫。居民合建。一在泉州大湖﹐曰蘭興宮。有楹聯云﹕『身化九龍潭﹐徧逐蠻番辟蘭境。法施三寶塔﹐直驅牛鬼走桃源』。

大眾廟﹕在廳治西門外及頭圍﹑羅東﹑蘇澳皆有﹐祀開疆辟土禦生番﹑死海寇諸難者。

祥異

嘉慶十四年己巳夏六月﹐颶風作﹐濁水溪正澑北徙﹐與淸水溪合流。

嘉慶十五年庚午夏六月己亥﹐火﹝十六夜亥初﹐五圍茅屋二千餘家移時淨燼﹐官民皆露處﹞。丁未﹐風﹝雷公暴也﹞。濁水溪仍循故道﹝淸濁攸分﹐居人以爲瑞﹞。

嘉慶十六年辛未秋九月﹐有水爲災﹝田園衝堤堰決﹞。

嘉慶十七年壬申夏六月﹐有水爲災﹝田園衝塌﹞。

嘉慶二十年乙亥夏六月﹐地數震﹝田畝低窪墻屋傾側﹞。秋八月大水﹝田園衝壓﹞。

嘉慶二十一年丙子�月地震甚﹝臺多地震﹐蘭初辟尢甚﹐是年官署﹑民房倒塌欹斜﹐亦有地裂﹑見泉﹐一畝田而分髙下者﹞。

嘉慶二十三年戊寅秋七月丙辰﹐大水﹝田園衝壓﹞。

嘉慶二十五年庚辰秋八月庚戌水﹐壬子爲災﹝田園衝壓﹐墻宇圮傾﹞。

道光二年壬午秋七月甲申﹐颶風陡起﹐瓦屋皆飛﹝風從北西方陡起﹐猛甚﹐是夜三更﹐廳署堂庫倒﹐壓丁胥三命﹐縣丞﹑巡檢﹑營弁各署墻垣屋宇﹑演武廳﹑堆卡等處多所吹損﹐居民竹仔頭等莊壓斃男婦三命﹐加禮遠港口因潮湧水漲淹斃男婦十命並一牧童﹐烏石港寄碇商船可修葺者五號﹐撥載小舟沈覆四隻﹐溺二水手。署倅吳秉綸捐資收卹具報﹐案核與淡水﹑嘉﹑彰是日文告情景相同﹐蓋十二日辰時也﹞。

道光六年丙戌秋九月甲辰﹐水﹐丙午爲災﹝田園衝壓﹐�諸水災歷奉豁免緩徵﹐另詳於前「蠲政」內﹞。

道光十三年癸巳冬十一月己巳﹐地震日甚﹐越丙戌乃止﹝田宅欹側﹐人畜驚潰﹐禱於社稷壇乃止。疏見「紀文」﹞。

道光二十八年戊申秋九月辛巳﹐連日風雨大作﹐山裂水湧﹝自十一日起﹐三日連宵達旦﹐暴雨狂風﹐水湧山裂﹐西勢自金面山﹑頭圍山﹑梗枋﹑六份仔等處﹐計壓斃男婦六十餘人。又自北關起至大裏簡﹑艸嶺頂﹑嶐嶐嶺等處﹐計壓斃男婦七十餘人。又白石山隘至金面山隘﹑石燭坑﹑土地公坑等處﹐計壓斃男婦四十餘人。官爲遣人收瘞賑卹。盧捨田園衝失無數﹐現𨿽屢次飭勘丈報墾復﹐而石埔溪道斷﹐難施力矣﹞。

道光三十年庚戌夏六月辛酉﹐風雹﹝初一日未刻﹐西勢大湖莊突起旋風﹐雨雹﹐打傷土名八十佃隘界田園稻穀﹑靑枲園﹑蔬菜等物﹞。

咸豐二年壬子六月癸巳﹐四結仔巷失火﹝延燒艸瓦房店二百餘間﹐兵房六十八間﹞。

卷五﹝下﹞

風俗﹝下﹞

番俗﹝居處﹑飲食﹑衣飾﹑婚嫁﹑喪葬﹑器用﹞番情﹝番界﹑彈壓﹑撫綏﹑番割﹞

番俗

番情

番俗

蘭地未入版圖以前﹐諸番惟以射鹿﹑鏢魚爲生﹐名曰出艸﹐至今尙沿其俗。十齡以上﹐卽令演弓矢。煉習旣熟﹐三﹑四十步外取的必中。當春深艸茂﹐則邀集社眾﹐各持器械﹑帶獵犬逐之﹐呼噪四面圍獵。得鹿則刺喉吮其血﹐或擒兔生啖之﹐■﹝鹵奄﹞其髒腹令生蛆﹐名曰肉筍﹐以爲美饌。其皮則以易漢人鹽﹑米﹑煙﹑布諸物﹝參「臺海釆風圖」﹞。內山生番皆在深潭峻嶺之間﹐惟知采捕獐鹿﹐聽商貿易﹔鮮食衣毛﹐所異於禽獸者幾希矣。番之性𨿽剛而狠﹐但見小而善疑﹐故無非分之求。其技善奔走﹐穿藤﹑攀棘﹐捷於猿猴。所用之器﹐鏢槍最利﹐竹弓﹑竹箭𨿽不甚勁﹐而射飛逐走﹐發無不中﹝參「諸羅志」﹞。內山產藤﹐粗如繩﹐長數十丈﹐人迹不到﹐深林蓊翳之區﹐滋蔓芃茸﹐沿盤澗谷﹔生番往往匿其中﹐剸刃殺人﹐故最難取。然資用廣而取利大﹐人多貪之﹐𨿽冒險亦無畏焉﹝參「釆風圖」﹞。番無年歲﹐不辧四時﹐以刺桐花開爲一度。每當花紅艸綠之時﹐整潔牛車﹐番女梳洗盛妝飾﹐登車往鄰社遊觀﹐麻達執鞭爲之驅。途中親識相遇﹐擲果爲戲﹝「釆風圖」﹞。平地近番﹐不識不知﹐無求無欲﹐狀貌亦無甚異﹐惟兩目拗深﹐瞪視似稍別。其語多作都盧嘓轆聲﹐呼酒曰「打喇酥」﹐煙曰「淡巴菇」。終歲不知春夏﹐老死不知年歲﹐有金錢不知蓄積。秋成納稼﹐計終歲所食﹐有餘則盡付曲蘗﹐無男女皆嗜酒。屋必自構﹐衣必自績。織麻爲网﹐屈竹爲弓﹐以獵以漁﹐罔非自爲而用之。腰間一刀﹐凡所成造﹐皆出於此。惟陶冶不能自爲﹐得鐵﹐則取澗中兩石自槌之﹐久亦成器。社惟一﹑二人爲甲螺﹐如內地鄕老﹑耆老之屬﹐非滇﹑廣徵賦稅劫殺擁兵自衛者比﹝參「稗海紀遊」﹞。重陽時節﹐亦仿紙鳶戲爲樂﹐或以竹籜結成鷹鷂﹐篾皮系作弓弦﹐上插雞翹﹐中銜空管﹐𨿽取質過重﹐而因風送響﹐音韻悠然﹐亦天趣也。

居處﹕蘭番居處﹐在內山者﹐好居髙峻﹐以瞭望防守。在近港者﹐原聚平地﹐以耕種漁獵。故蘭之化番﹐或謂之平埔番﹐以其皆處於平地也。其房屋則以大木鑿空倒覆爲蓋﹐上下貼茅﹐撐以竹木﹐兩旁皆通小戶﹔前另築一間﹐號北投口。相傳老番至雞籠﹐見覆舟依岸﹐因仿之以爲屋制焉。

飲食﹕蘭初開時﹐諸番耕種田園﹐不知蓋藏。人各一田﹐僅資口食。刈獲連穗懸之室中﹐旋舂旋煮﹐仍以鏢魚打鹿爲生。其耕種不知時候﹐惟視羣木萌芽爲準。樹藝稻穀約供一歲口食並釀用而已﹐故家無贏餘而地多荒穢。收成後﹐於屋旁別築室﹐圍以竹箙﹐覆以茅苫﹐連穗倒而懸之令易幹﹐名之曰禾間。其粟名倭﹐粒大而性黏﹐略似糯米。蒸熟攤冷﹐以手掬而食之﹝「釆風圖」﹞。每秋成﹐會同社之人﹐賽戲飲酒﹐名曰做年﹐或曰做田。其酒用糯米﹐每口各抓一把﹐用津液嚼碎入甕﹐俟隔夜發气成酒﹐然後沃以淸水﹐羣坐地上﹐或木瓢或椰碗汲飲﹐至醉則起而歌舞。無錦繡﹐或著短衣﹑或袒胸背﹐跳躍盤旋如兒戲狀。歌無常曲﹐就現在景作曼聲﹐一人歌﹐羣拍手而和。番婦見漢人至﹐則酒滿斟以進客﹐惟盡辭之不飲爲妙。倘前進者飲﹐後進者辭﹐遂分榮辱﹐必有所計較矣。將捕鹿﹐先聽鳥音占吉凶。鳥色白﹑尾長﹐卽蓽雀也﹝番曰蠻在﹞﹐音宏亮﹑吉﹐微細﹑凶。食物餒敗生虫﹐欣然食之。酒以味酸者爲醇。蘭各社番﹐向將海潮湧上沙灘之白沫﹐掃貯布袋中﹐復用海水泡濾﹐淘淨沙土﹐然後入鍋煎熬成鹽﹐其色甚白﹐其味甚淡。食物中著鹽過多﹐味亦苦澀﹝「咨稿」﹞。番俗多產﹐母自攜所育婗嬰﹐同浴於溪﹐不怖風寒。蓋番性素與水習。秋潦驟降﹐溪壑漲盈﹐腰掖葫蘆﹐徑渡如馳。有病﹐亦取水灌頂﹐傾舄而下﹐以渾身煙發爲度。未發﹐再灌﹐發透則病愈﹝「釆風圖」﹞。相傳明太監王三保舟至臺﹐投藥水中﹐令土番投病者於水中﹐洗澡卽愈。今蘭番猶沿此風﹐每在海坪鏢魚﹐見漢人神形委頓﹐臉色生黃﹐不知其它疾也﹐行逼近岸﹐輒激水以澆其背﹔而其人亦知其誤而意善也﹐急走避之﹐旁觀者不覺眙■﹝目咢﹞失笑﹝參「臺灣誌略」﹞。

衣飾﹕蘭初辟時﹐諸化番解穿漢人衣服﹐一社無過二﹑三人。惟以番布作單褂﹐如肩甲狀﹔下身橫裹番布一片﹐乍見如赤身一般。近時則冬裘夏葛﹐漸有數輩﹔第無衣褐者尙多﹐只用一白番布﹐自頸垂至足踝﹐而叉兩手於其內。其布亦祗遮蔽前身﹐若行遇風雨﹐則移其所向﹔不袖不襟﹐終難蔽體。番女織杼﹐以大木如栲栳﹐鑿空其中﹐橫穿以竹﹐便可轉纏經於上。刓木爲軸﹐系於腰﹐穿梭闔而織之。以樹皮合葛絲及染過五釆狗毛織氈﹐名曰達戈紋。以色絲合鳥獸毛織帛﹐采各色艸染釆﹐斑斕相間。又有巾布等物﹐頗皆堅致﹝參「釆風圖」﹞。蘭番常以低金絲綫作一弓一弦之勢﹐長約尺許﹐髙約二寸﹐以金綫豎纏於弓弦之際﹐狀似扁梳﹐懸於眉額﹐名金鯉魚。諸番割用銅綫鍍金﹐仿效其制﹐以贗易眞﹐致滋轇轕。實則老番誇爲祖制﹐𨿽貧不肯粥於人。又好雜色珠玩﹐有如橊子大者﹐有類瑪瑙形者﹐有小如魚目者﹐編串成圍﹐多非眞玩。遇社中有事﹐不拘大小﹐輒妝頭掛頸﹐與紅嗶吱諸色物﹐鋪陳門首﹐以相誇耀。

婚嫁﹕番已娶者名暹﹐調姦有禁。未娶者名麻達﹐番女年及笄﹐任自擇配。每日梳洗﹐麻達有見之而屬意者﹐饋鮮花朵﹐贈芍歸荑﹐遂與野合﹐乃告父母﹐成牽手焉﹝「釆風圖」﹞。番俗以女承家﹐凡家務悉以女主之﹐故女作而男隨焉。番婦耕稼﹐備嘗辛苦﹐或𦇤褓負子扶犁﹐男則僅供饁餉者有之﹝同上﹞。夫婦親暱﹐𨿽富無婢妾﹑僮僕﹐終身不出裏閈﹐行攜手﹑坐同車﹐不知有生人離別之苦。不爲盜竊穿窬﹐不識博奕﹐種織漁獵采樵之外﹐渾乎混沌之未鑿也﹝「諸羅志」﹞。猴猴一社﹐從蘇澳之南風澳移來東勢﹐其語言風俗獨與眾異﹐婚娶亦不與各社往來﹐至今番女多有至老而不得配者。

喪葬﹕番死曰「馬歹」﹐華言衰也。死不棺殮﹐眾番幫同掘葬。如農忙時﹐卽用雙木搭架水側﹐懸裹其上﹐以令自潰﹐指其地曰「馬鄰」﹔猶華言不利市也。從此該社徑行不由其地。番婦持喪﹐被髮不飾珠寶﹐視新月生魄則除。若暴死者﹐如遇戕害或溺於水之類﹐則通社延請北投﹝番道士﹞羣哭水涘﹐念咒施法﹐拍腿禳逐。旣畢﹐眾番泅水潛歸﹐終不敢再經其地。番無借貸之資﹐亦無養老之禮。有病危者﹐則搭一茅﹐蓋於四無人迹之區﹐將其服食家具移置於此。過三﹑五日﹐或遙遙於宅外呼之。有應﹐則就之而扶起﹔否則老於是鄕﹐無或敢過而問之者。如遇打牲﹑出艸﹐爲人戕害﹐身首不全﹐社中槪將其家器散盡。謂此人不良﹐不復更居其室。

器用﹕耕稼無田器﹐只用鉏﹔漁獵無网羅﹐止用鏢。或采魚兼用篾篙。炊以三塊石爲竈﹐螺蛤殼爲碗﹐竹筒爲汲桶﹐用土燒鍋﹐名曰「木扣」。與人交易稻穀﹐以篾籃較準﹐而亦不設升斗。番無碾米之具﹐以大木爲臼﹐直木爲杵﹐帶穗舂令脫粟﹐計足供一日之食﹐男女同作﹐率以爲常﹝「釆風圖」﹞。番渡水小舟名曰「蟒甲」﹐卽艋舺也。一作蟒葛。其制﹐以獨木挖空﹐兩邊翼以木版﹐用藤系之。又無油灰可艌﹐水易溢入﹔彼則以杓時時挹之﹐恰受兩三人而已﹝參「番俗六考」﹞。

附考

生番殺人﹐臺中常事。此輩𨿽有人形﹐全無人理。穿林飛菁﹐如鳥獸猿猴﹐撫之不能﹐剿之不忍﹐則亦未如之何矣。惟有於出入要隘必經之途﹐遊巡設伏﹐大張炮火﹐虛示軍威﹐使彼畏懼而不敢出耳。然此皆由於地廣人稀﹐不辟不聚之故﹐不盡由侵擾而然。蓋生番所行之處﹐必林木叢茂﹐荊榛蕪穢﹐可以藏身。遇田園平埔﹐則縮首而退﹐不敢過。其殺人割截首級﹐烹剝去皮肉﹐飾髑髏以金﹐誇耀其眾。眾遂推爲雄長。野性固然﹐設法防閒﹐或可稍爲斂戢﹐究未有長策也。然地將何以治之﹖曰﹕以殺止殺﹐以番和番﹔徵之使畏﹐撫之使順﹔辟其土而聚我民焉﹐害將自息。久之生番化熟﹐又久之爲戶口貢賦之區矣﹝「東徵集」﹞。

內山生番﹐野性難馴﹐焚廬殺人﹐視爲故常。其實啟釁多由漢人。如佃戶利在開墾﹐番割利在占奪。不論生番熟番﹐越界侵畊﹐不奪不饜。復勾引夥黨﹐入山搭寮。見番弋取鹿麂﹐往往竊爲己有﹐以故多遭殺戮。又或小民深入其地﹐抽藤鋸板﹐爲其所害者亦有之。但此輩𨿽愚﹐業旣爲人﹐孰不好逸而惡勞﹑貪生而畏死﹖其所以負性凶狠﹐亦不盡生番如是也。譬之漢人﹐安逸樂生者﹐自在家室。其冒險而希冀徼幸者﹐皆出無賴之徒﹐非番割卽羅漢腳耳。以番割遇番割﹐烏得不爭﹖以羅漢遇羅漢﹐烏得不殺﹖臺中倘無此輩﹐則民番固已相安矣。然臺中而盡無此輩﹐土地又何以日辟耶﹖平心而論﹐功過正適相半。響者之蜂屯蝟集﹐無非爲盛世先驅除耳。要在平時處置得宜﹐朝廷可相安於無事。俟其日久﹐彼將不化而自消矣﹝參「番社雜記」﹞。

歸化土番散處村落﹐或數十家爲一社﹐或百十家爲一社。社各有通事﹐可聽指使﹔惟性好勇﹑尙力﹐所習彊弩﹑鐵鏢﹑短刀﹐別無長刃﹑利戟﹑藤牌﹑烏鎗之具。或與鄰社相惡﹐稱兵率眾﹐羣然哄斗而已﹐固未嘗有步伐止齊之規也。總而論之﹐不論生熟各番﹐其戰爭長於埋伏掩襲之謀﹐利於巉巖艸樹之區﹐便於風雨瞑晦之候。若驅之於平埔曠野﹐則其技立窮。且不可以制其死命者有二﹕其地依山﹐並不產鹽﹔斷絕其鹽﹐彼將搖尾求食矣﹐一也。春夏之際﹐其地雨多而露濃﹐故一望蓊翳﹔至隆冬之日﹐則一炬可盡﹐彼將各鳥獸散矣﹐二也。夫生之殺之﹐其權在我﹐土番豈能爲患乎﹖若利其有而資之以鹽﹐任番割剝克而不之禁﹐令雕題鑿齒之倫﹐鋌而走險﹔乃復不察地勢﹑審利害﹐苟且動眾﹐而曰土番能戰也﹐豈不謬哉﹖大凡土番𨿽號殊悍﹐而頗近信。倘招之以義﹐撫之以恩﹐明賞罰﹐善駕馭以導之﹐吾見耕者﹑獵者安於社﹐敬事赴公者服於途﹐其風可近古也﹝節「理臺末議」﹞。

新官蒞任﹐各化番社例有饋獻﹐率皆佃首﹑書記醵金承辦羊﹑豕﹑鵝﹑鴨﹐惠泉包酒﹐從中侵漁﹐不翅數倍﹝參「番社雜記」。案蘭屬化番通事﹑土目經給領永遠戳記﹐一切陋習﹐裁革已盡﹞。

番情

熟番

熟番﹐自嘉慶十五年總督方惟甸過臺﹐行至艋舺﹐卽有噶瑪蘭番頭目包阿里等﹐帶領加禮遠等社番﹐叩送戶口淸冊。業已遵制矱發﹐呈請收入版圖﹔並請照例設立通事﹐得免欺淩。查番性善攀緣﹐好住山巓﹐以延睇遐矚。蘭地三十六社﹐化番獨散處於近港左右﹐以漁海營生﹐負性愚魯﹐不知耕作。所有餘埔﹐漢人鬥酒尺布卽騙得一紙贌字。又不識漢字﹐所有贌約﹐卽系漢人自書﹐但以指頭點墨爲識﹐眞僞究系莫辧。而所贌耕之輩﹐尢貪得無厭﹐𨿽立有約﹐至墾透後﹐應納租谷﹐居多糾纏不淸。

番界﹕嘉慶十八年﹐通判翟淦奉將各社番埔﹐督飭三籍頭人﹐公同社丁﹑土目﹐逐一丈量甲數﹐繪圖造冊﹐先經詳報在案。所有番社自耕田園﹐再爲逐社淸出界址﹐分別造具四至戈聲﹐淸楚定案﹐永禁漢人侵占。其番社於余埔內﹐請畱茅埔﹑牧場﹐亦丈出四至戈聲界址﹐永禁漢人私贌覬覦。

彈壓﹕開蘭時﹐以熟番人眾﹐僅有土目大宇一名﹐照料難周﹐請準就於岸裏﹑阿史等社熟番內﹐另選通事一名﹑土目一名﹐協同土目大宇﹐分頭管束各社熟番﹐各安耕作﹐毋許淩虐近地生番﹐致滋釁端﹔亦毋許與耕種漢人滋事。十八年﹐通判翟淦舉報西勢各頭目馬籠﹑東勢各頭目素瑪干等﹐令各約束化番﹐以資彈壓。

撫綏﹕嘉慶十六年九月﹐蘭地被水﹐委巡檢胡桂動支正供榖一百七十六石八斗五升﹐給發化番口糧。內有西勢辛仔罕﹑奇武暖﹐東勢流流﹑辛仔羅罕﹑抵美福﹑奇立板等社。大口番男婦五百五十一名﹐各賑谷三斗﹔小口番男女七十七名﹐各賑谷一斗五升。

經新設通判翟淦勘準詳銷在案。又於「創始事宜」內﹐奉準撫卹番租﹐加畱余埔﹐以資生計。查溪南﹝卽東勢﹞幾穆撈等十七社﹝嗣剔起馬賽系流番﹐只十六社﹞﹐倍於溪北﹝卽西勢﹞哆囉妙■﹝女完﹞等二十社之番丁。玆議小社周圍加番余埔一里﹐大社周圍加畱余埔二里﹐給與化番﹐栽插樹木爲界﹐不許漢人占墾。如現在社番人少不敷耕種﹐始準贌給漢人開墾﹐呈官立案﹐接年完納番租﹐以示體卹。其西勢二十社沿海一帶﹐久被漢人占墾﹐今自烏石港口至東勢界﹐約長三十餘里﹐寬一﹑二里不等﹐永爲西勢番業。該地沙侖與漢民田園﹐相隔大溪一條﹐𨿽日久不能混淆﹐聽其畱作自耕﹐不便官爲招墾﹝此條至道光元年﹐升倅姚瑩勘定其地﹐每丁得田二分一釐七毫七絲﹐詳前「番社」條中﹞。惟東勢十六社﹐丈得余埔計一千二百五十五甲二分零。該番愚昧﹐官爲招佃詳準﹐分作五股﹐漳墾其三﹐泉﹑粵各墾其一﹐經於二十年間﹐招有佃人八百二十六名。據佃首保家具結﹐均系務農之人﹐限三年滿起租。每甲納定番租四石。由佃首帶同各社通﹑土﹐自向佃戶量收。其各佃認耕應給執照﹐亦由廳給發﹐以歸簡易﹝翟淦詳文云﹕其收租之式﹐各社有土目﹑社丁可以司事。先將某莊佃戶應納何社租榖﹐於招佃後﹐通盤計算﹐分定立案﹔後屆冬成﹐聽各社番黎公選曉事老番﹐協同社丁﹑土目﹐會齊佃首﹐赴各莊按佃量收回社﹐按該社丁口勻分散給﹐以資口糧。此定議也。續因佃首等收入公所﹐不肯實時攤發﹐乃有丁胥監放之舉﹐其獘更加百出。道光五年﹐通事龜劉等赴署倅烏竹芳請免監放﹐旋爲社書舞獘。至十一年薩廉任內﹐仍請準免丁胥監放﹔𨿽經府駁﹐亦云監放獘大﹐斷不可行﹞。此外有隆恩息莊二百甲﹐在貓裏府煙及奇武荖等地﹐每甲向佃年收租榖八石。除以二石交蘭營中﹝亦卽營莊﹞備作戍兵藥餌之資﹐又以二石聽墾首向收﹐償其資本外﹐所餘每甲四石租榖﹐卽向墾戶指交佃首﹐匯給東勢化番糧食。年款年淸﹐歷辦在案。

生番

蘭自嶐嶐嶺至蘇澳﹐幅員袤長一百二﹑三十里。各民人田園都在山根之下﹐遠望則層巒疊障﹐皆由東南而趨西北﹔近至山腳﹐則皆兩山對列。其中有鳥道溪徑﹐一似天生門戶﹑容生番出沒者。生番尙武勇﹑性嗜殺﹐或五﹑六名﹐或三﹑四名﹐潛蹤出山﹐伏在菁深林密之中。見行人多﹐則匿而不動﹐行人卽由其身旁而過﹐亦不之覺﹔若一﹑二人往過﹐彼手鏢極準﹐從背後一射﹐已中入要害矣。全臺𨿽各有生番之害﹐惟蘭地實逼處此﹐其害尢甚。叭哩沙喃額喇「王」字者﹐尢逼近﹐尢凶惡﹔不論熟番﹑土番﹐亦時受其荼毒。此𨿽緝捕兵役﹐斷不敢罙入其阻。若雲山邊截捕﹐而生番性更狡黠﹐無從揣其出沒時地。間有民人請糾鄕勇自入剿捕﹐而當道以事關重大﹑路徑不熟﹑種類不分﹐其殺人爲害者﹐無從辧別﹐諭令不得冒昧起釁。第設隘防堵﹐是一常法耳﹔究當謀一良策﹐以杜其出擾也。

番界﹕「開蘭事宜」奏準﹐於沿山隘寮之外﹐以五里爲率﹐劃界堆﹑築土牛。凡民人樵采﹐毋許越界啟釁。查「番社雜記」謂﹕康熙六十一年﹐官斯土者議﹕凡逼近生番處所﹐相去數十里﹑或十餘里﹐豎石以限之﹔越入者有禁。山朝社﹑蛤仔難諸地﹐耕種樵采所不及﹐往來者鮮。今則山前土牛諸界﹐久成腹地﹐而蘭亦已開辟二十餘載矣。

彈壓﹕蘭屬沿山隘口﹐原設隘寮十有一處﹐募丁一﹑二十名至五﹑六十名不等。此乃從前吳沙在日﹐請設鄕勇﹐以巡防堵禦﹐名曰民壯寮﹔相安日久﹐並無劫奪孤客之危。迨開蘭時﹐請毋庸另設番丁﹔但因設汛﹐裁撤其嶐嶺﹑硬枋二隘外﹐復準添設叭哩沙喃及淸水溝﹑鹿埔嶺﹝卽頂溪洲﹞三隘﹐分別泉﹑粵籍募守﹐共十有二隘。近又有續添數隘﹝詳「關隘志」﹞以防禦生番﹐使毋出擾﹐則尢密矣。又查舊路由三貂大嶺至牡丹坑﹑遠望坑﹐新路三貂嶺至三貂社﹐俱由大裏簡入頭圍。未設官以前﹐民人自設有牡丹﹑遠望﹑三貂﹑大裏﹑頭圍五處隘丁﹐護送出入行人。每名送隘丁辛勞錢﹐一處各四十文﹔由當時硬枋﹑烏石港口時有生番出沒﹐不得不多爲防備﹔故通判翟淦曾有另籌口糧﹑賞給隘丁之議。然且爲司中所駁﹐況今則安謐已日久乎。

撫綏﹕嘉慶丁丑年間﹐翟淦詳請安番之法。其略云﹕臺中鳳﹑嘉二邑﹐每有安番之法。嘉義責成阿里山八社番通事﹐鳳山則每年官爲安撫。再四思維﹐噶瑪蘭惟有仿照此法﹐年給賞番對像﹐令彼有所希冀而不出擾﹐庶切近山邊埔地民人﹐亦可安心耕種﹑樵牧。當經出示招募熟悉番語﹑周知番社之人﹐前往酌辦﹐日久未有以應之者。訪查原委﹐鳳﹑嘉內山各番﹐皆有一社爲之頭目。如鳳之枋寮山後一社﹐爲眾社生番之長﹐嘉則有阿里山八社生番通事爲之長﹐可以與彼頭目商議安撫。各生番俱受約束﹐不敢私出生事。蘭則內山溪徑藂雜﹐生番種類極多﹐原無頭目﹔並有淡水﹑彰化等內山生番﹐來蘇澳叭哩沙喃打牲﹐卽乘便出擾者。其來蹤去迹﹐更飄忽異常。間有能通一﹑二社番語者﹐無濟於事﹐亦畏縮不敢應募。惟有加緊在各山路險要之處﹐添設隘寮﹑督率隘丁﹐上緊防範﹔一面再行招募熟悉各生番語之番割﹐諭令各老番﹐卽就生番爲綫﹐輾轉勸化﹐務期辦理妥協。仍照嘉﹑鳳二邑﹐每年所需賞給對像﹐皆地方官自爲捐資籌備﹐無煩報銷﹑奏咨司批﹐以應如所請﹐歸入覆奏案內辦理。

番割﹕沿山一帶﹐有學習番語﹑貿易番地者﹐名曰番割。販鐵鍋﹑鹽布諸貨﹐入市易鹿茸﹑鹿筋﹑鹿脯﹑鹿角出售﹐其利倍蓰。生番引重﹐以女妻之。番不知書﹐結繩計數﹐日久失賬﹐卽思殺之。番割懼﹐嫁其祻於近莊民﹐指爲實某所欠﹐引出恣殺﹐取其頭顱去﹐卽解結勿索。然則生番殺人盡由此乎﹖曰﹕否。漢人占墾其地﹐議年供榖若干。負約卽出殺。番嗜酒﹐漢人或與某爲仇﹐囑通番割﹐引醉番出而刺殺者有之。番不出痘﹐偶出痘﹑熱狂﹐自出而殺人者﹐亦有之。其假妝生番﹐披髮塗面﹐入夜仇殺截頭顱而去者﹐案尙少。其治之法﹐不外戰﹑守﹑和三策。嚴辦番割﹐禁絕往來﹔復令沿山聚族而居﹐聯合一气﹔附近隘丁見生番軼出﹐鳴金擊鼓﹐擒而刺之﹐彼自畏威不敢犯。此以守爲戰。如淡水之三角湧﹐其明效也。近來民間如蘇澳一帶﹐每年惟以煙﹑布﹑鹽﹑糖諸物與之講和而已。

附考

臺灣土番﹐種類各異﹔有土產者﹑有自海舶飄來及宋時零丁洋之敗遁亡至此者。聚眾以居﹐男女分配﹐故番語處處不同﹝沈文開「雜記」﹞。

臺灣東北爲東番﹑爲琉球﹑爲日本諸國﹔西南爲占城﹑爲三佛齊﹑爲呂宋﹑爲暹羅諸國。其俗可考而知。內山生番延袤不知幾百里﹐猶不與華通。其婚無媒妁﹐多贅男﹐完配後亦少淫亂。娶妻曰牽手﹐去妻曰放手。喪無棺槨﹐埋其屍於臥榻下﹐覆以土石。其居室﹐砌石﹑誅茅以蔽風雨。其飲食﹐近界內者﹐漸種五穀﹑具農器﹐薄種﹑薄收。歲有餘糧外﹐多薯芋爲食﹐嚼米爲酒。以手攫食﹐不用匕箸。其服飾﹐女結辮﹐男披髮﹑跣足﹐或翦發散垂。下體無褲﹐前後遮以鹿皮﹔近界內者﹐或用布二幅﹐上體亦然。考史家謂﹕琉球嚼米爲酒﹐煮海爲鹽﹐好鬥刃殺。山以澎湖爲大﹐小琉球近泉州﹐霽日登鼓山可望見。又云﹕琉球旁有毗捨邪者﹐在小島中﹝見「文獻通考」﹕臺灣卽毗捨耶古地。「楞嚴經注」云﹕西天貴賤﹐族分四姓﹐毗捨﹑商賈也。然則臺灣爲西洋互市地﹐自昔然矣。「泉州誌」又云﹕宋乾道七年﹐島寇毘捨邪掠海濱。八年復以海舟入寇﹐置水塞控禦之。按此一類能用武﹐又非今之生番流種矣﹞﹐鳥語鬼形﹐殆非人類﹐則臺灣近小琉球﹐卽毗捨耶無疑﹝「問俗錄」﹞。

「臺灣番社紀略」﹕臺灣四面皆海﹐而大山亙其南北。山以西民番雜出﹐山以東有番無民。番所聚處曰社﹐於東西之間﹐分疆劃界。界內番或在平地﹑或在近山﹐皆熟番也﹔界外番或歸化﹑或未歸化﹐皆生番也。幸沾皇化﹐惟有歷年地益辟﹑民益集﹑番益馴。猶恐番黎有不得輸之情﹐特設南北路理番同知以撫之。北路熟番可紀者﹐嘉義二十三社﹑彰化三十三社﹑淡水三十六社。每社有通事﹑土目約朿其眾﹐廢置皆由同知。此外歸化生番﹐嘉義則內優六社及阿里山八社。而崇爻八社亦附阿里山輸餉﹔彰化則水沙連二十四社。其淡水之蛤仔難﹐向在界外﹐今入版圖﹐攺稱噶瑪蘭﹐設官吏如淡水廳﹝按嘉慶十五年開蘭設廳﹐制度一視澎湖﹔惟設羅東巡檢﹐同城兼司獄務﹐視淡水焉﹞﹐通判卽兼理番﹐不類北路同知矣。內優通事尙由官置。餘如土司之世襲﹑阿里山之副通事﹑水沙連之社丁首﹐皆治贌社﹑輸納事宜。夫贌社﹐卽民番互市也﹔所謂歸化﹐特輸納耳﹔而不薙發﹑不衣冠﹐依然狉狉獉獉。間或掩殺熟番﹐而有司不能治﹐爲之太息﹗安得如噶瑪蘭之攺土爲流乎﹗南路理臺﹑鳳兩縣番﹐載在「府誌」者﹐臺灣祗三社﹐皆平地番﹔鳳山熟番亦祗六社﹔余俱歸化生番。以余所聞﹐惟山豬毛四社﹑傀儡山二十七社﹐實與鳳山相接﹔瑯嶠十八社﹐山行須歷生番界﹐水行則由下淡水小舟可通﹐而沙馬磯頭爲其盡處。故由鳳山往者﹐皆取水洋之捷。若卑南覓七十二社﹐則西南值鳳山﹐北接崇爻﹐又在嘉義山後﹐「府誌」紀其大槪﹐故系於鳳山下耳。今山豬毛已在界內﹐民番錯處﹐有都司駐焉。瑯嶠與沙馬磯頭﹐皆見於藍鹿洲「東徵集」﹐瑯嶠當日已稱樂郊﹐不忍棄諸界外。今益繁盛﹐民雜閩﹑粵﹐番甫歸化﹐有司俱得通文告﹐不比傀儡山之有番無民者矣。鹿洲嘗爲元戎﹐檄卑南覓大土官文結﹐令搜山擒賊﹐賞以帽鞾﹑補服﹑衣袍等件。是生番中未嘗無衣冠文物。今其大土官寶珠盛飾﹐如中華貴家﹐治事有法﹔或奉官長文書﹐遵行惟謹。聞其先本逃難漢人﹐踞地爲長﹐能以漢法變番俗。子孫並凜祖訓﹐不殺人﹑不抗官。然則𨿽在界外﹐又何殊內地乎﹖由卑南覓而崇爻﹐其北爲秀孤鸞﹐又北爲奇萊﹐又北爲蘇澳﹐已是海島盡處﹔迆西乃達於噶瑪蘭。自噶瑪蘭旣開﹐人迹罕到之處始知其名﹐宜前此無及之者。獨怪巴荖遠﹑獅頭﹑獅尾﹐至今尙未歸化﹐而「府誌」附於彰化番社之末。其猴猴等二十二社﹐今皆在噶瑪蘭界內﹐當日並未歸化﹐何以「府誌」載在淡水番社中﹖恐生﹑熟番揉雜似此者尙多﹐非親歷不能核實也。我國家車書一統﹐聲教無外﹐不宜於一島中判華﹑夷。溯臺灣初平時﹐僅有臺﹑鳳﹑諸﹑三縣﹐已而於半綫置彰化縣矣﹐又於竹塹置淡水廳矣﹐今又於艋舺﹑三貂之東南增噶瑪蘭廳矣。誠如鹿洲所謂气運將開﹐非人力所能遏抑者。分界禁墾﹐前人權宜於一時。究竟舊日疆界﹐無不踰越﹐所當變而通之﹐以番和番﹐爲柔服伐二﹑內外合一根本。郁滄浪「稗海紀遊」云﹕『有賴科者﹐欲通山東土番﹐與七人爲侶﹐晝伏夜行﹐從野番中越度萬山﹐竟達東面﹝按東面太平洋﹐其地卽卑南覓﹐由彰化埔里社東南行百餘里卽是﹞。東番導遊各社﹐禾黍芃芃﹐比戶殷富﹐謂苦野番間隔﹐不得與山西通﹔欲約西番夾擊之』。又曰﹕『寄語長官﹐若能以兵相助到山東﹐萬人鑿山通道﹐東西一家﹐共輸貢賦爲天朝民矣』。考賴科之名﹐亦見於『東徵集』﹐是大雞籠通事﹐曾招崇爻八社向化者。所謂野番﹐似指淡水山後﹐未知所稱野番卽是崇爻﹑抑尙崇爻以北﹖玆姑存之﹐以備一說﹝「蠡測匯鈔」﹞。

「番俗近古說」﹕生番人稀土曠﹐地無此疆彼界。但就民之所近﹐隨意樹藝﹐不深耕﹑不灌漑﹐薄植薄收﹐餘糧已不勝食。積粟無糶與糴﹔其所恃以與社丁互市﹐乃射獵所得之皮革﹑骨角﹑毛羽及山中諸藥物取之而不盡者。旣無貧之足憂﹐又何富之可羨﹖所謂貧富不相耀歟﹗古之爲市﹐以其所有易其所無者耳。九府圜法之權輕重﹐蓋昉於徵商以後﹐其初無泉布﹑泉刀也。今制錢爲國寶﹐而不流通於界外﹔番錢來自外洋﹐爲商所重﹐而不行於生番。社丁以番之所需﹐入山贌社﹐無非日用飲食﹐不貴異物賤用物﹐生番之所以易足也。夫輸餉之社﹐歸化番也﹔不輸餉之社﹐野番也。生番何能輸納﹖惟是社丁以贌社所得﹐納稅於官耳。其冒險趨利與野番交易之番割﹐官不得而問焉。然則熟番之餉﹐卽漢之算﹑唐之庸也﹔生番之餉﹐猶是周禮之徵商也。曷嘗苛責於界外乎﹖界外不通語言﹐焉解文字﹖互市或有賒貨﹐皆以結繩代券﹐如期而償則去之。蓋風之似上古者如此。然而民分番﹑漢﹐漢恆欺番﹔番分外內﹐內能和外。卽如水沙連之社仔社﹐曩皆生番聚居﹐不知如何爲漢人所餌﹐遂奪其地而墟其社。埔里社之膏腴﹐固漢人所耽耽者﹔熟番饋以貨物﹐竟得受地而墾﹐雜居無猜。春秋魏絳之論「和戎」﹐所謂貴貨易土﹐土可賈焉者﹔洵不誣也。賈誼云﹕『秦人家貧﹐子壯則出贅』。「史記」「滑稽傳」﹕『淳子髡﹐齊之贅婿也」。蓋以贅婿爲賤矣。番俗入贅之男﹐如於歸之女﹐順以聽命﹐無敢自遂﹐賤孰甚焉。古之去妻﹐禮有明文﹐今已不行。惟番俗娶妻曰牽手﹐去妻曰放手﹐不合則去﹐亦猶古之道歟。被髮衣毛﹐固是戎俗﹔然上古之民﹐亦衣羽皮而獉獉狉狉。沙連生番﹐女或結辮﹐男發並散垂﹐被體之襦皆革。女更增以抹胸﹐或革或布。中古之戎﹐卽上古之民也。至土目見漢官必加裝飾﹐衣襦皆紅嗶吱。又有朿股及腓之褲。女則衣白﹐其襦褲或紅或綠。考之古﹐襦褲本不相連﹔褲之襠﹐漢以後始有之。但古之襦藏於內﹐番之襦見於外耳。其女衣尙白﹐似古之一命展衣﹔男之上下皆紅﹐又似「春秋傳」之靺韋跗注。睹袀服之振振﹐慨然思載纘武功之遺焉。斷髮不同剃髮﹐「春秋傳」艾陵之戰﹐齊公孫揮因吳短髮﹐令其徒尋約以系折馘。今岸里社番婦﹐翦其前發﹐以短髮覆額。蘭界外之番男﹐亦翦發下垂﹐乃知斷髮固如此。但番僅翦發之半﹐仍以其半作髺﹐不似吳人之全翦耳。「詩」稱﹕『斯倉斯箱』。注謂﹕箱爲車箱。觀水里社番結寮爲倉﹐而以方箱貯粟﹐累數箱爲一倉﹐或中原有小於倉之箱﹐而非謂車之牝服﹐未可知也。「曲禮」﹕『共飯不澤手」。注﹕澤﹐捼莎也。禮﹕飯以手。記又云﹕『履不上於堂』。凡祭於室中﹐上堂無跣﹐燕則有之。故衛褚師聲子因襪而登席﹐觸出公怒。是以古者上堂登席﹐以跣爲恭﹐安得謂番無不跣﹐及生番以手攫食﹐不用七箸之喬而野也﹖噫﹗自古質﹑文之遞嬗﹐踵事增新﹐文日勝而質日遠﹐何由反本修古﹐尋千百之十一於書缺有閒中﹖不謂求之海外﹑驗諸荒陬﹐因俗之至陋﹐得禮之最初焉。於是卽經傳之或委或原﹐有離有合﹐附會以申其說﹐竊比於不賢識小﹐以備考古者之采擇乎﹝同上﹞﹗

卷六

物產

榖﹝稻﹑粟﹑黍﹑麥﹑菽﹞枲蔬蓏果木竹花艸藥毛羽麟介虫金石貨幣

「禹貢」紀方物﹐蠙魚與金漆同登﹔「周官」辧土宜﹐黍稻偕牛羊並著。蘭亦東南一卉服也﹐稽其貫利﹐九榖較六畜爲多。𨿽齒革不登於天府﹐而樟楠自足於地材﹔兼以盛世丰年﹐嘉禾爲瑞。一役泛舟﹐贍及江﹑浙﹐不可謂非太倉之外戶也。然而逐利傾囷﹐民生匱矣。備豫旱澇﹐恃在蓋藏﹐他貨稱是。志物產。

榖之屬

枲之屬

蔬之屬

蓏之屬

果之屬

木之屬

竹之屬

花之屬

艸之屬

藥之屬

毛之屬

羽之屬

鱗之屬

介之屬

虫之屬

金石之屬

貨幣之屬

榖之屬

早占﹕有赤﹑白二種﹐粒小早熟﹐種於二﹑三月﹐成於五﹑六月﹐田中種之。

占仔﹕純白尢佳﹐蘭地種於五﹑六月﹐或於九﹑十月﹐亦田中種。

三杯﹕形似占粟。

內山早﹕種出內山﹐獨早﹐故名。

淸遊早﹕「彰化志」作淸油。

紅腳早﹕皆早熟者。

七十日早﹕種於早春﹐七十日而熟。

白肚早﹕其狀蓋白甚。

大伯姆﹕種於窪下田﹐水髙一尺﹐長亦一尺﹐水不能溢。米白而大﹐其名則不可曉。

糯米﹕卽秫米。

占仔秫。

赤殼秫﹕殼赤﹑米白﹐一云卽占仔秫。

虎皮秫﹕殼赤有文﹐米大而白。

鵝卵秫﹕粒短殼薄﹐色白﹐性甚軟﹐諸秫中最佳者。

芒花秫。

烏秫。

附考

稻有粳﹝粳同﹐不黏稻也﹞﹑糯﹝熟而粘者﹞。粳稻種於水田者曰早占﹑曰晚占﹐色白﹔種於圍者曰埔占﹐色赤﹔糯稻種於水田者曰赤秫﹐殼色赤﹔種於園者曰禾秫﹐粒大色白﹝赤嵌筆談﹞。番性愛種糯稻﹐八月可收﹝「臺灣紀略」﹞。

占稻﹐俗名占仔。「湘山野錄」﹕眞宗以福建地多髙仰﹐聞占城稻耐旱﹐遣使求其種使蒔。「五代會要」云﹕大中祥符五年﹐遣使福建取占城谷﹐分給江﹑淮﹑兩浙﹐則占稻入中國﹐自宋眞宗始矣。明末海寇林道幹據臺不果﹐由蘇澳遁入占城﹐則占城與臺爲近﹐其種有自來。已種有赤﹑白二色﹐白者皮薄易舂﹐六﹑七月播種﹐十月可收。蓋稻之極美者﹝參「諸羅志」﹞。

——以上稻。

圓粒﹕米白而軟﹐粒短而肥﹐種獲與埔占同﹔但米多而爲飯則少。

埔占﹕殼白米赤﹐皮厚﹐種於三﹑四月﹐成於八﹑九月﹔園中有之。

花螺早﹕俗呼螺米﹐亦早熟者。

三杯﹑淸遊早﹑大伯姆﹕俱見稻類。

烏占﹑番仔秫﹕粒甚大﹐土番摘穗藏之以釀酒。

附考

榖之產有數種﹕一曰黏榖﹐皮厚而堅﹐可以久貯﹔一曰埔黏﹝按黏占北音同﹞﹐兼可種於旱園﹔一曰三杯﹐皮薄而粒大﹐不耐久貯。臺﹑諸兩邑﹐皆種黏榖﹔鳳邑黏榖﹑埔榖並種。彰化北路以來﹝如今淡水﹞﹐止種三杯。谷種早晚﹐性各不同﹔早者六月可收﹐晚者九月始獲。南路下淡水﹝鳳山屬﹞﹐聞有冬種四月卽收者﹐名爲雙冬﹝按臺地以榖熟爲冬﹐早稻爲早冬﹐晚稻爲晚冬﹐歲有兩熟爲雙冬。冬之云者﹐猶左氏所謂稔﹐管子所謂秋也﹞﹐又他邑所無也﹝「臺灣紀略」﹞。

——以上粟。

蘆黍﹕髙與黍等﹐葉如蘆﹐差大於黍﹐因呼爲蘆黍﹔實北方之膏粱也。邵氏曰﹕秬秠爲黍﹐黍卽膏粱。膏粱一稃二米﹐勢若相背﹐而實相承。去其黑稃﹐二米卽見﹐他谷所無也。

鴨蹄黍﹕穗似鴨蹄﹐釀酒味特佳。

芝麻﹕卽胡麻﹐有黑﹑白二種﹐俱可醡油。

附考

「赤嵌筆談」云﹕黍米夜間開花﹐居民多不食﹐但供籠鳥。按北方以膏粱釀燒刀酒﹐其味極釅。臺人販米江﹑浙﹐亦有兌來浸袪瘋藥者。若用蘆黍﹑鴨蹄諸色仿而爲之﹐則味嘗不及。近有紹興酒家﹐寓臺郡中﹐試造此法﹐居人無有顧而問之者。蓋水非河流﹐則味有鹹甜﹑濃淡之別﹐不可彊也。芝麻黑者﹐土人嘗以小磨熬油﹔若白者醡油謂之香油﹐則尢少矣。

——以上黍。

小麥﹕南方麥花多開於午﹐臺則如北地然﹐食多也不覺熱﹐可以磨面﹐功用最溥。

番麥﹕狀如黍﹐實如石橊子﹐一葉一穗﹐穗各百數粒。

附考

麥有大麥﹝蘭地無﹞﹑小麥﹐而小麥最佳﹐爲用亦廣。又有蕎麥﹐種植亦多。嬰兒有疾﹐每用面少許﹐開水沖服立驗﹐謂能解肌袪熱﹝「赤嵌筆談」﹞。

南路地熱﹐二麥不宜。北路稍寒﹐可以種麥。三月告成﹐與淮北諸省麥秋各異﹝「臺灣紀略」﹞。

——以上麥。

白豆。

黃豆﹕粒大﹐倍於內地。土人與白豆和作醬。

黑豆﹕土產者粒不甚大﹐土人以作鹽豉。俱四﹑五月種﹐八﹑九月收。

綠豆﹕粒小於內地﹐三﹑四月種﹐九月收。

米豆﹕皮白腰長﹐可和米作食﹐九月收。「泉州誌」卽呼爲九月豆。

紅公豆﹕子紅﹑莢紫﹐長尺餘。

菜豆﹕莢長﹐亦名長豆﹐蔓生下垂﹐色靑。按「彰化志」﹐菜豆一名紅公豆﹐一名裙帶豆﹐不以爲二種。其實靑者菜豆﹑紫者紅公豆﹐種同而有別。

刀豆﹕形如刀。

扁豆﹕俗名肉豆﹐一名蛾眉豆﹐有紅﹑白二色。

觀音豆﹕俗呼赤小豆﹐一名禦豆﹐熬食蒸豚﹐味尢松甘。

虎爪豆﹕形如虎爪。

荷蘭豆﹕色新綠而味香嫩﹐種出荷蘭﹐土音訛爲和蘭豆。蓋「明史」以荷蘭爲和蘭也。

土豆﹕蔓生﹐卽落花生。花開黃色﹐委於土卽結實﹐一房三﹑四粒﹔堪充果品﹐或以醡油﹐而代蠟。北方名長生果﹐一名花生。

番豆。

附考

裙帶豆﹐子白﹑莢綠﹐紅公豆﹐子紅﹑莢紫。原只一種﹐莢長尺餘﹐可充蔬菜﹐福州名爲豆結﹝「臺海釆風圖考」﹞。

荷蘭豆﹐種出荷蘭﹐如豌豆然。角粒脆嫩﹐可充蔬品﹐熬食。餘如黃﹑黑﹑綠豆﹐小米﹑芝麻﹑赤豆之屬﹐悉同內地﹐而收獲較早﹝參「釆風圖考」﹑「臺灣紀略」﹞。

田中藝稻之外﹐間種落花生﹐俗名土豆。冬月收實﹐充衢陳列﹐居人非口嚼檳榔﹐卽啖落花生。童稚將炒熟者﹐用紙包裹﹐粥於街頭﹐名落花生包﹝「赤嵌筆談」﹞。

番豆﹐花銀紅色﹐殼硬粒圓。土人取爲粉餈粿餡﹐較綠豆價爲廉﹐而香潔則遜之﹝參「釆風圖考」﹞。

——以上菽。

枲之屬

靑薴﹕種於園中或曠隙地﹐一歲四收﹔惟初收長大者得價值。去其皮膚﹐取其如絲者﹐以小刀剔之﹐快如破竹。

麻﹕蔓生者多﹐種之者少﹐以利不及靑薴故也。內山較盛﹐有靑﹑黃二種。

附考

詩「陳風」﹕「東門之池﹐可以漚紵』。「集傳」以爲麻﹐似與上云『漚麻』無分。紵蓋麻類﹐而非卽麻。「說文」云﹕『紵﹐艸也﹐可以爲繩』。「唐詩」有「白紵詞」﹐知薴乃紵字俗誤也。蘭中自淡北一帶﹐遇隙地無不蒔。此以宿根易生﹐不扶自直﹐故歲得四收﹐有頭水至四水之名。頭水雲者﹐猶采茶之頭綱也﹐收於夏初﹐訖於秋末﹐裝朿捆載﹐售於內地﹔剖之如絲﹐以緝夏布。粗者約繩﹐細或搓綫。其幹亦如麻﹐然可以引火。

「爾雅」﹕黂﹐枲實﹔疏﹐枲麻也。黂者﹐卽麻子名。「齊民要術」﹕勃麻花也。麻有雌雄﹐雄者名枲﹐雌者名苴。

蔬之屬

芥﹕有靑紫數莖﹐種可煮食﹐亦可鹵食﹐取其子研末爲芥辣。又有油芥﹐可搾油。

姜﹕芥秋種而冬熟﹐姜春種而夏熟。初生嫩者﹐其尖微紫﹐名紫姜﹐亦名子姜。宿根謂之母姜。又有番姜﹐花白瓣綠﹐熟時朱紅﹐中有子辛辣﹔更有實圓尖小者﹐種出咬■﹝口畱﹞吧。曬漧可作辣醬﹐禦濕之菜也。

蔥﹕有香蔥﹑麥蔥﹑風蔥三種。風蔥可療瘋疾﹐中有孔。

韭。

蒜。

薤﹕似韭而葉差闊﹐俗云廖蕎。佛家謂葷菜。八月種﹐頭可食﹐亦可搗虀。「爾雅」以小蒜爲蒜﹐大蒜爲葫食。

白菜﹕一名菘﹐卽周彥倫所謂秋末晚菘也。蘭地亦有。傳種自山東者﹐葉靑碧﹐莖潔白﹐以頭圍者爲勝。然味終遜於山東﹐三年必另易其種。

莧菜﹕有紅﹑白二種﹐俗傳不宜與鱉同食﹐謂鱉見莧而生。「淸異錄」以紅莧爲鱉還丹﹐卽此可鑑。

芥藍菜﹕俗呼隔菜﹐一名觀音菜。「通誌」﹕葉如藍而厚﹐靑碧色﹐菜之美者也。

莙薘﹕葉厚而柔﹐俗呼厚茇菜。按唐「西域傳」末錄有軍達﹐卽此菜也。「本艸」謂其補中下气。其汁洗衣﹐白如玉。俗云有小毒﹐恐未必然。

頗菱﹕種出西域頗菱國﹐俗訛頗爲菠﹐呼赤根菜。「方士隱」﹕名爲波斯艸。「嘉話錄」﹕菠菱種自西國﹐有僧將其子來﹐云本是頗陵之種﹐語訛波稜。

甕菜﹕來自東夷古倫國﹔以■﹝票瓦﹞盛之﹐譯不能通﹐卽名甕菜。「南方艸木狀」﹕葉如落葵而小﹐幹柔如蔓而中有孔﹐蓋水﹑陸皆可生之物也。

蒝荽﹕「本艸」謂胡荽。莖葉柔細﹐根多須﹐張騫使西域得大蒜胡荽﹐卽此。佛家亦以爲葷菜。

芹﹕水芹生水中﹐旱芹生卑地﹐有赤﹑白二色。孟倪云﹕和醋食損齒。李廷飛雲﹕赤芹害人﹐不可食。時珍曰﹕蛇喜食芹﹐驚蟄後忌食。產於冬春之交﹐嫩而美﹐味甚香。

茼萵﹕葉似艾而花似小菊﹐性冷味香﹐形﹑气同蓬萵﹔一名董萵﹐多食令人气滿。

紅豆菜﹕葉紅紫﹐味香烈﹐婦人食之補血。

茄﹕形長﹐有紫白二色﹔又有一種野生﹐形圓而色黃﹑白﹐則不可食。

筍﹕土產多苦﹐亦不甚香。

蘿卜﹕俗名菜頭。有黃﹑白二種﹐蘭地秋﹑冬﹑春皆有之。

紫菜﹕生海石上。

海粉﹕靑﹑白二色﹐狀如粉條﹐生海中。

番芥藍﹕葉蓋如芥﹐無有食之者。

附考

明太監王三保植畺岡山上﹐至今尙有產者。有意求覓﹐終不可得。樵夫偶見﹐結艸爲記﹐次日尋之弗獲。故道有得者﹐可療百病﹝「臺灣紀略」﹞。

鳳山縣有姜﹐名三保姜。相傳明初三保太監所植﹐可療百病﹝「香祖筆記」﹞。

臺地竹生筍﹐不出叢外﹐皆不堪食。夏月街市亦有煮熟肩賣者﹐味酸苦﹐難以充庖﹔惟茥竹筍味最佳﹝「使槎錄」﹞。

番芥藍﹐似菜﹐葉藍。其紋紅﹐根亦紅。種久蕃茂﹐團結成頂﹐層層包裹﹐彩色照耀﹐一名番牡丹。種出咬■﹝口畱﹞吧﹐其國以爲上品菜。諺云﹕一叢抵一茇﹐言其罕也。番銀錢小者名茇﹝「臺海釆風圖考」﹞。

蓏之屬

王瓜﹕一名莿瓜﹐以皮有微莿也。「月令」﹕『孟夏﹐王瓜生』。蘭地春初或卽有之﹐亦名胡瓜﹐以張騫自西域得種﹐故名。

金瓜﹕有大小二種﹐一名南瓜。種出南方﹐皮上有瓣﹐肉厚色黃﹐不可合羊肉食﹐令人气壅。又有一種碗大而紅者曰紅瓜﹐不堪食﹐可供玩。

西瓜﹕種來回紇。其色靑綠﹑其瓤紅白﹐性生冷﹐傷脾助濕﹔但食之能化畜毛。又有一種小而色白。

菜瓜﹕卽絲瓜﹐或呼鼠瓜。老則成布﹐種於園中﹐蔓延於地﹐俗呼爲天羅布﹐一名蠻布﹔嫩時去皮可煮食。經霜而枯﹐其中有絲﹐可滌釜器。

苦瓜﹕一名錦荔枝﹐俗又名紅羊。

冬瓜﹕形如枕﹐蘭地四時皆有﹐一名地芝。性淸涼﹐經霜則白衣如粉。俗切片和白糖煮之﹐以作蜜餞。

涵瓜﹕有靑﹑白二色﹐醬豉糖醋皆宜。或名莦瓜﹐或名菜瓜﹐臺則通名涵瓜。

匏﹕蔓生。有長匏﹑有細腰匏﹑有勁匏﹐細腰謂之葫蘆匏﹐皆可食。老則堅﹐可爲器。又有小本葫蘆匏﹐七葉而生苞結實﹐名七葉匏﹐蓋匏之甘者。

番薯﹕卽地瓜。有紅﹑有白﹐蔓生園中﹐生熟皆可食。可治渴﹑療饑﹑釀酒﹑虀粉。明萬曆中﹐閩人得之外國﹐凡瘠土沙礫之地皆可種。或云有金姓者﹐自文來國攜回。此另一種﹐皮白而帶黑點﹐乃地瓜中之最甜者﹐名文來薯﹔一名金薯。

大薯﹕卽田薯﹐有紫﹑白二種﹐蔓生。根伏土中﹐一藤可得七﹑八魁。聞有一藤一魁者﹐長五﹑六尺﹐如短柱﹐重十餘觔。

芋﹕長曰土芝﹐圓曰蹲鴟﹐一類數名。又有名檳榔心者﹐大而松﹐紅根相連﹐如檳榔子﹐故名。熟較內地爲早﹐葉似荷而不圓。「廣志」云﹕有水﹑旱二種。旱芋山地蒔之﹐水芋水地蒔之﹐根葉皆相似。

番芋﹕種出自番。

附考

西瓜盛於冬﹑夏﹐臺人元旦多啖之。皮薄瓤紅﹐可與常州並驅﹔但遜泉之傅霖耳﹝「稗海紀遊」﹞。金瓜茄﹐葉幹同茄﹐花連五瓣﹐似鴨腳﹐淡紫色﹐結實酒鐘大﹐似金瓜﹐有外瓣﹐初白後黃﹐土人以供玩﹝「釆風圖考」﹞。

閩海而南有呂宋國﹐朱薯被野連山﹐不待種植﹐夷人率取食之。莖蔓生如瓜蔞﹑黃精﹑山藥之屬。生食之如食葛﹐熟食之味如荸薺﹐貯之室中有蜜气香。聞夷人𨿽蔓生不訾省﹐之屬。生食之如食葛﹐熟食之味如荸薺﹐貯之室中有蜜气香。聞夷人𨿽蔓生不訾省﹐然吝而不與。中國人有截取其蔓咫許以來﹐於是入閩久矣。當時有頌之云﹕不需天澤﹐不冀人工﹐能守困者也﹔不爭肥壤﹐能守讓者也﹔無根而生﹐久不枯萎﹐能守气者也﹔佐五穀﹐能助仁者也﹔可以粉﹑可以酒﹐可祭﹑可賓﹐能助禮者也﹔莖葉皆無可棄﹐其值甚輕﹑其飽易充﹐能助儉者也﹔耄耆食之不患哽噎﹐能養老者也﹔童孺食之止其啼﹐能慈幼者也﹔行道鬻乞之人食之﹐能平等者也﹔下至雞犬﹐能及物者也﹔其於士君子也﹐以代匱焉﹐可以固其廉﹔以廣施焉﹐可以助其惠﹔而諸徳備焉。或雲長而色白是舊種﹐圓而黃赤得自文來﹐未知孰是。余見有大可尺圍﹐形似南瓜者﹐土人亦不經見也﹝參「赤嵌筆談」﹞。

芋有二種﹕紅根相連如檳榔子﹐名檳榔芋。淡水有一種大者﹐重四﹑五斤﹐其味甚佳﹔紅白者次之。六月初旬卽可食。然多食滯气﹐不似內地之滑潤。南路番仔芋﹐一名糯米芋﹐有重十餘觔者﹐味亦佳﹝參「筆談」﹞。

內山生番不知稼穡﹐惟於山間石罅﹐刳土種芋。苗熟則刨地爲坑﹐架柴於下﹐鋪以生芋﹐上覆土爲竅﹐火燃則掩其竅﹔數日取去﹐芋半焦熟﹐以爲常食。行則挈以爲糧﹝「釆風圖考」﹞。

果之屬

荔枝﹕品類不一﹐來自泉﹑廈者﹐以烏葉狀元紅爲最。近時頭圍﹑五結等處植之﹐但香味殊別。

龍眼﹕卽龍目﹐有二種。殼赤﹑肉厚﹑核黑謂之福員﹔熟而曬漧者﹐大曰魁員。有肉厚而核小者尢佳。

菠蘿﹕葉似蒲而闊﹐兩旁有刺。果生叢心﹐皮似波羅蜜﹐而色黃味酸甘﹐四時皆有。末有葉一簇﹐因形似鳳﹐故名。其謂之黃梨者﹐以其色也﹔其謂之王梨者﹐以其大也。蘭所種不及臺南爲佳。

檨仔﹕紅毛人從日本國移來﹐有香檨﹑木檨﹑肉檨三種。樹髙多陰﹐實如豬腰﹐皮綠肉黃﹐盛夏大熟。冬﹑夏之交開花﹐微白﹐味甘色黃﹐其根在核。

波羅蜜﹕亦荷蘭國移來者。實生樹榦﹐大如斗﹐皮似如來頂。剖而食之﹐味甘如蜜。

檳榔﹕向陽曰檳榔﹐向陰曰大腹皮﹐實可入藥。一穗子數百粒。秋末采食﹐至二﹑三月乃盡。實如雞心﹐和荖藤食之﹐能醉人﹐可袪瘴。

荖藤﹕卽香藤。

桃。

李﹕小種如鈕﹐紅甚﹐名眞珠李。蘭中以來自淡屬大棚林者爲佳而大。

梅﹕種少。

石橊﹕花種紅﹐子可食。

番石橊﹕俗呼梨仔茇。

番柿﹕形似柿﹐皮有毛﹐俗呼毛柿﹐西域種。

橘﹕一年相續者名公孫橘﹔又有四時橘﹐味酸。

柚﹕詩「秦風」所謂條也。蘭以瓣大而肉如絲者爲貴﹐名文旦。柚種出漳州。

柑﹕有仙柑﹑紅柑﹑雪柑﹑盧柑﹑九頭柑諸種﹐亦橘屬也。蘭柑微酸﹐不及彰化西螺。

葡萄﹕蔓生。

甘蕉﹕俗名牙蕉﹐秋﹑冬尢盛。

香櫞﹕瓤不分瓣﹐味甘而香﹐以鹽腌之﹐能消食。

佛手柑﹕如人指﹐屈伸長短錯落如拳。𨿽幹而味不敗﹐蘭地五﹑六月初熟時售於江﹑浙﹐呼靑果客。

甘蔗﹕皮有靑﹑紅二種﹐又有幹小者曰竹蔗﹐煮汁成糖。

木瓜﹕木本﹐可浸酒﹐療足疾。

番姜﹕有方﹑長二種。

山楊梅。

山柑。

土菱。

枇杷。

椰子﹕殼可作瓢﹐含漿如酒。

菩提果﹕俗名香果﹐出西域。花有須無瓣﹐其色白﹐其實中空﹐狀如蠟丸。

附考

荔枝﹐興化﹑漳浦產者爲上﹐泉州﹑南安近日尢甚。臺地率自海船攜來﹐一日夜可至﹐味香色猶不變﹝參「釆風圖考」﹞。

龍眼﹐顆小味薄﹐六﹑七月熟。荔枝皆自內地來﹐藍總戎廷珍每貽漳州狀元紅﹐紫綃玉膚﹐甘如醴酪。每以海上風阻﹐不得日食三百﹐殊爲憾事﹝「赤嵌筆談」﹞。

菠蘿﹐通體成章﹐抱幹而生﹐葉自頂出﹐森若鳳尾。其色淡黃﹐其味酸甘。孫元衡詩﹕翠葉葳蕤羽翼奇﹐絳文黃質鳳來儀。作甘應似■﹝鍾﹞籠實﹐入骨寒香抱一枝﹝「赤嵌集」﹞。

黃梨﹐實生叢心﹐味甘﹐微酸﹐葉攢簇參差﹐有如鳳毛。其皮鱗起﹐故名菠蘿。盛以瓷盤﹐其香滿室﹝「臺灣紀略」﹞。

黃梨﹐葉似蒲而短闊﹐兩旁如鋸齒。其實色黃﹐瓤如鱗甲﹐形似甜瓜﹐味甚甘酸﹐淸芬襲人﹝「釆風圖考」﹞。

羨子﹐俗稱番蒜﹐或作檨。其種云自佛國傳來。孫元衡詩﹕『千章夏木布濃陰﹐望裏累累檨子林。莫當黃柑持抵鵲﹐來時佛國重如金』﹝「赤嵌集」﹞。

檨﹐種自荷蘭﹐切片以啖﹐甘如蔗漿﹐而淸芬遠過之。「沈文開雜記」﹕「食畢棄核於地﹐當月卽生。核中有子﹐或一粒﹑或二粒﹐如豆之在莢。葉新抽杪﹐紅若丹楓﹐老則變綠』﹝「諸羅志」﹞。

番檨﹐大者合抱﹐髙淩雲﹐葉濃﹐花微白﹐朵小有香。結實皮綠肉黃﹐其气辛熱﹐其味酸甘﹐入肝補脾﹐臺產也。切片腌久更美﹐名曰蓬萊醬﹝「釆風圖考」﹞。

番檨﹐肉與核粘﹐味甘色黃﹐盛夏大熟﹝「臺灣紀略」﹞。

檨三種﹐香檨﹑木檨﹑肉檨。香檨差大﹐味香﹐不可多得﹔所食者木檨。肉檨曬漧﹐用糖拌蒸﹐亦可久藏。臺人多以鮮檨代蔬﹐用豆油或鹽同食。按「字釋」無檨字﹐色味似杏﹐或是番杏誤作檨﹝「赤嵌筆談」﹞。

檨﹐實大如豬腰子﹐葉尖長。「居易錄」作番蒜。五月熟﹐大如蘋婆﹐味甘香﹐多津液。樹大而葉圓﹐非是﹝同上﹞。

檨﹐種自荷蘭﹐樹髙大可蔭。張鷺洲詩云﹕『參天髙樹午風淸﹐髙實累累當暑成。好事久傳番爾雅﹐南方艸木未知名』﹝「瀛壖百詠」﹞。

粵西以波羅蜜爲天波羅﹐黃梨爲地波羅。「居易錄」謂﹕黃梨曰黃來﹐八月熟﹐長可尺許。其樹類蕉﹐實生節間。按黃梨長止五﹑六寸﹐艸木叢生﹐根下葉似萱﹐兩邊如鋸齒。頂上葉小﹐攢簇如雞帚﹐謂其樹類蕉﹐非也﹝「赤嵌筆談」﹞。

波羅蜜狀若如來頂﹐中分十數房﹐似蓮瓣抱生。其色黃﹐其味甘。房各一實﹐其色白﹐煮食似粟。孫元衡詩﹕『波羅門下樹亭亭﹐香實成房子更馨。解是西來眞善果﹐十方供奉佛髺頭靑』﹝「赤嵌集」﹞。

張鷺洲詩﹕『淸果菩提繞室馨﹐金包柑橘麗繁星。更憐斗大波羅蜜﹐磥砢眞同佛靑』﹝瀛壖百詠﹞。

波羅蜜一名優缽曇。「廣東志」﹕南海廟中舊有東西二株﹐髙三﹑四丈﹐葉如蘋婆而光潤﹐蕭﹑梁時西域達奚司空所植。他所有皆從此分種﹐生五﹑六年至徑尺﹐削去其梢﹐以銀鍼釘腰卽結實。成實乃花﹐然常不作花﹐故佛氏以優缽曇花爲難得。每樹多至數十實﹐自根而榦而枝條﹐皆有實累累疣贅。若不實﹐則以刀砍樹皮﹐有白乳湧出﹐凝而不流則實。一砍一實﹐十砍十實﹐故一名砍生果。熟以盛夏﹐大如斗﹐重至三﹑四十斤。皮厚有軟刺﹐礧砢如佛頭旋螺。肉含綠瓤﹐間疊如橘柚囊。气甚芳郁﹐有幹濕苞之分。幹苞者﹐液不濡膩﹐味尢甜。每實有核數百枚﹐大如棗﹐仁如栗黃﹐■﹝火芻﹞熟可食﹐能補中益气﹐悅顏色。志云﹕色綠似如來頂﹐液粘如漆是已。其子卻似橡實﹐每一子爲一房﹐熟而食之﹐味似百合。子不可生食﹐瓤可生食﹐亦不甚甘美﹐終不似

橘柚味佳也。臺郡用波羅蜜子煨肉﹐黃梨煮肺﹐亦海外奇制﹝「赤嵌筆談」﹞。椰實大如寒瓜﹐外有殼﹐圓而堅﹐剖之有白膚﹐厚半寸﹐味似胡桃﹐極肥美﹐有漿﹐飲之得醉﹐俗謂之越王頭。昔林邑王與越王有怨﹐遣人刺得其首﹐化爲椰子。當刺時越王大醉﹐故其漿猶如酒﹝「南方艸木狀」﹞。

檳榔不與椰樹間栽﹐則花而不實。孫元衡詩﹕『竹節棕根自一藂﹐連林椰子判雌雄。醉醒饑飽渾無賴﹐未必於人有四功』。『扶畱藤脆香能久﹐古賁灰勻色更嬌﹔人到稱翁休更食﹐衰顏無處著紅潮』﹝「赤嵌集」﹞。

棗子檳榔﹐卽廣東雞心﹐俟熟取子而食。臺人於未熟食其靑皮﹐細嚼﹑麻縷相屬﹐卽大腹皮也。中心水少許﹐尙未成粒。間有大者﹐剖視其實與雞心無二。或云粵人食子﹐臺人食皮。一色靑者爲雄﹐黑臍者爲雌。雄味厚﹐雌味薄﹔顆向上長者尢貴。蠣房灰用孩兒茶或柑仔蜜染紅含浮畱藤食之。按「範石湖集」頃在嶠南人好食檳榔﹐合蠣灰扶畱藤﹝一名蔞藤﹞食之輒昏﹔已而醒快。三物合和﹐唾如膿血﹐可厭。蔞藤﹐一作浮畱藤﹐土人誤爲荖。「字釋」無荖子。臺地多瘴﹐園中多種檳榔﹐七月漸次成熟﹐至來年三﹑四月﹐則繼用瑯嶠番社檳榔幹﹝「赤嵌筆談」﹞。

種檳榔必種椰﹐有椰則檳榔結實必繁。椰樹葉少林髙。椰子外裹粗皮如棕片﹐內結堅殼﹐剖之白膚盈寸﹐極甘脆﹐淸漿可一碗﹐名椰酒。「東坡詩」﹕『美酒生林不待儀』﹐是也。「廣東志」﹕椰心色白而甘在酒中﹐大小不一。凡揀椰子﹐以手搖之﹐聽水聲淸亮﹐則心大而甜﹐其肉厚。水聲濁則否。蓋椰心以水而養﹐無水則無心﹔往往而然。又有椰油可佐膏火。或云用火炙椰﹐其油自出﹐療齒痛﹑凍瘡極效﹝同上﹞。

檳榔形如羊棗﹐力薄﹐味遜滇粵﹝「稗海紀遊」﹞。

檳榔樹直無枝﹐髙一﹑二丈﹐皮類靑桐﹐節如筠竹﹐葉皆上豎如鳳羽﹐臨風旖旎﹐甚可人目。葉脫一片﹐內現一包﹔數日包綻﹐卽開花二﹑三枝﹐淡黃白色﹐朵朵連珠﹐香芬襲人。實附花下﹐形圓而光﹐宛若棗形﹐與椰肉﹑香藤蔞根夾灰同啖﹝「臺灣紀略」﹞。

檳榔髙數丈﹐花細﹐實如靑果﹐在葉下幹上﹐攢簇星布。椰樹榦葉亦似之。但其實大如瓜﹐中有瓤﹐味香﹐白如雪﹐脆於梨。其液如酒﹐切實和檳榔噀之。六﹑七月熟可采﹐番人跳而上﹐攀援矯健﹐名曰猱采﹝「釆風圖考」﹞。

檳榔含章甚美﹐絕象枸錦﹐因名錦郎﹔又一名賓門﹐一名仁頻﹐一名洗瘴丹﹝參「淸異錄」﹑「本艸綱目」﹞。

番石橊﹐俗呼莉仔茇﹐郊野徧生﹐花白﹐頗香﹐實稍似橊。𨿽非佳品﹐臺人亦食之。味臭且澀﹐而社番則尢酷嗜焉﹝「臺灣紀略」﹞。

楊梅如豆﹐桃李味澀﹐不足珍。番石橊不種自生﹐臭不可耐而味尢甚惡﹝「稗海紀遊」﹞。

番柑種自荷蘭﹐大於番橘﹐肉酸皮苦。荷蘭人夏月飲水﹐必取此和鹽﹐搗作酸漿入之。多樹園中﹐樹與橘無異。沈文開詩﹕『移出蠻方味作酸﹐熟來包燦小金丸。假如移向中原去﹐壓雪庭前亦可看』﹝「艸木雜紀」﹞。

臺產柑橘味俱酸﹐有公孫橘﹐前生者紅﹐後生者靑﹐花實四時相續。沈氏「雜記」﹕番橘出半綫﹐與中原橘異﹐大如金鈴﹐肉酸皮苦。其詩云﹕『枝頭儼若掛繁星﹐此地何堪比洞庭﹖除是土番尋得到﹐滿筐攜出小金鈴』﹝「瀛壖百詠」﹞。

甘蕉﹐葉類蕉﹐中心出花層層﹐吐瓣紅紫﹐結實聯綴百餘顆﹐相對若貫珠。色黃白﹐味甘﹐頗似香瓜﹝「臺灣紀略」﹞。

甘蕉﹐俗名牙蕉﹐亦名荊蕉。「南方艸木狀」謂﹕『實隨花。每花一闔有十餘子﹐先後相次。子不俱生﹐花不俱落』﹝「諸羅志」﹞。

牙蕉﹐卽芭蕉中之一種﹐不甚髙﹐約長六﹑七尺。結子每莖百餘﹐始綠﹐熟則黃﹐味極甘美﹔閩廣有之﹐他省亦間有生者﹝「釆風圖考」﹞。

蕉果﹐一枝五﹑六層﹐層數十枚﹐排比而生﹐剖食味甘。「異物志」載﹕『羊角蕉﹐子大如手拇指﹐長而銳﹐有似羊角者』﹐此也。「南方艸木狀」﹕『蕉﹐子房相連累﹐甜美﹐亦可蜜藏臺地村捨後﹐每廣植之﹔四時皆生﹐性寒。婦人產後﹐每以少許置兒口中﹐謂能淸熱』﹝同上﹞。

蕉子﹐芭蕉極大者﹐淩冬不凋。花褪﹐葉根有實﹐去皮取肉﹐軟爛如綠柿﹐極甘冷﹐四季實。一種牛子蕉﹐又曰羊矢子﹐色狀全似羊矢﹐味則不佳﹝「桂海果志」﹞。

香櫞﹐初夏卽熟﹐長似木瓜﹐上下微尖﹐拌蠟勻搓較軟﹐圓皺稍遜矣﹝「赤嵌筆談」﹞。

木瓜﹐樹榦亭亭﹐色靑如桐。每一枝一葉﹐葉似萆麻﹐大者尺餘﹐花白色﹐生杈椏間。瓜凡五稜﹐無香味。居民用鹽漬以充蔬。「諸羅志」謂﹕「毛詩」﹕『投我以木瓜』﹐卽此。殊非。按「果譜」﹕『木瓜一名楙﹐一名鐵腳梨﹐樹藂枝﹐葉花俱如鐵腳海棠。葉光而厚﹐春末花開﹐紅色微白。實如小瓜﹐或似梨稍長﹐色黃如著粉﹐津潤不水者爲木瓜』。此地所產﹐與內地絕不類﹐豈可以稱謂偶同﹐遂妄爲引據乎﹝同上﹞﹖

番木瓜﹐直上而無枝﹐髙可一﹑二丈。葉生樹杪﹐結實靠幹﹐墜於葉下﹐或腌或蜜﹐皆可食。樹本﹐去皮腌食更佳﹝「臺灣紀略」﹞。

番姜﹐木本﹐種自荷蘭。開花白瓣﹐綠實尖長﹐熟時朱紅奪目﹐中有子辛辣﹐番人帶殼啖之。內地名番椒。更有一種﹐結實圓而微尖似柰﹔種出咬■﹝口畱﹞吧﹐內地所無也﹝「釆風圖考」﹞。

香果﹐花有須無瓣﹐其色白﹐其實中空﹐狀如蠟丸。孫元衡詩﹕『但有繁須開爛漫﹐曾無輕片見摧殘。海天春色誰拘到﹖封奏東皇蠟一丸』﹝「赤嵌集」﹞。

臺地夏無他果﹐惟番檨﹑蕉子﹑黃梨視爲珍品。春﹑夏有菩提果﹐一名香果﹐芳馨極似玟瑰果﹐當以此爲第一﹝「赤嵌筆談」﹞。

菩提果﹐系西域分種﹐實如枇杷﹐味甘而香﹝「臺灣紀略」﹞。

木之屬

松﹕白玉蟾云﹕精液爲松脂﹐餘气結爲茯苓﹐千年松脂化爲琥珀。

柏﹕「六書精蘊」﹕萬木皆向陽﹐柏獨西指﹐蓋陰木而有貞徳者。

樟﹕肌理細而錯綜有文。大者數抱﹐垂蔭數畝﹐宜於雕刻﹐气甚芬烈。熬其汁爲漿腦﹐可入藥品。蘭以大爲梁柱﹐細熬樟腦。

楠﹕一作柟﹐始生卽具全體﹐裂土而出兩葉﹐始蘗已大十圍﹐歲久則堅﹐終不加大﹐蓋與竹筍同一理也﹝「稗海紀遊」云﹞。

柯仔﹑赤鱗﹕赤色﹐皮鱗質堅﹐入土難朽﹐大者可作車軸。

烏栽﹕皮帶黑色﹐中白﹐大而不堪器用﹐止可供薪。

柳﹕柳與楊實二種﹐楊仰而柳俯也。臺有禦柳﹐幹赤﹐條細如綠絲﹐名垂絲柳。

象齒﹕木硬而直﹐白文﹐如象齒。

埔柿﹕樹如柿﹐無花實。

山荔﹕樹如荔﹐無花實。

烏桕﹕一名鴉舅﹐葉可染皂﹐子可搾油。秋盡葉紅﹐遠望如霞。

埔荊﹕俗名埔姜﹐蓋荊屬也。小木叢生﹐枝葉婆娑﹐有五葉﹑七葉之別﹐行人中暑者﹐取七葉荊心嚼之﹐或縛臍間﹐立愈。

朴仔樹﹕葉如苦苓﹐曬漧用擦錫器﹑犀角﹑象牙等物。

破故子﹕葉似梧桐而小﹐結子如苦苓﹐煮成以鹽醬浸之﹐甚甘美。

鹿仔艸﹕卽楮也。皮搗爛可作紙。蘭不造紙﹐以其枝葉爲鹿所嗜﹐因名之。

榕﹕大者垂蔭可十餘丈﹐多根﹐故易茂而難拔﹔不材﹐故寡伐而長壽。細根如藤﹐下垂漸漸及地﹐便生枝節。鳥喙其實﹐墜地復生﹐名曰鳥榕。

白樹﹕樹髙大而幹直﹐頗美觀﹐然易朽。

番豆﹕大至合圍﹐髙數丈﹐結子如豆筴。「使槎錄」云﹕『番樹大如槐﹐枝榦離奇﹐或似臥松﹐結實如槐﹐角皮紅時綻裂﹐肉白可食。名刺豆﹐一名番豆』。

楓﹕別名攝﹐「齊邱化書」云﹕『老楓化爲羽人』。

苦苓﹕皮可擦疥﹐卽揀也。「圖經」﹕謂樹有雌雄﹐雄者根赤無子﹐雌者根白有子。

水松﹕性好近水﹐皮濕厚如綿﹐枝喬而上勾﹐其葉散碎紛披﹐其根礌砢奇古。

黃目樹﹕葉似苦苓﹐結實形如枇杷﹐色黃﹐皮皺﹐用以澣衣﹐功同皂角。

桑﹑林投﹕一名林荼﹐葉多刺﹐實似菠蘿﹐不堪食。髙可丈餘﹐密栽爲籬﹐牛羊不得入。衛宅之功﹐等於莿竹﹐其裏松﹐其骨堅﹐花紋斑駁﹐可作箸﹐亦有作朝珠器用者。

九芎﹕一名九荊。村落艸屋用以爲柱﹐入土不朽。「使槎錄」云﹕木有交標﹐小而不髙。又有白樹﹐白可爲器。皆內地所無者也。

水漆﹕生海泥中。「諸羅志」雲﹕水漆﹐柯葉彷佛刺桐﹐皮有粘液﹐著膚則腫﹐取以圍籬﹐多生枝葉。

赤皮。

紫荊樹。

九罾。

加冬﹕樹似冬靑﹐性極堅重﹐入水經久不朽。作器不漆﹐木色自佳。

蕭朗﹕一名蕭郎。木性堅致﹐味尢香甚。「赤嵌筆談」﹕『大者數圍﹐入土十年不朽﹔作器用﹐其紋特美』。

婆羅樹﹕「使槎錄」﹕樹中空﹐四圍折疊成圓形尢異。花紋糾結盤屈﹐如古木狀﹐用貯管城﹐因其材也。

饅頭果﹕樹榦似梧桐﹐但不直聳﹐有旁枝。一枝數葉﹐如芙蓉。三﹑四月開小綠花﹐懸穗﹐三﹑四十朵相比﹝見「臺海釆風圖考」﹞。

石楠﹕木性堅重﹐土人燒爲炭。

烏心石﹕亦炭材。

櫆。

山茶。

土桂。

咬人狗﹕疑卽水漆。「臺海釆風圖考」云﹕其木甚松﹐手拍之便長條迸起﹐可爲火具。髙丈餘﹐葉長大似煙葉﹐有毛刺﹐刺人入毛孔甚癢﹐搔之發紅腫痛﹐一晝夜方止。

土杉﹕大可十圍﹐周十里許。然在深山叭哩沙喃番界內﹐莫敢采伐。

松蘿﹕卽女蘿﹐又名兔絲。

龍牙﹑狗骨﹑石柳﹕皆以形得名。

大丁黃。

公牡樹。

苦株。

刺桐﹕葉如梧桐﹐其花附幹而生。枝榦有刺﹐色深紅﹐花紅則葉生。

附考

林投樹榦直﹐皮似栟櫚。其裏骨極堅﹐花紋斑駁﹐可作箸並檀板或月琴三弦等樂器。心空﹐從根結棕絲﹐直貫至頂。葉靑而長﹐兩旁皆刺﹐花似蘆荻。結實類菠蘿﹐熟後深黃﹐擘開顆顆如金鈴。番眾以綫串貫纏額上爲飾﹐並啖之。其在花時﹐則摘其花以盤髺﹝「釆風圖考」﹞。

內山林木藂雜﹐多不可辧。樵子采伐鬻於市﹐每多堅質﹐紫色﹐竈煙間有香气拂拂。若爲器物﹐必系精良﹐徒供爨下之用﹐實可惜。倘得匠氏區別﹐則異材不致終老無聞﹐斯亦山木之幸也﹝「使槎錄」﹞。

刺桐﹐垂陰如梧﹐幹生多刺。陳翥「桐譜」云﹕文理細緊﹐而性喜折裂。巨刺如欓﹐其實如楓。蓋枝葉蔚茂﹐初夏開花極鮮紅。如葉先萌而花後發﹐主來年五穀丰稔﹝「泉州誌」﹞。

刺桐花附幹而生﹐側敷如掌﹐形若金鳳。枝榦有刺﹐花色深紅。「南方艸木狀」云﹕九眞有刺桐﹐布葉繁密﹐三月開花﹐赤色照映﹐三﹑五房凋﹐則三﹑五房復發﹝「廣羣芳譜」﹞。

補骨脂﹐胡人呼爲婆固脂﹐俗訛爲破故紙﹐又名胡韭子﹐因其子之狀相似也﹝「本艸」﹞。

綠珊瑚﹐一名鐵樹﹐種以爲籬。張鷺洲詩云﹕『一種可人籬落下﹐家家齊插綠珊瑚。想從海底搜羅得﹐長就苔痕潤不枯』﹝「彰化志」﹞。

紫荊﹐形如九荊﹐但花色不同。九荊花白﹐而紫荊之花紫艷特甚﹝同前﹞。

「唐韻考」﹕女蘿﹐松蘿也。按「毛詩注」﹑「爾雅」﹕皆謂女蘿卽兔絲。陸佃「埤雅」言﹕在水爲女蘿﹐在艸爲兔絲。二物殊別。今列松蘿於此﹐而兔絲別入藥部﹝「事物異名錄」﹞。

竹之屬

刺竹﹕髙五﹑六尺﹐大者數圍﹐旁枝橫生而多刺堅利﹔環植屋外﹐人不敢犯。或取以爲茅屋椽桷器物資之﹐其用甚廣。

長枝竹﹕一名鱟腳綠﹐髙二﹑三尺﹐圍三﹑四寸﹐節疏而平﹐椅﹑棹﹑牀﹑櫥每資其用。剖細如絲﹐可作籃筐諸器。

蘆竹﹕似黍﹐生水涯濕處。

筀竹﹕大小有二種。大者圍二尺﹐長四丈﹐茅屋取以爲柱﹔小者用以編簾﹐其筍尢佳。

金絲竹﹕一名箭竹﹐大如小指﹐土番取以爲箭。

人面竹﹕髙四﹑五尺。「華彜考」云﹕節密而凸﹐宛如人面。「通誌」﹕一名佛眼竹﹐可供玩索。

觀音竹﹕卽鳳尾竹﹐枝柔葉細而幹小﹐藝植小盆﹐亦可供玩。

七弦竹﹕幹白有靑綫紋五﹑六﹑七條﹐葉與竹同﹐「釆風圖考」云。

綠竹﹕無刺而長﹐不甚髙﹐圍亦不甚大﹐筍極淸甘。

附考

竹亦可爲器用﹐但質薄劣﹐蛀虫易生﹐不耐經久。徧處皆竹﹐數十竿爲一叢﹐遠望若柳﹐絕無蕭疏之致﹝「赤嵌筆談」﹞。

刺竹﹐番竹種也。大者數圍﹐葉繁幹密。有刺﹐似鶯爪﹐殊堅利﹐惟臺有之。土人多環植屋外以禦盜﹐今城四周徧栽之﹝「釆風考圖」﹞。

綠竹﹐數十竿爲一叢﹐生筍不出叢外﹐每於叢中排比而出。枝大於竿﹐又節節生刺。人立其下﹐往往牽發毀肌﹐莫不委頓﹝「稗海紀遊」﹞。

江南竹﹐亦名南竹﹐自內地來﹐魚港籬落每用之。麻竹比刺竹尢大﹐質不堅韌﹐車籠糖籠倉笨等物悉資用之﹝參「釆風圖考」及「郡誌」﹞。

花之屬

梅﹕候同庾嶺﹐有紅﹑白二種。午時梅﹐色紅﹐午開﹑子落。

桂﹕花品不一﹐黃﹑白殊色。有四季著花者﹐有一月一花者﹐有當春﹑秋而著花者。蘭所種則月桂爲多﹐來自內地。

蘭﹕「爾雅翼」云﹕一干一花者蘭﹔一干數花者蕙。幹靑而勁﹐花淺黃色﹐心有紫點﹐名曰大靑﹔葉長花白﹐幹亦白﹐一莖二十餘花﹐名曰玉幹。又有一莖數蕊﹐花稍細而葉亦短﹐幽香特異﹐爲蘭之絕品﹐名曰素心。蘭地尢多。

樹蘭﹕一名木蘭﹐有四葉﹑六葉二種。「臺海紀略」云﹕花細碎如黍米﹑色黃﹑一年數開﹑種出暹羅者﹐爲暹蘭。

朱蘭。

倒垂蘭﹕一名倒弔蓮。枝屈曲如梅﹐葉似萱﹐短而厚﹐不著土﹐取一枝掛檐陰雨露所及處﹐自能生根抽芽出葉開花﹔花如蘭﹐色黃碧﹐微香。見「臺海釆風圖考」。

雞爪蘭﹕花似金粟﹐開於夏﹑秋之間﹐卽內地珍珠蘭也。「臺灣紀略」﹕一名賽蘭。王敬美曰﹕賽蘭蔓生﹐樹蘭木本﹐其香皆與蘭同。

鷹爪蘭﹕俗呼鷹爪桃﹐一名油蘭花﹔卽內地虎爪蘭也。葉似桂花﹐有兩層﹐以下層補上之缺處。子如靑果﹐數十枚比疊成團﹐香味滯膩不甚淸。

菊﹕種不一名﹐蘭地黃色多而白色少。

獻歲菊﹕「臺海紀略」云﹕立春始開﹐其性尢殊凡菊。

迎年菊﹕與秋花無異﹐惟紫色一種﹐開歷冬春﹐故曰迎年﹐「赤嵌集」云。

萬壽菊﹕色黃似菊﹐花瓣細簇﹐味香而濁。

海棠﹕自三貂嶺入蘭一帶﹐叢生尢多。賈耽「花譜」﹕又有秋來著花者﹐名秋海棠。

長春﹕謂一歲長開也。

麗春﹕花似長春而大﹐百葉而深紅﹐罌粟別種也。從南海傳來。

佛桑﹕一名扶桑﹐一名牽牛﹐俗又呼大紅花。「廣羣芳譜」謂﹕東海日出有扶桑樹。此花光艷照日﹐其葉如桑﹐因以比之。後訛爲佛桑﹐乃木槿別種。又云﹕髙四﹑五尺﹐枝葉婆娑﹐葉深綠色﹐光而厚﹐花有紅﹑黃﹑白三色。紅者尢貴﹐呼爲朱槿。「南方艸木狀」云﹕扶桑花﹐深紅色﹐五出﹐大如蜀葵﹐重敷柔澤﹐有蕊一條﹐長如花﹐葉上綴金屑﹐日光所爍﹐疑若焰生。一叢之上﹐日開數百朵﹐朝開暮落。自五月起﹐至冬乃歇。插樹卽活。蘭有二種﹐單葉者深紅﹐名照殿紅﹐與「艸木狀」所言合。其千葉者﹐有紅﹑黃二色﹐與「廣羣芳譜」所言合。四時長開﹐到地皆是。

芙蓉﹕有水﹑木二種﹐木者一名拒霜花。

玉芙蓉。

唐棣﹕卽薁李。

姊妹花﹕見附考。

指甲花﹕木本﹐花細而色碧﹐一枝數百葉蕊。樹髙五﹑六尺﹐枝弱而嫩﹐婦女搗其花以染指甲。

鳳仙﹕一名金鳳﹐有單葉﹑百葉二種。其色有白﹑有紫﹑有深紅﹑淺紅﹑有紅白相間者。女人采其花以染指甲。張宛邱詩﹐呼爲菊婢。

水錦花﹕有微紅﹑水紅﹑白色數種。一名朱槿﹐一名赤槿﹐一名日及。朝開暮落。小兒口熱破﹐取白色花搗汁擦之卽愈﹔收幹者煎水洗之亦立愈。

石橊﹕種來自安石﹐故名石橊。單葉者多實﹐百葉者有紅﹑白二種﹐夏秋盛開。

葵﹐花大如碗﹐自下而上﹐開盡而止。

玉樓春﹕卽百葉黃梔﹐花𨿽有香而不結實。

金絲蝴蝶﹕艸本﹐葉似菖蒲﹐花如夜合﹐中紅外黃﹐形肖蝴蝶﹐朱斑點綴﹐風來欲舞﹐蓋臺產也。

荷花﹕紅﹑白二種外﹐又有色白而邊紅者。內地五﹑六月盛開﹐臺則八﹑九月至年杪尙有之。

薔薇﹕藤身﹐多刺﹐有紅﹑白二種。紅者味香尢佳。

美人蕉﹕似蕉而小﹐花出蕉心﹐腥紅可愛﹐經月不謝﹐有紅﹑黃二種﹐子皆堅黑。

胭脂花﹕夏﹑秋開花﹐有紅﹑黃﹑白及五色四種。

夜合﹕卽合歡也。朝開夜合。

含笑﹕花五瓣﹐淡黃色﹐自輔其頰﹐故曰含笑。半開則烈﹐大開則香減。

月下香﹕葉似鹿蔥﹐叢生。細嫩而長﹐中吐一莖﹐可數十蕊。開自下而上﹐色白﹐其花至夜香愈烈。

番瑞香﹕蔓生﹐花微綠﹐有尖瓣﹑圓瓣二種﹐一簇數十蕊。夏月盛開﹐香甚淸遠。亦有木本而名瑞香者﹐乃廬山僧所謂睡香也。

番花﹕「臺海釆風圖考」﹕卽貝多羅﹐其葉卽梵僧用以寫經者。「使槎錄」云﹕花如小酒杯﹐六瓣﹐皆左紐﹐白色﹐近蕊則黃﹐有香甚縟﹐落地數日朵朵鮮芬不敗。「府誌」花部旣收番花﹐又載貝多羅﹐何也﹖

鹿蔥﹕卽萱艸﹐一名萱花。五月抽莖﹐開花六出四垂﹐色黃﹐曬漧可作蔬﹐泉人以爲金鍼菜。

噴雪﹕花細白如雪﹐「通誌」名潑雪﹐植之盆中可供玩。

曇花﹕卽優缽曇花﹐艸本。種出西域﹐有紅﹑白二種﹐狀若荷花。

雞冠花﹕有紅﹑白﹑紫﹑黃及紅﹑白相間諸種﹐髙五﹑六尺。有穗尖者﹐有平如雞冠者﹐有團欒如一朵者﹐有髙僅盈尺者﹔又有正幹一花獨大﹑旁小枝錯出環拱﹐俗名百鳥朝鳳。

老來嬌﹕一名雁來紅。幹紫﹐直上﹐髙六﹑七尺。

一丈紅。

素馨花﹕蔓生﹐花白而蕊小﹐淸香異常﹐一名山素香。香亞茉莉。

翦絨﹕叢生﹐髙尺許﹐花開色紫﹐如纈錦﹐名錦竹﹐一名石花竹。莖柔而花淡紅﹐傍如翦刻者﹐名翦春羅。紅﹑紫﹑黑﹑白諸色間雜者﹐名洛陽錦。

繡球﹕藤本色白﹐一花眾蕊﹐圓湊如毯。

番繡球﹕蔓生﹐葉厚可一錢﹐花色白﹐底瓣似通艸。心微紅而堅﹐明亮如礬。

莿球﹕身多莿﹐花黃似菊而小﹐臺謂之消息花﹐又名牛角花。以其花莿相偶如牛角也。

百日紅。

山梔﹕卽檐卜﹐俗名山梔﹐一名黃梔。花色白﹐心黃﹑味香而不結實。

蓼花﹕生水涯。

七里香﹕木本﹐一名山柑﹐花叢生如柑﹐葉似珠蘭。花五出﹐色白﹐香气濃鬱越數十武。六月結實﹐大如豆﹐末尖先綠﹑後紅﹐一枝排比數十如緋珠﹐能辟煙瘴。所種之地蠅蚋不生﹐臺產也。

茶花﹕來自日本﹐種類甚多。有牡丹紅﹑荷蘭白﹑麗春紅。又有一種名水紅。金錢﹐則花稍細如金錢。又如一蕊而紅白相間者﹐名秋色平分。

絲棉花。

水仙﹕有單葉﹑百葉二種﹐皆海舶自漳州﹑蘇州轉售而來者。

附考

臺地少寒多燠﹐花開無節。惟菊至冬乃盛開至二月。蘇子瞻在海南﹐以十一月之望﹐與客泛菊﹐作重九會﹐有云﹕嶺南地暖﹐百卉造作無時﹐而菊獨後開。考其理﹐菊性介烈﹐不與百卉並盛衰也﹝「赤嵌筆談」﹞。

莿球花﹐本髙數尺﹐有莿﹐土人植以爲籬。秋冬間黃花如小鈴﹐細攢如絨。每露气晨流﹐芬芳襲人。結子似豆有莢﹐其葉秀整相次﹐根可染絳。一名番蘇木﹝「釆風圖考」﹞。

消息花﹐卽刺球﹐色黃﹐形如治耳器。孫元衡九日詩﹕『黃菊難尋處士家﹐也無楓葉受霜華。海東秋思知多少﹐爲問墻邊消息花』﹝「赤嵌集」﹞。

午時梅﹐色紅﹐午開﹑子落。孫元衡詩﹕『葵葉梅英並可誇﹐枝枝絳雪受風斜。道人不語先天事﹐開落從前子午花』﹝同上﹞。

茉莉﹐最易栽植。番茉莉較大﹐種自柬埔寨來。花徑寸﹐百餘瓣﹐早晚街頭有連十餘蕊簽成一枝﹐有連數十蕊爲一串。買置牀榻﹐殊有妙香﹝「赤嵌筆談」﹞。

番茉莉﹐一花千片﹐望之似菊﹔旣放﹐可得三日觀﹐不似內地茉莉朝開暮落﹐然香亦少遜焉﹝「稗海紀遊」﹞。

三友花﹐土稱番茉莉﹐又稱番梔子﹐或稱葉上花。孫元衡詩﹕『爭迎春色耐秋寒﹐開向人間歲月寬。嫩蕊澹煙籠木筆﹝蕊似木筆而小﹞﹐細香淸露滴金盤。繡成翠葉爲紋巧﹝葉有紋如繡﹞﹐蒂並叢花當友看﹝一枝必三﹑四朵﹐若相友然﹞。日日呼童階下掃﹐濃陰恰覆曲欄桿』﹝同上﹞。

蝴蝶花﹐艸本﹐若蝶狀﹐色黃﹐上有赤色細點。闊葉﹐秋分時種。花花爲朵﹐共簇一蕊。蕊如蓮房﹐色如退紅。出溫州。或云卽射幹也﹝參「艸木譜」﹑「雜俎」﹑「農圃六書」﹞。

金絲蝴蝶花﹐黃片紅點﹐拳曲多須﹐似蛺蝶﹐趁人之致。孫元衡詩﹕『流宕春光爛漫枝﹐翩翻似醉更疑癡。家家一樹錦蝴蝶﹐是夢是花人不知﹝「赤嵌集」﹞。

曇花﹐一枝數十蕊﹐一蕊長七﹑八寸。花六出﹐外紫內白﹐頗似蓮花。亦有白色者﹐摘置几案間﹐經時略不損壞﹐花蕊仍然開放﹐是一異種。葉藂生如帶﹐闊五寸許﹐傍生方莚著花﹐髙五尺許﹐花色純紫。僧家言是西方小種。孫元衡詩﹕『一叢優缽曇花好﹐移得西天小本來。日色煙光浮紫气﹐淩空誰爲築瑤臺』﹝「使槎錄」﹞。

曇花﹐卽優缽羅花﹐艸本﹐種出西域﹐有紫﹑白二種﹐靑葉叢生。或一年數花﹐或數年不花。懸莖包裹﹐狀若荷蕊﹐中攢十八朵﹐每一日開一朵。梵剎多植之﹐取十八羅漢之義也。範浣浦侍禦有詩云﹕『一莖數蕊盡叢生﹐粉暈檀心畫不成。淨態雪花堪比潔﹐幽香蓮葉與同淸。已蠲穠艷消塵劫﹐應散諸天入梵聲。傳是西方來小種﹐淨因我亦未忘情』﹝「釆風圖考」﹞。

「本艸」﹕無花果﹐一名映日果﹐卽廣中所謂優曇缽﹐及波斯所謂阿馹也﹝「庶物異名疏」﹞。

木蘭花﹐如粟﹐澹黃﹐芳似朱蘭。樹本﹐大者圍數尺﹐名樹蘭。孫元衡詩﹕『香溢珠蘭畹﹐黃先月桂叢』﹝「使槎錄」﹞。

美人蕉﹐花紅﹑黃二種。黃者尢芳鮮可愛﹐四時不絕﹝按此爲美人蕉﹐蓋小種﹞﹐有髙丈餘者﹝按此爲甘蕉﹐種大體肥﹞。子堅黑﹐或作小念珠。蕉有芭蕉﹑金蕉。芭蕉不結子﹐金蕉﹝按卽甘蕉﹞花如蓮﹐色紫﹐不鮮。每花結子一梳﹝按美人蕉有黑子而不結果﹐甘蕉結子一梳﹐卽芭蕉果﹐土人所謂弓蕉也﹞﹐名蕉果﹝「釆風圖考」﹞。

老來嬌﹐一名雁來紅﹔紅﹑紫﹑黃﹑綠相兼者﹐名錦西風﹐又名十樣錦﹐又名錦布衲。𨿽非花而艷特甚。周子羽詩﹕『翔雁南來塞艸秋﹐未霜紅葉已先愁。綠珠宴罷歸金穀﹐七尺珊瑚夜不收』﹝參「羣芳譜」及「詩話」﹞。

含笑花﹐五瓣﹐淡黃色﹔鶯爪花﹐靑色﹐形如鶯爪﹐與含笑花俱香同菠蘿﹝「臺灣紀略」﹞。

含笑花﹐產出廣東。花如蘭﹐常不滿﹐若含笑然﹐卽隨凋落﹝「藝花譜」﹞。

仙丹花﹐色紅﹐一朵包百蕊﹐似繡球花﹐無香。自四月開至八月﹐爛漫如霞釆。種出粵東潮州之仙丹山。世傳昔有黃氏女經過﹐遺落鬢插紅瓣﹐後滿山皆發此花﹐故名﹝「釆風圖考」﹞。

素馨﹐臺產﹐藤與花葉頗相似﹐多在各社竹叢中或樹下陰密處﹐蔓藤竹木。花潔白如雪﹐二三﹑月間開﹐香气淸幽飛越﹐色不變黃﹐四月而歇﹐不似閩﹑廣所植每月常開也﹝沈文開「雜記」﹞。

閩中多佛桑樹﹐枝葉如桑﹐惟條上勾。花房如桐花含一寸餘﹐似重臺狀。亦有淺黃香﹝西陽雜俎﹞。

佛桑一名扶桑﹐其葉如桑﹐四時長開﹐朝生暮隕﹐有朱紅﹑澹黃二色﹔一名牽牛。孫元衡詩﹕『燒空處處佛桑燃﹐寒暖花魂總放顚。大海東頭當曉日﹐丹山腳下對晴煙。眼明五月朱橊火﹐淚濺一春紅杜鵑。粉白嫩黃相映處﹐遙情將向洛陽天』﹝「赤嵌集」﹞。

水仙花﹐種來內地﹐置小盆中﹐排小石以樹之﹐浸鹽水以養之﹐未有不開花。「羣芳譜」有金盞銀臺諸號。故範浣浦詩云﹕『霓裳翠羽翦吳綾﹐煙霧細籠弱不勝。綽有風神淩海嶠﹐憐他冷艷斲春冰。銀盤皎潔還疑雪﹐金醆嬌嬈好試燈。擬與梅花同配食﹐水仙王廟最相應』﹝參「釆風圖考」﹞。

十姊妹﹐花小而一蓓十花﹐故名。其色自一蓓中分紅﹑紫﹑白﹑淡紫四色。有七朵一蓓者﹐名七姊妹云﹝「艸木譜」﹞。

指甲花﹐胡人自大秦國移植南海﹐五﹑六月開花﹐可染指甲﹐紅過於鳳仙﹝「南方艸木狀」﹞。

密蒙花﹐一名水錦花。其花繁密蒙葺如簇錦﹐故名﹝「本艸」﹞。

七里香﹐山礬在也。所種之地﹐蠅蚋不生。辟煙瘴﹐每五﹑六月開花﹐繁英堆雪﹐濃香遠聞﹐故世人以七里香目之。猶夫蕓艸之香可辟蠹﹐亦名七里香也。蕓艸之名七里香以其葉﹐山礬之名七里香以其花﹔故訛者以山礬爲蕓艸﹝「臺灣縣誌」﹞。

艸之屬

仙艸﹕髙五﹑六尺﹐曬漧作茶﹐能解署毒。煮爛絞汁﹐去渣和粉漿再煮成凍﹔似石花而黑﹐和糖泡水﹐飲之甚涼。

仙人掌﹕狀如人掌﹐無葉。枝靑嫩而扁厚﹐有刺。其汁入目﹐使人失明。種田畔可以止牛踐﹐植墻頭可以辟火災。俗一名仙巴掌。

乳艸﹕生附地﹐枝細葉紅﹐背微紅﹐婦人少乳者﹐和肉煮食之﹐能通乳竅。或云卽扁蓄。

萍﹕「埤雅」﹕無根而浮﹐常與水平﹐故謂之萍。

蘋﹕蘋有三種﹕大者名蘋﹐中者名荇﹐葉皆相似。其圓而小者﹐卽浮萍。「通雅」﹕蘋與萍一類也。

藻﹕「爾雅翼」﹕根生水底﹐葉浮水上﹔不若水上浮萍之無根而漂浮也。

蒲﹕生於水涯﹐滑而溫﹐可爲席。

齒艸﹕枝葉髙尺許﹐番人取其枝擦齒﹐久之皆黑﹐故名。

鼠曲﹕葉似馬齒莧﹐上有白毛而花黃。「林艾軒集」謂之暑菊﹐曬漧可合擦爲果。

白曲艸﹕可制曲﹑釀酒。

含羞艸﹕髙四﹑五寸﹐葉生細齒如槐。撓之則垂﹐如含羞狀﹐俗名小人艸。

茅﹕有大頭茅﹐髙與人齊﹐鄕人取以蓋屋。又一種短而細﹐名金絲茅﹐理而不亂。

虎耳艸﹕葉圓而綠﹐背紫有毛﹐花黃。陰濕和鹽搗之﹐可治耳疾。

牛唇艸﹕以形名。

鳳尾艸﹕「本艸」名貫眾﹐葉靑綠如小雞翅。「廣雅」謂之貫節。

荖艸﹕卽扶畱藤﹐一名蔞藤﹐夾檳榔喫﹐根美於葉。按浮畱藤卽蒟。「說文」﹕蒟蔓生如桑椹﹐苗爲浮畱藤。左思「蜀都賦」所謂蒟醬﹐取其子爲之。粵人夾檳榔用葉﹐臺人憎其疏﹐獨用藤﹐俗名荖藤﹔卽蔞藤也。

龍舌艸﹕俗名蘆薈﹐形如龍舌﹐旁有刺﹐液如油﹐婦人釆之以膏發﹝參「諸羅志」﹞。

姑婆艸。

鐃鈸艸。

含鈴艸。

山茭破。

姜黃﹕叢生﹐葉似美人蕉﹐根似姜﹐取以染繒﹝見「釆風圖考」﹞。

紅毛茶﹕艸屬﹐疑卽仙艸。

附考

荖艸﹐蔓生﹐葉似田薯﹐枝柔而長﹐延繞十餘丈。花類僵蠶﹐綠色﹐味辛。根爲荖藤﹐色粉紅﹐取切片夾檳榔食之甚香。花葉和食﹐根葉花味各別﹝「釆風圖考﹞。

荖藤﹐削皮脆如蔗﹐子如松蕤初吐。俗號荖花。橫切小片﹐紋白點點如梅花﹐更香烈﹐類雲南蘆子。按「荖」﹐正韻無此字﹐或作蔞﹐亦非﹝「諸羅志」﹞。

龍舌艸﹐長徑寸許﹐厚半寸﹐中有稠汁。閨中取以潤發﹐實擅膏沐之長﹝「臺灣紀略」﹞。

紅毛茶﹐黃花五瓣﹐葉如爪子﹐亦五瓣。其根如藤﹐刨取曬漧﹐或遇有時气不快﹐熬茶飲之則愈﹝同上﹞。

姜香﹐一名■﹝艸述﹞﹐一名寶鼎香。陳藏器曰﹕畺黃與郁金■﹝艸述﹞藥相似。郁金味苦寒﹐色赤﹔姜黃味辛溫﹐色黃﹔■﹝艸述﹞味苦﹐色靑﹔三物不同﹝「本艸」﹞。

藥之屬

沙參﹕一名鈴兒艸﹐似人參而體輕松白實者良。生沙地者長大﹐生黃土者瘦小。補陰﹐瀉肺火。

獨活﹕「本艸」﹕一名長生艸﹐有風不動﹐無風反搖。又名獨搖艸﹐搜風去濕。此爲山艸。

益母艸﹕「爾雅」﹕荏蓷。葉似荏﹐莖方﹐花淡紅﹐生節間。宜孕婦行瘀血﹑生新血。其子名茺蔚﹐功用略同。

■﹝艸稀﹞薟艸﹕有三種。南方一種曰花菜﹐去風濕。搗汁與甘艸﹑生地熬膏﹑煉蜜酒調服尢妙。

艾﹕「爾雅翼」云﹕庶艸治病﹐各有所宜。惟艾可炙百疾﹐宣理气血﹐性燥逐寒濕。

白蒺藜﹕俗名三腳虎﹐治瘰癧。

蒼耳子﹕卽「詩」﹕捲耳。一名羊負來。「爾雅郭注」﹕形如鼠耳。陸璣「詩疏」﹕子如婦人耳璫﹐有刺﹐性輕發﹐托散風濕。

車前子﹕卽「詩」﹕芣苜。「爾雅」曰馬瀉。俗名五根艸。行水瀉熱﹑涼血。

夏枯艸﹕冬至生﹐夏至枯﹐用莖葉治癭癧濕痺﹑目珠夜痛。

扁蓄﹕詳艸屬「乳艸注」。一名扁竹﹐性通淋。

馬尾絲﹕有大小二種﹐患蛇蜂諸毒﹐取其根擦之立愈。

王不畱行﹕一名金盞銀臺。花如鈴鐸﹐實如燈籠﹐子殼五稜﹐行血。出竹木刺。孕婦忌之。

鹹酸艸﹕卽酸漿艸﹐治咽喉。此爲隰艸。

香附﹕一名雀頭香﹐一名莎艸﹐根調气開郁。

薄荷﹕莖葉似荏而尖長﹐治風寒之要藥。

紫蘇﹕气香者良﹐發表散寒﹐子與葉同功。

澤蘭﹕莖微方﹐節短﹐葉有毛。吳人呼香艸﹐俗名孩兒菊﹐行血消水。此爲芳艸。

天門冬﹕一名萬歲藤﹐舄肺火﹑補腎水﹑潤燥瘀。

使君子﹕五瓣有稜﹐內仁如榧﹐亦可煨食﹐補脾殺虫﹐忌飲熱茶作舄。

通艸﹕性利水﹐兼通乳竅﹐染以采色﹐刻花鮮明可愛。

木通﹕藤有細孔﹐兩頭皆通﹐行水瀉小腸火。

金銀花﹕一名忍冬﹐有黃﹑白二種﹐可療疥﹐瀉熱解毒。

風藤﹕狀與他藤異﹐似木通。浸酒服之﹐可止風疾。

萆薢﹕有黃﹑白二種。黃長硬﹐白而虛軟者良。袪風濕﹐補下焦。

雙鉤藤﹕「名醫別錄」﹕鉤藤出建平﹐一名弔藤﹐療小兒。雙鉤藤最袪風者。

兔絲﹕一名淩霄﹐其花朝開暮落﹐無根﹐蔓延艸上﹐子黃如黍粒﹐補肝腎。

徧地錦﹕附地蔓生如錦氈﹐葉圓細而有缺。

馬蹄金﹕卽一枝香﹐附地而生﹐葉圓而小。

走馬胎﹕袪風濕﹑腰膝疼﹐女人產後傷風尢驗。

檳拋藤﹕袪四肢風痛。

冷飯藤﹕治疔廱﹐退紅﹑消毒。

山葛藤﹕袪風疼﹑疔﹑廱諸癥。

武靴藤﹕治魚口﹑便毒﹐袪風濕﹐止骨節痛及刀銃傷。

穿山龍﹕袪風痛﹐治刀銃傷並疔瘡癥。

馬鞍藤﹕治風疾。

鐵馬鞭﹕袪風火。此爲蔓艸。

萆麻子﹕「圖經」﹕葉似葎艸而厚大﹐莖赤有節如蔗﹐實類巴豆﹐形如牛艸﹐能治風疾。

木鱉子﹕核扁如鱉﹐綠色﹐舄熱﹐外用治瘡。

急性子﹕卽鳳仙子﹐熟時以手微按其縫卽開﹐故名。

天南星﹕根似半夏﹐而大者似虎掌﹐故一名虎掌。治風﹑散血﹐勝濕除痰。

射幹﹕扁竹花根也。葉橫鋪如鳥羽及扇﹐故一名鳥羽鳥翣﹐瀉火解毒﹐散血消痰。

榖精子﹕味辛﹐性溫﹔明目退翳之功﹐在菊花之上。亦治喉痺﹑齒痛﹑陽明﹑風熱。收榖後﹐荒田中生。葉似嫩秋﹑花如日星﹐一名戴星艸。

地膚子﹕味甘﹐消腫最速。

磱碡艸﹐味甘﹐性平。治刀銃﹑跌打損傷並牛瘟脹癥。

茶匙黃。

虎舌黃﹕性用與上同﹐治湯火傷﹐退紅腫尢速。

鯽魚膽﹕味苦而甘﹐性微冷﹐治喉嚨刺痛﹑皮膚瘡毒。

五爪龍﹕治疔瘡﹑湯火紅腫﹐煎水洗患處﹐貼之立愈。

冇骨消﹕味甘淡﹐治魚口﹑便毒﹐跌打瘡傷。土音以物不堅綻者爲冇﹐猶云沒有也﹐讀音怕。

眞珠黃﹕袪風痧﹐治疔廱瘡癥。

過江龍﹕治刀銃﹑跌打傷效。

金石橊﹕治下血痢﹐水泄﹐用白石橊同煎效。以上三者皆味苦而甘。

山素英﹕味甘﹐性平﹐亦治風火腫毒之癥。

四時春﹕味甘﹐女人產後傷風﹐並治疔瘡良藥。

向天盞﹑毛將軍﹕二者味淡﹐皆治刀銃﹑疔瘡諸紅腫傷。

班節相思﹕類薄荷而大﹐味辛性溫﹐治風火﹑消腫。

蔓桃花﹕味辛性熱﹐有小毒﹐焙研酒服﹐令人醉倒。中此者﹐用冷水拭面﹐再飲少許卽醒。

黃水茄﹕味淡﹐能退紅消腫﹐效甚。

羊角艸﹕「爾雅」﹕薢茩英明。「疏」﹕形如馬蹄。「博雅」﹕英明﹐羊角也。

蚶殼艸﹕治痧。

田烏艸﹕有靑﹑紅二種﹐紅者最宜血疾。

蠅翅艸﹕治虛脹。

豬母艸﹕治療毒。

宜梧艸﹑撮鼻艸﹕二者治風疾。

珠仔艸﹕治跌打損傷。

茅根艸﹑無根艸﹕二者皆通淋利水。

金不換﹕卽三七﹐本名山漆。「本艸」謂其能合金瘡﹐如漆粘物﹐治跌打尢效。

炮仔艸﹕治咽喉。

梨壁艸﹕治腳臁瘡。

蒲鹽艸﹕治蛇傷。

蛇艸﹕形如菠菱﹐有小白花。毒蛇傷人﹐搗爛敷之﹐仍煎泡酒立愈。

釘地蜈蚣﹕性冷﹐退癀﹐能治蛇傷。

佛耳艸﹕卽鼠曲艸﹐解風寒熱﹐止泄﹐鋪艾作煙筒燻久嗽尢效。

葉下紅﹕卽鳥蹄黃﹐一名消息艸。幹紅花圓小如白絨﹐葉外靑內紅﹐治損傷。

雞角莿﹕能拔毒。

黌殼莿﹕治廱。

鴨嘴黃﹕一名定經艸﹐能調婦人經血。

鼠尾黃﹕治癀气。

三腳鱉﹕治瘰癧。

九層塔﹕卽葵板艸。

瞿麥﹕花大如錢﹐紅白斑爛﹐色甚斌媚。俗呼洛陽花。

山苦瓜﹕治腳腫。

金鎖匙﹕治小兒疳疾。以上多毒艸﹐宜外科用。

萬蒲﹕荃也。一名蓀﹐能烏發。道家以爲延年之食。

金石斛﹕一名金釵。石斛光澤如金釵﹐股短而中實。生石上小結者良﹐木上肥壯者次。味甘平﹐補肝腎。長而虛者名水斛﹐不堪用。

海藻﹕「爾雅注」﹕一名海蘿。「本艸」作海菜。「越南志」作海苔。瀉熱軟堅﹐消痰癭癅﹐性反甘艸。

海帶﹕似海藻而粗﹐柔韌而長﹐下水消癭﹐功同海藻。

昆布﹕「本艸」﹕綸布也。「爾雅」﹕綸似綸﹐東海有之﹔卽此。善消癭癅﹑墜疝气﹐與上二者性用略同。

骨碎補﹕一名猴姜﹐補腎﹐治折傷。

海浮石﹕「本艸」﹕一名海石﹐又名水花。水流日久結成海中者﹐味鹹更良。瀉火軟腎。

水燭﹕葉如蒲﹐狀如燭﹐團結如綿﹐生水中可治金瘡。

風不動﹕袪風止痛﹐治刀銃傷﹐纏生石壁﹑田段間﹐無枝榦﹐故風吹不動﹐因名之。

萬年松﹕一名捲柏﹐生石上﹐捲攣如雞腳。味辛气平﹐生用通經行血﹑癥瘕淋結﹐炙用脫肛﹑腸風﹑下血。此爲水石艸。

金狗脊﹕俗呼猴頭﹐味苦而甘﹐性微溫﹐補气虛損﹐止腰膝酸軟﹐去毛﹐酒蒸用。

龍吐珠﹕味甘而苦﹐性冷。和細辛搗爛﹐治眼起珠﹔左吹右鼻孔﹐右吹左鼻孔﹔並治刀銃傷神效。

羊角豆﹕味甘﹐生似牙皂﹐子似羊蹄﹐止眼淚鼻衄﹐去殼畱子炒用。

牛角刺﹕味甘。

束血艸。

萬年薯。

山茄。

三柰﹕一名山柰﹐生廣中﹐根葉皆如生薑﹐味辛溫﹐暖中辟惡。

——以上艸部。

山梔子﹕一名越桃﹐瀉心肺三焦之火。

枸杞﹕其實爲地仙﹐其葉爲天精艸﹐其根爲地骨皮。諺云﹕去家千里﹐不食枸杞。

以甘州產﹑紅潤少核者良。平補潤肺﹑淸肝﹑滋腎﹑益气﹑生精。

地骨皮﹕見上。舄熱﹑涼血﹑補正气。

桑白皮﹕刮去外皮﹐取白﹐用瀉肺行水。

桑寄生﹕「淸異錄」﹕一名混沌螟蛉﹐他樹多寄生。以桑上采者爲眞﹐補筋骨﹑散風濕。

蔓荊子﹕去膜﹐打碎﹐用散上部風熱。

林荼菇﹕卽林投之實﹐肉有紅﹑白二色﹐痢疾紅者用紅。白者用白。

檳榔﹕破脹攻堅﹐瀉气行水。

樟腦﹕與檳榔詳見「木之屬」。又按「本艸」一名韶腦。初出韶州﹐狀如龍腦﹐白色﹐樟樹膏脂也。其法﹐以樟木切片﹐井水浸三日夜入鍋煎之。用柳木枝頻攪﹐待汁減柳上有白霜﹐濾去滓﹐傾汁入盆﹐經宿成塊。仍以淸水浸之﹐方不縮化。入藥可通竅﹑除濕﹑殺虫。

土茯苓﹕一名冷飯團﹐味甘平﹐袪濕熱﹐利筋骨﹐治楊梅諸瘡毒。有赤﹑白二種﹐白者良。

烏甜葉﹕味甘﹔性涼﹐生津止嗽﹔衄血者得枇杷葉同煎服佳。

楠香末﹕味辛性粘膩﹐外科和諸藥塗抹以消紅腫。或作香焚之。

柏菇﹕小兒口痛﹐煎水洗愈。

樟寄生﹕味甘平﹐治周身骨節酸痛﹐婦人產後傷風尢效。

正埔姜﹕味辛甘﹐性熱﹐凡風濕寒痛﹐用生葉搗爛﹐酒炒■﹝扌退﹞之﹐立愈。婦人產後﹐煎水洗身佳。

黃金子﹕味辛甘﹐性溫﹐袪風寒暑濕。

赤松根﹕亦袪風濕痛者。

鳥踏莿﹕狀似穿山龍﹐心實無孔﹐治魚口便毒﹑刀銃傷甚效。

一條根﹕味苦而甘﹐治筋骨及跌打損傷良藥。

釘秤根﹕味甘﹐治疔廱﹑消紅腫及跌打損傷。

茄冬葉﹑山埔銀﹕皆外科用。

——以上木部。

白扁豆﹕子粗圓﹑色白者﹐連皮炒研﹐補脾﹑除濕﹑消暑。

薏苡﹕或曰薏芢。一名■﹝艸贛﹞米﹐一名回回米﹐一名薏珠子。能健脾﹑益胃﹑利水。臺地產粒差小﹐土番名之曰禾榛。又曰禾珠。以其與米並純成也。

山藥﹕自生者佳﹐補脾肺﹐濇精气。

——以上榖部。

陳皮﹕橘皮也。以廣中陳久者良。能燥能宣﹐有補有瀉﹐可升可降。

柿蒂﹕止阨逆。

——以上果部。

蒲公英﹕卽黃花地丁。有細刺﹐中抽一莖﹐端有花﹐黃如金錢﹐開罷飛絮隨起。絮中有子﹐落地卽生。專治婦人乳上毒。

——以上菜部。

鹿茸﹕鹿角之初發者﹐稟純陽之質﹐含生發之气。其味甘﹐其性溫﹐大補陽虛者。

麋茸﹕「藥譜」云﹕九女春鹿茸補陽﹐麋茸補陰。

鹿角膠﹕碎鹿角以煮﹐凝煉爲膠。其性溫補。「本艸」﹕白膠一名鹿角膠﹐粉白鹿角霜。

鹿角霜﹕卽煮膠之角渣。功次於膠。

鹿肚艸﹕鹿肚中所食之艸﹐能溫噎膈。

熊膽﹕性善辟塵﹑撲塵﹐水上投膽少許﹐則豁然而開。

熊掌﹕蘭地豬種爲多。

——以上禽獸部。

穿山甲﹕介屬爲鯪鯉﹐藥部爲穿山甲﹔卽鯪鯉甲也。宣通經絡。

海螵蛸﹕卽烏賊魚骨﹐俗呼墨魚船。袪寒濕﹐治血枯。

龜版﹕上下甲皆可用﹐滋陰治血﹐大者良。

鱉甲﹕補陰退熱。

蜂蜜﹕亦名石蜜﹐補中﹑潤燥﹑滑腸。

石決明﹕一名九孔。螺殼曰千里光。見「本艸」﹐瀉風濕明目﹐爲末投熱酒中﹐能解其酸。

千里光﹕治眼。

——以上虫魚部。

毛之屬

牛﹕「通誌」﹕有水牛﹑黃牛二種。水牛色灰丰實而遲重﹐黃牛毛黃角縮而短悍。水牛力較大﹐用以研蔗煮糖﹔黃牛近山多有取而馴習之者﹐用以耕田駕車。又內山多野牛﹐成羣而行。

馬﹕從內地來者尙少﹐近惟營中間有兩﹑三匹。

豬﹕「爾雅」曰﹕『彘﹐或謂之豕。其子曰豚』。「曲禮」﹕豕曰剛鬣﹐豚曰腯肥﹔而「孟子」﹕亦曰『雞豚狗彘』者﹐何也﹖蓋豕卽豬之總名﹐豚爲小豕﹐而彘爲母豬也。

山豬﹕野豕也﹐兩耳與毛略小﹐毛鬣蒼色﹐大者如牛。巨牙出唇﹐擊木可斷﹐其利如鐮。怒則以牙傷人﹐輒折脇穿腹﹐行疾如風。

番豬﹕毛多黃色﹐出番界。

羊。

山羊﹕能陟峻﹐生深山中﹐皮堪作鞋。

金錢豹﹕「本艸集解」﹕文如錢者曰金錢豹﹐宜爲裘。

熊﹕有人﹑馬﹑豬﹑狗諸種﹐各肖其形﹐出於深山。性好舉木﹐而引气。冬蟄不食﹐饑則舐其掌﹐故美在掌﹔其掌心有脂如玉﹐味尢美﹐曰熊白。

鹿﹕「埤雅」﹕鹿性決燥﹐又甚警。羣居則環角外向﹐以防物之害己。「瑣碎錄」﹕令人以木仿作寨﹐謂之鹿角是也。

麋﹕「爾雅翼」﹕鹿陽獸﹐遊山﹐夏至得陰气而解角﹐從陽退之象。麋陰獸﹐遊澤﹐冬至得陽气而解角﹐從陰退之象。

麂﹕「本艸綱目」﹕■﹝鹿外旨內﹞卽古麂字。麂似獐而小。按「爾雅」云﹕■﹝鹿外旨內﹞大麇﹐麇卽獐也。似■﹝鹿外旨內﹞大煙獐矣。「本艸」爲是。

麇﹕似鹿而小﹐無角者。「埤雅」﹕『獐性膽怯﹐飲水見形輒奔』。崔豹「古今注」﹕『鹿有角而不能觸﹐獐有牙而不能噬』。

狗﹕「爾雅」﹕以犬未成毫爲狗。「說文」﹕以狗有懸蹄爲犬。今通作狗。臺地多呼以名﹐如烏龍﹑金獅﹑烏頭﹑金耳諸目﹐大抵以毛色純駁爲別。

兔。

猴﹕近嶐嶐嶺一帶尢多。內山有一種極小者﹐名金絲猴﹐不可必得。

獺﹕毛虫﹐一名水狗。水居食魚﹐知水性﹐能爲穴。又有一種山居者名旱獺。

貓﹕其睛隨十二時而變。諺云﹕『子午卯酉一條綫﹐辰戌丑未長如棗﹐寅申巳亥圓如鏡』。用以稽驗時刻﹐有足憑者。

山貓﹕產自深山﹐取其毛以作筆﹐微短而軟。

果子貓﹕食物。「本艸」﹕貍有白面者﹐名玉面。喜食百果﹐又名果貍。按「廣韻」﹕貍﹐野貓也。

七子貓。

鼠﹕穴室中者俗呼老鼠﹐在田曰田鼠﹐在山曰山鼠。

飛鼠﹕「爾雅」﹕『鼯鼠夷由』。「郭璞注」﹕似蝙蝠﹐肉翅﹐飛且乳﹐一名飛生。

碰尾鼠﹕形以鼠而尾特長﹐其毛且松而大﹐俗以毛松大者爲碰尾也。蓄於籠中﹐飼以果食﹐實無所用也。

附考

臺山無虎﹐故鹿最繁。昔年近山皆爲土番鹿場﹐今則漢人墾種﹔極目良田﹐遂多於內山捕獵。角尾單弱﹐絕不似關東之濯濯。角百對只可煎膠二十餘觔﹝「使槎錄」﹞。

鹿以角紀年。凡角一歧爲一年﹐猶馬紀歲之以齒也。番人世世射鹿爲生﹐未見七歧以上者。向謂鹿仙獸多壽﹐又謂五百歲而白﹐千歲而元﹐特妄言耳。竹塹番射得小鹿﹐通體純白﹐角才兩歧﹐要不過偶然毛色之異耳﹐書固未足盡信也。鹿生三歲始角﹐角生一歲解﹐猶人之毀齒。解後再角﹐卽終身不復解﹐每歲只增一歧耳﹝「稗海紀遊」﹞。

牝鹿以四月乳。未乳極肥。腹中胎鹿﹐皮毛鮮澤﹐文采可愛。又牝鹿旣乳﹐視小鹿長﹐則避之他山﹐慮小鹿之淫之也。獸之不亂倫者﹐惟鹿與馬。牝馬誤烝則自死。牝鹿則自遠以避之﹝同上﹞。

熊之類不一﹐豬﹑狗﹑人﹑馬﹐各肖其形。諸熊毛勁如鬣又厚密﹐矢鏃不能入﹔蹄有利爪﹐能緣木升髙﹐蹲於樹巓﹐或穴地而處。人以計取之﹐無生致者。腹中多脂可啖﹐掌爲八珍之一﹐膾炙人口﹐然不易熟。庖人取其汁﹐烹他物爲羹﹐助其鮮美。一掌可供數十烹。若爲屠門之嚼﹐貽笑知味矣﹝同上﹞。

臺多野牛﹐千百爲羣。欲取之﹐先置木城四面﹐一面開門驅之﹐急則皆入。入則扃閉而饑餓之﹐然後徐施羈靮﹐豢之芻豆﹐與家牛無異矣。此季氏隱民取食公羊比之牛馬﹐維婁委已者而柔焉﹐卽此義也﹝參「釆風圖考」﹞。

山豬﹐蓋野彘也。力可拒虎﹐牙能傷人﹐行疾如風﹐獵者不敢射。每出踐食五穀﹐田家鳴鑼施炮以退之。或有從深山窮谷處擊以一耙﹐壓而捆之﹐力足以制其死命。倘一擊不中﹐卽有反噬之虞﹐故非彊有力者不輕試也。又有毫豬﹐別是一種﹐箭如蝟毛﹐行則有聲。𨿽能射人﹐不出尋丈外﹝參「稗海紀遊」﹞。

山鼠﹐土人捕獲﹐以蔗梗塡腹﹐去毛炙黃﹐合豬肉煮食﹝「使槎錄」﹞。

山貓﹐其毛微短而軟﹐可取之以束筆。鄕間亦有捕蟬紙裹煨熟﹐以下酒者﹝同上﹞。

羽之屬

雉。

鳩﹕卽斑鳩也。與內地異。又有一種身綠嘴足皆紅者曰金鳩﹐近淡水一帶尢多。

燕。

鷺﹕卽白鷺﹐鸞也。

鷹﹕眼圓性猛﹐雄者形小﹐雌者體大﹐一名爽鳩。

鷂﹕「詩義疏」﹕隼﹐鷂屬也。「通誌」﹕大如鷹﹐蒼黑色﹐尾稍短。「爾雅注」謂﹕善捕雀﹐因名負雀。

雀﹕曹植賦﹕頭如顆蒜﹐目如襞椒﹐躍而不步云。

鶺鴒﹕水鳥。郭景純曰﹕鵲屬也。「詩疏」﹕大如鷃雀﹐長腳﹐長尾﹐尖喙﹐背靑赤色﹐腹下白﹐頸下黑﹐一名雪姑。

烏﹕一名老鴉。似慈烏而大﹐嘴腹下白﹐亦名鸒。「爾雅翼」﹕純黑而反哺者謂慈烏﹐腹白不反者哺者謂之鴉。

土畫眉﹕與內地等﹐但眉無白者。

鴛鴦﹕「爾雅」﹕匹鳥也。雄曰鴛﹐雌曰鴦。

白鷴﹕「逸雅」﹕白雗也。「爾雅注」﹕江東呼白雗曰白雉。

鳧﹕似鴨而小﹐在水中。「詩疏」﹕卑腳短喙﹐鳥之謹厚者﹐不可與胡桃﹑木耳﹑豆豉同食。

布谷﹕「詩」﹕鳲鳩。「疏」﹕梁宋之間爲擊榖﹐一名桑鳩。「爾雅」﹕鳲鳩鴶鵴。「郭注」﹕今之布谷也。江東呼爲獲榖。「本艸別錄」﹕布谷亦曰谷公﹐北人名撥榖。「戒庵漫筆」﹕鳥當四﹑五月插秧時自呼其名。如雲『郭公郭婆』。又如雲『看蠶看火』。遂稱爲看蠶看火鳥﹐也稱郭公鳥。

鷗﹕一名鷖。「南越志」﹕隨潮上下﹐以三月風至乃還洲嶼﹐頗知風雪。「禽經」﹕鷗﹐信鳥也。

長尾三娘﹕卽練雀也。色靑﹐光彩照人﹐嘴朱紅﹐足紫﹐尾長尺許。「禽經」﹕俗名壽帶鳥。「事物紺珠」﹕尾長而色白者又一名拖白練。

烏鶖﹕身黑尾長﹐較小於鷹﹐而能摶鷹及鳶鷂諸惡鳥﹐時集田間牛背上。

黃鶯﹕「詩疏」﹕一名倉庚。「爾雅」﹕作商庚﹐卽黃鸝也。

伯勞﹕鵙也。「爾雅注」﹕似鶷鶡而大。「左傳」﹕曰伯趙氏。「詩疏」﹕作博勞。「易通卦驗」云﹕夏至應陰而鳴。「禽經」﹕鶗鴃鳴而艸衰。注﹕鶗鳩﹐伯勞也。

土鸕鶿﹕鸕鶿長喙﹐善沒水取魚﹐入喉卽爛。蘭地間有之﹐而不用以摸魚。

蓽雀﹕似雀而小﹐喞喞善吟﹐置籠中﹐能自來去。性畏暑﹐遇夏多死。

白頭翁﹕似鶴而小﹐頭有白點。

鵝﹕夜鳴應更﹐行有行列﹐善旋轉其項。

海鵝﹕俗名南風戇﹐又名布袋鵝。色如家畜﹐伸頸髙可及肩﹐常於海濱獵魚﹐避風則入。其翎可爲箭羽。

鷦鷯﹕「爾雅」﹕桃虫鷦﹐其雌鴱。「通誌」﹕謂之鷦鴱﹐一名巧婦。生蒿木間﹐居藩籬上﹐狀如黃雀而小﹐灰色﹐有斑﹐聲如吹噓﹐窠如雞卵。土番出艸﹐聞聲則反。「本艸」云﹕俗名黃豆。

貓頭鳥﹕「雜俎」云﹕卽梟也。

雞。

鴨﹕「尸子」曰﹕野鴨爲鳧﹐家鴨爲鶩﹐不能飛翔。

鴿﹕俗云﹕粉鳥。梵言迦逋。能認主家。張曲江謂之飛奴﹐取其能系足傳書也。蘇東坡謂之雪衣﹐愛其羽白之如雪也。蘭硬枋一帶﹐散生甚多。

番鴨﹕似鴨而大﹐毛有小釆﹐嘴腳朱色﹐肉粗味減﹐來自外洋。

水鴨﹕嘴頸似鴛鴦﹐腳短而小﹐水中能飛。

鳶﹕「爾雅翼」﹕其飛也翔﹐能搏雞與鳥。「禽經」「風禽注」﹐飛翔則天大風。

五色鳥。

附考

長尾三娘﹐朱喙﹑翠翼﹑褐脊﹐釆耀相間﹐尾長盈尺﹐臺人因而名之。生深山中﹝「釆風圖考」﹞。

白鳩﹐每當風雨﹐舞翅盤旋。霜衣雪襟﹐可爲近玩。或呼爲洋鴿﹐云自咬■﹝口畱﹞吧來者。初開臺時﹐一雙不下二十金。近飼養將雛者多﹐價不及十分之一﹝「使槎錄」﹞。

白鳩﹐能知气候﹐每交一時﹐卽連鳴數聲﹝「臺灣紀略」﹞。

綠鳩﹐紺嘴碧尾﹐艷深鸚鵡﹔惟不善鳴﹐遜白鳩﹝同上﹞。

烏鶖﹐似八哥而通體皆黑﹐喙如錐﹐尾長﹐飛最疾﹔鳴如黃鶯﹐善作百鳥聲﹐夜則隨更遞喚。能搏鷹鸇﹐遇諸惡鳥飛空中﹐則竄喙其胸脇。鷹鸇飛較遲﹐爪不能及﹐負痛飛鳴而去。宿處惡鳥不敢近﹝「釆風圖考」﹞。

番蓽﹐形似燕﹐背淡黑色﹐腹下色黃。尾長﹐飛則鳴﹐行則搖﹐類鶺鴒﹝「諸羅志」﹞。

番鴨﹐大如鵝﹐足微細﹔兩頰紅如雞冠﹐雄者色更赤﹔畜之飛去。人每載入內地﹐然■﹝徙﹐衤代彳﹞唼唼﹐無足供玩﹝「釆風圖考」﹞。

五色鳥﹐出柑仔潭﹐大小不一﹐數十爲羣﹐啁啾互答﹐巧囀如戲﹝「東遊艸」「詩注」﹞。

鱗之屬

鯉﹕「埤雅」﹕鯉三十六鱗﹐合六六之數。

鱸﹕「正字通」﹕巨口細鱗﹐似鱖﹐長數寸﹐有四鰓﹐俗呼四鰓魚。

午魚﹕鱸別種﹐身圓而厚﹐味差於鱸。臺地九月﹑十月之交有之。

鮸﹕俗呼敏魚﹐似鱸而大。肉粗﹐重至二十餘觔。「雨航雜錄」﹕鮸﹐「樂淸志」所謂鰵魚是也。「寧波志」﹕小者曰鮸姑。

交力﹕一呼交臘﹐狀如鯉而較扁﹐大可重四﹑五觔。

紅魚﹕有二種﹐大者滿尺﹐俗呼紅頭魚。泉州謂之捺潤魚。其二﹑三寸許者俗呼紅魚仔﹐泉州謂之紅娘魚。來自廣東甲子港﹐一名甲子魚。

烏魚﹕鯔魚也。「本艸」作烏魚。產於溪池者曰溪烏﹑池烏﹐產於海者曰海烏。臺地冬港俱有。冬至前到﹐味甘嫩﹔冬至後散子回頭﹐則瘦而味淡。其子整片下鹽﹐以石壓之﹐曬漧﹐可焙爲酒品。

魽﹕一名靑魽﹐長可尺餘。

貼沙﹕附沙而行﹐上紫下白﹐有細鱗﹐兩口相比﹐卽比目魚也。「爾雅」曰鰈﹐「吳都賦」曰■﹝魚介﹞﹐「上林賦」曰魼﹐「北戶錄」曰鰜﹐皆一物而異名。又「爾雅」「鰈注」﹕江東呼爲王余魚﹐以其底無甚肉也。「嶺表錄異」云﹕南人謂之鞋屜魚﹐江淮謂之拖沙魚﹐鞋屜或作鞋底﹐故呼爲鞋底魚。

扁魚﹕形似貼沙而薄﹐曬漧味香美﹐鮮食亦佳。俗呼塗剃。按「埤雅」﹕靑鯿﹐細鱗﹑縮項﹑闊腹﹐蓋卽「詩」所謂魴魚也。

紅沙﹕皮紅如塗朱﹐鱗細。泉州呼爲髺魚。

靑鱗﹕大如拇指﹐長五﹑六寸﹐色靑鱗厚。「彰化志」作靑魚﹐云一名靑獅。按靑獅疑卽靑鯖﹑靑鰶之訛。「本艸」﹕靑亦作鯖﹐大者名■﹝魚婁﹞魚。「正字通」﹕鯖形似鯇﹐靑色﹐卽靑魚﹐俗呼烏鰡。「雨航雜錄」﹕靑鰶魚﹐冬月肥美。按此卽靑魚也。

麻虱目﹕狀類鯔﹐鱗細。夏秋盛出﹐臺以爲貴品﹐云鄭經所嗜者。

沙梭﹕長尺許﹐狀如織梭﹐肉丰骨脆。

鰮﹕可腌作鮭。「本艸」﹕沙鰮也。

獅刀﹕卽刀魚。「爾雅」﹕鮤鱴刀。注﹕今之鮆魚也。「養魚經」﹕鮆魚狹薄而首大﹐其形如刀。「雨航雜錄」﹕鮆魚卽刀魚﹐一名魮﹐腹背似刀﹐又名■﹝制上魚下﹞。「文字集韻」﹕■﹝制上魚下﹞﹐亦作鰶。

烏頰﹕身短闊﹐其頰烏﹐故名。

鎖甲魚﹕鱗硬如甲﹐去皮方可食。

荷包魚﹕以形名。

鱺魚﹕澗溪中魚之最惡者﹐引子游水﹐眾魚不敢犯。

狗母魚﹕身圓﹐黑赤色﹐長尺餘﹐有細刺﹐魚之粗劣者。

飼子魚﹕無細骨﹐可和飯以飼幼子。

龍尖﹕口尖﹐身丰﹐味甘而脆美﹐曬漧可敵紅花鯗。

鸚哥魚﹕狀如鯉而闊﹐色綠﹐嘴尖而句曲﹐似鶯哥﹐故名。

四齒魚﹕「彰化志」有三牙魚。此云四齒﹐皆就其齒數而名之也。

梳齒﹕亦以齒名。

黃翅﹕狀如烏頰﹐肉細而味淸﹐以翅黃名之。

牛尾魚﹕以形名。

黃爵﹕身薄而多小刺。「漳州誌」以爲黃雀所化。

交网﹕有烏﹑赤二種。

含西﹕身扁色白。

刺圭﹕「郡誌」作刺圭餈魚﹐色黑而唇厚。

烏蒙。

花身﹕細鱗﹐體有斑文。

靑箭﹕色靑﹐口尖如竹箭﹐有細鱗。

海蠣﹕頭大皮黑而鱗細。

鰱魚﹕種出江西﹐粥魚苗養於池中。「正字通」﹕鰱之美在腹。「山堂肆考」﹕鱮魚似魴而長﹐北土呼爲白鱮﹐徐州人謂之鰱。

艸魚﹕「養魚經」﹕鱔謂之艸魚﹐食艸而易長。「本艸綱目」﹕鱔性舒緩﹐故曰■﹝魚爰﹞魚。

金梭﹐鱗細。

鯽魚﹕「本艸」一名鮒。凡魚屬火﹐惟鯽屬土﹐有調胃之功﹐池澤皆有之﹐獨蘭地鯽魚無不爛額者。

田鴿。

飛烏﹕色靑﹐有翅能飛。「爾雅翼」云﹕文鰩魚出海南﹐一名飛魚﹐羣飛水上﹐海人候之﹐當有大風。

■﹝魚桀﹞魚﹕出淡﹑蘭一帶﹐近內山者尢多。土人呼國姓魚﹐謂鄭成功至臺始有之。

賈魚。

金魚﹕朱魚也。其尾如蝦﹐初生身黑﹐漸乃變紅﹑或白﹐亦有紅黑斑色相間者。養之盆中﹐以供玩賞。「山堂肆考」﹕金魚體如金﹐一名火魚。「正字通」﹕金魚﹐吉安有一身具五色者﹐曰手巾魚。

鬥魚﹕狀如指﹐長二﹑三寸﹐有花文﹐紅綠相間﹐尾鮮紅有黃點﹐善斗。泉州呼爲丁斑﹐忌與朱魚同盆。

——以上有鱗。

鮎﹕卽鰜也﹐溪澗皆有之。靑色﹐有涎沫﹐無鱗﹔一名鰋。「爾雅」「鮎注」﹕別名鯷。「埤雅」﹕鰋﹐額白魚也﹐一名鮎。身圓性偃。按「爾雅」分鰋﹑鮎爲二魚。孫炎曰﹕鰋一名鮎﹐「埤雅」從其說﹐今合爲一。

鯧魚﹕身扁而銳﹐無鱗。紫白色者爲佳。「四明誌」﹕鯧魚一名鏘魚﹐狀若鏘刀。「升庵外集」作■﹝魚倉﹞魚。「事物紺珠」作■﹝魚倉﹞魚。「山堂肆考」一名昌侯魚﹐以其與諸魚匹﹐如娼然﹐故名。又有一種黑色細鱗曰烏鯧﹐昧頗遜。

鰻魚﹕「埤雅」﹕鰻有雄無雌﹐以形漫於醴魚﹐而生子皆附鱧之鬐鬣而生﹐故謂之鰻鱺。臺有烏﹑白二種。烏者爲上﹐無鱗甲﹐白腹有涎﹐似鱔而大。又溪有蘆鰻﹐赤黑色﹐大者十餘斤﹐以食蘆葦﹐故曰蘆鰻。又溪鰻肉粗而刺硬。「本艸」云﹕海鰻鱺一名慈鰻鱺﹐一名狗魚。

蘆鰻﹑海鰻﹕俱見上。

銀魚﹕細小白色﹐軟骨無鱗。「正字通」﹕銀魚似膾殘魚﹐海中出者曰龍頭魚。福州一種曰水晶魚。「杜詩」﹕白小羣分命﹐天然二寸長。注家謂卽銀魚也。

鱔魚﹕「山堂肆考」﹕鱔似鱛而長﹐無鱗有涎﹐黃色﹐俗呼黃鱔。

鯊魚﹕此海鯊也。與「詩」『鱨鯊』﹑「爾雅」『鯊鮀』之小魚者別。「圖經」名鮫魚﹐多食損目﹐大而長喙如鋸者曰胡鯊。「述異記」﹕鮫人之室﹐泣而出珠﹐卽此。小而皮粗老曰白鯊﹐有雙髺者曰雙髺鯊。凡鯊之美在翅﹐有一種皮上有黑白圈文相間者曰龍文鯊﹐其翅尢美。

釭魚﹕形圓如扇﹐無鱗﹐色紫黑﹐口在腹中﹐尾長於身。有二種﹕黃釭大而肉粗﹐燕釭小而肉嫩。「興化志」﹕魟魚頭圓禿如燕﹐身圓扁如簸箕﹐尾圓長如牛尾。以其首似燕﹐故名燕釭魚。以其尾言﹐故又名牛尾魚。「雨航雜錄」﹕魟或作■﹝魚共﹞。「文選」﹕所謂■﹝魚貫﹞魚也。今俗或誤作爲「魴」﹐非。

徧身魚﹕身有花點。

墨魚﹕「本艸」名烏賊﹐俗名墨賊。「海物異名記」﹕足在口﹐縮喙在腹﹐噏波噀墨﹐迷射水族。「埤雅」﹕每遇大風﹐輒噀墨周波以衛﹐身中有骨如小舟﹐名海螵蛸。

「正字通」又名含墨。

章魚﹕一名章拒。「稗談」﹕大者名石拒﹐居石穴中。人取之﹐能以腳粘石拒人﹐蓋卽昌黎所謂章舉。其身圓﹐其首八腳縮聚﹐當中有口﹐胸上有窩如臼﹐歷歷成章﹔囊中有黑膏及黃膏。行則手足向下﹑身向上﹐髙舉而疾遊者。

瑣管﹕身圓直如鎖管﹐首有小骨﹐卽鮫魚。插入管中如鎖須﹐味甘脆。郭璞「江賦」﹕璅蛣腹蟹。「山堂肆考」﹕一名海鏡﹐似蚌。腹下有小蟹爲瑣蛣﹐求食蟹﹐或不至﹐則死。「興化志」謂之淨瓶魚。

鰇魚﹕狀如烏鰂而大﹐肉厚味甘美﹐曬漧鮮食俱佳。

波浪﹕靑身﹐小尾。

竹枝﹕口尖﹐身長。

花魿﹕斑點如花。

金錢﹕狀如花魿而體薄多刺。

花輝。

鱦魚﹕色靑﹐體圓而短﹐味極腥臊﹐麥秋時出。

泥鱛﹕俗謂之鰍魚。莊子﹕食之以委蛇。郭象注﹕委蛇﹐泥鱛。「本艸」﹕一名泥鰍﹐一名鰼魚。

泥龍﹕狀如箭﹐生海泥中﹐身長有暗刺。

白腹﹕無鱗﹐味淡﹐色白﹐二﹑三月間﹐天日晴霽最盛。

塗鰍﹕似鱔而身肥短﹐多涎﹐難握。

塗虱﹕頭扁﹐身微圓黑﹐長五﹑六寸﹐生塗窟中。

沙蠶﹕一名龍腸﹐生海泊泥塗中。形如蠶﹐中有沙﹐味甚甘美﹐曬漧焙食特佳。

鮡魚﹕生海島泥塗中﹐大如指﹐善跳。俗呼花鮡﹐以身有花白點也。

馬鮫﹕骨軟無鱗。「四明誌」﹕馬鮫﹐形似鱅﹐膚似鯧﹐黑斑﹐最腥﹐一曰社交魚。以其交社而生也。「事物原始」﹕馬鮫色白如雪﹐俗名擺錫鮫﹐其小者名靑箭。

白帶魚﹕身薄而長﹐其形如帶﹐有涎而粉﹐入夜有光。

虎魚﹕狀如虎頭﹐巨口無鱗﹐長不盈尺﹐肉軟而美。

苦碨﹕頭大﹐身尖。

苦蠔。

■﹝魚宅﹞﹕水母也。一名石鏡﹐一名鮓。「嶺表錄異」﹕廣州謂之水母﹐閩謂之鮀。「北戶錄」﹕一名石鏡。「博物志」﹕名蚱魚。郭景純「江賦」﹕水母目蝦。注引「南越志」云﹕鮀無耳目﹐不知避人﹐常有蝦依值之。蝦見人則驚﹐此物亦隨之而沒。又「山堂肆考」﹕水母大如盤﹐形似白棉絮﹐以明礬腌之﹐久則漸漸如紙﹐俗呼白皮紙﹐江浙呼海折皮。

——以上無鱗。

海翁﹕卽海鱛﹐大能吞舟﹐黑如牛背﹐浮水面則大風將作。

蜈魚﹕俗呼海豎﹐頭大如豬﹐重則千餘觔﹐小亦五﹑六百斤。常於水面躍起髙丈餘﹐噴水如雪。漁人見之則避。「赤嵌筆談」云。

海和尙﹕色赤﹐頭與身似人形﹐四翅無鱗﹐凡行舟遇此者不祥。

海狗﹕頭似狗而魚身﹐尾尖﹐四翅。

海馬﹕狀如馬﹐頸有鬃﹐亦四翅﹐與上二種漁人网獲之者﹐皆不吉利。

海龍﹕冬日雙躍海灘﹐漁人獲之﹐號爲珍物。首尾似龍﹐無牙爪﹐長不徑尺﹐以之入藥﹐功倍海馬。見「赤嵌集」。

——以上水族之祥異。

附考

鯊類不一﹐龍文鯊﹑雙髺鯊﹐志言之矣。外此有烏翅鯊﹐身圓﹐翅尾黑色﹔鋸仔鯊﹐齒長似鋸﹔烏鯊﹐口闊﹐大者數百觔﹐能食人﹔虎鯊﹐頭斑如虎﹐齒迅利﹐噬人手足立斷﹔圓頭鯊亦食人﹔鼠■﹝虫吾﹞鯊﹐皮白齒如梳﹔蛤婆鯊﹐口闊尾尖﹔油鯊﹐身圓而長﹐尾似蝦尾﹔泥鰍鯊﹐口尖﹔靑鯊﹐身靑色﹔扁鯊﹐身扁尾小﹔乞食鯊﹐皮可飾刀鞘﹔狗纏鯊﹐身長尾尖﹔狗鯊﹐頭大﹐上有烏赤點﹐離水終日不死﹝「赤嵌筆談」﹞。

沙魚卽鮫魚﹐皮皆有沙如眞珠斑。其背有珠﹑文如鹿而堅彊者曰鹿沙﹐亦曰白沙﹔背有斑文如虎而堅彊者曰虎沙﹐亦曰胡沙﹔鼻前有骨如斧斤﹐能擊物壞舟者曰鋸沙﹐又曰挺額魚﹐亦曰鱕■﹝魚昔﹞﹝「本艸綱目」﹞。

鯊魚胎生。市得一魚可四﹑五觔﹐用佐午炊。庖人剖腹﹐一小魚從中躍出﹐更得四﹑五頭﹐投水中皆遊去﹝「稗海紀遊」﹞。

魴有錦魴﹐身圓有花點﹐大者三﹑四百觔﹐皮生沙石﹐尾長數尺﹐骨弱肉粗。黃魴﹐身圓﹐黃色﹔泥魴﹐皮黑﹔掃笏魴﹐尾如帚﹔烏燕魴﹐頭身翅俱似燕﹐肉黑﹔四開魴﹐頭似燕﹐肉赤﹔鬼角燕魴﹐頭有軟角﹔水沈魴﹐淡紅色﹐身扁﹑頭尖﹝同上﹞。

鸚哥魚﹐鳥嘴﹐紅色﹐周身皆綠。孫元衡有時云﹕『朱施鳥喙翠成襦﹐陸困樊籠水厄罛﹔信是知名無隱法﹐曾聞眞臘有浮胡』。相傳眞臘有魚名「浮胡」﹐嘴似鸚哥﹝「赤嵌集」﹞。

海翁魚﹐有言如小山﹐艸木生之﹔樵者誤登其背﹐須臾轉徙不知所之。此無可考。志云﹕後壠番社﹝淡水屬﹞有脊骨一節﹐髙可五﹑六尺﹐兩人合抱﹐未滿其圍。漁人云﹕大者約三﹑四千觔﹐小者亦千餘斤﹐皮生沙石﹐刀箭不入。有自僵者﹐人從口中入﹐割取其油﹐以代膏火。肉粗不可食﹐口中嘖涎﹐常自爲吞吐。有遺於海邊者﹐黑色﹐淺黃色不等。或云卽龍涎。番每取之以賈利﹐眞贗亦莫辧也﹝同上﹞。

沙蒜﹐生海濱﹐形類蚯蚓。「寧波志」云﹕沙噀﹐塊然一物﹐如牛馬腸髒。頭長可五﹑六寸許﹐胖軟如水虫﹐無首﹑無目﹑無皮骨﹐但能蠕動。觸之﹐則縮小如桃栗﹐徐臃腫。去涎腥﹐雜五辣煮之﹐脆美爲上味。閩人呼作土筍。但性大寒﹐多食能令人暴下。謝在杭作泥筍。樂淸人呼爲「沙蒜」﹐蓋卽沙蠶也﹝參「閩小紀」﹞。

介之屬

龜﹕「博物志」﹕龜純雌無雄﹐與蛇交通而生子。列子亦爲純雌﹐其名大腰。臺地有二種﹐尾長介粗者名蛇龜﹐尾中介有文者名靈龜。

黿﹕狀如大龜﹐生大海中。

鱉﹕「事物原始」﹕一名甲魚。杭州人名團魚。殺鱉得莧復生﹐不可與莧同食。

牡蠣﹕咸水結成﹐磈礧相連如房﹐故曰蠣房。見「本艸」。俗呼爲蠔﹐散生海中﹐用長竹如翦﹐鉤諸海底取之﹐殼可燒灰。

蟳﹕膏多於肉曰紅蟳﹐無膏者曰菜蟳﹐大者長尺餘﹐隨水潮退﹐殼一蛻一長最堅﹐生海邊泥塗中。螯無毛﹐異於蟹。

■﹝虫載﹞﹕形似蟳﹐但殼有斑點﹐滋味遜甚﹐其螯更銳。

蟹﹕溪澗中有之﹐蟹生毛﹐名毛蟹。一名螃蟹﹐秋後甚肥美。「黃山谷詩」﹕霜臍嘗食新。卽蟹也。臍有尖團之別﹐尖爲公蟹﹐不及團臍母蟹之多黃而香也。海泥中又有小蟹﹐名大腳仙。螯一大一小﹐色赤﹑白相間。又有靑蚶蟹﹐色靑白﹐兩螯獨大。又有金錢蟹﹐身扁﹐色赤黑﹐腌食特佳。

蚶﹕蚌蛤屬﹐殼圓而厚﹐形如瓦筒﹐縱橫其理。「爾雅」謂之魁陸。「說文」﹕一名伏老。海人取其苗﹐養於泥塗中﹐俟其大﹐貨於市。一名復累江﹐浙江謂之毛蚶。

螺﹕有香螺﹑花螺﹑肉螺數種。「本艸」﹕海瀛一名流螺﹐一名假豬螺。

珠螺﹕似花螺而小﹐殼堅硬﹐嘴有皮﹐厚而圓﹐如半面珠﹐腌食特佳。「爾雅」﹕瀛小者蜬。

蛤蜊﹕生溝渠中﹐殼圓肉黃﹐白色。按白殼﹑紫唇者曰蛤蜊。淮南子作合梨。又有一種形厚而唇黑者﹐「興化志」謂之朗晃﹐亦蛤蜊類也。其肉皆白而唇黃。

花蛤﹕蛤類有海蛤﹑文蛤。海蛤無文﹐文蛤又名花蛤。其類有三﹐皆生於海。

蝦﹕種類不一﹐有生於海﹑生於溪澗者﹐殼靑黑色。見湯皆紅﹐名紅蝦。又有白蝦﹐小而多遺須。又有瞇蝦。

龍蝦﹕昂首奮角﹐如畫龍狀﹐甲硬如蟹。須長一﹑二尺﹐鉗六﹑七寸﹐上有芒刺﹐尾下子累累相續。

鬼蟹﹕狀如磈礧。

海蒜﹕一名湖腎﹐殼類蛤﹐肉垂三﹑四寸﹐白色﹐上有黑點。

石蟶﹕生海泊。

靑茵。

毛■﹝虫間﹞。

田螺﹕生水田池沼中﹐殼稍厚而尾尖者曰石螺。泉州謂之加年螺。「本艸」﹕含泥在腹﹐三十年猶活﹐是也。

水龜﹕「本艸」名水馬﹐長寸許﹐羣行水上﹐涸卽飛去。謝氏「五雜俎」﹕水馬逆流水而躍水曰奔流﹐步不移寸許。按水龜一名龍虱﹐腌食最佳。

寄居虫﹕土人呼爲寄生。

——以上產於水。

鯪鯉﹕狀如獺﹐徧身鱗甲﹐居土穴﹐常吐舌誘蟻食之。「本艸」﹕其形肖鯉﹐穴陵而居﹐俗稱爲穿山甲。「郭景純賦」謂之龍鯉。「臨海志」云﹕尾刺如三角菱﹐故謂之石鯪魚。

金龜﹕「北戶錄」云﹕甲虫也。五﹑六月生艸上﹐大如楡莢﹐細視眞帖金龜子﹐行則成雙。其虫死﹐金色隨滅﹐如熒光。南人收以養粉。「鳥獸續考」﹕金龜子俗呼紅娘﹐亦有具五色者﹐外方作下气彊陰之用。「事物紺珠」云﹕豆娘子如靑亭﹐極小﹐堅翅﹔紅娘子似莎雞﹐頭翅赤。

■﹝句黽﹞鼊﹕龜屬。「本艸」﹕蟕蠵大者爲贔屓﹐小者爲■﹝句黽﹞鼊﹐山龜之巨者。

——以上生於山。

附考

蟹﹐螯生毛者﹐無毛者爲蟳。有翠蟹﹐蔚然深藍﹐大不盈掌。巨者螯長六﹑七寸﹐殼有斑文﹐呼曰靑腳﹝虫載﹞。孫元衡有「翠蟹詩」云﹕『嗜蟹何嘗只自謀﹐難憑此味悅監州。雙螯獨抱炎洲翠﹐呂亢圖中未解收』﹝「赤嵌集」﹞。

文蛤﹐味極鮮美。「西溪叢話」﹕『蛤蜊﹑文蛤﹐皆一潮生一暈』。「博物志」云「東海有蛤﹐鳥常食之。殼在海岸﹐潮水往來碏薄﹐潔白如雪﹐入藥最精﹝「赤嵌筆談」﹞。

鬼蟹﹐狀若傀儡。孫元衡詩﹕『家在蠔山蜃气開﹐鯨潮初起鱟帆來。虎鯊﹝班背﹞鬼蟹紛無數﹐就裏難求蛤蚌胎』﹝「使槎錄」﹞。

「南州異物志」﹕寄居之虫﹐如螺而有腳﹐形如蜘蛛。本無殼﹐入空螺殼中﹐戴以行。觸之﹐縮足如螺閉戶。火炙之﹐乃出走。「異苑」謂﹕『鸚鵡螺常脫殼而朝遊﹐出則有虫如蜘蛛﹐入其殼戴以行﹔夕返﹐則此虫出』。庾闡所云﹕『鸚鵡外遊﹐寄居負殼』者也。臺地呼爲寄生﹝同上﹞。

■﹝句黽﹞鼊﹐龜屬卵生﹐狀如鱉﹐四足漫胡無指爪。大者百餘斤﹐小者數十斤﹐常從海岸赴山凹鉆孔伏卵。人飼其來時﹐尾而遂之。行甚疾﹐眾並力反其背﹐則不能動矣。剝割時﹐兩目淚下。嗜者謂味同牛肉﹐值亦相等。甲可亂玳瑁﹐亦以飾物﹔但薄而色淺﹐不任作器。市販鹿膠﹐每以其板殼與鹿角骨同煎。南路龜壁港以此名﹐今寫訛。劉欣期「交州記」作蚼■﹝虫辟﹞﹝「赤嵌筆談」﹞。

虫之屬

蠶﹕「爾雅」﹕蟓﹐桑繭。注﹕食桑葉作繭者。今卽蠶。「本艸」﹕蠶﹐含絲虫也。按蠶吐絲可爲帛﹐但臺地無有能繅之者。

蜂﹕種類甚多。郭璞云﹕一種黑蜂﹐穿竹作孔者名笛師﹐俗呼鉆竹蜂。

蝴蝶﹕名類不一﹐諸色俱備。「埤雅」﹕蜂﹑蝶以須嗅﹐蓋卽鼻也。

蟬﹕「七修類稿」﹕蟬之大而黑色者﹐■﹝虫羗﹞螂脫殼而成。雄者能鳴﹐雌者無聲。今俗稱蜘蟟﹐是也。「淮南子」﹕蟬無口﹐飲而不食﹐三十日而蛻。「考工記」﹕蟬以膀鳴。

螢﹕腐艸所化。

蠅﹕崔豹「古今注」﹕閩人謂之胡螓。

蚊。

蛾﹕「爾雅」﹕蛾﹐羅也。孫炎「正義」﹕蛾是雌﹐羅是雄。

蝙蝠﹕似鼠而有肉翅﹐晝伏夜飛。「正字通」謂之檐鼠。

蟋蟀﹕陸璣「詩疏」﹕一名蛩。「淸異錄」﹕漢龍驤子名卬﹐諱之﹐呼蛩曰秋風。

按此﹐則蛩卽蟋蟀可知。

蜘蛛﹕能制蛇蠍﹑蜈蜙。

蜈蚣﹕性能制蛇﹐畏蜘蛛﹐受毒處以烏雞矢塗之效。

蛇﹕有數種。竹間尢多﹐一曰山■﹝束﹞﹐長六﹑七尺﹔一曰艸花仔﹐長一﹑二尺﹔一曰錦蛇﹐長五﹑六尺﹐皆不傷人。一曰龜殼仔﹐背有文如龜紋﹔一曰飯匙銃﹐頭扁如飯匙﹐見人則尾貼於地﹐頭昂二﹑三尺﹐噴鼻有聲﹔一曰靑竹絲﹐長一﹑二尺﹐色靑如絲。三者嚙人﹐最毒。一名簸箕甲﹐大者數尺﹐身如橫紋﹐黑白相間﹐嚙人多死﹐其毒必搗爛遠擲之人迹不到之區。若誤踐之﹐或棄水底﹐猶能刺足傷人。大抵春夏之交﹐咯咯有聲﹔至白露降﹐其气始平。又有生於水者曰水蛇﹐此不嚙人。

塗釘﹕蜥蠍﹐俗呼四腳蛇﹐足各有爪﹐長尺餘﹐黑脊﹐左右皆黃絲繞之﹐能浮水。口毒而不螫人。若捕急﹐則嚙人立斃。每當雨多露濃之後﹐橫露暴日﹐故一名塗釘。見「臺海釆風圖考」。

守宮﹕「漢書」「東方朔傳」﹕跂跂脈脈善緣壁﹐若非守宮卽蜥蜴。「爾雅」﹕蠑螈蜥蜴﹐蜥蜴蝘蜒﹐蝘蜓守宮也。疏﹕一物形狀相類而四名。按「本艸綱目」分蜥蜴﹑守宮爲二條﹐而曰生山石間者曰蜥蜴﹐生艸澤間曰蠑螈﹐生屋壁間者曰蝘蜓﹐卽守宮也。廣「博物志」亦曰﹕蝘蜓卽守宮﹐以器養之﹐食以朱砂﹐體盡赤﹐所食滿七斤﹐搗以萬杵﹐以點女人肢體﹐終身不滅。偶則落﹐故曰守宮。

螽斯﹕蝗類﹐靑色﹐長角長股。以股鳴﹐一生九十九子。

螟蛉﹕「爾雅」﹕螟蛉﹐桑虫。疏﹕一名桑虫。

蜾蠃﹕「爾雅」﹕名蒲蘆。郭注﹕名蠮蠮。陸璣「詩疏」﹕似蜂而小腰﹐取桑中負木空中七日而化爲子。陶隱君曰﹕銜泥於塗間及器物邊作房。俗云蜾蠃作房髙﹐是年雨多﹔作房低﹐是年雨少。亦一驗也。

螳螂﹕「爾雅」﹕不過蟷蠰。疏﹕不過一名蟷蠰。「正字通」﹕翼紅﹐翅如裙裳﹐俗呼織絹娘。「七修類稿」曰斧虫﹐以前二足如斧也。

■﹝虫羗﹞蜋﹕「爾雅」﹕■﹝虫羗﹞蜋。疏云﹕翅在甲下。「古今注」﹕■﹝虫羗﹞蜋能以土包糞﹐推轉成丸﹔一名轉丸﹐一名弄丸。「本艸」﹕名推車客﹐一名鐵甲將軍﹑夜遊將軍。俗呼矢甲。臺地呼爲牛屎龜。

蠅虎﹕「古今注」﹕蠅狐也﹐形似蜘蛛而色灰白﹐善捕蠅。

蜂虎﹕狀似燈蛾而大﹐能折損花。

衣魚﹕「爾雅」﹕蟫﹐白魚。疏﹕此衣﹑書中虫也。一名蛃魚﹐一名壁魚。叚成式云﹕補闕張周見壁上瓜子化爲壁魚﹐因知列子朽瓜爲魚之言不虛也。「穆天子傳」﹕蠹書於羽陵。注﹕曝書蠹也﹐甚爲衣帛書畫之害﹐務以樟腦辟之。

蚌蠹﹕「山堂肆考」﹕人家屋中蠹也。似蟻而大﹐正白色﹐食梁棟。如鋸開﹐薄片層層可揭﹐夏時悉脫殼生翅﹐如螱飛出。按俗謂白螞蟻。

蟻﹕色赤而極小者曰黃絲蟻﹐黑而行疾者曰走馬蟻﹐白而生於濕處﹑凡衣服器物近之則蛀壞者曰白蟻。卽上所謂蚌蠹也。

蛀蠹﹕「本艸」﹕木蠹虫﹐一名蚌蠹。「埤雅」﹕蝤蠐也﹐一名蛣■﹝虫屈﹞。蓋亦蚌蠹之類「制之物見下﹞。

蚌虎﹕卽「埤雅」所謂■﹝庶上虫下﹞也。一名過街﹐言逢申日則過街也。「虎薈」云﹕土鱉俗號蚌虎。蚌者屋蠹也。此物气能制蠹﹐令蠹盡死﹐故名蚌虎。

米榖虫﹕「爾雅」﹕蛅■﹝施上虫下﹞﹐彊蝶。注﹕今米榖中蠹小黑虫。建平人呼蝶子。疏云﹕俗呼榖狗。「齊民要術」﹕榖虫曰■﹝虫子﹞■﹝虫方﹞。

結艸虫﹕「古今注」﹕一名結葦﹐好於艸末折爲巢窟﹔屈伸虫也。

蚤﹕「山堂肆考」﹕蚤生積灰﹐雄小雌大﹐俗呼疙蚤。

尺蠖﹕「說文」﹕屈伸虫也。「埤雅」﹕一名螂■﹝虫就﹞﹐似蠶而絕小﹐行則促其腰乃能進步。食葉﹐老亦吐絲作室。方言謂之尺蠖。

蠛蠓﹕「史記」「周本紀」﹕『蜚鴻滿野』﹔注﹕蠛蠓也。「埤雅」﹕小虫似蚋﹐亂飛者也。一云竈雞。

烏沒子﹕詳附考。

伊威﹕俗呼杜蜅。「詩疏」﹕白粉虫﹐卽伊威也。「埤雅」﹕甕器底虫﹐形似白魚而大。「爾雅」曰﹕委黍黏濕化生﹐俗謂之濕生。

竈雞﹕「山堂肆考」﹕好穴於竈側﹐一名竈馬﹐形類促織。促織有翼而黑色﹐竈雞無翼而褐色。其聲亦曰促織﹐立秋後則夜鳴。

蝤虫﹕卽■﹝虫倉﹞螂﹐狀如龍虱﹐漆油色﹐緣壁善走﹐有翅能飛﹐多藏櫥篋中。

毛虫﹕「爾雅」﹕■﹝虫舀﹞﹐毛蠹。疏﹕一名毛虫﹐卽蛓也。「說文」﹕有毒﹐螫人。「正字通」﹕無足有毛﹐身扁綠色﹐似蠶而短。「本艸」﹕毛虫多生石橊樹上﹐故名天漿子。宗奭曰﹕多在棘枝樹上﹐名棘剛子。俗呼刺毛虫。

壁鏡﹕「山堂肆考」﹕辟錢虫﹐似蜘蛛而身扁﹐作白幕如錢著壁間﹐俗呼爲壁繭。其抱子隔幕而伏﹐生子百數﹐蚚幕而出。一名扁■﹝虫喜﹞﹐一名壁鏡。

靑龍﹕似娛蚣而瘦長﹐善盤旋如蚯蚓﹐屋梁廚戶多有之。入夜無火﹐一條光如靑螢。血塗地染衣亦靑如鏻點﹐蓋濕气所生者。

蜒蚰﹕夏月積暑濕气所生﹐無足﹐長二﹑三寸﹐大如釵股﹐背黃黑色﹐行處吐白涎成銀色有光﹐俗名靑賴﹐實乃蛉窮也。「爾雅」﹕螾■﹝行外虫內﹞入耳。注「蚰蜒疏」﹕此虫象蜈蚣﹐黃色而細長。「雨航雜錄」﹕淮南子曰﹕昌陽去蚤虱而來蛉窮。蛉窮卽蚰蜒也。聞人發脂油香則入人耳及諸竅中。昌陽香酷能召是物﹐故淮南以爲諭。是物好濡雨﹐升髙則焦死﹐故又曰陵窮﹐言乘陵則窮也。

蚯蚓﹕「古今注」﹕一名曲蟺﹐善長吟於地中。郭贊云﹕蚯蚓土精﹐無心之虫。

——以上生於陸。

蜻蜓﹕「爾雅」作虰蛵。淮南子﹕水蠆爲■﹝虫忽﹞﹐又水蠆爲■﹝虫﹝每上心下﹞■﹝艸﹝虫亡﹞﹔注﹕蜻蜓也。「古今注」﹕一曰靑亭﹐色靑而大者也。其小而赤者曰赤卒﹐一曰絳騶。其小而黃者曰胡梨﹐一曰胡■﹝禹信﹞。飲露﹐六足四翼﹐翅薄﹐好水上款飛。

蝦蟆﹕「本艸」﹕一名蟼蟇。「格物論」﹕蛙﹐蝦蟆也﹔一名蟼。按兼明書「禮」﹑「月令」﹕孟夏螻蟈鳴。孔疏云﹕蝦蟆﹐明曰非也。蝦蟇一名蟾蜍﹔螻蟈者﹐蛙類也。蛙形小而長﹐色赤﹐面皮光﹐春夏居水邊相對而鳴者也﹔蝦蟇形闊而短﹐色黃而皮如砂﹐鞭之汁出如乳﹐醫方用之治甘虫﹑狗毒。考「漢書」﹕武帝元鼎五年秋﹐蛙與蝦蟇斗﹐可知爲二物﹐則邱說是也。

水蛙﹕蛙一名田雞﹐一名水雞。見「山堂肆考」。其黑色而小﹑生田間者﹐名甲仔﹐亦甘美。

靑約﹕「圖經」﹕背靑綠色﹐謂之靑蛙﹐土音訛爲靑約。「海錯疏」﹕身靑嘴尖﹐脊脛微黑﹐腹細而小。

水蛭﹕「爾雅」﹕蛭﹐蟣。疏﹕此水中虫﹐喜入人肉者﹐江東呼爲蟣。「本艸」﹕大者爲馬蜞﹐腹黃者名馬蟥。蝡動如血片﹐斷之得水復活﹐或燒成灰以碗覆於地﹐過一夜亦復生。能咂牛馬人血﹐每藏在水蔬中﹐浸以醋則縮死。

水蛆﹕「蟫史」﹕水蛆俗呼蚩虫﹐生積水中﹐屈伸反復於水﹐長二﹑三分﹐大如鍼﹐夏月浮水面﹐化爲蚊。按此卽孑孓也。「爾雅」謂之狷蠉。

——以上生於水。

附考

簸箕甲﹐蛇之最毒者﹐俗名手巾蛇。甲有毒汁﹐經行處艸木皆萎﹐牛馬不食。嚙人數十步立死。其骨亦能刺足殺人。閩地多有﹐必搗爛遠擲之﹝「釆風圖考」﹞。

靑竹鏢﹐蛇類﹐一名百步創﹐一名靑柏絲﹐長尺餘﹐深綠色﹐纏樹杪與葉無別。有絲如蛛网﹐人誤觸之則飛嚙﹐其疾如鏢。遭其嚙者﹐行百步必僵﹝同上﹞。

余始來此﹐坐檐下﹐有聲如雀﹐卻不見有飛鳥。後乃知爲蜥蜴鳴也。林僉事麟焻「使琉球竹枝詞」﹕『靜聽盤窗蜥蜴聲』。其自注云﹕蜥蜴能鳴﹐聲如麻雀。海外蜥蜴俱能鳴耳﹝「赤嵌筆談」﹞。

四時階砌﹐蛩聲鳴不絕。蟬於二月卽噪樹間﹐聽虫鳴以占候﹐未可與此地律也﹝同上﹞。

蜈蚣腹下有光﹐夜間靑螢閃爍如螢﹐毒气如琉磺﹐以足踏之光熠耀不絕。此亦「赤嵌筆談」之說。實則蘭地所謂靑龍者﹐正無不如是﹔但視蜈蚣瘦而稍長﹐不嚙人耳。

海舟夜眠﹐潛伏艙內﹐尙喜無蚊。臺地四時皆受其害。更有不見不聞﹐而爲所刺﹐愈抓搔則愈癢。「閩小紀」云﹕閩地有小虫若微塵﹐視之不見﹐刺人較蚊納尢甚﹐密帷亦不能間之﹐名「沒子」。按俗呼「烏沒子」﹐多生於竹間﹐狀若燕京之白翎。惟白翎嚙人以早暮﹐帷帳猶能間之。烏沒則白晝飛來﹐𨿽帷帳亦鉆得入。「本艸」﹕竹虱﹐一名竹佛子﹐一名天厭子﹐生諸竹及艸木上﹐初如粉點﹐久便能動﹐形大如虱﹔而烏沒有翼﹐尙不能如虱大也。「長慶集」云﹕蚋。蚋小黑者名蟆子﹐微不可見﹐與塵相浮上下者名浮塵。又「溪蠻叢笑」云﹕蠻地有虫極細﹐拭目難睹﹐黑點著身﹐搔抓不可耐﹐名雞末子。殆卽此種。蓋蟆子﹑末子與沒子音正相近﹐而臺地言黑者皆曰烏。是烏沒子或卽如後二說所云歟﹝參「赤嵌筆談」﹞。

金石之屬

港底金﹕「郡誌」以爲在寒潭中。今徧考之﹐或云內山番界﹐或云產自奇萊。

通寶錢﹕卽制錢﹐來自內地。

圓錢﹕卽洋錢﹐俗呼番銀。庫駝重七錢二分﹐蘭通用作七錢二分﹐重與京秤同﹔出自外洋咬■﹝口畱﹞吧﹑呂宋﹐來自內地蘇﹑廣。

——以上金。

硯石﹐出二圍旱溪中﹐淺黑色﹐頗漧燥﹐不甚發墨。

螻■﹝虫國﹞石﹕生海中﹐皆咸鹵結成﹐粗劣易腐。可燒灰﹐土人置盆中以充玩。

鹿肚石﹕出老鹿肚中﹐以其食艸黏沙﹐積而漸化﹐包鹿气血﹐凝結成塊﹐堅如圓石。醫家以之療心气關嗝諸癥﹐然須辧其眞贗。

——以上石。

附考

港底金﹐在蛤仔灘內山﹐港水深而且冷﹐生番沈入﹐信手撈之﹐亟起則口噤不能言語﹔爇火良久乃定。金如碎米粒﹝「臺灣紀略」﹞。

臺灣山後出金﹐其地土番皆傀儡種類﹐未入聲教﹐人迹罕到。自上淡水乘蟒甲﹐從西䢐東﹐返而自北而南﹐溯溪而進﹐匝月方到。其出金之水流﹐從山下之東海﹐與此溪無異。其地山枯水冷﹐巉巖峻峭﹐泄水下溪﹐直至返流之處﹐聚有金沙。土番善泅者﹐從水底取之﹐如小豆粒。巨細藏之竹簏﹐或祕之甊■﹝音瓦﹞﹐間出交易。彼地人𨿽能到﹐不服水土﹐生還者無幾。說見「海上紀略」。又沈光文「平臺灣序」亦云﹕『東番社山藏金磺』﹐王后山「臺灣賦」又云﹕『蛤仔難之產金﹐寒潭難入』。是出金果在內山與否﹐至今終莫詳其處也﹝參「府誌」﹞。

巨石多生於雞籠嶐嶺之間﹐突怒偃蹇﹐奇不可狀。土多黃色﹐地脈所發生處也。淡水南嵌以下漸無﹐石質亦不堅﹐無格理﹐不可以施椎鑿。蘭地居室之用﹐多載自漳﹑泉。近則北船回空﹐多載定海舟山石片﹐藉以壓重。然其石尢不堅致﹐多紅血色﹐每百片三﹑五圓銀而已﹝參「諸羅志」﹞。

骨石﹐沙中有骨﹐堅結如石﹐積潦沖刷﹐地辟沙潰﹐始露峯崿。仰皆劍攢﹐垂非乳滴﹔質𨿽不堅﹐而一種爽峭竦聳之致﹐彷佛英石﹝「臺灣紀略」﹞。

貨幣之屬

蔗糖﹕煮蔗爲之﹐有紅﹑白二種。

冰糖﹕卽白糖所熬成﹐白如堅冰﹐一曰糖霜。

油﹕有花生﹑艸子﹑茶油諸種。

■﹝米凡﹞﹕花生﹑豆油之糟粕也。用以糞田﹐取殺虫而肥膩。

藤﹕有水藤﹑■﹝艸科﹞藤二種。內山尢盛﹐枝葉多刺﹐長數十丈﹐或絲以爲器﹐凡細貨碇繩束茅索綯悉資之。

菁子﹕臺產尢佳。

菁澱﹕可以染。

茄藤皮﹕多生海邊﹐其皮可染絳。

薯榔﹕皮黑裏紅﹐染皂用之。

炭﹕內山掘窯﹐砍木燒之﹐以石楠﹑九荊木爲佳﹐他木次之。

灰﹕蠣房殼燒﹐或用以塗墁﹑煮糖打菁。又水灰抹荖葉檳榔以食之。

茶﹕土產特多﹐焙制尙未得法﹐能避暑消瘴﹔其餘武彜諸品皆來自內地。

桂皮。

楊梅皮。

石花。

鹿脯﹕生番切鮮鹿肉﹐下鹽壓石﹐曬漧成塊﹐出以易物。然多雜以牛脯猴肉﹐須細辧其紋。

麂腿﹕鹿之小者﹐■﹝鹵奄﹞如鹿脯之法。

獐仔腿。

——以上貨。

鹿皮﹕白點赤文相間﹐春毛淺薄﹐冬毛深厚﹐爲褥溫而去濕。

獐皮﹕毛黃黑色﹐去毛存鞹﹐宜於鞾襪。

糜皮﹕大鹿之皮﹐俗呼爲蔣皮。

卓戈文﹕番所織氈也﹐蓋番語。

達戈紋﹕番所織布也﹐以薴爲之。張鷺洲云﹕番婦自織布﹐以狗毛﹑薴麻爲綫﹐染以茜艸﹐錯雜成文﹐朱殷奪目﹐名達戈紋。亦番語也。

番球﹕制如球﹐亦番婦所織者。

——以上幣。

附考

蔗苗種於五﹑六月﹐首年則嫌其嫩﹐三年又嫌其老﹐惟兩年者爲上。首年者熟於次年正月﹐兩年者熟於本年十二月﹐三年者熟於十一月﹐故硤蔗之期﹐亦以蔗分先後。若早爲砍削﹐則漿不足而糖少。大約十二月﹑正月間始盡興工﹐至初夏止。煮蔗之法﹐說者謂﹕始於唐徳宗時之鄒和尙。初硤蔗漿﹐半多泥土﹐煎熬一次濾其渣污﹐再煮入於上淸﹐三煮入於下淸﹐始成黑糖﹐亦曰沙糖﹔乃入■﹝石屚﹞待其凝結﹐用泥封之﹐半月一易﹐三易而後白﹐始出■﹝石屚﹞曬漧﹐舂擊成粉入簍。須半月爲期。其未盡白者名曰糖尾﹐並■﹝石屚﹞再封。封久則白﹐封少則緇。其不封者﹐則紅糖也。所煎之糖﹐較內地閩﹑粵諸郡尢佳﹝參「東寧政事集」﹞。

臺人十月內築廍屋﹑置蔗車﹑雇募人工﹐動廍硤糖。上園每甲可煎烏糖六﹑七十擔﹑白糖六﹑七十■﹝石屚﹞﹝沙土淘成﹞。中園﹑下園只四﹑五十擔。煎糖須覓糖師﹐知土脈﹑精火候。湯大沸﹐用蠣房灰止之。將成糖﹐投以萆麻油﹐恰中其節﹔煎成置糖槽內﹐用木棍頻攪至冷﹐便爲烏糖。色赤而松者﹐於蘇州發賣。若糖濕色黑﹐於上海﹑寧波﹑鎭江諸處營銷﹝按今發售多在浙之鎭海﹐江之石浦﹔若鎭江﹑蘇州則不至久矣﹞。至制白糖﹐將蔗汁煮成糖時﹐入糖■﹝石屚﹞內﹐下用鍋■﹝石屚﹞盛之。半月後浸出糖水﹐名頭水﹔次用沙土蓋■﹝石屚﹞上十餘日﹐得糖水﹐名二水﹔再用泥土覆十餘日之糖水﹐名三水。合煎可爲糖膏﹐或用釀酒。每■﹝石屚﹞白糖只五十餘斤。地薄﹑或糖師不得其人﹐糖非上白﹐則不得價矣。每廍用十二牛﹐日夜硤蔗﹔另四牛載蔗到廍﹔又二牛負蔗尾以飼牛。一牛配園四甲或三甲余。每園四甲﹐現插蔗二甲﹐畱空二甲﹐遞年更易栽種。廍中人工﹕糖師二人﹑火工二人﹐煮蔗汁。車工二人﹐將蔗入石車硤汁。牛婆二人﹐鞭牛硤蔗。剝蔗七人﹐園中砍蔗﹐去尾去籜。采蔗尾一人。看牛一人。工價逐月六﹑七十金﹝「赤嵌筆談」﹞。

唐大歷中﹐鄒和尙始教民黃氏造蔗霜法。其器用有蔗削﹑蔗鐮﹑蔗碾﹑蔗碾﹑臺牀﹑搾斗﹑漆甕之屬。今蔗車兩石矗立﹐狀如雙碾﹐硤取其汁﹐想卽蔗碾遺制。酒有蔗漿用餳汁釀成﹐與荔子酒﹐俱味極甘。北路有用梨子茇﹝卽番石橊﹞釀酒者﹐又在蔗漿荔子之下﹝同上﹞。

海船多漳﹑泉商賈﹐而泉尢多於漳。貿易於漳﹐則載絲綫﹑漳紗﹑翦絨﹑紙料﹑煙﹑布﹑席艸﹑磚瓦﹑小杉料﹑鼎鐺﹑雨傘﹑柑柚﹑靑果﹑橘餅﹑柿餅。泉則載磁器﹑紙張。興化則載杉板﹑磚瓦。福州則載大小杉料﹑幹筍﹑香菇。廈門諸海口或載糖﹑靛﹑魚翅﹑海參。至上海小艇﹐撥運姑蘇行市﹐船回則載布疋﹑紗緞﹑枲綿﹑涼暖帽子。至浙江則載綾羅﹑綿綢﹑縐紗﹑湖帕﹑絨帽﹑紹酒﹑蘭腿。寧波則載棉花﹑艸席。大抵內地每三﹑四月南風盛發﹐則大﹑小各船入蘭販米﹐爭至各港。至九月北風漸起﹐則皆內渡。因此歲有半載商旅輻輳﹐則蘭𨿽彈丸﹐而器物流通﹐實有資於北艇也﹝參「赤嵌筆談」﹞。

凡絲布﹑錦繡之屬﹐皆至自內地。有出於土番者寥寥﹐且不堪用﹝「諸羅志」﹞。

卷七

雜識﹝上﹞

紀人紀文﹝上﹞

地理「雜識」﹐古有專書。自「荊楚歲時」﹑「桂林風土」而外﹐宋子京之「益部方物」﹑龔明之之「中吳紀聞」﹐無不圖及形類﹐詳及故老之嘉言媺行﹐與夫風土人文。若以「雜記」而綴於書末﹐則如韓五泉之志「朝邑」﹑翟均廉之錄「海塘」﹐博求掌故﹐收拾零星﹔允爲一書中體制所不可少。故嘗師其意而求之﹐則率土歸化有其人也﹐宣風導情有其文也﹔訪時務者有其事﹐徵古鑑者有其物也。而一書於此總其成矣。志雜識。

紀人

紀文﹝上﹞

紀人

蘭地未開時﹐有漳民吳沙者﹐初渡臺爲人執役﹐不自適﹐尋寄住於三貂社。三貂爲淡水當時極北之界。越嶺卽噶瑪蘭﹐有三十六社平埔番﹐散處於近港左右。相傳三貂﹑噶瑪蘭者﹐人迹所不經之地﹐往往以化外置之。吳沙因久住三貂﹐間蘭出物與番交易﹐見蘭中一片荒埔﹐生番皆不諳耕作﹐亦不甚顧惜﹐乃稍稍與漳﹑泉﹑粵諸無賴者﹐卽其近地而樵采之。𨿽翦棘披荊﹐漸成阡陌之勢﹐番故不之禁也。而三籍聞風﹐視爲逋逃藪﹐來者日益眾。幸吳沙猶畏法﹐不敢盡縱容入番社﹐以不生事者爲喜。故同知徐夢麟以吳沙言爲可信﹐每每有招撫蘭番之意。此乾隆五十二年間事也。然聚徒日眾﹐不移時亦遂占築土圍﹐踞烏石港爲頭城﹝歸化後攺名頭圍﹞﹐番眾始驚怖﹐傾其族以相抵拒。沙弟吳立死之。有許天送者﹐首以販私悉夷情﹐社番推爲長者。吳沙得其言﹐知不可以力制也﹐乃退保三貂﹐謀以一﹑二示之信。吳沙旣欲以信結﹐諸番屬番社患痘﹐出方施藥﹐全活甚眾。番徳之。又因番俗﹐埋石設誓﹐約以堵海賊爲外援﹐不再侵削其地﹐斗乃稍息。此嘉慶二年事也。然其時已雇募鄕勇﹐並在淡丞署﹐領有諭札丈單矣。猶惴惴以私墾爲防。及請添鄕勇﹑分設隘寮﹐又望爲業戶﹐而鰓鰓以歸化爲請﹐亦可見吳沙𨿽一匹夫﹐而其長慮卻顧﹐不忘戴天率土之思﹐不可爲無裨於蘭之創造也。吳沙在日﹐官給以吳春郁義首戳﹐疏節闊目﹐一切頗聽其便。及三年﹐沙已死﹐子吳光裔頂充﹐由四圍更築至五圍。六年﹐請續墾開蘭﹐未報﹐尋亦卒。今沿海以東諸所升報田圍﹐皆當日吳沙酬謝民壯之地﹐俗呼民壯圍。其由淡入蘭﹐自遠望坑至硬枋一帶﹐鄕勇坐護行人﹐尙有五跕未及裁撤﹐亦當日分守隘寮之遺也。今已久成腹地﹐毫無生番蹤迹矣。

陳奠邦﹐原籍漳州人﹐豪气自許﹐天性不漓。未開蘭﹐寓淡水金包里社﹐與貢生柯有成﹑民人何繪相友善﹐見事必相諮訪﹐然諾不誣。嘉慶十二年秋﹐洋逆朱濆滿載農具﹐將以蘭爲巢穴﹐居民或有與爲聲息者﹔奠邦獨遣人走郡告急﹐至艋舺得前守楊廷理有會攻蘇澳之信﹐喜出望外﹐遂趨柯有成輩﹐募領鄕勇﹑番頭目﹐協同泉籍義首﹐引導官兵夾攻﹐水陸賊退。事聞於朝﹐有旨追賞﹐出袍掛料各一副﹐五兩重銀牌各一面。時奠邦已奉母入蘭﹐爲街總理﹐閭裏以爲榮。十七年冬﹐建造蘭城﹐奠邦率先結首﹐分段完築﹐栽插竹圍。道光四年秋﹐山匠滋事﹐購獲梟首林泳春﹐奠邦與有微勞。而當外援之未應也﹐飛呼許提軍行部﹐則尢任勞而不避怨﹐抑何壯哉﹗大抵奠邦於地方公事﹐向前自效﹐毫無因循觀望之思。其處鄕閭也﹐貧則賙之﹐幼則撫之﹐排難解紛﹐能不爲習俗气類所移﹐亦凜然烈士也。聞其事母﹐尢關摯性﹐內外初無閒言。通判髙大鏞旌其廬曰「純孝性成」。裏中曾疏舉其行於前廳﹐而未及核報﹔會奠邦死﹐後嗣大不振﹐家因中落。談者無復以陳奠邦爲孝義矣。

紀文﹝上﹞

——奏疏﹑議﹑紀略

奏疏

奏請噶瑪蘭收入版圖狀﹝嘉慶十五年四月﹞閩浙總督方維甸﹝寶巖﹞

奏爲查明噶瑪蘭﹝卽蛤仔難﹞地勢情形﹐請收入版圖﹐設官定地﹐以順輿望﹐以綏海疆。謹據情具奏﹐仰祈聖鑑事。

竊照臣因奉旨前赴臺灣查辦械鬥案件﹐業經訊結定擬具折恭奏外﹐欽奉上諭﹐隨查淡水玉山之後﹝按玉山在蘭西南界外﹐地屬生番﹐時蓋訛傳也﹞﹐地名噶瑪蘭﹐系番語。閩音不正﹐訛爲蛤仔難。其地三面距山﹐東臨大海﹐平原寬廣﹐形若半規。南有蘇澳﹐可進大船﹔北有烏石港﹐僅容小艇。中有濁水大溪﹐出山東注﹐原在噶裏阿完社東旁入海﹔近年故道淤淺﹐正澑北徙﹐繞過員山﹐徑五圍之東﹐由烏石港入海﹝按庚午六月﹐溪流已仍循故道﹞。民人所居﹐自五圍之外﹐尙有員山﹑溪洲﹑羅東﹑湯圍﹑柴圍﹑大湖圍﹑三十九結圍﹑都美鶴圍﹑勞勞圍﹑下溪洲﹑幾穆撈﹑辛那罕等處及圍外零戶。濁水溪故道之北﹐盡爲漳人﹐開墾十有八七﹔故道之南系泉人﹑粵人開墾。又有岸里社﹑阿里史社﹑阿束社﹑東螺社﹑牛罵頭社﹐熟番遷居其中﹐荒埔尙未全墾。此噶瑪蘭地勢情形也。

臣行次艋舺﹐卽有噶瑪蘭生番頭目包阿里等﹐帶領噶裏阿完等社生番前來叩見﹐呈送戶口淸冊﹐業已遵制薙發﹐請卽收入版圖。並以熟番潘賢文等侵占伊地﹐請照熟番之例﹐設立通事﹐以免欺淩。又據該處民戶頭人何繪等呈請﹕已墾田地﹐照則升科﹐設官彈壓﹐分定地界各等情。臣當卽將該生番等獎賞﹐並傳該民番等詳加詢問﹐面悉其狀。隨令總兵武隆阿﹑知府楊廷理逐加勘查。據稱﹕『噶瑪蘭南北約長六﹑七十里﹐東西約寬二﹑三十里不等。漳人四萬二千五百餘丁﹐泉人二百五十餘丁﹐粵人一百四十餘丁﹐熟番五社﹑九百九十餘丁﹐歸化生番三十三社﹑四千五百五十餘丁。現應將未墾荒埔﹐分出地界﹐某處令某籍民人開墾﹐某處令某社番開墾﹐分畫公平﹐以杜爭執。再將已墾田地﹐丈量升科。其員山東北﹐地處適中﹐可以設官安營﹔頭圍爲水陸扼要之處﹐應設分汛』等語。

臣查噶瑪蘭田土膏腴﹐米價較賤﹔流寓日久﹐又有洋盜朱濆幫內散去夥匪及逃凶逸犯﹐潛匿其中。上年漳人亦曾與泉人械鬥﹐熟番互相黨護。泉人爲漳人所困﹐大半避出。以彊淩弱﹐相習成風。凡系良善民﹑番﹐皆思設官納賦。若竟置之化外﹐恐臺灣日後或添肘腋之患。現經鎭道等稟議﹐僉同俱以設官經理爲宜。然該處數十年來爲王化所不及﹐一旦繩以法度﹐亦不能立就安貼。知府楊廷理﹑丁憂巡檢胡桂﹐於該處情形最爲熟悉﹐臣已委令楊廷理等淸查田甲﹐分劃地界。俟楊廷理查徳明具稟﹐臣再與撫臣會同妥議詳悉具奏。

所有查明噶瑪蘭情形﹐理合恭折先行陳奏。

勘查開蘭事宜狀﹝嘉慶十六年九月﹞閩浙總督汪志伊﹝稼門﹞

奏爲委員勘明臺灣噶瑪蘭山川形勢﹐謹將淸查田甲﹑分劃地界並設官安汛﹑築城建署各事宜﹐逐款核議具奏﹐仰祈聖鑑事。

竊照前任督臣方維甸﹐奉旨前赴臺灣查辦械鬥﹐將查明蛤仔難﹝卽噶瑪蘭﹞地方情形﹐飭委候補知府楊廷理帶同丁憂巡檢胡桂前往查勘﹐請俟該委員查明具稟﹐再行會議緣由﹐恭折覆奏。欽奉上諭﹕『噶瑪蘭田土膏腴﹐米價較賤﹐民番流寓日多﹐若不設官經理﹐必致滋生事端。現在檢查戶口﹕漳人四萬二千五百餘丁﹐泉人二百五十餘丁﹐粵人一百四十餘丁﹐又有生﹑熟各番雜處其中。該處居民﹐大半漳人﹐以彊淩弱﹐勢所不免。必須有所鈐制﹐方可相安無事。其未墾荒埔﹐查明地界﹐某處令某籍民人開墾﹐某處令社番開墾﹐尢須分劃公平﹐以杜爭端。至所設官職﹐應視其地方之廣狹﹐酌量議添。或建爲一邑﹐或設爲分防廳營﹐俱無不可。其應設官長及營汛等事﹐該督於回省後﹐俟楊廷理等查稟到時﹐卽會同張師誠﹐悉心詳議具奏』等因﹔欽此。欽遵轉行查辦在案。嗣據委員候補知府楊廷理將籌辦大槪情形﹐開具條款節略稟送﹐經臣張師誠於兼署督篆時﹐行據藩司景敏﹐以楊廷理所議設官安汛﹑築城建署並稽查防禦各事宜﹐臺洋遠隔﹐事難懸擬﹐呈請移飭臺灣鎭﹑道﹑府會同委員楊廷理確核查議。臣汪志伊到任後﹐檢查此案全捲﹐因事屬創始﹐一切章程﹐𨿽經楊廷理逐一籌議﹐其中尙多粗略之處﹐必須詳愼參酌﹐折衷盡善﹐以期一勞永逸﹐歷久無獘。然非身歷其境﹑確勘詳查﹐僅憑紙上空談﹐恐該鎭﹑道﹑府亦未必能於楊廷理所議﹐籌核切當。查知臺灣道張志緒平昔辦事明幹﹐當將應查各情節﹐逐一指明﹐飭委該道親赴該處﹐督同楊廷理分別查勘﹐再行妥議去後﹔旋據該道勘明詳細稟復﹐並據會同臺灣鎭總兵武隆阿督飭臺灣府知府汪楠等﹐請於噶瑪蘭地方添設分防廳營﹐逐款會議具詳前來。臣等隨同藩司景敏﹑臬司劉大懿﹑鹽法道覺羅麟祥﹐將該鎭道等所議各款﹐詳悉查核﹐逐一臚陳﹐恭請聖訓。『一﹑劃分地界﹐以專責成也』至『一﹑請撥備公銀兩以備地方緩急也』﹝計十二款﹞。以上各條﹐臣等謹督同司道﹐悉心核議﹐實系因地制宜﹐分別籌備。除咨部查照﹐並將其餘未盡事宜﹐飭俟新設員弁有人﹐再行分別查辦外﹐理合恭折具奏﹐並繪具輿圖貼說﹐恭呈禦覽。

戶部議覆﹐於嘉慶十七年二月十七日奉旨﹕依議。仍準部咨到省遵辦在案。

議

籌議噶瑪蘭定制升臺澎道桐城姚瑩﹝石甫﹞

噶瑪蘭之入籍也﹐知府楊廷理創議十八事。嘉慶十五年﹐總督方勤襄公維甸奏之﹐汪制軍志伊﹑張撫軍師誠續有奏列﹐舉行未竣。先是蘭地皆深林茂艸﹐番人不知耕作。廷理丈其地﹐可墾田﹑園七千餘甲﹐議田比屯﹐租六等﹐仿同安下沙則例﹐分爲正供﹑耗羨﹑余租﹔而部議令比臺灣入官叛產。通判翟淦爭之﹐大吏是之﹐而未能覆奏也。廷理丈量﹐本牽繩約計﹐謂可七千餘甲。及墾後﹐地多磽瘠﹔西勢﹑湯圍等間爲熱泉所傷。又有淸﹑濁二溪﹐不時沖刷﹐成熟田園實僅五千餘甲而已。蘭人一甲抵內地十一畝有奇﹐通計五百餘頃﹐年納正供榖九千一百八十二石﹑耗羨榖一千二百七十五石﹑余租番銀一萬八千六百有奇。較淡水一廳﹐幅員不及其半﹐而賦額過之。道光三年﹐趙文恪公督閩﹐詢知其狀﹐嘆曰﹕『彈丸之區﹐民力盡矣﹐豈復堪重斂乎』﹖特奏賦則﹐請如楊議﹐而七千餘甲不能足額﹐得旨兪允﹔乃以福州知府方傳穟署臺灣府﹑候補鹽運副呂志恆借補噶瑪蘭通判﹐往竣其事。志恆條列應造冊者十事﹐議行及停罷者二十事。傳穟復核﹐上之院司﹐悉如所議奏咨。凡費部院司胥紙張飯食銀五千有奇﹐悉籌捐以給﹐蘭制始定。傳穟與志恆所論頗詳﹐今備載之﹐俾後來考鏡焉。

一﹑田園賦則應請覆奏核定也。志恆議曰﹕『噶瑪蘭丈報升科田園﹐前守楊廷理原議援屯案成例﹕田六等﹐每甲徵租六石﹐仍照同安下沙則例﹐劃完正供榖一石七斗五升八合四勺七杪二撮﹑耗羨榖一斗七升五合八勺四杪七撮﹑余租谷四石零六鬥五合六勺八杪一撮﹔園四等﹐每甲徵租四石﹐劃完正供榖一石七斗一升六合零一杪一撮﹑耗羨榖一斗七升一合六勺六杪一撮﹑余租谷二石一斗一升一合七勺二杪八撮。供﹑耗谷徵收本色﹐余租每石折徵番銀一圓。前督憲汪﹑撫憲張奏入。部議以臺灣叛產入官﹐每甲上等田收官租谷三十二石﹐中等田二十六石﹐下等田二十石﹔上等園如中等田﹐中等園如下等田﹐下等園可收谷十八石﹔行令升科。前廳翟淦以蘭疆新辟﹐地瘠民貧﹐田園輸將已久﹐遽令加租﹐不無竭蹶。且西勢﹑湯圍﹑白石山腳﹑新興等莊及新仔罕﹑民壯圍﹑六結諸荒埔﹐或因田禾被熱泉泡傷﹐或因地多砂礫﹐或因溪水淹浸﹐數據各佃哀乞豁減余租﹐稟蒙前院憲批允﹐湯圍等莊止徵供﹑耗﹐免納余租﹐其餘悉照同安下則徵收﹐轉行到廳。緣冊籍繁多﹐一切紙張飯食﹐費無所出﹐延未造冊詳咨覆奏。卑職到任查案﹐緣臺地入官叛產﹐本系成熟田園﹔噶瑪蘭乃初開荒埔﹐肥瘠懸殊。況叛產系田園全沒入官收租﹐蘭地田園系民自管業﹐只輸供賦﹐尢非叛產可比。卑職親赴村莊履勘﹐蘭境地本磽薄﹐非比嘉﹑彰﹔加以僻處極邊﹐雨多晴少﹐小民終歲勤勤﹐收成不易。照田六﹑園四徵租﹐已覺力有不支﹐斷難再議增賦。仰墾核明翟淦原詳﹐湯圍﹑白石山腳﹑新興等莊﹐止徵供﹑耗﹐免納余租。其餘田園﹐仍照同安下則﹐以六石﹑四石分劃正﹑耗﹐余租照數徵收。余租一石亦照原議折收番銀一圓。先行覆奏定案﹐容卽選派經書﹐設措各衙門紙張飯食之費﹐造具佃戶花名淸冊﹐詳咨送部。其已報升科之湯圍等莊田園應扣豁余租及未報升科之辛仔罕等莊埔地兩款文冊﹐請俟項目分別勘丈﹑造冊﹐通詳核辦』。

傳穟復核曰﹕田六﹑園四額則﹐現經督﹑撫憲專折入奏。其湯圍等莊﹐免納余租一節﹐未經並奏﹐應請俯如所議。但此等田園﹐只可另爲一冊﹐與撥換城基埔地一項﹐俟正案定後﹐附案咨部﹐自未便入於正冊﹐以免混淆。且此項湯圍等莊田園﹐久已升科﹐歷年俱有徵收供榖﹐應入奏銷﹔與未報升之辛仔罕等莊不同﹐應飭該廳勘丈造冊﹐先行送核。

一﹑建造城垣衙署﹐取用民人田園﹐換給埔地﹐應另款徵收也。志恆議曰﹕『噶瑪蘭創始先後事宜案內﹐以五圍地處適中﹑局面宏敞﹑堪以建築城垣﹐奉部覆準﹐所有城垣濠溝﹑文武衙署﹑監獄較場﹑演武廳營房﹐皆取用民人田園地基﹐換給奇武荖荒埔。取用民田一甲者﹑換給埔地二甲﹐園一甲者﹑換給埔地一甲五分。店地一間換給埔地二分五釐。自嘉慶十八年撥補﹐至二十三年滿限。因肥磽不齊﹐而各佃與泉籍墾佃爭界訐訟﹐至二十五年甫經定案。道光三年﹐始墾透熟園三十二甲九分﹐額徵正供﹑耗羨榖六十二石二斗﹑余租谷六十九石六斗。請以是年起科﹐另立徵冊徵收﹐歷年一律奏銷﹐俾免淆混』。

傳穟復核曰﹕撥補城基﹐屢奉檄催升科。緣在城各佃﹐與泉籍墾佃爭界訐訟﹐至道光三年始行墾透﹐系易實在情形。應請俯如該廳所議﹐另立徵冊徵收。歷年一律奏銷﹐仍催承趕造各冊詳送核咨。

一﹑奏銷限期﹐應照部議奏定也。志恆議曰﹕『噶瑪蘭奏銷原議﹐以嘉慶十七年開徵﹐十八年三月完半﹑九月全完﹐十九年造報奏銷。奉部核駁與定例不符﹐飭令復議。卑職查蘭地自嘉慶十七年八月設官﹐所有十七年分額徵供﹑耗﹑余租﹐前通判翟淦詳報﹐是年八月到任﹐十月開徵﹐限以次年三月完半﹑九月完全﹐十九年造冊報銷。緣蘭地僻在萬山之後﹐每至秋冬二季﹐霖雨連綿﹐𨿽有徵收之名而無其實。在前倅蒞任開徵﹐正值雨多晴少之際﹐是以因地制宜﹐相沿成俗﹐必得遞展一年奏銷﹐民力稍有寬裕。仰墾據情覆奏﹐仍以每年十月開徵﹐次年三月完半﹐九月全完。再於下年與通臺廳縣一律造冊奏銷﹐事無窒礙。可以行﹐農民胥受其福』。

傳穟復核曰﹕通臺錢糧﹐皆以二月開徵﹐四月完半﹔八月開徵﹐十月完全﹔分上下忙﹐與民休息﹐次年奏銷。定例通行已久。蘭地一隅﹐獨以十月開徵﹐次年三月完半﹐九月全完﹐再展至下年奏銷。是一年之供租﹐凡經三年而後奏銷﹐匪但與例不符﹐且徵期太寬﹐人情易於觀望。民旣不急完納﹐官亦借口緩徵﹐勢必年有積欠。且時歷三年﹐事多遷變﹐有事逃亡﹐動成無著﹐於國課旣有妨礙﹔迨至事後追呼﹐小民愈加困苦﹐轉非所以便民。蘭地新辟之區﹐本應年淸年款﹔乃核歷年奏銷﹐積欠不少。立法之初卽已如此﹐將來流獘不可勝言﹔是卽立法不善之明驗也。但如原奏及該廳所議﹐遞展一年奏銷﹐相沿已久。今道光三年始完二年供租﹐若遽攺制﹐並徵三年新賦﹐民力實有拮據。請以道光四年爲始﹐照例二月開徵四年新賦﹐四月完半﹐八月開徵﹐十月全完。其道光三年舊賦﹐準其分限於四﹑五﹑六年帶徵。仍於道光五年﹐將三﹑四兩年分供租﹐一並奏銷具報。其經徵接徵各官處分﹐亦自道光五年後﹐與常例一律辦理。如此則民不病﹐而國課可冀淸完﹐且奏銷章程亦得畫一矣。

一﹑倉谷儲備二萬石實貯在倉﹐余谷應撥補淡防兵糧也。志恆議曰﹕『噶瑪蘭廳倉盈餘谷石﹐先奉憲檄撥補淡水廳﹐墊給艋舺營不敷兵米。各前廳以蘭城運谷至淡交倉﹐陸程四日﹐中隔三貂﹑嶐嶐二嶺﹐山徑崎嶇﹐牛車﹑腳力﹐均難挑運。若由烏石港配船﹐載至八里坌口登岸﹐其間有雞嶼﹑卵鼻兩處﹐港門淺狹﹐礁山累累﹐各色小船往來出入維艱﹐且非春末夏初南風當令之時不可。工費浩大﹐風水堪虞。議請每谷一石﹐變糶庫紋銀六錢﹐解府發交淡防廳采買。又以糶價不敷買補﹐致奉議駁。而蘭地潮濕非常﹐倉廒貯滿﹐所有供耗支給蘭營兵食外﹐盈餘之谷日多﹐無廒可貯﹐黴變糟朽勢所不免。尢慮不肖官吏﹐乘機糶賣。及至查參治罪﹐業經銀谷兩空。卑職伏查彰化縣徵收供粟﹐定於八里坌口﹐每年配載內地一萬七﹑八千石。彰邑距八里盆陸路五跕﹐水程亦須由鹿仔港登舟出大洋行走﹐是水陸兩途﹐亦與蘭廳至八里坌相仿。而原奏坌徵收供榖之後﹐準其變價攜至八里坌買運﹐蘭境似可仿照。惟彰谷貴於淡防﹐而蘭谷則較淡防爲賤。其中谷價有貴賤之殊﹐辦理則有難易之別。請令蘭廳將每年盈餘谷石﹐官爲變糶。每石糶番銀一圓﹐攜價赴淡﹐照每年盈餘應運之數﹐各買一年歸補淡廳不敷兵食﹐毋許推諉。如此立定章程﹐庶變糶谷價與折徵之數相同﹐而攜價赴買亦與彰邑赴八里坌買谷配運成案吻合。再與淡防分年承買﹐亦免蘭獨耽賠累﹐節省公家運費﹐一舉而數善備焉』。

傳穟復核曰﹕滬尾水師一營﹐自添設以來﹐淡廳支放兵食﹐歲有不敷。從前有將四縣截曠兵谷撥補接濟之議﹔但截曠之數無定﹐且四縣紛紛核計﹐爲數奇零。又運淡道遠維艱﹐自不若以鄰境蘭廳之有餘﹐補淡廳之不足。而陸運旣有峻嶺之阻﹐海運又有風水之虞﹔二廳互推﹐久未定議。今呂倅議令蘭廳盈餘谷石﹐官爲變糶﹐每石番銀一圓﹐攜價赴淡﹐各買一年﹐歸補不敷兵食﹐實爲妥洽。應請俯如所議。但淡廳每年不敷若干﹐其數有定﹔而蘭廳每歲盈餘之谷難定。蓋歲有豊歉﹐官有勤惰﹐則徵收多寡不同﹐而盈餘卽不能劃一。且蘭營現議添兵三百名﹐歲應多支谷二千餘石﹔並舊額編支之外﹐實在盈餘若干﹐酌中定數﹐是否足敷淡廳兵食﹖必須通盤籌算﹐容俟項目議詳可也。

一﹑加畱余埔番租﹐官應爲經理也。志恆議曰﹕『噶瑪蘭番社﹐東勢一十六社﹐西勢二十社。嘉慶十五年﹐前守楊廷理因番性愚﹐不知積蓄蓋藏﹐將來生齒增繁﹐勢必生計日絀﹐所以原議加畱各社余埔﹔大社周圍二里﹐小社周圍一里。東勢余埔與民人墾升之地接壤﹐非特攙越混占﹐且捏造贌約﹐紛紛爭墾﹔故前通判翟淦議令漳﹑泉﹑粵籍頭人﹐各舉殷實之家﹐充當佃首﹐責令召募佃戶承耕﹐按甲年議番租四石﹐計丁勻配。每屆收成﹐各通﹑土帶同佃首社丁﹐公同向佃收租。詳奉憲允在案。近據土目八寶籠等呈稱﹕「伊等與漢人雜居日久﹐多有通曉漢音並略知文字者。承耕余埔﹐佃戶亦多認識﹐盡可自向收租﹐毋庸再由佃首經收」。卑職覆查東﹑西勢各社番加畱余租﹐原爲保卹番黎。今社番旣曉自收﹐應如所請﹐給予社番向佃收租。每屆歲底﹐由各通﹑土造冊報查。間有佃欠﹐並準呈官拘追﹐毋庸官爲經理』。

傳穟復核曰﹕噶瑪蘭東﹑西勢社番﹐各有通事﹑土目﹐所稱加畱余埔﹐其情形亦自不同。東勢十六社﹐最大者有三﹕曰加禮宛﹐曰掃笏﹐曰奇武荖。通事龜劉等三人。西勢二十社﹐最大者亦三社﹕曰哆囉美遠﹐曰珍仔滿力﹐曰辛仔罕。通事一人曰八寶籠。凡番社之事﹐東勢則龜劉等西勢則八寶籠爲首﹐各偕其土目出爲經理。其加畱余埔﹐所謂大社二里﹑小社一里者﹑東勢十六社﹐地最後辟﹐漢人猶未盡墾﹐故番得畱其有餘。然與民人升科之地接壤﹐易於混爭。前通判翟淦議以官爲招佃﹐按甲分租。前督憲汪覆奏﹐自耕田園﹐栽樹爲內界﹐不準漢人贌耕。其加畱余埔之外﹐亦栽樹爲外界﹐準給漢人開墾﹐呈官在案。按年完納番租。至西勢荒埔﹐先爲民人開透。前督憲汪覆奏﹐將西勢沿海沙侖﹐自烏石港至濁水溪三十餘里﹐永爲西勢番業﹐不許民人越墾。如番社人少﹐願贌給漢人開墾者﹐亦照東勢之例﹐呈官立案。道光元年﹐署通判姚瑩率番總理林興邦﹑通事八寶籠曁各土目﹐勘定界址﹐按社計丁分配﹐繪造圖冊詳送﹐是東﹑西勢加畱余埔案已久定。今呂倅據呈﹐議將租谷給予社番﹐向佃自收﹐毋庸官爲經理。卑府竊以爲立法務期可久﹐而愚番尢須曲爲籌慮。呂倅意以官設佃首﹐難免朘削﹐不如俾番自理。然番性愚拙易欺﹐縱不足﹐猶十得八九﹔若聽番自管﹐恐日久漢姦謀占﹐私買私贌﹐並埔業歸於無有﹐官亦無從淸查。卽如臺﹑鳳等邑﹐屯租原系官爲經理﹐後租收不足﹐議歸番丁自收﹐遂至屯業失其大半。乃復議由官徵給。一事章程再易﹐至今屯務大壞。蘭地余埔﹐豈可再仍覆轍﹖且臺﹑鳳諸邑﹐番丁歸化已百餘年﹐甫能略通漢語﹐粗識文字。蘭地諸番﹐歸化甫十餘年﹐所謂通語言文字者﹐殊未可信﹐難保非漢姦圖爭佃首不得﹐唆弄愚番﹐從中漁利。應請仍照原議﹐未可率攺。抑卑府猶有請者﹐余埔番業定制後﹐惟以圖冊爲憑。此時官存案卷﹐番眾不得見之。更歷日久﹐恐漢姦不免侵越﹐社番無憑控理。若案卷遺失﹐卽官亦無憑稽核。請將詳送圖冊﹐照造一分﹐用印給與社番通﹑土收存﹐並將章程刻石﹐以垂久遠。仍令通﹑土將圖冊用石匣存貯﹐以備水火。每屆三十年﹐呈官淸釐一次。凡侵越番埔者﹐不論從何典買﹐一槪追還。倘或官吏爲其蒙混﹐誤給印契墾照﹐查出一槪注銷。如此﹐庶漢姦有所顧畏﹐愚番有所據依﹔卽百年後案卷淪亡﹐而圖冊具在﹐官亦有以查核矣。

一﹑設隘防守生番﹐隘丁口糧應分給隘地自行耕收也。志恆議曰﹕『噶瑪蘭民墾靠山課地﹐常被生番擾害。前守楊廷理詳請奏明﹕各隘口添設隘寮﹐募舉諳熟隘務之人爲隘首﹐選雇壯丁﹐分管地段﹑堵禦生番﹑防衛耕佃以及往山樵采諸民人。所有隘首﹑隘丁口種﹑鉛藥辛勞之費﹐由附近承墾課地諸佃﹐按田園甲數﹐均勻鳩給。責令隘首向佃科收﹐毋庸官爲經理。詳奉咨部覆準在案。迨前通判翟淦﹐以蘭屬各佃民四﹑六徵收租課﹐賦稅匪輕﹔再令勻攤隘費﹐窮黎不堪其累。議請將三籍民人分墾埔地﹐除正額外﹐其附近山麓之荒林礫石瘠地﹐準隘首召佃墾升﹐列爲不入額之款﹐傳作隘丁口糧﹐由官籌給﹐以公濟公﹐議免咨部。旋奉憲檄﹐以與原奏不符﹐應奏明更正﹐以昭核算。卑職查蘭屬東西勢沿山二十隘﹐分配隘丁二百二十六名。每隘分管界外附近山麓瘠地﹐或一﹑二十甲﹐或二﹑三十甲不等。各隘丁在地墾糧﹐數年以來﹐開辟尙未盡透。應請仍將各隘地予隘丁自行耕牧﹐以充口糧﹐俟墾透再行丈量造冊詳查。其耕鑿佃民﹐可免勻鳩隘費﹐亦與原奏毋庸官爲經理之議相符』。

傳穟復核曰﹕蘭自始入境之遠望坑至蘇澳﹐凡二十所﹐皆設隘丁。其口糧等費﹐初議附近居佃均勻鳩給﹐民力實形竭蹶。翟前倅請將附近山麓瘠地﹐準隘首召佃墾新﹐由官籌給﹐濟隘衛民﹐頗爲兩便。惟與原奏不符﹐自應奏正核實。今呂倅議請將不成片段隘地﹐給隘丁自耕﹐俟墾透再行丈量甲數﹐應請俯如所議奏行。但隘地逼近生番﹐誠恐各丁恃彊貪墾﹐侵入番界滋事。不可不予以限制。卑府管見﹐請仍委員先往勘丈各隘首所墾若干甲﹐約計足數口糧需費而止﹐給予墾照。仍嚴定界址﹐不許越墾﹐致生番釁。但此項隘地𨿽由官授其開墾﹐工本皆丁首自備﹐究與民耕官業有間。倘丁首緣事斥革﹑或其人身故﹐並無親丁接充﹐由官另募﹐卽將隘地交接充之人經管﹐仍酌給地租十分之二﹐以贍卹原墾丁首家屬。其無子孫者﹐不許冒領。如此﹐則規制有定﹐可免事端﹐而隘業亦不致於淪沒矣。

一﹑東勢未墾頂二結﹑鹿埔等地八百一十餘甲﹐應請暫免報升﹐以紓民困也。志恆議曰﹕『前守楊廷理丈報東勢三籍民人荒埔二千五百三十八甲﹔前通判翟淦於嘉慶二十一﹑二兩年﹐丈報升科田園一千二百餘甲﹔又被水沖沙壓田園二百八十餘甲﹐詳準豁免外﹐尙有未墾埔地八百十餘甲。卑職查此項未報升科埔地﹐實系東勢靠近山腳之頂二結﹑鹿埔﹑馬賽等社﹐地多礫石﹐瘠劣最甚。𨿽有窮民往彼墾種雜糧﹐鮮有收成﹐以故拋懸至今﹐不成田園﹐難以徵輸供賦。前廳髙大鏞履勘﹐地力瘠薄﹐仿照西勢﹑湯圍等莊﹐請免余租﹐嚴限勒墾。又經三載﹐仍未墾成﹐應請暫免報升﹐仍由廳每年查勘結報一次﹐不拘年限。如可開透﹐卽令升科﹔如仍系荒埔﹐卽據實結報請緩﹐以紓農力』。

傳穟復核曰﹕噶瑪蘭僻在臺灣極北山後﹐本屬水寒土瘠﹔徒以地勢平衍﹑溪流灌注﹐故有膏腴之名。然其地可種者﹐北起頭圍﹐南至馬賽﹐不及百里﹔西至生番山腳﹐東至海邊﹐寬者約四十餘里﹐狹者不及十里。自開辟以來﹐已墾田園報升者五千七百餘甲﹔中遭水沖沙壓﹐旋墾旋坍者數百甲。實在升科成熟田四千七十三甲二分﹐園一千一百七十六甲七分﹐𨿽較原奏之七千零五十甲缺額已多﹐但核現在額徵正供榖九千一百八十二石有奇﹑耗羨榖一千二百七十五石有奇﹑余租番銀一萬八千六百八十八圓。統計賦則已逾三萬﹐文武廉俸﹑兵米餉幹一切取足於此﹐每歲尙有餘谷以濟淡水之不足。彈丸之區﹐地力盡矣﹐其不能無水堀沙礫之瘠地者﹐勢也﹔前守楊廷理僅於深林茂艸中﹐案繩約計﹐輒以七千餘甲具報﹐初亦不料其中水堀沙礫若是之多者﹐情也。玆蒙憲臺深卹民艱﹐特奏賦則不能加增﹐甲數不能足額﹐實仰聖朝薄賦輕稅﹐予民寬大之意。蘭民聞知﹐無不歡欣感戴。呂倅所議﹐東勢尙未墾透頂二結﹑鹿埔等地八百一十餘甲﹐緣地多礫石﹐瘠劣最甚﹐議請暫免報升﹐不拘年限﹐以紓農力﹐實爲體卹民艱起見。應請俯如所議奏咨﹐蘭民不勝幸甚﹗

一﹑西勢未墾埔地一百七十六甲﹐應請緩報升科﹐以卹民隱而免漏賦也。志恆議曰﹕『噶瑪蘭西勢原報荒埔二千零六十九甲﹐先經民人占定分墾﹐勒限嘉慶十七年開透報丈徵租。迨至限滿﹐先後丈報升科田園一千八百九十餘甲外﹐未墾埔地一百七十六甲﹐現奉飭令入官﹐另行召佃墾種。卑職查此項未墾埔地﹐皆積水之區﹐每遇秋雨連綿﹐卽成霔穴。嘉慶十六﹑七年屢遭水淹﹐各佃逃亡﹐通判翟淦令結首另招新佃。嘉慶十九年﹐佃戶始集﹐復定以二十一年開透﹐二十二年徵租﹔並取結繪圖造冊﹐附同湯圍等莊瘠地﹐詳請豁減余租。又爲濁水溪流湧沙﹐屢築堤堰﹐皆遭淹沒。本年八月大雨﹐田禾顆粒無收﹐佃戶紛紛退墾﹐應請將此兩處低霔瘠地一百七十六甲﹐緩報升科﹔仍由廳每年查勘結報一次。如得水漧土闊﹐卽諭令佃民上緊承墾升科﹔否卽據實結報請緩﹐以卹貧農』。

傳穟復核曰﹕西勢未墾埔地一百七十六甲﹐久已逾限。現據呂倅查系積水之區﹐佃戶不願承耕﹐系屬實在情形。應請俯照所議﹐以卹貧農﹐並分別奏咨立案。

一﹑民人承種田園﹐毋庸換給司照﹐以蘇民困也。志恆議曰﹕『蘭戶開墾田園﹐先由各前廳塡給丈單﹐付花戶執業﹐並未赴司請給墾照單。職到任檢查承種花戶﹐計有一﹑二萬人﹐若令自行赴司換給墾照﹐重洋阻隔﹐跋涉維艱﹐應請仿各廳縣赴司請領契尾司單之式﹐頒定空白聯二墾照﹐編列字號﹐蓋用司印﹐發行下廳﹐由廳塡給各花戶﹐分領執業﹐以昭信守。仍將塡過花戶姓名及四至甲分﹐挨號造具承種細冊﹐隨同截畱墾照存根﹐詳報定案』。

傳穟復核曰﹕呂倅請領司照﹐以昭信守﹐誠爲鄭重課業起見﹔但蘭民請墾﹐向憑廳給丈單﹐已十餘年。有原給某甲丈單﹐無力承墾﹐給某乙墾成報升者﹔又有某甲報升之業﹐典賣某乙投稅換戶者﹔又有原領丈單地段頗大﹐其後分給某乙﹑某丙墾升者﹔又有原領一單﹐後因分賣﹐只立契券﹐原單仍存者﹔又有輾轉典賣﹐數易其主者。現在管業之佃﹐半非當時領單之人。後來升科之戈聲﹐亦非當日原單之弓丈。就田問賦﹐自以現在承耕各佃爲準。此不能與原單符合﹐所可慮者﹐一也。民人請墾之初﹐皆嘗遣派胥役﹑弓手同往勘丈四至戈聲﹐塡單給領。至陸續墾熟報升﹐又往勘丈造冊。現因造報升科定則咨部﹐又奏明委員覆勘﹐是一田已三經勘丈。若換給司單﹐又必逐戶覆丈﹐民間已不勝其擾矣。民人始執廳單爲憑﹐及至買賣投稅之後﹐則憑司印契尾投稅之時﹐並無查丈。若換單覆丈﹐其弓戈難免與契載不同﹐則並印契亦當更換。換契則原主中證﹐皆須傳同查勘﹐方免控爭。是換一司照﹐而全蘭之民紛紛騷動﹐恐非綏安海外窮黎之意。所可慮者﹐二也。蘭地初墾﹐先經前守楊廷裏給予墾照﹐後乃易給廳單。兩次給單﹐民間卽有兩次之費。將來換給司單﹐需費勢所難免。是一田而三處換單出費﹐小民其何以堪﹖勢必抗延不領﹐從而差役追呼﹐需索更甚。卽使肯領﹐而所費旣巨﹐田本已貴﹐田價必昂。田價昂﹐則米谷安能使賤﹖蘭地新開之初﹐田園米谷卽已昂貴﹐將來流害益無窮矣。所可慮者﹐三也。卑府愚見﹐以爲給單者﹐所以使民有據﹐俾免紛爭﹐本便民也。今民已有據﹐廳單亦由官給﹐屢次紛更﹐徒滋病累﹐殊非便民之本意。應請邀恩免換司單﹐以蘇民困。

一﹑加禮遠港炮臺並南關圍墻﹑外委公所﹐應請暫緩建造也。志恆議曰﹕『「噶瑪蘭創始善後事宜」案內﹐應建東勢加禮遠港口炮臺﹑南關圍墻﹑外委公所﹑兵房三案工程﹐前廳髙大鏞會同守備翁朝龍﹐勘估港口炮臺一座並圍墻等工﹐需銀四千八百八十三兩六錢一分六釐。又港口外委﹑額外公所﹑兵房等工﹐估需銀二千二百九十三兩零七分七釐。又馬賽地方建造南關並圍墻等工﹐估需銀九千八百七十四兩零九分八釐。前府以數目浮多﹐駁令刪減。前署廳姚瑩覆勘詳送﹐蒙藩憲行查﹐姚瑩並未出結。所送冊結﹐系髙故倅銜名﹐飭換現任銜名印結﹐詳送核轉。卑職會營復核﹐鄙署廳勘詳無異。所有原估工料銀兩﹐項目會具現任銜名﹑印結﹑塡明年月﹐另文送府核轉﹐仰懇憲臺察核奏咨施行』。

傳穟復核曰﹕蘭地各工﹐俱已報竣﹔惟炮臺﹑南關外委公所未建。呂倅議請照原議估修﹐卑府復核所占工料豈無浮冒﹔但蘭地各工﹐皆在徵存余租動撥﹐呂倅現送歷年徵收支銷總冊內﹐截至道光元年止﹐已盡數支撥﹐並無盈餘銀款。南關﹑加禮遠港炮臺﹑兵房﹐工程浩大﹐應請暫緩興修。且現奉憲檄﹐議於蘭營添設都司一員﹐戍兵三百名。所有營署兵房及糈餉﹐亦未籌議﹐容俟通盤籌劃﹐項目議詳。仍請於覆奏案內先行聲明。

一﹑城垣莿竹俱已茂密﹐如有缺壞﹐應隨時修補也。志恆議曰﹕『「噶瑪蘭創始善後事宜」案內﹐五圍地方應建城垣﹐挑挖濠溝﹐舂築城基﹐前守楊廷理原議栽種土產九芎樹爲城。前通判翟淦蒞任﹐因九芎樹木過大﹐一時不能生根﹐令總理結首﹐城基之上徧插莿竹﹐已經全活﹔再於城基之旁﹐另栽小九芎樹。將來樹竹茂盛﹐卽有空隙﹐亦可將竹枝編排﹐城垣愈形鞏固﹐系屬因地制宜﹐奉憲檄照所議辦理。仍令將承辦各總理結首姓名及建築丈尺﹐造冊詳送﹐以憑獎勵。卑職抵任﹐督同總理陳奠邦等﹐履勘所插莿竹﹐現在茂密。其城邊並無所種之小九芎樹。詢據陳奠邦稱﹕城邊種樹﹐已非一次﹐因蘭地每於秋冬雨多﹐地土松濕﹐不能存活。惟莿竹一律整齊。又濠溝淤淺﹐亦卽挑挖通流﹐可資捍衛。卑職現查各總理頭人承辦丈尺姓名﹐造具淸冊﹐另文詳送﹐仰祈察核咨部』。

傳穟復核曰﹕蘭地旣經開辟﹐建城設官﹐自當修築磚城﹐以資鞏固﹔但蘭地沙土不甚膠黏﹐燒磚皆不可用﹐故本地並無磚甑﹐向須運自內地﹐工費浩大﹐一時難以興修。原議栽種九芎樹爲城﹐嗣因樹本過大﹐一時不能生根﹐議令總理頭人等﹐在城基上徧插莿竹﹐令栽小九芎樹﹐已奉憲準在案。今呂倅查勘所插城垣莿竹﹐現在茂密﹔而小樹屢種不能生活﹐自屬實在情形﹔應請俯如所請﹐隨時修補。其濠溝倘有淤淺﹐亦卽挑挖通流﹐以資捍衛。

一﹑入山備道﹐應照前署廳姚瑩原議緩修也。志恆議曰﹕『噶瑪蘭廳應修備道二條﹐泉﹑粵二籍民人分墾地界﹐各得其一﹐各前廳遵照奏案﹐諭雇二籍頭人興修。旋據泉藉總理翁淸和﹑粵籍總理林典等稟請寬展年限。前署廳姚瑩傳齊各頭人結首﹐細加咨詢。緣兩處備道﹐一由艋舺之大坪林進山﹐從內山折轉﹐至大湖隘﹐始抵東勢之溪洲﹐系泉人分得地界﹔一由竹塹之九芎林進山﹐經鹽菜甕﹐翻玉山內鹿埔﹐可出東勢之小叭哩沙喃口﹐系粵人分得地界。計程皆應三日﹐而所歷懸崖峭壁﹐山徑崎嶇﹐樹木叢雜﹐須攀藤附葛而上﹐生番處處皆可出沒﹔兼隔大溪數重﹐深不可測﹐怪石羅列﹐舟楫難施﹔溪流復移徙不定﹐並無涯岸可建橋梁。若欲進山修築﹐須得溪流漧涸之際﹐各負漧糧﹑執持器械﹐結隊前進﹐以防生番肆殺﹐野獸搏噬。需數載之久﹐始能將事。計其工費﹐非萬金不可。詳準咨部展限緩修在案。今卑職覆加查察﹐該兩路山徑﹐天限險峻﹐紆回百數十里﹐並無平坦之地可以墾辟田園。山內向無居民﹐卽樵采之人﹐亦不敢窮幽深入。本年山匠林泳春滋事﹐經水師提督許帶兵圍捕﹐各犯狼奔鼠竄﹐亦無一犯敢從此二處逃走者﹐可爲明證。刻下三貂正道﹐大半業已修整寬平﹐行旅往來不絕﹔況備道開成﹐無人鎭壓﹐必棄爲盜賊逋逃之藪。應請仍照姚瑩所議﹐準予緩修。將來民人入山﹐樵采漸多﹑人煙稠密﹑行旅漸通﹑生番潛迹﹐再議興修未爲不可』。

傳穟復核曰﹕楊守原議修築進山備道者﹐蓋緣蘭民三籍﹐漳居十之七﹑八﹐泉僅十分之二﹐粵則不及其一。又三貂正道﹐進蘭頭圍﹑西勢一帶﹐盡屬漳人。臺地好分气類﹐恐有械鬥緩急之事﹐泉﹑粵二籍爲漳人所困﹐不能自通。且三貂徑險﹐設有不虞﹐易於梗塞﹐故欲更修二道﹐誠爲遠慮。卑府細加咨詢﹐泉﹑粵自以人少﹐皆與漳民和睦﹐並無爭競之志。設有不虞﹐尙有烏石及加禮遠二港﹐可由海道徑達雞籠﹑艋舺﹐不必假道內山。前署通判姚瑩查議﹐此二道深曲險阻﹐事非急要﹐詳準咨部緩修。今呂倅亦請照姚瑩所議﹐與卑府管見相同。所有楊守原議請修入山備道之處﹐應毋庸議。

一﹑壇廟城垣俱已創建成規﹐應請修造城隍神廟﹐以符職守﹐而順輿情也。志恆議曰﹕『「噶瑪蘭創始事宜」案內﹐奉準部文﹐天后﹑城隍廟﹐應就蘭屬官民捐建。各前廳議設董事經理﹐出示勸捐﹐未有成效。今卑職於抵任後﹐查自開蘭以來﹐所有山川﹑社稷壇﹑風雲雷雨﹑城隍祭祀神位以及城垣池沼﹑文武員弁衙署﹑兵丁卡房各工﹐俱已創建成規。天后廟亦於城內建有廟屋兩進﹐規模粗就。惟城隍無廟﹐僅於天后廟內﹐附設紙牌﹐實不足以昭誠敬。況城隍尊神﹐凡有府﹑州﹑縣城池者﹐無不建廟﹐以便民間祈報。今蘭地設官分職﹐陰陽之理﹐原無二致。城隍尊神﹐不可無廟。卑職倡捐經費﹐買定本城北門內空地一所﹐擇本年十月初八日﹐興工建廟塑像﹐以順輿情』。

傳穟復核曰﹕神道設教﹐說本「羲經」。燮理幽明﹐贊襄聖治。故凡建都設邑﹐皆有城隍尊神﹐職司守土﹐咸受敕封﹐載在「禮官」﹐恭承「祀典」。楊守原議﹕蘭廳建立山川﹑社稷二壇﹐春秋致祭﹐準銷祭品銀二十兩﹔乃社稷有壇﹐城隍無廟﹐典儀未備﹐人神不安。現據呂倅倡率捐建﹐以順輿情﹐殊與大部官民揖建之文相符。惟祭品支銷﹐尙未議及﹐𨿽爲數無幾﹐而不載「禮官」﹐卽不足以昭崇敬。又厲壇者﹐所以安慰無主幽魂﹐俾有憑依﹐乃不爲厲之意。應請飭該倅俟城隍廟工完竣﹐並捐設厲壇。自道光四年爲始﹐準其每年在余租項下﹐動支城隍及厲壇祭品銀十兩﹐以昭崇敬。並乞憲臺察核咨部立案﹝按開蘭之初﹐以官民合建天后﹑城隍二廟入奏﹐經部議覆云﹕『二廟旣自捐建﹐又不知城隍但附祀於神祗壇右﹐則不必動帑興修﹐亦毋庸報銷祭品銀兩矣。此次得與厲壇編入歲額﹐支銀另祭﹐豈非禮順人情也歟』﹞。

一﹑羅東巡檢兼管司獄﹐毋庸移駐也。志恆議曰﹕『原奏自五圍至羅東﹐陸程二十二里﹐設巡檢一員﹐爲專管捕官。現在羅東﹐荒埔多未開墾﹐戶口較少﹐政務亦簡。新設巡檢﹐援照竹塹巡檢之例﹐與印官同城﹐兼管司獄﹐時往羅東稽察。仍俟羅東荒榛盡辟﹐戶口日聚﹐應否移駐﹐隨時酌辦。卑職查羅東荒埔﹐𨿽已陸續開墾﹐其近山荊榛荒土尙未盡透﹐居民戶口亦未稠密﹔羅東離城較近﹐巡檢不時親赴各莊稽察﹐盡堪控制。且該巡檢﹐兼司獄務﹐朝夕稽查﹐尢關緊要。現在衙署已於城中建蓋﹐應請仍與印官同城﹐毋庸移駐羅東』。

傳穟復核曰﹕蘭廳治在五圍北﹐距淡﹑蘭交界約百餘里﹐南距蘇澳邊境約四十里。羅東在東勢之中﹐距廳治僅二十二里﹐地𨿽開辟﹐民仍無多。巡檢駐居城中﹐控制稽查﹐往來甚便。且該巡檢兼管司獄﹐有監獄之責﹐應如呂倅所議﹐毋庸移駐。

一﹑烏石港及加禮遠港口小船出入﹐應請由廳督同縣丞會營稽查掛驗﹐免其配載官差也。志恆議曰﹕『噶瑪蘭西勢烏石港﹑東勢加禮遠港﹐二處小口﹐向於春末夏初﹐南風當令之時﹐有臺屬之鹿港﹑大垵﹑八里坌﹑雞籠等處小船﹐儎民間日用貨物﹐進港貿易﹔並有內地之祥芝﹑獺窟﹑永凝﹑深滬等澳采捕漁舟﹐入口售賣鹽魚魚脯﹐換儎食米回內。其船每只僅可裝米二﹑三百石。所有蘭境每年額銷郡垣瀨北場課鹽七千石﹐必須雇覓此項漁船二十餘只﹐方足以敷運儎。如裝米至四﹑五百石之商船﹐因港門淺狹﹐莫能進港。且入口海道回環曲折。而烏石港口礁汕羅列﹐旁有雞嶼﹑卯鼻潮水分流之險﹔一交秋令﹐港門沙塞﹐卽垵邊各項小船亦難出入矣。稽自開蘭十有餘年﹐未有堪以配載官谷之船入港者。蘭地僻處全臺山後﹐生齒日繁﹐人煙輻輳﹐一切日用所需﹐全賴各處小船於春夏間入口貿易。倘累以官差﹐或小加裁禁﹐舟商一經裹足﹐地方立見衰頹。惟每年進口商漁船隻﹐或一百餘號至二百餘號不等﹔若不官爲稽察掛驗﹐難保無夾帶違禁貨物﹐甚或附搭匪人偸渡﹐實不可不防其漸。查全臺𨿽例止鹿耳門﹑鹿仔港﹑八里坌三口通行﹐其餘小口一槪不準私越﹐卽未便官爲掛驗﹔但噶瑪蘭另爲一區﹐由艋舺入山﹐計程四站﹐其間崇山峻嶺﹐貨多滯重﹐難以陸行﹐是烏石港﹑加禮遠港二處﹐必須舟楫往來﹐以爲民便。頭圍縣丞﹑千總駐札之所﹐切近二港﹐應請由廳督同縣丞會營﹐於船隻進港﹑出港之時﹐逐加查驗﹐蓋印放行﹐並令縣丞按月造冊﹐由廳核明轉報。一切船隻免其配載官差﹐以昭體卹﹐而免繁擾』。

傳穟復核曰﹕臺地各船配載官差﹐惟有官谷最大。但三口配谷﹐皆用大船。蓋運載客貨二﹑三千石﹐資本旣厚﹐載價亦多﹔派令配載官谷﹐大者一百八十石﹑小者一百三十石﹐給與七分運腳﹐商民賠費無多﹐故得久遠遵行。至於遭風到口小漁船﹐梁頭五尺以上至八﹑九尺者﹐載貨不過數百石﹐向不配載官谷。嗣因大船稀少﹐官谷欠運甚多﹐嘉慶十五年後﹐始議令到口小漁船一槪配載。五尺以上配谷三十石﹐六尺﹑八尺以上配谷四﹑五十石至六十石不等﹔然必正口始可押配。其私口小港﹐𨿽遭風到岸之船﹐亦必押歸正口配載。緣正口人戶殷繁﹐百貨聚集﹐各有行保。配運官谷﹐設有遭風失水﹐皆行保著賠。其私港小口﹐向無行保﹐卽令配載﹐而其船妥否﹐並無把握。設有失水官谷﹐卽歸無著。此各口配載官谷之情形也。蘭𨿽有烏石港﹑加禮遠港二口﹐港門淺狹﹐入口之船不過二﹑三百石﹐得利甚微。蘭民百貨旱路難通﹐皆賴其販運。若累以官差﹐或小加裁禁﹐誠如呂倅所言﹐舟商一經裹足﹐地方立見衰頹。且僅春夏之間﹐港門通暢。秋後沙塞﹐卽小船亦難出入。此又與通臺各口情形不同。應請俯如所議﹐二港小船免配官差﹐惟責成該廳督同頭圍縣丞會營﹐於船隻出入時﹐稽查掛驗﹔並於船照內登明所載貨物來往處所﹐不夾帶違禁貨物及匪人附搭偸渡諸獘﹔仍按月造冊﹐由廳轉報。洵於體卹民商之中﹐仍寓愼重海防之意。

一﹑仰山書院因乏經費未建﹐延請山長於文昌宮作課﹐以端士習而振文風也。志恆議曰﹕『蘭廳自嘉慶十五年入版﹐生齒日繁﹐人煙輻輳。其間工商農業者﹐十居八﹑九﹐多以彊霸刁健爲能。明於孝弟禮讓者﹐十難一﹑二。地方僻陋﹐學校未施﹐必先設書院﹐延師教育人材﹐日漸觀摩﹐以期振興文教。前廳翟淦議設仰山書院名目﹐因乏經費﹐未能建創﹔僅於文昌宮內﹐延師作課﹐每歲甄錄生童六﹑七十名。所需師生膏火花紅﹐前廳髙大鏞將阿里史等社余埔﹐原議設屯未準之租谷﹐攺作此項經費。後來歷任照辦﹐俱未詳明立案。此時文昌宮內﹐經前署廳姚瑩延有主講﹐從師肄業生童共八十餘名﹐事難中止。經費不敷﹐除將阿里史等社租額﹐另列專條﹐議請憲示外﹐所有原設仰山書院名目﹐現經延師設課緣由﹐伏乞憲鑑﹗應請毋庸咨奏﹐以省案牘』。

傳穟復核曰﹕噶瑪蘭新辟之區﹐三籍民人﹐風气彊悍﹔自宜選擇俊秀﹐教之誦習詩書﹐俾知孝弟禮讓。從前𨿽經議設仰山書院﹐因乏經費﹐未能創建。旣有文昌宮可以作課﹐並延請山長﹐生童肄業八十餘名﹔近年附入淡水廳學者﹐已有兩三人﹔是卽造就人材之效。若能建立學捨﹐增益膏火﹐文風可望彬彬日盛。此時自可毋庸奏咨。惟卑府更有請者﹕蘭廳遠在山後﹐至郡十三日程﹐道路險仄。生童肄業﹐每歲考試﹐跋涉艱難。希圖進取﹐似宜格外鼓舞﹐以昭體卹。但文風初肇﹐生童不及百人﹐未能立學﹐向皆統由淡水廳錄取送考。可否奏請於捲面別立蘭字號﹐每歲臺灣道拔取一名﹐以爲定制﹐仍附淡水學訓導管朿﹐則蘭廳士子進取有階﹐必更蒸蒸向學。其於地方不無裨益。

一﹑阿里史等社埔地﹐每年徵租不能如數﹐請撥充書院膏火也。志恆議曰﹕『前廳翟淦續查出東勢﹑羅東﹑阿里史﹑馬賽流番各社﹐及沿山界邊田園﹐每年徵租可番銀一千三百餘圓﹐請免升科以充屯餉。嗣準前任臺灣鎭道以蘭地流番並非土著﹐番黎止應設立通﹑土﹐未便議設屯丁。所有田園應照例升科﹐或完納番租﹐分別辦理。當蒙院司飭行丈量辦理。卑職查翟前廳議作屯地之時﹐原系未墾荒埔。迨設屯之議奉駁﹐當將羅東﹑阿里史等社埔地一百零五甲﹐飭令流番墾報升科。其馬賽番埔四十甲﹐卽令佃首招墾﹐給番收租。又沿山一帶荒埔﹐尙有生番出沒﹐翟前廳飭就馬賽﹑施八坑口添設隘寮﹐募舉隘首﹑隘丁﹐堵禦生番。餘地劃付墾種﹐以充口糧﹐並未詳覆。嘉慶二十五年﹐前廳髙大鏞往勘羅東﹑阿里史等社流番墾成田園﹐系沙礫之地﹐不堪並納正賦﹐議令完租﹐作爲仰山書院膏火﹐定於道光元年起科。其馬賽社墾透番埔﹐仍議歸佃首收納﹐給該社番等領作口糧﹐亦未造冊通詳立案。卑職查羅東﹑阿里史等社﹐年僅收租四百餘石。自起科之年起﹐歷任所徵﹐皆不足數﹐已經各前任支給書院生童膏火﹐用訖無存。可否仍照髙前廳所議﹐將歷年租谷撥歸仰山書院﹐以爲延請山長並生童膏火之需﹖其馬賽番埔及沿山一帶餘地﹐旣經翟前廳分別劃還社番﹐向佃首招佃完納番租﹐並添設隘寮口糧之用﹐似應仍循其舊﹐以卹番黎而重巡防。此條似可毋庸奏咨﹐以省案牘。

傳穟復核曰﹕蘭地生番﹐只有三十六社。自三籍民人進墾之後﹐有彰化之阿里史﹑阿束﹑岸裏﹑東螺﹑馬賽等社熟番﹐先後流入羅東沿山一帶開墾﹐謂之流番。其性愚質﹐所得皆沙礫最劣之地﹐不成片段。玆據呂倅查明﹐阿里史等社﹐年僅收租谷四百餘石﹐並不足數。歷年已支給書院生童膏火﹐用訖無存﹐請照髙倅所議﹐準將此項租谷﹐撥歸仰山書院﹐以爲延請山長並各生童膏火之費。其馬賽番埔及沿山界外餘地﹐仍給社番招佃收租並設隘口糧之用﹐實爲體卹番黎起見。卑府查此等田園﹐旣稱系流番所墾﹐與民人承墾膏腴之地不同﹐應俯如所請辦理﹐並無庸奏咨﹐以省案牘。

一﹑蘭屬保甲﹐應分爲七保﹐按戶編查也。志恆議曰﹕『編查保甲﹐原爲稽察姦宄﹐並可考核士農工商各有執業﹐於聽斷詞訟之時﹐按冊而稽﹐多所裨益。而向來承充保甲之人﹐專司呈報命﹑盜案件及雜務差徭﹐於編查戶口﹐不無潦艸塞責﹔且有抗玩之戶﹐不聽編查﹔自應另舉公正服眾之人﹐承充保甲牌頭﹔以十戶爲一牌﹐十牌爲一甲﹐十甲爲一保。所有向日承充辦理雜務之保甲﹐仍循其舊﹐與編查戶口之保甲牌頭﹐各司其事﹐兩不相涉﹐方能著有成效。今卑職將蘭境通盤籌劃﹐應分爲七保﹕西勢﹑頭圍﹑抵美簡莊爲第一保。四圍﹑淇武蘭莊爲第二保。五圍﹑本城爲第三保。民壯圍﹑鎭平莊爲第四保。東勢﹑羅東爲第五保。鹿埔﹑順安莊爲第六保。馬賽﹑南興莊爲第七保。捐給紙張﹐頒發格式﹐令其按戶查塡年貌﹑籍貫﹑丁口﹑事業﹐並該管牌首姓名﹐編造循環簿冊﹐呈官核明﹔再照冊塡給門牌﹐按戶張掛﹔嚴禁胥差勒索。至於每年戶口之增減﹐住址之遷移﹑執業之更易﹐悉照奉行章程﹐隨時添注塗攺﹐按期抽查﹐以昭核實』。

傳穟復核曰﹕保甲一法﹐臺屬因地廣民稠﹐又多浮寄往來﹐未免行之不能盡實。惟蘭地初開﹐民人尙少﹐且皆墾佃﹐不肯輕棄田園。其餘百工遊藝閒民無幾﹐猶易編查。且該處向系分結開墾﹐各有頭人結首﹐只須於此中選舉其保正甲長﹐不令承應一切差徭﹐責成約束村莊﹐編排戶口﹐事卽易辦。應請俯照所議﹐分爲七保﹐遴舉牌頭保甲﹐按戶編造淸冊門牌﹐悉照奉行章程﹐隨時添注﹐以昭核實。

一﹑蘭境食鹽﹐年配臺場七千石﹐能否加銷﹖應俟編查戶口﹐定有確數也。志恆議曰﹕『蘭屬年額銷臺郡之瀨北場課鹽七千石﹐前升守汪楠詳準歸於蘭廳經理。歷年應徵課本番廣銀二千三百一十兩﹐撥給蘭營戍兵加餉紋庫銀一千九百一十兩零四錢。以九一伸折番廣銀二千零九十九兩三錢四分一釐﹐尙存盈餘番廣銀二百一十兩零六錢五分九釐﹐按年批解府庫﹐抵兌臺餉﹐造報奏銷在案。計自嘉慶十七年八月初十日﹐蘭地設官日起﹐至十八年六月十九日止﹐應銷課鹽﹐系汪前守代辦營銷所有。是月二十日以後﹐始歸蘭廳經理﹐屢奉鹽道飭查﹐戶口日增﹐行令加配鹽觔。卑職查蘭境流寓﹑土著戶口原報六萬餘人﹐系約計之詞。其間去來無定﹐本難作準﹐是以歷年俱有缺銷課歸賠累。閱今十有餘年﹐生齒日繁﹐戶口總屬有增無減﹐應請俟此次編查保甲戶口得有確數﹐能否加增﹐容再端案另文詳辦﹐以昭核實』。

傳穟復核曰﹕蘭處海外極邊彈丸之地﹐田園供租至於三萬﹐閭閻已難藏富。又徵鹽課餉銀二千三百餘兩﹐年額營銷臺郡瀨北場鹽七千石﹔案經前人議定﹐奏準遵行﹐至今甫十餘年﹐並無缺欠課餉。若復議令加銷﹐恐非國家愛民輕賦之意。議者以嘉慶十七年初設官時﹐核計丁口不過六萬有餘﹐議銷食鹽七千石﹔近來戶口日增﹐故請加銷。卑府愚見﹕閩省近年鹽務頗形疲敝﹐內地各幫﹐欠課紛紛﹐獨臺灣年額淸完者﹐以額少而課輕也。蘭地大小丁口極多不過八萬﹐而行鹽七千石﹐計每口年配食鹽一斤﹐尙不爲多﹐故課輕而易銷。若議加銷﹐恐民間避官食鹽﹐轉致有名無實。且此一節﹐原奏所無﹐請免議加﹐俾得課餉年淸﹐實於鹽務﹑民情﹐兩有裨益。

一﹑蘭地五方雜處﹐人煙日眾。其間隻身遊蕩﹐不安本分者﹐應請照例刺字逐水也。志恆議曰﹕『蘭民皆系山前廳﹑縣移徙而來﹐隻身遊蕩﹐不安本分。每因鼠牙雀角細故﹐輒行凶互鬥﹐滋生事端。究其所犯﹐又止枷杖。查例載﹕臺灣流寓之民﹐凡無妻室者﹐應逐令過水﹐交原藉收管。卑職前於查辦山匠林泳春一案之後﹐將先後所獲隻身無業遊民十餘名﹐面刺逐水二字﹐遞解內渡﹐交原籍管束。從此地方較前大爲安靖。請嗣後遇有隻身流寓之人﹐一經滋事犯枷杖者﹐卽行刺逐。如向在嘉﹑彰一帶南路而來者﹐卽遞交新莊縣丞衙門﹐暫爲收管﹐移會淡防廳﹐卽由八里坌配渡。如系淡水﹑新莊﹑艋舺而來者﹐卽遞交彰化縣﹐由鹿港配渡﹐以免在地匪黨﹐代爲布置逗𨖻』。

傳穟復核曰﹕臺地遊民﹐半由私僻小港偸渡﹐日聚日多﹐因而滋事。自當隨時淸查驅逐。蘭地初開未幾﹐現在尙少﹐易於淸理﹐不可稍事容隱。應如呂倅所議﹐嗣後遇有隻身流寓之人滋事﹐卽照例刺字逐永﹐以免在地逗𨖻﹐擾害閭閻﹝「東槎紀略」﹞。

案前各條內﹐有廳議倉谷儲備二萬石﹐余谷應撥補淡防兵糧一節。經府原議﹐必須通盤籌算﹐容俟項目議詳等語。查自蘭營添設都司並添防兵三百名﹐除兵米多撥谷石碾放外﹐尙有添支廉俸﹑餉幹銀元﹐於應徵余租項下﹐不敷支放﹐歷照覆奏章程﹐變動谷價湊支。如有不敷﹐再撥稅契湊給。嗣奉淸查道光二十八年以前倉庫款項歸員冊內﹐業經從細造奉核轉詳咨在案。所有前議緣由﹐久已詳銷。識此以備查考。

又案廳議東﹑西勢未墾埔地﹐請暫免升科﹐以紓民困﹐緩報升科﹐以卹民隱各一節。經府原議﹕一系地多礫石﹐瘠劣最甚﹔一系積水之區﹐佃戶難於承耕﹔均屬實在情形。應請俯如所議﹐不拘年限﹐以紓民力而卹貧農﹔分別奏咨立案等語。查東勢﹑頂二結﹑鹿埔﹑辛仔罕等地﹐西勢抵百葉﹑湯圍﹑三十九結等地﹐已經朱任於道光二十八年詳報新墾請升﹐卓任於二十九年奉查照案詳覆。隨奉奏明定額矣。糧額旣增﹐經徵自不容惰。緩升習慣﹐追呼在所不免。官斯土者﹐當凜然於旣升復荒之向有嚴議﹐而決然於山頭水角之勿事搜求﹐亦爲國爲民之一端也。附識大略﹐閱者其鑑諸﹗

紀略

蛤仔難紀略﹝辧證二則﹞嘉義教諭閩縣謝金鑾﹝退谷﹞

按謝氏「紀略」一篇﹐自原由﹑宣撫﹑形勢﹑道裏至圖說五門﹐以今校之﹐皆未若目驗者之爲確。惟未辧證一門二則﹐力言蘭宜收撫﹐爲當日梁宮詹據以入奏之稿。玆從其甲午重刊本備錄之﹐以爲後師。

古之善籌邊者﹐卻敵而已。開疆辟土利其有者﹐非聖王所欲爲。顧是說也﹐在昔日不可以施於臺灣﹐在今日復不可以施於蛤仔難。其故何也﹖勢不同也。臺灣與古之邊土異﹐故籌臺灣者﹐不可以彼說而施之於此也。夫古之所謂籌邊者﹐其邊土有部落﹑有君長﹐自爲治之﹔其土非中國之土﹐其民非中國之民﹐遠不相涉焉。偶爲侵害﹐則愼防之而已。必欲撫而有之﹐有其土而吾民不能居也﹐徒爲爭殺之禍﹐故聖王不願爲﹔而爲之者過也。若臺灣之在昔日﹐則自鄭氏以前﹐紅夷踞爲窺伺﹐海寇處爲巢穴。及鄭氏之世﹐內地之人居之﹐田廬辟﹐畎澮治﹐樹畜饒﹐漳﹑泉之人利其肥沃而往者﹐日相繼也。其民旣爲我國之民﹐其地卽爲我國之地﹔故鄭氏旣平﹐施靖海上言﹐以爲不當棄。朝廷韙其說﹐遂立郡縣﹐豈利其土哉﹖順天地之自然﹐不能違也。

夫臺灣之在當日﹐與內地遠隔重洋﹐黑水風濤﹑沙汕之險﹐非人迹所到。然猶不可棄﹐棄之則以爲非便。乃至今日之蛤仔難﹐則較爲密邇矣﹔水陸毗連﹐非有遼絕之勢﹐而吾民居者眾已數萬﹐墾田不可勝計﹔乃咨嗟太息﹐思爲盛世之民而不可得﹐豈情也哉﹖況楊太守入山﹐遮道攀轅﹐如赤子之覿父母﹐而民情亦大可見也。爲官長者﹐棄此數萬民﹐使率其父兄子弟﹐永爲逋租逃稅私販偸運之人而不問也﹐此其不可者一。棄此數百里膏腴之地﹑田廬﹑畜產﹐以爲天家租稅所不及也﹐此其不可者二。民生有欲﹐不能無事。居其間者﹐漳﹑泉異情﹐閩﹑廣異性﹐使其自斗自殺﹑自生自死﹐若不問也﹐此其不可者三。且此數萬人之中﹐一有雄黠才智﹑桀驁不靖之人﹐出而馭其眾﹐深根蒂固﹐而不知以爲我疆我土之患也。此其不可者四。蔡牽窺伺﹑朱濆鉆求﹐一有所合﹐則藉兵於寇﹐賫糧於盜也。此其不可者五。且其形勢﹐南趨淡水﹑艋舺爲甚便﹐西渡五虎﹑閩安爲甚捷﹐伐木扼塞以自固則甚險。倘爲賊所有﹐是臺灣有近患﹐而患卽及於內地。

此其不可者六。今者﹐官𨿽未辟﹐而民則已辟。水陸往來﹐木拔道通﹐而獨爲政令所不及﹐姦宄凶人以爲逋逃之藪﹐誅求弗至焉。其不可者七。凡此七者﹐仁者慮之﹐用其不忍之心﹔智者謀之﹐以爲先幾之哲。其要歸於棄地棄民之非計也。而或者曰﹕『臺灣𨿽內屬﹐而官轄之外皆爲番。土還諸番可矣。必欲爭而有之﹐以滋地方之事﹐斯爲非宜』。不知今之占地而耕於蛤仔難者已數萬眾﹐必當盡收之使歸於內地﹐禁海寇勿復往焉﹐而後可謂之還番﹐而後可謂之無事。否則官欲安於無事﹐而民與寇皆不能也。非民之好生事也﹔戶口日繁﹐有膏腴之地而不往耕﹐勢不能也。亦非寇之好生事也﹔我有棄地﹐寇固將取之﹔我有棄民﹐寇又將取之也。故使今之蛤仔難可棄﹐則昔之臺灣亦爲可棄。昔之所以畱臺灣者﹐固謂郡縣旣立﹐使吾民充實於其中﹑吾兵防捍於其外﹔番得所依﹐寇失所踞。所謂安於無事者﹐此也。今之蛤仔難亦猶是已矣。或則又曰﹕『蛤仔難之民﹐久違王化﹐其心叵測。欲馭之﹐懼生禍端』。信哉是言也。夫君子之居官﹐仁與智二者而已。智者之慮事﹐不在一日而在百年﹔仁者之用心﹐不在一己之便安﹐而求益於民生國計。倘敬事以愛民﹐蛤仔難之民﹐卽堯舜之民也。何禍端之有﹖楊太守之入山也﹐歡聲動地。驅爲義勇﹐則率以從﹔索其凶人﹐則縛以獻。安在其久違王化哉﹖苟其圖利於身﹐弗達時務﹐抑或委用非人﹐土豪姦吏把持行私乎其間﹐則其啟禍也必矣。故此事非才徳出眾者﹐不可與謀也。

一方之辟﹐必有能者籌度乎其間。其見諸事者﹐蔚爲功業矣﹔或徒見諸言﹐而其時不能用﹐後卒不易其言焉﹔則皆此邦之文獻也。自施靖海以後﹐善籌臺事者﹐莫如陳少林﹑藍鹿洲。二公者﹐可謂籌臺之宗哲矣。當康熙時﹐彰化﹑淡水未曾設官﹐政令巡防﹐北至斗六門而止﹐或至半綫﹑牛罵﹐要不越諸羅轄內二百餘里之地。自半綫﹝今彰化縣治﹞以北﹐至於雞籠﹝今淡水廳北界﹞﹐七﹑八百里﹐悉荒棄之﹐亦諉於番。卽臺邑之羅僅門﹑鳳山之瑯嶠﹐皆擯弗治。當事者逡巡畏縮﹐志存苟安﹐屢爲畫地自守之計﹐𨿽云禁民勿侵番地﹐實則藏姦矣。故少林作「諸羅縣誌」﹐慷慨著論。其言曰﹕『天下有宏遠深切之謀﹐流俗或以爲難而不肯爲﹐或以爲迂而不必爲。其始爲之甚易而不爲﹐其後乃以爲必不可不爲而爲之﹐勞費已十百千萬矣。明初漳﹑潮間有深澳﹝卽今南澳﹞﹐泉屬有澎湖﹐爾時皆遷其民而墟之﹐且塞南澳之口﹐使舟不得入﹔慮島嶼險遠﹐勞師而匱餉也。及嘉靖間﹐倭寇入澳﹐澳口復通。巨寇吳平﹑許朝光﹑曾一本先後據之﹐兩省罷敝﹔乃設副總兵以守之﹐至於今巋然一巨鎭矣。澎湖亦爲林道幹﹑曾一本﹑林鳳之巢穴。萬曆二十年﹐倭有侵淡水﹑雞籠之耗﹐當事以澎湖密邇﹐不宜坐失﹐乃立遊擊以戍之﹐至於今又巋然重鎭也。向使設險拒守﹐則南澳不憊閩廣之師﹐澎湖不爲蛇豕之窟。倭不深入﹐寇不得竊踞﹐漳泉﹑諸郡﹐未必罹禍之酷如往昔所云也。今半綫以至淡水﹐水泉沃衍﹐諸港四達﹐猶玉之在璞也﹔流移開墾﹐舟楫往來﹐亦旣知其爲玉也已。而雞籠爲全臺北門之鎖鑰﹝今就艋舺營分兵置汛﹞﹐淡水﹝今設同知駐竹塹﹞爲雞籠以南之咽喉﹐大甲﹝今爲淡水南界﹐置巡檢﹐有城﹞﹑後壠﹝有兵汛﹞﹑竹塹﹝今同城設一遊擊﹞﹐皆有險可據﹔乃狃於目前之便安﹐不規久遠之至計﹐爲之增置縣邑防戍﹐使山海之險﹐弛而無備﹐將必俟羊亡而始補牢乎﹖南澳﹑澎湖之往事可睹已』。按少林此論﹐其情形恰與今日相仿。今之蛤仔難卽昔日之彰化﹑淡水也。但爾時海上尙屬平靜﹐今則海寇羅織﹐日睥睨於其間﹐其勢爲尢亟耳。又藍鹿洲呈巡使黃玉圃詩云﹕『郡東萬山裏﹐形勢羅漢門﹝今設千﹑把總汛﹞。其內開平曠﹐可容數十村。雄踞通南北﹐姦宄往來頻。近以逋逃藪﹐議棄爲荊榛。此地田土饒﹐山木利斧斤。移民遷產宅﹐兵之亦齗齗。何如設屯戍﹖守備爲遊巡。左拊岡山背﹐右塞大武臀。旣淸逸賊窟﹐亦靖野番氛。府洽得屏障﹐相須若齒唇』。又曰﹕『諸羅千里路﹐內地一省同。萬山倚天險﹐諸港大海通。廣野渾無際﹐民番各喁喁。上呼下卽應﹐往返彌月終。不爲分縣理﹐其患將無窮。南劃虎尾溪﹐北距大雞籠。設令居半綫﹐更添遊守戎。健卒足一千﹐分汛扼要衝。臺北不空虛﹐全郡勢自雄。晏海此上策﹐猶豫誤乃公』。又曰﹕『鳳山東南境﹐有地曰瑯嶠。厥澳通舟楫﹐山後接崇爻。寬曠兼衍沃﹐气勢亦雄驍。玆土百年後﹐作邑不須■﹝火龜﹞。近以險阻棄﹐絕人長蓬蒿。利在曷可終﹐番黎若相招。不爲民所宅﹐將爲賊所巢。遐荒莫顧問﹐嘯聚藏鴟梟。何如分汛弁﹐戒備一方遙』。此三詩者﹐其所陳利獘﹐又皆與今日相類﹐則皆前事之師也。且夫制治之方﹐視乎民而已。民之所趨﹐不可棄也。沃足以容眾﹐險足以藏姦。臺灣之地﹐大槪如此。有類乎蛤仔難者﹐尙當以漸致之﹐其事非止於蛤仔難也。然而自昔以來﹐苟安者眾﹐焦頭爛額之事﹐使後人當之﹐豈所以爲民爲國哉﹖

議開臺灣後山噶瑪蘭卽蛤仔難節略﹝嘉慶十八年癸酉孟秋﹞

臺灣知府柳州楊廷理﹝雙梧﹞

乾隆五十一年丙午歲秋八月﹐廷理由侯官令升補臺防同知。到任三月﹐值彰邑林爽文之變﹔以守城微勞﹐五十二年秋九月﹐升補臺灣如府。五十三年隨福郡王康安駐軍平臺莊﹐攻克大理杙後﹐理籌防林逆竄路﹐始知有三貂﹑蛤仔難之名。及該逆率夥越山逃遁﹐理請檄飭淡防同知徐夢麟趕赴三貂堵緝。嗣接覆文﹐方知有漳人吳沙久住三貂﹐民番信服﹐可保無疏縱獘﹐及隔港蛤仔難生番尙未歸化﹐並無居民﹐毋須顧慮等情。次年﹐林逆就獲﹐大兵凱旋﹐徐署郡篆﹐每向理稱吳沙可信及蛤仔難生番易於招撫﹑地方廣袤﹑土性膏腴情形﹔屢會理稟商徐撫憲嗣曾。撫憲以經費無出﹐且系界外﹐恐肇番釁﹐弗允奏辦。

後聞吳沙私以鹽布與生番往來貿易﹐適番社患痘﹐吳沙出方施藥﹐全活甚多﹔番眾徳之﹐情願分地付墾。吳沙遂招漳﹑泉﹑廣三籍之人﹐並議設鄕勇﹐以防生番反復。內地流民﹐聞風踵至﹐吳沙恐以私墾獲罪﹐嘉慶二年﹐赴淡防同知何如蓮呈請給札招墾﹐每五甲爲一張犁。每張犁取餅銀一﹑二十元助鄕勇費。然吳沙系漳人﹐名爲三籍合墾﹐其實漳人十居其九﹐泉﹑粵不過合居其一。所開溪北﹝卽西勢﹞地畝﹐領單時﹐漳已得十分之九﹐泉﹑粵合得亦不過一分。所領之單﹐𨿽有編號﹐並未注出地名四至。惟時三籍和睦﹐並無嫌隙。嘉慶四年﹐遂捏蘇長髮名字﹐赴藩憲衙門﹐呈請給墾。經劉藩憲栻批府移廳查明﹐給墾詳報。時吳知府逢聖﹐據李淡廳銘心牒稱﹕以該處系界外番地﹐遠在淡水﹑三貂以外﹐距淡城五百里﹐深林密菁﹐疊嶂重巒﹐鳥道紆回﹐人迹罕到﹐三十六社生番散處其中﹐性同梟獍﹐恐難稽查﹐致滋釁端﹐毋庸準行。五年二月﹐李藩憲長森先據遇升道昌移文批準銷案。時吳沙已故﹝沙三年故﹞﹐六年﹐又據吳沙之子吳光裔復赴遇升道呈明﹕邀何繪﹑趙隆盛﹝按又有柯有成﹐凡三人﹞等﹐仍在該處墾耕﹐並堵禦生番等詞。經批﹕淡廳議詳。七年﹐吉淡廳壽詳請照李前廳前議﹐仍不準行。奉批如詳銷案﹐均未議及現聚三籍人眾若干﹐及如何驅逐出山封禁事。旋有假托蔡中堂新族侄蔡必發者﹐赴裘藩憲行簡呈請報升﹐批府議復﹐未復。吳族人遂私帶無地名四至之墾單﹐分赴省憲及臺道府各衙門﹐送給經胥﹐招謠糾銀數萬﹐預備委官勘丈﹐供應報升冊費﹐以致哄傳該處爲金穴﹔而不知皆系吳沙﹑趙隆盛未病故時﹐覬覦承充業戶之事。迨後九年﹐粵之徐春芳等以冒功﹑範阿秀等以借谷﹐兩次肇釁﹐被漳議逐﹐避在羅東﹐依附番眾。十一年﹐泉籍人眾﹐聞風分類﹐占居溪洲。事定後﹐泉﹑粵二籍﹐均畏漳籍恃眾彊悍﹐將前分溪北埔地﹐悉行頂賣。泉余大三鬮﹑渡船頭二處﹐粵則無餘。惟時泉﹑粵田埔﹐被漳占踞者﹐聞亦不少﹔但並無確據。此皆理緣事戍伊時事也。

嘉慶十年﹐理來駐廈門﹐得悉大槪﹐初不知賽將軍衝阿有「該處膏腴爲蔡逆窺伺」之奏。及十一年夏四月﹐奉上諭﹕『朕聞淡水﹑滬尾以北﹐山內有膏腴之地一處﹐爲蔡逆素所窺伺﹔年來屢次在彼遊奕﹐希圖搶占。著詢明此處系何地名﹐派令官兵前往籌備﹐相機辦理﹐欽此』之旨。是年九月﹐理奉恩命﹐補授臺灣府遺缺﹐召見時﹐仰荷垂詢﹔理直奏當開。奉上諭﹕稟商督撫。理到省稟陳兼院憲阿林保﹐蒙諭稟商賽將軍﹐未遂籌辦。

十二年秋七月﹐海寇朱濆滿載農椇收泊蘇澳﹐謀占溪南北﹝卽東勢﹞爲賊巢。理訪聞得實﹐赴艋緝捕。旋據五圍居民陳奠邦等遣人告急﹐理與南澳鎭今升廈門王提軍得祿計定赴援。王率舟師先至蘇澳﹐理由陸疾馳入山﹐捐貲招募勇番夾攻之。朱濆敗走。理度阡越陌﹐得悉險要情形﹐稟請賽將軍設官經理﹐丈升田園。弗許。檄催回郡﹐居民失望。理繪圖而出﹐到郡卽奉旨掣回。理面陳形勢﹐請開益力。賽將軍札飭﹐會鄒署府翰議復。十三年春﹐奏請設屯﹐並免升科。奉部駁飭﹐事遂中止。十二月﹐奉上諭﹕『少詹事梁上國陳奏﹕「臺灣淡水廳屬之蛤仔難地方﹐田土平曠丰饒﹐每爲盜所覬覦。從前蔡牽﹑朱濆曾欲占其地﹐俱爲官兵擊退。若收入版圖﹐不特絕洋盜窺伺之端﹐且可獲海疆之利」等語﹔並分別各條﹐詳悉具奏。梁上國籍隸閩中﹐於本省情形﹐自應素悉﹐所言不爲無見。著將原折撥交阿林保﹑張師誠﹐悉心妥議奏聞。將此諭令知之。欽此』﹗經阿制憲奏﹕『委署臺灣府徐汝瀾詣勘』。徐守仍稟請照賽將軍原奏﹐分設屯弁。尙未復奏﹔十四年正月﹐復奉上諭﹕『阿林保等片奏﹕查勘蛤仔難地勢番情﹐另行酌辦一折。蛤仔難北境居民﹐現已聚至六萬餘人﹐且於盜匪窺伺之時﹐能知協力備禦﹐幫同殺賊﹐實爲深明大義。自應收入版圖﹐豈可置之化外﹖況其地又膏腴﹐素爲賊匪覬覦。若不官爲經理﹐妥協防守﹐設竟爲賊匪占踞﹐豈不成其巢穴﹐更爲臺灣添肘腋之患乎﹖著該督撫等熟籌定議﹐應如何設官經理﹑安立廳縣﹐或用文職﹐或駐武營﹐隨宜斟酌﹐期於經久盡善爲要。再梁上國折內敍及﹕「蔡逆賊船﹐近至蘇澳之時﹐先率眾上岸﹔有該處番人與鬥﹐居民吳氏遂擒獲數賊以獻﹐賊始驚潰而去。嗣朱逆復又竄往﹐亦經該處居民與官兵夾攻敗賊」等語﹐該處居民見官兵剿賊到彼﹐卽知如此出力﹐從前曾否奏明施恩﹖著卽詳查。彼時如曾擒獲賊犯﹐卽當加之獎賞。若系著名賊目多人﹐應卽奏明酌賞頂帶﹐以示鼓勵。亦此時收撫之要著也。將此諭令知之。欽此』﹗嗣以漳﹑泉斗案﹐未及勘辦。

十五年﹐方制憲維甸過臺查辦﹐行次艋舺﹐卽有蛤仔難生番頭目﹐帶額社番叩送戶口淸冊﹐請入版圖。又據民人請將已墾田地﹐照則升科﹐設官彈壓﹐分定地界﹐各等情﹔當卽具折奏聞。理時以派辦淡屬斗案甫畢﹐隨行至艋。四月初四日﹐面奉委札﹐並發章程十八則﹐丈繩一副。理胸有成竹﹐了無難色﹐次日捧檄入山。何繪等知理不可以私動﹐借口助辦城池文武衙門兵房各工程﹐請奏發銀二萬兩興建﹐限三年勻攤歸款等語。其實仍思暗充業戶。理指斥積獘﹐諄諭再三﹐始據各結首分領丈竿﹐前往丈報。理若準其援照臺例設立業戶﹐聽報升科﹐則正供無幾﹔除支放兵米外﹐所需文武員弁廉俸﹑兵餉役食﹐卽須另爲請領。是名以尺土歸王﹐實大費國帑也。理殫一己之心思﹐耐三月之勞瘁﹐辦有頭緒﹐繕具節略申送。經張撫憲師誠批﹕省中司道核議請奏。司中仍以『事難懸擬』四字﹐詳請交臺鎭道議覆。是冬﹐汪制憲志伊蒞任﹐始檄委臺﹑澎張道憲志緒督理親往覆勘。十六年三月出山﹐理進郡會議申覆。九月﹐兩院憲會奏﹐奉朱批﹕『大學士會同該部議奏。欽此』。十七年﹐奉準部覆。迄今奉駁之件及各項工程﹐應由府主稿議詳﹐尙未淸釐﹐致奉飭畱。理亦無由查催。理先於丈報後﹐已按畝升科﹐並請照淡水﹑拳和莊定引下沙則例田六石﹑園四石之數升報﹝按拳和官莊續查無例﹐現準照同安下沙則例﹐自道光七年四月二十五日奉到部文爲始﹐而田六﹑園四之數﹐尙未悉符﹐詳「田賦志」末﹞﹐示期開徵。分別正﹑雜租額﹐正租完交本色﹐余租每石折銀餅一元﹐民番稱便。統計蘭地幅員南北直長一百三十里﹐東西橫闊十里至三﹑四十里不等。中間水石沙礫間之。較之彰邑所轄地畝不及十分之一﹐淡水所轄地畝不及五分之一。彰邑年收正供三萬石零﹐淡屬年收正供一萬三千石零。彰﹑淡所收錢糧不敷﹐經費年向司庫撥給。今蘭地彈丸﹐十九年後﹐荒埔開透﹐供﹑耗谷石及折收餘租﹐每年約可收至四萬餘石。再加鹽課銀二千數百兩。除一切經費外﹐大有盈餘﹐可備派撥。此理力裁業戶之實效。彼謀充業戶者﹐十五年以前﹐不無破耗貲財。今日所謀不遂﹐不免歸怨於理﹔而官淡﹑蘭者﹐亦未免以此後往來行李供頓夫費﹐致怨於理。是理𨿽仰邀憲察﹐許以辦事認眞﹐不遺餘力﹐並奏請量加鼓勵﹔然認眞則招忌﹐不遺餘力則招怨。怨忌日集﹐蜚語可畏。竊恐謠傳日久﹐無人爲澡雪者。總之﹐理汲汲欲開噶瑪蘭之見﹐實緣洋匪李培﹑蔡牽﹑朱濆先後窺伺﹐圖作賊巢﹔理耳聞目擊﹐不勝惶悚。若再不及時收入版圖﹐設官經理﹐萬一水陸姦宄互相勾結﹐負嵎拒險﹐勢必全臺驚擾﹐故敢自任其事。迨荷重委﹐竭盡心力﹐利盡歸公﹐怨盡歸己。其實並無見長取巧及絲毫不肖之心﹐誠可淸夜自問﹐上告吾君﹐而對大憲者。今地入版圖﹐徵租三載矣﹐合錄顚末以告﹐並摘「東遊艸」拙作中有關於噶瑪蘭事宜者﹐附錄三十三首﹝按詩另編入詩賦類﹐並加摘十餘首﹐皆有關蘭事者﹞﹐敬求誨正。

噶瑪蘭原始姚瑩﹝石甫﹞

噶瑪蘭僻在荒裔﹐艸昧初開﹐紀載闕略。臺人所傳﹐惟謝教諭金鑾之「蛤仔難紀略」﹑楊太守廷理之「議開噶瑪蘭紀略」二書﹐乃權輿也。楊書僅紀開拓之功﹐謝書稍詳形勢﹐並其原起。然楊不及見十七年以後之事﹔而謝僅得諸傳聞﹐未嘗親履其地﹐所言或有未確。瑩以道光元年﹐奉檄權判其地﹐訪諸耆老﹐則多身與經營﹐目擊前後者。考諸案牘﹐咨詢舊吏﹐爰紀其實﹐以貽後之君子。

噶瑪蘭本名蛤仔難﹐在淡水東北三貂﹑金籠大山之後﹐社番地也。三面負山﹐東臨大海。三貂﹑金面掖其左﹐擺芝﹑蘇澳﹑艸嶺■﹝木益﹞其右﹐員山﹑玉山枕其後。自山至海﹐寬廣不及四十里。自三貂溪南至烏石港三十餘里﹐皆山石無地。自烏石港至蘇澳山下﹐綿亙不及百里﹔然一望平疇﹐溪港分注﹐實天生沃壤也。

其始番居不知開辟﹐雜處深林水窟之中﹐捕魚打鹿而已。康熙中﹐卽有漢人與通市易。藍玉霖「鹿洲集」﹑周宣子「諸羅縣誌」﹐皆已載之。乾隆三十三年﹐民人林漢生始召眾入墾﹐爲番所殺。後或再往﹐皆無成功。

吳沙者﹐漳浦人﹐久居三貂﹐好俠﹑通番市有信﹐番悅之。民窮蹙往投者﹐人給米一斗﹑斧一柄﹐使入山伐薪抽藤自給。人多歸附。淡水廳聞﹐懼其爲亂﹐乃遣諭羈縻之。林爽文之亂﹐慮賊北竄內山﹐同知徐夢麟言﹕三貂有吳沙﹐民番素信﹐可堵賊毋使遁入者是也。沙旣通番久﹐嘗深入蛤仔難﹐知其地平廣而腴﹐思入墾﹐與番割許天送﹑朱合﹑洪掌謀﹐招三籍流民入墾﹔並率鄕勇二百餘人﹐善番語者二十三人﹐以嘉慶元年九月十六日進至烏石港南﹐築土圍墾之﹐卽頭圍也。沙𨿽首糾眾入山﹐而助之資糧者﹐實淡水人柯有成﹑何繪﹑趙隆盛也。沙所召多漳籍﹐約千餘。泉人漸乃稍入。粵人則不過數十﹐爲鄕勇而已。初入﹐與番日斗﹐彼此殺傷日眾。沙使人紿番曰﹕我奉官令﹐以海賊將據蛤仔難盡滅諸番﹐特來堵賊﹔且護番墾田﹐足眾糧而已﹐非有他也。番性愚﹐不事耕鑿﹔間有耕者﹐用力苦而成功少﹐故視地不甚惜。得沙言﹐疑信者半﹔斗又屢敗﹐以爲漢人有神助﹐稍置之。番社患痘﹐沙出方施藥﹐全活甚眾﹐徳之。

二年﹐沙死﹐子光裔無能﹐侄吳化代理其事。復有吳養﹑劉胎先﹑蔡添福附之﹐漸開地至二圍﹑湯圍﹐亦時有爭鬥。四年﹐乃與番和。沙與化皆能約束其眾。番旣聽墾﹐亦不復侵擾。番喜。益進墾至四圍。是時漳人益眾﹐分地得頭圍至四圍辛仔羅罕溪﹔泉籍初不及二百人﹐僅分以二圍菜園地﹐人一丈二尺﹔粵人未有分地﹐民壯工食﹐仰給於漳。四﹑五年間﹐粵與泉人鬥﹐泉人殺傷重﹐將棄地走﹐漳人畱之﹐更分以柴圍之三十九結﹑奇立丹二處﹐人四分三釐。化及三人者﹐戒約其眾毋更進﹐亦相安矣。

七年﹐三籍人至益眾。漳人吳表﹑楊牛﹑林碷﹑簡東來﹑林膽﹑陳一理﹑陳孟蘭﹐泉人劉鐘﹐粵人李先﹐乃率眾一千八百十六人﹐進攻得五圍地﹐謂之九旗首。每人分地五分六釐。漳得金包裏股﹑員山仔﹑大鬮三深溝地。泉得四鬮一﹑四鬮二﹑四鬮三渡船頭地。又自開溪洲一帶﹐粵得一結至九結地。

九年﹐有彰化社番首潘賢文﹑大乳汗﹑毛格犯法懼捕﹐合岸裏﹑阿里史﹑阿束﹑東螺﹑北投﹑大甲﹑吞霄﹑馬賽諸社番千餘人﹐越內山逃至五圍欲爭地。阿里史眾彊而鳥鎗多﹐漳人不敢斗﹐相與謀﹕阿里史無糧﹐不若助之粟而散其眾。乃陽與和﹐分置諸番而食之。阿里史眾喜﹐漸乃換買其鳥鎗幾盡。阿里史乃弱﹐晤悔而無如何。

十一年﹐山前漳﹑泉械鬥。有泉人走入蛤仔難者﹐泉人納之﹐亦與漳人鬥。阿里史諸番及粵人本地土番皆附之﹐合攻漳人不勝。泉所分地﹐盡爲漳有﹐僅存溪洲。斗幾一年始息。阿里史諸社乃自開羅東居之﹐潘賢文爲之長。十四年﹐漳﹑泉又斗﹐漳人林標﹑黃添﹑李觀興各領壯丁百人﹐吳全﹑李佑前導之﹐夜由叭哩沙喃潛出羅東後﹐徑攻之。阿里史眾驚潰走﹐入土番社內﹐漳人遂有羅東。已復和。泉人乃自溪洲沿海關地至大湖﹐粵人乃至東勢開冬瓜山一帶。此皆十五年前事也。

謝退谷「蛤仔雞紀略」曰﹕嘉慶三年﹐有龍溪蕭竹者﹐頗喜吟詠﹐於堪輿之術﹐自謂得異傳。竹從其友遊臺灣﹐窮涉至蛤仔難。吳沙款之﹐居且久﹐乃爲標其勝處爲八景﹐且益爲十六景。今所傳「蘭城拱翠」﹑「龍潭印月」﹑「曲徑香泉」﹑「濁水含淸」之類是也。竹悉爲賦詩﹐或論述其山水﹐遂爲圖以出。其圖於山水脈胳甚詳。時未有五圍﹐要其可以建圍之地﹐竹於圖中皆遞指之。後悉如其言。余按嘉慶三年﹐吳沙已死﹐安有款居蕭竹之事﹖若謂二年﹐則是時僅開頭圍﹐與番爭鬥未息﹐安得遊覽全勢﹖以余考之﹐蓋款蕭竹者﹐吳沙之子光裔與吳化輩也。化等旣得二圍﹐與番和﹐乃延蕭竹進窺其地﹝「東槎紀略」。按二圍當作四圍﹞。

卷八

雜識﹝下﹞

紀文﹝下﹞紀事紀物

紀文﹝下﹞

紀事

紀物

紀文﹝下﹞

——論﹑書﹑說﹑記﹑駢體﹑詩﹑賦

論

山海賊總論解元教諭徳化鄭兼才﹝六亭﹞

臺灣本海寇屯踞之地。其後荷蘭奪之倭人﹐鄭氏又得自荷蘭。自入版圖後﹐乘間竊發﹐山賊常有﹐海賊不常有。山賊猝起﹐黨與烏合﹐非占據郡縣城不能集事﹔若前之朱一貴﹑黃教﹑林爽文皆是也。海賊以商船爲性命﹐或艸竊登岸﹐隨風去住﹐無所藉郡縣城﹔𨿽罪惡貫盈之蔡牽﹐其初時所爲﹐不過如是。

蔡牽率眾入鹿耳門﹐始嘉慶五年﹔兵將退守安平﹐商船悉爲賊有。自是蔡牽始垂涎臺灣矣。蔡牽旣去﹐揚言越五年當再至。至期﹐果以賊眾至﹐爲嘉慶九年四月二十有八日。值雨甚﹐北汕炮不得發﹐兵潰將亡﹐郡城民情洶洶﹔賊去始定。自是蔡牽敢窺伺臺灣矣。是年十一月﹐蔡牽繼至﹔十年四月又至﹔皆停泊累月。其聲勢聯絡﹐不熾於前﹔而胡﹑杜﹑侯餘黨洪四老等﹐得以民無鬥志﹐蠱惑蔡牽。蔡牽歲資利於商船﹐不惜重貲厚結山賊。山賊不知﹐自速其死﹐廣爲招致﹔而向來被據稍知書之徒﹐又以天時人事﹐散布謠言。蔡牽自是妄稱王號﹐逆造正朔﹝自稱鎭海威武王光明元年﹞﹐於十有一月起釁滬尾﹐竄連東港﹐厚集郡城﹐皆山賊爲之揚其波。一若至微極賤之蔡牽﹐一日可以鞭箠番民﹑控制閩粵也﹐豈不悖且惑哉﹗

蔡牽𨿽垂涎臺灣﹐然日久計熟﹐所欲得志者噶瑪蘭耳。其地膏腴﹐未入版圖。田畝初開﹐米粟足供﹔居郡城上流﹐險固可守﹔漳﹑泉人雜處﹐其釁易乘﹔而同時巨盜朱濆力足控蔡牽﹐又慮爲其所奪﹐是以揮金布賂﹐密謀先發﹐令其黨赴東港﹐而自畱滬尾督率。意以滬尾旣得﹐卽可上迫噶瑪蘭﹐而下制郡城。不圖羽翼未成﹐陸賊元凶就戮﹐不得已始率黨南下。旣入鹿耳門﹐又遷延踰旬。若其初意在郡城﹐必乘無備﹐並力急圖。蓋蔡牽𨿽愚﹐長生海涯﹐習聞往事﹐縱使僥幸得有郡城﹐未有不懼爲朱一貴之續。以此度羣賊所爲﹐決非噶瑪蘭不可也。

蔡牽烏合鴟張﹐多以林爽文比﹐而大勢實相反。林爽文之變﹐實激之使起﹐故釁生一時﹐蔓延數載﹔而其敗也﹐至於窮蹙自投。蔡牽之變﹐若招之使來﹐故勾通數載﹐流毒一時﹔而其敗也﹐止於詭祕自逸。以勢論之﹐山賊被誘迫脇﹐身𨿽從賊﹐心懷兩端﹔羣呼跳躍﹐如同兒戲。有節制之師不足平也。海賊𨿽拚命敢殺﹐然其入港必借勢風潮﹔卽使登岸﹐必無傾船盡出之理。有勇力之師固守海口﹐以逸待勞﹐亦足恃險無虞。惟上流噶瑪蘭﹐官所不轄﹐賊所必爭﹐萬一民番失守﹐棄以與賊﹐臺灣之患﹐由是方滋。故爲臺灣久遠計﹐非掃淸洋面以拔其根﹐卽當致力上流以絕其望。然以化外地﹐通道築城﹑設官置卒﹐旣格於非入告不可﹔而水師頻年剿滅﹐又苦於風濤出沒﹐蹤迹無常。無已﹐則請踵藍鼎元「鹿洲集」中故智﹐而以假扮商船之說進﹝「六亭文集」﹞。

書

上汪瑟庵先生書﹝諱廷珍﹐官至協揆﹔謚文端﹞鄭兼才

謝君金鑾官嘉義教諭﹐去歲詳修「臺邑志」旣竣事﹐復著「蛤仔難紀略」一卷。蛤仔難者﹐臺灣東北地﹐初爲生番社﹐今皆漳﹑泉人住居。辟地旣廣﹐慮並於海賊﹐願內屬﹔當事未以聞。以勢論之﹐郡城地近極南﹐蛤仔難處極北﹐上可及下﹐下不能顧上﹔蛤仔難卽可棄﹐爲郡城計不可棄也。以理論之﹐墾田數萬﹑聚族數千﹐地爲化外之地﹐人爲向化之人﹔化外之地可棄﹐向化之人不可棄也。況其地易爲巨盜占踞﹐未雨綢繆﹐斯爲要著。兼才欲敍述存之﹐慮學識淺陋﹐不足取重﹔謹呈鑑並乞序言﹐他日其地新屬﹐是書得行﹐夫子鴻裁﹐於海外有光矣。

上辛筠谷侍禦﹝諱從益﹐官至都總憲﹞

舊夏寄一函﹐內附「蛤仔欄紀略」鈔本。蛤仔欄向未內屬﹐舊冬梁九山據謝退谷所著「紀略」﹐條列奏聞﹔今已奉旨收撫。「紀略」一書﹐夏間已梓於前臺郡守雙梧楊公﹐如得其本﹐當卽寄覽。

上瑟庵先生

「蛤仔難紀略」已梓於前臺郡守楊公廷理。內備四圍﹐弁以謝博士金鑾原序。楊太守未知兼才求序於夫子﹐而謝博士則深喜是書得因就正﹐以未得快睹師序爲憾。

楊太守爲全臺倚賴﹐在勤事便民。南北路循行﹐僕從數僅盈十一﹔遇有驅使﹐千人立致。供應省而呼應靈﹐爲足感眾心而寒賊膽。當蛤仔難甫通﹐民旣悲其去﹐迨漳﹑泉械鬥﹐民益願其來。大吏不得已﹐亟檄太守往彈壓。乃以今秋八月﹐領空銜東渡。計其勞績﹐一奏於將軍﹐撤回後﹐再會奏於督撫。而其省費便民諸治行﹐尙未盡達天聽﹐僅見於百姓之謳思﹑文人之載筆﹐其亦公論所不能沒也歟﹗鋟本「紀略」附呈。

與鹿春如﹝澤長﹞論料匠事﹝辛巳冬﹞姚瑩

頃謁觀察﹐言蘭地軍工料匠一事﹐慮廳中不能盡善﹐委足下就近察治。想素受知遇﹐無不欣然奉命也。惟此事原委不可不知﹐治法寬嚴又須得當﹔庶不激生事端。

緣軍工大廠所用本地土料木件﹐向系南路之瑯嶠﹑北路之淡水兩匠首承辦﹐而北路爲最多。匠首杜長春又最久﹐歷以煎煮樟腦獲利。噶瑪蘭新開﹐未設匠首。其本地遊民無食﹐入山采伐木植﹐爲居民建蓋房屋﹑農椇器用﹐皆賴於此。其地並無松杉﹐惟產硬木﹐卽軍工小料之木也。是以淡水大匠首杜長春派令承辦軍工﹐歷年四載﹐每載一百二十件無誤。嗣因附近蘭民﹐往往入山煎煮樟腦﹐售賣漸多﹔而杜長春之樟腦滯銷不行﹐乃請入蘭設立料館﹐以采軍工爲名﹐而實在欲收樟腦之利。蘭地各山﹐小料匠以爲歷辦軍工無誤﹐一經設館﹐不無多所派累﹐頗有怨言﹔而私煎樟腦者﹐亦不肯遵禁﹐遂勾結眾料匠拒杜長春﹐不任設館。杜長春大受肆辱而逃﹐匿其情﹐以抗辦軍工具控。前觀察使葉公嚴札飭拏﹐眾匠懼﹐赴廳投訴乞免。髙前廳許之﹐罰令備制頭圍縣丞衙署料值減半而爲詳銷設館及辱匠首之案﹔眾匠以爲無事矣。詳上﹐而杜長春稟亦至。葉公嚴斥﹐廳中急拘之。眾匠大嘩﹐遂相謀﹐聚眾縛廳役欲殺﹐因而爲亂。此役畏死﹐重賂得免。然杜長春固猶嘵嘵不已也。瑩時在臺邑﹐聞之﹐力言於葉公。謂﹕噶瑪蘭僻遠﹐鞭長莫及。此等皆亡命﹐且平心計之﹐其曲不盡在民。人情洶洶﹐急操之恐且有變。公納之﹐稍緩其事。今春至蘭﹐益得其狀。蓋蘭地采料者﹐皆沿山架寮﹐自頭圍至員山大湖凡七處﹐各有頭人。多者十數寮﹐少者四﹑五寮。每寮小匠或三﹑四十人至一﹑二十人不等﹐皆赤手無賴﹔故不避生番﹐身入險阻﹐歲常爲番殺者數十人而不顧。其頭人亦無大資本﹐卽以隨時賣料爲工資﹐采者與頭人均其利焉﹔藉以活者斯甚眾矣。若煎煮樟腦者則又不然﹐蓋亦略有身家﹐而出資鳩工侔利矣。此二者﹐本不相涉﹔因煮腦者爲杜長春病﹐欲並之而不可﹐則思除之﹐迫而與采料者合﹐乃並采料者亦病之矣。采料﹑煮腦二者旣合爲杜長春病﹐然後淡水匠首始疲於軍工﹐而船政大敝。杜長春因得有所挾持﹐而時時求退。歷任皆姑容之﹐匠首益驕。其始志在除私腦而已﹐繼乃欲除私料。蘭地千萬丁﹐日用取資於料﹐勢不可除﹔則思不出工資而坐抽其利。蘭之人不甘也﹐誓不使其設館﹐而願照舊例承辦四載之料。杜長春必不可﹐故久而不決。其煮樟腦者﹐亦藉此有泰山之安焉。此其原委也。

愚以爲杜長春固貪矣﹐無賴之徒動以鳩眾抗拒﹐致害軍工﹐此風亦不可長。然若輩自出工資﹐忘生冒險以求口實﹐本無抗辦軍工﹔徒以匠首爭利故﹐而坐以罪。此不足以服眾心而平眾怒。將捨采料而獨治煮腦﹐則又慮其勢方合﹐恐煽爲變。將徹底實究之﹐則治眾采料者以鳩眾毆辱官人之罪﹐必先究匠首以爭利勒派之咎﹐庶兩平之道。而軍工方在需人﹐去一杜長春不足惜﹐軍工之害﹐不可勝言。此投鼠忌器之勢也。然則審思而善處之﹐惟有增設料館而寬其抗拒之罪﹐使眾料匠與匠首一體辦公﹐稍爲津貼匠首﹐以示有所統轄。料匠旣歸料館﹐匠首亦藉得所利﹐不致獨肩軍工之累。然後獨聲私煮樟腦之罪而捕之﹐采料者必不復與合﹔然後煮腦之勢孤﹐一干役可系治之矣。去其煎腦之病﹐則匠首之利必專﹐於以裕匠濟工﹐豈不善哉﹗此瑩今秋在蘭所籌劃﹐出於萬全者也。

旣詳請﹐未及得批去任。乃杜長春貪婪無已﹐眾料匠旣聽從設館﹑不取工資﹐而聽匠首九一加抽﹐以爲津貼之費﹐亦不復與煮腦者通﹐咸赴案具結矣﹔杜長春則必欲加抽二八不可得﹐復以料匠抗辦爲辭﹐不往設館﹐陰爲挾持軍工之計。今觀察愼擇能事之人﹐而足下適在蘭﹐故屬瑩致書陳其始末。相機度勢﹐是在大才之審處﹐而不可以懸定。足下勉爲之﹐無負觀察意﹝「東槎紀略」﹞﹗

說

軍工廠鹿港同知安福陳盛韶﹝灃西﹞

水師巡洋之船謂「哨」﹐監修者﹐臺灣道也。其藤麻發廳縣采買﹐其釘鐵﹑桐油由內地采買﹐桅舵樟木由內山采買。於是各城市有藤戶﹐曰奉憲采藤也﹔非軍工廠藤謂私藤﹐不敢賣。有小廠戶﹐曰奉憲發賣余鐵也﹔非軍工廠鐵謂禁鐵﹐不敢用。有軍工匠首﹐曰奉憲采料也﹔非軍工廠采買之木謂偸透﹐非軍工廠雇修之匠謂私修。住鹿耳門巡查者名海馬﹐住北路海口巡查者名料差﹐皆所以嚴海禁﹑查姦細﹐備不虞也。而巡差之利在船規﹐匠首之利在樟腦﹐廠戶之利在鐵價。倘用非其人﹐利之所在﹐獘卽因之。然則曷革乎﹖曰﹕否。查臺灣道例修哨船﹐大船月限一隻﹑小船月限二隻。其價領諸司庫﹐大半不敷﹔書差辦公﹐不能不藉玆貼補。以山澤有餘之利﹐供軍需不足之用﹐取者尙近於義﹐與者尙近於忠。捨此而剝削府縣倉庫﹐則爲患滋大。再不然﹐而杯水盟心﹐半塵不染﹐官淸於上﹐丁胥染指於下﹔小民未沾實惠﹐猶是飯從脊梁上過。惟是率循舊規﹐嚴禁滋擾以防流獘﹐乃持平之道也﹝「問俗錄」﹞。

記

噶瑪蘭臺異記﹝辛巳﹞姚瑩

皇帝登極之元年六月癸未夜﹐噶瑪蘭風颶也。或曰﹕『臺雨甚﹐伐木壞屋﹐禾大傷﹐繼以疫』。於是﹐噶瑪蘭辟十一年矣﹐水患之歲五﹑臺患之歲三。蘭人大恐﹐謂鬼神降災﹐不悅人之辟斯土也﹐將禳之。姚瑩自郡反﹐聞災馳至﹐周巡原野﹐傾者扶之﹑貧者周之﹐請於上而緩其徵﹐制爲藥而療其病﹐疫以止。民大悅。乃進耆老而告之曰﹕吾人至此不易矣﹗生人以來﹐此爲荒昧。惟狉榛之番﹐睢睢盱盱﹐巢居而穴處。其所以異於禽獸者幾希﹖始自吳沙數無賴召集農夫﹐負耰鉏以入荒裔﹐翦荊榛﹑鑿幽險﹐禦虎豺之生番﹐數瀕於死矣。乃築圍堡﹑置田園﹐聚旅成郛﹔旣以無所統而相爭奪。大吏以聞﹐天子憫焉﹐然後爲設官以治之﹔黔首綏和﹐文身向化。今則膏腴沃壤﹐士農工商備矣。城郭興﹑宮室畢﹐婦子嘻嘻而樂利。夫山川之气﹐閉塞鬱結﹐久而必宣。宣則泄﹐泄則通﹐通然後和﹐天道也。今以億萬年郁塞之區﹐一旦鑿其苞蒙﹐而破其澒洞﹔澤源與山脈僨興﹐陰晦與陽和交戰。二气相薄﹐梗塞乍通﹐於是乎有風雷水旱瘯疾之事﹐豈爲災乎﹖昔者羲﹑軒之世﹐淳風古處﹐百姓渾渾﹐不識不知﹐未有所爲災者。逮乎中天運隆﹐五臣遞王﹐文明將啟﹐而於是乎有堯之水﹑湯之旱﹐聖人以爲气運之所由泄﹐而不以爲天之降殃於人也。不然﹐徳如唐堯﹑功如成湯﹐豈復有失道以干鬼神之怒哉﹖若夫地平天成﹐大功旣畢﹐則惟愼修人紀﹐以保休嘉﹔而於是乎時和年丰﹐百寶告成﹐宇宙熙皞﹐臻於郅治。苟有失徳﹐肆爲淫慝敗亂﹐則鬼神惡之﹐而天乃降災。此天地之气旣通﹐而人事不和之爲厲也。今蘭地初辟﹐𨿽風水屢洊﹐而不爲異。五患水﹑三患臺﹐而民不饑﹐無有散亂﹐何也﹖民皆手創其業﹐艱難未忘﹐不敢有淫慝之思也。𨿽然﹐吾特有懼焉﹗懼夫更數十年後﹐地利盡辟﹐戶口殷富﹐老者死而少者壯﹐民惟見其樂﹐而不見其艱也﹐則將有滋爲淫佚﹐而樂於凶悍暴亂者。人禍之興﹐吾安知其所極耶﹖然則如之何而後可也﹖曰﹕崇節儉﹑修和睦﹑戒佚遊﹑嚴盜賊。守斯四者﹐庶可以久安而不爲災﹐禳何爲者﹖耆老曰善。乃記之﹝「東溟文集」﹞。

駢體

噶瑪蘭厲壇祭文姚瑩

嗚呼﹗上帝好生﹐蠢靈無異。聖王禦世﹐中外一家。安民以惠爲先﹐善俗以和爲貴。冤慘之深﹐莫過沙場不返﹔厲气之積﹐多由餒鬼無依。嗟爾噶瑪蘭開辟之初﹐三籍流民﹐皆以孤身遠來異域。負耒營田﹐披荊斬棘﹔或橫戈保眾﹐賈勇爭先。探身鯨鱷之淵﹐射利虎豺之窟﹔始與凶番格鬥﹐繼乃同類相殘。戰爭越十五年﹐死亡以數千計。聚眾奪地﹐沒旣無名﹔違例開邊﹐死且負咎﹗重洋阻隔﹐魂躑躅以安歸﹖亂冢縱橫﹐骨拋殘而莫辧。肝腦空塗﹐未得一弓之地﹔幽冥淪滯﹐長銜九壤之悲﹗

至於三十六社土番﹐被髮文身﹐聖化未沐。含生負性﹐覆載攸同。艸爲衣而肉爲食﹐猿鹿是伍﹐何知布粟之精﹖巢斯處而穴斯居﹐風雨飄零﹐不解宮室之美。射鹿打牲﹐以鏢弩爲耒耜﹔赤男躶女﹐無葬娶與室家。睢睢盱盱﹐榛榛狉狉﹐乃始以市買而通漢﹐繼因土地而交爭。戰鬥屢摧﹐信漢人果有神助﹔疆原日蹙﹐疑番眾殆是天亡。生𨿽愚陋無知﹐白刃可蹈﹔死亦沈冤莫釋﹐碧血難消﹗

更有黃髮少年﹑白衣壯士﹐奮孤忠而討賊﹐識大義以勤王。當孫恩猖獗之時﹐亦廬循縱橫之會。蛟吞鯨視﹐屢思破卵營巢﹔大斾樓船﹐尙待焚艘拔幟。乃父老深明順逆﹐士女爭饋壺漿﹔生擒丑類投轅﹐願效前驅破敵。功成碧海﹐身喪黃泉﹔莫考姓名﹐未蒙卹典。忠誠不滅﹐義魄何安﹗

方今天子懷柔﹐澤周海外。嘉羣番之響義﹐負籍歸誠﹔憫絕域之初通﹐設官布化。授地分田﹐鯷瀛有截﹔食租免稅﹐麟冊無頗。十二年教養涵濡﹐七萬戶謳歌鼓舞。漢庶則成家聚族﹐都忘鋒鏑之艱﹔番黎亦鑿雨鋤雲﹐漸有衣冠之象。生人安矣﹐受福方長﹔死者哀哉﹐含悲何極﹗萬眾靑燐之鬼﹐不免餒而﹔頻年疾癘之災﹐良有以也。

瑩等共膺此土﹐保赤爲懷。睹民番之錯處﹐日久而安﹔念冥漠之沈淪﹐心悲以惻。爰廣安民之惠﹐更修祀鬼之壇。建旛招魂﹐設屋爲主。傳集三籍各社耆長﹐涓吉致祭。俾知忘身保眾﹐死事無別乎公私﹔木本水源﹐此日猶申其禋祀。茆楹旣置﹐足以棲靈﹔生籍𨿽殊﹐何妨共食﹖奮身以爭地﹐身亡地喪﹐尙復何爭﹖爲漢以怨番﹐漢睦番和﹐可以無怨。如果仇忿兩釋﹐自能厲气潛銷。漢乘風而內渡﹐速返鄕園﹔番超脫於沈幽﹐各登善地。從此人鬼相安﹐民番永樂。殊方異域﹐皆成舜日堯天﹔滯魄冤魂﹐盡化和風甘雨﹕豈不休哉﹖尙饗﹗

噶瑪蘭始入版圖﹐民番未能和睦﹐時有械鬥﹔又頻歲多災。瑩鋤除彊暴﹐教以禮讓﹐民番大和。乃以秋仲會集三籍漢民﹑生熟各社番﹐設厲壇於北郊﹐祀開蘭以來死亡者。爲漳籍之位於左﹐泉﹑粵二籍之位於右﹔列社番之位於地﹐以從其俗﹔城隍爲之主﹐列位於上。是日﹐文武咸集﹐率各民番﹐盛陳酒醴牲核以祀之﹔至者二千餘人。社番亦具衣冠﹐隨眾跪拜﹐如漢人禮。祀畢﹐又使民﹑番互拜。瑩乃剴切誦以和睦親上之義﹐陳說五倫之道﹐使善番語者﹐逐句傳繹之。環聽如堵﹐多泣下者﹝「東槎紀集」﹞。

社稷壇禱告地震疏臺灣府前任通判平陸仝卜年﹝磵南﹞

伏惟智女安貞﹐噓吸上通乎蒼縡﹔媼神嚴翼﹐蕃釐下奠於黃靈。浮六幕以無垠﹐界四維而有定。凡以靜兼山鎭﹐恬與瀾安。斯履土皆荷其帡幪﹐寬平玉砥﹔而守疆尢資其奠乂﹐鞏固金甌也。噶瑪蘭地辟臺陽﹐海連閩嶠﹐屏垣文武﹐保障民番。扶弱水以三千﹐地無私載﹔吞云夢者八九﹐海不揚波。何期素守坤貞﹐遽爾疊來震動﹔龍門未鑿﹐鰲柱將傾。町畦則下谷沸騰﹐廬舍則中宵轉側。厖驚水吠﹐鳥夢風搖。半月以還﹐四方未奠。某等忝膺土守﹐素非搖嶽之才﹔忍聽陸沈﹐不切安疆之志也﹖知鉤星伸﹑維星散﹐三淵自應乎天文﹔但恐首龍吐﹑腹龍安﹐八道未通於地表。則山𨿽嶽立﹐傳可毋召乎伯宗﹔而廟或榱崩﹐慝終有傷於展氏。用修辰告﹐共底寅嚴。總期地道主平﹐奠髙不溢以神瀵﹔庶可人居還定﹐履厚胥托於仙瀛。尙饗﹗

天后宮上梁文仝卜年

維國家崇報神功﹐海波效順﹔維茆屋仰懷後徳﹐廟貌更新。欣相宅而移宮﹐就望衡而對宇。鴻基視昔﹐弼我丕丕﹔駿烈流今﹐思予贊贊。百卅瑞安瀾平浪﹐普濟慈航﹔廿四秋辟地聚人﹐宏昭化宇。𨿽云波譎詭﹐增華一聽於後圖﹔而虹彩亙連﹐太朴已恢乎前制。屬銀河之案戶﹐架玉殿之飛梁。利葉鶯遷﹐允宜美輪而美奐﹔鳴隨蛙梵﹐安問屬官而屬私﹗並告匠材﹐欣余郎偉。

擬修北門外至頭圍石路啟陳淑均

「夏令」供除道之畚﹐在九月十月之交﹔「周官」役修野之旗﹐非一手一足之烈。欲並登於彼岸﹐須先伐自他山。廳尊仝磵南先生﹐按部風淸﹐視塗雨畢﹔原無蹊於李下﹐示有截於海隅。謂蘭自北門外至頭圍﹐沿山一帶﹐非泥污卽低窪﹔計裏三十程﹐匪石鋪不平坦。古馗凹凸﹐背竟如龜﹔皇路淸夷﹐蹄偏穿馬。緬九經之橫列﹐思千尺以直排。爰據董事覆查﹐議自四圍橋頭﹐接至旱溪路口﹐程途十里﹐經費千緡。石出公家﹐開通於七陌九阡之際﹔工輸佃戶﹐鋪墊於四衢八達之中。在兩界之田疇﹐左右可無支絀﹔而千方之石塊﹐東西或費轉移。用告仁人﹐共肩義舉。一則以官橋驛使﹐馬將毋惜乎障泥﹔一則以野店行人﹐羊可不迷於歧道。於公私得以稱便﹐於來往卽爲咸宜。且昔王霸用石布通衢﹐而飛狐開三百里﹔封敖因水潰新棧﹐而斜谷利萬千人﹕史策所稱﹐後先相望。今縱直還如矢﹐騁我修塗﹔也應頑亦點頭﹐請君贈石。至於新店過溪以內﹐舊址或增﹐二圍至港以前﹐髙原免墊﹕此則隨時相度﹐到地思量。總期要害先謀﹐審端徑術﹔不得中途略斷﹐陷絕津梁。庶幾掃道淸塵﹔所履者咸歌君子﹔非必補天塡海﹐亦拜之而呼丈人。

修三貂嶺路記平陸仝卜年﹝磵南﹞

憶余宰髙明時﹐林君方司鹺潯州。治皆兩粵之交﹐繡壤相錯﹐常得因公晤聚。領其言論﹐洞達諳練﹐宜蔣礪堂相國一見而許爲幹濟才。未幾移守柳州﹐而余奉諱歸裏﹐距今一星終且過矣。

辛卯冬﹐通守蘭陽﹐路出新莊﹐乃知君賦閒後﹐爲淡寓公。淡去蘭不遠﹐遂匆匆就道。踰三貂嶺﹐見夫蠶叢萬仞﹐拾級而登﹐無顚趾之患。欲悉其詳﹐求碑文不可得﹐咸嘖嘖頌君砌石之功不置。君義聲眾著﹑費不貲無足異﹐獨異君與余盤桓竟日﹐凡蘭中之風土人情﹑歷途之險易修阻﹐了如指掌﹐而於此不聞齒及﹐則君久視爲固然﹔而他類此者正多﹐又何足異﹗𨿽然﹐記有之﹕爲民禦災捍患則祀之﹑有功於民則祀之﹐以云報也。君卽美報不期﹐口碑不朽﹐後之人將勿以官斯土者爲陋而嗤之﹗余生平樂道人之善﹐矧此舉一力獨肩﹐深合禦災捍患﹑有功於民之義乎﹗今余赴任臺防﹐重越三貂﹐爲志數言﹐俾履道者知所自焉。

是役也﹐鳩功於道光三年﹝歲在癸未﹞仲春﹔兩閱月而工蕆。君名平侯﹐號石潭﹐龍溪人﹝淡蘭接壤﹐自薴仔潭至大裏簡七﹑八十里﹐嶺道溪梁﹐年需修葺。伊子國華﹐繼志不懈。附識於此﹞。

詩

丁卯九日錫口道中楊廷理

幾年安坐賦閒居﹐佳節倥傯寄筍輿。餻酒倩誰遺遠道﹖海山笑我枉陳書﹝時朱濆竄泊蘇澳﹐蛤仔難姦民多與通者。予先請愛總戎以百兵相助﹐並請王總戎撥小哨船數隻﹐泊烏石港口以備策應﹐皆不許﹞。萑苻肆志妖氛重﹐黎庶驚心眼界舒﹝蛤仔難居民﹐得官長撫循﹐以爲快事﹞。漫道經行曾萬里﹐危巓措足步徐徐﹝由艋舺錫口至蛤仔難﹐中歷蛇仔形﹑三貂﹑嶐嶐三大嶺﹐過溪三十六里﹐危險異常﹐生番出沒﹐人多畏之﹞。

上三貂嶺﹝按三貂與錫口皆淡水屬﹞

衡嶽開云舊仰韓﹐我來何福度艱難﹝淡水以北﹐瘴雨陰霾﹐終歲不開﹔惟六﹑七月稍霽。予上三貂﹐入蛤仔難﹐比數日晴明﹐人以爲神助﹞﹖腳非實地何曾踏﹐境涉危機亦少安。古徑無人猿嘯樹﹐層巓有路海觀瀾。敢辭勞瘁希恬養﹐忍使番黎白眼看﹝春秒蛤仔難居民卽爲辟路﹐予弗克至﹔玆再不至﹐失信於民矣﹐可乎﹞﹖

抵蛤仔難卽事

亂山行盡是頭圍﹝原名頭城﹐予爲攺之﹞﹐茆捨參差白板扉。萬姓歡騰迎太守﹐千疇穠釀載朝暉﹝山中無日不雨﹐是日晚晴﹞。民嵒可畏知時語﹐忠信堪師涉世機。一紙乞憐來已晚﹝時得朱濆投誠稟﹞﹐帝威所曁義旗揮﹝理宣布朝廷徳威﹐於是化外之民﹐皆成義旅﹞。

出山漫興

羣傳得勝出山來﹐蠻獠功微愧菲材。泥淖仄途勞悵望﹐險巘昏磴久低徊﹝予進駐五圍﹐復至溪洲﹐距蘇澳僅十五里。前進則蘆葦叢生﹐堅狀如竹﹐溪水泛溢﹐道路泥淖﹐每下腳幾欲沒腰。小徑隱隱﹐生番往來﹐僕夫縮頸。將至澳口﹐須翻一山﹐怪石嵯峨﹐陡險異常﹔攀援上下﹐輿馬竟不能至也﹞。兔經破窟株堪守﹝蔡﹑朱二逆皆欲以蛤仔難爲三窟﹐朱濆漳人謀之尢便。今𨿽破其謀﹐而賊情未釋﹐必將復來。欲靖海氛﹐不能置蛤仔難於不問也﹞﹐蛟已逃罾浪尙豗。扼腕漫言秋漸老﹝丙秋九月內﹐奉重守臺郡之命﹐隱以蔡﹑朱二逆爲憂﹐禱於前門外關廟﹐簽語有『得勝回時秋漸老』之句﹞﹐風光又上嶺頭梅。

孟夏六日重上三貂嶺頂口占

不矜權術老迂儒﹐天付精神續舊圖。勞勩敢云惟我獨﹖馳驅偏覺與人殊。靑山到眼春成夢﹐滄海當關靜似湖。可怪躋攀無腳力﹐重來絕頂汗如濡。

三貂甫過又嶐嶐﹝嶐嶺名﹐按東韻無收字﹞﹐嵐气迷漫日乍紅。矗立參天雲際樹﹐橫空跨海雨餘虹。鋤姦計短頻搔首﹐補拙情殷屢撫衷。知遇萍逢能幾日﹐憐才都付不言中。

丁卯秋出山後﹐居民爲余設香火﹐見而有感

香火何年設﹖相看感慨增。浮名天地忌﹐輿論古今稱。事業空懷抱﹝予戍伊犁六月﹞﹐焦勞乏伎能。重來慚捧檄﹐規畫記吾曾。

不有非常者﹐誰教創始謀﹝方制府開示事宜十八則﹞﹖雇科由撫字﹐布化本優遊。黎庶思官久﹐番羗待澤稠。敢辭於役苦﹐憚向此淹畱。

相度築城建署地基有作

背山面海勢宏開﹐百里平原實壯哉﹗六萬生靈新戶口﹐三千田甲舊蒿萊。村舂夜急船初泊﹐岸湧晨喧雨欲來。浮議頻年無定局﹐開疆端待出羣才﹝予以該處戶口繁多﹑田園廣袤﹐請賽將軍具奏﹐收入版圖﹔俱未遂。允行後﹐定奏設屯﹐並請免升科﹐附和者因謂予多事。迨部議飭駁﹐經梁少詹續奏﹐奉旨設官經理﹔又以斗案﹐宕延三年﹞。

度阡越陌到溪洲﹐溪水湯湯忽淺流。天道難窺原不測﹐人心易動合爲仇﹝卯秋朱逆竄泊蘇澳﹐予乘番艋舺至溪洲招募民番﹐漳人立送溪北岸﹑泉人立迎溪南岸﹐均不敢過溪。己巳夏﹐颶暴後﹐濁溪正澑北澑﹐漳﹑泉分類﹞。姦民鳥散須妨聚﹝匪徒聞予入山﹐相率逃避﹞﹐佳士云騰定寡儔﹝山川頗秀﹐設學後﹐定有佳士﹞。蕆事料需三載後﹐敢辭勞勩憚持籌﹗

悶雨夜坐

倚囊誰共話深更﹖兀坐靑燈撫短檠。點滴茆檐流不了﹐滂沱荒砌漫將平。蚓簫蛙鼓淒涼調﹐別緒羈思去住情。治賦無才民待澤﹐終朝翹首課陰晴﹝時每甲擬徵租若干石之議﹐尙無定示。開丈半月﹐晴少雨多﹐不勝焦灼﹞。

噶瑪蘭坐西向東﹐經相度築城建署地址申報。玆堪輿梁章讀請攺坐北向南﹐因復履勘﹐果成大觀﹐喜而有作﹝梁字鳳儀﹐南安縣人﹞

南北移來助若神﹐員山﹑龜嶼宛相親。天然佳境開金面﹐蕞爾方隅荷玉綸﹝蘭境現系奉旨設官﹞。三月綢繆占旣濟﹐數年議論快初伸。斜陽獨立頻搔首﹐綠畝靑疇大有人。

排悶

無端捧檄陟層巒﹐迹寄空山暑亦寒。怒發火龍飛掣電﹝六月十六亥初﹐居民失火﹐五圍艸屋二千餘間移時淨燼﹐予與居民同嗟露處﹞﹐憐深赤子急投丸﹝淡防朱半帆司馬爲予制定中丸施送﹐適居民病﹐投之多愈﹞。低檐矮屋當長夏﹐鹿脯園蔬慰素餐。隨遇置身原可樂﹐人生何必苦求安﹗

六月二十五發申噶瑪蘭創始章程作

三月心思此日成﹐揮毫悉本舊章程。仁濡雨露欣同戴﹝蘭中居民畏究私墾﹐今奉旨收入版圖﹐適予承辦﹐民心允服﹐予亦得遂前請﹞﹐气挾風霜愧久更﹝人謂予文稟不甚委婉﹐予云理直气壯﹐何須以卑語出之﹞。治賦暫收三萬畝﹐鋤姦權淨五圍城﹝計辦擬抵者五犯。按今廳治卽五圍地﹞。休從創守分難易﹐須凜民嵒可畏情﹝予初入五圍﹐業戶之議不成﹐遂有居人以翌日交租受累﹐多方恐嚇居民﹐唆令抗拒者。予設法諄諭﹐反復引導﹐始各遵照領竿﹐分往丈報。附錄於此﹐以告後之官斯土者﹞。

前詩有「三月綢繆占旣濟」﹐今十八則事宜甫脫稿﹐卽遇大火﹑大暴之災﹐竟成詩讖。興言及此﹐爰賦一律﹐用志敬畏

詩占旣濟本無心﹐災異頻來感不禁。烈焰衝霄籠皓月﹝六月十六夜火﹞﹐狂飆挾雨折深林﹝二十四日雷公暴﹞。溪回故道分淸濁﹝己已六月﹐颶後濁水溪正澑北徙﹐與淸水溪合暴流﹐居民以淸濁不分苦之。今風雨後﹐仍循故道﹞﹐人聚荒村計丈尋﹝時各村佃聚算田甲﹞。久識浮生無定著﹐那堪憂患苦相侵。

立秋日感懷

蕭蕭楓荻又驚秋﹐棖觸難禁淚暗流。暮雨朝霞占變態﹐塞花邊柳憶離愁﹝按「中秋述懷詩序」有云﹕丁巳至壬戌六年戍伊犁﹞。緣慳報國逢箕哆﹝先三年﹐予以革書楊幸逢赴京捏控被撤﹐致請開噶瑪蘭事中寢﹞﹐事濟當官借箸籌﹝時以候補知府駐辦創始事宜﹞。回首敝廬歸未得﹐蒪鱸幾次作癡謀。

七月十五夜對月述懷

孤負月圓十二回﹐蘆花風動客愁來。微名幸附垂靑史﹝噶瑪蘭今得方制府奏準開辟﹐予以委辦﹐應得附名﹞﹐小住那堪枕碧苔﹝榻前水浸﹐卑濕不可耐﹞。蒼莽山云蒸幻境﹐迷漫海霧湧飛埃﹝颶風將作﹐先日海霧湧起如塵﹞。田疇信美非吾土﹐好把勞生仔細推。

不須重溯舊因由﹐垂老何妨聽去畱。數片白雲閒放眼﹐千叢綠葦晚搖秋。輪轅異地難同轍﹐淸濁崇朝也判流﹝卽淸﹑濁二溪事﹞。此後風光隨所遇﹐前程莫漫付登樓。

漫興

此地堪乘興﹐平疇山海間。人從秋爽健﹐事過日哺閒。淸濁分支派﹐民番化傲頑。雙峯誰湊合﹝謂龜嶼﹑員山﹞﹖水陸巧相關。

久客何知苦﹖前謀快一償。馳驅方老馬﹐心迹類驚獐。匙撥葉珠潔﹝北方人呼薏苡仁爲葉珠﹞﹐盤堆佛手香。果能隨遇合﹐無事卜行藏。

移寓口占

新成公廨﹝按時未設官建署﹐所謂公廨﹐今已攺拓倉廒﹞類鶯遷﹐正是葭蒼露白天。兩月圳寮卑且濕﹐三間茅舍靜而便。心安到處皆淸境﹐履險重來屬暮年。半載自知無善政﹐不煩計算杖頭錢。

噶瑪蘭中秋

聞說朝晴暮雨天﹐中秋始見月重圓。茆檐新蓋劫灰盡﹐冰鏡髙懸景色妍。聖化昭明含內外﹐神靈照耀徹中邊。乾坤運動眞無迹﹐共仰淸輝話往年。

我亦相隨笑口開﹐不孤跋涉賦重來。九天云淨除纖翳﹐百里途平絕點埃。丹桂園中思舊植﹐紅菱池面紀新栽。夜深秋思無端集﹐香霧淸輝詠幾回。

九日晨起悶坐﹝八月十六日雨﹐至此日止﹐中間晴不及五日﹞

斜風密雨到重陽﹐憶到身家百感茫。覓句了無新意味﹐從公難攺舊衷腸。潮聲遠近喧淸夢﹝夜夢人以「恭城畱任」四字封貼宅之後門﹞﹐虫語周遭﹝按周遭疑當作「啁嘈」﹞近小牀。畢竟似僧還是客﹖披衣起坐費思量。

噶瑪蘭重陽

身安異域便爲家﹐肯向空山惜歲華﹖半雨半晴天气象﹐如癡如夢我生涯。塵冠甫拭無須正﹐濁酒能沽不用賒。吟興問誰詩思美﹐催租且漫任喧嘩﹝時議催徵﹞﹗

九月十五夜苦雨

匝月秋霖不肯晴﹐中宵屢起看云情。報升田甲容遲丈﹐輸運倉儲耐緩徵。溪張泥深肩負苦﹐雷奔電掣鬼神驚。劇憐一片光明影﹐卻在亭云暗裏行。

前詩有「溪回故道分淸濁」句﹐時欲刻聯志慶﹔因成句云「月朗中秋照海山」。聯成﹐復續一律﹝聯旁注云﹕『濁水溪仍循故道﹐淸濁攸分』。中秋見月﹐居民云﹕『十餘年來亦屬僅見﹐誠爲奉旨收入版圖後瑞應』。謹書以志﹞

月朗中秋照海山﹐天開地辟出塵寰。溪分淸濁占全局﹐化格民番各就班。養就寸心如野鶴﹐贏來雙鬢似霜菅。半年勞苦今差息﹐攜得新詩一卷還。

畏雨

一日陰晴屢看天﹐晚收伊始兆丰年。揚花恰遇秋陽暴﹐擷實頻驚宿雨綿。手執瓣香虔拜禱﹐心懸釐祝凜冰淵。浮雲終惜東風掃﹐枉使愚忱苦自煎。

出山日作

辛勤七月倩誰知﹐蘭解催歸放好枝。塵案香淸民訟息﹐葉舟風細客行遲。天光容與靑山澹﹐海鑑澄平白浪馳。任怨任勞公事畢﹐差堪自信是無私。

辛未元夕入蘭漫興

放舟深夜到蘭圍﹐比戶燃燈月共輝。三至漫誇精力健﹐一差頓覺歲時非。蒼生靑眼遙相待﹐白首雄心未肯違。轉瞬東風帆影疾﹐典衣買棹趁春歸。

辛未生日誌感

六五光陰彈指中﹐遐陬三至效孤忠﹝「宋史」謂﹕韓琦孤忠﹐每賴神助。予於噶瑪蘭不畏瘴癘﹐亦然﹞。雲霞過眼都陳迹﹐冷暖隨人亦苦衷。歧路疊更心倍小﹐流言難禁耳須聾。功名靑史知非偶﹐未信蒼顏得轉童。

欣償夙願歷深山﹐自在尋吟暮雨灣。權勇不矜心坦蕩﹐猛寬相濟語雍嫻。三災恰共黎番苦﹝庚午夏﹐五圍火﹐後繼以颶暴﹐二災幸無大害﹞﹐二瑞平分水月閒﹝庚夏濁水溪循故道﹐中秋見月﹞。審處熟思憑一己﹐幾回搓手悵維艱﹗

憶承恩命感慚俱﹐洊歷升階眷獨紆。鞅掌卅年因偊步﹐黽皇一念凜公趨。緣深瀛海頻經度﹐夢契臞仙屢仗扶﹝予以丙午渡臺後﹐每遇疑難事﹐卽夢與淸臞老人對話﹞。差喜精神猶滿足﹐卑官雅稱白髭須﹝時得委署淡防信﹞。

重思建樹到甌閩﹐一片丹心總欲伸。拓土開疆經歲月﹝予往來駐辦九閱月﹞﹐鋤姦勘亂輯民人﹝予以奏委查辦斗案渡臺﹞。雪霜飽盡消中熱﹐風雨漂余會首春﹝蘭境風雨﹐冬月最盛﹔予上元日重到﹐恰逢晴霽﹞。仕路崎嶇隨運轉﹐伊誰祿富我偏貧。

答友

綱舉目張數月工﹐潛孚默化賴天公。了無權勇驚塵眼﹐剩有辛勤表潔衷。十六字中逢運會﹝去夏偶編「嘉慶庚午﹐開疆廓土﹐億萬斯年﹐咸稱定宇」十六字﹐給發丈單。事後繹思﹐若值己巳﹑辛未﹐押韻卽難如此貼切﹞﹐百三里內協春融﹝自嶐嶐嶺至蘇澳﹐計程一百三十里﹞。安排差幸歸停妥﹐吾道從來不計功。

復位噶瑪蘭全圖偶成

尺幅圖成噶瑪蘭﹐旁觀愼勿薄彈丸。一關橫鎖炊煙壯﹐兩港平鋪海若寬。金面翠開云吐納﹐玉山朗映雪迷漫﹝金面山在北﹐玉山在西南﹞。籌邊久已承天語﹝十一年夏卽奉旨查辦﹞﹐賈﹑傅頻煩策治安﹝謂汪稼門制府﹑張石蘭廉訪兩憲﹞。

三農力穡趁春晴﹐雨霽煙消望極平。形擬半規深且邃﹐溪飄雙帶濁兼淸。培元布化思良吏﹐劃界分疆順兆民。他日濃陰懷舊澤﹐聽人談說九芎城﹝蘭境九芎木與北方楊柳同性﹐現環城植之﹞。

壬申生日志喜

花甲周來又六年﹐三登堂上結因緣﹝時三握臺郡篆﹞。素知感悚承天語﹝獲盜折回﹐奉上諭有『楊廷理朕所素知』句﹞﹐垂老慚惶著祖鞭。名士突圍傳好句﹝浙江吳澹川壽予詩﹐有『匹馬突圍三不死﹐闔城寄命一書生』句﹞﹐荒陬拓土見平田﹝噶瑪蘭善後事將竣﹞。喜從圍聚得眞樂﹐鴻指春深百卉鮮﹝鴻指圍在公署右﹐時權寓園中﹞。

噶瑪蘭道中口占

五入深山敢憚遙﹐開云屢喜見三貂。榛狉漸化民番習﹐淡泊能爲屬吏標﹝時翟楡園司馬新蒞﹐頗能安貧﹞。照眼野桃紅細細﹐濕衣曉露白飄飄。嗟余孤立無將伯﹐冀把涓埃報聖朝。

停輿洗耳聽蟬鳴﹐雅噪能令百感平。可口蔗漿寒浸齒﹐宜人茶味澹怡情。饑驅老宦神偏健﹐困頓長途坦不驚。手劚海棠秋色裏﹐意傳芳韻出山城。

羅東道中﹝按生番呼猴曰老懂。是地有大石在道旁﹐狀類狝猴﹐生番呼老懂﹔傳者因訛爲羅東。距廳治二十里﹞

淩晨閒攬轡﹐極目望淸秋。地判東西勢﹐溪通淸濁流。炊煙村遠近﹐帆影海沈浮。白鷺應憐我﹐三年五次遊。

登員山

莫訝員山小﹐龜山許並肩。千尋壓海浪﹐一撮鎖溪煙。蟠際眞隨地﹐安排本任天。披荊紓倦眼﹐吟望好平田。

九日登髙

開雲撥霧近霜天﹐此日登臨我獨先。千畝穗垂含曉露﹐萬家炊起吐晴煙。龜山南北全開面﹝相傳吳沙思報升時﹐夜夢神人告曰﹕『龜山險開﹐可歸版圖』。今連年風雨﹐山南北皆開﹞﹐帶水東西任放船﹝年前溪分淸濁﹐淸淺濁深﹔今匯爲一﹐俱可泛船﹞。乘興不知筋力弱﹐振衣直上喜如顚。

得縻廉訪先代請免接蘭篆志感

傳來羽檄接蘭廳﹐遙計封章達帝庭。借箸早經人駐足﹝楡園翟司馬已準借署﹐且到任經一月﹞﹐持籌何用我勞形﹝奏令親丈報升田園﹞﹖寸心久共玉山白﹐兩鬢難方龜嶼靑﹝土人呼龜山爲龜嶼﹞。竊幸長官憐潦倒﹐代爲聲請出郵亭。

出山贈翟楡園司馬

揮手出蘭境﹐從教免再來。撫綏資妙手﹐和輯仗仙才。煮海籌經費﹐執柯聽取裁﹝鹽務﹑工程兩事﹐頗費籌維﹞。山川誠美秀﹐桃李好培栽。

按以上五﹑七律四十五首﹐原刻三十二首在「開蘭節略」後﹔今更從「東遊艸」補出十三首﹐按次分系﹐爲楊氏噶瑪蘭詩。以下亦從原刻﹐爲噶瑪蘭詩題辭﹔今摘鈔謝詩六首。

雷陽遺事﹝並序﹞謝金鑾

雷陽陳中丞﹝按中丞諱璸﹐號眉川﹐廣東海康人。由進士調知臺灣縣﹐洊升臺廈道﹐官至福建巡撫。志稱其單騎之任﹐祗一老蒼頭朴被自隨。康熙五十六年﹐奉命巡海﹐自賫行糧﹐屏絕供億。以勞卒於官﹐一綈袍覆以一布衾而已。贈尙書銜﹐賜謚淸端﹐崇祀名宦祠﹞初爲臺灣觀察﹐嘗北巡淡水﹐往返千四百里﹐自持糗糒﹐夜宿村捨旁﹐僕從寥寥數人﹐見者嘆息。周宣子作「諸羅邑志」﹝周鍾瑄﹐貴州貴築人。由舉人﹐康熙五十三年知諸羅縣﹐延名宿陳夢林輩纂輯縣誌﹞述其事蓋詳。後人亦幾忘之矣。嘉慶丁卯﹐柳州楊公雙梧復守臺灣﹐時海寇朱濆侵蛤仔難﹐募番勇破賊而歸﹐不煩縣官一役。於是臺民復思雷陽之事﹐三山謝金鑾﹝按退谷廣文。今崇祀鄕賢祠﹞使工繪爲圖以示於後﹐復題詩於其左方焉。戊辰閏月記。

行李蕭蕭擔一肩﹐有人蹤迹似前賢。倩渠摹得雲林筆﹐一幅溪藤淡墨傳。

匹馬孤棲最可憐﹐瘴云漠漠海連天。微聞父老咨嗟語﹐此事蹉跎百廿年。

紀捷四首

太守將西渡﹐其言未必眞。天聰明絕域﹐海國賴斯人。隱懾無形患﹐初回有腳春。瀛壖百萬口﹐造物豈非仁﹗

昔日王巢賊﹐頻年赤嵌城。竹圍堅似鐵﹐壯士喜爲兵﹝林爽文之亂﹐守城義勇皆從楊司馬﹞。馬首惟予望﹐牛皮不戰平﹝福中堂兵至﹐用力於南﹑北二路﹐中路不煩用兵﹞。至今楊大眼﹐南北有威名。

東轉雞籠外﹐其名蛤仔難﹔蠶叢驚地裂﹐蛇瘴逼天寒。蠻獠春旗出﹐兒童竹馬看。

昆侖三鼓奪﹐未似此行歡﹝時朱沭令賊黨開路﹐入踞蛤仔難﹐去羅東僅二十里﹔觀察入破之﹞。

羽檄傳天外﹐須臾離海東。舊棠依召伯﹐新稻賦張公。天意無私覆﹐邊防有異功。誰將軍國事﹐爲達帝王聰﹝按題辭止此﹞﹖

蘭陽八景詩﹝並序﹞知州署廳博平烏竹芳﹝筠林﹞

噶瑪蘭﹐一新辟之區也。榛莽荒穢﹐艸木蒙茸﹐每爲人迹所罕到。前之人來守斯土者﹐斬其荒而除其穢﹐落其實而取其材。由是奇者以露﹐美者以顯﹔而山海之靈異﹑景物之秀發﹐未嘗不甲乎中州。特以僻在荒陬﹐海天遙隔﹐文人騷士每裹足而不前﹐實貽林澗之愧。𨿽然﹐莫爲之前﹐𨿽美弗彰﹔莫爲之後﹐𨿽盛弗傳。予以乙酉夏承乏斯士﹐見夫民番熙穰﹐山川挺秀。北顧暸嶺﹐雲煙縹緲﹔南顧沙喃﹐水石雄奇。其東則海波萬里﹐龜山挺峙﹔其西則峯巒蒼翠﹐儼如畫屏。竊疑天地之鍾靈﹑山川之毓秀﹐未必不在於是也。故特標其名而志其勝﹐列爲八景﹐附以七絕﹔庶名山佳水﹐不至蕪沒而不彰。後之人流連景物﹑延訪山川﹐亦可一覽而得其槪云。

龜山朝日

曉峯髙出半天橫﹐環抱滄波似鏡明。一葉孤帆山下過﹐遙看紅日碧濤生。

暸嶺夕煙

層層石磴繞靑雲﹐綠樹濃陰路不分。半面斜陽還返照﹐晴煙一縷碧氤氳。

西峯爽气

重疊靑峯映碧流﹐西來爽气一天秋。山光入眼明如鏡﹐空翠襲人無限幽。

北關海潮

蘭城鎖鑰扼山腰﹐雪浪飛騰響怒潮。日夕忽疑風雨至﹐方知萬里水來朝。

沙喃秋水

磧石重重到處勻﹐靑山四壁少居鄰。秋來積潦無邊闊﹐水色天光一鑑新。

石港春帆

石港深深口乍開﹐漁歌鼓棹任徘徊。那知一夕南風急﹐無數春帆帶雨來。

蘇澳蜃市

澳水回旋地角東﹐山光日色照曈曨。蜃樓海市何人見﹖遙在澹煙疏雨中。

湯圍溫泉

泉流瀉出半淸湍﹐獨有湯圍水異香。是否天工鑪火後﹐浴盆把住不驚寒﹖

海濤﹝蘭近海﹐濤聲作卽大雨﹞

緣何海嘯滿蘭城﹐山雨欲來先作聲。雪湧港門龍作吼﹐風搖舟楫客初驚。幾番飛瀑從天降﹐一片晶簾捲地橫。十里猶聞喧聒響﹐瀟瀟不住到平明。

洋玉簪﹝其花莖如傘柄﹑葩似箭攢﹐開如傘蓋﹐周圍似雪﹐香气襲人﹐眞異花也。蘭地有之﹞

銀箭微攢雪作花﹐襲人香气透窗紗。夜深明月來相照﹐一傘髙擎玉吐華。

木樨花﹝此花蒂軟。每月花開﹐亦名月桂﹞

綠葉層枝與桂同﹐花開蒂軟怯迎風。經年滿院天香散﹐不待秋淸八月中。

大紅花﹝卽扶桑花。蘭地最盛﹞

珊瑚點綴綠云叢﹐海外花開別樣工。葉似靑桑微帶露﹐葩如赤芍笑迎風。四時不攺朝霞艷﹐一色常欹夕照紅。雨後淸芬飄滿院﹐教人錯認牡丹同。

蘭城公寓寄興

竹聲蕭颯雨聲催﹐驚破幽人午夢回。拂袖香風木稚放﹐映窗金色菊花開。海天已滯三秋後﹐鄕信難逢一雁來。渺渺予懷添旅悶﹐蘭舟何日渡陽臺﹖

蘭城中元﹝蘭每年七月十五夜﹐火炬燭天﹐笙歌喧市﹐沿溪放■﹝口舀﹞﹔家家門首各搭髙臺﹐排列供果。無賴之徒爭相奪食﹐名爲搶孤﹞

肴果層層列此筵﹐紙錢焚處起雲煙。滿城香燭人依戶﹐一路歌聲月在天。明滅燈光隨水轉﹐輝煌火炬繞街旋。鬼余爭食齊環向﹐跳躍髙臺欲奪先。

別菊花﹝余在蘭城﹐種菊數盆。臨行時含葩未吐﹐而情殊惓惓﹐詩以志之。按原詠四絕。今存其二﹞

久滯蘭城厭海濱﹐陰雲不見日華新。爲因種菊情偏戀﹐冒雨初開送主人。

節過重陽又一旬﹐白衣送酒更無人。含情脈脈如將吐﹐笑口畱開報小春﹝蘭地菊皆十月開也﹞。

噶瑪蘭北關閩浙總督金匱孫爾準﹝平叔﹞

山頭亂石金華羊﹐下飲大澥波茫茫﹔蹴蹋洪濤濺飛沫﹐紫瀾迅激浮驚霜。北關拔起通一綫﹐訇然石扇森開張。天開地辟絕人迹﹐胡煩設險勞堤防﹗我皇徳遠曁日出﹐坐變斥鹵爲耕桑。乃知天意早有在﹐陽施陰設成巖疆。我來叱馭行過此﹐戍卒環列排櫐槍。關中沃野七千甲﹐南東其畝棻鋪穰。茆茨土捨雞犬靜﹐疑從上古窺洪荒。■﹝央鳥﹞舌侏禽費重譯﹐見人狂顧如驚獐。地無可欲視聽寂﹐安得習染生癡狂。無懷﹑葛天在人世﹐桃源之說非荒唐。鯷壑東瞻寒礁石﹐雞籠西顧連崇岡。瞿唐﹑劍閣身未到﹐鄳阨視此誰低昂﹖援毫思欲勒銘去﹐媿無筆力追孟陽。

蘭陽卽事仝卜年

四圍修竹蔭檀欒﹐廉外靑山掛笏看。領識閒中風味別﹐頭銜未礙是粗官。

金猊香裊麝煙凝﹐小榻橫窗月半稜。花影撩人詩思動﹐矮箋新試短棨燈。

瓜皮艇子短篙撐﹐傍柳依花遶岸行。載看米家書畫稿﹐春風一路聽禽聲。

溪南溪北艸痕肥﹐山後山前布谷飛。叱犢一聲煙雨細﹐杏花村裏勸農歸。

芙蓉小沼近東偏﹐出水亭亭態更妍。一幅西湖新畫稿﹐中央只欠采蓮船。

叢叢秋菊燦籬東﹐賞到黃昏興未窮。夜靜不知風露冷﹐滿身花影月明中。

一夜秋風拂鬢華﹐蕭然興味似山家。幅巾短褐西窗下﹐黃葉煨鑪自煮茶。

憑欄徙倚到斜曛﹐鎭日消閒只看云。疏懶自安庸吏拙﹐不須摘發頌神君。

過艸嶺知縣署廳歷城柯培元﹝易堂﹞

荒艸沒人作風浪﹐我禦天風絕頂上。風催飛瀑衝石過﹐霧漫前山殢云漲。老猿攀枝窺行人﹐怪鳥啼煙弄新吭。千年老樹無能名﹐十丈懸崖陡相向。下瞰大海疑幽冥﹐仰視天光透微亮。安得化險爲平夷﹐中外同歌王道蕩。

望玉山

到底神仙不可名﹐此間疑卽是蓬瀛。晶瑩一气沖云出﹐縹緲三峯削壁成。翠水瑤池應彷佛﹐琪花珠樹不分明。天門朗朗乘風上﹐好伴仙人餌石英。

望龜山歌

千歲老龜化爲石﹐徧體綠毛眼深碧﹔蹣跚欲上蓬萊山﹐道逢巨鰲話仙迹。天風慘淡迷寒雲﹐水國汪洋震霹靂。縮頸團伏波之心﹐奔浪汩沒露其脊。不計年月皴蘚苔﹐竟飽煙霞附沙磧。荒艸如鱗羣鹿遊﹐深洞穿脇老猿據。我家東魯有龜山﹐望魯操琴心滅滅。我官南閩訪龜山﹐邇英講書稱嘖嘖。何來蘭海挺奇姿﹐黃安撇下隨潮激。只今避地兼避人﹐不爲世人十朋錫。我來正值春風生﹐遙見空中翠新滴。曳尾波中甘浮沈﹐昂頭天外去咫尺。仙蹤肯逝肯來遊﹐塵眼可望不可卽。吁嗟乎﹗龜兮龜兮如有靈﹐力捍蛟龍斬荊棘。卜我買山終乘桴﹐此間支牀學閉息。

生番歌

風藤纏掛傀儡山﹐山前山後陰且寒﹔怪石叢菁巨龍臥﹐橫眼老幹修蛇蟠。呦鹿結羣覓仙艸﹐捷猿率旅尋甘泉。蕉葉爲廬竹爲壁﹐松皮作瓦棕作椽。中有毛人聚赤族﹐羣作鳥語攀云巓﹔黔面文身喜跳舞﹐唐人頭顱漢人肝。或言嬴秦遺徐福﹐童男童女求神仙﹔神仙不見見荒島﹐海島已荒荒人煙﹔五百男女自配合﹐三萬甲子相回環﹔不識不知覺太古﹐以似以續爲葛天。何不招之隸戶籍﹖士學織男耕田。人生大欲先飲食﹐此輩喜見盛衣冠。熙朝版輿軼千古﹐梯山航海曁極邊。此亦窮黎無告者﹐聖人仁政懷與安。

熟番歌

人畏生番猛如虎﹐人欺熟番賤如土。彊者畏之弱者欺﹐無乃人心太不古﹗熟番歸化勤躬耕﹐山田一甲唐人爭。唐人爭去餓且死﹐翻悔不如從前生。竊聞城中有父母﹐走向城中崩厥首﹔啁啾鳥語無人通﹐言不分明畫以手。訴未終﹐官若聾﹐竊視堂上有怒容。堂上怒﹐呼杖具﹐杖畢垂頭聽官諭。嗟爾番﹐汝何言﹖爾與唐人吾子孫﹐讓耕讓畔胡弗遵﹖吁嗟乎﹗生番殺人漢人誘﹐熟番翻被唐人丑﹗爲民父母者慮其後﹗

封篆後偶染微痾﹐幸公事稍簡﹐有所感輒書數韻﹐匯之得十二首

署通判貴州開州李若琳﹝淇篔﹞

職守

職守雞籠北﹐疆逾馬賽東﹝馬賽以東爲蘇澳﹐卽蘭境盡屬也﹞。民嵒深顧畏﹐獠島悉帡幪。渾噩風猶在﹐鉤輈語漸通。專城肩巨任﹐曷敢貸微躬。

形勢

枕山三面峻﹐襟海一更橫﹝「海經」﹕蘭地計水程不過一更﹞。艸昧荒前代﹐梯航本大淸。龜趺蹲砥柱﹐鳥道辟荊榛。笑指奇萊外﹐聞風意已傾﹝如卑南覓﹑泗波瀾等處﹐皆膏腴沃壤﹐豈甘自外生成。顧予老矣﹐願以俟後之君子﹞。

竹城

設險城何恃﹖周遮竹四圍。由來森幹節﹐亦足固藩籬。疏漏宜增補﹐傾欹恐易危。卽今犀角盛﹐莫使鼠牙虧。

編審

地列東﹑西勢﹐莊分四﹑五圍。浚圳將水導﹐編甲以戈推。兔窟營空狡﹐魚鱗冊易知。普天皆食徳﹐詭寄亦何爲﹖

講學

經史傳心學﹐詩篇養性情。如何憑記誦﹐止以弋科名﹖身世無殊軌﹐親疏有定衡。春風浴沂意﹐領此在儒生。

惇俗

乾坤大父母﹐君相正陶甄。莫漫分三籍﹐由來似一人。田園溝洫共﹐歌舞歲時親。蘭地𨿽初辟﹐桃源合與鄰。

羅漢腳

盛世無夫布﹐仍多浪蕩身。須知「羅漢腳」﹐半是擲金人。任肆萑苻虐﹐終罹法网新。孰操隨會法﹐俾爾盡逃秦﹖

防番

界未標銅柱﹐疆曾劃土牛。犬羊區異類﹐麋鹿信同儔。柰有髑髏癖﹐能無性命憂﹖抽藤與伐木﹐莫浪越山頭﹗

海防

路自臺陽出﹐嶐嶐始一灣。四圍皆大海﹐五省仗雄關﹝皖﹑浙﹑閩﹑粵皆藉作屏藩﹞。天塹飛難渡﹐樓船利足患。聖朝𨿽恃徳﹐不敢弛防閒。

祀竈

水火資生活﹐庖廚藉割烹。人間炊爨主﹐天上屈伸衡。見說仙輿駕﹐均於此日行。緬懷兪淨意﹐精白寸心盟。

迎春

鳳紀頒夷島﹐鴻鈞入後臺﹝後臺借用﹐以蘭處臺後也﹞。人方循海迓﹐天已送春來。歲稔民同樂﹐官微老暗催。捧符經半載﹐布徳未能該。

除夕

欲與民更始﹐胥將舊染除。一年終此夕﹐萬戶貼新符。老去心猶壯﹐春來病欲蘇。天教能健飯﹐不必到澎湖﹝時已奏補澎湖﹞。

佛桑﹝俗名大紅花。署中一株﹐四季長開﹞

果否佛桑屬爾魂﹐酡顏日映扶桑暾。居官若槪同倉﹑庾﹐富貴眞看到子孫﹝「史記」「平準書」﹕爲吏者長子孫﹐居官者以爲姓﹐號倉氏﹑庾氏。蘇詩﹕縣令若同倉庾氏﹐亭松應長子孫枝。李商隱「詠牡丹詩」﹕是處園亭皆可種﹐看到子孫能幾家﹞。

月季花

月季花開應月明﹐幽芳艷質四時榮。光華未許蝱■﹝維上虫下﹞蝕﹐免使東坡和「再生」﹝東坡和子由「季花再生詩」﹕幽香本長春﹐暫悴如蝕月﹞。

卽事

自我符分蛤仔難﹐佛桑月桂日流丹。蒲葵詎肯逢秋棄﹝終日扇不離手﹞﹐松柏無因傲歲寒﹝以艸木長靑故也﹞。淫雨客疑天或漏﹐和風人慶海安瀾。諸生努力操鉛槧﹐莫遣山前笑彈丸。

陽景三絕蕭竹友

按竹友好堪輿術﹐嘉慶庚申歲遊蘭地﹐止四圍耳。竹友以蘭城拱翠﹑石峽觀潮﹑平湖漁笛﹑曲嶺湯泉﹑龍潭印月﹑龜嶼秋髙﹑沙堤雪浪﹑濁水涵淸爲陽基八景﹔復有佳城八景﹐如湖堤曉月之類﹐皆系以七言絕句又歌。今錄其陽景三絕及番俗詩各一首。

石峽朝天景秀妍﹐髙峯玉筍插雲煙。遙看雪浪飛千尺﹐秋色淩空水接天﹝石峽觀潮﹞。

龍潭碧水玉壺淸﹐印得秋空兩月明。百里江山如畫稿﹐靑巖藍影盡含情﹝龍潭印月﹞。

孤峯獨聳接雲間﹐砥柱中流豈等閒﹖日月每從眉上過﹐乾坤祗在海中山﹝龜嶼秋髙﹞。

蘭中番俗

徧履蘭中地﹐番莊卅六多。依山茅蓋屋﹐近水竹爲窩。眾怪疑魑近﹐心頑柰石何﹖往來皆佩劍﹐出入總操戈。酒醉欣搖舞﹐情歡樂笑歌。尊卑還可愛﹐男女實難訛。八節無時序﹐三冬亦暖和。未能傳五教﹐咸曉四維摩。

蘭陽八景

龜山朝日舉人陳淑均

昂然勢矗海門東﹐十丈朝暾射背紅。員嶠戴星髙出地﹐咸池浴水突浮空。山衝泖鼻開靈穴﹐嶼轉雞心駕曉篷。自是醮波常五色﹐對看嶐嶺亦曈曨﹝泖鼻卽「府誌」鼻頭山﹐與雞心嶼皆入蘭海道﹞。

嶐嶺夕煙

石磴盤旋暮色蒼﹐引人煙景入巖疆。輕如翠帶拖嵐起﹐細與晴絲掛嶂張。幾擔歸樵尋出徑﹐半林棲鳥抹斜陽。來朝拂袖登髙頂﹐雅近鑪頭捧禦香。

西峯爽气

入我襟懷在此間﹐西峯不獨一員山。何人解向紅塵灑﹖對景能消白晝閒。簾放竹猗秋水碧﹐欄扶花亞夕陽殷。披衣興到餘酣處﹐槳打溪頭弄月還。

北關海潮

海轉臺陽背面寬﹐天開巖戶扼全蘭。百三弓勢射潮準﹐十里軍聲堅壁看。云外樹嵌危堞小﹐山腰風吼怒濤寒。憑誇水盡朝東去﹐且擁南關兀坐安﹝蘭境百三十里﹐山形彎如弓背﹐烏石港口南去萬水朝東洋面不遠。見「楊詩注」及「開蘭事宜」﹞。

石港春帆

水流天外海孤懸﹐幸有恩波及福泉。港小能容舟入口﹐帆低不礙石多拳。斜風撐出濤三尺﹐細雨收來幅十聯。贏得人裝書畫稿﹐滿江都喚米家船﹝港口過鼻頭山對渡五虎﹐徑達泉南﹔每春夏交﹐內地小舟裝販米石﹞。

沙喃秋水

一灣三十里平沙﹐笑指雕題近水家。雁起蘆邊秋漲闊﹐花疏蓼外夕陽斜。溪光潤帶禾千頃﹐洞口流交樹八叉。盼到月眉圍盡處﹐恍疑晚市聚魚蝦﹝月眉圍近沙喃盡頭﹞。

蘇澳蜃市

無端海市湧樓臺﹐車馬衣冠景物該。一水暗連諸嚕嘓﹐半空擎出小蓬萊。仙家總在迷茫外﹐世境都從變幻來。莫使風吹南北澳﹐畱將圖畫太陽開﹝蘇澳與鬥史﹑太嚕嘓七十二社生番毗連﹔其地有南風澳﹑北風澳﹐卽港口泊舟之處﹞。

湯圍溫泉

華淸今已冷香肌﹐別有溫泉沸四時。十里藍田融雪液﹐幾家丹井吐煙絲。地經秋雨眞浮海﹐人悟春風此浴沂。好景蘭陽吟不盡﹐了應湯谷沁詩脾。

龜山嶼歌嘉興屠文然﹝西園﹞

臺陽北路三貂艱﹐轉行東下臨深灣。忽逢海島如屏環﹐孤峯聳立蒼石頑。詢之父老名龜山﹐招同舟子相躋攀﹔果然形色龜一般﹐四足綿亙千波間。首尾崚嶒苔蘚斑﹐天公厭若堅甲擐﹔霹靂一聲流血殷﹐驚走生番馳無還﹝相傳乾隆年末﹐有多羅美遠社老番忽見龜山開裂﹐知漢人將至﹞。吁嗟乎﹗甲虫三百汝爲長﹐水族之中巨靈掌。不期石頭宛肖像﹐波濤掀天風鼓蕩。漁舟到此難下网﹐但見奔騰萬馬響。狂瀾回潭深萬丈﹐飄泊海艘如魚鯗。向問樵采有人上﹐虎穴幽深作蝄蜽。五總十朋常來往﹐气吞鯨浪呼吸爽。蛟龍過此敢縱放﹐黿鼉同類但瞻仰。年年滋生如卵養﹐變化無窮神通廣。又聞每歲臨中秋﹐當空皓魄月夜幽﹔花啼文角蹲犀牛﹐此山挾之海面浮。兩角分開水不流﹐雙目如珠夜光投。忽作海市飛蜃樓﹐風波頃刻翻不休。我今橐筆來髙遊﹐鱷魚何用韓公謀。制伏神怪如楚囚﹐生民樂利滄海收。

己丑九日登黃泥嶺望海

與客憑臨望翠濤﹐黃泥偏說是登髙。𨿽無海雁銜書至﹐尙有風鳶結陣鑣。短髮傷秋還落帽﹐異鄕過節漫題糕。沿山尋徧茱萸少﹐且把籬花送濁醪。

初旭時見玉山

曉起望晴空﹐遙見白山列﹔照眼吐虹光﹐明知不是雪。有意看此山﹐偏偏此峯失。相隔百里間﹐隱現總難必。

雙溪途中作拔貢黃學海﹝匯東﹞

下雙溪接頂雙溪﹐兩岸秋風槲葉低。莫道漁船無泊處﹐桃花三月認前堤。

龜山朝日生員李祺生﹝壽泉﹞

靈峯孤聳海東尊﹐髙挹朝陽勢欲吞。吸退曉嵐開蜃市﹐吹殘宿雨霽龍門。幾番膏澤頤間出﹝山吐霧則雨﹞﹐萬水朝宗肘下奔。誰向斑斕占吉兆﹐波光猶映墨畱痕。

沙喃秋水

沙喃叭哩溯灘頭﹐萬壑千巖瀉素秋。山捲雲煙開北向﹐水分淸濁合東流。金沙泉溢寒光沸﹐玉岫源傾練彩浮。聞道瞿唐常倒峽﹐此間原自有龍湫。

玉山積雪

元圃層城記未眞﹐玉峯縹緲見精神。天遙嶺海偏凝雪﹐地近蓬山訝砌銀。六出花飄雲气碾﹐全臺源衍瑞光淪。何年分得昆岡脈﹐來障東南半壁新。

石洞噓風﹝在擴仔山﹞

玲瓏石竅郁層嵐﹐披拂煙雲橐鑰探。不用投膠酬巽二﹐自將揮扇轉輪三。長天風色微茫合﹐近海潮聲澒洞涵。料得吹噓眞力滿﹐扶搖可藉汝圖南。

由雞籠口上三貂嶺﹑過雙溪到遠望坑界﹐入噶瑪蘭境

通判雲南太和董正官﹝鈞伯﹞

己酉菊秋二十一日﹐由南臺配渡登舟﹐翌日出五虎門。適在立冬期內﹐風汛靡定﹐駛泊黃歧﹑三沙等處﹐候四十五夜之久。葭月六日﹐由三沙放洋。是夜風濤大作﹐撞擊如雷﹐船前身水漏滿艙﹐無從尋補﹐舟人大恐﹐正過黑水溝是也﹔十餘人盡夜掣汲不替。天曉見山﹐舟已南行﹔轉帆折往東北﹐午後收泊雞籠口﹐此行險矣哉﹗

閩嶠東南盡海灣﹐重洋突湧大孱顏。雞籠口踞全臺北﹐信否來龍自鼓山﹖

不畏番林蓊翳迷﹐不嫌鳥道與云齊。盱衡小立三貂嶺﹐大海茫茫轉在西。

一夜飛踰黑水溝﹐山中又見大溪流。危帆甫卸還呼渡﹐眞个無邊宦海浮。

雲水天眞以漏名﹐山靈慰我霽顏生。海邦風气殊中土﹐不喜隨車雨喜晴。

蘭陽雜詠八首

泖鼻﹝入蘭洋路﹞

鰲島斜拖象鼻長﹐天公設險界重洋。噓帆兼候風南北﹐鉤舵時防石顯藏。米艇垵邊行尙穩﹐艸船浮海勢難狂。梭巡樓艦終須愼﹐艋舺營師水一方。

三貂﹝入蘭嶺路﹞

想象三峯天外峣﹐現從島國指三貂。猿梯直上云千仞﹐鳥道惟通路一條。望若茫茫西海隔﹐開蘭步步北關遙。內山樵徑來茶客﹐說距新莊只兩朝。

竹城﹝插竹爲城﹞

鳳竹原無雉堞名﹐藩籬捍蔽儼維城。復於隍卜蒼筤老﹐瞻彼淇疑版築成。翠幕一圍資固圉﹐綠沈千个抵排兵。蕭疏莫恃春云補﹐未雨修宜眾手擎。

番社﹝化番成社﹞

獻地當年此熟番﹐社分卅六駐平原。譯名武歹龜劉別﹐問俗榛狉鴃舌存。金鯉魚懸雙額喜﹐刺桐花發一年論。斗醪尺布售摹紙﹐忍極田租漢仔吞。

漏天﹝秋冬多雨﹞

聞道黔中雨勢偏﹐秋冬蘭雨更連綿。气迎塞北風掀浪﹐地處瀛東水上天。補石欲邀媧再煉﹐變桑誰信海三遷。可憐衝壓艱修復﹐租稅年年泣廢田。

余埔﹝荒復不一﹞

百里民番錯雜居﹐耕三耕一復何余﹗荒坑試種人拚獸﹐浮埔經秋佃變漁。鋤力丁男宜體卹﹐戈聲甲仗戒紛挐。縱存地角濟多隙﹐案吏猶談報墾書。

東海﹝三港通洋﹞

此去汪洋接太空﹐傳言萬水盡朝宗。臺陽瑯嶠難南渡﹐浙海舟山尙北通。烏石潮生歸艇月﹐龜峯雲起列屏風。蔡牽敗退朱濆走﹐安土無忘擊賊功﹗

生番﹝廿隘防堵﹞

海角蒼生共此生﹐靦然何獨戾人情﹖飾金怪具髑髏癖﹐飲血羣歸鳥獸行。番割得毋忻構禍﹐鐵工疑亦暗賫兵。𨿽言隘隘難防徧﹐鬼怨糜糧瞰最明。

蘭防卽事

蘭山一路重巡邊﹐輕坐籃輿便往旋。溪闊渡舠仍足涉﹐埔平行犢有車牽。竹圍茅屋疏村落﹐■﹝木庶﹞廠礱房小懋遷﹝臺俗稱■﹝木庶﹞廠曰蔗廍﹐又稱碾米房曰礱橺﹞。無數荒坪沙壓斷﹐稽今失墾又年年﹝指叭哩沙喃一帶﹞。

虎寮馬隘設防閒﹝蘭屬二十隘﹐如虎尾寮後有葫廬堵隘﹑施八坑前有馬賽隘﹞﹐半似沙喃逼內山。番害數從溪徑出﹐莊屯都欠瓦樓環。牢穿莫惜亡羊補﹐虞備何嫌卽鹿艱。丁壯甲田資保聚﹝臺俗丈田以戈﹐計畝曰甲﹐每甲合內地一十三畝零﹞﹐石垣應在眾擎間。

琉球難夷遭風到境﹐加意撫卹﹐照例護送﹔詩以紀事

得生眾命賴漁船﹐恭順中山天亦憐。破艇底能漂海上﹐大龜嶼恰屬蘭邊。館餐仰體懷柔遠﹐額手欣看頂禮虔。此與琉球深夙契﹐前年護送又今年﹝己酉冬內﹐前任移交難夷林廷棟等三十四名﹐當經護送。今辛亥嘉平﹐又救獲難夷宮平等十四名﹐擬於新春護送﹞。

賦

龜山賦黃學海

夫何橫孤嶼而形奇﹐長介虫而名振﹐象南閩而取離﹐蟠東瀛而居震。鰲戴資其泳遊﹐鯨奔助其潮信。終古靈修﹐一方坐鎭。溯天錫龜文朱字﹐書出洛如龍出河﹔訝神膺龜鈕黃金﹐篆曰章而名曰印。原其置身鯷壑﹐極目鯤洲﹐泖鼻前卷﹐貂山右兜﹔延一脈於大雞籠後﹐犄遙勢於沙馬磯頭。當蛤仔難之東首﹐在烏石港之外流。豈眞員嶠方壺﹐可望而不可卽﹖儼以俯靈仰繹﹐載沈而兼載浮爾。

其爲形也﹐■﹝辟﹞■﹝薛﹞波間﹐昂藏洋埃。尾搖曳而若伸﹐足蹣跚而又止﹔蒼松郁其文鱗﹐皓石連其貝齒。靑髯黝釆﹐由來賦質多殊﹔碧眼金精﹐認得前身恰是。若有人效玆導引﹐誰云捨我靈龜﹔況此山信合神奇﹐相誓有如白水。其气則欱吸無端﹐吐吞自便﹔遐邇同瞻﹐顯微互見。景倏陰而倏陽﹐漂疑颷而疑霰。天水聽其依違﹐魚龍憑其變幻。頤間霧出﹐霎時而雨徧山頭﹔足下云收﹐瞬息而風來水面。君不見旭日初昕﹐啟明已分﹔朝陽久慣﹐銜日多殷﹗桃都而先聆雞唱﹐扶桑而共仰龍雯﹔莫不左類右若﹐外飾中燻。想坎居離麗之相兼艮﹐其趾止其所﹐舉靑純蒼光之不一物﹐相雜謂之文。至若云不纖迷﹐月無點暈﹔萬水波平﹐三山路近。疑神物兮出遊﹐向山靈兮慰問。前弇果而後弇獵﹐長短殊名﹔山澤損而澤山咸﹐感孚著訓。是眞三百六甲虫之長﹐山海通靈﹔況秉二十八列宿之精﹐文明啟運。

彼夫蜃气噓樓﹐鮫人潛室﹔鱛穴疑虛﹐鼉磯鮮實。𨿽浦腹以魚名﹐徒峽堆而牛出。卽至鹿港洋開﹐蚶江渡吉﹔虎門望五﹐鯤身列七﹕要不過近似取名﹐牽連載筆。孰若此呈蒙顯霽而斑駁陸離﹐背陰向陽而嵚崎屹崒﹖六十里沙侖對配﹐蜿蜓而生相從天﹔數百仞枕嶺遙臨﹐安息而搘牀鎭日。是蓋元夫托始﹐靈气肧胎﹐翺遊渤澥﹐隔絕塵埃。接臺灣山後之山﹐入海則龜蒙有別﹔鎭閩洋海東之海﹐仰山而龜兆多才。久郁終通﹐昔斯嶼之忽坼﹔老番能識﹐謂漢人之必來。斯誠蘭地張屏﹐特萃坤輿之閒气﹔從此瑤光烜釆﹐益徵文運之宏開。

龜山賦李祺生

維臺海之名山﹐實蘭疆之巨鎭。排巨浪兮千層﹐聳危岑兮百仞。噓雲澍雨﹐象本從龍﹔幻市成樓﹐气原非蜃。追制字皇初之始﹐曾傳玉案鈐章﹔恍負書神禹之餘﹐剩有靑泥篆印。爾乃瀠環碧海﹐坐鎭中流﹐山因形肖﹐龜以神侔。絕巘崟巒﹐儼軒昂其直上﹔驚濤駭漭﹐訝■﹝辟﹞■﹝薛﹞以隨遊。問五總之靈修﹐石瑩未化﹔索孤峯之盤郁﹐鼎■﹝舌氐﹞還畱。陋鱉靈之詭擬﹐詎鼉異之妄儔。戀彼星池﹐尙依員嶠﹔飄來風雨﹐未或羅浮。若其積翠崚嶒﹐浮靑逶迆﹐任泛泛之漂搖﹐羌亭亭而矗起﹔淩轢虯鱗﹐駢連石齒。負危濤之百尺﹐甲背猶新﹔銜怪木以千章﹐墨痕曾是。天吳舞處﹐未移鰲柱之山﹔海若翻時﹐欲沒蛟宮之水。迨夫曉日初暾﹐微颸欲霰﹐覽一鏡之澄眸﹐愛平分於水面。空靑斜抹﹐洞庭之螺髻雙翹﹔暖漾中開﹐卭益之蛾眉對絢。落蟕■﹝虫雋﹞於水底﹐由來屴崱分形﹔幻神屋於波心﹐怪道魚龍百變。況復攢峯列嶂﹐吐霧吞云﹔接雞籠之斜照﹐挹鳳岫之蒸曛。綃縠生波﹐底是鮫人之宅﹔珠璣砌石﹐洞饒猿鹿之羣。長彼甲虫﹐訝崢嶸其有象﹔探來丙穴﹐窺滉漾以無垠。想昆命虞廷﹐平成早開其習吉﹔亦考祥洛邑﹐瀍澗會合以呈文。鑿破混蒙﹐祥開景運。緬爾昭兆奇形﹐卜我元枚迅奮。揚輝射斗﹐三千之雲路非遙﹔摛釆騫宵﹐一帶之星源最近。倘遇鯨波之東跋﹐曾邀曳尾以偕遊﹔如逢鵬翼之南摶﹐曷禁昂頭而向問。原其亭毒鴻鈞﹐包涵異質﹔匯萬派以洄旋﹐挺一卷而回出。秦皇之叱非然﹐精衛之塡奚必﹖赤文綠字﹐披玳瑁以光騰﹔紫貝斑痕﹐映磅磄而彩密。豈特漁莊蟹捨﹐爭圖海國之春﹔從知鯷壑鯤池﹐悉煥文明之日。彼夫瞿牛峽口﹐龍首山隈﹐絕少環奇之槪﹐空傳灩澦之堆。又或杳麟洲於瀛海﹐想鰲戴於蓬萊。黿背時掀﹐終成惝恍﹔鱟帆不落﹐到底疑胎。曷若玆山毓秀﹐徵奇於洪洋巨浸﹐長任驚鱗駭介之撞擊澎豗﹖以是知精感瑤光﹐大造非無心而入化﹔靈通析木﹐人文皆有象以宏開。

紀事

嘉慶丙寅春﹐海寇蔡牽至烏石港﹐欲取其地﹐使人通謀共墾﹔眾患之。賊舟有幼童被擄者﹐乘間登岸﹐遇其父﹐匿之。賊索不得﹐揚言且滅頭圍。眾益懼﹐頭人陳奠邦﹑吳化輩相與謀﹕『今通賊﹐官兵必討﹔不如拒之﹐且以爲功』。乃夜定計﹐集鄕勇並各社番﹐伏岸上爲備。賊猶未覺﹐晨入市貨物。眾乃縛之﹐得十三人並頭目。賊聞之怒﹐連帆進攻。眾斷大樹塞港﹐賊不得進。拒敵久之﹐賊敗去。化等乃以所擒賊獻。將軍賽衝阿聞﹐乃有該處膏腴爲蔡逆窺伺之奏。越丁卯秋﹐朱濆大載農椇﹐泊蘇澳﹐謀奪溪南地爲賊巢。陳奠邦等遣人告急。知府楊廷理緝捕至艋舺﹐得訊﹐遂與南澳鎭王得祿水陸赴援。先是漳人盡得有西勢地﹐柯有成﹑何繪﹑陳奠邦﹑賴嶽﹑吳化﹑吳光裔六人爲之董事﹔而東勢之彊者﹐獨番社潘賢文駐羅東。自羅東以南至蘇澳三十里﹐朱濆謀奪之﹐以嗶吱﹑紅布散給東﹑西勢諸社番﹔有漳人李佑陰結黨與通。廷理乃以札諭柯有成﹑潘賢文七人﹐曉以大義﹐出嗶吱十板﹑紅布五百疋﹑番鏹千圓﹐賚番眾。賢文大悅﹐民咸踴躍用命。設木柵於海口﹐各出器械巡邏﹐捕通賊者。佑黨懼﹐絜妻子入賊舟﹔賢文復獲海寇黃善等七人以獻。有黃竈者﹐大股賊目也﹐爲黃姓所匿。廷理索之﹐卽縛竈出獻。於是蛤仔難民﹐競出治道﹐以迎廷理。四日而至五圍。至則泉州義首林永福﹑翁淸和﹐自艋舺率精壯番勇千二百人﹐穿山開路﹐以達蘇渙。潘賢文亦以眾斷賊樵汲﹐遂與舟師夾攻敗賊。賊順流而東遁。廷理歸﹐請於將軍益力。戊辰春﹐賽衝阿於是乎有請設屯免升科之奏﹐部駁又中止。是年冬﹐少詹事梁上國﹐福州人也﹐得鄕官信﹐條陳其狀甚悉。朝廷乃著督﹑撫奏覆。阿林保奏勘地勢﹑番情﹐另行酌辦。此己已正月事也。越年夏﹐方維甸巡臺至艋舺﹐始有收入版圖之請。迨十六年辛未秋﹐汪志伊勘查事宜一奏﹐而蘭於是乎入籍﹝參「東槎紀略」﹞。

臺中獨蘭無業戶。因開蘭時﹐恐經費不足﹐故以田六﹑園四之租榖﹐盡歸諸公。除應完正﹑耗而外﹐另有餘租一款﹔凡一切地方公費﹐皆取辦於余租。詳在「田賦」條內。而小民無知﹐動以業戶爲請﹔不特柯﹑趙﹑何諸姓鉆充已難﹐且開徵數載﹐尙有劉碧玉﹑王有福等﹐冒昧瀆請。試思利旣歸公﹐權以官重﹔如再於田六﹑園四而外加額以置業戶﹐在各農佃力旣有所不堪﹐如就田六﹑園四之中而欲加設業戶﹐則官有胥差尙不能使民按期完納﹐又安能任憑一﹑二業戶而總匯全蘭之糧儲乎﹖且出資本以開透荒埔者﹐臺之所謂業戶也。今蘭中散佃﹐各給丈單﹐旣自墾透升報完糧﹐辦有成案﹐亦未便使該業戶坐享其利。是公私均有所不宜者也。

烏石港口﹐向有興化﹑惠安等處埔魚小船﹐每當春夏間﹐遭風寄泊入港﹐散賣鹽斤﹐販載蘭中米石。自開蘭後﹐私梟旣已斥禁﹐而蘭港請示招商之日﹐卽議以興化﹑惠安來往索熟之船﹐準其入蘭販載﹔而他船固未嘗聲請禁絕﹐亦未嘗槪予往來也。道光五年七月間﹐突有閩縣行戶蔡以蕃者﹐投赴升福州府何煊請準﹐以「慶﹑安﹑瀾」三字分編該處商船三十號﹐來蘭販米﹐並飭禁他處船隻不準入蘭。商民見之﹐不勝駭愕。登經署倅烏竹芳通稟撤回在案。其略云﹕『蘭爲產米之區﹐若專令慶﹑安﹑瀾販貨﹐而他處槪行拿截﹐則所載無多﹐用物旣不免缺乏﹔且番銀自此缺少﹐完納折價余租﹐難期踴躍﹐兵餉將無以支﹐錢糧亦無以解﹔官民恐日形其拮據。又蘭地商民﹐半屬漳﹑泉﹐應請將漳﹑泉船隻﹐與該號一體驗照放行﹐不得扣畱截拿。現慶﹑安﹑瀾到者﹐僅十餘號﹐俱插黃旗﹐聲言官船不許查看﹐亦不將牌照繳驗﹐難保無夾帶私貨情獘﹐稟請憲示撤回』云云。

山匠林泳春滋擾時﹐營弁兵有暗與之言和者﹔故文﹝員﹞之勢益孤﹐而縣丞一署﹐又處在頭圍。道光三年六月朔﹐竟至蜂擁排闥﹐勢甚猖獗。朱懋手攜二子﹐責以大義﹐眾始散去。時以懋爲鎭靜示威云﹝懋後死於嘉義寇難﹞。

臺灣北路番社﹐自乾隆五十二年﹐福康安將軍請照四川屯番例設立屯弁丁﹐以界外無礙荒埔﹐充爲屯租餉。當日餉取諸田﹑租給諸園﹐皆歸番自經理。逮嘉慶二十一年﹐將餉攺歸官徵給﹐其租仍分配番丁自收。此皆前修「府誌」所未及詳﹐而爲淡水﹑彰化現所奉行者也。噶瑪蘭歸附之初﹐梁少詹一奏﹐亦請槪行屯田議者。因各田園由民資本先經墾熟﹐與未墾荒埔分限續開諸地皆供﹑耗攸關﹐不便設屯﹔而各社另有東﹑西勢加畱余埔﹐爲三十六社化番生計﹐又不便以其口糧劃充屯餉。故開蘭之初﹐屯議遂寢。惟查嘉慶乙亥二月間﹐翟前廳淦曾議將東勢阿里史等社﹐在羅東一帶番社之旁有開透埔地一百餘甲﹐免其升科﹔仍照蘭租章程﹐每甲田納谷六石﹐計年可得租谷六百數十石﹔不敷﹐又請馬賽社流番﹐在馬賽等埔地私墾成田五十甲﹐免其完納番租﹐仍照民佃年納番租每甲四石之式﹐年可得租谷二百石以上。又查勘得西勢﹑礁坑﹑湯溝等處﹐自二圍至四圍一帶山林﹐間有生番出沒﹐耕樵不能安業﹝按此當開蘭時事﹐今則否﹞﹐應添設隘寮十處。每隘挑募丁壯﹐自八名至十二名不等﹐就沿山界邊荒埔﹐聽各隘丁附近墾辟﹐以資現在口糧。俟三﹑四年後﹐開成田園。其地沙土劣瘠﹐不堪並徵余租﹐只照田園升科供﹑耗﹐徵谷二石。年可得五百石左右﹐充爲屯餉。每谷一石各折徵番銀一元﹐統計三處﹐年可得番銀一千三百元。仿照福將軍原議﹐屯丁一名年給番銀八元﹐可添設屯丁一百五﹑六十名﹐俾緩急可資調遣。其人則未入版圖之先﹐查有彰屬之阿里史﹑烏牛欄﹑阿束﹑東羅溪等社流番﹐移住西勢一帶﹐近有千丁﹐頗精壯﹐鳥槍弓箭亦嫻熟﹐堪以募作屯丁。該社通事堪以挑作屯弁。經將丈繪圖說﹑徵領章程﹑挑募名冊﹐牒府轉詳﹐批由道府議覆。嗣鎭道覆以﹕該處究屬流番﹐並非土著番黎﹐未便議設屯丁。其各處田園﹐卽飭照例升科。所有該廳請設屯之處﹐應毋庸議。由是屯弁﹑屯丁卽無舉充﹐而屯餉﹑屯租亦無撥給。將所詳作屯地之阿里史墾埔﹐歸入嘉慶十九年分升科正款﹐造報起科﹔而馬賽私墾番埔五十甲﹐續由武隆阿升鎭湊作蘭營隆恩官莊﹐募墾戶翁承輝等管收額課﹐按給社番口糧﹐並資卹戍兵不時藥餌之費。其湯圍墾地﹐旋被湯泉泡傷禾苗﹐不能援照田六﹑園四之例升科納賦﹔而深溝尢低湳之區﹐被水沖失﹐所有餘地附入新興莊黃添結下﹐同湯園﹑白石山腳諸瘠地﹐詳奉奏準豁免余租。每甲只徵供榖二石﹐歸入正款內下則額徵。至礁溪﹑施八坑兩處﹐現已分設隘寮﹐地歸隘佃墾耕﹐租由隘首自收自發﹐以作隘糧及器械﹑鉛藥之資。亦已奏準歸該隘丁首等相安收管﹐不必官爲經理﹐以免糾纏繁費矣。此屯議之所以不果也。

「海隅裏謠序」一篇﹐爲前署通判烏竹芳托其門生李彥昭﹑謝大經等之筆也。烏廳任內﹐遇閩﹑粵分類﹐自嘉﹑彰蔓延入境﹐一時設法捕撫﹐自不免移梛受虧。惟中如會捕山匠﹑約束和﹑福夫匪﹐經有前後任詳辦項目﹐載入「武功」﹐此處未便紛繁﹔故摘敍其近實者﹐一以揚前徽﹐一以徵後信云。

筠林烏老夫子﹐前宰詔安﹐以緝捕勤能﹐擢升刺史﹐借署噶瑪蘭通判﹝道光五年六月﹞。到任次年五月間﹐嘉﹑彰分類﹐匪徒竄入蘭境﹐布散謠言﹐吳鄭成﹑吳集光﹑吳烏毛等從而附和﹐聚眾數千人﹐焚燒村莊﹑劫搶廬舍﹐合蘭鼎沸。吾師聞信星馳至冬瓜山粵莊﹐賊眾甫集﹐倉皇驚散﹐遂追至馬賽﹐生擒賊匪七名。次早回至羅東﹐聞賊正攻打員山﹐遂不暇食﹐率眾前往。賊伏在那美莊竹圍中﹐槍銃齊鳴﹐打傷役勇三名。眾欲奔避﹐師以身當先大呼﹐各役奮勇衝擊﹐生擒五名。賊畏懼始逃去。次日探賊聚鹿埔莊﹐師與營員議﹐分路夾攻。師先至鹿埔﹐賊正在焚莊﹐見官兵驟至﹐遂率眾齊出﹐漫山徧野而來。彼眾我寡﹐人人皆有懼色。師獨激勵勇役﹐以一當百﹐衝鋒直入﹐生擒匪徒九名。從此賊眾喪膽﹐望風而靡。但團聚四處﹐一時未能卽散。二十四日﹐諸路賊又會攻打員山。師遂傳諭各村居民團練鄕勇﹐豎立義旗﹐身領兵勇並帶大炮三燉﹐布列山前﹐與賊對壘。各路伏勇﹐又生擒八名。自此賊眾計窮勢蹙﹐遂遁影無蹤﹐而合蘭不致蹂躪﹐粵民得以保全矣。又中港逃來難民不下三千人﹐師恐其與賊合謀﹐遂率領頭人﹐親至頭圍撫卹﹐給以米銀﹐棲以廬舍。皆歡然不敢滋事。時淡水﹑小雞籠與蘭接壤﹐山上又有避難粵人千餘﹐被漳人圍圈日久﹐飲食幾絕。師聞信﹐卽飭漳屬頭人﹐帶銀數百﹐星夜馳赴﹐給以米石﹐並勸漳人解圍和好。鄰邑之歡頌者﹐至今不替云。

姚太翁騤﹐字襄緯﹐世爲安徽桐城麻溪望族﹔以箋記徧遊兩粵﹑蘇﹑浙﹑山右﹑西江諸幕幾三十年。所歷之地﹐遇獄枉者﹐不避嫌怨﹐危言救之。人多推其伉直。晚乃就養。其子瑩之任於政教﹐多所督授。道光二年﹐瑩權蘭倅篆﹐擒解著名賊目首從十餘人。翁在郡聞之﹐欲貸其一﹑二﹔而諸盜至郡﹐皆談笑歌呼﹐以爲更十八年﹐仍偉丈夫也。翁嘆曰﹐天下固有至愚若此者哉﹖益可憫矣﹗內三人竟得末減。淡水男子朱蔚者﹐自稱明後﹐妄造妖言﹐入蘭煽惑愚民﹐圖爲亂。瑩訪獲之﹔或忌其事﹐倡言於眾曰﹕『小民顚疾耳。時方太平﹐焉有此事』﹖瑩以黨證明確﹐妖書﹑木印﹑悖詩皆具﹐臺灣浮動﹐當以朱一貴﹑林爽文爲戒。翁曰﹕『毋爭也。事關釀亂﹐有司之責﹔幸未起﹐獲其首逆﹐誅否聽於上官﹐且吾不願汝以多殺爲能也』。令出所獲物﹐盡獻而焚之。蔚至郡屢訊皆實﹐卒以狂疾抵罪。事載「東溟文集」。

蘭初辟時﹐預籌進山備道﹐以便策應緩急。其路凡三條﹕一由淡水﹑三貂過嶐嶐嶺抵頭圍﹔系入山正道﹐作往來大路。卽在漳人分得地界之內﹝按此條﹐卽今由艋入蘭通行大路﹞。又一路由艋舺之大坪林進山﹐從內山行走﹐經大湖隘﹐可抵東勢之溪洲﹔系在泉人分得地界之內。又一路由竹塹之九芎林進山﹐經鹽菜甕﹑番玉山腳﹐由內鹿埔可出東勢之叭哩沙喃﹔系在粵人分得地界之內﹝按此二路﹐入「開蘭事宜奏案」內﹐原稱籌開﹔經翟前廳於嘉慶二十三年間詳請﹐與泉﹑粵頭人捐資辦理在案。至道光四年﹐呂升廳籌議定制﹐又以事非急要﹐請咨緩修。近年以來﹐艋舺﹑安溪茶販﹐竟由大平林內山一帶行走﹐直出頭圍。其徑甚捷﹐從無生番出沒﹐可見今昔形勢﹐又自不同矣。查定制﹝詳文案內﹞云﹕將來民人入山樵采漸多﹐人煙稠密﹑行旅漸通﹑生番潛迹﹐再議興修﹐未爲不可。但此時艋舺近莊人已多由萬順寮六里至平林尾﹐過溪入九芎林﹐開墾田園千萬頃﹐逼將來矣﹞。

蘭入山孔道﹐初由東北行﹐自淡水之八堵折入雞籠﹐循海過深澳至三貂﹑嶐嶺﹐入蘭界。嗣攺從東行﹐由暖暖﹑三瓜仔過三貂﹐則比諸由雞籠而稍近矣。迨開疆時﹐復由三瓜仔迆東南行﹐三貂﹑魚桁仔﹑遠望坑過嶺﹐至大裏簡﹐入頭圍。此卽今所行﹐視舊路又較近矣。然自蘭城至艋舺﹐計當二百餘里。官程四站﹐民壯五寮﹐𨿽便而猶未捷也。玆查有一路﹐地甚寬坦﹐毋庸多涉深溪﹑重經峻嶺﹔只由頭圍炮臺外﹐斜過石空仔山六里至鹿寮﹝一名待牛寮﹞﹐再十二里至大溪﹐又十二里至大坪﹐二十里至雙溪頭﹐雙溪頭二十里出淡屬之水返腳﹐再二十五里便抵艋舺矣。統計自頭圍至艋舺九十五里﹐自蘭城至艋舺一百二十五里。凡所經過內山﹐素無生番出擾﹐一槪做料煮栳﹑打鹿﹑抽藤之家。而大溪﹑大坪﹑雙溪頭一帶皆有寮屋﹐居民可資棲息。現安溪茶販入蘭往返﹐皆資此途。惟中有溪流數處﹐深廣五﹑六尺許﹐必須造橋五﹑六座﹐設隘一﹑二寮﹐方足以利於行人。又中有一路﹐不出水返腳而出錫口。又有一路﹐不由大坪﹐可直向萬順寮出口﹔路更坦曠無溪﹐出口到艋﹐皆十餘里。附志之﹐以俟捷足者先登。

蘭界外﹐南與奇萊社番最近。奇萊陸由烏仔埔﹑觸奇萊至蘇澳南關﹐大約一百五十里﹔水由米浪港出口直入蘇澳﹐無過五﹑六十里而已。道光辛卯秋﹐據漳民蔡某甲呈稱﹕該處生番現有根耶耶﹑直腳宣﹑豆難﹑薄薄﹑李劉﹑罷鞭等六社名目。查「府誌」則無所謂奇萊也。其六社內﹐如李劉﹑罷鞭﹐亦不見於「府誌」﹐或系近時遷攺﹐原未可知。至薄薄等四社﹐見「府誌」「戶口」門﹔根耶耶卽筠椰椰﹐直腳宣卽竹仔宣﹐豆難卽多難。此四社舊屬諸羅縣﹐界崇爻山後傀儡大山之東。自康熙三十四年後﹐經與崇爻﹑芝舞蘭﹑芝密﹑貓丹﹑水輦合爲九社﹐歸入諸羅﹐歲輸社餉。至乾隆二年社餉攺照民丁例﹐凡四社又與芝舞蘭﹑芝密﹑水輦﹑納納名爲崇爻八社﹐另輸鹿皮折徵丁銀﹔亦可見番性之遷攺無常﹐故社之分合不一也。今芝密訛作奇密﹐與納納另屬泗波瀾。泗波瀾有十八社番﹐與奇萊連界。「府誌」作薛波瀾﹝志據「赤嵌筆談」﹞﹐屬鳳山縣界﹐亦在崇爻山後文。可知奇萊郎嘉義之背﹐泗波瀾卽鳳山之脊﹔由此而卑南覓﹐而沙馬磯頭﹐回環南北一帶。則山後諸地﹐自泖鼻至瑯嶠大略與山前千餘里等耳。「臺灣縣誌」謂﹕舟從沙馬磯頭盤轉而入卑南覓諸社﹐山後大洋之北﹐有嶼名釣魚臺﹐可泊巨舟十餘艘。崇爻山下薛波瀾可進三板船﹐則竟有至其地﹐可知也。

卑南覓自山到海﹐瀾五﹑六十里﹐南北長約百里。此地開辟﹐可墾良田數萬甲﹐歲得租賦數萬石﹐足置一縣治﹔與秀孤彎爲鄰境﹐如今嘉﹑彰兩相接壤也。其地爲東面太平洋﹐向西北行百餘里﹐卽彰化界外之埔里社﹔乃全臺適中之處也。卑南覓土產檳榔﹑薯榔尢多﹐漫山徧野皆是。近時郡城有小船﹐私到山後﹐向番擺流﹝華言互易﹞者﹔卽卑南覓也。所出鹿茸﹑鹿脯亦多。交易不用錢銀﹐但以物互換而已。其地港澳數處﹐皆可泊舟。小舟由溪而入﹐可二﹑三十里﹐溪水淸且深﹝「彰化志」﹞。

秀孤鸞﹝一作秀姑蘭﹐蘭人云泗波瀾﹐皆音之轉也﹞﹐山麓皆菊花﹐有能結實者。老番不知幾百歲﹐相傳海中有一浮嶼﹐上皆仙人所居﹐奇花異艸﹐珍禽馴獸﹔每歲初冬﹐則遣一童子﹐駕獨木小舟﹐到秀孤鸞徧釆菊實。番有從童子至其處者﹐歸則壽數百歲﹐猶依稀能憶其槪。或童子不來﹐欲自駕舟往尋﹐終迷失水路﹐莫知其處。惟隨童子往返者﹐登舟瞬息卽到。山無城市﹐祗有人家。至今相傳﹐以爲仙山云﹝同上﹞。

尹氏「臺灣誌略」云﹕陸路提督萬正色有海舟將之日本﹐行至雞籠山後﹐因無風爲東流所牽﹐抵一山﹐得暫息。舟中七十五人﹐皆莫識何地﹝諒其時並未有蛤仔難之名﹞。有四人登岸探路﹐見異類數輩疾馳至﹐攫一人共啖之。餘三人逃歸﹐遇一人於莽中﹐與之語﹐亦泉人﹐攜之登舟﹐因具道妖物啖人狀。莽中人曰﹕彼非妖﹐蓋此地之人也。蛇首獰猙﹐能飛行﹐然所越不過尋丈。往時余舟至﹐同侶遭啖﹐惟餘獨存。問其故﹐則舉項間一物曰﹐彼畏此不敢近耳。眾視之﹐則雄黃也。眾皆喜曰﹕吾輩皆生矣。出其簏﹐有雄黃百餘斤﹐因各把一握。頃之﹐蛇首數百﹐飛行而來﹔將近船﹐皆伏地不敢仰視。久之﹐逡巡而退。殆後水轉西流﹐其舟仍回至廈門﹐乃康熙二十三年甲子八月間事。

烏石港口南去萬水朝宗洋面不遠﹐舟行到此﹐百無一回。俗謂之落澑。落澑﹐卽落漈也。按「續文獻通考」﹕水至澎湖漸低﹐近琉球﹐謂之落漈。漈者﹐水趨下而不回也。凡西岸漁舟﹐到澎湖以下﹐遇颶風發﹐漂流落漈﹐回者百無一。又「稗海紀遊」云﹕雞籠山下實近弱水﹐秋毫不載﹐舟至卽沈。或名爲萬水朝東﹐勢傾舄捲入地底﹐滔滔東逝﹐流而不返。二說微異。但謂在澎湖以下者﹐時尙未開臺也﹔謂在雞籠山下者﹐時並未開蘭也。總之﹐不離乎東流者近之。是新修「臺邑志」則云﹕弱水見於「禹貢」﹐自有其處。萬水朝東﹐天下之公言也。諸書言順流而東而南者﹐就內地言之也。臺處東南﹐其地之雞籠山﹐卽內地之東﹔其南之沙馬磯頭﹐卽內地之南。水歸東南﹐故皆可曰順流。或東或南俱錯。過臺灣山後﹐大海茫茫﹐舟隨風去﹐無所終泊﹐得還中土者蓋鮮。幸而島嶼可依﹑帆柁未失﹐乘風忽返﹐間嘗有之。其所至果弱水之東否﹐未可知也。然閱康熙初張給諫「使琉球記」﹐謂由五虎門放洋﹐已離梅花所七日矣﹔令舵工上斗遙望﹐見東北一山形圓﹐卑如覆盂﹐四面無址﹐諒無居民﹐心甚疑。越日因北風引舟南行﹐至小琉球。詢之土人﹐云尢家埠﹐琉璜山也。北去日本﹐東去弱水洋﹐當飄蓬萊扶桑﹐不知何日西還矣。據此所言﹐則又似朝東之水與小琉球遙遙相對云。

紀物

蘭中向無子﹑史書。道光六年﹐孫文靖爾準制軍時爲閩撫﹐按部入蘭﹐見諸生有向學之志﹐因就鰲峯藏書中﹐抽發「遷史」以下四十六種﹐運存仰山書院﹐以爲諸生稽覽之佐。其書多儒先語錄﹐乃康熙丁亥張孝先伯行撫閩時﹐摘刻正誼堂本。自「史記」﹑「二程粹言」及「李延平集」外﹐正如商維浚「稗海」刪節過多﹐或有不能完備者。然學者誠得其要領﹐卽此亦足以爲修己治人之資。正恐汩於科舉﹐但向五言八比上日討生活﹐而不暇循覽也﹐則有辜提倡之雅意耳。玆爲編次其目﹐綴其大旨於左。

「史記」﹐三十二本﹝卷數依照釘本。漢司馬遷撰﹐凡百三十篇。其十篇有目無書﹐褚少孫補之。考「漢志」不云有缺﹐則當時已與褚書合爲一矣。古注存者﹐有宋斐駰「集解」﹑唐司馬貞「索隱」﹑張守節「正義本」﹐各爲書。自宋元丰﹐合三家注而爲一﹐至今仍之﹞。

「諸葛武侯集」﹐二本﹝卽「諸葛忠武書」十卷。明楊時偉以王士駿所撰「武侯全書」十六卷傷於蕪累﹐乃刪存其連吳﹑南徵﹑北伐﹑調禦﹑法檢﹑遺事六門﹐而更增以年譜﹑傳略﹑紹漢﹑雜述四門﹞。

「陸宣公文集」﹐二本﹝唐陸贄撰。贄文多用駢句﹐乃當日體裁﹔然眞意篤贄﹐反復曲暢﹐皆經世之文。在「翰苑集」原二十二卷﹐或沿「讀書志」之誤﹐題「陸宣公奏議」﹔而此篇則多奏議者﹐乃宋元丰間蘇軾校正進禦之本﹐而張氏又復刊削也﹞。

「韓魏公集」﹐六本﹝宋韓琦撰。卽「安陽集」五十卷中之文。公當宋文極盛之時﹐歐﹑曾﹑蘇﹑梅各辟門徑﹐而能於諸人格律之外﹐直抒胸臆﹐故詞華不在諸人下﹐而足以籠罩諸人﹞。

「司馬溫公集」﹐六本﹝宋司馬光撰﹔卽「傳家集」﹐原八十卷。包括諸家﹐淩跨一代﹐蓋學問﹑徳行﹑經濟皆文章之根柢也﹞。

「周濂溪集」﹐四本﹝宋周惇頤撰。先生博學力行﹐著「太極圖」﹑「易通」書﹐得孔孟之本源﹐爲道學倡。是集九卷﹐乃至南宋掇拾而成者。或稱「周元公集」﹐是爲濂學﹞。

「二程文集」﹐四本﹝宋程顥﹑程頤撰﹐胡安國編﹐十三卷。間有攺削﹐朱子不以爲然。至元﹐譚善心重刊﹐乃悉從朱議﹔又搜遺文﹑遺事爲附錄二卷。張刻卽據譚本也﹞。

「二程語錄」﹐五本﹝程子門人所記﹐而朱子編次之。卽二程遺書二十五卷也。又有「二程外書」十二卷﹐亦程門所記﹐朱子所補。朱子「雜學辧」有附「記疑」一卷﹐卽辧程門所記。此語錄也﹐是爲洛學﹞。

「二程粹言」﹐二本﹝宋楊時編。乃其自洛歸閩時﹐以二程門人所記師說﹐采撮編次﹐分爲十篇。蓋明道之學在主敬﹐伊川之學在存誠。表章學庸標旨四子書﹐自二程始﹞。

「張橫渠集」﹐四本﹝宋張載撰。卽「張子全書」十四卷﹑「附錄」一卷者﹔皆西銘正蒙經學理窟之書也。明公少喜訪兵﹐又訪釋﹑老及與二程論道學之要﹐乃渙然自信﹐每告諸生以知禮﹑成性﹑變化气質之道﹐是爲關學﹞。

「上蔡語錄」﹐一本﹝宋謝良佐語﹐曾恬﹑胡安國所錄。朱子又爲刪定作三卷。上蔡受業於程子﹐而學乃雜禪﹐故朱子芟薙頗嚴。然爲上蔡作祠記﹐稱其以生意論仁﹑以實理論誠﹑以常惺惺論敬﹑以求是論窮理﹐命意皆精當﹐故有取焉﹞。

「重編楊龜山集」﹐三本﹝宋楊時撰。集本四十二卷﹐此其節要也。龜山師事大程﹐有吾道其南之目。嘗教學者以身體而心驗之爲讀書法。一傳羅豫章﹐再傳李延年﹐而洛學又在閩矣。論者謂龜山沒於建炎四年﹐入南宋之日蓋淺﹔然南宋百四十餘載﹐士風朝議﹐悉操之於道學﹔道學之派﹐則開之於龜山﹐豈偶然哉﹞。

「重編羅豫章文集」﹐二本﹝宋羅從彥撰﹐元曹道振編。原十七卷﹐皆集二程﹑龜山語錄及己雜著之文﹞。

「李延平集」﹐二本﹝舊題「廷平答問」一卷﹑「附錄」一卷﹔乃朱子記與其師李侗往來論學之語﹐而以侗與劉平甫二書附之。延平者﹐侗所居也﹔「附錄」則朱門取朱子論延平之語及祭文﹑行狀並載焉﹞。

「朱子文集」﹐十四本﹝宋朱熹撰。本作「晦翁集」﹐一百卷﹐續集五卷﹐別集七卷。自咸淳以前傳爲舊本﹔後其裔孫朱玉割裂攙合﹐別名爲「朱子文集大全類編」﹐多立門自﹐轉無端緒。朱子之學﹐大要在窮理致知﹐反躬實踐﹐而以居敬爲主﹔故能闡濂﹑洛﹑關﹑閩之教﹐而集其大成﹞。

「朱子語類」﹐六本﹝朱子沒後﹐輯門人分記之語者﹔有「池錄」﹑「建錄」﹑「饒錄」﹑「饒後錄」。其類編爲書者﹐則有蜀本﹑有徽本﹔後翻刻不一﹐訛舛日增。宋黎靖徳乃裒集刪復﹐釐爲二十六目﹐曰「語錄」﹐一百四十卷﹔而語類固在焉。此本乃伯行摘刻在康熙丁亥。越六歲癸卯﹐大學士李光地等復奉敕將「文集」﹑「語錄」合緝爲十九門﹔存眞削僞﹐去駁畱醇﹐視黎本等實爲精博﹔卽今「禦纂朱子全書」六十六卷﹞。

「朱子學的」﹐二本﹝朱子有「讀書法」四卷﹐卽宋張洪﹑齊■﹝臣上灬下﹞所同編者。蓋因慶源輔氏翻陽王氏之本而重爲補訂﹐皆以「語錄」﹑「文集」分門編次者。此云「朱子學的」﹐乃明邱浚所編﹐張氏爲之重訂﹞。

「讀朱隨筆」﹐二本﹝國朝陸隴其撰﹐乃其讀「朱子文集」隨筆札記。自正集三十卷後至別集五卷﹐摘其精要﹐各加案語以申明之﹞。

「張南軒文集」﹐三卷﹝宋張栻撰﹐朱子編。原四十四卷﹐題「南軒集」﹐去取公審。宣公學於胡五峯﹐以立志爲先﹐持敬爲本﹐故其說達﹞。

「黃勉齋集」﹐四本﹝宋黃幹撰﹐原四十卷。直卿受業朱子﹐爲朱子婿﹔是集文致質直而詞意淳實﹐不失爲布帛菽粟之言﹞。

「陳克齋集」﹐二本﹝宋陳文蔚撰﹐原十七卷。其詩固不入格﹐文則持論皆淳正﹔中有朱子語錄﹞。

「眞西山文集」﹐二本﹝宋眞徳秀撰﹐原五十五卷。西山傳考亭之學﹐而集中或吹噓佛老之焰﹐其它著作則不失爲儒者之言﹞。

「道統錄」﹐三本﹝國朝張伯行撰。道統之說﹐起於昌黎原道﹐而朱子「大學章句序」更上溯及伏羲。是篇首五帝﹑三王﹑周孔至顏﹑曾﹑思﹑孟﹐中列臯﹑陶﹑伊﹑傅四代之臣及北宋程門諸子﹐而以周﹑程﹑張﹑朱五子殿其後。凡三十五人﹐人爲一篇。篇各就其人之言而■﹝括上木下﹞之﹔蓋溯理學之淵源也﹞。

「伊雒淵源錄」﹐四本﹝宋朱熹撰﹐記周子以下及程子交遊門弟子之言行﹞。

「道南源委」﹐一本﹝明朱鎭山撰。張氏又取程子「送龜山語」之義爲之重訂﹐凡涉異端者去之﹐所未備者補之﹞。

「濂﹑洛﹑關﹑閩﹑書」﹐五本﹝國朝張伯行輯。周﹑張﹑程﹑朱四子書出﹐其所曾詮解者﹐互相參訂以成此帙﹔蓋語錄之類﹞。

「文文山集」﹐二本﹝宋文天祥撰﹐原二十一卷。文山大節炳然﹐詞章亦卓然可傳。「農田餘話」稱其不獨忠義冠一時﹐亦斯文閒气之發見﹔非虛語也﹞。

「謝疊山集」﹐一本﹝宋謝枋得撰﹐原五卷。捐生完節﹐文亦光明磊落﹐卓爾不羣﹞。

「重編熊勿軒集」﹐一本﹝宋熊禾撰﹐原八卷。在明天順中舊刻猶爲完帙﹐此經張氏刪削﹐殊失其眞﹞。

「許魯齋集」﹐二本﹝元許衡撰。原作「遺書」八卷﹐「附錄」二卷。所錄巨細不遺﹐頗傷冗碎﹐而生平宗旨﹐亦賴此編以存﹞。

「方正學集」﹐二本﹝明方孝孺撰﹐卽「遜志齋集」﹐二十四卷。其文縱橫豪放﹐出入於東坡龍川之間﹐不以醇正諱其迂腐﹐亦不以迂腐並廢其醇正﹞。

「重編薛敬軒集」﹐四本﹝明薛瑄撰。原十卷﹐續錄又十二卷﹐皆躬行心得之言﹐無一詬爭門戶語也﹞。

「居業錄」﹐四卷﹝明胡居仁撰﹐原十二卷﹔乃其所分類語錄也。敬齋與陳白沙俱出吳康齋之門。白沙出處與師類﹐持論亦涉元虛﹔敬齋則靑出於藍﹐人品學問皆簡實謹嚴﹞。

「陳剩夫遺稿」﹐一本﹝明陳眞晟撰。眞晟以布衣釆摭程﹑朱之議﹐繪圖集說﹐伏闕論補正學﹐並建言立師輔儲及科學諸政﹐頗爲信心自是。此本不及詩文﹐卽其所上書也﹞。

「羅整庵存稿」﹐二本﹝明羅欽順撰﹐原二十卷﹔皆其晚年焚棄之餘﹐在「講學家集」中尙爲質有其文﹞。

「困知記」﹐一本﹝明羅欽順撰。原二卷﹐續記二卷﹐附錄一卷。整庵初從禪入﹐後乃折而歸儒。此記多辟佛之語﹐實能抉摘其要害﹞。

「學蔀通辧」﹐四本﹝明陳建撰。淸瀾以朱﹑陸儒佛之辧﹐至近世而障益甚﹔乃取易丰蔀之義﹐作爲此篇。前篇明朱﹑陸早同晚異之實﹐後篇明象山陽儒陰釋之實﹐續篇明佛學近以惑人實﹐而以聖賢正學不可妄議爲終篇。大旨取裁於程子「本天本心」之說﹐而多有所獨也﹞。

「楊椒山集」﹐一本﹝明楊繼盛撰﹐卽「楊忠湣集」二卷﹐「附錄」一卷。後人重其气節﹐搜羅成帙﹔詞𨿽不工﹐而日月爭光﹐迄今不可磨滅﹞。

「張陽和集」﹐一本﹝明鄒元標編。陽和爲東林气類﹐其學主姚江而不墮於禪。集中如答呂新吾﹑薦髙景逸﹑祭楊椒山及議從祀薛敬軒之類﹐可以知其宗旨。詩則講學家气﹐附刻亦寥寥﹞。

「思辧錄輯要」﹐四本﹝國朝陸其儀撰。卷帙繁重﹐張氏刪爲十四門﹐故名輯要。原三十五卷﹐此殆重芟者。其儀之學主於惇守禮法﹑講明實用﹐能盡滌明季猖狂之實﹞。

「讀禮志疑」﹐二本﹝國朝陸隴其撰「稼書」﹐以漢儒所述古制﹐互相考校﹐往往不合。因取「注疏」諸說﹐折衷於朱子之書﹔其疑而未決者﹐則仍缺之﹐故曰志疑。實六卷﹞。

「問學錄」﹐一本﹝國朝陸隴其撰。金溪姚江之學﹐至明季而益壞﹐「稼書」學本宗朱﹐故有是錄。張氏又刪去其中之辧難太繁者﹞。

「陸稼書集」﹐二本﹝國朝陸隴其撰。先生學問深醇﹐多合於道。嘗以濫刻文集爲戒。沒後有「三魚堂文集」十二卷﹐「外集」六卷﹐「附錄」二卷﹐皆其從子禮徵搜合散佚﹐屬其門人侯銓所釐刻。此本又爲張氏所選刊者﹞。

「學規類編」﹐六本﹝國朝張伯行撰。張氏旣刊削諸書置於鰲峯書院﹐乃復編輯儒先所言學術﹐匯爲此篇﹔蓋猶「學的」之意云﹞。

「養正類編」﹐六本﹝國朝張伯行撰「學規」以教大學﹑「養正」以教小子﹔皆以類編輯﹐故曰類編。未復取周秦以下人事作爲圖說﹞。

附論

人心嗜利﹐蔑棄典型﹔一言及物﹐未有不以珠玉貨寶爲珍奇。而珠玉貨寶又必以傳自希代﹑來自遠方者爲貴重﹐則豈眞土物之不愛也哉﹖語曰﹕南海人家﹐以翠飾戶﹔昆山之玉﹐不過抵鵲。物以罕見珍﹔常在耳目前者﹐多玩而褻之﹔而況其出於過贏﹑生於偏勝者乎﹗是故山木自寇也﹐膏火自煎也﹔象以齒焚﹐而雉以文翳也。合浦以珠而池竭﹐方臘以漆而國傾也。賈禍招殃﹐歷來之鑑﹐則有固不如無之爲安也。噶瑪蘭粗石之硯﹐不中文房﹔港底之金﹐未入化界。至於六角水晶﹐尙含沙礫﹐且遠在三日境外﹐計土產已載﹐更有何物之可紀乎﹖竊惟「周禮」﹕大司徒以鄕三物教萬民﹐鄕大夫以五物詢眾庶。物者﹐徳行﹑道藝而已矣﹔物者﹐和容﹑興舞而已矣。今以官頒典籍﹐殿於全書之後﹐俾諸人士知所謂物者﹐固在此而不在彼也。於以闡希代之祕﹐搜遠方之奇﹐多文爲富﹐出玉琢而金雕之﹐是卽此邦之文物﹐朝家之人物也已。

跋

海內郡邑志以萬計﹐論者獨偉三秦。秦中諸志﹐又推「朝邑」﹑「武功」爲最﹔說者謂出五泉﹑對山兩先生手。名人著述﹐自異恆溪。顧秦中自古稱帝王州﹐二邑在漢屬股肱郡﹐作者考周﹑秦之往事﹐稽漢﹑唐之曩編﹐譬猶選材鄧林﹑釆珍元圃。撏撦旣廣﹐棄取易精﹔固宜傳播藝林﹐膾炙眾口。至若天荒甫破﹐人事未興﹐考獻徵文﹐羗無故實﹐則不待文通才盡﹐早已輟筆而起矣。乃觀友松陳先生之志噶瑪蘭﹐則有異焉。

夫噶瑪蘭之在臺灣﹐特後山番社中一荒落耳﹐荷蘭弗及窺﹑鄭氏未暇據﹔迨至我朝﹐涵濡煦育百六十年﹐始隸版圖。考故府而無徵﹑詢侏﹖而莫曉﹐當其任者不綦難乎﹖先生則於無可搜羅之處﹐極意搜羅﹔無從考核之中﹐殫精考核。自采訪以迄編輯﹐凡閱期年﹐褎然成帙﹐區以八門﹑匯爲十卷﹔踵吳興之舊例﹐訂府誌之舛訛。進工賈於民風﹐示周詳也﹔退玉山於界外﹐昭核實也。至其譯雕題﹑貫耳之方言﹐敍箐雨﹑茅煙之荒景﹐指點巒山﹑瘴水﹐經用始覺鮮明﹔標題野鳥山花﹐涉筆皆成典故﹕空空妙手﹐無米能炊﹐則其才識有非可以斗石量者。吾不知五泉﹑對山兩先生當此﹐其皺眉﹑撚髭能如先生之濡染淋漓否耶﹖又不知先生當五泉﹑對山時﹐其伸紙﹑吮毫亦僅如兩先生之惜墨如金否耶﹖至作志之緣起﹐與是書之有關政治風俗﹐則益堂前序已詳言之﹐無庸復贅。

道光甲午孟春月﹐古虞仝卜年謹跋。

