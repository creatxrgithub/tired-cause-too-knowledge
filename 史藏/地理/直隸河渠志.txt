《直隸河渠志》﹝淸﹞陳儀撰

欽定四庫全書史部十一直隸河渠志地理類四河渠之屬提要臣等謹案直隸河渠志一卷國朝陳儀撰儀字子翽號一吾文安人康熙乙未進士官至翰林院侍講學士充覇州等處營田觀察使是編卽其經理營田之時所作海河衛河白河澱河東澱永定河淸河會同河中亭河西澱趙北口子牙河千里長堤滹沱河滏陽河寧晉泊大陸澤鳯河牤牛河■﹝穴上卨下﹞頭河鮑邱河薊運河還鄕河塌河澱七里海二十五水皆洪流巨浸也𨿽敍述頗簡質所載但及當時形勢而不詳古迹又數十年來屢蒙我皇上軫念民依經營疏浚悉慶安瀾較儀作書之日水道之通塞分合又已小殊然儀本土人又身預水利之事於一切水性地形知之頗悉故敷陳利病之議多而考證沿革之文少錄而存之亦足以參考梗槪也乾隆四十五年十二月恭校上總纂官臣紀昀臣陸錫熊臣孫士毅總校官臣陸費墀欽定四庫全書直隸河渠志侍講學士陳儀撰尙書禹貢一篇紀夏后行水之功司馬遷因之爲河渠書班固繼之志溝洫皆載一代疏排之績非如桑欽水經偹敍川瀆原委也我國家奠鼎燕京負崇山而襟滄海百川輻輳赴壑朝宗其間順逆通塞動闗生民利病聖祖仁皇帝臨禦六十餘載地平天成而於畿甸河道堤防尢勤睿慮巡行指授爲斯民圗萬世之安我皇上繼志纘功大興水利特頒內府金錢數百萬命賢王董其事修浚兼施節宣偹至以故水潤土甘年丰人樂同符禹績非漢唐以來塞築補苴之能事也宜爲後世法程故於諸川之外特詳志焉渤海在天津縣東南一百二十里明統志東連遼海西抵直沽按直沽卽今大沽口河流入海處也兩岸壁陡一國中橫土人謂之海門潮汐所至北抵楊村南抵程官屯西過王慶坨率二百餘里皆淡水也咸潮抵海門而止無坌入者若天設之以限內外斯亦奇矣海河南北運澱河之會流也自天津東北三岔口迄大沽口長一百二十里涘廣崖深奔流湍駛潮汐迎之則逆行而上禹貢所謂逆河是也每伏秋之交二運並漲澱水爭趍駢注於三岔一口而彊潮抵牾洄漩不下倒漾橫流上游堤岸田廬皆受其浸所謂尾閭不暢胸腹俱病者也故欲治直隸之水者莫如擴達海之口而欲擴達海之口者莫如減入口之水雍正三年上命怡賢親王興修水利親授方略於南北運各建壩開河減水分流別途歸海豈僅爲運河計哉入口之水減則達海之口寛而北來之永定河南來之子牙河中間七十二淸河乃得綽然入三岔口而東注朱子雲治水先從低處下手正此意也衛河卽南運河也亦曰永濟渠亦曰禦河源出河南衛輝府自山東武城縣流入直隸故城縣界又東徑山東徳州界復入直隸徑景州東吳橋縣西又東北徑東光縣西又東北徑交河縣東南七里口又東北徑泊頭鎭入南皮縣界又東北徑滄州城西又東北徑靑縣城東靜海縣城西天津府城北至三岔口與白河會入海計長八百餘里寰宇記永濟河在淸池縣西三十里自南皮縣來入幹寧軍亦呼爲禦河金史地理誌南皮東光吳橋有永濟渠按衛河本西漢時大河所經東漢以後爲淸漳二瀆所經隋時開爲永濟渠宋皇佑初合永濟渠仍爲大河所經南渡後大河南徙而衛河如故金元以來皆漕運所經也有減水河二一在滄州南十五里絕堤一在故興濟縣皆明弘治中開以備衛河泛溢久而堙塞閘石猶有存者雍正三年大水衛河溢決十三口怡賢親王奉上命查修水利奏開減水二河各建滚水石壩一座挑浚舊河分達海港滄靑水勢藉以消泄居民賴之按南運向苦淺滯故額設淺夫以供挑挖兩岸堤工隨時補苴而已自漳河南徙於館陶入運湍急浩瀚每羨溢爲災雍正四年經怡賢親王奏請分道端轄增汛員設歲修始以堤防爲務乃堤日增髙而水亦隨長伏秋汛漲各州縣往往於堤上加墊以防漫溢蓋以漳水泥濁河形曲折墊淤於下則泛溢於上勢固然也計惟於徳州上流與古黃河相近之處度地建壩廣三四十丈引而注之古黃河不惟直隸河堤永免漲溢卽徳州一帶工程亦獲寧謐矣但地隸山東在此爲切已之憂者在彼未免爲秦越之視雍正八年七月徳州第九屯堤決直隸景州以下十餘州縣禾稼盡沒水利衙門屢行咨會而決口訖未堅築蓋其地處上游水過正堪藝麥而此間形如仰釜有受無泄縱竭力修防堤工鞏固亦何救於田廬之湮沒耶若將臨淸以北河道並歸直隸總河管轄則一河首尾修浚自如上下不致阻格矣白河卽北運河也亦曰潞河方輿紀要白河源出宣化府龍門縣東滴水崖東流入密雲縣之石塘嶺過縣西入通州界其支流亦從石塘嶺過懷柔縣西順義縣東入通州東境合焉東南徑漷縣武淸縣東而入直沽合衛河入海又白河徑靈迹山黃花鎭川河入焉又南徑牛欄山東麓潮河流合焉又南徑順義縣東門外順義縣誌白河發源塞外自石塘嶺白馬闗入故曰白河赴通州北闗合溫楡河卽運糧河性悍多沙遷徙無常俗稱爲自在河明神宗實錄萬曆三十一年從工部議挑通州至天津白河深四尺五寸所挑沙土卽築堤兩岸著爲令漕河圗志燕趙之間地方千里其間巨細河流悉至武淸縣丁字沽注於白河故一遇雨潦白河滿溢耍兒渡口南蔡村等處衝決堤岸壊民田廬起夫塞築勞費萬計逮時漧旱舟行又或淺阻以此知水勢盈涸不常不可以經久而論也按白河會潮沽楡沙通惠諸河之水源髙勢峻有如建瓴而西北諸山泉流匯聚每伏秋之際積雨未歇怒流已至頃刻尋丈非徒恃堤防所能捍禦也康熙三十八年決武淸縣筐兒港三十九年聖祖仁皇帝親臨視閱命員外牛鈕等於衝決處建減水石壩二十丈開挖引河夾以長堤而注之塌河澱由賈家沽道泄入海河楊村上下百餘里河平堤固有禦制碑文志其事康熙五十年以河西務工程險要親臨指授命牛鈕開挖引河復以河西務城東有舊河形對新河下口至三里屯長四百餘丈特命開直河一道次年工成於是新河之澑移流於西而東岸大堤之汕刷以免耍兒渡之衝險無虞矣雍正三年大水堤岸埽壩多有衝潰四年經怡賢親王奏請北運河一切工程歸通永道統轄河西務設同知一員楊村設通判一員分界管理增置縣丞主簿等官以端防修五年河水泛溢東西岸漫決者四六年怡賢親王奏拓筐兒港舊壩闊六十丈展挖引河攺築長堤七年疏浚賈家■﹝氵右﹞道分減旣多消泄亦暢故壩門以下河水安流而河西務一帶距壩稍逺山水暴至遂復漫決上厪聖懷發帑遴員授之方略於河西務上流之靑龍灣建壩四十丈開引河而注之七里海仍展挖寧車沽河導七里海水而泄之北塘口上下分消區畫盡善運道民生均獲寧謐而所費帑金已不下六十餘萬矣澱河在天津縣北五里永定子牙淸河之會流也自河頭至丁字■﹝氵右﹞入北運河長四十里澱水浩渺至此始有崖岸故名河頭東澱延袤霸州文安大城武淸東安靜海之境東西亙百六十餘里南北二三十里及六七十里不等蓋七十二淸河之所匯瀦也永定河自西北來子牙河自西南來咸入之永定河亦曰盧溝河亦曰渾河亦曰桑幹河永定之名聖祖仁皇帝所命也明外史河渠志桑幹河發源太原之天池伏流至朔州馬邑雷山之陽有金龍池者渾泉溢出是爲桑幹東下大同古定橋抵宣府保安州雁門雲中應州諸水皆會穿西山入宛平界東南至看丹口分爲二其一東由通州髙麗莊入白河其一南流霸州合易水至天津丁字沽入漕河是河過懷來束兩山間不得肆至都城西四十里石景山之東地平土疏衝激震蕩遷徙弗常元史名曰小黃河以其流濁也金史禮志大定十九年有司言盧溝水勢泛溢嚙民田乞官爲封冊神號特封安平侯建廟河渠志大定二十七年宰臣以孟家山金口閘視都城髙一百四十餘丈倘遇暴漲其害匪細若固塞之則所灌稻田俱爲陸地種植禾麥亦非曠土上是其言遣使塞之二十九年以涉者病河流湍急詔命造舟旣而更命建石橋明昌三年三月成勅命名曰廣利卽今之盧溝橋也元史郭守敬傳至元二年授都水少監言金時自燕京之西麻峪村分盧溝一支東流穿西山而出是爲金口其水自金口以東燕京以北灌田若干頃其利不可勝計今若按視故迹使水得流通上可以致西山之利下可以廣京師之漕又言當於金口西預開減水河西南還大河令其深廣以防漲水突入之患帝善之明宣宗實錄戶部侍郎王佐言通州至河西務河道淺漕船動以千計兼四方商旅舟楫往來無港■﹝氵乂﹞可泊張家灣西舊有渾河若加疏浚近京一二十里更使充廣瀦爲巨浸令可泊船公私兩便上命都督馮斌等審視七年冬斌等以圗進上以其役重大姑止固安縣誌桑幹河自盧溝下流入縣境明嘉靖初徙縣北十餘里東流至縣東紀家莊北分爲二萬曆中又徙縣西十餘里東南流徑黃垈之北而東南入霸州界尋又徙縣南長堤下後復徙北本朝順治十一年由縣西宮村與淸水合流而南入新城界永淸縣誌明萬曆三年撫臣王一鶚修築河堤延袤五十餘里障水東流三十三年復抵縣界直逼城垣本朝順治八年徙固安迆西幾七十里與白溝河合流霸州誌明正徳初在州南門外嘉靖中徙州城北後徙固安北十里鋪其支流則自半璧店李家口繞州東北境由鋪疙疸白墳棌木營達信安本朝順治中每決於固安之叵羅垈由州治西城北東入淸河後更決於新城之九花臺南裏諸口而州城之西南竟成巨河矣康熙戊辰仍從善來營入玉帶河俗謂之霸州河按盧溝亦曰黒水河水色最濁其急如箭東決則西淤倐忽遷攺前人謂之無定河自元歷明衝嚙奔潰屢修屢決迄無寧歳康熙三十七年三月我聖祖仁皇帝軫念郊圻親臨視閱命撫臣於成龍大築堤堰疏浚兼施自宛平之盧溝橋至永淸之朱家莊匯狼城河注西沽以達於海延袤二百餘里廣十五丈五月工告成賜名永定河勅建河神廟禦制碑文以記之自是湍水軌道橫流以寧三十年來河無遷徙此從古所未有也惟是下流入澱之後水渙泥停積漸闐淤蒙聖祖諭旨屢下毋令壅礙淸流而該管分司衙門惟事修防不加疏道淤而南信安勝淓等澱變爲髙原復淤而北策城新張諸泊墊爲平陸駸駸乎及於臺頭與子牙河會壅閼淸流幾無達津之路矣雍正三年怡賢親王奉命查修水利上諭令引渾河別由一道入河毋使令入澱大哉王言已攬河道全局而居其要矣蓋澱泊之用有翕受之功亦有停蓄之利眾流競趨匯爲巨澤容與蕩漾有以緩其奔突之勢然後安流弭節而去則其衝易受而其患易禦正定順徳廣平之有南北二泊猶順天保定河間之有東西二澱皆天地造設自然之妙納眾流而節宣之不使之一往衝突而不可禦也西澱之水會爲一河分爲三■﹝氵乂﹞而匯於東澱南澱之水注於北泊北泊之水出滏陽之道合滹沱之流亦由子牙一河歸於東澱則東澱一區所以蓄直隸全局之水遊衍而節宣之乃永定濁流闐淤梗噎於其間則上游之汜濫者將安歸乎怡賢親王欽遵諭旨於郭家務攺河東行復開下流之長■﹝氵甸﹞河引徑三角澱而注之河頭與淸河會周築三角澱圍堤以防其北軼又以河性善淤奏明逐年挖淺俾河流不致遷徙籌劃可謂盡善而河官錮習不利於挖淺而利於築堤攺河之後堤日增髙而河亦與之俱長長■﹝氵甸﹞河淤塞絕流三角澱所餘無幾於是散漫南行頭道河二道河皆成斷港剰有楊家一河若經泛之後再淤而南則淸水無路歸津側注於楊栁靑一帶而濁流復從而迸注之其不至穿運而過者幾希此目前之大患全局之深病也爲今之計惟疏挖長■﹝氵甸﹞導之東注河頭南岸接築長堤至楊家河而止𨿽不能必其不再淤而旋淤旋挖是亦可暫爲補救矣按永定濁泥善肥苗稼凡所淤處變瘠爲沃其收數倍涇水之富闗中漳水之富鄴下不是過也河所經由兩岸窪咸之地甚多若相其髙下開浚長渠如懷來保安石景山引灌之法分道澆漑則斥鹵變爲肥饒而分水之道旣多則奔騰之勢自減從髙而下自近而逺一河之潤可及十餘州縣此亦轉害爲利之一奇也惟在任事者不避勞怨持議者不惑浮言則鄭國史起之功安在不復見於今日乎淸河卽澱池之經流也其派有三分自會同河之三■﹝氵乂﹞口徑臺山而北出紀家澱而東入勝淓河者此西派也由趙家房徑托蓮泊出郭家窪會勝淓河者此東派也由下馬頭徑崔家房入張家嘴過任家莊徑左家莊泊歸石溝河者此南派也沿大堤而東徑西馬頭堂頭左家莊會石溝河則其支流也勝淓石溝二河總歸臺頭一河經羊糞港而出楊家河楊家河至三漢口計長一百四十里自永定下流入澱勝淓河淤而東西二派無下口張家嘴淤而南派無正流惟沿堤一支寛不過二三尺深不過五六尺何以容西來泱漭無涯之巨浸乎雍正三年自崔家房以東決堤九處各數十丈文安城郭宛在水中怡賢親王奉命查修水利開勝淓河十七里而東西二派下口遂通挖張家嘴河五里而沿堤一支分流北注又於上流疏浚中亭河四十餘里自口頭對岸之下河門分引玉帶河水入臺山河其下流石溝臺頭淤淺之處槪行撈挖數載以來淸流湍駛堤防晏如霸保文大之間禾黍丰而稉稻熟民享樂利皆聖主勤卹之徳怡賢王治澱之功也按以上諸河經由泊港菇蘆叢生苲艸宻布壅澑停泛易致淤淺淺阻之後舟楫不行復成斷塞𨿽分隸河道統轄而該管汛員惟知保守堤工至於澱之通塞河之淤暢俱在茫茫積浸中爲考成所不及誰復過而問之殊不知澱河一塞分消無路西來之水並注堤下一遇積雨暴漲頃刻尋丈𨿽有人力將安所施故防堤而不浚河非計也今中亭河苦淺趙家房河苦淤張家嘴未達於澱泊沿堤一河自堂頭以下至壩嘴頭亦苦淺石溝通勝淓一河苦隘勝淓至臺頭一河苦淺其丈裏非水涸時興大工隨宜疏浚不可會同河一統志在霸州南十三里又名苑口河本玉帶河也自保定縣流入州界又東北曲折行可十里爲善來營北岸有渾河口又東可五里爲苑家口又東五里爲蘇家橋流至此分爲三道卽所謂三漢口也冊說玉帶河至本州島境會渾河東下名會同河分二支俱流徑文安縣境散入石城等澱本河正派至州東無梁閣名邊家河又分一支入永淸縣界名信安河其正流曲折而東入文爾諸澱又東徑東安縣界爲呂公河按會同爲玉帶之下流出自西澱之茅兒灣至霸州而拒馬桑幹胡良霸水皆會焉故名會同河今諸河俱已攺流惟栲栳圏一河南北相望卽中亭河也首尾皆淤斷而會同河身寛不逾二十丈或十五六丈總會順天保定正定三府西山一帶三十餘河之水勢不能容則蕩擊爲暴決何家道口決鹿疃決下武各莊決保定縣幾無虛歲雍正五年中亭河開通分流北去玉帶之水十減二三但河身本淺於正流而新開之牤牛河自西栲栳圏會入挾擁泥沙復加闐淤則浚治之工有不可一日緩者其會同下流之信安河已成陸地卽勝淓至辛張徑褚沽東沽二港達王慶之一支名呂公河者亦無河形惟餘臺頭一派爲正流則上自石溝下至楊家河通塞淤暢所闗最巨此河道全局之利害也中亭河亦名新挑河一統志在霸州南八里綿亙數十里按此卽古中亭河也亦曰栲栳圏河康熙三十八年命河臣王新命開挑上接十望河下入臺山河分減玉帶河水勢發帑築堤上下各六工上六工距河稍逺以護州治下六工縷河爲堤以護田廬增設州判一員管理每歲按裏出夫隨時修補後渾河淤至勝淓下流遂塞而十餘河自張靑來者爲白溝流沙墊淤上流亦斷自是堤工殘廢而下六工無復遺址與積澱相連雍正三年怡賢親王奏開中亭十望二河四年中亭河工竣十望河以積水未開五年大水難以興工遂罷十望之役自口頭對岸之下河門挑引河一道分玉帶河水而注之中河增設吏目一員分汛防修七年州判陳起唐捐貲修築下六工堤長四十里西澱跨雄新數邑之境旣廣且深西北諸山之水皆匯焉北自雄縣來者曰白溝河拒馬之下流也拒馬發源易州廣昌之淶山至房山鐵鎖崖分爲二派一派東入涿州過新城而南挾河琉璃河廣陽鹽溝諸水白玉塘西域寺甘泉諸泉皆入之一派南入淶水徑定興而東易州之濡水武水白楊虎眼梁村馬跑諸泉及遒欄河女思澗子莊溪諸水俱來會之二派合流爲白溝河入柴夥澱西自安州來者曰依城河曹河徐河一畝雞距方順龍泉諸水之所會也徐水出五回嶺徑滿城至安肅而曺水會焉一畝泉出滿城東南余小泉以百數雞距紅花名最著流徑淸苑縣南至糧河橋而方順水來會之方順卽曲逆河祁水之下流也五云石臼二泉流爲放水河五郎河入焉流徑石橋村至糧河橋與一畝泉河會流徑新橋而滿城之龍泉河自南來入之至善馬廟與徐河合流爲依城河入雜澱西北自安肅來者曰雹河源出石獸崗灌河入之由新安之黒龍口歸雜澱新安三面皆水惟城北爲漧土而地處容城下流雨潦南下則大溵澱一帶盡爲鄰壑墟裏蕭條最稱貧瘠雍正三年怡賢親王奏請於三臺村開引雹河徑小王營尙村之北至南河頭入燒車澱南岸築堤建閘以禆節宣堤內大溵澱數百頃皆引流種稻屢獲丰收澤國已成樂土矣南自髙陽來者曰豬龍河唐沙滋三水之所會也唐河原名滱水源自山西靈邱入唐縣爲唐河橫水自西北來會居民引以漑稻直達下素町畦相望徑曲陽之鎭裏髙門所漑尢多南入定州而白龍泉復來會之王謙王耨等村傍河皆圩岸也沙河來自山西之繁峙入曲陽界合平陽河南流阜平之當城臙脂二河行唐之郜河咸會焉其上流亦名派水徑新樂歷定州沿流多資灌漑資河發源山西之枚回山經靈壽爲慈水七祖寨坌頭大明川壅流可田入行唐之張茂村伏焉至無極南孟社而復出遶縣北旋徑深澤之龍泉固沃仁橋疏流成渠皆天然水利也三水頗稱巨流畢會於祁州之三岔口爲豬龍河徑博野蠡縣髙陽而入白洋澱豬龍河水性湍急奔騰最難捍禦雍正三年決柴澱口而東潰■﹝虫麻﹞螂口古堤直衝鄚州驛路十里浸爲巨澤怡賢親王親歷相度疏通豬龍故道決口始塞驛路復通然下流歸澱之處河道紆回停沙壅澑易致橫決復令淸河道王紘於出岸村開挖引河十里至孟仲峯出口東岸築二壩以防其軼西岸截沙嘴以順其流然後安流入澱又於放水口斜築長堤以禦倒漾■﹝虫麻﹞螂口殘堤數十里亦一例加修以爲重障於是豬龍順軌瀕河田疇比年丰稔但自祁州以下岸土夾沙最易坍頹岸坍則堤無所附宜於項澑掃彎建築挑水迎水等壩護岸以固堤根其下口歸澱之處近有淤沙漲起扺閼河流亦宜開挖以順水勢趙北口居西澱之中舊有石橋八座白洋諸澱之水皆由橋下東流實西澱之咽喉也而石橋卑隘礙流雍正三年怡賢親王奏請易之以木升髙加闊又增建三橋俾積澱之水暢然東注但白溝濁水自北而下出河門而橫截淸流至藥王行宮前河形拗折土人謂之鵝■﹝孛頁﹞所謂咽喉已通而胸膈未利也雍正四年委員挑挖經泛而其淤如故蓋白溝漲時近自諸山而下推擁泥沙所至塡淤四十里之柴夥澱變爲桑田者什三四矣不加浚治則西來諸水泛溢無歸若歲歲撈挖是勞費無巳時也渾流入澱其害往往而然欲爲一勞永逸之計必不使之入澱而後可查白溝故道行於澱外自龍灣而東徑道務馬務頭洪城出張靑口河形宛然宜疏浚深通導白溝之流復於故道塞其入澱之口然後將河門淺阻鵝■﹝孛頁﹞拗折之處盡行挑挖如此則淸濁分流澱淸而河亦暢矣子牙河在大城縣東亦名沿河大城縣誌沿河自河間縣之龍華橋轉入縣西南二十五里之馬村東北流徑十里灣自南而東徑白洋渡四呈口至縣東二十五里匯黒龍港河亦名交河從而北折繞縣東十二里趙扶村又北徑子牙村故名子牙河亦名鹽河冊說鹽河在縣南十五里自河間流入分二支一西北流入文安縣石城澱一北流又分三支西一支入文安黒母澱東一支入大小窩口中一支入霸州文爾澱匯於武淸縣三角澱入白河按子牙河總會南北二泊滏滹諸水終以滹沱爲經流其湍悍迅激渾濁衝墊性與余河異水經所云右出爲澱北爲濊口者是也伏秋汛發奔騰湧溢河間以北靜海以南皆被其害康熙三十九年聖祖仁皇帝親閱河工特授方略頒發帑金於獻縣河間東西兩岸髙築長堤西接大城東接靑縣靜海各二百餘里又於廣福樓之焦家口開新河一道東北至賈口入澱特設分司一員董其事令河間府同知分轄增置縣丞主簿等官端汛防修自是河大靑靜之民始有寧宇矣嗣後雍正三年分司不得其人河員怠於其職堤多潰決怡賢親王奏準動帑修築又奏請撤回分司歸天津河道統轄按子牙河至王家口入澱之處分爲二派一派西流徑文安土橋村至趙家莊又分二支西支抵文安大堤而北至龍塘灣北至徑三灘裏至張官營抵石溝河往往橫截淸流兼爲堤防害一派東北流徑瓦子頭斷堤村嶽莊莊頭村過王家泊抵臺頭會淸河而東雍正三年經怡賢親王奏請障其西流約束歸一四年令淸河道王紘相度工費及泛水過後西支自淤正流俱由瓦子頭一支而莊頭村南舊有私河一道東由陳家泊歸獨流大坑急澑沖刷遂通舟楫此亦水自遂其東下之性非人力所爲然順而導之再加疏浚俾全河之勢盡歸大坑則臺頭一河無復渾濁之擾淸水可以暢流矣再子牙河新河入澱之處東西相距二十餘里兩河之堤南連而北缺兩堤之間村落數十地皆肥美但北面無堤每遇二河漲溢澱水倒漾則數十村落皆在水中而河員猶守兩堤惟謹幸獲無虞則自以爲功此如防盜者守墻垣而開後戶盜入胠篋發匱而去墻垣守者猶巡警徹夜此何爲者也故北面之堤斷宜接築查王家口村南東岸有古河一道名三家澱河緣東堤出瓦子頭橋下迆■﹝辶裏﹞東北與新河合而入澱𨿽已淤淺河形宛然若挑挖深通亦可分正流之漲挑河之土卽用以築堤補缺成圍圍內之地分別髙下疏列溝塍於西南建閘引漑東北泄而出之一舉而河堤兩成營田亦就矣再查新河形勢由西南趨東北從髙就下直注獨流大坑甚爲徑捷但河身淺狹堤岸殘缺若深浚而堅築之於焦家口分流之處建挑水壩逼子牙之澑移入新河刮刷愈深則王家以上無羨溢之虞卽臺頭一帶亦免墊淤之患矣千里長堤起淸苑縣界訖獻縣之臧家橋周回於順天保定河間三府之境長千有餘裏沿河繞澱爲數十州縣生民之保障康熙三十五年大水多漫決坍頹我聖祖軫念郊圻頒發帑金命河臣王新命徧行查勘一例加修增設縣丞主簿等官管理堤固河平民享樂利者二十餘載雍正三年大水漫決尢甚存者亦大半殘缺四年上命怡賢親王委員領帑畫地修築加厚增髙於是秋告竣奏隸河道統轄董理責成工程日以堅固迄今六載髙下丰稔瀕河近澱州縣井閭皆歌樂土焉滹沱河源出山西代州繁峙縣泰戲山流徑太原盂縣北始入直隸平山縣北又東徑靈壽縣南入正定縣界周禮職方氏並州川滹池戰國策趙攻中山以擅滹沱後漢書郡國志蒲吾注永平十年作常山滹沱河蒲吾渠通漕隋圗經魏攺爲淸寧河唐書五行志永淳二年八月恆州滹沱河及山水暴溢害稼開成元年七月鎭州滹沱河溢害稼堤防考宋天聖間曹馬口堤壊尋復修築金史河渠志滹沱河大定八年犯正定命發民夫繕完堤岸元史河渠志延佑七年正定路言正定縣滹沱河北決堤寖近城每歲修築聞其源本微與冶河不相通後二水合其勢遂猛惟辟冶河自作一流滹沱水十退三四正定府誌明成化八年由正定出晉州紫城口南入寧晉泊正徳十三年紫城口淤塞淺漫分爲二股一股仍由寧晉泊一股東溢由東鹿鴉兒河入深州界遣夫於涅盤集迆東修築堤岸障東溢之水歸寧晉故道工甫畢而秋水漲將南流仍並東行入束鹿界嘉靖十一年遣太僕卿何棟相視回奏晉州地形西髙東下水性就下遂失故道議於槁城張村起至晉州故壩止厚築長堤障歸故道不果其後徑州南闗外本朝順治十三年又南徙由槁城南彭村徑晉州周頭村北釣魚臺龎家莊胡士莊塞入束鹿百尺口橋至冀州歸淸水河並行按滹沱水急流濁所至塡淤自入寧晉泊滏灃水道俱受其壅塞雍正三年東徙決周頭村直衝束鹿環城而流彌漫四野四年怡賢親王奉命查勘束邑官民吁請障歸故道仍入寧晉泊賢王以泊乃三郡河流匯歸之地有翕受節宣之功豈可復聽濁流淤塞致眾水無歸漲溢爲害乃親行相度得舊河一道由木邱南至焦罔入滏河委員自第四溝開挖一路疏浚深通於周頭築壩障其東下而導之南流自是束深無衝潰之虞泊水無淤塞之患矣按滹沱之在山西本非巨川至平山谷冶河而始大冶河一名甘陶河源自山西平定州之松嶺流至平山初不與滹水相通元初鑿而合之其勢遂猛延佑間引辟冶河害已減半後冶河下流漸塞而滹沱歲有潰決之患皇慶中議復之而未果怡賢親王於敬陳畿輔西南水利情形疏內奏請塞冶河入滹之路循其故流加以挖浚引入洨河誠爲一勞永逸之計滏陽河亦名滏水源出磁州神麕山東北流徑邯鄲縣東三里會渚沁二水冊說渚河又名塔水在邯鄲縣南五里發源紫山徑城西南入滏陽沁河在邯鄲西一里發源紫山徑城西入滏陽寰宇記滏陽縣滏水源出縣西北鼔山南巖下泉源奮湧若釡之揚湯故以釡口名之其水冬溫夏冷元史郭守敬傳守敬面陳水利四事其四磁州東北滏漳二水合流處引水由滏陽邯鄲洺州永年下徑雞澤合入灃河可灌田三千餘頃明外史河渠志滏陽河舊在任縣新店村東北源出磁州徑永年曲周平鄕至穆家口會百泉等河北流永樂間漳河決而與合二水每並爲患至景泰間又合漳衡曲周諸縣沿河之地皆築堤備之成化間舊河淤塞新店西南爲新河合沙洺等河入穆家口亦築堤備之一統志舊滏河在雞澤縣西自永年通水閘北流經此又北達平鄕入寧晉泊舊道紆曲不能容常潰決爲民患本朝康熙七年知縣姜照挑浚新河以導其流自馮鄭村至亭自頭長二里許六方等村永無水害按滏陽河舊合漳流故多衝溢今漳水東徙徑魏縣元城抵館陶入衛不與滏合滏水獨行貫寧晉泊而出至衡水縣界滹沱河出焦罔合流徑冀州武彊獻縣河間靑縣大城入澱名子牙河其支流自完固口徑杜林鎭抵靑縣之鮑家嘴入南運河近已淤淺惟子牙一支爲巨津焉自寧晉泊以上滏水所經州縣多引流種稻沿河閘座甚多而磁州之民欲專水利以致下流稻田多廢爭訟累歲不休雍正四年怡賢親王奏稱查廣平府舊志磁州屬廣平路領成安今成安現隸廣平則磁州本非豫屬明矣請將磁州攺歸廣平府則滏陽一河全由直隸統轄均水息爭同安樂利矣奉旨怡親王奏請將磁州攺歸廣平府管轄以收滏陽水利稽考誌書相度地勢援古證今俱爲符協似於廣郡一帶民田大有禆益著九卿會議具奏嗣經戶部議覆應如所請行自是廣平以下均沾河潤各州縣營田多至二千餘頃從前斥鹵盡爲稻鄕矣按滏河堤岸例系瀕河村莊修築工多力寡難免潰決應照千里長堤之例將該州縣所有堤工丈尺查明按通邑里甲攤派均修造冊存案永著爲令工少人多自成鞏固矣出泊以下水勢倍增會以滹沱湍悍之流所有民堰難資捍禦雍正八年衡水堤決溢流直犯靑縣可爲寒心應將臧家橋以上直至衡冀一帶民堰令地方官查估動帑增修工竣仍照千里長堤例令民間年年修補寧晉泊一名胡盧河在寧晉縣東南自隆平縣流入又東北入冀州界宋史河渠志熙寧八年發夫增治胡盧河舊志在縣東南二十里東西徑三十里其上流卽漳水與滏水合流匯大小羣川注此土人稱爲寧晉泊卽北泊也洨河冶河沙河泲河槐河午河李陽河七里河滏陽河咸入焉自滹沱河南徙由賈口而入淤塞滏河故道三十餘里水無所泄遂衝決洨口營上等村而東注水口河身亦多淺隘雍正三年滹沱東徙不復入泊四年怡賢親王奏請開挖自黃兒營至營上村一路展寛浚深泊水始得暢泄大陸澤一名廣阿澤在任縣土人謂之張家泊元和志大陸澤一名巨鹿在縣西北五里東西二十里南北三十里葭蘆茭蓮魚蟹之類充牣其中卽南泊也百泉牛尾野灃沙洺劉累程二寨聖水順水蔡馬栁林等河咸入焉北有穆家口河泄之於北泊東有雞爪張滋等五溝泄之於滏河縣誌弘治時混水洶洚九河舉發衝決堤防下流隆平縣淤窒壅塞者四十餘里隆平巨鹿均被其害而任縣居多嘉靖六年發正定順徳二府夫役同浚之自穆家口至羊毛圪塔四十里深廣各丈餘水得其性隆巨復膏壤而任之水患亦息本朝順治十八年重浚日久堙塞而五溝亦淤其三祗有雞爪張滋不絕如縷有所受而無所泄伏秋漲溢爲瀕澤居民田廬害雍正四年怡賢親王奉命查勘委員開穆家口河長四十裏挑河之土卽以夾築長堤導澤水而注之北泊其雞爪等溝亦加疏滌於是水患旣除水利亦興邢家灣南邊家莊北引流種稻營田數百頃按南北二泊正定廣平順徳三府之水會也西帶重山二十餘河之水建瓴而下每遇伏秋之際千巖飛雨萬壑懸流若無二泊爲之翕受而節宣之其奔衝橫溢爲何如哉故南之有南北二泊猶北之有東西兩澱皆治水者所當加之意也滹水嘗入北泊塞河而環泊州縣受漲溢之害者多年漳河合滏混入南泊而穆家雞爪等河塞遂至中滿旁溢任隆之民坐受其浸今幸滹漳逺徙賢王施疏瀹之功州郡享平成之利此千載一時也然二水之故瀆尙存濁流之遷徙靡定旣可以不袪而去詎難於不引而來且前明之世有障滹沱而歸寧晉以爲故道者矣有請浚穆家口仍俾漳滏會流者矣或暫免一方之害或微視目前之利而不知統計全局之利害其貽患不僅在一時也故謹著之又按入泊諸水自洨灃百泉牛尾聖水等河恆流不竭外其餘春夏每多枯涸然前人載之圗志設有橋座蓋以爲攝水歸泊之道也雨集水漲由此脈分縷析而注之大泊之中田間無宿潦焉其爲功也大矣有司不知修治或反聽民占耕一旦山水暴來則奔騰四野爲田疇害雍正四年怡賢親王奏明委員查勘酌量疏通五年復檄行各地方官隨宜浚治毋得聽其堙塞而有司具文視之不知奉行八年秋雨多水溢環泊十餘州縣皆罹其災上厪聖懷遣官發帑徧行賑濟旣過之後官民晏然又復不以爲事陸隴其爲靈壽令令民挖浚衛河其始頗有怨言以爲開無水之河徒勞民力隴其不顧卒成之已而霪雨水大至賴此河宣泄遂以有秋至今民猶懷之此賢達之逺見也怡賢親王於通州武淸地方開挖鳳河於香河寶坻地方開挖窩頭鮑邱二河於良鄕涿州固安霸州地方開挖牤牛河收攝野潦俾有所歸數載以來民享其利鳳河名勝志鳳河水一渠從西流至鳳窩村𨿽隆冬沍寒水亦不冰東安縣誌在縣東北四十里鳳窩村其水自縣西北艸橋來又南流過縣之漂流澱又南入武淸三角澱其形如鳳此鳳河所由名也按鳳河之源在南苑中流出東南隅自回城而東涓涓一帶東南流至武淸之堠上村河身深廣以下塡淤斷續一遇伏秋雨潦散漫無歸雍正四年怡賢親王奉命查修水利欲加疏浚而來源微不足以爲恆流查有涼水河一道發源水頭莊貫南苑出宏仁橋東流至髙各莊東北流抵張灣入運乃奏請於髙各莊分流南引至堠上入鳳河故道一路挑挖過雙口抵靑沽港入澱河仍於分流之處各建一閘水小則閉東閘啟南閘流入鳳河水大則閉南閘啟東閘泄入運河次年河成宛平漷縣武淸東安一帶積潦盡消桐林牛鎭三間房等處開渠引水各營田數十頃惟閘座未建每年築壩蓄流以資灌漑牤牛河在良鄕縣東南鹽溝廣陽二河之會流也鹽溝源出宛平縣龍門口東南徑縣東南陶村卽古福祿水也水經注聖水又東廣陽水注之水出小廣陽西山東徑廣陽故城北又東福祿水注焉水出西山東南流徑廣陽故城南東入廣陽水按鹽溝廣陽二水至良鄕縣城東南合流爲三乂口南流至任邱西南入大淸河一遇伏秋山水漲發奔騰衝突故土人謂之牤牛河良涿固霸之間累被其害雍正四年怡賢親王奏請於任邱之南開挑新河東南徑涿州界東徑固安縣西北循盧溝河故道南徑霸州之南孟等村東南抵西栲栳圏入中亭河長二百餘里自是奔突患息野潦有歸四州縣秋禾皆獲丰稔窩頭河卽蒼頭河一統志在香河縣西北二十里上通牛欄山水窩頭莊水下通三路堤口一由李家園坑堤口入北吳村一由明星堂抵八甘十八堤口一由東淩莊尹家河沙務莊張家灰店南吳村牛家屯入扳罾口運河按此河水本無源伏秋汛發眾流會於窩頭徑香河縣百家灣東與渠水合流東徑七里莊入寶坻縣界東過城南之西石橋至王補莊與鮑邱河會鮑邱河源出宻云北徑三河縣之夏店東南徑虎將莊入寶坻縣東徑縣北齊河務蕭家堼東南至王補莊與窩頭河會過林亭口張家莊至周家莊東南徑尹家莊又東由八門城入薊運河按二河原無恆流上受通州三河雨潦之水泛溢而下下流淤塞斷續無路消泄香河首受其浸而寶坻地形如釡一遭淹沒經年不涸爲害尢劇雍正四年怡賢親王親歷相度奏請疏通窩頭河自百家灣起鮑邱河自魚椿起分道挑挖或循舊流或取直徑遶縣之南北皆會於王補莊其八門城出口河身淺窄紆曲乃自林亭口別開直河一道至尹家莊寛江入薊運河寛深暢利數年以來香寶田疇髙下皆稔無汜溢之患矣此外古河故瀆所在多有與鳳河近者有古龍河與南運河近者有古漳河阜城交河之境有古淸河與滏河近者有滹沱故道深冀等州衡武等縣皆有之又武彊縣有龍治河衡水縣有古鹽河棗彊縣有黃廬河淸丰南樂等縣有馬頰朱龍二河其它不及悉載此等古河𨿽無來源皆堪行水而沿河小民貪圗微利往往占耕爲業或地處下流曲防攔截以致脈絡不通一旦雨水聚匯則橫溢而出共受其浸夫王政之大者莫如盡力溝洫直隸沃野千里川流百道而霖雨偶多則平陸行舟此無溝洫之故也賢王開疏四河以著明效因以風示有位欲其則效奉行凡各屬所有古瀆舊港因勢乘便酌量開通其過溝洫逺矣近泊者導之入泊近河者導之入河近澱者導之入澱委曲貫通流而不窒則潦水各有所歸何至彌漫爲害畱心民瘼者幸加之意焉京東諸水不於天津歸海故自別爲一局其經流之大者莫如灤若石河湯河洋河潮河淸水河陡河皆獨行赴海其它枝津別派附巨川而朝宗者數十百道詳已見於山川矣不復具列取其曾經修浚有闗民生利病者著於篇薊運河一名潮河乃沙河沽河泃河淋河黃頒諸水之會流也寶坻縣誌潮河在縣東二十里自三河縣流入至縣東北三岔口與泃河及薊州之沽河會流曰運糧河一名白龍港又東南至縣東九十里名丰臺河亦名懷襄河共南流過梁城所蘆臺抵北塘口入海又考薊運河源出遷安縣三臺營會遵化諸山泉之水俗名沙河徑遵化州城南西南流至張七各莊折向西流徑水門口湯泉自西北來入之又西南入薊州東界淋河合興龍口之水自北來會焉又西南至南河莊薊州北山諸泉水來入之徑城南五里橋迆邐西南流徑上倉折向南流至下倉折向西流至嘴頭村泃河合周村黃頒等河自西北來會之至白龍港入寶坻縣界淤泥河自西南來入之折向東南流徑新安鎭至小河口小泉河合藍泉水自北來入之徑曹家口頭折向南至於家口頭迆邐西南流至大沽莊復折而東南至王家莊又折而西徑長亭店復折而南徑八門城迆邐東南流至盛家莊還鄕河北支自東北來會又東南至江潢口還鄕河南支自東北來入之徑梁城所北分流環城仍合於城南又東南徑蘆臺軍糧城會天津新河入海統按薊州河源髙派繁河形曲折每汛發漲溢潰決堤岸淹沒田廬而寶坻地勢最下受害尢劇雍正四年怡賢親王奉請築堤起自三河縣之料馬莊迄於寶坻縣之江潢口長一百八十餘里屹然髙厚居民以爲保障焉又以堤內地窪西北一帶村莊雨潦停積每妨耕稼委舊令程璇相度於魯沽莊建石閘一座長亭莊建涵洞一座又於張頭窩建涵洞一座潮汐通流民間得以汲飲兼資灌漑雨水過多則泄而出之從此寶坻永離昏墊比年丰稔稱畿東樂國矣還鄕河卽浭水亦名環香河出遷安縣泉莊黃山之麓一泉湧出匯爲方塘澄碧中噴珠累累西流成河水勢甚駛至巖兒口入丰潤之東北界又西徑五峯頭至韓家厓頭迆邐西南流至窪答村折而南徑東馬莊又折而西徑丰潤城北迆邐西南流至張官屯入玉田縣之東南界又西南至蠻子營沙流河自北來入之徑鴉鴻橋至運河頭復折而南自此河身頓狹斗折蛇行至趙官屯分爲二股一西南流徑橡子莊牛見頭至盛家莊入薊運河一南流徑九丈窩丰臺鎭至江潢口入薊運河方輿紀要浭水一名還鄕河或謂之雲浭水燕山叢談凡水皆自西而東此水獨西俗謂之還鄕河水利偹考明初用遮洋船從直沽出海轉運薊州天順二年開直沽河歲久復湮嘉靖四十五年詔浚丰潤縣還鄕河轉運太平等寨軍餉於北齊莊張官屯鴉鴻橋特設三閘以瀦水焉按還鄕河源非甚巨但自北山而下夏秋雨集諸山水潦一時迸注而鴉鴻橋以下河窄流紆不能驟泄則溢出爲田疇害東決則淹丰潤西決則淹玉田雍正四年怡賢親王奏於劉欽莊王木匠莊河流甚曲之處各開直河一道與舊河兩處分泄沿河堤岸逐加修築其橡子莊與牛見頭一帶出口河身亦浚疏寛深沿河沮洳之場皆成膏壤矣塌河澱一名大河澱卽北運河筐兒港藉以蓄泄者也舊隸武淸縣今攺隸天津縣一統志在城東北四十里周百里按此澱上無來源下通潮汐以陳家溝賈家沽二河爲出納焉東北廣十五六里東西長二十餘里東南有小河一道出西堤頭徑城兒上入七里海七里海卽北運河靑龍灣藉以蓄泄者也一統志在寶坻縣東南一百三十里汪洋如海爲縣巨浸按七里海亦無源之水也地形窪下聚潦歸焉海之西北爲後海後海之西北爲鯽魚■﹝氵甸﹞又北爲香油■﹝氵甸﹞海東南爲曲裏海雨多水匯則極目無涯旱漧之年諸■﹝氵甸﹞皆涸惟七里海尙有寧車沽一道下通北塘潮汐往來水常不竭然亦盈盈淺瀨而已沽道旣狹舟楫販易之所不至瀕海居民采蒿子爲糧雍正四年冬怡賢親王查歷至此惻然憫之五年委員開挖寧車河起自淮魚■﹝氵甸﹞達於北塘口長四十里拓浚深通估帆來往小民生計賴以紓焉按荒政要覽有言古之立國者必有山林川澤之利川主流澤主聚川則從源頭達之澤則從委處蓄之川流淤阻其害易見人皆知浚治者萬頃之湖千畝之蕩鮮知究心甚有縱豪彊阻塞規覓小利不知澤不得川不行川不得澤不止二者相爲體用易卦坎爲水坎則澤之象也爲上流之壑爲下流之源全系乎澤澤廢是無川也況國有大澤澇可爲容旱可爲蓄必究晰於此而水利之說可徐講矣畿輔之內大澤有六曰大陸澤曰寧晉泊曰西澱曰東澱曰塌河澱曰七里海皆以止川流而蓄聚潦焉二泊兩澱源深流長其容蓄之功易見惟塌河澱與七里海旣無大源每多涸竭附近居民往往占耕爲業報墾升科而地方有司不察其爲澱與海也亦聽其阻塞或反以開荒增賦爲已最近年以來筐兒港壩口拓寛滚水浸多塌河澱周圍田地率以水占除糧計畝受價矣然此等本皆積澱偶涸成田當日若不聽其報墾豈不省此一番償補耶今七里海年來涸減浦漵變爲萊蕪聞亦有報糧認業者寶坻地本卑窪惟近城二三十里爲髙壤故縣以坻名取水中之坻爲義也雨水過多全恃七里海爲容蓄不致泛溢成災若乘其減涸逐漸認耕規小利而廢此大澤所害多矣況靑龍灣壩河滚水以此爲壑一遇水多之歲田復成海又爲之除糧給價豈不虛糜國帑乎畱心地方者當知澤之爲利凡澱泊涸出之地毋得聽民墾認不可不通行而厲禁也直隸河渠志

