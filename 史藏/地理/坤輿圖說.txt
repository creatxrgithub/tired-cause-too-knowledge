《坤輿圖說》

卷上

《坤輿國說》者﹐乃論全地相聯貫合之大端也。如地形﹑地震﹑山嶽﹑海潮﹑海動﹑江河﹑人物﹑風俗﹑各方生產﹐皆同學西士利瑪竇﹑艾儒略﹑髙一志﹑熊三拔﹐諸子通曉天地經緯理者﹐昔經詳論﹐其書如《空承格致》《職方外紀﹑《表度說》等﹐已行世久矣。今撮其簡略﹐多加後賢之新論﹐以發明先賢所未發大地之眞理。夫地與海本是圓形﹐而合爲一球﹐居天球之中。誠如雞子黃在靑內。有謂地爲方者﹐乃語其定而不移之性﹐非語其形體也。天旣包地﹐則彼此相應﹐故天有南北二極﹐地亦有之﹔天分三百六十度﹐地亦同之。天中有赤道﹐自赤道而南二十三度半爲南道﹔赤道而北二十三度半爲北道。按中國在赤道之北。日行赤道﹐則晝夜平﹔行南道﹐則晝短﹔行北道﹐則晝長。故天球有晝夜平圈列於中﹐晝短﹑晝長二圈列於南北﹐以著日行之界。地球亦設三圈﹐對於下焉。但天包地外爲甚大﹐其度廣﹔地處天中爲甚小﹐其度狹﹔此其差異者耳。查得直行北方者﹐每路二百五十里﹐覺北極出髙一度﹐南極入低一度﹔直行南方者﹐每路二百五十里﹐覺北極入低一度﹐南極出髙一度。則不特審地形果圓﹐而並徵地之每一度廣二百五十里﹐則地之東西南北各一周﹐有九萬里實數也。是南北與東西數相等﹐而不容異也。夫地厚二萬八千六百三十六里零百分裏之三十六分﹐上下四旁﹐皆生齒所居﹐渾淪一球﹐原無上下。蓋在天之內﹐何瞻非天﹗總六合內﹐凡足所佇﹐卽爲下﹔凡首所向﹐卽爲上﹔其專以身之所居分上下者﹐未然也。且予自大西浮海入中國﹐至晝夜平綫﹐已見南北二極﹐皆在平地﹐略無髙低。道轉而南﹐過大浪山﹐已見南極出地三十五度﹐則大浪山與中國﹐上下相爲對待矣。而吾彼時只仰天在上﹐未視之在下也。故謂地形圓﹐而周圍皆生齒者﹐信然矣。以天勢分山海﹐自北而南爲五帶﹐一在晝長﹑晝短二圈之間﹐其地甚熱帶﹐近日輪故也。二在北極圈之內﹐三在南極圈之內﹐此二處地居甚冷帶﹐遠日輪故也。四在北極﹑晝長二圈之間﹐五在南極﹑晝短二圈之間﹐此二地皆謂之正帶﹐不甚冷熱﹐日輪不遠不近故也。又以地勢分輿地爲五大州﹕曰歐邏巴﹑曰利未亞﹑曰亞細亞﹑曰南北亞墨利加﹑曰墨瓦蠟泥加。若歐邏巴者﹐南至地中海﹐北至靑地及冰海﹐東至大乃河﹑墨阿的湖﹑大海﹐西至大西洋。若利未亞者﹐南至大浪山﹐北至地中海﹐東至西紅海聖老楞佐島﹐西至阿則亞諾海。卽此州只以聖土之下微路與亞細亞相聯﹐其餘全爲四海所圍。若亞細亞者﹐南至蘇門答喇﹑呂宋等島﹐北至新增白臘及北海﹐東至日本島﹑大淸海﹐西至大乃河﹑墨阿的湖﹑大海﹑西紅海﹑小西洋。若亞墨利加者﹐全爲四海所圍﹐南北以微地相聯。若瑪熱辣泥加者﹐盡在南方﹐惟見南極出地而北極恆藏焉﹐其界未審何如﹐故未敢訂之。惟其北邊與爪哇及瑪熱辣泥峽爲境也。其各州之界﹐當以五色別之﹐令其便覽。各國繁夥難悉﹐原宜作圓球﹐以其入圖不便﹐不得不易圓爲平﹐反圈爲綫耳。欲知其形﹐必須相合﹐連東西二海爲一片可也。其經緯綫﹐本宜每度畫之﹐今且惟每十度爲一方﹐以免雜亂。依是可分置各國於其所。天下之緯﹐自晝夜平綫爲中而起﹐上數至北極﹐下數至南極﹔天下之經﹐自順天府起爲初度﹐至三百六十度﹐復相接焉。試如察得福島﹐離中綫以上二十八度﹐離順天府以東二百十五度﹐則安之於所也。凡地在中綫以上至北極﹐則實爲北方﹔凡在中綫以下﹐則實爲南方焉。又用緯綫﹐以著各極出地幾何。蓋地離晝夜平綫度數與極出地度數相等﹐但在南方﹐則著南極出地之數﹐在北方則著北極出地之數也。假如視京師隔中綫以北四十度﹐則知京師北極髙四十度也。視大浪山隔中綫以南三十五度﹐則知大浪山南極髙三十五度也。凡同緯之地﹐其極出地數同﹐則四季寒暑同態焉。若兩處離中綫度數相同﹐但一離於南﹐一離於北﹐其四季並晝夜刻數均同﹐惟時相反。此之夏爲彼之冬耳。其長晝﹑長夜﹐離中綫愈遠﹐則其長愈多。余爲式以記於圖邊﹐每五度其晝夜長何如﹐則東西上下隔中綫數一﹐則皆可通用焉。用經綫以定兩處相離幾何辰也。蓋日輪一日作一周﹐則每辰行三十度﹐兩處相離三十度﹐並謂差一辰。假如山西太原府列在於三百五十五經度﹐而則意蘭島列於三百二十五經度﹐彼此相去三十度﹐則相差一辰。故凡太原爲午﹐則意蘭爲巳﹐其餘仿此焉。設差六辰﹐則兩處晝夜相反焉。如所離中綫度數又同﹐而差南北﹐則兩地人對足底反行。假如河南開封府離中綫以北三十四度﹐而列在於三百五十七經度﹔又南亞墨利加之內近銀河之地﹐如趙路亞斯等﹐離中綫以南三十四度﹐而列於一百七十七經度﹐彼此相去一百八十度﹐卽六辰﹐則彼此相對反足底行矣。從此可曉同經綫處並同辰﹐而同時見日月蝕焉。夫地圖所定各方之經緯度﹐多歷年世﹐愈久而愈準。蓋其定法﹐以測驗爲主﹐當其始﹐天下大半諸國地及海島不可更﹐僕前無紀錄之書﹐不知海外之復有此大地否也。近今二百年來﹐大西洋諸國名士航海通遊天下﹐周圍無所不到﹐凡各地依歷學諸法測天﹐以定本地經緯度﹐是以萬國地名輿圖﹐大備如此。其六合之地及山川﹑江河﹑湖海﹑島嶼﹐原無名稱﹐凡初歷其地者﹐多以前古聖人之名名之﹐以爲別識而定其道裏云。

地體之圓世謂天圓而地方﹐此蓋言其動靜之﹐義方圓之理耳﹐非言其形也。今先論東西﹐次論南北﹐以證合地圓之旨。日月諸星﹐𨿽每日出入地平一徧﹐第天下國土﹐非同時出入。蓋東方先見﹐西方後見﹐漸東漸早﹐漸西漸遲。如第一圖午﹑酉﹑子﹑卯爲日天﹐甲﹑乙﹑丙﹑丁爲地球﹐令日輪在午﹐而人居甲﹐卽日正在其天頂﹐得午時﹔人居丙﹐卽得子時。日在其天頂衝也﹐東去甲九十度﹐居丁﹐得酉時。日旣過其天頂﹐將沒於地﹐則午﹑甲﹑丙﹑子爲其地平也。西去九十度﹐居乙﹐卽得卯時﹐日向其天頂﹐方出於地﹐亦甲﹑午﹑丙﹑子爲其地平也。依此推算﹐今日輪出地平﹐在卯﹐人居丁﹐得午時﹔居乙﹐得子時矣。此何以故﹖地爲圓體﹐故日出於卯﹐因甲髙與乙障隔﹐日光不照﹐故丁之日中﹐乙之半夜也。若地爲方體者﹐如上甲﹑乙﹑丙﹑丁﹐則日出卯﹐凡甲﹑乙﹑丁地面人﹐宜俱得卯﹔日入酉﹐宜俱得酉﹔不應東西相去二百五十里而差一度﹐又七千五百里而差一時也。故明有時差者﹐不能不信地圓也。又丁﹑乙與甲異地﹐卽異天頂﹐卽異日中﹔而又與甲同卯﹑酉﹐卽丁之午前短﹐午後長矣﹔乙之午前長﹐午後短矣﹔獨甲得午前﹑後平耳。而今半晝分天下皆同﹐何也﹖則明有半晝分者﹐不能不信地圓也。自南而北﹐地爲圓體﹐亦可推焉。如第三圖﹐西﹑南﹑東﹑北爲周天﹐甲﹑乙﹑丙爲地之圓球﹐丁﹑戊﹑巳爲地之方面。若人在圓球之乙﹐卽見在南諸星﹐從乙漸向丙﹐卽南諸星漸隱矣。漸向甲者﹐反是。若人在平面之丁﹐卽得俱見南北二極之星﹐其在戊﹑在巳﹐亦如南北極﹐諸星何由得漸次隱見乎﹖則地之爲圓體﹐固可證矣。

地圓又地周三百六十度﹐每度二百五十里﹐其周圍實獨有九萬里。令地爲方﹐四面﹐其一面應得二萬二千五百里﹐人居一面地平之上﹐其二萬二千五百里之內﹐並宜見之﹐乃今目力所及﹐大略能見三百里。卽於最髙山上﹐未有能見四﹑五百里者。則地之圓體突起於中﹐能遮兩界故也。地水同爲一圓球﹐以月食之形可推而明之。夫月食之故﹐由大地有日月之間﹐日不能施照於月﹐故地射影於月面﹐亦成圓形﹐則地爲圜可知。或言﹕果大地如圓球﹐則四旁在下﹐國土窪處之海水﹐不知何故得以不傾云云。曰﹕物重者﹐各有體之重心。此重心者﹐在重體之中。地中之心﹐爲諸重物各重之本所﹐物之重心悉欲就之。凡謂下者﹐必遠於天而就地心﹔凡謂上者﹐必就天而遠於地心。而地之圓球懸於空際﹐居中無著﹐常得安然﹐而四方土物﹐皆願降就於地心之本所。東降欲就其心﹐而遇西就者﹐不得不止﹔南降欲就其心﹐而遇北就者﹐亦不得不止。凡物之欲就者皆然。故凡相遇之際﹐皆能相衝相逆﹐而凝結於地之中心。卽不相及者﹐以欲就故﹐亦附離不脫﹐致令大地懸居空際也。丙爲地中心﹐甲乙兩分﹐各爲之半球。甲東降就其心﹐乙西亦降就其心﹐兩半球又各有本體之重心﹐如丁﹑如戊。甲東降﹐必欲令本體之重心丁至丙中心然後止﹔乙西降﹐必欲其本體之重心戊至丙中心然後止﹔故兩半球相遇於丙中心﹐甲不令乙得東﹐乙不令甲得西﹐一衝一逆﹐力勢均平﹐遂兩不進﹐亦兩不退﹐而懸居空際﹐安然永奠矣。譬一門焉﹐二人出入。在外者衝欲開之﹐在內者逆欲閉之﹐一衝一逆﹐爲力均平﹐門必不動。甲乙半球﹐其理同也。至四方八面﹐一塵一土﹐莫不皆然。地道阝貴然而下凝﹐職是故耳。地球南北兩極﹐必對天上南北兩極﹐不離天之中心。夫地中心﹐爲諸天之中心﹐從月食之理而明之。新法《曆書》有本論﹐其地球南北兩極﹐正對天上南北兩極﹐而永遠不離者﹐從本極之髙度明見之。蓋天下萬國﹐從古各有所測﹐本地南北極之髙下﹐度於今之所測者不異。其不離天極之所以然﹐在萬物變化之功。蓋天下各地﹐萬物生長變化之功﹐皆原太陽及諸星循四時之序﹐照臨而成也。在各國之地平﹐上下髙卑若干﹐因而剛柔燥濕隨之﹐而萬物各得其宜耳。今使地之兩極﹐不必其爲向天上之兩極而離之﹐或於上下﹐或於左右﹐則是天下萬國必隨之而紛擾動搖。將原在乎赤道之北者﹐忽易而爲赤道之南﹔赤道之南者﹐忽易而爲赤道之北﹔近者變遠﹐遠者變近﹔夏之熱﹐忽變乎冬之寒﹔則四序顚倒﹐生長變化之功﹐因之大亂﹐而萬物滅絕矣。審乎此﹐則地之南北兩極﹐恆向乎天之兩極﹐亙萬古而不移也﹐夫何惑焉﹗卽使地有偶然之變﹐因動而離於極﹐則地亦必卽自具轉動之能﹐以復歸於本極。與元所向天上南北之兩極焉。夫地自具轉動之力﹐與吸釒夷石之力無二。吸釒夷石之力無他﹐卽向南北兩極之力也。蓋吸釒夷石原爲地內純土之類﹐故其本性之气﹐與大地本性之气無異。所謂純土者﹐卽四元行之一行﹐並無他行以雜之也。夫地上之淺土﹑雜土﹐爲日月諸星所照臨﹐以爲五穀﹑百果﹑艸木﹐萬匯化育之功﹐純土則在地之至深﹐如山之中央﹐如石鐵等礦是也。審此﹐則夫地球之全體相爲葆合﹐蓋有脈絡以聯貫於其間焉。嘗考天下萬國名山﹐及地內五金礦﹑大石深礦﹐其南北陡袤﹐面上明視﹐每層之脈絡﹐未有不從下至上﹐而向南北之兩極者也。仁等從遠西至中夏﹐歷九萬里而遙﹐縱心流覽﹐凡於瀕海陡袤之髙山﹐察其南北面之脈絡﹐大槪皆向南北兩極﹐其中則另有脈絡﹐與本地所交地平綫之斜角正合。本地北極在地平上之斜角﹐五金石礦等地內深洞之脈絡亦然。凡此脈絡內﹐多有吸鐵石之气。又嘗考天下萬國堪輿諸書﹐圖五大洲﹐凡名山大川﹐皆互相綿亙至幾千萬里之遙﹐自南而北﹐逶迆繡錯﹐其列於地者﹐顯而可見也。其內之脈絡蟬聯通貫﹐卽何殊乎人身之脈絡骨節縱橫通貫﹐而成其爲全體也哉﹗地震或問地震曷故﹖曰﹕古之論者甚繁﹐或謂地含生气﹐自爲震動﹔或謂地體猶舟浮海中﹐遇風波卽動﹔或謂地體亦有剝朽﹐乃剝朽者裂分全體﹐而墜於內空之地﹐當墜落時﹐無不搖動全體而致聲響者﹔又有謂地內有蛟龍﹐或鰲魚﹐轉奮而致震也。凡此無稽之言﹐不足深辯。惟取理之至正者﹐而姑論其數端﹐及其性情之自然者如左。其一﹐地震者因內所含熱气所致也。蓋地外有太陽恆照﹐內有火气恆燃﹐則所生熱气漸多﹐而注射於空隙中﹐是气愈積愈重﹐不能含納﹐勢必奮怒欲出﹐乃猝不得路﹐則或進或退﹐旋轉郁勃﹐潰圍破裂而出﹐故致震動﹐且有聲響也。正如火藥充實於炮銃內﹐火一燃而衝突奮裂﹐乃必破諸阻礙而發大響也。或疑气似不能動地﹐須知气之力﹐堅猛莫禦﹐試觀夫風初亦莫非微气所發﹐積而至幹走石﹑拔樹﹑頹屋﹑覆舟。夫气之困郁於地﹐其奮發必力奮而震搖乎地體﹐理之自然者也。何足異哉﹖欲證其所由然﹐則有二端可以明之。一﹑震之時率在春秋之月﹐蓋因此二時气最易生也。一﹑震之所必在土理疏燥及多空窟之地﹐以其易容多气。故山崩之處內多洞穴者﹐其震猶更密也。若地有空竅向天﹐而可以噓散所蘊之气者﹐則終不致震耳。又海中之島﹐亦多震者﹐因外圍之海水與內所含之硝磺﹐多致生熱气﹐熱气旣熾﹐必發震也。所以本土之人﹐每多掘井﹐欲其气透而易散﹐以免地震故也。大凡地震之或先或後﹐必久屬亢旱或並多風肆暴而致﹐總之﹐气之爲烈耳。其气爲烈之故﹐則有三焉。其一﹐凡地內之有空洞﹐气旣克盈﹐而又生新气以增益之﹐勢難並容﹐不勝其郁勃﹐而奮力求出﹐故致震撼也。其二﹐凡地被寒气侵斗﹐必自收縮﹐乃致其內所含熱气﹐自爲流遁﹐而遂亂相衝擊其地也。其三﹐地內所藏熱气﹐一被外之冷气侵斗﹐則必退而斂約﹐斂約愈極﹐其力愈長﹐而質愈稀淸﹔愈稀淸亦愈欲舒放而得廣所﹐斯乃搖動觸震地體也。夫震之久暫﹐首系气勢﹐凡气之厚且多者緩消﹐薄與寡者速散。次系地勢﹐凡地之疏軟者易開﹐密且硬者難出﹐因其久爲衝奮﹐或連或斷﹐而復績竟致久動矣。其實一動非能久也﹐凡致地震之烈气﹐積在地內﹐不過數十百丈之深﹐則遇低窪之處﹐如江海山谷等﹐易出而散﹐因而震動不越一郡縣﹐或一山谷之地而止。若猛烈之气藏於地內至數十百里之深﹐則旣難發泄﹐必致四面衝奮﹐尋其所出之路﹐因而震數省之地﹐致數千里之遠也。

山嶽先聖論地初受造時甚圓﹐無深淺髙卑之殊﹐惟水徧圍其面而已。但造物者將居民﹑物於地面﹐則開取淵坎﹐令水歸之。致露漧土﹐卽以所取之土致成山嶽陵阜之類。試觀海涯無不倚山陵之足﹐江河多峽於阜嶺之中﹐大約髙山多近深谷﹐可以驗其原生之意也。然造成後﹐又有變遷。蓋諸國典籍所記﹐髙岸爲谷﹐深谷爲陵。古所未有者﹐或新發而始見﹐是乃地震所致﹐或風力﹐或水勢所成也。若究其山生之爲者﹐不但飾地之觀﹐豎地之骨﹐直於人物有多益焉。蓋或以毓五金﹐或以捍四海﹐或以湧溪澤﹐或以茂林叢﹐或以蔽風雪﹐或以障蔭翳﹐或以界封疆﹐或以禦寇盜﹐或以辟飛走之囿﹐或以廣藏修之居﹐無算妙用。則造物之原旨﹐以全夫寰宇之美﹐而備生民之須耳。今摘天下各國有名髙山里數﹐開列於左﹕厄勒齊亞國﹐厄莫山﹐髙十三里一百九十二丈。西齊理亞國﹐晝夜噴火之山﹐名厄得納﹐髙十三里一百五十六丈。西洋徳納裏法島﹐必个山﹐髙二十一里二百一十四丈。厄勒齊亞國﹐亞多山﹐髙二十四里一百零四丈。意大裏亞國﹐呀爾伯山﹐髙二十七里一百六十八丈。諾爾物西亞國山﹐髙三十里零二十丈。亞墨尼加洲﹐伯納黑山﹐髙五十五里一百二十丈。莫斯哥未亞國﹐裏弗依山﹐髙八十三里零七十二丈。亞細亞洲﹐髙架所山﹐髙一百三十一里二百零四丈。

海水之動海水自然之動﹐止有其一﹐卽下動也。凡外動爲彊﹐則非自然可知矣。其彊動甚多﹐其一﹐外風所發。風旣不一﹐動亦不一。其二﹐自東而西。凡從歐邏巴航海﹐西向而行﹐則順而速﹔東向而行﹐則逆而遲。此動非特大海﹐又於地中海可見。其所以然﹖從太陽自西而東行以生焉。其三﹐自北而南。凡航海者從北向南﹐必順而速﹔從南而北﹐必逆而遲。夏月行北海者﹐常見冰塊之廣大如城﹐如海島。曾有見長三百餘里者﹐從北而南流。其所以然者﹐北極相近之海大寒﹐比年中多雲雨﹐多冰雪﹔與赤道相近之海大熱﹐每日海水之气甚多﹐被日薰蒸﹐衝上空際。蓋南海之勢處卑﹐北海之勢處髙﹐故水北而南流也。

海之潮汐潮汐各方不同﹐地中海迆北﹑迆西﹐或悉無之﹐或微而難辧﹔迆南﹑迆東﹐則有而大﹐至於大滄海中﹐則隨處皆可見也。第大小﹑速遲﹑長短﹐各處又不同。近岸見大﹐離岸愈遠﹐潮愈微矣。地中海潮水極微﹐又呂宋國﹑莫路加等處﹐不遇長二﹑三尺。若其他如大西拂蘭第亞國﹐潮水長至一丈五尺﹐亦有一丈八尺至二丈之處。安理亞國隆第諾府現長至三丈﹐其國之他處﹐長至五六丈。阿利亞國近滿直府長至七丈﹐近聖瑪諾府間長至九丈。此各方海潮不同之故﹐由海濱地有崇卑直曲之勢﹐海底﹑海內之洞有多寡大小故也。況月之照海﹐各方不同﹐則其所成功﹐亦不能同。其長退之度﹐或每以三候﹐或長以四候。或其長極速﹐卽騎馳猶難猝脫。則一候倏淹覆四百餘里﹐而又一候倏歸﹐本所又始。起長之時亦不同﹐大槪每日遲約四刻﹐朔望所長更大。嘗推其故﹐而有得於古昔之所論者﹐則以海潮由月輪隨宗動天之運也。古今多宗之。其正驗有多端﹕一曰﹐潮長與退之異勢﹐多隨月顯隱盈虧之勢。蓋月之帶運一晝夜一周天﹐其周可分四分﹐自東方至午﹐自午至西﹐自西至子﹐復自子至東。而潮一晝夜槪發二次﹐卯長午消﹐酉長子消。若隨處﹑隨時略有不同﹐是不足爲論﹐別有其所以然也。二曰﹐月與日相會﹐相對有近遠之異勢﹐亦使潮之勢或殊。假如望時﹐月盈卽潮﹐大月漸虧﹐而潮漸小。三曰﹐潮之發長﹐每日遲四刻﹐必由於月每日多用四刻﹐以成一周﹐而返原所。蓋月之本動﹐從西而東﹐一日約行十三度﹐從宗動天之帶動﹐自東而西﹐必欲一日零四刻﹐方可以補其所逆行之路﹐而全一周也。四曰﹐冬時之月﹐多彊於夏時之月﹐故冬潮槪烈於夏潮。五曰﹐凡物屬陰者﹐槪以月爲主﹐則海潮旣由濕气之甚﹐無不聽月所主持矣。卽月所以主持海潮者﹐非惟光也。蓋朔會時﹐月之下面無光﹐至與吾對足之地亦無光﹐海當是時﹐猶然發潮不息。則知月尙有他能力﹐所謂隱徳者乃可通遠而成功矣。是月以所借之光﹐或所具之徳﹐致使潮長也。如磁石招鐵﹐琥珀招芥。然或生多气於海內﹐使其發潮也﹐如火使鼎水沸溢然。或問﹕潮汐之爲理者何也﹖曰﹕一則以免腐朽之患﹐蓋水久注必朽。一則以淸外聚之垢﹐蓋地上丕惡之積﹐由江河而歸於海﹐乃潮長復發吐之也。一則以輔航漂渡之事﹐蓋潮長則從海易就岸﹐潮退則從岸易入海。觀此﹐則海潮之益不淺矣﹐造物主豈無意乎﹗或問﹕海水之咸曷故﹖曰﹕多由於幹濕二气之滲。證曰﹕凡滋味必從二气之雜﹐乃幹而甚燥﹐必生咸。如灰﹑溺﹑汗等是也。則海旣含多气﹐或風從外至﹐或日從內生﹐故其水不能不咸也。試用海水濯物﹐必溫和漧燥﹐較諸他水爲濁。其沾濡如油何也﹖其含土之幹气故也。又試觀海水或流沙內﹐或被火蒸必甘何也﹖失土气之大分故也。又試取浮薄空器﹐塞口沈於海中﹐其內所浸入之水必甘﹐因水從微孔入﹐少帶土气故也。又從海气聚結之雨必甘何也﹖气上時﹐其土之濁多墜失故也。觀此多端﹐海水之咸從土極幹火焦之气而生也明矣。𨿽然﹐太陽之亢炎亦能致咸。驗之海面之水﹐咸甚於海底者﹐近受日暈之射﹐而底之水日光不及故也。又試之夏月海水多咸於冬月﹐蓋日軌甚近之所使然矣。

江河夫地內多藏積水﹐常見鑿礦者多遇池瀆及速氵不之澗。又隨處掘井者﹐或淺或深﹐無不得水之源。又觀幹地屢開竅發水﹐而或成湖氵殿﹐或淹房屋﹑人物也。因知地中非函大積之水﹐定無是事也。又造物者初收水於深淵時﹐遺多分於地內。又隨處開辟﹐匿空隱渠﹐以徧運潤澤之恩。正如人體內多備脈絡筋骨﹐以運血气之潤澤也。蓋地原本至幹﹐非得水之潤﹐自難凝結。又不能養育卉木﹑金石之類﹐濟扌求人物之用。因知天地造成之初﹐地面卽多發眾川江湖﹐以備後用。夫江河溪泉﹐多由於海水。證以四端﹕一曰天下江川﹐日日入海而不溢者﹐必有他出﹔若無出而不溢﹐極難解矣。二曰江河之洪大者﹐非源於海﹐更無此大源矣。蓋地內從气所變之水﹐萬不足供大江之常流也。三曰從古嘗有江湖泉川新出﹐其味如海之鹹﹐其魚亦如海內之形﹐則江河非由於海而何﹖四曰凡近海之地必多泉川﹐愈遠於海者﹐其川亦愈寡矣。又江河𨿽多從海而出﹐但泉川亦有從气變生者﹐蓋地中所藏多气﹐旣不能出外﹐又被圍山之冷攻之﹐因漸變渙而滴流﹐致成泉溪之水源。試觀最髙之山﹐大都有永泉﹐甚甘甚冽﹐然海水或相去甚遠﹐其地或甚低﹐其水雙濁且咸﹐又何能致甘冽乎﹖又觀人屋近於山麓﹐閉其戶牖﹐必多濕而發水何也﹖其內藏之气易變水也﹐矧山穴之內乎﹖又入山中諸洞等﹐旁多滴水成水渚﹐乃溪澗之永源備矣。或問海卑地崇﹐水何能逆本性上流於地面乎﹖曰﹕海水所由之匿空隱渠﹐必曲非直﹐乃水因潮長時彊入其內﹐不能復退﹐惟有漸進﹐勢不得不上湧矣。況星辰之隱徳﹐必招攝海水﹐以滋萬物﹐而土爲極幹﹐又招水以自慰其渴﹐因濟外物之須。則水之上流也﹐觀其私性爲逆﹔觀眾物之公性﹐則不爲逆也。正如凡遇空時﹐水土必上﹐火气必下﹐而是上下之動者﹐論各元行之性爲逆﹐論眾物之性不逆是也。天下名河亞細亞洲黃河﹐元朝圖史載﹐黃河本東北流歷西蕃﹐至蘭州﹐凡四千五百餘里﹐始入中國。又東北流過夷境﹐凡二千五百餘里﹐始轉河東。又南流至蒲州﹐凡一千八百餘里。通計屈曲九千餘里。歐拂辣得河﹐長六千里﹐其流入海口處﹐闊四十八里。安日得河﹐長四千八百里﹐闊約五里﹐深十丈餘。分七岔入海﹐及水產金沙。阿被河﹐長七千二百里。此河開凍時﹐有大冰如山嶽﹐衝擊樹木﹐排至兩岸旁溢一千二百里﹐土人遷移入山避之。印度河﹐長四千里﹐入海口處闊一百六十里。

歐邏巴洲大乃河﹐長二千四百八十里。分三岔入墨阿的湖。窩耳加河﹐長一千六百里﹐分七十二流入海。達乃河﹐長四千八百里﹐入大海。多惱河﹐長三千六百里﹐分七岔入海。其河有橋﹐長一十一里﹐髙十五丈。

利未亞州泥王錄河﹐長八千八百里﹐分七流入海﹐產葛爾各第羅蛇及海馬。黑河﹐地內藏其水道﹐至二百四十里遠有餘。

北亞墨利加加納大河﹐海潮入此河至一千六百里﹐流入海口處闊二百四十里。

南亞墨利加聖瑪得勒納河﹐長三千六百里。巴裏亞河﹐深十五丈﹐入海口處闊四百四十餘里。雅瑪瑣農江﹐長一萬餘里﹐闊八十四里﹐深不可測。入海口處闊三百三十六里﹐其水勢悍急﹐直射海水﹐至三百二十餘里皆甜水。其兩岸綿亙有一百三十餘國﹐語言﹑風俗俱不同。

气行古或以气無色﹐不屬五外司﹐疑爲無有。此說大謬。可證者有六﹐一曰無气則天內空矣﹐地何以懸空而得居於中﹖萬物何以得生﹖日月星辰何以得外光﹖或以隱徳養育萬生乎﹖蓋物惟聯統庶得相濟相保﹐空虛是所大忌避也。二曰禽鳥無所賴﹐則不能飛﹐飛者以翼禦气﹐如人用手禦水而得浮也。三曰風寂時﹐人急趨走則前面若有物觸之者﹐然是非气而何﹖四曰人向空中揮鞭﹐定有聲響﹐凡彈射皆然。夫聲從二物相擊而生﹐若空中非有气﹐必無他物以生聲矣。五曰一室之中﹐兩門相對﹐開閉此一門﹐則彼一門亦動。又人在室中急行﹐其窗之紙及諸系懸之輕物亦動﹐非由气而何﹖六曰室中寂靜無風﹐見隙影內塵埃滚滚上下﹐所謂野馬者何也﹖必气使之然矣。數端不足證有气乎﹗至其變幻莫測﹐則因小大應感之不倫耳﹐非難明也。气惟實有﹐而萬不可無。一則以資喘息之功。一則以運天光物像﹐及人物聲音之迹。一則以存火﹑水等類之性。蓋气一缺﹐則人物之呼吸遂輟﹐而內心火及其生機並滅。又上天所射之光﹐形物所發之像﹐諸體所出之聲﹐無所憑據﹐無由至於所當至﹐而資存其所包含內物之體也。若言气無色體可見﹐遂謂之無﹐則彼風聲﹑臭味及鬼神﹑人物之魂﹐諸不屬人目者﹐悉當謂之無乎﹖夫外目所不及者﹐有理之內目可及也。夫气厚分有上中下三域﹐上域近火﹐近火常熱﹔下域近水土﹐水土常爲太陽所射﹐足以發暖﹐故气亦暖﹔中域上遠於天﹐下遠於地﹐則寒。各域之界﹐由何而分﹖以絕髙山爲界﹐上爲上域﹐風雨所不至﹐气甚淸﹐人物難居。下爲中域﹐雨雪所結。自此以下﹐爲下域矣。第其寒暖之分處﹐又有厚薄不等﹐若南北二極之下﹐因遠太陽﹐則上下暖處薄﹐中寒處厚。若赤道之下﹐因近太陽﹐則上下暖處厚﹐中寒處薄。以是知气域之不齊也。

風夫風之本質﹐乃地所發幹熱之气。有多端可證。一﹑試春秋時多風﹐何也﹖是時空際多聚幹熱之气。二﹑曉晨時多風﹐何也﹖日出而升﹐必攝多气。三﹑雪化時多風﹐何也﹖雪內多有幹气。是气將分別於冷濕﹐故生風。四﹑空際忽見火色﹐知後必有風﹐何也﹖火者﹐幹熱之气所致也。五﹑風愈大而物愈燥﹐何也﹖風之元質幹熱故也。由是可知空際之气𨿽動﹐時或生風﹐亦能如風之淸涼人物﹐然其實與風不同﹐則風之元質多屬幹气﹐而幹气中或亦有濕气參之﹐故春時之風與海上之風多致物朽﹐可以爲驗。大海中黃道之下﹐恆有東風﹐故船往西行者﹐必宜順風﹐則行而疾﹔如東行﹐則逆風而遲。蓋太陽從冬至迄夏至﹐輪轉恆行黃道下﹐而其爆暖﹐不絕照於空際﹐正對之气﹐令之衝上﹐然其故恆隨太陽從東而西﹐則東邊之風气必後隨之﹐而恆補前气之缺矣。大海之水亦然﹐恆隨太陽從東而西。蓋太陽西行﹐無一息之停﹐以其爆熱恆照﹐而吸西海之水气﹐令之上衝﹐而成雲霧﹐因而在西之水面﹐比在東之水面恆卑。蓋東髙西卑﹐則海水從東而西流﹐以補其缺﹐此自然之理也。夫幹熱气騰上﹐至於中域﹐爲冷寒气所厄﹐旣不得上﹐而性輕﹐又不得下﹐則必致橫飛也。又其飛之速遲彊弱﹐由於气之眾寡淸濁﹐及其上衝之力與勢也。蓋气之衝上者疾急﹐一值阻厄﹐其退飛亦必速迅﹐由是可知風飛時﹐其前後左右之气﹐無不動而隨之者。是以气動爲風者﹐亦必有故也。或問旋風何﹖曰﹕若上所論幹熱之气入數云內﹐復各爆出﹐適相撞結﹐因各隨所向之地﹐互相推逐﹐以成旋輪。譬之川水﹐其急流時﹐忽值山石阻遏﹐無由可出﹐卽回而爲旋窩也。又譬之諸風﹐凡從廣闊之地歸入隘巷﹐而無路可出﹐必回旋矣。是風在平地﹐值物多起﹔在海中﹐值舟多沈。夫風有多利﹐姑舉四端。其一﹑拂動近气﹐令就平和﹐以利呼吸。人與諸生﹐緣此以免閉塞之傷。蓋近气無風﹐則積聚不散﹐有傷生命故也。其二﹑帶雲成雨﹐以滋內地。蓋內地气微﹐旋生旋滅﹐力不足成雲雨之功﹐惟大海廣受日照﹐猛起濕熱之气﹐蓬蓬勃勃﹐升至中域﹐太陽返照﹐光力不及之際﹐遂乃變熱而涼﹐先結成云﹐漸散成雨。然使無風帶入內地﹐則濕气所成雲雨﹐復歸初升原處﹐何由利內地之人乎﹖其三﹑燥地所餘潮气﹐悅生動物﹐速熟諸果。其四﹑助舟楫之力﹐以通貨財﹐以利天下是也。

雲雨雲乃濕气之密且結者也。地水之气﹐被日爆暖﹐衝至空際中域﹐一遇本域之寒﹐卽棄所帶之熱﹐而反元冷之情﹐因漸湊密﹐終結成云。則或薄而稀﹐或厚而密者。又由於气之幹濕淸濁相勝之異勢也﹐薄稀者輕浮﹐易爲風所撥散﹐難以成雨﹐是爲枯瘠無益之云。若厚密者﹐多含潤澤﹐故易化雨而益物。則雨無他﹐乃施雨之雲耳。凡初雨之時﹐必氵蒙氵蒙而細﹐漸而近地﹐則其雨點愈大矣。蓋雨落時多細微﹐雨點彼此相沾﹐若下之路遠﹐則相沾之更多﹐而加重大。故山頂比山根之雨點微小﹐因云離山頂近﹐離山根遠故也。又冬月比夏月雨點微小﹐因冬月天冷時﹐云離地不遠﹐夏天大暑日云髙﹐離地更遠。然雲遠則雨點從上而下﹐一路彼此相沾之﹐多而加重大﹔云近則路短﹐而相沾之雨點小。雨雹時亦然。若當時有大風﹐雹子而橫斜下﹐其體更加重大。蓋橫斜之路﹐比正直之路更遠﹐路遠則雹子相沾之多。間有如彈丸大者﹐若剖而細視之﹐則灼見多小雹子沾於一處﹐由此故也。

四元行之序並其形四元行不雜不亂﹐蓋有次第存乎其間。故得其所則安﹐不得其所則彊﹐及其彊力已盡﹐自復歸於本所焉。本所者何﹖土下而水次之﹐火上而气次之﹐此定序也。其故有三﹕一曰重輕。重愛卑﹐輕愛髙﹐以分上下重輕。又有甚次之別﹐因上之中有下﹐下之中有上﹐以分元行之四。水輕於土﹐气重於火﹐水在土之上﹐气在火之下。然水以重言﹐气以輕言者﹐較從其眾故也。蓋水對一﹝土﹞曰輕﹐對二﹝火气﹞曰重﹐气對一﹝火﹞曰重﹐對二﹝水﹑土﹞則曰輕也。以是知水必下而不上﹐气必上而不下矣。二曰和情。蓋情相和則近﹐相背則遠。假如幹冷成土﹐濕冷成水。土﹑水以冷情相和﹐故相近。濕熱成气﹐濕冷成水﹐水﹑气以濕情相和﹐故亦相近。幹熱成火﹐濕熱成气﹐气火以熱情相和﹐故亦相近。若背情之行﹐相反則遠。假如水冷而濕﹐火熱而幹﹐二情正背﹐故以相遠。問土﹑火以干情相和﹐而極遠者﹐以土火𨿽有相和之情﹐重輕大異。故權衡於二者之故﹐可以定四行之序矣。三曰見試。蓋四行之序﹐目前易試也。火發爲焱﹐常有從下至上﹐尖殺之形﹐西曰火形﹐蓋不能安下﹐而奮力以上﹐必向極髙是也。气偶入土﹑水之中﹐不得其安而欲上行﹐在土爲地震﹐爲山崩﹐在水爲漚﹑爲泡。試彊一球至水底﹐忽然突出是也。水若騰在气域﹐必被彊而不得安迨﹐彊力已盡﹐自復歸於本所。如成雨者﹐以太陽薰蒸地濕爲云﹐云稀屬气﹐故輕而浮﹐云密屬水﹐故重而墜。墜者復其本所也。土入水必下﹐至水底而後安。夫四元行必圓﹐其理有二。一則宇宙之全﹐正爲一球﹐球以天與火﹑气﹑水﹑土五大體而成。天體旣圜﹐則四元行之皆爲形圜也斷然矣。一則四行皆在月天之下相切﹐若有他形﹐則火形之上或方或尖而不圜﹐必於月天之下未能相切﹐以致有空闕﹐爲物性所不容矣。四行之上旣圜﹐則其下亦然。苟下有他形﹐則周乎地者亦不圓矣。地旣無不圓﹐則其相連之水與气亦無不圓可知矣。蓋凡物必圓而後能存﹐如方則易散而毀矣。以故非特天地與四元行皆圓﹐至於人物﹑肢體﹑及艸木﹑果實﹐無不皆圓也。卽如滴水而必成珠﹐此固物合以存﹐不欲散而毀也。

人物天以下周圍大地﹐無不有人居焉。古者多疑赤道及南北二極下之地皆無人居﹐蓋以其甚暑﹑甚寒故也。然航海者每周全地而驗之﹐處處皆有人居﹐足以知舊說之非是矣。欲明其然﹐則見於空際格致論中。從東而西﹐凡離赤道之南北一般遠之地﹐則人物大同小異﹔若其離赤道近遠大不同之地﹐則人物亦隨之而大不同矣。蓋天下變化之功﹐大槪從日月五星﹐自東而西﹐周天之運動而生其四元行之﹐情如冷熱幹濕﹐隨之而變然。日月五星皆依黃道而行﹐而黃道之平分在於赤道也。普天之下﹐人所公同者﹐卽靈性也。其五倫規矩之繁簡﹐法度之疏密﹐禮貌之華朴𨿽有不同﹐終無以出於理外者。蓋所同者其性﹐而其所不同者則面貌及聲音也。蓋凡物傳類者﹐如禽獸等﹐容貌多相同﹐獨人不然﹐人各一貌﹐皆可識別。不但天下之廣如此﹐卽一國﹑一方﹑一家皆如此。容貌﹑聲音﹐無二人全同者﹐此其中有主宰天下者之大意存焉。蓋憑面貌以判彼此彘倫所系﹐齊治攸關﹐原非細故。假使人面皆同﹐必至夫女負各不相識﹐父子皆不能辯﹐人各肆志任情﹐姦宄叢生﹐無所不至﹐𨿽欲治﹐得乎﹖彼禽獸大率同類相似者﹐豈非以其無彘倫齊治關系故哉﹖面貌異矣﹐又復別以聲音﹐蓋以人目異等﹐又或夜遇﹐無從識認﹐更有此以證佐之也云爾。

坤輿圖說卷下亞細亞州亞細亞﹐天下一大州。人類肇生﹐聖賢首出﹐其界南至蘇門答喇﹑呂宋等島﹐北至新增白臘及北海﹐東至日本島﹑大淸海﹐西至大乃河﹑墨阿的湖﹑大海﹑西紅海﹑小西洋。國土不啻百餘﹐大者首推中國。此外曰韃而靼﹐曰回回﹐曰印第亞﹐曰莫臥爾﹐曰百兒西亞﹐曰度兒格﹐曰如徳亞﹐俱此州巨邦。海中有大島﹐曰則意蘭﹐曰蘇門答喇﹐曰爪哇﹐曰渤泥﹐曰呂宋﹐曰木路各。更有地中海諸島﹐亦屬此州界內。中國則居其東南﹐自古帝王聖哲﹑聲名文物﹑禮樂衣冠﹐遠近所宗。山川﹑土俗﹑物產﹑朝貢諸國﹐詳載省誌諸書﹐不贅。西北有回回諸國﹐人多習武﹐亦有好學好禮者。初宗馬哈默之教﹐諸國多同﹐後各立門戶﹐互相排擊。地產牛﹑羊﹑馬﹑畜極多﹐因不啖豕﹐諸國無豕。莫臥爾印度有五﹐惟南印度仍其舊﹐餘四印度皆爲莫臥爾所並。其國甚廣﹐分十四道﹐象三千餘。嘗攻西印度﹐其王統兵五十萬﹐馬十五萬﹐象二百﹐每象負一木臺﹐容人二十﹐載銃千門﹐大者四門﹐每門駕牛二百﹐盛載金銀五十巨罌﹐以禦不勝﹐盡爲莫臥爾王所獲。東印度有大河﹐名安日﹐謂經此水浴﹐作罪悉得消除。五印度人咸往沐浴。東近滿喇加國。各人奉四元行之一﹐死後各用本行葬其屍。奉土者入土﹐奉水﹑火者投水﹑火﹐奉气者懸屍於空中。最西有名邦曰如徳亞﹐其國史書載上古事迹極詳﹐自初生人類至今六千餘年﹐世代相傳﹐及分散時候﹐萬事萬物造作原始﹐悉記無訛。因造物主降生是邦﹐故人稱爲聖土。春秋時﹐有二聖王﹐父達味徳﹐子撒喇滿﹐造一天主堂﹐皆金玉砌成﹐飾以珍寶﹐窮極美麗﹐費以三十萬萬。王徳盛智髙﹐聲聞最遠。中國謂西方有聖人﹐疑卽指此。古名大秦﹐唐貞觀中﹐曾以經像求賓﹐有《景教流行碑》刻可考。如徳亞之西有國﹐名達馬斯谷。產絲﹑綿﹑絨﹑﹑顏料極佳﹐城不用磚石﹐是一活樹糾結﹐甚厚無隙﹐髙峻不可攀登。天下所未有。

印第亞印第亞卽天竺五印度﹐在印度河左右。人面紫色﹐善百工技巧﹐無筆札﹐以錐畫樹葉爲書。國王例不世及﹐以姊妹子爲嗣﹐親子給祿自膳。男不衣衣﹐以尺布掩臍下﹔女以布纏首至足。其俗士﹑農﹑工﹑商﹐各世其業﹐最貴曰婆羅門﹐次曰乃勒。奉佛﹐多設齋醮。今沿海諸國率奉天主正教。其地有加得山﹐中分南北。南半山川﹑气候﹑鳥獸﹑魚虫﹑艸木﹐各極詭異。立夏至秋分﹐無日不雨。反是﹐則酷暑難堪﹐惟有涼風解之。自巳至申﹐從海西來﹐自亥至寅﹐從陸東來。艸木異常者難屈指。所產木造舟極堅﹐不破壞。多生柳樹榦﹐可造舟車﹐葉可覆屋﹐實能療饑﹐漿止渴﹐可爲酒﹑醋﹐爲油﹐爲飴糖﹐可削爲釘﹐殼盛飲﹐瓤索■。有二奇木﹐一名陰樹﹐花形如茉莉﹐晝不開﹐夜始放﹐晨盡落。國人好臥於下﹐花覆滿身。一木不花而實﹐不可食﹐枝飄揚下垂﹐附地生根若柱。歲久結成巨林﹐無異屋宇。有容千人者﹐樹中近原漧處以供佛﹐名菩薩樹。有巨鳥﹐吻能解百毒﹐一吻直金錢五十。象異他種﹐能識人言。或命負物至某處﹐往輒不爽。他國象遇之﹐則蹲伏。有獸名獨角﹐能解毒。此地多毒蛇﹐蛇飲泉水﹐染毒﹐人獸飲之必死。百獸𨿽渴﹐不敢飲﹐俟此獸來﹐以角攪其水﹐毒遂解﹐百獸始就飲。又有獸﹐形如牛﹐大如象﹐生兩角﹐一在鼻上﹐一在頂背﹐皮甲甚堅﹐交接處如鎧甲﹐頭大尾短﹐居水中可數十目。從小豢之﹐亦可馭百獸﹐俱懾伏。值象與馬﹐必逐殺之。骨﹑肉﹑皮﹑角﹑牙﹑糞皆爲藥﹐西洋貴重之。其貓有肉翅﹐能飛。蝙蝠大如貓。地勢三角形﹐末銳處闊不百步﹐東西气候﹐各極相反﹐此睛則彼雨﹐此寒則彼熱﹐此風濤蔽天﹐彼穩平如地。海舶乘順風過者﹐至銳處行如拔山﹐比南印度尢異。

百兒西亞印度河西有大國﹐曰百兒西亞。幅員甚廣﹐都域百二十門﹐桑馬疾馳﹐一日未能周。有一苑囿﹐造於空際﹐下以石柱擎之﹐上承土石﹐樓臺﹑池沼﹑艸木﹑鳥獸畢具﹐大逾一邑。國王嘗建一臺﹐以所殺敵人頭累之﹐幾五萬。國主好獵﹐一圍獲鹿三萬﹐聚其角爲臺﹐今尙存。東近撒馬兒罕界一塔﹐以黃金鑄成﹐上頂一金剛石﹐如胡桃﹐光夜照十五里。河江極大﹐有一河發水﹐水所及處﹐生各種名花。百兒西亞西北諸國皆爲度兒格所並﹐內有國亞喇北亞﹐土產金銀﹐多寶石。地有二海﹐中气候常和﹐一歲再熟。有樹如橡栗﹐夜露墜其上﹐卽凝爲蜜。晨取食﹐極甘美。產百物俱丰﹐古稱福土。其地有沙海﹐廣二千餘里﹐沙秉大風如浪。行旅過此﹐偶爲沙浪所壓﹐倏忽成丘山。凡欲渡者﹐以羅經定方向﹐測道裏﹐備糧糗及兼旬之水﹐乘駱駝駝行。其疾日馳四﹑五百里﹐又耐渴﹐一飲可度五﹑六日。其腹容水甚多﹐客或乏水﹐則剖駝飲其腹中水。度兒格之西北納多理亞國有山﹐多瓊石﹐國人往鑿之。至一石穴﹐見石人無算。皆昔時避亂之民﹐穴居於此﹐死後爲寒气所凝﹐漸化爲石。又有地名際剌﹐產異羊﹐羊絨輕細﹐雨中衣之﹐不沾濡漬﹐以油毫不污染。有山﹐生艸木皆香﹐過之﹐香气馥鬱﹐襲人衣裙。

韃而靼中國之北﹐迆西一帶﹐直抵歐邏巴東界﹐俱名韃而靼。江河絕少﹐平土多沙﹐大半皆山。大者曰意貌﹐中分亞細亞之南北。其北皆韃而靼種﹐气候極寒﹐冬月無雨﹐入夏微寒僅濕土。人性好勇﹐以病歿爲辱。少城郭居室﹐駕屋於車﹐以便遷徙。產牛﹑羊﹑駱駝﹐嗜馬肉﹐以馬頭爲絕品﹐貴者方得啖之。道行饑渴﹐卽剌所乘馬瀝血而飲。嗜酒﹐以一醉爲榮。國俗大都如此。更有殊異不倫﹐夜行晝伏﹐身蒙鹿皮﹐喜食蛇﹑蟻﹑蜘蛛者。有人身羊足﹐气候極寒﹐夏月層冰二尺。有長人善躍﹐一躍三丈﹐履水如行陸。迆西舊有女國﹐曰亞馬作搦﹐最驍勇善戰﹐嘗破一名都﹐曰尼弗俗。其地建一神祠﹐宏麗奇巧﹐非思議所及。國俗惟春月容男子一至其地﹐生子﹐男輒殺之。今爲他國所並﹐存其名耳。又有地曰得白﹐得不以金銀爲幣﹐止用珊瑚。至大剛國﹐惟屑樹皮爲錢﹐印王號其上當幣。其俗國王死﹐往葬﹐逢人輒殺﹐謬謂死者可事其主。

則意蘭印第亞之南有則意蘭島﹐人自幼以環系耳﹐漸垂至肩而止。海中多珍珠﹐江河生貓睛﹑昔泥﹑紅金剛石等。山林多桂皮﹑香木﹐亦產水晶﹐嘗琢成棺斂死者。相傳爲中國人所居﹐今房屋﹑殿宇亦頗相類。西有小島﹐總名馬兒地襪﹐不下數千﹐悉爲人所居。海中生一椰樹﹐其實甚小﹐可療諸病。

蘇門答喇蘇門答喇島至濕熱﹐人至其地者多病。君長不一。產金甚多﹐及產銅﹑鐵﹑錫﹑諸色染料。有大山﹐油泉可取爲油。多沈香﹑龍腦﹑金﹑銀﹑香﹑椒﹑桂。人彊武﹐恆與敵國相攻殺。多海獸﹑海魚﹐時登岸傷人。其東北滿喇加國﹐地不甚廣﹐爲海商輻輳。正在赤道下﹐春秋二分﹐气候極熱﹐賴無日不雨﹐故可居。產象及胡椒﹐佳果木終歲不絕。人良善﹐不事生業﹐或彈琵琶閒遊。

爪哇爪哇大小有二﹐俱在蘇門答喇東南海島﹐各有主。多象﹐無馬﹑騾﹐產香料﹑蘇木﹑象牙﹐不用錢﹐以胡椒及布爲貨幣。人姦宄凶急﹐好作魘魅妖術。諸國每治兵爭白象﹐白象所在﹐卽爲盟主。

渤泥渤泥島在赤道下﹐出片腦極佳。燃火沈水中﹐火不滅﹐直焚至盡。有獸名巴雜爾﹐似羊鹿﹐其腹內生一石﹐能療百病﹐極貴重至百換﹐國王藉以爲利。

呂宋廣州之東南爲呂宋。其地產鷹﹐鷹王飛則眾鷹從之。或得禽獸﹐俟鷹王先取其睛﹐然後羣鷹方啖其肉。又有一樹﹐百獸不得近﹐一過其下卽斃矣。

木路各呂宋之南有木路各﹐無五穀﹐出沙穀米﹐是一木磨粉而成。產丁香﹑胡椒二樹﹐天下所無﹐惟本處折枝插地卽活。性最熱﹐祛濕气﹐與水﹑酒同貯﹐卽吸漧。樹旁不生艸﹐土人欲除艸﹐折其枝插地﹐艸卽立槁。又產異羊﹐牝牡皆有乳。有大龜﹐一殼可容一人。或用爲盾以禦敵。

日本日本乃海內一大島。長三千二百里﹐寬不過六百里。今有六十六州﹐各有國主。俗尙彊力﹐𨿽有總王﹐權常在彊臣。其民多習武﹐少習文﹐土產銀﹑鐵﹑好漆。其王生子年三十﹐以王讓之。其國大抵不重寶石﹐只重金﹑銀及古窯器。

阿爾母斯阿爾母斯﹐其地悉是鹽及硫磺﹐艸木不生﹐鳥獸絕迹。人著皮履﹐遇雨﹐遇履底一日輒敗。多地震﹐气候極熱﹐須坐臥水中﹐沒至口方解。絕無淡水﹐勺水皆從海外載至。因居三大州之中﹐富商大賈多聚此地﹐百貨駢集﹐人煙輻輳﹐凡海內珍奇難致之物﹐輒往取之。

地中海諸島亞細亞之地中海﹐有島百千﹐其大者曰哥阿島﹐昔國人盡患疫﹐有名醫依卜加得﹐不用藥療﹐令城內外徧舉大火﹐燒一晝夜﹐火息病愈。蓋疫爲邪气所侵﹐火气猛烈﹐蕩滌諸邪﹐邪盡疾愈﹐乃至理。一曰羅得島﹐天气常淸明﹐終歲見日。嘗鑄一鉅銅人﹐髙三十丈﹐海中築兩臺盛其足﹐風帆直過跨下﹐一指可容一人直立。掌托銅盤﹐夜燃火以照行海。鑄十二年乃成﹐後地震而頹。運其銅﹐以九百駱駝往載。一曰祭波裏島﹐物產極丰﹐每歲國賦至百萬。葡萄酒極美﹐可度八十年。出火浣布﹐煉石而成﹐非他物也。

歐邏巴州天下第二大州﹐名曰歐邏巴。南至地中海﹐北至靑地及冰海﹐東至大乃河﹑墨阿的湖﹑大海﹐西至大西洋﹐共七十餘國。其大者曰以西把尼亞﹑曰拂郎察﹑曰意大裏亞﹑曰熱爾瑪尼亞﹑曰拂蘭地亞﹑曰波羅泥亞﹑曰翁加裏亞﹑曰大泥亞﹑曰雪際亞﹑曰諾勿惹亞﹑曰厄勒祭亞﹑曰莫斯哥未亞。其地中海有甘的亞諸島﹐西海有意而蘭大諳厄利亞諸島。凡大小諸國﹐自國王以及庶民皆奉天主聖教﹐織毫異學不容竄入。國王互爲婚姻﹐世相和好。財用百物﹐有無相通﹐不私封殖。其婚娶﹐男子大約三十﹐女子至二十外﹐臨時議婚﹐不預聘通。國皆一夫一婦﹐無有二色者。土多肥饒﹐產五穀﹐以麥爲重﹐果實更繁。出五金﹐以金﹑銀﹑銅鑄錢爲幣。衣服蠶絲者﹐有天鵝絨﹑織金緞之屬﹔羊絨者有毯﹑﹑鎖哈喇之屬。又有利諾艸﹐爲布細而堅﹐輕而滑﹐敝可搗爲紙﹐極堅韌。君臣冠服﹐各有差等﹐相見以免冠爲禮。男子二十以上﹐槪衣靑色﹐兵士勿論女人﹐以金寶爲飾﹐服禦羅綺﹐佩帶諸香。至四十及未四十而寡者﹐卽屏去﹐衣素衣。酒以葡萄釀成﹐不雜他物﹐可積至數十年。膏油之類﹐味美者曰阿利襪﹐是樹頭果﹐熟後全爲油。國俗多酒會﹐客不勸酒﹐偶犯一醉﹐終身以爲辱。飲食用金﹑銀﹑玻璃及磁器。其屋有三等﹐最上者純以石砌﹔其次磚爲墻柱﹐木爲棟梁﹔其下土爲墻﹐木爲梁柱。石屋﹑磚屋﹐築基最深﹐上累六﹑七層﹐髙至十餘丈。瓦或用鉛﹐或輕石板﹐或陶瓦﹑磚石﹐屋歷千年不壞。墻厚而實﹐冬不寒﹐夏不溽。其工作制造﹐備極精巧。其駕車﹐國王用八馬﹐大臣六馬﹐其次四馬﹑或二馬﹐乘載騾﹑馬﹑驢互用。戰馬皆用牡﹐騸過則弱不堪戰矣。諸國皆尙文學﹐國王廣設學校﹐一國﹑一郡有大學﹑中學﹐一邑﹑一鄕有小學。小學選學行之士爲師﹐中學﹑大學又選學行最優之士爲師。生徒多者至數萬人。其小學曰文科﹐有四種﹐一﹑古賢明訓﹐一﹑各國史書﹐一﹑各種詩文﹐一﹑文章議論。學者自七﹑八歲學至十七﹑八﹐學成﹐本學師儒試之﹐優者進於中學。曰理科﹐有三家﹐初年學辧是非之法﹐二年學察性理之道﹐三年學察性理以上之學。學成﹐本學師儒又試之﹐優者進於大學。乃分爲四科﹐聽人自擇﹐一曰道科﹐主興教化﹔一曰教科﹐主守教法﹔一曰治科﹐主習政事﹔一曰醫科﹐主療疾病。皆學數年而後成。學成﹐師儒又嚴考閱之﹐一師問難畢﹐又輪一師﹐一人徧應諸師之問。如是取中﹐便許任事。學道者專務化民﹐不與國事。治民者秩滿後﹐國王遣官察其政績﹐廉得其實﹐以告於王而黜陟之。凡四科官祿入皆厚﹐養廉有餘﹐尙能推惠貧乏﹐絕無交賄行賂等情。諸國所讀之書﹐皆古聖賢撰著。一以天主經典爲宗﹐卽後賢有作﹐必合大道﹑益人心﹐乃許流傳。設檢書官﹐經看詳定﹐方準刊行。毋容一字蠱人心﹑壞風俗者。諸國奉天主教﹐皆愛天主萬物之上﹐及愛人如己﹐故國人俱喜施捨。千餘年來﹐未有因貧鬻子女者﹐未有饑餓轉溝壑者。在處皆有貧院﹐專養一方鰥寡孤獨及殘疾之人。又有幼院﹐專育小兒。凡貧者無力養贍﹐送至院﹐院墻穴設有轉盤﹐內外不相見。扣墻﹐則院中人轉兒入。異日父母復欲妝養﹐按所入之年月﹐便得其子。又有病院﹐大城多至數十所﹐有中﹑下院﹐處中﹑下人﹐有大人院﹐處貴人。凡貴人若羈旅﹐若使客﹐偶患疾病﹐則入此院﹐倍美於常屋。所需藥物﹐悉有主者掌之﹐預備名醫診視。復有衣衾帷幔﹐調護看守之人﹐病愈而去。貧者量給資斧。此乃國王大家所立﹐或城中並力而成﹐月輪一大貴人﹐總領其事。各城邑遇丰年﹐多積米﹑麥﹐饑歲以常價糶之。人遇道中遺物﹐或獸畜之類﹐必覓其主還之﹔弗得主﹐則置之公所﹐聽失者來取﹐如符合﹐卽送復。國中有天理堂﹐選盛徳宏才﹐無求於世者主之﹐凡國家大舉動﹑大徵伐﹐必先質問﹐合天理否﹐以爲可﹐然後行。諸國賦稅不過十分之一﹐民皆自輸﹐無徵比催科之法。詞訟極簡﹐小事裏中和解﹐大事乃聞官。官設三堂﹐先訴第三堂﹐不服告第二堂﹐又不服﹐告第一堂。終不服﹐上之國堂。經此堂判後﹐人無不聽理。凡官府判事﹐不先事加刑﹐必俟事明罪定﹐招認允服﹐然後刑之。吏胥餼廉亦出於詞訟﹐但因事大小多寡﹐立有定例﹐刊布署前﹐不能多取。故官無恃勢剝奪﹐吏胥無舞文詐害。封內絕無戰鬥﹐其有邪教異國﹐恃彊侵侮﹐不可徳訓﹐本國除常設兵政外﹐復有世族英賢﹐智勇兼備者數千人﹐結爲義會﹐以保國護民。初入會時﹐試果不憚諸艱﹐方始聽入。遇警則鳩集成師﹐一可當十﹐必能滅寇成功。

以西把尼亞歐邏巴之極西﹐曰以西把尼亞。周一萬二千五百里﹐世稱天下萬國﹐相速一處者﹐中國爲冠﹔若分散於他域者﹐以西把尼亞爲冠。其地三面環海﹐一面臨山。產駿馬﹑五金﹑絲﹑綿﹑細絨﹑白糖。國人好學﹐有共學二所﹐遠近學者聚焉。國中有二大名城﹐一曰色未利亞﹐近地中海﹐爲亞墨利加諸舶所聚。金銀如土﹐奇物無數。多阿利襪果﹐有一林﹐長五百里者。一名多勒多城﹐在山巓﹐運水甚艱。巧者制一水器﹐盤水至城﹐不賴人力。其器晝夜自能轉動。又有渾天象﹐其大如屋﹐人入其中﹐見各重天之運動﹐其度數皆與天合。境內有河﹐曰寡第亞納﹐伏流地中百餘里。穹窿若橋梁﹐其上爲牧場﹐畜牛﹑羊無算。國中天主堂𨿽多﹐有一創建極美﹐在多勒多城﹐金寶祭器數千。有精巧銀殿﹐髙丈餘﹐闊丈許﹐內復有小金殿﹐髙數尺﹐其工費又多於本殿金銀之數。近來國王又造一大堂﹐髙大奇巧無比。修道之士環居﹐內有三十六祭臺﹐中臺左右有編簫二﹐座中各有三十二層﹐每層百管﹐管各一音﹐合三千餘管﹐凡風雨波濤﹐嘔吟戰鬥﹐與百鳥之聲﹐皆可模仿。以西把尼亞屬國﹐大者二十餘﹐中下共百餘。本國之西有波爾杜瓦國﹐都城有得若﹐大河入海﹐四方商舶皆聚﹐爲歐邏巴總會之地。產果實﹑絲﹑棉﹐極美水族亦繁出﹐葡萄酒最佳﹐過海至中國不壞。國中共學二所﹐其講學名賢經國王所聘﹐𨿽已輟講﹐亦終身給祿。歐邏巴髙士多出此學。又有一地界兩河﹐周圍七百里﹐天主堂一千四百八十所﹐水泉二萬五千﹐石橋二百通海。大市六處﹐隨處立有仁會﹐徧卹孤寡煢獨。國王復遣官﹐專撫孤子。歐邏巴初通海道﹐周經利未亞﹐過大浪山﹐抵小西洋﹐至中國貿易者﹐從此國始。

拂郎察以西把尼亞東北爲拂郎察。周一萬一千二百里﹐分十六道﹐屬國五十。都城名把理斯﹐設一共學﹐生徒嘗四萬餘﹐並他方學共七所。又設社院﹐以教貧士﹐一切供億﹐皆王主之。中古一類斯聖王惡回回占如徳亞地﹐興兵伐之﹐始制大銃。其國在歐邏巴內﹐回回遂稱西土人爲弗郎機﹐銃亦治此名。是國之王﹐天主特寵﹐自古迄今﹐皆賜一神﹐能以手撫人癧瘡﹐應手而愈。每歲一日療人﹐先期齋戒三日。凡患此疾者﹐預集天主殿中﹐國王舉手撫之﹐祝曰「王者撫汝﹐天主救汝。」撫百人﹐百人愈﹔撫千人﹐千人愈﹔其神異如此。國王元子別有土地﹐供祿食。他國不爾也。國土膏腴﹐物力丰富﹐居民安逸。有山出石﹐藍色﹐質脆﹐可鋸爲板﹐當瓦覆屋。國人性情溫爽﹐禮貌周全﹐尙文好學。

意大理亞拂郎察東南爲意大理亞﹐周圍一萬五千里﹐三面環地中海﹐一面臨髙山。地產丰厚﹐物力十全﹐四達之人﹐輻輳於此。舊有一千一百六十六郡﹐最大者曰羅瑪﹐古爲總王之都﹐歐邏巴諸國皆臣服焉。城周一百五十里﹐地有大渠﹐穿出城外百里以入於海﹐四方商舶悉輸珍寶﹐駢集是渠。教王居於此﹐以代天主在世。主教皆不婚娶﹐永無世及。但憑盛徳﹐輔弼大臣公推其一而立焉。列國之王﹐𨿽非其臣﹐咸致敬盡禮﹐稱爲聖父神師﹐認爲代天主教之君也。凡有大事莫決﹐必請命焉。其左右簡列國才全徳備﹐或卽王侯至戚五﹑六十人﹐分領教事。羅瑪城奇觀甚多﹐宰輔家有一名苑﹐中造流觴曲水﹐機巧異常﹐有銅鑄各類羣鳥﹐遇機一發﹐自能鼓翼而鳴﹐各具本類之聲。有一編簫﹐但置水中﹐機動則鳴﹐其音甚妙。又有髙大渾全石柱﹐外周鏤古王形像﹑故事﹐爛然可觀。內則空虛﹐可容數人﹐登阝齊上下如塔然。聖伯多祿殿用精石制造﹐花素奇巧﹐可容五﹑六萬人﹐殿髙處視在下人如孩童。城中有大山﹐曰瑪山。人煙稠密﹐苦無泉﹐造一髙梁﹐長六十里﹐梁上立溝﹐接遠山之水。如通流河有水泉﹐其味與乳無異。西北爲勿搦祭亞﹐無國王﹐世家其推一有功徳者爲主。城建海中﹐有一種木爲椿﹐入水千年不朽﹐其上鋪石造屋﹐備極精美。城內街衢俱是海﹐兩旁可通陸行。城中有艘二萬﹐又有橋梁極闊﹐上列三街﹐俱有民居﹐不異城市。其髙可下度風帆。國中精於造舟﹐預庀物料﹐一舟指顧可成。造玻璃極佳﹐甲於天下。有勿裏諾湖在山巓﹐從石峽瀉下﹐聲如迅雷﹐聞五十里﹐日光耀之﹐恍惚皆虹霓狀。又有沸泉﹑溫泉。沸泉常沸﹐髙丈餘﹐不可染指﹐投畜﹑物於內﹐頃刻便糜爛。溫泉﹐女子或浴或飲﹐不生育者生育﹐育者多乳。所產鐵礦﹐掘盡逾二十五年復生。在本土任加火力﹐終不熔﹔之他所則熔。其南爲納波裏。地極丰厚﹐有火山﹐晝夜出火﹐爆石彈射他方﹐至百里外。後移一聖人遺蛻至本國﹐其害遂息。又地名哥生濟亞﹐有兩河﹐一河濯髮則黃﹐濯絲則白。一河濯絲﹑發皆黑。外有博樂業城﹐昔二大家爭爲奇事﹐一家造一方塔﹐髙出云表﹐以爲無可逾。一家亦建一塔﹐與前塔齊﹐第彼塔直聳﹐此則斜倚若傾﹐今歷數百年未壞﹐直聳者反將頹。又有城名把都亞﹐中有公堂﹐縱二百步﹐橫六十步﹐上爲樓﹐鉛瓦中間無一柱。又把兒瑪一堂﹐廣可馳馬﹐亦無一柱﹐惟以梁如人字相倚﹐尋丈至盈尺皆然。上壓愈重﹐下挺持愈堅。從納波裏至左裏城﹐石山相隔﹐國人穴出通道﹐長四﹑五里﹐廣容兩車﹐對視如明星。又有地出火﹐四周皆小山﹐山洞甚多﹐入內可療病。各主一疾﹐如欲汗者﹐入某洞則汗至﹔欲去濕者﹐入某洞則濕去。意大理亞名島有三﹐一西齊裏亞。地極富庶﹐亦有大山噴火﹐山四周多艸木﹐積雪不消﹐常成晶石。沸泉如醋﹐物入便黑。國人最慧善談論﹐最精天文﹐造日晷法自此地始。有巧工徳大祿者﹐造百鳥能飛﹐卽微如蠅虫亦能飛。更有天文師名亞而幾墨得者﹐有三絕。昔敵國駕數百艘臨其島﹐彼則鑄一巨鏡﹐映日注射敵艘﹐光照火發﹐數百艘一時燒盡。又其王命造一極大舶﹐舶成﹐將下海。𨿽傾一國之力﹐用牛﹑馬﹑駱駝千萬﹐莫能運。幾墨得營運巧法﹐第一舉手﹐舟如山嶽轉動﹐須臾下海。又造一自動渾天儀﹐十二重﹐層層相間﹐七政各有本動﹐凡日﹑月﹑五星﹑列宿﹐運行遲疾﹐與天無二。以玻璃爲之﹐重重可透視。旁近有瑪兒島﹐不生毒物﹐蛇﹑蠍等皆不螯人﹐毒物自外至輒死。一哥而西加有三十三城﹐產犬能戰﹐一犬可當一騎。其國布陣﹐一騎間一犬﹐反有騎不如犬者。又近熱奴亞一雞島﹐滿島皆雞﹐自生自育﹐絕非野雉之屬。

熱爾瑪尼亞拂郎察東北有國﹐曰熱爾瑪尼亞。國王不世及﹐乃七大屬國之君所共推者。或用本國臣﹐或用列國君﹐須請命教王立之。國中設共學十九所。冬月極冷﹐善造暖室﹐微火溫之遂暖。土人散處各國﹐爲兵極忠實﹐至死不貳。各國護衛宮城﹐或從徵他國﹐皆選此國人充之。工作精巧﹐制器匪夷所思﹐能於戒指內納一自鳴鐘。多水澤﹐冰堅後用一種木屐﹐兩足躡之﹐一足立冰上﹐一足從後擊乘滑勢﹐一激數丈。其行甚速﹐手中尙不廢常業。又有法蘭哥地﹐人最質直易信。行旅過者輒詈之﹐客或不答﹐則大喜﹐延入﹐具酒食。謂此人已經嘗試﹐可信托也。多葡萄﹐善造酒。但沽與他方過客﹐土人滴酒不入口。卽他國載酒﹐至不容入境。其屬國名波夜米亞者﹐地生金﹐掘井恆得。金塊有重十餘斤。河底常有金﹐如豆粒。有羅得林日亞國﹐最侈汰﹐其王一延客堂﹐四周皆列珊瑚﹑瑯交錯﹐儼一屏障。有一大銃﹐制作極巧﹐二刻間連發四十次。

拂蘭地亞亞勒馬尼亞西南爲拂蘭地亞﹐地不甚廣﹐人居稠密。有大城二百八十﹐小城六千三百六十八。共學三所﹐一學分二十餘院。人樂易溫良﹐好談論﹐婦人貿易﹐無異男子。其性貞潔﹐能手作錯金絨﹐不煩機杼。布最輕細﹐皆出此地。

波羅泥亞亞勒瑪泥亞東北曰波羅泥亞。地丰厚﹐多平衍。皆蜜林﹐采之不盡。產鹽﹐味極厚﹐光如晶。其人美秀和朴﹐禮賓篤備﹐絕無盜賊。國王不傳子﹐聽大臣擇立賢君。世守國法﹐不變分毫。亦有立子者﹐須王在位時預擬﹔非預擬不得立。國中分爲四區﹐區居三月﹐一年而徧。地甚冷﹐冬月海凍﹐行旅於冰上歷幾晝夜﹐望星而行。其屬國波多理亞﹐地易發生﹐種一歲有三歲之獲。艸菜三日便長五﹑六尺。海濱出琥珀﹐是海底脂膏﹐從石隙流出。初如油﹐天熱浮海面﹐見風始凝﹔天寒出隙便凝。每爲大風衝至海濱。

翁加裏亞翁加裏亞在波羅泥亞南﹐物產極丰﹐牛羊可供歐邏巴一州之用。有四水甚奇﹐其一從地中噴出﹐卽凝爲石﹔其一冬月常流﹐至夏反合爲冰﹔其一以鐵投之便如泥﹐再熔又成精銅﹔其一水色沈綠﹐凍則便成綠石﹐永不化。

大泥亞諸國歐邏巴西北有四大國﹕曰大泥亞﹐曰諾而勿惹亞﹐曰雪際亞﹐曰鄂底亞﹐與熱爾瑪泥亞相隔一海套﹐道阻難通。其南夏至日長六十九刻﹐其中長八十二刻﹐其北夏至日輪橫行地面﹐半年爲一晝夜。地多山林﹐產獸及海魚極大。其大泥亞國沿海產菽麥﹐牛羊最多﹐牛輸往他國﹐歲常五萬。海中魚蔽水面﹐舟爲魚擁﹐輒不能行。不藉网罟﹐隨手取之不盡。本國一世家名第谷﹐建一臺於髙山絕頂﹐以窮天象。究心三十餘年﹐累黍不爽﹐所制窺天之器﹐窮極要渺﹐今爲西土歷法之宗。其諾而勿惹亞﹐寡五穀﹐山林多材木﹑鳥獸﹐海多魚鱉。人性馴厚﹐喜接遠方賓旅。昔時遇客僑居者﹐不索物價﹐今稍需卽厭足。其地絕無盜賊。雪際亞地分七道﹐屬國十二﹐歐邏巴北稱第一富庶﹐多五穀﹑五金﹑財貨﹐百物貿易﹐不以金銀﹐以物相抵。人好勇﹐亦善遇遠方人。鄂底亞在雪際亞之南﹐亦繁庶。

厄勒祭亞厄勒祭亞在歐邏巴極南﹐地分四道﹐凡禮樂﹑法度﹑文字﹑典籍﹐皆爲西土之宗。至今古經﹐尙循其文字。所出聖賢及博物窮理者﹐後先接踵。今爲回回擾亂﹐漸不如前。其人喜啖水族﹐不嘗肉味﹐亦嗜美酒。東北有羅馬泥亞國﹐都城周裹三層﹐生齒極眾。城外居民綿亙二百五十里。一聖女殿﹐門開三百六十﹐以象周天。附近有髙山﹐名阿零薄﹐山頂終歲淸明﹐無風雨。有河水﹐一名亞施亞﹐白羊飲之變黑。一名亞馬諾﹐黑羊飲之變白。有二島﹐一爲厄歐白亞海﹐潮一日七次。一爲哥而府﹐圍六百里。出酒與油蜜極美﹐徧島皆橘﹑柚﹑香椽之屬﹐更無別樹。天气淸和﹐野鳥不至。

莫斯哥未亞亞細亞西北盡境有大國﹐曰莫斯哥未亞。東西萬五千里﹐南北八千里﹐中分十六道。有窩兒加河最大﹐支河八十﹐皆爲尾閭﹐以七十餘口入北髙海。兵力甚彊﹐日事吞並。其地夜長晝短﹐冬至日止二時。气候極寒﹐雪下堅凝﹐行旅駕車度雪中﹐馬疾如飛。室宇多用火溫。行旅爲嚴寒所侵﹐血脈皆凍﹐如驀入溫室﹐耳﹑鼻輒墮。每自外來者﹐先以水浸其軀﹐俟僵體漸蘇﹐方可入溫室。八月至四月皆衣皮裘。多獸皮﹐如狐﹑貉﹑貂鼠之屬﹐一裘或至千金者。熊皮爲臥褥﹐永絕蟣虱。產皮處用以充賦稅。國多盜﹐畜猛犬噬之。晝置阱中﹐夜聞鐘聲始放﹐人亟匿影閉戶矣。今亦稍信天主眞教﹐其王常手持十字。俗最澆﹐凡貿易須假托外邦商賈﹐方取信。國人若言本土﹐則逆其詐。有大鐘﹐搖非三十人不可﹐惟國王卽位及誕日鳴之。所造大銃長三丈七尺﹐用藥二石﹐內容二人掃除。又有密林﹐其樹悉爲蜂房﹐國人各界其樹爲恆產。

地中海諸島地中海有島百千﹐其大者曰甘的亞﹐周二千三百里﹐古王造一苑囿﹐路徑交錯﹐一入不能出﹐遊者以物識地﹐然後可入。生一艸﹐名阿力滿﹐能療饑。地中海風浪﹐至冬極大難行。有鳥名亞爾爵虐﹐作巢於水次﹐一歲一乳﹐自卵至翼﹐不過半月。此半月海必平靜無風波﹐商舶待之以波海。

西北海諸島歐邏巴西海迆北一帶至冰海﹐海島極大﹐曰諳厄利亞﹑曰意而蘭大﹐其外小島﹐不下千百。意而蘭大气候極和﹐夏熱不擇陰﹐冬寒不需火。產獸畜最多﹐絕無毒物。有一湖﹐插木於內﹐入土一段化成鐵﹐水中一段化成石﹐出水面方爲原木。旁二小島﹐島中一地洞﹐常出怪異之形。諳厄利亞气候融和﹐地方廣大﹐分三道。共學二所﹐共三十院。有怪石﹐能阻聲﹐長七丈﹐髙二丈﹐隔石發大銃不聞﹐名聾石。有湖長百五十里﹐廣五十里﹐中容三十小島。有三奇事﹕一奇魚味甚佳﹐皆無鰭翅﹔二奇天靜無風﹐倏起大浪﹐舟楫遇之無不破﹔三奇一小島無根﹐因風移動﹐人弗敢居﹐艸木極茂﹐孳息牛﹑羊﹑豕類極多。近有一地﹐死者不殮﹐移屍於山﹐千歲不朽﹐子孫亦能認識。地無鼠﹐有從海舟來者﹐至此遂死。又有三湖﹐細流相通﹐其魚不相往來。此水魚誤入彼水輒死。旁有海窖﹐潮盛時﹐吸其水永不盈﹔潮退﹐噴水如山髙。當吸水時﹐人立其側﹐衣沾水卽隨水吸入窖中﹔如不沾衣﹐𨿽近立亦無害。迆北一帶海島極多﹐至冬夜﹐長行路工作皆以燈。產貂類甚繁﹐皆以爲衣。又有人長大多力﹐徧體生毛。牛﹑羊﹑鹿最眾。犬最猛烈﹐可殺虎﹐遇獅亦不避。冬月海冰爲風所擊﹐湧積如山。山多鳥獸﹐水多魚鱉﹐以魚肉爲糧﹐或磨成面﹐油燃燈﹐骨造舟車﹑屋室。皮可作船﹐遇風不沈不破﹐陸走負之而行。海風甚猛﹐拔樹折屋﹐攝人物於他所。又有小島﹐其人飲酒不醉﹐年壽最長。近諳厄利亞國爲格落蘭得﹐其地多火﹐以磚石障之﹐仍可居。或宛轉作溝通火﹐火焰所至﹐便置釜甑﹐熟物不須薪火﹐亦終古不滅。

利未亞州天下第三大州曰利未亞﹐南至大浪山﹐北至地中海﹐東至西紅海聖老楞佐島﹐西至阿則亞諾海﹐大小共百餘國。其地中多曠野﹐野獸最盛。有極堅好文彩之木﹐能入水﹑土千年不朽。迆北近海諸國最丰饒﹐五穀一歲再熟﹐每種一斗﹐可收十石。谷熟時﹐外國百鳥皆至其地﹐避寒就食﹐涉冬始歸。故秋未冬初﹐近海諸地獵取禽鳥無算。產葡萄樹極髙大﹐生實繁衍﹐他國所無。地旣曠野﹐人或無常居﹐每種一熟﹐卽移徙他處。野地皆產異獸﹐因其處水泉絕少﹐水之所瀦﹐百獸聚焉。每異類相合﹐輒產奇形怪狀之獸。有鳥名亞旣剌﹐乃百鳥之王。羽毛黃黑色﹐髙二﹑三尺﹐首有冠﹐鉤喙如鷹隼。飛極髙﹐巢於峻山石穴。生子令視日﹐目不瞬者乃畱。壽最長久﹐老者脫毛﹐復生新羽。性鷙猛﹐能攫羊﹑鹿。百鳥食之﹐肉經宿則不食。冒險者尋其巢﹐取其餘肉﹐可供終歲。毒蛇能害其子﹐其性有知覺﹐則知先尋一種石置巢邊﹐蛇毒遂解。有山貍似麝﹐臍後一肉囊﹐香滿其中。輒病﹐向石上剔出始安。香如蘇合﹐油而黑﹐能療耳病。又產異羊甚鉅﹐一尾便數十斤﹐味最美。毒蛇能殺人﹐土人能制蛇者﹐蛇至其前﹐自能驅逐。此等人世世子孫皆然﹐尊貴人行路﹐必覓此人相隨。其地馬善走﹐又猛﹐能與虎鬥。界內名山亞大辣者﹐在西北。此山最髙﹐凡風﹑雨﹑露﹑雷﹐皆在半山﹐山頂終古晴明﹐視日﹑星倍大﹐國人呼爲天柱。此方人夜睡無夢﹐甚爲奇。有月山﹐極險峻﹐不可攀躋。有獅山﹐在西南境﹐其上頻興雷電﹐轟擊不絕﹐不間寒暑。其在曷噩剌國出銀礦甚多﹐取之不盡。其在西南海曰大浪山﹐海風迅急﹐浪極大。商舶至此不能過﹐則退歸西洋。破船率在此處。過之則大喜﹐可望登岸。此山而東﹐嘗有暗礁﹐全是珊瑚﹐剛者利若鋒刃﹐海船最畏避。凡利未亞之國﹐著者曰厄日多﹐曰馬邏可﹐曰弗撒﹐曰亞費利加﹐曰奴米第亞﹐曰亞毗心域﹐曰莫訥木大彼亞﹐曰西爾得。散處者曰井巴島﹐曰聖多默島﹑意勒納島﹑聖老楞佐島。

厄日多利未亞東北有大國﹐曰厄日多。自古有名﹐極稱富厚。中古時曾大丰七年﹐繼卽大歉七載。天主教中前知聖人龠瑟者﹐預令國人罄國中之財﹐悉用積谷。至荒時﹐不惟救本國饑﹐四方來糴﹐財貨盡輸入其國﹐故富厚無比。今五穀極饒﹐畜產最多﹐他方百果艸木移至此地﹐茂盛倍常。其地千萬年無雨﹐亦無雲气。國中有大河﹐名曰泥王錄河。河水每年一發﹐自五月始以漸而長﹐土人視水漲多少﹐以爲丰歉之候﹐大率最大不遇二丈一尺﹐最小不過一丈五尺。至一丈五尺則歉收﹐二丈一尺則大有年。凡水漲無過四十日﹐其水中有膏腴﹐水所極處﹐膏腴卽著土中﹐又不泥濘﹐故地極腴饒。百谷艸木俱暢茂。當水盛時﹐城郭多被淹沒。國人於水未發前﹐預杜門戶﹐移家於舟以避之。去河遠處﹐水亦不至。昔國王求救旱澇﹐得智巧士亞爾幾墨得﹐作一水器﹐以時注泄﹐便利無比。卽今龍尾車也。國人極有機智﹐好攻格物窮理之學。又精天文﹐因其地不雨﹐並無雲霧﹐日月星辰﹐晝夜明朗﹐故其考驗益精﹐他國不如。前好爲淫祀﹐繼有聖徒到彼化誨﹐遂出聖賢甚多。其國女人恆一乳生三﹑四子﹐天下騾不孽生﹐惟此地騾能傳種。國王嘗鑿數石臺﹐非以石砌﹐是擇大石如陵阜者鏟削成。下趾闊三百二十四步﹐髙二百七十五級﹐級髙四尺。登臺頂極力遠射﹐不能越臺趾。有城曰該祿﹐是古大國都城﹐名聞西土。其城有百門﹐門髙百尺﹐皆用本處一種脂膏砌石成之﹐堅致無比。街衢行三日始徧。五百年前﹐最爲彊盛。善用象戰﹐鄰國大小皆畏服。屬國甚多﹐今其國已廢﹐城亦爲大水沖擊﹐嚙其下土﹐因而傾倒。然此城𨿽不如舊﹐尙有街長三十里﹐悉爲市肆。行旅喧塡﹐百貨具集﹐城中常有駱駝二﹑三萬。

馬邏可弗撒亞非利加奴米第亞近地中海一帶爲馬邏可與弗撒國。馬邏可地分七道﹐出獸皮﹐羊皮極珍美。蜜最多﹐國人以蜜爲糧。其俗以冠爲重﹐非貴人﹑老人不得加冠於首﹐僅以尺寸蔽頂而已。弗撒地亦分七道﹐都城最大﹐宮室殿宇極華整髙宏。有一殿﹐周圍三里﹐開三十門﹐夜燃燈九百盞。國人亦略識理義。厄日多之西爲亞非利加﹐地肥饒易生﹐一麥嘗秀三百四十一穗﹐以此極爲富厚。馬邏可之南有國名奴米第亞﹐人性獰惡﹐不可教誨。有果樹﹐如棗可食。其地有小利未亞﹐乏水泉﹐方千里無江河﹐行旅過者﹐須備兼旬之水。

亞毗心域莫訥木大彼亞利未亞東北近紅海﹐其國甚多﹐人皆黑色。迆北稍白﹐向南漸黑﹐甚者如漆﹐惟齒目極白。其人有兩種﹐一在利未亞東者﹐名亞毗心域﹐地方極大﹐據本州三分之一。從西紅海至月山﹐皆其封域。產五穀﹑五金﹐金不善煉﹐恆以生金塊易物。糖蠟最多﹐造燭純以蠟。國中道不拾遺﹐夜不閉戶﹐從無盜寇。人極智慧﹐崇奉天主正教。修道者手持十字﹐或掛胸前﹐極敬愛。西土多默聖人﹐爲其傳道自彼始。王行遊國中﹐常有六千皮帳隨之﹐僕從車徒﹐恆滿五﹑六十里。一在利未亞南﹐名莫訥木大彼亞﹐國土最多﹐皆極愚蠢﹐不識理義。气候甚熱﹐沿海皆沙﹐人踐之卽成瘡疒有﹐黑人坐臥其中﹐安然無恙。所居極穢。喜食象肉﹐亦食人﹐皆生嚙之。齒皆銼銳若犬牙。然奔走疾於馳馬﹐不衣衣﹐反笑人衣衣﹐或塗油於身﹐以爲美樂。無文字。初歐邏巴人傳教至此﹐黑人見其看誦經書﹐大相驚訝﹐以爲書中有言語可傳達﹐其愚如此。地無兵刃﹐以木爲標槍﹐火炙其銳處﹐用之極釒舌利。身有羴气﹐永不可除。性不知憂慮﹐聞簫管﹑琴﹑瑟諸樂音﹐便起舞不止。其性朴實耐久﹐教爲善事﹐卽盡力爲之。爲人奴極忠於主﹐爲主用力﹐視死如歸﹐遇敵無避。亦知天地有主﹐但視其王若神靈﹐凡陰晴旱澇﹐皆往祈之。王若偶一噴涕﹐舉朝舉國皆髙聲應諾﹐大可笑也。近亦多有奉天主教者。但性喜飲酒﹐易醉。產雞皆黑﹐豕肉爲天下第一美味﹐病者食之無害。產象極大﹐一牙有重二百斤者。有獸如貓﹐名亞爾加裏亞﹐尾有汗﹐極香。阱於木籠﹐汗沾於木﹐幹之﹐以刀削下﹐便爲奇香。鳥木﹑黃金最多﹐地無寸鐵﹐特貴重之。布帛喜紅色﹑班色﹐及玻璃器。善浮水﹐他國名爲海鬼。亞毗心域屬國﹐名諳哥得者﹐夜食不晝食﹐止一餐﹐不再食。以鹽﹑鐵爲幣。又一種名步冬﹐頗知學﹐重書籍﹐善歌舞﹐亦亞毗心域之類。

西爾得工鄂利未亞西有海濱國﹐名西爾得。地有兩大沙﹐一在海中﹐隨水遊移不定。一在地﹐隨風飄泊﹐所至積如丘山﹐城郭田畝﹐皆被壓沒。國人苦之。又有工鄂國﹐地亦丰饒。頗解義理﹐自與西客往來﹐國中崇奉天主。其王遣子往歐邏巴習學文字﹐講格物窮理之學。

井巴利未亞南有一種﹐名曰井巴。聚眾十餘萬﹐極勇猛﹐又善用兵。無定居﹐以馬﹑駱駝乘載﹐遷徙所至﹐卽食其人及鳥﹑獸﹑虫﹑蛇﹐必生命盡絕﹐乃轉他國﹐爲南方諸小國大害。

福島利未亞西北有七島﹐福島其總名。其地甚廣﹐凡生人所需﹐無不有。絕無雨﹐風气滋潤﹐易長艸木﹐百谷不煩耕種﹐布種自生。葡萄酒及白糖至多﹐西舶往來﹐必到此島市物﹐爲舟中之用。有一鐵島﹐無泉水﹐生一種大樹﹐每日沒﹐有雲气抱之﹐釀成甘水滴下﹐至明旦日出﹐方雲散水歇。樹下作數池﹐一夜輒滿﹐人畜皆沾足﹐終古如此。木島去路西大泥亞半月水程﹐樹木茂翳﹐地肥美。路西大泥亞人至此焚之﹐八年始盡。今種葡萄﹐釀酒絕佳。

聖多默島意勒納島聖老楞佐島聖多默島在利未亞西﹐圍千里﹐徑三百里﹐濃陰多雨﹐愈近日處﹐云愈重﹐雨愈多。此島之果俱無核。又有意勒納島﹐鳥獸﹑果實甚繁﹐絕無人居。海舶從小西洋至大西洋者﹐恆泊此十餘日﹐樵采漁獵﹐備二﹑三萬里之用而去。又赤道南有聖老楞佐島﹐圍二萬餘里﹐人多黑色﹐散處林麓﹐無定居。出琥珀﹑象牙極廣。亞墨利加州亞墨利加﹐第四大州總名也。地分南北﹐中有一峽相連。峽南曰南亞墨利加﹐南起墨瓦蠟泥海峽﹐北至加納達﹔峽北曰北亞墨利加﹐南起加納達﹐北至冰海﹐東盡福島。地極廣平﹐分天下之半。初﹐僅知有亞細亞﹑歐邏巴﹑利未亞三大州﹐至百年前﹐西國大臣名閣龍者﹐深於格物窮理﹐又講習行海之法。天主默啟其衷﹐一日行遊西海﹐嗅海中气味﹐忽有省悟﹐謂此乃土地之气﹐必有人煙國土。奏聞國王﹐資以舟航糧糗﹑器具﹑貨財﹑將卒﹑珍寶﹐閣龍率眾出海﹐輾轉數月﹐危險生疾﹐從人咸怨﹐欲還。閣龍志堅﹐促令前行。一日﹐舶上望樓人大聲言「有地﹗」眾共歡喜﹐亟取道前行﹐果至一地。初未敢登岸﹐因土人未嘗航舟﹐不知海外有人物﹐乍見海舶旣大﹐駕風帆迅疾﹐發大炮如雷﹐咸相詫異﹐皆驚竄奔逸。舟人無計與通。偶一女子在近﹐遺錦衣﹑金寶﹑玩好器具而歸。明日﹐其父母同眾來觀﹐又與之寶貨。土人大悅﹐遂款畱西客。與地作屋﹐以便往來。閣龍命來人一半畱彼﹐一半還報國王﹐致其物產。明年﹐國王又命載百谷﹑百果種﹐攜農師﹑巧匠﹐往教。其地人情益喜﹐然猶滯在一隅。其後又有亞墨利哥者﹐至歐邏巴西南海﹐尋得赤道以南大地﹐卽以其名名之﹐故曰亞墨利加。數年後﹐又有一人名哥爾得斯﹐國王仍賜海舶﹐命往西北尋訪﹐復得大地﹐在赤道以北﹐卽北亞墨利加。其大國與歐邏巴饋遺相通﹐西國王亦命掌教諸士至彼﹐勸人爲善。數十年來﹐相沿惡俗稍變。其國在南亞墨利加者﹐有白露﹑伯西爾﹑智加﹑金加西臘﹐南北相連處有宇加單﹑加達納﹐在北亞墨利加者﹐有墨是可﹑花地﹑新拂郎察﹑瓦艸子﹑農地﹑雞未臘﹑新亞泥俺﹑加裏伏爾尼亞﹐西北諸蠻方外有諸島﹐總名亞墨利加島云。

南亞墨利加白露南亞墨利加西曰白露﹐大小數十國﹐廣裘一萬餘里﹐中間平壤沃野亦一萬餘里。地肥磽不一﹐肥者不煩耕治﹐布子自能生長﹐五穀﹑百果﹑艸木﹐悉皆上品﹐本土人目爲大地苑囿。其鳥獸之多﹐羽毛麗﹐聲音美﹐亦天下第一。地出金礦﹐取時金土互混﹐別之﹐金多於土﹐故金﹑銀最多。國王宮殿﹐皆黃金爲板飾之。獨不產鐵﹐兵器用燒木釒舌石﹐今貿易相通﹐漸知用鐵﹐然至貴。余器物皆金﹑銀﹑銅三種爲之﹐有數國﹐從來無雨﹐地有濕性﹐或資水澤。有樹﹐生脂膏極香烈﹐名拔爾撒摩﹐傅諸傷損﹐一晝夜肌肉復合如故。塗痘不瘢﹐塗屍千餘年不朽。一種異羊﹐可當騾﹑馬﹐性甚倔彊﹐有時倒臥﹐𨿽鞭策至死不起﹐以好言慰之﹐卽起而走﹐惟所使矣。食物最少﹐可絕食三﹑四日﹐肝生一物如卵﹐能療諸病﹐海商貴之。天鵝﹑鸚鵡尢多﹐一鳥名厄馬﹐最大﹐長頸髙足﹐翼翎美麗﹐不能飛﹐足若牛蹄﹐善奔走﹐馬不能及。卵可作杯器﹐今番舶所市龍卵﹐卽此物。產綿花甚多﹐亦織爲布﹐不甚用﹐專易西洋布及利諾布﹐或剪馬毛織爲服。江河極大﹐有泉如脂膏﹐常出不竭。取燃燈或塗舟﹑砌墻﹐當油漆用。有一種泉水﹐出於石罅﹐離數十步﹐卽變爲石。有土能燃火﹐平地山岡皆有之﹐地震極多﹐一郡一邑常有沈墊無遺﹐或平地突起山阜﹐或移山別地﹐皆地震所爲。不敢爲大宮室﹐上蓋薄板﹐以備震壓。其俗無文字﹑書籍﹐結繩爲識﹐或以五色狀物形以當字﹐卽史書亦然。算數用小石子﹐亦精敏。其文飾以珍寶嵌面﹐以金爲環﹐穿唇﹑鼻﹐臂腿或系金鈴﹐復飾重寶﹐夜中光照一室。其國都達萬餘里﹐鑿山平谷爲坦途﹐更布石以便驛使傳命﹐數里一更﹐三日夜可達二千里。人性良善﹐不傲﹐不飾詐﹐頗似淳古風。因其地多金﹑銀﹐任意可取﹐故無竊盜﹑貪吝。但陋俗最多﹐自歐邏巴天主教士人往彼勸化﹐教經典書文﹐與談道徳理義﹐往時惡俗如殺人﹑祭魔﹑驅人殉葬等事﹐俱不復然。爲善反力於諸國﹐有捐軀不辭者。其間有極醜惡地﹐土產極薄﹐人拾虫蟻爲糧﹐以网四角掛樹而臥﹐因地气最濕﹐又有毒蛇﹐人犯必死﹐不敢下臥﹐恐寐時觸之。土音各種不同﹐有一正音﹐可通萬里之外。近一大國﹐名亞老哥﹐人彊毅果敢﹐善用弓矢及鐵杵﹐不立文字﹐一切政教號令﹐皆口傳說﹐辯論極精﹐聞者最易感動。凡出兵時﹐大將成諭兵士不過數言﹐無不感激流涕﹐願效死者。他談論皆如此。

伯西爾南亞墨利加東有大國﹐名伯西爾。天气融和﹐人壽長﹐無疾病。他方病不能療者﹐至此卽瘳。地甚肥饒﹐江河爲天下最大。有大山界白露者﹐甚髙﹐飛鳥莫能過。產白糖最多。嘉木種種不一﹐蘇木更多﹐亦稱蘇木國。一獸名懶面﹐甚猛﹐爪如人指﹐鬃如馬﹐腹垂著地﹐不能行﹐盡一月不逾百步。喜食樹葉﹐緣樹取之﹐亦須兩日﹐下樹亦然。無法可使速。有獸﹐前半類貍﹐後半類狐﹐人足梟耳﹐腹下有房﹐可張可合﹐恆納其子於中﹐欲乳方出。其地之虎﹐餓時百夫莫當﹐值飽﹐一人制之有餘﹐卽犬亦可斃之。國人善射﹐前矢中的﹐後矢卽破前■﹐連發數矢﹐相接如貫﹐無一失者。俗多裸體﹐婦人以發蔽前後。幼時鑿頤及下唇作孔﹐以貓晴﹑夜光諸寶石嵌入爲美。婦人生子卽起﹐作務如常。其夫坐蓐數十日﹐服攝調養﹐親戚俱來問候﹐饋遺弓矢﹑食物﹐通國皆然。地不產米﹑麥﹐不釀酒﹐用艸根曬漧﹐磨面作餅以當飠卞。凡物皆公用﹐不自私。土人能居水中一﹑二時刻﹐張目明視。亦有浮水最捷者﹐恆追執大魚名都白狼而騎之﹐以鐵鉤釣魚目﹐曳之東西走﹐轉捕他魚。素無君長﹑書籍﹐亦無衣冠。散居聚落﹐喜啖人肉。近歐邏巴士人傳天主教到彼﹐今已稍稍歸化﹐頗成人理。其南有銀河﹐水味甘美﹐湧溢平地。水退﹐布地皆銀沙﹑銀粒﹐河身最大﹐入海處闊數百里﹐海中五百里一派﹐尙爲銀泉﹐不入鹵味。其北有大河﹐名阿勒戀﹐亦名馬良溫﹐河身曲折三萬里﹐未得其源。兩河俱爲天下第一。

智加南亞墨利加之南爲智加﹐卽長人國。地方頗冷﹐人長一丈許﹐徧體皆毛。昔時人更長大﹐曾掘地得人齒﹐闊三指﹐長四指余﹐則全身可知。其人好持弓矢﹐矢長六尺﹐每握一矢﹐插入口中至沒羽﹐以示勇。男女以五色畫面爲文飾。

金加西蠟南亞墨利加之北曰金加西蠟﹐其地出金﹑銀﹐天下稱首﹐礦有四坑﹐深者二百丈﹐土人以牛皮造軟梯下之。役者常三萬人﹐所得金﹑銀﹐國王什取其一。七日約得課銀三萬兩。其山麓有城﹐名銀城﹐百物俱貴﹐獨銀至賤。貿易用銀錢五等﹐大者八錢﹐小至五分。金錢四等﹐大者十兩﹐小者一兩。歐邏巴自通道以來﹐歲歲交易﹐所獲金﹑銀甚多﹐故西土之金﹑銀漸賤。其南北地相連處﹐名宇加單﹐近赤道北十八度之下﹐南北亞墨利加從此而通﹐東西二大海﹐從此而隔。周圍五千餘里﹐天主教未至﹐其國預知敬十字聖架。國俗以文身爲飾。

北亞墨利加墨是可北亞墨利加﹐國土多富饒﹐鳥﹑獸﹑魚﹑鱉極眾﹐畜類更繁﹐富家牧羊嘗至五﹑六萬﹐有屠牛萬餘﹐僅取皮革﹐余悉棄不用。百年前無馬﹐今得西國馬種。野中生馬甚眾。最良有雞﹐大於鵝﹐羽毛華彩﹐味最佳。吻上有鼻﹐可伸縮如象﹐縮僅寸餘﹐伸可五寸許。諸國未通時﹐地少五穀﹐今亦漸饒﹐斗種可收十石。產良藥甚多。其南總名新以西把尼亞﹐內有大國墨是可﹐屬國三十﹐境內兩大湖﹐甘鹹各一﹐俱不通海。咸者水消長若海潮﹐土人取以熬鹽﹔甘者中多鱗介。湖四面環山﹐山多積雪﹐人煙輻輳﹐集於山下。舊都城容三十萬家﹐大率富饒安樂。每用兵與他國相爭﹐鄰國助兵十餘萬﹐守都城恆用三十萬﹐但囿於封域﹐聞人言他方有大國土﹐輒笑而不信。今所建都城周四十八里﹐不在地面﹐直從大湖中創﹐起堅木爲椿﹐密植湖中﹐上加板﹐以承城郭宮室。其堅木名則獨鹿﹐入水千年不朽。城內街衢﹑室屋﹐皆宏敞精絕。國王寶藏極多﹐所重金﹑銀﹑鳥羽。工人輯鳥毛爲畫﹐光彩生動。國內初不知文字﹐今能讀書﹐肆中有鬻書。其業大抵務農﹑工﹐以尊貴爲長。人面目美秀。彼自言有四絕﹕一馬﹑二屋﹑三街衢﹑四相貌。昔年土俗事魔﹐殺人以祭﹐或遭災亂﹐每歲輒加。祭法以綠石爲山﹐置人背於上﹐持石刀剖取人心﹐以擲魔面﹐肢體則分食之。所殺人皆取於鄰國﹐故頻年戰鬥不休。今歐邏巴傳教﹐士人感以天主愛人之心﹐知事魔謬﹐不復祭魔食人。中有一大山﹐山谷野人最勇猛﹐一可當百﹐善走如飛﹐馬不能及。又善射﹐人發一矢﹐彼發三矢﹐百發百中。亦喜啖人肉﹐鑿人腦骨以爲飾﹐今漸習於善。最喜得衣﹐如商客與衣一襲﹐則一歲盡力爲之防守。迆北有墨古亞剛﹐不過千里﹐地極丰饒﹐人彊力多壽。生一種嘉谷﹐一歲可三熟。牛﹑羊﹑駱駝﹑糖﹑蜜﹑絲﹑布尢多。更北有古裏亞加納﹐地苦貧﹐人皆露臥﹐漁獵爲生。有寡斯大人﹐性良善﹐亦以漁爲業。其地有山﹐出二泉﹐稠膩如脂膏﹐一紅﹐一墨色。

花地新拂郎察瓦艸了農地北亞墨利加西南有花地﹐富饒﹐好戰不休﹐不尙文事。男女皆裸體﹐僅以木葉或獸皮蔽前後﹐間飾以金銀﹑纓絡。人皆牧鹿﹐若牧羊然。亦飲其乳。有新拂郎察﹐因西土拂郎察人所通﹐故名地。曠野多險峻﹐稍生五穀﹐土瘠民貧。亦嗜人肉。有瓦艸了﹐本魚名﹐因海中產此魚甚多﹐商販往他國恆數千艘﹐故以魚名其地。土瘠人愚﹐純沙﹐不生五穀。土人造魚臘﹐時取魚頭數萬﹐密布沙中﹐每頭種谷二﹑三粒﹐後魚腐地肥﹐谷生暢茂﹐收獲倍於常土。有農地﹐多崇山茂林﹐屢出異獸。人彊力果敢﹐搏獸取皮爲裘﹐亦爲屋緣。飾以金銀爲環﹐鉗項穿耳。近海一大河﹐闊五百里﹐窮四千里不得其源﹐如中國黃河。

雞未臘新亞泥俺加裏伏爾泥亞北亞墨利加西爲雞未臘﹐爲新亞泥俺﹐爲加裏伏爾尼亞。地勢相連﹐國俗略同﹐男婦皆衣羽毛及虎﹑豹﹑熊﹑羆等裘﹐間以金﹑銀飾之。其地多大山﹐一最大者﹐髙六﹑七十里﹐廣八百里﹐長三﹑四千里﹐山下終歲極熱﹐山半溫和﹐山巓極冷。頻年多雪﹐盛時深六﹑七尺﹐雪消﹐一望平濤數百里。山出泉極大﹐匯爲大江﹐數處皆廣數百里。樹木茂盛﹐參天蔽日﹐松木腐爛者﹐蜂就作房﹐蜜瑩白﹐味美。采蜜者預次水邊﹐候蜂來﹐隨之去﹐獲蜜甚多。獨少鹽﹐得之如寶。相傳舔之不忍食。獅﹑象﹑虎﹑豹等獸成羣﹐皮甚賤。雉大者重十五﹑六斤﹐多雷電﹐樹木恆被震壞。有小鳥如雀﹐於枯樹啄小孔千數﹐每孔藏一粟﹐爲冬月之儲。西北諸蠻方北亞墨利加地愈北﹐人愈野﹐無城郭﹑君長﹑文字﹐數家成一聚落﹐四周以木柵爲城。其俗好飲酒﹐日以仇殺爲事﹐卽平居亦以半爲戲﹐以牛羊相賭。凡壯男出戰﹐一家老弱婦女咸持齋祈勝﹔戰勝﹐家人迎賀。斷敵人頭築墻﹐若再戰﹐臨行﹐其老人指墻上髑髏相勸勉﹔其女人則砍其指骨﹐連爲身首之飾。人肉三分之一祭所事魔神﹐一賞戰功﹐一給持齋助禱者。若獲大仇﹐削其骨二寸許﹐鑿頤作孔﹐以骨栽入﹐露寸許於外﹐用表其功。頤有樹三骨者﹐人咸敬畏。戰時家中寶物皆攜去﹐誓不反顧﹐以期必勝。其尙勇好殺如此。蓋由地本富饒﹐人家星列﹐無君長﹑官府以理法斷其曲直﹐故小小爭競﹐便相攻殺。此地人多力﹐女人亦然。每遷徙﹐什物﹑器皿﹑糧糗﹐子女共作一駝負之而行﹐上下峻山﹐如履平地。坐則以右足爲席。男女皆飾發爲事﹐首飾甚多﹐亦帶螺﹑貝等物。男女皆垂耳環﹐若傷觸其耳及環爲大辱﹐必反報之。居屋卑隘﹐門戶低﹐皆以備敵。昔年信魔﹐持齋極虔﹐齋時絕不言語﹐日僅食菽一握﹐飲水一杯。凡將與人攻戰﹐或將漁獵耕獲﹐或將喜樂宴飲﹐或忽遇仇家者﹐輒持齋﹐各有日數。耕者祀免﹑鹿﹐求不傷稼﹔獵者祭大鹿角﹐以求多獲。鹿角大者長五﹑六尺﹐徑五﹑六寸。有大鷙鳥﹐所謂鳥王﹐巫藏其幹臘一具﹐亦以爲神。獵者祭之。巫覡甚多﹐凡祈晴雨﹐於眾石中一尋取一石﹐仿佛似物形者﹐以爲神而祭之。一日不驗﹐卽棄去﹐別求一石。偶值晴雨﹐輒歸功焉。近歐邏巴行教士人勸令敬事造物眞主﹐戒勿相殺﹐勿食人﹐遂翕然一變。又彊毅有恆心﹐旣攺﹐永不犯。俗富足好施﹐每作熟食置門首﹐任往來者取之。

亞墨利加諸島兩亞墨利加之島不可勝數﹐大者爲小以西把尼亞﹐爲古巴﹐爲牙賣加等﹐气候多熱﹐艸木花實﹐終歲不斷。產一異艸﹐食之殺人﹐去其汁則甚美﹐亦可爲糧。有毒木﹐人過其影卽死﹐手持枝葉亦死﹐覺中其毒﹐亟沈水中可免。有鳥﹐夜張其翼﹐則發大光﹐可自照。野豬猛獸縱橫原野。土人善走﹐疾如奔馬。又能負重﹐足力竭後﹐以鍼剌股﹐出黑血少許﹐則疾走如初。取黃金﹐一歲限定幾日。又有一島﹐女人善射﹐甚勇猛。生數歲卽割右乳﹐以便弓矢。昔商舶行近此島﹐遇女子蕩小舟來﹐射殺商舶二人﹐去如飛﹐不可追逐。更有一島﹐土人言其泉水甚異﹐於日未出時﹐往取其水﹐洗面百徧﹐老容可復少。又有一島﹐墨瓦蘭嘗過此﹐不見人物﹐謂曰無福島。一珊瑚島﹐以多生珊瑚樹﹐故名。有新爲匿島﹐甚大﹐似利未亞之爲匿﹐故亦以爲名。

墨瓦蠟泥加天下第五大州﹐曰墨瓦蠟泥加。先﹐閣龍諸人已覓得兩亞墨利加﹐西土以西把尼亞國王復念地爲圓體﹐䢐西自可達東﹐向至亞墨利加﹐海道遂阻﹐必有西行入海處。於是選海舶舟師﹐裹裏飠侯糧甲兵﹐命一彊力之臣墨瓦蘭者往訪。墨瓦蘭承命﹐沿亞墨利加東偏紆回數萬里﹐輾轉經年﹐人情厭景攵﹐輒思返國。墨瓦蘭懼無以復命﹐拔劍下令曰「有言歸國者斬﹗」舟人震懾﹐賈勇而前。忽得海峽﹐亙千餘里﹐海南大地﹐又恍一干坤。墨瓦蘭率眾巡行﹐只見平原漭蕩﹐杳無涯際﹐入夜燐火星流﹐彌溫山谷﹐因命爲火地。他方或以鸚鵡名州者﹐以其所產鸚鵡。亦此大地之一隅。謂墨瓦蘭開此區﹐遂以其名命曰墨瓦蠟泥加。墨瓦蘭旣逾此峽﹐入太平大海﹐自西復東﹐直抵亞細亞馬路古界﹐度小西洋﹐越利未亞大浪山而北﹐折遵海﹐還報本國。徧繞大地一周﹐四過赤道下﹐歷地三十萬餘里﹐從古航海未有若斯者。名其舟爲勝舶﹐言戰勝風濤之險﹐奏巡方偉功。其人物﹑風俗﹑山川﹑畜產﹑鳥獸﹑虫魚俱無傳說﹐卽南極度數道裏遠幾何﹐皆推步未周﹐不漫述。以俟後或有詳之者。

四海總說造物主化成天地﹐四行包裹﹐以漸而堅凝﹐火最居上﹐火包气﹐气包水﹐土則居於下。是環地面皆水也。造物主於是別地爲髙深﹐而水盡行於地中﹐與平土各得什五﹐所瀦曰川﹑曰湖﹑曰海。川則流﹐湖則聚﹐海則潮。川與湖不過水之支派﹐海則眾流所鐘﹐稱百谷王﹐故說水必詳於海。有二焉﹕海在國之中﹐國包海者﹐曰地中海。國在海之中﹐海包國者﹐曰寰海。寰海極廣﹐隨處異名。或以洲域稱﹕近亞細亞者﹐謂亞細亞海﹔近歐邏巴者﹐謂歐邏巴海﹔他如利未亞亞﹑墨利加墨﹑瓦蠟泥加蕞叢爾小國﹐皆可隨本地所稱。或隨本地方隅命之﹕在南者﹐曰南海﹔在北者﹐謂北海﹔東西亦然。玆將中國列中央﹐從大東洋至小東洋爲東海﹐從小西洋至大西洋爲西海﹐近墨瓦蠟泥一帶爲南海﹐近北極下爲北海﹐地中海附焉﹐天下之水盡於此矣。

海狀地心重濁﹐水附於地﹐到處就其濁心﹐故地形圓﹐水勢亦圓。隔數百里﹐水面便如橋梁﹐登桅望之﹐則見其前或夷或險﹐但海中夷險﹐各處不同﹐惟太平海極淺﹐亙古至今﹐無大風浪。大西洋極深﹐深十餘里﹐從大西洋至大淸海﹐四十五度以南﹐其風常有定候。至四十五度以北﹐風色錯亂不常。尢異者﹐在大淸海東南一隅﹐有異風變亂淩雜﹐倏忽更二十四向﹐海舶任風而飄。風﹑水又各異道﹐如前南風﹐水必北行﹔倏轉爲北風﹐水勢尙未趨南﹐舟莫適從﹐因至摧破。小西洋海潮極髙﹑極迅急﹐頃刻湧數百里﹐海中大舶及蛟龍魚鱉乘潮勢﹐湧入山中不可出。歐邏巴新增蠟利未亞大浪山﹐亦時起風浪險急﹐至滿喇加海﹐無風倏起浪。又不全海皆然﹐惟里許一處﹐以次第興﹐後浪將起﹐前浪已息。利未亞海近爲匿亞之地﹐當赤道下者﹐常苦無風。天气酷熱﹐舶至此﹐食物俱壞﹐人易生疾。海深不得下碇﹐舶大不能用櫓﹐海水暗流及潮湧至淺處壞者﹐多在於此。至北海﹐則半年無日﹐气候極寒而冰﹐故曰冰海。舶爲冰堅所阻﹐直守至冰解﹐方得去。又苦海中冰塊爲風擊﹐堆疊成山﹐舶觸之﹐定爲齏粉。凡海中色﹐大率都綠。惟東﹑西二紅海﹐色淡紅。或雲海底珊瑚所映﹐亦非本色。近小西洋一處﹐入夜海水通明如火﹐持器汲起﹐滿器俱火光﹐滴入掌中﹐光亦瑩然可玩﹐後漸消滅。海族海族不可勝窮。自鱗介外﹐凡陸地走獸﹐海中多有相似者。魚族一名把勒亞﹐身長數十丈﹐首有二大孔﹐噴水上出﹐勢若懸河。見海舶﹐則昂首注水舶中﹐頃刻水滿舟沈。遇之者以盛酒鉅木罌投之﹐連吞數罌﹐俯首而逝。淺處得之﹐熬油可數千斤。一魚名斯得白﹐長二十五丈﹐性最良﹐能保護人。或漁人爲惡魚所困﹐此魚往斗﹐解漁人之厄。故國法禁人捕之。一名薄裏波﹐其色能隨物變。如附土則土色﹐附石如石色。一名仁魚﹐西書記此魚嘗負一小兒登岸﹐偶以觸傷兒﹐兒死﹐魚不勝悲痛﹐亦觸石死。西國取海豚﹐嘗取仁魚爲招。每呼仁魚入网﹐卽入﹔海豚亦與之俱俟。豚入盡﹐復呼仁魚出网﹐海豚悉羅。一名劍魚﹐嘴長丈許﹐有齬利如鋸﹐猛而多力﹐能與把勒魚戰﹐海水皆紅﹐此魚輒勝。以嘴觸船則破﹐海舶甚畏之。一魚甚大﹐長十餘丈﹐闊丈餘。目大二尺﹐頭髙八尺﹐口在腹下﹐有三十二齒﹐齒皆徑尺﹐頤骨亦長五﹑六尺。迅風起﹐嘗衝至海涯。一魚甚大有力﹐海舶遇之﹐其魚竟以頭尾抱舶兩頭。舟人欲擊之﹐恐一動﹐舟必覆。惟跪祈天主﹐須臾解去。一如鱷魚﹐名剌瓦而多﹐長尾堅鱗甲﹐刀劍不能入﹐足有利爪﹐鋸牙滿口﹐性甚獰惡。入水食魚﹐登陸人畜無所擇。百魚遠近皆避﹐第其行甚遲﹐小魚百種嘗隨之﹐以避他魚吞啖。生子初如鵝卵﹐後漸長﹐以至二丈。每吐涎於地﹐人畜踐之﹐卽僕困﹐就食之。凡物開口皆動下頦﹐此魚獨動上齶﹐口中無舌。冬月則不食物。人見卻走﹐必逐而食之﹔人返逐之﹐彼亦卻走。其目入水則鈍﹐出水極明﹐見人遠則哭﹐近則噬﹐故西國稱假慈悲者爲「剌瓦而多哭」。獨有三物能制之﹕一爲仁魚﹐蓋此魚通身鱗甲﹐惟腹下有軟處﹐仁魚甚利﹐能剌殺之﹔一爲乙苟滿﹐鼠屬也﹐其大如貓﹐善以泥塗身令滑﹐俟此魚開口﹐輒入腹﹐嚙其五臟而出﹐又能破壞其卵﹔一爲雜腹蘭香艸也﹐此魚最喜食蜜﹐養蜂家四周種雜腹蘭﹐卽弗敢入。有名落斯馬﹐長四丈許﹐足短﹐居海底﹐罕出水面。皮甚堅﹐用力剌之不可入。額有二角如鉤﹐寐時以角掛石﹐盡日不醒。昔西舶就一海島﹐纜舟登島行遊﹐復在島造作火食。漸次登舟﹐解維不幾里﹐忽聞起大聲﹐回視所登之島已沒﹐方知是一魚背。有獸﹐形體稍方﹐其骨軟脆。有翼﹐能鼓大風﹐以覆海舟。其形亦大如島。又有一獸﹐二手二足﹐气力猛甚﹐遇海舶﹐輒顚倒播弄之﹐多遭沒溺﹐稱爲海魔。其小者有飛魚﹐僅尺許﹐能掠水面而飛。有狗魚﹐善窺飛魚之影﹐伺其所向﹐先至其所﹐開口待啖。恆追數十里﹐飛魚急輒上舟﹐爲人得之。舟人以雞羽或白練飄揚水面﹐上著利鉤﹐狗魚認爲飛魚﹐躍起吞之﹐爲舟人所獲。又有麻魚﹐狀極粗笨﹐饑餓時潛於海底魚聚處﹐凡魚近其身﹐卽麻木不能動﹐因而食之。倘人以手足近之﹐亦必麻木。又海蝦蟆產地中海﹐與石同色。餓時潛身石內﹐鼻吐一紅綫如小蚯蚓﹐以餌小魚。眾魚誤以爲石內小虫﹐羣爭食之﹐咸入其口。西紅海內產風魚﹐可以占風。國人曬漧﹐掛地房內﹐以其身首所向﹐卽爲風起之方。有介屬之魚﹐僅尺許﹐有殼﹐六足﹐足有皮。如欲他徙﹐則豎半殼當舟﹐張足皮當帆﹐乘風而行﹐名曰船魚。有蟹﹐大逾丈許﹐其螯以箝人首﹐人首立斷﹔箝人肱﹐人肱立斷。其殼覆地如矮屋然﹐可容人臥。有海馬﹐其牙堅白瑩淨﹐文理細如絲髮﹐可爲念珠等物。復有海女﹐上體是女﹐下體爲魚形。其骨爲念珠等物﹐可止下血。二者皆魚骨中上品﹐各國貴重之。海鳥有二種﹐一宿島中者﹐日常飛海面﹐海舶遇之﹐可占海島遠近。一生長海中﹐不知登岸。舶上欲取之﹐以皮布水面﹐以鉤著餌置皮上﹐鳥就食﹐輒可鉤至﹐若釣魚然。有鳥能捕魚者﹐身生皮囊﹐如网入水﹐裹魚而出﹐人因取之。又有極異者﹐爲海人。有二種﹐其一通體皆人﹐須眉畢具﹐特手指略相連﹐如鳧爪。西海曾捕得之﹐進於國王。與之言﹐不應﹔與飲食﹐不嘗。王以爲不可狎﹐復縱之海﹐轉盼視人﹐鼓掌大笑而去。二百年前﹐西洋喝蘭達地曾於海中獲一女人﹐與之食輒食﹐亦肯爲人役使﹐且活多年。見十字聖架﹐亦能俯伏﹐但不能言。其身有肉皮﹐下垂至地﹐如衣袍服者然﹐但著體而生﹐不可脫卸。二者俱可登岸﹐第不識其性情﹐莫測其族類。又不知其在海宅於何所。似人非人﹐良可怪。

海產海產以明珠爲貴﹐則意蘭最上。土人取海蚌﹐置日中曬之﹐俟其口自開﹐然後取珠﹐則珠鮮白光瑩。有大如雞子者﹐光照數里。南海皆剖蚌出珠﹐故珠色黯無光。有珊瑚島﹐其下多珊瑚。初在海中﹐色綠而質軟﹐上生白子。土人以鐵网取之﹐出水便堅。有紅﹑黑﹑白三色﹐紅者堅而密﹐白﹑黑者松脆。大浪山東北有暗礁﹐水涸礁出﹐悉是珊瑚。貓晴﹑寶石各處不乏﹐小西洋更多。琥珀則歐邏巴波羅尼亞有之﹐沿海三千里﹐皆是因風浪所湧﹐堆積此地。龍涎香﹐黑人國與伯西兒兩海最多。有大塊重千餘斤者﹐望之如島﹐每爲風濤湧泊於岸﹐諸虫鳥獸並喜食之。

海舶海舶百種不止﹐約有三等。小者僅容數十人﹐用以傳書信﹐不以載物。其腹空虛﹐自上達下﹐惟畱一孔。四圍點水不漏﹐下鎭以石。一遇風濤﹐不習水者盡入舟腹﹐密閉其孔﹐塗以瀝靑﹐使水不進。操舟者縛其身於檣桅﹐任水飄蕩。其腹空虛﹐永不沈溺﹔船底有鎭石﹐亦不翻覆。俟浪平﹐舟人自解縛﹐萬無一失。一日可行千里。中者容數百人﹐自小西洋以達廣東﹐則用此舶。其大者上下八層﹐髙約八丈﹐最下一層鎭以沙石千餘石﹐使舶不傾側震蕩。二﹑三層載貨與食用之物。海中得淡水最艱﹐須裝千餘大桶﹐以足千人一年之用。他物稱是。上近地平板一層﹐中下人居之﹐或裝細軟﹑切用等物。地平板外﹐則虛百步﹐爲揚帆﹑習武﹑遊戲之地。前後各建屋四層﹐爲尊貴者之居。中有甬道﹐可通頭尾。尾建水閣爲納涼﹐以待貴者遊息。舶兩旁列大銃數十門﹐其鐵彈有三十餘斤重者。上下前後有風帆十餘道﹐桅之大者二十丈﹐周一丈二尺。帆闊八丈﹐約需白布二千四百丈爲之。鐵貓重六千三百五十餘斤﹐其纜繩周二尺五寸﹐重一萬四千三百餘斤。水手二﹑三百人﹐將卒銃士三﹑四百人。客商數百。有舶總管貴管一員﹐是國國國王所命﹐以掌一舶之事。有賞罰生殺之權。又有舶師三人﹐通天文二士。舶師專掌候風使帆﹐整理器用﹐吹號頭﹐指使夫役探試淺水﹑礁石﹐以定趨避。通天文士專掌窺測天文﹐晝測日﹐夜測星﹐用海圖量取度數﹐以識險易﹐知裏道。又有官醫﹐主一舶疾病。有市肆貿易食物。大舶不畏風浪﹐獨畏山礁﹑淺沙。又畏火﹐舶上火禁極嚴﹐千人之命攸系。其起程但候風色﹐不選擇日時﹐亦未嘗有大失。若多舶同走﹐大者先行引路。舶後尾樓夜點燈籠照視﹐燈籠周二丈四尺﹐髙一丈二尺﹐皆玻璃板湊成。行海晝夜無停﹐有山島可記者﹐指山島行。至大洋中﹐萬里無山島﹐則用羅經以審方。審方之法﹐全在海圖﹐量取度數﹐卽知舶行至某處﹐離某處若干裏﹐了如指掌。墨瓦蠟泥加州爲南極﹐周圍大地﹐從古航海者未曾通進其內地﹐未獲知其人物﹑風俗﹑山川﹑畜產﹑鳥獸﹑魚虫等何如。故懷仁所鐫《坤輿國》﹐至南極周圍空地內﹐惟繪天下四州異獸﹑奇物數種之像而已。亞細亞州爪哇島等處有無對鳥﹐無足﹐腹下生長皮﹐如筋纏於樹枝以立身。毛色五彩﹐光耀可愛﹐不見其飲食﹐意惟服气而已。亞細亞州印度國產獨角獸﹐形大如馬﹐極輕快﹐毛色黃。頭有角﹐長四﹑五尺﹐其色明﹐作飲器能解毒。角銳﹐能觸大獅。獅與之鬥﹐避身樹後﹐若誤觸樹木﹐獅反嚙之。亞細亞州印度國剛霸亞地產獸名鼻角﹐身長如象﹐足稍短﹐徧體皆紅﹑黃班點﹐有鱗介﹐矢不能透。鼻上一角﹐堅如鋼鐵﹐將與象鬥時﹐則於山石磨其角﹐觸象腹而斃之。亞細亞州如徳亞國產獸名加默良﹐皮如水气明亮﹐隨物變色﹐性行最漫藏於艸木﹑土石間﹐令人難以別識。亞細亞州南印度國產山羊﹐項生兩乳﹐下垂乳極肥壯﹐眼甚靈明。歐邏巴州意大理亞國有河名巴鐸﹐入海河口產般第狗﹐晝潛身於水﹐夜臥旱地﹐毛色不一﹐以黑爲貴﹐能嚙樹木﹐其利如刀。歐邏巴州意大理亞國有蜘蛛﹐類名大懶毒辣﹐凡螯人﹐受其毒卽如風狂﹐或嬉笑﹑或跳舞﹑或仰臥﹑或奔走。其毒中人气血﹐比年必發。療其疾者﹐依各人本性所喜樂音解之。歐邏巴東北裏都瓦你亞國產獸名獲落﹐身大如狼﹐毛黑光潤﹐皮甚貴。性嗜死屍﹐貪食無厭﹐飽則走入稠密樹林﹐爽其腹令空﹐仍覓他食。歐邏巴州熱爾瑪尼亞國獸名撒辣漫大辣﹐產於冷濕之地。性甚寒﹐皮厚﹐力能滅火。毛色黑黃間雜﹐背脊黑長﹐至尾有斑點。利未亞州額第約必牙國有貍猴獸﹐身上截如貍﹐下截如猴﹐色如瓦灰﹐重腹如皮囊。遇獵人逐之﹐則藏其子於皮囊內。窟於樹木中﹐其樹徑約三丈餘。利未亞州東北厄日多國產魚名喇加多﹐約三丈餘﹐長尾﹐堅鱗甲﹐刀箭不能入。足有利爪﹐鋸牙滿口。性甚獰惡﹐色黃﹐口無舌﹐惟用上齶食物。入水食魚﹐登陸每吐涎於地﹐人畜踐之卽僕﹐因就食之。見人則哭﹐近則噬。冬月時不食物﹐睡時嘗張口吐气。有獸名應能滿﹐潛入腹內﹐嚙其肺腸則死。應能滿大如松鼠﹐淡黑色﹐國人多畜之以制焉。利未亞州多獅﹐爲百獸王﹐諸獸見皆匿影。性最傲﹐遇者亟俯伏﹐𨿽餓時不噬。千人逐之﹐亦遲行﹔人不見處﹐反任性疾行。畏雄鷄﹑車輪之聲﹐聞則遠遁。又最有情﹐受人徳必報。常時病瘧﹐四日則發一度﹐病時躁暴猛烈﹐人不能制﹐擲以球﹐則騰跳轉弄不息。利未亞州有獸﹐名意夜納﹐形﹑色皆如大狼﹐目睛能變各色。夜間學人聲音﹐喚誘人而啖之。利未亞州西亞毗心域國產獸﹐名惡那西約﹐首如馬形﹐前足長如大馬﹐後足短。長頸﹐自前蹄至首髙二丈五尺餘。皮毛五彩﹐芻畜囿中﹐人視之﹐則從容轉身﹐若示人以華彩之狀。亞墨利加州白露國產雞﹐大於常雞數倍﹐頭較身小﹐生有肉鼻﹐能縮能伸﹐鼻色有稍白﹐有灰色﹐有天靑色不等﹐惱怒時血聚於鼻上﹐變紅色﹐其時開屏如孔雀。身毛色黑白相間。生子之後﹐不甚愛養﹐須人照管﹐方得存活。南亞墨利加州智勒國產異獸﹐名蘇﹐其尾長大﹐與身相等﹐凡獵人逐之﹐則負其子於背﹐以尾蔽之。急則吼聲洪大﹐令人震恐。南亞墨利加州伯西爾喜鵲﹐吻長而輕﹐與身相等﹐約長八寸﹐空明薄如紙。此地蛇大無目﹐盤旋樹上﹐凡獸經過其旁﹐聞气﹐卽系縛之於樹間而食。LM〗南亞墨利加州駱駝鳥﹐禽中最大者﹐形如鵝﹐其首髙如乘馬之人﹐走時張翼﹐狀如棚。行疾如馬﹐或謂其腹甚熱﹐能化生鐵。海中有飛魚﹐僅尺許﹐能掠水面而飛﹐狗魚善窺其影﹐伺飛魚所向﹐先至其所﹐開口待啖﹐恆追數十里。飛魚急輒上舟﹐爲舟人得之。大東海洋產魚﹐名西楞﹐上半身如男女形﹐下半身則魚尾﹐其骨能止血病﹐女魚更效。把勒亞魚﹐身長數十丈﹐首有二大孔﹐噴水上出﹐勢若懸河。見海舶﹐則昂首注水舶中﹐頃刻水滿舶沈。遇之者以盛酒鉅木罌投之﹐連吞數罌﹐俯首而逝。劍魚﹐嘴長丈許﹐有齬刻如鋸﹐猛而多力﹐能與把勒亞魚戰﹐海水皆紅﹐此魚輒勝。以嘴觸船則破﹐海舶甚畏之。海舶廣大﹐容載千餘人﹐風帆十餘道﹐約二千四百丈布爲之。桅髙二十丈﹐鐵貓重六千三百五十餘斤﹐纜繩重一萬四千三百餘斤。其詳見前「海舶說」。終篇。LM〗七奇圖說上古制造宏工﹐紀載有七﹐所謂天下七奇是也。一﹑亞細亞州巴必鸞城瑟彌辣米徳王后創造京都城池﹐形勢矩方﹐每方長五十里﹐周圍計二百里﹐城門通共一百﹐皆淨銅作成。城髙十九丈﹐闊﹑厚四丈八尺﹐用美石砌成。城樓上有園囿﹑樹木景致﹐接山水湧流﹐如小河然。造工者每日三十萬。二﹑銅人巨像樂徳海島銅鑄一人﹐髙三十丈﹐安置於海口﹐其手指一人難以圍抱。兩足踏兩石臺﹐跨下髙曠﹐能容大舶經過。右手持燈﹐夜間點照﹐引海舶認識港口叢泊。銅人內空﹐通從足至手﹐有螺旋梯﹐升上點燈。造工者每日千餘人﹐作十二年乃成。三﹑利未亞洲厄日多國孟斐府尖形髙臺多祿茂王建造﹐地基矩方﹐每方一里﹐周圍四里﹐臺髙二百五十級﹐每級寬二丈八尺五寸﹐髙二尺五寸﹐皆細白石爲之。自基至頂﹐計六十二丈五尺﹐頂上寬容五十人。造工者每日三十六萬。四﹑亞細洲嘉略省茅索祿王塋基亞爾徳彌細亞王后追念其夫王﹐建造塋墓﹐下層矩方﹐四面各有貴美石柱二十六株﹐穿廊圓拱各寬七丈餘。內有石梯至頂﹐頂上銅輦一乘﹐銅馬二疋﹐茅索祿王像一尊。其奇異一在制度﹐二崇髙﹐三工精﹐四質料純細白石。築造將畢﹐王后憶念其夫王﹐悵悶而殂。五﹑亞細亞洲厄弗俗府供月祠廟弘麗奇巧﹐基址建在湖中﹐以免地震催倒。髙四十四丈﹐寬二十一丈﹐內有細白石柱共一百五十七株﹐各髙約七丈。廟內甚多細石﹐絕巧人像。廟外四面各有橋梁﹐一道以通。四門橋最寬闊﹐細白石作成﹐正門前安置美石精工神像。築工者至二百二十年乃成。六﹑歐邏巴洲亞嘉亞省供木星人形之像斐第亞天下名工﹐取山中一塊最硬大石﹐雕刻木星人形之像。身體宏大﹐工精細巧﹐安坐廟中。時有譏笑者﹐對工師曰「設使這宏大之軀起立﹐豈不衝破廟宇乎﹖」工師答曰「我已安置之﹐萬不能起立。」七﹑法羅海島髙臺厄日多國多祿茂王建造﹐祟隆無際。髙臺基址起自丘山﹐細白石築成﹐頂上安置多火炬﹐夜照海艘﹐以便認識港涯叢泊。古時七奇之外﹐歐邏巴州意大理亞國羅瑪府營建公樂場一埏﹐體勢橢圓形﹐周圍樓房異式﹐四層﹐髙二十二丈餘﹐俱用美石築成。空場之徑七十六丈﹐樓房下有畜養諸種猛多穴﹐於公樂之時卽放出﹐猛獸在場相鬥﹐觀看者坐圍圓臺級﹐層層相接﹐髙出數丈﹐能容八萬七千人座位﹐其間各有行走道路﹐不相逼礙。此場自一千六百年來﹐至今現存。

