布特哈誌略﹝民國﹞孟定恭撰●目錄敍

自敍歷代沿革村落姓氏人物古迹謌謠經政東布特哈地方所設之縣鎭西布特哈地方所設縣鎭●布特哈誌略敍志以記事取事實不取文藝今於朔漠遼金舊壤沿嫩江努敏江兩流域中有能搜羅古迹遺聞創編巨帙貢獻當世者斯亦匪易況乎出諸遼蒙族裔之手不尢難能而可貴乎孟君鏡雙遼裔名族卽今呼爲達胡爾人也余曩濫綰布西設治篆時君時充西布特哈總管公署旗務科長一城同官朝夕過從見其人彬彬文雅無尙武風而性嗜漢學聽其縱談布特哈沿革興廢事甚悉與同族時彥何鵬字壯飛者許爲布西雙傑余均器重之歲壬申余賦遂初歸寓江垣孟君復來過訪且攜所著布特哈誌略一書囑爲序文余旣欽且喜孟君之有志又復自慚已之無學蓋前此未聞鏡雙有編志之舉今則巨帙忽呈於目前矣其苦心孤詣志堅有恆所以欽且喜余不敏素少讀書不解文藝更何知乎序文乃謬承雅囑所以自慚噫鏡雙其誤矣哉固辭至再不獲鑑諒將拂鏡雙之雅耶毋寧貽方家之笑余觀夫全書六編以人物一編多取材於黑水先民傳余均鏡雙之自撰耳余昔嘗登宜臥奇山北望興安大嶺蜿蜒蒼郁天然屏藩南瞰龍沙橫貫烏淤爾一河奔流足下左嫩水而右努敏兩江映帶一瀉千里气雄而勢壯土厚而民鷙是以在地之蘊藏則有五礦之丰富發長則有五穀之秀實在山林之蘊藏則有材木可伐用有虎豹熊鹿可獵取有藥艸山菜可采可食有禽鳥飛鳴可看可聽在江河之蘊藏則有漁業之利有運輸之便更有兩岸稻田可資灌漑其於人也亦然有奇士有勇將有忠臣孝子不觀夫遼金元淸四代之崛興乎必有達胡爾鄂倫春健兒之蹤迹馳騁中原大顯身手爲功臣爲名將勛業烜赫圖像立祠者斑斑可考故世稱深山大澤必生龍蛇而天寶地靈之區精華所聚必生英俊讀史者每謂布特哈一之【之﹕在第二十六字隅下】隅地裏攸關乎歷代之興廢不其然歟不其然歟今則其地滿蒙雜居翰舶交馳水路田疇日辟文化日開如有博古好奇之士遊歷其山川航泛其江流采風問俗憑弔古今則可攜孟君此編作鄕導參考事迹須於詞義之外必有所得夫苟有所得則是孟君創著之苦心孤詣貢獻於世未常無益旣有益於世應當嘉其志欽其人並可重其書是卽余不揣謭陋爲序之微旨歟陳鴻謨謹敍●布特哈誌略自敍布特哈名稱自淸始卽滿語譯漢打牲因土人打牲生活故名其地中跨嫩江流域西北倚內興安嶺與內蒙諸部接連東南臨呼蘭河與北滿爲鄰土人分索倫達呼爾兩部索倫按滿語認明確爲滿洲之北邊一部達呼爾按蒙語系內蒙之東北邊部所謂達呼爾或達虎裏者契丹盛時中國人以其關外東胡人尊稱曰大胡人於是本族人亦以大胡人自稱契丹之君號因之曰大賀氏至淸注籍以音【音﹕衍文】致【脫音字】轉字誤也蓋古來關外北方民族爲滿蒙兩大家內中各分若干小部落隨所在水土气候而成各族之土音習俗於是音俗𨿽變言尙未遷則通曉其語言者可以分別認明某部落爲某大家之枝派且以山脈河流之名稱可知原屬某家所在處所矣余爲斯地土著生於淸末民初學習滿漢文藝充當旗民差務按滿蒙漢語諮訪土老之遺傳語音徵求山脈河流之名稱復經考諸歷代史書如魏之勿吉系窩集之轉音卽滿語森林黑龍江與地圖嫩江以東黑龍江以西地方山林尙以某某窩集注稱滿洲在關東自稱爲朱申卽肅愼之音轉則今之滿洲爲三代之肅愼漢之索離隋之靺鞨黑水五代之女眞金後索倫卽索離之音轉本屬索頭部索頭者以其編髮爲辮而稱辮制自淸始則其爲滿洲之別部金末遺畱於斯至元流落於黑龍江南岸庫瑪爾河地方圍獵生活無疑矣唐之室韋系錫窩之音轉卽蒙語樹叢如嫩江左右蒙部地方山林樹叢迄以某某室韋或錫窩注稱且契丹阿保機挫敗室韋而置突呂不室韋部戍泰州東北其地自嫩江以西至索嶽而吉山以東金婆盧火爲防遼裔起挖邊堡始自嫩江右岸西南直抵直隸圍場元太祖帖木眞起自黑龍江上游斡難河卽今之鄂嫩河達呼爾部人以鄂嫩得姓者爲多則豈非唐之蒙兀室韋契丹之貴族遼裔避金北移於黑龍江上游鄂嫩精奇裏江等處遊牧生活乎元爲太祖帖木眞本部故不在封疆之列至淸於黑龍江南岸鄰處索倫部一同陸續朝服而內移循嫩江訥謨爾阿倫格泥雅魯等河一帶隨水艸落居而成斯地土著以滿蒙兩家東北邊界毘連鄰處一方之兩小部落合作一旗居此山川明秀天然佳境我先民學習滿文滿藝遊牧漁獵吟詠謌謠每值國難從軍效命卓著武功名標紫閣世享優榮特典事屬流傳紀載值此時勢變遷世運轉換天殆欲予吾族以復興之機乎則啟後原於承先數典豈可忘祖此卽余之不嫌蕪陋搜集所得艸布特哈誌略一編之微意也編次分歷代沿革【附敍土人種族及歷任官吏之姓名】村落姓氏【附敍地�水陸物產及人民生話【話﹕活】狀況禮節習俗】人物【爲國宣勞著迹史冊者之事�附列現代職官】古迹【邊堡廟字碑銘匾額之類】謌謠【土人平素�念歌詞】經政【經理疆界建設政治】聊供史家之取材並以俟同志君子之匡政焉◇布特哈誌略◇西布特哈孟定恭鏡雙編

●歷代沿革布特哈地方伊古爲窮荒之域土人隨各遊牧處所而成部落其首領曰酋長部長每部各自爲政中國治則通而來賓不治則叛而互相吞並爭爲雄長至士馬日彊土宇日廣恆與中國爲敵此卽三代之肅愼漢之索離魏之勿吉隋之靺鞨唐之室韋五代之女眞代有興替名稱不一以至遼金元遞世興亡而以陳習爭尙武功文治缺然季淸𨿽經居於黑龍江外五城之一因在武備之下未遑講文至於略有備具之檔案庚子俄亂焚毀一空典籍莫稽曷勝遺憾今則五族一家部落化爲縣治牧地變成良田江山不可復識而人類又呈複雜於是恐其久將入於五里霧也爰徵求山川部落之古今名稱與士老遺傳之舊聞語音見諸史冊而符合者志歷代沿革布特哈古息愼氏地【山海經大�之中有山名曰不咸有肅愼之國鄭氏康成說息愼卽肅愼郭璞山海經注肅愼國去遼東三千餘里按不咸山卽長白山肅愼指寧古塔黑龍江諸境而言則布特哈在其地矣孔子家語周武王時肅愼氏貢楷矢唐虞曰急愼竹書紀年帝舜二十五年息愼來朝貢弓矢是爲東荒絕域國見於中國歷史之始云】漢屬北夷索離國【索離魏略作櫜【櫜﹕槀】離梁書作櫜離遼史作橐離後漢書云索離王出行其侍兒於後姙身而生男名曰東明王患其爲禍也欲殺之東明遁南至掩虒水以弓擊水魚鱉皆浮爲橋行渡至扶餘地而王是爲扶余建國之始云按扶余在吉林西北索離又在扶余之北淹虒水爲難水卽今之嫩江布特哈人隨嫩江流域落居者爲多索離之後索倫人仍在該處不少且斯地土傳上古王與子生忌其子逃遁渡難水賴其魚鱉爲橋事尙相符則現在之布特哈地方卽古之索離境無疑矣】魏爲勿吉國黑水部【勿吉卽古之沃沮又稱窩集烏稽阿集皆音轉所致沃沮系滿語譯漢森林也魏書勿吉在髙句麗北舊肅愼國也北史云勿吉一曰靺鞨其部落凡有七種曰粟末【未﹕末】伯咄安車骨拂涅號室黑水白山魏延與中勿吉遣使乙力支朝貢從難河水道往返乙力支返國知魏不復東略南奪扶余舊壤而疆理之隋書所稱靺鞨七部其基於是役云按難河者卽今之嫩江土人至今以難水稱之則布特哈爲其地無疑矣】隋屬黑水靺鞨【靺鞨七部原屬勿吉最南者爲白山部最北者爲黑水部則布特哈屬黑水部境無疑也】唐時嫩江以東爲黑水府境嫩江以西爲室韋地【靺鞨黑水部於唐髙宗季年犯邊爲李多祚擊破玄宗開元十年更爲府拜其酋長李獻誠爲黑水府都督時有室韋國在西東與黑水靺鞨爲鄰服唐朝貢唐羈縻之契丹興遂爲所有阻午可汗置突呂布部戍長春州西阿保機置突呂不室韋部戍泰州東北涅刺拏古部戍泰州東自嫩江以西索嶽你【你﹕爾】吉山以東俱役服之則布特哈其地無疑矣按室韋系錫窩之轉音卽蒙語譯漢樹叢蓋因上古此處山深林密土人藏居其間出沒無常始爾得其名也】五代時契丹屬生女眞地【至五代時黑水靺鞨及渤海地皆附屬契丹蔓延於松花鴨綠間在松花江西南爲熟女眞松花江東北者曰生女眞則布特哈在其地矣】遼曰上京路東邊突呂不室韋部【遼上京臨潢府卽今內蒙巴林東北一百四十里之坡羅城契丹耶律阿保機挫敗室韋而置突呂不室韋部戍泰州東北其地自嫩江以西索嶽爾吉山以東則屬布特哈矣按耶律系蒙語磊落光明之意阿保系鄂博之轉音卽土堆之謂機系額齊之平音並簡卽頭也蓋因其人尖頂性情磊落而得姓名者也】金屬蒲輿路泰州地【金蒲興路南至上京六百七十里東南至胡裏攺一千四百里今黑龍江以西松花江以北嫩江左右系以扶余得名卽明之福余衛地惟疆界贏縮互殊耳時金宗室婆盧火從太祖攻黃龍府及平東方諸部以功授謀克天輔五年太祖以舊部瘠鹵不如泰州腴可種遂擇諸猛安謀克中民戶萬餘使婆盧火統之屯於泰州地泰州者故契丹二十部族牧地遼之長春州是也金兵旣西略諸部族咸西北徙爲邊患婆盧火內修農業外飭邊備起達裏帶石堡子達裏帶石者屏蔽也西南直抵臨潢浚壕立界爲堡二十有四史所稱長春邊堡是也其迹迄今在西布特哈總菅【菅﹕管】署北三里之遙起自嫩江右岸西南直抵直隸圍場屹屹若長城可稽則布特哈爲泰州地無疑矣】元屬黑水府達達路爲東北諸王封地【契丹盛時他部可以紀者有塔塔爾泰赤烏有達達女眞代興咸隸屬焉元太祖帖木眞幼與札木合戲冰斡難河卽鄂嫩河長爲塔塔爾部長遊牧捕魚兒闊連兩海子間兀兒失溫上卽今之呼倫貝爾烏爾順河女眞達達遠【遠﹕衍文】路在其東云至於元初封建諸王於東方自臨潢東北泰寧路松花嫩江等處皆別裏古臺封地則布特哈在其境矣元爲蒙古卽東胡匈奴鮮卑突厥回紇更疊占據之地唐時有蒙兀室韋爲此族之起源蒙兀之先嘗服屬於東胡東胡族卽通古斯之轉音故人種學家稱其同出於東胡族至金時合不勒爲部長自號大蒙古國卽蒙兀之轉音成吉斯汗時兵力眞【眞﹕直】達歐州泰西人因以蒙古爲黃種之代表同稱黃種爲蒙古利亞種云】明屬福余衛【明初以元後烏梁海置外衛自大寧歷喜峯近宣府曰朵顏衛本元之朵顏元帥府也迨成祖棄大寧以賜朵顏其地益廣今熱河特別區及其北境之地皆屬之西界泰寧衛北界福余衛正統十二年衛拉特彊盛以兵侵三衛朵顏泰寧皆不支乞降惟福余衛長奎孟克率所部走嫩江據其地而國則布特哈在福余境無疑矣福余系金之蒲與卽扶余之轉音】淸曰布特哈【淸系滿洲愛新覺羅氏愛新者譯漠金也滿洲之在關東自稱爲朱申卽女眞之轉音則生女眞阿骨打滅遼建金淸爲其後無疑三代之肅愼卽女眞之先祖肅愼之轉音爲女眞猶如女眞之轉音爲朱申至布特哈者譯漢打牲也蓋因土人打牲生活得名】康熙二十八年設置總管衙門駐防於嫩江右岸宜臥奇地方轄理該處八旗事宜【八旗系廂黃正黃正白正紅廂白廂紅正藍廂藍等八色旗旗【旗﹕旆】淸制國軍專由旗戶分旗編練以備用武布特哈地方因有達呼爾索倫等部落人雜居設九十二佐分編八旗統設總管衙門一置索倫達呼爾滿洲三總管合理之衙署建於西北倚金遼邊堡東南臨嫩江流域及尼爾吉渡口山環水抱之宜臥奇後屯其轄境西南自索嶽爾吉山起西北經呼倫貝爾以內興安嶺爲界東北與墨爾根卽今之嫩江縣連界東南行訥謨爾河源經呼蘭齊齊哈爾卽與今之龍江縣爲界同治季年以後歷任滿洲總管曰諾們徳勒和爾巴彥蒙庫良忠富爾增布均爲齊齊哈爾旗人達呼爾總管曰薩尼布東布特哈他本沁屯人曰胡格精額東布特哈霍奇屯人曰業普春東布特哈徳都拉屯人索倫總管曰富勒興阿東布特哈開闊沁屯人曰文成東布特哈托木沁屯人曰恩特恆額東布特哈嘎布喀屯人曰淩丰阿西布特哈阿爾拉屯人其同治季年以前官名因庚子俄亂布哈衙門檔案在博爾多副都統衙門同時焚毀殆盡以致無從查考暫付闕如其衙門內部之組織分戶司兵司堂司每一司說【說﹕設】正堂一人副堂一人司官筆帖式各若干人書記亦若干人分擔各該司內事宜】光緒二十年裁並三總管攺置副都統總理其事其衙門移設於嫩江東五十里訥謨爾河北岸博爾多站地方【博爾多站卽今之訥河縣舊街基訥河縣系以訥謨爾河得名具歷任副都統曰業普春東布特哈徳都拉屯人系以總管升充曰額勒精額東布特哈伯爾科屯人曰雙福齊齊哈爾旗人副都統衙門內部之組織仍如總管衙門分三司惟其司官筆帖式員額較前增多耳】光緒三十二年裁撤副都統就原有旗屯坐落以嫩江分界劃爲東西兩路布特哈各分組八旗設總管一人掌本路旗屬事宜【舊設九十二佐至是悉裁撤【撒﹕撤】每路布特哈新組八旗旗設佐領一人驍騎校一人歸各本路總管轄理兩路總管署內織仍分二司惟其司員筆帖式員額較前副都統衙門減少耳】東路布特哈總管衙門仍設於副都統衙門舊基至民國初裁撒【撒﹕撤】總管攺爲八旗籌辦處設總辦一人文牘一人譒譯一人辦理籌劃旗屬生計事宜地方行政創設訥河縣公署治理之【其歷任總管曰福齡齊齊哈爾旗人曰純徳呼蘭旗人籌辦處總辦曰徳宏東布特哈開闊沁屯八曰額勒春東布特哈溫察爾屯人】西路布特哈總管衙門移設於嫩江西岸宜臥奇後屯舊總管衙門處民國十年創設布西設治局地方行政事宜歸局治理局址建於尼爾吉城基總管署亦移於設治城內辦理籌劃旗屬生計事宜【其歷常【常﹕任】總管曰常云西布特哈凱和屯人曰明徳東布特哈多金屯人曰任【任﹕常】慶齊齊哈爾旗人曰直鏗額東布特哈滿乃屯人曰莊善齊齊哈爾旗人曰金純徳呼蘭漢軍旗人按布特哈地方蒙古原屬斯地駐防旗人出則荷戈從戎入則負擔旗役賴天然荒野到處馳驅牧獵間隨土宜稍事耕種以維口食外向無分理疆界開辟大叚地畝專務農田之事至淸帝遜位攺爲中華民國漢滿蒙回藏五族共和國家成立之初查勘該處爲可以墾殖除蒙旗村落附近劃畱旗戶生計地外余均謂之浮閒荒地悉收價出放招徠墾戶於是內地漢民紛紛來居人煙輻輳縣治創組事詳經政門】按上列布特哈地方名稱沿革如是其土著旗人則分索倫達呼爾兩部索倫人按滿語認明確爲三代之肅愼漢之索離魏之勿吉隋之黑水靺鞨【靺鞨系木克之轉音滿語譯漢水也】五代之女眞金後卽金及滿洲之北邊別部達呼爾人按蒙語純系唐之蒙兀室韋契丹之貴族遼裔卽今內蒙之東北與滿洲北部接連爲鄰之一部金初避而北移黑龍江上游斡難河【卽鄂嫰河】郭貝爾河精奇裏江蘇都裏河等處牧獵生活後以所居河流之名稱而得姓氏元爲太祖鐵木眞本部故不在封疆之列至淸內附所謂達呼爾或達虎裏者契丹盛時中國人以其關外東胡人尊稱曰大胡人於是本族人亦以大胡人自稱契丹之君號因之曰大賀氏嗣經注籍音轉字誤致爲今名斯地土老遺傳達呼爾人自元滅後遺畱於黑龍江上游地方遊牧漁獵生活時領首者曰哈蘭徳坎汗及其子薩吉爾迪汗繼續統轄於是本族人曾記祖來之汗薩吉爾迪之名無不知曉尊崇且道其故事者則不能不謂無因惜明季時代達呼爾人隔居黑水北岸稀尙往來消息不通致無史紀遺傳文獻缺乏無所取材未卽確認爲是姑記之以待專門名家之考定焉●村落姓氏伊古命氏起於封建後世譜牒推崇郡望世系之遞衍關於民族之盛衰有攸來矣布特哈有封建之世爵而無百代之望族𨿽以文憲無徵實緣遊牧未定謂無氏族不可也往者丰功偉烈炳耀一朝謂吾氏族之不若人尢不可也往者已矣繼今而欲綿百禩垂無窮者後賢之責其可忽乎志村落姓氏按達呼爾索倫兩部於淸崇徳年間歸服陸續內移上自嫩江左右東從訥謨爾河兩岸西沿努敏格泥阿倫雅魯河一帶各族逐水艸挨次落居村屯牧獵生活而威布特哈土著玆舉其村屯名稱戶族姓氏列表於後東布特哈嫩江左岸自墨爾根【卽嫩江縣】界博爾汽屯起南至齊齊哈爾【卽�江縣】界擺渡屯各屯如左【嫩江自內與【與﹕興】安嶺南脈向南流入松花江】村

落姓氏村落姓氏

博爾汽鄂嫩氏花馬臺鄂嫩氏提古拉鄂嫩氏多金敖拉氏海拉圖敖拉氏搏庫沁【前後兩屯均鄂嫩氏】博索沁【前後兩屯均鄂嫩氏】開闊沁鄂嫩氏杜拉本沁【沁﹕宜連第三字本】鄂嫩氏拉力沁【前中後三屯均爲敖拉氏】奎勒沁【分三屯均爲敖拉氏】華爾沁敖拉氏多西沁【系由江西多西沁徙居敖拉氏】庫勒沁敖拉氏都西沁【敖拉氏由江西登特科屯徙居】秀倭爾吐【孟爾丁氏由江西宜�奇屯徙居】達哈沁鄂嫩氏阿拉哈沁孟爾丁氏罕塔拉【孟爾丁氏分前後隨屯由阿拉哈沁徙居】薩哈錦【沃勒氏系由江西���移居又名�依���】嘎布喀【塗克惇氏並有精奇望氏雜居】大嘎布喀【又名��屯塗克惇氏】楊樹屯塗克教氏榛子街塗克惇氏小間房【又名穆爾渣奇塗克惇氏】大間房【又名穆爾滚奇塗克惇氏】罷渡屯【又名白羅爾系塗克惇氏】訥謨爾河上游南岸各屯【訥謨爾河自內興安嶺東南脈西南流入嫩江】溫察拉徳都拉氏徳都拉徳都拉氏都拉色【杜拉爾氏薩瑪西爾氏雜居】敏特格倭熱氏訥謨爾河上游北岸各屯柰陽【又名阿彥系由溫察拉氏【氏﹕屯】移居爲徳都拉氏】索勒格爾杜拉勒氏托密沁【杜拉爾氏薩瑪西爾氏雜居】兩間房【徳都拉氏倭熱氏雜居】洪霍爾濟郭貝爾氏莽鼐郭貝爾氏霍赤【郭貝爾氏並有索多爾氏雜居】莫力【前後兩屯均爲郭貝爾氏】倭都臺【前後兩屯均爲郭貝爾氏】他本沁郭貝爾氏南營【東西兩屯東屯爲鄂嫩氏西屯爲郭貝爾氏】哈里郭貝爾氏孔國伯爾科郭貝爾氏莽鼐伯爾科郭貝爾氏大伯爾科郭貝爾氏老萊河【又名烏爾西和屯系郭貝爾氏】西布特哈嫩江右岸甘河以西巴彥街屯起南至齊齊哈爾【卽龍江縣】界止【止﹕衍文】梅勒斯屯各屯如左【甘河在努奴河東北自內與【與﹕興】安嶺南脈東南流入嫩江】巴彥街敖拉氏薩瑪街敖拉氏凱河鄂嫩氏宜斯爾敖拉氏胡日裏【前中後三屯均爲鄂嫩氏系以胡日裏河得名後攺爲和禮屯】宜斯爾鄂嫩氏登恃【恃﹕特】科敖拉氏多西沁【前後兩屯均敖拉氏】尼爾吉【孟爾丁氏布西縣城設在此屯卽莫力達瓦旗署所在地】宜臥奇【前中後三屯嫩【嫩﹕均】孟爾丁氏西布特吟【吟﹕哈】總管署在其後屯】阿彥沁鄂嫩氏果尼【前後兩屯均敖拉氏】會土墨爾丁孟爾丁氏大墨爾丁孟爾丁氏小墨爾丁孟爾丁氏西拉金【三屯後屯爲沃勒氏中前兩屯爲吳然氏】爾根沁吳然氏漢古河【東西兩屯均博拉本氏】坤都沁吳力斯氏薩瑪街吳然氏桂勒圖【前後兩屯均爲屠克惇氏】沃勒奇【蘇都裏氏由綽爾哈徙居】綽爾哈蘇都裏氏梅勒斯精奇裏氏西瓦爾土河上游胡日裏河迆南各屯如左【西瓦爾土河自內興安嶺南脈西南流入努敏河胡日裏河在西瓦爾土河東北自內興安嶺南脈東南流入嫩江】特莫呼珠鄂嫩氏雅普奇尼爾吉【由前尼爾吉徙居系孟爾丁氏】庫木西拉金【由前西拉金徙居爲吳然氏】大庫木爾【由大墨爾丁徙居系孟爾丁氏】小庫木爾【由小墨爾丁徙居系孟爾丁氏】西瓦爾土【後攺爲大瓦土系孟爾丁氏】拉淺托爾蘇【由江東拉力沁屯徙居系敖拉氏】大孟莊【由大庫木爾屯徙居系孟爾丁氏】努敏河左岸各屯如左【努敏河自興安嶺南脈東南流入嫩江】庫如奇【原由宜臥奇徙居系孟爾丁氏】索倫庫如奇杜拉勒氏甘沁屠克惇氏章印沁屠克惇氏喀雅都爾本敖拉氏馬爾丹沁屠克惇氏阿拉爾敖拉氏布坤沁屠克惇氏西必奇敖拉氏西瓦爾吉【吉﹕】【後攺爲小瓦土嗣後又攺爲興隆堡】烏爾科【系蘇都裏氏分前中後三屯】烏科莫丁【丁﹕在第十七字爾下】【孟爾丁氏系由丁大墨爾徙居】哈力沁【訥的姓爲前後兩屯】博克圖庫爾替氏博克圖莫丁【由大穆爾丁徙居孟爾丁氏】畢臺【東西兩屯均蘇都裏氏】博倫沃勒氏努敏河右岸各屯如左杜克他爾屠克惇氏薩瑪街屠克惇氏杜拉勒杜拉勒氏西路克奇屠克惇氏西路村敖拉氏五家子屠克惇氏呼初烏爾科【系由烏爾科屯移居蘇都裏氏】胡爾土會蘇都裏氏查哈彥蘇都裏氏莫苦沁敖拉氏托索虎【由宜臥奇屯移居孟爾丁氏】都爾本敖拉氏格尼河上游各屯如左【格尼河自內興安嶺南脈東南流入努敏河】得勒奇爾屠克惇氏冷伯爾格納克塔氏納克塔納克塔氏依勒本得屠克惇氏薩拉口【克勒特西爾氏】牙爾賽【克勒特西爾氏】沃勒莫丁敖拉氏阿倫河上游各屯姓氏如左【阿倫河在格尼河西自內興安嶺南脈東南流入嫩江】查巴奇【屠克惇杜拉爾氏雜居】翁布奇屠克惇氏哈拉蘇【大卜土氏系由雅魯河東岸移居】巴彥托庫納克塔氏杜拉爾【杜拉爾克音卜爾札西爾等氏雜居系由雅魯河移居】諾西特【哈卡爾氏宜卜吉爾氏雜居系由雅魯河移居】依拉達【杜拉爾氏屠克惇氏雜居】庫爾奇納克塔氏札爾呼奇杜拉爾氏索洛克奇【阿爾本昌氏大布土氏雜居系由雅魯河移居】那吉【精奇裏氏納克塔氏雜居】倫土庫【阿爾本昌氏杜拉爾氏雜居系由雅魯河移居】吉木倫屠克惇氏章他爾【納克塔氏杜拉爾氏雜居】右列各旗屯每屯大者百餘家或八九十家或三五十家小者七八戶或十戶二十戶不等其屯所之相距三五里二三十里八九十里或百餘里不等所住者艸房三間兩間或五間不等屋中三面火炕以防嚴寒信佛教家供佛像於西屋西上墻住長輩招待親友均在西屋以重西方藉示尊敬存儲貨物專修東西配房屋底距地髙二三尺鋪以板墊以防潮鼠之患因其底臺似樓名之曰樓房院周以楊柳柞樺等樹架作障墻或以松木板裝爲板障養牛馬者多豬羊爲少辦婚喪筵事並無鼓樂將家畜野獸等肉成塊煮就手把割啖爲貴蓋因上古時代交通不便南菜藝術兩乏依土產本味因地制宜而爲以成習慣也禮節從滿制【平素相見行屈膝禮如遇年節則黏貼畫彩對聯除夕辭歲元旦接神並赴親友家慶賀婚嫁則擇適使媒介紹定親納禮結婚懸紅合巹新夫婦拜天地認親友辦喪事則著白布孝服擇吉開弔發引對靈哀哭奠祭筵待親友均行下跪叩首禮】庭訓尙武【長前幼後正肅嚴厲荷槍騎馬射箭拍球眞直朴實忍耐苦勞爲尙】努敏格尼阿倫等河一帶屯所因處於山林野獸丰富圍獵麅鹿灰鼠猞猁狐貉豺狼【赴山圍獵必須報官繳納照費大洋一元領取進山營業執照俾資持證前行】穿著麅皮衣服麅脖皮底靰鞡者爲夥【男服袖窄身長右襟左右開衩色尙藍灰女服無衩寬袖沿邊鑲絳子色尙綠藍紅紫】麅脖皮靰鞡名曰查卡米柔暖宜於冰地爲該處特產嫩江訥謨爾河一帶屯所地域平坦廣闊宜於墾殖耕種【如小麥苓當麥蕎麥大豆小豆馬鈴薯白菜蘿葡胡蘿葡蔥茄子稷粟黍玉蜀黍大麻�麻煙葉黃瓜香瓜西瓜等類】農暇則在嫩江捕魚魚類則黃白鯽鱖艸根鰟頭等爲多【江左右各旗屯備有魚网每年冬夏雨季网捕民國七年經訥布兩縣會勘网場定章發票冬綱【綱﹕网】分甲乙兩等甲等每處收票費大洋二十五元乙等每處收票費大洋十五元出票期限由霜降至開江爲止夏曰明水网分上中下若干段每段收票費大洋二十五元出票期自開江至霜降爲止每屈【屈﹕屆】出票土著旗人有優先報領權】或赴嫩江甘河努敏河上游山林砍伐木排順流放下江省變賣以謀生活者亦復不少【所放者松木排楊木排松木橔楊木橔松楊木掛椽大椽子皆建修房屋材料並有柞木排備作劈柴之用】且有擅制大輪車輛之藝術每年八月間從山路運往海拉爾【卽呼倫爾【爾﹕在第二十四字貝下】貝】屬趕珠爾廟【卽壽寧寺】集會交換牛羊馬匹藉資營生者【作車材料利用黑樺木車輪輻髙約二尺餘徑寸許輞徑二寸左右其大小並無一定尺寸查照木料之粗細長短隨便酌量而爲椎軸長均以八尺爲標準耳其爲車也輕便且能擔運千斤重�上下行走山谷溝壑艸道猶如平地故別稱曰艸上飛以爲該處特藝其它蒙部所不能及者也】於是民國時代有承領內興安嶺南脈山場營作林業之戶日見其眾【其辦法將山場執照由實業部領出後任人前赴山場段內砍伐木料或以水路放下木排抑從陸路運輸必經布特哈境內查哈彥尼爾吉等渡口渡口設立卡所隨時抽收十分之一或二三之抽分不等】至於土人就地營生所獲土產不足須兩互交易以應需用者則兩家情誼較爲惇厚結爲安達以資常久交往豈非以市易而成友誼猶有元成吉斯汗與紮木合結交安答之遺制歟夫天生斯民必賦其地而得依其水土物產利賴生存馴成性情習俗非系人力所能爲尊南抑北薄東厚西者其亦不思之甚也●人物博木博果爾巴爾達齊薩哈連札裏木鄂謨爾托綽奔阿克島博爾奔察海蘭察安祿安成由屯阿那保都興阿色楞額鈕楞額倭恆額丰紳阿色爾衮索布多爾紮布蘇爾愼明慶海全蘇彰阿特爾慶阿長順訥依琫明興業普鏗安住布特哈旗人性情朴厚而質直見義忘利爲國忘家𨿽武功顯著官一品爵五等圖像紫光閣而其子孫遵典襲授世職外恆無餘資遺產身後蕭條賴國家賜銀治喪輕財好義不事積聚遞演而成倚賴惰性先民之遺教固其然歟迨夫國體攺造民治代興而莫知奮勵以圖生計放棄權利以甘弱累又豈國家振興民族之本意也哉矧在當地駐防例膺選拔之實職佐領驍騎校及騎都尉恩騎尉云騎尉監生等襲職不乏傑出人物可爲矜式而歷著軍國勛勞光增史簡以代表我民旌【旌﹕族】之精神者固大有人在可無傳述以隆景仰而資激勸耶志人物博木博果爾黑龍江庫爾喀部索倫以材武長其部明崇禎十年卽淸太宗崇徳二年朝於淸次年又朝貢方物尋與淸絕黑水諸部惟索倫達胡爾爲大博木博果爾得眾心江南北各城屯俱附之淸太宗慮其勢盛不可制使薩木什喀將左翼軍副以伊遜索海將右翼軍副以葉克舒北伐旣至呼瑪爾河分兵略地拔雅克薩【城名】烏庫爾【城名】進圍鐸陳【城名】博木博果爾率六千人來爭鋒銳甚索海斂兵還薩木什喀將輜重殿後伊遜憤其怯與牛錄郎圖騎都尉阿爾休各以其屬伏於喇裏闡鐸陳間博木博果爾深入陷伏中傷七十人亡其眾四百淸軍傷亡尢眾郎圖戰死博木博果爾復使其黨杜俄臣以鐸陳阿薩津二城之眾橫擊淸師阿爾休章京穆虎穆鼐云騎尉和托俱歿於陣惟雅巴克以六人脫出太宗陽召索海等還須後命而使錫特庫以科爾沁諸部兵潛襲之科爾沁接壤索倫而親附於淸故也博木博果爾遊牧齊路徳河不虞淸師之驟至倉卒不能軍被禽其部屬次第臣屬於淸世祖鼎定後四徵不庭威稜絕域索倫之名乃大著官一品爵五等圖像紫光閣者相望也巴爾達齊達胡爾精奇裏氏世居黑龍江多科屯達胡爾部長也淸天聰八年來朝適科爾沁噶勒珠塞特爾等各率所部托言往索索倫賊叛去巴爾達齊所部與索倫鄰恐見襲急歸護其國其後數朝貢方物淸太宗妻以宗室女授額駙崇徳八年索倫部博木博果爾拒淸命江南北索倫俱應之巴爾達齊不以爲動堅壁待王師順治初率屬棄土內附隸正白旗爵三等男遇恩晉一等坐事革薩哈連巴爾達齊弟一等輕車都尉卒三子長堪楚堪三等輕車都尉次謨密岱騎都尉三敷岱都統謨密岱之孫薩克愼和碩額駙札裏木巴爾達齊同族順治初與族弟卓諾圖瞻同時來歸均以功授騎都尉加至三等輕車都尉札裏木卒次子柏爾赫圖襲卓諾卒子博云圖襲圖瞻卒子眾神保襲鄂謨爾托巴爾達齊同族淸初來歸隸正白旗授二等侍衛子布爾濟岱孫和通知曾孫和克托均任副都統銜索倫總管綽奔達胡爾蘇都裏氏世居黑龍江淸初以眾百餘人來歸授騎都尉弟孟額徳副都統阿克島索倫墨爾迪勒氏黑龍江鄂奇村人康熙十年率十六戶四十餘丁來歸授四品章京編爲半个佐領使其子黨錫統之博爾奔察西布特哈西瓦爾土口屯人系索倫隸正藍旗敖拉氏其始仕當在康熙間雍正十年置掌管呼倫貝爾總管關防一員上以命博爾奔察乾隆初擢正黃旗都統二十一年晉內大臣命將戍烏裏雅蘇臺索倫兵赴巴裏坤助攻剿回部平圖像紫光閣列前五十功臣位次二十禦制贊曰矍鑠請行索倫巨擘挽五石弓尙能殺賊如鷙之擊不畱飛鳥馬援來歸殊恩榮老博爾奔察善詞令久侍內庭恆以片言移上意乾隆十六年春扈從南巡次鎭江上放煙火觀者咸嗽博爾奔察笑曰素被黃煙燻怕耶胡望而生畏也時黃廷貴督兩江責吏民嚴故寓言之武臣引見例較射或墮其弓上震怒博爾奔察解曰若輩皆健兒意者欲奏其能習射勞苦致臂痛不能引弓也上爲釋然一日上親較射不中色頗慍有長髯者至博爾奔察望而笑曰汪都統之弟來矣上撫掌大笑都統汪紮爾故修髯時呼汪胡子上夙知之也上嘗微行經隘巷有步軍校壘石爲山於聽事前顧而問之對曰此步兵花園也上大笑上書福字博爾奔察侍上目之曰汝亦識此中佳否應曰知之上所書福黑旦【旦﹕且】亮也上復大笑論曰髙宗禦將吏嚴然恢恢有容好察邇言以通上下之情博爾奔察因事諷諫言淺而旨微宗室昭槤以爲東方朔簡雍之流也海蘭察索倫杜拉爾氏西布特哈阿倫河依拉達屯人面鐵色生有殊力善射中者輒死幼爲人飼牧勤苦而牲甚瘠假寐叢薄中主人怪而伺之赫然虎也乾隆二十年以庫圖勒從徵準嘎爾庫圖勒者譯言控馬奴也初輝特臺吉巴雅爾來降封渾特汗王其部尋叛附阿睦爾撒納大兵至走塔爾巴哈臺山【塔爾巴哈臺城以山得名山在城北百里】海蘭察追及之巴雅爾故善射方引弓海蘭察飛矢中其肘而顚俘以獻賞額爾克巴圖魯擢三等侍衛遷頭等侍衛幹淸門行走賜騎都尉兼一云騎尉世職攺入京都廂黃旗圖像紫光閣位次四十六隨狩木蘭二虎逸入圍海蘭察囊三矢從發二殪之眾詫爲神勇三十二年大軍徵緬甸充領隊侍衛從參贊大臣額勒豋【豋﹕登】額出東路先驅至罕塔遇賊射之殪三人禽七人遂薄老官屯額勒登額無遠略木【木﹕攻】老官屯不克退屯罕塔時將軍明瑞北路師深入糧盡卻退寇陷攻【攻﹕木】邦官軍後路斷海蘭察請往援額勒登額不許明瑞卒戰死上誅額勒登額以徇謂海蘭察能軍自是以忠勇結主知矣大學士傅恆以經略來視師破敵新街復薄老官屯【聖武記新街之戰海蘭察哈國興率舟師乘上風上游蹴之賊舟自相撞擊殺溺數千江水爲赤王昶徵緬紀聞賊舟十餘泊西岸我軍發炮洞賊舟賊稍退泊江中沙洲獲賊船六而無海蘭察名王在軍中所言當較確】卽軍中授鑲藍旗蒙古副都統緬王孟較書乞款海蘭察偕哈國興往會其十三頭目責以進表納貢歸逃人反土司侵地皆如約轉鑲白旗蒙古副都統已而緬甸貢不至上使再赴滇以偏師繞之三十七年小金川土司僧格桑拒命詔馳赴定邊將軍大學士溫福軍海蘭察至則奪貢噶山梁碎策丹掀路頂宗覆馬覺烏摧明郭宗【策丹路頂宗馬覺烏明郭宗皆小金川要塞】徑趨美諾官寨美諾僧格桑所治也凡主【主﹕土】司所治土人俱稱曰官寨僧格桑走大金川依其土司諾木索遷正紅旗蒙古都統參贊溫福軍事三十八年進規大金川自攻噶爾拉【山名】深入軍於木果木【寨名】逼攻昔嶺溫福剛愎自用謂功在旦夕日置酒髙會海蘭察諍曰師老矣當乘間出奇以取勝不然寇將乘我身爲大將不此之務而日事宴樂非夫也溫福拂袖起諾木索果遣奇兵陷底木達【地名】毀我喇嘛寺糧臺瞰海蘭察回援急攻木果木大營溫福閉壁不敢出海蘭察破敵還詳審雲气知必敗請全師出險圖再舉溫福復不從俄而大營陷溫福中槍死喪精銳三千九百人海蘭察殿餘眾退保美諾以應援副將軍阿桂之師時我師新挫徒手無器械士气頹喪或墮銅匜於地眾驚謂寇至則嘩走海蘭察守美諾旬日寇大至乃還屯日隆關阿桂亦斂軍退上授阿桂定西將軍丰紳額明亮副之分道復進海蘭察以兵八千人道達巴宗北山拔別斯滿拔兜烏【別斯滿兜烏均地名】軍勢甚盛阿桂定美諾海蘭察亦收帛噶爾角克【地名】布朗郭宗【寨名】底木達【地名】岱多喇嘛寺【地名】獲糧四千斛小金川平復進規大金川地勢險惡寸步層巖冰髙徑仄視小金川過之諾木索尢凶狡善守共【共﹕其】大都會曰勒烏圍曰刮耳崖【譯作噶拉衣】恃以爲屏蔽者則羅博瓦【山名】遜克爾宗【地名】巴占【山名】科布曲【山名】諸要塞也海蘭察恆將奇兵趣間道以拊寇之背其戰最力其功亦最奇明年先驅度谷噶山口風吼雪飛繼以大霧乘夜奪登古山碉大破敵於羅博瓦山山之旁有險曰色淜普【山名】唐蓬婆城故地也敵退扼那穆山而色淜普守弱海蘭察潛師克之繞出那穆山後直趨薩斯甲嶺破其絕頂二碉俯臨遜克爾宗諾木索震恐酖僧格桑獻其屍乞赦罪不獲復固守以待勒烏圍之援初海蘭察以退屯日隆降領隊大臣羅博瓦山之捷擢內大臣攺賜綽爾和羅科巴圖魯譯言超勇也至是復授參贊大臣加禦前侍衛上行走敵自勒烏圍分三路來援海蘭察力戰破之復奪默格爾山日爾巴當噶山格魯克古山敵交斷自是遜克爾宗困矣副將軍明亮出大金川河西絓宜喜寇不能進詔切責之海蘭察請於阿桂兩路軍聲勢不相屬非計願率千人往助阿桂約瀕河必回軍至則偕明亮大破寇於薩谷山梁日旁各碉寇震懼皆遁去無敢旅拒者直抵河岸阿桂備舟以濟師兩路兵始合四十年五月克遜克爾宗寇悉其眾守巴占海蘭察踰菑則大海山突攻勒烏圍之南縱火焚轉經樓殲敵無算巴占之守遂潰勒烏圍亦下大軍次科布曲仰攻久之不能尺寸進海蘭察七分其軍自達烏圍間道風捲而入連破當噶克底【山名】連噶木【山名】西裏【山名】阿穰曲【山名】各山碉科布曲掎角悉摧一鼓踣之長驅至刮耳崖水陸圍攻索諾木窮蹙率其母妻兄弟大小頭目二千人捧印信跪降時四十一年春二月初四日也凱還車駕辛良鄕行郊勞禮賜禦用鞍轡馬各一爵一等超勇侯再圖像紫光閣位次第八尋授領侍衛內大臣明年正月賜宴紫光閣聯句明亮句云逋誅未許依唇齒海蘭察續曰濟惡公然托舅甥便整兩甄翻窟穴俄逢重險塹溝阮覆轅詎意無完軫上續之曰移壘猶欣有列營全詩七十二韻皆紀金川役也四十六年甘肅回以爭新舊教相仇殺新教回陷河州進攻蘭州偕大學士阿桂平之以功最授其長子安祿三等侍衛四十九年新教回復滋事偕福康安會討破石峯堡加賜騎都尉世職以安祿襲仍遷安祿二等侍衛幹淸門行走五十二年林爽文據臺灣叛將軍常靑參贊恆瑞師久無功上命福康安海蘭察代之旣渡海海蘭察率巴圖魯二十人衝賊侖仔頂【山名】賊遇矢輒踣乃大奔遂踰牛碉山徑抵嘉義解城圍明日福康安始至乘勝逐寇克斗六門進搗大黑杙【地名】寇乘我軍未集先萬炬來索戰海蘭察以千騎伏溝塍間乘暗擊明斃賊多賊覺滅火鳴鼓疾進攺令尋鼓聲擊之伏屍滿谷黎明克其巢林爽文走集集埔俘以獻復禽其謀主莊大田於郎嶠臺灣平晉二等超勇公賞紅寶石頂四團龍補袿紫韁金黃辮珊瑚朝珠三圖像紫光閣位次第五又命塑其像臺灣府嘉義縣城威示百蠻五十六年廓爾喀寇我後藏陷紮什倫布歷輩班禪額爾徳呢駐錫建塔地也上以海蘭察爲參贊大臣從將軍福康安援之次年五月盡復藏地進徵廓爾喀海蘭察將三隊爲前鋒次濟嚨西八十里鐵索橋初入廓境第一隘也敵營於河外山巓斷橋阻險福康安問策於海蘭察對曰予我五百人八日糧勿問所向速備材屆期則橋以濟旣屆期寇列陣出整以暇眾謂參贊必無幸俄而寇大潰山上火發赫然見我軍矣眾嘩曰彼巖間端坐者非海參贊耶急渡合而殲之福康安置酒問其故海蘭察曰此水𨿽迅激然廣闊不足與大江黃河敵吾循河之上游得淺以濟旣濟鼠伏山谷中匿形藏聲塊然如木石糧盡而期至寇空營出爭護橋吾猝起據之憑髙下擊故不能抗也【髙宗禦制詩注踰峩綠山而濟者爲阿滿泰四人無海蘭察而私家紀載咸言之鑿鑿故據以補之】敵退保東覺山阻大河自固其險倍於熱索橋海蘭察福康安各將奇兵由間道濟大破之次雍雅山廓王使來乞盟實覘我師也嚴檄斥之數日不報師復進六戰六捷深入七百餘里距廓都陽布百里而近陽布在甲爾古拉山之陽其北爲堆木補山兩山相險若下有橫河湍激不容舟我軍旣破北山寇海蘭察謂宜阻河立營以計襲之福康安不可渡河進攻卒敗還驍將阿滿泰等俱戰死海蘭察督額勒登保扼橋力戰出福康安於險廓王懾大軍威卑詞乞哀願還所掠並貢馴象番馬樂工永遵約束詔班師晉一等超勇公四圖像紫光閣位次第六海蘭察性彊直而語言蘊藉多風致其於兵事蓋不學而能也枕弓臥地知敵彊弱驗馬矢知敵遠近每臨敵敝衣布帽繞賊陣後察其瑕可乘則縱兵或以數十騎闖入賊陣左右射之使亂而後整隊攻之同時將帥惟服阿桂謂爲知兵福康安孝賢皇后侄也貴而倨金川之役以領隊大臣隸海蘭蔡下其後徵臺灣徵廓爾喀天子擢爲將軍而使海蘭察參贊軍事福康安事海蘭察甚恭故海蘭察智意發舒得以威稜絕域川陜之役大軍久無功髙宗臨朝嘆曰使海蘭察在賊不足平也微時嘗爲流人朱姓禦貨車往來奉天吉林間朱姓知其非常人也厚待之旣歸還鄕宿朱家贈遺特厚徵臺灣時齊齊哈爾某官爲戈什哈嘗有憾於公弟而勤勇敢戰海蘭察曰弟幾悞我累薦之官至協領在朝與權相和珅忤珅常構之髙宗不納故得以功名終五十八年四月卒謚壯武入祀昭忠祠子安祿安成【後人移居呼倫貝爾庶出仍居阿倫河依拉達屯】安祿【海蘭察長子】從徵廓爾喀以功賞哈什巴巴圖魯乾隆五十八年襲一等超勇公爵嘉慶元年擢幹淸門頭等侍衛四年秋督饟至蜀經略勒保以安祿將家子饒勇略檄赴都統額勒登保軍時羣盜蔓川境徐天徳襲雞公梁安祿以左翼陷陣大破之進攻王登廷於杜家坪遂至靑岡嶺已而鮮大川苟文明窺開縣偕總兵朱射斗馳援遇於王家山乘霧攻之斬首百六十級墜崖死者無算餘盜數十匿山溝叢莽中安祿將六騎大呼馳薄中矛歿於陣上詔曰海蘭察在皇考時功績懋著今安祿甫至軍卽奮不顧身追賊陣亡海蘭察九泉之下亦當自喜有子命其弟安成偕侍衛迎喪軍中賜治喪銀千兩加賞騎都尉世職謚壯毅入祀昭忠祠遺腹子生上賜名曰恩特賀莫紮拉芬譯言長壽也安成【海蘭察次子】以父蔭授藍翎侍衛遷三等侍衛兄安祿戰死所遺騎都尉世職上命安成襲之尋晉頭等侍衛幹淸門行走嘉慶六年兄子恩特賀莫紮拉芬病卒無後復襲一等超勇公爵安成貌白晳美如冠玉喜聲伎然勇悍有父風十八年姦民林淸率眾攻宮門安成徒手搏之格殺無算論者謂不愧將種云論曰宗室昭槤書海蘭察隨狩木蘭與巴林王換馬事絕奇乃知智勇固天授也河北鎭呢公又言公自西徵歸途語偏裨數年西南當有事始盛中亂未【未﹕末】甚勇十年始靖諸君當努力吾老不及見矣其後川楚教匪起竟如公言是豈有前知術哉上驕而下謟不卹其民姦人嘯聚艸澤間篝火狐嗚【嗚﹕鳴】廣相扇誘必有暴發之一日惟深也故能通天下之志惟幾也故能成天下之務世乃以武夫遇公以爲尉遲敬徳常遇春流也由屯達呼爾孟爾丁氏西布特哈正黃旗宜臥奇屯人饒膽力善用彊弓大箭常射鹿洞胸矢橫雙樹間鹿奔而矢不折官佐領以事罷潛之木蘭卽車駕前一發得虎髙宗壯之取視其矢嘆曰箭與鍤耳呂布善射未必能爾乾隆二十年從定伊犂已而大將軍阿睦爾撒納據伊犁叛內大臣尼瑪散秩大臣鄂哲特同時內附之準噶爾也胥應之二十二年秋七月由屯逐尼瑪於哈什河阿爾察圖山口禽之【阿爾察圖山口其地曰額博爾濟達巴今屬綏定境】所屬臺吉皆飲矢死明年三月禽鄂哲特於特克斯河【特克斯河在伊犂河南】阿睦爾撒納走俄羅斯以痘卒布那惇【又作布尼惇波羅尼都】霍集占兄弟也回人稱曰大小和卓木初爲噶爾丹策零所羈王師定伊犁釋布那惇歸葉爾羌統其舊部霍集占獨畱遂助阿陸爾撒納爲亂尋遁歸自立爲巴圖爾汗戕我副都統阿敏道於庫車上命由屯從將軍兆惠討之次葉爾羌營城東黑水土渡河襲寇屯敗還總兵髙天喜等戰歿兆惠明瑞俱受創寇乘勝來攻奮鬭五晝夜不獲逞乃築長圍以相困是役也我師僅二千數百人去國萬里被圍四閱月賴由屯溫布戰得不陷上遣近臣馳至軍中慰勞之援兵至霍集占走死遂收天山南四城賞克特爾克巴圖魯一等輕車都尉兼云騎尉世職圖像紫光閣列前五十功臣位次三十七禦制贊曰本射生手狼不暇走以之殺賊如探囊取奇功屢建亦因閱歷世職崇階酬其勞勩後官齊齊哈爾副都統轉正白旗蒙古副都統阿那保達呼爾郭貝爾氏東布特哈莽鼐屯人乾隆四十年以馬甲駐京洊升上駟院司轡長五十六年從徵廓爾喀攻察木先登乘勝克瑪噶爾轄爾甲各山梁直趨濟嚨賊據險立碉相掎角分道翦其旁寨會大軍克之遷二等侍衛尋護廓爾喀貢使入覲六十年從剿黔楚苗復幹州賞奮圖裏巴圖魯克平隴交部議敍嘉慶二年詔從都統徳楞泰赴川剿教匪敗徐添徳王三槐於東鄕晉頭等侍衛齊王氏姚之富犯夔州復東入楚躡之鄖陽陣左山梁壓擊俘斬無算匪趨竹溪縣阿那保馳助城守北破賊陜西平利西擊髙均徳於川境受重傷會攻蔡家梁禽白號羅其淸襲藍號冉文儔於麻壩寨火其柵白號張子聰擾東鄕敗之克龍子觀李家坪匪巢六年以在兵間久染潮濕手足拘攣奏請回旗十一年命在前淸門行走十三年賞穿黃馬褂明年授正紅旗蒙古副都統尋授上駟院卿十五年充禦前侍衛二十一年賜紫禁城騎馬管理善朴營遷鑲藍旗蒙古都統兼管上駟院事務歷官正黃旗蒙古都統正藍旗漢軍都統內大臣總諳達管理健銳營事務道光三年上幸萬壽山宴十五老臣圖像玉瀾堂阿那保與焉禦制詩褒之有奮弋疆場知勇冠精勤調習天閒驤之句五年以病請告特旨令支廣儲司銀五百兩並賞給全俸以示軫念舊勛之意命其孫鑾儀衛云麾使巴淩阿回籍交黑龍江將軍對品補用便侍養十七年卒謚勤勇子博徳歡禦前侍衛疊任圍場總管呼倫貝爾總管官至領侍衛內大臣正黃旗蒙古都統兼上駟院卿總諳達道光二十五年卒子六人長巴淩阿佐領次都爾通阿鑲紅旗蒙古都統三都興阿盛京將軍四西淩阿察哈爾都統五穆金阿六穆克登阿三等侍衛都興阿西淩阿自有傳都興阿字直夫【阿那保之孫】達呼爾郭貝爾氏東布特哈莽鼐屯人領侍衛內大臣博徳歡第三子也厚重有大度臨敵整暇萬眾不能撼咸豐四年僧格林沁圍寇東西連鎭都興阿以二等侍衛從寇梯堤夜半出撲適當都興阿壁都興阿戒所部無動實彈彀弓以待寇被創縮退五年從克馮官屯功最遷頭等侍衛卽軍中授京口副都統僧格林沁班師上以都興阿忠勇可倚任命簡精銳駐馮官屯須後命弟西淩阿以都統授欽差大臣督辦湖北軍務久攻徳安不下詔將騎兵二千赴之寇棄徳安遁總督官文檄助攻武漢時官文攻漢陽軍江北岸巡撫胡林翼攻武昌軍南岸倚水師通聲援都興阿飲馬漢鎭沙口間護水師水師夜燒寇船未還都興阿列騎江幹露宿達旦自是羣帥輯睦士益用命六年春九江寇犯黃州督舒保多隆阿敗之新洲毀團風鎭寇壘積聚而還遷江寧將軍六月九江寇復上犯敗之堵城冬十一月收漢陽賞霍欽巴圖魯胡林翼銳意東徵遣李續宜徇江南岸都興阿則率副都銃【銃﹕統】多隆阿提督孔廣才副將鮑超徇江北岸期會於九江連下黃州廣濟進逼小池口江北岸要隘也寇壘石爲城環以堅壘深塹與九江相掎角多隆阿鮑超毀其外壘殆盡七年春援寇偪黃梅騎千餘服裝胥效官軍都興阿曰此假虎耀威耳可誘而敗空城設伏待之寇先驅馳入城伏起驚而逃千餘騎無一脫者乃壘於段窯楓樹坳獨山鎭間輸饟械濟小池寇多隆阿孔廣順襲破之僞英王陳玉成大憤連十萬眾自至都興阿親擊之渡河橋寇旣敗益趨而西移平就險連營三十里都興阿使多隆阿鮑超攻億生寺黃蠟山自率精騎會李續賓楊載福攻童司牌大創寇寇之趣黃蘄蘿【蘿﹕羅】田者亦爲胡林翼別將所敗玉成東遁上命幫辦欽差大臣官文軍八月焚小池口進收湖口梅家洲九江寇益困明年夏四月會克九江誅其渠林啟榮交部優敍移荊州將軍進規皖北寇嚴阻太湖拒我師八月合李續賓軍擊敗之收太潮【潮﹕湖】潛山廬州告急詔促楚軍赴援胡林翼慮安慶之寇之並力北犯也乃奏命李續賓援廬州都興阿東攻安慶都興阿焚石牌破集賢關逼安慶而軍多隆阿鮑超軍安慶北門副將石淸吉軍其東門寇晝夜出撲俱受創洶懼謀棄城走會胡林翼母喪歸李續賓深入無後繼敗死桐舒再失都興阿疏請起復胡林翼督師並檄李續宜舒保上援陳玉成旣敗李續賓之軍將悍黨七萬人乘勝來攻我師後路斷多隆阿進曰兵法全軍爲上官文亦奏令還軍固楚疆圖再舉都興阿乃焚壘退保宿松次日寇大至當是時也李續賓新亡士气消沮而寇勢甚張都興阿督諸將力戰大捷於二郎河花涼亭殲寇萬五千人玉成精銳十亡七八鮑超射玉成中肩幾獲之楚師復振九年正月再攻太湖病足不能乘馬乃請告舉多隆阿自代二月上命回荊州將軍任俾養疾十年和春金陵大營潰詔都興阿率師援江北而以曾國藩總督兩江時英兵犯天津京師戒嚴曾國藩胡林翼合謀勤王都興阿先驅抵郯城和議成命赴揚州督辦江北軍務都興阿樂用楚軍欲得鮑超或余際昌與俱胡林翼允以鮑超畀曾國藩而畱余際昌防湖北無以應也都興阿乃挈杜嘎爾胡世英千五百以行旣抵揚州奏派水師統帶黃巖鎭總兵黃彬幫辦軍務畱降將徐州鎭總兵詹啟綸爲大將將步兵而使杜嘎爾海全分將騎兵疏言揚郡形勢南瀕大江西濱諸湖東蔽裏下河水陸交通處處喫重欲復糜爛之地必先保完善之區蓋自知兵單將弱故主以守爲戰也十一年寇示形髙邵諸湖而由儀徵間道趨揚州都興阿自以三百騎出覘寇寇萬餘突至從者咸震都興阿令騎皆下自席地坐取煙葉徐吸之寇疑有伏不敢逼急築壘自固都興阿督諸將連戰大破之殲寇數千生禽七百人寇遁十月調江寧將軍遣副將刁經明副都統海全援鎭江解其圍鎭江軍告饑分四萬五千金饟之同治元年李世忠以寇勢盛棄江浦浦口斂軍退寇乘勢進撲揚州北營甘泉山南訖朴樹灣號其眾二十萬而江北軍不足二萬大將海全受創死都興阿意气自若謀定而後戰每戰必設伏誘其深入乃突起僕之寇旣累挫偵者言寇將北趨都興阿曰不然殆將西遁使詹啟綸杜嘎爾要之新城大破之寇自是不敢犯江北五月曾國荃楊嶽斌自安慶東下收沿江郡縣進薄金陵雨花臺都興阿遣水師自瓜州鼓而【而﹕在第五字枻下】枻西攻觀音門襲燕子磯以應援楚軍先是多隆阿旣克廬州曾國藩約以會師金陵蓋藉以制狂噬橫騖之援寇也至是多隆阿奉詔入陜都興阿疏言多隆阿所部有節制人人慣戰羣寇詟服今率隊西徵則嫉其攻【攻﹕功】能者固慊其私意而畏其聲威者亦幸其遠離竊念廬東各屬幅巾員遼闊江淮上下處處空虛萬一南逆復張北撚乘隙四起豫東江淮皖楚之間必致同時震動陜西情形較松請飭幫同曾國藩督辦江淮軍務視寇所向移師擊之實保全東南大局之樞鍵不第【鼎﹕鼐】克復金陵較易爲力也上允其請然多隆阿絓於陜寇竟不能至都興阿以曾國荃攻金陵李鴻章入江蘇寇無所歸則必翦發易裝渡江而北乃嚴封江之禁又奏舉富明阿以自副九月僞忠王李秀成援金陵急攻曾國荃軍都興阿使副將楊心純以千八百人入國荃軍助守久之秀成解圍遁明年陳玉成謀入裏下河都興阿遏之不獲東別遣副將梁正源會江南軍焚中關下關寇舟苗沛霖叛遣富明阿率詹啟綸王萬淸討之萬淸斬沛霖首淮北平萬淸以獲咎廢都興阿惜其才起用之卒立大功甘肅回叛陷寧夏靈州寶丰各郡縣歸綏戒巖明年正月上召都興阿備邊入覲賜紫禁城騎馬三月命督辦甘肅軍務曾國荃克金陵上以都興阿督師江北屢殲寇功巨賞騎都尉世職尋署陜甘總督都興阿抵花馬池使杜嘎爾將步騎三千人裹十日糧繞石觜山渡黃河轉鬭而前收寶丰解平羅城圍進規寧夏寧夏有滿漢二城漢城周四十里陷於回滿城處其北被圍久環二城皆回族淸水堡納家閘最巨都興阿以兵單難深入乃奏畱穆圖善軍穆圖善故在楚時偏裨也旣會克淸水堡自黃河左右岸連營趨城下都興阿軍其東北穆圖善軍其西南解滿城圍進攻漢城外壘及納家閘附近各墟寨拔之回大懼甘詞求撫而潛決河渠阻官軍穆圖善惑撫議諸將久役苦饑凍亦欲藉撫蕆事都興阿念回性反復非重創之則撫局不固乃督所部日夕進攻由是與穆圖善忤四年十一月回介穆圖善部將黃金山乞降都興阿限三日撤圩五日獻城七日繳軍械馬匹銀米移居納家閘迆南候安插踰期始獻城獻炮二十六槍千刀矛萬餘俱窖之地中馬匹銀米匿不繳黃金山入城居守與羣回錯處四月寧夏遊擊納忠守備納萬有花馬池參將保立等十五人來謁都興阿誅納萬有而質納忠保立等使三人入城諭叛回繳馬械銀米並勒令徙居如前約不聽乃誅納忠保立勒兵入城穆圖善不至黃金山合羣回拒戰城中都興阿以久役遷延上勞聖慮下失將士心自請從重治罪且舉穆圖善代將納萬有納忠保立皆新教回魁馬化龍死黨寧夏之陷於回實萬有啟關以納之也穆圖善謂馬化龍忠實無二心而咎都興阿殺降失信累疏嚴劾之部議革職治罪時都興阿己移盛京將軍矣上以盛京馬賊熾攺爲革職畱任然馬化龍卒叛據寧夏金積堡抗大軍左宗棠百戰始克之先是陜撫劉蓉疏言都興阿明達而懦穆圖善長厚蓋已窺其微矣六年春都興阿抵盛京任遣色爾固善托倫布等分道擊盜而躬勘沿海沿邊各隘設防守盜魁王作福徐中禮等先後授首七年撚渠張總愚犯畿輔左宗棠李鴻章率師入衛久無功四月上授都興阿欽差大臣以張曜宋慶陳國瑞春壽四軍隸之會同左宗棠李鴻章軍剿撚列名在左李上都興阿疏言撚匪趨向無定日事奔馳意圖疲敝我師遂其飽掠橫騖之計亟應四面環攻更番進剿使羣逆無喘息之時乃可制其死命時左李諸軍逐寇南路都興阿使張曜四軍與俱受節度己則進駐滄州減水河嚴減運兩河之防引水東注護以墻壕檄明慶富和索布多爾札布將京旗兵據險而守固北路撚平歸盛京任盛京淸故都置戶禮兵刑工五部權綦重兼尹歸戶部尢與將軍抗衡地方有司以非將軍所轄不受約束旗與民以種族階級故恆齟齬不相下有司務爲貪冒昧勞來安集之宜嚴刑而重斂之故姦民窟穴山澤中殺人越貨蜂起不可燻燒將軍以下俸廉薄無以爲生恃倉差規費爲私供倉差規費者各旗艸豆折徵之餘銀也都興阿以盛京地腴土廣而浮民多非攺弦更張不足爲治顧念事體大己不能任乃密請擇賢自代崇實之繼任將軍聞實都興阿所推雲光緒元年二月卒於任家貧無以斂詔賜治喪銀千兩得歸葬於黑龍江晉贈太子太保銜謚淸愨十五年皇太后歸政追念平寇勛賜祭一壇子卓勒洪額三等侍衛論曰都興阿在楚功名最盛多隆阿鮑超咸雄奇自負而樂爲之下蓋以徳量服之也帥江北時李世忠擁眾十萬倔彊江淮間都興阿助以饟械而不假其力相奔走非自立於不敗之地者能若是乎胡林翼善都興阿謂有丰鎬故家遺風滿洲諸將所不逮李鴻章乃以愚闇詆之夫忠厚者失之寬煬竈蔽於眾柄有時而下移剛明者失之嚴濕薪束其下患每生於不測沈潛剛克髙明柔克所以足貴也西淩阿【阿那保之孫】達呼爾郭貝爾氏東布特哈莽鼎屯人領侍衛內大臣博徳歡第四子也道光朝禦前侍衛兼前引大臣文宗踐阼加禮先帝舊臣免前引差仍禦前侍衛上行走咸豐元年秋八月授察哈爾都統二年冬詔從欽差大臣琦善拒粵寇明年二月寇陷揚州西淩阿將黑龍江騎兵壁浦口震寇炮卻退褫職畱營僞丞相林鳳祥李開芳旣挫浦口軍引眾北犯千里無畱行西淩阿尾寇而北解懷慶圍復原官並賞花翎寇自濟源入晉敗之平陽斬首三百誅僞丞相僞將軍各一人寇折而東踰太行渡滹沱河進陷槁城京師大震西淩阿先入衛土嘉其迅赴戎機命幫辦欽差大臣勝保軍勝保攻寇獨流西淩阿攻靜海四年正月獨流靜海寇俱潰西淩阿偕科爾沁郡王僧格林沁合軍躡寇寇入獻縣不能守南走阜城兩月又突圍出踞吳橋四月陷連鎭李開芳自連鎭突圍出陷髙唐州林鳳祥畱連鎭深溝髙壘抗我師乃疏四女寺引河導衛水灌之五年正月克連鎭誅林鳳祥悍寇數千人無一脫者賞二等輕車都尉並伊精額巴圖魯勝保攻髙唐久無功被逮詔移師討之髙唐城堅池深積粟多與僧格林沁議闕城南圍誘之出李開芳走茌平馮官屯導運河水灌之五月開芳窮蹙自投檻送京師晉爵三等男西安將軍紮拉芬戰死徳安上授西淩阿欽差大臣督辦湖北軍務將投誠義勇二千及騎兵千七百人以行義勇皆莠民林鳳祥李開芳所挾以北犯者也提督孔廣順訥欽參將劉富成將八千人先壁徳安詔受西淩阿節度七月西淩阿至軍寇來撲劉富成出戰廣順訥欽望風潰失其營富成亦敗退義勇從賊者六百六人西淩阿退屯隨州旬日復進寇憚騎兵抄擊恆夜出擾我軍義勇多亡去上奪西淩阿欽差大臣畀之湖廣總督官文而使西淩阿受官文差遣都興阿自馮官屯將二千人至寇大懼十月棄徳安遁亳撚張樂行蘇添福擾河南巡撫英桂請濟師僧格林沁疏言西淩阿善將騎史榮椿善將步性均純實用當其材無掣肘當得力史榮椿亦僧格林沁舊部也上命西淩阿史榮椿助英桂剿撚六年二月抵歸徳偕袁甲三鏖撚累捷進攻雉河集拔之張樂行挾馬步千餘人遁去上以西淩阿調度合宜復察哈爾都統原官張樂行旣渡淮裹脇踰萬人陷三河城獲船數百艘軍械無算勢復張西攻潁郡西淩阿遣格繃額徳楞額隨袁甲三赴援而己以七十騎居守已而寇撲雉河眾寡不敵乃退屯七年春勝保幫辦英桂軍疏詆西淩阿甚力上飭西淩阿回京候部議部議革職以前勞攺爲革職仍畱察哈爾都統本任時西淩阿已擊寇頴【頴﹕潁】州走之矣是年秋會剿熱河大閣土匪平之八年英美法三國求通商不獲英船北犯詔戍山海關尋幫同僧格林沁管理前敵軍奏建大沽口炮臺營壘備防守朝廷重開外釁諭以英船泊口內無禁阻登岸則擊之十年七月調鑲藍旗蒙古都統是月英兵登岸人擎槍伏地而進以我騎爲的一彈一騎無虛發我師潰北岸炮臺亦失偕僧格林沁退守通州和議成僧格林沁督師剿匪請以西淩阿國瑞幫辦軍務合軍戰巨野金山師衄亡大將格繃額尋擊宋繼明於兗州走之撚五旗並出謀犯濟寧大營合軍禦之荷澤又衄西淩阿懼寇北竄移軍東昌帥恆齡平郡西南匪墟進收堂邑張秋各城鎭北路肅淸帥蘇克金攻曹州紅川口禽其渠劉占桃梁繼海帥富和攻撚城武定陶進至雎州尋還濟寧護僧格林沁後路同治元年秋以疾乞休三年復授鑲藍旗漢軍都統五年卒賜祭葬謚勇毅色楞額字石友達呼爾郭貝爾氏系東布特哈莽鼐屯人卽博徳歡次子察哈爾副都統都爾通阿子也由六品蔭生洊擢三等侍衛咸豐十年隨叔父荊州將軍都興阿防江北累擊賊楊【楊﹕揚】州胡家場槐子橋晉頭等侍衛同治三年都興阿督辦甘肅軍務色楞額從自石觜渡河回逆戰中炮傷腿轉鬭抵寶丰收其城加副都統銜會戮回酋馬生顏記名副都統五年都興阿移盛京將軍從捕王慶宋占魁各賊渠賞花翎賜號訥恩登額巴圖魯光緒元年都興阿卒崇實代以色楞額治軍嚴肅奏充客兵全營翼長尋署興京副都統二年實授三年調成都副都統五年遷駐藏幫辦大臣晉辦事大臣納魯噶魯距藏遠凶橫爲番民害抗不赴訊有年矣色楞額懾以兵威乃受約束判決舊案六十餘起並訂立差徭章程又以瞻對裏塘之爭界也互欲得木拉石百姓而屬之木拉石百姓受虐於裏塘土司乃投查錄裏塘攻查錄不已查錄結瞻對以抗之木拉石固四川屬境也色楞額旣訊實流其首惡而歸查錄於川境畫定川藏邊界立碑於噶壩阿霸之北雄辣山巓使瞻對番官不得干涉查錄地方事裏塘土司亦不得役屬三壩以息爭端布魯克巴部內亂來請兵色楞額以其地處徼外與衛藏鄰懼擾邊遣兵臨帕裏克要隘諭其部眾速罷兵候查辦又命江孜泛官撫其男婦違難來奔者毋或失所十一年冬調庫倫掌印辦事大臣次年遷伊犂將軍時新疆甫建行省攺官制設制兵與總督楊昌浚巡撫劉錦棠持論多異同上卒從昌浚錦棠議十五年伊犂大雨雪驛道壞行旅阻絕色楞額疏言伊犂地方自精河大河沿西來向以果子溝爲孔道轉饟械通文報商旅往來皆出其途卽塔勒奇山峽也北始松樹頭【嶺名其上多松】南達溝口計程六十里兩山夾束一徑中通險峻如關林木茂密嶺窪多湧泉蓋以雪水匯爲溝流廣仁綏定各城地畝藉資灌漑百餘年矣兵燹之時道茀不治伊犂收還始建木橋二十有六隨時修補行李稱便客冬大雪深至丈餘士卒掘鏟手足凍皺竭數日之辛勤不敵頃刻之迷漫內外諸山劈削儼若列屏雪積一厚輒自崩摧長至百數十丈多年老樹隨雪擁倒官道一綫時被堆壓今春雨雪更盛入夏以來繼以大雨天暖雪融四山積水奪溝而出橋梁拉毀竟無寸椽道路沖刷遂成巨壑車馬難通徒步者亦無從繞越詢諸父老辟裏沁溝東出登努斯口直達精河山行約三四站較果子溝爲捷中數段地形低陷如釜冬令積雪過深難於掃除昔人捨近就遠固有深意現在饋軍阻隔商旅斷絕遣戍軍隊未能起程驛路通塞系大局安危擬先從事辟裏沁一路隆髙之處略予鏟平溝壑窪地支木以渡爲一時權宜之計暫通往來果子溝遭水以後窪者深澗長溝髙者懸崖絕壁爲功不易所費尢多撙節估計木石匠作需四千五六百工日各給銀二錢五分壯夫六萬二千餘工日各給銀二千加以灰料木石器俱總需銀一萬六千數百餘兩每歲修補約八百兩吁懇飭部立案由善後款內支用上從之明年三月卒於官賜祭葬卹蔭如例論曰文祥謂色楞額臨戎勇往而謀略尙非所長逮夫建節藏衛控制番蒙洞機中窾使絕域萬里奉中朝約束無敢侮伊犂分界後門戶洞開塔勒奇一路實當東北之衝牖戶綢繆不憚艱險類非絀於謀略者所能舉也鈕楞額達呼爾郭貝爾氏東布特哈莽鼐屯人爲色楞額同祖兄弟卽博徳歡第五子佐領穆金阿之子鈕楞額以大臣子侄宿衛禁廷光緒十五年擢正黃旗蒙古副都統十七年充東三省練兵齊字營幫辦攺盛京副都統二十四年調護軍統領倭恆額達呼爾郭貝爾氏東布特哈莽鼐屯人卽色楞額之弟咸豐十年以委防禦從剿河南匪賞花翎官正白旗二等侍衛同治十二年烏裏雅蘇臺將軍長順奏徵察哈爾蒙古八旗兵千人以倭恆額爲幫統光緒十一年補護軍統領簡東三省練兵吉字營總統十七年調齊字營總統二十七年冬遷山海關副都統綠【綠﹕緣】事降革三十年開復丰紳阿達呼爾郭貝爾氏東布特哈莽鼐屯色楞額族人也咸豐十一年以親軍從都統明慶擊賊河南洊擢禦前侍衛同治十二年幫帶察哈爾馬隊赴援烏裏雅蘇臺駐巴罕護臺路光緒初補護軍統領十年遷鑲白旗漢軍副都統十六年簡奉天練兵盛字營總統明年會葉志超淮軍捕熱河馬賊禽其渠齊保山賞黃馬褂賜巴圖魯勇號二十年統盛字營馬隊二營援髙麗守平壤七星門敗回又潰於奉天析木城褫職戍軍臺二十四年十月赦歸交榮祿差委次年賞副都統銜充庫倫辦事大臣二十九年補呼蘭副都統三十年轉馬蘭鎭總兵兼內務府大臣三十二年調驤黃旗漢軍副都統色爾衮達呼爾孟爾丁氏西布特哈正黃旗大莫丁屯人世襲佐領榦隆末隨狩木蘭校射賞花翎從徵廓爾喀復濟嚨賞彊謙巴圖魯嘉慶二年參贊徳楞泰討川陜楚教匪以色爾衮從從殲姚之富齊王氏羅其淸冉天元龍紹周各匪渠累擢總管加副都統銜六年衝賊通江廣元間受矛傷奮鬭不退俘馘三百七十人而還七年樊人傑入楚欲與通江蒲天寶合色爾衮由間道馳三百里出其前累戰敗之徳楞泰念二寇合難制使色爾衮率蒲尙佐諸軍進擊天寶次羅漢溪亂流而渡殲踞賊四百又追敗之連坪【興山地】天寶勢漸衰堅壁鮑家山山界興房二縣周三百里下阻溪河道險而寨堅謂官軍莫予毒也色爾衮以精卒千開箐捫葛繞出匪巢之上天降地出羣寇洶駭顚崖隕壑死者無算禽天寶妻子兄弟賊黨男婦八百有奇天寶西走巴東折北竄竹溪遂入陜色爾衮躡至百人溝【陜楚交界地】以刀砍樹曰再不得逆首者如此樹矣諸軍益奮晝夜行二百里天寶分黨走南江河綴我軍而自率死士易衣斷髮匿瓦屋溝聞官軍迹至跳崖掛【掛﹕絓】於樹而死九年凱還授阿勒楚喀副都統十一年調伊犂領隊大臣初陜匪蒲大芳旣降安置塔爾巴哈臺意怏怏謀與其黨三十一人倡亂色爾衮陽【陽﹕揚】言巡邊捕得之鞫實寘諸法伊犁將軍松筠以聞上嘉其妥速交部議敍尋調鑲藍旗蒙古副都統十五年攺伯都訥副都統移阿勒楚喀副都統士【士﹕十】八年秋李文成陷滑縣直隸長垣匪應之竄封邱欲據太行色爾衮堵以騎兵不得西文成走輝縣會總兵楊芳軍進擊大捷白土岡乘勝攻司寨山毀垣入縱火焚其巢賊眾崩潰文成自焚死以攻【攻﹕功】最加都統銜先換頭品頂戴並予云騎尉世職色爾衮驍勇敢深入恆摧鋒爲諸軍先不欲後人二十四年調黑能【能﹕龍】江副都統尋以都統銜充呼倫貝爾辦事大臣道光七年請告詔給全俸養余年十三年卒謚勇壯子明晉世襲佐領淩晉公中佐領靈珠又名珠勒格訥系副總管珠勒格善二品蔭生二等侍衛孫濟克濟克札布世襲佐領兼一云騎尉索布多爾札布副都統自有傳索布多爾紮布達呼爾孟爾丁氏西布特哈正黃旗大莫丁屯人父內【內﹕爲】色爾衮之三子珠勒格訥呼倫貝爾副都統銜總管咸豐三年將黑龍江兵入衛十年又率騎兵千人戍山海關旋趨熱河護駕十一年以失察俄人越界刈羊艸褫職索布多爾紮布以驍騎校畱京補親軍遷三等待衛咸豐三年粵寇犯畿輔偕格萠額敗之槁城獲大炮數尊斬僞總制陸聿新擢正藍旗漢軍副都統賜紫禁城騎馬同治七年接統副都統安住軍駐岑子嶺遏撚趨海河路十三年上閱馬射中箭多賞黃馬褂光緒八年卒賜治喪銀五百兩子希隆阿禦前侍衛歷官鑲白旗滿洲正紅旗漢軍副都統蘇爾愼【禦制詩注作蘇爾伸】達呼爾蘇都裏氏隸西布特哈正藍旗烏爾科屯人驍果善射乾隆五十六年從徵廓爾喀賞藍翎嘉慶二年從剿川陜楚教匪補三等侍衛攺隸京旗五年藍號冉添元合羣寇屯江油之馬蹄岡而伏萬人於火石抝【抝﹕坳】後欲覆官軍參贊大臣徳楞泰分兵趨賊陷伏中各路兵皆敗徳楞泰率親兵數十保山顚誓必死冉添元服蟒袍艸帽花翎揮眾徑前搏參贊蘇爾愼抽矢射添元中其右手墜馬生禽之是役也微蘇爾愼大軍幾覆天子奇其功立擢二等侍衛幹淸門行走進攻大埡口以索倫兵衝賊陣受矛傷賞西林巴圖魯六年從徳楞泰破賊蔣家梁追奔百七十里蘇爾愼手禽僞元帥龐士應並其母妻斬之徐添徳龍紹周苟朝獻先後敗死餘匪胥入楚七年偕副都統色爾衮以兵二千沿江東下攻賊於鳳凰山於雞公梁於桂林坪皆深入殄滅之十年凱旋遷頭等侍衛十八年天裏教謀叛河南滑縣李文成直隸大興林淸其魁也九月李文成陷滑縣山東曹州定陶同時失守林淸則率黨二百入宮城分犯東西華門蘇爾愼手格之斃賊數名加副都統銜換西林達春巴圖魯時上狩木蘭命馳赴行在陳狀尋授領隊大臣率巴圖魯侍衛赴山東協剿上諭山東巡撫同興此數人者一可當百蘇爾愼尢傑出須乘以良騎毋令步戰至則大破曹州定陶賊毀其巢十一上重開州防命旋軍助尙書托津駐守十九年補鑲紅旗蒙古副都統充上書房諳達二十四年上幸熱河乘輿馬蹶蘇爾愼控止之遷鑲藍旗蒙古都統賜紫禁城騎馬道光元年隨扈昌陵以衝校尉馬致禦輿落肩降藍翎侍衛二年二月以二等侍衛休致三月卒上念其前勞賞副都統銜賜祭葬明慶達呼爾徳都拉氏隸東布特哈正白旗徳都拉屯人道光八年從徵喀什噶爾浮【浮﹕洊】擢頭等侍衛二十二年從揚威將軍奕經戍鎭海擊沈英艦擢正黃族【族﹕旗】蒙古副都統咸豐二年命將黑龍江騎兵從琦善禦寇明年進駐浦口兵潰奪職解懷慶城圍復原官寇西入晉明慶緊躡之並將托明阿兵東趨臨洺關會西淩阿軍截寇槁城勝保圍獨流鎭寇出撲明慶督隊馳擊之冰裂墮水中旣出復前奮鬭受重創僧格林沁攻連鎭劾明慶接應遲緩再奪職尋以屢敗寇復原官旣克連鎭偕都興阿追斬逸寇殆盡上重京師防召回京七年冬勝保援固始請明慶主騎兵至到【到﹕則】敗寇西關中槍傷額卒焚其壘而還賞達桑阿巴圖魯進收六安州賞頭品頂戴傷疾劇開缺回旗十一年創愈署正藍旗滿洲副都統禦前侍衛上行走補正紅旗蒙古副都統豫中教撚熾勝保請濟師上命明慶率八百騎赴軍遮匪廣平大破之賞黃馬褂同治元年傷疾劇復請開缺召還攺正黃旗漢軍副都統遷鑲黃旗蒙古都統七年撚渠張總愚由陜渡河犯畿輔明慶率京旗兵防河西務繼移滄州興濟鎭爲北路防軍聲援穆宗崩徳宗繼統特命穿孝百日光緒六年春乞休不許夏四月卒上命輔國公載濂率侍衛十員往奠賜治喪銀千兩謚簡敬十五年皇太后歸政追念平寇勛賜祭一壇子愛紳二等侍衛黑龍江佐領愛隆頭等侍衛兼公中佐領光緒十四年擢鑲藍旗蒙古副都統愛祥兵部員外郎愛鈞一品蔭生孫成壽三等侍衛海全達呼爾鄂嫩氏隸東布特哈鑲黃旗博庫爾沁前屯人以卽補驍騎校咸豐三年將軍英隆疏其才詔屬琦善江北軍破援寇於三汊河遊擊馬永泰劉琮被圍海全馳入賊中短兵接手刃數人拔之出托明阿師潰寇北竄扼之揚州賞達春巴圖魯徳興阿代將拔充營總進攻運河東西岸大小數十戰毀寇壘卡殆盡遂收瓜州八年燔江浦南門外寇壘復其城記名副都統烏江和州寇合撲石磧橋逐之前抵烏江毀兩岸寇壘殆盡寇間道趨和州海全以馬步數百人馳擊殲賊三千生禽五百人賞頭品頂戴陳玉成擁大眾犯江北徳興阿部署諸將扼要以守海全駐石佛寺爲遊擊之師援鞠殿殿華於小店解其圍合軍逐寇復東葛乘勝進攻西葛陷寇伏力戰突圍出浦口大營潰從徳興阿扼邵伯各隘防寇北竄十年春金陵大營亦潰四月寇分三道犯揚州築土圍木城圖久踞揚州大將李若珠使海全詹啟綸夾擊走之進扼天長六合之交寇方馳騖於蘇浙財賦之境據名城拓分地樹其黨以守撓江北者皆孱卒故不獲逞十二月都興阿帥江北尢重海全使與杜嘎爾詹啟綸分將馬步兵當前敵明年十一月補京口副都統將馬步千人援鎭江敗寇花村自領親軍殿後寇返撲殲其眾獨多同治元年正月復援鎭江解其圍二月接辦鎭江防務三月寇以二十萬眾趨揚州海全北援寇陳兵虹橋法海寺間而缺城東北一路都興阿疑有重伏率海全偵之至北山賊萬餘人猝起海全左胯中槍子創重數日卒於軍蔭騎都尉兼一云騎尉世職謚壯節蘇彰阿達呼爾孟爾丁氏隸西布特哈正白旗尼爾吉屯人咸豐朝從徵隸多隆阿軍同治元年以委營總從解同州圍進夷王閣村羌白鎭回巢保總管加副都統銜二年克蘇家溝收渭城記名副都統都興阿攻寧夏調赴軍以不約束革職回騎集金積堡謀襲官軍後杜嘎爾金順分路截擊蘇彰阿先登殪其渠一人手砍二人以功最復原官又夷寧夏滿城外回壘累賞花翎賜號法爾沙泰巴圖魯十年三月將黑龍江騎兵五百戍烏裏雅蘇臺特爾慶阿【慶又作淸與卿】達呼爾郭貝爾氏隸東布特哈正白旗大伯爾科屯人咸豐八年以驍騎校從克懷遠臨淮關收鳳陽敗賊全椒渡江奪寶帶橋五龍橋滸墅關各隘遂復蘇州洊保花翎總管加副都統銜江南平凱還同治四年徵防山東坐沿途需索逗𨖻罪奪職次年馬賊犯吉林戕官兵陷城邑將軍當【當﹕富】明阿請以從賊平復原官銜翎七年授幹淸門三等侍衛升二等十年命赴伊犂將軍榮全軍十二年長順調赴烏裏雅蘇臺尋賞頭等侍衛充塔爾巴哈臺額魯特領隊大臣光緒七年以病免九年授幹淸門頭等侍衛十年擢正白旗蒙古副都統充禦前侍衛壓馬大臣十二年穆圖善練兵東三省奏充黑龍江齊字營總統統軍二年復乞病賞食全俸十五年十二月卒賜治喪銀四百兩子成格布蔭生長順【方略作常順】字鶴汀達呼爾郭貝爾氏隸東布特哈正黃旗莽鼐屯人父阿爾景【一作阿爾錦顧云郭博羅公神道碑作阿那吉善】頭等侍衛咸豐十一年從明慶擊寇河南官至京旗副都統長順聳幹面頳鼻長半其面須眉灑然沈默寡言笑起家藍翎侍衛從克興阿平朝陽馬賊遷二等侍衛同治元年西安將軍穆騰阿調赴陜敗回臨潼賜號恩特赫恩巴圖魯省防出力晉頭等侍衛從多隆阿克光太廟回巢加副都統銜大捷蘇家溝收謂【謂﹕渭】城記名副都統都興阿督辦甘肅軍務將揚防騎兵以從襲攻淸水堡下之穆圖善代都興阿將出視地形回大至見長順卓幟橋上唶曰此小常也趦趄莫敢前長順橫矛大呼抉其圍翼穆圖善以出長順在軍中咸以常遇春相擬長常同音淸文漢譯重音不重文故方略諸書皆署常順也尋從穆圖善入甘回兩犯蘭州以長順力戰得完七年克狄道州功最賞玉柄小刀大小荷包二對進攻太子寺我步兵三營陷敵苦戰不得脫長順將二百騎分突之約會於中堅三入三出圍解而步兵亡其半主者恥敗責以不俟令詰不己長順曰俟命此步軍半亦亡矣尋擢鑲黃旗漢軍副都統回京供職兼充神機營專操官十年冬陜甘回擾北路軍臺遷科布多參贊大臣明年八月署烏裏雅蘇臺將軍回撲烏城南關壘登陴固守四日而圍解烏裏雅蘇臺爲北路衝地無城郭長順敷石爲基壘土爲墉髙踰二丈外護以壕東西南三門建營設戍北門濱水建炮壘城上城守乃固尋督卓淩阿擊賊圖謝旗大破之伊犂將軍榮全保塔爾巴哈臺移書告急使依楞額將察哈爾騎兵赴援參贊大臣顧金錢噤不得肆久矣時長順出馳疏劾焉歸而疏辯參贊罷長順以失禮使者爲所惎亦交部議革職神機營調充騎兵管帶兼總理營務翼長出爲山海關副都統光緒三年冬左宗棠進規新疆舉之四年詔署巴裏坤領隊大臣巴裏坤數被兵遺民苦生計爲請巨金於官勞來安集之六年春移哈密幫辦大臣丁母憂攺署任八年俄羅斯以伊犁來歸奉命定中路分界界約踰格登山以南屬之俄格登山敵有刻石髙宗平準夷銘勛碑也長順據以折俄使俄使又欲得烏家島山以其爲錫伯營屯田水源也爲長順所持俱得歸於我明年遷烏魯木齊都統又明年攺正白旗漢軍都統進內大臣班十三年出爲吉林將軍吉林患水災民乏食長順發庫帑又募富民捐錢米賑之全活無算邊省制錢少恃商帖相市易商出空帖恆巨萬數倒閉則官私俱蒙害長順增鑪鼓鑄且購運於滬謀廢帖用錢商民初駭沮後乃便之又攺訂稅則歲增榷錢數十萬淸釐郡學田以膏士奏撥隨缺地數十萬晌以瞻【瞻﹕贍】旗營官兵二十年日本入朝鮮朝廷遣大軍赴援長順疏言淮軍多暮气神機營及東三省練兵尢窳不可用前敵諸將無統帥懼蹈唐九節度相州覆轍疏畱中已聞劉坤一拜欽差大臣之命則疏請簡精騎由琿春疾入朝鮮境牽敵平壤之師使不遽內犯然後與淮豫諸軍夾擊於境上一入我境備多而禦之益難亦不報王師失利敵渡鴨綠江而北遼東驛騷上命赴援並節制奉天各軍詔曰遼陽有失惟長順是問甫抵沈陽而海城陷於敵遼陽距海城僅百三十里瀋帥尼其行長順曰若然愈宜速往則從百騎疾馳去向夕抵遼陽壁西關外潰兵潮集而敵尾其後設後數時至者遼陽己膏虎吻以潰兵爲之倀也旣會軍海城自冬涉春不下諸路軍皆潰長順亦卻退款議成遂請疾歸吉林故渤海扶余舊國女眞崛起於海古爾淸太祖發祥於長白山皆奄有中國建省垂三百年而志乘未備長順倡修通誌聘編修李桂林主之疏言臣聞志記也積記其事也書序曰九州島之志謂之九邱聚也言九州島所有土地所生風气所宜皆聚於是後世方誌之書所自昉也吉林極幽營之東北控遼瀋之上游襟帶江山表裏華甸土苞上壤地跨勝形信神明之奧區寔守國之利器漢唐以前羈縻勿絕迨遼金元明爲州爲部爲路爲衛分土受治漸啟規模洪維我國家肇啟大東衍源長白考諸鴻烈是爲報徳之維溯自龍興實始發祥之地髙山天作丰水謀詒太祖太宗威揚撻伐式昭七徳垂裕萬年世祖克成厥勛奄壹區宇列聖覲光揚烈丕顯丕承廑念舊邦聿隆作述欽惟皇帝升【升﹕陛】下纘承統緒寅紹丕基緬懷締造之惟艱深維本根之至計特允前將軍銘安之請添置官吏墾辟荒萊闓澤宏敷隆規大起而且整軍經武設戊巳之屯防招民實邊增庚戌之土斷則壤成賦視內地無少殊腋韓胸蒙較內省爲尢重允宜編諸方策垂示無窮而三百年來省誌未立無以恢宏神謨潤色鴻業是亦守土之臣之責也且夫王者陶天下爲一家必先物土宜而制疆裏外史掌四方之志將以申封守而畫郊圻是以河圖括地遁甲開山伯益山海之經周官職方之紀洎夫歷代並有專書顧華渚丹陵未顯孕靈之迹豳居邰室僅傳胥宇之文仰松柏於殷山景亳則圖經莫考指枌楡於炎社沛丰則紀述無聞唐家仙李蟠根徒聞十道之志宋氏商邱襲號空稱九域之書樂史寰宇不列典章歐陽輿地但箋沿革徧稽往籍罕徵省山與宅之規玆遇紹聞敢忘建邦啟土之烈臣職司守土歷有歲年輒欲與此邦人士网羅舊聞敬謹綴輯然而吉林之志較之他省有倍難者夫索綏春秋端資邊瀏常璩國志半襲譙周是則一方之書不能不藉於一方之紀而吉林自來紀載未有專書漢史三韓之說旣範氏之誣辭渤海大氏之文僅唐書之旁及書缺有間不足據依惟乾隆四十四年欽定盛京通誌一書詳記吉林建置之事今擬恪遵成式推廣新編而百餘年來之經制典章增華踵事亦應旁搜博采州次部居庶幾考獻徵文不虞散落特是削靑繕寫尙需日時而起例發凡宜先裁定伏以聖皇啟宇王迹肇基開刱之神謨徵伐之偉烈在原在巘經陟降而地靈成邑成都啟版圖於日辟爰在聖祖則翠華三蒞念切紹庭洎乎髙宗則鑾輅四臨功期繩武頻昭曠典富有天章是皆宜恭紀聖謨登諸首簡若夫星土井疆之縷載山川城郭之條分古今沿革郡邑置省戶田賦役郵驛兵防長佐師儒之官論秀書升之典薛季宣之編土俗範成大之記虞衡人物志之昉林紘藝文志之依班固凡此門分戶別總期綱舉目張是宜精據密摭顯著臚晰者也至於分率準望別成斐秀之圖斜上旁行更著史遷之表庶幾言其域分條其風俗疆宇之故視之而可知若坐堂隍俯視庭宇形勢所憑察之而足審將下以爲方來之法守而上以備國史之要刪焉臣治戎是職守邊無效有愧伏波之聚米開示眾軍竊慕酇侯之收書能知隘塞用竭愚管開局興修他日書成恭繕進禦所冀述艱難之先業如陳二南七月之詩尢願追揆奮之威稜以成克詰方行之盛自十七年經始至是年春成書百十有六卷上之病愈管理神機營二十五年命稽查吉林練兵復授吉林將軍維時義和拳民肇釁以仇教驅洋爲名二三親貴重臣義而獎之遂蔓延不可制俄西伯利亞鐵道東端交午奉吉江三省境僑居人至夥廷寄促急擊之長順習外情知彼我彊弱形勢獨鋤莠民守條約斂兵保境不輕發奉天黑龍江師熸城陷人民駢首死者數十萬惟吉林差完和議成償銀十餘萬圓視他省輕減二十九年日俄訌於奉吉境嚴守中立兩彊無所借口而榷稅大旺三十年卒年六十有七贈太子少保銜予一等輕車都尉世職賜治喪銀千兩謚忠靖子希林布侍衛前卒孫榮源一品蔭生以郎中用分省候補道論曰長順積軍伐致通顯考其戰略蓋難與都淸愨富威勤並論他日建節吉林辟土綏氏【氏﹕民】治【治﹕致】力文治實爲二公所不逮云庚子之役拒宮闈之亂命保境睦鄰脫數百萬生民於豺牙虎口間得不橫噬以盡可謂社稷臣矣訥依琫阿【阿﹕宜連第三字琫】達呼爾鄂嫩氏隸西布特哈廂黃旗凱河屯人咸豐五年從舒保入楚收徳安六年誘寇漢陽西門敗之北解襄陽圍明年斬匪渠張文治禽髙二先襄樊肅淸陳玉成西犯胡林翼檄從舒保回援【平定粵匪方略作訥依璋阿誤】敗寇廣濟八年多隆阿攻太湖從舒保牧馬太湖河進至流波石童爲大軍聲援胡林翼嘗疏言舒保訥依琫阿所將皆勁旅衝鋒陷陣戰績最多雲明興索倫敖拉氏隸西布特哈廂黃旗巴彥街屯人咸豐三年從徵江南總第二起馬隊遞補佐領九年調湖北屬總兵鮑超霆軍自是霆軍有黑龍江馬隊江督曾國藩由祁門進窺金陵挾鮑超一軍與俱明興從破寇盧村洋塘間祁門大營始固十一年陳玉成襲曾國荃安慶軍李秀成躪江西江南北岸俱告急明興從援皖大戰集賢關玉成敗走俘其渠劉瑲林回援江西秀成斂眾保丰城大破之撫州圍寇望風遁貴溪鉛山寇亦迸散霆軍轉鬭數千里疲甚明興率馬隊獨進又東至於廣信寇方攻廣信聞明興至立解圍遁以功最記名副都統賞法什尙阿巴圖魯同治元年裹寇靑陽寇懼急返巢乘勢破其九壘大戰甘棠鋪自山後衝賊陣破之遂收太平進克寧國府城遙授乍浦副都統次年詔署杭州將軍乃離營使營總那勒丰阿率所部回黑龍江八年以足疾乞休十一年授荊州右翼副都統又二年卒子定慶六品蔭生定祥領催孫崇福領催業普鏗【一作業普春】達呼爾徳都拉氏隸東布特哈正白旗徳都拉屯人咸豐四年以佐領從僧格林沁逐寇富莊驛賞花翎洊保協領因事奪官同治六年從善慶戰贛楡誅撚渠任柱復原官光緒二十年黑龍江將軍奏設布特哈副都統缺上以授業普鏗安住達呼爾蘇都裏氏隸西布特哈廂白旗綽爾哈屯人同治元年以卽補總管佐領從勝保入陜破咸陽馬家寨回巢加副都統銜勝保被逮攺隸多隆阿時多隆阿轉戰渭北省防弱將軍穆騰阿調防西安二年回撲西安敗之記名副都統偕曹克忠破光太廟回巢加都統銜明年補吉林副都統丁憂回旗四年僧格林沁戰死曹南撚蔓山東河南境詔將黑龍江騎兵屯大名河南巡撫吳昌壽累疏請移師助剿明年敗撚西平古蔡寨進駐蘭儀李鶴年代昌壽撫豫奪安住軍並於善慶奏言安住久歷戎行人甚朴實請令回吉林副都統本任詔著來京候旨安住疏言撚渠張總愚賴文光牛洛紅任住木失巢之獸挺走無常已成流賊豫省四面平原宜於野戰聚而殲旃較他省爲易然馳驟豫境並未大受懲創者其獘有三一在督辦大臣不能臨陣臣前在陜西親見多隆阿指揮前敵號令一出將士人人思奮爭爲前驅是以所向克捷今河南撫臣聞一警報授一方略皆系遙度懸揣之說藉令籌劃悉當已苦後時而況遙度懸揣者在在與事實相違也二則馬步諸將不能合擊撫臣旣不能督師臨敵馬步將領勢均力敵平日會商意見或不相同及至交綏各軍自爲進止勝不相顧敗不相救賊𨿽挫敗得以乘間逸去臣所部僅千人𨿽遇數萬之賊莫不決命爭首然無步兵夾擊殺賊𨿽多官軍士馬損傷亦復不少夫與其待賊走而拔營尾追何如當賊甫至而並力一擊臣每以未得痛殲丑類爲憾者此也三則賊計甚狡賊馬日增賊日夕奔馳趨向靡定藉以疲敝官軍而常伺我兵力不到之處擄脇人民壯者裹以從行弱者勒令獻馬贖命故賊中健馬日見其多勢亦益張臣惟大河以南賊匪蹂躪殆徧惟河北三府尙爲完善將來無可擄掠勢必窺伺河北伏願簡放知兵大員督辦河南軍務督辦得人則馬步自能會合以收夾擊之效賊𨿽狡悍當有東【東﹕束】手歸命日也尋命將黑龍江騎兵五百從庫克吉泰徳興阿赴科布多次山西撚渠張總愚自豫犯陜陜回竄甘者亦東歸西安戒嚴安住急引兵渡河六年二月偕楚軍將劉松山及副都統全福攻寇金渠銀渠轉鬭幹州涇渭同朝間寇勢張而復蹙調西安副都統張總愚踐冰渡黃河東趨偕喜昌躡至河內淸化鎭以未出隊策應喜昌爲左宗棠所劾革職畱營歸喜昌統帶尋偕喜昌敗賊隆平馬家橋疾趨入衛七年正月先寇至保定賞還頂戴二月會宋慶張曜諸軍破賊深澤獻縣復原官三月偕陳國瑞逐寇抵懷慶淸化鎭上命督所部千五百人畱屯杜撚回竄居一月安住以撚躪直東境諸將疲於奔命而河內無寇警乃率所部北上與侍衛陳國瑞俱豫撫鄭惇謹劾以擅離防所交部嚴議令駐師保定固畿輔張總愚走死復原官補正白旗漢軍副都統論曰安住在諸將中無赫赫名然讀其論兵事疏謂當萃撚於河南平原地合軍殲之與曾李圈賊一隅之旨同何其所見之遠也屢忤疆吏摧折而不悔殆亦權奇自喜之士與以上系己往人物事略其最近從政人員以非志例不得特書附列名貫職任如下庶相觀而善追蹤先民遺烈以俟異日論定焉姓名次章籍貫出身履歷額勒春樂田東布特哈正白旗溫察拉屯人筆帖式歷任布特哈副都統衙門筆帖式驍騎校佐領總管黑龍江軍務善後督辦公署咨議額爾徳蒙格徳崇軒東布特哈開闊沁屯人東布特哈官立師範簡易科畢業歷充東布特哈廂白旗驍騎校佐領訥河廳議會代表訥河八旗籌辦處總辦額勒松智臣東布特哈正黃旗奎勒沁屯人黑龍江省滿蒙師範畢業歷充小學教員訥河警察第四區巡記長額爾登布曉峯西布特哈正白旗小莫丁屯人西布特哈髙級小學校畢業歷充西布特哈總管衙門筆帖式驍騎校佐領科員文卿札布鄂景秀西布特哈廂黃旗和禮屯人遼寧東北蒙旗師範學校畢業歷充西布特哈總管衙門書記員巴圖恩升東布特哈正藍旗嘎布嘎屯人北平蒙藏學校畢業歷充江省衛隊團上尉團附巴金保富禮庭又名富興東布特哈正黃旗達哈沁屯人江省滿蒙師範學校畢業歷充東布特哈廂黃旗佐領靑年教育促進會長八旗籌辦處總辦吉爾嘎朗又名徳古來字純朴東布特哈正白旗溫查拉屯人日本東京長崎髙等商業學校畢業歷充蒙古自治軍軍法處長吳常【常﹕在第三字徳下】徳子恆又名嘎珠西布特哈正紅旗西拉金屯人江省滿蒙師範學校畢業歷充教員教育委員阿罕臺日新又名敖恆泰東布特哈正黃旗庫勒沁屯人南京中央政治學校畢業歷充東布特哈佐領籌辦處辦事員教育促進會員訥河�署科員阿錫塔又名喜常字五亭東布特哈正藍旗嘎布喀屯人領催筆帖式歷充驍騎校佐領遊擊隊管帶省防軍營長警備軍營長阿勒巴又名福徳字善修西布特哈正黃旗宜臥奇屯人西布特哈髙級小學校畢業歷充西布特哈總管署科員驍騎校佐領阿勇巴圖敖榮壽東布特哈正黃旗都西沁屯人奉天東北蒙旗師範學校畢業歷充呼倫貝爾小學教員志達圖孟貴三東布特哈廂紅旗阿拉哈產屯人南京政治學校畢業歷充東布特哈旗務處筆帖式在江蘇省政府各廳實習六个月卓仁托布又名孟海順字�川西布特哈正白旗尼爾基屯人黑龍江省立師範學校畢業歷充布西農務會長江省蒙旗教育委員會委員卓仁臺又名徳全字子厚西布特哈正藍旗杜拉爾屯人布西髙級小學校畢業歷充布西設治局荒務科員哈春富字敖景堂東布特哈廂黃旗多金屯人江省滿蒙師範學校畢業歷充正黃旗驍騎校訥河第四區巡官胡格金臺敖嶽山東布特哈正黃旗奎勒沁屯人奉天東北蒙旗師範學校畢業歷充東布特哈八旗籌辦處書記呼倫貝爾小學教員耐泐橐公元東布特哈廂白旗開闊沁屯人日本東京美術學校畢業歷充臚濱縣公署科員阿克惇子友東布特哈正黃旗拉力沁屯人江省滿蒙師範學校畢業歷充東布特哈八旗籌辦處譒譯訥河四區區官郭興元綽羅巴圖爾東布特哈正藍旗莫力屯人日本士官學校畢業郭興徳丰興徳東布特哈正紅旗滿乃伯爾科屯人北平蒙藏學校畢業敖福瑞霍圖仁嘎束布特哈正黃旗奎勒沁屯人北平蒙藏學校畢業敖瑞明東布特哈正黃旗庫勒沁屯人北平蒙藏學校畢業索寶又名郭文興字雅亭東布特哈正藍旗洪霍爾濟屯人筆帖式歷充東布特哈驍騎校佐領索米子宏又名孟定恭字鏡雙西布特哈正白旗大墨爾丁屯人黑龍江滿蒙師範學校畢業歷充西布特哈驍騎校佐領總管署筆帖式科員科長布西教育局長常徳布仲平東布特哈正白旗都拉斯屯人黑龍江滿蒙師範學校畢業歷充驍騎校小學教員�務局稽查常海瀛洲東布特哈正紅旗滿乃伯爾科屯人北平蒙藏學校畢業捨英俊才東布特哈正藍旗洪霍爾濟屯人東布特哈師範講習科畢業歷充小學教員鄂騰格又名松盛字雲濤東布特哈廂黃旗花馬臺屯人江省藏蒙師範學校畢業歷充訥河縣署譒譯第四區巡官區官驍騎校省防軍營軍�長遊擊隊長警備連長爾恆巴圖又名杜雙�字佐臣西布特哈廂藍旗雙明屯人領催歷充驍騎校佐領遊擊隊長區官富增格郭學禮東布特哈正紅旗滿乃伯爾科屯人北平蒙藏學校畢業圖穆爾孟徳興東布特哈廂紅旗阿拉哈產屯人北平蒙藏學校畢業馬爾嘎又名翊虞字凱�東布特哈正紅旗滿乃伯爾科屯人江省第一師範學校畢業歷充呼倫貝爾中學校教員呼倫鎭守使署咨議道署翻譯黑龍江警備司令官署蒙文祕書嘎爾地又名榮福字善亭東布特哈正紅旗滿乃伯爾科屯人筆帖式歷充驍騎校佐領東布特哈總管署文案處總辦勸學所長霍圖日藏孟福善西布特哈正黃旗宜臥奇屯人奉天蒙旗師範學校畢業歷充西布特哈總管署書記布西財發局事務員明升敖級三西布特哈正黃旗登特科屯人布西師範講習所畢業歷充小學教員總管署筆帖式驍騎校孟希舜孝聞西布特哈正白旗小墨爾丁屯人布西師範講習所畢業歷充筆帖式驍騎校佐領總管署科員勸學員教育委員巴彥克西格又名敖巴彥字俊升西布特哈正白旗登特科屯人布西師範講習所畢業歷充小學教員領催筆帖式烏爾恭博的又名慶元字同甫西布特哈正黃旗西瓦爾土屯人筆帖式歷充驍騎校佐領總菅【菅﹕管】署科員朱爾綱又名卿永字子久西布特哈廂白旗綽爾哈屯人江省滿蒙師範學校畢業歷充小學教員教育委員筆帖式綽克巴圖爾徳樹元東布特哈正白旗文查拉屯人日本補習日語大學校畢業歷充蒙古自治軍宣傳處長綽若奇瑞升東布特哈廂藍旗嘎布喀屯人江省第一中學畢業歷充小學校教員驍騎校訥河警備營部書記穆克徳又名文盛字子彬東布特哈正黃旗庫勒沁屯人筆帖式歷充領催驍騎校總管署司員圖穆爾托又名升全字云亭東布特哈正黃旗博庫爾沁屯人筆帖式歷充西布特哈總管署料【料﹕科】員勸學員海順巴圖又名郭海保字汗臣東布特哈正紅旗他本沁屯人江省滿蒙師範學校畢業歷充小學教員訥河五區巡官布西三區保董區董薩音托布鄂成奎東布特哈正黃旗博庫爾沁屯人北平蒙藏學校中學班畢業歷充小學教員孟有格東布特哈廂紅旗阿拉哈產屯人訥河縣立髙級小學校畢業歷充小學教員孟定海信齋西布特哈正白旗大墨爾丁屯人布西髙級小學校畢業歷充西布特哈總管署筆帖式布西財政局收捐委員純善仁齋西布特哈廂黃旗【旗下脫特字】莫呼朱屯人布西髙級小學校畢業歷充布西勸學所雇員總管署筆帖式增保東布特哈正紅旗哈力屯人訥河髙級小學校畢業歷充布西四區學務委員嘎特布庫貴隆西布特哈廂黃旗和禮屯人布西髙級小學校畢業歷充小學教員珠爾甘圖珍卿西布特哈廂紅旗哈力沁屯人江省滿蒙師範學校畢業歷充西布特哈總管署筆帖式紮蘭屯警察局警佐索爾塔圖瑞海西布特哈廂白旗綽爾哈屯人江省蒙旗中學校畢業歷充小學教員徳富貴東布特哈正白旗徳都拉屯人奉天蒙旗師範學校畢業歷充小學教員紮蘭屯警察局警佐孟惇祥東布特哈廂紅旗阿拉哈產屯人訥河髙級學校畢業歷充小學教員紮蘭屯警察局警佐圖慶額善卿西布特哈廂紅旗哈力沁屯人筆帖式歷充領催驍騎校縣農會副會長總管署科長●古迹夫往者爲古遺者爲迹布特哈地方金遼以來僅遺泰州邊堡一道至淸始有廟宇碑銘之迹爰據聞見所得者志之以俟考古者之參證焉金遼邊堡去西布特哈舊總管衙門北三里許起自嫩江右岸蜿蜒西南經索嶽而吉山出布特哈界越直隸圍場抵山西歸化城屹屹若長城史所稱金之泰州邊堡卽金天輔年間宗室婆盧火屯兵於斯爲防遼裔而起之達裏帶石堡子也【達裏帶石者譯漢屏蔽也】堡南宜臥奇烏爾科查哈彥等處尙有舊迹古城三座疑是當年屯駐大軍所在也宜臥奇關帝廟在西布特哈正黃旗後宜臥奇屯舊總管衙門路東一髙二低七間正殿一座東配房五間西配房三間大門三間皆艸頂磚而周圍松木板障系於淸季道光年間布特哈八旗公修正殿前欄掛有修廟紀念匾一方系滿文譯漢曰夫崇尊神仙古今通道以順與循是爲首務致和徳政道光六年元旦禮畢坐堂之次未經預策而奇異其三意之不謀而同聚商八旗則心齊意合紛紛助款築成關帝大廟【副都統銜總管黃馬褂花翎特松阿前淸門行走黃馬褂花翎庫爾淸巴圖魯常徳總管花翎吉坤泰等謹立】並經歷任長官及各界獻掛匾額多方曰天中日午【光緒丁未年蒲月管理西布特哈等處地方藍翎總管常云掛】忠孝神仙【庚申年嘉平月西布特哈總管金純徳掛】聖恩陰佑【咸豐元年仲夏特署總管事務世管佐領訥依琫阿獻掛】乾坤正气【光緒九年六月拉哈站修工之譚永全掛】浩然如生【光緒歲次癸未六月管理布特哈等處副都統銜花翎總管文成副都統銜總管兼世襲恩騎尉藍翎諾們徳勒和爾總管花翎胡克精額等謹獻】乾坤浩气【光緒十六年長至月欽命花翎副都統銜布特哈總管廉忠立】左殿觀音閣前掛有匾額曰大座蓮臺【光緒八年十月卜奎正黃旗漢軍弟子崔維順謹立】慈光普照【光緒丁未年滿月管理西布特哈等處地方藍翎總管常去獻】廟院中有老楡樹四株大門前有老松樹四株爲當年建修該廟之總管手植云誥贈武顯將軍西爾博圖曁配武裏蘇氏夫人之墓在西布特哈正黃旗後宜臥奇南崗砌磚繚垣久圮惟石質龜碑髙且及丈巍然屹立其碑前面勒滿漢文褒制文二道一曰奉天承運皇帝制曰茂徳建勛良臣克昭其果毅酬庸錫類中朝特畀以褒崇爰布王言用彰庭誨爾西爾博圖乃正紅旗蒙古副都統文春之父訓備義方慶余積善肯堂肯構良材資朴斲之勤懋賞懋官明庭申顯揚之錫欣逢國慶式廓家聲玆以覃恩贈爾爲武顯將軍錫之誥命於戲因嚴爲教成令器於班行移孝作忠煥綸章於策府祗承朕命長賁乃休一曰制曰以忠致主旣揚武烈於巖廓惟孝顯親宜沛隆庥於慈蔭爰敷闓澤用表芳型爾武裏蘇氏乃正紅旗蒙古副都統文春之母柔嘉葉度式谷傳家產楨幹之良材允推鍾美著珩璜之懿矩宜爾發祥鞠育惟勤寵綏自逮玆以覃恩贈爾爲夫人於戲嘉慈闈之令範式賁�【�﹕鞶】紳推禁禦之隆恩用光緗素欽承茂典丕煥泉壚嘉慶六年四月十六日色爾滚墓在西布特哈正白旗大莫丁屯北崗上砌磚墳套久頹尙有髙且及丈之石質龜碑一座巍然存在其碑前面勒滿漢文褒制一道曰奉天承運皇帝制曰國家重禦侮之材端資果毅臣子殫服勤之職貴矢公忠惟效力宣猷篤棐勿渝乎終始斯酬庸紀績褒揚備致其哀榮懿典常昭丰碑用建爾原任都統衙門副都統原品休致色爾滚心存謹恪望屬老成蘊韜略於胸中深明紀律壯金湯於塞上久歷戎行因獎勞而錫以嘉名爰荷寵而膺夫顯秩班依豹尾嚴宿衛於直廬職領龍驤統赳桓於禁旅迨養痾之遂請全俸特頒何淪亟之倏聞頹齡莫駐軫懷良切惓念彌深鐫級悉開旣免因公之罰賻金優給還施助葬之恩申命禮官易名勇莊於戲賁絲綸而光塋域報忠之禮斯存勒金石而表幹城眷舊之情何極敬承休命易爾後人欽此追封建威將軍色爾滚之妻一品夫人郭貝爾氏大淸道光五年三月十九日男

淩金朱爾格訥朱爾格山敬立得依奔墓在西布特哈廂紅旗博克圖屯北山麓砌磚繚垣久頹墓前豎有髙且丈石質龜碑一座前面勒滿漢文制一道其文曰奉天承運皇帝制曰政重五兵參佐允資乎豹略恩隆三錫褒嘉特煥夫龍章爾駐防黑龍江佐領得依奔職司軍旅材裕韜鈐迪果毅於戎行爪牙攸寄懋勤勞於王室事【事﹕車】服宜旌巨典式逢湛恩用沛玆以覃恩授爾爲昭武大夫錫之誥命於戲師克在和尙輯赳桓之眾功期罔懈益張赫濯之靈大淸嘉慶十年六月吉日打牲處正黃旗男等【長白林阿次吉爾艸【艸﹕章】阿】【三白魯善四恩托桓保】孫【吉仲保得克登】富勒戶神夫妻墓在西布特哈正白旗界尼爾吉屯北崗之北麓以雜亂石堆作墳套墓前豎有方石底之石碑一座字迹年久模糊不易辧認以手摩識其文曰黑龍江正黃旗滿洲達呼爾公中佐領下孟爾丁氏皇淸誥授【昭武都尉恭人】顯【考富勒戶神妣精奇裏氏】之合墓道光十一年九月十一日子【花靈阿那【那﹕伊】靈阿】等敬立孟蘇都爾氏節孝碑在西布特哈正白旗大莫丁屯南官道迆傍方石底之石碑一座系大莫丁屯孟鼎符妻蘇都爾氏於二十九歲爲孀守節二十餘年忍痛耐苦不辭饑勞奉送威姑之壽考敬順盡心盡孝撫育雙孤之幼齡教訓惟勤惟儉事經西布特哈總管金純徳具狀呈請中央特予旌表褒揚其節孝乃勒石遺傳其坤範永垂不朽其碑文錄後前面勒云大總統題褒竹孝松貞孟蘇都爾氏背面勒云大總統褒曰禮修引過中壘傳其髙風義行旌門桓嫠昭其茂矩是以大家女訓必貞順以無違鄭氏孝經以節操爲結論爾黑龍江孟鼎符妻蘇都爾氏姆教夙嫻女宗共仰是廣漢汲晨孝婦六里江寒乳山南垂暮衰姑三春日永孤鸞不彩傷言子咸早亡寡鵠翔空誓守陶嬰大節具此行誼允矣褒揚於戲芬延艸席彤史書儲姓之賢詩詠柏丹邶風頌共姜之徳作之坊表維乃坤貞中華民國九年六月金總管遺聯在布西縣署大堂兩楹前掛木制黑底白字之長聯一付其文曰艱巨何敢當聊守玆邊堡金遼看漁翁垂釣樵子探【探﹕采】薪酌古準今與爾旗民安歲月庚申年嘉平月事權誠亦重莫嫌此荒原榛莽效隴畔催耕鄕間勸學移風易俗率他禮讓度春秋總管金純徳敬書孟蘇都爾氏牌坊在東布特哈廂紅旗阿拉哈產屯西一里之遙東西大路北側坊爲木盾【盾﹕質】髙可及丈爲風雨剝蝕勢將頹敗懸額一方文曰松筠並著傍注細文曰阿拉哈產屯墨爾丁氏八品監生平壽之妻蘇都爾氏節孝宣統元年七月立嘗詢該氏後人則出淸宣統年間敕旌原文相示緣氏年二十四歲居孀守節事姑盡孝矢詠寡鵠之謌三十年間猶如一日經黑龍江將軍列表禮部匯請聖旨敕準撥發建坊費銀三十兩以成該坊流芳千古云●謌謠自古太師陳詩以觀民風孔子刪詩存三百篇而列國風於首夫詩可以成風者則民作【作﹕俗】歌謠之詞也民情之發於歌謠殆如風之動也莫知其所自其被物也莫知其所止國之興亡政之良窳俗之淳漓胥系乎是以其爲俚言也而忽之則失爲治之本矣布特哈鄙處邊徼不足與語詩書雅化然渾朴忠實情見乎詞爰志歌謠用備觀風者之摭采焉布特哈旗屬每屆春秋兩季在總管衙門所在之宜臥奇地方聚會操練演賽武藝祭祀鄂博鄂博者以石或以土起堆以作天地之位祭鄂博卽祭天地山川之神其間耕種少數畝地並遊牧漁獵爲樂事於是到處吟詠謌謠其音調曰納爺納爺譯漢兄弟姑舅卽現代國人勸呼兄弟姊妹之意玆將紀錄所得布特哈旗人謌謠列舉於後邊壕古迹兮吾汗所遺畱泰州原野兮吾之牧養場兄弟姑舅兮進獻貂貢樂安寧興安大嶺兮吾之圍獵場嫩江水流兮吾之飲馬處兄弟姑舅兮充當兵差報國恩宜臥奇後屯兮總管古城尼爾吉鄂博兮祭典重地兄弟姑舅兮春秋聚會賽武藝時屆淸明兮領催來催促兄弟姑舅兮起犂種地畝期節白露兮佐領札文到兄弟姑舅兮收成登院場灣島匪人兮擾我好民朝廷來令兮挑選壯丁兄弟姑舅兮奮勇爲武趨撲滅苗疆叛亂兮胡鬧揚揚關內中原兮罹受塗炭兄弟姑舅兮策謀計略爭勇號天命已攺兮民國成立兄弟姑舅兮卸甲業務農時運轉換兮政教維新兄弟姑舅兮棄弓就學校奴才僕人兮君汗所賞賜輩輩隸役兮迄已到如今兄弟姑舅兮遵照上司令出放爲民兮永享平等福登臺垂釣兮得艸根坐舟展网兮獲鯉魚兄弟姑舅兮嗜啖新味度天年穿作冰眼兮下冬网持備鉤插兮捕魚尾兄弟姑舅兮赴市售貨維生計●經政夫經野辟土爲政先務設官分職制治首圖布特哈地方原屬疆域西南自索嶽而吉山起西北經內興安嶺與呼倫貝爾爲界東北與墨爾根【卽今之嫩江縣】爲界東南沿訥謨爾河源經呼蘭與齊齊哈爾【卽今之龍江縣】爲界縱橫數千里山有寶藏野有良田斯地土人倚爲天然牧獵場所顧人煙寥然土地曠然居無城郭之防行無疆理之限民無政治之思想也久矣自淸季移民實邊之制始見施行測地分疆辟墾荒萊民戶雲集村屯林立經界井然正矣設置縣局繕治城郭官有職守事有統屬政制秩然明矣至浚利源則有九峯鐵髙等山之煤礦開采利交通則有巴彥伯爾汽間之輕便鐵路築成風气爲之遽轉習俗爲之遞變一視昔日荒蕪之槪迥乎別有天地矣志經政●東布特哈地方所設之縣鎭訥河縣在訥謨爾河北岸博爾多站地方卽東布特哈總管衙門舊基於季淸光緒三十一年經總管福淩任內丈放縣基嗣經繼任總管金純徳籌備設治於民國元年組設訥河直隸廳民國二年攺爲縣署其轄境東至徳都縣界西至嫩江左岸與布西縣分界南與克山龍江兩縣分界北至嫩江縣界克山縣在東布特哈南部二克山地方原屬布特哈旗人牧獵場所季淸光緒三十二年經東布特哈總管福淩放荒招墾至民國四年由訥河縣南部分組縣治其轄境東至拜泉縣界西北兩面至訥河縣界南至龍江縣界徳都縣在訥謨爾河上游東布特哈東部正白旗界徳都拉屯地方於民國十七年由訥河克山兩縣東部分劃而組縣治其轄境東至龍鎭縣界北至訥河縣界西南兩面至克山縣界●西布特哈地方所設縣鎭【附礦場】布西縣在嫩江右岸西布特哈正白旗界尼爾吉屯地方於民國四年經西布特哈總管金純徳兼籌設治放荒招墾任內丈放縣基民國十一年始行創組布西縣治其轄境東臨嫩江流域與訥河縣作天然界限西至阿倫河左岸與雅魯縣分界南至綽爾哈屯迆南與龍江甘南兩縣分界北至甘河右岸與嫩江縣分界甘南縣在西布特哈南部昔由省赴呼倫貝爾站道之二站地方布特哈八旗牧獵場所於季淸光緒三十一年經黑龍江巡撫程徳全組設甘井子巡防局委派總理一人馬巡一隊駐紮在彼兼理放荒招墾事宜會同西布特哈總管常云辦理於民國四年攺爲佐治局仍歸西布特哈總管金純徳節制於民國十一年攺爲縣治其轄境東北兩面與布西縣分界西至雅魯縣界南與龍江縣分界雅魯縣在西布特哈西部雅魯河北岸廂藍旗界紮蘭屯地方於民國四年經西布特哈總管金純徳兼籌設治任內組設紮蘭屯稽墾局俾資放荒招墾至民國十四年攺爲縣治其轄境東至阿倫河西岸與布西縣分界西至雅魯河上游濟沁河北岸與濟沁河稽墾局分界南至紮賚特旗叚景星縣界北至內興安嶺與呼倫貝爾之呼倫縣分界濟沁河稽墾局在西布特哈西部雅魯河西綽魯河東濟沁河南岸卽布特哈旗人圍獵場所於民國八年組設稽墾局辦理放荒招墾事宜索倫山設治局在西布特哈西南邊界之索嶽而吉山地方與內蒙烏爾穆沁左翼旗交界處於民國初年因其蒙邊地方設立宣撫局辦理宣撫邊蒙及招徠墾戶事宜嗣因人戶漸增辟地較多攺爲設治局平陽鎭在西布特哈西南廂紅旗界托索虎屯卽布西縣屬二區界毅字叚地面綽哈鎭在西布特哈南境廂白旗界綽爾哈屯卽布西縣屬二區界毅字叚地面亞東鎭在西布特哈西部格尼河上游正藍旗界雅爾賽屯卽布西縣屬五區界訥字叚地面月明鎭在西布特哈西北努敏河左岸正藍旗界喀雅都爾本屯卽布西縣屬四區境木字叚地面駱駝鎭在西布特哈東北胡日裏河北岸廂黃旗界特莫呼珠屯【特莫呼朱者譯漢駱駝脖子也】因該處有形似駱駝脖子之山以是名其屯而鎭名沿之卽屬布西縣三區境剛字叚地面甘奎鎭在西布特哈東北奎勒河迆南甘河右岸廂黃旗界巴彥屯地方卽布西縣屬三區境剛字段地面右布西縣境內所設鎭基均經西布特哈總管金純徳兼理布西設治員任內丈放以維招徠墾戶藉資興通地面九峯山煤礦在西布特哈東北甘河上游九峯山地方產有煙煤其礦區面積劃定兩方於淸季光緒三十三年發現煤苗之時由官家設立甘河煤礦局委派東布特哈總管金純徳總理其事開采用土法挖作每年礦丁四五十名或五六十名不等秋冬工作春夏停工全年工作期限約二百日產額約五六百萬觔因甘河水流甚急船運不便由九峯山起至伯爾汽北嫩江北岸止建築馬拉輕便鐵路一道以資運輸再由伯爾汽碼頭從嫩江水道用風船運銷江省自民國六年因輕便鐵路甘河浮橋被冰排衝毀無款修復暫行停辦矣鐵髙山煤礦在西布特哈東北廂黃旗界巴彥街屯東南薩瑪街屯北甘河西岸鐵髙山地方經西布特哈總管金純徳所采其苗甚好因乏資本未能實時開辦故由金公發起擬定章程欲行招股開作以興地利藉維需用云布特哈誌略

