閩縣鄕土志鄭祖庚

奏定《鄕土志》例目

新撰《閩縣鄕土志》

《閩縣鄕土志》敍目

政績錄一﹝興利﹞

政績錄二﹝去害﹞

政績錄三﹝聽訟﹞

兵事錄一﹝本境兵事﹞

兵事錄二﹝涉及兵事﹞

耆舊錄一﹝徳行﹞

耆舊錄二﹝學業﹞

耆舊一﹝事功上﹞

耆舊廣錄二﹝事功下﹞

耆舊余錄

版籍略一﹝人類﹞

版籍略二﹝戶口﹞

版籍略三﹝大姓﹞

版籍略四﹝宗教﹞

版籍略五﹝實業﹞

地形略一﹝各區﹞

地形略二﹝諸山﹞

地形略三﹝水利﹞

地形略四﹝道路﹞

物產瑣記上﹝天然品﹞

物產瑣記下﹝制造品﹞

商務雜述一﹝商會﹞

商務雜述二﹝公司﹞

商務雜述三﹝本境自售貨﹞

商務雜述四﹝輸出貨﹞

商務雜述五﹝輸入貨﹞

奏定《鄕土志》例目

奏定學堂章程所列初等小學堂學科﹐於歷史則講鄕土之大端﹑故事﹐及本地古先名人之事實﹔於地理則講鄕土之道裏﹑建置﹐及本地先賢之祠廟遺迹等類﹔於格致則講鄕土之動物﹑植物﹑礦物。凡關於日用所必需者﹐使知其作用及名稱。蓋以幼稚之知識﹐遽求髙深之理想﹐勢必鑿枘難入。惟鄕土之事爲耳所習聞﹐目所常見﹐𨿽街談巷論﹐一山一水﹑一木一石﹐平時供兒童之嬉戲者﹐一經指點﹐皆成學問。其引人入勝之法﹐無逾此者。當必由府﹑廳﹑州﹑縣﹐各撰鄕土志﹐然後可以授課。海內甚感守令至多﹐言人人殊﹐慮或龐雜﹐用是擬撰例目﹐以爲程式。守令𨿽事繁﹐但能徵本地讀書能文者二三人﹐按目考查﹐依例編撰﹐不過數月﹐卽可成書。事必求其詳核﹐文必期於簡雅。俟采輯成編﹐一面將淸本郵寄京師編書局﹐一面錄副詳報本省大吏﹐以免轉折遲延﹐經局員審定刪潤﹐俾歸一律﹐訂成定本﹐並各種教科書﹐發交各府﹑廳﹑州﹑縣以爲小學課本﹐庶可成完全之學科﹐迪童蒙之知識。他日進學成才﹐皆基於此﹐賢守令幸勿忽視﹗

鄕土凡分爲四﹕曰府﹐自治之地﹐所轄之州縣不與焉。曰直隸州﹐自治之地﹐所轄之州縣不與焉。曰州﹑曰縣﹐今於四者﹐均名曰本境。

歷史

本境何代何年置﹖所謂本境者﹐卽現在之府州縣名也。

未置本境以前

唐﹑虞﹑夏﹑商﹑周屬何州﹖

春秋﹑戰國屬何國﹖

秦﹑漢以降﹐何代屬何郡縣﹖何代攺何州縣名﹖

旣置本境以後

何代屬何州郡府﹖

政績錄官本境者有惠政﹐均紀之以年月先後按目約分三大端通古今而言﹐後仿此。

興利

去害

聽訟

兵事錄

有全在本境者﹐或本境有何叛黨﹖或他境有何叛黨來犯本境﹖均敍其事之本末。

有涉及本境者﹐如一大兵事﹑或在本境爲戰地﹐或以本境爲險要﹐或在本境屯駐﹐則節錄在本境一段事。

耆舊錄﹐以本境之鄕賢爲後學之感動﹐約分爲二﹕

事業以實行爲憑﹐孝善於父母。友愛朋輩鄰居﹐如任信於友道卹卹振憂貧是也。

學問以著述爲憑﹐經﹑史﹑子﹑集﹑小學﹑輿地﹑算學﹑科技﹑醫學﹑理化是也。

凡歷代名儒﹑名臣﹑功臣﹑名將﹑循吏﹑忠節﹐爲本境之產﹑生人者﹐均應收入。惟已見正史﹑國史有傳者﹐不必要完全詳錄全傳﹐但著錄姓名﹐注明見何史何傳。其生平之事迹果能感動人心者﹐亦須節錄一二。不見正史或別史﹑國史者﹐應稍詳。

附名宦祠鄕賢祠忠義節烈祠附入。

人類本境於旗﹑漢戶口外﹐有他種人者﹐務考其源流﹐敍其本末﹑世系。現在戶口若干﹐聚居何村何山﹖其風俗大略均應編入﹐其種約分﹕

回﹑番﹑畬﹑猓﹑苗﹑搖﹑童﹑狑﹑犽﹑狼﹑皿﹑﹑打牲﹑貂﹑黎﹑土司﹐如土司不屬府﹑州﹑縣者﹐則由布政司查明編輯。

戶口本境戶口丁數﹐務查明現在實數編入。如有兵荒疾疫﹐及因農商各事情形變遷﹐致影響生齒盛衰聚散有相關之故者﹐悉詳載入﹐並查近年來本境各地。旗戶男口若干﹐女口若干﹐漢戶男口若干﹐女口若干。

氏族本境有何大姓﹖

某姓如何受氏﹖何時自何處遷居本境﹖至現在幾代﹖

宗教本境所有外教﹐務查明編入。

回教人若干﹖回教與回種有分別﹐回種系眞阿拉伯人﹐可編入人類。回教有阿刺伯人﹐有旗﹑漢人入教者﹐均編入此。

喇嘛﹑黃教﹑紅教人若干﹖

天主教人若干﹖

耶穌教人若干﹖

實業凡齊民不入他教者﹐務查明實業﹐分而爲四﹕

士若干﹖

農若干﹖

工若干﹖

商若干﹖

地理

本境在省城之何方向若干裏﹖凡言方向﹐分四正﹑四隅。言里數﹐以人行道計。在自﹖

城之何方向若干裏﹖凡府與直隸州﹐自治地無此條。

本境四界系何境﹖如本境之界不止四境者﹐則以四隅向明之。

本境分爲若干區﹐或名爲鄕﹐或名爲村﹐或名爲團﹐或名爲裏﹐各就其舊稱記之。

何區在城之何方向若干裏﹖

區之四界系何區﹖仝本境。

城內區內有何古迹﹐祠﹑廟﹑坊﹑表﹑橋梁﹑市鎭﹑學堂﹖

山某山在本境治所之何方向若干裏何區內﹐或盤亙數區﹖山之何方﹐距何水若干裏﹖指最近處﹐如近山有數水﹐均詳之。山內有何水源﹐其水向何方流﹖

水敍水道之源委﹐約分爲四﹔

有源委全在本境者﹐某水源出本境治所之何方向若干裏何區﹐何山﹖其水向何方流﹐經歷何區何市鎭﹐至何處與何小水會﹖其小水發源何區何山向何方流﹐經歷何處來會﹖又向何方流﹐至何處入何水﹐約行若干裏﹖

有源委均不在本境者﹐某水發源何境何山何方﹐流至何處入本境﹐入本境處﹖在本境治所之何方若干裏﹖向何方流﹐至何處﹖有何水自何方來注﹖又向何方流過何城﹑何區﹑何鎭市﹐何大山之麓﹖須明山之何方向。至何處出本境﹖出本境處。在本境治所之何方若干裏﹖入何境內﹐行境內若干裏﹖

有源在本境﹐而委在他境者。敍法略同源委全在本境者﹐但後不言入何水﹐而言至何處出界﹐入某境行﹐境內若干裏耳。

有源在他境而委在本境者﹐敍法略同源委⑴均不在本境者﹐但後不言出本境﹐而言入何水﹐行境內若干裏耳。

又有人力溝通之水道﹐務載明何方﹐自何處上承何水﹖向何方行過何地﹖至何處注何水﹖凡水之可通舟楫者﹐務注明自委上溯至何區﹑何地﹑可行大船﹐自何區何地至何地可行小船﹐可以所載之石計大小。或可行筏﹐凡瀕海之境﹐則須明海岸之灣曲港及所轄之島嶼﹐並注明海岸島岸之灣港何處可泊﹐輪船何處可泊﹐民船瀕長江大湖之境﹐亦須記江湖之港﹐何處可停泊﹐凡山間之水流﹐可行船者務注明何處爲急流﹐何處爲平流﹐水有春夏漲而秋冬枯者﹐須分別注明。

道路

自本境治地起﹐出城之何方﹐行若干裏﹐爲何地﹖每十里必記一地名。又行若干裏﹐逾何山嶺﹖渡何水﹐至何地﹐與何支路會﹖其支路何方﹐自何地來﹐經何地﹐過何山﹐水行若干裏來會本路﹖又向何方行若干裏逾山渡水﹐過何地﹐同前。至何地。或左或右﹐分一支路﹐其支路向何方行﹖計裏逾山渡水過地同前。至何地﹖或會何路﹖或出界﹐或止本境路﹐又向何方行若干裏﹖同前。至何地出何界﹖與何境何路接﹖

物產分天然產﹑制造產二端。天然產﹐動物﹑植物﹑礦物是也。用三者之本質制成器物﹐則制造產也。今以天然產列上﹐制造產列下﹕

動物

動物制造。

植物

植物制造。

礦物

礦物制造。

制造之品𨿽多﹐其本質不外動﹑植﹑礦三類﹐如虎﹑豹﹑牛﹑羊﹐皆天然動物產也﹐其骨﹑革﹑齒﹑毛所制之物﹐皆動物制造也。絲出於蠶﹐蠶爲動物﹐產絲則爲動物制造。布出於棉﹐棉爲植物﹐產布則爲植物制造。他如金﹑銀﹑銅﹑鐵﹑錫﹑玉﹑石所制之器皆然。玆舉一二﹑以槪其餘﹐或有合數質爲一器者﹐則取其多數而歸類焉。惟天然產﹑制造產均應分大宗﹑常產﹑特產而注記之。又有本境之天然﹐而在他境制造者﹐或他境之天然﹐而在本境制造者﹐尢應分別詳載。

商務

本境所產之物﹐所制之品。

何項在本境銷行﹖每歲若干﹖

何項運出本境﹖注明水運﹑陸運。在何地銷行﹖每歲若干﹖自他境何地運入本境之何貨物﹖注明水運﹑陸運。在何地﹖每歲銷行若干﹖

校注

⑴原文作「敍法略仝源學均不在本境者」﹐「學」字應爲「委」字之誤。

新撰《閩縣鄕土志》

審定者

督修福州府知府補用道永嘉呂渭英文起

贊成者

籌辦同知銜閩縣知縣平湖朱福星聚五

總理同知銜知縣戊子科經魁閩縣李駿斌允卿

纂修者

總纂戊子科舉人閩縣鄭祖庚新樊

副纂汀州府教授已醜科舉人侯官陳永鑫荔裳

副纂優行生員閩縣張紹九鑑秋

分纂壬寅科舉人閩縣王際鎬心平

訪事者

調查委員福建候補巡檢番禺馬衍奇籋云

調查委員福建候補縣丞番禺沈福田研農

總采訪蘆川學堂教習監生閩縣鄭毓寅笏墀

分采訪甲午科副舉人閩縣徐徳楓醒軒

在事者

謄錄育菁學堂教習監生閩縣李鼎金叔慈

謄錄監生閩縣韓其棟瑞堃

謄錄廩生連江魏鎔可陶

謄錄監生閩縣沈瑞麟彥臣

校錄監生侯官劉商念湯

核對監生閩縣陳秉規莊坡

收掌監生長樂鄭承渠少經

《閩縣鄕土志》敍目

敍一

閩𨿽首劇﹐邑乘闕如﹐徵文述獻﹐謂之閩書﹐其目曰考者﹐摭其實以辧其虛也。曰錄者﹐舉其要以槪其餘也。

建置沿革考﹐未建置前﹐已建置後。

政績錄﹐興利﹐去害﹐聽訟。

兵事錄﹐本境之事﹐涉及之事。

耆舊錄﹐徳行﹐學業﹐廣錄﹐余錄。

敍二

江淮遷後﹐衣冠入閩。風猶關洛﹐謂之閩民﹐其目曰略者﹐最其大凡以聯吾之人也。

版籍略﹐人類之異種﹐旗漢之戶口﹐民族之大姓﹐回景之宗教﹐四民之實業。

敍三

某山某水﹐比物此志﹐區而程焉﹐謂之閩地。其目亦曰略者﹐紀其衝要﹐以統其歧異也。

地形略﹐區﹑山﹑水﹑路

敍四

經綸藍縷﹐廣斥艸萊﹐農﹑工﹑商﹑學﹐謂之閩財。其目曰瑣記者﹐富閩之胚胎也。曰雜述者﹐彊閩之介媒也。曰附載者﹐保閩之富彊﹐不可以無才也。

物產瑣記

動﹑植﹑礦物﹑天然品。大宗﹑常產﹑特產。

動﹑植﹑礦﹑物制造品。本境自制本產之物﹐本境加制他產之物﹑他境加制本產之物。

商務雜述

商會

公司

本境自售貨。

輸出貨茶業﹑木業﹑紙業﹑雜貨。

輸入貨鴉片﹑各種洋貨﹐米豆﹑各處土貨。

附載船政﹑鐵路。

閩縣建置沿革考

未置本境以前

唐﹑虞屬揚州極南徼外。

《山海經﹟海內南經》﹔閩在海中﹐西北有山﹐一曰閩中。山在海中。《禹貢》以前﹐東南一區﹐不通大陸。《府誌》列表﹐唐虞屬揚州南境﹔本九州旣定後而言。

夏﹑商屬揚州南境。

《通誌》云「閩當海澨﹐亦揚州地﹐列表但載揚州﹐未雲南境﹐略之耳。」《府誌》定爲揚州南境。考《禹貢》﹐揚州貢橘﹑柚﹐閩亦產橘﹐則爲揚之南境無疑矣。夏少康封少子無餘於會稽﹐實爲越祖。然其時﹐閩尙未通上國﹐卽汲冢周書﹐附述伊尹朝﹐獻《商書》﹐正東越﹑漚正南﹑甌鄧。亦僅及甌而不列閩也。

周屬七閩地

周成王封熊繹於楚蠻﹐五世孫熊渠伐庸揚粵至於鄂﹐立少子執疵爲越章王﹐在楚蠻江上之地。《周禮﹟職方紀》「七閩」。康成注﹕閩蠻之前﹐熊渠之後叔熊自楚如蠻。後子孫分七種﹐故謂七閩。

春秋﹑戰國﹐屬越地邊徼。

無餘國於會稽﹐二十傳至句踐﹐又六世至無疆﹐滅於楚﹐播遷海上。七世﹐無諸起﹐王閩越﹐姓騶﹐一作駱。

秦屬閩中郡

秦並天下﹐悉廢諸侯。無諸之地﹐攺置爲郡。後諸侯畔秦﹐無諸亦遂佐漢。

漢屬閩越國﹐元封後爲冶縣。建武后屬會稽南部。

無諸佐漢﹐誅秦擊楚﹐屢有戰功﹐髙帝復立爲閩官地⑴﹐王閩中故地﹐都冶﹐卽今越王山南布政司北屬之地界。孝惠再敍越功﹐分東甌地封東海王搖﹐搖與子無皆句踐後。孝武建元三年﹐閩越擊東甌﹐漢救之﹐《汲冢》﹕眾徙江淮﹐其地亦全屬閩越。六年﹐余善殺其兄郢﹐僅立無諸孫醜爲越繇王﹔余善殺郢後﹐威行於國﹐自立爲王﹐漢不禁﹐因亦立之﹐爲東越王。元鼎五年﹐閩越亂﹐漢擊余善。元封元年﹐繇王居股殺余善降漢﹐封居股東城侯﹐徙民江淮﹐虛其地﹐閩越亡。厥後民逃山谷者頗出﹐自立爲冶縣﹐有今福建通省及浙﹑溫﹑臺﹑處等府之大﹐漢撫之﹐屬會稽郡﹐置侯官都尉。《漢書地理誌》會稽統縣二十六﹐其一冶。師古曰「本閩越地。」《後漢書﹟郡國志》﹐會稽統十四城﹐其一章安﹐注﹕「故冶﹑閩越地。光武更名。」其後分侯官都尉爲東﹑南二部﹐章安縣屬南部。有謂章安之冶當作治字﹐後去其旁﹑卽今臺州者﹐而故冶在會稽東南﹐久稱東冶﹐以別於金陵之冶城。至建安初﹐置侯官縣長﹐轄今福﹑興﹑泉﹑漳四屬之地。惟《三山誌》則云「光武時﹐卽已於冶地攺立東侯官。」按東之者﹐以別於北地張掖之侯官。又《鮚埼亭集》亦言《後漢郡國志》東部侯國﹐卽東侯官之。

三國吳屬建安郡

孫氏永安三年﹐分會稽南部立建安郡﹑縣爲侯官地﹐屬建安。

晉屬晉安郡

太康三年﹐分建安爲晉安郡﹐本東侯官故地﹐省建安典船或作「曲舟」。校尉﹐置原丰縣﹐爲閩縣胞胎時代﹐晉安郡領縣八﹐原丰爲首。自是之後﹐歷代皆爲首邑﹐原隸揚州。元丰元年﹐隸江州。

南北朝﹐宋屬揚州晉安郡﹑昌國郡﹑晉平郡。

宋元嘉間﹐攺昌國郡﹐見《重纂福建通誌》。尋復故。孝建元年﹐柳元景封郡公﹐地屬之。大明三年﹐景以攺封而去。四年﹐劉子勛封晉安王﹐領其地。泰始二年﹐地屬晉安縣子周盤龍。龍後攺封沌陽。四年﹐晉平郡王休佑領其地。尋廢﹐立其子宣彥爲原丰縣侯。

齊屬揚州晉安郡

建元四年﹐地屬晉安王。王﹐武帝七子﹐名子懋﹐有才學﹐撰《春秋例苑》三十卷﹐尋遇害。建武元年﹐隱王寶義領郡治﹐封晉安王。

梁屬東揚州晉安郡

簡文帝於天監五年﹐王晉安。或云其時並侯官於原丰﹐合爲一縣﹐名爲東侯官﹐此說未確。承聖元年﹐封蕭方智晉安郡王﹐撫其地。方智﹐元帝子﹐敬帝也。普通六年﹐晉安與建安﹑南安﹑俱隸東揚州。

陳屬閩州﹑丰州﹑晉安郡。

永定初﹐分東揚州﹑升晉安郡爲閩州﹐治原丰。按梁﹑陳之原丰﹐一作東侯官。《隋志》注﹐舊曰東侯官﹐攺原丰。《一統志》《讀史方輿紀要》及《福州府誌》《重纂通誌》皆云﹕梁曾攺原丰縣爲東侯官縣﹐至隋而復然﹐未見歷史正文﹐非實事也。似沿後溪東侯官而誤。天嘉六年﹐仍隸東揚州。光大元年﹐取原丰之名﹐復升郡治爲丰州﹐領縣四﹕原丰﹑侯官﹑原丰與侯官並列﹐可見東侯官之誣。羅江﹑溫麻。見《福建前志表》。時州久爲侯官人陳寶應所據。寶應父羽﹐有才幹﹐爲郡雄豪。梁末侯景之亂﹐晉安太守蕭云以郡讓羽﹐寶應實典兵權。侯景平﹐因卽以羽守晉安﹐羽求傳位寶應﹐許之。寶應但封侯官縣侯﹐史亦未云封東侯官縣侯也﹐此又一證。尋反﹐伏誅。文帝乃封六子伯恭王晉安﹐原丰爲晉安首邑地﹐卽今閩縣也。此未置本境以前之大略。

旣置本境以後

隋閩縣屬泉州。大業後﹐攺屬閩州﹑又攺屬建安郡

文帝開皇十二年﹐以原丰爲閩縣﹐閩縣之名始見。方九年時﹐攺晉安爲泉州﹐至是復攺原丰爲閩縣。煬帝大業初年﹐縣爲閩州治﹐三年﹐攺爲建安郡治。

唐閩縣屬建州﹑泉州﹑閩州﹑福州﹑長樂郡

武徳初﹐閩縣屬建州。六年後﹐建州屬泉州都督府。貞觀初﹐攺隸嶺南道。景云二年﹐屬閩州都督府。開元十三年﹐屬福州都督府。天寶元年﹐攺隸江南道﹐尋復攺長樂郡。元和間﹐王潮據其地。乾寧三年﹐唐擢潮弟審知爲威武軍節度使﹐縣地屬焉。

五代梁﹑唐﹑晉閩縣又名長樂縣﹐屬閩國。漢﹑周﹑閩縣據於錢氏。

梁開平三年﹐封王審知爲閩王﹐縣沿舊制。審知﹐光州固始人﹐兄潮爲縣吏。唐末﹐隨王緒自固始南奔﹐越南康﹐入臨汀﹐陷漳浦。緒性猜忌﹐潮擒緒囚之﹐緒自殺。軍士推潮爲主﹐此爲王氏入閩之始。潮復引兵圍泉州廖彥若﹐得其地。景福元年﹐唐以潮爲福建觀察使。潮以審知爲副使。潮卒﹐審知代立爲節度﹐儉約禮賢﹐建學四門﹐以教閩士﹐歷四主而亡。唐長興四年﹐僞閩延鈞攺元﹐升爲長樂府﹐領縣十四。縣更名長樂縣。淸泰二年﹐復舊。石晉之時﹐僞閩建東都。天福六年﹐縣復攺名長樂﹐明年復舊。後漢天福十二年﹐李仁達降於吳越﹐乾佑元年﹐地爲吳越所有。周廣順元年﹐屬彰武軍﹐時無所建革﹐縣仍其舊。

宋﹐閩縣屬福州

宋太平興國六年﹐析閩縣九鄕地﹐增置懷安縣﹐並屬福州威武軍。景炎元年﹐攺福州爲福安府。端宗卽位於此。

元﹐閩縣屬福州路

至元十五年﹐攺爲福州路﹐閩﹐其領縣也。

明﹐閩縣屬福州府

萬曆八年﹐省懷安﹐並入侯官﹐而閩縣地界始定。

國朝因之。

此自隋以後﹐爲旣置閩縣本境之情形。

校注

⑴原文作「復立爲閩官地」﹐系誤﹐應爲「復立爲閩越王」。

政績錄一﹝興利﹞

興利

晉

嚴髙按髙所開水利﹐閩﹑侯官二邑均受其惠﹐故兩志互見。

太康三年﹐爲晉安太守﹐寬惠得民。時初置郡﹐詔治閩越故城﹐髙更築子城以廣之。嘗鑿迎仙館前﹐連澳橋﹐通舟楫之利。又於城外浚東﹑西二湖。漑田數萬畝﹐利尢大焉。

南朝宋

阮彌之

江左人。元嘉時﹐攺晉安爲昌國郡。詳見《重纂福建通誌》。彌之。����未知學﹐彌之教稼穡﹐興學校﹐家有詩書﹐市無囂斗。連�夷海寇之亂﹐文帝遣袁渝覘其吏治﹐渝數稱彌之仁聲惠政﹐帝欲大用之。聞檀道濟之死﹐嘆曰「檀公社禝臣﹐我在內﹐必不使上有此失。」遂以憂卒﹐謚忠惠﹐閩人祠之。弟仁之﹐永之﹐相繼襲其任。彌之入閩興學﹐在虞願﹑李椅﹑常衮諸君之前﹐乃人不知昌國之卽晉安﹐而略之也久矣。按昌國太守阮公祠一在烏石山﹐已圮。一在本境東門外歸善裏。

虞願

字士恭﹐余姚人。泰始末﹐爲晉平太守。初立學堂﹐教授子弟﹐爲政廉平﹐人懷其惠。按願能見越王石事﹐至今傳爲美談。

唐

李椅

唐宗室。大歷七年﹐都督福﹑興﹑泉﹑汀﹑漳五州軍事﹐領觀察處置等使。考禮正刑﹐頒賦定役﹐削去苛政﹐興教勸學﹐徳洽荒服。遠平粵亂﹐哥舒冕就殄﹐卒謚曰成。按今府學在本境興賢坊﹐卽椅當年所建。

常衮

京兆人。建中初﹐以故相觀察福建。初﹑閩人自樂其土﹐不願仕。衮設鄕校﹐課文章。鄕郡小民有能誦習作文者﹐必具賓主之禮﹐親加勸導。閩俗爲變。衮墓一在馬鞍山﹐一在永福葛嶺。其裔恆及大淳宦閩﹐知葛嶺墳爲確﹐往拜之。

沈亞之

字下賢﹐吳興人。長慶初﹐爲福建團練副使﹐爲民興利﹐著有勞績。

李茸

太和中﹐閩縣令。縣東近海﹐每歲六月﹐潮水咸鹵驟至﹐敗禾苗。茸奉詔修築海堤﹐瀦溪水。其地三百餘頃﹐皆爲良田。利周於民。

五季

張睦

固始人。從王潮入閩。審知使領榷務﹐招徠商賈﹐斂不加暴﹐用日以饒。審知表請於朝﹐授三品官。王閩富彊﹐睦有力焉。

宋

謝泌

字深淵﹐歙人。景徳初﹐知福州事﹐有恩於民﹐嘗修澳橋﹐易木以石﹐民便之。後元積中來守是郡﹐書「去思」二字﹐易橋名。

蔡襄兩志互見﹐說詳嚴髙。

仙遊人。知福州﹐復五塘以漑民田﹐又奏減五代時丁口之半。嘉祐初﹐再知福州。作《五戒》﹐除浮屠﹑巫覡﹑蠱毒之害。兩蒞瘠郡﹐獘政陋習﹐一切蠲除。𨿽漢之良二千石﹐不是過也。

黃徳裕

字仲益﹐邵武人。元丰中知閩縣﹐方正有爲。

梁克家

晉江人。淳熙間﹐以資政殿大學士領福州軍州事。克家負海內重名﹐在郡尢畱意民事。嘗修《三山誌》四十卷。

眞徳秀

字希元﹐浦城人。端平初﹐以顯謨閣待制知福州。戒所部無濫刑﹐無橫斂﹐無徇私黷貨。舊有市令司﹐官市於民則減值﹐徳秀罷之﹐曰「物同則價相若﹐公私何異耶﹖」又革閩縣里正﹐發谷賑荒﹐殄海寇﹐迎聘耆儒。躬臨講席﹐以教郡之子弟。政績卓然﹐除害聽訟﹐猶其餘事也。夫市令里正在昔爲民蠹者﹐今則議設矣。事變無常﹐固不能執古法以繩之也。

元

張孝思

字元中。大徳間﹐一作至元中﹐恐是」字元中「之訛。福建廉訪簽事。廉直守法﹐摧擊姦貪﹐發庾活饑﹐築堤障海。寬徵均徭﹐戢兵弭盜。復置養濟院以居養無告。其徳政在民者如此。

明

王恭

濠州人﹐尙明太祖公主。洪武初﹐爲福建行省參政﹐撫循凋敝﹐不遺餘力。以指揮李惠城福州﹐並建樓櫓﹐先造一樓於城北﹐跨越王山﹐今名樣樓。

楊士英

洪武中﹐知福州﹐爲政嚴明。興禮讓﹐厚風俗。凡百建置﹐俱有條理。

唐珣

字廷貴﹐華亭人。成化間知福州。以興學勸農爲先﹐嘗創迎春亭於東郊﹐以省耕斂。令民墾江洲可以爲田者﹐築塘五虎以捍海潮。均監司徭役﹐修綠榕﹑廣坑等橋。置義倉﹐設叢冢﹐禁火葬。便民之事﹐知無不爲。捍海墾荒﹐尢利在萬世焉。

汪文盛

字希周﹐崇陽人。嘉靖三年﹐知福州。有吏才。初至﹐值大祲。疏乞蠲租發廩﹐復四鄕社倉﹐仿朱子備荒法﹐行之﹐尢注意水利﹐開上王舊港﹐塞新河﹐灌田四千餘頃。瘠土均爲沃壤﹐仁人之澤﹐洵溥矣哉﹗

許子良

字直卿﹐仁和人。隆慶初﹐知閩縣。爲政和平簡易﹐催科不擾民﹐皆陰受其益。君子不言利﹐而利覆一邑矣。後爲都禦史。

國朝

金光祖

關東人。康熙元年﹐官福建右布政﹐值遷界令行﹐光祖多方拊卹﹐俾沿海流移﹐咸得樂業。凡向化新附之眾﹐安置有方﹐而均平賦役﹐釐剔裏胥積獘﹐尢爲民稱頌焉。

佟康年

字晉公﹐遼人。康熙十九年﹐授福建布政使。賑災傷﹐施醫藥﹐日以濟人爲事。閩﹑侯二邑﹐裏胥逋糧﹑拖累有年。康年捐數十金﹐代爲償補﹐閩人徳之。蓋捐俸償逋﹐受惠非獨裏胥而已也。

張伯行

字孝先﹐儀封人。康熙乙丑進士。四十六年﹐撫閩。甫下車﹐卽以表章道學﹐培植人才爲先務。創鰲峯書院﹐建藏書樓﹐徵士之秀者讀書其中。於吏事尢剖決若神。閩中買貧女爲婢﹐服勞役﹐有至無齒不嫁者。或鬻爲尼﹐獲倍價。伯行諭令贖歸﹐或分俸代償﹐嚴幼女爲尼之禁。民感其義﹐俗遂革。時有「爲民如慈母﹐訓士若良師」之頌。自奉菲約﹐官吏化之。

李發甲

字瀛仙﹐雲南舉人。康熙五十二年任福建布政使。以孝弟化民﹐以淸正率屬。捐俸修洪山橋﹐建六柱洋亭﹐以便行人﹐道路戴之。

趙愼畛

字笛樓﹐武陵人。嘉慶丙辰進士。道光三年﹐督閩浙。謂正民風﹐必先飭吏治﹑端士習。時吳荷屋鹺使﹐增建鳳池書院。愼畛慮無以經久﹐爲定規條﹐捐充膏火。於是紳商爭相樂輸。乃卽其間﹐建佳士軒以勵多士焉。旋調督雲貴﹐閩士思其澤﹐歲時就佳士軒祀之。

吳榮光

字荷屋﹐南海人。以翰林官福建鹽法道。時值嘉慶之季﹐鹽商猶多殷實。官都轉者﹐恆視爲利藪。榮光獨裁汰陋規﹐續建鳳池書院於省垣﹐其規制視鰲峯。尋復開藩八閩﹐於地方利獘﹐悉心興除。卒官湖廣總督。所著有《吾學錄》盛行於世。閩士奉其栗主祀鳳池書院。

徐宗幹

字樹人﹐南通州人。以進士官山東知縣﹐有治績。侯官楊慶琛爲布政使﹐保其才堪大用﹐薦擢福建汀漳龍道﹐調臺灣。未幾升布政使﹐緣事左遷浙江按察使。告歸﹐禦史林壽圖又以悃愊無華保之。遂以巡撫來閩。時左宗棠督閩浙﹐雷厲風行﹐宗幹濟之以寬。福州糧米常仰資販運﹐每苦不給。紳士郭柏蔭等以采辦請﹐宗幹議﹐官辦不如商辦﹐乃創入口貨船凡帶米者﹐槪免釐稅。宗棠良其策﹐會奏準行﹐民食充裕。其他善政﹐亦多由宗幹發之。故同治間寇亂𨿽未盡平﹐而民生不蹙﹐以積勞卒官﹐謚淸惠。

左宗棠

字李髙⑴﹐湘陰舉人。以軍功薦升閩浙總督。時大寇𨿽平﹐而上下游諸府﹐椎埋攻剽之習﹐尙時有所聞。興化民俗尢頑悍﹐會黨蠢動﹐至樹黑白二幟以抗爭﹐仇殺無虛日﹐官不能治。宗棠嚴加誅鋤﹐四境粗安。於是整吏治﹐禮士人﹐創書局以修正誼堂全書。康熙間﹐張伯行撫閩﹐集十郡名士於鰲峯書院之正誼堂﹐纂訂儒先文集﹐故名爲正誼堂全書。建正誼書院以課舉貢。在本境東街﹐今學務公所。開桑棉局於繪春園﹐耿繼茂故別墅﹐在水部門外五六里﹐俗呼耿王莊﹐今卽爲左文襄祠。以辟利源﹐其餘善政﹐不勝枚舉。旋攺督陜甘去。光緒甲申﹐馬江新敗﹐民日十數驚﹐廷旨以宗棠督辦福建軍務。旌麾到省﹐民心遂安。次年秋﹐以勞卒於軍。閩人罷市巷哭。朝廷敕建專祠祀之。

沈源深

字叔眉﹐祥符人。光緒庚寅﹐以侍郎來閩按事﹐適學使者烏拉布卒﹐源深遂畱閩督學。每試士﹐吏唱名畢﹐飭胥役按名搜檢﹐得懷挾書籍﹐悉火之。扃門後﹐終日危坐堂皇。丁役士子﹐咸懾其威。槍代傳遞之獘以絕。源深服膺宋學﹐推宗程﹑朱﹐故所至皆以課士。士亦爭加。講求﹐文風一變。正誼堂全書戶誦家弦﹐有洛陽紙貴之況。辛卯九月﹐差竣﹐擬北旋﹐而廷旨仍畱﹐庠序相慶。逾年遽卒﹐士無賢不肖﹐皆惜之﹐環請大吏建祠﹐祀之烏石山。

校注

⑴原文作「字李髙」﹐「李」字誤﹐左宗棠字「季髙」。

政績錄二﹝去害﹞

去害

唐

閻濟美

貞元末﹐授福建觀察使。升辭日﹐徳宗諭以農事﹐且言南方山水之富。到官創望耕亭。前觀察奏置監牧﹐索部內馬五千匹﹐牛羊稱是。濟美奏罷之。力除獘政﹐不阿同官。常賦之外﹐不加徵奏。民瘼關心﹐於此可見。遷浙西﹐剌華州﹐擢工部尙書。卒謚曰溫。

朱璣

字仲齊。咸通進士。閩帥鄭鎰薦璣﹐由古田令擢爲團練使。按代鄭者實爲陳巖﹐璣在巖前實是副使。黃巢寇福州﹐璣招集義勇﹐分屯要害﹐寇莫敢犯﹐明亦有名將朱璣﹐以指揮破倭烽火門。後追海盜曾一本﹐亡於陣。

宋

王平

莆田人﹐知福州。大中祥符初﹐轉運使王贄言﹐福州官田宜依漳泉例課租。平曰「是額外增稅也。」奏止。宋代郡守得專奏﹐不受制於上官﹐與今世異。

胡則

字子正﹐永康人。知福州。天聖初﹐張希顏奏請官莊田納二稅外﹐仍輸租米。則奏罷之。

燕度

字唐卿﹐益都人。嘉祐中﹐知福州。閩多盜﹐度請假事權治之。遂加兵馬鈐轄﹐盜以少戢。

元絳

字厚之﹐吳縣人。嘉祐間﹐知福州。悉罷錢氏時無名之徵。數十年民困﹐爲一蘇焉。

孫覺

字莘老﹐髙郵人。元丰初﹐知福州。時小民欠市易錢﹐系獄甚眾。有富人出錢五百萬緡葺佛殿。覺諭其代償﹐囹圄一空。易無益爲有益﹐是眞能權者。

曾鞏

字子固﹐南丰人。熙寧末﹐知福州。將樂盜旣降復合﹐鞏以計致之﹐自歸者二百人。又擒海盜數十人﹐境內盜息﹐民以安堵﹐鞏之賜也。

韋驤

字子駿﹐錢塘人。元祐進士﹐爲福建路轉運判官。值年饑﹐驤以去京師遠﹐擅檄州縣發廩﹐自疏專擅違法之罪﹐詔釋之。閩盜多阻險爲患﹐驤悉擒捕之。弭盜賑饑﹐善於權變﹐必求安民而後已。

江常

字少明﹐惠安人。靖康初﹐知福州。時建賊乘海迫城﹐常諭以禍福﹐賊羅拜散去。州卒驕橫﹐喧噪牙門﹐常治其黠惡﹐紀律肅然。

張守

字子固﹐晉陵人。紹興初﹐知福州。時右司員外郎張宗臣請築州城。守以州人困疲﹐奏止。閩自範汝爲擾後﹐公私空乏。守撫綏凋瘵﹐奏蠲所貸常平緡錢十五萬。初﹐僞閩分八州之產爲三等﹐上給寺觀﹐中給土著﹐下給流寓﹐守斟酌存畱有差。

方廷實

莆田人。紹興中﹐爲福建提刑﹐時海盜竊發﹐廷實引用鄭慶﹑鄭廣輩﹐以盜禦盜﹐遂相次遁去。又奏除鋪例和買之害﹐發常平米以賑旱饑﹐民賴以濟。

張維

字振綱﹐劍浦人。紹興進士﹐知閩縣。定差役條約﹐貲倍者半其停年﹐民以爲便已﹐而制下﹐更定役法如之。維又定丁匠之役﹐歲不過三日﹐民號之曰張太淸。

宋若水

字子淵﹐雙流人。官吏部﹐爲時相所忌﹐出提舉山東常平。尋移福州。閩俗多不舉子﹐若水力禁之。

蔡幼學

字行之﹐瑞安人。光宗朝﹐提舉福建常平。時朱文公居建陽﹐幼學每事咨訪。嘉定間知福州﹐進安撫使﹐政尙寬大。州例抑民買鹽﹐有差鹽浮鹽名色﹐皆出常賦之外。幼學力請蠲免﹐不報。提舉司令民以田髙下藏新會子﹐不如令籍其資﹐幼學曰「罔民而可爲乎﹖」拂袖歸。

楊長孺

吉水人。嘉定間﹐知福州﹐兼安撫使。理宗嘗問廉吏。眞徳秀對曰「若楊長孺守閩﹐今之廉史也。」其推重於名賢如此。

徐鹿卿

字徳夫﹐丰城人。嘉定間﹐幹辦福建安撫司事。居官廉約﹐不私一錢。會汀﹑邵寇作﹐鹿卿贊畫備禦﹐凡避寇入城者﹐多方賙濟﹐所活甚眾﹐民頌之。

元

百家奴

父唆都﹐有平閩功。百家奴亦以平閩﹑廣之功﹐爲海外諸番宣慰使﹐兼福建市舶司提舉﹐鎭守福建﹐尋兼福建道宣慰使﹑都元帥。時福建水災﹐出私錢市米以賑﹐多所全活。

範

字亨父﹐一字徳機﹐淸江人。由翰林供奉攺閩海道知事。閩有文繡局﹐取良家子爲繡工﹐吏因爲姦。作歌詩述其獘﹐廉訪使以聞﹐遂罷遣之。所至雪理冤滯﹐獄無系囚。案無積牘﹐龔﹑黃治術﹐亦何多讓。

莊嘉

字子敬。至正中﹐爲閩海道廉訪使。屢剿平寇賊﹐逢歲饑﹐救荒有法。每出﹐閩人羅拜之。旣擢去﹐則奉木主祝其長生。其爲民愛戴若此。

王翰

字用之﹐靈武人。除福州路治中﹐適三魁賊起﹐翰自造其壘﹐諭降之﹐又戢泉州土寇柳莽。元亡﹐屏居山中﹐有薦之者﹐作《絕命詩》數首自裁。就義從容﹐尢瞻大節焉。

明

嚴祿

開化人。洪武初﹐知閩縣﹐臨其上者﹐皆大吏﹐而朝使貢蕃﹐絡繹往來﹐宿頓省垣﹐供億無已。祿獨不擾民﹐然事亦自辦。閩邑田賦倍他縣﹐祿力請大府而均之。元﹑明後﹐治官之官日多。省會首邑﹐官瘏民痡﹐閩人士益念祿不置。

林遜

潮陽人。師事蔡希仁。洪武乙丑進士﹐卽授閩縣丞。歲饑﹐請賑﹐多所全活。又疏請豫防海寇﹐厲禁沿海捕魚﹐優詔答之。夫丞﹐微官耳﹐顧敢言事﹐抑亦難矣。然不如連絡漁團﹐振興漁業﹐則海利開﹑海權振﹐而海盜自銷爾。

陳敏政

臨安人。宣徳間﹐知閩縣。時中貴旁午閩中﹐求方物﹐敏政以智應變﹐姦徒斂手﹐裏胥不擾﹐所保全者多。

路璧

安福人﹐福建左布政使。先是﹐閩人貢獻供億﹐均取八郡﹐不計大小。璧視民數爲等差﹐而均其役。又年徵稅價輸京師﹐吏胥因緣爲私當事者不之省。璧悉釐革之。畱心利獘﹐可以風世。

陸偁

字君美﹐鄞縣人。巡按福建﹐升按察副使﹐巡視海道。時海寇充斥﹐編戶焚蕩。偁演水戰火攻法﹐拒擊之。以什伍編海艘﹐稽其出入﹐立賞格﹐嚴哨探﹐沿海肅然。

蔣濙

字子川﹐上饒人。弘治中知福州。性峻直﹑鎭守太監驕恣﹐濙不少屈。靈濟宮舊遣中使掛袍﹐歲費公帑萬計﹐濙疏罷之。後數歲一遣鴻臚官﹐著爲例。與當事不合﹐棄官歸。時議稱之。

夏從壽

字如山﹐江陰人。福建左布政使。時有海舶逾制﹐巡海者欲沒入之。從壽曰「海鄕以船爲業﹐奪之﹐是驅其爲盜也。」已而失船者果皆入海。從壽榜之﹐乃首服。適有詔赦民田租之半。計閩當缺軍餉數月﹐從壽請畱歲解銀十萬以充﹐懇疏至再﹐乃得如請。後擢鄖陽巡撫。

胡文靜

字士寧﹐山陰人。巡按福建。靈濟宮掛袍﹐麋帑擾民。蔣濙疏罷之。然猶間歲遣中貴。文靜奏請﹐從便附賚。又疏革新設抽分處所﹐及禁約各鎭守衙門橫索助貢等項銀兩﹐中官爲之戢。平海寇王宏瑀﹐獲其魁﹐解散餘黨。勅賜銀幣。山寇詹師富等嘯聚剽掠閩﹑浙﹑粵﹐文靜設計擒獲。巡撫王守仁上其功﹐擢南光祿少卿。臨事敢言﹐濟變有識﹐洵稱循吏。

魏棨

新建人。以吏部郎中出參閩政。時古田杉洋盜馬周良等縱掠至省垣傍近。或議屠杉洋。棨曰「杉洋數千家﹐豈盡盜乎﹖」臺使屬棨經略﹐棨勒兵守要害﹐其黨縛周良詣降﹐餘眾罔治。流賊復擾古田﹐棨部署市民二百人﹐銜枚夜伏﹐悉捕斬之。終棨任﹐賊無敢入福州界者﹐吏民繪象祀之。

聶豹

字文蔚﹐永丰人。按閩﹐奏罷鎭守太監及中官之司市舶者。行部所至﹐姦民猾吏先得立名﹐悉捕治之。建養心書院。觀風較士﹐誦《小學》《禮記》諸書面訓之。其畱心吏治﹐洵不可及。

樊獻科

字文叔﹐縉雲人。按閩。先是﹐使者行部﹐有司具騶從﹐供帳甚都。獻科先戒罷之﹐單車行部。島夷犯瀕海諸郡﹐汀州盜阻山爲寇﹐諸將擁兵鍵城。科慨然曰「人臣奉璽書境外﹐苟利社稷﹐專之可也。山海方螫毒﹐任事者鍵城自守﹐如元元何﹗」閩撫聞之投袂起﹐視師﹐諸將始決戰﹐島夷盡殲焉。

何維桕

字喬仲﹐南海人。按閩。值大祲﹐殫心荒政﹐全活數十萬人。疏劾嚴嵩五事﹐逮下詔獄﹐民攀送者哭聲振林木。嵩敗﹐起﹐官至大宗伯。

胡有恆

字貞甫﹐山陽人。知福州﹐爲政勤敏。先是﹐郡驛傳多役富民﹐往往破產。有恆請更雇役﹐令民出輸﹐官費始有經。禦史下其法於七郡。

秦淦向程附

字懋淸﹐慈溪人。嘉靖時﹐知閩縣。值倭亂﹐紳富閉糴﹐淦望門勸貸﹐設粥廠以活難民﹐獲全者眾。又有向程者﹐亦慈溪人﹐隆慶中﹐來宰閩邑﹐名與相埒﹐民呼「秦向」。有漢召父杜母之風焉。

殷從儉

字汝中﹐臨桂人。隆慶間﹐撫閩。先是﹐福建以倭寇故﹐籍民田爲戎餉﹐名曰「丁四糧六」。每易撫臣﹐輒增分數﹐卽歲祲必取盈。從儉悉復原制﹐省冗費﹐汰虛兵﹐肅吏治﹐所著《八閩政略》﹐皆其躬行者也。居官廉靜簡約﹐以休息爲事。及卒﹐橐餘十數金而已。民祀之於西湖。

龐尙鵬

字少南﹐南海人。萬曆初﹐代殷從儉撫閩。甫下車﹐求民利便而張弛之。吏民﹑軍帥﹑士卒皆得自達。復請於朝﹐蠲八郡五十邑逋徵五十萬計。商賈之徵﹐舟航之費﹐冶鑄之利﹐寺觀之租﹐悉裒以予民﹐歲亦不下萬計。其所行一條鞭法﹐賦額易知﹐𨿽下戶裏民﹐皆曉輸納之數。在浙有所搏擊﹐及撫福建﹐墨吏望風解綬﹐尙鵬更爲寬大。逾年﹐擢左副都禦史去﹐民遮道哭送。聞其卒﹐爲之罷市﹐祀之西湖。歲時伏臘﹐呼爲龐公福。閩語謂祀神爲福。惠澤深入人心﹐及今猶未艾云。

袁一驥

字希我﹐江陰人。萬曆間撫閩。稅監髙寀被命兼管粵稅﹐造樓船﹐治戒器⑴﹐招集亡命﹐徵集百貨﹐躬出與夷互市。粵民集其門﹐索市直不與﹐因羣噪﹐寀殺傷百十人﹐射火箭﹐焚民居無算。復馳入轅門請救。一驥叱曰「爾虐吾民﹐何救爲﹖」寀邀至通衢﹐百姓將羣殺寀﹐驥止之。俄流言﹐以驥鼓民與寀爲難﹐遂屢疏乞歸﹐閩人祀諸九達之衢。

國朝

佟國鼐

遼東人。順治三年隨師入閩﹐任巡撫。招流亡﹐安反側﹐遠近懷服。戊子歲饑﹐土賊聚眾圍城。適大兵進討兩粵﹐畱守不滿千人﹐國鼐探知賊情﹐伏精騎近郊﹐擒斬渠魁王細居﹑李夫人等﹐賊眾遠遁。又令參將王進﹑田勝等剿捕郡邑餘寇﹐境內以安。時巡按周世科專任嚴﹐而鼐濟之以寬。多所全活﹐閩人徳之。

佟國器

國鼐諸弟。順治八年﹐任福建左布政。十年﹐擢巡撫。閩自明季﹐版籍淆亂。兼兵燹後﹐戶口散亡﹐吏胥挪移爲姦﹐裏民大困。國器檄行郡縣﹐履畝受糧﹐現丁輸稅﹐民乃得蘇。時鄭氏雄海上﹐禁旅徵剿﹐飛芻挽粟﹐刻期猝辦。又累疏陳請撥給淮浙鹽餉﹐協濟軍食。簡選將士﹐歷剿延建各郡﹐山寇悉平焉。閩人與國鼐﹑康年﹐並稱三佟。

許世昌

遼東人。康熙元年﹐撫閩。先是﹐鄭氏陸梁﹐沿海諸郡制造戰艦﹑火炮﹐部議以浮價駁減二十餘萬。世昌慮依議核減﹐勢必分派民間。遂具疏力請準銷﹐又請蠲順治十二年以前牛角等稅一十餘萬﹐免民屯久荒田糧六十餘萬﹐給遷界窮民牛種﹐勸令開墾田園。復念播遷之後﹐饑寒癘疫﹐捐俸委官﹐於七門及近郊﹐賑粥施藥﹐全活數百萬人。時有「萬姓饑病﹐仁天活命」之謠﹐爲國家培元气﹐洵稱開創功臣。

範承謨

字覲公﹐沈陽人。太傅範文程子。康熙十一年由浙撫召對﹐特簡閩督。十二年冬抵閩。承凋瘵之餘﹐百務廢弛﹐兼撤藩旨下﹐姦宄擾攘。承謨多方計劃﹐期弭亂消釁。然耿逆已蓄異謀﹐巡撫劉秉政陰附賊﹐紿承謨入見﹐承謨不爲屈﹐絕食十日﹐求死不得﹐被拘禁三年﹐著《蒙谷》自序百苦﹐吟《武夷歌》以見志。康熙丙辰秋﹐耿逆勢蹙﹐出降﹐慮承謨發其姦﹐勒殺之。事聞﹐謚忠貞。公蒞閩僅五月﹐洞燭逆謀﹐先幾布置﹐惜同官掣肘﹐功弗克就。然適以成公之烈﹐公亦可以無憾矣。

姚啟聖

號尢奄﹐其先爲浙之紹興人﹐入漢軍籍。始任香山縣﹐詿誤去官。十三年﹐三藩反﹐起爲郡佐﹐遷溫處道﹐隨大師平賊﹐爲福建布政使。輕徭賦﹐與民休息﹐而矜愼管鑰﹐吏莫敢爲姦。時鄭氏跳梁海上﹐乃私募壯士﹐有澄淸海外之志。或謂公﹕「文臣奚事此﹖」則掀髯笑曰「若以文武有二途耶﹖」十七年﹐擢福建總督﹐舉循良﹐懲貪墨﹐捕諸豪憝置之法。境內肅淸。益毅然以平海爲已任﹐移節駐漳﹐開招徠館﹐禮降者以示寬大。詗知泉川施瑯習水戰﹐熟悉海上情形﹐疏請授爲大帥。二十二年六月乙酉﹐與瑯決策﹐從平海進兵﹐克澎湖。七月丙申﹐克塽率眾降。凱還﹐後題復海界﹐遷民俾安舊井。又置通省郡邑學田﹐供貧士膏夥。尋以病卒於官。櫬出西門﹐士庶泣奠者相屬﹐祠於洪山之滸。《舊志》云﹕公美須髯﹐多奇計。其初議平海也﹐敵遣偵者覘動靜﹐會元夕﹐張燈置酒還珠門﹐漏下二鼓﹐忽稱疾﹐命屬吏行酒﹐而公已開南關﹐疾馳三百里﹐至五虎門﹐調將出師。在漳州時亦多出奇用間。故其黨相猜﹐納欵之計遂決。昆侖之戰﹐蔡州之捷﹐古今人何必不相及乎﹖

範時崇

字自牧﹐沈陽人﹐忠貞範公之子。初爲福建按察使﹐慈而善斷。四十九年﹐又來督閩浙﹐周卹民隱﹐振起人才。士飽馬騰﹐疆圉完固。建凜訓堂於道山﹐迄今歸然。忠貞公爲有子矣。

孫爾準

字平叔﹐金匱人。久宦閩﹐惟一遷徽撫﹐旋擢閩督。歲歉﹐預開海禁﹐廣運海米以賑﹐米價悉平﹐囤積者無可居奇。尢畱心會垣水利焉。

丁日昌

字雨生﹐丰順名諸生。文筆敏捷﹐曲中事理。同治初﹐中興諸名臣各開府治事﹐爭欲得日昌爲助。旋以軍功累官至巡撫。光緒初撫閩﹐歲丙子﹐福州大水﹐居民出不意﹐不及遷徙﹐淹斃甚多。其存者﹐又以墻屋傾倒﹐露棲城上﹐日昌躬行撫卹﹐督府縣煮糜爲賑﹐死卽給錢掩埋。水旣退﹐分途購致糧米﹐手書函致四方勸賑。又念士之貧者最多﹐驟遭水患﹐尢難自存。分別散給錢米布帛有差。其水後示民語﹐罪已不職﹐出於至誠﹐故𨿽值奇災﹐而民得漸復業。

卞寶第

字頌臣﹐儀徵人。同治中撫閩。時上下游寇亂初定﹐民苦瘡痍﹐而姦頑者轉以習亂久﹐椎理剽掠之徒紛出於裏閈﹐大爲民害。寶第風行雷厲﹐痛懲不遺餘力。以力爭洋務﹐解職去。光緒戊子﹐復督閩浙﹐年已老﹐嚴厲不如昔﹐而豪暴者猶斂手﹐然創行銀圓﹐禁小票﹐其有徳於商賈尢大。先是﹐福州多開張小票店﹐散行市中﹐姦民因以爲利。時倒閉﹐肩挑貿易受害最甚。寶第飭仿上海﹑粵東例﹐以小洋抵用﹐設公估官局一﹐以便民之不辧眞贋者﹐始轉運於香港廣州以濟用。未幾銀圓局遂開﹐小票店永絕﹐至今稱便。壬辰春﹐告病歸﹐旋卒。

岑毓英

字彥卿﹐西林諸生。以戰功著。光緒辛巳撫閩﹐有土豪魚肉良民﹐欲斬之﹐兵民相顧震懾。在閩率多惠政﹐下逮行丐﹐咸被膏澤﹐市無彊乞之擾。廣書院舊額﹐籌加膏火﹐念閩紳之供職京師﹐旅食維艱﹐歲籌常欵以資津貼。事未竟﹐督滇命下﹐此舉遂廢。

彭鏊

字和奄﹐寧都副舉人。知閩縣﹐嚴禁行用小錢﹐市政爲之一肅﹐私鑄者多攺業。未幾﹐擢永春牧﹐尋任福州府﹐卓著循聲。旋以病謝事。

校注

⑴原文作「造樓船﹐治戒器」﹐「戒」字誤﹐應爲「戎」。

政績錄三﹝聽訟﹞

聽訟

宋

王臻

字及之﹐汝陰人。天禧中﹐知福州。閩俗喜訟。姦者啖野葛誣人﹐至有抵死者。臻廉其狀﹐姦不得行﹐時服其嚴明。

方嶠

字次山﹐莆田人。爲福州司理參軍﹐民鄭某以誣系獄。守促令引服。嶠力爲辯冤﹐守不能奪。其不輕民命以阿上意﹐可謂彊項吏矣。

陳麟

字夢兆﹐沙縣人。大觀三年進士。政和中知閩縣。巨室被盜﹐以誣里人﹐麟辯其冤﹐卒得眞盜。勢家欲徙人墓﹐屬麟﹐麟持不可。勢家餌部使者﹐杖縣吏以撼麟﹐亦不爲之動。部使者徵諸邑花石﹐麟又弗顧﹐怒曰「麟何所恃﹖敢爾﹗」答曰「孤寒小臣﹐恃潔而已。」彊項爲一時所僅見﹐與黃綜﹑翁谷﹐號閩中三循吏。

黃度

字叔文﹐新昌人﹐嘉定三年知福州。始至﹐牒訴猥繁﹐隨事裁決。史稱其守正不阿﹐粹然君子。

羅必元

字亨父﹐進賢人。嘉定間爲福州觀察推官﹐有勢家李遇奪民荔枝園﹐必元直之﹐後爲遇所中﹐罷去。必元學有淵源﹐風節甚髙﹐人尊慕焉。

劉爚

建陽人﹐由連城令攺知閩縣。治以淸簡﹐庭無滯訟。興利除害﹐知無不爲。閩俗以健訟聞﹐爚以淸簡治之﹐不屑屑以聽訟見長。循吏髙風﹐倜乎遠矣。

杜杲

邵武人﹐初授海門鹽場﹐尋攝閩縣尉。民有子溺死﹐誣人殺之﹐杲驗發中得沙﹐謂曰「而捨旁池沙也﹐柰何誣人」。其片言折獄﹐如鏡取影﹐物無遁形﹐可謂神矣。

元

王惲

字仲謀﹐汲縣人。任閩海道廉訪使﹐黜官吏不法數十人﹐系囚冤滯﹐盡行決遣。別造營屋﹐俾戍兵無得寓民捨﹐吏民稱便。

明

鄭湜

字仲持﹐浦江人。洪武初﹐爲人誣告﹐湜與兄濂爭下獄。太祖義而釋之。特拜福建布政司參議。嘗有商被殺﹐盜旣獲﹐以無屍不服﹐湜夜縛羣盜於庭﹐而匿人案下﹐聽之﹐果得藏屍處。人以爲神﹐聽斷不尙刑求﹐總以得情爲貴。彼刑訊何爲乎﹖

王璉

洪武中﹐爲福建按察司副使﹐以激濁揚淸爲已任﹐尢精名法聽斷﹐不恃鞭撻﹐以理控之﹐無敢隱者。朴責不施﹐案情無隱。璉其仁智兼用者乎﹗

周新

字志新﹐南海人。永樂初﹐爲禦史﹐方正敢言。巡按福建﹐興利除害﹐雪冤獄如神。

呂升

永樂中﹐任福建按察司僉事。篤學勵操﹐獄稱平﹐卽僕從亦訓以《論語》《孝經》﹐無不守法﹐聲譽大著。

邢宥

字克寬﹐文昌人。景泰初﹐以禦史治宦官王振黨獄有聲﹐出按福建﹐議海禁數十人疑獄﹐剖決明允﹐使數十人重慶再生﹐洵愼刑之君子也。

劉釬

安福人。天順間按閩。時巡方多擊搏﹐釬獨愼持憲度﹐治獄察吏﹐寬和有法。時有鎭守中官誣都指揮僉事錢輅罪﹐以反狀聞﹐兵圍其第。釬奏解﹐輅得釋。寬以濟猛﹐保全者多﹐明愼之稱﹐當之無愧。

江祖

字祟善﹐歙人。天順間爲福州推官﹐廉謹而明﹐郡無冤獄。夫治獄無冤﹐於公所以得名也。祖其庶幾近之。

吳山

字靜之﹐吳江人。福建按察使。每念閩中爲其父洪憩棠之地﹐聽斷公明﹐法中行恩﹐民爲之歌鳳雛。官至刑部尙書。

葉溥

字時用﹐龍泉人。正徳間﹐知福州。溥少從師於閩﹐稔知人情風土﹐及爲郡﹐片言折獄﹐無敢欺者﹐親民之官﹐當任土著﹐卽此可見。

王尙學

馬平人。嘉靖間﹐爲福州推官。雅有志操。浦城巨姓﹐以計殺三人﹐獄具﹐郡不能決﹐監司移尙學訊之。當事得賄﹐欲釋其罪﹐尙學堅持不可。慮囚謹愼﹐不爲勢撓。執法士師與毛鷙者有間矣。

戴愬

天長人。嘉靖中﹐任閩令。性明敏﹐吏民一見﹐輒記姓名。健訟者畏其有過人之資﹐無敢欺之者。

陶大順

字景熙﹐會稽人。萬曆中﹐轉福建右布政。時藩庫亡金﹐左藩逮吏卒五十人﹐榜掠於庭﹐大順以爲冤﹐請代治獄。旬日詗得鐵工爲人銷金皆元寶﹐訊之﹐爲吏捨奴開鍵盜藏﹐五十人得釋。嗚乎﹗詰盜有方﹐不敢妄陷平民﹐可謂仁明兼著矣﹗

潘順龍

字躍卿﹐鐵塘人。知福州﹐有風裁﹐斷獄精敏﹐吏民嚴憚。

徐世蔭

開化人﹐任福建按察使。立法嚴明﹐人不敢犯。有衛弁領運解京﹐以干沒﹐株累平民數十家。蔭摘發姦狀﹐立斃杖下﹐由是地方肅然。

趙繼鼎

徳州人﹐官福州司理。公明堅決﹐不畏彊禦。凡所平反﹐多得情。姦猾斂迹﹐人號趙鐵面。

國朝

於成龍

永寧人﹐永熙十八年﹐按察福建。寬厚慈仁﹐折獄平允﹐自奉儉約淸節﹐爲天下第一。

張所志

字淡明﹐遼東人。康熙十八年代於成龍爲按察使﹐剛正嚴明﹐讞決不滯。遇有冤獄﹐立爲昭雪。閩俗健訟﹐所志欲矯敝俗。不輕受民牒﹐刁風遂息。

王裕瑸

山右大同籍﹐浙東山陰人。再任閩縣﹐均有聲﹐剛正精明﹐人莫敢幹以私。嚴禁胥皂需索﹐遇事卓然有主﹐不爲浮議所撓﹐案牘皆手裁。虛僞之辭﹐罔敢妄瀆﹐訟牒以減。乾隆十八年升知府﹐未入覲﹐卒﹐閩民咸追思其惠。

陳宏謀

字榕門﹐臨桂人﹐雍正癸卯翰林﹐乾隆十七年﹐以湘撫調福建﹐十九年﹐疏言閩俗多訟﹐案必速審﹐立限淸查﹐每月稽核一次﹐以案件已完未結之多寡﹐考各屬之勤惰﹐庶幾塵案漸淸。嗣又請開閩民出洋之禁﹐均報可。官終大學士﹐謚文恭。

曹繩柱

字匪石﹐新建人。閩俗殺人﹐多賄人代償﹐繩柱爲閩臬﹐奏嚴其科條﹐獘爲一淸。又謂閩多械鬥﹐宜專其責於地方有司。擢閩藩﹐旋以勞卒。

李賡蕓

字許齊﹐嘉定人。由汀漳道擢閩臬﹐屢雪疑獄﹐活人無數。再遷布政使﹐爲屬吏朱履中所訐。主者持之急﹐不肯誣服﹐鍛煉挫辱﹐受迫而縊。民冤之﹐哭其門累月不絕。事聞﹐抵誣者罪﹐並斥主者﹐許立祠。民祀之懷徳坊﹐顏曰遺愛。

裴蔭森

字樾岑﹐淮安人。官福建按察使。淸理滯獄﹐尢多平反﹐民悅服焉。光緒甲申馬江師熸之第三日﹐英國領事入督署﹐民尾其後﹐以爲官通夷也。相與譁於轅門﹐勢洶洶﹐幾不測。蔭森馳至﹐民皆斂手曰「賢臬司來。」相率退﹐其平日有以平民之情﹐而深得其心若此。後以光祿卿督福州船政﹐擘畫過勞﹐致疾告歸﹐卒。

龍錫慶

字仁陔﹐善化人。官福建鹽法道﹐數權臬司。其聽訟最精審﹐於大姓鉅族﹐尢不苟恕。豪彊斂迹。民聞其回任鹽道也﹐則蹙然以悲。聞其復權臬司也﹐則相慶於道。然錫慶尢畱心水利。開河鑿井﹐必日臨視閩省貢院號捨萬餘﹐惟明遠樓左右二井﹐又深不盈數尺。每試必取水於外﹐旣苦不潔﹐且易以叢獘。錫慶躬相形勢﹐廣開數十井﹐自是入闈者皆得飲甘泉。逢漧旱﹐則居民尢資其利。故至今士民樂道其遺事﹐而惜不竟其用云。錫慶擢浙江布政﹐卒於任。

兵事錄一﹝本境兵事﹞

本境兵事

春秋

歐冶鑄劍之初

冶山者﹐湛山也。越鑄湛盧因湛山鑪而名。諸寶劍於此。松溪又有湛廬山﹑劍峯﹑劍池﹐湛廬書院﹐蓋若會垣越王山﹐原名泉山﹐晉江淸源山﹐亦稱泉山。山下有劍池﹐亦名歐冶池。相傳越允常使歐冶子鑄劍焉。見《吳越春秋》。勾踐繼鑄﹐見《吳錄》並《宋書﹟州郡誌》。且令將軍徵兵於閩﹐池濱一阜﹐曰將軍山。卒以猿公與處子居括蒼﹐今處州。所授劍術﹐蓋若臺灣生蕃飛標。沼吳稱霸。不忘閩士勞苦﹐因稱其地爲冶地﹐又呼東冶。其城爲冶城﹐以識其功。蓋事𨿽難考﹐今有餘榮﹐誠閩人最初之一大紀念也。案之《逸周書》﹐謂正東漚深﹐九夷十蠻越漚。郭璞《山海經》注言「永寧縣卽東甌﹐在歧海中。閩越今建安郡﹐卽西甌﹐亦在岐海中。」然則所謂歐冶者﹐殆非个人名氏﹐其卽甌人甌﹑漚﹑歐通。之劍冶歟﹖戰國無疆滅於楚﹐後徙居冶﹐實亦用兵時代。史不及書﹐故從其略。

戰國及漢

無諸佐漢

秦並天下﹐以閩爲郡。無諸失其封﹐因率閩中兵歸番君吳芮佐漢﹐從東冶起兵﹐轉戰入關。又佐滅項﹐此無諸戰績之始﹐見於歷史者也。髙帝五年敍功﹐立爲閩越王。其詳見《侯官志》。

莊助救甌

漢孝惠重敍越功﹐封東海王搖都東甌。景帝時﹑懼漢討罪﹐購殺吳王濞﹐濞子奔閩﹐勸閩擊甌﹐爲閩甌兵事之原因。建元三年﹐東甌困﹐告急漢遣會稽太守莊助發郡兵浮海﹐閩兵遂退﹐此爲海上用兵發軔之秋﹐助﹐固範蠡後第一人也。範蠡不過轉漕江淮﹐莊助居然軍艦。中國海權發達亦久矣夫。

越人相攻

建元六年﹐閩擊南越。南越以聞﹐漢以謹守約也﹐分遣王恢﹑韓安國伐閩。未逾嶺﹐騶郢發兵距險﹐其弟余善不順﹐鏦殺之﹐漢因立無諸孫繇君醜爲越繇王﹐然不能制余善。漢謂余善不足復煩師旅﹐卽立爲東越王﹐與之並處。元鼎五年﹐南越反﹐余善請以兵從﹐然實陰持兩端。六年﹐余善反﹐以騶力等爲吞漢將軍。入白沙﹑武林﹑梅嶺﹐皆殺其校尉﹐刻武帝璽自立。漢又分遣橫海﹑樓船諸將軍伐之。先使故越衍侯吳陽歸諭﹐余善弗聽。及橫海先至﹐陽以其邑七百人反攻閩軍於漢陽﹐從建成侯敖徐廣注「敖東越臣」。與繇王居股謀殺余善﹐以其眾降。漢以閩越恃其地險﹐數反覆﹐遂徙其民江淮﹐而虛其地﹐自古恃險塞而外挑彊國﹐內相攻擊﹐未有不俱歸覆滅者。閩越王卒滅於漢﹐蓋原諸此﹐審勢合羣﹐乃足以永其廟社。有國者﹐可弗兢兢焉﹖後漢侯官長商升兵事﹐詳《侯官志》故本志﹐不復見﹐以下多仿此。

南朝宋及梁陳

劉瞻竊據

明帝泰始二年﹐或作廢帝景和元年﹐今據《福建通誌》易之。晉安內史劉瞻以郡叛應晉安王子勛﹐建安內史趙道生起義討之﹐不克﹐沈思仁遣姚宏祖討斬之於羅源縣。按羅源當是羅江﹐宋仍晉郡﹐羅江爲領邑之一。《州郡誌》羅江注吳屬臨海﹐恐在甌境。若今羅源﹐趙宋攺永貞縣而置﹐非劉宋羅江﹐明甚。

臧厥弭盜

梁大通間﹐臧厥字獻卿﹐東莞莒人。爲晉安太守。郡居山海﹐結聚逋逃﹐時有所聞。前二千石𨿽募兵捕討﹐而寇盜不止。厥下車宣風化﹐諸凶皆束手聽命﹐居民復業。

羊侃討逆閩阻山海﹐古多伏莽。時中原多事﹐有陳稱﹑吳滿者尢彊橫﹐爲之渠帥。前後太守莫能撫定。梁太通六年﹐羊侃字祖忻﹐泰山梁甫人。出爲云麾將軍﹐晉安太守﹐以兵擊斬二人。於是郡內肅淸﹐莫敢犯者。漢宣帝思共治者惟二千石﹐觀厥與侃之守郡﹐益以其言爲信。

陳寶應叛陳

陳髙祖受禪﹐使陳寶應領閩州刺史。寶應娶縉州刺史畱異女爲妻﹐異反﹐寶應助之。朝廷討寶應﹐執送建康﹐斬於市。方寶應之叛也。虞寄屢諫﹐寶應不聽﹐使焚寄捨﹐不爲動。縱火者尋自熄﹐鄕人傳爲虞公庵。寶應有臣若此﹐而不能用﹐其覆滅宜哉。此節關系侯官者﹐詳《侯官志》﹐關系本境者﹐則詳本志﹐餘仿此。

隋

劉楊死事

文帝開皇間﹐越州賊髙智慧攻泉州﹐州治原丰﹐卽今福州﹐刺史劉宏誓眾守百餘日﹐無援﹐糧盡煮鎧﹑剝樹皮食之。城破﹐執宏﹐欲脇降之﹐宏不屈﹐大罵而死。士卒數百人﹐無一降者。煬帝大業十年﹐夏六月辛未﹐賊帥鄭文惟﹑林宗護等眾三萬﹐陷建安郡﹐時建安郡仍治今之福州。太守楊景祥死之。守土之臣與城存亡﹐大義也。二公爲首見矣。閩人鮮有知之者﹐豈年代久遠耶﹖

唐

謝元治平賊

髙祖武徳四年﹐妖賊武遇陷建州。卽福州。次年﹐州刺史謝元治討平之。武徳距開皇﹐爲年未幾﹐而三被陷城之禍。方隋﹑唐之交﹐吾福州兵燹之災亦烈矣。

福州軍亂

徳宗貞元四年﹐福州軍亂﹐殺觀察使吳銳﹐大將郝誠溢自稱畱後。唐自肅﹐代以後﹐扼塞之區擁兵者莫不擅殺命吏﹐自稱將帥﹐福州亦不免此風焉。王者所以謹法令﹐不敢稍存姑息﹐誠慮習爲暴亂﹐而莫之能挽也。

黃巢陷城

曹州冤句人黃巢﹐以不得第﹐倡亂於乾符二年。僖宗年號。五年三月﹐由江西直趨建州﹐崇安鎭將鄧光布帥兵禦之﹐中流矢死﹐遂屠沙縣等處。十二月﹐進攻州城﹐刺史李乾祐遁﹐鎭將上官洎及子蘭皆戰死。有陳巖者黃連人。鳩丁壯﹐保鄕裏﹐力擊卻之。朝廷賜鼓角﹐號九龍軍。六年春﹐巢由別道陷福州﹐《通鑑紀事本末》作前年十二月﹐《重纂通誌》則作是年二月﹐今以之。殺人如麻﹐尋退去。福州於用兵爲絕地﹐其罕逢兵禍者以此。巢起自中原﹐突由江右入閩。殆非閩人所能意料﹐然上游節節天險﹐使預備有素﹐以主待客﹐何至遭玆荼毒﹖大抵升平久﹐武備不修﹐無古今一也。民生竭蹙﹐思亂躍躍﹐莫謂無巢之酷者﹐守土之吏其加意哉﹗

李連叛變

中和四年﹐僖宗年號。泉州左廂都虞侯李連叛﹐攻福州。時觀察使鄭鎰以陳巖有禦黃巢功﹐表爲副使﹐兼泉州刺史。連在州﹐驕慢不法。巖至﹐將按誅連。連遂奔溪洞中﹐合眾攻福州。巖擊敗之﹐鎰因表以自代。爲治有威惠﹐閩人後祀之於蘆州地方。不患有寇賊之變﹐而患吾無以禦之。若陳巖之於李連是矣。儲將才以待非常﹐凡爲疆臣﹐皆宜畱意也。

五季

王氏有閩

唐末﹐僭亂紛起。壽州人王緒攻陷光州固始﹐時王潮及弟審知固始人。以材勇著。緒召署軍正。蔡州秦宗權以緒爲光州刺史﹐尋又攻之。緒率眾南奔﹐自南康入臨汀﹐陷漳浦。緒性猜忌﹐每因事誅部將。潮潛謀殺之﹐眾卽推爲主。泉牧廖彥若貪暴﹐潮略地至其境﹐耆老遮道乞畱﹐遂引兵圍彥若﹐克之。光啟二年﹐懿宗年號。觀察使陳巖表爲泉州刺史。景福元年。昭宗年號。巖卒﹐婿範暉自稱畱後。潮遣審知攻福州﹐破殺之。唐卽以潮觀察福建﹐審知爲副。潮卒﹐審知代。審知狀貌雄偉﹐常乘白馬﹐軍中號白馬三郎。昭宗乾寧三年﹐潮卒﹐代其任。唐以福州爲威武軍﹐拜審知節度使﹐同平章事﹐封瑯琊王。朱梁加拜中書令﹐封閩王。凡唐臣之不仕梁者﹐若王溥子淡﹐楊涉弟沂﹐名士徐寅等皆依之。建四門學﹐以教士之秀者﹐招徠商賈﹐苦黃崎風濤之阻﹐一夕震開爲港﹐人號甘棠港﹐謂徳政所致云。後唐同光二年﹐莊宗年號。漢主引兵侵閩﹐屯於汀漳境上﹐審知擊卻之。三年十二月卒﹐謚曰忠懿。審知事潮盡敬﹐爲副使﹐有過﹐潮猶加捶撻﹐無怨色焉。故潮捨其子﹐先命審知知軍府事。潮薨﹐審知以讓其兄審邽﹐辭不受。自唐之末﹐四海鼎沸。王氏入閩﹐閭裏獨晏然。則審知外修臣節﹐內拊民庶之功也。宜千百年後﹐屍祝弗衰云。

忠懿諸子爭立

延翰﹐審知長子也。自稱畱後。汀州民陳本聚眾圍汀州﹐延翰遣兵討之﹐時同光四年也。旣斬本﹐唐拜爲節度。會莊宗遇弒﹐中國多故。延翰乃取《史記﹟東越傳》示將吏﹐曰「閩﹐古王國也。」於是百僚知指勸進﹐遂建閩國﹐然猶奉後唐正朔。十二月﹐泉州刺史王延鈞與建州刺史王延稟合兵襲福州﹐殺延翰。延稟本姓周﹐審知養子也。本與延翰不睦﹐延翰立﹐出其弟延鈞爲泉州刺史﹐延稟怒﹐二人因謀作亂。十二月﹐合兵入執延翰﹐殺之﹐而延鈞立﹐更名鏻。初二人之連兵也﹐延稟兵先至﹐執殺延翰。明日﹐鏻始到。延鈞更名。延稟自以養子﹐推鏻立之﹐自還州。鏻餞於郊﹐延稟謂之曰「善繼先志﹐毋煩老兄復來」。鏻銜之。長興二年﹐明宗年號﹐延稟率子攻鏻西南門﹐鏻遣王仁達拒之﹐僞降。紿繼雄﹐伏發﹐刺殺﹐梟首西門。延稟兵見之皆潰﹐亦被執﹐鏻誚之﹐曰「予不能繼先志﹐果煩兄來」。遂殺之﹐其子守建州﹐奔錢塘。三年﹐鏻請依馬殷﹑錢鏐﹐加尙書令﹐不報。遂絕朝貢﹐道士陳守元以左道見信﹐建寶皇宮以居之。守元謂之﹐曰「寶皇命王少避其位﹐後當爲六十年天子。」鏻卽命子繼鵬權主府事。旣而復位﹐受寶皇冊﹐稱帝﹐以黃龍見﹐攺元龍啟。時國計使薛文傑用事﹐與內樞密吳英有隙﹐誣以謀反﹐下獄殺之。英嘗主兵﹐得軍心﹐眾皆怒。七日﹐建州豪吳光率眾奔吳。其冬﹐與吳將合兵來攻﹐鏻遣將皆不往﹐曰「得文傑乃進」。不得已﹐磔之於市﹐吳兵亦引歸﹐閩人追敗之。龍啟三年﹐攺元永和﹐是歲十月﹐鏻長子繼鵬與皇城使李仿朋謀﹐弒鏻自立﹐更名昶﹐攺元通文。以李仿判六軍諸衛事﹐然仿心常自疑﹐陰爲備﹐昶因大享﹐伏甲殺之。所部奪仿首﹐奔錢塘。晉天福三年﹐髙祖年號。控鶴都將連重遇作亂﹐夜率衛士火南宮﹐昶挾愛妃子弟黃門衛士斬關﹐出宿於野。《舊志》閩亂﹐昶出北關﹐至梧桐嶺﹐爲眾所殺。重遇迎延羲審知少子。立之﹐延羲命子繼業襲昶﹐執而殺之。更名曦﹐攺元永隆。日爲淫虐。富沙王延政者﹐曦弟也﹐數貽書諫之。曦怒﹐遣林建崇監其軍﹐延政爲建州節度使。延政逐之﹐以建州建國﹐稱殷﹐攺元天徳。是歲晉天福八年﹐閩永隆五年。四月﹐殷將陳望攻福州﹐入其郛﹐旣而敗歸。自曦與延政積年相攻﹐閩中苦軍旅﹐連重遇恐爲國人所誅﹐與朱文進連姻以自固。曦疑之﹐重遇等懼。晉出帝開運元年三月﹐曦出遊﹐重遇遣壯士拉殺之﹐推立朱文進﹐王氏兄弟在福州者皆殺之。以黃紹頗守泉州﹐程贇守漳州﹐許文鎭守汀州。稱晉年號﹐泉州將軍畱從效詐曰「富沙兵取福州矣」﹐州人乃共殺紹頗﹐迎王繼勛爲刺史。漳州聞之﹐亦殺贇﹐迎王繼成爲刺史。二人皆王氏諸子。文鎭懼﹐以汀州降於延政。政已得三州﹐重遇亦殺文進﹐傳首建州。裨將林仁翰又殺重遇﹐謀迎延政都福州。次年正月﹐延政攺國號曰閩﹐以福州爲南都。南唐聞亂來攻﹐延政出其子拒守﹐而唐兵方急攻建州。福州牧李仁達謂其徒曰「富沙不能自保﹑能有閩耶﹖」禽繼昌殺之﹐卽延政子。欲自立﹐懼眾不附﹐乃迎立雪峯僧卓儼明﹐已而又殺之。欲自立﹐送款南唐﹐唐以爲威武軍節度使﹐更名宏義。旋攺宏達。唐兵拔建州﹐延政降﹐遷其族於金陵﹐封鄱陽王。次年晉開連三年。四月﹐宏達遣弟宏通攻泉州﹐畱從效執繼勛送金陵。唐置泉州爲淸源軍﹐以從效爲節度﹐召李宏達入朝﹐宏達不從。八月﹐唐發兵攻福州﹐克其外郭﹐宏達攺名達﹐奉表吳越﹐乞師﹐而從效亦逐唐戌兵﹐據泉﹑漳。唐猶封從效晉江王。漢天福十二年﹐是歲漢代晉﹐因晉髙祖年號。三月﹐吳越遣統軍使張筠﹑趙承泰等水陸救福州﹐大破南唐兵﹐遂取福州。七月﹐吳越王錢倧更達名曰孺贇﹐以爲威武軍節度使。十二月﹐孺贇謀殺吳越戌將﹐復以福州降南唐﹐事覺伏誅﹐福州遂爲吳越有。初﹐楊行密據淮南﹐勢盛﹐常有吞東南之志﹐王審知憂之﹐使人問休咎於僧上藍者﹐報云「不怕羊入屋﹐只怕錢入腹。」乃嘆曰「福州之患﹐其在錢乎﹗」至是果驗﹐然王者言人事﹐不言術數。使忠懿諸子﹐克修其父之節﹐內修政事﹐骨肉無爭﹐彼吳越焉能並有其地﹖淫昏相繼﹐夜郎自大﹐其召寇也﹐有由來矣﹐天庸獨眷吳越哉﹖

吳程軍功

南唐永安軍畱後查文徽引兵攻福州﹐漢乾祐三年﹐南唐保大八年。文徽貪功﹐以劍州刺史陳誨率水軍下閩江﹐自以步騎繼之。時有告文徽﹐吳越戍兵已棄城去者。會大雨水漲﹐誨一夕行七百里﹐抵城下﹐始知有異。文徽勒步騎亦至﹐知威武軍吳程詐迎之﹐而伏兵其後﹐生擒文徽﹐斬馘萬計﹐獨誨全軍歸劍州。及保大南唐年號。十四年﹐陳誨獨敗福州兵於臺江。有吳程之韜略﹐𨿽查文徽挾陳誨偕至﹐可以奏功﹐無吳程之守禦﹐一陳誨足以敗福州兵。賢者之有益於人國也﹐蓋若是哉。

宋

福軍嘩變

靖康元年﹐斂宗年號。八月﹐福州調發防兵﹐資糧不繼﹐殺知州事柳廷俊。時變生倉猝﹐合城震駭。提刑陳桷偕郡紳李芘入亂軍中﹐諭以禍福﹐賊气沮邀。桷奏帥臣自斃﹐詭從其請﹐間道馳奏﹐以前疏不實﹐乞待罪﹐且廷議以桷知權變﹐釋之。叛兵旣調發﹐乃追殺首惡二十餘人﹐法紀以伸焉。處變生倉猝之時﹐非有識力具足之人﹐必不能旋轉如意﹐桷何其從容戡定﹐不動聲色乎﹖

平葉濃

髙宗建炎二年六月﹐建州卒葉濃等作亂。初﹐建州軍校張員旣誅﹐員作亂﹐此年五月誅。餘黨復懷反側﹐會朝廷調威果卒三千人入衛﹐未行﹐軍士葉濃等相與謀﹐互殺妻子﹐盜本州觀察使印﹐突城而出﹐進犯福州。甲戌﹐陷焉。掠故相衛國公餘深家今名其地爲丞相坑。欲縱火焚城﹐眾恇懼﹐獨提刑李芘登城諭之﹐畱十餘日乃去。七月﹐復還建州。言者論芘專務招安﹐不能平寇﹐以吏部郎林杞代之。遣統制張俊﹑兩浙提刑趙哲將兵討濃。十月﹐大破濃於建州城下。哲招濃降﹐後至俊軍中﹐復謀爲變﹐遂伏誅。自唐中葉以後﹐軍變疊紀於史。大抵因馭軍者不得其道﹐健兒益張﹐橫而不可制。宋𨿽首罷藩鎭﹐而此風未衰焉。葉濃以一軍士連陷上下游諸縣﹐幸而張俊爲時名將﹐一舉誅夷。否則燎原之火﹐何堪設想哉﹗

招安海寇

紹興六年﹐髙宗年號。海賊鄭慶﹑鄭廣肆掠沿海﹑大爲邊民之患。詔福建安撫張致遠發水軍討之。旋以慶﹑廣二人願降﹐許其招撫﹐且補二人保義郎。閩地濱海﹐海寇爲患﹐自昔已然。然招撫亦正不易﹐無以創之於先﹐彼豈弭首帖服哉﹖審機而行﹐是在夫疆吏之知彼知此者。

饑民嘯聚

慶元初﹐福州薦饑﹐民相聚爲盜﹐知州陳居仁擊平之。

府尹降元

恭帝徳祐二年閏五月﹐丞相陳宜中等立益王昰於福州﹐攺爲福安府。冊淑妃楊氏爲太后﹐攺元景炎。文天祥自鎭江歸﹐以爲右丞相兼樞密。十一月﹐福建制置使王積翁以八郡圖籍獻元﹐帝走入海。元兵至閩﹐府尹王剛中以福安降。伊古外寇之得入堂室﹐必有內姦以導之。元人來從塞外﹐不有爲虎作倀﹐教猱升木之桀魁﹐烏能遂有中原﹖富貴所在﹐非我族類﹐且甘心爲臣僕﹐神州混濁﹐誰實階之﹖世有有心人﹐安能無痛恨夫已氏也乎﹖

元

平章招賊

福州行省平章普化帖木兒﹐與廉訪司構兵相攻。會泉州萬戶賽甫丁﹑阿迷裏丁據城叛﹐貼木兒賂阿迷裏丁所部伊巴爾希兵進省爲巳援﹐至興化敗回。獨賽甫丁入據福州。旋阿迷裏丁爲泉州阿巫那所殺﹐於是福建行省平章燕只不花會援軍攻賽甫丁﹐敗之﹐賽甫丁航海走﹐遂復福州。鬩墻不已﹐而復召外兵焉﹐彼民何辜﹐顧使之一再受禍哉﹖人之無良﹐蓋莫有甚於普化帖木兒者也。

友定忠元

陳友定者﹐閩之福淸人也。爲明溪驛卒﹐喜談兵﹐汀州判蔡公安募士乘城防寇﹐友定應募﹐公安奇焉﹐從討有功﹐尢以敗陳友諒將鄧克明之役爲大﹐朝廷卽以守汀。明軍胡深取閩﹐復爲友定所殺﹐乃命爲福建行省平章﹐歲貢大都由海道行﹐未嘗失臣節。獨漳州路總管羅良貽書責其擅威福﹐友定怒攻之﹐良戰死﹐友定遂並據漳。明太祖吳元年十月﹐命胡美﹑湯和等水陸分道取福州﹐友定自以福州守禦已密﹐慮上游諸郡爲胡美所乘﹐胡美入杉關﹐略上游諸郡。乃率精銳守延平﹐而以賴正孫等守福州。會東北風起﹐湯和等不數日抵五虎門﹐遣人入城招諭﹐平章曲出殺之﹐嬰城固守。參政袁仁密納款焉。城陷﹐曲出遁﹐參政尹克仁﹑宣政使朵耳不花﹑行省郎中柏貼穆爾皆不屈死。次年正月﹐延平亦克。執友定送京師﹐明祖親詰殺將拒守之故。友定慷慨曰「死耳﹐毋多談」。遂並其子棄市。明太祖仁義之師﹐所至望風歸附﹐友定始終不屈。蓋自以驛卒之賤﹐受元人特達知遇﹐不得不竭力圖報。𨿽未審天命﹐要異夫首鼠兩端者。

明

海寇陸梁

景帝景泰初﹐海賊聚眾千餘﹐寇福州海上。朝廷以指揮王勝提督海道事﹐勝以計招降之。然未幾復跳梁。閩安鎭出海有二港﹐元時用鐵索橫港口﹐以禦海寇﹐歲久廢沒。成化壬辰間﹐張瑄復之。時有魏懷三者﹐與其黨林壽亦合山海羣盜攻閩安鎭城﹐瑄擒之﹐自是弭平。大海汪洋﹐我不有扼要之策﹐示彼以難犯﹐𨿽一時降附﹐不可恃也。當時水戰之道﹐猶未發達﹐故張瑄修復鐵索﹐卽足以成大功。然亦可見備之不可以已也。

衛軍嘩變

福州府三衛軍卒﹐月餉人給八斗。正徳十二年﹐布政司伍符以糴賤裁之。有秦貴﹑葉元保者富而黠﹐倡率眾人﹐執符子及婿將殺之﹐城中洶懼。致仕都禦史林廷玉﹐偕副使髙文達角巾造壘諭之﹐眾悅服﹑乃散。軍士因缺餉譁﹐歷代恆有。然使有威望大臣素爲眾所推服者﹐於其方萌從而諭解之﹐則戡定特一舉手之勞耳。操之過激與優容失道﹐皆足釀成燎原﹐有閫外之寄者﹐其愼之哉﹗

防倭原始

明太祖旣有福建﹐而防倭之策旋起。三年六月﹐五年八月﹐倭連寇福建。以江夏侯周徳興督八閩軍事﹐移置各衛所當要害﹐增設巡檢司﹐分隸於諸衛。無事各衛疆場﹐有事則並力剿捕。然日久則防懈。成祖永樂八年﹐倭復入寇福州。宣徳中﹐鄧監鑿新港﹐正徳時﹐憂倭害﹐議塞﹐仍沮。東瀛特一水之隔耳﹐乘瑕蹈隙﹐不難反客以爲主﹐倭患之所由劇者﹐此也。

朱靖內姦

李光頭者﹐閩人也。與歙人許棟皆以罪系獄。嘉靖十九年﹐同逸於海島﹐招集亡命﹐勾引倭寇。時承平久﹐海防廢弛﹐內姦從而附焉﹐以故剽掠輒得志。都禦史朱審外寇由於內姦﹐先截捕通番者﹐然後出兵擊之﹐光頭等凡九十六人皆就擒﹐餘黨遁。閩寇以盡﹐禍乃少息云。林文忠之禦英人﹐議者謂不能效朱糸九之捕內姦﹐致功敗於垂成﹐然古今異勢﹐固不能以此而律彼。特之智略﹐則實有可師云。

嘉靖倭患

朱之誅內姦也。倭失其奧援﹐遂悉數遁去。然港道漸熟。二十九年﹐先犯長樂縣﹐旋三寇福寧州﹐最後知州鐘一元拒戰死。三十五年十二月。兩寇泉州﹐指揮童乾震戰死。三十五年正月。一寇興化﹐由莆田寇福淸海口鎭﹐千總戴洪陣亡﹐楊茂力戰死。三十一年四月。濱海各郡縣﹐頻遭蹂躪。及三十六年三月﹐遂由寧徳達連江﹐逼省垣﹐焚四郊﹐火光燭城中。死者枕藉﹐南臺洪塘﹐民居成灰燼焉。時朝廷特移浙江巡撫阮鶚於福建﹐鶚不能措一策﹐乃盡庫藏所有﹐並括金帛賂倭﹐倭擁巨貲擄戰艦﹐沿途焚劫入海。三十七年四月﹐由連江逾嶺﹐復犯會垣﹐轉犯沿海諸縣。陷福淸﹐知縣葉宗文死之﹐巡撫王洵阮鶚已被逮。遣將督舟師﹐擊敗之。三十八年四月﹐復由福寧度古嶺。達福州﹐城中戒嚴。大掠近郊。尋從洪塘江出洋﹐餘賊抵福淸﹐又肆焚掠焉。三十九年三月﹐復寇福州﹐新撫劉燾精騎射﹐家畜健兒﹐俱習戰﹐乃親率兵﹐開城門出擊之。賊憚其威名﹐遁去。燾發三矢﹐斃其三酋﹐遂大潰。然會垣漸安﹐而下游諸縣又遭其禍﹐且陷泉州城焉。四十年四月﹐復抵福州。四十一年四月﹐復大舉犯閩﹐巡撫遊震上章告急﹐詔浙督胡宗憲﹐檄戚繼光率兵赴之。計自嘉靖二十八年後﹐閩無歲不有倭患﹐省垣且六受兵焉。自繼光出﹐而倭乃不能復肆矣。閩人受戚公之恩亦大矣哉。

戚繼光平倭

倭寇之深入重地﹐由內姦導之。凡民具有天良﹐何以甘爲虎倀﹐則上實有以迫之。閩中典兵者騷擾最劇﹐故民有賊梳兵篦之謠。繼光入境﹐秋毫不犯﹐民大悅﹐輸餉不絕於道﹐其滅倭之本已立。嘉靖四十一年八月朔﹐至福寧﹐時倭據橫嶼。寧徳漳灣一材⑴﹐去橫嶼最近﹐爲倭耳目。繼光首下脇從肆赦之令﹐倭遣姦民僞降﹐繼光推誠相待﹐轉以實告﹐由是大破倭兵﹐俘馘殆盡。九月﹐兵至福淸﹐復連破牛田諸巢﹐追至莆田林墩﹐盡殲之。十月﹐倭續寇福淸﹐繼光奉檄回浙﹐自興化班師﹐至福淸﹐又大衄之。時倭又謀覬覦省會﹐及是乃止。倭聞繼光已旋﹐乘隙又陷上下游諸縣﹐且屠興化城。四十二年三月﹐繼光至自浙﹐克復興化及壽寧﹑政和二縣。十一月﹐倭寇莆田﹑晉江﹑福寧﹑連江﹑惠安等澳﹐遂圍仙遊縣。十二月﹐繼光擊敗之﹐解其圍。四十三年﹐繼光復敗之於同安﹑漳浦。其自浙江犯福寧者﹐亦爲參將李超所敗。穆宗隆慶元年﹐繼光又遣兵敗倭於南澳﹑崇武澳﹐倭自是剪艾殆盡﹐而福州乃得以安。閩遭倭患﹐前後將二十年。自繼光督師﹐不及五年﹐告肅淸焉。其將略殆天授乎﹗然考光之用兵﹐以愛民爲本﹐古今未有兵不愛民而能成滅賊之功者。後之將帥﹐其首加意於此哉﹗

朱璣死賊

指揮朱璣破倭寇屢有功﹐鎭守烽火門。隆慶二年﹐粵海巨寇曾一本突犯福州﹐璣率水師乘勝追之﹐中炮死。同死者有指揮王豪﹐亦破倭有功之人。同時死難﹐兵气一挫焉。

馬森定亂

閩省自嘉靖之世﹐倭夷肆逆﹐防軍環集﹐而譁變亦時起﹐有郭天養者﹐衛卒也。以巡撫遊震斬其隊長﹐遂鼓眾圍副使汪道昆於教場。森時以戶部侍郎在籍﹐出諭解之。時嘉靖四十一年三月也。及十月﹐天養以索糧不遂又變﹐森復散之。次年譚綸代震撫閩﹐以健兒千人自衛﹐乃數天養之罪﹐斬之於轅門。及隆慶時﹐森以尙書致仕﹐又值衛卒爲變﹐森復諭解之﹐亦皆撲滅。軍符不握﹐而馭悍兵驕卒﹐若父母之於子﹐惟其所命﹐而不敢或違焉。固明代在籍人員之夙有威望﹐亦可見森之有足以服人者也。

鄭三煽亂

神宗萬曆中﹐福州比歲不登。二十二年五月﹐饑民以東門李章家倉故饒其價﹐乃盡掠其米﹐焚其倉。巡撫許孚遠遣將古應科捕﹐其爲首者被逸去。姦民鄧三因鼓眾焚應科屋﹐𨿽爲營卒所擒﹐而城內外聞風相煽者﹐復搶掠四起。賴孚遠從容禦止。首先發倉平糶﹐始晏然。尋新撫金學曾來﹐乃定鄧三罪﹐棄之市。大亂之興﹐恆自饑饉﹐民無以食。𨿽慈母不能得之於赤子。籌國計者勿張皇於攺紀政事﹐而忽根本之所在乎﹗

聿鍵帝閩

國朝順治二年。大兵下江南﹐福王降。太祖八世孫聿鍵行至杭﹐鄭鴻逵等挾之入閩。鄭芝龍﹑張肯堂﹑黃道周奉王監國。閏六月丁未﹐稱帝﹐攺元隆武。以福州爲天興府﹐拜鴻逵等官有差。然政歸鄭氏﹐聿鍵不能有爲。大兵旣定江西﹐卽遣禦史黃熙允入閩招撫。熙允舊與芝龍同裏﹐遂密使人通款﹐以餉絀不能出師辭。道周乃自請募兵江西﹐遠近頗響應。十二月至婺源﹐兵潰﹐不屈死。時聿鍵已移駐建寧。次年﹐遣將分道出兵﹐不果行。旋移駐延平。始﹐聿鍵決意由汀州入贛﹐與湖南爲犄角﹐芝龍阻之。及大兵連破江西﹑浙江諸郡﹐閩中大震。芝龍撤仙霞關兵回安平鎭﹐托言海寇入犯。八月﹐我徵南大將軍貝勒博洛兵克建寧﹐鴻逵駐營關外﹐徒跣走浦城。大兵及仙霞嶺﹐關門無一守者﹐遂長驅入克延平﹐聿鍵奔汀州。總兵李成棟兵奄至﹐從官奔散﹐聿鍵及其妃皆就執。九月﹐博洛等克福州﹐遣兵分徇下游諸郡縣﹐皆下之﹐閩地悉平。日月出矣﹐而爝火不容不息。明之諸臣間關圖延宗祀﹐奉其故王﹐若黃﹑張數公﹐其忠義良可嘉尙。惜夫同寅無協恭之徳﹐初志不遂﹐俾其王弗令其終﹐則可悲也已﹗

國朝

鄭氏始起

鄭成功﹐芝龍子也。大兵下福州﹐芝龍將降﹐成功諫不聽﹐乃獨與其叔鴻逵等收散卒﹐出屯南澳﹐頻窺福州﹐已又據廈門而有之。順治十一年﹐芝龍以書諭令歸降﹐不從。十三年六月﹐遂圍福州。時大軍悉赴漳州﹐省城空虛﹐閩撫宜永貴方病癭﹐力疾登陴﹐出原任布政周亮工於獄。亮工審察形勢﹐謂南角一面賊防稍疏﹐可以伏兵破之。永貴然其策﹐開水部門出擊之﹐成功退保閩安鎭羅星塔。十四年三月﹐成功將何傅等犯侯官﹐傅等尋降。十月﹐總督李率泰遣兵復閩安鎭。十六年九月﹐成功師大敗於江南﹐逃回廈門。十七年五月﹐將軍達素等會兵進剿廈門﹐不克。朝命靖南王耿繼茂由廣東移鎭福建﹐又以都統宗室羅托爲安南將軍﹐督剿鄭成功。明社已屋﹐父已臣服﹐獨奮其乃心朱氏之气﹐百折不回。以海上一隅之地﹐當中國全力。其不順天命可責﹐其忠於所事亦可憐也﹗

成功有臺灣

順治十八年四月﹐成功攻據臺灣赤嵌城﹐八月﹐進攻王城﹐荷蘭度不敵﹐引去。成功乃以赤嵌城爲天興府﹐設天興﹑萬年二縣。朝命誅其父芝龍等十一人。康熙元年五月﹐成功卒於臺灣。六月﹐繼茂﹑率泰遣使至廈門招降成功子經。經不受命﹐入臺嗣位。請稱臣入貢﹐如朝鮮例﹐弗許。十三年五月﹐經遂率兵渡海﹐駐廈門﹐屢圖內犯。十九年正月﹐經將守海壇朱天貴者敗走銅山﹐尋來降。劉國軒經將之最饒桀者。走廈門陳狀﹐經懼﹐急率眷屬登舟歸臺。國軒挽之不能﹐尋亦遁回澎湖。二十年正月﹐經卒﹐長子克又爲其下所弒﹐幼子克塽立。二十二年六月﹐靖海將軍施瑯大破劉國軒於澎湖。克塽所恃者國軒也﹐國軒走入臺灣﹐兵民洶洶無戰志﹐乃倡議投誠﹐克塽從之。瑯遂入臺灣﹐以克塽歸京師。總督姚啟聖發蹤指示之功爲多﹐雲臺灣𨿽孤懸海外﹐然在閩之東方﹐一日未靖﹐海上一日不安﹐而福州亦承其獘。鄭氏奄有全島﹐三世相襲。明代遺臣故老﹐依以完忠者眾﹐故能久抗王師。自入版圖﹐閩海不波﹐而東南諸省俱收其利﹐施﹑姚二公之功﹐洵大矣哉。

靖忠反覆

耿精忠者﹐靖南王繼茂子也﹐嗣其父﹐王福建﹐撤藩議起﹐平西王吳三桂先反於雲南﹐精忠陰與結﹐福建總督官制本如此範承謨知之而未發。康熙十三年正月望﹐承謨稱疾不參謁﹐精忠詭請議事﹐巡撫劉秉政陰附精忠﹐促之行﹐及門﹐士皆擐甲露刃﹐知有變﹐挺身罵賊﹐府縣數人皆不屈死。眾亂﹐賊黨大呼剪辮﹐秉政先剪﹐余從之。於是囚承謨﹐自稱總統兵馬上將軍﹐發兵反﹐分遣其黨曾養性等寇浙江﹑江西諸郡。上遣官賚敕﹐赴閩招撫﹐畱不遣﹐復命其弟聚忠賚敕往衢州﹐拒不納。乃敕康親王傑書﹑貝子傅喇塔赴浙進討﹐連破曾養性等﹐然養性與馬九玉亦靖南將仍各拒所在﹐與浙督李之芳相持。會精忠與鄭經忽相惡﹐襲汀﹑邵諸府﹐大懼﹐急撤江浙之兵回援﹐大軍乘之﹐首尾不相顧﹐諸僞官各有歸正之思﹐其媵臣徐文耀密遣馬九玉約大軍入關﹐縛精忠以降﹐康親王許之。九月﹐大軍旣收復建寧﹑延平諸屬縣﹐僞官張瑞午等將乘間內亂﹐爲所覺﹐殺之。慮承謨白其實﹐並殺承謨。擬浮海奔舟山﹐不果行。是月二十七日﹐大兵至洪塘江﹐精忠率諸僞官肉袒出迎﹐自陳爲範承謨激迫﹐請討海寇自贖。王承制以便宜赦之。十月﹐王遂偕寧海將軍傅喇塔﹑平南將軍賚塔等入福州。精忠降後﹐意常怏怏﹐復爲諸弟及部曲告以陰謀不軌。二十一年俘至京師﹐磔於市。忠義遺臣奉孱主﹐以崎嶇剩水殘山之間﹐無足責也。若乃歸命興朝﹐剖符兩世﹐一旦慮徹侯之無實﹐覬帝制以自爲﹐其罪已不可勝誅。聖朝寬大﹐優予自新﹐而又首鼠兩端焉。是狗彘不食其餘矣。自逆耿誅夷﹐福州晏然﹐二百年乃有光緒甲申之役。

法人犯閩

法國以越南諒山之戰﹐中法失和﹐議償賠款未定﹐忽又開仗於諒山。謂中國不遵條約﹐廣派戰艦﹐駛進中國海口。旣占據臺灣基隆﹐復於甲申閏五月二十日﹐突以七艘進泊閩垣之馬尾。時督閩者爲香山何璟。閩海口岸天險﹐炮臺森列﹐守臺見法艘將入﹐電請何督進止﹐何督以和議未定﹐憚先行開仗﹐允其入。險要一失﹐寇在門庭。省垣貴富﹐相率遷徙。當事恐匪人乘機竊發﹐飭按鄕辦聯甲﹐晝夜梭巡。又設團練局四局﹐各招百人﹐奏保故山西布政使林壽圖爲團練大臣。人心藉以少安焉。

馬江熸師

法艦自閏五月二十日泊馬江後﹐人心大震。先是﹐廷議以督撫不知兵﹐撫軍爲張兆棟。命侍講學士張佩綸會辧軍務﹐於五月到閩。至是專駐馬江﹐調集兵船十一艘曰揚武﹑永保﹑琛航﹑濟安﹑飛雲﹑振威﹑福星﹑福勝﹑建勝﹑伏波﹑藝新以壯聲勢。法則兵艦九艘﹐別有新式水雷船兩艘﹐相持月餘日﹐和戰之議未決﹐我軍漸懈。七月初一日﹐法人忽遞戰書於揚武管駕張成﹐成達之船政大臣﹐何如璋祕不發。初二日﹐各國領事商人均下船﹐眾知必戰﹐入請亟備﹐佩綸斥之出。嗣船政學堂洋文教習法人邁達告學生魏瀚曰「明日開仗。」瀚不敢白﹐越日辰﹐見法船升火起碇﹐急馳告﹐而法已照會﹐未刻開仗﹐乃遣瀚向其帥孤拔以詰朝請。比登敵舟﹐而炮已發﹐我船猶未起碇裝藥。敵連發巨炮﹐揚武首受其禍﹐福星﹑振威﹑福勝﹑建勝殊死戰﹐無如陣勢旣失﹐預備又後﹐皆相繼碎毀﹐餘船放火自焚。惟伏波﹐藝新二艘逃回﹐自鑿沈林浦江。計失輪船九﹐龍槽船十餘﹐小船無數。陸勇盡潰﹐法則僅沈魚雷船一而已。是役也﹐陣亡管駕以福州人爲多﹐若林森林﹑葉琛﹑陳英﹑許壽山尢爲慘烈﹐水手死者無慮數千人。水軍旣覆﹐法人乃專轟毀船政局﹐炮聲徹午夜而後已。時將軍穆圖善駐師長門﹐防其逸出﹐嚴飭閩安南北岸各炮臺﹐互相犄角。初五日﹐法兵攻閩安炮臺及火藥房﹐我師潰。敵皆登岸。將大炮毀壞﹐投水而去。初六日﹐南北岸炮臺復被夷爲平地。乃萃全力攻金牌﹑長門炮臺。初八﹑九兩日夜炮聲不絕﹐卒被闖出。法人旣出口﹐會垣人心始安。張佩綸﹑何如璋奏報不實﹐於是閩省京官請密派公正不阿之大臣查辦。疏入﹐並督撫逮問﹐罷黜有差。先是廷議以臺灣重地﹐命劉銘傳爲福建巡撫﹐移駐其間﹐至此乃以大學士左宗棠督辦福建軍務﹐浙撫楊昌濬爲閩浙督﹐兼管福建巡撫﹐會辦軍務。又起故陜甘督楊嶽斌率馬隊入閩﹐皆於是年秋冬先後到福州。時閩事粗定﹐相與籌辦浙﹑臺防務。嶽斌渡臺﹐後旋告病歸。宗棠於次年乙酉七月﹐亦卒於軍。

校注

⑴原文作「漳灣一材」﹐「材」字誤﹐應爲「村」。

兵事錄二﹝涉及兵事﹞

涉及兵事

福州非用兵之區﹐然三面距海﹐海鳥肆飛﹐匪今斯今﹐且上下游諸府﹐皆若股肱。警報朝聞﹐援兵夕發。自臺灣入版圖﹐地無土著﹐不逞之民﹐易相倡亂。三百年間爲臺變﹐而福州不能已於枕戈衷甲者﹐尢數見焉。匯而志之﹐是曰涉及。

晉

盧循據島

閩海漢代卽有戰事﹐然樓船所經﹐角逐而已。晉安帝隆安間﹐始有憑島爲寇者﹐孫恩縱橫海上﹐大爲閩﹑浙患﹐而其黨盧循爲尢劇。時劉裕方屢著戰功﹐乃自永嘉追入晉安﹐元興二年。大敗其眾。循走番禺﹐閩人之患始息。

唐

李椅平粵

李椅之爲觀察使也﹐當代宗大歷八年。哥舒冕適反﹐報至閩﹐椅投袂而起。卽命將﹐率水師﹐西與鐘陵軍會﹐以援番禺。推誠誓眾﹐士皆奮勇﹐遂擒首逆誅之﹐五嶺以定焉。

宋

莆田煽亂

林居裔者﹐莆田遊洋鎭民也。太宗太平興國三年﹐擁眾十餘萬﹐據遊洋及百丈二鎭﹐稱西平王。邑涵江人陳應功自請討賊﹐戰死。勢益張﹐遂進攻泉州﹐城中兵裁三千﹐危甚﹐監軍何承矩等堅守待援。權福州畱後楊克讓得莆田令黃禹錫請兵信﹐禹錫遣其子觀同﹐莆人陳靖上請。親率福州屯兵赴之﹐賊解圍去。泉州兵馬都監王繼升潛以精騎二百﹐追擒其魁﹐送闕下。餘黨悉平。

彭孫平盜

廖恩久寇閩中。熙寧十年﹐詔除左藏庫彭孫福建路﹐捉殺賊盜。恩奔信州﹐孫招降之。

汝爲負嵎

汝爲﹐範姓﹐建州民也。其諸父﹐鄕人名曰黑龍﹑黑虎﹐皆事盜販﹐善斗﹐羣不逞附焉。官不能捕。建陽人江鈿﹐儒林郎。老而有謀﹐郡使權甌寧令﹐圖之﹐皆就誅。其徒因依汝爲作亂。汝爲粗知書﹐勢張甚﹐屢討不克。已而餌以官﹐降焉。未幾復叛﹐乃詔參政孟庾爲福建江西荊湖宣撫使﹐神武左軍都統制韓世忠副之﹑時建炎四年也。次年正月﹐世忠進圍建州。當世忠初至福州﹐眾以賊銳﹐欲畱以俟元夕。世忠笑曰「吾元夕還見公矣﹗」攻六日﹐拔之﹐汝爲自焚死﹐餘黨悉平。

安撫剿寇

海寇陳小三以艘六十擾福州界﹐安撫使陳弼給鄭廣兵三百﹐期三日破賊﹐求濟師﹐不許。屬兩日大風﹐賊舟不能進退﹐廣盡擒以獻﹐因請曰「以一擊十﹐公料三日﹐何也﹖」弼曰「第從吾令﹐無問所由。」其料敵決勝多類此。積四年﹐凡平賊百七十部﹐時爲紹興十五年。

元

長泰靖亂

至元二十六年春正月﹐畬民邱大老等寇長泰縣﹐福州達魯花赤脫歡﹐同漳州總管髙傑討平之。

漳州討盜

二十八年﹐漳州盜歐狗作亂﹐福建行省平章徹裏討之。

王善寇福州

順帝至正十三年正月朔﹐江西徐壽輝將王善與康壽四江二蠻等由福寧連陷羅源﹑連江﹐進犯福州。帥﹑憲兩府急﹑以禮聘漳州羅良﹐良﹐漳州新翼萬戶。良募兵千人﹐沿海進直抵城下﹐與賊死戰。旣入城﹐夜復引敢死士﹐出賊不意攻其營。良每擊賊﹐皆以藥弩挫敵﹐遠近畏之。至是賊見弩﹐驚曰「此漳州羅萬戶軍也。」各駭散﹐善退屯連江縣﹐發病死﹐江二蠻殮而焚之。方善之陷羅源也﹐連江巡檢劉濬率兵赴援﹐拒之辰山。戰已頻捷﹐有訛傳福州陷者﹐眾乃潰﹐濬遂中箭墜馬。次子健下馬掖之﹐濬不屈死﹐健亦以死拒。賊善義之﹐釋不殺﹐使斂濬屍歸。《元史劉濬傳》則云﹕健詐爲工商流丐﹐入賊中﹐夜半發火大譟﹐禽善﹐並手斬害父者﹐事聞﹐追贈濬官﹐授健古田尹。傳曰「先聲足以奪人。」王善連陷諸縣﹐勢已難遏﹐卒折於羅良﹐良不外千人之兵耳﹐而摧劇寇如拉枯焉。方是時﹐豈無大將哉﹖而不能禁賊﹐功乃出於萬戶﹐求虎豹以壯藜藿不采之威﹐可勿念哉﹖

仙遊平賊

至正十四年夏﹐安溪縣盜李大﹑南安縣盜呂光甫聚眾爲亂。秋八月﹐遣其黨劉廣仁等陷仙遊縣﹐萬戶成三寶以福州軍與同知官保率兵擊走之。

明

丁瑄戰功

沙縣鄧茂七﹐名云素﹐建昌人。因殺人拒捕﹐攺名徙居焉。時福建多礦盜﹐凡村聚各置望樓﹐編民爲甲﹐擇豪者總之。茂七爲甲長﹐益役虐鄕裏。民訴於縣﹐逮不至。下巡檢追攝﹐遂殺巡檢及知縣﹐於英宗正統十三年二月發兵反﹐稱王設官﹐聚眾數萬﹐連寇汀州﹑邵武﹑延平各府屬﹐詔巡按丁瑄自福州馳詣延平招撫。瑄旣至﹐茂七殺使者﹐不受命﹐尋詔左都督劉聚等帥兵討之﹐不克﹐於是復命寧陽侯陳懋佩徵南將軍印﹐督諸將出師。十四年二月﹐茂七復寇延平﹐瑄及指揮劉福擊斬之﹐函首送京師。而陳懋與保定伯梁瑤按察副使邵宏譽等又分路捕殺餘賊﹐逾年悉平焉。

張瑄平賊

成化八年﹐福安賊葉旺﹑葉椿作亂﹐巡撫福建右副都禦史張瑄討平之。

聶珙受檄

按察司僉事聶珙於嘉靖三年受巡按禦史檄﹐召督諸縣兵大破饒平及汀州賊之犯永春縣者。是役也﹐連戰皆捷﹐斬百六人﹐余俘擒無漏。官兵惟義民陳良一人戰死。

周寀平⑴

萬曆十六年冬﹐莆田縣民柯守嶽等以鬼道惑眾作亂﹐剽掠及永福縣之五都﹐巡撫周寀遣兵討平之。

朱欽相撫寇

海寇鄭芝龍南安縣石井人。頻犯沿海諸縣。天啟六年秋﹐巡撫朱欽相遣巡海道蔡善繼善繼嘗有恩於芝龍。招撫之﹐芝龍已降。尋復叛去﹐新撫朱一馮檄都司洪先春擊之﹐先春大敗。

荷蘭肆擾

熹宗天啟中﹐姦民潘秀導荷蘭停舶閩海﹐挾互市以肆搶掠﹐東城澎湖﹐據之﹐西擾及福州。閩撫以驍將王夢熊等相機率兵﹐三路齊進﹐破之。又計擒其帥﹐福州乃安。外人之深入中國﹐皆有爲之倀者﹐種族之辧﹐漠然不明。振古如玆﹐良可嘆矣﹗

汀州會剿

崇禎四年秋﹐廣東平遠賊鐘淩秀等犯汀州府﹐巡撫熊文燦提兵入汀州。會廣東﹑江西兩院共剿之。斷淩秀右臂﹐錮諸獄。其弟復秀潰圍出﹐然汀州得粗安焉。

劉香寇閩

海寇劉香者﹐本海澄人﹐連舟宗由粵犯閩洋。巡撫沈猶龍選將截剿﹐大捷於白尾洋。連江令於可舉射殲其酋。海上用兵﹐其難於陸路者倍。連江令﹐文士也﹐而能手射劇寇﹐其戰功亦足尙矣。

鄭芝龍滅劉

劉香爲盜於閩海﹐連犯下游諸縣﹐遂及連江﹐巡撫鄒維璉遣降豪鄭芝龍﹐於崇禎五年夏敗其眾。八年﹐又命芝龍至廣東討劉香﹐滅之。

鄒維璉戰功

崇禎六年秋﹐荷蘭陷廈門﹐犯閩口﹐鄭芝龍不受閩撫鄒維璉之檄。而紅夷操大艘焚我戰艦﹐官軍失利﹐維璉急回福州洋﹐追至銅山﹐苦戰八晝夜﹐大敗之﹐擒其酋數十。因疏劾芝龍。芝龍方有內援﹐上先入其言﹐論將士功﹐而議璉罪﹐璉解組歸﹐卒。芝龍狡黠﹐擅橫海上﹐朝廷多得賄賂﹐而優容之﹐益招其輕侮。斯役之功罪倒置﹐懈將士之心﹐海上所以多事也。

援汀不克

唐王之立於閩也﹐廣東賊蕭聲﹑陳舟等犯汀州府﹐福建巡撫張肯堂遣兵援之﹐把總林深﹑鄭雄戰死﹐識者早知其不振矣。

國朝

陳錦戰績

順治五年秋﹐閩浙總督陳錦與靖南將軍陳泰等分兵復長樂﹐連江二縣﹐遂破興化府﹐故明大學士朱繼祚等死之。進攻泉州﹐復同安縣。六年春﹐又遣總兵張應夢等復閩淸﹑羅源﹑永福諸縣。秋九月﹐江西賊陷延平府﹐又以副將馬夢龍率兵剿之﹐復其城﹐斬新建王朱由柍等。

會師援漳

順治九年秋八月﹐都統金礪師至福州﹐會總督劉淸泰統滿漢兵援漳州﹐鄭成功解漳州圍去。

率泰兵略

總督李率泰於順治十四年九月﹐遣兵剿降永春陷城賊林忠。十月﹐克復閩安鎭。十五年﹐遣舟師圍降賊復叛陳斌﹑盧謙等﹐收復羅星塔﹐斬二人於市。康熙元年﹐又會靖南王耿繼茂﹐擊走海寇之犯定海小埕者。其冬十月﹐建寧﹑延平﹑邵武山賊俱猖獗﹑復遺兵捕其逆渠﹐斬之。

經營臺灣

康熙十七年﹐總督姚啟聖遣子遊擊姚儀率兵援海澄。是歲鄭經遣將劉國軒犯海澄。其秋﹐啟聖自同海澄公黃芳泰遣兵復平和﹑漳平二縣。又同巡撫吳興祚等分路出師﹐復永春﹑徳化二縣。旋與將軍賚塔﹑都統沃申等大破劉國軒於蜈蚣山﹐復長泰縣。十八年﹐連破國軒之師﹐遣人招撫﹐不從。十九年二月﹐啟聖遂同將軍提督攻玉洲澳。國軒走廈門﹐鄭經歸臺灣。僞總兵蘇堪以海澄降。又進克廈門金牌﹐國軒復走澎湖。二十年秋﹐朝命施瑯爲水師提督﹐掛靖海將軍印﹐與啟聖會徵臺灣。二十一年春﹐啟聖率兵出定海﹐以風不利而還。瑯奏請獨任討賊﹐督臣畱廈濟師。啟聖遂專駐廈門﹐二十二年秋七月﹐臺灣平﹐省垣解嚴者垂四十年﹐乃有朱一貴之亂。

滿保督師

康熙六十年四月﹐臺灣姦民朱一貴作亂。五月辛酉朔﹐總兵歐陽凱等戰不勝﹐皆死之﹐賊遂陷臺灣府。時閩浙總督爲覺羅滿保﹐聞變以廈門控臺灣咽喉﹐宜駐師其間﹐以便調發。乃以巡撫呂猶龍畱守省城﹐庚午發福州﹐乙亥至廈門。先是﹐滿保檄南澳總兵藍廷珍﹐會水師提督施世驃尅期進討﹐及總督至廈﹐世驃已出港兩日矣。六月癸卯﹐復安平鎭﹐癸丑進攻府治﹐克之。一貴遁﹐閏六月丙寅就禽﹐械送京師﹐臺灣平。

爽文亂臺

乾隆五十一年冬﹐彰化縣姦民林爽文作亂﹐連陷諸縣﹐知府以下皆死之。五十二年春﹐將軍兼總督常靑至臺灣督剿。朝命兩湖督李侍堯代常春督閩浙﹐駐廈門﹐籌辦軍需。五月﹐福州將軍恆瑞又率兵至臺灣府﹐久未蕆功。冬十月﹐協辦大學士福康安率參贊海蘭察等統兵抵鹿仔港﹐大破之。次年正月﹐獲林爽文送闕伏誅﹐又搜誅餘賊。二月﹐臺灣盡平。

殲除海寇

嘉慶三年﹐海寇蔡牽泉州同安人。猖獗於閩海﹐屢犯臺灣﹐累年不克。浙閩水師提督李長庚大破牽﹐幾獲矣﹐旋中炮隕。十一年廈﹐福州將軍賽衝阿督兵至臺灣剿之。十四年秋八月﹐水師提督王得祿﹑丘良功等蹙之於黑水洋﹐牽窮﹑投海死。其黨朱渥率其眾至定海乞降﹐總督方維甸遣福州知府朱桓往受之﹐於是海寇盡平。

戡定臺民

道光六年夏﹐臺灣﹑嘉義二縣﹐閩粵莊民滋事﹐總督孫爾準渡海至臺﹐密授機宜﹐令總兵陳化成等分路搜剿﹐生擒黃斗乃等二十餘人﹐置諸法﹐人心乃安。

俘獲張丙

道光十二年閏九月﹐臺灣嘉義縣張丙糾眾倡亂﹐殺知府呂志恆﹑知縣邵用之﹐巡撫魏元烺權督印﹐馳檄陸路提督馬濟勝提兵討賊﹐濟勝以二千人往﹐眾咸少之。總督程祖洛在浙江﹐聞變倍道抵廈門﹐調兵方集﹐而濟勝已破賊﹐得渠魁。次年五月俘丙﹐於京師誅之。臺灣平。

廈門之役

道光二十一年秋七月﹐英人復犯廈門。英人曾犯廈門﹐閩督鄧廷楨擊卻之。時顏伯燾爲閩督﹐以鄧廷楨之不能出洋截擊爲非﹐乃增築炮臺﹐廣修船炮。備多而力分﹐遂水陸皆潰﹐總兵江繼蕓等死之。英人反將我大炮轟毀官署。伯燾退保同安﹐鄕民陳姓率擡槍隊五百人﹐抗英師五千﹐大敗之。乃棄廈門﹐據鼓浪嶼不出。伯燾以收復奏聞。八月﹐又以大艘五入犯﹐副將林大椿等戰死﹐提督普陀保炮沈其大船一﹐復退駐鼓浪嶼﹐降伯燾三品頂戴﹐畱任。次年﹐以怡良爲閩浙督。方英夷之寇沿海諸省也﹐嘗分股窺伺臺灣﹐不得逞。二十二年﹐臺灣道姚瑩敗之於大安港。在淡水廳彰化縣界。乃奏籌海防之策﹐舊制臺灣鎭道得專摺奏事。忌者誣其冒功﹐以蜚語上聞。二十三年﹐遣怡良渡臺查辦﹐逮姚瑩﹑達洪阿臺灣鎭。入都。

剿平會匪

咸豐三年﹐粵匪連陷沿江諸省﹐勢張甚。各直省土匪咸乘機起應之。於是閩之漳﹑泉﹑建﹑邵﹐亦相繼蠢動﹐連陷諸郡縣。同安﹑廈門﹑永安﹑沙縣先後失陷﹐時署閩浙督王懿徳委派漳州鎭郭仁布﹑鹽道瑞瑸帶各標兵會同地方官兜圍。旋漳州府城與永春州城又陷﹐幸遊擊饒廷選與署遊擊恩霈等奮勇剿擊﹐分別收復二城﹐匪勢稍斂。然上游之永安﹑沙縣﹐下游之同安﹑廈門等縣均淪於賊﹐又另股竄踞興化仙遊縣。在京禦史晉江陳慶鏞詳奏情形﹐王懿徳乃移駐泉州﹐督率將弁分路援剿。尋於十一月先復廈門﹐繼復仙遊﹐余亦以次肅淸。次年正月﹐懿徳奏閩省營務廢弛。上諭﹕閩省水陸各營﹐除每年赴臺換防外﹐內地存兵尙逾四萬﹐何至盜賊竊發﹐還當咨請鄰省協剿﹖時江﹑浙﹑粵皆派水陸會剿。此後著該撫會同署總督有鳳﹐認眞整頓﹗方內地會匪之竊發也﹐其時臺灣土匪亦圍攻府城﹐賊目有林﹑許爲渠魁﹐吳﹑王二姓爲主謀。在京禦史侯官蔡徵藩詳奏緣由﹐又奏保臺灣在籍前任禮部員外郎鄭用錫等堪辦理團練勸捐事宜﹐報可﹐且諭令王懿徳照該禦史所奏﹐迅速解散賊黨﹐掩捕賊蹤﹐無任蔓延。旋﹐臺民踴躍捐餉﹐以備軍需﹐知府裕鐸又自出家財助之。團練成立﹐地方漸肅淸﹐遂於五年冬間獲其僞元帥陳子仲等九名﹐逆首林房﹑王辦等四十四名。經臺灣總兵邵連科奏報﹐南北兩路並洋面一律肅淸焉。

分剿發匪

閩省會匪於咸豐四年肅淸後﹐五年秋﹐復有順昌土匪勾結江西叛寇爲亂。未幾﹐亦平定。於是閩中軍務漸松﹐獨派兵援應江南﹑浙﹑粵而已。十年夏﹐江西大股粵匪竄入閩疆﹐邵武﹑光澤失守﹐分陷汀洲﹐圍建寧府﹐下游亦騷動。總督王懿徳馳駐延平﹐居中調度。然兵力單薄﹐乃飛咨鄰省請援。旋建寧府劉翊宸剿賊大勝﹐建郡解圍﹐提督鐘寶三督兵收復被陷郡縣。凡三月﹐盡平之。八年三月﹐江西逆匪多由鉛山等處分撲﹐浦城﹑崇安陷焉。道員趙印川陣亡﹐上游各屬又復危急﹐王懿徳請假﹐慶端署閩督﹐仍移駐延平。七月﹐浦城﹑崇安收復﹐邵武諸處賊勢窮蹙。八月﹐懿徳銷假﹐卽赴延平﹐慶端回駐省城。九年正月﹐順昌汀州諸賊剃髮投誠﹐惟連城未復﹐尋亦於二月收復﹐閩省旣平。客軍皆凱旋焉。十月﹐慶端補閩督﹐時浙江喫緊﹐福鼎亦爲賊據。詔慶端駐閩浙交界督兵﹐畏葸不敢行。十一年秋﹐始奏報﹐福鼎克復﹐移駐建寧。其年十月﹐杭州陷﹐慶端以救援不力﹐革職暫畱。同治元年三月﹐慶端抵浦城進剿浙逆﹐接仗失利。溫州﹑平陽會匪闌入福鼎﹐縣北路緊急﹐福州戒嚴。六月﹐以廣撫耆齡爲閩督﹐接統慶端全軍﹐仍駐浦城。二年三月﹐以浙江巡撫左宗堂補授閩督﹐攺耆齡福州將軍。宗棠在淅⑵督剿﹐派員管帶浦城閩軍﹐以爲援應。三年﹐杭州克復。江西新城亦收復﹐餘賊悉趨閩界﹐竄陷建寧﹐𨿽旋收復﹐而賊蹤已闌入將樂縣境﹐復陷寧化縣。僞侍王李世賢等股由徽州開化竄至上饒鉛山﹐逼近崇安﹑浦城﹑閩防緊急。巡撫徐宗幹會商宗棠﹐分路防堵。八月﹐臬司張運蘭到閩接印後﹐卽出省赴邵武府﹐擇要駐縶。⑶十月﹐江西瑞金逆賊敗挫﹐繞竄廣東鎭平﹐大埔等處﹐突入閩境﹐窺伺龍巖﹐直逼漳郡。漳屬南靖等縣復有匪起與勾結﹐張運蘭轉戰失利陣亡。漳州﹑龍巖失陷﹐汀州所屬皆賊﹐焚殺慘虐。徐宗幹派林文察由同安一路進兵﹐左宗棠檄派黃少春﹑劉典等分路剿辦。宗幹又檄催由臺內渡之總兵曾玉明統領水師﹐宗棠亦由衢州入閩。十二月﹐宗棠師抵浦城﹐署陸路提督林文察已陣亡﹐幸髙連升一軍急趨同安﹐以保泉﹑廈。宗棠先飭四營馳赴延平扼守﹐尋親抵其地調度。時粵軍方耀已收復武平等縣﹐進札上杭。然下游賊勢尢狓猖﹐復上諭蘇撫派兵協剿。四年正月﹐宗棠派遣各軍俱獲勝仗。二月﹐臬司王徳榜等遂大破李世賢﹐收復龍巖諸縣﹐惟漳郡尙爲賊踞﹐且有下海之志。幸李鴻章已飭提督郭松林率兵八千人航海至閩﹐宗棠檄會同粵軍由海澄進漳浦﹐以攻漳郡﹐斷其入海﹐兼杜其竄粵。四月二十一日﹐遂將漳州府城收復﹐餘匪尙分據旁縣。五月﹐髙連升﹑黃小春等次第克復閩境﹐一律肅淸﹐客軍均凱旋原省。

甲子平臺

咸豐五年﹐邵連科肅淸臺匪後﹐臺地稍安。未幾﹐彰化縣轄境會匪復滋事。同治元年﹐臺灣道孔昭慈督兵剿捕﹐勇丁嘩變﹐縣城失陷。總兵曾玉明夙爲臺人信服﹐馳赴剿辦。上諭徐宗幹久任臺灣﹐情形熟悉﹐著在省就近調度。九月﹐耆齡任總督﹐添派金﹑廈﹑興化等營弁兵渡臺助剿。二年七月﹐署提督吳鴻源革職拿問﹐卽命總兵林文察本臺人。署理。時臺灣道洪毓琛病故﹐丁日健補授﹐與林文察等會商剿辦。尋於三年六月收復彰化﹐林文察﹑曾玉明內渡剿賊﹐臺之餘匪先後就擒﹐其年冬﹐遂告肅淸焉。

甲戌臺防

同治甲戌﹐日本以臺灣生番戕琉球難夷事肇釁﹐駛兵艦進瑯嶠﹐入牡丹社﹐示將戰﹐閩海戒嚴。朝命船政大臣侯官沈葆楨爲欽差大臣﹐渡海察辦﹐葆楨嚴密設防﹐旋因廷議﹐小償日人兵費﹐事乃寢。

甲申籌援

光緒甲申﹐法人旣敗我師於馬江﹐旋出口分擾臺灣﹑浙江﹐皆閩督所轄地﹐籌兵籌餉﹐福州殆疲於奔命焉。其時基隆久陷﹐防臺者爲劉銘傳﹐屢失利。朝議以左宗棠督師守閩﹐穆圖善﹑楊昌濬﹑楊嶽斌皆爲幫辦大臣。冬﹐嶽斌及吳鴻源﹑沈應奎﹑王詩正先後乘間入臺﹐軍報絡繹。越年夏﹐和議成﹐於是移閩撫爲臺撫﹐常鎭海東﹐以銘傳首任之。

甲午防海

光緒甲午﹐日本緣朝鮮開釁﹐和議不就﹐言者慮其南下﹐沿海戒嚴。福州亦按鄕籌辦聯甲焉。明年和成﹐日本入臺﹐臺人拒之﹐累月始定。然福州晏然。

庚子北援

光緒庚子﹐聯軍犯京師﹐下詔勤王﹐閩督許應騤以曹志忠爲統帶﹐率敖天印等由浙北援。屬衢州各邑土匪蜂起﹐城多失陷。天印時爲前隊﹐次第收復有功。旋以和議告成﹐詔各省勤王之師﹐仍各歸駐所。

校注

⑴原文作「周寀平」三字﹐按上下文之意﹐應爲「周寀平亂」四字。

⑵原文作「宗棠在淅」﹐「淅」字誤﹐應爲「浙」。

⑶原文作「擇要駐縶」﹐「縶」字誤應爲「紮」。

耆舊錄一﹝徳行﹞

徳行

唐

孝子林郇陽

事親以孝聞﹐連帥羅讓禮異之。登博通三史科﹐應詔入內侍講﹐授評事﹐終潮州刺史。

任卹林浦

唐末﹐避亂海濱。凡山巓水涯可維舟處﹐皆鑿井以給行人。人名林公井。今世新法取水﹐如自來水﹑東洋井之類最利民生。果師其制﹐則浦不得專美於千載矣。

五季

忠孝唐延嗣孫誠附

本姓王﹐字季先﹐忠懿諸子也。其攺姓唐者﹐示弗忘唐﹐非特以王﹑唐音近也。幼失怙恃﹐忠懿撫如已出﹐延嗣亦孝事之。羣從好馳焉⑴試劍﹐延嗣獨耽書﹐忠懿戲曰「吾家措大兒也」。唐拜忠懿節度﹐忠懿欲官之﹐稱疾不出﹐復上書切言其不可。朱溫篡唐﹐進封忠懿閩王﹐延嗣以不帝秦爲諫﹐且陳修政練軍﹐爲國討賊﹐忠懿不能用。自是有隱遁志﹐然念鞠育恩﹐未忍去。日言梁不足患﹐患在江表﹑吳越﹐忠懿不省。顧深以諸鎭僭號爲非﹐忠懿然其說﹐終身不稱帝。延翰建國﹐嗣嘆曰「沐猴而冠﹐吾族其不血食乎。」隨估舟逸去﹐更名唐延嗣﹐閩亡。嗣衰絰出郊﹐東望故國﹐一酹﹐大慟而返﹐曰「王氏覆滅﹐非天也。碭山竊鐵﹐沙陀猾夏﹐亦非天也」。生計日困﹐惟授徒自給﹐人皆以唐五經呼之。孫誠﹐宋嘉祐八年進士﹐爲河陽節度推官。

孝友劉甫子若虛附

以孝友廉介聞於吳越。屢徵﹐詣浙卽歸﹐隱武夷。子若虛﹐宋咸平中第進士。侍親側﹐𨿽大暑中夜﹐必正衣冠。親有疾﹐不酒食。丁謂欲羅致之﹐不往。以屯田郎出知邵武軍﹐卒。

宋

孝睦林殆庶諸弟太素等附

字希顏﹐淳化三年進士。累官祕閣校理﹐知明州。醇懿孝友。弟太素﹑太徽﹑太易﹑太蒙﹐皆貴顯﹐同釜而食。子孫彬彬肅睦﹐稱徳門云。

孝悌劉藻族子嘉譽﹑世南﹑砥﹑礪﹑玠﹑附。

字昭信﹐遊羅從彥之門﹐以孝聞。賜粟帛﹐名其閭爲孝弟裏。嘉譽﹐李侗門人也﹐官樂昌令﹐譽子世南﹐終迪功郎﹐從林之奇學。砥﹐字履之﹐礪﹐字用之﹐並舉神童甲科﹐師事朱子﹐得性理之傳。礪子玠﹐學於黃幹﹐世稱一門道學。

孝子盧孝孫

字玉溪﹐奉親孝養﹐常著書立說﹐爲學者所宗﹐卒葬藤山。

元

任卹吳海見《明史隱逸傳》。

字朝宗﹐號魯生﹐博學負气節﹐立志不仕﹐明太祖彊起元潮州路總管王翰﹐海與爲知交﹐白衣冠往弔之﹐至已自裁﹐爲撫其孤偁﹐使知名焉。所著有《聞過齋文集》及《命本》《書禍》等書。詳《明史》

明

孝子林興祖

事母以孝聞。洪武初﹐從父宦遊﹐遂家潮之海陽。以才行舉於朝﹐官終廣西參政。

孝子蔡梅

母陳氏疾﹐吁天求代﹐刲股和粥以進﹐尋愈。王偁書《孝友傳》﹐林銘爲之《贊》。

任俠林觀

字用賓。洪武初﹐隱居不仕﹐情厚而直﹐鄕人化之。凡有訟者﹐皆往質﹐其感人之深若此。

孝子羅泰子紋繹附

字宗讓﹐母喪﹐貧不能葬﹐語及輒泣。旣葬﹐而後飲酒食肉。性穎異﹐於書無不篤嗜﹐尢遂於《易》《春秋》。洪武時﹐閩士以二經取髙第者﹐多出其門。應天聘司文衡﹐曰「布衣也﹐敢校畿甸士哉。」與同邑林志倡爲詩﹑古文詞。有《覺非詩集》。子紋繹﹐永樂間﹐偕舉於鄕。

睦卹林志

字尙默。永樂間鄕﹑會皆第一﹐廷試第二。其學博究百氏﹐咸得要領。十歲避雨染坊﹐漫閱其簿。數日﹐坊遭火﹐失簿錄﹐與之不爽一字。然痛自克治﹐羣居﹐一語一笑不妄發﹐族弟喜﹐幼孤無依﹐育於異姓﹐取歸撫﹐使成立焉。

孝子陳叔剛弟叔紹﹑子煒﹑爟﹑叔紹子附

名棖﹐以字行。祖鈺﹐族人有困賦役﹑鬻產他徙者﹐鈺勸之還﹐構室廬予之。父周嘗葺萬玉潭艸亭﹐楊少師士奇爲之記。棖﹐宣徳初充經筵講官。居親喪﹐廬墓哀毀﹐卒。弟叔紹﹐名振﹐以字行﹐亦孝友。母病﹐嘗糞以驗增減。侄煒﹐十歲而孤﹐撫之成立。叔紹少無宦情﹐晚官禦史﹐臺中建白﹐皆爲之倡。煒繼官禦史﹐有直聲﹐歷藩臬﹐尢多異績。煒弟爟﹐家居侍母﹐母病喘﹐侍奉惟謹。比歿﹐哀毀盡禮。叔紹子﹐舉人﹐工詩﹐善艸書﹐達官貴人求之不易得云。

孝子薩瑯

字用讓。家貧﹐勤勞養母。母病。禱天願以身代﹐母絕而復甦﹐曰「我以子孝﹐益壽三十四矣。」三年乃卒﹐計三十四月也。嘗得遺金﹐待人還之。部使欲薦﹐辭不起。

孝子薩琦

宇廷圭﹐瑯之子也。以編修預修《仁宗實錄》﹐歷禮部侍郎兼詹事﹐卒官。琦事親孝﹐爲人耿介﹐仕宦不以家累自隨。其先本色目人雁門詩人薩天錫之裔。琦一變其俗﹐喪葬皆用朱子家禮。士論賢之﹐天順元年﹐賜祭葬﹐建祠西郊廉山。

任卹施綸

字克端。性慷慨樂善﹐累貲巨萬﹐輒施親故之貧者。友人鄭建負人金。除夜索逋急﹐綸爲代償。郡守唐珣每修舉郡邑廢典或有工役﹐綸必輸助﹐珣數稱之。

孝友車寧

字子靜。正統中﹐以郎中出爲湖廣參議。保靖蠻負險﹐寧單車造諭﹐邊圉遂安。遷廣東參政﹑廣西左布政。峒獠久叛﹐或議剿﹐寧復單車諭之﹐得編戶六萬八千四百﹐歲徵租五千七百八十餘石。寧多學彊設⑵﹐磊落有權略。居家尢篤孝友云。

孝睦何顯

字繼善。性惇朴愷悌﹐事親睦族﹐有聲於時。精經學﹐知湖州府﹐屬邑安吉﹑孝丰民頑獷﹐顯奏攺安吉爲州﹐而治其尢骩法者﹐一方以安。胡銓所建書院﹐祭田在遂安﹐久爲僧寺產。顯釐而歸之書院。

孝義鄭伯和

字節之。天性至孝﹐嫡母林撫之有恩。忌日﹐哀慕異常。年逾六十﹐祭猶泣下。親故貧者﹐量力周給﹐而意皆眞摯。鄕人感其孝義焉。

友睦林坌

字世集。知陽江縣﹐升主事。推已田宅以贍兄弟﹐囊無餘貲焉。

孝友鄭汝信

天性肫篤。事繼母如所生﹐撫孤弟甚友愛。年九十餘尙彊健﹐人問頤養之術﹐曰「鉛汞龍虎﹐吾所不知。少愚寡欲﹐庶幾有之。」

孝子髙瑤《明史》有傳

字廷堅。景泰丙子鄕薦。性剛直﹐少負气節﹐至老彌甚。蚤孤﹐事母盡孝。成化初﹐詣闕陳十事﹐首以復景帝廟號﹐盡親親之恩。旋知番禺﹐奏罷貢獻﹐宦官韋春不法﹐瑤籍其資﹐中貴誣奏﹐逮戍永州。民遮道泣送。賜環後﹐家居二十年﹐不異寒素﹐著有《松塢集》。詳《明史列傳》

孝義莊思正

號樂間叟﹐邑諸生。年十五﹐割股愈父疾。父歿﹐哀毀不欲生。以嚴肅治家﹐以正道型俗。有以急告者﹐不惜傾囊以饜其意。精醫術﹐年八十餘﹐猶手錄古人忠孝節義以教子孫。成化間﹐學使奏旌其閭﹐大書「孝義」以表焉。思正子姓﹐紹書香者十數世。文行孝睦﹐亦相續不衰。

友睦李廷儀子源附

字鳴鳳。爲定海令﹐民戴若父母﹐滿秩﹐遷判順天。外戚奪民田﹐儀判以田歸民﹐坐謫同知六安州。屬邑霍山饑﹐儀散賑﹐全活甚眾﹐擢貳南安。巖郡也。賊阻山谷﹐時出剽掠。儀募能走險者﹐帥以進討﹐俘斬甚眾﹐降渠魁。督府攘其功﹐恥自白。引疾歸﹐內行肫摯。少乳於嫂﹐母事之。嫂歿﹐哀慟異常。子源﹐官通判﹐有詩名。仍世友睦﹐眾稱之。

任俠髙文達

字思徳。戶部主事﹐請告家居。起歷員外郎﹐旋乞休。吏部上其賢﹐擢浙江副使。世饒於財﹐然好施於。歸裏﹐荷笠灌園。客有造廬者﹐問髙副使安在﹖及入﹐冠帶出﹐灌園人也。與都禦史林廷玉兩平閩卒之亂。嘉靖末﹐詔立祠﹐與廷玉同祀。

忠孝許天錫《明史》有傳

字啟衷﹐選庶吉士﹐思親成疾﹐陳情乞養。還朝﹐攺給事中。有气節﹐與何天衢﹑倪天明稱三天。正徳乙丑﹐使安南﹐正朝禮﹐卻贐金﹐交人爲建郤金亭。歸﹐見劉瑾專橫﹐條上其罪﹐夜宿朝房﹐瑾遣人縊殺之﹐謚文穆。詳《明史》列傳

孝睦鄭餘慶

字從善。又作崇善。少孤﹐奉母至孝﹐睦族屬﹐厚姻黨。爲定海令﹐勞心撫字。嘉靖倭亂﹐繕修守備﹐境內獲全。又建閘﹐漑民田﹐修學造士。逢歲饑。「不待命發倉﹐且陳救荒十事」﹐以勞卒於官。慶少時﹐大母欲多分先業與其諸父兄弟。慶請於母﹐承志弗違。舅氏以屋售﹐旣予直百金矣。母色不怡﹐慶卽以券還舅﹐士大夫義之﹐私謚孝恭。

孝義袁宗耀

字世明。舉於鄕﹐以母病不隨計﹐官教諭﹐年四十餘未有子﹐妻爲置妾。耀以年暮遣還﹐後妻舉一子﹐喜曰「吾向憂嗣續﹐今有子﹐歸老決矣。」遷開封﹐不赴。家居惇尙行誼﹐嘗分產讓其庶弟。

孝睦林燧

字世成﹐幼孤﹐母徐氏督之嚴﹐朝夕溫凊﹐命之去﹐乃去﹐年五十餘﹐猶孺慕。母或色不怡﹐跪伏問故﹐愉而後起﹐有美田宅﹐同堂兄以磽瘠易之﹐慨然無吝。裏有爭訟﹐或兄弟不睦﹐惟燧言是聽。卒年八十五﹐裏黨皆流涕。

孝子林森

字起新。十六歲﹐負父骸還裏。父澤爲糧長﹐運米至京﹐姻友黃某﹐額短期迫﹐澤先以其米墊之﹐迨兌收澤米﹐而黃某逋誤﹐森匍匐赴救﹐父已罹刑。裹骨歸。海舶遇風﹐欲搜骨投之水﹐森仰天一呼﹐大風頓息﹐穩抵淘江故里﹐葬焉。奉母孝﹐嘗曰「吾無以慰母﹐惟當作好官耳。」後舉賢良方正﹐知嵊縣。邑有糧長常例﹐亟革之。卹困窮﹐抑豪右﹐定圖﹐均役﹐吏胥束手。調象山﹐行李蕭然。民醵金爲贐﹐不受﹐以母老告歸﹐卒。里人謚以孝義。

孝友林堪

字尙乾。外溫內肅。性至孝﹐大母許治家嚴﹐堪侍竟日﹐未敢移寸趾。奉父母承顏順志。有一弟﹐父母愛之﹐弟子一﹐而堪子三。堪體親意﹐以已業均焉。舉於鄕﹐嘗分校南闈﹐力卻關節﹐終宣化令。國朝侯官林堪﹐居鳳岡﹐任定南令﹐與齊名。

友睦林秋

字貞義。文安公瀚孫。性孝友﹐好施。兄爔終於賓州吏目﹐秋萬里歸其喪﹐婚嫁其子女。晚鬻所居﹐窮約自守。官至靖江長史﹐有廉聲。

忠孝楊一謨

字世文。由進士歷官貴州參議﹐乞養歸。晨昏問侍﹐孺慕不衰。親歿﹐以哀毀卒。雍正六年﹐祀忠孝祠。

孝子鄭靜夫鄭天挺附

少孤。嘉靖間﹐倭寇入境﹐靜夫棄二子﹐挈木主﹐負母避山中﹐遇賊索金﹐見空囊﹐欲殺其母。靜夫泣告「母老且病﹔殺我足矣。」賊斷其右臂﹐木主墮﹐猶以左肱衛母﹐族人收葬之。時又有鄭天挺者﹐母喪在殯。倭至﹐天挺守柩不去。賊索金﹐拜且哭﹐曰「家貧安得金﹖所不去者﹐母柩耳。」賊殺之﹐並焚其母柩。

義卹林煜

有醇行。著《微辭》﹐什伍爲捲﹐共二十有四﹐成一家言。有友人嘗寄煜珠葛。倭亂﹐友歿於難﹐煜召其子還之。人咸服其篤誼。

任俠陳伯亮子謹附

生平不食言﹐家積粟﹐有糴者誤遺金﹐急追還之。嘉靖間﹐倭掠郊野﹐亮移入城買宅。後屋主訟官求增價﹐官不直之﹐欲罪其人﹐亮增之直﹐而請免之﹐曰「當日吾急避亂﹐多取吾金﹐不悔也。」官甚重之。子謹﹐字徳言﹐嘉靖間狀元及第﹐徐階爲考官﹐察謹所爲﹐自朝謁讀書外﹐不輕交接﹑妄取與﹐益器重之。歷中允﹐丁艱歸。營丁與家人鬥﹐謹要絰出視⑶﹐誤爲梃傷。病月餘卒﹐著有《丙制集》。

友睦王夢麟

字維振。父子聰﹐遺四弟﹐貧且稚﹐夢麟舌耕哺之﹐讓宅諸弟﹐躬就敝祠以居。舉鄕試﹐官桂林通判。

孝義林貞勝

字益甫。官都城廂使。孝謹﹐有大節。父疾﹐吁天請代。母患眼﹐親砥其翳。爲伯父後﹐生事死葬﹐無異所生。溽暑設漿於門﹐歲浸設粥於道。凡津梁道路之傾圮者﹐靡不修葺﹐博洽能詩文。著有《益甫集》。

孝子陳樂

字九成。父得奇疾﹐樂晝夜不解帶﹐渴甚﹐含水呴之﹐父竟瘳﹐鄕人咸推爲篤孝。舉鄕試﹐官司務﹐病無帳﹐以席禦風﹐然不言貧也。

睦卹董世道

字克濟。少貧﹐節縮治生。久漸饒﹐給與兄子﹐中分田宅。凡族姓不能婚葬者﹐周之。居瀕海﹐屢毀於倭﹐捐貲﹐城其地。立平糶法。春夏出粟﹐至冬收獲﹐率免其息。見流殍輒爲收葬﹐王參政應鐘傳其事。

友睦林宅賢

邑諸生﹐事父母孝。家貧﹐教授裏中。兄有狂疾﹐家人幽閉之。賢輒出兄﹐共飲食。兄食已﹐乃去。生平無怒容﹐人有非理﹐賢見之﹐色漸莊。鄕人輒訾曰「汝見怒於林君﹐足恥也。」

孝子鄭云鎬

字周卿。爲伯父坦後﹐事嗣母鄧氏孝謹﹐無異所生。歿猶孺慕不衰。生父卒﹐上書學使﹐請終喪﹐弗許。舉鄕薦﹐守連﹑靖二州﹐有循聲。終成都知府。

任俠董廷欽

字仲恭。公車抵徐州﹐郡人林孝廉偕春病革﹐林族多大估﹐附鏹京師數千金﹐其從者謀分其金去。欽急請於官﹐封識囊篋﹐並經紀其喪歸閩。遂不及試。歷任郡邑﹐多惠績﹐牧欽州﹐籌邊弭變﹐民立祠分茅嶺。

孝睦林一鷟

字汝周。父道政﹐精《春秋三傳》。一鷟從父授經﹐家貧爲塾師﹐以供菽水。家門之內﹐彬彬禮教。直指周昌旌其門﹐曰「義方仁壽。」晚歲制行彌篤﹐耆儒碩徳﹐爲鄕閭達尊者﹐又十餘年。

孝子朱應冬

性至孝﹐每出﹐必告父所往﹐近則爲父治一日糧﹐遠必數日俱備﹐歸則與父同榻﹐抱父足而眠。父患瘡疾﹐割股肉﹐裹以他藥敷之。少間復發﹐泣曰「必我行誼有虧﹐累父至此。」吮瘡三日﹐遂愈。司理周之夔爲作《朱孝子傳》。

純孝許希賢

字世昌。兩居親喪﹐哀毀骨立。旣葬﹐廬墓二十八年﹐虎不爲暴。子孫懇請﹐乃還家﹐以壽終﹐葬貴安山。有司刻「純孝」字於墓門以表焉。

孝睦莊修子以浚附

字聞修。孝義思正七世孫也。廩生﹐以文行著﹐家居聚徒講學﹐悉依白鹿洞規。從遊者履滿。孝於親﹐厚於族﹐冠婚喪祭﹐具修古禮。子以浚﹐亦以孝聞。

國朝

孝子林偉

字堅之。父公衡﹐明末官南寧通判﹐鼎革棄官﹐歿於南寧。傳者異詞﹐偉決計往尋﹐入南寧﹐偏叩官吏無知者。金盡﹐夜宿天鏡山﹐投老僧剃髮。僧審實﹐嘆曰「孝子也。」贈之金﹐旋於破亭中得木主爲塵土掩﹐拭之﹐卽「南寧通判林公」六字。偉狂號曰「吾父在是矣」。抱主返庵。適遇老翁﹐亦閩人﹐爲示其父葬處﹐啟土負骸歸﹐計行二萬餘里﹐千四百餘日。聞者哀之﹐爲助其葬。

孝子張之材

性篤孝。順治戊子﹐土寇圍城﹐城內食盡﹐守者下其令﹕「凡出城市米﹐必官給符乃行」。而民憚賊迫﹐甘爲餓殍者相枕也。材痛父母垂斃﹐出市米﹐賊要而奪之﹐材奮勇﹐手批賊數輩。賊亦不持兵﹐拳毆材折脇﹐流血及衣﹐復盡掠去﹐匍匐至南關﹐以所給符未失﹐門者納之。時圍城中無醫藥﹐而創自平。父與母亦無恙﹐人謂孝感云。

孝義鄭起

順治戊子﹐兵荒﹐父母及祖父母相繼沒。起年十七﹐附身附棺備具﹐撫二幼弟成立﹐旋俱蚤世﹐撫諸侄及侄孫如撫其弟。百口共爨﹐庭無間言。晚年復捐金收骸施棺。鄕人髙其義行。

任卹施元暘

字賡白﹐年十三﹐邽療父疾。順治五年﹐福州饑﹐出已粟多贍族眾。十三年﹐鄭氏兵圍城﹐居民分陴堅守﹐敵軍尋退﹐皆其措餉之力。有塋地在北麓﹐姦人盜鬻某姓﹐臨窆事覺﹐暘見其七棺半朽﹐竟捨之﹐壽九十六。

孝義林靖子鑣附

字獻卿。性至孝﹐侍母疾數月﹐未嘗解帶。事嫂如母﹐撫孤侄如子。順治五年﹐大饑﹐靖分粟於鄕鄰﹐人咸賴之。子鑣﹐字永範﹐庶子錡幼﹐鑣篤愛錡﹐及成立﹐推產以讓。鑣生平好周人急﹐道路傾圯﹐悉捐貲修庀之。

義卹葉良駒子宗秉附

性豁達﹐力行善。順治初﹐疫气盛行﹐良駒施藥﹐全活甚眾。貧不能殯者﹐埋之。歲饑﹐賴以濟。子宗秉承父志﹐增款構學捨﹐延師課族中子弟。置義田﹐爲膏火資。又建宗祠﹐創籌祭業﹐俾永奉祀。

忠義汪汝修弟汝欽附

順治十年冬﹐海寇周瑞登岸肆掠﹐與弟汝欽率鄕人禦之﹐殺賊數十﹐以眾寡不敵﹐鄕人潰﹐兄弟皆被執。賊曰「爲我用﹐貸汝死」。俱不從﹐賊怒殺之。逾二日﹐子大美收二屍﹐面如生﹐遂合葬焉。

孝子楊必亨

國學生。年十三﹐從父讀書光徳裏。順治丙申﹐鄭氏稱兵掠福州﹐父被執﹐必亨哀告﹐願以身代。酋感動﹐父子得俱脫。母沾瘋疾。起居飲食﹐悉躬親﹐七閱月不少怠。人稱其孝。雍正三年旌表。

孝子鄭璇

字若文。父正諴﹐司教南安。鄭氏陷泉州﹐俘知縣﹑教諭﹐拘系鷺門。璇徒跣奔救﹐遇前同學翁氏子﹐告以處。伺道旁數日﹐見其父﹐父曰「吾命懸指顧間﹐兒畱﹐增一累﹐宜急歸。」璇悲傷饑餓﹐臥翁家。頃之﹐父忽至﹐曰「俘官已議釋歸﹐兒先渡海﹐吾稍後卽歸。」璇歸﹐父逾年不返。突傳俘官悉解臺灣﹐璇不告妻子﹐復蹈海尋父。至臺而父先遁歸。時鄭氏緝捕嚴密﹐璇竄身窮島﹐出沒蛟蜃之窟。晦迹丐中﹐每至急﹐如有神祐。後遇老舵工﹐指微茫小路一痕﹐曰「由此可達泉州。」璇趨回而父先抵家三月矣。兩涉漲海﹐父子生全﹐咸謂純孝所感云。

義感趙沂

字閬仙。進士﹐宰新城。歸後﹐遇寇薄會垣﹐焚城外民居。有從賊中大呼曰「勿邇趙長者家」﹐比屋千餘家得免。及避寇東山下﹐亦免寇難。爲人古心道貌﹐瀟灑出塵﹐文采遒艷﹐有《燕遊艸》《歸來堂集》。

忠義胡牧孟亦作穆孟﹐妻王氏附

名守謙﹐以字行。其先以武功世襲衛指揮﹐父上琛忠於唐藩﹐合門殉難。僅餘二子﹐牧孟其長也。右衛守備王邦鎭憐其忠臣之後﹐字以女﹐爲經紀其家。舉武科﹐耿精忠反﹐徵之﹐不從。會其友沈廷棟函論精忠不道﹐事洩論死。其妻謂牧孟曰「沈君死﹐母老﹑妻無依﹑將有族滅之慘。」牧孟曰「然則我承之耳」。亟赴刑曹自伏﹕「廷棟之書皆已筆也」。廷棟與人書﹐牧孟竊視之﹐爲潤色更書焉。乃辟於市﹐婦亦從死。王師復閩﹐贈官蔭子焉。

義俠陳國琦子治滋附

字琢庵。五歲喪父﹐九歲失母﹐悲號躄踴﹐哀毀若成人。康熙丙午﹐補弟子員﹐遊學浙中。值耿變道阻﹐蕩平後始歸。帥府稔其文行﹐題授教諭。歷任沙縣﹑大田﹑甌寧。戊午﹐海寇林信陷漳平﹐移兵大田﹐防將余虎素與令侯執纁不協﹐乘勢縱橫。夜半﹐寇將乘垣﹐琦急檄諸生範文景﹑田乃章等率練長鄕兵﹐分陴守城。親馳虎營中﹐責以大義。虎爲感愧﹐出師追賊﹐城賴以全。子治滋﹐字以樹﹐號徳泉。穎敏力學﹐十歲通《五經》大義﹐能屬文。康熙癸巳﹐館選授編修﹐母老乞歸﹐歸八年而親喪。葬畢﹐攺禦史。尋掌京畿﹐於民生利獘﹐詳切敷陳﹐輙蒙嘉納。旋擢奉天府丞﹐爲人篤孝躬行﹐爲都人士倡。教子以居家必孝弟﹐居官必淸﹑愼﹑勤。治滋三子﹐朝礎﹑朝柄﹑朝棟皆登第。

孝睦翁應宣

字士宜。孝事繼母﹐兼敬養兄嫂﹑撫侄如已出。遭耿變﹐迫之仕﹐不屈﹐避地琴江。以讓產睦族稱。

任俠林萱

字乾之。諸生。康熙十五年﹐大師逾嶺﹐耿部潰軍南下者﹐擄掠無虛日。萱率鄕民﹐竭力堵禦﹐裏黨獲全。耿變旣定﹐臺酋部卒復盤踞內地﹐掠子女﹐索餽餉﹐萱復營解焉。

悌俠謝宣

字爾旬。刻苦力學﹐尙气節﹐事兄宏如嚴父﹐一錢寸帛﹐必稟命焉。常傾囊爲業師林啟平葬及五世。康熙庚午﹐舉副榜貢生﹐出閩邑令溧陽吳琇之門。歲甲戌﹐琇以郡移缺額去河官﹐家累二十餘口﹐宣繼粟肉﹐三年無缺。琇迫於對簿﹐謀鬻養女閔氏以償。宣聞之﹐嘆曰「官斯土﹐以鬻其女。凡爲子民者不忍見﹐況門下士乎﹖」立措三百金遺琇﹐止閔氏。已而琇復如前謀﹐將舉券﹐宣復醵錢二萬﹐舁女於家﹐撫爲已女。盛裝擇佳偶歸之﹐一時人士髙其義。

孝子林祖植

字建伯。康熙戊寅﹐商人何某觸怒鹺使﹐波及其父。植挺身代質﹐父不忍﹐欲自投獄。植泣曰「兒以身代父﹐職也。父有子而坐視父入獄﹐生不如死。」謫戍永平﹐臨行猶以父老不能躬養爲念。抵上谷﹐會李光地巡撫北直﹐稔其孝﹐力請減等釋歸。都中名公卿咸贈以詩﹐徳州孫勷爲之傳。

友睦吳庭橒子尙焜附

字崇卿。五世同居。康熙四十六年壽躋百有二歲。奉詔建坊旌表。逾年卒﹐子尙焜﹐年七十﹐事期頤老父﹐晝則杖隨﹐夜則聯榻。一宿三起﹐寒暑不輟。父卒時﹐年八十餘﹐苫塊必循禮﹐年九十一卒。

孝任張世燦

字云階。雍正癸卯鄕薦。歷知增城﹑饒平﹑普寧﹑興寧﹑永安﹑歸善﹑新會七縣﹐多善政。始任饒平﹐歲饑﹐燦先賑後聞。長官重之。邑隆都堤幾潰﹐率工堵築﹐三晝夜完固﹐水患以免。歷宰各邑﹐皆以拯災卹患﹑興利除敝爲已任。獄多平反﹐一切餽遺干請無所受。以疾乞歸。天性純孝﹐年十五﹐親吮父癰。居喪哀毀盡禮。歸田後﹐卹及戚屬﹐瘞族人之不能葬者。

孝子劉兆基

字開周。舉人﹐雍正初巡撫滿保以孝廉方正薦至京﹐以病乞歸﹐尋官教諭。未逾年﹐亦解組歸。兆基少孤﹐養母盡孝﹐主共學書院﹐造就學者甚眾。子孫繁衍﹐相繼舉甲乙科。

孝義陳仁

字惕存。徳行凝定﹐以文章振一時。勤學授徒﹐供奉二親。又爲業師營葬﹐領康熙乙酉鄕薦﹐著有《鐵硯齋集》。

任俠髙琬

字騰士。善文﹐兼習武備。值海氛熾﹐總督姚啟聖聞其才﹐延贊軍事﹐馳驅海上﹐冒矢石﹐賊巢﹐剿撫兼中機宜﹐歷五歲寇平﹐論功奏獎﹐晉琬一品頂戴。

孝友莊念勤弟其蓁附

字若丹。舉於鄕﹐力學不懈。遊其門者﹐多掇巍科而去。母病﹐與弟癢生其蓁衣不解帶者二載。兄弟式好﹐視侄猶兒。家法爲鄕黨師。按念勤先人﹐曰思正﹑曰修﹑曰以浚﹑均已詳明代徳行。

友俠劉聖振弟鄰初附

字虛舟。康熙間舉人﹐授廣西興業縣。居官寓寬於猛﹐一以仁愛爲心。革排柵錢﹑馬蹄錢諸陋規﹐邑人立碑志之。解組歸﹐囊橐蕭然。然性好施與﹐每多周卹。昆弟三人﹐更相友愛﹐常以詩書課弟。鄰初成進士﹐入翰林﹐有時望。

孝友林世發

字君奮。父歿﹐哀慟幾不欲生。母老病﹐日夜侍湯藥不倦。母色少變﹐卽跪問故﹐俟霽乃起﹐撫三弱弟﹐極友愛。後相繼沒﹐鞠諸侄無異已子。腴田大廈﹐悉以讓之。鄕鄰髙其行﹐有爭訟者﹐皆取決焉。

孝睦張綸

字道羽。貢生。綜洽羣書﹐爲文淵懿博大。執親喪三年﹐絕葷酒﹐置田以供祭祀﹐又分弟與從弟﹐余悉給族之貧者。自是綸亦貧﹐繒袍粗糲﹐泊如也。

孝友王勅

字聖仲。《侯官志》耆舊九徵子也。生平品端行粹﹐篤於孝友。勵志紹家學﹐研究《易》理。雍正己酉舉人﹐任安溪教諭﹐專以實學課士焉。

孝義黃輔徳

字紫列。少穎異﹐好讀書。事親孝﹐持身廉介。雍正中﹐成進士。宰定襄﹐興利剔獘﹐民勒石頌其徳。後攺邵武教授﹐捐修學捨。以立品惇行課士﹐士風丕振。親老乞歸﹐居鄕惇睦好義﹐年七十一卒。

孝義王廷梁

字維才﹐號美溪。喪母﹐廬墓三年。墓離家五十里﹐每三日一歸省父。父好施﹐梁皆先意而行。生平篤兄弟﹐其他輕財好施﹐多不勝舉。

孝義王朝屏

字云根。幼警敏能文。父應元﹐雍正丙午舉人。屏承庭訓﹐文譽日起。乾隆甲午舉於鄕。爲人孝友肫篤﹐見義必爲。眾曰「王氏有子矣。」仕至刑部員外。

孝友魏開葉

郡學生。早失母﹐哀毀盡禮。隨父客吳門﹐先意承志。父喜周卹﹐皆力辦以成之。繼母有五弟﹐友愛怡怡。幼弟患痘幾殆﹐禱於神﹐願減已算以益之﹐獲愈。體素弱﹐父病﹐日嘗藥以進。勞瘁而卒。

孝友何佩珠子恆潮附

字嘉瑀。拔貢生。力學稽古﹐事親先意承志。母沒﹐衰毀骨立⑷。篤愛諸弟。季弟早世﹐撫其孤﹐教養兼盡。及長又夭﹐更顧復其遺孤。念仲兄食指繁﹐割田數百畝爲公業。生平尊師重學﹐給衣施槥﹐並周郡中節婦之貧者﹐於戚族尢厚卹之。子恆潮﹐舉人﹐工詩文﹐善繼父志。

孝子趙繼蕃方元平等附

父病﹐割股以進。父母歿﹐以哀毀卒。同裏方元平亦然﹐母病割股無效﹐亦以哀毀卒。更有江際田﹑劉志淸﹑髙行均皆以割臂割股﹐調羹療父母疾﹐獲愈。行均有姊﹐亦與同割股焉。

孝悌陳榮子駿元附

兄弟五人﹐榮居次。父歿﹐年十三﹐哀痛若成人。及葬﹐隨兄適墳操作。母止之﹐號泣請往。朔望必造墓所哭奠。母以壽終﹐榮哀毀骨立﹐事兄如父。兄病﹐願以身代。兄沒﹐言及必涕泣。撫從子如子﹐撫從孫如已孫。從孫名廷魁﹐道光間舉於鄕﹐皆榮培養之力也。子駿元﹐母卒﹐哀毀不食。父諭以滅性違禮﹐乃稍進。然猶茹素者三年﹐父壽終﹐哀戚如喪母時。其宅心仁厚﹐喜義舉﹐皆如其父。道光十八年奉旨旌獎﹐廷魁從孫培倬﹐大挑四川令﹐有吏績。

孝義文哲

鑲紅旗滿洲人﹐駐防福州。三歲喪父﹐孺慕哀泣。及長﹐饔飧不給﹐與兄竭甘旨以奉母。乾隆間﹐隨軍渡臺﹐徵林爽文﹐有功。母沒﹐三年號於墓。累擢協領﹐駐三江口。廉公有恩﹐人以文父母稱之。地方義舉﹐皆竭力成之﹐曰「吾不待有餘以濟人也。」以父歿時家貧﹐棺衾粗具﹐終身爲憾。故生平不敢以丰腆自奉。及卒﹐遺命薄斂﹐曰「無易吾志﹐以得罪於先人。」其摯性若此。

義俠薩龍光

以庶吉士﹐攺戶部主事。丁外艱歸﹐治鹽策以贍族戚。地方公益皆倡輸﹐數千金不吝﹐嘗曰「吾豈以財爲徳哉﹖視吾義所存﹐從之而已﹐必俟有餘而後散焉﹐則爲善無日矣。」時以爲名論。

孝睦陳薰南

字蕙畹。母病風攣﹐兩手不舉。薰南每飯親哺﹐或出就館﹐間日歸﹐則妻代哺。有友宰歷城﹐訂歲五百金延入幕﹐以母老病固辭。母壽八十有一﹐親哺者二十餘年。事叔如父﹐三弟有室﹐皆其筆耕成之。幼弟苦學﹐病瘵卒。以次子篆嗣之。勗學勵品﹐卒舉優貢﹐以成弟志。薰南能文﹐著有《鋤經書屋文集》《啖蔗齋遺艸》﹐道光間旌表。

孝卹梁升南

諸生﹐孝事父母﹐及親歿﹐哀毀幾滅性。篤友愛﹐𨿽與兄弟異產﹐然撫遺孤皆如所生。三黨有急﹐視其力所得爲﹐無吝色。道光間旌。

友姻陳叟

失其名字﹐少時積錢數萬以娶婦。會其姊家坐馬價賠累﹐鬻甥女以償。叟聞之﹐罄所藏贖歸﹐遂不復娶。好談史﹐從市肆購零本《綱目》閱之﹐積久﹐遂能通貫。早歲從軍﹐後棄尺籍﹐鬻琉球燈以湖口﹐士大夫雅重之。

孝子鄭義正

父病足疽﹐醫治無效。或謂吮之可愈。義正請於父﹐父責之﹐曰「吮則毒入爾心腹矣。」義正號泣以求﹐從之﹐遂愈。母得偏枯﹐轉側需人。義正臥母側﹐奉侍三年﹐母病亦愈。與兄友愛尢篤。

孝睦鄭璇子恭附

字子中。諸生。父胸生疽﹐禱於神﹐以身代。父卒﹐母病﹐醫治無效﹐乃發篋陳百家方書﹐得母病之由﹐治之立瘳。遂以方濟人。族之孤女因亂沒爲婢者二﹐皆贖而嫁之。此又一鄭璇﹐與康熙時鄭孝子﹐同姓名。子恭﹐縣學生。補抄謝臯羽《晞發集》五卷至八卷﹐爲之後序。又作《月令中星考》《均田論》﹐學使沈涵重之。

孝卹何道源

字廣文。五世從祖履旭﹐旌表孝子。父志髙﹐負販廣東﹐遭風漂泊不返。道源年十五﹐屬弟道泉奉母﹐獨往尋﹐得之於越南。時父病瘵﹐服事五日而卒。葬父畢﹐乃返。與弟奉母惟謹。母卒﹐廬墓三年。每朔望必偕弟至宗祠讀祖訓以勸族人。歲暮於普濟堂按名給錢﹐又建塔於漏澤園以掩枯骨。

孝睦廖岡陵子鴻翔﹐鴻荃等附

字陸峯。父昂﹐官把總﹐以剛直忤上官﹐落職。懼禍及﹐避去。時岡陵甫九歲﹐泣告諸父執﹐爲營獲﹐事白﹐而父去不知方﹐乃白母往尋﹐得之於永安旅次。母好施與﹐苦家貧。岡陵時陰以錢實篋中﹐匱則益之。篤厚姊妹﹐有寡者﹐月給薪米﹐撫其孤成立。通堪輿言﹐而助貲勸葬不吝﹐卒年七十八。子鴻翔等五人皆舉甲﹑乙科。鴻苞﹐官揚州府﹐鴻藻﹐官江西督糧道﹐鴻荃籍侯官﹐官工部尙書﹐謚文恪。《侯官志》別有傳。

孝俠陳士鑑

習儒。以佐父持家﹐遂攺就會計。事父盡孝﹐愛兄篤﹐以雍睦訓族﹐同居六代﹐不析箸。歲祲﹐倡捐賑貸。裏閭中遇忿爭必力爲排解。道光間旌表。

孝義何恭崇弟恆喜﹑恆挺﹑猶子則賢附

字愼齋。叔弟恆喜﹑季弟恆挺﹑並以孝義稱。伯兄早世﹐次爲家督﹐同產合爨。厚女兄弟﹐其孀者皆撫孤成立。外此地方義舉﹐尢極力爲之﹐兄弟同心如一。已而恆挺﹑恆喜先後卒。恭崇漠然無所問。而督諸子加嚴。未幾﹐恭崇亦卒﹐諸子咸能成三父志﹐於施濟之事尢力。道光間﹐大吏上恭崇兄弟行義於朝﹐皆得旌建坊。恆喜子則賢﹐舉於鄕﹐篤志程朱之學﹐爲時所稱。

孝悌陳瑞魁

字學仲。少孤﹐棄儒學﹐賈以養母。母壽終﹐營葬不惑堪輿之說。歲時祭掃﹐疾風驟雨不避。兄早逝﹐事嫂盡禮﹐撫從子成立﹐中外三黨間﹐絕者繼之﹐孀者卹之﹐助婚助葬﹐尢必殫其力而後已。座右皆書忠孝節義軼事以自勗﹐卒年七十二。

孝義洪福

字季汀。少孤﹐事母至孝﹐侍疾衣不解帶者累月。母卒﹐三年歠粥。遇父母忌辰﹐必抱木主號泣﹐與兄弟共財﹐終身無間。家素貧﹐而卹孀賑貧﹐必勉力行之。

任俠林於制

與弟三人﹐浮海爲生﹐皆雄武善戰。於制尢勇敢﹐面黑如鐵。時海寇猖獗﹐被劫者無敢與抗﹐獨於制兄弟以計破之。前後殺賊百餘﹐皆棄屍海中。賊渠憤恚。伺於制船出天津﹐設伏環攻之﹐獨舟無援﹐斗兩晝夜﹐勢窮﹐皆爲賊所害﹐猶相顧咋舌﹐曰「好男子﹗使官軍用此輩﹐吾無噍類矣。」

友睦許朝均

號和齋﹐篤友愛﹐兄弟皆早世﹐遺孤皆幼。值兵寇擾攘﹐避匿深山﹐朝均以一身理之﹐卒能撫孤成立﹐爲婚娶﹐並析產分給焉。

悌弟林祥

字叔擎。父開瓊﹐傳見事功。官教諭卒。家貧﹐有三寡嫂﹐窮不聊生。祥誓不娶﹐竭力以卹。方兄病﹐刲股以進﹐竟不起﹐遂終身不復葷食。銳意文章﹐不求聞達。嘗病瞽﹐後復明﹐力學有悟﹐乃號懺凡居士。

孝卹陳顯揚

字惟錦。侍父疾﹐衣不解帶。母患風毒﹐吮血舐癰﹐祝以身代。前後居喪﹐哀毀骨立﹐憫孤卹寡﹐凡三黨間﹐嫁娶喪葬﹐必竭力助之。道光間旌表。

孝卹劉廷章

字建綸﹐號蕓圃。職員先儒劉履之後。少有至性﹐事生父母﹐嗣父母﹐皆以孝聞。親喪﹐哀毀骨立﹐遇忌辰﹐必哭泣。篤友愛﹐撫從子若子女。弟婦孀﹐迎養於家﹐教育其子女。歲饑﹐有鬻女者﹐出數十金爲倡﹐贖歸﹐令母子復全。著有《省心錄》《家訓錄》若干捲。道光間旌表。子存仁﹐官知州﹐有循聲﹐著述尢夥。自有傳。

孝睦王世光

字植庭。乾隆間﹐由長樂遷閩縣。祖﹑父皆有隱徳。世光生有至性﹐未冠失怙恃﹐哀毀如成人。兄世耀客建安﹐弟世輝早逝﹐寄食外家﹐伶仃孤苦﹐常以嗣續爲憂。遂力營生計以娶﹐本支復盛。篤厚親故﹐冠婚喪葬﹐佽助不吝。子弟遵其訓誡﹐皆馴謹嗜學。學使彭蘊章手書「孝友慈祥」旌其門。

孝子方英穎

字隆文。其先長樂人﹐移閩縣﹐父遊幕山東肥城縣﹐挈與俱。父卒﹐英穎年才十五﹐號哭典衣負骸歸﹐路經蘇州﹐病月餘﹐金盡﹐逆旅媼逼取餐錢﹐解其囊見骸﹐棄道旁﹐英穎抱之啼。縣令過而詢之﹐泣訴顚末。令曰「孝子也。」罰媼給旅費﹐並予文憑﹐俾護骸歸。

孝友鄭文久

幼失恃﹐卽哀慟不勝﹐數日不沾水米。事父並繼母﹐極得歡心。篤友愛﹐弟夭亡﹐弟媳年僅笄﹐撫卹之﹐始終無間。爲人排難解紛﹐尢稱於裏間。道光中旌表。

孝子鄧庸族人韶﹑光﹑楷﹑應軫﹑應斗﹑熾昌附

字敏齋。母陳病劇﹐午夜焚香吁天﹐刲股和藥以進﹐病隨愈。終以瘡傷得疾﹐囑弟曰「母疾新愈﹐幸有四弟可終養﹐吾無尢矣。且吾以身易母﹐𨿽死亦生。」言訖而逝。韶﹐字希舞﹐年十一歲﹐父官化州﹐卒於任。聞訃﹐哀慟屢絕﹐水漿不入口數日。欲躬赴迎喪﹐伯父憐其少﹐阻之。未幾﹐庶母扶櫬歸﹐走迎江幹﹐望舟一慟幾絕﹐路人爲之流涕。光字景晦﹐事父母以色養﹐侍疾衣不解帶﹐𨿽中裙廁牏﹐皆躬浣滌。居喪哀毀骨立。楷字正夫﹐應軫字世南﹐應斗字世瞻﹐皆孝友得旌表﹐熾昌父墮水﹐下負﹐父已死。哀毀逾恆﹐咸豐間旌。

孝悌髙文駿

生有至性。九歲母病﹐卽憂戚如成人﹐朝夕問視無間。父病﹐刲股和藥﹐獲愈。兄文駒早世﹐撫侄如子。年二十五歲﹐父復病。時酷暑﹐服侍﹐積勞成疾。猶彊起奉視﹐以慰父懷。疾甚﹐遂卒。戚黨哀之﹐道光間旌表。

孝義林雨化

字希五。少有至性﹐父課以大義﹐感激奮發﹐以舉人官教諭。有某生直而受誣﹐雨化申辯諸府﹐府得劣生三百金﹐反坐雨化罪。謫戍﹐旋賜環。父尙健在﹐相見怡然﹐人爭稱之﹐晚歸裏﹐以課徒自給。直聲亮節﹐尢爲鄕邦所重。每講學﹐門外聽者常滿﹐𨿽顓愚亦咸領其意而去。著《古今文集》二卷﹐文筆嚴重如其人﹐婿陳功梓之。功官禦史有聲﹐雨化飲食而教誨之者也﹐世尢服其知人。同裏林昌彜《硯耕緒錄》載雨化賜環時﹐知府某緣事謫戍﹐相逢於旅邸﹑雨化贈以詩曰「三日⑸白金亦小哉﹐忍將名教掃塵埃。好還天道君知否﹖我卻回時爾又來。」

任卹鄧庭訓

字東峯。家不甚富﹐而好善不倦。建義學﹐立社倉﹐修橋梁諸善舉﹐恆終歲遑遑﹐蓋有瘠已肥人之風焉。

任卹李慕鏊

字振烈﹐號方溪。祖﹑父皆以舉人官知縣﹐訓導有聲。慕鏊幼岐嶷﹐九歲通《五經》﹐顧獨困於試場﹐以歲貢終。內行肫摯﹐執親之喪﹐哀毀逾常。旣﹐乃推親之志﹐力行施濟以爲孝。凡三黨中冠昏喪葬﹐必竭其力以佽助。又念節婦最苦﹐月立敬節糧以卹﹐冬月則別給棉衣焉。然於當世之務﹐未嘗不講求精審。侯官林文忠督軍粵西﹐要與偕行﹐未赴﹐獨以金石書法自娛﹐世爭寶其字迹焉。

友卹徐品芳

字鞠人。喜任俠﹐不事家人生產。光緒甲申﹐法夷突犯馬江﹐所居浦下鄕﹐系陸路要衝﹐乃與林主事元賡傳附學業。倡辦團練﹐眾恃以無恐。事平﹐獎職銜。品芳尢篤友愛﹐兄早卒﹐撫猶子如已子。課讀綦嚴。尋其子與侄同年舉於鄕﹐人艷稱之。宗祠毀於火﹐獨倡捐重新。凡關宗族之事﹐視其力所能爲﹐無難色﹐皆此類也。

友睦王景郇弟景莘附

字起龍﹐號雨田。貢生。十世同居﹐凡二百餘人。光緒初﹐奏旌得獎「浦江家法」匾。弟景莘﹐字起根﹐號任農﹐領鄕薦﹐亦有文行。

孝行陳承裘

字子良﹐大司寇若霖孫也。以孝稱﹐母病﹐刲臂和藥以進。居喪﹐哀毀柴立。服闋﹐補弟子員﹐旋以進士官刑部浙江司主事。時輦下公卿多尙書公僚屬﹐咸以進取相期﹐君獨以侍奉爲樂。隨父景亮居山左藩臬署者有年。及歸閩﹐又侍奉不出。生平好施與﹐重品行﹐以長厚待閭裏﹐以詩禮課子孫。待師有加禮﹐猶卹其後人不衰﹐晚年以金石自娛﹐裏黨稱之。自來表彰錫類﹐志乘所載﹐若刲股負骸﹐多出孤寒畸行﹐而世祿養志者寥寥﹐豈以庸行爲當盡乎﹖然畸行難﹐庸行尢難﹐亟錄之。

義行陳錫瓚

字彤占。幼穎警﹐篤孝異常兒。弱冠籍學﹐气槪豪宕。累試弗售﹐橐筆遊四方。嘗爲天津水師學堂漢文教習﹐提調吳仲翔叩所學﹐大奇之﹐待以上賓。時嚴復已負海內重望﹐一見亦折節﹐請執弟子禮。旋就臺南守包容聘﹐渡海佐其幕﹐容服錫瓚文行﹐令其子若媚師事之。光緒辛卯領鄕薦﹐壬辰成進士﹐授工部歸﹐逾年卒﹐年四十八。孝友本其素性﹐於書則無所不窺。然多略觀大意﹐不竟學。及叩以經史疑義﹐仍辧晰﹐累累如貫珠﹐其才殆天授也。工詩﹑古文﹑詞﹐尢精醫學﹐所活戚友中沈屙垂死者﹐不下數十人。少慕韓魏國﹑李忠定之爲人﹐思以經濟顯﹐鐫一印云「撐住頹風不量力。」可以知其槪矣。晚得一第﹐未竟所學﹐賫志以沒﹐士論惜之。

孝子羅義進

字孚髙。孝弟出天性。父病目﹐爲義進舐愈者兩次。業南臺錢市小經紀﹐善辧泉幣眞贗﹐佐人貿遷﹐歲可積數十金。先以所入者進兄﹐兄畢娶﹐家計日增重。父酷好觀劇﹐上海伶紫雲來閩﹐傾倒一時。父尢嗜聽其曲﹐每飯後﹐必攜杖頭錢入劇場﹐家之有無﹐弗問也。君又以所入者供父兄日需﹐終身不議婚配。或以不娶非孝諷之﹐則坦然曰「大宗有後矣﹐吾何罪﹖」晚年務養親﹐屏一切事﹐在父膝前﹐時作孺子態。父年髙﹐亦忘其子之歲﹐曰「吾兒三十矣﹐胡弗娶﹖」其實父七十餘﹐而兒五十餘也。寒一褐﹐短不及脛﹐綴敗絮以代裳。雜糠屑菜根於一盂﹐日再食。父則盛服飾﹐腆肴餌﹐必多方羅致焉。壁書進膳晷刻﹐不使少差。日於午後扶父往演劇處﹐晚又往扶歸﹐歷四十寒暑無惰容﹐嗚乎難矣﹗

孝子許顯駒

窮古今﹐達異域﹐未有無倫常可以爲學者。故閩省學堂成立未幾﹐而卽有許孝子殉母事。孝子名顯駒﹐字漢英﹐少孤﹐事母最孝。以弟子員肄業髙等學堂﹐平居嘗慨人子得竭力奉親﹐親率中壽﹐日月不居﹐蒼顏易老﹐誠人生憾事。每言及此﹐輒哽咽欲絕。會母病﹐朝夕不離側﹐然竟不起﹐哀痛殊常。其女兄力勸﹐乃稍進糜粥﹐及其母受弔之次日﹐乘間仰藥死﹐預書遺囑數十百言﹐有「母死亦死﹐至愚也。然我涓埃未報﹐各是其是而已。」殿以絕命詞﹐云「世上是非惟我定﹐生平心事只天知。」聞者哀之。

孝介陳親

字壽慈。事母最孝。年六十餘﹐母病﹐侍奉湯藥﹐皆躬執而不委子婦。少籍學﹐授徒鄕裏﹐藉修脯以養母﹐間亦取所得潤筆以佐之。其作書能以指濡墨﹐尢見重於時。遂有浼之關說當軸者﹐駭曰「士之守身如婦女守節﹐君將污吾節耶﹖」其狷潔不苟若此。丙午秋卒﹐遺囑治喪不用浮屠。其學養蓋可徵矣。

校注

⑴原文作「馳焉試劍」﹐「焉」字誤﹐應爲「馬」。

⑵原文作「多學彊設」﹐「設」字誤﹐應爲「記」。

⑶原文作「要絰出視」﹐「要」字誤﹐應爲「縗」。

⑷原文作「衰毀骨立」﹐「衰」字誤﹐應爲「哀」。

⑸原文作﹕「三日白金」﹐「日」字誤﹐應爲「百」。

耆舊錄二﹝學業﹞

學業

唐

文苑陳通方

貞元十年登第﹐時年二十五。屬公道大開﹐采及孤寒﹐故閩人亦得與選﹐時論榮之。後因失歡王播﹐困躓以老。然文行卓著﹐流傳人間﹐不能掩也。

文苑陳詡子納附

字載物。貞元間及第﹐三府交辟﹐以文名於時。嘗知制誥﹐有《詩集》十卷。子納﹐會昌進士﹐仕大同軍節度副使。

文苑邵楚萇

字待倫。貞元間得第﹐以詩名。侍中馬燧有亭甚偉麗﹐爲作《馬侍中亭子歌》﹐馬以爲愧﹐遂毀其亭。邵埼靑巖有萇宅。

文苑陳彥博林諝附

字朝美。元和進士﹐貴溪令﹐得時名。邑人林諝博學不仕﹐撰《閩中記》十卷﹐談者兩美之。

文苑歐陽衮子琳玭附

字希甫。寶歷初進士﹐官禦史﹐與項斯齊名。長子琳﹐字端卿﹐咸通七年及第﹐亦官禦史。次子玭﹐咸通十年中第﹐仕至書記﹐並有時譽。

文苑李滂

字注善﹐開成進士﹐大理評事。文名籍甚﹐與長樂林鶠﹐侯官蕭膺同登第。閩中文學自是與上國並。

文苑鄭諴林滋﹑詹碓附

字申虞。會昌間及第。同邑林郎中滋﹐字原象﹐詹布衣雄字伯鎭﹐俱有才名。時稱諴文﹑滋賦﹑雄詩﹐爲閩中三絕。

文苑薛承裕林衮﹑陳蜀附

字饒中。咸通初進士。國子四門博士。又有祕書郎林衮﹐字謹言﹐乾符進士。陳蜀字文郁﹐皆同邑﹐亦有聲於世。

文苑連總鄭希顏附

字會川。咸通九年中第。賦筆典麗﹐爲溫庭筠所重﹐又天復五老榜鄭希顏﹐亦本境人。

五季

文苑黃廷樞子夷簡附

有文名﹐爲王審知從事﹐甚被親任﹐延鈞以女妻之。子夷簡﹐字明舉﹐少孤﹐好學﹐善屬文﹐尢工詩。初仕吳越﹐勸錢俶納土﹐終宋光祿卿﹑祕書監﹑平江軍節度副使。太宗﹑眞宗皆禮遇有加。

文苑沈崧林鼎附

乾寧中進士﹐與臨安羅隱齊名﹐吳越錢鏐延爲鎭海軍掌書記﹐奏授兵部尙書。及元瓘卽位﹐拜丞相﹐謚文獻。有《集》二十卷。同邑林鼎字渙文﹐亦爲元瓘宰相﹐俱能佐其不逮﹐鼎謚貞獻。有《文集》數十卷。

儒林陳貺

志操淡朴﹐通經籍。力學苦吟﹐得句未成章﹐已播遠近。不苟仕進﹐隱廬山四十年﹐學者多師事之。開白鹿洞宗風。南唐李景以幣徵入﹐見進止嫻雅﹐景喟然曰「眞儒者也。」以天寒﹐特降札曰「欲贈卿綾綺﹐卿必不受。今送卿以朕自服綢縑衣三十事﹐卿其勿卻﹗」乃獻《景陽宮懷古》詩以諷之。景稱善﹐授江州士曹﹐不就﹐歸﹐卒年七十餘。

文苑陳保極弟元亮﹑陳郁附

字天錫。原籍永春﹐後遷閩縣。《閩書》《八閩通誌》無不閩﹑永兩見。好學﹐善屬文﹐第進士﹐進秦王從榮從事。忤王﹐貶推官。從榮敗﹐歷三署﹐賜金紫﹐又忤晉相桑維翰﹐不自安﹐假歸。翰言「閩人狡﹐恐走淮海。」追下臺獄﹐將鍛成其罪。李崧救解﹐降衛尉丞。憤甚﹐未幾卒。詩賦震一時﹐性傲而吝﹐與人奕將敗﹐則亂其局。得祿未嘗自奉﹐日惟蔬食﹐身後囊金爲他人有。弟元亮﹐仕南唐﹐亦以文學名﹐後主目爲二英。又有陳郁者﹐篤學博覽﹐仕閩王曦爲諫議大夫﹐以沖淡免禍。

宋

經學劉彜

字執中。從胡瑗學﹐第進士。爲邵武尉﹐有惠於民。熙寧初﹐爲制置三司條例官﹐以言新法不便罷﹐後知處州。俗尙巫鬼﹐病不求醫﹐著論以辧之﹐俗遂變。著書繁富。紹聖初﹐郡守溫益建五先生祠﹐以彜與陳襄﹑鄭穆﹑周希孟﹑陳烈並祀。按彜所著以《七經中義》《明善集》《居易集》《水經》。爲尢有功經史。

儒林劉康夫

字公南。祖若虛﹐傳附徳行。父奕以屯田員外郎﹐爲韓琦判官﹐贊畫有勛。季父異早退﹐稱隱君﹐亦官屯田。世謂其兄弟大小屯田。康夫從周希孟學﹐鄕人師其孝弟仁愛。久主鄕校﹐鄭俠表其墓﹐稱其羽翼詩書﹐推獎臻至。著有《經訓》及《雜文古律詩》﹐又有《志術》二十七卷。

文苑林陶

景徳中﹐舉特科﹐累官員外郎。有《集》四卷﹐又著《元統》二十卷﹐詞旨該博。

文苑謝伯初

字景山﹐以詩知名。歐陽修謫夷陵﹐寄以長歌﹐修稱其佳句無愧唐賢﹐然仕宦不偶﹐困窮以卒。

經學林洪範一作鴻範

幼苦學﹐博通經傳。工文﹐累舉不第。後還家﹐教授鄕裏﹐著《諸經義方》三十卷﹐與建州徐復論詩之通樂﹐復大悟﹐遂得其樂律之傳。

儒林陳暘《宋史》有傳﹐兄祥道附

字晉之。中制科﹐爲太常博士。著《樂書》二十卷﹐趙挺之稱其貫穿明備﹐終禮部侍郎。兄祥道﹐字用之﹐一作「祐之」﹐或作「復之」。籍閩淸﹐治平間進士﹐上《禮書》一百五十卷﹐範祖禹嘆爲不可及。除祕書正字﹐兼館職。《禮》《樂》二書﹐並行於世。詳《宋史﹟儒林傳》。

儒林王普

字伯照。禮﹑樂﹑律﹑歷﹐皆精洽﹐宣和進士﹐官工部侍郎。使金還﹐卒。朱子嘗評福州前輩明禮者三人﹐普爲最﹐劉藻傳見徳行。任文薦次之﹐皆占籍本境者。國朝阮元采普入《疇人傳》。

文苑蔡蒙叟

字素臣。博通古今﹐隱居教授﹐從遊甚眾。郡守李欣薦授本州助教﹐八十餘卒﹐號貞白子。著《繩子》三卷﹐凡五十七篇。

醫學田巖

以醫名﹐尢善治瘵。診候察形﹐度病淺深﹐期以月日﹐未嘗失也。

疇人阮興祖

精天文算法。乾道四年﹐詔訪通歷者﹐遂上言新曆差謬﹐太史局官荊大聲不以白部﹐卽補興祖局生。初﹐大聲旣偕天文官劉孝榮爲新曆﹐至是﹐忽以興祖所主太陰﹑白道﹑九道變七道﹐別演一法﹐與孝榮異。孝榮訟諸朝﹐興祖說廢不行。

文苑陳修

紹興中及第第三人﹐年七十三矣。尙未娶﹐髙宗讀其《四海想中興之美賦》﹐有云「蔥嶺金堤﹐不日復廣輪之土﹔泰山玉牒﹐何時淸封禪之塵﹖」手書粘壁﹐及唱名﹐問﹕「卿年幾何﹖有幾子」﹖修具對﹐詔出內人嫁之。

經學兪咸熙

少應舉不遇﹐遂閉戶窮經﹐性凝靜﹐操履不苟。鄕裏稱長者﹐有《文集》十卷。

儒林李樗子北海先生附

字若林。與兄柟﹑林之奇同遊呂本中門﹐後舉於鄕。其學以孝弟忠信﹐窮理力行爲主﹐著《毛詩解》﹐學者稱迂齋先生。子北海先生﹐失其名﹐亦以文行﹐爲學者師。

儒林鄭湜

字溥之。父昺﹐詔興⑴進士﹐官終大學士﹐湜﹐乾道進士。光宗初﹐爲祕書郎﹐因轉對上言「盡事親﹐嚴家法﹐明教子」﹐不報﹐出知建寧府。慶元初﹐權直學士院。趙汝愚罷相﹐湜艸制﹐有「持危定傾﹐任公竭節」等語。韓侂冑以其無貶詞﹐罷知福州﹐尋坐免﹐入僞學黨籍。後官侍郎﹐卒謚文肅。

儒林黃榦《宋史》有傳

字直卿﹐循吏瑀之子。受業朱熹門。熹以道統托之﹐所著皆羽翼經傳﹐名目繁多﹐詳宋史本傳。此外又有《勉齋文集》﹐並行於世。

儒林李浚

字履中。記博而醇﹐嘗論孟子集義﹑養气之義﹐謂其動必由理。朱子稱其獨得大旨﹐著有《潏水集》。

儒林曾逢震

字誠叟。與林性之俱從朱熹遊。恥爲科舉之學﹐於經史百家﹐無不窺究﹐而胸中渙然洞見道體。隱居道山﹐家之有無﹐不問也。自編錄詩文﹐名《月林丑鏡》。

儒林陳長方弟少方附。

字齊之。循吏先子。少孤﹐依外祖太僕林旦居吳﹐師王蘋﹐得二程之緒。讀論語至一貫﹐嘆曰「六經無逾此言。」榜其齋曰「惟室。」紹興中上言﹐以「嚴師律﹑備長江﹑謀漕運」爲急。旣成進士﹐尉蕪湖﹐吏不能欺。有兄弟訟者﹐教而遣之﹐調江陰教授。曰「教官幾於屍素﹐當育材以報稱。使後進聞孔孟之道。」未行﹐以疾卒﹐朱子重之﹐稱惟室先生而不字。弟少方﹐孝宗時爲東宮講官﹐號二陳。

儒林鄭昭先子逢辰﹑鄭文遹附

字景明﹐或作「景紹。」淳熙進士﹐主浦城簿﹐得受業朱子焉。獲賊不受賞﹐右相葛泌嘉之﹐擢宰歸安﹐除端明殿學士﹐簽書樞密院。辭﹐弗允﹐旋拜恭政﹐卒謚文靖。子逢辰﹐字伯昌﹐以蔭稍遷部郎﹐同官會食。祭酒蔣峴論孔子誅少正卯之非﹐逢辰笑之。旣﹐峴兼殿中侍禦﹐劾罷逢辰。淳祐初﹐起知衢州﹐有惠政。舉推官馮惟悅廉賢﹐劉晉之希史嵩之意﹐彈其謬薦。投劾乞歸。後提舉江右常平。首劾吉守戚裏王克讓罪。累平寇亂﹐調湖南。又平郴寇﹐且越境討剿江西之賊。旋以浙東提刑致仕。鄭文遹亦朱子門人﹐先從黃幹﹐後與幹俱受業朱門。朱子命編次喪禮﹐著《喪禮長編》﹐及門呼昭先﹑文遹爲二鄭云。

元

文苑方伯載

幼登陳文龍門﹐彊記善問﹐與俗殊趣。薄科舉程文﹐而喜爲詩。時諺﹕人分十等﹐有一官﹑二吏﹑及八娼﹑九儒﹑十丐之目。人問載何不應舉﹖笑曰「吾肯居娼之下﹐丐之上乎﹖」

文苑黃六有

與謝文節善﹐不仕元。貧不自活﹐攜二子行五百里﹐教學代耕。暇或歷訪先賢講習之地﹐借書髙誦。聞有遺逸之士﹐𨿽懸崖窮谷﹐亦必造謁﹐蓋當時有心人也。

文苑吳鑑

字明之。工文詞﹐爲一時所重。集𨿽久佚﹐士大夫家猶寶其殘編云。

文苑林淸

避元弗仕。居山寺﹐變姓名。郡守過寺﹐驚其儀表﹐引爲吟友。守論閩海人物﹐曰「聞有林淸者﹐雄才碩徳﹐惜未見其人。」淸默然﹐次日﹐守再訪淸﹐則不知其所之矣。

文苑鄭天祐林岊等附

字君祚。避元亂﹐隱南湖。後遊四方﹐日飲醇酒賦詩﹐人呼顚公﹐不能測其所存。晚歲﹐辟火食﹐麻鞋﹐散發走道上﹐歌《屈騷》以見志。螺江林岊﹐及弟睎發先生巒﹐侄巢云﹐子赬亦皆不仕。

文苑鐘耆徳弟明徳附

字元長。性至孝﹐遭元亂﹐貧不娶。親歿﹐以雞豚不逮爲恨﹐哀慟幾絕。博極羣書﹐詞律淸雅﹐爲一時推重。弟明徳﹐亦以詩名。所著有《養正集》《自省錄》。之數公者﹐甘心沈晦﹐其皆有神州陸沈之憤也夫﹗

明

文苑鄭旭

字景初。洪武初﹐以學爲國子掌儀。太祖幸太學﹐親選才徳兼備者十人以傅東宮﹐旭居第二。後以蜚語謫吏雲南。建文中﹐起爲髙安訓導﹐卒。旭於學無所不窺﹐爲王偁﹐林志所推重﹐著有《詩經總旨》《初學提綱》諸書。

文苑王褒明史附傳子肇﹐五世孫應時﹑應鐘附

字中美。《舊志》作閩縣人﹐《明史》﹐作侯官人﹐未知孰是﹖詩人林鴻兄女婿﹐洪武間鄕薦。宰永丰﹐預《太祖實錄》﹐擢修撰。爲《大典》總裁﹐應詔賦詩﹐多稱旨。好汲引﹐不當帝意﹐他日仍復薦之。同郡陳仲完﹑髙廷禮﹑王恭﹐皆因以進。詳《明史文苑》林鴻附傳。子肇﹐字開若﹐工詩文﹑書畫﹐永樂中屢徵不起﹐著有《蒙齋集》。五世孫應時﹐官雲南按察使﹐應鐘嘉靖時禦史﹐屢論宦官﹐忤嚴嵩﹐罷歸﹐提學宋儀望爲建道山書院。

藝術陳�

工詩﹐明天文﹐與林鴻﹑陳仲完﹑唐泰﹑髙棅﹑唐震﹑王恭﹑鄭定﹑王偁﹑王褒稱閩中十才子。洪武三十年進士﹐廷對第一人。一榜無北士﹐太祖怒﹐戍考官劉三吾及安阝﹐尋召安阝回爲鴻臚署丞。時禁習天文﹐人兢傳安阝善此﹐遂殺之。

文苑周玄《明史》附傳

字又允。一字凝之。永樂初﹐徵授員外郎﹐詩瑰奇悲壯﹐有《宜秋集》詳《明史﹟文苑》林鴻附傳

文苑陳申鄧誠兄弟附

字孟膚。博學善文詞。洪武間﹐由教授擢潮州知府﹐有惠政。人稱文章太守。誠﹐黃州守﹐弟定﹐有《耕隱堂》集﹐季弟佑。

文苑鄭定《明史》附傳

字孟宣。善擊劍﹐工古篆行書。陳友定辟爲記室。有定敗﹐亡命交﹑廣﹐後遷長樂。洪武末年﹐徵授延平訓導﹐歷國子助教﹐著《澹靜齋集》。詳《明史﹟文苑》林鴻附傳或謂十子之鄭定卽鄧定﹐非也。

文苑陳景著

名從﹐以字行。官編修﹐豫修《五經四書性理大全》﹐書成﹐丐祿便養﹐攺本府教授。父歿﹐以母老不仕﹐終於家。

文苑王恭明史附傳

字安仲。《舊志》作閩縣人﹐《明史》作侯官。少貧﹐采樵自給﹐號皆山樵者。善詩歌﹐揮毫立就。永樂初﹐薦修《大典》﹐年六十餘矣。書成﹐授翰林典籍﹐不就﹐歸﹐徜徉丘壑。著有《白雲》《樵唱》諸集。詳《明史﹟文苑》林鴻附傳。

文苑林樞

字謹夫。官知縣﹐擢同知。所至有政績﹐好學至老﹐手不釋卷。修福郡誌﹐考斷精密。惜未成書。著有《如齋類稿》《續稿》等集。

儒林鄭善夫見《明史﹟文苑傳》。

字繼之。官主事﹐忤劉瑾﹐歸﹐旋起用﹐奏今歲及前年三次月食分杪時刻不合占步﹐請攺歷﹐不報。江彬導武宗南巡﹐杖諫官黃鞏等下獄﹐善夫疏諫﹐罰跪午門五日﹐杖三十﹐不死。受杖時﹐猶匿疏懷中﹐謂郎中方豪曰「死則上之。」駕發﹐哭曰「無所容吾言矣。」歸以詩自娛﹐築室南湖﹐顏曰「遲淸」以見志。嘉靖攺元﹐再起吏部郎﹐經武夷﹐窮探諸勝﹐中寒﹐抵家卒。詳《明史本傳》及阮儀徵太傅《疇人傳》。

文苑劉鴻翔謝宜相等附

字云卿﹐直臣世揚之子。官知縣﹐工詩古文詞﹐以雅健典則稱﹐同時有謝宜相﹑謝啟元﹑薛欽拱﹑葉麟俱能詩。

文苑林世璧鄭溥附

字天瑞﹐通政司參議炫子。工詩﹑古文詞﹐有《彤雲集》。或問誰可與談詩者﹐瞠視良久﹐曰「獨郭稚源耳。」稚源﹐古田人﹐文涓也。時同邑鄭溥﹑懷安林鳳儀﹑福淸王廷欽﹑皆豪於文﹐能詩﹐與世璧齊名。

經學鄧遷族子庭會附

隆慶間舉人﹐終嘉興守。著《禮經講義》《山居存稿》。庭曾字道宗﹐以貢生司訓﹐亦撰有《禮經集解》《禮記訂補》《春秋傳說》。

文苑林懋和

字惟介。天資絕人。少孤﹐家貧﹐事母孝﹐由庶常歷官左布政歸﹐八十餘卒。揚歷中外﹐手不停披﹐存書數萬卷﹐於學無所不窺。詩文皆有法﹐著《櫟寄集》《及雙臺詩選》。

文藝林有臺黃用中附

字南山。與侄元立同舉於鄕。歷官郎中﹐能詩善畫﹐於唐﹑宋名人墨迹靡不精考。有《南山集》。用中工詩﹐寫意作山水亦妙。

文苑袁表子敬烈附

字景從。官戶部郎﹐出守黎平﹐病免。少以詩名﹐偕里人趙世顯﹑王湛﹑吳萬全﹑林世吉等結社嵩山﹑烏石間。宗開元﹑大歷作者﹐精嚴有法。著《逋客集》八卷﹐與張刑部煒﹐馬參軍熒相賡和﹐子敬烈﹐字無競﹐亦有詩名。

文苑王湛

字汝存。博學有偉才﹐盡通百家之言。文章典麗﹐萬曆中歲貢﹐有《王生集》。

文苑商家梅

字孟和。少工詩﹐聲調髙鏗。萬曆末﹐遊金陵﹐與鐘惺交﹐一變爲幽閒蕭寂。不多讀書﹐然詩特精絕﹐客死太倉。

文苑鄧原嶽《明史》附傳

字汝髙。由進士歷官副使﹐所至有聲。稅璫辱諸生﹐嶽爲學道﹐治之。長於詩﹐以气格勝。著有《西樓存稿》。葉向髙稱閩自十才子後﹐則鄭吏部繼之﹐吏部歿﹐鼓舞風雅﹐必推鄧公。詳《明史﹟文苑》鄭善夫附傳。

經學林子勉

字行甫。萬曆恩貢﹐官教授。相國李廷機目爲金玉君子。著《易經說》四卷﹐又有《蓬學》《石溪》諸集。

文苑陳勛

字元凱﹐官郎中。權廣陵關﹐盡卻陋規。當時尙黨援﹐獨孤行無依倚﹐引疾歸。杜門以文翰書畫自娛。起紹興守﹐未任卒。有《元凱集》《堅臥齋雜著》諸稿。

文苑齊莊

字望子﹐家貧嗜學。傭力於人﹐不廢讀書﹐遂淹博。以《五經》爲諸生﹐作文根柢《六經》﹐從遊常數百人﹐多掇科第。著有《白湖集》及《史論》。

文苑陳衎子濬附

字槃生﹐篤學好古﹐喜談邊事利害及將相大略。窮老不衰。著《大江集》《元冰集》《篝燈碎語》《槎上老舌》四十卷。子濬亦多才。

文苑徐熥《明史》附傳弟﹐子延壽﹐孫鐘震附

字惟和﹐永寧令子。與弟布衣俱擅才名。熥舉萬曆鄕薦﹐有《幔亭集》二十卷﹐又選《晉安風雅》十二卷。﹐字惟起﹐一字興公﹐博學﹐工詩文﹑艸隸﹐與曹學佺狎﹐主詩盟。性嗜古﹐存書甚富。有《徐氏筆精》諸集。詳《明史﹑文苑﹑鄭善夫附傅》。子延壽﹐字存永。有《尺木堂稿》。孫鐘震﹐字器之﹐有《雪樵集》。

文苑董養河兄養泓﹐子謙吉附

字叔會﹐任俠廷欽子也。工詩賦﹐官工部司務。緣黃道周事﹐與文震亨﹑楊廷麟等並下獄。獄中與道周及濮州葉廷秀唱和﹐號《西曹秋思》。獄解﹐擢主事﹐遷員外﹐卒。著有《羅溪閣書解》﹑及《奏艸》《雜文》若干捲。兄養泓﹐有文名﹐官司馬。子謙吉以進士官員外。

文苑康彥登《重纂通誌》作廖彥登。

字元龍《莆風淸籟集》作興化諸生。爲人慷慨負气﹐一言不合﹐輒拂袖去。嘗遠遊邊塞﹐著《代奕篇》《朔方遊稿》﹐萬曆七子﹐彥登其一也。

經學林先春弟鼎春﹐子迪附

字元圃﹐孝睦一鷟之子。以進士宰嘉善﹐狷介絕俗。邑紳魏大中忤璫斃詔獄﹐猶追鍰﹐春力爲周旋。秩滿﹑擢給事中﹐以憂歸。先是﹐嘉善民顧朝衡忤其親﹐春捕治之。跳至京﹐投權璫。璫固以籍沒大中事憾春﹐遂嗾考功以春死注冊。春赴補始知﹐或勸自白﹐春不辧歸。後衡爲禦史劾置法。春家居﹐聚徒講學﹐布衣蔬食﹐年八十餘乃卒。著《易象參》《洪範》《孝經解》等書。弟鼎春﹐諸生﹐有學行。子迪﹐字惠子﹐仕唐王。明亡﹐隱居授徒以終。

文苑鄭邦祥子楨﹑孫善述附

字孟麟﹐三落副車。與曹﹑謝﹑二徐疊執壇玷牛耳。著有《玉蟾庵詩編》。子楨﹐順治副榜。孝友能文。孫善述﹐康熙舉人﹐知固安縣。著《敬修堂集》﹐自有傳。

文苑鄭琰

字翰卿。布衣任俠﹐詞館諸公爭延致之。髙文典冊﹐多出其手﹐每閉閣不聽出。琰笑曰「吾具有須眉﹐安能悒悒苦此﹖」遂走之金陵。徐興公常稱其工七言﹐少遊邊疆﹐多悲壯語。《半生行》一篇﹐尢膾炙人口。

藝術陳價夫弟薦夫﹐從弟平夫﹐從子公選附

字伯孺。性曠達﹐工吟詠﹐尢精書畫。所著有《招隱樓稿》。弟薦夫﹐字幼孺﹐能爲六朝文﹐尢工詩。舉於鄕﹐有《水明樓集》行世。從弟平夫﹐字長孺﹐有《釣磯集》。從子公選﹐以孝聞﹐爲諸生﹐篤行誼﹐不得志。以詞人自命﹐著有《蕉雨亭詩鈔》。

經學王宇

字永啟。進士﹐官南京武選郎﹐旋攺山東督學參議。又入爲戶部郎﹐著有《經說》及《詩文集》行世。

文苑王穎如

字哲開。資性敏異﹐气度宏遠。年十三﹐隨董應舉遊鎭海樓﹐仿王勃作序﹐頃刻數千言。工詩文﹐老於諸生。著《孝經頌贊》及《三樓紀勝》諸篇。

經學鄭羽儀鄧林栻附

字敬生。官中書舍人﹐典試粵中。明亡﹐殉難﹐著有《戴禮新旨》行世﹐同殉者兵部鄧林栻﹐國朝並予追謚「忠湣」。

文苑王奐林孕祺附

字子嶷。博學好屬文﹐與同年林孕祺相切磋﹐工詩古文﹐恆撫時觸景以見志﹐著述繁富﹐存於家﹐孕祺字序之。

醫學齊徳成

字仲孚。事親孝﹐質實好義。弟卒無嗣﹐撫孤女如所生。精岐黃術。貧者爲治﹐不望報﹐全活嬰孩尢眾。年八十餘卒﹐著有《全嬰寶鑑》。

文苑陳選

字子俊。布衣。績學能文﹐務躬行﹐以著述自娛。啟﹑禎間﹐遊江淮﹐歷覽景物﹐悲歌見志。著有《亦呂集》。子祖虞。國朝學業錄﹐自有傳。

方技鄭云翁

少遇異人﹐授種牙方。其法﹕欲治者﹐予七丸﹐食飽後﹐悉吞之。復傾末藥於湯﹐使潄口。片時牙軟且搖可下矣。下則淨洗﹐而記其序。乃用預備之活鼠一枚﹐去腸和藥﹐搗爛成膏﹐依牙原序﹐逐枚醮種﹐三日不可飲食﹐然亦不饑。七丸之功。所種之牙﹐至死不落。有不全種者﹐則未種者落﹐種者亦終不落。𨿽近世西洋補齒專科﹐無其效也。

國朝

儒林黃晉良

字朗伯﹐明季弟子員。得黃道周《易象正》《三易洞璣》二書﹐窮年伏誦。明平陂往復之數。重气節﹐善於排難解紛﹐人比之魯仲連。工詩古文詞﹐兼長書法﹐徧遊齊﹑楚﹑吳﹑粵間﹐每托詩文以見志。晚號東叟﹐還居井上艸堂﹐著《和敬堂集》《井上述古》《桂林筆錄》等書。

遺逸孫學稼子起宗附

字君實。《東越文苑後傳》作侯官人。祖﹑父皆顯於明﹐垂髫籍學。唐藩開儲賢館﹐諸父居權要。學稼獨避居長樂之三溪。順治五年﹐北遊各省﹐常寓西湖﹐自署聖湖漁者。歲一省母﹐不污耿逆僞命。行芳而气和﹐其自處在謝臯羽﹑楊鐵崖間﹐世以是多之。同時若福淸林古度﹑名茂之。莆田余澹心﹐名懷。皆同志。康熙二十年九月九日﹐卒於懷慶僧捨。子起宗﹐走數千里﹐奉其喪及遺書歸。有《羣言匯鈔》四十卷﹑《十六國年表並論》四卷﹑《蘭雪軒遺集》三十卷。同邑髙兆﹑黃晉良曾並爲之序。陳庚煥與其姪鐘濂覓得詩文殘稿﹐傳之。《類抄》《年表》二種竟亡。起宗字蔚若﹐詩亦偉麗。

藝術林寵

字異卿﹐遺老也。工楷書﹐仿歐陽詢﹐而間以黃庭之意。文士奉爲模楷﹐福州題榜﹐多出其手。

醫學齊洪超

字儀魯。大父任吾﹐以醫名於明嘉靖間﹐故齊氏世通醫學。洪超少受業於漳浦黃道周﹐學《易》象﹐復以母痢卒﹐恨不早習醫﹐因究心醫理﹐以傳家學。貧者與藥不受直。時稱仁醫。著《痢癥辧疑》。

儒林薛鎔

薛鎔﹐字子燮。或作福淸人﹐亦作侯官人。崇楨末年﹐流寇起﹐山海交訌。鎔以貢生負重名﹐已屢徵辟。及大淸興﹐更不出﹐以著述自娛。著有《南窗艸存》六卷﹑《南窗艸又存》十卷﹑《存存艸》十卷﹑《艸腴》二卷﹑《筠陽詩集》六卷﹑《籜書》十卷﹑《禮經徵解》十卷﹑《先儒語錄》十卷。

經學葉矯然子聲遠附

字子肅。以進士出宰樂亭縣﹐罷歸。康熙辛卯﹐重宴鹿鳴﹐聖祖垂念科甲舊臣﹐詔與王尙書士正等復還原職。年九十六﹐卒。著有《易史》《易經匯參筆印》《四經學筆印》《理學史學古文學》《龍性堂集》《諧際詩文集》。子聲遠﹐詳《侯官﹟耆舊錄》。

文苑鄭宗圭

字圭甫。官烏程今﹐沈酣經史﹐著《讀史卮言》十卷﹐又有《山圍堂集》及《續讀史》諸篇﹐年九十五﹐卒。

文苑林泉

字六一。任漳浦教諭。講經課文﹐多所造就。尢博綜今古﹐藏書數千卷﹐皆手自丹黃。所著有《數堂詩文集》行世。

文苑林榮芬子日毅附

字勉之。舉人。官翰林院待詔﹐著有《如蘭稿》子日毅﹐博雅工詩﹐著有《浪谷集》。

文苑陳夢雷

字則震﹐一字省齋。官編修﹐請假歸。會耿逆叛﹐凡名士皆脇受僞官﹐夢雷托疾稽之。有陳昉者污賊﹐京師訛傳夢雷。亂平﹐逮下獄﹐幾不測。獄中成《抒哀賦》。同年李光地密疏救之﹐減等謫戌尙陽堡。或云夢雷預策蠟丸﹐功不見錄。同時﹐禦史蕭震陽受耿官﹐實陰圖之。謀泄﹐一門無噍類﹐久乃得雪﹐祀褒忠祠。值聖祖東巡獻詩稱旨﹐召還教習西苑﹐傅誠親王出入禁廷。奉命編緝《圖書集成》三千餘卷。夢雷才敏﹐通國書。間關塞外十餘年﹐諸⑶公卿子弟執經問難者踵接。雍正初﹐復緣事謫戌﹐卒於戍所。所著有《周易淺述》八卷﹑《松鶴山房集》十六卷﹑松鶴山房因禦賜松髙鶴老詩聯而名。《天一道人集》百卷。

文藝鄭磊

字三石。康熙已巳歲貢。性豪宕﹐善艸書﹐詩名籍甚。有《南湖集》五十卷。

儒林方邁子侗附

字子向。初以進士今肅山﹐嗣調蘭溪﹐尋解組歸卒。邁博極羣書﹐議論醇正﹐以著述自任﹐著有《四書講義》十六卷﹑《九經衍義》一百卷﹑《春來補傳》十二卷﹑《考正資治通鑑前編》十八卷﹑《古今通韻輯要》六卷。詳見陳恭甫《東越儒林後傳》。子侗﹐康熙庚子舉人。

文苑黃鷟來

字叔威。性豪邁不羈﹐文名籍甚﹐一試鄕闈不售﹐遂棄去。遊京師﹐與名流談經濟﹐稽掌故﹐論經學。衡文章者必以叔威爲歸。叔威雅量容納﹐久而無倦﹐卒不遇。乃一泄於詩﹐以傳其不得已之懷。詩格在元﹑白﹑蘇﹑陸間﹐著《友鷗堂集》八卷。

文苑林祖望

字修伯。康熙癸未庶常﹐未幾卒。生平爲文﹐雅不一律。兩掇巍科﹐未竟厥志﹐士論惜之。著有《禮記詮解》。

文苑林衡子從直附

原名璣﹐字羲儒﹐文苑榮芬孫也。諸生。工詩古文辭。性孝而勇於爲義。閩令撻諸生於堂﹐衡憤其冤﹐率同學吁憲司求理﹐以此除名。後再入縣庠﹐攺今名。著《四書講義》《全宋詩注》《鳴書》《竹窗筆記》《博古錄》《艸廬詩文集》﹐共一百七十卷。子從直﹐乾隆甲子舉人﹐亦工詩。

文苑陳祖虞

字燕臣。歲貢生。通經史﹐潛心程﹑朱之學﹐於古樂尢擅長。耿逆欲延致之﹐逃之江中﹐乃免。喜蘇詩「蒙邊惠邊」句﹐門弟子因號爲蒙邊先生。

文苑郭美

字謙居﹐籍福淸。气質端重﹐而勤於學。《六經》子史諸家﹐靡不手錄。未冠﹐補諸生。張淸恪公撫閩﹐愛其詩古文辭﹐器重之。雍正癸卯成進士﹐知邢臺縣。詢民疾苦﹐賑荒斷獄﹐悉公而明。在任八年﹐吏畏民懷。丁母憂歸﹐哀毀骨立﹐遂致疾而卒。生平孝於親﹐友於兄弟﹐坦懷樂易。爲文皆根柢經史﹐著《雪泥鴻爪》《秦蜀遊艸》藏於家。

儒林吳於岸

字太士。邑諸生。性耿介﹐不隨俗俯仰﹐與親故遊處﹐未嘗一言涉諧謔。盛暑集生徒談經﹐必正衣冠。以是人皆敬之。學使曾枉過其門﹐欲以賢良應詔﹐辭不就﹐時以爲難。

文苑陳憲周

字時夏。工詩詞。閩中詩派自曹能始﹑謝在杭後﹐憲周爲得其宗。以進士知海城縣﹐不枉一民﹐不名一錢﹐卒官。邑人賻之﹐乃得歸葬。

儒林李開葉

字奕夫。以庶吉士觀政吏部﹐權貴人某領吏部﹐欲羅致之。落落不就﹐遂引疾歸。纂輯濂﹑洛﹑關﹑閩諸書﹐以授徒訓子。朋友過從﹐惟以講學論文爲事。著《教學源流》等書。孫光云﹐進士﹐累官至太常卿。

儒林謝道承

字又紹。幼孤力學。康熙庚子﹐以第一人舉於鄕。明年﹐成進士﹐選庶吉士﹐授編修。乞假歸省﹐晨昏侍養。築一枝山房﹐率子弟讀書二梅亭中﹐家居十三年。母卒﹐喪葬畢﹐召見﹐授中允。晉侍讀﹐轉國子監祭酒。居監中﹐與生徒講習﹐崇正學﹐斥浮囂。尋遷內閣學士兼禮部侍郎﹐仍領祭酒事﹐未幾卒官。性介特﹐不鶩聲譽。驟被峻擢﹐大學士趙公國麟實薦之。未嘗執門下禮﹐麟以是益重之。在朝歷職日淺﹐未盡其蘊﹐時論惜焉。子璈﹐進士﹐官戶部。璟﹐舉於鄕﹐皆有父風。

儒林林枝春

字繼仁﹐號靑圃。祖湛爲副貢時﹐力卻耿藩之聘﹐作《水晶宮賦》諷之﹐卒免於難。舉康熙丁卯鄕薦﹐詳《侯官耆舊錄》。枝春以一甲第二人授編修﹐累官左通政﹐督河南﹑江西學政。崇正學﹐精鑑別。旋假歸﹐巡撫陳宏謀延主鰲峯書院﹐賢士爭出其門﹐常佐當道興利除害。尢有徳於鄕裏﹐性至孝﹐官中書時先以舉人考取中書母家居多疾﹐感噩夢心動﹐翌日﹐家書至﹐虔禱於天﹐航海歸﹐侍湯藥者五十餘日﹐人皆以爲孝感。學者奉其主祀鰲峯書院。子儀鳳﹑一彪﹐皆以舉人作宰浙﹑皖。

儒林孟超然

字朝舉﹐號瓶庵。祖傳徳﹐晨值遺金﹐待其人還之。手錄書千百卷﹐方書尢多。超然由選拔舉副貢﹐巡撫陳宏謀惜之﹐語學使馮鈐﹐欲連章奏舉﹐鈐不可曰「孟生才達﹐非小就器也」。旋領解首﹐成進士。選庶常﹐攺吏部﹐累官郎中﹐屢掌文衡﹐釐剔獘竇﹐拔取精當。其督學四川﹐士民爲立徳政﹑去思二碑。歷宦十三年﹐皆不攜家累﹐以親老告歸。年甫彊仕﹐遂不出。巡撫徐嗣曾延主鰲峯書院﹐才俊輩作﹐士之來者橫捨不能容。踐履篤實﹐老而彌篤。家居無半刺入公府﹐賙卹族戚﹐不遺餘力﹐或稱貸以濟之。常曰﹕吾不敢望範文正公﹐近嘗自矢先族戚之憂﹐後族戚之樂而已。學者祀之鰲峯書院。大吏奏祀鄕賢。孫曾谷﹐亦由副車以第一人舉於鄕。當時蓋以爲嘉話云。

儒林鄭光策

字蘇年。舉進士﹐歸主講泉州。會臺匪林爽文亂﹐巡撫徐嗣曾﹐其師也。因上書言臺事﹐嗣曾從其計。會協辦大學士福康安至泉州﹐徵光策﹐見於行館。光策長揖不拜﹐康安禮重之﹐邀與俱﹐以疾辭。因上《平臺策》八條。尋當事延主鰲峯書院﹐以制藝古文﹐疊相考課。欲學者力經史之學﹐以期實用﹐士習丕變焉。卒祀鰲峯書院。

經學林茂春

字崇達﹐號暢園。以舉人歷官教授﹐精《三禮》《左氏傳》及馬﹐班二史。時福州多爲文會﹐治制義。茂春獨約朋輩﹐立程限考經史。時太傅朱珪爲學政﹐令與知名士十餘人﹐合爲漢書社。不數年﹐各著聲光以去。茂春尢工詩﹐沈博宏肆﹐出入韓﹑蘇間。所著則以《五禮通考詳節》《史記兩漢書拾遺》爲最。

儒林陳壽棋子喬從附

字恭甫。官編修﹑記名禦史。以外艱歸。念母老﹐遂不復出。主講泉州淸源書院﹐旋主講鰲峯書院。旣在省﹐凡興利除獘﹐常佐大吏爲之。閩中自李光地﹑王士讓﹑官獻瑤爲宋儒之學﹐兼崇漢儒。壽祺初受業於孟超然﹐爲宋儒之學﹐及出朱珪﹐阮元之門﹐乃博聞彊識﹐專爲鄭﹑許之學。以疏證經傳﹐於閩中實開其端焉。兼善沈博絕麗之辭﹐詞館中尢推重﹐著作多有功經學。卒祀鄕賢。子喬樅﹐舉人﹐官撫州守。能繼其業﹐亦著有《禮堂經說考》等﹐凡十種。

文藝謝曦

字育萬﹐號發川。父仕驥﹐善艸書﹐波折淸遒﹐不樂仕進。尢工詩﹐購齋曰「逸居」。曦幼承家學﹐少籍學﹐卽以筆墨遊諸幕府。然取予不苟﹐舉孝廉方正﹐年八十九卒。

文苑蔡容

字惟英﹐號於麓。歲貢生。獨喜經濟之學﹐旁及騎射技擊。嘗浮海泛江﹐周覽形勢﹐交其知名士﹐浩然有得。嘗客某知府幕﹐一言不合﹐遽歸。鬻詩文以養親﹐晏如也。及疾革﹐囑其子「聖門論學必依諸事﹐論政必本諸心﹐汝其志之﹗」時以爲名論不刊。

經學趙在田

字谷士。官編修。歷主道南﹑擢英﹑玉屏各書院。課士先持躬立品﹐次道藝文章﹑士習丕變。繼主鳳池書院﹑士尢翕然宗之。精《三禮》《三傳》。好金石﹐聚書萬餘卷﹐卒祀鳳池書院。

經學何治運

字郊海。篤嗜漢學﹐尢精《說文》。於惠棟﹑全祖望諸儒所著述﹐皆能抉其違而彌其隙。兩廣總督阮元聘修《廣東通誌》﹐同邑陳若霖爲浙撫時﹐爲刻其論辧文字與《經解》﹐名《何氏學》。然其未刊行及未成書者﹐尙多。

儒林魏敬中

字治原﹐號和齋﹐籍寧徳。官編修﹐充國史館總纂。幼卽穎異嗜學。年數歲從父讀﹐稍倦﹐父督之。請書「天」字以自警。謂《易》言﹐君子自彊不息﹐欲爲君子﹐似宜法天行健。識者知爲偉器。主南浦書院講席。適閩縣陳壽棋纂《全閩通誌》﹐未成而歿。大府聘卒其事。旋兼主講鳳池書院。其教人以變化气質爲先﹐嘗語及門爲學之法﹐當以聖賢要語返躬循驗之﹐從容默會於幽閒靜一之中﹐超然自得於書言象志之表。生平孝友﹐以身已得仕﹐歸產叔父。移居會垣﹐族戚求貸﹐無不給。著《屋漏訟過錄》《觀我生日記》﹐年八十三卒﹐祀閩縣鄕賢祠。

經學張甄陶子經邦附

字惕庵﹐籍福淸。父捷春﹐字天侯﹐閩縣名下士。不屑俗學﹐勵志窮經。肄業鰲峯書院﹐爲蔡世遠所深器﹐手書《語類》勉之。甄陶少講求經濟之學﹐爲文浩瀚﹐由拔貢生﹐舉乾隆元年鴻博﹐不遇。然大學士朱軾﹑侍郎方苞皆待以國士。旋以編修﹐攺官知縣﹐以耿直罷。歷主雲南﹑貴州五華﹑貴山書院﹐滇黔人士﹐於其身後數十年﹐追述遺愛﹐猶有嘆息泣下者。歸主鰲峯書院﹐以考求經學提倡﹐學者風尙爲變。著述宏富﹐皆羽翼經傳﹐不苟作。尢精鑑闈藝。書院生鄭光策以試藝政﹐甄陶曰「如無經邦者元矣。」揭曉果第二。經邦﹐甄陶子﹐以閩縣籍﹐舉省元。尋由進士官知縣﹐有俊才﹐惜早卒。

文苑薩玉衡子大年﹑謝震﹑林仰東附

字檀河。以舉人官知縣﹐有《白華集》。其詩沈博絕麗﹐不可一世﹐堪爲竹垞﹑梅村之嗣響﹐幾欲跨其遠祖《雁門集》而上之﹐如大瀛吹波﹐魚龍萬怪﹐出沒其間﹐沃日蒸霞﹐極照爛於天表。閩自林膳部倡閩派﹐我朝二許﹐莘田﹑恭甫﹑甸男﹑先後登壇坫。先生則自辟途徑﹐震蕩一代天才也。子大年﹐字蘭臺﹐成進士﹐授中書。以詩鳴。甸男者﹐同邑謝孝廉在震也。一作長樂人﹐或作侯官人。攺名震﹐終順昌教諭﹐篤气誼﹐尢嗜輿地之學。志用世而弗遇。嘗撰禮案﹐精核過敖氏﹐見陳壽祺《東越儒林後傳》。詩其餘事也。有《櫻桃軒詩集》若干捲。兼精醫算。久羈旅﹐輒匹馬往來關﹑洛﹑荊﹑梁﹑隴﹑蜀間﹐謂人曰「終南七百餘里﹐亙數郡﹐將吏狃承平﹐弛控馭。不數稔﹐難其作乎。」嘉慶初﹐教匪果以南山爲窟穴。仰東﹐字子萊﹐機警早慧﹐才敏贍﹐舉於鄕﹐旋殀﹐未竟其學。傳者僅《小芙蓉舫詩鈔》﹐與侯官鄭西瀝《恥虛集》﹐同邑陳東村《垂老集》並稱。西瀝名洛英﹐東村名火良。

文苑鄭應瀛林文儀附

字國登。有至性﹐讀書以寸計。爲文不務時趨﹐困厄終身﹐而自尙其志。其誨人以端趨向爲先﹐視及門若子弟。其卒也﹐門人林文儀等葬之﹐且以時祭掃焉。其教澤之感人若此。撰著宏富﹐未梓而稿失﹐其存者《河洛書說》《醫理易解》二種。文儀﹐字祖瑜﹐以任卹稱﹐其子廷煌﹐孝子也。

儒林陳庚煥

字道由﹐籍長樂。髙祖驤﹐奉親避地﹐居九仙山下。煥以歲貢官教諭﹐累辭孝廉方正與實學諸薦舉。篤志程﹑朱之學﹐身體力行。從之遊者皆講明弗懈。里巷間風俗一變焉。所著宏富﹐名其詩文稿曰﹕《惕園集》以《童子摭談》《二十二史人物表》兩種爲最益於世。孫文翥﹐典試貴州﹐號得人。

藝術髙體華

號碧巖。工詩善畫﹐尢精山水。嘗對鏡﹐作《荔甘瓜苦行樂圖》以寄志﹐林文忠公則徐爲之序﹐名流多題詠焉。

文苑劉家謀弟永松﹐族弟勷附

字芑川。祖國桂見《侯官耆舊》少舉於鄕﹐與弟永松齊名。所交遊皆知名士。長樂謝章鋌負恃才略﹐獨推服家謀﹐兄事之。然屢躓禮闈﹐終臺灣教諭。守陴殞﹐年方四十。所著有《外丁卯橋居士詩⑹集》《觀海集》《東洋小艸》《鶴場漫志》等書﹐多章鋌序行之﹐且祀其栗主於小西湖宛在堂詩龕。永松﹐字筠川。少籍學﹐善篆隸。姿稟雄異亞其兄﹐惜亦早卒。族中有稍晚起﹐而亦以詩文鳴者﹐曰勷﹐字贊軒。少豪邁﹐好結客﹐嘗槖筆從戎﹐遊林剛湣軍中。福州故有聚紅詞榭﹐各負才名。勷年最少﹐而尢跌宕﹐旣乃以舉人卒。官教諭﹐非其志也。授徒裏中﹐弟子箸錄者數十百人﹐多顯於世者。第三子齊衎﹐副舉人﹐學甫成﹐先卒。

文藝溫松云

原名某﹐以字行。原籍宛平﹐以其祖幕遊吾閩﹐遂家焉。松云布衣不仕﹐最工詩﹐兼精醫術。其時知名之士﹐如髙澍然﹐林昌彜﹑劉存仁相與倡和﹐皆稱其詩豪邁不可遏抑。有《聽濤書屋詩集》六卷。

文苑董平章

字琴虞。由進士攺甘肅知縣﹐擢知州。少穎悟絕人﹐出語輒驚長老﹐作宦尢著政聲。年甫四十﹐陳情乞養﹐卽不出。著有《秦川焚余艸》。以久宦壠阪﹐多笳吹之音﹐讀者亦爲之慷慨不已。

經學林春溥子懋勛等附

字鑑塘。官編修﹐假歸﹐閉戶著書。當軸延主鰲峯書院﹐以經史爲本﹐一字之訛必辧﹐士風丕變。重宴瓊林﹐爲科目盛事焉。所著有《古史紀年》等共十餘種﹐皆津逮後學﹐世爭寶貴。子懋勛﹐進士﹐禮部郎﹔懋烈舉人﹐國子助教。孫齊韶等亦多舉於鄕者﹐咸有文譽﹐能世其家。

文苑髙支離

布衣。與俗殊趣﹐文亦如之﹐試官率不知句讀。兼工詩﹐酷肖王無競﹐曉風殘月﹐躡敝屣﹐吟矮巷中﹐有獨得之趣。

文苑王景賢

字子希﹐號希齋。能文工書﹐年二十四﹐始籍學﹐名噪一時。屢躓棘闈﹐中年舉於鄕。座主道州何子貞先生賞其書法。六上春官不遇﹐及門皆一時俊彥。咸豐紀元﹐詔舉孝廉方正﹐制府王靖毅公博采輿評﹐以景賢首薦。嘗爲閩撫李星衢掌奏牘﹐尢畱意於地方利獘﹐知無不言。晚年好程﹑朱之學﹐尢喜施濟。裏中善舉﹐多所提倡﹐卒年七十有六。著有《姜齋隨筆》。長子崧辰﹐字小希﹐號蘭君﹐三歲能辧之無。及長﹐負文譽﹐以庶常攺官甘肅知縣﹐以親老攺浙江余杭﹐繪《棒檄圖》⑺以見志。常書汪龍莊「苦心未必天終負﹐辣手須防人不堪」二語﹐懸座右。修南湖水利﹐杭﹑嘉﹑湖三區並沾其澤。邑經兵燹﹐多荒田。有河南客民千餘負耜至﹐民嘩爲盜。崧辰擇其有妻孥田器者﹐白中丞﹐計口編籍。旋以母憂去職﹐遂不復出。天性孝友﹐老而彌篤﹐家居以著述自娛。次子葆辰﹐字荔丹﹐九歲能文﹐爲林文忠公所賞。左﹑沈二公﹐創設船政﹐辟爲幕僚﹐得以悉心研究西洋機器。著《扶輪機宜》。以勞敍知縣﹐發江蘇﹐復援例得道員﹐調回﹐充船政總監工。甲申之役﹐襄辦團練﹐賞按察使銜。粵督張公之洞創設廣東水師學堂﹐檄襄其事﹐以積勞卒於工次。

文苑劉存仁

字炯甫﹐晚號蘧園。道光丙午優貢﹐已酉舉人。咸豐紀元﹐舉孝廉方正。論者咸謂名實相稱。父早卒﹐奉母孝﹐家徒壁立。尙有三弟一妹﹐授徒不自給﹐出掌書記以贍家。三弟復早世﹐撫其孤數十年。其爲諸生時﹐出陳壽祺門下。又嘗從髙澍然問學。與之遊者有張際亮﹑林昌彜﹑葉修昌﹑林壽圖輩﹐皆一時雋才。嗣以謁選京師。先是壽圖早達﹐噪都下﹐與遊率知名士。聞存仁至﹐倒屣相迎。題襟接藝﹐文酒過從﹐猶及見乾﹑嘉壇坫余風焉。出宰甘肅﹐大府辟爲幕僚﹐歷署渭源﹑永昌﹑平羅諸邑﹐補大通縣﹐擢秦州牧。壽陽祁文端公薦天下循良三﹐存仁與焉。方其官遊隴首﹐去家萬里﹐消息不通。兩子皆歿﹐老妻稚孫﹐時有饑寒之色。存仁未之諗也。回亂方殷﹐秦州道梗﹐有勸之退者﹐乃乞病歸。日以課孫爲事﹐料理著述。有《屺雲樓詩文集》《篤舊集》《勸學芻言》﹐此外未刊甚多。寶應王文勤聘主延平道南書院講席﹐卒年十有六。季弟溥仁﹐亦以孝友稱。

文苑邱景湘

字敬韶﹐號鏡泉﹐籍長樂。能文﹐以庶吉士﹐攺官吏部郎中。蹶而復起﹐出爲廣東惠潮嘉兵備道。主鰲峯﹑越山書院﹐卜築小荔灣一曲﹐在城東北隅﹐風趣佳絕。

文藝陳鳴秋從弟師祁﹑子篪等附

字韻庵。祖鼎銘﹑叔鑑華﹐世以名孝廉﹑名諸生領校職﹐有聲於時。鳴秋蚤孤﹐喜出從鄕先生釣遊吟嘯﹐大有所得。益自刻苦於學。酒後灑翰﹐畫竹石山水﹐獨得天趣。以副車疊膺鄕舉。垂老乃官庶常﹐攺外﹐知粵東寧縣。績最﹐未調卒。宦槖蕭然﹐詩畫端硯之外無長物。鳴秋從弟師祁﹐最穎異﹐從鳴秋學畫。甫冠﹐詩畫精絕。惜遽夭。中子箎﹐字子武﹐少有神童之稱。雅擅文藻﹐累試﹐不得志於有司﹐僅以優行貢於廷。幕遊歷數行省﹐歸而卒。幼子湯奏﹐榜名羲圖﹐知名尢早。顧多愁善病﹐仕亦不得志﹐竟終於一第。其詩詞頑艷﹐畫亦得其父神髓﹐士林多深惜之。

文苑陳翼

字芑庭。其先曰嘉言﹐仕南宋﹐上書忤賈似道﹐歸隱侯官之柯嶼﹐閉戶不再出﹐著《書隱集》。後人有增康者﹐爲築書隱堂及叢桂堂。族中多聞人﹐至翼始占籍本境。家世寒素﹐幼穎敏﹐師異之。且憐其困﹐資使成學。年十七﹐遽於咸豐五年與同邑梁吏部鳴謙﹐長樂林學士天齡等同舉於鄕。同治二年﹐偕侯官楊觀察仲愈﹑晉江龔太史顯曾等並入詞館﹐名籍甚。典文衡﹐無虛歲。光緒初﹐大考翰詹﹐翼及同邑葉學士大焯同日遷贊善。尋攺司業﹐視學秦中﹐丁內艱﹐歸主鳳池書院講席卒。有《春秋新義》《葩經集對》及詩文等集若干種。

制造陳兆翔

字鶴亭。馬江船政學生﹐出洋畢業﹐累保至總兵﹐工制造。嘗創抽水機器﹐爲西人所宗﹐卽以陳兆翔名其器輪船車葉。兆翔化平爲側﹐外洋競效之﹐蓋巧思遠駕白種人云。

疇人程萬里潘鴻禧附

字朴庵﹐隱於市。精天文推步﹐積四十年之力以講求之。著有《天學稗編》。時孝廉潘鴻禧擅詩畫﹐亦著有《算學啟蒙》四種。

文苑何履亨林元賡附

字翊卿。以進士官甘肅知縣﹐有賢聲。假歸不出﹐少工詩﹐而於制舉之文尢善。居鄕授徒最眾﹐門弟子著籍者數百人。同邑進士林元賡﹐官刑部﹐歸隱不仕﹐所授生徒亦多。

文藝李遇春

字小溪。少穎異勤學﹐於書法尢工。結交多知名士﹐以優行貢於廷﹐歷官教諭﹐晚始膺鄕薦。嘗掌教仙遊金石書院﹐多士麇至。世尢寶藏其書。宦轍所至﹐求者踵接焉。

經學謝章鋌

字枚如﹐籍長樂。少孤﹐力學﹐著述宏富﹐詩詞多豪邁語。壯遊四方﹐所至大吏倒屣。歷主關中書院﹑白鹿洞講席。中年後尢肆力於經﹐晚乃得進士。對策切直﹐不見用。歸隱於山﹐築賭棋山莊居之。其掌教致用堂最久﹐文益邃﹐名公鉅卿碑版多出其手。吾閩經學家曰芝圃吳氏﹐詩學家曰十硯黃氏。兩家後人皆能世其學。嘉﹑道後﹐左海派治訓詁。而林派治掌故﹐相持不下。近與謝氏並世治古文詞者﹐有歐齋林氏﹐治時務經濟者有雁汀王氏﹐治辭章者尢多﹐則有子安魏氏﹐子恂楊氏﹐禮堂梁氏﹐而希村林氏允卿﹐李氏伯初﹐陳氏伯仲輒思所以繼之。顧天或不假之年﹐惟謝氏享大年﹐儲碩望。自少至老﹐文境數變﹐卒乃集漢學﹑宋學﹑經史﹑掌故﹑詩﹑古文辭諸家而成爲舊學一巨子﹐可不謂盛耶﹖

文苑何爾瑸周長庚﹐李格等附

字玉瑜。工詞章﹐兼善書法﹐最篤友愛。與兄爾康同籍學﹐旋同鄕薦矣﹐而瑸以額溢爲副﹐逾十餘年乃復舉於鄕。一與計偕不遇﹐感時事作《新樂府》百餘什以寄諷﹐卽不復出﹐以授徒自給。門弟子著籍者數十百人。嘗偕周星仲﹑李次玉等結支榭﹐詩作變徵聲﹐所著有《文選類纂》《韓非子錄要》《南椒集》幾十餘種﹐自號止泉道人。年五十﹐作《止泉道人自壽序》﹐而以詩緯之﹐尢爲人所稱。星仲﹐名長庚﹐籍侯官﹐進士﹑知縣麟章之子﹐早歲舉於鄕﹐負气節﹐官彰化教諭。時鹿港鹺務苛勒小民﹐淸賦擾尢甚﹐且激變。臺撫劉銘傳欲痛剿示創﹐星仲力爭﹐幾爲所殺。然臺中數十萬家悉以保全﹐歸益窮﹐益致力於詩以自娛。次玉名格﹐又名向榮﹐亦名宗褘。家世殷富﹐輸邊餉﹐得員外郎。隆於交際﹐自奉若寒素﹐以其子蚤達﹐遂絕意進取﹐有《雙辛夷館合集》多與其兄廣信守聯吟之詩。後客死江南。其友桐鄕令方家澍哭之慟﹐未幾亦卒官。家澍﹐字雨亭﹐侯官人﹐支榭中詩豪之一也。以朝考第一人﹐選庶常﹐散館﹐攺兵部﹐故請外云。時同縣之名下士最著稱曰何煒﹐字子逸。祖大經﹐荊宜道。父同文﹐知縣。季父同律與兄先後舉於鄕。煒早孤﹐有夙慧。以選拔領鄕薦﹐好諧謔﹐人亦以此忌之。官不達﹐僅就山左知縣﹐未任卒。子諶﹐進士﹐宰三河﹐甫數月遽歿﹐亦未展其學。又星村老人者﹐爲聚紅詞社社長﹐名應庚。詩極工﹐《有琴寄集》﹐哀感頑艷﹐使人不忍卒讀。兄金庚﹐舉人﹐官知縣﹐而星村終其身無所遇。晚眚於目﹐窮困至死。別有侯官大布衣周詠﹐字永言﹐一字夔歌﹐太朴後人也。祖梅初﹐副舉人﹐能詩詠。生而岐嶷﹐不屑應舉﹐詩境肖虞山樊榭﹐而忠孝本天性﹐發之文章﹐尢精輿圖天算之學﹐能以寸幅測繪方輿。顧癖孤冷﹐落落寡交遊﹐復訥於詞﹐罕知其爲人者。當光緒初﹐與閩邑陳宗遹﹑號云窗﹐從未赴試﹐有《補眠庵詞刻》。孫夢瀟﹑號湘隱﹐後又攺號商隱﹐商於星坡。曰閩海三布衣。詠死後﹐處幽居卑﹐者更闃然無所聞。

校注

⑴原文作「詔興進士」﹐「詔」字誤﹐應爲「紹」。

⑵原文作「各屬文」﹐「各」字誤﹐應爲「好」。

⑶原文作「緒公卿子弟」﹐「緒」字作「諸」。

⑷原文作「賬荒」﹐「賬」字誤﹐應爲「賑」。

⑸原文作「橫捨」﹐「橫」字誤﹐應爲「黌」。

⑹原文作「外丁卯橋居士時集」﹐「時」字誤﹐應爲「詩」。

⑺原文作「《棒檄圖》」﹐「棒」字誤﹐應爲「捧」。

耆舊一﹝事功上﹞

事功上

漢

賢良騶三郎越弩將軍王長瑞

閩越王郢第三子﹐常乘白馬﹐稱白馬三郎。後王審知亦號白馬三郎﹐城東鱔溪有巨鱔﹐屢傷害人畜禾稼﹐馳射中之﹐鱔尾卷三郎﹐人馬與俱沒﹐患遂除。民徳而祀之﹐攺名善溪﹐以志不忘。時復有王將軍戰功。楊暉反﹐景帝徵閩越兵擊之﹐長瑞殲暉於赤林嶺﹐亂平。

唐

名臣侯固姪嶽

字子重﹐登第後﹐歷官節度使平章事。操履仁厚﹐談笑不苟﹐爲鄕人敬愛。姪嶽﹐字公祝。進士﹐亦有鄕望。

循吏林勗柯春卿

字公懋。官吉州刺吏﹐於民無所取﹐飲吉水而已。其後同邑柯春卿﹐宰宜春。《舊志》多作淳熙間﹐《重纂省誌》列唐代。剖決精明﹐擢倅大府﹐亦以廉能稱。

忠義張謹郭榮

字信美。累官福建招討使。黃巢寇閩﹐謹迎戰﹐多所衝陷。後又遇於鐵山﹐殺傷甚眾。賊絕謹餉道﹐謹與裨將郭榮字景華。及部校十八人突入陣﹐斬百餘級。自旦至暮﹐十八人與榮俱戰沒。謹創甚﹐箕踞罵賊﹐與其妻子俱死。

忠義黃碣《唐書》有傳。

初爲閩小將。喜學問﹐抗志希古。以戰安南功﹐刺漳州。徙婺州﹐有治績。董昌反﹐諫不聽﹐遇害。贈司徒﹐詳《新唐書﹟忠義傳》。

忠義李彥堅

字成實。禦史中丞。黃巢入閩﹐僖宗以堅知閩險要﹐命守建州。至則刺史李乾祐已棄城走﹐乃募民兵﹐與戰於政和之髙宅東漈﹐弗克﹐死之。

忠義李相

隨王緒入閩。王潮殺緒﹐索緒子建齊急。相以少子與齊易名而呼。索者至﹐呼建齊﹐相子應曰「諾」﹐索者殺之。相攜齊居閩縣﹐冒姓李﹐兩家子姓多至大官。又王緒妹夫劉行全挈弟徳全﹐待全﹐亦從緒軍﹐行全驍勇﹐在光﹑蔡時﹐屢摧黃巢﹑秦宗權之兵。緒忌行全久﹐一日聽讒駢斬之。緒以是敗。閩人追念被⑴巢功﹐哀行全兄弟﹐祠之螺江滸。或曰劉行全子卽劉存﹐五忠﹑八賢皆存後﹐故廟祀之。

五季

忠義黃嶽妻林氏

籍長溪﹐今寧徳地。來會垣家焉。通經﹐尢邃歷數。唐末鄕貢﹐入太學。王審知累辟﹐力辭﹐及受王封﹐必欲起之。投淵死﹐妻林氏慨然曰「夫能爲忠臣﹐妾獨不能爲義婦乎﹖」亦投淵以從。

名臣何瓚

唐進士。後唐莊宗辟判軍事﹐代張承業守太原。轉諫議大夫。明宗使副孟知祥鎭蜀。祥攺任心腹趙季良﹐以瓚爲行軍司馬。勉待甚厚﹐後欲脇降之﹐不從﹐錮於私第﹐瓚死﹐兩川遂失。

忠義廬光

爲南唐守尢溪。李仁達遣將陳承弼襲光﹐敗﹐拒益力。戰久﹐民得避去。曰「誓與此邑俱亡。」手斬數人﹐死之。四子從歿。其家聞變﹐棄幼子艸中﹐鄰媼感而收育之﹐訪其母﹐送歸金陵。李景卹授總管。

循吏張錫

初爲棣州判官。時天平節度以牙將主支郡粬務﹐駐棣者尢橫﹐民犯三斤卽死。自盜官麥百斛造私粬﹐錫判﹕「三斤不克求生﹐百斛更宜論死」。裁判如錫﹐不負司法之權矣。尋歷數郡邑﹐皆有政聲﹐馮道召爲禦史﹐以淸節聞。

宋

循吏連光裕

太宗朝﹐知應山縣﹐有功於民。其卒也﹐應山人思其惠政﹐迎柩葬之﹐子正家焉。

名將謝徳權《宋史》有傳。

字士衡。匠心獨運﹐最善於將作。其先曰瞳者﹐試不第﹐事黃巢將朱溫﹐勸溫歸唐﹐奉表於蜀。唐僖宗大悅﹐授率更令﹐刺陵州。溫表爲亳州團練使﹐充宣義副節度。鎭滑十三年﹐增戶五萬﹐益兵數千。遷僕射﹐卒於滑。溫旣受唐禪﹐追錄瞳功﹐加贈梁司徒。徳權仕宋﹐蔭殿直﹐屢典營繕﹐以功擢內殿崇班。持論忠厚﹐爲都巡檢時﹐有誣執政與許州民構西夏者﹐白其誣。嘗城蒲陰﹐言事卒如所料﹐築汴堤﹐爲大錐試虛實。植樹數十萬﹐規劃咸陽浮橋﹐用鐵牛法﹐余詳《本傳》。

名臣卓祐之

字長吉。景祐初﹐進士﹐歷秀州判官。爲人正直﹐裏居屢捍劇寇。自謂死猶當保桑梓﹐及卒﹐里人祀之閩山社。卓所居也。

名臣孫奕

字景山。皇祐初﹐進士。爲監察禦史﹐論新法不便﹐爲鄧綰所劾﹐出監陳州酒稅。陳襄在經筵﹐言奕外朴中敏﹐事行著於鄕閭﹐節義信於朋友。歷官所至﹐以善政聞。宜使當一路以厚俗安民。元祐初﹐除福建轉運使。以本境人官本路﹐由其鄕望素孚﹐故人無間言云。

名臣許將《宋史》有傳﹐子份

字衝元。官制誥﹐契丹壓境﹐使不敢往﹐命將行﹐語折之。又與肄射破的。進翰林學士﹐知開封﹐無犯法者。爲兵部侍郎﹐論事悉中機宜﹐所全元祐正人甚多。其諫開司馬光冢﹐尢爲盛徳。余詳《本傳》。終門下侍郎﹐謚文定。子份﹐字子大。崇寧初進士。授國史編修﹑直學士。徽宗嘆爲能世其家。政和中﹐簡功臣子牧郡﹐出知鄧州。政尙寬平﹐囹圄幾空。攺蔡州﹐奉詔賑饑﹐置場列室﹐具器用﹐鳴鼓給食﹐率三日一往﹐視饑飽而察羸疾﹐所活二萬餘人。水漲沒城﹐份登視﹐祝曰「郡守失政﹑溺無恨﹐百姓何辜﹖」水頓退﹐再攺揚州。值金警勤王﹐解亳州圍。撫馭諸道援兵甚有法﹐莫敢縱掠﹐民獲安。去之日﹐涕泣遮畱者﹐相屬於路。

循吏楊朏

字持正。以進士爲渭州推官﹐權長汀縣﹐稅賦不催而集。盜賊嘯聚﹐捕治首惡﹐境內肅淸。明年之渭州﹐道由京師﹐上書論紹聖⑵姦臣﹐言最切直﹐移知建陽。終建寧節度推官。

直臣辛炳《宋史》有傳

字如晦《重纂通誌》作侯官人。以進士官禦史。蔡京廢運司﹐轉般倉爲直達綱﹐極疏其獘。謫監新丰場。紹興初﹐爲中丞。罷福建八州添差冗食官八十餘員。論張浚悞國﹑劾丞相呂頤浩倡和﹐不可從。

名臣李芘

字績仁。靖康中﹐叛卒殺福州帥柳述古。芘方待次﹐諭以禍福而定之。建炎中﹐卽提點福建刑獄。寇攻丰樂門﹐冒矢石﹐登陴諭之退。範汝爲東下﹐鄕民張毅乘亂襲古田。單車入招之﹐使擒汝爲自效。芘官本籍﹐屢著戡定功。則廻避桑梓﹐蓋猶一偏之說也。

循吏黃瑀

字徳藻。官饒州司戶參軍。歲旱﹐郡檄視屬縣民田當免租者﹐瑀請免什九﹐他縣或不以實告。守疑瑀﹐俾更其狀﹐瑀執不可。權花亭縣﹐歲凶﹐不待報發賑﹐全活無算。歷官禦史﹑提刑﹑轉運使﹐攺知漳州﹐丐祠卒。

直臣黃唐

字雍甫。考功郎。韓侂冑爲其父請謚﹐唐不肯復議﹐遂辭官。

名臣許應龍《宋史》有傳

字恭甫。父仲容﹐知漳浦縣。應龍五歲能文﹐由進士累官著作郎。論李全有遺患﹐不用﹐出知潮州。講求軍政﹐賊不敢犯。督齊敏等搗穴擒渠﹐擢侍郎﹐拜學士﹐權兵部尙書﹐簽書樞密院事。時邊郡任文臣﹐奏攺用諳邊事者﹐謂和﹑守﹑戰當因時制宜。謚文簡。

循吏李光裔

嘉定十二年知寧陽﹐周知民隱。舉荒政﹑禁溺女﹐輕女之習一變焉。

名將趙紃夫姪時儋

嘉定十三年﹐宗子正奏甲科。紹定四年﹐以贛尉攝雩都令。時石城寇黃元仲猖狂﹐乃預葺城濠爲守禦計。賊至﹐射退之﹐復追擒元仲﹐臠於市。明年還職﹐父老磨石紀功﹐時儋亦知雩都﹐平磜下賊曾四﹐功與紃夫等。

直臣潘牥《宋史》有傳

字庭堅﹐以字行。端平二年﹐廷對獨以濟邸爲言。有曰「宜厚東海之恩﹐裂淮南之土。」皆人所不敢言者﹐論者以爲王十朋﹐張九成一流人。禦史劾請置之法﹑理宗不許。屢諷諫﹐皆凱切﹐𨿽顚沛不忘納忠。

遁⑶吏彭彥班或作「彥堅」。

字國器。知循州。省檄敷糴﹐請減五千石﹐轉輸之費不及民﹐蠲佃丁之困賦役者五十餘家。士民祀之州學。

名將朱挺

字烈仲。端平中﹐知循州。先風教﹐行鄕飲﹐舉課試﹐習俗丕變。復申明節制以禦﹐六戌咸遵紀律。屬有外寇﹐遣兵捕斬幾盡。

循吏吳秀發

字宗魯。以進士判饒州。務便民。歲饑﹐議賑有法﹐全活甚眾。尢畱心獄訟﹐出罪犯﹐給以農工之具﹐使治生﹐蓋若今之習藝廠者。

循吏陳琥

字少嚴。知南丰﹐曰「民不得安者﹐吏爲之蠹也。」取其巨猾﹐斷手足以狥﹐羣吏股栗。琥號「恕齋」﹐或問其義曰「吾恕於民﹐吏弗恕也。」牧馬者去其害羣﹐琥眞得治本矣。

廉吏王勛

字克壯。以進士知樂昌。決事若流﹐公庭晏然。秩滿去﹐有問舟人何所載者﹐曰「吾止販一船徒耳。」

忠義林琦《宋史》附傳

徳祐二年﹐元兵迫臨安﹐琦集數千人捍禦赭山﹐以功補宣教郎。文天祥開府南劍﹐琦佐其幕﹐後敗於五坡﹐被執﹐脫走惠州﹐爲遊兵所獲。護以北行﹐乘間投河﹐援出﹐憤死。詳《宋史﹟忠義鄒油附傳》。按明末又有福淸林琦﹐事亦類此。

忠義朱牧

字子文。舉進士﹐主安溪簿﹐調隆興府參軍。宋亡﹐死之。鄕人私謚文貞。

元

忠義張良材

有武勇﹐仕貴溪尉。壬辰之亂﹐集義旅保障一邑。一夕賊忽大至﹐圍之數重﹐材匹馬雙刀馳殺﹐伏屍十餘里。後以深入遇伏﹐馬躓戰死。

忠義賴天賦

至正中﹐爲興寧主簿。賊據邑之龍母砦﹐出戰被執﹐不屈死。

忠義林海子枝

字必潮。至正間﹐仕興化路學正。明興﹐抗節不屈﹐謫鳳翔。後釋歸﹐卒賜謚文節。子枝﹐字昌達。繼父志﹐不應試。工詩文﹐有《效顰》等集。彼生長元朝﹐而懷異志者﹐其海父子之罪人乎﹗

明

循吏趙景純

名明﹐以字行。洪武間﹐官禦史。言事忤旨﹐同列七人俱死。太祖奇其貌﹐獨黜爲民﹐更名李潛﹐隱於閩淸。會赦﹐薦爲閩淸訓導﹐攝縣事。成祖召知上饒﹐乞養﹐不允。在饒正風俗﹐均賦役﹐善政備﹐舉廉介﹐不避權要。視民事如家事﹐卒官﹐貧無以殮﹐邑人祀之。

忠義林眞妻陳氏

字子純。官濮州知州。燕兵陷州城﹐大罵不絕﹐縛桅桿上﹐叢射之死。妻陳氏﹐抱牒自焚以殉。

循吏林眞

字汝實。舉於鄕﹐薦爲庶吉士﹐侍禦筵。出知慈溪﹑江寧等縣。上書言事﹐成祖嘉納。妖賊龔伯諒﹐株連無辜﹐辧釋八十餘人﹐以勤勞卒於官。

直臣鄭閻兄闕﹑弟閣

字公望。精《三禮》﹐旁通醫﹑歷二學。以進士官刑部﹐與尙書爭獄﹐丐歸。眞無忝司法者也。兄闕﹐弟閣﹐皆俊邁﹐有徳門三鳳之目。

名臣黃澤《明史》有傳。孫雍

字⑷敷仲。以進士歷官河南參政。南陽汜水饑﹐民流散﹐澤招集﹐使復業。嘗率丁役之京﹐無失所者。宣徳初﹐遷浙江布政使﹐疏陳十事﹐言遠奄宦尢切﹐帝嘉之而不能用。奏罷無徵米六十萬石﹐及溫處二屬坑冶課九萬兩﹐劾不職守令五十七人﹐謗議四起﹐落職。孫雍﹐字伯敬。孝友﹐築室前嶼﹐躬耕窮經﹐歲入輒分貧者。

直臣林碩《明史》有傳﹐鄭珞

字茂宏。官禦史﹐疑獄必命往讞。宣徳初按浙﹐就遷按察。劾督漕中貴裴可烈。烈誣其誹謗﹐逮訊。碩抗辧﹐帝爲動容﹐責烈。終廣東布政。同邑鄭珞﹐字希玉。以進士出守寧波。片言決獄﹐禁邏捕之擾﹐盜賊屏息。減染織﹑弓張等局﹐汰歲辦費﹐可烈以公事至郡﹐貪暴不法﹐珞上其罪﹐詔置烈於法。《府誌》以鄭珞爲侯官人﹐故以附此。珞子堂﹐名諸生﹐以善謔傳。

直臣陳傅

字嚴說。宋參樞韡八世孫。官刑部給事中﹐鯁直敢言﹐值邊警﹐進安邊四策﹐劾會昌伯孫忠﹑應城伯孫傑貪淫﹑福建參議顏擇之科索﹑禦史丁俊阿縱都督王愉撓鹽禁﹐皆逮問。冊封琉球﹐饋遺不受。勛戚周氏奪民田﹐遺傅按之。追田還民﹐繩其諸不法者。刑部尙書魏源阿周氏﹐論傅淩蔑皇親﹐下獄。科臣交章言當抑貴戚﹐容直臣﹐以全國恩﹑彰法紀﹐竟謫戌大同。旋賜環﹐而傅已卒﹐贈太常少卿。

名臣趙榮

字孟仁。先西域人﹐以中書直文閣﹐英宗北狩﹐也先犯闕﹐名爲送駕﹐索大臣出議。榮請行﹐至營辧論﹐無少屈。敵退﹐眷遇日隆。英宗復辟﹐擢尙書﹐呼其官而不名。曹欽反﹐榮躍馬市中呼集數百人﹐誅欽於陣。

直臣孟玘《明史》附傳

字廷振。官戶部主事﹐扈從土木﹑矢貫臂﹐墮積屍中﹐不死。再授禮部主事。鄧茂七反﹐用其議成擒。郎中章綸﹑禦史鐘同力諫易儲﹐同杖死。綸死復蘇﹐幽於獄﹐玘繼言之﹐自分茅蕉﹐而不及禍。英宗居南內﹐羣臣無朝謁。玘因旱極言﹐謫守萊州﹐攺知廬州。謝病歸。《明史》附鐘同傳。

循吏邵銅

字振聲。景泰中﹐官禦史。風裁峻整﹐英宗復辟曹﹑石擅威福﹐與同列劾之﹐帝怒﹐下錦衣獄。謫知壽光﹐攺博羅。蒞政嚴明﹐吏卒不敢爲姦。嘗督造冊籍﹐括爲《易見圖》﹐至今博羅以爲式。成化初﹐擢守溫州。

名臣林瀚《明史》有傳

字亨大。父元美﹐永樂進士﹐終撫州守﹐多循績。瀚﹐成化進士﹐入翰林﹐薦升祭酒。餐錢歲百緡﹐悉貯以營學捨。歷南京吏部尙書。屢陳時事﹐與林俊﹑章懋﹑張敷華﹐號畱京四君子。謚文安。孝友質直﹐不畏彊禦。立朝建白﹐悉本至誠。子九人俱貴﹐庭﹑庭機最顯。孫炫﹑燫﹑烴能世其家。三代膺八座者五﹐皆爲時名臣。

循吏王俊

字世英。以進士官袁州府。持大體﹐吏民始憚其嚴﹐久而懷之。修學宮﹐復水利﹐尢著稱於民。擢廣東參政﹐撫化獞猺﹐粵人甚徳之。

循吏黃寯

字世用。進士﹐歷知武寧﹑當塗等縣。有惠政﹐人號「冰鏡」⑹轉工部主事。督運河﹐築城壩﹐咸底績。旋攺戶部﹐以不合於時﹐歸。

循吏林鐸

字克振。成化間知崖州。平苗亂﹐尢注意教養﹐卒官。崖人祀之﹐名林公祠。

循吏鄭琳孫逑

字文玉。成化鄕薦﹐知象山。剛介﹐莫能幹以私。太宰屠某目曰「此硬頭官也。」時呼鄭硬頭。孫逑﹐字世美。以進士歷江西僉事﹑廣東參議﹐不能俯仰﹐綽有祖風。嚴嵩奪民漑田湖塘﹐民訴﹐逑命各荷鋤以從﹐羣共開掘﹐頃刻還民。未幾嵩敗。逑得無恙。

直臣陳紀

字叔振。成化進士﹐按察陜西。淸滯獄八百餘人。弘治中﹐巡撫宣府﹐黜參將之黷貨者。威振邊境﹐天性孝友﹐不阿中貴。時李廣擅威福﹐紀獨不顧﹐廣敗﹐時論益重之。

名臣林泮兄淸源﹑弟浚﹑淵

字用養。父鈍﹐以舉人歷官教授﹐典湖廣鄕闈正﹐行賄求售者罪﹐諸生懷之。泮遊太學﹐時有誣奏祭酒陳鑑者﹐伏闕直之。以進士歷南京大理評事﹑寺正﹐讞獄多平反﹐遷知廣州。藍糞諸山峒蠻﹐叛服不常。泮攻之﹐擒其魁。又丰湖堡賊劉庚作亂﹐單車造壘﹐諭降之。擢戶部侍郎﹐總儲務﹐權倖斂手﹐正徳二年﹐拜南京戶部尙書﹐忤劉瑾﹐致仕。罰米二百石助餉。歸﹐假僧捨以居﹐布衣疏⑺食﹐談經不輟。兄淸源﹐字用淸﹐進士﹐官戶部主事。弟濬﹑淵與泮同舉進士﹐官浙江按察司僉事﹐皆有父風。

循吏鄭蘊中

字徳輝。以舉人司教石首﹐多所造就。擢貴池令﹐堅持司法之權。與上司議獄不合﹐拂衣歸﹐織蓆爲食。有門士以禦史按閩﹐屢候弗見。一指揮欲得善地﹐持厚賄﹐丐關說巡按。蘊中曰「此言胡爲及我哉﹗」彊之﹐怒呼里人欲執詣官﹐乃跪吐實﹐曰「禦史念公貧﹐藉此爲饋耳。」終不納。

循吏王鼎子鍵

字器之。進士﹐知上饒﹐攺樂陵﹐擢禦史大理丞。核勛臣莊田。稱旨﹐官至總憲。在樂﹐歲饑﹐賑卹有方﹐流民歸者四百餘戶﹐邑人立祠祀之。子鍵﹐字公度。以舉人授常山令﹐著淸徳﹐卒官﹐常山人祀之。

循吏趙徳剛

字崇節。以進士令徳興﹐桃源。寇至﹐邑無城﹐伐木作棚﹐與賊角。憲便將以錢啖賊﹐曰「民困﹐安可重斂﹖」往諭賊﹐被執﹐以計脫﹐且誘賊黨數十人戮之﹐賊引去。歲大饑﹐力請蠲賦八千石給賑﹐民獲再生。爲立碑頌徳﹐官終武昌府通判。

直臣張孟中

字道宗。父澤﹐以進士官大理﹐多平反。孟中﹐正徳進士﹐官戶部主事。劉瑾﹑江彬日導武宗居豹房﹐設酒店爲樂。乾淸宮災﹐求言﹐應詔﹐請開言路﹑親朝政﹑罷豹房凡八事﹐甚切。轉兵部職方員外。復上言請崇聖學﹑建儲位六事﹐帝怒﹐廷杖之。創甚﹐越數月卒於寓邸。歸葬茶園山。萬曆十七年﹐建祠東郊中山之麓。

循吏鄭漳

字世績﹐孝義伯和子也。以進士守肇慶。督學蕭鳴鳳恃勢﹐漳與爭﹐朝議直漳﹐漳自劾歸﹐起知登州。書眞西山「十事四害」於屏以自警。擢兩淮鹽運使﹐創築通湖墩﹐李默典選﹐薦刑部侍郎﹐默得罪﹐言者及漳﹐遂乞歸。性狷介不屈﹐同年夏言爲相﹐邀漳﹐竟不見。嚴嵩父子重饋賂﹐漳以左轄入覲﹐獨攜靑布爲贄。卒日﹐僅遺書數十卷而已。

直臣劉世揚《明史》有傳

字實夫。進士。官給事中﹐典試山右﹐稱得人。嘉靖初﹐諫加興王大號。內侍有崔文者﹐始興齋醮事﹐抗疏彈劾。又言詹事官非其人﹐忤旨﹐切責﹐予杖﹐下詔獄鞠之﹐猶執前議。俄得釋。復陳修省八事﹐大臣惡之﹐激帝怒﹐再杖﹐謫江西布政司照磨。少卿陳察請召用﹐亦坐謫。世楊內行修﹐自期大﹐𨿽顚沛﹐直气不衰。久之﹐稍遷通判﹐旋督河南學﹐未上卒。

直臣謝蕡戴亢

字維盛。檢討睿之子﹐以進士官禮科給事中。嘉靖初﹐疏諫乳媼劉氏及宮人孫氏濫封﹐因勸世宗節恩澤﹐戢內侍。又論救翰林呂柟﹐悉見嘉納。會冊中宮﹐有閽寺女姪入選﹐蕡按籍﹐劾罷之。南宮災﹐疏請修徳﹐又陳科舉之獘﹐乞革宿獘而求實學。諸建白皆關國體。大禮議起﹐語都給諫張羽中﹐曰「吾禮臣﹐當以死諫。」力排張桂之議﹐一日旨取議臣疏﹐蕡當直﹐以朝議進﹐再索復進﹐帝怒曰「直科者誰﹖」左右以蕡對﹐已而蕡復與同邑戶部主事戴亢等聯諸給諫﹐遮百官﹐伏闕泣陳﹐詔杖闕下﹐蕡﹑亢幾斃。尋轉右給事中。閩海潮汐舊紆回爲三十六灣﹐折入河口﹐海寇不得揚帆內窺。弘治間鎭守鄧監惑蕃舶厚利﹐鑿新港﹐徑趨大江。至是﹐蕡陳新港六害﹐乞塞之﹐以弭海盜。有詔塡塞。命蕡核楚粵邊儲。自湖南上言﹐權姦煽禍後﹐天下官吏習於用刑﹐不重民命﹐今當痛行禁革﹐譬切直。帝爲通飭各省。觸時忌﹐出知太平府﹐道卒。隆慶攺元﹐錄議禮諸臣﹐贈太常少卿。亢﹐字思賢﹐後官貴州僉事﹐平土官王阿響之亂。

直臣林庭塋

字利節。文安從子。成進士﹐官兵科給事中﹐彈劾不避﹐被命勘遼事﹐言開原等衛三面臨邊﹐宜設備。遷戶科都給事疏奏嚴嵩諸不法狀﹐世宗震怒﹐逮系詔獄﹐廷杖六十﹐謫湖廣幕職﹐遷雷州守﹐未任卒。

名將陳柯

字君則。以戶部郎出守杭州。浙督胡宗憲方計欵汪直以間徐海﹑陳東﹐使內潰﹐而議剿者多梗之。柯獨與宗憲劃策﹐海﹑東果相屠﹐直亦伏誅。擢南贛兵備道﹐殲大帽山賊林朝曦等﹐屢建奇勛﹐時稱戰功第一。

名臣鄭云鎣

字邦用。以戶部主事榷關﹐獨著廉潔。出提浙學﹐持正絕請托﹐調湖廣參政。楚世子幼﹐武岡王構飛語﹐將爲不利。按治之﹐世子得襲。擢藩河南。河決淮邳﹐當事者承張居正風旨﹐議浚五百里以通運。乃躬詢利害﹐上河議數千言﹐事遂寢。居正奪情﹐暫歸治喪﹐諸司奔走迎送﹐數千里相屬﹐獨無加禮。坐是調廣西﹐念母老﹐乞休侍養﹐特起四川左轄﹐鎣曰「豈有九十親年﹐而徇祿萬里乎﹖」不赴﹐尋卒。

直臣林材子宏衍﹐孫之蕃

字謹任。孝友堪子。進士﹐官給事中﹐率六垣疏請皇子出闔以定國本。又力詆平壤無功﹐石星誤國﹐劾大司馬鄭洛等﹐語運⑻三輔臣及劉元震等﹐累疏指切時政﹐有旨責材誣謗大臣﹐降調。光宗時﹐起尙寶丞﹐歷官南京通政。子宏衍﹐溫臺兵備道﹐有政聲。孫之蕃﹐崇禎癸未進士﹐爲唐王郎中﹐明亡﹐疽發背卒。

忠義蘇夢暘《明史》在《忠義傳》

初司南都獄。聞有連江人孫一謙者善其職﹐乃踵其所爲。戢獄﹐卒不使苦諸囚﹐又懸一鉦﹐令曰「夜有虐者﹐鳴以聞。」獄中肅然﹐其他卹囚法悉備。轉粵東吏目﹐司寇丁賓憐其貧﹐資遣之。郎中沈玧指獄曰「此生地獄也﹐蘇司獄去﹐吾不敢系人矣﹗」後擢祿丰令。萬曆三十五年﹐武定鳳騰霄作亂﹐圍雲南府城﹐轉寇祿丰﹐夢暘力戰卻之。次年﹐賊出不意﹐突陷縣城﹐執之﹐不屈死。

名臣董應舉《明史》有傳

字宗相。進士﹐歷吏部四司﹐所舉髙攀龍﹑鄭三俊﹑劉宗周等﹐皆召用。遷太常少卿﹐疏請安插流民﹐開墾屯田﹐擢右副都禦史﹐興天津屯利﹐募人開河治閘﹐以便海運。請葛沽屯兵﹐以所入抵餉﹐無轉輸扣糴之費。兼工部侍郎﹐督理錢法鹽政﹐條陳半爲崔﹑魏所格﹐目爲黨人﹐奪職歸。築附海城堡﹐疏水利﹐修學校﹐置社倉義田﹐議官糴﹐嚴海禁﹐認澳課﹐皆造福桑梓。暇與諸生講學﹐老而不倦。著有《崇楨⑼初集》十七卷﹐卒年八十三。族子伯起﹐有義俠聲﹐以倭變與弟貞起力戰死之。

直臣陳國是

字定達。以舉人官教諭﹐轉監丞。以監生越次事﹐力與祭酒爭﹐乃止。出爲蘇州同知。魏璫擅柄﹐遂掛冠﹐編《內監輯略》一書﹐條列春秋迄明宦者以垂戒。時媚璫者風各省立生祠。鄕縉紳集議不決﹐獨以「從容」二字諷止之。故天下皆有魏祠﹐而閩獨無﹐蓋其一言之力云。

忠義鄭逢蘭

字楚澤。以舉人官國子助教﹐歷兵部車駕司員外。李自成圍京師﹐蘭分守西直門﹐相持不下。賊從他門入﹐被執不屈。賊偉其貌﹐欲降之。蘭自嚙舌血噴賊﹐大罵不已。以頭觸墻而死。

忠義胡上琛《明史》附傳妾劉慧娘

字席公。年十六﹐襲指揮。嘗過易水賦詩﹐有「一死酬知己﹐丈夫非所難」句。崇禎初﹐登武科﹐任福州右衛。十六年﹐詔天下勤王﹐琛勒兵北上﹐會解嚴﹐乃歸。未幾﹐南北都相繼失﹐唐藩授琛總兵﹐拜鎭國大將軍﹐隨禦營至延平﹐命先赴贛召援兵。中道聞汀州之變﹐遂微服潛還福州﹐偕中書張汾﹑諸生齊巽等乘間起﹐事又敗﹐知不可爲﹐諭妻子奉母之長樂﹐獨與妾劉慧娘朝服再拜﹐並端坐仰藥卒。各有絕命詞﹐琛詩云﹕孝旣存宗﹐忠惟盡職﹐欲求死所﹐於斯爲得。其妾云「嚴妝朝大士﹐大士亦低眉。守忠君得死﹐殉節妾安辭﹖」時年三十七﹐妾甫二十。母聞之﹐自長樂回﹐憑棺一哭曰「兒無所憾矣」﹐遂不復哭。附見《明史﹟鄭爲虹傳》琛工文翰﹐有《武經輯要》《飛玉齋⑽詩集》。子牧孟﹐國初義士也﹐亦有傳。在徳行錄﹐事詳《本傳》。

忠義林鋌陳聖佐

字質賢。邑諸生。負气節﹐多才略﹐與楊廷麟﹑萬元吉等死於贛州。時復有諸生陳聖佐﹐以學行受知於黃公道周。嘗佐黃出師﹐黃旣死節﹐陳棄家入壽山﹐終身不出。

校注

⑴原文作「被剿功」﹐「被」字誤﹐應爲「破」。

⑵原文作「詔盡姦臣」﹐「詔」字誤﹐應爲「紹」。

⑶原文作「遁吏」﹐「遁」字誤﹐應爲「循」。

⑷原文作「家敷仲」﹐「家」字誤﹐應爲「字」。

⑸原文作「向杖死」﹐「向」字誤﹐應爲「同」。

⑹原文作「冰鏡」﹐「冰」字誤﹐應爲「水」。

⑺原文作「疏食」﹐「疏」字誤﹐應爲「蔬」。

⑻原文作「語運」﹐「運」字誤﹐應爲「連」。

⑼原文作「《崇楨初集》」﹐「楨」字誤﹐應爲「相」。

⑽原文作「飛玉齊」﹐「齊」字誤﹐應爲「齋」。

耆舊廣錄二﹝事功下﹞

事功下

國朝

循吏王時熙

順治四年﹐知廣東長樂縣。承兵荒後﹐招集流亡﹐俾之耕作﹐更修葺城垣﹐剪乂寇賊﹐民賴以安。

忠節陳丹赤子一夔﹐曾孫登龍。

字獻之﹐順治中﹐以舉人權知四川夔州府。時張獻忠初滅﹐蜀東尙爲十三家巢穴。徵師四集﹐丹赤外籌糧餉﹐內勤撫卹。蜀平﹐洊擢浙江溫處道。入覲中途﹐滇變作。詔述職官皆還守﹐丹赤至東昌﹐聞閩藩耿精忠。亦反﹐方食﹐投箸起﹐曰「溫州接壤閩省﹐必首受其禍。苟有失﹐全浙不可支矣。」兼程歸守﹐然城中文武已皆懷異志﹐總兵祖宏勛尢欲脇之降。丹赤不爲屈﹐死於亂刃。贈通政使﹐謚忠毅。子一夔﹐以蔭揚歷內外﹐卒官浙江糧儲道﹐祀名宦。其知湖州府時﹐逢仁廟南巡﹐迎駕杭州﹐禦書﹕「名垂靑史」匾字以賜﹐曰「爾父盡節﹐此所以表也。」曾孫登龍﹐少孤﹐力學。乾隆時﹐由大挑令﹐歷知四川天全﹑雅安二州﹐擢建昌同知﹐多循績。其任裏塘糧務也﹐尢有惠政。蠻民祠而祀之﹐旋歸老。

循吏邵伯蔭

字子南。順治壬辰進士﹐榜名伯允。授陜西髙陵令﹐剔姦暴﹐釋疑犯﹐以廉明著。適渭南﹑涇陽令缺員。二邑民耳蔭名﹐赴撫轅爭請攝篆。陜撫以渭南先請﹐許之。尋權藍田﹐皆有惠政﹐以罣誤歸。耿變﹐逼授逆職﹐抗節不就﹐陽爲風癱以免。家居三十年﹐足迹不入公庭﹐士大夫咸重其風槪焉。

循吏李鐘廣

字恢先。海氛久熾﹐歲饑﹐日必度江逾嶺八十里外﹐負米奉親。以舉人任將樂縣教諭。值耿亂﹐佯瞽兩眼﹐棄官懷印﹐遁深山中。王師定閩﹐以拒逆﹐擢禹城令。興利除獘﹐旱不爲災﹐蝗不入境。舊例﹐販私鹽者律斬﹐有司捕獲十人以上遷秩。廣捕十八人﹐吏屬皆賀。廣曰「吾未廉其實﹐柰何以十八人之命博一官乎﹖」訊再三﹐私販僅三四人﹐餘皆逆旅﹐悉出之。

循吏官於宣

字仲甫。順治間﹐以進士歷官知州﹐所至淸釐詞訟﹐抑彊扶弱﹐皆以吏才著。民戴之若父母焉。

循吏李文麟

字天閣。以舉人知山東沾化縣。俗獷悍多盜﹐乃創立保伍督緝之法。終任﹐盜賊無敢犯者。會歲饑﹐分設粥廠於四郊﹐躬行散給﹐老弱不遺。全活者眾﹐官終兵部郎中。

名將陳子威叔君翼

字其畏。諸生。康熙十七年﹐海上多事﹐子威與叔君翼獻策軍門﹐欲聯漁艘﹐斷聲援。撫軍吳興祚善其議﹐給札﹐召募鄕勇﹑澳民三千名﹐建聯絡營。歷著戰功﹐興祚上其事﹐授南韶道﹐遷涼莊鄖襄參政﹐致仕。君翼貢生﹐陣擒鄭氏都督章元勛﹐追殺王亮﹐所向有功。卒於軍﹐子瀛﹐金華通判。

名將林從時

慷慨好義﹐孝於事親。康熙辛卯武舉﹐授把總。於五縣寨響鼓山擒獲山寇薛彥文有功。又隨軍蕩平臺灣南路﹐緝獲餘孽杜君英。旋遷襄陽鎭總兵。

循吏龔其裕子嶸﹐孫一發﹐曾孫景瀚﹐裔孫易圖。族子文齡﹑衡齡。文齡子履中

字溶溪﹐由通判權知江西瑞州府。值耿逆叛﹐隨大軍爲鄕導﹐復上髙﹑新昌二縣﹐以功授吉安守。府城未復﹐大師駐螺山坡累年﹐其裕籌給軍需有方﹐民不苦兵。及城復﹐撫存瘞亡﹐不遺餘力。兩府皆祀名宦。子嶸﹐字岱生。知余杭縣﹐百廢具舉。有某生以奸殺其僕﹐坎埋之﹐故截其足指投路﹐示遭虎咬者。嶸推勘得實﹐論如律。擢保定知府﹐直屬三木嚴酷﹐多畏刑誣服﹐力請更之。轉江西饒九道﹐尢多善政。凡歷官四十年﹐歸﹐囊槖蕭然。孫一發﹐字厚齋﹐八歲孤﹐母林氏教之嚴。稍長﹐慕範仲淹爲人﹐以舉人分發河南﹐試宜陽。有某甲妻﹐歸寧不返﹐疑其家嫁之﹐訟於庭。以歸寧時同行者一人爲證。一發謂匿妻者卽其人﹐一訊而伏。民驚爲神。再試密縣﹐去之日﹐有以酗酒三受杖者﹐亦持杯酒送出境﹐一發曰「汝不怨我耶﹖」泣曰「小人早失父母﹐無教訓﹐自受懲創﹐得爲良民﹐是再生我也。」授林縣日﹐有兄弟爭產累年不決者﹐謂之曰「汝兄弟資幾何﹖用幾何﹖」默不應﹐知其有愧心也﹐因責之曰「小人無賴﹐利汝爭﹐陰以取利﹐汝試計訟後遊客訟師耗費若干﹐設以此讓兄弟﹐事早解矣。」皆伏地哭﹐請無竟其事。其他善政率類此﹐以久俸遷雲南鎭南州。卒官。曾孫景瀚﹐字海峯。以進士授甘肅靖遠縣﹐判牘如流﹐見者不知其初任。以西北重在水利﹐先後鑿渠﹐漑田殆數十萬畝。邑有深谷﹐爲妖物所憑﹐常興雹害民稼。禱於神﹐一夜風雨有聲﹐近村地皆震裂﹐居民謂妖已遠徙。尋調平涼﹐權固原州。其有惠於民如治靖遠時。遂舉卓異﹐擢陜西邠州。嘉慶元年﹐湖北教匪倡亂﹐總督宜綿奉命視師﹐以景瀚從﹐參預幕府﹐力疾治事﹐以功敍知府。然勞師日久﹐賊仍熾﹐因建堅壁淸野議﹐文詳《通誌》。奉旨飭行﹐卒用蕩平﹐且命載之《皇淸文穎》。補蘭州府﹐入覲﹐未出京﹐卒。裔孫易圖﹐字藹人。由庶吉士攺知縣﹐隨河南督師毛昶熙剿撚匪有功﹐巡撫閻敬銘尢重之。以知府舉賢良第一﹐歷官廣東布政使。其官山東時﹐請於巡撫丁寶楨以其裕至景瀚﹐奏乞付國史館。撰《四世循良傳》﹐奉旨兪允﹐海內榮之。其裕族子侯官進士文齡﹐官侍郎。進士衡齡﹐官陜守﹐皆淸介著績。文齡子履中﹐以編修攺官禦史﹐有直聲。

忠節蔣子龍林彥﹑李松﹑陳鴻猷﹑李捷髙﹐圖中璽

官臺灣千總﹐從歐陽凱破朱一貴於春牛埔。明日再戰﹐偕把總林彥陷陣死。李松﹐南澳把總﹐與林爽文戰於三坎店﹐陣亡。陳鴻猷﹐臺灣千總﹐爽文稱爲割不能斷之藤﹐藤﹑陳音近。旋以力疾戰死。李捷髙﹐閩安外委﹐剿海盜朱渥﹐覆舟死。圖中璽﹐臺灣都司﹐與蔡牽戰﹐馬陷泥﹐棄馬衝敵死﹐屍不僕﹐賊醢之。

循吏鄭善述子方城﹑方坤

字孚世﹐明文苑邦祥孫也。以舉人除固安令。邑中旗民雜處﹐彊者淩弱﹐述繩以法不恕。永定河工樁葦﹐輒取給於民。述調度有方﹐民不病。以失出﹐鐫級歸流﹐寓建寧﹐閉戶卻掃﹐以文酒自娛﹐著有《敬修堂集》。長子方城﹐季子方坤﹐均以建安籍成進士。城宰新繁﹐坤歷官兗沂道﹐皆兼文章政事﹐坤著作尢多雲。

循吏施霖

字能繼。知山東平原縣﹐攺甘肅西寧﹐持正不阿。或勸其貶節﹐曰「吾惟知理之是非當否﹐不爲威屈也。」擢主事﹐以疾告歸。家貧﹐篤友愛﹐爰授徒自給。

循吏鄭金章

字若敏。篤學勵操﹐由進士授梓橦令﹐再補河內。鄰邑河決﹐水勢彌漫奔潰。章夙夜露立河堤﹐率工築護﹐旬餘堤堅。法汲黯發賑災黎﹐而後報聞﹐全活甚眾。卒以此罷歸。當事重其品學﹐延主鰲峯。性耿介﹐𨿽粥或不繼﹐而傲骨凜然。人遺之金﹐弗受也。年八十五﹐卒。

循吏何瀚

字君濟。有至性﹐少卽以孝聞。康熙中﹐領鄕薦。雍正間﹐宰從化﹐淸廉有政聲。嘗禱雨烈日中﹐甘霖倏至。蠲除獘政﹐一邑號神君。旋調電白。查墾不苛。甲寅﹐髙州颶災﹐各屬田舍俱壞﹐電邑獨風日晴和。縣苦潮患﹐瀚在官兩載﹐潮不爲患。以耿直不容於時﹐攺崇安教諭。

循吏張應渭

籍福淸。以會試明通榜﹐授尢溪教諭。邑爲紫陽鐘英地﹐教人一以《白鹿洞學規》爲法。再調鳳山﹐日與士子﹐講明大義。秩滿﹐擢知武鄕縣﹐吏進例金﹐力卻之。俗多告訐﹐民苦於株連守候﹐渭遇案立剖。徵糧行滚單法﹐先期淸查﹐順莊挨滚﹐吏民便之。遷沾化﹐調髙密。僧智郎不法﹐刑之。重浚泊脈湖﹐周七十餘里﹐墾良田千餘頃。民利以溥﹐數年乞歸﹐卒年六十三。

名臣周詔龍

字允乾。少穎敏﹐以文學名。雍正間選庶吉士。四川有淸丈之舉﹐紹龍承命使蜀。蓋自獻賊亂後數十年﹐其糧課以久荒缺額﹐乃設自首法﹐親覆丈之﹐課有加而民不病。以績最﹐授編修﹐尋攺禦史﹐巡按山右。任滿﹐晉撫請畱一年﹐遷右通政。積勞以疾﹐上聞﹐命巡撫覓醫調治。丁生母艱﹐特旨慰畱﹐苦請終制﹐則懸缺待之﹐皆異數也。服闋﹐晉順天府丞﹐卒官。

循吏陳霖

字徳侯。以進士授主事﹐攺知直隸故城縣。時久旱不雨﹐下車理冤獄﹐出重囚﹐天遂雨﹐民甚徳之。任赤城﹐請豁浮糧﹐尢爲惠政。旋調大名﹐以勞卒官。

循吏林其茂子喬蔭﹑澍蕃

字文竹。以進士知山陰縣。縣濱海﹐時被水患﹐乃增築海塘以禦外潮﹐浚城河以疏內壅﹐患遂減。其他治行尢多可稱。在任七年﹐民甚愛戴之。以失察﹐奪官歸。年三十遽卒﹐妻鄭氏通書史﹐親課二子﹐皆成名。長喬蔭﹐字育萬﹐又字樾亭﹐通吏事﹐屢佐大僚幕﹐與弟同舉於鄕﹐知四川江津縣﹐檄赴西藏管糧務﹐卒於官。次澍蕃﹐字於宣﹐一字香海﹐官編修﹐剛介有守﹐當軸耳其才﹐欲羅致之﹐不就。典試浙江﹐有關說者﹐其座師也。語至夜分﹐澍蕃但微笑而已。惜未竟其用﹐卒年二十八歲。

循吏郭起元

字復齋。爲諸生時﹐漳浦蔡世遠掌教鰲峯書院﹐稱許其惇品能文。乾隆元年﹐巡撫盧焯舉博學宏辭﹐弗就。刑部侍郎周學健視學閩中﹐以賢良方正薦﹐乃授舒城知縣。甫下車﹐卽理出冤獄數十起﹐旋調任他處﹐皆有能聲。其治盱眙﹐創議建城﹐扼形勢﹐尢稱於時。以罣誤去官﹐歸﹐鍵戶著書以自娛。按起元母陳才而賢﹐躬課兒﹐詳《侯宮志﹟列女》。

名臣葉觀國子﹐申棻等。孫﹐敬昌等。敬昌孫﹐大焯

字家光﹐一字毅庵。其先由福淸徙居閩縣﹐由編修累官詹事﹐屢掌文衡﹐操守淸嚴﹐鑑別精審。其督學粵西﹐逢選拔期﹐有某生爲權貴人婿﹐以書托﹐觀國立焚之。榜出。闔屬翕然。按試所至﹐減騶從﹐卻縻費﹐代者以供應不周﹐釀大獄﹐撫臣彈章﹐有「枉派夫役﹐較前任葉某多七百餘名」云。督安徽時﹐暑夜閱卷﹐一僮侍麾扇﹐忽扇風滅燭﹐觀國遽以手壓捲﹐而手上已一卷蓋焉。燭至﹐果所擯捲也。其明察類此。上雅聞其品學﹐命直尙書房﹐祁寒酷暑不敢安﹐遂以勤愼頻叨賞賚。且賜宴和詩焉。子七人﹐皆登甲﹑乙科。次子申棻﹐以進士宰連山﹐有政聲。申藹以舉人官江蘇知縣﹐最著循績。奉檄查山陽賑﹐至則道路已盛言﹐令侵冒有迹。申藹陰籍之﹐旦日遽辭回﹐令以數百金追送河幹爲贐﹐婉卻之﹐繼委他令李毓昌核實﹐遂罹其害。事詳《國朝先正事略﹟循良傳》。又委讞教匪獄數百人﹐爭於大府﹐止誅首從﹐獲免者眾。及任江浦縣﹐其俗﹐人不知織﹐爲市機杼數百教之。江浦有織自是始。其治他邑﹐率若此類。大吏方欲卓薦﹐遽乞養歸。居鄕猶佐縣官﹐力行善舉焉。申苞以舉人知仁化縣﹐亦多惠政。申萬﹑申薌﹑均以詞林﹐官至道府。孫敬昌﹐以進士累任湖北藩臬。宸昌以進士令於天柱。修昌字旬卿﹐少隨宦試順天﹐得而復失。乃舉閩闈第一。時主試爲何紹基﹐夙擅知文﹐塡榜日或以監生爲疑﹐幸大府及學使咸耳其名﹐乃不易。以閩士無太學領解者。揭曉﹐士論翕然。平日工詩﹑古文詞﹐旁及書畫﹐著作甚富。敬昌孫大焯﹐云滋子凡六﹐皆舉甲乙科。累官翰林學士﹐以督學粵東事﹐爲友受過﹐罣議歸裏﹐絕不自明。仍厚待其友。自奉儉約﹐尢力於善舉﹐人以是多之。主正誼書院講席﹐士風歸厚﹐惜遽卒。

循吏郭廷筠弟文鋕

字可遠。以順天舉人﹐累官南安教諭。林爽文反﹐督師福康安過南安﹐廷筠見於軍門獻策焉﹐督師大悅﹐令從軍﹐敍績加同知銜。旋辦理善後﹐復有功﹐乃發廣東﹐以同知補用。歷官韶州﹑惠州諸府﹐皆有善政﹐而防海捕盜之法﹐尢見推於大府。性廉潔﹐所至裁革陋規﹐節俸入以贍孤寡﹐賴以舉火者眾。弟文鋕﹐字可典﹐一字書屏﹐以舉人官浙江知縣﹐善捕盜賊﹐治豪彊﹐所蒞皆晏然有名績﹐以病告歸。

循吏莊成鼎

字升北。以舉人官陜西知縣﹐爲政存大體﹐不細苛。士民勒碑頌徳﹐有云「沮水有波皆渥澤﹐橋山無樹不甘棠。」以疾告歸﹐士民攀畱﹐有泣下者﹐送六十里乃止。其爲民愛戴若此。

循吏林煥

字闇園。以舉人知陜西郃陽縣。民有兄弟互控者﹐須髮皓然﹐吏呈捲疊積﹐曰「是已二十餘年矣。屢結復控。」煥動之以情﹐皆哭曰「民兄弟再不相控矣。」其他判斷率類此。已卸篆﹐有遮道求判其訟者﹐煥曰「予非爾宰﹐何判爲﹖卽爾判﹐肯服我乎﹖」皆曰「服」。其得民心蓋若是。

循吏林開瓊

字長川﹐一字曉樓。以舉人歷官大田訓導﹑永安教諭。教官率無所表見﹐獨開瓊所至﹐感化諸生﹐闡揚幽隱。又佐縣官賑饑卹民﹐皆卓著名績﹐爲時所嘆異。子祥以悌弟稱﹐自有傳。

循吏張中煜

字思榮﹐一字邃堂。由福淸龍田遷居閩縣。由附貢生官陜西鄜州。有豪右宿妓﹐而納鍰以請者﹐駭曰「風化所關﹐烏可骪吾法﹖」卒治之﹐調湖南灃州。大兵徵緬甸﹐有毆斃鄕農﹑策馬急馳者﹐中煜得報﹐追二百里執以歸﹐請戮以正戎行。嗣後軍行安靜﹐若不知大兵過境者。累官江西督糧道。林爽文反﹐大府以熟於軍務﹐檄督運協濟﹐受濕﹐抱病將歿﹐猶瞿然曰「米運竣乎﹖」卒年六十八﹐子國洙﹑國奎﹑同榜舉人。

名臣葉觀潮

字文雷﹐號丹崖。以舉人分發山東﹐由知縣累官河道總督兼侍郎銜﹐政績皆在治河。旣解職﹐屢起屢蹶。嗣以道員歸部選用﹐未及就道而卒。其官南河時﹐逢冬令﹐必捐廉煮粥施棉衣﹐貧者賴之。

名臣陳霞蔚

字孝惇﹐一字質齋。以進士官吏部郎中。力抑僥幸﹐杜請托﹐累官侍郎。屢奉命祭告西北嶽﹐查賑災區﹐皆稱旨。其督學安徽﹑山西﹐尢能絕饋遺﹐所取多知名士。旅罣吏議左遷。未幾﹐復除內閣學士兼侍郎銜﹐丁內艱歸﹐未至家卒。

名臣鄭鵬程兄﹐彬。子﹐世光等。孫﹐守誠等

字登衢﹐一字松谷。由進士官戶部員外郎。時外省賦多逋積﹐議者欲增重州縣處分﹐獨持不可﹐曰「處分重﹐則催科急﹐害於民者何窮。」議遂寢。後出守江西臨江﹐歷袁州諸府﹐皆有名績﹐以外艱歸。又補湖南常徳﹐尢爲民愛戴。大府以廉能薦﹐疾作遽歸。一年卒。孝友出自天性﹐兒時﹐術者推母某歲當終﹐輒憂泣﹐祈身代。家貧﹐母減飯﹐冀飽鵬程﹐覆杯已飯中以飾之。鵬程自塾歸﹐察知悲泣﹐每飯必先侍母膳畢而後食。兄彬﹐試禮部歸﹐道卒。撫其子女﹐皆如己出。子世光﹑世祺﹐皆以舉人作令。世恭尢知名﹐成進士﹐授戶部歸﹐文行重一代。主講鳳池﹑致用﹑正誼各書院。狷介絕俗﹐經學湛深﹐書法自成一家。孫守誠﹑守廉﹑守孟﹐均官翰林﹐曾孫孝銘等亦多科第仕宦﹐俱不負所學云。

循吏林軒開子﹐慶祐。孫﹐穗邕等

字文輈。少孤﹐又號蓼懷﹐母教之﹐構畫荻山房爲讀書所。十歲解吟詠﹐以進士知浙江泰順縣。俗尙賃妻並火葬﹐前任不之禁。軒開下車卽除之。善折獄﹐絕請托﹐有餘姓女爲人養媳﹐未幾﹐所養者家日困﹐余姓欲奪而嫁之。事泄﹐訟焉。軒開訊得其情﹐以大義諭之﹐女誓歸原養者﹐乃以花幣鼓吹導歸﹐使待年焉。其事尢爲時所稱。旋以失察奪官﹐士民惋惜。任內短少五百金﹐交卸時相與籌墊。其愛戴於民若此。子慶祐﹐少好施與﹐依其戚梁中丞章鉅署中﹐館師吳侍郎鐘駿值計偕乏資﹐慫恿內兄弟贈之行。已復來﹐則面目憔悴﹐蓋有兄之喪用其資﹐不能行矣﹐復厚遺之。先生遂於是科得殿撰。祐歸﹐棄舉業﹐以醫行其徳焉﹐里人稱之。孫穗﹐字富年﹐以進士歷知直隸任邱﹑廣川﹑鉅鹿等縣﹐所至斷訟如神﹐不亞藍鹿洲先生。然性鯁直﹐上官雅知其賢﹐而弗能薦舉﹐乃致仕歸。光緒壬辰卒。邕﹐字子和﹐甫成童﹐值發逆擾閩﹐卽結少年捍衛桑梓﹐官陜西定邊典史﹐洊升鎭安知縣﹐所至有賢聲。

名臣陳若霖

字望波。少穎異﹐八歲通《五經》﹐困童試七歲﹐始籍學﹐旋舉於鄕﹐入翰林﹐攺官刑曹﹐執法廉明﹐多所平反﹐上契宸衷。於嘉慶十三年﹐簡放四川鹽茶道﹐洊升巡撫﹐歷任湖廣﹑四川總督﹐旋授刑部尙書。官刑部者六年﹐以病乞休﹐卒年七十有三。生平政績最多﹐撫滇時確核秋審﹐冊奏上﹐部臣僉曰「陳中丞在彼﹐知無冤民。」滇之開化府河口汛﹐與越南國水尾州接壤。適有重囚逃入滇界河口汛﹐弁受賄縱入﹐彼國以牒聞﹐大吏置不理。公甫下車﹐檢舊牒﹐曰「旣有內地弁民從亂﹐若不嚴辦﹐何以昭天朝法度﹐服外人之心﹖」會柏制軍齡飭輯﹝1﹞諸犯﹐鞫實正法﹐傳首於水尾州﹐夷眾悅服﹐其愼重外交者如此。在刑部時﹐奉旨查勘湖北京山縣王家營堤工﹐因勢利導﹐保全廬墓居民無算﹐民稱其徳。揚歷中外四十餘載﹐世咸以名臣許之。

循吏曾暉春兄﹐奮春。子﹐元基等。孫兆鰲

字霽峯。以進士知江西義寧州﹐有惠政。子元基等五人﹐皆登甲﹑乙科﹐而元海尢賢。元海﹐字少坡﹐官編修﹐屢掌文衡﹐屏絕供億﹐去取精當﹐以嗣其兄奮春。奮春﹐字禹門﹐入侯官籍﹐以舉人官臨安知縣﹐循吏也。《侯官志》有傳。暉春孫兆鰲等多舉甲﹑乙科﹐有文名。

名臣陳功

字克敏﹐號敍齋。父樑﹐少應童試﹐有聲﹐以父老﹐乃棄儒學賈以養親﹐而課子特嚴。功年十五﹐始命出就外傅﹐旋登甲﹑乙科﹐官編修﹐攺禦史。凡關國計民生﹐知無不言。優詔褒獎﹐不避嫌怨。尋出爲山東曹兗道﹐於治河尢注意。擢江蘇按察使。通城縣民京控其父爲縣令毒刑逼招斃命﹐命功詳細讞明﹐民無間言﹐其善折疑獄類如此。

外臣鄭瓊詔子福崧

字九丹。以名翰林督學四川﹐畱意人才﹐造就蜀士甚多。操守尢端介﹐力卻棚規﹐與孟吏部超然﹐後先並美。官終學士。身後蕭然﹐幼子福崧有文名﹐僅以副車貢於廷。

循吏李桂林

字道瓊。以庶吉士攺知四川羅江縣﹐用卓薦﹐擢打箭鑪同知。其屬夷人﹐屢與華人鬥﹐死則以牛償﹐桂林嚴禁之。遷知資州﹐有告婦殺夫者﹐自承與所私張姓謀殺﹐棄屍塘中﹐指六歲幼女証之。桂林疑其情﹐往驗﹐得幼孩骨﹐窮詰之﹐則婦別有所私﹐而欲陷張於死﹐骨故久年溺骨也。越數日夫歸﹐事解﹐眾以爲神。其他斷獄率類此。以母老告歸﹐值重纂《通誌》﹐大吏延總局事﹐井然有條﹐尢見重於時。

忠義饒廷選附王燮。燮子﹐有齡﹐從子以儀。廷選孫﹐某

咸豐辛酉﹐杭城再陷。其時﹐苴餘燼﹐嬰重圍﹐雀鼠不繼﹐卒以身殉者﹐曰侯官王壯湣﹑閩縣饒莊勇二公。莊勇名廷選﹐字枚臣﹐世居本境﹐水部門多以武科顯。廷選獨奮起行間﹐少與平涼守王燮﹐同受林文忠公知。燮字梅林﹐以舉人分發雲南﹐多惠政﹐升甘蕭平涼府。居官二十餘年﹐以淸﹑愼﹑勤自矢。都人士徳之﹐咸豎碑以志﹐著《易經經義》《漢學采眞》《金石考》《居官寶鑑》《香雪齋詩鈔》《梅花書屋》諸書﹑壯湣卽燮子也。名有齡﹐字雪軒﹐以隨任滇南﹐不獲歸試﹐援例以鹽大使起家﹐歷官浙江巡撫。時廷選適官浙江提督﹐以同裏閈之親﹐分任戰守﹐故𨿽杭州郡縣多淪於賊﹐而廷選著名宿將﹐意气不衰。無何﹐數百里內﹐無一援卒﹐旣以孤軍難戰﹐乃與有齡堅守。饑踣載途﹐無一叛者﹐凡困守七十餘日﹐城陷﹐廷選巷戰﹐手刃數賊﹐死之。有齡預艸遺表﹐回署縊閣後以殉。僞忠王李秀成率眾羅拜﹐具衣冠良材以殮。事聞﹐並賜謚﹐予建專祠焉。以儀以知縣候選﹐佐其兄戎幕﹐同時巷戰陣亡。卹贈云騎尉世襲。廷選中子新﹐舉人﹐有文名﹐未仕。季子霖。終博士弟子員。霖子某﹐北洋水師學堂畢業﹐管帶魚雷艇。庚子﹐聯軍陷大沽﹐擄其舟﹐不屈﹐死之。

循吏髙炳望子鑾宣

榜名祖望﹐字徳彰﹐籍長樂。以舉人官安徽泗洲州同﹐權五河縣。未逾年回任﹐送者路相屬。尋再蒞五河﹐民喜相告﹐曰「我髙公復來。」其見仰於民若此族﹐引疾歸﹐長子鑾宣﹐以進士官四川打箭鑪同知﹐有賢聲。

循吏鄭瑞麒弟瑞麟﹑瑞鳳﹑瑞圖﹑從子植﹑錫甲

字仁圃﹐以進士官中書﹐撰文直軍機﹐旋出爲九江吉安知府﹐報最﹐權廣饒九南道﹐攝九江關監督﹐商旅喜躍﹐艱歸﹐再守慶遠﹐尢多徳政﹐便民事無不爲﹐民稱鄭菩薩。發匪攻慶遠﹐堅守匝月。紳民感其義﹐相率助守。乘間破賊﹐以功敍道員﹐尋解組歸。時寇氛滿地﹐中途遇劫賊﹐審知賢守眷屬﹐駭不敢犯﹐其徳足以感人若此。弟瑞麟﹐字紱廷﹐健文﹐以優貢教授延平。勤學督課﹐多士悅服。瑞鳳﹐字桐村﹐以名孝廉就教職﹐知醫﹐尢工詩﹐著《小有池館集》。瑞圖﹐字球亭﹐籍學﹐舉孝廉方正﹐不出。瑞麒兄弟旣以政績文學知名﹐瑞麒歸田時﹐諸弟亦逾耆艾﹐咸健在﹐髙年碩徳﹐聚處一堂﹐閭裏重之﹐有「麒麟鳳圖」之目。弟子植﹐字徳建﹐父瑞鳳祈嗣九鯉湖﹐夢神授《陳思王集》﹐旣生男﹐因以名焉。少有神童稱﹐甫冠﹐成進士﹐官禮部﹐旋告歸﹐課弟甸﹑虞﹑錡﹐皆有文名﹐先後成孝廉。發匪亂﹐植偕從兄錫甲團練於鄕﹐斥家資﹐營烏龍江駁壘。事平﹐當軸陳其績於朝﹐獎四品卿銜﹐以積勞先卒。錫甲獲獎﹐得教職。甲申法事起﹐復聯南鄕團防﹐編戶口﹐領槍械﹐使鄕各自衛。南鄕連馬江﹐炮聲晝夕聞﹐閭閻卒無恐者﹐人以聯團之力爲多。

名臣王慶雲

字家鈈﹐號雁汀。以翰林歷官工部尙書﹐撫秦﹑晉﹐督四川﹐尹順天﹐皆值海內多故﹐然擘畫盡善﹐屢邀宸鑑﹐事皆具於《國史》。其典試廣西﹐視學貴州﹐皆得士。龍學士啟瑞﹐負海內文章碩望﹐亦慶雲拔之於鄕闈中者。尢畱心掌故﹐於地理最精﹐官翰林時﹐手不釋卷。其爲戶部侍郎也猶然﹐嘗有句云「一枕雞聲天下事﹐半牀蠹簡古人心。」可以見其志﹐所箸﹝2﹞皆經世有用者﹐而《石渠余記》一書﹐卽《熙朝政紀》﹐世爭寶之﹐卒於同治元年﹐予謚文勤﹐三年﹐晉省在籍紳士合詞請祀山西名宦﹐廷議可其奏。

名臣何冠英

字傑夫。以第二人及第﹐授編修﹐旋出爲貴州知府﹐轉兵備道﹐洊擢巡撫。時戎事孔急﹐冠英搘拄危局﹐心力交瘁﹐遂以積勞卒官。遺疏力薦田興恕實爲一時名將﹐稱其任焉。

循吏劉齊衢族弟齊潯﹑齊煜

字綺田。與同產弟齊銜同舉進士﹐以知縣官四川﹐任江津﹑興安諸縣。時川匪藍大順等倡亂﹐江津當其衝﹐齊衢嚴保甲﹐講鄕約﹐與紳民和衷講求﹐凡陋規盡汰焉。嘗謂淸亂之源﹐在勿使民爲盜﹐果能老有所養﹐壯有所業﹐幼有所教﹐民咸自樂其樂﹐孰甘爲匪而自蹈危地﹖故其卹民倍至﹐因而債負鉅萬﹐不顧也。旋以勞卒官﹐川紳禦史袁方城等列名二百餘人請於當軸免追﹐民聞之﹐爭相投贈。柩旣歸﹐子學鋆畱淸交代﹐民又爭相款待﹐曰「吾令君子也。」其遺愛在人若此。族弟齊潯﹐以侯官籍登進士第﹐授戶部﹐出守廉州。時欽﹐邕疊告警﹐潯悉力籌防幾十年﹐北海卽元之海北道。一方倚以安焉。引疾歸卒。齊煜大挑江蘇令﹐以轉漕﹐歿於海﹐特旨優卹﹐贈太僕卿。

名臣劉齊銜

字冰如。以戶部郎出守徳安﹐調漢陽。武漢三陷賊﹐齊銜躬節儉﹐勤撫集﹐民忘禍亂。時市舶初開﹐夷酋違約﹐據大別山﹐銜援約拒之﹐胡文忠深器重焉。全楚旣淸﹐文忠歸守制﹐備列治行﹐薦可大用﹐乃擢陜西督糧道﹐權布政使。時勝保爲欽差大臣﹐督陜軍﹐驕恣甚。自華州退守﹐大吏莫敢言﹐齊銜密請奏調將軍多隆阿﹐又乞援於楚﹐勝保具疏誣劾﹐不報。尋﹐客兵至﹐關右以安﹐其功最大。調河南布政使﹐又值地方糜爛﹐且籌協濟西徵之餉。銜悉心爲治﹐歲增正雜二十餘萬﹐事以濟。官豫九年﹐久權撫篆﹐以賑饑罣誤去官﹐卒於汴。光緒戊子﹐河南巡撫倪文蔚奏雪其事﹐復原官。

名臣陳濬

字華哲﹐一字心泉。父宸書﹐以舉人宰湖南﹐有循聲。浚以編修攺禦史﹐轉給事中。在諫垣﹐言事不避權貴。咸豐之季﹐津沽構難﹐指陳利害尢切。顯廟將駐蹕熱河﹐連章諫諍﹐同列相顧震懾。顯廟憐其忠﹐不之罪也。旋出官安徽﹑湖北府道。時值頻年兵燹﹐淸苦自勵﹐而專力民事﹐以勤勞卒湖北鹽法道。浚說經兼漢﹑宋﹐講學頗主姚江。然歸本愼獨﹐則於程﹑朱窮理居敬之功﹐固未嘗悖也。著述宏富﹐尢以羽翼經傳爲多。

循吏蔣誥

字筱浦。少籍於學﹐顧非所樂﹐曰「盜賊滿天下﹐安用毛錐子﹖」乃講求經濟。汀漳龍道朱懋勛耳其名﹐禮致之幕﹐與籌用兵﹐所至有功。尋懋勛解甲歸﹐薦之左文襄﹐隨徵陜甘﹐次固原提督雷正綰畱辦營務﹐已﹐復隨張勤果曜治軍﹐遂以軍功保道銜。以知府用﹐累官新疆阿克蘇道﹐所至皆兵燹之餘﹐誥教養兼施﹐淸苦自勵。新疆之民﹐至今誦之。

名臣林壽圖

榜名英奇﹐通籍後﹐以英人犯順﹐攺今名。字穎叔﹐晚號黃鵠山人。江寧督糧同知元炳孫﹐少孤苦﹐嘗負米折其齒﹐母張氏﹐別錄有傳。通文史﹐訓子有方。嘗自署「歐齋」﹐示不忘母教。未冠﹐試輒冠軍﹐領鄕薦第二人。旋以進士﹐官軍機章京﹐攺禦史﹐敢言事。時端華等用事。耿直不避﹐尢以求才務實一疏﹐累數千百言﹐爲時稱誦。尋由順天府尹出官陜西布政使。時回亂猖獗﹐單車就道﹐抵西安﹐縋城入。在秦率多名績。然忌者以蜚語上聞﹐屢蹶屢起﹐以母病請解官﹐艱歸。紳民建生祠終南山祀之﹐抵閩後﹐會日本犯臺灣﹐朝命沈葆楨東渡﹐以壽圖督辦海防﹐籌畫臻至。未幾﹐日人就款﹐入都﹐授山西布政使﹐以罣誤去官。甲申法夷犯馬江﹐卽家拜團練大臣﹐嘗主講致用﹑鰲峯﹑鳳池書院﹐諳掌故﹐邃經學﹐尢長於詩﹐著述甚富。一夕﹐槁毀於火﹐鮮存者。

循吏王仁堪

邑以循吏特傳於國史者﹐龔太守景瀚後﹐必推王太守。仁堪﹐字可莊﹐祖慶雲官尙書﹐謚文勤﹐別有傳。仁堪光緒初廷試第一﹐官修撰﹐敢言事﹐屢掌文衡﹐旋出爲鎭江府﹐到官未五日﹐而有丹陽焚毀教堂之案。仁堪嚴持大體﹐力爭於大府。已﹐爲士民所愛戴。其他如教養之事﹐皆爲地方詳計終始﹐出以至誠。治鎭江兩年﹐適值教案沸騰﹐哥匪四起﹐蝗旱頻仍﹐小民窮無聊賴。時勢盤錯﹐紛如亂絲﹐而卒安然無患。調蘇州府﹐士民遮道乞畱﹐有鄕民五人泣於府署外﹐丹徒令過﹐詢之﹐曰「若有冤欲訴耶﹖」曰「否﹗聞賢父母去﹐痛心耳。」令慰之﹐曰「暫去兩月﹐復至矣。」共收涕歡笑去。到蘇已病﹐力疾淸理積案﹐未兩月結七百餘起。十月舉冬防﹐子夜出巡﹐中寒卒。耗至鎭江﹐士廢業﹐商罷市﹐野輟耕﹐相與欷歔流涕者﹐其爲民所思若此﹐年才四十六。未竟其用﹐論者尢深惜焉。兩江總督劉坤一偕江蘇巡撫奎俊合詞奏請﹐宣付國史館立傳﹐奉兪旨焉。

循吏陳其昌

字仲虞。少而岐嶷﹐素講有用之學﹐以進士出宰浙江﹐上游器之﹐始治安吉﹐折獄多平反。安吉自發逆蹂躪之後﹐田園荒蕪﹐昌周視村落﹐課增民富。旋監榷西興﹐商旅悅之。任縉雲﹐力興本業﹐教民樹藝﹐刊有《樹藝圖說》﹐百里內松﹑杉﹑杞﹑梓﹐遺利無窮。調太平﹐緝巨盜﹐靖海氛﹐再調秀水﹐聽訟不尙刑﹐求﹐於民教關涉能劑其平﹐士民翕服。居官三十餘年﹐所至有循聲﹐秀人立祠祀之。畱意農學﹑著述亦頗足稱﹕如《退思軒日記》《政治偶存》諸集﹐多經世文章云。

使才羅丰祿

字稷臣﹐少肄業馬江船政學堂﹐大考第一。充教習﹐旋領學生出洋﹐見器於駐英使臣郭嵩燾﹐派充隨員。已﹐又充駐徳使臣隨員﹐遂爲李鴻章所知﹐交涉事務皆委任焉。光緒丙申﹐以參贊從鴻章﹐歷聘歐州﹐旣歸國﹐稱其通達治體﹐才堪專對。遂特擢太僕卿﹐出使英﹑義﹑比三國。匝歲﹐英人據旅大﹑威海﹐義大利亦乘機索三門灣﹐丰祿馳赴羅馬﹐辧論旬日﹐事以寢。未幾﹐復有庚子之難﹐朝廷急電往還無虛日﹐然英人終就範﹐皆其關說之力也。是時俄人勢駸駸﹐思展遠東權利﹐偵知丰祿欲假英抑俄﹐心憾之。辛丑攺使俄﹐而俄廷未諾﹐以鼻癰請假﹐壬寅受代歸﹐朝命猶惇促病痊來京﹐懸外務部侍郎之缺以待之。而疾已日劇﹐越年卒。丰祿治《易》《禮》﹐精《說文》﹐於西學則以格致哲學爲體﹐政法交涉爲用。然不自表暴﹐故不甚顯於世。譯有《海外名賢事略》《貝斯福遊華筆記》若干捲。

循吏王贊元

字襄甫。少貧力學。垂髫時﹐卽能默誦《五經》﹐徧閱全史。甫冠﹐文名卓絕﹐以第一人舉於鄕﹐旋成進士﹐歷宰直隸任丘。正定﹑保定﹑衡水諸邑﹐並著惠政。儲罰鍰創書院﹐日聚生徒以講學其中﹐且出俸資其誦讀。卒之日﹐士民嘆惜泣下﹐今之興學多患經費不充﹐其聞贊元之成迹否乎﹖

校注

﹝1﹞原文作「飭輯」﹐「輯」字誤﹐應爲「緝」。

﹝2﹞原文作「所箸」﹐「箸」字誤﹐應爲「著」。

耆舊余錄

府學名宦祠

在本境興賢坊近縣廨﹐俗稱閩縣前街。祀

宋

蔡襄﹑吳革﹑王鎔﹑吳潛﹑魏了翁﹑楊長孺﹑陳居仁﹑

趙汝愚﹑陳駿﹑張浚﹑程邁﹑柯述﹑曾鞏﹑謝泌﹑

程師孟﹑孫覺﹑胡銓﹑張守﹑汪應辰﹑梁克家﹑辛棄疾﹑

蔡幼學﹑眞徳秀﹑吳淵﹑湯漢﹑洪天錫﹑徐明叔

元

髙興﹑王惲﹑李士瞻﹑韓準﹑藍光﹑王翰﹑劉直內﹑

程文海﹑董文炳

明

項宗壽﹑黃臣伭﹑章簡﹑周昌儒﹑徐日久﹑沈猶龍﹑王政聲﹑

林應芳﹑閔洪學﹑葉隆光﹑劉日升﹑毛焯﹑王豫﹑何繼髙﹑

耿定立﹑蔡國珍﹑蕭良譽﹑王先茂﹑韓儔﹑湯兆京﹑侯堯封﹑

陸方垓﹑範淶﹑陳子貞﹑許孚遠﹑趙參魯﹑金學曾﹑袁一驥﹑

商爲正﹑張明正﹑沈儆炌﹑髙從禮﹑徐卽登﹑饒景輝﹑柴祥﹑

馬邦良﹑李思誠﹑宋堯武﹑孫大壯﹑譚昌言﹑楊茂光﹑周順昌﹑

陳惇臨﹑陸完學﹑莊應會﹑鄒維璉﹑周泰琦﹑陸卿仕﹑吳之屏﹑

汪遊龍﹑黃立言﹑龐尙鵬﹑耿定向﹑許子良﹑馬光浙﹑王尙學﹑

江以達﹑胡有恆﹑姜寶﹑朱衡﹑金賁亨﹑邵銳﹑吳昂﹑

陳錫﹑聶豹﹑歐陽鐸﹑劉玉﹑陳珂﹑魏棨﹑章懋﹑

唐珣﹑遊明﹑馬文升﹑劉廣衡﹑魯穆﹑楊景衡﹑謝肅﹑

鄭湜﹑湯和﹑劉子敏﹑呂升﹑陶鑄﹑丁俊﹑沈訥﹑

劉大夏﹑劉喬﹑羅倫﹑李云﹑胡文靜﹑裘壤﹑舒芬﹑

何維柏﹑查約﹑張時徹﹑潘璜﹑宗臣﹑汪文盛﹑汪垍﹑

林烈﹑殷從儉﹑曾守諒。

國朝陸續請旨增

範時崇﹑呂猶龍﹑汪楫﹑遲維城﹑李斯義﹑蔡祚周﹑金培生﹑

髙日聰﹑陳錦﹑丁文盛﹑馬得功﹑興永朝﹑董世琦﹑佟國鼐﹑

佟國器﹑佟國瑤﹑李率泰﹑傅和鼎﹑吳之屏﹑汪徽﹑楊鐘嶽﹑

張所志﹑王裕瑸﹑陳瑸﹑黃秉中﹑趙廷臣﹑丁蕙﹑張伯行﹑

陳啟泰﹑範承謨﹑張仲徳﹑吳興祚﹑王原月無﹑宜永貴﹑孔自洙﹑

祖建徳﹑金光祖﹑石文炳﹑王國泰﹑郎廷相﹑沈涵﹑王之儀﹑

李發甲﹑石日琮﹑丁秉存﹑陸懷玉﹑孫爾準﹑史致儀﹑於成龍﹑

葉龍光﹑史亙﹑李茂功﹑周亮工﹑範時崇﹑周蓼洲﹑韓鼎晉﹑

吳鐘駿﹑張鱗﹑朱珪﹑胡應泰﹑趙愼畛﹑王懿徳﹑徐宗幹﹑

王凱泰。

縣學名宦祠

在本邑學宮縣署西頭。祀

唐

李茸

宋

黃徳裕﹑陳麟﹑杜杲﹑劉爚﹑胡巖﹑起明﹑魏谷才﹑

沈鎰﹑歐陽瀚﹐未增祀。

府學鄕賢祠

在本境興賢坊。祀

唐

林愼思

宋

陳襄﹑鄭洙﹑鄭穆﹑周希孟﹑陳烈﹑劉銑﹑許將﹑

孫奕﹑林棨﹑王回﹑陳祥道﹑鄭俠﹑劉康夫﹑劉彜﹑

林之奇﹑張觷﹑李芘﹑李彌大﹑李彌遜﹑黃祖舜﹑陸祐﹑

李綱﹑陳孔碩﹑陳剛中﹑朱卓﹑黃龜年﹑黃瑀﹑黃幹﹑

王蘋﹑鄭昭先﹑鄭湜﹑楊宏中﹑陳貴誼﹑陳韋華﹑陳公益﹑

徐範﹑趙以夫﹑許應龍﹑潘柄﹑鄭性之﹑林用中﹑黃洽﹑

李韶﹑唐璘﹑趙汝騰﹑林希逸﹑潘牥﹑林存﹑陳藻﹑

林公遇﹑髙應松﹑朱牧﹑黃師雍﹑陳暘

元

林泉生﹑林興祖﹑吳海

明

鄭珞﹑林志﹑洪英﹑林元美﹑陳景著﹑葉福﹑林鈍﹑

孟玘﹑謝琚﹑髙瑤﹑王佐﹑吳伯章﹑姚銑﹑趙榮﹑

李興﹑林迪﹑鄭同﹑陳鈍﹑周傑﹑黃鎬﹑林瀚﹑

王俊﹑陳紀﹑林泮﹑林玭﹑林瑭﹑林廷玉﹑許坦﹑

周熊﹑宋宣﹑翁晏﹑林廷選﹑倪玨﹑許天錫﹑鄭伯和﹑

林庭﹑馬驄﹑鄭善夫﹑李廷儀﹑劉世揚﹑廖世昭﹑陳達﹑

鄭漳﹑王昺﹑舒汀﹑陳暹﹑袁成能﹑陳謹﹑齊啟和﹑

唐震﹑陳則淸﹑謝源﹑林春澤﹑陳子文﹑陳良鼎﹑袁宗耀﹑

謝蕡﹑林庭機﹑馬森﹑林燫﹑鄭世威﹑鄭澄﹑林舜道﹑

周亮﹑吳文華﹑黃應鐘﹑張經﹑洪世文﹑鄭云鎣﹑陳璧﹑

趙奮﹑施觀民﹑翁興賢﹑薛夢雷

國朝陸續請旨以

王萬年﹑方邁﹑孟超然﹑林廷璣﹑陳暉﹑方開鐸﹑陳丹赤﹑

曾大升﹑余正健﹑謝金鑾﹑陳壽祺﹑林枝春﹑陳庚煥﹑張甄陶﹑

余潛士﹑葉申藹﹑龔景瀚﹑魏敬中﹑陳學鱗﹑劉祖憲﹑陳蘭泰﹑

林則徐﹑林春溥﹑陳浚﹐袝。

縣學鄕賢祠

在本境學宮。祀

唐

黃碣

宋

李朽﹑任文薦﹑李芘﹑陳益﹑林琦﹑陳禾﹑林夙﹑

楊朏﹑劉彜﹑許將﹑林倬﹑卓祐之﹑朱牧﹔

明

林志﹑林元美﹑董應舉﹑鄭善夫﹑林眞﹑李時興﹑胡上琛

國朝陸續請旨祔

林枝春﹑龔景瀚﹑葉申藹﹑孟超然﹑陳壽祺﹑趙在田﹑林春溥。本邑忠義孝悌祠

雍正紀元﹐特建在縣前街﹐縣署西南花園衕口祀。

唐

李彥堅﹑張謹﹑林浦﹑黃碣﹑李相﹑林郇陽﹑郭榮

五代

黃嶽﹑盧光

宋

曾升﹑林殆庶﹑陳覺伯﹑林琦﹑許由﹑朱牧﹑吳文炳﹑

周績

元

張良材

明

葉福﹑林眞﹑林眞﹑陳叔綱﹑陳叔紹﹑薩瑯﹑羅泰﹑

張孟中﹑趙宗仁﹑謝介夫﹑鄭靜夫﹑鄭天挺﹑林世勤﹑莊思正﹑

莊修﹑莊以浚﹑曾用敷﹑許天錫﹑張燦﹑蔡梅﹑林興祖﹑

謝祀﹑李幼節﹑唐堯章﹑林秋﹑張萬里﹑林鈞﹑林觀﹑

熊髙﹑林貞勝﹑王夢麟﹑李時興﹑林坌﹑傅琦﹑王隱﹑

謝宜相﹑吳楷﹑董謙吉﹑黃道祿﹑齊徳成﹑董世道﹑許希賢﹑

鄭云鎬﹑林惠﹑林堪﹑楊一謨﹑趙士超﹑林珽﹑鄭伯儀﹑

龔懋墀﹑鄭逢蘭﹑楊必亨﹑胡上琛

國朝

馬定國﹑孫金鰲﹐陳培光﹑金紳﹑陳梓材﹑陳駿元﹑廖岡陵﹑

陳顯揚﹑林瑞桐﹑陳鳳翔﹑髙啟升﹑袁載榮﹑陳爲梅﹑王仲鋒﹑

謝俊華﹑薩立揚﹑髙超﹑陳榮﹑髙文駿﹑髙啟祚﹑楊彬﹑

陳作蘭﹑林調燮﹑張椿﹑鄭公文﹑林寶辰﹑方廷溱﹑何恆挺﹑

鄭濟之﹑何泰崇﹑何恆喜﹑陳瑞魁﹑陳薰南﹑劉炳﹑何道源﹑

劉廷章﹑方超然﹑張熊﹑羅貞耀﹑楊宏﹑鄭起﹑陳國琦﹑

石維茂﹑張沂﹑江汝欽﹑林瑋﹑陳丹赤﹑張之材﹑李松﹑

蔣子龍﹑王勅﹑劉聖振﹑鄭璇﹑孟傅徳﹑林從時﹑林衡﹑

施元暘﹑葉宗秉﹑林祖植﹑林靖﹑王朝屏﹑何佩珠﹑江汝修﹑

吳尙焜﹑謝宣﹑葉良駒﹑葉輔極﹑陳鳴猷﹑遊盛鳳﹑李捷﹑

髙方上玉﹑許因﹑卓葉得﹑林於制﹑鄭洪貴﹑鄭義正﹑陳叟﹑

鄭超爵﹑鄭士安﹑陳雲金﹑徐淸賢﹑翁應宣﹑莊其蓁﹑莊念勤﹑

魏開葉﹑王廷梁﹑劉兆基﹑江際田﹑謝肇慶﹑方元中﹑薩龍光﹑

李振熙﹑胡穆﹑孟盛祥﹑陳駿亮﹑鄭嗣昌﹑林金音﹑黃有恩﹑

郭金鑾﹑何長浩﹑馬定國﹑許朝均﹑王俊華﹑林鴻﹑林鏕﹑

林世發﹑李傳安﹑張綸﹑林祥﹑林萱﹑商保﹑張道新。

節孝祠

在本境南門城左﹐祀二百八十二人。

賢良祠

在本境城內北隅屏山。

前殿祀惠獻貝子福喇塔簡親王﹐原任總督徳沛﹔後殿祀將軍楊捷﹐總督喀爾吉善﹐巡撫潘思榘﹐總兵張起雲。

昭忠祠附

在賢良祠內中。祀﹐提督李長庚﹐饒廷選﹐副都統霍隆武﹐總兵江繼蕓﹐溫處道陳丹赤﹐迆西道林廷禧﹐杭州府甘應槐﹐旁祀副將莊錫捨﹐江國珍﹐參將賴髙翔﹐遊擊陳韶舞﹐周兆麟﹑丘能成﹐羅必魁﹑楊春﹑都司葉棟國﹑塗鍾全﹑守備戴春﹑謝徳明﹑王三韜﹑陳遇春﹑陳蘭芳﹑陳元吉﹑曾廷舉﹑廖有功﹑闕文忠﹑王良濱﹑芮大茂﹑王廷傑﹑任林﹑同知謝穎﹑蘇薩劍南﹑通判鈕成標﹑知縣姚懷祥﹑吳慶銓﹑楊士箴﹑許觀成﹑萬立鑑﹑許桂﹑陳丙燾﹑許獻詮﹑州同周兆書﹑丁登培﹑理問姚應梧﹑典簿姚應楠﹑教授張人驥﹑教諭吳廷棻﹐舉人劉春華﹑鹽場周鼎成﹑府經歷生員李揚輝﹑府經歷吳貽書﹑縣丞鐘傑﹑丁鴻標﹑陳玉華﹑主簿甘立功﹑巡檢甘開第﹑蘇寶林﹑黃從云﹑陳光發﹑雷松﹑史致遠﹑李必楊﹑徐志和﹑袁任臣﹑林邦光﹑陳瑞忠﹑黃柏臣﹑張大元﹑施甘澍﹑傅學海﹑典史梁佩瑢﹑生員劉浚﹑徐承瑄﹑詹賢元﹑徐錦﹑林紳士﹑鐘國瑛﹑林紹蔭﹑吳仁熙﹑武解元吳升﹑武弁李如彪﹑丘振聲﹑任尙標﹑曾國寶﹑鄭顯祖﹑王天泰﹑劉光升﹑甘浚﹑蔣捷升﹑蘇明耀﹑郭得升﹑張得魁﹑鄒懷寶﹑陽國寶﹑李來生﹑楊成龍﹑林肇升﹑林光星﹑黃經邦﹑何飛鳳﹑楊成﹑陳登標﹑陳淮﹑毛茂枝﹑陳飛彪﹑崔發﹑蔡長麟﹑易錦章﹑陳國勇﹑魏大鵬﹑周元亨﹑魏昌浴﹑張華﹑廖標﹑喬觀海﹑謝奮揚﹑羅桂﹑李邦麟﹑饒世興﹑毛振鳳﹑徐得升﹑謝朝典﹑謝文欽﹑張射斗﹑楊鵬南﹑吳步蟾﹑蔣獻詮﹑黃金城﹑張榮﹑吳髙﹑陳金鑾﹑陳奇楓﹑祝連芳﹑李朝宗﹑徐兆慶﹑蔡功枚﹑馮開猷﹑陳文銓﹑陳爲藩﹑黃彪﹑髙升﹑丘步衢﹑王慶雲﹑汪彪﹑徐徳恩﹑吳洪﹑於天福﹑馬廷英﹑蔡廷珍﹑丘安國﹑饒成基﹑饒成瑛﹑陳剛﹑丁得秋﹑任贊元﹑劉聯升﹑吳連貴﹑劉潮﹑柯登超﹑陳逢春﹑鄒上國﹑柯朝淸﹑楊永泰﹑魏鐘傑﹑蔡得恩﹑吳振鳳﹑陳雄傑﹑任三穆﹐以及兵勇陳泰等二百餘人。其或卹而未祀者﹐尙有閩縣人員於光緒元年第六次奏給世職之照磨林瑞昌﹑巡檢梁景福﹑饒炳元﹑劉斌﹑陳志謙﹑傅士超﹑陳震﹑王炳南﹑陳長富﹑馬廷績﹑趙廷策﹑鄒文煥﹑遊瑞林﹑丘升壽﹑楊建昌﹑胡有銓﹑周廷賡﹑林邦光﹑鄭興仁﹑葉得茂﹑張朝忠﹑典史陳廷祿﹑徐志和﹑李逢春﹑陳開春﹑黃廷玉﹑陳名英﹑張大元﹑林春霖。光緒二年補給世職之遊擊陳徳安﹑同知鄭祖培等六十餘人。光緒十年﹐馬江陣亡之守備葉琛﹑林森林﹑林維三﹑陳俊﹑弁目陳士秀﹑丁兆中﹑王漣﹑翁守正﹑鄭守三﹑梁祖勛﹑張春﹑戴慶濤﹑梁琛﹑林福成。光緒二十年﹐牙山大東溝陣亡之遊擊池兆瑸﹑都司孫景仁﹑守禦楊文經。光緒二十一年旅順威海陣亡之都司翁守瑜﹑守備陳京瑩﹑守禦李在燦﹑任其徳﹑周琳﹑李天福﹑鄭光朝﹑陳書﹑李英。光緒二十二年﹐卹劉公島死節之總兵楊用霖﹑守備陳國昌﹑把總楊春燕﹑皆閩縣人﹐侯官未列。得附記姓名於此。

版籍略一﹝人類﹞

人類

本境無他種人﹐止有疍族﹐聊備一格。

疍人

縣有一種之人﹐以舟爲居﹐能久伏深淵﹐俗呼曲蹄﹐以處舟中﹐其腳常彎曲不舒故。或作乞黎﹐賤視﹐如浙惰民﹐不齒齊民﹐不通昏媾。蓋叩蜑戶也。「蜑」亦省作「蛋」。江幹海澨﹐隨處有之﹐𨿽浮家泛宅﹐無一定之所﹐而各分港澳﹐姓多翁取義漁翁。歐取義鷗鳥。池﹑浦﹑江﹑海以地爲姓。諸氏間有登岸結廬者﹐然亦不習工商﹐仍供賤役。倡家多詭托之。其人皆蛇種。見陸云士《峒溪纖志》。《說文》謂閩﹐蛇種﹐實專屬蜑民一族而已﹐與全閩人士悉從中原遷來者無涉。

版籍略二﹝戶口﹞

戶口

乾隆舊額

按《福州府誌》乾隆時撰﹐載﹐人丁原額二萬八千一百三十八人﹐鹽課原額食鹽人口二萬四百六十九人﹐又營前縣丞分轄人戶另額﹐丁口三千六百二十七人﹐其食官鹽課額者﹐僅有一千七百五十四人。

道光舊額

再按《重纂福建通誌》校刊𨿽在同治時﹐惟載道光以前事。道光九年﹐統查保甲門版土著流寓民戶屯戶﹐核實共四萬九千六百五十六戶﹐男婦大小丁口共總五十九萬五千九百九十四名口。

內計土著民戶成丁男婦共三十二萬九百六十六名口﹐幼丁男女共二十一萬六千三百九十五名口﹐又流寓民戶成丁男婦共三萬三千七十九名口﹐幼丁男女共二萬四千二百二十四名口﹐另土著屯戶成丁男婦共一千一百三名口﹐幼丁男女共二百二十七名。

本年新額遵分旗漢。

旗戶系據八旗官冊﹐滿洲屯省城內東隅﹐漢軍屯三江口洋嶼。兩共八千二百四十七員名口。

計弁兵丁幼四千六百一十五員名﹐官眷軍眷諸婦女三千六百三十二口。

漢戶系據光緒三十二年警務門牌及縣冊﹐約共八萬五千二百一十戶﹐計男三十九萬七百二十名﹐幼童在內。女三十三萬四千一百六十一口﹐幼女在內。合七十二萬四千八百八十一人。

一爲城內戶口﹐查照警務東一局﹑東二局﹐門牌屬本境者﹐一萬一百三十四戶男五萬六百七十名﹐女三萬四百二口﹐一爲南臺戶口查照警務四分局門牌﹐屬本境者二萬三千八百八十戶﹐男十一萬九千四百名﹐女九萬五百二十口。一爲東門外南門外各鄕村戶口﹐查照閩縣冊捲﹐抄報志局者﹐五萬一千一百九十六戶﹐男二十二萬六百五十名﹐女二十一萬三千二百三十九口。

版籍略三﹝大姓﹞

大姓

自永嘉不競﹐中原板蕩﹐江左衣冠右族﹐林﹑陳﹑黃﹑鄭﹑詹﹑丘﹑何﹑胡八姓﹐遷入閩中。見《福建通誌》末《叢談》。及唐季﹐王氏來閩﹐隨之者又有三十六姓。《舊志》未詳某某﹐玆舉其最顯著者於左﹔

林

按夾漈《通誌﹟氏族略》﹐林以字爲氏﹐晉林祿﹐永嘉間任晉安守﹐封郡王﹐家於閩﹐又東晉林穎﹐以黃門侍郎由西河遷閩。唐諫議大夫林希旦由濟南遷閩。又唐林穆﹐光啟初﹐由固始隨王氏來閩。宋林文茂官惠州別駕﹐遷閩﹐又河南林誠以鈐轄提刑福建﹐家焉﹐傳二十餘代。明林聰贛州守﹐隱於閩。國初﹐林少泉由福淸東瀚移居閩縣﹐傳十餘代。又林存素亦自福淸遷省﹐傳八﹑九代。

陳

按《氏族略》﹐陳以國爲氏﹐晉陳熙守晉安﹐後家於閩。陳羽父子﹐蓋亦其裔。唐初陳政以將軍﹐開漳﹐居之﹐孫泳﹐光州司馬﹐畱居固始。後人又隨王潮遷福州。陳邁﹐莆田人﹐居閩。陳巖﹐建州人﹐官福州觀察﹐子延誨畱居焉。陳黯避黃巢亂奔同安﹐隱嘉禾嶼。孫山漢﹐國初自泉州遷省﹐傳十餘代。明洪武間﹐陳廣由新寧徙閩螺洲﹐傳二十餘代。

黃

按《氏族略》﹐黃以國爲氏﹐黃允﹐固始人﹐隨晉南渡﹐輾轉入閩﹐居於侯官。唐黃璞弟滔﹐徙居莆田。元黃安子孟仁﹐避至正之亂﹐仍遷回福州﹐有分居長樂﹑永福者﹐均多貴顯。

鄭

按《氏族略》﹐鄭以國爲氏﹐三國鄭冑﹐仕吳爲建安郡太守﹐畱閩而居﹐見《閩書》。宋莆田鄭仲兄弟五人﹐夾漈裔也。分遷諸邑﹐仲卜居閩邑城門山。其後﹐明初鄭天瑞﹐代兄抽丁﹐從軍泉郡﹐子孫居泉。天瑞兄天與﹐又由城山遷蘆川﹐傳二十餘代。元固始鄭本初﹐泰定間﹐任福州路軍民總管府﹐遂家本境下渡﹐傳三十代。國初﹐福淸鄭普澂遷省﹐傳八九代﹐又連江鄭尊玉遷省﹐傳四五代。

詹

按《氏族略》﹐詹以邑爲氏﹐漢末﹐詹疆與吳將賀齊戰﹐死﹐族姓仍畱居閩。唐會昌間﹐布衣詹雄工詩。光啟間﹐詹必勝﹐騖源人﹐從王審知攻福州﹐陣沒﹐子孫家焉。同時﹐詹惇仁亦隨王氏入閩﹐不仕。王昶隱仙遊﹐畱從效節度淸源﹐辟淸溪令﹐遂居安溪。元末移會垣﹐傳二十餘代。

邱

按《氏族略》﹐邱以地爲氏﹐六朝有邱祚者﹐隨宋昌國郡守阮彌之入閩﹐後亦守郡﹐因家焉。又明邱夙永﹐自河南遷居長樂。其後﹐國朝邱天鐫﹐自長樂又徙會垣。

胡

按《氏族略》﹐胡以國爲氏﹐三國吳胡綜﹐固始人﹐子孫遷閩。又東晉胡昶者官閩﹐遭義熙之亂﹐偕族人晉安守胡方生皆畱家﹐弗去。

何

按《氏族略》﹐何以國爲氏﹐漢末﹐何雄拒孫策﹐戰死﹐子孫畱閩。又宋隆興初﹐進士何萬遷閩﹐傳三十餘代。又少卿何昌﹐宋時自崇安徙居福淸。其後義士長浩﹐於國初﹐又遷本境﹐修葺郡邑學宮﹑南臺大橋﹐子員外際逑﹐獨建試院﹐傳八九代。

王

按《氏族略》﹐王以爵爲氏﹐多王者﹐後有姬姓之王﹐有嬀姓之王﹐有子姓之王﹐且有外國之王。東晉王導從弟彬來守建安﹐遂由瑯邪遷閩﹐謚肅侯。子姓眾多﹐齊王增自中原渡江居閩。唐末﹐王潮率其子姓入閩﹐世稱開閩王氏。審知之後﹐有奕庭者﹐居晉江。明王君朝自泉遷閩藤山﹐王官升亦審知裔﹐仕宋﹐歷官提幹﹐亦自長樂徙省後嶼﹐別有審邽子孫王朝﹐於明初亦由長樂遷省垣﹐傳二十餘代。

劉

按《氏族略》﹐劉以邑爲氏﹐漢後又有賜姓劉者。晉魏昌人劉琨﹐與越石同姓名﹐繼嚴髙任晉安太守﹐愛閩山水﹐畱焉。唐末﹐劉存自固始隨王氏入閩﹐仍號淮叟。八賢皆其後。又劉翺與弟翔﹑豳﹑不仕僞梁﹐自京兆避居於閩。

張

按《氏族略》﹐張以字爲氏。漢末﹐張雅拒吳賀齊﹐敗死﹐後人仍畱於閩。又唐季張睦﹐自固始隨王氏官閩﹐子孫亦盛。又宋張若水﹐汴人﹐以武職入閩﹐家於福淸龍田﹐後人多遷省垣。

李

按《氏族略》﹐李以官爲氏。唐後﹐或有賜姓爲李者。晉李崇於興寧間爲晉安守﹐遂家閩中﹐唐宗子尙芬居閩。天寶之難﹐募宗室討賊﹐芬子弟以戰功顯。壽州李義士相亦從軍閩縣﹐子孫多通顯﹐宋李忠定綱後人名鑑﹐於明初由邵武遷侯官鳳岡葛嶼﹐傳二十代﹐明李啟周﹐嘉靖末避倭﹐自福淸遷省垣﹐傳八﹑九代。

趙

按《氏族略》﹐趙以國爲氏。東漢趙昞﹐東陽人﹐來閩﹐從徐登習爲越巫﹐療病。初家霍童﹐後人遷省﹐宋後﹐吾閩又多宗冑﹐有藝祖後﹐有太宗後﹐有秦王后﹐賜姓較漢﹑唐少。南渡紹興三年﹐移南外宗正於泉﹐西外宗正於福﹐開惇宗院﹐掌外居宗人﹐置教授官﹐課宗室行藝﹐故僑閩者多顯﹐傳三十代。

楊

按《氏族略》﹐楊以邑爲氏。晉﹐楊岱﹐永安中守晉安。其子姓因居於閩。宋﹐楊文靖時之後一顯於元季﹐由東渡村遷省。國朝﹐楊文宋別自晉江曾坑鄕﹐徙居會垣。又有攺濮陽爲楊者。唐﹐濮陽願閩人﹐爲吳相濮陽興後﹐應舉至京。有文譽﹐江西觀察楊敬之說項斯者稱願於公卿間﹐忽暴卒﹐楊公歸其骨﹐願子徳敬之攺姓焉。見參寥子闕史又聞平和令黔人楊文珍言﹐銅仁應童試有姓濮陽者﹐則楊姓人必斥令攺姓爲楊﹐殆亦類此。

吳

按《氏族略》﹐吳以國爲氏。梁吳惠覺爲建安太守﹐其裔先居建寧﹐後遷會垣。宋迪功郎吳徳廣﹐由固始遷長樂﹐子孫再遷本境﹐傳二十餘代。明季吳應福遷閩﹐後有廷棟者﹐於國初順治三年隨大軍取福州﹐授詔安丞傳八﹑九代。

郭

按《氏族略》﹐郭以國爲氏。唐汾陽王子曜封代公﹐其支孫寓於咸通中﹐從王審知從弟新寧令想者入閩﹐遷長樂之郭坑。其後人詢再遷福淸。後有志麟者﹐於明萬曆末﹐又徙省會﹐傳八﹑九代。

範

按《氏族略》﹐範以邑爲氏。唐節度使範希朝之子元超﹐咸通進士﹐禦史中丞﹐避朱溫亂﹐家於閩中。元範俊樂﹐文正裔孫也。以孝廉授泉州路推官﹐先住於沙縣水南黃坑﹐傳十二代﹐至國朝康熙間﹐範存素有五子﹐分遷永安及省城居之。省居者爲範昆玉﹑宣玉﹑宗玉三昆季﹐傳七﹑八代。

蔣

按《氏族略》﹐蔣以國爲氏。唐大中間﹐蔣佋刺泉州﹐子姓分居泉﹐福。又元至正時﹐蔣貴爲明太祖指揮﹐封定西侯﹐領兵入閩﹐家之﹐傳十餘代。

蔡

按《氏族略》﹐蔡以國爲氏。五代建陽令蔡鑪﹐見《九儒集》。其子姓多居省城者。又有蔡璇﹐主永春簿﹐見《九國誌》。子孫亦遷會垣。宋蔡襄後人汝芳﹐自同安遷連江﹐又由連江移本境。

周

按《氏族略》﹐周以國爲氏。東晉周顗從弟閔﹐仕建安守﹐子姓有畱閩者。唐季﹐吳興周朴﹐避地居福州﹐黃巢脇之不屈﹐子姓亦昌。宋儒濂溪周子五代孫大同﹐知南劍﹐遷福州。

髙

按《氏族略》﹐髙以名爲氏﹐先賢子羔之後。唐元和初﹐蘇州髙良器﹐以河南籍舉賢良﹐任長樂縣尉﹐畱居焉。其子孫有國朝教授髙彬者﹐於道光間又由長樂徙入會垣﹐傳三﹑四代。

曾

按《氏族略》﹐曾以國爲氏﹐宗聖之後。宋靖康中﹐閩縣曾升戌楚州﹐戰死於昭信縣﹐其縣以全。子以蔭官江右﹐畱焉﹐後人孟寧於明永樂間﹐又從新淦遷回洪塘。六世孫禦史熙丙又遷省城﹐傳十餘代。

孟

按《氏族略》﹐孟以次爲氏﹐亞聖之後。明初有曾徳者﹐官浙東﹐俗稱爲金牌元帥﹐始由山東金鄕遷閩﹐傳二十餘代。

端木

按《氏族略》﹐端木復姓﹐先賢子貢之後﹐居閩省者﹐最精外科醫術﹐亦多登第者。

徐

按《氏族略》﹐徐以國爲氏﹐漢徐登隱之後。登隱﹐永福人﹐以女子化成丈夫﹐合家入髙蓋山﹐《後漢書》誤爲徐登者﹐是也。

柯

按《氏族略》﹐柯以名爲氏﹐宋柯述﹐熙寧中通判漳州﹐畱居泉州。其後人有柯和斗者﹐於國朝嘉慶間﹐遷省﹐傳三﹑四代﹐與長樂遷省之柯異派。

方

按《氏族略》﹐方以字爲氏。唐大中大夫方文振始遷入閩﹐厥後明季方尙蓁移居侯官之村前墩﹐傳十餘代。

葉

按《氏族略》﹐葉以邑爲氏。國初﹐自福淸遷本境。至乾嘉間﹐觀國官詹事﹐子姓益蕃衍﹐傳至今八﹑九代。

薩

按閩中薩氏﹐蒙古薩拉布哈後也。薩剌布哈一作思蘭不花﹐姓答失蠻氏﹐於元世祖時立功﹐孫薩都拉﹐一作都刺﹐字天錫﹐著《雁門集》。其後有薩仲禮者﹐於元末官福建行省檢校﹐卜居閩中。子瑯﹐明初旌表孝子﹐孫琦歷侍郎﹐傳於今二十餘代﹐爲福州巨室。

蒲

按福建蒲氏﹐多海西市舶司後人。宋之蒲谷﹑蒲堯舉﹑蒲堯仁﹑蒲壽庚﹑蒲壽晟﹐明之蒲雄﹑蒲國柱是也。由泉遷省者與中原之蒲不同祖﹐亦與蒲洪之苻非同族﹐然無復紫髯碧眼者矣。

此外則沈自浙﹐韓自粵﹐羅自汀﹐廖自延平﹐龔自莆田﹐遊自霞浦﹐薛自福淸﹐孫自連江﹐毛自閩淸﹐梁氏﹑謝氏自長樂﹐鄢氏﹑力氏自永福﹐甘氏﹑余氏自古田﹐皆國初遷居本境七﹑八代﹐昌熾相傳﹐有加無已也。

版籍略四﹝宗教﹞

宗教

本境有回教﹑有耶穌教﹑有天主教﹑近日民教尙相安。

回教

淸眞寺只一所﹐在安泰橋下﹐教徒之籍本縣者不過二十餘人﹐忌豕肉﹐然多散處﹐或居東門內外﹑或居南門內外。聞邵武則有千餘人﹐廈門則有數百人﹐泉州最多﹐競有萬餘人。

耶穌教

分安立間﹑長老﹑福音﹑美部﹑美以美等會。本境教民約七百有奇﹐亦有華人爲牧師者。城內外教堂在閩縣界者凡十有二所。

天主教

法國主教﹐祕其數。

版籍略五﹝實業﹞

實業

昔呂東萊先生謂「最愛市橋燈火靜﹐巷南巷北讀書聲。」福州文風之盛﹐蓋自昔已然。迨鑑於東鄰勃興基礎學堂﹐向之閉戶吚唔者﹐皆奮起師人﹐負篋東西洋﹐與夫北面修弟子儀於里巷中者﹐莫非靑年有志之士。顧其間篤嗜漢學﹐依然不出戶庭﹐各行其是﹐蓋亦實繁有徒焉。𨿽然﹐莘莘學子良足與上國並矣﹐而農利不興﹐自臺灣外屬﹐昔之挹注遂窮﹐於是乃苦粒食之艱。其膂力彊者﹐用應洋人之招﹐爲苦工於絕域﹐彼族以牛馬視之﹐是誠可悲矣﹗而其源則基於互市盛開﹐奇技淫巧之物﹐炫耀於五都之市﹐有以中吾民之嗜好﹐漏卮之數﹐不可殫紀﹐又烏得而不貧乏﹖然則亟興實業﹐以籌抵制﹐以維立教之本﹐庸非今日之務哉﹖

士類

紳﹑宦﹑舉﹑貢﹑監﹑廩﹑增﹑附﹐與大小學堂諸生﹐約居人丁百分之一。

農類

田﹑園﹑場﹑圃﹑森林﹑畜牧﹐約居人丁十分之四有奇。

工類

各色工匠﹐船政藝徒﹐諸廠官工﹐機器公司﹑手工局所勸工習藝人等﹐以及官私小工出境﹐雇匠出洋﹐傭工﹐約居人丁十分之一有奇。

商類

坐賈﹑行商﹑店夥﹑肩販﹐約居人丁四十分之一有奇。

地形略一﹝各區﹞

各區

本境爲福建省會﹐福州府附郭首縣﹐與侯官縣同城治﹐城左偏﹐侯官縣治右偏。城外﹑東南均屬本境﹐其西北則侯官縣轄。

經綫京師偏東一度。無零分。

緯綫北極出地二十五度有奇。

福州府管轄十邑﹐無自治區﹐四至八到﹕東至大洋二百里。西至延平府南平縣界二百五十里。南至興化府莆田縣界二百三十里。北迆西至建寧府政和縣界四百里。東北至福寧府寧徳縣界二百二十里。西北至建寧府建安縣界四百二十里。東南至大洋二百六十里。西南至永春州徳化縣界三百四十里零。東西廣四百四十里﹐南北袤四百四十五里。

本境四正四隅﹕東界海岸曰壺江口﹐一百里而遙。西接壤侯官縣境一里而近。南界福淸縣境﹐曰常思嶺﹐八十五里。北接壤侯官縣境。東北界連江縣境諸嶺﹐九十二里。西北接侯官壤。東南界長樂縣境﹐曰蕉嶺﹐曰澤裏﹐八十里許。西南十七里﹐亦接侯官境。東西廣九十餘里﹐南北袤八十餘里。

新定區畫﹕玆分本境爲十一區﹐縣治居會城之東﹐轄南門﹑水部門﹑東門﹑湯門﹑井樓門﹐五城﹐而旗地亦在其中。今分其在城內者﹐名曰城內區﹐城南名曰南臺區﹐下渡區﹑白湖區﹑仁南區﹑內七里區﹑東南名曰外七里區﹑嘉嶼區﹑城東名曰琯江區﹑馬江區﹑東山區。大區八﹐南臺﹑白湖﹑仁南﹑內外七里﹑琯江﹑馬江﹑東山﹔中小區三﹐城內﹑下渡﹑嘉嶼﹑漢軍旗地附在外七里。

城內區

縣治曰城內區﹐分五段﹕

中段

鼓樓前總督口﹐屬侯官。

按司前有寶福局﹑鑄錢所也。同治七年﹐攺爲軍裝局﹐專貯軍裝炮彈。又文昌廟﹑又按司衙。

鹽道前有武聖廟﹐鹽道衙。

府東鋪卽府前街之東畔。

箆梳巷

妙巷「妙」或作「廟」。

賢壇河沿「賢」一作「元」有安瀾橋。

東牙巷「牙」又作「衙」。

大龍湫﹑「湫」亦作「須」。

南段

南大街西屬侯官﹑有安泰橋。

廠橫巷

花巷卽梅枝坊。

石井巷

錦巷「錦」舊作「境」﹐卽通賢裏。

織緞巷

軍門前有武備學堂﹑卽舊撫衙。

中軍後有洋務局﹑卽舊撫標中軍衙﹑又丁戊山學堂。

南營有公立第一學堂﹐又貞壽坊。

朱紫坊有樂羣學堂﹐又廣河橋﹑觀音橋。

學衙前有學司衙。

花園衕

府學裏有教官衙。

閩縣前有本縣衙﹑典史衙﹑又忠義孝悌祠﹑又府縣學﹑教官衙﹑卽興賢坊鋪。

福履營

後巷

白塔寺

總管前

太平街

夏體井一作「下底井」。

萬壽巷以宦貴巷與侯轄互易焉。

南門兜

南甕城有節孝祠。

北段有警務一局﹑分駐布司埕。

府直街有府衙﹑經歷衙﹑西屬侯官。

華林坊有福州兩等學堂﹑在華林寺。

錢塘巷

衛巷有升平人瑞坊﹐按司經首領衙。

保民巷

節鉞裏

貢院前有警察學堂﹑卽舊貢院﹑後又孫中憲公祠﹑又登瀛橋﹑有梁無渠。

麗文坊有普通學堂。

劍池後

能補天

左營司有節孝坊。

橫街口

北院後有文筆

書院﹑朱子祠。

賽月亭

柴井頂

北三官堂

後嵐裏

諸古嶺有武聖廟﹑府立北城學堂。

大下閩語呼「樹」爲「�」。

屏山頂有賢良昭忠合祠。麓有越山書院﹐今爲侯官學堂。

北庫巷

倉角頭

小古樓有辧志學堂。

北斗宮

劍光亭

城守營

廣積營

桅桿後

內九彩

前所營

北三營巷

蘭荷裏

新營房

布司埕有布司衙﹑糧道衙﹑布司首領衙。

糧道後有藩經衙。

瑞麟宮

王墓山

中協埕

都司巷

益香亭

環峯境

東段有警務二局﹐分駐仙塔街。

旗汛口

東街有文昌宮﹑教育總會﹑又學務公所﹑卽舊正誼書院。

獅橋頭有獅橋。

井樓門街

仙塔街有育菁學堂。

王府口有大王府﹑小王府。

津門樓前有兼濟橋﹑上有閬風閣﹑卽舊通津門。

登龍巷

聖公樓

塔移影

七轉灣

柏姬廟

柏衙前有通津學堂。

鐵打巷河沿

鐵打巷卽秀冶裏。

鰲峯坊有鰲峯書院﹑今攺法政學堂﹑又有公立崇正小學堂。

觀巷

法海寺有羅山小學堂﹑宦貴巷屬侯官。

三牧坊有全閩髙等學堂﹑舊有鳳池書院﹑攺增校捨。

三牧坊河沿有衛橋。

慶城寺有灰橋。

化民營

通天境巷

八角樓

七穿井

龍山巷

經院巷

開元樓「樓」一作「頭」有工藝廠。

衛前街

射圃裏

舊閩縣

大蚶境

竹林境

孝義巷有府立東城學堂

東泰山巷

太陽巷

廠巷

又旗界段

旗汛裏

將軍前有將軍衙。

東門大街﹑有坊﹑表﹐澳橋。

湯門大街

河東街有徳政橋。

河西街有古仙橋﹑又有八旗學堂。

水部大街

大門彩巷

小門彩巷

祕書巷

湯井巷

永安街

彩雲裏

三道灣

祕書亭

大營衛

行春境

金甌寺

火巷

醫官廟

玉淸觀

珍珠境

紗帽井

蒙古營

觀音堂

泗洲堂

得貴巷

馬王廟

渡尾街

藍旗街

劉老營

五聖亭

天后宮

靑都觀有穆公祠。

東珠媽廟有武安橋。

都統前有自治小學堂﹑都統衙。

荔枝園有孫公祠。

南臺區

南一區﹐曰南臺區﹐距城數里許﹐北界南門﹐迆及水部門。東北界東山區﹐西及西南與侯官境浦東西區﹑上渡區接壤。東南界下渡區﹐本區又分南臺﹑水部兩段。

南臺段者下杭街﹐號河泊鋪﹑錦江鋪﹐皆閩江之岸也。上杭街號畱飯鋪﹐渡江者投宿於此。五代南唐時﹐上下杭皆閩江洋洋﹐登南城翹望﹐有臺臨江﹐故北自南城外起﹐南至下渡藤山止﹐東北至水部﹐東至塢尾﹐東南至泛船浦﹑沿江一帶﹐西北至太平山﹐西至海防分府衙門後﹐過白馬橋﹐卽義洲。古所謂白馬觀潮之古迹﹐以白馬橋與侯官分界﹐西南至五保七社﹐蒼霞洲﹑洲尾瑞源埕地方﹐與侯官分界﹐卽所稱蒼霞返照之地﹐統稱曰南臺。東西袤延十有餘裏﹐南北亦十有餘裏﹐所謂臺﹐卽越王臺也。宋趙汝愚書「南臺」二字於釣龍臺上﹐惟古所指爲沙地﹑汛地﹑洲地者﹐今皆市肆毗連矣。

臺江四至界址﹐南行者﹐自新港起﹐過鴨牳洲﹐至萬壽橋下﹐水程約十里而彊。北行者﹐釣龍臺起﹐繞五保七社﹐歷尙書廟﹐出萬壽橋﹐水程約十里而弱。此南臺江水程四至遠近之略也。

江南橋卽中洲橋。創於元季﹐在臺江之南﹐或謂江南陳氏族人遷上渡募設。潮之自江南橋入者﹐西過上北館﹐逾鹽倉山口﹐繞望北臺嶺﹐渟於龍潭角。此處水極深﹐所謂三十六灘之殿﹐至上渡與侯官分界。東繞中洲鋪後﹐上至滂洲﹐俗呼幫洲止徳彬橋﹐與侯官分界。

萬壽橋俗呼大橋。創於元大徳七年﹐王頭陀募造。橋下潮洶湧﹐內外水髙下尋丈﹐波瀾成漣漪﹐漲則無聲﹐退則聲聞數里。橋長三十餘丈﹐雁齒三十六門。萬壽橋之潮﹐西繞中洲鋪後﹐上至滂洲彬徳橋止﹐東入新橋稅館前分歧﹕其一西南行﹐其一東北行。西南行者入南臺內港﹐過洲邊鋪﹐上福星橋﹐穿田礑鋪﹐繞田礑洋田﹐至二塊石橋﹐與侯官分界。東北行者﹐入南臺內港﹐歷安樂社﹑打索埕﹐是在中亭街右鋪之後。逾三通橋﹐又分兩岐﹐東北與小橋水匯。今先言其折而西南行者﹐環後洋裏之北﹐趁張眞君殿前﹐上星安橋﹐穿潭尾街﹐散入五保七社西南﹐至三捷橋﹐俗呼折透。與侯官分界﹐西至雙龍橋﹐與侯官分界。

沙合橋俗呼小橋。亦建於元季﹐潮之入小橋者﹐先自鴨牳洲《通誌》載﹐橋東有洲田數十頃﹐今半爲田﹐半成鄕落。至新港之南﹐另分一港入南臺內港﹐穿透龍橋﹐在中亭街左鋪後洲之後。上至菓牙前﹐入小橋﹐與三通橋水匯。

南城外鑿偃月池半畝﹐大如下弦式﹐坐南向北﹐橫列一肆﹐俗稱外城邊街﹐銅器貿易之所。過西直出爲板橋﹐橋下水分三派﹐由板橋直出爲斗中街﹐下與洗馬橋接﹐是爲城外直街。

洗馬橋上與鬥中街接﹐下與茶亭接。鐵器貿易之所。

茶亭﹐上與洗馬橋接﹐下與河口嘴接﹐茶肆林立﹐行者多憩焉。

河口嘴﹐上與茶亭接﹐下與橫山鋪接。橫山昔有烽火堠。

鋪前頂﹐上與橫山接﹐下至夏街鋪止。鋪前街有公立學堂。

夏街鋪﹐上與鋪前頂接﹐下至安民崎止﹐退衣貿易之所。安民崎上與夏街接﹐下至沙合境俗呼安民崎下。止。昔瀕江數里﹐有城門﹐曰南沙合門﹐境名及河名﹑橋名本此。光緒二年被水﹐橋壞重修﹐題曰「沙合古迹。」

沙合境﹐上與安民崎接﹐下至中亭街止。

中亭街﹐上與沙合橋接﹐下至萬壽橋止。魚蝦趁潮入市﹐城內外之以魚貨爲業者﹐必黎明互市於此。

過萬壽橋爲中洲鋪﹐上與萬壽橋接﹐下至中洲橋止。以上爲出南城之直路﹐上起於斗中街﹐計六七里。下至於中洲橋。自安民崎至萬壽橋﹐歧而橫﹐以西出爲橫路﹐要皆爲南臺之官路﹐大路也。若自斗中街﹐至中洲﹐岐而支行旁出﹐則皆小路也。今先詳橫路。

自安民崎歧而西行爲上巷﹐上與安民崎接﹐下與白馬鋪接。自上巷南行數武﹐轉而西爲上杭街。東接上巷﹑西至塔仔兜﹐皆屬上杭﹐古稱畱飯鋪。渡江者必逆旅焉。內分四鋪﹕曰白馬鋪﹐畱飯鋪﹐犀石鋪﹑惟心鋪。其間皆富商大賈﹐以茶紙爲大宗。有臺江書院﹐建於國朝康熙間﹐今攺爲臺江兩等小學堂。其地俗又名白鷺木臭。學堂之西有臺﹐臺下巨石嶙峋﹐髙數仞﹐突起一石﹐尖峭如犀角﹐形極逼肖﹐故名犀石。有石刻「犀角」二字。

由水巷道折而西﹐曰下杭街﹐分三鋪﹐錦江﹑福星﹑河泊。皆大商會館所聚。以南郡會館爲最久﹐額爲蔡葛山相國書。

由街向北行﹐曰湯房同。相傳下有溫泉﹐而安樂鋪﹑潭尾街﹑蒼霞洲等路卽於此通焉。

南臺之東﹐則鼓山前三十有六鄕﹐與後洲接壤。其西三保卽與侯官分界﹐南籐山交下渡區界。

安民崎東有龍沙書院﹐亦攺學堂。

崎西有聖教醫館﹐地名銀湘浦。鋪前頂亦有醫館﹐有天主堂﹐橫路﹐由龍嶺麓北向﹐再折而西﹐過霞浦街﹐海防前﹐至後溝鋪﹐再折而西爲內河﹑小港﹐渡河爲侯官界。

夏醴泉之西首有教堂﹐建立最久﹐建於明。更有墓埕裏﹐以有明季古墳。轉而北﹐至橫街池墘﹐有玉融書院﹐今亦攺爲學堂﹐院中祀文昌。右有武聖廟﹐廟右爲一眞庵﹐建於元。惜所祀者﹐爲鄕民迷信之神。庵前爲三山會館﹐頗宏壯﹐庵右爲金斗山﹐聯洋中亭﹐有龔狀元墓﹐更有亭翼然﹐爲大士廟。由洋中亭折而南﹐曰鑄鼎街。

由鑄鼎街而北﹐皆南禪山麓﹐其地有名南禪衕者﹐可緣而達海防署衕﹐折而北曰南禪寺﹐皆因山而名也。寺建於五代梁時﹐寺內旁有鹿鳴書院﹐今攺爲開智學堂。寺東有南佛廟﹐獨山武顯廟﹐皆不列祀典﹐鄕民迷信者。

水部段者省城七門﹐水部門在其東南﹐門之外﹐鄕村市衢﹐方二十餘里。北自闊埕街起﹐南至塢尾﹑灰鑪頭﹐有福淸玉融會館﹐南北相距約八九里﹐東接鼓山前三十六鄕﹐西至後洲﹐東西約二十餘里。有金墩洋之橋﹐題曰「福晏橋」。

太保境﹐有耿藩故莊﹐周圍約三四十里﹐名爲繪春園﹐今農桑局﹑左公祠在焉。

柔遠驛卽琉球會館﹐在太保境後街﹕前有十家排﹐李﹑張﹑林﹑王﹑戶﹐鄭﹑宋﹑丁﹑卞﹑吳﹑趙各一戶﹐代售球商之貨。

直街之右﹐第一條路出南城邊﹐第二條出南較場之北向﹐第三條出南較場南向﹐第四條出祖廟﹐第五條出河口嘴﹐第六條出銀湘浦﹐第七條出後洲﹐第八條出塢尾﹐左至三十六鄕﹐田數萬頃。

路通水師協署﹐今攺實業商務小學堂﹐以太保境小較場爲體操演習之所。又有公立瓊水小學堂。民居稠密﹐瓊水已漸趨東南去。

水部街有美以美部教堂一所。

金墩橋東北直行﹐出河口嘴有街數十家﹐染紅紙房聚焉。路通橋下魚菜船森列﹐由臺江入新港﹐上泊有牙販﹐聚此貿易。

右南臺區爲裏二﹑嘉崇﹑髙惠﹐爲圖十一﹑爲村二十二﹕太平﹑揚忠﹑洋橋﹑浦東﹑河上﹑竹纜﹑打鐵墩﹑金堆﹑下陣﹑金墩﹑金堆﹑象園﹑象東﹑象西﹑雙浦頭﹑後塔﹑上下浦西﹑上元﹑上中下土黨﹑鳳莊。有南臺海防同知衙﹐水利主簿衙﹐臺江汛﹐及面嶺汛等街巷﹐見上。

下渡區

南二區曰下渡區﹐距城十里而遙﹐北臨臺江南岸﹐與南臺區之中洲接﹐西至天安山麓﹐與侯官界之上渡區接。南逾三叉街﹐與白湖區之白湖亭接﹐東盡髙湖﹑江邊等村﹐與白湖區之潘墩﹑臨江接。可分籐山爲首段﹐泛船浦以下爲次段。江邊一帶爲第三段。

出城門逾江南橋﹐俗名倉前橋。天安山峙焉。循山沿江西行﹐曰倉前﹐以有米倉鹽倉名。與侯轄之上渡接。沿江東行曰觀音井﹐街曰梅塢﹐西接天安山﹐東與大嶺並峙。嘉慶時洋人入閩﹐先在南臺﹐錦江鋪﹑福星鋪﹑塢尾等處﹐後相此地山水特秀﹐徙居於山之原與嶺之左右﹐迆及濱江﹐俗稱泛船浦。遂爲互市一大商埠。又於大嶺之崗辟一路﹐由梅塢頂出﹐現匯丰銀行天泰洋行在此。直達天安山﹐亦其市場焉。梅嶺東南與籐山之脊相接﹐故曰籐崗。地形蜿蜒﹐起於梅麓塔亭下﹐逾淸安嶺﹐俗稱小嶺。至睹橋亭下三叉街而止。岡之左右﹐迆邐漸下﹐皆沃腴田﹐凡數里。百年前籐崗之路﹐左則由梅嶺沿江而西﹐右則循田而行﹐至三叉街路總匯。今則岡之左右﹐人煙稠密﹐數十姓千餘家於此聚族﹐古稱周﹑王﹑鄭﹑蔡四大姓外﹐如慶元陳﹑江南陳﹑吳﹑盧﹑張﹑莊﹑鄒﹑梅﹑劉﹑王﹑孫﹑程等姓﹐或數十戶﹐至二三百戶﹐環聚焉。路由岡上行﹐直達三叉街﹐分爲雙支路。一稍西趨﹐直達半洋亭而下。卽往白湖區義序村之大路。一稍東趨﹐直達白湖亭而下。卽往下四府之總官路。下渡鄕﹐元季僅十境﹐入我朝道﹑咸﹐則十八境﹐今則二十一境矣。自塔亭下至巷頭曰新登上境﹐新登勝境﹑新登義境﹑新登福境。至淸安嶺﹐卽小嶺﹐曰淸安勝境﹑至十境祠下﹐曰淸泰上境﹑曰興義上境﹑至睹橋亭﹐曰龍橋北境﹑龍橋南境﹑至三叉街﹑曰鰲頭勝境﹑曰鰲頭闔境﹑此籐岡上之直達也。籐之西﹐埔頭牛眠山﹐曰萬安上境﹑萬安正境﹐籐之東曰登龍勝境﹐東安上境﹐東安正境﹑卽東窯鄕。美墩卽尾墩。則曰流澤境﹐港頭曰萬安境﹐曰臨江勝境﹐義安上境俗名田塍下﹐至中墩﹐曰龍峯境。是爲籐山二十一境。

淸安淸泰之分界處﹐有十境祠。祠建於元季﹐鄕僅十境﹐今境屢增﹐祠名仍舊﹐或訛作十錦祠。鄕人於此議鄕事焉。

睹橋亭在龍橋北﹐由南境白湖亭來者﹐至此可睹萬壽橋﹐故名。

龍津庵在龍橋北境﹐庵外祀文聖﹐庵左別建一廟﹐祀武聖。下廟在新登義境﹐祀唐忠臣李﹑馬二公﹐現立學社焉。護龍庵在淸安嶺﹐前爲朱子祠﹐後鄕人轉相擴辟﹐所祀亦複雜。光緒二十八年﹐攺爲益聞社﹐設閱報所﹐立學堂焉。

七通井﹐一在淸太境﹐慶元陳氏祠對面﹔一在田塍下﹐周氏祠內﹐一在興義境﹐大盛煙店對面﹔一在睹橋亭北境﹔一在牛場裏南境﹔一在埔頭下鰲頭境﹔一在埔尾萬安境。蓋鑿井時浚井底溝道﹐俾七井水相通﹐故名。

走馬山﹐相傳閩越王子有白馬三郎者﹐常馳白馬獵此﹐後以射鱔捍災東郊﹐報其功﹐祠之善溪上。南臺區惠澤山白馬橋﹐及玆山亦相繼崇祀。

人力溝通之水﹐曰官溝﹐自十境祠之前轅﹐左一溝﹐潺湲直達﹐昔有龍舟一艘﹐由溝駛入閩江﹐相傳嘉慶時﹐此船競渡而沒﹐今遂失溝故址。其水環埔頂﹑萬安境﹑繞洋較場﹐與萬壽橋下大江水匯。今洋較場邊﹐其水尙能隨潮漲退﹐入埔頂則淺矣。

昔村農掘一石﹐載有﹕「走馬山前看走馬﹐蕃船浦內泊蕃船」之謠﹐蕃船浦今攺稱泛船。初不審何謂﹖及同治初年﹐洋人擇山前數十頃爲試馬場﹐鄕民逐之﹐洋人訴領事﹐遂由總理各國事務衙門議﹐令有司向民買田而租與之﹐以其租充會垣越山書院膏火。自是互市愈盛﹐蕃船且由大橋上水口﹐乃知玆事﹐蓋有先兆矣。

淸安嶺左有園﹐里人樹桑數百株﹐爲誠益公司蠶桑局。園後有洋樓一所﹐洋務分局在焉﹐局前爲茶園山地一坪﹐系東安鄕公地﹐接淸安嶺之脈。

小嶺頂﹐咸豐五年奉耶穌教者﹐建有美部會教堂。

東窯鄕﹐同治初﹐設福建電報官局。

自泛船浦沿江﹐而中墩﹑尾墩﹑而髙湖﹑江邊﹐人煙頗亦繁盛﹐髙湖舊亦名爲南湖﹐明鄭繼之吏部桑薴園﹑遲淸亭在焉。居髙湖及江邊者﹐均屬吏部族裔。

下渡爲區𨿽不甚廣﹐而人品之可紀者甚多﹐如吳海官監郡不仕。朱旌字以逸民著孝行。陳元凱仕宦獨矢淸白﹐陳徵仕兼以詞賦聞﹐此四君子前明與國初人也。南宋時﹐盧玉溪先生家居巷頭新登福境﹐以郡諸生徵爲翰林博士﹐獨探伊﹑洛之旨﹐具見於《四書大全》及《性裏諸書》﹐與吳海並稱鄕賢﹐後人祀二賢木主於小嶺朱紫陽祠。盧﹑吳詳見《耆舊錄﹟徳行傳》明嘉靖時﹐有王愛軒者﹐幼有至性﹐習舉業不遇﹐攺爲運司掾。因祖母病痿痺﹐棄役乞養﹐日承歡左右﹐人皆稱王孝子云。

婦女之以節著者﹐亦時有人。明季儒士陳焲妻劉氏﹐國朝王崇中妻陳氏﹐又鄭門周烈女﹐《藤山誌》存其挽詞焉。光緒二十八年﹐東安正境林良玉妻羅氏﹐將擇日就烈﹐爲地方官聞知﹐馳止之﹐許其通詳奏旌焉。羅節婦附《耆舊別錄﹟陳淑萱傳》。

鄕亦有俠士﹐王長年者﹐俗稱篙師爲長年。忘其名﹐嘉靖間倭掠藤山裏﹐年與鄕男婦凡二十餘人皆被執﹐且捲財寶揚帆歸國。年在舟﹐以計媚倭﹐使解縛﹐更使婦女媚以酒﹐大醉羣賊﹐盡殺之﹐飽風回帆。年旣殺倭﹐則先盡割其舌﹐而別藏之。歸舟抵岸﹐官軍奪其首級﹐反縛年誣爲寇﹐年剖辯﹐出舌爲證﹐鎭將大駭﹐服﹐欲官之﹐辭歸。

各大姓來居藤山者﹐盧姓遷自貞觀間﹐其後有玉溪先生出焉。若上溯渡江二十四姓﹐則當以陳姓爲盛﹐而陳族之在藤者﹐亦不一﹐曰慶元﹐曰古靈﹑曰江南。江南陳之第六支者﹐在藤﹐其始遷於臺江之南﹐因名其裏閭曰江南﹐卽今上渡也。復由上渡遷於藤裏﹐子孫蕃衍﹐有陳半街之稱。嘉慶二年﹐不戒於火﹐族人星散。

開閩王者﹐忠懿王﹐十一代孫名善﹐官宣議郎﹐卜居於此。十六世﹐有王常者﹐創祠藤麓。明成化間﹐又重建於山之陽﹑堂後祠忠懿﹐每上元懸燈﹐必書曰「開閩鼻祖」。

太原王﹐明季時有王朋兄﹐自莆田販煙來﹐遂以創售炒煙爲世業﹐族聚最盛。

物產以鴨種﹑芽菜﹑朋兄煙爲特別。煨鴨種之法﹐將鴨蛋安於糠內以桴﹐炭﹐文火微薰之﹐六日之外﹐取蛋窺其有胎形者﹐挑到梅塢鴨種牙內﹐更以手日搓七八次﹐令得人气。不數日﹐雛鴨破殼出矣。然其中尙有祕訣不傳者﹐故鴨種牙梅塢外無別家。芽菜以綠豆貯桶中﹐早晚灌漑以水﹐日出芽﹐日易桶﹐天暖三四日﹐芽長寸許﹐潔白淸脆﹐入市爭購矣。藤山人以此爲生計最多。朋兄姓王﹐莆田人﹐販煙到此﹐逢黴以油炒之﹐轉變芳美。銷售最廣﹐今興義境王大盛煙莊是也。

右下渡區爲裏一﹐有半﹑時升﹑光徳﹑半隸白湖區。爲圖十二﹐爲村十五﹐下渡﹑鰲頭﹑張坑﹑對湖﹑港頭﹑中墩﹑程厝﹑嶺後﹑施浦﹑尾墩﹑鄭坑﹑下湖﹑酒店﹑髙湖﹑江邊﹑橋南其市鎭詳上。

白湖區

南三區曰白湖區﹐距城二十五里﹐南北相距約十餘里﹐東西相距約十餘里。北與下渡區接界﹐西至北園﹐首山及髙蓋山之東麓﹐西南至義序尙保墩﹐皆與侯官上渡區接界。東南至方崎﹑鰲裏與仁南區之臚雷接界。東至上董﹑下董與仁南區之臚崎接界。東北沿林浦﹐大江﹐南沿螺洲大江。白湖區幹路由白湖亭北行﹐經烏橋﹑董橋﹐此二橋嘉慶丁丑﹐下渡王貞髙董修。至下渡﹐越南臺抵南城﹐約二十五里。南行經黃山﹑越杠夫嶺﹐復東西行﹐經城門﹐越三角埕﹐紅橋亭﹐抵峽兜渡﹐約三十里。其支路﹐一由白湖西南行﹐抵郭宅﹑臚廈﹑三墩頭各鄕﹐一由觀音亭﹐在黃山往後阪途中﹐爲行人憩息飲茶處。分支東南行﹐抵渡尾過渡﹐至螺洲各鄕﹔一由黃山坊下埕林尙書瀚所立坊。分支﹐東北行﹐經丹橋﹐蜈蚣路抵連阪林浦及上下董各鄕。若赴赤東﹑義序各村﹐則由下渡三叉街分往西南之支路也。赴髙湖﹑江邊各村﹐亦由下渡三叉街﹐分往東行支路也。

蜈蚣路在連阪村口之西﹐石面平坦﹐長三四百步﹐俗傳堪輿家異說﹐甚駭人聽﹐今不著。

白湖區各村﹐曰浦下﹐曰嶼頭﹐由浦下迆南曰新橋﹐此光徳裏之屬也。居髙蓋山東麓﹐曰山邊﹐曰下濂﹐曰浦墩﹐曰上洲﹐曰尢宅﹐曰郭宅﹐曰銅邊﹐銅邊卽郭宅之附村。曰葉下﹐曰楊莊﹐曰楊厝前﹐楊厝前卽楊莊之附村。曰朱宅﹐曰邵宅﹐屬官賢裏也。環髙蓋山而居者﹐曰北園﹐曰首山﹐曰髙浦﹐曰程巷﹐曰池頭﹐曰芋壑﹐曰光橋﹐曰赤東﹐曰義序﹐曰尙寶墩﹐曰星墩﹐曰半田﹐尙寶墩﹑星墩﹑半田﹑皆義序之附村。屬仁丰裏也。由郭宅以南曰﹐臚廈﹐曰外臚﹐曰路角﹐外臚﹑路角卽臚廈之附村。曰黃山﹐曰牌下﹐曰天福墩﹐俗呼柴霸墩。曰乾元墩﹐曰鰲山頭﹐曰花園﹐曰渡尾﹐渡尾卽花園之附村。曰夏店﹐曰螺洲﹐鄕臨南港江邊。屬仁惠裏也。在黃山之東南﹐曰城門﹐曰城門山﹐曰傅坑裏﹐曰三角埕﹐曰鰲裏﹐曰方岐﹐屬永福裏也。在黃山之東北﹐曰洋下﹐曰連阪﹐曰日宅﹐曰山兜﹐曰潘墩﹐曰下洲﹐曰林浦﹐曰邵岐﹐曰上下董﹐曰湖埭裏﹐屬開化裏也。

各村族姓戶口﹐以黃﹑鄭﹑林﹑陳四姓爲最大﹐黃姓則義序黃一族﹐已不下二千餘戶﹐居義序者二千零戶。又尙寶墩半田各有三百戶﹐星墩﹐赤東各有一百餘戶﹐此皆黃氏一姓與義序同族者也。連阪﹑邵岐兩鄕﹐亦各有二百餘戶﹐亦皆黃氏一姓。若鄭姓﹐黃山除劉姓數十戶外﹐有五百戶﹐臚廈有三百戶﹐洋下有三百戶﹐城山有百餘戶﹐至嶼頭﹐葉下與林﹑許二姓雜居﹐亦各有數十戶。林姓則城門一族爲大﹐約有八九百戶﹐如鰲裏之百餘戶﹐三角埕之數十戶﹐皆與城門林爲一族也。次則林浦林姓﹐有七八百戶。若陳﹑蔡﹑趙及諸小姓之居林浦者﹐只有數十戶。若螺洲之洲尾﹐及朱邵宅林姓﹐各有三百戶﹐如嶼頭﹑後阪﹑日宅﹐皆不數十戶﹐統計有二千餘戶。陳姓則螺洲一村爲最顯﹐村有吳﹑陳﹑林三姓之稱。計有七八百戶﹐次則三墩頭﹐三鄕﹐鰲山頭﹑乾元墩﹐柴霸墪。皆陳氏一族﹐計有五六百戶。他若花園﹑渡尾﹐各有一百餘戶﹐下店﹑下洲﹑橋南尢宅﹑牌下﹑葉下﹑蒲墩與各小姓同居﹐亦有數十戶﹐統計亦不下千七八百戶。其次則浦下新橋劉氏﹐一姓有八九百戶。郭宅﹑銅邊郭氏一姓﹐有六七百戶。潘墩下洲潘氏﹐一姓有六七百戶。北園首山王氏﹐一姓有五六百戶。楊莊﹑楊厝前楊氏一姓﹐有二百餘戶。下濂山邊李氏一姓﹐有二百餘戶。上董﹑下董董姓有百餘戶。他如上洲﹑程巷﹑池頭﹑芋壑﹑光橋﹑方岐﹑湖埭裏各鄕﹐皆不過百戶。雜姓聚居則村少﹐而族亦小焉。

實業物產以郭宅之林﹑木﹑竹器爲大宗。其竹由永福來﹐鄕中男女多以竹爲業﹐故郭宅竹器爲福州最。其次則浦下﹑艸蓆﹐城門夏布﹐皆專門焉。若石船﹑往閩安運石售諸省。柴船﹑往水口販火柴售諸省。各村皆有。惟柴霸墩﹑潘墩業石船者多。義序﹑臚廈﹑林浦﹐浦下。江邊﹐業柴船者多。更有義序之牛乳膏﹐光橋﹑北園之桃膏﹐此則近年新發達者也。至水產﹐濱江諸村﹐多以取魚爲業。俗稱淡水魚。惟螺洲則設鮮魚牙﹐由五虎門販來者如鮮魚﹑辣螺﹑虎蟳之屬。林浦則設蠣房牙。林浦多業蠣者。

後阪﹑排塘﹑三角埕﹐排塘皆舊年設黃山保甲﹔名曰南鄕保甲﹐則光緒三十年九月設。郭宅舊有釐局﹐凡貨由白湖水陸往七里者﹐皆於此釐焉。自峽兜設海關﹐後廢﹐三角埕有行臺一所﹐制府出巡﹐必於此打站﹐年久未修﹐荒蕪殊甚。郭憲立學堂一區﹐名蓮峯學堂。林浦立廉江學堂一區﹐又識字學堂一區。臚夏立蘆川學堂一區﹐螺洲立螺江學堂一區。又私立觀瀾學堂一區﹐夜習學堂一區。

右白湖區爲裏五有半﹑官賢﹑永福﹑開化﹑仁惠﹑仁丰﹑光徳割三村隸下渡區。爲圖二十﹑爲村五十七。楊莊﹑葉下﹑後阪﹑朱宅﹑邵宅﹑髙浦﹑下濂﹑楊尾墩﹑方崎﹑仙崎﹑三角埕﹑城門﹑鰲裏﹑郭宅﹑城門山頂﹑浦下﹑嶼頭﹑洋下﹑連阪﹑潘墩﹑林浦﹑邵埼﹑上董﹑下董﹑彭埼﹑湖埭﹑臚夏﹑外臚廈﹑傳坑裏﹑黃山﹑郭壋﹑螺洲﹑螺洲尾﹑渡尾﹑花園﹑乾元墩﹑上下洲﹑上下排﹑仙濟﹑路角﹑北園﹑芋壑﹑柴霸墩﹑程厝﹑首山﹑半田﹑義序﹑山頭﹑洋下﹑鰲山頭﹑池頭﹑赤東﹑光橋﹑尙寶墩﹑星墩。

仁南區

南四區曰仁南區﹐距城四十里﹐南北約二十里﹑東西約十餘里。東下洋﹑下洲各村濱江﹑西至樟嵐村﹐與白湖區之大頂峯接界﹐南至峽兜江﹐北至鱉頭江﹐東北﹑東南皆臨江﹐西北至石流東塔寺等村﹐與白湖區永福裏﹑三角埕接界。西南至彭岐﹐蘆岐諸村﹐與白湖區開化裏上下董接界。以在仁惠仁丰二里之南﹐且所屬乃歸仁裏與永南裏﹐故謂之仁南。

仁南區干綫﹐自三角埕東南行﹐經紅橋﹑官路邊﹑浚邊﹑抵峽北﹐約十里。其支路一由紅橋分支南行﹐抵石步﹑黃馬頭渡﹐俗呼塔子渡﹐有渡船往內外七里各處。一由三角埕東行﹐經東塔村﹑謝坑村﹑抵下洋各村。下洲有過橫江之馬尾渡。

俗稱永南裏三十六墩﹐今只二十六村耳。曰樟嵐﹑曰盧埼﹑曰鱉頭﹑北偏臨江之村也。曰下洲﹑曰下洋﹑曰梁厝﹑東偏濱江之村也。曰湖漈﹑曰院蓮﹑曰謝坑﹑曰李厝﹑曰彭埼﹑則與本區之歸仁裏白湖區之開化裏接界。其湖瀧北邊山後﹑後尾﹑陳村﹑嶺頂﹑安頭﹑後阪﹑洋坑﹑角裏﹑江店﹑長岐﹑山池墘﹑紅橋﹑楊尾十五村﹑皆永南裏之屬地。如石流﹑東塔﹑臚雷﹑鳳墩﹑石步﹑黃馬頭﹑浚邊﹑蔣宅﹑宦路邊﹑峽兜﹑上丘安﹑下丘安﹑上淸涼﹑下淸涼﹑則歸仁裏所屬也。而淸涼﹑丘安﹑及峽兜﹑蔣宅﹑石步諸村﹐亦皆濱江而居焉。

各鄕族姓戶口以下洋爲最﹐嚴﹑黃兩姓﹐各有一千餘戶。次則梁厝之梁﹐臚雷之陳﹐各有六七百家﹐又次則石步有四百餘戶﹐而王姓居其半。林﹑薩﹑劉﹑邵等姓半焉。謝坑有三百餘戶﹐楊﹑謝兩姓各百餘家。盧姓數十家。浚邊有三百戶﹐皆張氏一姓。湖漈﹑湖瀧﹑北邊三村﹐凡三百餘戶﹐皆鄭氏一姓。

上下淸涼有二百戶﹐皆林氏一姓。江店﹑官路邊兩鄕共一百餘戶﹐皆江氏一姓。他如樟嵐﹑盧岐﹑彭岐﹑鱉頭﹑石阪﹑李厝﹑陳村﹑嶺頂﹑後尾﹑山後﹑安頭院﹑蓮角裏﹑洋坑﹑長埼﹑山池墘﹑紅橋﹑下洲﹑洋尾﹑鳳墩﹑石流﹑東塔﹑蔣宅﹑峽北﹑丘安二十餘鄕﹐張﹑黃﹑陳﹑林﹑王﹑鄭﹑吳﹑葉﹑郭﹑楊﹑李﹑歐﹑嚴﹑髙﹑韓﹑倪等姓﹐錯雜而居﹐大者不過二百戶﹐小者不過數十戶。

長鋪山在歸仁裏﹐東塔石流兩村依之而居。山麓有橋曰水流橋﹐橋長四五丈﹐以石砌成﹐橋下有大石一片﹐長有三十餘丈。天雨則溪流出其下﹐土人因名有水流橋﹐相傳朱文公避僞學禁﹐嘗居於此。城山鄕文昌宮﹐尙有朱文公石刻。山半有自成橋﹐涯石懸峽﹐天然如橋﹐不減天臺石梁也。旁有壑曰鴉壑﹐卽浴鴉池。其水淸洌﹐亢旱不涸。

平山與開化裏同名。在歸仁裏蔣宅村後﹐山脈趨至江口﹐亂石崎嶇﹐俗呼新崎壋。舟至此﹐皆畏避。

西京山在石步村之北﹐黃馬頭村背山而居﹐故又呼爲黃馬頭山。江濱多頑石﹐昔人作塔其上﹐故又名其村爲塔子﹐有渡曰塔子渡。

煙臺山在峽兜村﹐相傳明季設烽火臺於此。山上有砦﹐故址猶存﹐俗又呼瓢羹山。

雙珠山在浚邊鄕。俗呼山坪頂。鄕人構文昌宮於其上﹐一脈相連﹐曰東山﹐上有射鱔尊王廟。祀閩越王第三子。殿下有穴﹐深莫測。又有靈山禪寺。山上有仙人掌﹑仙鼓﹑仙牀諸勝。

墨斗山在仁南裏樟嵐﹑謝坑兩村之間。永南各村﹐多依山而居﹐故小山頗多。然皆自白湖區甘泉山之大頂峯﹐一脈相連﹐不過隨地自呼土名耳。

紅橋在歸仁裏石步鄕北橋旁﹐有亭﹐光緒丙午年謝坑村人盧姓捐修龍橋﹐在官路邊村中。

仁南區三面濱水﹐若溝通﹐各村皆有內港﹐以爲糞船往來之道﹐並以灌漑田疇。西面皆山﹐由大頂峯之脈﹐蜿蜒起伏。村人除田業外﹐多以山園爲生涯。物產則薯麥其大宗也。他如洋薯卽馬鈴薯。諸葛菜俗呼大頭菜。蘿卜﹑地瓜﹑煙葉﹑芙蓉漿﹑及瓜﹑芋等﹐隨地皆有﹐特不及薯麥之多。鳳墩一村﹐皆業造船﹐並設船廠。後阪一鄕﹐業石﹐船者居其半。下洋﹑梁厝﹑濱江各鄕﹐則效力馬尾船塢﹐及在輪船者居多﹐亦物以類聚然也。

峽兜有汛一﹐昔年所設。近於濱江﹐新設海關一所。

臚雷村立學堂一區﹐梁厝村立學堂一區。

右仁南區﹐爲裏二﹐永南歸仁﹐爲圖七﹐爲村四十。蘆岐﹑樟林﹑池墘﹑後坑﹑紅橋﹑後阪﹑庵頭﹑李厝﹑謝坑﹑鰲頭﹑湖頭﹑翁厝﹑嚴厝﹑山後﹑陳莊﹑嶺頭﹑湖東﹑北邊﹑湘漈﹑院前﹑角裏﹑江店﹑長崎﹑楊坑﹑梁厝﹑下洋﹑下洲﹑臚雷﹑石流﹑東塔﹑翁墩﹑上淸涼﹑上丘坑﹑浚邊﹑蔣宅﹑石步﹑下淸涼﹑下丘坑﹑峽北﹑官路。

內七里區

南五區曰內七里區﹐離城水陸六十里。東至枕峯﹑柘岐諸山﹐與外七里區西境接。西至方山頂﹐與候官縣之仙阪區接。北至方山北麓及淘江一帶﹐與螺洲江﹑烏龍江接。南至常思嶺﹐與福淸縣接。東西距二十里許﹐南北距四十里許。內七里各村﹐所屬裏圖﹐自蕭家道沿江一帶至尙幹村﹐屬永慶裏。自龍嶼內外至洋下﹐鳳港一帶﹐屬靈岫裏。自岐尾祜入至大田卜洲一帶﹐屬淸廉裏。自扈嶼﹑自宏嶼一帶屬還珠裏。自傳築至靑鋪一帶﹐屬積善裏。自大義﹑方口至六墩一帶﹐屬西集裏。自尢木臭﹑東西臺至常思嶺﹐屬方嶽裏。若銀步俗呼蘭鋪。至枕峯﹑半洋一帶﹐則歸義所屬﹐乃外七里之一。因該村在枕峯﹑柘岐諸山之西麓﹐故附入內七里區內。內七里各村﹐族姓戶口﹐以林姓一族爲最大﹐計五千餘戶。環珠山居者曰尙幹村﹐漢晉時本名上虞﹐宋理宗時﹐村人林津龍爲尙書幹官﹐遷居焉﹐遂攺今名。村有三千餘戶。村之東北隔江﹐有半洋﹑枕峯﹐計共五百餘戶。由枕峯而南﹐柘岐山一帶﹐山居錯雜者﹐計共數十戶。村之西北里許﹐爲山邊中房﹐計二百餘戶。又北爲岐頭﹑門口﹑渡頭﹑蕭家道﹑鯉尾﹐計二百餘戶﹐皆背山面水而居。對岸有六礁洲塔﹐礁洲共有百餘戶﹐乃近年所遷者。村之西南﹐有半山﹐龍嶼﹐內龍嶼﹐外及館山﹐前山﹑前山後﹐與小姓雜居者四百餘戶。村之南有鳳洋﹑卽洋下。鳳港﹑卽黃港。鏡江卽鏡上。各村﹑雜各小姓而居者﹑不下五百餘戶﹐此皆林氏支派散處者也。若扈嶼之葉﹑施﹑楊﹑張四大姓﹐並曹﹑鄭各小姓﹐約二千餘戶。宏嶼吳姓﹐合黃﹑鄭諸小姓﹐有八百餘戶。傅築張﹑黃﹑謝﹑林四大姓﹐合何﹑李周諸小姓﹐亦有八百餘戶。靑鋪林姓最多﹐方﹑鄭爲次﹐合蕭﹑莊﹑李﹑朱﹑陳諸小姓﹐亦有二千餘戶。其附近之前嶼﹑墓山﹑半洋各村﹐如丁﹑劉﹑陳﹑張﹑李﹑楊諸姓﹐不下四百餘戶﹐附入黃氏一姓。岐尾林氏一姓﹐合山後﹑大田諸小村﹐計有千餘戶﹐卜洲村居錯落﹑如鄭﹑吳﹑葉﹑林各姓﹐有戶二百餘﹐大義陳爲大﹐並葉﹑鄭等十八姓﹑計戶九百餘。方口﹑溪東﹐及麻溪﹑後壑﹑砦前各小村﹐亦有四百餘戶。尢木臭以南﹐東臺各村﹐則後厝之陳爲大。西臺各村﹑則石堡頭之林﹐梨園之李爲大。兩臺合共有數十姓﹐計有一千八百餘戶﹐合尙幹林姓﹐合族綜計不下一萬六千餘戶。

內七里赴省﹐一由道頭江過渡﹐經枕峯抵峽南﹐渡烏龍江﹐北行五十里至省。一由塔仔渡至石步﹑經城門﹑黃山﹐越下渡﹑萬壽橋抵省﹐計水陸六十餘里。一由白湖渡過螺江﹐入橫龍港﹐抵白湖港﹐由郭宅起﹐旱經下渡抵省﹐計水陸六十里。一由馬藍﹑江塔﹑傅築﹑扈嶼﹑大義各渡至流尾洲候潮﹐再駛抵南臺江﹐至塢尾新橋各道頭﹑抵省﹐計水程六十餘里。凡舟行﹐水路順風趁潮﹐約六七點鐘始到者。今則小輪船﹐上駛下駛﹐極緩不過三點鐘矣。

內七里往福淸大路﹐由枕峯經二嶼﹑扈嶼﹑宏嶼。二橋﹑溪東﹑安民。逾常思嶺抵福淸館口界。其小路一由五虎山下卜洲﹑抄大義後山﹐十路可到福淸麻石界。一由鰲峯下抄傅築後山小徑入﹐亦可到福淸左風界。

內七里有龍井﹐在藍田山麓。二井分別﹐形如龍目﹐故名。井上有大洞﹐深不測﹐今山腰崩塞﹐僅通五六十步。又有飲馬池﹐在茶峯山卽塔山別名。下﹐亦名半月池。相傳池下旁有七竅﹐通河流﹐非大旱不涸﹐半鑑光澄﹐塔影照焉。南園在塔山東﹐中有天心二樂﹐乃逸三亭﹐明林讀書處﹐今僅存乃逸一亭﹐然修葺已屢﹐亦非其舊矣。歸樂堂﹑著存堂﹑水明樓在大義村﹐明孝廉陳薦夫所建﹐今存舊址。

內七里淘江﹐昔未詳﹐或曰﹕江之上游﹐自侯官﹑永福西南流之水至五通﹐水有五通在侯界通故名。交匯而下﹐注江之下游﹐則馬龍江。兩峽如門﹐海潮乘漲而上﹐衝中壅﹑三石鬼﹑塔礁諸洲。洲之北爲螺江﹐洲之南爲淘江。及潮溢洲沒﹐兩江混一﹐水勢甚大。其衝突入尙幹村之口者﹐濁浪淘沙﹐不時崩塞﹐此江之所以名淘也。或曰﹕江迆西﹐新岐﹑文山亦名芒山。一帶﹐在侯界﹐與本區之蕭家道﹐相比鄰。有燒磚瓦之陶窯。江迆東﹐黃石﹑下洋一帶﹐在外七里區內﹐與區東之枕峯峽南相比鄰。有燒石亥器之陶窯﹐卽本區之蕭家道﹑渡頭﹑崎頭﹐古時亦有陶穴也。淘江「淘」字疑系「陶」字之謨。光緒庚寅﹐曾建書院於其地﹐名曰陶南。內港之水口有三﹕一由岐頭港繞木嶼而入﹐一由北大浦口繞南洲入﹐一由錦江枕峯之江。經半洋入至中房鄕前合流。分一小支入中房浦﹐其幹流直趨道頭。江又北分一小支﹐入用武江﹐人名名江。灌漑歸義裏﹐由道頭江右轉爲馬藍江﹐至南大浦口分支﹐入尙幹村﹐爲穿心浦﹐過大浦口﹐東經梁山﹐入藍鋪港﹑前嶼。港東南經靑口﹑半洋入靑鋪港﹐傅築港。幹流南過鏡江﹐入莊頭港﹑鳳港﹐右轉爲洋下灣﹐分支西洋﹐則洋下山﹑前崎尾附入之內港也。東流由阪尾洋上下浦口入還珠裏﹐則扈嶼之內港也。南趨卜洲﹐經顯江至大義觀音橋﹐與義溪合﹐計淘水所經凡七里﹐故名七瀨﹐中有三十六灣。

物產以洲田爲大。淘江一帶凡十數頃﹐計歲入之利可萬餘千。洲之可種秫稻者爲上﹐其插培衛﹐將成洲者亦可以栽織席之葦艸。洲之內港﹐均有蜆埕﹐放蜆之利。尙榦村﹐葉洲田﹐蜆埕最多。稔年可二三十倍﹐中年則十餘倍﹑損年亦六七倍。以中年計之﹐歲可得萬餘千。惟洪水沖決﹐與旱虫潛蝕﹐則埕空本折。他如淡水魚蝦最多。尙幹村入多漁村﹐並以是船作白湖渡﹐兼獲大利。次則蟛蜞產於洲渚葦艸之根﹐北風起則最盛。腳蟶蝦蛋產於崩岸之濱﹐霜雪旣經﹐肥大可食﹐然究不如蜆埕之厚利。尙幹鴨種與各村之養池魚﹐歲入或可數十千。然贏虧視乎天時﹐未可恃爲定額。若各村田園之產﹐自秫﹑稻﹑薯﹑麥外﹐如菸﹑芋﹑麻﹑菽﹑蔬﹑果﹑蓏之屬﹐亦不可勝紀。宏嶼四野沃壤﹐人便於農。芋﹑麻﹑菽﹑蔬﹑菜﹑果﹑蓏之屬﹐爲七里冠。扈嶼居七里之要衝﹐貿易之利甲諸村。其男子多習綫面﹐婦女多習織席﹐卽此二宗﹐歲入數千千。靑鋪﹑傅築山多有薯﹑米﹑茶﹑果﹐水碓之利附入。大義東西臺﹐菽﹑麥﹑鶯粟甚多﹐然其土稍瘠﹐出產亦稍次。獨洋下一帶﹐梨﹑橘之產﹐勝於侯官。自光緒十八﹑九年﹐尙幹始創洋紗布局﹐銷售福淸﹑興化各路﹐綜計各局多至二千餘機﹐歲可出布十萬餘疋。七里以此食力者頗多。光緒二十九年﹐太平洋行在大義立廣福蠶桑公司﹐種桑頗多。惜育蠶未盡得法﹐過此風气漸開﹐當可大獲厚利。

內七里爲官道所經﹐明季倭寇由福淸海道竄入﹐逾常思嶺﹐抄小路﹐大肆殺掠﹐將渡江北向。旋被官兵痛剿﹐屍枕藉﹐土人封壘之。迄今數百年﹐尙有十餘堆在。

咸﹑同間﹐械鬥日尋﹐命案疊出。光緒戊寅﹐邑尊張星鍔蒞辦﹐反被民辱﹐制府香山何公檄孫﹑曹兩提督駐辦﹐尋設保甲局於道頭。內外七里胥歸管轄。

永慶司設於國初﹐衙署在珠山下﹐久而衙規漸弛。光緒庚寅﹐宏嶼與傅築兩鄕械鬥﹐保甲營勇﹐鞭長莫及。邑尊王士駿統兵駐辦﹐從紳士吳佩蘭稟﹐請將永慶司衙署移設還珠裏之宏嶼村﹐分保甲營勇二棚﹐常以駐札﹐以輔差役所不及。自是各村鬥風日少。

廣育學堂﹐攺陶南書院爲之。書院設於光緒庚寅﹐與考三百餘人。嗣因各村捐款未交﹐膏火不繼中止故歲其基址加修葺爲學堂﹐又有普育學堂﹐在道頭天后宮﹐陶南學堂在尙幹林氏宗祠。尙幹文風爲七里冠﹐亦可以見。

閩中林氏有二派﹐一西河﹐乃晉黃門侍郎林穎之裔﹐自東晉時遷入莆田﹐蘊﹑藻伯仲﹐一門貴顯﹐爲州牧者九人﹐九牧林是也。一濟南乃唐諫議大夫希旦公之後﹐自唐季入閩﹐卽淘江及雙闕控鶴之林皆是。

常思嶺者亦名相思嶺﹐俗訛尙書嶺。爲閩縣﹑福淸界山﹐於半嶺之巓分界﹐髙數百仞﹐袤三里許﹐階級上下千餘層﹐巓有民居﹑旅店。

右內七里區﹑爲裏七﹐永慶﹑方嶽﹑西集﹑淸廉﹑靈岫﹑還珠﹑積善﹐爲圖十四﹐爲村四十八。富山﹑靑口﹑苦竹﹑莊頭﹑宏嶼﹑山前﹑靑鋪﹑押籠﹑館前﹑陳厝﹑王厝﹑白湖﹑西坑﹑大田﹑山後﹑店屯﹑大義﹑方口﹑石壁﹑麻溪﹑溪東﹑後系﹑塘下﹑東岐﹑上瓜﹑下瓜﹑半嶺﹑梨園﹑山兜﹑東臺﹑西臺﹑塘頭﹑上尢﹑下尢﹑尢樹﹑溪邊﹑石門﹑尙幹﹑南洲﹑中房﹑蕭家渡﹑外龍嶼﹑扈嶼﹑六墩﹑崎頭﹑祜入﹑內龍嶼﹑洋下﹑鏡上。

外七里區

東南一區曰外七里﹐區西至髙祥裏枕峯過山﹐與內七里區接。西北至峽南﹐與仁南區之峽北﹐兩山對峙如門﹐亦曰峽門者接。南至白田﹐卽玉田及蕉嶺﹐與長樂界接。北至營前瀕江﹐東至浮埼﹐與長樂澤裏接。

本區地面由營前江幹﹐南至赤嶼十里﹐由赤嶼至白田十五里。南北相距﹐縱約二十五里。又由峽南至營前十五里。由營前至洋嶼二十里﹐由洋嶼至南岸二十里﹐由南岸至浮埼十五里。東西相距﹐橫約七十里﹐其區計分三大段﹐以髙祥﹑歸義兩里爲西段﹐營前爲中段﹐洋嶼爲東段。

上洞江由長樂河下北﹐經本區半野﹐西北入瀛前卽營前。港。下洞江亦由長樂河下北﹐經本區上鄒﹑下鄒各村﹐西北行疇岐「崎」﹑「埼」通東安二村之間﹐乃西會於瀛前港口。

瀛前港﹐受福淸與長樂各水﹐繞蕉嶺爲大溪。或呼蕉溪北經赤嶼﹑唐嶼﹑馬頭﹑洞頭﹑先後合上下洞﹐江卽名雙江。北出營前分縣﹐匯馬江。

南岸駁臺在江左裏上嶼﹐東與北岸炮臺對峙。

雞籠嶼在江左裏猴嶼村江濱﹐形如雞籠。

猴嶼巖在江左裏猴嶼村後山﹐石洞深幽﹐擅一方之勝。外七里區戶口﹐族姓以林﹑陳﹑鄭爲最大﹐白田一千戶﹐皆鄭姓。營前一千戶﹐林有六百。湖裏﹑塘限﹑唐安﹑半野﹑唐嶼﹑前汀﹑黃石共千六百餘戶﹐皆林姓。陳之散處各村者﹐亦有千餘戶。余則以黃﹐李爲大。赤嶼村六百家﹑皆黃姓。下洋村六百家皆李姓。至劉﹑謝﹑王﹑楊諸雜姓﹐則百家﹑數十家不等。村民多以燒陶伐石爲業。塘嶼﹐林三百餘家﹐皆業石工。黃石﹐林六百家則業陶窯﹐出產以燈心艸爲大宗。

營前﹑雙江﹑赤嶼﹑瑯尾﹑白田﹐各有教堂一所。

營前有分縣衙門﹐海關一所﹐蕉嶺有保甲局。閩﹑長福三縣交界

洋嶼有漢軍駐防﹐旗民二百餘戶﹐鯉岡書院一區。

峽南有烏龍江汛。

右外七里區爲裏七﹐髙祥﹑歸義﹑江左﹑紹惠﹑欽仁﹑光俗﹑至徳﹐爲圖十三﹐爲村六十五。枕峯﹑半洋﹑藍鋪﹑前嶼﹑頹頭﹑營前﹑湖裏﹑白石橋﹑山下﹑塘限﹑塘安﹑半野﹑下朱﹑上鄒﹑五里洋﹑下鄒﹑龜山﹑東安﹑疇岐﹑岐頭﹑雙江﹑馬頭﹑新馬﹑靑嵐﹑嶺頭﹑塘嶼﹑嶼後﹑王李﹑赤嶼﹑山腰﹑小安裏﹑大前園﹑禮瀆﹑瑯尾﹑宅園﹑前汀﹑南瑯琦﹑村中﹑大溪﹑曹洋﹑南門﹑仙坡﹑洋中﹑桃坑﹑白田﹑峽南﹑灣裏﹑黃石﹑東嶼﹑下洋﹑山田﹑後岐﹑內華嶺﹑外華嶺﹑洋嶼﹑候安﹑髙安﹑坑口﹑石龍﹑後山﹑石洋﹑龜脊﹑院裏﹑上嶼﹑猴嶼﹑浮岐。

嘉嶼區

東南二區曰嘉嶼區﹐距省城百二十里﹐孤立海中。南與長樂梅花港接界﹐北與琯江區接界﹐西迆南﹐與外七里區江左裏﹑浮岐﹑猴嶼﹑接界﹐東卽大海﹑袤三四十里許。亦可分成兩段﹐瑯琦全島爲本段﹑壺江等嶼爲附段。

各村之戶口﹐族姓瑯琦鄕爲最大﹐陳﹑江﹑董﹑朱四大姓﹐及劉﹑王﹑鄭等各小姓﹐不下三千餘戶。次則石龍﹐葉姓有五百戶。海嶼翁姓有四百戶。赤沙陳﹑張等姓﹐約四百戶。吳莊林﹑陳﹐等姓﹐約四百戶。龍臺﹐梁姓二百戶。鳳窩﹐朱﹑陳二姓三百戶。南兜董姓﹐東埼歐陽姓﹐各百餘戶。董安朱姓﹐院前江姓﹐後渚何姓﹐洋下朱姓各數十戶。川石王﹑陳兩姓百餘戶。壺江鄭﹑張﹑林等姓三百餘戶。合嘉登一里統計﹐約共六千餘戶。金牌炮臺在嘉裏江濱﹐與長門炮臺對岸﹐爲閩海之咽喉。有大石髙十餘丈﹐屹立如牌。洋舶出入﹐必駛傍牌邊﹐方不擱淺﹐港勢使然也。

嘉登裏四面環海﹐故人多業漁﹐釣船爲最多﹐出產亦以水物爲多﹐惟蘆蝦味獨美。亦頗多﹐然多生於艸洲﹐其味不及生於海濱石隙者之美。洲田多種咸艸﹐卽織蓆之艸﹐俗呼咸艸蓆。婦女多以織艸履爲業﹐壺江多出流鰻。亦呼蘆鰻。

瑯琦設保甲一所。

右嘉嶼區爲裏一﹐嘉登﹐爲圖七﹑爲村十一。上瑯琦﹑下瑯琦﹑吳莊﹑赤沙﹑洋下﹑東崎﹑龍臺﹑海嶼﹑鳳窩﹑鳳翥﹑川石﹑壺江﹑後壠。

琯江區

東一區曰琯江區﹐在城東百二十里﹐西北亭頭﹑象洋各村﹐與馬江區之江右裏﹐閩安鎭北岸接界。東至琯頭﹑新道琯頭街分新﹑舊兩道。新道屬本境﹐舊道歸連江。與連江縣界接壤。東北至山兜﹑溪邊各村﹐與連江縣界各嶺接壤。北至山而止﹐山後亦屬連江界。南面隔江卽嘉嶼區及外七里區。本區東西距離約二十餘里。其地實判上下二段﹐上合北者上段也﹐下合北者下段也。合北裏舊矣﹐今又分爲上下二里﹐曰亭頭﹐曰東街﹐曰象洋﹐曰潘厝裏﹐曰盛美﹐曰鰲溪﹐曰長柄﹐此上合北裏也。曰英嶼﹐曰東岐﹐曰長安﹐曰竹岐﹐曰陽岐﹐曰塘頭﹐曰塘邊﹐曰拱嶼﹐曰新道﹐曰山兜﹐曰溪邊﹐此下合北裏也。

各村族姓﹐戶口以亭頭爲最大﹐楊﹑王﹑鄭三大姓﹐又各小姓約共一千家。次則長柄﹐楊﹑李﹑陳﹑鄭約五百餘家。英嶼﹐郭﹑王﹑張﹑楊約五百餘家。東街﹐李﹑潘﹑鄭約四百家。象洋﹐王﹑張﹑唐約三百餘家。拱嶼﹐倪﹑林約四百家。他如塘頭董姓等﹐約二百餘家。新道倪姓等﹐約百餘家。陽岐蕭﹑楊等姓約百餘家。竹岐鄭姓等約百餘家。潘厝裏﹐潘姓等百餘家。盛美﹐鄭姓等百餘家。鰲溪﹐李﹑余等姓百餘家。塘邊﹐楊﹑吳等姓數十家。溪邊﹐黃姓等數十家﹐統計約共五千餘家。

怡山在上合裏亭頭村﹐濱江﹐上有怡山禪寺﹐又有天后宮﹐在怡山院旁前。冊封琉球使舟開行時﹐俱於此致祭。

百洞山在下合裏﹐與連江接界﹐亦曰八仙巖。明萬曆﹐里人董侍郎應舉始開得之。上有靑芝寺﹐因山田中有石如芝﹐故名。

電光山在下合裏琯頭村後﹐甲申年設有炮臺。

水道﹐一由亭頭村港口﹐經亭頭街泰山宮前﹐此處浦底有礁﹐村農設一閘蓄水﹐以灌漑田疇。潮退﹐水瀉礁面﹐有聲。越第一橋﹐抵東街﹑象洋各村﹐一由英嶼村之港口﹐經三門橋﹐橋在長柄村外。此處設有閘﹐故又名三門閘。與浩溪等水相通。

亭頭村面臨大江﹐山東寧波商船到閩﹐必先停舶於此﹐俟報稅﹐再抵南臺江。故亭頭街市頗闊且鬧﹐有蠣牙﹐魚牙並海關釐金分卡﹐設汛地﹐一名亭頭汛。

琯頭較亭頭更鬧﹐山東﹑寧波各商船﹑嘗於此起卸﹐故商業尢盛。海關﹑釐金﹐各設一分卡﹐又設巡檢﹐名五虎司﹐屬連江。閩縣分界。

亭頭﹑琯頭各一鹽館﹐乃連﹐羅鹽幫分設。

朱子祠在長柄村﹐有躍龍津﹑得月潭諸迹。朱子避僞學禁﹐嘗至其地。

英嶼村前江中有大礁石﹐水落則見﹐水漲時民船多誤觸之﹐俗呼曰英礁。

右琯江區爲裏二﹐上合﹐下合﹐爲圖九﹐爲村十三。亭頭﹑象洋﹑潘厝﹑盛美﹑賢湊﹑東街﹑鰲街﹑下院﹑金鯉墩﹑西洋﹑長柄﹑英嶼﹑館頭。

馬江區

東二區曰馬江區﹐離城東約六十里﹐西至埔頭﹑魁埼各村﹐與東山區鼓山裏之蕭灣﹐上﹑中﹑下埼接界﹐東至閩安鎭北岸﹐與琯江區上合裏之亭頭村接界。東西相距﹐約五十里﹐皆依山而居。自魁埼東行至羅星塔﹐又折而東北行﹐約三十里。南面江﹐西依山。山後屬連江界﹐故人居不過沿江一帶。

馬江區得永北﹑江右二里﹑及鼓山裏之牛坑﹐魁崎等村。永北裏﹐土人又分爲上下永。北自馬尾迆西﹑曰下徳﹑上徳﹑曰快坑﹑曰快洲﹑曰黃店﹑曰儒江﹐俗呼漁墩。曰上阪﹑曰坑門﹑屬於上永。北迆東﹐曰朏頭﹑曰旺岐﹐俗呼网岐。曰下岐﹑曰中岐﹑曰君竹﹑曰羅星塔﹑曰靑洲﹐屬下永。北再東﹐若江右裏﹐則自閩安鎭迆北。山居錯落﹐曰洪塘﹑曰西邊﹑曰田螺灣﹑曰溪頭﹑曰蝦尾﹑曰白眉﹑曰前洋﹑曰大培﹑曰康阪﹑曰東定﹑曰黃田﹑曰定云﹑曰首洋﹑曰東村﹐亦有十餘村。而極西﹑牛坑﹑魁埼﹑埔東﹑埔頭四村﹐位於上永北裏之西北﹐則自鼓山裏劃歸之耳。

各村之戶口族姓蕃衍者﹐惟永北裏快安﹑君竹兩村爲最。快安陳姓爲大﹐任次之﹐約共七八百戶。君竹一村﹐任氏一姓亦有七百餘戶。至沿江各村﹐則中岐爲大﹐馬頭鄕中之﹐姓如黃﹑李﹑周及各小姓﹐約共六百戶。他如坑門﹐林姓百餘家。上阪李姓七八十家。儒江鄭﹑倪﹑朱等姓二百餘家。快洲倪姓等百餘家。上徳朱姓等四五十家﹐下徳葉姓等七八十家﹐朏頭邵姓等三百餘家﹐黃店林﹑任等姓六七十家﹐旺岐鄭﹑陳﹑王等姓六七十家﹐下岐林﹑李等姓七八十家﹐靑洲陳﹑謝﹑林等姓四百餘家﹐合永北裏﹐統計不及三千七八百戶。至江右裏﹐惟閩安鎭一村濱江﹐約有七八百家﹐中多雜姓﹐遷居﹐惟黃﹑謝﹑劉三姓爲最大。其他最大者﹐不過二﹑三百家。西邊鄭﹑陳﹑王﹑楊等姓﹐約三百家。洪塘鄭﹑林﹑陳等姓﹐約二百餘家﹐東定鄭及各小姓約二百餘家。田螺灣林﹑髙等姓百餘家。白眉丘﹑黃等姓百餘家﹐前洋鄭﹑林等姓百餘家﹐康阪王﹑鄭等姓百餘家。他如東村﹑首洋﹑定惠﹑黃田﹑大培﹑溪頭﹑蝦尾各村﹐趙﹑鄭﹑王﹑張及各小姓﹐或十餘家不等﹐合江右裏統計﹐共有二千零家。

回港俗呼邢港。由閩安水門道北行﹐經溪頭各鄕﹐俗呼溪頭裏。通龍溪﹐君竹港﹐由羅星塔板橋下﹐橋系中岐羅星塔往來之路。經君山前﹐環繞羅星塔下﹐復出大江。

閩安鎭設副將一﹑都司二﹑守備二﹑管水師。又釐金海關﹐爲閩省大口﹐南北幫鹽館總卡亦在焉。

北岸設炮臺﹐與南岸屬江左裏。炮臺對峙﹐爲全省之內港門戶。員山水寨設炮臺俗呼舊鎭。與對岸江左裏洋嶼之旗營對峙。閩安鎭距東城約八十里﹐東門東南之界﹐劃止於此。前閩安戶口系東門保甲局兼查﹐員紳薪水於光緒三十年攺警務後始截止。其港門爲南北港三巨流總匯處﹐水絞⑴多旋螺﹐朝夕沙綫﹐遷徙無常﹐𨿽歐人之巧﹐亦莫從測量。故洋輪進口﹐必本地漁人引港。岸上建炮臺﹐本林文忠造。臺前樹竹爲障。我能窺敵﹐敵不能窺我﹐眞天險也。光緒甲申﹐法人內犯﹐朱觀察明亮統軍於此﹐悉攺舊制﹐實失險要。

馬尾架木橋達於羅星塔﹐下距閩安約二十里﹐上距東門約六十里。其陸路可由鼓山麓達於東城﹐有市鎭曰中岐﹐以設船廠焉。其船塢據天然形勝﹐爲全球所罕有﹐歐人莫不垂涎。

鯉魚礁在江右裏北岸。江中有大石形如鯉﹐故名。舟人多畏避之。今北岸水師營砌一道頭﹐此石近在道邊﹐遭其險者鮮矣。

閩安司巡檢衙署﹐離城五十六里。

右馬江區爲裏二﹐有半﹐永北江右劃鼓山裏三四圖之四村附之﹐爲圖六有半﹐爲村四十六。埔頭﹑埔東﹑牛坑﹑魁埼﹑靑洲﹑洲尾﹑路上﹑羅星塔﹑下埼﹑下徳﹑上徳﹑上崎﹑朏頭﹑中岐﹑旺崎﹑上阪﹑龍門﹑快洲﹑快坑﹑儒江﹑鎭城﹑西山﹑保安﹑新溪﹑大井﹑長靑﹑前洋﹑重云﹑紅山﹑水門﹑西邊﹑洪塘﹑艸美﹑龍腰﹑半山﹑丘峯﹑興山﹑東莊﹑東盛﹑田螺灣﹑朝陽﹑七星墩﹑庚阪﹑中宅﹑溪臺﹑白眉。

校注

⑴原文作「水絞」﹐「絞」字誤﹐應爲「紋」。

東山區

東三區曰東山區﹐皆東城外之地段也。因區內多山﹐故名。南界馬江區﹐北界侯官境﹐東界連江境。環鼓山後一帶﹐嶺與連江通。西界東門﹐西南界水部﹐西北界湯門東南﹐亦界馬江區﹐東北亦界連江境。

傍城而居者爲河鱗鋪﹐出城門過弔橋﹐則瑞應鋪。夾道略有市肆﹐鋪內有茶稅分卡﹐對面有短基﹐曰河塍巷。望南直達河塍村﹐與河塍相連者爲瓊河村﹐則與水部分界處也。由瑞應鋪過晉安橋爲迎春鋪﹐乃東城外第一市場﹐以街後有石塔﹐俗名塔頭街。市肆後皆有人家﹐以魏姓爲多明末﹐魏君詔由福淸東阪避倭寇﹐遷此焉。由塔頭街而東﹐則橫頭街﹑梅邊﹑浦下﹑桂香街﹑艸廠裏﹑朝天街﹑康山六社也。由朝天橋直達嶽前村﹐逾東嶽嶺﹐過庵亭下﹐則竹嶼﹑池邊﹑湖尾﹑桂兜﹑板橋﹑湖塘﹑橫嶼﹑上鼓﹑樟嵐﹑古嶺﹑秀嶺﹑牛犁灣諸村。由嶽前而東南﹐則臺頭﹑茶場﹑新嶼﹑後嶼﹑前嶼﹑牛田﹑山兜﹑下院﹑阮洋﹑上洋諸村。自阮洋﹑村前﹑洲田﹑沿鼓山麓﹐與馬江區連界矣。由嶽前而東北﹐則嶽後﹑較場﹑上墩﹑李園﹑蒲嶺﹑潭下﹑園中﹑東山﹑山重盡矣。由塔頭街而北﹐則茶園口﹐卽前正﹑社合﹑以瑞應﹑河麟及迎春鋪三社﹐曰市心﹑中勝﹑市西﹐此中山六社也。由茶園口而東北﹐則院前﹑三角地﹑溪口﹑苔井﹑上埔﹑下上埔﹑山尾﹑下山尾﹑秩頂﹑陳洋﹑薛阪。由茶園口而西﹐則阪尾與湯門分界處﹐此東山區各村之大略也。

東城門曰行春門﹐建於明洪武間駙馬都尉王恭﹐亦會城要衝。陸可由鼓山直達長門﹐水可由馬江達於海﹐故駐防旗兵於內。甲申法人襲馬江﹐濂浦塡港﹐南方水道梗﹐城中達馬江消息﹐皆由東城焉。

東城濠上﹐接湯﹑井﹑北三門外﹐諸溪流下由水部﹐達於新港﹐旁通田浦﹐東方水道之要區也。傍濠一廟﹐名祀武聖﹐實民間迷信之五靈公﹐俗呼東澗殿。

張家祠在城濠東﹐瑞應鋪﹐明忠臣張孟中故居﹐後人卽宅爲祠﹐環宅一水﹐曰玉帶河。又有瑞云庵﹐白雲寺﹐相隔數十武﹐皆優婆塞供佛之所。

晉安橋卽古樂遊橋﹐橋欄刻「樂遊古迹」﹐建自宋元祐。乾隆癸丑重修。橋下水本通城濠﹐因橋左有溫泉二處﹐里人疊石爲池﹐架屋以便洗澡﹐遂致源流漸塞。光緒辛丑﹐村人以水利所在﹐請邑尊王士駿飭折﹐並購民田開浚﹐令濠水復通橋下。甲辰被洪水沖壞﹐經紳士徐徳楓等﹐簽請財政局重修﹐此東鄕水道之要區也。

普文學捨在迎春鋪市心﹐社中祀六子﹐現攺爲東野學堂。有石刻「文明气象」﹐侯官沈文肅公書。里人鄭學士瓊詔所立。

迎春亭在迎春鋪﹐創自趙宋。每立春前一日﹐府縣咸朝服至此﹐迎土牛入城﹐鋪舊名行春﹐里社鄕賢黃勉齋生長處。咸豐間﹐鄕耆林嘉珠等公稟﹐鋪內勿設鴉片煙館﹐勒碑普文學捨前﹐今猶守舊規焉。

桂香亭在桂香街﹐行人每憩息亭下﹐往康山大路所必由也。自桂香亭訖朝天橋﹐貞孝節烈坊表林立。

浦下村舊有華嚴寺﹐今廢。寺傍唐翁承贊舊宅﹐今爲徐氏族居。

朝天橋在馬崎下﹐架石於平地﹐爲之橋。右爲田橋﹐左則路橋﹐上祀古時三皇五帝﹐有廟焉。廟前峙一鐵鼎。

東嶽廟在嶽前﹐祀敕封泰山之神﹐廟宇宏邃﹐神得用帝者儀仗。歲季春末爲神誕。自制府以下必躬往致祭﹐先誕三日﹐里人奉神巡遊省垣內外。頂禮之盛﹐殆罕匹也。

庵亭下在東嶽嶺﹐亭下一廳南向面山﹐考驗武弁槍炮必於是間。山石屢飲槍炮﹐有成空洞者。

五賢祠在鼓山麓舍利壑傍﹐中祀林瀚﹑曹學佺﹑鄧原嶽﹑謝肇淛﹐尙有一人失考。

阮公祠祀劉宋阮彌之﹐蓋首勸民農者。閩人食其徳﹐立祠祀之。其祠初在城內烏石山﹐後移前嶼村﹐今其村及阮洋等村﹐阮氏子姓猶盛。

黃瓜井距桑溪數武﹐俗傳井有是魚。今魚已烏有﹐而枯旱不涸﹐足以潤田﹐鄕人食其福。

潭下古井在潭下村﹐永和隴之田咸沾漑焉。與黃瓜井同。東較場在嶽後村傍﹐面積廣於南較場三之二。同治間﹐左文襄蒞閩﹐設洋操營於此﹐由是常爲旗兵校閱之所。孫觀察道仁於數年前﹐常率武備學生放槍於此﹐並於場東面購田地﹐建靶道。嗣﹐紳耆以有礙村居﹐請於崇將軍﹐移設他所。現惟武備學生用爲演習之所。

三角池在上北境之前﹐有池三角形﹐因以名村。村人沿山而居。其山脈下接阪尾﹐中通嶽後﹐上連溪口﹐直達於東較場﹐亦東鄕衝要之區。

桂香街﹑院前﹑東鄕有普濟院﹐以養民之瘋疾者。橫嶼﹑前嶼﹐各有教堂一所。

二十餘年前﹐洋人恆於冬初至冬至止﹐租東較場馳馬賽勝﹐約兩日余﹐輿馬遊人往來不絕﹐貿易盛旺。村人轉以爲利﹐而惜其遷往他處。民之貧困﹐此亦可見。

竹嶼村有東野竹林書院﹐宋時建。朱子避僞學禁﹐講學於此﹐有丹井一﹐𨿽大旱仍水膏肥美。又有文光塔﹐已圯﹐山下爲元遺臣韓準墓。準值明兵入﹐以喪禮自處﹐不屈焉。

東野猶畫書院﹐明萬曆間建。翁正春﹑葉向髙互主講席﹐各有楹聯﹐今尙存﹐其曰猶畫者﹐以書院坐落之區﹐如一幅畫圖焉。

竹林精舍﹐明人謝肇淛﹑鄧原嶽﹑曹學佺﹑林宏衍﹑陳薦夫﹑徐熥﹑徐等七人詠吟之所﹐時稱爲竹林後七賢﹐且建祠祀之﹐並以名書院曰「東野竹林」。中楹聯最富﹐多鄧氏子姓爲之﹐地方大吏與視學使者間亦書匾焉。

左有竹林艸堂﹐明提學鄧原嶽讀書處﹐徐有詩紀之。又有且靜坐齋﹐明鄧布衣定讀書處﹐書「靜坐澄心」四字﹐兼有楹聯尙存。近周方伯蓮嘗書「且靜坐齋」四字懸焉。更有猶畫山館﹐枕經精舍﹑竹林勝境﹑猶畫庵﹑耕隱庵﹑西樓﹑惇厚齋﹑畏庵﹑鼎陽精舍﹐皆里人鄧氏別業最著於明代者也。

竹林有八景﹐皆朱子命名﹐里人明禦史鄧秉修各系以詩。竹林崇拜有拿公祠﹐神姓卜﹐名浚﹐明邵武拿口人﹐捨生拯合鄕之命﹐鄕人立廟祀之。入國朝尢顯靈異。列聖褒封賜額﹐與守土大吏之書匾致敬﹐輝煌於廟宇焉。旁有英烈王祠﹐神康姓﹐保裔名﹐宋節度使﹐死契丹之難﹐明代倭寇爲亂﹐戚少保繼光督兵徵剿﹐神示靈異﹐封英烈。入我朝﹐祈晴禱雨尢應驗。歲春秋﹐與拿公祠皆由督撫致祭。此外有竹林書院﹑名師祠﹑祀朱子並陳北山﹑翁兆震﹑葉臺山三先生。有篤行齋﹐則祀明鄧氏之名宦者。別有竹林毓麟宮﹐鄕賢鄧公祠﹑春秋由閩縣與福州府儒學致祭﹐此祀典之祠宇﹐例應備列之者。

坊表最著者曰「禮經奧義」﹐旌鄧遷﹑鄧庭貞也。「父子賢良」旌鄧遷﹑鄧原嶽也。「兄弟孝友」旌鄧應斗﹑鄧應軫也。

右東山區爲裏六有半﹐易俗﹑遂勝﹑孝義﹑歸善﹑崇賢﹐雙溪﹐又割鼓山裏之半附焉。爲圖十四有半﹐爲村八十四。嶽前﹑嶽後﹑朝天橋﹑河塍﹑臺頭﹑東浦下﹑淸貴﹑梅邊﹑文星﹑三角地﹑橫嶼﹑洋頭﹑山重﹑竹嶼﹑坊兜﹑東山﹑洋下﹑園中﹑上屯﹑梅橋﹑壇下﹑湖下﹑上古﹑池邊﹑湖尾﹑溪口﹑橫阪﹑上埔﹑下上埔﹑山尾﹑下山尾﹑項頭﹑上墩﹑苔井﹑陳洋﹑前岐﹑溪尾﹑蒲嶺﹑李園﹑石門﹑水頭﹑前嶼﹑後嶼﹑葉宅﹑松嶼﹑半洋﹑荷宅﹑黃阪﹑鳳阪﹑徐厝墩﹑石浦﹑小橋﹑湖尾﹑砌池﹑小阪﹑連宅﹑臨莊﹑後浦﹑後浦前﹑大阪﹑茶焙﹑潘墩﹑樟林﹑前溪﹑後溪﹑登場﹑湖塘﹑秀嶺﹑牛犁灣﹑古嶺﹑南洋﹑彭田﹑溪尾﹑茶洋﹑洋裏﹑洲坑﹑上洋﹑阮洋﹑山兜﹑牛裏﹑蕭灣﹑上埼﹑中埼﹑下埼。

地形略二﹝諸山﹞

諸山城內山東門外山南門外山

城內九山閩轄者六﹐曰越﹑曰於﹑曰冶﹑曰嵩﹑曰芝﹑曰羅。九山之諺云「三山藏﹑三山現﹑三山看不見。」

越王山舊隸侯官﹐後歸本境。在城內之北。無諸玩琴石﹑飲馬池﹑張浚絕學寮俱在此。其東南支峯曰屏山﹐北麓半蟠城外﹐爲龍腰山。又有馬牧山者﹐則山之西麓﹐入侯官界。山巓跨城有危樓﹐曰樣樓。故亦名樣樓山。南有火藥庫。庫有井曰北庫泉。龍腰亦有冽泉﹐爲龍舌泉。蔡忠惠題以「苔泉」。又有水源﹐接東湖之壩﹐與潮汐通。越山舊有書院﹐已攺侯官學堂。

九仙山舊曰九日山﹐今稱於山。有二十四奇《閩書》作三十奇。在城內東南﹐倚城隅﹐其支峯爲鰲峯。舊有書院﹐先易校士館﹐旋增以師範傳習所附於其側﹐今撤﹐攺法政學堂。

烏石山卽道山﹐最名勝。在城西南﹐爲侯官之山﹐非本境。以上爲三山現。

冶山

古名泉山。在布政廨東北﹐舊貢院西南。蓋越王山之分支也。北有天泉池宋薛弼泉山堂在焉。左爲歐冶池。池畔卽山東麓﹐曰將軍山。上有九曲池﹐下稱毬場﹑典船營﹑樽山。將軍山之西﹐曰城隍山﹐其右側環峯亭。諸古嶺迆南﹐則名越墓山﹐有越墓。俗呼王墓﹐不知爲東越何王墓﹖

丁戊山亦呼嵩山﹐又名中山。取中央而稍近南之義﹐蓋亦九仙遠支﹐逾河復出之一阜也。舊有嵩嶽觀﹐王閩古迹也﹐又有嵩山書院﹐久廢﹐丁戊山房亦圮﹐撫署已攺作陸軍學堂。

閩山

或以玉尺山爲閩山﹐有篆可考。或又謂閩山廟﹐有閩山在井中。蓋烏石之支麓﹐起伏蜿蜒﹐越河而成此丘﹐亦侯官域內小山也﹐非本境。以上爲三山藏。

芝山

旁有開元寺﹐廢爲工藝廠。舊生芝艸﹐故名。廟曰芝澗。亦越王山之一支﹐其東隅名靈山。在龍山巷內﹐「龍」卽「靈」之訛。一曰大云。今入鄭主事奇峯園。

羅山

有法海寺。在九仙山下﹐卽其支麓耳。

鐘山

東達明河﹐西帥廟河。有大中寺「大中」亦作「大鐘」卽烏石支阜之最遠者﹐地屬侯官所轄﹐非本境。以上爲三山看不見。

東門外山

長樂山唐以名郡。在治東﹐距城二里東山區內。原名白馬山。山陰出溫泉。其西北爲蘆提山﹑有東禪寺。馬崎﹑上自桂香亭﹑下及朝天橋﹑貞孝節烈諸坊﹐亙半里許。迆南爲三昧山﹑寶月山﹑東嶽嶺﹐又有前嶼﹑後嶼﹑橫嶼﹑茶園等岡。東嶽嶺東北有小東山﹑東山書院在焉。

康山

有天香臺﹑爲古孝子進香祝親處﹐旁刻朱子所書「康」字﹐山因此名。在治東稍南﹐距城二里東山區內。山上舊有淩雲寺﹐今已攺祀社神。中祀宋宗室光祿大夫趙時疇﹑旁祀騶閩柳﹑何﹑王﹑鄧﹑陳五大將。山後有遺愛祠。中祀將軍英桂﹐旁祀紳士魏璟﹐以報免稅田根之徳。東門外警務分局駐之。鄰有風神祠。

金雞山有徑﹐稱雞公弄。在治東﹐距城三里東山區內。環麓卽前岐頭﹑與金雞山對望者爲寶雞亭﹐宋洪芻駒甫所建。水頭﹑阪尾﹑溪口各村。迆北有靑鵝山﹐桑溪出焉。又北爲龍窟﹑獵嶺﹑鵝心巒﹑峭谷﹑東湖山。宋林觀過﹑林夙居焉。再西北則漸近古東湖淤廢之址。

竹林山又曰竹嶼。在治東﹐距城二里東山區內。舊名雙髻﹑朱子攺一峯名講堂山﹐一峯名觀園山。支山爲猶畫﹑蓮花﹑合掌﹑鼎陽﹑螺峯。

鳳丘山宋彭鶴林隱此﹐朱子曾書「鶴林」﹐又書「鳳丘」於巖。在治東﹐距城五里東山區內。北連蒲嶺﹐南則巒麓相屬﹐迍邐際江。

東山

區卽取以定名。在治東﹑距城十里東山區內。相傳唐藍超逐鹿入橊花洞﹐在此。有聖泉﹑泉湧則本境安。涵虛﹑沼蟄﹑龍淵。南爲虞公庵﹐其麓一澗﹐曰龍首山﹐宋許將讀書處。南有善溪。卽鱔溪﹐爲三郎射鱔處。

古嶺

古亦作「鼓」。在治東﹐距城二十里東山區內。嶺介於東山之東﹐鼓山之北。山之下﹐有鐵鼎潭。居民以爲龍常居之。外國官﹑商﹑士﹑女避暑嶺巓﹐築有洋樓多所。更有牛頭寨﹑蟚蟹嶺等隘。接壤侯官﹑連江。初﹐後嶼郭某居此﹐轉租西人﹐官不能爭。今儼若外人所固有矣。

鼓山

亦名石鼓﹐本境主山。在治東﹐距城三十里東山區。東屹絕海濱﹐髙十餘里﹐袤數十里﹐盤亙東山﹑馬江二區。有大小頂﹑大頂卽崱屴峯。三天門﹑海濤亭﹑靈源洞﹑喝水崖﹑湧泉寺﹑白雲洞﹑龍湫﹑東際樓﹑國師崖﹑印月潭﹑白猨峽﹑卓錫峯﹑東峯﹑乘雲嶺﹑般若洋諸勝。北支曰鳳池山﹐池旱弗涸。東支曰鼓崎﹐石圓如鼓﹐山以得名。蕭灣嶺﹑蓬崎﹑蛇洞﹑劍山﹑南支曰半月岡﹑牛眠岡。山與侯官旗山左右相當﹐不愧會垣雙巨鎭。

君山

山下材⑴名君竹在治東南距城六十里馬江區內。由鼓山折而南下﹐枕馬江﹐上有崑崙石室﹐旁臨仙潭﹐迆東曰朏山。村名朏頭。山有石若芝﹐爲仙芝石﹐及九眼泉﹐三生石﹑幾十八景。又南則直趨江濱﹐與石鱉山隔江對望。江至此﹐呼爲鱉頭江。

疊石山瀕江。在治東南﹑距城六十餘里馬江區內。前有靈泉﹐下臨絕壑。巨石周匝其旁﹐復眾石相疊﹐環繞如龍﹐故名。又有院迹山﹑磕源山﹑一名下﹐伐石者集焉。玉頂山。下曰龜嶼﹐其樹木蒼翠﹐蔚爲一方之勝。

羅星山上有羅星塔﹐俗訛作磨心塔。宋柳七娘所建﹐亦名七娘塔。在治東南﹐距城六十餘里馬江區內。北岸江汊之中﹐砥柱奔流﹑當本境之衝要。登之則見百里﹐前後羣山﹐皆列左右。羅星塔之東﹐有圓山﹑水砦﹑砦據江中浮礁之上。南直﹑南岸﹑金剛腿﹑隔水相望。地居閩安鎭之左﹐俗稱舊鎭。

鳳洋山兩峯相應﹐勢如搏鳳。在治東南﹐距城七十里馬江區內。有王進才仙亭遺迹。石牀﹑几案﹑棋枰尙在。峭壁刻「登龍」二字﹐地名龍門。旁有嬰臺山﹐又有銅斗山。其峯曰天馬﹐下有石梁﹐龍溪之水出焉。南爲盤石山﹐山巓三巨石﹐髙十尋。上疊一石﹐方若棋枰﹐故名。欲雨﹐則云出其罅。龍溪流其下﹐作回港﹐甚繚曲﹐成三十六灣﹐注入閩江。盤石之東﹐曰東山。與東山區之東山同名。有石洞﹐深邃而明郎﹐洞內兩石如牀﹐名仙石牀。

衡山

亦名霍山﹐形如鐘甬。在治東南距城七十里馬江區內。其旁卽鷲峯山﹐上有馬面潭﹐旱多禱之。鷲峯之西﹐近嬰臺山。衡山之南﹐爲石門山。石門者﹐南峯曰湖林﹐北峯曰濂山。壁立夾峙相近。又有重雲山﹐坦巖十餘丈﹐中一井﹐深莫測﹐能興雲雨﹐俗號龍井。

象山

山形肖象。在治東南﹑距城七十餘里琯江區內﹐有霓溪貫流其中。近山人煙稠密﹐環成村落﹐臨閩江之墩﹐曰象洋。

雙髻山最多瀑布。在治東南﹐距城八十餘里琯江區內。自鼓山香鑪峯逶迆而來﹐與東山區竹林雙髻名同者﹐此左髻彼右髻。有潭﹐懸厓夾立﹐飛流數十丈若練。前峙石屏﹐髙丈許。山谷多溪流﹐其名曰岊溪﹐曰孟溪﹐曰龍徑溪﹐曰浩溪。涉浩溪而上有一石梁﹐水簾噴气如白虹﹐大呼則气隨之出﹐聲止亦止。再上得潭三﹐飛瀑尢擅奇觀﹐然人迹鮮至。龍逕溪之旁曰鐵冶場﹐朱子嘗避學禁於此。

百洞山又名八仙巖。在治東南﹐距城九十餘里琯江區內。山枕江海。有五峯層疊﹐而下多洞穴。有蓮花藏及石室﹑石鯨﹑石蜍﹑石琴﹑石鼎﹑仙桃﹑仙掌﹑日輪﹑一綫天﹑閬風臺諸勝。有寺曰靑芝。爲明董應舉讀書處。以洞爲門﹐歷十曲洞乃達寺。左蝙蝠洞有古蝠﹐五彩﹐大或如斗。又左虎館。余洞之蔽於榛莽中者﹐蓋不可勝數云。

瑯埼山「埼」或作「岐」﹐卽嘉登裏海口大島。在治東南﹐距城百里閩江入海處西大江﹑東大海。嘉嶼區內。有孤峯﹐頗亦髙峻﹐登其巓可觀日出。東一井土名龍井﹐水極甘冽。島民無咸飲患。北曰金牌山﹐近與長門相對東江﹐成峽。南有南港帆船亦能出入。最東北爲鳳埔山。「鳳埔」又作「王埔」其陬卽張埼﹐有海雷石﹐濤穿成竅﹐風激作聲﹐宛聞驚霆奇景﹐逾石鐘山。

壺江山「壺」本作「浮」﹐海門浮嶼。在治東南﹐距城一百餘里嘉嶼區內海中﹐一名文筆山﹐與王埔對峙。前有雙龜嶼﹐最狹之口﹐稱急水門。後有壩流嶼﹑雞籠嶼﹑大小鑪等嶼﹐均拱護嘉登大嶼者。

福斗山卽熨斗島﹐亦在海中。隔海﹐爲連江之荻蘆港﹐熨斗﹑荻蘆﹐對列成門。亦曰荻蘆門。

五虎山五山排闥﹐臨大海中。鄰有小嶼﹐名虎櫥。

南竿塘山孤懸於五虎門之外﹐與連江北竿塘遙對。有竹滬及湖尾等六澳。外爲大洋。以上皆近嘉嶼區﹐距城或百四五十里﹐爲本境東南數重門戶。

南門外山

橫山

卽太平山。在治南﹐距城二里南臺區內﹐爲本境第一重案山﹐西南爲惠澤山。有惠澤廟﹐祀白馬三郎神。沿惠澤山而北﹐曰金斗山﹑吉祥山﹑南禪山。有南禪寺。迆東則有紫气山﹐亦曰采芝山﹐俗名夏醴泉。保福山。俗呼保你山。

釣龍山又名南臺山﹐區名本此。在治南四里南臺區內。居惠澤山之南﹑爲本境第二重案山。崇阜屹立﹐俯瞰大江﹐名越王臺。卽釣龍臺﹐有趙汝愚隸刻。余善時﹐釣得白龍焉。稱全閩第一江山﹐或以爲米芾手書。漢冊東越王﹐於此授冊。閩越郊祀亦必於此。北曰大廟山亦名越麓﹐有無諸廟﹐後卽其冢南曰龍嶺﹐俗訛面嶺。南臺江北岸﹐大廟﹑釣龍﹑紫气﹑惠澤﹑橫山﹑南禪諸山﹐統名曰獨山。或云﹕惟惠澤山又名獨山。

天安山舊名天寧。在治南﹐距城十里﹐爲本境第三重案山。盤亙本境下渡﹑侯官上渡兩區。又名掛榜山﹐俗稱鹽倉山。有雙江臺﹐卽天寧臺。在光孝寺今亦名天安寺。內。又有宋李綱松風堂遺迹。下卽臺江流其北。有江南橋俗呼爲倉前橋。與萬壽橋﹐夾中洲以通車馬。

籐山

天安山東。在治南﹐距城十餘里下渡區內。起伏五六里﹐如瓜引籐。有梅塢﹑十里皆梅。小嶺﹑大嶺。其西曰白鷺嶺﹑又有分趨一支﹐而聳然卻顧者﹐是爲鰲頭山。

壺嶼山形如倒壺。在治東南﹐距城十五里白湖區內。江出其東。山之東有巨石﹐泉甚冽﹐久旱不涸。

鳳山

一名黃山﹐亦作鳳山。在治南﹐距城二十五里白湖區內。去白湖港五里﹐旁有磨石山﹐多礪石﹐下有井﹐曰飲井。旱亦不涸。

新安山有嶺曰大步。在治南﹐距城三十餘里白湖區內。上有石羊跪石盤﹐相傳自會稽飛來。

平山

西接鳳山﹐東枕大江﹐在治東南﹐距城三十餘里白湖區內。有平山堂﹐宋季端宗曾駐驛焉。旁爲九曲山﹐多篆刻。南有甘泉山泉湧石上﹐色白味甘﹐不盈不涸。明名臣林瀚裔居其下﹐曰林浦。又作濂浦。江過此﹐名濂江。東爲瑞迹嶺。有唐邵環古寺。

城門山南抵仁南﹐北連鳳山。在治南﹐距城三十餘里白湖區內。宋鄭文肅湜裔居其上﹑林族居其下。山巓有飛來石。大數丈﹐髙數尺﹐離地數寸﹐數小石若卵支其下。默推則動﹐或預語往推﹐𨿽百數十人共力弗動﹐俗號大小豬。

傅坑山平山居其東﹐城門山居其北﹐仁南區之臚峯山居其南。在治南﹐距城四十里白湖區內。折而南曰石幾山﹐曰淸涼山。屬仁南區。其東北諸山﹐則有大翁山﹑翁埼﹑邵埼。俱臨濂江。

髙蓋山與永福髙蓋山齊名﹐亦漢徐登隱居處。在治南稍偏西﹐距城三十里﹐盤亙本境白湖﹑侯官上渡二區。有三峯﹑九曲。爲本境第四重案山。絕頂有靑龍池﹑俗呼天池。徐女峯﹑仙壇﹑仙井﹑鶴巢寺﹑桃花溪﹑元陳億翁種桃爲糧﹐蘆灣洞。山下爲蘆川。北麓曰石室山﹐今名北園。南麓曰義嶼。卽外嶼﹐臨大江。東麓有白湖港又曰白湖渡。過其下﹐以入於江﹐西麓有齊坑﹑盤嶼﹑浯嶼等邨。屬侯官轄。

臚峯山山下名臚雷村﹐在治南﹐距城四十餘里仁南區內。

石鱉山與馬江區之君山遙相對。在治東南﹐距城四十餘里仁南區內。山枕閩江﹐有三石形如鱉。村名鱉頭。又有一山﹐突起田中平地﹐距石鱉南里許。狀如盤龍。有溫泉。

東西峽山江北之仁南區歸仁裏爲峽北﹔江南外七里區髙祥裏爲峽南。在治南﹐距城五十里永南區內。兩山夾成江峽。峽以上名西峽江﹐峽以下稱東峽江。江深叵測﹐中流有石如砥柱﹐曰浮焦石。石下有潭﹐居民以爲龍潛其中﹐旱禱輒雨﹐有烏龍江之目。南北岸各有亭以待渡﹐俗呼峽北爲峽兜。此東峽也。

方山

遙望端方若幾﹐其髙千仞。四面如城郭﹐又名虎頭山﹐或稱內五虎﹐頭五而鼻九。在治南﹐距城七十里。盤亙本境內七里區與侯﹑福等邑境。東麓本境﹑西麓侯官﹑北臨淘江。東﹑西﹑南﹑北四峽俱有谷口﹐一綫甚隘﹐天生砦門元陳友定遣兵守此﹐遺址宛然。入其中則平疇數十頃﹐村落幾十家。黃子野舊居之。溪流屈曲﹐相傳介炎隱此﹐有壇﹑牀﹑棋局﹐朱子書﹐「怡山良石﹐神仙所居。」四周多桔﹑柚﹐味尢甘美。人弗敢竊﹐惟就食之。天寶間賜名甘果山。有峯逆馳而西﹐曰黃巖。其東自二峯分支﹐凡百有六峯。歷玉水﹑蓮花﹑方巖﹑紫苔﹑太平﹑金仙﹑天柱﹑朝陽﹑起雲﹑寶臺﹑玉芷﹑雙童諸山峯﹐至藍田山﹐俗呼下半坪﹐麓有龍井二。入平原。半里許復起一阜如珠﹐則珠峯是也。

塔峯山一名珠峯﹐或名茶峯﹐亦名塔林。巓有石塔﹐爲方山百六峯之一。在治南﹐距城六十餘里內七里區內。中田一凸﹐拔地而地⑵。上有平霄臺﹑長林古洞﹑下有飲馬池。又名半月池。相傳其下七眼通江﹐非大旱不竭﹐半鑑光澄﹐塔影照焉。村曰尙幹﹐林姓聚族焉﹐地以宋林津龍任尙書幹官﹐得名。臨淘江﹐則有木嶼。周遭有江。又有白雞峯﹐在牛角灣後。馬鞍峯﹐在牛角灣前。蟹山﹑在蕭家步。門口山﹑有倒馭勢。岐頭山﹑中房山﹑牛眠山﹑禦屏山。迆南曰龜山﹑曰龍嶼﹑以向壺蘆山。

白鹿山有白鹿溪﹑白鹿庵。在治南﹐距城七十餘里內七里區內。左曰龍湫潭﹐又有雷鼓潭。俗稱烏龍潭﹐旱則禱之。西爲石官山﹐又有圓頭山﹑馬山﹑靑洋山﹑迆逶而南﹑達福淸界。

壺蘆山又名梁山。在治南﹐距城七十餘里內七里區內。亦虎頭之支耳。上有紫薇臺﹐亦呼紫薇巖。唐末﹐有紫薇公棲隱於此。爲區中名流勝遊處。又有五仙巖﹐五石並列﹐中一石特髙。文筆峯﹑旁爲扈嶼﹑橫嶼﹑劉嶼。又有石皷﹑石壁﹑岱頂諸小山。岱頂之南﹐峭壁數仞﹐下有羣潭。最南則三瑯峯或作三娘峯。爲最髙。在大義村後。三峯聳拔﹐蓋不減太華之蕩漢排云也。

常思嶺「常」亦作「相」。在治極南﹐距城百二十里內七里區內。髙數百仞﹐袤三里許。爲驛道必經之山。過山卽福淸境。

玉枕山卽枕峯也。在治東南﹐距城六十里﹐盤亙內外七里兩區。爲峽江南候潮之所。上有嘯云洞﹑紫屏﹑秋塢﹑靑田阪﹑上冷泉諸勝﹐麓名枕嶼。旁爲柘枝山﹐亦有白雲谷﹑鳳巢﹑臥龍岡﹑白牛嶺﹑鳴厓勝迹。在尙幹馬藍江東。再南則金鰲峯﹐有南唐將試劍石。玉水山﹑富山﹑靑鋪嶺。山在靑口富山村﹐嶺在靑鋪村﹐並屬內七里區。

大象山枕烏龍山﹐江南巨障。在治東南﹑距城六十里外七里區內﹐髙峯聳插霄漢﹐有一峯﹐名銀峯者。峯頂石白如銀﹐其支曰西峽。與東峽夾峙。曰文殊﹐皆臨江滸﹐髙百餘丈。

珠山

大象分支。在治東南﹐距城六十里外七里區內。九峯溪水環之。

黃石山連於珠山。在治東南﹐距城六十餘里外七里區內。山有蟠龍之勢。自大象而西峽﹑而文殊﹑而珠山﹑而黃石﹑皆江上山也。

浮峯山俗傳潮盈﹐則山浮髙。在治東南﹐距城八十餘里外七里區內。西曰籌岐﹐有烏石巖﹐東爲玉壺﹐其上有三臺石。傳自武夷飛到。別支曰文筆山﹐大江繞其下﹐地卽營前。舊作瀛前。

白田山晉嚴髙欲徙郡城處。在治東南﹐距城百里外七里區內。山下白田村居民多鄭氏。嶺曰蕉嶺﹑坑曰蕉坑﹑溪日蕉溪﹐其地產蕉﹐可織以爲布。

雲門山枕三江口。在治東南﹑距城七十餘里外七里區內。長江繞其前﹐多松﹑竹﹑泉﹐石之勝。有吸江亭﹑獅子石﹑五色泉﹑彌陀巖等勝境。村曰洋嶼。漢軍水師旗營駐焉。北則雙魚嶼﹑琴嶼﹑拱峙江中﹔南有芹巖﹑蒲峯﹑後灣﹑石龍﹑有石跨江﹐長十餘丈﹐名爲龍腳。苦耐﹑亦作苦柰﹐山極髙聳。黃殼﹑「殼」或爲「壑」﹐亦甚髙峻。芭蕉﹑虎頭諸山。

九龍山臨上洞江。在治東南﹐距城七十里外七里區內。髙插天表﹐有狂牛嶺。南爲毗濟潭﹐潭有穴﹐通馬江。其支曰唐嶼﹐西有洞。山下有江﹐卽名洞江。此上洞江爲馬江左次港﹐舟人於此候潮。

南瑯埼山與嘉嶼區之北瑯埼山同名。在治東南﹐距城九十餘里外七里區內之紹惠裏。峯髙而且聳﹐離海亦近﹐陟之以觀日出﹐亦與嘉登裏同。

校注

⑴原文作「山下材」﹐「材」字誤﹐應爲「村」。

⑵原文作「拔地而地」﹐「地」字誤﹐應爲「起」。

地形略三﹝水利﹞

水利城內河道溝道閩江護城河新港沙合河白湖渡大義渡洞江廻港溪海浦圳池井

城內河渠四閘水道﹐縱橫於閩﹑侯官兩境﹐不能專敍本境。

城中可通舟筏之河﹐自侯官境內西水關東流﹐曰西閘河﹐經太平橋﹑觀音橋﹑分爲南北折﹐而北者出玉沙橋﹐又折而東﹐經潮通橋﹑益山橋﹑彩虹橋﹐曰文藻山河﹐有元帥廟河﹐自北來會之。再東經雙拋橋﹑楊橋﹐又有無源之達明河﹐亦自北來合之曰虎節河。以上在侯官界。由虎節河仍東流﹐至到任橋﹐始入本境而東﹐再經石橋﹑安瀾橋﹑曰賢壇河﹐稍北折而東流﹐經衛橋﹐至於獅橋曰三牧坊河。復東流出灰橋﹐與三塊石下曰將軍後河﹐乃東會湯門水關之湯閘河﹐遂折而流經澳橋及徳政橋﹐則與南派合矣。其自侯官之觀音橋東﹐分流折而南者﹐出驛前橋曰驛前河﹐至金斗橋曰金斗河。又折而東南﹐流經二橋亭下﹐與倉前橋曰倉前河。再東南則過江都橋畔﹐有烏石山西北溝渠之水自南來入之﹐折而向東過老佛亭橋﹐曰玉山河﹐至淸遠橋曰桂枝河。再東流以上在侯官界。抵安泰橋﹐亦入本境﹐仍東趨過釣鱸橋畔﹐橋在河之北﹐有梁無渠﹐蓋久湮矣。又經本境之觀音橋﹑廣河橋﹑兼濟橋﹑曰朱紫通津河﹐東流過武安橋曰鐵打巷河。復東經古仙橋曰珠媽廟河。更東流乃會北派之水南行﹐直出水部水關閘﹐曰水閘河。此外不通舟筏之渠﹐則侯官境北派之北﹐有北水關與達明河長短二支流焉。其長支者﹐溯雙拋橋而北﹐曰元帥廟河﹐又北曰虎婆庵河﹐經定遠橋曰後曹河。又經臥湖橋以出於北水閘。春夏𨿽略有濁水﹐秋冬輒涸。另一支短者﹐本虎節河之旁支﹐出五顯橋之下﹐曰達明河﹐有入路無出路﹐到渡雞口卽絀然而止。較之北水關之淤塞者﹐更不侔矣。

三元溝溝之修復﹐創議於彭司馬光藻﹐實行於郭員外柏蒼也。

縣前興賢坊府泮池有巨溝﹐達福履營﹑萬歲鋪﹑夏醴井巷隧道﹐穿出城根﹐至小九仙鋪﹐通大曲池﹑上黨池﹑二池均屬城濠。以入河﹐曰三元溝。又侯官界內之巨溝﹐則烏石山溝自白水井巷﹐趨靈響境倉角頭入河。

閩江

邵﹑建﹑及汀北諸溪東西交注以匯於延平津﹐曰劍川。南合尢溪﹐東南趨抵福州古田縣之水口關﹐曰困溪。北受古田諸水﹐又東過閩淸口﹐南納閩淸諸水﹐到侯官界內﹐則雪峯以東諸水入焉。是爲馬瀆上流。夾岸諸溪﹐絡繹奔赴﹐會成大江曰閩川。再東南過石門峽﹐分東西雙流﹐迆東曰石岊江。沙溪﹑芋原之水入之。自北而東而北曰洪山江至於南臺﹐入本境曰臺江﹐爲北派。其西流者自南而西﹑而南上受徳化﹑永福之水﹑下納瓜山﹑黃岸之流﹐曰仙崎江﹐至於浯山﹐入本境曰峽江﹐爲南派。此閩江入境之兩大源也。

南臺江者舊稱釣龍江﹐又名白龍江。江心有白龍潭。北距縣治九里許《寰宇記》謂闊九里。中有數洲﹐三縣洲﹑倉霞洲﹑屬侯官﹔中洲﹑鴨牳洲﹑在本境。東行曰泛船浦﹐再東南名濂江。卽林浦江。經皷山下而東﹐則爲鱉頭江﹐始與峽江合爲一。名馬尾江。

東西峽江者一名烏龍江。江心有黑龍潭。北距縣治五十餘里﹐在臺江之南五十里。流出陰埼﹑陽埼二山之後﹐旣受澤﹑潢﹑潔﹑印諸水﹐而浯水卽黃岸江亦東流入之﹐曰五通江。髙蓋山峙其北﹐虎頭山聳其南。南有大沙洲﹐曰南洲﹐有瀨江卽大義渡。自南來注﹐名曰淘江。北有大村落曰螺洲。有白湖港卽白湖渡。自北來注﹐名曰螺江。東經峽北峽南兩村之間﹐繞東西峽山﹐峽右溯流而上﹐至黃岸﹑仙埼以北﹑統稱西峽江﹐峽左出峽而下趨鱉頭﹑馬尾以東﹐通稱東峽江。曰峽兜江。或作狹兜﹐江面最狹。過峽﹐兩岸陡寬北鱉石﹐南黃石。曰馬頭江﹐則合北港之鱉頭江爲一﹐而江面益廣﹐其東卽馬尾江也。

馬江

閩江下游浮礁若馬﹐礁西馬頭江﹐礁東馬尾江。首受臺峽兩江﹐旁納上洞一江。亦呼瀛前港﹐源自長樂出。其廣可十餘里﹐北岸有中岐街。「岐」﹑「崎」﹑「埼」通。船政局署﹑營﹑廠﹑學堂﹑槽﹑塢在焉。南岸上洞江之西﹐有營前分縣。上洞江之東﹐有洋嶼旗營﹐名爲三江口。江上則羅星塔﹐矗於小嶼之巓。塔北靑洲﹐有新建大船塢﹐聯以橋﹐可直達北岸。東有閩安新舊二鎭﹐田螺灣之水注焉。舊曰廻港﹐源出鳳洋山﹐稱龍溪﹐屈曲成三十六灣。經圓山水砦﹐南岸有金剛腿古迹。腿去其一﹐巖形迫肖。北有象洋之水﹐曰霓溪者﹐亦以閩江爲尾閭焉。閩江入海之口﹐則有嘉登裏一巨島亦名瑯埼。屹立其中﹐北曰琯頭。卽館頭江。江之北長門﹐爲連江界南金牌鳳埔均屬嘉島。仍本境也。嘉島之南有支港﹐較小於長門港﹐亦呼南港。港北卽嘉登裏之北瑯埼山﹐港南乃紹惠裏之南瑯埼山。南山之東南有澤裏﹑梅花﹐爲長樂界。南港之東北﹐又浮有壺江一小島﹐如壺屹立海口﹐仍歸本境。閩江至鳳埔之東﹐一合﹐又分出壺江之外再合﹐則大海之口有南北龜嶼﹐水甚急﹐名急水門﹐得礁石之小島如斗﹐曰福斗﹐與荻蘆對﹐名荻蘆門。東到大海有五虎門﹐名外五虎。

護城大小龍須諸河

自廢東湖而東﹐有北鎖港者﹐逾井﹑湯等門﹐經甘棠閘以入濠﹐又逾行春門樂遊橋﹐繞東城至南鎖港﹐古爲美化門之臨河務。東南卽河口津﹑由新港抵大江。分爲三﹕其一經通仙橋西行三元溝﹐七星溝入焉﹐而後會於夾城濠西南隅﹐曰護城河。卽城外濠道耳﹐其一入教場﹐南過九仙橋而西流﹐逾宿猨洞址﹐曰小龍須河。洇沒久矣。其一則邐迆曲疊﹐先由馬路街﹑板橋﹑再繞接龍亭﹐經文華橋﹐魚池﹐復經洗馬橋﹐又轉折至茶亭﹐下西洋橋﹑太平橋﹑遂灣過浦東橋以西﹐曰大龍須河。均入侯官境。

新港

一名直瀆﹐直瀆﹐善溪之名﹐可對廉泉﹐讓水。開自明弘治十一年﹐稅璫鄧原欲洋舶不必經三十灣﹐便往來。始於上王鑿浦﹐其南逕趨大江﹐其北可抵澳橋。嘉靖初﹐謝蕡陳六害﹐議塞復潰。倭寇順流焚掠﹐至河口。今昔異勢﹐沙合舊河旣久湮梗﹐則直瀆新港詎宜閉塞﹖港𨿽稍直﹐然打鐵港一曲﹐乃入新港﹐再曲爲小萬壽橋﹐三曲四曲爲髙橋﹑象橋。近來全港失於疏浚﹐有港之名﹐無港之實。淤涸日甚一日﹐宜自鴨牳洲起開到銀湘浦河口津路通橋一帶﹐入水關閘﹐有謝秋坡孝廉之策在截取見縣。謝頌品《籌濬水部入城河道策》。

自打鐵港折入新港﹐再折萬壽橋﹐三折髙橋﹐四折象橋。此隘下由馬江﹐上入城河﹐而爲各處渡船所必由之區也。渡船者販運柴米﹑百貨﹐卸入舢舨候潮入城資用﹐萬家咸於是乎賴﹐居民委以糞艸瓦礫﹐河口愈狹﹐河身愈淺﹐水溢旱漧﹐展轉淤塞﹑百數十年。邵陽魏制府修濬之役﹐祗及城河﹐而不及外河﹐亦僅及其半耳。況水部門外無富室殷商﹑難比南臺聖君殿一帶之河﹐是以久失挑濬。苟其濬之﹐匪特各船皆便﹐卽小輪船亦可由江直入水關閘邊。凡官紳旅眷往來﹐亦無不便。惟經費徒責閭閻﹐未免艱難。否則提及官帑﹑否則勞及營兵﹐否則以所入河船﹐計戶照抽﹐派員以董其事﹐此則下策矣。

沙合浦

嚴髙遷城﹐郭璞按圖定議﹐城南水道﹐必過沙合橋三十六灣﹐以入水部關﹐與西河口三十六灣之水會於城內﹐未嘗欲沙之眞合也。閩諺﹕「南臺沙合﹐河口路通。先出狀元﹐後出相公。」此又一說也。今沙合河首尾多淤﹐僅小橋下﹐橋在安民鋪南﹐中亭街北卽沙合橋。及後洲橋下橋在後洲巷東﹑巋然可觀。有水﹐幸勿迷信第二說﹐而速挖復之﹐以暢達於南臺江。

白湖渡及其支港

白湖亭有亭無湖﹐其湖久湮。西南郭宅橋頭﹐七里進省﹐渡船泊此。與下濂橋螺洲入省﹐渡船泊此。舟繞髙蓋山東半田村﹐別有半田渡爲黃山﹑義嶼航路。出橫龍港﹐港口在義嶼螺洲二村之間﹐又爲義嶼往螺洲城門航路通於五通江﹐謂之白湖渡。其支渠曰下濂浦﹐經白湖亭烏橋下﹐以抵髙湖村﹐本以灌田﹐亦通小舟。隔數畝不能達江。如開通之﹐旣成航路﹐且免水患﹐爲利甚大。又半田渡東岸支流﹐卽蘆川也。由蘆下浦過觀音橋下﹐又經邵宅橋下﹐出潘墩橋下﹐達邵埼潭入江。橫江爲邵埼魁埼航路﹐名邵埼渡。

大義渡

義溪俗呼方口大義。源出內七里區西集裏白鹿山。北流穿義橋下﹐經淸廉裏安民橋﹐至積善裏﹐有苦竹溪自金鰲峯下源出峯左龍湫潭﹐勢湍激﹐下抵苦竹橋﹐爲此溪。來入之。又有榕溪在其東十五里來會﹐過綠榕橋﹐古榕二本蔭橋東西﹐故名。合成瀨江。首尾三十六灣﹑微風激水﹐聲如下瀨﹐「瀨」或作「籟」。凡行三十餘里﹐以達於烏龍大江﹐曰淘江。淘江取義﹐有謂取浪淘沙者﹐又有謂「淘」當作「陶」﹐因江幹多陶竈而名者。

洞江

江之上游爲長樂﹐會福淸諸水﹐北行過光俗裏﹐至徳裏江左裏﹑繞九龍﹑雲門﹑浮峯三大山﹐文筆﹑唐嶼﹑洞山三小山﹐江面頗不逼窄﹐名爲瀛前港。營前縣丞﹑洋嶼旗汛夾其左右。流出三江口﹑匯歸馬尾大江。

廻港

閩安鎭後﹐有田螺灣。其源曰龍溪﹑出江右裏﹑嬰臺山﹑天馬峯﹐下過石橋﹐縈回於盤石山麓﹐成三十六曲港﹐紆甚﹐然亦閩江一支港也。

桑溪

桑溪曲水名與會稽山陰蘭亭曲水相同。源出東門外十二里東山區之靑鵝山。溪爲騶閩﹐王閩上已流觴之地﹐宋宣和間﹐提刑兪向建禊遊亭於其上。

竹溪

溪在遂勝裏竹林山下﹐村名竹嶼。距治七八里許。明初﹐詩人鄧子靜布衣結廬溪上﹐曰耕隱堂。

善溪

舊名鱔溪「鱔」亦作「鱓」在東山區桑溪裏山峽間﹐有二大潭。下潭距上潭五里﹐廣袤可六七丈﹐其深不能測。宋知福州陳塏字可齋。爲攺今名﹐謂閩越白馬賢王騶三郎射鱔捍災﹐宜捨「魚」而取「善」﹐以與潮之惡溪﹐卽鱷溪遙成絕對。

霓溪

城東七十里琯江區之西﹐裏屬合北。象洋墩之北。山名象山。有霓溪貫焉。

龍逕溪

鼓山香鑪一峯﹐分支重巒﹐疊障邐向東南陡立﹐結成雙吉山﹐亦在治東合北裏﹐離城可八十里許。得數溪焉。其名者岊﹑孟﹑浩三溪﹐俱匯合於龍徑溪。朱子避居之銕冶場﹐卽在其濱。

羅溪

在治東南外七里區至徳裏﹐有懸厓瀑布﹐舊傳龍蟄其淵。

蕉溪

源出治東南百里許欽仁裏白田村蕉嶺麓之蕉坑﹐屬於外七里區。山產蕉﹐取織成布﹐曰蕉坑﹐布甚佳。

荷溪

嘉嶼一區卽嘉登裏。海口江中大島也。其溪曰荷溪者﹐蓋龍井之餘波也。

海岸綫及潮汐

海在本境極東﹐距治百六十里。由羅源浦口西澳﹐繞連江馬鼻﹐奇達北茭﹑黃崎﹑定海﹑東岱﹑荻蘆門﹑始入本境。自獲蘆門而南﹐則東爲五虎門﹐西爲急水門。再南﹐則西北瑯埼﹐東南巴豆﹑大﹑小蘆三嶼﹐中卽福斗山。又東屬長樂﹐曰梅花山﹐則非本境所轄矣。梅花之東﹐爲白犬﹐閩﹑長互管。稍南爲東沙﹐李茸海堤久失所在﹐又何論越王石﹖其潮汐直達馬江﹐分由峽江上者﹐先至洪塘﹐由臺江上者差遲。大潮皆可過竹埼也。江心有洲﹐可數里﹐至鼓山下﹐判流爲二﹕北狹﹐南廣北入﹐直讀浦口﹔南者﹐涉洲尾﹐又東流與遇。閩諺﹐南臺江水顚倒流﹐指此。

塘埔渠圳

城東八十八處城南四十七處。多人力溝通者。

城內最古之池

劍池

卽歐冶池。《三山誌》﹐唐元和時﹐僧惟鑑浚池﹐獲劍環數枚﹐送武庫。舊周圍數里﹐或風雨大作﹐煙波晦冥。《閩書》﹐宋紹興間﹐有龍晝見。竹林間有冶竈址﹐今爲民居侵削﹐僅餘方塘半畝﹐旁有劍光亭。

城廂內外尢著名之井

七星井宋嘉歷中﹐提刑蘇舜元所鑿﹐六在宣政街﹐一在還珠門外﹐今湮其二﹐攺名五福井。

七穿井井樓門西﹐門以井名。

柴井

在北城﹐光緒甲辰﹐風雷﹐地微震﹐井陷﹐中露隧道﹐當卽王鏻由長春宮出入西湖水晶宮復道處。

七通井在城南下渡尾﹐有井七處﹐其中相通。

觀音井在臺江南倉前山麓過橋第一繁鬧市鎭。

地形略四﹝道路﹞

道路

城內街巷街爲幹路﹐巷爲支路﹐名從俗稱﹐取其適用。

鼓樓前曰宣政鋪與侯轄總督口肅政鋪分界。其東按司前街﹐以南龍須巷口﹐以北支路三﹕曰篦梳巷﹐曰妙巷﹐曰賢壇河沿。西支路﹐屬侯官。出獅子樓而南﹐抵於南門曰南街。東本境﹐西侯官。東支路十﹕東街口以南﹐安泰橋以北﹐曰廠橫巷﹑曰花巷﹑曰錦巷﹑曰織緞巷﹑曰軍門前。安泰橋以南﹐曰朱紫坊﹑曰學衙前﹑曰閩縣前﹑曰福履營﹑曰夏醴井﹐西支路﹐惟萬壽巷有歸本境之說﹐余侯官。東有十字街﹐曰旗汛口﹐西達曰東街。街北支路二﹕曰三牧坊﹑曰太陽巷。街南支路四﹕曰竹林境﹑曰孝義巷﹑曰東泰山巷﹑曰廠直巷。東達則旗街也。曰旗汛裏﹑曰將軍前﹑曰東門街﹑大斗采巷﹑祕書巷﹑湯井巷﹑北支路也。大墻根﹑荔支園﹑彩雲裏以東各街巷﹐南支路也。旗汛口與旗汛裏﹐爲旗民分界處。北達曰獅橋頭﹑曰井樓門大街﹑東有慶城寺﹐八角樓﹑化民營﹑內通天境等支路。西有舊閩縣三牧坊河沿﹐衛前街﹑經院巷﹑七穿井等支路﹑南達曰仙塔街﹑曰王府口﹐曰津門樓橋﹑曰津門樓街﹑以鰲峯坊﹑觀巷﹑法海寺之三叉路爲其尾閭﹐而支路亦多。東之大﹑小王府﹑栢衙前﹑鐵打巷﹐河沿﹐西之竹林境尾﹑登龍巷﹑塔移影﹑栢姬廟﹑朱紫坊尾河沿﹐則皆其最著者也。

北門街幹路﹐全屬侯官﹐而其東畔支路﹐則本境也。曰華林坊﹑曰錢塘巷﹑曰九彩園﹑曰府直街之府東鋪﹑迆及布政廨以北﹐舊貢院以西﹐亦皆本境支路也。

介於幹路支路間﹐復有按司前街﹑開元頭﹑舊錢局以西。鼓樓口﹑文昌祠以東﹐亦有支路四。街北在臬署左者衛巷﹐節鉞裏﹐在臬署右者﹐都司巷街﹐南在照墻後者﹐東衙巷﹐其街西武聖祠右﹐曰鹽道前﹐曰府東鋪。實卽侯轄西門街幹路尾。

旗街又有湯門街者﹐在旗界之東北焉﹐水部門街者在旗界之南焉。其夾河街北抵澳橋﹐南越古仙橋﹐以聯絡貫通湯門﹑東門﹑水部門三街者﹐曰河東街﹐與河西街﹐此本境城中道裏之大略耳。

南行驛路此路往興﹑泉﹑漳﹑廣大道

出南城﹐四里許茶亭﹐九里許中洲。歷安民崎﹑沙合河﹑小橋﹑萬壽大橋﹑江南橋謂之過三橋。而南﹐計程不及十里﹐抵觀音井。在臺江南岸鹽倉山之前。路始一轉﹐先折向東﹐仍折而南爲下渡。四里許塔亭﹐又五里許白湖亭。計程亦十里而近。再十里許黃山﹐再十里許三角埕﹐再十里許峽北﹐渡烏龍江﹐至枕峯﹐約五里至藍鋪﹐約五里至靑鋪﹐約五里至方口﹐約十里至尢﹐約十里至常思嶺。約五里交福淸界。

東行岸路此路往福寧溫臺北路

出東關走陸路三十里爲魁埼﹐又十里爲快坑﹐又二十里爲馬尾﹐又四十里爲閩安﹐又四十里爲亭頭﹐又二十里爲琯頭。再行五里﹐則北抵連江界內之琯嶺。

東南水路北路爲海道最大航路

水部門外自塢尾登舟﹐十里抵仰天獅﹐地當左岸﹐在魁崎西。十里抵鱉頭﹐地居右岸。十里抵馬尾江﹐十五里抵後灣﹐亦作「候安」﹐地在右岸。十五里抵閩安鎭前﹐二十五里抵琯頭口﹐十五里出壺江﹐卽大海。

物產瑣記上﹝天然品﹞

天然品

動物五部

毛屬

大宗

黃牛

水牛

馬

黑羊皮能療杖瘡﹑肝能明目。

豬

犬

鼠

田鼠亦呼黃鼠﹐以竹管張機取之﹐熟去皮毛﹐薰漧食。

猴馬廏畜之﹐可避馬疫。

免毛可制筆﹐冬獲者挑脊上黑豪﹐卽冬紫豪﹐閩產最良。山左不及﹐用畫漆器不黏膩。

常產

山羊產深山中﹐毛如小牛﹐角短如黃牛﹐肉瘦﹐無脂。

羱山羊之大者﹐生巖穴﹐皮可以�﹐血衝酒﹐治產後傷風。

棉羊種自北至。

野豬產深山﹐似豬﹐牙出口﹐毛腳皆長﹐鬣卽野豬鍼﹐肉瘠味美。

獅犬毛似獵。

獵犬舌尖﹑多黑。

豺犬色淡黃似犬﹐髙大﹐瘦而健﹐能攫縶畜﹐爪牛腹﹐胎因之下。

狼褐色﹐狀與豺同﹐東門上埔堤井每見之。

虎

金錢豹色黑﹐點稍黃﹐胎味極美。

狐

九節貍尾九節﹐黑白相間。

果子貍似貓﹐肥多脂﹐冬幹之﹐薰於竈旁﹐洗以米水﹐和白蘿卜﹑火腿﹑香菇﹐燉食愈脾疾。

鹿茸短小﹐不及關東﹐多鯊魚所化。

玉面貍口銳面白﹐多脂味甘。

麂

獐

玃似猿﹐蒼色。

猢鼠似鼠﹑尾大﹐食果實﹐能緣樹飛﹐或呼飛鼠。

鼠狼似貂而大﹐尾黃黑色﹐抽豪制筆。

竹能齒菅菁﹐又名菅。

刺蝟似鼠﹐多刺﹐觸之﹐輒藏頭足。

特產

駁馬有獵戶斃一獸﹐獨角﹐牙二寸﹐蒼黝色﹐隱斑紋形似狗熊﹐或曰駁馬。

豪豬肉臭﹐有毒﹐簪能射人﹐肚連糞燒乾﹐篩末空心服﹐可治熱風水脹。

涓豬好食蜂﹐畏螯﹐自塗泥﹐曝漧﹐誘蜂叢集﹐取而食之。

土豬足似熊﹐嘴尖眼小﹐兩齒外出。爪甲長寸餘﹐以水灌土穴﹐出﹐擊之。

羊犬形似羊。

山犬或呼赤狗﹐嘴尖足矮﹐赤黑色﹐食果實。

貉似貍﹐頭銳﹐鼻尖﹐色赤而斑。獵者俟睡捕之。

香貍過處艸木皆香體﹐備陰陽﹐自爲牝牡。

熊福州諸山﹐向無人熊。萬曆間見於屏山﹐人誤爲豬﹐逐之﹐躍城外大樹上﹐裨將射殺之。

毫鼠肥多油臘﹐食之。

羽屬

大宗

雞

鵝

雉白者卽白鷴。艸枯時獲其雌﹐感以白毛雞﹐並以白毛母雞抱之﹐成白雉。《西京雜記》﹐閩越王以白鷴獻漢髙帝。《三山誌》﹐閩越王以白雉獻漢武帝。

鴨大而鼻紅爲番鴨﹐半番小於番鴨﹐菜鴨小於半番。取卵煨籠糠中﹐溫以微火﹐三日取驗﹐棄無魂者﹐再薰三日﹐胎形不足者﹐又棄﹐之謂之退黃。蛋有胎形者﹐手搓日七八次﹐令得人气﹐雛卽啄殼出矣。

雁

鸕鶿畜者繩擊其頸﹐載以簰﹐使捕魚。年徵其稅。

鴛鴦又一種海鴛﹐俗名魚翼。

似鶩﹐綠衣。

鷂巢近城市﹐首治頭暈﹐羽用夾箭﹐幹雛毛細軟﹐能止血﹐有一種海鷂﹐俗名蠟鼻。

鳶鴟類。

進鳥或呼信鳥﹐似喜鵲略小。

鵲

鴉純黑反哺曰鳥。

鳩所化﹐又一種短尾。

燕

雀卵制鳥魚則丸﹐治婦人血崩。

黃雀俗呼黃鷝。

花鷝卜者飼以米啄卦。

鷝卽鷦鷯。

鴿

鷓鴣夏仲食﹐半夏烹之﹑化痰﹑蘇頌曰﹕以鷓鴣膏塗手﹐皸瘃﹐令不龜裂。鶬﹑又名蒼鶴。

鷖俗名水葫蘆。

鸚鵒剪舌能言﹐霜降須避於並。又一種海八哥﹐俗呼番鴝鵒。

鶉畜以斗者﹑手抱其頸﹑使身瘦無油﹑方能取勝。

啄木鳥又一種山啄木﹐俗呼火老鴉。

翡翠鷸也﹑善捕魚﹑名魚狗。

畫眉善鳴﹐好鬥。

蠟嘴嘴黃色。

鷺鶿卽白鷺﹐黑名卽探霜。

常產

絨雞性熱﹐治風疾。

竹雞似鶉而大﹐白蟻聞聲化水﹐多啄毒虫﹐亦食半夏。腹毒未化﹐人誤烹食﹐灌以薑汁。

水鴨一名鳧﹐福州下江最肥。

天鵝大於雁﹑又名鴻。

鷗

鸂食短孤﹑尾如船舵。

鸛頂綠少於鶴。

鷹曲啄。

鶖頭禿。

練雀或呼長尾三娘。

白頭翁似山胡而小。

信天翁頭白﹑集石上﹑魚遇取之。

郭公頭尾黑﹐身赤。

鶗鴂鳴則艸衰。

鵜鶘俗呼淘河﹐又一種鸊鷉叉名水鷉。

布谷卽鳲鳩﹐俗名黃韸。

百舌

卽伯勞。

杜鵑

鴞卽休畱﹐又一種鬼車﹐別有屎鳥﹐俗呼撒溺婆﹐航海忌之。

特產

伺潮雞卽水漲雞﹐其鳴應潮﹑又名海雞。

吐綬卽錦雞﹐嗉藏肉綬﹐晴則舒之自愛其采﹐多映水溺死。

雉一名文鷺﹑金頂﹑朱咮﹑春來秋去﹐羣飛﹐聲如雷。

杉雞冠鳥之美者﹑冠類雞﹑黃色如垂縷﹐多棲於木上。

鵠似鶴。

海鶻魚鷹雕屬﹐蒼色似鷗。

隼平尾﹐一名鸇。

虎鷹鶚類﹐鼓山僧見海上一禽﹐牛大﹐下﹐攫二大羚羊去﹐識者云是虎鷹。

山鵲俗呼山鷓﹑《爾雅》曰鷽。

鴇閩語「鴇」無舌。

金暉俗名謝豹﹐小者名黃彈鳥﹐能作數般聲。

海鶴糞能化右。

倒掛鳥俗名海鸚哥﹐黃魚所化。

嘉多鳥卽藍袍鳥﹐於布谷前至﹐多則五穀熟。聲嘉嘉然﹐故曰嘉多。

獨足鳥類商羊﹐或曰山魈鳥。

紅娘丹嘴翠身﹑略似鶧鵡。

雷舞蒼﹑赤色﹐聞雷則舞。

山胡大似鳩﹐腮雜黑白圓點﹐聲淸如鶯。

雪姑兒卽鶺鴒﹐毛羽黑白相間。

綵囊似小雞﹐項有五色囊﹐聲如鼓。呼潮﹑

鷁水鳥﹐蒼白色﹐略肖鸕鶿。

吉弔略似百舌﹐或卽秦吉了。

鱗屬

大宗

鯉三十六鱗﹑兩腮下白筋透尾﹑抽去﹐食無毒。一種赤鱗﹐人不敢食。

鯊魚俗呼鰗鯊﹑背鬣腹翅﹑種類不一﹐有鮫鯊﹑劍鯊﹑虎鯊﹑狗鯊﹑紗帽鯊各名。嘗於沙岸曝鬐﹐能變虎鹿。

黃花魚或呼黃瓜﹑口紅﹑鱗黃﹐頭大﹐腦二枚如石。又一種稍小﹐色淡黃﹐春夏間排山而至﹐施大网﹐數十人力曳之﹐每网數千尾﹐名曰「橫攤排﹐」言如木排橫攤而至也。

鯧似鯿﹑鱗特小﹑皮細肉嫩曰鬥底﹐厚而粗曰蓮房。

鰣三四月時﹐上下江皆有﹐大者十一二斤﹐小者名鰶。

比目狀如牛脾﹐鱗細﹐一眼。《爾雅》﹐鰈不比不行。海中尙有側目魚﹐側口魚。

靑鯪長不及三寸。俗呼靑綾仔。

似艸魚﹑厚多油﹐一種名潮魚舌。

又呼白魚歷﹐《閩書》作「鰳魚」﹐多鯁﹐似鮒。

盆魚卽金魚。

鰱有池鰱﹑江鰱﹑溪鰱之別﹐又黃鰱多沫。

艸魚有烏鰡﹑艸黃鰡﹑艸之別﹐肥腴可膾。閩中鰱艸種皆由江西魚苗﹐裝桶挑來。

鰻池鰻爲上﹑湖鰻﹑溪鰻次之﹐統稱淡水鰻。別有海鰻﹐亦名蘆鰻﹐肥大過之﹐能隨潮陟山食艸。

鱔

驪

帶魚小者名帶柳。

魟魚或呼魚﹑亦書作「鱝」一名鍋。蓋魚有錦魟﹑泯魟﹑掃帚﹑魟水﹑沈魟﹑黑魟﹑牛魟之別。

一名海蜇﹐卽水母﹐閩語「四月八﹐一滴雨﹐一枚」。

俗呼油筒。

魚央魚其類甚眾。

墨魚卽烏鯽﹐亦作烏賊﹐一名海鰾魚肖﹐形如算袋﹐有冬魚規魚章魚﹑石拒﹑瑣管﹑墨束﹑猴染﹑鰇魚之別。

銀魚如銀條﹐一名膾殘﹐亦名王余﹐卽玉魚。魁岐多產之﹐又一種﹐喙尖有小黑骨﹐名鍼魚。

丁香魚白小。海參﹑卽東洋海鼠。田瑟﹑一名彈瑟。

常產

魚命似黃花差大﹐首亦兩齒相並。

海鰉身首差短﹑二﹐八月數百騰沙嶼化鳥﹐俗呼火鳩﹐又一種類鰣而小﹐河海皆產﹐名常鰉。

鱸

鱖

鯿

白刀

鮎鮧﹑鰋﹑鮠皆別名。能登竹﹑又一種曰黃顙魚﹑卽鱚魚。

穿山甲卽鯪鯉。

特產

長條鯊族﹑身似鰻﹑長二三尺﹑色黑而肉白。

鰈沙卽貼沙﹑一名龍舌﹑俗呼艸鞋魚﹑有脊骨﹑無細鯁。

鰛以鹽水淹﹐隔歲發之﹐味尢美﹐相傳﹐詔安銅山之鰛﹐常咂東洋土﹐尢爲補脾。

鯷又呼鯷魚合﹐似鰛無鱗﹐淹法如之﹐又一種名硬尾鯷﹑白麻魺﹑淡魺圓鯼魺﹑大同小異。

過臘鯽頭鱖身﹐臘來春去﹐故名。閩人呼棘鬣﹐以鬣如棘也。

烏頰似過臘﹐腦亦兩名相並。

黃魚嗇小而薄﹐尾淡黃色。

黃彡又名雞母魚﹐黃赤色﹑鱗細。

方頭魚卽國公魚﹐或呼芳頭。

魚市濂浦﹑螺洲多產﹐鱗薄身長﹐短尾黃背。

鹿角魚皮可錯角。

印魚頭角中坼如解顱之嬰﹐上有黑紋若篆籀。

松魚鱅也﹑气昧似松﹑故名。

竹魚形似竹筒。

梅魚洪塘﹑螺洲多產之。

雪魚似鯉而長。

石斑魚長數寸﹐虎斑﹐有雌無雄﹐與蛇虫行蜴交。

苦條

鱒

馬鮫其脊卽嘉酥魚。

琵琶魚

楓葉魚

金錢鰾

冒魚頭兩儀﹑身八卦。

魚戔魚類半錢﹐五色﹑骨柔無麟﹐唐李柔稱「錢魚銀羹﹐水母玉膾」。

人魚人首﹑魚身﹑孩兒聲﹐能行水面。雌者曰美人魚﹐雄者名海和尙。

海馬

海豬

海狗

梭魚一名蠣魚﹑長五六寸﹑白質黑紋﹑味美﹐少鯁﹐生虫豪中。

沫魚土人呼白沫﹐雪色無骨﹐大如筋⑴。

沙筋如簪﹑長尺餘﹐又名土釵。骨白而勁﹐可爲酒籌。

靑郎魚似海鱸。

魚肖魚卽馬鞭﹐尾兩岐。

斗潮乘波霧集﹐故名。

海鰌海魚最大﹐性惡﹐亦名海翁﹐肉不可食﹐膏可燃釭﹐遺涎海濱﹐卽龍涎香﹐可止心痛﹐助眞气﹐噙之通宵﹐不耗分毫。

飛魚一名海燕魚。

鬥魚卽丁斑魚﹐紅綠相間﹐善斗﹑亦名錢片鯽。

土龍如鰻﹐味佳。

龍腸一名沙蠶﹐似土筍而長﹐又名沙口巽﹐長曰土鉆。

海丁香俗呼泥蒂。油筋。長如筋﹐周身多油。

介屬

大宗

鱟色深碧﹐形如半瓠骨﹐眼在背﹐尾三脊﹐多刺﹐十二足﹐血藍色﹐取必得雙﹐謂之鱟媚。殼可爲瓢﹐軟不傷釜。

虫尋或曰鱟子﹐著艸日曝成�﹐大名蝤蛑﹐有水�﹑金�﹐一種名虎�﹐又曰關公�﹐又一種石�。

蠘如�﹐殼紫色﹐又名橫江﹐亦名海蟹﹐無膏曰彭蠘。

蟛蜞以姜鹽糟醯之﹐曰蟚蜞醬﹐能解喉痛。

土鱉一名土批﹐似蚌﹐色黑﹐燉食能醫虛勞損傷諸癥﹐勝於淡菜海蛤。

蠣房化生。純雄故名牡蠣﹐土人插竹淺流﹐潮退而生﹐如龍目﹐天寒則肥﹐殼燒灰以堙塘砌墓﹐傅壁﹐他殼不及也。一種石蠣﹐亦名黃蠣﹐一名蠔﹐味遜。

淡菜《本艸》稱東海夫人﹐亦名殼�﹐小者名沙箭。

蚌

車螯蜃類大如盤小如拳﹐又一種沙蚤略似。

蛤

海蛤

蜆俗稱蟟﹐黃﹑烏殼二種﹐耘泥如田﹐種之曰蟟埕。

蟶耘海泥若田﹐雜鹹淡水生﹐苗移種他處﹐長二三寸﹐頭有兩巾出殼外。所種畝曰蟶田﹐有玉筋﹐竹蟶﹑石蟶﹑牛角蟶﹑指甲蟶﹑獨腳蟶﹐諸目品稍異。

黃螺

泥螺

各色蝦有梅蝦﹑蘆蝦﹑靑蝦﹑泥蝦之別。

辣螺

蛤蜊

常產

黿產黿溪。

龜

鼇

王毒瑁甲十二片邊如鋸齒﹑無足﹑四鬣。

毛蟹卽蟹﹑黑曰浦蟹﹐靑曰港蟹﹑靑白曰洲蟹﹑又一種名朱蟹﹑土人呼爲踏板蟹。

江瑤亦作江珧柱﹐美於肉﹑韓詩所稱馬甲柱是也。

簑螺以形似名。

酥螺

砑螺

特產

海龍無鱗足﹐一角﹐尾拳曲。

虫戚生海中﹐附石殼﹐如麂蹄。

虫念虫戚屬﹐殼薄﹑味甘。

西施舌殼紫黑而薄﹐又名車蛤。

海月卽海鏡﹑又名鮚。

石華可飾戶牖天窗。

石帆在動﹑植間。

石榼似海膽﹑一種石鱗﹐似龍目。

石決明卽鰒魚﹐一殼無對﹐大如手﹐小者名金錢鮑。多十三孔﹐七孔者良。

龜腳以形名﹐一曰石﹑亦作石砝。

海扇殼似蒲扇﹐可代飯匙。

空豸俗呼泥星﹑諺曰「白蝦空豸﹐天與措大。」

土匙卽沙蛤。

翠翠似蚌殼翠。

土銚卽土坯﹑亦名土杯﹐似蜆而大﹐一名沙屑。

海紅

桃花片

珠蚶殼黑有毛﹐傅以泥﹐澆水養之﹐四月時極肥。

赤腳蟹擁劍之屬﹐又名桀步﹐又三種曰朱蟹﹑金錢蟹﹑長膠蟹。

春螺類田螺。

香螺大若杯。

海螺拳大﹐軍營吹螺是也。

馬軻螺

槁螺卽似螺﹐須腳乃蝦「﹑肉可爲江珧桂﹐蓋寄生也。

蝦蛄一名蝦魁。

海粉狀如綠毛龜。

土苗亦作塗苗﹐細如鍼芒。

虫屬

大宗

蛙卽蝦蟇﹐靑者蛤。

黽腹大脊黑﹐曰田雞﹐亦名水雞。

蟋蟀亦名蛩﹐一作寒螿。

蜂種多﹐蜜蜂課蜜﹐大者爲王。

螢俗呼囊尾星。

蝶種甚多。

蚱蜢俗呼艸蜢。

蚯蚓

蚊孑孑化。

蠅

蟻

蝸無殼爲蛞蝓。

蚤嚙人﹐跳虫。

虱

壁虱卽臭虫﹐俗呼木虱。

常產

蛇有數種﹑蝮蛇最毒﹑靑竹蛇少﹐不可犯﹐花蛇好捕鼠﹐烏蛇不螯人﹐醫家用之﹐大曰蚺蛇﹐膽可和藥。

蠶

蝙蝠俗名枇杷豆莢﹐卽飛鼠。

蜻蜓俗呼貓蝴。

蜥蜴

蜈蚣

蛛

蛣蜣

螳螂食雌。

虻嘬牛﹑馬血。

螻蛄

飛蛾

守宮卽蠍虎。

絡緯一名促織﹑俗呼紡綫婆。

蠷隱墻壁中﹐溺人影﹐令生瘡。

水蜞卽蛭﹑水气所結﹐誤食生瘕。大者爲馬蜞﹐能嘬人血。

牡帶蟢卽蟢子﹐亦食雌﹐八足﹐能醫小兒傷風﹐七足者有毒。

沒子卽蠓﹐若微塵﹑視之不見﹐刺人似蚊蚋。

螂江東呼偸油婆﹑俗呼家獵。

鼠婦濕虫﹐或名伊﹐亦名委黍。

特產

石鱗卽蟈凍。

龍虱飛水田中﹐或雲龍身上虱。

夜鷰龍眼熟時﹐緣枝趫捷﹐千萬枚皆爲漁獵。

石背生荔枝葉下﹐子十二﹐應一歲﹐閏增一。

七步緊如壁虎﹐獨尾﹐通明﹐能咬人斃﹐急以七步緊艸搗敷之。

杜螣似蜥蜴﹐無毒﹐可醫小兒疳病。

龍親家卽蛇醫﹑似蜥蜴。

黃竹螺

蔗蛄一呼蔗龜﹐卽蔗虫。

龍眼雞生龍眼枝間紅首﹐五色翅。

簸箕虫卽《本艸》蟅虫﹐生墻壁下﹐扁如鱉﹐大寸餘﹐刀劃﹐頃刻復合﹐爲接骨槍刀要藥。

金輝亦作金龜﹐喫桃﹑李﹑楊梅。

瀏蜞洲田稻根上生﹐五色﹐兩頭尖﹐多足。

毒蠱置蜈蚣﹑蛙﹑蛇﹑甕中﹐使相蠶食﹐存其一卽成蠱。能毒人死﹑役其鬼﹐受毒者胸膈痛﹐用升麻或膽礬吐之﹐若膈下痛﹐以米湯調郁金末二錢服﹐卽瀉惡物﹐或合升麻﹐郁金服之﹐不吐則下。

校注

⑴原文作「大如筋」。「筋」字誤﹐應爲「筯」。

植物六部

谷屬

大宗

黃占宋眞宗間﹐占城稻耐旱﹐取其種以遺閩農﹐赤﹑白二種﹐早晚兩熟。

秫卽糯米。

粳卽秔米。

麥有大麥﹑小麥﹑米麥三種。

豆卽菽﹐有白﹑黃﹑黑﹑綠﹑靑﹑赤各色之別。又有豇豆﹑豌豆﹑刀豆﹑褐豆﹑禦豆﹑葛豆﹑蠶豆﹑花豆﹑鹵豆﹑水豆﹑金豆﹑樹豆﹑扁豆﹑長豆﹑五色豆﹑荷蘭豆各種。又一種土豆﹐卽落花生﹐可搾油。

金薯以金巡撫名﹐俗呼番薯。紫﹑白二種﹐切片曰薯錢﹐刨絲曰薯米﹐澄粉曰薯粉﹐釀酒曰薯燒。閩諺﹕「鼓嶺番薯﹐戰阪芋」﹐以古嶺所出爲良﹐值較髙。

常產

好谷卽梁。

穄卽稷﹑一名黃粢﹑北曰髙梁﹑浙曰蘆穄。

黍俗曰鴨腳﹐又一種番黍﹑俗名玉米。

粟俗呼小米﹐有牛尾粟﹑鵝掌粟﹑狗尾粟﹑虎尾粟﹑雀粟﹑黃粟之別。

稗

麻卽芝麻﹐俗呼油麻﹑黑﹑白二種。

特產

晏稜深山畬民所種﹐俗呼畬稻。

洋薯種自歐洲到﹐苦竹等處廣植之。狀圓﹑味不甚甜﹐頗可獲利。

蔬屬

大宗

菘卽白菜﹐又一種油白。

芥子研末﹐味辛﹑可和醬醢。

油菜子可搾油﹑卽蕓苔。

蕹菜種出東夷﹐匿甕載來﹐可解百毒。

芥藍又有洋芥藍。

波稜種自頗稜國來。

蔥

韭

蒜

芋李園村有檳榔芋。

芹或作水蘄﹐有赤蘄﹑茯蘄兩種﹐子卽石龍芮。

莧有赤莧﹑白莧﹑紫莧﹑花莧﹑人莧﹑馬齒莧。又一種番莧﹑午食行血﹐晚食破血。

艾菜卽同蒿。

姜

菇種類亦多。又一種芝栭。

木耳

瓜種類最多。

芋匏

苔菜生海泥中。

筍

蔓菁卽大頭菜。

蒿苣俗呼芋筍。

豆芽菜下渡多業此﹐閩諺下渡三奇﹕「無女有壻﹐無鴨有雛﹐無園有菜。」

常產

莙薘莖灰﹐淋汁洗衣﹐如玉色。

倭菜春﹑冬二種。

菖卽薤﹐糖醋浸久﹐能醫胎動。

蔊可制面粽﹐又名石蠟﹐類﹐善去垢。

雪裏葒酉奄食味佳。

薯蕷一名山藥。

薇卽野豌豆﹐葉似苜蓿。

蕨根可澄粉。

茄有紫﹑白﹑黃﹑淸水各種。

壺俗名葫蘆。

紫菜一名索菜﹐又有藍菜﹑赤菜﹑雞膠菜﹑鹿耳菜﹑鷓鴣菜﹐猴葵菜之別﹐皆生海石上。

石花菜夏月煮成凍﹐生山谷曰仙艸凍﹐色黑。

園荽亦呼香荽。

特產

土芮根似芋﹐可濟饑。

蒟蒻子可作醫。

海藻

發菜亦生海中。

海姜

艸屬

大宗

艾

蒲別有海蒲﹐可織蓆﹐名海袋﹐裹貨裝舶出洋。花中粉屑名蒲黃﹐入藥。又一種石菖蒲。

莣一作蒙﹐似茅﹐可爲繩﹐帚﹑履。

通艸制艸花﹐用廣。

蔞葉包檳榔以食。

茅根名芋蓉。

靑蒿

蕢江生淡蕢﹑海爲咸蕢用以捆履織蓆﹐兼爲纜。

菅可爲索。

蘆又一種海蘆。

燈心艸兼可織席。

龍舌艸婦女以葉津粘鬢﹐又名戒火艸﹐植瓦盆﹐可警火。

薺閩俗上已懸門。

巖嶁卽香萸﹐一名巖條香﹐可避暑。

葛可織夏布。又一種海葛出海南﹐尢佳。

菸一名淡巴菇。

萍俗呼爲。

萱卽宜男﹐紅者名滿山紅﹐一名鹿蔥。

薏苡

葦

荻

芻卽石龍芻﹐包裹舶貨。

菅菁用編泥壁﹐老屋中取出煎湯﹐治血最佳。

藤制器用廣。

莎根卽香附﹐又名龍牙。

上紅花治癆瘴。

薄荷又一種白蘘荷﹑解蠱避蛇。

黃蘗一作黃栢。

澤瀉

福參

括蔞

黃苓

蕉出白田蕉溪﹑可織布。

常產

菱縛爲薦藉。

蓼代面作酒﹐味苦辛。

兔艸卽苦﹐能解生鴉片毒﹐又有鵝郎﹐可戒癮。

蕓艸一名避煙艸﹐燈下觀書﹐云可避煙。

鈴兒艸

瓦松

小靑治瘡癅。

蕕卽臭艸﹐可治虱瘡。

薯榔染赤艸。

茨染皂艸。

蕙卽零淩香﹐又名薰艸。

靡艸卽三葉細艸。

芙蓉卉屬﹐淺碧﹐味香。

薛荔⑴亦名木蓮。

石垂擣

末爲丸﹐治蠱毒。

益母艸卽蓷。

蘭艸一名羅勒。

蒟蔞治頭痛。

藍葉小曰槐﹐藍圓如蓼﹐曰蓼藍﹐糞田﹐利溥。

菠野艾﹑淸明取汁作粿。

馬藍亦名箴﹐葉可治河魨毒。

天蒜卽金燈花﹐又一種玉燈﹐亦名水蕉。

黃精一名仙人糧。

骨碎補卽海姜﹐又名猴姜。

石韋卽連水艸﹐別一種石皮﹐皆治風痛。

醉魚艸取魚用﹐一名鬧魚花。

牛膝治血塊。

何首烏形如山﹑川﹑鳥﹑獸者佳。

石益子治蠱毒。

石蠶艸根似蠶。

商陸療水腫。

鹽麩子酸鹹止渴。

桔梗

柴胡又有一種名前胡。

半夏產丁戊山。

沙參

杜仲俗呼貫眾。

使君子產將軍山。

百合澄粉服之補脾﹐又名彊瞿。

石斛

木鱉子核似鱉蟹。

天生術

藿香種出海國﹐如都梁香。

庵閭辟蛇。

地黃

天門冬

麥門冬

細辛

茴香

茱萸艸

決明

連翹

天南星

蓖蔴子

牽牛子

復盆子

紫蘇

葛根花可解酒。

木瓜

茵陳蒿類。

蒼耳卽捲耳。

特產

雞腸艸

仙人掌俗云可避火災。

螺厴艸卽鏡面艸。

獨掃艸可作帚﹐篲﹐卽《爾雅》馬帚。

菉葹一名酸漿﹐又名噓噓艸。

虎杖艸可染赤。

廣角葉如車前子﹐產婦燉酒五葉服﹐不傷風。

羊蹄禿菜也﹐多食滑腸。

龍牙艸一名馬鞭艸﹐又名鳳頸艸﹐治痢疾。

還魂艸治狗咬刀傷。

金不換治寒結﹐卽土三七。

剪刀艸根卽慈菇﹐葉治癰腫。

薺苨可混桔梗。

蒴藋輕虛無心﹐主續筋骨﹐一名接骨方。

紫金牛去心曝漧﹐治時疾﹑膈气﹑風痰。

苦參

香蔴煎湯浴﹐去風。

天靑地白痘入眼者﹐搗敷可去。

金罌卽山石橊。

虎耳艸治膈聾﹑痔瘡。

白面可釀酒。

乳艸能通乳。

犁頭艸治廊。

書帶艸

七步緊艸治蜥蜴毒。

醉西施

燈籠艸治白黑疔瘡。

天疥菜治疥瘡。

石蘿卜產後聖藥。

蔴椫飼豬糧。

篛下珠治小兒疳痛。

雞母刺治火傷。

越王余算若細荻﹑可爲酒籌。聞行聲﹐縮入沙中﹐采須輕步。

瓊田治風。

紫背解一切蛇毒。

雞項卽千鍼艸。

鱧腸汁可染須﹐別名旱蓮。

鼠曲俗呼水菊﹑能壓時气﹐又一種名蛇蔴。

佛甲附石向陽生。

候潮艸潮至開﹐退卽合。

鳳尾長生無根而生。

吉祥如萱而小。

麒麟尾可敷瘡。

半邊蓮花偏一邊﹐無圓者。

占風艸卽知風艸﹐又名風颭艸﹐節可驗風。

山蠟燭產海瓀爲水燭﹐可治金瘡。

雀梅一名千雀﹐主蝕惡瘡。

葸竹筍海島毛竹之筍﹐治痢最靈﹐又荏筍有毒。

梭葛卽野葛﹐一名鉤吻﹐又名斷腸艸﹐中其毒灌以生羊血﹐嘔盡卽生。或蕹菜汁﹑鴨血﹑綠豆漿亦可解。或用雞抱不成卵﹐調香油灌之亦可。

獨腳仙治血塊。

花屬

大宗

梅紅﹑白﹑蠟各別﹐又一種﹐名燈影梅。

桂丹名木樨。

玉蘭

山茶有蜀﹐洋之別。

玫瑰

海棠

梔子

蓮又有木蓮﹑石蓮二種。

蘭花種類繁多﹐另一種風蘭﹐懸薝際。

佛桑一名扶桑﹑又名朱槿。

木蘭亦名樹蘭﹐有碎米﹑眞珠﹑雞爪之別。

薔薇有麗春﹑長春﹑月春﹑月桂﹑寶相﹑十姐妹﹑七姐妹之別。

罌粟卽土鴉片。

茉莉又名末麗。

夜來香

雞冠

水仙

秋海棠

百子蓮梵名﹐「優缽曇」。

菊品最多。

鳳仙俗呼金鳳。

丁香黃﹑白二種。

夜合一名合歡。

常產

碧桃

芍藥

木筆卽辛夷。

瑞香

山丹

山礬又名七里香。

紫薇俗呼怕癢樹﹐又有紅微。

夾竹桃梵名「俱那衛」。

木芙蓉一名拒霜。

木棉花紡紗﹑可織布。

含笑或呼爲杏。

指甲花亦名七星香﹐染指甲﹐勝鳳仙。

素馨梵名「那悉茗」。

雪球又一種名千變萬化。

淩霄卽《詩》苕華﹐黃者有毒﹐滴目喪明。

酴醾

迎春俗呼金腰帶﹑又一種金雀花﹑可代茗。

棠棣一名半丈紅。

漢宮春又有漢宮秋﹑雁來紅﹑老少年﹐皆相似。

葵花有向日葵﹑秋葵之別﹐俗呼金花捷報。

玉簪一名晚香玉。

鳳尾花

虞美人

美人蕉

剪金紅又有剪春羅﹐剪秋紗。

紫燕又一種白燕。

繡球

金錢

杜鵑花自紫﹑紅﹑黃﹑白之別。

特產

闍提俗呼斜木題﹑種由洋舶。

金沙類玫瑰。

密槱花紅千葉。

雪瓣似茉莉﹐瓣大。

貝多羅

奇楠花

曼陀羅卽鬧羊花﹑拌菸吸﹐治喘。

碧雪

石竹又名錦竹。

午時蓮又一種風車蓮。

紅豆蔻

紫羅傘又名鳶尾﹐根卽烏頭﹐入藥。

鶴蘭

度年紅幹髙﹑花難凋。

朱艸一名海棠紅。

珠梅亦作「朱梅」。

麗春

聚八仙似瓊花。

曇花蕉

玉籠松似醉楊妃。

漢宮燈

鶴頂紅似百合。

鷹爪蘭

玉屑花

十樣錦

滴滴金

喜相連一花﹐紅白兩色。

滿天星一名雪柳。

果屬

大宗

荔枝種目甚多。

龍眼種目甚多。

橄欖一名靑果﹐佳名蜜果。

柚俗呼木包。

桔

石橊

棗閩中多白者。

黃彈卽黃皮果。

金斗俗呼拱斗。

梨侯官過山洲最佳。

梅子

楊梅

桃

枇杷一名盧桔。

李

柿爛熟爲柿凍﹑壓扁曬干名柿餅﹐皮上粉曰柿霜。

椑卽猴柿﹐不可食﹐搗汁制油﹐以糊雨傘﹐竹扇。

山楂卽羊木九子﹐亦可搾油﹐燃缸。又一種榲桲。

栗

蔗制糖用甚廣。

荸薺卽鳧茨﹐呼馬蹄。

藕

菱

番石橊

茶茗樹。

常產

柑

佛手柑又一種香椽。

餘甘

金桔橙

蜜林禽卽花紅。

胡桃俗呼核桃。

楊桃亦作「羊桃」。

杏又一種銀杏。

酸棗制糕名千重糕爲貢品卽《爾雅》木貳。

蓮子

芡實卽雞頭。

頻婆

蒲萄

錐卽櫧楱類。

榛小爲芳榛。

芭蕉果東城濠旁新產。

特產

扁桔本境美品。

柰

肥皂果俗呼肥豬果﹑或呼丹果。又一種皂莢﹐不可食﹐以制胰皂﹐名澡豆。

菩提果又名香果﹐類蘋果。

孩兒果不種自生﹐如櫻桃。

檨種出荷蘭﹐或呼番蒜﹐爲菹裝罐﹐曰蓬萊醬。

波羅密又名多羅蜜﹐又名天波羅。

摩子皮黃色﹐中有殼﹐裏肉如蓮。

無花果一作木饅頭。多南子。似梅子。

木屬

大宗

松脂爲茯苓。

水松

榕

杉

樟熬腦用廣。

桑

柘皆可飼蠶。

桕子可搾油。

槐

樗

櫸俗呼禦柳。

棕卽栟闊﹑剝皮可索綯用﹑幹作杠。心燉肉服﹑瀉心火﹑葉條作蚊拂。

漆

楡葉對出爲枌。木可燒炭﹑葉煮食﹑可救荒。

山梨有紅﹑白﹑紫心之別﹐木理細膩﹑堅致過楠。又有水冬瓜﹑質松可刻字。

桄榔外堅中虛﹑有粉赤黃色﹐可爲面。木有文理﹐制器作鋤﹐利如鐵。

荊其花有金荊﹑柴荊﹑白荊之別﹑作柱﹐入土不朽。

梧桐又有碧桐﹑荏桐﹑白桐﹑刺桐之別。

楝

竹

常產

柏

檜

冬靑卽女貞子。

椿

檉

樺類烏桕﹑脂作燭﹑子搾油。

相思木卽文梓﹐子卽紅豆。

楓桕類﹑可鋸爲砧板。

檀葉似槐。

楮谷也﹑皮搗爲紙﹑亦織爲布。

朴亦稱厚朴。

槵亦名無患子﹑可爲念珠。

枸杞

檳榔

柳卽垂楊。

特產

楠又一種石楠。

梓

沙棠木又一種花梨木。

羅漢松

杜松似羅漢松。

茶樹甜茶﹑制器貯水﹐經久不變﹑苦者稍遜之。

九曾木可作船舵。

赤皮堅韌﹐可爲舟﹑爲器。

檺焚爲硬炭。

柯堅韌可爲船﹐或爲斧柄。

雞籌或呼瓜子松。

鹿目亦作鹿木﹑多節﹑堅韌。

金靑堅重可制杖。

黃楊一名石柳﹑又一種黃杞。

櫧可爲屋梁。

椒卽胡椒﹐產石塔頂。

欏治鼻漏﹑俗呼綠柴﹑可染綠。

南柷搗葉﹑染米﹑成靑精飯。

牳筍煎爲南﹐可制燭。

鐵樹卽鳳尾蕉。

橡卽皂斗﹑殼可染皂。

靑剛極堅﹐可作鞍韉。

欓味辛如椒。

水棉類杉﹑又種檉杉。

加條葉可磨犀魚﹑象牙。

楡可鑿刻。

白牙可爲器玩。

鯉魚果產本境南關外白湖區永福裏城門山鯉巖上﹑剖其實﹑中有鯉式﹐首尾鱗鬐畢具﹐可玩不可啖﹐俗呼鯉魚橄欖。

校注﹕

⑴原文作「薛荔」﹐「薛」字誤﹐應爲「薜」。

礦物四部

金屬

大宗

鐵《三山誌》品有三﹐初煉去礦﹐用鑄器物﹐爲生鐵﹐再三銷拍以作碟。﹝椎煉成片﹞爲鑐鐵﹐亦曰熟鐵﹐生柔相雜﹐作刀劍鋒﹐刃爲鋼﹑卽鋼鐵。

常產

各種礦苗尙未開采。

特產

金砂出東山文殊般若院﹐又南臺江亦有淘砂揀金者。

銀砂出東山普賢般若院。

石屬

大宗

水晶有銀晶﹑墨晶﹑茶晶﹑發晶﹑石晶之別。又一種六角晶﹑形如塔。

常產

白石

石英

石鐘乳

石膏

燧石自洋燧出﹐無采用者。

特產

靑石

壺江石沿海多怪石﹑築園林者舟取之﹐海運外省外洋者最多。

海石潮汐噴結﹐成奇形怪狀﹑可作盆供。

浮石卽浮海石﹑鹹淡水結﹑不浮不入藥﹑浮而堅亦不入。

圖章石瑉也﹑種類甚多。又一種煨烏﹐可膺漢玉。

礪石南關外黃山旁最多﹐俗名磨石山。

土屬

大宗

白煉土亦作白墡﹑捏土偶用。

常產

天生硝

天生礦

天生

硃砂

煤未開甚多。

特產

碗土俗名碗藥。

釉磁器飾。

水屬

大宗

生鹽曬成。

常產

甘泉越山北庫井﹐卽蔡端明所題苔泉之背﹐最佳。

特產

鹽樹卽海樹﹑叢生海邊﹑髙數尺﹑粗若兒臂﹑無花﹑潮上則沒﹑落則出﹑可燒成鹵。

溫泉含磺質﹐共五處﹕一湯門內湯井巷﹑十槽﹐一湯門外八角井﹐一湯門外河邊官湯﹔一在崇賢里數十步﹐中必一穴或竟出河渠間﹔一東關外長樂山陰晉安橋北。

物產瑣記下﹝制造品﹞

制造品

度地不廣大而集過客於其間﹐徘徊不忍去者﹐則五都之市﹐陳列泰東西輸入之品﹐有以炫耀人目也。爲窺其取材﹐則固有地者所具備﹐獨其精通藝學﹐制造尢絕﹐遂悅我民之目﹐而擅互市之利。然則制造顧可已哉﹗福州﹐風⑴稱海濱鄒魯﹐民之秀者﹐皆力於學而卑視工業﹐制造之莫能發達有由來矣。然因俗適用﹐亦未嘗無可稱述﹐條分而件系之﹐使知其不如人而勉爲勝人者。《易》曰「立成器以爲天下利」。吾先民蓋已諄諄然﹐況商戰劇烈之世宇哉。

動物

在境自制類

大宗

牛皮箱

牛骨梳

牛骨簪

牛皮膠俗名水膠。

雞毛帚

鱟杓軟不傷釜。

蠣灰

牛筋弦

狼毫筆

免毫筆

羊毫筆

虎皮褥

硝皮獸畜皮革硝熟。

牛皮韡

牛皮鼓

鞋底皮

皮椅

皮墊

蜂蜜

常產

羽箭

羽扇

鮫皮鞘

豬鬃鍼

獺皮領

魚膠

魚油

蛇皮胡琴

蜂蠟

麂皮襪

麂皮袋

牛乳膏下渡嶽後多業此者。

特產

土綢

明骨燈

明骨盒

蠡谷窗

螺鈿

鸚鵡螺杯

玳瑁器

豪豬簪

鱟尾簪畬女戴。

沙筋簪漁婦戴。

龍涎香

龍蝦燈

骨丹

入境加制類

大宗

羅底紗

燈紗

川蠟燭

貂紫毫

常產

絲布

象牙器

駝骨器

珠翠首飾

絲綫

特產

織絨布

攺機緞攺五層機爲四層。

仿制花毯

出境加制類

大宗

雞鴨毛

牛羊皮骨

常產

螺殼

土繭

特產

鯊魚皮

植物

在境自制類

大宗

茶粕餅俗呼油箍。

竹器

木器

桄榔器

樟腦

油有生油﹑茶油﹑豆油﹑麻油﹑菜油﹑桐油﹑篦麻油之別。

靛

糖有白糖﹑赤糖﹑糖板﹑冰糖之別。制法以蔗汁過木槽﹐取煎淸者蔗餳﹐凝者沙糖﹐用漆甕造成曰糖霜﹐卽石蜜也。

楠艸

紫艸

粬紅﹑白二種﹐造酒用。

紅花餅

竹篾

棕片

油紙傘

竹紙

薯粉

艸席

篛笠

米粉卽粉條又呼粉幹。

棕簑

艸花

木炭有堅炭﹐有桴炭。

染綱或用薯莨﹑或用荔枝木。

花香茶

篦梳

香料

常產

幹筍

松脂膠

菸絲

麻絲

薴絲

竹簟

紅灑

燒刀

夏布

罐頭果品

蕨粉

豆腐有腐﹐有幹。

葵扇

船筏

轎

墨

淹蔓菁產竹嶼者﹐淹最佳美。

特產

艸菇

油墨陳幼騰專造。

炒煙俗名朋兄煙﹑莆人王朋兄販煙來﹑因黴油炒﹑味尢芳冽﹐售益廣。

蕉布本境蕉嶺出蕉﹐居人自制成布。

兒茶

竹兜

樹根骨董

核雕玩器

紙簫品在好竹上。

筤筅舊本兵器﹑今作曬衣架。

入境加制類

大宗

豆餅

漆髹

籐器

洋麵粉

各種扇

常產

棉紗

葛

薯筤

過篩蘭州煙

特產

骨董器玩多聚於總督西轅外一帶。

脫胎漆器沈紹安爲最著。

出境加制類

大宗

木料

竹片

通艸

篛

常產

烏梅

白棗

鼻煙料

特產

水松子

櫻桃皮飾弓矢﹐多運出口。

礦物

在境自制類

大宗

磚瓦

料器

鍋鑪

石器

砧

礪

燧

錯

常產

硝以糞土煆如鹽﹐或取故墻鹹土熬成。

磁窯

銀硃水銀制﹐其渣爲丹底。

石灰

白鹽

水磑

水磨磨碓均以水力運動

特產

料絲燈

圖書石粉

入境加制類

大宗

洋鐵

西漆

錫器

錫箔上品錫錠﹐由外入口﹐經匠手錘成楮葉﹐曰錫靑﹐裱紙上成錫箔﹐運出口最多。

鉛制茶箱裝茶出洋﹑用最廣。

銀器

紫銅片

常產

銅鑼

金葉

特產

銅燭臺

出境加制類

大宗

生鐵

常產

海石

各色晶胚

特產

田石

假山石

校注

⑴原文作「風稱」﹐「風」字誤﹐應爲「夙」。

商務雜述一﹝商會﹞

商會

自商部成立﹐四海益曉⑴。然富國之必在商﹐乃相與講求其利獘。凡江海匯通之區﹐莫不有商會之發現﹐明以酌劑商業之盈虛﹐隱且彌縫有司之不及。福州瘠土甲東南﹐商業之薄弱﹐殆於無可稱述。顧互市有年﹐且由上下游輸出之貨﹐必先匯於福州。於是亦爲閩南一大商埠﹐達於商律者﹐因亦亟設商會。計斯會立後﹐其裨補商界爲事良多。用志在會員數﹐而系以歲月﹐且詳述其章程﹐俾知羣之爲益。蓋無論何業﹐皆可以收效云。

福州商務總會

設於光緒三十一年冬﹐在南臺下杭街﹐選定總理協理各一員﹐又會計董二﹐庶務董六﹐會員五十﹐坐辦書記﹑事務﹑會計員各一。以省會及興﹑寧﹑延﹑建﹑邵﹑汀諸埠爲地界。以開通商智﹑和協商情﹑調查商業﹑提倡攺良﹑興革利害爲宗旨。其總﹑協﹑理﹑議董﹐皆投票選舉﹐一年任滿﹐由會友公舉會員﹐再由會員公舉議董﹐而後合全班公舉﹐總﹑協理議期﹐分常會﹑特會﹑年會。凡華商公司行店﹐須由會代呈商部注冊﹐將俟經費稍充﹐籌設商業學堂﹐而商家債務轇轕﹐盡可赴會取決焉。

商務雜述二﹝公司﹞

公司

合力營業爲生計界之一變局﹐而其利益之大而溥﹐抑惟近世﹐乃日發明。凡互市繁盛之域﹐莫不合千百人之力而宏其勢。福州風气之開﹐出於官吏提倡﹐識者固已苦其晚。而吾民性質又喜封殖自私﹐以故公司之立獨少。然二三志士﹐殫其心力以號召同類﹐歲月旣積﹐則發見亦多。是故在境內者﹐官則有局﹑有廠﹐商則輪船﹑火油爲其大宗。洋商之設立亦爲著之詳晰不遺﹐而其得失是非之所由﹐讀者可以自得之矣。

農桑局

官設在水部繪春園﹑俗呼爲耿王莊。同治初﹑左文襄督閩﹐創辦桑棉局﹐近攺今名。先從蠶桑入手﹐意在提倡民辦﹐所以購制蠶種及蠶絲﹐應用各器具皆貶價﹐以便民間購用﹐並分設蠶務學堂及育蠶﹑繅絲各傳習所﹐分門以教﹐而農務則一切開墾﹑水利﹑山林﹑畜牧之事均屬之﹐以期逐漸興辦﹐隨時延紳到局會議﹐以藏富於民爲主義。本境土沃桑肥﹐天气宜蠶﹐是以刊給《栽桑淺說》《飼蠶淺說》諸書。且籌官欵爲民津貼﹐欲廣開風气﹐則本境𨿽地窄人稠﹐亦足稱生計之一助。又以農務之興﹐全賴水利﹐故設局後﹐卽通飭各屬境盡心整頓水利。民力不逮﹐官補助之。閩縣毗鄰長樂縣界﹐有蓮柄港﹐旱田四萬餘畝﹐爲石山所阻﹐營前江水不能引入。局員履勘﹐知轟炸山石﹐不如購機抽水過山蓄灌之便。隨遣測算學生前赴蓮柄繪圖﹐一面核計田畝﹐爲興辦之基楚。此蠶務農務之宗旨也。其隸屬者各處分局之外﹐分設堂所甚多。

浙股蠶業學堂

粵股蠶業學堂

蠶織女學堂

出洋遊學科

勸教農桑公所

農務試驗場

績麻傳習所

墾植牧廠各公司

工藝廠

官設﹐就開元﹑鐵禪﹑兩等舊址攺造局廠三﹕曰織布﹑曰粗工﹑曰細工﹐並附設醫療﹑探視﹑戒煙三所。織布廠暫用木質布機﹐織造各種土布並巾帶。粗工廠織席履﹐編繩纜﹐艸帽﹐制牀榻﹐凡案。細工廠鑿刻印刷﹐裁縫﹐影相﹐洋式諸種器用。廠中藝徒率多犯事者﹐募專門工師教之﹐察其靈鈍﹐因性所近﹐分授各藝。

電燈公司

紳商合設﹐在蒼霞洲銀元南局﹐於光緒三十二年秋間﹐在籍編修林紳炳章請開設﹐聘梁祖羣﹑陳同甸爲機師﹐並招收藝徒﹐以資傳仿。

淸平藥水消火機器公司

紳士創設﹐以閩多火患﹐延燒輒數十百家﹐鄭孝廉祖仁﹑徐孝廉友梧向東洋購一新式消火器歸﹐督匠仿制於烏麓試驗。其法傾煤油燃積薪﹐上噴以藥水﹐火勢立卽消滅﹐誠消防第一良法。林太史炳章﹑李孝廉世新﹑王茂才振先贊成其事﹐設立淸平公司﹐請官立案﹐準予專賣特權。

廣福種植公司商設﹐在南臺泛船浦集資五萬。

小輪船公司局設臺江汛。

招商分局上海輪舶公司滬總局分設。

下渡誠益蠶桑公司鄕設。

尙幹蠶桑公司鄕設。

悅興隆茶磚公司商設﹐在南臺泛船浦﹐合資二十萬。

印刷公司施廣文景琛設﹐在麗文坊劍池邊。

樟腦局官紳合辦﹐光緒三十一年﹐由日本商收回。

洋商公司洋油四所興隆﹑徳興﹑天祥系英商﹑美孚系美商。大小輪船多英商或日本商。鋸木徳商。制冰﹐英商。荷蘭水﹐英商玻璃﹐日本商。商務印書館華洋合辦。已停者﹐城內開源燭皂公司﹐東嶺茶磚公司。在侯官境者﹐文儒坊經源織染公司貨資一萬。

校注

⑴原文作「四海益曉」﹐「曉」字誤﹐應爲「饒」。

商務雜述三﹝本境自售貨﹞

本境自售貨

安其土俗﹐享帚自珍﹐蓋無古今一也。本境背山面海﹐疆域隘﹐則生產亦寥。然卽其所有﹐亦足以供民用﹐故略列自售之貨﹐以著其交易不出域外﹐非商力之弱也。江淮之橘﹐固有難於遷地者﹐是以物產所登﹐繁徵無當﹐今姑就其大宗者﹐筆之於編。

木器﹑竹器﹑藤器﹑漆器﹑石器﹑晶器﹑磁器﹑鐵器﹑古玩﹑本產鮮幹果品﹑鮮蔬漧菜﹑鮮花﹑艸花﹑綢花﹑首飾﹑棉夏布﹑巾帶絳穗﹑帽韡鞋襪﹑鍼綫﹑粉蠟脂胰﹑梳篦刷拂﹑紙扇﹑春燈﹑泥像﹑雨傘﹑錫箔﹑油燭﹑各種名香﹑各種煙﹑茶﹑酒﹑麵食﹑鮮魚﹑咸魚﹑糕品﹑牲畜﹑灰﹑炭﹑木料﹑磚瓦﹑大小石塊﹑圖章﹑筆墨紙﹑圖書﹑紙聯﹑谷食﹑柴薪﹑織染縫紉。以上各貨年納賈捐六萬八千元。

商務雜述四﹝輸出貨﹞

輸出貨

八閩物產﹐以茶﹑木﹑紙爲大宗﹐皆非產自福州也。然巨商大賈﹐其營運所集﹐必以福州爲的。故出南門數里﹐則轉移之眾﹐已肩屬於道。江潮一漲﹐其待輸運之艦帆檣尢林立焉。𨿽不足較量川蜀之旺﹐而亦一大商場也。惜夫﹐年來茶業寖衰﹐計學不講﹐制造乏術﹐遂令優劣回判﹐難以競爭於商戰之時代﹐悉數而出之﹐吾邦人有志於商業者﹐其亦蹶然興哉﹗

茶業

運往外洋者﹐據海關報告﹐光緒二十六年﹐二十六萬五千九百擔﹐三十年﹐十七萬九千五百擔。又處⑴商家報告﹐光緒二十三年﹐二十三萬零九百二十七擔﹐工夫十五萬八千七百六十擔﹐小種二萬九千五百八十擔﹐烏龍三萬六千三百八十擔﹐白毫二千二百三十二擔﹐花香三千九百七十五擔。得銀五百九十三萬元。三十年﹑十六萬九千二百七十四擔﹐工夫九萬三千八百七十擔﹑小種三萬五千七百擔﹑烏龍三萬三千一百六十擔﹑白毫二千四百四十八擔﹑花香四千一百四十擔。得銀四百六十七萬圓。運往外省者﹐據海關報告﹐光緒二十六年﹐一萬九千三百擔。三十年﹐七萬六千四百擔﹐往外省者每年繼長增髙﹐出洋反是。至三十一年僅得銀二百三十四萬兩有奇。因僞茶挽雜﹐以至滯銷。

木業

業此者分四種﹔植木者曰山主﹐又曰木主。入山購木者曰山客﹐又曰木客。代客轉售者曰木行﹐卽木牙﹐浙寧商幫向行購買運銷出口者曰木幫。卽木商。近年約得銀一百七十餘萬兩。

紙業

據商家報告﹐光緒二十一年﹐出口二萬餘擔。三十二年增至五萬餘擔﹐得銀二百二十七萬兩有奇。本境所出﹐有目紅紙﹐每簍一千二百張﹐年約二千三百簍﹐價銀四兩余至五兩余﹐年約一萬一千餘兩﹐海運銷售上海﹑天津﹑牛莊﹑膠州等處。若上游運來毛邊紙﹐大小海紙﹑大小廣紙﹐川連撈紙﹐毛泰方髙花箋﹐南屏代白連泗﹐松扣雙合﹐中包節﹑包福紙﹑簍紙﹐艸紙﹐名目不一﹐均從本境轉輸出口。

雜貸

均水運或輪船﹐或帆船。出口﹐閩海關歲收輪船﹑帆船。稅﹐六十九萬有奇﹐四萬兩有奇。

福桔年約出三百餘萬斤。

桂圓

年約出三千箱。

靑果

年約出百餘萬斤。

荔枝榦年約出十餘萬斤。

筍幹年約值銀四十餘萬兩。

楊梅年約值銀數千兩。

桑葉年約十餘萬斤。

菸葉每年多寡不定。

紅糖年得銀數千兩。

錫箔年約三萬箱多行銷江漢各處。

紙傘年約十萬三千餘枝﹐多行銷南洋各島。

蠶絲年約值銀二三千兩。

藤漆器多寡無定。

其轉運他往關稅五千兩。

校注

⑴原文作「又處商家報告」﹐「處」字誤﹐應爲「據」。

商務雜述五﹝輸入貨﹞

輸入貨

以羨補不足﹐生人不可以已﹐交易所由起也﹐故都會所在﹐無不羅四海之物﹐以供凡人之取給。福州𨿽僻壤﹐自輪舟暢行﹐以關東蜀西之遠﹐其珍奇亦絡繹而至﹐遂令輸入之貨﹐卽以老於關津之吏﹐亦數莫能終﹐鳴呼懿矣哉﹗𨿽然﹐輪舟暢行﹐而泰東西之奇技淫巧亦賡續戾止﹐喧賓奪主之勢旣成﹐匪特漏卮不可殫紀﹐而風俗習於淫侈﹐人心隨而日澆﹐又有心者所深憂也﹗夫勢之所趨﹐𨿽有大力莫之能挽﹐則維力籌抵制﹐以塞其流而已。是用備列其目﹐俾邦人之遊學者﹐其勿緩視藝事哉。

鴉片

據海關報告﹐光緒三十一年運進本境﹐計三千五百餘擔﹐又據土商報告﹐稱近年大土入口四千餘擔﹐小土約年銷一千餘擔。

新立去毒社戒煙局

去毒社創自光緒三十二年五月﹐在林文忠祠開會禁染鴉片﹐到者萬人。文忠後人惠亭太史炳章登壇演說﹐曰「先文忠痛除鴉片﹐莫償其志﹐習染蔓延﹐國日貧﹐種日弱。今者此舉﹐償文忠未償之願。全閩幸甚云云。六月商會﹐票舉太史爲社長﹐就南臺大廟山設戒煙第一局﹐局可容五十人﹐資以醫藥之費﹐輕者浹旬﹐重者半月卽可斷癮。其第二局擬設城內﹐亦不日可開。

社員

正董﹑副董﹑幹事﹑中西醫員﹐正副稽核﹐書記﹑調查﹑勸導﹑贊成。

各員皆擔任義務。

監會﹑醫士﹑視疾﹑會計﹑書寫﹑庶務。

各員皆聘請。

各種洋貨

據海關歷年報告冊云﹐光緒二十九年﹐進口洋貨﹐除轉運他處外﹐值關平銀七百萬餘兩。三十年﹐除轉運他處外﹐值關平銀七百五十萬兩。三十一年﹐除轉運他處外﹐值關平銀八百九十萬四千六百三十五兩。布有厚布﹑色布﹑白色﹑白花﹑白提﹑白點﹑白條等布﹐斜紋布﹑標布﹑袈裟布﹑羅布﹑印花﹑紅布﹑意大利布﹑麻布﹑帆布等類。

棉紗年銷三萬五千擔﹐值關平銀一百萬兩有奇。

煤油英屬蘇門答臘等處產﹑年銷三百九十萬九千加倫﹐美產﹐俄產亦年銷六十萬加倫﹐統值關平銀四十四萬六千五百兩。

洋糖年銷關平銀五十萬兩。

洋麵粉

玻璃及各種燒料器

洋燧卽自來火。

洋胰

洋銅

洋鐵

白鉛

黑鉛

鋼料

洋錫

海參

燕窩

圖籍

鈕扣

洋蠟燭

腳踏車

鐵水泥卽塞門徳土。

煤

溪米每年銷數無定。

豆各種多由北洋帆船載來。

豆粉卽索粉﹑又名山東粉。

豆餅培田用﹐牛莊運來最多。

北麥

麵粉

米粉一名粉幹。

謝孝廉頌品《倡建籌米善堂以救閩荒策》﹕「竊以省會產米極少﹐向資溪海轉運計﹐城廂居民約四十萬人﹐每人日食三勺﹐約日食三千石。此外﹐各鄕農田不足及下遊來省采辦不可勝算。官設大有常平各倉所儲僅支兩月。設沿海有警﹐禁港﹑禁口﹑水旱饑荒各縣各鄕閉糶局﹐固𨿽痛哭以求﹐加之重價﹐而彼不顧也。官府深鑑此獘﹐設法轉輸不遺餘力。左文襄﹑徐淸惠行之於咸豐年間﹐丁中丞再行於光緒乙亥丁丑間。迨甲申乙酉楊制軍移請兩江﹐年以六十萬石助糴﹐立有米照。近年福州各鄕及上游收成頗足﹐米價尙賤﹐申滬運耗﹐率多折閱。由是海米少﹐溪米多﹐將以溪米爲可恃乎﹖此大悞也。賤蓄貴鬻﹐商之恆情﹐獨溪米不然。賤爭出﹐貴爭閉﹐蓋食米之家不盡產米﹐而能抑勒產米﹐不許增價﹐厲禁出糶﹐一鄕然﹐一邑然﹐一府無不皆然﹐𨿽地方官莫�其罪﹐若逢內荒﹐溪塞﹐海尙可通﹐若逢外警﹐溪海兩絕﹐�城諸鄕﹐各贍身家﹐視省會猶秦越﹐此四十萬人只仰給於大有﹑常平兩倉﹐所支幾何﹐至此始咎儲蓄之不豫也﹐晚矣﹗前年蒙大府給帑三萬元﹐札述善社合資采辦﹐如能實力奉行﹐集資倡設﹐籌米善堂﹐其於地方幸福爲何如也﹗

各處土貨

先本省後外省。

茶武夷等處田溪運來本境。

筍幹多由上游各府溪運來。

香菇上游各府多由溪運本境。

木料寧化等處溪運來。

紙尢溪等處溪運來。

煤炭邵武溪運來。

薯莨永安溪運來﹐銷銀一千兩。

紅柴永安溪運來﹐銷銀二千兩。

桐

茶油多由永安浦城﹑松溪﹑政和溪運來。

澤瀉多由建﹑邵溪運來。

蓮子多由建﹑屬溪運來。

竹絲崇安來。

筒朴由浦城溪運來。

棕政和溪運來。

茯苓政和溪運來。

滑石泰寧溪運來﹐年銷六七百兩。

條絲煙永定或溪運﹐或海運來﹐年銷最多。

鮮魚沿海各屬船運來。

咸魚有自霞浦來﹐有自長樂﹑連江﹑福淸船運來。

糖興化等處海運來。

桂圓

荔枝

幹蜜棗

柿餅多興化等處海運來。

花生長樂舟運來。

茉莉花長樂舟運來者較多。

蟶

蛤

蠣或鮮或乾﹐有自長樂﹑連江船販來。

紫菜福淸海船運來。

紅粬古田﹑屏南溪運來。

竹永福溪運來。

靛多由永安溪運來﹐年銷一萬餘兩。

蟬蛻

由永安溪運來﹐年銷二千兩。

花竹永安溪運來﹐年銷二千兩。

花竹永安溪運來﹐銷銀數百兩。

牛皮永安溪運來﹐銷銀四五千兩。

蟶漧連江海船運來。

李幹永福溪運來。

剪刀淸流溪運﹐寧徳海陸運來。

皮枕延平溪運來。

印泥

朱砂漳州海運來。

香料泉州海運來。

神粬泉州海陸運來。

鮮果多由下游等處海運來。

漳絨漳州海運來。

漳紗漳州海運來。

水仙花漳州海運來。

燕窩廈門港海運來。

壽板寧化溪運來。

蘭花永安龍巖溪海運來。

紙織字畫永春海陸運來。

漆陜﹑貴海運來。

皮貨關隴海運來。

參茸各省海運來。

綢緞上海輪船運來。

藥材川﹑廣﹑浙等處海運來。

玉器蘇粵滇海運來。

燒料器玩津﹑廣各處海運來。

筆黑湖徽海運來。

箋﹑扇﹑宣紙蘇﹑杭﹑皖海運來。

棉布滬運來。

夏布江西陸運來﹐又大田﹑長樂等處溪運來。

磁器江西海運來﹐又水春徳化等處運來。

甌綢浙﹑溫海運來。

錫廣東海運來。

水煙袋漢口海運來。

魚翅浙溫海運來最多。

海菜諸品南北洋海運來。

蘭州煙滬漢海運來。

據閩海關報告進福州口各貨稅額

光緒二十六年﹐洋輪船稅﹐關平銀九萬兩有奇。三十一年﹐增至十六萬兩有奇。二十六年﹐華帆船稅七百兩有奇。三十一年﹐亦增至三千兩有奇。歷年華船出口﹐復進口半稅約一萬餘兩﹐覆計各船進口諸貨﹐二十六年﹐十一萬兩有奇。三十一年﹐遂增徵至十八萬兩有奇。合護照費船鈔鴉片及一切而統計之﹐積至於歲徵百餘萬兩有奇﹐商徵如此﹐貨值可知﹐嗚乎耗矣。

又據竹崎等關報知﹐歲徵關稅銀錢課額。竹崎﹑黃田﹑洪塘均侯官境。竹崎關稅額銀四萬兩有奇﹐錢二千有奇﹐護費銀九千兩有奇。黃田關稅額銀二千兩有奇﹐護費二十餘兩。

洪塘關稅額銀七百兩有奇﹐錢一百餘文﹐護費銀六百兩有奇。

又本境過下各稅

閩安關稅課徵銀三萬兩有奇﹐錢三千有奇。橋頭關銀五千兩有奇﹐錢五百有奇。橋尾關銀六千兩有奇﹐錢六百有奇。巷口關銀一千兩有奇﹐錢一百餘文。新港關銀五百餘兩﹐錢三百餘文。井樓門銀一千兩有奇﹐錢一百餘文。西路茶稅﹐歲入銀三十一萬兩有奇﹐錢五千有奇。北路茶稅﹐歲入銀十四萬兩有奇﹐錢三千有奇。各局卞釐金﹐歲徵三十八萬兩有奇。

船政附

同治初﹐左文襄督師入閩﹐劇寇旣平﹐重念閩濱海要區﹐不亟講洋務﹐無以善後﹐乃相地於馬江之中岐﹐創設船廣﹐立學堂﹐延洋人爲師﹐奏在籍江西巡撫沈文肅公葆楨任其事﹐專折奏報。職曰總理船政大臣﹐督撫不得節制焉。然百爲艸創﹐頭緒紛繁﹐經始之難與守成之不易皆有可紀。今詳其有關於玆事之大者。

歷任大臣

實任者六人沈葆禎﹑丁日昌﹑吳贊誠﹑黎兆棠﹑張夢元﹑何如璋。署任者二人張佩綸﹑裴蔭森。兼任者十人卡寶第﹑希元﹑譚鐘麟﹑邊寶泉﹑裕祿﹑增祺﹑許應騤﹑善聯﹑景生﹑崇善。會辦者二人沈翊淸﹐魏瀚。

在工紀要

現兼斯職者﹐鎭閩將軍兼署閩浙總督宗室崇善﹐所用洋員﹐現有洋總監工在者一人柏奧堂。洋監工在工者二人竹蒲匏﹐達貝徳。洋書記在工者一人徳爾美。洋技師在工者四人薛法﹑黎金埃﹑泰貝﹑威海。兼化學拉鐵技師者一人達貝徳。

局廠名目

爲所者八﹕曰辦公﹐曰廣儲﹐曰東考工﹐曰西考工﹐曰版築﹐曰化學﹐曰儲材﹐曰報銷。

爲廠十有六﹕曰鍋鑪﹐而气表廠﹑鈩廣隸之﹐曰輪機﹑曰合擾﹑曰皮﹑曰模﹑曰船﹑曰舢舨﹑曰拉鐵﹑曰鑄鐵﹑曰鑄銅﹑曰磚灰﹐曰帆纜﹑曰鐵脇﹐而鍍船廠隸之。又截鐵廠現並歸輪機廠﹐魚雷廠舊設﹐今撤。爲處六﹕曰總稽查﹐曰文案﹑曰支應﹑曰船槽﹑曰船塢﹑曰官醫。爲學堂四﹕曰制造學堂﹐俗稱前學堂﹐洋教習爲邁達﹐學生二十七名。曰駕駛學堂﹐俗名後學堂﹐分管駕﹐管輪兩班﹐學生共四十五名。曰繪事院﹐俗呼畫院﹐洋教習爲沙巴﹐鐵繪圖﹐學生四十四名。曰藝圃。藝徒一百三十八名。

鐵路附

光緒二十九年﹐以太僕卿張振勛辦理閩粵鐵路﹐方經營廣埔路綫﹐法﹐日因以覬覦閩路。三十一年﹐外力日迫﹐閩人士亟思自辦﹐是秋﹐都下同鄕官請商部三十二年更定官制攺商部爲農工商﹐隸路於郵傳部。代奏﹐以前內閣學士兼禮部侍郎銜陳寶琛總理全閩路政。詔曰兪。爰立全閩商辦鐵路公司﹐專集華股於本境﹐設總辦事處一﹐於廈門設分辦事處一﹐於京師會館立議事處一﹐於上海聯絡皖浙江右立公所及學堂各一。於吾閩外府州縣曁他省外埠﹐各置經理處一。延華人精於工程者爲技師﹐又置協理﹑坐辦﹑總董﹑分董﹑議董﹑諮訪﹑書寫﹑收支等員﹐勘定路綫分爲達粵﹑達甌﹑達衢﹑達信﹑達盱各幹路﹐玆列起點工程在本境者。

自塢尾至常思嶺尾福淸界爲達粵干綫

擬南門外迆東臨江塢尾地方﹐或鴨母洲。設南臺江岸車站﹐首敷鐵軌﹐東南至新港口﹐架鐵橋。長約法尺一百五十餘尺。經前嶼村﹑後嶼村轉入坑洋村﹐後循山腳行﹐可省築堤之費。復經上岐﹑中岐﹑與馬尾之中岐同名。下岐諸村﹐出邵坑村入魁岐村﹐再經快洲漁墩﹐以及上下徳等村﹐至朏頭村﹐穿山腹爲洞。約法尺八百尺。可直達馬尾﹐出馬限山﹐轉向羅星塔﹐駕一鐵橋。約法尺一百五十尺之長。過江漢﹐達靑洲。在船塢之左﹐設馬尾江岸車站。斯爲第一段﹐計六十里﹐設站四南臺﹑下岐﹑朏頭﹑靑洲。而隔江之軌﹐則爲岐頭村。卽在羅星塔之對岸。循江岸傍山施軌﹐自岐頭繞出枕峯村﹐經半洋村﹐順取山坡勢﹐直趨藍鋪村﹑靑鋪村﹐過安民橋﹐駕小鐵橋﹐約法尺三十尺。過時陽左近﹐逾常思嶺之尾﹐繞出官道右﹐而接於福淸縣界。尙須渡小溪﹐過龜山﹐至館口循溪﹐以達泰城﹐斯第二段﹐在本境者爲﹐裏五十餘爲站二藍鋪﹐坊口。合成一段有半﹐共百餘里。再由福淸﹑興化﹑泉﹑漳達粵。此不日開工之路也。

自羅星塔至館頭連江界而後漸由連江﹑羅源﹑寧徳﹑霞浦﹑福鼎諸邑﹐直抵浙之平陽界。爲達自南臺抵侯官界洪山江岸再由洪山﹐經侯官﹑閩淸﹑古田﹑南平四邑交界之水口等處﹐而分爲兩支﹐延建一支﹐左達浙之江山界﹐右達江右之河口界﹐又延邵一支﹐專達江順之建昌界。爲達衢﹑達信﹑達盱﹑干支等綫。

其廈門支綫左由同安﹐達泉州干綫﹔右由嵩嶼﹐達漳州干綫。皆將開工﹐距本境五百餘里﹐亦附及之。龍汀等處支路俟勘。

