乾道四明圖經宋張津等纂修

校刻宋元四明誌序

宋元四明六志卷首

欽定四庫全書總目

地理類都會郡縣之屬

寶慶四明誌

大徳昌國州圖志七卷

延佑四明誌十七卷

地理類河渠之屬

四明它山水利備覽二卷

欽定四庫全書簡明目錄

地理類都會郡縣之屬

寶慶四明誌二十一卷開慶續志十二卷

大徳昌國州圖志七卷

延佑四明誌十七卷

地理類河渠之屬

四明它山水利備覽二卷

序

卷一

總敍

分野

風俗

城池

子城

祠廟三

靈應廟

純孝廟

佽飛廟

水利

州城內古迹七

賢守事實十二

新校

卷二

鄞縣

鄕﹝裏村附﹞

禦書四

橋梁

渠堰二

祠廟十二﹝祠堂附﹞

山十六

水四﹝江湖河潭附﹞

人物十六﹝名僧三附﹞

任弈

梁宏

虞敍

董孝子

徐浩

周師厚

兪充

丰稷

袁轂

姚孳

陳禾

兪偉

陳攄

陳之翰

王庭秀

髙閌

僧普交

僧法忠

僧奉眞

古迹七

冢墓六

縣宰題名

刊誤

卷三

奉化縣

賢宰

人物

孫合

樓郁

卷四

定海縣

卷五

慈溪縣

賢宰

房管

張穎

沈時升

人物

任光

張齊芳

鄭云

王修

張無擇

虞喜

舒亶

逸民

楊適先生

冢墓

卷六

象山縣

祠廟

祚聖廟

昭應廟

顧長官祠

山

象山

東門山

新校

卷七

昌國縣

鹽場

祠廟

黃公祠

岱山陳大王廟

山

水﹝湖潭井﹞

古迹

卷八

古賦

九經堂賦﹝並序胡乾化﹞

古詩

對酒憶賀監二首﹝並序李白﹞

歸四明﹝胡幽貞﹞

眾樂亭﹝王安石﹞

眾樂亭﹝鄭獬﹞

眾樂亭﹝吳充﹞

眾樂亭﹝馮浩﹞

眾樂亭﹝王益柔﹞

送丰稷﹝曾鞏﹞

悼四明杜醇﹝王安石﹞

憶鄞縣東吳太白山水﹝王安石﹞

書會別亭﹝王安石﹞

寄育王山長老常坦﹝王安石﹞

和馬粹老修廣徳湖﹝舒亶﹞

題它山善政侯兼簡鄞令﹝舒亶﹞

題放生池﹝舒亶﹞

題水月橋﹝舒亶﹞

遊翠巖六首﹝舒亶﹞

再遊天童山回同吳與權諸友夜集﹝舒亶﹞

遊承天望廣徳湖﹝舒亶﹞

送韋太守﹝舒亶﹞

粹老使君前被召約往它山謁善政侯祠旣不果以書見抵謂可嘆惜並示廣徳湖新記因成長句奉寄﹝舒亶﹞

登育王明月堂﹝王﹝桓去木﹞

同捨弟泛舟西湖登晝錦堂步至紫翠亭望懶堂景物懷故龍圖舒先生﹝王庭秀﹞

遊香山佛迹﹝周鍔﹞

書隱潭﹝郟修輔﹞

題東寺松石小軒呈同遊關彥長明府﹝盛次伸﹞

律詩

送賀監歸四明應制﹝李白﹞

眾樂亭二首﹝有序錢公輔﹞

眾樂亭﹝司馬光﹞

眾樂亭二首﹝邵必﹞

眾樂亭二首﹝吳中復﹞

眾樂亭二首﹝陳汝羲﹞

眾樂亭﹝張伯玉﹞

眾樂亭﹝陳舜兪﹞

眾樂亭﹝章望之﹞

眾樂亭二首﹝胡宗愈﹞

三江亭﹝潘良貴﹞

和前韻﹝蔣璇﹞

和前韻﹝顧文﹞

和前韻﹝王珩﹞

和前韻﹝汪思溫﹞

和前韻﹝薛朋龜﹞

和前韻﹝王伯庠﹞

和前韻﹝鄭若谷﹞

和前韻﹝陳晉錫﹞

和前韻﹝陳棲筠﹞

十洲閣﹝王﹝桓去木﹞

次韻明州戶部遊蔣園﹝王﹝桓去木﹞

又次韻登靈橋門晚望﹝王﹝桓去木﹞

謝太守劉吏部示西湖圖用丰侍郎韻﹝王﹝桓去木﹞

和郡守彭吏部按視湖亭凡二首﹝周鍔﹞

西湖三首﹝周鍔﹞

澄輝閣﹝周鍔﹞

馮氏萬金樓﹝周鍔﹞

題淸斯堂﹝周鍔﹞

余至象山得邑西山谷佳處暇日過遊因其亭榭泉木離爲十詠﹝林旦﹞

西谷

應眞亭

桃源徑

蓬萊泉

濯纓亭

竹閒亭

曲水亭

灌木亭

觀瀾亭

射圃

西谷觀瀾亭﹝許將﹞

送明州王大卿﹝王安石﹞

寄育王大覺禪師﹝王安石﹞

弔王致先生﹝王安石﹞

和馬粹老四明雜詩聊記裏俗耳十首﹝舒亶﹞

題福源院﹝舒亶﹞

題尊教院﹝舒亶﹞

香山野步二首﹝舒亶﹞

和遊棲眞寺見寄﹝舒亶﹞

和西湖卽席二首﹝舒亶﹞

雨中遊杖錫﹝舒亶﹞

遊雲湖過香山偶成二首﹝舒亶﹞

和劉誼翁畱題惠安二首﹝舒亶﹞

和新開西湖十洲什﹝舒亶﹞

秋燕十洲閣﹝舒亶﹞

和樓試可遊育王﹝舒亶﹞

題鄞江﹝舒亶﹞

題西山雙乳泉﹝舒亶﹞

題靈鰻廟三首﹝舒亶﹞

題香山湯禪師﹝舒亶﹞

題蒙堂﹝舒亶﹞

題翠巖丈室﹝舒亶﹞

題明月堂﹝舒亶﹞

題五峯兼簡英禪師﹝舒亶﹞

題天童﹝舒亶﹞

題布袋和尙﹝舒亶﹞

題靈橋門﹝舒亶﹞

蘇文饒往昌國意頗憚之送以詩因勉之﹝陳瓘﹞

送周初平﹝陳瓘﹞

次韻袁朝請陪太守遊湖心寺﹝陳瓘﹞

予同彥老自四明之永嘉中道畱宿嶽林會法照海印二禪伯夜話投曉登車乃行畱題於寺三首﹝盧天驥﹞

途中書懷寄奉化知縣二首﹝盧天驥﹞

絕句

太上皇帝禦制題扇面所畫紅木犀賜從臣榮薿

送竇公持鄞江尉﹝範仲淹﹞

送丁司理赴明州﹝範仲淹﹞

送湛公歸四明講席﹝範仲淹﹞

詠西湖十洲﹝劉珵﹞

花嶼

芳艸洲

柳汀

竹嶼

煙嶼

芙蓉洲

菊花洲

月島

雪汀

松島

太守劉戶部乘水涸時浚治垔塞因其餘力補葺廢墜而湖上之景爲之一新島嶼凡九作一成十隨景命名遂有十洲之詠邀餘同賦爲之次韻﹝王﹝桓去木﹞

花嶼

芳艸洲

柳汀

竹嶼

煙嶼

芙蓉洲

菊花洲

月島

雪汀

松島

附和韻詩十首﹝舒亶﹞

花嶼

芳艸洲

柳汀

竹嶼

煙嶼

芙蓉洲

菊花洲

月島

雪汀

松島

附和韻詩十首﹝陳瓘﹞

花嶼

芳艸洲

柳汀

竹嶼

煙嶼

芙蓉洲

菊花洲

月島

雪汀

松島

戲贈育王虛白長老﹝王安石﹞

觀明州圖﹝王安石﹞

天童山溪上﹝王安石﹞

鄞縣西亭﹝王安石﹞

寄育王大覺禪師﹝王安石﹞

別鄞女墓﹝王安石﹞

遊翠巖山﹝舒亶﹞

遊大梅護聖四首﹝舒亶﹞

遊灌頂三首﹝舒亶﹞

歸郡書金峨二首﹝舒亶﹞

含珠林﹝舒亶﹞

題天王院內鑑堂﹝舒亶﹞

題福勝院﹝舒亶﹞

湖心寺偶書﹝舒亶﹞

題寶林院瓊闍黎房﹝舒亶﹞

題法喜院是院一瓦一木皆自能師手而師丈室惟布衾木枕無復長物卽之坐龐眉皓頂泊然似不能言者無乃眞有道者耶﹝舒亶﹞

太白峯﹝舒亶﹞

太白庵﹝舒亶﹞

玲瓏巖﹝舒亶﹞

響石﹝舒亶﹞

龍池﹝舒亶﹞

虎跑泉﹝舒亶﹞

佛迹﹝舒亶﹞

臨云閣﹝舒亶﹞

春樂軒﹝舒亶﹞

宿鷺亭﹝舒亶﹞

文饒自昌國以詩見寄次韻二首﹝陳瓘﹞

文饒自京師還欲往昌國而風作不可渡乃爲絕句戲之﹝陳瓘﹞

長短句

驀山溪周銖作也銖字初平擢進士第調開封中牟簿未幾掛冠而歸恬不以仕進爲意至松江作此詞以見志陳了翁亦以阮郎歸詞贈之

阮郎歸﹝陳瓘﹞

新校

卷九

記一

育王廣利寺宸奎閣記﹝蘇軾﹞

州學禦書閣記﹝髙閌﹞

重修禦書閣記﹝戴覺﹞

重建州學記﹝李璜﹞

重修州學記﹝鄭耕老﹞

州學序拜田記﹝王伯庠﹞

慈溪縣學記﹝王安石﹞

修九經堂記﹝李閌﹞

重建九經堂記﹝髙閌﹞

逸老堂記﹝莫將﹞

慈溪縣淸淸堂記﹝徐璋﹞

重修善政侯祠堂記﹝蘇爲﹞

李陸二公祠堂記﹝關﹖﹖﹞

廣生堂記﹝朱翌﹞

晝簾堂記﹝趙省﹞

重建經綸閣記﹝徐度﹞

眾樂亭記﹝邵亢﹞

三江亭記﹝潘良貴﹞

重建鄞縣記﹝李璜﹞

慈溪縣修縣門記﹝馮輗﹞

新校

卷十

記二

東嶽行宮記﹝蔣安義﹞

開元寺觀音記﹝陳瓘﹞

烈港新建張王行廟記﹝髙誾﹞

延慶寺淨土院記﹝陳瓘﹞

妙勝院十方記﹝鄭﹝仃去丁攺由﹞

重修妙勝院記﹝羅適﹞

太平禪寺佛殿記﹝兪觀能﹞

隆教院重修佛殿記﹝王存之﹞

梵慧院釋迦文殿記﹝晏惇復﹞

翠巖山寶積院輪藏記﹝舒亶﹞

蓬萊山壽聖禪院記﹝劉渭﹞

證心院記﹝項傳﹞

普慈禪院新丰莊開請塗田記﹝王存之﹞

修朝宗石﹝石契﹞記﹝廉布﹞

重修朝宗石﹝石契﹞記﹝趙彥逾﹞

廣徳湖記﹝曾鞏﹞

鄞縣經遊記﹝王安石﹞

西湖記﹝舒亶﹞

西湖引水記﹝舒亶﹞

水利記﹝舒亶﹞

戊辰遊山題壁記﹝舒亶﹞

重修它山堰引水記﹝楊蒙﹞

西湖重修湖橋記﹝王伯庠﹞

刊誤

新校

卷十一

碑文

後漢孝子董君碣銘﹝崔殷﹞

奉國軍節度使彭城錢公碑銘﹝崔仁冀﹞

唐心鏡大師碑﹝崔琪﹞

雪竇山資聖寺明覺大師碑﹝呂夏卿﹞

天童山交禪師﹝土畣﹞銘﹝黃龜年﹞

延慶院圓照法師﹝土畣﹞銘﹝何涇﹞

龍井新廟紀徳碑﹝張良臣﹞

隱學山復放生池碑﹝沈遼﹞

新刻漏銘﹝王安石﹞

香山智度寺新鐘銘﹝舒亶﹞

白鶴廟銘﹝陳玠﹞

妙喜泉銘﹝張九成﹞

寶陀山觀音贊﹝黃龜年﹞

基法師眞贊﹝楊億﹞

智覺禪師眞贊﹝並序陳瓘﹞

與雪竇法藏大師開堂病不能赴以偈隨喜﹝陳瓘﹞

四明陳及之日誦金剛經於如如堂多年矣忽於誦經之所有芝艸之祥作伽陀以贊之

江瑤柱傳﹝蘇軾﹞

請杜醇先生入�學書﹝王安石﹞

再書﹝王安石﹞

新校

卷十二

太守題名記

進士題名記

刊誤乾道四明圖經﹝宋﹞張津等纂修中華書局編輯部編北京﹕中華書局1990。6第一版

校刻宋元四明誌序地理之書昉於禹貢土訓誦訓所掌其遺法也秦變封建亦有圖籍酇侯入關得以收之然郡縣專志兩漢四百年未有聞焉六朝以來若顧啟期之婁地記山謙之之吳興記雷次宗之豫章記鄭緝之之東陽記朱育賀循之會稽記殆郡縣誌之權輿乎顧其書皆不傳其傳者自北宋始眞宗景徳中詔諸路州府軍監校勘圖經編入古迹而上諸朝天下守長咸事編纂吾四明亦以其時始有專書舒信道西湖引水記常引之【咸平中蘇爲善政廟記云王元暐冊封之典圖志載之並不言明州圖志或系他書未可爲州誌所自始舒信道則明稱州圖經也近人它山圖經引唐鄮縣圖經一條此僞造以欺人者不足信】厥後李從事再修於大觀初卽爲張州將乾道圖經之祖本羅參軍之寶慶志猶其後也近今所傳以乾道爲最古而北宋二志不得與朱長文吳郡續記並畱於天壤閒亦可惜已吳履齋出判慶元其屬僚紀其政績爲開慶續志傳一人之事而冒一郡之名論者以爲非體元則淸容之志最有盛名至正中王寧軒續之門類皆仍舊例其書出遂初之手固延佑中同修者此宋元四明誌之大凡也於時屬縣鄞奉並有專志而今亦散亡惟大徳昌國志幸有傳本我朝開四庫館宋元郡縣誌著錄僅二十家吾郡實居其四乾道至正猶未收入蓋當時無人采進也一邦之書甲於天下文獻所徵良可寶矣往者謝山全氏有宋槧寶慶開慶二志後入趙谷林家今不知流落何所鄞之抱經樓尙有開慶宋本此外宋元志諸家所藏並系傳鈔魯魚壺矢僞謬相踵從未有匯而刻之者同叔徐先生宏雅好古畱意桑梓乃發舊藏及借閱諸鈔本校正脫誤付之手民塗乙之故具於別錄爲札記二十卷補遺二卷又纂佚文四卷作者傳二卷雜錄二卷余考一卷均署曰校勘記神明煥發頓還舊觀然後四明五志洎大徳昌國一編俱足爲藏家善本非特吾郡不可少之書也魏吉州它山備覽𨿽系一隅水利而亦宋人舊帙並附刊焉剞劂告成庋板廿載兩遭劫火幸無缺佚比先生修鄞志復丐他本命同事校之將益整次以成完書而先生遽歿復東髙閣矣光緒戊寅郡守宗公有事圖志而聞徐氏之書尙祕篋笥乃出俸金屬先生嗣子隆壽印行之隆壽請於陳徵君子相合前後各校之本重爲補綴傳之於世原有校勘記自佚文以下仍附本書惟札記多未定之說先生欲攺而未是正者今姑闕焉自明以降郡縣圖志靡國不舉然類有蕪穢淩亂之作古法蕩然惟宋元兩朝猶存唐以前謹嚴之意卽以浙中論之嘉定之赤城志景定之嚴州誌至元之嘉禾志乾道咸淳之臨安志嘉泰寶慶之會稽志以及髙氏剡錄常氏澉水志諸書皆嘗覽其大略簡而有法繁而不支與吾郡六家實相伯仲足以示後來地學之準而吾郡藉徐先生之力俾此六家之書粲然復行洵有功於文獻者也余在鄕裏與先生商搉是書蓋亦有年今服官江右聞是書將已傳布引領東望實獲我心隆壽書來屬序其始末乃備述原委以弁之簡端光緒五年閏三月鄞董沛序宋元四明六志卷首

欽定四庫全書總目

地理類都會郡縣之屬

寶慶四明誌二十一卷開慶續志十二卷【兩淮鹽政采進本】宋羅浚撰浚廬陵人官贛州錄事參軍文獻通考作羅璇蓋傳寫誤也先是乾道中知明州張津始纂輯四明圖經而搜采未備寶慶三年煥章閣學士通議大夫知慶元府兼沿海制置使廬陵胡矩復命校官方萬里因圖經舊本重加增訂如唐刺史韓察之移州城唐及五代郡守姓名多據碑刻史傳補入其事未竟會萬里赴調中輟浚與矩同裏適遊四明遂屬之編定凡一百五十日而成書前十一卷爲郡誌分敍郡敍山敍水敍產敍賦敍兵敍人敍祠敍遺九門各門又分立四十六子目第十二卷

以下則爲鄞奉化慈溪定海昌國象山各縣誌每縣俱自爲門目不與郡誌相混蓋當時明州𨿽建府號而不置倚郭之縣州故與縣各領疆土如今直隸州之體特與他郡不同也宋史藝文志僅有張津圖經十二卷及四明風俗賦一卷不載是書惟陳振孫書錄解題載之其卷數與此本相合蓋猶從宋槧鈔存者志中所列職官科第名姓及他事迹或下及咸淳距寶慶三四十年蓋後人已有所增益非盡羅浚之舊然但逐條綴附而體例未更故敍述謹嚴不失古法元袁桷延佑四明誌亦據爲藍本多采用焉續志十二卷則開慶元年慶元府學教授梅應發添差通判鎭江府劉錫所撰共分子目三十有七其自序稱續志之作所以志大使丞相履齋先生吳公三年治鄞之政績其已作而述者不復志故所述多吳潛在官事實而山川疆域已詳於舊志者則槪未之及是因一人而別修一郡之志名爲輿圖實則家傳於著作之體殊乖然案宋史吳潛傳載潛以右丞相罷爲觀文殿大學士尋授沿海制置大使判慶元府至官條具軍民久遠之計告於政府奏皆行之又積錢百十七萬三千八百有奇代民輪帛前後所蠲五百四十九萬一千七百有奇是潛蒞鄞以後宦績頗有可觀二人所述尙不盡出於諛頌至潛所著文集世久無傳後人掇拾叢殘編爲遺稿亦殊傷闕略此志載潛吟稿二卷共古今體詩二百九首詩餘二卷共詞一百三十首皆世所未睹𨿽其詞不必盡工而名臣著作藉以獲存固亦足資援據故今仍與羅浚書並錄存焉

大徳昌國州圖志七卷【浙江範懋柱家天一閣藏本】元馮復京郭薦等同撰復京潼川人官昌國州判官薦裏貫未詳官鄞縣教諭昌國州卽今定海縣宋熙寧六年置昌國縣元至元十五年始升爲州此書成於大徳二年七月凡分八門曰敍州曰敍賦曰敍山曰敍水曰敍物產曰敍官曰敍人曰敍祠前有州官請耆儒修志牒一篇末有郭薦等繳申文牒一篇冠以復京序據序中所述始末蓋復京求得舊志屬薦等訂輯而復京爲之審定者也其大旨在於刊削浮詞故其書簡而有要不在康海武功志韓邦靖朝邑志下海書邦靖書爲作者盛推而此書不甚稱於世殆年代稍遠鈔本稀傳歟據原目所載卷首當有環山環海及普陀山三圖圖志之名實由於是此本有錄無書蓋傳寫者佚之矣

延佑四明誌十七卷【浙江巡撫采進木】元袁桷撰桷字伯長慶元人宋知樞密院事韶之曾孫少爲麗澤書院山長以薦攺翰林國史院檢閱官累遷侍講學士卒贈江浙行省參知政事追封陳畱郡公謚文淸事迹具元史本傳桷文章博贍爲一時臺閣之冠所著易說春秋說諸書見於蘇天爵墓志銘者世久無傳惟淸容居士集及此志尙存書成於延佑七年蓋慶元路總管馬澤屬桷撰次者也凡分十二考曰沿革曰土風曰職官曰人物曰山川曰城邑曰河渠曰賦役曰學校曰祠祀曰釋道曰集古條例簡明最有體要桷先世在宋多以文學知名稱東南故家遺獻沒後會朝廷修史遣使求郡國軼文故事惟袁氏所傳爲多故其於鄕邦舊典尢多貫串志中考核精審不支不濫頗有良史之風視至元嘉禾至正無錫諸志更爲賅洽惟自第九卷

至第十一卷

爲傳寫者所脫佚已非全帙然元時地誌鈔帙無多存之亦足以資考究固未可以不完廢也

地理類河渠之屬

四明它山水利備覽二卷【浙江吳玉墀家藏本】宋魏峴撰峴鄞縣人官朝奉郎提舉福建路巿舶鄞故有它山一水其始大溪與江通流咸潮衝接耕者弗利唐大和七年邑令王元暐始築堰以捍江潮於是溪流灌注城邑而鄞西七鄕之田皆蒙其利歲久廢壞宋嘉定閒峴言於府請重修且董興作之役因爲是書記之上卷雜誌源流規制及修造始末下卷則皆碑記與題詠詩也案新唐書地理誌載明州鄮縣【案鄞縣在唐爲鄮縣】南二里有小江湖漑田八百頃開元中令王元緯置東二十五里有西湖漑田五百頃天寶二年令陸南金開廣之今此編稱它山水入於南門瀦爲日月二湖其日湖卽小江湖月湖卽西湖謂二湖皆王元暐所浚而不言有天寶之陸南金似有闕略至其以元緯爲元暐以開元中爲大和七年則此編所載諸碑記及唐僧元亮詩證佐顯然足以糾正唐志之謬不得以與史異文爲疑矣此書在地誌之中頗爲近古宋四明郡誌嘗采其說然傳本頗稀幾於泯沒而無可考明崇禎辛巳郡人陳朝輔始得舊帙梓行版亦散佚首有峴及朝輔二序而末以四明誌序附焉蓋卽從陳本錄出者也

欽定四庫全書簡明目錄

地理類都會郡縣之屬

寶慶四明誌二十一卷開慶續志十二卷四明誌宋羅浚撰續志宋梅應發劉錫同撰四明誌前十一卷爲郡誌後十卷爲所屬六縣誌蓋明州𨿽建府而無附郭之縣仍領疆土故也敍次頗不失古法續志名爲郡誌實則錄吳潛一人之事迹詩詞殊乖體例以潛爲名臣姑並存焉

大徳昌國州圖志七卷元馮復京郭薦等同撰原本首有三圖故曰圖志今圖佚而志存分爲八門其大旨在翦削浮詞故簡而能括不在韓邦靖康海等所撰下也

延佑四明誌十七卷元袁桷撰分十二門義例謹嚴最有體要原本二十卷今第九卷

第十卷

第十一卷

並佚

地理類河渠之屬

四明它山水利備覽二卷宋魏峴撰它山水在鄞縣灌漑七鄕惟患爲江潮所汨唐時築堰以捍潮遂爲永利歲久廢壞峴請於府重修因作是書上卷記源流規制及修築始末下卷爲碑記與題詠謹案乾隆朝詔編四庫全書宋元郡縣誌著錄於文淵閣者二十種四明得四種宋乾道之圖經元至正之續志尙以傳本稀少未獲進呈而一郡之書已居海內什分之二矣考其源流大徳爲範氏家藏延佑由浙撫采進卽寶慶開慶之獻自兩淮鹽政者亦揚州馬氏從鄞全氏傳鈔之本蓋吾鄕先哲並多畱心枌社掌故故文獻足徵如此今匯刻宋元六志附以水利備覽恭錄欽定四庫提要欽定簡明目錄弁冕捲端以爲此邦榮耀焉至提要寶慶條謂鄞縣非倚郭大徳條稱州判名復京備覽條述魏峴官但云提舉巿舶則皆當時儒臣偶然失考已詳本志與校勘記中不復覶縷四明圖經序山海有經輿地有圖郡邑有圖經此古今所共由而一日所不可闕者也蓋天下之阨塞戶口之多寡不有載籍以著其所以然則所謂阨塞多寡者𨿽欲具知而不可得此博古之士所以勒成一書以昭後世而傳無窮也爰自大觀元年朝廷創置九域圖志局命所在州郡編纂圖經於是明委郡從事李茂誠等撰述故地裏之遠近戶口之主客與夫物產之異宜貢賦之所出上而至於人物古迹釋氏道流下而至於山林江湖橋梁坊陌微而至於羽毛鱗介花木果蓏藥茗器用之類靡不畢備書成未幾而不幸厄於兵火遂致存者亡全者毀前日之所成者泯然而不見制置直閣張公治明之二年政成民和郡以無事乃登黃堂而嘆曰明之爲郡亦久矣在古爲余姚之墟在漢爲會稽之境逮唐武徳中而卽鄮置縣開元中而卽縣爲州山有四明洞有梨洲有孫興公見之於賦有梅仙虞喜之所廬有任奕董黯之人物有王密房管之徳政有建隆郡守康憲錢公億之墓有熙寧宰相荊國王文公之祠其它山川勝槪章章在人耳目者未易以縷舉而圖經則闕焉詎可不搜訪遺亡以補四明之故事也哉公乃分委僚屬因得舊錄更加采摭纂爲七卷又以篇什碑記等爲五卷附於其末噫年曆四十餘守更數十政其間非無銳意立事欲作爲一書垂之永遠者或因循未暇今公啟是念於黃堂之上財六旬而篇帙粲然大備鳩工刊木昭示將來信乎天下事非立志堅而用意到疇能有成哉乾道五年四月初一日右修職郎新處州縉雲縣主簿主管學事三山黃鼎序四明圖經卷一宋元四明六志弟一宋

張津等

撰鄞

徐時棟校刊

總敍上明州奉化郡奉國軍節度【治鄞縣】本屬會稽古舜居後爲余姚之墟初夏禹會諸侯於江南執玉帛者萬國上苗山大會計爵有徳封有功因而更名苗山曰會稽周禮東南曰揚州又曰揚州之鎭山曰會稽明乃會稽之東境自勾踐滅吳稱霸其後越爲楚所滅子孫散於會稽甌閩之閒分有故越之地秦並百粵罷侯置守分天下爲三十六郡曰會稽郡者兼吳越而通稱也漢興封劉賈爲荊王賈爲英布所殺遂以劉濞爲吳王景帝四年濞反誅國除乃復爲郡治於吳又嘗封閩越王之子搖爲東甌王元鼎五年東甌國除因以其地並屬會稽而立東部都尉治鄞其後徙章安章安今奉化之南也成帝陽朔元年又徙治鄞或有寇盜又徙句章王莽攺鄞爲謹順帝永建四年劉府君上書浙江之北爲吳郡其會稽郡領山陰會稽鄮烏傷諸曁太末上虞剡余姚句章鄞章安永寧東侯官十四縣吳郡會稽於是始分而鄞鄮句章三縣皆會稽之東部卽今明之地也故自兩漢而明越皆爲會稽郡魏晉以來蔑有變更隨平陳廢鄞以地隸吳州總管府髙祖武徳四年始析句章縣爲鄞州八年廢鄞州爲鄮縣隸越州明皇開元二十六年采訪使齊澣始復奏請爲州以境內有四明山故號州爲明而郡名奉化屬浙東觀察使首命秦舜昌爲刺史天寶元年攺爲余姚郡肅宗乾元元年秋七月復爲明州仍兼浙東觀察使舊治鄮縣今阿育王山之西鄮山之東城郭遺址猶存代宗大歷六年三月海寇袁晁作亂於翁山而鄮久弗能復乃移治鄞鄞東取鄮城財三十里領縣五曰鄞曰奉化曰慈溪曰象山【象山本屬臺州神龍元年始來屬】曰翁山是年翁山縣廢穆宗長慶元年浙東觀察使薛戎上書明州北臨鄞江地形卑隘請移郡於鄮縣置其元郡城近南髙處卻安縣從之而移否莫得而知昭宗乾寧二年錢鏐爲鎭東軍節度使五代朱梁嘗爲望海軍開平三年分鄞縣置定海縣厥後錢元瓘自號爲吳越王據有兩浙十三州之地漢乾佑二年吳越王錢俶命其弟億判四明聖宋受命建隆二年升爲奉國軍復授億節鉞以鎭之億爲節度十有八年至乾徳五年終於任猶子惟治實襲其後太平興國二年吳越王納土歸圖籍十有三州而明居其一朝廷攺授惟治鎭國軍節度使自是始用文臣爲太守熙寧六年奉敕割鄞縣之邊海富都等三鄕刱立昌國縣元丰元年又撥定海縣金塘一鄕隸昌國故今縣有六鄞奉化定海慈溪象山昌國六縣風土物產古今人物寺觀祠宇亭傳場鎭江湖河堰地靈古迹隨縣開列於後以傳不朽

分野按後漢志自斗六度至須女四度謂之星紀之次越之分野故虞翻曰會稽上應牽牛之宿下當少陽之位東漸巨海西通五湖南暢無垠北渚浙江明之爲州實越之東部觀輿地圖則僻在一隅𨿽非都會乃海道輻湊之地故南則閩廣東則倭人北則髙句麗商舶往來物貨丰衍東出定海有蛟門虎蹲天設之險亦東南之要會也

風俗按隋書江南之俗火耕水耨食魚與稻以漁獵爲業𨿽無蓄積之資然亦無饑餒之患信鬼神好淫祀小人多商販君子資官祿巿廛列肆埒於二京人雜五方故俗頗相類京口東通天會南接江湖西連都邑亦一都會也其人本習戰號爲天下精兵俗以五月五日爲鬥力之戲各料彊弱相敵事類講武會稽郡亦然川澤沃衍有海陸之饒珍異所聚故蕃漢商賈並湊君子尙禮庸庶惇龐故風俗澄淸而道教隆洽蓋其風气所尙也

城池明之羅城舊云閩粵無諸所築夏侯曾先謂劉牢之築以塞三江之口西城外有城基上生竹筱俗曰筱墻卽故基也今羅城周回二千五百二十七丈計一十八里西與南則環以水東與北則繞以江晉末孫恩海寇也其犯會稽則由上虞以入不由乎明州者亦以此城據三江之險云

子城子城周回四百二十丈環以水麗譙揭奉國軍之額太守潘良貴書州樓揭明州之額舊錢氏書今潘良貴書州治以奉化縣之金峨山爲外案山而以城中之鎭明嶺爲內案山後坐慈溪縣之驃騎山山以張驃騎而得名蓋後漢時人也奉國軍樓中有刻漏皇朝慶曆年太守王周重修是時王文公安石爲鄞宰嘗銘之其後歲久差舛不可信紹興辛巳太守韓公仲通訪得吳人祝岷考古制冶銅爲蓮漏至今用之有記刻於石簽判許克昌文也

祠廟三

靈應廟卽鮑郎祠也舊云永泰王廟在州南二里半按輿地誌云鮑郎名蓋後漢鄮邑人爲縣吏縣嘗俾捧牒入京畱家酣飲踰月不行縣方詰責己而得報章果上達審究實然旣死葬三十年忽夢謂妻曰吾當更生盍開吾冢妻疑不信再夢如初乃發棺其屍儼然如生第無气息耳冥器完潔若日用者冢之四旁燈然不滅膏亦不銷郡人聚觀咸怪神之立祠以祀梁大通閒有奴賊名益誕唱誘羣盜有眾三千號奴抄兵寇會稽永嘉臨海海鹽並海郡邑咸被其害官軍屢邀擊不勝賊勢益張定襄侯蕭祗爲刺史神忽見形因巫語祗願助討賊祗乃施帷帳迎神置於譙門形𨿽隱而言與人接越三日告去語祗曰當以八月十三日破賊奴抄果以是日至余姚舟膠於江眾陷於淖潰潰如醉官軍悉縶縛之若拾遺然祗奏其異武帝遣增大祠宇日以益盛唐聖歷二年縣令柳惠古徙祠於縣會昌中刺史張次宗嘗撰記皇朝崇寧二年尙書丰稷奏明州鮑君永泰王廟額犯哲宗皇帝陵名乞攺額內永泰二字爲靈應敕如其請政和八年太守徽猷閣待制樓異以雨暘順時有禱輒應奏請王爵加惠濟王宣和四年太守直龍圖閣李友聞因睦寇竊發驚擾鄰邦本州島終獲保全繄王之功奏請加封於是加威烈二字又至六年侍郎路允迪使髙麗舟船安濟奏請再加忠嘉二字建炎四年車駕巡幸奉敕加廣靈二字今稱靈應忠嘉威烈惠濟廣靈王

純孝廟東漢孝子董君祠也在州東南五十五步唐大歷十二年立剌史崔殷爲之記徐浩書君名黯其孝行之大已見於徐浩所書之碑今祠宇卽其故宅先是其母塑像在南郭外艸堂中康憲錢公億因訪問而知之乃迎歸孝子廟以伸崇奉且具其事實請於朝乞加廟額於是敕封爲純徳徵君之廟也徐浩所書碑蓋郡中之寶也今舊石不存獨簽判韓﹝上一吉下二吉﹞重刊石在廟中耳

佽飛廟在州北一里二百步鹽倉之西昔有碑今亡故神之姓氏邑裏無傳焉淮南子云荊有佽非得寶劍於千隊還及渡江中流暴風揚波兩蛟夾繞其舟佽非謂枻船者曰嘗有如此者而得活乎曰未嘗見也於是佽非瞋目勃然攘臂拔劍曰武士可以仁義說也不可劫而奪之此江中之腐肉朽骨棄劍而已余又奚愛焉赴江刺蛟遂斷其頭舟中人盡活風波畢除荊爵爲執圭孔子聞之曰夫善戰腐肉朽骨棄劍者佽非之謂乎按皇朝建隆中鄞令金翊篹異記謂唐武徳時以此郡爲鄞州至開元中攺鄞爲明郡名奉化城甬東地名句章軍號佽飛考此則佽飛廟者蓋出於當時之軍號而軍必有將之者往往有功於人故人爲之祠云大觀之初本州島所編九域志乃引淮南子所謂荊有佽飛不知淮南子之非實非是之非非飛走之飛今廟新榜遂稱荊佽飛侯豈非好事者附會其說而增以荊字歟

水利城之河渠蓋一水自它山經仲夏而入南門一水自大雷經廣徳湖而入西門淫潦泛溢則城之東北隅有﹝石契﹞以泄於江﹝石契﹞閘猶存二水入城爲州民之利今猶昔也皇朝天禧閒許兪作李侯夷庚開河記言廣徳湖水也元佑閒舒公龍圖亶爲西湖引水記言它山之水也其後撿正王公庭秀作河渠說則兼言二水之利開河記曰廣徳湖者舊爲官職田之所廢穿百三十穴盜泄四注中不涵瀦耨之爲畎畝之地蹂之爲芻牧之場公於是口官占民侵之所及芻牧之所踐者盡命撤廢禁不得入﹝桓去木﹞之以巨防環之以長堤築捍堅固導泄有方均之以髙下周之以遠近自郭之內家映修渠人酌淸泚湜湜之流周環四來潤下不竭澄源有歸又引之於州北隅鑿兩池以渟之𨿽炎曦下爍河流交絕而玆池不可涸也引水記曰鄞縣南二里有小湖唐正觀中令王君照修也蓋今裏俗所謂細湖頭者乃其故處焉湖廢久矣獨其西隅尙存今所謂西湖是矣明爲州瀕海枕江水難蓄而善泄歲小旱則池井皆竭而是湖所以引它山之水爲旱歲備也

州城內古迹七郡之子城內亭宇中舊有唐刺史王密徳政碑李舟文顏眞卿書李陽冰玉箸篆額遭建炎兵火石已斷缺不全今在郡樓之下此碑與董孝廟徐浩舊碑皆是郡所寶也州宅進思堂之西壁外有唐柳公權書金剛經刻於石而龕之蛟池在州之北故老云嘗有蛟自江來窟於此人患之故其旁立佽飛廟以鎭之池今爲居民所侵堙塞無幾矣鎭明嶺在州南一里三十步州之內案山也上有佛亭皇朝天禧中太守李夷庚能地理之學以州無案山故直州之南累土爲阜髙丈名曰鎭明嶺此蓋夷庚因其舊有而增之耳非刱爲也其後往來憚於登陟日削月夷特余土坡於其側耳競渡湖卽開元寺西之小湖也昔有黃鍾二公競渡於此故後人以名其處亦呼爲小江裏又曰沿江裏也淸瀾池在州衙前直奉國軍之門錢恭惠王在鎭日嘗浚之以爲禦火備太守李夷庚復浚之以其泥益鎭明嶺之卑薄壯內案山之勢池與州學泮水池春閒蛙不鳴俗傳以爲李侯夷庚以法禁之也西湖在州南六十步舒公龍圖亶嘗記其事以爲是湖本末圖志所不載其經始之人與歲月皆莫得而考湖中有汀洲島嶼凡十曰柳汀曰雪汀曰芳艸洲曰芙蓉洲曰菊花洲曰月島曰松島曰花嶼曰竹嶼曰煙嶼四時之景不同而士女遊賞特盛於春夏飛蓋成陰畫船漾影無虛日也

賢守事實十二唐開元二十六年齊澣旣請置明州更爲潤州刺史招集流民五百戶置此以安輯之正元九年刺史任侗修治廣徳湖漑田四百頃太和六年刺史於季友築仲夏堰漑田千頃長慶三年刺史應彪建跨江浮橋五十五丈元稹爲浙東觀察使明州舊貢蚶走驛達於長安郵卒不勝其疲稹奏罷之孔戣爲刺史後遷國子祭酒見明州貢蚶蛤淡菜水陸勞費特奏罷之王密爲刺史徳政可紀李舟爲之記事見於碑刻皇朝建隆閒廣徳湖湮塞康憲錢公億請於朝用工浚治築爲塘岸周回一萬二千八百七十一丈它山堰損苦不可修公跪請於神復得存固天禧中直館李夷庚爲太守修治東湖與廣徳湖水利通濟有功於民政和閒太守樓異明人也被命再任繼而睦寇猖獗蹂踐鄰郡公備禦有方六邑無犯紹興八年太守仇公悆當兵火之餘復首建州學與鄕士大夫行鄕飲酒之禮邦人乃立祠於學乾道五年太守直閣張公津憫鄕飲酒之禮久廢乃以正月二日率羣僚與鄕之士大夫及士人之客寄是邦者卽州庠行釋菜之儀盡致敬之義然後序齒會拜於講堂三爵而退自此遂爲常規云由是邦人復共立祠於學焉

新校【凡稱劉本劉藝蘭鳳章家所藏】﹝子城﹞皇朝慶曆年【劉本年上有八字】【﹝祠廟﹞】﹝靈應廟﹞又至六年【劉本無又至二字】﹝佽飛廟﹞城甬東【劉本城下有名字據寶慶延佑蘆浦筆記是號字】【﹝水利﹞】﹝城之河渠﹞二水入城【劉本水下有之字】四明圖經卷二宋元四明六志弟二宋

張津等

撰鄞

徐時棟校刊

鄞縣望鄞縣古越地之東境國語曰吳更封越東至於鄞秦平百粵以其地置鄞縣屬會稽郡吳越春秋謂越有赤堇山故加邑爲鄞漢武帝元鼎五年會稽東部都尉治鄞其後徙章安成帝陽朔元年又徙治鄞王莽攺曰謹後漢攺爲鄮縣居鄮山之陰旣而復爲鄞縣晉太康中戶一千六百六十隋平陳縣廢並其地入句章縣屬吳門總管唐武徳四年復分置更名鄮縣【蓋古句章鄞鄮三縣之地故其後或有鄞或有鄮也】屬鄞州八年州廢還屬越州開元二十六年又爲鄞縣於縣置明州元和中定爲上縣皇朝爲望縣元十八鄕淳化元年分萬齡爲二鄕曰老界曰手界熙寧中割六鄕靈巖太丘海晏富都安期蓬萊隸定海昌國今十三鄕

鄕﹝裏村附﹞十三鄕管裏十三村二十武康鄕東安鄕淸道鄕萬齡老界鄕萬齡手界鄕光同鄕桃源鄕鄞塘鄕陽堂鄕翔鳳鄕丰樂鄕通遠鄕句章鄕武康鄕在州城下管小江裏東安鄕在州城下管白壇裏淸道鄕在縣西一里半管裏一村二橫山裏髙橋村在縣西二十里沈店村在縣南七里萬齡老界鄕在縣東五里管裏一村二赤城裏盛店村在縣東一十五里尙書村在縣東一十里萬齡手界鄕在縣東南一十里管裏一村二赤城裏張村在縣東南二十里鄧橋村在縣東南四十里光同鄕在縣南一十里管裏一村二淸林裏北渡村在縣南二十五里櫟社村在縣南二十里桃源鄕在縣西二十里管裏一村二石馬裏黃公林村在縣西三十里林村在縣西四十里鄞塘鄕在縣南二十五里管裏一村二姜山裏姜山村在縣南三十里銅盆浦村在縣南二十五里陽堂鄕在縣東三十五里管裏一村二太白裏寶幢村在縣東三十里東吳村在縣東三十三里翔鳳鄕在縣東南四十里管裏一村一滄門裏隱學村在縣東南四十五里丰樂鄕在縣東南四十里管裏一村二石柱裏乾坑村在縣南四十二里故幹村在縣南四十五里通遠鄕在縣西南六十里管裏一村一李洪裏環村在縣西南五十五里【村名舊犯欽宗廟諱故攺】句章鄕在縣南六十里管裏一村二夕陽裏髙橋村在縣西南五十五里巿中村在縣西南六十里

禦書四阿育王山廣利寺在縣東三十五里晉義熙元年建皇朝大覺禪師懷璉居之法席鼎盛名聞天下皇佑二年懷璉入居東京淨因禪院仁宗皇帝召對化成殿因賜食禁中及授以禦制釋典頌十四篇並提綱語句治平三年英宗皇帝內降札子許歸本寺熙寧三年乃建宸奎閣奉藏所賜禦書且被旨歲度僧一人寺有釋迦如來眞身舍利塔內有一角金鐘舍利在焉寺之東北峯上有佛左足迹距寺一二里輪相分明今爲石宇以覆之傳者謂迦葉佛之迹也寺有東塔院相去二里卽劉薩訶所禮舍利塔湧出之處西塔院去寺五十步其塔唐明皇時建也聖功院本崇教院也周顯徳元年建在縣西南四里半皇朝至道元年眞宗皇帝詔內侍裴愈訪名山聖迹寺院恭藏太宗皇帝石刻禦書於是本院奉賜五十卷軸明年因愈奏攺賜今額大中祥符寺在縣南一里半皇朝僧三惠大師從信得業之地也信妙於琴阮端拱中至京師求知己會有上言於太宗皇帝者召見與語奏技盡其所學上大悅命入翰林祇候賜食禁中賚錢帛無算一日求歸特兪其請行日且賜以師號及禦書禦批等信乃奉藏於寺也內有教院輪藏在焉政和七年太守樓異乞置髙麗司徽宗皇帝有禦筆批諭刻之於石其碑在西湖錦照堂

橋梁鄞江跨江浮橋在縣東南二里舊曰靈現橋亦曰靈建橋唐長慶三年剌史應彪建太和三年剌史李文孺重建初建橋於東渡門三江口江闊水駛不克成乃徙今建橋之地經始橋基雲中微有形彎環如虹眾以爲異因建橋於其下皇朝開寶中康憲公錢億復新之舊有範的所撰碑後沈於江而尙書謹溫其所作碑亦不存也乾道四年太守直閣張公津重修今名東津橋其長五十有五丈其闊一丈有四尺云

渠堰二它山堰在縣西南五十里唐開元閒邑宰王元暐之所建也累石爲堤江河分流截然爲二若神工然明之爲州瀕海枕江水善泄而易竭雨澤少屯井泉輒涸酌飲江水人以爲病引它山之水自南門入城瀦爲西湖闔境取給始無旱暵之憂它山堰之爲利溥矣余載祠廟門仲夏堰在縣西南四十里唐太和元年剌史於季友於四明山下開鑿河渠引山水流入諸港置堰蓄之漑田數千頃

祠廟十二﹝祠堂附﹞至聖文宣王廟在縣東半里唐元和九年建皇朝崇寧二年因行三舍法教養生員移刱於縣西南半里而成於大觀之三年建炎四年遭兵火至今未建也東嶽行宮在縣東三十二里育王山相近忠嘉威烈惠濟廣靈王行廟在城外甬東隅五里它山堰善政侯廟在縣西南四十里以廟碑考之蓋唐太和中邑宰瑯琊王侯諱元暐之祠也先是厥土連江厥田宜稻每風濤作沴或水旱成災侯乃命采石於山爲堤爲防回流於川以灌以漑通乎潤下之澤建乎不拔之基能於歲時大獲民利自它山堰漑良田者凡數千頃故鄕民徳之立祠以祀後封爲善政侯皇朝乾道四年七月八日有旨賜遺徳廟額知縣事揚布書太守直閣張公津之所立也逸老堂在西湖上眾樂亭相對爲唐祕書監賀公知章季眞而作也而祠堂在其西皇朝紹興十四年八月太守莫公將建乾道五年四月太守直祕閣張公津重修皇朝故丞相魯國曾宣靖公公亮祠堂在縣南三里半延慶寺按天聖中楚國公曾會守明州丞相方毓徳侍下一日遊延慶而主僧法智大師知禮夜夢伽藍神告之曰翌日相公來可恭迓之知禮異其事戒閽人以來者告已而魯國公至禮以夢告魯公曰烏有是哉然默記於方寸至大拜而以知禮之夢爲然於是請於朝置田辟舍大啟法席延慶之名始播於天下寺僧圖其像而祠之碑碣具存鬼谷先生祠在縣之東六十里太白山其祠倚山臨水幽深闃寂人迹罕到眞仙遊所宅也夏侯曾先地誌云鬼穀子廟三面連山前有淸溪之水泉源不竭山崖重疊雲霧蔽虧晉郭璞曾到有遊山詩曰淸溪千餘仞中有一道士云生梁棟閒風吹窗牖裏借問此阿誰云是鬼穀子卽此祠也阿育王山淵靈廟在廣利寺鰻井在其東相去裏余世謂之聖井自東晉時已著靈異其中二大鰻乃護塔神也其一有金綫自腦達於尾其一每現光耀折花引之則雙紅蟹或二蝦前導而後出焉錢武肅王以歲旱命九華長老十善大徳與國中所謂五叔太尉者同迎歸錢塘之南塔寺山閒鑿石爲井立亭其上以效聖井用伸禮敬而阿育王寺僧時見復在鄮山井中游泳也山有七井前有亭榜曰應現或云又有二井則在山之絕頂峻險不可得而至然亦未知其果否也康憲錢公嘗因旱齋沐禱請靈鰻以紫羅爲帕若罾狀布井中啟視竟蟹先入罾靈鰻隨後以銀缸貯沙泉養之置道場中命僧爲法事復有天花散縵之瑞曾統贊寧嘗著護塔靈鰻菩薩傳皇朝屢因旱暵祈求感應元佑元年奉敕賜額乾道二年太守趙公伯圭禱雨有應知鄞縣事李柄作記刻於石皇朝故丞相荊國王文公安石祠堂二所一在縣之經綸閣一在縣東育王山廣利寺按寺中祠堂記云介甫之爲鄞也勸農務業區別善惡習俗丕變鄕民父老思之願立生祠圖像以順鄞人之心焉蓋嘉佑六年郡守錢公輔立從事胡宗愈之文也皇朝故內翰蘇公軾祠堂亦在廣利寺內佛殿之右乾道中住持僧從廓重建李陸二公祠堂在縣東南四十里靑山下皇朝天禧中郡守李侯夷庚唐開元中縣令陸南金之祠也李侯又有祠堂在天童山景徳禪寺千佛閣之東黃公廟在縣東近海昌國縣交界卽四皓之黃公也見會稽典錄

山十六【﹝按曰﹞原有脫落今所校補見佚文卷中】四明山在縣西南六十里孫綽天臺山賦云登陸則有四明天臺今按此山有四面各產異木而皆不雜又山頂有池池中有三層石臺石樓一名石柱云是四明山纜風處陸龜蒙云有峯最髙四穴在峯上每天地澄霽望之如戶牖相傳謂之石窗卽四明之目也事備四明山記山有黃頷蛇長一二尺色如黃金居石縫中天欲雨作牛吼聲中人亦死王蜀時許寂少年棲於山學易於晉徵君一旦有夫婦詣山挈一壺酒寂詰之云今日離剡縣寂曰道路甚遙安得一日及此頗亦異之其夕以壺觴命酌此丈夫出一拍板抗聲髙歌悉是說劍之意俄自臂閒抽兩物展而喝之卽兩劍躍起在寂頭上盤旋交擊寂甚駭尋匣之飲畢就寢迨曉乃空榻也出北夢瑣言鄮山在縣東三十六里髙二百八十丈東北峯上有佛左足迹下瞰阿育王寺按十道四蕃志云以海人持貨貿易於此故名而後漢以縣居鄮山之陰乃加邑爲鄮𨿽或以山或以縣取義不同其所以爲鄮則一也故在後漢志爲越州鄮縣之境而唐武徳中分置縣境更名鄮者以此金翊篹異記乃引顧越碑云昔西國獵人劉薩訶南登稽嶺東踐鄞山卽此山也按鄞因赤堇山得名而其山在縣東三十四里吳越春秋云有赤堇山故加邑爲鄞則鄞與鄮蓋二山也舊記考之未審乃並爲一山故於此詳辯之亶洲山在縣東四十五里十道四蕃志云亶洲有虞喜冢宋屢召不至死葬於此東方朔十洲記雲山有不死之艸赤莖綠葉人死三日以艸覆之卽活按吳志黃龍二年春正月魏遣將軍衛溫諸葛直將甲士萬人浮海求夷洲及亶洲亶洲在海中漢武洞穴記言秦始皇遣方士徐福將童男童女數千人入海求蓬萊神仙及仙藥止此洲不還世相承有數萬家其上人民時有至會稽貨布會稽東縣人海行亦有遭風飄至亶洲者所在絕遠卒不可得至故衛溫等但得夷洲數千人還今謂亶洲山去縣四十五里尙可疑焉世傳今日本國卽此洲然未知是否也

水四﹝江湖河潭附﹞江在縣東一里實海口也而有大浹小浹之名蓋隨地而異也乘潮往來南入於奉化界東入於定海昌國西入慈溪廣徳湖在縣西十二里舊名鶯脰湖唐大歷八年縣令儲仙舟加修治之功而更以今名正元元年剌史任侗又治而大之湖中有若樓閣狀者不常隱現也皇朝建隆閒康憲錢公億爲守之初欲展拓波瀾乃托情篇什累達宸聽而復奏乞於諸縣農隙集鄕夫萬人爲十隊以官吏分董開鑿之役當時嘗給米九千碩錢五十萬公復出金千緡以相其費周回凡萬有二千八百七十一丈驕陽鑠石無旱暵之患淳化中禁民敢田者至其後遂著之於一州敕大中祥符年蘇耆爲守以湖壞漏不補復而浚之湖之興已數百年而民之請爲田危於廢者屢矣至政和七年知州事樓異奏請奉禦筆開墾爲田今歲收其米以給甬東所屯之水軍焉小江湖在縣南二十里唐正觀十年縣令王君照修建漑田八百餘頃東錢湖在縣東三十里周回八十里漑田八百頃夏侯曾先地誌云其湖承錢埭水故號錢湖唐天寶三年縣令陸南金開廣之皇朝天禧元年郡守李夷庚重修是湖受七十二溪之水凡有七堰錢堰大堰莫枝堰髙湫堰栗木塘堰平湖堰梅湖堰縣之東七鄕不病旱者湖之力也湖之中一山突然水四環之不與陸接有庵曰二靈蓋以山而名之也熙寧閒左正言陳禾字秀實築以讀書其中以延僧知和居之知和有道釋子也每有虎相隨當時名播江浙叢林衲子雲集由是法席鼎盛向經兵火焚蕩一空紹興中浮屠相與出力復新屋宇丞相史公浩刱廣徳張王廟像在廊廡下前有國初韶師所築故塔基近已重建塔於其上庵有塔銘詳言其事凡四方名人勝士往來其閒莫不以爲東南之佳地也

人物十六﹝名僧三附﹞任弈句章人文章之士也嘗爲禦史中丞出會稽典錄梁宏嘗爲句章主簿與鄭云俱惇終始之義見會稽典錄虞敍處士厚友於之義弟犯公憲乃乞代焉出會稽典錄董孝子黯縣人也事詳祠廟門徐浩唐乾元二年嘗進廣孝經十卷授校書郎非徐季海也周師厚字惇夫邑人也皇佑五年及進士第歷荊湖北路農田水利差役事時朝廷方議役書本路特紛更未定且有欲爲搊甲法者師厚具論四方風俗盜賊婚田獄訟簿書繁簡之所不同則役有勞逸輕重宜亦不可以一朝廷以爲是下其說行之辰沅兩州初復版圖縣官念所以備邊且欲歲發常平粟師厚謂溪獠嘯聚無常而常平之入有限不可繼宜乘事始擇曠土使戍卒且耕以守亦古法也天子然其策至今以爲利兪充字公達邑人也中嘉佑四年進士第官至右正言天章閣待制環慶路經略安撫使環州有田與夏國相錯歲種爲虜所掠未有敢詰者由是委而荒之充至檄州所部以時耕種卒不敢犯屬羌山夷嘯聚叛充授第二將張守約以籌算且招且討有亡入夏國者三百戶充又遣守約耀兵塞上夏人亟歸亡者充釋其脇從老弱以奏不浹旬遂獲安妥手詔褎焉沿邊屬羌乏馬充條上勸賞買馬之法朝廷可其奏下諸路行之未久屬羌樂於畜養大增戰馬之利慶陽兵素玩恩稍繩治往往震搖充至嚴約束斬五妄言者於和門軍始肅然卒之夕大星隕於寢堂之北有奏議五卷邊說二卷藏於家丰稷字相之邑人也弱冠登嘉佑四年進士第歷襄州谷城令韓持國維曾子固鞏相繼守襄奇之薦於朝是時兵部侍郎葉康直方爲光化令亦有能名韓公嘗曰丰葉二令它日必皆淸近襄陽人歌之曰葉光化丰谷城淸如水平如衡以選知封丘縣大臣薦其淸修儉直宜爲禦史乃除監察禦史裏行爲禦史三歲憚劾不避權要神宗嘗謂臺諫曰惟丰稷論事最誠實後自成都府路提刑召爲工部外郎復以薦拜殿中侍禦史攺國子司業除起居舍人權中書舍人遷太常少卿國子祭酒兼侍講刑部侍郎以集賢院學士知潁州自潁遷待制移知廣州過關入覲畱拜吏部侍郎丐出累典大藩召拜諫議中丞工部尙書責降敍復提舉亳州太淸宮以薨被遇三朝出入數十年終始一節淸徳重望達於天下性嗜學逮老不衰素恬靜寡言語平居危坐終日不跛倚常若對大賓𨿽見卒隸必正衣冠無倨惰容追復樞密直學士謚曰淸敏袁轂字容直世爲明人一程文於開封兩試於鄕皆第一嘉佑六年中進士第歷任至知興化軍累官至朝奉大夫而以文名天下其爲人磊落明白推誠自信急人之所不足著文集七十卷藏於家篹通題九十卷韻類一百卷行於世姚孳字舜徒縣人也以字行幼開爽穎悟學如宿植登熙寧九年進士第歷尉掾以考第薦章應格攺秩爲鼎之桃源宰承虐政後訊民之疾苦苟利於民無不爲也郡將武人怙威淩僚吏屬邑苦其擾孳毅然以民病告郡將終不敢以气焰挫之爲之少戢旁郡訟訴有不得其平者必丐於部使者付孳決之捐金修夫子廟躬率士子日勸以學學者翕然歸之鄕有虎孳禱諸社諭以文越三日虎僕於社旁奏課爲天下第一部使者舉孳學行優異才能顯著以應元符之詔賜對稱旨乃除提舉成都府路常平等事陛辭玉音諭以聞卿久任桃源有愛民之心孳退謁丞相論蜀道利疚乞以義倉之儲置吏立法收養鰥寡老疾死給衣衾官爲殮瘞歲薦饑閒有遺兒請雇嫗以乳丞相上之丁家艱服除提舉湖南常平等事上復諭以居養安濟漏澤朕施實徳於民卿向有言故復命卿易使浙部過家上冢會閭裏耆舊握手盡歡未始以持節自榮朝廷遣使三韓渡曹娥江非潮時舟膠公適董其事禱於神女潮應禱而邁由江東副漕除直龍圖閣知夔州興學校勸農桑有古循吏風卒之日夔民罷巿聚哭於牙門訃聞桃源民乃卽孳生祠爭出貲命道徳士以伸薦導其爲民所思如此陳禾字秀實邑人也元佑初試國子監擢第一自是課試上庠累居前列聲名籍甚中元符三年進士甲科初調鄆州司法直死囚之冤部使者列薦於朝除濰州州學教授以經術之學講明開悟後進從者翕然大變其俗後由婺州教授入爲太學正遷辟廱博士徽宗聞其才召對甚喜特旨攺秩擢監察禦史未幾遷殿院隨事獻言補益爲多上愈嘉其忠直命爲左正言專以言責付之由是感激展盡底蘊無所回忌因以諫諍聞後坐與忠肅陳公瓘交遊流落江湖著書立言以垂世有論語孟子易春秋四經解流行侍郎髙閌抑崇爲之序四明士大夫之解經者自禾始其文集藏於家云父謐字康公博學教子有法許將榜登第而禾之子曦黃公度牓登第明自國朝以來連三世科第者陳氏而已鄕人以爲甚榮也世喜藏書謐之亡舒中丞亶作挽章有曰塵埃滿匣空鳴劍風雨歸舟只載書曦復爲藏書記以告於後俾勿墜素業也兪偉字仲寬邑人也元佑初爲南劍州之順昌令邑民生子多不舉偉乃集耆老諭之以理且伸約束曰孕者登籍邑人悔悟遵其教再期而閱其籍欲棄而畱者甚眾率以偉字名之部使者狀其績以聞朝廷嘉之降詔獎諭進秩再任且許出粟以賑其蓐臥而貧者偉益懇惻宣諭朝廷好生之意數年閒賴以活者萬餘人邑士廖峣爲立徳政碑而郡人黃裳作邑中步云閣亦紀其政績以循吏許之陳攄字君益邑人也紹聖閒宰南劍之將樂惇崇學校獎進士類政尙愷悌先是邑民家舉一子富室不過二子余悉棄之攄至諭以天性申以令甲犯者窮治自玆民無不舉子矣男陳其名女陳其氏者皆然也後卒於官邑人思慕祠而祀之遇旱禱雨輒應以至鄰境淫雨亢陽乞靈祠下咸遂所祈部使者以其有功於民乃請於朝錫旌福廟額陳之翰處士延平陳忠肅公瓘志其墓云字憲之邑人也居西湖少有志操治經求大旨爲文不蹈襲時語三上禮部不中因不復應舉歸求其志大觀二年徽宗皇帝詔舉遺逸鄞之賢士大夫聞而相與語曰此可以得憲之矣州及部使者用眾論薦於朝天子官之知公行實而善朝廷之得士者非特鄞之賢士大夫而已也其爲忠肅公所敬服如此王庭秀字穎彥其家四明者不知始所徙庭秀與蘇子瞻程正叔之門人髙第黃魯直楊中立之徒遊從其爲學旁搜遠紹不苟趨時好其造詣嶄遠操植堅正發於文辭深茂宏達以其緒餘從事科舉政和二年登上捨第歷樂壽尉泗洲隨州教授當路論薦交章溢格攺宣教郎李公光遷侍禦史與之昧平生一見如舊識卽薦爲禦史臺檢法官其在宣和靖康建炎閒進言於朝皆發於忠義自察院遷殿中而振臺綱屢丐祠優詔止之後因對瀝懇得知筠州召爲吏部外郎擢左司郎官遷檢正與宰相議多齟齬引疾丐閒除直祕閣主管江州太平觀歸老於鄕長子璧生而穎異不凡七歲日誦千言一過輒不忘以宣和六年丙科登第少年气銳負才宏碩方勇功名之會悉焚前所爲舉子之文披閱羣籍孜孜弗倦無不淹該左丞葉公夢得參政孫公近議欲列薦出應大科適朝廷方復博學宏詞科首冠其選天不假年用罔究其長而終於一待通判士論嗟惜之髙閌字抑崇唐宰相智周後世家廣陵髙祖贊襄始居明閌幼穎悟不凡八歲誦經史通其義或問得時則駕出何書閌曰非史記老子傳乎客驚異之謂其父欽臣曰此兒當興君門戶弱冠入辟雍繼升太學屢中魁選初課試文格尙對偶閌特變爲古文又先羣彥一時文格遂復元丰元佑之舊以校定最優充舉錄宣和中置講議司領以大臣辟官屬日夕講議天下事太學公試用爲策題閌對爲天下事當令天下人議之時以爲至言建炎初試上捨中優等紹興攺元賜進士第釋褐諸公方欲薦引繼丁內外憂服闋執政交章稱閌議論簡正明於治體可以居經筵勸講之地五年春有旨與行在差遣令內殿引見進札有曰人君不難用臣下之謀猷而難於不忘臣下之規戒攺左承奉郎除正字論薦舉之獘與天下之勢最急者在機會又請止賜新恩進士中庸篇而儒行篇𨿽閒與聖人意合實出漢儒雜記非聖人格言乞勿賜又請預嚴水戰之備皆蒙聽納後攝禮部外郎因上殿奏事論及和气上曰朕見士大夫議論以爲輕徭薄賦安民心寬民力可以召和气閌曰臣以爲此召和气之一事耳而其本乃在人君有以感之心正則气正气正則天地之和气應矣上是其說至言正名分與屯田之利爲尢切久之出奉祠復參東帥謀除國子司業引見奏曰陛下復興太學此帝王盛徳事上曰太學復興欲得學問淵源徳行純正者爲師表故命卿因言臣在京師見太學辟雍皆有禦書閣今當依祖宗例建閣以藏禦書願時灑宸翰加惠多士上許之其任司成論事爲最詳兼權中書起居二舍人乃除禮部侍郎以忤秦檜意出爲筠州遂請掛冠居鄕每對士大夫惟舉前言往行可師法者未嘗及時政得失人物臧否泛觀經史諸子百家而絕意榮進不戚戚於阨窮享年五十七僧普交邑之萬齡鄕人畢氏之子也幼穎悟未冠從釋初往錢塘南屏山聽天臺教觀因修懺悔佛事遇道人於途忽問曰師之懺罪爲自懺耶爲懺它耶若自懺罪罪性何來若懺它罪它罪非汝烏能懺之交不能對歸語南屏亦不能決遂憤然辭去乃造泐潭泐潭知其爲法器見入門卽訶之擬問則杖之交不能復進一日忽呼曰我有古人公案要與商量何不自室中來交擬進泐潭喝之交豁然有省卽以偈呈曰有人問我解何宗一喝須教兩耳聾滿杓黃虀飽喫了生涯只在砵盂中自是機辯迅發學徒爭歸之歸隱天童山八年偶寺闕主僧羣僚邀之甚力交不得遁居之宣和六年三月二日沐浴畱偈辭眾而逝後七日開龕如生闍維獲五色舍利交修持淸苦履行孤潔嗣法者三十餘人皆能傳交之道而闡揚於時忠肅陳公瓘嘗贊之曰拶破黃龍第四關世人猶問生緣法其爲士大夫推重如此有塔銘中書舍人黃公龜年撰僧法忠縣之萬齡鄕人姚氏之子也母初夢神僧托夢於家覺而有孕旣生兩足有文若篆書之木字父母奇之生不茹葷年七歲依州之崇教院道英和尙出家博識彊記出乎天性諸部經論默究其義或笑其憨而試之以隱奧辯駁瀾翻旨趣超卓咸以忠虎子名之將歷訪諸方有挽而止之者師曰達摩之門眞吾所行之地子休矣乃參天童交和尙交見而喜曰子吾宗之法器也俾往謁雪峯需和尙機緣有契後抵舒州龍門佛眼和尙佛眼稱之曰將知它日蓋天蓋地老朽之所不及爲吾向後宜藏深山窮谷之中久而彌芳也師掩耳而去自是耆徳攺觀而語句大播叢林遊南嶽有終焉之志乃卜築於妙髙峯下庵之左有石如臥牛師榜其居曰牧庵焉述宗教正心論十卷補寒山詩三百篇﹖﹖﹖談漁父並行於世蓋已自利而利它也藩帥節相爭邀致之復往南木云蓋公安二聖大潙黃龍凡六處禪學輻湊奔走如巿隨其根器方便接誘最後在黃龍遺囑徒眾並書頌曰六十年遊夢幻中浩歌歸去撒手長空咄跏趺而逝緇俗同聲慘慟龕而葬之寺東之香源洞平日持一木斧以垂接人於是同瘞焉號曰聯光之塔僧奉眞邑人也善醫熙寧中名聞於東都沈存中筆談載其一事雲天章閣待制許元爲江淮發運使奏課於京師時欲入對而其子疾亟瞑而不食惙惙欲死逾宿矣使奉眞視之曰脾已絕不可治死在明日元曰觀其疾勢固知不可救今方有事須陛對能延數日之期否奉眞曰若此似可諸髒皆已衰惟肝臟獨過脾爲肝所勝共气先絕一臟絕則死若急瀉肝气令肝气衰則脾少緩可延三日過此無術也乃投之藥至晚遂能張目稍稍復啜粥明日漸蘇而能食元極喜奉眞笑曰此不足喜肝气暫舒耳無能爲也越三日果卒奉眞之爲醫也其診視之妙不差銖分沈公不妄許可其所錄如此則奉眞殆和緩之流亞歟奉眞號普濟其法傳之元覺元覺傳之法琮及了初皆能續其焰馳聲一時相傳蓋三世活人無慮千百數侍郎髙閌嘗跋沈公筆談後亦敍其傳受之大略云

古迹七鄮郭在縣東三十里蓋古鄮縣城也漢爲鄞縣後漢攺曰鄮唐武徳四年於縣置鄞州八年州廢復爲鄮縣故稱其舊城曰鄮郭卽官奴城也太平寰宇記與舊圖經云漢光武爲賊所敗有奴耕於田而藏之獲免後定天下議賞光武問奴欲何官奴云欲得鄮縣令故俗號鄮縣爲官奴縣又十道四蕃志云宋武微時避吏於此與人奴善奴名桂藏匿旣久爲吏所逼逐適值桂在田以土覆之得免後立官奴城以報之掘土築城之地名官奴池太平寰宇記以爲光武於史無所據今按宋書孫恩破上虞時劉裕嘗戍句章疑其爲宋武也古句章城在縣南六十里漢書地理誌雲渠水東入海山海經云句余之山無艸木多金玉郭璞注以爲山在余姚南句章北故二縣因以爲名漢武帝元鼎六年東粵王騶余善反遣橫海將軍韓說出句章道以伐之顏師古曰句章會稽之縣也今句章鄕卽其地也吳錄云句章因山爲名十道四蕃志云在太平山隋開皇九年平陳縣廢東甌漢嘗封閩越王爲東甌王后漢志永和三年以章安縣東甌鄕爲縣晉太康記云東甌卽鄞縣南之回浦鄕甬東卽越王遷吳王之地杜預曰句章縣東海外洲是其處又達吳王句甬之東注曰句卽句章甬卽甬東也古鄞城按太平寰宇記曰本漢縣廢城在今縣南故白杜裏有鄞城山瑞井在縣東三十五里卽淵靈廟靈鰻井也事已詳祠廟門釋迦如來眞身舍利塔在阿育王山廣利寺此八萬四幹塔之一也按寺碑云東晉義熙元年以塔之出現肇刱玆寺至梁武帝乃賜阿育王額皇朝大中祥符元年眞宗皇帝攺賜爲廣利寺道宣感通傳云晉太康二年並州離石人劉薩訶生業弋獵因病死而復蘇云在冥中見一梵僧語之曰汝罪深重應墮惡道今洛下齊城丹陽會稽並有古塔及浮江石像悉阿育王所造可勤求禮懺當免斯苦薩訶更生乃祝發爲僧更名惠達東詣鄮縣入烏石嶴結茅以寓徧訪海涘名山忽一夜聞土下鐘聲卽標識其處越三日見梵僧七人行道空中地形如湧爲方壇狀神光照映因斸土求之得一石�中有舍利寶塔六僧騰空而去一僧化爲烏石因以名嶴焉朱梁正明中吳越武肅王嘗迎舍利往錢塘累有光景靈迹尢異後復奉以歸寺紹興三年光堯壽聖太上皇帝賜號佛頂光明之塔今四明歲有禮塔會遐邇畢集斯爲盛焉又按會稽記云晉相王導初渡江有道人神采不凡自言來從海上告導曰昔與阿育王同遊鄮縣安眞身舍利塔阿育王與眞人捧塔飛行虛空入海諸弟子攀引不及一時俱墮化爲烏石如人形名僧傳云昔有神人捧塔飛行海上弟子中有未得道者墮地化爲烏石猶作人形上有袈裟文至今村名塔墅嶴名烏石與傳頗異開寶中僧統贊寧作舍利寶塔記其載地中湧出寶塔事亦或不同若乃塔之神異備載於贊寧之記玆不復詳

冢墓六忠嘉威烈惠濟廣靈鮑王墳在縣東南三十里管公明先生墓在縣西四十里聖女山蓋父老相傳云然卽無碑碣可考也義婦冢卽梁山伯祝英臺同葬之地也在縣西十里接待院之後有廟存焉舊記謂二人少嘗同學比及三年而山伯初不知英臺之爲女也其朴質如此按十道四蕃志云義婦祝英臺與梁山伯同冢卽其事也陳國冢郡國志鄮山有陳國冢一名鴈棲墓昔爲日南太守死有雙鴈隨柩而歸棲墓上三年然後去董孝子母墓在縣南城外鄞女墓在城南崇法院之西北慶曆中荊國公王安石爲鄞令有女曰鄞女死而葬此有墓志並別鄞女詩見於集中

縣宰題名【建炎四年以前皆不可得而考故斷自王勛而下著之】王勛【左朝奉郎建炎四年到任】徐注【左宣教郎建炎四年到任】張汝說【右文林郎紹興三年到任】顧汝美【左承議郎紹興六年到任】梅執臣【右宣教郎紹興九年到任】張庭【石奉議郎紹興十二年到任】髙堯明【右朝散大夫紹興十四年到任】張穎【左奉議郎紹興十七年到任】程緯【右通直郎紹興二十一年到任】王燁【右通直郎紹興二十四年到任】周升亨【右朝奉郎紹興二十五年到任】宋應【左奉議郎紹興二十九年到任酬賞轉朝奉郎】周額【左奉議郎紹興三十一年到任轉右朝散郎】李柄【右承奉郎隆興二年到任】楊布【右奉議郎乾道二年到任】

刊誤【﹝人物﹞】﹝王庭秀﹞而終於一待通判【盧本寶慶志待下有次字】﹝髙閌﹞復參東帥謀【盧本寶慶志云浙東帥參謀則此傳東上脫浙字】﹝兪充﹞屬羌山夷嘯聚叛【劉本聚下有爲字】四明圖經卷三宋元四明六志弟三宋

張津等

撰鄞

徐時棟校刊

奉化縣望奉化縣本會稽郡鄞縣之地西漢志謂鄞有鎭亭鮚埼亭皆在焉今縣東五十里有鄞城蓋古鄞縣之治所也唐開元二十六年始以越州鄮縣爲明州析鄮縣之地置奉化縣正元閒爲上縣爲鄕一十有九皇朝景徳三年始並爲八鄕九域志爲望縣

賢宰唐趙察爲縣令元和十二年鑿縣北河邑人徳之因名趙河元和十四年開白杜河凡漑民田一千二百餘頃

人物孫合有文名四明才名記云孫合博學髙才唐末授拾遺淨慧院卽其故宅樓郁字子文志操髙厲尙友古人經明博學其爲詞章務極於理教授鄕里人咸以先生稱之【﹝按曰﹞此數卷脫略殊甚然自明以來傳寫但只此本則久非全書矣今所校補具詳佚文卷中】四明圖經卷四宋元四明六志弟四宋

張津等

撰鄞

徐時棟校刊

定海縣上定海縣蓋海壖之地本會稽郡鄞縣之靜海鎭晉安帝時孫恩寇上虞劉裕出戍句章賊退還浹口卽此地也梁開平三年錢氏據吳越以其地有魚鹽之利始開邑曰望海旋攺曰定海皇朝因之熙寧十年割鄞縣之海晏靈巖太丘三鄕隸本縣元丰元年復割本縣金塘鄕屬昌國其地三方距海中央微隆四面斜落如伏龜之形九域志爲上縣四明圖經卷五宋元四明六志弟五宋

張津等

撰鄞

徐時棟校刊

慈溪縣上慈溪縣本會稽之地唐開元二十六年置州於鄮乃析其地爲三縣慈溪居其一焉然縣曰慈溪者因邑人董黯孝養其母而得名按唐崔殷作董孝子廟記云黯後漢人孝行著於鄕邑和帝召拜郎中不起厥後世爲名族故以董孝名鄕慈溪署縣唐正元中爲上縣二十一鄕

賢宰唐房管爲令流民來歸狡吏引去至今俗傳爲美談事見祠廟門張穎皇朝端拱初爲令以廉著名邑人號爲張淸淸余詳祠廟門沈時升湖州人皇朝建炎中爲令誠心撫字愛民如子俗咸化之旣去父老請於官建立祠宇於縣治號沈公堂

人物任光會稽典錄雲光字景升鄮縣人爲主簿時海賊作孽縣令朱嘉將吏出戰於海渚嘉爲賊所射傷賊突嘉前光往以身障蔽嘉遂獲免光力戰死嘉還邑出俸厚葬之後漢張齊芳驃騎將軍意之子隱於州之驃騎山鄭云會稽典錄云會稽句章人也與梁宏皆爲主簿俱惇終始之義州裏稱之一云云字仲興學韓詩公羊春秋爲主簿後以劉雋事獄死郡以狀聞旌表門閭王修會稽典錄云修句章人爲揚州從事委身授命垂聲來世唐張無擇父死葬虎胛山廬於墓側感芝艸生湧泉出晉虞喜隱於大隱山三詔不起著志林行於世舒亶字信道縣人也生而雋異魁梧特達垂髫時爲四皓頌言偉志大老師宿儒知其有遠識博學彊記爲文不立稿尢長於聲律程文太學詞翰秀發爲天下第一有舜琴歌南風賦膾炙人口流輩服之登治平二年進士第授臺州臨海縣尉縣負山�海其民慓悍盜奪成俗有使酒逐其叔之妻至亶前者命執之不服卽斬其首以令投檄而去亶有詩題尉廳壁云一鋒不斷姦凶首千古焉知將相才丞相王安石聞而異之召除審官西院主簿充熙河路分畫蕃漢疆界時洮隴新蹀血帥臣王韶欲以重兵防護亶一切卻去獨以單騎徑往宣示朝廷威信夷人以刃剚肉試其誠否亶受之無難色於是歡呼畏服乃定其界而還授太子中允禦史裏行累遷試給事中直學士院制命辭令簡重渾厚有兩漢風眾論稱之擢禦史中丞被詔舉任禦史者十人所舉皆稱職時以爲知人崇寧元年荊南辰州蠻猺反除直龍圖閣知荊南府亶被命討蕩督勵士卒兵未壓境而羣蠻屈膝請命朝廷遣使撫問加待制職亶時計議進築移屯沅之洪江俄得疾是夕有大星隕於洪江之西遂卒於軍徽宗皇帝悼惜其才贈龍圖閣學士澤及其子孫有手編元丰聖訓三卷並文集百卷藏於家

逸民楊適先生按墓碑云慈溪縣人也字韓道隱居大隱山年七十餘以行義聞於鄕里人皆不敢道其姓名以先生目之其使人信重如此仁宗皇帝訪天下遺逸知州事鮑軻以適名聞旋賜粟帛至嘉佑六年知州事錢公輔又表奏適髙節遂授將仕郎試太學助教州遣郡從事躬捧詔書仍具袍笏輿從以禮起之適辭而不受終老於家葬於大隱山縣學有大隱先生碑縣令林叔豹立

冢墓後漢王修墓在縣西十里會稽典錄云修句章人也漢安二年爲鄞縣令嘗因軍人殺歷陽太守伊曜修誓眾奔入賊營取曜屍葬之咸服其義仕至從事晉虞瑤墓在五馬山去縣西南六十里虞氏譜云瑤博學彊識當時所稱累遷至伏波將軍晉虞冑墓在橫山去縣東南十里虞氏譜云冑好學不怠仕至散騎常侍嘗居此山死因葬焉其墓猶在至今人呼爲常侍墓晉虞喜墓在亶洲山去縣東北四十五里夏侯曾先地誌云喜字仲寧會稽余姚人也晉帝嘗三詔之官至太學博士封建寧侯宋朱夔墓在朱墓山去縣西六十里宋書云朱夔字秀整吳人也州舉秀才歷職中書郎轉臺州刺史有林壑之志卜居此山死因葬焉梁虞荔墓在鳴鶴山去縣西北六十里梁書云荔會稽上虞人也以博識聞舉宏詞累遷中庶子卒於官歸葬此山梁虞孜墓在東澄山去縣西南三十五里孜舉秀才累遷至散騎常侍著內典要三十卷梁建威將軍虞驁墓在漁溪山去縣西北五十里梁東海太守虞野人墓在戍溪山去縣南三十五里隋金紫光祿大夫陳詠墓在城門山去縣西南十三里隋書云詠字休寧仕爲懷安令遷城門校尉會稽從事屬隋初多故因畱葬此遂以名山唐張孝子墓在虎胛山去縣西三十里孝子張無擇父任袁州司馬卒歸葬此山無擇至孝結廬負士三年不櫛七日絕漿感湧泉出芝艸生焉鄕人虞彥之百餘人詣州舉之都督竇懷正按驗得實以聞屬神龍多故不遂旌表遠近稱嘆官至和州刺史中散大夫四明圖經卷六宋元四明六志弟六宋

張津等

撰鄞

徐時棟校刊

象山縣下象山縣在海一隅爲州之支邑後漢東屬鄮縣西屬章安【章安縣名本鄞之回浦鄕後漢永和三年以鄞章安故城遂更其名今在臺州臨海縣之東南】唐神龍二年析二縣地邑始肇名隸於臺州然縣以象山名之者蓋縣有一山其勢壯負雄壓海垠前後瞻望屹如象形縣控此山因以名之而山陸阻險距屬回邈吏民有道塗之勞廣徳二年遂割隸明州貞元中定爲中縣歷五代不攺皇朝以地不相屬降爲下縣舊有五鄕景徳三年並爲三鄕

祠廟祚聖廟舊系東門廟在縣南一百里按圖經舊載其神號天門都督未詳事迹今按東門山在縣南海中去州一千二百里其山與臺州寧海縣接境山髙二百丈周回二十五里兩峯對峙其狀如門闊一百五十餘步下有橫石如閫潮退之時奔水沖湧不可輕涉惟波平風息乃可以渡其下有廟號爲東門蓋在寧海之東故以名之其廟神傳爲天門都督或云今置廟處正當古鄞縣東南是承西北天門之勢廟側之水亦自西北山而來故有天門之稱尊敬其神方之連率都督行旅往返無不致祀隨其誠怠咸有感應唐貞觀中有會稽人金林數往臺州買販每經過廟下祈禱牲醴如法獲利數倍嘗因祭畢解舟十餘里﹝焱欠﹞然暴風吹舟復回不得前進舟人怖甚謂必有忤於神果誤持胙物而去乃還致廟中更加祈謝卽得便風安流而去永徽中又有越州工人蔡藏往泉州造佛像獲數百緡歸經此廟祀禱少懈舟發數里遂遭覆溺所得咸失而舟人僅免焉其廟建置年月卽無碑碣可考皇朝建炎四年賜今額昭應廟舊系圓峯廟在縣西北一百四十步皇朝建炎四年賜今額至紹興三十一年復封靈澤侯耆舊相傳昔境內歉歲艱食忽有大舟抵岸告邑人曰昨日中流有扁舟載酒果招吾來者自云居縣西山下及往訪之乃廟也觀神像乃舟中之人驚愕且拜卽平其價盡鬻於市人賴全活者甚眾至於旱暵疾疫一往祈禱無不感應第一以時代姓氏湮沒無傳莫有以暴白於後世惜哉顧長官祠在縣城內長官名方字正夫丹陽人皇朝皇佑末登進士第再調明之象山令視事日召邑人父老詢民閒利害及境內士民善者召而勸之惡者諭而戒之又建學捨率子弟之秀者教之親爲講解誘掖使進於善逾年民大化服俄而方病邑民率錢詣塔廟祈禱者千人方竟不起百里之內號泣思戀如失父母相與立祠以時祀之其爲民愛慕如此丹陽錢君倚毘陵胡完夫皆記其事刻石祠中士大夫以詩頌追美者不可勝記事見皇朝類苑今祠有碑見存上饒何籀撰

山象山在縣西南六里山中閒起一峯有水源流觀望形狀如象因以爲名縣坐山鼻之上此所以取而名縣也東門山在縣南海中八百四十里東西相向其狀如門下有橫石如閫卽漢書地理誌所謂天門山也又新校一葉

新校【﹝象山祠廟﹞】﹝祚聖廟﹞蔡藏往泉州【劉本往下有來字】卽無碑碣可考【據劉本無卽字】﹝昭應廟﹞第一以時代姓氏【據劉本無一字】四明圖經卷七宋元四明六志弟七宋

張津等

撰鄞

徐時棟校刊

昌國縣下昌國縣本鄞縣地周環皆海窮東一涯而地不相屬唐開元二十六年與州同置卽翁山縣是也山在縣東乃徐偃王所居之地舊址猶存大歷八年海寇袁晁作亂此邑遂廢皇朝端拱二年置爲鹽場熙寧六年鄞邑令王安石請於朝復割鄞縣富都安期蓬萊三鄕刱立元丰元年又割定海縣金塘一鄕隸焉共四鄕爲下縣

鹽場曉峯場在縣西十二里柳永字耆卿以字行本朝仁廟時爲屯田郎官嘗監曉峯鹽場有長短句名畱客住刻於石在廨捨中後厄兵火毀棄不存今詞集中備載之

祠廟黃公祠在縣東海中四百里晉天福三年置其祠載於舊圖經非系祀典故事實未詳今按會稽典錄云人材則有黃公潔已暴秦之世豈其人歟岱山陳大王廟在縣北二百六十里按王名稜姓陳氏字長威廬江襄安人天資義勇志在戡難仕隋髙祖大業中嘗奉辭提師航涉海道擊流求國俘斬頗眾事見隋史故其威赫譽震海上今胊山有祠號陳將軍卽王之別廟也皇朝端拱二年建紹興十七年重修有記進士施知微撰

山梅岑山在縣東二百七十里四面環海髙麗日本新羅渤海諸國皆由此取道守候風信謂之放洋山後有一小寺曰觀音按釋典所載觀音住寶陀山在海岸孤絕處卽其所也皇朝元丰三年攺賜寶陀觀音寺山下有善才巖獅子巖潮音洞皆觀音化現之所紹興初給事中黃龜年嘗詣瞻禮俄睹觀音全身出現有贊具述其異蓬萊山在縣東北四百五十里四面大洋耆舊相傳秦始皇遣方士徐福入海求神仙靈藥嘗至此按孫綽天臺賦云登陸則四明天臺入海則方丈蓬萊豈其所乎東藿山在縣東北海中四面大洋上有虎豹龍蛇人迹罕至耆舊相傳古有仙者隱於此山有石碁盤四圍皆修竹風至則竹枝掃盤絕無纖塵若人使之然桃花山在縣東南一百二十里耆老相傳安期先生學道煉丹於此嘗以醉墨灑於山石上遂成桃花紋奇形異狀宛若天然人多取之以爲珍玩故山號桃花而鄕名安期實出於此云石弄山在縣東北九百五十里山石玲瓏東西相懸人可出入翁山一名翁洲在縣東二十五里十道四蕃志云徐偃王居處城基猶存小茆山在縣西南海中二十里小竿山在縣東南六十里回峯山在縣西北一百二十里西良山在縣西北二百里長塗山在縣東北二百八十里蘭山在縣東北三百里昆斗山在縣東南三百五十里三姑山在縣西北八百里良港山在縣東北九百里深水山在縣東北九百五十里莆嶴山在縣東北九百五十里蛇山在縣東北一千里斜山在縣東北一十二百里大七山在縣北一千四百五十里曉峯山在縣西二十里東勾曲山在縣東五十里砂羅山在縣西南海中二十里大茆山在縣西南五十里大竿山在縣東南八十里麻嶴山在縣東南一百里洋山在縣東北一百里蛟山在縣東南一百里長白山在縣西北一百五十里登部山在縣東南一百五十里東乳山在縣北二百里西蘭山在縣西二百里茅山在縣南二百二十里西岱山在縣西北二百四十里東岱山在縣北二百五十里大若山在縣南二百五十里正策山在縣西北二百五十里吳農山在縣西北二百八十里如岸山在縣西北三百里橫子山在縣西北三百里東蘭山在縣東北三百里元雀山在縣東北二百七十里檉岸山在縣南三百五十里浡塗山舊名浮塗山在縣南四百里�石山在縣南四百里滕嶴山在縣南四百里黃公山在縣東南四百里西胊山在縣北四百里耆舊相傳爲仙人所居馬秦山在縣東南四百里黃沙山在縣東南四百里冊子山在縣西北二百五十里西枯山在縣東北四百五十里徐公山在縣東北五百五十里西桑山在縣西北四百五十里桑子山舊名桑石山在縣東北六百里東曉山在縣東北六百里東枯山在縣東北七百里石蜀山在縣東北七百里東胊山在縣東北七百里耆舊相傳爲仙人所居川石山在縣東北七百里北壁山在縣東北八百里西須山在縣東北八百里馬迹山在縣東北九百里須皓山在縣東北九百里大洋山在縣北九百里落華山在縣東北一千里右並在本縣海內並大海中耆老相傳有此山名不見載籍難以稽考海外復有藿山黃石雞鳴壁下神前東豸西豸碓砧石馬靑﹝間去日攺石﹞大板洋橫秀山馬乳海西稠江宜山馬碁汐嶴烈表五嶼虎頭三山螺頭門鹿盤嶼方橫窄額白踏大顙云嶼嶴山沈家門靑屯黃屯北砂順母雙嶼龍嶼龜﹝上敝下黽﹞丁興泗洲堂黃隆楊岸畫栲門弔嶼小七灘山黃母羅門大小枝綠獅石牛大小鐲廟址等五十五山𨿽有其名皆莫知坐落所在今姑附之於後云

水﹝湖潭井﹞富都湖在縣東北八十里舊名萬金湖周回三十里漑田二百頃泄潭在縣東北三十六里萬壽院境內其潭在山腰石上深淺莫測凡遇旱涸祈請輒應惠泉井在縣東北一里深二丈邑人皆汲用之嘗有白蛇出現皇朝端拱二年開鑿

古迹安期先生洞在馬秦山去縣東南四百里耆老相傳安期生得道隱於此洞因以名鄕焉四明圖經卷八宋元四明六志弟八宋

張津等

撰鄞

徐時棟校刊

九經堂賦並序胡乾化太守李侯以雄才碩量剖符此邦下車之日首布徳化訟簡刑措政風肆行冬十二月遊桃源因故基命工掄材辟九經堂而新之發石刻於黃壁收斷編於秋艸士有成徳人知向儒明年春合樂以落成之且命乾化賦之乾化謂玆堂廢幾百年而再造於一時非特踵前人之餘芳亦所以揚先王之茂烈是宜有鴻儒碩宿發越辭章播金石亦被管弦享鬼神而薦宗廟僭越不知其愚賦二千言以述盛事其詞曰於鑠哉皇帝卽位之二年也景星明慶雲翔日月耀虹霓藏風威百蠻鏡照四方乃眷四明位於東南之陽負溟渤控扶桑倚巨鎭吞長江規圓杯浮奠乎中央睿澤弗渥淳風未揚命李侯兮守是邦虎符東分赤黻載佩縹金軛以爲車擁紅旌而爲蓋介節俊厲英風爽邁悍卒武夫气奪而魂散老姦宿贓星分而蟻潰布冬日之愛戢秋霜之威畝不輟耒室無停機鳴弦乎千室安瀾乎四陲宣化承流若時覆載民無札瘥物無疵癘甘雨飛兮綠野祥雲擁兮紫塞簡書旣靜囹圄旣空我職旣修我民旣同乃乘雲車控玉驄擁堅甲攢奇鋒金鱗耀而月彩煥兵氛凜而霜雪蒙介乎譙門之南入乎桃源之東沖融窈窕兮紛煙雲之橫騖突兀膧朧兮森觀閣之相重遏風露以爲樓兮來空翠於羣峯呀泉脈以爲池兮落天鏡於空中孤亭突波兮浮層嶷之飛鯨橫橋插天兮﹝桓去木﹞彩錯之鮮虹集余亭兮侯弓侯矢升餘堂兮載笙載鏞霧擁云隨髙車載馳采三老之遺言升九經之故基覽遺迹之長存悼前人之莫追拂綠苔於砌石弔遺言於折碑春風乍驚兮飄荒煙之綿綿落日夕映兮動芳艸之離離鸞鳳矯翅兮紛鬥戰之螻蟻虎豹潛形兮聚羣嘯之狐貍乃謀乎卜筮考乎蓍龜測日月之瑞方究星宿之躔維踐層巒以視髙浮疏川而相卑軋地軸以盤根麾天倪而刱規均四气之和卜三農之隙不家至而申令因子來而爲役搜抉乎蒼莽之埜探窮乎茫洋之澤剔土發以爲材琢山骨以爲石運斤成風乃紀乃綱累以刻層承以平堂建以云楣投以虹梁棟上極楹四旁擁雙闥開六窗鏤楶山擎華榱翼張重檐鴻騫雕桷龍驤四宇敞兮飛鸞舞鳳罘罳麗兮垂纓布璫玉題朝煥兮規日印月皓壁晝鮮兮凝脂截肪古礎平平兮瓊瑤鍾潤碧瓦鱗鱗兮結綠含光近而視之星輝而霞燦遠而溯之煙飛而霧揚大刱崇基弗冗弗長宏規偉度旣麗旣壯﹝桓去木﹞風霆之表兮插云霓之閒橫八維之脊兮扼四方之吭辧山川之殊形區邇遐之異類絡阡陌之縱橫分郊原之向背縞練橫分兮長江曉轉菱花斜判兮平湖亂漲淒風送響兮日墮瑤海澹露含輝兮月湧煙嶂暖浮畫棟兮春云藹藹淸泛玉琴兮炎燻盎盎香風滿地兮落金波之桂子素影橫空兮凍銀潢之雪浪於是點翠幕張紅筵飛錦書聘羣賢收浩景於雲閒弄天風於日邊煙斜霧橫麾節行焉電走雷旋軒車至焉和鸞雍雍眾賓集焉玉佩鏘鏘太守揖焉蘭馨桂烈眾饌陳焉鳳嘯龍驚眾樂作焉於是秦國公子以辯爲喜瞪目而視捉襟而起揖晉都先生而語曰昔江南太守典洪都之新府修滕王之故事合樂大饗羣賢畢至使王勃賦之侈廣其意傳流潤色承以不墜亦可以贊刺史之遺徳揚當世之盛美者矣今先生電掩長舌星垂方瞳筆動長鯨气吐秋虹升髙堂集羣公適淸宴之未�仰流景之方融亦可踵前世之遺芳以揚前人之素風乎先生悠然而笑曰然乎哉昔伏羲氏之王天下也四海文明鑑乎太淸地不愛其寶天不愛其靈使神龜出洛負書而行伏羲得之网羅造化包括堪輿融結山川吐納風霆制爲八卦分爲四營布六爻之縱橫規兩儀之降升文王繇之而其道悉備仲尼翼之而斯文大盛蓋取乎道之爲妙是謂乎易之爲經斷三皇始五帝上逮乎夏商之統下及乎秦周之系典謨貢範訓誥命誓陳禪遜之紀綱列君臣之分際軌五行之變化位九州島之形勢足以扶天地之運開日月之蔽流睿澤於天下鞏皇圖於千世孔壁藏之而簡編弗墜伏生誦之而典章次第蓋取乎事之遺迹是謂乎書之爲制耋老黃童小夫賤工或去國之大夫或列位之三公覽時事之興廢觀盛徳之形容情態交乎前美剌興乎中詠山川之髙深記艸木之纖穠測方軸以下申摩圓淸而上通蓋取乎譎諫之義是謂乎古詩之風秉素王之符抗元聖之辯提褒貶之雄柄揭賞刑之大本郁者必發微者必闡亂者必削惡者必翦紀之以歲月分之以晦旦文之以禮樂飾之以誅勸扶日月而上出障江河而東轉蓋取乎紀事之實是謂乎春秋之典下采成周上追陶唐揚列聖之素風擷前人之遺芳其制禮也措三百以提經其辧儀也周三千而布綱其設爵也建六官而等位其列土也面五侯而內王朝覲宗遇所以交諸侯而揖賓客冠昏祭祀所以會男女而寧死喪俎豆籩鼎所以辧彜儀而昭物軌犧牲粢盛所以享上帝而薦先王陶匏笙竽所以洽淳風而導和气圭裳冕弁所以祀淸廟而朝明堂此二禮之垂經所以器範而川防隨流揚波鉤�貫理喉襟大道之要羽翼仲尼之旨或先經而始事或後經而終義或依經而辧理或析經而合異微而顯兮如長云翳星炳而不耀志而晦兮如巨浸含山郁然髙峙婉成章兮如回鱗盤鳳培風映流盡不污兮如廣漢淸江觸山蟠地此三傳之餘訓所以提領而振紀夫然揭大訓示丕彜包裹太極斡旋二儀秦火熾烈兮斯文不焚梁風浸淫兮斯文不漓嵩嶽可磨兮斯文不燐江河可竭兮斯文不淄夫潛龍𨿽神無慶雲不能雄升海鵬𨿽大無扶搖不能髙飛日月𨿽明無陰陽不能扶其運天地𨿽大無風霆不能示其威是必表大訓之宏規存素王之遺迹申以齋戒擇以日月篆以丹靑鏤以金石發天語飛宸章錫玉札示四方付之有司以實玆堂焉豈無制而然宏規下蟠法持載於坤也宏宇上庇均覆燾於乾也大楹古礎柱石堯舜也山楶層巒鞏固羲軒也離離羣桷矩義之方也差差眾椽規智之圓也望之崇然形徳之體也卽之沈然蓄道之淵也堊以白盛質以示素也飾以丹漆潤以容文也若回若翔樂之和易也如軒如翼禮之周旋也通衢修塗敞孟荀之步也重垣壯址辟楊墨之路也誅茅伐棘夷老莊之蔓也除貍燻鼠去申韓之蠹也淸風掃門洗情田之氛也明月在牖開性天之悟也是故由不正者不能得其門行不方者不能窺其墻道不深者不能入其室志不髙者不能升其堂不味於淡不能探書林之實不玩於﹖﹖﹖不能擷文園之芳秦國公子撫席而起稽首再拜曰不登髙山不知天之爲蓋不臨深溪不知地之爲載不聞先生之言不知九經之大

古詩

對酒憶賀監二首﹝並序﹞李白太子賓客賀公於長安紫極宮一見余呼余爲謫仙人因解金龜換酒爲樂歿後對酒悵然有懷而作是詩四明有狂客風流賀季眞長安一相見呼我謫仙人昔好杯中物翻爲松下塵金龜換酒處卻憶淚沾巾

其二狂客歸四明山陰道士迎敕賜鏡湖水爲君臺沼榮人亡余故宅空有荷花生念此杳如夢淒然傷我情

歸四明胡幽貞海色連四明仙舟去容易天籍豈輒問不是卑朝士

眾樂亭王安石使君幕府開東部名髙海曲人知慕艤船談笑政卽成洗滌山川作佳趣平泉浩浩銀河注想見明星弄機杼載沙築成天上路投虹爲橋取孤嶼掃除荊棘水中央碧瓦朱甍隨指顧春風滿城金板舫來看置酒新亭上百女吹笙彩鳳悲一夫伐鼓靈鼉壯安期羨門相與遊方丈蓬萊不更求酒酣忽跨鯨魚去陳迹空令此地畱

前題鄭獬使君何所樂樂在南湖濱有亭若孤鯨覆以靑玉鱗四而擁荷花花气搖紅雲使君來遊攜芳樽兩邊佳客坐翠茵鄞江鮮魚白如銀玉盤千里紫絲蒓金壺行酒雙美人小履輕裾不動塵壯年行樂須及辰髙談大笑畱靑春遊人來看使君遊芙蓉爲楫木蘭舟橫簫短笛悲晚景畫簾繡幕翻中流貪歡尋勝意不盡相招卻渡白蘋洲日落使君扶醉歸遊人散後水煙霏紫鱗跳復戲白鳥落還飛豈獨樂斯民魚鳥亦忘機使君今作螭頭臣遊人依舊歲時新空餘華榜照湖水更作佳篇誇北人

前題吳充使君新自四明歸邀我同爲眾樂詩山川可愛惜未見晝想夕思心爲罷恍然神遇若有得賫身乃在天之涯漲海連空四無岸天吳卻坐鮫人觀以手揮弄日月丹能令桑田變彌漫海邊偶到山城中山城二月多春風牛羊閒暇夕陽晚樓閣參差朝霧濃一泓山澑佛頭綠環似翠屏屏六曲人煙擾擾事嬉遊落花啼鳥更汀洲中爲臺榭斗十二上有藻井排文楸旁人指點此何許云是四明行樂處此樂爲民非爲身始自集賢錢使君使君風韻誰之比政事次公詩短李醉憑熊軾勸耕疇狂取螺杯翻舞袂儂愛使君君勿歸詔書奪去知何爲聞侍玉皇香案側銀臺深阻無消息意迷卻悟坐空齋忽省君詩昨日來疊紙爲君書所見不知眾樂誠然哉

前題馮浩嘗聞眾樂亭未窺眾樂景今蒙貺新詩若得蹔觀省萬象盈紙來孤風隨筆騁丹靑慚近功造化與遙領因識主人懷殆非郡侯政所寄嬉遊中期歡眾庶競無俾一夫愁將和四時盛此而推是心況乎持大柄靑山綠水佳百艸千花勝吾將因宦遊異日細謠詠

前題王益柔四明舊說南湖好歲久瀕﹝厝去昔攺圭﹞變塗潦建旟一日得賢侯千里山川眞再造偃月堤成車馬道湖光如截天如抱鴛鴦瓦影亂鳧鷖綠柳環堤花映鳥﹖山珠宮貝闕競來還泉客鮫人爭獻寶春風浩蕩波濤起髣佛仙人騎赤鯉金盤下箸飽鱸魚塵事茫茫隔煙水都人士女從如雲絲竹淸音兩岸聞飲酣落筆歌綠水爛漫天葩飄遠芬

送丰稷曾鞏桃華染破南山靑漢江此時春水生客舟相語人夜起勁櫓亂江羣鴈聲之君飄泊動歸思告我舉裝千里行閎材壯思風雨發綠鬢少年冰雪淸讀書一見若經誦下筆千言能立成精微自得有天質操行秀出存鄕評嗟從薄祿困流滯能誘鄙俗銷紛爭弦歌躬勸士彊學田裏堵安人力耕嗟予據案但畫諾遇事縮手方蒙成𨿽知璞玉難彊獻欲掛塵榻空含情歲寒不變乃知確物理先否終當亨維舟且盡今夕語明日帆隨白鳥輕

悼四明杜醇王安石杜生四五十孝友稱鄕裏隱約不外求耕桑有妻子藜杖牧雞豚筠筒釣魴鯉四時沾酒歸亦不乏甘旨天涯一杯飲夙昔相逢喜談辭足詩書篇詠又淸泚都城問越客安否常在耳日月未渠央如何棄子死古風久凋零好學少爲巳悲哉四明山此士今已矣

憶鄞縣東吳太白山水王安石孤城回首距幾何憶得好處長經過最思東山春樹靄更憶東湖秋水波三年飄忽如夢寐萬事感激徒悲歌應須飲酒不復道今夜江頭明月多

書會別亭王安石西城路居人送客西歸處年年借問去何時今日扁舟從此去春風吹花落髙枝飛來飛去不自知路上行人亦如此應有重來此處時

寄育王山長老常坦王安石道人少賈海上游海舶破散身波浮抱金滿篋人所寄吹簸偶得還中州羸身歸來不受報祇取鬥酒相獻酬歡娛慈母終一世脫棄妻子藏巖幽蒼煙寥寥池水漫白玉菵萏吹髙秋夜燃柏子煮山藥憶此東望無時休塞垣春枯積雪畱沙礫盛怒黃雲愁五更疋馬隨鴈起想見鄮郭花稠稠百年誇奪終一丘世上滿眼眞悠悠寄聲萬里心綢繆莫道異趣無相求

和馬粹老修廣徳湖舒亶古作重慮始功利故能永末俗紛錐刀往往附光影此幾百歲餘興廢屢動靜七鄕十萬家利害寄俄頃譸張好惡曹聒聒亂池黽使君武陵孫明潔水中荇坐嘯黃堂春獨得意外景登臨莽蕪沒嘆息民不幸一日山水光蕩漾出荒梗黍禾雜菇魚狼籍被它境人指白鶴祠殷懃竊有請衣冠儼羣公一一畫眞鯁斯人豈可作庶用薦遺秉公乎且我去何以慰鄕井願屬丹靑手千載共觀省

題它山善政侯兼簡鄞令舒亶嗚呼王封君心事鬼出沒驅山截長江化作雲水窟旱火六月天萬棟掛龍骨蕭條一祠宇像設何髣佛破屋夜見星漏雨濕衫笏杯酒謝車篝玆事恐亦忽我聞古先王報施必稱物矧今崇佛宮民力殆欲屈豈無制作手一爲起荒茀李侯仁賢資撫字良矻矻可但淸似水方看健如鶻沈迹千載後行且見披拂陰功世易忘遠慮俗多咈勉哉君毋遲斯民久已郁

題放生池舒亶南州幾萬家舟楫江湖上罾羅竭魚鱉方饜目腹養何年長者子於此事脫放藻荇被淸流春風不驚浪直鉤亦何心明珠豈所望落日倚朱欄無言獨惆悵

題水月橋舒亶長空瑩如磨平湖淨無滓萬里夜寥寥淸光墮寒水松風吹更圓沙鳥睡不起徒勞野猿捕謾作﹖﹖﹖珠比相對倚朱欄時有逍遙子

遊翠巖六首舒亶繆悠此投閒邂逅如得請終日對林僧是樂非世境千秋紙上塵萬事空中影旣往悔可追無能味何永仍幸甘露音時時灌吾頂

其二翠巖老禪和欲退未容請聊許隱堂人先占廣軒境髙松有寒淸孤云無定影艸暖幽澗香鳥啼淸晝永一笑碧雲傍未羨匡廬頂

其三聊謝都城遊來赴道人請冥懷糜鹿羣回首冠蓋境潀瀉泉石聲蕭森松檜影風帽何妨頹藜徑敢辭永還聞鐘磬音爲我下云頂

其四先生盍言歸小子願有請由來陶淵明結廬在人境閒抱無弦琴靜弄南窗影勝事幾人知髙風千載永何當理籃輿步月下孤頂

其五願聞海潮音幾煩檀越請有物還有機無心卽無境何當雪衲身重現水月影髙臥與世疏孤坐共夜永時時掛西窗溪光照霜頂

其六欣聞厭冥煩頗亦謝造請孤鶱出塵埃勝踐得眞境萬籟發靜音千巖度空影無味道終憐有役慮眞永會當立茅茨望子蒼岑頂

再遊天童山回同吳與權諸友夜集舒亶太白嶄巖幾百尺仙人一去無消息臨云時復倚欄幹獨看千峯萬峯碧昨夜長須城裏回報道湖上秋風來醉園雨過站臺冷籬根白菊看看開卻杖靑藜趁流水目送徵鴻下山嘴篷船答浪遶叢蘆咫尺煙汀幾萬里忽見江頭江月白紛紛笑語城東陌一樽北酒一枰碁未到懶堂猶是客

遊承天望廣徳湖舒亶桃源二月春風起是處穠華有桃李調笑聞聲不見人遊人只在華山裏華山逋客來何遲隱隱茶林隔煙水滿眼相思寄碧雲獨立成南望山觜

送韋太守舒亶四明山水東南表海鰲背上三僊島麗譙髙逼鬥牛寒一曲梅花萬家曉太守文章建安骨爽气冷侵寒月窟雌堂水洗火符空明光卻擁荷囊笏有客醉園雙鬢老宦情文思如秋艸紫雲夢斷玉龍飛年年送客西城道曾是野亭同問柳綺裘紗帽金船酒長安宮闕九天邊肯爲江蘺回首否

粹老使君前被召約往它山謁善政侯祠旣不果以書見抵謂可嘆惜並示廣徳湖新記因成長句奉寄舒亶長江滚滚西南流秋水時至狂不收大浪似屋山欲浮王侯神智禹所啾萬鬼琢石它山幽梅梁贔屓臥龍虯咄嗟湍駭就斂揫巨靈縮手愚公羞障成十里沙中洲支分脈引聽所求赤旱稽浸民不憂那得虫蝗隨督郵污邪甌寠滿車篝斯民飽暖何以酬廟貌突兀寒灘頭歲歲雞黍祠春秋老農擊鼓稚子謳當時人物紛鴈鷗豈無鼎食腰金儔朽骨往往空蒿丘姓名幾復人閒畱惟侯惠施膏如油江聲浩浩風飂飂於古不見使人愁拔俗萬丈山標崷使君不減裴商州下車百蠹隨鋤耰一笑四境無瘡疣天閒老步須驊驑已聞歸作金華遊欽賢訪古意未休畫船舶載酒岸鳴騶約我與往置脯﹝月肅﹞冠蓋紛紛暇莫偸搔首悵望情綢繆我問使君亦何尢西湖萬頃蛟龍湫幾年荒茀今則修鼛鼓弗勝財不掊長堤岌嶪髙岑樓寫有澮兮蕩有溝餘波北注引漕舟桑麻被埜禾連疇鶴鶴白鳥雜遊鯈菇蒲菱芡饜采搜柳楊成幄蔭道周耕漁呼歌羸病瘳使君之賜侯可侔天邊旌旆看悠悠父老雪涕爭攀輈地僻借恂恨無由髙文摛秀春華抽丰碑崒嵂鑱銀鉤千年空此畱海陬君知此日思君不還如今日人思侯

登育王明月堂王﹝桓去木﹞引月貯虛堂堂髙附南極我當盛暑來萬象生秋色堂豈朝朝新月亦有時食一寸坐禪心萬古磨不得

同捨弟泛舟西湖登晝錦堂步至紫翠亭望懶堂景物懷故龍圖舒先生王庭秀城中十頃湖雲水相演漾春風破冰谷拍岸新流漲平鋪鴨頭綠澹沱蒲萄釀朱甍媚孤嶼梵宇麗相向萬瓦生淸暉千花聯錦帳晨曦照炯炯芳气浮泱泱日暮姿態妍煙霞渺空曠誰將水仙境聊借詩人仗臥護五羊城追懷老詩將微吟示淸野鏖戰得閒放變化無端倪虛無落名狀坐令湖上景勝絕神宇王當時經行地藻麗隨屨杖斯人今則亡物色亦摧喪它年牛馬走曾拜丈人行塵埃久漂泊歲月成漫浪問訊懶堂居松菊忻無恙尙意壁閒聲時賡朱絲唱撫事重興嗟陳迹徒悵望哦公十洲詩風月爲淒愴

遊香山佛迹周鍔靈山名達蓬香水靄薝卜龍祇久覆護云物翳深谷拂衣向劫中神斧斷蒼玉至今天人尊靈迹印金粟頗聞開士讖飛錫隱巖麓坐令湖海客香供走川陸巍巍虔報地色相儼金屋緬想舊巾瓶猶能慰心目籃輿訪蓮社一笑欣自足撫事動幽尋疇能念榮辱松鑪裊如見餘力付碁局更覺夢中身翛然百無欲

書隱潭郟修輔在昔知何人鑿破靑山骨飛泉直下來千尺瀉倏忽兩壁蒼翠開一陣風雷突傍無塵埃蹤中有蛟龍窟寒气不可向猛勢豈能屈安得當旱年爲霖濟羣物

題東寺松石小軒呈同遊關彥長明府盛次伸一松偃蹇蒼龍盤一石嶄巖怒虎踞漫來題作龍虎軒便恐風雲捲將去

律詩

送賀監歸四明應制李白久辭榮祿遂初衣曾向長生說息機眞訣自從茅氏得恩波寧阻洞庭歸瑤臺含霧星辰滿仙嶠浮空島嶼微借問欲棲珠樹鶴何年卻向帝城飛

眾樂亭二首有序錢公輔眾樂亭居南湖之中南湖又居城之中望之眞方丈瀛洲焉以其近而易至四時勝賞得以與民其之民之遊者環觀無窮而終日不厭孟子曰獨樂與眾樂孰樂不若與眾眾樂之名於是乎書旣又爲詩以記眞景之萬一云誰把江湖付此翁江湖更在廣城中葺成世界三千景占得鵬天九萬風宴豆四時諠畫鼓遊人兩岸跨長虹它年若數東南勝須作蓬丘第一宮

其二勢壓平湖四面佳好風明月是生涯鯨鯢背上浮三島菡萏香中放兩衙屏列已疑雲母淨簾垂不待水精奢此心會笑元丞相終日樓臺爲一家

前題司馬光橫橋通廢島華宇出荒榛風月逢知己湖山得主人使君如獨樂眾庶必深嚬何以知家給笙歌滿水濱

前題二首邵必海邊民物鮮歡娛太守經營與眾俱園圃新陰多杞柳池塘生意足魚蒲長空不礙髙飛鵠淺水兼容短脛鳧此樂有誰知我趣歸來紅旆日西晡

其二城外千帆海舶風城中居市苦憧憧幾生佳景爲民老一日賢侯與我同道上槐陰連帟翠水邊人面照花紅寄言樂有時還盡徒見甘棠憶召公

前題二首吳中復賢侯新葺水雲鄕虛閣崢嶸綠渺茫波面長橋步明月人家疏樹帶殘陽風中白鳥侵煙去雨後紅蕖擁袖香從此郡圖添故事歲時遺愛似甘棠

其二煙波空闊岸低回艸綠花紅處處堆一片湖光分島漵四邊山色入樓臺從前未有吾民樂此地欣逢刺史來目斷鄞江何日到京師只得畫圖開

前題二首陳汝羲聞說湖亭又一新不徒行樂樂斯民水光剩占鷗鷴地人意常同桃李春試展畫圖淸俗眼況專閒席傲天眞使君已陟螭頭貴應爲煙雲入夢頻

其二遙思湖上自由春醉踏吟看屬使君水底天光開靜鑑岸頭花气迎紅雲島浮虛檻橋橋接風翼時鐘寺寺聞漬墨新名人會否不將民樂廢民勤

前題張伯玉勾章太守錢君倚湖上新爲眾樂亭花木豈徒遊子愛笙歌長與郡人聽坐來髙韻天風起飲罷餘香夕雨零安得憑欄縱吟筆玉觴遙對數峯靑

前題陳舜兪湖光野色著人衣眾樂開亭此處宜擊棹髙歌山自響踏靑紅影岸相隨消除矰繳容鷗鳥攺換風煙入柳絲荇菜藕花應見憶短篷孤榜獨來時

前題章望之是水爲佳境中城枕碧湖樓臺萬室近物象幾州無太守恩千里新亭望一都地勞吾卜築景與眾遊娛宇色低欄外波光上屋隅鴛鴦宜繡幕翡翠失深蘆九夏荷開簟三秋芰洗盂山林何處異江海此情孤夜气寒蟾媚晴暉落日殊畫橋斜映柳細艸亂縈蒲漁棹開浮藻風簾散戲鳧野僧畱曠蕩行子過踟躕逸興攀銀漢明眸湛玉壺圖經終煥越歌詠已流吳壯觀嘉時序招來好酒徒樂僮優好伎唱女桀名姝閉戶誰能事宜人正丈夫樂邦方美俗鼓舞荷唐虞

前題二首胡宗愈平湖拍岸海潮通亭在平湖杳靄中花艷含春云島晚波光照夜玉壺空動搖人影兩橋月洗滌塵襟四面風野老半酣亭下笑漁樵今日與民同

其二平蕪十頃綠含煙勝事興衰已百年島榭謾隨民意樂溪山應喜主人賢點妝野趣灘邊鷺髣佛妖容水上蓮日月流風轉謠俗棹歌長在釣魚船

三江亭潘良貴假守衰頹病日侵湖山𨿽好倦追尋登城忽睹三江水快我平生萬里心聊築小亭怡父老敢承佳句粲珠金春濤正待諸君賞更拂詩牌看醉吟

和前韻蔣璇安仁不放二毛侵爽气淩虛玉萬尋談笑薄施三昧手登臨誰會五湖心倦遊方戢衝天翼髙賦難賡擲地金怪得朝雲飛畫棟夜來曾聽老龍吟

和前韻顧文詞源倒峽勢奔侵綆短那容汲萬尋望屬滄浪驚鶴唳志存流水識琴心揮毫句句囊盛錦拜賜人人袖有金不日都兪在廊廟更聽虎嘯應龍吟

和前韻王珩潘郎未覺鬢霜侵佳致乘閒得得尋古岸渺茫分遠渡飛甍虛敞快人心融樽想見頻頹玉季諾由來雅勝金野老固慚東閣客何妨同作醉翁吟

和前韻汪思溫危亭聳觀與云侵勝槪何勞杖屨尋回合江山眞有意去來鷗鷺本無心歡聲洋溢均千里好句淸新抵萬金四海倚需經濟手豈容長對白頭吟

和前韻薛朋龜爽气寒光四壁侵靑山千仞水千尋遠觀吾裏瀛洲路悵望誰人魏闕心春到已多鳴佩玉酒酣應有解貂金紫微太守經營巧消得時賢次第吟

和前韻王伯庠使君不受二毛侵杖屨逍遙得勝尋撥遣簿書聊永日登臨山水亦何心殘梅墮雪垂垂白弱柳搖春淡淡金倚矚大江供一笑幾多襦褲在謳吟

和前韻鄭若谷望遠登髙萬象侵元戎端不爲花尋未誇駕鶴蓬山路應壯斬鯨遼海心小艇鱸肥盤膾玉危欄客醉碗揮金中流擊楫雄圖遠回笑三閭澤畔吟

和前韻陳晉錫神襟百慮不容侵勝槪乘閒偶訪尋趺坐豈無觀水術臨流應有濟川心斂將蓬島溶溶气散作陽春字字金郢曲調髙人寡和微生何敢綴雄吟

和前韻陳棲筠紅塵一點不相侵下瞰澄江幾萬尋地接海潮分鼎足檐飛鳳翼峙天心三山有路云收幕午夜無風月湧金欲識龔黃報新政滿城爭唱使君吟

十洲閣王﹝桓去木﹞山川如幻閣長秋一島飛來伴九洲不礙漁樵雙漿過何妨羅綺四時遊雲疑泰崋分張去水憶蓬瀛散漫浮禁苑未知湖海樂生綃寫取獻中州

次韻明州戶部遊蔣園王﹝桓去木﹞采蓮橋下路皂蓋拂云來塵壓隨軒雨風生避暑臺酒緣佳客盡花爲使君開憂患西溪舊【滑州西溪常陪樽俎】相忘此日杯

又次韻登靈橋門晚望王﹝桓去木﹞恩波和气兩溶溶萬戶樓臺紫翠中渡水虹霓輕縹緲隔河牛女淡朦朧眞仙路指三山近粒食人歌四鬲丰旌旆欲歸歸未得滿船風月載漁翁

謝太守劉吏部示西湖圖用丰侍郎韻王﹝桓去木﹞四明太守愛西湖想象桃源舊日圖不放塵埃生水面爲傳風月到皇都花開別嶼千機錦稻熟鄰田萬斛珠聞說兒童騎竹馬至今昂首望通衢

和郡守彭吏部按視湖亭凡二首周鍔使君風味壓荊州每爲吾民樂更憂錦裏篇章推唱首浣溪光景促遨頭行春預約花欹帽把酒方欣雪點裘嶽史年來慚吏隱扳輿時得從公遊

其二雙虹倒影上檐楹碧水澄空一鏡明野艸閒花無限趣短藜幽榜不勝情已知風月隨人意聊爲湖山載酒行卻訝錦囊賡夢艸坐令詩興繞寰瀛

西湖三首周鍔曉鏡初開淑景明使君風味一般淸舟從菡萏林中過人在鯨鯢背上行妙舞屢翻紅藥燕淸詞時囀紫薇鶯賡歌久矣虛前席肯向樽前戀曲生

其二使君修禊與民遊十里笙歌水面浮動地雄風雲外起截天雌霓雨中收登臺已有難並樂擊壤寧無寡和憂卻憶內家新賜火海棠無數出墻頭

其三牛鞭初動囀新鶯夢覺池塘選勝行水鏡光中千騎合山屏影裏萬艘橫雲從布谷原頭過雨向催詩筆下生藻繪升平知有待閣梅先已賦調羹

澄輝閣周鍔雄建俯空闊下瞻霄漢浮眼將云漠漠心寄水悠悠日暖鳥飛鏡月涼魚弄鉤行期分此景家在甬西頭

馮氏萬金樓周鍔幾年江上夢黃鶴意悠悠百尺獨臨水萬金難買秋杵聲喧藥市欄影枕漁舟應有壺中客分身向此遊

題淸斯堂周鍔萬物本空寂浮生方沼中鷗輕時出沒萍散只西東檻外風初息天邊月正融了無塵可濯危坐照衰翁

余至象山得邑西山谷佳處暇日過遊因其亭榭泉木離爲十詠林旦

西谷【由桃源以西至應眞絕頂共爲西谷】平昔山林性今來水石鄕栽花尋秀壠泛酒掬滄浪地暖春常早云陰夏自涼歲成還北去魂夢此難忘

應眞亭【亭在蓬萊山頂予酌透瓶泉得石井欄記卽大中時應眞鄕遂以名之】我愛井泉淸來逢井上銘佳名知故里絕巘爲開亭目外仙舟遠雲閒拱木靑茫然千古意誰與問滄溟

桃源徑十畝紅桃徑穿花過水西淸泉來不斷行客到應迷露錦披芳塢晴霞倒碧溪年年春意在當會自成蹊

蓬萊泉【卽煉丹山透瓶泉】采藥瀛洲去扁舟竟不還黃金成海外故井獨人間乳滴巖花潤苔封石字斑空令千載後猶復望三山

濯纓亭早歲逐浮名塵埃已倦行浩然臨絕岸聊此振頰纓世事隨波遠吾心自水淸營營朝市路誰識孺歌聲

竹閒亭昔人嘗種竹此意爲山林野翠何淩亂羈懷得放吟化龍知有節待鳳豈無心悵望山陰客飄然不可尋

曲水亭巖澑抱山急傳觴何太頻回看野客醉還笑濁醪醇漢曲人方遠蘭亭迹已陳勞生無足校酣放卽天眞

灌木亭行行竹閒徑時此一登臨爲有淩霄幹長垂滿座陰海云生遠目山月照閒心幸免材爲累無言棄擲深

觀瀾亭萬古淵源會憑欄試一觀雲濤誰可際勺水自爲難日月閒中永乾坤物外寬幽人休悵望平地亦波瀾

射圃百步開新圃彎弧注采正樽罍供樂事金鼓疊歡聲敏手徒爲妙中心自要平何人能舉觶觀堵定縱橫

西谷觀瀾亭許將危亭髙處倚巖隈西望蒲昌海浪回山戴鰲頭天外出水浮﹝魚酋﹞穴地中來千重側崦扶搖沒萬里分流混沌開令尹觀瀾知道大三年窮邑更淹才

送明州王大卿王安石大歷才臣有此州昆云今駕鹿轓遊從來所至邦人喜眞復能分聖主憂千里封疆何足治一時名迹故應畱屬城舊吏𨿽疲懶尙可揮毫敵李舟

寄育王大覺禪師王安石單已安那示入禪艸堂難望故依然山今歲暮終岑寂人更天寒最靜便隱迹亦知甘自足憑心豈吝慰相憐所聞不到荊門耳人老禾新又一年

弔王致先生王安石處士生涯水一瓢行年七十尙蕭條老妻稻下收遺秉稚子松閒拾墮樵𨿽有聲名髙後世且無饘粥永今朝窮魂散漫知何處甬水東西不可招

和馬粹老四明雜詩聊記裏俗耳十首舒亶百粵喧嘩外三江指顧中耕桑遺俗在艸木故城空【卽鄮郭也】近澤知田美【俗重近澤田】多魚驗海丰由來形勢地越絕控遼東

其二澄水鋪千練平山伏萬犀月橋蓮棹小春圃酒旗低蓬島雲長在【邑有蓬萊鄕古史云金銀爲宮闕望之如雲】桃源客不迷風流未寂寞遊屐半香泥

其三禦史平囚日【平囚詩在郡樓下】郎中渡母年【今謂渡母橋】丰碑推筆妙【二碑皆名書】孤冢枕城偏【汝南孝子墓焉】白鶴空遼泬黃蒿尙蔓延九原如可作執馭故忻然

其四箔蠶迎豆熟【俗有蠶豆】江雪伴梅消抵虎螯經夏【裏語八月蝤蛑可抵虎】跳沙蛤趁潮【裏語有跳沙蛤】酒罌雙印貴【俗重雙魚酒】藥肆萬金饒【謂馮樓也】未覺西風遠三溪好采樵【慈溪小溪藍溪也】

其五巷陌隨橋曲閭閻占水窮郡樓孤嶺對【古謂鎭明嶺】市港兩潮通【閘在城東隅】春暖雞鳴嶴【在慈溪】秋寒鴨信風【江湖所呼】家家人富足擊壤與吾同

其六歲熟禾論﹝上夭下束﹞【俗以二束爲一﹝上夭下束﹞】人歸夜擊鐘金澄沙底水龍臥井邊峯【金沙龍井皆在育王山】香火長存社【俗結金光明金剛社】漁鹽每奪農年來縑帛賤砧杵萬家舂

其七稻飯雪翻白魚羹金斗黃鮚埼千蚌熟【在奉化】花嶼一村香【在慈溪】海近春蒸濕湖靈夜放光【廣徳湖每現光彩】北窗休寄傲大隱卽吾鄕【大隱山乃楊適先生所居之處】

其八禽孝傳居俗【禽孝鄕在奉化】風癡動浹旬靈鰻旱天雨【卽龍井也】聖米歉年蒓【凶年蒓根爲聖米】江漲長如海冬溫恰似春雞豚追伏臘行路亦情親

其九佛磬雲中寺樵歌郭裏湖城居蔭楊柳野寇息雈蒲巫語傳杯珓漁蓑入畫圖幽香花滿谷不趁雪霜枯

其十蓮閣紅堪掣瀾池靜不流【池在府前】梯航紛絕徼冠蓋錯中州【髙麗比入貢多使者】艸市朝朝合【四郭皆有市】沙城歲歲修【邦人謂郡城雜以沙故易頹】雨前茶更好半屬賈船收

題福源院舒亶地占靈龜背山橫小嶼頭一橋云借路雙沼月分秋竹影搖虛室松煙著曉樓殘鐘誰共聽空籟更颼颼

題尊教院舒亶竹砌緣寒渚松蹊藉綠苔樓臺隔林見花木帶雲開溪旱常流水峯靑自隱雷月華幾萬頃誰棹酒船來

香山野步二首舒亶龍護空堂砵云籠古殿燈經窗僧待月茶井客敲冰驚鴈回峯影疏星亞塔層心淸更無睡未羨杜郎能【老杜宿贊公房有燈影照無睡之句】

其二空澗寒探月髙齋客聚星霜分破窗白山獻隔簾靑窺水知僧定占云識地靈時時驚鶴夢木葉下危亭

和遊棲眞寺見寄舒亶曾是談經一艸堂千年金碧欲飛揚頂峯有路靑天近絕壑無塵赤日涼月底露驚猿鶴夢雲中風動薜蘿香芝﹝上竹下差﹞茶竈平生念遙謝仙人白羽觴

和西湖卽席二首舒亶金碧樓臺閣暮煙彩虹雙影臥漪漣云鋪物外無塵地月滿人閒不夜天細柳千門維畫舸華燈兩岸度鳴弦淸狂亦有黃冠客不負仙人載酒船

其二十洲風籟韻笙簫疑有仙人燕碧桃影逼銀河星半墮气吞月窟兔爭豪九秋波浪沙鷗狎萬古功名釣艇髙卻恨何須明似鏡空令志士泣霜毛

雨中遊杖錫舒亶何人杖錫過千峯雨裏風煙轉不窮暗壑水聲淸決決深巖花气濕蒙蒙遙知雪嶺開亭近舊說云鄕有路通自恨靑鞋踏城郭仙遊長在夢魂中

遊雲湖過香山偶成二首舒亶去路鶱騰逼紫霄何年鳧舄墮王喬暗峯藏雨皆龍窟靈艸含霜半藥苗已覺山衣云撲撲還疑風鬢雪蕭蕭捫蘿更上岧峣頂下視滄溟百水朝

其二塵境回頭隔聖凡參差疊嶂巧如鑱歸云墮碧粘僧屐落葉飄紅上客衫果熟遙看猿渡澗風號定想虎離巖長天自有無窮景未信西岡日半銜

和劉誼翁畱題惠安二首舒亶塢雲過雨翠成堆天淡平湖一鑑開萬木號風韻絲竹千峯帶月上池臺靜無俗駕金鋪地閒有髙人玉滿杯聞道碧桃看欲發劉郎何事不歸來

其二十里松行翠插天暗溪嫩艸半芊綿笙歌自滿蕭郎宅琴鶴空隨賀老船未分舊遊雲寂寞遙知歸夢蝶聯翩故山幸好宜回首還見人閒換一年

和新開西湖十洲什舒亶洗出煙華紫翠勻再將絕景付重闉千山有影螺垂地一水無塵鏡照人香濺釣筒萍雨夜綠搖花塢柳風春杖藜盡日滄浪興時有幽人岸白綸

秋燕十洲閣舒亶綠玉手持尋五嶽正應未識海邊洲倚欄花木參差見對岸笙歌次第遊煙霽多疑九峯曉波平全勝六鰲浮仙風坐隔紅塵路消得丹靑詫此州

和樓試可遊育王舒亶參天松柏綠陰陰古佛巖前一路深猿鳥不驚如有舊雲山相對自無心數泓寒水雲藏雨十里輕沙地布金杖屨更知非世境上方日日海潮音

題鄞江舒亶地吞越絕海分深渺渺平流萬馬駸早晚渡船潮有信往來鷗鳥客無心寒空倒影千山動暖日澄波萬籟沈安用魚龍閒養鬣平時春雨自成霖

題西山雙乳泉舒亶石眼雙開白欲漫潺湲更傍碧瑯玕地饒爽气全無滓天借靈源兩不乾曉月自分云外潤午茶誰鬥雪中寒孝先多睡相如渴試把淸甘乞取看

題靈鰻廟三首舒亶繞塔想曾隨白馬【父老云此龍爲護塔神】蟠泥故復傍金沙旱天霹靂長平地樂歲污邪每滿車受賜由來千里境論封消得萬人家朱門便是金塗榜未負風雲在一涯

其二絕境朱丹新棟宇深山靈響雜蚖蛇黃金地底應千歲【古記云金千歲有龍】甘雨人閒幾萬家西域不勞方士咒【西域方士能咒者臨川禹步吹气龍卽浮出見抱朴子】南州重識使君車【後漢百里嵩爲隨州刺史行部雨輒隨車】老農爭賽丰年社古木蕭蕭自曉鴉

其三﹝桓去木﹞古人閒蒙潤澤數泓云底貯淸泠功將名並山無泐道與人尊地轉靈曉殿千家供香火旱天萬里入風霆誰知別有醍醐味行路憧憧半未醒

題香山湯禪師舒亶千古神僧舊石扃淸風如在地還靈溪形偃月無窮碧山气當云不攺靑果熟猿猱時嘯聚錫飛巖穴尙芳馨西來祖意誰人問老柏森森翠滿庭

題蒙堂舒亶由來去住不相關贏得隨緣到處閒笑出海雲飛一錫行分江月過千山微言定許誰人叩勝事偏於俗士慳咫尺蒙堂隔霄壤城東搔首只空還

題翠巖丈室舒亶別移寶所出埃塵無限金光欲照人斤斧不驚龍象伏棟梁特地水雲新千峯坐斷人閒路一榻分來月裏身更著須彌師子座未饒摩詰妙通神

題明月堂舒亶郢匠由來巧運斤淸光那復隔纖塵九秋萬里雲頭路半夜千峯頂上人坐見乾坤入肝膽陡驚艸木亦精神應憐赤水尋珠客白日茫茫尙問津

題五峯兼簡英禪師舒亶何人縮地海東偏靈嶽分來不計年幾見彩雲爭照日直疑仙掌欲擎天依稀故國松千尺迆邐前山石一拳四面開軒看不足老僧時立碧溪前

題天童舒亶日日靑鞋踏白沙未應泛艇卽靈槎雨溪淸越鳴哀玉風蔓蜿蜒動暗蛇曉潤芝﹝上竹下差﹞挑秀茁午香茶竈煮蒼芽玲瓏仙客知何在千古煙霞自一家

題布袋和尙舒亶休話人閒我獨尊何妨廛肆且隨羣乞錢往往多空手問路時時向曰云壁上形容圖尙在囊中气味許誰分分明提起無人問欲會應須眼裏聞

題靈橋門舒亶危樓淸迥立江風紫邏紅旗落日中暑雨澗溪來浩蕩暮煙洲渚隔朦朧歡聲不厭重城近霽色遙知秀野丰滄海一時傳麗句天才眞是杜陵翁

蘇文饒往昌國意頗憚之送以詩因勉之陳瓘已聞舟楫具那得苦畱君雨過霜風急帆飛雪浪分長途方策足暇日正論文功業它年事風波豈足云

送周初平陳瓘虀鹽𨿽不飽心與古人期口體非吾養紛華任爾爲經明逢地芥穎脫看囊錐兩驥皆宛種天衢好並馳

次韻袁朝請陪太守遊湖心寺陳瓘塵境紛紛俗累增故尋幽境訪南能湖波浩渺無窮綠寺屋髙低不計層詩老新吟工惱客使君餘暇得陪僧棋中得失何時了一局輸贏未可憑

予同彥老自四明之永嘉中道畱宿嶽林會法照海印二禪伯夜話投曉登車乃行畱題於寺三首盧天驥病骨倦鞍馬禪居忻少畱暮雲山盡路孤磬月明樓林靜鉤輈曉風香罷亞秋重來坐盤石相對話歸休

其二嘆息老禪伯蕭閒心自如買松栽別塢引水過新渠艸色經行外禽聲宴坐余自慚雙客鬢垂老尙徵車

其三報國竟無補敢辭山路遙晚寒生竹徑新漲斷溪橋奔走眞逋客安閒媿老樵令人欲心折風雨夜瀟瀟

途中書懷寄奉化知縣二首盧天驥自戴淵明漉酒巾食鮭甘作庾郎貧𨿽無殘菊簪華發賴有靑山似故人幾處鴉鳴牛背雨經年衣犯馬蹄塵待攜神武朝衫去還我煙溪漱石身

其二奔馳漸覺歲崢嶸負郭蕪田未退耕正恐山溪吹岸去任從煙艸喚愁生別來竹院門長掩好去漁舟手自撐漸晚歸心在何許夕陽低處伴雲橫

絕句

太上皇帝禦制題扇面所畫紅木犀賜從臣榮薿月宮移向日宮栽染得嬌紅入面來多謝秋風揚雨露丹心一一爲君開

送竇公持鄞江尉範仲淹片帆飛去若輕鴻一霎春潮過浙東王謝江山久蕭索子眞今爲起淸風

送丁司理赴明州範仲淹仙家枝葉令威孫南去司刑庇越民金闕道書微旨在獄多陰徳是眞人【道書謂升眞者皆須曾爲獄官】

送湛公歸四明講席範仲淹滿面南風指四明山長水曲不勝情自言此去雲林下惟講華嚴報太平

詠西湖十洲劉珵

花嶼淺深艷冶一枝枝帶露臨風不自持水上紅雲眞縹渺多才卻憶退之詩

芳艸洲春水地塘空苒苒長安古道倍依依爭如綠向芳洲徧不怨王孫去未歸

柳汀江渡隨堤千萬縷年年折盡最長條誰知煙雨汀洲晚閒舞東風拂畫橋

竹嶼翠云搖曳波心起淸影扶疏月際來結實終期丹鳳至虛心聊映小桃開

煙嶼閒伴晚云籠淺瀨半和秋雨冪寒沙溶溶泄泄拖輕素遮盡漁蓑與釣槎

芙蓉洲翠幄臨流結絳囊多情長伴菊花芳誰憐冷落淸秋後能把柔姿獨拒霜

菊花洲金蕊含香冒雨開淸無俗格絕塵埃休嗟不及東籬下也有幽人載酒來

月島眾樂亭前月滿洲雨餘風靜正中秋桂華冷射千尋碧十頃湖光爛不收

雪汀六出花輕巧翦裁瑤林玉砌映髙臺冰凘四面寒光合疑有飛仙月下來

松島恥隨楊柳嬌春色厭近芙蕖透暗香直干淩霜終偃蹇願爲一柱壯明堂

太守劉戶部乘水涸時浚治垔塞因其餘力補葺廢墜而湖上之景爲之一新島嶼凡九作一成十隨景命名遂有十洲之詠邀餘同賦爲之次韻王﹝桓去木﹞

花嶼【其一】傳聞春入水邊枝懊惱行人不暇持任是杜陵歸較晚也須排悶彊裁詩

芳艸洲【其二】十步中閒水四圍不容紅紫亂相依春風管取靑靑在莫問愁人歸未歸

柳汀【其三】不似長安陌上梢只將離恨寄長條臨流系得虹霓住畱作憧憧兩岸橋

竹嶼【其四】鳳集龍驤未是才獨驚髙節出云來此君端的吾家舊爭得柴門相向開

煙嶼【其五】離朱諦視也昏花一疋靑縑蓋白沙咫尺漁舟看不見凡夫何處覓仙槎

芙蓉洲【其六】須信金行有智囊會將秋色賽春芳淸宵見白休相拒多是潘郎鬢上霜

菊花洲【其七】年年重九爲人開不染春風一點埃湖上蕭騷如栗裏虛樽還待白衣來

月島【其八】夕陽盡處見滄洲一片淸光水國秋應是玉眞梳洗罷菱花臺上不曾收

雪汀【其九】玉落風刀細細裁梁王宮裏舊池臺【梁有雪宮】逍遙此地何人可除是冰膚駕鶴來

松島【其十】誰陪老碧到秋霜賴有黃花隔水香土淺波深難獨立可能移植向公堂

附和韻詩十首舒亶

花嶼暖吹紅紫上靑枝掠水風煙巧自持蜂蝶鸕鶿各芳意錦囊消得探春詩

芳艸洲小雨如酥露乍晞嶼花汀柳自相依畫橋不礙尋春屐誰傍煙波拾翠歸

柳汀困倚滄波綠動搖冷煙疏雨共蕭條誰將輕薄嬌春態彊拂人頭向市橋

竹嶼欲問葛陂安在哉端疑波底化龍來子猷此興君知否小徑何妨捲竹開

煙嶼著漠寒蘆不見花暗藏鷗鷺啄晴沙暖風吹起渾無定半落僧窗半落槎

芙蓉洲照水枝枝蜀錦囊年年澤國爲誰芳朱顏自得西風意不管淸秋昨夜霜

菊花洲懶對陶家酒甕開東籬寂寞久風埃會須結取登髙客折上龍山醉帽來

月島何人騎鶴上瀛洲淸影明波正九秋吹罷玉笙端不見滿空桂子有誰收

雪汀點柳妝梅不暇裁平波直擬湧瑤臺釣磯葦岸知何許幾誤漁舟夜半來

松島亭亭古幹對滄浪雨洗風飄老吹香晚歲何人同寂寞水西我有讀書堂

附和韻詩十首陳瓘

花嶼紅紫商量欲滿枝探春觴豆好攜持便須載酒淩波去底事黃堂獨賦詩

芳艸洲綠色映波千古恨至今南浦兩依依我今又出江東去多少行人宦未歸

柳汀密幹參差籠月影輕波蕩漾蘸煙條暑天要此淸涼地欲往何辭度小橋

竹嶼霜姿迥出紅塵外只有鵷雛傍水來別岸若尋棲隱處軒窗須爲此君開

煙嶼靄靄紛紛緣底事故來波上罩層沙莫教散入滄溟去卻恐能迷上漢槎

芙蓉洲紅雲可覓無蜂去渺渺寒波映晚芳未必孤根能耐雪且看秋艷已經霜

菊花洲光景不畱人易老恨無羽翼出塵埃世閒那有飛升藥且傍汀洲采菊來

月島月明偏照海邊洲綠水回環漾素秋斗轉參橫羣動息桂花零落遣誰收

雪汀誰把平氈水上開坐看飛絮撲瓊臺酒豪耳熱笙歌沸應怪幽人此地來

松島影參岸柏童童綠葉蔽汀蘭澹澹香斤斧不來人迹遠養成千尺勢堂堂

戲贈育王虛白長老王安石白雲山頂病禪師昔日公卿各贈詩行盡四方年八十卻歸荒寺有誰知

觀明州圖王安石明州城郭畫中傳尙記西亭一艤船投老心情非復昔當時山水故依然

天童山溪上王安石溪水淸漣樹老蒼行穿溪樹踏春陽溪深樹密無人處惟有幽花渡水香

鄞縣西亭王安石收功無路去無田竊食窮城度兩年更作世閒兒女態亂栽花竹養風煙

寄育王大覺禪師王安石山木悲鳴水怒流百虫專夜思髙秋道人方丈應無夢想復長吟擬慧休

別鄞女墓王安石年登三十已衰翁滿眼離傷祇自攻今泛小舟來訣汝此生蹤迹各西東

遊翠巖山舒亶桃源深處一招提門對寒雲路遶溪長使千峯光景動未應洞裏老金雞

遊大梅護聖四首舒亶萬壑聲中柏子煙髙僧日日看云眠當年象虎今何在千古寒堂一鐵鞭

其二仙去人閒地轉靈蛟龍合處谷風生誰知雲霧千峯頂長作靑天霹靂聲

其三流水山閒無盡時登臨到處與心期世人只愛桃源好梅熟山閒怎得知

其四雞犬同時亦上升赤云今日幾人行我來正唱升平曲不用山閒變姓名

遊灌頂三首舒亶十里曾聞一嘯聲當年猿鶴想猶驚白雲不礙靑天路贏得重來擺手行

其二萬松偃蹇插云根四面諸峯盡子孫日日飛煙雲霧斂不妨掌上看乾坤

其三雪頂胡僧眼戲天只應風月是生緣那知坐作人間雨千丈巖頭一道泉

歸郡書金峨二首舒亶叱﹝口宅﹞滄溟雪浪空鯨鯢騎去沓亡蹤煉丹井畔春蕭索知在蓬萊第幾重

其二又入西湖醉過春嶺頭猿鶴幾時聞無端雨意隨人去直恐衣巾盡是云

含珠林舒亶萬个松杉一顆珠老僧心手最工夫冷光長在千峯頂誰道人閒夜月孤

題天王院內鑑堂舒亶等是人間出世人數他珍寶信非珍茫茫白日誰回首此處元無一點塵

題福勝院舒亶蒼巖赤壁聳崎嵚長者何年爲布金卻憶樵風生乳竇萬松回合兩龍吟

湖心寺偶書舒亶吹落淸香縹緲風樓臺髣水邊紅人閒誰是丹靑手畫取春湖細雨中

題寶林院瓊闍黎房舒亶山農未用踏溝車一穴靈泉蔭萬家香積從今飽檀施會看講夜落天花

題法喜院是院一瓦一木皆自能師手而師丈室惟布衾木枕無復長物卽之坐龐眉皓頂泊然似不能言者無乃眞有道者耶舒亶抱山重屋兩回廊杉檜如雲百尺長香火它年誰第一老師辛苦頂如霜

其二了無情解作攀緣一砵三衣只兀然坐對靑山不知老學人休問祖師禪

太白峯舒亶千峯下視盡兒孫僊事寥寥不可聞長作人閒三月雨請看膚寸嶺頭云【峯頂常有雲气祈雨輒應】

太白庵舒亶何年杖錫此徘徊天上眞官爲我來芝圃鶴歸香火冷石基空鎖舊莓苔

玲瓏巖舒亶詭形迥與萬山殊空洞由來一物無直恐虛心自天意人閒穿鑿枉工夫

響石舒亶淵明休弄沒弦琴混沌中含太古音聞說幾回風雨夜四山渾作老龍吟

龍池舒亶靈蹤聊寄數峯雲雨意含云白晝昏不用髙僧時咒砵一泓長貯萬家村

虎跑泉舒亶一嘯風從空谷生直教平地作滄溟靈山不與江心比誰會茶仙補水經

佛迹舒亶蒼崖絕壁印苔痕陳迹千年尙似新杖履紛紛走南北幾人不是刻舟人

臨云閣舒亶髙僧終日笑憑欄亦似無心懶出山幾度海風吹散雨坐看彩翠落人閒

春樂軒舒亶隔水巖花紅淺深花邊相對語幽禽管弦不到山閒耳誰會憑欄此日心

宿鷺亭舒亶云過千溪月上時雪蘆霜葦冷相依正緣野性如僧癖肯爲遊魚下釣磯

文饒自昌國以詩見寄次韻二首陳瓘百川滚滚到來休此是人間第一流鯨鬣爲君翻駭浪蘭苕空自滿汀洲

其二海邦渺渺知何在風入髙帆頃刻過何似一樽湖上酒月明安穩照寒波

文饒自京師還欲往昌國而風作不可渡乃爲絕句戲之陳瓘欲衝髙浪卻沈吟酒近瀛洲懶得斟莫道顚風無好意爲君吹過遠歸心

長短句

驀山溪周銖作也銖字初平擢進士第調開封中牟簿未幾掛冠而歸恬不以仕進爲意至松江作此詞以見志陳了翁亦以阮郎歸詞贈之松陵江上極目煙波渺天際接滄溟到如今東流未了吳檣越櫓都是利名人空擾擾知多少只見朱顏老故園應是綠徧池塘艸家住十洲西算隨分生涯自好漁蓑淸貴休羨謝三郎紅蕖月白蘋風何似長安道

阮郎歸陳瓘從來多唱杜鵑辭如今眞个歸健帆笑裏落湖西回看江浪飛說情話復何疑臨流應賦詩引觴自酌更何之心閒光景遲

新校【﹝賦﹞】﹝九經堂賦﹞豈無制而然【劉本及盧延佑然下有哉字】【﹝詩﹞】﹝舒亶和四明雜詩三注﹞汝南孝子墓焉【盧延佑墓下有在字】四明圖經卷九宋元四明六志弟九宋

張津等

撰鄞

徐時棟校刊

記一

育王廣利寺宸奎閣記蘇軾皇佑中有詔廬山僧懷璉住京師十方淨因禪院召對化成殿問佛法大意奏對稱旨賜號大覺禪師是時北方之爲佛者皆畱於名相囿於因果以故士之聰明超逸者皆鄙其言詆爲蠻夷下俚之說璉獨指其妙與孔老合者其言文而眞其行峻而通故一時士大夫喜從之遊遇休沐日璉未盥漱而戶外之屨滿矣仁宗皇帝以天縱之能不由師傳自然得道與璉問答親書頌詩以賜之凡十有七篇至和中上書乞歸老山中上曰山卽如如體也將安歸乎不許治平中再乞堅甚英宗皇帝畱之不可賜詔許自便璉旣渡江少畱於金山西湖遂歸老於四明之阿育王山廣利寺四明之人相與出力建大閣藏所賜頌詩榜之曰宸奎時京師始建寶文閣詔取其副本藏焉且命歲度僧一人璉歸山二十有三年年八十有三臣出守杭州其徒使來告曰宸奎閣未有銘君逮事昭陵而與吾師遊最舊其可以辭臣謹按古之人君號知佛者必曰漢明梁武其徒蓋常以借口而繪其像於壁者漢明以察爲明而梁武以弱爲仁皆緣名失實去佛遠甚恭惟仁宗皇帝在位四十二年未嘗廣度僧尼崇侈寺廟干戈斧鑕未嘗有所私貸而升遐之日天下歸仁焉此所謂得佛心法者天下一人而已璉𨿽以出世法度人而持律嚴甚上嘗賜以龍腦砵盂璉對使者焚之曰吾法以壞色衣以瓦鐵食此砵非法使者歸奏上嘉嘆久之銘曰巍巍仁皇體合自然神曜得道非有師傳維道人璉逍遙自在禪律並行不相畱礙於穆頌詩我旣其文惟佛與佛乃識其眞咨爾東南山君海王時節來朝以謹其藏

州學禦書閣記髙閌今皇帝以英睿之資偶艱難之運初禦大寶銳志底平逮紹興十有二年乾坤淸夷世道興起是冬有詔興太學以臣閌爲國子司業越明年春賜對便朝首被聖訓今日偃武修文蓋不憚卑躬與民休息且宣諭所以選用之意臣學術闊疏大懼不足以當師儒之任然敢不勉勵以揚休命遂奏臣昔爲太學諸生嘗獲恭覽累朝宸翰於禦書閣今刱於學願陛下親禦翰墨加惠多士上可其請尋命臣入侍經筵一日進講畢上從容謂臣曰聖賢之言蓋有深意朕每罷朝未嘗不觀經史子傳日書數紙漸成部帙將以次降出臣拜手稽首曰陛下聖學方日日新豈惟學者有榮耀焉顧臣不肖何足以奉天子五學之遊實天下幸甚於是師臣請刊石於國子監頒其本徧賜泮宮詔從之郡國被賜自玆始矣四明距天朝五百里而近頻年所賜云漢昭回焜耀海隅而郡學棟宇未備稽古舊閣弗存守臣徐琛懼護持之弗虔無以稱上賜教官陳元裕請以養士羨余卽舊基爲閣而以禦書鎭之議旣協經始於戊辰歲之孟冬落成於己巳歲之季春元裕又請書其事臣琛以屬臣臣歸休於裏復睹盛事不敢固辭臣聞治天下猶治一身其文教與武備猶飲食與藥石也人不可一日不飲食或有病當以藥石攻之疾病旣除則飲食宜復如故是以帝王之興有不得已而用武者及旣平定則必歸於文治前聖後聖不約而同如漢光武旣取新室以興建武之治乃抑臧宮之請專尙柔道數引近臣講論經旨率至夜分不以爲疲是豈忘前日之武備哉治道所歸自宜然也恭惟聖上天錫勇智肇開中興由元帥以履帝位而天人助順戢九兵以康兆民而華夷歸仁於是搜舉禮文之事興太學而恢儒術復祕閣以儲遺書任賢勿貳坐收治功玆固不約而與光武同者至於畱神化本猶以至徳要道爲未廣首書孝經以及六經論語孟子以至史傳開視羣目玆見宸心不遑暇逸𨿽玩意翰墨必取聖賢格言以動化天下是又豈光武之所能及哉臣愚不佞獲知興學賜書之本末敢拜稽首以不腆之文托名爲不朽榮紹興十九年五月戊午朔臣謹記

重修禦書閣記戴覺中興天子以柔道理天下畱意稽古禮文之事肆筆成書云昭漢倬刊之翠﹝王火﹞與六經並傳寵錫成均徧頒侯頖悉創閣以謹其藏四明禦書閣規模雄偉甲於淛東肇建於紹興戊辰歲務在速成不暇擇木屹然數柱上貫層梁閱時未久蠹腐弗支生師所處日夕惴焉非所以稱臣子尊奉之意臣覺承乏典教首請於郡願易而新之守臣姜師仲淸心奉公慨然曰是豈可因循乃卽委官度材之美募工之巧役不旬日輪奐一新爰率僚屬涓辰奉安飛榮四翥江山助妍瑯函寶軸交相輝映縉紳韋布歡忻鼓舞而相慶曰偉哉煌煌乎不朽之盛事一方之壯觀繼自今以往神物護持其萬億年無有壞先是閣有記臣謹拜手稽首紀重修之歲月云紹興二十七年秋七月謹記

重建州學記李璜四明據會稽之東抱負滄海枕山臂江重阜崇嶺連﹝桓去木﹞數千里其浸不淫於海而瀦以爲湖山川之勝雄傑茂異所以人材英拔比他郡爲甲至於後進縫掖往往冰玉秀整廉利好學蓋自祖宗以來名公碩儒文詞爲諸儒倡者搢紳至今誦之郡舊有學制度甚偉建炎胡虜之禍鞠爲茂艸而先聖之殿僅存扶持傾欹不庇風雨荒榛斷址使人愴然懷舊而悲焉今新昌石君延慶光錫學問淵博連中三科四方望風欽矚願得執經席下以丐餘論紹興五年實掌是邦之教事居無黌捨食無粱肉水火器皿之用凡百不備學者猶且負笈而來棲於敗屋之下弦誦之聲不絕蓋其風俗好學如此會太守仇公以次對出鎭恭致天子崇儒右文之意歲時嚴奉牲幣盛服搢笏祠於庭下將事旣畢延見諸生酌以酒醴每病餼廩不充以爲公私之患明年政成乃斥公帑百六十萬又丐於耆舊鄕老得錢八十萬始益賦入助其供給復以估榷廢材瓦木竹桿凡十萬九千六百有奇益以調度之餘四百萬錢以爲梓匠丹堊之費初立重門兩序敞其後以爲講議之堂蓋其東以爲庖湢之舍閈閎深麗翼瓦飛聳神位像設籩豆俎簋煥爛一新於是泮宮之制具體克備旣落成率諸生行舍奠之禮是日鼓舞歌詠莫不稱頌仇公之徳又以石君超詣之材屑於細故鍼抽縷積以至於斯也竊嘗謂古者有國有鄕必立學校蓋非苟然而已以爲君子之居而禮義之所從出也爲諸侯者於此虖受成遣師以服遠人爲士大夫者於此虖遊燕休息以議政事執政者又從而究其言善否因以攺行下至遊士冑子編戶庶民莫不雍容進退於斯講求先王之道皆得興於禮義及其秀傑穎脫則又論而升之俾之爲天子政事之臣此所以學校官府初無二體而三代之上家塾黨庠遂序國學如是之設也後世先王之道不明武吏以殺伐暴悍爲能文吏以簿書期會爲重其間深文刻害便法自營者則悠悠之譚指爲廉正怙其鷙忍以投時好如虫食木中傷敗沖气卒至穿穴侵漏與本俱顚而莫之知也大抵自漢以下承暴秦之緒維持固結之道一切主於法令劫持天下使不能去無復父子君臣之愛一旦潰敗不可鈐柅誠以平昔用法便文之積也今承漢唐之後去古益遠爲吏者視斯民如仇讎居官者指公府爲傳捨朝夕從事米鹽刀錐之末爲治之道追胥箕斂耳非復有文學禮義之說也至尊憂勤於上隆師重傅以明先王之道而六經之旨不行於士大夫之間處心積慮官遷畱滯而止士之遊於庠序者裁決經史取靑媲白以待有司之問更相告語惟恐趨赴功名之後此道之所以不明而先王之迹幾於熄也如是而望風俗之醇厚億兆之孝悌忠信難矣郡之有學始曰禮義而先王遺風余訓標準在是爲政者尙指以爲不急之務亦已甚矣四明環地千里浮屠老子之宮無慮數百區窮極土木以享侯王之奉然以州郡之力學校之事求數十楹以庇其徒而艱難勤勩積歲十數不克有成良可嘆也今仇公適丁搶攘之際撫臨一方未及報政而公私便利風化醇厚無廚傳過客之事而有恭儉率循之益爲善者有所恃而不懼姦宄小人知所畏憚而不敢自肆是以風颿海舶夷商越賈利原楙化紛至沓來波濤詟伏山谷休靖盲風怪雨不敢輒作乃能於此之時以其餘力及於學校養育人材用爲異時興起太平之資其所以忠於國家惠其儔類之意深矣又能斥其帑藏之積勉勵郡寮上下協同以濟登玆其用心可謂知所先後不忘其本者哉𨿽然善始者未必善終能作者未必能述今公於此可謂勤矣若夫因卑爲髙積微至著使之日增月益以至熙盛則又有待於後之君子賡繼存愛之而已此則仇公之意亦郡人所望於來者也故並書之以告紹興七年季冬閏十月甲申謹記

重修州學記鄭耕老國朝慶曆中詔天下皆立學按唐貞觀詔州縣作孔子廟四明學區曁建炎火於胡僅存先聖祠貌有斷碣三考唐開元封文宣王太和七年始立石紀所封遺制廟經寇毀貞元四年刺史瑯琊公重建刊石文有追贊明皇者太和四年修廟六年亦志於石今登科記述天禧中李侯夷庚崇庠序父老傳移學於州治東北卽李也邈乎罔究經始之日至攺作續修境與貞觀慶曆相先後紹興七年郡將仇公徽學憫建炎之阨乃建門結堂翼以齋館蕩穢披榛未遑宏固更二三紀新故等敝耕老辱典教具聞於府君趙公閣學力欲興之未及而去越明年直閣張公下車復疏曲折以請公嗜學樂儒隨假之資鳩匠市材惟恐後蠹者撤撓者易支傾墁罅蓋翻欄植有儼其新使人生敬以乾道三年六月辛巳始事閱月旣望訖工率諸生釋菜奉安晬容畢禮歷階升堂行揖遜講中庸申以泮水士儒歡喜芹藻生春耕老職乃事不敢不謹書以詔將來云謹記

州學序拜田記王伯庠乾道五年春王正月己未太守張公率鄕大夫士釋菜序拜於郡庠禮也明之爲州士風純古凡歲之元日冬至必相與謁先聖先師而後以序拜於堂上行之久矣建炎末學火於胡自爾禮廢不講紹興戊午郡將徽猷閣待制仇公始一新之學成復舉故事益以酒三行之禮二年仇公被命復來乃以田百有六畝支其費伯庠是時備員學官蓋嘗紀其事矣三年朝廷頒鄕飲酒義於天下行之數年𨿽旨格不行州縣猶聽其便以故明州序拜如初而仇公所撥之田移以養士酒禮遂輟乾道三年祕閣張公來守是邦政成多暇問知其所以越明年以鄞及昌國兩縣沒官之田二百六十畝山地二百四十九畝盡歸之學以復序拜酒行之禮受藏受用一切趣辦而有司不預焉是日也教授率三老侑坐獻酬於守倅禮成拜旣風動千里莫不砥礪澡濯期毌負賢太守惇教化厚風俗之美意嗚呼盛矣天下之事固有若緩而急者或謂州縣之責簿書期會之爲務而禮非所先蓋亦未之思也人皆有欲欲斯有爭視聽言動之間以禮自防而不流不逸則乖爭陵犯非僻之心無自而入公今禮成於一日而長幼尊卑之分昭然可見皆率服之故能不令而行政平訟理其視劫劫於米鹽細故而日不暇給者固有閒矣其可不書以告來者因以田之畝步四至刻之碑陰

慈溪縣學記王安石天下不可一日而無政教故學不可一日而亡於天下古者井天下之田而黨庠遂序國學之法立乎其中鄕射飲酒春秋合樂養老勞農尊賢使能考藝選言之政至於受成獻馘訊囚之事無不出於學於此養天下智仁聖義中和之士以至一偏之伎一曲之學無所不養而又取士大夫之材行完潔而其施設已嘗試於位而去者以爲之師釋奠釋菜以教不忘其學之所自遷徙偪逐以勉其怠而除其惡則士朝夕所見所聞無非所以治天下國家之道其服習必於仁義而所學必皆盡其材一日取以備公卿大夫百執事之選則其材行皆已素定而士之備選者其施設亦皆素所見聞而巳不待閱習而後能者也古之在上者事不慮而盡功不爲而足其要如此而已此二帝三王所以治天下國家而立學之本意也後世無井田之法而學亦或存或廢大抵所以治天下國家者不復皆出於學而學之士羣居族處爲師弟子之爲者講章句課文字而已至其陵夷之久則四方之學一廢而爲廟以祀孔子天下斲木摶土如浮屠道士法爲王者象州縣吏春秋帥其屬釋奠於其堂而學士者或不預焉蓋廟之作出於學廢而近世之法然也今天子卽位若干年頗修法度而革近世之不然者當此之時學稍稍立於天下矣猶曰州之士滿二百人乃得立學於是慈溪之士不得有學而爲孔子廟如故廟又壞不治令劉君在中言於州使民出錢將修而作之未及爲而去時慶曆五年也後林君肇至則曰古之所以爲學者吾不得而見而法者吾不可以毋循也𨿽然吾有人民於此不可以無教卽因民錢作孔子廟如今之所云而治其四旁爲學捨【禦名】堂其中帥縣之子弟起先生杜君醇爲之師而興於學噫林君其有道者耶夫吏者無變今之法而不失古之實此有道者之所能也林君之爲其幾於此矣林君固賢令而慈溪小邑無珍產淫貨以來四方遊販之民田桑之美有以自足無水旱之憂也無遊販之民故其俗一而不雜有以自足故人【禦名】刑而易治而吾所見其邑之士亦多美茂之材易成也杜君者越之隱君子其學行宜爲人師者也夫以小邑得賢令又得宜爲人師者爲之師而以修醇一易治之俗而進美茂易成之材𨿽拘於法限於勢不得盡如古之所爲吾固信其教化之將行而風俗之成也夫教化可以美風俗𨿽然必久而後至於善而今之吏其勢不能以久也吾𨿽喜且幸其將行而又憂夫來者之不吾繼也於是本其意以告來者

修九經堂記李閌上卽位之明年九月閌自虞部郎中乞守玆土乃得亳又明年十月自亳被命來領郡事一日會賓客於東園之嘉燕堂視其北有遺址荒焉問諸老吏云九經堂基也舊記在焉於是取諸頹垣積壤之間磢滌而觀之乃殿中丞陳侯充之文也陳侯當淳化二年爲州於此方太宗皇帝以聖謀神斷承藝祖經綸之業以徳以功克集大統散戎馬於寬閒之野休生民於耕鑿之鄕窮日月之際極舟車所到乾旋坤動霆擊電掃四海之內稽首畢臣乃張治具謂治之本莫先於儒術宜公卿大夫以及守令討論經傳講求先王所以化民成俗之意庶幾太平之盛比隆於三代也由是詔以九經賜荊楚湖湘江吳杭越閩中嶺外諸郡而明獲預焉陳侯戾止見所賜書咨嗟抃蹈戴仰天子之休遂飾廣廈以藏之名曰九經堂然明於是時更五代干戈之亂幸錢氏保完而歸聖宋撫育涵養生齒滋夥而學者尙少歲磨月礪爲士者日眾善人以不教子爲愧後生以無聞爲恥故負笈而從師友執經而遊學校者踵相接焉州舉進士較藝決科者又相繼而輩出則賜經示教豈不粲然明驗哉況自浙以東農桑自足而訟少事簡明最爲樂土者亦風化燻陶使然爾然余於此竊又有可嘆者蓋事久則獘且壞者莫不爾自淳化二年迄於今才百年而九經旣散失無有明之衣冠亦不復有知者堂亦廢而艸木茂焉可以不修乎哉乃率入官之棄材鳩無用之軍工鑿沼畚土增髙舊址如臺而新之且購九經置其間使士民復見太宗之遺訓與陳侯經始之迹而時與士大夫遊焉若乃四時登覽之勝江山所得與夫晨昏之間晦明之變景物錯出不可得而名狀者則有諸君題詠焉元佑�年�月十九日記

重建九經堂記髙閌惟我藝祖始受天命紀元建隆吳越錢王俶首奉表修臣職旣又以其弟億假守浙東之四明郡積十有二年未有職司於王室遂爲之請命於天子有詔飭有司加優禮升其州爲節鎭寵以奉國軍號冊命億爲節度使以顯異之於是四明始知有天王之命按舊圖牒其地濱海狃於霸政前此聲教未被固非有鄒魯儒風晉鄭人物著見於世逮太宗朝諸所僭僞悉歸輿地車書旣同乃攺元淳化詔頒國子監九經於新附諸郡而四明又始被天朝之賜時守臣陳公充喜於王化思有以聳動斯民爰卜勝地得髙榭於子城東北隅乃錢公億所刱以追勝遊者俾葺新之鎭以賜書名之曰九經堂以風示千里其稱述帝徳歸美報上有石刻存焉郡人知尊經術談王道實始於玆而爲政者又有以鼓舞感發之未幾風移俗易雍雍然詩書禮樂之邦信乎一變至於道自時厥後襲衣裳吟典籍少而習之長而安之自謂性稟固然殆不知帝力之所自也歷年多堂宇且敝嗣而葺之者間亦有人惟元佑五年太守李公閌盡革其故而鼎新之上以彰睿化下以勸學者其規模壯麗多見於辭人之賦閱四十年不幸悉焚於兵火又十有九年更十有四政猶未能復士類每嘆息於斯豫章徐公輟自禁從姑試以此郡旣至上體朝廷仁厚寬大之意政務靜重期年而有成績暇日顧舊基而慨然曰郡有此堂事關教化久而未復豈以勞民費財邪今國家念貽謀之重務先復古如其賦不及民民不知役此何憚而弗爲乃以程畫付屬吏之有幹理者曾不踰時工告訖功落成之日賓僚相與稱美而形於歌詩者又能茂明公意以接邦人於道閌歸休於裏獲登斯堂媿不能賦一日辱公過之屬書其事旣固辭不獲命竊惟聖上方以柔道治天下偃干戈而修俎豆興學校而新館閣凡稽古禮文之事率皆以次搜舉乃者親灑宸翰立石經於太學頒墨本於天下重命有司版鏤九經以增光於祖宗右文之化而四明郡庠方建大閣以藏禦書則公之此舉意固有在異時此郡賢才繼興發越前輩相與從容思古念舊而推尋本朝涵養所自來然後知是堂之復自宜特書以詔後人紹興十八年八月丙辰朔謹記

逸老堂記莫將士有負髙世獨見之明介然自守以表於世者必不俟招而來麾而去能此者非學也气也非气也識也故識非學之所可致亦非气之所可使其始稟之於天渟涵靜默燭萬物之理而不昧平居固已陵厲淸浮俯仰宇宙視世之富貴顯榮若將浼我凡隨所遭而暫寓者豈復以絲髮許畱方寸哉予嘗論疏廣受偕傅皇太子一日俱上疏乞骸骨揮金樂身於宣帝之時而龔勝薛方乃以哀鳴就死欲全節於新室攝居之世管寧抱道懷寶投迹海表終身不見曹氏父子而張翰顧榮乃以秋風蒓羹酣飲謝事欲求免於太安四王用事之日其識相去遼邈矣蓋自漢晉以來至唐得二人曰賀季眞李太白世惟以至博之學邁往之气知之而不知其識之絕人遠甚太白天寶初召見金鑾殿供奉翰林嘗醉賦詩無畱思帝愛其才忤髙力士擿其詩激楊貴人不得官懇求還山帝賜金許之益放驁江湖間終其身季眞開元十三年爲禮部侍郎集賢院學士宰相源乾曜張說誇其兩命之榮明皇自爲贊賜之肅宗爲太子遷賓客授祕書監天寶初一病遂請爲道士還鄕裏詔賜剡川以居初二子爲帝所知時李林甫方相羅鉗吉网毒痡天下以太白之風標淸粹顧不減盧絢季眞風流文章豈在李邕裴惇復之下幾何不遭其誅鋤乎鳳凰翔於千仞覽徳輝而下之云鵬已遊乎寥廓羅者猶視乎藪澤二子之識所以絕人遠甚者也季眞於長安一見太白呼爲謫仙人而太白在金陵送權昭夷亦曰吾希風廣成蕩漾浮世受寶訣爲三十六帝之外臣卽四明逸老賀知章呼予爲謫仙人蓋實錄爾則二子之相與當有神交於窈冥者矣世稱中州淸淑之气所窮則盛而不過必蜿蟺扶輿磅礡積郁其間當生魁奇才識之民四明按東漢地理誌乃越之鄮縣地有句章城及古鄞城皆漢廢城也唐武徳初鄞復爲州與嵊姚嚴婺並總於越八年廢鄞爲鄮縣開元二十六年析會稽之鄮置明州取四明山爲名實並東海眞淑气蜿蟺扶輿磅礡積郁之地宜有魁奇才識之士必季眞乃當之而四明之人初不以季眞爲鄕人予爲明州一年得湖上茀地爲堂以太白所稱季眞之名榜之曰逸老並繪季眞之像於堂上尙友千載鳳藻鸞觴而想遺風焉昔通和先生祖貫子元元和己亥年嘗遇季眞授以至訣言季眞得攝生之妙近數百歲不死負笈貨藥如韓康伯近於天臺上升徧於人聽則季眞果仙去無疑予聞仙人左元放許宣平每往來九仙城陽山中蔡經仙去亦十二年一至其家得道者或未能忘其鄕瑞安知季眞不時來還此閒耶紹興十四年八月日謹記

慈溪縣淸淸堂記徐璋餘一日過是邑聞邑大夫黃公嚴明漫通剌謁之公倒屣迎門倍越平生好頃之延餘一堂榜曰淸淸憑髙原面廣野基宇聳壯丹靑煥飾周旋熟視見平蕪散綠修竹環翠孤村落照而飛煙有無遠水斷霞��鳥上下余謂揭堂之名殆以目之所寓者歟公笑復之曰非也將水禽嘲晰松籟悠揚艇棹絕湖而漁唱數聲牛羊下坡而牧笛孤響殆以耳之所聆者歟曰亦非也抑訟息庭虛退而孤坐琴橫淨幾香裊蠻鑪一慮不生萬緣俱滌終日寓之而忘身之在仕途堂之爲公捨殆以意之所適者歟曰皆非也蓋淳化中有賢令張公叔達綽著彊明茂昭淸徳政施百里而聲達九重時太宗皇帝璽書惇獎先詔尙存後人惜其淸名慮久湮沒無以勸後乃建堂揭榜目曰淸淸俾遊息是堂者睎仰前軌脫不能與其抗衡並馳抑終不失爲自好者矣予自領邑見其柱礎傾欹棟梁蠹腐稍不葺完必將頹廢因念召伯之棠尙戒翦拜況棟宇乎遂鳩工掄材增卑廣狹整欹易蠹爲一新之不惟不墮前人之志抑將永君子之傳余聞其言戄然自媿逆料鄙淺因嗟先王道徳之澤熄入而從仕者多失巳於物以自投於苟賤不廉之地閒能潔廉自愛有懸魚畱犢之操者不務欽尙往往指誚方僻反形訾謗廉恥之風冥然益落獨吾黃公遠追前躅嚴以禦吏寬以愛民勤以奉公廉以處巳較徳計功未容逸駕余謂揭名淸淸不特謂其淸之又淸良以張公著於前黃公繼於後揭名淸淸幾有待於今日乎𨿽然二公之徳淸矣要能盡其在我者也若東漢範孟博亦少礪淸節及出爲淸詔使慨然有澄淸天下之志污吏聞風皆投印綬去則又能盡其在彼者矣要亦不過施乎當時未若伯夷聞其風者頑夫廉懦夫有立志奮乎百世之上百世之下莫不興起噫俾二公擴充其所爲以加諸彼奚古人之難致孟子不云乎古之人所以大過人者無它焉善推其所爲而巳公其勉焉因囑余爲記故述其意以書之公字巨濟戴溪人也宣和二年十月望日鄞川徐璋記

重修善政侯祠堂記蘇爲祭法曰法施於人則祭之能禦大災能捍大患則祭之是知聲光垂於簡編徳馨享於廟食者豈徒然哉善政侯瑯琊王公諱元暐冊封之典圖志載之備矣按有唐太和年出佩銅章字人海徼時屬承寬之後躬行阜俗之化以勤儉誡遊墮以誠愨惇孝慈貪夫斂手於袖間暴客屏迹於境外能使婚嫁有序惸獨有依他民愁嘆我則民諧乎燕樂他民凋獘我則民丰乎衣食詩所謂愷悌君子民之父母者歟先是厥土連江厥田宜稻每風濤作沴或水旱成災不若采石於山爲堤爲防回流於川以灌以漑通乎潤下之澤建平不拔之基能於歲時大獲民利故自它山堰漑良田者凡數千頃得非謂法施於人乎能禦大災乎則侯之爲政也易俗移風惠其生民沐義浸仁澤及來裔使永永之世猶受其賜者不可勝數則子由治蒲之政西門投巫之酷諒有慚徳矧今海縣宴淸哲後求治一同之任非賢弗居太博王君輟玉筍之班假墨綬之秩去民之害必杜其漸興民之利必臻其源他日向侯之徳聲謁其祠庭則門榛砌蕪曝露尢甚乃嘆曰將何勸乎民吾將新之吏忻民歡風動艸偃擇材揆日經之營之於是遷祠之基止堰之上使泛舟者賴其徳力農者懷其恩觀其廟貌翚飛軒墉蔽虧及其庭也則若聆乎片言升其堂也則如聞乎七絲我乃潔誠端簡享神於祠是使遺愛之道載彰嚴祭之禮斯備在江之滸佑我蒸民嗚呼侯之生也以子男之位能以善政被乎俗其歿也以正直之道能以不朽畱其神向若爲唐巨僚列爵重位必能霖雨四海舟航巨川則貞觀之風不爲遼哉知縣太博譽播乎淸華徳施乎疲俗景慕先哲樹之休聲庶使享斯廟者知仁政之可尙也爲通理侯藩備熟徽烈俾旌如在無愧直書其祠堂之棟宇官吏之名氏請附之碑陰時大宋咸平四年歲次辛丑六月初伏前一日記

李陸二公祠堂記關﹖﹖東平呂君獻之爲鄞主簿之二年新錢湖之六堤屬節度推官石君聲叔刻辭以紀其詳而又考迹其初不忘前人之功俾揭示來者乃立李陸之祠於其堤之傍始唐天寶閒邑令陸公南金辟湖之廣爲渟滀灌浸之饒歷宋天禧中太守李公夷庚補其舊之廢址增築全固經畫以制使數鄕之民𨿽大暑甚旱而卒不知有凶年之憂二公之功及乎明民可謂深且厚矣然而民之安饗其利無歲時之報是亦忘前人之施歟況於其法又宜祀之夫民莫不樂生而安業惡勞而就佚朝廷責任於守宰者不獨愷悌其政亦將資以深思遠慮厚其生殖物物各遂其養故風俗美而禮誼行田瑞安而訟獄息余觀循吏之治有功徳以加於民者必久而見思蓋以功則安而久以徳則服而化𨿽相去數百年猶想仰其風采豈不盛哉孟堅謂黃霸等廩廩然庶幾有徳讓君子之遺風則二公之烈祀之而無愧焉若呂君之廑奪於眾多之議而卒就其功又能表二公之祠以勸於後它日明民之懷思亦足以繼二公之賢故余爲之書而不敢讓治平元年四月初三日觀察推官監船場關﹖﹖記

廣生堂記朱翌敷文閣直學士趙公伯圭守四明仁質慈厚術智通練府不生事野不見吏不外取不費出菽麥旣登秋稼倍常颶風駭浪不作海行碇宿席展枕安稚耋說公撫我似邵父杜母乃復放生池於西湖仰祝無疆聖壽以廣福院奉香火眾寓客月七日帥郡人挈水族合誦經咒梵唄鐃鼓縱之湖脫砧幾鼎鑊其樂宜如何銜懷恩施口不能言耳又刻朝廷條禁列石湖四旁命住持處眞度滄州閣後爲堂供佛作證眞戒律精修檀施效力堂成乞名於桐鄕朱翌名之曰廣生且告之曰天地大徳曰生皇帝好生之徳天髙地厚太和陶育物物熙熙遂性樂生長無夭札承流之吏仰體聖主大惠布之天下是其職也亦公之本志也人君深居九重未嘗不欲薄刑輕斂養視元元惟恐傷之然洽於民心使四海被實徳必良刺史能之推廣其澤故有大者焉儻一飯之設臨庖下箸見其生有憯怛至誠不忍之心則於赤子其有傷之者哉公悉乃心道上徳意又畱意於淵潛之微使有夏之徳見於咸若文王之徳見於於牣守臣之義畢矣川泳鱗遊皆爲壽祝施者有常而報者無窮嶽峙川增又豈有旣乎乾道元年九月一日

晝簾堂記趙省右朝奉郎宋侯子剛治鄞之三年政成民和上下安習凡所施設不待教令而民聽巳孚訟稀事簡公庭肅然日以優暇乃卽廳治之東爲堂三楹以視事以延客以休其餘日鳩工命材棟宇輪奐官不知費民不告勞經始於辛巳仲秋竣事於是年季冬落成之日因取顧覬之宰山陰之政榜曰晝簾噫侯之爲是舉也非誇大以掠美誠得所謂名者實之賓與夫民不難親也惟平易能近之民不難化也惟寬厚能服之平易貴淸淨而不擾寬厚貴豈弟而不暴以是施於有政使之無訟也又何難焉今晏眠而擁黃紬卜晝而酣醇酎文書堆案漫不省顧以是爲平易謂之食焉而怠事可也經費常賦慢令失期獄訟簿書一視成檢以是爲寬厚謂之縱吏以虐民可也苟如是則寄百里之任者心逸而體胖齒負版之列者悼屈而無告引利償害其自爲謀則善矣獨不念學道愛人之語乎惟宋侯之理鄞則不然旦起據案訟牒山委勤勤致詰曲盡其情催科調斂示以期會下皆奔走而樂輸曾無追逮之煩宜其政平訟理庭無畱滯方覬之之治如天冠地屨豈但彷佛其流風善政而已蓋山陰在當時戶不過三萬其縣用無事晝日垂簾特折枝之易耳鄞自西漢距今號劇邑民夥訟繁十倍山陰宋侯方且慕仰之若是可謂廉於取名者矣於時國家有邊事州縣簡料兵壯預備儲峙以應上之求常苦不暇給而侯能多多益辦如王夷甫在元城時終日淸談而縣務自理其材力過人遠甚若乃吏退身閒賓僚畢集彈綠綺以舒懷對紋楸而坐隱壺觴相命嘯歌嬉娛此在它人當劫劫而侯之樂獨有餘亦足以見遊刃之所及矣異時第最天朝登名史氏號居循吏之目當以鄞治爲先宋侯名應子剛其字也視大丞相莒公爲三世祖精於吏道飾以儒雅不﹝土已﹞先世之餘烈云紹興壬午閏二月旣望

重建經綸閣記徐度或謂君子之仕爲郡邑旣去而能使人思之不忘在古或有後世則難而邑其尢也何哉古之爲邑位均子男南面聽事生殺予奪悉繇以出而無有齟齬於其閒故得以行其志後世爲邑品秩卑而法令繁品秩卑則選任輕法令繁則牽制眾以秩卑之吏而迫於繁令之拘其治效之難成固宜是或一理也而未之思夫君子惟無仕則已仕則未嘗擇官也居是官也則必事其事就其力之所可爲而爲之上可以裨於公下可以及於民安有難易之時云乎惟怠者將以遂其偸則常以不得爲自解誕者將以肆其誇則常有所不屑也胡不以聖人之事觀之乎昔我孔子初仕爲中都宰制爲養生送死之節長幼異食彊弱異任男女別塗路無拾遺器不雕僞行之一年而四方之諸侯則焉孔子固覆生人之器也顧屈爲一邑而諄諄於教化如此惟其無有不屑之心故歟且迹夫聖人之所爲其稽之當今之法令皆明示勸獎而誘使爲之者也故相國荊文王公慶曆中嘗以廷尉評事來爲鄞令於時年甚少气甚銳而學甚富其志意之所存遠矣蕞爾一邑固區區者宜若無足以爲而公初無不屑之心日夜惟以爲民興利除害爲事距今蓋一百九年矣而其所興造之迹尙班班可考遺民子孫常相與傳誦其事指其迹而懷思之是非眞知學夫聖人之爲安能及此宜邑人思之愈久而愈不忘也初公旣沒當元佑中爲令者嘗因邑人之思卽治所公昔燕休之地作爲重屋肖公之像而祠之名曰經綸閣中遭兵火久廢弗復紹興二十有四年公之弟校理府君諱安國之曾孫右通直郎燁來蒞玆邑自以獲踵其先世故治爲榮規規焉推前人之心以施於治不敢少自怠弛居無幾何邑人安焉相與言曰文公之徳邑人所不敢忘也而公之諸孫復來治我就使無意於民猶當謹以事之況其賢稱其家哉惟是經綸之閣久廢未復其何以示吾子孫而慰吾大夫之思矧朝廷淸明郡政安靜治新斯閣今也其時乃鳩工聚材而請於太守貳卿王公公方以儒術爲治亦樂夫有助於教化也而許焉閱七十日而告訖功凡材甓磚坯葦竹之費土木工人之直一出於民之願輸而官無所預焉旣而燁以書來告度曰閣之復也非我實使之民惟吾家相國之不忘是不可以不有紀述也子於我有連其爲我書其事度辭謝不敢當書再三返而請益勤曰吾石具巳久待子之文以刻乃爲敍邑人所以不忘者且志歲月焉燁字子華謹飭好學能守其家法者也紹興二十五年二月旦日

眾樂亭記邵亢嘉佑六年七月壬寅詔以四明太守錢君入直左右使至之日抵書其友丹陽邵亢曰我𨿽治明之日淺然於明人爲無恨矣歲和谷穰愁嘆息而驩豫行我樂與眾人之樂而申之爲之亭於城西南偏之湖中而以眾樂名焉吾友爲我紀之旣辭不獲命矣其詞曰明治故鄮瀕海之都厥初導江源於南山釃爲漕河以入於城吳越肇國玆爲輔州率常近親以守以謀湖枝於河蓋數百畝中爲亭觀卉木洲嶼於今百年下下髙髙頹圯壞隳存者一豪維時錢君來守此邦此邦之人曰維政刑毋枉於直曰維教化日遷於良山樵水耘濟之阜安陶然太和歲以有年邦人怡怡並尋於娛君曰從事與是同好近而勝者莫湖先焉閼者辟之窪者隆之昔賦吏租削而捐之周爲飛梁於以往來合爲大屋鱗舒翼開遠巖近峯煙矗雨靑水流庭階激激有聲君曰從事盍往落之荷房芰盤鳧飛鴇翻飄浮滿前凡州之人月維莫春聯航接艫肴酒筦弦來遊其間環堤彷徉風於柳楊夕以忘還明人之憂惟使君是求明人之樂惟使君是度樂乎樂而不與人同樂安在其爲樂哉它山之石以鑱以刻以告後人尙識其略熙寧二年閏十一月戊戌謹記

三江亭記潘良貴四明在浙東最爲瀕海宜有瑰奇偉特之觀快登臨者之心目余到官二百餘日所向局趣狹陋殆未之見一日送客至東門循城而行大江橫其前羣山拱其外島嶼出沒雲煙有無浪舶風帆來自天際又州之井屋左顧右盼盡在目中余欣然曰噫嘻此明之絕境也於是作亭其上以爲郡人遊觀之所夫天下幽巖窮谷髙人達士之所廬固不可以一二數若通都大邑顯顯在人耳目者不過有美堂嶽陽樓滕王閣數者而已湖湘樓閣之盛余固未嘗登覽至有美堂則去江湖遠竭目力而僅得之非若此亭可以坐觀而俯揖也然余之好惡取捨出於私見顧未必公當俟倦遊之君子徜徉而賦優劣焉江之東舊有亭名三江更兵火壞不復存此亭之成人謂盡得三江之勝因取其名而榜之亦從父老之願也紹興十年正月二十八日謹記

重建鄞縣記李璜明之爲州統五城鄞爲太守治所令日趨府議事退而據案決遣自朝至於日晡循循維謹不敢有所操縱縣爲鄕十有三爲戶三萬九千六百有奇民富於稻蟹之利地大物萃則訟牒日益眾祈寒暑雨少不能如期輒以病令坐是縣率無良聲爲令者幸無事及官滿罷去以爲得計建炎胡馬之禍公宇焚於兵火己酉距戊午十稔更數政睥睨不敢措手治寄於佛廟皂隸與浮屠雜居𨿽民亦病之會太守周公下車之始詢咨眾庶敝事一新寬大之政旣行和平之气亦通慨然銳意有所興作莆陽顧侯爲令於玆蓋二年矣日與丞簿辛勤惇勸欲以仰奉太守之意而二君皆儒者愛民喜事與令處相得歡甚條教之行靡有畱礙邑人旣悅於政思所以報稱守令之徳咸願推其贏餘以助工役乃克重建廳事大門公堂於舊治之基翼以兩序殿以寢室吏捨犴獄簿書泉貨咸有處所丞簿二居輔於左右於是髙明雄壯始稱邦君子男之尊𨿽令之賢否不系於居處之髙庳然使民自遠而至有所瞻睹崇其閈閎以別隆殺之分則棟宇之制不爲無助焉初侯之爲是役也道路頗憂之以爲艱難以來公私掃地赤立平昔租調之貲羸弱編戶或不能如式而輸爲吏者至乃疲於簡對何暇月績歲緝以有易無𨿽僕寓居於是聞其經始營之亦竊疑焉未載閱月土木之工畢立爲屋百七十有三楹役不及農夫財不出經費不動聲色而制度顯設宛如舊貫僕然後知侯之果能有爲也昔卓茂爲密令有所更張吏民笑之𨿽鄰邑亦以爲嗤誚茂治事自若居數年道不拾遺嚴詡爲潁川旣去哭曰我以柔懦名朝廷必選剛猛代潁川之民當有僵僕者大抵世俗之論喜爲奇怪新好之說而亟疾苛密之人往往以輕儇事見稱至於君子長者欲爲平易之政則悠悠之談必深疑焉或未及施而罷去或平居不甚可意去焉而斃於苛刻之令然後更相思慕之者多矣顧侯詳練謹默務爲循常之行不喜表襮以取名譽賓客干請未嘗有所許可至有偶坐終日不忍啟齒而退者其以身任怨必則法令如此其視毀譽之來泛然若亡所喜慍爲治旣久獄訟衰止平日不快於心者亦不能有所軒輊竊意古所謂居官無赫赫名去而見思者蓋如是也然而乃能以其餘力爲後人無窮之利心計默識奠而後發民不告病事以就緒是不可不書以遺來者縣旣落成屬僕爲記僕辭以不敏不足托顧侯曰先生無求於世其言可以信於後人僕亦自謂老於文字直書事實以紀歲月於義有所不可繇是愧恧而書紹興九年春正月丙戌謹記

慈溪縣修縣門記馮輗書載大誥曰若考作室旣底法厥子乃弗肯堂矧肯【禦名】夫愛莫如父子以家而傳非期一世止也其堂【禦名】之難若此彼公廨之居不過三歲一去職則前人之底法其肯堂而【禦名】者十常無一二豈其自負不肯規隨以躡其後哉蓋土木之設不費於公則擾於民法固弗許也故率以此慮患而不敢作姑補獘塗罅以爲苟完計非才力有餘�然自足以興建詎能無擾費之患哉慈溪有邑舊矣自泉南崔公熙易新正寢之堂逮莆陽方公巨川銳意一新屬引嫌而去民惜其基【禦名】之成有不竟者請終之公辭以遲來者余嘗紀其言以刻諸石後更權攝數易未暇調而來者正席未暖部使者聞會稽黃公濤仕以才著請辟於朝卽被命而上曾不拘格於銓部實宣和攺元年八月朔也公旣視事私不受謁姦不容匿問民所疾苦得吏之昔所盜取於民者盡追以償之民不願復獨願以終吾方公所遲乎來者之意公於是出金於野而有材者願售募役於農而有力者願從築而拓之往往出於方公所基之外倏修外門增修廊捨以左右之卽其檐楹以爲步廡廊捨之後復置支室合二十有四楹左以奉五土之神右以列五鄕之司又徙諸吏出而居之惟典刑常平曁夫摘山煮海之職仍處其中蓋讞議之密貨泉之聚尢所重也鳩工於明年正月己酉越二月己亥告休而落成其程工計日不愆於素也如此大抵民旣我信吏不能欺故令必行而事易以集不待吾戶到而人戒之君子於是樂公之能繼非直美夫輪奐以壯吾邑之聽斷地也有過而問焉於以知公之才彊且明也或謂徙諸司於中門之外吏得以自便公不得見而知也公獨笑曰古有不出戶而知天下中門之外猶在吾域中乃懸千金於門而戒之敢有私而出給以賞其告者羣吏之家有至急難無敢越諸閫必也朝入而暮出閒有訟者入與吏俱曾日未昃而曲直決矣以故庭無畱訟鄕無橫移或不得已而呼追之止揭姓名於此悉如期而至不徒掛墻壁而已然則斯門之設豈特限吾吏之出入哉嗟乎自元佑初迄今三十有餘年所歷令尹多矣其基【禦名】而成就之必待乎三公何其難也𨿽然前乎方公何其遠後乎方公何其近彼孰奪而去此孰挽而來固有數焉存乎其閒得非天佑吾邑俾數至是而通不然何前人下車未幾不待次而舉邪自玆以往公之所以利吾邑與夫邑人之所以望公者未易逆數則斯門之成宜未足爲公道然未幾而報政則擢而進用之其所以設施於天下必有大於此者率自今始邑人馮輗每造諸公之門而登其堂故審知其始末乃敍而爲之記又新校一葉

新校【﹝記﹞】﹝重修州學記﹞具聞於府君【劉本府下有使字】﹝慈溪縣學記﹞而學士者或不預焉【成化志學下無士字】﹝重建經綸閣記﹞而慰吾大夫之思【劉本吾下有賢字】﹝三江亭記﹞此明之絕景也【劉本明下有州字】四明圖經卷十宋元四明六志弟十宋

張津等

撰鄞

徐時棟校刊

記二

東嶽行宮記蔣安義四明屬邑六獨昌國居重海大洲中視他邑最爲僻遠部使者按視罕及其境傳檄往來趣期會簿書而已初邑之未建隸籍於鄞度越旣險民之利病休戚有不得告者焉熙寧間荊國王公始請建邑逮今四十載矣更令佐以十數然流風善政不可悉舉頃則有延平陳公邦獻今大梁趙公君竑受命爲宰而南康李公恕實爲之佐下車以來諏詢民瘼獘者革之蠹者鋤之政適其平人用不爭年谷告丰邑遂大治邑之民聚族而謀曰我曹生長太平不見兵革幸值明天子惠我以賢令佐矜老而卹孤養病而葬死𨿽父母之恩不厚於此我聞東嶽之神實佑我宋陰福吾人盍相與屍而祝之以祈吾令佐富壽康寧乎於是翕就應者如響父老占之少壯營之運士於原度材於山深殿覃覃修廊陰陰其直如繩其平如砥其髙如軒其張如翼堊以白盛飾以丹雘春秋歲時以祀以享若有神物來遊其閒宮造始於元符三年四月落成於大觀元年五月郡人蔣安義爲之文曰瀕海之東龍濤匝空杯浮土封爲明附庸兩山中分屹立嘉門雷吼電奔控朝於鄞壤絕勢孤摧舟畏塗束手庭趨聽於大夫二公之來天賜雄材卻除氛埃霧辟雲開政道其平安瀾不驚和气充盈庶稷以成斯民無憂聚族而謀以祈以求報公之休稽首嶽神體聖蹈仁手斡洪鈞下臨斯人乃咨羣工作爲行宮父子祈公壽考來同席捲榛荊巖巖百楹塗以渥靑周以層城春秋歲時祭祀禱祠旨酒純犧饋餞有儀匪豆匪觴明徳之將神之來翔降福穰穰蒼山之巓石完而堅勒此文焉垂千萬年

開元寺觀音記陳瓘明州開元寺大悲院千手千眼觀世音像木工孔仁謙所造也仁謙巧由夢授藝絕一世杭明二像皆出其手在武林者檀供之盛與天竺等開元之像寂無供事崇寧中住持比丘法中始集眾緣以黃金塗飾易故爲新而比丘法臣繼主斯剎汲引同行修大悲懺諷圓通門以爲佛事道場嚴淨四眾隨喜睹相者生敬聞偈者起信遠遊之士未還家者明了歸途必由此矣乃知但弄音文功不虛棄況了名句之味而入不思議首楞嚴之境乎首楞嚴三昧之主觀世音圓通之最不證此定流轉不止不入此門不超余學未有無因而得不聞而成者也觀世音聞道之初因入流相聞復翳除塵銷覺淨淨極先達寂照含空非文可詮而不離文字世相常住相不自顯一向多聞則阿難遭先梵之況一向無聞則天蔭墮後有之苦然則無聞多聞其病一也病在乎人非聞之咎聞聞於未聲之前思修於旣聞之後一處休復羣用皆息往古先覺斯門已成今人圓明古猶今也未來學人當依是法從中證者豈惟觀音法臣以律爲師兼學臺教而能諷習了義叩擊斯門蓋天臺四教以質多爲宗南山三部以木叉爲本木叉立而定慧自足慮知正而止觀俱安旋倒聞之機息循聲之妄非涅盤一路不得其門而入矣智者以涅盤聞聞之義演爲生生四句訶智良臨終之問回平生兜率之習其所取者聞聞而巳南山常念觀音委質淨土二教徧行於吳越十念尢盛於四明厭存者方詣化城眞離者旣達寶所淺深同說不出此門無量壽壽齊虛空常寂光光融彼此權實異說究竟同歸方便多門其歸一也仁謙造化勝像歲月久矣像之新故亦同一時聞聞而思修者當自得焉大觀二年八月初八日記

烈港新建張王行廟記髙誾聰明正直死則爲神至於有感必通無閒於幽深遠近者此神之盛也廣徳軍廣惠廟張王者武陵龍陽人嘗按圖牒其先有諱秉者在夏禹時感天女降而與之合踰年授以子且曰後世當血食吳分王生於西漢之末姿狀奇偉寬厚而愛人有神告以玆地荒遠不足建家乃東遊吳會至苕霅之白鶴山居焉久之欲自長興之荊溪鑿河至廣徳以通舟楫之利工役將半俄化爲異物驅役陰兵夫人李氏見而怪之遂隱形遁去居民思之不巳卽橫山立祠以祀之祈祭不輟梁天監中江南大旱徧走羣望不雨武帝夢蔣山神告之曰橫山祠靈通天地禱之必應帝如其言卽獲膏澤自玆以後歷數百載凡水旱盜賊爲民患者誠心祈請皆遂所欲乖崖張公守金陵以兄事之緘書遙禱如通家問吉凶可否報驗不爽比年靈迹尢著達於朝廷累封至正順忠佑靈濟昭烈王王之祖考及祖考妣王之妻妾及其九弟弟婦五子子婦訖於息女莫不錫命疏寵加以公侯夫人之號嗚呼盛哉烈港都巡檢使李君嘗爲廣徳都監事王甚恭紹興戊辰初來赴官值海寇出沒上司督捕嚴甚君乃展王之晝像焚香拜祈恍惚之間如在其左右守官二年揚舲捕盜者非一而未嘗有風濤失利之患蓋王之神靈陰有相焉遂出巳俸就建行廟以嚴奉之一王四公十一侯十有九夫人亦皆塑像以從其祀烈港之人從而向信又增侈而丹雘之誾待次裏閭李君知余將之廣徳宜知王之始末者求序其事以告後人余固嘗聞之而驗諸其人皆以爲然於是乎書紹興二十年九月甲戌朔左迪功郎新廣徳軍軍學教授髙誾記

延慶寺淨土院記陳瓘明州延慶寺住持比丘世有講席以天臺觀行爲宗自法智大師知禮行學俱髙聽徒心向繼其後者又皆得人今百有餘年矣閒有苦行精修之士來依道場元丰中比丘介然修西方淨土之法坐而不臥以三年爲期期滿謂其同行比丘慧觀仲章宗悅曰我等各據一室成此勝緣後之來者加眾而室不增多今延慶西隅尙有隙地若得錢二千餘萬【太上禦名】屋六十餘閒中建寶閣立丈六彌陀之身夾以觀音勢至環爲十有六室室各兩閒外列三聖之像內爲禪觀之所殿臨池水水生蓮華不離塵染之中豁開世外之境念慮俱寂了無異緣以堅決定之心以顯安樂之土所以順佛慈而報國恩者豈獨我四人而巳哉所欲如是其可成乎慧觀等答曰以無作任運之心作有爲利益之事四明多檀信何患乎不成自是日營月積更七寒暑凡介然之所欲爲無一不如其志者初介然燃手二指誓必成此元符三年三月落成之日設千佛之供復燃三指以增淨誓旣成所難成又捨所難捨而原其用心無私已之意於是見者聞者莫不隨喜淨習之士踴躍欣慶而十有六室常無虛位期滿者去發志者來依勝境而獲善利者不知其幾何人也夫淨土之教古佛所說誠心之士諦受不疑如來之敍九品以至誠爲上上智者之造十論破疑心之具縛縛解情亡識散智現則彌陀淨境何假他求若臨明鏡自見面像得者不由於識受昧者何可以情曉超識習而不惑度情塵而獨造者其惟誠乎故曰誠者成也成自成它惟此而巳譬猶淸淨滿月普現諸水影像非一月體無二攝流散而等所歸會十方而總於一亦如十鏡環遶中燃一燈光體交參東西莫辧然而方有定位非無西境名隨相立西不自西智與理融境將誰執安可以在纏執方之見而測度如來無礙之境乎慈恩有言曰凡夫業重處處生貪若不定指一方何以系心專注此善知識隨方扶教專護相宗然論贍養知足之勝劣則以徧勸往生爲最勝乃知通人無吝吝則多私境彊習重蓋由觀淺心浮易往無人良以疑深障重若欲盡除障垢當以決定爲心濕薪如山豆火能爇千年闇室日照頓明釋迦佛方便至深無量壽說法無閒觀世音如母念子大勢至如子憶母古聖樣轍安可不遵幻境虛無有何可捨解脫長者不往安樂土普賢大士親睹無量光親睹者初無動移不往者如是而往普融無礙然後空假俱中分別未忘寧免權實互諍若此則心安無日得忍何期乃知念念現前然後決不退轉故曰若不決定成等正覺者我誓不取菩提於菩提心有退轉者我誓不取正覺此乃法藏比丘之本願而諸上善人之所隨學也發如是心行如是行起如是願趨如是果不違法藏之大誓則寓迹於玆剎棲心於此室者皆阿鞞跋致之士也其爲勝利豈有窮哉比丘介然倡一善念四明信士應答如響而所以利益一方者其廣若是可以不記其事乎今住持延慶明智大師中立法智之曾孫也行業完實人所信服以誠心修淨土觀於介然之事有助爲多故並書之大觀元年八月初一日延平陳瓘記

妙勝院十方記鄭﹝仃去丁攺由﹞法常獘於有而法非有則不立是故道之應世也以有爲法而以無爲用猶之一身也四體具則爲成人而所以爲人者非四體之任也夫聲緣於耳而聞者非耳也色緣於目而見者非目也苟廢耳目而求聲色之辧則何所從而受之哉故以道觀法則內之耳目異處也以道觀用則外之聲色同我也內外有辧故事之所以顯有無相生故理之所以微此道之所以先天地而不生後萬物而不滅也故爲之宮室以致其恭爲之像塑以申其信而又爲言說章句以道其所歸此法之所自立而眾之所可知也至於有相而不可以形求有言而不可以情解超然獨得而天地萬物莫之能偶此則智之所不及而用之所自成也明州定海縣有禪院曰妙勝距州城三十里瀕海之上環水之中居處庳陋而有風濤漂注之慮五代淸泰中居人姚綰始以其地易而新之遂能避其患而眾安以處也其徒以籍相傳房居而族食凡百有四十餘年而院之存者無幾矣熙寧五年其徒以力不能勝而爭訟以起於是眾列狀以告於州願以爲十方住持州下其狀於僧司使集眾以舉所知而眾皆以淡交者應州凡兩上其狀而始獲請淡交居之數年而四方之人始知有妙勝矣信慕所向持金帛而至者蓋迹相接於路而以後爲愧於是爲之復新昔之故陋今煥乎其有文矣昔之庳窄今廓乎其有容矣又因其院之隙以建轉輪寶藏其費累數百萬皆不煩於求而自應用工始畢而其徒有訟於州願復得故處州以訊於縣縣力爭之而後已今旣安且久矣交公於是日與其眾談無上之法轉無礙之輪以蒙利於眾生此眾之所願記而余之所以告於人者也若夫究竟寂滅而不住於法萬法現前而當體爲用說無所說行無所行而有無內外不可以系而處之此則智之所不及而亦非余之所能言也元丰三年三月望日記

重修妙勝院記羅適元佑七年冬餘受命提點二浙刑獄事明年夏出按明州之定海因之澥浦經度創鎭舟過淸泉有梵剎焉枕河臨道竹深而林蔭气象灑然淸與神會就之以避炎熇時長老智榮師喜我之來芬我以香息我以牀睡足環視物幽景涼觀其院之揭名曰妙勝智榮師言五代時姚綰捨地建之初號永安大宋英宗皇帝登極以治平攺元乃新今額熙寧五年主僧元旦聞乎州願作十方州以廣惠首坐淡交開堂始昌禪席淡交募人寫經作轉輪藏蓋熙寧七年也元丰四年州召淡交住廣惠以智榮師繼之餘過時智榮師造釋迦殿新堂廚廊廡其功將成余巳深嘉師能以禪人興教事起人之信也明年師又使檀越嚴恕持書乞記且云以元佑八年冬經始之至紹聖二年秋工告畢凡爲屋一百五十楹佛像七身粉繪莊嚴華而不侈嗚呼天下爲僧者多勞人以逸已蠱我正法智榮師能了自性不爲已勞人惟張大佛事使四方衲衣緇侶得以安處乎般若之場晨兮升堂夜兮入室破迷祛惑掃迹解空了知如來正法眼藏與虛空等又能使一方白衣俗士信佛有大法門可以出生死滅罪業各植大善根入我佛境師之所成不其偉哉余嘗怪世之學禪者自藥山不許人看經之後妄生疑情不知藥山爲人破執欲人言下一決而悟由不二門直入無等等正覺反以口耳所聞縱橫辯捷自謂見性棄經破律蕩無所守譬如操舟之人不信柁楫流浪江海安能到彼岸耶又聞之藥山嘗自看經或有問者藥山雲遮眼此善忘其指者也如來云以筏諭者法尙應捨而況非法吾知藥山眞看經者也師爲我謝學者藥山古佛豈欺後世哉勉之紹聖三年四月八日記

太平禪寺佛殿記兪觀能宣和五年八月十五日太平禪寺大佛殿成妙髙居士過而登之因稽首曰昔我大父爲大長者家故饒財在天禧中捐其金錢率厥豪彊嘗建斯殿殆今百有餘年住持仲瑛易而新之巍特髙廣踰於舊制顧我家貧如石女兒如焦穀芽求其堪捨一無所有念吾祖吾父詒厥後者過庭有訓盈屋有書種學績文罔敢墮失願以文字施殿用記永久謹燻滌毫研而記之曰寺興於建隆三年甲乙相繼其徒至寡紹聖四年釋梵宣以十方住持歷昌粹道輝至瑛爲四代自瑛之至也辟田以足粒導泉以廣汲凡寺之宇興隳補獘昔無今有日與其徒拈槌舉拂撞鐘擊鼓作大佛事於是太平爲大禪剎視其殿則庳陋傾欹不足以示尊顯瑛曰是誠在我時則有僧仲良精進勇猛志同謀協共歷檀越勸導布施靡不翕從裒其資金揄材命工不踰期年迄新寶殿去庳就爽斥隘成廓而其殿中釋迦牟尼文殊普賢難陀迦葉相安好嚴妙光輝映發見者聞者生大歡喜時有比丘作如是言我佛如來昔現世時於摩揭提國菩提場中成等正覺殿曰普光時有文殊說十信法上升須彌殿曰妙勝時有法惠說十種住升夜摩天殿曰寶莊嚴時功徳林說十行法升兜率天殿曰一切妙寶莊嚴時金剛幢說修學去來見在一切佛回向在它化自在天殿曰摩尼寶時金剛藏說過去未來現在諸佛智地今此寶殿妙好嚴特名字何等當說何法願爲敷演居士告言佛子智身寥廓徧周十方法界圓融終始無際是以如來正覺初成九天同屆普光一集十處咸登今古無差舊新一念故不離果徳大宅普應十方而爲一時一會本無去來則汝今者自心之力念念之中信知此身與十方諸佛齊成正覺轉正法輪則普光卽殿殿卽普光旣信此心住於佛住法界空虛廣大無二則妙勝卽殿殿卽妙勝學三世佛常行萬行利益眾生不可思議則寶莊嚴卽殿殿卽寶藏嚴發廣大願充滿法界救護眾生智慧自在則妙寶卽殿殿卽妙寶住菩薩住入佛智地究竟修行成最上道則摩尼寶卽殿殿卽摩尼寶如是言之則帝网重重鑑象相入不動智佛常坐道場諸大菩薩遊戲三昧則此殿者當何名爲汝其諦觀作正思惟普光法堂正在此處時諸大眾聞居士言得未曾有咸作是言善哉居士快說法要我等今者信解受持願並書之作將來眼居士曰不亦善乎宣和六年十一月望日兪觀能記

隆教院重修佛殿記王存之孔氏之忠恕老氏之淸淨釋氏之慈悲教異心一未可差殊觀也心木一心法無別法今天下建孔子廟老子宮釋氏殿皆崇奉之獨吾夫子以元聖素王之道爲萬世衣冠禮樂之主𨿽自天子親屈萬乘之尊而欽祀之以示尊師重道老子宮次之至於釋氏殿宇不問通邑大都𨿽遐陬僻左海濱山嶠皆建以修香火其取甚廉其成甚速其宏麗雄壯金碧映照備極工巧甚侈天下多得而議之以爲瞿曇本以寂滅爲樂枯槁爲心而其裔從而大之有若帝王之宅過矣故韓昌黎力詆而攻之是識其二五而不知其十也崇飾殿宇之意此在吾儒之所常見而不少思耳昔召伯聽訟明於南國其後人不忍伐甘棠焉甘棠凡木也止因召伯憩於其下至於民之子孫見其木如見召公思之至也夫思之於至欽心乃生欽心旣生𨿽雄以土木繪以丹靑朝夕想象之如佛在世爲惡者自悔爲善者自勉於財不慳而樂施則義可以施鄕裏於道願得而精進則心可以敵生死是殿之設豈小補哉隆教院在縣之東偏居山峽中去海甚邇按昌國之民居山者以耕鑿爲生瀕海者以漁鹽爲生其中捕网海物殘殺甚夥腥污之气溢於市井涎殼之積厚於丘山又其狃於習气動以劫殺爲心不聞夫子之忠恕不見老子之淸淨不識釋氏之慈悲今幸邑有學以養儒士有宮以安道流此寺又建殿以教民爲善使之知有慈悲則盜賊化爲君子亦有漸矣𨿽然此特建立之一法耳昔者佛在靈山與天帝釋遊至一所曰此地可以建殿帝釋卽以艸一根植其中曰建殿竟存之謂帝釋猶未灑灑地在何處非佛殿何地非殿基佛已多了一問帝釋又多了一艸隆教老人請以前休末後句示諸山謹記隆興元年二月初二日左儒林郎知昌國縣事王存之撰

梵慧院釋迦文殿記晏惇復昌國明州支縣也在海中洲封部有鄕號金塘自縣治之西航海可至上有古道場曰梵慧得之耆舊云唐咸通中編民虞益捨地刱建後浸以壞廢忘其歲月逮後唐長興初有大檀那劉寶因故基興復之晉天福中閩僧元警住持名額尙未立漢乾佑二年始得壽聖號國朝開寶五年攺超果治平中因冬祀大禮賜今名主者更代莫可稽考熙寧丙辰歲院之受業僧曰鴻簡主院事種種權輿後其徒宗憲繼之凡所以奉安眾者修立僅備閱歲旣久殿宇圯漏眾相與謀而新之惟昌國魚鹽之聚地瘠民貧無大財施其主事者能辦不退轉心化道淨信毫累絲積經時良久得錢七百萬鳩材僝工盡革故獘髙廣煥麗視舊制倍蓰焉以釋迦文佛居中又以觀世音居後供養之具備極莊麗嘗聞積土成廟聚沙爲塔如是人等皆成佛道今像法住世人衰道微知者難言聞者難信惟一切佛事是菩薩福徳助道具非有淸淨者發堅固心隨和合緣精進荷擔豈克有成今而後俾見者隨喜增勝善意則助發之益不旣大乎同力修建僧子惇子奇行孜處能作始於紹興戊午歲冬十二月後三年季秋落成建炎辛亥春餘嘗避寇金塘與子惇遊甲子夏屬余紀其事六月二十四日臨川侯晏惇復記

翠巖山寶積院輪藏記舒亶有大寶珠藏於無眹辯如喫詬無所措言明若離朱莫能寄目眾生積業隨在無明我佛如來慈悲哀湣以身圓應俯視羣機於無相中發露光影重重接引遂有多門結習流傳卽經律論護持開示世不乏人鄞嶺翠巖院名寶積有長老者曰智才師於佛事門不拾一法廣募檀信鳩集眾工繕寫奉安建爲輪藏自丙辰歲迄戊午年凡閱三冬能事告畢有一居士施不及財目睹勝緣五體投地恭敬作禮而發願言願諸眾生睹相生想令一善念念念不停如是輪藏無暫休歇以至八部一切諸天在家出家善知識等若聞若見發大道心亦如是輪永不退轉則是藏也無量功徳天上人間窮極贊嘆豈能盡云

蓬萊山壽聖禪院記劉渭四明東海之上有象山象山境之西南有佛剎焉五代之梁創之以蓬萊之額是爲龍徳二年我朝太宗錫之以圖書之文是爲太平興國四年敕聽以甲乙住持者天聖三年也蒙恩易以壽聖之名者熙寧二年也是院隱然介眾山之中𨿽無崇巖巨壑盤﹝桓去木﹞千里髙插雲天雄壓地軸而佳巘蒼岫周遭映帶卑相附遠相揖亭然起崒然止而朝陽暮靄露花霜竹出沒於空曠有無之閒怳然若圖畫中見也太僕卿直祕閣林公旦昔宰是邑尢意愛之且嘆基址頹圯榛棘出入庳堂隘宇上破而旁穿殆不足以擅斯景而奄有也因命釋永淨主院事焉蓋永淨者余聞之操行謹潔智敏而謀多又卒之以不私於是登髙而望默畫於方寸輦糞壤焚椔翳卻立而視之爲瓜分棋布地形之崇卑檐宇之閎狹了然在目中矣乃始卽其舊而新之規其小而廣之三門峙立兩廡翼張閱經有堂獻供有廚澡身有室休賓有館輪焉奐焉一切鼎新若有鬼神陰來相之獨所謂佛殿闕焉居者無以寓歸依之誠來者無以聳瞻仰之禮適得邑之信向者相與出力而巍巍之殿屹立矣復建寶藏以居殿之中金函玉軸層見疊出所謂妙典祕偈悉募僧行筆之蓋其徒寶仙倡其初義肱賡其終積之數年而五千四十八卷之文燦然完成矣旣又辟田三百畝以贍二時之供羞植松十萬本以助眾山之森秀亦其徒慧初義琛與夫郡豪吳君驥有力焉竊嘗謂事以速不達以久而有成天下之理也是院由五代以迄於今日寥寥二百餘年乃始修壞而成補罅而完易隘而曠繢質而文工告畢事告成豈一朝一夕爲哉又況永淨與其徒數人協心聯力卒之以不私如是宜其有成也若夫升猊座而獅子哮吼震雷鼓而法雨沾濡聞之者聲上上之眞機飲之者味如如之妙旨此又有待於來者焉崇寧元年三月一日新授荊門軍長林縣令權婺州水康縣事劉渭撰

證心院記項傳佛之教人其法有頓漸因其宿植之口而順導之蓋有根器大利不用其力於此世中若壯士屈伸臂項頓悟第一義者此特豪傑閒出之士若斯人者乃能和光同塵於羣眾之列不待髙舉遠引入無人之境而後有所修證也若夫根器不迨乎此而有待於漸修者則不然視城邑如囹圄顧眾人若讎敵望望然若將浼我則必去而之深山窮谷耳目不與世接以肄其學以固其行而後庶幾乎有所成就若斯人者四方皆有焉明州慈溪縣西有僧院名證心去縣五十里而遠其環列皆山前有巨澗左右無居民蓋幾於深山窮谷耳目不與世接者吾疑其有漸修者處焉問其僧以院之所自建立乃曰是地古有庵基晉天福中僧道珍頓錫憩止久之人稍景慕於是有朱氏者施地以廣其基施屋以爲之院而錢氏復以新慶名之厥後世有僧嗣住持惟文慧用儔用蟾三數人者皆能有所興造若方丈若大殿至夫僧講二堂廊廡廚圊莫不畢備而今住持宗式益置懺堂鐘臺院以愈完矣然則吾所疑以爲漸修者昔有庵於其上𨿽莫得其名繼之以道珍頓錫而止顧非其人歟宜乎人所景慕而爲之建立屋室以居之也若後三四僧又能不忝其先世互有所增廣其志亦可尙矣今名證心蓋治平二年十月內始奉敕攺賜夫向所謂第一義者證心而已矣果何證乎彊名而已矣院之僧誠能循是名以究竟之則漸修者不足云其將以爲庵居者光焉元丰八年七月初三日遼西項傳記並書

普慈禪院新丰莊開請塗田記王存之古之聖人出應人間世焦心勞思歷險艱冒苦辛開導山川教之稼穡俾烝民粒食萬世永賴禹稷之功大矣哉周衰井田法壞其民逐什一而不務本富者連阡陌貧者無立錐之地而又四民之中變而爲六世之詆釋氏者必曰蠶食於吾農而病之若其徒有能不憚勤勞竭力耕墾以食其眾其亦合聖人之意可書也巳謹按禹貢揚州北據淮南距海厥土爲塗泥厥田惟下下厥賦下上上錯賦輕而獲微今之所謂咸田近似矣明之昌國介居巨海之中其民擅漁鹽之利其地瘠鹵不宜於耕故民多貧民無常產而又寺宇居十之一以民之貧分利之一以歸於釋氏則愈貧矣縣內有普慈禪院依山瞰海實東晉韶禪師道場緇徒過海禮寶陀遊九峯萬壽必駐錫焉大觀中請海塗一段地名富都鄕白泉隩歲得谷千斛自後荒蕪不治以故常住空闕每有食不足之嘆一日有頭陀宗新等七人開發道心身任勞役復治其田凡歷三年而後成於是建石﹝石契﹞三間圩岸二百丈畚插耰鋤之具畢備歲無大水旱得谷可以資其眾與夫無所用心於終日者有閒矣是役也起於庚辰十月成於壬午九月𨿽然旣耕而食矣異時衲子雲集量彼來處一意辦道以踵其業豈不休哉余嘗早暮食時自爲之祝先祝後食其言𨿽鄙推而廣之聖人處心不過如此其祝曰一粒入口百度過手當念饑者不敢輕授鐘鳴板舉之時普請眾僧作如是觀謹記隆興元年三月三日左儒林郎知縣事王存之撰

修朝宗石﹝石契﹞記廉布﹞气苛嬈以沽名出奇以駭眾志在取榮仕而已矣其下者汲汲於科斂力役之事敝精竭神於簿書文移之閒曾不暇給寧復知先王務農惇本之意耶吁可嘆已今宋君當此之時獨能勤儉克已長慮卻顧以圖民之利其愛人及物之意無媿古之循吏矣﹝石契﹞成而邑人走鄞求余文以紀歲月餘病幽憂不治筆研久矣以邑人之請凡再三不倦不可以辭故爲之書紹興九年己未歲三月一日左從政郎新授處州錄事參軍廉布文﹖象山縣負山環海墾山爲田終歲勤苦而常有菜色縣治東南洋有田四百餘頃蓋邑人生生之具與歲時之徵斂取足於此故前人經理之甚備畎澮渠川支布脈連上枕大湖以資漑灌下接潮港以決漲溢之患自唐以來爲堰有四曰朝宗理川靈長會源皆因地爲名髙下曲折尙可考也而朝宗爲諸匯之要國初瑞龍寺僧曰蔡始伐木爲閘以時啟闔若簡而甚利治平中縣令林君旦復增益之其後潦水暴集堤障屢決元佑元年縣令葉授始作石﹝石契﹞自是無水旱之憂距今幾五十年舊址隳圯春夏雨水泛濫無復瀦蓄邑人病之而前此爲令者熟視不以經意屬連歲大旱下田龜坼居人嗷嗷徒以罪歲紹興七年莆陽宋砥國平始爲令玆邑喟然嘆曰民之有田藉水爲利衣食之原也其可以不治明年政成豪彊帖柔幽憤舒悅令孚而教行吏畏而民愛遒召耆老告之曰邑有沃衍而瀦堰不治何以卒歲吾始蒞邑常此軫念然念公私窘匱迄未遑舉於是收辜榷吏罰之直下至竹頭木屑灰壤微細之利鍼抽縷積歲時之久得錢三百萬有奇不費於公不取於民而僅以足用汝其悉力助余之爲君因爲之區處不避盲風苦霧之毒躬卽其地以勉民作浚其流泉增其堤圉盡發舊址革而新之餘堰例加修治卽山伐石以爲砥柱惟鞏固悠久是圖經始於八年之秋而成於十月之吉旣成君會邑之耆舊僚屬賓佐以落之是日黧老黃童闐溢公門鼓舞歡呼莫不稱頌君之休徳而嘆前人之莫及竊嘗謂古者教甿稼穡凡治野之政令莫先於水周官遂人掌邦之野旣有溝澮塗川之名稻人掌稼下地又有瀦防溝遂之別所以備旱暵共雩斂者無不周盡而漢魏以來爲守令號循吏亦莫不以是爲急也西門豹之治鄴發民鑿十二門渠以灌民田召信臣出入阡陌開導溝瀆起水利以廣漑灌至於任延史起薛大鼎韋丹之徒皆以灌漑之利致一方富足百世蒙其惠當時歌之後世思之書於史冊炳炳乎不可蓋也後世長民者無至誠惻怛之心無經遠慮患之智一時能吏不過專厲彊壯﹝上逢下

重修朝宗石﹝石契﹞記趙彥逾象之爲邑環海束山爲鄕者三負郭之南豁然頃畝彌望是謂縣洋賦入居邑之半洋之丰荒民所利病溝塍錯列匯爲大渠﹝石契﹞其南以時啟閉焉初﹝石契﹞之作散鏹萬緡率數歲一修耗緡亦千數以是聞者憚畏熟視圯漏餘十年莫敢出口余到官民以縣無丞水利乃簿之責嘩而告曰今不修潦降潮溢土石將潰於海余不獲已行視則信然也問諸故籍纖悉必斂於民規畫支費柄於胥吏裏豪余曰嘻乃躬捨﹝石契﹞上先借屯夫堰流一日畢厥二月旣望越八日畚鍤始用月晦大雨休工一日曁三月哉生明越一日告成計其役僅十日舉易而新之岸石舊皆斧形外密中虛射漏在是今易以方礦疊如磚平水不能蕩穴也兩旁舊甃四丈餘外卽土岸潰裂在是今盡用新石易其舊材以帖隤岸水不能衝決也﹝石契﹞板加舊五寸備橋加舊一尺﹝石契﹞內外植松樁數千殺湍怒也匠用石工鐵工木工再膳一飲官爲出傭役用保伍食利而樂從者番休各一日垂賞以別勤惰犒肉以相筋力罅不入錐隙不迸滴𨿽曰繕修實重刱也﹝石契﹞成紐費止八十緡有奇皆出公帑羨余粒一十四斛有奇稻一十一斛有奇皆庵僧募於好施者視舊費百用其一峻廣精致不數十年未易圯也暇日邑之耆老士夫環謂余曰吾邑視此﹝石契﹞爲不輕來仕者皆知之曩之不爲懼不足於財重民之擾也今而後乃知躬其事與委於人者異苟無以告後人他日必有胥徒幸﹝石契﹞小隳隱其實用以大賦於民其害豈細也哉𨿽明者臨之且復憚費而止盍刻諸石此非近名也心乎民也余曰惟遂書之而詳其實於碑陰敬告來者隆興攺元四月乙丑左修職郎縣尉兼主簿趙彥逾記

廣徳湖記曾鞏鄞縣張侯圖其縣之廣徳湖而以書並古刻石之文遺余曰願有紀蓋湖之大五十里而在鄞之西十二里其源出於四明山而引其北爲漕渠泄其東北入江凡鄞之鄕十有四其東七鄕之田錢湖漑之其西七鄕之田水注之者則此湖也舟之通越者皆繇此湖而湖之產有鳧鴈魚鱉茭蒲葭菼葵蒓蓮芡之饒其舊名曰罌脰湖而今名大歷八年令儲仙舟之所更也貞元元年刺史任侗又治而大之大中元年民或上書請廢湖爲田任事者左右之爲出禦史李后素驗視後素不爲撓民以得罪而湖卒不廢刺史李敬方與後素皆賦詩刻石以見其事其說以爲當是時湖成三百年矣則湖之興其在梁齊之際歟宋興淳化二年民始與州縣彊吏盜湖爲田久不能正至道二年知州事丘崇元躬按視之而湖始復轉運使言其事詔禁民敢田者至其後遂著之於一州敕咸平中賜官吏職田取湖之西山足之地百頃爲之旣而務益取湖以自廣天禧二年知州事李夷庚始正湖界起堤十有八里以限之湖之濱有地曰林村砂末曰髙橋臘臺而其中有山曰白鶴曰望春自太平興國以來民冒取之夷庚又命禁絕而湖始復天聖景佑之間民復相率請湖爲田州從事張大有按行止之而知州事李照又言其事報如至道詔書照以刻之石自此請湖爲田者始息而康定某年縣主簿曾公望又益治湖至張侯之爲鄞則湖久不治西七鄕之農以旱告張侯爲出營度民田湖旁者皆喜願致其力張侯計工賦材擇民之爲人信服有知計者使督役而自主之一不以屬吏人以不擾而咸勸趨於是築環湖之堤凡九千一百三十四丈其廣一丈八尺而其髙八尺廣倍於舊而髙倍於舊三之二鄞人累石垔水闕其閒而扃以木視水之小大而閉縱之謂之﹝石契﹞於是又爲之益舊總爲﹝石契﹞九爲埭二十堤之上植楡柳益舊總爲三萬一百又因其餘材爲二亭於堤上以休而與望春白鶴山相直因以其山名山之上爲廟一以祠神之主此湖者一以祠吏之有功於此湖者以熙寧元年十一月始役而以明年二月卒事其用民之力八萬二千七百九十有二而其材出於工之餘旣成而田不病旱舟不病涸魚鴈茭葦果蔬水產之良皆復其舊而其餘及於比縣旁州張侯於是可謂有勞矣是年餘通判越州事越之南湖久廢不治蓋出於吏之因循而至於不知所以爲力余方患之觀廣徳之興以數百年危於廢者數矣繇屢有人故屢以治蓋大歷之間漑田四百頃大中八百頃而今二千頃矣則人之存亡政之廢舉爲民之幸不幸豈其細也歟故爲之書尙俾來者知毋廢前人之功以永爲此邦之利而又將與越之人圖其廢也張侯名峋字子堅以材聞去而爲提舉兩浙路常平廣惠倉兼管勾農田差役水利事方且用於時云

鄞縣經遊記王安石慶曆七年十一月丁丑余自縣出屬民使浚渠川至萬靈鄕之老界宿慈福院戊寅升雞山觀﹝石契﹞工鑿石遂入育王山宿廣利寺雨不克東辛巳下靈巖浮石湫之壑以望海而謀作斗門於海濱宿靈巖之旌教院癸未至蘆江臨決渠之口轉以入於瑞巖之開善院遂宿甲申遊天童山宿景徳寺質明與其長老瑞新上石望玲瓏巖須猿吟者久之而還食寺之西堂遂行至東吳具舟以西質明泊舟堰下食大梅山之保福寺莊過五峯行十里許復具舟以西至小溪以夜中質明觀新渠及洪水灣還食普寧院日下昃如林村夜未中至資壽院質明戒桃源淸道二鄕之民以其事凡東西十有四鄕鄕之民畢巳受事而余遂歸云

西湖記舒亶湖在州城之西南隅南隅廢久矣獨西隅存焉今西湖是也其縱南北三百五十丈其橫東西四十丈其周圍總七百三十丈有奇其中有橋二絕湖而過曰憧憧天禧間直館李侯夷庚之所建也然僻在一隅初無遊觀人迹往往不至嘉佑中錢侯君倚始作而新之總橋三十丈橋之東西有廊總二十丈廊之中有亭曰眾樂其深廣幾十丈其前後有廡其左右有室而又環亭以爲島嶼植花木於是遂爲州人勝賞之地方春夏時士女相屬鼓歌無虛日亭之南小洲前此有屋才數椽乃僧定安守橋之所後浸廣今遂以爲僧院壽聖是也其西又有佛祠四並其東皆鄕士大夫之所居其北有紅蓮閣大中祥符中章郇公嘗倅是州實刱之有記在焉閣之北卽郡酒務故時使人卽湖以汲水勞費甚乃堤湖之中畜淸流作樓於其上以轆轤引而注之至今以爲便然是湖本末圖志所不載其經始之人與其歲月皆莫得而考蓋嘗聞之父老明爲州瀕江而帶海其水善泄而易旱稍不雨居民至飲江水是湖之作所以南引它山之水畜以備旱歲始未之信也熙寧中歲大旱闔境取給於其中湖爲之竭旣又穴爲井置廬以守之鄞令虞君大寧嘗紀其事刻石於壽聖院乃知父老之傳不誣也錢侯去距今幾三紀矣而湖輒浸廢不治其亭南旣堤以爲放生池瀕湖之民又緣堤以植菱芡之類至占以爲田澱淤蕪沒幾不可容舟元佑癸酉劉侯純父來守是邦適歲小旱乃一切禁止而疏浚之增卑培薄環植松柳復因其積土廣爲十洲而敞壽聖之閣以其名名之蓋四時之景物具焉湖遂大治然其意初不在遊觀也古人於事蓋不苟作惟其利害伏於久遠難知之中所以後世貴因循者或莫之省而好功之士至樂爲之紛紛也明有數湖危於廢者不特是湖也若劉侯可謂有志於民矣故具論之以冠諸圖庶來者有考焉元佑甲戌三月

西湖引水記舒亶按州圖經鄞縣南二里有小湖唐貞觀中令王君照修也蓋今俗裏所謂細湖頭者乃其故處焉湖廢久矣獨其西隅尙存今所謂西湖是矣明爲州瀕海枕江水難蓄而善泄歲小旱則池井皆竭而是湖所以南引它山之水爲旱歲備也熙寧乙卯歲大旱湖輒涸建中靖國攺元之夏秋不雨湖又涸民渴甚至穴窊下濾穢滓以飲而國家將有事於郊丘上供之舟復阨不得進公私交病上下狼顧漫不知所爲策者州於是以其事屬監船場宣徳郎唐君君卽由南門道河上凡八十有五里抵所謂它山堰者躊躇相視遂盡得其利病蓋所謂它山者四明之眾山萃焉一山作雨則澗壑交會出爲漫流方歲小旱眾山未必皆不雨而溪流未必遂絕也特河勢中窊循兩堤率支渠釃泄以去以故不得行蓋非特天時之罪也君旣得其所以爲利病審不疑矣乃屬民盡堙諸渠口而稍浚上源因以其土窒補堰隙復累石於其上以遏入江之羨流於是水稍引以北顧獨距城十數里河赤地裂深尺餘凡邦之人莫不皆謂水無可行之理要非淹旬積雨莫能濟也君謂審如是豈人力所能及哉頗聞善政王侯實始作堰以玆水賜其邦人廟貌固在焉其能漠然乎卽爲民致禱焉一昔而水輒薄城下不數日湖流漫然至淸冽可食而行舟於河不復畱礙耋稚歡叫里巷相屬一方遂以無虞噫侯一何異哉𨿽然前此湖蓋嘗涸矣無有能發其利者發其利自宣徳君始君誠善其始矣顧非侯以相之則莫能善其終蓋宣徳君身筦庫之責而能用意勤民之事侯生旣施勞於人而歿猶炯炯如此蓋皆可謂有志於民而與夫世之任人責而不思憂視民災而莫知救者顧可同日而語哉侯諱元暐史不傳不知何許人也唐太和中實令是邑得之父老自它山以北故時皆江也溪流猥並與潮汐上下水不蓄泄旱潦易災侯爲視地髙下伐木斲石橫巨流而約之率三入江七裒於河漑田凡八百餘頃其功利溥矣故民至今祠之宣徳君名意字居正江陵人也乃祖若父以風節文章聞天下而君淸直彊學不苟於其職克似其家世者也旣徳侯之賜不敢忘斥金以致飾其像設矣又屬余以紀其事余以謂天時之不常久矣安知歲不旱而湖無涸乎故具論如此且以著二君之志而因以告夫後來者使有考焉冬十月吉記

水利記舒亶鄞於明爲劇縣占鄕十有六而公私之田無慮幾萬頃其瀦蓄以待灌漑者旣無幾而凡所以爲捍防釃導之具吏又忽不時省頹漏廢圯十或八九不幸天時稍愆亢則其涸可立待而民輒病閒無如何注江流以趨一時之急且咸鹵至腐敗諸苗稼積不已往往田遂瘠惡遂廢不足耕種不可下光祿虞大夫爲邑於此始與民圖之卽北渡之西曰風堋積石爲﹝石契﹞以卻暴流納淡潮旣又自州之西隅距北津疏澱淤之舊增卑培薄以實故堤而作閘於其南拒所謂咸水以便往來之舟而東西管數鄕之堰﹝石契﹞隨以繕完者凡六所蓋用工一萬一千有奇而漑田五千五百餘頃假財於賑貸之餘而公不費役民於旣病之後而私不勞於是邑人相與傳之願有以久大夫之賜於無窮而舒亶因系之曰蓋治古之盛其不免於天時之不齊或與後世同惟所以應之者與後世異故旱不能乾水不能溢而民不災先王之政事獘於苟偸之俗久矣朝廷方﹝口旣﹞焉比歲以來深詔執事而農田水利之官徧天下恩施厚矣而或者不能推致其意以暴之民信誕相沒使功實或漫不可考呺然詆法至引之於歲嗚呼由是以考鄞大夫之政其盡心果何如哉𨿽然天下之事積在多成在久𨿽古之成順致利者亦不能以易此則虞大夫之志豈敢以此自必於無窮哉亦惟來者申之而已謹記

同前舒亶或謂是湖堤塘善頹每一浚築則取材調工於並湖之民亦勞費矣今誠能卽其膏沃少損爲田歲積谷以爲繕修之備亦因利之利也是不然自慶曆丁亥距今元佑癸酉凡四十七年矣而湖堤之修前荊公中張侯峋最後段君藻蓋未始數也夫利害朱嘗不相隨顧大小如何耳今置大利而顧小害未可謂知務也堤所以善頹無他由啟閉不時而畜牧陵踐故耳此縣令之事也嘗得聞父老謂段君治是湖頗力增卑培薄植楡柳於其上凡一百二十丈置之列亭刻石載其數目姓名使分守之而一切禁止誠持久能如此湖復何患哉

戊辰遊山題壁記舒亶元佑戊辰閏十二月己巳自西湖懶堂率臨海趙逢當時出江東宿延福庚午過東山永安己巳歲癸酉八大梅護聖觀常師舍利錫杖鐵鞭象齒丙子上保福己卯抵金峨眞相謁中禪師辛巳鄞江張宏公度吳升潛道至自郡畱一夕往象山壬午遊金文還宿西堂甲申同中師離瑞相今偕師下東山迆邐以歸蓋在山閒十有五日得僧院者六獨辛巳晴和登山爲鬥艸之劇余輒雨雪所謂梅子眞煉丹井法華泉石柱山云外庵皆欲往不果而公度約余道奉川境上游安巖雪竇諸山且復不至亦遺憾焉

重修它山堰引水記楊蒙四明澤國也大湖漫其西南大江帶其東北然七八月之交十日不雨則舟膠於河民病暍矣蓋湖獨用以漑旁湖之田江又潮汐上下鹵惡而不適用唐人王元暐令鄞始導它山之水作堰江溪約水勢貫城以入瀦爲平湖疏爲長河掬爲幽沼後人徳之爰立廟貌丐請封爵侯曰善政世世祀之歲久川淤堤墊堰隳人各自私岐分派引旱涸如初先是監船場宣徳郎唐意往窒其岐派培其堰堤水𨿽暫至一年復涸議者謂不可復修矣簽幕承議郎張君適蒞其事白於州率邑大夫宣義郎龔君詢其父老相其利害增卑以髙易土以石冶鐵而固之俾潦不至淫旱不至涸肩輿而往操舟而還邦人聚觀嘆嗟神速承議君諱必彊明人也蓋古所謂不敢欺者宣義君諱行修循循勤民蓋古所謂不忍欺者二君相濟公私不擾而厥功告成實崇寧二年七月二十七日承議郎錢塘楊蒙爲之記其詞曰有唐大和王侯始基越歲數百民食其利二君嗣功旣固旣崇又將永永而無窮湯湯其流泛泛其舟以漑以濯以酌以遊於以著二君之休

西湖重修湖橋記王伯庠明州直治所之西南有湖焉眾水所匯泓澄深潔風漪月浦極目無塵而近在城闉之裏蓋亦天下之所稀也有亭屹乎中央梁其東西以通往來異時吏習苟且姑以趣辦爲名屢成而壞乾道戊子冬十有二月祕閣張公守是邦也幾再歲矣除獘起僕百度具舉顧瞻此亭非但邦人娛遊之處使客經過亦授館焉而圯陋如許乃出府庫之餘委僧宗選如相董修治之役凡竹石瓦木與夫取庸傳力官吏初無所預明年二月橋成而屋之翼以石欄檐楹飛舞與波上下壯麗堅致可支百世誠一郡之偉觀前此所未有也初公之來也以郡當海道之衝界乎北洋風帆倏忽卽列卒焦隩三姑司候非常纖悉必知姦盜無所囊橐沿海之民恃以樂業然後修大成殿又修倉庾又以坊市之名表而揭之凡境內有功徳於民如靑山之鮑君小溪之善政侯或請於朝新其廟貌若神若人罔不咸格又以其餘力修平橋及湖上皆指麾於談笑之餘初若不經意者斤斧旣作所須畢給而民不知焉非其才識過人詎能爾邪公少遊太學有聲以其所學施之政事事無繁劇迎刃輒解旣以課最聞矣去是而羽儀天朝必有丰功巨績震耀一時其所設施於一郡之閒特緒餘而已在公未足多也五年三月日左朝散大夫新權知閬州軍州主管學事王伯庠記

刊誤【﹝記﹞】﹝東嶽行宮記﹞頃則有延平陳公邦獻【盧本延佑志陳公下有戩建安章公五字】﹝蓬萊山壽聖禪院記﹞敕聽以甲乙住持者【盧本延佑志敕上有準字按此截文字語語相偶以準敕對下蒙恩是也】事以速不達【盧本延佑志速下有而字】﹝修朝宗石﹝石契﹞記﹞與歲時之徵斂【盧本與下有夫字】又新校一葉

新校【﹝記﹞】﹝廣徳湖﹞用民力八萬二千七百九十有二【二下劉有工字】﹝西湖引水記﹞王君照修也【劉本照下有所字】四明圖經卷十一宋元四明六志弟十一宋

張津等

撰鄞

徐時棟校刊

碑文

後漢孝子董君碣銘崔殷後漢至行董君諱黯字叔達句章人也依乎中庸率性純白少孤獨立事親不匱歠菽以盡其歡柔色以溫其省髙堂登壽慈顏袖如和以肥家安不擇地其徙居也庭出寒泉其執喪也林集祥烏明誠必感庸徳惟懋施及千載橫於四海其大孝也歟夫大道未隱不獨親親逮徳下衰乃有慈孝行以名揚情以禮飾季武矯而服縗子春彊而過禮此離道以善非天性之孝也子云無違參則直養素冠有諷和琴不成此禮經之孝也文舉棄子士遊出妻動非先意何以觀式𨿽曰可紀或近沽名此非教之孝也夫子一與之質道與之和生於東溟介居夷島俗遠詩禮性復著存無貽一日之憂終報共天之怨負土成壠枕幹不言卒斬東鄰祭於中野所謂生知而上成心以隨欲蓋而彰彊名曰孝加於古之君子數等矣和帝聞其異行特捨專殺之罪召拜郎中不起竟以壽終夫受命令於時惟松柏也冬夏靑靑稟靈於天惟夫子也能全正性六代祖仲舒漢太中大夫嗣孫宇春領廬江太守世爲郡中名族故以董孝名鄕慈溪署縣鄮江之俗燻然遺風皇唐大歷八載余分竹玆郡訊古欽賢環堵已蕪遺記將落徘徊故邑尙想余範則夫子之行可以徳類於人葺宇崇祠昭銘垂代豈不務矣銘曰白刃可蹈仁鮮能存黃金可鑠徳無閒言道喪於季賢生復古知禮近夷變風於魯豈曰無衣寒燠以寧豈曰無魚泉流在庭黃鳥哀音下感棘心哭無常聲灑血盈襟江水湯湯東注窮越夫子徳音與之不絕

奉國軍節度使彭城錢公碑銘崔仁冀嗚呼魯誄宣尼謂﹖民日頁﹖天不弔齊銘文獻謂半嶽摧峯彼惟嘆哲此乃傷宗終始禮全儻有貴乎啟足短修分定亦奚甚乎戚容我國家系自仙靈基於神武岐周孫子瓜瓞綿綿而逾長魯衛弟兄棣華韡韡以方盛其分宗之大刱業之髙班布前書煥列今史可得而略焉公卽武肅王之孫文穆王之第十子今大元帥吳越國王之大弟也諱億字延世錢塘人也天垂象而列爲公輔嶽炳靈而誕作英髦神淸如水鑑旁輝表異而山庭上聳未當就傅之歲巳有能文之性采蠟珠而爲鳳智與識偕溲雞白以成碑辭兼理勝生七歲而後異志千里以自然驪珠擅愛於掌中鳳綍推恩於膝下未出閣歲制授尙書禮部郎中尋攺中直都指揮使檢校司徒開國伯食邑七百戶罷南宮之錦帳講上將之玉鈐鴻羽漸升犀渠是肅辛丑歲文穆王升遐八極忠獻王纘服二邦繼體守文作洽輿人之望自家刑國先推睦族之恩天福八年六月授公起復云麾將軍檢校太子太保尋歷太傅太尉尙書右僕射開國侯加食邑至一千五百戶端右才儀於庭鷺具瞻旋逼於臺鸞俄自五宗言同三品丁未歲我上應楚庭之當拜副代邸之奉迎乾坤定位於太初雷雨覃恩於洪覆指棲雞之﹝土桀﹞將正階司顧審象之求不遐天序堯兪所屬康誥屢行公於是大空土之資眞濟川之秩監董狐之史筆總天祿之殿書宗相燮和而惟允霸君垂拱以仰成未幾上以鎔山煮海之權富國彊兵之本式資心計以贍軍須乾佑元年四月委公判兩浙鹽鐵仍封新定郡公加食邑五百戶夜思經濟豈惟師孔僅前修歲入羨盈不假辟李華傍贊四明提封千里云屋萬家貢分於齒革羽毛俗殷於魚鹽蜃蛤南琛交貿有蠻舶以時來東道送迎有皇華而歲至【禦名】選玆任非親勿居明年五月授公判四明諸軍事易利建侯詩優布政攬轡有蘇舒之志下車多惠愛之方南畝嗇夫荷決渠降雨之利東野編戶安熬波出素之業郡歌來暮朝議陟明屬我上守位以仁因心則友念犬牙之相制式賴親親當龍首之髙居常回睠睠奉綸言而獎授擇寶器以頒宣駱驛道途蟬聯歲序其閒擁旄入覲執玉在庭每將梁孝同居親爲東平行邸恩光不二禮分特髙故得大國進封遙裂翦鶉之壤羣官處長兼同浴鳳之儀顯徳初丁周國明懿善慶太夫人憂尋從泣血之中仰奉奪情之典洎大宋皇帝起陸龕難應天革命以我上秉三世之大節北面尊周率萬國之諸侯同心戴舜霸業騰髙於踐土寵章蔭及於在原建隆元年敕命公爲奉國軍節度使自膺帝命彌勵政經內和民人外固封守福星坐照周旋六考之閒甘雨行隨康濟一方之內必謂受祿未艾介福猶登無何方寸之閒忽【禦名】在肓之亟臺星中拆晉司空早自知亡喪气東行荊太守俄鍾此釁以干徳五年春二月丁卯薨於府城之正寢享壽凡二百二十六甲子哀聞達聽痛軫上心七日罷朝百官奉慰博議易名之典【禦名】求監護之才制贈官謚曰康憲以其年四月庚申葬於本軍奉化縣禽孝鄕白石裏之原禮也守龜告日踣馬開塋哀引長驅指蒿埏而去去悲風四起咽笳吹以淒淒北邙永閟於幽扃南氏空書夫遺績公星潢演派虹玉滋苗出藩入輔之才諒由天賦緯武經文之業且見日新其政理也簡靜爲先緩猛相濟愛如冬日穆若淸風班鐵赤於旗亭市無二價設缿筩於閭裏路不拾遺其課績也輿賦均登逋民𦇤覆疏鵠陂而資漑注創鰲榭以追勝遊設險守邦大峻金墉之制樹碑紀績親刊黃絹之辭其文學也洞究百家冥搜萬象蝌蚪書出於魯壁芙蓉詩生在謝塘玉如意之揮時紛紛兼講銅砵聲之敲處續續成章其伎藝也授劍術於猿公傳弓聲於鴈將章呈擅敏艸聖推工顧誤曲於坐隅五音潛別覆殘碁於碑背一路無遺其風度也玉海千尋黃陂萬頃折旋中矩終燕不疲菊映漉巾陶亮乃羲皇上客雪沾鶴氅王恭眞神仙中人其理性也得古佛之指歸經祖師之印可煉寶結生天之果布金追�屺之思啟迪言筌豈止作山陰都講發揮心要固將同方丈上人總是全材誕爲英器而乃際吾主隆平之運極周親友愛之恩入專和嶠之車出仗辛毗之節況復有厚於國有慶於家康樂鳳毛悉聯榮於仕路太衝紈素俱結偶於相門委大化以如歸考終命而不亂斯盡善矣復何慊哉紀是殊政宜乎大手仁冀也彩筆慚名銀臺辱召奉綸言而比事抽軋思以僅成刻在瑯玕遠愧乎披文相質寘諸冥寞聊防乎深谷爲陵謹爲銘曰東南福地表裏仙岡牒稱著姓讖述興王極天基大積石流長秦中鹿走浙右龍驤武祖﹝孛�﹞興文考光啟國霸魯史家肥戴禮乃子乃孫宜兄宜弟盤石分封平臺立邸國之貴介才自天生蟾供研滴霞翦詩情爰居西邸是則東平爲霖入用同气分榮地曰句章州名海岱乃輟牢盆言驅大旆六考之閒百城之內民詠安堵史書課最霸君惇愛裂地酬勛天王覃寵奉國名軍圭桐舊翦符玉新分如搘天柱如捧日云誓著山河任兼將相水薤政聲金滕徳望適賴永藩忽悲中喪影澹三階位虛五帳鄮山之下鄞水之濱令玆蓍兆擇得蒿鄰風旌飄瞥露挽酸辛爲陵有日大夜無晨生理四明民享余利歿窆四明神資吉地有召茇兮興歌有羊碑兮墮淚公之徳兮公之功百世可知於錫謚

唐心鏡大師碑崔琪釋氏之宗也得了悟眞機則曠劫不礙自釋迦去世至曹溪已降指心傳心祖系綿續下分萬派不墮本枝故得之者則迥超覺路坐越三界大師之道契萬派之一流也大師諱藏奐俗姓朱氏蘇州華亭人也母方娠及誕嘗聞異香則知兜率降祥來從百億劫幼懷貞愨長契�奧松風水月未足比其淸華仙露明珠詎能方其朗潤故以智通無累神測未形超六塵而迥出只千古而無對爲兒時嘗墜井有神人接持而出廿歲出家師事道曠禪師弱冠詣中嶽受具戒母念其遠思之輒泣因一目不視及歸省母卽日而明母喪哀毀廬墓徵瑞備顯由是名稱翕然歸敬者眾因欲蕝茅誅木與禦燥濕遽感財施充積堂廡乃崇院側有湖湖有妖神漁人禱之必丰其獲罾罿交翳鮏羴四起大師詣其祠而戒之鱗介遂絕後挈瓶屨以歷湖山靈境異迹遊覽將畢復詣五泄山遇虛默大師一言辧析百契符會噫顯晦之道日月之所然也聖教其能脫諸故會昌大中衰而復盛惟大師居之瑩不能惑所謂焚之不熱溺之不濡者也洎周洛再【禦名】長壽寺敕度大師居焉時內典焚毀梵筴煨燼手緝散落實爲大藏故南海節度楊公典姑蘇日請大師歸於故林以建精舍大中十二年分寧宰任景求捨宅爲禪院迎大師居之剡寇裘甫率徒二千執兵晝入大師冥心宴坐神色無撓盜眾皆悸懾叩禮逡巡而退寇平郡中奏請攺禪院爲棲心寺以旌大師之徳凡一動止禪者畢集環堂擁榻堵立云會大師學識泉湧指鑑岐分詰難排疑之眾攻堅索隱之士皆立褰苦霧坐泮堅冰一言入神永破沈惑以咸通七年秋八月三日現疾告終享年七十七僧﹝月葛﹞五十七先是命香水剃髮謂弟子曰吾七日在矣及期而滅門人童弟號擗泣血乃權窆於天童巖弟子培墳藝樹三載不閒忽一日異香凝空遠近郁烈弟子相謂曰昔奉大師遺囑令三載之後當焚我身今三載矣異香其啟我心乎乃定厥議揭龕發塔再睹靈相儼若平生以其年八月三日禮法茶毗於天童巖下祥風瑞云竟日隱現獲舍利數千粒紅翠交輝白光上貫十三年弟子戒休賫舍利述行狀詣闕請謚奉敕褒誄謚曰心鏡塔曰壽相嗚呼菩薩之變通也出顯入幽視現無極其可究乎大師自童孺詎耆耋陳言措行皆貽感應復以證前生行業知示滅之日時苟非位躋十地根超上品孰能造於是耶在長壽寺時謂眾僧曰昔四明天童山僧曇粹乃吾之前生也有墳塔存焉相去遼遠人有疑者及追驗事實皆如其言景求將迓大師也人或難之對曰治宅之始有異僧令大其門二十年之後當有聖者居之比大師至止二十一年矣初大師將離姑蘇爲徒眾畱擁乃以﹝木�﹞拂與之曰吾拂在此矣爾何疑焉及大師潛行眾方諭其深意又令寺之西北隅可爲五百墩以鎭之眾曰力何可及大師曰不然作一墩種柏五株卽五百墩也凡微言奧旨皆此類也至若辟�關諭生死宏敷至賾不可備論咸通十三年琪祗命四明郡戒休以其迹徵余之文遂直書其事以旌厥徳銘曰空王設諭煩惱無涯惟大師心照盡塵沙大師降靈吳之華亭方娠載誕厥聞惟馨童蒙墮井神扶以寧母思眇目歸省而明漁人禱神其獲丰盈一戒祠宇施罛莫嬰象教中虧貞葉斯隳手集三乘遺文可披識羊佑環知仲尼命正色兵威寄詞譚柄我來作牧空企音塵琢慈貞石庶乎不泯

雪竇山資聖寺明覺大師碑呂夏卿夫眞空不空是有無證寂滅不滅是往來相佛以權實之法開頓漸之徑使隨器而趍之有不離道場得大智慧有難行苦行爲人天業日月爲明矣而盲者不見睫毛舟枻可濟矣而溺者淪於波浪人之未有惡明而忘濟者其心一也其塗異矣昆蚑之性羣行食啄倦則息觸則避求所以安樂不待教而能也人之於貴賤貧富壽夭得喪不知自然之分愛惡悲欣廉貪靜躁糾纏桎梏無所解脫晝勞形骸夜勤夢寐至於老死且不知息彼昆蚑之所以安樂人顧不能也佛之教人推性命之際以極天地之外乃至觀身如掌中物傳付法寶不寓文字是爲禪那山嶽之大有時而泐金石之剛有時而刓形器之用也我則異於是無去無住無取無離不見於外不見中內不見於閒自利義也利他仁也是謂涅盤妙心諸佛法印無上微妙祕密圓明眞實正法眼藏佛以授摩訶迦葉傳僧伽梨衣以待補處出世爲成道之符自是衣法相傳二十有七世香至王子初入中國謚曰圓覺圓覺傳大祖大祖傳鑑智鑑智傳大醫大醫傳大滿大滿傳大鑑大鑑藏衣傳法而已大慧繼之大寂承之其後皆以所居稱若天皇龍潭徳山雪峯雲門香林智門此其世次也禪師諱重顯字隱之大寂九世之孫智門之法嗣也俗姓李氏母文氏以太平興國五年四月八日生大師於遂州始生瞑目若寐三日旣浴乃豁然而寤屏去葷血不習戲弄七歲有僧過其門挽持袈裟喜不自勝聞梵唄之聲輒泣下父母問其故懇請出家父母執不可師不食者累日咸平中終父母喪詣益州普安院仁銑師落髮爲弟子大慈寺僧元瑩講定慧圓覺疏師執捲質問大義至心本是佛由念起而漂沈伺夜入室請益往復數四瑩不能屈乃拱手稱謝曰子非滯教者吾聞南方有得諸佛淸淨法眼者子其從之彼待子之來也久矣師於是東出襄陽至石門聰禪師之席居三歲機緣不諧聰諭之曰此事非思量分別所解隨州智門祚禪師子之師也師乃徒錫而詣之一夕問祚曰古人不起一念云何有過祚招師前席師攝衣趍進祚以拂子擊之師未曉其旨祚曰解麼師擬答次祚又擊之師繇是頓悟尋往廬山承天林禪師道場問之曰法爾不爾云何指南林曰只爲法爾不爾師遂拂衣而退眾皆股栗有毀於林者林諭眾曰此如來廣大三昧也非汝等輩以取捨心可了別也師辭往池州景徳寺爲首座爲眾解肇法師般若論知州曾公會至以果子抵於地曰古人云不離常處常湛然卽今在何許師指景徳長老曰只此長老亦不知落處曾公云上座知也不得無過師曰明眼人難瞞師南遊杭州住持蘇州洞庭翠峯嗣智門也未幾曾公出守明州手疏請師住持雪竇資聖蘇人固畱不可師曰出家人止如孤鶴翹松去若片雲過頂何彼此之有雪竇本智覺禪師之道場智覺亦雪峯五世孫備傳琛琛傳益益傳韶而壽繼之智覺其號也一法同源而地有盈虛師之至猶家焉決潢洿變淸泚掖躄偃爭迅馳州邦遠近輻湊下座駙馬都尉和文李公表錫紫方袍侍中賈公又奏加明覺之號師住持三十一載度僧七十八人先是門弟子建壽塔於寺之西南五百餘步一日命侍者灑掃塔亭行至山椒歷覽久之曰自今過此何日復至左右皆大驚眾迎師還師堅指塔所眾皆號泣隨至塔前或曰師獨無頌辭世邪師曰吾平生患語之多矣翌日出杖屨衣盂散遺其徒有問疾者畱食殷勤與之約曰七月七日復來相見是夜盥浴整衣側臥而滅時皇佑四年六月十日俗壽七十三僧臘五十夏以七月初六日入塔如師之約嗚呼師得妙用善機不取諸法故能知去來達性命故方是時升堂皇遊墻藩者悟性相體空頓息萬緣爲大乘法器曰義懷在和凡百五十人傳其法於天下彼遮護意根网絆初心背覺合塵逐念流徙得少爲多妄立知見𨿽三詣投子九陟洞山師亦援手濡足而無以救之是猶孔子之有宰我孟子之有盆成括非其師之過也自師出世門人惟蓋文軫圓應文政遠塵允誠子環相與裒記提倡語句詩頌爲洞庭語錄雪竇開堂錄瀑泉集祖英集頌古集揭古集雪竇后錄凡七集師患語之多而其徒悵然猶以爲編捃有遺蓋利他之謂也余得其書而讀之二十餘年矣𨿽瞻仰髙行而祿利所縻無由親近使得稽首避席沾被法雨覺悟塵勞庶幾可教者今蔑如之何師辭世十有三年碑表未立余杭僧惠思撰行業錄與其徒元圭覺濟大師悟明繼踵過門袖文請銘以余跂慕之心重之以門人之請之勤抑有待耶愚公叩壤以移山𨿽不量力其誠則至矣謹焚香再拜系之銘曰噫蠢愚背本源一念異生二根勝與劣駟馬奔嗜所得自詐諼失大道南北轅艾至老愉朝昏正徧覺天人尊迷者挽溺者掀朝暾出彗霾云渴得漿寒得薪悟報化知非眞趣安穩擺客塵王叔生廣佛事破六宗應彈指法來東非會際信衣傳只履逝頂五山眞法器立積雪殊其臂忍非忍得法髓債必償有裔嗣皖公潛佛日翳翩南遊立如椔乞解脫彊哉慧攘蜂蠆神兵衛破頭峯眾雲從橫六气釃二宗教任意付懶融黃梅兒陌上童闕七相了諸空聖服勞杵曰傭和心偈掊爭鋒夜南騖懷是逢帝稽首睎下風舟復新葉歸叢有道得無心通世有承四眾依燈相續塤應篪師異稟自孩提斥腴雋蹈聖梯慈固拒不得施起恭孝終苴縗銑落髮瑩質疑漢之東得我師抉盲瞶柞荒菑昔無有今委蛇遇沾洽發萌荑淫蛙鳴鍾未﹝上竹下虛﹞魚目藏明珠吐巋二山下擔負來萬里足繭踽訇春雷披蟄戶辧縛解決去住沃醍醐﹝奭斗﹞甘露百五十冑蕃橆窮車轍誦句語瞻骨肉軸繪素遠胡越近杖屨捐麤相悉開悟山茀郁泉咿幽虎迹交鼪猱啾塔門閟松柏樛天南垂海滮滮囊破褐笈單裯來環繞五體投名韁身祿飽喉狃怨憎甘鮑鱐睨眞乘等贅疣慶我生辧燻蕕蘄誘掖邈無由琢堅石攄我憂

天童山交禪師塔銘黃龜年黃龍南禪師受法於慈明傳臨濟正法眼藏叢席之盛冠絕諸方一傳而東林總得之東坡先生贊之曰巍巍總公僧中之龍再傳而泐潭乾得之無盡居士贊之曰禪人過得香卓子它日鑪中莫負恩又再傳而天童交得之潁川了翁贊之曰拶破黃龍第四關世人猶問生緣法是二三巨公徧遊名社究此一事因緣非大善知識深悟宗乘確然奇特爲天人眼目詎肯筆端推重之如此耶余大觀初寓四明招提見了翁贊語讀之聳然又聞四方衲子繭足而至者嘆慕畏服交口一詞詢其宗旨所自來則曰臨濟兒孫是眞端的者遂攜杖屨請從師遊徐而叩之則崇岡峻嶺壁立千仞未足以諭堂皇之峭拔也迅霆怒雷不及掩耳未足以諭機鋒之敏捷也長江浩流洪鍾巨響未足以諭辧才之無窮也是眞所謂大善知識者歟從遊久之因以遐想當年黃龍叢席之盛而坐揖東林泐潭之遺風知師之門庭凜凜其所由來者舊矣師諱普交明州鄞縣萬齡鄕畢氏之子自幼穎悟未冠從釋初往錢塘南屏山聽天臺教觀因修懺悔佛事遇道人於途中忽問曰師之懺罪爲自懺耶爲懺它耶若自懺罪罪性何來若懺它罪它罪非汝烏能懺之師不能對歸詰南屏亦不能決遂憤然辭去尋師訪道幾徧天下逮造泐潭泐潭知其爲法器見入門卽訶之擬問則杖之使去師不敢復進一日忽呼之曰我有古人公案要與商量何不自室中來師擬進泐潭喝之師豁然有省呵呵大笑泐潭下繩牀執師手曰汝會佛法耶師以手托開亦喝之泐潭呵呵大笑而坐師以偈呈曰若人問我解何宗一喝須教兩耳聾滿杓黃齏飽喫了生涯總在砵盂中自是機辯迅發學徒爭歸之士大夫數虛席以迎師悉遁去歸隱天童山掩關卻掃者八年偶寺闕主僧羣僚邀師甚力遣介候於道師不得遁居之六年引退以宣和六年三月二十日沐浴升座畱偈辭眾曰寶杖敲空觸處春光陰掣電舊曾聞昨宵風動寒巖冷驚起泥牛耕白雲擲筆坐逝俗壽七十七僧臘五十八後七日開龕儼然如生闍維獲五色舍利頂骨牙齒不壞以其年四月十日葬於天童寺山之西原師修持淸苦行履孤潔正揚祖令灑落軼羣鮮有能湊泊其機者凡見僧來必訶罵之曰楖栗未擔時爲汝說了也且道說个什麼吹毛洗砵招扇張弓趙州柏子靈云桃花且擲放一邊山僧無恁麼閒唇吻與汝打葛藤何不休歇去拈拄杖悉逐之泐潭聞之笑曰要人如此悟解僧堂艸深一丈去也師旣得法於泐潭猶欲徧參一時號爲尊宿者聞師至皆倒屣出迎必居第一座故𨿽爲天童山主人矣而叢林至今猶以交首座稱之亦足以見師之禪望疇昔藹然不待出世而後道行也嗣法者三十餘人雲巖泰誠香山彥文吉祥淸逢智門行潛茂椿圓應太平子﹝王舀﹞徳圓道場山曇俊皆能傳師之道闡揚於時以余知師最詳屢以銘文見屬義不可辭乃銘曰西來誰露眞消息教外別傳要端的黃龍佛法付兒孫臨濟宗風本奇特珍重天童老古錐聲名四海日星垂當年一喝獅子吼狐貍望風而避之直截機鋒難湊泊摘葉尋枝何太錯滿堂龍象競交參側耳惟聆師一諾虛空撲落水流東護塔松楸長舊叢龜毛拂子三千丈光彩流傳太白峯

延慶院圓照法師塔銘何涇余故居鄞江之東捨南不百步有古招提曰廣壽崇寧閒住持圓照法師者以義學導其徒以求丐給其食以寬恕不擾禦其下時廣壽眾二百堂廚蕭然無儋石儲師每旦未明則就講講罷具小舟徧走檀越門所至無貧富皆樂施暮必捆載而歸如是者十餘年𨿽嚴寒隆暑不少輟余固已異之未幾偶相見軀幹堂堂音吐如鍾蓋偉然奇男子也徐與之語論辯蟬聯出人意表辭深意祕落落難窮詰其所宗則曰天臺大師吾祖也其教卽言說而詮解脫繇文字而契性空語其次第因戒入定因定發慧慧生八萬四千法門攝諸方寸而無餘擴之照用而皆足要其極致則心離名字法等虛空空假雙融有無俱遣成法破法皆名涅盤智慧愚癡通爲般若包大千而不礙﹝桓去木﹞萬古而常存玆所謂不與法縛不求法脫無得無證極深而探賾者與不然又安得稱不思議境耶余益服其辯博始大奇之爾後師數主名剎余亦宦遊南北聲迹了不相聞一日比丘悟定淸皎自城抵山居寒暄外袖出文書一通曰先師圓照法師已葬願丐公筆詰其塔余旣與師有疇昔之雅又熟其行業之詳故不辭而與之銘師諱梵光字和甫姓楊氏圓照其錫號也世居明州奉化縣初母王氏感異夢而娠十有二月乃生旣生室有異香親族嗟駭髫齡警穎不類常兒授以儒書一覽輒誦年十二出家依普安院鑑修爲師十六落髮受具戒器識已自卓越一朝語曹輩曰三世諸佛戒爲根本菩薩六度率先尸羅戒律吾儕稻粱也詎可一日亡哉乃詣湖心壽聖見通照律師授以毗尼之學凡三年盡通律部始來延慶從神智習臺教無幾何厭城市囂塵慨然有遊方誌卽東走丹丘禮智者塔仍徧歷祖師往昔經遊地當是時天臺教盛於浙西秀有智普杭有元淨梵臻四海學徒風馳霧合惟恐其後師聞欣然卽日芒藜西去初見辯才淨師於天竺嘉其精專爲授記﹝莉去利攺別﹞及傳圓頓大義得解脫知見復之白牛慧海謁梵慈普師心法相契一見忘歸畱十有三年日夕諮叩𨿽疾病不廢業或勸其養痾少休則曰朝聞道夕死可矣普講法華至如來壽量品廣揚三身報應遂於言下大悟久之求還鄕普撫其背曰吾道東矣子去必大振四明法席宜自愛旣歸止郡之承天眾請說法舉麈揚音滿座嘆服俄請住茅山普安師受業院也居有閒太守王公資深以廣壽召師焦勞一紀聲價愈光政和四年春屬延慶虛席太守呂公淙固請不獲辭初離廣壽其徒願從者百有二十卻之弗聽於是延慶增至五百眾其盛殆過法智之席矣給事中傅公墨卿使三韓寄徑四明傳家會稽稔師譽望首過延慶請升座敷宣妙旨嘆重久之因贊所繪像以示傾倒靖康攺元髙麗遣使修貢及境訪師云國王問訊翹佇大名無階瞻禮謹獻法衣一並寄海東曉師所著疏論二百卷屬師流通名稱遠聞𨿽蠻夷亦知向慕焉建炎三年以老謝去退居茅山湛明庵婆娑林泉七閱寒暑將有終焉之志後寓奉化之福聖會延慶毀廢積年太守仇公悆思得人以振起之迎師再還至遁避力辭終不許入院日郡僚畢集佇聽講演仇公嘆曰微言發覆聞所未聞士庶無不攺觀紹興十二年示疾丐閒眾挽畱之不能乃以院事付傳法弟子道琛而歸老幹擇陽之悟眞住持義誠者師弟子也平日尢所親善故往依焉擇陽之西半里許卽前發運使陸公寘之舍館陸倅明時雅重師與爲方外友至是數過從明年春忽謂陸曰老病久以口腹累悟眞且辱公屢顧銜戢亡可言者生𨿽無常滅必有所今將以後事托延慶請從此辭陸公卽具舟楫遣行旣抵延慶沐浴更衣跏趺宴坐集眾誦無量壽經索筆書遺訓付稟法弟子復作頌告別投筆於幾再命眾誦安樂行品至深入禪定見十方佛恬然隱幾而逝實紹興十三年三月八日也俗壽八十僧﹝月葛﹞六十四手度弟子二人曰正勤正因師孫八人升堂入室稟法傳道者二百餘人其餘四方學者殆不可勝紀以是年四月二十八日葬於城南崇法院祖塔之側師天資朴素不事矯飾坦率有度量待人無貴賤之殊公卿輿臺禮遇惟均或者難之則曰吾法以平等爲心常不輕爲行豈容分別耶其在講席如妙�文句止觀皆再終帙平居似不能言至剖析經旨決隱破疑霏霏如吐木屑聽者終日忘倦諷唄齋燻尢務虔恪𨿽陰功密行痛自韜晦若乃隨緣利物卻鬼救災顯然在人耳目有不可得而隱者初住延慶宣和壬寅夏旱祈禱備至而旱日甚郡中官吏以式法築壇請講雲雨經始披軸則云興甫離席而雨作一境霈然卒賴以濟昌國縣戴氏爲鬼物所擾呼巫覡召羽流百方驅禳故弗效迎師誦咒及門而祟滅其在福聖道俗請師講授大乘菩薩戒奉化縣鄔氏子方疾革如有物憑附語家人輩曰吾汝之先人久處幽冥聞人閒有光法師者道行髙潔爲眾施戒是日冥中異類悉脫沈淪故得暫歸別汝師之異迹如此非一然亦未嘗語人人或詰問則正色拒之領家眾逾五十載接物度人始終如一日及其示滅識與不識皆涕泣戀慕云頌曰宣尼居郰士絕橫議夢奠之後儒墨分類大雄降靈心印不二金棺甫闔教禪殊致岐判途別其歸則同曰教曰禪均助宗風教或譏禪執有非通禪復訶教病在溺空兩者紛紛互相矛盾孰能統一各固封畛於赫天臺悼法將泯兼綜二家爲世標準妙﹖﹖﹖文句教是以明開止觀門禪那乃行智者旣寂傳數十燈垂五百祀法智中興飛英鄞江掀雷抉電又百餘年不絕如綫逮生圓照死灰復煽遹追二智示佛知見脫法齊眾蓋五十春匪怒伊教其徒日親攘斥異端如薙荊榛拯漂援溺如航巨奫盛徳辟邪妖魅奔怖聲譽遠騰蠻夷向慕旱旣太甚演經澤澍幽魂靡托戒法能度襟量汪汪軀幹堂堂釋門領袖慧苑琳瑯道行𨿽髙鏟采埋光豈如麆鄙自伐已長化緣旣周跏趺告別不斷世諦示有生滅惟師之心鑑像水月嵩岱可磨師名不沒

龍井新廟紀徳碑張良臣乾道二年郡自夏不雨六月我制置敷學趙公分禱山川丁丑鄞尉趙君公砬將命來龍井讀祝竟天油然作云得蜥蜴二以歸戊子有司迎神甬水門至則猶不雨公亟起告中甫燎燻雨則大至越三日告足尉復奉神歸已事而竣俄有光發波閒如叢炬復紅焰飛動下見龍之首甚大不違顏咫尺大復現小復現全體鱗甲爚爚有光久不沒陰風風﹖立然見者魄變神動已而前二蜥蜴躍起注視尉若送歸者問傍香火老僧皆合爪嘆未有丐上其事七月建新祠拜神之庥不忘良臣謂周漢之際咸有壯侯巨屏以衛王室晉介江甸乃有瑯琊武王保釐東夏汝南文成總一淮許扶風梁王遞據關右爰曁東嬴作司並州𨿽托玆腹心而風迹不競惟我敷學內自色養外以事君庇民無不誠惟誠故能幽通萬物之情龍宜有知者也故公命之不愆期而雨施轉耗斁之憂爲丰年之慶新祠是營以妥神娭於惟休哉方尉之視其事盡勤又圖有言以見之良臣不肖實拜其辱夫以羊祜登臨峴山而湛輩依以揚聲矧吾屬橐筆撰屨得以奉公周旋異時依乘餘光圖寫金石且有大於此者今姑志祠之所從事以刻諸其側尙俾來者有考歲次丙戌八月十三日記

隱學山復放生池碑沈遼隱學山之棲眞寺有放生池焉在錢湖之陰其流西出而南匯其爲浸五百畝唐大歷時宏教詮師於此修行垂三十年有徒萬指方天下鑿放生池而此寺最爲勝者以錢湖之廣彌﹝桓去木﹞數百里而虫魚龜﹝上敝下黽﹞蠡蚌之屬咸集於幢下洋洋然圉圉然使有生之命饗無窮之樂者於是爲聖人之澤其至乎詮師入滅其徒散去五代焚擾寺與池且廢而其故址餘波幾不可辧較大歷之世方袍圓頂者百無一在而居離離若將旦之星或在或亡尙誰統律哉熙寧元年太常博士張侯峋爲令乃復攺作使聚十方僧以寶云正公領之未踰時而正公去以修公至主之縣爲召山旁耆耋畫其經界於是地仿正矣後三年黃侯頌時民或治其地益辧正之四隅爲立石表焉蓋池與湖相通而不相犯也迨今光祿丞虞侯大寧乃始白於州州爲出檄以詔來者然後畢復大歷之勝矣余以爲放生池者以好生之徳被及羣物堯舜之事也爲政者以堯舜之事事於上其可不謂賢於人乎今教主修公乃昭慶法師之髙弟本天臺之學爲時所依向以余備官於州往來數相從請余紀其因緣之緒餘方得惠施之樂而識流水之義於是喜爲書之而不拒焉熙寧七年十一月辛亥承奉郎行太常寺奉禮郎監市舶司錢塘沈遼記

新刻漏銘王安石戊子王公始治於明丁亥孟冬刻漏具成追謂屬人嗟汝予銘自古在昔挈壺有職匪器則獘人亡政息其政謂何弗棘弗遲君子小人興息維時東方未明自公召之彼寧不勤得罪於時厥荒懈廢乃政之疵嗚呼有州謹哉惟玆玆惟其中俾我後思

香山智度寺新鐘銘舒亶慈溪香山智度寺作鐘樓而鐘不稱於是正覺禪師謀新之一冶而就實元符攺元十一月五日也是寺眞應大師眞身在焉冥感旁通四走檀施則是鐘不日而成豈特人力也哉亦樂居士舒亶聞而贊嘆爲之銘曰三界冥冥白日夜行非雷非霆聞者震驚是聲是空破一切聾十方三世不離其中是聲非有假一切手復歸於盡誰作誰受是大因緣具大神力非聲而聲不徳而徳其萬斯年與世作則

白鶴廟銘陳玠白鶴廟本出臨海郡民世奉事舉無怠者凡所虔請疾若響答明之象山與臺境連其民素聞神之異遂立祠塑像如臺民之事每亢旱禱雨亦未嘗無應焉乃知神公心享誠靈通濟物不特限乎一方也神之本末事迹向臺從事蘇君作記得其詳此不復紀敢從而爲之銘以刻諸象山之祠且以示來者銘曰道本虛寂術無邪正在人施爲孰譎孰令譎焉則訛令焉則行偉哉公阿學仙臻聖曩歲入臺時方薦病爰以其術救民之命民受其賜莫不安定及乎云亡眾憫遭橫共建祠宇依山之勝至今禱祈蔑有虛應生術弗佞沒靈孔多禦患捍災厥功可歌酌是道也非正而何象山之民向神之異乃刱廟寢塑神像位祠祭必恭曷敢慢事凱此蒙福與臺同致前歲仲夏時雨輒愆邑簿石君款祠告虔曾未崇朝四野滂然今我來斯甫十旬日復遇亢陽苗殖幾失三詣謁款應禱若一焉知炳靈非昔之術我河旣盈我稼旣蔚室家咸熙如愈重疾皆神錫休敢不昭述簫鼓皇皇牲肥稻香民之徳神子孫不忘海波渺彌海山巍大神其福民萬世永賴

妙喜泉銘張九成育王爲浙東大道場地髙無水僧眾苦之紹興丙子佛日禪師杲公受請住持周旋其閒命僧廣恭穿穴玆地爲一大池鍬鍤一施飛泉湓湧知州事姜公祕監見而異之名曰妙喜無垢居士爲之銘曰心外無泉泉外無心是心卽泉是泉卽心或者疑之以問居士心在妙喜泉是育王云何不察合而爲一居士曰來汝其聽取妙喜未來泉在何處妙喜來止泉卽發生心非泉乎泉非心乎謂余未然妙喜其決之

寶陀山觀音贊黃龜年稽首寶陀山觀音大菩薩三十二妙應垂福於人天慧日廓圓明隱微無不照我等由宿植於菩薩有緣曩善一毫端菩薩悉能鑑今玆一何幸聯檣來寶山淑景徳惠風滄海如鑑淨朝發東秦岸須臾達蓮宮僧飯洗砵時相與瞻遠嶠��跨巨浪側足骨毛�自念塵坌身得伴淸淨侶同聲諷密語復念我師名注目渴慈光忽睹紫金相崆峒石窟上宴坐自在容雲霧不蔽虧跪禮得良久偕來無老稚咸識應現尊贊嘆且忻歡得所未曾有我念現前眾中多大福人久新迎我師所禱如響應爲我懺眾惡遂亦見如來同辦起心香復陳一日供倘以昔善積獲此大吉禎願惇未來因永托如來記浮生如夢幻孰處放教生戒殺多素羞廣閱如來藏分陰實可惜棲遲必山林料理般若舟長想菩提岸羣生迷苦海拯援使知津共發向上心無�同佛會

基法師眞贊楊億巍巍哲士出生像李演教臺巖領徒鄞水贍養靜因假中了義花綫談空薪灰滅智雷潮聞寂丹釆章施卓爾具相儼然正思牛檀匪歇犀柄如揮師承有眾瞻諦焉依

智覺禪師眞贊並序陳瓘吳越錢氏崇信佛法智覺禪師妙以覺應身爲其師範錢氏之好生戒殺師有助焉聖宋之興也錢氏重民輕士捨別歸總用師之勸誨也嗚呼總相無虧別願自滿錢氏之尊主庇民餘波自潤不吝之福流及其後師之方便總別偏圓無不具矣初吳越天臺智者教有錄而多闕師謂錢氏曰日本國有之錢氏用師之言貽書致金求寫其經本今其教盛行江左發信之士得而習證師之力也師所著宗鏡錄一百卷禪經律論與世閒文字圓融和會集佛大成考師之行事然後讀師之書則師所建立可不言而諭矣師錄所引周易禮記之言謂儒佛不同建立各異語不可徇文不足據故曰後儒皆以言辭小同不觀前後本所建立但見言有小同不知義有大異是知不八正宗焉知言同意別未明正眼寧監名異體同所以徇語者迷據文者惑然則入宗明眼者不著文字依語滯文者未免迷惑融乎宗鏡則一而巳矣一而不一三亦非三寂然不動猶爲建立之言名異體同何必混和其相我今所贊嘆者亦師之相而巳矣𨿽然旣有相矣敢不贊乎贊曰師之性大而嚴師之相人所瞻性相不二南北一致別不壞總大故如是

與雪竇法藏大師開堂病不能赴以偈隨喜陳瓘明覺曾來坐道場百年優砵再馨香淸天忽作風雷吼知是髙人正舉揚

四明陳及之日誦金剛經於如如堂多年矣忽於誦經之所有芝艸之祥作伽陀以贊之陳瓘念念然燈佛發此無根艸堂上默觀之發白何曾老

江瑤柱傳蘇軾生姓江名瑤柱字子美其先南海人十四代祖媚川避合浦之亂徙家閩越閩越素多士人聞媚川之來甚喜朝夕相與探討又從而鐫琢之媚川深自晦匿嘗喟然謂其子孫曰匹夫懷寶吾知其罪矣向子平何人哉遂棄其孥浪迹涅塗中潛徳不耀人莫知其所終媚川生二子長曰添丁次曰馬頰始來鄞江今爲明州奉化人瑤柱其世孫也性溫平外愨而內淳稍長去襮沬頎長而白晢圓直如柱無絲髮附麗態父友庖公異之且曰吾閱人多矣昔人夢資質之美有如玉川者是兒亦可謂瑤柱矣因以名之生寡欲然極好滋味合口不論人是非人亦甘心焉獨與峨眉洞車公淸溪遐丘子望潮門章舉先生善出處大略相似所至一坐盡傾然三人者亦自下之以爲不可及也生亦自養名聲動天下鄕裏尢愛重之凡歲時節序冠婚慶賀合親戚燕朋友必延爲上客一不至則慊然皆云無江生不樂生頗厭苦之閒或逃避於寂寞之濱好事者𨿽解衣求之不憚也至於中朝達官名人遊宦東南者往往指四明爲善地亦屢屬意於江生惟扶風太守不甚禮之生浸不悅跳身武林道感溫風得中乾疾爲親友彊起置酒髙會座中有合氏子亦江淮閒名士也輒坐生上眾口嘆美之曰聞客名舊矣蓋鄕曲之譽不可盡信韓子所謂面目可憎語言無味者非客耶客第歸人且不愛客而棄之海上遇逐臭之夫則客歸矣尙何與合氏子爭乎生不能對大慚而歸語其友人曰吾棄先祖之戒不能深藏海上而薄遊樽俎閒又無馨徳發聞惟腥宜見擯於合氏子而府公貶我固當從吾子遊於水下苟不得志𨿽粉身亦何憾吾去子矣巳而果然其後族人復盛於四明然聲譽稍減云太史公曰裏諺有云果蓏失地則不榮魚龍失水則不神物固宜然人亦有之嗟乎瑤柱誠美士乎方其爲席上之珍風味藹然𨿽龍肝鳳髓有不及者一旦出非其時而喪其眞眾人且掩鼻而過之士大夫有識者亦爲品藻而置之下士之出處不可不【禦名】也悲夫

請杜醇先生入�學書王安石人之生久矣父子夫婦兄弟賓客朋友其倫也孰持其倫禮樂刑政文物數制事爲其具也其具孰持之爲之君臣所以持之也君不得師則不知所以爲君臣不得師則不知所以爲臣爲之師所以並持之也君不知所以爲君臣不知所以爲臣人之類其不相賊殺以至於盡者非幸歟信乎其爲師之重也古之君子尊其身恥在舜下𨿽然有鄙夫問焉而不敢忽斂然後其身似不及者有歸之以師之重而不辭曰天之有斯道固將公之而我先得之得之而不推余於人使同我所有非天意且有所不忍也某得縣於此踰年矣方因孔子廟爲學以教養縣子弟願先生畱聽而賜臨之以爲之師某與有聞焉伏惟先生不與古之君子者異意也幸甚

再書王安石惠書何推褒之隆而辭讓之過也仁人君子有以教人義不辭讓固已爲先生道之今先生過引孟子柳宗元之說以自辭孟子謂人之患在好爲人師者謂無諸中而爲有之者豈先生謂哉彼宗元惡知道韓退之毋爲師其孰能爲師天下士將惡乎師哉夫謗與譽非君子所卹也適於義而已矣不曰適於義而惟謗之卹是薄世終無君子惟先生圖之示詩質而無邪亦足見仁人之所存甚善甚善

新校【﹝銘﹞】唐心鏡大師碑以其迹【劉本其下有遺字】四明圖經卷十二宋元四明六志弟十二宋

張津等

撰鄞

徐時棟校刊

太守題名記唐開元二十六年置明州首命秦舜昌爲本州島刺史至皇朝建隆二年就田﹖廾錢億以奉國軍之節凡十有八年而其猶子惟治繼太平興國二年二淛圖籍歸我職方徙惟治於鎭國軍始選朝臣右贊善大夫趙易知爲太守自建隆迄今蓋百一十有八人而旣去復來者劉珵陸傅李友聞張汝舟仇悆趙伯圭六人典鄕郡而畱再任者樓異秩未滿而被命再任者張公津今著列於後錢億【奉國軍節度使建隆中】

錢惟治【奉國軍節度使開寶中】趙易知【太子贊善大夫太平興國年】錢象先【太常博士雍熙年】陳矜【侍禦史端拱年】

孫扶【吏部郎中端拱年】丘崇元【淳化年】

陳充【殿中丞淳化年】胡旦【祕書監淳化年】

淩景陽【度支員外郎淳化年】鮑當【職方員外郎至道年】

徐繼宗【司封員外郎至道年】丁顧年【庫部員外郎咸平年】

王膺【虞部員外郎大中祥符年】蘇耆【戶部員外郎大中祥符年】

範諷【祠部員外郎直史館大中祥符年】康孝基【太常博士大中祥符年】

劉綽【太常博士大中祥符年】李夷庚【吏部員外郎直史館天禧年】燕肅【司封員外郎天聖年】曾會【戶部郎中集賢殿修撰天聖中】劉賡【司勛員外郎天聖年】張交【司封員外郎明道中】

李照【刑部員外郎明道年】林殆庶【屯田郎中集賢校理景佑年】徐起【太常少卿景佑年】張弇【司封員外郎景佑年】

席平【太常少卿景佑年】李制【侍禦史寶元中】

鮑亞之【兵部郎中康定年】錢延年【工部郎中集賢校理慶曆年】陸軫【工部郎中直史館慶曆年】王周【司封郎中慶曆年】

範思道【戶部郎中直龍圖閣慶曆年】沈扶【祠部員外郎慶曆年】

安稹【度支郎中祕閣校理皇佑年】呂昌齡【金部郎中皇佑年】

沈同【工部郎中至和年】齊廓【兵部郎中祕閣校理嘉佑年】鮑軻【工部員外郎嘉佑年】錢公輔【太常博士祕閣校理嘉佑年】郎﹝王已﹞【工部郎中嘉佑年】李思道【兵部郎中治平年】

兪昌年【兵部郎中治平年】趙諴【太常少卿治平年】

王罕【太常少卿熙寧年】苗振【光祿卿熙寧年】

李綖【戶部郎中祕閣校理熙寧年】曾鞏【直龍圖閣熙寧年】

李定【集賢殿修撰元丰年】馬珫【曾任左司員外郎元丰年】

王誨【曾任宗正少卿元丰中】王汾【直龍圖閣元丰年】

韓宗道【曾任司農少卿元佑年】李萃【曾任兵部郎中元佑年】

李閌【曾任虞部郎中元佑中】王子淵【曾任光祿少卿元佑年】

張修【曾任太府少卿元佑中】劉淑【曾任戶部郎中元佑中】

呂溫卿【曾任軍器少監元佑中】姚勉【寶文閣待制紹聖年】

劉珵【曾任戶部郎中紹聖年】王子韶【集賢殿修撰紹聖年】

劉珵【紹聖年】葉濤【曾任起居舍人紹聖年】

韋驤【曾任戶部郎中元符年】陸傅【曾任兵部員外郎建中靖國年】王資深【集賢殿修撰崇寧年】葉棣【曾任吏部員外郎崇寧年】

彭休【曾任吏部員外郎大觀年】白同【曾任刑部郎中大觀年】

錢景逢【曾任本路提刑就差大觀年】宋康年【曾任戶部郎中大觀年】

陸傅【曾任祠部郎中大觀年】檀宗旦【曾任太僕少卿大觀年】

蔡肇【顯謨閣待制政和年】李圖南【顯謨閣待制政和年】

呂淙【曾任軍器少監政和年】周秩【集賢殿修撰政和年】

周邦彥【直龍圖閣政和五年】毛友【顯謨閣待制政和六年】

樓異【徽猷閣待制政和七年至宣和四年】李友聞【直龍圖閣宣和四年】

蔣彜【直祕閣宣和四年】蔣猷【徽猷閣直學士宣和四年】

趙億【右文殿修撰宣和六年】魏憲【顯謨閣直學士宣和七年】

李弼孺【直祕閣宣和八年】李友聞【集賢殿修撰宣和八年】

蘇攜【直龍圖閣建炎元年】金受【直祕閣建炎二年】

沈晦【集賢殿修撰建炎三年】張汝舟【直祕閣建炎三年】

劉洪道【徽猷閣待制建炎四年】向子忞【直祕閣兼管內安撫使建炎四年】張汝舟【直顯謨閣兼管內安撫使建炎四年】吳懋【直祕閣兼兩浙東路兵馬鈐轄建炎四年八月四日到任】陳戩【寶文閣待制兼兩浙東路兵馬鈐轄紹興元年十二月十五日到任】陸長民【直祕閣兼兩浙東路兵馬鈐轄紹興二年八月十五日到任】李承造【直龍圖閣紹興三年三月初三日到任】郭仲荀【檢校少傅慶遠軍節度使兼沿海制置使紹興三年十月十三日到任】仇悆【徽猷閣待制兼沿海制置使紹興五年八月十六日到任】周綱【直龍圖閣兼主管內安撫司公事紹興八年二月十三日到任】潘良貴【集英殿修撰兼主管內安撫司公事紹興九年六月初九日到任】仇悆【徽猷閣待制兼沿海制置使紹興十年六月十八日到任】梁汝嘉【寶文閣學士兼浙東沿海制置使紹興十一年八月十三日到任十二年十一月除提舉江州太平觀】莫將【敷文閣學士左朝請郎紹興十二年十一月二十四日到任十四年十一月除提舉江州太平觀】秦棣【敷文閣待制紹興十五年正月初二日到任十七年四月除知宣州】徐琛【右中奉大夫充敷文閣待制紹興十七年四月二十六日到任二十年四月十日除知平江府】曹泳【右朝請大夫直徽猷閣紹興二十年五月初三日到任二十二年六月十九日除知紹興府】韓琎【右奉直大夫提舉兩浙路市舶兼權知明州紹興二十二年七月初三日到任二十三年三月初七日除兩浙運判】李莊【右中奉大夫直顯謨閣紹興二十三年四月初二日到任是年十二月十二日差提舉臺州崇道觀】王會【敷文閣直學士右朝請郎紹興二十四年六月二十七日到任二十五年五月初十日攺除兵部侍郎】李﹝汀去丁攺充﹞【右朝請大夫紹興二十五年六月二十九日到任是年七月二十五日致仕】方滋【右朝請大夫直敷文閣紹興二十五年九月二十八日到任是年十二月初一日罷任】王俁【右朝議大夫紹興二十五年十二月二十六日到任二十六年九月十八日赴召】姜師仲【左朝請大夫直祕閣紹興二十六年十二月十四日到任二十八年八月二十六日差主管臺州崇道觀】趙善繼【右朝散大夫直祕閣紹興二十八年十月初八日到任二十九年六月二十六日罷任】張偁【右中奉大夫充祕閣修撰紹興二十九年七月十一日到任三十年六月初五日除提舉臺州崇道觀】沈該【特進觀文殿大學士紹興三十年七月十三日到任三十二年閏二月十三日致仕】韓仲通【敷文閣直學士右正議大夫紹興三十二年閏二月二十三日到任隆興元年五月二十九日除知紹興府】趙子潚【龍圖閣直學士左通議大夫兼沿海制置使隆興元年六月十三日到任二年六月初八日除知福州】趙伯圭【敷文閣直學士右奉議郎兼沿海制置使隆興二年十月十八日到任乾道二年十二月十八日再任三年三月二十四日丁母憂罷任】張津【右朝散大夫直祕閣兼主管沿海制置司公事干道三年五月十五日到任五年五月十五日被命再任】趙伯圭【龍圖閣學士右朝請郎兼沿海制置使乾道五年十月初五日到任八年三月十三日再任淳熙元年十一月初九日攺除宮觀○﹝按曰﹞巳下十六人系後守續補者語詳校勘記】皇子魏王【永興成徳軍節度使雍州牧開府儀同三司兼沿海制置使淳熙元年十二月十七日到任七年二月初七日薨背】範成大【中大夫兼沿海制置使淳熙七年三月二十一日到任八年三月二十一日除端明殿學士知建康府】趙益【武徳大夫文州刺史浙東提點刑獄公事獲旨兼權淳熙八年閏三月初五日到任是年四月十一日交割回司】謝師稷【朝散大夫祕閣修撰主管沿海制置司公事淳熙八年四月十一日到任九年十月十三日赴召】楊獬【司農少卿直顯謨閣淳熙九年十一月二十三日到任十一年四月二十一日知寧國府】趙師夔【朝奉郎充敷文閣待制兼沿海制置使淳熙十一年十月十三日到任十三年七月初九日攺差知平江府】耿秉【朝奉郎祕閣修撰兼主管沿海制置司公事淳熙十三年八月初十日到任是年九月二十七日請朝假】延璽【武功大夫髙州刺史權兩浙東路提點刑獄公事被旨兼權淳熙十三年十月十六日到任是年十二月二十三日交割回司】嶽甫【朝奉郎兼主管沿海制置司公事淳熙十三年十二月二十四日到任以本路提舉常平司除十五年十一月二十五日除尙左郎中十六年三月二十七日交割起發】林栗【中奉大夫集英殿修撰知明州兼沿海制置使淳熙十六年三月二十七日到任在任除煥章閣待制紹興元年八月二十五日差提舉江州太平興國宮】程大昌【寶文閣直學士宣奉大夫知明州兼沿海制置使紹熙元年十一月初三日到任初八日宮觀】林枅【朝請大夫直煥章閣知明州兼主管沿海制置司公事紹熙二年正月初六日到任是年十月內除直徽猷閣知福州】虞儔【朝奉大夫權兩浙東路提點刑獄公事被旨兼權紹熙二年十二月初二日到任是月二十九日交割回司】髙夔【朝散大夫右文殿修撰紹熙二年十二月二十九日到任三年十二月初八日攺除邊郡】朱佺【中奉大夫直徽猷閣知明州軍州兼沿海制置司公事紹熙四年二月二十二日到任】

進士題名記端拱二年陳堯叟牓

楊說王慈

淳化三年孫何牓

李泳

咸平五年王曾牓

許鉉

景徳二年李迪牓

郎簡盧【禦名】微張合祥符五年徐奭牓

王周葛源

祥符八年蔡齊牓

沈偕許惲

天聖二年宋郊牓

沈兼

天聖五年王堯臣牓

李弈虞協

天聖八年王拱宸牓

朱公綽施渥

景佑元年張唐卿牓

許敏沈言

景佑五年呂溱牓

丁漸

慶曆二年楊寘牓

沈起申屠會周造慶曆六年賈黯牓

陳詵馮準王該

周處厚【造之子】李撫辰兪﹝自羽﹞

沈絳

皇佑元年馮京牓

杜諮郭曁陳翊皇佑五年鄭獬牓

盧隱陳﹝言合﹞【詵之堂弟】樓郁

陳﹝言宗﹞【詵之兄】項睎葛良嗣

周師厚【造之子】

嘉佑二年章衡牓

陳輔【﹝言合﹞之子】劉仲淵於銳嘉佑四年劉輝牓

兪充朱長文丰稷嘉佑六年王俊民牓

童於項瞻【睎之堂弟】袁轂嘉佑八年許將牓

葛蘊馮碩陳謐

柳韶

治平二年彭汝礪牓

樓常【郁之子】舒亶

治平四年許安世牓

馮師古

熙寧三年葉祖洽牓

王【欽宗廟諱】王夬【周之子】馮景

沈輔臣

熙寧六年餘中牓

項傅【瞻之子】兪偉【充之叔】韋著熙寧九年徐鐸牓

陳伯疆姚孳杜屺

樓光【郁之子】翁巘王說【該之兄】

郭渾【曁之弟】

元丰二年時彥牓

吳矜周鍔【師厚子】陳諤【﹝言合﹞之弟】元丰五年黃裳牓

江炳翁升兪夔

丰安常【稷之子】陳撝【﹝言宗﹞之族】王瓘【說之子】

楊總周溫厚【造之子】陳讜【﹝言宗﹞之堂弟】元丰八年焦蹈牓

樓異【常之子】陳詡【讜之子】王景賢元佑三年李常寧牓

吳正平姚希張宏【舉經明行修】

陳攄【撝之弟】陳諷【﹝言宗﹞之堂弟】王發

姚竦

元佑六年馬涓牓

童﹝韋畢﹞袁灼【轂之子】劉渭

兪伸【偉之弟】吳遵古【矜之子】元佑九年畢漸牓

兪袤【偉之子】胡乾化舒介【亶之兄】

沈兪

紹聖四年何昌言牓

蔣璇馮涇童韞【﹝韋畢﹞之堂兄】

茹開夏惇吳博古【遵古之兄】元符三年李釜牓

陳禾【謐之子】陳﹝打去丁攺升﹞【撝之弟】

郭惇實【曁之子】馮軫樓弁【常之子】

汪洙楊師旦

崇寧二年霍端友牓

周銖【師厚之子】李育崇寧五年蔡薿牓

馮滋【涇之弟】蔣珫【璇之弟】馮子濟【涇之堂弟】

夏承【惇之子】汪思齊【洙子】曹貫

顧文汪鎭

大觀二年舉遺逸牓

陳之翰【伯疆之兄】於定【銳之子】

大觀三年賈安宅牓

王珩【說之子】胡旦吳升【矜之從弟】

蔣安義翁斯貝云

姚阜【希之堂弟】張郛【宏之侄】陳伯修【伯疆之兄】政和二年莫儔牓

汪思溫【洙之子】王庭秀【發之子】張邦彥【宏之侄】

林保林﹝上雨下注﹞【保之堂弟】徐特

王玉【該之子】李嗣宗

政和五年何﹝上�下木﹞牓

樓航劉待旦

政和八年嘉王牓

林孝雍陳時舉陳秉【謐之子舉八行】

姚持【阜之侄】桂舟陳宗翰【詵之孫】

吳秉義【升之子】汪廷彥【鎭之侄】史才

薛朋龜王勛【說之孫】姚大任【持之堂弟】

陳休錫【讜之侄】林唐顧良能【文之父】

樓肖【郁之子】

宣和元年上捨釋褐

樓瑋【航之子】

宣和三年何煥牓

王琥何涇楊正權【師旦之孫】

吳秉信【升之子】莫昌張宣【宏之弟】宣和六年沈晦牓

王璧【庭秀之子又於紹興五年魁博學宏詞科】曹粹中【貫之侄】

林孝友【孝雍之弟】於銍【銳之弟】汪廷衡【鎭之子】

雋成可江與文

建炎二年李易牓

張嗣良於閌【銍之子】嚴翼

馮輗【軫之從叔】

紹興元年上捨釋褐

髙閌

紹興二年張九成牓

王瑋【琥之弟】於庭式【定之子】薛靖【朋龜族】

史純臣周廣譽葉之才

郭惇頤【惇實從弟】

紹興五年汪應辰牓

石師能史師雄鄭若谷

趙惇臨髙安世【閌之兄】劉濤

陳該黃麟之紹興八年黃公度牓

吳邦傑【遵古之孫】蔣楰【璇之從侄】陳曦【禾之子】

余遇蔡毅徐公庠【特之子】

林端汪思文【洙之侄】何修文紹興十二年陳誠之牓

丰至【稷之侄孫】姚孚【阜之子】兪觀能【夔之子】

姜濤褚棣蔣袤

鄒審權翁褒吳秉【升之子】

陳晉錫【休錫弟】

紹興十五年劉章牓

汪大猷【思溫之子】史浩【才之侄】張濟【嗣良從兄】

周維莫冠卿王瀹【夬之孫】

林大節【孝雍從子】髙誾【安世之弟】陳琈

林嵩沈子霖

紹興十八年王佐牓

沈中立童大定方逢辰

陳雲從

紹興二十一年趙逵牓

方天保陳居仁裴定

吳化鵬張遜任三傑

項伋【傅之從弟】

紹興二十四年張孝祥牓

蔣鐔【璇之從弟】王鐸

紹興二十七年王十朋牓

方南彊【天保之弟】顏師尹姚僎

胡滂【旦之侄】陳棲筠【﹝打去丁攺升﹞之侄】

紹興三十年梁克家牓

樓鍔【異之孫】樓鈜【異之孫】卞圜

髙文虎【安世之侄】葉時王明發

鄭鍔劉俁沈元憲

莫堂【冠卿之子】黃巖叟董彌明

翁才舒黻

隆興元年木待問牓

李唐卿李霖鄭若容【若谷弟】

樓鑰【異之孫】張良臣林圭

馮緯文【涇之侄孫】汪大辯【思文之子】林頤【嵩之子】

張孝伯王廣邊友聞

趙省趙大方李燁【泳之孫】

薛敏思【朋龜從侄】劉宏嚴九齡【翼之從弟】

童亦顏任允迪陳綸【居仁之叔】

傅巖

乾道二年蕭國梁牓

施純仁楊王休兪茂系【觀能之子】

髙開【安世之弟】沈銖【子霖之子】兪茂先【觀能之子】乾道五年鄭僑牓

楊簡王時會【時敍之弟】沈煥【銖之子】

袁章王時寂【時會之兄】史彌大【浩之子】

戴樟沈鏜【銖之弟】楊正功

葉遜志林東之【嵩之族】

刊誤【﹝太守題名記﹞】惟治繼【盧本繼下有之字】﹝徐琛﹞四月十日【盧本有初字寶慶志亦有】﹝趙伯圭﹞八年三月【盧本八年上有乾道二字○按圖經體例自張津以上凡書到任之年必系年號去任之年惟攺元則書否則蒙上但云幾年而已此各本並同者也趙伯圭以下余本亦依舊例惟盧本無論攺元不攺元盡系年號核之書法似盧本爲繁冗而揆諸情事實余本有脫略也蓋趙公以下盡爲後守續增而續增者不過自記其到任年月至後守又復續增乃始追記前守之去任年月記載一人實出兩手故不復考核舊例重書舊號耳今悉依盧本補錄於此○﹝皇子魏王﹞淳熙七年○﹝範成大﹞淳熙八年○﹝謝師稷﹞淳熙九年○﹝楊獬﹞淳熙十一年○﹝趙師夔﹞淳熙十三年○﹝嶽甫﹞淳熙十五年淳熙十六年○﹝髙夔﹞至紹熙三年】【﹝進士題名記﹞】﹝周鍔﹞師厚子【子上盧有之字○按盧本凡所注家世並有之字此本凡脫入之字不復覶縷】

