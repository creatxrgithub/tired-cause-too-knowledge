《嶺表錄異》唐劉恂

卷上

南海秋夏﹐間或云物慘然﹐則其暈如虹﹐長六七尺。比候則颶風必發﹐故呼爲「颶母」。忽見有震雷﹐則颶風不能作矣。舟人常以爲候﹐豫爲備之。

惡風謂之颶。壞屋折樹﹐不足諭也。甚則吹屋瓦如飛蝶﹐或二三年不一風﹐或一年兩三風﹐亦系連帥政徳之否臧者。然發則自午及酉﹐夜半必止。此乃飄風不終朝之義也。

嶺表或見物自空而下﹐始如彈丸﹐漸如車輪﹐遂四散。人中之卽病﹐謂之瘴母。

嶺表山川﹐盤鬱結聚﹐不易疏泄﹐故多嵐霧作瘴。人感之多病﹐腹脹成蠱。俗傳有萃百虫爲蠱﹐以毒人。蓋濕熱之地﹐毒虫生之﹐非第嶺表之家性慘害也。

沓潮者﹐廣州去大海不遠二百里。每年八月﹐潮水最大﹐秋中復多颶風。當潮水未盡退之間﹐颶風作﹐而潮又至﹐遂至波濤溢岸﹐淹沒人廬舍﹐蕩失苗稼﹐沈溺舟船﹐南中謂之沓潮。或十數年一有之﹐亦系時數之失耳。俗呼爲海翻爲漫天。

梧州對岸西火山﹝案﹕《太平寰宇記》所載此句下有「山形髙下大如桂林」八字﹞﹐山下有澄潭﹐水深無極。其火每三五夜一見於山頂﹐每至一更初﹐火起匝﹐其頂如野花之狀﹐少頃而息。或言其下有寶珠﹐光照於上如火。上有荔枝﹐四月先熟﹐以其地熱﹐故爲火山也。

自瓊至報溪澗﹐澗中有石鱗次﹐水流其間﹐或相去二三尺﹐近似天設﹐可躡之而過。或有乘牛過者﹐牛皆促斂四蹄﹐跳躍而過﹐或失則隨流而下。見者皆以爲笑﹐彼人諺曰「跳石牛骨碌——好笑﹐好笑。」

潘州昔有方士潘茂﹐於此升仙﹐遂以名。

白州有一派水﹐出自雙水山﹐合容州江﹐呼爲綠珠井﹐在雙角山下。昔梁氏之女﹐有容貌﹐石季倫爲交趾采訪使﹐以眞珠三斛買之。梁氏之居﹐舊井存焉﹝案﹕《太平寰宇記》載此作「舊井今已塞焉」﹞。

廉州邊海中有洲島﹐島上有大池。每年太守修貢﹐自監珠戶入池﹐池在海上﹐疑其底與海通。又池水極深﹐莫測也。如豌豆大者常珠。如彈丸者亦時有得﹐徑寸照室﹐不可遇也。又取小蚌肉﹐貫之以篾﹐曬漧﹐謂之珠母。容桂人率將燒之﹐以薦酒也。肉中有細珠如粟﹐乃知蚌隨小大﹐胎中有珠﹝案﹕《政和本艸》引此條云「廉州邊海中有洲島﹐島上有大池﹐謂之珠池。每歲﹐刺史親監珠戶入池采老蚌割珠﹐取以充貢。池𨿽在海上﹐而人疑其底與海通﹐池水乃淡﹐此不可測也。土人采小蚌肉作脯﹐食之往往得細珠如米者。乃知此池之蚌隨大小﹐皆有珠矣。」與此書詳略互異﹞。

五嶺內﹐富州﹑賓州﹑澄州﹑江溪間﹐皆產金。側近居人﹐以淘金爲業。自旦及暮﹐有不獲一星者。

澄州金最良。某頃年使上國親友﹐附澄金二十兩﹐訝其單鮮。友曰「金𨿽少﹐貴其夜明﹐有異於常金耳﹗」畱宿驗之﹐信然。

廣州浛洭縣有金池﹝案﹕浛洭縣原本訛作治涯。今據《唐﹟地理誌》攺正﹞。彼中居人﹐忽有養鵝鴨﹐常於屎中見麩金片﹐遂多養﹐收屎淘之﹐日得一兩或半兩﹐因而致富矣。

隴州山中多紫石英﹐其色淡紫﹐其質瑩徹﹐隨其大小﹐皆五稜﹐兩頭如箭鏃﹐煮水飲之﹐暖而無毒。比北中白石英﹐其力倍矣。

康州悅城縣北百餘里﹐山中有樵石穴。每歲﹐鄕人琢爲燒食器﹐但燒令熱徹﹐以物襯閻﹐置之盤中﹐旋下生魚肉及蔥韭齏俎腌之類﹐頃刻卽熟﹐而終席煎沸。南中有親朋聚會﹐多用之。頻食亦極壅熱﹐疑石中有火毒。

白土坑在富州城北隅﹐其土白膩﹐郡人取以爲貨﹐終古不竭。今五嶺婦女﹐率皆用之爲粉﹐又名鉛粉。

瑇瑁形狀似龜﹐惟腹背甲有紅點。《本艸》云﹕瑇瑁解毒。其大者﹐悉婆娑石。兼云辟邪。廣南盧亭﹝原注﹕海島夷人也﹞﹐獲活瑇瑁龜一枚﹐以獻連帥嗣薛王。王令生取背甲小者二片﹐帶於左臂上﹐以辟毒。龜被生揭其甲﹐甚極苦楚。後養於使宅後北池﹐俟其揭處漸生﹐復遣盧亭送於海畔。或云瑇瑁若生﹐帶之有驗。凡飲饌中有蠱毒﹐瑇瑁甲卽自搖動。若死﹐無此驗。

新瀧等州﹐山田扌柬荒平處鋤爲町畦。伺春雨丘中聚水﹐卽先買鯇魚子﹐散於田內。一二年後﹐魚兒長大﹐食艸根並盡。旣爲熟田﹐又收魚利﹔及種稻﹐且無稗艸。乃養民之上術。

銅柱。舊有韋公幹爲愛州刺史﹐聞有漢伏波銅柱﹐以表封疆在其境。公幹利其財﹐欲摧鎔之於賈。胡士人不知援之所鑄﹐且謂神物﹐哭曰「使者果壞﹐是吾屬爲海人所殺矣。」公幹不聽。百姓奔走﹐訴於都督﹐韓約移書辱之。公幹乃止。

蠻夷之樂﹐有銅鼓焉﹐形如腰鼓﹐而一頭有面。鼓面圓二尺許﹐面與身連﹐全用銅鑄。其身徧有虫魚花艸之狀﹝案﹕此十字原本脫去。今據《太平禦覽》補入﹞﹐通體均厚﹐厚二分以外﹐鑪鑄之妙﹐實爲奇巧。擊之響亮﹐不下鳴鼉﹝案此二句原本脫去。今據《太平禦覽》補入﹞。貞元中﹐驃國進樂﹐有玉螺銅鼓﹝原注﹕玉螺﹐蓋螺之白者﹐非琢石所爲﹞卽知南蠻酋首之家﹐皆有此鼓也。咸通末﹐幽州張直方貶龔州刺史。到任後﹐修葺州城﹐因掘土得一銅鼓﹐載以歸京。到襄漢﹐以爲無用之物﹐遂捨於延慶禪院﹐用代木魚﹐懸於齋室。今見存焉。僖宗朝﹐鄭絪鎭番禺日﹐有林藹者﹐爲髙州太守。有鄕墅小兒﹐因牧牛聞田中有蛤鳴﹝原注﹕蛤卽蝦蟆﹞﹐牧童遂捕之。蛤躍入一穴﹐遂掘之深大﹐卽蠻酋冢也。蛤乃無蹤﹐穴中得一銅鼓﹐其色翠綠﹐土蝕數處損闕﹐其上隱起﹐多鑄蛙黽之狀。疑其鳴蛤卽鼓精也。遂狀其緣由﹐納於廣帥﹐懸於武庫﹐今尙存焉。

嶺表所重之節﹐臘一﹑伏二﹑冬三﹑年四。

夷人通商於邕州石溪口﹐至今謂之獠市。

廣南有舂堂﹐以渾木刳爲槽。一槽兩邊約十杵﹐男女間立﹐以舂稻糧。敲磕槽舷﹐皆有徧拍﹔槽聲若鼓﹐聞於數里。𨿽思婦之巧弄秋砧﹐不能比其劉亮也。

賈人船不用鐵釘﹐只使桄榔須系縛﹐以橄欖糖泥之。糖幹甚堅﹐入水如漆也。

番禺地無狐兔﹐用鹿毛﹑野貍毛爲筆。又昭富春勤等州﹐則擇雞毛爲筆。其爲用與兔毫不異﹐但恨鼠須之名﹐未得見也。

廣州陶家﹐皆作土鍋鑊﹐燒熱﹐以土油之﹝案﹕油釉通﹞。其潔淨則愈於鐵器。尢宜煮藥。一斗者才直十錢﹐愛護者或得數日﹐若迫以巨焰涸之﹐則立見破裂。斯亦濟貧之物。

葫蘆笙。交趾人多取無柄老瓠割而爲笙。上安十三簧﹐吹之音韻淸響﹐雅合律呂。

南道之酋豪﹐多選鵝之細毛﹐夾以布帛﹐絮而爲被﹐復縱橫衲之﹐其溫柔不下於挾纊也。俗云﹕鵝毛柔暖而性冷徧﹐宜覆嬰兒﹐辟驚癇也。

盧亭者。盧循昔據廣州﹐旣敗﹐餘黨奔入海島﹐野居﹐惟食蠔蠣﹐壘殼爲墻壁。

容南土風﹐好食水牛肉。言其脆美。或炰或炙﹐盡此一牛。旣飽﹐卽以鹽酪姜桂調齏而啜之。齏是牛腸胃中已化艸﹐名曰「聖齏」。腹遂不脹﹝案﹕《太平禦覽》引此曰「容南土風﹐好食水牛。言其絕美﹐則柔毛肥虱不足比也。每軍騎有局筵﹐必先此物﹐或炙此一牛﹐旣飽﹐卽以聖齏消之。旣至﹐卽以鹽酪姜桂調而啜之。腹遂不脹。北客到此﹐多赴此筵。但能食肉﹐同有啜齏。」與此書詳略互異﹞。

交趾之人﹐重不乃羹﹝案﹕「不乃」﹐原本訛不祿。考《溪蠻叢笑》引此條云「交趾重不乃羹﹐先鼻引其汁。」不乃者﹐反切擺也。今攺正﹞。羹以羊鹿雞豬肉和骨同一釜煮之﹐令極肥濃漉﹔去肉﹐進蔥姜﹐調以五味﹐貯以盆器﹐置之盤中。羹中有觜銀杓﹐可受一升﹐卽揖讓﹐多自主人先舉﹐卽滿斟一杓﹐內嘴入鼻﹐仰首徐傾之。飲盡﹐傳杓如酒巡行之。喫羹了﹐然後續以諸饌。謂之不乃會﹝原注﹕亦呼爲先腦也﹞。交趾人或經營事務﹐彌縫權要﹐但備此會﹐無不諧者。

南中醞酒﹐卽先用諸藥。別淘漉粳米﹐曬漧﹐旋入藥。和米搗熟﹐卽綠粉矣。熱水溲而團之﹐形如餢飳﹐以指中心﹐刺作一竅﹐布放簟席上﹐以枸杞葉攢罨之﹐其體候好弱﹝案﹐此句疑有脫誤﹞﹐一如造麹法。旣而以藤篾貫之﹐懸於煙火之上。每醞一年﹐用幾个餅子﹐固有恆準矣。南中地暖﹐春冬七日熟﹐秋夏五日熟。旣熟﹐貯以瓦甕﹐用糞掃火燒之。

象肉有十二種﹐合十二屬﹐膽不附肝﹐隨月轉在諸肉中。假如正月建寅﹐膽在虎肉上﹐餘月率同此例﹝案﹕《說郛》引此條虎肉作﹕「尻肉」。考十二屬中﹐寅爲虎﹐故寅月當在虎肉﹐作「尻肉」者非是。《物類相感志》引此條亦作「虎肉」﹞。

廣之屬郡潮﹑循州﹐多野象。潮循人或捕得象﹐爭食其鼻﹐云肥脆﹐尢堪作炙。

蠻王宴漢使於百花樓前﹐設舞象﹐曲樂動﹐倡優引入一象﹐以金羈絡首﹐錦襜垂身﹐隨膝騰踏﹐動頭搖尾﹐皆合節奏。卽舞馬之類。

明皇所教之象﹐天寶之亂﹐祿山大宴諸酋﹐出象紿之曰「此自南海奔至﹐以吾有天命﹐𨿽異類﹐見必拜舞。」左右教之﹐象皆努目不動﹐終不肯拜。祿山怒﹐盡殺之。

乾符四年﹐占城國進馴象三頭。當殿引對﹐亦能拜舞。後放還本國。

恂有親表﹐曾奉使雲南。彼中豪族﹐各家養象﹐負重到遠﹐如中夏之畜牛馬也。

南中小郡﹐多無緇流。每宣徳音﹐須假作僧道陪位。昭宗卽位﹐柳韜爲容廣宣告使﹐赦文到下屬州﹐崖州自來無僧家﹐臨事差攝﹐宣時﹐有一假僧不伏排位。太守王宏夫怪而問之﹐僧曰「役次未當差遣編並。去歲已曾攝文宣王﹐今年又差作和尙。」見者莫不絕倒。

溫媼者﹐卽康州悅城縣孀婦也。績布爲業。嘗於野岸拾菜﹐見沙艸中有五卵﹐遂收歸置績筐中。不數日﹐忽見五小蛇殼﹐一斑四靑﹐遂送於江次﹐固無意望報也。媼常濯浣於江邊﹐忽一日﹐魚出水﹐跳躍戲於媼前﹐自爾爲常。漸有知者﹐鄕裏咸謂之「龍母」﹐敬而事之。或詢以災福﹐亦言多徵應。自是﹐媼亦漸丰足。朝廷知之﹐遣使徵入京師。至全義嶺﹐有疾﹐卻返悅城而卒。鄕裏共葬之﹐江東岸忽一夕天地冥晦﹐風雨隨作﹐及明已移﹐其冢並四面艸木悉移於西岸矣。

陵州刺史周遇﹐不茹葷血。嘗語恂云﹕頃年自靑社之海歸閩﹐遭惡風﹐飄五日夜﹐不知行幾千里也。凡歷六國﹐第一狗國﹐同船有新羅客云﹐是狗國﹐逡巡﹐果見如人裸形抱狗而出。見船驚走。經毛人國﹐形小﹐皆被髮而身有毛﹐蔽如狖。又到野義國﹐船抵暗石而損﹐遂搬人物上岸。伺潮落﹐閣船而修之。初﹐不知在此國﹐有數人同入深林采野蔬。忽爲野義所逐﹐一人被擒﹐餘人驚走﹐回顧見數輩野義同食所得之人。同舟者驚愕無計﹐頃刻有百餘野義皆赤髮裸形﹐呀口怒目而至。有執木槍者﹐有雌而挾子者﹐篙工賈客﹐五十餘人﹐遂齊將弓弩槍劍以敵之。果射倒二野義﹐卽舁拽朋嘯而遁。旣去﹐遂伐木下寨﹐以防再來。野義畏弩﹐亦不復至。駐兩日﹐修船方畢﹐隨風而逝。又經大人國﹐其人悉長大而野﹐見船上鼓噪卽驚走不出。又經流虯國﹐其國人麼麼一槪﹐皆服麻布而有禮﹐競將食物求易釘鐵。新羅客亦半譯其語﹐遣客速過﹐言此國遇華人飄泛至者﹐慮有災禍。旣而又行徑小人國﹐其人悉裸形﹐小如五六歲兒﹐船人食盡﹐遂相率尋其巢穴。俄頃見果﹐采得三四十枚以歸﹐分而充食﹐後行兩日﹐遇一島﹐而取水。忽有羣山羊﹐見人但聳視都不驚避。旣肥且偉﹐初疑島上有人牧養﹐而絕無人﹐蹤捕之﹐僅獲百口食之。

卷中

南中艸萊﹐經冬不衰﹐故蔬園之中﹐載種茄子﹐宿根有二三年﹐漸長枝榦﹐乃爲大樹。每夏秋熟﹐則梯樹摘之。三年後﹐樹漸老﹐子稀卽伐去﹐別載嫩者。

廣州地熱﹐種麥則苗而不實。北人將蔓菁子就彼種者﹐出土卽變爲芥。

山橘子大者﹐冬熟如土瓜﹐次者如彈子丸。其實金色﹐而葉絲皮薄﹐而味酸﹐偏能破气。容﹑廣之人帶枝葉藏之﹐入脂醋﹐尢加香美。

山姜花莖葉﹐卽姜也。根不堪食﹐而於葉間吐花穗如麥﹐粒嫩紅色﹐南人選未開拆者﹐以鹽腌﹐藏入甜糟中。經冬如琥珀﹐香辛可重用爲膾﹐無加也。以鹽藏﹐曝漧煎湯﹐極能治冷气。

鶴子艸蔓生也﹝案﹕《海錄碎事》引此條云「媚艸﹐鶴子艸也。」與此不同﹞﹐其花麹塵色﹐淺紫﹐帶葉如柳而短。當夏開花﹐又呼爲綠花綠葉。南人云是媚艸﹐采之曝漧﹐以代面靨﹐形如飛鶴﹐翅尾嘴足無所不具。此艸蔓至春生雙虫﹐只食其葉。越女收於妝奩中養之﹐如蠶﹐摘其艸飼之﹐虫老不食而蛻爲蝶﹐赤黃色﹐婦女收而帶之﹐謂之媚蝶。

野葛﹐毒艸也﹐俗呼胡蔓艸。誤食之則用羊血漿解之。或說此艸蔓生﹐葉如蘭香﹐光而厚﹐其毒多著葉中﹐不得藥解﹐半日輒死。山羊食其苗﹐則肥而大。

﹛思﹜勞竹﹐皮薄而空。多大者﹐徑不逾二寸﹐皮上粗澀﹐可爲鎖子。錯甲利﹐勝於鐵。若鈍﹐以漿水洗之﹐還復快利。石林之竹﹐勁而利﹐削爲刀﹐割象皮如切。

貞元中﹐有鹽戶犯禁﹐逃於羅浮山﹐深入第十三嶺﹝原注﹕《南越志》云﹕本只羅山忍海上有山浮來相合﹐是謂羅浮山。有十五嶺﹐二十二峯﹐九百八十瀑泉洞穴﹐諸山無出其右也。曾有詩曰﹕四百餘崖海上排﹐根連蓬島蔭天臺。百靈若爲移中上﹐髙華都爲一小堆﹞﹐遇巨竹萬千竿﹐連亙巖谷﹐竹圍皆二丈餘﹐有三十九節﹐二丈許。逃者遂取竹一竿﹐破以爲筏。會赦宥﹐遂挈以歸。有人得一筏﹐奇之﹐獻於太守李復﹐乃圖而紀之。予嘗覽《竹譜》曰﹕云邱帝竹﹝原注﹕帝陵上所生竹﹞﹐一節爲船﹐又何偉哉﹗南海以竹爲甑者﹐類見之矣。皆羅浮之竹也。

挲摩筍﹐桂廣皆殖﹐大若茶碗﹐竹厚而空小。一夫止擎一竿﹐堪爲茆屋椽梁柱。其種者﹐釤其竿﹐每截二尺許﹐打入土﹐不逾月而生根葉。明年長芽﹐筍不數歲﹐成林。其筍南人亦藏之爲筍笴。

箣竹筍﹐其竹枝上刺﹐南人呼爲「刺勒」。自根橫生﹐枝條展轉如織﹐𨿽野火焚燒﹐只燎細枝嫩條﹐其筍叢生﹐轉復牢密。邕州舊以爲城﹐蠻蜒來侵﹐竟不能入。

倒撚子﹐窠叢不大﹐葉如苦李花﹐似蜀葵﹐小而深紫。南中婦女得以染色﹐有子如軟柿﹐頭上有四葉﹐如柿蒂﹐食者必撚其蒂。故謂之「倒撚子」。或呼爲「都撚子」。蓋語訛也。其子外紫內赤﹐無核﹐食之甜軟﹐甚暖腹﹐兼益肌肉。

榕樹﹐桂廣容南府郭之內多栽此樹。葉如冬靑﹐秋冬不凋。枝條旣繁﹐葉又蒙細﹐而根須繚繞﹐枝榦屈盤。上生嫩條如藤垂﹐下漸及地﹐藤梢入土﹐根節成一大榕樹。三五處有根者﹐又橫枝著鄰樹﹐則連理。南人以爲常﹐又謂之「瑞木」。

楓人嶺多楓樹﹐樹老則有癅癭。忽一夜遇暴雷驟雨﹐其樹贅則暗﹐長三數尺。南中謂之楓人。越巫云「取之雕刻神鬼﹐則易致靈驗。」

桄榔樹枝葉並蕃茂﹐與棗檳榔等小異﹐然葉下有須如粗馬尾﹐廣人采之以織巾子。其須尢宜咸水浸漬﹐卽粗脹而韌。故人以此縛舶﹐不用釘綫﹐木性如竹﹐紫黑色有文理而堅﹐工人解之﹐以制博奕局﹝案﹕《政和本艸》所載此句下有「其木削作條鋤﹐利如鐵﹐中石更利﹐惟中蕉柳致敗耳」四句﹞。此樹皮中有屑如面﹐可爲餅食之。

袍木產江溪中﹐葉細如檜﹐身堅類桐﹐惟根軟不勝刀鋸。今潮﹑循多用其根﹐刳而爲履。當未幹時﹐刻削易如割瓜﹐旣幹之後﹐柔韌不可理也。或油畫或漆﹐其輕如通艸﹐暑月著之﹐隔卑濕地﹐气如杉木。今廣州賓從諸郡牧守﹐初到任﹐皆有油畫袍木履也。

廣州無栗﹐惟勤州山中有石栗﹐一年方熟﹐皮厚而肉少﹐味似胡桃仁﹐熟時或爲羣鸚鵡啄食略盡。只此石栗﹐亦甚稀少。

波斯棗﹐廣州郭內見其樹﹐樹身無間枝﹐直聳三四十尺﹐及樹頂四向﹐共生十餘枝葉﹐如海稷廣州所種者。或三五年一番﹐結子亦似北中靑棗﹐但小耳﹗自靑及黃﹐葉已盡﹐朵朵著子﹐每朵約三二十顆。恂曾於番酋家﹐食本國將來者﹐色類沙糖﹐皮肉軟爛﹐餌之﹐乃火爍水蒸之味也。其核與北中棗殊異﹐兩頭不尖﹐雙捲而圓﹐如小塊紫礦。恂亦收而種之﹐久無萌芽﹐疑是蒸熟也。魏文帝詔羣臣曰﹕南方龍眼﹑荔枝﹐蜜比西國葡萄﹑石蜜乎﹖酢且不如﹐中國凡棗味﹐莫言安邑禦棗也。

偏核桃出畢占國﹐肉不堪食。胡人多收其核遺漢官﹐以稱珍異。其形薄而尖頭﹐偏如雀嘴﹐破之食其桃仁﹐味酸似新羅松子。性熱﹐入藥亦與北地桃仁無異。

荔枝﹐南中之珍果也。梧州江前有火山﹐上有荔枝。四月先熟﹝原注﹕以其地蒸﹐故曰火也﹞﹐核大而味酸。其髙新州與南海產者最佳﹐五六月方熟﹐形若小雞子﹐近蒂稍平﹐皮殼微紅﹐肉瑩寒玉。又有焦核者﹐性熱﹐液甘﹐食之過度﹐卽蜜漿制之。又有﹤虫葛﹥荔枝﹐黃色味稍劣於紅者。

龍眼之樹如荔枝﹐葉小﹐殼靑黃色﹐形圓如彈丸大﹐核如木槵子而不堅﹐肉白帶槳﹐其甘如蜜﹐一朵恆三二十顆。荔枝方過﹐龍眼卽熟。南人謂之「荔枝奴」。以其常隨於後也。

橄欖樹﹐身聳枝﹐皆髙數尺﹐其子深秋方熟。閩中尢重此味。云﹕咀之香口﹐勝含雞舌香。飲汁解酒毒。有野生者﹐子繁樹峻﹐不可梯緣﹐但刻其根下方寸許﹐納鹽於其中﹐一夕子皆自落。樹枝節上生脂膏﹐如桃膠﹐南人采之﹐和其皮葉煎之﹐調如黑湯﹐謂之橄欖糖。用泥船損﹐幹後﹐堅於膠漆﹐著水益幹耳。

枸櫞﹐子形如瓜﹐皮似橙而金色﹐故人重之﹐愛其香气。京輦豪貴家釘盤筵﹐憐其遠方異果﹐肉甚厚﹐白如蘿卜﹐南中女工﹐競取其肉﹐雕鏤花鳥﹐浸之蜂蜜﹐點以胭脂﹐擅其妙巧﹐亦不讓湘中人鏤木瓜也。

椰子樹﹐亦類海棕﹐結椰子大如甌杯﹐外有粗皮如大腹﹐次有硬殼﹐圓而且堅﹐厚二三分。有圓如卵者﹐卽截開一頭﹐砂石磨之﹐去其皴皮﹐其斕斑錦文﹐以白金塗之﹐以爲水罐子﹐珍奇可愛。殼中有液﹐數合如乳﹐亦可飲之﹐冷而動气。

廣管羅州多棧香樹﹐身似柳﹝案﹕《政和本艸》所載此句作「如根」﹞﹐其花白而繁﹐其葉如橘皮﹐堪作紙﹐名爲香皮紙。灰白色有紋﹐如魚子箋﹐其紙慢而弱﹐沾水卽爛﹐遠不及楮皮者﹐又無香气﹐或云黃熟棧香﹐同是一樹﹐而根榦枝節各有分別者也。

嶺表朱槿花﹐莖葉者如桑樹﹐葉光而厚﹐南人謂之佛桑。樹身髙者﹐止於四五尺﹐而枝葉婆娑。自二月開花﹐至於仲冬方歇。其花深紅色﹐五出如大蜀葵﹐有蕊一條﹐長於花葉﹐上綴金屑﹐日光所爍﹐疑有焰生。一叢之上﹐日開數百朵﹐𨿽繁而有艷﹐但近而無香。暮落朝開﹐插枝卽活﹐故名之槿﹐俚女亦采而鬻﹐一錢售數十朵﹐若微此花紅妝﹐無以資其色。

胡桐淚。出波斯國﹐是胡桐樹脂也﹐名胡桐淚。又有石淚﹐在石上采也。

沙箸生於海岸沙中﹐春吐苗﹐其心若骨﹐白而且勁﹐可爲酒籌。凡欲采者﹐輕步向前﹐及手急捋之﹐不然聞行者聲﹐遽縮入沙中。掘尋之﹐終不可得也。

容管廉白州產秦吉了﹐大約似鸚鵡嘴﹐腳皆紅﹐兩眼後夾﹐腦有黃肉冠。善效人言﹐語音雄大﹐分明於鸚鵡。以熟雞子和飯如棗飼之。或云容州有純白色者﹐俱未之見也。

越王鳥﹐曲頸長足﹐頭有黃冠如杯﹐用貯水﹐互相飲食。眾鳥雛取其冠﹐堅緞可爲酒杯。

有鳥形如野鵲﹐翅羽黃綠﹐間錯尾生兩枝﹐長二尺餘﹐直而不曲﹐惟尾梢有毛﹐宛如箭羽。因目之爲帶箭鳥。

蚊母鳥形如靑鷁﹐嘴大而長﹐於池塘捕魚而食。每叫一聲﹐則有蚊蚋飛出其口。俗云采其翎爲扇﹐可辟蚊子﹐亦呼爲吐蚊鳥。

北方梟鳴﹐人以爲怪﹐共惡之。南中晝夜飛鳴﹐與鳥鵲無異。桂林人羅取﹐生鬻之﹐家家養﹐使捕鼠﹐以爲勝貍。

鴞大如鴆﹐惡聲﹐飛入人家不祥。其肉美﹐堪爲炙。故《莊子》云﹕見彈求鴞炙。《說文》﹕梟﹐不孝鳥﹐食母而後能飛。《漢書》曰﹕五月五日作梟羹﹐以賜百官。以其惡鳥﹐故以五日食之。古者重鴞炙及梟羹。蓋欲滅其族類也。

鬼車﹐春夏之間稍遇陰晦﹐則飛鳴而過。嶺外尢多。愛入人家﹐爍人魂气。或云﹕九首曾爲犬嚙其一常滴血﹐血滴之家﹐則有凶咎。《荊楚歲時記》云「聞之當喚犬耳﹗」﹝案﹕《荊楚歲時記》云「正月夜多鬼鳥度家﹐家槌牀打戶捩狗耳﹗滅燈燭以禳之。」此作「當喚犬耳」﹐疑「耳」字上脫頓字﹞

鵂鶹卽鴟也﹐爲囮﹝案﹕「囮原本作國﹐」音由。考《北戶錄》引《字林》云「囮音由。今獵師有化也。謹校攺﹞﹐可以聚諸鳥。晝日目無所見﹐夜則飛撮蚊虫﹐乃鬼車之屬也。皆夜飛晝藏﹐或好食人爪甲﹐則知吉凶。凶者輒鳴於屋上﹐其將有咎耳﹗故人除指甲埋之戶內﹐蓋忌此也。亦名夜行遊女與嬰兒作祟﹐故嬰孩之衣不可置星露下﹐畏其祟耳。

韓朋鳥者﹐乃鳧鷖之類。此鳥每雙飛﹐泛溪浦水﹐禽中鸂鶒﹑鴛鴦﹑﹐嶺北皆有之﹐惟韓朋鳥未之見也。案﹐幹寶《搜神記》云﹕大夫韓朋﹝原注﹕一云馮﹞﹐其妻美。宋康王奪之﹐朋怨王。囚之﹐朋遂自殺。妻乃陰腐其衣。王與之登臺﹐自投臺下。左右捉衣﹐衣不勝手。遺書於帶曰「願以屍還韓氏而合葬」。王怒﹐令埋之二冢。相望經夜﹐忽見有梓木生二冢之上﹐根交於下﹐枝連其上。又有鳥如鴛鴦﹐恆棲其樹﹐朝暮悲鳴﹐南人謂此禽卽韓朋夫婦之精魂。故以韓氏名之。

鷓鴣﹐吳楚之野悉有﹐嶺南偏多此鳥﹐肉白而脆﹐遠勝雞雉﹐能解治葛井菌毒。臆前有白圓點﹐背上間紫赤毛﹐其大如野雞﹐多對啼。《南越志》云「鷓鴣𨿽東西回翔﹐然開翅之始﹐必先南翥﹐《其鳴》自呼『杜薄州』」。又《本艸》云「自呼『鉤輈格磔』。」李羣玉《山行聞鷓鴣詩》云「方穿詰曲崎嶇路﹐又聽鉤輈格磔聲。」

交趾人多養孔雀﹐采金翠毛爲扇。

孔雀翠尾﹐自累其身。比夫雄鷄自斷其尾﹐無所稱焉。

嶺表所產犀牛﹐大約似牛﹐而豬頭﹐腳似象蹄﹐有三甲。首有二角﹐一在額上爲兕犀﹐一在鼻上較小爲胡帽犀﹔鼻上者﹐皆窘束而花點少﹐多有奇文。牯犀亦有二角﹐皆爲毛犀﹐俱有栗文﹐堪爲腰帶。千百犀中或遇有通者﹐花點大小奇異﹐固無常定。有徧花路通﹐有頂花﹐大而根。花小者﹐謂之倒插通。此二種亦五色無常矣。若通白黑分明﹐花點差奇﹐則價計巨萬﹐乃希世之寶也。又有墮羅犀﹐犀中最木﹐一株有重七八斤者﹐云是牯犀。額上有心﹐花多是撒豆斑﹐色深者﹐堪爲胯具﹐斑散而淺﹐卽治爲盤碟器皿之類。又有駭雞犀﹝原注﹕羣雞見之驚散﹞﹑辟塵犀﹝原注﹕爲婦人簪梳墮不著也﹞﹑簪辟水犀﹝原注﹕云此犀行於�水﹐翕之開置角於霧之中﹐不濕矣﹞光明犀﹝原注﹕處於暗室﹐則有光明﹞﹐此數犀但聞其說﹐不可得而見也﹝案﹕張世南《遊宦記聞》引此書云「犀有二角﹐一在額上爲咒犀﹐一在鼻上爲胡帽犀。牯犀亦有二角﹐皆爲毛犀。」與此詳略互異﹞。

紅飛鼠多出交趾及廣管瀧州。背腹有深毛茸茸﹐惟肉翼淺黑色﹐多雙伏紅蕉花間。采捕者若獲一﹐則一不去。南中婦人皆買而帶之﹐以爲媚葉。

瓊州不產騾馬﹐人多騎黃牛﹐亦飾以鞍韉﹐加之銜勒。可騎者﹐皆自小習其步驟﹐亦甚有穩快者。

卷下

跳﹤魚廷﹥乃海味之小魚﹤魚廷﹥也。以鹽藏鯔魚兒一斤﹐不啻千筒﹐生擘點醋﹐下酒甚有美味。余遂問名跳之義﹐則曰「捕此者﹐仲春於髙處﹐卓望魚兒來﹐如陣云闊二三百步﹐厚亦相似者﹐旣見報魚師﹐遂槳船爭前而迎之。船衝魚陣﹐不於罟网﹐但魚兒自驚跳入船﹐逡巡而滿。以此爲﹤魚廷﹥﹐故名之跳。」又云「船去之時﹐不可當魚陣之中﹐恐魚多壓沈故也。」卽可以知其多矣。

嘉魚﹐形如鱒﹐出梧州戎城縣江水口。甚肥美﹐眾魚莫可與比。最宜爲﹤魚廷﹥。每炙﹐以芭蕉葉隔火﹐蓋慮脂滴火滅耳。漁陽有﹤魚廷﹥魚﹐亦此類也﹝案﹕原本脫「漁陽有﹤魚廷﹥魚」五字。今據《太平禦覽》增入﹞。

鱟魚﹐其殼瑩淨滑如靑瓷碗﹐釒敖背﹐眼在背上﹐口在腹下﹐靑黑色。腹兩傍爲六腳﹐有尾長尺餘﹐三稜如棕莖﹐雌常負雄而行﹝案﹕「負」原本訛「附」。今據《玉篇》《廣韻》及《西陽雜俎》攺正﹞。捕者必雙得之﹐若摘去雄者﹐雌者卽自止背負之方行。腹中有子如綠豆﹐南人取之﹐碎其肉腳﹐和以爲醬﹐食之。尾中有珠﹐如栗色黃。雌者小﹐置水中﹐卽雄者浮﹐雌者沈。

黃臘魚﹐卽江湖之橫魚。頭嘴長而鱗皆金色﹐南人臠爲炙﹐𨿽美而毒。或煎尃﹐或幹﹐夜卽有光如燭。北人有寓南海者﹐市此魚﹐食之﹐棄其頭於糞筐中﹐夜後忽有光明。近視之﹐益恐懼﹐以燭照之﹐但魚頭耳﹗去燭復明﹐以爲不祥。乃取食奩﹐窺其餘臠﹐亦如螢光達明。徧詢土人﹐乃此魚之常也。憂疑頓釋。

竹魚產江溪間﹐形如鱧魚﹐大而少骨﹐靑黑色。鱗下間以朱點﹐鬛可玩﹐或烹以爲羹﹐臛肥而美。

烏賊魚﹐只有骨一片﹐如龍骨而輕虛﹐以指甲刮之﹐卽爲禾﹐亦無鱗﹐而肉翼前有四足﹐每潮來﹐卽以二長足捉石﹐浮身水上。有小蝦魚過其前﹐卽吐涎﹐惹之取以爲食。廣州邊海人往往探得大者﹐率如蒲扇﹐煠熟以姜醋食之﹐極脆美。或入鹽渾腌。爲幹﹐槌如脯﹐亦美。吳中人好食之。左思《吳都賦》曰「烏賊擁劍。」

石頭魚狀如鱅魚﹐隨其大小﹐腦中有二石子﹐如蕎麥﹐瑩白如玉。有好奇者﹐多市魚之小者﹐貯於竹器﹐任其壞爛﹐卽淘之﹐取其魚腦石子﹐以植酒籌﹐頗爲脫俗。

比目魚﹐南人謂之鞋底魚﹐江淮謂之拖沙魚。

雞子魚﹐口有觜如雞﹐肉翅無鱗﹐尾尖而長。有風濤﹐卽乘風飛於海上﹐船梢類鮐鯣魚。

鱷魚﹐其身土黃色﹐有四足﹐修尾形狀如鼉﹐而舉止趫疾﹐口森鋸齒﹐往往害人。南中鹿多﹐最懼此物。鹿走崖岸之上﹐羣鱷嗥叫其下﹐鹿怖懼落崖﹐多爲鱷魚所得﹐亦物之相攝伏也。故李太尉徳裕貶官潮州﹐經鱷魚灘﹐損壞舟船﹐平生寶玩古書圖畫一時沈失﹐遂召舶上昆侖取之﹐但見鱷魚極多﹐不敢輒近﹐乃是鱷魚窟宅也。

﹤魚臽﹥魚﹐南人云﹐魚之欲產子者﹐須此魚以頭觸其腹而產。俗呼爲「生母魚」。

鮯魚﹐﹝案﹕《類篇》云﹤魚今﹥﹐小魚。﹤魚今﹥魚虫連行絲行也。此鮯魚疑當作﹤魚今﹥魚﹞如白魚﹐而身稍短﹐尾不偃淸。遠江多此魚﹐蓋不產於海也。廣人得之﹐多爲膾﹐不腥而美﹐諸魚無以過也。

鹿子魚﹐赬其尾鬛﹐皆有鹿斑﹐赤黃色。余嘗覽《羅州圖》云﹕州南海中有洲﹐每春夏此魚躍出洲﹐化而爲鹿。曾有人拾得一魚﹐頭已化鹿﹐尾猶是魚。南人云﹕魚化爲鹿﹐肉腥不堪食。

﹤魚倉﹥魚﹐形似鯿魚﹐﹝案﹕《字書》云﹕鯧魚﹐閩人誤爲﹤魚倉﹥魚﹐﹤魚倉﹥殆嶺南俗字﹞而腦上突起連背﹐而圓身﹐肉甚厚﹐肉白如凝脂﹐止有一春骨。治之﹐以姜蔥缹﹝原注﹕音缶﹐蒸也﹞之粳米﹐其骨自軟。食者無所棄﹐鄙俚謂之狗瞌睡魚。以其犬在盤下﹐難伺其骨﹐故云「狗瞌睡魚」也。

全義嶺之西南﹝案﹕「全義」原本訛作「金義。」考《唐地理誌》有全義縣﹐與小注所云靈川縣同屬桂州。今攺正﹞有盤龍山﹐山有乳洞﹐斜貫一溪﹐號爲靈水溪﹝原注﹕今桂州靈川縣也﹞溪內有魚﹐皆修尾四足﹐丹其腹﹐游泳自若﹐漁人不敢捕之。《爾雅》云﹕鯢似鮎﹐四足﹐聲如小兒。﹝案此二句非《爾雅》本文﹐見郭璞《注》。邢昺《疏》云﹕鯢雌鯨也﹞今商州山溪內﹐亦有此魚﹐謂之魶魚。﹝案﹕《太平寰宇記》魶作納。考《博雅》云﹕鯢﹐魶也。《類篇》云﹕魶﹐鯢也。此作魶爲是。﹞

海鱒﹐卽海上最偉者也﹐其小者﹐亦千餘尺。吞舟之說﹐固非謬也﹝案目原本脫此二句。今據《太平廣記》補入﹞每歲﹐廣州常發銅船過安南﹐貨易路經調黎﹝原注﹕地名。海心有山﹐阻東海濤險而急﹐亦黃河之西門也﹞深闊處﹐或見十餘山﹐或出或沒﹐篙工曰「非山島﹐鱒魚背也。」雙目閃爍﹐鬐鬛若簸朱旗﹐日中忽雨霢霂。舟子曰「此鱒魚噴气﹐水散於空﹐風勢吹來﹐若雨耳。」近魚卽鼓船而噪﹐倏爾而沒﹝原注﹕魚畏鼓﹐物類相伏耳﹗﹞。交趾回﹐乃捨舟取雷州﹐緣岸而歸。不憚苦辛﹐蓋避海鱒之難也。乃靜思曰「設使者鱒瞋目張喙﹐我舟若一葉之墜眢井耳﹗寧得不皓首乎﹖」

南人多買蝦之細者﹐生切彳卓萊蘭香蓼等﹝案《字林》等書倬萊﹐芋萊也。南方艸木狀作綽萊﹐蓋刊寫訛異。﹞﹐用濃醬醋﹐先潑活蝦﹐蓋似生萊﹐以熱釜覆其上﹐就口跑出﹐亦有跳出醋碟者﹐謂之蝦生。鄙俚重之﹐以爲異饌也。

海蝦﹐皮殼嫩紅色﹐就中腦殼與前雙腳有鉗者﹐其色如朱。余嘗登海﹤舟同﹥﹐忽見窗版懸二巨蝦殼﹐頭尾鉗足俱全﹐各七八尺。首占其一分﹐嘴尖如鋒刃﹐嘴上有須﹐如紅筋﹐各長二三尺﹐前雙腳有鉗﹐云「以此捉食﹐鉗粗如人大指﹐長三尺餘﹐上有芒刺如薔薇枝﹐赤而銛硬﹐手不可觸。腦殼烘透﹐彎環尺餘﹐何止於杯盂也﹗﹝案﹕《太平廣記》引此書一條有曰﹕《北戶錄》云﹕滕恂爲廣州刺史﹐有客語恂曰「蝦須有一丈者﹐堪爲拄杖。」恂不信﹐客去東海﹐取須四尺以示恂﹐方服其異。凡九句爲此書所無。又案﹕《海錄碎事》引此書云﹕海中有大蝦須可爲杖﹐長丈餘。與此條所云「須如紅筋﹐各長二三尺」二語不同。附識於此。﹞

石矩亦章舉之類。身小而足長﹐入鹽幹燒﹐食極美。又有小者﹐兩足如常﹐曝漧後﹐似射踏子。故南中呼爲「射踏子」也﹝案﹕韓愈詩﹕章舉馬甲柱﹐闕以怪自呈。《考異》云﹕章舉有八腳﹐身上有肉﹐如臼﹐亦曰章魚。馬甲柱﹐卽江瑤柱﹐此云石矩﹐卽章舉之類當別有「章舉」一條﹐而傳寫佚之﹞。

紫貝卽砑螺也﹝案曾慥《類說》所載作「砑螺之紫貝」。與此意同文異﹞。儋振夷黎海畔﹐采以爲貨。

鸚鵡螺﹐旋尖處屈而朱﹐如鸚鵡嘴﹐故以此名。殼上靑綠斑文﹐大者可受三升﹐殼內光瑩如雲母﹐裝爲酒杯﹐奇而可玩﹐又﹐紅螺大小亦類鸚鵡螺殼﹐薄而紅﹐亦堪爲酒器﹐刳小螺爲足﹐綴以膠漆﹐尢可佳尙。

瓦屋子﹐蓋蚌蛤之類也。南中舊呼爲「蚶子頭」。因盧鈞尙書作鎭﹐遂攺爲瓦屋子﹐以其殼上有稜如瓦壠﹐故名焉。殼中有肉﹐紫色而滿腹﹐廣人尢重之。多燒以薦酒﹐俗呼爲「天臠炙」﹐喫多卽壅气﹐背膊煩疼﹐未測其本性也。

水蟹螯殼內皆咸水﹐自有味。廣人取之﹐淡煮﹐吸其咸汁下酒。

黃膏。蟹殼內有膏如黃酥﹐加以五味﹐和殼博之。食亦有味。赤蟹殼內黃赤膏如雞鴨子黃﹐肉白﹐以和膏﹐實其殼中﹐淋以五味﹐蒙以細面﹐爲蟹飥﹐珍美可尙。紅蟹殼﹐殷紅色﹐巨者可以裝爲酒杯也。虎蟹﹐殼上有虎斑﹐可裝爲酒器﹐與紅蟹皆產瓊岸海邊。

蝤蛑﹐乃蟹之巨而異者。蟹螯上有細毛如苔﹐身上八足﹐蝤蛑則螯無毛。後兩小足﹐薄而闊﹐俗謂之撥掉子。與蟹有殊﹐其大如升﹐南人皆呼爲蟹﹐﹝原注﹕有大如小�子者﹞八月﹐此物與虎鬥﹐往往夾殺人也﹝案﹕「蝤蛑」原本作「蝤蜂」。考《玉篇》《廣韻》《續博物志》《酉陽雜俎》《埤雅》等書無「蝤蜂」﹐只有蝤蛑﹐云似蟹而大云八月能與虎鬥﹐云螯能殺人。與此條意義相合﹐今據以校攺﹞。

蛤蚧﹐首如蝦蟆﹐背有細鱗。如蠶子。土黃色﹐身短尾長﹐多巢於樹中。端州古墻內﹐有巢於廳署城樓間者﹐暮則鳴﹝案﹕《政和本艸》云「多巢於榕樹中」﹐較此本多一「榕」字。又云「旦暮則鳴」﹐較此本多一「旦」字﹞。自呼蛤蚧。或云鳴一聲﹐是一年者。里人采之﹐鬻於市爲藥﹐能治肺疾。醫人云﹐藥力在尾﹐不具者無功。

海鏡﹐廣人呼爲「膏葉盤」﹝案﹕膏葉﹐《海錄碎事》及《說郛》作「膏菜」﹞。兩片合以成形﹐殼圓﹐中甚瑩滑﹐日照如雲母光﹐內有少肉﹐如蚌胎﹐腹中有小蟹子﹐其小如黃豆而螯足具備。海鏡饑﹐則蟹出拾食﹐蟹飽歸腹﹐海鏡亦飽。余曾市得數个﹐驗之﹐或迫之以火﹐卽蟹子走出﹐離腸腹立斃。或生剖之﹐有蟹之活在腹中﹐逡巡亦斃。

蠔卽牡蠣也。其初生海島邊﹐如拳而四面漸長﹐有髙一二丈者﹐巉巖如山。每一房內﹐蠔肉一片﹐隨其所生﹐前後大小不等。每潮來﹐諸蠔皆開房﹐見人卽合之。海夷盧亭往往以斧揳取殼﹐燒以烈火﹐蠔卽啟房。挑取其肉﹐貯以小竹筐﹐赴墟市以易酒﹝原注﹕盧亭好酒﹐以蠔肉換酒也﹞。肉大者﹐腌爲炙﹔小者﹐炒食。肉中有滋味﹐食之卽能壅腸胃。

彭螖﹐吳呼爲彭越。蓋語訛也。足上無毛﹐堪食。吳越間多以異鹽﹐藏貨於市。

竭朴﹐乃大蟛蜞也。殼有黑斑﹐雙螯一大一小﹐常以大螯捉食﹐小螯分自食。

招潮子﹐亦蠻蜞之屬。殼帶白色﹐海畔多潮﹐潮欲來﹐皆出坎舉螯如望。故俗呼「招潮也。」

水母﹐廣州謂之水母﹐閩謂之蛇﹝原注﹕疑駕切﹞。其形乃渾然凝結一物﹐有淡紫色者﹐有白色者。大如覆帽﹐小者如碗﹐腹下有物﹐如懸絮﹐俗謂之足﹐而無口眼﹝案﹕曾慥《類說》所載作「有口無眼」與此不同。﹞常有數十蝦寄腹下﹐咂食其涎。浮泛水上﹐捕者或遇之﹐卽欻然而沒﹐乃是蝦有所見耳。《越絕書》云﹐海鏡﹐蟹爲腹﹐水母卽蝦爲目也。南人好食之。云性暖﹐治河魚之疾。然甚腥﹐須以艸木灰點生油﹐再三洗之﹐瑩淨如水晶紫玉﹐肉厚可二寸﹐薄處亦寸餘。先煮椒桂﹐或豆蔻﹑生薑縷切而煠之﹐或以五辣肉醋﹐或以蝦醋如鱠﹐食之最宜。蝦醋亦物類相攝耳﹗水母本陰海凝結之物﹐其理未詳﹝案﹕自「南人好食之」以下﹐原本無之。今據《太平廣記》校增﹞。

十二時虫﹐則蛇師蜥蜴之類也。土色者﹐身尾長尺餘﹐腦上連背有髻鬛﹐艸樹上行極迅速﹐亦多在人家籬落間。俗傳云﹐一日隨十二時變色﹐因名之。

南土有金蛇﹐亦名蜴蛇﹐又名地鮮﹐州土出﹐﹝案此句上疑有脫誤﹞黔中桂州亦有。卽不及黔南者﹐其蛇粗如大指﹐長一尺許﹐鱗甲上有金銀﹐解毒之功不下吉利也。

蚺蛇﹐大者五六丈﹐圍四五尺﹐以次者﹐亦不下三四丈。圍亦稱是。身有斑文﹐如故錦纈﹐俚人云﹐春夏多於山林中等鹿過則銜之﹐自尾而吞﹐惟頭角礙於口中﹝案﹐原本脫此十四字。今據《太平廣記》補入﹞。則於樹間合其首﹐俟鹿壞﹐頭角墜地﹐鹿身方咽入腹。如此蝮蛇極羸弱﹐及其鹿消﹐壯俊悅懌﹐勇健於未食鹿者。或云一年則食一鹿。

蚺蛇膽﹐普安州有養蛇戶﹐每年五月五日卽擔蚺蛇入府﹐祗候取膽。余曾親見。皆於大籠之中﹐藉以軟艸盤屈其上﹐兩人舁一條在地上﹐卽以十數拐子從頭翻其身﹐旋以拐子案之﹐不得轉側﹐卽於腹上約其尺寸用利刃決之﹐肝膽突出。卽割下其膽﹐皆如鴨子大。曝於以備上貢。卻合內肝﹐以綫合其瘡口﹐卽收入籠。或云﹐舁歸放川澤。

兩頭蛇﹐嶺外多此類。時有如小指大者﹐長尺餘﹐腹下鱗紅﹐皆錦文﹐一頭有口眼﹐一頭似蛇而無口眼。云兩頭俱能進退﹐謬也。昔孫叔敖見之不祥。乃殺而埋之。南人見之爲常﹐其禍安在哉﹗

蟕蠵者﹐俗謂之玆夷﹐乃山龜之巨者。人立其背﹐可負而行。產潮循山中。鄕人采之﹐取殼以貨。要全其殼﹐須以木楔出肉﹐龜吼如牛﹐聲響山谷。廣州有巧匠﹐取其甲黃明﹐無日腳者。﹝原注﹕甲上有散黑暈﹐爲日腳矣。﹞煮而拍之﹐陷黑瑇瑁花﹐以爲梳篦杯器之屬﹐狀甚明媚﹝案﹕《政和本艸》引此條云「蟕蠵俗謂之玆夷。蓋山龜之大者﹐人立其背上﹐可負而行。潮循間甚多﹐鄕人取殼以生得全者爲貴。初用木挑出其肉﹐龜被楚毒﹐鳴吼如牛﹐聲動山谷。工人以其甲通明黃色者煮擡陷瑇瑁爲器。今所謂龜筒者是也﹞。

蜈蚣。《南越志》云﹕大者﹐其皮可以鞔鼓。取其肉﹐曝爲脯﹐美於牛肉。又云﹕長數丈能啖牛﹐里人或遇之﹐則鳴鼓燃火炬﹐以驅逐之。

龐蜂生於山野﹐多在橄欖樹上。形如蜩蟬﹐腹毒而薄﹐其鳴自呼爲「龐蜂」﹐但聞其聲﹐采得者鮮矣。人以善價求之﹐以爲藥。

宣歙人脫蜂子法﹐大蜂結房於山林間﹐大如巨鐘﹐其中數百層﹐土人采時﹐須以艸覆蔽體﹐以捍其毒螫﹐復以煙火燻散蜂母﹐乃敢攀緣崖木﹐斷其蒂。一房中蜂子或五六斗至一石﹐以鹽炒曝漧﹐寄入京洛﹐以爲方物。然房中蜂子三分之一﹐翅足已成﹐則不堪用。

交﹑廣溪洞間﹐酋長多收蟻卵﹐淘澤令淨﹐鹵以爲醬。或云其味酷似肉醬﹐非官客親友﹐不可得也。

嶺南蟻類極多﹐有席袋貯蟻﹐子窠鬻於市者﹐蟻窠如薄絮囊﹐皆連帶枝葉﹐蟻在其中﹐和窠而賣之。有黃色大於常蟻﹐而腳長者。云﹕南中柑子樹無蟻者﹐實多蛀。故人競買之﹐以養柑子也。

