海國聞見錄淸陳倫炯

提要自序卷上天下沿海形勢錄東洋記東南洋記南洋記小西洋記大西洋記昆侖﹝又呼昆屯﹞南澳气卷下四海總圖沿海全圖臺灣圖臺灣後山圖澎湖圖瓊州圖

自序

先公少孤貧﹐廢書學賈﹐往來外洋。見老於操舟者﹐僅知鍼盤風信﹔叩以形勢則茫然﹐間有能道一﹑二事實者而理莫能明。先公所至﹐必察其面勢﹑辧其風潮﹔觸目會心﹐有非學力所能造者。

康熙壬戌﹐聖祖仁皇帝命徵澎﹑臺﹐遣靖海侯施公瑯提督諸軍﹔旁求習於海道者。先公進見﹐聚米爲山﹐指畫形勢﹐定計候南風以入澎湖﹔遂藉神策廟算﹐應時戡定。又奉施將軍令﹐出入東﹑西洋﹐招訪鄭氏有無遁匿遺人﹔凡五載。敍功授職﹐再遷至碣石總兵﹐擢廣東副都統﹝按「廣東通誌」﹕右翼副都統陳昴﹐漢籍﹐福建人﹔康熙五十七年任﹞﹐皆濱海地也。倫炯蒙先帝殊恩﹐得充侍衛﹔親加教育﹐示以沿海外國全圖。康熙六十年﹐特授臺灣南路參將。皇上嗣位﹐蒙恩遷澎湖副將﹑移臺灣水師副將﹐卽擢授臺灣總兵﹐移鎭髙﹑雷﹑廉﹐又皆濱海地也。倫炯自爲童子時﹐先公於島沙隩阻盜賊出沒之地﹐輒諄諄然告之。少長﹐從先公宦浙﹐聞日本風景佳勝﹐且欲周諮明季擾亂閩﹑浙﹑江南情實﹔庚寅夏﹐親遊其地。及移鎭髙﹑雷﹑廉﹐壤接交址﹔日見西洋諸部估客﹐詢其國俗﹑考其圖籍﹐合諸先帝所圖示指畫﹐毫髮不爽。乃按中國沿海形勢﹑外洋諸國疆域相錯﹑人風﹑物產﹑商賈貿遷之所﹐備爲圖志。蓋所以志聖祖仁皇帝曁先公之教於不忘﹐又使任海疆者知防禦搜捕之扼塞﹐經商者知備風潮﹑警寇掠﹐亦所以廣我皇上保民卹商之徳意也。

雍正八年﹝歲次庚戌﹞仲冬望日﹐同安陳倫炯謹志。天下沿海形勢錄

天下沿海形勢﹐從京師﹑天津東向遼海﹑鐵山﹑黃城﹑皮島﹐外對朝鮮﹐左延東北山海關﹑寧遠﹑蓋平﹑復州﹑金州﹑旅順口﹑鴨綠江而抵髙麗﹐右袤東南山東之利津﹑淸河﹑蒲臺﹑壽光﹑海倉口﹑登州而至廟島成山衛。登州與旅順口南北隔海對峙﹐東懸皮島﹐西匝兩京﹑登萊﹐是爲遼海。

登州一郡﹐陡出東海﹐盡於成山衛﹔海舶往盛京﹑天津者﹐以成山爲標準也。成山衛轉西南﹐則靖海﹑大嵩﹑萊陽﹑鰲山﹑靈山而至江南海州。此皆登州西南之海也。

海州而下﹑廟灣而上﹐則黃河出海之口。河濁海淸﹐沙泥入海則沈實。支條縷結﹐東向紆長﹐潮滿則沒﹐潮汐或淺或沈﹐名曰五條沙﹔中間深處﹐呼曰沙行。江南之沙船往山東者﹐恃沙行以寄泊﹔船因底平﹐少擱無礙。閩船到此﹐則魄散魂飛。底圓﹐加以龍骨三段﹐架接髙昂﹐擱沙播浪則碎折﹔更兼江﹑浙海潮﹐外無藩捍屏山以緩水勢﹐東向澎湃﹐故潮汐之流﹐比他省爲最急﹐乏西風開避﹐舟隨澑擱﹐靡不爲壞。是以海舶往山東﹑兩京﹐必從盡山對東開一日夜﹐避過其沙﹐方敢北向。是以登萊﹑淮海稍寬海防者﹐職由五條沙爲之保障也。

廟灣南﹐自如臯﹑通州而至洋子江口﹐內狼山﹑外崇明﹐鎖鑰長江﹔沙阪急潮﹐其槪相似。而崇明上鎖長江﹑下扼吳淞﹐東有洋山﹑馬迹﹑花腦﹑陳錢諸山﹐接連浙之寧波定海外島。而嘉興之乍浦﹑錢塘之鱉子﹑余姚之後海﹑寧波之鎭海﹐𨿽沿海相聯要疆﹐但外有定海爲之扞衛﹐實內海之堂奧也。惟乍浦一處濱於大海﹐東達漁山﹐北達江南之洋山﹑定海之衢山﹑劍山﹐外則汪洋。言海防者﹐當畱意焉。江﹑浙外海﹐以馬迹爲界﹔山北屬江﹐山南屬浙﹐而陳錢外在東北﹐俗呼盡山﹔山大澳廣﹐可泊舟百餘艘。山產水仙﹐海產淡菜﹝蚌屬﹞﹑海鹽﹝卽小魚﹞。賊舟每多寄泊﹐江﹑浙水師更當加意於此。南之海島﹐由衢山﹑岱山而至定海﹔東南由劍山﹑長塗而至普陀。普陀直東之外﹐出洛迦門﹐有東霍山﹔夏月賊舟亦可寄泊﹐伺劫洋舶回棹﹐且與盡山南北爲犄角。山腳水深﹐非加長椗纜不足以寄。普陀之南﹐自崎頭至昌國衛﹐接聯內地﹔外有韭山﹑弔邦﹐亦賊舟寄泊之所﹔此皆寧波郡屬。

自寧波﹑臺州﹑黃巖沿海而下﹐內有佛頭﹑桃渚﹑崧門﹑楚門﹐外有茶盤﹑牛頭﹑積榖﹑鱟殼﹑石塘﹑枝山﹑大鹿﹑小鹿﹐在在皆賊艘出沒經由之區﹔南接樂淸﹑溫州﹑瑞安﹑金鄕﹑蒲門﹔此溫屬之內海。樂淸東峙玉環﹐外有三盤﹑鳳凰﹑北屺﹐南屺而至北關以及閩海接界之南關﹔實溫﹑臺內外海徑寄泊樵汲之區﹐不可忽也。

閩之海﹐內自沙埕﹑南鎭﹑烽火﹑三沙﹑斗米﹑北茭﹑定海﹑五虎而至閩安﹐外自南關﹑大崳﹑小崳﹑閭山﹑芙蓉﹑北竿塘﹑南竿塘﹑東永而至白犬﹐爲福寧﹑福州外護左翼之藩籬﹔南自長樂之梅花﹑鎭東﹑萬安爲右臂﹐外自磁澳而至艸嶼﹐中隔石牌洋﹐外環海壇大島。閩安𨿽爲閩省水口咽喉﹐海壇實爲閩省右翼之扼要也。由福淸之萬安﹐南視平海﹐內虛海套﹐是爲興化﹔外有南日﹑湄洲﹐再外烏坵﹑海壇。所當畱意者﹐東北有東永﹑東南有烏坵﹐猶浙之南屺﹑北屺﹑積榖﹑弔邦﹑韭山﹑東霍﹑衢山﹑江之馬迹﹑盡山是也。

泉州北崇武﹑獺窟﹐南祥芝﹑永寧﹐左右拱抱﹐內藏郡治﹔下接金﹑廈二島﹐以達漳州。金爲泉郡之下臂﹐廈爲漳郡之咽喉。漳自太武而南﹐鎭海﹑六鰲﹑古雷﹑銅山﹑懸鐘﹐在在可以寄泊﹔而至南澳﹐以分閩﹑粵。

泉﹑漳之東﹐外有澎湖﹐島三十有六﹐而要在媽宮﹑西嶼頭﹑北港﹑八罩四澳﹐北風可以泊舟﹔若南風﹐不但有山﹑有嶼可以寄泊﹐而平風靜浪﹐黑溝﹑白洋皆可暫寄﹐以俟潮流。洋大而山低﹐水急而流回﹐北之吉貝﹑沈礁一綫﹐直生東北﹐一目未了﹔內皆暗礁滿布﹐僅存一港蜿蜒﹐非熟習深諳者不敢棹至。南有大嶼﹑花嶼﹑貓嶼﹐北風不可寄泊﹐南風時宜巡緝。

澎湖之東則臺灣。北自雞籠山對峙福州之白犬洋﹐南自沙馬崎對峙漳之銅山﹐延綿二千八百里。西南一片沃野﹐自海至山﹐淺闊相均﹐約百里﹔西東穿山至海﹐約四﹑五百里﹐崇山疊箐﹐野番類聚。建一郡﹑分四縣﹐山川形勢﹑生熟番性﹑蜂窠蟻穴﹐志考備載。郡治南抱七昆身﹐而至安平鎭大港﹔隔港沙洲﹐北至鹿耳門。鹿耳門隔港之大綫頭沙洲而至■﹝隙﹐目代阝﹞仔﹑海翁■﹝隙﹐目代阝﹞﹐皆西護府治。而港之可以出入巨艘﹐惟鹿耳門與雞籠﹑淡水港﹔其餘港汊𨿽多﹐大船不能出入﹐僅平底■﹝舟彭﹞之船﹑四五百石之三板頭船堪以出進。此亦海外形勢以扞內地沿海要疆。

南澳東懸海島﹐捍衛漳之詔安﹑潮之黃岡﹑澄海﹐閩﹑粵海洋適中之要隘。外有小島三﹕爲北澎﹑中澎﹑南澎﹔俗呼爲三澎﹐南風賊艘經由暫寄之所。內自黃岡﹑大澳而至澄海﹑放雞﹑廣澳﹑錢澳﹑靖海﹑赤澳﹐此𨿽潮郡支山入海﹐實爲潮郡賊艘出沒之區﹔晨遠揚於外洋以伺掠﹐夜西向於島澳以偸泊。而海賊之尢甚昔﹐多潮產也。

赤澳一洋至甲子﹐南至淺澳﹑田尾﹑遮浪﹑汕尾﹑鮜門港﹑大星﹑平海﹐𨿽屬惠州﹐而山川人性與潮無異。故於居中碣石立大鎭。下至大鵬﹑佛堂門﹑將軍澳﹑紅香鑪﹑急水門﹐由虎門而入粵省﹐外自小星﹑筆管﹑沱濘﹑福建頭﹑大崳山﹑小崳山﹑伶仃山﹑旗纛嶼﹑九州島洋而至老萬﹐島嶼不可勝數﹔處處可以樵汲﹐在在可以灣泊。粵之賊艘﹐不但■﹝舟曾﹞艍海舶此處可以伺劫﹐而內河槳船﹑櫓船﹑漁舟﹐皆可出海羣聚剽掠。粵海之藏垢納污者﹐莫此爲甚。

廣省左捍虎門﹑右扼香山。而香山𨿽外護順徳﹑新會﹐實爲省會之要地﹔不但外海捕盜﹑內河緝賊﹐港汊四通﹐姦匪殊甚﹐且共域澳門﹐外防番舶﹐與虎門爲犄角。有心者豈可泛視哉﹖

外出十字門而至魯萬﹔此洋艘﹑番舶來往經由之標準。下接岸門﹑三竈﹑大金﹑小金﹑烏豬﹑上川﹑下川﹑戙船澳﹑馬鞍山﹔此肇屬廣海﹑陽江﹑雙魚之外護也。

髙郡之電白外﹐有大﹑小放雞﹔吳川外﹐有州﹐下鄰雷州白鴿﹑錦囊﹐南至海安。自放雞而南至於海安﹐中懸州﹐暗礁暗沙難以悉載﹔非深諳者莫敢內行。而髙郡地方﹐實藉沙礁之庇也。

雷州一郡﹐自遂溪﹑海康﹑徐聞向南幹出四百餘里而至海安﹐三面濱海﹐幅闊百里﹔對峙瓊州﹐渡海百二十里。自海安繞西北至合浦﹑欽州﹑防城而及交址之江平﹑萬寧州﹐延長一千七百里。故海安下廉州﹐船宜南風﹐上宜北風。

自廉之冠頭嶺而東﹐白龍﹑調埠﹑川江﹑永安﹑山口﹑烏兔﹐處處沈沙﹐難以名載。自冠頭嶺而西至於防城﹐有龍門七十二徑﹐徑徑相通。徑者﹑島門也﹐通者﹑水道也﹔以其島嶼懸雜﹐而水道皆通。廉多沙﹑欽多島﹐地以華夷爲限﹔而又產明珠﹐不入於交址﹐是以亭建「海角」於廉﹑「天涯」於欽。

瓊州屹立海中﹐地從海安渡脈﹐南崖州﹑東萬州﹑西儋州﹑北瓊州﹐與海安對峙。瓊山﹑文昌﹑樂會﹑陵水﹑感恩﹑臨髙﹑定安﹑澄邁沿海諸州縣﹐環繞熟黎﹔而熟黎環繞生黎﹐而生黎環繞五指嶺﹑七指山。五指西向﹑七指南向﹐周圍陸路一千五百三十里。府城中路直穿黎心至崖州﹐五百五十五里﹔萬州東路直穿黎心至儋州﹐五百九十里。自海口港之東路沿海﹐惟文昌之潭門港﹑樂會之新潭﹑那樂港﹑萬州之東澳﹑陵水之黎庵港﹑崖州之大蛋港﹔西路沿海﹐惟澄邁之馬裊港﹑儋州之新英港﹑昌化之新潮港﹑感恩之北黎港﹐可以灣泊船隻。其餘港汊𨿽多﹐不能寄泊﹐而沿海沈沙﹐行舟實爲艱險。內山生黎﹐嵐瘴殊甚﹐吾人可住熟黎而不可住生黎﹔生黎可住熟黎而不可到吾地。熟黎夾介其間﹐以水土習宜故也。此亦海外稍次之臺灣。惜乎田疇不廣﹐歲仰需於髙﹑雷﹔𨿽產楠﹑沈諸香等於廣南﹑甲於諸番﹐又非臺灣沃野千里所可比擬也。

東洋記

天地之大﹐何物不容﹔輕淸之气﹐包涵萬類﹐星辰日月亦有所不及。而聖人測理備至﹐定四方﹐制指南﹐分二十四籌﹐由近之遠﹐莫出範圍﹔啟後世愚蒙﹐識萬國九州島。然而九州島之外﹐又有九州島。謹按四方外國地方海道﹑人物﹑風土﹐粗據所見而略誌之﹔俾後之君子﹐有所采擇。

朝鮮居天地之艮方﹐聯盛京﹑對天津﹐古箕子地。分郡縣幅員裏道﹑朝貢經由﹐歷代史典輿圖備紀﹐無庸剿說。其南隔一洋﹐日本國屬之對馬島﹔順風一夜可抵﹐明關白爲亂者是也。

自對馬島而南﹐寅甲卯東方一帶七十二島﹐皆日本倭奴之地﹔而與中國通貿易者﹐惟長崎一島。長崎產乏粟菽﹐難供食指﹔開貿易﹐入公家﹐通計終歲所獲利﹐就長崎按戶口均分。國王居長崎之東北﹐陸程近一月﹐地名彌耶谷﹐譯曰京﹔受封漢朝。王服中國冠裳﹔國習中華文字﹐讀以倭音。予奪之權﹑軍國政事柄於上將軍﹐王不干預﹔僅食俸米﹑受山海貢獻﹑上將軍有時朝見而已。易代爭奪﹐不爭王而爭上將軍。倭人記載﹕自開國以來﹐世守爲王。昔時上將軍曾篡奪之﹐山海應貢之物不產﹑五穀不登﹑陰陽不順﹔退居臣位﹐然後順若如故﹔至今無敢妄冀者。官皆世官﹑世祿﹐遵漢制以刺史千石爲名﹔祿厚足以養廉﹐故少犯法。卽如年僉舉一街官﹝街官者﹐鄕保也﹞﹐歲給贈養五十金﹐事簡而閒。通文藝者爲髙士﹐優以禮﹑免以徭。俗尙淨潔﹐街衢時爲拭滌。夫妻不共湯羹﹔飲余﹐婢僕尙棄之。富者履坐絮席﹑貧者履坐薦席﹐名曰「毯踏棉」﹔各家計攤「毯踏棉」之多寡爲戶口。男女衣服﹐大領闊袖﹔女加長以曳地﹐畫染花卉文采。褌用帛幅裹繞﹐足著短襪以曳履。男束帶以插刀﹔髡須而剃頂﹐額畱鬢髮至後枕闊寸餘﹐向後一挽而系結﹐發長者修之。女不施脂而傅粉﹔不帶鮮花﹐剪彩簪珥而插玳瑁﹔綠發如雲﹐日加滌洗﹐燻灼楠﹑沈﹐髻挽前後。爪甲無痕﹐惟恐納垢。至於男女眉目肌理﹐不敢比勝中華﹐亦非諸番所能比擬﹔實東方精華之气所萃。人皆覆姓﹔其單姓者﹐徐福配合之童男女也。徐福所居之地﹐名曰徐家村﹔其冢在熊指山下。某國男子年五十餘﹐陽多痿。奴者儂也﹐故呼之曰「倭奴」。俗尊佛﹐尙中國僧﹔敬祖先﹐時掃墳廬。得香花﹑佳果﹐非敬佛僧﹐則上祖墳。人輕生﹕有犯法者﹐事覺﹐向荒山割肚自殺﹐無累他人。立法最嚴﹐人無爭鬥。語言寂寂﹐呼僮僕﹐鳴掌則然諾。無售買人口﹐傭工期滿卽歸。所統屬國二﹕北對馬島﹐與朝鮮爲界﹔朝鮮貢於對馬﹐而對馬貢於日本。南薩峒馬﹐與琉球爲界﹔琉球貢於薩峒馬﹐而薩峒馬貢於日本。二島之王﹐俱聽指揮。气候﹐與山東﹑江﹑浙齊。長崎與普陀﹐東西對峙﹐水程四十更﹔廈門至長崎﹐七十二更。北風從五島門進﹐南風從天堂門進。對馬島坐向登州﹐薩峒馬坐向溫﹑臺。地產金﹑銀﹑銅﹑漆器﹑磁器﹑紙箋﹑花卉染印﹐海產龍涎香﹑鰒魚﹑海參﹑佳蔬等類。薩峒馬山髙巉巖﹐溪深水寒﹐故刀最利﹐兼又產馬﹐人壯健。嘉靖間﹐倭寇者﹐薩峒馬是也。日本原市舶永嘉﹐因倭之漁者十八人被風入中國﹐姦人引之爲亂﹐髡須剃額﹐雜以遠處土語﹐遞相攘掠﹐羣稱「倭奴」﹔後平回國﹐僅十八人﹐王正以法﹐隨禁市舶中國﹐聽我彼往﹐至今無敢來者﹔倭載十八奇士。普陀往長崎𨿽東西正向直取而渡橫洋﹐風浪巨險﹔諺云﹕『日本好貨﹐五島難過』。廈門往長崎﹐乘南風﹐見臺灣雞籠山﹔北至米糠洋﹑香蕈洋﹐再見薩峒馬大山﹑天堂﹐方合正鍼。糠﹑蕈二洋﹐洋中水面若糠秕﹑水泡若蕈菌﹐呼之爲「米糠洋」﹑「香蕈洋」。

薩峒馬而南﹐爲琉球也﹔居於乙方﹐計水程六十八更﹐中山國是也。習中國字﹔人弱而國貧。產銅器﹑紙﹑螺甸﹑玳瑁﹐無可交易。其衣冠人物﹐貢由福州﹔久熟習見﹐故不詳載。

自日本﹑琉球而東﹐水皆東流﹔莊子所謂『尾閭﹝原文缺閭﹞泄之﹐不知何時已而不虛』也。

東南洋記

東南諸洋﹐自臺灣而南。

臺灣居辰巽方﹐北自雞籠山﹑南至沙馬崎﹐延袤二千八百里﹐與福﹑興﹑泉﹑漳對峙﹔隔澎湖水程四更﹐隔廈門水程十有一更。西面一帶沃野﹐東面俯臨大海。附近輸賦應徭者﹐名曰「平埔」土番。某山重疊﹐野番穴處﹐難以種數。捕鹿而食﹐薯芋爲糧。不知年歲﹐以黍熟釀酒合歡爲年。性好殺﹐以人顱爲寶。文身黑齒﹐種種不一。晨聽鳥音﹐以卜行事吉凶。男女野合成耦。迨崇禎間﹐爲紅毛荷蘭人所據﹔就安平大港建炮臺城三層以防海口。教習土番耕作﹐令學西洋文字﹐取鹿皮以通日本﹔役使勞瘁﹐番不聊生。鄭芝龍昔鯨鯢海上﹐娶倭婦翁氏﹐生成功﹔隨帶數十倭奴聚泊臺灣。視海外荒島不足以有爲﹐仍寇江﹑浙﹑閩﹑粵﹔因囑其子曰﹕『倘不可爲﹐臺灣有如虯髯之安』。及鄭成功寇鎭江敗歸﹐阻守金﹑廈﹐始謀取臺灣。會荷蘭之通事何斌逋夷負﹔釣鹿耳門﹐知港路深淺﹐說成功聯檣並進。荷蘭嚴守安平大港﹐成功從鹿耳門進﹐水漲三丈餘﹐入據臺灣。與荷蘭相持甚久﹔因諭之曰﹕『臺灣系我先王所有﹐現存倭人﹐爲你等所據。今還我地﹐資貨無染』。荷蘭率眾而去。至康熙二十二年﹐鄭克塽歸順﹐方入版圖。以承天府爲臺灣府﹑天興州爲諸羅縣﹑萬年州爲臺灣﹑鳳山二縣。雍正二年﹐分諸羅北之半綫爲彰化縣。

鳳山沙馬崎之東南有呂宋﹐居巽方﹔廈門水程七十二更。北面髙山一帶﹐遠視若鋸齒﹐俗名「宰牛坑」。山有土番﹐屬於呂宋。

與沙馬畸西北﹑東南遠拱﹐中有數島﹔惟一島與臺灣稍近者﹐名曰紅頭嶼。有土番居住﹐無舟楫往來﹔語言不通﹐食薯芋﹑海族之類﹔產沙金。臺灣曾有舟到其處。

呂宋大山﹐北從「宰牛坑」延繞東南﹐昔爲大西洋幹絲臘是班■﹝口﹝一上牙下﹞所據。地宜粟米﹐長者五﹑六分。漳﹑泉人耕種營運者甚盛﹔年輸丁票銀五﹑六金﹐方許居住。經商惟守一隅﹐四方分定﹐不許越界﹔廣納丁票﹐聽憑貿易。東南洋諸番﹐惟呂宋最盛。因大西洋幹絲臘是班■﹝口﹝一上牙下﹞番舶運銀到此交易﹐絲綢﹑布帛百貨盡消﹐島番土產雲集。西洋立教﹐建城池﹐聚夷族。地原系「無來由」番﹐今爲據轄。漢人娶「無來由」番婦者﹐必入其教﹐禮天主堂。用油水畫十字於印堂﹐名曰「澆水」﹔焚父母神主。老終﹐歸天主堂﹐挖坑土親膚而埋﹔納貲較多寡﹐富者埋堂上基內﹐貧者埋墻外。三年一淸﹐棄骸骨於深澗。所有家資明於公堂﹐天主﹑妻﹑子作三股均分。其蠱殊甚﹐母傳女而不傳子。卽如牛皮﹑火腿﹐咒法縮小如沙﹐令人食而脹斃﹔又有蝦蟆﹑魚蠱之類﹐彼能咒解﹐從口躍出成盆。禁龍陽﹐父子﹑兄弟亦不得共寢席。夜啟戶﹐聽彼稽察﹔拭牀席﹐驗有兩溫气者﹐捕以買罰。晨鳴鐘爲日﹐方許開市肆經營﹔午鳴鐘爲夜﹐闔市寂閉﹐不敢往來﹔昏鳴鐘爲日﹐燈燭輝煌如晝營生﹔夜半鳴鐘爲夜﹐以閉市肆。晝夜各以三時辰爲日﹑爲夜﹔傍午捉夜禁﹐闔地皆鬼市。

下接利仔叐﹐水程十二更﹔至甘馬力﹐水程二十一更。二處漢人﹐從呂宋舟楫往彼貿易。

利仔叐之東南﹐隔海對峙有五島﹕班愛﹑惡黨﹑宿務﹑貓務煙﹑网巾礁腦﹐中國俱有洋艘往通﹔亦系「無來由」族類。山海所產﹐與呂宋同﹔如鹿麂﹑牛皮﹑筋脯﹑蘇木﹑烏木﹑降香﹑速香﹑黃蠟﹑燕窩﹑海參等類。水程必由呂宋之利仔叐海而南﹔呂宋至班愛十更﹑至惡黨二十三更﹑至宿務二十四更﹑至网巾礁腦五十八更。人愚﹐罔有知識﹔家無所蓄﹐需中國布帛以蔽身。國各有王﹐惟謹守國土。

其東南又有萬老髙﹑丁機宜二國﹐居於巳方﹔國土﹑人物﹑產類相似。水程﹐呂宋至萬老髙一百七十四更﹑至丁機宜二百一十更。

由呂宋正南而視﹐有一大山﹐總名無來由息力大山。山之北爲蘇祿﹐從古未奉朝貢﹔雍正戊申六年﹐至閩貢獻。西鄰吉裏問﹔又沿西文萊﹐卽古婆羅國﹔再繞西朱葛礁喇﹔大山之正南爲馬神。其山之廣大長短﹐莫能度測。山中人迹所不到﹐產野獸亦莫能名其狀。蘇祿﹑吉裏問﹑文萊三國皆從呂宋之南分籌。而朱葛礁喇必從粵南之七州洋過昆侖﹑茶盤﹐向東而至朱葛礁喇一百八十八更﹔馬神亦從茶盤﹑噶喇吧而往﹐水程三百四十更。廈門由呂宋至蘇祿﹐水程不過一百一十更﹔共在一山﹐南此遠近﹐相去懸殊矣。又隔東海一帶﹐爲芒佳虱大山。由馬神至芒佳虱﹐水程二十七更。復繞而之東﹐卽系丁機宜﹔東北﹐系萬老髙。而蘇祿﹑吉裏問﹑文萊﹑朱葛礁喇﹐總名皆爲無來由繞阿番。性喜銅鉦﹐器皿皆銅。沿溪篛屋爲居﹐俗甚陋﹔身不離刃﹐精於標槍﹐見血卽斃﹔以采色布帛成幅衣身。經商其地﹐往來乘莽甲﹝卽小舟﹞﹔夥從持利器相隨。產珍珠﹑冰片﹑玳瑁﹑海參﹑燕窩﹑烏木﹑降香﹑海菜﹑藤等類。而馬神番性相似﹐人尢狡獪。紅毛人曾據其港口﹐欲占其地﹔番畏火炮莫敢敵﹐入山以避﹐用毒艸浸洗上流﹐使其受毒而自去。產鋼鉆﹑胡椒﹑檀香﹑降香﹑科藤﹑豆■﹝蔻﹐女代攵﹞﹑冰片﹑鉛﹑錫﹑燕窩﹑翠羽﹑海參等類。鉆有五色﹐金﹑黑﹑紅者爲貴。置之暮夜密室﹐光能透徹﹔投之爛泥污中﹐上幔靑布﹐其光透出。各番以爲首寶﹔大如棋子﹐值價十萬餘兩﹐西洋人購之爲至寶。呂宋至吉裏問三十九更﹑至文萊四十二更。此皆東南洋番國。而朱葛礁喇﹑馬神非從呂宋水程﹐應入南洋各國。因同蘇祿﹑文萊南北大山﹐是以附載東南洋﹔俾覽者識其形勢焉。

南洋記

南洋諸國﹐以中國偏東形勢﹐用鍼取向﹐俱在丁未之間﹔合天地﹐包涵大西洋。按二十四盤分之﹐卽在巽已矣。

就安南接聯中國而言﹐海接廉州﹐山繞西北而環南﹐直至占城﹐形似半月﹔名曰廣南灣。秦象郡﹑漢交址﹑唐交州﹑宋安南﹑明交址﹐陸接兩粵﹑雲南﹔風土人物﹐史典備載。後以淳化﹑新州﹑廣義﹑占城謂廣南。因舅甥委守淳化﹐隨據馬龍角炮臺﹔北隔一水﹐與交址炮臺爲界。自淳化而南至占城﹐爲廣南國﹐亦稱安南。王阮姓﹐本中國人氏﹔古日南郡。產金﹑楠沈諸香﹑鉛﹑錫﹑桂皮﹑象牙﹑綾絹﹑燕窩﹑魚翅﹑赤菜﹑糖﹐與交址相類。以交址爲東京﹐廣南爲西京﹔彊於交址。南轄祿賴﹑柬埔寨﹑昆大嗎﹐西南鄰暹羅﹐西北接緬甸﹔栽■﹝艸﹝束刂﹞竹爲城。人善沒﹐紅毛呷板風水不順﹐澑入廣南灣內者﹐國遣小舟數百﹐人背竹筒﹑攜細縷﹐沒水密釘細縷於呷板船底﹐遠槳牽紲﹐船以淺擱﹐火焚而取某輜重。今紅毛呷板以不見廣南山爲戒﹔見則主駕舟者﹝曰夥長﹞﹐國有常刑。廈門至廣南﹐由南澳見廣之魯萬山﹑瓊之大洲頭﹐過七洲洋﹐取廣南外之咕嗶囉山﹐而至廣南﹔計水程七十二更。交址由七州洋西繞北而進﹔廈門至交址﹐水程七十四更。七州洋在瓊島萬州之東南﹐凡往南洋者﹐必經之所。中國洋艘不比西洋呷板用渾天儀﹑量天尺較日所出﹐刻量時辰﹑離水分度﹐卽知爲某處。中國用羅經﹐刻漏沙﹐以風大小順逆較更數﹔每更約水程六十里﹐風大而順則倍累之﹐潮頂風逆則減退之﹐亦知某處﹔心尙懷疑﹐又應見某處遠山﹐分別上下山形﹐用繩駝探水深淺若干﹝駝底帶蠟油以粘探沙泥﹞﹐各各配合﹐方爲碓準。獨於七州大洋﹑大洲頭而外﹐浩浩蕩蕩﹐無山形標識﹔風極順利﹑對鍼﹐亦必六﹑七日始能渡過而見廣南咕嗶囉外洋之外羅山﹐方有準繩。偏東﹐則犯萬里長沙﹑千里石塘﹔偏西﹐恐澑入廣南灣﹐無西風不能外出。且商船非本赴廣南者入其境﹐以爲天送來﹐稅物倍加﹔均分猶若不足。比於紅毛人物兩空﹐尙存中國大體﹔所謂差毫釐﹑失千里也。七州洋中有種神鳥﹐狀似海雁而小﹔喙尖而紅﹑腳短而綠﹐尾帶一箭長二尺許﹐名曰箭鳥。船到洋中﹐飛而來示﹐與人爲準。呼是﹐則飛而去﹔間在疑似﹐再呼細看決疑﹐仍飛而來。獻紙謝神﹐則翺翔不知其所之。相傳王三寶下西洋﹐呼鳥插箭﹐命在洋中爲記。

廣南沿山海至占城﹑祿賴﹐繞西而至柬埔寨。廈門至占城﹐水程一百更﹔至柬埔寨﹐水程一百一十三更。柬埔寨𨿽另自一國﹐介在廣﹑暹二國之間。東貢廣南﹑西貢暹羅﹐稍有不遜﹐水陸各得並進而徵之。番系「白頭無來由」﹐裸體居多。以布幅圍下身﹐名曰「水幔」﹝讀平聲﹞。地產鉛﹑錫﹑象牙﹑翠毛﹑孔雀﹑洋布﹑蘇木﹑降香﹑沈束諸香﹑燕窩﹑海菜﹑藤。

自柬埔寨大山繞至西南爲暹羅﹐由暹羅沿山海而南爲斜仔﹑六坤﹑大哖﹑丁噶呶﹑彭亨。山聯中國﹐生向正南﹐至此而止。又沿海繞山之背過西﹐與彭亨隔山而背坐爲柔佛。由柔佛而西爲麻喇甲﹐卽丁噶呶之後山也。由麻喇甲而西﹐出雲南﹑天竹諸國之西南爲小西洋戈什塔。暹羅沿山海至柔佛諸國﹐各皆有王﹐均受於暹羅國所轄。古分羅﹑暹二國﹐後合爲暹羅國。俗崇佛﹐王衣文彩佛像﹐肉貼飛金﹔用金皿。陸乘象亭﹑象輦﹐舟駕龍鳳。分官屬曰「招誇」﹐以裸體﹑跣足﹑俯腰﹑蹲踞見尊貴﹔不衣褌﹐而圍「水幔」。尊敬中國理國政﹑掌財賦。城郭軒豁﹐沿溪樓閣羣居﹔水多鱷魚。從海口至國城﹐溪長二千四百里﹔水深闊﹐容洋舶﹐隨流出入﹐通黃河支流。夾岸大樹茂林﹐猿猴﹑釆雀上下呼鳴。番村錯落﹐田疇饒廣。農時合家棹舟耕種﹐事畢而回﹐無俟鋤蕓﹔谷熟﹐仍棹收獲而歸。粟蒿長二丈許﹐以爲入貢土物。因播秧畢而黃河水至﹐苗隨水以長。水尺苗尺﹑水丈宙丈﹐無澇傷之患﹔水退﹐而稻熟矣。幹河入中國﹐勢猛而急。支河入西域﹐歸柬埔寨﹑暹羅以出海﹔勢散而緩﹐田疇藉以肥饒。故產米之國﹐石可三星。俗語﹕『捕鹿枝頭﹐牽牛上樓』。蓋鹿爲水漂沒﹐擱息於樹梢﹔溪屋爲水注浸﹐引牛於樓。人有被虎啖﹑鱷吞者﹐告於番僧﹔僧咒拘而虎自至﹐咒攄綿紗於水而鱷自縛。剖而視之﹐形骸猶存。有受蠱者﹐向僧求咒則解。是以﹐俗重佛教。富者卒後葬以「挖」﹐卽釋氏塔也。又一種男女名謂「尸羅蠻」﹐與人無異﹔但目無瞳子。人娶之﹐亦生男女。夜眠﹐魂變爲貍狗﹐率類向水廁嗜食糞穢﹔將明﹐附魂。若熟睡﹐翻覆其身﹐魂不得附歸。女爲經紀﹐人戲以酸柑擠汁噀之﹐眼淚長流而不可忍。人染痢者﹐若不洗滌﹐夜爲「尸羅蠻」舐食﹐化作小物入穀道而食腸腹﹔故居暹之人﹐以近水搭廁﹐便於淨滌。又有一種共人﹝共者﹐咒法名也﹞﹐刀刃不能傷﹔王養以爲兵衛。犯事應刑﹐令番僧以咒勸化之﹐使其自退共法﹐方與受刑。國多祟魔﹔相傳三寶到暹羅時﹐番人稀少﹑鬼祟更多﹐與三寶鬥法﹐勝許居住。一夜各成寺塔﹐將明﹐而三寶之寺未及覆瓦﹐視鬼之塔已成﹐引風以側之﹐用「頭巾頂」﹑「插花」代瓦幔覆。今其塔尙側﹔三寶寺殿今朽爛﹐棕繩猶存於屋瓦。洋艘於篷頂桅上加一布帆以提弔船身輕快﹐爲「頭巾頂」﹔又於篷頭之傍加一布帆以乘風力﹐船無欹側而加快﹐爲「插花」。番病﹐每向三寶求藥﹔無以濟施﹐藥投之溪﹐命其水谷。至今﹐番﹑唐人尙以浴溪澆水爲治病﹝外洋諸番﹐以漢人呼唐人﹐因唐時始通故也﹞。番俗﹕死後焚而後葬﹐爲消除罪孽。又一種生前發願﹐死後恬問飼鳥﹑飼魚者﹝「恬問」卽捨身也﹞。恬問鳥﹐揳之山石之上﹔羣鳥翺翔畢集﹐然後內一烏紅嘴﹐足先下而啄﹐羣烏集下﹐頃刻僅存髏骨﹐收而埋之。恬問魚﹐焚化存灰﹐和面作塊﹐投之溪。亦有先飼鳥﹑後飼魚﹐兩者皆兼之矣。國造巨艦﹐載萬餘石﹔求桅木於深山大樹。先以咒語告求允許﹐方敢下斧﹐不則樹出鮮血﹐動手者立亡﹔用牛挽輦﹐沿途番戲以悅之﹑咒語以勸之﹐少有不順﹐則拔木而自回舊地。挽至廠所﹐其靈方息。產銀﹑鉛﹑錫﹑洋布﹑沈束﹑象牙﹑犀角﹑烏木﹑蘇木﹑冰片﹑降香﹑翠毛﹑牛角﹑鹿筋﹑藤席﹑佳文席﹑藤黃﹑大楓子﹑豆■﹝蔻﹐女代攵﹞﹑燕窩﹑海參﹑海菜。以銀豆爲幣﹐大者重四錢﹑中者一錢﹑次者五分﹑小者二分五釐﹔其名曰「潑」﹐皆王鑄字號﹐法不得剪碎。零用﹐找以海螺巴。廈門至暹羅﹐水程過七州洋見外羅山﹐向南見玳瑁洲﹑鴨洲﹐見昆侖﹐偏西見大眞嶼﹑小眞嶼﹐轉西北取筆架山向北至暹羅港口竹嶼一百八十八更﹐入港又四十更﹐共水程二百二十八更﹔而東聯柬埔寨﹐僅水程一百十三更。何以相去甚遠﹖蓋柬埔寨南面之海﹐一片盡屬爛泥﹐故名「爛泥尾」﹐下接大橫山﹑小橫山﹐是以紆回外繞而途遠也。

由暹羅而南﹐斜仔﹑六坤﹑宋腳﹐皆爲暹羅屬國。大哖﹑吉連舟﹑丁噶呶﹑彭亨諸國沿山相續﹐俱由小眞嶼向西分往﹐水程均一百五﹑六十更不等。土產鉛﹑錫﹑翠毛﹑佳文席﹑燕窩﹑海參﹑科藤﹑冰片等類相同﹔惟丁噶呶胡椒甲於諸番爲美。番皆「無來由」族類﹐不識義禮。裸體挾刃﹐下圍幅幔。檳榔夾煙嚼﹐穀米和水吞﹐貿易難容多艘。

而柔佛一國﹐山𨿽聯於彭亭﹐其勢在下﹐水程應到昆侖用未鍼取茶盤轉西﹔至柔佛﹐計廈門水程一百七十三更。番情與上諸國相似﹔而所產相同﹐較之略美而倍多。年經商﹐可容三﹑四舶﹔就舟交易。產沙金。國以鑄花小金錢爲幣﹐重四﹑五分﹔銀幣不行。

由柔佛而西﹐麻喇甲亦系「無來由」族類。官屬名曰「惡耶」﹐國王彷暹羅﹐用漢人理國事﹑掌財賦。產金﹑銀﹑西洋布﹑犀角﹑象牙﹑鉛﹑錫﹑胡椒﹑降香﹑蘇木﹑燕窩﹑翠毛﹑佳文席等類。金錢﹑銀幣皆互用。往西海洋﹐中國洋艘從未經歷﹔到此而止﹐廈門水程二百六十更。

至於小西洋﹑烏鬼國﹑大西洋𨿽與大塊相聯﹐西洋呷板來往﹐語具大小西洋記。

麻喇甲南﹐隔海對峙大山爲亞齊﹐系紅毛人分駐。凡紅毛呷板往小西洋等處埔頭貿易﹐必由亞齊經過﹐添備水﹑米。

自亞齊大山生繞過東南﹐爲萬古屢﹔盡處與噶喇吧隔洋對峙。紅毛回大西洋者必從此洋出﹐然後向西南過烏鬼呷﹐繞西至大西洋。

就中國往噶喇吧而言﹐必從昆侖﹑茶盤純用未鍼﹐西循萬古屢山而至噶喇吧﹔廈門計水程二百八十更。原系「無來由」地方﹐爲紅毛荷蘭所據。分官屬名曰「呷必丹」﹔外統下港﹑萬丹﹑池問三處。下港產胡椒﹐萬丹另埔頭﹐池問產胡椒﹑檀香。而噶喇吧甲諸島番埔頭之盛﹐各處船隻聚集貿易﹕中國﹑大西洋﹑小西洋﹑白頭﹑烏鬼﹑無來由島番﹐罄珍寶物食無所不至。荷蘭建城池﹐分埔頭。中國人在彼經商耕種者甚多﹔年給丁票銀五﹑六金﹐方許居住。中國人口浩盛﹐住此地何啻十餘萬。近荷蘭亦以「新唐」禁革﹐不許居住﹔令隨船而回。

茶盤一島﹐居昆侖之南﹐毗於萬古屢山之東﹔皆南洋總路水程分途處。島番捕海爲生。產佳文艸﹐頂細而長者﹐年僅足二席之用﹔入王家﹐辟虫蟻﹐值價四﹑五十金﹐次者二﹑三十金﹐再次十金﹔值一﹑二金者﹐猶錦繡﹑布褐之相去也。

小西洋記

小西洋﹐居於丙午﹑丁未方。

從麻喇甲﹑暹羅繞西沿山而至於白頭番國。人卽西域之狀﹕綣須環耳﹐衣西洋布﹐大領﹑小袖﹐纒腰﹐裹白頭﹐故以「白頭」呼之。國有二﹐東爲小白頭﹐西爲包社大白頭。二國北接三馬爾丹﹐卽噶爾丹之本國也。而三馬爾丹之北﹐鄰細密裏也國﹔而細密裏也之西﹐爲俄羅斯國。小白頭﹐東鄰民■﹝口﹝一上牙下﹞國。民■﹝口﹝一上牙下﹞人黑﹐穿著皆白﹐類似白頭﹔英圭黎﹑荷蘭﹑佛蘭西聚此貿易。民■﹝口﹝一上牙下﹞之東﹐接天竹佛國﹔民■﹝口﹝一上牙下﹞之東南﹐遠及暹羅﹔民■﹝口﹝一上牙下﹞之南﹐臨海﹔民■﹝口﹝一上牙下﹞之北﹐接哪嗎﹑西藏及三馬爾丹國屬。而小白頭南入於海之地曰戈什嗒﹐東﹑西﹑南三面皆臨大海﹔外懸一島曰西侖﹐中產大珠。戈什嗒東之沿海﹐地名有三﹕曰网礁臘﹐系英圭黎埔頭﹔曰房低者裏﹐系佛蘭西埔頭﹔曰呢顏八達﹐系荷蘭埔頭。西之沿海﹐地名有二﹕曰蘇喇﹑曰网買﹐皆英圭黎埔頭﹔其地俱系紅毛置買所建也。包社大白頭國﹐東鄰小白頭﹐北與小白頭皆聯三馬爾丹﹐西北枕裏海﹐西鄰東多爾其﹐西南鄰阿黎米也﹐南臨大海。

多爾其﹐分東西二國﹐皆回回。東多爾其國不通海﹐東鄰大白頭﹐東北傍裏海﹐北接惹鹿惹也﹐西鄰西多爾其﹐南接阿黎米也。裏海者﹐諸國環而繞之﹕東北細密裏也﹐西北俄羅斯﹐東三馬爾丹﹐西惹鹿惹也﹐西南東多爾其﹐南包社大白頭。內注大海﹐不通海棹﹔其水惟從包社出海﹐故爲裏海。惹鹿惹也一國﹐亦不通海。東傍裏海﹐西傍死海﹐北聯俄羅斯﹐南接東﹑西多爾其。女人姿色美而毛髮紅﹐气味臭﹔衣著同白頭﹐貢於包社。死海者﹐卽黑海。源從地中﹐北俄羅斯﹑南西多爾其﹑東惹鹿惹也﹑西民哖呻﹔四面環繞﹐不通大海﹐故爲死海。而西多爾其﹑民哖呻二國﹐不通小西洋之海﹐而濱於中海之東北。中海系從大西洋之海而入﹐語附大西洋記。阿黎米也﹐東鄰包社大白頭﹐北接東﹑西多爾其﹐西北濱於大西洋之中海﹐西聯烏鬼國﹔陸地一隅﹐自西至西南與烏鬼之地隔對一海﹔南臨大洋。國爲多爾其所屬﹐貢男女於多爾其爲奴婢。

烏鬼國﹐東北山與阿黎米也相聯﹐向西南生出坤申方大洋﹐何啻四﹑五國之遠。其盡處曰「呷」﹔卽中國支山入海盡處曰表﹝表得﹐標也﹞﹐佛蘭西曰呷﹐英圭黎曰岋﹐皆順毛烏鬼地方。

是以紅毛呷板從小西洋來中國者﹐由亞齊之北﹑麻喇甲之南穿海過柔佛﹑出茶盤而至昆侖。自呷而東至戈什嗒﹐自戈什嗒而東至亞齊﹐其海皆呼曰小西洋。人黑白不同﹐皆西域裝束﹐長衫﹑大領﹑小袖﹑裹頭﹑纒腰。國富庶﹐產寶器﹑生銀﹑洋布﹑丁香﹑肉果﹑水安息﹑吧喇﹑沙末油﹑蘇合油等類﹐以金銀爲幣﹐鉆石爲寶。大西洋記

按紅毛等國﹐居於西北辛戌乾方﹔而烏鬼自坤申而繞極西至庚酉方﹐皆烏鬼族類之國。總而名之﹐曰大西洋。地缺東南﹐乾﹑艮﹑坤三方博厚相均﹐而於巽未缺少﹐故外生東南斷續諸國尙未適均﹐而又於噶喇吧﹑萬古屢之東南另生一地﹐以補東南之缺。按天圖分度十二月﹐日月方行到之度﹐正當烏鬼地方之呷處﹔日月行度坤巽相對﹐因人迹不到﹐尙未立名。曾詢之佛蘭西人云﹕昔時伊國呷板曾到彼處﹐地有土人﹐語言不通﹐執其數人而去﹔伊國王載之歸。此所以地面正四方於適均之處未均﹐而又補之也。是以西洋人志四方洋名﹕以東南缺處之海洋爲小東洋﹐與戈什嗒少西之小西洋相對﹔以日本之洋爲大東洋﹐與紅毛大西洋相對。

自烏鬼地方﹐系順毛烏鬼北與小西洋阿黎米也之山相聯﹐沿海生向西南坤申方﹔而盡呷處﹐方繞向西北與誾年烏鬼王國爲界﹔又於呷之東面懸海大山﹐系嗎裏■﹝口﹝一上牙下﹞氏簡。烏鬼一國﹐間有舟楫通粵東。自誾年又向西北復繞出極西酉方一帶﹐皆誾年綣毛烏鬼地方﹔又自西復往西北﹐與蘇麻勿裏烏鬼爲界。中又一國﹐亦名烏鬼國王。西面皆沿海接聯﹐北面一帶陸地俱聯蘇麻勿裏﹐東與接聯阿黎米也之順毛烏鬼爲界﹐周圍皆屬烏鬼地方。種類繁多﹐肌骨皆黑﹐生相不一﹔地方廣闊﹐難以族舉。沿海亦有通舟楫貿易者。

各國以爭鬥攘掠爲事。所掠人口﹐活者俟紅毛經過﹐售買爲奴﹔死者類牲畜﹐剖塊曬漧爲食。蘇麻勿裏﹐亦系烏鬼﹔西臨大洋﹐北鄰彌黎呂黎惹林。二國南北相聯﹐人口稀少﹐山林深密﹐多產奇狀野獸。彌黎呂黎惹林西臨大洋﹐北一帶與貓喇貓裏也毗聯。貓喇貓裏也﹐乃回回族類﹔多爲海賊﹐在中海﹑西海劫掠。西臨大洋﹐北一帶與紅毛隔中海對峙。海從西入東﹐自隔海之西北而東﹐沿中海有葡萄牙﹑是班■﹝口﹝一上牙下﹞﹑佛蘭西﹑那嗎﹑民哖呻﹑西多爾其﹐而盡中海之東處阿黎米也。由阿黎米也而向西直出至西洋﹐皆貓喇貓裏也中海沿邊之地。南﹑北﹑東諸國三面夾繞﹐惟四通外海﹐是爲中海﹔海產珊瑚。西洋人來中國者﹐謂中海阿黎米也之地西聯烏鬼陸地處﹐恨不能用刀截斷﹔卽於中海可通阿黎米也內海而出小西洋戈什喀至亞齊﹑出茶盤﹐何用繞極西﹑極西南﹑極東南而至噶喇吧北上茶盤﹐遠近相去年餘之遠也。

葡萄牙者﹐澳門之祖家也。東﹑北二面﹐地鄰是班■﹝口﹝一上牙下﹞﹐西臨大洋﹐南俯中海。

是班■﹝口﹝一上牙下﹞者﹐呂宋之祖家也。西北臨大洋﹐東南俯中海﹐西鄰葡萄牙﹐東北接佛蘭西。

佛蘭西者﹐西臨大洋﹐北接荷蘭﹐南鄰是班■﹝口﹝一上牙下﹞﹐東接那嗎﹐東南俯中海﹔由中海之東﹐接聯那嗎。

那嗎者﹐天主國王處也。北接黃旗﹐東沿中海而至民哖呻﹔由民哖呻沿東南中海而至西多爾其﹐由西多爾其東沿中海至阿黎米也﹐由阿黎米也向西沿中海之南貓喇貓裏也之地而出西洋。就民哖呻之陸地﹐東至死海﹐北聯那嗎。民哖呻者﹐天主之族類也。此從中海東北之地而言。

荷蘭者﹐噶喇吧之祖家也。西鄰佛蘭西﹔沿佛蘭西而至西北﹐皆臨大海﹔北面隔海﹐對峙英圭黎﹔東鄰黃旗﹐南接那嗎﹔由荷蘭北海而至黃旗。

黃旗者﹐均系紅毛種類。素未通中國﹐近有舟楫來粵營生。南接那嗎﹑民哖呻﹐東鄰普魯社爲界。

普魯社﹐系俄羅斯種類也。北接吝因﹐西隔海與英圭黎對峙﹐沿北海而至吝因。

吝因者﹐西北海之國﹐亦系紅毛種類﹔素未通中國。西南隔海與英圭黎對峙。

英圭黎一國﹐縣三島於吝因﹑黃旗﹑荷蘭﹑佛蘭西四國之外海。自吝因沿海而東繞俄羅斯﹐自俄羅斯而東至西密裏也﹐皆爲北海﹔不能行舟﹐海水不解﹐故爲冰海。

自吝因而南﹐至烏鬼諸國﹐皆爲大西洋。

紅毛者﹐西北諸番之總名。淨須髮﹐披帶赭毛﹔帶靑氈捲笠﹐短衣袖﹔緊襪而皮履﹐髙後底﹐略與俄羅斯至京師者相似﹔髙準碧眸﹐間有與中國人相似者。身長﹐而心細巧﹔凡制作皆堅致巧思。精於火炮﹐究勘天文地理。俗無納妾。各國語言各別﹐以摘帽爲禮。而尊天主者﹐惟幹絲臘是班■﹝口﹝一上牙下﹞﹑葡萄牙﹑黃旗爲最﹔而辟之者﹐惟英圭黎一國。產生銀﹑哆囉哖﹑羽毛緞﹑嗶吱﹑玻璃等類。昆侖﹝又呼昆屯﹞

昆侖者﹐非黃河所繞之昆侖也。七州洋之南﹐大小二山屹立澎湃﹐呼爲大昆侖﹑小昆侖。山尢甚異﹐上產佳果﹐無人迹﹐神龍蟠踞。

昔荷蘭失臺灣﹐邊海界禁未復﹐因金﹑廈二島平﹐荷蘭掠普陀﹐毀銅像﹑銅鐘。萬曆間﹐宮塑脫紗佛像﹐刀刃不能傷﹔駕火炮壞之﹐取裏所實金銀財寶。見像必剖﹐以取髒寶﹐悉收而去。至昆侖﹐意欲居之﹔龍與爲患﹐藉火炮與龍鬥。相持有日﹐後荷蘭狀若顚狂﹐自相戲以曲腕擊背心﹐日益斃﹔揚帆而去﹐將至噶喇吧﹐船擊碎﹐存活者可十人。雍正丁未歲夏﹐噶喇吧海面立一中國婦人﹐羣相棹舟往視﹔惟浮一銅鐘﹐共獲而歸﹐上鐫「普陀白華庵」﹐知爲昔荷蘭掠沈。回浙洋艘﹐互相爭載﹐以藉神庇。公議求笤﹔余戚末黃姓彥者﹐本船柁師﹐得笤載回。通港之艘﹐惟此舟小而舊敝﹐順帆不及月﹐抵普陀﹔別船堅致﹐有被劫紅毛者﹑有失風水者。佛力如此﹐前惟付之劫數耳。余少隨先君任浙﹐聞之白華住持剖疑者﹐常言小沙彌時在山被紅毛劫掠逃匿虛張情景﹔今恍惚將三十年﹐恨僧未之見也。

康熙四十五﹑六年間﹐紅毛又圖昆侖﹐不敢近山居住﹐就海傍立埔頭﹔以昆侖介各洋四通之所﹐嗜涎不休。有中國洋艘載磚瓦往易紅毛洋貨﹐以其本廉而利大。夜團宿於沙洲﹐人寂寂稀少﹐後密窺知爲鱷魚步岸所吞﹔伐木圍柵稍寧﹐夜聞山中語語促歸。紅毛爲水土不服﹐斃者甚多﹔又爲廣南番劫殺殆盡﹐仍虛其地。

凡中國洋艘由昆侖者﹐備雞鵝毛﹑鱟殼等類。到昆侖洋﹐天時極晴霽﹐見黑雲一點﹐隨化爲含煙﹐蜿蜓搖尾﹐卽如江浙夏月﹑湖中雲龍﹐下篷惟恐不及﹔狂風立至﹐幸不及時而霽﹐俗呼「鼠尾龍風」。白雲者﹐其風尢甚。日遇二﹑三次或四﹑五次﹐間或不遇者少。故以翎毛﹑鱟殼焚穢气﹐以觸遠揚。過昆侖則無。

南澳气

南澳气﹐居南澳之東南。嶼小而平﹐四面掛腳﹐皆嶁岵石。底生水艸﹐長丈餘。灣有沙洲﹐吸四面之流﹐船不可到﹔入澑﹐則吸擱不能返。

隔南澳水程七更﹐古爲落漈。北浮沈皆沙垠﹐約長二百里﹐計水程三更餘。盡北處有兩山﹕名曰東獅﹑象﹔與臺灣沙馬崎對峙。隔洋闊四更﹐洋名沙馬崎頭門。气懸海中﹐南續沙垠﹐至粵海﹐爲萬里長沙頭。南隔斷一洋﹐名曰長沙門。又從南首復生沙垠至瓊海萬州﹐曰萬里長沙。沙之南又生嶁岵石至七州洋﹐名曰千里石塘。長沙一門﹐西北與南澳﹑西南與平海之大星鼎足三峙。

長沙門﹐南北約闊五更。廣之番舶﹑洋艘往東南洋呂宋﹑文萊﹑蘇祿等國者﹐皆從長沙門而出﹔北風以南澳爲準﹑南風以大星爲準。惟江﹑浙﹑閩省往東南洋者﹐從臺灣沙馬崎頭門過而至呂宋諸國。西洋呷板﹐從昆侖七州洋東﹑萬里長沙外﹐過沙馬崎頭門而至閩﹑浙﹑日本﹐以取弓弦直洋。中國往南洋者﹐以萬里長沙之外渺茫無所取準﹐皆從沙內粵洋而至七州洋。此亦山川地脈聯續之气﹐而於汪洋之中以限海國也。沙有海鳥﹐大小不同。少見人﹐遇舟飛宿﹔人捉不識懼﹐摶其背吐魚蝦以爲羹。

余在臺﹐丙午年時有閩船在澎湖南大嶼被風折桅飄沙壞﹐有二十人駕一三板腳舟用被作布帆回臺﹐餓斃五人。余詢以何處擊碎﹖彼僅以沙中爲言﹐不識地方﹔又云﹕『潮水澑入﹐不得開出』。余語之曰﹕『此萬里長沙頭也。尙有舊時擊壞一呷板﹔潮𨿽澑入﹐你等若以南風棹長潮﹐再不得歸矣。大洋之水爲沙兩隔﹐節次斷續。南北沙頭爲潮汐臨頭﹐四面合流﹐外長而內退﹑外退而內長﹔須沿沙節次撐上斷續沙頭﹐夾退流﹐乘南風﹐東向盡流南退。𨿽欲北上求生﹐而南下者正所以生也。何也﹖南風夾退潮﹐方能出澑﹔𨿽澑下﹐然而歸於大海﹐不入內澑﹐方得乘南風而歸』。羣起而呼曰﹕『曾到此地乎﹖不則﹐何爲知之碓且詳﹐有如目睹。壞呷板尙存﹐爲飛沙污沒。饑抱海鳥爲餐﹐渴飲其血。駕長潮﹐爲澑所吸﹐不得開頭三﹑四日﹔無柰禱筶﹐棹退潮﹐澑入大洋﹐飄十二日到臺』。余又語之曰﹕『呷板飄壞﹐聞之粵東七﹑八年矣。你之舟﹐飄風於何處﹐計風信而度之﹐諒在斯矣。至於潮水分合﹐退爲長﹑長爲退﹐夾流雙開﹑臨頭匯足﹐易知近隔﹑難識遠捍﹐自有一定之理。在悉海國形勢於胸中﹐意會變通﹐有可到處﹑有不可到處﹐安能處處而指識﹗豈操舟者把死木之所爲哉﹖則如南澳气受四面流水﹐吸入而不出﹐古爲落漈﹔試問入而不出﹐歸於何處﹐豈气下另有一海以收納乎﹖四入者從上而入﹐必從下而出﹔如溪流湧急﹐投以葦席﹐入而出於他處』。此理甚明﹐並以志之。

